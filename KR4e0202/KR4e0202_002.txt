讀書後卷二
明王世貞撰
讀淮南子
史稱淮南子撰内書二十一篇外書甚衆又有中篇八
卷言神僊黃白之術亦二十餘萬言今其存者内篇而
已而又亡其三篇讀之知其非一手一事也其理出於
文子莊子列子其辭出於吕氏春秋玉杯繁露慎子鄧
析山海圖經爾雅其人則左吳蘇飛李尚田雷被伍被
之徒各取其長而未及衷以故多錯綜重複不受整束
而淮南王之材甚高其筆甚勁是以能成一家言蓋自
先秦以後之文未有過淮南子者也其書為劉向所纂
集中篇之亡當亦自劉向為更生時故當得其枕中之
鴻寳而作黃金不成幾陷大辟父得惡諡是以諱而去
之夫淮南王好神僊身坐死而遺禍及更生亦幸而存
哉或曰淮南王真僊去不死者也漢以法誅王求王不
得而諱之
讀賈子
賈子上下二篇其上篇皆誦說時務其事與辭皆載治
安策中不知其書成自擇而上之邪抑以其書上之而
為班固之所裁節邪下篇則兼論德政援據古昔然論
政則有餘論德則弗足矣人言文帝不能用賈生者妄
言賈生不能用文帝者亦妄梁大國也懷王上愛子也
以賈生居之盖非久而入為公卿矣生死而文帝次第
行其言孰謂賈生不用哉夫賈生用而不相陸贄相而
不用則其君有昏喆也
書齊悼惠王世家後一
齊悼惠王肥者高祖之庶長子也哀王襄者悼惠王之
元嫡也文帝者高祖之第四庶子也惠帝崩有二子皆
疑當廢哀王立而考惠帝於事正於序宜吕氏殁諸吕
謀危漢哀王發兵入討之為外主而諸弟朱虛侯章為
内主奪産禄之魄而誅之功最大兵發而僇召平詐取
瑯琊下濟南才至高諸大臣絳灌曲逆畏哀王之武而
貪文帝之仁弱舍此而立彼僅還所奪之郡一侯其舅
駟鈞以小慰觖望而已哀王以是歲薨而文帝至為令
主比德三代傳世二十寧非天哉二年王章王興居然
皆背割梁趙盟皆析齊之壤而封之以失職怏怏章死
而興居叛誅十二年志在王濟北十六年辟光王濟南
賢王菑川邙王膠西雄梁王膠東皆悼惠子也吳楚反
其不從反者僅一齊地而已雖王之尚未愜於志也絳
侯下獄駟鈞享國薄昭誅死外家之說胡據哉
書齊悼惠王世家後二
吾嘗謂高帝有材子孫四人文帝亡論矣如意少而當
帝心以為類我不幸夭耳必有以類高帝者哀王襄景
王章皆椒宫少年子也不畏高后之餘威不虞諸吕之
彊力哀王鳩東海之烏合突起而西向章以北軍千餘
之卒逐吕産而殺之悉殲其族黨非有膽勇謀斷誰能
勝焉絳侯之與諸大臣共議謂駟鈞虎而冠恐以外家
握權而亂天下而置之非本心也其意實患哀王之果
銳且其舉兵時名以誅諸吕則必以薄諸吕之共事者
慮他日之見誅而貪代王之仁弱建策立之夫舍有功
之齊而推不意之代王王必德我嗟乎庸詎知絳侯廷
尉之獄不在哀王而在文帝駟鈞老於徹侯而薄昭以
暴横戮也抑不特此博陸侯光之立昌邑王有廣陵在
也不聞昌邑之賢於廣陵光固難廣陵而易昌邑也昌
邑廢而拔宣帝於民間而帝之天下之德光孰有過於
宣帝者然而族光者宣帝也徐羨之等之廢廢帝也而
先以法除義真為義真言敏銳故預廢焉以為文帝地
不知誅羨之等者又文帝也勃之辱光之族羨之等之
誅雖必不盡出於公然而是諸臣者所樹皆得人以成
一代之治所以報之者亦少恩哉
書賈誼傳及蘇軾所著論後
余少讀蘇軾所為賈誼論謂非漢文不能用賈生乃賈
生之不能用漢文耳而中有云絳侯親握天子璽而授
之文帝灌嬰連兵數十萬以決劉吕之雌雄又皆高帝
之舊此其君臣相得之分豈特父子骨肉手足哉賈生
洛陽之少年欲使其一朝之間盡棄其舊而謀其新亦
已難矣為賈生者上得其君下得其大臣如絳灌之屬
優游浸漬而深交之使天子不疑大臣不忌然後舉天
下而惟吾之所欲為不過十年可以得志安有立談之
間而遽為人痛哭哉觀其過湘為賦以弔屈原悲鬱憤
悶趯然有遠舉之志其後卒以自傷哭泣至於夭絶是
亦不善處窮者夫謀之一不見用安知終不獲用也不
知默默以待其變而自殘至此吾未嘗不伏蘇氏論人
之當揆事之長而歎賈生之無辭以自解其後得班史
之所著傳而讀之然後知蘇氏之工於揆事急於持論
而不盡悉故實也夫賈生之始建議改正朔易服色制
官名興禮樂固非絳灌之所喜而實亦非絳灌所深惡
也其所深惡者在遣功臣列侯就國而已故假以紛更
之罪而譖之帝帝亦因其譖而姑出誼以慰安之且欲
老其材而後用之耳非果於棄誼也何以知其然也諸
王太傅在王相下與郡守等自大中大夫而出不為左遷
特以長沙卑濕且一異姓貧弱之王其跡似棄耳亡何
而召見宣室自以為弗如而徙傅梁梁大國也梁王愛
子也誼不死即入而九卿矣故曰帝非果於棄誼也誼
亦非悲鬱侘傺而至死者何以知其然也弔屈之辭雖
若以自擬而實譏其不能自引而高逝賦鵩之辭雖若
以自弔而實歸之知命而不憂其所上治安策有可為
痛哭長太息者盖在召對宣室與傅梁之後也所謂立
談之間而遽為人痛哭者豈實錄哉且賈生之自傷在
為傅無狀且哭泣以悲梁王之堕馬而死非以不用也
夀夭有命生之夭又焉知其非命之盡而歸之自傷又
歸之不用寧非冤哉史既稱絳灌之惡之而絳侯之就
國以一言告訐而逮繫誼以待大臣之禮風之而上遂
幡然改誼不絳侯之怨是脩而脩國體抑何厚也劉向
所以深惜之而軾不之知也夫誼死而文帝次第用其
言誼雖夭不為不用也吾固曰蘇氏之工於揆事急於
持論而不盡悉故實者此也
書司馬相如傳後
司馬長卿不羞其淫奔之卓女而自紀其事使史家傳
之以穢後人其文辭之美麗固不能相救而子長復謂
其與卓氏婚饒於財故其仕宦未嘗肯與公卿國家之
事嘗稱病閒居不慕官爵似未盡得其意者長卿固智
人也方其一出使而太守郊迎縣令負弩婦翁諛之易
恥以為榮而又成闢土之功名於願已滿矣逆知武帝
之易封而亦易僇故避而吏隠於文園擁國色發揮文
詞以自娱樂不亦泰哉彼其材已試於西南夷武帝固
心器之矣使小與公卿國家之事而取通侯之印擁公
卿之組固不難其與主父吾丘買臣嚴助輩駢首於東
市亦易也王子猷盖知之是故不取井丹之高潔而取
長卿之玩世者所謂智也
書霍光傳後
當武帝之末海内虚耗盜賊羣起強藩壯王睥睨於外
而博陸宣成侯以宿衛之庶臣無三事九伐之素寄擁
八歲之幼主而御宸極中外之孽不作公私之庾漸充
能使其君晏然而信之一日而僇貴主覆悍社收椒宫
之祖父與副相之重駢首就屠而亡後言廢一君立一
君若承蜩而亡它變此非有沈毅獨斷之略周詳萬全
之慮不能也其所以胎禍者驂乘之芒刺而罪至於不
可解者宫掖之酖毒而要之有天道焉武帝雄鷙好殺
光固已心儀之少府徐仁廷尉王平之議獄不當而已
胡至死也昌邑王之淫亂不足以當宗社之寄即有之
其從官坐不諫正削秩禁錮可耳胡至二百餘人悉棄
市也王莽之子妄言以莽故寬之可也胡至使父酖其
子田延年之決於廢立功非小胡忍以詐取平直事必
置之自盡也凡光所持三尺寧過毋不及是以宣帝一
時(闕三宇)孥僇而無遺齓寧非天也然帝能誅光之子
孫而不能盡削光之忠猶像之麟閣以寓其思侯封之
續及於旁胤中牢之祀迄於東京則光固有以自剖别哉
書淮南厲王傳後
淮南厲王驕恣不奉法其所論獄若為黃屋擅拜丞相
爵關内侯收聚諸侯王人亡命賊殺無罪人法皆可以
死而坐以謀反則未也以文帝時天下若金甌而又最
稱理即病狂喪心者亦何敢以蕞爾彈丸之地而與之
抗且夫男子七十人輦車四十乘反當何所為也使閩
越匈奴以市明珠良馬或有之夫越數千里之外徼荒
服之夷虜而為期會欲與其人相應合世固無是理也
當是時天下之人實知之以故文帝之賢厲王之暴而
尺布斗粟之謠所由起不然而文帝亦何至終愧悔耶
其子安之反則有之盖憤父之死矜已之才而窺武帝
之有釁也亦可謂不智矣雖然王安之謀反固也然而
未成反也學仙者流則謂王與八公者習不死術而流
言聞於武帝帝使按之即與八公俱上昇帝恐其為天
下惑而别起間如後之戾太子子輿事而稱其自殺以
苟完獄耳以故心豔其事竭天下之財力求為神仙而
不可得劉向去安時無幾得枕中之遺籍而寶習之此
寧非明徵哉獨所謂八公者有左吳伍被雷被夫左吳
首禍者也伍被首反者也雷被告變者也雷被用而左
吳伍被誅意八公自有人不然吾未見三子之能仙去
也班史不當與伍被别作傳當附之安傳蒯通亦不當
别作傳當附之韓信傳江充當附之戾太子傳息夫躬
當附之董賢傳嗚呼孰謂班史有定識哉
書張安世傳後
張湯之於安世父子也其才智強記同然而湯刻而憸
安世慎而共湯膽大安世小若是乎薰蕕也然而有不
可曉者湯廉而安世貪也劉向之於歆父子也其才氣
學問同然向為劉氏而攻王氏歆為王氏而削劉氏其
忠逆異也他若石碏之忠而厚逆也賈逵之忠而充逆
也桓彝之忠而温逆也黃權之降敵而崇死敵也沈充
之逆而勁忠也李懷光之逆而瓘忠也所謂父不得而
子者寧獨堯之丹朱瞽叟之舜舜之商均鯀之禹也雖
然子可以有不賢父父不可以有不賢子則子尤重哉
書漢武帝時功臣侯年表後
世稱漢武帝不愛通侯之賞以鼓舞世之趣功名者故
能破匈奴滅朝鮮舉甌閩卷南越闢滇蜀而增益天下
之半然所謂封侯者殊不可曉而所謂罰者亦未盡當
也今夫丞相天子所與共理天下者也固當以賢舉藉
以不侯而不丞相固不可以丞相不功而與之侯尤不
可也孰若俟其相道得而後侯之乎乃至遂舉之以為
例使田千秋以一言而相又緣相而得侯何也卜式請
以父子擊南越賞之可也而與之關内侯不可也孰若
賞而聽之往功成而後侯之乎欒大一妄庸人耳而遽
以之為上將軍而侯之以五千戸之封孰若俟其驗而
人主之夀益而富貴之乎大將軍青之破右賢王得其
將校人畜至數萬計益封可也而益之至八千七百戸
其三子皆襁褓而悉封侯不已濫乎其最後帥師圍單
于斬首鹵級萬九千使其王叛而稱其主號而不益封
乃至將校俱不得侯何也戾太子自經於泉鳩里之舍
男子張富昌蹋戶而入令史李夀趨抱解之太子而
生侯之可也不生賞之可也胡至聯翩而侯邦題之邑
乎上官桀之破郁成得其王於康居而使四騎縛送之
貳師所恐其有失也騎士趙弟拔劍斬之無可賞也桀
不過轉一官為少府而弟胡以侯新畤乎至於罰之不
中節尤有可言者荀彘之縛路博德以爭功相疾棄市
然樓船之始敗於朝鮮既以左將軍勝而後合兵又陰
與敵和非無罪者也公孫遂之往天子知二將之異使
正之且許有便宜得以從事遂與左將軍謀而縛樓船
非矯制也左將軍誅遂亦可誅乎左將軍即可誅朝鮮
平矣獨不可以功贖乎張富昌李夀以太子侯田千
秋以白太子冤侯而太子無罪之嫡尚繫之獄何也第
所謂罰亦就一侯事舉而及之耳其他死於酷吏之手
而決於一時之怒不可屈指數也嗟乎武帝以人主之
威天下之力驅之誘之幸而成功名於將亡之敵孰謂
其能鼓舞哉
書班史酷吏傳後
太史公敘酷吏中有張湯杜周以湯逢武帝之忮而道
以深文故所以描寫其情狀不遺力即小廉薦士不沒
之然不以貴也班氏之稱湯謂能辨當否國家賴其便
又云湯周子孫貴盛故别傳噫何足訓哉太史公之誅
湯誅意也吾獨怪夫郅都骨鯁廉信士也為濟南守滅
瞷氏首惡餘皆股栗而已不如義縱王温舒之妄殺也
為中尉行法不避貴戚列侯宗室側目而視而已又不
若温舒之諂事有勢姦如山不可犯也為鴈門守匈奴
不敢犯至為偶人象都令騎馳射之莫能中都固赳赳
干城也其罪獨有臨江王詣中尉府對簿欲得刀筆為
書謝上而禁弗予意以為上親子吾不敢廢法又如是
而已非有所迎徇深文煅質也身之不免而被以酷名
冤矣田延年增車牛直尅貲三千萬罪固有之然其為
河東選拔尹翁歸等為爪牙誅鋤豪強亦如是而已翁
歸能臣也必不為濫刑延年於廢立有大功何至等之
酷吏哉郅都死矣冤於太史公田延年死矣復冤於班
氏吾以為二史亦深文者
書涼州三明傳後
余讀涼州三明傳若威明然明皆廉節好讓有將帥材
著績中外而皆不免為名使威明尤好之甚至自䟽為
黨人而上不之問夫明哲保身者固若是乎大將軍武
太傅蕃之有朝望志除宦官誰不知之豈有所徵而不
知本謀者然明亦不過於生死是非之際一時不能決
擇耳既成而始悔辭爵不拜追理武蕃之冤表薦李膺
王暢以與閹宦抗雖曰晩矣猶知有不遠復者紀眀真
將材也當西羌之為梗鄧隲挾元舅之尊秉大將鉞以
天下全力與之角而不勝幾棄涼州熲以孤軍轉戰十
餘年長矛勁弩奮其膂力敵為之盡非其材之過人疇
克如是晩節與中官比冀以全身而竟身殉之良可歎
也陽球為酷吏非有腹心之素一䟽而誅中貴人父子
立蹴上台奪帝所甚愛而除之漢事故不可測哉
書揚雄傳後
自孟子歿而有荀卿氏荀卿歿三百餘年而有揚雄氏
中間若董仲舒之正毛伏以下之專於其經術若有補
焉而未有立言以維持道統者揚雄氏始準周易而為
太玄準魯論而為法言法言之所結撰要在於尊周孔
辨術經治一時已稱述之至昌黎氏而尊涑水氏而信
涑水氏之於孟子不能信而獨信揚雄氏揚雄氏之出
處其先亦未有訾之者獨不能不有微恨於劇秦美新
而紫陽氏之著通鑑綱目直書之曰莽大夫揚雄死盖
舉市國之褚淵歷姓之馮道所不加者而加之於是雄
之名遂涊人之齒頰而其身毋所容於聖門之藩籬矣
及考其傳而推之則事不必盡然而情亦有大可原者
當雄之游京師而給事黃門也成帝之世與王莽劉歆
竝哀帝之初復與董賢竝莽賢皆至三公負貴勢所薦
引立擢而雄三世不徙官及莽簒漢劉歆輩皆用符命
頌功德而雄復不侯以耆老久次轉大夫則其不附王
莽可知然所以濡滯而不去者以去則莽必恨之恨之
則必追而戮之即不恨必且召而有龔勝之事雄見夫
莽雖姦然自唐虞以後所創有而未嘗稱干戈以翦劉
氏之社稷而身又不當扞圉之任如是而死孔門之所
不載而微箕之懿戚尚且受封於周而謂之仁是以浮
沈待盡以存五世一綫之息耳至於劇秦美新故不見
本傳即有之亦投閣之後不得已冀以瓦全且所劇者
秦耳而不及漢所美之新美於秦耳不美於漢也不然
涑水氏能斥馮道訿介甫而獨䧺是恕乎哉紫陽氏之
深意吾固已知之即文中子之賢尚議其僭攻其瑕而
宋之統遂接孟子矣何况區區一雄哉
書鄧禹傳後
鄧仲華有遠識蕭張流也然而非大將材也其心寄雖
已篤而齒尚卑名位尚輕戰事尚未練一旦中分六師
之半崇以三公之位而委之關中之大敵竊以為光武
誤也斯道也高祖盖深知之故根本付之酇侯謀畫寄
之良平而大將之印獨舒徐焉必待淮陰而後有所歸
彼於料已料敵審也夫史稱光武諭河西其將吏皆臣
服以為天子明見萬里外雖然此一事耳吾以為明不
如高祖高祖以數萬衆授一釣者佐以羇旅之降王而
不之制裂地以予未輸膽之大盜而不之惜得一叛王
以已之供供焉而不之疑若光武者猜龐萌抑隗囂薄
彭寵而致其叛於呼吸成敗之際不為明且遠也我高
皇之善任也實與漢高竝是故韓公誠意跡不蹈行陣
而中山開平歲不絶受脤之託彼皆各當其用也然則
善將將者毋若漢高之與我高皇也
書黨錮傳後
黨錮中當以李元禮為第一陳仲舉次之竇游平擁后
父之尊迎立嗣主此不過人臣之常節耳而身改大國
一子二從皆封侯握兵縱遂能聲宦官罪而盡誅之何
以服其心使無語邪元禮文武材也惜不善用之耳史
稱其藴義生風以鼔動流俗激素行以恥威權立廉尚
以恥貴勢此三者誠有之夫豈惟非明哲保身之道即
所以樹臣節而全國體者亦未當也林宗雖曰遜言危
行終享時晦亦是由早逝耳使得及陳竇之變恐亦不
能免也諸君猶之可也張元節岑公孝不勝其剛腸肥
腦陷府主於大辟而身並亡命元節之所株累為之捐
城委爵破族屠身至數十百所嗟夫是不可為范孟博
乎縱不復愧諸死友獨不愧翟超成瑨乎哉且也賢者
不必皆黨錮黨錮亦不必皆賢劉景升不臣張邈胡母
班不擇比胡以終也盖十餘年而欲挾匹夫之持論與
朝宁相抗者吾不知所終矣
書蘇子瞻諸葛亮論後
蘇子瞻以仁義詐力雜用而取天下為孔明之所以失
而謂劉表之喪昭烈在荆州孔明欲襲而取其孤昭烈
不忍其後劉璋以好逆之至蜀不數月扼其吭拊其背
而奪之國其與曹操異者幾希矣曹劉之不敵天下之
所知也言兵不若曹操之強言地不若曹操之廣言戰
不若曹操之能而有以一勝之者區區之忠信也孔明
遷劉璋既已失天下義士之望乃始治兵振旅為仁義
之師東向長驅而欲天下響應難矣凡蘇子之持論甚
至而事甚美雖然吾以為蘇子書生也不識理勢且又
不讀書不攷其時事夫荆州用武之地孔明之初見昭
烈已言之昭烈不得荆州不可以抗曹氏曹氏不得荆
州不可以滅昭烈而扼江左之上游然則曹氏未嘗一
日而忘荆州與昭烈也昭烈以左將軍領豫州牧劉表
僅鎮南將軍領荆州牧其位在表上特以羇旅相依粗
具契誼非有君臣之分也表天子之一刺史非世守之
國也表兄也昭烈弟也兄終弟及非過也取之固可否
則取之而表琦為刺史而身輔之以拒曹氏亦可昭烈
之不忍固仁也而孔明之計非不義也當陽之敗幸而
夏口尚有歸又幸而孫權不與曹氏合耳不然昭烈之
首已懸之許昌矣吾固曰蘇子不曉理勢也昭烈之入
蜀劉璋逆之欲破張魯孔明不在行也其即會而欲掩
劉璋者龐統法正也而昭烈不忍也既劉璋微覺之而
不給軍食所至以兵守關隘昭烈欲歸荆州而跋尾之
不能且立槁矣劉璋焉子也焉不䘏宗室之阽危而據
險自固朝貢俱廢又擅造郊祀乘輿法物非叛臣而何
璋之立未請命也曹氏之拜官曹氏與國而已仗義以
討之夫誰曰不宜吾故曰蘇子不讀書又不攷其時事
蘇子又曰曹操既死子丕代立當操之臨終召丕而囑
之植未嘗不以譚尚為戒也而丕與植相殘如此其父
子兄弟且為寇讐而况能以得天下心哉此有可間之
勢不過捐數十萬金使其大臣骨肉内自相殘然後舉
兵而伐之此高祖所以滅項籍也愚以為蘇子盖不特
書生而已一妄庸人囈語也夫自古捐金而間者豈惟
漢高秦始之於趙魏亦有之矣夫秦之間信陵李牧其
勢固已如太山壓一卵而當時信使游客車相錯而無
禁高帝之與項籍兩軍相拒不過數十里信使游客亦
不絶而後皆得以行金而為間今魏蜀之使不通而關
譏若戟門誰為之行金兩國之臣非故交誰為之通間
且夫丕嗣之三月而篡漢簒之踰月而召植而囚之若
孤豚又其大臣皆曹氏之心腹也夫間必自隙入所謂
隙者安在也夫守義而責其所當得之吳蜀廢義而言
其必可乘之間抑何前後翻覆也吾故曰蘇子者一妄
庸人囈語也
書諸葛亮等傳後
孔明與子瑜為親昆季而公休則從弟也孔明為漢丞
相秉國鈞子瑜至大將軍亦參預吳大政而公休仕魏
至司空各以身分事三國而不相猜又皆三公也又皆
自致功名封徹侯而公休獨不終即世說所載蜀得其
龍吳得其虎魏得其狗而公休之望實俱下下矣第考
其行事恐公休亦不分為狗也在洛下與夏侯太初齊
名為吏部郎中丞尚書皆有望實出鎮夀春使一方肅
戢及敗死而麾下數百人無一降敵者且曰為諸葛公
死不恨此豈常人所能及哉抑不但公休而已也即子
瑜之子元遜其材亦孔明流亞也識度故不及耳元遜
事事效孔明孔明相幼主則亦相幼主孔明伐魏則亦
伐魏孔明斬馬謖則亦斬朱異孔明責李嚴則亦責李
默循跡而效之此其所以愈速禍也且夫山越之收何
下於孟獲之禽而淮南之勝亦有光於祁山之捷最後
頓兵堅城以疫退舍雖損失亦不至斜谷之敗也其所
以人情相徑庭後事遂霄壤者孔明密元遜疎孔明靜
元遜躁孔明遂而順元遜遂而倨孔明嚴而仁元遜嚴
而刻耳嗟乎孔明之忠漢也與子瑜之忠吳也思遠之
繼孔明而死忠也尚之死孝也夀知之亦能言之公休
之忠魏也夀不知之矣後世尚能知之而元遜之忠吳
也後世亦不知嗚呼夀不唯不知也而列公休於鍾會
列元遜於孫峻孫琳不亦冤哉
尋元遜之初輔政其聲望赫然每出百姓延頸思見
其貌而淮南之役覆魏之全師而取之中原大震其
後雖不利亦不至掩前勝也何三月之間而頓失人
心以至覆宗僇身為世口實乃爾盖孫峻之徒畏其
嚴忌其盛而搆之少主未必皆實錄也嗚呼人固不
可以成敗論哉元遜滅於吳而仲弟喬有後於蜀公
休滅於魏而少子靚有後於吳其子復顯於晉思遠
與子尚俱徇節而季京仕晉為郎天之巧於全賢者
後若此
書馬謖傳後
馬謖之所譚攻心為上攻城為下心戰為上兵戰為下
雖太公孫武之為法孰能過之然張郃一騎將耳以翼
德之寡謀提之而有餘謖用孔明之成師一戰而沮壊
不復振者此心戰之論豎儒之所傾聽而街亭之所繇
敗也孔明未能盡離儒者是以輕信謖而大用之其後
誅謖是也習鑿齒之論孔明得其誅而不得其所以誅
也魏延吳懿可用而不用其不平久矣苟惜謖不誅何
以使之服自是而更有失律者何以獨行法獨行法則
衆議紛然而蝟起不行法則軍氣瓦解而不振謖清談
士也寧可以得臣比乎荀林父赦而晉覇得臣誅而不
害楚彊然則楚亦未可非也載考向朗傳随亮漢中朗
素與馬謖善謖逃亡朗知情不舉亮恨之免官還成都
然則謖且逃矣不即歸死司敗捕而後得之不誅何待
書陳思王植傳後
陳思王於文帝同母弟也文帝即位之二年即風監國
謁者論劾其罪召而欲誅之以太后之救而幸免然亦
瀕死者數矣盖以武帝之世有奪嫡之謀而未遂故也
而王仲淹乃曰思王三以天下讓夫豈其情哉與楊脩
善則脩為之擬答與丁儀丁廙善則儀廙為之請嗣雖
有百口無以自解然丕方矯情自飾而植乃任性以行
乘車馳道中與伐吳醉不能受命此雖非臣子之節然
觀過知仁亦可以見思王之無意奪嫡而貪功名者如
三子輩成之也仲淹殆得其微矣雖然思王之失職成
之者三子也而啟之者武帝也攷之漢建安十五年司
徒趙温辟丕茂才而坐温選舉不以實免官十六年始
拜五官中郎將而植已封平原侯十九年徙封臨淄侯
是時同母之兄任城尚未侯也二十一年而任城始侯
鄢陵則思王已加食邑至萬戶又時時對人稱說其才
而欲立之豈所以安思王哉不特一思王也鄧哀王沖
僅十三而亦欲立之及其亡也乃謂文帝曰此我之不
幸而汝曹之幸也噫是何言也厥後任城以彊勇毒思
王削而移徙藩國若傳舍幽憂疎隔亡異囚竄至使文
帝後謂臣下家兄孝廉自其分也若使蒼舒在我亦無
天下蒼舒者冲小名也嗚呼孰謂非武帝啟之哉如意
不死吕氏而死漢高攸不斥晉武而斥晉文定陶豫章
幸而免耳然亦危矣按魏略又謂太祖疾甚驛召任城
至洛而已殂任城乃謂臨淄侯曰先王召我者欲立汝
也臨淄侯曰不可不見袁氏兄弟乎然則斯言也王仲
淹之所以稱讓任城之所以毒而思王之所以終免也
讀徐幹中論
徐偉長於七子中不甚錚錚其所著玄猿漏巵扇橘諸
賦見推於曹子桓者今多不之見而獨中論十一篇即
子桓所稱成一家言者東漢之季其文氣最為緩弱不
流暢然頗樸而近於理如幹中論是也視學已自近裏
法象猶足禔身然此二者非孟德之所急考偽一章所
條為名之弊凡數總而斥之曰盜夫斥之曰盜誠惡之
也然而孟德倡之也孟德倡之而偉長斥之子桓以為
稱而不之覺嗚呼其真不之覺邪將不滿於孟德邪
書陸遜父子及機雲傳後
陸伯言一少年書生受脤而據諸將之上揮麈揚策破
天下之所憚服以為英雄如昭烈者若拉枯朽然後挫
北兵奠南服國無亡鏃算不遺籌其孔明之流亞歟而
物議稍不及者當由經理内政收採羣情有所未足耳
孫仲謀能信之於未試之初而疑之於既成之後非伯
言之有勤怠也仲謀有勤怠也幼節德不及羊叔子而
才微勝之然能使孫皓緩亡者皆其力哉夫以權之智
而不能容伯言以皓之昏而能容幼節者天也士衡縱
橫六寸之管而假七尺之壯軀叨三世之將名不能逆
自韜晦擁旄非分舉宗覆滅不亦哀哉道家之忌士衡
固已知之而又犯之且伯言前後決勝頗以隂謀而幼
節之平西陵坑僇無噍類又寧盡天也士龍前後為守
令皆著循吏聲然以區區小仁而欲為顛厦之木難矣
書羊祜傳後
史之所以美羊叔子者至矣其先識不伐則見於曹爽
之敗有功不居則見於國邑之辭日與吳競而敵不恨
恩施於敵而上不疑餉歲積而民不告困歿有遺思而
久不至忘夫豈直古之遺愛已哉至於宏覽淵識冲度
和襟郭遐周顔子之目殆不虚矣雖然吾以為叔子智
者也得老氏之精而用之者也若於仁則吾斯之未敢
信何以知其然也夫曰慈曰儉曰不敢為天下先曰抗
兵相加哀者勝矣曰功成名遂身退天下之道夫此數
者皆叔子之所饒有也得俘兒而不殺縛敵將而放歸
此非慈乎輕裘緩帶鈴閣之下不過數人此非儉乎一
聞開府踧踖不居而讓之三光禄此非不敢先乎追斬
敵將憐其死節而厚殯殮之此非哀者勝乎大業垂就
而預為容棺之墟以待此非功成名遂身退者乎雖叔
子為德於吳厚矣然未嘗一日而忘滅吳則又老氏之
所謂將欲取之必故與之者也且夫曹爽樗而魏之族
也其志猶有魏也司馬氏材而魏之賊也其志已無魏
矣叔子魏臣也何以策爽之必敗而遠之策昭之必取
而就之陳留王之立也何以不願為侍臣而求外補吏
也未幾而何以安為相國從事中郎掌機密也賈充小
人也何以出關中而密䟽留之盖策賈充之必不成出
也凡此皆所謂智也夫仁人者明其道不計其功而吾
何敢信焉雖然自魏晉之際未有如叔子之賢者也以
司馬氏腹心叔子最賢而尚無後張華次賢則僇而無
後然二子尚猶成其名也裴秀次賢則子頠僇而無後
王沈不忠則子浚亦以不忠僇而又無後賈充不忠無
後而族盡滅何曾稍疎則至孫而滅亦無後嗚呼司馬
之德若是而能久有晉哉
書阮籍傳後
吾嘗讀晉書阮籍傳謂其喜怒不形於色發言玄遠口
不臧否人物而又云能為青白眼見禮俗之士以白眼
對之由是見疾如讐以為立言者之自相牴牾而不知
其皆實錄也謂籍以酒全其天非也籍乃以巧全其天
者也籍故逆知司馬氏之必簒魏而不欲為之臣與荀
勗賈充輩同列而自顧其瓌傑之貌宏麗之文磊落不
羈之才欲掩之而不可得司馬氏必知之而且欲用之
夫司馬氏欲用之而不為之用必死為之用而不預其
謀亦必死死則又不足以成名故托而逃之醉一醉而
連緜至六十日彼豈其情也哉凡其卧酒家乞步兵厨
甚至於母死而舉二斗酒食一蒸㹠自遠於名教之外
使何曾輩疾而惡諸司馬氏皆以為不死地也曾言而
不用故無他其言用不過廢徙而已不死也然猶慮司
馬氏之識之故其乞相東平草勸受九錫章示若為之
用者特不勝好酒之一念耳使司馬氏狎而愛之愛而
舍之以終保牖下者巧也昔人謂澄公以石虎為海鷗
鳥若籍者殆以司馬氏為海鷗鳥也嵇康略知之矣而
未能究故雖稱土木形骸不事脩飾而時露其鋒距於
土木之表此何時也而其與山濤書菲薄湯武之放伐
鍾會何人也造康而箕踞待之不為禮且問以何所聞
而来何所見而去夫會之来叩籍以時事也亦其見康
意也籍醉而不能答會亦當恨之特其所以恨籍者淺
而恨康者深也知二子者莫孫登若登故報籍以長嘯
而報康以苦辭康下獄而後悔晚矣人不知乃以勸進
九錫章短籍按進章不見籍傳而見文紀末謂大魏之
德光於唐虞明公盛勲超於桓文然後游滄海而謝支
伯登箕山而揖許由然則風之終讓也非勸進也不然
以炎之為壻豈不足為吕公王莽者而至飲一醉六
十日而不之許也
書周顗傳後
周伯仁吾所不解過江以後若使追喪亂之艱難此身
之非有或散髮巖阿或栖遲冗列用拙挫名以酒蔽身
可也既居九列參密議而縱飲沉湎狂僻廢禮且夫密
䟽申救始興而不言德固若長者夫以元老故交哀呼
求救了不之盼而顧左右云今年殺諸賊奴取金印如
斗大繫肘寧能不使之飲恨横發邪伯仁之死即始興
救之久亦必殺但小緩耳伯仁死始興不能無罪檢表
而泣以情語諸子猶庶幾哉
書周處傳後
周子隠感奮時譏折節砥礪文武果亮為時所儀抗忤
權戚委命疆圉若無可憾者吾猶謂其為晉而死六陌
不若為吳而死無難督也亡國之戚雖足以杜王渾口
而吳魏均滅要之百步五十步耳宣佩之勛猶不在子
隠下而晚節不固獨彦和首亂而存宣季從亂而旌晉
於是乎失刑賞哉議者謂子隠之子孫多愧其先烈吾
獨以為之兆也若筵者皎然為君子且有光矣
讀書後卷二
