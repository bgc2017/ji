杜詩攟卷三
明唐元竑撰
少陵于花門最不滿意見之吟詠者極多遣憤詩至云
雷霆可震威花門雖鷙悍唐社稷再造實賴其力雷霆
句毋論不諳事勢亦豈投桃報李義耶註稱爾時回紇
與汾陽共破吐蕃入朝齎繒帛十八萬府藏空竭至税
百官俸以給之此以為憤詳詩意不因此莫令鞭血地
再濕漢臣衣當是指回紇白晝殺人市中有司執之下
獄其長突入獄中奪去傷及官吏事也留花門云中原
有驅除隠忍用此物譬如醫用毒藥治疾已效矣不贊
其起死回生之功反惓惓以猛悍之性詳告人戒勿輕
用者為垂訓後來也
鄭典設自施州歸詩氣合無險僻謂賓主相投故遠赴
之不畏行路難也城郭洗憂戚非親歷險峻者不知北
風吹瘴厲羸老思散策謂南州瘴氣鬱蒸於冬月為宜
故又云孟冬方首路彊飯取崖壁也屢空之廹公與鄭
同不覺聞語亦動此興至預恐老人涉險乘馬蹉跌擬
用肩輿所謂爾時覺形神俱往注云政似無說何也尤
妙在羣書一萬卷博涉供務隙有如此賢主人固應作
褰裳想矣他日辱銀鈎森疎見矛戟後寄裴施州詩亦
云蛟龍動篋蟠銀鈎裴必工臨池者
金鍾大鏞在東序冰壺玉衡懸清秋佳句也然倣之不
為難杜詩至處不在此
大食寶刀歌吁嗟光禄英䧺弭微須溪註吾不解也但
大食國名可耳光禄官名也何以名刀耶須有所據乃
可此詩才力横絶只牧出令奔妖腰亂領字稍粗耳角
鷹詩氣象亦相彷彿
十二月一日三首即看燕子四句須溪注是然此詩筆
端恣横至此極者實頂第二首結句春花不愁不爛漫
來也若不如此頂接便非法度詩到縱恣處須法度熟
極乃可耳如不離西閣詩前首結句不知西閣意肯別
定留人次首起句云西閣從人別正頂上句來也又如
側生野岸及江蒲以前首先有荔枝字不然側生是何
物又如龍標題㶚池二首腰䥥欲何之東園刈秋韭世
事不復論悲歌和樵叟開門望長川薄暮見漁者借問
白頭翁垂綸幾年也第二首妙有世事不復論意須合
看始明又如陳陶隴西行四首若不遍讀定應誤解此
類未易悉數吾謂詩難選者以此
春日春盤細生菜忽憶兩京梅發時盤出高門行白玉
菜傳纖手送青絲吹笛秋山風月清誰家巧作斷腸聲
風飄律吕相和切月傍關山幾處明拈首句二字偶一
為之後世至有花月等詩句句花月重重叠叠從何得
此法
老病詩藥殘他日裹謂向後日益衰頽正費藥餌在偶
對藥裹預想他時忽忽無聊落腕不自覺謂昔日即少
味矣又與對句去年合掌
水閣朝霽詩續兒誦文選訓蒙景象何堪入詩只一續
字情事宛然他如未去小童催呼兒問煮魚野食待魚
罾細雨更移橙牆頭過濁醪收書動玉琴又驟雨落河
魚藤蔓曲藏蛇山精白日藏溪喧獺趁魚冬温蚊蚋集
蜻蜓立釣絲麝香眠石竹及風落收松子天寒割蜜房
仰蜂粘落蕊倒蟻上枯棃犬迎曾宿客鴉護落巢兒啅
雀爭枝墜飛蟲滿院遊等句又如孤峰石戴驛雨檻卧
花藂炎宵惡明燭客散鳥還來等句皆即事觸目筆底
忽來初無故實亦不因苦思乃知隨地皆詩料不待他
求但能言者鮮耳鍾嶸云古今勝語多非補假皆由直
尋
唐堯真自聖野老復何知憂危語也一朝自罪巳萬里
車書通祝頌語也正好合看
客居所居堂夜來歸來衝虎過卜居赤甲遷居新語皆
草草然猶似複非複日日每日則複矣故當是誤也
客堂詩巴鶯改巴稼似勝臺郎選才俊自顧亦已極前
輩聲名人埋沒何所得公始終止以才俊聲名四字自
居至於官職僅一省郎便謂已勝古人更不望加何其
自知審也
杜鵑詩西川有杜鵑四句東坡解極是論詩須通看全
篇此詩自首至尾無一語不質朴只似村野人家書耳
老筆頽然故作此態亦復何疑且前年滄州殺刺史今
年開州殺刺史此絶句也豈亦可云題下小註耶
賈太傅治安策痛哭流涕長太息但作此言耳非真哭
也別蔡著作詩賈生慟哭後寥落無其人安知蔡夫子
高義邁等倫獻書謁皇帝志已清風塵流涕灑丹極萬
乘為酸辛則真痛哭流涕矣又贈杜亞詩經綸皆新語
足以正神器宗廟尚為灰君臣皆下淚則當時陛見談
時事而哭者蓋不止一人且帝皆同哭所以才士竸思
自見時雖多難終致廓清有以也東坡乃云安有立譚
之頃而遽為人痛哭者豈未攷此耶
寄韋有夏詩歸楫生衣臥註謂生水衣則臥字何解
八哀詩纍纍滿紙摘其佳句不可多得如長嘯天地間
高才日陵替眞足令人涕泗霑裳次則碣石歲峥嶸天
地日蛙黽開元天寶一二十年間史冊只十字略可括
其梗槩惜為後人誤解埋沒千載今特為正之至汝陽
讓帝子眉宇真天人虬鬚似太宗色暎塞外春語非不
佳然在後人决不敢道也豈無成都酒憂國只細傾亦
可誦
司空王公詩胸襟日沈静肅肅自有適善為名將寫照
曉達兵家流曉達字文苑英華作晚學司徒李公詩青
蠅紛營營風雨秋一葉臨淮百戰百勝建社稷功徒以
嫉邪遭讒咫尺不得見天子其後徘徊畏罪不敢入朝
鬱鬱而死使不死殆未知所税駕也人但知其用兵若
神豈知危於累卵乎此語真能道其意中九原有知當
不止死淚映睫已也嚴鄭公詩叙述詳盡蓋公素所悉
故然嚴一生功業在破吐蕃收鹽川而詩中無一字及
之何也當緣軍旅未學公素不畱心故其沈機妙筭無
得而稱焉亦如史記叙諸將戰功也閱書百紙盡文苑
英華作百氏當從之百紙何足道汝陽王詩官免供給
費水有在藻鱗殊不可解豈曾請上供魚池為放生所
耶聖聰矧多仁一語上二字承上從諫下三字起下也
然如此叙事亦是靴裏動指北海詩豐屋珊瑚鈎麒麟
織成罽紫騮隨劍几義取無虚歲當時潤筆之盛若此
北海文長于碑板一生刻石至八百本分宅脱驂間感
激懷未濟衆歸賙給美擺落多藏穢蓋以資財賑施貧
乏使富人盡若此何惡于多藏財豈真穢物哉人自穢
耳如是人陷以贓罪張相之可恨更甚于李林甫爭名
二字可謂得情張貪佞又負文名故也終悲洛陽獄事
近小臣斃叫天無辜公為代鳴不平矣獨步四十年風
聽九皋唳又衰俗澟生風排盪秋旻霽鬚眉如生北海
不死也易力何深嚌絶不可解定有訛字關鍵歘不閉
意亦難會祗如慷慨嗣真作咨嗟玉山桂若非自注亦
復誰解者咨嗟玉山桂竞亦未能了了也秘書詩制可
題未乾乙科已大闡英華作制題墨未乾休聲已大闡
語較妥篆刻揚雄流溟漲本末淺青熒芙蓉劍犀兕豈
獨剸蘇似工于雕繪刻削而源委時有遺者故反為後
輩䙝也然則所云前後百卷文枕藉皆禁臠當是類書
屬耳觀其不受偽署大節澟然又能批鱗直諫卓然名
臣而與鄭著作為伍將毋老子與韓非同傳耶然長安
米萬錢凋喪盡餘喘天蓋使與鄭同厄矣不獨公詩也
篇首時下萊蕪郭忍飢浮雲巘負米晚為身每食臉必
泫夜字炤爇薪垢衣生碧蘚庶以勤苦志報兹劬勞願
豈蘇幼時貧困其親亦以餒死歟蘇殆至性過人者幸
有此詩可攷然史傳寂寥竟無表章之者矣且當時官
爵極輕既知其不從賊擢考功知制誥矣竟使以冷曹
艱食至于餒死果何以勸忠耶鄭詩子雲窺未遍方朔
諧太枉謂鄭博辨不窮應諧似朔但不至如朔已甚類
優俳耳非稱屈之謂讀此詩鄭蓋無一不能者不止三
絶矣未曾寄官曹突兀倚書幌頗遭官長罵有以也張
相國詩碣石歲崢嶸状其獨立羣小之間砥柱不撓意
天地日蛙黽喻羣小嘈雜猶云是渠世界也蛙黽兼喧
卑二意此何與禄山事果指禄山何所忌諱不叱言之
而但加以別號曰碣石耶何不通上下看退食吟大庭
何心記榛梗似專指相國感遇詩而言今我遊冥冥弋
者何所慕超然遠引不復以羣小置懷抱所以能自全
也當時林甫讀此詩知其必退遂不為害是也乃知君
子心用才文章境經綸天下之才不得盡用於世便移
向此中且惜且幸賓客引調同八韻皆讚文章也須溪
以相國大節在預知禄山反便以篇中不及為恨不知
今載史冊故人人知之當時江湖淪謫之人何緣悉知
朝端議論哉
移居夔州郭詩春知催柳别止是别當春時但筆幻耳
江與放船清與出門流水住同一想路然工拙較殊矣
農事聞人說山光見鳥情新遷耳目一時畢具山光悦
鳥性便覺遜之
上白帝城老去聞悲角人扶報夕陽極善寫衰颯意報
字想見師丹老態字法如是乃謂絶工
謁先主廟真句句有味然後漢留長策四句全是諸葛
廟語可刪也嘗論昭烈起于魏勢略定之後如國手敵
道棋饒敵數子何緣取勝兩君易地皆然耳每讀力侔
分社稷志屈偃經綸覺我胸襟豁然已盡竹送清溪月
苔移玉座春與春知催柳别等句法最是詩意尺水興
波使人入其玄中功臨耿鄧清清字無謂又出韻决是
親字但親字亦不佳
當時諸葛成何事只合終身作臥龍此語祗為人嗤猶
聞辭後主不復臥南陽未嘗不兼此意但圓渾不露耳
淳漓之别正謂此八陣圖東坡解佳知是開眼作夢
古栢行妙在句句是詠孔明
最能行最能二字稱其技也攲帆側柂入波濤撇旋梢
濆無險阻能此而已
愁詩公自註強戲為吳體今不知公所指吳體者為何
等讀之但覺拗耳宋方萬里瀛奎律髓遂以拗為吳體
豈據此詩耶強戲者偶一為之拗體杜集中至多寧獨
此也當時北人皆以南音為鄙俚公意似在半雅半俗
間耳
老去詩篇渾漫興夔州諸詩漫興為多五言古尤傷于
率晦翁亦嫌其煩絮試摘佳句如泊舟滄江岸久客慎
所觸如芒刺在我眼焉能待高秋如食新先戰士共少
及溪老如鬱陶抱長策義仗知者論又文章一小技於
道未為尊如閉目踰十旬大江不止渴又高人煉丹砂
未念將朽骨如青山淡無姿白露誰能數如飲酣視八
極俗物都茫茫又越女天下白鑒湖五月涼又秋風動
哀壑碧蕙捐微芳又榮華敵勛業歲暮有嚴霜如不聞
八尺軀常受衆目憐如連山蟠其間溟漲與筆力如干
戈少暇日真骨老崖嶂如寒蕪際碣石萬里風雲來如
君山可避暑況足採白蘋如秋風亦已起江漢始如湯
如茅楝蓋一牀清池有餘花如經過倦俗態在野無所
違如丈人但安坐休辨渭與涇如勞生共乾坤何處異
風俗十步一芳自不勝採
每讀東阿與吳季重書觴酌淩波于前簫笳發聲于後
足下鷹揚其體鳳觀虎視左顧右盼謂若無人當斯之
時願舉泰山以為肉傾東海以為酒食若填巨壑飲若
灌漏巵其樂固難量形容幕賓大嚼之狀直是輕薄然
公詩中於酒食往往自極形容不獨豪飲兼亦健噉千
載之下宛若目擊所以來後人飽死之誚也然吾讀三
百篇國風多言男女雅頌多言酒食舉輒津津尊而王
公幽而鬼神誰能捨之者公腕下具大鑪錘隨拈莖草
即現金身豈如小家動多矜飾若三日新婦哉然其後
于酒則曰近辭痛飲徒曰休為吏部眠曰心息酒為徒
此猶僅節飲至曰老去一杯足可憐甚矣又曰老人因
酒病堅坐看君傾曰莫怪執杯遲我衰涕唾煩敗興一
至此耶其於食則曰病身虚俊味曰臨飡吐更食似病
翻胃者曰絶葷終不改蓋又曾持齋也回視酒肉如山
手脚欲旋時真令人短氣乃知天下事未有久而無弊
弊而不生厭離者酒食人所以生也甘之至也然且若
此況其他乎
寄常徵君詩楚妃堂上色殊衆野鶴階前鳴向人語意
一褒一貶萬事糺紛猶絶粒果爾常徵君實亦異人所
以然者當時天子好道以玄元為始祖故士大夫多留意
玄門即鄴侯亦以此遇巷何怪楚宫多餓死之女也
信行遠脩水筒詩往来四十里荒險崖谷大水筒即所
謂筧也今江南山寺處處有之極遠者不過數里未聞
長二十里者二十里當費竹幾許防禦修補並難為力
不識北土今尚有之否亦可見南北古今之異矣
示獠奴阿段詩曾驚陶侃胡奴異胡奴侃子範小字公
一時誤用耳何必附會其說
貽華陽柳少府詩火雲洗月露絶壁上朝暾自非曉相
訪觸熱生病根蓋黎明訪之始知前所謂柳侯披衣笑
者乃客到始起也觸熱生病根公亦全用古人語
憶鄭南玭題甚佳
火詩楚山經月火大旱則斯舉舊俗燒蛟龍驚惶致雷
雨又腥至焦長蛇聲吼纏猛虎神物亦高飛不見石與
土謂龍自神靈但驚飛耳非若蛇虎可燒也然龍亦有
時可燒北夢𤨏言等書具載之公但據所見而言耳
毒熱詩千室但掃地閉關人事休貽柳少府詩南方六
七月出入異中原老少多暍死汗踰水漿翻唐時楚俗
酷熱乃爾耶今恐不至是至江上詩又云江上日多雨
蕭蕭荆楚秋高風下木葉永夜攬貂裘貂裘非嚴寒不
可用豈秋夜所宜楚既苦熱决不應至是或言之過也
蝮蛇暮偃蹇空牀難暗投炎宵惡明燭況乃懷舊丘謂
暗又不可明又不可故思鄉轉切耳
晚晴詩鳬鶴終高去熊羆覺自肥熊羆意屬當時將帥
驕貴多藏内府不及所以有自肥之慨獨此語是比何
以故若無所託詠物終不及此宿江閤詩鸛鶴追飛盡
豺狼得食喧不及此聯
古語儘有習而不察者如灧澦如象瞿唐莫上灧澦如
馬瞿唐莫下驟讀之但謂形容大石之狀耳及考寰宇
記云灧澦堆在瞿唐峽口冬水淺出二十餘丈夏水漲
半沒始知象馬喻其小也石露頂愈小則水愈險矣灧
澦堆詩巨石水中央江寒出水長謂此也結句干戈遲
解纜行止憶垂堂謂避兵應行避水應止二俱險事故
進退兩難
陪栢中丞宴將士詩醉客霑鸚鵡鸚鵡謂杯也餘解皆
繆佳人指鳳皇亦似謂屏障間物與弄玉事固無涉指
坐客竒瑞亦無此句法次首繡段裝簷額明言簷額何
謂樂工額飾也百戲後歌樵樵字初不可解既而得之
曰即俗所謂山歌也棹歌農歌皆歎聲也而皆仍山歌
名遡流窮源西北多山山勞而水逸當知古勞歌起於
樵採也
聽楊氏歌古來傑出士豈待一知巳吾聞昔秦青傾側
天下耳翻用伯牙子期事極自負之言從古絶伎真能
為不朽者縱驅天下而非之終不能遏抑何用亟亟求
知巳也此聽美人歌雖極口讚之乃殊不屬意別自寄
慨耳
秋日夔府詠懷百韻詩春草何曾歇寒花亦可憐上五
字說候暖意特妙共誰論昔事幾處有新阡語意悲愴
局促看秋燕羨其飄然欲去即去也誰云行不逮自覺
坐能堅所謂不能行而能不行雲臺終日畫青簡為誰
編傷濫膺殊錫者名不稱實也當時諸將多位極公孤
甚且封王至叛賊窮蹙來歸輒授節鉞僕固懷恩已反
尚仍王號公意不識他日史冊能繼二十八人後為誰
耳身許雙峯寺許字妙門求七祖禪注引七佛偈是祖
字誤用也昭王客赴燕以昭王擬李終未妥公自註李
宗親有燕昭之美燕周之裔也蓋恐人議之預為之辭
耳披拂雲寧在註引衛瓘語不錯謂今雖相隔終當覿
面也本自依迦葉何曾藉偓佺唐祖玄元公對宗室直
作此語身許雙峯寺知非虚言金篦空刮眼鏡象未忘
銓此筌字胡以反不改正
送十五弟侍御使蜀詩起句云喜弟文章進送皇華而
及文章直作長兄語不有其貴也杜在當時為鼎族宗
枝蔓衍集中所稱杜使君令弟之類雖同譜要皆落落
無關痛癢惟稱舍弟者乃是同氣耳
別崔潩詩志士惜妄動知深難固辭如何久磨礪但取
不磷緇公自註云内弟潩赴湖南幕職計此行必有不
合難言者故作斯語第二句或別對汲引者言耳
送蘇四徯詩乘輿安九重舉今見昔不待更言播遷巴
蜀倦剽劫剽劫久而且倦矣故曰下愚成土風也乾坤
雖寬大所適裝囊空所謂愁人莫對愁人說也
北辰當宇宙南嶽據江湖自是壯語
垂白詩樓迥獨移時更不須言登眺曉望詩天清木葉
聞更不須言風動葉落此無字句中藏字句也無家病
不辭悲不忍讀
宿昔詩花驕迎雜樹龍喜出平池花迎龍出都因移仗
故然花驕迎雜樹倒句之最不穏者不足法也落日留
王母微風倚少兒倚少兒上着微風二字有何交涉政
此妙不可言
偶題云文章千古事得失寸心知二語古今格言自起
至虚傳幼婦詞二十句皆論文章然中叙騷人漢道江
左鄴中上不及六經下不及六朝者一則木本水源所
不必言一則格調卑下又不足言也車輪徒巳斵堂構
惜仍虧蓋得心應手父不能傳之於子故也南海殘銅
柱東風避月支月支以比吐蕃意入寇當春時耶避字
妙甚
吾宗詩在家常早起憂國願年豐寄董嘉榮詩海内久
戎服京師今宴朝三百篇獨寤寐宿言宴起之適也公
身賦考槃而不忘家國若此
第五弟豐詩聞汝依山寺杭州定越州信腕直代家書
而句法字法自然一一具足風塵淹別日江漢失清秋
只一字而遲回惆悵無限失猶言錯過耳
解悶詩陶冶性靈存底物是喚語蓋欲養性頤神只應
洗空胸次更有何物應存但結習深重欲罷不能不覺
津津用心此道耳憶過瀘戎一首京華應見無顔色紅
顆酸甜只自知謂都門但知色變耳不知味亦盡失吾
親曾摘食色味皆自知之而已翠瓜碧李沈玉甃謂盛
暑中須此解渴所謂浮沈亂水玉落刃嚼冰霜也赤棃
葡萄須待寒露始成今棃名秋露白本草葡萄亦八月
熟可證先不異枝蔓謂其始瓜蔓如葡萄李枝如赤棃
卒乃不得如二物久生此物明指赤棃葡萄耳謂是荔
枝不知作何解釋末首若非山谷一一理會人誰解者
今本止改須字尚仍勞生重馬此四字不通應改但勞
人害馬用對寒壑布衣稍未稱或當更思之耳滿玉壺
亦無涉公意使藂生宫中亦如葡萄可釀酒耶先帝貴
妃以下四首三詠荔枝不應中隔翠瓜一首側生疑在
翠瓜之前錄者偶失次第遂使此物二字亦冒認荔枝
耳
哭王彭州詩將軍臨氣候壮士塞風飇臨氣候猶言乘
運塞風飇猶言砥狂瀾也下句勝
秋風二首不知明月為誰好早晚孤帆他夜歸會將白
髮倚庭樹故園池臺今是非心口自語神思飛越白髮
倚庭樹猶詩云巧笑之瑳佩玉之儺也此等句法須熟
玩叙事言情自然如天馬行空步驟無跡不作騎驢駸
駸矣趙注謂寫眼前景單指上四句則可
西閣二首朱紱猶紗帽新詩近玉琴自是清麗唐時之
紗帽猶漢末之幅巾士大夫以為雅故青蓮答贈紗帽
詩云領得烏紗帽全勝白接䍦山人不照鏡穉子道相
宜公詩又有掉頭紗帽側紗帽隨鷗鳥並謂是野逸之
服朱紱猶紗帽自笑不相配也豈知千百年後國朝之
紗帽竟配朱紱乎經過凋碧柳蕭瑟倚朱樓公時寓居
西閣下句猶言車馬入鄰家耳畢娶何時竟消中得自
由翻向平語謂因病得閒也此亦因首句已有懶字故
句法如此此篇甚佳惜結句不稱入海求想指服食夔
州以後詩時有此等語謝公鼻音不可彊學也
社日詩歡娛看絶塞涕淚落秋風所謂異方之樂祗令
人悲也
夔府書懷云生逢酒賦欺酒賦猶詩酒也唯此二事稱
䧺餘並不振似為所欺者正自負意漢閣自磷緇本不
相比自以仕宦不振類之亦緣唐以前子雲名盛故也
拔劍撥年衰彷彿馬伏波據鞍顧盼時此語正頂慙紆
德澤私來不如是恐負恩也老人負何竒而自力如此
其志可憐矣田父嗟膠漆誠如須溪言總戎存大體降
將飾卑詞亦猶雲臺終日畫意殊不滿堯封舊俗疑妙
今何遂至此也與薊門誰自北薊門何處覓堯封合看
亦可悟琢句法矣恐乖均賦斂不似問瘡痍均賦斂必
王命中有之奉行失職使澤不下究徒煩供給結怨于
民不似字妙甚千古通弊君門萬里何緣使此語上聞
綠林寧小患雲夢欲難追降將卑詞意畢露于此惜時
無漢高使藩鎮禍無已時也耕巖進奕棋謂進客與對
奕耳宛然一幅爛柯圖註未是豺遘哀登楚不成句下
衣冠迷適楚楚字複用當是越也
贈李十五丈詩不聞八尺軀常受衆目憐與古來傑出
士豈待一知巳皆重主輕賓語封内如太古時危獨蕭
然蕭然謂肅清也
江上詩勲業頻看鏡行藏獨倚樓無限欲言不言一時
傾吐裕陵獨拈此語可謂具眼時危思報主衰謝不能
休不能二字多少懇至
戲寄崔蘇詩以阻雨故預思晴日為文酒會耳其後崔
評事許相迎不到走筆戲簡詩蓋又不待雨晴便促其
衝泥具鞍馬來迎何亟亟若此西閣雨坐詩逕添沙面
出湍減石稜生是水退景似與樓雨霑雲幔滂沱朱檻
濕不相合何也
九日詩題曰九日諸人集于林時尚八日也令節聚集
先期相要故命題若此而起句曰九日明朝是也老翁
難早出賢客幸知歸辭不赴會也漫看年少樂忍淚已
霑衣公生平狂興欲飛不意衰颯至此始悟相要舊俗
非蓋火焚而怨燧人耳
夜詩疎燈自照孤帆宿新月猶懸雙杵鳴景語耳讀之
若不勝情但上句七字一氣下句却斷北書不至雁無
情無情上着一雁字此是詩家三昧也南菊再逢人卧
病亦是一氣此句却斷步檐二字不佳可惜或作步蟾
更不佳
鄭監湖亭詩揮金應物理拖玉豈吾身只一虚字入微
熾然講道學絶不覺腐氣然何難解結句賦詩分氣象
佳句莫頻頻乃幾不可解其嘉謂鄭詩饒氣象吾詩亦
復不減似與平分者但老懶不耐篇什往復耳
秋興八首古今共推詳其篇製實謂罕儷凡公七言近
體毋論清空壮麗風骨無不蒼然此是胎裏帶得所不
必言但諸篇時有累句或率語露語而此獨無之鴻音
遠揚壮采錯出華實並茂骨肉恰勻所以衣被千古無
間然也或别取清空如話數篇以為極則謂遠勝此不
知漸老漸熟始造平淡如富人既飽撤饌但呼茗飲貧
兒便謂親見富人如是歸而效之不終日飢涎流矣又
王岑諸公早朝詩既極聲容又備風骨並馳詩囿不讓
於公然大宗之戴在此不在彼者此復有故蓋題以秋
興為名結想故為凄黯雖饒驚采絶艷終不憂妍皮遂
褁癡骨斯乃得境界之助非可強為不然一種沈鬱之
氣性情本所未具從何得來詩無此不貴所謂窮而後
工又所當知也故吾謂秋興取材似賦抽緒似騷至于
法脈變化直追風雅且如竹竿發粲于百泉陟岵聆音
于無死東山則伊威在目斯干則熊羆入夢並空中綵
繪水面雲霞荒忽杳冥無蹤可覓斯乃詞中秘藏象外
玄機此詩三首以前取景猶近後之五篇形神俱遠直
已飛精輦下厠足朝端雜沓輪蹄從容讌賞每篇止一
二語或止數字略點題面耳使他人為之方虞喧客奪
席主反受淩而此獨不覺則以抉其秘藏透其玄機故
也又五篇一律亦虞其重複不能變化而此又不覺則
吾所謂抽緒似騷似複非複也嗟乎枚叟七發少陵八
篇何所因仍興盡而止耳後之擬者截鶴補鳬挖瘡加
灸我有性情為他人用欲求其工安可得哉
藂菊兩開他日淚或註云向日其實過去未來皆得兼
之謂後日亦可也凡集中他日類然句法頓挫俯仰悲
愴百千年來皆知學杜有幾語得若此者
猿啼淚落乘槎上天皆熟爛事聽猿實下三聲淚猶言
乃今信之奉使虚隨八月槎猶言徒浪傳耳此用事點
化法虚隨謂實未得放舟歸此即前藂菊一聯意也使
他人為之複矣筆端變化蓋緣才大法熟所謂長袖善
舞也或疑首尾日月相犯不知請看已映字正從落日
來何謂相犯如白露團甘子清晨散馬蹄而末云回鞭
急鳥棲一詩不妨竟日始成諸家如此類未易悉數曾
何拘於此也
漁人燕子一聯歸思浩然所謂故園心也漁人忘機燕
子必去曰還曰故皆羨其逍遙字法也局促看秋燕正
可與下句參看匡衡功名不薄劉向著述竟傳遠慚二
人近媿同學是以歎也輕肥上着一自字所謂言不盡意
盡即非詩矣
魚龍寂寞秋江冷語本易曉何得謂是川名如鸚鵡洲
單稱鸚鵡可否獨坐江樓歎飛騰之無日猶之一卧滄
江驚歲晚耳自有解者
或云秦州詩水落魚龍夜山空鳥鼠秋何必復贅山川
字曰本句中現有山水字但倒出耳子不覺耶且魚龍
與鳥鼠對舉則單用亦可何也鳥鼠字舍山名別無泛
用也如白狗斜臨北黃牛更在東若非峽名必不如是
泛用故可省耳然其下即接云峽雲常照夜是不獨秦
州詩山水字倒出在上此詩峽字亦補出在下公詩嚴
于法如此何不細觀之況一句中既言川寂又言江冷
安得此法
瑤池紫氣王母函關公時時有此王母對函關亦如嚴
僕射對望鄉臺殊不害其格力也珠簾錦纜菰米蓮房
工整極矣乃微嫌合掌必不得已吾寧取拙藂菊兩開
他日淚孤舟一繫故園心所以為妙也
瞿塘峽口曲江頭只如此對舉意巳躍露不待盡讀始
知御氣二字未知所出稍覺欠典珠簾錦纜一聯安得
非麗但效之不難耳小時讀此詩結句頗以為嫌謂歌
舞語又稍輕又天子現在長安何意祗言自古其後讀
史始知爾時有並建五都之說又讀公建都詩云建都
分魏闕下詔闢荆門恐失東人望其如西極存時危當
雪恥計大豈輕論之句蓋慮乘輿旣數蒙塵萬一朝議
遷就復踵平王故事失計非小故有斯語耳今人亦多
草草看過
石鯨鱗甲動秋風與日色纔臨仙掌動二動字並竒妙
石鯨尢不可測菰米蓮房一聯語異而意同未如黃鶴
白鷗以真對假鸚鵡鳳皇以實對虚也
昆吾御宿自逶迤紫閣峰隂入渼陂二句中有四地名
與青蓮峩眉山月歌四句中有五地名皆大手筆偶然
流出不自覺知使有意罏錘豈易到此
稻為鸚鵡粒紀實也梧實鳳凰枝不以凡鳥棲故沒其
本色也五糓養人乃以飼鳥鳳皇不至梧亦虚名世稱
公詩史此等句法頗類史筆言外各有含蓄泛作悲慨
語看便嫌合掌又謂之倒句此直頓挫耳不可言倒何
以故如鸚鵡啄餘香稻粒可耳鳳凰棲老碧梧枝難通
矣本應如是非謂倒也
集中倒句請歷數之如野哭千家聞戰伐夷歌幾處起
漁樵䧺劍鳴開匣羣書滿繫船神傷山行深愁破崖寺
古又單句如畫角吹秦晉地僻傷極目春蒲長雪消野
涼侵閉戶鳬雁宿張燈久拚野鶴如雙髩等皆是又盪
胸生層雲畫省香爐違伏枕此倒意勝倒字矣又黃鵠
高于五尺童化為白鳬似老翁此倒而加幻矣詩文皆
莫妙于用倒公倒法又不止此如白骨新交戰雲臺舊
拓邊見愁汗馬西戎逼曾閃朱旗北斗殷之類皆倒意
也又如復愁詩萬國尚戎馬故園今若何昔歸相識少
早已戰場多此章法倒也仲尼曰詞達而已達取直達
如水之必東然而千流萬派縱横曲折不可控揣文章
家熟極生巧直達中不能無倒均一倒法變化種種不
同亦猶是也作者亦不自知其然
公詩用事之妙如玄元廟詩世家遺舊史道德付今王
花下飲詩醉歸應犯夜可怕李金吾曲江詩短衣匹馬
隨李廣看射猛虎終殘年對月詩牛女漫愁思秋期猶
渡河收京詩賞應歌枤杜歸及薦櫻桃遣興詩君看束
縛去亦得歸山岡五盤詩地僻無網罟水清反多魚酬
高使君詩三車肯載書傷春詩得無中夜舞誰憶大風
歌禹廟詩荒亭垂橘柚古壁畫龍蛇夔府咏懷詩求飽
或三鱣秋興詩聽猿實下三聲淚奉使虚隨八月槎雨
不絶詩舞石旋應將乳子行雲莫自濕仙衣瀼西新賃
草屋詩北郊千樹橘不見比封君秋野詩兒童解蠻語
不必作參軍獨坐詩充飢憶楚萍執熱懷李尚書詩不
是尚書期不顧山隂野雪興難乘遣悶詩倚著如秦贅
過逢類楚狂秋峽詩常怪商山老兼存翊贊功贈盧五
丈詩流年疲蟋蟀體物幸鷦鷯頭風詩述作異陳琳送
魏司直詩明白山濤鑒嫌疑陸賈装南極詩亂離多醉
尉愁殺李將軍清明詩逢迎少壯非吾道況乃今朝更
祓除等句皆得法得趣可為後人之式
句法之妙有得力於一字者姑舉五言如出門流水住
爐存火似紅老樹空庭得文章憎命達人扶報夕陽醉
裏從為客吟詩許更過黃知橘柚來高枕乃吾廬喧呼
閱使星歸及薦櫻桃春風避月支山光見鳥情淚入犬
羊天落日邀雙鳥江鳴夜雨懸天意薄浮生白髮好禁
春長日容杯酒藂卑春鳥疑亭深到芰荷潛波想巨魚
驥病思偏秣江動月移石隠几亦青山禮甘衰力就喪
亂獨前途部曲異平生白露誰能數湘娥倚暮花青眼
只途窮拔劍撥年衰聲拔洞庭湖寒江動夜扉又花亞
欲移竹鳥窺新捲簾勲業頻看鏡行蔵獨倚樓江閣嫌
津柳風帆數驛亭白屋留孤樹青天失萬艘吳楚東南
坼乾坤日夜浮眼穿當落日心死着寒灰江山有巴蜀
棟宇自齊梁揮金應物理拖玉豈吾身流年疲蟋蟀體
物幸鷦鷯大江秋易盛空峽夜多聞風蹀勤依槳春鷗
懶避船蛟龍纏倚劍鸞鳳失吹簫仰蜂粘落絮倒蟻上
枯梨盪胸生層雲決眥入歸鳥聲吹鬼神下勢閱人代
速等句或寫難狀之景如在目前或含不盡之意見於
言外然而用字初無詭僻取景亦甚尋常政不必倒海
探珠傾崑取琰也但於爐錘之際有神用存焉耳
五言古起句佳者為出門復入門兩脚但仍舊長嘯宇
宙間高才日凌替紈袴不餓死儒冠多誤身丈人屋上
烏人好烏亦好死別已吞聲生別常惻惻浮雲終日行
遊子久不至出門日已遠不受徒旅欺挽弓當挽彊用
箭當用長從軍十年餘能無分寸功十日畫一水五日
畫一石九載一相逢百年能幾何青山澹無姿白露誰
能數溪回松風長蒼鼠竄古瓦蒼山八百里崖斷如杵
臼平明跨驢出未知適誰門行雲遞崇高飛雨藹而至
驄馬新鑿蹄銀鞍被來好南風作秋聲殺氣薄炎熾勞
生共乾坤何處異風俗自為青城客不唾青城地汝陽
讓帝子眉宇真天人天台隔三江風浪無晨暮赤驥頓
長纓非無萬里姿岱宗夫如何齊魯青未了燈影照無
睡心清聞妙香崆峒小麥熟且願休王師我行入東川
十步一回首百川日東流客去亦不息翳翳桑榆日照
我征衣裳連峰積長隂白日遞隠見下馬古戰場四顧
但茫然雞鳴風雨交久旱雨亦好賈生慟哭後寥落無
其人高臺面蒼陂六月風日冷漆以用而割膏以明自
煎
其結句佳者為天寒翠袖薄日暮倚修竹此生免荷殳
未敢辭路難少年別有贈含笑看吳鈎煌煌太宗業樹
立甚宏達水深波浪闊毋使蛟龍得白鷗波浩蕩萬里
誰能馴送行勿泣血僕射如父兄借問大將誰恐是霍
嫖姚功名圖麒麟戰骨當速朽捷下萬仞岡俯身試褰
旗潜身備行列一勝何足論夜闌更秉燭相對如夢寐
齒髮已自料意深陳苦辭生涯能幾何常在羇旅中妻
孥隔軍壘撥置不擬道百靈未敢散風破寒江遲相看
俱衰年出處各努力濁醪有妙理庶用慰沈浮食蕨不
願餘茅茨眼中見中原未解兵吾得終疎放歎息謂妻
子吾何隨爾曹冥冥子規叫微徑不復取豫恐樽中盡
更起為君謀一請甘飢寒再請甘養蒙焉知南隣客九
日猶絺綌大哉乾坤内吾道常悠悠吞聲勿復道真宰
意茫茫壯心不肯已欲得西擒胡明朝在沃野苦見塵
沙黃方圓苟齟齬丈夫多英䧺罷官亦由人何事拘形
役庶與達者論吞聲混瑕垢相望無所成乾坤莽迴互
歸來懸兩狼門戸有旌節惟有摩尼珠可照濁水源
七言古起句佳者為堂上不合生楓樹怪底江山起烟
霧長安城頭頭白烏夜飛延秋門上呼自斷此生休問
天杜曲幸有桑麻田巢父掉頭不肯住東將入海隨烟
霧孔雀未知牛有角渴飲寒泉逢觝觸王郎酒酣拔劍
斫地歌莫哀吾能拔爾抑塞磊落之竒才嵯峨白帝城
東西南有龍湫北虎溪文章有神交有道端復得之名
譽早疾風吹塵暗河縣遊子隔手不相見有客有客字
子美白頭亂髮垂過耳長鑱長鑱白木柄我生託子以
為命四山多風溪水急寒雨颯颯枯樹濕男兒生不成
名身已老三年饑走荒山道天下幾人畫古松畢宏已
老韋偃少今夕何夕歲云徂更長燭明不可孤今日苦
短昨日休歲云暮矣增離憂繰絲須長不須白越羅蜀
錦金粟尺知章騎馬似乘船眼花落井水底眠偪側復
偪側我居巷南子巷北諸公袞袞登華省廣文先生官
獨冷君不見道傍廢棄池君不見前者摧折桐天上浮
雲如白衣須臾改變如蒼狗
其結句佳者為短衣匹馬隨李廣看射猛虎終殘年會
將白髮倚庭樹故園池臺今是非逢迎少壯非吾道況
乃今朝更祓除雞蟲得失無了時注目寒江倚山閣安
得并州快剪刀剪取吳淞半江水若耶溪雲門寺吾獨
胡為在泥滓青鞋布襪從此始忽憶雨時秋井塌古人
白骨生青苔如何不飲令心哀哀哉王孫慎勿疎五陵
佳氣無時無黃昏胡騎塵滿城欲往城南忘城北仲宣
樓頭春色深青眼高歌望吾子眼中之人吾老矣君不
見朝來割素鬐咫尺波濤永相失君不見金粟堆前松
栢裏龍媒去盡烏呼風志士幽人莫怨嗟古來才大難
為用嗚呼何由眼前突兀見此屋吾廬獨破受凍死亦
足如今豈無腰褭與驊騮時無王良伯樂死即休巴東
之峽生凌澌彼蒼回幹人得知若道巫山女粗醜何得
此有昭君村未試囊中飡玉法明朝且入藍田山婁公
不語宋公語尚憶先皇容直臣青絲絡頭為君老何由
却出横門道既稱絶世無天子何不喚取守京都君知
天地干戈滿不見江湖行路難
五言律起句佳者為花飛有底急老去願春遲客裏有
所適歸來知路難茂陵多病後尚愛卓文君涼風起天
末君子意如何西京安穏未不見一人來安穏高詹事
兵戈久索居昔別是何處相逢皆老夫無家對寒食有
淚如金波死去憑誰報歸來始自憐亂後誰歸得他鄉
勝故鄉不獨避霜雪其如儔侣稀何恨倚山木吟詩秋
葉黃客睡何曾着秋天不肯明令節成吾老他時見汝
心相近竹參差相過人不知摧折不自守秋風吹若何
帶甲滿天地胡為君遠行四更山吐月殘夜水明樓江
城秋日落山鬼閉門中草閣臨無地柴扉永不關為客
無時了悲秋向夕終不識南塘路今知第五橋山豁何
時斷江平不肯流浩浩終不息乃知東極臨巫峽中宵
動滄江十月雷江漢思歸客乾坤一腐儒扶病送君發
自憐猶不歸春江不可渡二月已風濤落日在簾鈎溪
邊春事幽用拙存吾道幽居近物情翠栢苦猶食明霞
高可飡昔聞洞庭水今上岳陽樓納納乾坤大行行郡
國遙禮樂攻吾短山林引興長冠冕通南極文章落上
台九農成德業百祀發光輝永與清溪別蒙將玉饌俱
高浪垂翻屋崩崖欲壓牀唐堯真自聖野老復何知野
日荒荒白春流泯泯清舊俗疲庸主羣䧺問獨夫二儀
積風雨百谷漏波濤更欲投何處飄然去此都惨淡風
雲會乘時各有人文章千古事得失寸心知大雅何寥
闊斯人尚典型不謂生戎馬何知共酒杯軒轅休製律
虞舜罷彈琴衛侯不易得余病汝知之相見各頭白其
如離別何
其結句佳者為萬方頻送喜毋乃聖躬勞明朝有封事
數問夜如何誰能更拘束爛醉是生涯不知西閣意肯
別定留人淺把涓涓酒深憑送此生為問南溪竹抽梢
合過牆前村山路險歸醉每無愁經過自愛惜取次莫
論兵聞道蓬萊殿千門立馬看白鷗原水宿何事有餘
哀今秋天地在吾亦離殊方蓬髩稀疎久無勞比素絲
嘗怪商山老兼存翊贊功時危思報主衰謝不能休親
朋滿天地兵甲少來書誰家挑錦字燭滅翠眉嚬宫中
行樂秘少有外人知為報鴛行舊鷦鷯在一枝兒童解
蠻語不必作參軍何當一百丈攲蓋擁高簷匡山讀書
處頭白好歸來文章差底病回首興滔滔人傳有笙鶴
時過北山頭細雨荷鋤立江猿吟翠屏悲絲與急管感
激異天真草玄吾豈敢賦或似相如囊空恐差澀留得
一錢看不能隨皂蓋自醉逐浮萍應共冤魂語投詩贈
汨羅不知臨老日招得幾時魂本無軒冕意不是傲當
時飛來雙白鶴過去杳難攀興移無洒掃隨意坐莓苔
萬方聲一槩吾道竟何之驍騰有如此萬里可横行看
君用幽意白日到羲皇無由覩雄略大樹日蕭蕭歸路
翻蕭颯陂塘五月秋曉看紅濕處花重錦官城歸朝日
簮笏筋力定如何防身一長劍將欲倚崆峒君見窮途
哭宜憂阮步兵江湖多白鳥天地有青蠅樽前江漢闊
後會且深期清霜洞庭葉故就別時飛此身醒復醉不
擬哭途窮再窺松栢路還見五雲飛倘歸免相失見日
敢辭遲亂離多醉尉愁殺李將軍家家賣釵釧准擬獻
春醪
七言律起句佳者為一片花飛減却春風飄萬點正愁
人舍南舍北皆春水但見羣鷗日日來雀啄江頭楊柳
花鵁鶄鸂鶒滿晴沙萬里橋西一草堂百花潭水即滄
浪羣山萬壑赴荆門生長明妃尚有村南極老人自有
星北山移文誰勒銘野老籬邊江岸回柴門不正逐江
開暮倚高樓對雪峰僧來不語自鳴鍾䕫府孤城落日
斜每依北斗望京華聞道長安似奕棋百年世事不勝
悲瞿塘峽口曲江頭萬里風烟接素秋昆吾御宿自逶
迤紫閣峰隂入渼陂霜黃碧梧白鶴棲城上擊柝復烏
啼搖落深知宋玉悲風流儒雅亦吾師錦里先生烏角
巾園收芋栗未全貧為人性僻躭佳句語不驚人死不
休竹裏行廚洗玉盤花間立馬簇金鞍江草日日喚愁
生巫峽泠泠非世情城尖徑仄旌旆愁獨立縹緲之飛
樓汶上相逢年頗多飛騰無奈故人何處處清江帶白
蘋故園猶得見殘春風急天高猿嘯哀渚清沙白鳥飛
迴秋日野亭千橘香玉杯錦席高雲涼君王臺榭枕巴
山萬丈丹梯尚可攀中天積翠玉臺遙上帝高居絳節
朝竹寒沙碧浣花溪橘刺藤梢咫尺迷白帝城中雲出
門白帝城下雨飜盆老去悲秋強自寬興來今日盡君
歡支離東北風塵際漂泊西南天地間年年至日常為
客忽忽窮愁泥殺人幽棲地僻經過少老病人扶再拜
難西山白雪三城戍南浦清江萬里橋
其結句佳者為明年此會知誰健醉把茱萸仔細看不
是尚書期不顧山隂野雪興難乘劍南春色渾無賴觸
忤愁人到酒邊共說總戎魚鳥陣不妨遊子芰荷衣鵬
礙九天須却避兔經三窟莫深憂杖藜歎世者誰子泣
血迸空回白頭楚江巫峽半雲雨清簟疎簾看奕棋飛
閣卷簾圖畫裏虛無只少對瀟湘寒衣處處催刀尺白
帝城高急暮砧同學少年多不賤五陵裘馬自輕肥魚
龍寂寞秋江冷故國平居有所思一臥滄江驚歲晚幾
回青瑣點朝班故憑錦水將雙淚好過瞿唐灧澦堆艱
難苦恨繁霜髩潦倒新停濁酒杯巡簷索共梅花笑冷
蕊疎枝半不禁庾信平生最蕭瑟暮年詩賦動江關白
沙翠竹江村暮相送柴門月色新即從巴峽穿巫峽便
下襄陽向洛陽浣花溪裏花饒笑肯信吾兼吏隠名雲
白山青萬餘里愁看直北是長安春花不愁不爛漫楚
客惟聽棹相將南望青松架短壑安得赤脚踏層冰窮
巷悄然車馬絶案頭乾死讀書螢風水春來洞庭闊白
蘋愁殺白頭翁
寄栢學士詩歎彼幽棲載典籍蕭然暴露倚山阿奔波
兵革間獨載書入山閉門誦讀與古人為徒斯實佳士
古人成敗子如何公蓋示以讀書法也論古人直須歸
到身上不然典籍于我何與
咏懷古跡詩伯仲之間見伊吕指揮若定失蕭曹議論
既卓格力矯然自是名句世所同諷然吾謂此是論斷
非詩也老筆横溢隨興所至偶然超軼尋常原非正格
若總如此亦復非難魯直天於萬物定貧我智效一官
全為親永叔朝廷失士有司恥貧賤不憂君子難彼皆
才士又極摹杜而若此者蓋誤以此等句為式故也何
不學三分割據紆籌策萬古雲霄一羽毛相去幾許
三分割據紆籌策紆字下得好籌策儘自不凡但以三
分故不免紆曲耳然猶人所能言萬古雲霄一羽毛讚
武侯者多矣欲以片言肖其神更千百年求如此語不
可得
張旭草書歌俊拔為之主一語真知書者連山蟠其間
溟漲與筆力所謂俊拔也暮年思轉極未是到語旭書
已入神品復何待思臨池之法與詩文不同此二語公
殆自道耳
送楊監赴蜀詩起句去水絶還波末復云泛舟巨石横
登陸草露濕皆今人所甚諱者離別重相逢偶然豈足
期改足為定便是小兒語
孟冬詩殊俗還多事方冬變所為其下但言破甘嘗稻
而已未見所謂多事者何在也
雷詩巫峽中宵動滄江十月雷龍蛇不成蟄天地劃争
迴却碾空山過深蟠絶壁來六句字字好結語不為佳
西閣夜詩擊柝可憐子無衣何處村十字一氣周匝最
可法
中宵詩親朋滿天地兵甲少來書是回互語非兵甲故
當不至此所謂詩可以怨也南極詩亂離多醉尉愁殺
李將軍是真實語窮途讀此自難為情飛星過水白過
字平聲
不寐詩心弱恨容愁即常非月不知心大小容得許多
憐也縮二句為一句耳
猿詩艱難人不免隠見爾如知味絶雋永
黃魚詩長大不容身非謂不容其長大怪爾許長大無
策自全也龍則有風雷自衛涎沫噴薄泥沙盡捲筒筩
不敢近矣註未是
白小詩風俗當園蔬禮記蜩范芝栭得一註脚
鹿詩于諸詠物中可謂拔乎其萃不意淋漓滿志至此
雞詩問俗人情似謂世俗餽遺多用之也人情二字俗
語至今如是似字諺所謂盤來盒去耳結句氣交亭育
際巫峽漏司南幾不可解司南想謂報曉漏是遺漏合
頷聯殊方聽有異失次曉無慙觀之必是此土曉雞或
遲或早不應時候也
寄杜位詩天地身何往風塵病敢辭十字恨甚
西閣曝日詩毛髮具自和具俱也若言本自即不煩曝
日
縛雞行前七句俚甚末句不深不淺恰在個中千古膾
炙蘇黃有意效之轉入理路所謂學而後知其難
黑白二鷹詩在野只教心力破千人何事網羅求千字
誤非干字即于字也一生自獵知無敵百中争能恥下
鞲自獵無可較量定知無敵假使逐隊爭能縱百發百
中猶恥之直將此鳥入大豪傑數中句法變化周匝更
自到家次首不如前春雁同歸必見猜題中恐臘後春
生騫飛避煖正為此句而設
杜詩攟卷三
