張莊僖文集卷一
明張永明撰
姦邪大臣背恩附黨疏
南京刑科給事中臣張永明謹奏為姦邪大臣背恩附
黨乞奮乾斷以昭國法以正人心事臣竊惟人臣事君
之道猶事天也矢心對越精一無貳内無私慮外無私
交日惟恪恭以勤乃職猶恐智能淺劣無所禆補以仰
答恩造若復懷奸肆欺互相朋比以崇長其陰私豈惟
臣道之缺實上乖天常下亂人紀罪莫大焉者也茲者
郭勛滔天之惡逾於四兇仰賴聖明昭鑒窮治其罪歡
呼之聲遐邇傾動莫不舉手加額慶明威之震曜如雷
霆也天下幸甚然武人獷悍兇悖由來久矣若夫縉紳
之臣習服聖賢之訓而猶不聞君臣之義顧有陽效恭
順陰肆矯誣為私黨之附此尤非臣所敢知也竊照禮
部尚書嚴嵩受皇上殊眷崇階峻秩恩寵逾涯苟圖報
稱雖捐軀恐不逮也迺與郭勛陰相交納大肆姦欺密
請造以為歡締聲勢以為固至如互分邊帥之金而相
悦以利偏剋軍士之資而相蒙以私大蠧兵政以生戎
心勲戚家奴代造第宅嵩常被論而自辯孫澐非郭勛
之私人矣澐今首稱嵩復何解耶無日不造勛第情好
尤密縱妻赴飲其家路人所知嵩之附勛又表表彰灼
者也臣聞之見無禮於君者若鷹鸇之逐鳥雀也無禮
如勛者不能逐之己為罪矣况親昵之乎又聞人臣之
義無私交苟非公義泛有所交且不可况悖逆之臣而
可與之交納乎在小臣且不敢况受恩深重如嵩者而
可二三其心乎再照嚴嵩近又具疏自劾是不惟假此
以掩罪而又援此以賣直肺肝如見其將誰欺夫嚴嵩
與勛其居甚密其跡甚親縱不軌之謀隱秘難知若其
咆哮恣横驁逆貪饕其誰不切齒且亦嘗經論列矣然
嵩不言於虐焰方熾之時而顧言之於蹤跡既敗之後
附其勢以為利又尾其敗而因以為功此尤見其險詐
陰賊反覆無恒之甚也易曰開國承家小人勿用蓋自
有載籍以來未聞小人而能成功者也宋臣司馬光有
言德勝才謂之君子才勝德謂之小人然從古小人易
售其欺而君子弗究於用何哉蓋憸險之夫習為欺罔
多便利快順之可喜而端方重厚之臣上下陰有賴焉
者多以其悃愊無華而忽之耳才德之辯君子小人之
進退惟皇上深留睿察天下幸甚臣再維嵩與勛比附
之故有二焉一則其嗜利蔑義之臭味相同一則其竊
位固寵之聲勢相倚夫嗜利之心重則效忠之念輕徇
私之黨衆則奉公之臣孤二者之勢若持衡然亟反之
以歸於正其機甚微而世道登降之由於此焉決今聖
君當極正臣子殫心翼戴之昌遇嵩乃敢怙終罔悛陰
相朋比以自厚其私圖是豈所以報主恩明臣節哉大
臣如此小臣何式文臣如此武臣何忌風之漸靡臣不
知將何底止也乞將嚴嵩速賜罷黜為人臣忘公徇私
者之戒庶有以破私邪之黨明臣子之義國法大彰士
風聿變而太平之治可拭目覩矣臣待罪南科已歴數
月每憤諸臣深負上恩無以贊成睿志今元兇幸已伏
辜而邪黨猶得隱匿其姦以溷聖明若畏避權貴不敢
指斥為循默保身之計則不忠不直臣罪不容於死矣
又何諸臣之憤為哉仰恃聖明敷瀝冒陳臣無任惶懼
戰越之至緣係姦邪大臣背恩附黨乞奮乾斷以昭國
法以正人心事理具本專差辦事吏杜文陽齎捧謹具
奏聞
貪汚匪人久玷清班疏
南京刑科給事中臣張永明謹奏為貪汚匪人久玷清
班大壊風教事臣竊惟臣道之多闕由士習之弗端而
士習之弗端則師道之不立實啟之古云養士莫大乎
太學蓋羣天下之髦士而萃之責以陶鑄且為四方風
教之表倡任莫大焉者也伏照南京國子監祭酒龔某
素行庸劣士林不齒叨任成均汚濫尤甚窮饕餮之慾
蔑廉恥之心饌米膳銀巧立名以侵剋撥差撥歴惟視
貨以偏私監生罰曠者與未背監規者因而扣支似有
名矣不知無曠與將撥者類多不給米肉何耶項元等
四名出銀四百八十兩假起號舍之名以文飾似矣不
知機戶武曙與同鄉鄭金之超撥又何耶瞿塘戲坐師
席褻嫚甚矣納綾絹各四十疋而苟容孫繼科冒引回
籍與周重同罪矣餽銀三十兩而獨免受堵禧金首飾
三副縱其集班之時嬉舞謾罵於講堂徒詭言彼方穉
年而不加訶禁此六館諸生之私指笑議者也勒王慎
初銀四十兩致其撥出之後狂呌忿詈於私衙徒託言
彼有心疾而不敢詰問此又遠近之所駭聞者也家僮
容其乞差閑有家之義何居門子縱其通賄通政司之
狀可據鄒來朋金盂銀段之贄累數百金周乾魚果雜
物之餽亦且數扛凡此者蓋又不止為今日取悦之地
而他日夤緣覆露之階且將於是託始也兼之賦性躁
妄處事乖違亡家狸而徧逮旁舍荷校列國學之門失
庫銀而私拷東廂威脅隕無辜之命大體之隳所存幾
何官常之越肆然無忌况司府公事之私屬素聞閩省
夫價過關之多索顯播官衢其他卑鄙之行蓋有臣恥
言之而某不恥為之者矣夫朝廷養賢之地不聞絃誦
之聲而惟肆虐於刑威不聞禮義之訓而惟征取乎貨
賄不聞諸生之衎衎樂業而惟致其羣然以誹議則汚
名器蠧士風豈特師道之不立已哉再思某常魁多士
矣今為太學師循其資階將或任台衡贊化理夫其魁
多士也則後進者企而慕焉其率慆淫之風而煽導之
也易為太學師則模不模範不範士習日以棼潰而入
彀率者無真材將或任台衡而贊化理則徇私滅公訓
邪播惡其為害愈漫濫不可救此臣不敢不為陛下言
之也夫言人之惡屢列章牘臣自失敦厚之體然使姦
慝日滋無所禁戢臣又何以勉供微職以仰助皇上精
明之治哉伏乞早賜乾斷將龔某罷黜别求名儒以充
斯任庶菁莪樸棫之化所助為不小矣干凟天威無任
隕越俟命之至緣係貪汚匪人久玷清班大壞風教事
理為此具本專差辦事吏吳學齎捧謹具奏聞
乞黜不職撫臣疏
南京刑科給事中臣張永明謹奏為乞黜不職撫臣以
慎固邊防事臣惟國家各邊重鎮既設將官復設巡撫
都御史蓋欲文武兼濟以仁義教化之用而成殺伐果
敢之功其為任至重大也况大同一鎮内拱都城外制
塞北而又反側甫平軍情未固視之他鎮更為重大為
巡撫者必其忠誠足以化服頑暴德望足以興起敬畏
才術足以建立事功而又軍情畢照處置有方軍機諳
練設施中節夫然後反側帖安狙詐不作使軍威振而安
攘之業成也臣訪得巡撫大同都察院右僉都御史趙
某人品素卑才識尤劣貪濫之聲顯著立身之節久隳
節經給事中曾鈞周采御史王獻芝符驗先後論劾皆
有指實臣不敢復掇拾以瀆聖聽姑即其在大同不職
之狀為陛下陳之大同之兵驕惰失馭操練曠弛總兵
官周尚文到任首罷私門占役之卒衆服其公遂皆還
操聽命為趙某者當同心振作庶幾人懷自新而一軍
之政舉矣顧乃一籌莫展闒茸柔邪返忌周尚文聲名
出已之右巧言中傷搖惑衆志見其操則詭曰操胡不
已也見其役則又詭曰役胡不罷也不恤事體之宜專
以煦煦之私市恩嫁怨周尚文憤其所為自恃素守廉
介乃又執趙某之短以號於衆曰貪黷而隳官守掊剋
而負軍士者明神殛之夫使一軍之士不聞忠義勇敢
之訓而習窺其傾危貪鄙之私今幸廟謨宏遠北鄙無
患萬一有警臣知趙錦之僨事必有甚於龍大有者臣
愚以為論之於䘐成罪稔之日孰若去之於事變未極
之時猶冀有善其後者之為幸也臣嘗謂邊方巡撫才
苟稱任則雖素行可議皆當棄短取長以觀其後獨如
某者本末皆無可觀負乘足以致寇此誠首當罷黜以
勵臣工者也乞勅該部訪查如果臣言不謬乞將趙錦
罷黜速推素諳軍事才望大臣一員往代其任仍乞天
語警諭周尚文務在益敦晩節毋廢前功或有疎虞必
罪不宥庶幾用舍適宜人知奮勵邊務其修舉矣緣係
乞黜不職撫臣以慎固邊防事理為此具本專差辦事
吏鄭隆齎捧謹具奏聞
東宫禮儀疏
南京禮科署科事南京刑科給事中臣張永明謹奏為東
宫禮儀事臣聞漢臣賈誼謂太子為天下之本而惓惓以
預養為言伏惟皇上聖明天縱啟佑中興父堯子舜一德
相承固有不待於預教者然易曰童蒙吉又曰蒙以養正
聖功也夫當純一未漓之初而能輔之以聖賢禮義之教則
真性融而情竇不妄見聞正而左右嬖近無所惑也所謂
自貽哲命其端在此臣愚以為就傅講學之義實東宫今
日之急務矣謹陳所見五事惟聖明採擇焉緣係東宫禮
儀事理為此開坐具本專差辦事吏鄭隆齎捧謹具奏聞
一曰適冠服之宜以待年臣按大明集禮皇太子冠
禮云皇太子加元服參用周文王成王冠禮之年近
則十二遠則十五其冠服用九旒冕若東宫出閣講
學皆年八歲夫八歲則是未加元服也今東宫出閣
未及冠期臣愚竊欲乞令禮官議用便服以從安適
俟年十二以上可行冠禮庶講學不至過時而於禮
意似亦未失也伏乞裁擇
二曰隆君父之禮以始教臣聞文王之為世子朝於
王季日三蓋尊無二上皇太子雖曰天下之本而於
皇上則臣子也臣愚以為出閣講學之後宜習宫庭
朝參之禮至於臨見羣臣參決機務等事一切教之
避讓使知君父猶天之尊不敢有少抗也則孝敬之
心興而君道之大本立矣伏乞裁擇
三曰省儀文之繁以勤學臣聞帝王之學與韋布不
同經綸之業與章句有異况皇太子初出講學若儀
文太繁拘迫太驟豈能使之樂學而不倦哉臣愚乞
命禮官詳定禮文務從簡便宜令講讀儒臣與賓禮
耆耄更番陪侍隨事納忠不必盡拘講筵之禮則精
神意氣日進日倍而聖學有實功矣伏乞裁擇
四曰賓耄老之臣以讓齒臣按大明集禮大本堂受
賀圖三師賓客諭德拜位在左西向皇太子立位在右
東向其贊禮引禮者皆南北相向此國初所定蓋猶
冲年之禮也其後遇大朝賀皇太子常服陞座三師
賓客諭德常服入就位北向立皇太子起立南向贊
禮唱鞠躬四拜皇太子受前二拜答後二拜禮畢而
出臣聞古之元子皆齒於學所以教讓也皇祖制禮
意本諸此臣愚以為東宫官屬莫非人臣似不可以
當答拜之禮欲乞命禮官會同吏部集議延聘德望
素著致仕大臣年八十或七十以上者數人賦之廩
餼决不復令授官任事但取其體貌老成儀度莊重
足為皇太子賓禮使之入侍左右蓋致仕乃事外之
臣年老無官守之寄優之拜禮稍似相宜伏乞裁擇
五曰慎官屬之選以求賢臣聞永樂洪熙年間仁宗
宣宗在東宫時既冠之後皆嘗監國視事故用詹事
府主簿錄事同春坊司直郎清紀郎司諫分為六科
以掌啟奏其後憲宗孝宗出閣時年皆八九歲不
理庶務故止設詹事少詹事庶子諭德中允贊善
諸臣而司直郎等官皆缺臣愚以為今日皇太子
猶冲年也官足講學可矣其餘員缺不必盡補宜
漸次精選學行俱優之士儲之翰林察果德業修
舉不負作養者以漸推補庶幾官必得人而一時
更改冐進之弊又少革也伏乞裁擇
重操江疏
南京兵科署科事南京刑科給事中臣張永明等謹奏為
陳愚見重操江以固祖宗根本重地事仰惟我太祖肇基
南京成祖定鼎京師南北並峙一統之盛古無及矣南京為
根本之地設官列職皆仍其舊而所恃為金湯之固者則在
江防故提督操江之任既以勲貴大臣領之又以總憲文
臣都御史兼之其愼重立法之意可知矣蓋江防之守責
在軍衛而盜賊之起雜出民間武職大臣便於專臨軍職
而都御史得以兼轄有司振肅威令其任為尤重也近因
承平日久江防漸疎若不及時嚴加申飭待有事議之亦既
晩矣此臣等以為操江之重不得不急也所以重之者有四
曰正體統兼節制專信地謹墩臺四者備江防之政舉矣
何謂正體統舊規水軍操練南京内外守備參贊等官每
季臨江閱視與提督操江文武大臣序坐行事先儘守備
參贊坐訖其操江大臣如武臣係侯伯則侯伯坐左都御
史坐右係都督則都御史坐左都督坐右行之已久至嘉
靖十八年五月閱操因提督操江都御史簡霄有病未來
誠意伯劉瑜與守備魏國公徐鵬舉爭論坐次輒至罷操
該守備等官徐鵬舉等論瑜忿爭紊亂舊規具奏該兵部
尚書張瓚題覆内開查得京營提督大臣下操各營坐營
官亦多侯伯並無同坐之規况兩京對待事體相同等因奉
聖旨是劉瑜不聽提督官節制敢肆忿爭輒廢操練好生
驕恣本當重治并簡霄都從輕着革任閑住坐次照京營
事體不許僭紊欽此備行操江衙門欽遵施行緣提督操
江侯伯都御史俱係大臣領勅專任提督正與京營提督
文武大臣事體相當在京坐營乃提督屬官耳固未聞有
都御史坐營者亦未聞坐營官有專勅也南京守備操江
均之為提督即如提督團營有太監侯伯尚書等官共事
而皆不相統攝况南京守備職司機務其於江操不過臨
時閱視雖係提督猶非專職今乃以提督操江大臣比之
坐營等官瓚所議擬蓋未審詳故欠明白且操江欽奉勅
書内開事有應與内外守備參贊官計議者仍會議停當
而行既曰會議則是體統相同非其屬官明矣誠如瓚議
則為屬官是以提督而屬之提督不惟於領勅都御史體
統冇碍而在領勅侯伯亦所不安遂致近來每遇閱操都
御史則先期出巡迴避其守備參贊操江武臣等官亦各
勉強了事情意俱不相浹是皆瓚之不審致然也夫江防
事體重大臨操閱視一應機務正守備參贊操江所當同
心講畫之時序坐舊規似不可廢若得查議照舊使之各
全其尊則名正言順而事成矣所謂正體統者此也何謂
兼節制南京京衛俱屬南京兵部而沿江一帶軍衛則屬
操江所以專統屬重江防也照得新江口浦子口二營俱在
江上南北截流相望此誠掎角之勢江防之要害矣然新江
口近在城外則屬操江而浦子口遠在江北反屬兵部操江
節制但行於新江營而不行於浦口營形勢相依事權不
屬萬一江上有事則新江口有孤立無援之勢而浦子口
得坐觀推避之安設險制勝之道顧如是耶且浦子口有
應天等伍衛并作一營名雖京衛實在江北兵部點操歲
不一及習成怠廢驕惰日深將為無用之兵若得并隸操
江聽其節制則不時巡歷操練所不敢廢或遇有事調遣
亦不敢違况與新江口相為應援共守江防正以共守京
城也此誠歸一事體可收實用查得先任操江都御史簡
霄曾經奏行南京兵部等衙門覆議不知因何停寢臣等
竊謂當查簡霄所奏着實議行令浦子口額屬京衛則仍
其舊而節制調遣悉屬操江或量撥操船該營分領則南
北相望臂指相依令行勢重而兵強矣所謂兼節制者此
也何謂專信地照得江防地方上至九江下至淮揚蘇松相
沿數千里皆其信地欲使一一寧謐非巡歷之勤節鎮之專
不可得也如大江形勢上則安慶下則鎮江尤為要害二
處較之則下江尤急蓋鎮江以下即為海洋常州之靖江
江陰蘇州之崇明太倉松江之上海揚州之通泰咸濱焉
窮沙僻島鹽徒負險窺伺竊發無歲無之使不備之有素
鮮不倡亂如近年秦璠王艮之徒是已使當先有重臣不
時出巡專鎮其地豫為隄防何至有興兵動衆之費如此
哉臣等以為操江都御史當於鎮江久住安慶次之再照
鎮江見有總兵官湯慶住劄慶以武臣居臨軍衛有司之
間事體已多不便近該御史舒汀劾其贓濫奉有明旨革
去都督仍留管事臣等以為慶貪勇人也用之於有事責
其成一時之功則可置之於無事望其消未然之害則不
可既削其職而不奪其權使之鬱鬱怨望於大江之濱恐
非所宜且慶自不安其位尚何望其有為莫如革去或留
别用其鎮江等府一以操江鎮之而又提督巡江兵備等官
協心整飭亦既足矣如此不惟軍民樂有所統而供費亦有
所紓官不必添而軍政自舉所謂專信地者此也何謂謹墩
臺照得江洋上下九江至蘇州地勢延袤江汊逶迤盜賊之
出没無常勦捕之應援莫及故十里設烟墩一座每墩設軍
快數人備之萑葦立之旗號據其高阜常川瞭望有事則
量其事勢以為傳報使行旅有賴疆圉無虞此固斥堠之
制為江防之耳目也近因無事日久廢弛不修臺址僅存
無軍看守雖有巡邏官軍然隨船在江前後相遠即有緩
急耳目無見彼此如不相關此豈連屬不可犯之勢哉皆
由沿江各地方所管官司不一又無專官查理是以遠近軍
衛有司恬不為意而江防良法將盡廢矣此誠不可因其
無事而遂忽者蓋墩臺一修軍有常守遇有儆急大則舉
火燒烟飛報接境使知預備以為疆圉之固小則鳴金吹
號儆勵一方使相防救以為商旅之便是江防小大所深
賴者莫此為要然非屬重臣總之鮮不視為細務臣等以
為必得操江都御史加意查督整飭嚴防各該地方衙門
時加修葺季報操江驗其修廢以行勸懲期在必舉則事
權歸一而人知所重江防備禦之計煥然一新而姦雄窺伺
之心自然默奪矣所謂謹墩臺者此也以上四事皆臣等待
罪南科懼無補報日夜思惟及咨訪衆見皆以為頗切江
防者芹曝之效不容自已謹摭拾上干天聽如蒙采納乞
勅兵部再加議擬上請備行南京守備操江等衙門遵守
施行亦久安長治之一助也愚瞽之言不知是否臣等無
任昧死隕越之至緣係陳愚見重操江以固祖宗根本重
地事理為此具本專差辦事吏周文元齎捧謹具奏聞
旱災疏
南京刑科給事中臣張永明等謹奏為地方異常旱災乞
豫防以固邦本事節准南京通政使司經歴司手本先准
南京禮部儀制清吏司手本又准南京兵部職方清吏司
手本俱為禱雨事内開南京自四月不雨至於六月旱氣
亢甚秋苗枯槁農事失望備行南京各該衙門及應天府
合屬有司同心齋戒照例於各宫觀行香祈禱等因到科
臣等訪得今歲之旱自大江以南至於閩廣勢甚闊遠誠
有非常比者伏聞災不虛生緣政而起聖明在上舉無失
政是皆臣等南方庶官奉職乖舛以致上干天和甘霖愆
候節經祈禱近雖得雨尚未周遍况已迫秋期後時無
濟除臣等痛加修省外竊惟有備無患古昔盛治之世
未嘗無水旱而卒不為災者人事修而防患豫也即今
旱勢已成秋收無望米價騰貴待民饑莩流離而後議
之則既晩矣臣等謹集衆思講求所以弭災防患之道
列為五事伏乞勅下該衙門詳議可否上請施行萬一
小補地方幸甚緣係地方異常旱災乞豫防以固邦本
事理為此開坐具本專差辦事吏吳鵬齎捧謹具奏聞
一曰申飭官箴傳說有言先王建邦設都樹后王君
公承以大夫師長不唯逸豫唯以亂民故官者為民
而立者也今天降旱災民庶艱食孟子曰受人之牛
羊為之牧而立視其死臣等誠何所逃罪哉照得南
京國家鴻業肇基陵寢攸在是以並設府部院寺科
道等衙門兩京並峙同符周之鎬京雒邑第留都既
與各省不同各衙門俱於撫按無屬事權不一力敵
勢分又有府厰内臣公侯勲貴均受有地方之寄者
故或倚法以朘削小民或越分以勞役丁卒行戸有
和買之擾十不償五坊廂有供具之費月無虛旬宴
席太豐儀文太侈是皆官箴之不飭而民怨所由生
也乞勅都察院轉行南京都察院備行各該衙門申
飭修省查議裁禁務在清約成風四方為則至於在
外郡縣於民尤親利害尤切有不得人其貽患播惡
殆不止於臣等前所云者仍乞備行各該撫按詳加
察訪其有貪汚酷虐罷輭無能不勝任者許不時論
劾議擬降黜再乞申勅吏部加意受災地方遇有正
官員缺即選才賢比照近年山東山西赴任事例嚴
限供職庶幾官必得人而救荒之政有攸賴矣
二曰節省民力竊照江南財賦甲於天下而江南
民困甚於昔時丁田糧差歲有定額而餘羡之征
無名之斂又再倍之其尤病者均徭里甲徵銀在
官謂有書册事例而營辨支應重復擾民經過使
客之供億士夫人情之餽贈驛逓關文之冒濫船
陸夫馬之騷繹無非取諸民者而又備水陸珍奇
之奉謂之天字下程增秤耗紙贖之科謂之徵輸
常制推剥多端繭絲殆盡是以豪猾則投匿欺隱
貧弱則獨累攤賠遂至拖欠正供重厪部使催督
愈嚴逋逃愈甚再照上江二縣差額尤繁除係籍
軍匠正役外有内府各監局并工部匠役有内府
各庫藏并外關司舖戸人夫曰夫差有輪年里甲
徵銀上櫃支應曰櫃銀一民備此三役而又暴取
出於多門經用苦於無制是二縣之民窮又甚焉
臣等涉歷未廣咨詢未詳前項所陳十不一二至
於事情之僻遠弊蠧之隱微其所未知多矣若不
及今急為疏滌興革竊恐江南之民無安日矣乞
勅戶部備行巡撫衙門及南京戶工二部通將江
南地方民情利病詳議查處易之損曰二簋可用
享今民急無食生不自聊非用損之時乎臣等愚
昧以為諸在得己之科者皆宜暫行停罷當事之
臣所宜悉心體國毋泥繁文毋避嫌怨要在修舉
舊制剗革苛法急紓民力以弭災患可也臣等不
勝惓惓
三曰博舉荒政嘗聞救荒無善政宋臣司馬光曰
察守宰不勝任者易之各使賑濟本州縣之民則
饑民有可生之路蘇軾曰熙寧之救荒費多而無
益者以救之遲故也然則得人而待之豫其猶庶
幾乎臣等考得宋臣趙抃之賑越也先期詢屬縣
之詳民之被荒者幾鄉其能自食者有幾當廩於
官者幾人溝防搆築可僦民使治之者幾所庫錢
倉粟可發者幾何富民可募出粟者幾家咨詢周
詳先事為備抃之所以為善也乞勅戶部詳博議
擬轉行各該巡撫衙門備行各屬依倣前法審計
豫待其有事勢迫切民命急在旦夕者許所司便
宜賑䘏毋得拘泥文移申覆輾轉以致稽緩悮事
庶有及時之益然今災旱地方闊遠兼以江南屢
歲未豐舊儲匱乏非賴皇上浩蕩異恩厚加賑恤
斯民不易存活除各該有司地方聽該巡撫衙門
查勘議擬題請外照得南京城坊之民尤為四方
根本乞勅戶部轉行南京戸部查將堪動倉糧量
行官糶一二萬石使貧難下戸各止糴買五斗以
上一石以下少濟目前庶米價不致騰貴其糶本
即歸本部候熟買補似亦兩便秋冬以後舊穀且
盡民歉愈急再議開放常平倉米以加賑惠其所
不足則在該部議擬上請施行至於煮粥救饑古
人雖嘗行之然粥食久頓則難用民聚蒸鬱則病
生似非良法乞勅所司詳擇酌議施行
四曰責任撫臣竊照江南應天蘇松徽寧十一府
州兼帶嘉湖二府物衆地大孽芽易生而直隸地
方無布按二司之統轄無分巡分守之專寄所賴
以撫治者巡撫都御史也查得景泰年間巡撫侍
郎李敏以撫内多事建請添設大臣一員分巡督
理其後兼為一員事繁勢重官尊秩崇每多不肯
盡心民務况遷轉既速則雖雅志有為乍到地方
咨詢未悉迨其諳習則除書已下矣且南畿近因
先任巡撫都御史歐陽鐸志欲裕民改為新法然
事不法古條令繁多民不安習後任撫臣屢嘗通
變宜民而皆不久陞任未底畫一前後文移不同
吏愈得緣為姦今照巡撫都御史丁汝夔新任未
久民情土俗日漸諳練當茲旱災似宜久於委任
以責成功臣等查得先年南畿撫臣熊槩則以大
理寺卿在任周忱則以侍郎繼陞尚書在任李敏
則以侍郎在任乞勅吏部查照近年題准事例各
處撫臣必須久任其有年勞積久相應論擢者疏
請加陞職銜照舊管事必使地方寧謐功績有成
然後遷任此尤圖治之要弭患之先務也
五曰防遏盜賊易曰履霜堅冰至故事勢有積習
之漸而聖人貴未然之防今亢旱已極饑饉必至
饑饉至而無以紓之則攘奪作攘奪作而無以禁
之則盜賊行矣是不可以不早計也乞勅都察院
轉行撫按衙門備行各屬軍衛有司務在誠切撫
諭使民感恩安業不思他變而又慎守關隘以詰
姦慝善撫流民以防潰散嚴禁攘搶以銷邪謀庶
幾民得安堵再照南京江防事體尤為重大而承
平日久法禁弛怠容臣等再加詳訪另具奏奪外
仍乞先行操江巡撫衙門慎重江防倍加隄備庶
幾姦竊不萌而地方以寧謐矣
乞黜恣肆大臣疏
南京刑科給事中臣張永明謹奏為乞黜恣肆大臣以
蘇民困事臣惟年來有司驛逓衙門疲困已甚屢經言
官建明該部集議又蒙皇上特載詔條顯示寬恤此人
臣所宜欽遵也而乃有恣肆騷擾不知檢戢之臣使陛
下之德意不宣疲民之奔命日亟臣愚以為違令若此
不加黜罸則人不知懼將來疲困之民不知其所底極
也臣敢以道路咨詢之真者為陛下陳之臣訪得原任
南京太僕寺卿今陞光禄寺卿王某遷官赴任行李多
至一百一十扛先發四十扛分從蒙城亳州至潼關入
陜赴某原籍後發七十扛分作三運隨某赴任每一重
扛用人夫三名輕扛用人夫二名而又某及家口乘坐
八人大轎三乘每乘人夫二班共一十六名四人大轎
四乘每乘用人夫六名驘駝轎二乘幇轎人夫共八名
詳照某之一行除伴僕男女騎坐馬驘數多未計外實
用轎夫共八十名皂隸一十六名扛夫兩路共二百四
十餘名每夫一名日行兩跕工銀一錢二分是某一日
共費差銀四十餘兩自南京到任與入陜西兩路皆幾
三千里縻費差銀不下千兩臣聞君子寧亡己之財而
不忍傷民之力某亦一人之身耳自奉幾何而恣肆至
此臣嘗往來山東南直隸地方見鄒滕徐沛之間昔之
村舍今逃為墟昔之壤田今鞠為莽詢之皆謂民疲於
力役所致人臣荷國厚恩叨享禄位當戚然動心思所
以還定而安集之某乃忍於為暴其志行可知矣臣歷
訪某在滁州偷惰無為卑鄙自棄亟取馬科之贓贖多
收地方之土宜他未聞其有善政也某自行人歷任給
事中府丞以至卿寺曾無一日之勞在民而叨冒至此
實過其分氣盈意驕蓋無復有可大用之實者矣乞勅
該部查訪如果臣言不謬乞將王某速賜罷黜仍行該
部轉行各該有司驛逓衙門申明欽禁如有仍前恣肆
擾害人員許指名申詳該管撫按等官查覆論劾庶幾
人心知警清約成風民疲其少蘇矣緣係乞黜恣肆大
臣以蘇民困事理為此具本專差辦事吏鄭隆齎捧謹
具奏聞
申明欽禁疏
南京刑科給事中臣張永明謹奏為申明欽禁塞冗役
以安根本重地事竊照南京為祖宗根本重地各衛官
軍之設正以藩衛根本非以供私役也故存恤有條私
役有禁律例之載亦既詳矣其内外守備五府參贊監
局各衙門供役人員各有額數一名不得多占因承平
日久漸壞舊法府厰監局各衙門夤緣添役騷害地方
以致偏累貧軍逃亡將半嘉靖十年該南京兵科給事
中何祉奏乞查革兵部覆題奉皇上聖旨是准議行還
着南京都察院出給榜文曉諭其各衙門務要着實舉
行以除宿弊有違的科道官指名奏來處治不饒欽此
欽遵該南京兵部尚書王廷相遵將各衙門原額應役
人數照舊存留外其餘濫役備行查革故一時軍伍稍
得息肩地方亦免騷害人人稱快皆荷皇上重本存恤
之恩也近該南京守備司禮監太監丘得題稱本衙門
公用人役近年一槩革去公廨一空更無一人供役乞
要加添軍丁九十名前來供役等因奉聖旨准他該衙
門知道欽此欽遵該南京兵部職方清吏司備行到臣
遵奉約期會選前項軍丁間查得守備衙門官校直廳
寫本書辦軍伴等項俱係官軍每守備一員見有五十
餘名各在供役不缺丘得前奏已屬欺隱又據南京龍
江右等衛指揮等官余泰等呈稱各衛所軍人差繁人
少逃亡過半軍伍日虚間有餘丁俱各見有運糧操備
當𣲖修倉夜巡軍斗及領造黃快船隻各項雜差每衛
多者七八千名少者不下三四千名正軍不足俱以餘
丁湊補並無一丁閒空乞要分豁等情看得各衛軍人
已甚繁苦一聞丘得所奏莫不駭然驚惶必欲選取以
足前數則騷擾牽連弊無紀極且着役者一丁貼役者
常五六丁科擾之害徧及衛所貼役之費恣歸官囊假
公營私徒資騙局有力者得以倚勢為姦貧困者不至
於激竄逃亡之盡不已也况近年查革之例非止守備
衙門五府外守備參贊監局各衙門皆事同一體今使
丘得之奏一行則各衙門皆將比例奏擾無已此又勢
所必至者也縱使軍伍充實尚且不堪况當逃亡窮困
之秋而復倡此額外加役之擾此弊源之不可以不塞
者也臣伏覩皇上前旨許科道官指名奏來竊見丘得
實屬欺隱臣係言官不敢終默為此冒死上陳伏乞乾
斷將丘得重加懲治以為欺隱生事之戒仍勅兵部行
南京兵部照前欽定查革事例一名不許多占則有以
安軍士之心奠根本之地而地方永受無事之福矣臣
不勝戰慄之至緣係申明欽禁塞冗役以安根本重地
事理為此具本專差辦事官閔日曙齎捧謹具奏聞
乞黜不法大臣疏
南京刑科給事中臣張永明等謹奏為乞黜不法大臣
以肅邦憲以昭聖治事臣等竊惟今之刑部尚書即古
司寇以詰姦慝以刑暴亂任至重也况南京根本重地
刑獄大小獨一南京刑部主之官尊勢重非若各省問
刑衙門有轉詳以窮覆訊有撫按以司稽察者比而又
上違九重頗遠即有冤愬不易上聞故為南京刑部尚
書者必聰明正直忠愛誠篤而猶恐其有遺照也矧以
陰邪狠愎恣無忌憚之人居之乎照得南京刑部尚書
顧某早竊虛名原乏治心之學晚緣起用忍為肆志之
姦不畏公非敢違國典倚威權而濟叨懫假刑法以充
私囊縱子害人以官為市鄉郡之通賕甚捷京城之胥
怨實多敢即聞見之一二為陛下陳之臣等始至南京
聞人語曰南京六部今止有五謂刑部由顧某壞之也
此皆憤痛之詞臣等初聞猶未敢信及後歷訪誠有如
人言者夫敗倫傷化有人心者皆知惡之富民李迪因
姦逼死弟婦某則受銀三百餘兩乃脱重罪止問不應
此何法也殘刑酷罰犯官箴者咸在不赦儀真守備指
揮路正無故勘死軍人某則受寶賄百餘乃強司官翻
案故出此何律也其枉法鬻獄有如此者城南濠隍隙
地係禁所也乃私占之日收民間牧馬之錢永康侯徐
源賜田係恤典也乃挾買之私取居民佃住之值其冒
禁亂紀有如此者令家人顧榮包攬常州府二硃料價
三千餘兩侵欺入已見被追提承上命採取大木刻花
板計數百餘其黷貨無厭有如此者賄賂既通雖小事
而畢行關節不到縱深冤而莫辨他如迫取鋪行之貨
物謀奪便業之腴田營利及於蘇常貽害徧於閭巷其
肆欲妄行有如此者其餘細故難以悉陳是已為姦慝
何以詰人之姦慝身恣暴亂何以刑人之暴亂乎故南
京人士見其考滿則喜其去聞其復任則畏其來見其
子顧某之死則謠其偕死蓋怨深毒積民惡之之甚有
如此耳若某者雖卑官末品尚不可一朝居而况尚書
之崇階司刑之重職哉臣等待罪言官義不容默故敢
冒干天聽至此伏望皇上軫念重地俯恤民情乞勅吏
部再加查訪如果臣言不謬將某速加罷黜别推廉明
大臣以代此任則不法之臣知戒刑措之化無壅民怨
可平邦本益固矣緣係乞黜不法大臣以肅邦憲以昭
聖治事理為此具本專差辦事吏馬儒齎捧謹具奏聞
張莊僖文集卷一
