張莊僖文集卷二
明張永明撰
修理册庫疏
南京戸科署科事南京刑科給事中臣張永明謹題為
修理册庫慎重圖籍事臣等仰惟國家歴年黃册皆藏
南京後湖地禁而人莫能窺令嚴而衆不敢犯所以鞏
皇圖重民數立法之善蓋古未之前聞也臣等各准奉
本衙門關劄署管後湖黃册遵照舊規到湖查理間看
得遞輪黃册每十年蓋造册庫叄拾間架放册籍相承
日久而自洪武至今百八十年臣等節據看守庫匠陳
鉞等連名呈稱年遠各庫或已梁柱朽爛或已簷厫欹
斜或已牆垣崩損如永樂十年等年南庫等庫則有壹
間全架倒塌者上雨旁風無所蓋蔽所宜急行修理等
因到臣等除已親行看視隨行南京工部已經該部委
官主事黎材帶同匠作過湖料計逐漸修理外切照前
項册庫建造既已年深材木自難久固矧以湖氣加侵
人煙隔遠又每庫皆叁拾間連屬頗曠壹木偶蠧則牽
及一間一間偶壞則牽及一庫節據南京工部只於已
壞去處料計修理而新朽不齊傾圮愈速每每隨修隨
壞東撑西柱迄無完功臣等竊聞不一勞者不永逸若
今册庫除新造未久及年久尚堪修葺各庫照常外其
傾塌已甚如永樂拾年南庫等庫若非撤舊更新終非
持久大計况每拾年壹庫架陸萬餘本萬一全庫倒塌
册籍浩繁何從安頓是不可以不遠慮也臣等竊欲乞
勅工部轉行南京工部議將已壞各庫從新蓋造庶舊
材猶有可用近功可為遠圖實為便益再照前項工程
頗為繁重動支該部錢糧或有不足應與議處臣等又
查得本湖遞年解到各處改正黃册贖罪銀兩見貯應
天府庫除存遞年本湖查册各項公用外相應量議動
支恊濟庶財用有經工程易完册籍其永賴矣緣係修
理册庫慎重圖籍事理未敢擅便為此具本專差辦事
馬儒齎捧謹題請旨
慎簡儒臣疏
南京禮科署科事南京刑科給事中臣張永明謹奏為
乞慎簡儒臣以光聖治事臣伏見邸報今秋邊臣奮勇
北敵挫衊而又二三儒臣行私交利汚壞制科皆蒙陛
下俯聽言官論劾治罪仰見陛下神明之治文事武備
綜核修舉海内莫不嚮風承德自古帝王中興之業未
有如陛下今日之盛者也臣惟儒者之業本以仁義道
德上佐人主興道致治中和位育與天地參今乃有恣
肆貪鄙如所罪斥諸臣上負君父之恩下愧詩書之教
臣竊傷之書曰惟后非賢不乂惟賢非后不食天下之
大豈遂無賢儒哉惟朝廷加意於養賢之地以徐察其
善否而進退之也宋臣程顥言於其君曰三代養賢必
本於學而德化行焉治道出焉今館閣清選止於文字
之職名實未正欲招賢養材以輔時贊化將何從而致
之也古先哲王所以虛己求治何嘗不盡天下之才以
成己之德故曰大舜有大焉善與人同樂取諸人以為
善臣願陛下追察程顥之言益致養賢之實乞自今後
翰林之選不必限於甲第凡中外公論推薦及巖穴之
賢惟其德業充備者遠覽旁招務破常格隨其年資或
量授以署職凡有典禮則委之討論凡有制令則試之
詳定而又臨之以侍從大臣不必督以課藝惟察其才
識之大小行能之高下而已積以累考人品益分然後
吏部從之以銓擢之法或存留供職或量改别任惟其
才之所宜而處焉則德成而上藝成而下浮薄虚文之
習遠而仁義忠信之風行矣書曰克知三有宅心灼見
三有俊心夫翰林之臣其竭忠效勞以報君父者惟在
勸講然經筵禮文自古繁密程顥弟頤嘗曰講讀數行
羣臣列侍儼然而退情意略不相接如此雖彌年積歲
所益幾何臣愚以為一人獨對與衆見不同自然情意
易通其忠誠與否尤易灼見欲乞陛下暫令儒臣日輪
一員分番内直每當聖躬康適之時内殿燕閒之頃隨
意所及或召賜之面對或命以經義退具奏章不獨闡
明道義至於人情物態閭里欣戚皆得敷陳以陛下聖
神作之君師諸臣從容觀感長益必多陛下得以悉知
其才否而用舍之庶幾賢儒有以自見而不肖者不得
以倖容矣昔傅說告高宗曰惟斆學半念終始典于學
厥德修罔覺陛下聖德光乎堯舜高宗有不足為典學
之益作人之盛臣不勝為今日願之夫儒臣者輔相之
儲將有佐治贊化之責者也視諸百官所繫獨重故臣
犬馬之懷不能自已伏乞聖明俯賜採納臣無任悚懼
待罪之至緣係乞慎簡儒臣以光聖治事理為此具本
專差辦事吏鄭隆齎捧謹具奏聞
慎考察疏
南京刑科等科給事中臣張永明等謹奏為慎考察以
重人才事竊惟我國家設官分職以為民極猶慮任或
匪人乃觀其會通立為考察之法其樞機周密法度精
詳真萬世不刊之盛典也臣等照得嘉靖貳拾肆年當
考察京官之期成憲具在固無容議但立法雖善而奉
法者容或有不盡焉其何以仰承皇上熙洽之治哉臣
等一得之愚敢僭陳之以備採擇伏讀嘉靖拾㭍年詔
書内一欵一朝覲三年京官六年考察係朝廷黜陟重
典考黜者不許辯復禁例甚嚴近年考覈不當往往假
借公法擯斥善類甚傷國體大哉皇言真愛惜人才之
至意也臣等以為考察之時挾私傷善如明詔所載者
固當事諸臣所宜深戒以副陛下德意至於去留賢否
惟在得人不必拘以多寡之數近年以來聞有沿襲舊
規拘泥成數甚至分别衙門扣筭多寡必求其人以足
之者兹豈至虚至公之道也哉且臨期舉事各衙門堂
上官既得與聞中間秉公持正固多其人若乃各為門
戶自立恩讎以愛憎為是非以彼此較多寡者或不能
無亦足以亂事權而乖國是尤不可以不戒也凡此皆
當先事申飭庶事體可全而旌别之典昭矣乞勅兩京
吏部都察院及各衙門堂上官必須協心體國不許自
分彼此互有異同如某衙門之官皆賢也則盡留之而
不為僭某衙門之官多不肖也則多去之而不為濫毋
得誅求細過指摘曖昧又或以不在任者抵數搪塞致
拂公論蓋得其人則雖去一人而亦足為衆人之戒一
或有差則雖空其羣而去之人愈玩而弗畏也於勸懲
何賴焉及照曾經考察人員降謫者猶得改過自新漸
次敘用其以不謹等例革職者遂致終身不錄其法甚
嚴豈容輕試必須覈實舉事果有顯跡敗露人所共知
者然後及之則留一賢也與國人共留之去一不肖也
與國人共去之蕩蕩平平之道蓋如是耳亦惟諸臣留
意焉近年以來又有讎怨之家乘機造釁投逓無名榜
帖或傳播流言陰壞士夫名節惑亂觀聽傾危之風尤
不可長乞先時勅下兩京緝事衙門嚴加緝訪拏獲重
治是亦有禆於考察之一事也再照考察之後其降黜
者固多不賢然亦有奇偉磊落之才不幸誤罹辠譴其
視無所用恥者殆天淵矣若槩以常調待之一遭擯斥
無復殊異之擢亦非所以收跅弛之才全始終之恩也
乞勅吏部凡因考察謫降官員果有痛自刻責勉於為
善操履加飭政績卓異已經保薦者亦許不次擢用至
於留用大小臣工有恃考察既畢敬畏心弛輕犯官箴
改節易行事跡顯著者但經論劾得實仍照考察事例
速行罷黜永不敘用毋為姑息以縱遺姦庶乎人知自
新而賢者不至於終棄官常謹畏而不肖者不得以倖
容矣孔子曰舉直錯諸枉則民服臣等為今日願之惟
聖明擇焉緣係慎考察以重人才事理為此具本專差
辦事吏鄭隆齎捧謹具奏聞
欽奉聖諭疏
南京兵科署科事南京刑科給事中臣張永明等謹題
為欽奉聖諭事臣等各准奉本衙門關劄該南京兵部
准兵部咨武選清吏司案呈奉本部送該本部題前事
内一欵一團營原額官軍并去歲新收軍人雖經清查
選補中間老弱役占及棍徒遊食投充者尚多不無虚
冒糧賞合無將新舊軍士通行查閱或老弱不堪或將
官役占及棍徒遊食等項投充無益實用者一體查革
役占者退出着伍等因奉欽依備咨南京兵部都察院
等衙門備行臣等欽遵會行各衛各營將操練并各項
差本旗軍舍餘人等姓名年貌造册前來及調取南京
戶部食糧文册逐一查對去後隨准南京兵部職方清
吏司手本開稱南京錦衣等五十二衛所大小教場浦
子口新江口神機營原額軍士八萬有餘近來逃亡故
絶數多實在軍人不滿四萬名各營操練軍士止得二
萬五千餘名軍伍實為空虚等因到臣等竊惟國家養
兵所以壯衛京師以備緩急之用軍士冒濫則耗費糧
賞無益於事我皇上明並日月洞燭幽隱首勅兩京差
官清查革減此誠除冗節財神武赫然千載一時也臣
等敢不仰體聖心痛加釐整然時有機宜弊有微漸不
敢不為陛下陳之南京乃祖宗根本重地近來軍士逃
亡故絶過多見在者不及原額之半中間又多老弱似
宜設法補充其投充人役原亦有數若使一槩查革則
軍伍日益空虛非所以為思患豫防之道也臣等竊擬
欲將各衛軍士備查弘治以來投充數内委果老弱不
堪者盡行革去其精壯者仍留操備以實軍伍再照南
京設立内外守備監局及承襲公侯勲戚等官其跟用
軍牢伴當等軍雖有欽定條例等級名數然法久人玩
中間亦有倚勢多占役使衛有官吏畏威承奉名為幇
貼更番實肆侵漁剥削若不曲為限制則軍人日受其
患害亦非所以防微杜漸之意也臣等查得嘉靖二年
該兵部題為修武備以圖治安事奉欽依將衛營軍士
逐一揀選老弱不堪者即將戸内壯丁替補其精壯空
閒者悉送營操練如有權豪勢要及大小頭目人等私
役賣放隱占者一一令其退出着伍又查得嘉靖十年
該南京兵部尚書王廷相等題為革占役以實營伍事
將内外守備監局等衙門役占軍人遵照見行事例逐
一查革等因奉聖旨准議行欽此欽遵今清查之際正
法令機會之始伏願皇上俯念南京軍務重大乞勅該
部查議申明舊例容臣等將南京各衛營軍士除先年
投充棍徒遊食之輩查革外其老弱不堪相應查革者
通行南京兵部即將本軍戸内壯丁照名替補其戸無
壯丁者即行原籍勾取暫將本軍退換别差應役或通
將該戸内精壯餘丁暫役候補若别項差役軍人其中
年力精壯者盡行揀選送操不許夤緣脱閒賣放其内
外守備監局等衙門跟用軍牢伴當等軍聽臣等逐一
查究俱照見行條例及近日題准事例照額存留其有
多餘者革退送營操練仍將存留過軍人姓名數目造
册送該科收照凡遇事故名缺每季終南京兵部委屬
官一員會同科道照名僉補不許各衙門擅作威福徑
自牌行衛所加添多役各衛所官員亦不許畏勢承奉
私自多送故立幇貼月錢更番使用名色如違該部及
科道指實參奏如此則減革之中有選擇之意清查之
後有禁止之方軍伍可望充實法令愈益嚴明矣緣係
欽奉聖諭事理未敢擅便為此具本專差千戸朱相齎
捧謹題請旨
慎擇本兵疏
南京刑科等科給事中臣張永明等謹奏為乞慎擇本
兵以審安攘大計事臣等伏見邸報今冬小王子窺我
撤備復來擾邊仰賴陛下神謀聖慮既擒叛逆姦細以
壞其機牙又治誤事諸大臣罪以正我軍法天威震動
寇復北去臣等待罪南垣既不能先時論列防慎幾微
又不能臨事糜捐抒竭忠力俯仰慚負莫知所容竊惟
自有邊患以來羣臣獻議無慮百輩該部採集甚詳臣
等即有所見豈復有賢於羣臣者哉惟乞陛下慎擇本
兵用志一定規為有漸則羣策畢舉而安攘之業成矣
照得兵部尚書員缺衆方仰望謂將必得才望大臣有
賢於毛伯温者以副陛下簡任及見邸報吏部乃推及
右都御史戴某欽奉明旨陞兵部尚書欽此夫某之不
勝斯任豈逃於陛下之洞察哉特以緊急之際恐致缺
人廢事姑就近以試之此帝堯用鯀之仁也不然某之
憸邪不職陛下於其為少卿也嘗斥之矣於其為巡撫
都御史也又斥之矣今之簡任豈陛下之得已哉臣等
查得國家實邊良法實資鹽課自折銀之議起而邊粟
日空自餘鹽之利興而邊課益損某嘗為巡鹽御史矣
懵習弊端加增餘羡以要能聲不顧陰壞邊計某之見
小利而無遠慮如此其不足以籌邊也於茲見矣况其
大節素壞阿附夤緣因人為利歷任中外嘖有煩言臣
等不敢縷舉獨如督木一事欺君罔人冒功要利其無
忌憚之尤著者也給事中胡叔廉曾論及之臣等嘗即
某之辯疏考之巧言文過每善牽護獨於指揮徐椿齡
等其辭不容掩焉曰椿齡罄將家財四千兩陪補虧欠
乃不為之憐憫而返劾之臣亦不可太息邪此某不自
覺其真情之發見者也夫前無領銀虚報之失則後無
陪補虧欠之罰後有陪補虧欠之罰是領銀虛報者某
也代之問罪者椿齡等也某之憐憫太息其愧心之萌
乎不然某刻於用法者也何於椿齡而用情之厚如此
乎舉一事而某之大體可知矣夫某失己者也必不能
正色以定國是偏刻者也必不能公法以服軍心害能
者也必不能虛己以收將材懷欺者也必不能覈實以
課功賞憸小者也必不能開誠布公以用羣策本兵重
任竊恐某之必負託也戎事大機不宜再誤故臣等冒
死為陛下陳之伏乞及今邊警稍安亟將戴某罷黜仍
勅吏部速推才望素著及曾練習邊事大臣數員請旨
簡用不論有無事故俱令忘私徇公疾速之任不許辭
避庶幾中外觀聽一新而制勝之本立矣臣等所謂慎
擇本兵者此也嘗聞大冬不能一日而為大夏然一陽
來復而天地之氣為之畢應生養長盛莫能遏之故天
下之事有可立致者有當馴致者竊詳屢歲邊臣雖嘗
屢有報捷然皆主於防守因其深入而應之未聞有長
驅直𢷬犁巢穴而掃之者故彼得窺我虚實備東則寇
西既去而復至法所謂縻軍也夫今日戰之與守俱不
可息則住之與行勞費等耳而不早為剪滅之圖殆非
也昔裴度辭於其君曰賊滅則還闕有期賊在則朝天
無日忠誠之許國蓋如此乞勅内外臣工恊謀合算督
軍監戰各擇攸司俟時大舉聲東擊西使其疲於奔命
而我乃可以得志也我軍一主於戰而不知有其他臣
等所謂用志一定而可立致者此也然今邊境蕭條士
馬饑困勢分於備多心攜於援寡夫兵者氣也氣之不
揚甚矣輒欲大舉剪滅非事勢之難成者歟竊願内外
臣工漸次修舉停役峙儲募勇繕械審地形之便以屯
重兵則勢不分而邀擊可行乘敵人之虚以𢷬巢穴則
援不廢而攻圍自解略苛細之文以寬武弁則將不攜
而展布易盡寬屯田之法以招農耕則財自阜而轉輸
可省至於假重總督以軍法行事之柄使之賞罰行而
號令信尤為先務是皆諸臣所嘗建明者國家之法羣
臣有建明大臣有執奏建明或出於一人之長而執奏
則核之以衆人之公建明或出於一時之論而執奏則
權之以經常之法誠使為大臣者積之以至誠持之以
悠久毋眩於浮言毋惑於小利惟一心一德以圖生聚
教訓之實如此而富強之業不成犁庭之師不舉者未
之有矣臣等所謂規為有漸而當馴致者此也是二者
皆本兵之寄而惟大臣以安社稷為悦者能之陛下中
興之烈遠邁前古天必生有壯猷元老以為之佐是在
該部知所以求之耳臣等不勝惓惓緣係乞慎擇本兵
以審安攘大計事理為此具本專差辦事吏蕭一和齎
捧謹具奏聞
議處舖行疏
南京禮科署科事南京刑科給事中臣張永明謹奏為
議定舖行以蘇京城民困事臣惟書曰民惟邦本本固
邦寧故朝廷建官寵之禄秩以厚養士之恩者凡欲以
阜民利而植其生焉耳况南京為國家根本重地民生
豐悴厥係尤重臣自到任以來竊見南京城坊生理蕭
條居民窮悴令苦於多門力疲於重役財竭於暴取蓋
自府縣里甲正差之外有匠役有夫差有養馬戶而又
有各項舖戶之名自居積貨物以至傭賤小販自軍民
匠作以至單貧手藝凡在生理無弗占籍者中間尤有
一二行役陪累重難則以城坊衣食得過之家充應家
無貨物之儲官有舖行之役是明知其有害於民而故
為之所以摧富民而為貧耳故占籍纔及數年富者必
貧貧者轉徙臣因接管巡視九庫錢糧節據城坊舖戶
告稱當季直月或因逃絶而扳幇貼或因陪累而乞均
攤或以消乏而求蘇豁或因重役而乞蠲省或勢豪抑
勒乞求分理或年久無價乞行查給老疾疲曳孤孀煢
獨號訴相繼及查陪累之費每一行役重則月計用銀
數十兩輕亦不下數兩詢厥弊端皆原官府用一而不
緩二積少遂至成多雖官府不自知也查據先該原任
上元縣知縣程㸅議有書册最盡事情而當時部院撫
按衙門未為着實推詳救正臣切惜之㸅之議曰南京
内府各監局物料皆上元江寧二縣舖戸出辦是二縣
舖戸為内府成造上用服色器皿而編也内府每年取
用物料本縣具申本府會同科道部司等官約期估計
查照各年成案參諸時估兩平無虧各行舖戶亦知職
分當然自願出辦但先納料而後領價已為成規及已
納料而久不得領價滋成積弊挑運有脚錢之費起批
有紙筆之費進庫有茶果之費稱驗有秤頭之費一名
行頭三名走逓今日公務不收明日天雨不收守候有
盤纏飯米之費官遷吏滿書簿高架領價有查尋案簿
之費戶衆而物難齊路遥而至不速公差有驢子錢酒
食錢之費買求不語又有打點門役之費如其價之多
十分已費其二如其價之少所領不償其所費矣此則
物料有定數時估有定價舖戶有定班猶可言也若夫
無名之𣲖不已之徵無價之物料兼有前項諸費民又
何以堪之試以一二行論之如重紙舖戶止應辦各衙
門公用紙劄衙門既多取用無時差重人少已不能勝
自二十一史之書成紙張數多印刷甚衆而乃加災於
舖戶又有以公用之餘紙給舖戶以追其價久藏之故
紙發舖戶以換其新交納之時又不免有前項諸費此
重紙之所以困也如木柴每百斤價五分如木炭每百
斤價二錢必得一百二十斤方足百斤之數自石城門
以至正陽門西安門自下關以至太平門每百斤又該
脚銀二分或二分五釐至於領價柴價三分四分炭價
一錢五分或一錢夫民之於上也增其數而交上之於
民也減其價而給此柴炭舖戶之所以困也如松江江
陰之布嘉興湖州蘇州之絹臨清山陜之手帕氈褐出
本地入南京價值自是不同今所領價或不及地頭之
數至於南京紗縀取用尤多虧苦亦劇此各行舖戶之
所以困也夫天下州縣以一州一縣之軍民而奉一知
州知縣今以上江二縣軍民而奉南京大小各衙門又
以外縣而例京城又以土產而評物價衙門既多體統
不一人自行法如之何其能勝之哉上江二縣取用物
料有解批有申文有印信票皆申解内府供應上用而
五城兵馬司之所取無解批無申文又不用印信票乃
買辦各衙門私用之物料也總甲地方係兵馬司所管
轄各街舖戶視五城為親臨故取物甚易而奉承亦多
此亦舖戶之敢怨而不敢言者也臣嘗反覆程㸅斯議
及查先任尚書霍韜湛若水給事中尹相亦嘗先後具
奏而皆施行未至積弊相沿日深一日今不為之疏滌
振刷立為經常可久之法以定上下之交而固民志豈
所以能邇人固邦本哉臣謹攄愚見列為六事乞勅戶
部轉行南京戶部備行各該衙門會同科道等官逐一
查議着實舉行庶幾南京之民有安土之望也愚臣不
勝懇切願幸之至緣係議處舖行以蘇京城民困事理
為此開坐具本專差辦事官曹章齎捧謹具奏聞
一曰專職掌臣惟占籍舖戶皆上元江寧二縣軍
民及外省寓居客商惟當隸之應天府及上江二
縣其餘衙門凡有事地方一應公用惟常移文二
縣令其辦送公給價值而私用不與焉此京官與
有司不同之體統也夫何積習相沿各衙門公私
日用拘擾不一有如程㸅所議者二縣五城於民
最親官卑勢阻而自内外守備以及府部院寺科
道衙門又皆體統不相為屬事非專職難輒施行
故雖明知舖戶之愁怨失所而莫有能為之司平
者亦勢然也合無今後舖戶之籍隸之應天府而
歲命巡視錢糧給事中御史及巡視京城御史兼
察之遇有蹈襲前項積弊敢於虧擾舖行及牙販
各役者許受害之人赴告准理並聽斟酌輕重查
論如給事中御史身自有違從都察院從重糾論
二曰定額取夫上之取於民也無常則下之給於
上也無盡吏書得緣以為姦而移易作弊之賄至
矣行頭得欺以為利而均攤小戶之擾行矣是不
可以不豫處也合無及今通行查議校數歲之中
以為常自内府各監局以及部院卿寺等衙門自
成造修理供應起運以及祭祀科舉併一切非常
公用自紗羅綾縀以及紙劄顔料米荳柴炭各物
料備查額數劑量會計開造數目備載由帖各給
一紙與舖戶永為遵守執照仍聽自立文簿一册
開載取用過數目以備稽查如此則行頭可以預
知物料之有無而收買以待取小戶可以稽查數
目之多寡而公𣲖以均辦如由票所載及雖不載
而係一時奉例坐取曾經科道有估計明文者許
舖戶依期供應如由票所無凡係私買私用之物
止許照依市價和買並不許二縣五城出票拘舖
戶亦不許行頭分𣲖小戶以科使用如此則市價
自平人戶自安矣
三曰省繁役照得南京衙門頗稱事簡然公用之
費或仍舊額而裁省未盡者亦有之如太常寺原
額歲用白糟七萬五千斤先年少卿歐陽塾在任
查減六萬斤僅用一萬五千斤耳舉太常寺而其
他衙門可知也守備衙門蘆洲歲課柴惟當召商
平價&KR0838;賣而乃拘擾牙販捉船輸納陪累不一舉
蘆柴而其他事役可知也在京法司多係犯人自
納本色紙張或令歇家代送南京各衙門亦各自
有常用人役如歇家門庫斗子之流雖非事體然
平價使之轉買以一衙門之人供一衙門之役猶
可也而乃並拘舖戸其誰堪之南京禮部歷日紙
原自浙江解送今乃改從南京買辦然歷日紙張
式樣與他紙不同今之舖戶猶憑商人於浙江抄
作也每百張原價一錢今減八分夫一分固中價
也然自今冬買紙明冬領價該監有無名之徵經
年有出息之累舖戸不重困乎舉重紙而其他物
料可知也房料舖戶則苦於取非其有酒醋舖戸
則苦於摧課過重竹木柴炭舖戶則苦於輸運獨
難舉此數行而其他舖行可知也是當逐一查議
裁處所謂寬一分則民受賜一分者也
四曰慎估計臣惟錢物之登耗舖戶之休戚懸於
估計一事當會估之時雖曰多官各陳所見而執
筆者給事中也市價之低昂雖長於商賈者有未
盡知况儒生不言利事固其所易眩者也臨時據
案任臆所裁寧無差乎合無今後每當估計該部
豫於一月以前通查各估物料盡數開送庶得詳
博詢訪至於市價一時暫有低昂而所需物料或
積至一年二年以外方得完納運送艱難守候長
久又或價值重多不免稱貸取盈皆當詳計昔劉
晏造船費常過倍豈帷務久遠以成功亦以詳體
悉而厚下耳故曰與其有聚斂之臣寧有盜臣夫
損上益下非盜臣也而所司奉法不良務於減尅
以為能者其殃民斂怨罪有浮於聚斂者矣臣故
願司估計者慎之
五曰詳稽察照得各行上納物料未完不得給價
行之已久誠難别議今查得有已完納而經年不
得領價者又有該衙門素無錢糧雖欲處給而無
從者合無今後集議某衙門合用某物料則議給
以某項錢糧條格一定具載成册每一起物料完
納之後該舖戶則赴巡視錢糧科道報完如過期
不給價者該科手本赴司行查候年終造報九庫
錢糧文册通行具本已完則止題知未完則加參
論如此則稽察詳而無愆期小民有攸賴矣
六曰飭官常照得南京守備内臣公侯勲貴皆有
常跟人役或係投充或由私占久慣撥置不畏法
度其他大小衙門亦各有積年皂隸盱睢桀騖循
習成風以抑勒賤買為舊規以需索打點為常例
雖禁之而不能止是宜備行南京都察院嚴加禁
約訪拿治罪如有上官聽信縱容不自愛惜者並
聽科道官指實參論及吏部紀過以備考察此亦
申飭官常之一事也雖然是皆未盡乎拔本塞源
之論也各省府縣於民最親其上為兩司又其上
為撫按府縣擾民兩司得以正之兩司擾民撫按
得以糾之體統一而事權不分所謂指臂之勢順
而易治惟兩京之官百司庶府雖有大小崇卑而
皆謂之京官共惟君父之尊以為仰戴南京雖根
本舊都然既違遠闕廷則下民之情勢難上逹自
與在京不同而又撫按之令有所不行又與外省
不同臣愚竊謂南京庶務頗簡而官曹之制似猶
有可議者夫建官不忘祖宗之舊而變通適夫時
措之宜此廟謨道揆之事非小臣所敢與知也惟
聖明裁奪
陳情終養疏
南京刑科給事中臣張永明謹奏為比例陳情乞恩終
養事臣年四十七歲原籍浙江湖州府烏程縣人由嘉
靖十四年進士初授直隸太平府蕪湖縣知縣繼陞今
職臣以一介書生濫登科甲謬列諫垣荷茲天高地厚
之恩是雖粉骨碎身豈能報答萬一但念臣不幸甫及
髫年慈父見背賴母史氏撫摩教育以有今日臣母今
年八十有一止有二子長兄永秀見任湖廣長沙府長
沙縣儒學教諭臣又叨任前職竊念臣母當此暮年朝
不謀夕臣二子顧皆離親遠祿萬有他虞悔將何及每
思至此不覺哽咽近於十一月初十日有家書報稱臣
母得患瘧疾勢甚危迫朝夕念臣惟恐不得一見臣得
此報不勝驚悸悲號幾至殞絶為此冒死比例乞恩終
養此臣烏鳥之私至情之不可解者仰惟皇上以至孝
治天下錫類臣工已非一日查得原任刑部尚書唐龍
原任南京刑部侍郎王爌原任巡視河道副都御史丁
湛亦嘗陳情乞歸終養俱蒙皇上憐允臣職雖卑至情
則一臣又查得唐龍等俱有兄弟在家侍養尚得各遂
所請以展孝思如臣兄弟二人俱蒙錄用别無以次侍
丁較之諸臣其情尤切況臣年力尚強圖報有日臣母
衰病侵尋餘生則有限矣若不披瀝血誠早乞歸養恐
將來無及寧不貽終天之恨耶伏望聖慈察臣衷悃勅
下吏部查照唐龍等事例容臣回籍侍親終養以少盡
人子報本之誠不勝感戴天恩之至緣係比例陳情乞
恩終養事理為此具本專差義男張春齎捧謹具奏聞
欽奉聖諭疏
南京兵科署科事南京刑科給事中臣張永明謹題為
欽奉聖諭事臣等各准奉本衙門關劄該南京兵部准
兵部咨武選清吏司案呈奉本部送該本部題前事内
開清查冒濫一事必須審取各人陞授來歷充補緣由
委官磨對方可定擬合無比照正德拾六年事例將五
府所屬京衛并錦衣等親軍衛所官旗役選差給事中
御史各一員本部委官一員各會同催取文册逐一清
查將各官旗應存應革職級扣算註擬停當及各軍校
革過姓名備細造册奏繳中間若有事涉疑似難於去
留及欵内開載未盡應當減革者俱聽差去科道等官
徑自擬議等因具題奉聖旨是這各該京衛京營官軍
力士匠役人等都依議撥差風力科道官照依奏内應
存應革逐一清查停當奏報若事涉疑似難於去留的
着擬議奏請定奪其餘依擬行欽此欽遵移咨到部送
司查得咨内未見開有會同科道清查字樣理合請明
遵奉案呈到部合咨前去煩查南京各衛所官軍力士
本部應否委官會同科道官清查等因咨部送司案呈
到部看得南京兵部咨稱清查官軍力士未見應否會
同科道乞要請明一節為照京營京衛已奉明旨差有
科道官所據南京事體相同相應題請合候命下本部
移咨南京兵部定委本部屬官會同南京兵科及咨南
京都察院劄委御史一員照依欵内事件逐一清查完
日造册奏繳等因該太子太保本部尚書毛伯温等具
題奉聖旨着照在京營衛一體差官查勘欽此欽遵備
行到臣會同南京福建道監察御史郭文翰南京兵部
委官職方清吏司署員外郎主事王問謹遵奉聖諭欵
内開載應查官旗人等會案通行南京錦衣等衛所及
五府所屬京衛查照各另造册去後查得嘉靖貳拾叁
年正月内該兵科等衙門給事中等官楊上林等題前
事内開除將洪武永樂年間皇親比照軍職事例照舊
不議及雖係皇親原有祖遺軍功難以議革者不開外
等因具題奉聖旨兵部看議停當來說欽此欽遵該兵
部覆題前事内開國家之於軍功例與世襲崇報之厚
自古所未有也夫何自宣德以逮成化年間冒濫日甚
中間功次不明名為軍功而實無軍功或以他事例陞
本部嘉靖九年題准見行事例開載已明故遇襲替之
日俱已查革但未經襲替者未盡釐正今該科道等官
據理查出欲行請黃查對減革似亦相應但貼黃册籍
俱隸内府該監收掌非遇襲替遽難輕議等因題奉聖
旨這奏内涇府人役照舊存留吳倫等但係王所陞授
的都革了内係祖職軍功并緝捕陞級的俱待終身襲
替查議其餘依擬行欽此欽遵臣等竊照南京事體相
同仰遵明旨隨據南京錦衣等衛所各呈繳造完官旗
軍校力士文册到臣等又經弔取應查貼黃并旗軍校
尉力士文册及各該食糧册卷逐一清查除將洪武永
樂年間皇親及軍職并各功次不明相應聽候襲替查
黃改正者照舊不開外其宣德以後相應減革官旗南
京錦衣等衛所都指揮指揮千百戸總小旗校尉力士
郝承恩等二百五十員名内不由軍功傳乞加陞官徐
天賜等三員不由軍功納粟加陞官姜舟等三員皇親
有無世襲字樣冒襲輩數官王楠等一十一員軍職有
功越陞越襲冒襲職級官董茂等八十四員武舉中式
加陞官郝承恩等二十一員年力已衰官旗王鐸等一
百一十五員名又查得南京錦衣等衛年老校尉力士
李細佛等一十三名臣等公同詳審將前項册卷重覆
磨勘相同照例議擬明白合行備細開坐造册奏繳外
照得南京各衛所官旗祖宗以來額定員名中間累有
故絶又子孫襲替之日歷年將功次不明者照例查黃
減革其南京錦衣等上侍衛分名額僅存事權輕簡各
官子孫止沿祖職照常襲替亦無做工并緝捕盜賊捉
獲妖言等項功次冒濫陞授各衛官旗實支俸米數目
比照成化年間已減三分之一與在京衛分大不相同
臣等奉例查出應減革官旗果係冒濫人數逐一註擬
不敢妄及一人以辜國家崇德報功之盛典負皇上省
費節財之實心也第恐各該人員心存覬覦力可夤緣
抗違明旨重覆奏擾者不無有傷國體伏乞皇上秉明
持斷勅行該部恭送法司問罪庶得固塞倖途肅清軍
職仁義並行衆心允服矣緣係欽奉聖諭及奉欽依着
照在京營衛一體差官查勘事理未敢擅便為此具本
專差千戸朱相齎捧謹題請旨
乞優假言官疏
南京刑科等科給事中臣張永明等謹奏為乞優假言
官以圖補報以重根本事臣等伏見邸報該南京禮部
尚書某題為申明體制以明體分事内援禮儀定式官
員相遇迴避有等以給事中不避尚書轎為犯分者臣
等惶悚不知所云伏念臣等俱以讀書學禮拔身草茅
厠名科第復叨聖恩備員言責待罪留都敬畏之心深
惟自勖孤危之跡止結上知豈敢犯非其分處非其據
驟而與大臣抗顧惟斯禮其相承已久蓋自國初以來
未之有改也苟非國初之舊則誰能作意以凌節居其
所不韙誰肯降尊以就卑安其所不甘故在於臣等則
有所受矣前之所無不敢為也前之所有不敢廢也大
臣以為是固然而不愧於屈也臣等以為是固然而不
嫌於傲也故老多存風流不泯目擊耳聞追論前故有
以為起於近日者乎事非起於今日何前此之無所議
也臣等不敢妄說以瀆聖聽顧以設官之意考證當今
之職則知累朝之所以優假言官者亦必有故矣夫禮
有經制有會通經制以定其則會通以度其衷禮之所
以不廢也禮儀定式約民以經也因事而立法隨時而
制宜則在聖祖時固已多所更定不能守畫一以膠故
常矣臣等以為品級之不恒拘體統之或相借是觀會
通以行典禮也夫六科陛下之近侍官也耳目之所寄
也自唐而宋率隸諫官於中書門下省是假大臣以搏
擊之具也祖宗設官深鑒斯敝裁兩省而不立並建六
科而無所隸夫職無所隸則其體必伸趨走迴避是屬
吏事官長之體而乃以責之天子之近侍乎如必以七
品為拘則其所犯蓋不特一行道之故矣引選文武職
官胡為而與尚書侍郎同赴御前請旨選用也處置禮
儀邊務事關大體者胡為而奉旨會議也舉用文武大
臣胡為而奉旨會推也三法司鞫問罪囚胡為而奉旨
同問也陪祀分獻於大祀胡為而許也侍宴於殿上侍
儀於經筵胡為而與也吏部堂上官胡為而赴科附簿
也各衙門堂上官胡為而赴科批押也是其體統之相
借直與堂上官同之蓋我朝之重斯職付之以耳目之
專則聰明無所壅蔽借之以體統之重則志意得以展
舒在廷之臣皆安之不問以其官卑責重為異也至於
南京之六科於此皆無之非其官之殺也務不得不簡
也然設官之初意則固無貳也又何七品之拘哉臣等
又聞六科之在京師其體亦有存者選官之禮是也吏
部尚書南向而坐侍郎坐於東吏科都給事中坐於西
皆北向是與尚書對侍郎並也至於武選則又躋而與
尚書列亦何拘於七品之體乎臣等以為某之於禮儀
定式亦有不能行者侍郎三品也布政使從二品也坐
某於堂跪布政使於下曾何以品級乎此猶有内外也
公侯駙馬三品所宜避也某果避之否乎故臣等以為
品級之不恒拘體統之或相借是會通以行禮也臣等
亦不敢申其一已之私說以取重於卿士間且避不避
於臣等無所加損獨以南京為祖宗根本重地陛下端
拱而南向制之使不假臣等以體統之舊以養其敢言
之氣而使其望風奔走若為大臣之屬吏者然則將委
靡退縮無以自振其究也巨寮勲貴有勢重而不可反
意得而無所顧深為壅蔽以欺妄密為穽罟以中傷而
甘心以逞者矣宋臣蘇軾有云擢用臺諫固未必皆賢
所言未必皆是然須養其銳氣借之重權者將以折姦
臣之萌而救内重之弊也伏望陛下少察此言許臣等
無廢其舊不以臣等之不賢而遂棄百七十年之恒守
則後必將有為國家折姦臣而救内重者某平日號為
稽古博學豈不知臺諫之重為聖朝盛事顧以剛愎之
資偏拗之性每違衆以立說而近日之所處復有不厭
衆心者扈聖駕而縱宴遊忘敬君之誼掌選法而私鄉
里乏無我之公薄曹南之拂其初則假是以宣鬱恐言
官之議其後則先是以籍口夫是以輒進是說也伏願
陛下少垂察焉下臣等奏於禮部都察院并議而聖斷
焉臣等幸甚臣等不勝戰懼祈懇之至為此具本專差
辦事吏王臣齎捧謹具奏聞
張莊僖文集卷二
