張莊僖文集卷三
明張永明撰
乞停額外加徵疏
欽差巡撫河南等處地方都察院右副都御史臣張永
明謹題為懇乞聖慈憫念地方災傷俯賜停免額外加
徵府第工銀以蘇民困以固邦本事據河南府申據永
寧縣知縣謝魯申稱該縣原派伊府府第工料銀九百
六十一兩三錢五分三釐自嘉靖三十四年至三十七
年俱已完解止有三十八年尚欠五百五十一兩三錢
五分追併間近蒙欽差戶部劉員外按臨本縣嚴催節
年京邊錢糧共欠銀五萬四千七百餘兩立限追徵又
據通縣里老趙時興等連名告稱節年旱潦災傷積逋
數多即今新舊驟徵併府第銀兩官校守逼民不堪命
俱各逃竄告乞停徵等因到府卷查嘉靖三十四年五
月内奉文議派伊府修理府第銀八萬六千兩除六千
兩陸續將在庫無礙贓罰等銀共五千九百七十兩九
錢先已送赴該府收用外欠銀二十九兩一錢見今差
官催取未送其八萬之數亦照原行自三十四年為始
定擬八年為限每年扵夏秋糧内帶徵一萬兩量其州
縣大小分派不等至今五年之間已完解銀四萬九千
三百八兩六錢四分七釐五毫八絲惟永寧縣止欠三
十八年分銀九百六十一兩三錢五分二釐四毫二絲
未解見徵在官者已有四百零八兩本府又查雒陽等
縣節年拖欠夏秋稅糧甚多自三十一年起至三十七
年止不下十八九萬若别項銀兩勢在稍緩者其所拖
欠誠不敢以盡舉夫朝廷與藩封孰重而孰輕京邊之
與府第孰緩而孰急朝廷京邊錢糧則節年拖欠藩封
府第銀兩則逐歲徵派殊失輕重緩急之序况河南一
府地糧獨重雜役尤繁連年災荒十逃八九而王府官
舍旗校人等擅自徑下州縣催徵騷擾官吏懼威嚴刑
追比以致百姓破家蕩産鬻子典妻而國家額賦反坐
此拖欠即今王府工程皆已完畢而未徵銀兩尚有三
萬餘兩若不預為酌處恐民力益不能堪國賦終不能
完而欽差部使亦為徒勞爾矣本府因該縣所申目擊
時艱不敢隱昧申乞照詳又據河南布政司提督糧儲
左參議袁洪愈呈稱看得永寧一縣拖欠京邊等項錢
糧七八萬兩里老苦於催徵縣官申請寬緩至於王府
禄米銀俱已完足又有府第銀五百五十餘兩未完官
校守逼及訪得官校到於該縣怙勢逞威欺虐良善凌
辱有司無所不至不獨一縣為然本職隨處禁約但恐
經過之後此輩仍復肆行合行裁抑及照府第銀兩似
應奏請停止姑以目今時勢陳之本職於今年正月二
十二日至河南府二十三日赴伊府朝王目見本府城
牆宫殿周圍完固詢聞四面云非昔日之舊東西北三
面未經查知其南面端禮門外多設門樓三重極其雄
壯華麗並無未完工程夫工已告完而銀復派擾無端
病民莫此為甚近見咨文皇上興建殿堂大小官員各
將俸銀獻進郡王以下隨力獻助工完停止夫以大工
若此其急内外臣工夙夜憂惕思仰贊不日之成而未
可得不此之急而乃急扵府第銀兩况府第已極完固
豈不得已者哉内帑缺乏邊儲告匱戶部題奉欽依差
官查催河南府所屬地方亦欲如數完納柰官校人等
守逼王府銀兩禄糧既已盡完府第又復催迫民急於
避害不能顧義急扵彼必緩於此理勢自然夫京邊未
完宜急而反緩府第已完宜緩而反急此真所謂舛也
若不早為停止將來誤事匪細本職奉勑提督糧儲目
擊時艱不敢隠忍合無轉奏將伊府修理府第銀兩除
已完外其未完者盡數停免又據分守河南道右參政
亢思謙呈稱看得河南一府地瘠民疲原額稅糧獨重
頻年旱潦相仍民貧徹骨歴年逋欠數多近因追併鞭
朴一加逃亡相繼其流離困苦措辦不前蓋不獨永寧
一縣為然也自嘉靖三十四年加派府第銀兩於夏秋
糧内追徵每至三月之初伊府即差官校齎捧令旨分
至各縣直上縣堂坐扵縣官之上主使掌印官嚴拘各
里里老年頭人等立限追併急於星火倚勢凌逼縣官
不敢少延竊惟伊府原奏開稱府第損壞照例修理近
據河南府申稱該府新築重城創建門樓拆除官民房
屋街道改闢府地寬廣倍前工作俱已完備夫工役已
完而銀兩之徵似在可緩而各州縣尚嚴行追併以致
民不聊生甚非為朝廷惠養小民之意也前項銀兩似
應議擬俟京邊錢糧完日追併解府或待豐年帶徵或
奏請停止又據河南按察司分巡河南道僉事林騰蛟
呈稱本道巡歴至永寧縣隨據民趙時興等連名告稱
本縣連年災傷小民逃亡過半致遺累年各項正額錢
糧拖欠數多現蒙欽差戶部劉員外及督糧道袁參議
按臨本縣追併又兼府第銀兩緊急現今差官在縣守
催日久小民粉骨碎身亦不能辦乞將各項錢糧暫行
停徵等情當將原差官錢錦唤入省諭回府不許在縣
騷擾并批行該縣查報又據該縣申稱查得該府原差
官錢錦孟思賢俱扵嘉靖三十八年八月初八日徑自
下縣催取禄米府第銀兩本縣隨將禄米徵完孟思賢
扵本年十二月初六日隨解禄米銀兩回府錢錦坐催
府第銀扵本月二十八日又差禮生董堂承奉侄葉童
下縣嚴催本縣慮思激變小民省令本月三十日回府
惟錢錦在縣至三十九年二月初六日蒙本道按臨本
縣闔縣里老趙時興等具告錢糧急迫致蒙本道查出
錢錦在縣當蒙逐回備申本道又據河南府呈稱連年
不收額賦拖欠甚多則不獨永寧一縣為然而所屬十
四州縣大約事體相同矣現今内帑告匱聖明宵旰特
煩勑使督責甚嚴為臣子者孰敢為其私計府第銀兩
雖奉欽依給賜但以事勢言則今日内帑急而府第緩
以大義言則君上先而臣子後况本道近巡歴河南府
備視伊府宫殿規模倍舊工程一新靡有損缺未完如
蒙憫念民貧徹骨國賦燃眉所有該府所屬陜洛等州
縣府第銀兩暫行停徵以待豐年照數補給各等因申
呈到臣接管卷查先准工部咨為比例修理房垣保障
藩屏再乞天恩早賜完結以便安居事該伊王典楧奏
稱府第傾圯乞要修理該部議擬合候命下備行撫按
督同都布按三司等官查勘會奏等因覆題奉欽依備
咨行據布政司呈將委官勘估過該府修理府第合用
夫料工價等銀八萬六千兩分派各該州縣於每年徵
銀一萬兩陸續解送自行修理等情具呈前巡撫河南
地方都察院左副都御史端會同巡按河南監察御史
王題稱前項工價照數派解但地方災旱百姓不堪該
本部議擬合候命下行令自行修理等因覆題奉聖旨
既地方災傷且罷欽此欽遵外嘉靖三十三年八月内
又准工部咨為府第年久損壞日甚已經撫按估勘明
白工價未給再乞天恩早賜照例修理以保藩屏以壯
國威事該伊王典楧奏稱府第傾圯乞要查照原估價
數修理等因奏奉聖旨准照原估數目給與工部知道
欽此欽遵備咨前巡撫河南地方都察院右副都御史
鄒案行布政司遵照徵解去後今據前因臣會同巡按
河南監察御史孫議照河南地方田地瘠薄兼以宗室
蕃衍禄糧倍增於前時差役頻繁徵派每溢於常額即
其平日已難支持一遇凶年遂至狼狽是以節年以來
積欠京邊額賦與夫會議銀兩約計百十餘萬至厪聖
慮特使督徵尚未能辦目今帑藏空虚邊需孔棘内外
並困其事勢誠急其為國計誠所當先者伊府修理府
第工價府道各官咸謂該府宫殿現已修完仍被官校
凌逼催徵騷擾地方以重疲民之困所據里老趙時興
等紛紛告訴其情誠有不得已也矧今皇上鼎建殿堂
預處財用凡大小臣工許其獻進郡王以下亦聽獻助
為親王者尤當仰體聖心顧乃屑屑於私計必欲取盈
以剝民之膏血是豈急君父之義乎臣等查得大明會
典凡諸王宫室自有定式今據督糧道呈稱目見本府
城墻宫殿周圍完固詢聞四面云非昔日之舊東西北
三面未經查知其南面端禮門外多設門樓三重極其
雄壯華麗分守道呈稱該府新築重城創建門樓拆除
官民房屋街道改闢府地寬廣分巡道呈稱備見該府
宫殿規模倍舊工程一新則與會典有違又查得問刑
條例王府禄米若本府官員内使旗校管莊人等干預
撥置擅自差人下府州縣催徵騷擾者旗校人等杖罪
以上發邊衛充軍官員内使監候奏請發落今該府擅
差官校錢錦孟思賢禮生董堂承奉姪葉童等絡繹下
縣直上縣堂坐於縣官之上守逼禄米府第銀兩恃勢
逞威欺虐良善凌辱有司無所不至則與條例有違聖
明在上宗藩不億莫不恪守王章而該府悖違若此是
豈守典承休之道乎再照當此荒歉之時青黃不接之
際貧民假貸於富室既無所得仰食於有司又不能周
復加該府催逼前項工價旁有追呼之苦下有捶剝之
災萬一釁鼓於一呼勢成於羣合將若之何况今遠近
多警邪黨易興所以萃其渙而繫其心者誠不可不早
見而先圖也所據該府未完府第銀兩多官目擊時艱
欲為停止情委懇切相應奏請伏望皇上軫念中原為
腹心之重地百姓係久困之疲民勑下該部再加議覆
將前修理府第工銀除已完外未完銀兩照數停免仍
將該府創建門樓等項查勘果否違式犯分應否改正
逐一具奏請自聖裁其撥置生事之人通行拏問照例
發遣庶憲典孔彰宗藩知警羣邪屏息閭閻輯寧黎庶
有更生之慶重地獲永賴之休矣緣係懇乞聖慈憫念
地方災傷俯賜停免額外加徵府第工銀以蘇民困以
固邦本事理臣等未敢擅便為此具本專差承差周讃
親齎謹題請旨
乞停額外加徵第二疏
欽差巡撫河南等處地方都察院右副都御史臣張永
明謹題為懇乞聖慈憫念地方災傷俯賜停免額外加
徵府第工銀以蘇民困以固邦本事先據守巡河道督
糧三道呈據永寧縣知縣謝魯申據里老趙時興等呈
稱節年災傷積逋數多新舊驟徵因今伊府差官校錢
錦孟思賢等守催府第禄米銀兩民不堪命俱各逃竄
該各道查得該府新築重城創建門樓拆除官民房屋
街道改闢府第寬廣倍前工程完備前項未徵府第銀
三萬兩相應停免等因呈報兩院會本題奉聖旨該部
知道該工部覆題為照親王府第原係欽建分封其規
模體式俱經内監畫圖呈覽欽定遵行事干祖宗法制
國家典章嗣王所宜世世恪守豈敢擅易今查伊王原
奏止稱修理地方官曲意奉承輒估價銀至八萬餘兩
皇上篤念親親特允照給實天地高厚之殊恩古今希
絶之曠典伊王正宜仰體聖心恪守常分止將損壞處
所修理為當却乃弗安祖制乘機僭踰擅將官民房屋
街道恣意拆除改闢寬廣據稱南面端禮門外一處已
增設門樓三重則其餘可知况工既完備則價銀自應
停止差人下縣既明有禁例錢錦等豈宜擅差地方以
令旨行事既經撫按官會題前因相應勘究但事關禮
制今候命下移咨禮部題請差官給勑前去河南會同
該撫按逐一查勘原欽建府第有外牆為限廣闊若干
今牆外拆除官民房屋街道若干南面端禮門外曾否
增設門樓三重是否祖制其餘拓開官民基地曾否䜿
造何項房屋有無僭踰明白畫圖貼說具由參奏恭候
聖裁其餘應參官員及應究人役聽照例施行原派工
價銀兩既已工完本部行令即便截日停免撫按官仍
明白曉諭以安窮民等因奉聖旨是除工銀停免外又
該禮部題奉欽依差禮科給事中龔某前來會同撫按
查勘間承奉葉全等撥置伊王送與房主李鸞等房價
私和泯滅李鸞等將銀錢首縣貯庫葉全等又撥置隠
情奏奉欽依備行院科會委按察司副使郭朝賓布政
司參議王遴分委知府等官陳慶李天榮等會問得犯
人吳希同係伊府儀衛司校餘由監生任知縣革職招
稱該府承奉等官葉全等撥置展拓府第創建重城門
樓移護衛長史司等衙門於王城之内逼換方城王府
第及侵占桐城郡主府第各一所強占河南府學文昌
祠基洛陽縣監并養濟院法藏寺及儀賓韓應壁等鄉
宧軍民陳大壯喬岳等各房基共三百八十餘間窯院
十七所土窯十六空計地一頃餘畝侵占官街採取軍
民樹株擅用官車裝運強擡軍民周自省等一十七女
擅立東厰緝訪生事詐財修城使用及違例擅差軍校
錢錦等下縣逼催府第禄米銀兩索要大戶銀錢并承
奉趙用蔡朝詐傳令旨辱打知縣謝魯等項俱實問過
充軍吳希同等二十九名杖罪謝魯等十二名脫逃照
提田五峰等九十名有罪聽參葉全等六十二名并將
伊王違制等情參稱仰惟聖祖欽定格式永為萬世之
章程皇上特賜工銀尤出一時之曠典况不許犯分之
明訓煥然如新不必更改之綸音昭然在上伊王典楧
本以親藩嗣封中土正宜畏天保國恪遵祖訓之嚴樂
善承家仰答聖恩之重却乃恣已驕盈憑人撥置駕言
修葺因肆更張門創建乎三重城遂過乎百堵逼遷郡
王之第廟擅取先師之學宫強占民居周圍廢二百家
之市併吞官舍縱横侵五六道之街妄擬天闕之尊嚴
不畏皇言之炳赫明知僭踰務壯麗以示威越例科求
必饜足而後快始而劫制委官估勘多虚已豫設改闢
之計既而奉有成命任意拆毁復行其專擅之私若謂
新闢丈尺止是遵照會典之文然原制欽定於聖祖者
豈當擅易若謂置買房基俱在原估丈尺之内則當時
上塵於睿覽者何不具陳似此僭踰乃大違扵聖訓即
其恣肆實深負乎聖恩蓋惟羣小相誘以致王心不檢
俱有實跡殊非小過合無將違制重城勑令改正其逼
換方城王府第舊基行令伊府造還居住該府内外文
武有罪官員通行提問查照律例奏請發落及將侵損
銀物強擡女子等項各給主收領以警將來則國典愈
彰而小民永賴矣再照該府因建重城不俟奏請輒將
護衛衙門移於重城之内今擬改正其護衛相應仍還
舊處及查護衛原額旗軍二千名今軍餘共一萬四千
六百五十餘名又儀衛司原額校尉六百名今正餘共
六千六百餘名蓋其封國年久生齒日繁遂使餘丁多
於正額向屬承奉司占用辦納銀錢倚勢作威凌辱官
府百姓皆由此輩為之深為王累失今不治恐事久則
難變勢重則難圖實非所以善王後也伏候命下合無
查照伊府護衛儀衛司仍留正額名數摘撥守禦王城
輪直宿衛其剰下餘丁盡數查出編成隊伍或量改一
千戶所或併屬河南衛督率防禦城池分班赴省操備
或查照魯府奏准撥補郡王府校從事例止許单丁摘
撥不許隱占闔戶人丁中間逋逃影射貫籍不明者許
首發附近州縣編當民差則地方緩急有賴可無意外
之虞矣惟復仍舊存畱及照伊府因建重城長史司每
傳奉伊王令旨發放一應事務如謀占官民房基起派
車兩採取土石刷選女子捉拏平人皆以令旨行之以
致軍衛有司衙門多被鈐束該府内外官員舉奉成案
殊非朝廷篤念親親安享富貴及設官分職愛養小民
意伏乞天語叮嚀戒諭伊王止治其國内官僚不必干
豫有司之事若有事情重大應合奏請者奏聞朝廷區
處更宜嚴禁本府官校人等不許假稱名目詐傳令旨
違法生事若有稔惡不悛及額外投充者事犯聽法司
究問如例如遇王府發放事務敢有不俟奏准輒自奉
行者聽撫按官指實論劾有司以罷輭罷職軍職改調
邊方庶幾吏稱共職民安其業而宗室將享磐石之固
與國同休萬年無疆矣等因連人呈解院科會審明白
畫圖貼說招參會本題奉聖旨禮部會同三法司參看
了來說查覆間又該伊王奏辯奉聖旨禮部三法司一
併看了來說該三法司參看得伊王不遵祖制增建城
墻三重門樓三座逼換郡王府第侵占學宫廟祠官民
房基地土等項及參承奉等官葉全等大肆撥置罪犯
深重并問過犯人吳希同等各情罪明當俱有顯跡遵
奉明旨查參題覆間又該伊王具奏知府張柱等索要
謝儀僉事林騰蛟扶同添捏及稱各官私造囚車扭鎖
逼死人命等項但辭出一面恐涉遮飾必須差官再勘
方可定擬其增設重城門樓先該給事中龔某巡撫張
永明等委官丈量畫圖貼說進呈似已明白今稱一甎
一瓦率由舊式亦應究明相應照例題請差法司錦衣
衛堂上官各一員會同撫按行委隔别官員將伊王奏
内事情逐一勘究要見各官是否懷私扶害其李學先
等是否逼打致死其修理府第是否率由舊式其餘各
項事件及應參應問人犯照例提問明實與給事中龔
某等原勘情節一併類招具奏定奪題奉欽依差刑部
左侍郎趙某錦衣衛都指揮萬某會同撫按勘問隨該
各官題委山西參政陳洪濛山東副使雷夢麟前來會
勘間又該伊王屢次奏辯俱奉聖旨這事情着差官去
一併勘問來說欽此備咨前來會行各官逐一勘問明
白具招連人呈解部衛兩院會審無異參照承奉正葉
全承奉副趙用武昇門正王俊門副蔡朝典膳副葉相
典服劉用内官彭宣李陽劉朝王用内使徐進閻志苑
江宋天福張春徐堯書辨官王永壽任良弼魏科均屬
宦使咸預中謀煽習傾危搆成黨類多方撥置自謂各
職為王之爪牙互肆兇殘罔思百姓係朝廷之赤子漁
獵蠶食破産者奚啻數百餘家狐假虎威致死者不止
二三餘命或故違招集之例談風水以蠱惑王心或明
知創建之非假欽依以箝塞衆口巡視巡捕僭稱東厰
之名採石採青忍奪小民之利詐令旨而奴辱縣令肆
志弄權改勘合而刷選宫人甘心導慾官府畏威喪氣
莫敢誰何士民飲恨吞聲無門籲訴即今悲號無慮千
口良由威劫已積二十年始焉估勘多虚致加派糧銀
之八萬既而展拓彌廣遂擅起蕭牆之二重街署悉被
其横侵第舍俱遭其席捲承奉葉全武昇蔡朝趙用罪
惡貫盈法應首論内官宋隆鄭卓内使關保儀衛正芮
宣儀衛副高節孫勝典膳副華誠夫典仗黎民靖兵馬
指揮方時雒陽中護衛指揮李官百戶余兆鎮撫談世
禄工正黃鑑工副謝霓儀賓郭一桂潘溱比周為黨獻
諛成風或逢迎敗度縦富樂院之歡呼或隨從出城肆
演武場之遊衍内方時進逼遷府第反噬宗枝關保彈
射平人忍令殘廢談世禄芮宣孫勝指債負以漁利朘
削脂膏仗威勢以欺民横索財賄誅其助惡之心當從
改調之例内使齊貴久嫉生儒之號愬隂蓄報復之私
讐撒石灰以挫辱衣巾致擁潰而踹傷人命罪有所由
法應併究河南衛先掌印今管操指揮王錫官叨世守
性實詭隨既估勘之徇情仍覺舉之無狀委屬瘝曠罪
豈容辭本衛中前所副千戶張洙本以懦夫罔知職守
明見伊王之出郭曾無一字之攔阻右所百戶林鎮衰
病餘年昏庸喪志納礦徒之賂既已自弛隄防引袖匿
之金復爾公行囑託招尤啓侮罪悉由兹長史司見任
左長史汪師召右長史王潤職司輔導志乏匡維俛首
怙終唯唯惟知竊禄傍觀方蹶依依豈得無言律以官
常責誠難逭洛陽中護衛指揮温如玉叨綜篆之虚名
昧典守之大義易府第為護衛曾不執法啓陳遷護衛
於重城又不據實申請若不量為調處無以懲戒詭隨
先任右長史陳澶素行依阿未聞納約明知公署之改
建並無諫阻之忠猷久曠厥官法應追論王府内外文
武各有罪官員相應通行提問查照律例問擬奏請發
落庶警將來職等竊照伊王典楧本以親居藩服嗣承
中土之封允宜世篤忠貞永法東平之善庶幾恪遵祖
訓思報皇恩却乃志欲更張事多違制妄信堪輿之術
頓萌圖大之心駕言葺修擅行展拓城連百雉俄驚府
第之崢嶸門建三重敢擬天庭之峻偉蹈春秋無將之
戒昧藩輔謹守之規任羣小之縱横致流毒之滋蔓徇
私逞暴則逼奪郡府以及先師之學宫歛賄宣淫則強
娶室女以及已配之民婦率衛騎而出城賞犒殊駭聽
聞挾銀錢而非禮遨遊尤乖統紀積愆具露奏勘已行
蒙聖恩未即譴懲奉明旨特加查勘尤宜感乾坤高厚
之德意遵日星炳煥之綸音引咎責躬攄誠俟命却又
聽撥置而再三浮辯肆摭拾以掩飾前愆不候聖裁屢
干天聽既非臣子恪恭之義又違祖宗訓典之嚴據跡
原情似非小過伏乞聖明裁處其違制重城及強擡婦
女合無仍照前勘勑令改正復舊退出給親惟復俯念
親王各姑准存留職等未敢擅擬均乞聖裁再照該府
因建重城擅將護衛衙門改建重城之内先該給事中
龔情等題稱相應仍還舊處其護衛原額旗軍二千名
今計軍餘一萬四千六百五十餘名儀衛司校尉六百
名今計正餘共六千餘名向屬承奉司辦納銀錢倚勢
作威凌虐士庶皆由此輩為之深為王累失今不治恐
後生齒益繁逋逃日聚事久難變勢重難圖非所以善
王後也相應仍留正額名數摘撥守禦王城輪直宿衛
其餘剰下餘丁盡數查出編立隊伍量立一千戶所或
併屬河南衛督率防禦操備參稱該府長史司每遇發
放地方事務皆以令旨行之以致軍衛有司多被鈐束
殊非朝廷設官分職愛養小民至意懇乞天語叮嚀戒
諭伊王止治其國内官僚不必干預有司之事若有事
情重大具由奏聞區處更宜禁約府内官校人等勿得
假稱名目及額外投充違法生事若有故違聽撫按衙
門指實參論各一節誠為遠慮相應一併議處通行禁
革以上事情關係重大皆非職等所敢輕擬仍乞勑下
禮部會同三法司再加議擬奏請定奪施行緣汪師召
王潤陳澶温如玉黃鑑謝霓李官談世禄芮宣高節孫
勝黎民靖余兆係王府文武官王永壽任良弼魏科係
書辦官葉全趙用武昇王俊蔡朝葉相華誠夫劉用彭
宣李陽劉朝王用宋隆鄭卓徐進閻志苑江宋天福張
春徐堯關保齊貴係内官内使郭一桂潘溱儀賓方時
進係王親緣係懇乞聖慈憫念地方災傷俯賜停免額
外加徵府第工銀以蘇民困以固邦本及節奉欽依事
理職等未敢擅便為此除具題外今將問過招由理合
開報
擒獲巨寇疏
欽差巡撫河南等處地方都察院右副都御史臣張永
明謹題為仰仗天威擒獲巨寇懇乞聖明亟賜典刑以
靖地方事據河南按察司呈准副使沈科會同布政司
掌印右布政使毛愷都司署印署都指揮僉事王鴻業
守巡大梁道右參政亢思謙僉事張學顔會問得賊犯
王瑟等參呈到臣據此卷查先准兵部咨該臣題為地
方賊情事奉聖旨該部知道欽此欽遵該本部看得前
項強賊煽惑搆結殺人劫財所至震驚誠為可虞雖該
本官題稱調兵勦捕俱各逃散然渠魁未獲勢必復萌
相應亟為殄除合咨前去煩為會同巡按御史嚴督統
兵將領并守巡兵備府州縣官員多方緝捕務將真正
首惡逐一擒獲明正法典現獲賊犯盧文車等問擬招
罪并將有功有罪人員一併查明具奏施行等因備咨
前來臣會同巡按河南監察御史孫永思案行都布按
三司守巡兵備等道并該府州縣衛所掌印巡捕等官
嚴督軍兵多方緝捕及行據按察司會同守巡兵備各
道勘問賊犯盧文周等招由呈解臣等審發該司監候
具題間隨據布政司候缺吏李琚將首惡賊犯王瑟并
夥賊岳隨及據開封府并西華縣各差人恊同拏獲夥
賊王天佑等押送到臣切照王瑟等俱係元惡大憝為
患地方已非一日今顧禠魄於官兵之追逐零落潛逃
摉捕殆盡是皆仰仗天威之震懾廟謨之勝筭固非臣
下所能效其力也除將各賊犯審明批發該司會勘併
招去後今據招呈前來臣會同巡按河南監察御史孫
永思反覆參詳無異除批行該司將賊犯王瑟等監候
奏請其被殺鄉夫宋虎行令該縣量處無礙銀兩徑給
其家以示優恤獲賊有功武生義勇等役劉衍祚許太
等量將現在贓物差等給賞布政司候缺吏李琚擒獲
首惡功勞可嘉准陞通吏以示激勸外參照河南都司
宣武衛指揮使馮銘職司巡捕才極疎庸強賊縦横既
不用心于追捕奸軍賣放又不持法以痛懲虚捏文移
恣行欺妄罪責難辭法應重究扶溝縣林朝卿原任太
康縣知縣今陞山東東昌府通判邵鳴岐職忝專城先
事乏馭防之策釀成惡孽臨時失剿捕之機開封府通
判蔣山扶溝縣典史車承爵太康縣義官馮社官司巡
捕而事變失於稽防禍將延蔓而勢力難於支救内蔣
山緝捕頗效勤勞功過似應相准林朝卿邵鳴岐車承
爵馮社雖有追捕之功難掩失事之咎再照布政司左
參政今陞廣東按察使熊逵原任京營佐擊將軍今推
補通州遊擊將軍吳子英祇承統兵之委而即日戒行
方張掃衆之威而羣兇遠遯况吳子英家丁有擒賊之
績尤可徵其指示之能宣武衛指揮使劉世恩署指揮
僉事何遵約林墉或領兵而勞勩之不辭或緝捕而後
先之用命開封府知府周爻陳州衛指揮僉事黎思後
布政司理問所理問今陞河南府通判游良器案牘王
邦佐尉氏縣知縣張元中陳州判官梁國衣鄢陵縣典
史黃棟西華縣知縣陶文淵典史王格常社巡檢司巡
檢簡永年職雖有崇卑之異而捕賊之功則均獲雖有
多寡之殊而效忠之心則一通應奬勵以上有功有罪
各官并前項所問情罪臣等未敢擅擬均乞皇上勑下
該部再加查議上請合無將賊犯王瑟等十八名速賜
典刑王瑟盧文周盧文現王琴關大斌謝枝岳隨仍照
例梟首示衆以正國法馬江等與知縣等官林朝卿等
發遣發落陸續未獲強賊劉奉等容令臣等嚴行守巡
兵備等官查照節次卷案督併各該掌印巡捕官兵緝
拏并未到趙三等另行問結供明李琚等并告實宋景
和等省候外其馮銘重加究治邵鳴岐免究熊逵等量
為分别奬賞庶賞罰明而人心知所勸懲盜賊寧而地
方可保無虞矣惟復聖明别賜定奪緣王瑟等俱重刑
例應奏請處決梟首示衆馮銘係軍職林朝卿等俱文
職及奉欽依并仰仗天威擒獲巨寇懇乞聖明亟賜典
刑以靖地方事理未敢擅便為此今將前項會問過招
罪緣由開坐具本專差承差周茂親齎謹題請旨
乞處補禄糧疏
欽差巡撫河南等處地方都察院右副都御史臣張永
明謹題為歲支原額不敷并災傷減免以致禄糧缺欠
數多懇乞天恩俯賜處補以濟宗藩以安地方事據河
南布政使司呈稱查得周趙等府原額歲派郡王粳粟
禄米共徵銀九萬四千六百八十五兩四錢六分内唐
趙崇鄭伊五府銀三萬餘兩舊規於分封各府關支周
府銀五萬兩徽府銀一萬餘兩於本司關支先年宗室
尚少歲派可足歲用近年宗室繁衍禄糧日增唐崇等
府尚可處補至於周府宗儀嘉靖元年止一千一百二
十八位員嘉靖三十八年增至五千五百五十六位員
以今與元年較之蓋五倍矣每季共用禄糧七萬七千
五百餘兩一年共用銀三十一萬有竒除額銀五萬餘
兩尚該銀二十六萬餘兩不敷支用向因各府宗儀歲
歲逼擾本司勢不得已乃至請畱京稅那借官銀計自
嘉靖三十年起至三十七年止凡請留者六次銀數甚
多俱已支放不勝悉陳其節年借過冠服恊濟贓罸地
畝鹽鈔編剰等銀共八十三萬六千八百九十餘兩至
今無計補還即以目下言之三十八年分并三十九年
春季計五季該放本色禄糧銀三十八萬九千八百六
十餘兩又三十六三十七三十八計三年該放折色鈔
銀五萬六千八百餘兩二項共該銀四十四萬六千六
百六十餘兩庫内應支正項禄糧銀止有二萬二千四
百四十三兩有零尚欠銀四十二萬四千二百餘兩無
從凑處各宗貧苦無柰動以百十成羣赴司諠嚷本司
輾轉思惟束手無策欲取之于庫藏則年復一年搜括
已盡欲取之扵百姓則邇來常賦之外加輸更多民力
何堪公私之際萬分難處且去歲本省中牟等六十三
州縣災傷重大題奉欽依除例不災免外實免過存留
麥米二十三萬九千七百三十餘石止徵存畱糧五十
八萬四千一百三十餘石有司衛所等衙門官吏師生
旗軍校尉人等歲該月俸等糧六十九萬三千餘石仍
欠糧一十萬八千八百六十餘石不敷支給况宗室惟
賴常禄以資日用官軍又藉月糧以供養贍乃至積欠
數多而復當此凶荒之歲其勢不得不苦苦告討再照
各省藩封獨河南最多各府宗室惟周府蕃盛歲禄日
增歲派有限節年凑補别無長策為今之計若不預為
議請誠恐日前之急迫難支而意外之隠憂不細及查
先該撫按衙門會題該戶部議行少派起運多派存畱
候會計三十八年錢糧之日再行會議今三十八年派
徵稅糧勘合存畱又未多派仍復災免過存留麥米二
十三萬九千七百三十餘石其禄糧亦係存留蠲免之
數不無愈加難處現今各宗疾首蹙額仰給無聊各該
官軍員役紛紛呈告催討情甚迫切誠有不忍聞見者
合無憫念地方災傷禄糧匱乏事勢危急速將後開應
請錢糧乞為題請庶使禄糧少得接濟而宗室官軍人
等俱有攸賴矣等因具呈到臣接管卷查先准戶部咨
為可憐極貧宗室乞討累年禄銀急救多命事該前巡
撫河南等處地方都察院右僉都御史章煥巡按河南
監察御史楊惟平會題該本部議將扣留保定等倉提
編等項銀兩補給禄糧支用及議將少派起運多派存
留三五十萬石專備禄糧支用候會計三十八年錢糧
之日再行會議定奪奏請等因覆題奉欽依備咨前來
已行該司遵依外今據前因臣會同巡按河南監察御
史孫永思議照河南一省夏秋存留稅糧額有定數各
王府宗室蕃衍無窮禄米歲增與各官軍人等俸糧數
多一歲所入本不足以供一歲之用况各年災傷拖欠
并節蒙聖恩減免雖經前撫按官屢為奏留并搜括那
借各項銀兩凑補支給然欠多補少日益不足計今周
府宗儀該支三十八年分并三十九年春季計五季本
色禄銀三十八萬九千八百六十餘兩又三十六年三
十七年三十八年共計折色鈔銀五萬六千八百餘兩
二項共該銀四十四萬六千六百六十餘兩該司庫内
應支正項禄糧銀止有二萬二千四百四十三兩有零
尚欠銀四十二萬四千二百餘兩有司衛所等衙門官
吏師生旗軍校尉人等三十八年災免存留欠糧一十
萬八千八百六十餘石無從處給臣自接管以來適當
兩河荒歉之餘百姓困憊之日節年錢糧拖欠一時難
以併徵衙門倉庫空虚官司别無積蓄各該宗室貧苦
無柰動輙百數為羣赴布政司喧嚷逼迫各衛所官軍
人等雖不敢逼迫然其伸訴哀痛之情亦不忍聞今據
該司所呈乞要比例請討後開各項錢糧存留免解那
移補給蓋亦目擊負欠之多身當索乞之擾誠非得已
况王府宗室出入有防别無營運衛所官軍班操不息
亦非生理身家所賴專藉禄糧今各經年累月不得關
支何所取給逼迫哀訴事在窮蹙無足怪者仰惟聖明
在上仁同天地靡所不周顧兹中州重地宗室官軍人
等使其窮乏如是何以仰副我聖明敦睦仁愛之心耶
臣待罪地方職在綏輯錢糧軍馬尤其首務當兹錢糧
缺乏又值連歲荒歉夙夜焦勞計無所出伏望聖明憫
念宗室并官軍人等迫切至情乞勑下戶部從長議處
比照前例將布政司所呈後開各項錢糧免解仍多派
存留三五十萬石專備本省禄糧支用庶宗室官軍人
等皆有所賴而地方可以無虞矣臣等未敢擅便為此
開坐具本專差承差朱棟親齎謹題請旨
一比例多派存留卷查嘉靖三十二年為申明宗
室法制以廣仁恩以光聖治事該前巡撫河南右
僉都御史楊宜巡按河南監察御史霍冀會題議
照河南額糧一歲存留之數不敷禄糧一歲之用
要將本省夏稅秋糧多派存留二三十萬石其或
不足仍乞議定於何處撥補奏行戶部議覆准將
嘉靖三十二年原派起運保定等倉米豆共扣留
銀三萬二千四十餘兩俱留本司專備禄糧支用
訖嘉靖三十七年為可憐極貧宗室乞討累年禄
銀急救多命事該前巡撫河南右僉都御史章煥
巡按河南監察御史楊惟平會題自三十七年為
始少派起運多派存留三五十萬石等因奏行戶
部議得三十七年會計已過候會計三十八年錢
糧之日再行會議定奪奏請覆奉欽依咨劄前來
案行本司遵依訖今查三十八年分派稅糧勘合
又未多派存留合無將會計嘉靖三十九年錢糧之
内查照前議事理自本年為始以後每年少派起運
多派存留三五十萬石專備本省禄糧支用伏乞聖裁
一比例扣留起運保定等倉糧銀卷查先為地方
災傷事嘉靖三十年該前巡撫河南右僉都御史
陸某巡按河南監察御史王楠會本奏行戶部准
將嘉靖三十年保定等倉米豆每石該銀八錢止
解銀五錢扣留三錢河間等倉粟米每石該銀六
錢止解五錢扣留一錢補給禄糧又為地方連年
災傷歲派不敷歲用錢糧匱乏亟為上請早賜計
處以補禄糧以備賑濟及防秋軍餉事該前巡撫
河南右副都御史謝存儒巡按河南監察御史浦
之浩會本奏行戶部准將嘉靖三十一年保定等
倉米豆每石該銀八錢者七錢五分者止解五錢
扣留三錢二錢五分河間等倉粟米每石該銀六
錢止解五錢扣留一錢專備補給禄糧支用又為
申明宗室法制以廣仁恩以光聖治事因夏秋災
傷該前巡撫河南右僉都御史楊宜巡按河南監
察御史霍冀會本奏行戶部准將嘉靖三十二年
保定等倉米豆每石該銀八錢止解六錢扣留二
錢河間等倉粟米每石該銀六錢止解五錢扣留
一錢專備禄糧支用嘉靖三十七年又為可憐極
貧宗室乞討累年禄銀急救多命事該前巡撫河
南右僉都御史章煥巡按河南監察御史楊惟平
會本奏行戶部准將嘉靖三十六年起運保定等
倉米豆每石該銀八錢者止解六錢扣留二錢河
間等倉粟米每石該銀六錢止解五錢扣留一錢
二項共該扣銀二萬五千五百七十三兩三錢七
分一釐八絲專備補給禄糧支用訖合無比照前
項節年奏准事例將嘉靖三十八年坐派秋糧起
運保定府廣盈左右二倉易州倉唐縣新興倉涿
州常盈倉良鄉縣豐濟倉粟米黑豆共一十萬五
千七百七十一石四斗俱每石徵銀八錢止解六
錢扣留二錢該扣銀二萬一千一百五十四兩二
錢八分河間府倉及巨盈倉真定府豐盈倉定州
永豐倉粟米共六萬八百六十四石四斗八升俱
每石徵銀六錢止解五錢扣留一錢該扣銀六千
八十六兩四錢四分八釐二項通共扣銀二萬七
千二百四十兩七錢二分八釐免行解部存留本
司補放禄銀支用伏乞聖裁
一比例請討減價銀兩卷查先為屢催缺乏禄糧
不能補給懇乞再為奏請以安宗室以慰官軍事
嘉靖十四年該前巡撫河南右僉都御史簡霄巡
按河南監察御史蔡靉會本奏行戶部准將本年
原派秋糧起運壩上東馬房等倉黑豆每石該銀
八錢止解六錢扣留二錢補放禄糧嘉靖十八年
又為地方災傷欠缺禄米無從措處等事該前巡
撫河南右副都御史胡纘宗巡按河南監察御史
陶欽夔會本奏行戶部准將本年秋糧原派起運
壩上等倉黑豆每石徵銀八錢止解七錢扣留一
錢補放禄糧合無比照前例將嘉靖三十八年坐
派秋糧起運壩上東馬房倉東直門裏牛房倉湖
渠馬房倉湯山草場倉北草場倉黃土倉壩上北
馬房倉壩上南倉御馬倉壩上倉黑豆共一萬五
千一百五十一石六斗五升俱每石徵銀八錢止
解六錢扣留二錢共扣銀三千三十兩三錢三分
准留本司補放禄糧支用伏乞聖裁
一查復派剰以濟缺乏簿查嘉靖十九年以前坐
派夏稅派剰各馬房倉小麥三千二百一十三石
有零每石折銀六錢五分秋糧派剩各馬房倉粟
米三萬七千三百九十一石有零每石折銀六錢
俱存留本布政司官庫收貯以備禄糧支用自嘉
靖二十年起至三十四年漸次減派至三十五年
以來盡數改派太倉并光禄寺等倉遂致本省禄
糧缺乏難以措處合無查照先年原派事規自嘉
靖三十九年為始以後年分仍將派剰夏秋各馬
房倉麥米照舊坐派本司存留補放禄糧支用伏
乞聖裁
一比例請留太倉草價銀兩卷查先為糧鈔存留
有限禄糧增添無窮歲派不敷歲用更加災例減
免借支邊糧價銀數多無從補解懇乞天恩早賜
議處以濟國用以惠宗藩事嘉靖二十三年該前
巡撫河南右副都御史雒昂巡按河南監察御史
吳悌會本奏行戶部准將本年秋糧原派京倉黑
豆銀太倉草銀二項共銀六萬四千四百二十七
兩八錢六分存留本司以濟缺乏禄米支用合無
比照前例將嘉靖三十八年坐派太倉銀庫草一
百三萬一千九百七十八束每束折銀三分五釐
共該銀三萬六千一百一十九兩二錢三分免行
解部准留本司補放禄糧支用伏乞聖裁
一比例請復起運京邊糧草扣下餘銀卷查先為
屢歲缺乏禄糧不能補給懇乞再為奏請以安宗
室以慰官軍事該前巡撫河南右僉都御史簡霄
巡按河南監察御史王楠會本奏行戶部議覆准
將總部委官扣留京邊糧草羨餘銀兩發回本司
補放禄糧遵行年久稍得接濟自嘉靖三十年以
後本部將京邊扣留餘銀俱發太倉以致禄糧愈
加不敷合無查照先年事例准將京邊糧草該扣
餘銀照舊發回本司聽候專補禄糧不許别項支
用伏乞聖裁
一比例奏留事例銀兩卷查先為地方連歲災傷
歲派不敷歲用錢糧匱乏亟為上請早賜計處以
補禄糧以備賑濟及防秋軍餉事嘉靖三十二年
該前巡撫河南右副都御史謝存儒巡按河南監
察御史浦之浩會本奏行戶部准將軍需重大及
邊費重大二項事例銀六千九百五十兩免行解
部准留本司以補禄糧支用嘉靖三十七年為可
憐極貧宗室乞討累年禄銀急救多命事該前巡
撫河南右僉都御史章煥巡按河南監察御史楊
惟平會本奏行戶兵二部准將本司庫貯見在推
廣事例銀二千四百二兩預處馬匹事例銀一千
一十兩免行解部准補禄糧支用訖又為欽奉聖
諭事該工部題奉欽依内開河南將戶工二部節
年開納事例等銀動支十萬兩差官解送四川採
木應用除已解過銀五萬一千兩外未解銀四萬
九千兩尚無召納人員今本省禄糧缺乏無措合
無准將未解銀兩免解四川以後開納銀兩俱留
本司補放禄糧支用伏乞聖裁
一比例奏留缺官柴薪馬夫銀兩卷查嘉靖三十
二年為地方連年災傷歲派不敷歲用錢糧匱乏
亟為上請早賜計處以補禄糧以備賑濟及防秋
軍餉事該前巡撫河南右副都御史謝存儒巡按
河南監察御史浦之浩會本奏准將所屬解到嘉
靖三十年起至三十一年缺官柴薪銀四千八百
七十五兩聽補禄糧支用嘉靖三十七年又為可
憐極貧宗室乞討累年禄銀急救多命事該前巡
撫河南右僉都御史章煥巡按河南監察御史楊
惟平會本奏行戶部准將所屬解到見今貯庫缺
官柴薪銀二千一百二十兩四錢并自嘉靖三十
七年起至三十八年止免行解部俱留本司補放
禄糧支用訖合無比照前例准將缺官柴薪馬夫
銀兩自嘉靖三十九年為始以後年分免行解部
存留本司補放禄糧支用伏乞聖裁
一奏留奉例裁省驛遞銀兩卷查嘉靖三十七年
五月内該前巡撫河南右僉都御史章煥巡按河
南監察御史楊惟平案騐各准奉部院咨劄俱行
該司會議減革大梁等驛原設浙江市戶馬價銀
一萬九千七百六十二兩二分備行浙江布政司
每年徑自解部又座船水夫銀九百兩糧僉驢頭
銀一萬四千八百四十八兩停造鋪陳銀五千四
百一十七兩六錢均徭舘夫銀八千一百三十三
兩八錢一分四釐鋪陳水夫自嘉靖三十七年正
月初一日為始馬驢工食舘夫自本年七月初一
日為始通扣解京議呈詳允遵依外又為災患非
常懇乞聖明俯念重地早為議處以安人心事嘉
靖三十八年該前巡撫河南右僉都御史章煥題
奉欽依將鋪陳銀内扣留三萬兩專補禄糧支用
其座船水夫驢頭舘夫銀兩俱照數徵完差官類
解戶部交納訖今照禄糧缺乏合無准將前項應
該裁減水夫驢頭舘夫及鋪陳銀兩俱自嘉靖三
十八年為始以後年分俱免解部存留本司補放
禄糧支用伏乞聖裁
張莊僖文集卷三
