張莊僖文集卷四
明張永明撰
預杜河患疏
欽差巡撫河南等處地方都察院右副都御史臣張永
明謹題為預早設法以杜河患事臣接管卷查嘉靖三
十八年二月十七日准工部咨該周王在鋌奏稱黃河
舊在河南省城北二十里外自西而東經流入海然洄
流自北而南直衝省城横波泛濫日漸南侵離城僅十
餘里患切封域乞行濬治等因奏奉聖旨該部知道欽
此欽遵該本部議照會城重鎮若黃河南侵誠所當慮
但未經該省撫按官員奏報應行勘處除行都察院轉
行巡按御史會同踏勘外合咨前去煩為督同布按二
司掌印守巡管河等官親詣河流處所逐一踏勘要見
前項水勢見今是否南侵止離城十餘里應作何設法
濬治使復故道其興舉工程合用夫力應作何措辦如
合用財力數多事體重大徑自具由奏請定奪若工程
稍易可以隨勢隄防所費財力不多就便區處仍咨行
本部查考施行等因備咨前巡撫河南等處地方都察
院右僉都御史章煥會同巡按河南監察御史陳瓚案
行布按二司掌印并守巡管河等官踏勘濬治本年二
月十八日又准工部咨為緊急河患事該前巡撫河南
等處地方都察院右僉都御史章煥題該本部議擬合
候命下咨行本官會同巡按御史親詣河流處所督同
都布按三司掌印守巡并管河副使及該府州縣掌印
管河等官再行相度如果前議允當别無異議即使調
集夫役動支無礙官錢先將翟家口對岸地方擇吉祭
告興工挑穵務期大勢之水引注東流然後廣集衆思
或别挑支河以殺將來水勢或培築堤岸以防後日疎
虞務使河患永息民生有賴等因覆題奉聖旨是欽此
欽遵備咨前來又經案行都布按三司掌印并守巡管
河等官查勘挑築本年八月初四日又准工部咨為災
患非常懇乞聖明俯念重地早為議處以安人心事該
前巡撫河南右僉都御史章煥題該本部議擬合候命
下咨行接管巡撫右副都御史張永明會同巡按御史
督同都布按三司掌印守巡并各府州縣掌印各管河
等官先將近省舊堤岸增築高厚以防再至其中牟等
縣泛溢水潦去處隨宜疏導捍禦以袪民患及原議挑
穵翟家口對岸或别挑支河或培築堤岸或别有長策
一應捄時之宜善後之略務要多方謀議計策萬全務
使水歸故道始為全功合用錢糧查照舊規動支應用
若有干涉總理河道衙門亦要會同區處共濟時艱儻
錢糧不敷應須别處亦聽計處停當會奏前來以憑覆
請定奪事完通將先後開濬過工程用使過錢糧夫役
各數目造册奏繳等因覆題奉聖旨是欽此欽遵備咨
到臣隨經催行都布按三司掌印并守巡管河等官將
原議欲於翟家口開河引水東流事宜備查所開河口
廣狹該若干深淺該若干合用錢糧該若干夫役該若
干何時可以興工何時可以就緒果否能挽河水東流
使復歸故道及别挑支河果否能殺水勢扵人情事體
有無窒碍至於近省隄岸若增築高厚果否可保無虞
及中牟等縣低潦去處作何區處可以保護城池使小
民得遂安養一併查議的確呈報去後本年九月内續
據布政司呈該左布政使吕時中議照河源發自絶域
不知幾千萬里九折以達中國潼關而上涇渭諸水合
流至陜州則勢已漸大而羣山夾岸未遂瀰漫河南懷
慶以下漸受濟洛沁汜等河衆流萃匯遂為天地巨津
而北方之水蓋莫有大於黃河者宋室都汴代有經略
然近省者惟汴蔡諸水而黃河經城東北達海至元時
河始南徙逼近開封合汴泗以入淮我朝自正統及弘
治以來雖分決泛溢靡常而入淮如故此河南懷慶開
封歸德一帶累遭衝決之患而徐邳以下接濟運道利
亦有之至扵遶城築堤賴以防護則自宋元以來咸恃
以為安而我朝間有河水忽漲突入為害者則以建都
與列省既異其制而經略與廢弛又異其防耳使其歲
加補築不令有缺豁坦薄之處則暴水雖至亦安能為
害哉爰自去年八月翟家口東岸漸淤是以河流漸南
南岸既嚙則北岸益淤日淤日嚙漸逼省城亦其勢也
隨該周王暨前巡撫章都御史各奏奉欽依備行前來
覆議時以事體重大議論紛紜持久未定今年六月忽
遇大雨經旬不止致將原武判官村衝決一處散漫横
流浸繞中牟等縣以及開封大堤議者遂以為翟家口
直河不挑則近省南岸之侵嚙何時可挽此其說不必
遐引遠譬即以判官村決口八百餘丈狂瀾肆溢懷襄
無涯而大河之水拍岸盈流未見減去竊恐直河雖挑
亦無以殺南侵之勢也有為神河之說者以為黃河巨
浸有神司焉挑之徒費人力無益此固荒誕無據不足
為憑有為或東或西倏南倏北遷徙無常之說者亦以
為挑之無益其言似矣而未究其故蓋河流混濁泥沙
相半昔人謂一石水六斗泥蓋已試之言顧水流有緩
急緩急所向亦無定形亦無定處流緩則泥淳泥漸渟
則地漸高流急則泥瀏泥漸瀏則地漸低積高成淤積
低成決故緩急之勢高低之由淤決之判也東西南北
遷徙無常率由是耳先蒙巡撫章都御史議西自翟家
口起東至時和驛東楊寬家莊止挑河一道長一十八
里口低深闊不等計用夫九千九百餘名銀二萬九千
七百餘兩續議以前項口闊底深不足以受大河之水
須口闊三里底深稱是則用夫當得六十餘萬名銀當
得一百八十餘萬兩其為工費甚鉅雖竭數省之財力
猶恐不支况中州哉邇年水旱頻仍百姓窮困庫藏空
竭道路流離積逋無筭救死不贍而欲舉大役以求成
功難矣然猶有可慮者工程既鉅非數月不可貧人俯
仰無賴朝不謀夕驅此六十萬愁苦之役而責以數月
未必可完之工萬一不逞釀成他變職恐中州所憂不
在黃河而在荷牐之衆矣然又有可慮者職前謂河流
混濁泥沙相半即使新河挑穵果成闊纔三里許耳而
大河水面少不下六七里澒洞一注容納不堪澱滯阻
塞勢復洄流而南則此不貲之費將竟付之烏有乎然
又有可慮者河流自此由歸德入淮吕梁而下伏槽安
流是以漕運有濟設新河一開果遂直往時和以東倒
海排山孰能禁禦散漫銅瓦廂而下近浸劉皮等口遠
浸楊家湖等處狂奔汛蕩潰壞漕渠彼時為力抑又難
矣數者有一於此誰任其咎古者欲適治理必順人情
人情所不欲雖聖人莫能強為今之計莫若較量挑河
與濬流孰難孰易創始與因舊孰費孰省犯水與繕堤
孰險孰夷慮翟家口東岸之漸淤則相形度勢以濬之
慮近省南岸之漸嚙則相形度勢以堰之堰者不南濬
者漸北但令東去不為省城之害斯亦可已矣判官村
決口則姑俟秋盡水落冬春農隙之時拘集鄉人雜以
河夫退擇堅地速築堤岸不使明年霖雨河漲再罹衝
決至扵省城護堤昨去水面高者一丈五尺低亦可足
一丈今宜及時大加修築缺者補之卑者增之薄者培
之務使完固如此則雖卒遇泛溢而省中藩宗社稷城
郭人民可恃以無恐先大學士邱濬謂治河者莫出賈
讓三策與賈魯三法今完繕堤防是讓之一策而判官
村用塞翟家口用濬則魯之二法具焉舍是即無策無
法矣又據按察司按察使蔣宗魯都司掌印署都指揮
僉事陳國清分守大梁道左參政熊逵分巡大梁道副
使沈科管河副使郭朝賓開封府知府周爻管河同知
李充善各議呈到臣反覆詳論挑河一節無慮數千百
言大略相同有謂工費甚鉅雖竭數省之財力猶恐不
支者有謂黃河水無定在泥沙所過河身即平所費不
貲而功難必成成難必久為可惜者有謂翟家口十八
里之民廬舍疆埸付之浚窟貧民無力遷徙攜老襁幼
將安之乎騖利於南實害扵北者有謂財力天時水勢
地里人情皆非所宜者有謂前議則工小而狹恐束隘
停阻雖開而易淤後議則工大而難興恐勞費不貲非
一省之力可辦者不但是也又謂時方荒歉公私俱困
驅六十萬瘡痍憔悴之民以徼不可必成之功惟恐激
成他變以為禍本此多官之隱憂也臣猶未敢遽信督
同三司府縣等官親詣時和驛翟家口黃河南北兩岸
往來相視誠有如各官所議者而治之之法則當濬北
岸之淤以導其滯固南岸之嚙以捍其衝至扵塞決栽
柳漸次為之此誠簡易易行救時之急務也舍此不為
而顧欲大開河口别開支河竭空虚之庫藏以填巨壑
驅漂没之遺民以執畚牐挽掀天之巨浪以逼使其别
流非臣之所敢知也至謂先年河決開封誠亦有之但
遶城築堤賴以防護其來遠矣間有夏秋霪雨淋潦衆
水皆歸於河遂至瀰漫泛溢衝決或所不免若能時加
修緝使堅厚完固水亦安能為患哉至扵遷省之說龍
卵之說黃河之患六十年一次之說皆足以駭人聽聞
亦非臣之所敢知也臣熟思審處裁酌既定詢謀僉同
隨行管河副使郭朝賓同知李充善鳩工聚材開封府
知府周爻擇吉興事又以大工伊始必得神相乃克有
濟謹涓十月初三日躬率三司等官攝誠祭告以祈神
休即日同知李充善督同祥符縣主簿曹守貞蘭陽縣
主簿陳完帶領河夫一千六百四十九名扵時和驛北
岸壅淤之處併力以濬導之南岸衝刷之處加埽以隄
防之至十一月十三日據主簿曹守貞陳完呈報南北
二岸工已就緒水勢俱向北岸新濬河身東北流行南
岸水勢日漸迂迴不復衝刷前項工役用力省而成功
速此皆仰賴我皇上聖德格天川祗效順所致殆非人
力所能為也臣隨於本月十五日陳牲設幣躬率三司
等官詣河祭報訖又行同知李充善將省城護堤修築
高厚以防日後疎虞其判官村等處決口則俟冬春水
落農隙拘集夫役凡堤岸衝決者逐一修補樹株枯死
者逐一栽植於嘉靖三十九年四月初十等日節據管
河副使郭朝賓管河同知李充善各呈稱省城護堤三
重俱已督夫修完護城大堤周圍俱已起造舖房一十
三所計三十九間時和驛河口修建公館八間以為巡
守員役棲息之所各將前項決口堤岸等處俱已增築
修補堅完又扵滎澤原武陽武中牟祥符封邱蘭陽儀
封各縣黃河兩岸長月等堤除現在成活柳株外其餘
空缺去處應該柳樹盡行補栽其前後用過夫料數目
造册另報各等情具呈到臣會同巡按河南監察御史
孫永思議照黃河之患自古為然河南會省距河僅十
餘里近因北岸土淤約廣數里因以逼水南行遂至南
岸侵刷漸近省城加以昨年夏秋之交霖潦時至百川
會集泛濫騰湧以為省城之害是以前巡撫官欲扵翟
家口對岸開河引水東注疏殺水勢蓋亦思患預防之
意但計開河工役浩繁勞費不貲况今兩河地方災荒
軍民困瘁庫藏空虚誠恐河工一興怨懟交作意外之
虞誠所未免且該管河各官前報北岸之淤已經濬治
河水東北流行南岸不至衝刷而省城與黃河南北兩
岸諸處堤防又皆增築堅完設舖防守内有重堤之固
外有護堤之埽似亦可保無虞今既經三司各道掌印
等官查議參酌明白所據開河一節似應停罷然臣等
私憂過計黃河變遷自古不常至於每歲夏秋之際天
雨久暫不時河水消長不一以臣等之愚豈能逆料候
臨期容臣等相機防遏通融調度以濟時艱不敢𤨏屑
以煩天聽伏望皇上勑下該部將開河一節再加詳議
施行地方幸甚臣等幸甚緣係預早設法以杜河患及
奉欽依事理臣等未敢擅便為此具本專差承差魏漢
臣親齎謹題請旨
將材推用疏
欽差巡撫河南等處地方都察院右副都御史臣張永
明謹題為急缺將材推用事臣卷查先准兵部咨稱煩
將所屬見任大小將領并指揮千百戶以上官及廢閒
將官不係充軍為民者逐一品題要見何官堪任總兵
何官堪任副參遊守何官堪任都司不必對偶明註實
跡徑自具奏以憑施行等因備咨到臣行據河南都布
按三司各呈該掌印署都指揮僉事陳國清左布政使
吕時中右布政使蔣宗魯副使沈科并分守大梁道左
參政熊逵分守河南道帶管分守河北汝南道右參政
亢思謙分巡大梁道僉事張學顔分巡河南道僉事林
騰蛟分巡河北道僉事趙河分巡汝南道副使孫渭各
呈將所屬衛所堪舉將領軍職官員開報到臣復又悉
心延訪秉公甄别于内舍短取長僅得數人敬為皇上
陳之如河南睢陳參將署都指揮僉事胡宗義才優應
變而每蓄之以深沈智足研機而尤兼之以勇敢昔任
邊防已著鷹揚之績近征倭寇克收俘斬之功宣武衛
閒住原任大同副總兵都指揮同知田世威早閑韜略
發跡於武科素藴機謀馳聲於介胄握兵上谷屢成破
敵之功仗鉞雲中力却防秋之餽身雖閒散志在宣忠
以上二臣可堪總兵之任者也宣武衛閒住原任京營
佐擊將軍署都指揮僉事吳子英氣宇魁梧才猷練達
恤軍士而安靜不擾理戎務而經略有方敵愾之氣未
衰桑榆之績可奏原任河南衛指揮同知今陞德州守
備王復乾騎射優長志氣激烈守法奉公操履已徵於
視篆運籌決策功業歴見扵推鋒馭下而恩威並著臨
事則艱險不辭以上二臣可堪偏禆之任者也南陽衛
現任指揮使張廉勇足以禦侮謀足以籌邊隨父對敵
雖中流矢而不撓論功受賞盡給軍士而不吝忠信可
嘉廉仁足尚指揮僉事張熖壯盛之年驍勇之質規模
閑整而有老成持重之風紀律嚴明而得操縦張弛之
術昔領邊操而軍士帖服今司衛篆而聲譽彰聞以上
二臣可堪都司之任者也睢陽衛副千戶朱武昌才識
老成操持謹飭承調遣而鋒鏑不辭戍邊隘而謀猷疊
著威武既可以臨戎諳練尤長扵料事懷慶衛署千戶
吳國年青而氣銳志確而才優倜儻不羣承委敢先扵
赴敵驍雄出衆奮勇不懾乎艱危署千戶陸淇體貌雄
偉膂力絶人領軍入衛而甘苦必同遇敵先登而矢石
親冒河南衛署千戶詹恩年力精壯武藝習閑禦強寇
而不怯曾救百人之命破常格而委任可當一面之衝
以上四臣可堪守備把總之任者也如蒙乞勅該部再
加查訪如果臣言不謬將胡宗義等遇有員缺量才推
用則感恩奮勵各效馳驅其於戎務未必無小補矣為
此具本專差承差朱棟親齎謹題請旨
申明禮儀疏
都察院左都御史臣張永明謹題為申明禮儀事據河
南道掌道事浙江道監察御史王漸呈稱竊照國朝設
有都察院及十三道監察御史所以主持風紀彈壓百
僚至扵考滿之典所以課成績而勵羣工關係為尤重
也查得往昔舊規凡在京在外考滿官員進見每月俱
以一六日為期自府尹府丞以至六部郎中等官皆門
吏報名以次謁見各照職銜崇卑為之隆殺禮法森然
有條不紊夫何近日考滿官員間有妄執己私不循舊
規或見同而禮文欲殊或官同而名否欲異或考滿同
而進見違期夫紀綱重地遠邇具瞻凡在各官豈容紊
越至此竊照考滿事體分屬本道為此呈乞本院題請
明旨以後各衙門官員俱照臺儀謁見如有故違者聽
本院指名參治等因到院臣等照得考滿謁見禮儀創
始非自今日奉行非止一人所以嚴等威之辨而明上
下之體也若妄意紛更其如朝廷之紀綱何哉今據該
道具呈前因相應申明遵守以後考滿官員如有故違
容臣指名參奏懇乞聖明嚴加究治以為越分之戒以
敦禮讓之風庶事體畫一而朝廷之紀綱振肅矣等因
題奉聖旨這考滿官儀節都着如舊府尹府丞應否考
覈還查明行
劾羅良疏
都察院左都御史臣張永明謹題為恣肆司官背違明
旨輒行妄辯懇乞聖明俯賜究治以重考覈以肅風紀
事本月二十四日據經歴司抄呈朝報内該吏部文選
司署郎中主事羅良奏要都察院考滿不拘日期不令
報名臣聞之不勝駭異蓋以本院一六日考滿見堂乃
百餘年相沿舊規緣在京在外考滿官員一月之内非
止一人而詳考其行難以一日必須數日覈實始可類
咨過部若如羅良之辯不但考覈欠詳抑且移文繁亂
況考滿歴及三年見堂在一日良謂妨廢職業欺妄何
甚焉良又謂郎中王國光等考滿見堂或報官銜或免
見或不報官銜蓋以二十七年故都御史屠僑徇伊親
郎中張濂之請漫不報名後遂因循未即改正至今士
論莫不曰壞都察院見堂之儀者屠僑也該臣永明與
陞任左副都御史毛愷申明二十七年以前舊規出示
司務廳令六部郎中等官俱照舊規報名見堂未幾郎
中胡汝桂考滿到院乃不循報堂之規輒自升臺相見
任情越禮莫此為甚隨據掌河南道監察御史王漸具
呈申明禮儀臣具奏奉聖旨這考滿官儀節都着如舊
欽此欽遵夫何奉旨未久而抗違隨至臣不知良果何
人而敢悖肆至此也良謂考滿官或免見蓋以郎中陸
光祖見堂時偶值霖雨大注是日見堂非一人免見非
止光祖良必欲霑衣濡足于霖雨之中果近人情乎良
又謂吏部都察院綱領庶官事體相同都察院唱名儀
節稍異臣看得考滿官唱名不獨都察院為然吏部凡
遇考滿官過堂皆官吏堂上執簿呼名各官堂下隨呼
答應此不獨科道郎中即卿寺堂官無異今良不言報
名現行扵吏部而謂都察院儀節稍異何其謬妄不思
之甚也良謂是月初九日六年已滿二十二日扵都察
院見堂一時儀節未定未令相見良之欺妄至此尤甚
蓋是日良未曾到院止詣臣私宅謁見抗言講禮曰若
不報名我來考滿若報名寧不考滿臣謂三年考滿朝
廷定制見堂報名奉有明旨誰敢違之今良乃云扵都
察院見堂未令相見豈惟誣臣至謂一時儀節未定視
明旨若罔聞知其欺上蔑禮抑又甚矣臣嘗聞在昔文
王之世士讓為大夫大夫讓為卿今良乃一部屬耳獨
無可讓者乎卿寺等官無論今各部尚書侍郎考滿到
部見堂官則在後堂並立相揖拜司官則在門裏南面
答禮是堂官之體面輕扵司屬而司官之禮度反隆扵
堂官矣冠履倒置禮法不經良謂濟濟師師果如斯義
否乎臣荷蒙聖恩畀以風紀重任若不當與司屬相較
但事關紀綱大體臣等不敢為一身私圖甘扵緘默參
照文選司署郎中主事羅良在昔倚托權門久不齒於
士論迨今濫叨選部素不協乎輿情應考滿而捏言不
赴郎官之職業何稽奉明旨而故意抗違臣子之靖共
奚在存心詭譎敢倡驕悖之風負氣滿盈殊乖遜讓之
誼伏望皇上軫念都察為朝廷紀綱重地百僚具瞻考
滿乃國家黜陟大典庶績攸賴乞賜乾斷將羅良以不
謹罷黜勑下九卿等官再不許至四司門揖以長後進
浮薄之習仍乞勑下該部行令各官凡三六九年考滿
務要照例依期赴院考覈如有托故不行赴考者容臣
指名參究庶部屬等官不致效尤而濟濟師師之風聿
見於堯舜之世矣為此具本親齎奏聞伏候勑旨
附禮部覆疏
禮部等衙門一本恣肆司官違背明旨輒行妄辯懇乞
聖明俯賜究治以重考覈以肅風紀事該都察院左都
御史張永明題前事奉聖旨文選郎中考滿見堂既節
年行禮不一羅良姑罰俸兩箇月奏内儀節禮部會同
該科詳議來說欽此隨該都察院經歴司送到儀節内
開各衙門考滿官俱限一六日見堂及開郎中等官由
門吏報名升臺等因又該文選司送到儀節内開各部
都察院通政司大理寺四品以上官翰林院國子監春
坊司經局五品以上官陞遷考滿到部俱由後門進入
與本部堂上官後堂相見仍到四司門揖及開郎中等
官見堂係司務報名若考滿係考功司郎中唱名等因
各開報前來臣等會同禮科都給事辛自修等看得左
都御史張永明隨稱吏部郎中等官考滿務要依期赴
院報名見堂及稱九卿等官不得至四司門揖各一節
為照憲臺職司風紀其威儀體統係百僚之具瞻自難
因人隆殺選郎雖居要路然品秩斑行亦六曹之儔侣
豈宜獨示優崇祇緣銓衡為事權所在而莫敢誰何未
免漸加尊大亦有體貌因訛謬相承而失扵釐正遂致
踵為故常即如考滿日期在諸司悉皆安分奉約而獨
抗辨扵選郎者無非憑藉事權而欲行違衆之殊禮如
九卿等官與堂官既已分庭叙坐而反仰揖扵司屬者
寔乃因循訛謬而必非禮典之舊規既該左都御史張
永明論奏前因通應議處臣等詳擬得今後吏部郎中
等官應該赴院考滿者俱令依期見堂不得自立同異
九卿翰林等官凡由吏部後門者止扵後堂公見不得
遍揖四司如此庶紀綱齊一名分不紊矣至扵郎中等
官報名見堂吏部則係司務郎中禀引都察院則由門
官傳唱部院事體相同而儀節稍異臣等不敢定擬伏
乞聖裁奉聖旨是部院一體該院報名見堂着照吏部
行
劾黃廷聘疏
都察院左都御史張永明為貪鄙不職憲臣乞賜罷黜
以正紀法事案照先該巡按浙江御史黃廷聘差往浙
江巡按一年已滿例該差官更替等因到院隨該臣奏
請點差江西道御史龐尚鵬前往浙江去後查得龐尚
鵬已於四十四年六月二十八日至浙江交代接管訖
今已四越月矣黃廷聘尚未回道臣正疑其遷延日久
必有别情近訪得本官交代後果私自回家行至湖廣
衡山縣地方比因本官性氣暴戾激怒知縣陳安將行
李扛箱通行盤詰盤出銀八百餘兩數雖未的迹則已
彰又聞屈禮縣官復將銀領回臣聞之不勝駭愕竊惟
御史者風紀之官所以激濁揚清朝廷賴之以振肅庶
僚者也必無欲以澄源正已以率物一切財用無與焉
如公費廩餼自有常規皆有司驛遞公應之此外不得
擅取分文銀錢嚢中如洗其憲體當爾今銀兩數多如
斯非苟取何從而得且路出衡山枉道回家及犯有贓
私者節奉明旨俱聽臣參奏罷黜今御史黃廷聘交代
已久枉道回家又犯有贓私正合罷黜之例參照御史
黃廷聘心同賈豎行若穿窬祗知玩法容私奚有風霜
之面罔知正身率下惟貪暮夜之金苟黷貨以盈箱敢
迂途而返轡憲職大壞有玷西臺穢德遠聞貽羞東省
此不可一日居乎其官者也伏望皇上俯察臣愚言非
謬妄將黃廷聘速賜罷黜以為風憲不職之戒奉聖旨
是黃廷聘着閒住吏部知道
辭左都御史疏
刑部尚書臣張永明謹奏為感激聖恩辭免重任事本
年九月二十八日准吏部咨該本部等衙門會推都察
院左都御史員缺奉聖旨張永明改都察院左都御史
欽此欽遵備咨到臣寵命下臨戰兢無措竊念臣一介
庸流遭逢神聖拔置刑曹惟恐奉職無狀以辜任使之
明方虞譴斥之加詎意推遷之及矧中臺係綱紀之司
都御史為風憲之長苟非其人曷稱斯任臣惟鞠躬盡
瘁不敢有辭者固臣子委身之義審已量力不敢自昧
者實臣子事君之忠故效勞之心雖無窮而自審之分
則有限是以披瀝悃誠冒凟君父之前伏望皇上收回
成命容臣勉脩舊職以圖報於將來臣愚幸甚臣下情
無任感激祈懇之至為此具本親齎謹具奏聞
辭刑部尚書疏
吏部右侍郎臣張永明謹奏為懇乞天恩辭免陞任事
本年五月初五日准吏部咨該本部等衙門會推刑部
尚書員缺伏奉聖旨張永明陞刑部尚書欽此欽遵備
咨到臣伏念臣以一介庸愚乍蒙皇上拔置銓曹之二
雖矢刻心骨以求效萬一自省迂疎不足以仰酬聖明
知遇日夕方抱惶悚詎意皇上特賜超遷渙汗下臨臣
叩頭捧讀感激之私非言語所能形狀顧惟司寇之官
實掌邦禁之職必得廉平長厚練達吏事者斯稱其任
如臣謭陋豈所宜堪是以披瀝悃誠冒凟君父之前伏
望皇上收回成命容臣勉脩舊職以圖報於將來臣愚
幸甚臣下情無任祈懇待命之至為此具本親齎謹具
奏聞
謝恩疏
刑部尚書臣張永明謹奏為恭謝天恩事本年五月初
五日欽蒙聖恩陞臣刑部尚書隨該臣具疏辭免奉聖
旨卿才猷練達司寇重任特兹簡擢宜承朕命不允所
辭吏部知道欽此欽遵除赴鴻臚寺報名廷謝外臣誠
惶誠恐稽首頓首上言陳謝者伏以政貳銓衡方切負
乘之懼職司邦禁復叨超擢之榮仰戴恩綸控辭莫遂
顧念臣才疎讀律學昧通經敬天命以奉一人懷忠惟
切棐民彜而成三德效績何能兹蓋伏遇皇上德育下
車仁敷解網良惟折獄惠在安民式保大於包荒不求
全扵器使肆以凡庸之品亦歸甄錄之中感幸為多實
荷天日無私之照叨榮已甚乃蒙雨露不次之恩臣敢
不祇率屬僚宣揚德意務盡一心以靡怠堅持三尺而
弗撓仰體浩蕩好生之仁勉竭涓塵服勞之義伏願玄
禧益茂帝眷彌隆萬壽綿洪同天長而地久八方寧謐
恒海晏以河清臣無任瞻天仰聖感激屏營之至為此
具本親齎奏謝以聞
又謝恩疏
都察院左都御史臣張永明謹奏為恭謝天恩事准吏
部咨該本部等衙門會推題奉聖旨改臣都察院左都
御史欽此隨該臣具疏辭免奉聖旨卿才行老成風紀
重任特兹簡用不允辭吏部知道欽此欽遵除赴鴻臚
寺報名廷謝外臣誠惶誠恐稽首頓首上言稱謝者伏
以職司總憲允為法紀之宗位列中臺特重風猷之選
提綱而飭吏治肅度以贊廟謨自非邁德之賢曷稱具
瞻之望如臣庸劣忝竊踰涯方慚舊職之未脩何意新
恩之遽及懇祈恩免真知蚉負之難勝重拜溫綸愈沐
鴻慈之下逮戰兢罔措感激何言兹蓋伏遇皇上德並
海涵仁同天覆善無求備不因葑菲而下遺寬以有容
罔擇涓流而畢納遂致微臣之樸&KR0554;亦蒙大造之甄收
臣敢不益勵初心堅持晩節正身率屬務期職任之咸
脩秉道協中必使綱維之克振伏願皇猷日麗聖壽天
齊綱舉目張永致昇平之化河清海晏益隆熙皥之風
臣下情無任瞻天仰聖激切感戴之至為此謹具本親
齎奏謝以聞
又謝恩疏
都察院左都御史臣張永明謹奏為恭謝天恩事本年
某月某日伏蒙聖恩以臣三年考滿欽遣内監張誠齎
捧鈔二千貫羊一羫酒十瓶頒賜到臣謹焚香望闕叩
頭祗領隨赴鴻臚寺報名次日扵午門前謝恩外臣誠
惶誠恐稽首頓首上言稱謝者伏以國典課功績效未
徵於明試聖恩敷錫寵光特被於匪頒循省曷勝凌兢
無措竊念臣備員臺省深慚綱紀之司冒歴歲年未效
涓埃之報豈期大賚爰及微臣玉醪芬苾香浮尊斝之
春牲鏹煇煌喜動門闌之色非望所及何功以堪兹蓋
伏遇皇上仁覆堯天典成萬物知臨舜日光被四方式
保大扵包荒不求全扵器使顧以樗櫟下材亦得濫叨
渥澤惟深感激莫罄名言臣敢不益勵愚忠誓堅初志
旨酒思勞贊王道和平之化羔羊秉節率官常正直之
風伏願德並重玄超三皇而軼五帝壽綿萬載光七耀
而配兩儀久綏寶歷於無疆克奠金甌扵有永臣無任
瞻天仰聖欣躍感戴之至為此具本親齎奏謝以聞
乞休致疏
都察院左都御史臣張永明謹奏為衰老目疾懇乞天
恩容令休致事臣由進士授蕪湖縣知縣選南京刑科
給事中歴任藩臬以至今職受我皇上天高地厚之恩
未效絲粟㳙埃之報夙夜兢惕不敢怠遑近因年力衰
遲目疾更熾自量難以勝任具本懇乞休致該吏部覆
題奉聖旨張永明着照舊供職欽此臣聞命流涕不勝
感激竊念臣猥以寒微遭逢神聖久叨重任恒以負乘
懷憂過被寵榮又以逾涯祗畏益堅素履勉勵匪躬苐
臣年六十有八血氣已衰又兼目疾夫人臣任事必精
力強徤方能有為今臣衰老目疾自揣難圖後效若不
引退必致荒廢職業將來負罪逾深萬死不足贖也是
以不得已哀鳴於君父之前伏望皇上念都察院為風
紀重地關係匪輕非臣衰病所宜久冒乞勑吏部容臣
致仕别選賢能以充斯任俾臣得就醫調治倘獲苟延
殘喘則將來歲月皆皇上生全之恩矣臣無任激切祈
懇悚息之至奉聖旨張永明着照舊供職不准辭吏部
知道
再乞休致疏
都察院左都御史臣張永明謹奏為再瀝悃誠懇乞天
恩容令休致事臣以衰老目疾兩疏乞歸該吏部覆題
聖旨張永明着照舊供職不允辭欽此臣聞命流涕不
勝感激竊念臣猥以寒微遭逢神聖久叨重任恒以負
乘懷憂過被寵榮又以逾涯祇畏自分曠瘝罪已深於
日積乃蒙渥眷恩實出扵海涵臣雖粉骨碎身無以為
報豈忍托疾固辭負陛下知遇哉苐臣年近七十血氣
已衰兩目昏花四肢痿倦近兼痰𠻳脾泄飲食少進日
甚一日夫人臣任事必精力強徤方能有為今臣衰老
多疾自揣難圖後效若不引退必致荒廢職業將來負
罪愈深萬死不足贖也是以不得已哀鳴於君父之前
伏望皇上念都察院為風紀重地關係匪輕非臣衰病
所宜久冐乞勅吏部容臣致仕别選賢能以充斯任俾
臣得就醫調治倘獲苟延殘喘則將來歲月皆皇上再
生之恩矣臣無任激切祈懇悚息之至為此具本親齎
奏聞奉聖旨張永明既年老目疾准致仕還着馳驛去
張莊僖文集卷四
