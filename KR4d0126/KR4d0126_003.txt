東堂集卷三宋毛滂撰
五言律詩
代人和御製上已錫宴詩
賜禊追三日聞鶯囀萬年恩深重湛露氣暖入非煙睿
作端知聖清尊不翅賢眼明驚既醉奎彩下雲天
曲水傳觴盛皇祇布德初海波飜雅奏雲露濕華裾晴
送君恩暖寒收物意舒春耕無歎息庶不負于胥(原註篤公劉于)
(胥斯原以居人民人民既輯而繁矣既聽而順矣乃宣之使出耕作而樂其事勸其功無永歎者也)
送夏辟疆解官
北風吹勁翮凌厲欲雲奔門棒斂行色縣花消别魂進
舟寒瀨澀回首亂山昏珍重操刀事余言淡可吞
趙宣德生日
仁飇扇佳氣暐暐自門廬閒日風波外長年霜雪餘(原註)
(趙休官今七十八矣)凍醪含鑿落春意動篨䈝定有升仙骨黃精
易掃除
送徐次山督郵之官
外臺綱紀掾先辟漢名人霜隼九秋氣風駒千里塵鄉
評元自好府望復名新竹箭黃金鏃送君江水濱
訪琳老題溪上小軒
小檻閒風物高僧秀肺腸隔溪通竹色開戶納山光撥
雪晨蔬瘦燒松午茗香淵明歸賦急聊復此徜徉
登普寧寺歲寒庵面江山之勝令人欲賦而長
老因公出詩集相示作此詩謝之
此老諸緣薄詩情忽漫深敲門移穏字彈指得真心松
竹蔵幽討溪山助苦吟解鞍聊為賦去不負登臨
八月二十八日挈家泛舟游上渚詩
秋色向幽處浮家聊遠尋醉来蓬鬢亂臥入蓼花深雲
壑封詩物煙波留客心未應兒輩覺餘醁且勤斟
和王宣義買菊栽二首
秋風有好色寄在菊花團弛擔知新主臨池得細看金
房迎日秀玉露作香寒獨負東籬意年来漉酒乾
未見花盈把先教蜂作團孤根聊得售秀色後當看莫
訝全開晩須知獨耐寒雲含墮簷日天恐露香乾
闍黎從上人予往年香火院學徒也去之天竺
益求其師之說歸為邑人言之予自江東歸見
於昭慶寺喜其進學不已為作此詩
世外忘家子歸来誰與游燒香如意夜茹菊鉢盂秋獨
節已蕭冷諸緣應罷休渡江聞道日少為故山留
去國呈蔡元度
去國黃流急搔頭白髮新牛衣還卒歲狗監定何人奏
傔寧妨跛為郎正礙貧鄙文無恙否醬瓿盍相親
書禪静寺集翠堂示堂中老人琳徑山詩
煙岫供寒翠風簾舞小晴短墻分竹色虚戶納松聲弄
筆雲窗暖煎茶玉醴輕端知孤檜月獨伴夜禪清
次沈會宗韵
故人老蕭散久客寡諧同病骨侵山雨孤帆落渚風水
清應弔影坐闃想書空我亦青州闊經年不一中
謝陳進士見示詩賦并以為别
陳子賦可喜十詩仍好辭亦云餘事爾何累壯夫為語
浸初已漫筆峯時出竒息肩當益學葵圃未應窺
趙樂道輓詩二首
耆舊彫零盡歸来悲故鄉雲山横爽氣杖履屬空牀蚤
發名難没終榮德未央芝蘭日夜長遺範在諸郎
貧賤通姻好凄凉累賞音空知典刑在誰聽短長吟飛
鶴窺塘水眠牛傍柏林龜魚迎拄杖猶出畫橋隂
徐守生辰
徐卿二子後吉夢亦羆熊骨氣本英物文華今鉅翁聊
因頷燕出已覺額犀豐誰伴歲寒色冰霜十八公
宿蓮花寺頃從清獻公游今十年矣
一徑通松竹入門聞夜香青燈孤照佛斜月静歸廊未
厭逢僧拙終慚涉世忙十年猶彷彿一夢自凄凉
去國
馬劒何妨壯琴書半不輕心通平野闊眼接衆山明老
大空行李疎慵豈利名夏侯知苦學殊未勸歸耕
林進士數見過又遺一詩輒以奉報
夫子胡為者行吟頗自竒少年應苦學今日定何之天
地空羸馬肝腸飽舊詩江邊餬口掾風雨共凄凄
束裝
束裝親匣劍撥火唤勞饙鵶散鷄聲斷煙低野色分徘
徊半樹月拍塞一山雲叫助日車上扶桑猶未聞
逢故人
落日仍江縣相逢下馬鞍頻憂從者病可奈故人寒老
大囊書脱平生匣劒乾長年祇少睡忽漫語盤桓
欲入山訪參寥預令探梅
誰作東州客支公合往還想無詩外事聊輟定中閒拂
石須相憩留雲欲共攀為尋梅發處先過向南山
仲夏月夜懷陳西安(原註陳治邑有政績不得于上位)
飛蓋西園夜抽毫失謝君徘徊下修竹暗澹入浮雲素
彩漫仍見微芒細可分徒知此紈扇離畢未前聞
十月十日訪琳道人於禪静寺與之徘徊泉石
間甚久道人云有大龍團蔵亦數年食且幾盡
因出刀圭許而龍軀僅餘一爪色理極蒼古又
云趙清獻公嘗得須菩提畫像乃張畫壁間煎
所謂龍爪以餉僕迫夜來歸坐縣之東堂見月
奉寄一首
道人泉石畔餉我欲盤桓見爪蒼龍古顰眉古佛寒家
風真草草詩句自珊珊今夜東堂夢雲披月萬竿(原註集翠)
(堂後山勢坡陀可喜四隅修竹森然今夜月色澄皎定有清趣)
崇福宫雨中種栢
未障侵簷日先留出殿煙雨根蚯蚓活風葉鳳凰翩直
節從孤瘦寒姿定老堅君王千萬壽合作酒如泉
和賈耘老(有引)
蕞爾小邑在桑林間豚肩濁酒苟飽而已足下
乃幸臨之顧無以相娛樂别未三日老僕即被
病臥家至今殊未佳健得書承感寒竟未去體邇
來定已寧泰否示二詩良佳屬疾一篇輒和云
渴令平生病年來病更多腰仍難老折腸亦舊無他知
子眠三逕逢秋欲七謌勳名郵傳爾唯日飲無何
僕方伏枕呻吟中強繼此詩既自道僕意末章
聊以奉廣十八翁不足云也園亭之什亦和云
河陽春在否柳外小朱扉曲徑蛇應鬭危簷鳥欲飛主
人同燕幕歸意屬漁磯莫待羣花笑秋風鬢綠稀(原註僕年)
(來兩鬢星星耳聵齒搖百念衰冷豈復花間人也亦為後人作狡獪爾一笑足下何時能復至此僕襆被裹糧)
(唯日須歸去無他念也)
熊侍郎挽詞
蚤見聲華就終違勳業尋餘忠朝露泣遺直夜臺深威
落諸蠻膽恩留五嶺心從今舍人樣萬栢覆蕭森
題陳用中行蔵樓
此樓託蕭冷莫會子登臨弔影漫愁獨書空誰語深簾
開不盡眼雲起未休心咫尺顔淵坐高風無古今
鄭君瑞示同諸公遊定空佳什僕亦久欲與君
瑞尋春衰病方窘風雨以故未果聊次韻一首
佳哉五英雋並駕玉為林傾蓋分不淺好山情已深(原註君瑞)
(亦近至此)春光不約略晴意恰沉吟老病未堪出詩鋒遥見
侵
送教長老入山
秋容正搖落山意恰淒清冰徹萬緣冷雲隨兩屐輕冥
鴻那復下膏火莫重明天地郵亭爾百年真倦生
送僧常妙還永嘉(原註妙持金剛呪為人驅鬼物有功)
杖策辭江寺秋途誰與偕霜風侵布衲草露濕芒鞋收
鉢無餘事還鄉非俗懷金剛真有力魔避不須排
無畏道人居觀音院奉寄一首
松石真佳伴雲山得破顔高人本無住倦翮自知還詩
外塵緣盡齋餘齒頰閒何消一句子截斷碧溪灣
曉出響應山過静林道中奉寄琳老(案宋詩紀事題作曉)
(出定光寺)
曉色開霜坂飢烏啄麥畦山腰餘雪瘦天面冷雲低寒
意梅花北(原註静林殿下有梅數株)禪心栢子西窗前借殘月照我
度前溪
下渚湖
春渚連天闊春風夾岸香飛花渡水急垂柳向人長遠
岫分蒼紫澄波映渺茫此身萍梗爾泊處即吾鄉(案此詩永)
(樂大典原本闕佚今從武康縣志采補)
題餘英館
故第園林改遺亭壁戶新垂虹一橋月夾繡兩隄春花
落俯流水鳥啼懷故人憑欄看翠竹無意數游鱗(案此詩永)
(樂大典原本闕佚今從湖州府志采補)
七言律詩
上林内翰二首
内廷吳陸善文書絶代如公可數渠科斗他年載深厚
楞伽終日伴清虚濟時即展經綸業華國聊施采色餘
想為君王話堯舜玉堂對罷夜何如
短褐風霜可奈何嬾求長袖舞陽阿九遷行輩青雲滿
百謫形骸白髮多束帶壯懷渾齟齬角巾閑約亦蹉跎
(原註某託於東都逆旅主人五六寒暑進不能追參高妙退不能伏奥潜深兹可鄙憐者也)山公有
意相題目季緒無容獨詆訶
次韻曹子方
盾威正赫忽衰殘人意渾如水面寬觸石端来慰枯槁
隨車定見濕朱丹初憂連畛秋無種豈望如雲晚可觀
天遣商羊為公舞絶勝九仞見回鸞
寄蔡學士
陸陸微生不可論半飢半飽過朝昏春来但見瞳花亂
寒退長餘鬢雪繁老愧門墻忝賓客歸来耒耜教兒孫
會應飛墮江湖去定向離騷寄客魂
師文莫君以僕治東園甚力官滿且去為賦詩
以道眷然之意次韻奉答
小桃繁杏何須論只要池邊竹半林不養鳬鷖憐淥淨
苦留風月伴清深後人来蔭十圍木故老看移一畝隂
分付庭梅管春色長官情味此花心
次常山簡叔祥
歸来久客鬢俱蒼漸喜無人餽五漿未免高僧問勞苦
(原註至此獨三數僧自郡来)故應喬木慰凄凉山中猿鶴人誰健門
外蒿莱想自長為謝邦人豈吾薄要當六印遶腰黃
柳軒雪夜
曛黃飛雪已填門獨夜人依老柳根故遣捲簾從骨冷
不妨開卷自燈昏餘英煑茗春雲動潤氣留香宿霧繁
但覺詩脾兩清絶可勞騷客賦招魂
書懷寄贈曾公袞
宦情光景半樵漁病惰仍忘百紙書賦就祇堪供醬瓿
齒殘未可釋鹽車朱藍要使辭秋斷芝菌猶當出腐餘
慚愧少翁能下士馬曹知馬自應疎
仁義驛中(原註九月三十日謁告去郡)
騎驢何似賈司倉行李唯餘古錦囊秋後恰容鷹脱架
春来會有燕投梁清時無用材雖拙白日能閒策亦長
慚愧平生負三尺一成泉石欲膏肓
次韻許簿游響潭回
一派飛泉濕嶺雲巖花娟好尚餘春黃紬病惰誰如我
碧玉寒清自照人山水窟中為俗吏簿書叢裏得詩鄰
一篇寵寄高難和萬卷端知筆有神
東歸呈元度
此生文字送分隂羇旅無材發噤吟鬢底星星侵晚色
胷中落落負初心端知坐索長安米那復能彈單父琴
投老襄陽真自棄蹇驢東去亂雲深
哀程袁州
坐令荆國得髦英清獻先生語不輕漢使曾觀楚風俗
蜀翁未識魯書生楊林墜露隨沉魄叢玉留詩負夙情
欲問典刑波浪闊遥知蘭砌五經横
郭别駕秋日行縣奉寄一首
秋壑相迎故出竒便應到處小遲遲不妨簿領紛遮眼
未礙嵐光秀入脾小睡寧尋兒女夢新詩定寫水雲姿
舊巾墊角風流在何許杉篁暮雨時
從范使君求酒
方寸陶陶事不根但知力飲送朝昏無田種秫空為吏
有麴成封即閉門避暑此間真有意悲秋今日得無言
孔公坐上多餘瀝昜滿農家老瓦盆
重來
出門聊作書生詠倚馬猶能梁父吟汾水寧無注書地
秦關已老棄繻心重來樵釣深相識未遍湖山擬細尋
白眼何勞預人事但知要得酒船深
屬者觀池檻清明泉激石立蘆叢交碧文禽並
絢翛然發湖山之遠態無輦轂之浮埃杜子美
云朱門之泥塗士子不見其泥塗良非是也
圖書多似道家山池檻清虚不綺紈萬壑春蔵三石秀
五湖秋入兩蘆寒冰泉噴激珠成貫繡羽沉浮花作團
誰伴玉皇香案吏光風霽月在闌干
聞諸君不裹糧遊山暮歸清坐静林僧居相與
樂以忘飢僕老病獨在見遺辱君瑞示詩盛道
僧居梅竹之賞輙次韻奉答
禪房何許最清深庾嶺梅邊晉竹林餉客好山勝挈榼
遺予病骨任支琴應飡秀色嚥溪茗想待暗香來水沉
何似拍浮從我醉夜船藉月碧千尋
送巨中教授解官
天公憐我欲無鄰得近芝蘭久益芬定免幼安還割席
擬從東野若為雲歸鞭那有藍關雪别夢應通魯水芹
強飯勉之書滿載與君千里共斯文
次韻琳老中秋月
玉斧修輪滅玷痕金精鑄魄凝寒清綴雲都去秋心淨
囊露新添夜眼明氣接瑶臺端可御地漫銀漢定誰傾
何時天竺山前路細聽煙崖墜子聲
仲夏月夜懷陳西安
長悵浮雲點太清祇今何許問天晴渾憐短夜相催下
不放孤光自在明幸與高樓通遠覽未勞殘燭更前行
此心對酒蕭條在咄咄置之聊自傾
上執政
廊廟無塵鑑色寒私門誰啟手親關萬邦和氣君臣裏
一代文章伯仲間多士揚眉詣東閤真人拱手倚南山
青天白日才亭午不遣雲隨霰雪還
訪鄭叔詳回得花滿盤作短詩以寄
參軍肯自笑蒼顔花趁籃輿簇玉盤賸取必知叢蝶恨
欵行聊許路人看娟娟静静春情好淡淡濃濃粧色殘
已遣小蠻歌送酒故教亂插竹皮冠
東堂獨坐懷琳老二首
聞道年來多掩關高情定滿渺瀰間秋風不怕清難忍
曉日應分暖伴閒欲喚扁舟弄雲水已疑小閣厭溪山
東堂枉把歸來賦慚愧寒空倦翮還
栢爐煙冷尚餘薰老去孤城愈不羣沙上晚晴知獨往
堂中秋思與誰分隔溪有伴蕭蕭竹對戶無情冉冉雲
南北東西均是寄定回歸鴈不應聞
六月二十日舍賈耘老溪居旦起蔡成允見訪
僕方蓬頭赤脚坐溪上乃用此見成允而君不
以為無禮反寄詩有褒借意甚愧過情戲作一
首奉報
寒溪破曉喜相過不怪蓬頭尚養疴躍馬懷金君蚤晚
歷階㰱血我蹉跎詩人自與塵埃遠病骨終慚粉澤多
别寄釣魚船上曲要留風月伴煙蓑
坤成節
穆穆真人第幾天九龍扶輦下非煙定知蟾彩騰光夜
聊待蟠桃得熟年國步無疆金柱健官聲有道兔罝賢
大邦欲效封人請珍重祇園妙相僊
對月
柳梢地面絶微風一片寒光萬里同冰骨直疑潛裏換
塵心都覺坐來空蚌胎有露珠成顆蟾窟無雲玉作宮
莫怪幽人吟到曉不知清興自無窮
道上口占
屹屹高山自兩邊紛紛鷄鴨苦當前敗垣過竹還當道
脱葉憑風欲半天定恐黃茅蔵伏兔更呼青漢落飛鸇
一寒如此空形影獨賴狐裘三十年
謝郭倅見訪
及榻青苔疊亂錢端知骯髒倚門邊蒿萊歲晚荒三徑
殽酒人疎問一㕓懶慢容教著帽進傳呼驚起藉糟眠
分庭未覺題輿寵下士徒知公子賢
建中上元以雨雪敗懸燈以國憂罷行樂僕又
以老病連日在告辱師與成君見示佳章聊作
一首
老去追遊骨亦疲黑甜唯覺睡如飴漸差素彩弄華髮
猶夢清妍侍曲眉愧甚雕樽負珠履獨餘殘雪照書帷
未妨管領東風在官柳溪梅不用疑
充叟九兄以書問鄱陽官况因亦問訊
信来頻慰别離魂苦問官情却懶言多睡正隨蝴蝶夢
相憐空愧鶺鴒原幸無俗客于書戶遥想青山對縣門
定是放衙能少事悠哉岸幘步槐根
去國
年來去國故遲遲坂上長鳴老益悲不作居山慚捷逕
彊須了事學癡兒風霜冷面何能笑藜藿空腸未厭飢
里巷定無楊得意朝廷合有鄭當時
紅梅
何處曾臨阿母池渾將絳雪點寒枝東墻羞頰逢誰笑
南國酡顔強自持幾過風霜仍好色半呼桃杏聽羣兒
青春獨養和羹味不為黃蜂飽蜜脾
次韻成允寒秀亭
伐蒿種竹作清深洗石鋤垣出翠紋玉節露勻新帶月
苔膚雨澀細留雲四簷妍色開晴曉一畝濃隂寄夕醺
陶令醉時煩客去夢魂瀟灑與誰云(原註此亭舊為蒿萊之地今亭畔石乃故)
(墻兩堵材也)
十二月二十六日出郊訪無畏詩禪暮歸奉寄
寒郊獨往興悠哉問訊山翁破臘回犀軸冰寒苕水句
衲衣雪暗錦營埃歸時煙樹鵶聲集望處溪窗山色來
此意兒童終不覺閉門脱屩拂莓苔(原註無畏近自杭来出吳興太守詩)
(軸所居臨溪開小窗坐見羣山僕歸途二三里比至縣齋此山猶在望中)
