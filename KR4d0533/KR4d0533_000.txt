夢觀集别集類四(元)
提要
(臣)等謹案夢觀集五卷元釋大圭撰大圭字
恒白姓廖氏晉江人至正間居泉州之紫雲
寺其集本二十四卷首為夢法一卷夢偈一
卷夢事一卷次為詩六卷次為文十五卷所
謂夢法夢偈夢事者皆宗門語錄不當列之
集中其襍文亦多青詞疏引不出釋氏之本
色均無可取惟其詩氣骨磊落無元代纖穠
之習亦無宋末江湖蔬筍之氣吴鑒稱其華
實相副詞達而意到不雕鏤而工去纂組而
麗屏耘鋤而秀雖朋友推奬之詞然核以所
作亦不盡出於溢美盖石湖劍南之餘風猶
存於方以外矣今刊除其夢法等卷併刪除
其襍文惟錄古今體詩編為五卷沙礫既捐
精華斯露取長棄短期於不失雅音其三乘
宗旨聽釋氏之徒自傳之固不必為彼法計
也乾隆四十四年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
