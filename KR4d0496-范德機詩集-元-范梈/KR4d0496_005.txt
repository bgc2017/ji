范德機詩集卷之五
歌行曲類
釣臺歌
吾慕嚴子陵隐居富春山故人乘六龍身随魚鳥閒
羊裘大澤雪在湏忽来導從入皇都掉頭不受諫大
夫高風逸節何代无慎勿滄浪輕釣徒
首陽山圖
山漠漠兮谷逶迤中有二士形容饑問之不畣告者
誰在昔父死人致國弟譲兄辭俱去之一朝隐居北
海北去亂就治歸人師遇世偶有戰伐事叩馬垂血
陳愧辭君王如名臣義直直不退聽將疑為見兵不
果事乃定恥食其粟隐扵斯終然飢死兹山下到今
稱誦猶當時白旄黃鉞不可追功業甚盛德甚衰救
民水火事誠危三綱一失誰扶持是以聖人表其怨
謂彼仁者良由兹首陽之墳高幾尺自古富貴埋没
野草空累累我欲酧北斗薦以黃金巵展圖涕漣洏
此意畫者宜不知
贈余相師
幽人本自居&KR0588;壑誤上青天飬黃鶴長敖四海不知
歸幾見珠玄襍花落厭原山下遇余君語余世事徒
紛紛書眼猶如牖中日宦情正似嶺頭雲
張明德經歴松石圖
張君畫手天下竒往者京城曾見之濟南参議最博
雅每為送酒題長詩深山大澤生喬松緘封寄我章
江湄問君安得致此本吏櫝政類麒麟羈又費臨川
百日假不爾能事何能施澗阿无人白石爛飛泉但
見下漣漪老夫對此神慘惻况近歲寒霜霰垂高齋
展玩意未已便欲共赴青雲期搔首弦歌白駒操悠
悠四海將誰知
二韓詩為韓吏部作
太行青雲城上頭城下亂水亦東流誰家烟中楊柳
樹鳴鳥一佀黃栗留是時東風蕩瀛州瀛州冠帶集
英游有客抱琴来海岳罷弹爲我誇韓侯韓侯家慶
䢴晉始異代㳸風尚能耳九十丈人住丹&KR0588;猶子類
翁翁類子一門两世百八十更問千年今有幾余係
生子子生孫錦衣爛照晴空裏我向瑶臺聽洞簘靈
風浩蕩迷宮徵桂枝翠弄月光寒一時秋滿夫容水
神仙中人無俗賈說似青天天爲喜往年初識吏部
君吏部有子才絶羣與我同僚内相府給事朝夕均
勞勤是則知君莫如我作歌盛德况所欣皇都二月
花紛紛美酒斗倍錢萬文把酒欲醉春日醺爲君却
日呼流雲此歌此事今罕聞
懷舊游贈别杜君還益津
往與羽人曾結滄洲期醉騎鯨魚躍天池北走幽都
摩碣石所歴至今皆見之澤國波光秋㶑灔津亭月
色曉参差山夾疎鐘和雪度楼栖斷角引霜吹蘭園
坐送流鶯亂革觀行聞住鶴悲别来幾度斜陽裏平
曲風烟勞夢思安得狂心化為浪去随流水到天涯
偶向烟城逢杜子為我立馬歡相持自言家在碣石
西易水清淪漪易州風帆日日至佳人何事重来遟
重来易遟去易遠便欲從君川路返歲年冉冉思無
限詩成鴈過雲濤晚
用韻酬鎦茂才
弱冠從遊狎山水三十餘年屈伸指南隨粤鳥北燕
鴻秪今甚矣吾衰矣學問無成不了事况望清名照
書史得歸重賦茅屋春青眼相看頼吾子丹鉛曾近
更生閣但惜案頭螢亂死世情浩蕩何足云高人不
厭席為門百丈山前秋屡過九州外事憶重論昔傷
萍梗流滄海暫喜梅花侑翠尊制古直湏追左契聲
英必合紹前聞昨朝示我清江作洶如壘壁瞻風雲
媿我徒當大敵怯此陳何止摧千軍流離天驥志速
道悲鳴往往思其羣
留諸生
凌晨風雨踰山樹把書對酒聽鳴扈牡丹初茁柳新
芽復逐春光向何處元舅曾聞白水誓婦翁更審清
冰譽二家&KR0666;好信無匹四海交游加有數我扵卿門
誼不薄况此阻陿泥中路元宵只在數日間天氣未
佳湏少住
凌雲篇
往與凌雲山人披乕豹謁太清是時東風滿瑶京綠
楊三月聽流鸎君隨挂席湘江行予亦騎馬趍承明
手把宮袍厭縛身却憶南溟有縦鱗四年辭海岳一
舉上星辰逢君却向凌雲下心上經綸甚瀟洒半夜
清猿四合啼長松古月照回溪桃花原上路一去意
都迷我本凌雲峰畔客何日相從卜其宅早服還丹
生羽翼共脫朝衣挂青壁
舟下龍舒望九華有懷秋浦守集賢周使君
長淮初四月照見九華山不見秋浦人使我心怡然
昨者蓬莱闕下相周旋白雲冉冉招歸船余亦泛海
追羣仙未知成道何因緣可怜柂頭月咫尺成胡越
安得馮夷半席風疾似南飛寄書鴈泛君今夜過江東
小孤行
小孤有石如乕蹲西望屹作長江門洪濤萬古就繩
墨雖有劲勢不敢奔大哉禹功悉經理何必有志今
能存大者為綱小者紀不徒百谷知王尊靈祠正在
石壁下我来適值秋風昏明朝東行吊碣石更與尋
河問九源
張吏部宅山水壁歌
高堂秉燭見翠微巖厓突兀當两扉庭前繋馬霧露
集老木倒挂藤蘿衣問誰妙手能至此筆墨蕳古世
所稀天官主人為我言翰林供奉精天機憶我尋山
客南粤地暖四時皆芳菲眼中得此了不易便覺宇
宙揚清暉旅人獨行歌采薇滄洲茅屋何年歸安得
峰頭置雙鶴相逐蓬莱頂上飛
贈李山人
平生慕事華蓋君四海孤蹤隨白雲峨眉山人住旴
水駐馬重逢帝城裏别来相問意悠悠北走南飛又
幾秋昔向貴溪尋講鼔又從薊郡攬征裘展圖示我
青山屋山在旴城小江曲東風日日蕩人歸明發行
歌載黃鵠憶昔上帝勑游華子岡中道勒回俗駕賓
炎方是行倘或如私願華子岡頭定相見麻姑應觧
索題詩碧桃花發報人知
已未行
二年六月已未朔京城五更大地作臥者顛衣起若
吹起者環庭眩相愕室宇無波上下搖乾坤有位東
西却自我南来覩再震依微初震不今若昨朝展席
坐堂上躭翫圖書坐元覺堂下羣兒又驚報方饌&KR1776;
人喪杯勺櫛者倉皇下牀榻門屋鏗鏘振鈴鐸秪今
猶自騰妖譌旦暮殊言共郛郭大家夜卧張穹廬小
家露坐瞻星落焉知怪變不可屡安巢盡有南飛鵲
昔聞上帝憂瀛洲親勅巨鰲十二頭特為羣臣舉手
戴萬古不與水東流豈其九州亦類此此事或誕或
有由上帝甚神吾甚愚戴者勿動勿優游
次韻賦吳尊師漱芳亭白紅梅花二首
梅仙之宫在何許五尺青天隔風雨冰雪肌膚綽約
人鐵石心腸軟媚語行藏一粒粟中寄品格百花頭
上數所以商廷和鼎功大濩登之六代舞烏呼安得
東皇錫白社胙以金陵為爾土
惟梅本是羣仙侣别有芳姿照微雨人嘗悞作杏花
看我亦戲作蓮花語即色非空還是色遽數不終湏
悉數偷服丹砂忤玉唇赬顔謫向春風舞烏呼安得
東皇錫赤社胙以朱陵為爾土
贈陳兄
侍御諸孫美絶儔辝我遠行遊桂州道路炎暑正足
畏山水清凉湏暫留昔我效官滄海上歸棹春前拂
青嶂極知兹郡烟景樂欲往終然背晴浪送君此去
倍傷悲萝寐梅花雪片詩故舊相逢憑問信何時重
與覓安期
奉酬叚御史登岳陽楼之作時分理盜賊
至海康
誰能手鋪湘水平剗却君山看洞庭昔人已騎黃鶴
去楼前亂正春蘭青豈知綉衣後千載遠違鳳闕来
江城凭高吊古落日紫領客置酒開雪屏酒酣點筆
賦新句薄海傳誦令人驚憶我初游白玉京與君聯
步趍承明手宣皇猷敖帝績濟濟學士如登瀛一行
竟堕萬里外回首滄茫思濯纓守官區區事無補惟
有白髮欺人生䍧牱水外萬竹底四時鳥語烟送鳴
忽忽此地𣸪相見恍如幽萝求仙靈中宵秣馬不遑
暇君又北鄊予南征如兹後會復何日念之使我雙
涕零宫中聖人總四溟所過海岳湏澄清䥫冠峨峨
望天下青霄快展皆脩程由来豺乕伏仁獸况有鷹
凖當秋横明夜相思隔雲島月落高臺聞笛聲
贈荅楊顯民四方采詩
今人論學古人詩事皆天者非人為文章由来貴爾
雅但顧有法何妨竒六經固已殊緩急樂子飛騰自
兹入國賈寕懷大寳疑宫工肯效微綃泣志至言從
意自足何必王風繋流俗觀變時時到黍離宗周思
近西郊哭十道使者明如水閭閻盡在冰壺裏觀風
本是使之職太息幽人為之起昨雨綠苔生晚閣黃
菊花前共秋酌采采芳英不盈掬月落樹聲連萬壑
去去牛馬汗如泉既别勿計歸来年治平之音斷可
傳无庸使我心煩悁
題冷架閣脩原圖
曾泛脩江入海昏更數百里緣人村道至常州四㫳
夕猶未遂得窮河源山人世世原上住示我畫圖聯
秀句安得移家向碧峰釣磯長倚沙頭樹
䔥鍊師
若有羽人吹洞簘拂手不拾松門樵身披破笠褐一
瓢獨携雪霧通青霄幼曾逢人越領椒教襲造化為
科條坐致雷雨不終朝㒺两不習持斧焼其徒夸者
長嘵嘵時夏汗流金石焦山川圭壁走乘軺大巫結
舌小巫嬌但見空宇行肖翹人謂䔥師服神僚胡不
試手湏人邀師乃含思坐中宵謂患不禦猶助妖便
以誠意畣狎調至期發號湜不驕閉戶赤脚飛招搖
白鬛倏忽朱鱗超赤日卷上青天潮四郊泠泠蘇旱
苗列缺一去天迢遥喁噞曲士暫顔銷何且坎鼓更
煩嚻争以爼豆相呼招誰知玄功坐不要師方歛手
歸雲寮卧聽流水鳴朱橋采詩觀外給空謠我負師
約秋光凋昨莫敗葉西風飄相思无由警岑寥我作
此詩比鉤琱誰其和者以報䔥
登君堂酌君酒為張氏順堂賦
登君堂酌君酒願君有親千歲壽有蟠者木嶷彼堂
前越女能舞秦女能弦羽觴流月翠幕張天粲粲在
側羅列庶鮮登君堂酌君酒願君有親千歲夀昔屈
生去芰君子貴之鄭莊循爱終悔其為先師遺言戒
爾從令至孝有道豈不在敬酌君酒登君堂願君有
親千歲壽歲歲壽且康
贈别清夫還吳
新雨不作泥鉤輈樹上啼征夫懷遠路家在太湖西
别家今幾度楊柳江邊樹念鄊車輪下漸是中年路
萬事中年尚可期人生且莫長别離長别離向何方
九江落花清浦香玉睢班班鳬乳黃南望不見三高
堂奈何遊子思故鄉我家諸公濟時早功成身退合
天道當時未必知者賢挽不廻之卧烟島後来閱盡
虧成事始識從之去時好我不能赤手縛虹霓又不
能委身同草木生逢堯舜世肯受泥塗辱昨者誤奮
龍門雷蝘蜒嘲之自云足憂来舉觴酹白日惟有皇
天照空谷張公子吳江生我有千載意不羡身後名
為君寫作贈行曲曲中鏗戞難為明君行不聽我意
平明日買船擢秋聲亦欲東下窺蓬瀛飄然始去白
玉京湏卿禹穴来相迎相迎未見湏相待客行雖遟
心未改
城南諸園觀牡丹
燕然牡丹絶世嘉名園是處列如麻清晨步騎醉暮
歸胸中稍得一萬花青雪長銜若木日綠水亂泛天
台霞神功天巧奮心目依稀半在侯王家欲持此花
表衆芳斗大亦有欹與斜堂堂不動吾所敬似者何
得争豪奢我從年少過花下雖有車馬不敢譁未知
時人作意否俛仰宇宙思深遐
奉和效古意醉歌
憶我初年三四齡當客唯對聲令令夜誦漢賦一千
字朝来千字仍心冥自許英年逼華蓋豈信流光不
相待秪今四十少二年坐念立忘足悲慨我當贈君
金縷羅君當荅我黃鵠歌吳南水遠春似畫欲行未
行可奈何莫使風雷寄鳴鋏莫嘆羊裘墮烟雪人生
萬事如春花璚花雖晚君湏折
二月行
二月欲半春風顛對食廢飡心黯然排沙蕩沙忽到
眼湏臾几席无光鮮昨者出門吹欲倒乘黃不病不
得前百圍大木拔莫動决折斷榦追烏鳶驚雷萬車
碾空過倏歘卷地散百川未知何自蛟龍怒坐使老
屋如流船先生老屋十五椽寄住主人從昔年崩騰
真為居者惜過客東西何用怜幸自環堵无足樂屋
雖朴陋形製堅但念素衣髮如&KR0238;白黑變盡思歸田
勉焉守之易勿地會且風止天清妍君不見列禦宼
御之還得同飛仙
送蕭二十兄
東郊蕭條生事微快馬日日趁朝歸黑頭遊宦吐梁
肉青眼高人歌蕨薇儂家旅食強甘苦何物俗流輕
是非百歲乾坤消屐屦三江風浪隔庭闈柳根臘雪
春猶凍沙上晴雲暖更飛昔擬此時具吳榜送行何
故不沾衣
雲林歌為貢供奉作
朝望宣城夕企雲林掃花釣月清我閒心城東之山
倚天碧手捫南斗近咫尺幽人築堂面山坐絶似謝
公故時宅謝公今何在蒼苔翦行跡調笙誦新詩流
水照白石看水作明鏡年光静来往夜深敬亭雨坐
見南湖長清風被長阪鳥度菱葭響雲之林兮不可
攀中有青猿白鶴相盤桓雲之林兮不可縛時未宿
我青&KR0585;端昂藏老仙人抱劍卧山側憶在中華時相
逢髮未白問之不笑亦不言阿客中子瀛州客卻起
遺我寳字書依稀攝精鍊魂魄相期後天无極年共
爾守之合自然專氣還得同飛仙未登雲林堂試作
雲林歌嗟我久客意衰邁雲林雲林奈若何
芝山歌
自公習隐華山&KR0588;園公既未相清乾坤三光廻明五
秀閟儲靈肆啓忠孝門昔在至元侍潜藩出佐刾史
窺江源二十年間躡台輔即𣸪拂衣辭紫垣憶昔尋
真度海岳騎鯨相見芝山根手抛仙人綠玉杖傾笑
為之顔色温芝山嵯峨熊乕奔屏風百疊翠波飜青
天夫容翦秋水高堂宴罷浮嵐分醉陪藜杖陟山榭
桑麻被逕松滿原此時細属方外里但覺泉石多深
恩帝思舊臣振頽弊下詔明言徵吏煩使車日歴林
澗曲復携白雲朝至尊觀公出處握至要自許當有
古道存方今明堂力更化頗陋周漢追堯軒蠻夷来
庭百辟享聖心正欲嚴天元黃鐘九奏樂萬舞廟薦
无月无爱膰大脯精神蓋六合民物自爾能豊蕃功
成次第勒彛鼎歸去欵委尋笙尊此是英䧺千載事
慎勿輕與常人論只恐門墻少壮客白頭猶是芝山
村且持此山為公壽願益公壽如崐崘
奉和李監丞醉贈羽人之作
自從堕地爱名山五岳尋真去不還青山无津度日
月旦莫御氣行其間九江西来赴海門中有道路古
来難笑談觧入蛟蜃腹脫此命與松喬班吾嘗左揖
三茅君右手真接高飛翰至今空濛偃翠蓋望雲懷
我雙珮環君從茅山来青衣白霓裳肝膽出古劍剸
裁光甚揚玄元皇帝雲與仍(李武昭王暠之孫)稱世舉德朝
未央偶吹龍笛過九市共君斟酌北斗傍浪轉北斗
不可揖酹之昨以白玉觴百觴未已已𣸪醉援此織
女天機章舉頭眼送南歸鴻秋自滯留君遠翔眇眇
美人絳珠宮弦白雪兮歌清風浮萍流水相遭逢何
獨不在岐路中何獨不在岐路中相思昨夜春缸紅
官河曲
官河人世居河水邊嚴冬二月河冰堅響厨待汲烹
庶鮮朝朝投壺先衆女十指凍墯貂金蝉今日出門
又苦早行人争惜少夫怜鑿冰難得水上堂飬姑欲
姑喜
元城行
元城郭使君爱母不逮飬刻木䫉慈母去官西山濆
上堂示甘旨下堂候寒温人見使君孝作書細討論
我論使君政亦由孝所敦虞周雖已遠此道今幸存
嗟乎使君天壌何茫茫此道誰與期天雖高孝心本
自逹天德地雖厚孝心當有徹地時何必邦人子弟
能化之致之家圖天下皆爾為秋風吹庭樹樹葉秋
如雨秋樹則有枯烏生長顧雛
范德機詩集卷之五
