范德機詩集卷之一
臨川葛雝仲穆編次
儒學學正孫存吾如山校刊
五言古詩
送張鍊師歸武當山
張君瀛洲人来作武當客始来武當時秪着謝公屐
弟子百數軰稍稍来服役誅茅立萬柱空中現金碧
辛苦三十年夜卧不側席以之律鬼神故亦如矩墨
元年踰冬旱朱火焼四國野谷方焦熬六月畿甸赤
朝廷亦不爱犧牲與圭璧僵巫暨憊史歌舞無消息
君時待詔来公卿初不識一朝傳天語問以濟旱策
君云臣鄙愚造化非所測隂陽有開閉此實智者責
公卿𣸪致辭物生孔今棘已敕京兆尹取足輸粟帛
此如解倒懸祀事惟所擇君聞猶固譲心實内憂惕
飛章白玉闕瀝膽殚悃愊臣寔才淺尠臣實學迮塞
臣有一寸心碩輔后皇德后皇本爱民民今旱為厄
或者罪有由皇亦重開釋祈謝各有方呪禁各有式
上堂薦明水下堂考金石夜分請命既昧爽大施設
為壇東市門經紀法靈冊庭中玄武旗飄飄墨黍黑
君臨一揮手怒髮上霄直指揮東方龍卷水東海側
指揮西方龍卷水略西極北南暨中央各以方率職
某日某甲子漏下五十刻我在壇上伺不得忤區畫
豐隆與飛廉列缺與辟歴汝將汝風馳汝遣汝雷擊
汝雲溤勿漓汝雨必三尺汝不從誓言不畏上帝敕
至期果響畣動蕩七日澤常時人所難君若不以力
公卿奏天子是必有褒錫可以寵號名可以蕃服裼
君曰天子聖卿從誠所格臣敢貪天功况在歸計廹
昨得山中書至自青溪宅向来百弟子遟歸在朝夕
暾時冬序半霜下木葉積明當課斬伐結&KR0799;西巖壁
山田晩報熟芝术及採摘狝猿長如人夜夜盗杮栗
隄防苟不豫六氣盡蟊賊公家事既已私事容棄擲
方知用世士遺世等糠籺所過如虚空焉知去留迹
我持一瓢酒欲以贈遠色歲暮不見君悵望空中翮
奉同元學士以落月滿屋梁猶疑照顔色
為韻賦贈鄧提舉之官江浙一首
青天青如石星辰何磊落適見北斗高忽復滯郊郭
感此流電驚行邁孰為樂况値杪春令清商動凉幕
芳宴候朋親驅車背河朔登高望四野下田畢新穫
扵時不同賞惆悵睇雲岳古人有云然末契重交託
託契自有初相晞在結髮請持交龍鏡比似空際月
昔月三五盈今夜三五缺月盈自有時傒君采薇蕨
采薇涉崇岡空筐不易滿季女懷朝飢日下光纂纂
豈無機杼思十旬義一澣含凄就經緯意長絲緒短
路逢相識親要入鮫人舘泣下仍成珠更苦哀歌緩
緩歌浮雲停急歌流水促水流亦有宗雲散𣸪成族
踽踽行路子離居振羣粛會合寕無期載感時運速
晨風懷薨林玄鳥辭華屋明發念飛蓬秋聲浙江曲
浙河名山水在昔最餘杭浩浩海負區地絶川無梁
執玉夸禹會帶甲宣吳疆慨彼仁義都風俗殊興亡
末代綴緐會周衢沸絲簧聞之虚廟閟斷雨生蛩螀
幸及九域一四民樂時康游歴湏慎重勿用多殞傷
矧兹握新命出布堯文章雖當日月遠足昭雲漢光
凄其金氣厲嘉寔方歛藏楊柳卧枉浦蒹葭委嚴霜
物情各有歸我獨不淂將仰視雲中鴈肅肅俱南翔
雲鴈明天中回首顧齊州沙嶼重緜互竟復少遟留
欲知鳴鴈心黍稻非終謀視彼羣飛者矢心良不猶
不猶將謂何豈復不如兹明年擇聖蹈既往無𣸪疑
譬之騉蹄駒昂藏飬雲姿下乘歲百駕逸足誠歸誰
伯樂偶並世當受知者知長鳴待儔侶首路復安之
所之在東南斷水列風嶠至人遺吏隐出處惠兼妙
千莫居匣中千年逸神耀一朝持入手未言心相照
照之千里外如在只尺間明夜夢見君怡怡越河關
惜去不湏臾念来亦循環古時𡵨路人何用涕潸潸
景巖草木斷乕豹啼空山方冰先春水野飯維清灣
買觴斯魚鮮甫謝金鑾班此行竟遂媾亦慰親友顔
天目掃煙岫日夕飛禽還山中桂樹多庶為故人攀
攀花貽遠道詢美道中軛苦復無相忘報之雙白璧
美人如夫容隔浦無相識舊交日以違新交當日得
各自有殷勤初不在容色俯水愧游鱗仰空慚飛翼
眷言執手地歲暮霜霰廹踟蹰𣸪踟蹰悽惻重悽惻
寄謝周文學
周子雅孝友聲價動江隅有德斯有言新詩敷道腴
示余以詠嘆累日不知劬雅亡風亦衰賴爾亦區區
與子初識面青春滿洪都别来二十年王事劳馳驅
山澤念耆舊風塵揚鬢鬚焉知離憂中乃得此長娛
公園橘柚寒驥鳴感脩途發音詠隆施重見能来無
贈馮鍊師歸岳陽
王子吹笙侣精神如九秋暫携碧山屐遨歗帝王州
江湖未識面寄語旋鳴騪夏雲逼幽澗春鳥啼芳洲
行色當及春景氣適惠柔眷眷將歸客勝日懷林丘
何時謝燕闕亦得西南游洞庭木葉下期爾岳陽楼
贈學正洙扶襯歸真定
朔風吹急水哀鴈繞天鳴送子川路遠浩蕩扶神旍
少年挟高藝求仕入皇京祖父通籍家蝉聯及弟兄
奈何抱長痛鞠此霜霰情伯氏江外居心殚慈母驚
奉命持衰来留連鎮陽城會言㐮祔事各復東西行
生飬死當葬若為好爵嬰最子泣血日寡言收視營
尚爱千金軀以保百代貞
次韻古體二首
偶為淳朴語即有熙夷風在世能勿忤聊以古為同
大巧三代人所拙辨偽工曲哉末學士妄擬述作功
至性苟能盡焉得推盛隆先師予狂狷蓋憤失所中
扵時得依歸敢嘆吾道竆
聖道缺已久文不充其資自從夏殷来因革當從誰
中更鳴鳥聞載嘆德之衰寥寥大師樂𣸪得存那猗
大音苟有託不必稽其辭設有盈樽酒日夕斟酌之
樂杯當在手自今不復疑胡為不復疑賢者當明知
和胡椽
三違江海春再見歲將夕開軒觴微風忽近載陽節
鳥鳴氣適和晨鵲亦稍集逮歡不猶今萬事已逾昔
緬懷命世士具為知所役翻知不賢名可足濟身策
而我拙自藏流動日月積逹觀良有餘仁者造其極
播美明珠篇時草當更碧
貽孛述魯編脩
悲風動日夜游子絶河山一别十年流四方幾時還
憶子旅江外過余撫林鬝曉色竹晻靄春容杏闌珊
陽坡鳴赤鷄隂舘来白鷴文義相剖析宴歌亦循環
吳星逐夢變楚月帶愁彎自来燕薊中相望漢沔間
初傳教下郡或道釣清灣起居雖未悉聲聞已難攀
明聖御八極震驚折羣奸登賢弥制斷進士嚴刊刪
倒澤起游詠搜空集翻斯時麟見郊絶世驥在閑
豈期脫布衣復得聯朝班始疑迹異方卒見意俱間
惟此冰雪壺近當雲霧關紀載竹帛藏潤色絲綸頒
儲才藏地閟抽思刮天慳固當譲俊逸焉淂委疎頑
物化豈堪玩仙栖庶可扳寤寐在靈嶽傍徨愧塵寰
碧草蒙澗沚青霞冠雲鬟長生願不負竟往事無艱
常聞羽人言頗落俗士頑早伐九節杖倚之聽潺湲
蒙恩供奉翰林未行改佐閩幕自豐城便
道取疾繇橅過旴與郡守薩侯會約尋麻
源不果明日别旴
暫遠雲霞觀却希山水音珠星聯極下碧月動江潯
始集寶氣亭復趍金晶岑馬飲樹連澗猿啼風滿林
楊瀾思汗漫睇領寫嶔崟輟棹更垂釣推書時弄琴
石門生夕景麻源籠暁隂是那遇賢守佳致契幽尋
尊爼廹清好絃歌彰古心郡中宜鳳集泓下或龍吟
頗愧塵務逼還為旅病侵一行混吏軌千載負國琛
即往事莫究于兹念方深姑山如有意遂許一登臨
上巳日文宣王廟陪祀畢歸西舘作奉貽
儒宫諸同志
礼殿粛春薦齋居清曙鍾斜街星斗轉阿閣霧煙重
久去金華直暫依赤社封非才霑教育希世念遭逢
休風洩洙泗治日舒黃農深恩曷效報彝典幸追蹤
粲粲金石列鏘鏘珂珮從飲福嬰多疾高卧對千峰
昨夜書懷將行且書且賦因成十二韻
鉅海截上國危星轉清旻去来抵二極俛仰適周晨
往鶻無遺影潜魚有縦鱗劲風山葉碎濃露草根勻
卓彼趙李軰欝為唐宋臣忤恩非棄置知命有高屯
妙句鏗金石荒臺蔓蒸薪憑高重回首懷古獨傷神
記别玉堂夜来尋丹竈春常恐學仙侶亦猶辟世民
蓬莱雖異隖即此是通津
上牛頭石望海
人謂此石險我言兹境佳日兼山氣動雷與浪聲偕
平浦煙浩渺高林雨参差游魚依碧澗飛鳥却丹厓
飲濁逞孤坐乘危費亂排稍知舒磊隗初不近排諧
玄圃知何許蓬莱在所懷將尋白雲侶高處結茅齋
重五日至西峡渡觧后閩帥王侯盛称山
川之壮余謂可以為知矣亦復有賦渡
近方山之下
繫馬西峡間朝曦射厓赤城中見方山江上成亂石
緣流感重險攬勢得鉅敵不有歌詠懷徒困馳驟役
因之窃歔欷美哉此嘆息尊醑清娄佳槃荔朱新摘
紛龐異方俗卓犖同門客去去無久留薰風蕩南國
送樵隐侍親之濟南
春晚川陸静日高風雨收班衣随授節畫鼓送行舟
未知會面期寕識離思憂崇旌殿歸鴈柔櫓畣鳴鷗
遠去違四美幽尋考三周芰荷生歴下煙浪際吳頭
設有来魚使因之寄舊游
西巖夜宿懷雷州幕府同僚
月出萬籟静巖宿𬗋烟深觧后逢清景飄䔥澄素襟
久辭蓬萊苑𣸪憶嵩高岑掃雪待白鵠凌霄看翠禽
如何較竒賞而此事幽尋雖負簡書畏還希金玉音
迳暗泉移澗風䟽星滿林碩持千里意空外寫瑶琴
奉同陳應舉月夜齋宿玉堂有賦五首
崇舘粛玄閟虚扉敞彤碧詞林何蒼蒼國噐皆奕奕
顧惟樸&KR0554;材謬忝文字役嘗僚負簡陋祗事深踧踖
扵焉嚴明享况復在今夕
奉礼慙明信歛誠資宴歇風露洒九天星辰逼雙闕
屏聽非效聰規行殊改刖春容啟華萼宵影動林樾
思君空中雲惠我席間月
幅員施廣圖輪魄昭晬像三后猶照臨萬代極瞻仰
寶之在禁密本以粛靈爽豈伊程苾芬遂爾通盻蠁
洞洞乎其忠洋洋如在上
塞直慕南董良明憲䕫臯孰為非我事相命湏其曺
被褐騫寒素奉璋參俊髦王戡載簡冊臣職放牲牢
忠敬道無二笑談誼彌高
燭暗曙鍾遠詩成春漏沉古苔見隐約幽檜響䔥森
白雪留寒色青雲延夙心在闕諒當補唯賢庶可欽
碩逐西蟾影長栖丹鳳林
袁州謁韓祠已宜春臺晚眺
乘月泛脩陼凌晨訪崇臺曾甍匝地起疊觀凌雲開
時湏炎夏首斗柄從南廻四周翠巘出六合清風来
王明猶日月憲令若風雷惠澤綠郊樹陳蹤蒼澗苔
鼓鐘代寂寞輪軫路徘徊聞兹守郡者自昔何䧺哉
百鳥見孤鳳衆星嚴三台吏負鈞石寄法已豪分&KR1308;
云胡畣臨眺遠揖謝英才
八月十九日城東辟喧孤坐書懷
始生値高秋久客感流年睠兹琳宇閟瞰彼滄海壖
霧畜朝雨洩雲汎暑風還避人非絶俗淹病寔妨賢
昉膺良辰會適使中情宣静能驅百慮生已慕孤騫
焚香礼碧草種玉思藍田焉得青鳥使馳歸王母邊
留贈黃明府
黃甫古傲使而多清白心屈身試下位載道發清音
洗刷邑弊陋宣暢民滯滛荒村無吠犬秀隴有鳴禽
渊明不醉酒子賤自弹琴未必盡師古何曾暫渝今
裁詩俯碧澗煑藥玩虚岑清眠消白晝高視抵黃金
我本江海人常聯桑梓隂携持粤山酒寤寐朔城砧
鴻鵠歲月晩鯤鯨烟浪深還為異鄊别舉手一沾襟
繇海昏入武寕道中
登高勢欲墜踰險心始領戒想適其恒經過何由騁
洩雲行崦杉雲落浥澗茗玄蝉振山凄皓鷺團沙整
久盻歸舟近况懷垂釣永豈不畏岩程無因攬流景
烟霞藴至樂歲月啓深省百丈有幽期眷兹心耿耿
過梅尉祠下
梅尉清萬古許令騰八埏能官不必高高者廼其賢
真材儲世用遺蛻或如蝉嘗疑說者謬何獨今不然
斯人井竈處往往在林泉還丹誠可學但恐難為傳
七月初二夜洪州對月懷伯丈親舍
初秋公府粛明月到南軒開懷納清輝林影類溪園
偶得塵氣静萬籟此中存物生感氣機候蟲噪四垣
心虚無所入起坐𣸪何言猶云不如鴈飛逝抵高原
和廉將軍邨居二章
居止簡物競頗受歲月侵誠願輸崑崙遐舉遺浮沉
時冬萬物歛野迥景載隂雉鳴穡在埸烟火邨巷深
兒女戲我前有酒聊自斟自斟何足貴得飲勝千金
聖哲去已遠六籍傳其心受生敢不爱發憤攄長吟
念世居難終忘世亦易度今旦庭樹落空明見飛雨
沉痾從誰解采草時有炷萬里無一歸願得妙者悟
寥寥宇宙間舍此𣸪奚慕
九日報㷱敬輿
羸疾卧江滸承君尉高秋木落隝陼净天朗氣暄柔
便了晨光中授我雙蝤蛑呼童敬薦之風味宜南州
憶昔客燕薊白雲從方舟扵時見此物千錢三十頭
打黃試新羹爛醉天市楼一日食一百更為明旦謀
三日困暴六傳笑諸公侯此邦試罕見初出愈難求
矧當浮萸日傾道俗如流厚價得兩螯持之比琳球
物有少為貴感事重綢繆奈何雷同者政𣸪多優游
欲折黃金花報君向滄洲此花苦未發少待歲寒酬
贈安西王提舉别
車聲何軋軋我去亦翩翩借問車中人幾時到秦川
秦疆數千里西與雲棧連行人秣過鳥猿啼上青天
長安古帝州宅土腴不偏聞君畣平昔宦游秪晏眠
十齡涉文史十五懷家氊二十學壮游五十綴朝聯
奉常老掌故今已二十年功業晩何就䔥䔥髮垂肩
天子念逢掖錫官頗静便𬗋衣綰墨綬此是車中緣
飄颻上都門白馬錦連乾舉桉招青山孟光老猶賢
大兒坐車軒小兒調馬鞭中兒又絶好國語荷珠圓
旦夕俟君至買舍清渭壖此皆足尉意日食官俸錢
俸錢足飬親親自有圭田人生慕富貴富貴翻受憐
不有鍾鼎食亦無膏火煎前日三市事目擊心凜然
當時氣凌人不得呵烏鳶觀君浩蕩去萬事當棄捐
孔子不西行及河軌再旋今君涉河流西路方緜緜
終南與嵩華是中多神仙仙掌出浮雲上有三峯蓮
真人玉拄杖掛在明月弦便當往從之吸月升太玄
金鼎交龍乕使我神貌堅奈何二三月百憂集離筵
空花如錦機野色相交鮮楊花亂愁思萬條散青煙
我不酌美酒敬譲故人先椎碎琥珀杯獨洒春風前
春風澹無言徒以别慮牽别亦無所慮所慮應當宣
願及相思時中腸欝糾纏爲吹雙𬗋燕銜書到君邊
矯矯蕭徵君珠貝藏龍淵一别如列星隨天夜移躔
鳳有五色瑞時下𡵨山巔請君問起居歸来定何年
宿夏庄
陰晴知何如開戶月滿地主家種長榆竟夕薰風至
半生朝市蹤頗負山林意及兹登覧娄亦復纏世累
棘籬臨大道嘶馬咳童稺衆卧𣸪離披躊躇獨無寐
江山轉寥落星斗亦連綴丈夫十載間豈獨鉛槧事
夏日奉酬汪使君
浮雲無時停浮雲有時停停雲在何方乃值初雨星
我亦毒炎伏歡言酒盈缾觧帶斟酌之醉已万慮輕
飄飄翼長風便欲東南征林壑蓋青天上與霞霧争
安得徑至此念之觸中情使君新詩来陳義富且精
私慙應涉淺如畜不充籝忘已量湏進兹乃聖所營
冰然内熱觧始識道非名
贈方冰叔往教重慶路
汲水得明月倒影上青天客行三十年未識蜀月圓
中宵夢巴蜀秣馬辭燕服成都雖云遠未到意已足
遠意不可期宿夕宛見之雲迷飛鳥道雨忽卧龍祠
干戈何草草秪說渝州好但得渝州官甘就渝州老
渝州古雄城彭君舊建旌至今江石上猶有古時名
豪傑世已矣空城俯流水𣸪有江東人来教渝州士
方侯天機深大雅託遺音沈潜萬夫敵脫略五湖心
翩然别我往長揖仙人掌疾風吹大旗落日明斜舫
即此少相知相知長限思巫山桂樹發折寄定何時
冬至日
冬隂已觧剥天運旋其初晨興理書策眄望周太虚
纖雲無凝停旭景亦已舒未知太史家偵言𣸪何如
古来聖明世不必徵其餘和氣乃致祥斯語端不䟽
太田黍稲滋秋事在菑畬誓將理歸檝臨江卜吾廬
天冠山
江東有天冠山翠欝嵳峨浮嵐衍縣郭鳥啼若笙歌
古来有真人學仙雲岩阿丹成脫之去晞髮臨咸池
年深化為石石色切星河至今剛風吹梁柱不偏頗
羽人室其下猒見頂婆娑朝陽夏影縮秋月夜隂多
吾欲敕五丁掇之超滄波東掛扶桑枝此心諒匪它
弘彼日月光不可將如何天寒歲又晏雲露滴煙蘿
送吳真人持詔寕親
垂楊十二門旦旦羅鳴騶千騎萬騎中孰是違世儔
美哉吳夫子脫洒住丹&KR0588;氣涵羣象動思與萬物周
天馬出名駒逸態横九州自從下地走但飲星河流
明月落中江倒影射斗牛飄然持玉節去犯蒼山稠
𬗋鳳把細華逶迤仙岩陬遂經三茅岑已登閣峰頭
還家拜封君玉冊珊瑚鉤笑問遊子衣不獨五色優
門縣朱雀旍坐擁金明裘開筵浥芳醴炮觴進庶羞
承顔開淑訓慰爾道路脩爾歸奉天子萬歲更千秋
番君大國夀賀老清湖愁煙水三萬湏宫袍在扁舟
荷花合古渡此處不夷猶雲錦雙鴛鴦悠悠戲汀洲
東風長年来揚我闌檻幽白馬絡金羈奈此甚盛休
儂家閤峯下霞竹敷稲疇鶴集偃松雪青雲互綢繆
自從干戈餘川岳秋蕭騷骨肉倚四海風雲優吟謳
聞君𣸪此去浩蕩懷今游罷酒黃鸝鳴高華豔城楼
良辰難能别嘉會易為酬至樂夫子行子行無滯留
贈揭景哲茂才别
司揭本楚官子孫㕥官氏揭陽漢建侯氏寔出扵史
同源而異流流各昧其源泛舟在中河安得竆崑崙
驅馬燕山市路逢子揭子為我述其先本自司揭始
及乎旴徒洪著與揭陽通以兹䆒其源頻海而南東
南東煙濤惡將身犯蛟鰐遠拜故侯墳遺蹤尚如昨
歸来見翰林贈以雙南金集賢亦敬嘆高文留賞音
二公天下士子亦庭階美胡不攬家氊黃朱耀閭里
九萬扶摇風相看尚轉蓬高楼有横笛送鴈上長空
贈李端朝别
驅馬别舊故舟檝䴡城隅欲𣸪少欵叙子云不可湏
哀笳激長雲羣飛滅霄衢孟冬猶温風鄊此川途迂
賢良策上第再命出南區沉沉大藩府勤事以馳趍
幸接江湖歡豈期流次殊一朝遂西東何以慰踟蹰
高霞映列巘寕不眷名都觧組翕清譽在德由豈輸
要當給餘用初終保瑾瑜
散步還南軒
幸自塵鞅絶起游欲何之江遠夕氣澄開軒納新詩
莎雞振陽砌蠨蛸結隂地珊珊脩木静宛宛好風遟
桃李競秋園旋隨時草萎寕不悅生植粛殺乃其宜
扵斯見發育及深霜露思嵇康本逹節竟受薄俗嗤
快哉東方生嘲唅得吾師
市汊水驛候邑吏不至北亭書懷
端坐息萬慮扵此道心存江沱歸鴈集楊柳落柴門
刻符期邑吏日晏已成昏相望不百里曾莫思崩奔
以為公家湏緩急義所敦嘗抱慢令戒空𣸪嬰憂煩
藩羊蹂嘉蔬頗傷主者恩雖非四鄰物祛除奚討論
小橋通北亭澗涸青煙緐未明復来日暫淂辟塵喧
塵喧不足辟班馬在&KR0588;樊遠想高堂君逝將反中園
發富州
駑拙謬承乏巡游至兹邦登危始出幽歷覽見長江
不與夷曠會焉得壮心降力小而任重民憂正紛龐
斯湏舉隐慝頽俗何由扛初下豊水舡爽氣夕浮窗
柔櫓奏長風中流鳴&KR1295;雙景晏川色淨巖際縣漁矼
行止欽聖則胡能守株椿
寄劉椽
住與魏盧亘談君在直廬會時春月和省事重踟蹰
聞子大夫椽廉厲久猶初羈孤限馳驅不能枉尺書
建康古名都自昔帝王居陳迹今具在斯人定何如
清吟足度日羹飯可無魚勿論爵祿事扵此自有餘
廟堂議賢寶匵美常安舒峩峩惠文冠四海將誰譽
嘉澤
嘉澤徧羣物山郭餘寒收日臨公舘静聊足散優游
古松含晚秀春桂吐新柔樹聲鳥語和苔迳蚓行周
念彼農畆士生涯託岩幽雖無豈弟賢亦免曠瘝憂
而我委素業布衣以敖游謬通金閨籍一志旅荒陬
還歸吏鄊部胡寕心不休深承采菲意終負伐檀羞
庭闈邇江外何時泝扁舟誰能違天命且𣸪盡人謀
度澤過關山
单車度大澤有似游梁山初飛鴈鶩徒辱在葭葦間
季冬隂風盛雨霰紛珊珊念我離大府行役何時還
朝臨昌邑浦夕指番易灣衝泥赴農村老屋夜不關
然薪設供帳風味猶百蠻蒸烘濕衣裳徒御相回環
極知道路難尤念奔走囏傳餐逮明燭飢渴未容慳
春和理稅駕且以慰衰顔
古干將
畟畟古干將經世不再見豊城匣已空龍亦久當變
百怪日夜出思爾一斷剸装佩美紛紛不尔真百鍊
又恐百怪飛翻著它人身麒麟或失所魍魎氣益神
不如且深藏慎勿干星辰我歌干將行庶爲君子陳
湏句曲
朝望湏句曲青枽被原野牛馬何茫茫盡在大隄下
隄高容可隐河水隄上流年去𣸪年来青蒲送行舟
借問行舟裏誰是回鄊客燕趙與東吳憧憧競晨夕
山中有老人白髮不可量自不緣年夀何因爾許長
泝漳水有懷在京二三子
晨發宜姑陼迤邐泝黃流天清鉦鼓和檣櫓隨川浮
南征卜利涉陽晷適三周野花明遠川時鳥詠芳洲
麥苗已含秀蘆笋亦吐柔一行被明命豈不職思憂
時物已具變未得吾行休眷眷二三子秉德聿宣猶
崈高諒能淑大業非人謀惡乎報終令庶以畣山&KR0588;
鵲来巢
靈鵲空中至栖我庭樹枝樹高不尋丈下有弄丸兒
朝騎庭樹府莫仰樹巢窺寄巢欲生子值此將焉為
是以舍巢去拮据忍如遺青天覆上林何息非所宜
物情非有異念亦頠其危倘逢爱護者鵲有𣸪来時
鵲聲但報喜說似主人知
盧鴻
在昔有志士隐居嵩高峰行義榘四海矯若人中龍
天子念治具詔書訪孤蹤既来亦竟往去就何從容
架巖結茅堂虚砌蘼蕪封身雖草土間道為世所宗
攀磴采石華引手接雲松朗揖謝汚瀆長笑𬗋煙重
不能諧聖君豈徒愧萬鍾安得起斯人千載已相從
和畣楊茂才
始我南山居與子共朝夕服事子尊君德義藹宿昔
焉知二十載萬變如頃刻漁釣負平生浩蕩隨所適
進慙負官義退愧尋幽迹而此山水間時勤問消息
夜深欵巖扄蘿月在屋翼清言溢前聞子學日有力
世好將未忘相資庶有得
春鴈
嗸嗸九春鴈整列鄊天端雖念洲渚幽已違霜雪寒
羣行旅陽土亦為稲粱難唼食曾未充知時詎能安
銜蘆領孤雛蕭蕭理羽翰明年還當賓勿興中路歎
范德機詩集卷之一
