范德機詩集卷之二
五言古詩
韓山曲
韓山白雲下遥見翠竹祠其祠何代人云是宋君時
里中有周氏子孝母深慈所以樂慈母不吝千金資
為母築别舘句帶好園池母曰我暇日臨眺良歡怡
夾山為夀藏死汝葬扵斯及死如母言攀恨無竆期
即舘奉母容洒淚松柏枝至今空澗阿幽鳥鳴殾悲
故老更為語母訓猶父師子亡孫已貴孫𣸪昌書詩
𬗋衣要黃金入侍白玉墀間歲万里至展省甚光儀
流水莫自急浮雲有餘思誰能和此曲為繼棘荆辭
二杏(甲寅)
北鄰杏一株身作龍盤拿直上青天中虚空高結花
南隣杏更好枝榦相交加三月二月時匝地堆紅霞
自我来京城寄居諸公家其地僻自阻茂樹繞窗紗
亦有桃與李盛節争豪奢雖富無可人紛紛亂如麻
晩遇此二杏突兀超塵沙嘗時好客来立旆遥咨嗟
欲去復顧戀往往至日斜我昔詞舘直羸馬道路賖
晨往昏黑歸无由領其嘉今我已投散終日猶枯查
朝暮出見之百匝虚簷牙而我又將去何由報緐葩
誓將適南郡辟地江之涯種此一万樹漫漫被荒遐
花成實給食收拾歲盈車此事亦易集但恐君疑誇
贈别白忻州
昔年上都門送君作太守今年太守来失喜狂欲走
問知郡中治稱冤不容口彊欲對酒哥愁引杯去手
古来選郡監本為奸慝糾豈宜肆其私鍜鍊易妍醜
幸逢賢執法白日雲霧剖快馬歸并汾且以慰慈母
失身落州縣兹事无不有君子善奉持凢百淑爾後
排難與觧紛吾愧魯連友明年江之南得寄消息否
檢校菊吟
百花已爛漫虐雨更及晨疾風吹青空好日䴡芳鄰
自知園居僻少與緐會親編篱種黃菊元不計秋春
昨朝新芽吐大葉已輪囷軒昂各有意未謂非其神
故廬陵雲下苦壌多荆榛孤芳久不見貫酒問遠人
雨後山莊圖
川容麗過雨百谷會新流溪路凌高轉佳木鳥鳴幽
我田横岫下黍稷歲可收不謂有生意乃𣸪見將秋
時從野老飲歡語載道周宇宙无終極此外更何求
道靈巖峽宿吳都人家
野飯寄峽寺重過已三秋雖若涉降險頗&KR0794;臨眺幽
風翻白練帶樹響黃栗留舊宅有主人无復識先猷
向者之名園老木隂相繆青山入坐席白水抱門流
自傾雞黍載感古心悠悠
谷口散暑
谷口月未上漁火出横塘門前面稲畦鼃黽襍風篁
童丱弄山墅今兹白髮長新歸稍結&KR0799;日傒江海涼
琴書散衡宇薬物布滿床謝告未緣衰以疾不得將
維時仲夏半織女當西堂常恐梧樹落莎雞戒衣裳
平生荷耒志經歲失豐穣此行庶無負海内膺時康
登石城驛亭
南游未是謫北行不當歸今旦能崇岡飄飄風吹衣
姑我在京時雙闕凝秋暉别来守竆海故國音書稀
窃祿滋媿負何時覩柴扉胡不依白日去即能如飛
驛楼俯平川其下白雲圍雨餘足稲梁可以信豐飢
去去道路遠王事母稽違
饒國吳氏晚香堂
大江秋佀練楚樹落清曉巖際不逢人翩翩數歸鳥
饒君庭宇静澗水黃花繞爛錦照天朗繁錢承露小
何當鵜鴂鳴誤識春事了焉知歲寒姿獨立西風表
乾坤有清氣欲少未易少搖落莫春期美人烟霧杳
立秋日分司書懷
清晨鐘鼓鳴海角金氣應芳樹哀蜩歇凛節亦已徵
如何向亭午毒熱尚吹甑是宜起居謬不與安飬稱
逝川无回波駕馬少返乘簮髮耻虚名&KR0588;園激高興
飄飄百年内過者已蹭蹬強學而有成庶以道自勝
將赴江淛大府校進士試會疾止建安驛
後山東眺郡城作十二韻
青雲建安郡人物故鍾秀承旭開芳樹凌虚列遥岫
溪聲涌夜長石角吐秋瘦漁沙府啚䜟仙室川浸&KR1543;
征塵汨炎毒服事弥奔奏淡淡鴻鵠舉蒼蒼鷹隼候
山英茗在瀹舘飯菰登豆勤渠相國誼忝窃大夫後
顧惟論賢能奚取推寡陋吾欲勑五丁雷電激宇宙
疾飛移万壑及此洗昏疚起為梅子真南厓掃丹臼
送畣里麻廉訪使(有序見文類)
龍節猗皇皇六轡忽如流聖主命大吏出按東南州
東南何所有榕荔蔽山&KR0588;深有險䟦履淺有佳敖游
綉衣闢庭戶法署若瀛洲提封憲令行霜日淨高秋
公来天為&KR0794;公去海生愁渺渺衆庶望為我少淹留
郊亭接烏石楊柳蔭清溝鳥哢方睍睆花林𣸪綢繆
吾聞古君子弗替進退憂昕朝正啚舊庶用慰忠謀
肇慶李知事會别至峽上阻風因以懷李
取别非云莫王事有程拘臨流逢執手𣸪念野踟蹰
季秋北風急遥遥别方艫出峽江始放迢迢波浪敷
仰天覺形全俯地會心娛暫淂珪組觧樂與漁樵俱
撫事悉觧后廻翔且湏臾滿秩不受更竟行諒非愚
贈李兄提舉之官豫章
公孫閤下士多佀魯諸生昨者聞高誼兹行起盛名
文亭南斗近征旆北風輕余亦懷鄊郡今猶滯帝城
關河驚半面霰雪念孤征芳宴絲簧咽新詩錦繍成
長途心果怯令節眼增明渺渺飢鷹度嗸嗸旅&KR1295;鳴
露凝秋浦白雲散夕堂清是物關流動何階計合并
會湏縈桂檝相共啜蓴羹徐儒亭前水因之幸寄聲
立春日和王翰林
北斗紅雲上西成皓雪邊歲華今若此宦味故依然
節轥荒冬後寒驅挾日先楼臺通帝極井散落人烟
登眺臨無際歡娛信有年客情關外地農事庾隂田
只有傷弦促那能效屐穿幾時歸檪社盡日接芳筵
寶鼎昇平瑞金旛淡蕩妍逶迤朱鳳集瀟洒白鷗眠
遠業嗟何就高名頼必傳道雖沾世用意漫逐時遷
顧遇煩頻數欣榮頗倍千江湖萬里興爛漫百花前
寄福建杜廉訪使君
臬府群王表言官百世公君王咨稷卨臺閣起黃龔
吳越聯閩服蠻夷偃漠風九州諸道右一柱衆流中
乕豹精神粛豺狼道路通青冥行勁銳白日貫清忠
斧繡飄秋隼泉阿達夜蛩壺冰元自潔瘴雨不勞空
賤子嗟何幸微心誓盡躬望来方切切告别匪匆匆
祗為文科重尤慙祖餞隆客魂銷海鵠病骨碎溪蛩
謬敢辭王事私嘗泣老翁髮緣思母白顔每應人紅
倘俠彛倫薄其如祿飬豐以兹三逕撫猶獲二天蒙
上幕刑雖間滄洲道未竆請將心萬疊寫入嶧陽桐
贈翰林宅山水圖
敏絶丹青手駈馳翰墨場力能移地軸藝直破天荒
素壁清風起蒼厓旭日光喬林支混沌巨石偃滄浪
鶴背夫容影牛頭薜荔香参差殊不謬奔峭亦非常
仙去遺真舘人来倚釣航向知萬里近不費一生忙
擬乞丹沙洞長尋碧草鄊松喬如可及結友更何方
奉觀百官迎香輿出南郊
聖治尊皇極天章達𬗋微礼宜崇報祀時則重瞻依
吉日初蠲策因&KR0588;肆太祈相君蒼玉珮卿士赤金圍
高管寒猶混清鞭晝漸稀合薌来北闕敷隊出南畿
夜雪侁侁過晨烟沈沈飛難叨惟帝澤獨敬在天威
礼楽寕元述哥聲合有歸從知堯德大不外贊巍巍
和謝友人惠范君用筆
毛君好伯仲枉駕及東堂盡縛曾无笇(蘇乱反)同行倍
有光欲飛隨燕上未化學龍藏盛賜懷个璧斯文託
一芒姓名渾偶合潤色奈何當且效峨眉老題詩西
上陽
詠古
五言在王國安所雕琢工肇及蘇李軰猶𣸪相冲融
往還离别者人情之所同正聲始微茫與世狎汙隆
遂令天地産山川與雲風鬼神百物怪屈曲歸磨礲
組繪麗群巧爭以為長雄雅道日以晦六義誰折中
後无述作者仰止泣麟翁
贈别羅元友教授之應昌
翩翩郡博士騎馬涉長道居庸關門北仲夏緜茂草
應昌信殊僻宅近今豐鎬雖當清冽鄉足以消熱惱
天家振文治造士克國寶延攬必時髦如何戀芹藻
驚風吹過雨川水白浩浩但祝慎馳驅歸来顔色好
感興
龍駕廽層霄隂衝伏照光聖人一萬歲有道過虞唐
我與二三子群珮爭翺翔玉京陳義問金匱發冥藏
春容麗藻繪晨色泫孤芳停思候物媚沉思欝難當
願及西北風馳之通建章
袁州謁韓祠已宜春臺晚眺
乘月泛脩渚凌晨訪崇臺曾甍匝地起疊觀凌雲開
時須炎夏首斗柄從南廽四周翠巘出六合清風来
王明猶日月憲令若風雷惠澤綠郊樹陳蹤蒼澗苔
鼓鍾代寂寞輪軫路裵徊聞兹守郡者自昔何雄㦲
百鳥見孤鳳衆星麗三台吏員鈞石寄法已豪分該
云胡畣臨眺遠揖謝英才
四月朔經楊林作詩奉命宣布郡縣值大
水蠶麥俱盡深念民生
吉日涉大川單舟若鴻毛搖搖遇順風泛泛凌雄濤
已過赤岸渚復宿楊林臯櫂師何心術在險益无勞
受命未踰期觸目歎所遭蠶熟麥再空萬口聲哀嗷
年時有災地白屋皆滔滔不能補分寸奚用徵秋豪
綸言本温厚下布肅官曹奉宣吾職尔庶用捄蕭騷
八月十五日公堂讌别作
悠悠我行邁去此粤山端遟名駐征車爰盡公堂觀
開筵俯城郭簫鼓集儀鸞謂欲戒醉飲重此良辰難
關門集會府僚友並征鞍更辭无别語但祝長加飡
役者四五人相從出林巒亦復路傍泣豈獨殊肺肝
况我离慈母朝莫偵平安送行各如許焉得不辛酸
秋日海康齋㞐
吟事久已落兹辰遇高秋冷冷空中籟襲我書帷幽
如何寒暑疾徑與大江流江流不復轉歲月已還周
游子去京華邈在天盡頭胡鴈不踰領眷眷非良謀
排雲挹飛觀金爵露光浮在遠心所仰胡為滯滄洲
茅屋足草花洵美難久留苟能一吾志斯道將何憂
懷丹丘奉寄元尚書
舉酒撫往日酒盡得離愁初謂歸心迫海天今已秋
虎豹守玉關宫殿天上頭青春白日和麟鳳俱来游
廣成攝四象安期扶九州下視汙濁世漂轉空烟浮
仙人要我来招我住丹丘豈非交不信景晏此淹留
明日鼓桂楫徑泛星河流高樓有長笛黃葉下滄洲
止酒
大鈞播羣物壌壌勞吾生得酒足痛飲何用身後名
所以戒飲酒豈矯世俗情昨日足歡笑今日愁思盈
多見桃李花語亂作棘荆反以飲召歡何以忘虧成
靡穀漢詔切喪邦周誥明奚必宇宙内獨有屈子平
曉出西郊
自春已及夏歲籥寝中更平旦西郊道始聞啼鳥殾
川晴樹氣嘉夕露枝條盈西峰近在眼白雲夾路生
一從違夙昔好懷欝難并未知高世意忽𣸪何以營
屠狗與漁釣俱足成大名卓哉箕穎客使我抱深誠
登西山頂還方澗作
弱質有貞向依依在物表謬當城闕隘放意竆昏曉
晨興理良轡啓途慮已悄白日滿澗阿林虚畣鳴鳥
幽尋晩適遇頗覺知者優俛仰古人迹逹生未為少
緬彼高翔禽凌空自鶱矯
秋江釣月
秋江明似鏡月色静更好之子罷琴来蘿逕初尚早
衆峰更滅沒横笛隔幽﨩我船爾櫂歌絲綸蕩浮藻
潛魚却寒餌宿鴈起夜縞離離不可招白鷺下烟草
高風桐庭士俊業渭川老同是釣魚人那應不同道
把酒酬清輝如何畣穹昊
郡中即事十二韻
儋耳九州外邈然在南荒周回數千里大海以為畺
古来非人居禽獸相伏藏自從中世来貢賦登明堂
其或失撫馭山薮更陸梁聚則成蜂螘散即駈牛羊
高結舞大鹵上衣不備裳殺戮乃酬勸誅之仁者傷
吾嘗七八月持節泛滄浪一旬錄郡獄詢事攷纖芒
問之守郡人莫識為治方但見西風多𪠘宇秋蕪長
聖哲戒忠信勿謂不足行及兹蠻貊邦始見斯道藏
出甘蔗州
清雨氣候變移船孤石根已行千里餘始驗初冬寒
暫觧霧露毒稍知江山寬新人異言語故事同憂&KR0794;
思昔夏后氏封建天南端伯業起句踐世遠子孫殚
無諸佐大業遂作漢王官身受閩君策白日海澄瀾
至今崇臺上列戟絢衣冠古来樹名節扵此事常難
惟有精英在青霄明羽翰
晚登南楼眺烏石九仙方山諸峯
自来閩中郡僑寓公宇偏身病縻服餌单居日如年
憲署歴三試愚庸寡所宣兹行臨辟道黽勉以周旋
日夕登高臺遥盻四山川山川亦云美宜與萬念捐
慈幃隔江關稚子目娟娟連夜夢新堂嬉戲在我前
祿食無寸補遠遊何當還東風號隂澤此土候氣先
草木相衰榮已復争碧鮮思及方春時買船向邵延
長歌蕩暄景吹笛玉臺烟行止欽聖訓莪著艮蒙篇
此豈不在人虚心以勉旃
四月八日訪閩粤王無諸古城遂至蓮花
峰下僧寺寺乃唐王審知祠
維夏氣清晏原薮樹蘢葱上弦適休暇游詠𬗋烟中
石澗演新流山苗含惠風肥苧膚隱白崇榴葉張紅
撫節警代謝未歸憂心忡承官尠政術但覺祿飬豐
句稽困日月始得始游騘觀看軄何補庶望禆至公
遺&KR0588;隐莎草廢刹在空濛而况塵境事斯理固有終
數日毒熱喜雨適立秋先三日也
夏末始炎毒沉憂坐匡牀起行无所之登高睇遐荒
問昔西風歸飄飄向何方往還不可期賴得天道常
聖主御大歴故可稽明堂粲粲白駱駝兹晨郊路長
念我伏遷次江海葉再黃旅懷抱焦火思濯寒冰鄊
忽来浮倉雨爽氣吹衣裳稲田已就穫晩種待新秧
微軀亦易持但願蒸黎康
新雨階除花薬倍茂田里生意懷之欣然
情至有述蕳諸作
久旱埃霧集間居寡高情微雨夜来至滿庭花薬生
長年憂里術退坐若无營偶携一榼酒得喚故人傾
念彼甿&KR0674;便勞生在偶耕荐飢苟不熟何以供王程
幸天沛時澤食息日已寕繕性衡門下寒飢无足驚
苦熱懷楚下
苦熱不可極念此西南風誰云灝氣遠乃在庭戶中
我家百丈下井上雙梧桐向夕集歸鳥未秋足鳴蛩
自從别家来江海信不通宛宛維桑思願從孤征鴻
夜夢白髮親歡笑携稚僮倚門望子歸未歸憂忡忡
東臯无良田何以待歲豐盛年將稱意无為學轉蓬
觀錢塘上人墨蘭二首
蘭以比君子所貴者幽深黯然空谷中遠為人所欽
志士秉美德如玉𣸪如金篤實而輝光芳騫出喬林
偶然為時出節義凛森森下惬烝庶望上當君王心
功名無所累宿好在雲岑
翰墨者誰子妙年出江關翦湏事浮屠游戲在雲山
時將騷臣意寫入尺素間嗟彼為形士長往不知還
其心猶有慕豈不薄茅菅學古寕為人誠念脩已艱
聖哲雖異代詎云不可攀
明月幾回滿
明月幾回滿待君君未歸中庭步芳草蝴蝶上人衣
誰念同袍者閒居與願違
蒼山感秋
蒼山秋意長池舘静而閟雨止脩竹間流螢夜深至
皇羲世云遠雅頌日凋弊舉手遏頽波誰識作者志
烏啼魯東門泗水不染袂後去三十年直可肩聖知
機關繫風化詞語特細事月落閉虚簾坐夢太古帝
揚眉順玉色盡發飬生祕勿謂仙學難此道可立致
酬申屠子廸
碧月出海底挂在青天中美人如明珠滄波思無竆
身非千歲逢欲逐萬里風願囙紈素衣託向孤征鴻
筠州東都遇雨
高林展夏綠杲日轉城岡四國金石流忽見飛雨凉
飄飄西北風亦𣸪至我傍我行初涉旬去意已傍偟
親交苦滯留川陸牙阻長遠行雖有命期至詎能忘
宵分睇南星命僕戒川航豈無他方願且反顔舊鄊
舊鄉寧非懷吾生未渠央
贈宣掾蒲瑛還静虚山房
掃地謝塵鞅坐誦聖賢書妙年陟府署𣸪食猶休居
聞子進脩地花藥羅齊廬惟静故能定有容當在虚
而虚乃非空飬之貴安舒苟能充至理德業將有餘
子本西蜀珍西南散簮裾問知其方俗有苦輪華胥
教化本自然匪學故有初况彼聲教敷封疆常晏如
清秋武昌郊氣霧夕開除誰能不重别執手以踟蹰
遠遊
遠遊非吾志偶堕天一角去就亦有期寕能計今昨
料理貧居士守書負西郭清心見古初德宅甘寂寞
杜門坐春深綠竹觧寒籜雖無清時賞幽意各有託
千載非長生松喬未足學焉知勾漏令不厭宦情薄
山中歸去来朝霞可以酌
述古
天下有大垣人自隐多𡵨任理忘恩怨何乃累吾私
元氣育萬物雨露豐悴之豐悴雖有恒還𣸪係其資
強者固弗已弱者自有期向者槖籥中竟是誰設施
美哉唐虞聖至治以无為
范德機詩集卷之二
