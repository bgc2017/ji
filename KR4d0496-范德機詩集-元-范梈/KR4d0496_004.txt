范德機詩集卷之四
歌行曲類
贈海康舉進士者
聖主徵儒用文學翩翩五士起海角元戎乕帳飛薦
鶚泮水成材玉新琢吉日舉薦鐘鼓作皇華大夫繡
朱襮快馬鑿蹄輪脫斵相送西風出郊郭問君此行
事何若扵莵要是赤手縳候鴈南飛不踰岳洞庭山
秋木葉落詞場先鋒奪霜鍔萬里青山上黃鶴明光
宮中問礼樂董生策有經濟略一朝聲名動河朔往
取青紫如六博前年礼闈開峻擢明當接武絲綸閣
歸来錦衣照&KR0588;壑人生無如進士樂烏乎人生無如
進士樂勖爾高步翔寥廓
送鞠
卧病高秋留海浦明日重陽更風雨杜門不出長蒼
苔令我天涯心獨苦籬角黃花親手栽近節如何獨
未開含芳閟采亮有以使君昨暯徵詩来凌晨試遣
霜根送畚玉雖微甚珍重極知無意競秋光往作横
窗歲寒供憶我初客天子都西垣植此常千株結花
年年應吹帽始信南邦事盡殊願得封培自今日何
間朱厓萬家室秋香端不負乾坤但願簫管亂疇匹
歸去来兮雖淂歸念歸政自莫輕違他日采英林下
酌誰向清霜望翠微
奉新縣楼對月望浮雲山李八百洞超然
有懷
白露浥宵桂月滿浮雲山遥想山中人與我身俱閑
少日曾陪供奉班流浪三千隨百蠻海水接天看不
足却歸萬壑聽潺湲累土成岳諒非艱蚤服玄英勘
大還金闕玉清名籍在不應猶自戀人間
閩州歌
閩州土俗戶不分生子數歲學繍文圍綳坐肆襍男
女誰問小年曾識君古来夜行斯秉燭今者衢路走
紛紛那更誅求使者急鞭箠一似雞羊群古来閨閣
佩箴管今者女工徵六軍雖復太平少征戰設有備
豫將何云去年居作匠五千耗費府藏猶烟雲官胥
掊克常十八况以鳩歛奪耕耘秪今棄置半不用民
勞竟是誰懽忻歲歲條章省煩費幸且不省無方殷
唐虞在上儉且勤後王猶復錦綉焚豈有䕫龍譲姚
宋不言忍使憂心熏觀風自是使者職作歌雖遠天
應聞
奉陪京城諸友遊南城尋&KR0588;尊師道場作
我本漁釣清江濱三生自是華蓋君往從竹浦拾明
月初向芝山尋白雲聞有仙人姓&KR0588;者舊廬正在燕
城下杖藜步步躡天梯千尺雲門净如&KR0904;門前水流
清且深朗如石鏡開煩襟中有幅輪碾浩劫多見聽
者無知音高莫高兮嵩山之中岑幽莫幽兮壺嶠之
雲林萬金買間不易得一到城市無歸心堯舜之事
俱寂寞獨劉一人在&KR0588;壑問渠羽駕来仙壇夜夜疎
星迷皓鶴我為長春行興在碧草間白日又欲暮浮
雲无時還十年住天都塵土汙客顔扵此意不惬泠
然遂懷山更將携手上烟蘿曾是軒轅弓劔過我来
正値五月半青天漸少綠隂多每思東山公興来恣
婆娑左持玉麈揮俗客右引采扇遍天娥明時豪逹
盡如此逝且不樂今如何我亦欲喚細腰舞白馬䭾
酒金叵羅誠恐道人嗔我慢空遣弟子来相看上堂
椎鼓日色晏孤我青精白石飰黃金臺前春已歸海
榴花發乳燕飛同行佳人莫相違相思更贈女蘿衣
贈劉山人遊湖南
楚山高高楚水清之子西還𣸪遠行手持空縣寶月
鑑人中到處測公卿楚有羈臣面如削千載姦䛕膽
驚落誰能早向太平年識得聲名䓁光岳洞庭湖上
莎草生湘娥祠下鷓鴣鳴與人言必據忠孝豈獨賣
卜嚴君平子言亦是蜀州士家寄錢塘小江涘九野
飛鴻逐便風行色將我泛湖水湖水上幾時来自古
生才湏世用試為今人青眼開
搗練圖
深宮佳人白日長夜感蟋蟀鳴中房起視河漢心回
皇雲鬢籠鬆分作行清水如天收素練翠蛾帶月杵
玄霜轆轤无繩金井悄邊頭不見梧桐黃裁縫熨貼
㘴在牀載玄載黃公子裳制成不遠煩寄將但見寒
暑彫三光身体甚適平時康君不見古来邊庭士雪
&KR1062;關河征戰多折盡衣裘淚如水
題李白郎官湖
當時郎官奉使出咸原仙人千里来相迎畫船吹笛
弄綠水何意芳洲遺舊名唐祠蕪没知何代惟有東
流水長在黎侯獨起梁棟之彷彿雲中昔軒蓋南飛
越鳥北飛鴻今古悠悠去住同富貴何如一杯酒愁
来无地貯西風大别山高幾千尺隔城正與祠相直
青猿夜抱月光啼挂在東湖之石壁黎侯本在斗南
家枕戈猶自憶烟霞秪擬將身報天子不負胸中書
五車昨者相逢玉闕下别来幾日秋瀟洒黃葉當頭
亂打人門前繋着青驄馬君今歸去釣晴湖我亦明
年辭帝都君過湖邊定相見為問仙人安穏無
王氏能遠楼
遊莫羡天池鵬歸莫問遼東鶴人生萬事湏自為跬
步江山即寥廓請君得酒勿少留為我痛酌王家能
遠之高楼醉捧勾吳匣中劍斫斷千秋萬古愁滄溟
朝旭射燕甸桑枝正搭虚窗面昆崙池上碧桃花舞
盡東風千萬片千萬片落誰家願傾海水溢流霞寄
謝尊前望鄊客底湏惆悵惜天涯
梁掾枉教冬菊之歌仍韻荅貺
中書省郎梁茂才嗜好雅與時流乖休衙歸来緊閉
戶剥啄或爲幽人開屋前枯楊千萬樹屋後官槐傍
官路别起新亭翼瓦間晝閱黃花夜吟句自别仙城
白兔公采英泛菊九秋同江清木落寒鴈遠我思古
人煙浪中彼美人兮無此美不見憂兮見之喜本是
千嵓萬壑姿如何肯落君家裏昨夜遣詩兒過門挑
燈三誦月黃昏更酬迭唱未足報要湏共倒花前尊
君不見長安富兒買歌笑意擲千金惜年少桃李如
今不似春勖子含和保貞曜
錢舜舉畫馬歌
錢君畫人勝畫馬安得名驄妙天下青雲隱約見龍
紋有意軒昂駃華夏圉官山立頎而髯朱衣黑帶高
帽尖問渠掌握詎有此牽控寕知人女嫌君不見才
士受束縛往往因之縦寥廓
杏葉黃
杏葉黃天雨霜穹窿携日照八荒回光照見白玉堂
堂中美人雙鳴璫中宵抱被直西廂忠君爱親兩不
忘奈何零露沾衣裳清曉楼頭見征鴈不如謝官歸
故鄊
題姑蘇丁氏一樂齋
人生開口日幾何一日所得亦已多請君為我酌美
酒我當為君歌樂歌堂上仙翁紫錦袍堂中碩人冠
嵯峨瑶池日遟眩五色椿樹春生交萬柯借問綵衣
行者誰丁家令緒如絲蘿兄弟無故父母存此語未
必慙鄒軻况昔知君在朝列贊教國胄懸瑲珂當時
權倖悉故舊青紫可拾不肯阿扁舟一去江海遠事
實由已非由他他人束縛我掉手此又一樂信所過
要當高名日益昇使廉如華分如河歸掩茅齋坐清
杳松竹交蔭花成窠丈夫所就類如此劍絶即與浮
雲摩聊題長歌送君去出門咥笑臨鷗波
贈彭生
自来西垣二月吉品裁良士無虚日上感天子大聖
明下知朝政靡闕失耳聞目見心所然莫此名郡彭
君賢辭官歸飬終二親流水二十有四年古人作官
計百世今人動作晦朔計赤面持籌舞銓吏哀哉賢
愚同一致豈知彭生後時寵更二十年猶如至耕田
足雨稲刺波種樹繞天花照地未知羲和多少事但
願堯舜一萬歲千鍾有待亦人情尺璧無瑕乃士貴
四牡以之不為傷蓼莪以之不為廢王人若徵雅道
闕清廣朱弦倚三二美哉彭生淑慶源孝子亦在忠
臣門幾人嘆嗟向穹昊下馬指點銅臺村
侏儒行
君不見東方朔長九尺餘不如侏儒長三尺朝捧一
嚢錢夕竟飽死𣸪何益死者不可作飢者食有餘堂
堂之軀天所命生之短者續則悲嗟哉世之人羡彼
侏儒復何為
轆轤怨
門前水揚聲似雨幽人當窗碧弦語東里征夫去不
歸一雙蛾眉鏡中舞年年井上攀轆轤勞心只恐秋
葵枯他家種得長生草梅花落盡青青好
田君寫真
田君力幹成霜鐡一筆能開萬豪傑總是人間敵海
愁但自不忘泓穎别我所思兮大江濆欲往致之道
路分安得煩君寫作巫山與洛中有美人兮泛波上
之遊鴻行巖巔之素雲烏乎此君不可見獨立乾坤
淚如霰
贈鄭元澤别
燕城閉門百花節鄭郎騎驢索我别示我高人王右
丞輞川之圖澹明滅一從辭山去吳越寤寐鄊關五
情熱偶逢此卷即欣然人間何處無竒絶虞生教授
司成舘文字精神萬人傑品題一百二十言一言不
作溪山說卿云亦有溪山趣事與虞言當合轍贈朋
與親各有義頗媿紅塵驅蹇拙更欲相留度小春夜
深縞杏都成雪平旦何以畫荅圖爲觧臨江雙珮玦
張月梅子昂竹石圖歌
近来海内寫竹石集賢學士有李衍吳興翰林公更
神大抵不令石作板半幅䔥蕭烟霧枝如卷中有千
尺竒洞穴常起鬼神疑嵩華衡岱狎童兒金溪處士
清似鶴携此隨秋訪幽壑我憶爲公故寮吏細撫遺
書雙淚落吁嗟翰林今世無一筆猶可重江湖鳴鳳
之下出瑾瑜高風况足勵頑夫
西黎歌
一十三縣海之州四城結帶相綢繆中有羣黎集百
峒耕鑿不知堯舜憂手扶長弓架鈎箭白馬白似雪
花片此又外黎漸漢習仇殺從前如旅勸春花滿山
禾滿皐婦饋壺漿夫血戰曾不如深居不識礼教人
又誰使之郡若縣黎霧山高裹白雪哀猿驚鹿夜深
聞下瀨戈舡今已遠行人猶說路將軍
掘塜歌
昨日舊塜掘今朝新塜成塚前两翁仲送舊還迎新
舊魂未出新魂入舊魂還對新魂泣舊魂丁寕語新
魂好地不用多子孫子孫綿綿如不絶曾孫不掘玄
孫掘我今掘矣良可悲不知君掘又何時
望瀛海一首送危太樸之四明兼蕳廉訪
鄧使君翰林袁侍講
危君英妙年獨往志千載天馬出名駒空行見風采
昨日銜書到空谷甚欲留之不能得九月開帆指四
明要逐高秋望瀛海海水上接天漫漫世人不知此
别難當君夷山碧嶼日是我對月永夕猿狖啼青巒
江樹葉飛天雨霜江上吴歈思斷腸窈窕徐家兒與
女却望蓬莱如故鄊君行却向三山望雲霧軒窗六
鰲上東方雖樂不可以久留歸獻仙公白雲唱西過
錢塘遇順風為拜湖南持斧翁會稽學士臥雲島朱
絃流水鳴孤桐道我寄語莫忽忽送君有情亦如海
海水有盡别意無終窮
重登興真觀小楼
舊倒顛新起小楼明且鮮道人不慣飬白
鶴食豕却来堂下眠偶聞使者薄暮至攷鼓撾鐘吟
昊天春茶煑就且莫試慷慨憑高詢往年
至日行
長安夜半通明光羣公冠佩列鴈行秦壇三成樂萬
舞布衣類得齊鳴璫小官需次秪自賤當日再拜謝
日長多少朱門圍豔質何當起視東方白
得黃太史重碧拈春酒輕紅擘荔枝十字
扇面以歸友人
豫章先生行孝友作書往往心應手想當揮汗臨風
時不在荔枝與春酒竹枝歌中喜鵲鳴食蓮感秋思
弟兄素紈便面大如斗送與君家作千夀
孟先生
孟先生爱青山看山累月出不還蹇驢長笑天地間
杖頭酒壺時取酌身湏飢病多容顔往時佳句動明
主富有聲名無比數先生遇之亦不驚去卧南山紫
蘿雨嗟吾豈是先生徒朝朝飽飯謁禁廬暮歸却向
衡門趍刻畫造化論錙銖但有千載名衆人不知而
已獨信非其愚未知吾師先生先生師吾孔子不師
周公吾亦聊以自娛嗟哉先生獨不得相與扵同世
雲龍上下遊八區
十月一日颶風後奉和廉訪使
海上颶風久不来一日示我破柱雷乘此便欲歸蓬
莱炎州四時无落葉大木不效軀榦折怪事何止犬
吠雪蓬門土銼雖足怜日月晝夜行青天借爾楚竹
洗蠻烟
奉觀許尊府遺墨
奉常許君玉色立手抱父書紅錦襲紛茫蜀令九霄
神抉摘郢州千首&KR0668;鍾張雖云世已遠任趙未可肩
相及葉滿天地雨聲急我縦覧之重扵邑却憶風雷
昨夜顛萬壑起盡蛟龍蟄不然尺素尋常耳何日䔥
䔥百靈集草堂驚怪不敢留至寶豈復能輕酬還君
子孫世善收扁舟歸弄江湖秋
夜上烏巗
扁舟夜傍烏巗宿然火上巖尋古祠老巫輟睡啓神
戶牽幌請官窺漢儀漢家將軍利扵鶻征行往往皆
良竒當時光武皇帝聖舉以善馭皆周知將軍再出
定竆粤忠義耿耿光精垂不然夷祀已千載何定至
今歌舞之高縣銅鼓五獸缺以手摩拂增深悲娛蚣
霄行蛛網結不識欵書何歲時庭中蕉葉照石面猛
乕出谷靈風吹澤魚導從吏扶掖欲留頗復愳深危
登臨有客動必戒况此星露景倭遟獨立蒼茫問横
浦明日江山勞萝思
朱鍊師洪厓丹井歌
城西山相鈎連隔水照見欎藍天中有夫容碧然
真人手持綠玉杖瀛州一去茫无邊谷巗歴落挂飛
斗楼閣崔嵬凌紫烟古松當道石作根松下寒瀨萦
潺湲百花盡遶諸峯前前有神龍藏九淵赤鱗蜿蜒
過千尺四海豐登長晏眠堯舜在上位佐命皆惠宣
豈如秦漢王焼丹學飛仙白玉之牒黃金編楼舡美
人去不旋窮極耳目欲思比松肩焉知清静化乃可
與長年
古杉行
丹陵觀有古杉屹如雙闕當雲門云是鍾君之手植
君去此樹餘空村尾搖翡翠梢八表根結蛇蛟行九
原幽邊豈無鬼神護深處直形天地恩一方拆裂引穿
&KR1543;猶是百年燒火㾗蒼皮樹裏漸欲合始知草木有
道存或云下有丹火伏四時地底皆春温神還𣸪壮
此其驗疑是自此無傳喧平生政坐嗜竒古来看適
值寒冬昏長歌沈思遶其下夜半月高松露繁飄摇
葉縣鳬舄影牢落豐城龍劍魂何當喚起博物者共
騎黃鵠凌昆侖
題皮野逸亭
方丈新亭隐藂篠下有長風蔭清沼杖間白日漏遊
絲空外青烟送飛鳥人生百歲今半之更百千歲將
奚為麻姑自是好風骨按行蓬島歸何時
范德機詩集卷之四
