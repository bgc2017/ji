升菴集卷二十四明楊慎撰
七言古詩
提學陳西漁品士亭歌
君侯品士如品竹品士亭臯森種玉擬占易象玩蒼筤
逝將詩興歌淇澳洊雷半夜籜龍驚嶰谷先春紫脱生
脩纖一一如人立節足聲聲學鳳鳴伶倫律管迷宫徵
千載元聲元不死文章迥出珊瑚枝簫韶猶在瀟湘水
黑頭心期汗青日獨騎魯麟續魯筆禮樂攻吾化雨滂
藻彝繪帝卿雲密赤闌西面最宜秋靈籟沉沉顥氣浮
手中九苞屬天匠眼前萬物供冥搜江湖那容閒袖手
三山六鼇亦何有只今赤管輝金章豈數當年靳許昌
甘露竹花何漠漠此地容無此亭著乾坤光燄燭滇&KR1980;
早晩勛華上阿閣
錦津舟中對酒别劉善充
錦江烟水星橋渡惜别愁攀江上樹青青楊柳故鄉遥
渺渺征人大荒去蘇武匈奴十九年誰傳書札上林邊
北風胡馬南枝鳥腸斷當筵蜀國絃
贈韓飛霞
往年見君黎州城荒林明月尾虎行凸杯百罰醁&KR1641;酒
么絃四犯玲瓏聲十六年來若反手天涯白髮逓相驚
君今結舫漁磯宿愁霖我住癡禪屋空江瑟瑟縈霜葭
濕磴層層阻雲木晴風何日颺茶烟策杖相求慰幽獨
紅蕖引用李長吉體
紅蕖羅韈豔長江苔錢翠膩弓鞋幫邯鄲步弱西陵遠
螓蛾欲飛玄的雙妙鬘雲盤巫螺淺垂柳梳梳花剪剪
魚尾霞烘卵色天紫磨金輪月夕圓衍波遥逓綃宫牋
素女多情愁牉絃
櫽括劉緩李巨仁及古鏡銘語
君家寳鏡何年世土花苔葉新開翳茱萸匣掩鷓鴣斑
珊瑚臺掛蟾蜍疐臺是軒轅鏡姓温背後銘文宜子孫
海氣空濛若圓㡠勾闌匼匝似城門雄鳳雌凰本自雙
左龍右虎順隂陽繡戶無波菱自動紗忩不夜月恒光
上有仙人不知老渴飲玉泉饑食棗嫦娥休上廣寒宫
偓佺同住蓬萊島
為唐池南題秋江遠眺圖
秋空泬寥秋影闊魚尾霞收雲一抺千崖有靄風落山
萬壑無聲水歸末&KR1166;枒老木拏虬龍槮槭平林叫鶬鴰
不聞金籟似竽鳴但見翠微如黛潑窣堵僧睇迥不昏
略彴樵行危易怛一彎赤燒楓人明萬㽦黃雲稻孫割
尋穴玄駒迷東西卜樹烏鴉相叫聒詞客頻將技癢搔
畫工欲把天機奪老倦捫蘿與攀葛倚闌獨把吟髭捋
遥岑寸碧天杵倚遠目雙明海月掇開樽披圖興不淺
烏絲欄界玄霜沫為君走筆賦新詩却笑蕭郎擊銅鉢
賦得千山紅樹圖送楊茂之
蕭郎雅工金碧畫愛畫碧雞與金馬畫作千山紅樹圖
行色秋光兩瀟洒搖落深知宋玉悲登山臨水送將歸
丹林初曉清霜重紫谷斜陽赤燒微故人辭我故鄉去
滇樹遥遥接巴樹桑落他山共醉時楓香客路銷魂處
白首遐荒老未還流波落木慘離顔錦城紅溼那能見
千里隨君夢裏攀
後神樓曲有序
司空南坦劉公(元瑞)慕陶貞白茅山樓居足不履
地之事而未構樓也待詔文衡山為繪樓居圖俾
神栖焉射陂朱子(曰藩)作神樓曲余櫽括其意為
後神樓曲
安期昔製神樓散射陂今作神樓曲神樓主人南坦翁
欲往從之限空谷吾聞仙家五城十二樓樊桐方丈繞
瀛州長風引舟不可到環中根像空神遊坦翁元是神
仙流何年飄然下丹丘天庭摛藻掞鸞鶴雲軿立仗鳴
華騮北斗南宫不肯住掛冠歸來營菟裘碧瀾罨畫開
苕霅紫烟縈帶彩雲夾新波菱榜泛青翰過雨蘋風爽
烏帢人間九罭播聲詩天上五龍傳睡法青李遥看尺
牘來雀羅净掃昏眸開凥輪神馬馳萬里坐我赤明龍
漢臺一氣孔神存中夜手翳華芝海若詫中有真人巾
金巾授以靈文老復姹玄珠纍纍蒼玉鳴烽沉柝閴歌
太平豐屋天翔鬼瞰室廟謨何用談佳兵遊仙夢覺聞
清嘯載賡清潤連清調願從廣成順下風肯許襄童窺
末照咸池濛汜紛如馳扶起混沌須神毉他年合遇神
樓散約公海上尋安期
高縣義士行
山都水都蠻寨連九絲之城如絲牽鴉飛不到山勢惡
篻簩剡戟生愁烟沿村殺兒將女去黃雞白犬不得眠
主兵不救城郭遠含冤茹苦徒呼天高縣義士譚金錢
鳴儔嘯侣排戈鋋衆寡不敵吁可憫捐軀舍生遭霣顛
至今里社傳靈異表厥坊宅榮陌阡何當尸祝慰毅魄
以配九歌國殤篇我今感作義士行他年貞石堪銘鐫
普市
孤城比屋雪封瓦重露濃嵐冪四野飄颻風凹巧回鳶
凝涸冰槽工溜馬倦客落日投主人冷突無烟炊濕薪
敢辭白首禦魑魅眼見木夫尤苦辛
赤虺河行
君不見赤虺河源出芒部虎豹之林猿猱路層冰深雪
不可通千尋建木撑寒空明堂大厦採梁棟工師估客
穿蒙蘢此水奔流似飛箭縛筏乘桴下蜀甸黯淡灔澦
險倍過海洋流沙爭一線誰驅烏鵲役黿鼉秋濤夏潦
息盤渦栢亭雲屏濟川手奠民枕席休干戈安得脩為
夷唐道鐫刻靈陶垂不磨(赤虺河即唐武后世征雲南檄文所云赤虺河也虺呼為)
(水音相近爾)
寄題陳海樵息柯亭
海樵仙人居海濱偓佺羡門為主賓一口汲盡東海水
海底珊瑚樵作薪邇來又逐雲中侣鱗宫貝屋難留住
六月一息逍遥遊斧柯掛在珊瑚樹
與劉虚湖醉對白石畫舫亭
七十二年老遷客騎馬復走滇雲陌二妙風流絶代無
談笑渾忘窮海謫畫舫亭前花正開佛桑含笑粉紅腮
畫圖更愛韓熙載一幅嬋娟進一杯
華燈引琴思漢調
燭龍潜耀顧兔微金缸委照玄夜暉蘭䐧吐焰芙萼葳
熒熒火齊歕煙璣九枝絢爛虹九圍丹鯨樹鬐蟠彩翬
長明掃暈蛾停飛啼鳥聲緯璁瓏扉東山戎旅吟伊威
鳴梧高張黼低帷背壁抱影鼓思歸星翻漢回海漏稀
題扇贈張愈光
張子扇頭水墨痕畫我讀書秋樹根天涯對此各感慨
我未成歸子苦奔空谷白駒形影瘦南山玄豹風塵昏
孔明廟前老栢樹商聲激越歌無句門外僕夫引西路
點蒼璘璘莽回互
辛夘除夕飲潘郎金斗歌
主人新得黃金斗好客尊前為余夀招搖揭柄轉春星
沆瀣騰波挹仙酒天涯今夕歲云徂痛飲狂歌夜良久
乍可用爾為鴟夷萬事盡付持杯手君不見商彝周鼎
徒聞名見之不識人不取
謝周徤夫惠易冶劍歌
仙翁劍客元同流昆吾歐冶誰能儔鑄成寳刀戛琳璆
蛟龍宛轉盤斗牛上有欵識燦銀鈎隠隠起如雲色浮
天吳俛首黔羸愁白日犀塵不敢留却鼠鳴鴻赧然羞
使君得此自玄州太行剛風鷹隼秋何物妖魅干天囚
一揮可當萬貔貅歸神日母抱地喉霜稜霞燄夜不幽
獨騎赤驃馬棗騮身披昂藏日本裘上黨霧宇搴蜺幬
星沙月&KR1208;輝滄洲天門狺狺虎豹彪瑶臺佚女之蹇脩
歸來菌閣與蕙樓水擬方壺山擬緱吹首一吷嗤莊周
生平不能作蒯謳乍可公孫舞纏頭蓬髮濡墨驚潜虯
雲岑仙人意氣投解后贈我千金詶沉烽静柝無國仇
含光承影將何求夸蛾巨靈機已休洞庭君山如苔漚
他時相携員嶠遊
禹碑歌
禹碑在衡山絶頂韓文公詩云岣嶁山尖神禹碑
字青石赤形模奇科斗拳身薤倒披鸞漂鳳泊拏
虎螭事嚴跡閟鬼莫窺道士獨上偶見之我來咨
嗟涕連洏千搜萬索何處有森森綠樹猿猱悲詳
詩語始終公盖至其地矣未見其碑也所謂青字
赤石之形模科斗鸞鳳之點畫述道士口語耳若
見之矣發揮稱贊豈在石鼓下哉迨宋朱張同遊
南岳訪求復不獲後晦翁著韓文考異遂謂衡山
實無此碑反以韓詩為傳聞之誤云再考六一集
古錄趙明誠金石錄鄭漁仲金石略之三家者古
刻昈列無遺獨不見所謂禹碑者則自昔好古名
流得見是刻亦罕矣碧泉張子得墨夲於楚持以
貺予予撫卷而歎曰嗟乎韓公所謂事嚴跡閟者
信夫不然何三千餘年而完整無泐如此何昔之
晦何今之顯晦者何或翳之顯者何或啟之天夀
珍物神飫吾嗜不必以生世太晚為恨也已作禹
碑歌以紀之
神禹碑在岣嶁尖祝融之峯淩朱炎龍畫傍分結搆古
螺書匾刻戈鋒銛萬八千丈不可上仙扄靈鑰幽以潜
昌黎南遷曾一過紛披芙蓉搴水簾天柱夜瞰星辰下
雲堂朝見陽輝暹追尋夏載赤石峻封埋古刻蒼苔黏
拳科倒薤形已近鸞漂鳳泊辭何纖墨夲流傳世應罕
青字名狀人空瞻永叔明誠及夾漈集古金石窮該兼
昈列箴銘暨欵識横陳&KR2218;䵻和釡鬵胡為至寳反棄置
捃摭磨蟻捐烏蟾又聞朱張遊岳麓霽雪天風彯佩襜
搜奇索祕跡欲徧舂倡撞和詩無厭七日崎嶇信有覿
一字膏馥寧忘拈非關嵽嵲阻登陟定是藤葛籠窺覘
好古子生嗟太晚拜嘉君貺情深忺老眼增明若發覆
尺喙禁齗如施箝七十七字拏螭虎三千餘歲叢蛇蚺
憶昔乾坤漏息壤蕩析蒸庶依苓槮帝嗟懷襄咨文命
卿佐洚洞分憂惔洲并渚混沒營窟鳥跡獸迒交門簷
朅來南雲又北夢直罄西被仍東漸黃熊三足變鮌服
白狐九尾歌龐袡後乘包湖受玉籙前列温洛呈疇䶲
永奔竄舞那辭胝平成天地猶垂謙華嶽泰衡祇鎮定
欝塞昏徙逃喁噞文章絢爛懸日月風雷呵護環屏黔
君不見周原石鼓半已泐秦湫楚詛全皆殱此碑雖存
豈易得障有嵐靄峯嵁巖跫音夐絶柱藜藿弔影䫻瑟
森櫹柟湘娥遺佩冷斑竹山鬼結旗零翠蘝造物精英
忘洩露祇恐羽化難留淹欲摹拓本鐫崖壁要使好事
傳緗縑著書重訂琳瑯譜裝帖新耀瓊瑶籖麝煤輕翰
蝉翅榻煩君再寄西飛鶼
升菴集卷二十四
