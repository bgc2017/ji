升菴集卷七十九明楊慎撰
瓊花
揚州有蕃釐觀觀中有瓊花即陳後主所詠玉樹後庭
花曲云瓊樹朝朝新也其花後萎好奇者云瓊花無種過
矣宋傅子容詩云比瑒如礬總未嘉要須博物似張華
因看異代前賢帖知是唐昌玉蕊花注云唐楊汝士云
唐昌觀玉蕊以少故貴王汝玉名為玉蕊王介甫名為
瑒花取其色白也山谷名曰山礬以其可以供染也即
今之梔子花佛經名薝蔔花本草名越桃劉禹錫詩玉
女來看玉樹花異香先引七香車攀枝弄雪頻回首驚
怪人間日易斜張籍詩云五色雲中紫鳳車尋仙來到
洞仙家飛輪回首無蹤跡惟見斑斑滿地花王建詩一
樹瓏璁玉刻成飄廊點地色輕輕女冠夜覓香來處惟
見階前碎月明注云唐元和中唐昌觀中玉蕊花盛開
有仙女來遊取數枝飄然而去余謂此說未必然盖因
劉張詩有玉女雲車飛輪回首之句遂傅會其說又因
仙女取花飄然而去遂傅會天下無種之說不知詩人
詠物托言也滇雲處處有之村姑采插盈路仙女亦何
多乎
楟花
孝子傳尹伯奇採楟花以為食注楟花山梨也山梨今
名棠梨其花春開採之日乾瀹之可充蔬
蓬花
蓬花如毬風起則轉(太白詩注)
梨花
梨花有二種瓣圓而舒者其果必甘缺而縐者其果必
酸此園丁有驗之言亦物理也
海紅花
菊莊劉士亨詠山茶詩云小院猶寒未煖時海紅花發
景遲遲半深半淺東風裏好似徐熙帶雪枝盖海紅即
山茶也而古詩亦有淺為玉茗深為都勝大曰山茶小
曰海紅
欵冬花
欵冬花即爾雅所稱莬奚顆凍者紫赤花生冰中十二
月雪中出花郭緣生述征記云洛水至冬凝厲則欵冬
茂悦層冰之中傅咸欵冬賦序曰余曾逐禽登于此山
于時仲冬冰凌盈谷積雪被崖顧見欵冬勃然始敷佛
經云朱炎鑠石不靡蕭丘之木凝冰慘慄不凋欵冬之
花乃知唐詩僧房逢著欵冬花正十二街頭春雪時也
詩人之興于時物如此
伊蘭花
蜀中有花名賽蘭香花小如金粟特馥烈戴之髮髻香
聞十步經月不散曾少岷為余言此花之香冠于萬卉
但名不佳余按佛經云天末香莫若牛頭旃檀天澤香
莫若詹糖薰陸天華香莫若伊蒲伊蘭則伊蘭即此花
也西域以之供佛後漢書所謂伊蒲之供也蒲即菖蒲
花世不恒有貴其難得耳
石楠花
李白詩風掃石楠花魏玉花木状言石楠野生二月者
花實如燕子曲阜古城顔回墓上有石楠二株大三四
十圍土人云顔子手植之木
薝蔔花
薝蔔花即梔子花也陶隱居云其花剪刀六出㓨房七
道
旌節花
太平廣記引黎州圖經云黎州漢源縣琉璃城有旌節
花去地二三尺行行皆如旌節蘇子由詩綠竹琅玕色
紅葵旌節花借喻葵形非謂旌節即葵也
末利
茉莉花見于稽含南方草木状稱其芳香酷烈此花嶺
外海濱恒多自宣和中名著艮嶽列芳草八此居一焉
八芳者金蛾玉蟬虎耳鳳尾素馨渠那茉莉含笑也洛
陽名園記云遠方奇卉如紫蘭抹厲王梅溪集作沒利
又作抹利陳止齋集亦作沒利朱文公集作末利洪景
盧集作末麗佛書翻譯名義云末利曰鬘華堪以飾鬘
北土云柰晉書都人簮柰花云為織女帶孝是也則此
花入中國久矣
蘇蜜那花
佛經謂柳曰尼俱律陀木覆盆子花曰蘇蜜那花余題
大理三塔寺佛會云尼俱律枝洒淨蘇蜜那花點燈用
此二事也
荔枝
白樂天荔枝圖曰荔枝生巴峽間形状團團如帷盖葉
如桂冬青花如橘春榮實如丹夏熟朵如蒲桃核如琴
軫殼如紅繒膜如紫綃瓤肉潔白如冰雪漿液甘酸如
醴酪大略如彼其實過之如離本枝一日色變二日香
變三日味變四五日外香色味盡去也此文可歌可詠
可圖可畫歐陽公詠荔枝詞曰絳紗囊裡水晶丸亦妙
荔枝六言
曾吉甫荔枝六言二首其一云蕉子定成噲伍梅丸應
愧盧前金谷危樓魂斷白州舊井名傳其二云紅皺解
羅襦處清香開玉肌時繡嶺堪憐妃子苧蘿不數西施
杜工部荔枝詩
杜子美詩側生野岸及江蒲不熟丹宫滿玉壺雲壑布
衣鮐背死勞生害馬翠眉須杜公此詩盖紀明皇為貴
妃取荔枝事也其用側生字盖為廋文隱語以避時忌
春秋定哀多微辭之意非如西崑用僻事也末二句盖
昌黎感二鳥之意言布衣抱道有老死雲壑而不徵者
乃勞生害馬以給翠眉之須何為者耶其旨可謂隱而
彰矣山谷謂雲壑布衣指後漢臨武長唐羌諫止荔枝
貢者此俗所謂厚皮饅頭夾紙燈籠矣山谷尚如此又
何以責黃鶴蔡夢弼輩乎
曾子固荔枝狀
陳紫出興化軍祕書省著作佐郎陳琦家於品為第一
江綠出福州類陳紫差大而香味盖為次也方紅徑可
二寸色味俱美荔枝之大無出此者歲生一二百顆而
已出興化軍尚書屯田郎中方蓁家紫種似陳紫實大
過之出興化軍小陳紫實差小出興化軍宋公荔枝實
陳紫而小甘美亦如之出興化軍宋氏世傳其木已三
百歲藍家紅泉州第一出尚書都官員外郎藍丞家周
家紅初於興化軍為第一及陳紫方紅出而周家紅為
次何家紅出漳州何氏法石白出泉州法石院色白其
大次於藍家紅綠核出福州荔枝核紫而此獨核綠圓
丁香丁香荔枝皆旁蒂大而小銳此獨圓而味尤勝右
十四種皆次第著於錄虎皮色紅而有青斑類虎皮出
福州牛心以状名之長二寸餘皮厚肉澁出福州惟一
本玳瑁色紅而又有黑點類玳瑁出福州城東硫黃以
色類硫黃朱柿色朱如柿出福州葡萄荔枝穗生一穗
之實至二三百顆然其品殊下蚶殼以状名龍牙長可
三四寸彎曲如爪牙而無瓤核出興化軍然不常有水
荔枝漿多而淡出興化軍蜜荔枝以甘為名然過於甘
丁香荔枝核如小丁香大丁香殼厚色紫味微澁出福
川天慶觀雙髻小荔枝每朵數十皆並蒂雙實真珠荔
枝團白如珠無核荔枝之最小者十八娘荔枝色深紅
而細長閩王王氏有女第十八好食此因而得名女家
在福州城東報國院冡旁猶有此木或云物之美少者
為十八娘閩人語元人詩青銅三百一斗酒荔枝十八
誰家娘將軍荔枝五代時有此官者種之因以得名出
福川釵頭顆荔枝顆紅而小可施釵頭粉紅荔枝荔枝
深紅而此以色淺為異中元紅實時最晚因以得名火
山荔枝本出南越四月熟穗生味甘酸肉薄閩中近年
有之右二十種無次第荔枝三十四種或言姓氏或言
州郡或皆識其所出或不言姓氏州郡則福泉漳州興
化軍皆有也一品紅言於荔枝為極品也出近歲在福
州州宅堂前状元紅言於荔枝為第一出近歲在福州
報國寺
沐繼軒荔枝詩
國朝武將能詩者洪武中孫炎其後湯東谷胤績廣帥
王一清定襄郭登人皆知之雲南都督繼軒沐璘字學
皇象畫學米元章詩學六朝盛唐以僻遠人罕知之余
嘗選其數絶句于皇明詩抄其詠臨安荔枝長篇云建
水夫何如厥土早而熱蠻花開佛桑候禽罷鶗鴂莽雲
覆溟濛海雨滋&KR1640;翳接地茂緗枝遮空舒黛葉翠葆霞
焜煌錦幄風掀揭香麝忌經過飛鼺防盗竊勁雛赤膚
脱肥㚛瓊穰凸明璫怪可飱冰丸訝許嚙真珠堆綠雲
瑇瑁乘綵纈鳳爪天下奇龍牙衆中傑飽食慙素飱長
吟望林樾
蜜雲龍
東坡有蜜雲龍山谷有矞雲龍皆茶名也(竹坡詩話)
紅姑娘
徐一夔元故宫記云棕毛殿前有野果名紅姑娘外垂
絳囊中含赤子如珠甜酸可食盈盈繞砌與翠草同芳
亦自可愛慎按此果京師尤多市人鬻之為閨人小
兒之玩紅姑娘之名不改也
長卿簡子
予往歲在大理與姜孟賓讀蕭子雲賦有長卿晚翠簡
子秋紅之句孟賓吳人博學予舉以問曰長卿則草中
徐長卿藥名是也簡子亦必草木名出何書耶孟賓亦
不能知呼取本草徧檢之無有也近觀齊民要術云簡
子藤生緣樹木實如梨赤如雞冠核如魚鱗取生食之
淡泊甘苦乃知子雲引用必此物也聊筆于此王應麟
嘗言得一異事如獲一真珠船恨不與孟賓散帙共欣
賞耳
虞美人草
賈氏談錄云褒斜谷中有虞美人草状如雞冠花葉相
對益州草木記云雅州名山縣出虞美人草唱虞美人
曲應拍而舞酉陽雜爼云舞草出雅州益州方物圖贊
虞作娛唐人舊曲云帳中草草軍情變月下旌旗亂攬
衣推枕愴離情遠風吹下楚歌聲正三更烏騅欲上重
相顧豔態花無主手中蓮鍔凛秋霜九泉歸去是仙鄉
恨茫茫宋黃載萬和云世間離恨何時了不為英雄少
楚歌聲起霸圖休野葛荒葵老吳城暮玉貎知何處至
今芳草解婆娑只有當時魂魄未消磨
靡草
月令靡草死吕氏春秋云孟夏之昔殺三葉而穫大麥
注昔終也三葉薺苨葶藶菥蓂也見三葉死則大麥可
穫矣月令本出自吕氏即以其書解之為宜董仲舒云
葶藶枯于仲夏欵冬華于嚴霜
蘭草
古樂府蘭草自然香生於大道傍腰鎌八九月俱在束
薪中孟郊詩昧者理芳草蒿蘭同一鋤實本古樂府意
護門草
王筠寓直詩霜被守宫槐風驚護門草物類志曰護門
草出常山取置戶下或有過其門者草必叱之一名百
靈草
虎須草
龍須草可為席出虎丘寺虎須草可為燈炷出金華府
春草巖
烏昧草
范文正公安撫江淮進民間所食烏昧草乞宣示六宫
傳諸戚里以抑奢侈烏昧草即今野燕麥淮南謂麥曰
昧故史從音為文
艮嶽八芳
金蛾玉蟬虎耳鳳尾素馨渠那茉莉含笑
伊蒲伊蘭
西域以□為伊字最尊如中國天子也蒲曰伊蒲蘭曰
伊蘭皆加以尊稱伊蒲色即優婆塞中國譯為近住
伊蘭即中國賽蘭香也以其香無比故曰伊蘭
鬘花鬢嬌
末利花一名鬘華見佛經錦帶花一名鬢嬌見成都古
今記
傍挺側生
左思蜀都賦旁挺龍目側生荔枝故張九齡賦荔枝云
雖觀上國之光而被側生之誚杜子美絶句云側生野
岸及江蒲不熟丹宫滿玉壺諱荔枝為側生雖本之左
思張九齡然以時事不欲直道也黃山谷題楊妃病齒
云多食側生損其左車則特好奇耳
五出六出
冬至隂極陽生梅桃李杏花皆五出也夏至陽極隂生
威靈仙鹿葱射干淨瓶焦梔子花皆六出也出音綴
綿花之始
通鑑梁武帝木綿皂帳史炤釋文云木綿江南多有之
以春二三月下種既生須一月三薅至秋生黃花結實
及熟時其皮四裂其中綻出如綿土人以鐡鋋碾去其
核取如綿者以竹為小弓長尺四五寸許牽弦以彈綿
令其勻細卷為筒就車紡之自然抽緒如繰絲状織以
為布按此即今之綿花也綿有三一曰絲綿出于蠶
緝一曰木綿出于交廣名班枝花三曰草綿史炤釋文
所言形状是而以解木綿則非也其曰竹為小弓長尺
四五寸今之制綿花弓長五六尺以羊腸為弦彈之聲
如晴雷朱以真有弓弸弸綿一首可證今之綿弓勝于
舊矣丘文莊謂綿花元始入中國殆未考史炤之說也
木綿
唐李商隱詩木綿花發鷓鴣飛又王叡詩紙錢飛出木
綿花南中木綿樹大盈抱花紅似山茶而蕊黃花片極
厚非江南所藝者張勃吳錄云交趾安定縣有木綿樹
實如酒杯口有綿可作布按此即今之班枝花雲南阿
迷州有之嶺南尤多汪廣洋有班枝花曲
芧栗
芧栗木果也莊子所謂徂公賦芧者今訛作茅栗沈存
中嘗辨其非杜詩園收芧栗未全貧正指此物今以芧
栗解作蹲鴟之芋一何遠哉
蘭槐
荀子云蘭槐之根是為芷大戴禮蘭氏之根懷氏之苞
漸之修矣君子不近庶人不服注蘭槐香草名槐又作
懷本草云蘹者即杜衡也又名衡薇香唐詩情人一去
無窮已欲贈蘹香恨不逢即此也
苦菜
月令四月苦菜秀今人多不識其的為何物也考神農
本草一名荼草一名游冬凌冬不死詩云誰謂荼苦又
堇荼如飴爾雅云荼苦菜是也又顔氏家訓引易通卦
驗玄圖云苦菜生于寒秋經冬歴春乃成一名游冬葉
似苦苣而細斷之有白汁花黃似菊又按唐王冰注素
問引古月令四月吳葵華而無苦菜秀一句本草吳葵
龍葵析為二條其形與性所說不殊孫真人千金方治
手腫亦用吳葵唐本草注吳葵云即關河間謂之苦菜
者亦既曉了矣乃復分苦菜龍葵二條何耶俗作鵝兒
菜又名野苦蕒
蒟醬
嵇含南方草木状云蒟醬蓽茇也大而紫曰蓽茇小而
青曰蒟醬可以調食故曰醬今永昌人猶以蓽茇為豆
豉是可証也自本草注以蒟醬為㯽榔蔞子非也佐㯽
榔蔞子自名扶留籐見蜀都賦草木状亦具列于㯽榔
條下與蒟醬全不同
御梨
文選魏都賦中山郡出御梨王昌齡詩霜飛天苑御梨
秋
榮木
爾雅注榮木梧桐也槖鄂皆五陶詩冉冉榮木結根于
兹是也或以為榮華失之
茶子
傅巽七誨峘陽黃梨巫山朱橘南中茶子西極石蜜茶
子觸處有之而永昌産者味佳乃知古人已入文字品
題矣
龍鍾
龍鍾竹名年老曰龍鍾言如竹之枝葉搖曳不能自禁
持也
雞菌
蔡氏毛詩名物解引莊子云雞菌不知晦朔今本作朝
菌雞菌菌如雞冠也與莊子云牂生于突義相叶故
雲南名佳菌曰雞堫鳥飛而斂足菌形如之故以雞名
有以也
鬛葵
㯶櫚一名鬛葵又曰蒲葵
豨首
爾雅茢薽豕首吕氏春秋云豨首生而麥無葉神農本
草經云夏至之日豕首茱萸先生豕首圖經藥錄謂之
天名精一名天蔓菁名精即蔓精轉語也又名蟾蜍蘭
今俗名豨薟草也又蠡實亦名豕首即月令所謂荔挺
也以冬至生與此同名異物
顛冬
山海經小陘之山有草名&KR1938;赤莖白華如顛冬也顛冬
天門冬也
包茅
左傳爾貢包茅不入包茅山在麻陽茅生脊孟康曰靈
茅揚雄曰璚茅三脊也爾雅謂之藐廣雅謂之茈䓞本
草云生楚地三月採隂乾徭人以社前者為佳名鴉銜
草
負茲
諸侯疾稱負兹兹草也猶言負薪言有疾不能負草也
又云布兹注云兹蓐席也然則負兹者盖言有病而坐
蓐伏簀也予觀荀子正論篇云琅玕龍兹華瑾以為實
注龍兹即今之龍須席或曰兹與髭同徐廣兹者籍席
之名列女傳琅玕龍䟽疑龍疏即龍兹隋書煬帝欲誇
示諸番酋長以中國之華盛賣菜者亦籍以龍須席注
龍須草織成席也淮上安慶府居人多能織龍須席史
記索隱兹公明草也龍須草又有此名亦奇
刺蜜
梁四公子記高昌國遣使貢蜜梁武帝遣杰公迓之謂
之曰刺蜜是鹽城所産非南平城者使者不能諱帝問
杰公對曰南平羊刺無葉其蜜色白而味甘鹽城羊刺
葉大其蜜色青而味薄是以知其偽也杰字止見此音
曷今人以為豪傑之傑誤矣
萬年枝
謝朓詩風動萬年枝唐詩青松忽似萬年枝三體詩注
以為冬青非也草木䟽云檍木枝葉可愛二月花白子
似杏今官園種之取億萬之義改名萬歲樹即此也
合浦杉
劉欣期交州記云合浦東百里有一杉樹葉落隨風入
洛陽城内漢時有善相者說此休徵當出王者特遣人
伐樹庾信詩傳聞合浦葉遠向洛陽飛吳均詩三秋合
浦葉九月洞庭枝薛道衡吳趨行杉葉朝飛向京洛文
魚夜過歴吳州皇甫冉詩心隨合浦葉命寄首陽薇楊
盈川文合浦杉葉飛向洛陽始興鼓木徙于臨武事皆
本此始興鼓木見水經注
菱芰辨
武陵記四角三角曰芰兩角曰菱其字不一今按菱乃
今之菱角芰乃今之雞頭楚辭緝芰荷以為衣若是菱
葉何可以為衣乎又屈到嗜芰盖决明之菜非水中之
芰也審矣緣楚人名菱為芰所以致後世之紛紛也
稷之名
稷五榖之長故陶唐之世名農官為后稷其祀五榖之
神與社相配以為五榖不可徧祭故祭其長以該之稷
又名齊或為粢故祭祀之號稷曰明粢而言粢盛者本
之禮運粢醍在堂是也稷又名穄吕氏春秋飯之美者
有陽山之穄然則稷也粢也穄也字有古今異文語有
輕重殊音耳以上羅端良說嗚呼周公大聖也而曰明
農則農亦未昜明樊遲聖門高弟也而曰學稼則稼亦
未昜學丈人隱于農者也亦云五糓不分五糓誠未昜
分也而况芝英乎
花九錫
羅虬作花九錫云一曰重頂幄障風二曰金錯刀剪折
三曰甘泉浸四曰玉缸貯五曰雕文臺座安置六曰畫
圖寫七曰豔曲翻八曰美醑賞九曰新詩詠且曰亦須
蘭蕙梅蓮乃可披襟若芙蓉躑躅水仙石榴之類何錫
之有
優曇鉢
佛書所謂優曇鉢羅花其說漫幻不可知今廣東新興
縣有優曇鉢似枇杷無花而實即蜀中無花果也
花足曰萼
或問花蒂何以曰跗曰蒂者花足也故其字從足束晳
補亡詩白華素足亦指花蒂為足也&KR0008;字從&KR1191;&KR1191;音吁
與華字不同今作韡非韡從韋為義從華為聲古者聯
墻之履曰韡今俗作靴&KR0008;字從&KR1191;為義從韋為聲&KR1191;草
木下垂也非精于六書者不能别此
黃花開四季
花之色無有同者惟黃者必開於土旺四季之月春季
則棠棣夏季則黃葵秋季則菊冬季則蠟梅
橘柚蒲桃橄㰖
梁使徐君房元魏使陳昭各言方物君房問昭曰蒲桃
味何如橘柚答曰津液奇勝芬香減之君房曰金衣素
裏見苞作貢向齒自消良應不及此南人重橘柚而輕
蒲桃也魏文帝詔示羣臣曰中國珍果甚多蒲桃當末
夏涉秋尚有餘暑醉酒宿酲掩露而食甘而不飴脆而
不酸冷而不寒味厚汁多除煩解倦釀以為酒甘於麯
蘖醉而昜醒道之固已流涎况親食之耶南方有橘正
酸裂人牙時有甜耳他方之果寧有匹者此北人譽蒲
桃而貶橘柚也東坡橄㰖詩待得餘甘回齒頰已輸崖
蜜十分甜北人不喜橄㰖南人語之曰橄㰖回味北人
咲曰待他回味時我棗兒已甜了半日矣坡詩盖戱用
此語坡詩又云人生所遇無不可南北嗜好知誰賢可
謂達人之言矣
升菴集卷七十九
