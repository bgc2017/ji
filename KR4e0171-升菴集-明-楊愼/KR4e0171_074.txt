升菴集卷七十四明楊慎撰
宋儒論天
邵堯夫曰天何依依乎地地何附附乎天天地何依附
曰自相依附自斯言一出宋儒標榜而互贊之隨聲而
妄衍之朱子遂云天外更須有軀殼甚厚所以固此氣
也天豈有軀殼乎誰曾見之乎既自撰為此說他日遂
因而實之曰北海只挨著天殼邊過似曾見天殼矣自
古論天文者宣夜周髀渾天之書甘石洛下閎之流皆
未嘗言非不言也實所不知也若邵子朱子之言人所
不言亦不必言也人所不知亦不必知也莊子云六合
之外聖人存而不論此乃切要之言孰謂莊子為虚無
異端乎元人趙緣督始稍正邵子之誕而今之俗儒巳
交口議之又丘長春世之所謂神仙也其言曰世間之
事尚不能究况天外之事乎由是言之則莊子長春固
為正論而康節晦翁之言似不足取矣本朝劉伯温亦
古甘石洛下之流其言曰天有極乎極之外又何物
也天無極乎凡有形必有極理也勢也是聖人所
不能知也非不言也故天之行聖人以歷紀之天之
象聖人以器驗之天之數聖人以算窮之天之理聖
人以易究之天之所閟人無術以知之豈惟此爾今
不曰不知而曰不言是何好勝之甚也嗚呼伯温此言
其確論乎其曰好勝者盖指宋儒之論天者予嘗言東
坡詩不識廬山真面目只緣身在此山中盖處於物之
外方見物之真也吾人固不出天地之外何以知天地
之真面目與且聖賢之學切問近思亦何必求知天外
之事耶
天綱
漢書玉衡杓建天之綱也日月初躔星之紀也今名北
斗為天綱本此予嘗與客夜坐客指北斗曰此天綱星
非北斗也予因笑曰昔人謂文選只有班孟堅文無班
固文觀子之言信矣其人亦不悟
兩兒辯日
列子曰孔子東遊見兩小兒辯鬭問故一曰我以日始
出去人近而日中時遠也一曰我以日初出遠而日中
時近也言初出近者曰日初出大如車盖及升中纔如
盤盂此不為遠者小近者大乎言初出遠者曰日初時
滄滄涼涼及升中熱如探湯豈非近者熱遠者涼乎桓
譚新論云漢長水校尉平陵關子陽以為日之去人上
方遠而四旁近何以知之星宿昏時出東方其間甚疎
相離丈餘及夜半在上方視之其數相離一二尺以凖
度望之愈益明白故知天上之遠於旁也日為天陽火
為地陽地陽上升天陽下降今置火於地從旁與上診
其熱遠近殊不同焉日中正在上覆盖人人當天陽之
衝故熱於始出時又新從太隂中來故涼於其西在桑
榆間也桓君山曰子陽之言豈其然乎張衡靈憲曰日
之薄地闇其明也由暗視明明無所屈是以望之若大
方其中天地同明明還自奪是以望之若小火當夜而
揚光在晝則不明也月之於夜與日而差微晉束晳以
為傍方與上方等傍視則天體存於側故日出時視日
大也日無大小而所存者有伸厭厭而形小伸而體大
盖其理也又日始出時色白者雖大不甚始出時色赤
者其大則甚此終以人目之惑無遠近也且夫置器廣
庭則函牛之鼎如釜堂崇十仞則八尺之人猶短物有
陵之非形異也夫物有惑心形有亂目故仰游雲以觀
月月常動而雲不移乘船以涉水水去而船不徙矣安
岌云余以為子陽天陽下降日下熱束晳言天體存於
側則日大頗近之渾天之體圓周之徑詳之於天度驗
之於晷影而紛然之說由人目也參伐初出在旁則其
間疎在上則其間密以渾驗之度則均也旁之與上理
無有殊也夫日者純陽之精也光明外曜以眩人目故
人視如小及其初出地有遊氣以厭日光不眩人目即
日赤而大也無遊氣則氣白大不甚矣地氣不及天故
一日之中晨夕日色赤而中時色白地氣上升蒙蒙四
合與天連者雖中時亦赤矣日與火相類火則體赤而
燄黃日赤宜矣然日色赤者猶火無燄也光衰失常則
為異矣因讀列子而雥集舊說如上又思列子之為此
段雖曰寓言實有至理盖引而不發使後人深察澄觀
而得其說故設為兩兒之言以戲百世之下迄今百世
之下雖宿學妙術屢數百辭而猶不可了然使果有兩
兒而以關子陽桓君山束晳安岌當之亦未易折此兩
黃口也朱紫陽云必有真人乘龍淩虛出倒景之上崑
崙之外而後可訂其是非耳莊子曰六合之外聖人存
而不論兹言善夫
丘處機論日
易曰明入地中明夷邵子云日入地中構精之象後人
遂謂日晝行天上夜入地中丘長春曰輕清者上騰為
天重濁者下凝為地萬物有形重濁皆附於地三光輕
清悉上於天既上於天如何卻沉於地乎且星隕於地
而化為石古今有之星墜於地猶化為石况地下乎夫
二十八宿周天均布太陽逐日會合逐月遷移一歲之
終經歴周徧且如日在箕斗箕斗在天河日入地時星
河皆入地耶日獨入地而星河只在天耶若道星河皆
入地則七八月間河漢尤顯日正東西出沒初夜則河
漢東北西南向曉則東南西北是知河漢不入地而隨
天運行若日入地時與箕斗坼破箕斗行天上而日轉
地中天上空虛而行疾地中結實而行遲天地懸隔如
何向曉東方出時卻得恰好與箕斗相會而同行天上
乎天上日月常無出没人間常有出没此間東方日出
時西向千里之外猶昧萬里之外猶昏北斗直西半夜
北斗直北初没子丑寅卯周天輪次迤邐而去未嘗暫
止北斗斡運昭然可見而強稱入地有何義旨明夷之
卦文王拘於羑里失勢之象何足為據右丘長春所論
如此愚按明夷日入地中乃是假象明理如天在山中
之類邵子構精之說元儒已譏其䙝天由此觀之長春
之識卓矣
日昃曰映
梁元帝纂要云日在午曰亭在未曰映王仲宣詩山岡
有餘映謂日昃也
日斜曰暆(音移)
越絶漁父歌日昭昭浸以暆暆日斜也遼左有東暆縣
賈誼賦日斜庚子(斜音移)
飛谷
劉向九歎結余軫於西山兮横飛谷以南征王逸註飛
谷日所行處道也
日寸月尺
范子計然曰日者寸也紀刻而成晷也月者尺也紀度
而成數也
鬱儀結璘日魂月魅
黃庭經云高奔日月吾上道鬱儀結璘善相保注引上
清紫文云鬱儀奔日之仙結璘奔月之仙又服日精月
華之法日初出時東向叩齒九通微咒日魂名日中五
帝字曰日魂珠景照韜綠暎廻霞赤童玄炎飊象呼此
十六字日中五色流霞俱入口中月初出時西向叩齒
微咒月魅名月中五夫人字曰月魅曖蕭芳豔翳寥婉
虚靈蘭鬱華結翹淳金清瑩炅容素標呼此二十四字
月中五色精光俱入口中此其說甚誕然從來亦久矣
唐陸魯望詠橘詩剖似日魂初拆後弄如星髓未彫前
宋王半山梅詩好借月魅來映獨恐隨春夢去飛揚正
用其語而鬱儀結璘文人好竒者屢用之矣又羿妻嫦
娥小字純狐亦出緯書迂怪不足言聊筆之以為獻笑
之適
彈烏抶馬
李長吉相勸酒詩曰羲和騁六轡晝夕不曾閒彈烏崦
嵫竹抶馬蟠桃鞭烏日中烏也抶音叱朴也今本誤作
扶非馬日車之馬也楚辭暾將出兮東方照吾乘兮扶
桑撫余馬兮安車夜皎皎兮既明淮南子日出虞淵爰
息其馬是也古者羲和為日御莊子因御字遂有日
車之說楚辭淮南子因車字遂有馬之說
吳泉
吳泉即虞淵也吳古虞字省文如虖之省為乎樝之省
為柤也唐人避淵為泉避神堯諱也河圖緯象云邠之
隘上為扶桑日所升宣陸之阻上為吳泉月所登
嫦娥
月中嫦娥其說始於淮南及張衡靈憲其實因常儀占
月而誤也古者羲和占日常儀占月皆官名也見於吕
氏春秋春秋左傳有常儀靡即常儀氏之後也後訛為
常娥以儀娥音同耳周禮注儀義二字古皆音娥詩以
樂且有儀叶在彼中阿太玄以各遵其儀叶不偏不頗
史記徐廣注音檥船作俄漢碑凡蓼莪皆作蓼儀則嫦
娥為常儀之誤無疑矣每以語人或猶未信予曰小說
載杭州有杜拾遺廟有村學究題為杜十姨遂作女像
以配劉伶人皆知笑之不知常儀之為常娥即拾遺之
為十姨也
蟾蜍
月中獸蟾蜍也其類在地螺與蚄也月毁於天螺蚄臽
缺
玉井金波
梁謝舉淩雲臺詩勢高淩玉井臨迥度金波謝朓詩金
波麗鳷鵲玉繩低建章金波月也玉井玉繩皆星名
旁羅
史記黃帝順天地之紀旁羅日月星辰文選陸佐公新
刻漏銘俯察旁羅登臺升庫尚書考靈耀曰冬至日月
在牽牛一度求昏中者取六項加三旁蠡順餘之鄭玄
注曰盡行十二項中正而分之左右各六項也蠡猶羅
也昏中在日前故言順數也明中在日後故言却也據
此則旁羅乃測天度之器如今之日晷地羅也十二項
者十二時分為十二方也此可補史記注之遺
金虎
甘石星經昴西方白虎之宿太白金星之精太白入大
昴金虎相薄主有兵亂文選張平子賦始於宫隣卒於
金虎注不知引此而謬自為說
離瑜
天文志白西三星曰離瑜離與縭同袿衣也傅毅所謂
華袿飛髾垂纖羅也瑜玉飾也皆婦人之服也星微則
後宫儉明則後宫奢
織女昴星
洪邁老圃賦云織女耀而瓜薦大昴中而芋食春秋元
命苞云織女星主瓜果孝經援神契云仲冬昴星中收
芋莒正用此二事而人罕知其所出
甘氏星經
甘氏星經云日一星在房之西氐之東日者陽宗之精
也為鷄二足為烏三足鷄在日中而烏之精為星以司
太陽之行度日生於東故於是在焉月一星在昴之南
畢之北月者隂宗之精也為兔四足為蟾蜍三足兔在
月中而蟾蜍之精為星以司太隂之行度月生於西故
於是在焉日精在氐房月精在昴畢自司其行度而氐
房昴畢乃黃道之所經不得而司之又曰雷電在室南
霹靂在雷電南雲雨在霹靂南斧吏在壁西南盖雷公
電姥雲將雨師與夫霹靂斧吏皆北方水府之精而娵
訾為天門故其神栖焉室不得而司之也
石氏星經
石氏云東宫青帝其精蒼龍為七宿其象有角有亢有
氐有房有心有尾有箕氐胸房腹箕所糞也司春司木
司東嶽司東方司鱗蟲三百六十北方黑帝其精玄武
為七宿斗有龍蛇蟠結之象牛蛇象女龜象虚危室壁
皆龜蛇蟠虯之象司冬司水司北嶽司北方司介蟲三
百六十西方白帝其精白虎為七宿奎象白虎婁胃昴
虎三子也畢象虎觜參象麟(與璘同斑文也)觜首參身也司秋
司金司西嶽司西海司西方司毛蟲三百六十南方赤
帝其精朱鳥為七宿井首鬼目柳喙星頸張嗉翼翮軫
尾司夏司火司南嶽司南海司南方司羽蟲三百六十
左傳史記天官書喙作咮咮張即柳張兩星之間也
隋志喙作注又有注張之文或訛為汪張皆本於石氏
柳為鳥喙之說王奕曰朱鳥以其羽蟲之長稱乎而
曰鶉首鶉尾何也師曠禽經青鳳謂之鶡赤鳳謂之鶉
白鳳謂之鷫紫鳳謂之鷟盖鳳生於丹穴鶉又鳳之赤
者故南方取象焉考之月令夏其蟲羽鳳羽蟲之長故
南方之宿為朱鳥吳興沈氏以朱鳥為丹鶉豈知四獸
皆蟲之長也鶉之微何預
注張
正德丁丑歲武廟閱文獻通考天文星名有注張因
命内閣取祕書通攷别本又作汪張顧問欽天監亦
不知為何星也内使下問翰林院同館相視愕然慎
曰注張柳星也周禮以注鳴者註注咮也鳥喙也音
咒南方朱鳥七宿柳為鳥之咮也史記律書西至於
注張漢書天文志柳為鳥喙因取史記漢書二條示
内使以復同館戲曰子言誠辨且博矣不涉於私習
天文之禁乎
中宫宿
余嘗疑天有五行星有五緯地有五嶽人有五事而二
十八宿何獨無中央之宿也後觀石氏星經云中宫黃
帝其精黃龍為軒轅首枕星張尾掛柳井體映三台司
四季司中嶽司中土司黃河江漢淮濟之水司黃帝之
子孫司倮蟲三百六十則固有所謂中宿矣又按張衡
靈憲蒼龍連蜷於左白虎猛據於右朱雀奮翼於前靈
龜圈脊於後軒轅黃龍於中則是軒轅一星與蒼龍白
虎朱雀玄武四獸為五矣世之言星者惟知四獸而不
知黃龍是求之未盡也亦猶民俗惟知四時而不知夏
之後有土位素問所謂長夏月令所謂中央五時取火
季夏取槐檀之火也軒轅本天市垣之星而在張宿之
分野分為土德寄王鶉火亦猶是也張衡又云軒轅如
龍之體主雷雨之神後宫之象焉隂陽交合盛為雷激
為電和為雨怒為風亂為霧凝為霜散為露聚為雲立
為虹蜺離為背矞分為抱珥此十四變皆軒轅主之亦
猶土之無定位而金木水火頼以成與
九宫
歷中九宫天蓬星太乙坎水白天内星攝提坤土黑天
衡星軒轅震木碧天輔星招搖巽木綠天禽星天符中
土黃天心星青龍乾金白天柱星咸池兌金赤天任星
太隂艮土白天英星天乙離火紫見唐會要
九宫七色
九宫七色之說出于乾鑿度云伏羲時龍馬出河戴九
履一左三右七二四為肩六八為膝五居其中謂之九
宫其色則一六八為白二黑三綠四碧五黃七赤九紫
今大綂歷中每月列於下方謂之飛九宫
依烏哀烏
史記天官書五帝座後聚十五星蔚然曰郎位漢書蔚
然作哀烏甘氏星經作依烏依亦音哀也注云哀烏蔚
然皆星之貌状爾武功縣刻儲光羲詩首一篇以哀烏
郎作衰烏郎康德涵問余衰烏郎何說余曰必是哀烏
郎康深然之及檢天文圖作依烏又疑而不及改正按
依亦音哀白樂天詩坐依桃葉妓自注依音哀曹子建
詩君懷良不開賤妾當何依可證
十二軍以天星為名
唐武德中置十二軍皆取天星為名以萬年道為參旗
軍長安道為鼓旗軍富平道為玄弋軍醴泉道為井鉞
軍同州道為羽林軍華州道為騎官軍寧州道為折威軍
岐州道為平道軍邠州道為招搖軍麟州道為苑遊軍
涇州道為天紀軍宣州道為天節軍李太白詩羽林十
二將羅列應星文正指此注者亦不知也
孟婆
俗謂風曰孟婆蒋捷詞云春雨如絲繡出花枝紅裊怎
禁他孟婆合皂宋徽宗詞云孟婆好做些方便吹箇船
兒倒轉江南七月間有大風甚於舶䑲野人相傳以為
孟婆發怒按北齊李騊駼聘陳問陸士秀江南有孟婆
是何神也士秀曰山海經帝之女遊於江中出入必以
風雨自隨以帝女故曰孟婆猶郊祀志以地神為泰媪
此言雖鄙俚亦有自來矣
颶風
音貝凡海潮溢皆此風為之每一二歲或三四歲一作
必在秋初過白露雖作不甚猛矣海人最患苦之俗謂
之颶母風言海溢子當負母乞食嶺表錄云春夏間有
暈如虹謂之颶母必有暴風則以虹為颶之母爾佛經
所謂風虹為颶言雲文如貝也此說最近理凡此風作
先一二日片雲漫空疾飛海人呼為颶潮風為海溢之
先兆也東廣航海者曰犂頭雲蘇叔黨颶風賦云斷霓
飲海而北指赤雲夾日而南翔此颶之漸也與虹暈犂
雲之說相合許慎說文作颶从具解云具四方之風非
也按柳子厚詩颶母偏驚估客船唐子西詩雲黃生颶
母雨黑長楓人字皆從貝柳文注亦音貝無從具之說
今韻會收颶於七遇而九泰無颶字合補正之
四時風
郎仁寶云春之風自下而升上紙鳶因之以起夏之風
横行空中故樹杪多風聲秋之風自上而下木葉因之
以隕冬之風著土而行是以吼地而生寒驗之良是余
少時春月自京回蜀應試馬上風起時有一二雨點著
面以為將雨土人曰非雨也乃風吹水上樹耳咸訝其
言按春曰條風言風所披拂津葉潤莖噓枯吹生易曰
潤之以風雨是風亦有潤楚辭光風轉蕙汎崇蘭謂之
光者草木遇之而有光也夏之風惟在半空故樹杪有
聲而暑氣不解至秋凉風至則自上而下矣冬之風觱
發吼地而生寒唐詩北風捲地百草折諺曰三九二十
七籬頭吹觱篥最有證耳爾雅注李廵曰焚輪暴風從
上來降謂之頽頽者下也扶搖暴風從下升上謂之焱
焱者上也昔人已有此說矣
風行水上
文選賦有物色一類李善云有物有文曰色風雖地氣
然亦有光毛萇詩註云風行水上曰漪易曰風行水上
渙渙渙然即有文章也按老泉文甫字說本之易衍之
詩註而發其旨者李善也今按風亦可言色楚辭云
光風轉蕙汎崇蘭王逸注云雨止日出而風草木亦有
光也樂府今朝風色好是風亦可言色
雲名
雲状有若犬若馬若白鵠若衆車有其状若懸釜而赤
其名曰雲旌(吕氏春秋明理篇)韓雲如布趙雲如牛楚雲如日
宋雲如車魯雲如馬衛雲如犬周雲如輪秦雲如行人
(一作佳人一作美人)魏雲如鼠齊雲如絡越雲如龍蜀雲如囷(晉書)
冬至初陽雲出箕如樹之状立春少陽雲出房如積
水春分正陽雲出軫如白鵠(一作鶴謝朓詩鶴雲旦起)穀雨太陽
雲出張如車盖立夏初隂雲出觜如赤珠(一本作如赤繒)夏
至少隂雲出參如水波寒露正隂雲出井如冠纓
霜降太隂雲出鬼上如羊下如蟠石(易通卦驗八節占雲)吹雲(陳思)
(王有吹雲贊言雲如吹綸絮也)妬羅雲(雲如羅華嚴經)妙鬘雲(雲如美人髮華嚴經)樓閣
雲(同上虞邵菴畫蘭詩手□華鬘結化為樓閣雲)蕭雲(宋書瑞符志見前注)蘭雲(南齊書日於蘭)
(雲中薄半暈)雕雲(符瑞志雕雲自成五色儀鳳暗合八音又云雕雲素靈發祥漢氏)散鬊雲
(漢五行志有雲如焱風散髮鬊如亂髮也)粉雲(蒋捷詞粉雲天末起)鱗雲(山谷詞練靄鱗雲)凉
雲(李賀詩雨過飛凉雲)覆車雲(京房易占云黃雲如覆車為大豐)矞雲(太玄矞雲紫蜺旁圍)
(日雲三色為矞)赤繒雲(緯書立秋濁隂雲出如赤繒)蒼雲(春秋文曜鉤云楚有蒼雲如霓圍軫)
(七璠中有荷斧之人向軫而蹲庾信哀江南賦蒼雲則重為軫)皂雲(東方朔占雨候)含峰雲(唐太)
(宗詩)泄雲(蜀都賦窮岫泄雲日月恒翳杜詩泄雲行清曉)油雲(孟子)山雲草莽水雲
魚鱗旱雲烟火涔雲波水(吕覧)寶光雲(元好問詩兜羅綿界寶光雲)涔
雲雨雲也
屯雲
中山王文木賦奔電屯雲薄霧濃雰皆形容木之文理
也杜詩屯雲對古城實用其字李易安九日詞薄霧濃
雰愁永晝今俗本改雰作雲
書雲
詩人冬至用書雲事宋人小說以為分至啟閉必書雲
物獨以為冬至事非也余按春秋感精符云冬至有雲
迎送日者來歲美宋忠注曰雲迎日出雲送日沒也冬
至獨用書雲事指此未為偏失也
黃雲
春秋運斗樞曰黃雲四合女訛驚邦感精符曰妻黨翔
則黃雲入國謂女謁盛也淮南子曰黃天之氣上為黃
雲下為黃埃江淹詩河州多沙塵風吹黃雲起李太白
詩黃雲城南烏欲栖
紫蜺矞雲
太玄曰紫蜺矞雲朋圍日君子小人並進之象也測曰
紫蜺矞雲不知刊也紫蜺以象小人矞雲以象君子言
紫蜺當刊矞雲當慶也
紫磨素雯
佛書有紫磨金王半山詩紫磨月輪升靄靄三墳書月
素雯雯雲成文章也
綺雲頳霞
綺雲之館頳霞之臺江淹學兔園賦中語也
雪華雹實
埤雅曰雪六出而成花雹三出而成實
雷電
雷從回電從申隂陽以回薄而成雷以申洩而成電也
朝雲暮雨
朝雲喜晴暮雲喜雨故宋玉賦曰朝為行雲暮為行雨
駃雨(酉陽雜俎河水色渾駃流尸子黃河龍門駃流如行箭)
元好問詩駃雨東南來自注駃與快同見魏志趙松雪
有駃雪帖
文武露
春秋緯曰武露布文露沉注曰甘露降其國布散者人
尚武沉重者人尚文文露之說他書所罕聞文人亦罕
引用
采醴雀餳
蔣山栢林常多采醴陳後主以為甘露雀餳後人亦
認為甘露
華漢
詩人稱天河曰銀河銀潢銀漢皆常語也李賀曰銀灣
江淹曰繩河緯書云王者有道則河直如繩謝朓詩曰
華漢渟虚用詩雲漢昭回之意陸龜蒙云繩河裏扇月
傍
絳河
漢武内傳王母使女侍問武帝云上問起居遠隔絳河
盖道書天有九霄赤霄碧霄青霄玄霄絳霄黅霄紫霄
練霄縉霄也絳河即絳霄王維詩雲霄出絳河
梁玉清
李元獨異志云秦并六國時太白星竊織女侍兒梁玉
清逃入衙城小仙洞且十六日不出天帝怒命五丁搜
捕太白歸位玉清有子名子休謫於北斗下其子休配
於河北行雨每至小仙洞恥母淫奔之所輙回故其地
少雨也
水虹風虹
水虹屈霓也主雨風虹月暈也主風水虹滇人呼為水
樁
九虹
春秋感精符曰九女並譌則九虹並見緯書凢曰女
訛者謂嫡庶失叙也
駮霞
袁翻思歸賦駮霞兮絳雰韓文雲隂解駮日光穿漏
輕瓊冷絮
唐小說雪詩有輕瓊冷絮舞長空之句
七政
日月木火土金水謂之七政亦曰七曜今術家增入月
孛紫炁羅㬋計都四餘星為十一曜計生於天尾羅生
於天首孛生於月炁生於閏盖日月行道如兩環兩環
相交一處曰天首一處曰天尾天尾為計天首為羅月
之行遲速有常度遲之處即孛也炁生於閏二十八年
十閏而炁行一周天炁孛皆有度數無光象故與羅計
同謂之四餘今七政歷亦有四餘躔度
望氣經
唐邵諤著望氣經言墨子吕不韋陳平范增皆有其書
今不可見其書引易通卦驗春秋感精符荆州占未央
訣比之史記天官書為備今刺取其要凡望氣占候皆
在子午卯酉之時太乙初移宫皆有氣見可以測之夕
則日入時朝則日出時夜則夜半時中則午時天無言
以七曜垂文地無言以五雲騰氣四時無言以寒暑變
節六甲無言以孤虛定位晉氣之雲白潤精明楚雲如
日渤海碣岱之間雲氣正黑色魏雲如鼠越雲如龍荆
雲如犬秦雲如行人周雲如車輪華山河南氣色下黑
上赤韓雲似布幽薊之氣如長蛇形宋雲如車魯雲如
馬蜀雲如囷輦乍高乍下濟水之雲如黑猪東齊之雲
如青靛淮水之間氣如瀑布渭水之象如白狼尾東海
之氣如懸燈附漢亦如圖畫(晉志東海氣如圓䆸)江漢之氣如搖
杵東齊吳鄭之間氣如絳衣趙冀氣如黑牛尾燕趙之
間上青下黑北氣皎皎楚日亭亭渤海碣岱漆黑來經
鼠從魏軍越有龍騰之勢犬隨荆卒秦當人步之形周
土如輪華山之鳥雲上赤韓疆似布薊門之蛇象均青
宋國排轅魯邦陣馬有蜀囷輦或高或下黑猪濟水齊
郊之青氣繞天素練江濱嵩嶽之赤雲在野少室白兔
淮南之瀑布條長渭水白狼東海之懸燈焰寡江漢搖
杵吳鄭絳衣青黑燕趙穹廬北邊海傍蜃樓北方見牛
羊羣畜廣野宫闕南蠻動船閣旌旗樹接東夷龜億結
白雲竟日宅臨西戎龍潜聚黑氣經時
宇宙
上下四旁曰宇往古來今曰宙人皆知之而不知其出
於尸子也揚子太玄曰闔天之謂宇闢宇之謂宙
三國正綂
魏明帝問黃權三國孰為正綂權對曰以天文則魏為
正然考之史黃初四年三月癸卯月犯天心星曰心為
天王王者惡之四月癸巳蜀先主殂于永安宫而二國
自如天道豈易言哉晉天文志云二石雖僣號其強弱
常占昴宿不關紫宫太微然以載記考之流星入紫宫
而劉聦殞彗尾掃太微而苻堅敗熒惑守帝座而吕隆
破抑又何哉梁武帝時星變占曰熒邊氣如穹廬状也
北邊之氣如牛羊之羣來而不斷也南蠻之氣如船如
閣亦如旌旗搖動東邊氣如樹西戎氣如屋宅之状海
傍蜃氣如樓閣廣野之氣如宫闕千歲靈龜上有白雲
常聚雲氣多黑潤者其下有潜龍二分二至必占雲氣
黃雲如覆車五糓大熟青雲致蟲白雲致盗烏黑雲多
水赤雲有火鬱鬱蔥蔥隠隠隆隆佳氣也綿綿絞絞條
條片片兵氣也澤澤燄燄女子氣也如藤蔓掛樹者寶
氣也紫氣如樓者玉氣也赩氣有銅紅氣有瓊為璘褐
色為銕赭色雲氣下垂不可以掘山雲草莽水雲魚鱗
旱雲烟火涔雲波水陳雲如丘垣杼雲類杼軸杓雲如
繩蜺雲類闕旗勝兵雲氣如織敗兵雲氣如枯若煙非
煙若雲非雲郁郁紛紛蕭索輪囷是曰卿雲卿雲者喜
氣也若霧非霧若蒙非蒙著衣冠而不濡見則其國被
甲而趨凡望雲氣仰而望之三四百里平望在桑榆上
餘二千里登高而望之下屬地者三千里雲氣有獸居
上者勝邵鄂賦曰圓穹上乎神運方輿下乎氣昇聖主
臨朝黃赤鳳龜於宫闕賢人出處五色龍虎於樓城鬱
鬱蒼蒼華盖氤氲而顯著紛紛郁郁紫桂輪囷而漸生
九土表山河之異四方陳介胄之名梁熒惑入南斗天子
下殿走武帝被髮跣足下殿以禳之未幾北朝有孝靜
帝之變武帝曰彼亦應天象耶晉庾翼與兄冰書曰歲
星犯天關江東無故而季龍頻年閉關此復是天公憒
憒無皂白之證也噫人之責天亦太詳矣為天者不亦
難哉世說云月犯少微隠士當之戴顒自以為憂既而
無恙當時戲謂顒求死不得此尤可笑也
升菴集卷七十四
