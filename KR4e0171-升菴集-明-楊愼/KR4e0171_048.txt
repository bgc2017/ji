升庵集卷四十八明楊慎撰
女媧配享功臣
宋崇寧祀歴代帝王皆以功臣配享而女媧氏獨無蓋
傳記闕也予觀緯書云女媧氏命娥陵氏制都良管以
一天下之音命聖氏為班管以合日月星辰名曰充樂
又令隨作笙簧是三人皆女媧氏之臣也豈曰傳記闕
乎若以緯書不足信則伏羲氏之烏明金提軒轅之風
后力牧亦緯書也當時蔡京輩寡學往往如此
神農本草
白字本草相傳以為神農之舊未必皆出於神農後人
增之爾然其中如腸鳴幽幽又云勞極灑灑又云髮髲
療小兒癎大人痓仍自還神化又云立冬之日菊卷柏
先生為陽起石桑螵蛸凡十物使主二百草為之長立
春之日木蘭射干先生為柴胡半夏使主頭痛四十五
節立夏之日蜚廉先生為人參茯苓使主腹中七節保
神守中夏至之日豕首茱萸先生為牡蠣烏喙使主四
肢二十三節立秋之日白芷防風先生為細辛蜀漆使
主胸背二十四節此文近素問恐非後世醫能為也又
據此文以立冬為首别考緯書謂三皇三正伏羲建寅
神農建丑黃帝建子至禹建寅宗伏羲商建丑宗神農
周建子宗黃帝所謂正朔三而改也立夏之後復列夏
至而後言立秋與素問長夏之說同所謂五氣順布行
四時也
黃帝巾几銘
無掘壑而附丘無舍本而治末日中必彗操刀必割執
斧必伐日中不彗是謂失時操刀不割是謂失利執斧
不伐賊人將來㳙㳙不塞將為江河熒熒不救炎炎柰
何兩葉不去將用斧柯此銘漢以下文士多引用之而
不見其全惟見於兵書如此
湯文武
牛僧孺曰不得已而有天下則曰仁得已而有天下則
曰利善畏其利善决其仁皆聖人也湯文武是也聖人
視斯民猶襁褓在焚溺無不挈者然則挈而授其家乎
將遂挈而有之乎彼家無人而有之不得已而仁矣家
有人而有之則得已而利矣夏無人也(謂無微子)湯有以决
其仁殷有人也文王畏其利前賢明湯意故無伯夷後
聖明文王之意故曰周可謂至德也已東坡武王非聖
人之論與此同意
周公大禹
東坡乞一言於徐仲車曰自古皆有才獨稱周公之才
自古皆有功獨稱大禹之功以其有德以將之也
古聖賢夀
商伊尹夀百有五歲見竹書紀年周太公夀百有十歲
見金石錄漢竇公本魏文侯樂官至漢文帝時二百八
十歲見懷瓘書斷魏羅結夀百三十歲見北史唐李元
爽一百三十六歲見白樂天集蜀范長生先事劉玄德
至李特時一百三十餘年宋譙定百三十餘歲猶横經
授易見蜀志則彭祖之夀非誣也
臯夔讀何書
王安石與公卿爭新法曰君輩坐不讀書耳趙閱道折
之曰臯夔稷契所讀何書此言未足以折安石臯夔豈
不學者耶若折之曰相公誤矣共工驩兜孔光張禹豈
不讀書邪則能折其口而理亦協矣
羿射九烏
古傳言羿射日落九烏烏最難射一日落九烏言射之
捷也而後世不得其說者遂以為射九日矣流俗謬說
而傳怪文士循名而騁竒異哉
逆取順守
漢儒謂湯武逆取而順守此言非也易曰武湯革命順
乎天而應乎人焉有逆而可以順天應人乎左傳曰以
亂取國奉禮以守猶懼不終季文子猶知其不終也而
謂湯武為之乎然逆取順守之言實本於左氏而又轉
失其指矣
季札墓
孔子題季札墓嗚呼有吳延陵君子之墓君字今誤讀
為季非也其字作蜀形其義與季不合也按篆書郡字
有从此為偏傍者可証為君字無疑
關睢之亂
晉司馬彪傳云春秋不修則仲尼理之關睢既亂則師
摯修之此以亂為錯亂之亂其說亦異
辟雍非大學
魏書鍾繇傳明堂所以祀上帝靈臺所以觀天文辟雍
所以修禮樂大學所以集儒林高禖所以祈休祥既稱
大學又稱辟雍可證辟雍非大學也明矣
興王良佐
陸宣公云興王之良佐皆季代之棄材歐陽公云勝棋
所用敗棋之著也興國所用亡國之臣也
四皓廟碑
四皓有羽翼太子之功其沒也惠帝為之製文立碑此
乃上世人主賜葬人臣恤典之始通典文獻通考皆不
之載而四皓碑目集古錄金石錄鄭樵金石略皆遺之
獨見於任昉文章緣起故特表出之
井田封建
或問柳子厚言封建之非而胡寅仲以為封建不可非
區博言井田難行而張子厚以為必可行其說孰是曰
孔子論繼代曰損益可知孟子論為國曰潤澤在子使
孔孟生於三代之後其損益潤澤可知已言治而必曰
井田封建是謂生今反古也亦宜
封建
昔之論封建者曹冏陸機劉頌魏徵李百藥顔師古劉
秩杜佑自柳宗元之論一出而諸子之論皆廢蘇子瞻
志林一出而柳子之論益明余得拾其遺而裨之曰封
建始於黃帝不得其利己受其害矣蚩尤亦諸侯也上
干天紀下肆民殘以帝之神聖七十戰而僅勝之亦殆
哉岌岌乎矣其餘畫野之君分城之主雖有蚩尤之心
而未露蚩尤之跡帝固不得而廢之也嗣是九黎亂德
矣防風不朝矣有扈叛逆矣夷羿簒弑矣昆吾雄伯矣
皆諸侯之不靖者其餘尚多有之而載籍散亡不可以
悉至周則其事又可睹矣大封同姓以及異姓謂之萬
國其初建之意亦曰藩屏京師也夾輔王室也使民親
於諸侯而諸侯自相親也成康繼世未百年間昭王南
巡而膠舟溺死矣穆王西巡而徐偃煽亂矣藩屏焉在
乎夾輔焉在乎至於春秋戰國干戈日尋迄無寧歲肝
腦塗地民如草菅烏在其為親也其立之政典防其僣
竊為述職之制曰一不朝則貶其爵再不朝則削其地
為建國之典曰負固不服則伐之内外亂鳥獸行則滅
之其法似嚴矣周之世諸侯之不朝多矣貶誰之爵乎
削誰之地乎矧敢曰六師移之乎負固不服先莫如秦
楚後莫如吳越天王方且遷避之不暇敢言伐之一字
乎内外亂鳥獸行莫如晉之齊姜衛之宣姜魯之文姜
哀姜二嬖之子非類之孽方為太子而世其君天王冊
命之不暇敢言滅之一字乎三朝之制殆為虚設九伐
之典亦是彌文則封建非聖人意明矣腐儒曲士是古
非今猶言封建當復予折之曰欲目睹封建之利害何
必反古今有之矣川廣雲貴之土官是也夫封建起於
黃帝而封建非黃帝意也土官起於孔明而土官非孔
明意也勢也封建數千萬年至秦而廢土官歷千百年
川之馬湖安氏弘治中以罪除廣之田州岑氏正德中
以罪除而二郡至今利之有復言復二氏者人必羣唾
而衆咻之矣封建之說何以異此然欲復土官則人知
非之而復封建人不之非是知一方之利害而不知天
下之利害知今之勢而不知古之勢也非腐儒而何哉
曰如此則三代聖人猶有弊法邪曰易曰易窮則變變
則通禮曰禮時為大順次之三代之上封建時也封建
順也秦而下郡縣時也郡縣順也總括之曰封建非聖
人意也勢也郡縣非秦意也亦勢也窮而變變而通也
雖然是說也非柳子蘇子之說也孔孟有是說矣孔子
繫易曰陽一君而二民君子之道也陰二君而一民小
人之道也孟子曰天下惡乎定定於一夫封建之制國
各有君君各紀元是非二君將千百其君矣惡能定於
一不定於一惡能不亂使孟子生於秦漢之後必取柳
蘇識時之說而兩胡腐儒將麾之門墻之外矣
董子論養生
董仲舒曰天地之氣不致盛滿不交陰陽是以君子甚
愛氣而謹游於房是故新壯者十日而一游於房中年
者倍新壯(謂二十日也)始衰者倍中年(四十日也)中衰者倍始衰
(八十日也)大衰者以月當新壯之日(十月也)而上與天地同節矣
然而其要皆期於不極盛不相遇疏春而曠夏涸秋而
暌冬養微陽而固天地之房謹微陰而助收斂之藏又
曰夀者醻也夀有短長由養有得失自行可久之道者
其夀醻於久自行不可久之道者其夀亦醻於不久故
曰夀者醻也
春秋孟子
春秋惡絶秦楚而大學引秦誓楚書孟子羞稱五伯而
引晏子之言述百里奚之功此皆聖賢憎而知其善也
子貢多學之對
子曰賜也以予為多學而識之者與對曰然非與子貢
非不知也蓋辭讓而對事師之理也鬻子對文王武王
成王皆曰唯疑豈方唯而亦疑乎對君之體也太史公
曰唯唯否否蓋古之對友亦如此又可以證
漢文帝重農
農者天下之本文帝二年正月親耕籍田之詔見之農
天下之大本又於是年九月賜天下今年田租之半見
之農天下之本又於十三年六月除田之租稅見之可
謂三致意於農矣二年正月而賜天下田租之半十二
年三月而賜農民今年半租十三年六月而除之租稅
除者永除之也始也再賜半租於是遂除之非帝之躬
儉國有餘蓄能若是乎帝之言曰勤身從事而有租稅
之賦是為本末無以異也夫其本其重在農則其末其
輕在商賈矣文帝之致民殷富者其知本末也三代而
後一人而已抑農者天下之本一言必古田畯之書疇
官之典有之故三見於文帝之詔四見於景帝後三年
之詔五見於武帝元鼎六年之詔成帝陽朔四年之詔
則曰邵農明帝永平四年之詔則曰祈農章帝元和元
年之詔則曰急耕稼致耒耜至昭烈入蜀倥偬戎馬而
首立督農之官漢氏重農彷彿周人皆文帝之家法也
愚嘗因是論之漢所用夏人貢法也如龍子之言貢法
信不善矣然此言論法也非論人也以禹啟為君臯益
為臣有使民盻盻然之事乎漢文帝能賜民田租禹啟
豈在漢文之後乎宋王安石行新法害民極矣君子在
州縣寬之一分民受賜一分臯益豈不若宋代州縣之
臣乎意者賜租之法三代之遺文帝去古未遠倣而行
之未可知也孟子引龍子之言必欲榺君復井田是時
也壞未及半猶可復焉至秦開阡陌已久雖孟子復生
亦必因時立法不為此論矣後之欲復井田者必迂儒
曲士也有愛民之心若文帝可也
秦之惡
秦之惡天下之所同惡也故曰強秦言其不德也曰暴
秦甚矣曰嫚秦言其無禮義也曰孤秦言天下所不與
也曰獷秦以犬況之也抑又甚矣曰無義秦曰無道秦
惡之至矣盡矣孔孟不如其邦所以為聖為大賢魯仲
連不肯帝之所以為高士也與古之姦臣何代無之其
惡未有如秦檜之甚者也人之惡之亦未有如惡檜之
甚者也至其子若孫不肯祖之是其餘殃百世猶未斬
也
秦一統十五年
秦享國三十六年因杜牧阿房賦而不考其實也秦自
嬴姓二十六年庚辰盡滅六國稱始皇帝至其沙丘之
死為辛夘僅十二年胡亥子嬰共三年甲午秦亡則一
統之日十五年爾杜牧文人辭賦之語不足多較司馬
公作通鑑乃於滅周之歲遽以正統書秦滅周惟恐
其晩帝秦惟恐其遲豈春秋正統之義哉朱子綱目悉
改之所謂統正於下而人道定信矣劉氏書法尹氏發
明不能一言贊之何哉
漢辭深厚
貢禹乞骸元帝詔答之引傳曰亡懷土所稱傳者即論
語小人懷土之文易小人二字作亡蓋嫌於以小人稱
其臣漢世訓辭深厚皆此類也後世平交間辨難之文
即如怒罵況君臣之間乎
公冶長通鳥音
世傳公冶長通鳥語不見於書惟唐沈佺期燕詩云不
如黃雀語能免冶長灾白樂天烏鶴贈答詩序云余非
冶長不能通其意似實有其事或在亡逸書中如衝波
傳魯定公記之類今無所考耳
漢待宗室
漢之待宗室其嚴乎河間獻王子禮以恐喝取雞失侯
罪亦微矣獻王漢之賢惟城也二子亦以取雞失侯一
以酧金失侯曷不以其父之賢而原之乎意者景帝先
有意立獻王而武帝憾之乃發於其子歟
宋統似晉
世之說者曰三代而下天下一統者漢唐宋而已秦晉
及隋合而復分祚又不久不得比之矣余謂漢唐可稱
一統宋僅與晉比爾不得並漢唐也宋自太祖開基僅
得五代之土宇而河東江南閩蜀嶺南十國未平史氏
未嘗以一統例書之至數年諸國始平至真宗而納幣
於契丹矣四傳至神宗而王安石割七百里地以獻遼
矣至徽宗北行而高宗稱臣矣河西河北之地則終宋
之代未嘗得其土之一毛漢唐疆域不如是之隘而一
統之日曾不得如西晉之久及其南渡以後享國差長
於典午而氣息奄奄不啻倍焉當時有人問邵堯夫國
祚不答架上取晉紀示之徽欽之事正符懷愍是宋之
擬晉邵子固有說矣余嘗謂宋之得國非有深仁厚澤
大烈顯功幸取於孤兒寡婦之手與劉知遠郭威無大
相遠而趙普佐命不足比周之王朴況敢望張良李靖
乎方是時曹翰欲取幽州并契丹普乃妬忌而巧阻之
以方興之師而不能克久疲之遼仗全勝之勢而不能
制蕞爾之夏景德之際寇凖之謀不盡用而有靖康靖
康之中李綱之策不肯行而有江左始也太祖太宗之
時則奉契丹如驕子繼而真宗仁宗之世則敬之如兄
長至南渡則事之如君父矣晉之東猶振刷磨淬滅慕
容滅姚秦滅李蜀是蟲死不僵虎斃猶立也以此言之
宋尚不得比晉而況於漢唐乎吾師李文正公樂府云
晉之東非失據宋之南竟何處蓋確論也然則一統之
盛過漢唐而追三代孰有踰我大明之今日乎
宋之人君勤身
唐代人君雖在宫禁出輿入輦宋太祖内訓皆步自内
庭出御前殿亦欲涉歷廣庭稍冒寒暑此勤身之法也
事見呂大防奏議余謂人主宮闕深遠輿輦不為過今
之官府自廳事送客至中門多乘轎而迴數十步之間
何必乃爾況皆起自徒步寒儒乎
宋主禮儒臣
宋之君崇禮儒臣過於漢唐正史之所遺者有二事其
一真宗臨楊礪之喪降輦步弔重其清介也其二富弼
毋卒仁宗為之罷春宴二事雖三代令主不過此也其
後徽宗之待蔡京王黼南宋之待秦檜侂胄似道恩禮
倍此然前之則如蕩子之交狎客後之則如弱主之畏
豪奴豈曰榮遇美事乎書之祇辱
孔明淵明
朱子謂孔明之學本申韓淵明之學本老莊此語末學
不敢議亦不敢從
趙清獻不知周茂叔
宋世小說謂趙清獻公不知周茂叔余觀趙公贈周公
詩云心似冰輪浸玉淵節如金井洌寒泉知之深贊之
至無踰此矣或者初不相知而後乃相信耳
李泰伯不喜孟子
小說家載李泰伯不喜孟子事非也泰伯未嘗不喜孟
也何以知之曰考其集知之内始論引仁政必自經界
始明堂制引明堂王者之堂刑禁論引瞽叟殺人舜竊
負而逃富國策引楊氏為我墨氏兼愛潛書引萬取千
焉千取百焉廣潛書引男女居室人之大倫省欲論引
文王以民力為臺為沼而民歡樂之本仁論引以至仁
伐不仁遥平集序以子思孟子並稱送嚴介序稱章子
得罪於父出妻屏子而孟子禮貌之常語引孟子儉於
百里之制又詳說之由是言之泰伯蓋深於孟子者也
古詩示兒云退當事竒偉夙駕追雄軻則尊之亦至矣
今之淺學舍經史子集而勦小說以為無根之游談故
詳辯之
李綱四人持正
林靈素作神霄籙自公卿以下羣造其廬拜受籙獨李
綱傅松卿曾機移疾不行元富珠哩翀不拜西僧國師
偉哉四公也近有為宗伯執香爐於道場又有横玉三
公而拜狸奴者吁異哉
讀書不求甚解
晉書云陶淵明讀書不求甚解此語俗世之見後世不
曉也余思其故自兩漢來訓詁盛行說五字之文至於
二三萬言陶心知厭之故超然真見獨契古初而脫廢
訓詁俗士不達便謂其不求甚解矣又是時周續之與
學士祖企謝景夷從刺史檀韶聘講禮城北加以讐校
所住公廨近於馬肆淵明示以詩云周生述孔業祖謝
響然臻馬隊非講肆校書亦以勤蓋不屑之也觀其詩
云先師遺訓今豈云墜又曰詩書敦夙好又云游好在
六經又云汎覽周王傳流觀山海圖其著聖賢羣輔錄
三孝傳贊考索無遺又跋之云書傳所載故老所傳盡
於此矣豈世之鹵莽不到心者耶予嘗言人不可不學
但不可為講師溺訓詁見淵明傳語深有契耳
人主儉德
梁崔祖思政事疏曰劉備取帳購銅鑄錢以充國用魏
武遺女皂帳婢十人東阿王婦以繡衣賜死宋武帝節
儉過人張妃房帷碧綃蛟幬三齊苮席五盞盤桃花米
飯祖思所引二君事皆本史所不載者又苮席不知何
物字書亦無苮字
君能容諫
漢靈帝之時可謂大亂極否矣然𫝊燮斥言中宦弄權
而帝識其忠廷折崔烈可斬而帝從其議又五代之劉
曜何凶悖也曜有惡夢太史令任義極諫何異公孫聖
之刺夫差也而曜竟不罪義陳宣帝之昏暴京兆顔運
輿櫬陳帝八失帝竟赦之且以御食賜焉嗚呼三君猶
有容諫之賢如此
五楚四燕四趙三韓
秦末漢初諸侯王之立如傳舍楚一也而有陳涉焉襄
強焉景駒焉懷王焉項羽焉蓋八年之間楚凡五易姓
也燕一也而有韓廣焉臧荼焉盧綰焉呂通焉蓋三十
年之間而燕凡四易姓也趙一也而有武成焉趙歇焉
張耳焉吕禄焉盖二十九年之間而趙凡四易姓也韓
一也而有韓成焉鄭昌焉韓王信焉蓋四年之間而
韓凡三易姓也馬班二表受封之異易姓之殊稍欠
分别
先憂後樂
先憂事者後樂事先樂事者後憂事此曾子立事篇
語大戴禮所載同范文正公先憂後樂之語本此
陳張二寇
高廟云陳友諒剽而輕其志驕張士誠狡而懦其器
小其後二寇之敗卒如聖料比之漢高之料項籍過
之矣
婸徒
漢書西南夷傳西南之夷人自稱曰婸徒音陽方言
巴濮之人自呼曰阿陽陽之言我也爾雅引魯詩有
美一人陽如之何言我奈之何也子兮子兮如此良
人何亦此意李太白詩芙蓉帳裏奈君何
徙斯訓
牧誓庸蜀羌髳髳即叟也音搜史西南夷傳自嶲以
東北君長以十數斯筰都取大注斯及筰都二國名也
徙音斯相如難蜀文略斯榆謂斯與楪榆也此斯即西
南夷之迥玉篇作鄋注狄國夏為防風氏周為髳漢
之賨叟地在蜀之邊今按髳也徙也斯也叟也鄋也
賨也一種夷人古今隨呼而易其名因易其字非博
考何以别而合之
濮人
牧誓微盧彭濮伊尹為四方獻令正南百濮鄭語楚
蚡冒始啟濮劉伯莊曰濮在楚西南左傳麋人率百
濮伐楚通典有尾濮木綿濮文面濮折腰濮赤口濮
黑僰濮爾雅南至於濮鉛周書王會篇濮人以丹砂
注云西南之蠻蓋濮人也諸濮地與哀牢相接今按
哀牢即永昌濮人今名蒲蠻其色黑折腰文面是其
飾也濮與蒲字音相近而訛爾
安南
宋神宗問朱公掞欲再舉安南之師公掞對曰願陛
下以禽獸畜之
雕題繡脚
南夷有雕題金齒有繡脚蠻
蜀才
注疏中有蜀才名姓宋儒謂蜀才郎范長生盖别
無所見也陳子昂集有曰㐮陽有龐德公谷口鄭子
真東海王霸西山蜀才皆避人飬德躬耕求志由此
觀之范長生與蜀才自是二人(蜀音葵字一作蜀戰國策有蜀子)
蜀士
唐睿宗問蜀士於蘇頲對曰李白文章趙蕤術數宋
英宗問蜀士於歐陽修對曰文行蘇洵經術黎醇二
事何其相類
蜀詩人
唐時蜀之詩人陳子昂於季子閭丘均李白阮咸雍
陶劉灣何兆李餘劉猛人皆知之北夢瑣言云符載
楊衡宋濟張仁寳皆蜀人棲隠青城山符載字厚
之文學武藝雙絶文見唐文粹楊衡詩見唐音宋
濟詩止有東陵美女一首張仁寳閬中人見劉後
村千家詩
又
唐世蜀之詩人陳子昂(射洪)李白(彰明)李餘(成都)雍陶(成都)
裴廷裕(成都)劉蛻(射洪)唐珠(嘉州)陳詠(青神)岑倫(成都)符載(成都)
雍裕之(成都)王嚴(綿州布衣)劉暌(綿州鄕貢進士)李渥(綿州)田章(綿州)柳
震(雙流)阮咸(成都)劉灣(蜀人)張曙(巴州)僧可朋(丹稜)扈處扆(蜀人)毛
文錫(蜀人)朱桃椎(蜀人)杜光庭(青城)若張蠙韋莊牛嶠歐陽
烱皆他方流寓而老於蜀者嘗欲裒集其詩為一帙
而未暇焉
蜀之隠逸
譙定字天授其學得於蜀曩氏夷挨袁溉字道潔其學
得於富順監賣香薛翁程子遇青城篐桶翁乃知未濟
三陽失位為男窮之義又渡涪江舟將危正襟端坐人
問之曰心存誠敬爾有一樵夫同舟登岸乃問伊川曰
公是達後如此舍後如此伊川欲與之言已去而不可
追矣此皆宋世蜀之隠逸失名者
蜀詩人王謙
王謙蜀人有詩一卷中有約趙冰壺賞海棠一篇云湘
羅壓繡華春風瑶姬慢舞香裀紅細腰百轉弓靴穏銀
鵝金鳳花成叢六么換手調絃索一串妖聲穿繡幕沈
翠飛香天正樂寒玉團圓貼天角其詩絶如李賀嘗一
臠可知鼎味也
蜀士在唐居首選者
吾蜀士在唐居首選者八人垂拱三年射洪陳伯玉開
元四年内江范金卿貞元七年閬州尹樞元和八年樞
弟尹極太中七年綿州于環太始五年夔州李遠八年
成都李餘龍紀元年巴州張曙
蜀賢五相
謝疊山毋制機墓誌宋中興張德遠虞仲信趙景温游
景仁謝德方五賢相皆蜀人也
蜀八仙
譙秀蜀紀載蜀之八仙首容成公云即鬼容區隠於鴻
冡今青城山也次李耳生於蜀今之青羊宮三曰董仲
舒亦青城山隠士非三策之仲舒也四曰張道陵今大
邑鶴鳴觀五曰莊君平卜肆在成都六曰李八百龍門
洞在新都七曰范長生在青城山八曰爾朱先生在雅
州有手書石刻五經在洞中好事繪為圖
蜀無史職
陳夀云蜀無史職故災祥靡聞按黃氣見於秭歸羣鳥
墮於江水成都言有景星出益州言無宰相氣若史官
不能置此事何由而書蓋因父受髠辱加兹謗議者也
蜀志又稱王崇補東觀許蓋掌禮義又郄正為秘書郎
廣求益部書籍斯則典校無缺屬辭有人矣又按後主
景耀元年史官奏景星見大赦改元夀自書之而自戾
之何耶
蜀志遺事
孔子弟子商瞿世本作商瞿上文翁石室圖亦作商瞿
上宋景文公作成都先賢贊以商瞿上為蜀人考之路
史及輿地紀瞿上城在雙流揚雄蜀本紀云黃帝娶於
蜀山氏蜀山氏女茂州人也魚鳬津在彭山縣彭祖生
於此鄉以上三事并可入蜀志
孌童崽子
北齊許散愁自少不登孌童之床不入季女之室水經
注孌童丱女弱年崽子崽音宰選詩肆呈窈窕容路曜
便娟子皆指孌童之屬也阮籍詩昔日繁華子安陵與
龍陽
張安貧兒鏤臂文
昔日已前家未貧苦將錢物結交親如今失路尋知己
行盡關山無一人(鏤臂或謂之劄青狹斜游人與倡狎多為此態)
語忘敬遺
語忘敬遺二鬼名婦人臨産呼之不害人
衙前散從
宋代役夫之名有衙前散從衙前今之内班門子也散
從今之外班皂隸也(見韓魏公奏)
牝朝
唐人目武后之世為牝朝
春宵秘戲圖
徐陵與周弘讓書歸来天目得肆閒居差有弄玉之俱
仙非無孟光之同隠優游俯仰極素女之經文升降盈
虚盡軒皇之圖勢則宋人畫苑春宵秘戲圖有自来矣
張平子樂府素女為我師天老教軒皇抑又古矣
呂將軍貂蟬
世傳呂布妻貂蟬史傳不載唐李長吉呂將軍歌榼榼
銀龜搖白馬傅粉女郎大旗下似有其人也
㺐婢
南史王琨㺐婢所生(㺐音搔今罵㺐奴本此)
絡耕道
唐隠士絡耕道常言修養之士當書月令置於座右
圍棋勢
方四聚五花六持七見圍棋賦玉壺銀臺車箱井闌皆
棋勢名見漢武帝賦
五情六情
五情者天干也甲乙為本情丙丁為合情戊己為形情
庚辛為冲情壬癸為鈎情六情者地支也申子為貪狼
寅午為廉貞亥卯為陰賊巳酉為寬大戌丑為公正辰
未為奸邪六情之中分喜怒好惡哀樂喜行寬大怒行
陰賊好行貪狼惡行公正樂行奸邪陽主生故天干有
合甲巳為中正之合乙庚為仁義之合丙辛為威權之
合丁壬為滛泆之合戊癸為無情之合陰主殺故地支
有衝(此見風角書可補翼奉傳之遺)
桓玄時童謠
車無軸倚孤木繩縛腹芒籠目上二句桓字下二句言
其敗死玄之敗果以繩縛至芒籠其首沈之江中
吳元濟將敗之兆
裴度征淮西掘得一碑上有謠云井底一竿竹竹色深
深綠雞未肥酒未熟障車兒郎且須縮有識之者曰雞
未肥肥去月乃已字酒未熟去水乃酉字後果以巳酉
日擒吳元濟宋人四六有學慙鼠獄智乏雞碑下句正
用此事鼠獄張湯傳
芳札良書
坐擁良書(趙景至)遲還芳札(張率)
辯大明寺壁上隠語
淮南大明寺壁上有詩謎云一人堂堂二曜同光泉深
尺一點去冰傍二人相連不欠一邊三梁四柱烈火烘
然除去雙勾兩日不全班義一見即能辨之乃八字
隠語也(大明寺水天下無比)
春帖
海日銜規忽覺人間之曉宫花剪綵恍疑天上之春(元終)
浮生喻
東逝之長波西乘之殘照擊石之星火驟隙之迅駒風
裏之微燈草頭之懸露臨崖之朽樹灼目之電光
皇甫謐言厚葬之禍
剥臂捋金環捫腸求珠玉
文符如雨
文符如雨(羲之疏)催迫急星(李密)
百函十札
劉穆之善尺牘自旦至日中得百函而應對不廢(南史)十
行細札(光武傳)
射人意
劉滕姦謀有餘善射人意
同能不如獨勝
孫位畫水張南本畫火吳道玄畫楊繪塑陳簡齋詩辛
稼軒詞同能不如獨勝也太白見崔顥黃鶴樓詩去
而賦金陵鳳凰臺
華牘
華牘芳訊良書寶札瓊音瑶緘慶削
蘭訊(宋人四六多用之)
墨汁
劉靜修詩老覺胸中無墨汁畫譜云李成惜墨如金是
也梁武帝時舉秀才謬者罰飲墨汁一斗近有善謔者
云畫士胸中可有酒汁不可有墨汁秀才反是
弦詩想蓬萊
風俗通秦始皇弦詩想蓬萊而不免於沙邱之禍
東坡與佛印戲語
東坡問佛印曰鑊湯獄圖如何不畫和尚佛印曰人
間怕閻羅閻羅怕和尚坡曰怕你甚麽對曰若使閻羅
有犯亦要和尚懴除坡大笑曰好說好說此言雖戲至
理存焉亦可謂嬉笑之斧鉞矣
象經
世傳象棋為周武帝製按後周書天和四年帝製象經
殿上集百寮講說隋經籍志象經一卷周武帝撰有王
褒注王裕注何妥注又有象經發題義又據小說周武
帝象經有日月星辰之象意者以兵機孤虚衝破寓於
局間决非今之象戲車馬之類也(若如今之象戲芸夫牧豎俄頃可解豈煩)
(文人之注百寮之講哉)
張千載
千載字毅甫廬陵人文山友也文山貴顯屢以官辟皆
不就文山自廣還至吉州城下千載來見曰丞相赴京
某亦往遂寓於文山囚所側近日以美食奉之凡留燕
三年潛造一櫝文山受刑後即藏其首仍尋訪文山妻
歐陽夫人於俘虜中俾出火其屍千載拾骨寘囊弁櫝
南歸付其家葬之次日其子夢父文山怒云繩鉅未斷
其子心動毅然啟視之果有繩束其髮衆服公英爽可
畏劉湏溪紀其事贊於文山像後曰間居忽忽萬古咄
咄天氣惨然如動生髮如何尋約亦念續芻豈其英爽猶
累形軀同時之人能不顙泚昔忌其生今妬其死
詔首
晉詔首稱綱紀唐詔首稱門下元詔首稱指揮惟本朝
詔首直入事有三代典謨之體
李光弼中潬之戰
胡致堂云中潬之戰李光弼不遺餘力僅而勝之使郭
子儀相與掎角賊可平矣余謂非也豈有二將共事能
成大功者乎諺曰梢工多舟必破四公子棋奕必不勝
相州九節度之敗子儀光弼俱在焉以勢相埒而不相
下也儒者紙上之語使之當國豈不誤蒼生乎或問予
曰郭李之將齊名使子儀當中潬之戰何如未可知也
子儀之持重光弼之勁捷各有所長以詩喻之郭如子
美李如太白以文喻之郭如韓李如柳論詩文雅正則
少陵昌黎若倚馬千言放辭追古則杜韓恐不及太白
子厚也
中興戰功不紀武穆
宋乾道二年定中興十三處戰功張俊明州吳玠和尚
原饒風嶺殺金平韓世忠大儀劉錡順昌張子盖海州
李寶海道邵宏淵正月浦橋虞允文采石李道光化次
湖劉錡皂角林王宣汲靖確山凡十三而不及岳武穆
蓋秦檜之黨猶存掩之也
升庵集卷四十八
