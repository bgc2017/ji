升菴集卷三十九明楊慎撰
長短句附雜體
望西山
望西山西山迢逓慶霄間峯輝林彩如堪挹翠壁丹梯
若可攀亦有青烏占紫氣還乘白鶴駐紅顔斗極南陲
分王氣天驕北漠控胡關近接橋陵鼎湖路太乙勾陳
臨玉樹遥瞻雙闕對氤氛葱葱欝欝捧瑞雲潤接天河
起箕尾根纏維絡鎮坤文長安樓閣中天起峻極相連
近天咫金芙蓉開萬井中罨畫屏張三素裏龍宫鯨吼
曉嵐青鳳城鴉宿烟光紫雪晴瓊嶽轉分明日映名都
一何綺雪晴日暎風光和陌上遊人積漸多相邀帝女
柔桑路其柰王孫芳草何静婉香車褰翟茀嫖姚飛盖
擁盤陀楊柳千條金作線梨花百葉玉為柯雕爼華筵
分内苑錦場繡野入平坡行行國豔皆桃李處處塵香
盡綺羅巨靈贔屭應相避玄囿蕭條未許過別有青蓮
千萬宇金榜紅墻圍淨土錫卓多非漢代名翬飛各占
周原膴横玉行香盡貴人揮金資福皆豪賈菩提花發
六時閒吉祥風動千鈴語海曇仙梵日供張銖衣寳鬘
時歌舞望山竟如何由來逸興多朝回長挂笏休沐想
鳴珂三月春將謝未請遊山假痼疾在烟霞俗鞅縈晨
夜閑人真遂愛山情韋曲天西少送迎短屐踏莎占土
脉奚嚢探韵賦春晴豈似神仙限官府愛山空作望山
行
觀打魚
石梁水落天波澄漁人放獺如放鷹編筠作航來往便
往似飛梭來似箭蛟潭無極龍客幽江空獺饑漁人愁
漁人愁河魴喜清江一曲孤烟起
太華山歌送陳子學(陳名講)
五星墮地為五嶽金虎西南動芒角踐華為城類削成
云是巨靈之手斵三條鼎立當中央直與鴻濛奠清濁
太一終南培塿開洪河清渭繞行杯日華先照蓮花上
雲氣常從仙掌來高穿箭括通天路俯瞰明星玉女臺
泠然風馭不可駐降望大壑令心哀繡衣柱史巖廊才
入關玉節淩崔嵬搖山撼嶽下閶闔青冥白日驅風雷
奔軼絶塵亘萬里騘馬蹀躞無虺隤君家老仙舊隠處
丹爐石榻荒蒼苔登臨不問烟霞侣但借神池一勺洗
盡區中埃千仞峯端秋隼徤題書好寄西風回
河橋篇寄用貞懋昭
渾河流水桑乾潮何年伐石架長橋玄鼉窟近填烏鵲
滄海波平上赤霄尋源知近遠浩浩鴻流滿平連太液
池迥接昆明苑帝里神臯紫氣中天江析木銀潢通澗
瀍卜洛應相並㶚滻朝宗詎可同星傳雲槎下城闕電
逝飈馳交冀越橋外車音響若雷橋畔闌干明似月(玉溪)
(云摸寫殆盡)可憐楊柳裊晴烟才見藏鴉又噪蟬東西溝水
分岐路南北烟霜感歲年(玉溪云有感慨)沉璜使者辭芳甸聯
璧才人遥出餞别浦清沙漾縠紋回漵秋濤收組練飛
盖臨風緩去旌青門落日彩霞生懸知濯錦江邊夢轉
見蘆溝河上情
(玉溪云全篇氣格絶似初唐)
江上聞筝曲
清江明月懸光彩映漪漣燈影近臨水筝聲遥出船明
月華燈兩相照筝語絃聲何要妙輕璘縟彩豔陽歌掩
抑摧藏苦寒調不見新粧出鏡臺想應纖手拂香埃若
非汝南劉碧玉定是秦中薛夜來二八蛾眉競丰蒨十
三鴈足傳情徧温侯帳底氣若虹謝傅筵前淚如霰舊
寵新期容易乖高張䟽節迥難諧金杯漫自傳芳酒羅
袖空勞掛玉釵曲終如鼓湘靈瑟斷腸似和胡笳拍淩
雲未遇掞天才幽吟一夜東方白
和章水部沙坪茶歌(有䟦)
玉壘之關寳唐山丹危翠險不可攀上有沙坪寸金地
瑞草之魁生其間芳芽春茁金鴉觜紫笋時抽錦豹斑
相如凡將名最的譜之重見毛文錫洛下盧仝未得嘗
吳中陸羽何曾覓逸味盛誇張景陽白兔樓前錦里傍
貯之玉盌薔薇水擬以帝臺甘露漿聚龍雲分麝月蘇
蘭薪桂清芬發參隅迢逓渺天涯玉食何由獻金闕君
作茶歌如作史不獨品茶兼品士西南側陋阻明揚官
府神仙多蔽美君不聞夜光明月投人按劔嗔乂不聞
擁腫蟠木先容為上珍
往年在館閣陸子淵謂予曰沙坪茶信絶品矣何
以無稱于古余曰毛文錫茶譜云玉壘關寳唐山
有茶樹懸崖而生笋長三寸五寸始得一葉兩葉
晉張景陽成都白兔樓詩云芳茶冠六清逸味播
九區此非沙坪茶之始乎
青城紀遊贈劉珥江
愛山人少說山多名山之約恒蹉跎羨君胷次有丘壑
偕余步屣尋松蘿晨發浣花道夕憩郫筒阿子雲閣上
蠧簡散杜宇城頭烏尾訛鴻蒙岧嵉臨天谷崕阜&KR3093;嵲
瞰驚波離堆㑂佛蟠贔屭都堰蜿蜒壓蛟鼉翩如楚磯
駕黃鶴駛如蜀棧騎青螺昌黎扶掖赤藤杖謝公屐齒
青苔窠王喬雙舄能濟勝鄭虔簷花同經過伏龍仙觀
模斷碣疏江新亭聽俚歌下瀨千筏風外鷁遥岑一點
烟中螺漏天夜雨丹枕警朝雲解駮紅鏡磨玉壺携春
恣談笑銀鞍傍險仍婆娑明月津亭又分袂暌景復命
江陽舸聊書短韵邀君和青城回首青嵯峨浮生聚散
飛鴻似四者難并將柰何
太華寺别張季文
華頂雲滇海月携手三度遊同心兩廻别携手同心此
地分他鄉客路復離羣明年載酒花林下啼鳥春山誰
共聞
刺桐花行
刺桐花惟嶺南及滇中有之異物志曰刺桐即蒼
梧嶺南多此物因以名郡滇中名鸚哥花花形酷
似之開以夏秋之交酒邊率爾命篇云
刺桐花蒼梧樹瀟洒迎凉辰菴藹留炎暮渥翠掃蠻烟
飛英飄瘴霧蠻烟瘴霧雨餘天耀彩舒芳最可憐紅欺
鸚喙淺砂點鶴頭鮮連林千炬爛照水百枝然星回節
後流螢院乞巧樓前烏鵲筵邊候兩年通象譯方隅萬
里接龍編故鄕殊未返空園聊息偃一夕復一朝行看
歲華晩環波海碣渺渺流干雲金碧層層獻汀際遥瞻
柳渾洲隴坻長望張衡坂鈎陳閣道紫微垣鳴鑾曳佩
列文軒建章東回下鵠沼甘泉西對宿麟園金芝暐曄
商飈起玉植青葱瑞露繁翡翠叢中遊蛺蝶鸎黃葉底
集鶵鵷枝近上林全許借樹高温室竟無言詎信長年
悲落木誰憐遷客賦登薠歸去來定何日秋菊英英桂
將實憩蘧廬宴蓬蓽濁酒田家醉不辭清纓漁父愁先
失
雪關謠
雪關謠述途人思何將軍也將軍名卿成都人
雪山關雪風起十二月斷行旅霧為箐冰為臺馬毛縮
鳥鳴哀將軍不重來西路何時開
伏枕行贈嚴應階(嚴名時泰)
慎也投荒今五年朅來臥病左足偏臨床伏枕與子别
心斷神傷魂黯然憶昔去國行戍邊弔影纍纍入瘴烟
永昌試問在何處都門相違萬三千虎豹晝横林箐側
魑魅夕度關山顛肝腸欲絶隴頭水夢寐忽到夜郎天
肉黃皮皺形半脫喜一見子日周旋除館西河客樂土
傾壺北道賓初筵悲歌慷慨悲壯士風流儒雅追先賢
解鞍青華洞褰裳碧玉泉抽子瓊敷藻枉我瑶華篇衰
遲遠尋留藥價寂寞時共買山錢同手意氣同兄弟異
鄉會合情尤異貧交豈歎雲雨翻急難實在風波地昂
昂嚴夫子矯矯人中龍長才抱經濟大雅含舂容叩之
清廟絙朱瑟懸之東序鏗金鏞我今甘心憔悴窮山中
子亦胡為淹留簿書叢朱輪五馬人生貴青翰雙魚海
若宫七澤霜風鳴五兩白蘋丹楓渺予望分手遥指大
江西愁心已掛匡廬上嚴夫子交誼非凡流往時傾盖
今白頭子行高步隘九州我病崔隤思一丘水蛩草駏
那忍棄雲鵬籬鷃難相求待子功成採藥去期子共結
逍遥遊
畫草蟲為黃月坡賦(黃名祺)
天下幾人畫草蟲吳興公子癡孫隆冰縑雪練鳴趯趯
丹屏繡几飛薨薨漁父蜻蜓愛釣縷美人蟋蟀嫌鵰籠
百種生意何融融夷羊非羊鴻非鴻長卿帶晩翠簡子
矜秋紅王孫西遊歸未得清江碧草烟濛濛憶昔曹不
興點蠅惑&KR0971;翁滕王掃蛺蝶摹榻喧唐宫宋家道君入
能品鸞標鼊軸沉毡穹古來好手竟寂寞老癡江東灑
絶跡君不見醯鷄發覆天夢夢蠓飛磑雨舂飛風小痴
大黠應物理孫痴非痴乃其聦痴翁之死誰繼出西川
曹狂稱最工痴狂乃有兩絶蓺爚耀滇南與江東朅來
曹狂數相見吮毫蠲紙驚飛蓬月坡僊人好竒者賞鑒
自與山谷通鳳嬉亭前月曈曈更僕不知寒漏終銅盤
燒蠟春如烘懸圖索賦何匆匆蚊脚細字盈方空酒酣
操觚持似公雕刻自愧吾家雄
觀金潤甫畫壁歌
壽亭侯廟蒼山傍金生畫壁真擅場只今一百五十載
火旗雲馬神揚揚古來好手吾能說開元之中三昧絶
左衛將軍李思訓右丞才子王摩詰金生動筆師王李
古法不墜今罕比有時放遣來滇水尋竒亦過蒼山址
乘興歘然掃素壁蛟龍抃舞長風起千年戰功猶昨日
䬃爽英姿炯不死想見解衣槃礴時寂寞後代覓心知
蛛絲蟲網日凋壊賞者何人護者誰翻嗟古來才士蕪
沒亦何限感慨為爾擊節生遥悲
升菴集卷三十九
