升菴集卷六十一明楊愼撰
烏鹽角
曲名有烏鹽角江鄰幾雜志云始教坊家人市鹽得一
曲譜於子角中翻之遂以名焉戴石屏有烏鹽角行元
人月泉吟社詩山歌聒耳烏鹽角村酒柔情玉練&KR0008;
溫泉石刻
又於臨潼驪山之溫湯見石刻元人一詞曰三郎年少
客風流夢繡嶺蠱瑶環漸浴酒發春海棠睡暖笑波生
媚荔子漿寒况此際曲江人不見偃月事無端羯鼓三
聲打開蜀道霓裳一曲舞破潼關馬嵬西去路愁来無
會處但淚滿關山空有香囊遺恨錦襪傳看玉笛聲沉
樓頭月下金釵信杳天上人間幾度秋風渭水落葉長
安再過之石已磨為别刻矣
鐃歌曲
漢鐃歌十八曲自朱鷺至石溜古今樂錄謂其聲辭相
雜不復可分是也大字是辭細字是聲聲辭合寫故致
然爾此說卓矣近世有好竒者擬之韻取不協字用難
訓亦好古之弊矣
昔昔鹽
梁樂府夜夜曲或名昔昔鹽昔即夜也列子昔昔夢為
君鹽亦曲之别名
解紅
曲名有解紅者今俗傳為呂洞賓作見物外清音其名
未曉近閱和凝集有解紅歌云百戲罷五音清解紅一
曲新教成兩箇瑶池小仙子此時奪却柘枝名樂書云
優童解紅舞衣紫緋繡襦銀帶花鳳冠蓋五代時人也
焉有呂洞賓在唐世預填此腔耶
卿雲歌
太平御覽引卿雲歌卿雲爛兮糺漫漫兮糺今諸書所
引誤作礼
古歌銅雀詞
古歌詞長安城西雙貝闕上有一雙銅雀宿一鳴五穀
生再鳴五穀熟今文選注所引遺一宿字遂不可韻難
讀
朱鷺
古樂府有朱鷺曲解云因飾鼓以鷺而名曲焉又云朱
鷺咒鼓飛於雲末徐陵詩有鳧鍾鷺鼔之句宋之問詩
稍看朱鷺轉尚識紫騮嬌皆用此事蓋鷺色本白漢初
有朱鷺之瑞故以鷺形飾鼔又以朱鷺名鼓吹曲也梁
元帝放生池碑云玄龜夜夢終見取於宋王朱鷺晨飛
尚張羅於漢后與朱鷺飛雲末事相叶可以互證補樂
府解題之缺
尤延之落梅海棠二詞
尤延之瑞鷓鴣詞二首一詠落梅一詠海棠皆絶妙落
梅詞云清溪西畔小橋東落蕊紛紛水映空五夜客愁
花片裏一年春事角聲中歌殘玉樹人何在舞破山香
曲未終卻憶孤山歸醉路馬蹄香雪襯東風海棠詩云
兩株芳蕊傍池隂一笑嫣然抵萬金烈火照林光灼灼
彤霞射水影沉沉曉粧無力燕支重夜醉方酣酒暈深
定是格高難著句不應工部摠無心二首詠二花句句
見題而風味脱洒何羨唐人乎
玉樹曲
璧月夜瓊樓春蓮舌泠泠詞調新當時學士盡豐祿直
諫犯顔無一人歌未闋歡未歇晉王劍上粘腥血君臣
猶在醉鄉中一面已無陳日月
元明宗時童謠
牡丹紅禾苗空牡丹紫禾苗死明帝在位五月而崩廟
諱乃和字也
薛沂叔守歲詞
薛泳字沂叔其守歲青玉案詞云一盤清夜江南果喫
果看書只清坐一年心事半生牢落儘向今宵過此
身本是山中个纔出山来便差錯手種青松應長大縛
茅深處抱琴歸去又是明年那此詞雖俚俗自是晚宋
詞體曹東畝劉後村饒為之那乃个切語助辭後漢書
公是韓休伯那注那語反聲集韻作那又作&KR0008;又那與
柰通東方朔傳柰何乎陛下韓文柰何乎公言無柰之
何也杜詩杖藜不睡誰能那
阿嚲廻
太白詩羌笛横吹阿嚲廻番曲名張祜集有阿濫堆蓋
飛禽名明皇御玉笛采其聲翻為曲子即此也番人無
字止以聲傳故隨中國所書人各不同耳難以意求也
楊柳索春饒
張小山小桃紅詞云一汀烟柳索春饒添得楊花閙盼
殺歸舟木蘭棹水迢迢畫樓明月空相照今番瘦了多
情知道寬褪翠裙腰蔞蒿穿雪動楊柳索春饒山谷
詩也此詞用之今刻本不知改饒為愁不帷無韻且無
味矣
小粱州
賈逵曰粱米出於蜀漢香美愈於諸粱號曰竹根黃粱
州得名以此秦地之西燉煌之間亦産粱米土沃類
蜀故號小粱州曲名有小粱州為西音也
鷓鴣天
唐鄭嵎詩春遊雞鹿塞家在鷓鴣天(詞名鷓鴣天本此)
煬帝曲名
玉女行觴神仙留客皆煬帝曲名
牧菴詞
姚牧菴醉高歌詞云十年燕月歌聲幾點吳霜鬢
影西風吹起鱸魚興已在桑榆暮景榮枯枕上
三更傀儡場中四并人生幻化如泡影幾箇臨危
自省牧菴一代文章巨公此詞高古不减東坡
稼軒也
踏莎行
韓翃詩踏莎行草過春谿(詞名踏莎行本此)
朝天紫
朝天紫本蜀牡丹花名其色正紫如金紫大夫之
服色故名後以為曲名今以紫作子非也見陸游牡
丹譜
泥人嬌
俗謂柔言索物曰泥乃計切諺所謂軟纏也杜子
美詩忽忽窮愁泥殺人元微之憶内詩顧我無衣
搜藎箧泥他沽酒拔金釵非煙傳詞曰郎心應似
琴心怨脉脉春情更泥誰楊乘詩晝泥琴聲夜
泥書元鄧文原贈妓詩銀燈影裡泥人嬌柳耆
卿詞泥歡邀寵最難禁字又作䛏花間集黃鶯
嬌轉䛏芳妍又記得䛏人微斂黛字又作妮王
通叟詩十三妮子綠忩中今山東目婢曰小妮子
其語亦古矣
哀曼
晉曾滔母孫氏箜篌賦曰樂操則寒條反榮哀
曼則晨華朝滅曼與慢通亦曲名如石州慢聲聲
慢之類
點絳唇
江淹詠美人春遊詩白雪凝瓊貎明珠點絳唇(後世詞名本此)
升菴集卷六十一
