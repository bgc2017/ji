升菴集卷七十二明楊慎撰
劉孝標世說注
劉孝標注世說多引竒篇奥帙後劉須溪刪節
之可惜孝標全本予猶及見之今摘其一二以
廣異聞
鄧燦晉紀曰周伯仁應答精神足以蔭映數人
續晉陽秋曰張玄之少以學顯謝玄為會稽内史張玄
之為吳興太守名亞謝玄亦稱南北二玄
語林曰殷浩於佛經有所不了故遣人迎支道林林乃
虛懷欲往王右軍駐之曰深源思致淵富未易可當且
巳所不解上人未必能通縱能服彼亦名不益高若不
合便喪十年所保林公乃不往
左思别傳云思作三都賦疾中猶改作蜀都賦云金馬
電發於高岡碧雞振翼而雲披鬼彈飛丸以電燩火井
騰光而赫羲今本無鬼丸句(水經注瀘水傍瘴氣特惡氣中有物不見其形其作)
(有聲中木則折中人則害名曰鬼弹)
又曰左思造張載問岷蜀事交接亦疎皇甫謐西州高
士摯仲治宿儒知名非思倫匹劉淵林衛伯輿並蚤終
皆不為思賦序注凡諸注解皆思自為欲重其文故假
借名姓也
夏侯湛補亡詩曰既殷斯虔仰說洪恩爰定暨省奉朝
侍昏宵中告退鷄鳴在門孳孳温恭夙夜是敦
孫子荆除婦服詩曰時邁不停日月電流神爽登遐忽
巳一周禮制有叙告除靈丘臨祠感痛中心若抽桓玄
作王孝伯誄曰川岳降靈哲人是育既爽其靈不貽其
福天道茫昧孰測倚伏犬馬反噬豺狼翹陸嶺摧高梧
林殘故竹人之云亡邦國喪牧于以誄之爰旌芳郁
王隠晉書云晉帝詔徵蘇峻峻曰臺下云我反反豈得
活耶我寧山頭望廷尉不能廷尉望山頭也
續晉陽秋曰謝安優游山水以敷文析理自娛
荀綽兖州記云閭丘沖好音樂侍婢不釋管絃出入乘
四望車
曹娥碑在會稽而魏武楊修未嘗過江
續晉陽秋曰獻之文義非所長而能撮其勝會故擅名
一時為風流之冠也
興雲
漢無極山碑興雲祁祁雨我公田按顔氏家訓引詩亦
作有渰淒淒興雲祁祁毛傳云渰隂雲貌萋萋雲行貌
祁祁徐也此銘亦云興雲祁祁古經本雲字後世作雨
乃或改耳王介甫有雲之祁祁詩語本古經
蛙鳴
中州記載惠帝聞蛙鳴問之侍臣賈胤對曰在官為官
蛙在私為私蛙帝曰若是官蛙可給廩比北史所載為
詳蛙給廩已自異矣文中子作元經又曰帝問蛙鳴尤
可笑也然元經非出文中子盖阮逸贗作耳
萬歲夜
姚寬戰國策注博引諸書以證之用心亦至矣然猶有
遺也楚策楚王遊雲夢謂安陵君曰樂矣今日之遊寡
人千秋萬歲後誰與樂此矣安陵君泣下數行曰萬歲
夜願以身試黃泉蓐螻蟻夜如左傳注窀穸厚夜之夜
最見人臣不敢斥言之意今本改夜作後不見古人立
言之妙矣
佳麗
韓子佳麗也者邪道之分也戰國策宫中佳麗好玩又
云趙天下善為音佳麗人之所出也嚴安疏佳麗珍怪
順于耳目謝朓詩江南佳麗地佳麗字非始自謝也文
選注失引之
監州
宋初置通判分知州之權謂之監州有錢昆者性嗜蠏
常求外補曰但得有蠏無監州處則可此語風味似晉
人歸田錄及捫蝨新話皆載其事東坡詩云欲問君王
乞符竹但憂無蠏有監州昆去東坡未遠即用其事為
詩良愛其語也
新論
劉畫新論云微子感牽牛星顔淵感中台星張良感弧
星樊噲感狼星其說皆出䜟緯
屠蘇
蕭子雲雪賦曰韜罦罳之飛棟没屠蘇之高影始飄舞
於圓池終亭華於芳井杜工部冷淘詩曰願憑金騕褭
走置錦屠蘇屠蘇菴也廣雅云屠蘇平屋也通俗文曰
屋平曰屠蘇魏略云李勝為河南太守郡廳事前屠蘇
壊唐孫思邈有屠蘇酒方盖取菴名以名酒後人遂以
屠蘇為酒名矣何遜詩郊郭勤二頃形體憩一蘇又大
冠亦曰屠蘇禮曰童子幘無屋凡冠有屋者曰屠蘇普
志元康中商人皆著大鄣諺曰屠蘇鄣曰覆兩耳會見
羯兒作天子
粘天
庾闡揚都賦濤聲動地浪勢粘天本自竒語昌黎祖之
曰洞庭漫汗粘天無壁張祜詩草色粘天鶗鴂恨黃山
谷遠水粘天吞釣舟秦少游小詞山抹微雲天粘衰草
正用此字為竒今俗本作天連非矣
錦贉
古装裱卷軸引首後以綾粘褚者曰贉有樓臺錦贉毬
絡贉蠲紙贉樗蒲錦贉唐人謂之玉池其引首有二色
者曰雙引首標外加竹界曰打擫
鬼谷區
漢書藝文志鬼谷區三篇注即鬼臾區也郊祀志黃帝
得寶鼎冕侯問於鬼臾區云云注即鬼容區容臾聲相
近今按鬼谷即鬼容者又字相似而誤也高似孫子略
便謂藝文志無鬼谷子何其輕於立論乎
跖蹻
賈生弔屈原賦曰謂跖蹻廉注楚之盜曰莊蹻韓非子
曰莊王欲伐越杜子諫曰莊蹻為盜於竟内而吏不能
禁此政之亂也蹻盖在莊王時漢西南夷傳莊蹻者楚
莊王之裔也以其衆王滇去莊王時百年此又一莊蹻
也
義名
容齋隨筆載人物以義為名如義士義帝之類甚多器
物在首曰義髻在衣曰義襴義領竒矣予觀樂書有義
嘴笛謂笛外更安嘴也抑又竒矣漢蔡湛碑隂有義民
陸長源
韓文公汴州亂詩白樂天哀二良文為宣武軍司馬陸
長源作也及考他史籍則長源酷刑以威驕兵御之巳
失其道矣又裁軍中厚賞高在官鹽直曰我不同河北
賊以錢物買健兒旌節所委任從事楊儀孟叔度浮薄
不檢常戲入軍營調弄婦女自稱孟郎三軍怨怒遂執
長源并楊孟殺之由是論之是長源有以取之何異於
雲南之張乾陀揚州之吕用之哉大雅先人福之所聚
小智自私藏怨之府長源之謂乎
精思坐忘
空室觙之精思不可謂之微司馬徽之坐忘秖可謂之
馳
載事宜文
左傳曰楚辟我衷柰何效辟又曰尤而效之罪又甚焉
劉更生曰既不善胡足效哉宋人曰既是不是不可學
他不是理則一也載事者曷文其辭乎是街談巷議也
非史也
璜宫
白虎通諸侯之學曰頖宫半者象璜也今或書作黌宫
者非宜作璜宫也
王伯厚語
王伯厚云嘉量之銘祭侯之辭皆極文章之妙而梓人
筍簴之制文法竒古盖精於道者兼物物而後能制器
莊子所謂梓慶削木為鐻鐻成見者驚猶鬼神以天合
天道與藝俱化豈物物而雕之哉
張陸竒語
張又新煎茶水記粉槍末旗蘇蘭薪桂陸羽茶經育華
救沸皆奇俊語
晉人俊語
晉世不惟士人語清標玄致而釋子輩語亦復可聽高
僧傳所載是巳如鳩摩羅什偈云哀鸞孤桐上清音徹
九天慧濟謔寶淵曰昔謝氏青箱不至不作文章今卿
白簏未到判無講理淵曰殊不然此乃打狗杖耳道賁
聞蟋蟀曰時聞此聲足代簫管薛道衡稱則公之文曰
屢發新彩英英獨照慧常聞梵唄曰亹亹溜滴似伏流
之吐波又曰却轉弄響飛揚長引聲發喉中唇口不動
又曰以哀婉為入神用騰擲為清舉文句則如端夏多
隙無事息景又云依義莫依語又云當為心師不師於
心又曰籠飱詎貴釣耳難嘗又云忘懷去來者朝市一
江湖眷情生死者幽棲猶桎梏又云沙漠織寒長風負
雪又云莊衿老帶彈沐斜埃又早帳風首春席雲阿又
云雖淚至之有端固憂来之無兆使入世說固不能辯也
唐庚語
唐庚曰三桓諷魯作三軍合周禮矣其志乃欲卑公室
而奪之權曹操諷漢復九州合禹貢矣其志乃欲廣冀
州而益其地晉曲沃莊伯用夏正合人統矣其心乃欲
自立凡姦人欲濟其邪謀者未嘗不引經術也
權德輿竒語
舟有溺騎有墜寢有魘飲有醉食有饐行有蹷其甚則
皆可以致斃無非危機其可如土偶木寓耶此權德輿
文中竒語也(木寓見漢書注木寓龍木寓馬是也)
書解
古書解者多失其義遂害於理尚書注怪石之貢以為竒怪
之石若後世靈壁太湖嵌空玲瓏以供戲玩是禹為牛僧
孺米元章也又解禹貢三江之水味别是以聖人為品水
鬭茶如陸羽張又新之流也戰國處士謂舜塗廩浚井遭
焚坑而不死列女傳又謂二女實教之是以舜為左慈劉根
而二女為李全之婦劉綱之妻也静言思之皆可發一笑
書句
古書句讀多不同朱子語錄載方馬二家點禮記君賜
衣服服以拜賜句辟之命銘為烝彛鼎句舊點以辟之
為一句極無義辟乃君也以君之命銘彛鼎最是又載
陸農師點人生十年曰幼作一句學作一句漢書與父
老約(句)法三章耳殺人者死傷人及盜抵罪人皆讀作
約法三章是何理也孟子馮婦暴虎章一本作晉人有
馮婦者善搏虎卒為善(句)士則之(句)野有衆逐虎虎負
嵎莫之敢攖云云前士則之後為士者笑之文義相屬
而於章旨亦合特難與迂滯者語耳
古今言語
江芈罵商臣曰呼役夫漢王怒酈生曰豎儒幾敗乃公
事單故謂嵇康曰老奴汝死自其分樂廣曰誰家生得
寧馨兒斯並當時侮嫚之詞流俗鄙俚之談而世人以
為上之二言不失清雅下之兩句殊為魯朴何哉周漢
世遠事已成古魏晉年近言猶類今也已古即謂之文
猶今乃驚其質作者乃怯書今語勇效昔言不亦惑乎
優孟為孫叔敖
滑稽傳優孟為孫叔敖衣冠抵掌談語歲餘像孫叔敖
左右不能别也莊王置酒優孟為壽王大驚以為叔敖
復生欲以為相劉子玄譏之曰人心不同有如其面非
由倣效俾有遷革又況叔敖之歿時日巳久豈有一見
無疑遽欲加以寵榮復其禄位者哉予按此傳以滑稽
名乃優孟自為寓言云欲復以為相亦優孟自言如今
人丒淨發科打諢之類豈可真以為王欲復相之事乎
冥火懸火
文選冥火夜火也楚辭懸火今之提燈也六韜雲火施
於雲梯之上者
弭仲叔
張伯英稱弭仲叔曰仲叔高德美名命世之才非弭氏
小族所當有新豐瘠土所當産時以為名言愚謂稱人
之賢必本其家世推其鄉里厚也伯英之言不足以重
仲叔而祗以自薄也夫
車渠鸚鵡
梁簡文帝集云車渠屢酌鸚鵡驟傾車渠鸚鵡皆指酒
杯俗傳車渠為杯注酒滿過一分不溢嘗試之信然
偽書
省心錄乃沈道原作非林和靖也指掌圖非東坡所作
李衛公問對阮逸偽作文中子元經關子明易皆逸偽
作龍城錄王性之偽作子厚叙事何等筆力此記衰弱
之甚皆寓古人詩文中不可曉者於其中凡偽書皆然
予聞之朱子云
封堠之始
拾遺記曰禹治水所穿鑿處皆有泥封記使玄龜升其
上此封堠之始又山海經黃帝遊幸天下有記里鼓道
路記以里堆則堠起軒轅時也
羅泌路史
太平總類載龍逢諫桀之言曰臣嘗觀君冕非其冕也
而冕危石君之履非其履也而履春冰未有冕危石而
不厭蹈春冰而不陷者也此為六朝文士擬作無疑羅
泌路史收之盖亦貪博忘精者
牛耕
困學記聞論牛耕不始於趙過引冉耕字伯牛是也但
未有明證按山海經曰稷之孫曰叔均是始作牛耕王
伯厚豈亦未考及此也
文章似歇後
文章有似歇後語處如淵明詩再喜見友于杜詩友于
皆挺拔野鳥山花吾友于南史到藎從武帝登樓賦詩
受詔即成帝謂其祖蔇曰藎實才子却恐卿文章得無
假手于貽厥乎又稱兄弟為在原天属稱故鄉為維桑
之里稱師曰在三之義稱子曰則百之祥皆是類也
楓天棗地
張文成大卜判有楓天棗地之語初不省所出後見唐
六典三式云六壬卦局以楓木為天棗心為地乃知文
成用此也
天門地戸
河圖括地象曰西北為天門東南為地戸注天不足西
北是天門地不滿東南是地戸
饐瓜亭
吕蒙正父龜圖多内寵與其母劉氏不協并蒙正出之
頗淪躓窘乏劉誓不嫁及蒙正登仕乃迎二親同堂異
室奉養之近世傳竒饐瓜亭亦緣此附會也
劉錡善射
劉錡善射水斛滿以箭射拔箭水注隨以一矢窒之人
服其精或言此即古剡注法也
陳愧齋
隋劉臻為儀同與劉訥同官退朝欲謁訥謂前驅曰識
劉儀同家乎從者以為臻欲引歸至家坐堂中呼曰劉
儀同可出矣其子出臻曰汝亦來此乎今人傳以為陳
愧齋事亦好事者取此而易其名耳
金海玉海千萬字文
梁武帝撰金海王應麟撰玉海周興嗣撰千字文隋滿
徽撰萬字文
央瀆
荀子入其央瀆注中瀆也今人家出水溝則如今稱出
水竇曰央溝亦有本也太平御覽引莊子逸篇羊溝之
鷄稱羊溝不知何解俗作陽溝云對隂溝之稱但未見
所出耳
郡朝
郡守廳事古亦稱朝後漢劉寵𫝊山谷鄙生未嘗識郡
朝是也吏民謁郡守亦曰朝任延臨龍丘萇殯不朝三
日是也
附近
俗語附近古作傅近仲長統昌言宦豎傅近房臥之内
交錯婦人之間
衛綰
漢丞相衛綰奏郡國所舉賢良或治申商韓非蘇張之
言亂國政請皆罷武帝可之綰之相業他無聞焉而此
一節加於蕭曹一等矣史稱武帝之美曰罷黜百家綰
之功可少哉
漏點
夜漏五五相逓為二十五唐李郢詩二十五聲秋點長
韓退之詩鷄三號更五點是也至宋世國祚長短䜟有
寒在五更頭之忌宫掖及州縣更漏皆去五更後二點
又并初更去其二以配之首尾止二十一點非古也至
今不改焉
轉喉觸諱
柳文轉喉觸諱本漢食貨志搖手觸禁之語
仍字
老子曰攘臂而仍之又仍無敵攘無臂漢蓺文志據行
事仍人道仍訓因也古文中亦鮮用仍字
紀元
古者天子諸侯繼立踰年而始稱元年終一主為一元
未有一主而再稱元者也漢文帝信新垣平之言再稱
後元自後武帝更十數紀元歴代皆然俗諺有亂主年
年改號窮士日日更名之譏然予觀長歷云秦惠文十
四年更為元年則其謬不始於漢文矣又晉惠大安二
年長沙王乂事敗成都王穎改年為永興是一歲而二
號齊鬱林王改元隆昌海陵王改元延興明帝改元建
武是一歲而三號史册書法混淆俗諺云亂誠是也然
則本朝之制豈不度越漢唐哉
嫁殤
曹操幼子蒼舒死求邴原死女合葬史以為譏余觀周
禮地官禁嫁殤者注謂生時非夫婦死而葬相從嫁
殤嫁死人則此俗古巳有之今民間猶有行焉而無
禁也
規影徭賦
唐書規影徭賦即今律文影射之語
流蘇
倦游錄述流蘇之制但云五綵同心而下垂者莫能言
其始黃公紹書林亦止引晉書割流蘇為馬帴皆後世
幃帳間所懸耳古者流蘇盖樂器之節前漢書禮樂志
薛瓉注作流遡周禮金鐲節鼓鄭玄注云後世合宫懸
用之而有流蘇之飾樂器而用以為幃帳之懸則自晉
以後始也
鬟河
賈誼新書大禹鬟河而導之九牧吕氏春秋禹身執虆
□以為民先剔河而導九岐鑿江而通九路說苑禹釃
五湖而定東海鬟本髮名義取環曲剔本梳剔義取疏
通釃本漉酒義取澄清古人用字如此亦甚工矣(□即插字)
天府
戰國策蘇秦稱天府之國府府庫也謂富饒也又淮南
子注神農明堂曰天府天府字本此謂可以建都之地
也
府兵彍騎
番調有時數閱有法調御有律團五有籍兵雖有籍而
府實空將雖有名而權實去此府兵之善也諺曰將軍
大彍騎衛佐小郎官此彍騎之弊也
黑丹
文選東京賦黑丹石緇注引孝經援神契曰德至於山
陵則出黑丹魏都賦黑井鹽池玄液素滋注鄴西高陵
西伯楊城西有黑井今在彰德府南郭村井産黑石可
以書陸士龍與兄書云三台上有曹公石墨數十斤云
燒此復消可用然煙中人不知兄頗見之否今送二螺
即此物也又宜陽縣有石墨山汧陽縣有石墨洞贑州
興國縣上洛山皆産石墨廣東始興縣小溪中亦産石
墨婦人取以畫眉名畫眉石按古者漆書之後皆用石
墨以書大戴禮所謂石墨相著則黑是也漢以後松烟
桐煤既盛故石墨遂湮廢并其名人亦罕知之(水經注商州黃)
(水北有黑山山石悉黑繢彩奮發黝烏若墨)
釋經
漢儒釋經易有略書有故詩有細春秋有微
五勝
五行漢書謂之五勝言交相勝也淮南子謂五度所謂
音氣不戾八風詘伸不誤五度是也又謂之五殺所謂
善用兵者持五殺以應是也隂符經竊其意而變其辭
曰天有五賊見之者昌五賊即五殺之說也隂符經之
文李筌偽作或信以為黃帝者無目者也其文上不能
望六韜三略之藩籬素問汲冢之萬一而以軒轅之書
視之有目者如是乎
洞庭
三茅真君云天無謂之空山無謂之洞人無謂之房山
腹中空虛是謂洞庭人頭中空虛是謂洞房
王鍇藏書
前蜀王氏朝偽相王鍇字鱣祥家藏書數千卷一一皆
親札并寫藏經每趨朝於白藤擔子内寫書書法尤謹
至後蜀孟㫤又立石經於成都宋世書傳蜀本最善以
此五代僣偽諸君惟吳蜀二主有文學然李昇不過作
小詞工畫竹而巳孟㫤乃表章五經纂集本草有功於
經學矣今之戒石銘亦㫤之所作又作書林韻會宋儒
黃公紹韻會舉要實祖之然博洽不及也故以舉要為
名余及見之於京師惜未假抄也
半豹
郭氏世語云殷仲文讀書若半袁豹則筆端不減陸士
衡盖惜其有才而寡學也李商隠四六啓云學殊半豹
藝愧全牛
腹背
李嶠内制集鏘金鳴玉坐榮枯株擊水摶風顧慙腹背
蘇頲表駑駘獲薦於九方腹背可儔於六翮又云坐擁
股肱之任顧慙腹背之毛腹背事見韓詩外傳
鴈戸
唐書編氓有鴈戸謂流民也
致足樂也
王右軍帖致足樂也水經茂竹便娟致可翫也致極也
晉人語例如此
弹文
元人弹雅克特穆爾文或納女呈婦於朱温或售妹獻妻
于侂胄上句指張全義敬翔下句指倪僎蘇師旦也倪
蘇事宋史不載見于小說耳
梓碧山人
四明梓碧山人許奎作百忍箴多牽合衍贅予獨取其
危箴云圍棋制淝水之勝單騎入回紇之軍此宰相之
雅量非將軍之輕身盖安危未定勝負未决帳中倉皇
則麾下氣懾正所以觀將相之事業浮海遇風色不變
於張融亂兵掠射容不動于庾公盖鯨鯢澎湃舟楫寄
躬白刃蠭午節制誰從正所以試天下之英雄噫可不
忍與
酒帘
韓非子宋人有沽酒者懸幟甚高幟謂之帘帘謂之酒
旗唐韻帘字注當云酒家懸幟豈不雅乎乃云酒家望
子俚甚可笑
六赤打葉子
李洞集有贈龍州李郎中先夢六赤後因打葉子因以
詩上其詩云紅蠟香烟撲畫楹梅花落盡庾樓清光輝
圓魄銜山冷彩鏤方牙著腕輕寶帖輕來獅子鎮金盆
引出鳳凰傾徵黃喜兆莊周夢六赤重新擲印成六赤
者古之瓊投今之骰子也葉子如今之紙牌酒令鄭氏
書目有南唐李後主妃周氏編金葉子格此戲今少傳
為善最樂
書云民訖自若是多盤注云民之行巳盡用善道是多
樂也東平王蒼曰為善最樂周公曰心逸日休内典云
為善若熟種種快樂亦是此意
隠居不當談時事
古之耕莘築岩釣渭者其於天下非事事而究其利病
也非人人而訪其賢否也閉門造車出門合轍得志行
乎天下舉而措之而已今有廢居而口談時事謂之留
心世故不過奔競而已隨駕隠士時務道學由此其選
也
賕賄
宋之盛時有位于朝者以餽遺及門為辱受任於外者
以苞苴入京為羞及其季代中葉秕政孽卿端揆以賕
賂為論思臺諫以珍玩為獻納或以金珠而充脯醢或
以契劵而為詩文甚者如倪僎售妹于侂胄而得府蘇
師旦獻妻于侂胄而入閣噫黑頭宰相紅鉛夫人後之
視今亦猶今之視昔也
鋃鐺
後漢書崔烈以鋃鐺鏁(上音狼下音當)鋃鐺大鏁也今多訛作
金銀之銀至有銀鏁三公脚刀撞僕射頭之句其傳訛
習舛如此
茸母孟婆
宋徽宗在北廷清明日詩曰茸母初生認禁烟(茸母草名北地)
(寒食茸母生)無家對景倍凄然帝城春色誰為主遥指鄉關
涕淚連又獻作小詞云孟婆孟婆你做些方便吹個船
兒倒轉(孟婆宋汴京勾欄語謂風也)茸母孟婆正是的對
相貝經
馬總意林引相貝經不著作者讀初學記始知為嚴助
作漢有博物記非張華博物志也周公謹云不知誰著
考後漢書注始知博物記為唐蒙作水經引南中行紀
亦不出姓氏考嵇含南方草木状始知陸賈作南中行
紀乃知前人或略後或有考焉未可遽付之不知也
六蝎五蠧
晉庾峻曰秦塞斯路利出一官雖有處士之名而無爵
列于朝者商君謂之六蝎韓非謂之五蠧
蘇公讀書法
嘗有人問於蘇文忠公曰公之博洽可學乎曰可吾嘗
讀漢書矣盖數過而始盡之如治道人物地里官制兵
法貨財之類每一過專求一事不待數過而事事精覈
矣三五錯綜八面受敵沛然應之而莫禦焉此言也虞
邵菴常舉以教人誠讀書之良法也
上陵磨劒
漢武帝崩後忽見形謂陵令薛平曰我雖失勢猶為汝
君柰何令吏卒上吾陵磨劒乎因不見推陵旁果有方
石可以為礪吏卒常盜磨刀劒霍光欲斬之張安世曰
神道茫昩不宜為法故阮公詠懷詩曰失勢在須臾帶
劒上吾丘(漢武故事)
副貳
魏何昌曰先王制法建官授任則置副佐陳師命將則
立監貳宣命遣使則設介副當難則權足相濟隕缺則
才足相代韓信伐趙張耳為貳馬援討越劉隆副車
守淮
劉季裴曰自古守淮莫難于謝玄又莫難于楊行密謝
玄以八千人當苻堅九十萬之衆清口之役楊行密以
三萬人當朱全忠八州之師衆寡殊絶而卒以勝者扼
淮以拒敵而不延敵以入淮也
火禁
後漢禮儀志清明騎士傳火唐詩日暮漢宫傳蠟燭又
魚鑰清晨散九門天街一騎走紅塵則其制古矣廢之
當自前元入主中國時也
撫塵
北堂書抄載東方朔與公孫弘書云同類之遊不以遠
近為故士大夫相知何必以撫塵而遊垂髮齊年偃伏
以日數哉撫塵謂童子之戲若佛書所謂聚沙也
翻著韈法
知梵志翻著韈法則可以作文知九方臯相馬法則可
觀人文章
吹臺
吹臺即繁臺本師曠吹臺梁孝王增築班史稱平臺唐
稱吹臺又因謝惠連嘗為雪賦又名雪臺
渾脱舞
唐宋務光諫疏云比見坊邑相率為渾脱隊駿馬番服
名曰蘇莫遮渾脱隊即所謂公孫大娘渾脱舞也蘇莫
遮番帽今曲名有之
秦檜詐作瑞應
宋史長編云紹興中秦檜擅朝喜飾太平郡國多上草
木禽鳥之瑞歲無虛月胡致堂所謂花卉可以染植增
其態毛羽可以餵飼變其色上之人苟欲之則四面而
至矣盖指此也然觀小說所載紹興七年建康府寓旅
家盆水有文如畫佳卉茂木華葉敷芬數日易以池水
愈出愈竒盡春暄乃止又秀州吕氏家水瓦有文樓觀
車馬人物並蒂芙蓉重夾牡丹長春萱草藤蘿經日不
釋悉以瑞聞豈人有妖心而造物者亦為是以戲之乎
元載韓侂胄
杜牧之河湟詩曰元載相公曾下筯憲宗皇帝亦留神
旋見衣冠就東市忽遺弓劍不西廵觀此則載曾謀復
河湟史亦不言其事愚謂元載欲復河湟韓侂胄欲伐
金敵近日夏言欲取河套其事則是其時則非其人尤
非也力小任重鮮不仆信哉况三人者取死之罪多矣
一節烏足掩之
升菴集卷七十二
