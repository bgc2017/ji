升菴集卷七十三明楊慎撰
佛性
有僧問蚯蚓截為兩段首尾皆動佛性在首在尾古未
有答也伯清舉似余余曰薪盡火傳灰燼猶熱桴停鼓
歇音響猶轟
詩禪
元雲嶠居士徐士英作金剛經口義多以儒書證佛言
其解一相無相分四果之義以杜詩證之亦甚可喜其
說曰第一果云不入色聲香味觸法則是知欲境當避
此果之初生如山梨結小紅之始也第二果云一往來
則是蹈欲境不再此果之方碩如紅綻雨肥梅之時也
第三果云不來則是棄欲境如遺此果之巳熟如四月
熟黃梅之際也第四果云離欲則是去欲境巳遠此果
之既收如掛壁移筐果之日也以果字說經又一一證
以杜詩亦可為詩禪也巳
彭祖
宰我問五帝德篇云堯舉舜彭祖而任之論語注老彭
商賢大夫世傳彭祖八百歲此亦一證也王逸楚辭注
彭祖好和滋味善斟雉羹以事帝堯莊子注彭祖八百
猶悔不壽杖晚而唾遠又曰彭祖餌雲母御女凡數十
晩娶鄭氏妖淫敗道而死非壽終也東坡詩空飱雲母
連山盡不見蟠桃結子時
王僑王子喬
史記封禪書注引裴秀冀州記云緱氏仙人廟者昔有
王僑犍為武陽人為柏人令於此登仙非王子喬也唐
詩王子求仙月滿臺又云可憐緱嶺登仙子猶自吹笙
醉碧桃蓋世以王僑為王子喬誤也久矣
賀充
賀充五代石晉時人死而復生至宋真宗東封泰山出
謁帝不之省東坡謫黃州亦來訪坡亦不之竒也此事
殊可詫而近日朝邑劉太守偉死巳廿年其親友韓邦
竒復見之與之飲食亦不敢問其何來也此事不可謂
無但難以理推爾
謝自然
韓文公不信神仙而謝自然一詩亦信以為有盖當時
有人的見而公亦的聞也薛能亦有一首云漫道神仙
事渺然珠宫咫尺在人天花顔雲髩一女子獨騎白鶴
沖紫烟是信有其事也予觀劉商詩集有謝自然返却
舊居一絶云仙侣招邀自有期九天升降五雲隨不知
辭罷虛皇日更向人間住幾時以此觀之謝為道士所
惑染其妖術飛昇之事如今時術人騎草龍上天之類
耳是昌黎亦為所欺也世又有病風顛者即能乘危升
高疾愈即不能矣謝自然寧非此流耶近代天順中有
南京後府經歴卜馬益本山後人有一全真道士謁之
曰吾有小術子盍觀之即抽刀斬府庭大槐淩空而去
黃白點化頃刻而成益以為真仙縱其出入益妻妾多
麗道士取其髮呪之夜從門隙迭奔卧所初喜之後苦
其術涕泣以告益不勝憤始白於守備急塗以犬血擒
之囚送京師伏誅噫以古凖今謝自然得非妖道士挑
之以奔乎是以聖人不語怪而士君子深惡而痛絶之
亦以避禍而遠辱也
船子和尚四偈
船子和尚蜀之净衆寺僧也有偈四首其一曰三十年
前海上遊水清魚見不吞鈎釣竿斫盡重栽竹不計功
程得便休其二曰三十年來坐釣臺釣頭往往得黃能
金鱗不遇空勞力收拾絲綸歸去來其三曰本是釣魚
船上客偶除須髮著袈裟佛祖位中留不住夜深依舊
宿蘆花其四曰百尺絲綸直下垂一波才動萬波隨夜
静水寒魚不餌滿船空載月明歸(今人但知其末一首耳)
鍾離權
仙家稱鍾離先生者唐人鍾離權也與吕嵒同時韓潤
泉選唐詩絶句卷末有鍾離一首可證也近世俗人稱
漢鍾離盖因杜子美元日詩有近聞韋氏妹遠在漢鍾
離流傳之誤遂傅會以鍾離權為漢將鍾離昧矣可發
一笑說神仙者大率多欺世誑愚如世傳沁園春及解
紅二詞為吕洞賓作按沁園春詞宋駙馬王晉卿初製
此腔解紅兒則五代和凝歌童凝為製解紅一曲初止
五句見陳氏樂書後乃衍為解紅兒慢焉有吕洞賓在
唐預知其腔而填為此曲乎元俞琰又註沁園春琰雖
博學亦惑於長生之說而隨俗耳琰子仲温序其父隂
符經云先君七十而逝由此言之琰之篤好養生壽止
於此世有村夫目不識參同契一字而年踰百歲又何
必勞心於不可知之術哉達人君子可以意悟
音姓仙女
嘯賦注靈寶經曰禪黎世界墜王有女姓音生而不言
王怪而棄之南浮桑之阿與神人會教以治災之術於
是能言出山在國中其國大枯旱地下生火穿地取水
百丈無泉王怖懼女為仰嘯天降洪水至十丈於是化
形隠景而去
紫姑仙詠櫓詩
寒岩雪壓松枝折班班剥盡青虬血運斤巧匠斵削成
劍脊半開魚尾裂五湖仙子多竒志欲駕扁舟探禹穴
碧雲不動曉山横數聲搖落江天月
箕仙筆詩
系出中山骨欲仙何人扶穎纏尖圓狂僧堪笑堆成冡
豪客曾聞掃似椽窗下玉蜍涵夜月几間雪繭湧春泉
當時定遠成何事輕擲毛錐恐未然
又
宋元小說載箕仙詩多矣近日一事尤異正德庚辰有
方士運箕賦詩隨所限韵敏若夙構而語不凡其為喬
冢宰賦白巖行曰六丁持斧施神工鑿開西南萬仞之
崆峒芙蓉一朵插天表勢壓天下羣山雄冰壺倒月色
澄澈瑶臺倚斗光玲瓏百丈虹霓望吞吐八埏霖雨瞻
空濛虛空不受一塵染靈光直與銀河通乳泉掛壁噴
晴雪玉梅懸谷摇香風上有神仙玉虚子淩風出沒遊
太空伐虬伐蛟下入海底水晶窟朝真謁帝獨步天上
瓊瑶宫頭角崢嶸自卓立胸襟磊落誰磨礲商家傅說
作良弼宋室張浚多竒功憶昔江樓吹鐡篴明月一醉
三人同邇來一别世間甲子不知數但見幾度玉洞桃
花紅金龜老黃鶴翁各分一諦貽此公天然意趣自相
合芳稱長在塵寰中好將大手整頓乾坤了歸來一笑
拂雲看劍重會滄溟東此詩成一卷箕仙運筆所書詩
既跌宕字又飛動豈術士能贋作者吁異哉
鄱陽水神
餘姚戚瀾字文湍景泰二年進士授翰林編修丁艱服
闋上京渡錢塘風濤大作有絳紗燈數百對照江水通
明丈夫九人帕首袴鞾帶劍乘白馬飛馳水面如平地
舟人大恐戚公曰毋懼吾知之矣推窗看之九人皆下
馬跪公問曰若輩非桑石將軍九弟兄耶曰然曰去吾
諭矣皆散公命舟人返棹曰有事吾當還遂歸抵家謂
家人曰某日吾將逝矣及期沐浴朝服坐嚮九人率甲
士來迎行踐屋瓦瓦皆碎戈矛旌幟晃耀填擁有頃公
卒後車騎騰踔前後若有所呵衛者隠隠入室而滅後
瓊山丘文莊公夫人入京舟過鄱陽湖夜夢朱衣貴人
來見曰吾仲深故人戚瀾也見為水神昨奉天符應覆
數百艘舟夫人慎毋渡舟子方解維欲行夫人急止之
瞬息大風舟行者皆溺明日夫人乃渡至京以告文莊
文莊感其意緘文祭之
死友救難
丘文莊公夫人自南海浮江而上過鄱陽湖夜夢達官
呵擁入舟曰吾乃翰林編修戚瀾也昔與丘先生同官
義不容絶特報爾三日後有風濤之險隻帆片櫓無存
可亟遷於岸夫人驚覺如其言移止寺中未幾江中果
有風濤衆舟盡溺至京夫人白其事於文莊公公以聞
於朝遣官諭祭文莊又為文祭之云於乎文湍剛勁之
質豪放之氣高義激切直上薄乎雲天巨眼空闊每下
視乎塵世凡衆人之嗜欲舉不足以動其中一時之交
游少足以當其意時發驚筵之辯臧否罔不稱情間若
罵坐之狂毁譽皆有所試醉言無異於醒面折不違於
背僕也於君若有宿契始落落以難合終偲偲以交勵
奈何命與心違中道而逝老我後死於十二禩孰知冥
冥之中猶有舊交之誼老妻北來舟次江澨夢中彷彿
如見報以風濤將至預告以期使知趨避既而果然幸
免顛躓於乎人傳君之為神涖胥濤而享祀即今所過
而驗之無乃&KR0008;司乎江湖之事由其生也不盡用於明
時故其死也見錄於上帝於乎友道之廢也久矣曰友
曰朋如兄如弟指金石以為盟陳鷄犬而設誓頭角稍
殊情態頓異雲泥隔則易交勢位判則相忌對面如九
疑之峯跬步有千丈之勢半臂纔分遇諸塗則掩面而
過宿酲未醒踰其閾則騰口以刺過門不入室反為操
戈之舉落穽不援手忍抛下石之計親於其身也遑恤
况伉儷乎生為人也尚然况下世乎於乎文湍生死無
二心始終同一致不忝為聦明正直之神真可謂英邁
特傑之士緬想舊遊稠人廣會一飲百十鍾揮毫數千
字故以平生之素好用答故人之隂惠詩以寫不盡之
情酒以侑有從之淚具别紙以焚燎就宿草以澆酹靈
神如在來鑒於是不鄙世人之凡言特歆御醖之醇味
尚享詩曰幽顯殊塗隔死生九原猶有故人情曼卿真
作芙蓉主太白常留翰苑名念我冥冥來入夢哀君惻
惻每吞聲朝回坐對黃封酒悵歎鷄壇負舊盟
上皂莢樹
仙傳云劉綱與妻將飛昇庭前有皂莢樹妻令綱昇樹
數丈方能飛今俗稱畏内者曰上皂莢樹亦有本
唐五書僧
唐有詩僧九人今有九僧集復有五僧善書劉涇嘗作
書話以懷素比玉𧦬光比珠高閒比金貫休比玻瓈亞
栖比水晶牟子才云惜涇未見文楚故未有定
堠子偈
堠烽擎空直直烟墩映樹班班聊爾牌標五里從教目
斷千山
無名偈
羣居閉口獨坐防心
譬喻經
五根之禍劇於毒龍五根如箭意想如弓慎按五根
者眼耳鼻舌身也心經六根有意此以五根皆起於意
故五根之外以意貫之孔子四勿始於意佛氏六根
終於意
三昧
三昧出釋氏書乃梵語也此云調正直又云正定亦云
正受圭峯疏云不受諸受名為正受又遠法師云夫稱
三昧者何專思寂想之謂也思專則志一不分想寂則
氣虛神朗氣虛則智恬其照神朗則無幽不徹
諸趣
張湛列子注云龜龍甲鱗之宗麟鳳毛羽之長爰逮蜎
飛蠕動皆鳴呼相聞各有意趣佛經以蛟蚋小蟲之屬
名曰諸趣本此傳大士諸趣云若欲見佛看三昧田宅
園林處處停或飛虚空中擾擾或擲山水口轟轟或身
腰上有燈火或羽翼上有&KR0793;箏或鑚木孔為鄉貫或徧
草木作窠城或轉羅網為村巷或卧土石作階庭諸佛
菩薩悉如是只個名為舍衛城
夢說
釋氏經曰夢有四一曰四大偏增二曰舊識尋遊三曰
吉凶先兆四曰無明熏習熏習字最妙今本作重習非
也草木子曰夢之大端二想也因也想以目見因以類
感舉世皆夢也夢夢也不夢亦夢也夢乎夢不夢乎不
夢是故得失蕉鹿也物我蝴蝶也榮枯黃粱也情感巫
峽也
真丹
王半山和俞秀老禪思詞曰茫然不肯住林間有處即
追攀將他死語圖度怎得離真丹漿水價匹如閒也
須還何如直截踢倒軍持贏取潙山此詞意勸秀老
純歸於禪住山不出遊也真丹即震旦也軍持取水瓶
也行脚之具踢倒軍持勸其勿事行脚也潙山和尚欲
謀住山曰此山名骨山和尚是肉人骨肉不相離言人
不當離山也皆用佛書語漿水價也須還則用列子五
漿先饋事
真如之義
馬祖曰真如有變易豈不聞善知識能廻三毒為三昧
净戒能廻六賊為六神廻煩惱作菩提廻無明為大智
錢起贈懷素詩云醉裏得真如劉禹錫詩心會真如不
讀經
闡士
李太白詩衡嶽有闡士五峯秀真骨闡士開士皆僧之
稱
仙詩
衢州爛柯橋斷碑詩止存二句薄烟冪遠郊遥峯沒歸
翼傳以為古仙句
仙衣
仙女天衣有金鏤單絲錦縠銀泥五暈羅裙(見許老翁傳)
仙家寶玩
仙家三寶有碧瑶杯紅蕤枕紫玉函
水田衣
袈裟名水田衣又名稻畦帔王維詩乞飯從香積裁衣
學水田王少伯詩手巾花㲲淨香帔稻畦成袈裟内典
作毠㲚盖西域以毛為之又名逍遥服又名無塵衣
影壁
楊惠之塑佛壁為天下第一郭熙見之又出新意遂令
圬者不泥掌(今云泥林)止以手搶泥或凹或凸乾則以墨隨
其形跡暈成峰巒林谷加之樓閣人物宛然天成謂之
影壁
江淮名山圖
遠公畫江淮名山圖而畫譜寶鑑竟不知遠公善畫也
慎謂晉人無不文藻風韻遠公禪學之外能畫工詩又
註詩經是僧而兼儒也殆隠於禪者歟
僧寺之多
南朝四百八十(唐詩)北魏一萬三千(見通鑑)
仁祠
漢書明帝紀以助仁祠伊蒲之供仁祠僧寺也伊蒲供
齋食也皎然詩仁祠當絶境明牧躡靈蹤又陳世凋亡
後仁祠識舊山
五精舍
佛國五精舍一給孤園二靈鷲山三獼猴江四菴羅樹
五竹林園韋蘇州詩萬木叢雲出香閣西連碧澗竹林
園
太極泉
宋孝武帝大明七年赦詔文曰思散太極之泉以福無
方之外太極之泉不知何語後閱酉陽雜爼仙藥有太
極泉盖神瀵盎漿之類也宋齊六代文人每好用僻事
例如此
多根樹
佛經云西域多根樹蔽芾而婆娑東西南北中五方不
相見國中有婬女求偶者衆多初有一男求女約中枝
會復有四男子亦欲求之宿女亦以言許東西與南北
各各抱被去至曉女不來東枝郎唱曰旭日光巳出農
夫向田去妄語既不來可捨多根樹西枝郎吟曰彼妙
必然來定是不妄語如何旭日光急速現下土南枝男
歎曰旭日光巳出農夫早向田我等如癡羊一夜受凍
眠北枝男賡曰我等沒巴鼻只為求他妻今遭寒與凍
各各被他迷中枝郎泣曰我不憂巳身一夜寒凍情但
恐多根樹枝葉不復生樹神聞而笑曰汝勿憂外事但
憂身事急樹枯生有時欲苦無停息
八角磨盤
朱子語錄云人謂楊億通禪學者以其有八角磨盤之
句耳按北澗禪師偈云六月一日前萬象森羅替說禪
六月一日後八角磨盤空裡走今朝正當六月一無位
真人赤骨律金毛師子解翻身無角鐡牛眠少室十聖
三賢總不知笑倒寒山并拾得楊億因演而為頌曰八
角磨盤空裏走金毛獅子變作狗擬欲藏身北斗中應
須合掌南辰後
瓊枝旃檀
佛經云瓊枝寸寸是玉旃檀片片皆香比之聖賢欲無
德不備喻之詩文欲無字不工也又曰擊珊瑚樹枝枝
好撒水銀珠顆顆圓亦此意
白蜺嬰茀
楚辭天問曰白蜺嬰茀胡為此堂安得夫良藥而不能
固藏舊注云蜺雲之有色似龍者也茀白雲逶蛇若蛇
者也昔崔文子學仙於王子喬子喬化為白蜺而嬰茀
持藥與崔文子文子驚怪引戈擊蜺中之因墮其藥俯
而試之子僑之尸也此本淮南王安離騷傳之說而王
逸述之淮與楚近安去屈未百年其說當有祖疑以傳
疑可也朱文公訂楚辭以其怪誕而刪之余謂存之亦
有益於教何也王子喬世所稱神仙也既巳成蜺變化
而猶不免戈擊之難則世之學仙何為者耶
東坡詆佛
東坡議學校貢舉書斥士大夫主佛老之為非又策别
云天子有七廟今又飾佛老之宫而為之祠固巳過矣
又使大臣兼官以領之歲給費以鉅萬計此何為者其
言與佛骨表何異又作勝相院記謂治其學者大抵設
械以應敵匿形以逃敗窘則推墮滉漾中不可捕捉如
是而巳矣此數句盡古今禪學自欺欺人之病然東坡
於禪學深入冥契而其言如此何也蓋其與世不合姑
以消其不平莊子云因之以曼衍所以窮年也殆東坡
之謂乎又賀坤成節表放億萬之羽毛未若消兵以全
赤子飯無數之緇褐不如散廩以活飢民
升菴集卷七十三
