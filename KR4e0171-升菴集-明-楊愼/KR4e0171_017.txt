升菴集卷十七明楊慎撰
五言古詩
擬古
上山采交藤下山逢老翁髮白顔轉少疑是古韓終此
翁何所居乃在深山中左右猿狖穴前後虎豹叢風雲
徑路絶人跡那能通問年不肯答長嘯氣何雄翩然輕
舉去策杖如飛鴻
大中丞百川張公招飲静居寺十四韵
韶序届仲春遲晷正駘蕩好音流睍睆時服改纖纊英
衮枉嘉招夙駕東闉仗祇園敞静居香燈護龍象名言
析秋毫陸海披珍藏稔歲華黍豐樂郊天絲颺曲水跡
非陳斜川圖可仰披霧吟泬寥謀野乘閒曠晏粲倚文
翁式遏懷葛亮下走夲陳人汛愛容衰恙芰製厠端旒
塵容醉清釀信宿枉仙翰何以酬台貺杲旭燭覆盆靈
籟鳴塞巷永言詎能殫鏤膺矢無忘
言將北上述志一首答蘇從仁(恩)王子衡(廷相)
我辭承明直矯志青雲端銷聲絶車馬卧痾對林巒甘
此臯壌怡謝彼飈靄干晨夕詠鑿井春秋歌伐檀奔曦
豈不疾國火三改鑚遊子戀所生不獲常懷安微尚何
足云弱質良獨難衡門坐成遠塵冠行復彈已負濩落
性更從樗散官進阻巖廊議退抱江湖歎曠哉宇宙内
吾道何盤桓
送黃才伯(佐)冊封藩府南渭
泛泛東行舟迢迢南渭流淪波環楚壤派别引丹丘竹
嶼臨湘烟楓門暎離日金節斗邊來青翰天上出分珪
剪桐底鳴珂衣錦鄉江干旋露盖海曲卸雲裝西岸搴
芙蓉東周折楊柳燕喜拜華堂鸞謳獻春酒握蘭五夜
直采蕭三秋期跂予飢渴想遲爾瓊樹枝
登大慧寺逌然臺是日杜鵑鳴於北都
驅馬出城闕置酒臨高臺高臺見百里坐望西山隈雲
氣何飄飄㑂佛接蒿莱前有芳樹林清隂欝徘徊飛鳥
遺之音宛轉悽以哀杜鵑非北羽誰遣從南來常恐商
飈發使我脩蘭摧長歌行路難感激傷中懷
和余懋忠青衣别後追寄之作
抽簮畫江沙寫出腸斷詞遥寄百里人見君昨夜思昨
夜復今朝百里又千里歡遊坐成隔乖離從此始乖離
渺何許異國猶鄉土雲從青衣來月自峨眉吐雲月兩
悠悠光景為君留因之托宵夢遠到海西頭
瓊音篇寄康對山
晨逢南州牧携手滇之隂言從太白來貽我瓊黃音題
封五雲爛開緘雙鳳吟伊人先鳴者夙齡晏清襟良史
古班馬逸民今尚禽商泛憫宋玉芻委嗟師金沜東青
霞想滸西紫芳心戎旅未云返嵇駕何由尋因聲萬里
風調短情方深(尚子平禽子夏二人後漢逸民唐詩安得山中信致書移尚禽)
贈張愈光詩(三首)
孔雀生南涪裵回紫蔚林文采既彪炳與世亦殊音時
哉固多觭弶羅忽見尋羽毛棽以儷阿閣迥且深一彈
哀鸞唱再撫孤鶼吟荒塗不可踐為君愁我心
又
迢迢禺氏山珠璧交晶英二六照梁乘三五連趙城兩
美必相合誰言容易并刖足傷卞盉按劍嗟枚生子續
艱征賦余和從軍行同心復同患日暮天末情
又
大雅淪千載正聲代以微鷹隼乏翰采雉翬無高飛有
鳥來西極羽羣實所稀風穴吸沆瀣天池濯毛衣翽翽
千仞翔郁郁九苞輝君才文苑鳳隼雉焉能希梧枯醴
泉渴日暮恒苦饑何時逢天老駕言玄扈歸
送終安人王氏葬恩波阡
石流何湔湔湟潦增其波天隂日易晚曠野悲風多嚴
霜下喬木零雨泫柔柯蕭條我行野傷心悲如何中道
失嘉耦送此山之阿凛凛歲方晏誰與同歗歌君看彼
鳥雀各自安其窠
效古
朝遊巍峩宫暮墜崝巆壑面笑背成歎春華秋已落耳
餘互侵陵田竇相傾奪富貴生不仁榮華有銷鑠何如
商山翁茹芝詠莫莫冥鴻度逵陵樊籠豈栖託
雙魚鋪
岧岧山上亭上有雙魚字回顧望新城欲將雙魚寄泛
泛東水流蘋藻相蒙翳釣竿何嫋嫋魚尾何曾麗緘意
付歸風日暮江之汜
送崇慶白判官
宦績標南郡賢勞賦北山分携千里外留滯一年間梅
閣春全隔花宫月幾彎水聲隨露冕塵路損風顔别路
遥岑合離亭二水環永言君子贈懷惠野人攀共道鶯
遷近來瞻馬首還
送曾東石
文鳥生岷山來翔十二樓覽德簫韶下長鳴向南州翩
翩慕儔者睠言不可留河梁一相送飄風吹方舟山川
隔光彩嘉會期三秋清商易終曲何以慰離愁常恐麗
澤遠索居多愆尤馳心如日月光彩隨南流脱有歸飛
翼因之問阻脩
秋日雜詩(二首)
秋霖溢城闕后土何時乾周行無軌轍出入阻且艱長
安有一士蓽門晝長關開徑理蓬蒿荒我蕙與蘭蕙蘭
日將歇蓬蒿不可刪仰首向浮雲慨然增永嘆
又
羲和運天晷候蟲和歲隂昔為莎鷄羽今為蟋蟀吟感
彼蕭條節動此棲遲心旅人在異鄉相思夢同衾登臨
一以晀但見丘與岑清泠含廣澤悲商印遥林結軫還
歸來當軒撫鳴琴幽蘭久不奏誰哉知此音
贈錢少容僉事
之子體英彦弱齡稱國華先名出藝苑發跡翼名家澄
清攬飛轡亨衢有高車儀鳳自覽德神羊本觸邪當今
爽鳩墟千載同其嘉翺翔属宇縣音塵非天涯離居欲
有贈持此代疏麻勿言吏道迫坐令爾音遐
送徐用先歸嘉州
客有歸歟嘆言從隠者流高議在青𤨏吾道付滄洲滄
洲多故人夙昔諧幽賞嘯歌丹崖邊携手紫霞上壁津
春水生波浪動江城岷嶺秋芳落清音滿蘭若亦知江
湖憂不廢登臨樂迢迢結桂枝望望阻相思殷勤三歲
字惆悵四愁詩伊予慕儔侣暌離分晤語何時峨眉雲
來作人間雨
送王舜典知成都
新解郎官綬遥分太守符嚴程趨左蜀歸榜過東吴玉
壘關雲净青城嶺月孤乾坤回治象江海接亨衢露冕
仁風播隨車解澤濡滮流通暍壌生色到寒蕪筐篚窮
方貢兜鍪罄國須幾年懷樂職今日會昭蘇廉范歌當
繼王褒頌不䛕循良千古事肯負兩輪朱
和方思道毛塢之什
毛塢之什棠陵方子所作也一曰出棘竹二
曰解藤杉三曰竈觚桐四曰榼中鯉升菴子
讀而愛之倚而和之改為冉冉孤生竹裊裊
杉上藤愔愔竈觚桐育育榼中鯉如其章如
其句如其意如其聲
冉冉孤生竹遲此方苞月玉節本璘珣孚尹亦旁達叢
棘紛糾纏興言誰剪伐詩人執斧柯君子在林樾朝看
清隂成暮聽商飈發一歌猗蘭榮再占泰茅拔不有栽
培心曲直竟何掘
裊裊杉上藤翳此荒水濱蛇蚓一以結虬龍何申申清
風扇中壤渥露漙高旻奇樹既有華散木亦有身歲寒
異凋謝發生何齊勻匏瓜徒自繫持此嘆迷津誰當貢
衢室上與階蓂倫
愔愔竈觚桐采自樵人塢徽軫不得薦樽櫨亦何補况
復近庖厨宫商委泥土哲匠秉清規知音慕中古正聲
歸雅琴俚耳羞簧鼓中郎不可見虎賁猶堪取何時期
幽尋渌水遊春渚
育育榼中鯉本是充庖魚戢鱗隠文章駢首相沫濡豫
且下清泠元君夢玄夫品物雖異流共戚亦通娛但取
莊生樂那知子産愚放之悠然逝相忘於江湖誰言爾
為爾自信吾忘吾
送嚴維中
北辭鳴鳳池南登歌鳳臺命儔嘯匹侶羽翼臨當乖舲
舡張且歙河水瀠復洄靡靡君行邁悠悠予軫懷離日
汀洲下驚飈林葉頽分襟一為别懸旌搖以摧會合良
不易臨岐重徘徊圭璋多特達清角少喧豗贈言無他
勖聲儀望重來
送郭价甫(三首)
洋洋北流水搖搖南行舟良友當遠邁祖帳臨汀洲歡
觴恒易滿别襟苦難留形影邈千里德音誰與酬
又
德音無與酬悵然興我思人生非鹿豕安得免乖離河
洲有芳蘭采之堪贈貽猗猗揚馨香千里同襟期
又
襟期千里同川塗兩都通王道方砥平高衢騁駿雄東
賓問西主南燕遰北鴻音塵豈寥廓端居有長風
送盧師邵(名雍)
空谷滯跫步石山枉佳招長風自遠來逸翮懷迥霄期
我于浮城投我以英瑶我僕已整駕我馬亦在鑣愁霖
泥修途江廣詎通舠粤子暌昔約伊人阻今朝良會虚
高言三遊絶孤標神襟重悒悒悵望倚逍遥佳期曠何
許碧雲生泬寥願附同聲翼因寄相思謠
寄嚴維中
美人在桂林貽我金琅玕高情與逸思遥下青雲端相
去萬餘里黃鵠飛猶難湘灘何悠悠衡麓峭層盤擊汰
浥清泚振衣凌㠝岏奇觀洞前古嘉藻留英翰壯遊輕
路永遠别驚年單夢澤流澌解鈴峯零露漙遵途返星
駕會闕峩雲冠伊予嬰夙疢塊然慕朋歡愧彼桑蓬志
甘此藜藿安懷書重端綺佩言芬如蘭始願愛青華終
期同歲寒酬德遂有述展歌情未殫
升菴集卷十七
