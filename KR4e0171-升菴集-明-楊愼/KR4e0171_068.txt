升菴集卷六十八明楊愼撰
翰林撰致語
宋時御前内宴翰苑撰致語八節撰帖子雖歐蘇曾王
司馬范鎮皆爲之盖張而不弛文武不能百日之蜡一
日之澤聖人亦不之非也成化中黃編修仲昭莊檢討
最不撰元宵詞又上疏論列以去以此得名然自是而
後内外隔絶每有文字别開倖門有文華門仁智殿輩
每得美官甚至蠧政害人曷若仍舊之愈乎愚謂於麗
語中寓規諫意如六一公玉輦經年不遊幸上林花好
莫爭開君王念舊憐遺族長使無權保厥家亦何不可
南唐李後主遊燕潘佑制詞云樓上春寒山四面桃李
不須誇爛澷已失了春風一半意謂外多敵國而地日
侵削也後主爲之罷宴填詞如此何異諫書乎工執蓺
事以諫况翰苑本以文章諷諫乎諸公毋乃未習聲律
而託爲此乎
臯比
朱子張横渠贊勇撤臯比盖以虎皮爲講席也按唐戴
叔倫禪寺讀書詩猊座翻蕭索臯比喜接連則以臯比
爲講席唐世已然矣然臯比之爲虎皮抑又有說古之
世以虎皮包弓矢謂之櫜櫜即臯也
俗儒泥古
易曰窮則變變則通通則久禮曰禮時爲大順次之文
子引老子之言曰天下幾有常法或當於世事順於天
地祥於鬼神即可正治矣又曰先王之制不宜即廢之
末世之事善則著之故先王制禮樂而不制於禮樂制
法而不制於法故曰可道非常道嗚呼斯言也其識時
務達治體之深者乎後世如趙括之兵法房琯之車戰
蘇綽王安石之周禮其法是其時非也澤麋而蒙彫虎
之皮尸鳩而傅鷦明之羽適足增其累爾張横渠必欲
行井田胡致堂必欲復封建幸而不用不幸而試其敗
塗地矣朱子猶惜其有志未就而卒亦迂矣哉甚者謂
肉刑可用民兵當立不祭墓而止祭祠不設像而止設
主紛紛之議皆泥古之過也近日有謂婦女不宜傅粉
弓足酒噐不宜廂銀鍍金及仕甫通顯素履蕩然此又
詩禮發金椎之塜猨狖衣周公之服者尤可惡哉
飲章
蔡邕傳一入牢獄當爲楚毒所迫促以飲章辭情何緣
復聞飲猶隠却告人姓名無可對問今之匿名文書也
章懷太子注俗本不解飲字或改爲報或改爲疑並
非也
權土灰
冬至陽氣應則樂均清景長極黃鍾通土灰輕而衡仰
夏至隂氣應則樂均濁景短極蕤賓通土灰重而衡低
淮南子云水勝故夏至濕火勝故冬至燥燥故灰輕濕
故灰重夏火王而云水勝水在内也冬水王而曰火勝
火在内也人之一身可驗夏則五臟化水冬則五臟化
火夏非水在内則焦而焚矣冬非火在内則凍而僵矣
此隂陽互藏其宅之妙也
懸榻
陳蕃初爲青州太守郡人周璆字孟玉高潔之士郡守
召命莫肯至惟蕃能致焉特爲一榻去則懸之後爲豫
章太守不接賓客惟徐穉来特設一榻去則懸之右二
事相類蕃平生所接賓客亦罕矣愚謂蕃亦癡矣爲
郡守採一郡之風謠爲宰相以天下爲耳目若閉閣懸
榻乃干木泄柳之所爲豈郡守宰相之事乎宦官之禍
其及宜矣
綜理
綜機縷也所以持經而施緯使不失條理者也三蒼解
詁綜理經也謂能綂理衆務爲綜理漢宣帝綜核名實
晉陶侃綜理微密是也綜理經綸皆以織喻人事鹵
莽滅裂皆以耕喻人事
批亢𢷬虚
鬭者方相亢拒則排批之使解虚者兩敵距鬭力所不
及之處𢷬之雖欲鬭勢不能不解一說亢音吭所謂
扼其吭而奪之也
飯罋
曾南豐文集引山東諺云霜淞打霧淞貧兒備飯罋盖
以雪淞爲豐登兆也東坡除夜雪詩春雪雖云晚春麥
猶可種敢怨行役勞助爾歌飯罋正用此諺語王十朋
註乃云山東人以肉埋飯下謂之飯罋此真齊東野人
之語也
甌臾
荀子大略篇流丸止於甌臾流言止於智者註甌臾皆
噐也揚子方言陳魏鄭宋之間謂罃爲臾甌臾謂地之
坳坎如甌臾也漢舊儀顓頊有三子生而亡去爲疫鬼
一居江水爲瘧鬼一居若水爲罔兩一居人宫室區隅
漚臾善驚小兒漚與甌通盖傾側窳下之地邊塞之地
有甌脫亦取窳下之義
短人
孔子家語僬僥長三尺短之極也而莊子注云務光長
八寸論衡及何承天纂文云張仲師長尺二寸近於誣
矣宋史吕夏卿年老身形漸縮如小兒小說載嶺南鷄
窠鶴髮翁亦縮如嬰孺此非常理所格也
君形
淮南子畫西施之面美而不可悅規孟賁之目大而不
可畏君形者亡焉君形者亡猶莊子云尊足者存也
鬧掃
鬧掃髻名亦猶盤雅堕馬之類也唐詩還梳鬧掃學宫
妝獨立閒庭納夜凉手把玉釵敲砌竹清歌一曲月如
霜三夢記
伐國之女
李德裕云自古得伐國之女以爲妃后未嘗不致危亡
之患何也亡國之餘焉能無怨氣其開基之先皆一時
之傑其瀆鬼嶽祗愛其血食忿其滅亡故能爲厲必生
妖美之色以蠱惑其君而危亡之晉之驪姬楚之夏姬
息媯苻堅之清河公主侯景之溧陽公主隋文帝之陳
夫人皆是物也史蘇所謂我以男戎勝彼彼必以女戎
勝我隋書曰興門之男衰門之女信矣杜牧集載陳希
烈桂娘事尤異
范蠡西施
世傳西施随范蠡去不見所出只因杜牧西子下姑蘇
一舸逐鴟夷之句而附會也予竊疑之未有可証以折
其是非一日讀墨子曰吳起之裂其功也西施之沉其
美也喜曰此吳亡之後西施亦死於水不從范蠡去之
一證墨子去吳越之世甚近所書得其真然猶恐牧之
别有見後檢修文御覽見引吳越春秋逸篇云吳亡後
越浮西施於江令随鴟夷以終乃笑曰此事正與墨子
合杜牧未精審一時趁筆之過也蓋吳既滅即沉西施
於江浮沉也反言耳随䲭夷者子胥之譖死西施有力
焉胥死盛以鴟夷今沉西施所以報子胥之忠故云随
鴟夷以終范蠡去越亦號鴟夷子杜牧遂以子胥鴟夷
爲范蠡之鴟夷乃影撰此事以堕後人於疑網也既又
自笑曰范蠡不幸遇杜牧受誣千載又何幸遇予而雪
之亦一快哉
西施
劉長卿題西施障子曰窗風不舉袖但覺羅衣輕二語
雖太白可頡頏也
旋波移光
旋波移光越之美女與西施鄭妲同進於吳王肌香體
輕飾以珠幌若雙鸞之在煙霧
麗色
瓊英膩雪蓮蕊瑩波露濯蕣姿月鮮珠彩(鄭德璘妾韋氏)
半面
東觀漢記應奉嘗詣袁賀賀時將出行閉門造車匠於
閣内開扇出半面視奉去後數十年於路見車匠識而
呼之今人云半面之識本此事
武后生牙
唐類表載李近仁賀武后新牙更生表云易有四營金
牙爲夀考之象詩具六義玉齒載神仙之謠還年而輔
車不虧卻老而瓠犀仍出堅而不脆聞於導養之方落
而更生得自靈飛之散乞宣示海内仍錄付史官史稱
武后年七十盛自拂拭不覺衰耗始信夏姬之年踰七
十而鷄皮三少猶與巫臣生女後嫁叔向北史胡后年
踰不惑而妖蠱若二八是三人者貴爲君配而其行乃
花鴇梨姏之所耻而不爲然天乃祐之以誨淫之具亦
理之不可曉者
甄后
魏甄后慧而有色先爲袁熙妻曹公屠鄴令疾召甄左
右曰五官郎將已取去孟德歎曰今年破賊正爲奴后
乃甄會女初未嫁熙日擬昏子建其後爲文帝后以妬
死子建思之不忘作感甄賦明帝甄出也見此賦改名
洛神云甄氏何物一女子致曹氏父子三人交爭之如
此
十眉圖
唐明皇令畫工畫十眉圖一曰鴛鴦眉又名八字眉一
曰小山眉又名遠山眉三曰五岳眉四曰三峰眉五曰
垂珠眉六曰月稜眉又名郤月眉七曰分梢眉八曰涵
煙眉九曰拂雲眉又名横煙眉十曰倒暈眉東坡詩成
都畫手開十眉橫雲郤月爭新竒
翠足粉胷
劉勰云綴金翠於足跗靚粉澤於胷臆以喻失其所施
也然今之妓女金翠綴足粉澤靚胷盖恒飾也古所謂
倡優后飾猶未若今世之甚乎
黃眉黑粧
後周靜帝令宫人黃眉黑粧至唐猶然觀唐人詩詞如
蘂黃無限當山額又額黃無限夕陽山又學畫鴉黃半
未成又雅黃粉白車中出又寫月圖黃罷其證也然温
飛卿詩有豹尾車前趙飛燕柳風吹散鵝間黃之句王
荆公詩亦云漢宫嬌額半塗黃事已起於漢特未見所
出耳又幽怪錄神女智瓊額黃
弓足
墨莊漫錄考婦女弓足起於李後主予按樂府雙行纏
知其起於六朝張禺山云史記云臨淄女子彈絃跕屣
又云搖修袖躡利履意古已有之再考襄陽耆舊傳云
盗發楚王冢得宫人玉屐張平子賦云金華之舄動趾
遺光又云履躡華英又云羅襪躡蹀而容與曹子建賦
羅襪生塵焦仲卿妻詩足躡花文履繁欽詩何以釋憂
愁足下雙遠遊梁武帝莫愁歌足下絲履五文章卞蘭
美人賦金蕖承華足陶潛賦願在絲而爲履附素足以
周旋崔豹古今注晉世履有鳳頭重臺分稍之制唐詩
便脱蠻靴出翠帷又麗情集載章仇公鎮成都有真珠
之惑或上詩以諷云神女初離碧玉階彤雲猶擁牡丹
鞋應知子建憐羅襪顧步褰衣拾墜釵李義山詩浣花
牋紙桃花色好好題詩詠玉鈎陶南村謂唐人題詠略
不及之盖亦未之徧考也
又
六朝樂府雙行纏其辭曰新羅綉行纏足趺如春妍他
人不言好獨我知可憐唐杜牧詩云鈿尺裁量減四分
碧琉璃滑裹春雲五陵年少欺他醉笑把花前出畫裙
段成式詩云醉袂幾侵魚子纈彯纓長戛鳳皇釵知君
欲作閒情賦應願將身脫錦鞋花間集詞云慢移弓底
綉羅鞋則此飾不始於五代也明矣或謂起於妲己亦
非
素足女
太白浣紗女詩一雙金屐齒兩足白如霜又越女詞云
屐上足如霜不著鴉頭襪又云東陽素足女會稽素舸
郎予嘗戲謂太白何致情迴盼此素足女再三張愈光
戲答云太白可謂能書不擇筆矣聊記以餉一笑予嘗
題浣女圖詩純用太白語意紅顔素足女兩足白如霜
不著鴉頭襪山花屐齒香天然去雕飾梅岑水月粧肯
學邯鄲步匍匐夀陵傍盖竊病近日學詩者拘束蹈襲
取妍反拙不若質任自然耳
天苴
張儀傳苴蜀相攻注引譙周曰天苴即天巴也苴即
巴字苴曰天苴漢曰天漢棧曰天棧山名有天谷天隳
石有天牙盖言其高且險也
鐐子
宋仁宗游後苑還宫索漿甚急宫嬪曰大家何不於外
宣索而受渴仁宗曰吾屢顧不見鐐子恐問之則所司
有得罪者嗚呼仁宗信仁矣哉近世有達官因庖丁治
蔥不如法笞之立死復有烹羊胃欠&KR0836;斃之於獄噫一
介書生僥倖一官而視人命如草芥不有人禍必有天
刑亦何不思之甚哉按爾雅銀之美者謂之鐐鐐子亦
庖人之别稱力弔切
容頭過身
漢書虞詡疏公卿巽懦容頭過身盖以猫犬喻之凡猫
犬鑚穴頭可容身即過矣
薛越
荀子貨財粟米者彼將日月栖遲薛越之中野我今將
畜積并聚之於倉廪賈閏甫謂李密曰民以食爲天而
有司曾無愛惜屑越如此通鑑注屑越猶言狼籍而棄
之也薛說文草名相如賦薛莎青藾注薛藾蒿也越
草也可以爲布文選焦葛升越弱於羅紈
通名刺曰謁
說文謁白也增韵訪也請見也古者請見必有辭書之
方策使將命者通名故漢有謁者袁盎傳上謁注若今
通名也史記婁敬欲見漢王或使之易衣敬曰敬本衣
帛則衣帛見敬本衣旃則衣旃見今舍旃褐假鮮華是
矯常也不敢將命者驚而失謁謂失其通名之刺也
等身書
宋賈黃中幼日聰悟過人父師取書與其身相等令讀
之謂之等身書張子野詞等身金誰能買此好光景
寒食火禁
容齋随筆謂寒食禁火不由介推其言似矣近觀十六
國春秋石勒下令寒食不許禁火後有冰雹之異徐光
曰介推帝鄉之神也歴代所尊未宜替也宜令百姓奉
之勒又令尚書定議以聞韋䛕曰子推忠賢令緜介之
間奉之於天下則不通矣勒從之令并州復寒食如初
容齋豈未考此耶然勒禁天下寒食而至隋唐已復禁
改火觀隋李崇嗣普天皆滅燄匝地盡藏烟之句及元
稹連昌宫詞自注唐時京城寒食火禁以鷄羽入灰有
焦者皆罪之亦極嚴矣火禁迨今則絶不知而四時亦
不改火自元人入中國鹵莽之政也然寒食不必復改
火乃先聖節宣天道者可因元人而廢之乎
拍張
南史王敬則脫朝服袒裼以絳糾髻奮臂拍張武帝不
悅曰三公豈宜如此敬則曰臣以拍張得三公不可忘
拍張也拍張盖手搏捽角之戲又何僴拍張賦曰東方
曼倩發憤於侏儒遂與火頭食子廩賜不殊載籍中說
拍張者惟此二處人亦罕知
狗脚猪腸
高澄侍宴以大觴屬孝靜帝帝不勝忿曰自古無不亡
之國朕亦何用生爲澄怒曰朕朕狗脚朕宋洪邁銅
雀瓦硯銘曰元魏之東狗脚於鄴吁其瓦存亦禪千劫
銅雀硯曹操臺瓦巳不可得宋人所收乃高歡避暑
宫冰井臺香姜閣瓦也洪容齋銘可證余得一瓦上有
香姜字又見京師人家藏一瓦有元象字元象孝靜帝
年號也狗脚可對猪腸侯景罵韓軌噉猪腸兒
朋黨
君子有朋而無黨小人有黨而無朋易曰朋至斯孚語
曰有朋自遠方来朋者君子之善類也語曰君子不黨
又曰羣而不黨黨者小人之凶類也後世朋黨二字連
稱以困君子名實皆紊矣
節妓
唐小說趙嘏嘗惑一美姬名青娥後爲浙帥所得嘏及
第以一詩箴之曰寂寞堂前日又曛陽臺化作不歸雲
當時聞說沙叱利今日青娥屬使君浙帥使送歸之逢
嘏於横水驛姬抱嘏慟哭而絶又薛宜僚使新羅至青
州悦一妓段東美賦詩曰阿母桃花方似錦王孫草色
正如煙頻夢東美感疾卒於外槥至青州段奠之一慟
而卒青娥東美可謂節妓矣漢之蔡文姬陳之樂昌公
主九原如見之豈不汗顔乎
登科故事
分甲第自興國八年王世則榜始御殿唱名自雍熙三
年梁顥榜始賜宴自太平二年呂蒙正榜始(梁顥宴於瓊林苑吕)
(蒙正宴於開寶寺遂為定制)給金吾衛士送歸第自蔡齊榜始刻登
科錄自霍端友榜始
制策入等
宋之制策虚第一等以待伊吕之流其入等者惟蘇氏
軾轍兄弟吳育范百禄李垕終宋世僅五人而蜀居其
四盖二蘇范李皆蜀人也
陳烈
陳烈御僮僕如賓客升菴曰君子恭近於禮矜莊殊序
待僮僕如賓客待賓客宜何如也孔子與上大夫與下
大夫不同言君在與過位不同敬此所謂泛應曲當也
出門如見大賓使民如承大祭未出門未使民只是申
申夭夭也
丘崇勉方逢辰
蛟峯方逢辰未第時率羣士易登雲扁請丘公爲之記
丘公記略曰丹漆金碧煇煌炳麗十手爭指十目爭視
文則文矣實安在乎堂堂之陣正正之旗空拳可以冒
白刃乎日月却從閒裡過功名豈向懶中來此十四字
座右銘也若文不副實非特爲諸君羞抑可爲是扁羞
終篇千餘言父之於子師之於徒有難言者可謂法語
之言而方公欣然受之明年舉鄉薦第一人庚戌狀元
及第未必非激於此也余嘗作安寧鹽井碑用宋人酒
官碑語稍策勵之諸生奮然作色願毁其碑余笑曰是
惡可與言哉噫勉之以利禄尚不自反如此况以功名
道德乎督學王宜菴目之爲悍騃非過也
契丹崇儒
契丹太祖初立即祀孔子從其太子倍之請也祀孔子
而黜佛尤爲高識又繪古直臣象爲招諫亦可嘉也
曾義山
元至正間瑞州上高縣有術士曾義山世居縣十五里
胡蘆石畔嘗開卜肆於縣南之橋埠有瞽而丐者日過
肆前義山必禮而與之語或啖之果餌久之丐者告山
曰明日有三人共一目來者有異術君宜叩之明日果
有眇一目者曳杖導二瞽人過肆山随之拜於縣北之
鸕鷀洲一瞽者曰當以小撓爲誓遂以其書授山且畫
沙指訣盡其秘妙其書名銀河棹山後占卜如神邑人
皆知預避紅巾賊行掠無所得恨欲殺之隠匿縣西觀
音閣得免遂不復行其術密藏其書於胡蘆石洞中臨
終謂其子曰某月某日有劉姓過吾家取書畀之戒不
可泄後劉伯溫官江西高安果經山家其子如山言授
之遂棄官歸青田見太祖於金陵金獻彙言小說乃云
劉公得石匣兵書乃瞽史詞話以欺愚人者君子可信
之而立言哉
托物起興
昔崔延伯每臨陣則令田僧超爲壯士歌然後單馬入
陣所向無前至僧超死則不復能戰宋子京修唐書㸐
二椽燭妾媵夾侍望之如神仙吳元中居翰苑每草制
誥則使婢遠山磨墨運筆措詞宛若畫此所謂托物起
興仗境生法也
解連環
戰國策秦昭王嘗遣使者遺君王后玉連環曰齊多智
而解此環否君王后以示羣臣羣臣不知解君王后引
銕椎破之謝秦使曰謹巳解矣此著書者聞其事而不
詳其事謬云引銕椎破之若如此則一愚婦人能之何
以稱多智而服強秦哉今按連環之制玉人之巧者爲
之兩環互相貫爲一得其關捩解之爲二又合而爲一
今有此器謂之九連環以銅或銕爲之以代玉閨婦孩
童以爲玩具而著書者云引銕錐破之盖傳聞其事以
意書之亦可謂痴人矣
何法盛郭象
何法盛竊郗紹晉中興書郭象竊向秀莊子注
素女論
邊讓章華臺賦歸乎生風之廣厦兮脩黃軒之要道携
西子之弱腕援毛嬙之素肘注云黃帝軒轅氏得房中
之術於素女握固吸氣還精補腦留年益齡長生忘老
張平子詩明燈巾粉卸設圖衾枕張素女爲我師天老
教軒皇
勵學
易首聚學書始稽古孰是面牆反自誇揚於議爲横於
道不祥恥問自足畜疑滿腹難字膠口滯義張目周公
爲相朝讀百篇孔子晩年三絶韋編不愧於人不畏於
天吾言耄矣爾曹勉旃
書叙指南
宋浚儀任廣編書叙指南專爲尺牘設所引諸書今多
亡逸如書集一書古人尺牘之會彙者隋經籍志即無
其目以此知古書之不傳者何限哉書集中所引朱娥
王姬特多婦人之文又不知其何也
聚書戒子
唐杜兼聚書萬卷每題其後云清俸寫來手自挍汝曹
讀之知聖道墜之鬻之爲不孝其言似矣然而未逹也
司馬溫公云積書以遺子孫子孫未必能讀此興廢之
常理也余嘗愛趙子昂書䟦云聚書藏書良匪易事善
觀書者澄神端慮淨几焚香勿捲腦勿折角勿以爪侵
字勿以唾揭幅勿以作枕勿以夾刺随損随修随開随
掩後之得吾書者并奉贈此法真逹觀之言哉
積絲散繭
沈約文積絲成綵散繭騰花言女工之妙也
信使
後漢書申屠剛傳遣信人馳至長安又劉虞傳道路壅
塞信命竟不得通其曰信人可信任之人劉虞傳減去
人字言信人之命猶可通也晉人言尚簡省直以信爲
使者余於别錄巳詳之宋人語錄稱賢友爲賢亦猶此
也
將無同
阮瞻曰將無同解者不一余按世說褚裒見庾亮問孟
嘉何在亮令裒自覓之裒歴視指嘉曰將無是又辛敞
問其姊憲英曰司馬誅曹爽事就乎憲英曰得無殆就
晉人語言務簡且爲兩可之辭將無疑辭言畢竟同也
悟此言筌千載如面矣然不獨晉人前代有之曾子曰
君子人與君子人也子貢曰然非與司馬遷曰唯唯否
否皆上爲疑而下爲决以此例之思過半矣
秦首十月
秦以建亥之月爲歲首自是不師古之亂制漢之陋儒
偽造易緯云堯以甲子天元爲推術甲子爲蔀首起十
月朔而謂秦首亥本此是其瞽說與堯典背矣宋朱震
又曰連山首艮風始於不周實居西北於辰爲亥此顓
頊所以首十月也是因漢儒之陋而又誣顓頊矣
羅畸
羅畸字疇爲滁州刺史或曰僻郡畸曰此歐公之醉鄉
也庶子紫薇香泉萬斛以爲供給琅琊幽谷白雲千頃
以爲職田何謂僻耶治𪠘宇植蘭十本朝襲其馨夕擷
其英携書就讀引酒對酌余謂此可謂風流太守矣
龜瘃
茄子根煎湯浴足能治龜瘃龜瘃足跟凍瘡也
社南社北
韋述開元譜云倡優之人取媚酒食居於社南者呼之
爲社南氏居於北者呼之爲社北氏杜子美詩社南社
北皆春水正用此事後人不知乃改社作舍
蕊榜
唐人進士榜必以夜書書必以淡墨或曰名第者隂注
陽受以淡墨書者若鬼神之迹也世傳大羅天放榜於
蘃珠宫故又稱蕊榜李義山贈同年詩曰空記大羅天
上事衆僊同日詠霓裳又放榜後必有一人下世者謂
之報羅使
女郎砧
張魯之女曾浣衣於山下有白霧濛身因而孕焉恥之
自殺將死謂其婢曰我死可破腹視之婢如其言得龍
子一雙送之漢水既而葬於山頂後有龍數至墓前成
蹊今其墓在褒城縣又有魯女搗衣石庾信詩所云南
國女郎砧也
白打錢
白打錢戲名王建詩寒食内人嘗白打庫中先散與金
錢韋莊詩内官初賜清明火上相閒分白打錢
銑鋧
蕭摩訶與北齊戰有西域人妙於弓矢弦無虚發摩訶
遥擲銑鋧正中其額應手而斃(鋧音簡唐秦瓊尤善用之)
天轡
四海鼎沸天轡將移(袁宏與范曾書)
不借軍持
陸放翁詩遊山雙不借取水一軍持不借草鞋也言其
價賤不須借也古今注漢文帝履不借以臨朝漢時已
有此名矣軍持淨瓶也出佛經賈島送僧詩云我有軍
持憑弟子岳陽江裏汲寒流
女史
唐尚書郎入直供青縑白綾被或以錦緤爲之給帷帳
通中枕侍史一人女侍史二人女皆選端正妖麗執香
爐香嚢護衣服唐詩春風侍女護朝衣又侍女新添五
夜香韓退之紅梅花詩應知侍史歸天上故伴仙郎宿
禁中皆指此也
男女小運
容齋随筆載日者卜命以男命起寅女命起申而不知
其始余按淮南子已載其說矣而不得其解近觀太平
廣記引王徑天門子云陽生立於寅純木之精隂生立
於申純金之精夫以木投金無往不傷故隂能疲陽也
隂人所以著脂粉者法金之白也又隂人之情有急於
陽然而外自收抑不肯請陽者明金不爲木屈也陽氣
剛燥至於遇隂言氣和柔辭語畏下明木之畏於金也
夫娘
南宋蕭齊崇尚佛法閣内夫娘悉令持戒麾下將士咸
使誦經(見法琳辨正論)夫娘之稱本此謂夫人娘子盖是美稱
也是時北則胡后却扇於曇獻南則徐妃贈枕於瑶光
龜兹王女納於鳩摩羅什反以爲榮千金公主偶於淫
毒丐僧不以爲恥後世以夫娘爲惡稱緣此東坡戲語
有和尚宿夫娘相牽正上床云陶九成乃爲罵語盖未
見六朝雜說耳
錦䌫華鑾
迎候賓啓云水候錦纜陸遲華鑾(續錦帶集)
彤騶
褚亮詩彤騶出禁中盖五伯戴紅帽以唱騶自唐已然
矣宋人賀甲科給騶從歸第曰黃榜開天上彤騶出禁
中本褚亮句也
妬婦乘驏牛
元制婦人妬者乘驏牛徇部中(北齊妬婦買箒及皂莢)
升菴集卷六十八
