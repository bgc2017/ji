升庵集卷五十明楊慎撰
辛甲
辛甲為商紂太史七十五諫而去其後周人封之著書
一篇其事不傳見於漢書藝文志其後代有辛有見左
傳
董之蘩菁
戰國人名有董之蘩菁董姓也之蘩菁三字其名也複
名古有之三字名始見此
馯臂子弓
儒林傳商瞿受易於孔子瞿以授魯橋庇子庸子庸授
江東馯臂子弓此子弓即荀子所稱仲尼子弓者或以
為仲弓或以為朱張字子弓皆臆說也
王良字子期
韓非子曰王子期為趙簡子御子期王良字也左傳杜
預注以王良為郵無䘏未知孰是然韓非去王良時近
或得真
伍員之員音運
陸龜蒙詩頼得伍員騷思少夫差剛免似荆懷宋人小
說云以龜蒙之博學而誤呼伍員之名豈趁韻耶慎按
員之音運本無前訓惟唐員半千傳云半千本宋劉凝
之十世孫初凝之因齊受禪奔元魏自比伍員故改姓
員唐世謠云令公四俊苗李崔員以後證先知伍員之
員音運也如巢縣之巢音勦朴胡之朴音浮濡水之濡
奴官反票姚之姚音同鷂古賢相傳自有此一種音韻
今不悉見耳
兩鬻熊
漢藝文志鬻子二十二篇注云名熊為周師文王以下
問焉周封之為楚祖此一鬻熊也唐玄宗天寳六載詔
祀夏禹於安邑以宗伯鬻熊秩宗伯夷配此夏之鬻熊
也然鬻熊事夏禹為宗伯經傳無明文不知何所據也
古今兩鮑謝
鮑照謝朓(宋)鮑防謝良弼(唐)與李膺杜密李固杜喬李
白杜甫同
苻堅
晉苻堅以應圖䜟文改姓其字從草不從竹今多書作
符非也苻音蒲其音亦别又左傳&KR0841;苻之澤杜預注苻
亦音蒲
鍾元常
鍾繇字元常取咎繇陳謨彰厥有常之義也今多以繇
音由非晉世說載庾公謂鍾會曰何以久望卿遥遥不
至蓋舉其父諱以嘲之此可證矣
次卿
漢鄒長倩與公孫弘書山川阻脩加以風露次卿足下
勉作功名竊在下風以俟嘉譽公孫弘字次卿惟見此
漢書不載
少伯
范蠡楚三戶人字少伯大夫種姓文氏字禽楚之鄒人
出吕覽高誘注
盧鴻一
唐人有盧鴻一隠於嵩山其名鴻一者尸子云鴻飛天
首高遠難明楚人以為鳬越人以為乙鴻常一爾通鑑
綱目書徵嵩山處士盧鴻為諫議大夫不受鴻下脱一
字蓋誤以鴻為單名而削去一字也人之名可減去乎
其脱誤如此
鳴犢竇犨舜華
琴操曰孔子去衛將西見趙簡子至河聞竇鳴犢舜華
之死也歎曰美哉水洋洋乎丘之不濟此命也夫按戰
國策顔師古說二人姓名曰鳴犢鐸犨古今人表曰鳴
犢竇犨說苑曰趙有鐸名竇犨史記世家曰竇鳴犢舜
華家語曰殺竇犨鳴犢及舜華索隠曰竇犨字鳴犢聲
轉字異或作鳴鐸舜華亦作慶華今按諸說不同當從
家語及索隠為是
杜伯度
韓文諱辯漢有杜度按庾肩吾書品杜操字伯度非名
也韓公亦誤用不如用魯有衆仲
段干
段干李姓一也初封段後邑干因邑而氏魏世家有段
干子田世家有段干朋而風俗通乃以為姓段名干木
蓋因吕氏春秋干木光乎德與魏都賦干木之德之言
而誤也按詩有出宿於干今開封有刊溝蹇叔處干而
干亡之秦而秦霸(戰國策有段干綸越人)
蔡邕父名
蔡邕父名稜字伯直見後漢書注(傳竒戲文蔡從簡杜撰無稽不學之過)
吞道元
吞人姓音他前切氏族書有吞景雲晉有吞道元與吞
公牋者今類書引之改吞作查蓋不知古有吞姓也書
叙指南所引猶是吞字可以為證
君苗
唐人云君苗無姓吕安無字此言何謂也按文選注吕
安字仲悌又應瑒有與從弟君苗書則唐人所云者止
謂史失其傳耳亦訓人不可不通文選也
髮子
賈誼新書引髮子曰太平之世父無死子兄無死弟髮
姓僅見此漢唐君碑隂有處士閭葵班閭葵複姓僅見
此佛圖澄碑澄本姓濕濕姓僅見此戰國策衛有緤錯
挐薄緤挐姓僅見此
毌丘
複姓有毌丘氏諸姓氏書音毋作母非也漢書有曼丘
臣顔師古曰曼丘毋丘本一姓此說近之亦未考其原
也史記田齊世家伐衛取毌丘索隠曰毌音貫毌丘古國
名衛之邑也今作毋丘字殘缺耳索隠之說得其原矣
然以毋字為殘缺亦非蓋古字從省不用貝耳漢有毋
丘興毋丘長毋丘毅魏有毋丘儉皆同族也今分為二
姓曰毋曰丘而毋為父母之母不惟士人不知而毋氏
子孫亦不自知則譜牒不明之弊久矣嘗有友人毋姓
者屬予篆私印予為寫作毌且語之原其人退謂人曰
楊用脩亦太横乃欲改人姓音耶予聞而一笑
古人取字
史記注仲雍字熟哉哉字取字僅見此隋人魏鸞字雙
和崔挺字雙根雙字取字僅見此隋宗室楊綸字斌籀
楊温字弘籀籀字取字僅見此唐登科記韓湘字北渚
此又似今人之號亦異矣
避諱改字
避諱至唐尤嚴古禮二名不偏諱而唐人世與民皆諱
以民部為戶部以世為代不惟是也世字在偏傍亦諱
之改左傳泄冶為洩冶玉藻卑偞為卑係楚辭鼓枻為
鼓栧何其迂哉宋人經史輙遇諱缺其畫如桓作桓至
今遵之諸廟諱但缺其畫而欽宗之諱桓字則公畫四
字曰淵聖御名餘則否何見也
名諱
文王名昌武王名發詩頌祭文王之廟曰克昌厥後周
人制禮醢人有昌本之菹七月之詩周公所作曰一之
日觱發烝民詩曰四方爰發皆不以為諱而明言之若
曲禮曰詩書不諱臨文不諱由作詩不諱故祭得歌之
尚書牧誓云今予發武成曰周王發武王稱名告衆史
官錄而不諱知於法不當諱也金縢曰元孫某獨諱者
成王啓金縢之書親自讀之諱其父名口改曰某既讀
之從史官始錄依王所讀遂即曰某武成牧誓則宣諸
衆人宣訖即錄故因而不改也古者諱名不諱字禮以
王父字為氏明其不得諱也屈原曰朕皇考曰伯庸是
不諱之驗也
避諱
古人避諱改字自有意義司馬遷父名談史記諱趙談
為趙同以古音談亦音同也急就章以談叶桑是其證
也明帝諱莊改莊助為嚴助莊子陵為嚴子陵以莊與
嚴古同音殷武詩叶音是其証也宣帝諱荀改荀卿為
孫卿亦然
諱辯
余少時父師命讀韓文諱辯其曰周之時有騏期漢之
時有杜度余問曰何不云春秋有衆仲戰國有騎期自
今思之衆仲實姓名同音又顯在春秋左傳韓公偶思
之未及爾
諡號
蘇老泉云婦人有諡自周景王之穆后始匹夫有諡自
東海漢隠者始宦官有諡自東漢之孫程始蠻夷有諡
自東漢之莎車始然黔婁之諡即匹夫之諡也不始於
東漢矣
别號
幼名冠字長而伯仲沒則稱諡古之道也未聞有所謂
别號也杜甫李白倡和互相稱名張仲吉甫雅什但聞
舉字近世士夫多稱别號厥名與字懵然莫知傳刻詩
文但云張子李子或云某庵某齋當時尚不諳其誰何
後此安能辨其甲乙慎所著詩篇多舉交遊之字或書
其名于下庶乎觀者俾言與事諧情景相對不知者或
以為輕之異哉又近日民風漓猾白衣市井亦輒稱號
永昌有鍛工戴東坡巾屠宰號一峯子一善謔者見二
人並行遥謂之曰吾讀書甚久閱人固多不知蘇學士
善鍛鐡羅狀元能省牲信多能哉相傳以為笑
李姓非一
姓氏譜李氏凡十三望以隴西為第一唐時重族望雖
帝系之貴亦自屈居第三而讓隴西為一則隴西之李
與唐室之李不同族明矣史官修唐世系表謂臯陶為
堯大理世為理氏紂時有逃難食李得全故改理為李
此附會杜撰以媚時之說殊不足信按唐本李暠之後
乃西涼非中國人與臯陶之理風馬牛不相及也而唐
帝以李老君為祖封為玄元皇帝而廟祀之使史官臯
陶大理之說有據何不直祖臯陶而乃下祖李耳乎是
自相矛盾可疑甚矣漢世李廣為隴西李氏至唐猶然
然據唐人姓氏譜則隴西與唐室了不相干而李氏稱
隴西者往往冐為唐宗室又矛盾矣唐自高祖即位太
宗高宗繼之武后戕唐子孫殆盡至開元末四十年而
太白詩云我李百萬葉柯條布中州是又可疑蓋唐人
十三望之李皆冒稱宗室既不封以祿位惟虚名誇人
曰天潢仙派而已唐帝亦樂其族姓之繁不暇考其真
偽也觀太白自叙之書云白家世本金陵此其自狀明
甚而詩中贈九姓李者皆曰吾宗則又可疑唐之先仕
於後周豈有金陵之籍哉大抵唐人族姓多冒濫如令
狐楚入相後天下姓胡者改胡為狐而上加令字以附
之温庭筠詩云自從元相登庸後天下諸胡盡帶鈴嗚
呼宰相之勢不過十年而人競改姓以附之况堂堂一
統天子三百年之久其冐附不知幾百千萬矣噫人之
賢否在於一已豈族姓所能高下小說云隴西李氏高
自標榜有女人不敢求婚及年長父母以囊裝昏夜潜
送於少年無妻者是其自高者乃所以自辱也我太祖
高皇帝有天下後建安有朱氏者以譜牒進欲附國姓
聖祖曰朕起農家所知者德懿僖仁四代而已聖人之
見高出萬古而百九十年族姓之敝亦少革豈非類族
辨物之大義乎
三字姓
魏初作府兵八柱國掌之侯莫陳崇其一也侯莫陳三
字姓崇其名也趙宋有侯莫陳利用蓋其後裔今讀者
以侯莫為一人陳利用為一人非也又代北邊人有三
字姓侯莫陳阿史那潛夫論中國亦有白巴公氏慎往
年在史館有湖廣土官水盡源通塔平長官司進貢水
盡源通塔平蓋六字地名有同列疑為三地名添之云
三長官司予取大明官制證之曰此一處非三地也同
列笑曰楚蜀人近蠻夷故宜知之我内地人不知也予
戲應之曰司馬遷西南夷傳班固匈奴傳叙外域如指
掌班馬亦蠻夷耶
同姓名
湯初勝夏已有臣扈至太戊百三十年又有臣扈詩有
家父春秋又有家父楚有兩莊蹻漢有兩王莽樂府有
兩莫愁南朝有兩劉琨文人有兩王褒兩蘇子卿五代
梁有王彦章吳亦有王彦章古今同姓名者何限
謝莊名五子
謝莊以風月景山水名五子颺朏顥嵸[卄瀹]也宋子虛名
友五子鑫森淼焱垚
師稱
毉曰毉師織曰織師餅曰餅師舟曰舟師工曰工師僧
曰梵師如道士曰鍊師之例可也唐詩人徑稱曰師過
矣
以佛書命名
佛教盛於晉宋齊梁之後至唐尤多故恒以佛經字義
命名如蕭方等(梁元帝子)柳達摩(北齊將)蕭摩訶(陳將)席毗羅(隋人)
周羅候(後周人)宇文陀羅尼(後周帝)爾朱菩提慕容三藏魚
俱羅干什門趙什住高龍义隋宋金剛劉黑闥李圓通
容那律王摩詰張乾陀(俱唐人)皆載正史其餘不可悉數
佛氏有方等經猶云平等世界也故蕭氏取為名方
等嘗著三十國春秋胡三省注通鑑不知此義蕭方下
去一等字似今人云某人等之等而不思方等之弟名
方諸方知可證乎亦猶綱目不知盧鴻一為雙名而去
一字為盧鴻也
羊楊揚陽本一姓
晉有羊舌氏叔向之子伯石食邑於揚曰楊食我晉既
滅羊舌氏分羊舌氏之田為三縣曰平陽曰楊氏則羊
也楊也陽也同出一姓揚子雲自以為蜀無他揚其揚
字不從木而楊修云吾家子雲亦同關西之楊特子雲
好竒之過獨自標異耳
千家姓跋
洪武十四年五月朔翰林編修吳沈典籍劉仲質吳伯
宗據戶部黃册編為千家姓以進傳之天下今教童子
者猶以宋世百家姓訓蒙殊失之矣按其中如&KR3859;之音
萬軤之音呼禢之音喧厙之音赦本庫字而去其上點
□之音蛇本余字轉音而強更從入下示也之音彌也
切本也字而去其中畫皆無義而強從俗音若&KR2434;蜀昋
炅本桂姓避仇而分為四元無其字若梁四公子傳之
類耳他若□(音盤)學(音拱)&KR0008;(音亥)䎰(音昨)俞(音丑本俞字加丑)䚋(本員半千之後)
(加見)&KR1234;(音罪&KR1234;字之訛)叟(音暴叟字之訛)&KR0034;之音孤受之音倒求之音義
了不可知又夷人複姓萬侯之音木其如冐頓之音墨
特也了不可施於楷書况篆乎近日有妄作者刻之篆
尤可笑特書以示兒輩云
猪兒豹子
李猪兒(安禄山臣)皮豹子(元魏之臣)
海鷗
柳公權僕名海鷗竊銀杯者
慕藺比荀
司馬長卿慕藺相如故名相如元任明自比荀文若故
名曰彧
趙野义
北齊武平初領軍趙野义獻白兔鴈各一頃日與顧
箬溪倡和雪詩次東坡义字韻顧言义字韵窄古人和
此詩極多韵事押盡矣余言佛經力义北齊書趙野义
皆竒僻未經人押顧笑曰公大能記
姓偉
漢食貨志臨菑人姓偉注姓其姓也偉其名也昔人
有以星星令屬對者或對曰字字以為絶竒若姓姓氏
氏子子皆可對也
穼衷
李鼎祚周易集解所引姓名晉人有穼衷穼音森其字
從木從穴穼亦希姓姓氏諸書不載也
劉卲之卲从卩不从阝
劉卲字孔才宋庠曰卲从卩說文高也故字孔才楊子
周公之才之卲是也三國志作劭或作邵从邑皆非不
叶孔才之義从卩為卲乃叶
王渙王之奐
唐詩人王渙字羣吉昭宗大順二年進士文苑英華選
其惆悵詞十首今誤作王奐非也王奐與王昌齡王維
同遊去王渙一百四十餘年况其詩有霍小玉及紅娘
事皆天寳以後事豈可混為一人
秀才
趙武靈王論胡服云俗辟民易則是吳越無秀才也秀
才之名始此後再見於賈誼傳六朝遂以此為取士之
科名云
郡姓
姓氏書以姓配郡望甚為無謂虚高族望起於江南侯
景求婚王謝而不允遂詬曰會須以吳兒女配奴江東
散亂職此由之事雖不由此一端而官人以世其釀禍
非一日矣其後河北亦效尤以崔盧為首比江東之王
謝薛宗起不得入郡姓至碎戟爭於帝前乃取入郡姓
今之百氏郡望起於元魏衰世之事何足為據也是時
韓顯宗上疏有云門望者乃其父祖之遺烈亦何益於
皇家苟有才雖屠釣可相奴虜可將苟非其才雖三后
之胤墜于皂隸矣又曰陛下豈可以貴襲貴賤襲賤李
沖曰不審魯之三卿孰若四科真名言哉
蓋姓有二
蓋姓有二漢蓋寬饒蓋勲音盍唐蓋文達蓋蘇文蓋嘉
運音踏
李陽冰
李陽冰字少温見於宣和書譜吳子行乃云陽冰即李
潮之字亦猶晁公武以張唐英為張君房也唐英字次
公新津人張商英之兄仁宗明道中狀元見黃東發古
今紀要選舉考誤作唐卿亦當正之
殷子周姬
殷之德陽德也故以男書子周之德隂德也故以女書
姬
昝姓
晉書有昝堅今襄陽多此姓按說文無此字也蕭何封
於酇其地在襄陽之光化縣其後因以為姓而酇訛為
昝(酇本作贊贊訛為昝)
越象
王符潛夫論由余生於五狄越象産於八蠻而功施齊
秦德立諸夏越象事載籍不見
蘭氏
周禮輈人注䱸魚字大戴禮蘭氏之根蘹氏之苞王褒
洞簫賦幸得諡為洞簫夫魚名而稱字草名而稱氏簫
名而稱諡皆竒之又竒
長流
古呼治獄參軍為長流帝王世紀云少昊崩其神降於
長流之山於祀主秋秋官司寇主刑罰也故取秋帝所
居為嘉名也亦由今稱刑官曰白雲司也
刺史太守不同
刺史太守不同今混呼為一非也觀後漢郡國志可見
矣漢制自三輔之外分九州九州控郡國州部有刺史
郡國有太守如豫州刺史部則潁川汝南六郡國冀州
刺史部則魏郡而下九郡國畿内則河南尹京兆尹而
以司隸校尉部之外則刺史部之郡國則太守治之州
部則自河南京兆兩尹至豫冀兖徐青荆益梁并幽交
為尹二刺史十一而已郡國則自河南至日南為郡國
凡一百十有二太守亦百十有二嚴能鷹揚有督察之
才刺史之職也安靜寬仁有愷悌之德太守之職也
舟鮫
左傳註舟鮫官名掌澤澤有水有魚故以為名小說有
鮫泣珠賣綃事蓋舟鮫之官死而為澤神若伐木之匠
變為木客也
將軍
將軍官名古矣不始於漢也國語鄭文公以詹伯為將
軍左傳豈將軍食之而有不足檀弓衞將軍文子孟子
慎子為將軍後漢書西南夷傳帝嚳時有吳將軍但其
說虚誕不可信也
虎爪板
宋王微與江湛書云所以綿絡累紙本不營尚書虎爪
板也古者召奏用虎爪書晉宋之代大臣皆得自辟除
官屬以板召之謂之板官
小鳳小儀
唐人謂中書舍人為小鳳翰林學士為大鳳丞相為老
鳳蓋以中書省有鳳池也又謂儀部之長曰大儀員外
曰中儀主事曰小儀見鄭谷集宋人猶襲其稱張天覺
自小鳳拜右揆是也
率更
唐官名有率更歐陽詢嘗任是職率更太子之官屬主
干掫夜行以備非常也率按說文作&KR3121;將衞也省從率
音與帥同率將衞也更番直也
雲岳屏風
漢鄭弘第五倫故吏同為太尉司空每朝見弘曲肱自
卑明帝聞知乃賜雲岳屏風分隔其間(雲岳即雲氣山岳也)
芝泥蘭檢
芝泥發彩宣鳳藻而騰文蘭檢浮香潤龍縑而動色張
鷟奏章云云檢文書草也(翰林學士)承明之有直廬方步八
磚之日紫宸之夾香案更依五朵之雲(學士)濡珥彤之毫
書九重之言動繡汗青之筆乘四海之輝光(學士)
白簡
古彈文白紙為重黃紙為輕故云臣輙用白簡以聞今
御史白簡即其事問之亦不知也
鈴索
李德裕云翰林院有懸鈴以備警急文字引之以代傳
呼也唐制禁署嚴密非本院人雖有公事不敢遽入於
内夫人宣事亦先引鈴每有文書即内臣立於門外鈴
聲達本院小判官出受訖授院使院使授學士鄭綮詩
絛鈴無響閟珠宫韓偓詩坐久忽聞鈴索&KR0978;玉堂西畔
響丁東
馮京
余觀氏族言行錄載馮京之父名式京生而雋邁不羣
式一日取其所誦書題其後曰將作監丞通判荆南軍
府事馮京式既退官十一年京舉進士第一為將作監
丞通判荆南如式之言時人謂式為知子氏族錄宋人
所編當得其實也傳竒馮商還妾事以為京父考之此
文京父未嘗為商又不名商也小說不足信當依正史
之傳可也
東坡慕樂天
洪容齋隨筆言東坡慕白樂天因以為號慎按南賓志
云東坡西坡皆白文公故跡樊漢炳詩曰忠黃江上兩
東坡二老遺風凛不磨人得矜誇知地勝天教流落為
才多以此驗之信然惜容齋未之引耳
岳武穆當稱忠武
宋贈鄂王岳飛諡忠武文曰李將軍口不出辭聞者流
涕藺相如身雖已死凛然猶生又曰易名之典雖行議
禮之言未一始為忠愍之號旋更武穆之稱獲覩中興
之舊章灼知皇祖之本意爰取危身奉上之實仍采戡
定禍亂之文合此兩言節其一惠昔孔明之志興漢室
子儀之光復唐都雖計效以或殊在秉心而弗異垂之
典册何嫌古今之同辭頼及子孫將與山河而並久然
今天下岳祠皆稱武穆此未定之諡當稱忠武為宜
張俊張浚二人
張俊附秦檜而傾岳忠武者張浚廣漢人嘗稱飛忠孝
人也及飛冤死後高宗納太學生程宏圖之奏昭雪光
復浚與參贊陳俊卿悲感歎服浚為都督俊為樞密劉
豫遣子鱗姪猊合兵七十萬犯淮西張浚聞之以書戒
張俊曰賊豫之兵以逆犯順若不勦除何以立國今日
之事有進擊無退保也此見張穎所著岳飛傳浚與俊
豈可混為一人哉今之士夫例以傾岳為浚之短不知
受誣千載如此陳白沙詩秦傾武穆因張浚白沙自語
錄擊壤集外胷中全無古今無怪其然而舉世懵然余
故詳著以見賢者之不可厚誣考古之不可不精議論
之不可輕立而益歎今人之不知學也
韓忠獻韓忠憲世系
韓琦安陽人諡忠獻子三人長雍次冲次素見神宗御
製碑其後雍改名忠彦仕至南陽開國公登宰席韓億
靈夀人後徙雍丘諡忠憲子八人皆貴綱司門員外綜
刑部員外知制誥絳字子華平章事繹職方員外維字
持國龍圖端明翰林三學士縝字玉汝龍圖閣直學士
緯比部郎中&KR1210;光禄寺丞閥閱之盛為天下冠二韓公
皆為宰執一諡忠獻一諡忠憲獻與憲相近多混淆而
子姓亦不知所出今據其墓碑行狀國史略分析之
升菴集卷五十
