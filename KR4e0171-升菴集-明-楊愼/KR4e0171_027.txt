升菴集卷二十七明楊慎撰
七言律詩
寄毛用成給事(名玉)
别後追酧送别詩石頭城裏是相思屢聞高議歸青𤨏
曾頌新聲滿玉墀坐隠曾留王質斧好竒能寄李邕碑
崇霞臺上頻南望冀北花開鴈去遲
臘八日
御溝廽合咽冰泉宫樹霏微變冷烟丒應商春才八日
戌從漢臘已千年彩毫想繼銀甖句玉燭仍稽寶典篇
隔戶車聲流水過却疑豳鼓奏村田(張云健而不瘦壮而不怒有老杜有)
(初唐)
玉堂對菊閣試
碧梧消息委銀床黃菊芳菲對玉堂禁苑栽培元得地
仙家草木不知霜甘泉宫裡龍銜燭太液池邊鵠借裳
東閣吟成花掖暮南端歸去彩毫香
銅罐驛
金剛灘頭寒雨歇銅罐驛前朝望通天轉山形回合異
春添江色淺深同巴農麥隴層雲上楚客楓林返照中
水底鯉魚長尺半寄書好到錦亭東
萬縣元日
官燭光中飲頌花村鷄聲裏換年華寥寥人語水鄉市
紞紞鼓音山縣衙江上春風先入棹客邊元日倍思家
去程回望各千里翠壁青林寒雨斜
丙子慶成宴
兩世弟兄同此宴國恩家慶總非常春風疊鼓朝天去
曉日鳴珂滿路光周雅令儀歌愷悌漢臣諷諫托文章
虚沾需飲過三爵高仰星文詠七襄
望華山
白帝真源紫界封金天削出翠芙蓉高擎零露仙人掌
俯瞰明星玉女峯陽壑春留千歲草隂岩雪蔭四時松
頻年來往塵埃裏敢向山靈問逸蹤
春齋有懷寺中同館諸君
瀛洲烟霧玉堤隂華盖星辰接翰林風動冰澌環御水
月明暗雪帶仙岑上陽樹色知春近長樂鍾聲覺夜深
為問贊公房裏客曇花貝葉對誰吟(張愈先云詞格兩高步驟自然覧之)
(快心)
送童士琦瑞州府判賦得蜀江(蜀江瑞州水名偶與蜀同)
瑞州城下蜀江流風物依然似故丘秖道靈源十里合
不知仙跡幾年留分符遠汎星槎去負弩真如晝錦遊
别後懷人更懷土煩君時一到滄洲
題畫竹
江南誰解寫琅玕後有仲昭前孟端自從文藻流傳久
轉覺丹青賞鑒難生綃一幅瀟湘出高堂六月冰霜寒
玉林深處人如玉欲往從之無羽翰
春郊即事
將軍獵射下南山陵麥青青雉子斑自有良工誇左獲
不勞詞客賦重環千夫赤羽風前疾百步垂楊醉後攀
薄莫古堤微雨歇拳騧仍踏落花還
贈王美中(名瑋)
青驄御史下丹霄獬豸新裁瑞錦袍階下天風吹玉樹
海邊春酒薦冰桃西山日近恩光永南極星連執法高
應問蜀城回楫地長江秋水静雲濤
次張惟信留别韻(名潮)
朱絃之瑟清商音為君一奏懷鄉吟雲烟西阻峩眉望
日夜東流江水心騷客芳馨蘭九畹仙人掖垣梧十尋
酒闌曲終車轍遠秋色不如離思深
送杜汝弼之官景陵時有水患
景陵南去楚江深雲夢西連夏澤隂息壤萬家經歲潦
洪波千頃寄秋霖青楓曉失啼猿樹斑竹昏移宿鳥林
粒食更須愁衆口薄曹何以答羣心
温民懷宫諭許於浣别墅相招恐失佳約作此
戲簡
春來無伴訪烟霞忽憶仙人在浣花棋局幾時隨澗竹
釣船何處倚江沙興憐隠浪金壺仄醉想臨風玉樹斜
舊日草堂君地主還須折簡到山家
雨中劉潤之僉憲見訪(名成德)
鳴雨虚堂六月秋高軒空谷遠相求佳期每憶同星聚
良會須為秉燭遊風磴雲端回白日水花烟葉亂滄洲
莫辭信宿陪孤賞更與江天散獨愁
見梅花
一辭青𤨏滄江臥山城三見梅花破正愛家家臨水開
還愁樹樹和烟墮清樽欲醉不成歡雪調空歌誰與和
小院廽廊日又斜高樓短笛風前過
碧筒杯次余懋昭韵
月戶星楹敞夜燈荷筒桑落共淹仍傾來細瀉珠盤顆
摘去愁空翠盖層消渴凉生金掌露迎風寒瑩玉壺冰
三更促席歸何晩百罰深杯謝不能
送唐守之使朝鮮(名臯)
玉馬朝周封壤舊青雲干呂瑞圖來鳳皇樓上星辰動
鴨綠江邊霧雨開王會千年輝簡竹皇恩萬里賁蒿萊
張騫謾作尋源使陸賈虚當絶國才
送彭幸菴尚書致仕(二首)(名澤)
司馬英名起弁髦元龍湖海信人豪洪源紫塞黃河遠
爽氣金天華嶽高裴度歸來惟縱酒廉頗老去自遺櫜
林居紫焰光騰夜含景蒼精有賜刀
又(公家食時書座右云出必如孔明處必如淵明)
憶昔西征歌采薇雪山萬里駐驂騑總戎全蜀風雲陣
紀績成周日月旂諸葛蔓菁遺壁壘陶潜松菊舊柴扉
前賢出處真相似雅志如公兩不違
懷歸
星橋南望沉犀渚雪嶺西連抱珥河關塞渺茫䰟夢隔
山川迢逓别離多汀洲春雨搴芳杜茅屋秋風帶女蘿
心事未從詹尹卜生涯聊聽僰童歌
憶沐九華兄弟
難忘易識是君家為愛君家好棣華玄圃春遊花繫馬
白門宵醉柳藏鴉停雲遠樹交嵐翠落月空梁印海沙
關塞各天勞敏夢萍逢何處定騫槎
讀江門驛景川侯曹公開河碑(曹名震)
將軍玉劍虜塵清餘力猶能水土平象馬邊隅通貢道
蛟龍窟宅奠夷庚史家底事遺經略郡乘何曾紀姓名
頼有琳瑯播金薤可無蘋藻薦芳馨
百福寺夜宿
千仞峯頭佛日晴雲端忽見兩僧迎篝燈宴坐曇華結
汲水煎茶雪浪生翠竹黃花同入偈蛟龍丘蚓雜題名
石房夜冷難成寐惱殺荒鷄不肯鳴
留别劉珥江(名大昌)
東波南浦送輕航怊悵芳春發故鄉泛宅浮家沙鳥外
銷䰟廻首石犀傍垂垂楊柳人千里漠漠蒹葭水一方
更喜欲來相慰藉挐音何日到江陽
弔孟拾遺
駱谷鸞輿再播移横流滄海廣明時刑餘周召田中令
地下逄干孟拾遺赤水探珠迷象罔青霄蝕月任蟇頥
懷沙沉石何曾問帳殿毬宫總不知
中巖留别余方池草池兄弟
又别中巖二十春禪枝忍草幾昏晨三生水月淹留地
萬里江山感慨身楚澤羇纍吟北渚謝家兄弟餞南津
酣杯且喜朱顔在覽鏡休驚白髮新
過南溪懷二劉參之承之兄弟
京國交遊四十春劉家兄弟最情親風流雲散三生夢
水逝山藏一聚塵沙步維舟催解䌫隣村聞笛倍沾巾
可憐烟草江干樹愁見當年送别津
寄李芝山初岡二李國相
玄韵仙飈舞柜松新詩清水出芙蓉丹梯不唾青城地
彩筆曾干紫閣峯濯錦江波舟汎汎散花樓閣樹重重
舊遊回首金沙寺幾度衣冠起暮鐘(舞又作灑宋玉風字舞于松柏之下舞)
(似切淮南子猶條風之時灑則灑字亦可用不知孰為勝柜松見山海經)
孟秋北岩招提即事
秋江芙蓉開且鮮紅粧碧水鬭明蠲可憐丈室散花地
便是三管空侯天慈雲演梵香羃阜凉雨催詩珠跳船
醉鄉不見二豪至蘇門竟成孤嘯還
甲寅新正六日送簡西嶨登舟
金蘭意氣昔論文燕坐朝霜竟夕曛千里驅馳來僰道
十年羇旅共滇雲交遊落落晨星散蹤跡悠悠水國分
江北江南從此隔何時何地再逢君
贈趙大洲太史(貞吉)
起鳳才華錦水頭鳴鑾仙步上瀛洲文傳莊叔棲雲集
賦奏金卿花萼樓何國白環曾入貢至今青海未全收
廟堂終用平戎策未許栖遲老一丘
懷劉東阜謝狷齊(百福寺壁見二公詩)
謝劉生死論交地巴蜀山川迢逓程萬古雲霄森意氣
五兵詞賦莽縱横虞江精舍浮雲隔汴水孤墳宿草生
濯錦浣花遊眺地悲泉斜日下層城
三月二十八日與諸弟出野觀社笋輿穿窄徑
日中乃得平路小憩大梵寺
滴階零雨坐深更天為遊人放曉晴松盖擎雲村徑暗
秧針刺水野田明菁葱俏蒨憐春晚詰屈崎嶇覺路生
正惱懶蟬勾午睡蒲牢喜聽遠鐘鳴
四月十一日喜雨柬妹丈劉珥江周五津(五津能詩)
(善畫)
舟膠水淺似拗堂忽爾宵殘雨送凉原色未須歌滌滌
灘聲最喜聽浪浪望中笑電生矯矢夢裡雷車借阿香
便注仙瓢傾馬背盡回焦土作金穰
又
南浦新聲喜雨篇不須豔曲唱嬋娟惠連池草偕靈運
杜甫簷花對鄭虔已見清風生羽扇更聞流水入琴絃
密雲龍茗勞珍貺好試東城解玉泉
姚鳳岡荔枝
栢府薰風荔子丹雕盤持贈下臺端絳紗嚢裡冰肌滑
火齊枝頭水玉寒羅帕分珍慙逐客驛塵飛鞚憶長安
瓊瑶欲報才應盡獨立蒼茫倚曲闌
綠竹亭為李前渠賦(二首)
高人愛竹真成癖萬竹亭前竹萬竿風伯倚聲添颯爽
月娥分影暎檀欒掃天綠粉晴猶溼拂地清霜暑亦寒
莫遣兒童摧錦籜成巢結實待栖鸞
其二
綠竹亭前竹萬枝興來刻竹醉題詩裁成龍笛青瑶管
斫就魚竿綠玉池嘯詠宵分閒鼓吹平安日報偃旌旗
風流何羡揚州鶴紫脫蒼筤别有竒
次姚鳳岡(名梧)玉蟾寺韵約曾少岷(名璵)章后
齊(名懋)同遊
玉蟾寺在翠微間薝蔔林中萬竹斑人境由來非物外
吾鄉元不是他山何須老衲雙飛錫願共詩人一扣關
颯颯金風乘興去團團寶月伴君還
升菴集卷二十七
