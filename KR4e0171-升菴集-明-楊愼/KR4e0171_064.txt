升菴集卷六十四明楊慎撰
易字說
說文引秘書說云日月為易象隂陽也參同契之說亦
與此同羅泌云日月為易而文正為勿勿者月彩之散
者也故曰散於日下則為易散於日上為曶相對為明
對而虧曰昒易者朔也所謂朔易曶者晦也明者望也
昒者望而食者也是故西曰昒谷明都在東南而朔易
二郡俱著於北此皆羅泌之說也慎按昒即昧字史記
昧爽作昒爽莊子云冉求問於仲尼曰昔吾昭然而今
昒然何也曰昔之昭然神者先受之今之昒然且為不
神者求也是昒即昧之證也古字暘谷作昜谷昧谷作
昒谷昜取日中於地而月彩沉也後世字從日為暘是
有二日也
尚字平音
劉熙釋名曰尚書者何也尚上也言最在上摠領之也
韋昭辯釋名云尚猶奉也百官言事當省案平處奉之
故曰尚書也尚衣尚食亦然慎按春秋傳曰百官承事
朝而不夕承事者言事而奉其文書也漢世官名尚書
義實取此如淳漢書注曰主天子文書曰尚書如主壻
曰尚主漢制娶天子女曰尚公主娶諸侯女曰承翁主
則尚猶承也尚猶奉也韋昭之解上合左傳下協漢制
比於劉熙依字音杜撰遠矣
殺有上音
白樂天半開花詩西日憑輕照東風莫殺吹自註殺去
聲音厦俗語大甚曰殺容齋随筆序殺有好處元人傳
竒忒風流忒殺思今京師語猶然大曰殺大高曰殺高
此假借字也
齼字音
齼字玉篇不載齒怯也音楚去聲今京師語謂怯皆曰
齼不獨齒怯也曾茶山和曾宏父餉柑詩云莫向君家
樊素口瓠犀微齼(初舉切齒傷醋也五音類聚)遠山顰黃山谷和人
送梅子云相如病渴應須此莫與文君蹙遠山茶山之
詩全效之方秋崖楊梅詩併與文園消午渴不禁越女
蹙春山
塗字音
塗字從余余有三音一音餘剰之餘又音蛇今人姓有
余氏即余之轉注而俗書从入从示作佘乃小兒強作
解事也一音賖故畬字从余可證也東方朔傳老拍塗
解曰塗者漸洳徑也柳子厚詩善幻迷冰火齊諧笑拍
塗叶入麻韻又雨多塗則滑而顛得其音矣李義山蜀
爾雅云禹貢厥土惟塗泥夏小正寒日滌凍塗二塗字
音在巴荼之間盖禹本蜀人故塗泥凍塗皆叶蜀音今
蜀人目濡土曰塗泥肉爛曰塗肉盖禹時已有此音蜀
之土音亦古矣毛詩昔我往矣黍稷方華今我来思
雨雪載塗易林雨雪載塗東行破車旅人無家以此博
證之則古音昭昭矣
唉字音
離騷九章云乘鄂渚而反顧兮欸秋冬之緒風尸子禹
有進善之鼓備訊唉也漢韋孟詩勤唉厥生說文欸譍
也亞改切又焉開切史記范增撞破玉斗曰唉方言云
南楚喟然曰唉說文唉譍也烏開切二字音義並同如
嘆與歎欬與咳嘯與歗實一字耳其語則皆楚語也故
元次山有欸乃曲而柳詩亦用此二字皆湘楚間語柳
文舊本作靄襖音上字正協亞改之聲韵書亦於皆韻
收唉字海韻收欸唉二字其說與說文不異但乃字讀
如襖者未有考耳近世乃有倒讀之者又皆寫欵則誤
益甚矣欸字從矣與欵字不同然點畫甚相似故多誤
也楚辭注及朱文公文集互發此義今詳筆之
由農字通
說文無由字韓詩内傳曰東西耕曰從南北耕曰由吕
氏春秋管子皆云堯使稷為由載考錢譜神農幣文農
作由乃知由與農通下與吕氏春秋管子韓詩義皆合
矣
臾庾字通
史記庾死獄中注不明庾義按說文束縛捽抴為臾臾
庾古字通也
靉霼字音
說文引詩僾而不見李登聲類云僾音倚僾俙彷彿也
字一作靉霼又作&KR3488;古詞香&KR3488;雕盤僾俙之作靉霼字
從雲猶奄忽之作&KR0146;䬍字從風僾俙不明莫如雲奄忽
迅速莫如風也
二小為地
何燕泉引宋人易義一而大謂之天二而小為之地一
大二小天字示字也天曰神地曰示此易義乃姚孝寧
所作朱子亦嘗稱之慎按天曰神古韻天亦有作汀因
切者與神相近也例推之示亦有地音地亦有示音精
於字學者始知之
臨摹
王紹宗善書與人書云鄙人書翰無工者特由水墨之
積習恒精心極意虚神静心以取之又虞世南亦不臨
寫但心準目想而已然此可與上智道若下學必須臨
摹唐太宗云卧王濛於紙中坐徐偃于筆下可以嗤蕭
子雲臨摹之益大矣
又
余觀岳珂英光堂帖有米元章臨智永眞草千文與今
本大不同乃知古人臨帖不論形似也珂跋其後云摹
臨兩法本不同摹帖如梓人作堂梁櫨榱桷雖具準繩
而締創既成氣象自有工拙臨帖如雙鵠並翔青天浮
雲浩蕩萬里各随所至而息寶晉盖進乎此者也又為
之贊曰永之法妍以婉芾之體峭以健馬牛其風神合
志通彼妍我峭惟妙惟肖故曰袒裼不凂夜戶不啓善
學柳下惠莫如魯男子皆名言也特表出之
凹凸
土窪曰凹土高曰凸古之象形字也周伯溫乃曰凹當
作坳凸當作垤俗作凹凸非是反以古字為俗字也東
方朔神異經云大荒石湖千里無凸凹平滿無高下畫
記云張僧繇畫一乘寺壁遠望如凹凸近視則平名曰
凹凸花俗呼一乘寺為凹凸寺云江淹青苔賦云悲凹
險兮惟流水而馳騖高僧傳云谷之應聲語雄而響厲
鏡之鑒像形曲而影凹字皆名人文士所用其来夐矣
豈至伯溫始貶為俗字乎
熒惑不識古文
類苑云古文自變隸其法已錯亂後轉為楷字愈訛殆
不可考如云有口為吴無口為天吳字本從口從□非
從天也後世謬從楷法言之予又嘗戲謂吳元濟之亂
童謠有小兒天上口之讖又如董卓為千里草十日卜
王恭為黃頭小人皆今世俗字非古文也史謂童謠乃
熒惑星為小兒造謠審如此熒惑星亦不識古文乎(蘇易)
(簡云神不能神隨時之態)
日星
春秋說題辭曰星陽精之榮也陽精為日日分為星故
其字從日下從生也按字書星字止作三圈象形非從
日也春秋題辭出漢人偽筆未可深信
說文引孔子
說文引孔子之言甚多如狗叩也叩氣吠以守又曰視
犬之字如畫狗也又曰牛羊之字以形舉也又曰黍可
為酒禾入於水也又一貫三為王此類恐未必孔子之
言班固所謂宗師仲尼以重其言也
遳字
京師里語目形容短矮曰遳文選有遳脆之語唐書王
伾傳形容遳陋通鑑音義作七禾切
離字義
字義之多者莫如離離别通訓也卦見易黃離倉庚見
說文大琴曰離見爾雅流離鳥名見毛詩注前長離而
後裔皇注長離鳳也見相如賦纖離馬名見李斯書侏
離夷語也見史記陸離散亂參差也見文選木名見孔
子世家水名見地理志人姓見氏族志江離草名接離
冠名此皆字書已引者予又見公羊傳二人會曰離會
謂各是所是各非所非不能定也此離義與二鳥離二
之離同
荼茶
茶即古荼字也周詩記荼苦春秋書齊荼漢志書荼陵
顔師古陸德明雖已轉入茶音而未易字文也至陸羽
茶經玉川茶歌趙贊茶禁以後遂以茶易荼
字體相易
六書合體為字上下左右可以相易如秋之與秌&KR0034;之
與酬相易而音義同惟重束為棗并束為棘日乘干為
旱從日為旰此則不可易又不知何說也
貌音墨
莊子人貌而天史記郭解贊人貌榮名唐楊妃傳命
工貌妃於别殿皆作入聲讀杜詩畫工如山貌不同又
曾貌先帝照夜白又屢貌尋常行路人梅聖俞詩妙娥
貌玉輕邯鄲自注音墨
棗棘象形
說文重朿為棗並朿為棘洪邁曰棘與棗類棘之字兩
朿相並棗之字兩朿相承沈括曰棗棘皆有刺棗獨生
高而少横枝棘列生卑而成林以此為别其文皆從朿
朿音刺木芒刺也朿而相戴立生者棗也朿而相比横
生者棘也不識二物觀文可辯古人制字之妙義如此
孔子曰牛羊之字以形舉也又曰視犬之字如畫狗也
棗棘二字亦何異於畫二木哉
謠作䚻
爾雅曰徒歌曰謠說文謠作䚻注云䚻从肉言今按徒
歌謂不用絲竹相和也肉言者歌人聲也出自胷臆
故曰肉言童子歌曰童䚻以其言出自其胷臆不由人
教也晉孟嘉云絲不如竹竹不如肉唐人謂徒歌曰肉
聲即說文肉言之義也
冶作野
古冶字或借作野金陵有冶城揚子江有梅根野或作
冶字而音渚齊武帝詩昨經樊鄧役阻潮梅根冶深懷
悵往事意滿辭不敘劉文房詩落日蕪湖色空山梅冶
煙孟浩然水溢梅根冶煙迷楊葉洲皆以冶為野也
字畫肥瘦
方遜志云杜子美論書則貴瘦硬論畫馬則鄙多肉此
自其天資所好而言耳非通論也大抵字之肥瘦各有
宜未必瘦者皆好而肥者便非也譬之美人然東坡云
妍媸肥瘦各有態玉環飛燕誰敢憎又曰書生老眼省
見稀圖畫但怪周昉肥此言非特為女色評持以論書
畫可也予嘗與陸子淵論字子淵云字譬如美女清妙
清妙不清則不妙予戲答曰豐艷豐艷不豐則不艷子
淵首肯者再
解字之妙
說文解豉字云配鹽幽菽也三蒼解靘字云靘冥果青
色也蓋豉本豆也以鹽配之幽閉於甕盎中所成故曰
幽菽冥果蜜煎果也以銅青浸之加蜜而冥於缶中故
曰冥果幽菽冥果取名于幽冥見其與生菽生果異也
解詁之妙有如此誰謂文章不在换字乎
庸字解
附庸之國庸古墉通城也尚書大傳天子賁庸諸侯疏
杼大夫有石材庶人有石承注庸廧也杼亦廧也
酺字解
會聚飲食曰酺酺之為言哺也以食曰餔以飲曰酺詩
曰以開百室鄭氏箋曰百室出必共洫而耕入必共族
而居又有祭酺合醵之觀周禮族師祭酺注酺者為人
物災害之神田有蝗螟廏有馬瘟皆祭之祭畢而合飲
遂名為酺也校人冬祭馬步杜子春云步即酺也則其
音當為步也春秋緯云酒者乳也王者法酒旗以布政
施天乳以哺人後世酺祭廢而群飲有禁漢世有賜酺
之典丘文莊謂禁民飲尚不可况導之使飲乎吁終歲
勤動豈無一日之歡牛飲以亡殷虎酣以敗楚者酒也
三爵而將德百拜以成禮者亦酒也奚可因末流之亂
而廢本始之治因庸醫而廢藥因庸將而廢兵可乎我
朝制不立酒禁不賜酺恩但教民無多種秫以妨民食
斯則張弛之道同于文武而過於漢唐矣
眞字解
說文匕目為眞目匕為艮此解盖古有此說也而解真
字云仙人變形登天盖誤以匕為化也且未論其是非
何其與匕目為眞之說自相背乎後人溺於長生之說
而道士號曰真人未必非此言啓之莊子所稱真人只
是誠而無偽耳其曰關尹老聃古之博大真人老聃亦
何嘗變形登天乎
諺喭唁同
論語云由也諺諺俗論也或作喭見文選註又作唁劉
勰曰諺喭唁同一字諺者直語也㕓路淺言有質無華
喪言不文故弔亦稱唁劉子新論子游裼裘而諺曾子
指揮而哂是諺與唁同也
&KR1803;㣚
今之巷道名為胡洞字書不載或作衙衕又作&KR1803;㣚皆
無據也南齊書蕭鸞弑其君昭於西弄注弄巷也南方
曰弄北方曰&KR1803;㣚弄之反切為&KR1803;㣚也蓋方言耳
爾雅
爾雅疏云爾近也雅正也謂其近於正也此妄說也雅
可以訓正爾不可以訓近邇可訓近而爾非近也按說
文爾从㸚為義从尔為聲麗爾也麗爾之為言猶靡麗
也漢人有此語三蒼解詁云爾華繁也詩曰彼爾維何
維常之華本草紫藄一名月爾即今紫蕨也其芽拳曲
繁盛故名月爾雅之為言取義於鳥鳥有善德曰雅也
古人有嗚呼為歎辭則雅為正音可知然則爾雅之云
猶麗則之云也漢書文章爾雅訓辭深厚以爾雅與深
厚為對固知當解為麗則而不可解為近正也若如近
正之舊說則但近正而已猶未得為正也爾雅一書所
載皆六經之言有何不正而云近正乎
崧嵩
詩崧高維嶽嶽四嶽也孔子堯時止有四嶽不主中嶽
故曰崧高貌山高大者自名崧不主中嶽而言今或以
為崧嵩通用誤矣
巖郎
漢書游於巖郎魏鍾繇表廟郎郎當作廊而皆省作郎
者上蔭下下承上也如鳳凰同書省下作皇鸚鵡聯文
省下作武若單書則不可也石鼓文旭日杲杲但於旭
下作二點借旭之日為下字也秦刻亦有此例
裝潢
唐六典有装潢匠注音光上聲謂装成而以蠟潢紙也
今製牋法猶有潢漿之說人多不解作平音讀又改為
装池自謂竒語其謬甚矣
升菴集卷六十四
