升菴集卷二十一明楊慎撰
五言排律
永寧贈任蒼崖
蒼崖金陵彦江陽隠薖軸紫曄采靈芝青䴴種山糓匪
直起人疴兼用醫士俗驊綠謝雲逵鵠白非日浴石鼎
彌明詩錦肆君平卜聮鑣圭里遊對榻天池宿綢繆情
已深繾綣意何篤明當理歸艎候予春渚曲
十月十二日與炅菴蒼崖清會宿平山樓
昨暝江亹泊笑謔極綢繆今夕高樓宿宴醉集朋儔枕
底静湍瀨城上聞更籌既傷離索久復念關山脩黃栢
風人意青艸王孫遊安得騎鴻鵠往來滇海頭
崇聖寺
塵劫非人境烟霞是佛都山開銀色界海涌玉浮圖追
蠡形猶壯伽藍跡已蕪經函飄粉蠧畫壁剥天吳零雨
頽墻草驚風廢井梧禪心隨夜寂旅望對秋孤遠目窮
千里傾懷倒百壺狂歌意無極感此歲云徂
無為寺
凉雨敞金天暝巒凝紫烟復有兔鹿徑斜通龍象顛餘
霞帶飛閣流波澄遠川危磴三休至層臺四望懸佳遊
惜落景愁思怯離弦非關興盡返良為懷抱牽
春泛昆陽海口
洪池環貝闕清籞切龍淵光騰馬躍渚潤入象耕田錦
紋浮澹淡金碧映淪漣津吏醉持楫漁郎歌扣舷白浪
認前浦丹霞分遠天蒙籠山鬼洞遥裔海童烟别籟鳴
空外歸雲望日邊向夕長風起愁吟江漢篇
雨夕夢安公石張習之覺而有述因寄
滇越隣天竺卭崍隔夜郎五離殊畛域一别異炎涼竄
逐他時並羈懷此夕長歡娛漸迢逓晤語落暝茫嵐靄
炎蒸國烟波瘴癘鄉秦關生馬角蜀嶺斷猿腸折坂沉
黎壁懸繩沬若梁南盤堆枸醬西毾緝桄榔羅漢標孤
檜觀音映遠楊淜街龍簇市(土人以辰日為市名龍街)海貨貝投莊
(滇貨以貝一貝為一莊四莊為一首)卉服喧叢薄雕題列大荒逡巡烏㸑
弄(烏㸑古之烏蠻今之玀人也其樂謂之㸑弄唐世取樂府以為笑云)噭咷白狼章(白狼槃木)
(今麗江姚巂夷也事具漢書)霄迥鳶飛站星低蠱飲光(夷人畜蠱夜出飲水有光)
(如星之曳尾)堁風氛甚惡(其地不時暴風如嶺南之颶風土人名曰堀堁風賦云堁揚塵也)
菵露毒仍防樹偃申家屋荷凋屈氏裳獨愁吟暟雪九
辨感清商永晝消棋陣流年付酒狂抨弓穿鴶鵴鼓枻
泛螳螂(鴶鵴鳩也澗名螳螂川名)康樂吳趨激鍾儀楚奏傷盼歸頻
握糈憶舊幾停觴夙昔交遊日峥嶸翰墨場金蘭通氣
味桑梓借徽芳健筆誇鸚武靈陶戛鳳皇執鞭從李杜
傾盖許班揚賈誼三書切相如四賦良軼塵追騕&KR1153;缺
岸倚踦牂百斛扛文鼎千帆掣駛檣仙才輕紱冕公望
重珪璋蒲席青規地薇垣紫界牆璇閨高曳履瓊澁儼
分行笏捧綈嚢奏衣飄畫省香輦花簮矗矗池艸佩鏘
鏘儤直承明下經過韋曲傍翠微横半岫白水溢方塘
暝宿招提境雲眠薈蔚房樵歌搴薜荔漁影照滄浪倏
忽嗟岐路參差散頡頏薰華晨逗雨蓂莢曉凌霜拂欝
干將劍聮翻戍客裝峨眉臨絶頂瀼水宛中央樾蔭江
楓赤庭蕪塞葉黃閉門非泄柳畏壘詎庚桑紛緒琴心
懶衰顔鏡匣藏屏居親猰㺄坐嘯和蛩螿張敏情還劇
安期好不忘形骸元脱略身世且徜徉蚓壤甘怡槁鴻
冥豈慕梁艱虞寧暇問吾道任蒼蒼
孟夏苦雨不絶
積雨千家静停雲八表昏青苔封甲子白水漏乾坤祗
益黔巫瘴虚沾屏翳恩愁零詩欲繼繁露術空存潮汐
宵通井津梁曉隔門何時集車馬明月對琴樽
秋夕效六朝體
美人别我去春恨滿蘼蕪况是新秋夕相思芳歲徂月
纖京兆畫星點漢臯珠峯霞張錦頰池瀲湛清矑物色
那堪對情悰可忍孤將懷結楚夢流思向雲巫
贈汪泉翁
西土滇雲鎮南天執法星尚書崇禹衛大雅重周屏聖
化彰無外皇心佇靡寧分弓弨質繡掛劍倚潭青吉日
占風角凶門背斗刑威聲先象渚敵愾到麊泠玉帳通
降表金標已勒銘風馳淩汛掃火急驗灰釘春壤重看
闢宵關遂不扄帝圖輿外拓王略爼邊經勛業今昭鼎
文章舊發硎調高清瑟倡名並色絲馨芳潤三霄露濤
瀾六月溟過都誇騕褭傾國掩娥娙谷響丁丁木波縈
泛泛萍犧尊出城郭暢轂駐山亭墨許池中洗歌容澤
畔聽真堪慰遲暮渾欲忘飄零信宿慙鴻渚生涯老鶴
汀陳雷千古誼一羽在仙冥
詶張子上臥疾
幽憂子伏枕寂寥予閉關誰言彈丸地若阻重甗山朱
羲陸將改清商節欲還羃庭書帶静文波屏風閒鳴瓊
罷魚翕窺棋忘豹斑牽率詶蘭藻俯仰企芝顔
答彭子冲
異縣悲南國同車感北風霜清淮浦闊木落楚江空危
坂難廻馬炎方少去鴻望歸天共遠惜别歲將窮海曲
飛鳴隔山梁飲啄同從軍古云樂况復九夷通
送周子籲工部北還
潘岳賦西征江淹黯别情羊腸縈隴坂龍角繞吳城晚
照澄江静星浮洞浦清石帆風外矗沙鏡雨中明愁聽
丹楓落勞歌白芷生杪秋遥夕夢殘月半長庚
五月四日蔡龜崖太守邀會於三塔寺大觀堂
分題得橚檻觀瀾分韵得霧字(蔡名紹科)
青冥鳥外簷翠靄雲中路暇日從公遊淑景同人聚帡
幪捲宿氛晏温属新昫陶潜思停雲樂廣欣披霧空侯
睇遥天(佛經有此語)平薺數津樹陽焰展海幀浮圖象天柱
繡檻狎鷗汀朱窗見魚步鷺翿入鏡明&KR1484;羽當屏度酌
言深斝酣詎覺層城暮懸火已促歸芳草猶回顧慙賡
玄暉吟緬誦澄江句
六里菁(在豐禄)
六里菁何深千章樹如薺俯聽秋蟬鳴翻在幽澗底澗
水何湔湔谷蘭香蘼蘼不見采芳人誰為枕流子日暮
心悠哉臨風聊徙倚
温泉
神丘隠雲岊靈源渺天河隂火煮玉泉陽暈㶑朱波吹
律豈鄒子煉石疑媧娥乳竇沉水碧碕梁起盤渦漸漸
不濡軌汩汩常盈科偕賞玩仙液藴真洗人痾浴蘭興
遠思沐芳咏遺歌銅池漢霤側釦墄驪山阿朝宗阻江
漢褰裳限牂牁天隅感流落日暮吟蹉跎
明月子
桂影静遥天照我綺窗前窗中出佳麗樓上鬭嬋娟三
五嫦娥夕二八箇儂年金波未成鏡玉弓才引弦月隨
人共媚人與月相憐自有横陳意流光燭錦筵
送周子籲北上
天路還鄉路文星即使星北溟觀浩渺南紀歴岧亭博
望傳笻節王褒識碧形漢詩陳奕奕楚賦詠苹苹掞藻
留仙署分華到旅庭薰筵風若蕙浴楫日如萍玄草揚
雲閣青蘋柳惲汀良書暌暝榻張飲列春坰鳳舉誠難
駐驪歌忍易聽吳宫有歸乙飛札冀丁寧
池上會心亭初成與客小飲
故鄉歸未得暇日且銷憂仙地那能縮吾廬亦自幽垂
楊覆鍛沼脩竹引觴流桂白淮山晚梨紅張谷秋烟林
平似織雲樹欝如浮即此堪招隠無勞賦遠遊
送劉少隣北上
春物茂華滋花宫携手時行行傷遠别恨恨不能辭歲
月甘衰矣山川若間之嘉遊才舊約良宴即生離南浦
江淹賦北梁蘇武詩挐音悽去枻行色慘征旗濁酒臨
風把清塵何日追惟應托宵夢萬里逐心知
贈簡西嶨
才藻嫓劉珊經術擬杜環鴻儀渾物外馬跡徧人間硯
沼三江狹詩嚢五岳慳好吞雲夢澤莫擘少華山喜枉
鼪鼯徑慵攀虎豹關縶維過信宿瓊玖照衰顔
四月八日觀李中溪(元陽)浴佛會
三花寶樹下八水香池邊鷲嶺玄宗啟魚山清梵傳日
華明震旦雲彩麗諸天染衣豈尊宿鏗佩盡儒仙虛界
一那刹實際萬由延伊予漂戎旅同君登法船
春郊觀射戴玉案葉雨湖錢憲副劉民部同賦
東郊春草合襍英紛滿林同聲有勝集興言相追尋白
羽晝搖月鳴骹風逓音已負投筆志曾是懸弧心射雉
休重賦蜚鴻聊一吟
清宵有清光
清宵有清光虚堂更窈窕月戶自娟娟風枝何嫋嫋樓
迥寒更遲堞近飛烏繞露氣潤層簾星光涵碧沼美人
阻風期幽懷寄天表瓊想去翼長寶刻來音杳索居能
無言歲月成遐邈
雲中十二韻
天子雲中狩將軍久未還律吹玄菟塞旗繞白狼山風
火燒荒急星辰過隊閒燕支留馬首蘇酪醉龍顔清樂
千門動黃金萬鎰頒雪深懷纊絮月滿憶刀鐶牙鳥嚴
宵仗宫鴉捲曉班奏回青𤨏闥捷報紫金關膂力休明
鎧歡聲洽禁闤功牌銀爍爚賀障錦斒斕日轉虞巡外
春流鎬宴間戢戈行有頌神武徧人寰
首夏過西園得樂字
青雲何飄飄華彩遠揮霍阿閣翼景龍出臯伴鳴鶴信
宿訪烟霞夙尚本丘壑赫曦中陸永夏氣南榮薄游樹
列丰茸行欄護花藥還近竹林遊遂動蘭池作甘瓜浮
清泉碧盌凍寒酪芰製鳬鷖親林籟宫商錯妙理寄沉
冥興懷在歌咢悠然莊舄心試誦思歸樂
升菴集卷二十一
