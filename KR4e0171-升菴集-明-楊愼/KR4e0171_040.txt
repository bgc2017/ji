升菴集卷四十明楊慎撰
六言四句至八句
題周昉瓊枝夜醉圖
寶枕垂雲選夢玉簫品月偷聲步搖翻霜夜艾瓊枝扶
醉天明
魏帝臺隨風動滕王棟與雲飛入門遥望碧落仙界高
連紫微
金縫緗裙一搦玉鈎羅襪雙彎瓊腴粉英朝翠錦緻松
脂夜丹
永巷襞情捲玉長門絲淚銷金合歡蘸暈綠淺楊柳麯
塵黃深(襞情捲玉見劉子鮑照詩絲淚銷金骨)
百子池頭麗人三花樹下長春襟解微聞香澤帷褰想
見横陳
星䵠盈盈笑靨雲衣嫋嫋輕褣醉粧淡紫沙冪胡旋墜
金次工(次工胡女帽名)
海上麻姑送酒雲間玉女投壺應唉南朝老庾水葓冷
面江圖(江圖庾杲之所畫李賀詩江圖面水葓)
秋夕
月暗螢頭點草露凉蚊喙開花病懷不寐逹旦歸夢何
由到家
題西湖十景鄒和峯家藏戴文進畫巨浸秋波
玄圃樓臺近水醉鄉日月宜秋萬里鳬舟鷁棹千重貝
闕龍湫
寄張愈光六言(四首)
屈子無梅花句杜陵欠海棠詩華屋不成三瓦寶劍惟
聞一吹
其二
斛律光勅勒詠劉越石扶風歌曲高從來和寡妙處正
不在多
其三
赤壁磯頭孤鶴碧雲天外冥鴻酣酒無妨草聖禁詩且
作花翁
其四
詩須有為而作文至無心乃傳蘇武河梁四首劉伶酒
頌一篇
江山平遠樓避暑六言
地静一塵不起樓高四望皆通渴煑雙泓茗月飽聽萬
壑松風
永寧早發寄郭雲屏
後嶺雲開雪霽前途車堅馬強自是人憐衰朽敢云天
佑忠良
周儀晩晴六言
&KR1476;溪無心泛雪衡山有意開雲天借黃綿襖子怜吾七
十從軍
感懷六言(四首)
玉皇香案仙吏金馬碧鷄老兵我自甘為于役衆怪胡
為此行
又
楊子登科之歲周郎破敵之年屈指于今三倍不成一
事華顛
又
黃昏忽見山店倦客歡情倍增茆柴清于桂醑松明紅
似仙燈
又
征途九十方半記里二千有零夢攪離心夜夜愁添旅
髩星星
雪關見梅六言
自甘蠻方瘴癘誰憐姑射肌膚腸斷何郎東閣魂銷林
叟西湖
敞唐六言
馗道穹隆龜背折坂詰屈羊腸惡溪四十八渡怪松百
千萬行
霑益六言
古跡碧難金馬畏途水菁雲關春迎滇陽勝境雪送貴
竹殘山
林子瑞相迎至歸化寺丘鴻夫楊元達繼至六
言
遥山明如罨畫玄冬暖劇青陽喜見滇雲舊侣重到并
州故鄉
贈老門生八人
昔年羣賢沂水今日九老香山百歲重來會面一樽相
對開顔
正月六日温泉晩歸
月似銀船勸酒星如玉彈圍棋幾杵林鍾敲後兩行松
火歸時(温泉晩舟歸漏已下三鼔新月將沉望之比初出甚大形如銀船衆以為異予曰非異也古之)
(詩人亦未嘗玩新月至三更耳李文饒云日月終古常見而光景常新信夫昔人詠月金波自司馬相如)
(始玉塔自東坡始銀船自予始也)
摩尼寒夜
毛孔渾成白醉鱗面忽變紅酣玄朔何愁滕六青陽巳
到孫三(孫康也)
讀余懋昭遊青城山詩因寄并韓飛霞
白沙一百八渡青城三十六峯樽酒此時相憶烟霞何
日重逢
冷節
花嶼月籠釣碣柳店風搖酒旗四十五春寒節一百六
禁烟時
感通(四首)
飛瀑懸泉百丈禪枝意樹千年橋板遥通絶澗藤蘿上
合諸天
其二
寶地三千色界蒼山十九雲峯樽酒此時相聚煙霞何
日重逢
其三
璈響雲中孔雀鍾鳴霜裏華鯨龍樹七人共坐虎溪一
笑相迎
其四
流水高山唱詠明月清風主賓塵土不驚幽夢乾坤自
有閒人
秋晩
婢喜蠅僵霧帳兒誇蝸篆風楹片雲片雨送暑殘日殘
霞閃晴
雨中招楊伯清
禁酒停歌罷笑聽雨焚香煑茶欲借陶公木屑共散維
摩天花
卜雲林篇(十二首)
卜雲林篇為吳郡王元肅雲林山居作也元肅不
遠滇徼懷我好音乃取遠遊擬招隠綴斯篇
卜雲林兮栖真結靈茅兮遠濱迥與太初為隣離世遺
物絶塵魚鳥自來親人
射干獨立山椒長松落落英摽覆露玄雲素朝結璘欝
儀相邀景界一何參寥
長謠凄凄鏘鏘鸞雛鳳伯相將鵾鷄羣晨成行西天老
胡文康上雲樂奏侜倡
吟篁嘯桐四清間宫變徵希聲井公下博明瓊玉女投
壺電生炤景飲醴含情
折酲曉踏瑶茸琅玕琦玗交擁柯攅葉抱花捧重露成
幃垂隴晞髮忘言息踵
處雄虹兮標顛玉樹青葱際天口誦石室苔篇坐飲金
膏冷泉炯如龍漢初年
横看晩靄嵐沉飡食沆瀣淪隂微披蕙帶蘭襟追和遊
山九吟聊以陶鑄塵心
采秋菊兮露沾黃菁玉豉金鹽充牣丹房藥奩變化七
烏九蟾後天獨秀蒼黔
織落毛兮為衣谿谷杳窱迂威駿狼薦暖長暉弄徹梅
軫蘭徽看舞素雪朔霏
解澌圓折璿流回淵比心清眸遊䱁皎鏡中浮遐想惠
施莊周千載一朝同遊
歖物論兮難齊甘滅景兮雲栖鷦鷯何心驒騱升高或
斧之梯誰言亨衢可躋
兩無悶兮潜龍歲寒後凋惟松雲林朝市雍容達人何
心摽蹤逝將往兮君從
長干三臺(四首)
鴈齒紅橋仙舫鴨頭綠水人家邀郎深夜沽酒約伴明
朝浣紗桃葉波横風急梅根渚遠烟斜
又
日出秦樓南畔春深宋玉東家簾細眼波易透窗疎眉
語難遮莫問河陽消息不是長安狹邪
又
絳樹纖腰鬭柳碧玉芳年破瓜波上襪羅回雪風前唾
袖生花自有石城艇子不須油壁香車
又
二月梢頭荳䓻五更風外楊花殘香尚留翠被餘粉猶
沾絳紗樓上曉鍾催起岸邊柔櫓咿啞
寒朝早起即事
籬頭篳栗競發鑪心榾柮通紅煨香蹲鴟已熟流澌凍
醴方融小窗一梳新月影在梅花樹東
燉煌樂
角聲吹徹梅花胡雲遥接秦霞白鴈西風紫塞皂鵰落
日黃沙漢使牧羊旌節閼氏上馬琵琶夢裡身回雲闕
覺來淚滿天涯
禺山傳五嶽山人任少海書札兼致問訊因憶
五嶽山人相憶八行書札遥通吹簫夜郎月下采藥白
帝雲中塵世英雄易老浮生蹤跡難同張衡四愁吟斷
宋玉九辨悲窮
凝光門觀江漲
六月舊井无禽七月乘船入市樓臺蜃氣晨浮原隰龍
鱗秋洗望洋河伯自矜鬻渡津人争喜東林老衲厭喧
喚打暮鍾清耳
會津門觀江漲望小市人家戱作
渺渺波環紫貝蕭蕭風起青蘋花市寕非海市美人疑
是鮫人眉嫵春山學翠臉凝秋水為神銀漢雙星漫渡
石城兩槳無津
即席贈任棠山
紅濕城中仙里香霏閣下人家幸遇風流地主渾忘飄
泊天涯六彩狂呼瓊略百杯爛醉金沙何日公尋黃石
壁津共泛靈槎
七日遊雨湖
船尾輕隂細雨樓頭飛靄沉暉美景良辰有客賞心樂
事無違興比王猷剡曲蹤似嚴陵釣磯烟外青帘風舞
得魚沽酒方歸
古意
生長芝蘭小名嫁得廬江仲卿羅帶同心羞結金釵兩
股牽情行雨行雲窈窕非烟非霧輕盈愁見遠山凝黛
催人咫尺離程
贈琴姬
美酒中山捲波佳人上宫陳娥商聲若出金石楚奏渾
非綺羅麗曲幽蘭白雪仙音月渚風柯金徽可以娛耳
玉佩無勞當歌
寒夜即事
墻頭凛冽霜白爐心榾柮春紅寒栗煨香已熟凍醪泛
漾初融病起一陽來復吟成長夜方終耿耿青燈背壁
影射梅花樹東
歸田四咏為憲副卞蘇溪賦(卞名偉)
五風十雨樂歲東臯西崦人家水心魚浮菖葉屋角鳩
鳴杏花餉隴青梅煮酒訪隣綠笋烹茶問津寕知沮溺
祠田但祝汙邪右春耕
長夏泠風清甽新晴丹鉛綠疇山高羊羣似蟻水闊牛
背如舟半幅生烟冪冪三腔短笛悠悠柴扉歸來早掩
斜陽影在簷頭右夏牧
日出烟消露晞百丈清江釣磯船似天邊穏坐魚若空
行無依襖靄歌星獨往婆娑舞月方歸兆熊不夢渭叟
狎鷗久忘漢機右秋漁
城闕軟紅塵遠林巒空翠嵐深丁丁鳥驚斧重霏霏雪
壓擔沉沙明東郭履跡谷響南華足音歸去自換村酒
不須解却貂金右冬樵
從軍行
&KR1870;鷂十八從軍貔貅百萬超羣千里獨行無敵一身是
膽曾聞六出羞稱竒計五餌盡是虛文此際毛錐何用
畢竟刀環勒勛
送客
合樽且醉花間分襟易慘離筵朝下東風紫陌天涯落
日青山美人明月相望游子浮雲獨還愁見河橋柳色
勞歌一曲陽關
盤江渡
莊蹻牂柯楚地博望乘槎漢年一壑雲濤洚洞兩岸石
磴勾連樹鋒夕聲靈籟草際朝嵐暮煙倦策蕭蕭羸馬
愁看站站飛鳶
升菴集卷四十
