升菴集卷八十明楊慎撰
荷
荷芙蕖(又名芙蓉)其莖茄其葉蕸其本蔤其花為菡萏其實
蓮其根藕其中菂菂中薏郭璞曰北方人便以藕為
荷江東人呼荷葉為芙蓉蜀人以藕為茄或用其母為
子花名或用其子為母葉號此皆名字相亂習俗傳誤
桐
東坡云凡木本實而末虚惟桐反之試取其小枝削之
皆堅實如蠟而其本皆虚故世所以貴孫枝者貴其實
也
葵
葵以葵名者蜀葵即戎葵也楚葵水芹也見說文吳葵
即苦菜也王冰素問注引用月令苦菜秀作吳葵華水
葵蓴也澤葵莓苔也鮑照蕪城賦澤葵依井錦葵花名
詩所謂視爾如荍也冬葵菜名今之滑菜也又名露葵
終葵繁露也見爾雅名承露可以染蔬俗名胡燕脂又
名染薑子龍葵似吳葵而小菟葵莃也一名天葵劉禹
錫所謂莵葵燕麥是也蒲葵木名椶樹也鳬葵荇也一
名四葉菜防葵藥名地葵地膚也即今掃帚苖廣雅丘
葵蘬也又名鴨脚
□
唐韵□音涅菜名似蒜生水邊今温州有之名沙蒜其
莖酷似男根又有淡菜絶類女殺亦隂陽之産也
桂
尸子曰春華秋英曰桂王維詩人閒桂花落夜靜春山
空秋華者乃木犀巖桂耳
桂子
劉績霏雪錄載杭州靈隱寺月中墜桂子事似涉怪異
余按本草圖經云江東諸處多於衢路間拾得桂子破
之辛香古老相傳是月中下也不知當地何意獨無焉
寧非月路耶餘杭靈隱寺僧云種得一株近代詩人多
所著述漢武洞冥記云有遠飛雞朝往夕還常含桂實
歸於南土所以北方無之南方月路固宜有也月路之
說尤怪異漫志之白樂天詩偃蹇月中桂結根依青天
天風繞月起吹子下人間自注云杭州天竺寺有月中
桂子
荔蘿
楚辭被薜荔兮帶女蘿齊書隱逸傳該討芝桂借訪荔
蘿
薜荔
楚辭被薜荔兮帶女蘿注薜荔無根緣物而生不明言
為何物也據本草絡石也在石曰石鱗在地曰地錦繞
叢木曰長春藤又曰龍鱗薜荔又曰扶芳藤今京師人
家假山上種巴山虎是也(又曰凡木蔓皆曰薜荔)
翠茿(茿當作&KR1999;蓂莢實也)
江淹去故鄉賦北風㭊兮絳花落流水散兮翠茿疎翠
茿草名
翠菅
水葱生水中如葱而中空又名翠菅王維詩水驚波兮
翠菅靡是也此草可為席唐六典東牟郡歲貢葱席六
領
紫梨
左思蜀都賦有紫梨津潤之語注不言其状按蜀有梨
樹花以秋日其花紅色唐李遵有進紫梨表元王秋澗
有秋日詠紅梨花詞可證
盧橘
上林賦盧橘夏熟注不言何物近注唐詩三體者指為
枇杷世皆宗其說然予觀上林賦又有枇杷橪柿之文
不應重出也偶閱吳錄云朱光禄為建安郡中庭有橘
冬月樹上覆裹之至明年夏色變青黑味絶美此即盧
橘盧黑也此說近是
檽棗
檽棗俗作軟棗一名牛妳柿一名丁香柿文選蜀都賦
所謂梬也蜀中製扇以此果榨油染紙為之北夢𤨏言
石晉趙瑩家有檽棗樹婆娑異常四遠俱見有望氣者
云合有登台輔者後瑩出將入相
華苹
祥瑞圖曰雙蓮為苹孝經援神契曰王者德至於地則
華苹感注華苹並頭蓮也
陳枚
流甘露於瘣木扇惠風於陳枚(言施恩於衰朽也)
稴穇
古歌高田種小麥稴穇不成穗男兒在他鄉安得不憔
悴
䄺稗
孟子曰五糓不熟不如稊稗說文稊䄺也莊子稊米之
在太倉郭璞云稊似稗布地生穢草也莊子又云道在
稊稗吕氏春秋飯之美者陽山之穄高誘注云關西謂
之&KR1265;冀州謂之䵖(口珍切)皆一物也廣雅解云如黍黑色
稗有二種一黃白一紫黑紫黑者芑有毛北人呼為烏
禾人不甚珍農家種之以備他糓之不熟耳合此數解
觀之以稷為穄貴而為五糓之長尊而配太社之神轉
相解詁以為烏禾黑稗為孟子莊生之所賤農人之所
不甚珍亦由形色相類而誤大姦似忠大詐似信况于
物乎
芡華
菱葉日舒夜斂芡華晝合宵炕故菱寒芡煖諺云韭
為草鍾乳芡是水琉黃也芡葉蹙䘏如沸捄蘇子
由詩芡葉初生縐如縠南風吹開輪轉轂紫苞青刺攅
蝟毛水面放花波裏熟森然赤手初莫近誰料明珠藏
滿腹可謂極體物之妙矣姜梅山詩蝟腹出波烹芡實
&KR1153;蹄和露摘蓮房
眢豆
眢豆見唐六典音彎左傳注眢井亦音剜如人目無瞳
子也
榿木
姑蘇守溪王公濟之在閣日論杜詩聞知榿木三年大
因問先父榿木蜀産榿字何音先父曰音欹守溪曰當
依韻書音楷先父曰音欹則鄉人農夫皆識之若作楷
音不知何木矣因舉王荆公榿木詩曰濯錦江邊木有
榿野園封植佇華滋地偏幸免桓魋伐歲晩還同庾信
移王乃悦服盖王公平昔極愛荆公詩文而此詩王公
亦偶不記憶耳
蒲柳
世說蒲柳之質望秋先零蒲水楊也齊地記云無棣縣
有秦王繫馬蟠蒲堪為箭非菖蒲之蒲也若然豈堪繫
馬又中為箭乎爾雅楊蒲柳其言可證矣
西瓜
余嘗疑本草瓜類中不載西瓜後讀五代郃陽令胡嶠
陷敵記云嶠於回紇得瓜種以牛糞結實大如斗味甘
名曰西瓜是西瓜至五代始入中國也文選浮甘瓜於
清泉盖指王瓜甜&KR1000;耳
錦竹
杜子美有從韋明府續處覓錦竹兩三叢詩黃鶴注云
考竹譜竹紀無錦竹意以其文如錦名之竹紀有蒸竹
䈄墮竹其皮類繡豈即此乎余觀錦竹他無見惟杜詩
有之劉會孟批杜錦樹行云題曰錦樹使人刮目錦竹
亦新惜無拈出者耳近閱梅宛陵集錦竹詩雖作湘竹
紋還非楚筠質化龍徒有期待鳳曾無實本與凡草俱
偶親君子室又注其下云此草也似竹而斑始知黃鶴
有金注之昏耳
扶竹
武林山西舊有雙竹院中所産脩篁嫩篠皆對抽並胤
王子敬竹譜所謂扶竹譬猶海上之桑兩兩相比謂之
扶桑也扶竹之笋名曰合歡按律書注伶倫取嶰谷之
竹陽律六取雄竹吹之隂律六取雌竹吹之蜀涪州有
相思崖昔有童子丱女相說交贈今竹有桃釵之形笋
亦有柔麗之異崖名相思崖竹曰相思竹孟郊詩曰竹
嬋娟籠曉烟指此竹也又有苦竹黃苦青苦白苦紫苦
孟浩然詩歲月青松老風霜苦竹餘
筀竹
石介詩斷霞半赭燕脂木零露偏留筀竹叢筀竹蜀中
産蜀甸國尤多玉篇筀古惠切竹名傷人則死其竹又
名防露言其上密防露下疎來風見竹譜
竹實
李畋該聞集云舊稱竹實為鸞鳳所食今近道竹間時
見花開如棗結實如麥江淮號為竹米以為荒年之兆
其竹即死信非鸞鳳之食也近有餘干人來言彼有竹
實大如雞子竹葉層層包裹味甘勝蜜食之令人心肺
清凉生深竹林茂密處頃因得之雖日久枯乾而味常
存乃知鸞鳳所食必非常物也
碧筒杯
唐人碧筒杯詩酒味雜蓮氣香冷勝於冰輪囷如象鼻
瀟洒絶青蠅
蘘荷子
丘文莊公羣書抄方載中蟲毒用白蘘荷引柳子厚詩云
云且曰子厚在柳州種之其地必有此種仕於兹土者
其物色之盖亦不知為何物也余謂丘公之博洽而不
識世之識者亦罕矣按松江志引急就章注曰白蘘荷
即今甘露考之本草其形性正同
五加皮
五加皮蜀中名白刺顛陶隱居云釀酒主益人道家用
此作灰亦以煮石與地榆並無别法東華真人煮石經
曰舜常登蒼梧之山曰厥金玉之香草朕用偃息正道
此五加也又異名曰金鹽王屋山人王常曰何以得長
久何不食石蓄金鹽母又曰寧得一把五加不用金玉
滿車譙周巴蜀異物志文章草贊曰文章作酒能成其
味以金買草不言其貴文章草即五加皮也
君子樹
太平御覽引廣志曰君子樹似檉松曹爽樹之于庭戴
嵩詩接樾稱交讓連樹名君子江總詩連楹君子樹對
幌女貞枝皆用此事
君遷樹
文選蜀都賦平仲君遷皆木名注缺按司馬温公名苑
云君遷子如馬妳俗云牛妳柿是也今之造扇用此柿
油(可補文選註)
共枕樹
潘章有美容楚人王仲先慕之與同學一見相愛情若
伉儷同衾共枕死亦同葬羅浮山塚上生樹柯條枝葉
無不相抱號曰共枕樹
四海亭
花名有海字者皆從海外來海棠海榴是也海紅花即
山茶也海桐花即七里香也亡友陸子淵欲以四花名
為四詞然不知海紅花即山茶也
梅竹軒
惹烟籠月竹弄粉團香梅
黃柑啟
始霜之旦風味照坐擘之香霧噀人脉不粘瓣食不留
滓(東坡詩香霧霏霏欲噀人)
䪥白韭黃
䪥之美在白韭之美在黃䪥作薤
萬條寒玉
唐人郊居詩門外晚晴秋色老萬條寒玉一溪煙萬條
寒玉言竹也
侯騷蠡薺
廣志云侯騷蔓生子如鷄卵既甘且冷輕身消酒又名
簡子藤蕭子雲賦所謂簡子秋紅也魏武帝食品曰
蠡薺子如彈丸二物奇品唐人賦中嘗引用之
桂蠧蓼蟲
楚辭注桂蠧以喻食禄之臣蓼蟲以喻放逐之士
男青女青
男青木名見羅浮山記女青亦木名見道藏有女青鬼
律
蔓菁變蓮
婺州僧清簡園中蔓菁變為蓮與晉時長安僧寺蔥化
為&KR0581;事相類太平御覧云豐年則蝗化為蝦
草龍珠帳
蒲桃藤蔭地幅員十丈仰觀若幃盖焉其房實磊落紫
瑩如墜時人號為草龍珠帳
柳絲楸線
柳謂之絲楸謂之線(見夢書)
睡蓮舞草
睡蓮夜則花低入水南海有之舞草虞美人草也雅
州有之睡蓮亦可對眠柳
杉錦栜綾
埤雅檖謂之羅杉謂之錦栜謂之綾言檖木之文如羅
栜木之文如綾也初則木文如織後則織文如木故有
檖羅杉錦栜綾之號秦風隰有樹檖爾雅檖羅檖其
文細密如羅有赤白二種赤羅文棘白羅文緩
菊有兩種
說文蘜治蘠埤雅曰鞠如聚金鞠而不落故字从鞠周
禮后服鞠衣其色黃也又作蘜注日精也散草麗秋株
日華子菊有兩種花大氣香莖紫者為甘菊花此日精
也花小氣烈莖青味苦為野菊花其花相似惟以甘苦
别之其葉可羹其花可釀其囊可枕其實可仙(菊亦有實但難)
(得爾)
兔絲燕麥
古樂府云道旁兔絲何嘗可絡田中燕麥何嘗可穫言
虚名無用也盖兔絲非絲而有絲之名劉禹錫文作兔
葵燕麥非也今按兔絲虚名是也燕麥滇南霑益一路
有之土人以為朝夕常食非虚名也或者古昔雲南未
通中國但有燕麥之名未見其實乎
范堅石榴賦
紅鬒内豔頳牙外標似花燈之映翠幕若丹瓊之厠碧
瑶
&KR1217;簩即澁勒
韻書四豪簩字下注云&KR1217;簩竹名而不詳其說按異物
志南方思牢國産竹可礪指甲竹譜云可剉爪是也崔
鷃詩曰時一出輕芒皚皚落微雪又李商隱射魚曲云
思簩弩箭磨青石綉額蠻渠三虎力是知亦可作箭今
廣東新州有此種製成琴樣為礪甲之具用之頗久則
微滑當以酸漿漬之過信宿則澁復初字又作澁勒東
坡倦看澁勒暗蠻村
根柢即根蔕
韓非子樹木有直根有曼根直曰曼横曰柢固其柢則
生長深其根則視久(與老子深根固蔕同)
樹藝之法
后稷教民樹藝之法曰五時見生而樹生見死而穫死
又曰五榖生於五木氾勝之曰黍生於榆大豆生於槐
小豆生於李麻生於楊大麥生於杏小麥生於桃稻生
於柳五木自天生五糓待人生故五糓候于五木也故
曰見生而樹生也靡草死而麥秋至草木黃落禾乃登
故曰見死而穫死也
藙即艾子
藙魚既切說文玉篇俱云煎茱萸也漢令會稽郡歲貢
藙子一斗字一作艾揚雄蜀都賦木艾椒離本草蜀州
食茱萸其高大有長及百尺者蜀人呼其子為艾子宋
景文公艾子贊曰綠實若萸味辛香苾投粒羹臛椒桂
之匹范石湖成都古今記云艾子茱萸類也實正綠味
辛蜀人每進酒輒以一粒投之少頃香滿盂醆但藙與
艾盖一物相似有食茱萸藥茱萸之分如川芎有茶芎
藥芎之别也
如何隨刀而改味
顧凱之啟蒙記曰如何隨刀而改味神異經曰南方荒
中有如何之樹三百歲作華九百歲作實有核形如棗
子長五尺金刀割之則飴非此則辛食之得地仙酉陽
雜爼曰祁連山上有仙樹一名四味木其實如棗以竹
刀剖則苦以木刀剖則酸以蘆刀剖則辛以金刀剖則
甘即此物也或曰此即仙經所謂火棗
二十四番花信風
梁元帝纂要一日兩番花信隂陽寒暖各隨其時但先
期一日有風雨微寒者即是其花則鵝兒木蘭李
花瑒花榿花桐花金櫻黃艻楝花荷
花㯽榔蔓羅菱花木槿桂花蘆花蘭
花蓼花桃花枇杷梅花水僊山茶瑞
香其名俱存然難以配四時十二月姑存其舊盖通
一歲言也荆楚歲時記小寒三信梅花山茶水僊大寒
三信瑞香蘭花山礬立春三信迎春櫻桃望春雨水三
信菜花杏花李花驚蟄三信桃花棣棠薔薇春分三信
海棠梨花木蘭清明三信桐花菱花柳花糓雨三信牡
丹荼䕷楝花此後立夏矣此小寒至立夏之候也
升菴集卷八十
