升菴集卷三十六明楊慎撰
七言絶句
温泉再過懷李仁甫
仙源靈液蓬壺境碧杜紅蘅慵照影美人來時寒谷春
美人去後温泉冷
閏七夕
閏月新秋重七日金風玉露夜如何似憐天上佳期少
特遣仙姬再渡河
星回節
忽見庭花析刺桐故園珍樹幾然紅年年六月星回節
長在天涯客路中
野鷄坪
野鷄坪邊饒雜花幽蘭石竹交山茶可憐春色浩無主
徒使騷人惱鬢華
贈筝人(二首)
綺筵雕爼換新聲博取瓊花出玉英肯信博陵崔十四
平生願作樂中箏
玄的檀痕畫未成翔鸞屏裏鬭輕盈羅虬若向今宵見
不比紅兒比玉英
中秋
四壁蛩吟白露團西園清夜為誰歡千家門閉中秋月
只有愁人獨自看
江陵舟中贈田李二鄉客
朗月寒沙夜未分玉簫金管醉中聞明朝回首沅江路
愁聽清猿和白雲
宫詞
天上佳人出北方能騎白馬射黃羊玉顔長在金輿側
笑指青山是妾鄉
鳥弔山(在浪穹縣鳳集之所)
鳥弔山頭鳥道微梧葉隕黃青&KR1597;稀九苞文彩誰得見
千古畫圖知是非
早春
江暖波光日映光幾家同住水雲鄉槿籬茅屋繁花裏
也有秋千出短墻
嘉州壁津
壁津漁火照江城城下灘聲徹夜鳴寒笛莫吹楊柳曲
故園回首不勝情
馬道壁上次韻
嘉陵江水碧迢迢雷吼晴灘雪湧潮岸曲行人愁駐馬
清猿聲在白雲霄
八月十六日遊水頭(三首)
易陽門外眺金天禾黍故宫秋可憐泛泛龍渠通野井
茫茫雉堞入蒼烟
馬跑泉水水西頭當日帝丘成古丘遥見雙林青靄合
尚思千騎翠華遊
放棹山隂未擬回酒酣乘興更登臺蒼藤古木渾無語
曾見繁華幾主來
食蓮子憶師邵
錦杯曾醉碧池春回首風光入夢新今日臨池剥蓮子
却思池上詠花人
以來禽果餉煚菴
佳果東來濯錦江楚謠萍實亦堪雙王家珍重來禽帖
青李櫻桃摠受降
煚菴餉白果
霜黃鴨脚折琅玕結實纍纍綴蠟丸好比仙家雙桂樹
一枝留向月中攀
春望(三首)
東風先到海東頭春興催人獨上樓最是晩來凝望處
曲堤烟柳似皇州
滇海風多不起沙汀洲新綠徧天涯采芳亦有江南意
十里春波遠泛花
古岸新花金碧叢昆池三百水烟通梁王閣道青蕪國
漁父帆檣白鳥風
寄葉道亨
欲截珊瑚作釣槎旋隨鷗鳥狎雲沙美人不隔他鄉月
遷客何妨著處家
書扇
墨池波染蕺山雲書盡蒲葵與練裙郎君自愛家鷄好
肯問蘭亭王右軍
楊柳枝詞(二首)
漢東門外柳新栽拂曉長堤露眼開野老攀條相向語
去年曾被賊燒來
臨水臨風漾碧漪含烟含霧一枝枝戰塵收後無離別
又見長條到地時(張禺山云此紀彭幸菴平藍鄢二賊事也可謂詩史可謂善頌)
聖燈寺
蒼烟叢裡聖燈紅火齊螢輝照遠空元是楓林霜葉下
露華光泫月明中
汎舟毘江
杜若洲邊露氣香更無人語有鳴榔澄潭倒影天涵水
翻覺星辰在下方
賦得劉郎浦送人
吳蜀成婚此水傍至今江浦號劉郎停橈送客休嘲咏
不是朝雲惑楚王
聞笛
江樓寒笛起春聲蜀客扁舟萬里行吹盡落梅還折柳
新春殘臘正關情
渡黃河(二首)
河上人家杏子花河邊人唱浪陶沙草薰風煖春將半
若个行人不憶家
廣武城邊河水黃沿河百里盡沙岡麥苗短短榆錢小
愁聽居人說歲荒
三閣詞(二首)
桃根桃葉鬭春葩水調歌傳穆護沙無限江南新樂府
君王獨賞後庭花
夜籖聲斷燦朝霞翡翠三千擁麗華舞罷前溪明月下
白門楊柳起藏鴉
自江川之澂江贈王鈍菴廷表幷柬董西泉雲
漢三首
通海江川湖水清與君連日鏡中行孤山一點衝烟小
何羨霞標掛赤城
澂江色似碧醍醐萬頃烟波際綠蕪只少樓臺相掩映
天然圖畫勝西湖
海螯江蠏四時供水蓼山花月月紅自是人生不行樂
蓴鱸何必羨江東
沐五華送雞㙡
海上天風吹玉芝樵童睡熟不曾知仙翁住近華陽洞
分得瓊英一兩枝
貴竹雜咏(五首)
林雲菁霧不分天清露常如雨線穿百里迥無烟火接
依稀猶似燧人前
其二
綺繒纏髻作雕題鐵距穿鞋學馬蹄清曉樵斤探虎穴
黃昏汲甕下猿梯
其三
銅鼓聲中夜賽神敲釵擊釧鬭金銀馬郎起舞姎徒唱
惱殺長征久戍人
其四
保甸坡前不可留盤江渡頭惟一舟驅黿役鵲無竒術
誰是尋源博望侯
其五
龍馬先朝出養龍御前賜名飛越峯人間神駿寧無種
天上孫陽不易逢
八月十三日夜夢亡室安人驚泣而寤因思去
年丁丑是日在京師安人未明興告予曰今
日趨朝不可如常日之宴盖其日警蹕值新
狩還也今遇是日感其賢淑又小子週二歲
之晬重感賦絶句二首
五更殘夢正迷離窗紙光明燭焰遲却憶去年當此日
催人晨起早朝時
稚子今朝是兩週新衣戲舞拜前頭傷心孺慕聲聲切
母在重泉聽得不
龍關歌(三首)
鷲頭峰古接仙氛龍尾泉香石溜分㸑婦洗酥凝白雪
樵童叫笛響青雲
清海橋下海波凉月白霜清木葉黃驚鷂聯翩穿遠樹
沉魚撥剌避鳴榔
雙洱烟波似五津漁燈點點水粼粼月中對影遥傳酒
樹裏聞歌不見人
梅花絶句(九首有序)
余枕疾彌旬殘臘將盡使人探梅咸云未開怪
而詰之詭以春遲出戶偶見樵女簮髻自咲曰
村姑亦風韻乎戲作數詩
探梅人似放魚人只道梅梢粉未勻不向村姑釵上見
那知虚負一年春
村姑只恐是花神花信前頭報早春竒樹芳滋休冷眼
好從初地喚真真
庾嶺岧亭隴驛遥梅開忽近歲之朝折來燭下爐前玩
只恐瓊枝煖易消
開自多情落亦香殘英點綴曲堤傍織成白地光明錦
合與無功作醉鄉
閉戶先生何太痴梅花開徧不吟詩歲寒三友交情澹
却似無懷上古時
么鳳叢邊鶴膝枝孤山清夢水仙祠覺來寒影誰能寫
苦憶逃禪老補之
夜來偷醉早梅傍風致何人繼陸即禁酒國中佳節換
樽前誰喚點酥娘
索笑尋簷花不應被花惱徹為花憎舞筵東望開金盞
渴殺西川杜少陵
放歌曾作昔年遊千樹梅花滇海頭寶髻斜簮光照座
一船絲竹載梁州
七言六句
六月廿日永昌病臥(已未歲)
凉風却暑換秋清滇國星回舊有名已把跳蟲秉炎火
又驅白鳥静雷聲老夫病眼渾無睡四壁鼾吟勝打更
浩然閣舟泛同李仁夫作
莽蒼野色杳無津湖翠波光欲蕩人空籟迥聞王子吹
非烟遥起洛妃塵明朝君上仙槎去也憶狂夫夢海濱
升菴集卷三十六
