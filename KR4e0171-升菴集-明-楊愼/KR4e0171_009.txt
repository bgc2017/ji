升菴集卷九明楊慎撰
祭劉文簡公文(春)
岷山之精井絡通津焜曜峻極實生偉人天生我公匪
邦伊世在邦為珍在世為瑞三禮首選鼎魁及第摛藻
天庭敷言近陛有頍文苑蔚為儒宗講金華而議白虎
記東觀而考南宫瑰辭直筆大雅古風随仕階而譽命
思職居以效忠乃陟宗伯乃掌邦禮公德寅清公衷簡
易是禮是儀爰契爰似酌言可施違覆堪紀宅憂詔還
總已留鑰報政来朝帝念舊學視草西垣演綸東閣維
新天子更化立年饑渴宅俊寤寐英賢公才公望孰與
公先天不憖遺公不少延哀哉賀門鞠為弔閭嗟兮梁
木霜稼已俱區中之緣永絶蒼生之望遂虚嗚呼仕至
八座夀登六袠雖尊榮之已膺恨效用之未極在公者
則立德立言足以不朽而無憾在議者則為世為民重
以不滿而興噫也杳杳靈駕載返東川敬陳薄奠以告
祖筵
祭黃簡肅公文(珂)
國有老成鄉有耆英生有全節歿有令名揚休垂烈公
則允備視履考祥誰能可儷解褐筮仕出宰龍陽拯荒
活殍惠流江鄉中臺明揚憲綱始服用師夷落遂紀戎
錄剪其鯨鯢不擾旄倪脅從嫗煦徽纆解携剽掠充級
斬徇行列威惠交暢人和師捷提旅朔漠開府河湟禍
起藩屏公不劻勷赤羽四馳皂嚢八事威聲先揚大師
克濟偽檄數罪公為上通姦豎側目幾觸患鋒幸逭阽
危實有神贊跼蹐虺蜴大雅所歎兵起潢池近在伊瀍
天子命公饟道攸專取餔豐厨旋師袵席飲至論功蔭
子增秩公在本兵逆藩方熾焰爍縉紳賂滿閽寺王衞
請增公曰不可匡持違覆是固在我主者力敓封章潜
成吏持牘上公不署行確乎山立不可鼎移丹青煥節
天日昭知留臺掌憲司空晉位公不可留屢章祈退返
我初服樂被南津親戚情話歌咢閒身我田我里有孫
有子日昃大耋不戚以喜齲然笑遊是曰考終有司訃
奏震悼宸衷贈秩垂恩加祭賜澤乃命司空載營玄宅
禮有一惠大節孔昭簡肅易名協于中朝墓有豐碑銘
功篆德後千百年永播無極蕨山東麓欝何嵬嵬公不
可作公名不頽慎早忝通家復室公子黃楊之穆有自
来矣始也迎媾拜公於阼支笻命筵負几酳爵繼以使
歸再拜公家留館移旬遠送江涯曾幾何時忽已隔世
哭不凴棺澘焉揮涕虞殯萬里不聞其音寄辭告哀冀
公來歆
祭黔國恭熙公文
於貴維公元勲隆只重牙襲纛奕世庸只開府征南銘
勒&KR1980;只三孤簡在宫保崇只扵富維公斔千鍾只大賚
鼎来珍賜充只三錫自天叶師中只咄往魯侯頌駉駥
只於才維公&KR1709;&KR1677;工只巨榜綽楔徧籀蹤只揮毫刻燭
綺思叢只璧隂對賢昕夕窮只於德維公謙以躳只雅
歌投壺屏絲桐只室靡姬姜澹以冲只奈何乎天命不
融只奄逝于忽環滇恫只靼宅聆赴遽&KR0008;凶只棟折柱
傾維悼公只憶曩追昔殊遇蒙只折簡問竒餼賂豐只
招提曲宴情丰茸只涕豈無從維懷公只脩叕有定數
其逢只彭殤椿菌均一終只生榮死哀孰齊同只丹旐
翩飜輀輪東只䘏典遥臨返葬酆只肖貌巍廟名輝彤
只絮酒菽薦辭寫衷只公靈孔熒庶鑒恭只
祭參戎石岡沐公文
我識公面自於徂滇解龜卸鵲狎鷗戾鳶欣然交臂夙
契若先班荆華屋傾盖榮椽一水詎隔六郵奚延不鄙
謂我同聲相宣清風朗月寒旭凉烟興言命駕嗒爾遺
筌形既蕭放心罔懸愆頽山酌羽流水鳴絃非梗胡泛
無膏曷煎有懷者音輒走中㳙有間者闊遥騰鷁牋公
嗜吟詠選頃成篇露華濯錦璧月涵淵公閑翰札摹素
臨顛金生玉潤芝茁蘭鮮公珍繪事充棟盈枅購求罔
恡賞鑒無前公躭典籍業若門專當劇假逸在痾忘㾓
公有池臺山椒峯巔謝舟阮屐松席蘿筵公有子姓瓜
瓞嬋嫣九荀爽競八士名駢可以忘老可以長年邁齡
五龍弄丸雙玄坐致蓬丈相期偓佺天胡弗弔承凶忽
焉我公是依公忍我捐川有逝水壑無藏船昔来謁公
鼓音闐闐今来訊公銘旌翩翩英魂莫招哀淚徒泫矢
辭一誄冀公享旃
祭毛以正文(亨)
維正德十年正月日同鄉友生楊慎謹以薄陋魚菽元
奠致祭于亡友鄉進士毛君以正之靈曰嗚呼以正命
止斯邪丙寅之歲如盍朋簮君勝已者先鳴蓺林私試
夜稿劇語秋衾相與忘年交契以心從君既允知君益
深君之力學衆所難任朝虀暮鹽商古確今昏眵倦吻
傳癖書滛有疑相叩如鍾起音有辯相難如琅應琳豈
曰阿私流輩所欽五上不第文工命戾十年旅人中途
長逝嚢無餘資以充楔禭家無薄田以供時祭妻寡疇
依子女幼歲人世之苦于君亦備如何不淑欲問先喟
福善壽仁此語何昧予昔南還在疚煢煢君遠送我西
出都城别幾何時寒燠兩更數數來書時時寄聲相勸
相勉令德令名言猶在耳遂隔死生寧不悲慟有淚填
膺君昔與我著述是期綺言蒙訶語病必毉君今已矣
誰正予辭君昔與我道義相佐投以盡言不随衆和君
今已矣誰箴予過漹江之原埋玉翳蓀誰最潛德以賁
重坤分雖麗澤情猶篪塤平生交誼惟君也敦悲君雅
志念君微言奠君以文庶慰君魂君如有知来享此樽
祭洪易之文
我行其滇弔影瘴烟式頼斯文以慰徂遷之子之来多
士實先屈指于今十有四年子在家庭人稱孝子横經
紛綸又何佳士不沾一命溘焉以死天豈有知兼閼其
嗣坎也士封蕭條畆宫喟然傷賢涕豈無從壤樹矗矗
崖石崇崇寄我誄辭酧子幽宫
祭彭子冲文(汝實)
嗚呼子冲江漢炳靈岷峨挺生古則淵雲儷跡今則安
徐齊名冰姿玉立命世之英龍文豹變驚人之鳴蜚聲
里選標錦禮魁仲舒裒首賈誼秀才筮仕聿始式登諫
臺出納惟允敷奏詳該惡惡之甚堙井埋輪善善之周
卵鳳胎麟朝稱端士世謂淳人康陵末造禮云紛起危
言屬目異論盈耳君矢靡他中立不倚徵典抗章通郵
書史匪叶于今乃稽于古考衷自信見怨于下旁午糾
棼會逢其怒䲭鴸争鳴鰍鱔翔舞羣飛刺天積毁銷骨
我轅既摧我馬亦䠞楊子岐悲阮生途哭栖丘飲谷退
脩初服犧牛綺錦若罔睹然含沙射影將焉及焉文鸞
堕羽神龍潛淵坎窞委運徜徉永年圖史簡策自樂其
真忠信篤敬允書諸紳兊山之陽三峨之濱願言卒歲
行歌及春日奪英嗣天耶人乎君弗過戚猶東門吳謂
天無知作德不孤謂天有知乃如是夫昔予遐謫遭君
南國言感北風相顧動色執手河梁慰予努力驅馬脩
門索居絶域念自分携每勤問訊結夢函情鱗書翼信
君身沉冥君行極峻觀逆以順視退為進于役有期過
嘉忽忽擊汰凌雲舉杯邀月斗酒夕懽百篇朝發相會
慘顔相思皤髮别君未久訃音忽傳乘鶴化去騎箕上
天既扄夜臺永隔玄泉臨風把劍傷心絶絃嗚呼夫子
自免歸居華問竺行亟騰薦書賀者在路弔者在閭君
則已矣蒼生望虚三英賫志欵安歆徐天則不憖人其
奚吁名垂身逝耿光不磨較若罔生所得孰多峩峩山
色湛湛江波視君豐碑千古斯那
祭波石徐公文(越)
賊酋跳梁句町東犬狺䲭張羣嘯凶據印産城恃谾豅
當宁赫怒命即戎積有歲年罔敉功東郊不開南路壅
誰其當之波石公炎暑毒草瘴厲叢飇回霧塞天夢夢
吳戈犀甲罹麋罞劍缺罈兮馬亡鍐槊血滿袖袀服紅
先軫狼瞫古烈從嗚呼男兒可怜蟲䰟魄毅兮為鬼雄
忠靈上訴天為沖小醜殄滅獸之窮凱捷不日奏法宫
楚聲些公大招同永歎出涕傷予衷公乎歸来帝褒崇
國殤尸祝留南中嗚呼哀哉饗此鍾
祭在軒胡公文(廷禄)
嗚呼己酉之春余謫滇雲君来温泉實始識君清標玉
立雅韵蘭芬契以莫逆交以論文君出宦遊未幾解組
膴仕不躋直道多忤卞璧自珍昭琴不鼓庚桑深居泄
柳閉戶城闉如林松竹為伍謁謝連墻步絶公府扵我
獨親蓺圃德鄰昆明池上高嶢水濱或来或往匪日匪
旬我倡君和東主西賓雪飛瓊樹風起青蘋篇裁綺緻
思入清新余奉戎檄暫歸江岷承君凶問迸淚傷神白
馬故人青烏阻送宰木成隂宿草以封維甲之寅在冬
之孟忽感熒䰟来入余夢哀鳴酸嘶寄托鄭重覺寤在
床落月滿棟精駐爽存箕騎颷鞚塞黑楓青江空水凍
帝宸高迥鬼伯啄弄驚鶴怨猿吪鸞靡鳳情切范張盟
寒沈宋君詩可傳君詞堪諷藏諸名山副在洛誦誄云
辭云聊以代賵
祭玉壘王舜卿文(元正)
古語有之同病相憐同憂相救嗟君我之形蹤何斯言
之相副憶嘉靖之甲申當金商之辛候昧一鳴以斥仗
同三進而及霤嗤蒙梏之未脱冒瞽言之難奏紛巧簧
之易如慙面甲之益厚違天顔扵咫尺褫龍章於闕右
落孤影於清潯下承明於紫宙予孑孑以無依子煢煢
而在疚聮&KR1467;艛於潞水朅啽囈而相叩赴嚴督以南征悵
非狂而東走交呻吟於蓬席忘饘粥於昏晝苦弔影於
罔兩甘生涯於鼪鼬君違秦而巴僝我去蜀而滇僽哽
題紳以分袂各扶傷而携幼限天隅之一柱望月弦之
幾彀捧戎檄以予歸喜少城之君逅訝垂白之如新命
重碧以話舊歌嗙喻以無解語聊浪而失讀聽南音於
西林主北道於東阜發孤笑於羣憂伸眉顰於面皺吟
江鴻之夜度賦鬼車之晨雊雜懽悲於須臾類栩夢之
一宿汩甲鼂以吾行牉兹會之難又望北風而開襟怪
嗣音之不復竟庚子之日斜忽辰巳之相湊喪資斧於
旅巢嘅河清於人壽感徒繫於匏瓜惻不食於井甃涕
却留而已零杯欲奠而先覆嗚呼盈萬物於兩間恒接
構而心鬭何淑貺之罕臨而良辰之希遘巾柴車以碧
紛幪駑駘以朱就既貧尼而冨虎且芝焚而菼茂豈黔
嬴之混施兼造物之垢瞀屈天問其焉陳柳天對兮焉
咎惟珵美之莫藏樹令名其不仆匊芳馨於皎日等塵
劫於刻漏慰夫君兮九原庶斯語之不謬聲已吞兮何
言魂歸来兮兹侑
祭沐九華文
我之與君兩世通家君家先人昭勛建牙君家兄弟奮
藻聮葩顧我於逆旅慰我於天涯步王孫之綠草折放
臣之疏麻命駕於滇社之館載酒於昆池之槎或會宿
於仙村或倡和於太華投分綢繆情文交加三紀于兹
百齡期賖何露薤霜蒿之&KR1372;㙷遊水舟壑之谽谺悵宿
離之不貸悼單閼之日斜玉樹棣華之屢喪愍凶遘厲
之紛挐死生契闊九原之遐阻于城府莫紼輀車陌楮
飜雪蓮酒流霞灑淚遥奠靈其歆邪
祭用貞弟文(恒)
嘉靖年月日大理寺寺副用貞四弟卒于家兄慎有罪
戍在滇是歲八月二十三日憲長高太和来始聞訃音
山川萬里又屬禁嚴不得奔赴歸哭為文以寄奠嗚呼
哀哉其辭曰維弟之生後余六齡内昭爾質外篤爾形
孝自性成友亦天畀愉愉爾容怡怡爾愛先妣見背實
已未春嗟爾孺慕如老成人觀者嘅嘆占其非常弱冠
登朝近侍班行親切龍光進止魚雅鳳毛翕譽人無間
者仕優而學退食自公洽聞強記貴異賤同爾職既清
我官亦暇晤言從晨散帙彌夜學厭俗近志追古初秦
漢前陳末代屏除楷札師顔緣情效杜有弗肖似匿不
流布清言河漢時出驚羣玄著亹亹孔昭于聞嗟余契
合匪懿親厚視余猶師視爾如友蓺指吾瑕道弼余違
在戴比德于謝方微大人明農復我邦族爾亦引疴侍
養在告胡天不淑溘露先盡未徂黃落甘此蒼隕嗟嗟
骨肉遂成古今奔阻于遠曷置余心念昔在京逢天之
怒我處幽圄爾泣窮路兄弟索居乖絶岷滇五年于兹
百憂交纏留我手足止承杖屨爾今逝矣余將安處呱
&KR0561;遺稚始勝童衣念焉及兹營魂馳飛日徂月流將歸
厚穸寄言哭奠死生異域
祭叙菴弟文(惇)
我生與弟先後之年呱呱而泣形分氣連夏炎合簟冬
寒並氊母携父抱偎濕就乾八歲就傅雙筆一研嬉戲
偕止出入随肩飲啖譲果跬步共磚羲經魁選桂籍登
仙彤墀策對粉署絲牽家承盛事世稱象賢聲華籍籍
文彩翩翩中遭厄會墜身九淵歸兮屏處幸矣天全約
耕别墅郪原陌阡圖玩太極琴悦無絃養吾性道耘已
心田交絶郡縣力娛簡編象外冥理區中謝緣有子承
家業繼門專復育襁負瓜瓞其綿七袤將隮我歸自滇
兄酬弟勸翕樂罔愆掀髯北寺握手東田觴我于庭羣
從孚攣軾轍閥閱王謝嬋嫣劇談飛屑倡和珠蠙俄而
瞪目忽爾垂涎笑語亟斷頃刻弗延豈意宴席化為几
筵逝水如斯朝露溘然具爾凋喪門祚中顛又弱一个
何忍余捐嗚呼余生則先弟亡則前前後存亡誰質諸
天而今而後遂隔壤泉余辭有盡余悲曷鐫
祭岳母黃太夫人文
維楚有黃麟經載光自楚徂蜀奕葉愈芳亢姓起宗自
簡肅公實有内助婉娩温恭籩豆敬齊之禮琴瑟静好
之風繄太夫人之德之從訓昭女史教叶公宫鸞褕象
服鳳誥膺封椒禁屢朝于贄栗蔗境齊壽乎喬松惟太
夫人之福之隆晨庭趨鯉夜藥和熊竇桂葳蕤乎蘂榜
謝蘭棻蒀乎英叢申國閬中之嚴訓漁陽上谷之雝容
家聲為環海之星鳳物望世中朝之人龍實太夫人之
教之功宜太夫人之夀之祉之享之崈也慎對日之年早
忝通家之子泮冰之歲遂辱授室之禮朅来罪謫於戎
荒一紀未登乎仙里前兹于役稱觴夀筵今兹赴假執
紼墓前想懿範之日遠泗悲淚於寒泉拜祖奠之躑躅望
封塋之欝芈儵光靈之易逝傷辭誄之莫宣
升菴集卷九
