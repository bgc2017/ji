升菴集卷八十一明楊慎撰
龍生九子
俗傳龍生九子不成龍各有所好弘治中孝廟御書小
帖以問内閣李文正公具疏以對據圭峰羅玘蘆泉劉
績之言承上問而不蔽下臣之美賢相之盛節也文正
嘗為慎言今影響記之錄於此一曰贔屭形似龜好負
重今石碑下龜趺是也二曰螭吻形似獸性好望今屋
上獸頭是也三曰蒲牢形似龍而小性好叫吼今鐘上
紐是也四曰狴犴形似虎有威力故立於獄門五曰饕
餮好飲食故立於鼎盖六曰蚣&KR2772;性好水故立於橋柱
七曰睚眦性好殺故立於刀環八曰金猊形似獅性好
烟故立於香爐九曰椒圖形似螺蚌性好閉故立於門
鋪首又有金吾形似美人首尾似魚有兩翼其性通靈
不寐故用警廵
八駿
八駿之名見於列子而他書所載互有不同今
列之於後
&KR2194;騮漢書作華駵唐人名紫騮今曰棗騮
綠耳一作騄駬又作□耳
赤驥又作赤&KR1710;宋世名好頭赤
白&KR2059;&KR2059;古犧字形似牛
渠黃一作駏騜又名翠黃又名訾黃
踰輪又作騧騟蜀都賦所謂魚文也馬目如魚劉邵
賦盖如飛鶴馬似遊魚
山子又作屾子今之五明馬又名玉頂又名叱撥又
名玉抱肚又名花抱肚太白詩所謂五花馬也
古以為奇今以為忌曰破面孤蹄鬼也不騎劉
先主之的盧亦是此種的白也猶白頸烏曰的
脰烏
盗驪一曰温驪今之鐡青色荀子作纖離又作淺驪
盗驪言少竊驪色猶九扈名竊玄竊黃也又作
騊栗驪栗色也後代轉名騊駼
馬
馬之為物最神駿故古之詩人畫工皆借之以寄其
精工若杜工部蘇東坡諸詩極其形容殆無餘巧余
又愛杜公作九馬贊云姚宋廟堂李郭治兵帝下毛
龍以馭羣英何其雄偉也李燾長編載元祐西域貢
馬云龍顱而鳳膺虎脊而豹章振鬛長鳴萬馬皆瘖
句亦奇矣
良馬
歸風逮日上取於天文也歴塊絶塵下取於地理也綠
蛇青虬取於龍也紫燕黃鵠取於鳥也言其疾如鳥也
驚帆言其迅如帆也疋練言其光如練也其餘或取於
鳳或取於虎或取於魚或取於兔草木或桃花艾葉蘭
筋蒲稍采色則玄黃赭白珍寳則金騕褭玉逍遥周公
係易之爻則屯渙大畜小壮四爻擬其辭孔子廣卦之
說則乾震坎巽四卦擬其象語曰驥不稱其力稱其德
也
五花三花
唐詩朝騎五花馬又五花馬千金裘杜詩蕭蕭千里馬
箇箇五花文隋丹元子步天歌五箇花文以馬鬛剪為
五花或三花皆象天文也白樂天詩馬鬛剪三花唐六
典云外牧歲進良馬印以三花飛鳳之字
聾蟲
淮南子云馬聾蟲也而可以通氣志猶待教而成况人
乎注聾蟲喻無知聾蟲之名甚奇
物有五倫
樂安李氏云虎狼有父子之仁謂其不相食也此語有
病惡獸之父子不相食者多矣何獨虎狼乎今訂云羔
乳烏哺有父子之仁蜂房蟻穴有君臣之義雎鳩鴛鴦
有夫婦之别鴇行鴈陣有兄弟之序遷鶯呼鷄有朋友
之情
物性
狐狼知孤虚虎豹識衝破
烏燕
禽經云烏向啼背栖燕背飛向宿毛詩燕燕于飛莊姜
送歸妾義取諸此故曰上下其音差池其羽皆背飛之
義送别之情也
胡燕
玄中記胡燕斑胸聲小越燕紅襟聲大李賀詩勞勞胡
燕怨酣春吳越春秋越燕向日而熙丁僊芝詩曉幕紅
襟燕
黃蝶
胡蝶或黑或白或五彩皆具惟黃色一種至秋乃多盖
感金氣也李白詩八月蝴蝶黃深中物理今本改黃為
來何其淺也白樂天詩亦云秋花紫濛濛秋蝶黃茸茸
鸏䴀
劉欣期益州記鸏䴀水鳥黃喙長尺餘南人以為酒器
盖即今之鶴頂也
鶡鴠
鶡鴠不鳴禮月令文也禮引詩又作盍旦注渴旦鳥夜
鳴急旦也郭璞方言注鳥似鷄冬無毛晝夜鳴今北方
有鳥名寒號蟲即此也說文作鳱鴠又作䳚鴠盖自旱
省為干故䳚或作鳱也猶禽經鴻鴈之鴈作&KR0008;厈省為
干故&KR0008;或為鳱皆古鴈字也然則鶡鴠字正當作䳚省
作鳱作鶡非鶡乃鬭鳥古以其羽為勇士冠者非此同
也盍旦渴旦皆以義借用耳唐詩暗蟲啼渴旦凉葉墜
相思
熊館
山民云熊於山中行數千里悉有跧伏之所必在石岩
枯木中山民謂之熊館惟虎出百里外則迷失道路
虎僕
皇甫松大隱賦書抽虎僕射用牛螉博物志有獸緣木
文似豹名虎僕毛可取以為筆今俗名九節狸張季文
嘗以此筆見貽信為佳也(牛螉見淮南子)
鶢鶋
鶢鶋海鳥今俗名禿&KR1175;是也出景渙小說
鶬鴰
左傳青鳥氏司分者也杜預云青鳥鶬鴳立春鳴立夏
止疏作鶬鷃易通卦驗立春楊柳津鶬鴰鳴與左傳合
然未知此鳥今名為何鳥也
玉鷄
水經注昔王子晉與道士浮丘同遊伊洛之浦始受玉
鷄之瑞於此水唐宗楚客詩紫庭金鳳闕丹禁玉鷄
川
潮鷄
唐李德裕詩三更津吏報潮鷄臨海異物志云石鷄清
響以應潮慧軀輕逝以遠縶石鷄即潮鷄也
鸛井
鸛雀羣繞旋飛謂之鸛井必有風雨可對蟻封蟻封戶
天將大雨也(酉陽雜爼易林)
鬼車
鬼車九頭鳥也白澤圖謂之蒼鸕帝鵠書謂之逆鶬夫
子子夏見而歌之裴瑜注爾雅言鶬麋鴰是九頭鳥也
小說周公居東周惡聞此鳥命庭氏射之血其一首
餘猶九首按夫子鶬歌曰逆毛鶬兮一身九尾長兮
只言九尾不言九頭
絲鷯
絲鷯大如鸛俗訛為慈老
山都
鄧德明南康記云山都形如崑崙奴通身生毛見人輒
閉目張口如笑好在深澗中翻石覓蠏噉之
荼首(音蔡茂)
博物記雲南郡出荼首其音為蔡茂是兩頭鹿名也永
昌有之
翠碧
唐韻鴗(音立)水狗也注小鳥青似翠食魚江東謂之水狗
陸魯望翠碧詩云紅襟翠翰兩參差徑拂煙華上細枝
春水漸生魚易得不辭風雨坐多時石林詩話云江淮
有水禽號魚虎翠羽而紅首顔色可愛崔德符通羊驛
詩云翠裘錦帽初相識魚虎彎環掠岸飛
鴈馬
月令春候鴈北秋鴻鴈來又鴻鴈來賓冬鴈北向七十
二候而鴈居其四周易乾為馬坤為牝馬說卦震坎皆
有馬象八卦而馬象其四何也鴈知時識序德禽也馬
引重致遠德獸也聖人遠取諸物之義也物有德且取
之况人乎哉
蝦蟇
風俗通云一跳八尺兩跳丈六從春至冬袒裸相逐無
他所作掉尾肅肅說者以為蝦蟇非也盖言夏馬患蚋掉
尾振擊常肅肅也蝦蟇下馬音相似唐人名下馬陵為
蝦蟇陵亦此類也
叱撥
唐詩紫陌亂嘶紅叱撥叱撥馬名宋羣牧判官王明上
羣牧故事六卷中載九龍十驥之名稱西河東門之骨
法無不具焉其說馬之毛色九十一種又云叱撥之别
有八曰紅耳叱撥曰鴛鴦叱撥曰桃花叱撥曰丁香叱
撥曰青叱撥曰騮叱撥曰紫騮叱撥曰榆叱撥又曰北
方馬以叱撥及青白紫純色綠鬃騮為上驄赤驃騧白
赤色為中荏騟驄駱䮂驩為下
野干
肇慶有騰豻嶺山産騰豻状類木猴頭正方類人髮長
尺餘常覆其面欲有所視輒搖頭以手披之佛書所
言野干即此
鳬鶩
禮曰庶人執鶩尸子曰野鴨為鳬家鴨為鶩不能飛翔
如庶人守耕稼而已古者以鶩為贄必家畜之禽又取
義於不能飛翔可証也管輅云家鷄野鶩猶尚知時滕
王閣序落霞與孤鶩齊飛皆誤以野鴨為鶩也文人用
字或取聲諧韵便豈可據乎楚辭泛泛若水中之鳬梅
都官詩野鳬眠岸有閒意梁簡文詩寒鳬共浦飛其用
字體物却不舛誤博雅云鳬鶩鴨也亦混家禽野鳥為
一矣
批頰
唐盧延遜詩樹上諮諏批頰鳥窗間壁剥叩頭蟲王半
山詩翳木窺摶黍藉草聽批頰元人送春詩批頰穿林
叫新綠韓致堯春恨詩云殘夢依依酒力餘城頭批頰
伴啼烏平明乍捲西樓幕院靜初聞放轆轤批頰盖鳥
名但不詳為何形状耳或曰即鴨頰也催明之鳥一名
夏鷄俗名隔隥鷄
匽鼂
說文解鼂字云匽鼂也徐鉉云蟲名盖亦不知何物也
余近觀臨海水土志云鼂似&KR1314;一名匽鼂又名鼂鼊一
枚有三斛膏
饞燈
魧魚即嬾婦魚也多膏以為燈照酒食則明照紡績則
暗佛經謂之饞燈云
䱡魚
說文䱡魚出樂浪潘國有兩乳葉子奇曰奔䱐也名&KR0008;
非魚非鮫色如鮎有兩乳在腹下雌雄隂陽類人相傳
嬾婦所化佛書謂之饞燈鳴瓊泛醳則明披緗辟纑則
暗
蟹圖
吕亢守台州命工作蟹圖凡十二種一曰蝤蛑二曰撥
棹三曰擁劍四曰蟚螖五曰竭朴六曰沙狗七曰望潮
八曰倚望九曰石蜠十曰&KR1526;江十一曰蘆虎十二曰彭
蜞又有黃甲&KR1314;鼊蟳䘂在海中&KR1314;鼊島之東此可補蟹
譜之遺然蟹譜亦甚略首不引汲冢書海陽巨蟹其殼
專車何邪
吠哈
東坡嶺南詩有云稻凉初吠蛤柳老半書蟲注不知蛤
為何物近覽嶺表錄異云唐林藹為高州太守有牧童
牧牛聞田中有蛤鳴(原注嶺南呼蝦蟇為蛤)遂捕之蛤跳入深穴
掘之乃蠻酋冢蛤乃無蹤而穴中得銅鼓其旁多鑄蛙
黽之状疑鳴蛤即鼓精也東坡嶺南詩即用嶺南事豈
淺學者可注耶
虸蚄
張有復古編以蟲名虸蚄書作子方按氾勝之術云牽
馬令就榖堆食數口以馬踐過榖為種無蠧虸蚄也虸
蚄二字見於氾勝之書氾乃漢人亦云古矣張有生其
後一千年餘何據而云俗作虸蚄必欲去蟲而作子方
省則省矣觀者只以為人之字安知其為蟲乎此其隘
而不通東坡所謂強作解事者也皮日休隱書亦用虸
蚄字禮記方以類聚注方蟲名即蚄也
怪魚
李浮風感應經云河有怪魚乃名為鰐其身已朽其齒
三作此即鱷魚也南州志云斬其首乾之㭬去其齒而
更復生
石䲛
揚雄蜀都賦石䲛水螭石䲛石魚也如石燕石蟹之類
蠔山
韓文公詩蠔相粘為山十百各自生按本草衍義云牡
蠣附石而生磈礧相連如房故名蠣房讀如阿房之房
(音傍見史記)一名蠔山初生海畔才如拳石四面漸長有一
二丈者一房内有蠔肉一塊肉之大小隨房所生每潮
來則諸房皆開有小蟲入則合之以充腹宋翟忠惠焦
山詩僧居蠔山迷向背佛宇蜃氣成吹嘘
吉弔
龍生三卵一為吉弔上岸與鹿交或在水邊遺精流槎
遇粘裹浮木枝如蒲桃焉號紫梢花道樞所謂龍鹽有
益帷箔者也
鰝䰅
爾雅以鰝為大蝦出海中者長二三丈游行則竪其䰅
高於水面故其字從高䰅長數尺可為簾也又閩中有
五色蝦梅蝦蘆蝦泥蝦苖蝦
㹠鼉
㹠將風則踴鼉欲雨則鳴故以㹠䜟風以鼉䜟雨(㹠江猪也)
蜩螗
鄒陽柳賦蜩螗厲響蜘蛛吐絲
自照
王符潜夫論蓬中拾自照謂螢火也杜子美詩暗飛螢
自照李長吉詩俊健如生猱肯拾蓬中螢皆用其語
係臂
係臂海錯之名楊孚嶺南異物贊曰係臂如龜生於海
洲欲先捕之必祭必求而不信者風波覆舟
龜卜
唐李華謂龜卜之法當廢余竊是之盖聖王以麟鳳龜
龍為四靈而獨於龜刳之煮之何其慘也摘巢毁卵則
鳳不留刳胎剔孕則麟不遊聖王禁之何其仁於麟鳳
而不仁於龜也書曰魚鱉鳥獸咸若龜卜之法盛行則
自天子以至於庶人皆用之一歲殺龜何啻數百萬是
鱉亦咸若而龜獨不咸若耶古者龜卜亦上世習俗之
故聖人不能遽廢也龜筮皆有書孔子贊易而不贊龜
盖亦欲從此廢彼也自孔子贊易之後筮法盛行卜法
廢矣亦不見後人之迷於吉凶也且惠迪從逆吉凶在
人龜何知焉傳稱武王伐紂卜而龜焦以至仁伐不仁
何事於卜卜之不吉將遂止乎是則大事不細也其後
漢高帝入關不聞其卜龜吉而始勝也至漢文帝將入
繼乃猶龜卜頼得吉兆若其不吉將遂不行漢之大事
去矣史記龜策傳載宋元王不忍龜之死欲貸之反覆
千百言愚謂元王之不忍於龜即齊宣之不忍於牛也
二君其有仁心者哉宣王以羊易牛善矣元王聽衛平
得龜可霸之說卒殺其龜何曾聞元王之興且霸乎余
以為龜卜釁鐘皆可廢也且古之釁鐘與鼓以為除去
妖災也今世此法不行亦未見鼓鐘之為人妖災也
五酉
孔子厄於陳蔡夜有一人長九尺皂衣高冠咤聲動左
右子路出與戰相搏久之孔子曰何不探其腮如其言
仆於地乃一大鯷魚也孔子曰此物胡為來哉吾聞物
老則羣精依之凡六畜之物皆能為怪故謂之五酉五
行之方皆有其物酉者老也物老則為怪也殺之則已
燈蛾
俗傳燈蛾螢火所化故慕光
白翎鵲
札木言於汪汗曰我與君是白翎雀他人是鴻鴈耳白
翎雀寒暑常在北方鴻鴈則南飛就暖耳言已心堅而
他人心不可保也
白頭烏
三國典略曰侯景簒位令飾朱雀門其日有白頭烏萬
許集於門樓童謠曰白頭烏拂朱雀還與吳杜工部詩
長安城頭頭白烏夜飛延秋門上呼盖用其事以侯景
比禄山也而千家注不知引此
朱鬛馬
苻堅時大宛獻天馬朱鬛五色鳳膺麟身(王維詩玉角羓與朱鬛馬)
阿濫堆
驪山多飛禽名阿濫堆明皇御玉笛采其聲翻為曲子
名焉左右皆傳唱之(尉遲偓中朝故事)
鶖啄蝗
元成宗大德三年揚州淮安蝗在地者為鶖啄食飛者
以翅擊死詔禁捕鶖
鶴在隂
鶴愛隂而惡陽雁愛陽而惡隂易曰鳴鶴在隂傳曰鴻
鴈隨陽故汲冡書目鶴曰隂羽(見王會篇)禹貢名鴈曰陽鳥
鵪鶉獄
范百禄曰牽牛以蹊田而奪之牛此王安石鵪鶉獄也
(謂相牽引以入)
鷺絲謎
杜牧之詠鷺絲詩霜衣雪髮青玉嘴羣捕魚兒溪影中
驚飛遠映碧山去一樹梨花落晩風(分明鷺絲謎也)
信天翁
信天翁鳥名滇中有之其鳥食魚而不能捕俟魚鷹所
得偶墜者拾食之蘭廷瑞詩云荷錢荇帶綠江空唼鯉
含鯊淺草中波上魚鷹貪未飽何曾餓死信天翁亦可
以為諷也廷瑞滇之楊林人
吐金鳥
酉陽雜爼云魏明帝時昆明國貢辟寒鳥常吐金屑如
粟昆明今為雲南腹裏之縣不聞此鳥其遠至夷徼亦
不聞也成式之好張大虛無之言其著酉陽雜爼亦似
郭子横洞冥記唐人杜陽雜編全搆虚誑殊無一實或
者遠夷多詐以金屑飼鳥欺侮中國如秦蜀金牛之事
未可知也
王跌踼
爾雅王跌踼郭景純注云即螲蟷似蜘蛛在穴中有盖
邢昺䟽曰此蜘蛛之一種也穴居布網穴口唐劉崇遠
金華子云長安閭里中小兒競以纖草刺地穴間戲以
手撫地曰顛當出來既見草動則釣出赤色小蟲子形
如蜘蛛江南小兒謂之釣駱駝其蟲子之背若駝峯也
搢紳會同時有以此質疑衆皆默然有明經劉寡辭者
曰此爾雅所謂王跌踼也景純之注可校焉證之於書
衆皆稱服慎按小兒呼顛當即跌踼音之反也螲蟷也
蛈蝪顛當也字不同耳此可補爾雅䟽之遺
漮䆡魚
方言康之為言空也注漮䆡空貎亦丘墟之空無也莊
子曷胡視其䆡亦指墟墓言可証今澂江有魚滇人呼
為漮䆡魚其魚亦乾而中空
千人捏
千人捏似蟹大如錢殼甚堅壮夫極力捏之不死俗言
千人捏不死因以為名或以謔市倡
魚味美
諺云寧去屢世宅不去䱥魚額言其味美也又里語云
洛鯉伊魴貴於牛羊言洛水渾深宜鯉伊水清淺宜魴
也又曰居就梁水魴今遼東梁水之魴特肥而厚
相馬經
伯樂相馬經有隆顙跌目蹄如累麴之語其子執馬經
以求馬出見大蟾蜍謂其父曰得一馬略與相同但蹄
不如累麴爾伯樂知其子之愚但轉怒為笑曰此馬好
跳不堪御也所謂按圖索駿也韓文公詩飛黃騰踏去
不復顧蟾蜍亦影略用此事
考工記
考工記以脰鳴者以注鳴者以旁鳴者以翼鳴者以股
鳴者以胸鳴者鄭玄注脰鳴鼃黽之屬注鳴精列屬旁
鳴蜩蟬屬翼鳴蟋蟀屬股鳴螽斯屬胷鳴榮原屬許氏
說文䗇鼃詹諸以脰鳴者榮蚖蛇醫以注鳴者蟬以旁
鳴者&KR1748;蟥以翼鳴者蜙蝑以股鳴者蠵大龜以胷鳴者
二家解不同可以參考
蚶子贊
蚶子蚌屬形如瓦筒横從其理五味具充又千歲蝙蝠
化為魁陸别名為蚶形似瓦屋
畫獅子贊
東坡題獅子曰圓其目仰其鼻奮髯吐舌威見齒舞其
足前其耳左顧右盼喜見尾雖猛而和盖其戲岩岩高
堂護燕几啼呼顛沛走百鬼嗚呼妙哉古陸子
烏賊魚贊
魚有烏賊絶短八足集足在口縮喙在腹形類鞋囊其
名烏賊吸吸噀墨迷射水慝(海物名記)
禽制在氣
隂符經云禽之制在氣王起云玄龜食蟒飛鼠斷猿狼
蝨嚙鶴青要食虎皆以小制大言在氣不在形也
隨兕科雉
吕氏春秋楚莊王獵於雲夢射隨兕而獲之申公子培
劫而奪之王欲誅之左右諫止不出三月子培病死子
培之弟請曰臣之兄有功於車下臣嘗讀故記云殺隨
兕者不出三月王令人發平府視故記果然乃厚賞焉
說苑亦載此事而以隨兕為科雉何子元餘冬緒錄云
隨兕科雉不見他書今人亦無有識之者余謂子元但
求之書而不求之悟也隨兕者隨母之兕科雉者甫出
科之雉豈有别物哉
寳誌公偈
人言斑鳩拙我道斑鳩巧一根兩根柴便是家緣了
鶬有二種
列子湯問篇蒲且子之弋也弱弓纖繳乘風振之連雙
鶬於青雲之上相如賦雙鶬下玄鶴加以為遊獵之盛
楚辭鶴酸臇鳬煎鴻鶬注鶬鶴也淮南子鳳凰曾逝萬
里之上鴻鵠鶬莫不憚焉盖鶴之類以其蒼色故曰鶬
物類相感志玄鶬長足羣飛天將霜必先鳴鶬之警露
也此鶬之一種說文鶬麋鴰也關西呼為鴰鹿此又一
種故名混麋鹿裴瑜注爾雅曰麋鴰是九頭鳥夫子與
子夏河上所見奇鶬九首既云奇鶬則非常鶬矣劉騊
駼玄根賦一足之夔九頭之鳥是也河上歌又言其一
身九尾信為妖物也杜詩三更鶬鴰呼又啼鴰催明星
此則常鶬爾又有秃鶬風止則下風起而後去急就章
所云乘風即爰居也又别一種
鳥名王母
齊郡函山有鳥名王母使者昔漢武帝登山得玉函長
五寸帝下山函化為鳥飛去世傳山上有王母藥函常
令鳥守之杜詩子規夜啼山竹裂王母晝下雲旗翻
足足般般
薛道衡文足足懷仁般般擾義足足鳳也般般麟也說
文鳳鳴節節足足相如封禪書般般之獸樂我君囿
鸇鸇周周
禽經鸇鸇之信不如鷹周周之智不如鴻
韓盧宋鵲
義訓曰韓盧宋鵲良犬也盧純黑色鵲黑白色李賀詩
練香熏宋鵲獵犬而以香薰之盖貴公子驕奢之習猶
莊子云愛馬者以蜃盛溺也
燕䀪鶯轉
禽經燕以狂䀪鶯以喜轉䀪視也夏小正來降燕乃
睇轉曲名鶯聲似歌曲故曰轉
蟪蛄寒螿
風土記蟪蛄鳴於朝寒螀鳴於夕此蟬也而分二蟪
蛄朝蟬寒螿夜蟬也
六燕乙鴻
陸佃謝吏部尚書表六燕相停試銓衡其輕重乙鴻遼
遠欲審别其飛翔九章筭術五雀六燕飛集於衡衡
適平一雀一燕而異處則雀重而燕輕張融曰鴻飛
天首遼遠難明楚人以為鳬越人以為乙鴻常一耳
尋常丈尺
禽經云鵻上無尋鷚上無常雉上有丈鷃上有赤上言
飛而上也鵻之上不能尋鷚之上不能常鷚雉子也倍
尋曰常雉上能丈故計丈曰雉左傳都城百雉是也鷃
之上能赤赤古與尺通莊子云斥鷃斥亦尺也
雀鷇熊蹯
杜弼移檄梁武云徒探雀鷇無救府藏之虚空請熊蹯
詎延晷刻之命雀鷇趙王主父為故太子章所逼餓死
事熊蹯楚成王為太子商臣所弑事其後臺城之禍索
蜜不得何以異此庾信哀江南賦亦云探雀鷇而未飽
待熊蹯而詎熟弼言於未形之先信述於已形之後其
偶合耶抑有意耶
鷹隼靈龜
抱朴子曰八卦生鷹隼之所被六甲出靈龜之所負說
者謂鷹隼之羽文亦有八卦之象未騐無以知其然否
也
鹿食九草
山谷有一帖云胡居士嘗言鹿性驚烈多别糧草恒食
九物餘則不嘗九草者一曰葛葉及花鹿葱鹿藥白蒿
水芹甘草齊頭蒿山耳薺苨也享神用其肉者以其性
烈清淨故也凡餌藥者勿食鹿肉必不得力以鹿常啖
解毒之草能散諸藥性也此可補本草及齊民要術之
遺
黃鳥宿淵
韓文公詩注引東方朔詩海水暴竭黃鳥宿淵
八蠶之綿
文選吳都賦國税再熟之稻鄉貢八蠶之綿注引劉欣
期交州記云一歲八蠶繭出日南也慎按漢俞益期牋
云日南蠶八熟繭軟而薄又永嘉記云永嘉有八輩蠶
一曰蚖珍蠶三月績二曰柘蠶四月初績三曰蚖蠶四
月績四曰愛珍五月績五曰愛蠶六月末績六曰寒珍
七月績七曰四出蠶九月初績八曰寒蠶十月績凡蠶
再熟者皆謂之珍此則八蠶之實也李賀詩將餧吳王
八繭蠶則直謂一蠶之收當八繭耳一歲八績恐誇者
之過也
天禄渴烏
漢靈帝修南宫鑄天禄蝦蟆轉水入宫又作翻車渴烏
灑路天禄即大蝦蟆伯樂之子按圖索駿以蝦蟆為
馬即天禄也天禄之形漢人多刻石肖之即古詩所謂
天鹿辟邪眠莓苔也
天鹿辟邪
一角為天鹿兩角為辟邪
水螢草螢
螢火有二種有草螢有水螢梁蕭和賦云聊披書以娛
性悦草螢之夜翔此草螢也唐李子卿有水螢賦云水
螢為蟲惟蟲能天彼何為而化草此何事而居泉腹可
自持故無羨於蟹足能自運亦自隣於蚿色動波間状
珠還於合浦影懸潭下若星聚於潁川此水螢也月令
腐草化為螢說文作蠲解云馬蠲也淮南子作妍皆水
螢之名状亦猶蝶有草蝶水蝶二種云
桐花鳳畫扇
李德裕畫桐花鳳扇賦序云成都夾岷江磯岸多植紫
桐每至春暮有靈禽五色小於玄鳥來集桐花以飲朝
露及花落則煙飛雨散不知其所往有名工繪於素扇
余戲作小賦書其上其略曰繢兹鳥於珍箑動凉風於
羅薦發長袂之清香掩短歌之孤囀愚按此則川扇之
始也今川扇一種以青紙為地畫人物花鳥於上此其
遺製乎劉繢霏雪錄云即東坡詞所謂綠毛么鳳俗名
倒掛者唐僧隱巒詩五色毛衣比鳳雛深叢花裡只如
無美人買得偏憐惜移向金釵重幾銖又劉言史有題
蜀客楊生江亭云垂絲蜀客涕沾衣歲盡長沙未得歸
腸斷錦城風日好可憐桐鳥出花飛李之儀有阮郎歸
一詞詠倒掛云朱蜃玉羽下蓬萊佳時近早梅探花情
味久安排枝頭開未開魂欲斷恨難裁香心休見猜
果知何遜是仙才何妨如夢來自注云此鳥以十二月
來一名收香倒掛又名探花使性極馴好集美人釵上
宴客終席不去人愛之無所害尤為異也
燕子打海青
海東青鷹之鷙猛者也燕子之弱能剪之獵者知其事
元歐陽玄詞持獵回車駕卻道海青逢燕怕
鵯鵊非杜鵑
韻書鵊字注云杜鵑此解非鵊鵯鵊也唐詩作批鵊今
名山呼其鵊上有一點白宋歐陽公有鵯鵊詞略云龍
樓鳳閣欝崢嶸深宫不聞更漏聲紅沙蠟燭愁夜短綠
窗鵯鵊催天明盖直宿禁中所作也審如韻書之言則
宋初宫禁已有杜鵑不待邵子天津橋始聞矣殊可笑
也
高齋無白鳥
荆州江古岸有李姥浦浦中偏無蚊蚋之患梁元帝金
樓子云荆州高齋無白鳥余亟寢處其中及移餘齋則
蚊聲如雷數丈之間如此之異何子元云北京某街蚊
多某坊蚊少其無蚊處雖帳幕可無顧士廉云松江亦
然又某門外城河中可里餘絶無一蚊郡人暑月嘗移
舟避宿其間余以何顧兩公之言參之水經注紀李姥
浦金樓子紀高齋二事信有此理滇中環湖苦多蚊而
寳珠寺乃絶無影響其理不可曉也
鴛央食射工
春秋經書有&KR0558;傳云南方淫女氣所生一名短狐状如
鼈含沙射人又名射工玄中記云長三四寸鴛央鸑鷲
蟾蜍悉食之
海物異名記(萬震著)
海物異名記密丁魁蛤之子也江瑶柱海月也天臠瓦
蠬蚶子也膏葉盤海鏡也西施舌鱣子也西施乳河魨
䐧也
楊慈湖譽蚊
江山黃借菴戲作驅蚊賦一篇謂虎可德化鱷可文驅
蚊最不靈為血肉喪軀其借以垂戒亦正論也楊慈湖
簡作夜蚊詩反其意而譽蚊謂其傍耳皆雅奏觸面皆
深機勝於人之耳提面命而頑錮莫曉盖以蚊為靈於
人也異哉其見乎夫麟鳳龜龍世莫不以為靈物蚊蠅
蚤蝨世莫不以為惡蟲自六朝至宋元雖文士詩客嘲
辭戲語未有譽蚊蠅蚤蝨而貶麟鳳龜龍者况以蚊而
貶人乎慈湖主張象山之禪學一時從其說者猶少故
憤而發此言耳慈湖深入禪學既謂蚊為靈物何不學
古禪僧躬至團風陽羅以身齋餓蚊乎議論一偏如此
可以講學明道邪
金衣公子錦帶功曹
吐綬鳥謂之錦帶功曹即詩所謂卭有旨虉也虉本草
名而紋似綬故字从鷊从艸
豹文鼠
郭璞爾雅序豹鼠既辨其業益顯注漢武帝時謂孝廉
郎終軍既辨豹文之鼠人服其博物争相傳授爾雅之
業又摯虞三輔决錄云竇攸舉孝廉郎光武大會靈臺
得鼠如豹文以問羣臣莫有知者攸對曰鼮鼠也見爾
雅詔案秘書如攸言賜帛百匹此事盖兩見
鼫鼠
易鼫鼠貞厲注以為貪而畏人按玉編鼫鼠頭似兔尾
有毛黃黑色按形状乃今之鼠狼也故貪而畏人象之
沙鼠
沙鼠今之黃鼠也
狐疑鼬豫
梁黃門侍郎明少遐曰狐性多疑鼬性多豫狐疑猶豫
因此而傳耳乃知猶即鼬也
流離
尹子曰詩詠流離史書梟獍流離鳥名少好長醜盖毛
鄭舊說也
鵙
月令鵙始鳴鵙即博勞也左傳謂之伯趙樂府謂之百
勞今不識為何鳥按禽經注云伯勞飛不能翺翔直刺
而已形似鸜鵒但鸜鵒喙黃伯勞喙黑以此别之易林
曰鵙必單棲鵹必匹飛此鳥好雙飛未嘗雙棲亦能擊
摶鷹集於林則盤旋鳴聒俟鷹飛輒擊之俗呼為鳳皇
皂隸言百鳥畏之也蜀中名駕鵹滇中名鐡鸚哥又名
搾油郎五更輒鳴不止至曙乃息
文人誤謬
蔡中郎以反舌為蝦蟆淮南子以蛩為蠛蠓詩義以蟊
為螻蛄高誘以乾鵲為蟋蟀誤謬何啻千里
太平
漢書三登曰太平北史積儲九稔謂之太平鳳文明
之祥太平之象故以是終焉
升菴集卷八十一
