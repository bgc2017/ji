升菴集卷四十一明楊慎撰
無極
汲冢周書云正人莫如有極道天莫如無極道言也正
人有極謂會其有極歸其有極也道天無極謂生物不
測悠久無疆也此語甚玄奥當表出之然則無極而太
極之言亦不始于周子矣
太極
孔子曰易有太極其說有本乎曰有洪範皇極是也皇
極者人之極也大傳曰六爻之動三極之道也三極者
何立天之道曰隂與陽隂陽天之極也立地之道曰剛
與柔剛柔地之極也立人之道曰仁與義仁義人之極
也天非隂陽不立地非剛柔不立人非仁義不立天地
人其形也隂陽剛柔仁義道也天以隂陽之道而立為
天地以剛柔之道而立為地人以仁義之道而立為人
猶屋之有極而立為屋也三極者參而三矣一生二二
生三三生萬物獨無所謂一乎太極者一也一者理也
極之為言至也太極者至之又至非尋常之極故曰太
極屋極之極有形也無形之極則曰太極莊子之言大
塊是已土塊之塊有限也無限之塊曰大塊知此者知
孔子立言之意矣老子曰道可道非常道強名曰道蓋
大道本不可名而借道路之道而強名曰道也引而伸
之亦曰理可理非常理強名曰理蓋至理本不可名而
借木理之理文理之理玉理之理而強名曰理合而觀
之極可極非常極強名曰極也濓溪周子恐人滯于形
泥于象曰無極而太極又曰太極本無極強名之上又
加強名千載而下未有知其解者也陸子靜以為贅蓋
為昧者泥象滯形慮然不知聖人立言為鈎深致遠者
設不為泥象滯形者設也若為昧者言則兩儀四象昭
昭矣太極之言亦贅也己神而明之默而成之則孔子
太極二字乃魚筌兔蹄周子太極圖則繫風捕影無極
二字乃駢拇枝指也象山之言不可謂無見而其與朱
子辯屢千言而不能自發其本旨亦所謂意圓語滯者
與九原可作起朱陸于寒泉精舍而余以此說為之調
停亦必含咲而息訟矣
太極兩儀
房氏易傳云易有太極是生兩儀兩儀生四象四象生
八卦固非今日有太極而明日方有兩儀後日而乃有
四象八卦也又非今日有兩儀而太極遯明日有四象
而兩儀亡後日有八卦而四象隱也太極在天地之先
而不為先在天地之後而不為後此說精明可以補注
疏之遺
隂陽
易曰隂陽合德而剛柔有體又曰隂陽之義配日月又
曰一隂一陽之謂道隂陽不測之謂神不曰陽隂而曰
隂陽何也曰生生之謂易陽主生隂主死若曰陽隂則
死而不復生矣先隂後陽有生生不窮之義焉匪特此
也易曰是故知死生之說又曰是故知鬼神之情状又
曰闔戶謂之坤闢戶謂之乾不曰生死而曰死生不曰
神鬼而曰鬼神不曰闢闔而曰闔闢亦猶歷家朔先於
晦不曰朔晦而曰晦朔以此例之思過半矣然則商易
之首坤蓋亦有見於此孔子曰吾得坤乾焉有味其言
哉
羲皇心易
陳希夷言學易者當於羲皇心地上馳騁無於周孔注
脚下盤旋朱子云非周孔之注安知羲皇之心乎陸象
山六經注脚及糟粕之說正出於此周孔且注脚六經
尚糟粕况其餘乎
三易
周禮太卜掌三易之法干令升注云天地定位山澤通
氣雷風相薄水火不相射此小成之易也帝出乎震齊
乎巽相見乎離致役乎坤說言乎兑戰乎乾勞乎坎成
言乎艮此連山之易也初乾初□初艮初兑初犖初離
初釐初巽此歸藏之易也小成者伏羲之易也而文王
因之連山者列山氏之書也而夏人因之歸藏軒轅氏
之書也而商人因之夏得人統故歲首建寅而卦首艮
商得地統故歲首建丑而卦首坤周得天統故歲首建
子而卦首乾伏羲之易小成為先天神農之易中成為
中天黃帝之易大成為後天予按邵康節之易先天後
天其源出於此今之讀易者知有先天後天而不知有
中天讀尚書者知有古文今文而不知有中文可乎(中文)
(尚書見後漢書)
連山歸藏
連山藏於蘭臺歸藏藏於大卜此語見於桓譚新論則
後漢時連山歸藏猶存不可以藝文志不列其目而疑
之至隋氏之連山歸藏則偽作上官求賞者耳
卦爻名義
易者廬&KR2598;之名守宫是矣(守宫即蜥蜴也與龍通氣故可禱雨與虯同形故能嘔雹)
身色無恒日十二變是則易者取其變也彖者茅犀之
名狶神是矣(彖亦曰茅犀状如犀而小角善知吉凶交廣有之土人名曰狶神)犀形獨
角知幾知祥是則彖者取於幾也象大荒之獸也人希
見生象也按其圖以想其形名之曰像故其為字從人
於象也孔穎達曰卦者掛也掛之於壁也蓋懸物之杙
也木經云爻者交疏之忩也其字象忩形今之象眼忩
也所取於爻者義取於旁通所取於卦者懸有大小也
卦字解
孔穎逹曰卦者掛也掛之於壁也蓋懸物之杙也諸儒
皆用其說無有他解予以為非杙則可掛於壁易卦豈
可掛於壁乎卦者圭也古者造律制量六十四黍為一
圭則六十四象總名為卦可也應劭曰圭者自然之形
隂陽之始卦者亦自然之形隂陽之象其為字也從卜
為義從圭為聲亦兼義也古文圭亦音卦今挂字從手
為義从圭為聲則圭即音卦可證矣(卦古文圭字爻古字象交忩形)
天一生水
易傳曰天一生水地六成之鮑景翔曰神為氣主神動
則氣隨氣為水母氣聚則水生人之一身貪心動則津
生哀心動則淚生愧心動則汗生欲心動則精生可以
為天一生水之證地六成之如上天同雲而雨雪至地
則六出六為隂地數也凡雨露之點亦皆六出但碎而
不可見耳大隂玄精石皆六稜是其證也
易重一斤
十黍為絫十絫為銖八銖為錙二十四銖為兩十六兩
為一斤一斤凡三百八十四銖或問程子曰易重幾何
程子曰易重一斤蓋言易有三百八十四爻也漢志注
二篇之策隂陽變動之象十六兩者四時乘四方之象
程子之言蓋出於此
魂魄
易曰精氣為物游魂為變精為魄氣為魂二者既合然
後有物及其散也則魂游而為神魄散而為鬼矣子産
有言物生始化曰魄既生魄陽曰魂孔子曰氣也者神
之盛也魄也者鬼之盛也鄭氏注曰嘘吸出入者氣也
耳目之精明者為魄氣則魂之謂也淮南子曰天氣為
魂地氣為魄高誘注曰魂人陽神也魄人隂神也魂魄
性情也約情合性為聖人載營魄勿滑而魄為仙人故
曰輕清者魄從魂升重濁者魂從魄降升魂為貴降魄
為賤靈魂為賢厲魄為愚輕魂為明重魄為暗揚魂為
羽鈍魄為毛衆人以魄攝魂聖人以魂運魄蓋魄之藏
魂拘之魂之游魄囚之魂晝屬目魄夜屬肝寓目能見
舍肝能夢故魂能知來魄能藏往
噬嗑解
易噬嗑九四噬乾胏得金矢王弼註金剛也矢直也程
子傳云金取剛矢取直以九四陽德也朱子本義乃引
周禮古之訟者先入鈞金束矢而後聽之黃東發云周
禮出於王莽之世未必盡皆周公之制若先取出金而
後聽其訟周興來俊臣之所不為况成周之世哉蓋劉
歆逢王莽之惡為聚財之囮旋激天下之亂而不果施
行又可以誣聖經乎其說卓而正矣慎按淮南子齊桓
公將欲征伐甲兵不足乃令輕罪者贖以金刀訟不勝
者出一束箭百姓皆悦乃矯箭為矢鑄金為刃遂霸天
下歆之附會周禮實本於此慎又以為此說乃六國隂謀
托之齊桓今觀管仲内政何等規模决不為此也嗚呼
歆既誣聖經以欺一時而餘禍猶及後世邪說害人慘
於鴻水猛獸信哉
希夷易圖
陳希夷曰易學意言象數四者不可闕一其理具見於
聖人之經不煩文字解說止有一圖謂先天方圓圖也
以寓隂陽消長之說與卦之生變圖亦非創意以作孔
子繫辭述之明矣又作易龍圖序曰龍圖者天散而示
之伏羲合而用之仲尼默而形之希夷以授穆伯長伯
長以授李挺之挺之即邵康節師也挺之謂邵雍曰科
舉外有義理之學義理外有物理之學物理外有性命
之學雍悉𫝊之作後天圖見於邵伯温之序朱子因其
出於希夷而諱之殆掩耳盗鐘也後作周易啓蒙指孔
子繫辭𫝊天地定位曰此先天之學帝出乎震一節曰
此後天之學數往者順一節曰直解圖意廋辭悞人似
說易元有此圖矣蓋康節因孔子易傳難明因希夷之
圖又作後天圖以示人如周子因孔子易有太極一句
而作太極圖今便謂先有太極圖而後有易傳可乎如
詩集傳有七月流火圖便謂先有此圖而後作七月詩
可乎今程文及舉業有用先天後天及横圖圓圖直解
圖意字於破題者皆不通古今者也
易圖考證
胡一桂云宋一代之易學希夷先天一圖開象數之門
至邵子經世書而碩大光明周子太極一圖洪理義之
門至程子易傳而浩博弘肆愚觀此言易圖先天始于
希夷而後天續于康節朱子所以不明言者非為康節
直以希夷恐後人議其流於神仙也藏頭露尾亦何益
哉
隂火革澤
易澤中有火革此亦實象也或云孔子未嘗浮海渡江
何以知隂火潛然耶曰聖人之知豈待目見足踐乎楚
王之萍防風之骼肅慎之矢罔象之形豈必見而後知
也
大貞小貞
易屯其膏小貞吉大貞凶漢書谷永傳引此文注云膏
者所以潤入肌膚爵禄亦以養人也小貞臣也大貞君
也遭屯難饑荒君當開倉廪賑百姓而反吝則凶臣吝
嗇則吉也顔師古云六經殘缺學者異師文義競馳各
守所見故漢書所引經文與近代儒家往往乖别既自
成義即就而通之庶免守株朱文公亦言顔監無近代
專經之陋則此說亦不可廢但以語人恐多夏蟲之疑耳
密雲不雨
易曰密雲不雨自我西郊天地之氣東北陽也西南隂
也雲起東北陽倡隂必和故有雨雲起西南隂倡陽不
和故無雨俗諺云雲往東一場空雲往西馬濺泥雲往
南水潭潭雲往北好曬麥是其驗也又驗之風電亦然
或問東為陽方西為隂方是矣南本陽而屬隂北幽隂
而屬陽何也曰一陽生于子仲天之氣所始也卦又當
坎北非陽而何一隂生于午仲地之氣所始也卦又當
離南非隂而何
雲龍風虎
張璠從音隨從之從去聲雲出則龍必從之風出則虎
必從之猶曰龍從雲虎從風也今按此說甚異諸家而
理至凡龍起必雲而謂龍能致雲非也虎出必風而謂
虎能致風非也猶蟻徙必雨乃雨氣感蟻蜥蜴聚必雹
乃雹氣感蜥蜴謂蟻能致雨蜥蜴能作雹可乎古人多
倒語成文後人不達便成滯義古樂府云虎嘯谷風起
龍興景雲浮無怪乎今之誤也
帝乙歸妹
帝乙殷之賢君尚書所謂自成湯至于帝乙罔不明德
慎罰是也史記云帝乙時殷道益衰此背經之說也後
世注易者因史記之言遂以帝乙為成湯則易與尚書
又相矛盾矣信史而疑經其蔽有如此者嗚呼一代之
君聲迹豈微乎其善惡之名傳信傳疑一彼一此况史
之紀錄一人一事之得失可盡信乎
地道無成
易文言地道也妻道也臣道也地道無成而代有終也
蓋曰地道無成代天有終也推而言之亦曰妻道無成
代夫有終也引而伸之亦曰臣道無成代君有終也然
則何以不言子也曰子有時而為父地無時而為天也
妻無時而為夫也臣無時而為君也
飛鳥遺音
易小過卦飛鳥遺之音不宜上宜下此鳥亦斥鷃之搶
榆數尺鷦鷯之巢林一枝耳非九成來儀而音中於律
九臯一鳴而聲聞於天也唐子西詩二南廢後魯叟筆
七國横議鄒軻談何妨于宜上乎
王用三驅失前禽
易比爻辭王用三驅失前禽古注云軍禮失前禽者謂
禽在前來者不逆而射示降者不殺也旁去者不射示
奔者不禁也惟其走而前去者射之示服叛取亂也今
本義似背此且來者不拒去者不追為設教者言非為
田獵言也田獵之禮即寓兵威若去者不追則數年之
間王者為獨夫矣何以聯屬天下乎審如此則舜征有
苗啓征有扈皆違去者不追之義矣
楊稊柳稊
易大過爻辭枯楊生稊陸德明曰秀也夏小正正月柳
稊戴德傳云發孚也秀如苗而不秀之秀未成穗曰秀
柳亦有穗唐詩所謂柳線也孚如易卦中孚之孚毛未
出卵殼曰孚牡丹芍藥其花蓓蕾皆如鳥卵形柳初發
苞亦如卵形而小故曰發孚朱子易本義云稊根也榮
於下者也稊按字書本不訓根據易爻初為木本或可
象根至二爻則非根矣又柳之發榮自末稍如唐詩所
謂解凍風來末上青也不自下而榮其說戾矣南沙熊
叔仁周易象旨具此義余為衍之
冶容誨淫
冶銷也遇熱則流遇冷則合與冰同志故冶字從冰女
之豔媚亦令人銷神流志故美色曰冶也(三蒼又干寶易注)
秦淮海易解
内經曰南方熱熱生火北方寒寒生水西方燥燥生金
東方温温生木中央濕濕生土是知水者寒之形濕者
土之氣水之於土妻道也夫從妻所好故水流濕火者
熱之形燥者金之氣火之於金夫道也妻從夫之令故
火就燥或以陰求陽或以陽求隂也管輅曰龍者陽
精而居于淵故能興雲虎者隂精而居于山故能運風
是則龍陽中之隂也惟陽中之隂能召隂故雲從龍虎
隂中之陽也惟隂中之陽能召陽故風從虎
地中有水師
古者治野夫間有遂遂上有徑十夫有溝溝上有畛百
夫有洫洫上有涂千夫有澮澮上有道萬夫有川川上
有路無事則工疆界而備旱潦有事則可以通糧運而
給軍需戰國策所謂牛田水通糧也其詳具六韜農器
篇
日月運行一寒一暑
日在牽牛則寒東井則暑牽牛水宿遠人故寒東井火
宿近人故温也(星經說)
悔吝者憂虞之象也
或曰虞度也非也憂則悔矣何以吝乎古字虞與娛同
孟子曰霸者之民驩虞如也戰國策顔斶云晚食以當
肉安步以當車無事以當貴清淨貞固以自虞注虞娛
同毛詩小序以禮自虞漢書郊祀歌神嘉虞又合好效
驩虞太乙魏相傳君安虞而民和睦
數往者順知來者逆
安公石作易牖此解極為超邁自唐宋諸儒未有是說
也朱子嘗有一半逆一半順之疑矣而終未能自决之
也公石之說曰天下之事數往者順知來者逆易為知
來而作故其數逆數也往者順蓋因下句而並舉之非
為易有數往之順數也公石於經妙契超詣有如此趙
子崇為予言此惜未見其全也予謂解聖賢之經當先
知古人文法古人之文有因此而援彼者有從此而省
彼者故必曉古人文法而後可以解聖賢之經噫安得
起公石於九原而語此哉慎謂易畫自下而上圖自右
而左故曰逆數凡上下下曰順下上上曰逆左徂右曰
順右徂左曰逆史稱伏羲太昊氏太昊春也邵子以易
配春大戴禮言伏羲氏以木德王畫卦自下而上即木
之自根而榦榦而枝也其畫三木之生數也其卦八木
之成數也重卦亦兩其三八其八爾木行春也春貫四
時木德仁也仁包四端伏羲所以為羣聖首而易為五
經之源乎
易說卦坎為盗
易說卦坎為盗項氏謂月行于夜為盗象此言最害義
余弟用叙少時從魏雪溪講易至此魏以項氏之說解
之用叙曰盗可配月則天是窩主星辰皆掐摸矣其言
雖戲亦有理今按坎為險為難人事之險難莫如寇盗
解曰致寇至而文言云作易者其知盗乎解下卦為坎
坎之為盗象明矣坎之為卦外隂柔而内剛狠有穿
穴踰墻乘墉伏莽之状也又况坎為隱伏隱伏非盗而
何
苞桑
易曰其亡其亡繫于苞桑今之解者以苞桑為固結之
喻非也苞桑豈固結之物乎蓋古人朽索六馬虎尾春
冰之類也陸宣公收復河北後請罷兵状云邦國之杌
隉綿綿聯聯若苞桑綴旒幸而不殊者屢矣此得其解
謙亨君子有終
謙之卦解曰君子有終言其久也謙之道衆人不能久
而君子能終之也夫少之事長賤之事貴不肖之事賢
燭至起食至起射則三揖酒則百拜磬折匐服葉拱墻
負誰不知之誰不行之一臨利害巧為趨避語有之曰
女無美惡入宫見妬士無賢不肖入朝見嫉又曰饑馬
在廄漠然無聲投芻其傍爭心乃生故曰好名之人能
讓千乘之國苟非其人簞食豆羹見於色由是言之小
人烏能謙哉古之君子能謙有終若禹之不矜伐上也
伯夷之避國而逃次也晏子之久而能敬又其次也若
夫張毅之走懸箔王莽之下白屋一則謙之靡一則謙
之賊也何終之有
穴井
易井卦朱子解云井者穴地出水之處不曰鑿井而曰
穴地何也案中山經云帝囷山有井焉名天井孫子兵
法云地陷曰天井穴地出水蓋此類耳穴地之井天所
為也鑿地之井人所為也先天上古穴井後天中古鑿
井也
節度
易曰節以制度又曰制數度孝經曰制節謹度符謂之
節尺謂之度節取其有限度取其不差節有三節山國
用虎節土國用人節澤國用龍節度有五度寸尺丈尋
引也易序卦云節而信之故受之以中孚此節字指符
節也蓋非節不相信非信不相孚也唐官名節度使義
取此
四方
東方南方生長之方故七為少陽八為少隂西方北方
成熟之方故九為老陽六為老隂也皆本於河圖也
利市
俗語利市古亦有之易說卦傳為近利市三倍左傳成
公十六年爾有利市寶賄我勿與知
朱子引用誤字
朱子本義鼓萬物而不與聖人同憂引張子天地無心
而成化聖人有心而無為據本書乃是天地不宰而成
化不宰字有理復其見天地之心豈可謂天地無心乎
參伍以變注引韓非子參之以比物伍之以合參據本
文乃是伍之以合虚比物合虚皆參互考之以知物之
虚實也若云伍之以合參則上文當云參之以比伍矣
原其誤乃是荀子注中引來不自韓非子中采出也豈
可謂出於朱子一仍其誤而不敢改正者乎
升菴集卷四十一
