升庵集卷四十九明楊慎撰
八士考
周有八士馬融以為成王時人劉向以為宣王時人他
無所考汲冢周書克殷解乃命南宫忽振鹿臺之財乃
命南宫百達史佚遷九鼎三巫疑南宫忽即仲忽南宫
百達即伯達也尚書有南宫括疑即伯适也則八士者
南宫氏也以為成王時人近之尚書南宫之姓與汲冡
書南宫之姓合伯達伯适與仲忽之名又合似是無疑
聊筆之以諗博古者
季隨
蕭穎士蒙山詩子尚捐俗紛季隨躡遐軌季隨即周八
士中一人也蒙山有季隨隐跡事未知所出亦竒聞也
嚴子陵
范曄嚴光傳以光為餘姚人而云少與光武同學光武
何嘗至餘姚哉曄著任延傳云延會稽都尉到郡先詢
延陵季子時天下新定道路未通避亂江南者未還中
土如董子儀嚴子陵等皆待以師友之禮則子陵僑居
避亂江南明矣又按故蹟遺文有嚴子陵碑云子陵新
野人避亂江南娶梅福女因居會稽以此考之與任延
傳相合(嚴光當作莊光避漢諱也)
焦光
後漢焦光字孝然河東人也隱於焦山竄河渚間作一
蝸牛廬處其中冬夏袒臥遭大雪亦不移人以為死就
視如故或問皇甫謐曰焦光何人曰吾不足以知之曠
然以天地為棟宇闇然合至道之前出羣形之外入玄
寂之幽犯寒暑不以傷其性居曠野不以苦其形遭驚
急不以廹其慮推榮憂不以累其心損視聽不以汚其
耳目羲皇以來一人而已
田千秋
漢武帝征和二年大鴻臚田千秋曰方士言神仙者甚
衆而無顯功請皆罷遣之上曰大鴻臚言是也遂有天
下豈有神仙盡妖妄耳之說實千秋啓之也嗚呼千秋
能申戾太子之冤而罷方士之妄亦賢矣世猶以一言
取相少之何其不恕耶
章邯未可輕
方萬里云高祖自漢中東出司馬翳董欣望風稽顙獨
章邯堅守廢丘踰年不下至於引水灌之然後破此豈
脆敵哉惜其不知所事身名俱滅嚴尤之于王莽道覆
之于盧循皆一律也
景毅
景毅蜀郡人為漢侍御史子顧為李膺門徒未有錄牒
不及於譴毅慨然曰本謂膺賢遣子師之豈可以漏脱
名籍苟安而已遂自表免歸漢末恥不與黨人不獨皇
甫規也
韋叡
六朝人才韋叡為冠司馬温公曰其臨陣也勇其執事
也敬其律己也廉其與人也惠其居官也明功成身退
明哲保身齊梁之世乃有若人邪是時武帝方銳意釋
氏天下從風而靡而叡獨不與嗚呼叡亦豪傑之士哉
女状元
女侍中魏元义妻也女學士孔貴嬪也女校書唐薛濤
也女進士宋女郎林妙玉也女状元蜀黃崇嘏也崇嘏
臨卭人作詩上蜀相周庠庠首薦之屢攝府縣吏事精
敏胥徒畏服庠欲妻以女嘏以詩辭之曰一辭拾翠碧
江湄貧守蓬茅但賦詩自服藍衫居郡掾永抛鸞鏡畫娥
眉立身卓爾青松操挺志堅然白璧姿幕府若容為坦
腹願天速變作男兒庠大驚具述夲末乃嫁之傳竒有
女状元春桃記蓋黃事也
韋孝寬薛仁貴
後周韋孝寬參麟趾殿學士考校圖籍唐薛仁貴著周
易新生本義四卷二子皆勇將而精意經術如此
王逸少經濟
王逸少其在東晉時蓋温太真蔡謨謝安石一等人也
直以抗懷物外不為人役故功名成就無一可言而其
操履識見議論閎卓當世亦少其比公卿愛其才噐頻
召不就殷深源輔政勸使應命遺之書曰足下出處正
與隆替對豈可以一世之存亡必從足下從容之適逸
少報曰吾素志無廊廟王丞相欲内吾誓不許之手跡
猶存由來尚矣不於足下參政而方進退自兒婚女嫁
便懷尚子平之志數與親知言之非一日也及殷侯將
北伐以為必敗貽書止之殷敗後復謀再舉又書曰以
區區江左所營綜如此天下寒心久矣自寇亂以來處
内外之任者疲竭根本各從所志竟無一功可論一事
可紀任其事者豈得辭四海之責哉若猶以前事為未
工故復求之於分外宇宙雖廣何所自容又與會稽王
牋曰今雖有可欣之會内求諸已而所憂乃重於所欣
以區區吳越經緯天下十分之九不亡何待願令諸軍
皆還保淮須根立勢舉謀之未晩其識慮精深如是其
至恨不見於用耳而為書名所蓋後世但以翰墨稱之
藝之為累大哉
王維談名理
王維云古之高者曰許由挂瓢巢父洗耳耳非駐聲之
地聲非染耳之跡惡外者垢内病物者自戕此尚不能
至于曠士豈入道之門也維之談名理如此豈減晉人
邪
孔北海
孔北海大志直節東漢名流而與建安七子並稱駱賓
王勁辭忠憤唐之義士而與垂拱四傑為列以文章之
末技而掩其立身之大閑可惜也君子當表而出之
裴頠王坦之
晉世人士皆尚虚無而裴頠作崇有論皆尚莊學而王
坦之作廢莊論二子之言可謂卓然自立不隨俗尚矣
然夷考其所為裴之欲而無厭自取伊戚徒能言之耳
坦之風格忠鯁始終不易殆不愧其言云
審已
晉陸玩拜侍中謂賓客曰以我為三公是天下為無人
唐鄭綮聞拜相曰鄭五作相天下無人矣二子審已量
力其視力小任重折足覆餗而猶不知止者有異矣
劉琨劉栖楚
晉金谷二十四友有劉琨唐八關十六子有劉栖楚其
中行獨復者乎
王朴
五代人才王朴為冠其平邊策攻取先後宋興之初先
平江南晩定河東次第不能易也外事征伐内脩文治
其論星歷宋定欽天歷不能易也其論樂律宋作大晟
樂不能易也其言有曰彼民與此民之心同是與天意
同契天人意同則無不成之功近于知道矣五季之世
而有若人邪
李白墓誌
范傳正作李太白墓誌云白常欲一鳴驚人一飛冲天
彼漸陸遷喬皆不能也及其謫退乃歎曰千鈞之弩一
發不中則當摧撞折牙而求息機安能效碌碌者蘇而
復上哉用是脱屣軒冕釋羈韁鎻因肆性情太放于宇
宙間意欲耗壮心而遣餘年此數語足以盡太白為人
劉全白有李翰林墓碣記云太白廣漢人性倜儻知縱
横術善賦詩才調逸邁往往興會屬辭恐古之善詩者
亦不逮裴敬有李白墓碑曰白為詩格高旨遠若在天
上物外任華送李白之曹南序曰彼碌碌者徒見三河
之遊倦百鎰之金盡乃議子於得失虧成之間曾不知
才全者無虧成志全者無得失進與退於道德乎何有
以上諸文附見李白集古本有之今不傳矣全白指太
白為廣漢人蓋唐世彰明縣屬廣漢郡故猶舉郡為稱
耳
方望賢於范增
方望為隗囂軍師後囂不聽其言望以書謝之曰范蠡
收責句踐乘扁舟於五湖舅犯謝罪文公亦逡巡于河
上望之無勞固其宜也望聞烏氏有龍池之山微徑南
通與漢相屬其傍時有竒人聊及閒暇廣求其真願將
軍勉之望之見幾亂邦托跡方外飄然行遁邈焉莫追
賢於范增遠矣
冰泮冰合
漢光武渡滹沱河俄頃冰合真有神助矣其後帝命其
處為危渡口示天幸不可恃以戒子孫此其大度何如
也石勒擊劉曜濟自大堨以河冰泮為神靈助號為靈
昌津此其去光武遠矣石勒自謂遇光武當並驅中原
未論兩家仁暴只兹一事絶塵莫攀石勒何其大言無
忌耶其代王什翼犍擊劉辰河冰未合乃以葦絙約流
澌而冰合復恐未堅又散葦於上冰草相結有如浮梁
出其不意遂大破之此則以人力迎天者也
楊補之
楊補之子雲之後自蜀而移家清江善畫梅秦檜求之
竟不與也有逃禪老人詞一卷余嘗題其畫梅譜一詩
云逃禪老人楊補之清江世業錦江移承家不愧草玄
後藝苑豈獨梅花師神交早與逋仙素清節不受檜賦
緇請看麝煤鼠尾外更有玉珮瓊琚詞
鄮山正論
黃鄮山答蜀人黃制參有大書曰考亭於介甫愛而不
知其惡於東坡憎而不知其善迹則誠有之然特激於
汪玉山一時往復之書然爾玉山極口稱譽東坡考亭
方辨之玉山再護東坡則考亭遂深求東坡之短遂有
寧可取介甫之說介甫因此得考亭救得數語考亭有
性氣此一時有激不平之言非平日議論之正也介甫
亦可謂僥倖甚矣然其苖脉亦從為伊川護法中來甚
至介甫作詩罵昌黎而考亭亦以其詩為是平生克治
其身如考亭因為門庭有此等偏處亦不自覺則後學
可不深自警也哉鄮山朱子門人之門人也其言如此
可謂朱子之忠臣矣然朱子此論非特有激於汪應辰
其隂拱介甫之意往往發見余觀張南軒與朱元晦書
曰聞兄在鄉里因歲歉請於官得米儲之而春秋償其
所取之息或者妄有散青苖之譏兄聞之作而言曰介
甫獨有散青苖之一事是耳奮然作社倉記以述此意
某以為過矣是乃意之所加不自知其偏者也不可作
小病看異日流弊恐不可言南軒此論可謂朱子之諍
友矣朱子他日又錄安石為名臣而躋之韓范富歐之
間此豈亦有激於何人乎嗚呼於東坡乎何損於半山
乎何益獨可為大儒惜耳朱子學孔孟者也孔孟平日
之論曷嘗譽驩兜而貶元凱乎朱子嘗謂陳同甫躋漢
唐於三代是精金頑鐵作一鍋銷朱子以安石與韓范
齊名何不分别金鐵之甚邪
穆姜特諡
婦人皆從夫諡而穆姜乃特諡觀其致女論詩之言蓋
有才智之哲婦也文姜亦特諡
秋胡妻
劉子玄曰列女傳載秋胡妻者尋其始末了無才行可
稱直以怨懟厥夫投川而死輕生同於古冶徇節異於
曹娥此乃凶險之頑人強梁之悍婦輒與貞烈為伍有
乖其實焉予按小說載劉伯玉妻聞其夫誦洛神賦遂
投洛水而死名妬婦津事與秋胡相類秋胡妻可為貞
烈則當祠於妬婦津以劉伯玉妻配享可也
徐淑
予觀藝文類聚見東漢婦人徐淑與夫秦嘉兩書又觀
玉臺新詠見其與夫詩皆麗則可誦又考史通稱其動
合禮儀言成規矩夫死毁形不嫁哀痛傷生可謂才德
兼美者也范曄後漢書作列女傳乃舍淑而取蔡琰何
見哉
馮夫人錦車
漢書西域傳馮夫人名嫽漢宫人也善史書乘錦車持
節和戎而歸按此事甚竒而六朝唐人無入篇詠者惟
劉孝威詩云錦車勞遠駕駱賓王詩錦車朝促候刁斗
夜傳呼徐堅詩雲搖錦車節月照角端弓僅一句一聯
而已此事可畫可歌勝於詠明妃之失節文姬之傷化
多矣
浣花夫人
成都浣花谿有石刻浣花夫人像三月三日為浣花夫
人生辰傾城出遊地志云夫人姓任氏崔寧之妾按通
鑑成都節度使崔旰入朝楊子琳乘虛突入成都寧妾
任氏出家財募兵得數千人自帥以擊之子琳敗走朝
廷加旰尚書賜名寧任氏封夫人
錦繖夫人
馮寶妻洗氏封石龍夫人戰則錦繖寶幰至老未嘗敗
年八十而終智勇福三者全矣古今女將第一人也繡
旗女將與李全戰者見金史可對錦繖夫人
黨籍碑
宋元祐黨籍碑成於蔡氏父子其意則王安石啓之也
安石嘗作&KR0034;杜詩以寓意謂神姦變化自古難知辨之
而不疑者惟禹鼎焉魑魅合謀蓋非一日太丘之社其
亡也晩蓋以喻新法異意之人將為宋室之禍也其後
門生子婿相繼得政果鑄寶鼎列元祐諸賢司馬光而
下姓名于其上以安石比禹績而以司馬諸公為魑魅
呂惠卿載諸謝章曰九金聚粹畫圖魑魅之形自此黨
論大興賢才消伏卒致戎馬南騖赤縣丘墟一言喪邦
安石之謂也慎按安石之惡流禍後世有如此宋之南
遷安石為罪之魁求之前古姦臣未有其比雖後漢晩
唐黨禍不若是其烈然彼乃宦者閹奴身為惡而顯遭
戮國史明著為奸臣矣安石以文濟姦黨惡又衆至於
後世是非猶舛朱晦庵作宋名臣言行錄以王安石為
名臣與司馬光竝列夫司馬光與安石所爭者新法也
新法之行是則諫沮新法者非安石為名臣則司馬光
不得為名臣矣今著名臣錄自擬於春秋而光與安石
竝列則是石碏與州吁皆為忠臣崔杼與晏嬰皆為義
士而孔子可與少正卯同列孟子可與儀秦齊班乎其
微意不可知豈暗用紹聖調停之法于史冊之間乎朱
子平生功業不可見而去取如此可疑也且司馬作通
鑑書諸葛亮入寇公作綱目正之當矣然通鑑所書因
乎陳壽名臣錄公之進安石則未有因也公之特筆而
天下後世雖兒童走卒未有一人之見同焉者也或曰
公之取安石憎而知其善也為其護細行有經學與文
章也噫是又不通之甚矣憎而知其善者小惡而可改
者也若夫引羣邪害衆正誤人主亡社稷此元惡大憝
雖有小善不足言矣王夷甫褚彦回未嘗不護細行孔
光張禹未嘗無經學李斯曹操豈不能文章史固未嘗
假借之也予又見他書載金兵入汴見鑄鼎之象而嘆
曰宋之君臣用舍如此焉得久長遂怒而擊碎之金人
皆知惡安石而大儒朱子反尊崇之何故安得起公九
原而一問之邪
龍頭蠆尾
三國志云管寧為龍頭邴原為龍腹華歆為龍尾余謂
華歆為蠆尾近世山西以喬白崖王虎谷王瓊為河東
三鳳評者謂白崖虎谷為二鳳王瓊為一梟
劉須溪
廬陵劉辰翁會孟號須溪於唐人諸詩及宋蘇黃而下
俱有批評三子口義世說新語史漢異同皆然士林服
其賞鍳之精而不知其節行之高也余見元人張孟浩
贈須溪詩云首陽餓夫甘一死叩馬何曾罪辛巳淵明
頭上漉酒巾義熙以後為全人蓋宋亡之後須溪竟不
出也與伯夷陶潛何異哉同時合志者如閩中之謝臯
羽徽州之胡餘學慈溪之黃東發峨眉之家鉉翁自以
南宋遺人不肯屈節不知其幾宋朝待士之效深矣附
須溪丁酉元夕寶鼎現詞云紅粧春騎踏月花影千旗
穿市望不盡樓歌舞習香塵蓮步底簫聲斷約綵鸞歸
去未怕金吾呵醉甚輦路喧闐且止聽得念奴歌起
父老猶記宣和抱銅仙清泪如水還轉盼沙河多麗滉
漾明光連邸第簾影凍散紅光成綺月浸蒲桃十里看
往來神仙才子肯把菱花撲碎腸斷竹馬兒童空見說
三千樂指等多時春不歸來到春時欲睡又說向燈前
擁髻暗滴鮫珠墜便當日親見霓裳天上人間夢裏此
詞題云丁酉蓋元成宗大德元年亦淵明書甲子之意
也詞意凄婉與麥秀歌何殊尹濟翁壽須溪風入松
詞云曾聞幾度說京華愁壓帽簷斜朝衣熨貼天香在
如今但彈指蘭闍不是柴桑心遠等閒過了元嘉長
生休說棗如瓜壺日自無涯河傾南紀明奎壁長教見
壽氣成霞但得重携溪上年年人共梅花
高士
嚴僖與許由為友蜀之嚴道人隱雅州見蜀本紀應曜
隱居淮上與四皓同徵而不出見海錄碎事摯峻字伯
陵隱于汧山司馬遷以書招之不從見高士傳牛牢魏
郡人立志不與光武交其風節又峻於莊光矣而世不
知之也其事僅見於寰宇記侯馥晉代盧州人不屈於
李雄史亦失紀而見於地志國初有徐舫劉基宋濓往
訪之荷蓑笠以見示不用於世也史皆逸其事然則巢
父之徒古今豈少乎
荀彧裴樞
荀彧為曹操謀主機械已成矣一旦受九錫彧乃以為
不宜竟為曹所害唐裴樞既受朱全忠之薦為相又刦
遷昭宗于洛陽全忠除一太常卿樞乃持之不與全忠
殺之白馬驛二事正相類文中子猶以彧及其子攸比
殷之三仁歐陽永叔以樞一卿尚惜其肯以社稷與人
乎嗚呼文中永叔可謂愚矣荀裴二人既與曹操全忠
同為逆謀非一日矣其靳九錫惜一卿欲微示異同以
掩時人之耳目其心必曰吾已許其大其細者不許彼
未必怒也操與全忠之意必疑曰彧與樞之意中變矣
細者如此况大者乎遂逞其忿殺之不恤也昔有孀婦
私一惡少許其竊貲以逃而未有隙也一夕惡少賭博
欲薄取以償戲債婦吝不與惡少曰是些少尚吝其肯
以全貲畀我乎乘醉夜半殺之彧與樞類之矣若以彧
為仁樞為忠則此婦亦可為貞為烈乎甚矣文中永叔
之為愚也
傅玄稱孔明
傅子云孔明誠一時之異也入無遺刃出有餘糧
武侯格言
武侯曰勢利之交難以經遠士之相知温不增華寒不
改葉貫四時而不衰歴夷險而益固
飛兔龍文
田巴竒魯連曰魯連乃飛兔也豈直千里駒哉楊津目
楊愔曰此兒駒齒未落已是我家龍文更長當求之千
里外駒齒未落已是龍文騕褭之中更齊飛兔
黃東發評王導
王導在江左為一時偷安之謀無十年生聚之計陳頵
勸抑浮競不能從也王敦殺周戴不肯救也卞敦不赴
國難不能戮也郭默害劉胤不能問也庾亮召蘇峻不
能止也石勒寇襄陽大疫死大半弊不能乘也葛陂淫
雨三月不止困不能襲也晉帝拜其妻曹氏不能辭也
又隂拱中立以觀王敦之成敗而胸懷異謀觀敦與導
書平京師日當親割温嶠之舌非素有謀約者敢為此
言敦已伏誅當加戮尸汚官之罪又請以大將軍禮葬
之敦死後導與人言恒稱大將軍又言大將軍昔日為
桓文之舉此為漏網逆臣無疑徒以子孫貴盛史家掩
惡以欺萬世謂之江左夷吾管氏輿臺亦羞之矣近日
陽明王公後渠崔公皆有此論與愚見不謀而合因觀
黃東發之言昔人已有此評矣不厭重著之
王導賊臣
余嘗反覆晉書知王導心事與王敦一間耳真賊臣也
元帝永昌元年敦稱兵向闕人臣無將非反而何而導
於敦伏誅之後猶謂其義同桓文不知桓文何嘗稱兵
伐周何嘗戮周之大臣乎敦問周顗於導三問而三不
對是借劍於敦而殺顗也非敦反乃導反也又與王含
書云昔年佞臣亂朝人懷不寧其曰佞臣指刁協劉隗
協與隗不合於敦而欲誅之者也導於明帝太寧二年
敦反迹大彰而猶為此言非賊臣而何晉朝姑息不振
王導族黨大盛是以一時反以逆賊為忠貞千載而下
人猶不悟世亦易欺哉余每讀史至此不勝憤與余同
此見者安陽之崔子鍾耳其後明帝崩成帝即位而導
稱疾不入朝郗鑒責之曰大行在殯嗣王未立豈人臣
辭疾之時又郭默懷逆而不能討乃曰遵養時晦陶侃
責之曰是乃遵養時賊也以此觀之導既無濟世之才
又無人臣之節不膺誅戮亦已幸矣
陽明紀夢詩
慎嘗反復晉書目王導為叛臣頗為世所駭異後見崔
後渠松窗雜錄亦同余見近讀陽明紀夢詩尤為卓識
真見自信鄙說之有稽而非謬也其自序曰正德庚辰
八月廿八夕卧小閣忽夢晉忠臣郭景純氏以詩示予
且極言王導之奸謂世之人徒知王敦之逆而不知王
導實隂主之其言甚長不能盡錄覺而書其所示詩於
壁復為詩以紀其略嗟乎今距景純若干年矣非有實
惡深冤欝結而未暴寧有數千載之下尚懷憤不平若
是者耶詩云秋夜卧小閣夢遊滄海濱海上神仙不可
到金銀宫闕尚嶙峋中有仙人芙蓉巾顧我宛若平生
親欣然就語下烟霧自言姓名郭景純携手歴歴訢衷
曲義憤感激難具陳切齒尤深怨王導深奸老猾長欺
人當年王敦覬神器導實隂主相緣夤不然三問三不答
胡忍使敦殺伯仁寄書欲拔太真舌不相為謀敢爾云
敦病已篤事已去臨哭嫁禍復賣敦事成同享帝王貴
事敗仍為顧命臣幾微隠約亦可見世史掩覆多失真
袖出長篇再三說覺來字字能書紳開窗試抽晉史閱
中間事迹頗有因因思景純有道者世移事往千餘春
若非精誠果有激豈得到今猶憤嗔不成之語以筮戒
敦實氣沮竟殞身人生生死亦不易誰能視死如輕塵
燭微先幾炳易道多能餘事非所論取義成仁忠晉室
龍逢龔勝心可倫是非顛倒古多有吁嗟景純終見伸
御風騎氣遊八垠彼敦之徒草木糞土臭腐同沉淪郭
景純夢中詩我昔明易道故知未來事時人不我識遂
傳躭一技一思王導徒神器良久覬諸謝豈不力伯仁
見其底所以敦者仇罔顧天經與地義不然百口未負
托何忍置之於死地我於斯時知有分日中斬柴市我
死何足悲我生良有以九天一人拊膺悲晉室諸公亦
可恥舉目山河徒嘆非携手登亭空洒淚王導真奸雄
千載人未議偶感君子談中及重與寫真記固知倉卒
不成文自今當與頻謔戲儻其為我一表揚萬世萬世
萬萬世
楊軻
晉有楊軻者石虎遣使徵之不應親駕往視亦高卧不
起石虎謂沙門道集曰朕乘輿所向天沸地湧何匹夫
而長傲耶道集對曰昔舜優滿衣禹造伯成魏式干木
漢美莊光管寧不應曹氏皇甫不屈晉代豈可令史無
隐遯傳耶虎悦其言而止余謂楊軻固高士石虎始能
枉駕終能優容亦豈尋常之虜哉此事見法苑珠林而
史不載故表出之
賈易
賈易言蘇轍制科試文謬不應格而濫進是時轍方不
合於君相而易因誣之夫以轍之文章而猶曰謬曰幸
曰濫小人之無忌憚何所不至
補陸贄對德宗
唐德宗曰人言盧杞是姦邪朕獨不覺其然陸贄之對
婉矣而未盡也奚不曰古之所謂姦邪者莽操懿温是
也其人皆有功于國有善及人時君倚之以成其惡是
真姦邪也盧杞則異是杞之為人無寸功於國無片善
於身事事蠧政害民時時妨賢病國始則保朱泚之不
反終則致朱泚之篡立車駕播遷宗社幾滅幸而反正
天所贊也原杞之情與抽戈犯蹕者同定杞之罪與誤
國無上者等寸斬不足以謝天下族誅不足以謝朝廷
聖代之梟獍皇家之鯨鯢也姦邪二字不足以盡之臣
以為陛下改過當如太甲懲患當如成王而曰朕獨不
覺其然是以梟獍為鸞鳳鯨鯢為龜龍也王言如綸其
出如綍天下聞之誰不解體前事之不忘後事之師陛
下勿以宗社再試哉世傳宣公對上語多訥曰容臣退而
思之故張南軒云宣公只是詞臣非宰相才盖指其為
相不能行而徒屢疏其言也
陸贄忌才
于公異露布為德宗所歎賞陸贄忌其才誣以家行不
至賜孝經一卷坎壈而終惜哉敬輿而有此也後人稱
之智如子房才如賈誼子房何曾忌才如此
蒲禹卿
蒲禹卿成都人王蜀之世對策直言擢第一及宗衍欲
至天水禹卿上疏諫曰天水之地遠惡難行險棧欹雲
危峯插漢石崖微雨則摧閣道稍泥則滑那堪叱馭豈
可鳴鑾況玉京金闕寶殿珠樓内苑上林瓊池瓌圃香
風滿檻瑞露盈盤鈞天之樂奏九韶廻雪之舞呈八佾
何必湏於遠塞看彼荒山且蜀國從來創業多乏永謀
或德不及於兩朝或祚不延於七代劉禪出降于鄧艾
李勢遽歸于桓温皆為不恤直言以致亡國宗衍不聽
至鳳州已遇敵不一年遂亡
趙普
宋之多姦臣始于趙普宋之兵孱國弱亦始于趙普何
也曹翰欲取幽州承周世宗一日取三關之餘威而遼
國多隙取之必矣趙普亦知翰能之而嫉媢之心蓄於
内阻抑之巧形於口太祖亦承五代之弊畏難苟安玩
時愒日故從其言
蘇長公次公
元劉文靖云蘇長公愛孔文舉次公愛管幼安盖氣質
各相類云
半山詩
半山詠孟子詩云何妨舉世嫌迂闊故有斯人慰寂寥
此欲尚友孟子也次首詠商鞅云今人未可非商鞅商
鞅能令令必行此又仰思商鞅也盖其立言則欲學孟
子變法則欲師商鞅卒之孟子不可學而專師商鞅焉
其用人則對伊川曰使小人變法使君子守之卒之君
子盡逐斥而小人純用焉生於其心害於其政有如此
孟子之沈魄浮魂(半山詩語)當笑於九原矣其歸金陵後作
龍賦曰常出乎害人而未始害人常至於喪已而未嘗
喪已其自觧之詞乎然就其言論之龍本利見何嘗害
人其或害人者孽龍也龍能存身何嘗喪已其或喪已
者乖龍也公其秉孽龍乖龍之精者乎又其退居後詠
金山詩云只有此中堪曠望誰令天作海門山此猶是
欲涸梁山泊為田之餘意余獨愛其詠倉頡四句云倉
頡造書不詁自明嗚呼多言祇誤後生此豈鬼擘其口
使出此言如自跋其字說乎陳了翁楊龜山之力辨不
若其自懴也又歸田後詩曰勛業無成照水羞黃塵入
眼見山愁則其羞惡真心之發噫晩矣若夫其捨宅為
寺捨田為供乃宦官宫媪之所為而公為之不知何見
以斯人而從祀孔廟汚蔑極矣
升庵集卷四十九
