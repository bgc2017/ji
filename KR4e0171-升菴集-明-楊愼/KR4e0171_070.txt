升菴集卷七十明楊慎撰
精鑿醍醐
儒書以精鑿喻學精鑿皆言米也糓一石得米六斗為
糲一石五斗為毇得四斗為鑿得三斗為精精之為字
从米為義從青為聲古文作晶象三米之形尤見意義
佛書以醍醐之教喻於佛性從乳出酪從酪出酥從生
酥出熟酥從熟酥出醍醐也
君相
管子云小白為人無小智而有大慮漢高祖亦明於大
而暗於小光武小敵怯而大敵勇吕端小事糊塗大事
不糊塗君相之體一也
英雄
草之精秀者為英獸之特羣者為雄故人之文武茂異
取名于此是故聰明秀出謂之英膽力過人謂之雄此
其大體之别名也聰明者英之分也不得雄之膽則說
不行膽力者雄之分也不得英之智則事不立是故英
以其聰謀始以其明見機待雄之膽行之雄以其力服
衆以其勇排難待英之智成之張良英也韓信雄也體
分不同以多為目皆偏主之才人臣之任也故英可以
為相雄可以為將若一人之身兼有英雄則能長世高
祖項羽是也然英之分似多於雄而英不可少也英分
少智者去之故項羽氣力盖世明能合變而不能聽竒
采異有一范增不用是以陳平之徒皆亡歸高祖英分
多故羣雄服之英才歸之兩得其用故能宅有天下故
雄能得雄不能得英(兕虎自成羣也)英能得英不能得雄(鸞鳳自相)
(親也)故一人之身兼有英雄乃能役英雄能役英雄故能
成大業也
寄梅事
寄梅事始見于說苑越使諸發云豈有一枝梅可寄國
君者乎又詩話載南北朝范曄與陸凱相善凱在江南
寄梅花一枝詣長安與曄且贈一詩云云按曄為江南
人陸凱字智君代北人當是范寄陸耳凱在長安安得
梅花寄曄乎
石&KR0917;御亭
唐人送元中丞江淮轉運詩一首王維錢起集皆有之
其云去問珠官俗來經石&KR0917;春東南御亭上莫問有風
塵用事頗隠僻石&KR0917;用荀子紫&KR0917;魚鹽及文選石&KR0917;應
節而揚葩事也御亭吳大帝所建在晉陵庾信詩御亭
一回望風塵千里昏是也今刻本或改石&KR0917;作右却御
亭或改作衍亭轉刻轉誤漫一正之
軍中有女子
容齋隨筆記軍中有女子數事皆指一人耳按商子兵
守篇云壮女為一軍使盛食負壘陳而待令客至而作
土以為險阻及耕格阱發梁撤屋以從從之不洽而熯
之使客無得以助攻備又舊唐書云藩鎮相距用兵年
久女子皆可為孫吳是全隊用女子不止如孫武之教
習殿廷而已容齋胡不引此邪
漁樵
有瀛海之涉人晤崑崙之木客各陳風土并其物色海
人曰横海有魚厥大不知其幾何額若三山之頂一吸
萬頃之波山客曰鄧林有木圍三萬尋直穿星漢而無
杪傍蔭八夤而交隂齊諧曰微爾漁暨樵藐矣其&KR0008;不
見吾國之大人過山海于一餉折木為策短不可杖釣
魚為泔不足充餔餦海人俛糜山客膠頥齊諧忽而去
矣夷堅聞而志之(余醉中題漁樵問對圖謾志于此)
刺閨
梁戴暠從軍行云長安夜刺閨邊騎犯銅鞮刺閨夜有
急報投刺於宫門也南史陳文帝每夜刺閨取外事分
判者前後相續勅鷄人司漏傳籖於殿中令投籖於階
石上蹌然有聲隋煬帝詩投籖初報曉隋時此制猶存
也
儒梟
後漢書董仲綬智為儒梟三國志魏諷有感衆才二人
其何如人哉文子所謂徂學以擬聖華誣以協衆莊子
云使一世之人吞聲而陽服之然非心服也然則少正
夘之流何代無之孟子曰七十子之服孔子也中心悦
而誠服也世固有服而不誠者盖儒梟之流耳
兩癡人
唐鄭璠在嶺南象江得怪石紺冰(去聲)而平理弹之有好
聲輦歸滎陽費錢六十萬宋榮咨道嘗以錢三百萬買
虞世南夫子廟初刻碑或談此二事有應聲曰這兩箇
癡人好一棒打殺何不買百弓上水田九品入流官乎
敗棋有勝著
尹德毅之說蕭詧龍敏之獻策潞王從珂魏思温之謀
策李敬業皆竒謀也諺云敗棋有勝著惜乎當局者迷
耳
資縣磨崖跋
資中一王褒也資縣之士曰吾王子淵也資陽之士曰
吾王諫議也兩邑皆社而稷之磐石一趙逵也内江之
士曰吾趙莊叔也資縣之士曰吾趙状元也資陽之士
曰吾趙栖雲也三邑皆尸而祝之洪雅眉州之祀田表
聖綿州潼川之志蘇易簡亦然或以訊予曰是不勝其
争請子訂其是余曰無以為也其争也君子小人斯懼
矣子不見秦檜史彌遠乎子孫貴顯譜牒分明有問之
曰子秦太師後乎子史丞相裔乎必踧然不悦怫然怒
矣嗚呼善善不止及其子孫又淑其鄉人惡惡不止其
身又病其子孫名教之嚴如此人其可不勉於善哉故
曰其争也君子小人斯懼矣
成都十二月市
成都記正月燈市二月花市三月蠶市四月錦市五月
扇市六月香市七月七寶市八月桂市九月藥市十月
酒市十一月梅市十二月桃符市
張昱輦下曲
元張昱作輦下曲皆詠之元國俗其一首云守内番僧
日念吽御厨酒肉按時供組鈴扇鼓諸天樂知在龍宫
第幾重此詩蓋指當時實事而言有元先世敬佛至混
一天下梵宫琳宇之盛甲于都城其詳見陶宗儀輟耕
錄等書至今古跡已多不可問而細玩此詩猶想見當
日營建之盛云
于飛升天
雲中之俗女子與男低徊昵愛雉經雙斃二族厚纏綵
繒葬之椎牛享祭擇峻領架木高丈餘呼為女棚遷尸
于上曰于飛升天也
拔河
歸州之俗以麻絙巨竹分朋而挽謂之拔河畫譜有展
子虔鬼拔河圖
擬過秦
(慎)弱冠歲未習舉子業而好古文每妄擬名賢之作曾
擬弔古戰場文叔父龍崖先生見而心異之袖其稿以
呈祖父留耕翁召慎謂曰吾孫信敏然場屋何用此也
爾既好古文何不擬賈誼過秦論乎慎退翌日呈一篇
旋失其稿老戍滇中士夫家有傳錄之者慎取閱之恍
如夢事亦不知為已作也今錄於此以示兒軰其辭曰
有問于楊子曰孟子有言不仁而得天下者未之有也
秦以不仁而得天下矣孟子之言其不驗乎曰秦自孝
公用商鞅富強之術而關中之力雄自惠文用離横之
謀而諸侯之勢弱自昭襄用范雎遠交近攻之策而規
取天下之計得至李斯兼并之說用而天下皆秦矣然
為臣者功成而身喪為君者業成而國亡其強也斯所
以為弱其智也斯所以為愚嗚呼悲夫秦自始皇二十
六年庚辰六王初畢四海始一雄圖既溢武力未畢方
架黿鼉以為梁巡海右以送日俄而祖龍魂斷于沙丘鮑
魚腥聞乎四極矣胡亥越十七兄而篡立方欲極耳目
窮心志而閻樂之戈已及于望夷矣子嬰討賊方平肉
未及下咽酒未及濡唇親賓未及盡相勞而赤帝真人
已翔于霸上矣計始皇之餘分閏位僅十二年胡亥僅
二年子嬰僅僅四十六日不啻石火之一敲電光之一
瞥吹劒之一吷左蝸之一戰南槐之一夢也須臾之在
億千稊米之在大塊實似之是雖得猶不得也孔子曰
雖得之必失之秦之謂矣以孟子之言合孔子之言觀
之聖賢之論卓乎不可誣何嘗不驗乎哉善乎蘇子由
之言曰天厭喪亂假手于秦秦亦淫虐無以受之於是
不韋乘隙納妾于楚以亂後六國未亡而嬴氏先亡矣
及至二世戮諸公子殆盡而後授首劉項老子曰天網
恢恢疎而不漏不觀其微孰知其故哉以此推之秦初
未始得也
仲長統鄭泉
世謂清淡放曠起于晉非也漢末已有之矣仲長統見
志詩曰寄愁天上埋憂地下叛散五經滅裂風雅鄭泉
嗜酒臨卒謂同類曰必葬我陶家之側庶百歲之後化
而成土幸見取為酒壺實獲我心矣二子盖阮籍劉伶
之先著鞭者也
贊南極老人
黃昔繼蘇昭宣文德溢而為書忠孝心畫小人擠之自
南遷謫一見藏真頓超神逸南極老人天象下格擬傳
萬祀托之青壁日星發光海岳動色長風雪濤躍破鯨
力壽與天齊克配南極
後渠之論有指
崔後渠云小人其心君子其飾張商英忤蔡京溷黨籍
矣異端其學聖賢其名張無垢師宗景厠儒林矣其言
似有所指其借秦之喻乎
心迹
謝靈運詩顧已雖自許心跡猶未并又曰矧乃歸山川
心跡雙寂寞心跡之說前無所祖文中子心跡之判久
矣盖亦衍靈運之言而理趣深長矣
天藏
北魏元雍奏云鹽池天藏也宋人四六私鹽私茶以
天藏月團為對本此又茶馬表以摘山對歴塊皆工而
穏
張九成格言
一念之善則天瑞地符祥風和氣皆在於此一念之惡
則妖星厲鬼凶荒札瘥皆在於此君子必慎其獨觀大
節必於細事觀立朝必於平日趨利避害他日必欺君
賣國矣平日負約失期他日必欺君罔上矣故君子必
矜細行此張九成横浦日新之格言好事者鬻為屏銘
三五步驟
後漢書三五步驟優劣殊軌注引緯書云三皇步五帝
驟三王馳五霸蹶七雄僵注德隆道用日月為步時
事彌順日月為驟勤思不已日月乃馳陸子曰三皇
垂策五帝繁手禹湯馳轅五霸覂駕六國摧輈
護堰
范文正公作滕宗諒墓誌云與予同護海堰之役此護
字下得古雅有出處古緯書洪水之役后稷辦護注辦
治也護助也晉書羊祜卧護諸軍漢官名有都護字說
文護捄視也助也擁全之也
君子立已
人足所履不過數寸然而咫尺之塗必顛蹶於崖厈拱
抱之梁必沉溺於川淵者何哉為其傍無餘地也君子
之立已抑亦如之至誠之言人必不信至潔之行物或
致疑皆由言行聲名無地也若能開方軌之路廣造舟
之航則仲由之言信重於登壇之盟趙喜之降誠賢於
折衝之將矣此顔之推語予嘗愛誦之或問吕居仁天
下歸仁如何居仁作韻語答之曰面前徑路無令窄徑
路窄時無過客無過客時徑益荒眼前滿地生荆棘黃
山谷云面前路徑須常令寬路徑窄則無著身處况能
使人行也以上三言相符彼立已於峻及離人而立於
獨者可以警矣
王僧虔題壁
王僧虔題尚書省壁云圓方行止物之定質注之不已
則溢高之不已則慄馳之不已則躓引之不已則逸是
故去之宜疾當時嗟賞以比座右銘
郵亭書壁
鄭明道於郵亭見壁上書云要不悶依本分明道深然
之曰若依本分便是君子也唐子西見郵壁書天不生
仲尼萬古如長夜亦名言也余於蜀棧古壁見無名氏
號硯沼者書古樂府一首云休洗紅洗多紅在水新紅
裁作衣舊紅番作裡回黃轉綠無定期世事反覆君所
知此詩古雅元郭茂倩樂府亦不載李賀詩云休洗紅
洗多顔色淡卿卿騁少年昨夜殷橋見封侯早歸來莫
作弦上箭視前詩何啻千里乎
貞女正士
劉執齋侍即云貞淑之女固不厭於容華剛正之士亦
何嫌於才美斯名言也衛莊姜班婕妤何曾不丹華而
靡曼顔清臣文信公何嘗不麗藻而英辭貞淫在性不
在色賈南風之短黑陳金鳳之形陋其淫彌甚忠邪在
性不在文李林甫之寫弄麞安禄山之不識字其惡彌
章
勞薪
王劭奏改火疏云昔晉師曠食飯云是勞薪所炊晉平
公使視之厨果然車輞今傳以為符朗事非也
多物以幸有功
許胤寄毉嘗云病與藥值惟用一物攻之氣純而愈速
今之人不善於脈以情度病多其物以幸其功譬之獵
不知兔廣原絡野冀一人獲之術亦疎矣一藥偶得他
味相制弗能專力此難愈之驗也
畜蠱
隋書志云江南之地多蠱以五月五日聚百種蟲大者
至蛇小者至蝨合置器中令自相啖因食入人腹内食
其五臟死則其産移蠱主之家若盈月不殺人則畜者
自踵其害累世相傳不絶自侯景之亂殺戮殆盡蠱家
多絶既無主人故飛遊道路之中則殞焉今此俗移于
滇中每遇亥夜則蟲飛出飲水其光如星鮑照詩所謂
吹蠱痛行暉也予親見之
治蠱方
蠱毒在上則服升麻吐之在腹則服鬱金下之或合升
麻鬱金服之不吐則下宋李巽巖侍郎燾為雷州推官
鞫獄得此方活人甚多見范石湖集
升菴集卷七十
