升菴集卷五十四明楊慎撰
杜少陵論詩
杜少陵詩曰不及前人更無疑逓相祖述竟先誰别裁
偽體親風雅轉益多師是汝師此少陵示後人以學詩
之法前二句戒後人之愈趨愈下後二句勉後人之學
乎其上也蓋謂後人不及前人者以逓相祖述日趨日
下也必也區别裁正浮偽之體而上親風雅則諸公之
上轉益多師而汝師端在是矣此說精妙杜公復生必
蒙印可然非予之說也湏溪語羅履泰之說而予衍之
耳
李太白論詩
李太白論詩云興寄深微五言不如四言七言又其靡
也况使束於聲調俳優哉故其贈杜甫詩有飯顆之句
蓋譏其拘束也余觀李太白七言律絶少以此言之未
窺六甲先制七言者視此可省矣
司空圖論詩
司空圖字表聖避亂居王官谷胡致堂評其清節高致
為晚唐第一流人物信矣余嘗愛其論詩云陳杜濫觴
之餘沈宋始興之後傑出於江寧宏思於李杜極矣右
丞蘇州趣味澄夐若清沇之貫達大歷十數公抑又其
次元白力勍而氣孱乃都市豪估耳劉公夢得楊公巨
源亦各有勝劉得仁時得佳致亦足滌煩又曰王右丞
韋蘇州澄澹精緻格在其中豈妨於遒舉哉賈浪仙誠
有警句觀其全篇意思殊餒大抵附於寒澁方可致才
亦為體之不備也其論皆是而推尊右丞蘇州尤見卓
識宜其獨鳴於晚唐也其文集罕傳余家有之特摽其
論詩一節又有韻語云自知非詩詩未為竒精研苦鍊
思杳魄凄神而不知知而難狀揮之八垠卷之萬象河
渾沇清放恣從横濤怒霆蹴掀鼇倒鯨攙空擢壁崢水
擲戟鼓煦呵春霞溶露滴隣女自嬉補袖而舞色絲屢
空續以麻絇鼠革丁丁焮之則穴蟻聚汲汲積而隤凸
上有日星下有風雅歴試自是非吾私也其目曰詩賦
首句言自知非詩乃是詩也謂未為竒乃是竒也句法
亦險怪
范季隨論詩
宋范季隨云唐末詩人雖格致卑淺然謂其非詩則不
可今人作詩但句語軒昂可聽其理略不可究
葉晦叔論詩
晦叔云七言律大抵多引韻起若以側句入尤峻律如
老杜幽棲地僻是也然猶是對偶若以散句起又佳如
苦憶荆州醉司馬是也洪容齋送晦叔詩此地相從今
歲晚登臨况是客歸時却將襟抱向誰可正爾艱難惟
子知情到中年工作惡别於生世易為悲梅花盡醉沾
江上黯淡西風凍雨垂正用此體予謂絶句如劉長卿
天書遠召滄浪客一詩尤竒
胡唐論詩
胡子厚與予論詩曰人有恒言曰唐以詩取士故詩盛
今代以經義選舉故詩衰此論非也詩之盛衰係於人
之才與學不因上之所取也漢以射策取士而蘇李之
詩班馬之賦出焉此豈係於上乎屈原之騷爭光日月
楚豈以騷取人耶况唐人所取五言八韻之律今所傳
省題詩多不工今傳世者非省題詩也姑以畫論晉有
顧凱之唐有吳道玄晉唐未嘗以畫取士也至宋則馬
遠夏珪不足為顧吳之衙官近代吳小仙林良又不足
為馬夏之奴僕畫既有之詩亦宜然謂之時代可也余
深服其言唐子元薦與予書論本朝之詩洪武初高季
迪袁可潛一變元風首開大雅卓乎冠矣二公而下又
有林子羽劉子高孫炎孫蕡黃玄之楊孟載輩羽翼之
近日好高論者曰沿習元體其失也瞽又曰國初無詩
其失也聾一代之文曷可誣哉永樂之末至成化之初
則微乎&KR0008;矣弘治間文明中天古學煥日藝苑則李懷
麓張滄洲為赤幟而和之者多失於流易山林則陳白
沙莊定山稱白眉而識者皆以為旁門至李何二子一
出變而學杜壯乎偉矣然正變雲擾而剽襲雷同比興
漸微而風騷稍遠唐子應德箴其偏焉嘉靖初稍稍厭
棄更為六朝之調初唐之體蔚乎盛矣而纖豔不逞嘽
緩無當作非神解傳同耳食陳子約之議其後焉張子
愈光滇之詩人也以二子之論為的故著之
敖器之評詩
敖陶孫器之評詩曰魏武帝如幽燕老將氣韻沈雄曹
子建如三河少年風流自賞鮑明遠如飢鷹獨出竒矯
無前謝康樂如東海揚帆風日流麗陶彭澤如絳雲在
霄舒卷自如王右丞如秋水芙蓉倚風自笑韋蘇州如
園客獨繭暗合音徽孟浩然如洞庭始波木葉微落杜
牧之如銅丸走坂駿馬注坡白樂天如山東父老課農
桑事事言言皆著實元微之如李龜年說天寳遺事貌
悴而神不傷劉夢得如鏤冰雕瓊流光自照李太白如
劉安雞犬遺響白雲覈其歸存恍無定處韓退之如囊
沙背水惟韓信獨能李長吉如武帝食露盤無補多欲
孟東野如埋泉斷劒臥壑寒松張籍如優工行鄉飲醻
獻秩如時有詼氣柳子厚如高秋獨眺霽晚孤吹李義
山如百寳流蘇千絲鐡網綺密瓌妍要非適用宋朝蘇
東坡如屈注天潢倒連滄海變眩百怪終歸雄渾歐公
如四瑚八璉正可施之宗廟荆公如鄧艾縋兵入蜀要
以險絶為功山谷如陶弘景入官析理談玄而松風之
夢故在梅聖俞如關河放溜瞬息無聲秦少游如時女
步春終傷婉弱后山如九臯獨唳深林孤芳冲寂自妍
不求識賞韓子蒼如黎園按樂排比得倫吕居仁如散
聖安禪自能竒逸其他作者未易殫陳獨唐杜工部如
周公制作後世莫能擬議
宋人論詩
宋人論詩云今人論詩往往要出處關關雎鳩出在何
處此語似高而實卑也何以言之聖人之心如化工然
後矢口成文吐辭為經自聖人以下必須則古昔稱先
王矣若以無出處之語皆可為詩則凡道聽塗說街談
巷語酗徒之罵坐里媪之詈雞皆詩也亦何必讀書哉
此論既立而村學究從而演之曰尋常言語口頭話便
是詩家絶妙辭噫三百篇中如國風之微婉二雅之委
蛇三頌之簡奥豈尋常語口頭話哉或舉宋人語問予
曰關關雎鳩出在何處予答曰在河之洲便是出處此
言雖戲亦自有理蓋詩之為教多識於鳥獸草木之名
關關狀鳥之聲雎鳩舉鳥之名河洲指鳥之地即是出
處也豈必祖述前言而後為出處乎然古詩祖述前言
者亦多矣如云先民有言又云人亦有言或稱先民有
作或稱我思古人五子之歌述皇祖有訓禮引逸詩稱
昔吾有先正其言明且清小旻刺厲王而錯舉洪範之
五事大東傷賦斂而歴陳保章之諸星此即古詩述前
言援引典故之實也豈可謂無出處哉必以無出處之
言為詩是杜子美所謂偽體也
隋後主詩
隋後主越王侗楊叛兒歌云青春正陽月結伴戲京華
龍媒玉珂馬鳳軫繡香車水映臨橋柳風吹夾路花日
昏歡宴罷相將歸狹斜越王嗣位史稱其眉目如畫温
厚仁愛風格儼然後為王世充所弑臨命禮佛曰願自今
以往不復生帝王家噫亦可憐矣觀其辭藻如此若不
生帝王家豈不為文人學士耶隋越王諡恭帝唐高祖
立代王侑亦諡恭帝二主同諡蓋東西不相聞也
簡文楓葉詩
梁簡文帝楓葉詩云萎綠映葭青疏紅分浪白落葉洒
行舟仍持送遠客此詩情景婉麗本集亦不載
梁元帝陽雲館柳詩
楊柳非花樹依樓自覺春枝邊通粉色葉底映紅巾帶
日交忩影因風掃隙塵入簾應有意偏宜桃李人此詩
諸本所載不仝以定本正之
劒門明皇詩
予往年過劒門關絶壁上見有唐明皇詩云劒閣横空
峻鑾輿出狩回翠屏千仞合丹嶂五丁開灌木縈旗轉
仙雲拂馬来乘時方在德嗟爾勒銘才是詩英華及諸
唐詩皆不載故記於此
蘇李五言詩
蘇文忠公云蘇武李陵之詩乃六朝人擬作宋人遂謂
在長安而言江漢盈巵酒之句又犯惠帝諱疑非本作
予考之殆不然班固藝文志有蘇武集李陵集之目摯
虞晉初人也其文章流别志云李陵衆作總雜不類殆
是假托非盡陵志至其善篇有足悲者以此考之其来
古矣即使假托亦是東漢及魏人張衡曹植之流始能
之耳杜子美云李陵蘇武是吾師子美豈無見哉東坡
跋黃子思詩云蘇李之天成尊之亦至矣其曰六朝擬
作者一時鄙薄蕭統之偏辭耳
李陵詩
脩文殿御覽載李陵詩云紅塵蔽天地白日何冥冥微
隂盛殺氣凄風從此興招搖西北指天漢東南傾嗟爾
窮廬子獨行如履冰裋褐中無緒帶斷續以繩寫水置
瓶中焉辨淄與澠巢父不洗耳後世有何稱此詩古文
苑止載首二句註云下缺當補入之以傳好古者
顧况詩句
顧况詩遠寺吐朱閣春潮浮綠烟二句情景絶妙雖入
文選可也然况集不載因知古人詩文雖全集亦有遺
者如張文昌白鼉行有漢魏歌謠之風長干行有國風
河廣之意集中不載李德裕鴛鴦篇有目無詩而唐詩
紀事幸載之
庾肩吾燭影詩
垂燄垂花比芳樹隨風隨水俱難駐秦娥軟舞隙中来
李吾夜績光中度燭龍潛曜城烏啼隂隂疊鼓朝天去
庾信詩
庾信之詩為梁之冠絶啓唐之先鞭史評其詩曰綺豔
杜子美稱之曰清新又曰老成綺豔清新人皆知之而
其老成獨子美能發其妙余嘗合而衍之曰綺多傷質
豔多無骨清易近薄新易近尖子山之詩綺而有質豔
而有骨清而不薄新而不尖所以為老成也若元人之
詩非不綺豔非不清新而乏老成宋人詩則強作老成
態度而綺豔清新槩未之有若子山者可謂兼之矣不
然則子美何以服之如此
陸士衡詩
陸士衡詩感别慘舒翮思歸樂遵渚注舒翮謂鵠遵渚
謂鴻言感別之情慘於舒翮之飛鵠思歸之志樂於遵
渚之征鴻也
宗懍顧野王二詩
宗懍春望詩曰日暮春臺望徙倚愛餘光都尉新移棗
司空始種楊一枝猶桂馥十步有蘭香望望無萱草沉
憂竟不忘顧野王芳樹詩曰上林通建章雜樹徧林芳
日影桃蹊色風吹梅徑香幽山桂葉落馳道柳條長折
榮遺路遠用表莫相忘二詩前首五用草木名後首四
用草木名在後人則不勝其贅矣而清麗脱洒如此宗
詩前聯都尉移棗蓋用漢藝文志有尹都尉移植棗杏
梅李法司空種楊則用淮南子時則訓三月其官司空
其樹楊也用事頗僻故須詮詁始見其妙
傅玄雜詩
傅玄雜詩攝衣步前庭仰觀南鴈翔玄景隨形運流響
歸洞房五臣注景鴈影也映於月光而色玄也二句皆
承上文說鴈其旨始白五臣注亦不可廢
阮籍詩
昔余遊大梁登於黃華顛應龍沉冀州妖女不得眠按
戰國策趙武靈王西至河登黃華之上夢處女鼓琴歌
詩因納吳廣女娃嬴孟姚其先七世而兆於簡子之夢
及入宫而奪嫡亂國豈非妖女乎(張平子應問曰女魃北而應龍翔合而觀)
(之可見其微意蓋當是時魏明帝郭后毛后妬寵相殺正類武靈王事故隠語怪說亦春秋定哀作微辭)
(意也顔延年曰阮公身事亂朝常恐遇禍因兹詠懷雖志在譏刺而文多隠避百代之下難以情測故粗)
(明大意略其幽旨也信哉)
謝靈運逸詩
謝靈運有集今亡其詩獨文選及樂府藝文類聚所載
數十首耳余見永嘉記所引斷章諸選不收者今錄於
此温州柟溪詩曰澹瀲結寒波檀欒秀霜質洞合水屢
迷林迴巖愈密登石室飰僧詩曰迎旭淩絶巘映弦歸
椒浦結架非丹楹藉田資宿莽又泉山詩曰清旦索幽
異方舟越坰郊石室穿林陬飛泉發樹梢丹山詩曰遨
遊碧沙渚坦蕩丹山峯
曹子建遺詩
曹子建棄婦篇云石榴植前庭綠葉搖縹青丹華灼烈
烈璀彩有光榮光好曄流離可以處淑靈有鳥飛来集
拊翼以悲鳴悲鳴夫何為丹華實不成拊心長歎息無
字當歸寧有子月經天無子若流星天月相終始流星
沒無精栖遲失所宜下與瓦石并憂懷從中来歎息通
雞鳴反側不能寐逍遥於前庭踟蹰還入房肅肅帷幕
聲褰帷更攝帶撫絃彈鳴箏慷慨有餘音要妙悲且清
收淚長歎息何以負神靈消搖待霜露何必春夏成晩
穫為良實願君且安寧此詩郭茂倩樂府不載近刻子
建集亦遺焉幸玉臺新詠有之遂錄以傳
陳子昂詩
陳子昂送客詩云故人洞庭去楊柳春風生相送河洲
晩蒼茫别思盈白蘋已堪把綠芷復含榮江南多桂樹
歸客贈生平今本作平生非書所以貴舊本也余見新
本疑其誤而思之未得一見舊本釋然
韓退之詩
韓文公贈張曙詩云久欽江總文才妙自歎虞翻骨相
屯以忠直自比而以奸佞待人豈聖賢謙已恕人之意
哉考曙之為人亦無奸佞似江總者若曰以文才論何
不以鮑照何遜為比而必曰江總乎此乃韓公平生之
病處而宋人多學之謂之占地步心術先壊矣何地步
之有
杜審言詩
杜審言早春遊望詩唐三體選為第一首是也首句獨
有宦遊人第七句忽聞歌古調妙在獨有忽聞四虚字
文選殷仲文詩獨有清秋日審言祖之蓋雖二字亦不
苟也詩家言子美無一字無来處其祖家法也
張說詩
江總折楊柳云塞北寒膠折江南楊柳結不悞倡園花
遥同葱嶺雪春心既駘蕩春樹聊攀折共此依依情無
奈年年别唐張說詩亦云塞上綿應折江南草可結欲
持梅嶺花遠競榆關雪微變數字不妨雙美沈滿怨詩
征人久離别故國音塵絶夢裏洛陽花覺来葱嶺雪劉
方平梅詩歲晚芳梅樹繁苞四面同春風吹漸落一夜
幾枝空小婦今如此長城恨不同莫將遼海雪来此後
庭中
王建詩
擡起俗語也古亦有之王建宫詞紅燈睡裏看春雲雲
上三更直宿分金砌雨来行步滑雙雙擡起隠金裙
崔塗王維詩
崔塗旅中詩漸與骨肉遠轉於僮僕親詩話亟稱之然
王維鄭州詩他鄉絶儔侣孤客親僮僕已先道之矣但
王語渾含勝崔
王摩詰遺詩
王摩詰詩今所傳僅六卷如輕隂閣小雨深院晝慵開
坐看蒼苔色欲上人衣来一首見於洪覺範天厨禁臠
人家在仙掌雲氣欲生衣二句見於董逌畫跋而本集
不載則知其詩遺落多矣
韋應物蘇州郡齋燕集詩
詩話稱韋蘇州郡齋燕集首句兵衞森畫戟燕寢凝清
香海上風雨至逍遥池閣凉為一代絶倡余讀其全篇
每恨其結句云吳中盛文史羣彦今汪洋方知大藩地
豈曰財賦強深為未稱後見宋人麗澤編無後四句三
十年之疑一旦釋之是日中秋與弘山楊從龍飲讀之
以為千古一快幾欲如貫休之撞鐘矣
劉禹錫詩
元和以後詩人之全集可觀者數家當以劉禹錫為第
一其詩入選及人所膾炙不下百首矣其未經選全篇
如棼絲瀑云飛流透嵌隙噴洒如絲棼含暈迎初旭翻
光破夕曛餘波繞石去碎響隔溪聞却望瓊沙際逶迤
見脉分樂府絶句云大艑高帆一百尺新聲促柱十三
絃楊州市裏商人女来占江西明月天詠硯云煙嵐餘
斐亹水墨兩氤氲好與陶貞白松忩寫紫文詠鶯雜體
云鶯能語多情春將半天欲明始逢南陌復集東城林
疎時見影花密但聞聲營中緣催短笛樓上欲定哀箏
千門萬戶垂楊裏百囀如簧煙景晴五言摘句如桃花
迷隠跡㯶葉慰忠魂又殘兵疑鶴唳空壘辨烏聲又路
塵高出樹山火遠連霞又登臺吸瑞景飛步翼神飈詠
花云香歸陶令宅豔入孝王家園景云傅粉琅玕節薰
香菡萏莖榴花裙色好桐子藥丸成妓席云容華本南
國粧束學西京月落方收鼓天寒更炙笙七言如中國
書流讓皇象北朝文士重徐陵又桂嶺雨餘多鶴籍茗
園晴望似龍鱗又連檣估客吹羌笛盪槳巴童歌竹枝
又眼前名利同春夢醉裏風情敵少年又野草芳菲紅
錦地遊絲撩亂碧羅天又青城三百九十橋夾岸朱樓
隔柳條又三花秀色通春幌十字春波繞宅牆又海嶠
新辭永嘉守夷門重見信陵君又水底遠山雲似雪橋
邊平岸草如煙又外集有觀舞一首云山雞臨清鏡石
燕赴遥津何如上客會長袖入華裀體輕若無骨觀者
皆聳神曲盡回身去層波猶注人宛有六朝風致尤可
喜也劉全集今多不傳予舊選之為句圖今錄其尤著
者於兹云
三羅詩
晚唐江東三羅羅隠羅鄴羅虬也皆有集行世當以鄴
為首如閨怨云夢斷南窗啼曉烏新霜昨夜下庭梧不
知簾外如珪月還照邊庭到曉無南行云臘晴江暖鸊
鵜飛梅雪香沾越女衣魚市酒村相識徧短船歌月醉
方歸此二詩隠與虬皆不及也
王適詩
忽見寒梅樹開花漢水濱不知春色早疑是弄珠人此
王適梅花詩也唐音選之一首足傳矣適唐初人陳子
昂列傳云幽人王適見感遇詩曰是必為海内文宗矣
即其人也予見蜀志載王適蜀中旅懷一首云有時須
問影無事則書空棄置如天外平生似夢中别離同夜
月愁思隔秋風老少悲顔駟盈虚悟翟公蓋因旅遊入
蜀而見子昂也近註唐音以王適為韓退之銘其墓者
不知開元以後安得此句法哉不惟胸中無書又且目
中無珠妄淺如此何以註為
馬戴詩
嚴羽卿云馬戴之詩為晚唐之冠信哉其薊門懷古云
荆卿西去不復返易水東流無盡時日暮蕭條薊城北
黃沙白草任風吹雅有古調至如猿啼洞庭樹人在木
蘭舟雖柳吳興無以過也
韓翊詩
唐人評韓翊詩謂比興深於劉長卿觔節減於皇甫冉
比興景也觔節情也
張繼詩
國語室無懸耜野無奥草尉繚子兵法耕有春懸耜織
有日斷機言用兵之妨於耕織也唐張繼詩女停襄邑
杵農廢汶陽耕蓋祖尉繚子之語
劉駕詩
劉駕詩體近卑無可采者獨上馬續殘夢一句千古絶
唱也東坡改之作瘦馬兀殘夢便見無味矣
張旭詩
張旭以能書名世人罕見其詩近日吳中人有收其春
草帖一詩陸子淵為余誦之所謂春草青青萬里餘邊
城落日見離居情知海上三年别不寄雲間一紙書可
謂絶唱余又見崔鴻臚所藏有旭書石刻三詩其一桃
花磯云隠隠飛橋隔墅烟石磯西畔問漁船桃花盡日
隨流水洞在青溪何處邊其二山行留客云山光物態
弄春輝莫為輕隂便擬歸縱使晴明無雨色入雲深處
亦沾衣其三春遊值雨云欲尋軒檻列清樽江上烟雲
向晩昏須倩東風吹散雨明朝却待入華園字畫竒怪
擺雲捩風而詩亦清逸可愛好事者模為四&KR1505;懸之
李益詩
李益集有樂府雜體一首云藍葉鬱重重藍花石榴色
少女歸少年光華自相得愛如寒爐火棄若秋風扇山
岳起面前相看不相見春至草亦生誰能無别情殷勤
展心素見新莫忘故遥望孟門山殷勤報君子既為隨
陽鴈勿學西流水此詩比興有古樂府之風唐人鮮及
或云非益詩乃無名氏代霍小玉寄益之詩也
又
尤延之詩話云會真記隔牆花影動疑是玉人来本于
李益開門風動竹疑是故人来然古樂府風吹窗簾動
疑是所歡来其詞乃齊梁人語又在益先矣近世刻李
益集不見此詩惟曾慥詩圖載其全篇今錄於此微風
驚暮坐臨牖思悠哉開門復動竹疑是故人来時滴枝
上露稍沾階下苔幸當一入幌為拂綠琴埃題云竹忩
聞風寄苖發司空曙今南方所刻唐詩皆非全帙先
公在翰苑日裒集唐詩極為精備較近日所傳大有不
同緣吳人射利刻各家唐詩取其卷帙齊均厚薄如一
以便於售極為可惡如顧况集其中遠寺吐朱閣春潮
浮綠烟最為警策乃在削去之卷張籍本十二卷乃削
減為四卷而弔韓昌黎一詩最竒亦在減中若楊烱詩
不多乃取楊巨源詩妄入之王維詩又取王涯詩妄入
之陋者驟觀競相語以為新竒未見而爭市之是重不
幸也聊書以傳賞鑒者
裴迪詩
湖廣景陵縣西塔寺有陸羽茶泉裴迪有詩云景陵西
塔寺蹤跡尚空虚不獨支公住曾經陸羽居草堂荒產
蛤茶井冷生魚一汲清泠水高風味有餘迪與王維同
時其詩自輞川倡和外無傳此詩予見之石刻云
儲光羲詩
儲光羲詩落日燒霧明農夫知雨止耿湋詩向人微月
在報雨早霞生此即諺所謂朝霞不出市暮霞走千里
也劉禹錫武陵詩即隂春暗度將霽霧先昏耿湋詩晚
雷期稔歲重霧報晴天皆用老農占驗語予舊日秋成
詩云草頭占月暈米價問天河亦用諺語日暈長江水
月暈草頭空又七夕視天河顯晦卜米價豐歉蓋老農
有驗之占云
儲光羲七言律
儲光羲詩五卷五言古詩過半七言律止田家即事一
首而已桑柘悠悠水蘸堤晚風晴景不妨犁高機猶織
臥蠶子下坂饑逢餉饁妻杏色滿林羊酪熟麥凉浮隴
雉媒低生時樂死皆由命事在旻天迥不迷近刻本多
缺誤余以元刻本正之七言律自初唐至開元名家
如太白浩然韋儲集中不過數首惟少陵獨多至二百
首其雄壯鏗鏘過於一時而古意亦少衰矣譬之後世
舉業時文盛而古文衰廢自然之理
杜牧弄水亭詩
弄水亭前溪颭豔翠綃舞綺席草芊芊紫峯嵐伍伍檻
前汀鴈栖杭上巴帆去停樽遲晩月咽咽上幽渚斷霓
天帔垂狂燒漢旗怒塍泉落環珮畦苗差纂組不能自
免去但愧来何暮
又
杜牧詩盡道青山歸去好青山能有幾人歸比之林下
何曾見一人之句殊有含蓄
孫思邈詩
孫思邈四言詩曰取金之精合石之液列為夫婦結為
魂魄一體混沌兩精感激河車覆載鼎候無忒洪鑪列
火烘燄翕赫煙未及點燄不假碧如畜扶桑若藏霹靂
姹女氣索嬰兒聲寂透出兩儀麗於四極壁立幾多馬
馳一驛宛其死矣適然從革惡黜善遷情回性易紫色
内達赤芒外射熠若火生乍疑血滴號曰中還退藏於
密霧散五内川流百脈骨變金植顏駐玉澤陽德乃敷
隂功乃積南宫度名北斗落籍此詩詞高古類魏伯陽
而世傳者少錄於此云
升菴集卷五十四
