升菴集卷二十明楊慎撰
五言排律
題赤壁圖(弘治辛酉年十四時作追錄於此)
曹瞞下江陵江陵正危劇周郎美少年氣吞江漢窄水
戰得上流火攻非下策臥龍東略雄烏鵲南飛迫妖氣
掩黃星倒戈回紫陌鼎足已成形鬼蜮俄褫魄王業聊
偏安霸圖何赫奕懷哉玉堂仙逖矣黃州客文光貫斗
牛天遊忘遷謫名姓識兒童畫圖燦金碧赤壁幾千秋
山青江月白
早秋野眺寄所遲客
蟋蟀鳴歲晏爽鳩起凉氛斜川有名飲中林無雜羣輕
輪逐水曲空舲艤江濆烟杪散靈籟寒漪聚渌文浦思
滯淫客洲望夷猶君夢想期華月徘徊生碧雲小山桂
將結幽谷蘭當芬馨香坐消歇跫音詎相聞
赤岸山送别效謝靈運
兹山亘長江合沓氣象分朱壤凝炎德光輝灼頳雯陽
景有先曉隂霞遲餘曛朝暮多奇態草木含靈氲既下
鸞鶴侶亦來麋鹿羣石床閟古蘚丹竈流烟濆遊屐久
蕪没仙跡空塵氛曰予敦玄尚偕子挹清芬東嶕拾瑶
草西岊采香芸行汎青木水坐睇峩眉雲躑躅守鼪徑
謦欬何當聞
新正六日隨徐子容郭介甫唐守之登鏡光閣
一首(徐名縉郭名維藩唐名臯)
抱病強尋春開愁是此辰瑶峯初霽雪鏡水不生塵仙
閣通青漢皇圖望紫宸城隅纖草出官路遠楊新麗藻
留金馬煙花對玉人風光知漸好搖蕩曲江濱
至後雪
白雪晃玄隂清都帶玉岑原鱗春盎盎宫雉曉沉沉朔
氣龍沙遠寒光鴈渚深色裁班女扇聲入楚妃琴黃竹
當停奏幽蘭且罷吟瑶華如可贈持此慰離心
禁直春寒
太乙祠燈罷甘泉薦鬯回青陽孟月啟華晷上春催温
樹花全斂曲池冰不開通天明星館迎風寒露臺清冷
異塵境霄雿隔蓬萊玉女闚窗下金徒抱箭來網戶排
雲掩瑶墀映雪皚中郎五日直内史三宵陪鄭綿猶重
御越羅當未裁欲分青藜火共舉渌醽杯
于役江鄉言辭友生
祇命向南瀆離羣感西河英僚篤久要同聲鳴相和廣
筵開秩秩飛爵引傞傞披雲敷别藻揆日促淹珂晨装
搖朔易夕駕極岷嶓旋軫陟駁原擊汰凌鴻波流瀾玉
輪汜杳靄青城阿丹誠薦蕰藻玄韵諧松蘿臨睨目為
美契闊誰云過遊鱗樂静渚迅翼懷安柯興彼緬焉情
陳此勞者歌(玉溪云全篇不減康樂)
别用貞弟
征馬矯西首離琴揚南音懿親將遠别置酒坐華林中
量豈獨淺強飲不盡斟(玉溪云甚情致)分手即岐路千里在寸
隂習習東來風飄飄游子心山川脩且闊羇思壯難任
馳情天一涯結夢江之潯要我清商節聆子吹篪吟
送石熊峯閣老代祀泰山闕里
云亭炎帝館洙泗魯王宫百代聲名遠千秋望秩同郊
禋元祀啟肹蠁九幽通奠玉分宸獻函香領鉅公璣衡
琁斗北奎壁映天東鯨澤觀滄海鴻逵指岱蒙五松烟
杪盖雙檜雨梢叢華衮遺經在金泥故檢空銘崖晴倒
景文棟曉舒虹仙碣秦觀罷靈斿濩舞終周筵晞湛露
舜殿轉薰風肅肅攀歸鞅明明翊化工
送尹舜弼祗祀南嶽分韵得王字
洞庭環北渚衡麓奠南荒軒帝曾張樂重華舊陟方登
封非昔事秩禮自今王鸞掖馳仙使龍函捧御香栢梁
辭曉宴桂水泛春航星鳥光芒動風烏浩渺揚雲標青
磴上天柱赤霄傍峯影回鴻鴈岡音下鳳皇搦毫驚掞
藻弭節敬維桑並命還分役同棲忽異翔行行皆去轍
肅肅戒歸裝南望蒼梧遠西遊碧草長五津通萬里七
澤繞三湘暑殿螭頭日秋堂燕子凉漢恩虛講幄唐會
别文場離索難為久居諸幸不忘
涪江泛舟
明月沉清露秋風起白雲蘭橈乘溜急木葉下江聞爽
籟金懸奏遥峯翠積氛碧潭留鴈影錦汭散虹文旅望
隨天豁幽阿與歲分登臨知自好寂寞共誰云
雨宿大寧館
晨櫛充國風夕沐巴嶠雨雲館枕攅峯江亭席回滸空
水相澄鮮林霏自吞吐天籟坐嘯吟烟蘿共飛舞盼涔
感躓蹄瞻喬憐滯羽懷哉喜霽吟倦爾愁霖苦稜稜霜
野鐘紞紞寒譙鼓惜無同懷人凍醪成獨撫(禺山云近)
(謝靈運)
華清月夕
華清月華滿清都玄景開玉霜竟宇下金波穿霤來鴻
濛澄寒霧繚垣静氛埃蓮湯何窈窕松嶺亦崔嵬景滅
集靈殿聲銷按歌臺繁華自當歇蕪没誰興哀清光有
今夕欲去重徘徊(禺山云平穩中竒)
送彭胡之官保靖
青楓帶楚鄉紅旆引吳航溪洞連辰浦峯巒近酉陽稻
田多有歲橘樹不知霜葦籥祈盤瓠叢祠賽竹郎蠻歌
花節鼓公讌桂沾漿因爾詢風土圖經遠寄將
薰橘
綠橘試新霜金丸綴紫房美人憐節物含笑出長廊玉
手勞親摘朱唇不忍嘗濃薰九微火清芬百和香捧持
青玉案投贈白雲鄉桃李終成俗芝蘭豈並芳真堪頌
屈子詎許擲潘郎羅帕分珍賜猶疑出上方
詠端溪硯廿韵示兒
瑞石出端溪靈陶琢已齊緇磷開渾沌清越奪琳珪龍
尾仙翁棹羊肝彦士刲浴毫輕似染囚墨膩於瑿朏月
沉泓北涔雲度岊西影寒歸黑帝光鑑比玄妻羡起圓
如璧紋逥曲似堤藏春留琲瓃(初花如玉蕊也俗作蓓蕾張有復古編云云)
敲日響玻瓈呵潤能欺礎涵星詎照黧未央無古瓦函
谷失澄泥兒愛蓮蓬洗奴頑竹節携研山銘可記壺嶺
價應低吮筆漿含蚌迥塵匣斵犀讒邪憂吕望博厚景
宣尼綺思生松黛訛音辯彩霓寸田豐𥝧稏勺水躍鯨
鯢藻翰歌麟趾勲華借兔蹄逝將翔沼鳳幸勿厭家雞
巴嶠薪當荷雄池草正萋玉蟾徵舊夢金馬擬新題
寄袁立山
有美袁州袁無論柳州柳剛方唐介儔文藻坡仙後道
是三黜餘官仍一麾守雲瑞重輪囷山立小培塿賦别
欲銷魂閱視那容口飛輓疲東征穮蔉廢南畆川滌斤
伐枚水涸星在罶竹馬遲細侯銅魚懷杜母行春元有
脚援溺豈無手横目良可蘇淵衷期不負汗青垂華勛
軒冕復何有
戱效西崑體無題十六韻
王御參三粲河圖叙九房天機從此淺華孽竟非祥蟾
窟那須藥牛津豈服箱周阿生碧樹窈窕限清防翠被
龍涎透銀筝鹿爪長蕩舟淩浩渺解珮失溟茫南后鳴
瓊博西施響屧廊山峯歌羯鼓風水舞霓裳繡嶺仙人
閣華清玉女湯笑中迷下蔡粧罷陷平陽回盼傳深意
横陳脱薄粧青鸞工渡海赤鳳巧踰墻團扇留明月輕
褣溼早霜雞皮三復少狐尾九還翔玉井喬家破珠樓
石氏亡洛神休染翰嗤爾獻之狂
初寒擁爐欣而成詠
閉戸當嚴候圍爐似故人胡桃無賜炭(宋世御炭以胡桃文鵓鴿色為)
(上以賜内直學士)榾柮有窮薪兒免號寒喜翁便永夜親焰騰
金菡萏灰聚玉麒麟剪燭休論䟦傳杯莫記廵煎茶浮
蟹眼煨芋皺虯鱗一點那容雪千門預借春霸橋何事
者凍縮苦吟身
重詠風扇
披襟誇宋玉吹律詫鄒生何似風輪扇能令暑域清藴
隆澄沆瀣道暍幻蓬瀛枕簟無三伏樓臺即五城郢人
忘羽秉宣曲想衣更䬃爽蕭丘似飄颻列馭并土嚢真
妄說天籟實多情歌舞宜高晏鮮鮮白紵輕
與張季文偶過虎丘次壁間韵
梵鐘百偈集客枕干念攅同人理舟楫尋僧陟林巒遠
公邀元亮靈徹詶韋丹且聽柔軟音稍蔚婆娑寒命酒
對嵇阮言詩偕卜端山阿藏鹿苑江汜臨鴻干篁竹坐
可嘯英菊飢當餐作繭乃自縛將心與誰安胥任傅說
靡一笑許歴完(王粲詩許歴為完士一言猶敝秦)狂思叫北闕幸免尸
東桓詎期豺虎籍復登雞馬壇從公灑語雪俾余回情
瀾(漢書尹賞傳何所求子死桓東少年場)
蔬食
蓬樞還老圃藿食遠膏薌小摘中園裏薄采南澗傍終
葵紫含露蘘荷白負霜煠作金釵色齊為玉筯長既飽
琅玕腹亦充沆瀣腸螬井甘三咽蟻丘愁五漿籠飱詎
堪享鈎餌寧可嘗願言從沮溺從此謝金張
送謝子佩
吾愛右溪子翛然清且真神仙自天骨吏隠出風塵直
道酧當宁危言動搢紳霤軒三進日瘴海一麾辰益者
來三友同心得二人歡遊才異域良會復殊津折坂褰
烟幕峥峯隠月輪逵途折龜背候館密魚鱗霄鴈將愁
迥霒猿逓夢頻殷勤祝珍護歸及采衣春
詠堠子
鼉記軒轅鼓龜升夏禹圖兜零清紫塞寓望拱皇都水
隔生烟直山遮落照孤遒人春振鐸亭長晚吹箛原樹
遥分薺城荒遠辨蕪淋鈴蜀棧雨疲旆楚江艫客思虛
悲梗吾生實射弧驂騑逵自達兔鹿徑休迂
晨霧
安寧之境杪秋初冬天將晴霽晨必大霧千里一
白如銀色界須臾日出霞彩暉煥亦奇觀也
玄冥當凜節白霧翳晨朝明月朦朧閣清霜曖㬣橋冰
澌工織水花凇慣封條嵐市天褰幕煙坰陸湧潮鳬亹
迷獨釣鹿徑滑歸樵文彩南山豹威稜北塞貂駟星收
閃閃曦景煥昭昭梅信懸知近憑他酒旆招
升菴集卷二十
