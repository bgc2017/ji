升菴集卷十二明楊慎撰
古樂府
沅江曲
綠蘿山豁午烟開野販山樵競野回疊浪高潭渾不畏
&KR1299;艚船上唱歌來
碧天霜冷月明多平澧風交湘水波夜夜楓林驚客棹
村村銅鼓和蠻歌
羅甸曲(六首貴州道中)
百里馳驅倦三更夢魂歸不辭晝夜苦但使逢春暉
其二
山圍羅甸國水繞的澄橋橋下東流水可惜無蘭橈
其三
寒燈閟孤館隂雲鎖重城長夜恒思曉久雨恒思晴
其四
登山千尋梯下阪九仞井雨潤衣珠融風吹鬢毛冷
其五
蠻樹不凋葉蠻雲不放晴長亭望不見何處是渣城
其六
林間山胡鳥聲聲啼我前何似故園裏花亭聞杜鵑
關嶺曲(四首貴州)
倦枕愁鷄鳴問郎今日程中路不可宿長途須早行
其二
北登鷄公背南望象鼻岏相逢試相問往來定誰難
其三
關索嶺四十三盤高前有安龍菁行人莫辭勞
其四
老鴉關仰樹間靈卜西去何當還
蜻蛉謠
蜻蛉美姜公也公未莅止西郊不聞平息浹年
公在斯矣聆輿誦采民謠綴兹風耳而目之乃
知美非溢也
蜻蛉川硪碌野鐵菁窮崖飛鳥不下魋結成羣行白日
腥風灑繫我㲠牛驅筰馬金鷄廟前無行者使君坐紫
城枹鼓卧不鳴蒼山平洱水清守犬無夜驚行商逹天
明白羽蠧青苖生南山踏歌北山耕願留使君住只愁
使君去畏途前番君不聞高車駟馬亦使君劫商車下
殷車輪
新春始泛歌(二首)
螳螂川水青如苔漕溪寺花紅滿臺韶光滿眼莫惜醉
幾個扁舟乘興來
白沙渡口幾人家紅粉當罏青旆斜梁上新巢早畱燕
門前垂柳暗藏鴉
滇海竹枝詞
羅漢孤峯祇樹林梁王輦道海中心海垠青青堪牧馬
海眼只今無處尋
東浦彩虹懸水樁西山白雨點寒江烟中艇子搖兩槳
空裏鷺絲飛一雙(滇人喚虹霓為水樁)
悲酸行
少日多懽悰老境足悲酸悲酸一何易懽悰一何難遊
子久不歸憔悴羈南冠親庭隔千里夢中路漫漫年來
轉漂泊居處無恒安征馬常苦瘦旅席常苦寒有客過
我門勸我強加餐春陽正發育覆載本自寬窮途謝好
音白意于青翰
蒙鳩篇
辭家鄉去親愛遠從軍萬里外日暮曠野霜風凍我有
夫行惻營巢寄所蒙鳩語老鴟摘巢抨去之老鴟言此
鳥是鳳凰抨之恐不祥但可嚇去之不令在我傍凰止
鳳飛羽毛摧頽五里一返顧十里一徘徊山川嵯峨嶔
岑隠阿且飲晨露飱朝霞禍無常門福無常家咄嗟呼
傷哉謂之何
青蛉行(二首寄内)
青蛉絶塞怨離居金鴈橋頭幾歲除易求海上瓊枝樹
難得閨中錦字書
燕子伯勞相對眠牽牛織女别經年珊瑚寶樹生海底
明星白石在天邊(張云予點升菴詩不喜其深邃而喜其朗爽也)
遥夜吟
遥夜吟懷禺山也會阻乎期情見乎辭
明發葉榆城暝逗蘭津渡超忽類飛翰往來如織路僕
痡馬亦黃簮短帶復長天高行誰問日暮坐自傷鴻飛
畏逢羅虎飢正出柙寒流泚玄冠涼風吹白帢子有負
俗累予乃投荒人暌形而比影異習仍同塵晤言能幾
朝契闊還疊夕浪跡苦難并嘉會良易擲翻憶在滇海
翻思在連然嬥歌花館醉清梵雲房眠丹熒耿遥夜烏
白聒五曉相望不可晨咫尺限雲杪
舞姬脫鞋歌題畫
潘妃睡起冷金沙弓鞋半脫雙鸞斜越羅襪襯齊紈素
彩霞搖裔香生步旱路金蕖白日娥芝田洛浦凌微波
曳霜回雪下平地琉璃滑澤春雲膩花鬆玉輭嬌無力
天公一笑生春色寶闌困倚殢□跚小玉雙成扶不得
起來翹翠踏芳塵粧臺搦鏡重梳勻人間絶世誰相并
月鈎下鬭緗鉤新
南中曉寒曲
南中異節候北陸戒裘鑪夜凍玉樸遫朝寒金畢逋可
念無衣客誰徵褰與襦
龍編行答禺山
北極軍書一羽過南交氛祲九真多金潾銅柱天王地
象渚龍編瘴海波渭曲屯田愁葛亮關中餽餉急蕭何
嵐開比景鳶低水風度鳴沙馬歕陀自許將軍回白日
誰憑壯士挽銀河騰峯浴鐵朝乘障下瀨樓船夜戢戈
翡翠越裳近消息麒麟漢閣遠嵯峨婆婆横吹驚楊柳
曄曄商聲響薜蘿隱豹文韜須霧澤荒鷄舞困且漁蓑
欣聞幕府收才彦佇立衡門聽凱歌(瘴海一作精衛)
莋馬行
莋馬出滇西青金護鑿蹄朝驂過歸鴈夕駕軼昆鷄蹀
雪工升甗陵雲欲舞梯流星迸石齒訝道火龍飛
葵鏡吟贈右溪
花卉中有唐婆鏡者一名羞天花一名倒垂蓮
本草所謂鬼臼也其花背日與蜀葵正相反曾
聞其名今始見之托諸聲詩以寄同慨
蜀葵與唐鏡同節復爭鮮蜀葵終向日唐鏡每羞天卉
木異情性造化均陶甄安得指佞草重植堯階前
烟丸歌贈製墨毛道士羽周
鷄足烟丸古松心龍眠惜之如惜金玄霜遥分玉兔窟
碧髓近挺青蛉岑茅犀截角光自照栢麝却臍香太侵
鴻崖羽人故多幻鶴馭明朝那可尋莫辭為我涴霞襟
(蘇易簡云鷄足山古松心製墨絶佳碧髓青蛉岑見江淹賦)
征人早行圖
杜鵑花下杜鵑啼烏臼樹頭烏臼栖不待鳴鷄度關去
夢中征馬尚聞嘶
後緩聲歌
澤藏之山必有陸沉之波物或反其常君將奈之何雌
驍難為雄斧小不勝柯心之憂矣歌且訛復思入淮之
爵必有飛海之鰩披枝且害心繁實多隕條吐珠誰不
含曼睩能無招心之憂矣歌且謠
羅甸吟
苴蘭方號鬼貴竹甸名羅牛涔枉稱海駿坂猶題坡林
餘楚篳路&KR0891;識漢牂牁久戍勞行惻天高奈若何
笠澤弄三解為潘參藩父夀
蜀城東望笠澤雲輪囷搖曳青氤氲萬里從龍持獻君
將獻君先過里攅鳳笙歌燕喜
五津東下仙舟輕三泖涼波秋水平景丁南極中宵明
中宵明玄景煥展國容拜家宴
鶯湖小雪梅照天鱸羹蓴䜴酒如泉錦袍起舞白華篇
白華篇丹桂曲祝千齡綏百禄
鶖郎行
茈澤鶖郎唼鶵鴨驚飛鴛鴦逐鵯鵊翠袖啼春幽鳳奩
紅絲穿露空鸞柙碧眼胡兒亂馳鴇三五紅顔片時老
今日盈盈滇海花明旦蕭蕭陸涼草
青海引
長白山前呺黑風桔橰火照甘泉紅五千貂錦血邊草
單于夜帳移湟中華林酒豔長庚醉沉香春濃海棠睡
金馬門如萬里遥那知青海城頭事
田家喜晴謠
玉女投壺玉皇側海童拖霖海天黑風花閃日日笑雲
(俗以雲氣斑駁謂之風花古詩明月揚帆應復駛蒸雲散亂作風花俗諺以雨乍落乍止日光穿漏謂之天)
(笑)雲氣烘為雀頭色須臾變作樓梯天黃綿襖出晒破
磚(諺云樓梯天晒破磚又田叟冬晴見日喜曰天上黃綿襖子出)茅簷夜望犂星沒蘆
絮飛殘水生骨(諺云犂星沒水生骨)
明月篇
桂樹生銀漢菱花掛玉臺山明姑射雪川靜海童埃北
戶燭龍蟄南枝烏鵲來清光殊窈窕流影自徘徊樓上
盈盈女樽前灔灔杯孤桐不須薦錦瑟正相催
古怨
游樹正丰茸清防深幾重金星長樂漏碧月景陽鍾掃
粉趙飛燕捲衣秦祖龍粧成獨不見傾國為誰容
補臯魚風木吟為黃月坡政使賦
晨風搖搖有鳥朝嘲不息終朝予心孔勞
夕風習習有鳥夜㖡不息終夕予心孔棘
樹欲靜兮風則起矣子欲養兮親則已矣
枯魚銜索兮蠧何泣矣養之不逮兮祭何及矣
楚竹吟(隱括東方朔七諫語)
便娟之脩竹寄生乎江潭(叶夷針切)葳蕤上防露泠泠下來
風(叶孚金切)那知竹與栢虚塞兩異心蓬矢射犀草箟落委
荒林夏首西浮遠涔陽南望深大招自抽怨小歌徒悲
吟天高何難問斯情匪斯今
游女行
東風春正韶南浦美人嬌下蔡君休問上官誰敢邀折
花斜寶珥映水正金翹娉婷惜未嫁應待逐文簫
湖豔曲
素足踏金沙波搖半臂霞東風湖灔好疑是孟珠家
江艷曲
交甫江臯見劉晨洞裡逢可憐裾踏鴈不用髻盤龍
思遠道
章丹請輟舞秦青且罷歌佳人上宫出儷婺復傾娥夜
月光如練春江紋似羅所思在遠道朱顔誰為酡
竹浪詞(七首為劉珥江賦)
新結茅齋近少城清流映帶更多情幽懷似怪王維少
柳浪何如竹浪清
青嵐帚掃紫筠烟垂露珠零綠粉天最美仙郎能縮地
篔簹谷在錦江邊
一部清商竹嘯風三霄碧纛舞晴空披襟已在珠宫上
宋玉蘭臺賦漫雄
錦籜花䙀護笋根龍孫蛇祖啟風門對青好續涪翁賦
滴露研朱掛月村
衆竅為嘘萬竅號調調未定見刁刁畫風雄筆君須繼
北海南溟捲紫毫
鸞暮籠烟還漏月鳳晨防露臾來風寬閒不似城中地
水碧金膏五百弓
一節為船碧海通十洲三島訪仙翁乘風破浪非難事
好在垂天萬里蓬
升菴集卷十二
