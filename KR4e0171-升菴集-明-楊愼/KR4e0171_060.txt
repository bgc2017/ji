升菴集卷六十明楊愼撰
行道遲遲
詩行道遲遲中心有違思致微婉紫玉歌所謂身遠心
邇洛神賦所謂足往神留皆祖其意
牽絲
謝靈運詩牽絲及元興解龜在景平註引應璩詩不悟
牽朱絲三署来相尋李善註云牽絲初仕也解龜去仕
也文苑英華康子元參軍帖子判云萬里牽絲俄畢子
荆之任九流懸鏡行披彥輔之雲又似用為孫楚事
夭邪
唐詩錢唐蘇小小人道最夭邪又長安女兒雙髻鴉隨
風趁蝶學夭邪(夭音歪)
妾魚
古者一國嫁女同姓二國媵之儀禮有媵爵謂先飲一
爵後二爵從之也楚辭魚鱗鱗兮媵予江海間有魚遊
必三如媵隨妻先一後二人號為婢妾魚唐詩江魚羣
從稱妻妾塞鴈聯行號弟兄
亞枝花
白居易集有亞枝謂臨水低枝也孟東野南浦桃花亞
水紅水邊柳絮颺春風白詩又云亞竹亂藤多照岸亦
佳句也
魚魚雅雅
古樂府朱鷺曲朱鷺魚以烏鷺何食食茄下烏古與雅
同叶音作雅盖古字烏也雅也本一字也雅與下相叶
始得其音魚以雅者言朱鷺之威儀魚魚雅雅也韓文
元和聖德詩魚魚雅雅之語本此茄古荷字
香毬金縷
白樂天詩柘枝隨畫鼓調笑從香毬又云香毬趁拍廻
環匝花盞抛廵取次飛皆紀管絃酒席中事但不知香
毬何用如今人詞中用金縷字亦竟不知金縷於歌何
關
杜詩天棘
杜詩江蓮搖白羽天棘蔓青絲鄭樵云天棘柳也此無
所據杜撰欺人耳且柳可言絲秖在初春若茶瓜留客
之日江蓮白羽之辰必是深夏柳已老葉濃隂不可言
絲矣若夫蔓云者可言兔絲王瓜不可言柳此俗所易
知天棘非柳明矣按本草索隠云天門冬在東嶽名淫
羊藿在南嶽名百部在西嶽名管松在北嶽名顛棘顚
與天聲相近而互名也此解近之
石城樂
石城樂宋臧質作碧玉歌一名千金意晉孫綽作慕容
攀牆視慕容垂作樂府皆失其名當表出之
估客樂
估客樂齊武帝之所作也其辭曰昔經樊鄧役阻潮梅
根渚感意追往事意滿辭不叙阻潮一本作假楫武帝
作此曲令釋寶月被之管絃帝遂數乘龍舟遊江中以
紝越布為帆綠絲為帆縴鍮石為篙足篙傍者悉著鬱
林布作淡黃袴舞此曲用十六人云按史稱齊武帝節
儉常自言朕治天下十年當使黃金與土同價然其從
流忘返之奢如此貽厥孫謀何怪乎金蓮布地也
金魚金龜
佩魚始於唐永徽二年以鯉為李也武后天授元年改
佩龜以玄武為龜也杜詩金魚換酒来蓋開元中復佩
魚也李白憶賀知章詩金龜換酒處蓋白弱冠遇賀知
章尚在中宗朝未改武后之制
閭丘均
成都閭丘均在唐初與杜審言齊名杜子美贈其孫閭
丘師詩云鳳藏丹霄莫龍去白水渾蓋稱均之文也均
亦曾至雲南有刺史王仁求碑文㸑王墓碑文皆均茟
也㸑墓碑洛陽賈餘絢書予脩雲南志以均與餘絢入
流寓志中
挂胡床
魏裴潜為兖州太守嘗作一胡床及其去留以挂柱梁
簡文帝詩不學胡威絹寧挂裴潛床太白詩去時無一
物東壁挂胡床
屏風牒
梁蕭子雲上飛白書屏風十二牒李白詩屏風九疊雲
錦張牒即疊也唐詩山屏六曲郎歸夜宋詞屏風疊疊
開紅牙今改疊作曲非
小姑無郎
古樂府清溪小姑曲云開門白水側近橋梁小姑所居
獨處無郎唐李義山詩神女生涯元是夢小姑居處本
無郎小姑蔣子文第三妹也楊炯少姨廟碑云虞帝二
妃湘水之波瀾未歇蔣侯三妹青溪之軌跡可尋
䬓䬔
沈佺期有夜泊越州詩云䬓䬔縈海若霹靂耿天吳䬓
䬔蓋指颶風也字書不載此二字
口脂面藥
杜子美臘日詩口脂面藥隨恩澤翠管銀甖下九霄李
嶠文集有謝賜口脂表云青牛帳底未輟罏香朱鳥窗
前新調鉛粉揉之以辛夷甲煎然之以桂火蘭蘇劉禹
錫有代謝賜表云宣奉聖旨賜臣臘日口脂面脂紫雪
紅雪雕奩既開珍藥斯見膏凝雪瑩合液騰芳令狐楚
謝臘日賜口脂紅雪表云雪散凝紅紫之名香膏蘊蘭
麝之氣合自金鼎貯於雕奩其子令狐綯謝紫雪表云
靈膏有瓊液之名仙散擬雪花之狀職當喉舌匪效魯
廟之三緘任在燮調請獻謝莊之六出此可補杜注之
遺
鳳林
水經河水必東歴鳳林北注鳳林山名五巒俱峙杜詩
鳳林戈不息魚海路常難張籍詩鳳林關裏水長流白
草黃榆六十秋邊將皆承主恩澤無人解道取涼州
詩史
宋人以杜子美能以韻語紀時事謂之詩史鄙哉宋人
之見不足以論詩也夫六經各有體易以道隂陽書以
道政事詩以道性情春秋以道名分後世之所謂史者
左記言右記事古之尚書春秋也若詩者其體其旨與
易書春秋判然矣三百篇皆約情合性而歸之道德也
然未嘗有道德性情句也二南者修身齊家其旨也然
其言琴瑟鐘鼓荇菜芣苢夭桃穠李雀角鼠牙何嘗有
修身齊家字耶皆意在言外使人自悟至於變風變雅
尤其含蓄言之者無罪聞之者足以戒如刺淫亂則曰
雝雝鳴鴈旭日始旦不必曰慎莫近前丞相嗔也憫流
民則曰鴻雁于飛哀鳴嗷嗷不必曰千家今有百家存
也傷暴斂則曰維南有箕載翕其舌不必曰哀哀寡婦
誅求盡也叙饑荒則曰牂羊羵首三星在罶不必曰但
有牙齒存可堪皮骨乾也杜詩之含蓄蘊藉者蓋亦多
矣宋人不能學之至於直陳時事類於訕訐乃其下乘
而宋人拾以為已寶又撰出詩史二字以誤後人如詩
可兼史則尚書春秋可以併省又如今俗卦氣歌納甲
歌兼隂陽而道之謂之詩易可乎
軋軋鴉
杜牧登九峰樓詩白頭搔殺倚柱遍歸棹何時軋軋鴉
(注云軋軋鴉棹聲也)
若光嵫景
江淹詩屬我嵫景半賞爾若光初嵫景崦嵫之景若光
若木之光一喻老一喻少也
甘泉歌
秦始皇作驪山陵周廻跨隂盤縣界水背陵障使東西
流運大石於渭北諸民怨之作甘泉之歌云運石甘泉
口渭水不敢流千人唱萬人謳金陵餘石大如塸此歌
見三秦記余編風雅逸編秦以前古歌謠搜括無遺而
乃復遺此刻梓已行不容竄入遂筆於此信乎纂錄之
難周也
寄衣曲
唐長孫左輔寄衣曲云征人去年戍遼水夜得邊書字
盈紙揮刀就燭裁紅綺結作同心達千里君寄邊書書
莫絶妾答同心心自結同心再解心不離書字頻開字
愁滅結成一夜和淚封貯書只在懷袖中莫如書字固
難久願學同心長可同左輔盛唐人詩集亡逸此詩英
華亦不載故謹錄之
高棅選唐詩正聲
五言古詩漢魏而下其響絶矣六朝至初唐止可謂之
半格又曰近體作者本自分曉品者亦能區别高棅選
唐詩正聲首以五言古詩而其所取如陳子昂故人江
北去楊柳春風生李太白去國登兹樓懷歸傷莫秋劉
眘虚滄溟千萬里日夜一孤舟崔曙空色不映水秋聲
多在山皆律也而謂之古詩可乎譬之新寡之文君屢
醮之夏姬美則美矣謂之初笄室女則不可於此有盲
妁取損罐而充完璧以白練而為黃花苟有孱壻必售
其欺高棅之選誠盲妁也近見蘇刻本某公之序乃謂
正聲其格渾其選嚴噫是其孱壻乎
石碣陽鐫額
東臯雜錄云漢碑額多篆身多隸隸多凹篆多凸惟張
平子碑則額與身皆篆也慎按三代鐘鼎文有欵識隠
起而凸曰欵以象陽中陷而凹曰識以象隂刻之印章
則陽文曰朱文隂文曰白文蓋古今金石同一例也劉
禹錫宜城歌云花臺側生樹石碣陽鐫額不見漢碑不
知此句為何說也
盛小叢
樂府詩集有突厥三臺其辭曰鴈門山上鴈初飛馬邑
欄中馬正肥日旰山西逢驛使殷勤南北送征衣乃唐
妓盛小叢詩也傳者失其名
攂鼓
岑參凱歌鳴笳攂鼓擁回軍今本攂作疊非近制啓明
定昏鼓三通曰發攂當用此字俗作擂非攂亦俗字然
差善於擂古樂府官家出遊雷大鼓雷轉作去聲用
寶袜腰綵
袜女人脇衣也隋煬帝詩錦袖淮南舞寶袜楚宫腰盧
照鄰詩倡家寶袜蛟龍被是也或謂起自楊妃出於小
說偽書不可信也崔豹古今註謂之腰綵註引左傳衵
服謂日日近身衣也是春秋之世已有之豈始於唐乎
沈約詩領上蒲桃繡腰中合歡綺謝偃詩細風吹寶袜
輕露濕紅紗
楊素詩文
楊素作柳弘誄云山陽王弼風流長逝潁川荀爽零落
無時修竹夾池永絶梁園之賦長楊應詔無復洛川之
文又嘗以五言詩七百字贈播州刺史薛道衡詞氣穎
拔風韻秀出為一時盛作見文苑英華素本以武功顯
而文藻若此
靺鞨
靺鞨國名古肅慎地也其地産寶石大如巨栗中國謂
之靺鞨文與可朱櫻歌云金衣珍禽弄深樾禁籞朱櫻
斑若纈上幸離宮促薦新藤籃寶籠貂璫發凝霞作丸
珠尚軟油露成津蜜初割君王午坐鼓猗蘭翡翠一盤
紅靺鞨葛魯卿西江月詞云靺鞨斜紅帶柳琉璃漲綠
平橋人間花月見新妖不數江南蘇小恨寄飛花蔌蔌
情隨流水迢迢鯉魚風送木蘭橈廻棹荒雞報曉二公
詩詞皆用靺鞨事人罕知者故詳疏之
荳蔲
杜牧之詩婷婷嫋嫋十三餘荳蔲梢頭二月初劉孟熙
謂本草云荳蔲未開者謂之含胎花言少而娠也其所
引本草是言少而娠非也且牧之詩本詠娼女言其美
而且少未經事人如荳蔲花之未開耳此為風情言非
為求嗣言也若娼而娠人方厭之以為綠葉成隂矣何
事入詠乎
李太白相逢行
太白相逢行云朝騎五花馬謁帝出銀臺秀色誰家子
雲中珠箔開金鞭遥指點玉勒乍遲回夾轂相借問知
從天上来憐腸愁欲斷斜日復相催下車何輕盈飄颻
似落梅嬌羞初解佩語笑共銜杯銜杯暎歌扇似月雲
中見相見不相親不如不相見相見情已深未語可知
心胡為守空閨孤眠愁錦衾錦衾與羅幃纏綿會有時
春風正澹蕩莫雨来何遲願言三青鳥却寄長相思光
景不待人須臾髮成絲壯年不行樂老大徒傷悲持此
道密意無令曠佳期此詩予家藏樂史本最善今本無
憐腸愁欲斷四句他句亦不同數字故備錄之太白號
斗酒百篇而其詩精練若此所以不可及也
梔子同心
梁徐悱妻劉三娘詩兩葉雖為贈交情永未因同心何
處切梔子最關人唐施肩吾雜曲憐時魚得水怨罷商
與參不如山梔子却解結同心韓翃詩㯽榔滿把能消
酒梔子同心好贈人
張正見詠雞
張正見詠雞詩曰蜀郡隨金馬天津應玉衡上句用金
馬碧雞事下句用緯書玉衡星精散為雞事也以無為
有以虚為實影略之句伐材之語非深於詩者孰能為
之嚴滄浪乃云張正見之詩雖多亦奚以為豈知言哉
四言詩自然句
江淹别賦春草碧色春水綠波送君南浦傷如之何取
諸目前不雕琢而自工可謂天然之句他如梁元帝秋
水文波秋雲似羅唐羅昭諫蟋蟀賦美人在何夜影流
波與子佇立徘徊思多抑其次也近世知學六朝初唐
而以餖飣生澁為工漸流于不通有改鶯啼曰鶯呼猿
嘯曰猿唳為士林傳笑安知此趣耶
樂曲名解
古今樂錄云傖歌以一句為一解中國以一章為一解
王僧虔啟曰古曰章今曰解解有多少當是先詩而後
聲詩敘事聲成文必使志盡於詩音盡於曲是以作詩
有豐約制解有多少又諸曲調皆有辭有聲而大曲又
有豔有趍有亂辭者其歌詩也聲者若羊吾夷伊那何
之類也豔在曲之前趍與亂在曲之後亦猶吳聲西曲
前有和後有送也愼按豔在曲之前與吳聲之和若今
之引子趍與亂在曲之後與吳聲之送若今之尾聲羊
吾夷伊那何皆辭之餘音嫋嫋有聲無字雖借字作譜
而無義若今之哩囉嗹唵吽也知此可以讀古樂府矣
杜詩與包佶同意
包佶詩波影倒江楓與杜詩石出倒聽楓葉下同意二
句並工未易優劣也
隂火
易澤中有火素問云澤中有陽燄注陽燄如火烟騰騰
而起於水面者是也蓋澤有陽燄乃山氣通澤山有隂
靄乃澤氣通山文選海賦隂火潛然唐顧况使新羅詩
隂火暝潛燒是也東坡遊金山寺詩云是時江月初生
魄二更月落天深黑江心似有炬火明飛焰照身棲鳥
驚悵然歸卧心莫識非鬼非仙竟何物注引物類相感
志山林藪澤晦明之夜則野火生烟散布如人秉燭其
色青異乎人火劉須溪批云龍也非是坡公西湖詩又
有湖光非鬼亦非仙之句與此可互證
酒龍
陸龜蒙詩花匠礙寒應束手酒龍多病尚垂頭又詠茶
詩思量北海徐劉輩枉向人間號酒龍北海謂孔融徐
邈及劉伶也
青嵐帚
陳陶詠竹詩云青嵐帚亞思君祖綠潤編多憶蔡邕陳
張君祖竹賦青嵐運帚碧空掃烟蔡邕竹贊云綠潤碧
鮮紺文紫錢
唐詩不厭同
唐人詩句不厭雷同絶句尤多試舉其略如忽見陌頭
楊柳色悔教夫壻覓封侯王昌齡春閨怨也而李頎春
閨怨亦云紅粉女兒忩下羞畫眉夫壻隴西頭自怨愁
容長照鏡悔教征戍覓封侯王勃九日詩云九月九日
望鄉臺他席他鄉送客杯人今已厭南中苦鴻雁那從
北地来而盧照鄰九日詩亦云九月九日眺山川歸心
歸望積風烟他鄉共酌金花酒萬里同悲鴻雁天杜牧
邊上聞胡笳詩云何處吹笳薄莫天塞垣高鳥沒狼烟
遊人一聽頭堪白蘇武曾禁十九年胡曾詩云漠漠黃
沙際碧天問人云此是居延停驂一顧猶魂斷蘇武争
消十九年戎昱湘浦曲云虞帝南廵不復還翠娥幽怨
水雲間昨夜月明湘浦宿閨中環珮度空山高駢云帝
舜南廵不復還二妃幽怨水雲間當時珠淚垂多少只
到而今竹尚斑白樂天詩綠浪東西南北水紅闌三百
九十橋劉禹錫云春城三百九十橋夹岸朱樓隔柳條
杜工部詩新春看又過何日是歸年李太白云萬重關
塞斷何日是歸年鶯鶯詩自從銷瘦減容光萬轉千廻
懶下床不為傍人羞不起因郎憔悴却羞郎歐陽詹太
原妓詩自從銷瘦減容光半是思郎半恨郎欲識舊時
雲髻樣開奴床上鏤金箱李賀詠竹云無情有恨何人
見露壓烟籠千萬枝皮日休詠白蓮云無情有恨何人
見月曉風清欲墮時陸龜蒙送棋客詩云滿目山川似
弈棋况當秋鴈正斜飛金門若召楊玄保賭取江東太
守歸溫庭筠觀棋詩云閑對弈秋傾一壺黃羊枰上幾
成都他時謁帝銅池水便賭宣城太守無
簏䔩
唐李郢詩薄雪燕蓊紫燕釵釵垂簏䔩抱香懷一聲歌
罷劉郎醉脫取明金壓繡鞋簏䔩下垂之貎又作䍡&KR2014;
李賀春坊正字劍匣歌挼絲團金懸䍡□其義一也薛
君采語予云
讀書萬卷
杜子美云讀書破萬卷下筆如有神此子美自言其所
得也讀書雖不為作詩設然胷中有萬卷書則筆下自
無一點塵矣近日士夫爭學杜詩不知讀書果曾破萬
卷乎如其未也不過拾離騷之香草丐杜陵之殘膏而
已又嘗記宋宣政間文人稱翟汝文葉夢得汪藻孫覿
四人孫嘗自評曰吾之視浮溪浮溪之視石林各少十
年書石林視翟忠惠亦然識者以為確論今之學文者
果有十年書乎不過抄玉篇之難字效紅勒之軋亂而
已乃反峻其門牆高自標榜必欲脱古人而薄前輩何
異蜉蝣撼大樹乎
吕用之
唐吕用之在維揚日佐高駢專權擅政有商人劉損妻
裴氏有國色用之以隂事搆取損憤惋因成詩三首曰
寶釵分股合無緣魚在深淵日在天得意紫鸞休舞鏡
斷蹤青鳥罷銜錢金杯倒覆難收水玉軫傾欹嬾續絃
從此蘼蕪山下過只應將淚比流泉鸞辭舊伴知何止
鳳得新梧想稱心紅粉尚殘休羃羃白雲將散信沉沉
已休磨琢投溪玉嬾更經營買笑金願作山頭似人石
丈夫衣上淚痕深舊嘗遊處徧尋看覩物傷情死一般
買笑樓前花已謝畫眉忩下月空殘雲歸巫峡音容斷
路隔星河去住難莫道詩成無淚下淚如泉涌亦須乾
詩成吟詠不輟一日晩見一虬髩耆叟行步迅疾眸光
射人揖損曰子哀心有何不平之事損具對之叟夜果
入用之家化形於斗拱之上叱用之曰所取劉氏之妻
併其寶貨速還之否則隨刃落矣用之驚惶夜遣幹事
齎金併裴氏還損損夜移舟去虬鬢亦無蹤跡
集句
亡友安公石嘉州人妙於集句以鱸魚正美不歸去對
瘦馬獨吟眞可哀又請君酌我一斗酒與爾共消萬古
愁又梁間燕子聞長歎(李義山句)樓上花枝笑獨眠(劉長卿)水
國蓮花府(韓翃)雲帆楓樹林(杜工部)又集杜句弔葉叔晦讀
者為之泣下其詩云臨江把臂難再得便與先生成永
訣文章曹植波浪闊死為星辰亦不滅老去新詩誰與
傳男兒性命絶可憐出門轉盼已陳跡妻子山中哭向
天中夜起坐萬感集人生有情淚沾臆鳳凰麒麟安在
哉石田茅屋荒蒼苔君不見空牆日色晩悲風為我從
天來
鏡殿
唐高宗造鏡殿武后意也四壁皆安鏡為白晝秘戲之
需帝一日獨坐其中劉仁軌奏事入驚走下階曰天無
二日土無二王臣見四壁有數天子不祥莫大焉帝立
命剔去后聞之不悅帝崩後復建之楊廉夫詩鏡殿青
春秘戲多玉肌相照影相摩六郎酣戰明空笑隊隊鴛
鴦漾渌波
書貴舊本
觀樂生愛收古書嘗言古書有一種古香可愛余謂此
言末矣古書無訛字轉刻轉訛莫可考證余於滇南見
故家收唐詩紀事抄本甚多近見杭州刻本則十分去
其九矣刻陶淵明集遺季札贊草堂詩餘舊本書坊射
利欲速售減去九十餘首兼多訛字余抄為拾遺辯誤
一卷先太師收唐百家詩皆全集今蘇州刻則每本減
去十之一如張籍集本十二卷今只三四卷又傍取他
人之作入之王維詩取王涯絶句一卷入之詫於人曰
此維之全集以圖速售今王涯絶句一卷在三舍人集
之中將誰欺乎此其大關繫者若一句一字之誤尤多
略舉數條如王渙李夫人歌修嫮穠華銷歇盡修嫮訛
作德所武元衡詩劉琨坐嘯風清塞訛作生苑琨在邊
城則清塞字為是焉得有苑乎杜牧詩長空澹澹沒孤
鴻今妄改作孤鳥沒平仄亦拗矣杜詩七月六日苦炎
蒸俗本蒸作熱紛紛戲蝶過開幔俗本開作閒不知子
美父名閒詩中無閒字邀歡上夜關今俗本作卜夜閒
曾閃朱旗北斗殷妄改殷作閒成何文理前人已辯之
矣劉巨濟收許渾詩湘潭雲盡莫烟出今俗本烟作山
亦是淺人妄改湘水多煙唐詩中流欲暮見湘烟是也
烟字大勝山字李義山詩瑶池宴罷留王母金屋妝成
貯阿嬌俗本作玉桃偷得憐方朔直似小兒語耳陸龜
蒙宮人斜詩草著愁烟似不春俗本作草尉如烟似不
春尤謬小詞如周美成愔愔坊曲人家坊曲妓女所居
俗改曲作陌張仲宗詞東風如許惡俗改如許作妬花
平仄亦失粘孫夫人詞日邊消息空沉沉俗改日作耳
東坡玉如纖手嗅梅花俗改玉如作玉奴其餘不可勝
數也書所以貴舊本者可以訂訛不獨古香可愛而已
弓琱
天順初英廟大獵從官皆戎服弓矢以護蹕應制賦詩
有祭酒劉(某)詩以琱弓為弓琱大學生輕薄者帖詩於
監門云獵羽楊長共友僚琱弓詩倒作弓琱祭酒如今
為酒祭銜官何以達廷朝廣東舉人王佐復上詩於劉
云樂羊終是愧巴西許下惟聞哭習脂豈是先生無好
句弓琱何愧古人詩本為能得司成之喜劉覽之愈怒
其後王佐刻其桐鄉詩具載此首遂大傳其事
石苔可踐
隋王無功詩石苔應可踐叢枝幸易攀清溪歸路直乘
月醉歌還閒詠此詩有疑難者曰石苔之滑踐之豈不
顛余曰非也觀詩中一幸字便得其解蓋言石苔本難
踐幸有叢枝可攀援耳古人用意須三思乃得之謝靈
運詩苔滑誰能步葛弱豈可捫此反其意唐杜審言詩
攀崖踐苔易迷路出花難又順用無功詩意也章後齋
聞予此言所見略同因成一絶云哲匠應機成美錦東
風隨處點春功若求巧出天然處正在時人話柄中
賞梅懸燈
余少年與恒忱二弟賞梅世耕莊懸挂燈於梅枝上賦
詩云疎梅懸高燈照此花下酌只疑梅枝然不覺燈花
落王浚川見而賞之曰此竒事竒句古今未有也近閱
趙德莊眼兒媚詞云黃昏小宴到君家梅粉試春華暗
香素蕊横枝疎影月淡風斜更燒紅燭枝頭挂粉蠟
鬭香奢元宵近也小園先試火樹銀花
京師易春晩
杜審言詩始出鳳凰池京師易春晩竒句也蓋言繁華
之地流景易邁李頎詩好在長安行樂地空令歲月易
蹉跎亦此意耳近刻本改作陽春晩非也幸唐詩品彙
可證余嘗言古書重刻一番差訛一番一苦於人之妄
改二苦於匠之刀誤書所以貴舊本以此
晩唐兩詩𣲖
晚唐之詩分為二𣲖一𣲖學張籍則朱慶餘陳標任蕃
章孝標司空圖項斯其人也一𣲖學賈島則李洞姚合
方干喻鳬周賀九僧其人也其間雖多不越此二𣲖學
乎其中日趨于下其詩不過五言律更無古體五言律
起結皆平平前聮俗語十字一串帶過後聯謂之頸聯
極其用工又忌用事謂之點鬼簿惟搜眼前景而深刻
思之所謂吟成五個字撚斷數莖鬚也余嘗笑之彼之
視詩道也狭矣三百篇皆民間士女所作何嘗撚鬚今
不讀書而徒事苦吟撚斷筋骨亦何益哉晚唐惟韓柳
為大家韓柳之外元白皆自成家餘如李賀孟郊祖騷
宗謝李義山杜牧之學杜甫溫庭筠權德輿學六朝馬
戴李益不墜盛唐風格不可以晩唐目之數君子真豪
傑之士哉彼學張籍賈島者直處裩中之蝨也(二𣲖見張洎集)
(序項斯詩非余之臆說也)
詩用兒字
古詩有用近俗字而不俗者如孫光憲採蓮詩曰菡蓞
香連十頃陂小姑貪戲採蓮遲晩来弄水船頭濕更脱
紅裙裹鴨兒李羣玉釣魚詩曰七尺青竿一丈絲菰蒲
葉裡逐風吹幾回舉手抛芳餌驚起沙灘水鴨兒又贈
琵琶妓詩有曰我見鴛鴦飛水去君還望月苦相思一
雙裙帶同心結早寄黃鶯孤雁兒盧仝新年亦有詩云
新年何事最堪悲病客還聽百舌兒太歲只遊桃李徑
青風肯換歲寒枝
封使君
古傳記言漢宣城郡守封卲一日化為虎食郡民民呼
曰封使君即去不復来其地謠曰莫學封使君生不治
民死食民張禺山詩曰昔日漢使君化虎方食民今日
使君者冠裳而喫人又曰昔日虎使君呼之即慚止今
日虎使君呼之動牙齒又曰昔日虎伏草今日虎坐衙
大則吞人畜小不遺魚蝦或曰此詩太激禺山曰我性
然也余嘗戲之曰東坡嬉笑怒罵皆成詩公詩無嬉笑
但有怒罵耳
袙腹帩頭
段成式漢上題襟集與溫庭筠倡和詩章皆務用僻事
其中一絶云柳雪煙梅隠青樓殘日黃鸝語未休見說
自能裁袙腹不知誰更著帩頭按梁王筠詩詠裁衣有
云裲襠雙心共一抹袙腹兩邊作八撮襻帶雖安不忍
縫開孔裁穿猶未達其曰袙腹者今之裹肚也古樂府
羅敷行云少年見羅敷脫帽著帩頭
塞上梅
唐王建塞上梅詩云塞上路傍一枝梅年年花發黃雲
下昭君已沒漢使回前後征人惟繫馬日夜風吹滿隴
頭還隨流水東西流此花若近長安路九衢年少無攀
處按此詩則塞上斧冰斲雪之地亦有梅花可謂異矣
詳詩之旨以為漢使送昭君時所種抑又異矣而昔人
詠梅花及賦昭君未有引此者特表出之元老滇南楊
文襄公(一清)塞上詩云酒店茶房梅樹無梅無酒無茶
雲外行行白鴈風前陣陣黃沙則地名梅樹蓋亦有因
而王建所賦殆非虚也
鴻嘶猿唳
周賀詩鴻嘶荒壘閉鴻未聞嘶也近日一士夫詩枕上
聞猿唳余弟叙菴戲之曰猿變為鶴矣
袁紹杯
後漢鄭玄傳袁紹總兵冀州遣使要玄大會賓客玄最
後至乃升筵上坐飲酒一斛紹客多豪俊並有才說玄
依方辨對咸出問表莫不嗟服杜詩江上徒逢袁紹杯
公以玄自比為儒而逢世亂也須溪批云如此引袁紹
事不曉噫須溪眯目之言不曉真不曉也王洙注引河
朔飲事尤無干涉不讀萬卷書不能解讀杜詩信哉
元微之唐憲宗挽詞
天寶遺餘事元和盛聖功二兇梟帳下三叛斬都中始
服沙陀虜方吞邏逤戎狼星如要射猶有鼎湖弓二兇
謂楊惠琳李師道傳首京師三叛謂劉闢李錡吳元濟
斬於都市斯亦近詩史矣
嶺南異景
元微之送客遊嶺南一詩頗著異聞其云波心擁樓閣
規外布星辰自注交廣間南極漸高北極淩低規度外
星辰至衆如五曜者皆不在星經今按波心樓閣指蜃
氣規如天文書黃帝使鬭苞授規之規用字亦不苟又
云曙朝霞晱晱海夜火燐燐注云海水夜擊之則光如
火隂火潛然之謂也又云果然皮勝錦吉了語如人果
然猿屬莊子所云腹猶果然是也吉了鳥名秦吉了能
人語又云水面波疑縠山頭虹似雲注虹音近絳
古詩二言至十一言
黃帝彈歌斷竹&KR0146;木飛土逐肉二言之始也詩頌振振
鷺鷺于飛鼓咽咽醉言歸三言之始也鬱陶乎予心顔
厚有忸怩五言之始也詩雅我不敢效我友自逸八言
之始也杜詩男兒生不成名身已老九言也李太白黃
帝鑄鼎於荆山鍊丹砂丹砂成騎龍飛上太清家十言
也東坡詩山中故人應有招我歸来篇十一言也我不
敢效我友自逸亦可作兩句若長吉酒不到劉伶墳上
土八言一句渾全
仙媼
北齊竇泰其母夢風雷暴起電光奪目駭寤而驚汗遂
有娠朞而不産大懼有巫媼曰渡河湔裙産子必易從
之生泰宋胡宿銀河詩猶餘仙媼湔裙水幾見星妃度
韈塵用此事也
劉駕絶句
劉駕晚唐人詩一卷余家舊有之今逸其本嘗記其四
首其一春夜云一别杜陵歸未期祇憑魂夢接親知近
来欲睡渾難睡夜夜夜深聞子規其二秋懷云歲歲干
戈阻路岐望山心切與心違秋来何處開懷抱日日日
斜空醉歸望月云清秋新霽與君同江上高樓倚碧空
酒盡露零賓客散更更更漏月明中晩登成都迎春閣
云朱櫛憑闌眺錦城煙籠萬井二江明香風滿閣花滿
樹樹樹樹頭啼曉鶯詩頗新異聊為筆之近閱司馬才
仲無題二首云香夢依稀逐斷雲桃根渡口惜離分春
愁滿紙無多句句句句中多為君其二肌生香雪步生
蓮一捻腰肢一捻年頻見樽前渾不語心心心在阿誰
邊蓋效之也
樂府誤字
陜西近刻左克明樂府本節郭茂倩樂府詩集誤字尤
多略舉一二如讀曲歌云逋髮不可料憔悴為誰覩欲
知相憶時但看裙帶緩幾許逋髮謂髮之散亂未料理
也逋字下得妙今改作通髮何解也今據郭本正之又
烏棲曲云宜城酘酒今行熟酘酒重釀酒也不知何人
妄改作投泊酘酒熟則有理投泊豈能熟也雖郭本亦
誤按北堂書抄云宜城九醞酒曰酘酒并引此句晉白
紵舞詞羅袿徐轉紅袖揚何承天芳樹曲微飇揚羅袿
皆誤袿作鞋
文選生煙字
宋人小說謂劉禹錫竹枝詞瀼西春水縠文生乃生熟
之生信是文選謝朓詩遠樹曖芊芊生烟紛漠漠亦然
小謝之句實本靈運靈運撰征賦云披宿莽以迷徑覩
生煙而知墟
苜蓿烽
岑參塞上詩苜蓿烽邊逢立春葫蘆河上淚沾巾塞外
無州郡城驛沙漠無際望中惟有烽堠故以烽計程五
烽而當一驛如苜蓿烽白龍烽狼居烽是也三藏西域
記葫蘆河上狹下寬以形名之亦見西域記
陶弼
陶弼宋仁宗時人有詩名仕於兩廣詩絶似晚唐宋文
鑑選其二首虔化縣云暖雪梅花樹晴雷贛石溪出嶺
云天文離卷石人影背含沙其他如僧寺云花露生瓶
水松風落架書早行云照枕殘雞月吹燈落葉風李洞
喻鳬可相伯仲也
唐詩翻三百篇意
唐劉采春詩那年離别日只道往桐廬桐廬人不見今
得廣州書此本詩疏何斯違斯一句其疏云君子既行
王命於彼遠方謂適居此一處今復乃此去更轉遠於
餘方韋蘇州詩春潮帶雨晩來急野渡無人舟自横此
本於詩汎彼柏舟一句其疏云舟載渡物者今不用而
與衆物汎汎然俱流水中喻仁人之不見用其餘尚多
類是三百篇為後世詩人之祖信矣
石榞
杜工部上後園山脚詩石榞遍天下水陸兼浮沉注曰
唐韻榞音原木名沈曰石榞其子如芎藭其皮可以禦
饑時天下荒亂小民轉溝壑水陸並載石榞以充糧也
或曰善本止是原字
白䍌
儲光羲京口題崇上人山亭詩叫叫海鴻聲軒軒江燕
翼寄言清净者閭閻徒白䍌䍌裴畢切缶别名其音與
翼韻不叶或是菩字菩唐韻音蒲北反草也言閭閻民
窮惟白草而已
杜牧之
律詩至晩唐李義山而下惟杜牧之為最宋人評其詩
豪而艷宕而麗於律詩中特寓拗峭以矯時弊信然
漢古詩逸句
庭中有竒樹上有悲鳴蟬泛泛江漢萍飄蕩永無根
青青陵中草傾葉晞朝日陽春被惠澤枝葉可攬結
餓狼食不多飢豹食有餘蝴蝶遊西園莫宿桑樹
間天霜木葉下鴻鴈當南飛(古詩四十餘首文選收其十九首今其遺句見)
(於類書多有之聊錄其一二斷珪缺璧猶勝瓦礫如山也)人遠精神近寤寐夢容光
(無名氏)初秋北風至吹我章華臺浮雲多暮色似從崦嵫
來(同上)石上生菖蒲一寸八九節仙人勸我食令人好顔
色(同上)羈縶繫世網進退維凖繩(江偉)去婦不顧門萎韭不
入園(諸葛孔明)探懷授所歡願醉不顧身(王仲宣)皎月垂素光
玄雲為髣髴(劉公幹)玄景如暎璧繁星如散錦(庾闡)金荆特
作枕紫荆特作床(古歌)爭先非吾事靜照在忘求(王右軍)来
若迅風散逝如歸雲征(李克)翕如翔雲會忽若驚風散(棗腆)
遥看野樹短遠望樵人細(虞騫)黃鳥鳴相追交交弄好音
(古詩)相思心既勞相望脰亦悁(陸彥聲)迅飇翼華盖飄颻若
鴻飛(石崇)玄清渺渺觀浴景出東渟(仙詩)逍遥玄津際轡景
落滄溟(上)
子書傳記語似詩者
美色不同面悲音不共聲(論衡)片玉可以竒奚必待盈尺
(抱朴子)兩江珥其市九橋帶其流(揚雄)生無一日歡死有萬
世名(列子)善御不忘馬善射不忘弓(韓詩外傳)文綉被臺榭菽
粟食鳬鴈(晏子)日日獻玉衣旦旦進玉食(列子)駿馬養外廏
美人充下陳(戰國策)操行有常賢仕宦無常遇(王充)觸露不
掐葵日中不剪韭(古諺)飛鳥號其羣鹿鳴求其友(楚辭注)膏
以肥自&KR2130;翠以羽殃身(蘇秦)薰以香自燒膏以明自煎(陳留)
(老父)良將如收電可見不可追(抱朴子)高不絶山阜跛羊升
其顛深不絶涓流稚子浴其淵(牟子)急行無善步促柱少
和聲(王充)孔子辭廪丘終不盗帶鈎許由讓天下終不利
封侯(淮南)高山尋雲霓深谷肆無景(羊祜疏)南遊罔䆡野北
息沉墨鄉(淮南)日廻而月周時不與人遊(淮南)百里不販樵
千里不販糴(古諺)兩貴不可同兩𫝑不可雙(說苑)女愛不敝
席男歡不盡輪(鬼谷子)御馬不釋策操弓不反檠(家語)鵲巢
知風起獺穴知水生(韓詩外傳)豐屋知名家喬木知舊都(吕覽)
井水無大魚新林無長木(上)餓狼守庖厨餓虎牧牢豚
(仲長統昌言)代馬依北風越鳥翔故巢(吳越春秋)荆山不貴玉鮫
人不貴珠(韓詩外傳)蠧蝝仆柱梁蚊虻走牛羊(新序)青崖若點
黛素湍如委練(羅含湘中記)白沙如霜雪赤岸若朝霞(上)洞
庭對岳陽脩眉鑒明鏡(上)神丘有火穴光景照千里崑
崙有溺水鵝毛不能起(玄中記)日南有野女羣行不見夫
其狀皛且白裸袒無衣襦(唐蒙博物記)蟪蛄鳴於朝寒螀鳴
於夕(風土記秋日)蠅成市於朝蚊成市於夕(夏)煦氣成虹霓
揮袖起風塵(劉郡趙都賦)不寶咫尺玉而愛寸隂旬(司馬法)鼓
聲不過閶鐸聲不過閬(上)鐸以聲自毁膏以明自鑠(淮南)
大江如索帶舟船如鳬雁(郡國志)跣跗被商舄重譯吟詩
書(王充)醴泉有故源嘉禾有舊根白璧不可為容容多
後福(左雄傳)仲尼長東魯大禹出西羌(晉書戴叔鸞傳)明月不妄
映蘭葩豈虚鮮(郭璞)新霽青陽升天光入隙中(佛經)日從蒙
汜出照樹初無影(上)隴坂縈九曲不知高幾里(三秦記)高
樹翳朝雲文禽蔽渌水(應璩)平流鼓怒浪静樹振驚飇
榣木不生危松柏不處卑(國語)遁關不可復亡犴不可再
(淮南)一淵不兩蛟(淮南)兩雄不並棲(三國志)
應眞
晉寧唐池南侍御(琦)從余為詩一日觀禪藻集梁昭明
太子同泰寺浮圖詩云梵世陵空下應真蔽景趨梵世
事則知之矣應真何說也余曰子不觀文選及坡詩乎
文選天台山賦云王喬控鶴以冲天應真飛錫以躡虚
注引百法論曰應真謂羅漢也東坡贈杜介詩曰應真
飛錫過絶澗度雲鳥注亦引文選云云池南檢二書果
然他日謂余曰先生何以精通佛書如此余曰此儒書
引佛書云爾荒誕旁行之書焉暇究之乎
湓浦衣帶
陸魯望寄江州司馬詩湓浦嘗聞似衣帶廬峰見說勝
香爐此二句極工盖用何遜詩湓城俯湓水湓水縈如
帶日夕望高樓耿耿青雲外而注不知引
古詩十九首拾遺
閨中有一婦搗衣寄遠人深夜不安寢杵聲聞四鄰夫
壻從軍久别離無冬春欲寄向何處邊塞多風塵蘭茝
徒芬香無由近君身此古詩十九首之遺也鍾嶸云古
詩凡四十餘首陸機所擬十餘首至梁昭明選十九首
其餘有見於樂府及玉臺新詠者若上山採蘼蕪橘柚
垂華實紅塵蔽天地十五從軍征四坐且莫諠悲與親
友别穆穆清風至蘭若生春陽步出城東門白楊初生
時凡十首皆首尾全近又閱類要及北堂書鈔修文殿
御覽會合叢殘得此首其碎句無首尾者載之於詩話
補遺
搥碎黃鶴樓
李太白過武昌見崔顥黃鶴詩歎服之遂不復作去而
賦金陵鳳凰臺也其事本如此其後禪僧用此事作一
偈云一拳搥碎黃鶴樓一脚踢翻鸚鵡洲眼前有景到
不得崔顥題詩在上頭傍一遊僧亦舉前二句而綴之
曰有意氣時消意氣不風流處也風流又一僧云酒逢
知己藝壓當行元是借此事設辭非太白詩也流傳之
久信以為真宋初有人偽作太白醉後答丁十八詩云
黃鶴高樓已搥碎一首樂史編太白遺詩遂收入之近
日解學士縉有弔太白詩云也曾搥碎黃鶴樓也曾踢
翻鸚鵡洲殆類優伶之語噫太白一何不幸耶
升菴集卷六十
