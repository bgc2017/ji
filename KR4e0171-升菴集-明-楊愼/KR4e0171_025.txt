升菴集卷二十五明楊慎撰
七言古詩
南枝曲
會川五里坡玀玀哨邊有古梅一株婆娑蔭映形
如曲盖封蘚斑駮文如篆籀盖數百年物也予平
生所見梅樹此為冠絶惜乎生於窮山絶域而不
得高人韵士之賞也玩歎之餘作此曲焉
我渡烟江來瘴國毒草嵐叢愁箐黑忽見新梅粲路傍
幽秀古豔空林色絶世獨立誰相憐解鞍藉草坐梅邊
芬蒀香韵風能逓綽約仙姿月與傳根地錦苔迷蟻縫
樹杪黃昏搖鳥夢飄英點綴似留人顧影徘徊若相送
焦桐椽竹亦何心中郎一見兩知音誰謂南枝無北道
願譜金徽播玉琴
水峽驛觀瀑布泉行
水峽羣山日月昏飛泉百道接江門猶龍近迓晴虹掛
似馬遥看疋練奔懸紳瀑布屏風疊砯崖轉石青天折
三千尺下直難量十二崿流承不絶(見水經註)煙騫霧捲滴
珠槽靄净嵐沉冷玉膏莊周虚說黿梁險枚叟空誇鷺
磧濤一從流戍辭巴蜀幾廻于役行荒服百丈頻經水
峽牽孤燈慣向江門宿纖蘿不動月明天彷彿桃源擬
問仙滄溟有氣張圓㡠銀漢無聲瀉直弦山水清輝如
可樂已覺蟠胸飽丘壑乘興聊賡太白篇知音莫笑徐
凝惡
九厓草堂歌為督學余公賦
君不見九江之地匡廬山山人匡俗廬其間往時曾讀
支曇賦夢想神遊不可攀又不見東林梵宇金銀寺蓮
社松門清且麗陶劉宗雷有遺跡錦苔不識遠公記奇
甸靈區迥異常傍行敷落那能當生賢下瑞在英俊物
華天寶呈文章潯陽曾寓李太白芙蓉峯前寄行宅舂
金戛玉詩百篇九江秀色可攬結九厓先生儒之英含
章秀發元氣精錦心萬卷汲脩綆霜蹄千里邁遥程朅
來邂逅滇之麓訪我廻谿與深谷往年曾枉瓊瑶書什
襲珍藏昕夕讀暇日示我草堂圖平林窈窕還崎嶇知
公袖中有東海藻鏡流洪九𣲖紓巖廊登拜在朝夕肯
放鴻罾許龍蟄銷䰟悁脰金馬門日望東南遠山碧
贈張生一鵬歸涪江并柬太宰松泉夏公
嘉君新自涪州至袖有松泉經歲字江潭憔悴采離騷
丘壑風流閒啟事西忩剪燭話巴山空谷跫音一解顔
何日陶潛三徑就追隨范蠡五湖間
宿金沙江
往年曾向嘉陵宿驛樓東畔闌干曲江聲徹夜攪離愁
月色中天照幽獨豈意飄零瘴海頭嘉陵回首轉悠悠
江聲月色那堪說腸斷金沙萬里樓
寶慶相
詠史彌遠也楊鐡崖有此篇余讀之恨其深文隠
語不足以誅姦䛕且捨彌遠而傍罪余天錫梁成
大與趙葵諺所謂無奈冬瓜何捉著瓠子磨也重
賦此首
寶慶相臣大商賈不販海貨販宋主晝化飛燕啄皇孫
夜駕老蟾嬪月母(彌遠表裡楊后遂有三思之寵有作樂府詠雲以譏之云往來與月為儔)
(舒卷和天也蔽)四十一年富且融格天偃月將無同老死牖下
猶未艾生䰟歸來稱鬼雄君不見井研諫臣鄧若水一
疏彈姦澹菴比拾星漏曦非良史續宋綱目者誰子
毛女引
雌鼇架濤擎海贔秦橋遠見扶桑翠徐福樓船去不還
江壁俄傳蒼水使椒煙蘭霧卷衣人化作烏騅一炬塵
老龍鱗下毛衣女獨坐蓮峯閱幾秦
高嶢曉發過滇
碧雞關頭月上霞高嶢海色分人家茭塘眠柳猶藏鴉
雙雙柔櫓聲啞啞船尾風輕浪不花轉盼已届滇之涯
古歌寄盧思邵(二首)
我所思兮在石湖欲往從之無輕艫晨朝遠望盡平蕪
美人贈我白象籖何以報之蒼玉銛路遠莫致倚煩厭
何為懷憂心出澘
我所思兮在筆溪欲往從之無輕輗夙昔夢見烟水迷
美人贈我文錦帶何以報之砑光貝路遠莫致倚蕉萃
何為懷憂心惋憒
送周世寧進士歸楚
周郎同榜復同庚瓊樹風流四座傾薇省爭傳八义賦
杏園都重數車聲鳴珮曉隨鵷鷺簉望雲春隔鳳皇城
素衣應染緇塵久燕鴈荆鴻幾回首秋後蕭林轉北風
煙中五兩隨南斗東南今已靜風塵舵鼓漁燈夜問津
楓林日出明丹葉瓜步潮來沒白蘋銅堤折柳驚霜早
赤壁吹簫見月新艤舟停榜鄖西沚展愛高堂承燕喜
梅花索笑侍斑衣椒酒揚芳稱玉匜少年何事獨遲回
枕藉離騷紉蘭芷相思早訂相見期勿使佳人娟娟隔
湘水
冬晴三章寄彭幸菴
冬晴連月歲欲闌北陸脩景廻南巒行人喜舞農人歡
負耒杖策各自返過涉不愁溪水寒
岷山白日多光輝清江微霧雪霰稀魚龍不蟄鴻鴈飛
塞上將軍未解甲城南思婦夜縫衣
岸梅春動江不波玉顔粲粲回銕柯璚洲霜晚繁香多
吁嗟二物堪贈遠如此迢逓關山何
香霧髓歌
余得巨柑於江陽形如北方瓶梨不忍食之携至
榮昌清夜與冷漢池夜話漢池不飲乃出是柑剖
之味亦異恒品漢池曰昔廖明略晚登坡門飲以
蜜雲龍飲茗遂為嘉話珂也晚登公門此亦公之
蜜雲龍也請以坡詩香霧噀人及陸天隨星髓未
彫之句合而名之曰香霧髓仍出鵝硯棗心筆屬
予作此歌云
君不見東坡先生蜜雲龍緘藏遠自朝雲峯宛丘淮海
四學士分江貯月初啟封乂不見升菴老人香霧髓獅
頭瑞柑萍實比香霧噀人星髓開錫以嘉名漢池始龍
團獅柑各有神江陽玉局共稱珍若把西湖比西子從
來佳茗似佳人君才十倍廖明略姑射風姿昆玉脚蘭
舟菱唱朝陽詩閒情止酒淵明作黑頭醳䣮早歸来枕
谷棲丘步紫苔王陽廻車九折坂楚筵辭醴三休臺玄
言亹亹懷坡老清夜沉沉同絶倒燭淚融成兩鳳凰仙
蹤迥寄三青鳥酒酣邀我賦短歌楚頌亭前芳思多像
置伯夷真不翅才盡江淹其奈何
觀汝南王玉磬碑引
汝南帝子真天人冰壺玉樹凌風塵心源早契空門地
意象遠寄荒岑濱步折峯頭翠肌草直登萬頃層霞杪
金鞭九馬蒼煙叢霓旌千騎紅雲島伐石何人得磬襄
豐碑擊作聲琳瑯鳳凰毛羽落丹穴蛟龍文采蟠銀潢
山圖郡乘收難采波瀾東逝星辰改眼見雙林成古丘
誰問君王仙跡留可憐南浦西山外猶有鳴鸞歌舞樓
芳蘭引(霸薰香草名見范子訃然胡䋲亦香草見楚辭)
廣莫風中小歲春百昌未吐蘭芽新柔芸都荔元同節
園柳宫梅且後塵南國美人東家子若英華彩苕榮比
蕙樓菌閣起江邊綠葉紫莖羅戶裡崇佩朝充翡翠囊
温湯夜浴鴛鴦水博山爐中百和香虎蒲龍棗及都梁
流雪廻風縈洛藹横煙斜霧裊秦芳曾聞有酒布蘭生
復有雅曲猗蘭名願分明燭徐吾影来媚國香燕姞情
升菴集卷二十五
