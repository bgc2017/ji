升菴集卷八明楊慎撰
柳池施翁墓銘
仕奚必膴歸以逸有子且孫願之畢壽周天甲逾其一
曰耉終命卜逢吉天望地藏返其室
萬松張處士墓銘
家于黃産于楚樟湖麋胥之宇系尚書徵信譜京兆尹
實厥祖貽孫謀光胤祚翁甫生早失怙在弱齡知慕古
尋師資出庭戶負笈箧歴環堵務内觀&KR1205;科舉爰辭師
歸省母儒之業隠之侶山熒芿澤沉&KR0008;醉僎筵咢仙塢
嬪於李嗣賢諝銅墨耀荆蘭舞耄八袠衍叶數觀化辰
三月五夢告期形返土德福箕仁夀魯子乂孫綿且縷
千窀京萬松渚銘幽宫刻華嶁
南津黃君峻卿墓銘
黃胤之先自楚而蜀遠哉逴簡肅尚書亢宗光國聲濯
濯之子之生天骨早竒丱已卓如覂駕材駒齒千里八
麗駁良玉不琱山玄水蒼渠追琢豁落峯岠振古尚友
鄙齷齪有不當意拂衣振手笑一握壮遊足跡秦晉齊
魯凌嶮确悲歌激烈弔古戰場窮鸞朔酒酣耳熱高談
霏雪驚貫雹朅來維桑懸鶉乾螢厭朴學寧能雌伏秤
薪數炊刈藜穱張圖開局南津之涯玩瀺灂壮心未耗
歌咢調笑略細慤昃離頽景鼓缶絃絲混商龣希往達
人遥興輕舉道有倬改業夷澹沆瀣夕飡正陽欶朝露
溘及忽乎何適夢岱嶽影徂物化泡影流電奔星約今
古一貉脩叕得失奚足較蕨山世阡峯環巒障抱鷟鸑
桓楹豐碑封塋松柏蔚如削以為君宫壙睪填鬲固且
確魂乎歸徕勿南勿北返堂幄辭以誄君刻之剞&KR2683;石
以樂後百千齡烈風淫雨毋摧剥
黃母聶太夫人墓誌銘
太夫人氏曰聶系出楚麻城移居蜀樂至父新以明經
授黃梅尉調定海咸著仁惠母陳孺人有賢行定海公
為國子生時孺人夢鸞鳥入室遂育太夫人性仁慈明
淑儉勤敬慎弗好侈靡少日儀範莊重儼具閫則定海
公孺人異之比黃簡肅公初登進士尹龍陽張太夫人
卒太夫人来嬪焉恭順宜家規度倫肅制費不蓄贏餘
以恩御下張夫人遺女及子㠐方襁褓夫人煦濡手撫
憫然常恐傷病滯下瀕危納懷中經月鼻創痛楚吻為
&KR2820;之嘗舟次俄傳劫寇至家衆驚逸獨夫人保負㠐以
無恐事舅姑誠孝篤至如劉夫人卒致情喪葬其相公
事封君尚書南莊公禮盡敬順属舅氏已大耄病倚牀
席湯藥膳羞慰安省定務先意導適舅氏常曰新婦孝
他日耀吾宗矣簡肅公弟珮早卒婦馮寡居夫人禮之
事從柔巽意常弗欲先繼而馮卒幼子巖與女偕稚愛
同已出翊以成立巖就學成名女歸左參議射洪楊儀
幼弟瑊常訓撫至長授室為邑庠學員正德中逆閹瑾
矯詔厲法以箝戕士類簡肅公回翔藩臬遇代輒去夫
人徐戒行省徒簡乘宿具芻糧旅出入罔識見偵事者
問有達官家来竟莫識也在榆林因簡肅公封上寘璠
偽檄中多發瑾惡迹激瑾怒誣邏者已載道公日待命
于庭太夫人聞之申戒密令治装徐不為動幸屢脫駭
機危阱亦天也在官廨謙損敦約常取粞雜藿為食紉
緝敝裳躬織擘蚤暮辛劬至榮封夫人老弗易故自牽
絲至槐衮四十載得夙夜在公終身無内慮至祭祀賓
客物備豐腆粢盛器皿非經展視不以獻宴享亦然歲
時君外亦躬贊禴祀又樂施周急南都有鄉人隕于旅
資其孥使還食饑衣寒而助瘞内外遠邇待夫人而濟
者若柯人貧女子多取育擇善配歸之曾見窶人於戶
外掠資物去太夫人憐之不言且禁人無問其仁厚之
德類如此壬午公逝後命諸子耕學文業以紹先志恒
舉先世忠厚積德為訓最惡輕囂之習曰吾欲汝曹如
萬石君家不願如王謝也以家政付㠐諭崋峯行必敬
兄弗爾雖孝於我我不悦也崋既學教之加嚴日視行
為夜考習業崋舉壬辰進士歲庚子將之任守松江拜
堂下命之曰兒好居官勿吾慮然容聲戚崋視太夫人
之戚也伏泣不能去太夫人力勉之至松乃遂嬰疾五
月解官歸復拜堂下太夫人曰兒松劇郡難綰兒歸甚
喜然吾亦欲汝歸甚樂則又謂崋曰去兹夏吾状元婿
偕汝姊来夀我今兹辰也喜汝歸寧得峯兒亦歸邪時
峯方待選銓部及峯歸太夫人又甚樂居無幾感疾則
又謂崋曰汝可迎汝二姊来崋又迎姊于射洪于新都
二女咸来寧太夫人疾頓廖又甚樂居無何疾又作於
五月六日為太夫人生辰呼崋兄弟與諸孫至几下曰
吾老汝輩皆在吾無遺恨然吾見飲酒多過驕傲敗德
汝戒之戒之惟先德之思自是不復言矣癸夘五月七
日申刻卒于内寝庠士周槩稽何衆論述太夫人行為
狀請于當道於是御史大夫廵撫東阜劉公侍御廵按
静齋石公䟽略曰故尚書黃某遺妻某封某者蚤閑婦
道晩樹母儀敦儉朴以化鄕閭恤孤寒而濟婣黨兹焉
考終宜加祭葬之典上命禮部諭祭工部開壙仍給喪
禮異數也一時中外咸謂太夫人荷承天眷典禮備隆
足徵德報云太夫人生于成化壬辰享年七十二初封
孺人加恭人今封夫人子三長㠐選貢國子生次崋知
府致仕次峯廕補國子生女二長適國子生同邑王錦
次適慎孫男若槐官生若桂若松若楫若梅俱庠生若
杞若榛孫女一曾孫男遺澤遺愛遺安曾孫女五尚幼
卜以嘉靖甲辰九月十六日合葬于簡肅公舊阡土橋
山之陽慎先君與簡肅公少為道義交慎早忝通家之
子中年辱授室焉知家乘世德及太夫人之懿範為詳
乃按狀而叙之系以銘曰柔明婉敇閍範早飭女德之
特兮祭養交力宗祊是職婦道之則兮孫子燕翼家聲
四國母儀之式兮七袠壽陟福履既億三報之食兮封
塋植植榮庇窀堲千齡之極兮宫保橋稷過軨咸軾視
此貞刻兮
贈御史中和處士陳君配孺人謝氏合葬碑銘
陳氏之先自楚而滇儒行醫名光遠以延五葉蟬聮百
五十年繁祉老夀夀獨也天中和處士棋野逸賢非此
其身耀在嗣傳生膺綸綍沒歸茂阡百歲同穴恩庇壤
泉卧牛之岡西山之顛有㳙瀺灂有峯谸眠勒辭樂石
過者式輇
明故文林郎樂齋譙公太孺人楊氏合葬銘
粤稽内譜華腴甲族紛以衆兮&KR0008;畺易場訛譜贗諜亦
已閧兮充國之譙千禩族居吾蜀鳳兮樂菴隠君鋤色
銷聲玄理洞兮非此其身在其子孫榮亦重兮龍門精
廬鸞綍貤恩服則衷兮齊夀合德百歲歸居耀塴賵兮
靈陶鍥銘封阡贈埏佇贔虹兮
姨母黃淑人墓誌銘
吾姨母瀘州衛昭勇將軍松潘右參將蒼雪韓公恩配
淑人黃氏臨終顧命二子曰得吾三姊子狀元楊慎銘
吾墓吾則心死矣是時慎以罪戍越在滇隂音驛不達
葬後十年乃以戎役過瀘始拜弔于家表弟指揮使適
甫州學生述甫以遺言告慎出貞隠飛霞君所制狀属
慎銘乃據狀述其大者淑人為雲貴提學副使眉山黃
公明善之女姊妹五人長適眉州引禮熊瑋次適長夀
御史周蕃次為吾母次為淑人次適香河丞崇慶萬衡
淑人諱惠端字莊閨以成化辛夘三月五日生于京師
之太學歸嬪于韓實乙巳歲既歸無幾時即主家政於
時囊装奩且甚弄内宗咸羡其無驕蒼雪乃翁石穏公
時在下僚有羅織索贓者倉卒不能應淑人即傾笥畀
之内宗咸難之石穏解權家居事舅姑滫糒極豐偵知
其脱簮珥服飾舅姑亦難之矣盖淑人之懿行立德自
于歸時已然四十餘年上事尊嫜及叔姑妯娌以逮從
子男女宗族尊卑内外黨戚凡婚媾變故寒暄朝夕種
種事綜理斬斬若有司郡朝然以相宗子之責為賢宗
婦最蒼雪公立家綱整肅每戒嗃嘻之吝耆僕不容綌
絺以見嘗以嗣艱淑人為置一妾御見之夕蒼雪以其
更衣之駛遂還之故家法為蜀中所稱實淑人相助之
力也家廟時祀尤敬且如禮至晩年衰眊猶不廢焉推
原其自外祖黃公夫人徐氏姆教深矣姨母嗣育孔艱
幾殀幾殰僅存一女桂卿儲姪子恒甫為嗣忽得異夢
神告以隂德當有後庚午之歲年已不惑是歲膺誥封
而二子適生即適甫述甫也咸以為積善之證云桂卿
嫁為指揮僉事王承唐妻孫允濟允灝大臯大阜女孫
大縏卒以嘉靖乙酉十二月二十日葬以丙戌十二月
十二日墓在方山回峯之戊辰岡去祖及總兵塋皆咫
尺合竁于蒼雪公禮也銘曰維列祖黃宿儒之英大有
時名而家範夙成姻連之賢聞于列城豈獨簮裾為榮
且盈淑人之懿女士之行無忝所生既夀而康全歸九
京内宗遺範視比桓楹誰其銘之慎也彌甥
亡妻王安人墓誌銘
安人姓王氏父禮部主事諱溥母朱氏王世為龍州宣
撫司人禮部公早年能以才名起其地繼以科第望其
族令完縣有治行在儀曹多文藻大獲鑒譽於丘文莊
公一時名輩咸願交之家君尤與為莫逆遂結㛰姻之
好安人許聘予實在兒齒未幾何喪其父凴棺號踊絶
者數弔者哀哽贊其至性時五歲也年二十一来歸予
于新都每嘆不逮事先太夫人黃對予常嗚咽流涕既
至京拜尊嫜後克脩婦職繼太夫人喻曰是善事我順
於娣姒情如同産惎予女弟二人紉績組紃如未字日
癸酉太夫人喪從予還家途行凡四月郵寓無障弗得
躬奠朝夕每正几正室拜餕其旁如生禮至家三年哀
哭如一日服除北上因子耕耕殤哀傷成疾無月離床
閾丁丑予滿初命被恩綸受安人封以疾滯踰年未得
冠帔見廟是冬予在告歸安人自幸得見其母心切喜
至家疾少愈然未去藥餌也忽晨興告予曰妾夢不美
恐不得久侍君子也又曰聞長者言女病忌生後妾生
辰在五月二十七日今越矣予怪其言曲為寬譬然自
此日沉滯以及危殆呼予與訣時適報客至安人猶曰
遠親在門不可以慢君必出應之言已不復出聲少姑
太孺人蔣問所欲言張頥揚指而已至夕乃絶七月七
日也享年僅三十二悲乎悼矣安人生為孤女終鮮兄
弟而孝敬出于天性為婦十二年勤生儉用以佐理有
家待下有恩予或時督過侍媵亟為解釋之令節家宴
未嘗著重綵内親或謂曰家世禄身命婦何苦自約對
曰數衣則敝敝必製新恐其殄靡非所以稱君子之清
範也聞者三嘆其言安人數孕不育恩恩者副室之子
也彌月母亡安人以為己子鞠而翼之過於所生人以
為難嗚呼天胡為殱我良配乎生相憐死相捐予情曷
為其有已邪於其葬也誌以告哀是歲為有明正德戊
寅十月一日銘曰龍門之阡恩波之淵中有封塋蔚何
芊芊婦其從姑既安且堅妥如千年予銘可傳予悲不
可鐫
孝友後華李子玉讄
前渠藩伯謂慎曰嵩亡兄崑字子玉者實嵩受學師也
根道核秇鈎河擿洛崇古刊今謝華啟秀雖綴時義力
去陳言多祖止齋之鴻裁效龍川之駿發守恒者縱脰
而詫知音者擊節而賞謂拾一第如摘髭矣文增命違
竟以齎志天性孝友痛母氏早世每春雨覆壤霜辰掃
松拍張擗踊如袒括日見者為雪涕事嚴君色難之餘
早李新冰首醑甘胏千里必致親未嘗不入口也後應
貢有勸令就選學官又謂且留止試京闈子玉曰吾非
薄冷官不為亦非舍畿解不取垂白在堂一弟繫官于
遠誰與就無方之養昔人不以三公博一日吾寧捐百
年以冀一日乎竟從依親之例歸與弟同試于汴弟升
而已沉欣然曰弟得之即吾得之也同留汴久之先歸
為拜慶酬賓具弟赴禮部又偕北上弟官京師十餘年
時單騎省之雖竺寒酷暑不避也其孝且友如此年五
十六不禄自述一篇滔滔千百言與弟永訣窀穸之日
送者無不讃其生而哀其死門生議曰靖節貞曜有初
請私諡曰孝友前渠公篤倫尤也手述其行略属走紀
之以附于樂隠公之岡側追為之讄曰天之生材實艱
而成之又艱文運之關而時命亦關也往古中寰才富
命慳如後華者亦多其班高車一雋而九頑良馬半豆
而十藖載在簡册丹青罔刪徵友弟之高義䀌肉好之
觖環爰徵讄於逸史弔谸青於空山將鐉鎪於楹石招
毅魄兮庶還
貞靖李君阡讃
乾行有終曰貞正直共好曰靖爰私諡之顯揚實公是
之默定誨人遺矩蔡蓍長民流藇衡鏡徵官師之尸祝
著秦蜀之謠詠早醳紱以辭榮載褰裳而頥性紹兩馮
之清聲戛二陶之玄韻樂石泉兮幽冷隠蒼碧兮峭倩
歌嗟来兮返眞誦歸去兮委命悵生芻兮空谷悲漬絮
兮遥迥揭豐碑兮鍥辭昭桑梓兮景行
宋宜人銘詩
懿惟宜人宋姓名家父友母王設悦辰嘉中秋前夕生
稟婺華端慧静莊閨範自遐歸逢其良樂隠君伉輔翊
夫子孝敬姑嫜躬操㸑餁丙夜不遑二親大悦怡怡相
將與更三十毁瘠終喪周恤姻黨何有何亡不以富窶
而判炎凉凛秋寒朔手自澼絖以先姘媵劬勞悉忘嘉
靖乙酉寝疾終堂得年五袠葬之連岡既有賢嗣英蜚
名揚恩贈有奭幽穸寵光孝哉賢嗣寒泉思長爰鍥翠
珉用昭便房
升菴集卷八
