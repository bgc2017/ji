升菴集卷二明楊慎撰
丁丑封事
奏為請駕還宫事近者車駕北出都門百里之外經日
未還臣等聞之躑躅驚惕皇皇無依先期一日道路相
傳有此消息莫究來歴不知虛實臣等竊料陛下聖明
必無此事道路所言或是虛傳故不敢輒以風聞上瀆
天聽今者百官不奉朝夕四門不納敷奏輔臣遠追於
郊卿寺列次於門居而不知其忽行行而不知其所止
則是道路所傳者非虛而聖心之欲為此行者非一日
矣臣嘗聞之君人者無輕舉無妄動非無事之遊故設
兵而後出幄稱警而後踐墀張幄而後登輿清道而後
奉引遮迾而後轉轂静室而後息駕若輕舉妄動非事
而遊則必有意外之悔今皇天所付之中國在陛下祖
宗所傳之神器在陛下兩宫之孝養在陛下臣民之覆
庇在陛下奈之何其不重且慎也夫以匹夫之微適百
里之外尚且囊衣裘以禦寒暑佩弓刀以防盗賊陛下
暴衣露蓋櫛風沐雨曾不顧惜此臣等之所未解也中
外意向陛下非不知臺諫章疏陛下非不覽然而必欲
堅為此行者豈謂邊境有山川之美物產之饒軍容之
盛田獵之樂乎臣等謂此逆旅之觀非崇高之所事也
又豈謂敵騎侵犯我疆埸寇掠我人畜宜耀我威武以
飭我防守乎臣等謂此將帥之責非警蹕之所親也今
舍崇高之極而為逆旅之觀去警蹕之嚴而身將帥之
責偏聽生姦獨任成亂未之察乎古之聖人舉事必謀
於衆陛下試集臣民於前問之一人則一人以為不可
行矣問之百人則百人以為不可行矣問之千人億萬
人則千人億萬人以為不可行矣陛下初謀此行畿内
連月大雨濘道及車駕至止昌平京城盡日大風揚塵
此非偶然蓋天心仁愛陛下欲留止其行也人言縱不
足聽天意昭然不可信乎況水潦灾傷正在當年糧儲
軍器不如往日萬一偵騎乘虛惡氛卒至如去年白楊
口之舉是以逸豫之衆臨不測之地以無名之出當強
寇之鋒其不可不預為之慮也審矣鑒之往古周穆王
窮海遠遊致有祁招之箴漢武帝深夜微行致有逆旅
之辱觀之昭代則土木之變近在巳巳未及百年也當
時尚賴中國之運荷宗社之靈用謀臣之策空府庫之
財竭邊廩之積僅克以濟然其所損亦不少矣稽之前
事既如彼驗之巳已又如此陛下聖明其不可不深為
之念也審矣臣等待罪史官直書時事以垂久遠其職
分也後之視今亦猶今之視昔與其令後世觀之以為
今日之譏孰若今日止之以揚後世之休乎故不敢避
鈇鉞為陛下陳之伏望聖明俯從輿情早還宫闕保泰
山四維之安垂史册千年之譽實社稷無疆之慶也豈
惟臣等之幸哉
古文參同契序
參同契為丹經之祖然考隋唐經籍志皆不載其目惟
神仙傳云魏伯陽上虞人通貫詩律文辭贍博修真養
志約周易作參同契徐氏景休箋註桓帝時以授同郡
淳于叔通因行于世五代之時蜀永康道士彭曉分為
九十章以應火候之九轉餘鼎器歌一篇以應真鉛之
得一其說穿鑿且非魏公之本意也其書散亂衡決後
之讀者不知孰為經孰為註亦不知孰為魏孰為徐與
淳于自彭始矣朱子作考異及解亦據彭本元俞玉吾
所註又據朱本玉吾欲分三言四言五言各為一類而
未果蓋亦知其錯亂而非魏公之初文然均之未有定
據爾余嘗觀張平叔悟真篇云叔通授學魏伯陽留為
萬古丹經王余意平叔猶及見古文訪求多年未之有
獲近晤洪雅楊卭崍憲副云南方有掘地得石函中有
古文參同契魏伯陽所著上中下三篇叙一篇徐景休
箋註亦三篇後叙一篇淳于叔通補遺三相類上下二
篇後叙一篇合為十一篇蓋未經後人妄紊也亟借錄
之未幾有人自吳中來則有刻本乃妄云苦思精索一
旦豁然若有神悟離章錯簡霧釋冰融其說既以自欺
又以欺人甚矣及觀其書之別叙又云有人自會稽來
貽以善本古文一出諸偽盡正一葉半簡之間其情巳
見亦可謂掩耳盗鈴藏頭露足矣誠可笑也余既喜古
文之復出而得見朱子之所未見為千古之一快乃序
而藏之嗚呼東漢古文存于世者幾希此書如斷圭復
完缺璧再合誠可珍哉若夫形似之言譬況之說或流
而為房中或認以為爐火使人隕命亡身傾貲蕩產成
者萬無一二而陷者十之八九班固有言神仙者所以
全性命之真而無求於外者也聊以盪意平心同大化
之域而無怵惕於胷中然而或者專以是為務則怪迂
之文彌以益多非聖人之所以教也旨哉斯言輒併及
之
周官音詁序
左傳浮誇誣誕之祖也大儒韓子乃服膺而刻心末學
後生皆心維而口誦以其文采之煒燿也周禮瀆亂不
經之書也前人論之詳矣其中多奇字古音蓋劉歆受
學於揚雄其訓纂之遺有在於是者存而論之固可以
補天禄校文之缺為召陵公乘之裨矣其書不用於科
舉不列於學官幸未經學究金根之謬改麻沙俗字之訛
刊亦古典之巋然靈光也顧未有表出之者亦學山一
簣之虧吹劎一吷之缺乎余觀先鄭後鄭之同異相角
杜氏干氏之可否相將孔穎達則會粹四家陸德明又
並刻衆切如開武庫五兵隨所用之似張錦機百綵惟
其取者乃手錄之為周官音詁一編以為鉤玄提要之
助羣居終日為之賢乎未能免俗聊復爾耳唶夫銀鉤
乍閱亥豕成羣璗櫛行披焉烏盈貫於戲&KR0008;矣庶有豸
乎青衿桐子錦帶先程或采下葑於朝聞副墨之子洛
誦之孫亦將取飛蟲於宵肄若夫逃儒叛聖者以六經
為註脚倦學願息者謂忘言為妙筌或以示伊寧不嗤
我然心面不同亦更笑也
石鼓文序
石鼓今在太學其文為章十總六百五十七言可模索
者僅三十餘字鼓旁刻宋潘迪氏音訓一碑二百年前
物也惜夫遺文墜字無慮近百載考唐人古文苑此文
特軋卷首裒錄年歴遠在音訓之先然迪所遺墜者此
仍缺如也薛尚功鄭樵二家各有音釋與古文苑所載
大抵相出入文無補綴義鮮發明三家之外見其全文
者或寡矣好古者以為深慊又迪所訓釋君子員員邋
邋員斿二句牽合紕謬重堪嗤鄙原古人書字下句之
首承上句之末文同者但作二點更不複書此易見爾
迪既誤讀君子員員邋邋員斿遂復臆釋云員員衆多
貌邋邋旌旗搖動貌此豈特文法大戾書例亦大昧矣
君子員員成何訓詁邋邋員斿成何語言不知妄作乃
所謂郢書燕說者也一隅若此餘奚取哉慎昔受業於
李文正先生暇日語慎曰爾為石鼓文矣乎則舉潘薛
鄭三家者對先生曰否我猶及見東坡之本也篆籀特
全音釋兼具諸家斯下矣然本隻存將恐久而遂失之
也當為繼絶表微手書上石又作歌一首蓋丹書未竟
而先生棄後學矣去今又將六年追惟耳言未墜手跡
莫續天固愛寶奈斯文何敢以先生舊本屬善書者錄
為一卷音釋一卷今文一卷韋應物退之蘇子瞻歌三
首唐愚士古詩一首先生歌一首附之卷尾藏之齋閣
以無忘先生之教云
山海經後序
左傳曰昔夏氏之方有德也遠方圖物貢金九牧鑄鼎
象物百物而為之備使民知神姦入山林不逢不若魑
魅魍魎莫能逢之此山海經之所由始也神禹既錫玄
圭以成水功遂受舜禪以家天下於是乎收九牧之金
以鑄鼎鼎之象則取遠方之圖山之奇水之奇草之奇
木之奇禽之奇獸之奇說其形著其生別其性分其類
其神奇殊彙駭世驚聽者或見或聞或恒有或時有或
不必有皆一一書焉蓋其經而可守者具在禹貢奇而
不法者則備在九鼎九鼎既成以觀萬國同彼象而魏
之日使耳而目之脱輶軒之使重譯之貢續有呈焉固
以為恒而不怪矣此聖王明民牖俗之意也夏后氏之
世雖曰尚忠而文反過于成周太史終古藏古今之圖
至桀焚黃圖終古乃抱之以歸殷又史官孔甲于黃帝
姚姒盤盂之銘皆緝之以為書則九鼎之圖其傳固出
于終古孔甲之流也謂之曰山海圖其文則謂之山海
經至秦而九鼎亡獨圖與經存晉陶潛詩流觀山海圖
阮氏七錄有張僧繇山海圖可證已今則經存而圖亡
後人因其義例而推廣之益以秦漢郡縣地名故讀者
疑信相牉信者直以為禹益所著既迷其元而疑者遂
斥為後人贋作詭譔抑亦軋矣漢劉歆七略所上其文
古矣晉郭璞注釋所序其說奇矣此書之傳二子之功
與但其著作之源後學或忽故著其說附之筴尾
水經序
漢桑欽水經舊錄凡三卷紀天下諸水首河終斥江凡
一百十有一曰出曰過曰逕曰合曰分曰屈曰注曰入
此其八例也而水道如指掌矣又紀禹貢山水澤地所
在凡六十以為卷終限華夷判疆域利灌溉通輓運具
考是焉蓋不刊典也故以經名有宋陳振孫者獨評其
為未精審遂啓疑於後人謂河源一派漢使終不能窮
九河故道淤塞無稽欽所記徧域中豈必一一皆信也
余竊以其說為不然昔在陶唐水失其行神禹平之史
官紀其濬導之績於是乎禹貢作焉厥後好事者因禹
跡之廣旁及異域圻壤悉載淑詭畢陳於是乎山海經
作焉原欽此志蓋祖述禹貢而憲章山海者也職方王
會之遺圖溝洫河渠之雜志輶車觀風之赴告謠俗聞
見之傳信其不為無稽之籍可知巳豈必地至方問而
後筆哉以余嘗所經歴驗之自吾西蜀至北都水浮荆
楚陸走秦趙經且萬餘里名川支川問津者無慮此書
之十二徵往所載與今所見無至泰忤用是例其未經
者雖天下可知也謂其為未精審者無乃厚誣與夫禹
貢者聖人作之聖人訂之然其間如東滙澤為彭蠡東
迤北會為滙傳者摘其為紀者之誤至於山海經之牴
牾多有之而學者猶不廢也則此書顧不足為禹貢之
義疏山海之補逸乎乃獨久湮於肆篋者亦由知者鮮爾
余近得之惜其紙敝墨曚乃重為校輯止存欽之本文
若酈氏注衍為四十卷厭其枝蔓太緐頗無關涉首注
河水二字汎用佛經怪誕之說幾數千言亦贅已今之
史傳類文引用例稱為道元水經遂使欽之用心與其
名姓俱泯焉誠可嘅夫亦猶習禮者汰儀禮而反任曲
禮之傳為經說春秋者不知據經以按傳而反因傳以
疑經皆貴諷說而賤本始是末師而非往古可重嘅者
類此故特去之而詳著其說焉嗚呼得吾說而通之不
獨可以讀水經也已
轉注古音略序
周官保氏六書終於轉注其訓曰一字數音必展轉注
釋而後可知虞典謂之和聲樂書謂之比音小學家曰
動静字音訓詁以定之曰讀作某若於戲讀作嗚呼也
曰引證以擬之曰某讀若云徐邈讀王肅讀是也毛詩
楚辭悉謂之叶韻其實不越保氏轉注之義耳易注疏
云賁有七音實始發其例宋吳才老作韻補始有成編
旁通曲貫上下千載朱晦翁詩傳楚辭考訂盡從其說
魏鶴山論易經傳皆韻詳著于師友雅言學者雖稍知
崈誦而猶謂叶韻自叶韻轉注自轉注是猶知二五而
不知十也余自舞象之年究竟六書不敢貪古人之成
編為不肖之捷徑尤復根盤節解條分葉貫間亦有晦
於古而始發於今謬於昔乃有正於後故知思不厭精
索不厭深也古人恒言音義得其音斯得其義矣以之
讀奥篇隠帙渙若冰釋炳若日燭又以所粹參之古人
成編褫其煩重補其遺漏庶無蹈於雷同兼有益於諷說
乃作轉注古音略大抵詳於經典而略於文集詳于周
漢而略于晉以下也惟彼文人用韻或苟以流便其辭
而於義於古實無當如沈約之雌霓是巳又奚足以為
據邪今之所采必於經有裨必於古有考扶微學廣異
義是之取焉非徒以逞博&KR0146;累卷帙而巳方今古學大昭
當有見而好之者不必求子雲於後世也
檀弓叢訓序
楊慎曰醫有四術神聖工巧予欲借之以喻文矣易之
文神詩書春秋聖也檀弓三傳考工記工矣莊列九流
而下其巧有差復以檀弓斠諸明高赤德又羣工中都
料匠也予謂檀弓可孤行而每病訓之者未能犁然有
當于人之心也經猶招也訓有射也一人射招或中或
否未若衆人射之中之多也若鄭康成之簡奥或以三
字而括經文之數十字蓋寡而不可益也亦傳注之神
已孔穎達之明備或即經之一言而衍為百十言蓋多
而不可省也亦疏義之聖巳賀陸黃吳補緝昈列亦各
殫述者之心工巳陳騤謝枋得二家批評亦稍窺作者
之天巧巳澔乎曷其没矣茲訓也於諸家擷其英華紀
載之蒙發焉於二家昭其甄藻修辭之階循焉叢之不
亦可乎雖其嘿傳妙筌恧乎子休與子玄至於旁搜幽
蕆累味集珍何遽不若咸陽之懸金淮南之鴻寶哉
六書索隠序
慎自志學之年巳嗜六書之藝枕籍說文以為折衷迨
今四十餘年矣其遠求近取旁搜曲證說文而上則有
大禹&KR1174;嶁之碑周宣岐陽之鼓吕氏考古圖宣和博古
圖郭忠恕汗簡薛尚功鼎韻古文也說文而下則吕忱
字林顧野王玉篇陸法言集韻唐玄度九經字樣張參
五經文字徐鉉係傳林罕小說張有復古編黃公紹韻
會鄭樵周伯温楊桓戴侗趙古則于六書皆有論著悉
繙討之又嘗受業西涯李文正公友太原喬公希大永
嘉林生應龍亦以斯藝相取文正公少愛周伯溫篆形
之茂美肆筆斆之晩乃覺其解詁多背說文有誤後學
欲犁正之而未暇也太原公嘗集諸家之篆以韻分之
而無所升汰林生亦著通雅逸古編博矣而無所裁定
謫居多暇乃取說文所遺諸家所長師友所聞心思所
得彙梓成編以古文籕為主若小篆則舊籍巳著予得
而略也若形之同解之複而不删者必有刊補也書成
名之曰六書索隠以韻收者俾易繙耳遂申前說序而
系之曰伏羲觀圖畫卦文字生焉虞舜依律和聲音韻
出焉神皇聖帝君師萬禩垂此二教至周公出文則制
六書詩則訓六義郁乎備矣古之名儒大賢降而騷人
墨客未有不通此者也秦之吏人猶能誦爰歴滂喜漢
世童子無不通急就凢將至後漢許叔重著說文十四
篇五百四十部本蒼頡之篇九千三百五十三字則秦
篆之全其所載古文三百九十六籕文一百四十五軒
周之跡猶有存者重文或體六百二十二則上有孔子
說楚莊王說韓非說左氏說下有淮南王說司馬相如
說董仲舒說衛宏說揚雄說京房說劉歆說杜林說賈
逵說桑欽傅毅說官溥說譚長說王育說尹彤說張林
說黃顥說周盛說逮安說歐陽僑說甯嚴說爰禮說徐
廵說莊都說咸宗古人不雜臆見可謂有功小學矣自
程元岑之隸史游之章鍾繇之行楷出而字日訛梁大
同中顧野王著玉篇凢一萬二千七百七十九字以小
楷書寫籕古十訛其九巳自可憾唐上元中南國一妄
處士孫強又增加俗字如竹尚少為笋昇高山為杪此
乃童兒之見俳優之嬉何足以汚竹素也其間名為此
字學者若李陽冰則戾古誑俗陸德明則從俗訛音吾
無取焉宋則郭忠恕之雅楊桓之博張有之精吳才老
通其音讀黃公紹泝其源委若鄭樵則師心妄駁戴侗
則肆手影撰又字學之不幸也元猶有熊朋来趙古則
窺班得䏿擷英尋實何物周伯温者聞見既陋經術不
通類撼樹之蜉蝣似篆沙之蝸蚓字學之重不幸又十
倍于戴與鄭矣今日此學景廢響絶談性命者不過剿
程朱之&KR1636;魄工文辭者止于拾史漢之贅牙示以形聲
孳乳質以蒼雅林統反不若秦時刀筆之吏漢代竒觚
之童而何以望古人之宫牆哉慎為此感欲以古文籕
書為祖許氏說文為宗而諸家之說之長分注其下以
衰老之年精力不逮且圖籍散失徧閱不能乃拔其精
華存其要領以為此卷深于六書者試欽玩之知其會
同發揮乎古人而非雷同剿說于諸家矣所收之字幸
勿厭其少可以成文定象砭俗復古矣所注之義幸勿
厭其繁可以詁經正史訂子滙集矣或覽之曰是則藝
矣其如道何答之曰藝即道也夫子之性道不離乎文
章子貢未之合一耳司馬子長愈益昧此作孔子世家
乃曰晩而嘉易韋編三絶其以孔子為揚子雲以易為
太玄而詩書春秋為甘泉四賦邪子雲若悟此則藏心美
根豈出于雕蟲篆刻何必悔其少作乎必以玄為極致
而識字為非則吾夫子從心之年亦何嘗屏撤詩書焚
棄春秋而後為不踰矩哉書成并識此于卷首吾黨有
喜高論而厭下學者聆余斯言其必喙咈而心俞矣夫
宣和書譜序
宋宣和中君臣冥盱于豫樂而文具粉飾乎太平故篆
鼎銘鍾法帖名畫坌集于汴京而麕載于御府其欵識
形式則有宣和博古圖贉躞摠目則有宣和書畫譜玩
物溺心固螙政之炯戒而考古資識又游藝之不廢也
晉代宫閣名魏王花木記尚有傳焉而况是乎蚩尤之
兵也夏桀之瓦也祖龍之長城也煬帝之運河也當日
之梗階後代之利用矣博古圖南國監有刻本而此書
雖中秘亦缺余得之于亡友許吉士稚仁轉寫一帙冀
傳無絶云
補名賓異號錄序
史記云孔子數稱介山子而不著姓名豈隠而不彰乎
抑當世則彰而世遠則隠乎若論語所載長沮桀溺楚
狂晨門荷蓧荷蕢皆不得其姓名而因事號之也戰國
策秦惠王時有寒泉子注云秦處士之號抑亦介山之
流乎若甘茂號樗里子范蠡自稱鴟夷子計然自號海
濱漁父此固後人别號之所昉乎别號之稱唐人猶未
數數然至宋則人人有之或人兼數號討尋實艱于時
有名賓錄異號錄臨文開卷亦便簡閱今其書不傳暇
日乃為補之比之圍棋握槊之譜稍有益焉曾記弘治
中泰陵乙夜觀經注以養心吳氏名字下問於館閣徧
閱載籍竟不知也使異號名賓之書尚存則執之以對
不為愈乎
分隸同構序
自蒼頡沮誦而下科斗鳥迹以還為八分為楷隸其變
夠矣說文訓纂字止九千玉篇龍龕至億萬異體别構
俗創訛音實繁其文焉暇日搜諸字書合于六書而又
叶于八法得什一於千百振體要於碎煩名曰分隸同
構嗚呼上谷之翮未覩鴻蹤曇&KR1619;之鵝空傳贗本隸古
以定通今以行時乎會當有變薑芽之手元和之脚明
之存乎其人知貽笑大方之家庶用詒小子之造爾
風雅逸篇序
風雅逸篇錄中古先秦歌詩也楚鳳魯麟風之逸也堯
衢舜薰雅之逸也載在方冊矣曷以名之逸外三百篇
皆逸也粤稽魯論兩引逸詩侈止兩韵約僅五言後素
昭文何遠興仁聖咨賢焉賢啓聖焉于是乎取之以此
其存槩彼其餘豈必無主文譎諫之旨民彝物理之訓
哉唶夫世遠籍湮不能舉其全也然其餘句散見諸書
若大戴禮若春秋内外傳若汲冡沉文若諸子璅語網
羅放失綴合叢殘尚多有之吐珠於澤誰能不含聖喆
所遺而後人拾以為已寶兹類之謂乎孔子曰詩三百
又曰誦詩三百墨子曰誦詩三百絃詩三百歌詩三百
舞詩三百司馬遷曰古詩三千餘篇孔子刪之為三百
篇由前言之則太師所職數止此由後言之則今所存
十一千百耳自逸詩外若因事造歌異裁别體若貍首
鷖誦蠶蠏龍蛇後代詞人刻意莫迨其宛轉附物怊悵
切情盖不啻驚心動魄一字千金而巳若是者雖多所
軼沒而謹其遺者稡之亦奚啻足為更僕之誦哉故錄
首黃帝彈歌至伯夷薇歌為第一卷錄琴操歌謠詞曲
三十一篇為第二卷錄石鼓詩十章為第三卷錄逸詩
篇名斷章存者十篇有句亡篇名者四十四條為第四
卷錄經傳所載孔子歌辭及諸執事涉孔子者廿四篇
為五卷錄魯衛齊晉鄭宋吳趙成徐秦楚君臣民庶婦
女胥靡俳優雜歌謳操曲誦祝相曲為第六卷第七卷
錄古諺古語古言鄙諺鄙語野語俗語故語民語不恭
之語百五十條為第八卷錄荀卿成相雜辭三章佹詩
一章附蘇秦上秦王詩為九卷錄葛天氏八闋訖于詩
延滌角有篇目逸其詞存其名義為風雅逸篇十卷終
焉錄成有過而問者誦之曰子知富翁好古者乎&KR1356;鼎
匜&KR2218;珍厥穿穴圖籍繪障貨彼罅裂罄已懷資受市魁
嗤子所為嗜古辭者將無類兹吹吷之吟則穿穴也糟
粕之拾則罅裂也心力之玩則罄而資依託之售則受
若嗤請刊落之其尚有盈辭予投筆而起負序以謝曰
然業已成予不忍廢也子之言予不敢忘則書之以終
䇲
五言律祖序
夫仰觀星階則兩兩相比頫玩卦畫則八八相聯盖太
極判而兩儀分六律出而四聲具豈伊人力實由天成
驗厥物情可識詩律矣五言肇于風雅儷律起于漢京
遊女行露已見半章孺子滄浪亦有全曲是五言起于
成周也北風南枝方隅不惑紅粉素手彩色相宣是儷
律本于西漢也豈得云切響浮聲興于梁代平頭上尾
創自唐年乎近日雕龍名家凌雲鴻筆尋濫觴于景雲
垂拱之上著先鞭於延清必簡之前遠取宋齊梁陳徑
造陰何沈范顧於先律未有别編慎犀渠歲暇隃麋日
親乃取六朝儷篇題為五言律祖泝龍舟於落葉遵鳳
輅以椎輪華琱極摯本質叵踰矣今之論詞曲者曰套
數小令各有體套數可以倣小令之嚴小令不可入套
數之諢論字學者曰分隸篆籀各有師分隸可以從篆
籀之古篆籀不可雜分隸之波例之詩律曷云異旃如
曰不然請俟來哲
選詩外編序
予彙次選詩外編分為九卷凡二百若干首反復觀之
因有所興起遂序以發其義曰詩自黃初正始之後謝
客以排章偶句倡于永嘉隠侯以切響浮聲傳於永明
操觚輇才靡然從之雖蕭綂所收齊梁之間固己有不
純於古法者是編起漢迄梁皆選之棄餘北朝陳隋則選
所未及詳其旨趣究其體裁世代相沿風流日下填括音
節漸成律體盖緣情綺靡之說勝而温柔敦厚之意荒矣
大雅君子宜無所取然以藝論之杜陵詩宗也固已賞夫
人之清新俊逸而戒後生之指點流傳乃知六代之作其旨
趣雖不足以影響大雅而其體裁實景雲垂拱之先驅
天寶開元之濫觴也獨可少此乎哉若夫考時風之淳
漓分作者之高下則君子或有取焉是亦可以觀矣
選詩拾遺序
漢代之音可以則魏代之音可以誦江左之音可以觀
雖則流例參差散偶昈分音節尺度粲如也有唐諸子
效法於斯取材於斯昧者顧或尊唐而卑六代是以枝
笑幹從潘非淵也而可乎哉余觀漢志蓺文隋志經籍
跡班班而目睽睽徒見其名未覩其書每一披臨輒三
太息此非有秦焚之厄漢挾之禁也直由好者亡幾致
流傳靡餘惜哉方宋集文苑英華日篇籍自具也陋儒
不足論大雅乃謹唐人而略先世遂使古調聲閴往體
景滅悲夫梁代築臺之選唐人梵龕之編操觚所珍懸
諸日月伐柯取則炳於丹雘矣二集所略予得而收之
為選之外編又網羅放失綴合叢殘積以歲月復盈卷
帙稍分時代别定詮次仍以選詩拾遺題其目嗚呼昔
之遺軼可重悲惜者業已莫可追及幸頗存者宜無諼
矣其諸君子亦有樂於此者歟
唐絶增竒序
予嘗品唐人之詩樂府本效古體而意反近絶句本自
近體而意實遠欲求風雅之㑂佛者莫如絶句唐人之
所偏長獨至而後人力追莫嗣者也擅場則王江寧驂
乘則李彰明偏美則劉中山遺響則杜樊川少陵雖號
大家不能兼善一則拘乎對偶二則汩于典故拘則未
成之律詩而非絶體汩則儒生之書袋而乏性情故觀
其全集自錦城絲管之外咸無譏焉近世有愛而忘其
醜者專取而效之惑矣昔賢彙編唐絶者洪邁混沌無
擇珉玉未彰章澗兩泉盛行今世既未發覆於莊語仍
復添足於謝箋其餘若伯弜伯謙柯氏高氏得則有矣
失亦半之屏居多暇詮擇其尤諸家膾炙不復雷同前
人遺珠兹則綴拾以唐詩增竒為標題以神妙能雜分
卷帙逃虚町廬聊以自娛跪石之吟下車者誰與
羣公四六序
滇雲僻在萬里其士夫皆江南播移楚蜀流寓其地高
燥無梅雨之潤絶蟫蠧之缺故藏書亦可久焉慎執戟
其地垂三十載壬辰之春於葉榆書肆以海貝二百索
購得羣公四六古刻乃宋人所集不知名氏自甲至癸
凡十卷其人則首王初寮至蔣子禮五十五人啟凡四
百六十五首嗚呼四六之文於文為末品也昌黎病其
衰䬃柳子以為駢拇然自唐初以逮宋季飛翰騰尺争
能競工觀此集所載若王梅溪胡邦衡王民瞻任元受
趙莊叔張安國胡仲仁陳止齋皆一時忠節道學之臣
鴻藻景鑠之士其英聲直氣見于偶麗絺繪之中直可
與陸宣公奏議上下相映奚可以文章末品少之昔蘇
文忠公稱孔明出師二表與伊訓說命表裏豈屑屑於
聱牙詰屈哉大中丞百川張公腹笥既富手校尤勤乃
取弋於飛蟲下問於采菲因出舊藏装池新帙并序所
得之由以廣古賢之跡傳諸四方亦文獻之盛事乎
清音競秀詩卷序
蟠峯李子子安銜使于蜀東阜劉子作詩贈之狷齋謝
子繼之東谷敖子三之初亭程子四之耄予不敏五之
屬而和名又若柯首稡以成什乃孟冬廿日會于凌雲
之清音競秀兩亭臨睨久之且邀予篆題予即以二亭
名名卷蟠峯子曰義曷取乎噫山水之清音無幾耳巖
壑之競秀無幾耳與夫喙鳴之善也疇類之合也猶之
山水巖壑也亦無幾耳子行萬里閱人多矣所為詠歎
緘藏者僅是所為留連徙倚者僅是兹可曰無擇敹乎
率是道也於學術辨其真贗於朋從分其鳳鷙於尚友
師其峻特於剸務審其義命可以禔身可以大畜可以
樂羣可以同人畜之大者德之崇也人之同者業之廣
也推是說也雖終身行之可也奚翅為山水詩辭指哉
耄予不敏題以為清音競秀詩卷序
書品序
書有以品名者鍾嶸詩品庾肩吾書品是也二子皆梁
人其稱名也同其遣辭也類旹代則然非相假㦻也詩
品以三品品詩書品以九品品書何區别之精而用志
之勤乎或言書與詩均蓺而書又非詩比謬矣古者君
子之於物也無所苟而巳矣曲工小技罔不致其極焉
故曰傳兵論劍與道同符今人不及古人而高談欺世
乃曰吾道在心六經猶贅也于此號于人曰作字欲好
即為放心趨簡安陋者靡然从之是蒼籀上世道巳喪
矣不曰道器形神也離道語器棄形而存神也故曰齊
匠之斵輪綿駒之擫籥先王之道有在於是矧夫進於
六蓺流乎君子宜無苟也苟于物將苟于道吾所為感
其感云其云也嗚呼又焉得真知其解者而竟吾云乎
譚苑醍醐序
醍醐者鍊酥之綦晶佛氏借之以喻性也吾借之以名
吾譚苑也夫從乳出酪從酪出酥從生酥出熟酥從熟
酥出醍醐猶之精義以入神非一蹴之力也學道其可
以忘言乎語理其可以遺物乎故儒之學有博有約佛
之教有頓有漸故曰多聞則守之以約多見則守之以
卓寡聞則無約也寡見則無卓也佛之說曰必有實際
而後真空實則擾長河為酥酪空則納須彌于芥子以
吾道而瓦合外道一也以外道而印證吾道一也譚云
苑云徒說云乎哉醍云醐云徒味云乎哉
丹鉛别錄序
葛稚川云余抄掇衆書撮其精要用功少而所收多思
不煩而所見博或謂予曰流無源則乾條離株則悴吾恐
玉屑盈車不如全璧洪答曰泳圖流者採珠而捐蚌登
荆山者拾玉而棄石余之抄略譬猶摘孔翠之藻羽脱
犀象之角牙矣王融云余少好抄書老而彌篤雖遇見
瞥觀皆即疏記後重覽省歡情益深習與性成不覺筆
倦慎執鞭古昔頗合軌葛王自束髮以来手所抄集帙
成踰百卷計越千其有意見偶所發明聊擇其菁華百
分以為丹鉛别錄享敝帚以千金緘燕石以什襲雖取
大方之笑且為小道之觀知不可乎
滇候記序
遠遊子曰千里不同風百里不同雷日月之隂徑寸而
移雨暘之地隔壟而分兹其細也太明太蒙之野戴斗
戴日之域或日中而無影或深暝而見旭或銜燭龍以
為照或煑羊脾而巳曙山川之隔閡氣候之不齊其極
也是以有測景之圭有書雲之臺有相風之&KR0008;有候風
之津海有星占河有括象以此知其不齊矣故曰不出
戸知天下天下誠難以不出戶知也非躬閱之其載籍
夫九丘之書志九州之異也失而不傳周處作九州風
土記宗懍作荆楚歲時記至於巴蜀異志嶺表異錄皆
是物也余流放滇越温暑毒草之地尠過從晤言之適
幽憂而屏居流離而閱時感其異候有殊中土輒籍而
記之豈欲妄意古人乎他日冀萬一釋其棘矜歸于氓
甽焚枯酌醴班荆坐茅與擊壤之老聚沙之童晨夕話
之亦可以代博奕矣
四川總誌序
予嘗讀左太冲賦蜀都云江漢炳靈世載其英蔚若相
如皭若君平王褒韡韡而秀發揚雄含章而挺生自漢
而下文章之盛無出于四子矣然豈徒四海考儁游談
為譽哉文之傳事之傳也去今千七百年而談漢事如
昨日繄四子之文也文乎文乎其可諼乎若夫陳子昂
懸文宗之正鵠李太白曜風雅之絶麟東坡雄辨則孟
氏之鋒距邵菴詩律比漢廷之老吏繼炳靈而躡蹤感
掞藻而騁轡與為多矣况子安少陵薄遊徧乎三巴石
湖放翁篇詠洎于百濮其原本山川極命草木亦楚材
晉用秦渠韓利矣先君子在館閣日嘗取袁說友所著
成都文類李光所編固陵文類及成都丙丁兩記輿地
紀勝一書上下旁搜左右采獲欲纂為蜀文獻志而未
果也悼手澤之如新悵往志之未紹罪謫南裔十有八
年辛丑之春值捧戎檄暫過故都大中丞東阜劉公禮
聘舊史氏玉壘王君舜卿方洲楊君實卿編錄全志而
謬以秇文一局委之慎乃檢故簏探行箧參之近志復
采諸家擇其菁華禠其煩重拾其遺逸翦彼稂稗支郡
列邑各以乘上又得漢太守樊敏碑于蘆山漢孝廉柳
莊敏碑于黔江文無銷訛刻猶古剞東阜公喜曰漢碑
之傳于今中原亦掃跡矣乃今得兹于遠邦不謂斯舉
之獲乎唐宋以下遺文墜翰駢出横陳實緐有昈乃博
選而約載之為卷尚盈七十中間凡名宦遊士篇詠關
于蜀者載之若蜀人作僅一篇傳者非關于蜀亦得載
焉用程篁墩新安之文獻志例也諸家全集如杜與蘇
盛行於世者祇載百一從吕成公文鑑例也同時年近
諸大老之作皆不敢錄以避去取之嫌循海虞吳敏德
文章辨體例也開局于静居寺宋方二公祠始事以八
月乙夘日竣事以九月甲申自角匝軫廿八日以畢食
時而成既愧劉安之捷懸金以市又乏吕覽之精乃屬
鄉進士劉大昌周遜校正而付之梓人昔漢代文治興
之者文翁禮殿之圖後世建學倣焉七十子之名馬遷
之立傳徵焉當時號為西南齊魯岷峨洙泗文之有關
于道若此文翁之功不可誣也繼文翁而作者今之阜
翁歟獨愧慎華顛白紛舊植荒落不足以揚四子之芬
而成一邦之史也恕其不敏補其未備尚有冀吾黨之
助焉
升菴集卷二
