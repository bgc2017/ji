升菴集卷三明楊慎撰
大理府志序
大理滇西繁雄郡也緣洱水出罷谷為西南巨瞻浸蒼
山像靈鷲為西南巨鎮而襟帶而巖險而物華而人英
又裒然育燁然縟犁然有當於中州之奥區卓乎無謝
於南溟之奇甸焉嘗稽之往籍緯書云神農地過日月
之表則日表骨利月表青丘滇池比之猶為邇封陸終
為黃帝之所娶若水為顓頊之所生產里為湯亳之貢
國濮人為武牧之征隊載籍昭然可以覆視奚待常頞
為通道始而唐蒙為開郡先乎昔之郡乘方志事状行
紀若韋臯徐雲虔若竇滂若樊綽若韋齊休若陳隠之
所著雖曰昈列實則錄存書亡若勝國之李景山昭代
之王景常籍㢧具存然或失之誤或失之略山河若柯
戒而以一經行盡之幅員數千里而以二卷帙約之原
本山川有恧其能說極命草木無裨於多識矣柱史温
泉郝公按部駐郡繙舊志而病之乃徵議於督學憲使
默泉吳公參相龍山沈公僉憲膠峰安公板令於太守
龜厓蔡公二守小溪王公禮謁給諫弘山楊公荆守侍
御中溪李公二公家本郡人官舊史氏多識前代之載
且諳土著之詳於是攄懷舊之蓄念發思古之幽情立
創新例大增舊文閱數月而新志成集二美而卷帙合
時則龜厓公政成化流之暇宅生居方之餘也而古蹟
英躔琳宫寶地表昔賢之遺愛供騷人之景物者一一
鼎新之賁飾之輪之奐之詠之榜之不翅柳吳興之蘋
洲謝宣城之疉嶂矣其為新志之助不亦多乎慎也恩
譴裔土流戍滇隂紫城蒼麓夙嘗授館僦廛香界㻁岑
昔饒解鞍横枕乃以首簡屬之孱毫非敢曰僭杜征南
之先固願附張京兆之後云爾
劒州志序
志流别于史九丘先于六籍地象傚于河圖雖迂怪弗
稽實志初也至禹貢職方則大備矣劒以山形名州人
皇乘祗車出谷口秦宓謂即劎道之谷泝其世正際九
丘而岷山之精上為井絡見河圖文實今井絡關劎首
區也奚待禹貢職方始著梁益哉三代以還劍代為要
害地唐為節度雄鎮領縣有八棋布於環三四百里内
連城擊柝相聞也今登高望之歴歴在目迨國朝劒獨
遠於宸極最為蕞陋四境相距千里遼絶二百里而遥
始得縣一百里而遥得驛三十里而遥得郵繁雄昔如
彼也荒陋今如此也豈獨時運則然抑亦王化有遠邇
與官其地陋其土窳其政者往往是也武緣李白夫璧
來守是邦獨事振厲希古良牧拓城池奠廬井立鄉社
新學宫祀鄉賢表名宦公館郵置皆鼎新之勞以身先
教以身率劎之士久為荒解至是有褎然舉者始也余
徵其政於聞既而北征路貫劎門又徵之於見白夫出
其所修劍志繙之又徵予耳目之有徵焉其土俗民風
炳如也將無望於嗣守者與斷碑殘碣遺文墜什拾于
奥突荒甃者又裒聚此卷若與景陽子厚之銘少陵謫
仙之詠競其英爽過其地者覩其山川若生色焉斯州
也可無斯志夫白夫請余序在正德巳夘成之歲則嘉
靖甲申時白夫巳還秩去劍云
雲南鄉試錄序
聖天子嗣大歷服之十九年實惟閏之一章入庚子蔀
首粤當三物賓興期雲南巡按御史某申令甲嚴法癸
葺試&KR0034;昺文軌業爰飭其故期不愆于素乃以布政司
某司調按察司某司監郡大夫若支郡大夫邑郎官洎
流末官咸慎選精遴昈局䇐事㒺弗虔學官某輩若干
人應聘以届㒺弗共闔滇之校四十有二入彀之士二
千有奇皆提學副使某所㫸擇也先長夏回星淖渪湛
&KR3344;及初商應律啟&KR2593;升陽乃甲子鏁院御史&KR2130;蕭衆曰
矢公矢慎乃違此二矢昕有如日暝有如燭乃臚唱諸
士而試之戊辰一之辛未二之甲戌三之題則紬簡刺
之卷則分經閱之公簾以内司試者鐍之夋夋如也鰓
鰓如也公簾以外司調司監者分職之魚魚如也雅雅
如也御史又實臨内外而綱維之翼翼如也井井如也
拔簡其試之中得&KR1354;人鍥雕其文之優廿首為雲南庚
子科鄉試以獻某濫竽授簡拜手颺言曰大道散而有
六經六經散而有諸子諸子之是非取裁於六經六經
之刪修折衷乎聖道三代而上道見於事業而流衍于
文章三代以還道寓於文章而不純於事業故鄉舉里
選取其事業矣敷奏明揚取其文章也兩漢以經術對
策取士六朝以品薦詞華甄人隋合南北始有科舉最
盛於唐增光於宋而其得人之效視三代&KR0008;矣我太祖
高皇帝重奬天衷再造人極掃前朝之晦盲否塞復三
代之醇固惇龐日而月之星而辰之彝而倫之文而章
之君師之道兼隆仁聖之事畢矣嘗伏讀科舉之詔矣
易用程子傳朱子本義書從夏氏蔡氏兩傳詩采漢牋
暨集傳春秋本三傳兼胡氏禮記則古註疏與陳澔集
說裁訂自淵衷參采乎諸儒使孔孟復生亦無異論也
又嘗觀先正首科之題辭矣曰初場在通經而明禮次
場在通古而贍辭末場在通今而知務上之涵養乾知
大始下之承順坤作成物菁莪棫樸之化梓材多士之
興良有以也丹青既久而渝神化亦窮以變厥今士習
何如哉其高者凌虛厲空師心去跡厭觀理之煩貪居
敬之約漸近清談遂流禪學矣卑焉者則掇拾叢殘誦
貫&KR1636;魄陳陳相因辭不辯心紛紛競錄問則呿口此何
異瞍矇誦詩閽寺傳令乎窮高者既如彼卑淪者又如
此視漢唐諸儒且恧焉況三代之英乎聖祖制舉之美
意舉賢求士之良規豈端使之然哉今皇上遠述唐虞
近法聖祖屢下明詔銳意作新文必宗經必法古必崇
雅必黜浮菁莪之詩梓材之書復作于今日收濟濟之
士迓穆穆之衡行嫓于古先諸士乎沐薰濡化提耳命
面是千年之期而一朝之遇也況爾滇雲聖祖嘗有諭
言曰氣厚風和君子道行之所爾諸士子生其鄉邦久
佩謨訓矣一人之身且有新吾三日之士尚有刮目矧
曰涵泳已百七十載濟濟數三五六經諸士勖哉今日
之滇雲非昔日之滇雲矣勖哉不以一第自滿而以三
代之英自獻某也願徼榮靈假於諸士子僭書以俟
雲貴鄉試錄後序
粤嘉靖甲午秋雲貴大比登賢書成某也當後錄以終
義則臨文盱衡而贊曰唶蔚矣哉滇之文乎其士之修
辭崇古齊軌中州近則有唱第于臚句魁選于春官者
矣茲舉也一一焉彬彬焉限于額計而弗獲兼登者尚
繁有士蔚矣哉滇之文乎恒言目滇曰遐域某也竊載
稽古滇域非遐也青陽黃軒之封壤也黑水玄禹之導
跡也逮德下衰靡莫據鬼方擾矣建武葉榆氏郡永平
蘭津開路德又下衰而鐵橋阻玉斧畫矣跡是以論非
德盛而流光化行而服遠乎故曰地過日月之表誠登
三咸五之盛跡也我太祖高皇帝德隆黃夏業懋炎漢
以世運輪衍之實五帝之黃也三王之夏也漢又不足
言也滇之啟閉合分足徵之矣不然何黃夏啟而殷周
閉兩漢合而唐宋分乎故滇文之蔚也實彰聖代文治
之廣矣大矣況漸漬以百六十年之育養哉今皇仁聖以
文致太平明詔於文體三致意焉士生兹時沐浴涵泳
能無嘅然矣乎詩曰思皇多士生此王國王國克生維
周之楨子諸士詎以遐自畫乎奚足以文為鞶帨之藻
也飾羽之畫也見其外矣未見其内也聖天子所以寤
寐賢儁以臻三五者如茲而已乎先正有言學者博誦
云乎哉必也貫乎道文者苟作云乎哉必也濟乎義某
也於斯文無能為役敢藉是言為子諸士誦之以終鹿
鳴之義
貴州鄉試錄序
嘉靖庚子秋八月天下鄉試期貴州巡按御史某實監
臨焉制度數議品式宏槼橅庀續食豫支用實文科攸
始比友邦則勞倍矣巡撫副都御史某鎮維重臨士争
快覩提調則布政使某監試則按察使某入試之士凡
若干人提學副使某所遴也先某應聘于邁途貫重阻
山則侵霄谿肆無景草樹蒙密分天閡日虎豹之所穴
猿猱之所捷上援弱枝俯蹈弱泥步者鏐橇利屐騎則
緘鐵鑿蹄晨與雞俱興夕篝火猶登信天下之至險且
遠也及將入其會城則山經水緯壤沃屋潤鬱鬱乎葱
葱乎曰有開乎文光矣展采之儀腆郊勞之飫豐融融
乎泄泄乎曰垂精于文治矣逮鏁院則白盛青堊黃簾
綠幕輪奐改觀心神怡曠嘖嘖乎藉藉乎曰助飾乎文
事矣三試竣事分經閱卷文則彬彬有中州風其敢以
遐異衡逖改鑒乎精覈嚴復得士之中式二十五人梓
其善文二十篇為錄以獻嗚呼天生五材肇于水究于
土人有恒言曰水土水土人也者非水土不生而非水
土所能囿也嘗讀禹貢之書見其土九州等九賦地產
方貢品用昈列而獨怪其詳于物而略于人也又讀周
官職方等男女均多寡又怪其詳于民數而略性與俗
何哉及氾觀管子之著水樞班固之志地里則禹貢職
方之未詳於此備矣管子之水樞列齊楚越晉燕宋六
國而貪麤簡易之俗謂其解皆在水固之地里列秦蜀
至吳粤凡十三國而游俠而柔弱而剛毅而險陋而夸
奢而剽悍而巫鬼謂其習皆係乎土唯唯然與否否非
然與吾不得而知也然以管班所稱較之今何啻碞槎
規磨哉孔子曰性相近也習相遠也人之性稟於天自
王畿土中至于海隅日出一也習也者則係乎君之令
師之教而非水土所函也乃知禹貢職方萬世之書而
管班則一時之書耳由是言之人才之生豈係乎地哉
是故君有分土無分民師也者有教無類粤稽諸古大
禹出於西羌也少連生於東夷也是皆夏周之聖賢也
降而漢唐相如起于巴蜀九齡出於五嶺歐陽詹挺于
閩海姜公輔生于愛州抑其次矣皇明區域遠過日月
之表越五帝而並神農文明之化則軼三代而鄰唐虞
貴州古之鬼方黃帝所娶之國唐之夜郎李白遠流之
鄉聲名文物之見止此至我太祖高皇帝始郡縣之衛
戍之庠序之取鱗介而衣裳之列箐砦而闉闍之百年
以來道潤德洽文覿武匿昔也鬼方今也拱帝鄉昔也
夜郎今也觀國光兹聖天子崇古尚賢表章經術釐正
文體天下喁喁争相嚮風先是三年為丁酉實始開科
增額貴州之士磨礪脱穎括羽入彀是春登禮部之士
遂得四人視往昔亦三倍矣盤江崇安之水若清而深
黔中羅甸之土若畞而金士乎士乎其能重乎地乎地
乎地乎其重係乎士乎自今以往因文以貫乎道友今
以尚乎古上焉可希乎夏周之英不及則亦不失為文
章之司馬歐陽功業之九齡公輔其勿以遠自畫地自
限哉某於試事無能為役而授簡僣羣言之首請以瞽
誦敢告勸駕
三楚壯遊詩序
南國寄梅朅來小雪東橋折柳行指孟春溪山之征邁
紆懷岐路之暌離軫念爰鳩同調乃燕將歸楊子伯臣
者連然韻士也多才多藝不忮不求詠詩考槃斆易蜚
遁山梁飲啄遠樊籠而無心江湖浮遊捐鐘鼓以不享
楚澤非淹於桂樹周原實睠於棣華萊服承歡潘輿送
喜江魚入饌檣燕留人紹陳氏之英靈珠星聚夜分謝
庭之蔭蔚玉樹搖春解佩弄珠逢漢濱之遊女引商刻
羽和郢中之騷人將辭敬梓之邦渫過折麻之地余衰
卧天一柱子行望月兩鄉他日清風自深玄度之想兹
晨零雨得無子荆之詩分題古詩五言合為各體一卷
題有楚字者詩緣楚吟也
周受菴詩選序
粤若稽古吾蜀詩始萌牙蠶叢有日月二章蜀著龍歸
三曲蓋開塞未通禹貢以上時也&KR0008;風有江沱即沱潜
之域頌稱清穆乃吉甫之詩聖垂刪述夐而尚矣炎漢
之興司馬相如體物瀏亮之餘復制郊廟樂府之作溢
為封巒天覆之詠中葉擅名四海為儁焉唐則陳子昂
海内文宗李太白為古今詩聖降而劉灣雍陶符載李
遠唐求苑咸之徒振其末響蘇文忠公宋代詩祖而輕
輇後進云文章妙天下詩律不逮古人蓋規磨之談媢
嫉之訾耳唐庚韓駒巽巖後溪魯交李石文丹淵喻三
嵎襲其殘芳元則虞道園兄弟鄧文原父子不隕其掞
藻以開皇明嘉州楊孟載青城王汝玉成都袁可潛徐
遵晦富順晏振之近得宜賓牟君倫長寧侯汝弼嘉州
安公石程以道卓然名家往年慎修全蜀蓺文志載之
不能盡也廣漢受菴周公穎異秉資宏深績學經術古
文之餘剰為冲融寂寥之句自筮仕至長憲外臺不廢
披閱討論可謂胷有萬卷書宦輒秦邊晉塞桂嶺昆池
可謂足行萬里路發之紀行詠之邊徼和之友生寄之
山水子夏之云止禮義莊周之云道性情管子之云紀
物陸機之云緣情左思之云詠史阮籍之云詠懷實皆
具體&KR0008;之和衷觀之可以備圖經衍之可以裨經略豈
曰流連光景云乎世有為高談者曰作詩無益則詩教
可廢商賜其衰矣受菴公以册藁示慎且曰選&KR0759;不必
多古人無多也慎快讀三復摘其必可傳者若柯篇題
曰受菴詩選又序吾鄉詩之萌牙流裔以傳受菴天下
士而尚友古人者慎以一邦一邑言陋且䪥矣繄亦尊
鄉敬止之私耳尚竢海内名鉅掬為大序兹其乘韋之
先粃糠之前云
宋封君一嘿壽七袠序
嘉靖龍集丙辰侍御松江宋公來按吾全蜀先聲所届
風清弊絶暇日寓書慎曰吾父一嘿翁壽登七旬先是
耳順之期有林肖泉文沾演綸封誥有陳松谷文不鄙
謂慎昔從史氏後猥授簡慎也屏居遐逖未及拜翁而
因公之號知壽徵矣内典有云忍含百善嘿定千差此
言近理以吾儒印證之洪範之稱福壽魯論之稱仁壽
中庸之稱德壽一嘿可以致之奚以知其然也嘿焉而
意已傳於心已得是德也淵嘿而雷聲嘿以立象是仁
也嘿識心通天地之至和委焉是仁德之交而福壽之
源也翁之一嘿具此三善有子以超宗名世有命以豸
冠繡服不其宜乎慎昔聞彭祖八百之壽不無疑焉後
博觀載籍於張懷瓘書斷見魏文侯樂官竇公至漢文
帝世傳樂記則二百八十歲矣於常璩華陽國志見范
長生始事昭烈至李特時猶存則百有三十歲矣於先
魏史見羅結百二十歲領三十六曹事於白樂天集見
李元爽百三十六歲為耆英首於蜀志見涪陵譙定百
三十歲猶以易教授援是以例之彭祖之夀非誣矣况
今皇上誕敷皇極斂福錫民俾環海黎獻同登夀域而
會極歸極者膺福先焉翁非其人邪他日洛社耆英以
首鄉國曾孫扶掖以升殿庭川至日升而未渠央也請
因陳林二太史之言而演之以為悠遠之徵於百齡外
云
玉岡詩集序
昔人云劉柳無稱於事業姚宋不數於篇章言富貴才
藻之難兼也走竊以為規磨之論觀乎治古以上咎陶
之賡謌八伯之属和周文公之頌召穆公之雅祭公之
祁招吉甫之江漢大抵以經濟為才而勛華為藻矣迨
其下衰猶有先軫之敦詩祭遵之雅歌又其下衰尚有
曹景宗之韻競病斛律金之歌勅勒曹將軍之應制岳
忠武之北伐又不離楯鼻刀環而兼夫縹嚢緗帙事業
文章之說其然豈其然乎明故太師黔國沐莊襄公開
國功臣黔寧昭靖王六世孫也自二王作屏于滇南羣
公繼之當就日之勲翊開天之業萬世大功一代懿佐
時則颮回霧塞而沉烽静柝成周所稱方召之倫何以
度越盖開國之臣未之或先也蟬嫣相繼重公屢將傳
珪襲紫滇越世守忠愛流裔屏翰一方廟食百世又魯
伯禽齊玎公之所難盖守成世禄什百倍蓰而未之先
者君子曰昭靖王之亨屯難也壮以貞惠襄侯之克負
荷也嶷以愿忠敬王之啓國封也昌以大武襄伯之固
封守也鎮以謐榮康公之討叛夷也才以武至繼軒公
明經術崇文史與儒生埓能偉矣武僖公之光成業肅
邊徼與名將為多傳都督公蚤世而莊襄公承之時值
敬皇臨御十八年間卧鼓皋殳鶴膝犀渠無所於試麟
蹄兔穎競用相高投壺雅歌之餘緩帶輕裘之暇文人
韻士遊衍於金碧之間刻燭擊盋聯詠於玉岡之上是
又足以黼黻乎卿雲而芒耀乎化日推其意也直與卷
阿江漢同流而還視昔人寶刀金甲之懟長驅直𢷬之
辛有不倫矣輶軒之采風樂府之演雅猶將求之而况
嗣業承家庸巳於傳乎敏靖五山公公之嗣也手輯其
遺編為六卷南園張公序之將命梓人而未就緒乃今
太保上公嗣之思繼志以傳乃命永昌戍史慎繼序之
慎昔叨史局紬書石室獲見昭靖忠敬遺烈於洪永實
錄洎罪謫南中翦拂於公家節下廿年知其閥閱勛華
最悉焉故槩舉屢世功業之大者以終義若夫詩云前
序備矣
送卞蘇溪歸敘州序
瀾滄兵備憲副敘州蘇溪卞公黑髮辭榮急流解印臺
省諸公力挽苦留不得也或曰公年未踰耳順而遽願
高卧無乃非古人七十致仕之禮乎公曰古人四十始
仕今則先廿年而巳牽絲頍弁矣既先禮而仕今先禮
而休不亦可乎莊子有云身在江海之上心在魏闕之
下則從神無惡乎此為心乎仕者言也若予者身纓紱
而心林壑久矣亦從神無惡乎強予不從必有飲冰内
熱之患矣留者無以解也乃聽其馳疏焉予既惜高賢
之去而又喜勇退之有人也因怪唐僧贈韋丹詩謂相
逢盡道休官而林下未見一人噫吾黨穠於世味乃為
緇流所嗤詠乎然如公者飄然絶塵於千載後始知不
可輕訾古今而淺測賢逹也近者綿州瓦屋高公富順
右溪謝公遂寧梓谷黃公成都玉林許公一一皆未老
引去見于邸報士林傳馨以為蜀之盛事及公而五矣
故知范長生勾台符張白雲蘇雲卿之流山水所鍾風
氣所自固應爾耶嗚呼吾求之古人稱楚子文之美為
其去令尹而弗憂言鄧仲華之賢亦曰褫龍章而無愠
然其仕止在君非恬退由己也求之古人且難而况今
人乎東坡先生有云山林之士猶有降志乎垂老鍾鼎
之貴豈能辭榮於當年有其言而無其心有其心而無
其决愚智共敝古今一途是以孔門行藏夫子獨許於
顔氏周易進退文言不及于賢人由是論之公之茲歸
不獨禔身可以振俗矣敬書其事庶續傳益部耆舊者
有考焉末綴以長短句一闋用代驪駒之什云歸去来
兮羡公高致栗里堪齊記繡斧行邊風生貴竹青油開
府月朗雕題黑髮功名丹心事業卿棘公槐行可躋問
何事急流勇退力挽難稽公言某豈栖栖奔走紅塵
早歲迷况夜鶴帳中滇雲直北春鵑花底蜀日平西布
襪青鞋水邊林下尋壑經丘一杖藜喜吾鄉散仙多侣
勝日招携
韓太之赴徵命序
韓侯受命来尹新邑越有文告曰我尚稽古蜀土惟遐
埴壤滋沃歲其有恒有秋民鮮懷蹙厥今日替初哉肆
者弗靖用勤師干春違爾農秋伐爾刈俾析爾聚凍爾
葆洪降困騰師甫敉功藥傷補敗爾尚未甸攸宅復大
役于林衡兹惟京室之構材程矧敢勿亟身庸其劬口
率其索天弗弔爾民曷其有甦天子俾我作牧爾邑既
岐道候人其勤爾版籍匪衆勞其未渠康艱哉明聽文
告以自甦爾何勤非生何貞非賦何懷非刑何備非武
何崇非德勤生作富貞賦作忠懷刑作祇備武作勇崇
教作乂我聞曰爾俗無膚險構辟其有争禽愆餱則麗
于法我罔俾輿臺五百騷騷爾厥象攸召爾無我後爾
有城郭溝池遂弛禁呵衛闢宵通旅自今以始其母闢
宵通旅輶来其留止里禁設勿野施互柝爾則不聞鳴
犬之聲我牧用靖哉我民惟慗俞政乃和庶姓用奠既
最乃績天子若曰猷載旌别匪逖或遺其式是邦憲我
民不斁于新命耆幼率縶韅靷鞅靽曰侯朅去我之有
侯猶寒有帡幪猶饉有膏雨朅去我侯邑師氏偕命士
曰陟典在兹俾侯澤罔屯侯其往哉作廷納言言悉攸
行膏澤誕播在無疆爾民亦被兹無疆澤爾曷煦懷惠
無亦惟節趨是速退巳復進曰侯寶不貪曷用致我忱
貺乃為詩以貽侯名之曰清江侯行自侯受命至錫命
惟三年
送趙從之序
正德丁丑春二月詔以兵部職方司郎中趙君從之為
四川按察司副使實兵備建昌蜀司憲臣號兵備者六
居南曰敘瀘居東曰東達居北曰安綿居西北曰松潘
居東北曰威茂居西南曰建昌建昌其地古卭都其鎮
山曰大雪其江大渡其梁度索其連烏蠻其距吐蕃其
利鏐鐵故其兵犀銳其時瘴癘故部使者罕至其控衛
所無州縣故人勇而易法守其望京師萬里其望成都
亦千里故有事則艱於逹聞此五服之要服也九州之
絶徼也何以煩天子之職方哉而當軸薦之當宁命之
人以為咸宜何也事事有備備不巳重乎守在四夷邊
不尤重乎况職方職掌地圖險易之利辨夷蠻戎狄之
民與才用糓畜之數及城隍烽堠之政其利害也周矣
其經略也久矣非冒焉而姑試之云也去年從之在職
方時北邊告急偵警騎達于白楊口不見劻勷立致退
靖以兹而臨一方又非冒試焉而必其效者也渡瀘水
服南人思武侯之威徙臺登奪蠻險繼文饒之績吾於
兹行卜之矣
送成都府胡同知序
平凉胡侯承錫以正德庚午歲来知蜀之鹽亭政既有
成矣又移治吾新都惠我邑人三年于兹輿人誦之曰
秦蜀相隣孔邇之途我侯之官不携妻孥蕞爾我邑秔稻
之國我侯朝夕脱粟是食岌乎艱乎匪侯之来城不完
乎艱乎岌乎匪侯之力城不守乎輶車之使采民風而
得之曰賢哉此令也不以家累自随而甘清苦可不謂
廉乎能扄鐍土宇而捍民之大患可不謂才乎歴兩邑
而民戴之如一可不謂難乎乃疏其名薦之未幾擢同
知成都成都蜀郡首同知太守貳任亦重矣侯自為縣
而得之異選哉吏政雖遐不遺民譽無不上逮旁近州
縣司牧寄者聞之將益勸於良千里之民望之冀將大
受其福仕之重責之重也侯無畫哉凡今之仕者有三
患操冰蘗者廉矣患在乏振厲理盤錯者才矣患在賤
清素兼此二美者難矣患在永終譽過此以往則雖古
之循良何以加焉侯既廉且才實兼二美人之難侯之
易也尚能不狃既效以怠成不替初服以移節則豈徒
一方戴之將天下賢之不惟今兹誦之將後世傳之矣
昔漢吕乂歴令綿竹新都始以隠恤之稱首於諸城後
遷守成都復播清能之號光于史册以侯今日之出處
擬而論之若出一轍視履考祥尚無前人專其美哉
夏小正敘錄
孔子曰我欲觀夏道是故之杞而不足徵也吾得夏時
焉學者多傳夏小正云戴德曰何以謂之小正以小著
名也曷以小之掌故失其傳太史遺其籍宗國墜其徵
儒宿荒其訓小之云者弗詳之云爾非其微之云也昔
唐典首授時虞典首璣衡首之者大之也何獨至于夏
正而小之乎春秋外傳單穆公嘗引夏令又引時儆收
場功峙畚挶營土功期司里皆于天象乎取之用兹以
推孔子所稱夏時不啻是也舉其全者大之與惜無聞
焉耳古者紀候之書逸周書有時訓吕覽有月紀易緯
有通卦驗管敬仲有時令鴻烈有時則訓同異互出大
抵宗小正而詳還觀小正規畫遠矣其昏旦伏見中正
當鄉候在星寒暑風日冰雪雨旱候在氣梯秀榮華候
在草木蟄粥伏遰陟降離隕鳴呴候在禽獸王政達焉
民事法焉故曰規畫遠矣小戴氏取吕氏月紀改為月
令著之禮記此周月也儷於夏正法非重習然卷帙虚
存傳習者鮮吁可異哉戴德之後宋金氏履祥王氏應
麟嘗為斯學矣余病戴記本經傳弗分二氏本訛謬未
訂乃左右采獲以是正之提經于上抑傳于下法當爾
非變古也語曰與其過而廢之也寧過而存之斯籍也
其宜存而不廢哉
管子敘錄
太史公曰吾讀管氏牧民山高乘馬輕重九府詳哉其
言之也其解在劉向别錄曰九府書民間無傳山高一
名形勢向子歆七略以管子十八篇列在法家據今行
世本視歆略篇目反倍益之封禪篇亡補以遷書其餘
采獲綴合宜亦多矣其曰召忽之死也賢其生也管仲之
生也賢其死也焯知為後管者之論乃若闔閭之世遠
出桓後春秋之成不在仲先何稱吳王好劒士多輕死
復稱春秋所以紀成敗乎知非盡出仲筆矣弟子職一
篇盖古小學誦雖無與霸圖而載之末簡好古者尤偉
其辭幸其傳云此書故有楊忱序旨高說竒惜今亡傳
注者尹知章題冒房玄齡遺誤如此且無篇第以為繙
病吾為敘錄之以傳焉為卷二十四吾從今中為經言
為外言為内言為短語為區言為雜篇為解為輕重以
緯之吾從古
石鼓文叙錄
慎得石鼓文拓本於先師李文正公竇□所謂石雖貞
而云泐紙可夀而保傳胡世將所云岐下有摹即此是
也元至元丁末唐愚士翻刻于太學作歌紀之今本存
焉據古文苑所載及王順伯鄭漁仲二公石鼓音皆言
其文可見者四百七十有四梅聖俞贈逸老以石鼓文
見遺詩云四百六十飛鳳凰以兹本所載六百五十七
字完好無訛斯文所在真有神物護持邪得之不翅寶
玉大弓矣歐陽公獨言漢桓靈世碑刻未及千載磨滅
者十之八九自宣王至今千有九百餘年豈得獨存又
疑此文初不見稱於前代又謂隋氏藏書最多其所志
所錄自始皇刻石婆羅門外國書皆具而獨無石鼓遺
大錄細不宜如此嗚呼歐陽公所見謬矣隋蓺文志所
收固博矣寧無絓萬而漏一乎試引前代名士之言所
及歐陽公雖復生亦必心服焉後周吏部侍郎蘇勖云
世咸言筆跡存者李斯最古不知史籀之跡近在關中
此可證一也唐章懷太子賢註漢書鄧隲傳遭元元之
灾引岐陽石鼓文凡重言者皆為二字此可證二也高
宗時李嗣真書後品云倉頡造書鬼哭凛凛史籀堙滅
陳倉籍甚此可証三也開元中張懷瓘書斷云籀文者
周太史史籀之所作也其跡有石鼓文存焉今在陳倉
縣李斯小篆兼採其意此可証四也徐浩古跡記云史
籀石鼓李斯嶧山會稽碑崔子玉篆蔡邕並為曠絶此
可証五也杜工部贈李潮八分小篆歌云陳倉石鼓又
巳訛此可証六也韋應物石鼓歌云周宣大獵兮岐之
陽刻石表功兮煒煌煌喘息逶迤相札錯乃是宣王之
臣史籀作此可証七也至德中竇□述書賦云篆則周
史籀秦李斯漢有蔡邕後代師之籀之狀也若生動而
神憑通自然而無涯遠則虹伸結絡邇則瓊樹離披又
云周秦漢之三賢今目驗之所先石雖貞而云泐紙可
夀而保𫝊其弟蒙註云史籀周宣王史官岐州雍城南
有周宣王獵碣十枚上篆文今見打本此可証八也至
昌黎之歌一出則表章稱贊至矣歐陽公尊信韓公而
不從此其意云何合八公紀述及韓而九九徵至而不
肖得矣歐九果不讀書邪此公盖師心獨見至謂十翼
非孔子所作河圖洛書不足信無所忌憚如此何有於
石鼓乎東坡之歌繼韓而作先後如出一口豈阿私所
好者邪他若周越法書苑樂史寰宇記趙明誠金石錄
王深甫故迹遺文張師正倦遊錄胡世將資古紹志錄
所云云不暇縷縷可覆視也司馬池待制知鳳翔府日
輦致于府學之門廡護以木櫺鄭樵石鼓音云鼓亡其
一皇祐四年鄭餘慶向傳師求于民間得之十鼓于是
乎足梅聖俞贈雷逸老倣石鼓文見遺因呈吳祭酒長
詩略云我欲效韓非痴狂至寶宜列孔子堂其後徽宗
大觀中始移置之辟雍復取入保殿元人移之太學刻
潘廸釋文以畢先師之志遂詳述其說以印正于海内
大方家云
古文韻語題辭
音祖于日聲宗于辰音叶聲從是曰人文孔翼易象箕
敷極言永律豈人繄出也天汲古挾冊有慕在昔筮繇
盤鑑盟詛昏冠嘏誄疫釁儆教緯憲箴令禁祝圖戒銘
贊文有在是滅裂匪獻神徂聖伏文窊采匿凑勺會涓
斷珪碎璧空石餘辰&KR0034;水暇日因之窺斑庶巳賢奕
李太白詩題辭
南豐曾子固曰李白字太白蜀郡人遊江淮娶雲夢許
氏去之齊魯入吳至長安明皇召為翰林供奉不合去
北抵趙魏燕晉西涉岐邠歴商於至洛陽遊梁最久復
之齊魯南遊淮泗再入吳轉金陵上秋浦潯陽卧廬山
永王璘以偽命逼致之璘敗白奔宿松坐繫潯陽獄宣
撫崔渙與御史宋若思驗治謂其罪薄薦其才不報先
是白嘗識郭子儀於未遇時子儀請解官贖白罪乃長
流夜郎遂泛洞庭上峽江至巫山以赦得釋復如潯陽
族人陽冰為當塗令白過之以病卒年六十四成都古
今記云李白生於彰明縣之青蓮鄕而劉全白李翰林
墓碣記以為廣漢人盖唐代彰明屬廣漢故獨舉郡稱
云載考公之自敘上裴長史書曰白少長江漢見鄉人
相如大誇雲夢之事云楚有七澤遂来觀焉又與逸人
東巖子隠于岷山之陽巢居數年不跡城市廣漢太守
聞而異之因舉二人有道並不起今按東巖子梓州鹽
亭人趙蕤字雲卿岷山之陽則指康山杜子美贈詩所
謂康山讀書處其說見晏公類要鄭谷詩所謂雪下文
君沽酒市雲藏李白讀書山者也廣漢太守則蘇頲也
頲薦疏云趙蕤術數李白文章即其事也公後在淮南
寄趙徵君詩云國門遥天外鄉路遠山隔朝憶相如臺
夕夢子雲宅可證矣五代劉昫修唐書以白為山東人
自元稹序杜詩而誤詩云汝與山東李白好樂史云李
白慕謝安風流自號東山李白杜子美所云乃是東山
後人倒讀為山東元稹之序又由于倒讀杜詩也不然
則太白之詩云學劒来山東又云我家寄東魯豈自誣
乎宋有晁公武者孟浪人也遂信舊唐書及元稹之誤
乃曰太白自叙及詩皆不足信噫世安有巳之族姓巳
自迷之而傍取他證乎新唐書知其誤乃更之為唐宗
室盖以隴西郡望為標也善乎劉子玄之言曰作史者
為人立傳皆取舊號施之於今為王氏傳必曰瑯琊臨
沂人為李氏傳必曰隴西成紀人欲求實錄不亦難乎
且人無定所因地而生生于荆者言皆成楚生于晉者
齒便成黃豈有世歴百年人更七葉而猶以本國為是
此鄉為非則是孔子里于昌平隂氏家于新野而系纂
微子源承管仲乃為齊宋之人非曰鄒魯之士可乎宋
景文修唐書其弊正坐此夫族姓郡國關係亦大矣
誦其詩不知其人可乎余故詳著而明辯之以訂史氏
之誤姓譜之缺焉若夫公之詩歌泣鬼神而冠今古矣
豈容喙哉吾友張子愈光自童習至白紛與下走共為
詩者嘗謂余曰李杜齊名杜公全集外節抄選本凡數
十家而李何獨無之乃取公集中膾炙人口者一百六
十餘首刻之明詩亭中属慎題辭其端云
李前渠詩引
詩之為教逖矣玄哉嬰兒赤子則懷嬉戲抃躍之心玄
鶴蒼鸞亦合歌舞節奏之應况乎毓精二五出類百千
六情静于中萬物盪於外情緣物而動物感情而遷是
發諸性情而協於律吕非先協律吕而後發性情也以
兹知人人有詩代代有詩古之詩也一出於性情後之
詩也必潤以問學性情之感異衷故詩有邪有正問學
之功殊等故詩有拙有工此皆存乎其人也或政遇醇
和則膏澤醳乎肹蠁時值窊黷則勞苦形于詠謠皆復
關乎其時也若夫八伯之雲糺膏澤之醳也伍員之日
暆勞苦之形也二雅三頌正之檢也桑中濮上邪之流
也豈分窮達奚别古今貴耳賤目者乃云頌寝於周餘
詩亡於刪後反鑑索照者復云詩在灞橋風雪不在東
華軟紅咈哉藩伯前渠李公星軺下于天邑雲會披于
江陽不鄙庸音下叩穹谷出其近作二百餘篇對閱移
時退繹旬日公性能而好既取材文選而效法唐音又
景行崆峒而麗澤大復於堂萱隴條原翎雲鴻温潤見
孝友之性矣於協忠雙廟閼伯高臺感慨發思古之情
矣矧往體格詩一一合作絢綵風骨彬彬不偏鼎實片
臠侏儒一節遇於獨見而知弗竢九變而貫矣輒陳虚
簡有靦實歸不揆授簡之知敢附題襟之後
霞丘歸引
霞丘子子言氏張任于滇免而歸居怡然熙溢然懌過
余言之余假觴醳樂之語之曰止逝時也有乘之者有
遇之者行藏運也有用之者有舍之者憂樂事也有行
之者有違之者是紛紛者而奚統之昧者六之君子三
之聖人一之悲夫世徒見夫競而得冥而失以為人也
烏覩夫競冥人也得喪者天也天者得耶冥亦得競亦
得天者喪耶冥亦喪競亦喪徒敝敝役役然豈知有力
者負之而走乎内忘競冥於巳外任喪得於天斯至人
之德葆光之道也霞丘子窐寥其言溪壑而罔測也作
而曰夫子之言太玄矣抑吾聞之仕進也宦遊也進固
有退遊固有歸退固宜易歸亦宜早吾藴此久也且淹
且滯幾困乃今得歸幸矣遂矣舍而藏也憂而違也非
而冀也庶乎坎而止乎世固有遊而不歸者乎是夢夢
也楊子曰若言遊乎舉世皆遊也逓相是也而奚可非
之若又以為夢舉世皆夢也夢亦大也余與子皆夢也
無大覺焉能診大夢請誰之覺之診之霞丘子口呿而
弗吟楊子曰余為汝解夢歸賢于夢旅慵賢于夢劇歸
矣慵矣夢亦樂矣奚問覺也鄙患失乎寄去不亦樂乎
其有異乎巳無愠乎辱無驚乎其無異乎有異乎無異
乎今將有辯乎子姑息子遊樂子歸余巳余言矣子為
予飲予為子歌顧童子鼓筠擊節而和之其辭曰
張公蒼海客瀟灑出風塵掛冠東去飄然過我意何真
宦况冷如秋水歸興濃於山色不獨為鱸蓴鹿門栖隠
處行與老龐隣隙中光石中火夢中身蓬莱不遠玉壺
雲液注長春六六洞天飛步七七瑱花仙會好在鶴磯
濱約君携手去我夲楚狂人
升菴集卷三
