升菴集卷五十八明楊愼撰
天馬歌
天馬歌天馬徕歴無草草即皂字从艸从早艸子可染
皂也後借為皂隸之皂歴解為槽櫪之歴言其性安馴
不煩控制也師古解為水草之草失之
杜常
詩話云杜常方澤在唐詩人中名姓不顯而詩句驚人
今惟存華清宫一首孫公談圃亦以為宋人近註唐詩
三體者亦引談圃而不正指其非唐人蓋不欲顯選者
之失耳予又見范蜀公文集中有手記一時交游名流
中有杜常名姓又宋史有杜常傳云杜常太后之姪能
詩以史與談圃手記參之為宋人無疑矣
落星遠戍
落星依遠戍斜日半平林梁元帝句也故鄉一水隔風
煙兩岸通陳後主句也唐人高處始能及之見五代新
說
裋褐
杜少陵冬日懷李白詩裋褐風霜入惟宋元本仍作裋
今本皆作短褐裋音竪二字見列子
古人賦
說苑曰師經鼓琴魏文侯起儛賦曰使我言而無見違
知古人一話一言皆曰賦彼所謂登高能賦者豈必盡
如後世之麗淫者哉
鶯啼脩竹
杜子美滕王亭詩春日鶯啼脩竹裡仙家犬吠白雲間
脩竹用梁孝王事犬吠雲中用淮南王事人皆知之矣
予嘗怪脩竹本無鶯啼字也後見孫綽蘭亭詩鶯啼吟
脩竹游鱗戲瀾濤乃知杜老用此也讀書不多未可輕
議古人
星橋
蘇味道詩星橋鐵鎻開本陳張正見詩天路横秋水星
橋轉夜流之句
桔橰烽
邊方備警急作高土臺臺上作桔橰桔橰頭有兜零以
薪葦置其中常低之有寇即然火舉之以相告曰烽望
其煙曰燧唐詩桔橰烽上暮烟飛
松下
古人詩句不知其用意用事妄改一字便不佳孟蜀牛
嶠楊柳枝詞吳王宫裏色偏深一簇烟條萬縷金不分
錢唐蘇小小引郎松下結同心按古樂府小小歌有云
妾乘油壁車郎乘青驄馬何處結同心西陵松柏下牛
詩用此意詠柳而貶松唐人所謂尊題格也後人改松
下作枝下語意索然矣
江烏海燕
余最愛樂府桂殿江烏對彫屏海燕重之句不知何人
作也
趙李
阮籍詠懷詩西遊咸陽市趙李相經過顔延年以爲趙
飛燕李夫人劉會孟謂安知非實有此人不必求其誰
何也不詳詩意咸陽趙李謂游俠近幸之儔漢書谷永
傳小臣趙李從微賤尊寵成帝常與微行者籍用趙李
字正出此若如顏延年說趙飛燕李夫人豈可言經過
如劉會孟言當時實有此人唐王維詩亦有日夜經過
趙李家豈唐時亦實有此人乎乃知讀書不詳考深思
雖如延年之博學會孟之精鑒亦不免失之况下此者
耶
選詩補註
劉履作選詩補註效朱子註三百篇其意良勤矣然曲
說強解殊非作者之意如郭璞遊仙詩傅會於君臣治
道此何理耶且所見寡陋如儲光羲詩格澤為君駕格
澤星名大人賦建格澤之長竿是也履乃云獅子名曰
白澤白與格相近白澤即格澤也此何異村學究之欺
小童耶
舞馬登床
杜詩鬭雞初賜錦舞馬使登床馬舞古有之山海經述
海外太欒之野夏后啓於此舞九代之馬杜氏通典鳳
花廏有蹀馬俯仰騰躍皆合節奏明皇嘗令教舞馬百
駟又施三層板床乘馬而上抃轉如飛或命壯士舉榻
馬舞其上觀此說則杜詩登床之語蓋紀實也(南史河南國進)
(赤龍駒能拜伏善舞)
重池
左太冲詩衣被皆重池池被之心如池也李太白詩亦
有綠池障泥錦之句又裝潢家以卷縫罅處為玉池也
小兒拳
黃山谷詩蕨芽初長小兒拳以為竒句然太白詩已有
不知行徑下初拳幾枝蕨之句已落第二義矣
杜詩數目字
漢宫一百四十五多下珠簾閉鎻忩何處營巢夏將半
茅簷煙寺語雙雙此杜牧燕子詩也一百四十五見文
選注大抵牧之詩好用數目垜積如南朝四百八十寺
二十四橋明月夜故鄉七十五長亭是也
半江
近傳邵文敬半江帆影落樽前之句以為竒絶遂號為
邵半江然唐趙嘏詩半江帆盡見分流之句宋米元章
亦云六朝山色落樽前己落前人第二矣
奪胎換骨
漢賈捐之議罷珠崖疏云父戰死於前子鬭傷於後女
子乘亭鄣孤兒號於道老母寡婦飲泣巷哭遥設虛祭
想魂乎萬里之外後漢南匈奴傳唐李華弔古戰場文
全用其語意摠不若陳陶詩云誓掃匈奴不顧身五千
貂錦喪沙塵可憐無定河邊骨猶是春閨夢裏人一變
而妙眞奪胎換骨矣
龍袞羊裘
宋人題釣臺詩曰龍袞新天子羊裘老故人陳白沙竊
為己句云七尺羊裘幾銖兩千秋龍衮共低昂子陵豈
有意與龍袞較低昂乎兼句法亦贅又不及宋人矣
翠微
爾雅山未及上曰翠微詩曰陟彼崔嵬崔嵬即翠微詩
傳授字各不同爾然崔嵬字不及翠微之工凡山遠望
則翠近之則翠漸微故曰翠微也左思蜀都賦鬱葐蒕
以翠微注翠微山氣之輕縹也孟郊詩山明翠微淺又
山近漸無青東坡詩來看南山冷翠微皆有意態足以
發詩人及爾雅之妙詮杜牧之云與客擕壺上翠微則
直致不及孟蘇矣
四言詩
劉彥和云四言正體雅潤為本五言流調清麗居宗鍾
嶸云四言文約義廣取效風雅便可多得每苦文繁而
意少故世罕習焉劉潛夫云四言尤難三百篇在前故
也葉水心云五言而上世往往極其才之所至而四言
詩雖文辭巨伯輒不能工合數公之說論之所謂易者
易成也所謂難者難工也方元善取韋孟諷諫云誰謂
華高企其齊而誰謂德難厲其庶而以為使經聖筆亦
不能删過矣此不過步驟河廣一章耳予獨愛公孫乘
月賦月出皎兮君子之光君有禮樂我有衣裳張平子
西京賦豈伊不虔思於天衢豈伊不懷歸于枌榆天命
不慆疇敢以渝隸釋載漢碑唐扶頌如山如岳嵩如不
傾如江如河澹如不盈其句法意味真可繼三百篇矣
或曰唐山夫人房中樂歌何如曰是直可以繼關雎不
當以章句摘也曰然則曹孟德月明星稀嵇叔夜目送
歸鴻何如曰此直後世四言耳工則工矣比之三百篇
尚隔尋丈也
雲府
唐詩多用雲府字出庾肅之山讃所謂雲霞之府也
複裙詩
陳蕭鄰詠複裙詩皛皛金沙淨離離寶縫分纖腰非學
楚寬帶為思君
評李杜韓柳
杜詩語及太白處無慮十數篇而太白未嘗假借子美
一語以此知子美傾倒太白至矣晏元獻公嘗言韓退
之扶導聖教剗除異端則誠有功若其祖述墳典憲章
騷雅上傳三古下籠百世横行闊視於綴述之場者子
厚一人而已
勾欄
段國沙州記吐谷渾於河上作橋謂之河厲長一百五
十步勾欄甚嚴飾勾欄之名始見此王建宫詞風簾水
殿壓芙蓉四面勾欄在水中李義山詩簾輕幕重金勾
欄李長吉詩蟪蛄弔月勾欄下字又作鈎宋世以來名
教坊曰勾欄
側寒
唐詩春寒側側掩重門王介甫側側輕寒剪剪風許弈
小詞玉樓十二春寒側吕聖求詞寒側斜雨側寒字詞
人相承用之不知所出大意側不正也側寒字甚新特
拈出之
月黃昏
林和靖梅詩疎影横斜水清淺暗香浮動月黃昏葦航
紀談云黃昏以對清淺乃兩字非一字也月黃昏謂夜
深香動月為之黃而昏非謂人定時也蓋晝午後隂氣
用事花房斂藏夜半後陽氣用事而花敷蕊散香凡花
皆然不獨梅也坡詩只恐夜深花睡去高燒銀燭照紅
粧宋人梔子花詞惱人惟是夜深時是此理余嘗有詩
云曉屏殘夢暖香中花氣薰人怯曉風亦與此意同蓋
物理然耳
太白用古樂府
古樂府暫出白門前楊柳可藏烏歡作沉水香儂作博
山鑪李白用其意衍為楊叛兒歌曰君歌楊叛兒妾勸
新豐酒何許最關情烏啼白門柳烏啼隱楊花君醉留
妾家博山鑪中沉香火雙煙一氣凌紫霞古樂府朝見
黃牛暮見黃牛三朝三暮黃牛如故李白則云三朝見
黃牛三暮行太遲三朝又三暮不覺鬢成絲古樂府云
郎今欲渡畏風波李白云郎今欲渡緣何事如此風波
不可行古樂府云春風復多情吹我羅裳開李反其意
云春風復無情吹我夢魂散古人謂李詩出自樂府古
選信矣其楊叛兒一篇即暫出白門前之鄭箋也因其
拈用而古樂府之意益顯其妙益見如李光弼將子儀
軍旗幟益精明又如神僧拈佛祖語信口無非妙道豈
生吞義山拆洗杜詩者比乎
民歌出牧
杜子美滕王亭子詩民到于今歌出牧来遊此地不知
還後人因子美之詩注者遂謂滕王賢而有遺愛于民
今郡志亦以滕王為名宦予考新舊唐書並云元嬰為
荆州刺史驕佚失度太宗崩集宦屬燕飲歌舞狎眤厮
養廵省部内從民借狗求罝所過為害以丸彈人觀其
走避則樂及遷洪州都督以貪聞高宗給麻二車助為
錢緡小說又載其召屬宦妻于宫中而淫之其惡如此
而少陵老子乃稱之所謂詩史者蓋亦不足信乎未有
暴於荆洪兩州而仁於閬州者也
滕王(此與前民歌出牧條說異)
杜工部有滕王亭詩王建詩搨得滕王蛱蝶圖皆稱滕
王湛然非元嬰也王勃記滕王閣則是元嬰耳
二庭
唐詩二庭歸望斷萬里客心愁二庭者沙鉢羅可汗建
庭于睢合水謂之南庭吐陸建牙於鏃曷山謂之北庭
二庭以伊列水為界所謂南單于北單于也
避賢
杜詩銜杯樂聖稱避賢用李適之避賢初罷相樂聖且
銜杯句也今本作世賢非更取楸花媚遠天今本作椒
花非椒花色綠與葉無辨不可言媚
古詩
古詩文綵雙鴛鴦裁為合歡被著以長相思緣以結不
解著昌慮切鄭玄儀禮注著充之以絮也緣以絹切鄭
玄禮記注緣飾邊也長相思謂以絲縷絡綿交互網之
使不斷長相思之義也結不解按說文結而可解曰紐
結不解曰締締謂以針縷交鎻連結混合其縫如古人
結綢繆同心製取結不解之義也既取其義以著愛而
結好又美其名曰相思曰不解云合歡被宋趙德麟侯
鯖錄有解會而觀之可見古人詠物托意之工矣
碑生金
隂鏗詩曰表柱應堪燭碑書欲有金上句用張華然燭
化狐事下句碑生金事人鮮知之考水經注魏受禪碑
六字生金論者以為司馬金行故曹氏六世而晉代之
也又符子曰木生蝎石生金又賈逵祠前碑石生金干
寶以為晉中興之瑞郭璞傳碑生金庾氏禍至矣隂所
用盖出此
一笑
杜詩一箭正墜雙飛翼黃山谷注作一笑蓋用賈大夫
妻射雉事也
連綿字
左太冲招隠詩峭蒨青葱間竹柏得其真五言詩用四
連綿字前無古後無今
百東坡
東坡泛潁詩散為百東坡頃刻復在兹劉須溪謂本傳
燈錄按傳燈錄良价禪師因過水覩影而悟有偈云切
忌從他覓迢迢與我疎我今獨自往處處得逢渠渠今
正是我我今不是渠
唐詩近三百篇
唐人詩主情去三百篇近宋人詩主理去三百篇卻遠
矣匪惟作詩也其解詩亦然且舉唐人閨情詩云裊裊
庭前柳青青陌上桑提籠忘采葉昨夜夢漁陽即卷耳
詩首章之意也又曰鶯啼綠樹深燕語雕梁晚不省出
門行沙場知近遠又曰漁陽千里道近于中門限中門
踰有時漁陽常在眼又曰夢裏分明見關塞不知何路
向金微又云妾夢不離江上水人傳郎在鳳凰山即卷
耳詩後章之意也若如今詩傳解為托言而不以為寄
望之詞則卷耳之詩乃不若唐人作閨情詩之正矣若
知其為思望之詞則詩之寄興深而唐人淺矣若使詩
人九原可作必蒙印可此說耳
北走
李文正嘗與門人論詩曰杜子美詩北走關山開雨雪
與胡騎中宵堪北走兩北走字同乎慎對曰按字書疾
趨曰走上聲驅之走曰奏去聲北走關山疾走之走也
如漢書北走邯鄲道之走胡騎北走驅而走之走也如
漢書季布北走胡之走是疑不同先生曰爾言甚辨然
吾初無此意盧師邵侍御在側曰恐杜公亦未必有此
意蓋如此解詩似涉於太鑿耳
賤妾亦何為
古詩君亮執高節賤妾亦何為文選范云古意詩注引
之作擬何為擬字勝亦字
豎子
阮籍登廣武而歎曰時無英雄使豎子成名豈謂沛公
為豎子乎傷時無劉項也豎子指晉魏間人耳李太白
詩沉醉呼豎子往言非至公亦誤認嗣宗語也東坡詩
聊興廣武歎不待雍門彈
五雲太甲
杜詩五雲高太甲六月曠摶扶注不解五雲之義嘗觀
王勃益州夫子廟碑云帝車南指遁七曜於中階華蓋
西臨藏五雲于太甲酉陽雜爼謂燕公讀碑自帝車至
太甲四句悉不解訪之一公一公言北斗建五七曜在
南方有是之祥無位聖人當出華蓋以下卒不可悉愚
謂老杜讀書破萬卷自有所据或入蜀見此碑而用此
語也晉天文志華盖杠旁六星曰六甲分隂陽而配節
候太甲恐是六甲一星之名然未有攷證以一行之邃
於星歷張燕公段柯古之殫見洽聞而猶未知焉姑闕
疑以俟博識
卵色天
唐詩殘霞蹙水魚鱗浪薄日烘雲卵色天東坡詩笑把
鴟夷一樽酒相逢卵色五湖天正用其語花間詞一方
卵色楚南天註以卵為&KR0008;非也註東坡詩者亦改卵色
為柳色王龜齡亦不及此邪
抛堶
宋世寒食有抛堶之戲兒童飛瓦石之戲若今之打瓦
也梅都官禁烟詩窈窕踏歌相把袂輕浮賭勝各飛堶
堶七禾切或云起於堯民之擊壤
許渾
唐詩至許渾淺陋極矣而俗喜傳之至今不廢高棅編
唐詩品彙取至百餘首甚矣棅之無目也棅不足言而
楊仲弘選唐音自謂詳於盛唐而略於晚唐不知渾乃
晚唐之尤下者而取之極多仲弘之賞鑒亦羊質而虎
皮乎陳后山云近世無高學舉俗愛許渾斯單識矣孫
光憲云許渾詩李遠賦不如不做當時已有公論惜乎
伯謙輩之懵於此也
三千歌舞
許渾凌歊臺詩曰宋祖凌歊樂未回三千歌舞宿層臺
此宋祖乃劉裕也南史稱宋祖清簡寡欲儉於布素嬪
御至少嘗得姚興從女有盛寵頗廢事謝晦微諫即時
遣出安得有三千歌舞之事也審如此則是石勒之鄴
宮煬帝之江都矣渾非有意於誣前代但胸中無學目
不觀書徒弄聲律以僥倖一第機關用之既熟不覺於
懷古之作亦發之而後之淺學如楊仲弘高棅郝天挺
之徒選以為警策而村學究又誦以教蒙童是以流傳
至此不廢耳
晩見朝日
謝靈運詩曉聞夕飇急晩見朝日暾此語殊有變互凡
風起必以夕此云曉聞夕飇即杜子美之喬木易高風
也晩見朝日倒景反照也孟郊詩南山塞天地日月石
上生高峯夕駐景深谷夜先明皆自謝詩翻出
泔魚
王半山文梁王墜馬賈傅自傷門人泔魚曾子垂涕又
詩曰泔魚已悔當年事搏虎方驚此日身泔魚事出荀
子云曾子食魚有餘曰泔之門人曰泔之傷人不若奥
之曾子泣涕曰有異心乎哉傷其聞之晩也
駭鼓
王粲英雄記整兵駭鼓韓文公鄆州谿堂詩其鼓駭駭
襲用其字先輩謂韓文無一字無来歴若此類甚多注
者十不能一二耳
逐子
杜詩大家東征逐子回劉須溪云逐字不佳予思之杜
詩無一字無来處所以佳此逐字無來處所以不佳也
今稱人之母随子就養曰逐子可乎然亦未有他好字
易之近有語予以將字易之詩云不遑將母蓋反言見
義若春秋杞伯姬以其子来朝而書杞伯姬来朝其子
之例也為文富於萬篇貧於一字其難如此古樂府有
一母將九雛之句則將字甚惬當試與知音訂之
七經詩集句之始
晉傅咸作七經詩其毛詩一篇略曰聿脩厥德令終有
俶勉爾遁思我言維服盜言孔甘其何能淑讒人罔極
有靦面目此乃集句詩之始或謂集句起於王安石非
也
上番
杜工部竹詩會須上番看成竹獨孤及詩舊日霜毛一
番新别時芳草兩回春不堪花落花開處况是江南江
北人番去聲但杜公竹詩番字於義不叶韓石溪都憲
家有蔡夢弼杜詩箋上番音上筤蜀名竹叢曰林筤易
說卦為蒼筤竹古注亦音浪
泉明
李太白詩昔日繡衣何足榮今朝貰酒與君傾日就東
山賒月色酣歌一夜送泉明泉明即淵明唐人避高祖
諱改淵爲泉也今人不知改泉明作泉聲可笑
錦衣夜不襞
王子安臨高臺云錦衣夜不襞羅帷晝未空歌屏朝掩
翠粧鏡晩窺紅錦衣夜不襞應粧鏡晩窺紅羅帷晝未
空應歌屏朝掩翠形容富室豪家恣情極樂反易晝夜
最有深意今本為妄人改竄作錦衣晝不襞羅帷夕未
空此乃常事不足詠也
蘭亭杜詩
近有士人熟讀杜詩余聞之曰此人詩必不佳所記是
棋勢殘著元無金鵬變起手局也因記宋章子厚日臨
蘭亭一本東坡曰章七終不高從門入者非寶也此可
與知者道
王粲詩用劉歆賦語
劉歆遂初賦望亭隧之皦皦兮飛旗幟之翩翩王粲七
哀詩登城望亭隧翩翩飛羽旗實用劉歆語
長河既已縈
古文苑王融遊仙詩長河既已縈層山方可礪縈今本
誤作榮解者遂謬云榮如草木之榮華猶言海變桑田
可笑不思縈縈帶也帶河礪山眼前事何必遠引
塞北江南
甘州本月支國漢匈奴轉得上所居後魏為張掖郡改
為甘州以甘峻山名之山有松柏五木美水茂草冬溫
夏凉又有仙人樹人行山中飢即食之飽不得持去平
居時亦不得見也唐韋蟾詩云塞北江南舊有名言其
土地美沃塞北之江南也
日抱黿鼉
韓石溪(廷延)語余曰杜子美登白帝最高樓詩云峡坼雲
霾龍虎卧江清日抱黿鼉遊此乃登高臨深形容疑似
之狀耳雲霾坼峽山木蟠挐有似龍虎之卧日抱清江
灘石波盪有若黿鼉之遊余因悟舊註之非其云雲氣
隂黯龍虎所伏日光圓抱黿鼉出曝真以為四物矣即
以杜證杜如江光隠映黿鼉窟石𫝑參差烏鵲橋同一
句法同一解也蘇子赤壁賦云踞虎豹登虬龍攀栖鶻
之危巢俯馮夷之幽宫亦是此意豈真有烏鵲黿鼉虬
龍虎豹哉
隋末詩䜟
江都迷樓宮人杭靜夜半歌云河南楊柳樹江北李花
營楊柳飛綿何處去李花結果自然成又煬帝作鳳艒
歌云三月三日到江頭正見鯉魚波上遊意欲持鈎往
撩取恐是蛟龍還復休皆唐興之兆又煬帝索酒歌云
宫木隂濃燕子飛興衰自古漫成悲他日迷樓更好景
宫中吐燄弈紅輝其後迷樓為唐兵所焚竟叶詩䜟(出海)
(山記)
道林岳麓二寺詩
長沙道林岳麓二寺之勝聞於天下蓋因杜工部之一
詩也杜公之後有沈傳師二詩崔珏一詩韋蟾一詩皆
效工部之體余舊見家藏石刻有之近閱長沙志已失
其半今具錄於此沈傳師道林岳麓寺詩云道林岳麓
仲與昆卓犖請從先後論松根踏雲二千步始見大屋
開三門泉清或戲蛟龍窟殿豁數盡高帆掀即今異鳥
聲不斷聞道看花春更繁從容一衲分若有蕭瑟兩鬢
吾能髠逢迎侯伯轉覺貴膜拜佛像心加尊稍揖英皇
頮濃淚試與屈賈招清魂荒唐大樹悉楠桂細碎枯草
多蘭蓀沙彌去學五印字静女来懸千尺幡主人念我
塵眼昏半夜號令期至暾遲回雖得上白舫羇紲不敢
言綠樽兩祠物色採拾盡壁間杜甫原少恩晩来光彩
更騰射筆鋒正健如可吞又岳麓寺一篇云承明年老
輙自論乞得湘守東南奔為聞兹國富山水青嶂逶迤
僧家園含香珥筆皆耆舊謙抑自忘臺省尊不令執簡
候亭館直許擕手遊山樊忽驚列岫晩來逼朔雲洗盡
烟嵐昏碧波廻嶼三山轉丹檻遶郭千艘屯華鑣蹀躞
徇沙步大旆綵錯輝松門樛枝競擎龍蛇勢折榦不減
風霆痕相重古殿倚巖腹别引新徑縈雲根目傷平楚
虞帝魂情多思遠聊開樽危絃細管逐歌颺畫鼓繡靴
隨節翻鏘金七言凌老杜入木八法蟠高軒嗟予潦倒
久不利忍復感激論元元崔珏道林寺詩曰臨湘之濱
岳之麓西有松寺東岸無松風十里擺不斷竹泉瀉入
千僧厨宏梁大棟何足貴山寺難有山泉俱四時惟夏
不敢入燭龍安敢停斯須遠公池上種何物碧羅扇底
紅鱗魚香閣朝鳴大法鼓天公夜轉三乘書野花市井
栽不著山雞飲啄聲相呼金檻僧廻步步影石盆水濺
聯聯珠北臨高處日正午舉手欲摸黃金烏遥江大船
小於葉遠林雜樹齊如蔬潭州城郭在何處東邊一片
青糢糊韋蟾道林寺詩曰石門道接蒼梧野愁色隂深
二妃寡廣殿崔嵬萬壑間長廊詰曲千巖下静聽林飛
念佛鳥細看壁畫馱經馬暖日斜明螮蝀梁濕煙散冪
鴛鴦瓦北方部落檀香塑西國文書貝葉寫壊欄迸竹
醉好題窄路垂藤困堪把沈裴筆力鬭雄壯宋杜詞源
兩風雅他方居士来施齋彼岸上人投結夏悲我未離
擾擾徒勸我休學悠悠者何時得與劉遺民同入東林
白蓮社四詩佳句層出而體製一揆所稱沈裴宋杜裴
乃裴休宋之問也二詩失傳杜詩見本集
紅雪紫雪
劉夢得文集有謝面脂口脂表云宣奉聖旨賜臣臘日
口脂面脂紅雪紫雪雕奩既開珍藥斯見膏凝雪瑩含
液騰芳與杜子美口脂面藥翠管銀甖之句可參考
王建詩云黃金合裏盛紅雪重結香羅四出花一一傍
邊書勑字中官送與大臣家
朝霞作雨
素問云霞擁朝陽雲奔雨府楚辭云虹蜺紛其朝霞夕
淫淫而淋雨唐詩云朝霞晴作雨俗諺云朝霞不出市
應龍妖女
余讀阮公詠懷詩應龍沉冀州妖女不得眠不知何解
後觀張平子應問曰女魃北而應龍翔注云女魃旱神
也北退也應龍能興雲雨者也蚩尤作兵伐黃帝帝乃
令應龍攻之冀州之野應龍蓄水蚩尤請風伯雨師從
黃帝乃下天女曰妖雨止遂殺蚩尤妖不得復上所居
不雨妖亦魃也
勸農詩
仕宦之身南州北縣商賈之人天涯海岸爭如農夫六
親對面門無官府身即強健夏絹新衣秋米白飯不知
金貴惟聞粟賤鵝鴨成群猪羊滿圈官稅早了逍遥散
誕安眠稳睡直千直萬此詩詞旨平易足以諭俗余按
此乃謝艮齋勸農詩也鶴林玉露亦載之而缺數句今
據其集錄之(艮齋新喻人與朱子友所著有古今孝子傳)
古詩可考春秋改月之證
文選古詩十九首非一人之作亦非一時也其曰玉衡
指孟冬而上云促織下云秋蟬盖漢之孟冬非夏之孟
冬矣漢襲秦制以十月為歲首漢之孟冬夏之七月也
其曰孟冬寒氣至北風何慘慄則漢武帝以改秦朔用
夏正以後之詩也三代改朔不改月古人辨證博引經
傳多矣獨未引此耳又唐儲光羲詩夏王紀冬令殷人
乃正月此亦一證
金波寶燄
朱晦翁廬山紀行詩斯須莫雲合白日無餘暉金波從
地湧寶燄穿林飛又有觀野燈詩云須信地靈資物化
金膏隨處發精光余謂馬血之為轉燐人血之為鬼火
此所謂昭明焄蒿悽愴也若廬山之野燈杭州之湖光
峨眉之佛光金堂之聖光江賦之隂火山川寶玉之氣
也腐草尚能為螢水柴亦能發燄况山川寶玉乎
唐詩人鄭仲賢
余弟姚安太守未菴慥字用能酒邊誦一絶句云亭亭
畫舸繫春潭只待行人酒半酣不管烟波與風雨載將
離恨過江南兄以為何人詩余曰按宋文鑑則張文潛
詩也未菴取草堂詩餘周美成尉遲杯注云唐鄭仲賢
詩余因歎唐之詩人姓名隐而不傳者何限或張文潛
愛而書之遂以為文潛之作耳
文與可
坡公亟稱文與可之詩而世罕傳丹淵集余家有之其
五言律有韋蘇州孟襄陽之風信坡公不虛賞也今錄
其數首於此詠閒樂云晝睡欲過午好風吹竹床溪雲
生薄暮山雨送微凉粉裛衣裳潤蘭薰枕席香歸来閒
且樂多謝墨君堂過友人谿居云籬巷隔菰蒲閒扉掩
自娛水蟲行插岸林鳥過提壺白浪搖秋艇青烟盖晩
厨主人誇野飯為我煮秋鱸晩次江上云宛轉下江岸
霜風繞人衣翩翩渚鴻壓閃閃林鴉歸前壑已重靄遠
峯猶落暉孤舟欲何向擘浪去如飛玉峯園避暑值雨
云南園避中伏意適晩忘歸墻外谷雲起簷前山雨飛
興饒思秉燭坐久欲添衣為愛東岩下泉聲通翠微極
寒云燈火宜冬杪圖書稱夜長簾鈎掛新月忩紙漏飛
霜酒醴慙孤宦氊裘逐異鄉誰知舊山下梅豔滿東墻
江上主人云客路逢江國人家占畫圖青林隨遠岸白
水滿平湖魚小猶論尺鷗輕欲問銖何時遂休去来此
伴潛夫詠梨花云素質静相依清香暖更飛笑從風外
歇啼向雨中歸江令歌瓊樹甄妃夢玉衣畫堂明月地
常此惜芳菲詠杏花云仙杏一番新妖嬈洗露晨待粧嫌
粉重欲點要酥勻月淡斜分影池清倒寫真君須憐舊
物曾伴曲江春此八詩置之開元諸公集中殆不可别
今曰宋無詩豈其然乎
玉臂銅青
東坡贈王定國家姬詩云君家玉臂貫銅青次公注銅
青所染衣服顔色之名銅青銅器上綠色是以銅青為
臂飾耳意猶未明白近觀梅聖俞詩云銅青羅衫日月
團紅裙撮暈朝霞乾則銅青謂衫色耳非以銅青為臂
飾也余有浣溪沙云首夏偏宜淡薄粧銅青衫子紫香
囊清歌一曲送霞觴羅襪凌波回洛浦澹雲輕雨拂高
唐紗厨今夜賀新凉
鱸香亭
陳文惠公堯佐吳江詩云平波渺渺烟蒼蒼菰蒲才熟
楊柳黃扁舟繫岸不忍去西風斜日鱸魚香詩句絶膾
炙人口今吳中改香作鄉又於其地立鱸鄉亭余謂鱸
香何不可之有幸溫公詩話可證
煙鬟
韓昌黎炭谷湫詩擢玉紆煙鬟竒句也東坡屢用之如
古甃磨翠壁霜林散煙鬟又云孤雲落日在馬耳照曜
金碧開煙鬟又落日銜翠壁暮雲點烟鬟又兩山遥樹
雙煙鬟又淮山相媚嫵曉鏡開烟鬟余因誦二公詩欲
以煙鬟名亭但無此佳趣之地當之耳成澤禪師偈
云一塢白雲之間茅屋雲塢可對烟鬟亦可名亭
慈湖撫琴行
蕭蕭指下生秋風漸漸幽響颼寒空月明夜氣清入骨
何處仙珮搖丁東野鶴驚起舞流水咽復鳴一唱三歎
意未已幽幽話出大古情龍吟虎嘯遞神怪千山萬壑
風雨晦海濤震蕩林木響亂撒金盤冰雹碎和氣回春
陽縹緲孤鸞翔三江五湖煙水闊波聲飋飋鳴漁榔悲
猨臨澗欲渡不敢渡但聞澗下蕭瑟松風長閒雲洩碧
落勢去還迴薄神仙恍惚無定所微吟似欲止所作馭
風一笑歸蓬瀛猶有餘音遶寥廓慈湖此詩不減盛唐
亦嘗苦辛非苟作者又何必指李杜為癡笑昌黎薄逸
少空萬古為無人耶
古梅
蕭東之古梅二絶云湘妃危立凍蛟背海月冷掛珊瑚
枝醜怪驚人能嫵媚斷魂只有曉寒知其二云百千年
蘚著枯樹一兩點春供老枝絶壁笛聲那得到只愁斜
日凍蜂知甚有風裁
坡詩月明看露上之句
蘇東坡詩八首大率皆田中語其第四首云種稻清明
前樂事我能數毛空暗春澤針水聞好語分秧及初夏
漸喜風葉舉月明看露上一一珠垂縷秋来霜穗重顛
倒相撑拄但聞畦壠間蚱蜢如風雨新舂便入甑玉粒
照筐筥云云此詩叙田家自清明至成熟曲盡其趣注
未能盡發其妙今補之于后漸喜風葉舉秧初立苗
後得風則長吕氏春秋所謂禾心中央疏為泠風是也
月明看露上農夫云秧苗得露皆先潤其根由根上
節至葉梢垂一點月明窺見其上洪舜俞平齋集有魏
城晩凉倚窗觀稼二絶云晩風不動稻苗平葉葉頭邊
沆瀣明井養不窮功用在誰將易象細推評其二云飛
明一點上苗端難作尋常露雨看碧眼道人參解得黃
河夜半泝崑湍以此補坡詩注真妙也此事竒坡詩詠
之竒平齋二詩注之又竒特表出之
英英白雲露彼菅茅
詩白華之什云英英白雲露彼菅茅毛傳云露亦有雲
孔穎達正義云有雲則無露無雲則有露毛言露亦有
雲者露雲氣微不映日月不得如雨之雲耳非無雲也
若露濃霧合則清旦為昏是亦露之雲也有雨雲有
露雲此節發揮甚新
清新庾開府
杜工部稱庾開府曰清新清者流麗而不濁滯新者創
見而不陳腐也試舉其略如文昌氣似珠太史明如鏡
凱樂聞朱雁鐃歌見白麟楊柳歌落絮鵝毛下青絲覆
局能懸記看碑解暗疏池水朝含墨流螢夜聚書含風
搖古度防露動林於(古度林於皆竹木名自来無人用也)漢隂逢荷蓧細
林見杖挐濁醪非鶴髓蘭肴異蟹胥漢帝看桃核齊侯
問棗花冬嚴日不暖歲晩風多朔賦用王延夀書須韋
仲將千柱蓮花塔由旬紫紺園建始移交讓徽音種合
歡螢排亂草出鴈拾斷蘆飛羊腸連九坂熊耳對雙峯
北梁送孫楚西堤别葛龔古槐時變火枯楓乍落膠香
螺酌美酒枯蚌籍蘭肴成丹須竹節量藥有刀圭京兆
陳安世成都李意期山精逢照鏡樵客值圍棋野爐然
樹葉山杯捧竹根被壠文瓜熟交塍香穗低學異南宫
敬貧同北郭騷蒙吏觀秋水莱妻紡落毛雪花開六出
冰珠映九光階下雲峰出忩前風洞開澗底百重花山
根一片雨峽路沙如月山峯石似眉荷風驚浴鳥橋影
聚行魚水影搖叢竹林香動落梅水似桃花色山如甲
煎香路高山裏樹雲低馬上人酒正離悲促歌工别曲
悽山明疑有雪岸白不關沙詠杏花云依稀映林塢爛
漫開山城寄王琳云玉關道路遠金陵信使疎獨下千
行淚開君萬里書望滑水云樹似新亭岸沙如龍尾灣
猶言吟暝浦應有落帆還此二絶即一篇哀江南賦也
又别周尚書云陽關萬里道不見一人歸唯有河邊鴈
年年南向飛詠桂云南中有八桂繁華無四時不識風
霜苦安知零落期唐人絶句皆倣傚之
井公六博
古樂府井公能六博玉女善投壺蓋因井星形如博局
而附會之亦詩人北斗挹酒漿之意也曹子建詩仙人
攬六著對博泰山隅齊陸瑜詩九仙會歡賞六博具娛
神戲谷聞餘地銘山憶舊秦周王子深詩誰能攬六著
還須訪井公庾子山詩藏書凡幾代看博已千年陳張
正見詩已見玉女笑投壺復覩仙童欣六博
屋角明金字
北史斛律金不識文字初名敦苦其難署改名為金從
其便易猶以為難神武乃指屋角令識之陸渭南晚晴
詩屋角明金字溪流作縠文用此事也
不嫁惜娉婷
杜子美詩不嫁惜娉婷此句有妙理讀者忽之耳陳后
山衍之云當年不嫁惜娉婷傅粉施朱學後生不惜捲
簾通一顧怕君著眼未分明深得其解矣盖士之仕也
猶女之嫁也士不可輕於從仕女不可輕於許人也著
眼未分明相知之不深也古人有相知之深審而始出
以成其功者伊尹孔明是也有相知不深確乎不出以
全其名者嚴光蘇雲卿是也有相知不深闖然以出身
名俱失者劉歆荀彧是也白樂天詩寄言痴小人家女
慎勿將身輕許人亦子美之意乎
升菴集卷五十八
