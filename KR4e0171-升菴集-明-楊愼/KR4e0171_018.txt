升菴集卷十八明楊慎撰
五言律詩
採藥
危蹬捫蘿上名山採藥遊木條刊落鴈籬蕊剪牽牛簡
子紅仍豔長卿翠欲流三花聊永夕一葉莫驚秋
暑夕
工跳昭侯蚤翾飛露女蚊青蒲眠不穏白羽揮徒勤南
浦生凉月西郊聚密雲星橋歸思逼力疾坐宵分
松韶關弔孫松山中丞
京兆推孫寳郇瑕得智罃才教烽火静已見謗書盈夢
斷瓊瑰水魂歸貫索城故山聞笛處松壑動悲聲
閏春廿日夢在金沙寺與劉珥江及三際禪侣
清話覺後因記之并寄珥江
錦水白蘋渚金沙青豆房名僧偕梵志才子共劉郎覺
路花非染靈山草亦香碧雲牽别夢忽寤在江陽
桐花(甲戌年作追錄於此)
曲水惠風輕桐華正吐英枝條引晨露(世說清露晨流新桐初引)門
巷近清明剪剪寒應盡霏霏雪不驚啄花么鳳小又見
綠隂成
苦熱
溽暑蒸潤土火雲燒遠空閉戸類螺蚌解衣真倮蟲枕
石無凉氣揮扇亦炎風引脰望西顥金伏何時終
贈高白坪方伯
税駕辭薇省披林構草堂虛舟分雪浪泰宇發天光芹
藻金籯外芝蘭玉砌傍丹丘何必問此是白雲鄉
江陽秋熱八月作
四序重開夏(俗言天下三伏瀘州六伏)三炎未解威心遲冰雪節體
想芰荷衣靈籟無清吹嵐光滅翠微閬風與玄圃羽翼
詎能飛
六月八日第四雛生用韻答二韓表弟(適甫述甫)
茅舍亦懸弧欣看第四雛自憐牛䑛犢誰謂蚌生珠娛
老堪提抱成人任魯愚多情二表弟良夜待傾壺
少宇宋公夕飲行臺
凉雨净紛埃華筵向晩開疎星臨紫宙新月照烏臺麗
句高難和玄言聽未回詎詶傾盖意無奈别旌催
詠繩橋(追錄)
度索尋橦國升猱飲狖形俯窺愁净綠仰睇失空青雨
過苔絙濕風來箐霧腥天將限夷夏何用罪坤靈
元宵宿北岩開公房
春醉依蓮社宵談衍葛藤雲僧標指月天女步然燈桑
下經三宿蒲團了一乘何須分垢淨持此問南能
王母瑶池圖夀李右川母張太安人(乾州永夀人)
仙鄉名永夀仙李即蟠桃彩服晨趨數瑶池夕晏高遐
齡還再閱恩詔見重褒笙鶴三天下雲中聽響璈
哭徐用先
子卿還絶漠賈誼返長沙共喜天才定俄驚日已斜頽
峯縈九折逝水繞三巴掛劍應無地飛蓬慘淚笳
西施詠(張禺山云絶似太白)
美人出南國名字號西施鸞舞隔烟霧魚驚沉網絲輕
盈羞燕尾窈窕妬蛾眉一入吳宫去姑蘇麋鹿時
戊戌除夕贈縈經徐尹
今夕知何夕明朝是歲朝雪封嵐氣净雲護嶺天遥楊
柳驚横吹梅花起麗譙故人新酒熟儲興欵春宵
辛丑新正
貴竹逢新歲寂寥空館時泉聲為滴漏原燒作晨曦野
戍擊柝早山衙開印遲春盤羅鬼菜凍體欲流澌
來報豚兒生志喜一首
魚札報堂琅犀兵走阿幢弧懸金雀幔花燦玉蟲釭老
蚌寧嘲晩明珠訝許雙歸來梨棗熟笑傲倚陶窗
寄中麓李伯華
中麓何山隠青丘太岳東藏書侔宛委問道即崆峒鸞
鶴烟雲駕烏蟾日月籠相求天路迥惟許谷神通
秋風引
霜凜銜蘆急秋深懸炭輕觱篥吹籬響熠燿傃階明盧
女流黃色班姬𢷬素聲誰教明月引翻作苦寒行
星回之夕夢一美丈夫自稱宋玉謂余曰公獨
無詩贈我乎夢中作一首四句覺後續之
文藻三閭並幽懷九辯知雲為巫峽賦雪作郢中詞茅
屋還遺址蘭臺異昔時鴻裁誰獵豔空自拾江籬
夏雨
微凉生細雨半夜似新秋玉軫琴絲緩金爐香氣浮簷
花濺碎滴地鏡俯清流東閣多閒暇西池好倡酬
夜次寧郭
風急毳裘輕關河向晩程星從鴉背出月傍馬頭生雪
店懸燈影寒譙送角聲鄉園知日遠夜夜夢瑶京
下連山
一辭青鎻直長望碧山阿鄉樹雲中出京塵馬上多釣
航依水竹精舍入烟蘿春色催歸興風光待嘯歌
春夜望月
今夜南樓月中天北望賖星河分宇縣鐘漏隔京華露
砌光含竹春江影泛花留連竭樽蟻潦倒待城鴉
梓潼道中
小市孤烟起平岡落日斜素林驚夕鳥錦石戴寒花悵
别關河晩憑高眺望賖上亭今夜月流影夢還家
早發解州
旅宿先鴉起歸心與鴈争冰霜殘臘路花柳上春城隠
士嘲西笑騷人感北征勞生應物理奔走愧虛名
夕泊江陵
西陵白雪晴南浦綠波生海燕先春至沙禽恒夜驚竹
房燈下市花舫月中筝且醉桑郎酒休傷萍客情
乙酉元日新添館中喜晴
白日臨元歲玄雲放曉晴城窺冰壑迥樓射雪峯明客
鯉何時到賓鴻昨夜驚離心似芳草處處逐春生
西使後期柬尹舜弼
綠蟻離觴困青驪首路淹江臯遲白日嶽麓近朱炎别
夢春猶隔勞歌夜未厭刀頭詎可問飛鏡轉纖纖
琉璃河
碧水琉璃净朱橋牛斗新風花回曲岸春樹隠平津清
夢繞江汜佳遊限洛濱肯停飛盖影未洗化衣塵
孟津(二首)
檣櫓横移岸樓臺背枕河飛甍臨積水懸霤下洪波蛟
避荆飛刺龍驚女激歌自憐非估客風浪飽經過
又
河曲風烟古天涯旅望深津樓環日溆碣石帶雲岑竹
箭春添溜蒲帆暝逗隂岷源千萬里何處是江潯
青橋
閣道盤雲棧郵亭枕水涯猿猱臨客路雞犬隔仙家風
起青丘樹春迷玉洞花(玉溪云真唐句)旅懷今日豁停幰問褒
斜
錦城夕
錦波澄霽色丹樓生晚輝江光二流暝橋影七星稀猶
明叔度火未息文君機南陌驂騑度東城鐘漏微(玉溪云初)
(唐氣格)
九日遂寧縣郭西登高
烟霞萬里開鴻鴈幾行來(玉溪云登高自見)江近飛烏國山高
戲馬臺霜華沾旅服霞影落仙杯坐惜佳辰晚斜舂未
擬回(玉溪云蜀有此景)
遊靈泉寺此地有席司諫讀書處感懷興悼一
首
司諫幽栖地空門歲月深泉臺埋玉樹靈境閟仙音逝
水興三歎遊山廢九吟風徽何寂寞松栢自蕭森
咸陽
帝里繁華歇神臯歲月多(玉溪云二句用事精到)秦城依北斗渭
水象天河頽堞無遺土驚川有逝波丘陵沉霸氣松栢
起悲歌(玉溪云千古感激)
硤石道
石壕環陜驛澠水帶崤關東望封泥谷南連積甲山秦
輪無隻返趙璧有雙還陳迹虛無裏荒臺蔓艸間(禺山州事)
(似王楊)
層臺驛
陡坡千百磴破店兩三家濕竈薪無焰磽田飯有沙瘦
兵宵泣血猛虎晝磨牙行路難如此羇愁一倍加
箐口關
箐口關何險山頭路更賖凌兢磨旋蟻屈曲陣蟠蛇官
舍惟孤舍人家無一家客心何處切夕照閃歸鴉
觀刈稻紀諺(二首)
平章門外路散策喜凉天雨漲青蛙水秋成白鶴田林
塘聞牧笛墟里起炊烟欲問滄洲趣滄洲趣不傳
又
田父邀予說秋成此歲多草頭占月暈米價問天河樂
土寧無詠豐年亦有歌惟愁軍餉急松茂正干戈
雲隠林中
燕坐洗塵顔風林久未還衆流争漱浦群瀨欲聾山鳴
蚻楊隂静飛蠝檜影閒晚來空翠濕似覺雨斑斑
宿龍宇寺
二妙此招携雙林狎遁棲禪僧香霧窟樵子青雲梯寳
樹飈埃净曇花色相迷有為應笑法詩句續燈題
送張惟信冊封唐邸因歸省母
鳴玉遥持節分珪重剪桐驊騮開蜀道蟋蟀采唐風税
駕雲山外廻舡月峽東還將南陔什一奏北堂中
高嶢臥疾喜簡西嶨至自滇城
隔戸聞來屐移燈坐對床澄心披樂霧點髩訝吳霜便
欲開棋局還思減藥囊天涯故人少且願駐飛航
永寧諸賢送至魚鳬關
遠送魚鳬外離情奈若何今晨岐路泣昨夜燭房歌西
上滇雲影東流藺水波生還如有日相伴老漁蓑
寒夕(七十行戍稿)
東西垂老别前後苦寒行旅鬢年年禿羈魂夜夜驚舂
鉏胷内貯石闕口中生讀書有今日曷不早躬耕
畢節簡蔡席二廣文
鶉衣裹凍身荒館夜難晨冷榻誰相伴寒爐獨可親途
窮千慮失天遠四愁新夢裏兒童戲醒來倍愴神
瓦店濘塗峻嶺
古木千章合飛霙六出齊馬行冰上滑人向霧中迷屐
齒穿空石昆蹄陷弱泥幾時辭梗泛垂釣隠桃溪
再會東畮(癸夘歲)
南來復北去暫會又離羣投館日卓午緩程春正分楊
園花勝雪雉堞粉如雲白首猶行役勞勞愧隠君
三會東畮
金醴醉連宵瓊枝别此朝折梅臨&KR1380;館結桂佇河橋燕
笑風前斷驪歌雲外飄青山有明月愁影轉蕭蕭
臘八日與墨池野酌遲丘月渚
散步謫仙橋嚴寒酒易消雲容將變朔風信已鳴條只
為朋從好渾忘旅寓遥清吟遲月渚剪燭永今宵
升菴集卷十八
