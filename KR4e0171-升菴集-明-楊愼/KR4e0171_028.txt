升菴集卷二十八明楊慎撰
七言律詩
僧寺古梅
古幹盤龍鶴膝丫眠江似泛斗牛槎風酸寒凛香仍馥
雪虐霜凌蕊自花冷面不為靈𤨏豔鐡心寧受廣平誇
維摩一室空千偈坐對雙林寶月斜
曾少岷惠忠州新琢雲根筆
忠州井邑聚雲根筠管千年駁蘚痕好伴輪囷接卿靄
不同澁勒暗蠻村高標自表嚴顔節文藻堪招陸贄䰟
西蜀鍾竒難韞櫝南豐新詠重瑤琨
登丹稜縣白塔寺與吕竿川同賦
窣堵岧嵉出半空蔚藍天界接剛風魚鳬疆域遥瞻外
龍鵠山川近覽中乍似潜虬穿坎窞俄驚飛鳥出樊籠
登高勝侣歸來晚樓閣烟花紫翠重
嘉州劉介川進士母壽詩
阿母瑶池翠水渟生兒共道得寧馨金仙元住岷峨國
寶婺遥連奎壁星蕊榜已看秋桂綠蘭臺行校夜藜青
三江化作長春酒戲綵恒斟愛日亭
老馬行
老馬為駒下皂棧昔日友龍今伴鴈棄置徒傷田子䰟
剪拂曾遇孫陽盼長鳴蕭蕭失風雲知道悠悠忘泉澗
金式如堪鑄伏波彩毫還擬圖韓幹
病中秋懷(八首)
八月江陽暑未休赫曦朱祲迥添愁西岷秋老金猶伏
南詔星回火不流霜信幾時來遰鴈雨聲終日望鳴鳩
似憐宋玉荷裯怨故遣班姬團扇留
又
尹氏遺蹤百尺臺招呼不見子歸來可憐文武為邦憲
却泥嬋娟養禍胎鳴牝掇蜂終古恨衣苔帶藻至今哀
悠悠往事嗟何及浩浩東波去不回
又
南定樓前碧草春荔枝林下少埃塵三瀘名號訛千古
二水沱岷會兩津青箬海商船舫集紅粧營妓管絃新
多情莫悔登臨數良夜何妨秉燭頻
又
九絲城寨控諸蠻舊是鴉飛不到山深菁篻簩何太毒
横江烽燧不曾閒蘿棡列哨誰傳箭高珙孤城只閉關
安得班超投筆起戎州暫得破愁顔
又
江郭西偏寂不喧卜居草草結櫺軒蕊珠樓接芸香閣
紫洞天環薜荔垣書載洛中三十乘經傳柱下五千言
寬閒謝客緣貧病懶散從吾養性源
又
迢遰城西百尺樓登兹銷暑亦銷憂江山平遠難為畫
雲物高寒易得秋吉甫清風來玉麈涪翁妙墨換銀鈎
餘甘渡口斜陽外靄迺漁歌雜棹謳
又
湘纍憔悴滯江潭禪伯逍遥老梵龕松下圍棋閑屨二
花前度曲引杯三不愁痼疾嬰雙豎為喜良毉得二柟
(任彭二毉皆名柟)采藥名山吾願畢白頭久矣謝朝簮(尾句又作更借)
(新凉供穏睡西風昨夜鴈聲南)
又
炎荒避地廿年過杞國憂天奈爾何雜種犬羊紛北虜
妖氛牛斗更南倭浮雲江漢愁心結新月關山涕淚多
身佩安危有諸老舌捫孤孽且長歌
毛伯玉點易洞
淨林蕭寺北山隅曾是精廬隠昔儒書帶草生移鉅野
篆文江繞接巴渝吟詩雲合峯頭碧點易霞留洞口朱
何日放舟偕麗澤紅泉石蹬足斟㪺
次韻章后齋為余壽
香界諸天寶鏡開玻璃江色入瓶罍方舟南浦成佳會
飛盖西園遊上才明月臨時仙客醉碧雲合處美人來
已甘投老三三徑仰荷承平兩兩台
携酒探梅
滇海南雲老歲華卅年不見故園花吟邊索笑驚春晩
夢裡尋香覺路賖凍夜明蟾清影瘦摶風么鳳綠毛斜
興來是處堪携酒徑造何須問主家
喜任蒼岩至招之飲(柟)
還家不落新春後征棹先逢舊雨前繡被喚回巫峽夢
錦嚢賸冇蜀江篇垂垂梅蕊猶凝雪濯濯楊枝欲吐烟
好是玉盤傳菜日共酣金醴媚椒天
寄李心山侍御
扁舟暮倚荻花叢燈影皤然照一翁明月此時千里隔
清吟昨夜一樽同人生南北真岐路客計飄颻是轉蓬
隴驛寄梅曾到否年光又逐斗杓東
釣魚城王張二忠臣詞
釣魚城下江水清荒烟古壘氣猶生睢陽百戰有徤將
墨翟九守無降兵犀舟曾揮白羽扇雄劍幾斷曼胡纓
西湖日夜尚歌舞只待崖山航海行
聽歌
彩雲天外駐行杯明月樓前引上才紅頰綻時銀燭爛
翠眉低處玉山頽飄颻俠客遊燕市窈窕仙娥下楚臺
千載王郎風韵在倩君重唱夕陽開(王右丞温泉寓目詩唐人入樂府名)
(相府蓮訛為想夫憐白樂天云秦川一半夕陽開此句尤妙)
送道士何端陽往武當
篸嶺之峯丹翠含金膏水碧孕重岩磨蟻遊人陟風磴
驂鸞仙侣坐冰嵌三霄寶月懸青樠千歲玄霜下紫杉
此去暫離應萬里鶴書何日寄遥緘
浮橋
千尺長虹臥錦波懸橦度索笑牂牁玉環金鎻隨開闔
木客鮫人雜嘯歌漫道黿鼉梁碧海虚傳烏鵲架銀河
堪憐來往驚鴻影步步塵香櫬襪羅
送何栢村元戎(名卿)
牛斗妖氛指日平暫勞鵲印掛東征捷書行奏長楊殿
軍令先傳細柳營冀北貔貅曾控御山西將帥半牙兵
功成歸隠青城曲社酒寒燈好結盟
木涇周公裒集鄙詩刻之作此以謝
漫興詩成散逸多玉人彩筆為編摩四愁平子饒情興
五噫梁鴻發嘯歌羽獵長楊違侍從碧鷄金馬飽經過
彫蟲小技嗟吾老谷鳥嚶鳴奈若何
月梧大司寇喻公壽詩(茂堅)
丁卯同年七十人回頭五十正嘉春沉沉海屋添籌筭
耿耿長庚映昊旻已見錦堂稱壽俊况兼青史傳名臣
千峯不隔南飛鶴一盞遥飛賀誕辰
詠風扇寄珥江
飈輪木羽引凉多金伏朱炎奈爾何姑射冰姿堪作對
山隂雪興可能過婆娑影裏懷瓊樹蹀躞聲中想玉珂
便擬千觴河朔飲仍聽一曲洞仙歌
送韓炅菴應廕北上(述甫)
采蘭贈弟弟如金珍重金蘭只此心屈子秉芳留佩韘
左思招隠間重襟驪駒北上瞻高步虎節西歸聽好音
奕世聞詩齊魯並豈惟韜略似淮隂
夏松泉太宰壽詩
赤舄歸來鬢未星紫垣光燄照涪陵山中宰相無塵事
河上仙翁有道經春色又驚梅蘂白薰風幾換荔枝青
停雲問月多篇詠何日滄浪一共聽
觀平吳錄
庚申胡運卜終焉斗野驚看伏鼈懸九四由來真海孽
萬三未必是天錢可憐槎史嬰龍日又見胥臺走鹿年
管樂誰將饒介許孟兼遺恨醉樵篇
詠霧凇(有序)
(甲寅歲秋冬久雨連月十一月廿六日甲子曉籠霧微凇盖晴兆也俗諺云霜凇行霧凇貧兒備飯)
(瓮往歲在北方寒夜冰華著樹若絮日出飄滿庭階尤為可愛曾南豐詩云園林日出净無風霧凇)
(花開樹樹同記得集英深殿裏舞人齊插玉瓏鬆又曰香銷一榻氍毺暖月映千門霧凇寒韵書謂)
(之凍&KR0982;&KR0982;音索冰著樹如索也)
怪得天鷄誤曉光青腰玉女試銀粧瓊敷綴葉齊如剪
瑞樹開花冷不香月白詎迷三里霧雲黃先兆萬家箱
貧兒飯瓮歌聲好六出何湏賀謝莊
招張愈光(癸亥歲時十六附此)
容易年光斗柄東蕭條客舍酒樽空雪消已減乘舟興
寒重翻添閉戶功古道塵埃多去馬故人書信少來鴻
新豐逆旅知無伴何惜西齋一笑同
夜宿玉池
投轄多情信宿留長河未曙夜悠悠池停蛙鼔雨初霽
窗静蚊雷風乍秋尋壑經丘殊窈窕談玄舉白更風流
名園已到終嫌晚還擬山隂雪夜舟
百梅亭
綠萼紅跗映碧瀧山香水調換新腔翰林風月三千首
樂府鴛鴦七十雙陳閣臨春森玉樹漢宫不夜爛金釭
棃雲棃雪都成夢桃葉桃根枉渡江
次韻陳玉泉見過(鳳)
新詩清水出芙蓉南國才人陸士龍老去衡門饒寂閴
病來塵榻愧過從湯湯流水琴中思種種繁霜鏡裏容
良會蹉跎時迅速朱炎忽已變條融
贈郭雲屏閫帥(郭承天人)
將軍出鎮向西川萬里從龍下日邊雪嶺雲開瞻突兀
錦江風定泛漪漣世家舊說金臺事樂府新傳寶劍篇
旌節花明營柳細徵還扈蹕侍甘泉
書扇贈薛曲泉二守(治)
大賢為政即多聞杜老曾云我亦云千里清風傳穆頌
兩江流水漾漪文停雲遠樹傷遲暮對月高樓悵夜分
葵扇揮毫酬雅意棠隂回首惜離羣
夏五亢旱彌旬曲泉薛公精禋露禱霖雨應辰
農望既欣道暍亦起詩以志喜
漫擬休璉戲廣川土龍泥鶴盡成捐風雲忽送三更雨
庭院如鳴百道泉雲漢于今無旱魃甫田自古有豐年
吾廬坐愛凉如洗好續蘭臺賦颯然
詶周生贈扇上刻詩韻(周名宗堯)
紈素裁成寶月光卷舒懷袖動宫商老來却厭丹青手
興到還登翰墨場坡老高吟三十韻右軍細扎百千行
光風解后人雙玉明日兼葭水一方(周生自長壽來省余韓炅菴同會周)
(與韓皆余中表懿親也)
五月樓居雨凉欣賦
快雨崇朝溽暑徂頓令注夏病全蘇恍疑方丈清虚島
似對瀟湘水墨圖曲沼青鼃喧鼔吹高齋白鳥淨軒厨
泠然風御何須羡嗒爾凉襟且據梧
贈薛生季德(名量府二守曲泉之子)
棠花庭下見斑衣年少清才世所稀三鳳舊聞鳴菶菶
季騧今復景騑騑郗林丹桂開華省唐苑緗桃近瑣闈
琢玉慙予非哲匠泥金遲爾到漁磯
次韻章后齋
漫嘲阿昶誤金根聊效王家點&KR1709;痕老嫗重尋蕺山寺
道士頻過曇&KR1619;村黃庭鶂鶂籠歸翼赤管猩猩返醉䰟
洛浦煩君飜舊賦驚鴻寧畏毳如琨(紫房之會又明日后齋約為洛浦之)
(遊譜)(曇&KR1619;村山隂道士所居見文房四蕺山寺王右軍為老嫗書扇處也)
喜雨
高閣憑闌暑氣沉寒山銀竹映森森雲從太華仙人掌
風入蘭臺宋玉襟霖雨不關胥靡夢荷鋤聊慰老農心
木桃投贈須君和&KR0812;醁浮香喜自斟
升菴集卷二十八
