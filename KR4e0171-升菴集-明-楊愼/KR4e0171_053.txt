升菴集卷五十三明楊慎撰
古今賦麗則不同
抱朴子曰古詩今賦麗則不同俱論宫室而奚斯路寢
之頌何如王生之賦靈光乎同說游獵而叔田盧令之
詩何如相如之言上林乎並美祭祀而清廟雲漢之辭
何如郭璞南郊之豔乎等稱征伐而出車六月何如陳
琳武庫之壯乎
文賦列十體
文賦詩緣情而綺靡賦體物而瀏亮碑披文以相質誄
纏綿而悽愴銘博約而温潤箴頓挫而清壯頌優游以
彬蔚論精微而朗暢奏平徹以閑雅說煒曄而譎誑分
文之十體各以四字盡之可謂妙矣往年鶴州蔡衡仲
云束晳尚補笙詩文賦奚傷余漫應曰序原始以要終
記制器而尚象衡仲曰二語妥帖兼是聖經更無褒彈
也
海賦
文選載木玄虚海賦似非全文南史稱張融海賦勝玄
虚惜今不傳北堂書抄載其略如湍轉則日月似驚浪
動則星河如覆信為竒也
鴈賦
劉安賦鴈云順風而飛以助氣力銜蘆而翔以避繒繳
羊祜鴈賦云排雲墟以頡頏汰弱波以容與進淩厲乎
太清退嬉遊于玄渚鳴則相和行則接武前不絶貫後
不越序齊力不期而並至同趣不要而自聚當其赴節
則萬里不能足其路苟泛一壑則衆物不能易其所淩
空不能頓其翼揚波不能瀐其羽浮若飄舟乎江之濤
色若委雪乎崖之阿辭旨超遠出於詞人一等矣
獵兔賦
夏侯湛獵兔賦息徒蘭圃秣驥華田目送歸鴻手揮五
絃優哉優哉聊以永年其語與嵇叔夜同嵇與夏侯同
時其偶同耶其相取耶嵇詩作華山夏侯作華田田字
覺勝蓋魏都在鄴不應言華山當是華田音花言華茂
之田也亦是竒語
薛綜注西京賦
西京賦繚垣緜聯四百餘里此句本不必註薛綜注繚
垣猶繞了也李善又改垣為亘益不通矣班固西都賦
繚以周牆即此句也垣本是牆何必改作亘唐人崔塗
繡嶺宫詩苑路暗迷香輦地繚垣秋斷草煙深王和甫
冬日詩繚垣烏鵲近人飛其用字固不以薛注為然也
定情賦
張衡定情賦曰願在面而為鉛華兮恨離塵而無光陶
淵明閑情賦祖之
上林賦
程泰之論上林賦三條其見超邁得作者之意今節其
語於此其上篇曰相如之賦上林曰亡是公者明無是
人也既本無此人則凡所賦之語何往不為烏有也知
其烏有而以實錄之故所向駮礙上林本秦故地始皇
陿隘先王之宫庭而大加創治東既極河西又抵汧終
南之北九嵕之陽數百里開宫館二百七十複甬相連
窮年忘返猶不能徧而又表南山以為闕立石朐山以
為東門其意若曰闕不足為也南山吾闕也門不足立
也朐山吾門也此固武帝之所師也所師在是苟有諫
者彼有坐睡唾擲而己無自而入也故相如始而置辭
包四海而入之苑内夸張飛動意若從諛故揚雄指之
為勸也夫既勸之以中帝欲帝將欣欣樂聽而後徐徐
諷諭以為苑囿之樂有極而宇宙之大無窮則諷或可
入也夫諷既不為正諫凡其所勸不容不出於寓言此
子虚烏有亾是所以立也其中篇曰左蒼梧右西極日
出東沼入乎西陂此賦上林所抵也數百里間其能出
沒日月於東西乎又曰其南則隆冬躍波其北則盛夏
含凍信斯言也必并包夷夏縮地南北而始有此古今
讀者偶不致思故主文譎諫之義晦於不傳耳其曰八
水分流則長安實有此水不為寓言然而上林東境極
乎宜春下苑即曲江也曲江僅得分滻為派而滻㶚合
會之地已在宜春之北則其地出上林之外矣然則雖
其實有之水亦復不能真確况其紫淵丹水欲傅會而
強求乎其下篇曰古惟揚雄能知此意故其校獵之賦
曰禦自汧渭經營豐鎬此則明命其實矣至於出入日
月天與地沓則關中豈能辦此也又曰虎路三嵕圍經
百里此則可得而有也至謂正南極海邪界虞淵此又
豈關境所能包絡哉雄之此意正倣相如諷勸相參不
皆執實兩賦一意也說者不知出此乃從地望土毛枚
舉細較是癡人說夢也班固曰亡是公言上林廣大水
泉萬物多過其實非義理所止故删存其要歸正道而
論之推此言也則雖班固亦自不解也予觀莊子云魏
罃與田侯牟約牟背之罃怒將伐之華子聞而醜之曰
善言伐齊者亂人也善言勿伐者亦亂人也謂伐之與
不伐亂人也者又亂人也君曰然則若何曰君求其道
而已矣有所謂蝸者君知之乎曰然有國於蝸之左角
者曰觸氏有國於右角者曰蠻氏時相與爭地而戰伏
尸數萬逐北旬有五日而後反君曰噫其虚言與曰臣
請為君實之君以意在四方上下有窮乎君曰無窮曰
知遊心於無窮而返在通達之國若存若亡乎君曰然
曰通達之中有魏於魏中有梁於梁中有王與蠻氏有
辨乎君曰無辨客出而君惝然若有亡也蓋自悼其所
爭之細也東坡曰淳于髠言一斗亦醉一石亦醉至於
州閭之會男女雜坐幾於勸矣而何諷之有以吾觀之
蓋有深意以多方之無常知飲酒之非我觀變識妄而
平生之嗜亦少衰矣是以自托於放蕩之言而能止荒
主長夜之飲世未有識其趣者愚謂長卿上林之賦意
實若此能通莊氏之寓言兼戰國之游說而後可以得
其旨也司馬長卿去戰國之世未遠故其談端說鋒與
策士辯者相似然不可謂之非正也孔子論五諫曰吾
從其諷觀說苑及晏子春秋所載以諷而從者不可勝
數蘇洵作諫論欲以儀秦之術而行逢干之心是或一
道也故戰國諷諫之妙惟司馬相如得之司馬上林之
旨惟揚子校獵得之予嘗愛王維温泉寓目贈韋五郎
詩云漢主離宫接露臺秦川一半夕陽開青山盡是朱
旗遶碧澗翻從玉殿來新豐樹裏行人度小苑城邊獵
騎迴聞道甘泉能獻賦懸知獨有子雲才唐至天寶宫
室盛矣秦川八百里而夕陽一半開則四百里之内皆
離宫矣此言可謂肆而隠奢麗若此而猶以漢文惜露
臺之費比之可謂反而諷末句欲韋郎效子雲之賦則
其諷諫可知言之無罪聞之可戒得揚雄之旨者其王
維乎
上林賦連綿字
上林賦垂條扶疎落英幡纚紛溶萷蔘猗柅從風藰莅
芔歙數句皆言草木從風之形與聲也但其用字既古
其音又與俗音不同今略解之紛溶猶丰茸也萷蔘
即蕭森猗柅猶猗那也字亦作旖旎又作猗儺藰莅即流
麗芔歙即歘吸歘古作□見石鼓文省寫作芔五臣注
遂誤以為卉字按長門賦列丰茸之游樹謝靈運詩升
長皆丰茸則紛溶丰茸一也杜詩巫山巫峡氣蕭森則
萷蔘蕭森一也毛詩猗儺其枝楚辭紛旖旎乎都房阮
籍詩猗靡情歡愛則猗柅也猗儺也旖旎也猗靡也一
也陶弘景詩悽切嘹唳傷夜情趙彥昭詩流麗鳴春鳥
則藰莅與嘹唳及流麗一也杜詩秋風歘吸吹南國則
芔歙與歘吸一也字有古今音有楚夏類如此聊舉其
略爾
郭珍蜜賦
散似甘露凝如割肪冰鮮玉潤髓滑蘭香
搗素賦
文選雪賦注引班婕妤𢷬素賦疑非婕妤之作蓋亦卓
見也此賦六朝擬作無疑然亦是徐庾之極筆
黃滔律賦
黃滔律賦如明皇回駕經馬嵬云日慘風悲到玉顔之
死處花愁露泣認朱臉之啼痕褒雲萬疊斷腸新出于
啼猿秦樹千層比翼不如于飛鳥景陽井云理昧復隍
處窮泉而詎得誠乖馭朽攀素綆以胡顏又無名氏作
孟嘗君夜度函谷賦嘆秦闕之百二難騁狼心笑齊客
之三千不如雞口亦可喜也
秦少游單騎見虜賦
單騎見虜賦秦少游場屋程試文也其略曰事方急則
宜有異謀軍既孤則難拘常法遭彼虜之勁悍屬我師
之困乏較之力則理必敗露示以誠則意當親狎我得
不撤衞四環去兵兩夾雖鋒無莫邪之銳而勢有泰山
之壓踞鞍以出若蔑擒虎之威失隊而驚如棄華元之
甲此即一篇史斷今人程試之文能有幾此者乎一本
作果吾父也遂有壺漿之迎見大人焉盡棄犀渠之甲
白牛溪賦
王無功云吾往見薛收白牛溪賦韻趣高竒詞義曠遠
嵯峨蕭瑟真不可言壯哉邈乎揚班之儔也高人姚義
嘗語吾曰薛生此文不可多得登太行俯滄海高深極
矣吾近作河渚獨居賦為仲長先生所見以為可與白
牛連類今寫為一本今此二賦俱不傳
雪賦月賦
文選謝惠連雪賦謝莊月賦二篇詞林珍之唐子西謂
月不如雪謬矣論體狀景物藴藉風流則無優劣然月
賦終篇有好樂無荒之意近於詩人之旨雪賦之終云
節豈我名潔豈我貞無節無潔殆成何人與其秋懷之
首句平生無志意同一自敗之旨朱文公云無志意殆
不成人信矣惠連希逸終身人品亦與二賦之尾叶焉
世徒賞其春華不可不考其秋實也
坡賦具禪機
高僧傳神鼎問於利貞曰萬物定已否貞曰定已鼎曰
高岸為谷深谷為陵有生必死有死即生何得定耶貞
曰萬物不定鼎曰若不定何不指天為地呼地為天名
星為月命月為星耶貞無以應大理楊伯清舉此以問
余余曰東坡有暗答矣自其變者而觀之則萬物不能
以一瞬自其不變者而觀之則萬物與我皆無盡也伯
清曰是則拈古欲公重說余曰定者有物混成先天地
生不定者一彈指間經千萬劫也
唐太宗昭陵六馬圖贊(附跋)
太宗昭陵六馬圖石刻在秦中其一曰拳毛&KR1719;黃馬黑
喙平劉黑闥時所乘前中六箭背三箭贊曰月精按轡
天駟横行弧矢載戢氛埃廓清其二曰什伐赤純赤色
平世充建德時乘前中四箭背中一箭贊曰瀍澗未靜
斧鉞伸威朱汗騁足青旌凱歸其三曰白蹄烏純黑色
四蹄俱白平薛仁杲時所乘贊曰倚天長劒追風駿足
聳轡平隴回鞍定蜀其四曰特勒驃黃白色喙微黑色
平宋金剛時所乘贊曰應策騰空承聲半漢入險摧敵
乘危濟難其五曰颯路紫紫鷰騮平東都時所乘前中
一箭贊曰紫鷰超躍骨騰神駿氣讋三川威凌八陣其
六曰青騅蒼白雜色平竇建德時所乘前中五箭贊曰
足輕雪影神發天機策兹飛練定我戎衣元學士王惲
跋云物之賢否一定論其遇不遇可也昭陵六馬天降
毛龍授之英主俾翦隋亂及其成功琢石為像題真以
贊用傳不朽何其幸也宜其聲華氣燄上與房駟爭光
故潼關之役備體流汗又何神哉如昭烈之的顱冉閔
之朱龍名雖存而形何見焉太史公曰閭閻之人雖砥
行立名非附青雲之士烏能施於後世信夫(贊殷仲容撰書則歐)
(陽詢也)
太宗十驥贊
唐太宗回鶻十驥贊殊毛共櫪狀花蕊之交林異色同
群似雲霞之間彩亦竒俊語也
茶夾書燈二銘
程宣子茶夾銘曰石筋山脉鍾異於茶馨含雪尺秀啓
雷車采之擷之收英斂華蘇蘭薪桂雲液露牙清風兩
腋玄圃盈涯晁無咎書燈銘曰武子聚螢孫生映雪雪
固易消螢亦易滅惟此銀缸不没其光黃簾綠幕永夕
煌煌經史在右子集在左如或不勤負此燈火余少讀
書每夕煮茶書此二銘於座右今老矣不復夜讀茶亦
以脾寒而廢書此二銘以傳同好
鏡銘
古鏡銘漢有善銅出丹陽和以鉛錫清如明左龍右虎
尚三光朱雀玄武順隂陽東坡曰清如明如者而也若
左傳星隕如雨之例又一面云尚方作鑑真大巧上有
仙人不知老渴飲玉泉饑食棗夀如金石嘉且好又潁
州頓氏一鏡銘云鳳皇雙瓊瑶裝隂陽合為配日月常
相會此銘辭古雅錄者多逸字逸句故不厭重錄之
鑑銘
漢有鑑銘二見博古圖其一云漢有善銅出丹陽和以
銀錫精且明左龍右虎尚三光朱雀玄武順隂陽其二
云尚方作鑑真大好上有仙人不知老渴飲玉泉饑食
棗又二首其一云有玉辭夏惟金去秦俱隨革故共集
鼎新儀天寫質象日開輪率舞鸞鳳奔走鬼神長懸仁
夀天子萬春其二云練形神冶瑩質良工如珠出匣似
月停空當眉寫翠對臉傅紅綺窗繡幄俱照秦宫蓋唐
人作也
傅玄燭銘
煌煌丹燭焰焰飛光取則龍景擬象扶桑照彼玄夜炳
若朝陽
金谷序
世說新語謂王羲之作蘭亭記人以方金谷序羲之甚
有欣色金谷序今不傳其實蘭亭之所祖也余舊得宋
人石刻一本今錄於此其辭曰余以元康六年從太僕
卿出為使持節監青徐諸軍事征虜將軍有别廬在河
南縣界金谷澗中或高或下有清泉茂林衆果竹栢藥
草之屬莫不畢備又有水碓魚池土窟其為娛目歡心
之物備矣時征西大將軍祭酒王詡當還長安余與衆
賓共送往澗中晝夜遊宴屢遷共坐或登高臨下或列
坐水次時琴瑟笙筑合在車中道路並作及住令鼓吹
迭奏遂各賦詩以叙中懷或不能者罰酒三斗感性命
之不永懼凋落之無期故列叙時人官號姓名年紀又
寫詩著後後之好事者其覽之哉
蘭亭記
文選不收蘭亭記議者謂絲竹管絃四言兩意非也絲
竹管絃本漢書語古人文辭故自不厭鄭重如易曰明
辨晰也莊子云周徧咸詩云昭明有融高朗令終宋玉
賦旦為朝雲古樂府云暮不夜歸左傳云遠哉遥遥邯
鄲淳碑云丘墓起墳古詩云被服羅衣裳莊子吾無糧
我無食後漢書食不充糧在今人則以為復矣
廬山記
慧遠有廬山記文多竒語唐以下文人遠莫能望如云
風雲之所攄江山之所帶高崖仄宇峭壁萬尋幽岫穹
崖人獸兩絶又甘泉湧出冷暖與寒暑而相變盈減經
水旱而不異造語尤竒
五色賦記
衡山縣志遺逸門一段云唐宼豹與謝觀同在崔裔孫
門下以文藻知名豹謂觀曰君白賦有何佳語對曰曉
入梁王之苑雪滿羣山夜登庾亮之樓月明千里觀謂
豹曰君胡不作赤賦豹曰田單破燕之日火燎於原武
王伐紂之年血流漂杵文山效之作黑賦曰孫臏銜枚
之際半夜失蹤達磨面壁以来九年閉目座中一客賦
青云帝子之望巫陽遠山過雨王孫之别南浦芳草連
天一客賦黃曰杜甫柴門之外雨漲春流衞青油幕之
前沙含夕照文山評月明千里得白之神曰火曰血不
免著跡且燎原事與田單不相干一客改之曰堯時十
日並出爍石流金秦宫三月延燒照天燭地余謂曰血
曰火及十日並出秦宫延燒皆非佳境或改之曰孫綽
賦天台景高城霞起而建標杜牧詠江南春十里鶯啼
而映綠稍有風韻又賦黃曰靈均之歎木葉秋老洞庭
淵明之啜落英霜清彭澤信勝舊矣黑賦亦非佳况今
别擬一聯云周庭之列畢蘇裳如蟻陣陳閣之迎張孔
鬢似鴉翎
黃棘
薛符溪楚辭悲回風云借光景以往来弓施黃棘之枉
策蓋秦楚嘗盟於黃棘後懷王再會武關遂被執是黃
棘之盟楚禍所始朱子以黃塵荆棘解之謬矣
大顛書
韓文公與大顛書蘇東坡則力言其為偽朱晦菴則力
辯以為真黃東發以真偽不可曉愚按東發朱子之徒
而其說如此天下之公言也昔歐陽公不以始倡古文
許尹師魯評者謂如善奕者常留一著歐公之於師魯
留一著也然則朱子之於韓公亦猶歐陽之於師魯乎
不然朱子豈不知大顛書詞非韓公之筆東坡之言為
可信又豈不知外集非韓公文李漢之序可據耶韓書
刻石於靈山禪院乃僧徒妄撰假韓公重名以尊其道
亦猶懷素假李白歌稱其草書獨步也懷素草書歌人
皆信其非白作而獨以大顛書為出於韓何哉卓哉李
漢之先見乎序公之文曰無有失墜總其目以七百正
慮後人羼入闌增以誣韓公耳古人謂公論百年而定
若此者雖千年猶不定也
祖龍沐猴
杜牧之文祖龍之吞六國沐猴之破五侯假對皆工亦
文之一巧
易林
焦氏易林西京文辭也辭皆古韻與毛詩楚詞叶音相
合或似詩或似樂府童謠觀者但以占卜書視之過矣
如夾河為昏期至無船搖心失望不見所歡如三驪負
衡南取芝香秋蘭芬馥利我少姜如&KR2094;&KR2094;齧齧貧鬼相
責無有歡怡一日九結如三夫共妻莫適為雌子無姓
氏父不可知其辭古雅魏晉以後詩人莫及又如憂思
約帶即古詩去家日以遠衣帶日以緩也而以四字盡
之如簪短帶長尤為奥妙簪短即毛詩首如飛蓬也帶
長即衣帶日以緩也兩詩意以四字盡之解我胸舂即
毛詩憂心如𢷬也影略用之最為玄妙且其辭古之文
人亦多用之六目暌暌韓文祖之曰萬目暌暌九鴈列
陣王勃滕王閣序用之酒為歡伯白雲如帶穴蟻封戶
天將大雨唐詩多用之他如雌鸑生鵰又文山鴻豹肥
腯多脂鴇名鴻豹以鴇善食鴻為鴻之豹猶言魚鷹也
亦僅見此可補爾雅其云㑂如旦飢即詩惄如調飢據
韓詩作朝飢言朝飢難忍也此云旦飢蓋與韓詩合可
證調飢為朝飢無疑也其云大樹之子百條共母當夏
六月枝葉盛茂鸞鳳以庇召伯遊暑遊暑避暑也此即
用詩甘棠事遊暑憩甘棠蓋古說如此今注謂召伯聽
訟於甘棠之下成周之時制度文物備矣豈有以召伯
之貴而坐於甘棠樹下如老人里長斷爭雞之訟者乎
遊暑之說蓋近於人情物理也其曰舜登大禹石夷之
野又可證禹生石紐村之事此皆有裨於經史又不但
為脩辭之助而已
歴代名臣奏議
宋寧宗時武學生華岳池州人上疏極數韓侂胄之惡
其略云程松之以納妾求知倪僎以售妹入府蘇師旦
以獻妻入閣黜陟之權不出於陛下而出於伲胄是吾
有二中國也命又不出於伲胄而出於蘇師旦周筠是
吾有三中國也書奏侂胄大怒下之大理貶建寧圜工
部郡守傅伯成憐之命獄卒使出入無繫伯成去郡岳
遂庾死獄中岳之忠節灼灼如此近觀歴代名臣奏議
及宋諸臣奏議可謂詳備而岳之奏不在其中乃知古
忠臣義士湮沒不聞者多矣故表出之
怒字
左傳林楚怒馬及衢而騁莊子草木怒生又說大鵬怒
而飛其翼若垂天之雲林希逸曰莊子好用一怒字王
介甫詩山木悲鳴水怒流此老善用古人好字面
錢神論
晉惠帝之時賄賂公行魯褒所為作錢神論也余觀類
文同時綦毋民成公綏皆有錢神論各一篇民之論略
曰黃金為父白銀為母鉛為長男錫為少婦庚辛分土
諸國皆有長沙越巂僕之所守伊我初生周末時也景
王尹世大鑄兹也貪人見我如病得醫飢享大牢未足
為飴綏之論略曰路中紛紛行人悠悠載馳載驅惟錢
是求朱衣素帶當塗之士執我之手門常如市諺曰錢
無耳鬼可使豈虚也哉幽求子云可以使鬼者錢也可
以使人者權也蓋亦同時之語
紫電清霜
三國典略曰蕭明與王僧辯書凡諸部曲並使招攜赴
投戎行前後雲集霜戈電戟無非武庫之兵龍甲犀渠
皆是雲臺之仗唐王勃滕王閣序紫電清霜王將軍之
武庫正用此事以十四歲之童子胸中萬卷千載之下
宿儒猶不能知其出處豈非間世竒才杜子美韓退之
極其推服之良有以也使勃與杜韓並世對毫恐地上
老驥不能追雲中俊鶻後生之指點流傳妄哉
文章狀物
嵇含南方草木狀云㯽榔樹皮似青桐節如桂竹下本
不大上枝不小稠直亭亭千萬若一森秀無柯端頂有
葉仰望𦕈𦕈如插叢蕉於竹杪風至觸動似舉羽扇以
掃天俞益期與韓康伯牋云㯽榔木大者三圍高者九
丈葉聚樹端房栖葉下華秀房中子結房外其擢穗似
黍其綴實似槲其皮似桐而厚其節似竹而穊其中空
其外勁其屈如覆虹其伸如縋繩步其林則寥朗庇其
蔭則蕭條此分明畫㯽榔圖也毛文錫茶譜云茶樹如
&KR1000;蘆葉如梔子花如薔薇實如栟櫚葉如丁香根如胡
桃白居易茘枝圖序云茘枝樹形團團如帷蓋葉如桂
冬青華如橘春榮實如丹夏熟朵如蒲桃核如枇杷殼
如紅繒膜如紫綃瓤肉瑩白如冰雪漿液甘飴如醲酪
大略如彼其實過之若離本枝一日而色變二日而香
變三日而味變四五日外色香味盡去矣此分明為二
物傳神也傅肱蠏譜云蠏鶻眼鱟足䖱腦蜩腹其爪類
拳丁其螯類執鉞生於濟鄆者其色紺紫産於江南者
其色青白真如繪蠏焉宋以後人豈能為此等語乎
空遊
柳子厚小石潭記潭中魚可百許頭皆若空遊無所依
此語本之酈道元水經注渌水平潭清潔澄深俯視游
魚類若乘空沈佺期詩魚似鏡中懸亦用酈語意也
落霞秋水
文選褚淵碑風儀與秋月齊明音徽與春雲等潤庾信
馬射賦落花與芝蓋齊飛楊柳共春旗一色隋長夀寺
舍利碑浮雲共嶺松張蓋明月與巖桂分叢王勃滕王
閣記語本此然王勃之語何啻青出於藍雖曰前無古
人可也
升菴集卷五十三
