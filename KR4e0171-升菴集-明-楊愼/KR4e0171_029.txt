升菴集卷二十九明楊慎撰
七言律詩
孟冬苦寒滇南之行留別江陽親友(二首)
昆池滇嶠廿年遊白首重來未得休靖節詩篇形贈影
莊周呼應馬兼牛江花品藻春紅隔城闕凝光暮紫浮
賞菊探梅還憶我相思莫吝置書郵
又
登艫一望一魂銷頼有清樽慰寂寥寵餞江陽殊藹藹
壯遊滇路漫迢迢梅心柳眼皆春意僰舞夷歌亦舜韶
猶有多情如杜牧畫橋明月教吹簫
舟中留别炅菴蒼崖
夢醒渾疑未别離止舟却喜似歸時情親千里勞相送
衰病三秋指遠期閭左又興秦戍役殿前曾識漢官儀
琵琶商婦君休聽恐動王涯貝錦辭
天池夜宿對榻炅菴
永寧三百六十灘順流劈箭上流難來賓霜鴈歲方晏
喚客荒鷄星未殘羸軀肯容老巴國濯髮真如到洧盤
明日魚鳬關外路綠纓清淚對君彈
次郭雲屏登西樓韻二首
說劍論兵邁品流明時論賞早封留种衡許國三千牘
德裕籌邊第一樓城郭笙歌渾不夜溪山草木未知秋
輕裘已叶前賢事衽革先寬旅客憂
又
清香畫戟感時流遷客經過此淹留零雨多情孫楚堠
月明同夢庾公樓新梅豔豔争迎臘殘菊垂垂尚駐秋
地主多君似嚴武登臨暇日亦銷憂
送永寧范商野二桑扶涯際涯北上
永寧山水接江陽毓秀鍾靈歲月長五色絲毫争炫爛
三株瓊樹共芬芳卿雲影裏芝泥紫瑞日光中蕊榜黃
老我扶衰淹病榻喜君惜别到文房
贈嵩明太守羅果齋
肯為衰翁百里來蕭條寒館是春臺世家文藻匡時略
環海謳歌作郡才芳草已隨江柳發棠花遥映野梅開
從今詩苑添嘉話清夢高嶢夜夜回
席上漫興重贈羅果齋
君侯載酒過春城畫戟清香絳燭明珍重青雲新意象
留連白雪舊歌聲坐如泥塑還和氣醉若山頽未盡情
知己相逢難遽别席間漫興又詩成
劉虛湖封白石載酒過高嶢
荒林遠枉兩高人仙棹摇摇積水濱懷舊重過題竹處
尋芳正及賞梅晨登樓醉水渾無夜著屐尋山賸有春
㸑舞滇歌元慣見渝兒巴妠愧横陳
十二月二日張龍山謝高泉敖梅坡余九崖杜
晴江梁一江潘東溪携酒過訪高嶢
寂寂荒村生冷煙敢期車從枉羣仙釣竿未拂珊瑚樹
樽酒重登玳瑁筵瀲灔池塘芳草外飄颻舟楫早梅邊
高嶢滇海留嘉話剡曲斜川合共傳
潘東溪都閫惠暖床
老去真成有髮僧禪床四大續傳燈使君高誼來今雨
旅客鄉心履薄冰寒榻中宵分末照小樓兩度記同登
交情却勝潘楊穆孤枕長吟載寢興
滇海歲暮
村燈社酒簇辛盤春立星回臘已殘故國江山遥悵望
浮生節序幾悲歡寇公心事雷州竹屈子情辭澧浦蘭
草蓐藜床無雪霰醉來一枕且偷安
太守董約山訪予高嶢海莊勝言尋甸山水之
嘉即事
使君高誼薄塵寰邀我尋春慰旅顔不是蟠胸多磊落
那知絶域有江山玉杯家學曾親炙瓊樹風流許重攀
畫戟清香延坐久村孤城遠漏聲閒
答昆明尹張極山
南荒遷客重來時東道主人慰衰遲相望咫尺雲津樹
限隔一水昆明池彈琴暇豫宓子賤戴星出入巫馬期
高嶢小樓有懸榻一樽何日話心知
次韻謝高泉送余往永昌
鷄足鷲頭遥五嶺青龍赤虺遠三江嗅金寧即非金齒
建木由來是木邦石上支笻何憚險雲端飛屐不湏雙
衰年憐我同萍梗麗句勞君韜錦杠
吕呈貢送官燭栢炭
冷落蒹葭水一方春風桃李近河陽燭明丈室散花地
炭熾仙家雕玉房酒伴掀髯呼博塞歌童炙手暖笙簧
盈盈相望還相憶剡曲溪邊興未忘
送梁一江北上
天子萬年昌歷永春王正月賀函齊穏流巴峽飛雲棹
如砥周行進月題魏闕雙飛雲裡鳳文樓三唱卯時鷄
憲臣奏最來青𤨏行見天書陟紫泥
贈倪江村
倪子江村一草亭望中雲白見山青酒杯落魄春浮蟻
書卷縱横晚聚螢米芾船邊虹貫月張騫槎末水涵星
古詩今調三千首一夜無眠枕上聽
安寧温泉董北溪新建碧玉樓
碧玉泉邊碧玉樓崇幽何羡采真遊清秋長嘯驚山鳥
朱夏閒眠對水鷗孺子滄浪休濯足高人剡曲漫回舟
衰年七袠重來此何限相知半白頭(陳子昂賦雲物之美麗而池館之崇)
(幽)
送陳少野西上
蒲塞蘭津路阻修金狨翠駮且淹留欲携杯酒歌三疊
又感重英詠二矛横水光明誰執訊探丸赤白自虛投
飄然皓首芝山侣敢為將軍借筯籌
贈謝平山
千里西征見玉人簷花池草話情親風流陶令歸何早
文藻桓譚論更新席上休談當世事杯中強覓舊時春
坡仙詩句君知否且鬭樽前見在身
次任棠山見贈
不貪夜氣識金銀漫道詩成泣鬼神耐可炎方禦魑魅
虚傳奕世掌絲綸乘雲久塌南溟翼濡沬應憐東海臣
珍重高人推轂意狶膏那解轉方輪
棠山携酒過荒館
天燈收後近花朝為喜新晴物色饒其奈鬢絲偏種種
無端心旆正摇摇望中雲樹三層堡夢裡烟霞萬里橋
獨有憲臺東道主酒杯棋局慰蕭條
歸途始發
重作滇雲萬里征歸途却喜遇春晴一笻歴歴記行店
雙堠頻頻減去程嶺上聞猿孤枕淚壁間見蝎故鄉情
烏蒙瘴霧昏眸久想對江花眼倍明
題五老圖遥夀張禺山八十
遐筭誰論魏羅結著書君似范長生九齡天錫言非夢
五老星飛兆久成玄韵松風時静聽仙&KR2837;花露日頻傾
永昌不數睢陽杜一鶴南飛寄此情
柯玉井贈寳劍
金装寳劔倚崆峒持贈慚非陸賈功老境漫勞身出塞
少年空有志平戎冲霄紫氣璣衡北照夜清光奎壁東
虎豹潜藏魑魅避歸來不歎路途窮
何雙梧徐静谷相送至廣通
廻磴關頭並馬馳春風二月送歸時纔醒何遜梅花夢
又續徐凝瀑布詩老去故鄉應息駕天涯再會更無期
月橋分手銷魂處便是此生長别離
奚栢軒李西崖許松溪三君子枉過張氏園
海上羣仙貫月槎辟疆園裏踏晴沙芊綿薙草開三徑
窈窕穿林似兩家戛玉敲金君子竹長紅小白女郎花
流年不用驚華髮良會何辭醉紫霞
廣心樓夜宿病中作(七十行戍稿)
落穽重逢下石人七旬衰病命逡巡藤蘿深箐猿猱穴
瘴癘窮山虎豹隣枯木幾時霑雨露戴盆何地見星辰
元夫幸遇睽孤日寂寞寒灰也望春
三月十日雲樓上公見訪高嶢丘鴻夫楊子中
侍同觀梁徐僧權帖子昂春山勝事卷李伯
時九歌圖吳小仙獻香圖
喜逢嚴武解憐才過訪旌旗駐未廻黃絹色絲開古帖
綺筵彫爼進深杯風清畫舫吟芳草月上應門照綠苔
更與海濱添盛事千金何用築高臺
楊林病榻羅果齋太守遠訪(七十行戍稿)
荒店晨炊冷竈烟忽聞五馬暫流連關山盡是銷魂路
樽酒翻為迸淚筵遥想生還成幻夢縱令死去有誰憐
眼前難縮壷中地何問靈均椘國天
遊華亭寺遇雨即事
華亭高處接諸天松栢隂森滴筧泉玄默擬尋方外侣
清狂仍共飲中仙茅容避雨山邊店宗慤乘風海上船
越女紅裙沾濕好不須翠黛蹙嬋娟
董約山太守枉訪高嶢同遊太華寺
五馬三旌駐碧鷄松篁昏黑上頭迷慈雲擾擾珠林北
寳月纖纖紺殿西佳客興來還笑傲浮生跡有但羈栖
歸來村叟分雙炬微徑欹危獨杖藜
挽錢南川憲副
鼔瑟湘靈夢已先鳳嬉亭下識君賢禮闈英妙矜三捷
憲府飛騰羡九遷丹悃壯遊曾許國黑頭未老賦歸田
華堂易簀嗟何速深負如臯射雉年
劉風山太守見訪高嶢
正和漁翁鼓枻吟忽傳五馬特相臨清風塵榻紆仙步
細雨柴門聽好音陶館停雲幽興起樂庭披霧道情深
不嫌野外無供給太華峯頭擬共尋
贈謝高泉
奕世盤盤出大才早時名姓兆魁台棟梁昭代占隆吉
風雅明時屬總裁蛩駏那堪成兩别随騧行見出駢胎
涸魚窮鳥如相憶感寓亭前有鴈回
柬高泉
鄉國懷歸近有期燈花先報主人知曉看飛鴈傳書札
夜夢驚鴻劈荔枝金伏朱炎殘暑退瓊枝碧月早秋宜
玉關生入真竒事投筆班超又賦詩
駐節亭餞高泉
萬死投荒七十春幸逢桑梓話情親士師柳下難稱枉
漁父蘆中易愴神往事悠悠如捕影餘生落落且同塵
濁醪妙理天之禄好醉樽前掌上身
封白石工部劉虚湖戶部同訪海莊
搖搖畫舫艤湖東二妙多情訪病翁憶别久懷塵榻冷
相逄莫放酒杯空丼程道路江陽近千里風烟蜀苑通
有約重携二桃李早梅時節醉芳叢
送高泉謝公回滇周太霞同泛舟
高泉仙棹訪貧家城上高樓接太霞坡老旅情昌歜酒
雍陶鄉思米囊花迢迢紫宙凌風翰渺渺銀潢貫月槎
岐路不須悲斷梗吾生今已任匏瓜
撫臺游可翁命周生太霞校刻五經傍注因得
駐五華精舍晨夕晤語遂有此贈
早從芳潤𠻳餘津理窟年來近道真瑟捨由求鏗爾對
業同祖謝響然臻(陶詩周生述孔業祖謝響然臻)懸金吕覽言空詡鍥
石中郎跡未陳白首無聞吾獨老昭昭何用解祥麟
次雲樓上公韻五月十九日魚池雅會
環衢窈窕錦亭東珍樹留春綴糝紅鳥度屏風青嶂裏
魚窺明鏡碧瀾中賓筵鄴下詩篇盛軍次漁陽鼔角雄
獨有白頭虚授簡梁園應愧長卿工
魚池即席贈玉華南華少華三公子
翩翩清世佳公子秩秩初筵集上才宿昔八龍何蠖略
于今三鳳喜毰毸通家會面嗟何晩良會知音訝許猜
有約高嶢同過我不論晴雨有花開
六月十四日病中感懷(七十行戍稿)
七十餘生已白頭明明律例許歸休歸休已作巴江叟
重到翻為滇海囚遷謫夲非明主意網羅巧中細人謀
故園先隴痴兒女泉下傷心也淚流
升菴集卷二十九
