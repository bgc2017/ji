升菴集卷七十六明楊慎撰
崑崙九州
鄒衍言九州之外復有九州載于史記按其說曰東南
神州曰旦土(旦音與晨同)正南卭州(隋書作迎)曰深土西南戎州
曰滔土正西弇州(隋書作拾州)曰开土正中冀州曰白土西
南柱州曰肥土西北玄州(隋書作營州)曰成土東北咸州曰
隱土(尸子作急土)正東揚州曰信土其言本荒唐漢人作河
圖括地象全祖其說隋代郊天遂以其名入從祀之位
史炤通鑑釋文曰此九州其崑崙統四方之九州乎或
曰神農地過日月之表盖神農之九州也(柱州一本作桂州營州一)
(本作宫州近是宫與玄相近未知孰正)
五嶺考
裴氏廣州記云五嶺大庾始安臨賀桂陽揭陽鄧德明
南康記云五嶺者臺嶺之嶠五嶺之第一嶺也在大庾
騎田之嶠五嶺之第二嶺也在桂陽都龐之嶠五嶺之
第三嶺也在九真萌渚之嶠五嶺之第四嶺也在臨賀
越城之嶠五嶺之第五嶺也在始安都龐水經注作部
龍萌渚輿地志作明諸徐廣曰五十萬人守五嶺淮南
子曰始皇利越之犀角象齒翡翠珠璣乃使尉屠睢發
卒五十萬為五軍一軍塞鐔城之嶺一軍守九嶷之塞
一軍處番禺之都一軍守南野之界一軍結餘干之水
注鐔城在武陵西南接欝林九嶷在零陵番禺在南海
南野餘干在豫章其說五嶺又不同併志之於此
海外五岳
道經言海外蓬萊閬苑有五岳靈山一曰廣乘之山天
之東岳也在東海之中為發生之首上有碧霞之闕瓊
樹之林紫雀翠鸞碧藕白橘主歲星之精居九氣青天
之内矣二曰長離之山天之南岳也在南海之中上有
朱宫絳闕赤室丹房紫草紅芝霞膏金醴主熒惑之精
居一氣丹天之内矣三曰麗農之山天之西岳也在西
海之中上有白華之闕三素之城玉泉之宫瑶林瑞獸
主太白之精居七氣素天之内矣四曰廣野之山天之
北岳也在北海弱水之中上多瓊樓寶闕金液龍芝主
辰星之精居五氣玄天之内矣五曰崑崙之山天之中岳
也在八海之間上當天心形如偃盖東曰樊桐西曰玄
圃南曰積石北曰閬苑上有瓊華之闕光碧之堂瑶池
翠水金井玉彭主鎮星之精居於中元一氣天中焉
野狐嶺
童瑄字碧瑄號玉壺以明天文召入扈從成祖北征至
野狐嶺上有碑識云嶺去天十八里其寒裂膚此地極
北紫微北斗已向南觀
大行山
山海經大行山一名五行山列子作大形則行本音也
河圖括地象云大行天下之脊郭緣生述征記大行首
始河内自河内至幽州凡有八陘崔伯陽感山賦上正
樞星下開冀方起為名丘妥為平岡巍乎甚尊其名大
行盖趁韻之誤耳
五臺山
史炤通鑑注曰五臺在代州五臺縣山形五峙相傳以
為文殊示現之處華嚴經疏云清凉山者即代州鴈門
五臺山也以歲積堅冰夏仍飛雪曾無炎暑故曰清凉
五峯聳出頂無林木有如疊土之臺故曰五臺古傳云
山在長安東北二千六百餘里代州之所管山頂至州
城一百餘里其山左鄰恒山右接天池南屬五臺縣北
至繁畤縣環基所至五百餘里靈記云五臺山有四埵
去臺各一百二十里據古今所載今北臺即是中臺中
臺即是南臺大黃尖即是北臺栲栳山即是西臺漫天
石即是東臺惟北臺中臺古時無異東臺西臺古今無
别無恤臺恒山頂是也昔趙襄子名無恤曾登此山觀
代國下瞰東海西瞢䠢山有宫池古廟隋煬帝避暑於
此而居因天池造立宫室龍樓鳳閣徧滿池邊號為西
埵南繫舟山上有銅鐶船軸猶在昔帝堯遭水繫舟於
此世傳文殊見於南臺號為南埵北有覆宿堆即夏屋
山也後魏孝文皇帝避暑往覆宿此下見雲州謂之北
埵中臺稍近西北有太華泉有古寺二十餘處東臺去
太華泉四十二里臺山遥見滄瀛諸州日出時下視大
海猶陂澤焉有古寺十五處西臺去太華寺泉四里危
嶝干雲喬林拂日有古寺十二處南臺去太華泉八十
里最為幽寂有古寺九處北臺去太華泉十二里有古
寺八處唐末所添寺不在其數五臺縣本漢慮虎音驢
夷隋大業二年改為五臺縣元遺山五臺山寺詩兜羅
綿界寶光雲雲際同瞻化現身解脫文殊俱有說是中
知有木強人又云石罅飛泉冰齒牙一杯龍焙雪生花
車塵馬足長橋水汲得中泠末要誇五臺奇勝史炤之
引遺山之詩如在目中余嘗作臥遊錄錄天下名山五
臺之文僅此然亦奇傳矣
名山異名
崑崙山一名崑岑君山一名媧宫武當山一名篸嶺普
陀山一名梅岑青城山一名天谷大復山一名胎簮衡
山一名芝岡東海一名岱淵(岱淵見隨巢子)遁甲開山圖曰沙
土之堛雲陽之墟可以長生可以隱居指甘泉谷口也
郭璞注山海經云山川或有同名而異實或同實而異
名或一實而數名歴代久遠古今變易未得詳也信哉
四時山
春山淡冶而如笑夏山蒼翠而如滴秋山明净而如粧
冬山慘淡而如睡(郭熙)
四地山
海山微茫而隱見江山嚴厲而峭卓溪山窈窕而幽深
塞山童頳而堆阜(鞏氏耳目志)
鐵圍山
鐵圍山在西天佛經所稱不知的在何處唐初宋昱詩
梵室開金地香龕鑿鐵圍
天隳山
揚雄蜀本紀曰有王曰杜宇出於天隳山有朱提氏女
為杜宇妻號曰望帝
楚蒙山
蕭穎士楚蒙山詩尚子捐俗氛季随躡遐軌季随即周
八士之一蒙山有季随事亦一奇聞也
峨眉山
余書峨眉山寺簡板曰奇勝冠三蜀(晁公武語)震旦第一山
(佛經)劉東阜云不如以王右軍崑崙伯仲地易奇勝冠三
蜀又半天開佛閣平地見人家老保樓簡板范景仁詩
也
巫山
巫山者巫咸以鴻術為帝堯醫師生為上公死為貴神
封於斯山因以名之見郭璞巫山賦
開梅山
宋章惇開梅山詩云開梅山梅山萬仞摩星躔捫蘿鳥
道十步九曲折時有僵木横崖顛負麻直上視南岳回
首蜀道猶平川人家迤邐列板屋火耕磽确名畬田穿
堂之鼓堂穿壁兩頭擊鼓歌聲傳長藤弔酒跪而飲何
物爽口鹽為先馬郎酣歌苗女和不待媒妁自相牽白
巾纏髻衣繞頵野花山果青垂肩如今丁口漸蕃息世
界雖異非桃源熙寧天子厪聖慮命將傳檄令開邊給
牛貸種使耕墾植桑插稻輸緡錢人人歡呼願歸順裹
頭異語淳風旋不特得地一千里王道蕩蕩堯為天漢
皇黷武竟何益性命百萬塗戈鋋李廣自殺馬援死寂
寞銅柱并燕然伊溪之源最沃壤擇地作邑民争先大
開庠序明禮樂撫柔新俗威無專小臣作詩諧樂府梅
山之崖石可鐫此詩可勒不可泯頌聲萬古長潺湲惇
之此詩專頌開梅山之利又按濟北晁無咎開梅山一
篇云開梅山梅山開自熙寧之五年其初連峯上參天
岩崖盤&KR2975;閡羣巒南北之帝鑿混元此山不圮藏雲烟
躋攀鳥道出薈蔚下視蛇脊相夤緣窮南山南山石室
大如屋黃閔之記盤瓠行跡今依然高辛氏時北有犬
戎寇國中下令購頭首妻以少女金盈斗遍國無人有
畜狗厥初得之病耳婦以盤覆瓠化而走堪嗟吳將軍
屈死㹞㹞口帝皇下令萬國同事成違信道不容竟以
女妻之狗乃負走逃山中山崖幽絶不復人跡通帝雖
悲思深往來輙遇雨與風更為獨力之衣短後裙六男
六女相婚姻木皮草五色文武溪赤髀皆子孫侏離其
聲異言語情黠貎癡喜安土自以吾父有功母帝女淩
夷夏商間稍稍病侵侮周宣昔中興方叔幾振旅春秋
絶筆逮戰國一負一勝安可數邇來梅山恃險阻黃茅
竹箭如霪雨南人顛踣斃溪弩據關守隘類穴鼠一夫
當其阨萬衆莫能武欲知梅山開誰施神禹斧大使身
服儒賓客盈幕府檄傳猺初疑叩馬卒歡舞坦然無障
礙塞石滇溪渚伊川被髮祭一變卒為虜今雖關梁通
失制後誰禦開梅山開山易防獠難不如昔人閉玉關
則言不必開盖因章惇小人專其事為清議所不與也
然梅山地今為長沙府之安化縣五寨自熙寧至今永
無蠻獠之患則惇之此舉一秦之長城也不然則為長
沙之害豈減于廣西之猺獞哉
鮒鰅山陽虚山
山海經鮒鰅山顓頊所葬今在開州陽虚山在玄滬水
濱有倉頡二十八字今在商州洛南縣
獨婦山
越絶云獨婦山去會稽四十里勾踐將伐吳徙寡婦至
獨山者以為死士示得專一也吳越春秋作獨女山云
勾踐以諸寡婦淫泆過犯皆輸山上士有憂思者令遊
山上以喜其意按二事吳越春秋所載近是又齊記云
齊有女閭七百徵其夜合之資以充國用論語有歸女
樂之文亦出於齊其女閭之餘乎管仲相桓公而立此
法宜為聖門之童所羞稱也
火山火井
水經注火山似火從地中出名曰熒臺今南中往往有
之火井在蜀之臨邛今嘉定犍為有之其泉皆油爇之
然人取為燈燭正德中方出古人博物亦未及此也積
陽之氣所産固非怪異
山形
銳而出者為虎牙尖而背者為熊耳角而巘者為牛首
冠而峭者為鷄頭(王涯僊掌辨)
山岩之異
玲瓏剔透桂林之山也巉嵯窳窆巴蜀之山也綿衍龐
魄河北之山也俊俏巧麗江南之山也貴州之山灰堆
糞壤不入詩畫
廬山記
張野廬山記天將雨則有白雲或冠峯岩或亘中嶺俗
謂之山帶不出三日必雨(唐詩風吹山帶遥知雨)
篸山仙室
襄陽記武當山一名篸山又名仙室山望之秀絶極晴
而見之輕霄盖其上白雲帶其前旦必西行夕而東返
謂之朝山言為衆山所朝也
包山無三班
包山舊無三班謂蛇虎雉也侯景之亂乃有蛇虎或問
雉亦文鳥何以與虎蛇為伍曰雉與蛇交有雉之地必
有蛇也
浮玉山隂火
拾遺記西海之西有浮玉山山下有穴穴中有火其色
如水波濤灌湯而火不滅名曰隂火木玄虚海賦所云
隂火潜然者也然李善及五臣注皆不引之唐詩隂火
雨中然顧况詩颶風晴汩起隂火暝潜燒戴叔倫詩古
戍隂傳火寒蕪曉帶霜
嵩岑
元魏裴粲傳嵩岑極天苞育名草修生救疾多遊此岫
魏帝詔之曰栖素雲根餌芝清壑
九曲黃河
河圖緯象曰黃河出崑崙山東北流千里折西而行至
於蒲山南流千里至於華山之隂東流千里至於桓雍
北流千里至於下津河水九曲長九千里入於渤海水
經注曰黃河百里一小曲千里一曲一直新唐書云天
寶中哥舒翰破吐蕃洪濟大莫等城收黃河九曲以其
地置西海郡
黃河源
按史記云河有兩源一出葱嶺一出于闐合流東注蒲
昌海伏流地中南出積石其山多玉石武帝因按古圖
書名河所出山曰崑崙班固以騫為未嘗見崑崙唐薛
元鼎使吐蕃自隴西成紀出塞二千里得源於悶磨黎
山中高四下所謂崑崙水東北流與積石河相連河源
澄瑩冬春可涉下稍合流色赤益遠他水并注遂濁吐
蕃亦自言崑崙在其西南故蔡氏尚書禹貢傳兼取二
說而歸是於薛然皆非耳目聞見之實論元至元十七
年命都爾蘇佩金虎符往求河源自河州四閱月始抵其
處學士潘昂霄述其所見為志謂河源出吐蕃朵甘思
西鄙有泉百餘泓沮洳渙散方可七八十里自上瞰之
如列星羣流奔輳五七里滙二巨澤自西而東經歴可
半月合赤賓河其流寖大始名黃河然水猶清又一二
日岐為八九股行可二十日至朵甘思東北有大雪山
即崑崙也自是凡七八日河水北行轉西崑崙北一東
北流可二十日至禹貢積石自發源至漢地南北溪澗
分流合𣲖莫知紀極至積石始林木暢茂及考臨川朱
思本得譯出梵字圖書其間分合轉折與志或異而崑
崙積石地域遠近大要相同大槩謂河源東北流所歴
皆西番地至蘭州凡四千五百餘里始入中國又東北
流過胡地凡二千五百餘里始考張騫使西域所至惟
大月氐大宛大夏康居其餘旁國皆得之傳聞徒見鹽
澤伏流至於積石再出遂謂此為河源誠未覩崑崙班
固非之宜矣元鼎雖亦以使事往吐蕃然履歴有序其
言崑崙山水委曲可信故蔡傳以元鼎之言為近然亦
未究極至元有天下薄海内外皆置驛使通道絶域如
行國中都爾蘇又特以河源事往所詣多鄉道指授其所
紀載當有證據然後知于闐鹽澤崑崙積石一皆河流
所經去源猶遠譬諸常山之蛇張騫見其尾元鼎見其
腹而都爾蘇所至昂霄所紀庶幾見其全體矣雖然中夏
内事有干人紀者君子所當知中夏外事無預於人者
君子所當略故禹貢止書導河積石至於龍門其下經
過播逆入海之處則備及之意盖有在矣後世振决蕩
析河流在中國者代無善捍之策而反遠求其源于荒
絶之外欲何為邪姑併錄之以具觀考
五湖
五湖之說有二周禮揚州其浸五湖范蠡云與我争三
江五湖之利者非吳耶史河渠書曰於吳則通渠三江
五湖貨殖傳曰夫吳有三江五湖之利太史公自叙曰
登姑蘇望五湖此五湖者即具區也其𣲖有五故曰五
湖一名震澤一名笠澤張勃吳錄云五湖者太湖之别
名以其周行五百里三萬六千頃故以湖名義興記太
湖射湖貴湖陽湖洮湖為五湖酈道元水經謂長塘湖
射貴湖上湖滆湖太湖為五湖張守節史記正義云茭
湖游湖漠湖貢湖胥湖皆太湖東岸五灣為五湖虞翻
云太湖有五道東通長洲松江南通嘉興韭溪西通宜
興荆溪北通晉陵滆湖西南通嘉興韭溪陸魯望云太
湖上禀咸池之氣一水而五名其名大同小異皆禹貢
之所謂震澤也王勃文襟三江而帶五湖則揔言南方
之湖洞庭一也青草二也鄱陽三也彭蠡(一名宫亭湖即禹貢滙澤)
四也太湖五也吳越春秋五湖貢湖游湖胥湖梅梁湖
金鼎湖也韋昭曰胥湖蠡湖洮湖滆湖就太湖而五虞
翻曰太湖水通五道謂之五湖陸龜蒙曰太湖上禀咸
池五車之氣故一水五名又楊全五湖賦止為太湖而
作周禮揚州之浸曰五湖
三河
唐詩天子三河募少年三河黃河也析支河也湟河也
百川
吕温地志圖序粉散百川黛凝羣山亦如今地里圖黃
為川紅為路青為山也
大江
江出岷山其源實自蜀西戎萬山來至嘉州而沫水自
巂州合大渡河穿夷界千山以會之至叙州而馬湖江
會之又十五里而南廣江會之至瀘州而内江又自資
簡會之至重慶而嘉陵江自利閬果合等州會之至涪
州而黔江合南夷諸水會之至萬縣而開江水自開達
等州會之夫然後總而入峽是江自峽而西受大水凡
八及出峽而下岳陽則會之者洞庭湖所受湖南北諸
水也又自是而下鄂渚則會之者漢口所受興元諸水
也又自是而下黃州東四十五里則會之者巴河也又
自是而下九江則會之者彭蠡今名鄱陽湖所受江東
西諸郡水也又自是而下則會之者皖水所受淮西諸
水也夫然後總而入海是以自峽而東又受大水凡五
略計天下之水會於江者居天下之半其名稱之大而
可考者凡十有三故曰江源其出如甕而能滔滔萬里
達海所受者衆也嗚呼問學者可以觀矣
三江
禹貢曰三江既入諸江之說極多國語子胥曰三江環
之民無所移韋昭注曰三江松江也錢塘也浦陽也秦
語云越王擒之於三江之浦范蠡曰與我争三江五湖
之利者非吳與吳越春秋曰范蠡乘舟出三江之口越
絶書云出三江之口入五湖之中蔡沈書傳主唐仲初
吳都賦注松江下七十里分流東北入海為婁江東南
流者為東江并松江為三江張守節史記正義曰三江
者在蘇州東南三十里名三江口一江西南上七十里
至太湖名曰松江古笠澤江一江東南上七十里白蜆
湖名曰上江亦曰東江一江東北下三百餘里入海名
曰下江亦曰婁江於其分處號曰三江口顧夷吳地記
云松江東北行七十里得三江口東北入海為婁江東
南入海為東江并松江為三江是也周禮職方氏云揚
州藪曰具區川曰三江按五湖三江者韋昭注非也其
源俱不通太湖引解三江既入失之遠矣鄮山黃氏曰
世之說三江者甚衆率於地理不合至稅安禮(安禮蜀人地理)
(指掌圖或以為東坡非也)禹貢指掌圖一出指豫章九出彭蠡者為
南江以足經文中江北江之數其論始定然審如其說
於震澤何關耶其曰歴丹陽毗陵入今大江者為北江
首受蕪湖東至陽羡者為中江分於石城過宛陵入具
區者為南江三江在震澤上下而皆入海其說似矣然
丹陽毗陵之入江者特港脉一二詎應影附大江而謂
之江而首蕪湖分石城之二水皆在震澤上流又可以
入海言耶以今所見受震澤水東入於海者惟吳松一
江不見其三也舊有安亭一江由青龍鎮入海闓利者
慮其走商稅塞之又有白蜆一江以通青龍今亦塞而
耕稼之王半山送裴如晦出宰吳江詩曰當知耕牧地
往往茭蒲青三江斷其二洪水何由寧豈禹三江之舊
迹在是有可訪而復之者耶抑水之為水有源有委舊
說具區三萬六千頃積之既多泄之已難矣熙寧八年
旱太湖淺露見丘墓街井是昔為高原今為汚澤也湖
之浸淫又不知其比舊增多幾千頃非源委之不究而
致然耶(慎)按蔡沈黃震之說皆於下流求之名以地訛
號隨世改恐非禹貢三江之說也曷於上流發源求之
徐鉉注說文云江出岷山至楚都名南江至潯陽為九
道名中江至南徐州北江入海郭璞山海經注岷山大
江所出也崍山南江水所出也崌山北江水所出也三
江皆發源於蜀而注震澤禹貢紀其源而及其委耳豈
區區為吳地記其瑣瑣改易不常之名乎觀禹貢三江
之說當以此意求之則予之言雖大禹復生不能易矣
蜀之三江
蜀之三江外水岷江中水涪江内水沱江也
墊江之源
蔡松年補南北史志載吐谷渾酋長阿豺登其國西疆
山觀墊江源問其羣臣曰北水流更有何名由何郡國
入何水也其長史曾和曰此水經仇池過晉壽出宕渠
始號墊江至巴郡入江度廣陵會於海阿豺曰水尚知
歸吾獨無所歸乎乃遣使南通於劉宋貢方物宋少帝
封為澆河公按此稱墊江非今忠州之墊江也古之墊
江即今合州也合州置於西魏隋煬帝改合州為涪陵
而移墊江之名於忠州之桂溪今之墊江則古之桂溪
也近日一統志亦草草混淆因書墊江源併及之按墊
江之源乃在吐谷渾之西疆山今其地不在中國不可
考究
怒江
唐地里志安南通天竺道自羊苴哶城西至永昌故郡
三百里又西渡怒江至諸葛亮城二百里羊苴哶今在
大理怒江今在騰越怒江江波洶湧如怒也或作露江
非
四海
東海之别有渤海南海之别有漲海西海之别有青海
北海之别有瀚海猶五岳之外有五鎮也
裨海
說文裨接益也以小益大曰裨西域傳有裨王漢書有
裨將鄒衍書四海之外有裨海環之書名有裨蒼裨
雅皆以小益大之義
西海
丘文莊公曰自漢南越入中國始有南海然西海竟
不知所在今祀東海於登州祀南海於廣州皆臨海
而祭西海則望祀於蒲州北海則望祀於懷慶盖因
宋都汴而懷慶在其北是時失幽燕無因至遼薊之
間而北望以祭之可也國朝都燕而乃往南以祭北
海可乎古謂青州為北海郡今京師東北乃古碣石
淪海之處於北立祠為宜滇之極西百夷之外聞有
大海通西南島夷即西海也宜於雲南城望祀之(慎)
按王莽立西海郡於西寧之地亦妄也今滇西百夷
之外有大海在今阿瓦地沐璘為都督曾至其地有
詩云蛇首樓船十丈長船頭鐃鼔樂笙簧篙師百櫓
齊搖去阿瓦城邊水似湯即西海無疑矣又按王充
論衡云漢得西王母石室因立西海郡而漢書不載
其事今其地没於匈奴矣柳子厚鐃歌題云李靖滅
吐谷渾西海上
熱海
岑參熱海行云蒸沙爍石然虜雲沸浪炎波煎漢月此
循名想說之誤參雖仕從邊幕亦未曾親到熱海也按
玄奘西域記云凌山葱嶺北隅坎雪積凌春夏不觧懸
釡而炊席冰而寢七日出山有一清池亦曰熱海以其
對凌山不凍故得此名其水未必温也玄奘盖躬至目
見非參想像之詞耳
丘處機論海潮
海潮人皆言因月唐盧肇獨言因日余嘗遊海上詢其
故老甚見分明月初出則潮初上月卓午則潮滿月西
轉則潮漸退月沒則潮退盡北方月出則潮復上斗北
月中則潮滿月東轉則潮漸退月沒則潮退盡盧肇言
日是太陽水是純隂日西入地時隂避太陽東海潮上
日出時水乃西流東海潮下且箭之急疾晝夜不能行
萬里如何海之深闊洪波蕩漾日夜能行數萬里乎又
肇之所言晝夜方是一潮知肇不曾海上遊行其文輕
進朝臣無有詰難者盖世間之事強辯者為勝自非聖
達誰能窮理盡性哉余要曾較勘東萊與膠西陸地相
去二百里許水行迂曲則千里許潮信不同萊北潮上
即膠西潮下膠西潮上即萊北潮下北到南海約近萬
里據大體北海潮上則江淮已北皆潮滿南海潮上江
淮已北皆潮下即是如何登萊即墨盈縮不同又見四
方大海潮流各異耳世間之事尚不能究况天外之事
乎大抵海水盈縮譬乾象縱横耳於理則無有邊際隨
風飄蕩莫能定准何乃晝夜循環不差度數亦聖功道
力不可思議耳丘長春之說如此可與盧肇余靖及天
原發微之說相參互故備錄之然潮亦有不可知者如
錢鏐射潮而潮退西陵元兵駐錢塘沙上三日而潮不
至似有神司之不可以常理推也
海影翻
人家壁上或見塔影樹影而不知塔與樹所在此理不
可曉又有見塔影樹影皆倒懸尤不可解段成式云海
影翻側如此理或然也盖海光映日數千里皆見塔樹
影本直影又重影勢必倒也
閬水即漾水
通鑑六十七卷劉璋將扶禁帥萬餘人由閬水上注閬
水即西漢水禹貢所謂嶓冡導漾東流為漢者也余昔
年著古音略以浪漾為一水吳中陸貞山粲駁之以為
誤盖未嘗考此也
外水内水中水
宋劉裕遣朱齡石代蜀寇譙縱衆軍悉從外水取成都
臧僖從中水取廣漢老弱乘高艦從内水向黃虎史炤
通鑑釋文曰巴郡(今之重慶)正對二水口右則涪内水左則
蜀外水自渝上合州至綿州曰内水自渝上戎瀘至蜀
謂之外水(慎)按外水即岷江自重慶上叙州嘉定是也
内水即涪江自重慶上合州遂寧潼綿是也中水即沱
江自瀘州上富順資簡金堂漢州是也曰四川者則取
岷江沱江黑水白水四大川以為名爾(沈約宋書資江為中水涪江為)
(内水)
八功德水
八功德水一清二冷三香四柔五甘六净七不噎八除
病
丁字水
杜牧睦州詩疊嶂巧分丁字水按水經丁溪水在泗水
東泗水冬春淺澀常排沙通道陸機賦所謂乘丁水之
捷岸排泗川之積沙是也
十二月水
正月觧凍水二月白蘋水三月桃花水四月瓜蔓水五
月麥黃水六月山礬水七月豆花水八月荻苖水九月
霜降水十月復槽水十一月走凌水十二月蹙凌水見
九州記
苦水變甘泉
李錫之為蘆城令變苦泉為甘泉凡水之性味色香出
沒顯伏皆地脉之異有所産歟惠州之佛疏院東熱泉
湯如也西冷泉雪如也
濡水
濡水有二乃官切一出涿郡固安縣與易水合而注於
海馬水此一濡水也一發原於遼西塞外過海陽入於
海此一濡水也
蜀江水路險名
江自嘉州至荆門名灘險地凡千百餘舟人一一能言
之其灘之外有洞有磧凡數十皆見於字書今載其略
洞疾流也(江中有達洞構木洞)水流沙上曰瀨(江中有和尚瀨)水出尾下
曰瀵(今地名七瀵)回流旋轉曰漩(今有南陀三漩)石積水淺曰磧(今有)
(上磧下磧)水疾崖傾曰碥(今有閻王碥燕子碥)灘磧相湊曰沝(音子今有石㧪)
(子折危子)水如轉轂曰漕(今有野猪漕)水漫不流曰沱潭下急流
曰灘其名尤多不盡書也
遠水如岸
海濱之人曰遠望海水似高於地有如岸焉盖水氣也
煬帝望海詩曰遠水翻如岸遥山倒似雲
升菴集卷七十六
