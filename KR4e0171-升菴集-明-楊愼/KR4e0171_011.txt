升菴集卷十一明楊慎撰
青城五隠贊
范公英英炎漢挺生韜華金德潜光玉衡讓王嫓美洗
耳偕清漸逵鴻羽孚隂鶴鳴
右范長生
天授韜竒入林結茨鳳兮翽翽麟之儀儀年百廿歲有
嬰孺姿山癯淵槁奚可同之
右譙定
岷山逸老藏用隠賢執范寂袂拍薛昌肩高吟弄月長
嘯揭天遺蹤何在白沙瓊田
右勾台符
白雲先生六詔不起乃如蒲芝聮德敵體孟光同曜柳
妻遺誄有婦人焉五人而已
右張瑜妻曰蒲芝
自贊
臨利不敢先入見義不敢後身諒無補於事業要不負
乎君親遭逢太平以處安邊歌詠擊壤以終餘年天之
顧畀厚矣篤矣吾之涯分止矣足矣困而亨冲而盈寵
為辱平為福者邪
昆明鄺尹陞萬州守歌障詞
瓊琯南溟帝稱竒甸銅符左篆天假德星既妙簡於鴻
恩宜特申於燕賀恭惟某官丹山瑞族赤水名駒南嶽
岣嶁之竒英北斗尚書之家世箕裘軒冕合有聞人衣
鉢文章克紹前烈難兄難弟麟儀儀而鳳師師大馮小馮
印纍纍而綬若若緬兹昆明望邑實惟滇雲具瞻牛鼎
烹鷄置器固難於適用蟻封試馬未久已見於非常宰
號神明政成卓異生明作肅百務不留治劇剸煩一訊
如響扼武夫之吭而奪之氣懾豪右之膽而服其心衆
謂空谷足音人擬中臺首召京洛雲山外方佇来儀乾
坤日夜浮暫勞坐鎮摶風以上眷然瀟湘之故人遵海
而南行矣澄清之岳牧慎殊方倚玉逆旅斷金魯擊柝
之聞邾幸邇仁里楚餘波之及晉久庇德隣琴羽未張
轓騑已駕何以報之青玉案庸假填詞我姑酌彼黃金
罍聊申雅餞
昆明春水盈盈渡咫尺又銷魂路金馬碧雞遺愛處卧轍攀轅
留綦解珮望望仙塵去鵬海鯨波天一柱紞紞鼓聲催
欲曙金紫重來還肯許帝加三錫民歌五袴早沛清時雨
亨衢陟明歌障詞
巫岫鍾靈巴月遥輝蕖澤吳興嫓媺滇雲迥化蘋洲岳
牧詞人名流堪讃循良君子信史宜書恭惟雲南大邦
伯鶴峯柳先生神峯瑶峻學海珠澄夙蜚曄花温瑩之
聲早膺蘂㮄蘭臺之選雲端首郡天徼名區襟帶禺同
咽喉庸濮控南詔西垂之險先東洱北勝之雄帝謂殊
藩人推奥府官當方面任切股肱咻民于懷協留老蔚
宗之讔束吏若濕笑成瑨宗資之謠鹿逐熊以隨轓馬
如羊而却廏清崇蘗節威服卉裳鈴閣晝閒地有春臺
之樂缿階星閴家無夜戶之虞匊兹雨塊風條兩岐興
漁陽之詠&KR0008;彼苗螟葉&KR0008;三秀繼宣房之歌政成不待
三年歸猶就水德流已匪一日速比置郵亨衢届期陟
明行覿蝸髫鮐叟曷形容于舞之蹈之鳳驛蛟衢難挽
留于攀者送者假麗藻以展采揚馨芳于聲詩調歸朝
歡為祖道贈
秋盡汀洲蘋未歇掩映荻花相向折一枝好贈朝天人
還如鳷鵲樓前雪瓊凹連玉凸五城邊銀為宫闕墀聲
寒非烟叢裏卿靄瑞雲纈五馬驕嘶虬漏徹鞘靜珮
鳴鵷簉列朱衣引隊奏彤幃天言清問堯階切俞音傳
衮鷩賜金增秩干旄孑把勲名昭回青簡身許稷和契
賀薛曲泉撫臺旌奬帳詞
寇恂再借敷青陽百舍之春黃霸重臨沾靈河九里之
潤政首支郡績最中臺民瘴下蘇譽命上逮恭惟某官
政賜也逹守夷之清治所臨而有聲課每上而輒最處
煩不擾在劇能剸勞以身先風行草偃雷在天上雲行
雨施消周雅之藴蟲斥岑瑜之泥鶴七戒三齋既禱千
倉萬寶可期况才識疏通兼政事練逹佐郡而譽望洽
署瀘而廢墜興上上之考特旌元元之論允協慎也卜
兹榆社實庇棠隂徐孺子下榻於陳蕃既輝蓬蓽陸敬
輿傾盖於姜輔實仰帡幪居邦事大夫之賢猥從鳬趨
之後原田聽輿人之頌敢為燕賀之先
青陽有脚喜五馬重臨江陽城郭南定雲開西岷波静
簾捲風清幕旱魃化為甘雨露禱不須泥鶴兆萬寶詠
千箱四野豐年如約斟酌曾見說老手劇郡利器無
盤錯犬吠花村魚遊春水桴鼓長閒却佇聞考績薇垣
復報薦名荷槖計晨夕鶯遷燕賀金明紫渥
右調喜遷鶯
送薛曲泉之鎮雄勘夷手卷詞(名治)
澄清德水天開龍馬之湖洋溢恩波春滿魚鳬之國在
民嵓而堪誦叶公論以無踰緬惟馬湖少邦伯曲泉薛
公淛水竒才鄞城甲族鈎河擿洛擬竹箭之穎資騰茂
蜚英呈天球之秘寶升從赤縣出守朱方西陵有召父
杜母之謠南巴分九里八鴻之潤自公覆露蒞兹江陽
在昔歌廉薄言觀期月之仁政于今借寇奚必分刺史
之真符北山賢勞欲息踊躍用兵之策東臺板命須仗
填寬迥駕之行昂昂千里駒笑鄙夫畏首畏尾蔚蔚九
變豹俾小人革面革心惠我無私式遄其歸是祝贈公
不拜未占有孚則然聊申蚓竅下里之歌用代驪駒在
門之什
借寇歌廉春有脚皂盖朱轓輝映江陽郭一呷清泉斟
且酌候人無事閒鈴閣瘴域嵐方勞鎻鑰静柝沉烽
虎兕成鸞鶴風颭歸旌詩滿槖休遲竹馬兒童約
右調鳳棲梧
孝烈婦唐貴梅傳
烈婦姓唐氏名貴梅池州貴池人也笄年適朱姓夫貧
且弱有老姑悍且淫少與徽州一富商有私弘治中富
商復至池一見婦悦之自拊心曰吾無頭風何以老嫗
虚拘哉乃密以金帛賂其姑姑利其有誨婦淫者以百
端弗聽迫之弗聽加以箠楚弗聽繼以炮烙體無完膚
終不聽乃以不孝訟于官通判慈谿毛玉亦受商之賂
倍加官刑幾死者數商猶慕其色冀其改節復令姑保
出之親黨咸勸其吐實婦曰若然全吾名而汙吾姑非
孝也乃夕易袿襡雉經於後園古梅樹下及旦姑不知
之也將入其室挺之手持桑杖且罵且行曰惡奴早從
我言又得金帛且享懽樂今定何如而自苦乎入室無
見尋之至樹下乃知其死姑大慟哭之親黨咻之曰生
既以不孝訟之死乃稱嫗心何哭之慟姑曰婦在吾猶
有望婦死商人必倒贓吾哭金帛不哭此惡奴也尸懸
於樹三日顔如生樵夫牧兒咸為堕淚每歲梅月之下
隠隠見其形冉冉而沒有司以礙于府官之故終不舉
余舅氏喻士積薄遊至池州稔聞其事作詩弔之歸屬
慎為傳其事嗚呼婦生不辰遭此悍姑生以梅為名死
于梅之株冰操霜清梅乎何殊既孝且烈汗青宜書有
司失職咄哉可吁乃為作傳以附露筋碑之跗
倉庚傳
梁武帝代齊籙居齊宮後庭稚齒在潘余之亞者損之
又損尚溢乎百數郄后心妎焉帝閒居一日覧大荒經
云倉庚食之令人不妬遂下令虞人收捕此鳥絡野籠
山佛首爭獻者盈軒墀乃勅中庖以為宫膳旦旦不繼
他肉后與帝食而甘之帝心冀其術之速驗試問后曰
此餘甘可以分諸夫人乎后即輟箸不食帝曰荒經曷
予欺乎其諸食力尚淺耶將盡脯其餘倉庚中有老而
慧者鼓&KR1452;作人語而稱曰余西裔之羽臣也余祖逮事
庖羲氏庖羲氏之佐有鳥鳴者主建福是釐百羽命余
祖曰而仁鳥也其司春候繇兹以還奕世載育及周文
王邑于岐山西申有鳳鳥者覽其德而下之羣鳥皆往
從之萃於岐下維時風翔者露翥者雨舞者霜嘷者朝
嘲者夜㖡者以萬計復有巴人之比翼蜀山之文翰方
人之孔鳥善芳不&KR0008;翡翠華首咸集宫樹王及後宫不
之竒也而余族獨著彤管焉其詩曰維葉萋萋黃鳥于
飛為其有助於德象也二虢髻戲引弓飛土而逐之后
曰非所以養童心也戒勿弹周公白文王命羅氏境内
特貰不捕焉今帝不欲為文王則已欲為文王盍赦微
軀帝曰爾曷知周文王試為我言文王后妃之德何如
庚乃喜而躍曰鵹知之鵹知之匪后妃之德實文王之
烈日者天之明月者地之紀夫為妻綱象日明使婦從
夫放月紀日載魄於西由媵以升嫡月載魄於東由嫡
以逮媵帝笑曰禮失乃求諸鳥乎為我說之庚引脰曰
鵹何知鵹何知月之朝也君以視朔不近内焉后亦辟
焉月始魄左媵六人迭御三夕象微隂也月成魄右媵
六人迭御三夕象漸隂也月成弦三夕而世婦迭御焉
月成采三夕而御妻迭御焉月之幾望后當一夕隂將
盈也月之端望后當一夕隂極盈也月之后望后當一
夕隂不終盈也自是三夕仍降而御妻三夕薦降而世
婦三夕還降而左媵三夕復降而右媵及月之夕也君
以掩身不近内焉后亦辟焉象月以進象月以退授銀
環告進也正金環告退也施玄的告辟也鳴佩玉告節
也由媵以升嫡本微而著盛由嫡以逮媵自盛以下微
勿使隂厭陽勿使柔乘剛嗣續以昌夀命以長此隂禮
教六宫而頌聲洋萬方也又公此制于天下諸侯有副
宫大夫有側室士有妾當夕侍夜倣是為節當此時豈
伊無險陂王制鰌之妬亦何能為周制之蕪久矣而欲
委罪於微禽變性於纖羽不亦異乎且荒經之誕非神
農之述也帝而信之是不知也沉昵之專非周文之制
也帝而行之是不仁也負此二愆不可以君羽族而况
君江東乎帝聞庚言&KR0719;然側席郄后聞之懨然無色乃
命寫其言于斧扆行其制于永巷郄后幡然更為逮下
之行庚之力也帝喜曰徒信古陳編不如倉庚言乃放
之不殺封為金陵郡公唐世有號金衣公子者即其後
也
樂湘辭
楚衡余氏尚賓給諫别號樂湘子通顯矣湘之
樂弗忘也乃引疴寧歸其友人楊慎儗楚聲招
之
楓林遥裔兮湘之流蒙蘢欝葱兮靈源幽浦漵□徭兮
道逶迤清冷渌淨兮波淪漪文鰩起兮翔鵾浮盼睐楓
林兮且遨遊美人樂兮無期芳杜生兮猗猗遲莫兮不
自獻甘淵灊兮浟浟蕩兮潏水環屈臨澒洞兮遌洄洑
紆兮欝思兮淑蛟螭窟鼓枯查兮誰和曲西交夏浦兮
東顧濡須吞陽吐隂兮涵霄浴虛陽侯是宅兮川后攸
都飄風為信兮零雨為驅玄景霏霏兮翳翳冽冽兮凄
凄依鳬兮狎鷗回汀兮隠洲盼睞楓林兮且遨遊鶴子
唳兮猨侶嘷回鴈鳴兮慕其儔美人兮歸來湘中兮不
可以久留
無悶篇(有序)
余也疾疢悶困之日久矣弔影獨坐有冰壺承
子來自成都惠然過我鳳嬉亭上清談相對積
日彌旬又見鶴池方池草池三余之名藻欣若
誦之不知沉疴之去體也遂作無悶篇以贈承
子云
易積而難撥者惟悶而已矣况孤臣之謫九年懿親之
隔千里始心折而骨驚漸形茹而神繠商商玄壺遲遲
華晷夢糾魄而升魂寤撫膺而鳴指梁高孫原境窮濮
鉛地則邪龍分浦水則罔象交川酒旗之星有衣箜篌
之天無椽樹交紺兮嵐靄峰合黅兮鄣烟二竪不逄九
嬰相纏消渴非長卿之病寂寞異子雲之玄折楊笑兮
逝其遠散花念兮久矣捐晉賢空悲蒲柳質鮑令徒傷
松柏篇悶有結兮誰斷悶有塵兮難澣坐囚山兮鎖愁
城違樂郊兮去驩館智者不我顧室邇而迹遐佳人不
在兹庭虚兮情滿若有人兮號冰壺駟斑麟兮乘青鳬
手携玄峰之綠帙来自芙蓉之錦都摛十洲之瓊藻聯
三池之璿跗肯問岑兮叩寂同折芰兮焚枯金為膏兮
玉為醴霞為漿兮雪為腴是日也震滌九陽䨧褰四嶂
出蕭森臨昭曠翼竹颸披柳浪沉痾既失幽悁亦暢冰
壺子起而為留仙之吟曰有矯者龍兮鸞鵠蜚蜚子有
成言兮今我無違升彼珥之碕聊與子忘機無庸歸兮
余乃應之曰於菟三無愠潜龍兩無悶戢卿良箴余心
有開子文子淵伊何人哉
思美人二章寄夏舜俞
渺淮海兮維揚思美人兮增傷鵬何為兮去息龍何為
兮潛藏松有心兮不改蘭無人兮彌芳秉中情兮欲寄
非柔翰兮能將
又
渺淮海兮揚州思美人兮增愁蟄魚龍兮日夜遰鴻鴈
兮春秋阻波濤兮浩浩望牛斗兮悠悠我所思兮怊悵
君何為兮淹留
升菴集卷十一
