升菴集卷六十五明楊愼撰
璅語
心如死灰寂滅也心如宿火寂感也
求生以害仁莊子所謂去義若熱乎殺身以成仁莊子
所謂就義若渴者乎文山云惟其義盡所以仁至坤順
乾而施生月遡日而生明
諧臣也顐官也弄兒也媚子也婦女而須纓冠而倡也
書戒頑童遠矣哉
人離而聽之則愚合而聽之則聖書曰庶言同則繹疇
甽同也惰者釡之勤者鍾之模範同也不善者怨之善
學者庸之
優旃漆城那律瓦衣今曰諷諫古云滑稽
虹食壘軍奪帥虹飲釡室利主家國之判異乎天人之
際微矣
養隼而攫鸞皇畜狸而搏鸚鵡狄梁吕申兩公一嘆萬
世鏡哉
雲糊天月藏明金在鑛火收熒
疾書多塗乙疾行多顛躓(塗乙即塗註二字)
鹽泉海目也油井水脂也
道者福之極也祥者福之榮也祐者福之胥也慶者福
之交也叶其極衍其榮慎其胥定其交故曰君子受福
小人徼福
辛伯曰並后匹敵兩政耦國亂之本也又曰内寵並后
外寵二政嬖子配適大都耦國亂之本也葉公之顧命
曰毋以嬖御人疾莊后母以嬖御士疾莊士韓非子曰
内有疑妻之妾妾有疑適之子外有疑相之臣臣有疑
君之權范無宇曰大都疑國大臣疑主亂之媒也都疑
則交爭臣疑則並令禍之深者也故曰日月暉於外其
賊在於内謹避其所憎而禍在其所愛又曰尾大不掉
末大必折
天有常福必祚明德天有常灾必隕明忒
官有假而德無假位有卑而義無卑
一樹一穫者榖也一樹十穫者木也
烏集之交初驩而後吐鳥巢之旅先笑而後號始龍卒
蚓化荃變茅詩曰靡不有初鮮克有終
握而不見於手含而不見於口無翼而飛無脛而走其
珠之利乎照乘哂於鄰探頷粉於津寶者殃國剖者災
身害亦弘哉
文質不同寬猛殊庸循環從朔擇善而從逸詩曰九變
復貫知言之選
性與情相表裏形與氣相首尾
同由謂之道同得謂之德同善謂之性同靈謂之心
天地之數始於一終於十聖人虚二以畫八卦八者偶
之方也虛一以叙九疇九者竒之圓也卦以偶為用故
有應則吉疇以竒為用故有對則凶
平準書譏横斂之臣也貨殖傳譏好貨之君也太史公
之旨千載而下有趙汸知之懿哉
薈蔚朝隮國風唏菉葹盈室楚騷悲
當遯戒尾當集貴翔兩夜包晝重隂偶陽
周公不以夜行而慙影顔回不以夜浴而改容故曰不
為昭昭申節不為冥冥隳行
非其地而樹之不生也非其人而語之不聽也非其人
如聚聾而鼓之得其人如聚沙而雨之微子所以歎蓬
飛仲尼所以感桑落也
君子藴義生風小人蘊利生孽
榮蘖卿之禄曷其沒矣齅驕君之餌曷其止矣易曰舍
爾靈龜觀我朵頤
以水濟水吾何以知其旨也以錦緣錦吾何以知其綺
也是故渭以涇清玉以礫貞輔以拂顯善以否形
垂槖而往梱載而歸師學之益乎被褐而入衣錦而出
友問之力乎故曰孚化之翼飛之
六欲皆得其宜全生也六欲分得其宜虧生也六欲莫
得其宜廹生也
狂魄者形性相離也落魄者身世不羈也(魄音拓)
伯樂相馬所見無非馬庖丁解牛所見無非牛故曰至
誠之不盡鳶魚之不察精意之不致龍蠖之不知外典
曰子知格物矣未知物格也
科雉随兕強惻暴憐赤子非科雉乎黔首非随兕乎
天斟萬物聖人熙焉天酌羣言聖人施焉
舜欲旗古今而不成足以成帝矣禹欲帝而不成足以
正殊俗矣湯欲繼禹而不成足以服四荒矣武王欲及
成湯而不成足以王矣五伯欲繼三王而不成足以為
諸侯長矣又曰欲為五帝而不成者三王是也欲為三
王而不成者五伯是也欲為五伯而不成者六國是也
欲為六國而不成者亡六國是也故曰學乎其上僅得
其中學乎其中斯為下矣
見睫者不若身歴滕口者不若目擊
燔黍大享之濫觴也土鼓雲門之拳石也
一人之心即天地之心一物之理即萬物之理一日之
運即一歲之運故曰不出戶知天下不窺牖見天道
因物之性直也成物之形方也既直且方大在其中矣
故曰直方大大則直而不絞方而不劌
啓口容聲皆至德步武履影皆懿則故曰口無擇言身
無擇行
干霄蔽日巨木也求尺寸之材必後於椓杙故曰大器
晩成龍吟虎嘯希聲也尚頬舌之感必下於蛙黽故曰
大音希聲
作器者無良材而有良匠治國者無能臣而有能君勝
者所用敗者之棋也興國所用亡國之臣也
乾坤與六子並列于八方冢宰與六卿並列於六職綱
固在網之中首豈出身之外哉書曰若網在綱易曰元
者善之長也
天效以景地效以響律也天有五音所以司日地有六
律所以司辰
産崑崙者難為玉植鄧林者難為木觀於海者難為水
遊聖門者難為言
歐陽公之文粹如金玉蘇公之文浩如江河歐之模寫
事情使人宛然如見蘇之開陳治道使人惻然動心皆
前無古人矣至於老泉之文侈能盡之約遠能見之近
大能使之微小能使之著煩能不亂肆能不流其雄壯
俊偉若决江河而下也其輝光明著若引星辰而上也
若求其侣在孟荀之間史漢之上不可以文人論也
昔人稱歐陽公文曰其積於中者浩如江河之停蓄其
發於外者爛如日星之輝光其清音幽韻凄如飄風急
雨之驟至其雄詞閎辯快如輕車駿馬之奔馳有似其
人有味其言矣
良玉不琢素以為絢質斯貴矣玉有圭璋素有藻繢文
可遺乎
李翺云滅情以復性不若王弼云性其情久行其正也
李雜乎禪王協於易
日與天會而有氣盈即歷書所謂大餘五小餘八也月
與日會而有朔虚即歷書所謂大餘五十四小餘三百
四十八也大餘日也小餘分也五歲再閏而無餘日十
九歲七閏而無餘分歷書所謂無大餘無小餘也
剖析性理之精微則日精月明窮詰邪說之隱遯則神
搜霆擊其感激忠義發明離騷則苦雨凄風之變態其
泛應人事游戲翰墨則行雲流水之自然其紫陽之文
乎或謂文與道為二學道不屑文專守一藝而不復旁
通他書掇拾腐說而不能自遣一辭反使記誦者嗤其
陋詞華者笑其拙此則嘉定以後朱門末學之蔽未有
能救之者
荀子曰禹行而舜趨是子張氏之賤儒也嗛然而終日
不言是子夏氏之賤儒也故曰枝必類本響必報聲此
善學者也博言失指圖形失形不善學者也故曰善歌
者使人繼其聲善教者使人繼其志
情不自情因性而情性不自明由情以明習之復性書
此言粹矣
天下有貴人無貴族有賢人無賢族
材生於天不係乎地禹貢紀山川而不紀風俗風俗由
乎上之教也紀物産而不紀人才人才由乎下之化也
以鄉愿竊相位胡廣也以鄉愿竊天位王莽也
道不苟同於人跡不苟異于俗
鳶肩羔膝蠅營狗苟小人禽態乎烟視媚行影附響承
小人婦態乎
莊周李白神於文者也非工於文者所及也文非至工
則不可為神然神非工之所可至也
人鬼者幽明之故也死生者始終之說也明乎明之故
人焉廋哉明乎幽之故神焉廋哉故曰未能事人焉能
事鬼知始之原其生也若浮而順矣知終之反其死也
若休而安矣故曰未知生焉知死總其所以乖鼓之於
一響成其所以變混之於一象至人哉
天形正圓如虚毬地形正方如博骰
為文而欲一世之人好吾悲其為文為人而欲一世之
人好吾悲其為人幼清之格言吾黨之炯戒乎
紛華逐欲而生純朴從物而死
杳冥罔象卓爾之障也接搆心鬭浩然之寇也
衆流既分其原則散衆情既出其性則毇
六欲興而真靈缺矣五綦熾而冲和喪矣缺其能圓乎
喪其能融乎圓融殞而夭閼至矣
牛馬者家畜也縦之坰牧則悍鷹鸇者野鳥也一為繫
絆則馴此收放心之說也
命也者動而有生有成焉性也者静而無染無著焉心
腎相去八寸四分天地相去八萬四千里人肖天地也
水者五行之首也萬物之宗也浮天而載地也載形而
浮氣也始天地而終天地也七十二候始於東風解凍
終於水澤腹堅天地之始終亦若是而已矣
人生四十九日而七魄全其死四十九日而七魄散
水火交争䵻在其間兩國交兵使在其間
出則元亨處則利貞貞元者出處之則也默則立象語
則成爻爻象者語默之檢也
君子立教之不隱也如影矣受命之不諱也如響矣
禮以考敬樂以敦和射以平志御以和心書以綴事數
以理煩皆藝也禮中容樂中聲射中鵠御中軌書中文
數中算皆遊也
推情合性豁落之教之說乎減情合性旁行之教之說
乎觀乎彼所見則殊異乎吾所聞則一
水涵太一之中精潤百物而行乎地中風涵太玄之中
精動百物而行乎天上
舉日章則行晝月章則行夜龍章行水虎章行林鳥章
行陂蛇章行澤鵲章行陸狼章行山易曰来章書曰平
章詩曰綏章章物也
章者明也總義包體所以明情也句者局也聯字分疆
所以局言也
五帝之前無傳人五帝之中無傳政故孔子贊易黜八
索序書去三墳傳信不傳疑愛道不愛竒也
華駵有千里之足造父有千里之手遇也小駟而獲晉
惠長纆而累東野不遇哉
至音不合衆聽故伯牙絶絃至寶不同衆好故卞和泣
血爼豆廢而楮燎盛社樹圯而叢祠植祝嘏置而歌舞
用後世之淫祀其非古與冠裳而肖貌之幃帨而匹偶
之瀆甚矣不可方物孰是愈焉
淡所見而甘所聞貴其耳而賤其目榮古陋今黨往讎
来日進前而不御遥聞聲而相思書曰凡人未見聖若
不克見聖既見聖亦不克由聖
霧滃而蟹螯枯露下而蚊喙拆月虚而魚腦減星實而
豕膚粟
管子文錦也雖醜登廟子産練染也美而不尊
情厭性隂乘陽末逆本人詭天
綏如安裘晏如覆杼静而極也行以采齊趨以肆夏動
而則也
聖人為天口賢人為聖繹
道以器寓人與天期故雷霆之聲可以鼓鐘寫風雨之
變可以音律知
榮啓期一彈而孔子三日樂鄒忌子一徽而威王終日
悲進乎道者技已末感在心者物已微
厲利劒者必以鈍砥擊堅鍾者必以濡木書剛紙者必
以弱翰輔強轂者必以弱輻
大寶無為而首物太極不動而構天瑟不鳴而二十五
絃各以其聲應軸不運而三十二輻各以其力旋萬事
紛糺易之芻狗萬物形色神之糟粕
舜戒禹曰鄰哉臣哉言慎所近也周公戒成王曰其朋
其朋言慎所與也
設兵而後出幄穪警而後踐墀張弧而後登輿清道而
後奉引遮迾而後轉轂静室而後息駕故曰終日行不
離輜重
物不精不為神數不妙不為術離朱不能說其目公輸
不能說其手
約法設而漢隆玄言流而晉滅
霸國無貧主強將無弱兵
庖有肥肉廄有肥馬民有飢色野有餓莩孟子語齊宣
王也柱梁衣繡士民無褐侏儒有餘酒而死士無充藿
咎犯語晉文公也
古人祭以肺為重食牲以肩為重
怒則氣上喜則氣緩悲則氣消恐則氣下寒則氣收炅
則氣泄驚則氣亂勞則氣耗思則氣結善養氣則無是
矣
劉歆曰春宮秋律百卉必凋秋宫春律萬物必榮夏宫
冬律雨雹必降冬宫夏律雷必發聲
郭忠恕曰小篆散而八分生八分破而隸書出隸書悖
而行書出行書狂而草書聖
狼望未平冠軍辭宅馬池猶隔雍丘遜邸
嚴挺之寧不作相不見李林甫崔隱甫寕不作相不見
牛仙客
漢劉熙作釋名吳韋昭作辨釋名漢劉向作說苑唐劉
貺作續說苑
祐術開業淳燿天光重黎其上也象星辰授民事立閏
月定四時羲和其隆也取象金火革命創制治歷明時
應天順人湯武其盛也故以歷象係之革
立秋浚井改火冬至鑽燧改火
仁義起而道德遷禮法興而淳朴散
貴清靜者以席上為腐議束名實者以柱下為誕辭六
家之旨既已異矣三語之掾強而同之
地將震而樞星直井無景則日隂蝕
醫和曰晝選男德以象榖明宵靜女德以伏蠱慝程伊
川云接賢士大夫之時多親宦官宮妾之時少
一人善射百夫决拾一箇負矢百羣皆奔
朽瓜化為魚陳麥化為蝶
犀有通石有暈珠有光木有癭皆文也
髮上生心之餘眉傍生肺之餘須下生腎之餘
鐸穴由於足響膏灺起於多明
漂於衆沬惡利口之覆邦也病於尺喙惡巧言之傷類
也
化赤漸乎鄰丹為黔資乎邇墨
賈誼之過秦以諭漢也陸機之辯亡以警晉也
孔子修魯史不肯增闕文漢儒校群經未嘗去本字宋
人尚書則考訂武成毛詩則盡去序說吾未敢以為然
也
鍾期死而伯牙之絃絶&KR1725;人亡而匠石之斤輟作之難
知之難也
烽主晝燧主夜
河北得水為河塞外得水為海少而多之也滇雲稱山
曰長坡貴竹名雨曰清露多而少之也
寡婦哭城城為之崩亡士歎市市為之罷積精曰誠積
誠為精也
有竒福者必有竒禍有甚美者必有甚惡
投醪飲河旨不及吻而士卒戰氣自五也分嚢嚮糒甘
不踰嗑而士卒戰氣自十也
尸鳩以一心養七子君子以一儀養萬物
齊歌曰歐吳歌曰歈楚歌曰些巴歌曰嬥
天有八風噫氣也地有八聽孔竅也
赤色者鳳青色者鸞黃色者鵷紫色者鸑白色者鵠
寧為玉碎毋為瓦全寧為蘭摧蕙折不作蒲芬艾榮寕
載於義而死不載於地而生志士烈夫古今一揆乎
行川之水無不盈之科走盤之珠無可留之影故曰神
不可測化不可為
明月夜光多逢按劒陽春白雪難為賞音
冰壺不可與夏蟲饗秋月不可與俗士賞
施之則雨潛之則潤坊之則塞畎之則流君子之道譬
其如水乎
□夕為夜其夕惕乎臼辰為䢅其日乾乎造書者深于
易矣
驊騮不總轡非造父之肆明月不流光非隋侯之掌故
曰賢才出國將昌
王省惟歲卿士惟月師尹惟日喻也天子如堂群臣如
陛衆庶如地亦喻也京邑猶身王畿猶臂四方猶指亦
喻也文章蹊徑遠矣哉
興行墜典整緝棼綱
卵胎不傷麟鳳方至魚鼈咸若龜龍乃遊故戮民則士
徙養民則賢至
玉之在璞抵擲則瓦石追琢則圭璋水之發源雍閼則
汚泥疏濬則川沼
與日同度謂之朔邇一遐三謂之弦衡分天中謂之望
光盡體伏謂之晦同明相併異明相消謂之交蝕
天左舒而起牽牛地右闢而起畢昴
易之象有三地上有水地中生木實象也天在山中風
自火出假象也天下有山可以遯矣澤中有火可以革
矣意象也
文王明夷則主可知矣仲尼旅人則時可知矣明夷之
卦内三爻周象也外三爻殷象也旅之卦我心不快困
於陳蔡之間乎終以譽命得於桑落之下乎(桑落事見荀子)
古人訓詁緩而簡雖數十字而同一訓雖一字而兼數
用今之存者爾雅說文而已
章句之病黨枯護朽守缺保殘有不非服鄭之陋無是
正左班之忠故曰依義莫依語師心不師迹難矣哉
周宣歌澤雁孟子諷野殍其流民乎韓非陳五蠧商君
論六蝎其流士乎安流民易處流士難
龜取生數一三五七九蓍取成數二四六八十
主法者君也守法者臣也法於法者民也
律吕造夫婦之端宫商合君臣之宜塤篪寄伯仲之睦
琴瑟懷志義之恩舞綴以勸勞逸宮軒以等貴賤故曰
成於樂
秦箏多撮琵琶多拶空侯多擘柳琴多擊
玉篇起說文棄楷隸易籀學廢
孟子曰性也有命焉君子不謂性命也有性焉君子不
謂命不謂性者所以盡性不謂命者所以立命善用之
則互相發而交相養不善用之則互相失而交相喪
魚生流水中則背鱗白生止水中則背鱗黑
越王金鑄范少伯晉帝圖盡宗少文遥聞聲而相思也
秦皇未見韓非則思與之並世不可得既見非則殺之
武帝未見相如則思與並世不可得既見相如則擯之
日進前而不御也
魏女色豔鄭袖鼻之朝吳忠貞無忌殛之故曰女無美
惡士無賢不肖
朱草之莖如鍼紫芝之栽如豆真玉火三日而見性豫
章生七年而辨名知人實難人實難知也故曰禽息之
精隂慶鮑叔之䰟默舉難矣哉漆園嘆當世不可莊語
揚雄謂後世必有子雲遠矣哉
禮之心悃愊樂之意歡欣悃愊以玉帛效心歡欣以鐘
鼓騐意
不發横難不得縱說不發苦語不得甘對
衆勝寡故水勝火也精勝堅故火勝金也剛勝柔故金
勝木也專勝散故木勝土也實勝虚故土勝水也禹將
受位迅風靡木有其德無其咎也成王信讒大風拔木
修其德免其咎也
三歲一閏天道小備五歲再閏天道大備
鏡以鏡影鏡亦有影兩鏡相鏡影似重影故曰與影競
走悲夫
鐸以聲自穴膏以明自鑠虎豹之文来射猿狖之捷来
措直木先伐甘井先竭翠以羽殃身蚌以珠致破
以木擊木則拌以水投水則散以冰投冰則沉以塗投
塗則陷詩曰載胥及溺
將飛者翼伏將奮者足跼將噬者爪縮將文者且朴孫
武云始如處女敵人開戶後如脱兔敵不及拒范蠡曰
見之似好婦奪之似懼虎故曰時至而應心暇者勝又
抗兵相加哀者勝矣夫惟鴻門之不爭故垓下莫能與
之爭
理者太虚之實義數者太虚之定分未行之初因理而
有數因數而有象既形之後因象而推數因數以推理
擊其首則尾至擊其尾則首至擊其中則首尾至非蛇
說也陣說也取君下駟與彼上駟取君上駟與彼中駟
取君中駟與彼下駟非馬說也兵說也
曹伯好田則公孫彊出陳侯好色則儀行父至商辛淫
酗則惡來進周厲貪虐則榮夷公起
成康沒而頌聲寢陳靈興而變風息
張子曰造化之妙則糟粕煨燼無非教也猶莊子云瓦
礫粃稗無非道也例是而言東坡深於文者也故嬉笑
怒罵皆成文章也張旭深於書者也故歌舞戰鬭皆草
書也
秦有誓而書亡魯有頌而詩絶
七十三歲揚雄擬經六十三歲平津對策
文道也詩言也語錄出而文與道判矣詩話出而詩與
言離矣
楚騷漢賦晉字唐詩宋詞元曲
樂以忘憂君子也以樂慆憂小人也易曰鼓缶而歌詩
曰我姑酌彼金罍其忘憂乎太康逸豫漢惠淫樂易曰
飲酒濡首詩曰俾晝作夜其慆憂乎
蚩尤五兵李斯篆書苟便於世人其舍諸鯀之城也桀
之瓦也秦之邊防也隋之漕河也至今賴之故曰善用
人者無棄人善用物者無棄物
蛙消龜息熊經鳥申
隂之行不得於春夏月之明常壓於日光天之伸陽而
禁隂如此易之扶陽抑隂順天也
孔子失馬於野二人閉而不與子貢妙稱而怒馬圉諧
說而喜曉俗以鴻文猶振聾以肹蠁也外典有之曰文
殊出定出不得罔明不費纖毫力落霞與孤鶩齊飛秋
水共長天一色故七聖迷途而童子知黃帝失珠而象
㒺得也
人家畜犬以防盗而盗魁反能盗犬聖人作易以知盗
而盗儒亦能盗聖馬所以引重致遠而戎馬生則亂邦
龍所以行雨澤物而坤龍戰則傷陽
巨防容蟻而殺人漂邑突洩一煙而焚宫燒積人之情
不蹶於山而蹶於垤
貿功以長生愛時而敬日非老不休非疾不息
虞夏君臣賡歌勅贊不過數語周公而下其說長為孺
子也孔子之言渾涵不露至孟子而後發為雄辯為楊
墨也濂洛諸儒文亦甚簡至朱子而後神搜霆擊為禪
學也
察見淵魚者不祥智料隱匿者有殃楊德祖三解讀碑
不如隰斯彌之止伐木也况孌童注醪瓶之沸湯賂人
量檜寢之尺寸哉
世變如輪無暫停也人心如波無少平也成之極即壊
之漸治之至即亂之初故曰無平不陂無往不復視而
不見聽而不聞非真不見不聞也見不超色雖見而似
不見聽不出聲雖聞而似不聞必也見超乎色之外始
謂之明聽出於聲之外始謂之聰汩沒於聲色之中者
謂之聾瞶超脱聲色之表者謂之聰明
信陵君濟窮鳩而義士歸心越勾踐軾怒蛙而勇士爭
死隋珠照日羅衣從風(王孫子)芳草如積珍木連隂文
杯鏤案畫卵雕薪
曲阜之多才多藝闕里之多見多聞聖則聖矣學不廢
也近日厭窮理之煩貪居敬之約者謂六經為注脚謂
訓詁為蛆蟲不惟明排程朱盖已隂叛周孔矣
魏文侯匿謗書樂羊得成中山之勛魏襄王信史起鄴
令得成漳水之功故洶洶之中不可不味也
思而重之神將通之精而熟之鬼將告之
禱晴而益雨禱雨而益晴則相與匿之以默雨久而自
晴晴久而自雨則相與歸之為功緇黃非能惑人人之
自惑也
孫承節謂無極而太極一句為默兵言添此一層令士
子古今懵然而嘵譁無己也
秦延君注堯典二字至十餘萬言而君子譏其繁丁子
㐮注周易全書纔二三萬言而君子譏其略
莊周之學出於子夏李斯之學原於荀卿
虞舜重瞳項羽亦重瞳晉文駢脅張儀亦駢脅
道心如柁人心如船弗鼓弗捩㒺涉大川槃水惟危清
水惟微勿撓勿濁乃燭鬚眉
于定國身為九卿猶迎師執弟子禮韓信破趙功成禮
降將而北面事之前漢風俗之厚近於三代矣
腐薪不可以撻兵渙泥不可以膠物
以沈充為父而有沈勁之子以許敬宗為祖而有許遠
之孫犧生犁胎龍寄蛇腹人能起宗非以宗起也
餘目不明餘耳不聰故多聞則守之以約多見則守之
以卓
管子曰道之在天者日也其在人者心也關壽亭云日
在天之上心在人之内
諷誦遺言不若親承音旨想望風采不若式瞻儀刑言
聞不若見也言之於口不若會之於心者其旨深玩之
于書不若體之於身者其理實言知不若行也
九侯獻美女於紂而妲己以為惡二世見獻鹿於庭而
趙高以為馬夫好之於惡放於目而鹿之與馬著於形
豈有惑哉遂至讒臣孽妾飾偽而作辭也則君王失己
心而人物喪我體矣
世有莫盛之福者必有莫痛之咎人所羡於前者必所
憐於後也
依飛燕之寵以驕士借亢龍之勢以陵賢
檀宜作輻榆宜作轂
晉之清談成俗在上有陶侃卞壼中流之砥柱也在下
有范甯虞預衆醉之獨醒也
丹丘千年一燒黃河千年一清
孟子戒助長莊周懲益生
明主聿興不降佐於昊天大人基名不擢才於異代常
引一世之人理一世之務故殷周不待稷契之臣魏晉
無假蕭曹之佐
吳任宰嚭伍胥鴟夷楚信靳尚屈平魚腹
竒對
天皇萬八千歲周家三十六王心竅九百六十(佛書)毛
孔八萬四千(醫書)南朝四百八十(杜牧之詩)北魏一萬三千(通鑑)
(北魏寺數)長者扶義而西前塗倒戈以北赤子弄兵於
潢池(龔遂傳)饑民彎弓於谿谷(唐書崔玄傳)凉風至蟋蟀居壁
(月令)白露降蜻蛚上堂(易通卦驗)活潑潑地喫緊為人常惺
惺法近裡著已民為邦本本固邦寧人生在勤勤
則不匱(左傳)衆心齊一江山為城隍(南史周山圖數)君德不脩舟
中皆敵國(吳起)誣飾蚯蚓冀招神龍(王微與江湛書)刻畫無鹽唐
突西子(世說)
佛書四六
毒龍懼其威光醉象憚其神力(唐睿宗大寶積經序)七十二君皆
在陶鈞之内八萬千歲即為俄頃之間漢日載其通
暉周星彰其降誕鷲頭峯下演金口之微言雞足山中
舒玉毫之瑞色闢圓明之净域啟方便之禪門暫
乘紫機之暇聊題緗帙之前(睿宗序紫機紫極中萬機也)龍持貝葉
亟傳摩朅之城象負蓮花遂滿真丹之境(徐鍔真丹震旦也摩朅魚)
(莊飾門柱也)風送妙花結而成蓋月臨净水印以搖金真
空無像非像教無以譯其真實際無言非言緒無以筌
其實大乘小乘逗根機而演教半字滿字逐權實而
敷文(佛以獨體之字為半字合體之字為滿字)
貝葉靈文北天之訓逾遠貫花微旨西秦之譯更新(武則)
(天聖教序)擊大法鼓響振於無間吹大法螺聲通於有頂(有頂)
(見法華經)馥薝蔔而無異鳴迦陵而不殊(如意輪)色是幻色必
不礙空空是真空必不礙色白雞路出青髄岩開(徐孝)
(堯天臺寺碑)祇樹息隂玄風尚啟莎羅變葉佛性猶彰易
稱天玄盖取幽深之名詩詠彼蒼近在遠望之色陽
門飾毫眉之象夜臺圖紺髮之形(楊衍之)影由形起響逐
聲来弄影勞形不識形為影本揚聲止響不知聲是響
根(向居士)前念不生即心後念不滅即佛(法海禪師)青青翠竹
總是法身鬱鬱黃花無非般若(大珠)
毫釐繫念三塗業因瞥爾生情萬劫羈鎻聖明凡號盡
是虚聲殊相分形皆為幻色(弘明)嚢無繫蟻之絲厨絶聚
蠅之糝寧可清貧自樂不作濁富多憂夭桃紅杏
一時分付東風翠竹黃花從此永為閒伴(懶菴)訓格之言
不得暫捨可以鏤於骨書於紳染於神薰於識所以楚
莊王輕千乘之國而重申叔一言范獻子賤萬畝之田
而貴舟人片說煩惱正是菩提淨華生於泥糞(騰之和尚)
煉心方外擯影人間玉㲲久灰金言未剖(梁武帝慧可碑)傷
智幢之欲折悼戒寶之將沉殷王牛飲而喪朝楚臣
虎酣而敗德成都有累月之醉中山困千日之眠(戒酒)無
人非闚戶之閴無見非面牆之愚無實非鴈足之書無
真非魚目之寶
抗志匪石安仁似山道照機前思超繫表東隅纔
吐西崦已沉譬逝川之駃流苦栖葉之輕露悲泉若
水出沒曾不關人顧兔蹲烏升落長自在彼春蠶縈絲
而不悟秋娥拂燄而靡疑
蓼蟲習苦桂蠧喜甘大睡劇於據梧長眠甚於枕麯
陽燧含景還譬日輪甘露入盤足稱天酒鳴鍾浮響
光燈吐輝槩太清而特起接庫樓而上征(言宫殿之崇曹植詩)
(承露槩上清)
心燈夜炳意蕊晨飛金池動月玉樹含風辨論青
豆之房遣惑赤華之舍宣銀鼓於寶坊轉金輪于香
地楊僕有關外之傷太史恨周南之滯作翰湘川
樹麾蠡服(彭蠡也)乘傳衡臯辭簮𣲖渚辨超炙輠辭跨
連環山毫一其小大彭殤均其壽夭簮楹亂其横竪
施厲混其妍媸(衍莊子語)
玉燭登年金商在律炎凉始貿動静惟安(劉虬書)扇靈崿
之流風鏡貞林之絶影桂薪不斧而丹甑自熟玉臯
詎斝而銀甕常盈(祥瑞)河光似冪樹彩成車(上句榮光冪河下句先主)
(樓桑事)戴日戴斗靡不来王太平太蒙無思不服(言土宇之廣)
地芝候月天花逆風(成奚論人華不逆風薰天華逆風薰)
南通舜梧北平堯柳箴興琴劍銘自盤盂智察舞
雞爻分封蟻(下句管輅事)榮辱迅譬石光古今駛過拍毱
色見聲聞俱能證果花飛釧動盡可栖神塵網千重
密密常籠意地愛繩萬結條條盡係情由隨他舌似鸚
鵡之徒借彼眼如水母之屬(以上弘明集)
紅綿套索碧玉穽阬(昔人所謂空谷傳聲)百尺竿頭須進步十方
世界露全身面上夹竹桃花肚裏侵天荆棘雀舌
初調玉醆分時禪思健龍團搥碎金渠碾處睡魔降(茶榜)
舌頭無骨得言句之總持眼裏有筋具遊戲之三昧
露浥瓊英春融雪彩臉欺膩玉髩惹濃雲(戒色)瓊英膩雪
蓮蕊瑩波露濯蕣姿月豔珠彩(戒色)上蔡之犬堪嗟人生
到此華亭之鶴虚唳天命如何
四六妙句
磨丹漬墨有来太乙之青藜正笏垂紳即侍玉皇之香
案(翰林)聖化齊虞夏方咸五以登三論述本詩書將襲六
而為七(丞相)學士象八節不過一歲之少留刺史入三公
便在五雲之多處(象八節言一歲八遷也)縱横經庫甲乙丙丁四
部之書馳驟詞垣天地風雲八方之陣(洪年齊賀翰林遷兵部侍啓)
五鳳樓之巨筆九龍簴之大鍾(學士)和叔正冬伯趙司至
(冬官工部)送之禮樂不離尺五之天任以三公即近丈三之
日(諫議)聽六日四分之鳳律又見新陽詠五更三點之鵷
行已迷舊夢(李梅亭)
宋人四六
宋人四六如才非一鶚難居累百之先智異衆狙遂起
朝三之怒水利云刻石立作三犀牛重見離堆之利復
陂誰云兩黃鵠詎煩鴻隙之謠四六中古文也
宋士子四六
宋處州士子終場者六人三人與選謝主司啓云同矍
圃之觀人去者半存者半類孔門之取友益者三損者
三
升菴集卷六十五
