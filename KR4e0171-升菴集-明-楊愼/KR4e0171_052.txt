升菴集卷五十二明楊慎撰
論文
論文或尚繁或尚簡予曰繁非也簡非也不繁不簡亦
非也或尚難或尚易予曰難非也易非也不難不易亦
非也繁有美惡簡有美惡難有美惡易有美惡惟求其
美而已故博者能繁命之曰該贍左氏相如是也而請
客者頃刻能千言精者能簡命之曰要約公羊穀梁是
也而曳白者終日無一字竒者工於難命之曰複奥莊
周禦寇是也而郇模劉煇亦詭而晦辨者工於易張儀
蘇秦是也而張打油胡打鉸亦淺而露論文者當辨其
美惡而不當以繁簡難易也
陸韓論文
陸機文賦云謝朝華於已披啓夕秀於未振韓昌黎云
惟陳言之務去戛戛乎其難哉李文饒曰文章如日月
終古常見而光景常新此古人論文之要也近世以道
學自詭而掩其寡陋曰吾不屑為文其文不過抄節宋
人語錄又號於人曰吾文布帛菽粟也予常戲之曰菽
粟則誠菽粟矣但恐陳陳相因紅腐而不可食耳一座
大笑
李華論文
李華曰文章本乎作者而哀樂繫乎時本乎作者六經
之志也繫乎時者樂文武而哀幽厲也有德之文信無
德之文詐臯陶之歌史克之頌信也子朝之告宰嚭之
詞詐也夫子之文章偃商傳焉偃商沒而伋軻作焉蓋
六經之遺也屈平宋玉哀而傷靡而不遠六經之道遯
矣淪及後世力足者不能知之知之者力或不足則文
義浸以微矣慎謂華之論文簡而盡韓退之與人論文
諸書遠不及也特難為褊心狹見者道耳
李耆卿評文
李耆卿評文曰韓如海柳如泉歐如瀾蘇如潮余謂柳
如泉未允易泉以江可也
蕭穎士論文
蕭穎士云六經之後有屈原宋玉文甚雄壯而不能經
賈誼文辭最正近於治體枚乘相如亦瓌麗才士然而
不近風雅揚雄用意頗深班彪識理張衡宏曠曹植豐
贍王粲超逸嵇康標舉左思詩賦有雅頌遺風干寶著
論近王化根源此後夐絶無聞焉近日惟陳子昂文體
最正蕭之所取如此可以知其所養矣
余知古論退之文
唐人余知古與歐陽生論文書云韓退之作原道則崔
豹答牛享書作諱辨則張昭論舊名作毛穎傳則袁淑
太蘭王九錫作送窮文則揚子雲逐貧賦
韓退之遺文
孫何稱韓退之擬范蠡與大夫種書意出千古理振群
疑今集中無此文白樂天稱皇甫湜涉江文而湜集亦
無此文皮日休稱孟浩然微雲淡河漢疎雨滴梧桐而
孟集無此一首乃知古人詩文之佳者遺逸多矣
柳文蘇文
郭象莊子注曰工人無為於刻木而有為於運矩主上
無為於親事而有為於用臣柳子厚演之為梓人傳一
篇凡數百言毛萇詩傳云漣風行水成文也蘇老泉演
之為蘇文甫字說一篇亦數百言得奪胎換骨之三昧
矣
唐宰相多能文
唐開元宰相奏請狀及鄭畋鳳池藳多用四六皆宰相
自草五代亦然至范質始除其煩辭故莱公謂楊文公
曰予不能為唐時宰相蓋&KR0570;於辭也
稱贊文章之妙
王半山評歐文云積於中者浩如江河之渟滀發於外
者爛如日星之光輝其清音幽韻凄如飄風急雨之驟
至其雄詞閎辯快如輕車駿馬之奔馳又稱老泉之文
云其光芒燦爛若引星辰而上也其逸駃奔放若决江
河而下也葉水心稱李㢲巖之文曰風霆怒而江河流
六驥調而八音和春暉秋明而海澄岳靜也曾點之瑟
方希化人之酒欲清
古人文法有祖
古人文法皆有祖韓非内儲說曰門人求水而夷射誅
濟陽自矯而二人罪鄭袖言鼻惡而新人劓費無忌教
郄宛而令尹誅陳需殺張夀而犀首走燒芻廥而中山
罪班固漢書曰子翬謀桓而魯隠危欒書搆郤而晉厲
弑豎牛奔仲叔孫卒郈伯毁季昭公逐費忌納女楚建
走宰嚭譖胥夫差喪李園進妹春申斃上官譖屈懷王
執趙高敗斯二世縊伊戾坎盟宋痤死江充造蠱太子
殺息夫作姦東平誅宋景文唐書效之為姦臣贊曰三
宰嘯凶牝奪辰林甫將藩黃屋奔鬼質敗謀興元蹙崔
柳倒持李宗覆東坡贈宋壽昌詩用此法又竒矣
古今文字繁簡
程去華云精一執中無俟皇極之煩言欽恤兩字何至
吕刑之騰口蓋古今世變不同而文之繁簡因之孔子
曰夏道未瀆辭推而言之則殷周之辭已瀆矣韓退之
云周公而下其說長
法言論屈原相如
文選注引法言曰或問屈原相如之賦孰愈曰原也過
以浮如也過以虚過浮者蹈雲天過虚者葉無根然原
上援稽古下引鳥獸其著意於虚長卿亮不可及今法
言無此條
古詩文宜改定字
顔延年赭白馬賦戒出豕之敗駕惕飛鳥之跱衡出字
不如突字杜子美詩大家東征逐子回逐字不如將字
白居易詩千呼萬喚始出来始字不如才字詩文有作
者未工而後人改定者勝如此類多有之使作者復生
亦必心服也
訓詁之文貴顯
楚辭吉日兮辰良王逸注日謂甲乙辰謂寅卯逸之意
本謂日為甲乙之屬辰為寅卯之屬而各省二字後之
讀者不曉便謂甲乙為吉日寅卯為良辰雖朱子注楚
辭亦誤用俗見也高誘注吕氏春秋云日從甲至癸也
辰從子至亥也此則明白無疵大凡訓詁之文貴顯如
此
古人多譬况
秦漢以前書籍之文言多譬况當求於意外如尚書云
說築傅巖之野築之為言居也後世猶有卜築之稱求
其說而不得遂謂傅說起於版築雖孟子亦誤矣伊尹
負鼎以干湯謂尹有鼎鼐之才也猶書曰迓衡云耳横
議者遂謂伊尹為庖人若然則衡秤也尹曰迓衡其亦
舞秤權之市魁乎子貢多學而識故孔子曰賜不受命
而貨殖焉莊子便謂子貢乘大馬中紺表素之衣太史
公立貨殖傳便首誣子貢如此則子貢一猗頓耳聖門
四科子貢善言語太史公信戰國游士之說載子貢一
出存魯亂齊破吳強晉而霸越其文震耀其辭辯利人
皆信之雖朱文公亦惑之獨蘇子由作古史考而知其
妄考左傳齊之伐魯本于悼公之怒季姬而非田常吳
之伐齊本怒悼公之反覆而非子貢其事始白若如太
史公之言則子貢一蘇秦耳毛詩曰漢有游女不可求
思韓嬰曲為之說曰孔子南行至楚之阿谷見女子有
佩瑱而浣者使子貢挑之不得如韓嬰之言則孔子乃
一馬融而子貢不如盧植遠矣又論語為命禆諶草創
之左氏遂謂裨諶謀于野則獲蓋因草之一字誣之也
孔父正色而立朝左氏遂謂孔父之妻美而豔蓋因色
之一字誣之也例此以往則國語謂驪姬蝎譖申生必
將如吉甫之掇蜂禮所云諸侯漁色于下即小說家謂
西施因網得之類矣乎姑發此以諗知者
文有傍犯
徐陵賦陪遊馺娑騁纖腰於結風長樂鴛鴦奏新聲於
度曲又云厭長樂之疎鐘勞中營之緩箭雖兩長樂為
意不同此類為傍犯又劉禹錫律詩前聯云雪裏高山
頭早白後聯云于公必有高門慶自注高山本高高門
使之高也亦傍犯之例
古文引用
凡傳中引古典必曰書云詩云者正也左傳中最多又
有變例如子産答子皮云子於鄭國棟也棟拆榱崩僑
將壓焉此乃引周易棟橈凶之義而不明言易魯穆叔
論伯有不敬曰濟澤之阿行潦之蘋藻寘諸宗室季蘭
尸之敬也此乃引有齊季女全詩之義而不明言詩蓋
一法也又引書太誓所謂商兆民離周十人同者衆也
據太誓原文云受有億兆夷人離心離德予有亂臣十
人同心同德省二十字作八字而語益矯健此蓋省字
又一法也郤至聘楚辭享云百官承事朝而不夕此公
侯所以干城其民也故詩曰赳赳武夫公侯干城及其
亂也諸侯貪冒侵欲不已爭尋常以盡其民略其武夫
以為已腹心故詩曰赳赳武夫公侯腹心此先言詩意
而後引詩辭又一法也宋陳文簡曰古文取詩云詩取
書云書蓋常體也或以康誥為先王之令(見國語)周書為
西方之書(見國語)以咸有一德為尹吉(禮記)以大禹謨為
道經(荀子)不曰仲虺之誥而曰仲虺之志(左氏)不曰五
子之歌而曰夏訓有之(左氏)直言鄭詩曹詩(國語)上稱
汋曰武曰(左氏)或稱芮良夫(左氏)或稱周文公(國語)指
那頌卒章為亂辭(國語)摘小宛首章為篇目(國語)數章
之末章既謂之卒章一章之末句亦謂之卒章(並左氏傳)凡
此似亦略施雕琢少變雷同作者考焉毋誚無補陳氏
之言予論有契焉故並載之
古書不可妄改
古書不可妄改聊舉二端如曹子建名都篇膾鯉䐪胎
蝦寒鱉炙熊膰此舊本也五臣妄改作炰鱉蓋炰鱉膾
鯉毛詩舊句淺識者孰不以為寒字誤而從炰字耶不
思寒與炰字形相遠音呼又别何得誤至於此文選李
善注云今之時餉謂之寒蓋韓國饌用此法鹽鐵論羊
淹雞寒崔駰傳亦有雞寒曹植文寒鶬蒸麑劉熙釋名
韓雞為正古字寒與韓通也王維老將行恥令越甲鳴
吾君此舊本也近刊本為不知者改作吳軍蓋越甲吾
君似是連對不思前韻已有詔書五道出將軍五言古
詩有用重韻未聞七言有重韻也維豈謬至此耶按劉
向說苑越甲至齊雍門狄請死之曰昔者王田於囿左
轂鳴軍左請死之曰吾見其鳴吾君也今越甲至其鳴
君豈左轂之下哉正其事也見其事與字之所出始知
改者之妄
古文倒語
古文語多倒漢書中行說曰必我也為漢患者若今人
則云為漢患者必我也管子曰子耶言伐莒者若今人
則云言伐莒者子耶
古文用之字
莊子厲之人夜半生其子又以驪姬作驪之姬地名南
沛作南之沛吕覽楚丹姬作丹之姬家語江津作江之
津樂府桂樹作桂之樹文法皆異
古文之奥
孔子出使子路賫雨具有頃果雨子路問其故孔子曰
詩不云乎月離于畢俾滂沱矣昨莫月正離畢也他日
月離畢孔子出子路請賫雨具孔子不聽果無雨子路
問其故孔子曰昔日月離其隂故雨昨莫月離其陽故
不雨史記仲尼弟子傳有子事載此文而删月離陽離
隂末節蓋有深意作傳之旨本以見有子不如孔子處
故不說盡而文益藴藉如莊子九淵而止說其三又夔
憐蚿蚿憐風風憐目目憐心止解䕫蚿風三句而憐目
憐心之義缺焉蓋悟者自能知之若說盡則無味知此
者知古文之奥矣
文字之衰
蘇子瞻云文字之衰未有如今日者也其原出於王氏
王氏之文未必不善也而患在於好使人同己自孔子
不能使人同顏淵之仁子路之勇不能以相移而王氏
欲以其學同天下地之美者同于生物而不同於所生
惟荒瘠斥鹵之地彌望皆黃茅白葦此則王氏之同也
然是時學者不敢異王氏者畏其勢也南渡以後人人
攻之矣今之學者黃茅白葦甚矣予嘗言宋世儒者失
之專今世學者失之陋失之專者一騁意見掃滅前賢
失之陋者惟從宋人不知有漢唐前說也宋人曰是今
人亦曰是宋人曰非今人亦曰非高者談性命祖宋人
之語錄卑者習舉業抄宋人之策論其間學為古文歌
詩雖知效韓文杜詩而未始真知韓文杜詩也不過見
宋人嘗稱此二人而已文之古者左氏國語宋人以為
衰世之文今之科舉以為禁約詩之高者漢魏六朝而
宋人謂詩至選為一厄而學詩者但知李杜而已高&KR1367;
不知詩者及謂由漢魏而入盛唐是由周孔而入顔孟
也如此皆宋人之說誤之也吁異哉
舉業之陋
本朝以經學取人士子自一經之外罕所通貫近日稍
知務博以譁名苟進而不究本原徒事末節五經諸子
則割取其碎語而誦之謂之蠡測歴代諸史則抄節其
碎事而綴之謂之策套其割取抄節之人已不通經涉
史而章句血脉皆失其真有以漢人為唐人唐事為宋
事者有以一人折為二人二事合為一事者余曾見考
官程文引制氏論樂而以制氏為致仕又士子墨卷引
漢書律歷志先其筭命作先筭其命近日書坊刻布其
書士子珍之以為祕寶轉相差訛殆同無目人說詞話
噫士習至此卑下極矣
目學之弊
一傳未終恍已迷其姓氏片文屢過幾不辨其偏傍(李昭)
(玘)
日而月之
唐文粹日而月之星而辰之本莊子尸而祝之社而稷
之語然日月星辰語若出今人之口其不見笑也幾希
梓澤
滕王閣序蘭亭已矣梓澤丘墟梓澤石季倫别墅也又
山亭序云茂林修竹王右軍山隂之蘭亭流水長堤石
季倫河陽之梓澤
玉樹
左思三都賦序譏揚雄賦甘泉不當言玉樹青葱誤矣
揚雄言玉樹者武帝所作集衆寶為之以娱神非謂自
然生之猶下句言馬犀金人也
諸家地理
地志諸家予獨愛常璩華陽國志次之則盛弘之荆州
記荆州記載鹿門事云龐德公居漢之隂司馬德操定
州之陽望衡對宇歡情自接泛舟褰裳率爾體暢記沮
水幽勝云稠木傍生凌空交合危嶁傾岳恒有落勢風
泉傳響於青林之下巖猿流聲於白雲之上遊者常苦
目不周玩情不給賞若此二段讀之使人神遊八極信
竒筆也記三峡水急云朝發白帝暮宿江陵凡一千二
百餘里雖飛雲迅鳥不能過也李太白詩朝辭白帝彩
雲間千里江陵一日還杜子美云朝發白帝暮江陵皆
用盛弘之語也然二公詩語亦自有優劣試與詩流辨
之
辬華
張平子西京賦上辬華以交紛下刻陗其若削辬華辬
駁華麗也辬古斑字又音葩或寫作斑梁元帝纂文云
辬華文麗也
眳藐流眄
西京賦眳藐流眄一顧傾城注眳眉睫之間藐好視容
也今按詩云猗嗟名兮玉篇引之名作䫤眉目之間
也字從冥言美人眉目流眄使人冥迷所謂一顧傾城
也眳䫤字異音同義
防露之曲
文賦寤防露與桑間又雖悲而不雅注引東方朔七諫
謂楚客放而防露作此說謬矣若指楚客即為屈原屈
原忠諫放逐其辭何得云不雅防露與桑間為對則為
淫曲可知謝莊月賦徘徊房露惆悵陽阿注房露古曲
名房與防古字通以防露對陽阿又可證其非雅曲也
拾翠集引王彪之竹賦云上承霄而防露下漏月而来
風庇清彈于幕下影嬥歌於帷中蓋楚人男女相悅之
曲有防露有雞鳴如今之竹枝東坡志林亦云然則竹
枝之来亦古矣詩云野有蔓草零露漙兮有美一人清
揚婉兮邂逅相遇適我願兮以此推之防露之意可知
柳子六逆論
柳子厚駁春秋左傳六逆之說曰賤妨貴少陵長遠間
親新間舊小加大淫破義六者亂之本也夫少陵長小
加大淫破義誠為亂矣然其所謂賤妨貴遠間親新間
舊雖為治之本可也何必曰亂夫所謂賤妨貴者蓋斥
言擇嗣之道子以母貴者也若貴而愚賤而聖且賢以
是而妨之其為治本大矣而可捨之以從斯言乎夫所
謂遠間親新間舊者蓋言任人之道也使親而舊者愚
遠而新者聖且賢以是而間之其為治本大矣而可捨
之以從斯言乎柳子此言是矣然未究其事與時矣蓋
衛將立州吁而州吁乃賤嬖之子賤妨貴之一言專指
州吁此事之不同也若遠間親新間舊則周之用人尚
親親先宗盟而後異姓魯之大聖如孔子亞聖如顏回
固不得先三桓此時之不同也石碏之言未失也嗚呼
世胄躡高位英俊沈下僚地勢使之然由来非一朝為
此詩者其知道乎此周公所以思成湯之立賢無方而
畎畝版築魚鹽之事孟子特稱之以為千古之希遇也
然則光武之禮子陵昭烈之顧孔明謂非三代明良之
盛事乎
楊文安公戒諭諸將銘
金人敗好率先興戎朝廷應兵誠非得已惟諸大將皆
吾爪牙忠憤慨然誰不思奮上為社稷下為生靈聲援
相聞如手足之捍頭目緩急相救如子弟之衞父兄追
廉藺之遺風思寇賈之高誼叶成掎角之勢用濟同舟
之安諸將讀之無不感奮當時謂可與陸宣公奉天一
詔同朱子取二句入孟子註則此文膾炙當代久矣楊
公名椿省元眉山人
李巽巖撰趙待制(開)墓銘
蜀蕞爾國偏處西南初幸自保社魚相蠶驟通秦塞開
明始貪膠擾肇兹事難盡談秦函取蜀篋胠囊探蘝既
野蔓葛仍谷覃山玉靡在淵珠莫涵昔萬億稊今儲石
儋上豈云富下滋不堪役困則傷告病如譚兵端孰弭
寇鋒誰戡蟻聚蠭屯猶虓虎闞公起圖之寧忍一慙𣙜
茗酒鹽兼用此三織楮寓幣重輕相參吏姦游賊交鬭
並讒止蕃蠅營射沙&KR0558;含苟可救時荼苦薺甘退省其
私不贏一簪公曰我法要祇能暫彼兵與民互為矢函
長此安窮亂是用餤解而更張五盍手攬天不憗遺斷
鞅脱驂使民至今未弛負擔豈無若威逞願釋憾公葬
久矣幽公沈沈我作銘詩神明所鑑刻諸北山維石巖
巖美其必傳澤詎卒斬後此千載勿毁勿撼
辭尚簡要
書曰辭尚體要子曰辭達而已矣荀子曰亂世之徵文
章匿采揚子所云說鈴書肆正謂其無體要也吾觀在
昔文弊於宋奏疏至萬餘言同列書生尚厭觀之人主
一日萬幾豈能閱之終乎其為當時行狀墓銘如將相
諸碑皆數萬字朱子作張魏公浚行狀四萬字猶以為
少流傳至今蓋無人能覽一過者繁冗故也元人修宋
史亦不能删節如反賊李全一傳凡二卷六萬餘字雖
覽之數過亦不知其首尾何說起沒何地宿學尚迷焉
能曉童稚乎予語古今文章宋之歐蘇曾王皆有此病
視韓柳遠不及矣韓柳視班馬又不及班馬比三傳又
不及三傳比春秋又不及予讀左氏書趙朔趙同趙括
事茫然如墮矇瞶既書字又書名又書官似謎語誑兒
童者讀春秋之經則如天開日明矣然則古今文章春
秋無以加矣公穀之明白其亞也左氏浮誇繁冗乃聖
門之荆棘而後人實以為珍寶文弊之始也愛忘其醜
可乎我太祖高皇帝科舉詔令舉子經義無過三百字
不得浮詞異說百八十餘年遵之近時舉子之文冗贅
至千有餘言者不根程朱妄自穿鑿破題謂之馬籠頭
處處可用也又謂舞單鎗鬼一跳而上也起語百餘言
謂之夀星頭長而虚空也其中例用存乎存乎謂之謂
之此之謂此之謂有見乎無見乎名曰救命索不論與
題合否篇篇相襲師以此授徒上以此取士不知何所
抵止也可以為世道長太息矣
邵公批語
先太師戊戌試卷出舉子蹊逕之外考官邵公(暉)批云
竒寓於純粹之中巧藏於和易之内當時以為名言後
觀龍川集乃知為陳同甫作論法也先輩讀書博且精
不似後生之束書不觀游談無根也因書之家乘
歐陽公非非堂記
歐陽公非非堂記云是是近乎諂非非近乎訕與其諂
也寧訕此非君子之言也孔子曰惡居下流而訕上者
子貢曰惡訐以為直者如歐之言是以聖賢所惡者自
居也而可乎語曰吾之於人也誰毁誰譽如有所譽者
其有所試矣是譽可過而毁不可過也大舜隠惡而揚
善春秋傳曰君子之善善也長惡惡也短惡惡止其身
善善及其子孫孔子見人一善忘其百非此近厚之道
也如歐之言則訕訐之風盛而不肖之志得矣試取韓
文公原毁一篇觀之其立心之公私高下何如哉此說
一倡則萋菲貝錦簧鼓陷穽何所不至其不流於小人
之歸也幾希
平復燕雲表
王將明作賀平復燕雲表以昆夷維其喙矣對燕人悦
則取之鄭達夫亦用上句而下以周公方且膺之為對
語王曰相公屬對甚切舉已對曰此是當家者
吳潛宅揆麻制
予方重宵旰之憂汝不以晝錦為樂入趨延英之召亟
奉天章之咨惟事務之孔殷顧弊源之滋甚邪不可以
干正而君子小人之戒限未明卑不可以加尊而稱姪
稱臣之名分未正士氣抑鬱而弗振民力殫咨而莫紓
在庭狃於意見之偏在邊玩於守備之弛當饋以歎濟
川其誰遺大投艱孰念敉寧之計任重道遠實惟弘毅
之賢於乎詩有天保采薇當厲修政敵王愾之志道在
中庸大學尚明治國平天下之經惟至誠足以動感神
明惟大公足以信服中外繄我耆俊毋煩訓詞
二盧
韓文公誌盧殷墓言殷於書無不讀止用為詩資平生
為詩可誦者千餘篇至今一篇不傳非托於韓文則名
姓亦湮矣又會昌中進士盧獻卿作愍征賦司空圖為
之注釋且序之曰氣淩鄴下體變江南間生冠五百年
在握照十二乘又言其才情旖旎雅調清越寓詞哀怨
變態無窮稱之可謂極至矣而此賦亦不傳二公非妄
許人者文章之傳不傳有幸不幸如胡曾詠史詩惡劣
之尤而天下誦之豈非幸耶
張謂贊劉裕
唐文人張謂評劉裕云劉裕近希曹馬遠棄桓公禍徒
及於兩朝福未盈於三載八葉傳其世嗣六君不以夀
終天之報施其明驗乎此文簡嚴可以誅姦雄於既死
矣當表出之
半山文妙
王半山之文愈短愈妙如書刺客傳後云曹沫將而亡
人之城又劫天下盟主管仲因勿倍以市信一時可也
予獨怪智伯國士豫讓豈顧不用其策耶讓誠國士也
曾不能逆策三晉救智伯之亡一死區區尚足校哉其
亦不欺其意者也聶政售於嚴仲子荆軻豢於燕太子
丹此兩人者汚隠困約之時自貴其身不妄願知亦曰
有待焉彼挟道德以待世者何如哉味此文何讓史記
乎與讀孟當君傳同關紐矣
蔣之翰稱離騷
蔣之翰稱離騷經若驚瀾奮湍鬱閉而不得流若長鯨
蒼虬偃蹇而不得伸若渾金璞玉泥沙掩匿而不得用
若明星皓月雲漢蒙蔽而不得出
集文選文士姓名
梁昭明太子統聚文士劉孝威庾肩吾徐防江伯操孔
敬通惠子悦徐陵王囿孔爍鮑至十人謂之高齋十學
士集文選今襄陽有文選樓池州有文選臺未知何地
為的但十人姓名人多不知故特著之
白渠歌
田於何所池陽谷口鄭國在前白渠在後舉鍤成雲决
渠為雨水流竈下魚跳入釜涇水一石其泥數斗且溉
且糞長我禾黍衣食京師百萬餘口此漢紀所載比
漢書多水流魚跳二句
韓子連珠論
北史李先傳魏帝召先讀韓子連珠二十二篇韓子韓
非子韓非書中有連語先列其目而後著其解謂之連
珠據此則連珠之體兆于韓非任昉文章緣起謂連珠
始於揚雄非也
雪讚書紈扇
羊孚作雪讚曰資清以化乘氣以靡遇蒙能鮮即潔成
輝桓胤遂以書扇余嘗有夏日詩云紈扇書羊孚雪玉
笛吹李白梅
巧心妍耳
陸機文賦雖濬發於巧心終受嗤於拙目袁彖云有異
巧心終愧妍耳自謙之辭也
傅一廖二
吾蜀解元王孝忠鄉試賀平西蜀表中有云川四巴三
收彈丸黑子之地傅一廖二成大統函夏之天傅一廖
二乃太祖御製平西蜀頌中謂傅友德之功第一廖永
忠之功第二也人咸服其博洽
登三乘六
凉謝愛獻晉帝表登三緯地乘六御天宋人德奉三無
功安九有句法祖之
楊烱稱王勃
楊烱序王勃文集云薛令言朝右文宗託末契而推一
變盧照鄰人間才傑覽清規而輟九知所謂九知者蓋
用漢書九變復貫知言之選之語也其僻如此
榮露蕭雲
宋書符瑞志榮露騰軒蕭雲掩閣緯書云榮光羃河休
氣四塞天地訢合乃降甘露是謂榮露尚書大傳蕭索
輪囷是謂卿雲温子昇詩桐華引仙露槐彩麗卿煙皆
用此事文人好竒如此(齊書卿煙玉露旦夕揚藻)
雪窖冰天
歎馬角之不生䰟消雪窖攀龍髯而莫逮泪雨冰天(洪皓)
(祭徽宗文)
草薰
佛經云竒草芳花能逆風聞薰江淹别賦閨中風暖陌
上草薰正用佛經語六一詞云草薰風暖搖征轡又用
江淹語今草堂詞改薰作芳蓋未見文選者也(弘明集地芝候)
(月天華逆風)
舜梧堯柳
宋文帝受命頌南通舜梧北平堯柳其句極工且新
望杏瞻蒲
徐陵候安都碑文望杏敦耕瞻蒲勸穡室歌千耦家喜
萬鍾春鷓始轉必具籠筐秋蟀載吟必鳴機杼(前四句勸耕後)
(四句勸織孟昶勸農文全用之)
崔雍
崔雍弔蕭至忠文曰上蔡之犬堪嗟人生到此華亭之
鶴虚唳天命如何
釽&KR4144;
謝靈運山居賦銅陵之奥卓氏充鈲&KR4144;之端金谷之華
石子致音徽之觀注引揚雄方言梁益之間裁木為器
曰鈲裂帛為衣曰&KR4144;
綈袍紈扇
宋人四六云綈袍贈范叔猶有故人之情紈扇遺買臣
終致上客之引朱買臣為會稽太守懷綬匿跡人未
知也所交錢勃見其暴露乃勞之曰得無罷乎遺以紈
扇買臣至郡引為上客
青案綠瓷
古詩青玉案即盤也今以案為卓非孟光舉案即盤也
若今之卓子豈可舉乎綠瓷酒器見鄒陽酒賦
紫莖屏風
楚辭紫莖屏風文綠波注以屏風為草名又曰屏風謂
葉障風今按後說最是屏音丙屏風正與綠波為對
最見工緻(宋吳感詩繡被夜歌青翰檝綠波春漾紫莖風)
白間
西都賦招白間下雙鵠揄文竿出比目二句為對白間
猶黃間也弓弩之屬御覽引風俗通白間古弓名文選
以間為鷼非也
明駝使
木蘭辭願借明駝千里足送兒還故鄉今本或改明作
鳴非也駝卧腹不帖地屈足漏明則走千里故曰明駝
唐制驛置有明駝使非邊塞軍機不得擅發楊妃私發
明駝使賜安禄山茘枝見小說
諾臯記序
段少卿諾臯記序云聖人定璇璣之式周禮立巫祝之
官考乎十煇之祥正乎九黎之亂當有道之日鬼不傷
人在觀德之時神無乏主若列子言竈下之駒掇莊叟
說戶下之雷霆楚莊爭隨兕而禍移齊桓覩委蛇而病
愈
千眠
陸機文賦清麗千眠注光色盛貌一作谸綿望山谷青
谸谸也見說文轉作芊綿韋莊詩可憐芳草更芊綿
步有新船
韓文步有新船不知者改步為涉謬矣南方謂水際為
步音義與浦通韓退之孔戣墓志蕃舶至步有下碇之
税柳子厚鐡鑪步志江之滸凡舟可縻而上下曰步青
箱雜記嶺南謂村市為墟水津為步罾步即漁人施罾
處也張勃吳錄地名有龜步魚步揚州有瓜步羅含湘
中記有靈妃步金陵圖志有邀笛步王徽之邀桓伊吹
笛處樹萱錄載唐臺城故妓詩云那堪回首處江步野
棠飛東坡詩蕭然三家步横此萬斛舟
伏湛奏
後漢伏湛奏引書股肱良哉庶事康哉及詩濟濟多士
文王以寧不直引其文而曰唐虞以股肱康文王以多
士寧是故詩稱濟濟書曰良哉湛之言亦有左氏國語
之遺法乎晉以後不復有此工緻矣
古蜡祝丁零威歌遺句
禮記蜡祝辭云土反其宅水歸其壑昆蟲無作草木歸
其澤而蔡邕獨斷又有豐年若土歲取千百增此二句
義始足丁零威歌城郭是人民非何不學仙冢纍纍而
脩文御覽所引云何不學仙去空伴冢纍纍增此三字
文義始明書所以貴乎博考也
古人偽作
余嘗疑穆天子傳西王母歌詞出於後人粉飾且山海
經載西王母虎首鳥爪形既殊異音亦不同何其歌詞
悉似國風乎又觀後漢書朱輔上白狼王唐菆歌三篇
音韵與漢無異愈可疑也唐新羅王獻詩其句法與中
唐人若合契宋大中祥符間注輦國入貢上表表辭極
偶麗中有云輙傾就日之誠仰露朝天之款臣賤如芻
狗微類醯雞虚荷燭幽曾無執贄究其文筆與當時翰
苑何差言語不通之國未必能集老莊之玄言習徐庾
之麗句也當時天書尚可人為况外邦之貢志在互市
罔利諭以導之無不可者書之史冊不待智者能勘破
矣
唐明皇詔
唐明皇詔曰進士以聲韻為學多昧古今明經以帖誦
為功罕窮旨趣斯二言盡唐人取士之病進士不通古
今如許渾謂宋祖劉裕有三千歌舞至於張打油胡釘
鉸極矣明經有謂堯舜為一人班固與班孟堅為兩人
者豈止罕窮旨趣而已
縱囚論
六一公論唐太宗縱囚其說卓矣然予考縱囚自歸之
事不始於太宗後漢之鍾離意南宋之傅&KR1962;後魏之張
華原隋之王伽皆然史書之以為美太宗好名者蓋慕
而效之耳
古文八字四韻
老子知足不辱知止不殆足與辱叶韻止與殆叶韻蓋
古音殆作以也韓非子名正物定名倚物徙亦以正叶
定倚叶徙也淮南子蘇秦步曰何故趨曰何馳亦是韻
語古文多用八字之内而四韻者僅見此三條耳
誰昔
詩云知而不已誰昔然矣爾雅釋之曰誰昔昔也猶言
疇昔也疇亦誰也然則誰昔也疇昔也伊昔也一也誰
昔字文人罕用惟司馬温公長公主制詞云帝妹中行
周易贊其元吉王姬下嫁召南美其肅雍命服亞正后
之尊主禮用上公之貴寵光之盛誰昔而然此制詞之
工緻前嫓二宋後揜三洪矣豈不善為四六者耶
周司寇匜銘
博古圖載周司寇匜銘五句二十字其辭曰作司寇匜
用造用歸維之百寮考之四方求之祜福其文極古雅
當表出之
湖隂曲題誤
王敦屯於湖帝至於湖隂察營壘而去此晉紀本文於
湖今之歴陽也帝至於湖為一句隂察營壘為一句温
庭筠作湖隂曲誤以隂字屬上句非也張来作於湖曲以
正之
升菴集卷五十二
