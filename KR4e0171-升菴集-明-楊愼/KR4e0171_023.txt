升菴集卷二十三明楊慎撰
七言古詩
送李元白侍御巡茶馬
漢家六郡防秋野秦地長城限諸夏單于自欵幕南庭
天子非貪大宛馬柱史東臺獬豸冠霜威北塞斗牛寒
衛青驃騎尋常足充國屯田什一寬隴頭流水停嗚咽
朔吹先春飄惠澤好繼周書王會圖休翻樂府關山月
紫杉行
雉雞斑文孔雀尾紫杉載月八千里越舲楚舵相並行
半入明湖半蘄水人生醜好無百年束縛亦得歸黃泉
此物何用一百片水鬼揶揄風浪顛
養龍坑飛越峯天馬歌
高皇御天開大明龍馬出自養龍坑房星夜下鹿盧寨
天駟曉來驃騎營殿前重曈回顧盼奚官仗外爭相迎
雞鳴牛首試控縱鳳師麟儀無逸驚歸風絶塵羡迅疾
逮日先影羞翾輕四蹄翩然不蹍地六飛如在空中行
是時雄酋有奢香左驂牡驪右牝黃貢上金陵一萬匹
内廄惟稱此馬良宸遊清燕幸鸞坡學士承旨讃且歌
飲以蘭池之瑶水秣以芝田之玉禾飛越峯名自天錫
駿骨雖朽名不磨至今百七十歲時山頭猶有養龍池
方經地志或遺漏箐苖洞獠那能知吾聞天下有道飛
黃伏皂又聞王良策馬車騎滿野前時吉嚢寇大同烽
火直達甘泉宫近日莫瀛亂交趾羽書牙璋偏南中安
得將星再降傅友德房宿重孕飛越峯一月三捷獻俘
馘千旄萬旟歌熙雍嗚呼將相寧有種龍駔豈無媒經
途訪跡一興慨郭隗孫陽安在哉長歌終曲長風來
題夏仲昭竹寄陶良相(驥)
大常胸次瀟湘寬少年愛寫生琅玕白頭蓺苑更入妙
筆法遠追王孟端兩家名藻雄吳下品題未覺風流亞
一紙能令百世傳兩竿不啻雙金價人言畫竹非畫工
草書結構將無同誰家高堂名寶繪徐熙花鳥迷青紅
玉人佳興松江東寄圖索賦隨長風遥知把玩清香裏
正是相思明月中
擊壤圖
陶唐天子調八風鳳儀獸舞明廷中誰知鼓腹行歌者
復有山中擊壤翁短袖單衣露兩肘野狀村容不自醜
掀髯笑傲肩相隨共道帝力我何有柳谷餞日暘谷賓
老翁那記昏與晨一作一息有出入時耕時鑿無冬春
蓂莢開殘乂朱草生來未識平陽道海隅赤日燒九州
寰中息壤汩洪流已見天戈揮丹浦更聞風伯殪青丘
老翁其間百不憂直從紅顔到白頭君不見許由逃堯
勞步履巢父洗耳汚清泚華封老人費言辭康衢小兒
強解事姑射丰姿雖可珍神仙彷彿信難真君看擊壤
千年後多少行歌帶索人
離席行送彭一(幸菴尚書之弟)
昔子從軍巴蜀山横戈千里何間關坐使麒麟日月煥
行收魚鳥風雲閒文武才名歸一姓兄弟勲華許誰並
起晩已謝時運傾當陽再賭乾坤正陟岡在原來復返
海水天風歲將晩行行白馬燕雪深飛飛黃鵠秦雲遠
離堂命酒羽觴疾畢昴盈軒月東出主人留連客離席
慷慨為子歌今夕
海風行
下關臨蒼海點蒼之衝有石梁曰天橋口歲恒風
烈偃樹走石人馬辟易予夕憩客郵聞吼聲傍枕
發昫尤雄明適過之纖蘿不動乃賦以志之
蒼山峽束滄江口天梁中貫晴雷吼中有不斷之長風
衝波動林沙石走咫尺顛崖迥不分征馬長嘶客低首
我行其野歲仲春春寒野隂雲物屯病骨淩兢坐自躓
欲去未到先愁人山靈相假若有神纖蘿不動停飈塵
烏鳥聲樂旅顔破僕夫笑語龐眉伸飜思往昔蘭臺直
披襟曾奮雌雄筆金門玉堂遠别來景差唐勒長相憶
飄蓬落羽向南荒憔悴榮華寧有常不學回風悲屈子
江邊愁結芰荷裳
新開嶺行
廢丘關前榛莽積新開嶺上烟嵐闢新途古道太多岐
暝色荒烟帶征客岸下寒江流水碧崖畔霜林楓葉赤
日暮畏行豺虎陌松燈苣火投孤驛北渚鳴鼉應遠更
南巒哀猿響終夕(玉溪云棧閣夜行方識此景)
奇景行畢節早行作
晴嵐空濛羃朝彩頓看色界澄飛靄白雲翻在半山腰
下窺深箐如銀海須臾赤日上青林銀海鎔為紫磨金
窮岫瘁鄉那有此天教奇景換豪吟
苔磯費生畫屏歌
往年嘗愛岑公詩吾觀費子毛骨奇婉孌總角突而弁
粉繪風流今在兹素屏八幅君能畫咫尺江陽影仙界
寶山春眺在蒼茫海觀秋瀾湧澎湃龍潭時雨稻苖齊
霽雪方山勝剡溪白塔朝霞紅散綺東崖夜月明如珪
荔子丹兮錦林麗餘甘客舫無留滯避喧可當武陵桃
招隠還同小山桂乘興何須慕遠遊山中日月自悠悠
君不見眉山蕭旭亦好手流落滇南今白頭
琵琶短引(唐池南席上作)
漢宫佳麗呼韓婦黃金捍撥春風手鵷鳳宜承馺娑恩
犬羊翻作穹廬偶行行北斗望南看馬上一聲堪白首
茫茫烟草叫胡笳漠漠塵沙雜刁斗塞垣三秋少鴈鴻
幕庭四月無花柳楓香絶調今共憐糞英幽恨君知否
遺譜誰將異代傳豔辭自出騷人口賀段本領昔已荒
穆曹宫調知何有定子新從北里來(杜牧之事)管兒不是東
墻摟(元微之事)華表工彫犀四稜錦絛自結絲千縷(琵琶四軸名華)
(表兩孔名廻窗見顧凱之賦)撚絃運軫翠虯盤促撾急節朱鸞走輪
袍古引連𤨏新驚颿截浪忽雷吼曲終賺尾復重頭掩
却瓶笙兼瓦缶良夜邀歡松炬㸐主翁愛客江魚剖善
謔欣逢宋魏三知音况對唐元九飽諳世事反覆多甘
向天涯淪落久船中肯濕馬曹衫樽前且進牛殳酒
射虎圖為箬溪都憲題
錢選好手工白描粉墨丹青色沮喪細觀逸跡迥不俗
氣骨深穏形蕭放中丞此圖開似我行行遊獵極殊狀
漢家昔日李將軍生射猛獸天下聞彎弓半夜沒白羽
飛鞚晴晝生黃雲今之圖畫無乃是披卷似覺隂風起
積雪慘淡長白山草木蒼乾松漠間將軍身乘大宛馬
從騎亦是驍雄者合圍射虎虎帶箭相持不肯遽相下
虎鬭馬驟兩若飛咆吼欲震長平瓦東海黃公魯卞莊
裴旻舞劍相頡頏古來英英者數子繪事簡冊傳芬芳
何物少陵愁杜甫短衣南山思射虎老驥伏櫪悲鳴苦
壯士哀歌淚如雨天狼煌芒直威弧安得此輩踹飛狐
却走馬蹄報神都為獻單于欵塞圖
臥月引為錢節夫賦
昆明池上逢錢郎青雲為衣白霓裳手持寶月金仙偈
口誦明星玉女章自言五華峯頭住夢遊玄圃樊桐路
御風學霧兩無心惟愛月華籠海樹少年名姓懸月中
老去猶充修月戶月裏仙人宋無忌持斧吳剛作仙使
下界愛月升高丘步虛一聲龍白頭何如放舟臥明月
仰看銀河天倒流乘鸞翳鳳過北斗炤景煌煌酌天酒
玉兔為脯桂作薪笑携吳宋兩仙人老蟾踏翻醉不醒
嫦娥起舞榆花春
石雲寺見山茶梅憶愈光
江梅山茶早爭新點蒼逢春憶滇春金碧同遊似昨日
紅素兩芳如故人此山見花還載酒醉歌激越喧林藪
莫看華鬢驚客心且喜風光入吾手
寄張季文
美人别我歲幾華碧草五見生天涯東風東來飄錦字
忽如青天披雲霞往年君向秣陵去海夢横分溧陽樹
今年君自滇池還風光又隔點蒼山佳期不得同携手
惆悵令人青髩斑
賦得靈巖閣送余懋賢(名承業)
青衣江水青楓林靈巖樓閣冠靈岑鯨音曉徹三峯静
漁唱宵連五渡深三峯五渡招提景雙林八水氛埃屏
花雨諸天白壁雲松風六月丹崖冷丹崖白壁上清虚
石竇雲龕縹渺居玄度每過支遁室陶潜常醉遠公廬
子别靈巖歲初改早見聲儀動江海仙舟玉節下清泠
烟巒霞嶼生光彩巖前落木秋紛紛樓下澄江静練紋
登臨定擬湯休作好寄新題向碧雲
升菴集卷二十三
