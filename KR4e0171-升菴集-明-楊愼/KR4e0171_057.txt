升庵集卷五十七明楊慎撰
錦城絲管
唐人樂府多唱詩人絶句王少伯李太白為多杜子美
七言絶近百錦城妓女獨唱其贈花卿一首所謂錦城
絲管日紛紛半入江風半入雲此曲只應天上有人間
能得幾回聞也蓋花卿在蜀頗僭用天子禮樂子美作
此諷之而意在言外最得詩人之旨當時妓女獨以此
詩入歌亦有見哉杜子美詩諸體皆有絶妙者獨絶句
本無所解而近世乃效之而廢諸家是其真識冥契猶
在唐世妓人之下乎
落月屋梁
落月滿屋梁猶疑照顔色言夢中見之而覺其猶在即
所謂夢中魂魄猶言是覺後精神尚未回也詩本淺宋
人看得太深反晦矣傳神之說非是
凝音佞
詩膚如凝脂凝音佞唐詩日照凝紅香白樂天詩落絮
無風凝不飛又舞繁紅袖凝歌切翠眉愁又舞急紅腰
凝歌遲翠黛低徐幹臣詞重省別時淚漬羅巾猶凝張
子野詞蓮臺香燭殘痕凝高賓王詞想蓴汀水雲愁凝
閒蕙帳猿鶴悲吟柳耆卿詞愛把歌喉當筵逞遏天邊
亂雲愁凝今多作平音失之音律亦不協也
關山一點
杜詩關山同一點點字絶妙東坡亦極愛之作洞僊歌
云一點明月窺人用其語也赤壁賦云山高月小用其
意也今書坊本改點作照語意索然且關山同一照小
兒亦能之何必杜公也幸草堂詩餘注可証
巫峽江陵
盛弘之荆州記巫峽江水之迅云朝發白帝莫到江陵
其間千二百里雖乘奔御風不更疾也杜子美詩朝發
白帝莫江陵頃来目擊信有徵李太白朝辭白帝彩雲
間千里江陵一日還兩岸猿聲啼不盡扁舟已過萬重
山雖同用盛弘之語而優劣自别今人謂李杜不可以
優劣論此語亦太憒憒
竹枝詞
元楊廉夫竹枝詞一時和者五十餘人詩百十餘首余
獨愛徐延徽一首云盡說盧家好莫愁不知天上有牽
牛賸抛萬斛燕支水溜向銀河一色秋
柳枝詞
麗情集載湖州妓周德華者劉采春女也唱劉禹錫柳
枝詞云春江一曲柳千條二十年前舊板橋曾與美人
橋上别恨無消息到今朝此詩甚佳而劉集不載
薛能柳枝詞
薛能柳枝詞和花香雪九重城夾路春隂十萬營惟向
邊頭不堪望一株憔悴少人行此詩意言粉飾太平於
京都而廢弛防守於邊塞也本集作和花煙絮趙松雪
作和花香雪唐詩三體作和風煙雨非也當從本集及
松雪所書始有味
瑟瑟
白樂天琵琶行楓葉荻花秋瑟瑟今詳者多以為蕭瑟
非也瑟瑟本是寳名其色碧此句言楓葉赤荻花白秋
色碧也或者咸怪今說之異余曰曷不以樂天他詩證
之其出府歸吾廬詩曰嵩碧伊瑟瑟重脩香山寺排律
云兩面蒼蒼岸中心瑟瑟流薔薇云猩猩凝血點瑟瑟
蹙金匡閒遊即事云寒食青青草春風瑟瑟波太湖石
云未秋已瑟瑟欲雨先沉沉又云隠起磷磷狀凝成瑟
瑟胚亦狀太湖石也早春懷微之云沙頭雨染斑斑草
水面風驅瑟瑟波莫江曲云一道殘陽照水中半江瑟
瑟半江紅諸詩以瑟瑟對斑斑對蒼蒼對猩猩豈是蕭
瑟乎唐詩惟白公用瑟瑟字多其他則王周嘉陵詩云
嘉陵江水色一帶柔藍碧天女瑟瑟衣風梭晚来織亦
妙元鄧文原詩楚江秋瑟瑟吳苑曉蒼蒼王庭筠詩帝
遣名山護此邦千家瑟瑟嵌西窗山僧乞與階前地招
客先開四十雙詩亦工併記蕭遘成都詩曰月曉已聞
花市合江平偏見竹簰多好教載取芳菲樹剰照岷天
瑟瑟波
羊腸熊耳
庾開府詩羊腸連九坂熊耳對雙峰鮑照詩二崤虎口
九折羊腸可謂工矣比之杜工部高鳳聚螢驥子鶯歌
之句則杜覺偏枯矣
劉湏溪
世以劉湏溪為能賞音為其於選詩李杜諸家皆有批
點也予以為湏溪原不知詩其批選詩首云詩至文選
為一厄五言盛於建安而勃窣為甚此言大本已迷矣
湏溪徒知尊李杜而不知選詩又李杜之所自出予嘗
謂湏溪乃開剪截羅段舖客人元不曾到蘇杭南京機
坊也
幽陽
陳子昂詩微月生西海幽陽始化昇月本隂也而謂之
幽陽三五陽也而平明已缺此語亦道家說坎為月而
中滿女本隂也而為嬰兒之理也左氏亦云女陽物而
晦時
佛經似詩句
佛經有云樂行不如苦住富客不如貧主又見洞山語
錄破鏡不重照落花難上枝絶似唐人樂府也
門外猧兒
門外猧兒吠知是蕭郎至剗襪下香階冤家今夜醉扶
得入羅幃不肯脱羅衣醉則從他醉猶勝獨睡時此唐
人小辭前輩言觀此可知詩法或以問予答曰只是轉
摺多蓋八句而四轉摺也
凍&KR0982;
集韻凇凍&KR0982;也三蒼解詁液雨也其字音送俗曰霚凇
漢書五行志雨木冰亦曰樹介又曰木稼稼即介之訛
耳寒甚而木冰如樹著介胄也曾南豐集云齊地寒甚
夜霚凝於木上日出飄滿庭階尤為可愛遂作詩云園
林初日淨無風霚凇花開樹樹同記得集英深殿裏舞
人齊插玉瓏鬆齊地以為豐年之兆諺云霜凇如霚凇
貧兒備飯瓮然凇之極則為樹介木冰諺云木若稼達
官怕蓋寒淺則為霚凇寒甚則為木冰霚凇召豐而木
冰召凶也李獻吉詩大寒冰雨何紛紛曉行日臨江吐
雲蓋詠木冰也又云今朝走白霚南枝參差開紫宫散
花女騎龍下瑶陔蓋詠霚凇也各極體物之妙余舊有
霚凇詩曰怪得天雞誤曉光青腰玉女試銀妝瓊敷綴
葉齊如剪瑞樹花開冷不香月白詎迷三里霚雲黃先
兆萬家箱貧兒飯瓮歌聲好六出何須賀謝莊
神瀵
陳希夷詩倏爾火輪煎地脉愕然神瀵湧山椒神瀵出
列子即易所謂山澤通氣參同契所謂山澤氣相蒸興
雲而為雨是也地理書沃焦尾閭皆此理耳
綠沉
杜少陵遊何將軍山林詩雨抛金鎖甲苔卧綠沉鎗竹
坡周少隱詩話云甲抛於雨為金所鎖鎗卧於苔為綠
所沉有將軍不好武之意此瞽者之言也薛氏補遺云
綠沉精鐡也引隋書文帝賜張淵綠沉之甲趙德麟侯
鯖錄謂綠沉為竹引陸龜蒙詩一架三百竿綠沉森杳
冥雖少有據然亦非也予考之綠沉乃畫工色之名鄴
中記云石虎造象牙桃枝扇或綠沉色或木難色或紫
紺色或鬱金色王羲之筆經云有人以綠沉漆管見遺
南史梁武帝西園食綠沉&KR1000;是綠沉即西&KR1000;皮色也梁
簡文詩吳戈夏服箭驥馬綠沉弓虞世南詩綠沉明月
弦劉邵趙都賦弩有黃間綠沉若如薛與趙之說鐡與
竹豈可為弓弦耶楊巨源詩吟詩白羽扇校獵綠沉鎗
與杜少陵之句同皆謂以綠沉色為漆飾鎗柄耳
禿節
晁以道家有宋子京手書杜少陵詩一卷握節漢臣歸
乃是禿節新炊間黃粱乃是聞黃粱以道跋云前輩見
書自多不似晚生但以印本為正也慎按後漢書張衡
傳云蘇武以禿節效貞杜公正用此語後人不知改禿
為握晁以道徒知宋子京之舊本亦不知禿節之字所
出也况今之淺學乎
五言律起句
五言律起句最難六朝人稱謝朓工於發端如大江流
日夜客心悲未央雄壓千古矣唐人多以對偶起雖森
嚴而乏高古宋周伯弜選唐三體詩取起句之工者二
酒渴愛江清餘酣潄晩汀又江天清更愁風柳入江樓
是也語誠工而氣衰颯余愛柳惲汀洲采白蘋日落江
南春吳均咸陽春草芳秦帝捲衣裳又春從何處来拂
水復驚梅梁元帝山高巫峽長垂柳復垂楊唐蘇頲北
風吹早鴈日日渡河飛張柬之淮南有小山嬴女隱其
間王維風勁角弓鳴將軍獵渭城杜子美將軍膽氣雄
臂懸兩角弓孟浩然八月湖水平涵虚混太清雖律也
而含古意皆起句之妙可以為法何必效晚唐哉伯弜
之見誠小兒也
謝詩
謝朓酬王晉安詩南中榮橘柚寧知鴻鴈飛後人不解
此句之妙晉安即閩泉州也南中榮橘柚即諺云樹蠻
不落葉也寧知鴻鴈飛即諺云鴈飛不到處也樹不凋
鴈不到本是瘴鄉乃以美言之此是隠句之妙
螢詩
唐劉禹錫秋螢引云漢陵秦苑遥蒼蒼陳根腐葉秋螢
光夜空寂寥金氣淨千門九陌飛悠揚紛綸輝映半明
滅金鑪星噴燈花發露華洗濯清風吹攢茅不定招搖
垂高麗罘罳過蛛網斜歴璇題舞羅幌襮衣樓上拂香
裙承露臺前轉仙掌槐市諸生夜對書北窗分明辨魯
魚行子東山起征思中郎騎省悲秋氣銅雀人歸自入
簾長門帳空来照淚誰言向晦常自明兒童走步嬌女
爭天生有光非自衒遠近低昂暗先徧撮蚊妖鳥亦夜
飛翅如車輪人不見宋張文潛熠燿行云碧梧含風夏
夜清林塘五月初飛螢翠屏玉簟起涼意一點秋心從
此生方池水深涼雨集上下輝輝亂凝碧幸因簾捲到
華堂不畏人驚照瑶席漢宫千門連萬戶夜夜熒煌暗
中度光流太液池上波影落金盤月中露銀闕茫茫玉
漏遲年年為爾足愁思長門怨妾不成寐團扇美人還
賦詩避暑風廊人語俏闌下撲来羅扇小已投幽室夜
分明更伴殘星天未曉君不見建章宫殿洛陽西破瓦
頽垣今古悲荒榛蕪草無人跡只有秋来熠燿飛劉禹
錫張文潛二集今不傳余家有之兼愛二詩之工故錄
之於此昔年余寓居大理三塔寺榛莽滿目飛螢數萬
如白晝余戲相從諸生曰車胤見此不必囊螢隋煬帝
見此不必下詔搜索矣因作流螢篇云沉沉鴈沼鬱栖
連隠隠龍宫熠燿然濛晴零雨東山下䬃轉薰風南陸
邊可憐合暈輝玄夜可惜紛華簇絳天絳天玄夜景微
茫冰簟銀牀漏未央誰家院落非天燭何處園林不夜
光夜光瀼露洒天燭凉氛瀉隂火遥穿翡翠簾流星近
度鴛鴦瓦此時蟋蟀罷宵征此際蜩螗停沸聲長門團
扇班姬闥阿房捲衣秦后屏蘇婦下機妝不理卓女當
壚酒半醒為見流螢思遠道為感流年惜芳草暝看雙
星炯不眠曉望長河白如掃蕩子從軍向月支閨人對
影滯秋期蠶書宛轉連環字鴈帛殷勤織錦詩願得逢
君拾光彩不教賤妾斂愁眉何仲默流螢篇云廣儲六
月清無暑流螢暗逐薰風舉始見昏連萬戶星更看夜
照千門雨千門萬戶競高低拂檻縈廊亂復齊碧莎映
水光初迥綠柳棲烟影乍迷水光烟影飛還歇肯使炎
精易淪滅帶火終須避太陽含輝却自親流月長信宫
中一葉秋玉階金閣見螢流貴嬪羅扇開香匣侍女珠
簾捲畫樓誰家怨婦縫縑素當忩忽見流螢度蟋蟀牀
空寳瑟寒鴛鴦機暗孤燈莫螢飛螢度自年年却笑明
珠按劒前莫言腐草無生意莫道寒灰不再然還將斥
鷃鵾鵬語三復莊生第一篇何仲默枕籍杜詩不觀餘
家其於六朝初唐未數數然也與予及薛君采言及六
朝初唐始恍然自失乃作明月流螢二篇擬之然終不
若其效杜諸作也如此篇明珠按劒及鯤鵬斥鷃皆與
流螢無交涉可以知詩之難矣
芳梅詩
新歲芳梅樹繁苞四面同春風吹漸落一夜幾枝空小
婦今如此長城恨不窮莫將遼海雪来比後庭中此劉
方平梅花詩也既不用事又不拘對偶而工緻天然雖
太白未易先後也梅花詩被宋人作壊令人見梅枝條
可憎而香影無味安得誦此詩及梁元帝徐陵隂鏗江
總諸詠一洗梅花之辱乎
桃花詩
唐自貞觀至景龍詩人之作盡是應制命題既同體製
復一其綺繪有餘而微乏韻度獨蘇頲東望望春春可
憐一篇迥出群英矣予又見中宗賞桃花應制凡十餘
人最後一小臣一絶云源水叢花無數開丹柎紅萼間
青梅從今結子三千歲預喜仙遊復摘来此詩一出羣
作皆廢中宗令宫女唱之號桃花行惜不知作者名然
宋元近時選唐詩者將百家無有選此者未之見耶不
之識耶
蓮花詩
張文潛蓮花詩平池碧玉秋波瑩綠雲擁扇青搖柄水
宫僊子鬭紅粧輕步淩波踏明鏡杜衍雨中荷花詩翠
蓋佳人臨水立檀粉不勻香汗濕一陣風來碧浪翻真
珠零落難收拾此二詩絶妙又劉美中夜度娘歌菱花
炯炯垂鸞結爛學宫妝勻膩雪風吹凉髩影蕭蕭一抺
疎雲對斜月寇平仲江南曲烟波渺渺一千里白蘋香
散東風起惆悵汀洲日暮時柔情不斷如春水亡友何
仲默嘗言宋人書不必收宋人詩不必觀余一日書此
四詩訊之曰此何人詩答曰唐詩也余笑曰此乃吾子
所不觀宋人之詩也仲默沉吟久之曰細看亦不佳可
謂倔強矣
劣唐詩
學詩者動輙言唐詩便以為好不思唐人有極惡劣者
如薛逢戎昱乃盛唐之晚唐亦有數等如羅隱杜荀鶴
晚唐之下者李山甫盧延遜又其下下者望羅杜又不
及矣其詩如一箇禰衡容不得又一領青衫消不得之
句其他如我有心中事不向韋三說昨夜洛陽城明月
照張八又如餓猫窺鼠穴饑犬䑛魚砧又如莫將閒話
當閒話往往事從閒話生又如水牛浮鼻渡沙鳥點頭
行此類皆下俚優人口中語而宋人方採以為詩法入
全唐詩話使觀者曰是亦唐詩之一體也如今稱燕趙
多佳人其間有跛者眇者羝氲者疥且痔者乃專房寵
之曰是亦燕趙佳人之一種可乎
詠蟬詩
陸龜蒙蟬詩云伴貂金置影映雀畫成圖按梁書武帝
賜吳興太守何戢蟬雀畫扇陸詩用此事也
燭剪詩
元武伯英詠燭剪詩啼殘瘦玉蘭心吐蹴落春紅燕尾
香為一時所賞國朝古廉李公時勉詠剪刀詩吳綾剪
處魚吞浪蜀錦裁時燕掠霞深院響傳春晝靜小樓工
罷夕陽斜公之直節清聲而詩嫵媚如此信乎賦梅花
者不獨宋廣平也
引泉詩
杜工部補稻畦水詩云芊芊炯翠羽剡剡生銀漢鷗鳥
鏡裏来關山雪邊看秋菰成黑米精鑿傳白餐玉粒足
晨炊紅鮮任霞散陸龜蒙引泉詩曾聞瑶池溜亦灌朱
草田鳬伯弄翠蕊鸞雛舞丹烟淩風捩桂舵隔霧馳西
船(二詩曲盡農田之景然而詞語且宕落)
感遇詩
或請予曰朱文公感興詩比陳子昂感遇詩有理致予
曰譬之青裙白髮之節婦乃與靚粧袨服之宫娥爭妍
取憐埓材角妙不惟取笑旁觀亦且自失所守要之不
可同日而語也彼以擬招續楚辭感興續文選無見於
此矣故曰離之則雙美合之則兩傷要有契予言者
風箏詩
古人殿閣簷稜間有風琴風箏皆因風動成音自諧宫
商元微之詩鳥啄風箏碎珠玉高駢有夜聽風箏詩云
夜靜絃聲韻碧空宫商信任往来風依稀似曲纔堪聽
又被風吹别調中僧齊已有風琴引云按吳絲雕楚竹
高托天風拂為曲一一宫商在素空鸞鳴鳳語翹梧桐
夜深天碧松風多孤窗寒夢驚流波愁魂傍枕不肻去
翻疑住處隣湘娥金風聲盡薰風發冷泛虚堂韻難歇
常恐聽多耳漸煩清音不絶知音絶王半山有風琴詩
云風鐵相敲固可鳴朔兵行夜響行營如何清世容高
枕翻作幽窗枕上聲此乃簷下鐡馬也今名紙鳶曰風
箏非也
杜逸詩
合璧事類載杜工部詩云三月雪連夜未應傷物華只
緣春欲盡留著伴梨花此詩舊集不載又寒食少天氣
春風多柳花又小桃知客意春盡始開花則今之全集
遺逸多矣
九言詩
元天目山釋明本中峯有九字梅花詩云昨夜西風吹
折中林梢渡口小艇滚入沙灘㘭野樹古梅獨卧寒屋
角疎影横斜暗上書窗敲半枯半活幾個擫蓓蕾欲開
未開數點含香苞縱使畫工竒妙也縮手我愛清香故
把新詩嘲池南唐文薦(錡)謂余曰此詩不佳影不可言
敲又後四句有齋飯酸餡氣屬余作一首乃口占云玄
冬小春十月微陽回綠萼梅蕊早傍南枝開折贈未寄
陸凱隴頭去相思忽到盧仝窗下来歌殘水調沉珠明
月浦舞破山香碎玉淩風臺錯恨高樓三弄叫雲笛無
柰二十四番花信催近觀盧贊元酴醿花詩云天將花
王國豔殿春色酴醿洗妝素頰相追陪絶勝濃英綴枝
不韻李堪友横斜照水攙先梅瑶池董雙成浴香肌露
竹林嵇叔夜醉玉山頽風流何事不入錦囊句清和天
氣直挽青陽回亦九字律也詩亦有思致以李花為不
韻甚切體物前人亦未道破者
金山寺詩
靈山一峯秀岌然殊衆山盤根大江底插影浮雲間雷
霆常間作風雨時往還象外懸清景千載長躋攀此唐
人韓垂題金山寺詩也當為第一張祐詩雖佳而結句
終日醉醺醺已入張打油胡釘鉸矣
人日梅詩
李羣玉人日梅花詩半落半開臨野岸團情團思媚韶
光玉鱗寂寂飛斜月素手亭亭對夕陽亦有思致玉鱗
寂寂飛斜月真竒句也暗香浮動恐未可比
金人咏物詩
中州集金羽士王予可詠西瓜云一片冷沈潭底月半
灣斜捲隴頭雲孫鐸詠玉簪花云披拂西風如有待徘
徊凉月更多情鄭子聃詠酴醿詩云玉斧無人解修月
珠裙有意欲留仙皆極體物之工
黃鶴樓詩
宋嚴滄浪取崔顥黃鶴樓詩為唐人七言律第一近日
何仲默薛君采取沈佺期盧家少婦鬱金堂一首為第
一二詩未易優劣或以問予予曰崔詩賦體多沈詩比
興多以畫家法論之沈詩披麻皴崔詩大斧劈皴也
吹蠱
鮑照苦熱行含沙射流影吹蠱痛行暉南中畜蠱之家
蠱昏夜飛出飲水其光如曳彗所謂行暉也文選注行
暉行旅之暉非也
七夕曝衣
沈佺期七夕曝衣篇云君不見昔日宜春太液邊披香
畫閣與天連燈火的爍九衢映香氣氛氲百和然此夜
星繁河正白人傳織女牽牛客宫中擾擾曝衣樓天上
娥娥紅粉席舒羅散綵雲霚開綴玉垂珠星漢迴朝霞
散彩羞衣架晚月分光劣鏡臺上有僊人長命綹中看
寳媛迎歡繡瑇瑁筵中别作春琅玕窗裏翻成晝椒房
金屋寵新流意氣嬌奢不自由漢文宜惜露臺費晉武
須焚前殿裘佺期此詩首以藻繪終歸諷戒深可欽玩
近刻沈集不載此詩蓋本類書抄合非當日全集也
文思遲速
相如含筆而腐毫枚皋應詔而奏賦言文思遲速之異
也唐人云潘緯十年吟古鏡何涓一夕賦瀟湘畫家亦
云思訓經年之力道玄一日之功
崇山
驩兜崇山今以為湖廣之慈利縣非也沈佺期詩集有
從崇山向越裳詩其序云按九真圖崇山越裳四十里
杉谷古崇山竹谿從道明國来於崇山北二十五里合
水欹缺藤竹明昧有三十峯夾水直上千餘仞諸仙窟
宅在焉其詩云朝發崇山下莫坐越裳隂西崇山谷變
北上竹谿深竹溪道明水杉谷古崇岑以此證之崇山
乃在交廣之域為是
石尤風
郎士元留盧泰卿詩云知有前期在難分此夜中無將
故人酒不及石尤風石尤風打頭逆風也行舟遇之則
不行此詩意謂行舟遇逆風則住故人置酒而以前期
為辭是故人酒不及石尤風矣語意甚工近日吳中刻
唐詩不解石尤風為何語遂改作古淳風可笑又可恨
也
蝦蟆陵
白樂天詩自言本是京城女家在蝦蟆陵下住蝦蟆陵
在長安謝良輔詩取酒蝦蟆陵下家家守歲傳巵齊已
詩翠樓春酒蝦蟆陵長安少年皆共矜
搗衣
字林云直舂曰搗古人搗衣兩女子對立執一杵如舂
米然今易作卧杵對坐搗之取其便也嘗見六朝人畫
搗衣圖其制如此圖後有行書魏瓘賦云夜如何其秋
兮已半拽魯縞攘皓腕始於搖揚終於淩亂驚飛燕之
兩行遏彩雲而一斷隠高樓而如動度遥城而如散夜
有露兮秋有風杵有聲兮衣可縫佳人聽兮意何窮步
逍遥於凉景暢容與於晴空黃金釵兮碧雲髮白綸巾
兮青女月佳人聽兮良未歇臂長虹兮乍開淩倒景而
將越時也餘韻未畢微影方流逶迤洞房半入宵夢窈
窕閒館方增客愁李都尉以胡笳動泣向子期以鄰笛
增憂古人獨感於聽今者况兼乎秋願君無按龍泉色
誰道明珠不可投賦雖俳偶自是齊梁之習也
彫苽
說文彫苽亦名蔣徐鉉曰彫苽西京雜記及古詩皆作
雕胡内則註作雕胡亦作安胡枚乘七發安胡之飯註
今所食茭苗米也宋玉賦主人之女炊雕胡之飯爾雅
齧雕蓬孫炎云米茭也米可作飯古人以為五飯之一
周禮魚宜苽干寳云苽米飯膳以魚同水物也其米色
黑管子謂之鴈膳杜詩波漂苽米沈雲黑言人不收取
而鴈亦不啄但為波漂雲沈而己見長安兵火之慘極
矣客有見予拈波漂苽米之句而問曰杜詩此首中四
句亦有所本乎予曰有本但變化之極其妙耳隋任希
古昆明池應制詩曰回眺牽牛渚激賞鏤鯨川便見太
平宴樂氣象今一變云織女機絲虚夜月石鯨鱗甲動
秋風讀之則荒煙野草之悲見於言外矣西京雜記云
太液池中有雕苽紫籜綠節鳬雛鴈子唼喋其間三輔
舊圖云宫人泛舟採蓮為巴人櫂歌便見人物遊嬉宫
沼富貴今一變云波漂苽米沈雲黑露冷蓮房墜粉紅
讀之則苽米不收而任其沈蓮房不採而任其墜兵戈
亂離之狀具見矣杜詩之妙在翻古語千家注無有引
此者雖萬家注何用哉因悟杜詩之妙如此四句直下
與三百篇牂羊羵首三星在罶同比之晚唐亂殺平人
不怕天抽旗亂插死人堆豈但天壤之隔
銀燭
穆天子傳天子之寳璿珠燭銀郭璞曰銀有精光如燭
也梁簡文詩燭銀踰漢女寳鐸邁昆吾江總貞女峡賦
含照曜之燭銀泝潺湲之膏玉唐人詩用銀燭字本此
帆字音
帆字符咸切舟上幔也又扶泛切使風也舟幔則平聲
使風則去聲蓋動靜之異也劉熙釋名曰隨風張幔曰
帆註去聲廣韻曰張布障風曰帆音與梵同左傳宣十
三年注拔旆投衡上使不帆風謂車旆之受風若舟帆
之帆風也舟帆之帆平聲帆風之帆去聲䟽云帆是扇
風之名孫綽子曰動不中理若帆舟而無柁南史因風
帆上後前連烟荆州記云宫庭湖廟神能使湖中分風
而帆南北晉湛方生有帆入南湖詩又有還都帆詩謝
靈運有遊赤石進帆海詩劉孝威有帆度吉陽州詩選
詩無因下征帆徐陵詩南茨大麓北帆清湘劉刪詩回
艫乘派水舉帆逐分風張曲江詩征鞍税北渚歸帆指
南陲張燕公詩離魂似征帆常往帝鄉飛趙東曦詩帝
城馳夢想歸帆滿風飈杜詩浦帆晨初發韓退之詩無
因帆江水包何詩錦帆乘風轉金裝照地新孟浩然詩
嶺北回征帆巴東問故人徐安身詩莫雨衣猶濕春風
帆正開近蘇州刻孟詩改征帆為征棹何仲默笑曰征
帆改征棹錦帆亦改曰錦棹可乎蓋淺學妄改非刀誤
也
五字
郭頌世語曰司馬景王命中書郎虞松作表再呈不可
意鍾會取草為定五字松悦服以呈景王景王曰不當
爾耶松曰鍾會也景王曰如此可大用沈佺期詩五字
擢英才用此事也解者以五字為詩誤矣
詩用惹字
王右丞詩楊花惹莫春李長吉詩古竹老梢惹碧雲温
庭筠暖香惹夢鴛鴦錦孫光憲六宫眉黛惹春愁用惹
字凡四皆絶妙
韋詩誤字
韋蘇州詩獨憐幽草澗邊生古本生作行行字勝生字
十倍
右丞詩用字
王右丞詩暢以沙際鶴兼之雲外山孟浩然云重以觀
魚樂因之鼓枻歌雖用助語辭而無頭巾氣宋人黃陳
輩效之如且然聊爾耳得也自知之又如命也豈終否
時乎不暫留豈止學步邯鄲效顰西子己哉
平楚
謝朓詩寒城一以眺平楚正蒼然楚叢木也登高望遠
見木杪如平地故云平楚猶詩所謂平林也陸機詩安
轡遵平莽謝語本此唐詩燕掠平蕪去又遊絲蕩平綠
又因謝詩而衍之也
谸眠
楚辭遠望兮谸眠陸機詩林薄杳阡眠吕延濟曰阡眠
原野之色按說文谸山谷青谸谸也則阡眠字當作谸
眠又列子云鬱鬱芊芊注芊芊茂盛之貌李白賦彩翠
兮芊眠谸眠作芊眠亦通文選别作䀒眠字皆從目
菩薩鬘
唐詞有菩薩鬘不知其義按小說開元中南詔入貢危
髻金冠瓔珞被體故號菩薩鬘因以製曲佛經戒律云
香油塗身華鬘被首是也白樂天蠻子朝詩曰花鬘抖
擻龍蛇動是也今曲名鬘作蠻非也
玉華僊子歌
李康成玉華僊子歌璇階電綺閣碧題霜羅幕蔡孚打
毬篇紅鬛錦鬟風驟驥黃駱絲鞭電紫騮以電霜風雷
實字為眼工不可言惟初唐有此句法
郝仙女廟詞
博陵縣有郝僊女廟僊女魏青龍中山人年及笄姿色
姝麗採蘋水中蒼烟白霧俄失其所在母哀求水濱願
言一見良久異香襲人隱約於波渚間曰兒以靈契托
蹟綃宫隂主是水府世緣已斷毋用悲悒而今而後使
鄉梓田蠶歲宜有感而通乃為吾驗後人立廟焉而有
題喜遷鶯詞於壁云汀洲蘋滿記翠籠采采相將鄰媛
蒼渚烟生金支光爛人在霧綃鮫館小鬟頓成雲散羅
襪淩波不見翠鸞遠但清溪如鏡野花留靨情睠驚變
現身後神功緣就吳蠶繭漢女菱歌湘妃瑶瑟春動依
雲層殿彤車載花一色醉盡碧桃清宴故山晚歎流年
一笑人間飛電
坐猿坐鶯
杜詩楓樹坐猿深又黃鶯並坐交愁濕坐字竒崛張說
詩樹坐參猿嘯沙行入鷺羣前人已云矣
李冠詞
草堂詩餘朦朧澹月雲來去齊人李冠之詞今傳其辭
而隱其名矣冠又有六州歌頭道劉項事慷慨悲壯今
亦不傳
滇中詩人
滇中詩人永樂間稱平居陳郭郭名文號舟屋其詩有
唐風三子遠不及也如竹枝詞云金馬何曾半步行碧
雞那解五更鳴儂家夫壻久離别恰似兩山空得名又
登碧雞山太華寺一聯云湖勢欲浮雙塔去山形如擁
五華来一時閣筆信佳句也但全篇未稱耳其全集予
嘗見之如此二詩亦僅有也
鏡聽
李廓王建皆有鏡聽詞鏡聽今之響卜也
耳衣
唐人邊塞曲金裝腰帶重錦縫耳衣寒耳衣今之暖耳
也
揭調
樂府家謂揭調者高調也高駢詩公子邀歡月滿樓佳
人揭調唱伊州便從席上西風起直到蕭關水盡頭
魚米
唐田澄蜀城詩地富魚為米山芳桂是樵俗名沃土為
魚米之地本此
南雲
詩人多用南雲字不知所出或以為江總心逐南雲去
身隨北鴈来為始非也陸機思親賦云指南雲以寄欽
望歸風而效誠陸雲九愍云眷南雲以興悲蒙東雨而
涕零蓋又先於江總矣
探情以華
文選王仲宣詩探情以華覩微知著本於史記律書情
核其華道著明矣之語華者貌也然史記之語觀仲宣
之詩而益明仲宣之詩得李善之解而始白觀書所以
貴乎博證也
杜詩本選
謝宣遠詩離會雖相雜杜子美忽漫相逢是别筵之句
實祖之顔延年詩春江壯風濤杜子美春江不可渡二
月已風濤之句實衍之故子美諭兒詩曰熟精文選理
太白句法
太白詩天山三丈雪豈是遠行時又云水國秋風夜殊
非遠别時豈是殊非變幻二字愈出愈竒孟蜀韓琮詩
晚日低霞綺晴山遠畫眉青青河畔草不是望鄉時亦
祖太白句法
狄香
張衡同聲歌洒埽清枕席鞮芬以狄香鞮履也狄香外
國之香也謂以香薰履也近刻玉臺新詠及樂府詩集
改狄香作秋香太謬吳中近日刻古書妄改例如此不
能一一盡彈正之
杜詩野艇字
杜詩古本野艇恰受兩三人淺者不知艇字有平音乃
妄改作航字以便於讀謬矣古樂府云沿江有百丈一
濡多一艇上水郎擔篙何時至江陵艇音廷杜詩蓋用
此音也故曰胸中無國子監不可讀杜詩彼胸中無杜
學乃欲訂改杜詩乎
疊韻
皮日休云毛詩鴛央在梁又螮蝀在東即後人疊韻之
始余謂此乃偶合之妙詩人初無意也若文選宋玉風
賦炫煥粲爛張衡西京賦之睚眦蠆芥上林賦之玢豳
文鱗左思吳都賦之檀欒嬋娟則詞人好竒之始耳
南史有積日失適亦疊韻
石屏竒句
宋人詩話稱戴石屏春水渡傍渡夕陽山外山以為竒
句余觀唐韓君平夕陽山向背春草水東西意同而語
尤工
四嬋娟
孟東野詩花嬋娟泛春泉竹嬋娟籠曉烟雪嬋娟不長
妍月嬋娟真可憐其辭風華秀豔有古樂府之意雪嬋
娟今本或作妓嬋娟非也余嘗令繪工繪此為四時嬋
娟圖以花當春以竹當夏以月當秋以雪當冬也
唐詩絶句誤字
唐詩絶句今本多誤字試舉一二如杜牧之江南春云
十里鶯啼綠映紅今本誤作千里若依俗本千里鶯啼
誰人聽得千里綠映紅誰人見得若作十里則鶯啼綠
紅之景村郭樓臺僧寺酒旗皆在其中矣又寄揚州韓
綽判官云秋盡江南草未凋俗本作草木凋秋盡而草
木凋自是常事不必說也况江南地暖草本不凋乎此
詩杜牧在淮南而寄揚州人者蓋厭淮南之搖落而羨
江南之繁華若作草木凋則與青山明月玉人吹簫不
是一套事矣余戲謂此二詩絶妙十里鶯啼俗人添一
撇壊了草未凋俗人減一畫壊了甚矣士俗不可醫也
又如陸龜蒙宫人斜詩云草著愁烟似不春只一句便
見墳墓凄惻之意今本作草樹如烟似不春草樹如烟
正是春景如何下得不春字讀者往往忽之亦食不知
味者也
詩句用意
張說送客詩曰同居洛陽陌徑日嬾相求及爾江湖去
念别思悠悠又一首云常時好閒獨朋舊少相過及爾
宣風去方嗟别日多二首一意余又記羽士吳筠别章
叟一首云平昔同邑里經年不相思今日成遠别相對
心凄其能道人情亦前人未說破也
絶句
絶句者一句一絶起於四時詠春水滿四澤夏雲多竒
峯秋月揚明輝冬嶺秀孤松是也或以為陶淵明詩非
杜詩兩個黃鸝鳴翠柳實祖之王維詩柳條拂地不忍
折松栢捎雲從更長藤花欲暗藏猱子栢葉初齊養麝
香宋六一翁亦有一首云夜凉吹笛千山月路暗迷人
百種花棋散不知人換世酒闌無奈客思家皆此體也
樂府有打起黃鶯兒一首意連句圓未嘗間斷當參此
意便有神聖工巧
唐武后時征雲南
唐書武后之世不見有征雲南事余觀駱賓王集頗見
其事今具錄其略疇昔篇云膏車秣馬辭鄉邑縈轡西
南吏卭僰此駱賓王亦從宦於蜀也其行路難云去去
止哀牢行行入不毛又云交阯枕南荒昆彌臨北戶川
原饒毒霧谿谷多淫雨則從征之事也其姚州道破逆
賊諾波弄楊處露布云浮竹遺胤沉木餘苗又云三朏
籥鎮此山即南中巨防也又破蒙儉露布云俗帶白狼
人習貪殘之性河淪赤虺川多風雨之妖水積炎光山
涵毒霧竹浮三節木化九隆鄭純之化不追孟獲之風
愈扇又云營開巂穴旆轉邛川峻岐折板之危滇池漏
江之固又云城接祠雞竟無希於改旦山多神鹿終未
見於擇音又代姚州道李義祭趙郎將文云滇浦挺妖
昆明習戰致令王師失律兇狡憑陵亭候多虞故有負
於明代春秋責帥豈無慙於幽途合此觀之始雖小勝
終亦敗歸史不書者蓋當時不以聞也唐之敗於南詔
不止楊國忠而後隠蔽武后之世已然矣予故詳著之
以表史氏之遺云
墜露落英
楚辭朝搴木蘭之墜露兮夕餐秋菊之落英有問於謝
疊山曰菊英無零落露墜矣可飲乎疊山曰木蘭不常
有得蘭露之墜者亦當飲之秋菊不常有得菊英之落
者亦當餐之愛之至敬之至也非謂蘭露必墜菊英必
落也此說頗得騷人言外之意
東閣官梅
杜工部和裴迪登州東亭送客逢早梅相憶見寄詩云
東閣官梅動詩興還如何遜在揚州按遜傳無揚州事
而遜集亦無揚州梅花詩但有早梅詩云兔園標節序
驚時最是梅銜霜當路發映雪凝寒開枝横却月觀花
繞淩風臺應知早飄落故逐上春来杜公以裴迪逢早
梅而作詩故用何遜比之又以却月淩風皆揚州臺觀
名耳所謂東閣官梅者乃新津之地也非揚州有東閣
也宋世有妄人假東坡名作杜詩注一卷刻之一時爭
尚杜詩而坡公名重天下人爭傳之而不知其偽也其
注此詩云遜作揚州法曹廨舍有梅一株遜吟咏其下
後居洛思之因請再任及抵揚州梅花盛開相對彷徨
終日按何遜未嘗為揚州法曹是時南北分裂遜為梁
臣何得後居洛陽洛陽乃魏地也既居魏何得又請再
任請于梁乎請于魏乎其說之脱空無稽如此略曉史
冊者知其偽矣近日邵文莊賢乃手抄其注入杜詩七
言律刻行豈不誤後學耶偽蘇注之謬宋世洪容齊嚴
滄浪劉湏溪父子馬端臨經籍考皆力辨其謬而文章
鉅公如邵文莊者乃獨信之亦尺有所短也偽蘇注
中如謂不分桃花紅勝錦為李夫人之語十年厭見旌
旗紅為四皓語皆架空妄說如盲人風漢之言然猶借
古人名也又謂碧山學士為梁章褒又昏黑應須到上
頭為隋常琮語併人名亦杜撰之又妄撰景差五言律
一聯尤可笑蘇李始有五言古詩而楚襄王時乃有五
言律乎其人信白丁也而讀者不之悟其柰之何
挼繩縛凉州
西凉李暠平北凉問梁中庸曰我何如索嗣中庸曰未
可量也暠曰嗣若敵我我何能於千里外挼長繩絞其
頸耶中庸曰智有短長命有成敗若以身死為負計行
為勝公孫瓚豈賢於劉虞耶唐詩請纓下南越挼繩縛
凉州正用此事
蓮子隨他去
北齊時童謠云千金買藥園中有芙蓉樹破家不分明
蓮子隨他去予嘗有詩云偃月堂空罷舞塵靖安坊冷
怨佳人芙蓉蓮子隨他去不及當年石季倫蓋用此事
乳酒
孝經緯曰酒者乳也梁張率對酒詩如花良可貴似乳
更堪珍杜子美詩山城乳酒下青雲本此
魏武帝父子不惑仙術
魏武帝樂府精列篇云造化之陶物莫不有終期聖賢
不能免何為懷此憂願螭龍之駕思想崐崙居見欺於
迂怪志意在蓬莱周孔聖徂落會稽以墳丘陶陶誰能
度君子以弗憂魏文帝折楊柳歌云彭祖稱七百悠悠
安可原老聃適西戎於今竟不還王僑假虛辭赤松乘
空言達人識真偽愚夫好妄傳追念往古事憒憒千萬
端百家多迂怪聖道我所觀二詩不信仙術闢其怪誕
誠知道守正之言也曹孟德之卓識比之後来唐之諸
君服金丹渴燥而死者豈不天壤哉曹子建辨道論亦
言左慈輩之妄其父子相傳家教如此今之儒者豈不
愧之哉
洞宫
仙傳燕昭王得洞光之珠以飾宫王母三降其地名曰
洞宫劉滄有宿洞宫詩沐髮清齋宿洞宫又唐人稱道
院曰洞宫楊巨源詩洞宫曾向龍邊宿雲徑應從鳥外
還
摯虞論詩賦四過
假象太過則與類相遠命辭過壯則與事相違辨言過
理則與義相失麗靡過美則與情相悖
無名氏六言詩(或云李季章作)
蔣凝賦止四韻邠老詩無全章丫頭花鈿滿面不及徐
妃半糚
海魚空鳥
大海從魚躍長空任鳥飛唐荆州陟屺寺僧玄覽詩也
朱文公嘗書之且跋之曰大丈夫處世不可無此氣象
蓋亦取之玄覽齋壁有張璪畫松符載讚之衛象詩之
覽悉加堊焉曰無事疥吾壁也異哉此髠奴能知魚鳥
任其飛躍又何必介意於三才子之筆乎
止觀之義
杜詩白首重聞止觀經佛經云止能捨樂觀能離苦又
云止能脩心能斷貪愛觀能脩慧能斷無明止如定而
後能靜觀則慮而後能得也
晚唐絶倡
許渾蓮塘詩為憶蓮塘秉燭遊葉殘花敗尚維舟烟開
翠扇清風曉水泛紅衣白露秋神女暫来雲易散仙娥
終去月難留空懷遠道難持贈醉倚西闌盡日愁此為
許丁夘集中第一詩而選者不之取也他如韋莊昔年
曾向五陵遊一首羅隠梅花吳王醉處十餘里一首李
郢上裴晉公四朝憂國髩成絲一首皆晚唐之絶倡可
與盛唐崢嶸惟具眼者知之
六朝七言律其體不純
蝶黃花紫燕相追楊低柳合路塵飛已見垂鈎挂綠樹
誠知淇水沾羅衣兩童夾車問不己五馬城南猶未歸
鶯啼春欲駛無為空掩扉(右梁簡文春情曲後二句又作五言也)
長安城中秋夜長佳人錦石搗流黃香杵玟砧知近遠
傳聲逓響何凄凉七夕長河爛中秋明月光蠮螉塞邊
絶候鴈鴛鴦樓上望天狼(右後魏温子昇𢷬衣第五六句又作五言)
文䆫玳瑁影嬋娟香帷翡翠出神仙促柱點脣鶯欲語
調絃繫爪鴈相連秦聲本自楊家解吳歈那知謝傅憐
祇愁芳夜促蘭膏無那煎(右陳後主聽箏後二句五言)
舊知山裡絶氛埃登高日暮心悠哉子平一去何時返
仲叔長遊遂不来幽蘭獨夜清琴曲桂樹凌雲濁酒杯
槁項同枯木丹心等死灰(右隋王無功北山後二句五言)
東丹王千角鹿圖
遼太祖按巴堅二子長曰烏裕(遼史名倍)次曰耀庫濟(後改名德光)
唐明宗天成元年丙戌遼主滅渤海(渤海北海之地今哈密扶餘也中國)
(之滄州景州名渤海者蓋僑稱以張休盛)改為東丹國以倍為東丹王其後
舒嚕后立次子德光東丹王曰我其危哉不如適他國
以成泰伯之名遂立石海上刻詩曰小山壓大山大山
全無力羞見故鄉人從此投外國遂越海歸中國唐明
宗長興六年也明宗賜予甚厚賜姓李名贊華以莊宗
妃夏氏妻之拜懷化軍節度使東丹王有文才博古今
其泛海歸華載書數千卷尤好畫世傳東丹王千角鹿
圖李伯時臨之董北苑有跋宣和畫譜列其目焉(東丹王事)
(見遼志及宣和畫譜董逌畫跋陳桱通鑑續編梓之以便覽考)
虞世南織錦曲
寒閨織素錦含怨斂雙蛾綜新交縷澁經脆斷絲多衣
香逐舉袖釧動應鳴梭還恐裁縫罷無信往交河此虞
世南織錦曲也分明是一幅織錦圖綜音縱經音逕非
深知織作者不知此二句之妙
王筠詠邊衣
王筠詠征婦裁衣行路難其略云裲襠雙心共一抹衵
腹兩邊作八撮&KR0008;帶雖安不忍縫開孔纔穿猶未達胸
前却月兩相連本照君心不照天數句叙裁衣曲折纖
微如出縫婦之口詩至此可謂細密矣
甄后塘上行
蒲生我池中綠葉何離離豈無蒹葭艾與君生别離念
君去我時獨愁常苦悲想見君顏色感結傷心脾念君
常苦悲夜夜不能寐莫以豪賢故棄捐素所愛莫以魚
肉賤棄捐葱與薤莫以麻枲賤棄捐菅與蒯倍恩常苦
枯蹶船常苦沒教君安息定慎莫致倉卒與君一别離
何時復相對出亦復苦愁入亦復苦愁邊地多悲風樹
木何颼颼從君致獨樂延年夀千秋此詩樂府亦載
而詳略不同然詞義之善無如此錄之完美故書於此
蹶船常苦沒黃河中行舟常有此患俗云著淺說文艐
船著沙不行也尚書大傳云三艐國名亦在黃河側甄
后此句正北方之語特表出之甄后中山無極人為
魏文帝后其後為郭嬪譖賜死臨終作此詩魏明帝初
為王時納虞氏為妃及即位毛氏有寵而黜虞氏卞太
后慰勉之虞氏曰曹氏自好立賤未有能以令終殆必
由此亡國矣其後郭夫人有寵毛后愛弛亦賜死魏之
兩世家法如此虞氏亡國之言良是詩可以觀不獨三
百篇也元人傳竒以明帝為跳槽俗語本此
柳花香
李太白詩風吹柳花滿店香温庭筠詠柳詩香隨靜婉
歌塵起影伴嬌嬈舞袖垂傳竒詩莫唱踏春陽令人離
腸結郎行久不歸柳自飄香雪其實柳花亦有微香詩
人之言非誣也
香雲香雨
雨未嘗有香也而李賀詩依微香雨青氛氲元微之詩
雨香雲淡覺微和雲未嘗有香而盧象詩云雲氣香流
水
詠王安石
劉文靖公(因)書事絶句云當年一線魏瓠穿直到横流
破國年草滿金陵誰種下天津橋上聽啼鵑宋子虚詠
王安石亦云投老歸耕白下田青苗猶未罷民錢半山
春色多桃李無柰花飛怨杜鵑二詩皆言宋祚之亡由
於安石而含蓄不露可謂詩史矣
宋子虚咏史
宋子虚詠史凡三百餘首其佳者如咏甘羅云函谷關
中富列侯黃童亦僭上卿謀當年園綺猶年少甘隠商
山到白頭咏綠珠云紅粉捐軀為主家明珠一斛委泥
沙年年金谷園中燕銜取香泥葬落花詠張果云滄溟
幾度見揚塵曾醉堯家丙子春近日喜無天使至蹇驢
留得載閒身徐佐卿化鶴云化作遼東羽翼回適逢沙
苑獵弦開寧知萬里青城客直待他年箭主来咏陸贄
云詔下山東感泣来謫歸門巷鎖蒼苔奉天以後誰持
筆不用當時陸九才咏宋宫人王婉容云貞烈那堪黠
敵求玉顏甘沒塞垣秋孤墳若是隣青塚地下昭君見
亦羞王婉容隨徽欽北去尼雅滿見之求為子婦婉容自
刎車中邊人葬之道旁可謂英烈矣
含笑花謎
施宜生含笑花詩百步清香透玉肌滿堂皓齒轉明眉
褰帷跛客相迎處射雉春風得意時
宋人絶句
宋詩信不及唐然其中豈無可匹休者在選者之眼力
耳如蘇舜欽吳江詩月從洞庭来光映寒湖凸四顧無
纖塵魚躍明鏡裂王半山雨詩云山中十日雨雨晴門
始開坐看蒼苔紋欲上人衣来孔文仲早行云客行謂
已旦出視見落月瘦馬入荒陂霜花重如雪崔鶠春日
云落日不可盡丹林紫谷開明明遠色裏歴歴暝鴉回
寇平仲南浦云春風入垂楊烟波漲南浦落日動離魂
江花泣微雨郭功甫水車嶺云千丈水車嶺懸空九疉
屏北風来不斷六月亦生冰蘇子由中秋夕云巧轉上
人衣徐行度樓角河漢冷無雲冥冥獨飛鵲旅行云猿
狖號枯木魚龍泣夜潭行人已天北思婦隔江南朱文
公雨詩云孤燈耿寒焰照此一窗幽臥聽簷前雨浪浪
殊未休張南軒題南城云坡頭望西山秋意已如許雲
影度江来霏霏半空雨東渚云團團陵風桂宛在水之
東月色穿林影却下碧波中麗澤云長吟伐木詩停立
以望子日暮飛鳥歸門前長春水西嶼云繫舟西岸邊
幅巾自来去島嶼花木深蟬鳴不知處采菱舟云散策
下舸亭水清魚可數却上采菱舟乘風過南浦數詩有
王維輞川遺意誰謂宋無詩乎
絶句四句皆對
絶句四句皆對杜工部兩個黃鸝一首是也然不相連
屬即是律中四句也唐絶萬首惟韋蘇州踏閣攀林恨
不同及劉長卿寂寂孤鶯啼杏園二首絶妙蓋字句雖
對而意則一貫也其餘如李嶠送司馬承禎還山云蓬
閣桃源兩地分人間海上不相聞一朝琴裏悲黃鶴何
日山頭望白雲柳中庸征人怨云歲歲金河復玉關朝
朝馬策與刀鐶三春白雪歸青塚萬里黃河繞黑山周
朴邊塞曲云一隊風来一隊沙有人行處沒人家黃河
九曲冰先合紫塞一春不見花亦其次也
王建宫詞
王建宫詞一百首至宋南渡後失去七首好事者妄取
唐人絶句補入之淚盡羅巾夢不成白樂天詩也鴛鴦
瓦上忽然聲花蕊夫人詩也寳帳平明金殿開王少伯
詩也日晚長秋簾外報又日映西陵松栢枝二首乃樂
府銅雀臺詩也銀燭秋光冷畫屏及閒吹玉殿昭華管
二首杜牧之詩也余在滇南見一古本七首特全今錄
於左
忽地金輿向月陂内人接著便相隨却回龍武軍前過當
殿教看臥鴨兒(唐著作佐郎崔令欽教坊記云左右兩教坊左多善歌右多工舞外有水泊俗號月)
(陂形如偃月也又云妓女入宜春苑謂之内人亦曰前頭人言常在駕前也其家在教坊四季給米得幸者謂之十家)
畫作天河刻作牛玉梭金鑷采橋頭每年宫女穿針夜
勅賜新恩乞巧樓
春来嬾困不梳頭嬾逐君王苑北遊暫向玉階花上立
簸錢贏得兩三籌
彈碁玉指兩參差階局臨虛鬭著危先打角頭紅子落
上三金子半邊垂
宛轉黃金白柄長青荷葉子畫鴛鴦把來不是呈新樣
欲進微風到御床
供御香方加減頻水沈山麝每回新内中不許相傳出
已被醫家寫與人
藥童食後進雲漿高殿無風扇小凉每到日中重掠髩
衩衣騎馬繞宫廊
吳二娘
吳二娘杭州名妓也有長相思一詞云深花枝淺花枝
深淺花枝相間時花枝難似伊巫山高巫山低暮雨瀟
瀟郎不歸空房獨守時白樂天詩吳娘暮雨瀟瀟曲自
别江南久不聞又夜舞吳娘袖春歌蠻子詞自注吳二
娘歌詞有暮雨瀟瀟郎不歸之句今絶妙詞選以此為
白樂天詞誤矣吳二娘亦杜公之黃四娘也聊表出之
天闚象緯逼
杜工部龍門奉先寺詩天闚象緯逼或作天闕殊為牽
強章表臣詩話據舊本作天闚引史記以管闚天之語
其見卓矣余又案文選潘岳秋興賦闚天文之祕奥注
引陸賈新語楚王作乾谿之臺闚天文杜子美精熟文
選者也其用天闚字正本此况天文即象緯也不但用
其字亦用其義矣子美復生必以余為知言天闚闚天
也雲卧卧雲也此倒字法也言闚天則星河垂地卧雲
則空翠濕衣見山中之殊於人境也
石&KR0917;御亭
唐人送元中丞江淮轉運詩一首王維錢起集皆有之
其云去問珠官俗来經石&KR0917;春東南御亭上莫使有風
塵用事頗隠僻石&KR0917;用荀子紫&KR0917;魚鹽及文選石&KR0917;應
節而揚葩事也御亭吳大帝駐輦所憩後人建御亭
在晉陵庾信詩卸亭一回望風塵千里昏今刻本或改
石&KR0917;作右却御亭或改作衍亭轉刻轉誤漫一正之
麗人行逸句
松江陸三汀深語予杜詩麗人行古本珠壓腰衱穏稱
身下有足下何所著紅蕖羅韈穿金銀二句今本無之
淮南蔡衡仲昂聞之擊節曰非惟樂府鼓吹兼是周昉
美人畫譜也
升菴集卷五十七
