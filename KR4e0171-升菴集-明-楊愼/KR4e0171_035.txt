升菴集卷三十五明楊慎撰
七言絶句
狼山凱歌(十首)
狼山原上陣如雲孟瀆河邊早策勛水弩解清川后浪
天戈能駐魯陽曛
舊綂邊軍赤水犀新封京觀是鯨鯢文昌奏入中黃霽
武庫兵收太白低
按轡收兵楓樹林絶流飛渡早傳音風前鷁退吳山静
月下龍吟江水深
關山新月照鳴笳河朔清霜淬劔花塞上征夫猶萬里
北京歸路敢言賒
玄草清霜飽紫騮雕戈畫戟擁清油歸來始識從軍樂
痛定翻思在賊愁
嫖姚身健驌驦肥立近天家日月旂忽報内庭傳聖旨
掛紅分隊出黃扉
鷺鼔聲中曉日暾貔貅初散鳳凰門才從魏闕瞻中扆
便入容臺飲上尊
去時官柳萬枝黃歸路寒葭滿地霜挾纊已温良月候
吹綸更作小春芳
三軍喜氣失嚴冬萬里中原罷戰鋒甲帳籌功星兩兩
午門傳捷日彤彤
無定河邊望旆旃居延城外候烽烟家家喜語占烏鵲
不用金釵當卜錢(方豪云此為詞苑一時擅場惟何仲默十二首可與並傳)
峽中
峽裡青山夢裏過曉來春比夜來多開篷試看江頭路
樹樹殘梅照綠波
望中條
征馬長鳴向北風崤關回首暮天東太行過盡中條出
一路青山白雪中
春郊即事(二首)
楊柳垂垂曲水濱驪車日日送征塵春來莫怪枝條少
無限臨岐折贈人
果園坊裏杏花開公子邀歡載酒來醉落殘英千萬片
馬頭更折一枝回
白蓮(三首)
凌波仙子白霓裳風助精神露洗粧曾向蘂珠宫裏見
人間何處有紅芳
又
玉立亭亭笑粉光浣紗人在越溪傍鱗宫貝屋難留住
合上吳王白玉牀
又
風清月皎露華凉深隠花叢暗逓香寄語玉人休折盡
夜深留伴睡鴛鴦
寄遠曲
濯錦江頭烟水綠相思萬里人如玉瑶琴别後不曾弹
今朝才理將歸曲
暮春淇館會别以道
淇水東流生晩波巴人惜别動燕歌可憐裊裊垂楊柳
奈此迢迢别恨何
黃花吟
金風灔灔開黃菊黃蝶茸茸競相逐千英萬蕊豔且香
晩來知向何枝宿
董壩
扁舟孤棹宿楓林獵火漁燈逼歲隂千里思家回白首
青山江上疊愁心
詠史
月仗雲門舞彩毬御前争賭最先籌須臾贏得西川印
便脱青衣擁碧油
魚鳬關
魚鳬今日是陽關九度長征九度還何補干城與心腹
枉教霜雪老容顔
摩尼寒夜擁爐有懷馮定水
行爐特贈遠行人處處温柔鄉裏身寒夕頼君生煖熱
炭星紅噴雪樓春
雪關絶粒諭從者
僕痡馬病漫興嗟戎旅華封本一家我骨已仙元不餒
何須食栢與飡霞
冰雪封途馬蹄踏之鏗然有聲
積雪層冰路百盤銀杯逐馬玉鳴鑾老狂不怕玄冬冷
呵手揮毫興未闌
贈賈東畮(庚寅歲作附此)
蘭叟和光臥白雲賈生東畮挹清芬何人為續嵇康傳
題作楊林兩隠君
于役江鄉歸經板橋(丁亥)
千里長征不憚遥解鞍明日問歸橈真如謝眺宣城路
南浦新林過板橋
三題板橋館壁
朔雪玄冬凍不開僕夫疲病馬虺隤鬢毛盡向風塵白
往復滇雲十四廽
丘鴻夫蘇時霖楊元逹聯席同宿廣心樓枕上
口占
六齒瓊投飲百甌水樓寒榻話綢繆只須棋局銷長夜
何用埋憂與寄愁
高嶢雨中悶坐以果實散諸村童因憶兒輩
不為全生狎楚童自緣嬉戲感衰翁昨宵夢裏分明見
譲棗推棃在眼中
華亭寺僧德林送山茶花
寶地香風吹雨花林公分送子雲家玄亭丈室同岑寂
相望白牛山月斜
春帖用宋人四句例(三首)
離别江陽初餞臘淹留滇徼又逢春敬恭四海皆兄弟
文字三都盡主賓
江國梅花頭併白高嶢楊柳眼還青八村烟水移春檻
九寺雲山借景亭
豐年雪&KR2593;行天馬(戊午歲)上日春還帖戶鷄(元旦乙酉)天運盈
虛與消息吾生南北又東西
梅會齋惠金暈酒杯
藥王繞甆巧製新紅綃金□暎陶巾不須綵繡殷勤捧
花露仙&KR0812;別有春
贈門生楊静夫北上
滇海門生卄載遥飛騰次第上雲霄衰年七十猶羈旅
誰向玄亭慰寂寥
謝平江送至廣通
明月清風渡兩橋相隨百里不辭遥共憐話别無長夜
紅燭清樽碧玉簫
二月廿二日飲段憲卿金樞樓
金樞樓上醉流霞何羡扶風豪士家丹砂唱罷初生月
燭剪銀臺第幾花
毛園萃芳亭與沈中白丘月渚同賦(四首)
繚垣洞屋鎻烟霞五色離披百種花客子看來猶駐馬
主人何事不歸家
哨聲紅雀語黃鶯知我名園賞襍英遠客應添今夕夢
海棠紅濕錦官城
雒城一别會滇雲花底匆匆酒未醺青殿揮毫應憶我
金梁明月碧嶢分
酥雨才收又夕陽參差竹粉暎花光流泉石竇停教住
莫放輕飄曲水香
詠箐底香花
滇海花名箐底香山礬風味水仙粧瓊枝本是天邊種
零落遐荒四十霜
三月十八日水濱閒步(二首)
魚羹蟻酒野人歡且喜春殘花未殘無事栖栖經半載
出門天地一何寬
又
楊林今日是昭關白首拘留未得還漁父浣紗渾不見
斷腸今古淚潺湲
四月二日雨中撥悶
零雨崇朝不下樓開窗烟外見漁舟今年四月寒猶在
坐擁紅爐送酒籌
紀夢
夢裏江陽荔子丹覺來枕上五更寒含情懶對痴人說
強向杯中覓舊歡
病渴汲樓前井花水飲之
半夜兒童汲井花老夫病渴潄雲芽八公德水何須問
甘露清泠在我家
十二月廿三日高嶢大雪(四首)
朔雪如簁密不開自憐身在亂雲堆剡溪縱有王猷棹
中道那堪興盡回
佳句漁蓑憐鄭谷中庭鶴氅立王恭那知執戟揚雲老
凍臥孤村積雪中
雪滿昆池勝畫圖長吟獨坐興偏孤何如太白襄陽道
笑坐金鞍掛一壺
雪中送炭憶前人欲暖曲身成直身翠栢蒼松元自勁
歲寒那肯變天真
犯星歌(四首)
金沙江水繞環洲江岸家家對白鷗漁父長歌僰人曲
鹽商愛上白夷樓
餘甘結子草交頭暮靄朝嵐似蜃樓飛鳥不飛愁羽堕
行人何事遠來遊
搶壘弓營徧翠微韋鞲椎髻裂華衣松林霧合騰蛇出
草屋星流暗蠱飛
十月妖花紅滿烟萬家蠻樹綠遮天眼中忽見渾相識
夢裏曾遊瘴海邊
興教寺海棠
兩樹繁花占上春多情誰是惜芳人京華一朵千金價
肯信空山委路塵
有寄
寶刀截水恨難裁玉筯啼春濕未開昨夜陽臺添暮雨
夢魂飛過曲江來
升菴集卷三十五
