升菴集卷五十九明楊愼撰
評李杜
楊誠齋云李太白之詩列子之御風也杜少陵之詩靈
均之乘桂舟駕玉車也無待者神於詩者與有待而未
嘗有待者聖於詩者與宋則東坡似太白山谷似少陵
徐仲車云太白之詩神鷹瞥漢少陵之詩駿馬絶塵二
公之評意同而語亦相近余謂太白詩仙翁劍客之語
少陵詩雅士騷人之詞比之文太白則史記少陵則漢
書也
天風海濤
趙汝愚詩江月不隨流水去天風常送海濤来朱文公
愛之遂書天風海濤字於石今人不知為趙公詩也
舞妓著靴
舒元輿詠妓女從良詩曰湘江舞罷却成悲便脫蠻靴
出鳳幃誰是蔡邕琴酒客曹公懷舊嫁文姬可考唐世
妓女舞飾也按說文鞮四夷舞人所著屨也周禮有鞮
鞻氏亦是四夷之舞今之樂部舞妝皆出四夷唐人舞
妓皆著靴猶有此意盧肇柘枝舞賦靴瑞錦以雲匝袍
蹙金而鴈欹樂府歌錦靴玉帶舞回雲杜牧之贈妓詩
曰舞靴應任傍人看笑臉還須待我開黃山谷贈之詞
云風流太守能籠翠羽宜醉金釵且留取垂楊掩映庭
階直待朱輪去後便從伊窄韈弓鞋則汴宋猶似唐制
至南渡後妓女窄襪弓鞋如良人也故當時有蘇州頭
杭州脚之諺云(蠻靴一本作鸞靴盧肇賦一本云靴瑞錦以鸞匝袍蹙金而鴈欹以鸞對鴈當)
(是併識於此)
偃曝
孟浩然草堂詩偃曝蘭枻日周旋偃曝謂偃卧曝背也
用文選王僧達寒榮共偃曝之句今刻孟詩不知其出
處改作掩曝可笑而謬者猶曰詩刻必去注釋從容咀
嚼真味自長此近日強作解事小兒之通弊也盖頤中
有物乃可言咀嚼而出眞味若空腸作雷鳴而強為戛
齒之狀但垂飢涎耳真味何由出哉
朱滔括兵(麗情集)
朱滔括兵不擇士族悉令赴軍自閱於毬場有士子容
止可觀進趨純雅滔問曰所業者何曰學為詩曰有妻
否曰有即令作寄内詩援筆立成詞曰握筆題詩易荷
戈征戍難慣從鴛被暖怯向鴈門寒瘦盡寬衣帶啼多
漬枕檀試留青黛著回日畫眉看又令代妻作詩答曰
蓬髩荆釵世所稀布裙猶是嫁時衣胡麻好種無人種
合是歸時底不歸滔遺以束帛放歸
王霞卿
進士鄭殷彝旅遊會稽寓唐安寺見粉壁有題云瑯邪
王氏霞卿光啓三年陽春二月登於是閣臨軒轉恨覩
物增悲雖看煥爛之花但比凄凉之色時有輕綃捧硯
小玉觀題詩曰春来引步暫尋幽愁見風光倚寺樓正
好開懷對煙月雙眉不展自如鈎鄭生和曰題詩仙子
此曾遊應是尋春别鳳樓賴得從来未相識免教錦帳
對銀鈎霞卿乃邑宰韓嵩自京師挈之任所嵩遇暴寇
而卒鄭生欣然謁之霞卿竟辭以疾而不見焉但令總
角婢子輕綃持詩答曰君是烟霄折桂身聖朝方切用
儒珍正堪西上文場戰空向途中昵婦人鄭得詩大慙
而去唐會昌中三鄉有女子題詩於壁曰西逐良人西
入關良人身殁妾空還謝娘衛女不相待為雨為雲過
此山進士陸真洞王祝劉谷王條李昌鄴王碩李傐張
綺高衢韋冰賈馳十一人和之曰三鄉略未聞謁之不
内恧而退焉
胡琴婢勝兒
吳泰伯祠在閶門之東每春秋市人相率牲醴多圖善
馬綵輿美女以獻之時金銀行以輕綃畫侍婢捧胡琴
以從其貎勝於舊繪者名為勝兒蓋他獻者無以匹也
女巫方舞有進士劉景復送客之金陵置酒於廟東通
波館忽欠伸思寢夢紫衣冠者言襄王奉屈劉生隨至
廟周旋揖讓而坐王語劉生曰適納一胡琴妓蓺精而
色麗知吾子善歌故奉邀作胡琴一曲以寵之生初頗
不酣命酌人間酒一杯已醉乃作歌曰繁絃已停雜吹
歇勝兒調弄邏娑撥四絃攏撚三五聲唤起邊風駞明
月大聲嘈嘈奔淈淈浪蹙波間倒溟渤小絃切切怨颸
颸鬼哭神悲秋悉窣倒腕斜挑掣流電春雷直戛騰秋
鶻漢妃徒得端正名秦女虚誇有仙骨我聞天寶十年
前凉州未作西戎窟安居樂業皆細氓不省邊塵暫蓬
勃太平之末犖山亂繼以思明恣唐突玄宗未到萬里
橋東洛西京一時沒海内漢民皆被兵飲恨吞聲空咽
嗢時看漢月望漢天怨氣衝星成彗孛國門之西八九
鎮高城深壘閉閒卒河湟咫尺不能收輓粟推車徒兀
兀今朝聞撥凉州曲使我心神暗超忽勝兒若向邊塞
彈征人淚血應闌干吟畢以獻王召勝兒授之王之侍
兒有妒者以金如意擊勝兒劉生驚而寤歌傳於吳中
七賢過關
世傳七賢過關圖或以為即竹林七賢爾屢有人持其
畫来索題漫無所據觀其畫衣冠騎從當是晉魏間人
物意態若將避地者或謂即論語作者七人像而為畫
爾姜南舉人云是開元日冬雪後張說張九齡李白李
華王維鄭虔孟浩然出藍田關遊龍門寺鄭虔圖之虞
伯生有題孟浩然像詩風雪空堂破帽溫七人圖裏一
人存又有槎溪張輅詩二李清狂狎二張吟鞭遥指孟
襄陽鄭虔筆底春風滿摩詰圖中詩興長是必有所傳
云七賢過關事不經見於書傳而畫家乃傳徧於好事
者之家究其姓名未的其誰何先師文正李公嘗辨之
慎近見洪武中高得暘題錢舜舉寒林七賢圖古風云
騷壇逸響何寥寥作者逝矣誰能招詵然七子美風度
乃有遺像圖生綃衣冠半帶晉季態人物絶是唐中朝
想當朝政日休暇擬采野景歸風謠青騾黃犢踏凍雨
蹇驢瘦馬衝寒颮醉鞭笑停似按轡銀鐙戲拍摧聯鑣
看花多情且少待尋梅有興非無聊此圖我嘗見數十
高林大樹風蕭蕭掃除閒冗存簡素松雪老筆才尤超
方之粉墨巧塗染奚止霄壤相懸遼尚疑高李六君子
當時未見潘逍遥道同氣合志相感雖曠百世如同僚
畫史貌出有深意况自昔日傳今朝屋梁落月見顏色
妙處不待窮摹描君不見袁安僵卧寒正驕王維乃作
雪裏之芭蕉又熊直題云七賢之名奚所徵七賢去國
身何輕風沙索寞幾千里道傍見者難為情君不是函
谷關青牛白板春晝閒又不是玉門道富貴生還致身
早英雄出處貴有時何用驅馳嘆衰老歲晚征途天雨
雪數騎連翩行欲歇不如灞陵橋上翁破帽吟詩自清
絶惜哉命不偶奔走半道周人生遇坎坷窮苦奚足尤
左遷與投散逝者良悠悠他人未足說所惜柳與劉天
涯相聚一回首往事於人竟何有莫念玄都舊種桃且
往愚溪賸栽柳風流畫史真絶倫毫端點染太精神王
郎珍藏又十載展圖示我勞重陳勞重陳此意祝君宜
書紳二詩雖不工可考七賢姓名據此則高適李白孟
浩然與劉禹錫柳宗元不同時潘逍遥宋人又在後矣
合而圖之繆甚亦不足深辨也畫譜云眉山老書生不
得其名畫七才子入關圖山谷謂人物各有意態博雅
之士賞其畫則可必凑合姓名不亦鑿乎
鐵馬汗常趨
安祿山之亂哥舒翰與賊將崔乾祐戰見黃旗軍數百
隊官軍以為賊賊以為官軍相持久之忽不見是日昭
陵内石馬皆汗流杜詩玉衣晨自舉鐡馬汗長趨李義
山亦云天教李令心如日可待昭陵石馬来
金潾
張籍蠻中詩銅柱南邊毒草春行人幾日到金潾金潾
交趾地名水經注所謂金潾清渚也今刻本作麟非
沙海
戰國策暉臺之下沙海之上九域志有沙海孟浩然和
張三自穰縣還途中遇雪詩風吹沙海雪来作柳園春
正是梁地事
朅來
今文語辭朅来聿来不知所始按楚辭車既駕兮朅而
歸不得見兮心傷悲舊注朅去也又按吕氏春秋膠鬲
見武王於鮪水曰西伯朅來無欺我也武王曰不子欺
將伐殷也膠鬲曰朅至武王曰將以甲子日至註朅何
也若然則朅之為言盍也若以解楚辭則謂車既駕矣
盍而歸乎以不得見而心傷悲也意尤婉至則今文所
襲用朅来者亦謂盍来也非是發語之辭矣文選註劉
向七言曰朅来歸耕永自疎顔延之秋胡妻詩曰朅来
空復辭皆謂盍字始通
晁詩
晁元忠詩安得龍湖潮駕回安河水水從樓前来中有
美人淚人生高唐觀有情何能已晏小山留春令云别
浦高樓曾漫倚對江南千里樓下分流水聲中有當日
凭高淚全用其語
三句詩
古有三句之詩意足詞贍盤屈於二十一字之中最為
難工徧檢前賢詩不過四五首而已岑之敬當壚曲云
明月二八照花新當壚十五晚留賓四眸百萬横自陳
最為絶倡唐傳竒無名氏春詞云楊柳裊裊随風急西
樓美人春夢中繡簾斜捲千條入宋謝臯羽寄鄧牧心
云杜鵑花開桑葉齊戴勝芋生藥草肥九鎻山人歸未
歸洪武中詹天臞寄山中友人云桂樹蒼蒼月如霧山
中故人讀書處白露濕衣不可去又古步虚詞云三十
六天高太清元君夫人蹋雲語吟風䬃䬃吹玉笙近日
雲南提學彭綱詠刺桐花云樹頭樹底花楚楚風吹綠
葉翠翩&KR0008;露出幾枝紅鸚鵡亦風韻可愛也刺桐花雲
南名為鸚哥花花形酷似之彭公此詩本四句命吏寫
刻于匾遺其一句復誦之自覺意足乃不更改余聞之
晉寧侍御唐池南云
殘燈詩
韋蘇州對殘燈詩云獨照碧窗久欲隨寒燼滅幽人將
遽眠解帶翻成結梁沈氏滿願殘燈詩云殘燈猶未滅
將盡更揚輝惟餘一兩焰猶得解羅衣韋詩實出於沈
然韋有幽意而沈淫矣
端硯詩
唐李咸用端溪硯詩媧天補剰石昆劍切来泥著指痕
猶濕經旬水未低呵雲潤柱礎筆彩飲虹霓鵒眼工諳
謬羊肝士乍刲連澌光比鏡囚墨膩於䃜捧受同交印
矜持過秉珪宜從方袋挈枉把短行批淺水金為斗泓
澄玉作堤此詩不特句佳亦具賞鍳可補硯譜之遺
落梅詩
冰崖簫立等落梅詩云玉龍戰退鹿胎乾好在晴沙野
水看舞翠夢回仙袂遠射鵰人去露簷寒連環骨冷香
猶暖如意痕輕補未完誰在高樓吹笛處輕衫當戶獨
凭闌此詩工緻似李義山後六句皆用美人事甚竒不
類晩宋之作當表出之唐詩新柳園林鵝毳色落梅田
地鹿胎斑
鄰舟詩
括蒼鮑欽止詩集余舊見之其中與榮子陽鄭公華自
胊山鄰舟行一首頗得鄰舟江行之趣余愛而誦之今
錄於此舟行有後先相去能幾許鏗轟金鼓聲見面不
得語水花来幽香岸柳過疎雨登艫各乘流解帆會聯
浦擕我小龍團睡起就君煮
鄰舍詩
陳張正見鄰舍詩曰簷高同落照巷小共飛花符載詩
綠迸穿籬笋紅飄隔戶花于鵠詩蒸藜嘗共竈澆薤亦
同渠傳屐朝尋藥分燈夜讀書劉長卿雞聲共林巷燭
影隔茅茨徐鍇詩井泉分地脉鄰杵共秋聲梅聖俞詩
籬根分井口壁隙透燈光總不如杜工部贈朱山人云
相近竹參差相過人不知幽花欹滿樹曲水細通池歸
客村非遠殘樽席更移看君多道氣從此數相隨渾成
不見剞劂而句句切題
木客吟詩
山魈一足之怪家語所謂山之怪夔罔兩王肅云夔罔
兩似夔而非夔也夔亦一足罔兩字一作魍魎唐小說
有一足叟自稱太上隠者作詩云酒盡君莫沽壺乾我
當發城市多囂塵還山弄明月東坡詩云山中木客解
吟詩即指此詩
伏毒寺詩
杜詩鄭國伏毒寺瀟洒在江心劉禹錫詩曾作關中客
頻經伏毒岩晴烟沙苑樹曉日渭川帆
岳陽樓詩
余昔過岳陽樓見一詩云樓上元龍氣不除湖中范蠡
意何如西風萬里一黃鵠秋水半江雙白魚鼓瑟至今
悲二女沉沙何處弔三閭朗吟仙子無人識騎鶴吹簫
下碧虚乃視其姓名則元人張翔字雄飛不知何地人
也雄飛在元不著詩名然此詩實可傳同時虞伯生范
德機皆有岳陽樓詩遠不及也故特表出之
濾水羅詩
唐人白行簡以濾水羅賦得名其警句云焦螟之生必
全有以小為貴者江漢之流雖大蓋可一以貫之靈一
詩曰濾泉侵月起掃徑避蟲行濾水盖僧家戒律有此
欲全水蟲之命故濾而後飲今蜀中深山古寺猶有此
規白居易送文暢詩山宿馴溪虎江行濾水蟲
無名氏詩
唐無名氏詩江上送行人千山生莫氛謝安團扇上為
畫敬亭雲僧皎然送邢台州云海上僊山屬使君石橋
琪樹古来聞他時畫出白團扇乞取天台一片雲二詩
命意用事相類晉人重扇題畫謂之便面
幽州臺詩
陳子昂登幽州臺歌云前不見古人後不見来者念天
地之悠悠獨愴然而涕下其辭簡直有漢魏之風而文
籍不載
瑞香花詩
瑞香花即楚辭所謂露甲也一名錦薰籠又名錦被堆
韓魏公詩云不管鶯聲向曉催錦衾春曉尚成堆香紅
若解知人意睡取東君莫放回張圖之改瑞香為睡香
詩云曾向廬山睡裏聞香風占斷世間春採花莫撲枝
頭蝶驚覺陽臺夢裏人陳子高詩宣和殿裏春風早紅
錦薰籠二月時流落人間真詫事九秋風露却相宜蓋
詠九日瑞香也余亦有詩云小屏殘夢暖香中花氣撩
人怯曉風繡被堆春蝴蝶散開簾忽見錦薰籠又唐人
詩云誰將玉膽薔薇水新濯瓊肌錦繡禪(音單)體物既工
用韻又竒可謂絶唱矣
崔魯華清宫詩
崔魯華清宫詩四首每各精練竒麗遠出李義山杜牧
之上而散見於唐音及品彙漁隠叢話長安古志中各
載其一而已今並錄於此其一曰門横金𤨏闃無人落
日秋聲渭水濱紅葉下山寒寂寂濕雲如夢雨如塵其
二曰銀河漾漾月輝輝樓礙星邊織女磯横玉叫雲天
似水滿空霜霰不停飛其三曰障掩金雞蓄禍機翠華
西拂蜀雲飛珠簾一閉朝元閣不見人歸見燕歸其四
曰草遮回磴絶鳴鑾雲樹深深碧殿寒明月自来還自
去更無人倚玉欄干
沈氏竹火籠詩
陳范靜妻沈滿願竹火籠詩曰剖出楚山筠織成湘水
紋寒消九微火香傳百和薰氤氳擁翠被出入隨緗裙
徒悲今麗質豈念昔凌雲此詩言外之意以諷士之以
富貴改節者即孟子所云鄉為身死而不受今為宮室
之美妻妾之奉而為之者而含蓄蘊藉如此徒悲豈念
四字尤見其意上薄風雅下掩唐人矣宋人稱李易安
所以嵇中散至死薄殷周之句以為婦女有此大議論
然太淺露比之沈氏此詩當在門牆之外矣
太白用徐陵詩
徐陵詩竹密山齋冷荷開水殿香太白詩風動荷花水
殿香全用其語
弦超贈神女詩
今日何日辰良今夕何夕夜長琅疎瓊牖洞房中有美
女齊姜參差匏管笙簧歌聲含宫反商蕭暉窈窕芬芳
明燈朗炬煌煌卸巾解珮褫裳願言與子偕臧此詩甚
佳而罕傳余嘗選古今六言詩刻已成偶遺此詩漫記
於此
梅谿注東坡詩
王梅谿注東坡詩世稱其博予偶信手繙一册除夜大
雪留濰州詩云敢怨行役勞助爾歌飯瓮山東民謠云
霜淞打霧淞貧兒備飯瓮淞音宋積雪也以為豐年之
兆坡詩正用此而注云山東人以肉埋飯下謂之飯瓮
何異小兒語耶又祈雪云歲宴風日暖人牛相對閒人
牛字用東方朔占書春與歲齊人牛並立之語而注亦
失引
葳蕤
唐詩春樓不閉葳蕤鎻又望見葳蕤舉翠華葳蕤旗名
鹵簿中有之孫氏瑞應圖云葳蕤瑞草王者禮備至則
生今之字書例解為草木之狀未得其原也
升菴集卷五十九
