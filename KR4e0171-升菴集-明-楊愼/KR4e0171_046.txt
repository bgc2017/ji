升菴集卷四十六明楊慎撰
老子論性
文子引老子曰人生而靜天之性也感物而動性之欲
也漢儒取入禮記遂為經矣若知其出於老氏宋儒必
曲為譏評但知其出於經則護持交贊此亦矮人之觀
場也又如澹泊明志寕靜致遠本出於淮南子而諸葛
稱之若儒者知其為劉安語又肯取乎
老子解
干霄蔽日巨木也求尺寸之材必後椓杙龍吟虎嘯至
音也尚頰舌之感者必下於蛙黽故曰大音希聲大器
晚成
嚴君平註老子
嚴君平註老子其文竒世多未見如云肝膽為胡越眉
目為齊楚又云生不枉神死不幽志又云天地億萬而
道王之衆靈赫赫而天王之倮者穴處而聖人王之羽
者翔虚而神鳳王之毛者蹠實而麒麟王之鱗者水居
而神龍王之介者澤處而靈龜王之百川並流而江海
王之又云言為禍匠默為害工進為妖式退為嬖容嘗
鼎一臠可知其味也
關尹子
今世有關尹子其文出於後人偽撰不類春秋時文也
按列子仲尼篇引關尹子曰在已無居形物其著其動
若水其靜若鏡其應若響故其道若物者也物自違道
道不違物善若道者亦不用耳亦不用目亦不用力亦
不用心欲若道而用視聽形智以求之弗當矣瞻之在
前忽焉在後用之彌滿六虚廢之莫知其所亦非有心
者所能得遠亦非無心者所能得近惟默而性成者得
之知而忘情能而不為真知真能也發無知何能情發
不能何能為聚塊也積塵也雖無為而非理也又說符
篇引關尹子謂列子曰言美則響美言惡則響惡身長
則影長身短則影短名也者響也身也者影也故曰慎
爾言將有和之慎爾行將有隨之是故聖人見出以知
入觀往以知來此其所以先知之理也度在身稽在人
人愛我我必愛之人惡我我必惡之湯武愛天下故王
桀紂惡天下故亡此所稽也稽度皆明而不道也譬之
出不由門行不從徑也以是求利不亦難乎嘗觀之神
農有炎之德稽之虞夏商周之書度諸法士賢人之言
所以存亡廢興而非由此道者未之有也按此二條皆
精義格言今之偽撰者曾無一語類是可證矣關尹子
書雖亡觀此二條亦嘗鼎一臠矣乎
關尹子妙語
關尹子曰狡勝賊能捕賊勇勝虎能捕虎能克已乃能
成已能勝物乃能成物
鬻子
鬻子文王時人著書二十二篇子書莫先焉今其存者
十四篇皆無可取後人贗本無疑也按賈誼新書所引
鬻子七條如云和可以守而嚴可以守而嚴不若和之
固也和可以攻而嚴可以攻而嚴不若和之德也和可
以戰而嚴可以戰而嚴不若和之勝也則惟由和而可
也又云治國之道上忠於主而中敬其士而下愛其民
故上忠其主者非以道義則無以入忠也而中敬其士
非以禮節則無以諭敬也下愛其民非以忠信則無以
行愛也又曰聖王在上位則天下不死軍兵民免於死
而得一生矣聖王在上位則民無凍餒民免於二死而
得二生矣聖王在上位則民無夭閼民免於三死而得
三生矣聖王在上位則民無厲疾民免於四死而得四
生矣是皆正言確論也今之所傳有是乎又文選注引
鬻子武王率兵車以伐紂紂虎旅百萬陣于商郊起自
黃鳥至于赤斧三軍之士莫不失色今本亦無知其為
偽書矣曷取賈誼書中七條傳之以冠于書亦愈于傳
贗售偽也
莊子解
莊子為書雖恢譎佚宕於六經外譬猶天地日月固有
常經常運而風雲開闔神鬼變幻要自不可闕古今文
士每竒之顧其字面自是周末時語非後世所能悉曉
然尚有可徵者如正獲之問于監市履狶乃大射有司
正司獲見儀禮解之以牛之白顙者與豚之亢鼻者與
人之有痔病者不可以適河乃古天子春有解祠見漢
郊祀志唐子乃掌堂涂之子猶周王侯之子稱門子義
臺乃儀臺鄭司農云故書儀為義其脰肩肩乃見考工
記梓人為磬文數目顅脛肩即顅字如此類不一而士
無古學不足以知之諸家解者或敷演清談或牽聯禪
語或強附儒家漫曰此文字竒處絶妙又惡識所謂竒
妙千八百載作者之意鬱而未伸剽竊之用轉而多誤
(羅勉道莊子循本序)
内則卵醬讀作鯤國語亦云魚禁鯤鮞皆以鯤為魚子
莊子乃以至小為至大便是滑稽之開端(南史吉翂傳鯤鮞螻蟻尚)
(貪其生)
風生於無而歸於無惟竅之所受不同在人之所聞亦
異比於萬物禀受亦然衆竅為風所鳴萬形為化所役
風不能鳴則萬竅虚化不能役則萬竅息(林疑獨註莊子天籟一節)
西蜀范無隱云未成心則真性渾融太虚同量成心則
已離乎性有善有惡矣人處世間應酬之際有不免乎
成心即當師而求之於未成之先則善惡不萌是非無
朕何所不齊哉(其論精當足以盡祛前惑)
夢而為蝶不知有周覺而為周不知有蝶其勢不能合
必有時而分矣萬物之化亦如此(林疑獨)
逍遥遊盡性也齊物論窮理也養生主脩身也(碧虚陳景允)
儵忽生而渾沌死以喻外以之功成而内聖之道虧也
陳碧虚曰好生者以世事為樂趣死者以人世為勞唯
超生死者可以論其大槩矣(髑髏註)
解其天弢隳其天袠林疑獨云人生束縛於親愛如弓
之在弢如書之在袠吕惠卿曰解弢則弛張莫拘墮袠
則卷舒無礙
狶韋氏之囿黃帝之圃有虞氏之宫湯武之室吕惠卿
曰囿而圃宫而室言世益衰居益狹矣(知北遊)
萇弘被放歸蜀刳腸而死蜀人以匱藏其血三年而化
為碧玉晉元帝託運糧不至而殺其臣其血逆柱而上
齊殺斛律光其血在地去之不滅(外物)
莊子憤世
莊子憤世嫉邪之論也人皆謂其非堯舜罪湯武毁孔
子不知莊子矣莊子未嘗非堯舜也非彼假堯舜之道
而流為之噲者也未嘗罪湯武也罪彼假湯武之道而
流為白公者也未嘗毁孔子也毁彼假孔子之道而流
為子夏氏之賤儒子張氏之賤儒者也故有絶聖棄智
之論又曰百世之下必有以詩禮發冢者矣詩禮發冢
談性理而釣名利者以之其流莫盛于宋之晚世今猶
未殄使一世之人吞聲而暗服之然非心服也使莊子
而復生于今其憤世嫉邪之論將不止于此矣
郭象注莊子
昔人謂郭象注莊子乃莊子注郭象耳蓋其襟懷筆力
略不相下今觀其注時出俊語與鄭玄之注檀弓亦同
而異也洪容齋嘗錄檀弓注之竒者於隨筆予愛郭注
之竒亦復錄于此如逍遥篇注云大鵬之與斥鷃宰官
之與御風同為累物耳養生主注云向息非今息故納
養而命續前火非後火故為薪而火傳又以生死為寤
寐以形骸為逆旅又云多賢不可以多君無賢不可以
無君又云通彼而不喪我即所謂惠而不費也又云天
性在天竇乃開又云堯有亢龍之喻舜有卷僂之談周
公類之走狼仲尼比之逸狗又云律吕以聲兼形玄黃
以色兼質又云生之所無以為者分外物也知之所無
奈何者命裏事也此語尤精可比于荀孟又云草不謝
榮于春風木不怨凋於秋天李太白用為詩語而人不
知其本于象云耳
康節論莊子
邵康節云莊子盗跖篇言事之無可奈何者雖聖人亦
無如之何庖人雖不治庖尸祝不越樽爼而代之言君
子之思不出其位楊龜山曰逍遥遊一篇子思所謂無
入而不自得養生主一篇孟子所謂行其無所事愚謂
能以此意讀莊子則所謂圓機之士可與之論九流矣
世之病莊子者皆不善讀莊子者也
莊子語暗合中庸
莊子曰尸居而龍見不見而章也淵默而雷聲不動而
變也神動而天隨無為而成也又曰尸居龍見戒慎乎
其所不覩也淵默雷聲恐懼乎其所不聞也
淮南述莊子語
莊子云凍者假衣於春暍者反冬乎冷風其言錯綜成
文妙矣淮南述之曰凍者假兼衣於春暍者望冷風乎
秋又較明白古人辭必已出而不相襲如此
莊子論經不言禮樂
莊子曰易以道隂陽書以道政事詩以道性情春秋以
道名分為朱子之所深取且曰莊子是大秀才荀子不
及信矣或謂其遺禮樂而不言以議其失非也莊子之
言多舉略以例詳如九淵之名止列其三是也六經而
舉其四則禮以道中樂以道和推之可知孔子曰詩三
百一言以蔽之曰思無邪示人以知要也詩言思無邪
則易之時書之中咸可例推莊生之言亦孔門家法也
老萊子語
可食以酒肉者可加以鞭捶可授以官禄者可隨以斧
鉞
晏子語
君子獨立不慙于影獨寝不慙于魂此晏子語也今例
知為宋人語不知祖于晏子
管子韵語
管子之文多用韻語如云當冬三月天地閉藏晝日恒
短而夜日益長利以作室不利作堂(作室者詩所謂上入執宫功也)又
言堤坊之利曰民得其饒是謂流膏又言五粟美土之
状云淖而不衂剛而不觳不濘車輪不汚手足其造語
之妙秦漢以後人豈能及也
賈子韻語
賈子曰君子重襲小人無由入正人十倍邪僻無由耒
(耒叶音歷)又曰見祥而為不可則祥反為禍見妖而迎以德
則妖反為福(福叶音逼)皆極文字之妙
符子
符子曰周人有愛裘而好珍羞欲為千金之裘而與狐
謀其皮欲為少牢之膳而與羊謀其羞言未卒狐相率
逃于重丘之下羊相呼藏於深林之中故周人十年不
制一裘五年不具一牢何則周人之謀失之矣古諺有
之築舍道傍三年不成雖則不成遲猶有望也若夫休
官而謀於子納妾而謀於妻用孔子而謀於晏嬰與子
西欲成其謀得乎
陸子
陸子曰三皇垂策五帝拱手唐虞按轡禹湯馳轅五伯
覂駕六國摧輈
青史子
青史子載古禮男子生而射天地四方其文云東方之
弧以梧梧者東方之草春木也南方之弧以柳柳者南
方之草夏木也中央之弧以桑桑者中央之木也西方
之弧以棘棘者西方之草秋木也北方之弧以棗棗者
北方之草冬木也是木亦可稱草也青史子漢志五十
三篇今存者胎教一篇而已其首曰古者胎教之道王
后有身瑞七月而就蔞室太師持銅而御戶左太宰持
升而御戶右此三月者王后所求聲音非禮樂則太師
撫樂緼瑟而稱不習所求滋味非正味則太宰荷斗倚
升而不敢煎調云云其文義古雅嗚呼古書之不傳者
何限惜哉
孔叢子
孔叢子載孔子之言曰古之聽訟者惡其意不惡其人
求其所以生之不得其所以生乃刑之歐陽永叔作瀧
岡阡表云求其生而不得則死者與我皆無憾也世莫
有知其言之出于孔叢子也
文中子
文中子一書格言至論甚多若其中拆洗論語之文描
盡孔門之像若吳楚僭王者名號兒童學長者拜揖者
皆其門人之罪也試舉一條如云陳叔達行令郡縣而
盗不止聞文中子門人心化之言退而靜居三月而盗
賊出境此段明是粧點使盗賊三月入境餔資餼牽亦
竭矣不出何待又以為功不亦迂耶
管商論金粟
管子曰野與市爭民金與粟爭貴又曰狄諸侯畆鍾之
國也故粟十鍾而錙金程諸侯山東之國也故粟五釜
而錙金商子曰金生而粟死粟死而金生金一兩生於
境内粟十二石死於境外粟十二石生於境内金一兩
死於境外好生金於境内則金粟兩死倉府兩虚國弱
好生粟於境内則金粟兩生倉府兩盈國強管商皆功
利之流故其術先後若合符然其文亦不易及也
淮南子載格言
非澹泊無以明志非寕靜無以致遠非寬大無以兼覆
非慈厚無以懷衆非平正無以制斷此五語出淮南子
主術訓下篇蓋古之格言而淮南述之孔明又舉以教
子也然五語之中澹泊寕靜二語足以該下三語矣孔
明博學而精擇如此又心欲小而志欲大智欲圓而行
欲方能欲多而事欲鮮亦出淮南子而孫思邈引之然
膽欲大之語有病不若志欲大之善也能欲多而事欲
鮮此句不可少孔明思邈同引淮南子語而優劣不同
也
淮南太玄法言新書
正部云淮南浮偽而多恢太玄幽虚而少效法言雜錯
而無主新書繁文而鮮用亦確論
隂符經
隂符經非黃帝書蓋出後漢末唐人文章引用者惟吳
武陵上韓舍人行軍書有禽之制在氣一語梁肅受命
寶賦有天人合發區宇樂推一語馮用之機論權論兩
引之此外絶無及之者
汲冡文誣
汲冡璅語其文極古然多誣而不信如謂舜囚堯太甲
殺伊尹又謂伊尹與桀妃末喜交其誣若此小人造言
不起自戰國之世伊尹在相位日被其黜僇者為之也
然則何以知之曰其文不類戰國
漢人好作隱語
後漢人好作隐語於文字中蔡中郎題曹娥碑云黃絹
幼婦外孫虀臼隱絶妙好辤四字魏伯陽參同契後序
云鄶會鄙夫幽谷朽生委時去害依託丘山循遊寥郭
與鬼為鄰百世一下遨遊人間湯遭厄際水旱隔屏隱
會稽魏伯陽五字古魏字作&KR0034;故云依託丘山宜乎後
世白丁道士不知而以丹法解之可發一笑又孔融離
合作郡姓名字詩云漁父屈節水潛匿方(離魚字)與旹進
止出行施張(離日字魚日合成魯)吕公釣磯盍口渭滂(離口字)九域
有聖無土不王(或字口合或合成國)好是正直女回于匡(離子字)海
内有截隼逝鷹揚(離一字子一合成孔)六翮將奮羽儀未彰(離鬲字)
蛇龍之蟄俾也可忘(離虫字言成融)玟璇隱曜美玉韜光(玟去王乃)
(文字)無名無譽放言深藏(離與字)按轡安行誰謂路長(離手字合)
(成舉)蔡中郎魏伯陽孔文舉皆後漢末同時人與袁康吳
平亦同時隱語離合相似故詳著之以見越紐之出於
袁吳二子也歴千餘年而始顯不謂余為千載知音乎
鮑昭迷語
鮑昭集中謎語三字其云二八四八飛泉仰流井字也
頭如刀尾如鈎龜字也乾之一九坤之二六桑字也頗
為拙劣今之商謎燈牌者亦笑之乾坤與桑何相關乎
東坡硯盖銘曰研猶有石峴更無山姜女既去孟子不
還簡妙勝鮑多矣
隱書
漢書藝文志有隱書十八篇今不可見大抵歡謔幽奥
之辭書云時日曷喪其始也左傳薳揚求救於楚師喻
眢井而稱麥麴叔儀乞糧於魯人歌佩玉而呼庚癸伍
舉刺荆王以大鳥齊客譏薛公以海魚莊姬託辭於龍
尾臧文謬書於羊裘檀弓之蠶績貍首淳于髠之蟹螺
甌窶襍見於禮記戰國策說苑列女傳諸書言無微而
可略此之謂也至于東方朔郭舍人之問對直俳優之
雄爾
梅福語
生為我酷形為我辱智為我毒身為我桎梏乃棄官隱
洪崖及玉笥山
又人作偽書
劉歆七略叙稗官小說以周書為首即晉代所伐冡汲
冡周書也今所傳者十之一爾其中言舜囚堯禹距舜
伊尹通末喜太甲殺伊尹武王斬紂頭皆害義傷教之
甚太史公信之以斬紂事入史記誣聖多矣其後有十
洲記漢武帝内傳神異經洞冥記晉有王子年拾遺記
梁有四公子傳一曰&KR1978;闖(上音携下音琛入聲)二曰□杰(上音萬入聲下)
(音曷)三曰䴰䵎(上音頥下音湍)四曰仉□(上音掌下音親)皆以竒字湊合
傳凡數千言皆無足觀而託名沈約可笑也唐人天寶
遺事五代王仁裕撰尤淺陋疑亦託名王仁裕予觀仁
裕所撰玉堂閒話不如是虚妄也宋有碧雲騢則誣善
醜正甚矣又有雲仙散錄清異錄偽撰杜詩注嫁名東
坡一切可以焚棄
孔明戒子書
夫酒之設合禮致情適體歸性禮終而退此和之至主
意未殫賓有餘倦可以至醉無致于亂
孔明為後主寫申韓
宋儒論孔明為後主寫申韓管子六韜曰孔明不以經
術輔導少主而乃以刑名兵法何邪唐子因言人君不
問撥亂守文要以制略為貴後主寬厚襟量有餘而權
略知謀不足當時識者咸以為憂六韜述兵權多竒計
管子責輕重慎權衡申子覈名實韓子攻事情施之後
主正中其病藥無高下要在對病萬金良藥與病不對
亦何補哉此言當矣予又觀古文苑載先主臨終勅後
主曰申韓之書益人意智可觀誦之三國志載孟孝裕
問郤正太子情尚正以虔恭仁恕答之孝裕曰如君所
道皆家門所有耳吾今所問欲知其權略知調何如耳
然則孝裕之見蓋與孔明合而後主之觀申韓書亦先
主遺命也獨以是病孔明不惟不成人之美亦不識時
務矣
曹操欲用孔明
抱朴子曰魏武帝嚴刑峻法果於殺戮乃欲用乎諸葛
孔明孔明自陳不樂出身武帝謝遣之曰義不使高世
之士辱於汚君之朝也其鞭撻九有草創皇基亦不妄
矣按此則操嘗徵召孔明矣事不見于史當表出之嗚
呼操之不屈孔明不殺關侯真有人君之度豈止雄于
三國邪
宋人譏荀卿
宋人譏荀卿云卿之學不醇故一傳於李斯而有坑焚
之禍此言過矣孔子曰與其進也不與其退也弟子為
惡而罪及師有是理乎若李斯可以累荀卿則吳起亦
可以累曾子矣劉向别錄云吳起始事曾子而受春秋
於曾申鹽鐡論曰李斯與苞丘子同事荀卿苞丘子脩
道白屋之下二事人皆引用而罕知其原故及之
文公著書
朱文公談道著書百世宗之愚詳觀其評論古今人品
誠有違公是而遠人情者王安石引用姦邪傾覆宗社
元惡大憝也乃列之名臣錄稱其文章道德文章則有
矣焉有引用姦邪而可名為道德邪蘇文忠公文章忠
義古今所同仰也乃力詆之謂得行其志其禍甚于安
石孔子曰吾之於人也誰毀誰譽如有所譽其有所試
文公解之曰善善速而惡惡則已緩矣又曰但有先褒
之善而無預詆之惡信斯言也文公於此惡得為緩乎
無乃自蹈於預詆人之惡也夫以安石之姦則末減其
已著之罪以蘇子之賢則巧索其未形之斑此心何心
哉或曰不惟此也秦檜之姦人欲食其肉者也文公稱
其有骨力岳飛之死天下垂涕者也文公譏其横又譏
其直向前厮殺漢儒如董賈之流皆一一議其言之疵
匡衡之言頗純粹無疵文公則曰匡衡有好懷挾其不
成人之美例如此諸葛亮則名之為盆又譏其為申韓
陶淵明則譏其為莊老韓文公則文致其大顛往來之
書亹亹千餘言力詆之必使之不為全人而後已蓋自
周孔以下無一人逃其議古人謂君子當於有過中求
無過不當於無過中求有過文公語錄論人皆無過中
求有過者也或者門人記錄之過朱子無忠臣遂至此
歟
魏鶴山語
魏鶴山云吾鄉觀物張先生行成文饒頗得易數之詳
有通變經世述衍翼玄通靈等凡七書而大意謂理者
太虚之實義數者太虚之定分未形之初因理而有數
因數而有象既形之後因象以推數因數以知理今不
可論理而遺數也其書惜不傳而世亦罕知其人矣
子由論書
蘇子由云商人之書簡潔而明肅其詩奮發而嚴厲非
深於文者不能為此言
黃潤玉
四明黃潤玉所著有經書補註多可取者又有海涵萬
象一卷如云易之道扶陽而抑隂卦之位貴中而賤極
陽過乎極雖剛不吉隂得其中雖柔不凶又曰易動而
圓範方而靜八卦中虚故圓九疇中實故方又曰大學
一書六經之名例也中庸一書六經之淵源也又解漢
書云罘字從罔不不花蒂䆫櫺也殊得古人制字之義
及宫室之形解莊子遊方之外云方矩也出于矩之外
所謂離方遁圓也又曰董仲舒對策一正字公孫弘對
策一和字便見其人品正譎言皆有理
王嘉
隴西處士王嘉隱居倒虎山有異術苻堅迎之入長安
按嘉字子年今世所傳拾遺記嘉所著也其書全無憑
證直構虚空首篇謂少昊母有桑中之行尤為悖亂嘉
蓋無德而詭隱無才而強飾如今之走帳黃冠遊人羽
客偽藥欺人假丹誤俗是其故智而移于筆札世猶傳
信之深可怪也哉嗚呼子書之奥妙不傳者何限而今
乃傳鬻子子華子唐詩之佳而不行者無筭而世乃盛
傳許渾胡曾小說之可觀者多矣而天寶遺事杜詩偽
蘇注至名家亦為所惑且引用焉噫
魯仲連顔蠋
東坡於戰國之士取魯仲連顔蠋而皆惜其未聞道亦
名言也
易略
王弼易略例云隆墀永歎遠壑必盈此藝圃俊語也曰
投戈散地六親不能相保同舟而濟胡越何患乎異心
又曰言者所以明象得象而忘言象者所以在意得意
而忘象猶蹄者所以在兔得兔而忘蹄筌者所以在魚
得魚而忘筌然則言者象之蹄也象者意之筌也此理
窟妙解也自宋人傳義行科舉宗之此書殆將廢矣
太玄非擬易
孫明復曰揚子雲太玄非凖易乃明天人始終之理君
臣上下之分蓋疾莽而作也桓譚曰是書也可與大易
凖班固曰經莫大于易故作太玄使子雲被僣經之名
二子之過也
無樂極樂
文子能至于無樂則無不樂無不樂則至樂極矣佛書
言於不樂中求極樂於極樂中求不樂於此言互相發
亦至理也
膠膠擾擾
莊子曰膠膠擾擾乎膠之一字下得不苟韓退之送高
閑上人序雖外物至不膠於心又云一死生解外膠字
正應前不膠於心之膠膠之為物有粘著之意解則有
頽敗不粘之意韓公用此二字亦不苟也語雖本於莊
而得韓之拈出莊意益明乃古今兩敵手棋也杜工部
詩黃門飛鞚不動塵蘇東坡云走馬來看不動塵而杜
公語益精神焦氏易林云過時不遇㑂如旦飢而毛詩
惄如朝飢之義益明又云枝葉盛茂召伯遊暑而毛詩
甘棠之義益明非如後人蹈襲之比也
天鬭天總
潛夫論世主欲無功之人而強富之則是與天鬭也况
使無德之人與皇天鬭而欲久立自古以來未之嘗有
也又曰民安樂則天心總(聚也)天心總則隂陽和此皆格
言也天鬭天總文字尤竒
天聰天明
韓非子云寄於天聰以聽乘于天明以視(此古之格言而非引之)
舌柔齒剛
老萊謂子思曰子性情剛而傲不肖不可以事君子不
見夫齒乎惟堅固是以相結舌柔順是以不敝子思曰
吾不能為舌故不能事君
皇帝王伯
前漢書王莽傳三皇象春五帝象夏三王象秋五伯象
冬後漢書易載羲農而皇德著書述唐虞而帝道崇邵
堯夫以皇帝王伯配春夏秋冬而易配皇書配帝詩配
王春秋配伯亦有所祖也
自相矛盾
今人謂言不相副曰自相矛盾然用之不差而問之不
知也按尸子云楚人有鬻矛與盾者譽之曰吾盾之堅
莫能陷也又譽其矛曰吾矛之利於物無不陷也或曰
以子之矛陷子之盾何如其人弗能應也今之稱自相
矛盾本此
以手通指
何休公羊注以手通指曰揖謂揖以敬人以手通意也
指意也又云以目通指曰瞚瞚與瞬同史云頥指氣使
亦是以頥通指也指與旨同陸佃易爻觀我朵頥注云
以頥通指曰朵劉敞漢書補注躡足附耳注以足通指
曰躡
美男破老
汲冡周書云美男破老美女破舌蓋頑童眤比則黎老
播棄豔妻煽處則忠臣結舌
蟪蛄蜩螗
說苑載孔子曰違山十里蟪蛄之聲猶尚存耳言政事
之惡譁而喜肅也夫蟪蛄之聲必在山林之地違山十
里則朝市矣市有蟪蛄之聲則朝有蜩螗之沸政之譁
也甚矣史記云魯之衰也洙泗之間蓋齗齗如也齗齗
交爭之意即孔子之所謂譁也
宿於田更
列子云禾生伯子(人姓名)出行經坰外宿於田更更訓老
老而更事也漢立三老五更更義取此張湛注列子乃
云更當作叟誤矣
明道若昧
老子明道若昧夷道若類進道若退上德若谷太白若
辱廣德若不足建德若偷質直若渝無方無隅大器晚
成大音希聲大象無形文皆用韻三句一易李斯泰山
刻文其祖此乎
鹵莽滅裂
莊子謂耕之不善曰鹵莽芸之不善曰滅裂鹵剛鹵之
地也耕剛鹵之地必加功吕覽耕道篇所謂強土而弱
之也莽草莽之地詩所謂載芟載柞乃善耕也不治其
剛鹵不芟其草莽是曰鹵莽之耕芸以去草古有鳥芸
之說如鳥俯而啄食乃善芸也吕覽善芸者長其兄而
去其弟兄嘉禾也弟荼蓼也不善芸者長其弟而去其
兄是滅也裂者并其土而抇之
矞宇嵬𤨏
嘉靖初給事中張翀上疏言時政中論學術不正一條
有矞宇嵬𤨏之語上以此四字問内閣值慎在史館即
取荀子非十二子篇以復敬所蒋公喜曰用修之博何
減古之蘇頌乎近日之學謂不必讀書考古不必格物
致知正荀子所謂矞宇嵬𤨏者也
逍遥遊
黃幾復解莊子消搖游名義云消者如陽動而冰消雖
耗也不竭其本搖者如舟行而水搖雖動也而不傷其
内游於世若是唯體道者能之
野馬
莊子野馬注云日光尚未詳悉按内典龍樹大士曰日
光著塵微風吹之曠野中轉名之為陽燄愚夫見之謂
之野馬渴人見之以為流水
論衡
論衡孔子出使子路齎雨具子路問其故孔子曰昨暮
月離畢他日孔子出子路請齎雨具孔子不聽出果無
雨子路問其故孔子曰昔者月離其隂昨暮月離其陽
故不雨史記仲尼弟子傳亦載此事而刪除子路問其
故以下數句蓋文有以含蓄不盡為工者若莊子數九
淵之目而止列其三列子書九淵具陳說盡則索然無
味矣
堅瑕
管子曰攻堅則軔乘瑕則神唐憲宗欲平藩鎮張弘靖
以為先淮蔡而後恒冀周世宗欲平天下王朴以為先
江南而後河東
盗竽
老子服文采帶利劍厭飲食而資貨有餘此之謂盗竽
韓非解云竽也者五聲之長也竽唱則衆樂皆和大姦
唱則小盗和故曰盗竽今本誤作盗夸與竽字相近而
誤也
陽鱎
說苑子賤為單父宰初入境見有冠蓋來迎者子賤曰
車驅之所謂陽喬者至矣陽喬魚名不釣而來喻士之
不招而至者也其魚之形則未詳按荀子曰鱎者浮陽
之魚也唐文粹宓子賤廟碑云豈意陽鱎化而為魴喬
從魚為鱎字義乃全
捭闔
鬼谷子書有捭闔篇捭音擺捭之者開也言也陽也孟
子所謂以言餂之也闔之者閉也默也隂也孟子所謂
以不言餂之也
迓鼓
宋儒語錄今之古文如舞迓鼓人多不解為何語按元
人樂府有村里迓鼓之名宋人樂苑有衙鼓格圖官衙
嚴鼓之節也衙訛為迓曲名村里迓鼓者以村里而效
官衙其衣装聲節必多可笑者以是名之語錄云如舞
迓鼓者謂無古人之學而效古人之言如村人學官衙
鼓節也
戲婦
抱朴子疾謬篇云世俗有戲婦之法於稠衆之中親屬
之前問以醜言責以慢對其為鄙瀆不可忍論或蹙以
楚撻或繫足倒懸酒客酗醟不知限劑至使有傷於流
血踒折支體者可歎也古人感離别而不滅燭悲代親
而不舉樂禮論娶者羞而不賀今既不能動蹈舊典至
於德為鄉閭之所敬言為人士之所信宜正色矯而呵
之何為同其波流長此敝俗哉今此俗世尚多有之娶
婦之家新婿避匿羣男子競作戲調以弄新婦謂之謔
親或褰裳而針其膚或脱履而規其足以廟見之婦同
于倚市門之倡誠所謂敝俗也然以抱朴子考之則晉
世已然矣歴千餘年而不能變可怪哉
雉噫
揚子言孔子之去魯曰不聽政諫而不用雉噫者注雉
噫猶歌嘆之聲梁鴻五噫之類也按家語孔子去魯歌
曰彼婦之口可以出走彼婦之謁可以死敗優哉游哉
聊以卒歲此即雉噫之歌也唐文聆鳳衰於接輿歌雉
噫於桓子
三全(亢倉子格言)
導筋骨則形全剪情欲則神全靖言語則福全
六峜
管子虙羲氏作六峜以迎隂陽周人循六峜以明隂陽
見輕重篇峜音計音義亦同蓋計筭之義故引之以為
輕重之證也范子有計然其人姓辛名文子因其善計
算而精研故號曰計然又作研又作計倪漢碑亦作峜
研
華實
後漢書引老子君子處其厚而不處其薄居其實而不
居其華虞喜志林曰諸葛恪不納吕岱十思之言樂春
藻之繁華而忘秋實之甘口也又魏書云曹子桓(丕之字)
采庶子之春華忘家丞之秋實庶子劉楨家丞邢顒也
選詩春華與秋實庶子及家丞又陳書云總有潘陸之
華而無園綺之實
杜伯射王下鄗
注引周春秋其文不悉按顔之推冤魂志亦引周春秋
頗詳文又竒瑋今補載之周杜國之伯名為恒為周大
夫宣王之妾曰女鳩欲通之杜伯不可女鳩訴之宣王
曰恒竊與妾交宣王信之囚杜伯於焦其友左儒爭之
王不許曰汝别君而異友也儒曰君道友逆則順君以
誅友友道君逆則師友以違君王怒曰易而言則生
不易而言則死儒曰士不枉義以從死不易言以求生
臣能明君之過以正杜伯之無罪九諫而王不聽王使
薛甫與司工錡殺杜伯左儒死之杜伯既死即為人見
王曰恒之罪何哉召祝而以杜伯語告之祝曰始殺杜
伯誰與王謀之王曰司工錡也祝曰何不殺錡以謝之
宣王乃殺錡使祝以謝杜伯司工錡為人而至曰臣何
罪之有宣王告皇甫曰祝也與我謀而殺人吾所殺者
又皆為人而見奈何皇甫曰殺祝以兼謝焉又無益也
皆為人而至祝亦曰我焉知之奈何以為罪而殺臣也
後三年遊於圃田從人滿野日中杜伯乘白馬素衣司
工錡為左祝為右朱衣朱冠起于道左執朱弓朱矢射
宣王中心折脊伏於弓矢而死
康節不信命
張横渠喜論命因問康節疾曰先生推命否康節曰若
天命已知之矣世俗所謂命則不知也康節之言如此
今世游食術人妄造大定數蠢子數托名康節豈不厚
誣前賢
升菴集卷四十六
