升菴集卷十三明楊慎撰
古樂府
海估行(二首)
海估帆乘錦浪飛綃宫夜取萬珠璣翻身驚起蛟龍睡
血汚清泠竟不歸
偃月堂空罷舞塵靖安坊冷怨佳人芙蓉蓮子隨他去
不及當年石季倫
吳楚行
神女巫山上西施越網中朝雲迷楚國夕露滿吳宫舞
榭青楓樹歌臺綠蕙叢伍員魂已斷宋玉賦休工
涉江采芙蓉
沉沉秋江水灼灼芙蓉花葉葉凌清霜枝枝明朝霞娟
娟東隣子采采惜芳華昔時贈同心今日悲天涯欲寄
苦無因向風長歎嗟
代古日出行
晨登石巒望浮雲何相羊飄風自東來若木廻其光景
曜薄萬里下界猶蒼凉曾崖自鬱鬱芳茝含春霜草蟲
一何微感物鳴其傍天池有黃鵠一舉知圜方
靈菊篇效陸平原
靈菊植幽崖擢穎凌寒颷春露不染色秋霜不改條三
泉潄玄根九陽晞素苖衡星散光晶香氣何飄飄東林
生玉樹西畹生蘭翹懿此葳蕤茂感彼芸黃凋采為仙
人食千載通一朝金童酌霞醴神女彈雲璈顧視西王
母翠髮如陵苕(方云真選體)
雙燕曲
有鳥名飛燕雄雌自相將飲君玉池水巢君文杏梁美
人當軒坐恐涴羅衣裳請君駈除之君憐不忍傷雛生
八九子嬌愛比鳳凰鳴聲何啾啾聞我庭東廂習飛還
不遠墮墜雙扉旁主人戒廬兒毛羽無摧戕不啄五株
桃不啑五畆粱秋風從西起翩翩向南翔昔為黃口兒
今為烏衣郎辭巢謝主人華屋恩難忘願主壽千歲歲
歲巢君堂(方云有風有體)
扶南曲(五首)
春人辭曲房羅綺雜花香遠思河邊草柔情陌上桑歸
來庭下路羞見紫鴛鴦
愁窺綠綺琴絃澁不成音鏡裏春春貎窗前夜夜心臨
卬人去遠離夢繞花隂
清歌發皓齒良夜足歡娛誓好同心結迎祥百子圖千
金當一刻城上莫啼烏
遊賞上春時踟蹰望所思花嬌初學臉柳淺未成眉問
訊溝頭水微波可致辭
淇上輕盈侣巫陽縹緲仙晩歸因鬭草春困為秋千羅
帳含雙笑燈昏尚未眠
烏栖曲(四首)
金蓮作杵瓊瑰砧蛟龍豔錦鴛鴦衾并刀未剪燕霜落
何日征衣到沙漠
晝漏迢迢春灔灔草如柔罽花如焰白日紅窗恨轉多
箇儂無計奈春何
汝南鳴鷄烏臼鳥強顔饒舌催天曉殘粧相送淚闌干
月帳雲屏生曉寒
月華二八星三五丁丁漏水&KR1379;&KR1379;鼓相思相憶阻河橋
可憐人度可憐宵(方云真得齊梁風致而不流)
宛轉歌
明河拂愰月栖簷驚烏號林螢入簾美人遥夜歌宛轉
羅衣不襞宫黃淺愁聽更漏轉分明紞紞樓頭五鼓聲
梁白紵舞歌(二首)
仙人六著帝臺棋高張洞越吹參差二八逓代三商移
含嬌吝彩閟容儀流雲不度華星遲鑪火九微鐙九枝
騰觚飛爵朱顔怡傳空引漏客忘疲滿堂不語心相知
又
英英白紵雪色光機杼出自寒女房裁作舞衣雙袖長
吳娃魏粲自相將宛轉顧步雙鴛鴦儼若星月舒其芒
髮如結旌體如翔秋葯被風蘭裊香回身再拜捧瑶觴
千秋萬歲侍君王(方云雖使沈約復生亦當心服)
桂湖曲送胡孝思
君來桂湖上湖水生清風清風如君懷灑然秋期同君
去桂湖上湖水映明月明月如懷君悵然何時輟湖風
向客清湖月照人明别離俱有憶風月重含情含情重
含情攀留桂之樹珍重一枝才留連千里句明年桂花
開君在雨花臺隴禽傳語去江鯉寄書來(方云流麗)
大堤曲
大堤二三月垂楊千萬把上枝堪藏鴉下根堪繫馬藏
鴉繫馬晩樓邊沉水香焚清酒傳紅霞宛宛歌聲外漢
水團團明鏡前夜飲朝眠歡不足秋去春來芳草綠只
知郎槖盡黃金不道妾顔銷白玉江有方洲岸有沙牙
檣絲䌫各天涯釵横花困驚殘夢不信行人不憶家
冬晴(三首)
冬晴連月歲欲闌北屋修影廻南巒行人喜舞農人歡
負耒杖策各自返過涉不愁溪水寒
又
岸梅春動江不波玉顔粲粲回銕柯橘洲霜晩繁香多
吁嗟二物堪贈遠如此萬里關山何
又
岷山白日多光輝清江澂霧雪霰稀魚龍不蟄鴻雁飛
塞上將軍未解甲城南思婦夜縫衣
阻風曲鑵子磯作(三首)
峭石驚磯横浦口朔風半夜蛟龍吼一枕波濤萬里心
江水客愁誰淺深
行人夜唱江南曲巴歈楚些遥相續聲聲怨暝復愁更
訴盡離情天未明
啼猿峡口江流遠回鴈峯前沙磧晩水驛梅花開未開
緘情千里寄陽臺
幡幡中林葉别内兄黃峻卿
幡幡中林葉迢迢語離别(玉溪云宛轉有風致)離别不可親相思
隔南津南津首北路莽莽入烟霧夙昔欣芝蘭痾體成
歡顔只戀携手好豈知行路難前有一樽酒絃歌清商
曲行子唱驪駒主人彈别鵠别鵠影悠悠寄音下西州
一言展契闊再言申綢繆(玉溪云情到興到古意古體)
垂柳篇
楚雄苴力橋有垂柳一株婉約可愛往來過之
賦此志感
靈和殿前豔陽時忘憂館裏光風吹千門萬戶旌旗色
九陌三條雨露姿蒼凉苑日籠燕甸縹渺宫雲覆京縣
芳樹重重歸院迷飄花點點臨池見臨池歸院總仙曹
應制分題競彩毫詔乘西第將軍馬詩奪東方學士袍
金明綠暗留烟霧舊燕新鶯換朝暮只知眉黛為君顰
肯信腰肢有人妬從此沉淪萬里身可憐憔悴四經春
支離散木甘時棄攀折荒亭委路塵搖落秋空上林遠
婆娑生意華年晩腸斷關山明月樓一聲横笛清霜坂
江干行答禺山
吳娃江干采芙蓉陳王洛浦賦遊龍忽驚繡帶香風起
漸覺羅裳珠露濃不緣織女星邊見定是嫦娥月下逢
逢君薦枕對襄王别君解珮悲交甫青雲窈窕曼聲歌
綠水廻環垂手舞鸞歌鳳舞無雙人燕歲鶯年二八春
百末蘭生延夕漏九華采燈爛晴晝金屏花裏活秦宫
寶帳香中隱韓壽廻黃轉紫返復間得新捐舊須臾後
舊人顔色昔曾新新人恩愛行當舊舊人紅袖泣前魚
新人翠羽綴燕裾阿嬌怨賦金難買蘇蕙廻文錦不如
濁水清塵坐長歎空留可憐誰相於
華燭引
華亭席上酒闌樂闋禺山張子愈光誦梁人燭
賦碧玉舞罷羅裳單之句歎其警絶而惜其非
賦體也抽毫襞紙属予增損其辭以為華燭引
六螭税駕眠虞淵三爵行栖珠樹烟雲母疏窗花作地
茱萸繡帳錦為天銅芝抱蔕復纏柯金藕相縈共吐荷
虹貫彩翬迎雨歇蜜催香焰送風過桂華漏促頻銷麝
蘭燼天寒不畏蛾徐吾東璧機絲少郢相南方書誤多
菖蒲傳酒座欲闌碧玉舞罷羅裳單留雲影射荆王枕
泫露光搖漢帝盤攬帶盈盈君不見脱纓脉脉兩相看
又别擬製一篇
紫霞西沒白日隂蘭膏明燭洞房深蛾飛迥向蓮臺度
螢爝平臨桂炷沉鶴露雁霜驚早寒寸心斗酒奉君歡
火齊蟠烟全的皪銅荷垂燼半闌干座中碧玉好名倡
清矑曼睩爛齊光燭花剪作雙胡蝶蠟淚融成兩鳳凰
便面障眉掃蛾綠搔頭墜髩渲鴉黃綺結交窗窗拂曙
金鉔銷香香滿絮星翻漢回奈若何顧影徘徊送君去
六朝初唐之作絶響久矣往年吾友何仲默嘗
云三百篇首雎鳩六義首乎風唐初四子音節
往往可歌而病子美缺風人之義蓋名言也故
作明月流螢諸篇擬之然微有累句未能醇肖
也升菴太史公增損梁簡文華燭引一篇又别
擬作一篇此二篇者幽情發乎藻繪天機盪扵
靈聦宛焉永明大同之聲調不雜垂拱景雲以
後之語言外史小子含緩讀七八過飄飄然有
凌雲之思灑然獨醒不覺骨戛青玉身坐紫府
也噫吾與古人交久矣吾與仙人遊久矣安得
起仲默九原而共賞之耶張含䟦
升菴集卷十三
