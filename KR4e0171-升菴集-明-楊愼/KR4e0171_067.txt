升菴集卷六十七明楊慎撰
樓觀
樓觀本尹喜之居有草樓焉後人創立道宫名曰樓觀
今在終南之隂盩厔縣韓翃有題樓觀詩
麗譙
莊子盛鶴列於麗譙之間注麗譙魏城門名譙亦作嶕
壯麗而嶕嶢也前漢書陳勝傳戰譙門中注門上爲高
樓以望故曰譙樓慎按漢書五行志主公車大誰卒注
大誰主問非常之人云姓名是誰何也誰何一作譙呵
城門名麗譙者麗如魚麗之麗力支切譙即譙呵之譙
今都門出入者守門人成列而呼喝之亦是古制不必
改譙作嶕也
申明亭
趙明誠金石錄跋昆陽城中漢街彈碑不知街彈爲何
語按周禮大司徒哩宰以歲時合耦于鋤鄭玄注曰鋤
者里宰治處若今街彈之室盖周名鋤漢名街彈之室
今之申明亭也
東西北第
漢世有東第所謂爵爲通侯列居東第是也有西第馬
融作大將軍西第頌是也有北第賜夏侯嬰北第第一
是也獨無南第盖避南面之故歟
壁帶懸楣
陳後主起臨春結綺望仙三閣壁帶懸楣皆以沉檀爲
之注壁帶壁中横木懸楣横木施於前後兩楹之間下
不装構如偏橋棧道之勢今人謂之掛楣古之庪閣今
曰閣板禮曰始死之奠其餘閣也與西都賦曰金釭銜
壁
綴戶綴牖
大戴禮明堂四戶八牖赤綴戸白綴牖楚辭網戶朱綴
注綴緣也以朱緣其邊今曰四映如古紫界牆青𤨏闥
之屬
兩階
古者堂之前無階惟左右設兩階右爲賓階左爲阼階
天子之尊亦惟兩階書曰舞干羽於兩階是也天子立
於阼階而以賓禮延其臣易曰利用賓於王是也天地
所以交泰也至秦中爲甬道亢然自尊天地不交而爲
否矣今佛寺道觀猶存古制
西弄
南史東昏侯遇弑於西弄宫中别道如永巷之類也楚
辭五子用失乎家衖衖音閧所云弄者盖衖字之轉音
耳元經世大典所云火衖註即音弄
茨簷葦菴
茨簷賤士見晉書葦菴漁父見廣異記
窐衡
晉書隠逸傳云徵聘之禮賁於薖軸玉帛之贄委於窐
衡謂窐竇衡門圭或從穴作窐
諫霤𤨏闈
諫霤(左傳)𤨏闈(漢書)
栢寝梧臺
唐韓翃青州詩栢寢寒蕪變梧臺宿雨收栢寝見晏子
春秋梧臺伏琛齊地記曰臨淄有梧臺里皆齊事也
函道局室
戴延之西征記函道道如封函也荀子云局室蘆簾局
室室如碁局也
紫壇
漢行宫用紫泥為壇(齊梁郊祀歌所謂紫壇也)天神下若流火(漢書所謂)
(神光交錯於薦鬯之夕也)舞女三百人(漢志所謂偽節女樂也以此祭天不亦媟乎)
鑿翠流丹
開窗鑿翠(杜詩鑿翠開戶牖)飛閣流丹(王勃)
槐衙
中朝故事云天街兩畔槐木俗號爲槐衙曲江池畔多
柳亦號爲柳衙以其成行排立也
顧雲嵩山隠居
曙景張屏掛清光於露壑飛流界練貫幽響於風湍(可作)
(隠居對)
虎門
蔡邕勸學篇云周之師氏居虎門今之祭酒也漢曰虎
觀取此義
甘泉宫
甘泉宫有三秦之甘泉宫在渭南隋之甘泉宫在鄠漢
之甘泉宫在馮翊雲陽縣戰國策范雎說秦王曰大王
之國北有甘泉谷口秦二世造甘泉宫雲陽記云谷口
去雲陽宫八十里流潦沸騰飛泉洒激兩岸峭壁孤竪
横盤凛然凝沍每入穴中朱明盛暑當晝暫暄涼秋晩
候縕袍不暖所謂寒門也漢世以爲避暑之處劉歆甘
泉宫賦云軼陵隂之地室過陽谷之秋城回天門而鳳
舉躡皇帝之明庭冠高山而爲居乘崐崙而爲宫梁劉
孝威詩漢家迎夏畢避暑甘泉宫校尉烏桓騎待制樓
煩弓後旌遊五柞前笳度九嵕才人豹尾内御酒屬車
中輦回百子閣扇度七輪風鳴鐘休衞士披圖召後宫
材官促校獵凉秋戲射熊
閶&KR3177;
閶闔一作閶&KR3177;省門從戶也儀禮又作㧁从盍而去皿
也
䆖䆵
䆖䆵屋深響也如空谷之傳聲詩所謂噦噦其冥賦所
謂蟭螟飛而生風尺蠖&KR0978;而成響也
柴門
晉書儒林傳贊清貞守道抗志柴門詩人多用柴門字
原出於此(漢書漢中之俗蓬戶柴門食必兼肉)
椒圖
龍生九子不成龍各有所好屭贔鴟吻之類也椒圖其
形似螺螄性好閉故立於門上詞曲門迎駟馬車戶列
八椒圖人皆不能曉今觀椒圖之名亦有出也見菽園
雜記又按尸子云法螺蚌而閉戶後漢書禮儀志殷以
水德王故以螺著門戶則椒圖之似螺形信矣
㧺頭護朽
唐韵㧺音塔柱㧺頭也今俗名護朽陸文量菽園雜記
引博物志虭蛥其形似龍而小性好立險故立於護朽
上則護朽之名亦古矣
延鷺堠畫烏亭
余舊有紀行詩山遮延鷺堠江繞畫烏亭上句用元魏
改官制以候望官爲白鷺取其延望之意其時亭堠多
刻鷺像也下句用漢明帝起居注明帝廵狩過亭障有
烏鳴亭長引弓射中之奏曰烏烏啞啞引弓射洞左腋
陛下夀萬年臣爲二千石帝悅令天下亭障皆畫烏焉
二事頗僻故須詮詁
麗矚
南史隠逸傳桂山篁渚非止素玩碧澗清潭飜成麗矚
宋人有以麗矚名亭本此
七娥房
束晳玄居賦夕宿七娥之房朝享五鼎之食方言吳有
桼娥之臺桼即七字七林有七娥三粲百媚千嬌之語
南漪
坡詩中有南漪亭詠南漪之名甚竒昔有人讀晉書坡
公問曰尋得幾個好亭名名佳者亦自難得也
袁凖駁蔡邕
蔡邕明堂論云太廟太室明堂太學辟雍名異而實同
袁凖正論明堂宗廟太學禮之本物也事義不同各有
所爲而世之論者合以爲一取詩書放逸之文經典相
似之語推而致之考之人情失遠矣宗廟之中人所致
敬幽隠清淨鬼神所居而使衆學處焉饗射其中人鬼
慢凟死生交錯俘囚截耳以干鬼神非其禮也袁子之
論卓矣蔡邕名儒不知何以臆撰如此果如其言則先
王之明堂殆北虜之穹廬南夷之碉房先王豈爲之乎
孔明炊釜
麻城毛柱史鳳韶爲予言近日平谷縣耕民得一釡以
涼水沃之忽自沸以之炊飯即熟釡下有諸葛行鍋字
鄉民以為中有寶物乃碎之其釡複層中有水火二字
亦異哉瑞應圖曰丹甑不炊而自熟玉臯不汲而常滿
近此類乎信夫孔明之才蓺固后世之神禹周公也世
所傳划車弩雞鳴枕不一而已
魚栫
栫寂見切說文栫以柴木壅水也江賦栫澱為涔夾衆
羅筌皆取魚之具蜀中有魚栫之名
蛟韅
荀子蛟韅注馬服之革盖以蛟皮爲之韅呼見切左傳
韅靷鞅靽韅音絢在背曰韅靷音胤在胸曰靷詩隂靷
鋈續注靳環靳者言其常處游左驂馬背上左傳如驂
之有靳籀文作□虁古昏字也鞅倚兩切在腹曰鞅今
之衮肚靽音半在後曰靽
金蓮炬
蘇子瞻金蓮炬唐令狐綯已有之
饕餮
金臺田景延得古饕餮拱泉而垂腹羸其面而坐則人
焉其下有若承盤者元裕之考定爲古器無疑也
象床火籠
西京雜記天子玉几冬則加綈錦以象牙爲火籠慎常
有冬日宫詞云障風貂尾扇煴火象牙籠貂扇冬日用
之歐陽玄詩十月都人供暖箑
流黃簟
會稽竹簟供御號爲流黃簟唐詩珍簟冷流黃
星施
周書王會篇樓煩貢星施(施亦旌旄之屬)
仙人弩
史記注通天臺上有天梯仙人弩通天臺上仙人弩笑
電岩前玉女壺
萎蕤鎻
錄異記萎蕤鎻金鏤相連屈伸在人顧况詩春樓不閉
萎蕤鎻綠水廻通宛轉橋
蕭斧
通鑑礪蕭斧而伐菌蕭斧伐蕭之斧也詩云取蕭取脂
又云彼采蕭兮
鵓鴿色胡桃文
供御炭用鵓鴿色胡桃文(見宋史)
紫花墩
宋學士王珪召對蕊珠殿設紫花墩命坐
萬尺篊
陸魯望寄吳子華詩到頭江畔尋漁事織作中流萬尺
篊篊取魚具也酉陽雜爼晉時錢塘有人作篊年取魚
億計號萬匠篊按篊字從洪石梁絶水曰洪射洪吕梁
洪是也洪從竹爲篊盖以竹爲魚梁此字唐韵不收
銀蒜
歐陽六一放玉臺體詩銀蒜鈎簾宛地垂東坡哨遍詞
睡起畫堂銀蒜珠幕雲垂地蒋捷白苧詞早是東風作
惡旋安排一雙銀蒜鎮羅幕銀蒜盖鑄銀爲蒜形以押
簾也元經世大典親王納妃公主下降皆有銀蒜簾押
幾百雙
隠嚢
晉以後士大夫尚清談喜晏佚始作麈尾隠囊之製今
不可見而其名後學亦罕知顔氏家訓云梁朝全盛之
時貴遊子弟駕長簷車跟高齒屐坐棋子方褥憑班絲
隠囊王右丞詩不學城東遊俠兒隠嚢紗帽坐彈棋
簠簋豆鋪
博古圖簠簋豆鋪同爲一類簠盛嘉膳簋盛常膳豆盛
水土之品實濡物之器也禮必從豆以禮之不可廢也
豐必從豆以時之不可緩也戲必從豆以交際之不可
忘也鋪亦古噐名有公劉鋪有天君養鋪形亦如簠但
簠方而鋪圓耳漢門有鋪首正象其形乃鋪陳之義又
按鋪字從金宫門銅鐶所謂金鋪也其制不始於漢三
代以来有之或以葦索或以螺蚌或以金銅各随其所
王之德今俗歲節以葦索懸門亦古意也(佛經金摩竭魚裝飾門柱)
(亦金鋪之象)
鴈鼎
梁書檄文要結犬戎潛窺鴈鼎雁鼎疑用戰國策顔率
求鼎難事又或用柳下惠岑鼎事則鴈字當作贗
銅虹曉虹
噐物欵識有王氏銅虹燭錠虹與釭同如漢賦金釭銜
壁唐詩銀釭斜背解明璫之類也李賀詩飛燕上簾鈎
曉虹屏中碧亦謂貴人晏眠而曉燈猶在釭也
赭䋲
商君書赭繩束枉木古之匠人用赭䋲即今之墨斗也
番噐
詩含神霧曰番人蠻貊作噐物多與中國相反書則横
行食則合伏床則交脚鼔則細腰
吹綸
漢書注齊服官有吹綸方空之目梁費昶詩金輝起遥
步紅彩發吹綸按吹綸不知何物據詩意想是婦女所
執之物如煖扇之類沈約詩畫扇迎初暑紅輪映早寒
庾肩吾詩粉白映輪紅元歐陽玄詞十月都人供暖箑
可以互證梁簡文柳詩枝間通粉色葉裏映吹綸
欹案隠嚢
三國志曹公作欹案卧視六朝人作隠嚢柔軟可倚又
便於欹案王維詩隠嚢紗帽坐彈棋
羽觴
束晳說曲水流觴之事始於周公營洛所制引逸詩云
羽觴随流波此一義也班婕妤自悼賦酌羽觴兮銷憂
注以玳瑁覆翠羽於下徹上見此義也唐詩玳瑁筵本
此
三雅
東觀漢記今日歲首謂上雅夀雅酒閜也魏文帝典論
荆州牧劉表子弟以酒噐名三爵上者曰伯雅中者曰
中雅小者曰季雅隠窟雜志宋時閬州有三雅池古有
修此池得三銅噐狀如酒杯各有篆文曰伯雅仲雅季
雅當時雖以名池而不知爲劉表物也廣韻㿿字注云
酒噐㿿即雅字也吳均詩聊傾三雅巵今人語曰雅量
伎人送酒曰雅酒盖本此云
乘石
今之上馬臺古之乘石也周禮隸僕下士二人王行洗
乘石鄭司農注云王登上車之石也詩有扁斯石履之
卑兮乘車之得履石惟王爲然王行洗乘石致其㓗也
淮南子云周公履乘石尸子周公踐東宫履乘石唐王
起洗乘石賦承玉趾以增麗拂衮衣而更妍洗列周經
履合詩雅
先路
楚辭來吾導夫先路先路車名郊特牲先路三就左傳
鄭賜子展先路子産次路
鳳盉
唐碑文瓦釡之於黃鍾饕鼎之於鳳盉噐名見博古圖
鳳艒
博雅艒䑿舟也艒音墨隋志有龍舟鳳艒
扁舟本作鯿舟
或問予詩人多用扁舟何處爲始予按南史天淵地新
製鯿魚舟形甚狹故小舟稱扁舟六朝詩惟王由禮有
扁舟夜向江頭泊之句至唐人則多用之
方麯
北史楊愔傳以方麯障面讀者不解方麯爲何語按說
文作筁蠶薄也通作曲禮記曰薄漢書周勃傳織薄曲
爲業方言薄謂之曲此云方麯障面蓋竹織方扇也
車子釣
張志和漁父曲車子釣橛頭船樂在風波不用仙唐譚
用之詩云碧玉蜉蝣迎客酒黃金轂轆釣魚車又云翩
翾蠻榼薰晴浦轂轆魚車響釣船是其事也宋史洞庭
湖賊楊么四輪激水船行如飛今失其制
重較說
詩衞風淇澳篇曰猗重較兮毛萇曰重較卿士之車孔
穎達曰倚此重較之車實稱其德也周禮輿人云較兩
輢上出軾者今之平隔也詩詁云車廣六尺四寸深四
尺軾去輿高三尺三寸較去式又高二尺二寸較式通
高五尺五寸蓋古人乘車立乘非如今人之坐也論語
曰升車必正立列女傳曰立輜無軿是其明証故乘車
平常則憑較若應爲敬則落手憑下式而頭得俯較在
式上若兩較然故曰重較輢是兩邊植木較横輢上輢
兩而較一說文車輢上曲銅也蓋較在軾上恐其墜故
以曲銅關之古謂較爲車耳古諺云仕宦不止車生耳
三國志吳童謠云黃金車班蘭耳闓閶門見天子符曲
銅之說矣
蕩
禹貢瑶琨篠蕩疏曰竹闊節曰蕩周禮掌節凡邦國之
使節山國用虎節土國用人節澤國用龍節皆以英蕩
輔之注云蕩當爲帑謂之函噐盛此節或曰英蕩畫函
也干寶曰英刻書也蕩竹箭也刻而書其所使之事以
助三飾之信則漢中之百使符者亦取則於故事也郭
知玄集韻序銀鈎乍閱蕩櫛行披
竹根如意碧慮屏風
齊高帝以竹根如意賜明慶符梁元帝有謝碧慮屏風
啓(亦可對虎頭鞶嚢)
水龍
隋梁睿請伐陳文帝詔曰陳國未盡藩節誠須責罪興
師若命水龍終當屈水龍謂戰船也
蘭鷁
謝朓賦靡蘭鷁兮江之潯舟也(可對燭龍)
柴轂
袁紹士無貴賤與之抗禮輜軿柴轂填接巷陌
綠鷁蔥鶖
劉楨魯都賦綠鷁蔥鶖皆船名船首畫此二鳥形也
唐馬鞭價重
柳宗元鞭賈云市之鬻鞭者人問之其價直五千必曰
五萬復以五十則伏而笑之以五百則小怒以五千則
大怒必五萬而後可此雖寓言亦必因當時鞭價而立
說也又顧况有露青竹鞭歌曰鮮于仲通正當年章仇
兼瓊在蜀川約束蜀兒采馬鞭聯灰煮蠟光爛然章仇
兼瓊持上天忽見揚州北邸前秪有人還千一錢盖言
其物貴而價賤也然一鞭之直何至五萬而千一之錢
猶以爲少今世雖以金玉寶珠飾之人亦誰肯以此重
價酬之者古今好尚不同如此又唐人進士絲鞭工緻
爲最洪武中江南富家猶有蔵之者見高啓詩集
升菴集卷六十七
