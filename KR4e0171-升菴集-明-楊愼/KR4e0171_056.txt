升庵集卷五十六明楊慎撰
姑蘇臺
無端春色上蘇臺鬱鬱芊芊草不開無風自偃君知否
西子裙裾拂過来此初唐人詩也白樂天詩草綠裙腰
一道斜祖其意也
近水樓臺
范文正公鎮錢塘兵官皆被薦獨巡檢蘇麟不遇乃上
詩曰近水樓臺先得月向陽花木易為春公即薦之
元次山好竒
文章好竒自是一病好竒之過反不竒矣元次山集凡
十一卷大唐中興頌一篇足名世矣詩如欸乃一絶已
入選舂陵行及賊退示官吏雖為杜公所稱取其志非
取其辭也其餘如洄溪詩松膏乳水田肥良稻苗如蒲
米粒長糜色如珈玉液酒酒熟猶聞松節香又脩竹多
夾路扁舟皆到門東坡常書之然此外亦無留良矣
覆窠俳體打油釘鉸
太平廣記有仙人伊周昌號伊風子有題茶陵縣詩云
茶陵一道好長街兩邊栽柳不栽槐夜後不聞更漏鼓
只聽鎚芒織草鞋時謂之覆窠體江南呼淺俗之詞曰
覆窠猶今云打油也杜公謂之俳諧體唐人有張打油
作雪詩云江山一籠統井上黑窟竉黃狗身上白白狗
身上腫北窗瑣言有胡釘鉸詩
六言詩始
任昉云六言詩始於谷永慎按文選注引董仲舒琴歌
二句亦六言不始於谷永明矣樂府滿歌行尾一解命
如鑿石見火居世竟能幾時亦六言也
檀暈
東坡梅詩鮫綃剪碎玉簪輕檀暈粧成雪月明肯伴老
人春一醉懸知欲落更多情王十朋集諸家注皆不解
檀暈之義今為著之宇文氏粧臺記婦女畫眉有倒暈
粧畫譜有正暈牡丹倒暈牡丹古樂府有暈眉攏髮之
句元微之與樂天書近昵婦人暈澹眉目綰約頭髩畫
譜七十二色有檀色淺赭也與婦女暈眉所謂紫沙冪
酷似花間集云燒春醲美小檀霞又云檀畫茘枝紅又
云鈿昏檀粉淚縱横又云斜分八字淺檀蛾又云背留
檀印齒痕香坡詩又云剰看新翻眉倒暈又云倒暈連
眉秀嶺浮檀痕猶漢世婦女之玄的也可以互證
緐知一(緐音婆)
緐知一蜀之巫山人贈白樂天詩云忠州刺史今才子
行過巫山必有詩為報高唐神女道速排雲雨候清辭
樂天見之邀緐生同舟且曰巫山有王無競沈佺期皇
甫冉李端四詩竟不肯作古人之服善無我如此沈與
皇甫李端詩人多知之王無競一首罕傳今錄於此神
女下高唐巫山正夕陽徘徊作行雨婉孌逐襄王電影
江前落雷聲峽外長朝雲無處所臺殿鬱蒼蒼樂天取
此在佺期三子之上信哉
張卲張祁
張卲字才彦簡池人其子孝祥狀元及第秦檜羅織下
獄檜死乃仕後寓烏江遂家焉祁字晉彦有詩名渡湘
江詩曰春過瀟湘渡真觀八景圖雲藏岳麓寺江入洞
庭湖晴日花爭發豐年酒易沽長沙十萬戶游女似京
都
武侯祠詩
正德戊寅予訪余方池編修于武侯祠見壁間有詩云
劒江春水綠沄沄五丈源頭日又曛舊業未能歸後主
大星先已落前軍南陽祠宇空秋草西蜀關山隔莫雲
正統不慙傳萬古莫將成敗論三分後有題云此詩始
終皆武侯事子美或未過之方池不以為然予曰此亦
微顯闡幽不隨人觀場者也惜不知其名氏
玉壺冰
癸未之夏余在館閣與張太史惟信小飲探題賦玉壺
冰余效唐省題詩賦五言六韻云尼父休藏玉壺公愛
飲冰金莖流沆瀣錦席失炎蒸靈響瓊璜解仙膏水碧
凝清泠浮綠蟻瀟灑絶青蠅壑訝凌隂近江疑淨練澄
恍如玄圃上赤脚踏層冰蓋唐人省題詩似今之科場
程文如此題玉壺冰首二句必以玉壺冰三字錯綜用
之惟信深許余此言謂首二句射雙鵰手也遂書於扇
傳詠於詞林去今三十年惟信墓有宿草矣檢舊扇重
書之不知老淚之横集也
于蒍
晁叔用詩不擬伊優陪殿下相隨于蒍過樓前劉後村
曰晁氏家世貴顯而叔用不肯於此時陪伊優之列而
甘隨于蒍之後可謂賢矣伊優事見東方朔傳人皆知
之于蒍事博學者或不知也按明皇雜錄玄宗御五鳳
樓觀酺宴時命三百里内刺史縣令各以聲樂集樓下
時多以車載樂工數百皆衣文繡服箱之牛皆為虎豹
犀象之狀魯山令元德秀惟遣樂工數十人聯袂歌于
蒍而已于蒍者德秀所為歌也帝聞異之歎曰賢人之
言哉(此事亦見唐書列傳)宋時聖夀日州縣皆集僧道誦經唯陸
象山令儒生講洪範皇極錫福一章時議韙之事與此
同
凝笳疊鼓
謝玄暉鼓吹曲凝笳翼高蓋疊鼓送華輈李善注徐引
聲謂之凝小擊鼓謂之疊岑參凱歌鳴笳攂鼓擁回軍
急引聲謂之鳴疾擊鼓謂之攂凝笳疊鼓吉行之文儀
也鳴笳攂鼓師行之武備也詩人之用字不苟如此觀
者不可草草
天尺
元好問送劉時舉節制雲南詩云南山高去天尺漢家
弦聲雷破壁九州之外更九州海色澄清映南極幽并
豪俠喜功名咄嗟顧盼風雲生今年肘後印如斗過眼
已覺烏蠻平諭蜀相如今老矣不妨銅柱有新銘(天尺二字)
(可以名樓)
日驀
南史王晞詩日驀當歸去魚鳥見留連俗本改驀作暮
淺矣蓋蜀牛嶠詞曰日驀天空波浪急正用晞語
睨日
余嘗登眺山寺見雨霽虹蜺下飲澗水明若刻畫近如
咫尺日射其傍如盼睞得句云渴虹下飲玉池水斜日
横分蒼嶺霞自謂切景張愈光云斜字猶未稱渴字後
一年偶閱莊子日方中方睨衍義云日斜如人睨目遂
改作睨日對渴虹愈光曰渴虹睨日古今竒句也
黑雲
唐李賀鴈門太守行首句云黑雲壓城城欲摧甲光向
日金鱗開摭言謂賀以詩卷謁韓退之韓暑卧方倦欲
使閽人辭之開其詩卷首乃鴈門太守行讀而竒之乃
束帶出見宋王介甫云此兒誤矣方黑雲壓城時豈有
向日之甲光也或問此詩韓王二公去取不同誰為是
予曰宋老頭巾不知詩凡兵圍城必有怪雲變氣昔人
賦鴻門有東龍白日西龍雨之句解此意矣予在滇值
安鳳之變居圍城中見日暈兩重黑雲如蛟在其側始
信賀之詩善狀物也
湘烟
許渾詩劉巨濟曾得其手書湘潭雲盡暮烟出烟字極
妙兼是許之手筆無疑也後人改烟作山無味大抵湘
中烟色與他方異張泌詩中流欲暮見湘烟沈翠微湘
中詩魚躍浪花翻水面鴈拖烟練束林腰頗中湘晚景
朱慶餘詩亦云浦迥湘烟暮林香岳氣春
艷雪
韋應物答徐秀才詩云清詩舞艷雪孤抱瑩玄冰極其
工緻而艷雪二字尤新又五絃行云如伴流風縈艷雪
更逐落花飄御園又樂燕行云艷雪凌空散舞羅起徘
徊屢用艷雪字而不厭其複也或問予雪可言艷乎予
曰曹子建洛神賦以流風迴雪比美人之飄搖雪固自
有艷也然雪之艷非韋不能道柳花之香非太白不能
道竹之香非子美不能道也
皓月蘆花
楊徽之詩新霜染楓葉皓月借蘆花自云此句有神助
雯華
金國仙人王予可詩詞多用雯華字見中州集元好問
詩剥裂雯華漬月秋又寶宫寺聯云七重寶樹圍金界
十色雯華擁畫梁雯文也又石文似雲亦曰雯華古
三墳書日雲赤曇月雲素雯(劉因登寺閣詩雯華寶樹忽當眼)
上已詩
王融上已詩粤上斯已惟暮之春(二句古雅篇詩評四言詩三百之後曹)
(植王融)
驚瀧
唐張泌詩溪風送雨過秋寺澗石驚瀧落夜潭瀧奔湍
也今本作龍非
南浦詩
寇凖南浦詩春風入垂楊烟波漲南浦落日動離魂江
花泣微雨(妙處不減唐人)
莊&KR2084;
王仲宣從軍詩館宇充[門@里]里士女滿莊&KR2084;自非聖賢國
誰能享兹休&KR2084;音求九交之道也字從九從酋為是
唐人傳竒小詩
詩盛於唐其作者往往托於傳竒小說神仙幽怪以傳
於後而其詩大有絶妙今古一字千金者試舉一二卜
得上峽日秋来風浪多巴陵一夜雨腸斷木蘭歌又雨
滴空階曉無心換夕香井梧花落盡一半在銀床又舊
日聞簫處高樓當月宫棃花寒食夜深閉翠微中又命
笑無人笑含嬌何處嬌徘徊花上月空度可憐宵
梁武帝父子詩䜟
梁武帝冬日詩雪花無有蒂冰鏡不安臺梁簡文帝
詠月詩飛輪了無轍明鏡不安臺竟成臺城之䜟
王暉稱温子昇
濟隂王暉云江左文人有顏謝任沈我温子昇足以陵
顏轢謝含任吐沈
顔謝詩評
沈約云延年體裁明密靈運興會標舉
律詩當句對
王維詩門外青山如屋裏東家流水入西隣嚴維詩木
奴花映桐廬縣青雀舟隨白鷺濤謂之當句對
魏收贈裴伯茂詩
臨風想玄度對酒思公榮誠秀句也惜不見全篇
蘇子由四絶句
泉流逢石缺脉散成寶網水作瓔珞看山是如来想(瓔珞)
(巖)
巖花不可攀翔蕊久未墮忽墜幽人前知子觀空坐(雨花)
(巖)
白龍晝飲潭脩尾掛石壁幽人欲下看雨雹晴相射(白龍)
(潭)
蒼壁立積鐵懸泉瀉天紳行山見已久指與未来人(陳鼓)
(漈)
此四詩景既竒詩亦稱何異王右丞
天寶迴紋
范陽盧氏母王氏撰天寶迴紋詩凡八百十二字循環
有數若寒暑之逓遷應變無方謂隂陽之莫測(與蘇若蘭事相)
(類)
杜詩誤字
燕子詩穿花落水益沾巾范德機善本作帖水一笑正
墜雙飛翼黃山谷云一笑俗作一箭非紛紛戲蝶過閒
幔張文潛本作開幔
隴西謠
郎樞女樞十馬九駒安陽大角十牛九犢(四地名皆在隴西言宜畜)
(牧也)
瞿塘行舟謠
灔澦大如襆瞿塘不可觸太白詩五月不可觸猿鳴天
上哀又詩瞿塘五月誰敢過灔澦大如馬瞿塘不可下
杜子美詩沈牛答雲雨如馬戒舟航灔澦大如象瞿塘
不可上灔澦大如鼈瞿塘行舟絶灔澦大如龜瞿塘不
可窺南史灔澦如襆本不通瞿塘水退為庾公
灔澦
灔澦歌云灔澦大如襆瞿唐不可觸金沙浮轉多桂浦
忌經過此舟人商估刺水行舟之歌樂府以為梁簡文
所作非也蜀江有瞿唐之患桂江有桂浦之險故涉瞿
唐者則凖灔澦涉桂浦者則凖金沙今樂府桂浦作桂
楫非也
八詠
沈約八詠詩云登臺望秋月會圃臨春風秋至愍衰草
寒来悲落桐夕行聞夜鶴晨征聽曉鴻解佩去朝市被
褐守山東此詩乃唐五言律之祖也夕夜晨曉四字似
複非複後人决難下也東坡詩朝與鳥鵲朝夕與牛羊
夕二句尤妙亦祖沈意
賈島佳句
賈島詩長江風送客孤館雨留人二句為平生之冠而
其全集不載僅見于坡詩註所引
古詩用古韻
南平王劉鑠過歴山湛長史草堂詩云兹山藴靈詭憑
覽趣亦贍九峯相接連五渚逆迎浸層阿疲且引絶嵓
暢方禁溜泉夏更寒林交晝長蔭伊予久緇涅復得味
苦淡願逐安期生於焉惬高枕贍音慎淡枕與浸蔭皆
相叶為韻蓋用古韻也又庾信喜晴應詔詩云御辯誠
膺籙維皇稱有建栢梁驂四馬高陵馳六傳河堤崩故
柳秋水高新堰王城水鬭息洛浦河圖獻伏泉還習坎
隂風已回巽桐枝長舊圍蒲節抽新寸山藪欣藏疾幽
棲得無悶有慶兆民同論年天子萬亦古韻也吳才老
韻補自謂博極羣書而不引此何邪劉鑠字休玄文
選載其擬古二首其别詩惟見此首耳湛長史名茂之
其酬休玄詩云閉戶守玄漠無復車馬跡衰廢歸丘樊
歲寒見松栢身慙淮陽老名忝梁園客習隠非市朝追
賞在山澤離離插天樹磊磊間雲石將此怡一生傷哉
駒過隙六朝詩今罕傳併紀於此
忠簡武穆詩句
宗岳二公以忠節戰功冠於南宋戎馬倥偬筆硯想無
暇也余嘗見宗忠簡石刻華隂道二絶云烟遮晃白初
疑雪日映斕斑卻是花馬渡急流行小崦柳絲如織映
人家又云菅茅作屋幾家居雲碓風帘路不紆坡側杏
花溪畔柳分明摩詰輞川圖岳公湖南僧寺詩有潭水
寒生月松風夜帶秋之句唐之名家不過如此嗚呼二
公其可謂全才乎
樹如薺
羅浮山記云望平地樹如薺自是俊語梁戴暠詩長安
樹如薺用其語也後人翻之益工薛道衡詩遥原樹若
薺遠水舟如葉孟浩然詩天邊樹若薺江畔洲如月
麥含金
梁鴻傳載鴻詩二首麥含含兮方秀刻本皆如此藝文
類聚引之作麥含金為是金與含相似而衍為二字也
此當表出之
芙蓉劍
盧照隣詩相邀俠客芙蓉劍共宿娼家桃李蹊越絶
書薛燭說劒云揚其華如芙蓉始出觀其釽如列星之
行
三雅杯
劉孝綽詩共摛雲氣藻同舉雅文杯于志寧詩俱裁七
步詠共傾三雅杯句法相似
浮渲梳頭
本事詩載劉禹錫杜司空席上贈妓詩云浮渲梳頭宫
樣妝春風一曲杜韋娘今本浮渲梳頭作高髻雲鬟又
以為韋應物詩者誤也蓋韋與劉皆嘗為蘇州刺史是
以傳疑浮渲字妙畫家以墨飾美人髩髮謂之渲染
阮何雙
唐詩雲仍王謝並風貌阮何雙南史宋孝武選侍中四
人並以風貌王彧謝莊為一雙阮韜何偃為一雙
薰風啜茗
杜子美何將軍山莊詩薰風啜茗時今本作春風非此
詩十首皆一時作其曰千章夏木清又曰紅綻雨肥梅
皆是夏景可證
嵐彩飛瓊
劉伯温憶山中篇四時嵐彩飛瓊雪百道泉流湛玉霜
上句本种放詩嵐沉玉膏冷下句嵇含山居賦潺湲之
膏玉
策目毫鋒
白樂天詩策目穿如札毫鋒利似錐札甲也
鴻寶
沈佺期詩靜夜思鴻寶清晨朝鳳京鴻寶道書也淮南
王有鴻寶秘術
馬戴喻鳬詩句
積靄沉斜月孤燈照落泉喻鳬詩也積翠含微月遥泉
韻細風馬戴詩也二詩幽思同而句法亦相似
羊叔子疏語
高山尋雲霓深谷肆無景(絶似詩句)
女丁夫壬
韓文公陸渾山火詩女丁夫壬傳世婚董彥遠曰玄冥
之子曰壬夫娶祝融之女曰丁芋俱學水仙是為温泉
之神按韓詩句竒董彥遠所解又竒但不知所出今
星命家以丁壬為淫合其說亦古矣
米元章
米元章之書法人皆知之其詩律之妙人或不盡知也
予愛其望海樓一詩云雲間銕瓮近青天縹渺飛樓百
尺連三峽江聲流筆底六朝帆影落樽前幾番畫角催
紅日無事滄洲起白煙忽憶賞心何處是春風秋月兩
茫然又詠潮云怒氣號聲迸海門州人傳是子胥魂天
排雲陣千家吼地擁銀山萬馬奔勢與月輪齊朔望信
如壺漏報朝昏吳亡越霸成何事一唱漁歌過遠村又
垂虹亭一絶云斷雲一葉洞庭帆玉破鱸魚霜破柑好
作新詩繼桑苧垂虹秋色滿東南
袿熏綦跡
韓孟城南聯句袿熏霏霏在綦跡微微呈寶唾拾未盡
玉啼墜猶鎗窗綃疑閟豔粧燭已銷檠袿熏綦跡寶
唾玉啼語精字選惜周美成姜堯章輩未拈出為花間
蘭畹助也
杜牧池州别孟遲先輩
昔子來陵陽時當苦炎熱寺樓最鶱軒坐見飛鳥沒一
樽中夜酒半破前峯月煙院松飄蕭風廊竹交戛好鳥
響丁丁小溪光汃汃離袖颭應勞恨粉啼還咽慵憂長
者来病怯長街喝呼兒旋供衫走門空踏襪手把一枝
物桂花香帶雪喜極至無言笑餘翻不悦人生直作百
歲翁亦是萬古一瞬中我欲東召龍伯翁水盡到底看
海空酌君一杯酒與君狂且歌離别豈足更關意衰老
相隨可奈何二詩竒崛而用韻古舊見石刻多磨滅
節而書之
登九華樓(杜牧)
晴江灧灔含淺沙高低遠郭帶秋花牛浦漁村山月上
鷺渚鶖梁漢日斜為郡異鄉徒泥酒杜陵芳草豈無家
白頭搔屑倚柱遍歸棹何時軋軋鴉
和杜牧之九華見寄(張祐)
孤城高柳鳴曉鴉風簾半鈎清露華九峯聚翠宿危檻
一夜孤光懸冷沙出岸遠暉帆欲落入溪寒影鴈差斜
杜陵歸去春應早莫厭青山謝朓家
多景樓(周繇)
盤江上幾層峭壁半垂藤殿鎖南朝像龕禪外國僧海
濤舂砌檻山雨洒忩燈日暮疎鐘起聲聲徹廣陵
又
每日憐晴眺閒吟只自娛山從平地有水到遠天無老
樹多封楚輕煙暗染吳雖居此廊下入戶亦踟蹰(此二詩勝)
(張祜金山詩而人罕稱之)
冬日寄庾員外(羅鄴)
曾謁仙宫最上仙西風許醉桂花前爭歡酒蟻浮金爵
從聽歌塵撲翠蟬秋霽捲簾凝錦席夜凉吹笛稱江天
卻思紫陌觥盂地兔缺烏沉欲半年
曹松中秋警句
華岳影寒清露掌海門風急白潮頭(松詩多淺俗此二句差有中唐之意)
七平七仄詩句
吐舌萬里唾四海(宋玉大言賦)七變入白米出甲(緯書)一月普
見一切水一切水月一月攝(佛經)離袿飛髾垂纖羅(文選)梨
花梅花參差開(崔魯)有客有客字子美(杜)
鍾常侍詩品
劉繪字士章抱玉者聯肩握珠者踵武(言文士之多)骨氣竒
高詞彩華茂情兼雅怨體被文質(曹子建詩)陶性靈發幽思
言在耳目之内情寄八荒之表(評阮籍)咀嚼英華饜飫膏
澤文章之淵泉也(陸機)詞彩葱蒨音韵鏗鏘(張協)名章迥句
處處間起麗興新聲絡繹奔會(謝靈運)託諭高遠良有鑿
裁(嵇康鑿音蔟)善為悽悷之詞自有清拔之氣(劉越石)得景陽
之詭諔含茂先之靡嫚骨節強於謝混驅邁疾於顔延
總四家而擅美跨兩代而孤出(鮑照)竒章秀句往往警遒
足使叔源失步明遠變色(謝朓)詩體總雜善於摹擬筋力
于王微成就於謝朓(江淹)范雲清便宛轉如流風迴雪丘
遲點綴映媚似落花依草孔稚圭生於封谿而文為
雕飾(封谿今之廣東出猩猩處)
水寺鐘
夜入霜林火寒生水寺鐘張祐詩也芳草漁家路斜陽
水寺鐘李國用句也
五言律八句不對
五言律八句不對太白浩然集有之乃是平仄穏貼古
詩也僧皎然有訪陸鴻漸不遇一首云移家雖帶郭野
徑入桑麻近種籬邊菊秋来未著花到門無犬吠欲去
問西家報道山中去歸来每日斜雖不及李白之雄麗
亦清致可喜
謝靈運逸句
謝靈運詩明月入綺窗髣髴想蕙質消憂非萱草永懷
寧夢寐(寐叶音密)上二句乃杜工部落月屋梁之所祖
鵝管笙
李長吉詩王子吹笙鵝管長又步虚詞鳳凰三十六碧
天高太清元君夫人蹋雲語吟風䬃䬃吹鵝笙(以上太平廣記)
薛逢老去也歌
徐山甫詩薛逢休歌老去也陶潛已賦歸来兮薛逢詩
老去也爭奈何擊酒盞唱短歌短歌未竟日已沒月映
西南庭樹柯
阿那紇羅曲名
李郢上元日寄胡杭二從事詩曰戀别山登憶水登山
光水焰百千層謝公留賞山公喚知入笙歌阿那明劉
禹錫夔州竹枝詞云楚水巴山煙雨多巴人能唱本鄉
歌今朝北客思歸去回入紇羅披綠蘿阿那紇羅皆當
時曲名李郢詩言變𣑽唄為豔歌劉禹錫詩言翻南調
為北曲也阿那皆叶上聲紇羅皆叶平聲此又隨方音
而轉也
洛陽花雪
何遜與范雲聯句詩云洛陽城東西卻作經年别昔去
雪如花今来花似雪李商隠送王校書分司詩云多少
分曹掌祕文洛陽花雪夢隨君定知何遜緣聯句每到
城東憶范雲又漫成一絶云不妨何范盡詩家未解當
年重物華遠把龍山千里雪將来擬並洛陽花二詩皆
用此事若不究其原不知為何說也
孟浩然詩句
孟集有到得重陽日還来就菊花之句刻本脱一就字
有擬補者或作醉或作賞或作泛或作對皆不同後得
善本是就字乃知其妙唐詩亦有之崔顥玉壺清酒就
君家李郢詩聞說故園香稻熟片帆歸去就鱸魚杜工
部詩題有秋日泛江就黃家亭子而古樂府馮子都詩
有就我求清酒青絲係玉壺就我求珍肴金盤鱠鯉魚
則前人已道破矣
驅鴈
鮑照詩秋霜曉驅鴈春雨暗成虹佳句也杜子美詩朔
風驅胡鴈慘淡帶沙礫之句本此又陽休之洛陽伽藍
記有北風驅鴈千里飛雲之語庾信詩秋風驅亂螢句
亦竒甚
飛霜殿
范元實詩話白樂天長恨歌工矣而用事猶誤峩眉山
下少人行明皇幸蜀不行峩眉山也當改云劒門山七
月七日長生殿夜半無人私語時長生殿乃齋戒之所
非私語地也華清宫自有飛霜殿乃寢殿也當改長生
為飛霜則盡矣按鄭嵎津陽門詩金沙洞口長生殿玉
蕊峰頭王母祠則長生殿乃在驪山之上夜半亦非上
山時也又云飛霜殿前月悄悄迎風亭下風颸颸據此
元實之所評信矣
蕙麝
宋孝武帝詩羅裳皎日袂隨風金翠列輝蕙麝豐蕙麝
言香也
切夢刀
施肩吾閨情詩云三更風作切夢刀萬轉愁成係腸線
金膏水碧
唐世詩人多用金膏水碧字但知為竒寶之屬莫究其
出也穆天子傳示汝黃金之膏束晳曰金膏可以續骨
崔實政論呼吸吐納非續骨之膏水碧水玉也山海經
耿山多水碧墨子大藥有水脂碧唐詩絶頂水底花開
謝向淵腹攬之不可得滴瀝空在掬又採碧時逢婺女
船
折簡
王凌謂司馬懿曰卿直以折簡召我我尚不至而乃引
軍来乎漢制簡長三尺短者半之故小簡曰尺牘折
簡者折軍之簡言禮輕也又按南史謝朓覽孔闓表手
自折簡寫之此折簡謂擘牋也
太白懷鄉句
太白渡金門詩仍連故鄉水萬里送行舟送人之羅浮
詩爾去之羅浮余還憩峩眉又淮南卧病懷寄蜀中趙
徵君蕤詩云國門遥天外鄉路遠山隔朝憶相如臺夜
夢子雲宅皆寓懷鄉之意趙蕤梓州人字雲卿精於數
學李白齊名蘇頲薦西蜀人才疏云趙蕤術數李白文
章宋人注李詩遺其事併附見焉(圖經云蕤漢儒趙賓之後鹽亭人屢徵不)
(就所著有長短經)
陸機太白詩音
陸機招隠詩哀音附靈波頽響赴曾曲附音拊太白詩
羌笛横吹阿濫迴向月樓中吹落梅下吹字音去聲不
惟便于讀亦義宜爾也
坡詩
東坡春事闌珊芳草歇或疑歇字似趁韻非也唐劉瑶
詩瑶草歇芳心耿耿傳竒女郎王真詩燕折鶯離芳草
歇皆有出處一字不苟如此
賦比興
李仲蒙曰叙物以言情謂之賦情物盡也索物以托情
謂之比情附物也觸物以起情謂之興物動情也
升庵集卷五十六
