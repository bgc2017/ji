升菴集卷五十五明楊慎撰
顧凱之詩
疾風知勁草嚴霜識貞木晉顧凱之詩也
李涉贈盜詩
唐李涉贈盜詩曰相逢不用相迴避世上如今半是君
可謂婉切劉伯温詠梁山泊分贓臺詩云突兀高臺累
土成人言暴客此分贏飲泉清節今寥落何但梁山獨
擅名元末貪吏亦唐末之比乎漢書云吏皆虎而冠史
記云此皆劫盜而不操戈矛者也二詩之意皆祖此
羅隠紅梅詩
羅隠詠紅梅詩云天賜燕脂一抹腮盤中風味笛中哀
雖然未得和羹用曾與將軍止渴来此却似軍官宿娼
謎也
柳公綽梓州牛頭寺詩
纔出城西第一橋兩邊山木晩蕭蕭井花莫洗行人耳
留聽溪聲入夜潮此詩今刻於樂至縣湧泉寺
劉文房詩
劉文房詩已是洞庭人猶看灞陵月孟東野詩長安日
下影又落江湖中語意相似皆寓戀闕之意然總不若
王仲宣云南登灞陵岸回首望長安涵蓄藴藉自然不
可及也
唐彥謙詩
唐彦謙絶句用事隠僻而諷諭悠遠似李義山如奏捷
西蜀題沱江驛云野客乘軺非所宜况將儒服報戎機
錦江不識臨邛酒幸免相如渴病歸即李義山相如未
是真消渴猶放沱江過錦城之意也其餘如登興元城
烽火云漢川城上角三呼護蹕防邊列萬夫褒姒塚前
烽火起不知泉下破顔無鄧艾廟云昭烈遺黎死尚羞
揮刀砍石恨譙周如何千載留遺廟血食巴山伴武侯
此即唐人題吳中范蠡廟云千年宗國無窮恨只合江
邊祀子胥之句也漢殿云鳥去雲飛意不通夜壇斜月
轉桐風君王寂慮無消息却就真人覓鉅公首首有醖
藉堪吟詠比之貫休胡曾輩天壤矣考其事蓋僖宗時
人也
喻鳬詩
喻鳬詩鴈天霞脚雨漁夜葦條風上句絶妙下句大不
稱此所以為晚唐也
孔欣詩
南朝孔欣樂府云相逢狹路間道狭正踟蹰輟步相與
言君行欲焉如淳朴久已散榮利迭相驅流落尚風波
人情多遷渝勢集堂必滿運去庭亦虚競趨嘗不暇誰
肯顧桑樞未若及初九攜手歸田廬躬耕東山畔樂道
讀玄書狭路安足遊方外可寄娛此詩高趣可並淵明
欣早歲辭榮不負其言矣
崔道融梅詩
楊誠齋愛唐人崔道融詠梅云香中别有韻清極不知
寒方虚谷云惜不見全篇余近見雜抄唐詩册子此首
適全今載之數萼初含雪孤標畫本難香中别有韻清
極不知寒横笛和愁聽斜枝倚病看朔風如解意容易
莫催殘因思古人詩文前代不傳或又出於後未可知
也如蒲城縣李邕書雲麾將軍碑已為人擊斷正德中
劉東阜謫居蒲城乃鐵□束之復完饒州薦福寺碑宋
代為雷所轟近日商人取其三段合為一尚可印摹吁
亦竒事矣
李端古别離詩
李端古別離詩云水國葉黃時洞庭霜落夜行舟聞商
賈宿在楓林下此地送君還茫茫似夢間後期知幾日
前路轉多艱巫峡通湘浦迢迢隔雲雨天晴見海檣月
落聞鐘鼓人老自多愁水深難急流青霄歌一曲白首
對汀州與君桂陽别令君岳陽待後事忽差池前期日
空在木落鴈嗷嗷洞庭波浪高遠山雲似蓋極浦樹如
毫朝發能幾里暮来風又起如何兩處愁皆在孤舟裏
昨夜天月明長川寒且清菊花開欲盡薺菜泊来生下
江帆勢速五兩遥相逐欲問去時人知投何處宿空泠
猿嘯時泣對湘潭竹此詩端集不載古樂府有之然題
曰二首非也本一首耳其詩真景實情婉轉惆悵求之
徐庾之間且罕况晚唐乎大歷以後五言古詩可選者
惟端此篇與劉禹錫搗衣曲陸龜蒙茱萸匣中鏡温飛
卿悠悠復悠悠四首耳
河州王司馬詩
司馬王公竑陜西河州人其直節英名人皆知之而不
知其文藻也余同年太史玉壘王公元正為余誦其八
詩今記其五回瀾閣云不成亭館不成樓矮屋重棚立
水頭非擬金梁横巨海也為砥柱屹中流座中爽氣消
三伏檻外飛湍肅九秋幾度登臨仰前哲昌黎古作邈
難儔醒心亭云鑑池池上結茅亭卸卻煩襟任獨醒雲
影散来無外物天光澄處是虚靈青青草色開窗見颯
颯松聲隔座聽塵慮不干真境絶焚香兀坐理黃庭秋
香徑云歸老溪園徑未荒徑邊黃菊有餘芳芒鞋踏處
濡朝露藜杖攜来帶晩香清景且宜供笑傲高年何必
問行藏淵明把酒来籬下我亦隨緣醉此傍丹霞塢云
不學逋仙學董仙杏花開徧石牆邊渾疑日下朝雲界
半是人間不老天晚景催人雖潦倒春光在眼且留連
村翁攜酒来相訪憩此徜徉共醉眠水竹居云水繞柴
門竹繞闌歸来寓此足盤桓一溪冰玉涵春意萬个琅
玕耐歲寒對景只求詩興好臨流肯放酒杯乾衰遲幸
入康莊境一任紅塵蜀道難王公詩人罕傳今特錄
之
陳文惠公詩
陳文惠公堯佐吳江詩云平波渺渺烟蒼蒼菰蒲纔熟
楊柳黃扁舟繫岸不忍去西風斜日鱸魚香後人於其
地立鱸鄉亭和者計百餘人皆不及也噫此詩尚敢和
耶又碧瀾堂詩云苕溪清淺霅溪斜碧玉光涵一萬家
誰向月明中夜聽洞庭漁笛隔蘆花二詩曲盡東南之
景後之作者無復措手
孫逖詩
漁父歌金洞江妃舞翠房最為秀句今本作漁火非也
周燾詩
周燾有觀天竺寺激水詩云拳石耆婆色兩青竹龍驅
水轉山鳴夜深不見跳珠碎疑是簷間滴雨聲
沈彬入塞詩
唐沈彬有詩二卷舊藏有之其入塞詩云年少辭鄉事
冠軍戍樓閒上望星文生希沙漠擒驕虜死奪河源答
聖君鳶覷敗兵眠血草馬驚冤鬼哭愁雲功多地遠無
人紀漢閣笙歌日又曛此言盡邊塞之苦郭茂倩樂府
亦載之而句字不同其本集所載為勝特具錄之
張亨父詩
張泰字亨父姑蘇人詩句清拔名于一時其正月十六
日詩云長安元夕少燈光此夜歡娛覺更忙十里東風
吹翠袖九門銀燭照紅粧虹橋御陌爭春步雲閣誰家
閟晚香醉著吟鞭急歸去老夫當避少年狂其手書稿
慎于先師李文正公處見之
張李詩
張子容詩海氣朝成雨江天晩作霞李嘉祐詩朝霞晴
作雨濕氣晩生寒二詩語極相似然盛唐中唐分焉試
辨之
張方詩
二水谿頭車馬行靈龜背後玉龍横漲瀧往日矜河伯
砥柱千年要石兄&KR0008;水右旋江會合天台曲直卦分明
吾心怵惕便施手事所當為不問名(紹定辛卯三月)
陳孚遠詩
元陳孚遠歸帆絶句云日落牛羊歸渡頭動津鼓烟昏
不見人隠隠數聲櫓識者以為不減王維
韓衆採藥詩
闇河紫桂實大如棗得而食之後天不老
虞道園題蘭詩
虞道園題畫蘭詩手攬華鬘結化為樓閣雲初讀不知
其解後覽華嚴經有華雲鬘雲樓閣雲乃知其出處其
餘又有貝雲衣雲帳雲蓋雲幡雲冠雲輪雲寶鬘雲瓔
珞雲寶登雲寶燄雲易通卦驗說四時八方之雲吕氏
春秋淮南子史記天官書雲變態名狀尤竒不悉載云
李育飛騎橋詩
吳志孫權征合淝為魏將張遼所襲乘駿馬上津橋板
撤丈餘超度得免故以名橋在今廬州境中詩本逸去
略追記之附於此魏人野戰如鷹揚吳人水戰如龍驤
氣吞魏王惟吳王建旗敢到新城傍霸主心當萬夫敵
麾下蒼黃無羽翼塗窮事變接短兵生死之間不容息
馬犇津橋橋半撤洶洶有聲如地裂蛟駭横飛秋水空
鶚驚徑度秋雲缺奮迅金羈汗霑臆濟主艱難天借力
艱難始是報主時平日主君誰愛惜此詩五七歲時先
君口授小子識之
張飛當陽阪曹操不敢逼而逍遥津甘寧凌統不能
禦張遼則寧統之將略下張飛遠甚矣
游景仁黃鶴樓詩
游景仁黃鶴樓詩長江巨浪拍天浮城郭相望萬景收
漢水北吞雲夢入蜀江西帶洞庭流角聲交送千家月
帆影中分兩岸秋黃鶴樓高人不見卻隨鸚鵡過汀洲
景仁名侣廣安人南渡四賢相之一有文集今不傳獨
此詩見楚志
韋莊贈進士詩
新馬杏花色綠袍春草香
梅聖俞詩
梅詩南隴鳥過北隴叫高田水入低田流山谷詩野水
自添田水滿晴鳩却喚雨鳩来李若水詩近村得雨遠
村同上圳波流下圳通其句法皆自杜子美桃花細逐
楊花落黃鳥時兼白鳥飛之句来
劉綺莊詩
續南部烟花錄有劉綺莊揚州送人詩云桂楫木蘭舟
楓江竹箭流故人從此去遠望不勝愁落日低帆影歸
風引棹謳思君折楊柳淚盡武昌樓綺莊不知何許人
詳詩之聲調必初唐也
劉言史詩
劉言史瀟湘舟中聽夷女唱曖迺歌云夷女采山蕉緝
紗浸江水野花滿髻粧粉紅閒歌曖迺深峽裏曖迺知
從何處生當年泣舜斷腸聲翠華寂寞嬋娟沒綠篠空
餘紅淚情青烟冥冥覆杉桂崖壁淩天風雨細昔人怨
恨此地遺碧杜緗蕤含怨姿清猿未盡鼯鼠切汩水流
到湘妃祠北人莫作瀟湘遊九疑雲入蒼梧愁曖迺楚
人歌也元結集作欸乃字不同而義一此詩世亦罕傳
且錄之
劉元濟詩
近覽廬山舊志見唐人劉元濟經廬嶽迴望江州想洛
陽有作云龜山帝始營龍門禹初鑿出入經變化俯仰
憑寥廓未若兹山功連延並巫霍東北流艮象西南距
坤絡宏阜自鬱盤高烟復迴薄勢入柴桑渚隂開彭蠡
壑九江杳無際七澤紛相錯雲霞散吳會風波騰鄬鄀
迹隨造化久利與乾坤博肸蠁積氣通紛綸潛怪作石
渠忽見踐金房安可托地入天子都巗有仙人藥二門
幾迢逓三宫何儵爚咫尺窮杳冥跬步皆恬漠才驚羽
翰幽居靜龍蛇蠖明牧振雄詞棣華殊灼爍盛業匡西
夏深謀贊禹亳黃雲拂鼎飛絳氣横川躍佐歷符賢運
人期夢天爵禮樂富垂髫詩書成舞勺清輝靖嵒電利
器騰霜鍔遊聖挹衢樽隣畿恭木鐸牆仞包武侯波瀾
控文若旋聞刈翹薪遽覩折葵藿稷卨序揆圖良平公
輔略重臣資出守英藩諒求瘼豫樟觀偉材江洲訪靈
崿陽岫晚氛氲隂崕莫蕭索雌伏屢鯨奔雄飛更鷙搏
驚壘透烟霞騰猿亂枝格故園有歸夢他山非行樂他
鄉徒可遊湟澗終旋泊景物觀淮海雲霄望河嶽城闕
紫薇星圖書玄扈閣神功多粉繪元氣猶斟酌丞相下
南宫將軍趨北洛横簪並附蟬列鼎俱調鶴四野時迷
路五月先投龠池榭宣瓊管風花亂珠箔舊遊勞寤寐
新知無悦樂天寒欲贈言歲莫期交約夜琴清玉柱秋
灰變緹幕風雲動翰林宫徵調文籥言泉激為浪思緒
飛成繳千里揮珠璣五采含丹雘鐘鼓旋驚鷃瑾瑜俄
抵鵲竊價慚庸怠叨聲逾寂寞長望恨南溟居然翳東
郭此詩綺繪煥發比興温然雖王楊盧駱未能先也然
不甚流傳而王周李山甫林寬盧延遜周晏胡曾之徒
鄙猥俚賤優人羞道者乃有集行世噫至言不出俗言
勝也文亦有幸不幸哉
劉原父喜雨詩
劉原父喜雨詩云凉風響高樹清露墜明河雖復夏夜
短已覺秋氣多豔膚麗華燭皓齒揚清歌臨觴不肯醉
奈此粲者何此詩無愧唐人不可云宋無詩也
尹式詩
尹式和宋之問詩愁髮含霜白衰顏寄酒紅杜子美
云髮短何須白顔衰肯再紅宋陳后山云短髮愁催
白衰顏酒借紅(皆互相取用各不失為佳)
袁伯文詩
玉墀滴清露羅幌已依霜逢春每先絶爭秋欲幾芳袁
伯文楚妃引也風閨晚翻靄月殿夜凝明願君早流盼
無令春草生徐孝嗣白雪曲也淚滴珠難盡容殘玉易
消倘隨明月去莫道夢魂遥張文收酺樂也羅敷初總
髻蕙芳正嬌小月落始歸船春眠恒著曉又别前花照
露別後露垂葉歌舞須及時如何坐悲妾李嘏怨詩也
數詩少時愛而誦之然諸選皆不收何見耶
蕭遇詩
蕭遇春日詩水堤烟報柳山寺雪驚梅唐人賞之謂不
減庾子山
曾子固詩
曾子固享祀軍山廟歌云土膏起兮流泉駛兮我徂於
田偕婦子兮既耕且藝芸且耔兮一歲之工在勤始兮
野無螟蝝田有水兮非神之力其誰使兮我苞盈兮我
實成兮揮鎌㨖㨖風雨聲兮囷藏露積如坻京兮遺秉
滯穗富鰥煢兮酒食勸酬消忿爭兮非神之助歲莫登
兮我有室家神所祐兮我有旄倪神所夀兮神之惠我
惟其舊兮土之報神亦云厚兮釃酒刑牲肴核豐兮吹
簫考鼓聲逢逢兮我民歲獻無終窮兮千秋萬歲保斯
宫兮此詩王荆公稱賞以為有雅頌之意當表出昧者
言子固不能詩豈其然乎
劉後村三詩
劉後村集中三樂府效李長吉體人罕知之今錄於此
其一李夫人招魂歌云秦王女兒吹鳳簫淚入星河翻
鵲橋素娥剗襪踏玉兔回望桂宫一點霧粉紅小堞沒
柳烟白茅老仙方瞳圓尋愁不見入香髓露花點衣碧
成水其二趙昭儀春浴行花奴一雙髩垂耳綠繩夜汲
露桃蘂青桂寒烟濕不飛玉龍呵暖紅薇水翠靴踏雲
雲帖妥燕釵微卸香絲鬌小蓮夾擁真天人紅梅犯雪
欹一朵鸞錦屏風畫水月鵁鶄抱頸唼蘭葉劉郎散却
金餅歸笑引香綃護癡蝶其三東阿王紀夢行月青露
紫翠衾白相思一夜貫地脉帝遣纖阿控紫鸞崑崙低
下海如席曲房小幄雙杏坡玉鳬吐麝薰錦窠軟香蕙
雨衩釵濕矞雲三尺生紅鞾金蟾吞漏不入咽柔情一點
薔薇血海山重結千年期碧桃小核生孫枝精移神駭
屏山知三詩皆佳不可云宋無詩也
洪平齋輓荆公詩
君臣一德盛熙寧厭故趨新用六經只怪畫圖来鄭
俠豈知奏議出唐坰掌中大地山河舞舌底中原草
木腥養就禍胎身始去依前鍾阜向人青李文正公曰
此詩五十六字春秋也
元洪二子題山詩
元遺山北嶽詩東州死愛華不注向在陋邦何足數敬
亭不著謝宣城斷岸何緣比天姥言山水在通都易得
名也洪震老(元人)淳安東泉山詩通都大邑人爭馳一泉
一石小亦竒雲深路絶無人處縱有佳山誰得知言山
水在僻遠人不知也二詩意絶相類亦名言也
半山用王右丞詩
王維書事詩輕隂閣小雨深院晝慵開坐看蒼苔色欲
上人衣來洪覺範天厨禁臠云此詩含不盡之意子由
所謂不帶聲色者也王半山亦有絶句詩意頗相類按
半山詩云山中十日雨雨晴門始開坐看蒼苔文莫上
人衣來蔡正孫編詩林廣記乃以若耶溪上踏莓苔一
首當之謬矣
濂溪詩
濂溪集和費令游山詩云是處塵勞皆可息時清終未
忍辭官此乃由衷之語有道之言所以不可及也今之
人口為懷山之言暗行媚竈之計唐僧曇秀云住山
人少說山多杜牧云盡道青山歸去好青山曾有幾
人歸
老泉詩
蘇老泉詩佳節每從愁裏過壯心偶傍醉中來白樂天
詩有百年愁裏過萬感醉中来之句老泉未必祖襲盖
偶同耳
東坡梅詩
禪宗頌古唐僧古梅詩云雪虐風饕水浸根石邊尚有
古苔痕天公未肯隨寒暑又孽清香與返魂東坡梅花
詩蕙死蘭枯菊已催返魂香入隴頭梅正用此事而注
者亦不之知也
謝臯羽詩
謝臯羽晞髮集詩皆精緻竒峭有唐人風未可例於宋
視之也予尤愛其鴻門讌一篇天雲屬地汗流宇杯影
龍蛇分漢楚楚人起舞本為楚中有楚人為漢舞鸊鵜
淬光雌不語楚國孤臣泣俘虜君看楚舞如楚何楚舞
未終聞楚歌此詩雖使李賀復生亦當心服李賀集中
亦有鴻門讌一篇不及此遠甚可謂青出於藍矣元楊
廉夫樂府力追李賀亦有此篇愈不及臯羽矣其他如
短歌行秦淮沒日如沒鶻白波漾空濕弦月舟人倚棹
商聲發洞庭脱木如脱髮建業水云太白八月魚腦減
武昌城頭鼓紞紞海上曲云水花生雲起如葑神龍下
宿藕絲孔明河篇云牽牛夜入明河道淚滴相思作秋
草婺女城頭玩月華星君冢上無啼鳥俠客歌云潮動
西風吹杜荆離歌入夜斗西傾佽飛廟下蛇含草青拭
吳鈎入匣鳴效孟郊體云牽牛秋正中海白夜疑睹野
風吹空巢波濤在孤樹律詩如驛花殘楚水烽火到交
州夜氣浮秋井隂花冷碧田山鬼下茅屋野雞啼苧蘿
戍近風鳴柝江空雨送船隣逋燈下索鄉夢戍邊回柴
關當太白藥氣近樵青暗光珠母徙秋影石花消下方
聞夕磬南斗掛秋河雖未足望開元天寶之蕭墻而可
以據長慶寶歷之上座矣
慧遠詩
晉釋慧遠遊廬山詩崇巖吐氣清幽岫棲神跡希聲奏
羣籟響出山溜滴有客獨冥遊徑然忘所適揮手撫雲
門靈關安足闢留心叩玄扃感至理弗隔孰是騰九霄
不奮冲天翮妙同趣自均一悟超三益此詩世罕傳弘
明集亦不載猶見於古石刻耳孰是騰九霄與陶靖節
孰是都不營之句同調真晉人語也杜子美詩得似廬
山路真隨慧遠遊正用此事字亦不虛千家註杜乃不
知引此
貫休詩
霜月夜徘徊樓中羌管催晩風吹不盡江上落殘梅此
貫休絶句也休在晚唐有詩名然無可取獨此首有樂
府聲調雖非僧家本色亦猶惠休之碧雲也
靈徹詩
僧靈徹有詩名於中唐古墓詩云松樹有死枝塜墓惟
莓苔石門無人入古木花不開天台山云天台衆山外
歲晚當寒空有時半不見崔嵬在雲中九日云山僧不
記重陽節因見茱萸憶去年諸篇為劉長卿皇甫冉所
稱予獨取天台山一絶真絶唱也
帛道猷詩
晉世釋子帛道猷有陵峯採藥詩曰連峰數千里脩林
帶平津茅茨隠不見雞鳴知有人此四句古今絶唱也
有石刻在沃州巖按弘明集亦載此詩本八句其後四
句不稱獨刻此四句道猷自刪之耶抑别有高人定之
耶宋秦少游詩菰蒲深處疑無地忽有人家笑語聲道
潛詩隔林彷彿聞機杼知有人家在翠微雖祖道猷語
意而不及庚溪作詩話謂少游道潛比道猷尤為精鍊
所謂蘇糞壤以充幃謂申椒其不芳也
齊已詩
僧齊已詩重城不鎖夢每夜自歸山宋人小詞重關不
鎖夢隨意繞天涯
朱玄晦真人詩(真跡在内江)
郭外西郊柳已芽中流極目浩無涯江明白白紅紅樹
春在三三兩兩家幾度来遊同社燕一樽相屬到昏鴉
此邦物色吟幾盡為謝山中好物華
侯夫人梅詩
侯夫人著梅詩云砌雪無消日卷簾時自顰庭梅對我
有嬌意先露枝頭一點春香清寒豔好誰惜是天真玉
梅謝後青陽至散與羣芳自在春
薛濤詩
聞說邊城苦如今到始知好將筵上曲唱與隴頭兒此
薛濤在高駢宴上樂府也有諷諭而不露得詩人之妙
使李白見之亦當叩首元白流紛紛停筆不亦宜乎濤
有詩集此首不載
莊定山詩
莊定山早有詩名詩集刻於生前淺學者相與效其太
極圈兒大先生帽子高以為竒絶又有絶可笑者如贈
我一壺陶靖節還他兩首邵堯夫本不是佳語有滑稽
者改作外官答京宦苞苴詩云贈我兩包陳福建還他
一疋好南京聞者捧腹然定山晚年詩入細有可並唐
人者古詩如題竹及養菴兩篇七言如題玉川畫五言
律如野暝微孤樹江清著數鷗與君真自厚不是兩相
留七言律如遊琅琊寺偶上蓬莱第一峯道人今夜宿
芙蓉塵埋下界三千丈月在西巖七十峯羅漢寺云溪
聲夢醒偏隨枕山色樓高不礙牆又如狂搔短髮孤鴻
外病卧高樓細雨中病眼如殘書漢楚燈前壘草閣江
山霧裏詩舟中云千家小聚村村暝萬里河流岸岸同
又秋燈小榻留孤艇疎雨寒城打二更又北海風回帆
腹飽長河霜冷岸痕高和沈仲律原字韻云心無牛口
干秦穆跡繼龍頭愧邴原又云藜羹莫道無莱婦蘭畹
應誰負屈原寄劉東山云塵外有人占紫氣鏡中疑我
尚朱顔次東嶠韻云電懸雙眼疑秋水髻擁三花御野
風又豈無湖水甘神瀵更有溪毛當紫芝書東山草堂
篇云封題雲臥東山扁歌詠司空表聖詩天闕星辰遺
舊履橘洲歲月有殘棋石横流潦潛虯角梅迸垂蘿屈
銕枝自笑野人閒袖手雲煙濃淡忽交馳次首云沙苑
草非騏驥秣瀟湘竹是鳳凰枝紫虚有約千回醉笑指
僧趺亦坐馳又招隠誰甘同寂寞著書不獨為窮愁永
昌道中云行客自知無歲暮賓鴻不記有家歸寄鄧五
羊云後時自許甘丘壑前席將無問鬼神浮世虚名非
得已出山小草卻悲人别時笑語風吹斷會處迷離夢
寫真四十餘年一回首乾旋坤轉有冬春此數首若隠
其姓名以示人觀者決不謂定山作也
陳白沙詩
白沙之詩五言沖淡有陶靖節遺意然賞者少徒見其
七言近體效簡齋康節之渣滓至於筋斗樣子打乖箇
裏如禪家呵佛罵祖之語殆是傳燈錄偈子非詩也若
其古詩之美何可掩哉然謬解者篇篇皆附於心學性
理則是痴人說夢矣
升庵集卷五十五
