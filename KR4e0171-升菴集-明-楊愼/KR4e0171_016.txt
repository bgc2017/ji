升菴集卷十六明楊慎撰
五言古詩
答程以道
驅馬國西門整駕城南端出宿指賓館飲餞臨河干中
道逢嘉友誰云行路難四海皆兄弟况是平生歡贈我
錦繡段佩之當衿鞶上縷膠與漆下繪芝與蘭芝蘭芳
不歇膠漆情無殫願為雙飛鳬隨君千里翰(玉溪云可與十九首)
(並誦)
西使將旋卧病移旬
江漢起秋色池塘生夕隂蕭條衆芳斂啁唽候蟲吟清
光徘徊映圓影散空林采芝歌不發鍊藥行相尋隠囊
廢丹帙對晃虛清琴懷哉北望瞩愴矣西飛心端憂與
雲結商聲隨風駸晏然山中暮弱懷良難任
行旅
行旅苦日短勞人知路遥忽忽歲云莫客心中搖搖曠
野饒寒氣四望但寂寥嚴霜下豐草朔風鳴枯條浮雲
起為蓋堅冰結為橋(玉溪云下句甚竒又有上句絶稱)白日隠餘照玄
隂晻層霄鳴轂無停輪嘶馬不解鑣飛鳥夕知還征途
何迢迢無以慰苦辛興言自成謠
過河内作
晨行河内道曠然清客心太行北麓近丹流東逝深叢
芳金碧岸摠翠瑛瑶林蒲梢逓餘馥柿葉垂繁隂在藻
歸樂泳遷喬聞好音客行雖云苦對此一開襟既懷擊
壤詠復動滄浪吟古風美樂土兹情驗於今
感秋
江漢流無極浮雲去靡依類此遠遊子乘障戍邊圻故
鄉三千里山川隔音徽日夕桀括栖涼秋熠燿飛離索
星霜改端憂節序違處者怨不詹行人嘆式微焉得排
雲翼遥隨征鴻歸
留别峨石李子雜用選句
美人仙李姿相期拾瑶草詎意旋嵐風吹我千里道輕
舟已迅邁歸信方浩渺所是同心者不得殊懷抱隔江
猶恨遥何況滇雲杪路遠夢魂迷思君令人老願托上
林鴻好音及春早
晨發高嶢柬丘月渚楊墨池
荒鷄嗥西隣海霞射東壁又攜孤劍征去作點蒼客高
嶢亦吾廬安寧亦予宅屏居三十年宛如故鄉陌飛屐
頻登臨披衣數晨夕别離今幾時重到感疇昔兒童已
長成賓從盡衰白聯榻情綢繆晤語慰衰瘠此行擬何
為筋力疲疆埸少城雲思紛江陽春夢積一身四處家
浮生百齡廹請為勞者歌歌罷轉愁劇
西征夜
寒重旅衾單嘿對燈花謝亂山荒壘間獨客孤眠夜寂
寞與誰同尋思似夢中勞勞無止極去去忘西東故鄉
孟冬别有約仲冬返人願天不從長征日以遠異縣多
相知樽酒話心期含悲不能語淚為生别滋
五日汎湖
鷄鳴海色動日出林霏開紅霞晃金碧赤帝騎龍來新
晴宜理棹㑂佛遊仙臺榜歌聲流喝絲管清且諧且須
醉一斗以緩腸九迴
南竄始發京
秋風蕭蕭發驅車出郭東問我今何適竄身向南中南
中萬餘里去去誰與同親交滿京國咫尺難相通且喜
脱幽縶未暇悲道窮矯目盼浮雲但羡高飛鴻
江陵别内
同泛洞庭波獨上西陵渡孤棹泝寒流天涯歲將暮此
際話離情羈心忽自驚佳期在何許别恨轉難平蕭條
滇海曲相思隔寒燠蕙風悲搖心菵露愁沾足山高瘴
癘多鴻雁少經過故園千萬里夜夜夢烟蘿
離思行(二首)
飛蓬無根株飄颻隨風起遊子辭家鄉流落在萬里當
歌有苦調對酒無欣喜閉門愁緒集出門多荆杞徬徨
安所之斷腸分流水水流何潺湲遠遊幾時還
其二
南望蜻蛉道西眺渠濫川石子何磊磊水流何煎煎山
川隔宇縣仰視空雲烟鴻飛遠不到書迹何由傳愁來
坐自嘆氣結不能言願假黃鵠羽輕舉隨風旋
采蘭引(趙弘道憲副因余之此詩改關名為蘭谷)
廣通縣東響水關産蘭綠葉紫莖春華秋馥蓋
楚騷所稱紉佩之蘭也人家盆植如蒲萱者蓋
蘭之别種曰蓀與芷耳時川姜子見而采之以
贈予知九畹之受誣千載矣一旦而雪作采蘭
引
秋風衆草歇叢蘭揚其香綠葉與紫莖猗猗山之陽結
根不當戶無人自芬芳密林交翳翳鳴泉何湯湯欲采
往無路跼步愁褰裳美人馳目成要予以昏黃山谷歲
復晩脩佩為誰長采芳者何人蓀芷共升堂徒令楚老
惜坐使宣尼傷感此興中懷絃琴不成章
送陳德潤還茂州(二首)
鐘鼓寧樂鷃文繡詎飾豨近隨扶搖翔何似搶榆飛勞
者恒思息遊者恒思歸逹生貴止足君子當知幾宦途
類嬰網稅駕真解徽陽阿可晞髮高岡堪振衣亹亹時
過中戚戚何歔欷相期保耋齒逍遥敬良暉
又
井絡當坤維岷山出其腹神禹生兹鄉石紐何葱鬱採
藥遺古亭讀書留往谷靈峯隠秘文名山藏仙籙薤尾
翔飄鸞穗書昂立鵠瑞協宛委圖輝映岣嶁曲早慕子
長遊晩滯周南躅煩君窈窕尋寄余琳琅錄
雙節篇為參戎郭雲屏二母
周南摽李蘭衛風咏栢舟淑聞播三族苦節傳千秋郭
門有雙節今古與同儔千金護襁褓九原安松楸保抱
自黃口相依到白頭仍雲繼閥閱將星紹箕裘天道豈
無知世澤楚水流叢桂既森森慈竹還脩脩令伯陳情
表惓惓思報劉聖代倚長城豈容歸林丘不日絲與綸
封章下冕旒我歌雙節篇石室他年收
寄余懋昭(名勛)
夙昔夢見君攬衣顛倒裳繫君驊騮馬要我野遊翔貽
我金僊文合誦聲琅琅方舟青衣水共釣鯉與魴晤言
交欵欵擕手何洋洋覺來一何見纍然在南荒荒鷄嘷
東隣明月懸西方褰帷成起坐長嘯達晨光因之萬里
風慰言企來章
擬行行重行行
遥遥涉長途悠悠愁我心我心愁未央暌離日以深山
高水無梁寄書多浮沈魚樂在故淵鹿鳴思長林覺時
影與身夢來裯與衾端居遲日月旦暮如古今孤願人
詎知沉憂自難任君子不遐棄懷我以好音
擬青青河畔草
河水清且漣河上多芳草春風二月時千里交河道交
河漢家營荒莽少人行日暮淒風起黃沙與雲平雲間
有孤鴈附書自鄉縣翩翩欲下來聞弦却驚散草青鴈
北飛草枯鴈南歸鴈飛有歸時征人無還期
庭中有竒樹
奇樹生南國孤根來遠方佳名誰不愛植近君子堂春
風一披拂花葉何煒煌上有寄生枝亦得沾恩光桂枝
陵寒山梧桐在高岡草木非自獻信美非所將
續百一詩(十五首)
齊庭陳大呂荆國起巫音雪宫繁鐘鼓朝雲進荒滛韶
䪫既已遠鳳鳥不復吟中和變正則哀怨蕩人心師曠
奏清角晉壤飛祅祲曲工知炯戒燦言成良箴樂象析
理亂誰言古猶今
其二
佽飛佩寶劍涉江遇陽侯風濤起連山雙蛟夾行舟舟
人甘朽骨壯士故不憂解衣謝行侣拔劍探靈湫刺蛟
同剸蚓怒浪成安流名垂千載譽位取三珪酬嗤彼越
王孫榜歌戲中流
其三
豫讓感知已之死無二心青茾敦友義捐軀酬斷金煌
煌彼二節照曜古與今國士有餘譽參乘無知音何當
續良史鴻筆興幽沉
其四
無恤營襄國詭遇樹崇勲寶符吞中山銅斗揮代君都
邑曜錯繡戈鋋耿長雲天道如環運人事猶玦分平原
生茂草邯鄲起烟氛一為房陵謳淒惻誰能聞
其五
許由輕九州歸休娛穎顔共伯棄千乘結隠巢首山漁
釣性自適軒冕憂相關澤雉苦樊籠神龍樂潺湲何事
子牟心猶存魏闕間
其六
大禹入裸邦纍然解衣行墨子見荆王錦衣吹玉笙豈
不易性素所重在全生栖栖非余志皦皦非余情所愧
先機者飄然反柴荆被褐懷珠玉何人知姓名
其七
墨子迴車地朝歌佳麗叢新臺既清洒淇水復春融鏘
如南子佩錦車同衛公隋珠光照日羅衣香從風招搖
過柳市繁華驚孌童垝垣望復關桑中接上宫咄哉贊
好德後乘有蹲龍
其八
周鼎鑄饕餮有首不見身食人未下咽災害旋相因禍
福互倚伏龍蛇有屈伸何事悠悠子狂冥若眯塵感彼
塞翁言宜用書君紳
其九
鄭國有良賈弦高與奚施西市黍離國東遇虎狼師烏
犍納犒質白璧通欵辭乙丙已奪氣殽函成積尸小邦
得干城強敵亦何為
其十
楚女競吳桑兩國遂交兵膏血潤百里寶玉棄連城蟻
穴潰金堤爝火熛山楹毫釐一為跌尋丈忽已傾由蘖
在疆場扞禦非干旌安得起宋就永息瓜亭爭
其十一
尺木既有節寸玉亦有瑕清螭游濁水玄澤(闕)金沙小
夫工指摘巧言多喧嘩丘蚓嗤蟄龍折楊笑皇華不遇
明哲人終然成嘆嗟
其十二
隙隂審時運瓶冰知天寒行人在萬里道路多險難放
轍愁羊腸方舟畏狂瀾渺渺音問闊迢迢歲月殫采綠
動朝思葛生勞夕嘆願言托宵夢馳景隨飛翰
其十三
齊后厭佛士甘與鮒鯢居狐咺行哭諫陳斧斮東閭囹
圄繫鸞鳳珩璜帶猿狙燕兵一旦至國象成剥廬逹生
走奔綏觸子馳亡車遂令爽鳩樂鞠為草莽墟麋鹿遊
蘇臺不獨傷子胥
其十四
東方本彦士和光在塵喧竊桃朱鳥窗避世金馬門狎
俗猶鷗鳥齊物若鷃鵾虚稱羽人流空擬歲星魂柱下
自異曲滑稽豈同源惟應夏泰初千載契知言
其十五
葛藟縈樛木兔絲附女蘿夭夭二小草洪蔭仰巨柯酆
邑美任姒湘渚詠英娥彤管久塵翳妬津生洛河青史
傷人彘黃雲驚女訛(緯書黃雲翔女訛驚邦)驏牛信可乘良法在
金科(古律妬婦乘牛徇部中)
東望樓(南中謫居五詠)
男子志四方焉能守一丘壯遊輕萬里逸跡淩九州撫
時厭廹隘胡為此淹留越鄉悲南冠騁望登東樓遥樹
小如薺連峯如波流穹谷無足音遠水無歸舟眺聽何
所見馳目空悠悠海曲歌五噫天末詠四愁崇山自興
惻曠野誰與儔焉得雲螭駕托乘從霄浮
碧對軒
仲尼從鳳嬉子雲慕鴻飛興托寥天廓跡與名山依伊
予事執鞭夙齡脱&KR0919;鞿考室臨蒼莽開軒面翠微碧雞
栖靈景彩翬曜烟霏英岊聳升望晴巒引高晞會心生
遠意娛人留清暉玉露綴丹研璧月流金徽息偃忘坐
起晤言無是非柱下有遺言所貴知我希
學樊圃
夙尚丘園心憬彼逍遥樂幸從黑衣行得謝朱絲縛鋤
榛理荒疇薙茸搴長薄抱甕代桔橰樹枳當籬落春秋
蒔韭菘隂陽分蘘藿寒瓜織女薦雲實仙人削紫莧春
雨零綠葵晨露泊下箸有常期加餐無爽諾厭酌賓筵
醴寧羡屠門嚼聊為野人謀毋貽君子噱
辯義井
息壤海脉通幽壑泉華注浚發百尺靈沛澤千人聚光
爛九霞蒸美吸三危露朝綆環村氓夕杓喧隣孺碧甃
自葳蕤銀床謝雕鑄南中饒炎燠北陸無凝涸潄盥冰
齒寒存想玄髮駐蒙莊笑塪蛙羲象占谷鮒甘芳本易
竭澄渫良難遇且從投轄飲休傷轠瓽賦
悠然亭
蕭蕭者東籬峩峩者南山山色無遠近如在咫尺間茅
亭敞瀟洒蓽門恒反關朝見歸雲駛暮見飛鳥還飛鳥
不可即歸雲不可攀悵我窮荒謫再見籬菊斑列樹何
丰茸流泉亦潺湲永日無氛翳地隙景自閒時枉幽人
侣暫解遊子顔清風已千載餘波及頽頑
升菴集卷十六
