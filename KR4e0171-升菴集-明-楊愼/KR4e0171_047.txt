升庵集卷四十七明楊慎撰
吳越春秋
漢書趙曄撰吳越春秋晉書楊方亦撰吳越春秋今世
所行曄耶方耶
史記
史記近無善本屢經翻刻愈益差訛蓋苦為不知者妄
改耳如韓信傳此特匹夫之勇耳也耳下元有也字湏
溪批云此耳也字異司馬相如傳文君已失身於司馬
長卿故倦游湏溪云巳失身於司馬為一句長卿故倦
游為一句今俗士不得其讀於長卿下又添長卿二字
失古人之意矣然俗士以帖括講簏之耳目而欲窺雄
深雅健之心胸無怪其然獨可為一二好古之士道耳
穆王史記解
汲冡周書史記解一篇穆王命史臣戎夫歴陳古之亡
國二十八君以為覆轍而鑒戒之朔望以聞又作甫刑
之書以恤民聽祁招之詩而返國可謂改過不吝冥豫
有渝矣亦賢矣哉司馬遷周紀不著其事兹特表出之
經史相表裏
蘇老泉曰經以道法勝史以事辭勝經不得史無以證
其褒貶史不得經無以要其歸宿言經史之相表裏也
元儒山東雲門山人張紳士行序定宇陳氏通鑑續編
衍其說云史之為體不有以本乎經不足以成一家之
言史之為體不有以本乎經不足以為一代之制故太
史公之史其體本乎尚書司馬公之通鑑其體本乎左
氏朱子之綱目其體本乎春秋杜佑之通典其體本乎
周禮惟易詩之體未有得之者而韓嬰之韓詩外傳邵
雍之皇極演易可謂傑出矣此論甚新余嘗欲以漢
唐以下事之竒奥罕傳者彙之而以蘇李曹劉李杜韓
孟詩證之名曰詩史演說衰老無暇當有同吾志者
春秋國之鑑
說苑公扈子曰春秋國之鑑也宋神宗以司馬光所編
歴代君臣事跡賜名資治通鑑以此
古史考
譙周古史考以炎帝與神農各為一人羅泌路史以軒
轅與黃帝非是一帝史皇與蒼頡乃一君一臣共工氏
或以為帝或以為伯而不王祝融氏或以為臣或以為
火德之主楊朱云三皇之事若存若亡五帝之事若覺
若夢三王之事或隠或顯億不識一當身之事或見或
聞萬不識一目前之事或存或廢千不識一至哉言乎
予觀近日刻國朝登科錄洪武庚戌至甲子不知取士
之科幾開張顯花倫金璹不知為何科大魁況考論洪
荒之世乎
漢書列於紀年
漢書律歷志上元至伐桀之歲十四萬一千四百八十
年列子楊朱云伏羲至今三十餘萬歲二說既參差而
路史及外紀其年代復與二家參差邵堯夫皇極數斷
以天地始終止十二萬八千年以邵子之言參之漢書
列子則天地之始終又兩番矣其孰為是邪善乎莊子
之言曰六合之外聖人存而不論漢書列子之言誠荒
唐矣邵子之言亦安知其的然耶存而不論可也
小司馬索隱注誤
司馬遷既論商鞅刻薄少恩又讀鞅開塞書謂與其行
事相類卒受惡名有以也索隱曰開謂刑嚴峻則政化
開塞謂布恩惠則政化塞今考其書司馬承貞蓋未嘗
見之妄為之說耳開塞乃其第七篇謂道塞久矣今欲
開之必刑九而賞一刑用於將過則大邪不生賞施於
告姦則細過不失由是觀之鞅之術無他獨恃告訐而
止耳故其治不告姦與降敵同罰告姦者與殺敵同賞
此秦俗所以日壞至於父子相夷而鞅不能自脫也太
史之言信不誣矣
太史公律書
太史公之為律書其始不言律而言兵不言兵之用而
言兵之偃及言兵之偃而於漢文帝尤加詳焉可謂知
制律之時而達制律之意也
平凖書食貨志同異
馬廷鸞曰桑大夫均輸之法大槩驅農民以效商賈之
為太史公平凖令遠方各以其物貴時商賈所轉販者
為賦而相灌輸此說未明班固採其語云令遠方各以
其物如異時商賈所轉販者而相灌輸此說渙然矣蓋
添如異時三字是謂驅農民以效商之為也吕東萊尊
遷抑固是以取書而不用志語然紀事之文惟貴明白
是以通鑑取志語也
史評
太史公年表於帝王則叙其子孫於公侯則紀其年月
列行索以相属編字戢而相排雖燕越萬里而於徑寸
之内犬牙可接雖昭穆九代而於方寸之中鴈行有序
使讀者簡便舉目可詳此其所以為快也
漢文
漢興文章有數等蒯通隋何陸賈酈生游說之文宗戰
國賈山賈誼政事之文宗管晏申韓司馬相如東方朔
譎諫之文宗楚辭董仲舒匡衡劉向揚雄說理之文宗
經傳李尋京房術數之文宗䜟緯司馬遷紀事之文宗
春秋嗚呼盛矣
老泉評史通
老泉評劉子玄史通云世稱其詳且博然多俚辭俳狀
史之紀事將復甚乎其所譏誚者唯子餗為差愈吁其
難而然哉楊萬里云知幾史通毛舉前史一字必呵嘗
得其所撰高宗武后寶錄而讀之意其可拳石班馬而
臧獲陳范也及觀其永徽三年事則曰發遣薛延陀此
何等語邪天授二年事則言傅游藝死矣至長夀二年
遣使流人則曰傅游藝言之也游藝之死至是三年豈
有白骨復肉而游魂再返乎古人目睫之論誠有味也
二公之論當矣然子玄史通妙處實中前人之膏肓取
節焉可也黃山谷嘗云論文則文心雕龍評史則史通
二書不可不觀實有益於後學焉(劉子玄子餗作史例三卷)
漢末史𫝊屈筆
漢末之董承耿紀晉初之諸葛母丘齊興而有劉康袁
粲周滅而有王謙尉迥斯皆破家徇國視死猶生而歴
代諸史皆書之曰逆將何以激揚名教以勸事君者乎
古之書事也令賊臣逆子懼今之書事也使忠臣義士
羞若使南董有靈必切齒於九泉之下矣
五代史
歐陽氏五代史譽之太過其實至云勝於史記此宋人
自尊其本朝人物之言要其實未也史記自左氏而下
未有其比其所為獨冠諸史非特太史公父子筆力亦
由其書會萃左氏國語戰國策世本及漢代司馬相如
東方朔輩諸名人文章以為楨榦也五代史所載有是
文章乎況其筆力萎靡不足窺司馬遷藩籬而云勝之
非公言也
二唐書
五代劉昫所修唐書因宋祁歐陽修重修唐書
遂有新舊唐書之名舊唐書人罕傳不知其優
劣近南園張公漫錄中載其數處以舊書證新
書之謬良快人意余又觀姚崇十事要說此其
大關鍵而舊書所傳問答具備首尾照映千年
之下猶如面語新書所載則剪截晦澁事既失
實文又不通良可慨也歐為宋一代文人而劉
乃五代不以文名者其所著頓絶如此宋人徒
欲誇當代以誣後世不知可盡誣乎今具載二
書之文於左
舊唐書文
先天二年十月皇帝講武於驪山時元崇為馮翊太守
車駕幸三百里内合朝覲遣中官詔元崇赴行在上方
獵於渭濱而元崇至上曰朕久不見卿思有所問卿可
宰相行中行元崇猶後上案轡久之顧曰卿何後元崇
曰臣官疎職卑賤不合參宰相行上曰可兵部尚書同
中書門下平章事元崇不謝上頗訝之至頓上命宰相
坐元崇乃跪奏曰臣三奉作弼之詔未即謝者臣以十
事上獻有所不行臣不敢奉詔曰卿悉數之朕當量力
而行然定可否元崇對曰自垂拱以来朝廷以刑法治
天下臣請政先仁義可乎上曰朕深有望於卿也又曰
聖朝自喪師青海未有牽復之悔臣請三數十年不求
邊功可乎上曰可矣又曰先朝輕狎大臣或虧君臣之
理臣請陛下接之以禮可乎上曰誠當然有何不可又
曰自武氏諸親猥竊權要之地繼以韋庶人安樂太平
用事班序錯雜臣請國親不任臺省官凡有斜封待闕
等官悉請停罷可乎上曰是朕素志也又曰比来近密
佞倖之徒冒犯憲綱者皆以寵免臣請行朝典可乎上
曰朕切齒久矣又曰比因侯家戚里貢獻求媚近及公
卿方鎮亦為之臣請除租庸賦稅之外盡杜塞之可乎
上曰願行之又曰太宗造福先寺中宗造程善寺上皇
造金仙玉真觀皆費巨萬耗蠧生靈凡諸寺觀宫殿請
止絶建造可乎上曰朕重觀之即心不安而況敢為之
哉又曰自燕欽融韋月將獻直得罪由是諫臣阻絶臣
請凡在官之士皆得觸龍鱗犯忌諱可乎上曰朕非惟
容之亦能行之又曰太后臨朝以来喉舌之任或出於
閹人之口臣請中官不預公事可乎上曰懷之久矣又
曰吕氏産禄幾危西京馬鄧閻梁交亂東漢萬古寒心
國朝為患臣請書諸史冊永為商鑒作萬代師可乎上
乃潸然良久曰此事可謂剖肌剖骨者元崇再拜曰此
誠陛下致仁政之初是臣千載一遇之日敢當輔弼之
任天下幸甚又再拜舞蹈稱萬歲者三從官千萬皆出
涕上曰坐卿於燕公下燕公讓不敢坐問之說曰元崇
是先朝舊臣合當首坐元崇曰張是紫微宫使臣外宰
相不合首坐上曰可元崇遂居坐天下稱賢相焉
新唐書文
帝曰卿宜遂相朕崇知帝大度銳於治乃先設事以堅
帝意即陽不謝帝怪之崇因跪奏臣願以十事聞陛下
度不可行臣敢辭帝曰試為朕言之崇曰垂拱以来以
峻法繩下臣願政先仁恕可乎朝廷覆師青海未有牽
復之悔臣願不倖邊功可乎比来壬佞冒觸憲綱皆得
以寵自解臣願法行自近可乎后氏臨朝喉舌之任出
閹人之口臣願宦豎不與政可乎戚里貢獻以自媚於
上公卿方鎮浸亦為之臣願租賦外一切絶之可乎外
戚貴主更相用事班序荒雜臣請戚屬不任臺省可乎
先朝䙝狎大臣虧君臣之嚴臣願陛下接之以禮可乎
燕欽融韋月將以忠被罪自是諍臣沮折臣願羣臣皆
得批逆鱗犯忌諱可乎武后造福先寺上皇造金仙玉
真二觀費鉅百萬臣請絶道佛營造可乎漢以禄莽閻
梁亂天下國家為甚臣願推此鑒戒為萬代法可乎帝
曰朕能行之崇乃頓首翌日拜兵部尚書同中書門下
三品
野史不可盡信
古今政治之盛衰人物之賢否非史不足以紀治亂示
褒貶故歷代皆有國史而往往不無舛漏於是岩穴之
士網羅散失捃摭逸事以為野史可以補正史之闕然
野史不可盡信如唐之河洛春秋誣顔杲卿上禄山降
表而郭子儀陸贄之賢皆加誣焉宋代尤多如誣趙清
獻娶倡司焉温公范文正公奔競識者已辯之至於國
史亦難信則在秉筆者之邪正也如兩朝國史貶寇凖
而褒丁謂蓋蒲宗孟之筆也蔡京及卞又誣司馬而謗
宣仁太后非楊中立與范沖孰為正之近日李默怨先
太師不與翰林及刻孤樹裒談雜入王瓊讐家誣辭嶺
南梁億乃梁文康公之弟文康與先太師同年同官本
無嫌隙特所趨不同耳億著皇明通紀隱没先太師之
善如正德庚辰嘉靖辛巳改革之際迎立之詔江彬之
擒皆匿而不書乃以宸濠護衛之請謂先君與之時先
君丁憂於家也先君不草威武大將軍勅幾陷於危乃
舉而歸之梁公不知寫威武大將軍勅者梁公也内閣
有勅書稿簿綴撰者姓名於下豈可誣也無乃欲蓋而
彌章乎其他如灼艾集武官所輯尤不足據
伯夷傳
朱晦翁謂孔子言伯夷求仁得仁又何怨今觀太史公
作伯夷傳滿腹是怨此言殊不公今試取伯夷傳讀之
始言天道報應差爽以世俗共見聞者嘆之也中言各
從所好决擇死生輕重以君子之正論折之也一篇之
中錯綜震蕩極文之變而議論不詭於聖人可謂良史
矣宋人不達文體是以不得遷之意而輕為立論真西
山文章正宗云此傳姑以文取其言又謬若道理有戾
即不成文文與道豈二事乎益見其不知文也本朝又
有人補訂伯夷傳者異哉
相如傳
史通云史記相如傳具在相如集中子長因錄斯篇即
為列傳劉知幾蓋及見相如集也然文君夜奔事亦不
自諱何哉
禹碑
徐靈期衡山記云夏禹導水通瀆刻石書名山之高劉
禹錫寄吕衡州詩云傳聞祝融峰上有神禹銘古石琅
玕姿秘文龍虎形崔融云於鑠大禹顯允天德龍畫傍
分螺書匾刻韓退之詩岣嶁山尖神禹碑字青石赤形
模竒又云千搜萬索何處有森森綠樹猿猱悲古今文
士稱述禹碑者不一然劉禹錫蓋徒聞其名矣未至其
地也韓退之至其地矣未見其碑也崔融所云則似見
之蓋所謂螺書匾刻非目覩之不能道也宋朱晦翁張
南軒遊南嶽尋訪不獲其後晦翁作韓文考異遂謂退
之詩為傳聞之誤蓋以耳目所限為斷也王象之輿地
紀勝云禹碑在岣嶁峰又傳在衡山縣雲密峰昔樵人
曾見之自後無有見者宋嘉定中蜀士因樵夫引至其
所以紙打其碑七十二字刻於夔門觀中後俱亡近張
季文僉憲自長沙得之云是宋嘉定中何政子一模刻
於嶽麓書院者斯文顯晦信有神物護持哉韓公及朱
張求一見而不可得余生又後三公乃得見三公所未
見一竒矣禹碑凡七十七字輿地紀勝云七十二字誤
也其文云承帝曰嗟翼輔佐卿洲渚與登鳥獸之門參
身洪流明發爾興久旅忘家宿嶽麓庭智營形折心罔
弗辰往求平定華嶽泰衡宗疏事衰勞餘伸禋欝塞昏
徙南瀆衍亨衣制食備萬國其寧竄舞永奔予又考述
異記云空同山有堯碑禹碣皆科斗書淳化閣帖首有
禹篆十二字輿地志江西廬山紫霄峰下有石室室中
有禹刻篆文有好事者縋入模之凡七十餘字止有鴻
荒漾余乃檋六字可辯餘叵識後復追尋之已迷其處
矣福建莆田縣陳嵓山有自然仙篆以紙模之形類禹
刻何翥詩鳥書蟲文不可識如讀岣嶁神禹碑禹之遺
跡靈閟如此號曰神禹抑有由矣予既得禹碑刻作禹
碑歌
扶風縣夫子廟碑
扶風縣夫子廟碑首云天地吾知其至廣也云云作者
唐大歷二年丁未駕部郎中程浩碑尚在扶風縣今傳
為皮日休誤矣皮在僖宗廣明年與大歷相去年代殊
遠不知何以錯誤如此此碑書法清勁仍多古字地作
墬三作弎道作衟子作□光作灮唐作&KR0008;天作&KR1337;善作
譱遊作&KR0034;曹作□
吕梁碑
羅泌云嘗見漢劉耽所書吕梁碑字為小篆而訛泐者
過半其可讀者僅六十言碑中序虞舜之世云舜祖幕
幕生窮蟬窮蟬生敬康敬康生喬牛喬牛生瞽叟瞽叟
産舜質之史記蓋同而不言出自黃帝此可以洗二女
同姓尊卑為婚之疑矣又他碑所載后稷生台壐台壐
生叔均叔均而下數世始至不窟不窟下傳季歷猶十
有七世而太史公作周紀拘於國語十有五王之說乃
合二人為一人又删縮數人以合十五之數不知國語
之說十五王皆指其賢而有聞者非謂后稷至武王千
餘年而止十五世也太史公亦迂哉
石經考
漢靈帝光和六年刻石鏤碑載五經文於太學講堂前
此初刻也蔡邕以熹平四年與五官中郎將高堂谿典
彈議郎張訓韓說太史令單颺奏求正定六經文字靈
帝許之邕乃自書丹於碑使工鐫刻立於大學門外此
再刻也魏正始中又立古篆隸三體石經古文用鳥跡
科斗體篆效史籀李斯胡母敬體隸用程邈體晉永嘉
中王彌劉曜入洛焚毁過半魏世宗神龜元年從崔光
之請補石經唐天寶中刻九經於長安禮記以月令為
首從李林甫請也五代孟㫤在蜀刻九經最為精確是
時僣據之主惟㫤有文學而蜀不受兵又饒文士故其
所製尤善朱子論語註引石經者謂孟蜀石經也宋淳
化中刻於汴京今猶有存者
九鼎入秦
昭襄之世既書九鼎入秦矣始皇二十八年曷又書使
千人没泗求周鼎不獲乎吁此太史公深意也秦有并
吞天下之心非得鼎無以自解於天下九鼎入秦之說
虚言以欺天下也秦史矇書以欺後世也太史公從其
文而不改人於始皇紀言鼎沒泗水以見其妄鼎果在
秦曷為乂入水以求之乎又於新垣平傳言九鼎淪於
泗其事益白矣然則鼎曷能沒於泗舒雅云威烈王時
九鼎震震之者淪之兆也既震矣曷為不能沒哉宋太
丘社亡自亡也社能自亡鼎之自没亦理也且秦之金
人十二靈爽艻矣魏人徙之則澘然下泣況神禹之鼎
乎龍泉之劒入平津湛盧之劒去楚國彼固非鼎匹也
神物義不汚秦明矣宋子虚言事有若實而妄者秦得
周鼎也有若誣而實者鼎入泗水也楊子曰予觀關侯
上玉璽牋云璽潛漢水伏於淵泉暉景燭曜靈光徹天
歎曰璽者楚璞秦刻爾何光怪若是況夫鼎者鬭苞著
之乾象羲文垂之易卦剏於禹歴三聖之神聖乎酈道
元曰東周顯王四十二年九鼎淪沒淵泗秦始皇時見
於斯水始皇大喜使數千人沒水求之系而行未出龍
齒斷其系故語曰稱樂太早絶鼎系此則孟浪之談予
無取焉
大招
楚辭招魂一篇宋玉所作其辭豐蔚穠秀先驅枚馬而
走僵班揚千古之希聲也大招一篇景差所作體製雖
同而寒儉促迫力追而不及昭明文選獨取招魂而遺
大招有見哉朱子謂大招平淡醇古不為詞人浮艷之
態而近於儒者窮理之學蓋取其尚三王尚賢士之語
也然論詞賦不當如此以六經言之詩則正而葩春秋
則謹嚴今責十五國之詩人曰焉用葩也何不為春秋
之謹嚴則詩經可燒矣止取窮理不取艷詞則今日五
尺之童能寫仁義禮智之字便可以勝相如之賦能抄
道德性命之說便可以勝李白之詩乎
廣文選
予閱廣文選中山王文木賦乃以文為中山王名而題
作木賦宋王微詠賦乃誤王為玉而題云微詠賦下書
宋玉之名不知王微乃南宋人史具有姓名阮步兵碑
乃東平太守嵇叔良撰而妄作叔夜不知叔夜之死先
於阮也其疎謬如此
張良鴻溝之諫
項羽兵少食盡乃約中分天下漢王欲西歸張良諫曰
今釋弗擊是養虎自遺患也程子曰張良才識高遠有
儒者氣象而亦以此說漢王不義甚矣升庵楊子曰程
子之言迂矣張良此言正所以為義也且張良之佐漢
本為報韓仇韓仇者誰先則無道之秦後則不仁之羽
也且秦之無道甚於商紂羽之不仁埒於嬴秦高祖之
誅秦滅項何異於書所謂兼弱攻昧取亂侮亡易所謂
湯武革命順天應人乘此機不取則大事去矣天下何
時而息肩乎程子之所謂義必欲漢王守小信而西歸
項羽復熾則天下生靈死於干戈者又不止長平四十
萬而已儒者立論何其迂哉
李密陳情表
李密陳情表有少仕偽朝之句責備者謂其篤於孝而
妨於忠嘗見佛書引此文偽朝作荒朝蓋密之初文也
偽朝字蓋晉改之以入史耳劉靜修詩若將文字論心
術恐有無邊受屈人蓋指此類乎近日趙弘道作令伯
祠記辯偽朝字惜未見此
出師表缺句
孔明出師表今世所傳皆本三國志按文選所載先帝
之靈下若無興德之言六字他本皆無於義有缺當以
文選為正
周后稷世
史記世本國語載后稷至文王凡十五世愚按后稷始
封至文王即位凡一千九十餘年而止十五世可疑也
或曰上古人多夀考然而父子相繼三十年為一世常
理也以十五世而衍為一千九十餘年即使人皆百歲
亦必六十而娶八十始生子而後可叶其數豈有此理
邪稷與契同封契至成湯四百二十餘年凡九十四世
而稷至文王年倍而世半之何稷之子皆長年而契之
子孫皆短世乎此又可證也夫以周家帝王之世國史
載之猶難明若此近世家譜可盡信乎
微子面縛
史記宋世家武王克商微子肉袒面縛左牽羊右把茅
亡弟恒讀史至此謂予曰微子有四手兄知之乎予曰
書傳未聞乃笑曰使無四手何以既面縛而又有左手
牽羊右手把茅乎然究言之皆必無之事肉袒面縛出
於左氏乃楚人以誑莊王受鄭伯之降借名於武王而
誣微子也史云微子抱祭器而入周既入周矣又豈待
周師至而後面縛乎又究而言之抱器入周亦必無之
事劉敞曰古者同姓雖危不去國微子紂庶兄也何入
周之有論語云去之者去紂都也雖去不踰國斯仁矣
青雲
史記云伯夷叔齊雖賢得夫子而名益彰顔淵雖篤學
附驥尾而行益顯閭巷之人欲砥行立名者非附青雲
之士惡能施於後世哉青雲之士謂聖賢立言傳世者
孔子是也附青雲則伯夷顔淵是也後世謂登仕路為
青雲謬矣試引數條以證之京房易占青雲所覆其下
有賢人隱續逸民傳嵇康早有青雲之志南史陶弘景
年四五歲見葛洪方書便有養生之志曰仰青雲覩白
日不為遠矣梁孔稚圭隱居多構山泉衡陽王鈞往遊
之珪曰殿下處朱門遊紫闥詎得與山人交耶鈞曰身
處朱門而情遊滄海形入紫闥而意在青雲乂袁彖贈
隱士庾易詩曰白日清明青雲遼亮昔聞巢許今覩臺
尚阮籍詩抗身青雲中網羅孰能施李太白詩獵客張
兔罝不能挂龍虎所以青雲人高歌在巖戶合而觀之
青雲豈仕進之謂乎王勃文窮且益堅不墜青雲之志
即論語視富貴如浮雲之旨若窮而常有覬覦富貴之
心則鄙夫而已矣自宋人用青雲字於登科詩中遂誤
至今不改
蜀取劉璋
漢昭烈於十六年冬從劉璋之迎而擊張魯是時孔明
留守荆州至明年乃自葭萌據涪出法正之計昭烈亦
強忍從之若使孔明在舉措當不如此今以取劉璋為
孔明病蓋亦未之考也
巧說少信
史記貨殖傳南楚好辭巧說少信諸家不解此句余謂
有為神農之言者許行自楚之滕莊周與惠子俱濠人
宋玉作大小言賦又作神女高唐賦韓詩外傳載孔子
與子貢交辭於漂女皆南楚巧說少信之明證也
漢世武技
漢書王尊傳迹射士千人注迹射言能尋跡而射取之
也又有射聲校尉言聞聲而能射之合二條觀之見漢
世武事選練之精如此
如日夜出
漢書武帝紀建元二年有如日夜出諸家無註予解之
曰曷言乎如日光如日也曷不言日夜出日不夜出夜
出非日也有不宜有也曷為書紀異也晉書書有日夜
出高三丈遂日之矣班氏書法春秋復起亦不能易矣
班之叙傳自目為春秋考紀有意於續獲麟乎讀者愛
傳志之宏博而忘考紀之簡嚴何哉
錢鏐
司馬温公通鑑載吳越王錢弘佐年十四即位温恭好
書禮士問倉吏今蓄積幾何曰十年王曰軍食足矣可
以寬吾民乃命復其境内稅三年歐陽永叔五代史乃
云錢氏自武穆王鏐常重斂以事奢侈下至魚雞卵鷇
必家至日取每笞一人以責其負則諸案吏各持簿於
庭凡一簿所負唱其多少量為笞數笞已則以次唱而
笞之少者猶積數十多者百餘人不堪其苦歐陽史司
馬鑑所載不同可疑也胡致堂曰司馬氏記弘佐復稅
之事五代史不載歐陽修記錢氏重斂之虐通鑑不取
其虚實有證矣予按宋代别記載歐陽永叔為推官時
昵一妓為錢惟演所持永叔恨之後作五代史乃誣其
祖以重斂民怨之事若然則挾私怨於褒貶之間何異
於魏收輩耶
老泉公論
蘇老泉云唐三百年文章非兩漢無敵而史之才宜有
如丘明遷固而卒無一人可與范曄陳夀比肩公矣乎
其論乎蓋雖韓愈順宗實錄亦在所不取也而宋儒乃
以五代史並遷此不足以欺兒童而可誣後世乎
君主妻河
史記年表秦始以君主妻河君主秦君之女其曰君主
猶後世公主也妻河沈之河水如河伯娶婦故事蓋戎
俗也吕東萊作大事記不達君主之義改主為生又改
生作甥失之遠矣是以君子無貴鑿也
秀羸多能
北史稱崔浩尫纖懦弱胷中所懷乃過甲兵不如說苑
稱孫叔敖秀羸多能四字文而不贅先秦文人造語如
商彝周鼎因物賦形文質得中後世不朴則雕矣
角端步搖
晉書載記贊角端掩月步搖翻霜按角端謂弓也李陵
遺蘇武角端弓知胡人以角端弓為貴耳步搖者慕容
也初莫護跋入居遼西燕代名冠步搖諸部因目之為
步搖後訛為慕容因以為氏焉
景雲年
孫之翰唐論中宗景龍四年睿宗即位未踰年而改元
景雲之翰書去其元字而書景雲年慎謂前若書景龍
四年正月至五月自五月後上書景雲六月至十二月
庶得其實而貶亦在其中矣之翰之論曰古之人君即
位必踰年而改元者先君之年不可不終也後君繼位
不可無始也一年不可二君也不終則忘孝矣不始則
無本矣一年二君則民聽惑矣故書景雲年戒無禮而
正不典也噫凛凛乎春秋之筆也之翰名甫吾蜀人所
著唐論筆力在范祖禹之上與青神王當所編春秋名
臣傳皆有史遷之風今罕傳於世惜哉
姚璹諂武后
武后時明堂災姚璹云成周宣榭火卜世愈隆漢武建
章炎盛德彌永其諂而曲如此史乃以之與狄仁傑王
方慶同傳異哉張唐英云求璹其侣乃與洛水進赤石
者可為同等可汚狄王二公之傳哉按唐語林武后時
爭獻祥瑞洛濱居民有得石而剖之中赤者獻於后曰
是石有赤心后欲賞之李日知曰此石固有赤心其餘
豈皆謀反耶唐英所引蓋此事語林罕傳人亦鮮知此
語所出誠可為史中笑柄耳宋汪彦章為張邦昌雪罪
表云孔子從佛肸之召本為尊周紀信乘漢王之車蓋
將誑楚其顛倒是非助佑姦逆與姚璹對武后正相類
其能免斧鉞之誅於君子之論哉
李泌家傳
柳玭稱李泌佐肅宗兩京之復謀居多其功大於魯連
范蠡而取范陽之謀其首也史多逸其事惟鄴侯家傳
為詳司馬公通鑑多載之至朱子綱目乃以家傳出其
子孫門生疑非實錄善乎眉山史照之言曰家傳誠不
可盡信亦豈得盡不信哉
韋月將崔善正
洛陽布衣韋月將上言武三思濁亂椒房浙西布衣崔
善正上言李錡謀為不軌身死而無益於事史且微其
名噫亦可憐矣易曰壯於趾征凶其二子之謂乎
袁生
陸機漢高祖功臣頌曰袁生秀朗沈心善照漢旆南振
楚威自撓大略淵回元功響效邈哉斯人何識之妙按
漢書轅生說漢王曰願君出武關項王必引兵南走王
深壁令滎陽成臯且得休乃復走滎陽如此則楚所備
者多力分漢得休復與之戰破楚必矣其後高祖未酧
其賞故史不列於功臣之數陸機作頌乃儕之二十一
人之列可謂發潛闡幽矣王應鱗曰轅生說行而身隠
鴻飛魚潛脫屣圭組遠希魯連近慕董公亦古之逸民
不可與辯士說客並論也慎按姓氏書轅生乃轅塗之
後漢有轅固生之後也其後去車為袁後漢袁良碑叙
其世系曰當秦之亂隠居河洛高祖破項實從其策天
下既定還宅扶樂文失其名碑亦闕焉非陸士衡王伯
厚發其潛德人亦罕知之予故彙之以補班史之遺焉
牛繼馬
晉書云初玄石圖有牛繼馬後故宣帝深忌牛氏遂為
二榼共一口以貯酒帝先飲其佳者而以毒酒鴆其將
牛金而恭王妃夏侯氏竟通小吏牛氏而生元帝今通
鑑省其文竟云通小吏牛金而生元帝牛金可謂枉著
一死又負穢名殊可笑也又按唐元行沖元魏之後著
魏典三十卷引魏明帝時西柳谷瑞石有牛繼馬之像
舊時謂元帝本出牛氏誣辭也魏道武帝名犍繼晉受
命此其應也
晉惠帝
晉書載惠帝聞蛙鳴問為官蛙私蛙見餓者云何不食
肉麋由此言之愚昧甚矣及蕩陰之敗兵人引嵇紹斬
之帝曰忠臣也勿殺紹血濺帝衣左右欲浣衣帝曰嵇
侍中血勿浣也由此言之英明甚矣一惠帝也相去數
年何其乍愚乍明如此史之言或虚或實必居一於此
矣
桓温誣海西公
晉廢帝為桓温所廢降為海西公崇德太后詔數其昏
濁潰亂動違禮度有此三孽不知誰子人倫道喪醜聲
遐布温之矯詔蓋皆誣辭又造謠言謂海西公不男使
内人與向龍交而生子所謂本言是馬駒今詫成龍子
也又欲殺海西三子乃造謠云青青御路楊白馬紫游
韁汝非皇太子安得甘露漿謠言傳布人遂以為實矣
温既殺君不厚誣其惡何以為辭按臧榮晉書云廢帝
深慮横禍乃杜塞聰明既廢之後終日酣暢耽於内有
子不育以保天年時人憐之為作歌焉以此證之桓温
矯詔之辭姦黨偽造之謠其可信乎海西公可謂受誣
千載矣温公通鑑書此亦不分别史氏之言其可盡信
乎
包諝
包諝誣顔杲卿上祿山降表凌凖誣郭子儀奪王甫之
功李肇之誣李泌定麻姑送酒柳珵誣陸宣公計諂竇
參小人誣君子何所不至而後世不成人之美者往往
信之朱子綱目亦不取麻姑送酒事李泌匡復之功亦
大矣此小過似可恕也況司馬温公通鑑元以此事入
考異傳疑而綱目乃升為正文君子與人為善之意何
在乎或者門人妄筆非朱本意
大范小范
范仲淹鎮延安夏人相戒曰小范老子胸中有數萬甲
兵不比大范老子也注大范名雍仲淹之父傳之至今
無人知其誤者按范仲淹作范雍墓志云公諱雍字伯
淳蜀人也為龍圖待制振武軍節度使鎮延安卒諡忠
獻又觀富鄭公作范文正公墓志云仲淹父名墉為錢
俶掌書記仲淹二歲而孤隨姚陳氏再適朱氏則雍豈
仲淹之父乎相傳不考之誤至此世系且不明則史之
善惡是非顚倒多矣
王庭珪
陳桱續宋元綱目書王庭珪送胡銓詩逢秦檜之怒分
注云貶辰州以死按鶴林玉露云王庭珪自檜死後還
家年八十九歲孝宗召見年老足弱令一孫扶上殿孝
宗慰諭再三特官其孫以此考之庭珪未嘗死於辰州
也後世多以正史證小說之誤小說信多詆訛然拜官
召見昭昭在當時耳目必不敢謬書如此是小說亦可
證正史之誤也緣定宇一時信筆辰州下多增以死二
字爾
虞雍國忠肅公守唐鄧欲取長安事
虞雍公允文既成采石之功朝廷付以襄漢上流重任
公知唐鄧勝勢可以牽制敵兵則隴右之師可以平取
長安章奏凡十餘上且曰朝廷必欲割唐鄧以和臣即
挂冠而去是歲六月孝宗受禪盡棄陜西新復州郡省
符以公知夔州又割海泗唐鄧以和眉山任燮曰諸葛
孔明草廬中與昭烈論取天下先取荆益待天下有變
則一軍出隴右一軍出荆襄亦欲掎角取雍爾其後
關侯已失襄陽則孔明右臂已斷天下形勢非復草廬
中所料矣是故魏延嘗欲以竒兵取長安孔明不從蓋
無掎角故也天若祚漢關侯尚在襄陽孔明以大軍出
隴右而許洛之間又有徙都之警則孔明可以端坐而
得長安何至乘危徼幸用魏延之策哉自頃中原有事
采石成功天下勝勢孔明欲而不之得者一旦在我而
以再從敵人市和之詐失此機會可扼腕切齒矣慎按
虞允文采石之戰陜西州郡盡復歸宋允文城唐鄧而
敵將蕭定遠以四千騎夜走汴矣唐鄧間士民爭持牛
酒拜馬前邯鄲之民健武者聚義兵千餘人遮殺其歸
卒以待宋師而宋師不至武遂遇害當時人心時勢如
此若從允文之策恢復在指日矣何以言之岳武穆之
世金國方興而烏珠斡哩雅布皆善用兵取之亦不易海
陵之主無道遇弑國又無將取之比武穆之勢極易而
宋之君皆孱主臣皆姦邪失此機會樓船載國胥沈於
海非不幸也自取也允文城唐鄧欲取長安事不見
於史而見於任燮之文健武遺民之忠勇亦不見於史
而見於范成大之北轅錄予特表之
海鰌船
采石戰艦曰蒙衝廣而確曰海鰌輕而駛紹興辛巳金
主至江北掠民船指麾欲濟虞允文伏舟於七寶山後
令曰旗舉則出伺其半渡卓旗於山人在舟中踏車以
行船但見船行而不見人敵以為紙船也舟中忽發一
霹靂礮蓋以紙為之而實以石灰硫黃礮自空而下墜
水中硫黃得水而火自水跳出其聲如雷紙裂而石灰
散為煙霧眯其人馬之目咫尺不相見遂壓敵舟人馬
皆溺大敗之(楊誠齋海鰌船賦序)
子細
北史源思禮傳為政當舉大綱何必太子細也杜詩野
橋分子細(俗語本此)
畢炕死節比顔平原
畢炕天寶末為廣平太守拒安禄山城陷覆其家唐書
附於其父搆傳蓋取韓文公所撰畢坰銘而炕之名不
書於忠義傳故昌黎云廣平之節如此而子不荷其澤
嗚呼河北二十四郡豈獨一顔平原乎温公通鑑亦失
書
柳沆獻替比陸贄
廣德元年十一月翰林學士柳沆上疏請斬程元振於
是削元振官放歸田里見於東坡文而唐書不為沆立
傳詞臣獻替不獨陸贄李絳也
房琯
司空圖詠房琯詩云物望傾心久匈渠破膽頻謂祿山
初見分鎮詔書拊膺嘆曰吾不得天下矣琯奏遣諸王
為都統節度此誠可以為社稷功矣唐書不載故特為
表出之當時杜甫救房琯亦不及此事其後輓房公詩
有一德興王後之句蓋指此也
磨衲集
磨衲集王庭秀作於紹興壬子考其論議以鄭俠為妄
言陳東為鼓變是熙豐之法度非元祐之紛更謂黨人
子孫為謬賞以蘇黃文章為末藝擬程子之學於墨以
易傳為謝楊刪潤成書詆趙張二相尤力蓋自紹聖以
來憸奸茂惡蚓結蛇蟠家以荆舒為師人以章蔡為賢
邪說詖行沈酣入骨髓更中天之禍蕭艾不薅枝蔓益
甚人心不正其害烈於洪水猛獸信矣王庭秀者亦何
幸逃少正夘之誅耶
升庵集卷四十七
