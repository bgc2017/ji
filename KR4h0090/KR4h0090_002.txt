風雅翼卷二
元劉履編
選詩補註二
魏詩一
魏武帝姓曹氏諱操字孟德沛國譙人漢舉孝廉
為郎拜騎都尉獻帝初關東州郡起兵討董卓時
為濟南相屯兵河内初平二年袁紹表為東郡太
守乘黃巾亂入據兖州為刺史建安初入朝為司
隸校尉錄尚書事為大將軍十三年自為丞相十
八年立為魏公二十年進爵為王後文帝即位追
諡曰武皇帝廟號太祖
苦寒行
按伎錄此相和歌詞清調六曲之一也後人
或謂之北上行
北上太行(戶郎反)山艱哉何巍巍羊腸阪詰屈(區勿反)車輪
為之摧(叶徂為反)樹木何蕭瑟(一作索)北風聲正悲熊羆對我
蹲虎豹夾路啼(叶田離反)谿谷少人民雪落何霏霏延頸長
歎息遠行多所懷(叶胡威反)我心何怫(音佛)鬱思欲一東歸水
深橋梁絶中道(一作路)正徘徊(叶胡威反)迷惑失故路薄(迫各反後)
(倣此)暮無宿栖(叶先齎反)行行日已遠人馬同時饑擔囊行取
薪斧冰持作糜悲彼東山詩悠悠使我哀(叶於希反)
賦也太行山在河内按厚齋王應麟地理攷首自孟
州連亘至幽州凡有八陘是為天下之脊羊腸阪史
記正義云即太行阪道也今沁州有羊腸山石磴盤
紆若羊腸然熊羆皆猛獸色黃赤相似羆尤多力能
拔樹怫鬱憂滯也東歸指譙郡而言譙即今亳州也
薄迫也斧冰謂天寒水凍碎之以供爨也糜粥也東
山詩周公既東征述其往來之勞在外之久以勞歸
士者也此盖武帝屯兵河内時登陟太行遇天寒
而賦之也首言道路之險艱次敘景物之變異因歎
吾行旅日遠思欲一歸而不可得末又念及征夫勞
苦迫於饑寒而不得休息也一說水深橋絶以比事
之未濟云按魏武御軍三十餘年手不舍卷横槊
賦詩皆成樂章然昭明所選此篇之外惟短歌而已
而西山真氏文章正宗又不取焉且曰杜康始釀者
也今云惟有杜康則幾於謔矣周公吐哺為王室致
士也若操之致士特為傾漢計耳獨苦寒一篇猶有
憫勞恤下之意故錄之吁詩豈易為者哉
魏文帝諱丕字子桓太祖長子八歲能屬文建安
十六年為五官中郎將二十二年立為魏太子太
祖薨嗣位為丞相魏王稱漢禪遂即帝位在位七
年
善哉行(四言)
此亦相和歌詞之瑟調曲也李善曰善哉者
歎美之詞魏明帝步出夏門行亦曰善哉殊
復善弦歌樂我情
上山采薇薄暮苦饑谿谷多風霜露沾衣野雉羣雊(古豆)
(反)猿猴相追還望故鄕欝何壘壘(叶倫追反)高山有崖林木
有枝憂來無方人莫之知人生如寄多憂何為今我不
樂歲(一作日)月如馳湯湯(尸羊反)川流中有行舟隨波轉薄
(如字一作回轉)有似客游策我良馬被我輕裘載馳載驅聊以
忘憂
賦中有興也薇菜名雊雉求匹之聲詩云雉之朝雊
尚求其雌欝叢密之貌壘壘重疊貌皆指高山林木
而言故下文因以起興方定所也湯湯流不息貌轉
薄回旋也此文帝因征行勞苦感物憂傷而歌以
自娛也託言上山采薇既不足以療饑而徒為風霜
所侵且物之羣動者尚各求其匹侣今我何獨遠離
所親而勞於征役乎於是還望故鄕則欝然壘壘者
又為隔絶使不可見故其憂感之懷反復興歎而不
能已焉湯湯川流以下三語亦以申言歲月如馳人
生如寄之意宜乎策馬被裘以自遣釋也西山真
氏謂此篇末意類芙蓉池特以其中有可采者故錄
之愚按芙蓉池一篇首言乘輦夜行遊逍遥步西園
末云遨遊快心意保巳終百年則是缺人君弘濟之
度縱一已流連之情其不取也宜矣若夫驅馬出遊
聊以寫憂亦人情所不能無者讀者不以詞害意可
也
雜詩二首
李善曰不拘流例遇物即言故云雜也
漫漫秋夜長烈烈北風凉展轉不能寐披衣起彷徨彷
徨忽已久白露沾我裳俯視清水波仰看明月光天漢
回西流三五正縱横(叶胡光反)草蟲鳴何悲孤鴈獨南翔鬱
鬱多悲思(去聲)綿綿思故鄕願飛安得翼欲濟河無梁向
風長歎息斷絶我中腸
賦也漫漫字通作曼長也烈烈猶栗烈也三五謂星
也詩云嘒彼小星三五在東鬱鬱積而不舒之意
按文帝黃初五年八月以舟師伐吳九月遂至廣陵
會暴風至龍舟幾覆今此詩首言秋夜北風烈烈以
至彷徨不寐感物思歸而有向風長歎斷絶中腸之悲
其必作於斯時歟下篇意亦相合
西北有浮雲亭亭如車盖惜哉時不遇適與飄風會吹
我東南行行行(一作南行)至吳會(古外反)吳會非我鄕安能久
留滯(叶直帶反)棄置勿復陳客子常畏人
比也亭亭聳立貌回風曰飄以喻擾亂之時吳吳郡
會會稽也莊子釋文云浙江為吳會分界是也此
篇以浮雲自喻言由西北而至東南其作於廣陵無
疑矣且帝實至廣陵而還此云至吳會者豈其伐吳
欲入其地而言歟然以末句觀之則知其心事不遂
有難以語人者故常畏人知也
燕歌行(七言)
歌錄云燕地名猶楚宛之類按伎錄此相和
歌詞之平調曲也
秋風蕭瑟天氣凉草木搖落露為霜羣燕辭歸鴈南翔
念君客游思斷腸慊慊(苦簟反)思歸戀故鄕何為淹留寄
他方賤妾煢煢守空房憂來思君不敢忘不覺淚下沾
衣裳援琴鳴弦發清商短歌微吟不能長明月皎皎照
我牀星漢西流夜未央牽牛織女遥相望爾獨何辜恨
河梁
賦而兼比也蕭瑟寒凉之意慊慊心有所不足也煢
煢獨也援引也爾本指二星而實自謂也辜之為言
故也此婦人思其君子遠行不歸之詞豈帝為中
郎將時北征在外代述閨中之意而作歟然不可考
矣其曰慊慊思歸者意其必然之詞何為淹留者又
怪而問之之詞也憂來而不敢忘微吟而不能長則
可見其情義之正詞氣之柔至如牽牛織女而下因
賦所見而反以自况含蓄無窮之思焉
曹植字子建太祖子文帝同母弟也建安十六年
封平原侯尋徙封臨菑文帝即位命諸侯並就國
黃初二年貶安鄉侯改封鄄(音絹)城三年立為鄄城
王四年徙封雍丘明帝太和元年改封浚儀二年
復還雍丘三年徙東阿六年加封陳王薨年四十
一諡曰思
朔風詩(四言五章)
仰彼朔風用懷魏都願騁代馬倏忽北徂凱風永至思
彼蠻方願隨越鳥翻飛南翔
賦也魏都在鄴郡即相州也文帝雖已遷都洛陽又
以鄴為王業之本基故常往來聽治皆為皇都焉代
冀北郡名其地多産良馬凱風南方之風永遠也南
夷曰蠻文帝多猜忌諸昆弟各就藩國不得以時
朝謁黃初四年子建始得自雍丘入朝上責躬詩是
時待遇禮甚傲法甚峻既而與白馬王彪還國欲同
路欵叙不許遂憤惋而别此詩必還雍丘後作故此
章首懷魏都而兼思兄弟之國按魏志是年彪為吳
王故稱蠻方也
四氣代謝懸景運周别如俯仰脫若三秋昔我初遷朱
華未希今我旋止素雪云飛
賦也代謝謂更替退去也懸景猶云懸象日月星辰
也俯仰言不多時也脫忽然之詞遷謂自鄄城徙至
雍丘旋謂自京都還至國也希通作稀止語詞此
因時物之變而知氣運漸周别離易久也
俯降千仞仰登天阻風飄蓬飛載離寒暑千仞易陟天
阻可越昔我同袍今永乖别
賦也八尺曰仞天阻猶言天險千仞天阻皆指山之
高險而言載則也離猶言歴也同袍謂兄弟也言
登高陟險遠就封國如蓬隨風飄歴歲不返且山之
高險尚可踰越而不以為難何兄弟同袍之親乃致
阻絶而不得見耶
子好芳草豈忘爾貽繁華將茂秋霜悴之君不垂眷豈
云其誠秋蘭可喻桂樹冬榮
賦而比也子爾君皆指文帝子建性簡易不治威
儀不尚華靡惟任性而行文帝往往御之以術矯情
自飾宜其所好有不同者是以邪媚日進親愛愈疎
故借芳草為喻而言此等不足以持久也且謂君不
垂愛於我又豈知我之心而許其為誠哉然誠偽易
辨譬彼秋蘭雖芳不若桂樹之後凋也
絃歌蕩思(去聲)誰與消憂臨川暮思何為(去聲)泛舟豈無和
樂游非我鄰誰忘泛舟愧無榜(音迸又音謗)人
賦而比也蕩思謂蕩滌情思可以消憂也何為猶言
誰與鄰如論語言德必有鄰之鄰謂可親比之人也
榜人船長主倡聲而歌者此章反覆申言懷戀之
情以為與之游者既非所親則雖有絃歌亦不足以
解憂必也兄弟既翕而後和樂且湛故又臨川暮思
亦欲泛舟以相從然無榜人倡聲以進之則亦無如
之何矣盖上眷之不垂下誠之不通皆係乎無人為
之維持調護耳託意深遠讀者宜詳味之
雜詩六首
高臺多悲風朝日照北林之子在萬里江湖迥且深方
舟安可極離思(去聲)故難任孤鴈飛南游過庭長哀吟翹
思慕遠人願欲託遺音形影忽不見翩翩傷我心
比也悲風陰慘之風朝日非大明之日也北林陰翳
之地之子自謂也迥寥遠也方舟徐錯曰今之舫也
謂併兩船而並之故大夫方舟士則特舟而已任堪
也翹舉首貌遠人指君而言子建遠處藩邦兄弟
乖隔而情念不得以通故詩言高臺悲風朝日北林
以比朝廷氣象陰慘遠君子而近小人也由小人之
讒蔽日深故兄弟之乖離日遠如江湖萬里方舟安
可極乎夫既失愛於兄而常責躬自悼正猶孤鴈之
失羣而哀鳴也故因其過庭欲就託遺音以達之於
彼庶其能感悟焉而形影忽巳不見則使我心翩翩
不定而至於憂傷也
轉蓬離本根飄飄隨長風何意回飇舉吹我入雲中高
高上(時掌反)無極天路安可窮類此遊客子捐軀遠從戎
毛褐不掩形薇藿常不充去去莫復道(去聲叶如字)沉憂令
人老
比也蓬陸佃埤雅云草之不理者葉散生遇風輙拔
而旋褐毛布賤者之服也藿豆葉可為羹充猶飽也
沉溺也此篇歎身世之飄轉有類於蓬故賦之以
自比也盖久在遠外政如蓬離本根一得入朝京都
如遇回飇吹入雲中自謂天路之可窮矣及乎終不
見用轉致零落乃知高高無極不可企及反類遊客
從戎而有饑寒之苦者是則且宜安於時命去去勿
言而不至溺於憂傷也此與本傳所載吁嗟此轉蓬
一篇詞意實相表裏
西北有織婦綺縞(古老反)何繽紛(叶孚勻反)明晨秉機杼日昊
不成文(叶微勻反)太息終長夜悲嘯入青雲妾身守空閨良
人行從軍自期三年歸今已歴九春飛鳥遶樹翔噭噭
(音呌)鳴索羣願為南流景馳光見我君
比也繒之精白者曰縞繽紛飄動貌太息大聲歎也
嘯蹙口出聲以舒憤懣之氣也噭噭呼號之貌南流
景謂日也此自言才華之美而君不見用如空閨
織婦服飾既盛而良人從軍久而不歸者也然則雖
秉機杼實何心於效功惟終夜悲歎而已至於感鳴
鳥之索羣則其願見之心為何如哉張銑曰日光遠
近皆同人無不見故願託為此馳往見君以自明也
南國有佳人容華若桃李朝游江北岸日夕宿湘沚時
俗薄朱顔誰為(去聲)發皓齒俛仰歲將暮榮耀難久恃
比也沚渚也發皓齒者謂與之言笑也一說誰肯啟
齒為結姻好之言也榮耀即榮華之美也此亦自
言才美足以有用今但遊息閒散之地不見顧重於
當世將恐時移歲改功業未建遂湮沒而無聞焉故
借佳人為喻以自傷也
僕夫早嚴駕吾將遠行遊遠遊欲何之吳國為我仇將
騁萬里塗東路安足由江介多悲風淮泗馳急流願欲
一輕濟惜哉無方舟閒居非吾志甘心赴國憂
賦而兼比也嚴整肅也之往也東路指齊地本已屬
魏由從也行也介側畔也楚詞云哀江介之悲風淮
泗二水名悲風急流皆以喻擾亂之象輕便捷貌赴
趨就之也此言殉國之志如此惜無兵權以遂所
施也
飛觀(去聲)百餘尺臨牖御櫺軒遠望周千里朝夕見平原
烈士多悲心小人媮自閑(叶夷堅反)國讎亮不塞(悉則反)甘心
思喪元拊劎西南望思欲赴太山(叶翰旃反)絃急悲聲發聆
我慷慨言
賦也觀門闕飛棲也三輔黃圖云登之可以遠觀故
謂之觀御猶憑也櫺軒檻也徐錯曰今闌楯下為横
櫺以板為之曰軒通名曰檻烈士剛正之士自謂也
媮苟且也塞猶杜絶也元首也喪元謂赴戰鬭而死
拊按也西南指蜀而言太山與吴接境故思欲赴彼
以鎮禦之李善引責躬詩願蒙矢石建旗東嶽是也
此因登高望遠感而多悲惟常以二方未克為念
願捐軀以報國是以目瞻西蜀心向東吳而此志不
遂無以舒吾憤激之懷且如絃之急者其發聲也悲
則我之出言也自不能不慷慨耳
七哀詩
七哀吕向曰痛而哀義而哀感而哀怨而哀
耳目聞見而哀口歎而哀鼻酸而哀未詳何
據
明月照高樓流光正徘徊(叶胡威反)上有愁思(去聲)婦悲歎有
餘哀(叶於希反)借問歎者誰言是宕(徒浪反)子妻(叶千宜反)君行踰
十年孤妾常獨栖(叶先宜反)君若清路塵妾若濁水泥(叶年其反)
浮沉各異勢會合何時諧(叶絃基反)願為西南風長逝入君
懷(叶胡威反)君懷良不開(叶祛其反)賤妾當何依
比也宕義與蕩同清路猶言亨衢事遂曰諧子建
與文帝同母骨肉今乃浮沉異勢不相親與故特以
孤妾自喻而切切哀慮之也其首言月光徘徊者喻
文帝恩澤流布之盛以發下文獨不見及之意焉此
篇亦知在雍丘所作故有願為西南風之語按雍丘
即今汴梁之陳留縣當魏都西南云
贈白馬王彪(七章)
按魏志彪字朱虎太祖子子建弟也黃初三
年封吳王七年徙封白馬太和六年改封楚
王後坐罪自殺
謁帝承明廬逝將歸舊疆清晨發皇邑日夕過首陽伊
洛廣且深欲濟川無梁汛舟越洪濤怨彼東路長顧瞻
戀城闕引領情内傷
賦也承明廬禁中寓直之所漢武帝賜嚴助書云君
厭承明之廬舊疆所封雍丘也皇邑以山川考之指
洛陽也首陽山名在今河南府偃師縣陸璣云在洛
陽東北去洛二十里按此非夷齊所居之首陽也伊
洛二水名同流至滎澤入于河子建在黃初四年
五月入朝與諸王俱會于洛陽時任城威王彰暴薨
既懷友于之痛七月即與白馬王還國而監國使者
灌均等又不許同路止宿遂憤怨賦此而别此章言
初離皇洛而瞻戀之情不能已也
太谷何寥廓山樹鬱蒼蒼霖雨泥(去聲)我塗流潦浩縱横
(叶胡光反)中逵絶無軌改轍登高岡修坂造雲日我馬玄以
黃
賦也太谷東路所經行之山谷也李善作太谷引東
都賦註在洛陽西南者非是雨三日以上為霖按魏
志是年七月大雨伊洛溢流泥濘也大雨漲水曰潦
塗方九軌謂之逵軌轍迹也山脊曰岡坂通作阪造
雲日言其高也玄黃馬病而變色也既逾洛川乃
舍舟而車雨潦泥塗則其登陟艱苦可知矣章首疑
脫二句如下章承上起下之詞不然何獨簡短若此
也
玄黃猶能進我思(去聲)鬱以紆鬱紆將何念(一作難進)親愛在
離居本圖相與偕中更(平聲)不克俱鴟梟鳴衡軛豺狼當
路衢蒼(黽虫)間(去聲)白黑讒巧令親䟱欲還絶無蹊攬轡止
踟蹰
賦而比又興也事變其初曰中更鴟梟惡聲之鳥鳴
則為妖衡轅耑横木即所謂車軛也豺狼二獸相類
狀如犬性能害物蹊徑路轡馬韁也言兄弟親愛
本由天性多為讒佞所間遂致乖離夫小人進讒於
君側猶鴟梟鳴於車前豺狼之當通道故以為比所
謂蒼蠅之汚能變白黑讒巧之言能令親䟱此則興
也大槩為文帝信讒不克與偕故其憂思鬱紆不特
為别彪而言觀其欲還無蹊一語可見矣
踟蹰亦何留相思無終極秋風發微凉寒蟬鳴我側原
野何蕭條白日忽西匿歸鳥赴喬林翩翩厲羽翼孤獸
走索羣銜草不遑食感物傷我懷撫心長太息
賦也蕭條草木衰落貌匿藏也厲猶振起也遑暇也
方將自釋而又感物如此是則索羣之念雖切而
歸赴之程莫稽安得不傷懷而太息也夫
太息將何為天命與我違柰何念同生一往形不歸孤
魂翔故域(魏志同此李善作城)靈柩寄京師存者忽已過亡歿身
自衰(存者亡沒四字疑錯互)人生處一世去若朝露晞年在桑榆
間影響不能追自顧非金石咄唶(上丁兀反下子夜反)令心悲
賦也同生同母兄威王故域威王所封任城也桑榆
間指日薄暮之景以喻人之將老也咄唶大驚歎聲
此章雖以志願之違委諸天命然又痛威王之暴
薨歎存者之不久於世則於親愛離居念愈切而心
愈悲矣
心悲動我神棄置莫復陳丈夫志四海萬里猶比(音毗)鄰
恩愛苟不虧在遠分(扶運反)日親何必同衾幬然後展殷
勤憂思成疾疢(丑刃反)無乃兒女仁倉卒(蒼沒反)骨肉
情能不懷苦辛
賦也心之靈曰神比近也分謂情義厚薄之等分衾
被也幬單帳也一說當作禂禪被也詩云抱衾與裯
此盖用漢姜肱兄弟共被而卧之義展猶申也疢病
也兒女仁猶韓信所謂婦人之仁倉卒急遽之間
此章與白馬王將别乃言相親在心而不在跡誠能
萬里不忘猶同被也憂思成疾徒自苦耳盖雖用以
自遣然於倉卒之間骨肉分離亦終不能忘情也
苦辛何慮思天命信可疑虛無求列仙松子久吾欺變
故在須臾百年誰能持離别永無會執手將何時王其
愛玉體俱享黃髮期收淚即長路援筆從此辭
賦也虛無謂老莊之道松子列仙傳云神農時雨師
赤松子也變故謂禍難不測之事持執留也玉體愛
重之稱黃髮老人髮既白而變黃也又於臨别而
言人之夀夭固不可測神仙虛無自不足信變故須
臾誰能久於世者未知此去會面何時惟相與勸勉
頌禱收淚賦詩以别觀其情詞悲欵可以見其友愛
之篤也劉克莊曰子建於黃初之世數貶削方且
責躬上表而不敢廢恭順之禮卒以此自全此詩作
於諸王凛凛不自保之時而其憂傷慷慨有不可勝
言之悲詩中所謂蒼蠅間白黑讒巧令親疎盖為灌
均軰發終無一豪怨兄之意處人倫之變者當以為
法
贈徐幹
按魏志幹字偉長北海人嘗為司徒軍謀祭
酒掾屬五官將文學恬淡寡慾有箕山之志
後除上艾長以疾不行著中論二十餘篇建
安二十二年卒
驚風飄白日忽然歸西山(叶輪旃反)圓景光未滿衆星粲以
繁(叶汾沿反)志士榮世業小人亦不閒(叶夷堅反)聊且夜行遊遊
彼雙闕間(叶經天反)文昌鬱雲興迎風高中天春鳩鳴飛棟
流猋激櫺軒顧念蓬室士貧賤誠足憐薇藿弗充虛皮
褐猶不全慷慨有悲心興文自成篇實棄怨何人和氏
有其愆彈冠俟知已知已誰不然良田無晚歲膏澤多
豐年亮懷璵璠(音翻)美積久德愈宣親交義在敦申章復
何年
比中有興也圓景月也世業謂當世之功業文昌魏
都殿名鬱鬱然高起貌迎風觀名鳩鵓鴣也天陰則
逐婦或目為背義之鳥激自下而上衝也蓬室士指
徐幹興文言其慷慨悲懷發為文章也和氏楚人卞
和得璞玉楚山中因獻楚王王以為詐而刖其足彈
冠謂振去其塵世稱王陽在位貢禹彈冠盖喜其必
相薦達也璵璠玉之美者宣明著也敦厚也此子
建閔偉長遭世運之未亨而不究於用姑勉之以待
時也言驚風飄日忽歸西山以比董卓作亂獻帝播
遷漢室由此而傾也圓景未滿而衆星繁以比魏之
基業未集而一時羣臣已翕然輔佐之當是時有志
之士以及卑下之人莫不各有所營而無閒居者焉
我亦聊且乘時出遊其間觀夫宫殿臺觀巍然中天
可見魏都氣象之有成矣然其所用之人或有邪佞
上厠如鳩鳥之鳴棟猋風之激檻乃使有德之士困
處蓬室饑寒呻吟有足憐者且如寶之見棄將怨於
誰和氏誠欲獻之則亦反受其罪此又興彈冠以俟
知已之薦而知已之人亦莫不見疑於君而不自遂
也然德之厚者雖晩成其器必大亦猶田之沃者雖
晩熟其獲必豐盖藴美於中積久而愈著未有不際
遇者故以此勗之末又謂其且當益敦親交之義我
但申意於詩章夫復何言詳此則子建亦不得志於
斯時其所望於晩成者又豈可以常情測哉
贈丁儀
按魏略儀字正禮沛郡人初太祖欲以愛女
妻之以目眇為五官將所沮及辟為掾與論
議嘉其才朗悔不與女太祖又嘗欲立植為
嗣儀及弟廙(音翼)數共贊之後遂為太子所殺
初秋凉氣發庭樹微銷落凝霜依玉除清風飄飛閣朝
雲不歸山霖雨成川澤(叶達各反)黍稷委疇隴農夫安所獲
(叶黃郭反)在貴多忘賤為恩誰能博狐白足禦冬安念無衣
客(叶克各反)思慕延陵子寶劒非所惜(叶息約反)子其寧爾心親
交義不薄
比也依猶著也玉除殿階也狐白狐腋下皮白可為
裘者禦當也延陵子吳季札也將西聘晉帶寶劒以
過徐君徐君不言而心欲之季子為有上國之事未
獻而心許之及反則徐君已死乃解劒掛其墓樹而
去此詩大意與贈徐幹篇略同言凉氣初發庭樹
銷落以喻天下肇亂漸見迫奪至于霜依玉除風飄
飛閣則漢室危矣雲不歸山霖雨成川又以比諸豪
之不肯匡輔本朝各據一方是以兵戈日鬭流毒日
深而生民之失利從可知焉當是時儀居貧賤無能
憐念之者故又言人之常情在貴者多忘賤衣暖者
不恤寒然我思慕延陵季子之義彼但一見徐君尚
不惜寶劒而遂其所欲於既死况我與子親交素厚
豈不能振拔爾乎其言子寧爾心者則所以慰之之
意深矣
贈王粲
端坐苦愁思(去聲)攬衣起西遊樹木發春華清池激長流
中有孤鴛鴦哀鳴求匹儔我願執此鳥惜哉無輕舟欲
歸忘故道顧望但懷愁悲風鳴我側羲和逝不留重(平聲)
陰潤萬物何懼澤不周誰令君多念自使懷百憂
賦而比也羲和日御也仲宣因西京擾亂乃之荆
州依劉表以其貌寢體弱通悅而不甚重及表卒勸
其子琮歸太祖則是仲宣固有思魏之心矣是時子
建寄贈此詩託言西遊見池中有孤鴛鴦哀鳴而求
侣者我願執之而不可得至於欲歸忘道顧望懷愁
盖深惜其無所依歸而思念之情切焉悲風鳴而羲
和不留亦以喻漢祚之速去而重陰潤物則以比太
祖德澤之廣被言此又以勸其歸魏而勉使勿憂也
或謂太祖名為輔漢而實有頃漢之志此言澤周萬
物者得不害於義乎愚謂子建既無泰伯至德能不
從而逃則惟恭父之命而巳或者之議其亦充類至
義之盡之意歟
又贈丁儀王粲
從軍度函谷馳馬過西京山岑高無極涇渭揚濁清壯
哉帝王居佳麗殊百城員闕出浮雲承露槩泰清(韻重)皇
佐揚天惠四海無交兵權家雖愛勝全國為令名君子
在末位不能歌德聲丁生怨在朝王子歡自營歡怨非
貞則中和誠可經
賦也函谷關名在陜州靈寶縣路由谷中深險如函
故以為名西京長安也涇渭二水名涇濁渭清既合
流則清濁益分員闕門觀之制下方而上圓也承露
仙掌銅盤也在建章宫神明臺上一云在甘泉宫通
天臺詳見三輔黃圖槩平斗斛器言露盤高擎其狀
似之泰清謂天也皇佐謂太祖為漢丞相權家兵家
也孫子兵法云全國為上破國次之君子指威儀粲
時俱為丞相掾貞正也可法之謂則可常之謂經
建安二十年太祖西征張魯而子建從之因歴覽西
都城闕之壯麗喜見太祖用兵之神速惜乎二子俱
在末位不能樂於其職而頌歌太祖之德聲故贈是
詩以規勉焉考之仲宣從軍詩云籌策運帷幄一由我
聖君劉公幹詩亦云昔我從元后整駕至南鄉是時
漢帝尚存其尊太祖皆已如此今子建猶以皇佐稱
之特異二子盖此詩可謂上不失君臣之義下以盡
朋友之道者矣
送應氏
清時難屢得嘉會不可常天地無終極人命若朝霜願
得展嬿婉我友之朔方親昵並集送置酒此河陽中饋
豈獨薄賓飲不盡觴愛至望苦深豈不愧中腸山川阻
且遠别促會日長願為比(毗至反)翼鳥施翮起高翔
賦也我親之之詞昵日相近者水北曰陽中饋婦人
居中所主之饋饌望期望也苦猶甚也長亦遠也比
翼鳥生南方結胷國狀如鳧青赤色一目一翼必二
鳥相兼乃飛故又名鶼見爾雅及山海經施加也
此詩文選本有二首劉良以為送應瑒兄弟也今考
其前篇既傷洛陽被焚荆棘荒穢則清時之難得可
知復言遊子久不歸念我平生居則嘉會之不常又
可知矣故於此歎人生之脆促願得常相歡洽而今
親友遠遊北方則其情念當何如哉於其行也所親
之人莫不出餞而我之所具豈獨薄於衆人柰何離
别傷懷而賓飲不能盡觴也然我於爾情愛既至期
望甚深今乃使之不諧所志而有遠離之苦豈不愧
於中乎故特願為北翼之鳥相輔高飛以副吾之所
望焉詳此豈子建為平原侯時瑒為庶子心親義密
其於送别殆不自知其詞之切至歟
三良詩
按春秋左氏傳秦穆公卒以子車氏之三子
奄息仲行(戶郎反)鍼(其廉反)虎為殉皆秦之良也
國人哀之為賦黃鳥之詩後人亦因而詠歌
焉
功名不可為忠義我所安(叶於虔反)秦穆先下(去聲)世三臣皆
自殘(叶財先反)生時等榮樂既沒同憂患(叶胡㳙反)誰言捐軀易
殺身誠獨難(叶那沿反)攬涕登君墓臨穴仰天歎(叶它㳙反)長夜
何冥冥一往不復還(音旋)黃鳥為(去聲)悲鳴哀哉傷肺肝(叶經)
(天反)
賦也安心所樂也下世猶言沒世殘亦害也等同也
攬者以手將去之也此哀三良之不得其死也言
功名不可以強為惟於忠義所在乃吾心之所安也
且秦穆既死彼三臣者皆以身殉徒自害耳盖臣之
於君生既同榮死則同患固其理也人但言捐驅報
國不以為難然究其所以殺身者必欲當理而合乎
忠義使中心安焉無所疑惑則誠獨不易矣今三良
之就死乃不顧其非禮而曲從君命此豈安於忠義
者哉是以不免臨穴悲歎而有惴慄之意故下文特
為之哀惜也嘗考黃鳥一詩刺穆公以人從死哀
三良之莫贖而三良之所以為良不過曰百夫之特
百夫之防百夫之禦而已後之人乃從而稱美之如
王仲宣則曰臨沒要之死安得不相隨生為百夫雄
死為壯士規陶靖節亦曰厚恩固難忘君命安可違
臨穴罔惟疑投義志攸希是皆許其死之當矣然魏
武子疾病欲以妾為殉其子顆以亂命不從(左氏傳)陳
乾(音干)昔將死欲使二婢夾我其子尊已以殉葬非禮
弗果殺(檀弓)以此觀之則三良之殉又烏得而許之耶
獨子建此篇持論公正誠有補於世教詠史者宜取
法焉或曰穆公遺命於前康公驅迫於後為三良者
若之何其處之曰是不難死則死矣與其不違亂命
䧟身於非禮之地孰若力陳大義授命於康公之前
豈不為得其所哉
箜篌引
箜篌樂器名其狀如琴按史記封禪書及漢
郊祀志皆云武帝祠太一后土始用樂作空
侯應劭曰帝令樂人侯調造此故吳兢樂府
解題謂其因姓而得名今考諸家韻書字皆
從竹未詳何自引曲也此曲乃相和歌詞六
引之一即所謂公無渡河也詳見崔豹古今
注又按樂府集有箜篌謠與引不同大略言
結交當有始終今子建所作殆亦此意
置酒高殿上親友從我遊中厨辦豐膳烹羊宰肥牛秦
筝何慷慨齊瑟和且柔陽阿奏竒舞京洛出名謳樂飲
過三爵緩帶傾庶羞主稱千金夀賓奉萬年酬久要不
可忘薄終義所尤謙謙君子德磬折欲何求驚風飄白
日光景馳西流盛時不可再(一作再來)百年忽我遒(慈秋反)生
存華屋處(上聲)零落歸山丘先民誰不死知命亦(一作復)何
憂
賦也豐膳盛饌也宰屠也筝蒙恬所造故曰秦筝瑟
本伏羲所作齊國臨淄之民無不習之(史記蘇秦云)故稱
齊瑟陽阿漢倡優家教坊之名漢書趙飛燕初屬陽
阿主家學歌舞又云成帝過陽阿主作樂奏進也名
謳善歌者之稱庶羞諸牲肉之有滋味者周禮亨人
䟽謂牛羊豕調以五味盛於豆者謂之庶羞千金夀
謂燕賓之時復舉千金為夀猶鹿鳴承筐是將之意
萬年頌禱之詞詩云君子萬年義所尤者言於義為
有罪也磬折足恭之貌言其曲躬如磬之折也遒迫
也零落猶言殂落此盖子建既封為王之後燕享
賓親而作是曲故言置酒高殿而極陳烹宰膳羞之
豐聲樂獻酬之盛矣而又謂親交之義但居久要不
忘始終如一何乃過為謙卑若有所求而然耶此可
見其雖處富貴而能以義下交於人寬裕愷悌有以
勸其開懷盡歡也篇末復言歲不我與終歸於盡順
受其正亦復何憂特以申其相歡之義而於待賓之
情意益勤至矣
美女篇
按樂錄名都美女皆以篇首二字為名並雜
曲歌詞之齊瑟行也
美女妖且閑(叶何堅反)采桑岐路西(叶蕭前反一作間叶經天反)柔條紛
冉冉葉落何翩翩攘袖見(音現)素手皓腕約金環(叶胡㳙反)頭
上金爵釵腰佩翠琅玕(叶經天反)明珠交玉體珊瑚間(去聲)木
難(叶那沿反)羅衣何飄颻(一作飄飄)輕裾隨風還(音施)顧盼遺光彩
長嘯氣若蘭(叶陵延反)行徒用息駕休者以忘餐(叶逡緣反)借問
女安居乃在城南端(叶都玄反)青樓臨大路高門結重關(叶圭)
(玄反)容華耀朝日誰不希令顔(叶倪堅反)媒氏何所營玉帛不
時安(叶於虔反)佳人慕高義求賢良獨難(韻重叶同上)衆人徒嗷
嗷安知彼所觀(叶居玄反)盛年處房室中夜起長歎(叶他㳙反)
比也妖少好貌閑雅也道二達謂之岐攘袖猶今人
言捋臂也約纏繞也環通作鐶釧也珊瑚似琅玕紅
潤如玉可為珠生南國海底盤石上木難珠名色黃
生東夷又南越志云金翅鳥沫所成碧色珠也衣之
裔曰裾端發首處結猶構也安置也良猶甚也嗷嗷
衆口喧雜之聲彼指佳人實自謂也子建志在輔
君匡濟策功垂名乃不克遂雖授爵封而其心猶為
不仕故託處女以寓怨慕之情焉其言妖閑皓素以
喻才質之美服飾珍麗以比已德之盛至於文采外
著芳譽日流而為衆所希慕如此况謂居青樓高門
近城南而臨大路則非疎遠而難知者何為見棄不
以時而幣聘之乎其實為君所忌不得親用今但歸
咎於媒薦之人盖不敢斥言也且古之賢者必擇有
道之邦然後入仕猶佳人之擇配而慕夫高義者焉
惟子建以魏室至親義當與國同其休戚雖欲它求
其可得乎此所以為求賢獨難而其所見亦豈衆人
所能知哉夫盛年不嫁將恐失時故惟中夜長歎而
已孟子所謂不得於君則熱中其子建之謂歟
名都篇
名都多妖女京洛出少年寶劒直千金被服麗且鮮鬭
鷄東郊道走馬長楸間(叶經天反)馳騁未能半雙兔過我前
攬弓捷(則叶反)鳴鏑長驅上南山(叶輸旃反)左挽因右發一縱
兩禽連餘巧未及展仰手接飛鳶觀者咸稱善衆工歸
我妍歸來宴平樂美酒斗十千膾鯉臇(子兖反)胎鰕炮鼈
炙熊蹯(音煩叶汾沿反)鳴(去聲)儔嘯匹侣列坐竟長筵連翩擊鞠
(渠六反)壤巧捷惟萬端(叶都玄反)白日西南馳光景不可攀(叶普)
(邊反)雲散還城邑清晨復來還(音旋)
賦也鬭鷄春秋時已有此戲至魏俗尤盛按鄴都故
事明帝太和中築闘鷄臺楸梓屬古者道傍多植之
捷與插同鳴鏑漢書匈奴冐頓(音墨出)作為鳴鏑音義
云如今之鳴箭也挽引也縱亦發也畋獲飛走皆謂
之禽展盡施也接迎射之也鳶鴟類衆工善射之徒
歸許與也妍好也即詩所謂揖我謂我儇之意平樂
觀名倡優所居凡魚肉之腥聶而切之為膾臇少汁
臛也胎鰕謂有胎在腹者炮亦炙也熊蹯即熊掌也
鳴呼命也嘯亦呼集之聲連翩更續輕捷之貌鞠以
韋為毬可蹴戱一說擊鞠今之打毬也壤按藝經及
周處風土記以木為之前廣後銳其形如履長尺四
寸闊三寸捋戲先側一壤於地遥以一壤擊之中者
為上部子建見京城之士女佩服盛麗相與遊戲
於郭外而騁其射藝之精極其宴技之樂惟日不足
不自知其為非故賦此以刺之也
怨歌行
為君既不易為臣良獨難(叶那沿反)忠信事不顯乃有(音又)見
疑患(汁胡㳙反)周公佐成王金縢功不刊(叶丘虔反)推(吐回反)心輔
王室二叔反流言(叶倪堅反)待罪居東國泣涕當留連皇靈
大動變震雷風且寒(叶胡千反)拔木偃秋稼天威不可干(叶經)
(天反)素服開金縢感悟求其端(叶都玄反)公旦事既顯成王乃
哀歎(叶它㳙反)吾欲竟此曲此曲悲且長今日樂相樂别後
莫相忘
賦也患惡也金縢藏書之匱以金緘之也周公嘗以
代武王死之冊納於其中因以為書篇名刊削也不
刊者磨削不去之意二叔管蔡也流言謂播為中傷
之言如水之流注也居東本東征今曰待罪者承鄭
玄避居之說亦作詩者自謙之辭也留連猶言留滯
端事之萌也旦周公名其事始末具金縢篇竟終也
子建在雍丘時常自憤怨抱利器而無所施上疏
求自試明帝既不報及徙東阿復上疏言禁錮明時
兄弟乖絶恩紀之違甚於路人願入侍左右承答聖
問其年冬詔諸王朝此詩之作其在入朝之後燕享
之時乎子建於明帝為叔父故借周公之事陳古以
諷今庶其有感焉惜乎終不見信雖復加封於陳亦
隆奬虛名而已
王粲字仲宣山陽高平人有異才漢獻帝西遷因
徙居長安時年十七蔡中郎邕見而竒之倒屣出
迎司徒辟詔除黃門侍郎皆不就乃之荆州依劉
表表卒太祖辟為丞相掾賜爵關内侯後拜侍中
建安二十一年從征吳二十二年春道病卒年四
十一
七哀詩二首
西京亂無象豺虎方遘患(叶胡㳙反)復棄中國去委(一作遠)身
適荆蠻(叶眉堅反)親戚對我悲朋友相追攀(叶普邊反)出門無所
見白骨蔽平原(叶魚㳙反)路有饑婦人抱子棄草間(叶經天反)顧
聞號泣聲揮涕獨不還(音旋)未知身死處何能兩相完(叶胡)
(拳反)驅馬棄之去不忍聽此言(叶倪堅反)南登覇陵岸回首望長
安(叶於虔反)悟彼下泉人喟然傷心肝(叶經天反)
賦也亂無象春秋傳注云國無道則禍亂生初無形
象之可知也豺虎喻作亂之人遘與構同患禍也揮
涕不還謂婦人但有揮涕而去不復顧其子之號泣
也霸陵漢文帝陵名在灞水之上下泉人謂賦下泉
之詩而思念周京之治者也仲宣以西京肇亂既
不就仕而又避地荆楚因道塗所見感彼在昔遭亂
思治之人哀而作是詩也
荆蠻非我鄉何為久滯滛方舟泝大江日暮愁我心山
岡有餘暎巖阿增重陰狐貍馳赴穴飛鳥翔故林流波
激清響猴猿臨岸吟迅風拂裳袂白露沾衣襟獨夜不
能寐攝衣起舞琴絲桐感人情為(去聲)我發悲音羈旅無
終極憂思(去聲)壯難任
賦而比也滯淫字出國語淫亦久也逆流而上曰泝
餘暎斜暉也迅疾攝整壯益也此篇因久淹荆土
感物興哀而作其言日暮餘暎以喻漢祚之微延巖
阿增陰以比僭亂之益盛當此之時或奔趨以附勢
或戀闕以徘徊亦猶狐貍各馳赴穴而飛鳥尚翔故
林也又况波響猿吟風凄露冷其氣象蕭索如此因
念久客羈栖何有終極則憂思至此愈不可禁矣
雜詩
日暮遊西園冀寫(一作寫我)憂思情曲池揚素波列樹敷丹
榮上有特栖鳥懷春向我鳴褰袵欲從之路險不得征
徘徊不能去佇立望爾形風飇揚塵起白日忽已冥回
身入空房託夢通精誠人欲天不違何懼不合并
賦而比也懷春謂鳥感春氣而思儔匹也扱衣曰褰
袵衣襟也此盖仲宣在荆州時因曹子建寄贈而
以是答之故其詞意終篇相合所謂特鳥喻子建也
向我鳴者謂其贈詩以相歡也風揚塵而白日冥亦
以喻天道之變革至於託夢通誠此可見其羈旅憂
思之際感子建之情念而歸魏之心已决然矣
詠史
自古無殉死達人所共知秦穆殺三良惜哉空爾為結
髮事明君受恩良不訾(音貲)臨沒要(讀如邀)之死焉得不相
隨妻子當門泣兄弟哭路垂臨穴呼(去聲)蒼天涕下(去聲)如
綆縻人生各有志終不為此移同知埋身劇心亦有所
施生為百夫雄死為壯士規黃鳥作哀詩至今聲不虧
賦也訾量也不訾言不可為量也垂邊也綆汲井索
縻謂連繫不絶也劇甚虧絶也其說已俱曹子建
三良詩仲宣此篇抑揚太過有可議者然首四句自
是正論今姑錄之吕向謂魏太祖好誅殺賢良故仲
宣託此以諷焉意或近之
劉楨字公幹東平人太祖辟為丞相椽屬太子嘗
宴諸文學酒酣命夫人甄氏出拜坐中衆人咸伏
楨獨平視太祖聞之乃收治罪减死輸作署吏建
安二十二年卒
贈從弟三首
汛汛東流水磷磷水中石蘋藻生其涯華(如字)葉紛擾溺
(叶乃格反)采之薦宗廟可以羞嘉客豈無園中葵懿此出深
澤
比也汎汎水流貌磷磷水清而石見也蘋藻皆水草
名可為葅擾溺水中汎動之貌薦羞皆進獻也懿美
也公幹之從弟盖能守志勵操不苟進取故贈是
詩以嘉勉焉此篇言石在水中磷磷可見以喻人之
藏修於世不容自隠蘋藻溺於水石之間采之可以
薦宗廟羞嘉客以比從弟之賢才困厄於時有能薦
諸朝廷可以匡輔明君矣且才美可用如葵園者亦豈
無之殆不若得此潛韞待價之士如蘋藻之生於深
澤者尤為可貴也
亭亭山上松瑟瑟谷中風風聲一何盛松枝一何勁冰
霜正慘悽終歲常端正豈不罹凝寒松柏有本性
比也瑟瑟風聲也慘悽寒氣盛也罹遭凝嚴也此
以喻從弟遭時多艱雖處困窮而特立不撓盖其本
性然也
鳳凰集南嶽徘徊孤竹根於心有不厭奮翅凌紫氛豈
不常勤苦羞與黃雀羣何時當來儀將須聖明君
比也鳳凰南方靈鳥為王者之嘉瑞非竹實不食厭
足也猶快慊也凌上干也紫氛近天之氣即紫霄也
來儀謂來見而有威儀也虞舜簫韶九成鳳凰來儀
須待也此亦以比從弟之動止不苟羞與當世羣
小同處故寧不辭勤苦而高舉遠遁且又必其待時
而後出也初言蘋藻可充薦羞之用次言松柏能持
節操之堅而末章復以儀鳳期之則其望愈深而言
愈重也如此為其弟者可不感念于中而勉其所未
至哉
雜詩
職事相填委文墨紛消散馳翰未暇食日昃不知晏(叶於)
(肝反)沉迷簿領書回回自昏亂釋此出西城登高且遊觀
(如字叶去聲)方塘含白水中有鳧與鴈(叶魚肝反)安得肅肅羽從
爾浮波瀾(叶郎肝反)
賦也填委猶言積壓也文墨謂案牘消散零落也馳
翰走筆也日過中曰昃日晩曰晏領錄也謂以文簿
記錄之也回回謂心緒縈亂也含包容不溢之貌鳬
野鶩肅肅飛而整疾也此必公幹輸作之時所賦
故言文墨簿領之繁馳翰勞苦而至於沉迷昏亂或
且釋此出遊見水中之鳧鴈而歎不能如彼之浮遊
也盖其失於敬身自底于此讀者可不懲創乎哉
應瑒字德璉汝南人漢司隸校尉奉之孫泰山太
守劭之從子也魏太祖辟為丞相掾屬轉平原侯
庶子後為五官將文學建安二十二年卒
侍五官中郎將建章臺集
建章臺按魏志無此臺名未詳何所
朝鴈鳴雲中音響一何哀(叶於希反)問子遊何鄕戢翼正徘
徊(叶胡威反)言我塞門來將就衡陽栖(叶先宜反)往春翔北土今
冬客南淮(叶胡威反)遠行蒙霜雪毛羽日摧頽(叶徒為反)常恐傷
肌骨身隕沉黃泥(叶年夷反)簡珠墮沙石何能中自諧(叶弦基反)
欲因雲雨會濯翼陵高梯(叶天宜天)良遇不可值伸眉路何
階(叶堅夷反)公子敬愛客樂飲不知疲和顔既已暢乃肯顧
細微贈詩見存慰小子非所宜且為(去聲)極歡情不醉其
無歸凡百敬爾位以副饑渴懷(叶胡威反)
比也塞門鴈門也其地多寒草皆紫色又謂之紫塞
山南曰陽今衡山之陽有回鴈峰鴈至此不過遇春
而回簡大諧合陵升也伸眉謂舒其愁態何階謂無
梯媒之可緣也暢充洽貌存恤問也副稱也饑渴懷
謂有所傾望如饑渴之懷飲食也德璉既遭亂離
有志弗遂而此詩盖作於朔方遠回之初未領文學
之日乃借旅鴈以自喻言哀鳴雲中歛翼而徘徊殆
將投暄暖之地而栖止焉然向者流離轉徙經涉艱
苦則毛羽日至摧損每恐失身於汙濁卑賤之流如
以大珠雜於沙石豈能與之諧處乎故欲乘雲雨之
會洗濯其翼奮飛於天衢之上而不可得今既得侍
公子宴集之歡復蒙顧盼存慰如此豈小子所宜承
此哉於是且當為之盡醉以奉主人愛賓之情意然
必祝其凡百敬恭爾位則福禄永綏以副我傾望之
懷也愚謂公讌有詩尚矣在建安間如平原侯王
侍中劉文學諸作盖所謂傑然者也然其詞藻有餘
理義不足或放志以流連或傾情而取悦今皆不錄
惟德璉於飄薄羈寓之中預富貴宴酣之樂而能以
敬位一語為獻豈易得哉
繆襲字熙伯東海人有才學多所敘述更造魏樂
府十二曲官至侍中尚書光禄勲
挽歌詩
李周翰曰漢高祖召田横至尸鄕自殺從者
不敢哭而不勝哀故為悲歌以寄其情後廣
之為薤露蒿里歌至李延年分為二等薤露
送王公貴人蒿里送士大夫庶人使挽柩者
歌之因呼為挽歌今按此說見譙周法訓及
崔豹古今註伎錄亦以此為相和曲也王應
麟曰左傳有虞殯莊子載紼謳則挽歌非始
於田横之客
生時遊國都死沒棄中野(叶烏果反)朝發高堂上暮宿黃泉
下(叶戶可反)白日入虞淵懸車息駟馬(叶母果反)造化雖神明安
能復存我形容稍歇滅齒髮行當墮自古皆有然誰能
離此者(叶阻可反)
賦也虞淵日沒處也懸車喻日入之候淮南子曰日
至悲泉爰息其馬是謂懸車至于虞淵是謂黃昏造
化謂天地生成之妙用稍漸也行從此也此詩之
意謂死生者畫夜之道也夫日出于暘谷至虞淵則
淪沒于地下人之有生至老必死是皆一定之理誰
能離於此哉世有營已而不知止者觀此亦可以深
警矣
風雅翼卷二
