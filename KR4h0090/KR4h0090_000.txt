風雅翼總集類
提要
(臣)等謹案風雅翼十四卷元劉履編履字坦
之上虞人入明不仕自號草澤間民洪武十
六年詔求天下博學之士浙江布政使強起
之至京師授以官以老疾固辭賜鈔遣還未
及行而卒浙江通志列之隠逸傳中是編首
為選詩補注八卷取文選各詩刪補訓釋大
抵本之五臣舊注曾原演義而各斷以已意
次為選詩補遺二卷取古歌謠詞之散見諸
書者選錄四十二首以補文選之缺次為選
詩續編四卷取唐宋以來諸家詩詞之近古
者一百五十九首以為文選嗣音其去取大
旨本於真德秀文章正宗其銓釋體例則悉
以朱子詩集傳為凖其論杜甫三吏三别太
迫切而乏簡遠之度以視建安樂府如典謨
之後别有盤誥足見風氣變移云云不知諷
諭之語必含蓄乃見優柔叙述之詞必真切
乃能感動王粲七哀詩曰出門無所見白骨
蔽平原路有飢婦人抱子棄草間顧聞號泣
聲揮涕獨不還未知身死處何能兩相完此
何嘗非建安詩與三吏三别何異又如孤兒
行婦病行上留田東西門行以及焦仲卿妻
詩之類何嘗非樂府詩與三吏三别又何異
此不明文章之正變而謬為大言也又論塘
上行後六句以為魏文帝從軍而甄后念之
不知古者采詩以入樂聲盡而詞不盡則刪
節其詞詞盡而聲不盡則摭他詩數句以足
之皆但論聲律不論文義樂府詩集班班可
考塘上行末六句忽及從軍蓋由於此履牽
合魏文帝之西征此不明文章之體裁而横
生曲解也至於以漢魏篇章強分比興尤未
免刻舟求劍附合支離朱子以是註楚詞尚
有異議况又效西子之顰乎以其大旨不失
於正而亦不至全流於膠固又所箋釋評論
亦頗詳贍尚非枵腹之空談較陳仁子書猶
在其上固不妨存備参考焉又按葉盛水東
日記稱祭酒安成李先生於劉履風雅翼常
别加注釋視劉益精安成李先生者李時勉
也其書今未之見然時勉以學問醇正人品
端方為天下所重詩歌非其所長考證亦非
其所長計與履之原書亦不過伯仲之間而
已乾隆四十五年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
