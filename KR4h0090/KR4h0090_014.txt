風雅翼卷十四
元劉履編
選詩續編四
宋詩
王荆公詩二首
荆國王文公安石神宗朝位宰相其經術行
業固不暇論而文章簡遠可法詩宗杜少陵
聞有古體惜乎不多得也
雲之祁祁荅董傳(一作傅)
傳字至和洛陽人有詩名嘗在鳳翔與東坡
蘇公友善按東坡集有和傳留别詩言其貧
且未第韓魏公鎮長安傳有詩云古來風義
遺才少近世公卿薦士稀及魏公舉之而傳
已卒
雲之祁祁或雨(去聲下同)于淵苖之翹翹或稿于田雲之祁
祁或雨于野有稿于田豈不自我薈兮其隮其在西郊
匪我為之我歌且謠蔚兮其復(叶筆力反)南山之側我歌且
謠維以育德
祁祁舒徐貌薈蔚亦雲興之貌西郊盖用易所謂密
雲不雨自我西郊之意此詩四章首章喻朝廷恩
澤施或不當則士之困窮于下宜也次章言施得其
所而猶困窮焉者豈不由我之才力不足振起之歟
三章則言雲興不雨澤施未光則又非我之力所得
為矣末章乃言歛迹不施而屯其膏澤當此之時我
但歌謠是適維以育德而已此盖勉其自守以盡夫
固窮之義也荆公四言又有新田詩亦不失為古作
但不及此篇之簡潔深婉故不錄爾
雲山詩送孫正之
按荆公送正之序云予官於揚得友曰孫正
之能行古道又善為古文其兄之官於温將
奉其親以從故送之此詩亦必一時所作
雲山參差碧相圍溪水詰曲帶城陴溪窮壤斷至者誰
予獨與子相諧嬉山城之西鼓吹悲水風蕭蕭不滿旗
子今去此來無時予有不可誰予規
此詩詞調近古而意思簡淡較之宋諸家語似亦未
有能過之者故錄之
朱文公詩二十七首
晦菴先生卓然以斯道自任著書立言上與
濓洛諸公繼絶學之統矣其於吟詠情性亦
必取則於古之作者嘗言三百篇性情之本
學詩而不本於此則亦淺矣又曰作詩須從
陶柳門庭中來不如是無以發蕭散冲淡之
趣又曰選詩及韋蘇州詩固當熟觀更須讀
語孟以探其本今觀先生所為詩大概出入
陶韋之間至義理精微處則皆本於六經四
書者又豈它人所能窺測哉
述懷
夙尚本林壑灌園無寸資始懷經濟策復愧軒裳姿效
官刀筆間朱墨手所持謂言殫蹇劣詎敢論居卑任小
才亦短抱念一無施幸蒙大夫賢加惠寬捶笞撫已實
已優於道豈所期終當反初服高揖與世辭
此盖初就仕同安主簿時已知道不可行而將隠也
古意
兔絲附樸樕佳禾生高岡弱蔓失所依佳木從蒼蒼兩
美不同根高下永相望相望無窮期相思諒徒為同車
在夢想忽覺淚沾衣不恨歲月遥但惜芳華姿嚴霜萎
百草坐恐及兹時盛年不再至已矣不復疑
樸樕小木也此詩盖記言雖有明君不得親遇而歎
夫道終不可行也已
社後一日作
聖作重品節等殺(所介反)古所詳里有秦社稷僣差遂無
章王綱諒已隳精意尚不忘尚論千載前簡編有遺芳
侃侃陳孺子恂恂萬春鄕敬恭事耆老禱賽謹田桑悠
悠我里居歲事存(一作有)故常向來諸老翁敦龐亦端莊
交神庶或享與物同樂康今我胡不樂悵然下頽岡古
人不可見今人自猖狂
秦社僭差按祭法天子為民立大社自立主社諸侯
為民立國社自立侯社大夫以下成羣立社曰置社
鄭氏曰大夫不得特立社與庶民族居百里以上共
立一社今時里社是也古者立社之法其詳如此秦
罷封建改侯國為郡縣里社雖存而無上下之等殺
是古法之壞自秦始也章法也陳平宰社事見漢書
平所居陽武縣戶牖鄉今言萬春未詳或恐别是一
事此詩盖感嘆世道愈降而民俗之不古若也
感事有歎
榮華難久恃代謝安可量㝛昔堂上飲今歸荒草鄉高
堂一以傾繐帳施空房繁絃既闕奏緩舞亦輟行桃李
自妍華東風自飄揚帟幄靡遺思更(平聲)衣有餘芳身徂
名亦滅事往恨空長寄語繁華子古今同一傷
此必有為而言然當時恃勢驕奢之人往往有之不
必考其誰何也
遊家菴
弱齡慕丘壑兹山屢遊盤朝躋青冥外暮陟浮雲端晴
嵐染襟裾水石清肺肝俯仰未云已歲月如飛翰中年
塵務牽引脰空長嘆曠歲一登歴心期殊未闌矧此情
交集笑談有餘歡結架迫巒碕徙倚臨奔湍共惜前古
物令為後來觀落景麗雲木回風覆秋蘭林昏景益佳
悵然撫歸鞍諒哉故山好莫遣兹盟寒
將遊雲谷約同行者
躋險擇幽棲搴蘿結茅屋䟽泉下(去聲)石濞(匹備反)種樹滿
烟谷時登此原上一騁千里目雲物下逶迤岡巒遠重
複暫辭忽曠歲再往恨牽俗因悲昨遊侣或已在鬼錄
暄風悟新陽一雨欣衆綠明發君莫遲幽期我當上(缺)
濞疊石滀水溢而有聲之處
頃以多言害道絶不作詩兩日讀大學誠意章
有感至日之朝起書此以自箴盖不得已而有
言云
神心洞玄鑒好惡(並去聲)審薰蕕云何及自誑閔默還包
羞今辰仲冬節寢歎得隠憂心知一寸光昱彼重泉幽
朋來自兹始羣陰邈難留行迷亦已遠及此施吾輈
誑欺也一寸光即所謂明德此篇當與感興詩通看
齋居感興詩二十首(并序)
一讀陳子昂感遇詩愛其詞旨幽邃音節豪宕非當
世詞人所及如丹砂空青金膏水碧雖近乏世用而
實物外難得自然之竒寶欲效其體作十數篇顧以
思致平凢筆力萎弱竟不能就然亦恨其不精於理
而自訛於仙佛之間以為高也齋居無事偶書所見
得二十篇雖不能探索微妙追迹前言然皆切於日
用之實故言亦近而易知既以自警且以貽諸同志
云
其一
昆(音渾)侖天無外旁礴下深黃陰陽無停機寒暑互來往
皇羲古神聖妙契一俯仰不待窺馬圖人文已宣朗渾
然一理貫昭晰非象罔珍重無極翁為我重指掌
昆侖言天形之圓轉旁礴謂地勢之廣被馬圖即滎
河龍馬負圖而出伏羲則之以畫八卦者也人文謂
兩儀四象支分交錯成八卦以備三才者說見朱子
原象贊象罔猶言不分曉語出莊子無極翁指濓溪
周子也此篇論太極一貫之理也言天地設位以
見太極之體所以立陰陽寒暑迭運以見太極之用
所以行盖無往而非太極也伏羲古之聖皇仰觀俯
察默契其妙有不待河之出圖而所謂人文者固巳
灼見於畫卦之前矣且五行一陰陽陰陽一太極渾
然融貫本自昭著但聖遠言湮而於無聲無臭之中
有末易以窺測者今乃感荷周子作為圖說以示我
人使獲見其如此之明而無疑也余子節曰伏羲
作易自畫以下文王演易自乾元以下皆未嘗言太
極而孔子言之孔子贊易自太極以下未嘗言無極
而周子言之盖無極二字乃周子不繇師傳默體道
妙立為名義者如是故朱子於其圖說釋之詳已而
復於此特舉是以名稱之不亦宜哉
其二
吾觀陰陽化升降八絃(音宏)中前瞻既無始後際那有終
至理諒斯存萬古(一作世)與今同誰言混沌死幻語驚肓
聾
八紘淮南子謂九州之外有八夤八夤之外有八紘
斯者指陰陽升降而言混沌元氣未判之稱混沌死
亦見莊子書幻怪妄也此言太極之實理與陰陽
氣化亘萬古而無終窮也其曰前瞻無始後際無終
者即周子所謂一動一静互為其根及程子所謂動
静無端陰陽無始之意夫太極理也陰陽氣也氣無
理則無所本理無氣則無所寓二者常相依而不相
離故陰陽之升降無時休息而太極之妙用亦無往
而不在也彼謂混沌死者其意以為天地既判元氣
分裂則所謂太極者亦破碎而不復全此驚世駭俗
之論其不足信也明矣
其三
人心妙不測出入乘氣機凝水亦焦火淵淪復天飛至
人秉元化動静體無違珠藏澤自媚玉韞山含暉神光
燭九垓玄思(去聲)徹萬微塵編今寥落嘆息將安歸
機者發動所由之處凝冰焦火淵淪天飛語本莊子
元化即書所言上帝降衷劉康公所謂受天地之中
以生者長樂潘柄以為吾心之太極是也九垓已見
補註郭景純詩此言人心不測乘氣而動苟無道
以主之則恐懼所迫不冰而寒忿懥之來不火而熱
甚而至於淵沉天飛有不可繫者矣唯聖人為能精
一執中故其動静之際不踰矩度存諸中而應乎外
觸處洞然莫非此心之妙然自聖人不作心學無傳
簡冊雖存今人無有能䆒之者而寥落殆甚是以人
心之失愈遠而嘆其將無所歸也
其四
静觀靈臺妙萬化從此出云胡自蕪穢反受衆形役厚
味分朵頥妍姿坐傾國崩奔不自悟馳騖靡終畢君看
穆天子萬里窮轍跡不有祁招(音韶)詩徐方御宸極
靈臺即人心也以其神明之所舍故以為名朵垂也
頥口旁也朵頥欲食之貌語見周易祈招詩已見補
遺徐方徐偃王之國也按韓文公記偃王廟云穆王
西遊忘歸四方諸侯有争辯者無所質正咸賓祭于
徐贄玉帛死生之物于徐之庭者三十六國宸極謂
帝居也此承上篇之言人心不測以終歎息安歸
之義首言靈臺之妙萬化之所從出者即書所謂道
心之謂惟其不能精一執中反為人心所役乃縱飲
食男女之欲甚至崩奔馳騖如穆王之幾喪天下者
為害甚大可不顧念之與章首静觀二字實一篇之
旨要盖不能静觀則無以知此心之妙而所謂自蕪
穢不自悟者皆由於此讀者不可以其易而忽之
其五
涇舟膠楚澤周綱已陵夷况復王風降故宫黍離離玄
聖作春秋哀傷實在兹祥麟一以踣反袂空漣洏漂淪
又百年僣侯荷(上去二聲)爵圭(叶音規)王章久已喪何復嗟嘆
為馬公述孔業記始有餘悲拳拳信忠厚無乃迷先幾
涇舟涇水之舟見詩棫樸篇以其下文有周王于邁
之語故借用之膠潘柄言與莊子膠杯之義同當音
去聲皇王大紀云昭王征荆蠻旋涉漢梁敗而隕玉
右辛餘靡振王北濟因是發病崩史記云南巡狩不
反卒于江上則是涇舟往膠于楚澤也或引通鑑外
紀之說漢濱之人惡王以膠船進中流膠液船觧而
溺於義不通麟踣謂其折足而死也已見補遺獲麟
歌及補註劉越石詩僣侯謂晉大夫魏斯趙籍韓虔
共分晉地而請為諸侯天子不能討且從而命之也
章猶法也馬公司馬温公迷孔業謂作通鑑欲續春
秋也此言周自昭王南征不返王綱已陵夷矣及平
王東遷下同列國周衰愈甚而亂臣賊子興聖人於
此已不能不感傷焉况乎麟出非時而見害於是悼
明王之不作哀吾道之既窮作為春秋而託始於平
王絶筆於獲麟也丁建三晉之時王章淪喪既久雖
復嗟歎亦無如之何已而温公通鑑之作乃欲追述
聖業託始於此觀其反復悲傷以明夫禮義名分之
不可紊者其意信為忠厚然惜其不即繼書獲麟之
後如東萊吕氏之大事記則無乃昧於事機之所先
乎或疑朱子綱目亦始于三晉而獨譏温公為不可
何也盖通鑑紀事之書但當續左傳而不當有所創
始綱目褒貶之詞實法春秋况因通鑑而作自不容
不於此始二書製作之體固有不同讀者詳之
其六
東京失其御刑臣弄天綱西園植妍穢五族沉忠良青
青千里草乘時起陸梁當塗轉凶悖炎精遂無光桓桓
左將軍仗鉞西南疆伏龍一奮躍鳳雛亦飛翔祀漢配
彼天出師驚四方天意竟莫回王圖不偏昌晉史自帝
魏後賢盍更張世無魯連子千載徒悲傷
東京指東漢所都而言刑臣閹宦也天綱猶言王綱
西園靈帝所置造萬金堂引司農金帛錢物積之并
寄藏小黃門常侍家錢又令其賣官鬻爵入錢於此
五族宦者單超徐璜具瑗左悺唐衡也桓帝時同日
封侯世謂之五侯又有五邪五倖之號千里草靈帝
時童謠應董卓之䜟卓初為中郎將後廢立擅殺自
為丞相燒宫廟發諸陵刧獻帝西遷陸梁強梁也當
塗謂魏王曹操說見補註第八卷桓桓威武貌左將
軍漢昭烈也建安三年為左軍將軍領豫牧伏龍謂
諸葛孔明鳳鄒謂龐統也見孔明傳祀漢配天謂接
漢正統也王圖不徧昌歎其不得統一也孔明嘗言
漢賊不兩立王業不偏安盖其志必欲統一云爾晉
史謂晉史官魏陳夀撰三國志以魏為帝魯連子戰
國時人會魏將新垣衍說趙使尊秦為帝連責之曰
彼帝天下連有蹈東海而死耳此言東漢自桓靈
失道宦竪弄權敘貨賂以蓄奸穢興黨錮以害忠良
遂致亂臣賊子相踵殺奪昭烈以漢室之胄又得忠
賢為輔出師討賊圖復舊疆宜無難者然天意竟不
可回莫遂烣廓陳夀作史以魏繼漢固無足責後來
如司馬公學術之正當以春秋之法正之乃亦帝曹
魏而寇蜀漢求其如魯仲連之恥帝秦者今不復見
千載而下使為悲傷而已余子節曰朱子綱目書
魏王曹丕稱皇帝廢帝為山陽公而不書禪位於蜀
紀漢特書昭烈皇帝章武元年而不書以黃初之號
及蜀亡乃書鄧艾至成都帝出降漢亡以見漢統非
絶於獻帝之延康也與此詩正相表裏愚按習鑿齒
漢晉春秋謂蜀以宗室王而魏吴皆為簒逆至晉文
平蜀乃為漢亡而晉始興然則朱子固有所本云
其七
晉陽啓唐祚王明紹巢封垂統已如此繼體宜昏風麀
聚瀆天倫牝晨司禍凶乾綱一以墜天樞遂崇崇淫毒
穢宸極虐熖燔蒼穹向非狄張徒孰(山作誰)辨取日功云
何歐陽子秉筆迷至公唐經亂周紀凡例孰比容侃侃
范太史受說伊川翁春秋二三策萬古開羣蒙
晉陽太原也唐高祖李淵初為隋太原留守其子世
民陰與晉陽宫監裴寂謀以宫人私侍其父因脅以
起兵遂取隋而有天下其後世民又殺太子建成而
嗣立是為太宗王明太宗子曹王明也巢封即太宗
弟秦王元吉後封巢剌王初太宗并殺元吉而納其
妻生子明使繼巢王後麀亦牝也麀聚謂武后本太
宗才人高宗烝立為后此禮記所謂父子聚麀也牝
晨言高宗令武后預决朝政是牝雞之晨也乾綱謂
君為臣綱夫為妻綱也天樞武后既革唐為周鑄銅
柱高一百五尺以紀周功德榜曰天樞毒猶惡也淫
毒謂武后初幸僧懷義王求禮嘗請閹之復幸張易
之昌宗兄弟陽使預倄三教殊典於内殿以掩其跡
之類虐燄謂武后之殘酷如斷去王皇后蕭淑妃手
足投酒甕中令骨醉數日而死又累殺三太子及唐
宗室諸王族屬殆盡狄張狄仁傑張柬之也取日功
謂中宗得正帝位社稷復歸於唐也東之傳贊云取
日虞淵唐經謂唐史本韓文公作唐一經之詞亂汚
雜也周紀武后紀也侃侃剛直也范太史名祖禹常
作唐鑑此篇專論武后之事因推言高祖太宗垂
統之主皆以女色亂倫如此宜乎繼體如高宗者不
耻麀聚之汚卒致牝晨之禍也蓋武后自得志以來
專作威福至於竊取大位權歸武氏者幾五十年而
其間滛穢殘虐不可勝紀及武承嗣三思等營求太
子自非仁傑力挽於前東之討亂於後則唐祚幾於
絶矣秉史筆者宜用春秋之法黜武后以為女主僣
亂之戒奈何歐陽文忠公之修唐書仍列則天改周
之事於帝紀以亂國史之凡例乎惟范太史受學程
子之門其作唐鑑也於中宗廢遷之後每歲必書帝
在某所以合春秋公在乾侯之所以正國經而明大
義者真足以開萬古之愚蒙矣按唐書列傳初吳
競撰國史為則天本紀史舘修撰沈郎濟奏請省天
后紀合中宗紀每歲首必書曰皇帝在房陵太后行
某事改某制紀稱中宗而事述文后名不失正禮不
違常愚謂郎濟此言雖未行於當時固可法於後世
惜乎歐陽公見之而不能用竊意范太史所受於伊
川者得非有取於此乎因并記之且以見公論有終
不可泯者云
其八
朱光徧炎宇微陰眇重淵寒威閉九野陽德昭窮泉文
明昧謹獨昏迷有開先發微諒難忽義端本絲緜掩身
事齋戒及此防未然閉關息商旅絶彼柔道牽
開先謂唘其端而道之也禮記云有開必先掩收歛
也掩身齋戒月令之文於仲夏仲冬之月見各及此
指幾微而言閉關息商旅見易復卦之象言安意以
養微陽也柔道牽姤卦初六象辭牽進也以其進故
止絶之所謂緊於金橈是也此篇言君子當體陰
陽消長之機以加省察存養之功也夫陽極則陰生
陰極則陽生二者迭為消長無有止息然陽剛陰柔
善惡於是乎分焉且吾一身之氣用天地流行之氣
而吾日用之間其可不因陰陽之消長以審夫善惡
之機乎方其德性昭明一或昧於慎獨則物欲之蔽
已有開先者矣(此二句本黃伯勝說)乃知幾微之際信不可忽
然其間善端本自緜緜不息又豈可不於此而常省
察焉是以君子當嚴冬一陽初復必齋戒豫養以固
文明之基當盛夏一陰初始亦必齋戒豫備以杜昏
迷之漸此正抑陰扶陽遏惡揚善之節度也(掩身以下二句)
(兼冬至夏至說閉關絶柔二句分復姤之詞說此鄱陽董味錄朱子語諸家箋註皆不及此因併記之)
其九
微月墜(一作&KR1089;)西嶺爛然衆星光明河斜未落斗柄低復
昂感此南北極樞軸遥相當太一有常居仰瞻獨煌煌
中天照四國三辰環侍旁人心要如此(語不古意甚切)寂感無邊
方
昂高舉貌南北極天之樞也天形微倚繞地左旋南
極入地三十六度北極出地三十六度樞軸設言天
之旋轉所以持兩端而居中不移者如戶之樞車之
軸也太一即北辰所謂帝座也按朱子語錄太一如
人主北極如帝都三辰日月星也潘柄謂此篇因
天象以明人心之太極是也蓋見月星河漢隨天運
轉而有以感夫天之樞軸南北相當常居其所而不
移北辰一星獨居中天照臨四國三辰環繞而歸向
之人之一心處方寸之間寂然不動至於酧酢萬變
感而遂通不見其有邊際方所亦猶是也故特舉要
如此三字以示人其意切矣
其十
放勲始欽明南面亦恭已大哉精一傳萬世立人紀猗
歟歎日躋穆穆歌敬止戒獒光武烈待旦起周禮恭惟
千載心秋月照寒水(五字全非古語)魯叟何常師刪述存聖軌
放勲虞史贊堯之詞言其功大無所不至也始者言
本於此也欽恭皆敬也精一者持敬之極功朱子敬
齋箴正引其語猗歟歎詞躋升也商頌長發篇言湯
之德聖敬日躋也穆穆敬德之容大雅云穆穆文王
於緝熙敬止戒獒謂召公作旅獒之書以戒武王待
旦孟子言周公思兼三王之事坐以待旦魯叟謂孔
子也此言自古聖人相傳之心法惟在乎敬之一
字而已堯之所以放勲者既始於欽明舜之南面無
為者亦始於恭已無它道也及舜以之而授禹則曰
惟精惟一語益加切真足以立人紀於萬世矣其後
湯文有得於此而其嗣承之際武王所以慎戒獒之
訓而能丕顯其光烈周公所以思兼三王而能興起
乎典禮又豈出於此敬之外哉是知此心同然千載
一日至於孔子祖述堯舜憲章文武無間於禹夢見
周公以集羣聖之大成而其刪詩書定禮樂亦不過
著明前聖之軌轍耳然則敬者聖學所以成始而成
終者也後之學者可不深念乎哉
其十一
吾聞庖羲氏爰初闢乾坤乾行配天德坤布恊地文仰
觀玄渾周一息萬里奔俯察方儀静䫝(頽同)然千古存悟
彼立象意契此入德門動行當不息敬守思彌敦
庖羲即伏羲也開戶曰闢乾坤為易之門故云闢乾
健也天行健故乾配天德坤順也地道順布故坤恊
地文凡地之所載粲然呈露者皆謂之文玄渾謂天
方儀謂地也䫝然重墜貌亦安静之意言我聞伏
羲初書乾坤二卦以象天地因而仰觀俯察以悟其
意而有以契乎入德之門是以君子法天運之周以
力行當自強而不息效坤儀之静以敬守思安貞而
益敦也上篇專言恭敬使有以涵養其本原開發其
聰明以為德業之基此則直指踐履工夫由是而入
於聖賢之域也二篇之旨相為始終學者尤宜體玩
其十二
大易圖象隠詩書簡編訛禮樂矧變喪春秋魚魯磨瑶
琴空寶匣絃絶將如何興言理餘韻龍門有遺歌
圖河圖及伏羲先天諸圖象卦象皆大易至理之所
存隠謂溺於測候之術數虛無之誕說而不明也簡
編訛者如小雅不當升魚麗於鹿鳴之什而以南陔
等篇附魚麗之後之類及武成洪範康誥梓材諸篇
多有錯簡也禮樂交喪謂儀禮多殘缺而樂經又廢
不傳也魚魯謂簡牘磨滅有讀亥為豕魯為魚之類
龍門本河津山名周禮稱龍門之琴瑟以其地之所
出也此因伊川程子晚年築室龍門之上以著書傳
道故托言之此蓋嘆聖經殘缺大道隠微而有志
於著述以闡明之歟六經所以載道而今若此譬之
瑶琴空存而絃絶已久則將如之何哉所賴河南程
夫子得不傳之樂於千數百年之後聖人之微言如
絃絶而復續今我欲得理其餘韻者以有龍門之遺
歌在是故也
其十三
顔生躬四勿曾子日三省中庸守謹獨衣錦思尚絅偉
哉鄒孟氏雄辨極馳騁操存一言要為爾挈裘領丹青
著明法今古垂煥炳何事千年餘無人踐斯境
躬行也中庸子思所作謹獨尚絅皆言為已之學其
立心當如是也操存言人良心易失能持守之即在
此耳此言顔子曾子所行之目子思孟子所言之
要皆如丹青炳煥垂法後世如何鄒魯以後濓洛以
前千餘年間無有能力踐而深造之者且四者之中
操存一語尤為切要蓋仁義之心放而不存則雖欲
加以克省不欺之功亦無所用其力焉故朱子於孟
子夜氣章說之詳矣而復於此時申挈裘之喻以致
丁寧之意云
其十四
元亨播羣品利貞固靈根非誠諒無有五性實斯存世
人逞私見鑿智道彌昏豈若林居子幽探萬化原
元亨利貞乾之四德即天道之流行而不息者元亨
於時為春夏萬物生長周子以為誠之通利貞於時
為秋冬萬物收蔵周子以為誠之復誠者元亨利貞
所以流行之實理即下文萬化之原所謂太極是也
五性五行之性曰仁義禮智信五行各一其性而人
心具一太極為得五性之全實斯存者亦上文非誠
無有之意潘柄謂此將言異端詞章之害道妨教
故先發此以明吾道之本原是也夫道之本原誠而
已矣造化之所以發育人物之所以生生皆不外是
世人不知往往逞其私智而穿鑿妄行此道之所以
愈不明也豈若隠遯之士潛心育德而能深探乎此
者耶
其十五
飄飄學仙侣遺世在雲山盗啓元命祕竊當生死關金
鼎蟠龍虎三年養神丹刀圭一入口白日生羽翰我欲
往從之脱屣諒非難但恐逆天理偷生詎能安
元命祕謂人生受命之初造化玄微之機椷也生死
關即元命秘之所在以其可以生可以死皆由於此
也金鼎即指人身之中而丹家所謂乾坤鼎器是也
蟠者交媾之謂龍虎藥物之假名其實精氣二物
而已三年言其久蓋丹既成又必溫養之久然後脱
然而輕舉也刀圭醫家則藥之所分數本草以為十
分方丹七之一刀圭入口蓋用參同契刀圭最為神
還丹可入口之文參同本言内丹特借服食之事為
喻耳此言仙家長生之術學之甚易但恐不合吾
聖門原始反終之道雖得偷生豈能無愧於心乎横
渠張子曰存吾順事沒吾寧也其安矣哉
其十六
西方論緣業卑卑喻羣愚傳流世代久梯接陵空虛顧
盻指心性名(去聲)言超有無捷徑一以開靡然世争趨據
空不踐實躓彼榛棘塗誰哉繼三聖為我焚其書
西方指佛而言周昭王時佛生於西域天竺國緣業
謂人死不滅復入輪還生時所為善惡皆有報應也
梯接猶今人言架空也指心性謂佛書有即心是佛
見性成佛之說趨有無謂其言有則云色即是空言
無則云空即是色之類靡然草從風偃之貌三聖指
禹周公孔子也此言佛初在西方以緣業化誘愚
俗其言卑近易曉亦不過使之怖畏自倄不敢為惡
耳及傳入中國既久為其徒者轉相梯接講演空妄
勝大之言號為義學未幾又變而為禪不立文字直
以為一顧盻一話言之頃便可識心見性超悟道妙
如此捷徑一開不唯化喻羣愚雖高人達士亦莫不
靡然從之殊不知彼但可施於一已以為寂滅之計
而非吾儒人倫日用之實理乃亦以之施於天下國
家如行榛棘之塗鮮有不困於迷誤顛陪者焉朱子
欲繼三聖而焚其書即孟子距楊墨之意也愚謂
仙佛之為異端一也然倄鍊之徒往往靳秘其術不
輕授人故從而習之者無幾佛氏之教乃欲廣化羣
生必棄而君臣去而父子夫婦皆歸於我若此不已
則天其與我民彛不幾於熄乎故程子獨言其害道
為尤甚戒學者當如滛聲美色以遠之今詳味二詩
之旨則其輕重淺深亦可見矣
其十七
聖人司教化横序育賢才因心有明訓善端得深培天
叙既昭陳人文亦褰開云胡百代下學絶教養乖(叶公迴反)
羣居競葩藻争先冠倫魁淳風久(一作反)淪喪擾擾胡為
哉
横通作黌學舍也善端即四端也天叙即書所言五
典人文亦五典中人理之倫序易言觀乎人文以化
成天下者正謂此也褰掀舉之意褰開言易見也倫
魁猶言甲科狀元也此言古先聖王開設學校教
育羣材皆所以明人倫而已始也因其本心固有之
善端使培養而擴充之及夫天叙之典既極其昭陳
則人文亦莫不粲然而可觀奈何後世賢聖之君不
作教化陵夷庠序羣居之士率皆馳心於外不知人
理自然之文但以詞章之葩藻豔麗者為文争先闘
靡躐取高第遂使良心琢喪利欲紛挈而於天叙天
秩不復加意風俗之頽敗一至於此可勝嘆哉
其十八
童蒙貴養正遜弟乃其方鷄鳴咸盥櫛問訊謹暄凉奉
(捧同)水勤播洒擁篲周室堂進趨極虔恭退息常端莊劬
書劇嗜炙(之夜反一作味)見惡逾探(平聲)湯庸言戒粗誕時行必
安詳聖途雖云遠發軔且勿忙(太俚)十五志於學及時起
高翔
童蒙養見易彖傳遜順也謂順親也謹暄凉即溫凊
之事篲箒劇甚也嗜者知其味而好食之也炙燔肉
逾探湯言惡之甚也庸常也時行即庸行也軔礙車
止輪之木發木動輪則車行上篇既言士風凋弊
由教養之失道故此專言童蒙貴於養正以為進德
倄業之基自遜弟以下至謹言行一節皆養正之事
夫蒙以養正乃作聖之功然或恐其不安於分而有
妄意躐等者焉故又戒之曰聖塗雖遠且當於此從
容漸進俟年十五而入大學從事於窮理倄身治人
之道然後奮然高起以造乎聖賢之域不難矣
其十九
哀哉牛山木斤斧日相尋豈無萌蘖生牛羊復來侵恭
惟皇上帝降此仁義心物欲互攻奪孤根孰能任反躬
艮其背肅容正冠襟保養方自此何年秀穹林
牛山木訓義已見孟子集註任堪也勝也反躬自省
也樂記云好惡無節於内知誘於外不能反躬天理
滅矣艮其背艮卦彖辭止静之義也蓋人身百體皆
為物所動惟背不動故爾此篇本孟子之意以成
文前四句與下四句同孤根穹林又似以木為比大
抵為人放其良心而不知求故以哀哉二字發其首
令人惕然深省而操存保養以復其初也上篇戒以
發軔勿忙者欲其盡保養之功而易於高翔此則嘆
其何年秀穹者恐其失保養之時而難於成功也其
反覆懇切之意不亦深哉潘柄曰反躬艮背以持
其内爾容正襟以防其外又曰童蒙養正言存養之
法至此始露出仁義之心以為所飬之實不可不知
也
其二十
玄天幽且默仲尼欲無言動植各生遂德容自清温彼
哉夸毗子呫(音帖)囁(日涉反)徒啾喧但騁言詞好豈知神鑒
昏曰予昩前訓坐此枝葉繁發憤永刊落竒功收一原
清清明温和厚也彼哉者外之之詞夸大毘附也詩
云無為夸毘蓋小人之態不為大言以夸世則為諛
言以毘人也呫囁多言也神鑒謂明德一原即前所
謂萬化原也此言天本無言四時行百物生而玄
渾之幽默者自若也聖人欲無言日用動静莫非至
教而德容之清溫亦自若也彼夸大阿諛之人徒騁
口才務美於外而卒迷其内竟何以哉且云向也亦
昩聖訓而失於多言自今發憤永將消除枝葉之繁
而歸根歛實收竒功於一原也余子節曰學者想
德容清温於無言之中察神鑒昏昧於多言之際聖
愚之分斷可識矣進齋徐幾曰功收一原渾然此道
之全體融會於方寸夫子所謂一以貫之子思所謂
無聲無臭周子所謂無極而太極者故感興詩以此
終焉
風雅翼卷十四
