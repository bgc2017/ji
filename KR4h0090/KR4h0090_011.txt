風雅翼卷十一
元劉履編
選詩續編一
唐詩一
陳拾遺感遇詩七首
陳子昂字伯玉武后時上書言山陵事擢麟
臺正字遷拾遺唐初詩人承陳隋流靡之餘
而伯玉獨能追變正雅作感遇詩三十八首
時人宗之然䆒其詞旨往往過於深邃故晦
菴朱子以物外竒寶為喻意有在矣况或崇
尚仙佛殊失性情之正今特擇其詞暢理順
者冠於是編之首蓋以其能横制頽波開先
作者深有功於當時後學寧可不知其所自
哉
蘭若自春夏芊蔚何青青幽獨空林色朱蕤冐紫莖遲
遲白日晩嫋嫋秋風生歲華盡搖落芳意竟何成
若杜若也空臨川戴順云如馬羣遂空之空
翡翠巢南海雌雄珠樹林何知美人意驕愛比黃金殺
身炎洲裏委羽玉堂陰旑旎光首飾葳蕤爛錦衾豈不
在遐遠虞羅忽見尋多林信為累歎息此珍禽
炎洲在南海中見東方朔十洲記
玄蟬號白露兹歲忽蹉跎羣物從大化孤英將奈何瑶
臺有青鳥遠食玉山禾崑崙見玄鳳豈復憂虞羅
青鳥西王母來時使者玉山王母所居山多玉石見
山海經已上三首皆伯玉詠懷之詞首篇蓋未仕
時恐歲月之遲暮而無成也次篇作於既出仕後雖
以武后愛其才而擢用之終有自惜之意至此篇又
言不得已而隨時就禄歎不如青鳥之見玄鳳者矣
其後勸武后興明堂太學及后稱帝改號上周受命
頌竟何以哉
吾愛鬼谷子青谿無垢氛囊括經世道遺身在白雲七
雄方龍闘天下久無君浮榮不足貴遵養晦時文舒可
彌六合卷之不盈分豈同山木壽空與麋鹿羣
鬼谷子已見選詩補註第四卷山木壽莊子曰山中
之木以不材故壽
朅來豪游子勢利禍之門如何蘭膏歎感激自先冤衆
趨明所避時棄道猶存雲泉既已失羅網與誰論箕山
有高節湘水有清源唯應白鷗鳥可為(音去)洗心言
朅去也蘭膏歎即彭城父老哭龔勝曰薰以香自燒
膏以明自銷之謂明明知之士雲泉所可隠避之地
湘水屈原所沉有清源者亦取其潔身亂倫之意白
鷗忘機之鳥此篇首一節既勸其去末意又似諷其
不足以知此幾也已上二首以明君子之出處當
如是也
樂羊為魏將食子殉軍功骨肉且相薄他人安得忠吾
聞中山相(當作孟孫傳)乃囑放麑翁孤獸猶不忍况以奉君
終
樂羊攻中山中山君烹其子而遺之羹羊掇之盡一
杯覩師贊曰子之肉尚食之其誰不食羊既拔中山
文侯賞其功而疑其心韓非子曰孟孫獵得麑使秦
西巴載之歸其母隨之而啼西巴弗忍而與之孟孫
大怒逐之三月後召之使為子傅曰夫不忍麑况忍
吾子乎
昔日章華宴荆王樂荒滛霓旌翠羽蓋射兕雲夢林朅
來高堂(當作唐)觀(去聲)悵望陽雲岑雄圖今若此黃雀空哀
吟
章華楚靈王臺名大史公言靈王作章華臺求周九
鼎之時志小天下及餓死於申亥之家為天下笑此
詩結末有雄圖今若此之歎即其意也但其中兼言
襄王之事所謂黃雀亦本戰國策莊辛諷襄王語是
豈槩論荆王之荒滛者與黃雀事詳見補註阮詞宗
詩已上二首似皆有為而作未詳所指
薛少保秋日還京陜西十里作一首
薛稷字嗣通睿宗朝累遷黃門侍郎歴太子
少保好古慱雅以書名天下畫亦絶品惜其
詩不多見今觀此篇蓋能從容於古法之中
而託意簡遠自非拘拘模擬者所可及也杜
子美有云少保有古風得之陜郊篇信夫
驅車越陜郊北顧臨大河此行見鄉邑秋風水增波西
望咸陽塗日暮愁思(去聲)多傅巖既紆欝首山亦嵯峩操
築無昔老采薇有遺歌客遊節向(一作四)換人生知幾何
向者傾去而不顧返之意
李翰林詩十九首
李白天寶中為翰林供奉未幾不合去遂浪
迹天下工為古詩歌言多諷刺嘗曰齊梁以
來豔薄斯極沈休文又尚以聲律將復古道
非我而誰故所著五十九首者特以古風名
題今觀其詞宏麗&KR1441;偉雖未必盡合軌轍而
才逸氣邁蓋亦劉越石鮑明遠之儔歟
古風十八首
大雅久不作吾衰竟誰陳王風委蔓草戰國多荆榛龍
虎相啖食兵戈逮狂秦正聲何微茫哀怨起騷人揚馬
激頽波開流蕩無垠廢興雖萬變憲章亦已淪自從建
安來綺麗不足珍聖代復元古垂衣貴清真羣才屬休
明承運共躍鱗文質相煥炳衆星羅秋旻我志在刪述
垂輝映千春希聖如有立絶筆於獲麟
愚按此篇自從建安來五字淺俚而躍鱗秋旻及映
千春等語尚多點綴似未得為純全特以其居古風
之首有志復古姑存之且太白所論夸大殊過其實
其亦孔子所謂狂簡者歟
蟾蜍薄(音博)太清蝕此瑶臺月圓光虧中天金魄遂淪沒
螮蝀入紫微大明夷朝暉浮雲隔兩曜萬象昏陰霏蕭
蕭長門宫昔是今已非桂蠧華不實天霜下(去聲)嚴威沉
歎終永夕感我涕霑衣
按唐書玄宗王皇后無子而武妃有寵后不平顯詆
之又以厭勝求子事覺帝自臨劾廢后為庶人進冊
武妃為惠妃欲立為后蕭士贇曰此詩前四句喻武
妃入後宫卒為王后之蠧螮蝀以下喻武妃既得幸
而玄宗卒為所惑日君象月后象今廢黜是為浮雲
隔之不得代明也長門宫漢武帝陳皇后事二后並
以無子巫蠱厭勝廢然推原其由實衞子夫武惠妃
争寵以激之也司馬相如作長門賦王諲亦作翠羽
帳賦以諷帝引此以證最為切當桂花不實是采廢
王后制中華而不實之語天霜嚴威謂帝自臨劾也
代馬不思越越禽不戀燕情性有所習風土固其然昔
别鴈門關今戍龍庭前驚沙亂海日飛雪迷胡天蟣蝨
生虎鶡心魂逐旌旃苦戰功不賞忠誠難可宣誰憐李
飛將白首沒三邊
龍庭單于祭天之所見班固燕然山銘虎鶡後漢輿
服志云虎賁羽林皆鶡冠註云鶡似雉而勇以其闘
不死不止故用其尾飾武冠漢書李廣守北平匈奴
號曰飛將軍後以大將軍長史急責遂自頸百姓為
之流涕此詩必有為而作未詳所指
羽檄如流星虎符合專城喧呼救邊急羣鳥皆夜鳴白
日曜紫微三公運權衡天地皆得一澹然四海清借問
此何為答言楚徵兵渡瀘及五月將赴雲南征怯卒非
戰士炎方難遠行長號别嚴親日月慘光晶泣盡繼以
血心摧兩無聲困獸當猛虎窮魚餌奔鯨千去不一回
投軀豈全生如何舞干戚一使有苖平
此蓋討南詔時作也南詔本烏蠻别種有皮邏閤者
開元中冊為雲南王至其子閤羅鳳因雲南太守張
虔陀激變舉兵反楊國忠薦鮮子仲通為劍南節度
使討之閤羅鳳遣使謝罪請觧不許遂進軍與戰初
敗續於瀘川再大敗於西洱河士卒死者六萬人國
忠匿其敗狀為叙戰功復募兵往擊人聞雲南瘴癘
莫肯應募國忠遣御史分道捕人枷送軍所於是行
者愁怨父母妻子哭聲振野蕭士贇曰此太白深嘆
夫當國大臣不能如益之贊禹禹之佐舜敷文德以
來遠人致有覆敗之辱云
秦皇按寶劍赫怒震威神逐日巡海右驅石架(一作駕)滄
津徵卒空九㝢作橋傷萬人但求蓬島樂豈思農扈春
力盡功不贍千載為悲辛
三齊要略云始皇作橋欲過海看日出處有神人能
驅石下海陽城十一山石今盡起立嶷嶷東傾如相
隨行狀石去不速神輙鞭之石皆流血左氏傳九扈
氏為農正註云農桑九侯鳥也詳見蔡邕獨斷此
詩蓋玄宗好神仙之事故託言以諷之
殷后亂天紀楚懷亦已昏夷羊滿中野菉葹盈高門比
干諫而死屈(九勿反)平竄湘源虎口何婉孌女嬃空嬋媛
彭咸久淪沒此意與誰論
夷羊土神商將亡見於牧野淮南子曰夷羊在牧菉
王芻葹泉耳皆惡草也女嬃屈原姊以原剛直太過
嘗申戒之嬋媛眷戀牽係之貌彭咸殷賢大夫諫紂
不聽自投水而死以上並本楚詞虎口見莊子盗跖
篇此蓋借以言比干諫死是䧟於虎口也自蟾蜍
薄太清至此五首皆諷刺朝廷之詩
咸陽二三月官柳黃金枝綠幘誰家子賣珠輕薄兒日
暮醉酒歸白馬驕且馳意氣人所仰冶遊方及時子雲
不曉事昭獻長楊辭賦達身已老草玄鬢若絲投閣良
可歎但為此輩嗤
漢書東方朔傳云初武帝姑舘陶公主號竇太主寡
居年五十餘矣近幸董偃始偃年十三與母以賣珠
為事出入主家見其姣好因留侍内至年十入而冠
號曰董君一日上為太主置酒曰願謁主人翁主乃
下殿自引董君綠幘傳鞲再拜謁見於是貴寵聞天
下年三十卒與太主會葬於霸陵是後公主貴人多
踰禮制自董偃始楊倄書云吾家子雲老不曉事餘
見揚雄傳此篇蓋見當時戚里驕縦踰制儒者沉
困下僚故有所感諷而作大槩詞氣俊逸真似鮑參
軍者特宫柳黃金枝五字流麗又墮梁陳矣
燕昭延郭隗遂築黃金臺劇辛方趙至鄒衍復齊來奈
何青雲士棄我如塵埃珠玉買歌笑糟糠養賢才方知
黃鶴(一作鵠)舉千里獨徘徊
史記燕昭王謂郭隗曰願得賢士以共國雪先王之
耻隗曰王必欲致士請先從隗始况賢於隗者豈遠
千里哉於是昭王改築宫而師事之樂毅自魏往鄒
衍自齊往劇辛自趙往士争趨燕一說昭王築臺置
千金於上以延天下之士蕭士贇曰太白素有高尚
之志豈出山之後不為時相所禮有輕出之悔歟
郢客吟白雪遺響飛青天徒勞歌此曲舉世誰為(去聲)傳
誠為巴人唱和者乃數千吞聲何足道(音導)歎息空凄然
白雪巴唱已見補註張景陽詩此感歎高才者知遇
之難卑汚者相合之易也
越客採明珠提攜出幽隅清輝照海月美價傾皇都獻
君君按劍懷寶空長呼魚目復相哂寸心增煩紆
按劍魚目並已見補註
綠蘿紛葳蕤繚繞松栢枝草木有所託歲寒尚不移奈
何夭桃色坐歎葑菲詩玉顔艷紅彩雲髮非素絲君子
恩已畢賤妾將何為
世道日交喪澆風散淳源不採芳桂枝反棲惡木根所
以桃李樹吐花竟不言大運有興沒羣動争飛奔歸來
廣成子去入無窮門
莊子曰世喪道矣道喪世矣世與道交相喪矣又黃
帝問廣成子治身之道廣成子曰彼物無窮人皆以
為終彼物無測人皆以為極余將去汝入無窮之門
以遊無極之野蕭士贇曰廣成子古有道之人黃帝
之師也太白見世道如此故託言之將為有道者之
歸
鳳飢不啄粟所食惟琅玕焉能與羣雞刺蹙争一餐朝
鳴崑丘樹夕飲砥柱湍歸飛海路遠獨㝛大霜寒幸遇
王子晉結交青雲端懷恩未得報感别空長歎
初太白以賀知章之薦召見金鑾殿帝降輦步迎如
見綺皓賜食親為調羹出入翰林問以國政其見待
遇如此可謂結交青雲端矣今既不合而去亦安得
不感歎之與以上七首皆在朝廷不得意將放歸
山之時所作
燕臣昔慟哭五月飛秋霜庶女號蒼天震風擊齊堂精
誠有所感造化為(去聲)悲傷而我竟何幸遠(去聲)身金殿傍
浮雲蔽紫闥白日難回光羣沙穢明珠衆草凌孤芳古
來共歎息流淚空霑裳
淮南子曰鄒衍盡忠於燕惠王信讒而繫之獄衍仰
天而哭正夏天為之降霜又曰庶女告天雷電下擊
景公臺隕皮體傷折許慎曰齊寡婦庶賤之女也無
子不嫁事姑敬謹姑有女利母財令嫁婦婦終不聽
女殺母以誣寡婦不能自明冤結呌天云云震風雷
作震雷今承江淹書之謬而誤用耳太白在翰林
高力士以脱靴之耻譖於貴妃帝三欲命官皆被沮
止遂詔令歸山一云為同列所謗而黜此篇殆放黜
已後所作故有遠身金殿之歎然太白之事自與燕
臣庶女不同援引大過讀者詳之
青春流驚湍朱明驟回薄不忍看秋蓬飄揚竟何託光
風滅蘭蕙白露洒葵霍美人不我期草木日零落
羽族禀萬化小大各有依周周亦何辜六融掩不揮願
銜衆禽翼一向黃河飛飛者莫我顧歎息將安歸
周周已見補註阮嗣宗詩以上二首亦放黜已後
流寓既久有所感歎而作
莊周夢蝴蝶蝴蝶為莊周一體更變化萬事良悠悠乃
知蓬萊水變作清淺流青門種瓜人舊日東陵侯富貴
固如此營營何所求
夢蝶事見莊子書蓬萊水淺神仙傳麻姑云接待以
來見東海三為桑田向到蓬萊水又淺於往者豈將
復為陵陸乎
君平既棄世世亦棄君平觀變窮太易探元化羣生寂
寞綴道論空簾閉幽情騶虞不虛來鸑&KR0034;有時鳴安知
天漢上白日懸高名海客去已久誰能測沉冥
漢書王貢龍鮑傳序云蜀有嚴君平脩身自保卜筮
於成都市以為卜筮賤業可以惠人有邪惡非正之
問則依蓍龜導之以善或日得百錢足自養則閉肆
下簾而授老子依老莊之指著書十餘萬言博物志
言天河與海通有人齎糧乘浮槎西去至一處遥望
宫中有織婦一丈夫牽牛渚次飲之問此是何處答
曰蜀郡問嚴君平則知之還至蜀問君平曰某年月
日有客星犯牽牛㝛正此時也以上二首亦放黜
後所作蓋涉歴至此不復感歎而有棄世之心矣
白鳩拂舞歌
觀太白樂府中多有古辭可愛如公無渡河
一篇其曰波滔天堯者嗟大禹理百川兒啼
不窺家殺湍湮洪水九州始桑麻其害乃去
茫然風沙以至旁人不惜異立之公無渡河
苦渡之一節絶類漢魏它篇亦或有之往往
惜其首尾不稱故不得取今擇其全篇純潔
而不失性情之正者僅得此耳
鏗鳴鍾考朗鼓歌白鳩引拂舞白鳩之白誰與隣霜衣
雪襟誠可珍含哺七子能平均食不噎性安馴首農政
鳴陽春天子刻玉杖鏤形賜耆人白鷺亦(集作之今從鄭夾漈糸聲)
(樂府)白非純貞外潔其色心匪仁開五德無司晨胡為啄
我葭下之紫鱗鷹鸇鵰鶚貪而好殺鳳凰雖大聖不願
以為臣
葭通作茄漢鐃歌朱鷺篇云鷺何食食茄下此為
言白鳩有德之鳥故漢帝刻形於杖以賜老人若白
鷺之外飾而内汚與鷹鸇鵰鶚貪而好殺者均為鳳
凰之所棄蓋以警夫在朝之臣無德而貪殘者使聖
人在位必不容之亦可以見當時朝廷任人之不當
也
張曲江感遇詩二首
張九齡字子壽七歲知屬文開元中拜中書
侍郎同平章事諫諍切直諤諤有大臣節人
呼為曲江公凡所推引皆正人為李林甫所
忌遂罷相貶荆州長史卒謚文獻所為詩多
雅淡此二篇尤得古風人之音格云
魚游樂深池鳥棲擇高枝嗟爾蜉蝣羽&KR1415;&KR1415;亦何為有
生豈不化所感奚吾斯神理日微滅吾心安得知浩蕩
楊朱子徒然泣路岐
子壽蓋見世道之難進有志莫伸感歎而作是詩然
語意含蓄似有不可得而盡言者宜潛玩之
漢上有游女求思安可得袖中一札書欲寄雙飛翼冥
冥獨不見耿耿徒緘憶紫蘭秀中蹊皓露奪幽色馨香
歲欲晩感歎情何極白雲在南山日暮長太息
漢上游女指君而言猶楚詞云美人也紫蘭蓋以自
况恐其遲暮而感歎不已豈放黜之後懷君而作與
故章末之意思欲隠去而未能徒為太息而已
王右丞渭水田家一首
王維字摩詰開元中為尚書右丞天寶之亂
為禄山所得不能死節然以詩名當世或者
稱其清雅有蕭散之趣今考其集中大抵造
語峭厲殊非古調其規模氣度亦無有能過
人者獨此篇稍平淡有趣姑錄之且以見古
作者之難得也
斜光照搖落窮巷牛羊歸野老念僮僕(一作牧童)倚杖候荆
扉雉雊麥苗秀蠶眠桑葉稀田夫荷鋤至(一作去)相見語
依依即此羡閒逸悵然歌式微
儲御史詩三首
儲光羲開元中及第歴官監察御史禄山反
任偽官賊平坐貶以死然工為詩有冲淡之
趣時人與王維並稱
田家雜興二首
楚山有高士梁國有遺老巢室既相隣同田復同道糗
(去九立枚二反)糒(四備怖拜二反)常共飯(上聲)兒孫日更抱忘此耕耨勞
媿彼風雨好蟪蛄鳴空澤鶗鴂傷秋草日夕寒風來衣
裳苦不早
楚山高士蓋必有所指梁國遺老則自謂也糗熬米
麥糒乾飲也蟪蛄鶗鴂並見楚辭末四句蓋感時傷
已之詞意味含蓄可玩
渾(上聲)坏(音丕又音裴)本無象末路多是非達士志寥廓所在能
忘機耕鑿時未至還山聊采薇虎豹對我蹲鸑&KR0034;傍我
飛仙人空中來謂我勿復歸格澤為君駕蜺虹為君衣
西遊崑崙墟可與世人違
渾坏猶言淳朴謂上古之時末路謂後世寥郭言高
也耕鑿蓋用堯時擊壤者之詞對我蹲傍我飛者正
以我能忘機而猛獸神鳥皆自馴也格澤按說文師
子一名白澤疑即此也此篇感世道之不古託為
仙人相勸之辭以為宜高舉而遠遁也
同王十三維偶然作
四隣競豐屋我獨好卑室窈窕高臺中時聞撫清瑟狂
飈動地起拔木乃非一相顧始知悲中心憂且慄蚩蚩
命子弟恨不居高秩日入賓從歸清晨冠蓋出中庭有
竒樹榮早衰復疾此道猶不知微言安可述
此篇有比之義大槩喻朝廷雖尊榮而禍變不測何
乃無知之徒猶貪冐富貴而不顧畏耶其意切矣按
此題與王維同作二人俱為禄山偽官徒能諷人而
不自警勑此所謂有言者不必有德也特以其詩有
魏晉風格故錄之
風雅翼卷十一
