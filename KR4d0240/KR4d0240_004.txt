樂軒集卷四
宋陳藻撰
賦
菊花賦
律中無射兮其聲商以高金飈遒勁兮朘百草而薧膏
清灝流地特形一毛酲方蘇於舊荄脈已奮乎枝柯津
至有涯葉窮秋毫究舒厥盛萼布嗷嘈散散黃英其情
若何土階茅屋明良賡歌富貴不淫淫非吾曹禹食菲
兮溝洫勞湯德且慙孰恣于遨艱難王業周琢而磨身
弋綈兮道德麗心經理兮投厥戈曉露團團兮曷璿旒
之孔多數君恍其胥會兮觀濟濟乎上袍坤裳之德弸
中彪外兮藹相輝而盪摩寂寥兮瀟灑屋籬兮山阿匪
陶兮愛汝乃汝兮則陶蘂含章兮叢婆娑振振童子標
格非凡志凌穹漢迹混蓬蒿展葉敷華玉宇澄虛青青
衿佩以翔以翺崇臺顯榭低回苦思或謙光而抑抑柴
開蓽戶體胖心廣或渙發而囂囂或烟帷月幌緣詩太
瘦鼓舞吟哦幽姿逸態層崖峻臯寧肥遯兮與决科千
菲萬艷其藻固掞天庭兮名圈兮利牢貌爽而癯意肅
而豪甘忍飢以香廉疇撑腹而臭饕芳譽籍籍聘書徵
入警峭嵯峨有人若我異彼惡草誰賦離騷秦筆以刀
嗟俗吏之滔滔者哉爾其歷蘭省步華館坐邃閣兮正
秘書之舛訛審直辭而貶褒序庠潔己以為師揚德馨
于俊髦徜徉容與乎金閨玉堂之内判花視草芬馥兮
酷烈秀茂兮森羅霜臺凛凛胡斥非慆三軍出帥靡頑
弗鏖作秋官於圜扉刑自嚴而不苛上公雖尊吐哺迎
客誰飫豚羔賤貴者時吾常未始改兮委委佗佗如山
如河太陽正照襟袍惟冷齪齪庸流微風生濤肌膚可
萎氣燄詎可奪兮縱十九載於匈奴漢節不放而落旄
重九良辰運來難逃舉世我趨榮傾敗荷惜哉寸晷容
易蹉跎明日人心弃我粕糟然其衰也亦國老之皤皤
諸年少其焉如太子安而不他是故歷代議養執爵余
飲先萬乘而酕醄毛嬙麗姬鬒髮如雲選花插髩吾不
使遭讀書之眼翳膜生皆神入其眶耿如秋波或乃三
枝兩簇散漫疎成騷人墨客適爾相過千株萬朵間以
他卉王孫公子來往如梭繁盛滿園一望數畝良金幾
籯敵此富有非天下之至貴孰能與於此哉萬物備我
不藏不韜得之者性失之者魔愛玩不已三嗅而作吾
執吾友邪揄咍呵遂相與言不知者從乎優婆采而獻
諸蕃夷之摩訶知之者從乎孟軻而訪于酒糟也辭曰
饑有饌兮丹霞拖渴有飲兮涼雨沲魂雖悦兮亡血臊
精物何産於厚地兮全一清而予操予將辟穀兮矧鷄
鵝專餌汝兮亶至和寒無用兮衣蓑白日上升舟兮誰
篙奚待尋乎海山兮六鼇徐福去兮空回艘彼不火食
兮㗖仙杏與蟠桃或棗或栗兮或蒲萄飡术之實不若
飡其華之效頃兮俄乘羽化兮辭舊窠朝玉帝兮履鳬
靴下視塵寰兮天&KR0802;慕我不及歎白頭兮悶搔
梨花賦
絪緼無涯孕精産荂九旬流華四月孔奢有匪浮誇花
外之花爾其娟靜閒暇以窕窈兮敷舒幽貞其清皦兮
恬淡瀟灑委蛇淳雅美不邇麗素不隣野若帝厭爾衆
芳之淫冶我宜錫其純嘏者耶濯濯春雨皓皓華月彼
質而靜彼淡而悦或依于葛我所執兮或俯于藻我所
拾兮祠庭閴寂樹英密祁祁僮僮如出而入奚素絢以
比容徵彤管而名實夫大竅闔闢冶至靈甄無識蓋有
暌性而合質者耶于何后妃兮似欣欣乎晴光余將歸
寧兮視滌濯乎衣裳流水之陽古公胥宇乃攜乃姜不
容不粧后脱簮珥露諫宣王煙之蒼蒼青障于張解圍
小郎三三兩兩寒窗之傍恍兮文德散帙于中宫左嬪
摛思于椒房函如六齡之鄧衰若大家之班或乃暴風
淫雨赴死無懼生兮貞女殁兮烈婦于嗟牡丹彼美芍
藥胡為顔色可與娛樂丰丰褒姒艷艷驪姬君以為妍人
以為媸花百其試予兹懿哉辭曰匪冬而雪匪夜而月
香山何人題我太真江之永矣不可泳思漢之廣矣不
可方思
桔橰賦
漁溪之民兮桔橰一日不雨兮則勞土既薄兮沙石多
水鑚鑚以下篩井凑凑而湧高十日不雨兮因廻數而
損泉巽之愈低力其倍宣晝雖給於西園夕恐焦乎東
田自甲至戊惟丙能眠夫婦蓬黧如蠻如猺太陽升兮
畢炎燒嘉樹在前若秦皇漢武兮慕三神山之絶遼已
而視瓶中之粟曾不足以禦來者之一朝思弗負於債
家秋已竭其膏膋幸而禾稻成穗雷腹有充舉手加額
慚荷元穹彼彎射虎之弓兮恨侯印之阻封援賦鵩之
筆兮少為傅而曰窮潘嫌宦拙兮達早羽嘆天亡兮戰
工長卿不文犢鼻皆可仲卿凡者牛衣足供作進學解
者非韓愈耶昔有解嘲之揚雄言若亡憾兮意則由賜
之不容斯可也世莫如漆園之憤悱兮羌託辭於苦空
場屋之士戚戚未第乍登九品立俟隆崇紈袴之子厭
厭肥甘率然一飯怒冠髮衝妖艷之女羞與醜婦共牢
而食安得淮隂壯客甘絳灌之雷同者哉曰聖曰賢為
顔為孔已雖樂以無尤人至今而屈訟造物者起笑而
為辭曰賦汝厚兮責我深隨自然兮吾何心謂渠能兮
昧矣謂渠素兮呻吟不若吝之兮均桔橰而後食庶無
僥倖兮豈聞相怨之音
惜别賦(并序)
漁溪諸友丱角相從或相識乍離乍合今歲偶
聚向時未生或初生者長成而丱角有逾壯齒
矣二月始集講論未幾槐花將黃次第分散余
世事已嬾筆耕亦倦日嗜啜茶飲酒逍遥行坐
締玩溪山之勝耳安能激厲諸君哉閒撰數辭
強名之曰惜别賦
場屋微名舉世營營有貴於己在人者輕人疑余兮未
貢余已官而改京買臣行歌咄哉小生爾既朱輪孰與
原憲終貧兮自得之榮況乎乘堅策肥旌旗擁路于青
史兮無聲噫天垂月兮山吐雲青草死兮地懷根一枯
一茂日代乎前皆仁氣之絪緼嘻哉諸君世務紛綸來
歲之春想無暇留醉翁兮談天地之醇六經諸子百氏
兮槩妙道之所存苟惟綴緝編類以得失為悲歡雖同
居而白首亦奚由兮愈親
樂軒集卷四
