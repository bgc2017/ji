倚松詩集卷二宋饒節撰
律詩上
王信玉生日
簮笏誰非嗣才能恐未難傳家推有守樹德莫如寬賤
子敢為佞眀公信可觀四維開雉堞千頃漲波瀾逮下
亡圭角逢人倒肺肝月評終許劭愛客自袁安(袁安博愛客衆)
(無所簡擇賓客入門賢愚皆得所欲)不偽心常逸忘機體更胖所臨惟簡
易有道息彫殘使節軺車穏兵符玉具乾百城同鏁静
萬井益歌歡退食公無事揮毫妙可刊笙歌珠履醉風
月井梧寒諸子仍聞道羣雛半著冠居然謝紈綺沃若
秀芝蘭表裏初無憾行藏晩竟完向來三徑志欲了五
車看異日人争誦來徵印已刓恐須煩柱石從此接鴛
鸞直道惟天相亨衢豈自干祝公千歲夀終始立朝端
九月六日駕幸蔡王府
詔可觀光夾路民雍容禁衛見寬仁天光湛湛乾坤净
玉色温温草木春虚駕老臣人望重降輿新第聖恩親
屬車未御鈞天奏只有歡聲滿後塵
過關山用同行韻
風來幡動作真觀耳倒聲邊亦妄聞自笑敝貂蘇季子
苦求知畫宋元君關山行李今三反燈火工夫費幾分
安得一㕓留我老抱琴矯首送浮雲
遇里人道及鄉閭事作詩寄謝無逸
敝貂去國漫西東聞說(一作遇想)鄉閭夢寐中賈竪裹頭仍
納婦驪駒將子又追風雲山何處非投老文史他年不
療窮富貴可求吾亦懶眼看餘子化王公
謁漢高帝廟
鳳凰山下綠茫茫殺氣猶纏古戰場他日英雄矜勝敗
今時田野話興亡狗烹兔死已千載雷動風行尚一方
(祈禱有應)過客若餘秦父老拜祠應有泪浪浪
贈霍明府偉
南海先生不諱窮鬢髯如戟氣如虹異時磅薄風塵外
今日低回文課中政事有誰咨蹇老功名未合愧終童
何人為草陽城薦臺閣差差振古風
次韻張符離民師適堂即事
三考符離課獨優政成囹圄自無囚滿堂文史閑(闕)令
一榻薰風對奕秋刑措似聞閭巷語年登仍解廟堂憂
從今尊酒留佳句折獄何勞比仲由
汪信民約諸人遊城南陳氏園不果
先生休沐不譚經凖擬行槃到野亭興盡回船散童騎
客來呼吏出盆缾奩中白黑誰成敗醆底聖賢同醉醒
却笑伯倫尚多事苦憐江漢載浮萍
贈隠居
竟體芳蘭君可人一軒風月澹無鄰絲麻十畆他年老
文史三冬上世貧渾渾淄澠空自辨𥅆𥅆狼虎謾相親
了然道眼都無許秪有鶯花滿意春
次韻彭聖從秋興
淡雲疎雨承秋早白露清風引夜長已見畢星朝北極
似聞驍騎卷西凉隻雞還我田家味小胯須君官焙香
千古步兵今遠矣屬誰長嘯作鸞凰
題滄浪亭
君搆虚亭古岸頭我來登覽判千憂丈人釣艇波瀾闊
孺子歌聲草樹秋山似畫屏隨屈曲人如楊柳擅風流
他年若有江湖具乘興因君棹小舟
次韻米元章壯觀
曉色村村澹春風樹樹穠八窗中夜月千里隔江峰酒
道窮通樂詩原左右逢客來應下榻石銚煑長松
端午日二首
艾葉斜枝短菖蒲瘦節長綠雲依鬢亂紅雪落杯香風
物江淮似功名歲月忙澤間人弔屈應有泪浪浪
其二
異代多同俗千秋餉楚魂人才終可惜祀事故常存赤
鹵豐禾黍閑民長子孫憐渠身世拙滿眼暮雲屯
山居二首
小徑深通竹疎籬巧過藤冷猿嘯古木飢鷺啄寒冰貴
客終難屈蓬門不用譍此中有佳處黃卷短檠燈
其二
門擁深深草溪眀衮衮沙冷煙浮菜甲小雨薦茅牙老
興元無繫春工竟自華鄰翁却相可步屧過渠家
送王長元同弟次元赴官
梁苑春未競隋河凍尚肥鬢毛開老境甲子運天機華
鄂君方仕樵蘇我未歸憑將汝南麈慎對可人揮
蒲適正挽歌
吾道何多蹇蒼天呼不聞楩楠初有待涇渭竟難分閱
世中庸行隨時俗下文想君九原恨著草露紛紛
息慮軒詩
雨暗藤經屋春深草到門客來非問字鶴老不乘軒花
氣飜詩思松聲撼醉魂呼兒換香鼎趺坐竟黃昏
歲暮
浩蕩生涯計凄凉客子心歲從官歷盡憂入鬢毛深月
氣含窗戶湯聲轉釡鬵餘生無所慕持此卧山林
送宿州眺祖禹簽判(祖禹承議簽宿三年郡事倚辦為多僚屬士民莫不)
(嗟惜其去節作小詩聊致意焉)
一見眺公子雍容前軰風規橅俗吏外步作古人中環
佩千官合梯航九驛通空虚循吏傳誰為薦諸公
九日發淮康
九日非吾事黃花亦謾生未傾彭澤酒還背汝陽城細
雨秋天近西風白葛輕山村遠城市可有笑歌聲
秋日遊城南展氏園登閣
金燈奮髯階砌寬楊柳緩帶樓閣閑我來不為春事促
西風斜日面前山
製藥
身如逆旅無非我豈謂昌陽信引年南北未能忘世故
藥囊隨處却安禪萬金良藥吾何用九轉丹砂世謾傳
草木精華如可貰未妨巾屨地行仙
麻城道中
拱道新松無數青晩風(一作曉風)十里撼江聲棟梁不是尋
常度宜有長材待老成
過淮
淮山漠漠水潭潭落日孤雲自不堪今夜月明風更急
憑吹魂夢到江南
從人覓山水扇二首
少壯﨑嶇山水間短衣楚製略勝寒年來疲病歸期墮
只乞君家便面看
其二
愛君才氣耻言兵欲倚詩書繼老成手裏林泉當付我
恐妨抽板揖公卿
偶書
廣離騷罷獨支頥萬里江山座上歸門外不知蠻戰觸
滿窗蚊子刺明飛
自簡
錯龜數策願分疑筮短龜長一是非但把故吾重簡練
不須分畫見郊圻
以太學燈籠遺陳松老(陳乃汶義學士孫)
君有傳家三尺檠巨編長軸稱經營時文今是蠅頭字
遺子終南捷徑行
聞說
聞說南方仍歲旱十家生事九家空君王分寄二千石
避寢何人舍蓋公
鄰雞
鄰雞振羽非惡聲北斗倒挂玉繩横朋來勞苦飢寒(闕)
久雨偶晴見日
濃隂百日漫西東洶洶隋河夜欲洪但得望堯常拜手
誰能畏盾輙逃空
趙元達久不至池上作詩戲之
雨後新荷擁岸青菰蒲相向立蜻蜓此中佳處君知否
應對文君賦小星(趙細君頗嚴)
再用韻
楊柳池塘表裏青魚兒偷眼畏蜻蜓夜來雨過菖蒲静
倒浸中天四五星
書天源河上友人壁
春色撩人不奈渠紅塵無處可飛鳬懸知桃李付流水
來看垂楊十萬株
次韻答陳考城
袖裏楞伽非世書了知乾没未殊途會携他日已漫刺
歸謁南山五大夫
為謝無逸賦梅花二首
頓有亭前春耐寒年年扶杖雪中看不知謝子題詩處
比得王家第幾般(王立之家梅品甚多)
其二
聞道香寒卧雪枝瓊樓玉戶巧相依可憐今日移根處
王謝堂前燕子飛
戲趙元達
竹木王孫不嗣音老夫多病轉侵尋可憐一息絶纓會
破壊經年設醴心
冬日書謝氏園壁
瓦缶藏春土脉乾嫣香已謝菊花團履聲遶盡欄干曲
肅肅松風作暮寒
卧雲堂
補牢初未益亡羊聊伴閑雲卧草堂君解入官雲作雨
未應舒卷却相妨
聽松軒
老龍偃蹇據巖壑匠石營材城市中自有幽人不相負
解凭曲几聽秋風
觀魚閣
紛紛乾没可憐渠小閣詩書自有餘日背竹林風過柳
試扶松檻看浮魚
快目亭
文字遮人窗閉蠅無人傳與衛生經我愁爛漫不可寫
須上君家快目亭
病中兩絶句
芒鞋藜杖世緣輕無妄誰令水火争造物小兒莫相苦
此中無物可虧成
其二
暑濕相乘勢益昌呼童煑藥不知方懸知草木皆憑藉
聊為形骸作主張
春日即事二首
人言春事經桃李我欲要之病未任昨日強隨年少去
看花那復故時心
其二
風光竟歲宜人少樂事惟春取數多果下小騮君借我
一鞭隨意掠煙莎
送同舍葛茂達還浙東二首
豈無強醉陽司業固有無錢鄭廣文三請未能勤問道
一歸今日願從君
其二
隋河東下一千里僮僕未知行李勞聞道杞苗今結子
憑君飽食賦離騷
次韻吕原眀侍講歡喜四絶句
麥熟
黃雲千頃起邱山缾缶村村自往還懸知大作今年社
我欲從渠季孟間
拾麥
撝鎌霍霍穟紛紛多謝遺餘畀後人負載歸來對妻子
始知身是太平民
蠶熟
絲在機頭角未乾兒孫衣褐眼中完茅簷翁嫗自相夀
飽暖渾家感縣官
盗獲
似聞有盗起空舍聞說驅除(一作已見成擒)唾手間枹鼔不驚
雞自午先生閉戶養(一作了)三關
尋梅二首
聞道香寒犯雪開駞裘絮帽探春來立春恰在王正朔
次第羣芳不待催
其二
樂事何如憂患多尋梅不厭數經過從今直到楊花盡
終始春風亦幾何
寄曾伯容
豈是從前蹤跡疎三年不送一行書襄山儻有陪鄰地
為問洲中種木奴
次韻吕居仁共二首
望山
文章二子東西漢人物諸何大小山四海有家歸未得
眼看寸碧便怡顔
榴花
安石榴花作意開杖藜聊復為渠來何人風味更不淺
屐齒峥嶸付綠苔
虞姬墓
風悲月黑楚歌聞泣下虞兮夜未分千騎星飛向前死
不知誰為閉荒墳
覇王城
百年父老不知兵楚漢相持尚有營日暮牛羊歸虎落
野雞飛過覇王城
病起觀垂絲海棠感慨作二絶句
遲日暖風逼春事海棠垂絲轉嬌羞分眀綽約若處子
桃杏塵凡非此流
其二
賣花擔上誇桃李頓使春工不值錢莫怪海棠不受折
要令笄珥(一作雲髻)絶凡緣
律詩下(祝髮後作)
用海印和尚韻和吳提刑遊山頌
白崖老將卧遥岑苗裔分眀祖少林遂有樂天來問道
不妨黃蘗為傳心繩床斜月坐秋晩石銚寒泉語夜深
一枕竹風清未曉堂堂魚鼓現觀音
用前韻示謝公定學士(一云謝公定好佛而不知禪自以為有得用韻)
(示之)
買金須是識真金學道先防邪見林(一云師子寧游樸樕林)切忌
隨言因作解直須見色便眀心大圓覺海波瀾闊優鉢
羅花根蒂深只者若還親薦得十万俱現海潮音
用前韻示官人(賈時舉宣德江聖傳司戶參禪而不精進用韻勉之)
古路玄微難謾尋古人須(一作猶)要飽叢林待聞墻壁熾
然說方見風幡便是心鼻孔易隨人事去髩毛空覺歲
華深兒啼女喚君知否盡是頻伽美妙(一作好)音
用前韻示同參
談玄說妙隔千岑過取諸方荆棘林(雲門云過得荆棘林是好手)三
界有誰教學道十方無法謾求心老胡生下(一作後)家先
破達磨西來病轉深却問誰知第一句恒沙諸佛未知
音(一作文殊推倒病觀音)
答惠海首座五首海乃圓照禪師小師
閙市叢邊荆棘侵旃檀獨秀舊園林俊駒昔是吾家瑞
老鶴今猶萬里心短笛凄清秋水闊亂山高下白雲深
當年得力分眀處竚聽爐香(一作煙)演一音(其人欲住院)
其二
龍生龍子氣駸駸拄杖横擔徧寶林果得雲門函蓋句
肯忘黃蘗老婆心扶疎綠樹西風薄零落黃花秋意深
若問宗風竟誰嗣請將消息問威音
其三
莫歎宗師久屈沉趙州八十尚叢林脚根點地便無事
鼻孔撩天非有心落筆滿堂嗟敏妙談玄終日見精深
丁寧佛法無多子三角泥牛演梵音
其四
缾鉢隨緣訪古今皎如玉樹倚寒林投機不礙多玄辯
寄宿何曾有執心(無着)禪板蒲團人已静博山沈水觀方
深從來大器宜成晩王國公卿多賞音(其人有求於京師)
其五
流軰推高不獨今當年成筍便平林白雲縱有為霖意
流水曾無戀影心問道故人歸雨後供香童子立更深
青山不免露頭角短幅斜封更嗣音
喜官人悟道
白崖峰頂絶躋攀到者方知到者難聞道裴公纔一喏
便從偃老破三關人生有限隨流去佛法無多掣電間
喜見伽陁辨端的倒騎驢子上幡竿
閬人蒲君錫提舉(鹵)參老師悟道唱和四首
一喏推翻十二峰(請得黃蘗喚裴休參而有悟)三乘四庫當時通自
聞百丈下堂句(百丈每喚僧云大衆大衆問百丈云是什麽古人因之為百丈下堂句)已
破提婆外道宗(時有一類無眼長老以邪說惑之蒲既悟道笑而折之)畫角曉吹
深徑雪寒梅晴放小塘風孤峰頂上他年事又是籌盈
石室中(時蒲孟光亦有省)
其二
魔法年來逞獨雄不令人說悟圓通儻無上士已親證
争識吾家是正宗飽腹豈因飡畫餠開花須是得春風
從今同道方相委九尾烏龜嘯月中
其三
東西南北本來同自有時人礙不通了後何妨三藏教
悟來那有五家宗學飛鵰鶚雄吞野出腹麒麟要弄風
到底輸他真鼻孔癡人空坐黑山中
其四
老胡入草太無窮直指仙人那一通今日大顛回吏部
他年李勃嗣歸宗華夷元共一輪月今古曾無兩樣風
從此牧牛真石鞏肯令信脚犯苗中
别用韻寄諸同參
好笑多知一老翁須言妙用及神通我無佛說并(一作兼)
魔說誰問南宗與北宗麤飯有時聊飽腹破衣隨分且
遮風他年同道如相過沙銚煨茶竹葉中
寄夏均父二首
好雪春(一作年)來番更番思君未說幾時還有心便欲辭
彭澤更嬾聊須到魯山酒肉異時相煦濕功名他日已
斕斑故人若問别來事舉似雲門第二關
其二
四海交情未有君解衣推食見情真平生爛漫如一日
萬里周旋覺更親我已山林新祝髮君猶州縣故隨人
而今官意知何似(一作蟹螯雞肋無多子)早晩歸來洗世塵
海印生日
優鉢羅花此日開法王真子異凡材平生極力參耆舊
晩歲傾心接後來得意篇章渾簡易忘情風境自徘徊
兒孫只麽酬恩德倒挽滄溟作夀杯
同廣德和尚及諸禪伯遊山有作次其韻
捫蘿挽石復穿雲却歎公侯走世塵碧嶂回眸三界小
紅崖移步百花春長沙只解隨芳草王老猶難避鬼神
不道遊山末後句瘦藤遥指牧牛人
再次前韻
芒鞋短杖訪松筠未許癡禪繼後塵碧嶂烟嵐千頃潤
紅崖花草四時春林中儻遇狻猊獸日下休看舜若神
却笑子湖窮鬼子猶將消息問時人
次韻答吕居仁
向來相許濟時功大似頻婆餉遠空我已定交木上座
君猶求舊管城公文章不療百年老世事能磨(一作排)雙
頬紅好貸夜窗三十刻胡床趺坐究幡風
再次前韻
曾將千古較窮通芥孔能容幾許空借問折腰辭五斗
何如折臂取三公四時但覺風雨過一飯奚須刀匕紅
要識壊魔三昧力更培根墢待春風
吾友汪信民博士近聞參道甚力昨日得書云
喪其偶其言耿耿有不釋然者因寄此頌開
之且挽其進
悼亡應作斷腸聲此恨從來不易平墮淚要知非轉物
鼓盆政恐未忘情疎親憎愛無非妄生死存亡但有名
着力早須無底鉢優曇在火更晶眀
龜山戲贈諧文章
水母潭邊窣堵波下頭有箇老禪和蒲鞋舊(一作異)日曾
供母寶夀平生不渡河衣鉢三千舊風景(一作祗夜)形模十
二古頭陀是凡是聖人休問門外寒松卷薜蘿
次韻吕無求入山會宿北窗
駐車決遣底匆匆求宿西湖北面峰旋掩竹窗移短榻
徐敲冰甕㵸長松名高政恐為深累道大由來自不容
顧我與公無二患孤燈相對兩疎慵
無求用前韻作雪詩見寄亦次其韻
一夜花飛殿暮冬曉驚銀色現前峰增肥幻質饒冰柱
埋没虚名歎瓦松素紙不書思雪老白圭無玷憶南容
知君豈乏扁舟興哦罷新詩興已慵
贈靈巖德雲庵主
道人徧歴五家宗歸隠林間事事慵棐几有時吟夜雨
杖藜隨意倚寒松插天戶牖險更險拔地樓臺重復重
借問師庵在何處巍巍坐斷妙高峰
德雲庵詩
巖下虚通上入雲衆山圍繞一山尊德雲只在此峰頂
童子何妨問法門已種穉松三百本待移蒼竹一千根
不須更學藥山老月下嘯聲驚遠村
次韻鑑碧軒
當軒方鑑碧溶溶無事道人居此中弟子來參洗鉢話
朋遊舊識釣魚翁一奩深淥桃花雨數尺寒漪竹葉風
箇處好懷誰共委俯青飛鳥過晴空
再次前韻
不待山腰轉籜龍一函寒碧自深中未容濠上觀魚客
聊許雙林照影翁雨後蝸牛羣飲月春餘水馬競追風
井蛙海鼈難棲泊會看長虹下晩空
楊梅
五月楊梅正滿林初疑一核價千金味方河朔蒲桃重
色比瀘南荔子深飛&KR1468;似聞新入貢登盤不見舊供吟
詩成欲寄山中舊恐起頭陀愛渴心
次韻
南山北嶺總成林野嫗名園獨擅金實熟每憂風雨横
(楊梅一夕風雨即落不中食)根蟠誰念歲華深(此物着子最遲)品題可配荔
枝譜風味能忘莊舄吟食罷蜜脾聊殿後半鈎新月在
房心
戲乞石菖蒲
古澗靈苗不易遭寸根拳石着身牢齊如秧稻刺春水
小似神龜負綠毛未與幽人供夀考曾隨遷客賦離騷
阿師垂手入鄽去應許珍竒付我曹
次韻卿山主梅花
歲事功成雪洗塵化工着意製清新遂教天下無雙色
來作人間第一春未許(一作辦)調羹傅巖老聊從(一作憑)牽
興杜陵人遥知月下遶千匝桃李成蹊未是頻
送廣上人
師住匡廬南面山飛來峰下略開單時情淡薄知音少
吾道彫零行路難何必善書須學衛未應解義必師安
丈夫不用尋塵跡自向虚空着羽翰
再次韻關子開
我初詿誤輩簮纓君亦前生失念僧得意那知蟻旋磨
反身方悟鼠侵藤高才自合參廊廟朽質聊須活斗升
已破小團盟異日速來相就鑿春冰
用前韻答吕無求
聰眀強健不聾丞時出高言欲作僧客至解衣揮玉塵
詩成落筆掃溪藤園如靖節不難去座比維摩豈易升
退食略無聲色累自磨煤麝寫陽冰
用前韻答湛長老
阿師歌詠過騰騰豈是尋常粥飯僧自了木平三擔土
何須寂子四揮藤新詩似錦誰能濯高論如天不可升
飯罷關門香一豆淨琉璃鉢泛輕冰
次韻孫嚮仲自靈隠歸餘杭二首
淡月晴風奏曉凉春回草木被餘香溪橋村落牛羊散
竹塢人家桑柘忙大樹稍疑經櫪社羣雞端恐過尸鄉
年來課最何須問翁媪茅簷話短長
其二
冷泉亭下漱甘凉十里猶餘齒頰香入境自知風俗厚
到家應覺簿書忙好依名教窮真樂莫指温柔是舊鄉
此理不疑何用卜誰論筮短與龜長
送以照上人
三年坐夏飽湖山夢遶江南身未還一見道人知妙質
暫聞鄉語破衰顔朱輪華轂何曾乏白拂長藤自不閑
特立如師世無幾為君出戶立潺湲
次韻靈隠小軒
小軒容膝趣清深只有溪風夜月侵絡石静移春後蔓
凌霄危露雨中心松窗舊草秋蛇帖棐几誰賡雪子吟
他日幽人問佳致茂林修竹似山隂
次韻答劉通判二首
補牢初未益亡羊始悔出山謀不臧求志已甘長貿貿
應緣何苦自皇皇曾更世上風濤闊方悟閑中氣味長
富貴如公非我比春蘭秋菊各馨香
其二
何事先生倦世榮非貪水碧與山青乞身高節恐難遂
捷徑浮言固不經聞道金丹能化鶴豈同腐草止為螢
宰官本是隨緣現不礙他年叩玉扄
晁以道贈楊中立詩有談禪詆毁之語蓋以諷
予因用其韻解嘲且開之云
西來碧眼困津梁只要教渠識舊鄉常恐佛魔相蹂蹸
故提邪正為平章好隨魚化禹門去莫學蠅鑚窗紙忙
誦箒忘苕解成道可憐楚些漫沉湘
用曾伯容韻贈不愚兄
叢林隨處便安身龍象何曾輩六羣盛德若愚常宴默
佳言如屑間繽紛蒲團石上坐明月茗椀松間打亂雲
無限青山元屬我而今不免為中分
贈伯容
放牛歸馬老將軍直道從來不黨羣妙唱揮毫飛衮衮
高談奮麈墮紛紛文章千古陶元亮筆札平生谷子雲
惟有丁寧一大事頗遭魔罥每瓜分
和不愚兄庵頌三首
此庵俄壊復俄成步屧相從了此生鶴不乘軒方自舞
鸎非求友為誰鳴冬葅弄色應分甕春薺聞香莫戞鐺
月下相尋記低語松間烏鵲恐飛驚
其二
四海歸來坐太平莫令華雨惱空生歸雲無事朝猶卷
老馬休心夜不鳴勝處林泉九節杖閑中日月二升鐺
曉來乞火打庵戶想見春風一夢驚
其三
常恨山居寡弟兄阿師庵就可憐生輔車豈但圖相倚
獨掌從來不浪鳴野老獻謀脩水磑山童相喚借茶鐺
年來活計渾成就猿鶴安棲定不驚
用朱元方韻寄深眀郎中二首
當時冠蓋集祗園大似農夫值有年龐老一言投馬祖
陸侯徹底見南泉古今已自融三際語默何曾落二邊
父子並為同社客團欒應話老婆禪
其二
刹那念念轉光隂已過方來不住今身似虚舟從不繋
魔如敵國謾相侵未能以幻還脩幻豈暇將心更用心
以說為宗遍天下思公一笑白雲深
送曾伯容還漢上
軋軋籃輿來者誰朝廷遺此一男兒襟懷朗朗百間屋
局量汪汪萬頃陂異日小生端欲吏邇來至德益堪師
(比伯容多葬里巷不能葬者)贈行一句西來意雨後春江淥渺瀰
次韻鏡上人三首
妙處從來自不傳少時喜樂似初禪為山何止不成簣
掘井于今未及泉自了一生同作夢頻麾萬事付蒼烟
因師聊作逢場戲老馬為駒不受鞭
其二
色聲香味心緣觸忍進戶檀般若禪但識曹溪一滴味
始知天下别無泉乳衣百澣猶聞氣城郭非遥早見烟
到底輸他真定力暮途快馬亦須鞭
其三
相見無言意已傳不談名利不談禪静如秋浦翹雙鶴
清似寒巖落瀑泉隠逸妄人居妙室功名渠輩畫凌烟
二流淼淼追難及老大難揮馬腹鞭
改德士頌五首
自知祝髮非華我故欲毁形從道人聖主如天苦憐憫
復令加我舊冠巾
其二
舊說螟蛉逢蜾蠃異時胡蝶夢莊周世間物化渾如夢
夢裡惺惺却自由
其三
德士舊嘗稱進士黃冠初不異儒冠種種是名名是假
世人誰不被名謾
其四
衲子紛紛惱不禁倚松傳與法安心缾盤釵釧形雖異
還我從來一色金
其五
少年曾着書生帽老大當簮德士冠此身無我亦無物
三教空名何處安
法門復故聖恩深厚矣自此恐雲巢不能久栖
當為衆一起承示佳句因用韻備載之
佛日光芒忽再懸歡呼萬國戴堯天不須菩薩行求鉢
(昔佛嘗捨鉢於池鉢便沉没下至七十二恒河沙等刹土佛勅舍利弗等諸弟子行求鉢闕舍利弗等各各承)
(佛威神及自神足力入八萬三昧過萬佛刹皆不能見鉢所在最後文殊師利不捨衆會以闕取鉢持以二佛)
(事見阿誾世經及放鉢經吾鉢闕時改形易名闕蓋嘗沉没矣今蒙聖恩復得用舊鉢)自是如來
許覆肩(佛勅阿難聽着覆肩衣事見大智度論)雲漢飛騰新放鶴江湖遊
泳不烹鮮雲巢從此棲難穏珪玉今逢豐富年
不愚兄再示佳句如璧亦重用來韻
聖慈何事輙翻然日月從來本麗天食座千冠(闕)掃跡
禪堂百衲便差肩朝三暮四渾堪笑秋菊春蘭豈鬪鮮
但得時和湯餅足不材從此盡天年
比復僧相不愚戲作三頌恐傍觀以謂吾徒實
有喜愠故復次來韻不免道破兼寄祖禹同
參道人
聖主生知本解禪故教勘破普周天一原大似東西水
同體何殊左右肩把定絲毫渾沮喪放開頃刻便芳鮮
衲僧敗闕知多少且笑髯舒三十年(交游中惟祖禹獨了此事蓋自不凡)
再次韻且召遊山
勞生擾擾苦推遷擬疏行藏細問天壯歲同尊曲阜履
老來幾拍洪崖肩自聞新澤春雷動喜見清詩蜀錦鮮
莫怪招呼玩花草要回皓首作丁年
適承再示佳句亦強勉再成一首
擺落紅塵罷作緣從渠早晚離西天何妨展軸卧翹足
未暇隨人笑脅肩但許南泉到癡鈍莫依投子覓新鮮
佛魔一掃雙無用陋矣莊生大小年
昨日一詩乃是見贈亦復次韻為報
阿師卧處白雲連几外千峰秀接天漸畏聲名收虎視
何嘗骨相露鳶肩雄風高論鷁飛退皓雪新詩鶴奪鮮
老眼熨摩今有待徵書同到起延年(昔嚴延年丞相御史府徵書同日到)
復用韻成一首特作狡猾爾勿誚吾作夢也想
當一笑
憶昔兒曹氣尚全逢人箕踞輙談天攝衣便欲探(平聲)龍
頷唾手何辭舉彘肩自免敝冠歸落寞便磨餘墨壊華
鮮如今事事皆慵退大似黃楊厄閏年
復用韻自詠倚松一首
庵外無人誰過前老松千丈獨參天煑茶春水漸過膝
却虎短墻纔及肩已退晚雲歸浩浩未分芽菊競鮮鮮
客來問我何時住笑指松枝數歲年(凡木惟松枝一歲則長一層歴歴可)
(數)
昨日承佳贈浮實甚矣謹再用韻酬贈
嘗徧諸方五味禪不須鼻孔便撩天自應猊座長垂手
只許巢雲暫息肩世外豈無羊氏鶴人間多滯禹門鮮
便當勉為衆生起趁取靈芝三秀年
復用前韻寄伯容兼其三子
高閣巍臨漢水邊從來談舌自摩天華公不用徒辭位
噲等何堪復比肩他日屢藏閭里骨而今時縱校人鮮
龐公父子皆知道試問王家三少年
再用韻戲作二庵圖
人說雙庵鶻壁巔妙高峯頂四禪天夢魂似亦曾招手
(昔定光師先居天台佛隴峯其後智者後至定光曰此處金地吾已居之北峯銀地師可居焉智者嘗有招手)
(之夢)千里猶堪論比肩(古語云千里一士尚曰比肩)渌水白雲同一妙
蒼松翠竹自相鮮誰能為作虎頭畫傳與人間五百年
(顧長康嘗畫謝幼輿在巖石裏)
不愚兄示上元佳句謹次韻為笑
溪雲釀雪展還收數日春嚴罷出遊月竹蕭蕭香轉座
缾湯隠隠被蒙頭一燈聊破上元夢半夜稍增塗足油
說妙談玄吾不會從教高挂雪峯毬(時二菴各戲作一燈毬)
再次前韻
佳節山家事事休一菴容膝自優游殘梅韻勝窺籬落
滿月光寒上隴頭不待玄沙行乞火何須投子更攜油
夜深自倚蒲團困誰問渠儂馬打毬
再用韻戱紀山中之勝
人既無心境自幽問渠何事世間遊連雲自種蘭千本
帶雪新栽橘數頭已架酴醿連外戶便留薝蔔壓香油
眀年不怕春寒重收拾東風柳絮毬
用韻奉贈巢雲兄
南有雪峰北趙州横擔拄杖徧曹遊四方叢席閙如市
幾箇衲僧真到頭萬里山川困行李三冬文史費膏油
何如了事巢雲老解打湍流水上毬
老嬾一首亦次元韻
枕石眠雲漱碧流胷中元自有天游莊生達士方疑夢
演若狂夫正怖頭未了色空魚畏絖不忘念慧鉢持油
(見大湼盤經)老夫無此閑家具一任年華若轉毬
均父約去年十月還襄陽今已二月矣尚未聞
漢上消息因誦舊寄渠詩二首用其韻寄之
聞道祁陽已賜環春來何事未言還移書漢上二三友
寄夢湖南千萬山顧我幸緣樗散老知儂真坐虎文斑
歸來此度心應死不待丸泥封漢關
其二
歸期小雪已中春常恐傳言遠未真慎莫錙銖論得喪
政須平等視冤親懸知江海山林士不中功名富貴人
聞道扁舟期訪我來時莫帶庾公塵(均父已有書約伯容同泛舟見過)
次韻趙承之殿撰二首
第一流中能幾人瑶林瓊樹恐無隣恬遊事外緣聞道
憂到眉端止為民出處不譁渾入妙文章無意自通神
頭青面雪關渠事要作菖蒲几研春
其二
晩辭富貴功名士竟作東西南北人早歲衣冠如昨夢
平生筆墨累閑身時情尺水翻千丈世故秋毫寓一塵
自有使君天上士新詩揮掃喚人頻
田熙載比失解留詩别承之殿撰承之用其韻
以寵其行如璧亦次其韻
田侯藴藉絶凡塵常苦冥冥天勝人可但淵源深孔孟
更無學術略儀秦且尋耒耨聊餬口未置文章便穏身
幸有使君敦眷舊轉令名字落簮紳
捫蝨新籬
甕牖近山巔人言闕短垣聊須安虎落未免伐龍孫留
路依松罅埋樁避石根從今有來客道得始開門
次韻湛老菖蒲二首
溪淥渠無數窗奩此獨幽蘋繁惟祭祀楊柳謾風流根
抱千年老苗舒一寸柔内剛還外順不對道人羞
其二
永辭寒澗密來作寶坊幽着脚非危石退身曾急流江
蘆強剛愎野蔓太優柔會有仙人食王公未敢羞
劉仲高儀曹左顧林下重話十年之别作詩見
贈次韻
下馬疑高韻披襟記舊游從頭推故跡屈指盡名流安
否何勞問行藏不用籌夜闌重換燭羣吏且前休
再次韻
四海班揚譽平生支許游芝蘭端秀潤楊柳未風流異
日玉堂草何年石室籌願公隨處用擇地豈真休
山居雜頌七首
幾被儒冠誤此身偶然隨分作閑人二時粥飯隨堂飽
長短高低一任君
其二
石楠子熟雪微乾曾向人家畫裏看覿面似君君未領
問君何處有遮欄
其三
禪堂茶退(一作罷)卷殘經竹杖芒(一作麻)鞋信脚行山盡路
回人跡絶竹雞時作兩三聲
其四
溪邊小立聽溪聲日到溪心衮衮眀獨木自横人不渡
隔溪黃犢轉頭鳴
其五
華嚴臺(一作堂)上平如掌自是遊人路不通要識普賢真
境(一作法)界亂山如浪湧(一作白)雲中
其六
律師持律笑禪寂禪客參禪笑律拘禪律二途俱不涉
(一作學)幾箇男兒是丈夫
其七
數日春晴退水㾗落花如抱擁藤根過盡遊人渾不見
又隨波浪下前村
再送不愚兄二首
搖頭擺尾赤梢鯉當年一躍過龍門諸方若要知來處
的的雲門七代孫
其二
今代識真人已少紛紛魚目亂驪珠兄持萬古連城璧
只可深藏莫似渠
送本覺上座
寶山親到宜着力只為人情空手回路上逢人如借問
莫言曾見德山來
蜜蜂頌四首
不辭傾倒為君甜只要教君脫舊粘眨上眉毛還蹉過
莫令(一作教)唇齒帶廉纖
其二
非但桃花與杏花萬家春色總吾家花須造化無人會
月落空庭竹影斜
其三
三尺刳桐表裏渾箇中特地好乾坤禪流不用闚門戶
却怕針鋒着面門
其四
渠家世代惡兒孫激箭機鋒(一作浩浩叢林)不易親閙處逢人
遭(一作相逢時)一劄可憐多少負恩人
寶誌禪師梁天監中將入寂然一燭付後閣舍
人吳慶慶以事聞帝歎曰大師不復留矣燭
者將以後事囑我乎頌
已是梁王不識真末後殷勤付舍人柳花飛盡鸎猶語
獨對鍾山指暮雲
次韻護公首座贊廣德磨衲升座五首
碧眼傳來浪得名老盧持去更喧争寶嚴自有新磨衲
不動煙塵度四生
其二
百衲新披膝按藤衆魔從此息紛争笑他雞足峰前客
猶自區區待下生
其三
諸天行樂正崢嶸八臂修羅苦戰争誰似萬桐山下老
提撕磨衲示無生
其四
衆身卑小總難勝挂向師身恰不争大地山河皆裏許
衲僧眨眼太遲生
其五
擁衲垂慈矜不能每逢魔外直須争人來若問新鮮句
木女懷兒昨夜生
送浹上座如餘杭刻慈覺老人語錄五首
楊子江頭水拍天導師曾此應機緣渾金璞玉公收拾
付與知音萬古傳
其二
四十九年無一字少林面壁太忉忉世人未會箇中意
試把遺編讀一遭
其三
啾啾蚊蚋盎中鳴擬議莊周舊典刑好與刻成無字印
須彌頂上震雷霆
其四
時人浩浩說無言政使無言恰是邊若道阿師能答話
五刑何止更三千
其五
受持法藏不辭煩如水傳缾有阿難已得當年末後句
旃檀林裏自旃檀
蔡伯世吕隆禮敦智李肅老求頌二首
稻麻竹葦學禪人四子年來意甚真却是箇中相為&KR0704;
木魚光裏現三身
其二
文章於道未為尊争似無為實相門要做仲尼真弟子
須參達磨的兒孫(如何是達磨兒孫之乎者也)
偶作
丹霞到了被人謾選佛何曾異選官争似白雲無事客
茅檐冬日卧蒲團
臘月八日送塵禪者往長蘆
當年達磨度蘆處今日如來成道時此處此時聊贈别
不求佛祖是男兒
送池州諸化士四首
禪家妙用似孫吳竒正相生非一途若見施銀甘行者
須教紅㷔起冰壺
其二
獨行如犀未足嘉鄽中隨處自那伽多應平等隨緣度
豈必王侯將相家
其三
非朝非市亦非山萬頃江頭舊祖關七百道人同一鉢
付君分衛到人間
其四
如聞大匠搆眀堂自有兒孫作棟梁今日着衣持鉢去
東風殘雪野梅香
答惇上人七首
平生跌蕩坐窮詩今日論詩似舊時第一義中無適莫
為君重賦楚人辭
其二
因君撩我強題詩却憶當年夢裏時不識江南好風景
採蘋人唱鷓鴣辭
其三
朝學中庸暮學詩晚年長憶蚤年時如今老大渾彫落
稍欲從君理繫辭
其四
少矜平子四愁詩晚學趙州十二時千里故人不解事
書來猶寄竹枝辭
其五
漫說一言能蔽詩五千同具刹那時向來可與言詩者
得志方能不害辭
其六
鐵面禪師罵學詩為憐虚度太平時須知十萬八千偈
不比人間絶妙辭
其七
非是談禪非說詩相逢無處亦無時爐煙趺坐對終日
舊社知音去不辭
雨中同無求遊龍山勝相觀丈六金銅像歴諸
小刹無求作詩紀事次其韻三首
細雨無煙晝不開杖藜同訪古如來聲求色見無非道
舉似時人一任猜
其二
芒鞵印雨涉泥行誰是官人誰是僧我已無心慕支遁
君今寧復愧孫登
其三
剥啄敲門驚隙塵開門隨處得清新獨憐桂子花開處
不見題詩病道人
上竺知客肇師示蘇仲豫參寥唱和韞秀堂二
絶句求和因追次其韻二首
光眀竒秀豈能藏草自纖柔檜自長不待博山薦沉水
道人親佩法身香
其二
休話紛紛故惱渠似持鐘鼔樂爰居西來未欲深藏跡
人境聊須暫結廬
師節受業師慈慧公喜草書得海老琴訣之妙
以醫隠於會稽比以草書四詩招師節歸山
師節次其韻報之余亦為賦四首
絃上平生要妙聲只知求古不求名遥憐月下無人處
滿寫千秋萬古情
其二
肘後神方濟物深得之於手應之心好山不惜能分客
歲晩當容支道林
其三
平生春蚓秋蛇手他日陽春白雪歌况有古靈歸論道
似師此樂世無多
其四
百戰將軍老不衰年來白髮漸垂垂稽山自古多嘉遁
不為鱸魚更好歸
送印大師參靈峰卿老
四海無家一道人雲山未肯便安身冷泉亭畔腰包去
芝草峰邊更問津
乞石菖蒲
香綠茸茸一寸根清泉白石共寒温道人好事能分我
留取斕斑舊蘚㾗
蜜蜂
風雨蕭蕭早晚天放衙時節也隨緣晨參暮請真叢席
不似癡人更說禪
次韻贈高致虚四首
向來桃李恰隨流策策風枝又作秋但得相如完璧去
何妨季子敝貂遊
其二
意君劒履上青雲豈謂相逢猶問津柱後惠文如束濕
何妨且作自由人
其三
聞君小隠近山溪野水平橋竹遶籬名利區中無此妙
不須辛苦問蓍龜
其四
靈隠冷泉天下竒與君同俯碧琉璃更尋天竺上下寺
休問荀揚大小疵
送通上人為長蘆行乞
白蘋風作蓼花秋萬頃寒濤卷底流八百道人禪定起
送君持鉢上行舟
送玘上人
文章小技竟何須富貴浮雲付與渠衲子平生一拄杖
從來不用護身符
偶成
松下柴門閉綠苔只有胡蝶雙飛來蜜蜂兩股大如繭
應是前山花已開
謝人送石菖蒲
我有隨身萬斛泉解令平地湧濺濺一寸菖蒲十二節
謝師連石送泉邊
長老欲敲去竹枝透風作凉以頌止之
寒梢展盡玉玲瓏細葉斜枝翠幾重何必敲開損高節
此君元自有清風
題宗子趙眀叔盤車圖後
跌宕平生萬里程盤車一展老心驚溪昏樹暗牛争力
似聽當年風雨聲
漢上示衆
鳬鴈紛紛不自由往來長為稲粱謀令人却憶遼天鶴
萬里無雲漢水秋
眠石
静中與世不相關草木無情亦自閑挽石枕頭眠落葉
更無魂夢到人間
王通判雪中來訪以頌謝之
料峭嚴風雪滿山駞裘絮帽叩松關知公不減王子敬
乘興何妨見戴還
晚起
月落庵前夢未回松間無限鳥聲催莫言春色無人賞
野菜花開蝶也來
雙池通老以笋見遺發之皆腐矣作頌戲之
竹雛何事出山遲據案開緘謾朵頥聞道蒼筤三十萬
可能渾長化龍枝
閏老求席因以戲之
百丈曾於堂上卷趙州只向日中鋪贈師七尺高低具
尚打當年鼔笛無
謝洞山和尚惠蔞蒿種
等推三界納秋毫錯被人呼世外高已辦綠蓑青蒻笠
溟濛煙雨搯蔞蒿
和曾伯容梅詩二首
氣壓春工千萬枝灑然開我合琉璃知渠有美自難禁
不待雪深風勁時
其二
欲開不開香滿枝小池枝映碧琉璃嶺頭功德真相似
不點光眀待幾時
待不愚入山未至
天寒歲暮山骨冷一枝兩枝梅半開酌泉煑茗湯欲竭
彌天道人猶未來
謝扶上人装毗盧像
道人散步過茅堂憐我毗盧塵覆藏戲出當年三昧手
一彈指頃放毫光
江上
秋江渺渺秋風急蘆花不飛露猶濕江頭倚杖不逢人
鷺鶿飛上漁舟立
送化士
白雲深處白崖山松下巖邊自往還折得一枝巖上草
贈渠分衛到人間
送張師哲秀才出山
已向塵籠透此身來尋擊竹悟心人眠雲未暖出山去
溪月松風可負君
張師哲求襪樣
贈子倚松真襪樣不須裁減不須增青山自有白雲櫬
莫向紅塵取次行
榮大師昔從余出應天寧後為洞山古羊副莊
往來稱之因作小頌為寄
年來落莫卧巖谷故人來會巖中宿夜深燈火話西來
重悟當年庵畔竹
送璞和尚出應雙泉之命
漢東諸國隨為大兄出何妨應有緣想見梁家庵畔景
白雲流水舊風煙
檀越許分一株素馨見贈作小詩速之
順陽春色元無數只有秋芳恐未聞好事霍侯人不及
許將秋色為中分
贈潁昌府化士
異時得交天下士觸目琳琅珠玉間年來林下龜藏六
一見道人聊觧顔
應上人作法華佛事過余求頌為作短偈
未眀心地法華轉心地眀時轉法華老子年來渾不會
野梅開過竹横斜
謝徐通叔
麝香朱李小而香白杏流沙昔未嘗好事北園高隠者
筠籠剪露寄禪房
寄馮大辯二首
閱禮敦詩數范公威名千古在羌戎范公遠矣偏裨老
猶挾仙方可療窮
其二
須髯如戟老將軍未試平生劔有神聖世清眀疑不用
且將方術濟時人
送雙泉祥氊頭
自古叢林建立遲說人無數作人稀阿師卷角三冬暖
恰趁開爐作供時
送古上人化漆金州
松外寒梅已破春道人持鉢是行人停舟山畔功成後
早晚歸來細問津
再送古上人
危徑湍溪六月寒阿師分衛入雲端有人不辨師真偽
舉似山僧短偈看
贈相師
枯木巖中一病夫問生何處着榮枯却須自把軒轅鏡
還見從來面目無
常上人還鄉省視其師
道人行脚半天下忽打輕包歌式微莫作趙州中夜遁
古靈且度出家師
次韻周提刑出鄧鄙五首(與道)
旌旗肅肅卷秋風赤脚兒童挽乃翁使者回看為農喜
年來衣履不穿空
過厲山驛
古木參天枝欲傾秋風時發半巖聲厲山擬作故園夢
山雨蕭蕭夢不成
過漢東
野菊秋深滿意黃一川禾黍擁人香懸知歲樂農無事
已見茅簷壓酒嘗
棗陽值雨
莫雨凄凄鵶着林綠苔隨意上墻隂問儂此雨妨農否
漠漠無言念更深
普照寺觀竹
招提夜宿竹連村似對諸郎孤竹君獨倚胡床人静後
總將塵事付浮雲
偶作
丹霞到了被人謾選佛何曾異選官争似白雲無事客
茅簷冬日卧蒲團
次韻答周提刑二首(與道)
負弩先馳入翠藍溪光山綠擁征驂夜堂數刻談名理
却勝平生四海參
其二
神遊曾已徧巖巒占吉當知便賜環值遇貴人真有意
(公夢遊山時與貴人相值)竚看騰躍起鯢桓
次韻春日寄山中故友二首
世人紛紛有底急利欲着身如束濕道人擺去鄰虚塵
拄杖芒鞵當收拾
其二
雨過殘春一掃空哦詩自遶菊蘭叢詩成封寄山中舊
風静鸎啼日破中
别草庵
非利非名非有求浩然乘興亦南遊白雲出洞初無累
綠水逢坳本暫留石徑不移松雨曉茅簷長付竹風秋
客來欲問庵中主楖栗横挑四百州
陳道人世緣不順隠於術餬其口於四方云將
復如京師乞憐於輕財重義之士冀或有憐
之者因其求頌為作短句
雨後蜂忙燕啄泥野薔薇過柳華飛道人抱藝行天下
好語春鵑似見幾(道人欲祝髮於林下故有末後句異日恐就此緣便將此詩作䟽頭可也)
(輙不得於塵埃中久處利祿耳)
寄襄陽求天麻圓
老僧卧病四告朔苦無靈藥與携扶聞道天麻能肉骨
襄陽耆舊見憐無
洞山宗禪師欲刻五百大阿羅漢又建大閣居
之其門人欽上人實領其化緣事為作小偈
送之
老師略展摩天手便有兒孫建大功五百大士安栖日
漢江千古起清風
贈皇甫道人
三界從來不易安那堪家火更烹煎吾家幸有清凉地
枕上從頭子細看
薔薇
薔薇作架高一丈凖擬春風如許長可憐條間一寸葉
中有嫩色三月香
贈熊正臣
渾金璞玉世甚鮮衣冠有識共因之年來訪道倚松室
泥牛鬪入醴泉池
和劉仲高過虎溪絶句
先生自得遊山體竹杖芒鞵手自提莫問山僧山裏路
曹侯谿是舊時谿
和愚和尚梅頌
年年春色總輸梅長向百花頭上開却恨今年春獨晚
正須乘月為公來
曲留仲高
倚松卧病林下寺想望朋友如天人况公座有千里駿
為我少留君勿嗔
戲邀道人觀殘花
尚有殘春已可憐那堪宿雨夜濺濺道人若有惜春意
赤脚來看也直錢
趣舒以眀主簿入山二首
官人許過一年餘官行有律不可虚此來偶有山中便
願公叱馭莫徐徐
其二
春色過人速如電及此花時天意深殘春轉覺春可惜
願公作意來追尋
贈徐道人
茂林脩竹隂隂地昔日曾為爛漫遊道人况有人倫鑒
為煑新芽更一甌
韓承務過余求頌
官人騎馬松門外下馬敲門眉目清休問西來他日意
遶籬無數竹雞鳴
祝大夫解房州印過山有頌次韻
年來養病卧巖阿多謝龐公盡室過若詢擊竹家風事
休把虚空更撮摩
贈祝大夫令人
三十年來訪道場驪珠奪得是尋常今日倚松重借問
摩尼從此轉晶光
早起作頌訪愚禪師
曉日瓏璁竹入門石魚吼處恰翻身老夫遽起無餘事
收拾兒童訪道人
范機宜磨頭晝眠有作次其韻
散髮臨流性所便不携裀褥借雲眠山童抱杖立戶外
不索仙陁未敢前
送春
誰知春事妙無窮費盡東君多少工朝來再遶朱欄看
獨有淮陽一朵紅
芍藥花開招大衆看
年來春色妙無窮芍藥今朝又破紅寄語滿堂枯木衆
野花香徑好携笻
仲高留題轉物堂亦次其韻
轉物堂前春爛漫楊花斷送今無餘故人過我勿厭數
免寄寒温一束書
感新荷
新荷貼貼鋪水面要渠起立良獨難一朝時至鶴鷺立
清凉月下飛飜飜
黃蝶
黃栗留鳴日正長酴醿開盡一川香南園表裏皆濃綠
黃蝶無稽輥地狂
薝蔔
浩蕩園林風雨聲鵓鳩撩亂亦悲鳴作毬刺芥風吹盡
薝蔔林中特地清
百舌
多能百舌弄春晴解作春風百鳥聲獨立高林千尺上
黃鸝無數不能鳴
嘲杜鵑
杜鵑終日苦言歸只解言歸不見機青山本是渠歸處
猶向風前怨落暉
歸鴻
愛夏堂前風卷簾歸鴻無數過前簷杜鵑只解催渠去
應為南方六月炎
山間
杏(一作李)子黃時麥已收槐隂重叠柳條柔山中活計無
疆界(一作書卷)却鄙(一作笑)人間萬戶侯
石竹
桃李濃時恰退藏甘隨蕭艾隠風光轉物堂前春欲絶
稍依宫樣試嚴粧
聞故人來
鳴鳩逐婦喧不休浮雲作雨方西流倚松卧病無佳處
聞道故人疾乃瘳
聞杜鵑
落月過山風露清雞聲未作天欲眀杜鵑不管人殘夢
南枝飛過北枝鳴
示衆看花
尚有餘春可盡歡何須終日遶闌干倚松庵畔見春後
人間春色不須看
訪韜光庵主不遇
紫蕨伸拳筍破梢柳光飛盡綠隂交道人閉口不知處
黃栗留鳴鵲在巢
寄吕善叔主簿
倚松卧病山林下每荷眀公特見憐但得此身常受供
不妨眀月在秋天
贈善公華嚴法師
京國馳名四十年華嚴說罷復談禪夜來一昔真懴悔
果然眀月在秋天
贈吕無求縣丞約遊嵩少
白葛烏紗松徑遥溪聲激激雨蕭蕭樂山樂水自仁智
争利争名渠市朝今日不須沽酒引他年豈(一作何)待作
詩招懸知三十六峰下秪(一作只)麽相尋共寂寥
贈毛雍玉縣丞謝到山中
何事凌寒帶曉暾高才不肯簿書昏别峰小寺已鳴磬
夾道短籬猶閉門雨後松枝渾黛綠凍餘泉竇尚春温
聊將二物方君德富貴功名不足論
倚松詩集卷二
