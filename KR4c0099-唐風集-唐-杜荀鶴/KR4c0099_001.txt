唐風集卷一
唐杜荀鶴撰
今體五言凡一百二十六首
春宫怨
早被嬋娟悞欲粧臨鏡慵承恩不在貌教妾若為容風
暖鳥聲碎日高花影重年年越溪女相憶採芙蓉
訪道者不遇
寂寂白雲門尋真不遇真祇應松上鶴便是洞中人藥
圃花香異沙泉鹿跡新題詩留姓字他日此相親
送人遊吳
君到姑蘇見人家盡枕河古宫閒地少水港小橋多夜
市賣菱藕春船載綺羅遥知未眠月鄕思在漁歌
送陳昈歸麻川
麻川清見底佀入武陵溪兩岸山相向三春鳥亂啼酒
旗和柳動僧屋與雲齊即此吾鄕路懷君夢不迷
出山
病眼看春牓文場公道開朋人登第盡白髮出山來處
世曾無過惟天合是媒長安不覺遠期遂一名迴
浙中逢詩友
到處有同人多為賦與文詩中難得友湖畔喜逢君凍
把城根雪風開嶽面雲苦吟吟不足爭忍話離羣
送友遊吳越
去越從吳過吳疆與越連有園多種橘無水不生蓮夜
市橋邊火春風寺外船此中偏重客君去必經年
出常山界使回有寄
自小即南北未如今日離封疆初盡處人使却回時開
口有所忌此心無以為行行復垂淚不稱是男兒
經廢宅
人生當貴盛修德可延之不慮有今日爭教無破時蘚
斑題字壁花發帶巢枝何況蒿原上荒墳與折碑
登天台寺
一到天台寺高低景旋生共僧巖上坐見客海邊行野
色人耕破山根浪打鳴忙時向閒處不覺有閒情
途中春
馬上覽春色丈夫慙淚垂一生看老却五字未逢知酒
力不能久愁根無可醫明年到今日公道與誰期
入關歴陽道中却寄舍弟
求名日苦辛日望日榮親落葉山中路秋霖馬上人晨
昏知汝道詩酒衛吾身自笑抛麋鹿長安擬醉春
贈歐陽明府
賢宰宰斯邑政聞閭里間都緣民訟少長覺吏徒閒帆
落樽前浦鍾鳴枕上山回舟却惆悵數宿釣魚灣
贈臨上人
不計禪兼律終須入悟門解空非有自所得是無言眼
豁浮生夢心澄大道源今來習師者多鏁教中猿
題戰島僧居(在江之心)
師愛無塵地江心島上居接船求化慣登陸赴齋疎載
土春栽樹抛生日餧魚入雲蕭帝寺畢竟欲何如
别衡州牧
朝别使君門暮投江上村從來無舊分臨去望何恩行
計自不定此心誰與論秋猿叫寒月祇欲斷人魂
送人遊江南
滿酌勸君酒勸君君莫辭能禁幾度别即到白頭時晩
岫無雲蔽春帆有燕隨男兒兩行淚不欲等閒垂
遊茅山
步步入山門仙家鳥徑分漁樵不到處麋鹿自成羣石
面迸出水松頭穿破雲道人星月下相次禮茅君
讀友人詩卷
冰齒味瑶軸祇應神鬼知坐當羣靜後吟到月沈時雪
峽猿聲健風檉鶴立危篇篇一字字誰復更言詩
寄從叔
三族不當路長年猶布衣苦吟天與性直道世將非雁
夜愁癡坐漁鄕老憶歸為儒皆可立自是拙時機
寄李溥
如我如君者不妨身晩成但從時輩笑自得古人情共
莫更初志俱期立後名男兒且如此何用嘆平生
郊居即事投李給事
無祿奉晨昏閒居幾度春江湖苦吟士天地最窮人書
劍同三友蓬蒿外四隣相知不相薦何以自謀身
寄詩友
别來春又春相憶喜相親與我為同志如君能幾人何
時吟得力漸老事關身惟有前溪水年年濯客塵
題田家翁
田翁真快活婚嫁不離邨州縣供輸罷追隨鼓笛喧盤
飱同老少家計共田園自說身無事應官有子孫
長安冬日
近臘饒風雪閒房凍坐時書生教到此天意轉難知吟
苦猿三叫形枯栢一枝還應公道在未忍與山期
霽後登唐興寺水閣
一雨三秋色蕭條古寺間無端登水閣有處似家山白
日生新事何時得暫閒將知老僧意未必戀松關
山中寄友人
深山多隙地無力及耕桑不是營生拙都緣覓句忙破
窗嵐翳燭穿屋月侵床吾友應相笑辛勤道未光
自述
四海欲行遍不知終遇誰用心常合道出語或傷時擬
作閒人老慙無識者嗤如今巳無計祇得苦于詩
題江山寺
江上山頭寺景留吟客船遍遊銷一日重到是何年沙
鳥多翹足巖僧半露肩為詩多語澁喜此得終篇
秋日旅舍卧病呈所知
秋色上庭枝愁懷切向誰青雲無勢日華髮有狂時枕
上聞風雨江南繫别離如何吟到此此道不聞知
秋宿山館
山館坐待曉夜長吟役神斜風吹敗葉寒燭照愁人藴
蓄天然性澆訛世惡真男兒出門志不獨為謀身
贈老僧
衆僧尊夏臘靈嶽遍曾登度水手中杖行山溪畔藤心
空默是印眉白雪為稜自得巡方道棲禪老未能
别舍弟
欲住住不得出門天氣秋惟知偷拭淚不忍更回頭此
日祇愁老況身方遠遊孤寒將五字何以動諸侯
雪中别詩友
酒寒無小戶請滿酌行杯若待雪消去自然春到來出
城人跡少向暮鳥聲哀未遇應關命侯門處處開
題嶽麓寺
一簇楚江山江山勝此難覓人來畫取到處得吟看鶴
隠松聲盡魚沈檻影寒自知心未了閒話亦多端
懷廬嶽書齋
長憶在廬嶽免低塵土顔煮茶窗底水採藥屋頭山是
境皆遊遍誰人不羨閒無何一名繫引出白雲間
題唐興寺小松
雖小天然别難將衆木同侵僧半窗月向客滿(一作一)襟
風枝拂行苔鶴聲分叫砌蟲如今未堪看須是雪霜中
與友人話别
客路行多少干人無易顔未成終老計難致此身閒月
兔走入海日烏飛出山流年留不得半在别離間
贈廬嶽隠者
自見來如此未嘗離洞門結茅遮雨雪採藥給晨昏古
樹藤纏殺春泉鹿過渾悠悠無一事不似屬乾坤
懷紫閣隠者
紫閣白雲端雲中有地仙未歸蓬島上猶隠國門前洞
口人無跡花隂鹿自眠焚香賦詩罷星月冷遥天
題會上人院
鼓角城中寺師居日得閒心能行大道何用在深山破
衲新添線空門夜不關心知與眼見終取到無間
送黃補闕南遷
得罪非天意分明謫去身一心貪諫主開口不防人自
古有遷客何朝無直臣喧然公論在難滯楚南雲
送賓貢登第後歸海東
歸捷中華第登船鬢未絲直應天上桂别有海東枝國
界波窮處鄕心日出時西風送君去莫慮到家遲
近試投所知
白髮隨梳落吟懷說向誰敢辭成事晩自是出山遲擬
動如浮海凡言似課詩終(一作修)身事知已此外復何為
送友人牧江州
本國兵戈後難官在此時遠分天子命深要使君知但
遂生靈願當應雨露隨江山勝他郡閒賦庾樓詩
辭座主侍郎
一飯尚懷感況攀高桂枝此恩無報處故國遠歸時祇
恐兵戈隔再趨門館遲茅堂拜親後特地淚雙垂
别從叔
立馬不忍上醉醒天氣寒都緣在門易直似别家難世
路旣如此客心須自寬江村亦飢凍爭及問長安
送人南遊
凡遊南國者未有不蹉跎到海路難盡挂帆人更多潮
沙分象跡花洞響蠻歌縱有投文處於君能幾何
經賈島墓
謫宦自麻衣銜冤至死時山根三尺墓人口數聯詩仙
桂終無分皇天似有私暗松風雨夜空使老猿悲
秋夜晩泊
一望一蒼然蕭騷起暮天遠山橫落日歸鳥度平川家
是去秋别月當今夕圓漁翁似相伴徹曉葦叢邊
送舍弟
我受羇棲慣客情方細知好看前路事不比在家時勉
汝言須記聞人善即師旅中無廢業時作一篇詩
將歸山逢友人
儒為君子儒儒道不妨孤白髮多生矣青山可住乎徉
狂寧是事巧達又非夫祇此平生願他人肻信無
經九華費徵君墓
凡弔先生者多傷荆棘間不知三尺墓高却九華山天
地有何外子孫無亦閒當時若徵起未必得身還
溪居叟
溪翁居靜處溪鳥入門飛早起釣魚去夜深乘月歸見
君無事老覺我有求非不說風霜苦三冬一艸衣
與友人對酒吟
憑君滿酌酒聽我醉中吟客路如天遠侯門似海深新
墳侵古道白髮戀黃金共有人間事須懷濟物心
送僧
道了亦未了言閒今且閒從來無住處此去向何山片
石樹隂下斜陽潭影間請師留偈别恐不到人寰
送九華道士遊茅山
忽起他山興飄然出舊山於身無切事在世有餘閒日
月浮生外乾坤大醉間故園華表上誰得見君還
寄舍弟
世亂信難通鄕心日萬重弟兄皆嚮善天地合相容大
野隂雲重連城殺氣濃家山白雲裏卧得最高峯
下第投所知
若以名場内誰無一軸詩縱饒生白髮豈敢怨明時知
已雖然切春官未必私寧教讀書眼不有看花期
寄顧雲
省得前年别蘋洲旅館中亂離身不定彼此信難通侯
國兵雖斂吾鄕業巳空秋來憶君夢夜夜逐征鴻
贈宣城麋明府
天下為官者無君一軸詩數聯同我得當代遇誰知年
齒吟將老生涯說可悲何當抛手板隣隠過危時
望遠
門前通大道望遠上高臺落日人行盡(一作逝)窮邊信不
來還聞戰得勝未見勅招回却入機中坐新愁織不開
冬末投長沙裴侍郎
欲露塵中事其如不易言家山一離别艸樹匝春暄吹
夢風天角啼愁雪嶽猿佇思心覺滿何以遠門軒
贈秋浦金明府長
倚郭難為宰非君即有私惟憑野老口不立政聲碑苦
甚求名日貧於未選時溪山竟如此利得且吟詩
和高秘書早春對雪登樓見寄之什
天有惜花意恐花開染塵先教微雪下始放滿城春且
醉登樓客重期出郭人因酬郢中律(一作作)霜鬢數莖新
亂後山中作
自從天下亂日晩别庭闈兄弟團圞樂羇孤遠近歸文
章甘世薄耕種喜山(一作田)肥直待中興後方應出隠扉
旅寓書事
日日驚身事悽悽欲斷魂時清不自立髮白傍誰門中
路殘秋雨空山一夜猿公卿得見面懷抱細難言
舟行晩泊江上寺
久勞風水(一作雨)上禪客喜相依挂衲雖無分修心未覺
非日沈山虎出鍾動寺禽歸月上潮平後談空(一作玄)漸
入微
長林山中聞賊退寄孟明府
一縣今如此殘民數不多也知賢宰切爭奈亂兵何皆
自干戈達咸思雨露和應憐住山者頭白未登科
泗上客思
痛飲復高歌愁終不奈何家山隨日遠身事逐年多没
鴈雲橫楚兼蟬柳夾河此心閒未得到處被詩磨
寄同人
盡與貧為患唯余即不然四方無靜處百口度荒年白
髮生閒事新詩出數聯時情竟如此不免却歸田
下第出關投鄭拾遺
丹霄桂有枝未折未為遲況是孤寒士兼行苦澁詩杏
園人醉日關路獨歸時更卜深知意將來擬薦誰
塞上
艸白河冰合蕃戎出掠頻戍樓三急號探馬一條塵戰
士風霜苦將軍雨露新封侯不由此何以慰征人
别敬侍郎
交道有寒暑在人無古今與君中夜話盡我一生心所
向未得志豈惟空解吟何當重相見舊隠白雲深
送青陽李明府
善政無慚色吟歸似等閒惟將六幅絹寫得九華山求
理空頭白離京債未還仍聞猿與鶴都在一船間
將遊湘湖有作
一家相别意不得不澘然遠作南方客初登上水船嶽
鍾思冷夢湘月少殘篇便有歸來計風波亦隔年
送姚庭珪
脱衣將換酒對酌話何之雨後秋蕭索天涯晩别離人
生無此恨鬢色不成絲未得重相見看君馬上詩
投李大夫
自小僻於詩篇篇恨不竒苦吟無暇日華髮有多時進
取門難見升沈命未知秋風夜來急還恐到京遲
貽里中同志
鄕里為儒者唯君見我心詩書常共讀雨雪亦相尋貧
賤志氣在子孫交契深古人猶晩達況未鬢霜侵
江上送韋彖先輩
不易為離抱江天即見鴻暮帆何處落涼月與誰同木
葉新霜後漁燈夜浪中時難慎行止吾道利于窮
維揚逢詩友張喬
天下方多事逢君得話詩直應吾道在未覺國風衰生
計吟銷日人情醉過時雅篇三百首留作後來師
秋晨有感
木葉落時節旅人初夢驚鍾才枕上盡事已眼前生吟
髮不長黑世交無久情且將公道約未忍便歸耕
秋日山中寄李處士
吾輩道何窮寒山細雨中兒童書懶讀果栗樹將空言
論關時務篇章見國風昇平猶可用應不廢為公(一作翁)
晩泊金陵水亭
江亭當廢國秋景倍蕭騷夕照殘荒壘寒潮漲古濠就
田看鶴劣(一作大)隔水見僧高無限前朝事醒吟易覺勞
錢塘别羅隠
故國看看遠前程計在誰五更聽角後一葉渡江時吾
道天寧喪人情日可疑西陵向西望雙淚為君垂
山中貽同志
君貧我亦貧為善喜為隣到老如今日無心愧古人閉
門非傲世守道是謀身别有同山者其如未可親
秋日懷九華舊居
吾道在五字吾身寧陸沈涼生中夜雨(一作月)病起故山
心燭共寒酸影蛩添苦楚吟何當遂歸去一徑入松林
江岸秋思
驅馬傍江行鄕愁步步生舉鞭揮柳色隨手失蟬聲秋
稼緣長道寒雲約古城家貧遇豐歲無地可歸耕
哭劉德仁
賈島還如此生前不見春豈能詩苦者便是命羈人家
事因吟失時情碍國親多應銜恨骨千古不為塵
經青山弔李翰林
何為先生死先生道日新青山明月夜千古一詩人天
地空銷骨聲名不傍身誰移耒陽冢來此作吟隣
下第東歸别友人
不得同君住當春别帝鄕年華落第老歧路出關長芳
艸緣流水殘花向夕陽懷親暫歸去非是釣滄浪
秋宿詩僧雲英房因贈
賈島憐無可都緣數句詩君雖是後輩我謂過當時溪
浪和星動松隂帶鶴移同吟到明坐此道淡誰知
送人宰吳縣
海漲兵荒後為官合動情字人無異術至論不如清艸
履隨船賣綾梭隔水鳴唯持古人意千里贈君行
讀友人詩
君詩通大雅吟覺古風生外却浮華景中含教化情名
應高日月道可潤公卿莫以孤寒恥孤寒達更榮
登山寺
山半一山寺野人秋日登就中偏愛石獨上最高層有
果猿攀(一作搖)樹無齋鴿看僧儒門自多事來此復何能
辭九江李郎中入關
帝里無相識何門跡可親願開言重口薦與分深人卷
許新詩出家憐舊業貧今從九江去應免更迷津
江南逢李先輩
李杜復李杜彼時逢此時干戈侵帝里流落向天涯歲
月銷於酒平生斷在詩懷才不得志祇恐滿頭絲
秋日寄吟友
閒坐細思量唯吟不可忘食無三畝地衣絶一株桑蟬
樹生寒色漁潭落曉光青雲舊知已未許釣滄浪
江上與從弟話别
相逢盡說歸早晚遂歸期流水多通處孤舟少住時干
人不得巳非我欲為之及此終無愧其如道在兹
送友人遊南海
南海南邊路君遊祇為貧山川多少地郡邑幾何人花
鳥名皆别寒暄氣不均相期早晚見莫待瘴侵身
贈聶尊師
詩道將仙分求之不可求非關從小學應是數生修蟾
桂雲梯折鼇山鶴駕遊他年兩成事堪喜是隣州
旅感
白髮根叢出鑷頻愁不開自憐空老去誰信苦吟來客
路東西闊家山早晚回翻思釣魚處一雨一層苔
寄益陽武灌明府
縣稱詩人理無嫌日寂寥溪山入城郭戸口半漁樵月
滿彈琴夜花香漉酒朝相思不相見煙水路迢迢
湘中秋日呈所知
四海無寸土一生惟苦吟虚垂異鄕淚不滴别人心雨
(一作木)色凋湘樹灘聲下塞禽求歸歸未得不是擲光隂
苦吟
世間何事好最好莫過詩一句我自得四方人巳知生
應無輟日死是不吟時始擬歸山去林泉道在兹
閩中别所知
觸目生歸思那堪路七千臘中離此地馬上見明年郡
邑溪山巧寒暄日月偏自疑雙鬢雪不似到南天
塞上傷戰士
戰士說辛勤書生不忍聞三邊遠天子一命信將軍野
火燒人骨隂風捲陣雲其如禁城裏何以重要勲
春日訪獨孤處士
地僻春來靜深宜長者居好花都待(一作大)晚修竹不妨
疎鴈入湘江食人侵曉色鋤似君無學處頭白道如初
哭友人
病向名場得終為善誤身無兒承後嗣有女托何人葬
禮難求備交情好者貧惟餘舊文集一覽一沾巾
新栽竹
斸破蒼苔色因栽十數莖窗風從此冷詩思當時清酒
入杯中影棋添局上聲不同桃與李瀟洒伴書生
送吳蜕下第入蜀
下第言之蜀那愁舉别杯難兄方在幕上相復憐才鳥
徑盤春靄龍湫發夜雷臨卭無久戀高桂待君回
亂後題山(一作山居)
亂世題山谷征鼙喜不聞詩書猶滿架弟姪未為軍山
犬眠紅葉樵童唱白雲此心非此志終擬致明君
題著禪師
大道本無幻常情自有魔人皆迷著此師獨悟如何為
岳開窗闊因蟲長艸多說空空說得空得到維摩
春日閒居即事
未得青雲志春同秋日情花開如葉落鶯語似蟬鳴道
合和貧守詩堪與命爭飢寒是吾事斷定不歸耕
秋宿棲賢寺懷友人
一宿三秋寺閒忙與曉分細泉山半落孤客夜深聞鶴
去巢盛月龍潜穴擁雲苦吟方見景多恨不同君
亂後再逢汪處士
如君真道者亂(一作高)世有閒情每别不知處見來長後
生藥非因病服酒不為愁傾笑我於身苦吟髭白數莖
山中喜與故交宿話
遠地能相訪何慙事力微山中深夜坐海内故交稀村
酒沽來濁溪魚釣得肥貧家只如此未可便言歸
觀棋
對面不相見用心同用兵算人常欲殺顧已自貪生得
勢侵吞遠乘危打劫贏有時逢敵手當局到深更
送人宰德清
亂世人多事耕桑或失時不聞寬賦斂因此轉流離天
意未如是君心無自欺能依四十字可立德清碑
寄竇處士
漳水醉中别今來猶未醒半生因酒廢大國幾時寧海
畔將軍柳天邊處士星遊人不可見春入亂山青
題歴山舜祠(山有廟呼為帝二子多變妖異為時所敬)
昔舜曾耕地遺風日寂寥世人那肻祭大聖不興妖殿
宇秋霖壞杉松野火燒時訛競淫祀絲竹醉山魈
贈李蒙叟
在我成何事逢君更勸吟縱饒不得力猶勝别勞心凡
事有興廢詩名無古今百年能幾日忍不惜光隂
維揚冬末寄幕中二從事
聞道長溪尉相留一館閒已投三寸管尚隔幾重山為
旅春風外懷人夜雨間年來疎覽鏡怕見減朱顔
和劉評事送海禪和歸山
衲外元無象言尋那路尋問禪將底說傳印得何心未
了羣山淺難休一室深伏魔寧是獸巢頂亦非禽觀色
風驅霧聽聲雪灑林凡歸是歸處不必指高岑
御溝柳(此首應在唐興寺小松後)
律到御溝春溝邊柳色新細籠穿禁水輕拂入朝人日
近韶光早天低聖澤勻谷鶯棲未穏宫女畫難真楚國
空搖浪隋堤暗惹塵如何帝城裏先得覆龍津
唐風集卷一
