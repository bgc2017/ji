唐風集卷二
唐杜荀鶴撰
今體七言凡一百四十首
冬末同友人泛瀟湘
殘臘泛舟何處好最多吟興是瀟湘就船買得魚偏美
踏雪沽來酒倍香猿到夜深啼嶽麓鴈知春近别衡陽
與君剩採江山景裁取新詩入帝鄕
贈李鐔(鐔自維楊遇亂東入中山)
君行君文天合知見君如此我興悲秖殘三口兵戈後
纔到孤村雨雪時著卧衣裳難辦洗旋求糧食莫供炊
地鑪不暖柴枝濕猶把蒙求授小兒
旅中卧病
秋來誰料病相縈枕上心猶算去程風射破窗燈易滅
月穿疎屋夢難成故園何啻三千里新鴈纔聞一兩聲
我自與人無舊分非干人與我無情
旅泊遇郡中叛亂示同志
握手相看誰敢言軍家刀劒在腰邊遍搜寶貨無藏處
亂殺平人不怕天古寺拆為修寨木荒墳開作甃城塼
郡侯逐出渾閒事正是鑾輿幸蜀年
贈秋浦張明府
君為秋浦三年宰萬慮關心兩鬢知人事旋生當路縣
吏才難展用兵時農夫背上題軍號賈客船頭插戰旗
他日親知問官況但教吟取杜家詩
雪
風攪長空寒骨生光於曉色報窗明江湖不見飛禽影
巖谷惟聞折竹聲巢穴幾多相似處路歧兼得一般平
擁袍公子休(一作莫)言冷中有樵夫跣足行
題廬嶽劉處士艸堂
仙境閒尋採藥翁艸堂留話一宵同若看山下雲深處
直是人間路不通泉領藕花來洞口月將松影過溪東
求名心在閒難遂明日馬蹄塵土中
山中寄詩友
山深長恨少同人覽景無時不憶君庭果自從霜後熟
野猿頻向屋邊聞琴臨秋水彈明月酒就東山酌白雲
仙桂算攀攀合得平生心力盡於文
秋宿臨江驛
南來北去二三年年去年來兩鬢斑舉世盡從愁裏老
誰人肻向死前閒漁舟火影寒歸浦驛路鈴聲夜過山
身事未成歸未得聽猿鞭馬入長關
題瓦棺寺真上人院矮檜
天生仙檜是長材栽檜希逢此最低一自舊山來砌畔
幾番凡木與雲齊迥無斜影教僧踏免有閒枝引鶴棲
今日偶題題似著不知題後更誰題
江下初秋寓泊
濛濛煙雨蔽江村江館愁人好斷魂自别家來生白髮
為侵星起謁朱門也知柳欲開春眼爭奈萍無入土根
兄弟無書鴈歸北一聲聲覺苦於猿
投從叔補闕
吾宗不謁謁詩宗常仰門風繼國風空有篇章傳海内
更無親族在朝中其來雖愧源流淺所得須憐雅頌同
三十年吟到今日不妨私薦亦成公
贈張員外兒
張公一子才三歲聞客吟聲便出來喚物舌頭猶未穏
誦詩心孔迥然開天生便是成家慶年長終為間世才
月裏桂枝知有分不勞諸丈作梯媒
重陽日有作
一為重陽上古臺亂時誰見菊花開偷摰白髮真堪笑
牢鏁黃金實可哀是箇少年皆老去爭知荒塚不榮來
大家拍手高聲唱日未沈山且莫迴
入關寄九華友人
坐牀難穏露蟬新便作東西馬上身醲酒却輸耽睡客
好山翻對不吟人無多志氣禁離别強半年光屬苦辛
篋裏篇章頭上雪未知誰戀杏園春
送李鐔遊新安
邯鄲李鐔才崢嶸酒狂詩逸難干名氣直不與兒(一作時)
輩洽醉來擬共天公爭孤店夜燒枯葉坐亂時秋踏早
霜行一間茅屋住不穏剛出為人平不平
冬末自長沙遊桂嶺留獻所知
家隔重湖歸未期更堪南去别深知前程笑到山多處
上馬愁逢歲盡時四海内無容足地一生中有苦心詩
朱門秖見朱門事獨把孤寒問阿誰
送福昌周繇少府歸寧兼謀隠
少見古人無遠慮如君真得古人情登科作尉官雖小
避世安親祿巳榮一路水雲生隠思幾山猿鳥認吟聲
知君未作終焉計要著文章待太平
賀顧雲侍御府主與子弟奏官(勅下時年七歲)
青桂朱袍不賀兄賀兄榮是見兒榮孝經始向堂前徹
官誥當從幕下迎戲把藍袍包果子嬌將竹笏惱先生
自慚亂世無知已弟姪鞭牛傍隴耕
舟行即事
年少髭鬚雪欲侵别家三日幾般心朝隨賈客憂風色
夜逐漁翁宿葦林秋水鷺飛紅蓼晚暮山猿叫白雲深
重陽酒熟茱萸紫却向江頭倚棹吟
亂後山居
從亂移家擬傍山今來方辦買山錢九州有路休為客
百歲無愁即是仙野叟並田鋤暮雨溪禽同石立寒烟
他人似我還應少如此安貧亦荷天
山居寄同志
茅齋深僻絶輪蹄門徑緣莎細接溪垂釣石臺依竹壘
待賓茶竈就巖泥風生谷口猿相叫月照松頭鶴並棲
不是無端過時日擬從窗下躡雲梯
將入關安陸遇兵寇
家貧無計早離家離得家來蹇滯多巳是數程行雨雪
更堪中路阻兵戈幾州戸口看成血一旦天心却許和
四面煙塵少無處不知吾土自如何
夏日登友人書齋林亭
暑天長似秋天冷帶郭林亭盡不如蟬噪檻前遮日竹
鷺窺池面弄萍魚抛山野客橫琴醉種藥家僮踏雪鋤
衆惜君才堪上第莫因居此與名疎
寄臨海姚中丞
夏辭旌旆巳秋深永夕思量淚滿襟風月易斑搜句鬢
星霜難改感恩心尋花洞裏連春醉望海樓中徹曉吟
雖有夢魂知處所去來多被角聲侵
秋日閒居寄先達
到頭身事欲何為窗下工夫鬢上知乍可百年無稱意
難教一日不吟詩風驅早鴈衝湖色雨挫殘蟬點柳枝
自古書生也如此獨堪惆悵是明時
題覺禪和
少見修行得似師茅堂佛像亦隨時禪衣衲後雲藏線
夏臘高來雪印眉耕地誡侵連塚土伐薪教護帶巢枝
有時問著經中事却道山僧總不知
感秋
年年名路謾辛勤襟袖空多馬上塵畫戟門前難作客
釣魚船上易安身冷煙粘柳蟬聲老寒渚澄星鴈叫新
自是儂家無住處不關天地窄於人
題德玄上人院
刳得心來忙處閒閒中方寸闊於天浮生自是無空性
長壽何曾有百年罷定磬敲松罅月解眠茶煮石根泉
我雖未似師披衲此理同師悟了然
春日山居寄友人
野吟何處最相宜春景暄和好入詩高下麥苗新雨後
淺深山色晚晴時半巖雲脚風牽斷平野花枝鳥踏垂
倒載干戈是何日近來麋鹿欲相隨
懷廬嶽舊隠
一别三年長在夢夢中時躡石稜層泉聲入夜方堪聽
山色逢秋始好登巖鹿慣隨鋤藥叟溪鷗不怕洗苔僧
人間有許多般事求要身閒直未能
投長沙裴侍郎
此身雖賤道長存非謁朱門謁孔門秖望至公將卷讀
不求朝士致書論垂綸雨結漁鄕思吹木風傳鴈夜魂
男子受恩須有地平生不受等閒恩
和友人見題山居
避時多喜葺居成七字君題萬象清開戶曉雲連地白
訪人秋月滿山明庭前樹瘦霜來影洞口泉噴雨後聲
有景供吟且如此算來何必躁於名
獻長沙王侍郎
文星漸見射台星皆仰為霖沃衆情天澤逼來逢聖主
辭林盛去得書生雲粧嶽色供吟景月浩湘流遞政聲
美化事多難諷誦未如耕釣口分明
春日登樓遇雨
忽地晴天作雨天全無暑氣似秋間看看水没來時路
漸漸雲藏望處山風趁鷺鷥雙出葦浪催漁父盡歸灣
一心準擬閒登眺却被詩情使不閒
春日行次錢塘却寄台州姚中丞
豈謂無心求上第難安帝里為家貧江南江北閒為客
潮去潮來却老人兩岸雨收鶯語柳一樓風滿角吹春
花前不獨垂鄕淚曾是朱門寄食身
投江上崔尚書
此生何路出塵埃猶把中才謁上才閉戸十年專筆硯
仰天無處認梯媒馬前霜葉催歸去枕上邊鴻喚覺來
若許登門換鬐鬛必應辛苦事風雷
書事投所知
古陌寒風來去吹馬蹄塵旋上麻衣雖然干祿無休意
爭奈趨時不見機詩思趁雲從嶽涌鄕心隨鴈遶湖飛
肯將骨肉輕離别未遇人知未得歸
秋日湖外書事
十五年來筆硯功秖今猶在苦貧中三秋客路湖光外
萬里鄕關楚邑東鳥逕杖藜山翳雨猿林敧枕樹搖風
朱門處處若相似此命到頭通不通(邑一作色)
題宗上人舊院
此院重來事事乖半敧茅屋艸侵階啄生鴉憶啼松枿
接果猿思嘯石崖壁上塵粘蒲葉扇牀前苔爛筍皮鞋
分明記得談空日不向秋風更愴懷
亂後出山逢高員外
自從亂後别京關一入煙蘿十五年重出故山生白髮
却裝新卷謁清賢窗迴旅夢城頭角柳結鄕愁雨後蟬
名姓暗投心暗祝永期收拾向門前
贈友人罷舉赴交趾辟命
罷却名場擬入秦南行無罪似流人縱經商嶺非馳驛
須過長沙弔逐臣舶載海奴鐶硾耳象駞蠻女綵纏身
如何待取丹霄桂别赴嘉招作上賓
山中寡婦
夫因兵死守蓬茅麻苧衣衫鬢髮焦桑柘廢來猶納税
田園荒後尚徵苗時挑野菜和根煮旋斫生柴帶葉燒
任是深山更深處也應無計避征徭
訪蔡融因題
杖藜時復過荒郊來到君家不忍抛每見苦心修好事
未嘗開口怨平交一溪寒色漁收網半樹斜陽鳥傍巢
必若天工主人事肯交吾子委衡茅
閒居書事
竹門茅屋帶村居數畝生涯自有餘鬢白秖應秋鍊句
眼昏多為夜抄書鴈驚風浦漁燈動猿叫霜林橡實疎
待得功成即西去時清不問命何如
友人贈舍弟依韻戲和
吾家此弟有何知多愧君開道業基不覺裹頭成大漢
昨來竹馬作童兒還緣世遇兵戈鬧秖恐身修禮樂遲
及見和詩詩自好碢公不到(一作倒)更何時
亂後逢村叟
經亂衰翁居破村村中何事不傷魂因供寨木無桑柘
為著鄕兵絶子孫還似平寧徵賦税未嘗州縣略安存
至於雞犬皆星散日落前山獨倚門
贈元上人
多少僧中僧行高偈成流落遍僧抄經窗月靜灘聲到
石徑人稀蘚色交垂露竹粘蟬落殼窣雲松載鶴棲巢
煮茶童子閒勝我猶得依時把磬敲
下第東歸道中作
一迴落第一寧親多是途中過却春心火不銷雙鬢雪
眼泉難濯滿衣塵苦吟風月唯添病遍識公卿未免貧
馬壯金多有官者榮歸却笑讀書人
夏日留題張山人林亭
此中偏稱夏中遊時有風來暑氣收澗底松搖千尺雨
庭中竹撼一窗秋求猿句寄山深寺乞鶴書傳海畔洲
閒與先生話身事浮名薄宦總悠悠
傷病馬
此馬堪憐力壯時細勻行步恐塵知騎來未省將鞭觸
病後長教覓藥醫顧主強擡和淚眼就人輕刷帶瘡皮
秖今筋骨渾全在春暖莎青放未遲
館舍秋夕
寒雨蕭蕭燈焰青燈前孤客難為情兵戈鬧日别鄕國
鴻鴈過時思弟兄冷極睡無離枕夢苦多吟有徹雲聲
出門便作還家計直至如今計未成
送僧赴黃山沐湯泉參禪宗長老
聞有湯泉獨去尋一缻一鉢一無金不愁亂世兵相害
却喜寒山路入深野老禱神鵶噪廟獵人衝雪鹿驚林
患身是幻逢禪主水洗皮膚語洗心
哭山友
十載同棲廬嶽雲寒燒枯葉夜論文在生未識公卿面
至死不離麋鹿羣從見蓬蒿叢壞屋長憂雨雪透荒墳
把君詩句高聲讀想得天高也合聞
獻池州牧
池陽今日似漁陽大變凶年作小康江路靜來通客貨
郡城安後絶戎裝分開野色收新麥驚斷鶯聲摘嫩桑
縱有逋民歸未得遠聞仁政旋還鄕
送韋書記歸京(座主侍郎同舉)
韋杜相逢眼自明事連恩地倍牽情聞歸帝里愁攀送
知到師門話姓名朝客半修前輩禮古人多重晚年榮
從來有淚非無淚未似今朝淚滿纓
獻鄭給事
化行邦域二年春樵唱漁歌日日新未降詔書酬善政
不知天澤答何人秋登嶽寺雲隨步夜宴江樓月滿身
他日朱門恐難掃沙堤新築必無塵
贈休禪和
為僧難得不為僧僧戒僧儀未是能弟子自知心了了
吾師應為醉騰騰多生覺悟非關衲一點分明不在燈
秖道詩人無佛性長將二雅入三乘
送李先輩從知塞上
去艸軍書出帝鄕便從城外學戎裝好隨漢將收胡土
莫遣胡兵近漢疆灑磧雪粘旗力重凍河風揭角聲長
此行也是男兒事莫向征人恃桂香
和友人送弟
君說無家秖弟兄此中言别若為情干戈鬧日分頭去
山水寒時信路行月下斷猿空有影雪中孤鴈却無聲
我今骨肉雖飢凍幸喜團圓過亂兵
酬張員外見寄
分應天與吟詩老如此兵戈不廢詩生在世間人不識
死於泉下鬼應知啼花蜀鳥春同苦叫雪巴猿晝共飢
今日逢君惜分手一枝何校一年遲
獻新安于尚書
九土雄師竟若何未如良牧與天和月留清俸資家少
歲計隂功及物多四野綠雲籠稼穡千山明月靜干戈
行人耳滿新安事盡是無愁父老歌
亂後書事寄(一作呈)同志
九土如今盡用兵短戈長戟困書生思量在世頭堪白
畫度歸山計未成皇澤正霑新將士侯門不是舊公卿
到頭詩卷須藏却各向漁樵混姓名
中山臨上人院觀牡丹寄諸從事
閒來吟遶牡丹叢花艷人生事略同半雨半風三月内
多愁多病百年中開當韶景何多好落向僧家即是空
一境别無唯此有忍教醒坐對支公
投宣諭張侍郎亂後遇毘陵
此生今日似前生重著麻衣特地行經亂後囊新卷軸
出山來見舊公卿雨籠蛬壁吟燈影風觸蟬枝噪浪聲
聞道中興重人物不妨西去馬蹄輕
下第投所知
落第愁生曉鼓初地寒才薄欲何如不辭更寫公卿卷
却是難修骨肉書御苑早鶯啼暖樹釣鄉春水浸貧居
擬離門館東歸去又恐重來事轉疎
哭方干
何言寸祿不沾身身没詩名萬古存況有數篇關教化
得無餘慶及兒孫漁樵共壘墳三尺猿鶴同棲月一村
天下未寧吾道喪更誰將酒酹吟魂
秋日泊浦江
一帆程歇九秋時漠漠蘆花拂浪飛寒浦更無船並宿
暮山時見鳥雙歸照雲烽火驚離抱剪葉風霜逼暑衣
江月漸明汀露濕靜驅吟魄入玄微
白髮吟
一莖兩莖初似絲不妨驚度少年時幾人亂世得及此
今我滿頭何足悲九轉靈丹那勝酒五音清樂未如詩
家山蒼翠萬餘尺藜杖楮冠輸老兒
下第寄池州鄭員外
省出蓬蒿修謁初蒙知曾不見生疎侯門數處將書薦
帝里經年借宅居未必有詩堪諷誦秖憐無援過吹嘘
如今足得成持取莫使江湖却釣魚
塞上
旌旗鬛鬛漢將軍閒出巡邊帝命新沙塞旋收饒帳幕
犬戎時殺少煙塵冰河夜渡偷來馬雪嶺時分獵去人
獨作書生疑不穏軟弓輕劒也隨身
贈題兜率寺閒上人院
人間寺應諸天號真行僧禪此寺中百歲有涯頭上雪
萬般無染耳邊風挂帆波浪驚心白上馬塵埃翳眼紅
畢竟浮生謾勞役算來何事不成空
别四明鍾尚書
九華天際碧嵯峨無奈春來入夢何難與英雄論教化
却思猿鳥共煙蘿風前柳態閒時少雨後花容淡處多
都大人生有離别且將詩句代離歌
題護國大師塔
莫認雙林是佛林禪棲無地亦無金塔前盡禮灰來相
衲下誰宗印了心笠象胤明雙不見線源分派寸難尋
吾師覺路余知處大藏經門一夜吟
春日山中對雪有作
竹樹無聲或有聲霏霏漠漠散還凝嶺梅謝後重粧蘂
巖水鋪來却結冰牢繫鹿兒防獵客滿添茶鼎侯吟僧
好將膏雨同功力松徑莓苔又一層
山中對雪有作
一渾乾坤萬象收唯應不壅大江流虎狼遇獵難藏跡
松栢因風易舉頭玉帳英雄攜妓賞山邨鳥雀共民愁豈
堪久蔽蒼蒼色須放三光照九州
戲題王處士書齋
先生高興似樵漁水鳥山猿一處居石徑可行苔色厚
釣竿時斫竹叢疎欺春秖愛和醅酒諱老猶看夾注書
莫道無金空有壽有金無壽欲何如
早發
東窗未明塵夢蘇呼童結束登征途落葉鋪霜馬蹄滑
寒猿嘯月人心孤時逆帽簷風刮頂旋呵鞭手凍粘鬚
青雲快活一未見爭得安閒釣五湖
題仇處士郊居
江南景簇此林亭手板藍裾自可輕洞裏客來無俗話
郭中人到有公情閒敲巖果呼猿接時釣溪魚引鶴爭
笑我有詩三百首馬蹄紅日急於名
依韻次同年張曙先輩見寄之什
天上詩名天下傳引來齊列玉皇前大仙錄後頭無雪
至藥成來竈絶煙笑躡紫雲金作闕夢抛塵世鐵為船
九華山叟驚凡骨同到蓬萊豈偶然
亂後逢李昭象叙别
李生李生何所之家山窣雲胡不歸兵戈到處弄性命
禮樂向人生是非却與野猿同橡塢還將溪鳥共漁磯
也知不是男兒事爭奈時情賤布衣
晚春寄同年張曙先輩
莫將時態破天真秖合高歌醉過春易落好花三個月
難留浮世百年身無金潤屋渾閒事有酒扶頭是了人
恩地未酬閒未得一迴醒話一沾巾
長安春感
出京無計住京難深入東風(一作門)轉索然滿眼有花寒
食下一家無信楚江邊此時晴景愁於雨是處鶯聲苦
却蟬公道算來終達去(一作了)更從今日望明年
登靈山水閣貽釣者
江上見僧誰是了修齋補衲日勞身未勝漁父閒垂釣
獨背斜陽不采人縱有風波猶得睡總無蓑笠始為貧
瓦瓶盛酒瓷甌酌荻浦蘆灣是要津
贈溧水崔少府
庭戶蕭條燕雀喧日高窗下枕書眠秖聞留客教酤酒
未省逢人說料錢洞口禮星披鶴氅溪頭吟月上漁船
九華山叟心相許不計官卑贈一篇
讀張僕射詩(曾應舉不及第投筆領郡)
秋吟一軸見心胸萬象搜羅詠欲空才大却嫌天上桂
世危翻立陣前功廉頗解武文無說謝眺能文武不通
雙美總輸張太守二南章句六鈞弓
題所居邨舍
家隨兵盡屋空存税額寧容減一分衣食旋營猶可過
賦輸長急不堪聞蠶無夏織桑充寨田廢春耕犢勞軍
如此數州誰會得殺民將盡更邀勲
獻錢塘縣羅著作判官
還鄕夫子遇賢侯撫字情知不自由莫把一名專懊惱
放教雙眼絶冤讎猩袍懶著辭公宴鶴氅閒披訪道流
猶有九華知已在羨君高卧早回頭
遣懷
驅馳歧路共營營秖為人間利與名紅杏園中終擬醉
白雲山下懶歸耕題橋每念相如志佩印當期季子榮
謾道彊親堪倚賴到頭須是有前程
長安道中有作
回頭不忍看羸僮一路行人我最窮馬跡蹇於槐影裏
釣船抛在月明中帽簷曉滴淋蟬露衫袖時飄卷鴈風
子細尋思底模樣騰騰又過玉關東
題開元寺門閣
一登高閣眺清秋滿目風光盡勝遊何處畫橈尋綠水
幾家鳴笛咽紅樓雲山巳老(一作降)應長在歲月如波秖
暗遊唯有禪居離塵俗了無榮辱挂心頭
出關投孫侍御
東歸還著舊麻衣爭免花前有淚垂每歲春光九十日
一生年少幾多時青雲寸祿心耕早明月仙枝分種遲
不為感恩酬未得五湖閒作釣魚師
送項山人歸天台
因話天台歸思生布囊藤杖笑離城不教日月拘身事
自與煙蘿結野情龍鎮古潭雲色黑露淋秋檜鶴聲清
此中是處堪終隠何要世人知姓名
題衡陽隠士山居
閒居不問世如何雲起山門日巳斜放鶴去尋三島客
任人來看四時花松醪臘醖安神酒布水宵煎覓句茶
畢竟金多也頭白算來爭得似君家
題江寺禪和
江寺禪僧似悟禪壞衣芒履住茅軒懶求施主修真像
翻說經文是妄言出浦釣船驚宿鴈伐巖樵斧迸寒猿
行人莫問師宗旨眼不浮華耳不喧
題弟姪書堂
何事居窮道不窮亂時還與靜時同家山雖在干戈地
弟姪常修禮樂風窗竹影搖書案上野泉聲入硯池中
少年辛苦終身事莫向光隂惰寸功
和友人寄長林孟明府
為政為人漸見心長才聊屈宰長林莫嫌月入無多俸
須喜秋來不廢吟寒雨旋疎叢菊艷晚風時動小松隂
訟庭閒寂公書少留客看山索酒斟
戲贈漁家
見君生計羨君閒求食求衣有底難養一箔蠶供釣線
種千莖竹作漁竿胡蘆杓酌春濃酒舴艋舟流夜漲灘
却笑儂家最辛苦聽蟬鞭馬入長安
登城有作
上得孤城向晚春眼前何事不傷神遍看原上纍纍塚
曾是城中汲汲人盡謂黃金堪潤屋誰思荒骨旋成塵
一名一宦平生事不放愁侵易過身
秋日山中寄池州李常侍
近來參謁陡生疎因向雲山僻處居出為羇孤營糲食
歸同弟姪讀生書風凋古木秋隂薄月滿寒山夜景虚
但得中興知已在算應身未老樵漁
辭楊侍郎
春在門闌秋未離不因人薦只因詩半年賓館成前事
一日侯門失舊知霜島樹彫猿叫夜湖田穀熟鴈來時
西風萬里東歸去更把愁心說向誰
題汪氏茅亭
茅亭客到多稱竒茅亭之上難題詩出塵景物不可狀
小手篇章徒爾為牛畔稻苗新雨後鶴邊松韻晩風時
君今酷愛人間事爭得安閒老在兹
喜從弟雪中遠至有作
深山大雪懶開門門逕行蹤自爾新無酒禦寒雖寡況
有書供讀且資身便均情愛同諸弟莫更生疎似外人
晝短夜長須強學學成貧亦勝他貧
送僧歸國清寺
吟送越僧歸海涯僧行渾不覺程賒路沿山脚潮痕出
睡倚松根日色斜撼錫度崗猿抱樹挈瓶盛浪鷺翹沙
到參禪後知無事看引秋泉灌藕花
題汪明府山居
不似當官秖似閒野情終日不離山方知薄宦難拘束
多與高人作往還牛笛慢吹煙雨裏稻苗平入水雲間
羨君公退歸攲枕免向他門厚客顔
下第東歸將及故園有作
平生操立有天知何事謀身與志違上國獻詩還不遇
故園經亂又空歸山城欲暮人煙斂江月初寒釣艇歸
且把風寒作閒事懶能和淚拜庭闈
宿東林寺題願公院
古寺沈沈僧未眠搘頤將客說閒緣一溪月色非塵世
滿洞松聲似雨天簷底水涵抄律燭窗間風引煮茶煙
無由住得吟相伴心繫青雲十五年
山居自遣
茅屋周回松竹隂山翁時挈酒相尋無人開口不言利
只(一作獨)我白頭空愛吟月在釣潭秋睡重雲橫樵逕野
情深此中一日過一日有底閒愁得到心
贈友人罷舉赴辟命
連天一水浸吳東十幅帆飛二月風好景採抛詩句裏
别愁驅入酒杯中漁依岸柳眠圓影鳥傍嵒花戲暖紅
不是桂枝終不得自緣年少好從戎
亂後旅中遇友人
念子為儒道未亨依依心向十年兄莫因亂世輕依託
須學前賢隠姓名大國未知何日靜舊山猶可入雲耕
不如自此同歸去帆掛秋風一信程
贈休糧僧
自言因病學休糧本意非求不死方徒有至人傳道術
更無齋客到禪房雨中林鳥歸巢晚霜後嵒猿拾橡忙
爭似吾師無一事穏披雲衲坐藤床
維揚春日再遇孫侍御
本為榮家不為身讀書誰料轉家貧三年行却千山路
兩地思歸一主人絡岸柳絲懸細雨綉田花朵弄殘春
多情御史應嗟見未上(一作到)青雲白髮新
亂後宿南陵廢寺寄沈明府
秖共寒燈坐到明塞鴻衝雪一聲聲亂時為客無人識
廢寺吟詩有鬼驚且把酒杯添志氣巳將身事託公卿
男兒仗劒酬恩在未肯徒然過一生
投鄭先輩
匣中長劒未酬恩不遇男兒不合論悶向酒杯吞日月
閒將詩句問乾坤寧辭馬足勞關路肻為漁竿憶水村
兩鬢欲斑三百首更教裝寫傍誰門
途中有作
無論南北與西東名利牽人處處同枕上事仍多馬上
山中心更甚關中川原晚結隂沈氣艸樹秋生索漠風
百歲此身如且健大家閒作卧雲翁
和舍弟題書堂
兄弟將知大自強亂時同葺讀書堂嵒泉遇雨多還鬧
溪竹唯風少即涼藉艸醉吟花片落傍山閒步藥苗香
團圓後是家肥事何必盈倉與滿箱
送蜀客遊維揚
見說西川物景繁維揚景物勝西川青春花柳樹臨水
白日綺羅人上船夾岸畫樓難惜醉數橋明月不教眠
送君懶問君迴日才子風流正少年
旅寓
暗算鄕程隔數州欲歸無計淚空流巳違骨肉來時約
更束琴書何處遊畫角引風吹斷夢垂楊和雨結成愁
去年今日還如此似與青春有舊讎
途中春
年光身事旋成空畢竟何門遇至公人世鶴歸雙鬢上
客程蛇遶亂山中牧童向日眠春艸漁父隈巖避晩風
一醉未醒花又落故鄕回首楚關東
維揚冬末寄幕中二從事
江上數株桑棗樹自從離亂更荒涼那堪旅館經殘臘
秖把空書寄故鄕典盡客衣三尺雪鍊精詩句一頭霜
故人多在芙蓉幕應笑孜孜道未光
辭鄭員外入關
男兒三十尚蹉跎未遂青雲一桂科在客易為銷歲月
到家難住似經過帆飛楚國風濤闊馬渡藍關雨雪多
長把行藏信天道不知天道竟如何
書齋即事
時清秖合力為儒不可家貧與善疎賣却屋邊三畝地
添成窗下一床書沿溪摘果霜晴後出竹吟詩月上初
鄉里老農多見笑不知稽古勝耕鋤
雋陽語道中
客路客路何悠悠蟬聲向背槐花愁爭知百歲不百歲
未合白頭今白頭四五朵山粧雨色兩三行鴈帖雲秋
輸他江上垂綸者秖在船中老便休
入關因别舍弟
吾今别汝汝聽言去住人情足可安百口度荒均食易
數年經亂保家難莫愁寒族無人薦但願春官把卷看
天道不欺心意是帝鄕吾土一般般
贈彭蠡釣者
偏坐漁舟出葦林葦花零落向秋深秖將波上漚為侣
不把人間事繫心傍岸歌來風欲起卷絲眠去月初沈
若教我似君閒放贏得湖山到老吟
送友人入關
此去青雲莫更疑出人才行足人知況當朝野搜賢日
正是孤寒取事時仙島煙霞通鶴信早春雷雨與龍期
我今不得同君去兩鬢霜欺桂一枝
送友人宰潯陽
高興那言去路長非君不解愛潯陽有時猿鳥來公署
到處煙霞是道鄕釣艇滿江魚賤菜紙窑連嶽楮多桑
陶潜舊隠依稀在好繼高蹤結艸堂
秋日卧病
浮世浮名能幾何致身流落向天涯少年心壯輕為客
一日病來思在家山頂老猿啼古木渡頭新鴈下平沙
不堪吟罷西風起黃葉滿庭寒日斜
叙吟
多慚到處有詩名轉覺吟詩僻性成度水却嫌船著岸
過山翻恨馬貪程如讎雪月年年景似夢笙歌處處聲
未合白頭今巳白自知非為别愁生
行次榮陽却寄諸弟
難把歸書說遠情奉親多闕拙為兄早知寸祿榮家晩
悔不深山共汝耕枕上算程關月落帽前搜景嶽雲生
如今巳作長安計秖得辛勤取一名
登石壁禪師水閣有作
石壁早聞僧說好今來偏與我相宜有山有水堪吟處
無雨無風見景時漁父晚船分浦釣牧童寒笛倚牛吹
畫人畫得從他畫六幅應輸八句詩
贈袒肩和尚
山衣草屐染莓苔雙眼猶慵向俗開若比吾師居世上
何如野客卧嵒隈才聞錫杖離三楚又說隨緣向五臺
乘醉吟詩問禪理為誰須去為誰來
閒居即事
形覺清羸道覺肥竹門前逕靜相宜一壺邨酒無求處
數朵庭花見落時章句偶為前輩許話言多被俗人疑
一枝仙桂如攀得秖此山前是老期
自叙
酒甕琴書伴病身熟諳時事樂於貧寧為宇宙閒吟客
怕作乾坤竊祿人詩旨未能忘救物世情奈值不容真
平生肺腑無言處白髮吾唐一逸人
空閒二公遞以禪律相鄙因而解之
一教誰云闢二途律禪禪律智歸愚念珠在手隳禪衲
禪衲披肩壞念珠象外空分空外象無中有作有中無
有無無有師窮取山到平來海亦枯
寄温州朱尚書并呈軍倅崔太博
永嘉名郡昔推名連屬荀家弟與兄教化靜師龔渤海
篇章高體謝宣城山從海岸粧吟景水自城根演政聲
今日老輸崔博士不妨疎逸伴雙旌
恩門致書遠及山居因獻之
時難轉覺保身難難向師門欲繼顔若把白衣輕易脱
却成青桂偶然攀身居劒戟爭雄地道在乾坤未喪間
必許酬恩酬未晚且須容到九華山
寄温州崔博士
懷君勞我寫詩情窣窣隂風有鬼聽縣宰不仁工部餓
酒家無識翰林醒眼昏經史天何在心盡英雄國未寧
好向賢侯話吟侶莫教辜負少微星
李昭象云與二三同人見訪有寄
得君書後病顔開云拉同人訪我來在路不妨衝雨雪
到山還免踏塵埃吟沈水閣何宵月坐破松巖幾處苔
貧舍款賓無别物止於空戰大尊罍
和友人見題山居水閣八韻
池閣初成眼豁開眼前霽景屬微才試攀簷菓猿先見
纔把漁竿鶴即來修竹巳多猶可種艷花雖少不勞栽
南昌一榻延徐孺楚國千鍾逼老萊未稱執鞭奔紫陌
惟宜策杖步蒼苔籠禽豈是摩霄翼潤木元非澗下材
鑒巳每將天作鏡陶情常以海為杯和君詩句吟聲大
蟲豸聞之謂蟄雷
唐風集卷二
