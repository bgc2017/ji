唐風集别集類一(唐)
提要
(臣)等謹按唐風集三卷唐杜荀鶴撰荀鶴池州人按
計有功唐詩紀事稱荀鶴有詩名大順初擢進
士第二牧之微子也牧之自齊安移守秋浦
時有妾懷姙出嫁長林鄉杜筠而生荀鶴又
稱荀鶴擢第時危勢晏復還舊山田頵在宣
州甚重之頵起兵陰令以牋間至梁太祖許
及頵遇禍梁主表授翰林學士主客員外郎
中知制誥恃勢侮易縉紳衆怒欲殺之未及
天祐初卒又稱荀鶴初謁梁王朱全忠雨作
而天無雲荀鶴賦詩有若教隂翳都相似爭
表梁王造化功句是荀鶴為人至不足道其
稱杜牧之子殆亦梁師成之依托蘇軾乎其
詩最有名者為風暖鳥聲碎日高花影重一
聫而歐陽修六一詩話以為周朴詩吴聿觀
林詩話亦稱見唐人小說作朴詩荀鶴特竊
以壓卷然則此一聫者又如寳月之于柴廓
矣此集乃其初登第時所自編詩多俗調不
稱其名以唐人舊集流傳巳久姑存以備一
家毛晉刻本前有顧雲序序末謂之唐風集
以下文不相屬盖舊本唐詩紀事載雲此序
誤連下條荀鶴初謁梁王云云六十四字為
一條晉不察而誤併抄之殊為疎舛今刊除
此叚以還其舊焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
唐風集叙
大順初皇帝命小宗伯河東裴公掌邦貢次二年遠者
來隠者出異人雋士大集都下於羣進士中得九華山
人杜荀鶴拔居上第諸生謝恩日列坐旣定公揖生謂
曰聖上歉文教未張思得如高宗朝射洪拾遺陳公(名犯)
(文宗廟諱)作詩出没二雅馳驟建安削苦澁僻碎略淫靡淺
切破艷冶之堅陣擒雕巧之酋帥皆摧橦折角崩潰解
散埽蕩詞場豁清文祲然後有戴容州劉隨州王江寧
率其徒揚鞭按轡相與呵樂來朝于正道矣以生詩有
陳體可以潤國風廣王澤故擢以塞詔竟免為中興詩
宗生謝而退明年寧親江表以僕故山偕隠者出詩三
百篇見其雅麗激越之句能使貪吏廉邪臣正父慈子
孝兄友弟悌人倫之紀備矣其壯語大言則決起逸發
可以左攬工部袂右拍翰林肩吞賈喻八九于胸中曾
不蠆介情動於中則極思冥搜神遊希夷形兀枯木五
聲勞於呼吸萬象貧于抉剔信詩之雄傑者也美哉裴
公之知人為不誣矣於戲旌别淑慝史臣之職僕幸得
為之叙錄視其人齒尚壯才力未盡謳吟之興方酣俟
其繼作得如周頌者目之為唐風集顧雲序
