妙絶古今後序
夫理道載於六籍文學著於四科聖人教人以文欲其
因文以入道也然教以博文為先而文以體要為尚若
畔經而離道文雖工而弗庸矣自秦以後士多有離道而
為文者雖求古文於孔壁收竹書於汲冡家握鉛素未
嘗不勤求其發明理道而羽翼聖經者蓋未多見其人
焉即梁昭明文選姚鉉文粹二書所錄傳者果皆理道
之正乎茲妙絶古今一書蓋宋人所選謂文章之精絶
者一代不數人而一人不數篇自春秋而迄歐蘇氏得
七十有九首蓋千載之英華萃矣觀其所載多左氏國
語莊列荀揚韓柳之詞其體近乎古而其義切於用者
然後取之其與後之騁虚詞而亡實用者異矣夫吾道
本中庸而聖人無絶德其云妙絶古今者謂文章必有
法程而凡操觚染翰者固當究心乎體要歟宋真西山
集文章正宗學者宗焉當時亟稱此書則在宋已爭傳
矣虔之蕭蘭氏得善本梓之今中丞十山談公序於首
簡謂觀者當求於驪黃牝牡之外誠嘉惠後學之盛心
也故題其跋焉嘉靖乙卯夏五月既望賜進士第中憲
大夫江西南安府知府陵陽王廷幹書
