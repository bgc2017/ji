魯齋集别集類三(宋)
提要
(臣)等謹案魯齋集二十卷宋王柏撰柏好妄
逞私臆竄亂古經詩三百篇重為刪定書之
周誥殷盤皆昌言排擊無所忌憚殊不可以
為訓其詩文雖亦豪邁雄肆然大旨乃一軌
于理宋史儒林傳稱其少慕諸葛亮之為人
自號長嘯年踰三十始知家學之原(案柏之祖師愈)
(受業於楊時其父瀚亦及朱子吕祖謙之門故史文云然)與其友汪開之
著論語通旨至居處恭執事敬惕然嘆曰長
嘯非聖門持敬之道亟更以魯齋盖其天資
卓犖本一桀驁不馴之才後雖折節學問以
鎔鍊其氣質而好高務異之意仍時時不能
自遏故當其挺而横决至於敢攻孔子手定
之經其詩文雖刻意收歛務使比附於理而
強就繩尺時露有心牽綴之迹終不似濓溪
諸儒深醇和粹自然合道也特其勇於淬礪
檢束客氣使縱横者一出於正為足取耳集
中第一卷有夀賈秋壑詩極稱其援鄂之功
諛頌備至是亦白璧之瑕然核檢諸書均不
載其有依附權門之事不知何以有此作其
集乃明正統間柏六世孫四川按察司僉事
迪所重編又不知何以載之集中略無所諱
均不可解疑以傳疑存而不論可矣乾隆四
十五年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
孔子曰禮云禮云玉帛云乎哉樂云樂云鐘鼓云乎哉
文之為文關乎道也古之聖賢得時行道若堯舜禹湯
文武之為君臯䕫稷契伊傅周召之為臣善政嘉謨載
之方冊夫是之謂文或聖賢之徒不見用於時窮極天
人之理攷古帝王經世之道若孔子而下顔曾思孟刪
定著述開示後世夫是之謂文是皆不倚於物而能與
天地日月同悠久者係乎道也下逮戰國能言之士各
以所見立為議論或戾乎聖賢之道者君子有所擇焉
漢唐以下代有作者揆之於道醇乎醇者殆亦鮮矣宋
濓洛關閩諸君子出然後性理之學天開日朗學者有
所依據文章議論一歸於正道之明也辭則存乎人也
金華王文憲公天資高爽學力精至以其實見發為文
章足以明道德使其見用足以建事功而卒老於丘園
惜哉若其詩歌又其餘事也六世孫四川按察僉事廸
裒而成帙義烏縣正廬陵劉同丞鄱陽劉傑政有餘力
用鋟諸梓其亦知所用心者哉南郡楊溥序
