魯齋集卷十宋王柏撰
雜著
大學沿革後論
甚矣人心厭陳言而喜竒論也蓋陳言人之所玩熟故
易厭竒論人之所創聞故易喜殊不知陳言雖易厭而
可常竒論雖易喜而必不能久也譬之布帛穀粟朝夕
服食而終身不能易譬之日月星辰終古常見而光景
常新而況聖人之書正大而平實精確而詳明亘千萬
世而不可磨滅平其心易其氣求之猶慮其不可得而
可以新竒求之哉後世乃穿鑿而好異傅會而騁巧不
幾於侮聖言而壞心術乎此所以為先儒之所呵斥也
僕鑒此病久矣一日聞大學格致章不亡不特車玉峰
有是言也自董鉅堂以來已有是言矣考亭後學一時
尊師道之嚴不察是否一切禁止之此言既出流傳漸
廣終不可冺乃欲以首章知止至近道矣一段充之未
免躍如其喜是喜也若為新竒而然其意非喜其新而
喜其復於舊非喜其竒而喜其歸於常以其不費詞說
之追補而經傳儼然無有亡缺豈非後學之大幸僕嘗
作沿革論而猶有所未盡既而以大學首章朝而讀莫
而思退一段讀之數十百遍又添此一段讀之亦數十
百遍沈潛玩味文從字順體正意足然後知其不可不
易也人生至十有五歲自小學升之大學故此書所以
載大學之道以教人就以大學名其書也所謂大學之
道者大以人言學以地言道以教言其道在於明明德
在於新民在止於至善此三句乃一書之綱領而全體
大用盡於此矣夫天命是理為吾之性天命是氣為吾
之心非是氣則理無所寄非是理則氣無以靈性合理
氣者也心統性情者也今教之以通明知識謂之明理
明氣明性明心俱不可得是理於心謂之德故曰明德
然此德本虛靈不昧止曰明德則體用混淆故又添一
明字於上下明字本體也上明字教之之法也既曰明
德則不見其孰為理孰為氣孰為性與心也明明德是
大學之道之體新民是大學之道之用各止於至善然
後謂之全體大用也明明德未止於至善則於明德猶
有虧不可謂之全新民未止於至善則於新民猶未廣
不可謂之大明之者因其本明而不使其昏之謂新之
者因其既昏而復使其更新之謂至善則明德新民之
凖則也自古善字無正訓周子始以純粹不雜目之言
其體則精矣言其用則未切也其用則是正好處是中
節處是無過不及處朱子則曰事理當然之極事理當
然釋善也極釋至也為善或未及一分或過一分不可
曰不善也謂之至善則不可聖人言語雖極精密而氣
象却甚寬大既立三綱法當繼之以目血脉不斷而節
拍從容非若後世之淺迫易露也第四節首曰古之欲
明明德於天下者此一句非聖人不能道也是之謂直
指全提言古者所以開今之學也欲明明德四字若自
本而之末自始而之終此順詞也忽繼之以於天下三
字其勢却翻轉自末而歸本自終而原始却是逆詞此
文字險處乃以六先字貫之所以遡其用力之端自天
下至齊家皆新民之事也自脩身及致知皆明明德之
事也致知在格物忽又變此句法而其旨益密自三在
六先而下其勢若建瓴傾瀉在致知二字上文法之力
豈止萬鈞之重致者上之所以教也知者下之所以學
也知字既重不可不授之以致之之方蓋致知只在格
物之中窮物之理所以致吾之知也第五節七后字方
是自始而至終自本而及末欲學者知效驗之先後循
其序則不差先之下后之上六字反覆而體用頓異第
六節曰自天子至於庶人一是皆以脩身為本只一句
總結不特關鍵甚嚴且包涵許多教法博而不露約而
不晦於半語之中剔出脩身束定上下凡格物致知誠
意正心皆成就脩身二字指此為本則齊家至平天下
皆末也後又以餘意一句正結一句反結已含蓄傳中
意思俱足此於聖人何嘗留意於作文而詞章自胸中
流出自然如此若三綱之下無致知一語則不知其所
以學自物格知至之下無脩身一語則不知其所以行
聖人之言一字不可有無一字不可後先也今推首章
法度典型如此嚴密然後見知止一段雖若承接緊切
而文勢語意反成緩弛矣蓋知之一字教者之所主學
者之所宗若等閒輕道破不特文字無精神而於教法
亦失先後之序況未嘗窮事物之理如何遽能知所止
而得所止哉如是則乃生而知之之知非學而知之之
知也僕故曰不可不易者此也夫致知者知之始學之
先也知止者致知之效而學之功也誠能知其所當止
則思慮不雜意向不偏氣質不得而勝物欲不得而遷
此所謂定也方事之未至也則此心寂然不動寂然言
其靜也不動言其安也及其事之感通也必審而後發
發必中節矣審其慮之謂中節則得所止之謂非物格
知至能如是乎僕昔謂知止一章逃亡為甚自今觀之
正見拙而非巧也然其錯簡於此不為無其因昔本在
止於至善傳之後今乃逸在止於至善經之後此錯簡
之由也非後世喜新竒而創為此論也朱子之門人亦
有問曰定靜安在物格知至之後意誠以下六事未然
之前慮則在意誠以下將然之際如此貫之可否朱子
批云解云似已有此意矣朱子又曰知止至能得是說
知至意誠中間事章句云物格知至則知所止矣意誠
以下則得所止之序也或問又曰格物致知所以求知
至善之所在自誠意以至於平天下所以求得夫至善
而止之也此固已分明以知止章為致知傳矣但未决
於遷也惜乎讀者未嘗玩味致此疑於滄洲講席之上
耳此皆漢前論之所未盡者不敢不思有以補之是豈
新竒可喜之論哉所以共天命追聖言以正舊章也朱
子又曰大學首尾該貫失了多年猝急要討尋不見忽
然討見即是元初底物事愚敢於致格傳亦云
中庸論上
自泰山梁木之音絶響而七十子之門人散處四方各
尊其所聞各識其所得紛紛著書大略有記錄之書有
訓詁之書有立言之書七國酣戰鋒鏑腥聞獨洙泗之
流風餘韻彬彬然人猶知所敬也雖縱横異詭之士或
咋舌而失其辨秦燔典籍漢溺儒冠至挾書之禁開而
後河間獻王及魯高堂生得書為盛纂集雖勤而錯亂
磨滅固亦多矣考其疏浚淵源恢宏祖訓端慤淵微無
以踰於子思子也孔堂神護屋壁發祥大學中庸始見
於世大學經傳如此分明猶參錯而不知正中庸之韋
編苟絶而微言奥旨尤不易正也子朱子雖豪分縷析
次第尚承漢儒之舊大書以提其綱細字以指其要章
句密矣或問詳矣學者之問答亦備矣又推出體用二
字該貫一篇之大意故勉齋又曰皆所以明道之體也
僕於是而又有感焉首章三句句句有體用也天體也
命用也性體也率用也道體也脩用也總三句言之天
固體也性則天之用也性雖用也又所以為人物之體
道固體也實為性之用道雖用也又所以為教之體僕
故曰首章三句句句有體用者此也子思子於性教之
中提出一道字教學者所以脩上承天命下立民彛戒
懼乎不睹不聞存天理之本然者此體也加謹乎獨知
之地遏人欲之將萌者此用也未發之中體也已發之
和用也此言性之體用至於中庸則言道之體用故朱
子曰以中庸對中和言則中和是體中庸是用以中對
庸而言則中却是用庸却是體古今言體用未有如是
之密者蓋庸是常行不可易之定理中却是臨時權衡
合乎此理者也而中之一字又有體用之分焉程子所
謂不偏不倚者此中之體也吕氏所謂無過不及者此
中之用也朱子合而言之曰中者不偏不倚無過不及
之名也中間又以費隱分體用以誠明分體用末章又
自為學立心之始至篤恭而天下平因用以歸於體故
曰上天之載無聲無臭至矣澄心易氣玩味章句殆無
餘蘊僕至愚陋讀此書雖有年矣始則茫然終則躍然
及其久也猶覺有所疑焉無所質証深竊病之蓋子思
子之為是書也義理精微而意味深遠規橅廣大而工
夫縝密有非初學之所能遽通其茫然也固宜於是子
朱子提挈綱維指示蘊奥支分節解脉絡貫通句句字
字粲然於心目之間烏得不為之躍然但固滯之見似
覺文勢微有斷續宫商或相奪倫雖朱子亦嘗曰文雖
不屬而意實相承乃指第二章以下十章言僕於此十
章曾未見其不相屬也凡朱子曰承上起下豈非相屬
者乎此後實有斷續不相屬者朱子却未嘗言之此正
僕之所疑也知仁勇之分言最先也而三達德之總言
乃遺逸於七八章後行遠登高之辟繼以鬼神之為德
若判然不相接也大哉聖人之道凡三章與至誠無息
亦不相類也哀公問政與仲尼祖述尤相遼遠此皆固
滯之見涵泳探索終未能釋然因見漢志有中庸說二
篇五字心頗異之求於諸子之列已有子思二十三篇
竊意大學中庸當在二十三篇之内矣今乃於此又捨
大學獨提中庸之說而二之何歟沈思久之豈非班孟
堅亦有意於考異而傳疑乎僕不揆其愚乃搜厥原乃
宣厥滯乃輯厥辭乃秩厥序嚴嚴乎大分之辨也&KR0929;&KR0929;
乎大用之融也遐想舊規以意逆志庶幾得之姑整錄
識於後辭未達復著於論但坼裂古書搖動宗旨不待
人罪之而亦自深以為罪也孟子曰權然後知輕重度
然後知長短物皆然心為甚僕不佞尚有待於後之賢
度之
中庸論下
或有問者曰二篇之析子固有證矣然則性之與教亦
有不同歟曰非不同也正以其所指以示人者各有義
也推其性之所自來則人與萬物同一原也推其性之
所實有雖天地之健順亦不外此教非不同也曰脩道
指其當行之路也曰明誠指其當知之理也知而後能
行行固不先於知也夫性最難言也原其繼善成性之
初理與氣未嘗相離也推其極本窮原之義理與氣不
可相雜也於不可相雜之中要見其未嘗相離之實於
未嘗相離之中要知其不可相雜之意方為淳粹峻潔
不悖厥旨矣夫氣者性之所寄也性者氣之所體也舜
之命禹曰人心曰道心此分理氣而並言湯誥曰降衷
劉子曰受中此於性中獨提理言所謂性則理也告子
曰食色曰生之謂此於性中獨提氣言故曰不識性也
子思子曰天命則理氣混然在中曰喜怒哀樂本乎氣
者也特以其未發無所偏倚故謂之中此氣而含理也
發而中節發亦氣也有理以帥乎中故發而能中節矣
中和之中主靜而言理也性也體也中庸之中主動而
言德也情也用也今既以中庸名篇而中庸二字不見
於首章何也曰道也者非它道也非可離之道也即中
庸之道也曰不可離豈非日用常行之道是曰庸乎是
以君子戒懼乎未發者所以養此中也謹獨於將發者
所以審此中也惟中而後可庸也雖天地位萬物育亦
庸也非聖人推極其中和則天地亦有時而不位萬物
亦有時而不育此感應必然之理非天地本不位萬物
本不育必待聖人致中和而後位育也故首章非無中
庸也蓋中庸之義已默寓於道之中不然則次章忽曰
君子中庸與首章全不相屬恐予思子之文章决不如
是之無原也吁不觀漢儒之訓故不知關洛諸子義理
之粹明不觀中庸之輯解不知朱子章句之精密僕竊
妄意而猶有疑焉者以此書章節散漫易於錯簡朱子
止從其舊乃於中提出關鍵字為之聯絡固為甚密自
次章至十一章以知仁勇聯絡之自十二章至十九章
以道之費隱聯絡之自二十一章至三十二章以天道
人道聯絡之於第二十章又以包費隱兼小大起天道
人道之旨不復有纖毫間隙之地其用功於此書可謂
密矣皆所以開後學之耳目發往哲之精神而僕復何
疑焉但第三章既是第二章之結語第五章亦為第四
章之結語各分為二疑其太密也第七第九章朱子既
曰承上起下則是文相属而意相連矣竊疑止是一章
恐不必分也第四章初言過不及此固申中之義次言
人莫不飲食豈非庸乎第十一章索隱行怪此非常者
明矣半塗而廢此不能常者也不見知而不悔此固能
常者恐推上知仁勇反覺寬爾費隱之為體用亦精矣
竊意凡言道之費處皆指日用常行人之所易也者所
以申明乎庸之義也前言飲食日用之常也此言夫婦
人道之常也天地之間陰陽感應庸之大者也天地而
猶有憾者是陰陽感應之大者也天地而猶有憾者是
陰陽失其庸也惟藍田呂氏以費隱以上論中以下論
庸此最得子思子之本旨朱子乃以為未安思之不得
其意但呂氏此下有以隱為至道或恐以此為未安也
不然則子思子反復論中如此之詳不應論庸如此之
略也豈以發越費隱二字之精神故掩其庸乎又何為
有庸德庸言兩字露出精神以是知非忘庸者也凡顯
然易見形於天地之間者莫非庸也費隱之下當繼以
行遠自邇一章九經之下當繼以大哉聖人之道言聖人
之道雖如此高大亦不過在經禮威儀之中亦庸也但
無此德則不能凝此道自用自專反古道皆不知中庸
者也本諸身至百世以俟聖人而不惑亦能盡此中庸
者也卒章四稱德亦指中庸之德而言雖自實用工夫
天下平亦本乎天之所命無聲無臭非可求之於氣也
僕之所疑者如此恨不及質正於朱子既不敢自以為
然又不敢自欺曰無疑撫卷浩歎若有得焉與其抱所
疑而長終豈若暴白其所疑以俟後之朱子云
誠明論
無妄之謂誠不欺其次之此反訓也子思子又以不二
體之又以純亦不已賅之人之生也稟此真實有仁有
義有禮有智粲然在中無感不應是曰誠明人之一心
孰無知覺氣質物欲或錮或蔽必有先知覺後知先覺
覺後覺物來順應不妄不欺是曰明誠前篇曰天命則
性在命中脩道則教在道中然非誠則命不能立非明
則道不能行此誠明之可以為綱而不可以為目次章
曰至誠盡性此聖人之誠也其次致曲此賢人之誠學
知之事也楊氏學問思辨篤行之說朱子於輯略亦取
之竊意顔子喟然之嘆實似之形著明動變化六字程
子推出於外承上章言也張子推入於内起下章言也
曰成己成物言所以為教也至誠無息推而廣之言天
地之誠也至誠前知與大舜文王之所以興相應鬼神
之德與武王周公之達孝相應哀公問政章移脩身一
節入前篇之外舉夫子之答問以起明善誠身之義竊
意夫子之言至其政息而止此下皆子思子之言申言
其政之布於方策者如親親之仁尊賢之義等殺之禮
其所以脩身脩道者皆明善誠身之功後之人欲舉文
武之政行於天下者尤不可以不明善而誠身也博學
之以下又明善誠身之本所以為教也曰誠者天之道
以釋上誠字誠之者人之道以釋下誠字不勉不思從
容中道此言聖人生知安行不待明而誠擇善固執此
言賢者必待明而後誠非明不能擇非誠不能固皆訓
釋之詞也漢儒悉亂於上豈有綱領未立而訓釋已見
本末先後之無序何足以為典則之文哉一篇之中此
章為最長所以舒徐容與開亮彬蔚盡明誠為教之義
復贊仲尼道傳四聖德參兩儀以結至誠盡性其意已
足而猶有餘思其詞已終而猶有餘力再提至聖至誠
開而又闔渾渾無涯至聖以德言推其所以能盡性配
天也至誠以道言推大經大本之所自出也蓋能知天
地之化育無所倚惟見此誠肫肫淵淵浩浩而已至此
無得而名焉故結之曰苟不固聰明聖知達天德者其
孰能知之言至聖之德非至誠不能為至誠之道非至
聖不能知誠明明誠兩下極功關鍵尤嚴歸宿尤密無
以加矣子思子之書見於後世者止此三篇大學發明
曾子之傳授中庸發明夫子之精蘊此篇發明自己之
所得大學有三綱八目為易見也所以為初學入德之
門中庸推性命之大原闡道德之明教為難知也所以
為學者最後工夫此篇以誠明為性以明誠為教無形
無色無聲無臭所以為尤難知也蓋其胚胎造化橐籥
貞元理深而又深辭密而又密但見其鏗鏘乎振家庭
之金石雍穆乎開簡策之儀刑盛矣哉後世不足以追
&KR0034;其遐躅矣孟子親受業於子思子之門性善養氣之
論真發前聖人之未發可謂傳得其宗但其才高氣雄
有英詞偉論以駕其仁義之具或抑或揚竒采振耀鋒
鋩所向石裂山摧雖子朱子亦每嘆服其文章何其妙
也然終未能盡滌濯戰國之餘習警悟超絶之意多而
和平醲郁之味䪥其所以異於戰國者猶以師友見聞
之懿而義利王伯之辨甚嚴豈可望子思子之文章自
義理根原正面大體自然流出淳粹篤厚無一點疵纇
之可指今觀七篇之書述子思子傳授之言自在下位
不獲乎上至人之道也而止乃中庸之殘章斷簡也動
字之外更無他語發明此誠以是知孟子之得於子思
子者尚淺而後世之知子思子者尤淺也韓子知孟子
醇乎醇而不知子思子尤醇乎醇也濂溪周子心傳子
思子之道於千五百年之後而得於子思子者反深其
著於通書曰誠聖人之本此以性言次章曰聖誠而已
矣此以教言曰誠之源曰誠斯立此以天道言曰五常
之本百行之源此以人道言終其書推明誠之義不一
而止精慤邃密皆孟子之所未發嗚呼道無古今學無
先後亦在乎人之自勉而已此僕之所以確然有俟乎
後之朱子也
原命
命不難於原而難於推亦不難於推而難於立夫命至
難言也吾夫子猶罕言之自伊洛諸儒先得義理之正
傳訓故精密非復漢儒之舊天賦二字之外無餘說也
推其命之所有則有理焉有氣焉然理非氣無所寓氣
非理無所主理氣未嘗相離亦未嘗相雜蓋形而上者
謂之道形而下者謂之器上下既分固不得而相雜然
形在乎其中亦不得而相離也曰理曰氣形而後知天
賦是理為人之性有仁有義有禮有智雖有是四端不
得而見也推其已然而后知因其惻隱之發而知其有
仁也因其羞惡之發而知其有義也因其辭遜之發而
知其有禮也因其是非之别而知其有智也百行萬善
皆從此出天賦是氣為人之形有清有濁有厚有薄雖
有是四端亦不得而見也推其已然而后因其聰明之
質而知其得氣之清也因其昏愚之姿而知其得氣之
濁也因其富貴而夀而知其得氣之厚也因其貧賤而
夭而知其得氣之薄也五福六極有萬不齊皆從此出
故推其已然者不為難於此而又有數焉則可以推其
未然也夫數者亦天之所賦也亦有理焉有氣焉河圖
洛書數之始也有文五十有五竒偶重列者此河圖也
有文四十有五竒正偶偏者此洛書也天豈能諄諄然
授於人哉不乘之以龍馬神龜則造化之妙陰陽之機
何自而著雖出於物而不囿於物物皆有理有氣惟神
聖而后能推之伏羲因河圖而畫八卦大禹因洛書而
叙九疇聖人則之者用之於歷數以推天地之變化用
之於卜筮以推人事之吉凶循環無窮感應莫測此聖
人神於用而妙於推也以卜筮言之卦爻一定之理也
假大衍之數託靈蓍而揲之積其誠意凡十有八變方
成一卦未然之吉凶可坐而知也以歷數言之以日月
五星運行於天者有經緯離合之不齊以太陽一周天
為歲以太陰一周天為月分之以四時參之以餘閏皆
求之於已然而推其未然越宇宙之無窮皆可坐而知
也聖人之用數止於如此夫一非數也此數之所由始
也天開於子其體圓而虛地闢於丑參乎天中其數為
二故曰參天兩地倚數之元自是一陰一陽動靜變合
而生五行天一生水地二生火天三生木地四生金天
五生土五行各一陰陽是曰十干日月所會之次舍謂
之辰周天凡十有二辰干辰相摩為六十甲子以六十
甲子紀其年月日時此歷數之名號也後世於歷家窺
見此理則以人之所生歲月日時推其所直之甲子亦
名之曰命此固不可謂非天之所賦也於此可以推其
性情得於仁義禮智者孰多孰少可以推其氣禀得於
貴賤夀夭者孰厚孰薄苟精其義亦可入神又有以五
星之躔度吉凶推之今考其學以日計時得命十有二
次其六十之十二得命七百二十計之以日又六十其
七百二十得命四萬三千二百又槩之以歲六十其月
則得命二百五十有九萬二千矣夫以二十有二字之
至約參伍錯綜甲子凡三周敷衍變化數之繁夥一至
於此其術可謂神矣然以古今之遠四海之廣人生林
林過者化來者續維天之命於穆不已迺俱囿於二百
五十有九萬二千命之中又何其術之窮也又有不推
五行五星而一依於數者紛紛衒騖於天下如太一之
小遊三百六十年太一之大遊四千三百二十年軌革
之九百六十年九戹之四千五百六十年楊氏太玄之
八十一首關氏之洞極二十七家司馬公之潛虛五十
五行尤局促而易窮也惟康節邵子之學衍而申之為
最盛以三十年為一世以十二世為一運以三十運為
一會以十二會為一元曰元會運世者不過又加一大
年月日時也然囿於數而終不能無止法推其極亦不
過五萬五千九百八十七萬二千而已愚不能又加倍
也尚能自二十二字歛而約之愈妙而愈廣雖古今之
遠四海之大人生消息變化之無窮蓋有不得而異亦
不得而同夫十干十二辰衍而為六十甲子推其所以
相克者止於五行五行氣也五行之神則仁義禮智之
性也性即天賦之理也君子脩之吉小人悖之凶此常
理也君子脩之亦有時而不吉小人悖之亦有時而不
凶此非常理也變也氣之不齊故有時而變理則一定
而不可易學者當循其常而安其變秉其彛而御其氣
要使理常為主而氣每聽命焉雖富貴貧賤夀夭之不
同而仁義禮智信之在我者不得而泯此自昔聖賢教
人之要法所以經綸天下之大經裁成輔相之道無以
易此張子曰德不勝氣性命於氣德勝其氣性命於德
窮理盡性則性天德命天理氣之不可變者獨死生夀
夭而已孟子曰莫非命也順受其正殀夀不貳脩身以
俟之所以立命也愚故曰命不難於原而難於推亦不
難於推而難於立然不知其原則不能推不能推則不
能立故作原命
禱雨劄子
伏聞某官憂農閔雨靡神不宗而又禱祈於社稷於義
尤為至當蓋社者實山林川澤丘陵墳衍原隰五土之
祗而后土勾龍氏其配也稷者實專于原隰之祗能生
五穀者而后稷周棄氏其配也自昔國家所以昭事祈
報莫重於此與其屈膝於老子釋氏之祠與夫妖妄淫
昏之鬼者相去遠矣愚又聞天子祭天地諸侯祭其境
内之山川今用黃冠之教而上供其皇天上帝是禮之
僭也又以髠緇夷族旋繞厠穢於宣布教化之庭是禮
之亂也至於職分所得而祭於禮為正者則前後未有
能舉而行之者誠為缺典夫山川所以為神靈者以其
氣之所烝能出雲雨潤澤萬物故也今東陽之為郡北
山奠其後雙溪嫓其前此所謂境内之名山大川是也
愚自兒童時每見北山有雲冐其巔須臾必雨雨則滂
沛周於四境近年以來雲雨多興于南山之西而所及
者有限蓋陰倡而陽不和其氣逆而勢不順縱有豐年
而東北常歉蓋北山者一郡之望山也今其氣欝亢久
矣誠得賢使君立其壇壝牲幣之制考其登降奠饋之
節躬率僚寀精白嚴事必有昭應夫人之於天地均一
氣之流行然是氣無所攝屬則决無感應蓋天子命諸
侯主是山川以蒞其人民社稷之事故其氣属我相聯
接而無間夫山川者天地之正氣也人以正氣感之則
正氣應以戾氣感之則正氣不應矣苟能正其祭祀之
本先須(闕)其感召之氣凡政事之淹欝者疏剔之凡征
催之苛急者寬弛之使千里人民之氣和而山川之氣
已漸和矣然後齊肅一心積蓄誠意會山川之氣通幽
顯之神何祈禱而不應哉昔南軒張先生嘗行於桂矣
試取文集觀之信不誣也輙不自揆以書生迂闊之言
恐可以禆贊愛民事神之盛心如或可采願勉強行之
朋友服議
咸淳戊辰臘月十有九日夜承北山何先生之訃次早
排關往哭之既歛僕雖以深衣入哭隱之於心疑所服
之未稱也自吾夫子之喪門人不立正服乃以義起若
喪父而為心喪程子曰師不立服不可立也當以情之
厚薄事之大小處之若顔閔之於孔子雖斬衰三年可
也其成己之功與君父並其次各有深淺稱其情而已
僕於北山受教為甚深豈可自同於流俗因思儀禮喪
服有朋友麻三字此豈非朋友之服乎鄭康成云朋友
雖無親有同道之恩相為服緦之絰帶又曰士以緦衰
為喪服其弔服則疑衰疑之為言擬也緦麻之布十四
升疑衰十五升即白布深衣擬于吉服也蓋緦衰服之
極輕者也他無服矣只有吊服所以擬之註云弔服加
麻其師與朋友同既葬除之疏云以白布深衣庶人之
常服又尊卑未成服以前服之故庶人得為弔服素冠
吉履無絇其弔服圖云庶人弔服素委貌白布深衣士
朋友相為服弔服加麻加麻者即加緦之絰帶是為疑
衰或曰深衣吉服也而可為弔服乎僕曰註固已云疑
于吉服也況非止為弔服親疾病時男女改服註曰庶
人深衣又曰子為父斬衰尸既襲衣十五升布深衣扱
上袵徒跣交手哭是孝子未成服亦服深衣也或者又
曰安知深衣為弔服不為麻純乎僕曰純之以彩者曰
深衣也純之以麻者曰麻衣純之以素者曰長衣以采
緣之袖長在外者則曰中衣各自有名不可亂也又曰
子創為此服豈不驚世駭俗人將指為怪民矣僕曰以
深衣為弔服鄉閭亦間行之但未加麻耳是服也勉齋
黃先生考之為最詳其書進之於朝藏於秘省頒行於
天下非一家之私書也遵而行之豈得為過僕於北山
成服日服深衣加絰帶冠加絲武即素委貌覆以白巾
見者未嘗以為怪越數日通齋葉仲成父來弔僕問昔
日毅齋之喪門人何服曰初遭喪時朋友以襴幞加布
帶其後共考儀禮至葬時方用深衣加絰帶僕於是釋
然知其無戾於禮也故作朋友服議
魯齋集卷十
