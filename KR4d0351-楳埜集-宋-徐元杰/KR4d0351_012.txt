楳埜集卷十二宋徐元杰撰
詩
自戒
震畏四知我畏我知心之所畏天不可欺
館中分韻餞李大著出守上饒
赤城烏府家忠信以為寶當年璧海珍摛文絢春藻光
焰萬丈餘膏丐淵浩浩梯級丹霄寬聲名日杲杲幾載
造筍班細武歷蓬島恬淡簡世味真實契穹昊興感秋
風蓴夢繞春色草有欲為留行不可奪所抱乃睠古江
城姑煩寄牙纛除目出脩門驩頌生野老清透溪冰寒
明映巖月好心傾子衿青魄褫猾隸皂饑歲忍流甿烈
風助淫潦其如來暮何弗翅蘇雨稿疾驅召父車增峻
尹鐸堡顧余學獨晩遇李愧弗早兹尾羣士僚乃階二
天造恩休到松檟慶色滿粱稻賦别無佳言劼毖有真
禱祇恐難久外端不竢及考寵褒騰璽書虛竚副旒璪
其以公之歸出手扶世道
題竹洲
人之生也直此君亦如是我酷愛此君臭味本相似方
其出地初一種根萌異剛特儼不回鈞石莫障蔽日夜
之所息雨露之所漬玉成脩茂姿表表在天地其靜專
似仁其動闢似智其肅然似禮其凝然似義虛中純白
生似信不容偽在人該五常在天足五氣六月蒼蒼寒
不附炎熱勢雨雪披猖中彈壓萬凋瘁似正色立朝忠
誠著於世似廣厦萬間其蔭足以庇似聞伯夷風頑廉
懦立志似堅子卿節夷險無二致似見魯仲連不復論
鄙事似識元紫芝頓消名與利子陵釣嚴灘太公釣璜
渭風月一竿中相從神骨契持此叩竹洲考功言外意
和祝子壽作詩須索意韻
翰墨絶畦逕言詞中律度筆落風雨驚詩得江山助不
食烟火語說到精髓處升堂必入室由道誰不戶達者
無後先成賢特指顧要亦認意思初不在章句伊欲
登壇場且闊著地步其中有活法此理若大路所差只
毫釐相去已冠屨蘭室味本同蓮社約此去把定心鴻
鵠直須盟鷗鷺多才夙究明一見已穎悟貂續不勝情
用得以布露
和金兄
大學融智門至善在所止明德與新民貫通無異理萬
折水必東千古吾晦翁考亭追杏壇猶存舞雩風昔者
學易堂粤山寬閒野此道聞而知篤信無虛假尚有劉
靜春至理共樂循我登二老門天方壽斯文服膺善恐
失適正杜邪曲當時片言下問道不隔宿學易堂已空
誰與鞭凡庸靜春正耆龐摳衣儘從容襟誼子崇篤遠
來顧煢獨作詩念清新愧我言腐熟四海皆弟兄尚友
惟輔仁春草正碧色話别同敷陳
送上饒皇甫宰
天下邑無不可為在人忍耐自為之信能寧心辦堅苦
事到難處天扶持民吾同胞痛痒切何忍横斂類剝肌
心誠求之若子保人亦懷之如母慈上饒邇來號凋劇
苟焉稱貸負賴隨况多權官慘剝割又肆席捲公化私
吏奸得售科罰計等第輸錢與斷詞詞人欲休休不得
充庭塞獄纏纍纍公來憤悱感動處與認前時已貸貲
謂令親民民必及民固可欺天莫欺民脂民膏供我禄
胡寧又割民膏脂催科僅僅欲逃責毫分不忍科罰施
奉公洗手附庸邑一孔一粒歸州司請俸有時不給用
月索莊課來助支屢典緡錢代月解幾回過我同攢眉
聽訟元不以憚煩使之無訟而民宜相安田里閒耆保
懶出市㕓謳耄倪日長喧雀堪羅設星散飢烏靡孑遺
花酣滿縣春風遍草茂虛囹天意滋君之來也蹙額告
蹈此湯鑊出未期屢效淵明歸去感不求赫赫聲名馳
自甘陽城書考下誰曰悶悶政術卑隠隠綽有棠隂地
忽乃遽及瓜戍期自上而下有公論轅轍依依動去思
吏卒將迎相告語東君政化尤可推義居孝友能為長
睦族慈幼存成規里仁為美典型在居家既理官可移
此番政事行無事默與古者氣象追君今既展朝天旆
行人路上口成碑予豈栖栖為佞者特告方來共鑒兹
雲錦堂
太湖之陽景絶奇乾坤軒豁呈端倪分將一派清漣漪
南宮幻出紅琉璃朝暾未吐烟露垂碧紗裯裏眠江妃
六月火繖張赫曦姑射山寒冰雪肌妖&KR0570;萬態不敢窺
淨洗却面凝西施欲雨未雨多峯奇霞生島上乘馮夷
來從西蜀江水肥似絢吳江楓落時水鄉月午舟葉攜
何處更覓昆明池問渠為此堂者誰人與鷗鷺相忘機
丹心緬慕周濂溪愛其瑩質生淤泥推門清風故人來
一一君子徧追隨六郎姿貎當年非肝腸染透鉛與脂
拈花摘葉兒女癡弛却蠶絲牽藕絲紛華一掃金颷吹
皮膚剝盡實不虧晝清人靜茶烟飛觀雲葉葉無停披
千綺萬纈古寶遺底用漫天錦障幃惡其文著尚絅衣
澆灌道義培根基氤氲妙毓山澤姿膚寸彌滿天地維
題李氏雲莊
雲本無心出莊非有意名午供雷腹實曉帶月痕耕身
世隨舒卷山村任晦明飯疏浮富貴畎畝但存誠
書安象祖靜軒有感
太極即人極坤爻德不孤直方真主宰敬靜實功夫老
檜霜中榦寒梅雪裏株常惺惺法處收斂物俱無
和袁守
和糴存和氣春生墾闢時民庸天上見歲事臘前知吾
諺諸侯度誰褰使者帷樂民之樂者犂雨趣耕治
和章宰訪祝子壽來青書院韻
文昌因祖餞郎宿問齋名枉駕一朝欵寒窗千載榮未
花梅索賦堪杖竹經行自得來青句山泉不可清
送尹子潛赴省
吾儕堅世好心事老天知夢寐符前說軒翔定此時故
家當有後造物本無私雪裏陽春脚梅開第一枝
贈臨川胡斗文求叢桂書院字
莫訝書齋小其中天地寬毓成岐嶷粹立取本原端掇
拾童科易恢弘道術難好培叢桂種休作浪花看
贈徐鑑堂
鑑堂均此號兄與弟相先畫以名家顯神於活法傳雙
眸蟾皎潔兩袖羽蹁躚落筆人人似柯山本是仙
又用韻答何上舍
臘雪多為瑞豐穰隔歲知林巒銀劒戟苑囿玉壺池映
几孫書飽卧冰祥母飢疾風看正色餘事付清詩
挽克齋陳先生四首
薰炙儒先早朱門授受親去尋顔巷樂歸詠點雩春道
妙窮精一心傳有省循樂天知命者憂道不憂貧
親養九旬餘先生壽亦如學充淇澳美訓釋濟南書諸
老經筵送俞音寵渥疏惜非程子聘中沮亦時歟
師承心獨切於道愧無聞幾載鑚堅歎前年枉教勤墨
車回可贊晉鄙善潛薰道脈惟其壽天胡遽喪文
痛慘哲人痿愚纏喪母悲遡風懷紼路泣雨寫哀詞學
本藏諸用行皆篤所知惟餘經訓在交付有孫枝
挽求志居士王料院二首
奕葉文宗盛如公罕與俱源流傳紫橐題品重洪樞淛
左清名凜江南政績殊二難薌共薦生死亦同塗
身忝蓬萊客摳衣謁使臣塵談頻欵曲樽酒屢殷勤政
事欽前蹟詩書聳舊文話言猶在耳不忍哭公墳
挽分寧張少仙二首
貌與心俱古歲寒松檜蒼學高眸炯月吟苦鬢先霜能
賦秋賓早收功晩節香滿門弓冶趣有鶚待雲翔
當路知公諗搜揚入剡科才難行志易官小及民多北
部勞人耳東皈奈命何郵音嗟忽斷空有淚滂沱
挽宜春趙别駕二首
叢桂論文舊辛酸話早年虀鹽朝慣苦膏火夜無眠一
第酬初志殊勲策步仙激昂英氣宇緩步赤霄躔
詩債松邊了鉏荒賸種花雲程衡麓雁風味仰山茶白
玉樓成速金鑾事可嗟桃源千古恨寒日慘啼鴉
挽辛憲若五首
在昔我先翁禮厪先正隆潭潭帶湖府凛凛玉溪風夜
韭觴籌裏春花唱詠中懷哉秋水去世好孰如公
榮顯宜超躐威聲憺外陲邊疆多嶮歴麾節兩朝推范
子甲兵有張名草木知急流緣㡳勇路口峴山碑
十載居間學瓢泉映潔清陶潛黃菊趣杜老白鷗盟雲
自無心出春隨有脚行知非古巴蜀使指若為情
旌廉優召節丐佚得臨漳静退家庭舊清芬滋味長病
中知命見力上掛冠章了了遺言善雖亡實不亡
眷義門牆舊交遊手足如方勤來妣賻忍寫慰公書繼
世多先烈諸郎總令譽觀音山路黯飛些重欷歔
挽王廸功
徼好年家後知公月旦先寵榮身外物孝友性中天趣
自怡堂得詩從猶子傳故園遺蹟恨月落早無邊
題方氏綠野園三首
佳景環深院開門遠俗隣徑幽通鳥雀溪迥隔風塵客
過宜樽酒時來與物春好風為我至蕭散足怡神
衆木欣欣茂扶笻到故家樓高春月曉池曲暮烟斜物
化遷無定徘徊興自嘉悠然塵外想随意樂年華
春晝情無限欣看綠野叢折花紅帶露種竹曉生風自
有悠閒趣何須繪畫工名園多勝致高詠與誰同
次趙守鹿鳴宴韻
邦侯光價擅文場密印心胷書傳香鳴鹿載歌苹野什
驕驊羣跨杏園芳陽春有脚葭吹管生意無邊柳著行
已報主人環玉立與觀賓句遞春坊
次章守鹿鳴宴韻
儒宫新創俯青溪上挹魁躔踵舊規鶚薦聯名充賦日
龍飛親策采言時指迷承學雲中路珍重賢侯席上詩
只有梅花知此意東君著眼是先期
及第謝恩
聖朝天子薦臨軒嘉與愚臣究本原天地兩間扶景運
唐虞三代印微言慙無一德酬清問猥玷初班誤聖恩
一節誓堅忠與孝立身端不負乾坤
甲辰恭和御製
衮衣日月炳當軒光逮芻蕘采衆言内外修攘明治體
憂勤終始養心源英髦瑞列霜中榦治化春回雪裏根
願溥需雲蘇物槁九垓滂沛洽君恩
戊戌恭和御製
明庭親策廣蒐賢識治朋來誼少年肆秩瓊林賓燕衎
載頒寶畫寵光延此時禮樂三千字他日丹青數百篇
螻蟻懷忠賡帝詠相先事業誓神僊
戊戌館中分韻餞劉祕書
聖明欽恤重皐陶一日飛星五使軺方幸蓬山陪末屬
遽瞻英蕩隔層霄諄諄天語扶邦計念念民生弼教條
輕重適權孚簡眷金雞山色䜟雞翹
瓊林宴恭和御製(并序)
臣夙抱孤忠生逢盛旦天光下燭侈昭代之
恩榮宸翰俯頒妙聖心之聲畫永言不足美
報謂何臣恭對王休恪遵帝訓既醉以酒共
陶熙洽之風乃賡載歌仰贊明良之會拊躬
震惕拜手歡呼
丹墀密勿對堯言忠欵拳拳實戀軒帝學緝熙方顯行
聖心左右已逢原光昭寶畫敷明訓儀侈瓊林匝異恩
百拜賡歌天日皎報君惟有此心存
入講論語二首
温温中旨肅傳宣魯語書陳誦說專聖意聿宗伊洛訓
愚臣謹繹考亭編寸心普物根源地百拜承顔咫尺天
堯舜吾君持所學敢陳他道對王前
躬承清問及年豐蠶麥今還與舊同稼穡艱難周聖慮
農桑勸課即田功志民深閔僖公雨勤業猶存豳國風
懇懇召和關主德我皇心直與天通
直宿禁中
清和時候玉堂宣愚亦何人厠講筵但覺夢回深夜爽
不知身在九霄眠志禆君德從容地戀切宸恩咫尺天
願散輝光燭幽隠肯專榮耀賁金蓮
部中觀新竹有感
粉署窗前小竹林子孫蟄蟄得春深土膏肥迸蒼龍角
地髮抽遲紫玉簪簷近十分饒宿溜牆高終日硋層隂
南風昨夜陽和透放出參天勁節森
早起玉堂窗前俯方池有感
玉堂窗外小池深香霧朝浮花氣沈樹杪亭亭鴉點墨
萍根發發鯉跳金中涵一勺淵泉定上有九重天日臨
充廣恩波無盡意敢渝潔白寸丹心
供銓部職
愚生何幸聖明遭官府宮牆上界高冰雪身心參宿列
日星條令揭天曹二南美意存周召九德淳風慨禹皐
我亦空餐慙汝士諄諄惟切痛民膏
宿部觀銓法苦蚊
炎方典禮始郊迎夜宿銓闈暑氣清萬物洪纖俱夏長
九天寬大遍春生眼明剔蠧牙籖滑手倦驅蚊玉箑輕
我自黑甜深帳穏不容形遁曉窗明
題嚴陵瀟灑亭
天遣溪山付客星翠屏中界玉澄泓無邊瀟灑寸心遠
有分登臨雙眼明淨洗胸中參范老細於詩裏勘元英
千年相望神相入一脈清風要主盟
題靜軒
主靜非專在靜時至於動處亦隨之聖賢學問惟知止
敬義工夫要夾持所養勿忘由勿助其中何慮又何思
莫教鶻突名軒意物誘情遷幾坐馳
題趙南卿愚山
愚山山上謫仙徒到底真愚却不愚山色長供詩料富
山居贏得俗塵無逍遙天地南華子隠約簞瓢陋巷癯
定力不同山不改一生雙眼不渠孤
題金氏三桂堂
見說庭階玉樹芳薰教書史郁心香郤詵林峙應難並
燕竇枝繁未足方莫羨三槐森鉅府且看三桂列華堂
多聞直諒成三益松竹梅花共雪霜
次韻何陸二别駕同遊靈山閣三首
平分風月兩悠哉勝踐春濃花未摧蕭寺適今重建閣
蘭亭懷古共流杯典型二老溪山重唱詠諸公今日開
慙我枯腸元蹇澁底教頭上片雲催
聞說精藍頗壯哉天教傑棟起崔嵬簷前山色呈螺髻
檻外溪光獻玉杯對景自應雙眼豁憂時應得笑顔開
喚回忠定遺芳躅衮衮雲霄步武催
彼美前修亦偉哉巋然風雨不能摧人新人古懷斯閣
春去春來付一杯遊興漫隨流水去衰眸長對好山開
銷凝往事凭欄久杜宇一聲烟際催
登靈鷲千佛閣為往山野堂紹祖留題
彊支疲薾此躋攀屈指曾遊十載間方丈喜添千佛閣
雙眸陡豁四圍山可無可有僧衣鉢隨得隨供佛面顔
門外雪深知幾許只消透得箇重關
夢神人曰公當以是字名庵覺來賦是庵詩
審是須防自是偏四通八達路平平伊周孔孟是心一
堯舜湯文是道傳善惡正邪書裏月行藏用舍性中天
聖賢萬語千言訂箇字來從太極先
詠以人與天地萬物為一體刻印章詩
三才中立囿形均昧者拘拘利乃身不道有身皆有血
豈應知我不知人其間一物容虧性是即四肢頑不仁
洞洞八荒皆我闥豁然窺見等天真
贊勉昶道者題經
念佛直須參佛透看經容易悟經難聲音未必如來見
盂鉢長教嶺上觀了得貪嗔癡一集更超戒定慧三般
祖師食盡人間蔗千古留楂咬嚼看
席間和周穎齋韻
清泉白石誘登臨淨瞰軒窗竹一林雋永如君真有味
膏育和我不須鍼流行坎止人難必果育蒙亨力要深
一笑相逢邀一勺喜渠介潔似儂心
送畏齋何監簿添倅解替東歸
春風行李萬篇詩明月歸舟幾片碑千載岫雲佳話柄
兩年懷玉淡生涯已聞北闕飛丹詔早趁南薰度赤墀
歷歷口開天下事直聲元是九重知
送紹興葉帥改當塗
八年于外與民宜徧歷穹臺閫又麾襟度乾坤無忤物
鬢髯霜雪却緣誰寬平到底人懷去廉靖如初帝簡知
受善如流聞義勇真誠端以古求之
人言禹會即當塗上曰蕪湖抵鑑湖姑少副公求去爾
匪伊有詔盍歸乎知心霜月渾無滓回首春風定與俱
慙愧蓬萊賓客後願言陪侍入天衢
送陳國珍之官鄱陽
盟締慈恩十四年匆匆話别戍梅仙便家澤國冰溪壤
得庇皇華刺史天事到直須行已志官卑最喜近氓編
許多靜定清修力警戒聲名企昔賢
餞上饒推幕葉西澗召為國子錄二首
魁耀來從古赤城三年冰水一般清蓮池婉婉中流砥
米廩行行要路程悟主讜言須啓沃康時偉業待恢宏
却慙疎窳深知遇别後音書等弟兄
客有攜來端水珉天然中界玉圭形送君早入薇垣紫
結劄先登藜閣青要看濡毫香典籍直須提筆福生靈
端凝正笏如山立匪石斯心社稷經
餞江東繡使庸齋趙玉堂二首
天上玉堂辭寵榮却持玉節按江城惟刑之恤民心悦
不怒而威吏膽驚有脚春來陶化日無心雲出雨蒼生
箇中運量常提醒元氣循環晝夜行
福星分野大江東道味蓬山聚話中漠漠暮雲詩興感
依依何日酒樽同虛心無我爰咨度養氣知言協粹冲
望切衮歸基宥密可能無夢到周公
餞永豐易丞赴庾檄
世道圓通更直方松隂庭院亦聲光眼明英蕩公題品
身入芙蓉婉贊襄田里歎愁從此達公私幽枉待君揚
更煩好榦東君造一道奸貪凜雪霜
别盱江易耕道
點勘窗前晝景舒豁人雙眼綠隂敷明方寸地通三極
會一理中該萬殊静體陽工生意思密融心匠活工夫
丁寧後會秋風鶚萬里青冥是坦塗
贈歐陽奇父偕弟益卿赴省
中朝耆舊半淪亡憂愛胡為畎畝忘我病不禁心痛折
天災惟有涕流滂救時議論須知體毉國文章要識方
期子聲名相照映好風天際雁成行
贈方介石
介石翁來契所思騷吟風雅儘追隨庾清鮑逸可無酒
島瘦郊寒只有詩原不染塵圭竇適未能忘世璧雍馳
賦違恰限江天雪說向梅花心事知
贈章酉仲
滿門賢粹鶚横秋文藻如君行愈修道本虛靈天内有
學於平實地中求堅凝力量誠無息收斂精神外不浮
充養腴豐隨用顯大而敦化小川流
贈香溪留君東上
近代騷人詠性情隨心而發自分明吐吞風月咽喉爽
咀嚼江山齒頰清溪邑近聞工比興君詩端可派宗盟
馬頭雪絮吟鞭快好辦佳篇奏集英
贈談星葉生
至誠之道可前知知命如君亦甚奇二十八星輪指掌
兩三年事印蓍龜春來春去元無盡花落花開自有時
門外青山知此意只教松栢鎮如斯
贈日者盧生
相逢未縱談天口開口便教儂賦詩我語只堪供覆瓿
子行聊贈若為資忘憂對草閒供詠濺泪看花重感時
何日重來當刮目只談風月得舒眉
又贈日者曰清朝貴官
歆艷清朝作貴官人人都把命來看未言造化窮天理
且據干支鋪卦盤富貴熱中從古有功名向上每才難
榮枯勘破花開落始識霜松自歲寒
贈日者楊應齋
爛柯山客命能知人事更番一局棋甜卦易窮行苦卦
此時相語驗他時窮通任理胡不可災福緣人要自持
我老只堪漁釣隠衰慵夢不到蒼姬
贈日者李成齋
譚天玄徹李成齋豫訊東風著早梅自昔不離三正備
謂予帶得五行來窮通於我何加者演測如君亦偉哉
說到常人難說處靈臺湛處現星臺
題金華徐伯光義聚規約
至矣前人惠後人愛之無不用吾情寸心千慮規前定
六世一門家太平愈久愈教同保守不容不念始經營
業為可繼宜休養夜夜春雷鼻息鳴
每慨人無善後圖蕩然家檢亦何疎眼前漫不知由已
身後誰能管得渠喜見雙溪今軌範更綿一脈古詩書
了知斯聚更斯義散及宗枝廣義居
挽黃制屬
家傳山谷舊簪纓志業剛豪早有聲二子學文能紹志
一官拜命竟辭榮琴齋不聽驚人語鉞閫空留薦剡名
借問松坡誰是主疎梅淡月兩凄清
挽吳準齋
壯歲能官不厭卑愴懷霜露蚤知幾扣其學問中心得
如此典型今代希天子詔之堅遜避朝端達者夙瞻依
甲辰重晤言前定痛述生平淚忍揮
挽前南劒添倅楊料院
泣别監州隔死生薄雲兹義更何人草青彭蠡湖邊曉
花滿江郎峯畔春每慨共官惟氣直略無片語不情真
西芹香火家家意所欠箋天澤徙薪
挽都大王郎中二首
魁望西來職祕丘年家託好敘綢繆身為僚友兩三月
公肅皇華百八州列緯載班清劇耀高風遽勇急中流
訃聞落晩呼天咽涕泗交頤重所憂
一門孝友古難為堅苦端凝更自持如此典型今代少
粹然言論滿朝推若人已矣嗟何及魂氣信乎無不之
楚水薌溪生死地英靈上訴九原知
送郡守
郎圍師閫重王人朝績民庸簡帝宸屈此偏州何小小
偉哉仁牧自肫肫下車福十餘萬戶褒璽朞三百六旬
廉恕公勤持四字痒疴疾痛切吾身顯幽一理初開鎮
撫字丹心肅告神動有發明基學力略無凝滯見情真
智常周物能容物政每近民深得民居理家庭培玉植
燭臨官吏皎冰輪行其無事州閭靖急所當先夙夜寅
溪以玉名聞瑩潔巖如日色共晶新吟肩峭若靈峰峙
詩骨清於南澗濱坐嘯中和堂上邃猶存正始古音淳
無心雲出當年岫有脚陽生此地春不忍一毫傷赤子
了知方寸即蒼旻邦人鏤膽交相語糴事關心尤至仁
往者過征罹暴虐甚而乾没啓囂嚚炎天陸運枯膏血
累月肩擔摧骨筋五百里程陪搭斛四千錢費各沾巾
農夫搔動征夫苦行者攫挐居者嗔所幸天高常耳下
惟公露禱悉言諄一分寬受一分賜半減誰知半減因
問榖幾何先給直作舟用濟廣通津聽民樂與官為市
如已隠憂眉輒顰怨氣收聲回逸樂歡謠鼓腹飽輪囷
時暘時雨孚祈禱不豫不遊忘苦辛泉漏有恩詳審處
藥傷無地不咨詢昔襦今袴同歌范萬口一辭方借恂
邦計索程隨日了後來成軌要人遵眷懷趣趁周行武
德意難忘召父親將指觀風兼畀節舉頭近日蚤垂紳
甘棠蔽芾思留躅英蕩瞻依忍出闉倪旄攀轅風解愠
旌旗遮道雨清塵筠籠映日成清閟秧馬銜烟布綠茵
舊治密鄰新治壤徐行便直部行巡建臺及境雖迎徯
過闕留班定侃誾準擬助和商鼎鼐雍容成道漢絲綸
職親地近訏謨密言聽諫行膏澤均局面轉新碁著定
方書如古藥材掄公私節用紓民力勇智合謀恢地垠
襄漢經營蠶路闢江淮聮絡雁臣賓年登所至糧棲畝
令信何難楮即緡君相簡知惟篤實古今難泯只忠純
吾家自有青氈物時節合參洪化鈞一州一道推而準
此土此民同所珍自揆偶然聲氣叶相親深處髓肌淪
送行萬兔難寫盡歌此以旌良吏循
題俞簿梅阜書院
淺清溪滸瘦山巔淨洗肌膚冰雪天偏向書窗伴幽獨
不教塵俗滓嬋娟
來青書院桃花
塞滿乾坤本是仁更無一物不洪鈞山桃自不知麤俗
也與梅花鬭早春
游鷲峰贈埜堂和尚
目斷天鵝影不留梵風吹落鷲峰頭野堂四大無窗壁
散誕當年箇野牛
丫頭巖
丫頭不是女丫鬟把作堅牢擔拄看撐定東南天半壁
鎮教雙聳碧雲端
以琴送郡守二首
詩翁雅鎮玉溪山褒璽飛來玉節還為報佳音天日近
南薰殿裏正催班
天朝交口重聲名公自翛然物外情氓有焦桐旌往戀
當年靖獻與俱清
訊劒浦主簿詹棟齋
竹林饑午隠禪扉合傍鸞栖亦此栖時一參寮茶供罷
可能無語到雙溪
送俞兄赴省
得雋文場氣勿盈便如捧玉謹持盈鄉邦畢竟辰年好
冰雪身心上帝京
餞劉恭父二首
割鐙難留乘馬東花枝爭看裊長紅衮衣空使斯民戀
綠竹誰歌入相同
樂事遲回致歲豐幾多遺愛在湘中須知楚水楓林下
不似初聞長樂鐘
和李文溪送青雲道人歸杭韻
丹成會見君身蜕我欲從之更問天喚醒横江孤鶴夢
憑君持此叩坡仙
和懷玉本老
失脚天台絶頂峰又來懷玉亂山中瓊橋去後無消息
禪月重重有案公
題日者李成齋所藏李文清幅
相公提筆福蒼生印得當年命術精鈞翰珍藏塞翁馬
六丁嚴護不容驚
和汪君
胷次秋風澗底蘋坐間那得此嘉賓詩來香迸宵人屋
笑殺元規塵汙人
贈毛梅谷
彈琴須會鍾子期畫梅莫遜楊補之墨妙坡仙助揮掃
雪晴霜夜月明時
贈風鑒神眼
世道支撑儘要人閱人多後眼通神一朝相去三丞相
今昔同歸識認親
贈鑑堂
方寸無塵眼有筋如他圖了幾勲臣更煩提起丹青手
寫出驚天動地人
贈刀鑷王誠三首
刀鑷王生勇黜妻痛憐白髮有親慈紛紛世上私妻子
聞有斯人死愧之
汝家住近里仁坊不戀妻兒戀侍旁父子性天非可奪
親親仁也盍揄揚
婦人蓋亦有仁心只為冥頑溺愛深今此警之當愧死
何妨重理舊絃琴
贈日者林雪庵
雪庵笑我頭如雪雪幹須知立歲寒會面炎炎朱夏日
門庭雪澹自相看
又贈術士薛鏡臺二首
儒流今以術為資滿腹星躔洞隠微自號鐘臺須自照
逢人休浪泄天機
始吾為養喜徼榮今恨孤孱感慨增白髮滿頭何所用
只存憂願數年登
大巧
大巧工夫本不全清光鑿破未教圓豈無妙補蒼穹手
修滿冰輪送上天
畫龍
崢嶸頭角見龍神畫者微茫畫得真一夜風雷捲將去
沛為膏澤下於民
湖上
花開紅樹亂鶯啼草長平湖白鷺飛風物晴和人意好
夕陽簫鼓幾船歸
詩餘
滿江紅(以梅花柬鉛山宰)
似玉仙人三載見西湖清客攧不碎一團和氣只伊消
得雪裏水中霜態度臘前冬後春消息看簾垂清晝一
張琴中間著寒谷裏輕回脚魁手段堪描摸喚東風
吹上蘭臺芸閣只怕傅巖香不斷摩挲商鼎羹頻作管
一番滋味一番新今如昨
先君楳埜先生工部侍郎徐公文集凡二十五卷直
諒誤恩分壘始充聚俸餘鋟梓敬寘郡齋訪求闕遺
尚嗣刻之先君未第時為文未嘗有藁既第中外僅
歷四考餘皆端憂幽疾之日戊戌立朝直諒兄弟尚
幼且先君單騎往文字亦復散失故家集視近世諸
老獨不為多今集中多甲辰乙巳在宗廟朝廷之言
然經幄詞垣初不為久姦賊蜮射遽死國矣庸齋趙
先生為集序慨之為長先君蚤從克齋陳先生西山
真先生游孜孜焉以聖賢問學為事文章氣節其餘
也直諒兄弟不肖何足以知之謹書識集後景定二
年臘月二十四日孤宣義郎權發遣興化軍兼管内
勸農事借緋男直諒百拜敬書
