提要
楳埜集十二卷别集類三(宋)
(臣)等謹案楳埜集十二卷宋徐元杰撰元杰
字仁伯信州上饒人紹定五年進士第一累
官國子祭酒權中書舍人拜工部侍郎諡忠
愍事蹟具宋史本傳元杰侃直敢言不避權
勢當史嵩之起復元杰攻之甚力卒寢成命
後元杰以暴疾卒人皆以為嵩之毒之臺練
及太學生徒俱為上疏訟冤詔置獄追勘迄
不能白本傳頗載其事而周密癸辛雜識所
記尤詳是集舊有趙汝騰序亦極言元杰死
狀不明為可悲且云憸壬任折獄之責蓋指
侍御史鄭寀而言然据癸辛雜識宷實首為
元杰訟冤特未能結正是獄而汝騰遽以奸
回詆之當日朝端水火入主出奴沸羹蜩螗
迄無定論即此一事而宋之綱維不立亦槩
可見矣其集不載於宋史藝文志觀其于直
諒䟦語乃景定二年直諒知興化軍時所刊
本二十五卷世久失傳今從永樂大典中採
輯編次釐為雜文十一卷詩詞一卷雖僅存
十之五六而本傳所列奏議條目具存尚可
得其大槩其中如戊戌輪對劄子則為校書
郎時所上甲辰上殿劄子則為左司郎官時
所上其論濟王之宜置後驕奢之宜戒抑敵
國外患之宜以宗社為心皆惓惓納忠辭旨
懇到其白左揆論時事數書乃為杜範所延
而作亦多關繫國家大計言無不盡雖夙從
陳文蔚真德秀游或不免過泥古義稍涉拘
迂然不可謂之不軌于正也周密浩然齋雅
談記元杰母張氏能詩有不知簾外溶溶月
上到梅花第幾枝之句而元杰詩乃頗樸僿
蓋真氏文章正宗持論如是元杰篤守其師
說云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
士君子有正主庇民之學不幸當其時之所難積誠所
感既足以回事勢於危疑壬鋒深忌乃竟殞其身於非
命漢之蕭望之李固杜喬近日之楳埜是也望之以身
捍恭顯固喬以身捍梁冀楳埜以身捍權臣或誤下廷
尉死或同日以獄死或以非病死其死一也獄死者蓋
甚明而非病死者至今未得明其尤可悲也夫楳埜蚤
從朱文公先生之門人陳君文蔚游又嘗取正於真文
忠公其學固已知標本而心事真切禍福利害有所不
入又其所素長也故自其對大廷已純正不雜而其後
入告又皆忠實無隠學者稱之淳祐甲辰適值權臣起
復六館之士譁然言於天子之廷天子疑焉公以二䟽
入對經幄明白懇到上當帝心自是靡言不聽權臣奪
起復而杜立齋相游克齋召矣當是時朝廷清明衆正
来會公論為之大快臣知有忠子知有孝士大夫知有
邪正上之嚮公意日甚而身遂危矣公年事未衰頥飬
無玷一旦遽罹于死中外震驚行道之人莫不愀然以
疑廟堂部寺監百執事皆為之寝會輟食嗟夫孰不有
死公之死亦異矣哉當時朝廷詔獄而憸壬身任折獄
之責其事竟不得而明至今累年矣忠臣義士未嘗一
日不冤之追論往事至有為之泣下者近廷紳狂佞之
夫忽唱異論謂公死實暍死且誣公以羽翼權臣曲學
阿世而破千萬載公議之是非其䟽一出萬口唾斥於
公何傷而其人亡忌憚乃至於是重為世道嘆也公之
子直諒直方文學氣節克肖厥父以公遺文来請序余
讀之盡卷其正大如望之其忠切如喬固而其歿又皆
可閔故併論之淳祐已酉夏四月壬寅朔浚儀趙汝騰
序
