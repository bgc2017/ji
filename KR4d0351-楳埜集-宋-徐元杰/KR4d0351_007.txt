楳埜集卷七宋徐元杰撰
制
王爚授袐書丞葉夢鼎授祕書郎制
勑具官王爚等中袐丞郎職近日月峻武三台之上養
清望也爾爚鏡湖佳氣賢業藹聞爾夢鼎璧海魁英粹
韻絶俗時維二士志節姱修超擢序遷兩恊僉徯往欽
厥職嗣有寵褒可
王佖王爚授太府寺丞制
勑具官王佖等天下錢榖一歲所入幾何不必問之近
臣而問之外府受藏之所然非謹簡乃僚則不足以通
融出納經費有時而匱矣爾佖名門之秀見謂疏通治
郡有聲實焉爾爚儒科之英克自植立班朝有氣節焉
各攄所長參華司府往欽乃職諒不負丞可
莊黻授宗正寺丞汝暨授司農寺丞汝績授太
府寺丞制
勑具官莊黻等職事官華要之武也職丞卿寺者尤簡
時望而任之况於紀麟族參農扈與夫贊邦計出納之
司非其人豈輕畀哉爾黻為今儒雅有古典刑爾汝暨
藴藉材猷靖共職業爾汝績清通出類英茂軼羣一朝
而得三俊焉尚其涉筆殫勞以蕃王室而制國用各欽
乃職諒不負丞可
希衮授南外知宗制
勑我家夲支繁衍分處於外擇宗賢以任糾正所以崇
内睦之仁也爾希衮天派不羣文華甚蔚更迭内外藹
有休稱温陵在天一方聚族而處者衆矣往司訓齊卿
克稱此尚服厥職嗣有褒嘉欽哉
時煥授太常寺簿制
勑容臺簿領之職所以稽核禮文之疎闕也非其人豈
輕畀哉爾時煥英蜚屬籍蔚有時名亦既繇故府而陞
帝社周旋乎俎豆之間矣懋簡聲實晉陟勾稽往欽乃
司典聽朕毖可
韓補授宗正寺簿與□授司農寺簿制
勑具官韓補等國朝序宗派别親疏凡修纂圖籍其别
有五所掌必惟其人農扈重事也倉厨委積之政令所
以會計出納其責尤不輕爾補巍第清修淑問芬鬯亦
既主書九榖矣亟進之以覈譜牒焉爾與□樂善不羣
居官可紀亦既貳左馮之最矣兹陟班列而旌爾能各
往鈎稽尚悉乃力勉稱朕意嗣有寵榮可
黃炳授袐書省校書郎制
勑唐人閱元齡於讎書之日蓋已知其為國器矣則是
選輕畀得乎爾炳蚤擅文場蔚有時望頃繇宣對剴切
當心足以覘韜養之素鉛黃點勘既悉爾長典教兹陞
華哉册府往欽厥職祗服寵榮可
范鎔授集英殿修撰制
勑國朝殿閣九等之制莫穹乎集英論譔之名所以尊
德奬恬實於是乎在而况齒之宿意之新方勇於掛冠
神武不以是畀之得乎爾鎔儒學發身堅苦刻厲昆弟
自為師友故所至有惠政嘉績表著山立蔚乎羽儀雅
志清高方燕琳舘忽引疾以謝事覽章殊不懌陞班書
殿勉循懇祈可
范鎔授秘閣修撰依舊宫觀制
勑殊庭均佚所以礪廉隅内閣美名所以寵耆碩爾鎔
以粹學清修之彦著出長入治之聲甫兹華武之浸穹
顧以叢祠而自適朕方崇難進之節卿宜膺寵勸之恩
爰陞中袐論譔之華以遂雅志高閒之趣可
陳振孫授國子司業制
勑辟雍海流道德之富師儒左右責任惟均蓋必極天
下之選斯可副天下之望爾振孫研精經術有古典刑
敡歴滋深靖退自若予環郎省位未稱德朕心慨焉陟
樂正以貳司成僉論兹允尚祗厥職罔俾陽城韓愈專
美有唐維時欽哉以稱朕意可
葉夢得授宗學博士制
勑公族國之枝榦也教訓之官不備則不足以玉其人
爾夢得宿學典刑見稱儒雅賢勞州縣簡拔登朝亦既
勾稽奉常禮文之闕矣由是而衣博士衣其為我啓迪
宗藩納之信厚如麟趾之時焉往欽厥官對揚光寵可
徐士龍授國子博士王璞授太學博士制
勑具官徐士龍等唐韓愈以六經之文倡其為博士也
招諸生誨之曰業精於勤行成于思必以荒嬉毁隨為
戒當時學者仰之如泰山北斗宜矣爾士龍蚤有文名
今寘經幄其為我明教胄之典爾璞才宜躐用制有攸
拘其為澄養士之原庶幾蒸蒸髦士業精行成罔俾韓
愈專美於有唐往欽乃司典聽朕毖可
希樸授江淮等路都大提點制
勑朕闡坤珍以致天下之利資能臣以持九路之節其
責任亦甚重矣爾希樸最溢扶風擢陞列宿邦計登耗
惟其周知亦既司金就煩問鑄俾山澤之政以舉貨泉
於是乎通融往欽乃司嗣有褒寵可
趙葵授同知制
勅求忠臣於孝子之門幸恪終於舊制起威望於兵機之
地宜坐折於遐衝併疏侯爵之封仍衍圭畬之實載頒
渙號允穆師言具官趙葵樸茂而疏通恢弘而果毅挺
挺乎山西之將種彰彰乎邊徼之威名入踐班行蚤歴
侍從論思之選出分閫牧潛消寇賊姦宄之萌彼遠何
知謂秦無人卿世其家為魯有後凡所上方略皆古名
將之用心不苟讀父書惟前聞人之濟美既奏蕃宣之
績迄躋宥密之聯方從容資善勝之謀乃慷慨奮急流
之勇以親恩為當報盡追禮以弗渝謂子道苟克全庶
事君之無闕凛然風節足以儀刑况當萬化之作興莫
重四郊之備禦凡今邇列來衆士以慰四方之心視昔
副樞得一賢以制千里之難卿不失其舊物朕將勵於
親功内焉領執政之股肱外以寒敵人之心膽噫若瞻
之拜元祐豈徒贊一人之休如鼎之翊紹興益以壯三
邊之勢可
顔頥仲授袐閣修撰知温州制
勑中袐論譔之華必於内外敡歴資望深崇然後畀之
所以重良吏也爾頥仲出長入治藹然休稱粤昔神臯
轉輸彈壓厥勛茂焉洊以班穹駸駸豹尾不見是而無
悶靜閱世故滋熟矣寤興簡注爰陟隆名往殿藩方式
孚來暮則予爾嘉可
王克謙授知安吉州制
勑苕霅古名郡今之右扶風也選用良吏豈輕乎哉爾
克謙親際明時榮膺殊渥敡歴中外朝望浸穹簡用於
均佚之餘輟征舶而試關輔河潤九里福及京師廉恕
公勤往宣德意其毋忽可
趙必願授煥章閣學士知福州福建路安撫制
勑統閩區而授鉞允資八座之賢峻媯閣以錫名增重
十連之寄起家有命咨衆無譁具官趙必願宗國騰英
相門濟美多識於前言往行所至有惠政休聲臺閣典
章之司皆其練習廟朝訏謨之地頼以彌綸徧歴乎法
從論思之班周知乎戸版生齒之數不以簿書期會為
末務惟以邦國周度為素儲嘗盡瘁以忘疲不見是而
無悶維時圖任頒命承流三山牙纛之俱高八郡綱維
之兼總必務保障而黔黎樂業必流清淨而滄海無波
噫德足以稱隆名其益煥圖書之秘政有以慰遐嶠當
如在畿甸之間惟爾之能欽哉毋忽可
黃自然授直秘閣廣西運判制
勑桂海距天遼邈一道部使者之寄甚重匪輕簡拔循
良之望陟隆名以寵其行蓋知遣使臣以禮樂言遠有
光華者如此爾自然器姿宏拓志節姱脩治郡既以殊
最聞征舶提綱非所以處卿者易節而南晉之奎職非
但欲卿廣漕運而已凡吏治之能否士風之美惡民生
之休戚皆惟觀采風謠而施政與教焉績用兹成不次
圖任欽哉其無斁可
黎安朝授兩浙轉運判官制
勑朕惟畿甸將指每嘆才難兩道運輸責亦重矣歲當
大禮應辦良勞遴選惟人於是乎有隆名以華之爾安
朝敡歷滋深清通有立郎星卿月浸陟穹班通&KR1193;神臯
密聫奎閣勉服乃職其副簡知可
李仲熊授湖北轉運判官制
勑荆楚上游國之頭目也所以寬朕顧憂者轉輸之責
莫重焉觀詩遣使臣以禮樂言遠有光華者以此爾仲
熊西蜀儒艾見謂典刑薦歴州麾徧儀郎省亦既參究
乎天理節文而為民彛計遽辭以疾何哉然明分有兼
足之理尚持此撙節調度往將使指足食足兵祗若予
采欽哉可
趙立夫磨勘轉官制
勑祠庭均佚已穹次對之班邦典陟明式應序遷之秩
誕敡渙號允穆師言具官趙立夫博厚疏通靖共正直
為善最樂粹然公族之賢大雅不羣卓爾時髦之譽久
踐敡於中外深簡記於材猷京兆政清何止十萬戸之
福急流勇退又推二千石之良雙溪八詠之賦歸高卧
久閒而自適三載尚仍於考績一階何靳於疏恩噫積
日課功勿謂年勞之當得惟人圖任尚堅晩節以需榮
可
王伯大磨勘轉官制
勑貳天官而帥屬方借重於經筵參歲考以陟明兹式
循於邦典誕敡渙號允穆師言具官王伯大抱負經綸
光眀出處予懷求舊正法從之真除飭弊更新喜銓衡之
平允密切雞翹之眷倚從容㫋厦之緝熙以朝夕論思
之常參稽政理庶日月將就之益興起治功姑繇積累
當進之階詎廢勘磨有常之典加賁師儒之妙選併仍
爵邑之故封噫增秩所以優賢朕既懋褒崇之渥重禄
所以勸士爾其殫啓沃之忠可
李性傳磨勘轉官制
勑法從彌穹懋眷養高之節恩徽載錫併疏增秩之榮
雖循考第之彛實重班行之望具官李性傳器資宏裕
風範端凝家傳古良史之稱世濟前聞人之美自膺妙
簡徧躡清班虎觀螭坳夙藉記注講明之力鷄翹豹尾
密殫論思獻納之忠矧去國者數朞將待卿以殊用肆
陟春官之長兼陞夕瑣之華師儒之道由是而尊筆削
之公傳之而信總銓衡而率屬激流品以揚清兹由積
累當進之階不廢磨勘有常之典一條冰瑩既丕竦於
觀瞻三接晝勤尚益煩於啓沃可
賈似道收換湖會轉官制
勑通變盡利以神允藉濟時之略有功見知則悦併旌
率屬之能爰陟華階以彰殊效具官賈似道器資拔俗
機警過人以科第而發家學之傳以才具而勝事任之
重如晉杜預之制課調捄邊有利國者存如唐劉晏之
佐軍興理財在養民而已外以給於饋餉内以固於本
根散而制羣物之低昂歛則操贏貲而貿易况楮幣至
此窮矣而湖廣豈曰易然嘗嗟收換非一手之功兹乃
督促盡當時之選獨提綱而妙運果結局以上聞顧乃
舍已而推遜僚佐之長直欲感人而激勸後來之用宜
先爾長各表其勲噫增秩疇庸曾靡靳褒崇之渥既禀
稱事尚益殫經理之勤可
張貴洪袁應老恩賞轉官制
勑具官張貴洪等自古奏康沂之功者必推州司馬是
頼矧邊徼多虞而能以備禦策勛朕何靳焉爾貴洪吏
能藹著應辦良勞爾應老夙有智謀密贊商確皆能盡
瘁於攘却之際豈特賢於佐郡而已哉錫之一階以旌
顯效尚叶乃力嗣有寵褒可
希&KR1546;磨勘轉官制
勑侍從論思夙簡宗賢之望年勞遷轉允為邦典之常
爰進一階以華疊組具官趙希&KR1546;公忠對越知慮精詳
舉能其官隨事無不稱之職見幾而作維昔有難進之
風籍甚民庸偉然朝績肆承旨導揚之際若横經勸講
之時每論奏則言人所難斯謀猷曰惟我之德獨立不
懼衆譽翕歸兹會課之有彛豈陟明之可後庸加美秩
以增禁路之光益展宏謨其副虛懷之眷可
李大同磨勘轉官制
勑禮隆均秩久懷法從之清閒制重陟明式應年勞之
循轉茲惟常數允穆師言具官李大同鍾秀東陽擢魁
南廡親際休明之代躐登華要之班銓部勞賢執法惟
允文昌去國養高甚恬兹繇積累當進之階不廢磨勘
有常之典時惟增秩既誕告於昕庭爾尚祝釐其益堅
於晚節可
希微授太社令制
勑祀者國之重事二令周旋乎俎豆之間所以養朝望
而階時用者也爾希微宗英粹質家學賢稱婉畫天畿
樂於為善擢陞帝社俾習聞禮樂之事將以蕃我王室
尚敬厥職祇服寵榮可
留張遇授太社令制
勑祀者國之重事二令所以周旋乎俎豆之間非習知
禮文者不輕畀爾張遇奮由科級早有時名亦既儲望
故邸矣肆旌爾勞擢司帝社欽哉厥職尚副簡知可
李大同大禮追贈父制
勑五室九筵既肇稱於禋禮羣工百辟宜溥勸於孝思
爰以子榮追其父顯具官李大同父鄉評雅望儒學前
修蚤教義方夙厚一家之培植晩收魁第躐登八座之
焜煌肆予大享於先王俾爾均介於景福焄蒿如在宜
誕陟於華階幽壤有知尚益歆於時命可
游佀曾祖藝已贈太保可特贈太傅制
勑曾規詔後懋垂奕世之芳令典追榮爰陟三公之次
睠予哲輔秉國元樞登庸姑畀於舊氊追錫載華於冥
壤具官游佀曾祖藝儒珍光價學海淵源蚤賫志以仙
游有傳家之慶在過庭聞詩禮芳華發再世之餘執政
猶股肱焜耀啓前聞之閟茂揚愍册密亞師聯兹益賁
於幽宫尚時歆於徽秩可
游佀曾祖母蔡氏衛國夫人可特贈鄧國夫人
制
勑積行累功益衍曾孫之慶典機贊化晉加上國之封
渙我明綸光於幽窌具官游佀曾祖母蔡氏閨儀可則
婦道弗違宜爾室家備著肅雝之德貽厥孫子篤生輔
佐之賢久焉間兩社之勛勞於以賁百年之泉壤人惟
求舊兹煩載領於元樞渥與俱新不靳追榮之令典厥
有光矣尚其歆哉可
游佀祖格已贈太師可追封申國公制
勑還鈞樞之舊物世閥增崇疏公衮之新封祖風丕振
式嚴彰往敢後疏榮具官游佀祖格學力根中賢勞藹
外誼不受辟獨高難進之風志在達權何有干時之惑
忠孝一門之世美子孫累葉之儒科雖不大顯於其身
于以克昌於厥後本兵載託嘉所積之貽謀幽壤有知
尚永歆於褒典可
游佀祖母邠國夫人李氏贈徐國夫人制
勑圖任舊人載陟鈞樞之寄予有大賚並追祖妣之榮
爵視其夫今煥乎昔具官游佀祖母李氏毓慈西隴配
德南充閨儀冰玉之清婦職藻蘋之潔與君子以偕老
孰不謂宜遽朝露之溘先殆弗可曉幸慶綿於再世復
榮領於元樞追耀前聞併華内助乃畀古徐之望國以
昭幽壤之潛輝尚其時歆服此褒䘏可
游佀祖母潭國夫人杜氏特贈楊國夫人制
勑圖任舊人載陟鈞樞之寄予有大賚並追祖妣之榮
爵眡其夫今華於昔具官游侣祖母杜氏毓慈勲胄配
德儒英由奢入儉以宜家中歲蚤孀而秉志蘋蘩婦職
殫勞孝道之躬玉雪閨儀刻苦義方之教露甘來降天
報非誣善積而慶有餘子榮而孫益顯屬方新於大化
爰載典於密機乃加望國之封以侈幽宫之賁庶其不
昧尚或知歆可
游佀父仲鴻謚忠節已贈太師追封益國公可
特追封雍國公制
勑名父有子載嚴宥密之登邦典追榮丕衍公圭之錫
爰躋望國以賁幽宫具官游佀父仲鴻學世其家文根
於理論事有激昂之節禔身適進退之宜至公血誠忠
具存於王室吾道生氣前無愧於古人位不稱德以何
傷善有餘慶而未艾天佑生於賢佐時妙斡於元樞肆
舉彛章式昭先烈逖瞻南郡嘉節義之如存誕陟西河
尚焄蒿之不昧可
游佀母益國夫人朱氏可特贈雍國夫人制
勑世隆軻訓永懷聖善之劬勞子典漢樞莫重國封之
褒恤感爰孚於陟屺恩允極於漏泉具官游佀故母朱
氏婦道肅雝閨儀端淑蚤著義方之明驗𬗟懷榮養之
難酬寸草春暉悵母慈之莫報焄蒿雨愴等恩渥之無
窮善積慶餘爵與夫一爰晉加於雍國尚益顯於陶親
冥格其歆熒魂如在可
游佀妻南康郡夫人蒲氏贈安定郡夫人制
勑配君子以淑女莫酬偕老之宜陟望郡以新封益厚
追榮之典誕敡顯渥增賁幽宫具官游佀妻蒲氏孕淑
名門來嬪哲彦婦專奉祭居嚴澗藻之供君但讀書雅
對春茶之煑既動循於賓敬胡莫逮於夫榮死生契闊
之難忘光寵幽冥而如在屬登爾儷載秉元樞用中錫
於愍章以旌勞於内助熒魂不昧顯號其歆可
趙與懽曾祖伯宗追贈制
勑曾矩昭垂寢衍後來之慶崇恩誕播載彰先烈之休
爰錫明綸以光幽壤具官趙與懽曾祖伯宗宗英濟美
家學傳芳籍甚才華隨所踐敡而著績渙然世味不以
仕進而為心享眉夀於八袠之餘畀雲仍以方寸之地
及今三世而益大間陪兩社以陞華沿流而遡其源載
闡前聞之積累報本而反乎始爰加峻秩之褒揚靈其
有知尚兹不昧可
趙與懽曾祖母王氏追贈制
勑夫人積行慶爰衍於曾孫邦典追封天匪私於華閥
有嘉隂德其賁幽宫具官趙與懽曾祖母王氏孕淑名
門來嬪英胄性姿恭穆通大義於詩禮之間閫範肅雝
無間言於上下之際家訓發榮於三世恩徽視數於貳
公昔渙號於小君驗鵲巢之所致今晉加於大國侈象
服之是宜祚爾後人歆予時命可
趙與懽祖師至追贈少傅制
勑美濟前聞首儒科而作古慶流後裔眡政路以昭先
爰錫明綸以華幽穸具官趙與懽祖師至性天澹泊心
地坦夷在下位而不憂藏大巧於若拙一生均佚力孝
道於終身寸地留耕付榮途於再世兹眎宰庭之秩宜
彰祖德之光命下九天尚熒魂之如在位中三少庶泉
壤之時歆可
趙與懽祖母林氏追贈制
勑念爾祖德居多内助之勤貽厥孫謀寖大前聞之美
兹眎儀於宥地宜沾澤於漏泉具官趙與懽祖母林氏
毓粹名門作嬪英胄蘋蘩婦職殫勞孝道之躬玉雪閨
儀刻苦義方之教慶遂綿於再世秩爰企於貳公爵眎
其夫既久正小君之位功光於昔宜進加大國之封尚
其時歆服此褒䘏可
趙與懽父希言追贈制
勑垂意講師俾視政途之秩追榮先美載加恩數之彛
爰錫明綸以華幽壤具官趙與懽父具官希言忠在社
稷德尊朝廷敡歴乎木天胄監之清訏謨乎槐位樞庭
之邃休譽芳鬯雅志高閒有子克家孝友一門之世濟
惟意承考典刑當代之家傳進之廣厦而間兩社之陞
表其親庭而過三公之寵載頒愍册申錫胙封松栢有
知其對敡於休命焄蒿如在益垂裕於後昆可
趙與懽母陳氏贈制
勑尊儒勸誦視儀兩社之臣追爵顯親推本三遷之訓
爰疏異寵以賁幽宫具官趙與懽故母陳氏冰玉閨儀
準繩婦德閔其君子猶勉以正教之義方弗納於邪生
當忠孝之門歿稱顯揚之義嘉爾有子為國近臣日相
與以談經時靡忘於加贈易畀益都之號未涯豐報之
榮尚其熒魂歆此華渥可
趙與懽妻追贈制
勑隆師經幄爰簡用於近臣視秩政塗併追榮於内助
其疏顯渥以賁幽阡具官趙與懽妻某氏淑謹有儀柔
嘉維則相而夫子所仰望以終身宜其家人乃不與之
偕老兹載加於三命悵莫作於九原錫爵從夫易饒陽
之故號陞華命服疏魏郡之新封惟爾有靈歆兹異寵
可
李性傳曾祖追贈制
勑世傳曾榘慶優積善之家詔秉洪樞寵錫進榮之典
兹惟異數其煥幽宫具官李性傳曾祖具官某望重鄉
評才遺時用隆功不伐而後必大潛德弗耀而代益昌
屬今三世之餘寄我五兵之本上以彰既往爰疏宫保
之封下以垂無窮尚格熒魂之鑒可
李性傳曾祖母追贈永嘉郡夫人制
勑曾孫有慶方晉陟於本兵先烈用章併追榮於内助
明綸是錫幽穸其光具官李性傳曾祖母某氏蚤奉姆
儀能執婦道相而君子言無越於詩書宜其家人動不
踰於矩範功垂三世學擅一家孫生子以濟時臣得君
而基命爰即東嘉之壤以疏上郡之封惟其時歆嗣有
褒䘏可
李性傳祖追贈制
勑簡用樞臣嘉孫謀之燕翼追榮世美昭祖考之訓彛
爰錫明綸以光幽壤具官李性傳祖某居懷忠信蔚有
典刑士不論其官而論其人泝家傳而可想位弗顯於
身而顯於後宜政任之是圖於兹再世之發揮增爾前
聞之彪炳庸侈邦儀之舊肆陞宫傅之華尚其時歆服
兹褒䘏可
李性傳祖母追贈制
勑登賢宥府爰疏寵於前聞有命昕庭併追榮於内助
誕敡忱施式表流光具官李性傳祖母某氏端淑閨儀
肅雝婦道敬夫以賓禮宜室宜家教子以義方惟忠惟
孝果秀鍾於國棟兹妙斡於天樞宜膺望郡之封丕衍
漏泉之澤歆于時命惟乃之休可
李性傳父追贈制
勑樞臣簡任並追三世之榮綸寵誕頒丕顯一經之教
時惟舊典光逮幽宫具官李性傳父某夙藴儒珍蔚為
世瑞考學殖政經之懿騐民庸朝績之間權尊信史之
家傳功在南邦之廟食春秋可信日月何傷朕不惟其
官而惟其人幸亦有是父而有是子肆登密宥宜大顯
揚爰陞宫傅之尊以侈邦休之盛歆予時命裕乃後人
可
李性傳母追贈制
勑晉用樞臣丕顯前修之善渙頒綸命併追内助之封
其表流光以彰忱施具官李性傳母某氏柔嘉維則淑
謹其身時作合於名門天祐生於英嗣敬隆賓禮有陶
親剪髻之風教尚義方得孟母斷機之旨雖榮養莫酬於
三釡然顯敡增賁於九泉兹陞宥府之華宜錫大邦之
贈尚其不昧庶或時歆可
李性傳妻追贈制
勑簡用樞臣溥錫褒崇之典載嘉閫範俾酬伉儷之思
魚軒莫賁於生前象服載加於身後具官李性傳妻某
氏毓慈華閥作合名家冰玉閨儀動弗渝於賓敬蘋蘩
婦職曾不逮於夫榮死生契闊之難忘光賁幽冥而如
在既久正小君之號兹宜加大郡之封尚其時歆服此
休寵可
李性傳妻追贈制
勑擢登樞輔載嘉内助之賢申錫綸恩俱懋追遠之德
後先如一優渥惟均具官李性傳妻某氏孕淑名家來
嬪哲彦鸞膠既續謂偕老於暮年象服是宜又溘先於
朝露屬求爾儷進秉密機爰加大郡之封增重小君之
號尚其不昧庶或時歆可
杜範曾祖廷臣追封制
勑渙揚廷號晉陟衮台顯冊昭垂禮莫先於報本曾規
具在恩爰重於追封疏此寵綸光於幽穸具官杜範曾
祖廷臣德潛弗耀慶積有源詩書一脉之延洪勛業三
傳之彪炳維忠維孝用勱相於我家自本自根兹顯揚
於先烈式叶孫謀之慶爰躋公保之榮尚其時歆服此
褒䘏可
杜範曾祖母追贈制
勑册拜大臣式叶曾孫之慶國有令典並追祖妣之榮
爰錫明綸以光幽穸具官杜範曾祖母某氏儲英華閥
配德名門蘭蕙同芳期暮年之偕老蘋蘩盡職遽朝露
之溘先幸其休遺於後人副此眷求於碩輔絲綸誕播
進以望國之封松栢有知歆此殊恩之被可
杜範曾祖母追贈制
勑册拜大臣丕渙前聞之美國有令典併追内助之榮
優渥無私後先如一具官杜範曾祖母某氏柔嘉維則
淑謹其身宜室宜家粹然懿行維忠維孝教爾聞孫屹
為社稷之臣進秉鈞衡之任報本反始既久正於小君
揚光發潛宜急陞於大國尚歆明命益裕後昆可
杜範祖永修追封制
勑念爾祖德素深積慶之源貽厥孫謀允藉秉鈞之力
其疏顯渥以賁幽宫具官杜範祖永修譽藹鄉評才遺
世用軒冕等閒之外物不在其身詩書一脉之家傳克
昌厥後有是間生之彦副予爰立之謀出丹禁之絲綸
宜陞公傅望赤城之松栢祗服愍章可
杜範祖母追贈制
勑誕揚廷號進陟鼎台論世知人仰泝前聞之美念祖
修德居多内助之功爰錫明綸以光幽穸具官杜範祖
母某氏鍾賢華閥配德名門蘋蘩嚴婦職之供蘭茝藹
徽聲之馥天扶善念世挺聞孫漢相登賢已正小君之
號楚丘更畀其陞大國之封可
杜範父友宣追封制
勑渙號明庭晉登碩輔爰立作相聿新四海之瞻有聞
過庭丕顯一經之教天匪私於報德朕豈靳於追榮具
官杜範父友宣道重丘山忠存畎畝潛德弗耀遂遺明
月之珠積慶有餘上動蒼旻之鑒屬時英嗣為國藎臣
兹誕布於制麻俾晉持於國柄報本義方之效益大顯
揚加恩公爵之封尚欽褒節可
杜範母追贈制
勑鴻鈞氣轉具曕漢相之登鸞誥恩加載錫陶親之服
爰頒顯册以賁幽宫具官杜範母某氏夙奉姆儀能執
婦道敬夫以賓禮宜室宜家教子以義方惟忠惟孝積
行累功之培植調元贊化之顯揚寸草春暉永感昊天
之罔極焄蒿雨愴允懷濃露之重沾尚其時歆服此褒
䘏可
杜範妻追贈制
勑冢宰率屬掌治式孚命相之賢夫人積行累功宜渙
加封之號徽恩誕錫懿德其光具官杜範妻某氏婉娩
聽從温恭淑謹能勸以義閔君子之勤勞不惟其官望
名臣之事業為今日上台之地慰生平内助之功象服
是宜既久正小君之位鵲巢所致爰峻陞大國之華可
陳韡父孔碩已贈宣奉大夫可特贈光禄大夫
制
勑涓吉中辛蕆儀宗祀神祗祖考已孚來格之忱内外
臣工溥洽順成之慶廼睠從臣之均佚載嘉名父以追
封爰播明綸以光幽壤具官陳韡父孔碩禀資夐絶志
節姱修師友淵源所從來者遠矣典刑氣象今罕得而
見之於中存至正大公所至有惠政嘉績宜生賢於盛
代屹為國之重臣忠孝一門輝華再世肆受釐於宣室
宜加畀於幽宫晉陞二品之聯益大一人之慶尚其不
昧庶或時歆可
陳韡母淑人田氏可特贈永嘉郡夫人制
勑維秋季月涓日中辛五室九筵丕闡明堂之祀百僚
庶尹悉均惠澤之霑旌爾前聞光於内祀具官陳韡母
田氏孕慈華閥配德英儒賓敬弗渝宜暮年之偕老義
方既效遽朝露之溘先死生契闊之難忘悽愴追思之
如在母貴以子爵視其夫廼睠東嘉為今上郡兹厚追
封之典永孚報德之休尚其時歆服此華寵可
陳韡繼母淑人鄭氏可特贈永陽郡夫人制
勑合宫蕆祀慰神祇祖考之思宣室受釐旌内外臣工
之孝母後先而如一福錫歛以惟均具官陳韡繼母陳
氏孕淑名門來嬪哲彦閔勞而勸以義不替珍鮭之供
相敬之禮如賓何嫌膠鸞之續睠時英嗣為國從臣恩
沾均佚之餘禮重追封之典瞻彼南譙之奥壤實今東
楚之上游兹誕陟於褒崇示溥延於優渥尚其不昧庶
幾時歆可
趙葵祖棠追封制
勑稽古彌文對時大享奉幣陳潔爼潜孚報本之誠下
詔頒舊章庸沛漏泉之澤乃睠輔臣之忠藎聿追祖考
之褒崇爰示贊書以光幽窌具官趙葵祖棠學窮聖奥
譽振儒英善積慶餘閥閱聲光之自始源深流遠子孫
勲業之相輝再傳密副於樞庭均佚暫恬於家食兹明
禋之既舉宜寵數之再加昔懋顯揚嘗領東宫之傅今
加優䘏爰陞左棘之孤尚其有知歆此無斁可
趙葵祖母追贈制
勑登賢宥府爰疏寵於前聞有命昕庭并追榮於内助
誕揚隆施式表流光具官趙葵祖母某氏端淑閨儀肅
雝婦道敬夫以賓禮宜室宜家教子以義方惟忠惟孝
果秀鍾於國棟兹妙斡於天樞宜膺望郡之封丕衍漏
泉之澤欽予時命惟乃之休可
趙葵祖母追贈制
勑維秋季月諏旦中辛展采總章既順成於天慶受釐
宣室爰誕錫於臣工睠於近輔之賢追報重闈之德其
加異數以賁幽宫具官趙葵祖母某氏孕淑名門來嬪
英彦婉娩聽從而著德温恭惠淑以謹身生子生孫果
相先於勲業惟忠惟孝信俱謹於朝廷矧惟副樞筦以
運籌帷亦既有爵位以畀祖妣恩徽未艾已久正於小
君禋霈誕敡宜晉加於大國尚其不昧庶或時歆可
趙葵妻追贈制
勑宗祀明堂昭格天臨之鑒予有大賚併䟽漏泉之恩
爰示睠於近臣悉追榮於内助具官趙葵妻某氏柔嘉
維則淑謹其身賓敬從容閔勤勞而勸義閨儀雝肅致
爵位而起家政期偕老於暮年奚謂溘先於朝露兹惟
大享載飾彛章撫寧郡之舊封既驗鵲巢之效渙長沙
之新渥載昭象服之宜尚其熒魂歆此褒恤可
