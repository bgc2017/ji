楳埜集卷二宋徐元杰撰
進講日記
乙巳正月二十四日進講
晚講賜茶後上曰連日以來氣候方正奏云天時實與
人事相表裏庚戌之雷頗覺震厲自陛下惕然知懼避
殿减膳詔求直言修德應天隨有感應是以望月當蝕
雲隱不見與不蝕同此一驗也時當孟享連日隂雨聞
玉音有曰尊祖重事也雖雨亦當出癸丑車駕出豁然
清明都人大悦次日又雨此非再驗乎以此見天人相
與如此其近上曰天人相與之際甚可驗也奏云聖意
知其驗之真的足以見陛下為天之子心與天通所謂
動静陟降皆當在帝左右凡一舉動凡一施行凡一進
退人才之際皆當上體天心上曰是又曰近日除授如
何奏云合人望者固多然亦間有不滿人意者臣以時
考之便覺天象隂晦臣願陛下繼今以往湏以天之心
為心只是至公無私然却要與大臣参訂公論不可信
左右之言孟子所謂國人皆曰可然後察之而不以左
右曰可諸大夫曰可而遽輕信盖自洪範觀之七稽疑
一疇先謀之於心而後考之卜筮参之卿士又必合庶
民之從而後謂之大同此今日所當深察者盖聖化方
新每事不可不副人望纔拂人望便拂天心臣每奏丙
丁陽九之會近在目前此君臣上下極力交修人事以
應天戒庶幾銷變於未形上曰是當於未形圖之又奏
云今日先務只是修已任人是第一事不可苟也上曰
人已要交修實德奏云就此而論先修已之實德則可
感人上曰此全在卿等規益又奏云臣愚不肖不足以
仰禆聖德但日夜切心凡於正主庇民處不敢不極思
而言臣有十二字為陛下獻上曰如何奏云咨訪廣識
認真發用審把握定上應聲曰咨訪廣識認真發用審
把握定誦一二遍又奏此即中庸博學審問慎思明辨
篤行之大意上曰是又奏中庸所謂惟天下至聖為能
聰明睿知足以有臨此是言人主天資之聖至於下四
句即是學力所充不過仁義禮智四字而已上曰如何
奏云寬裕温柔是仁上曰寬裕温柔足以有容是仁奏
云發強剛毅是義上曰發強剛毅足以有執是義又奏
云下二句是禮智上曰齊莊中正文理密察是禮智奏
云聖學講明已熟然四端不言信信是有諸已今此四
句皆言足以有三字上曰有諸已之謂信奏云聖學高
明識認已真自今湏廣咨訪每事要識認真隨所發用
不可不審庶無悔吝不招外侮然又要常體至公無私
之道把握教定上曰極是極是
月日進講
講君子不重則不威章講訖奏云此雖聖人為學者而
言然於人主之學亦當重於舉措隨事矯枉庶幾主威
不䙝聖學知止而有定尤必忠信務實取直諒多聞之
益使動必諫正其過庶乎知過則勿憚改矣
月日進講
講慎終追遠章畢奏云在人主則為繼志述事之孝近
聞玉音俞講臣之請將追配寧考於明堂此其事也上
曰所當追配奏云臣因是興念成就君德責成講筵敢
忌狂僭敬誦寧考三十年中外寧謐之治乞賜取法充
廣而力行之上曰如何奏云寧考有敬仁勤儉四德終
始如一貫徹天地上曰寧考是敬仁勤儉當知取法奏
云陛下既知追配又知取法必真體實踐以充其四德
之全如敬則無時無處罔敢慢易則為真敬如仁是根
於陛下之天性然每於舉措間或稍有害於仁處欲乞
反觀内省克已復禮滿腔惻隱流動及物則為至仁如
勤當如堯舜之無怠無荒兢業萬幾以至無教逸欲等
戒皆當充之以憂勤之常如儉則必法大禹之卑宮室
菲飲食惡衣服克儉於家而凡百日用必簡寡朴實勿
妄費勿濫予隨事謹節而後儉德為益充如此則於寧
考之四德增光而盡美如此則追配之典名實俱稱臣
何人叨塵勸講日夜措心積慮惟欲隨所讀誦凡可以
為陛下聖德廣充者不敢諱避而不之告惟陛下赦臣
之狂僭上曰卿此意甚善甚善宣賜茶後上問外間之
事奏云臣無他所聞但是雨未沾足將恐田功壊於垂
成上問内郡與外郡相去如何奏云外郡合一道所收
不如浙一州之稔諺言蘇湖熟天下足臣用是乞陛下
益持閔雨初心之敬不患不感應通洽上曰朕甚閔雨
何事當行奏云若應天以實如審刑寬租固已行之然
念二三大臣憂邊思職勤勞王家如國計之經理有緒
人物之劑量惟均但聞中外頗以人才乏使為慮如振
淹拔滯審而用之其已用者因名責實退黜貪暴使臺
諫監司廣耳目嚴按察便是應以實此事乞詔二三大
臣推行之然至於積忱召和必湏陛下憂勤有常則何
事不濟臣所謂憂勤者非謂以惱懷為憂以疲精為勤
但憂先於事然後無憂每事精勤自無廢事如此則舉
動無悔吝無悔吝便無憂慮文武終於逸樂者非他有
樂也無憂慮無患難聖心凝然逸樂在其中矣上曰無
憂慮則無患難此意是又奏云近日待罪殿廬讀奏有
一卷云天地間事皆臣下相先贊助獨憂勤一事非陛
下自勇為之以率臣工則不可此意甚可取因敢以告
上曰說得極是極是
月日進講
早講侍讀奏李泌言一相處讀後奏云云上曰宰相無
所不統全要恊心讀李泌救太子處奏云云上曰天下
事即是家事全要有人正救賜茶後上曰邊事如何侍
讀奏前日李曾伯所奏云云上曰年年被他苦聞今年
頭勢頗甚如何侍讀奏云云上曰是如此侍讀奏云云
上因問趙葵來期奏云云侍讀又奏孟之紀閤職事云
云上曰昨來已嘗出命今有此闕否侍讀奏云今日正
是上當求下之時臣昨見之紀來相見其人亦自可用
上曰却當與丞相商量但恐此等又有援例者侍讀奏
云向來有朱揚祖發舉後召試例某同奏云嘗聽其語
言頗不碌碌若加旌别之亦是鼓舞邊將之事上曰是
如此若果有此例當與大臣商略行之又同奏云人主
用人只要當其材此係鼓舞微權似不必以例為拘但
得御筆判斷後不為例他人何敢援以為例上曰是湏
要說後不為例侍讀又奏日來稍缺雨乞精加祈禱併
邊事保禳上曰果是缺雨今正是布種時便當祈禱邊
事併湏保禳奏云聖念及此自當隨禱輙應
二月十一日進講
侍讀退某進前奏臣叨恩過分每懷憂愛茲有冒犯天聽
之奏上曰何如奏云每侍緝熙見陛下常以邊事為念
此真得思患豫防之意臣竊謂此邊之將帥責也常常
要戒飾將帥相時飾備必明間諜必嚴捍禦示之以信
賞必罰之令大槩要内外相照應此是臣下之責也在
陛下固不可不慮然亦不可過為之慮以今年比去年
皆是二月間動不過争數日爾上曰去年亦是二月間
今年只是多得四五日奏云且如去年亦是二月間邊
人來侵掠後來擾擾直至五六月亦間喪師亦頗費用
且水路不通粮道皆絶其時視聽壅於上聞不甚欲陛
下知之今聖斷英明上下之情畢逹上曰所喜者上下
之情通逹奏云凡有小警陛下必知之又喜夀城頗有
餘粮但欲謹固城守勿使衝突上曰去歲是如此今聞
有餘粮全要保固城守奏云臣愚以為繼此豈無邊人
侵掠之報陛下當壓之以鎮静勿過為憂惟日嚴飾備
禦信賞必罰以令將帥上曰是是奏云臣之惓惓憂愛
惟願陛下蚤夜以金玉聖躬祈天永命為事常要聖心
與天為一每事必自有感動若禦備只要得人今最先
者莫若嚴行催趣趙葵之來彼諳邊間情偽緩急自可
倚仗且不必徒過於憂上曰是是當趣召其來
三月十九日進講
侍讀奏陸贄論馭將處言將之可用者必難馭將之易
馭者未必可用上曰此要馭得其道爾侍讀又奏云此
是就將上說如此若求諸三代自有樣子如文武治内
外見於天保采薇之諸詩云云又如周宣王内修外攘
當時命將云云任賢使能卒成中興之治者皆是好樣
子此又是政事内治上說不專在馭上而已上曰凡朝
廷措置得宜處必自有以服將帥士卒之心侍讀奏陸
贄論財計及裴延齡處奏云生財有大道易繫論財必
以仁對言何以守位曰仁何以聚人曰財上隨應聲曰
天地之大德曰生聖人之大寳曰位侍讀奏曰此是言
聖人生財之道也大學言財必以德對曰德者本也財
者末也曰仁曰德是聖人感通天地之大本直是德能
召和故年榖豐登極而至於庶草蕃蕪云云上曰德和
則天地之和應凡物皆成侍讀又奏若非修德召和則
云云上曰卿之此言極是賜茶後上問邊頭小捷侍讀
奏云云上問趙葵來期侍讀奏云云上曰兵機自當專
委之上顧盼某接奏云趙葵畢竟久在邊間與將帥士卒
頗相諳若閫外之事專留其人於廟朝以備咨訪臣知
其家世忠實可託上曰是如此侍讀奏云云上曰朕知
卿之忠又奏云臣無他惟知一心以事陛下蚤夜勉竭
以贊助二揆及時辦事爾外無他心上曰卿實無他侍
讀又奏云臣憂思國事常苦多病又度時不容不亟引
去欲乞陛下畀小壘以便休養計上曰何為如此說正
欲卿在此勉贊國事不消如此說上又顧盼問如何某奏
云希&KR1546;以對越為心凡事有當責任雖晝夜疲神可以
上報聖君下贊大臣者不憚勞瘁若希&KR1546;去留實關國
事之重輕惟陛下察其心而勉留之上曰是自當如此
不必說去侍讀又奏云云上曰不可朕甚知卿之忠實
無他某講春秋螟處奏云聖人作春秋示萬世以遇灾
知懼之道雖一螟之害苖必謹書之其視王安石所謂
不必論奏灾異者豈不為人主玩法之失陛下聖明超
於古昔往歲聲安石之罪在天變不足畏之言可謂知
畏天矣凡前後天心之仁愛陛下者陛下戒慎恐懼應
天以德當屡有感格之效上曰朕畏天威恐懼修省不
敢不勉奏云此是言致灾之變而及此若春秋所以書
吳楚之事臣嘗屡奏矣陛下虛心無我不諱苦口每每
訪問凢邊境小警陛下必憂形玉色臣無能為役上則
勸陛下修德以應天下則勸陛下修德以來遠人孟子
曰入則無法家拂士出則無敵國外患者國恒亡盖法
家拂士隨事苦口以切諫多是攖拂人主之心然能救
過於未然消患於無形人主明足以知之故以法家拂
士為至寳上曰有天下者是不可一日無法家拂士奏
云陛下高明審察此意然能受盡言必當盡見諸行事
上曰是奏云至如出則無敵國外患國恒亡者以見自
古有王國則有分土人主撫萬方而蒞中國其位曰大
寳其貴則無倫無敵孟子特慮出無外患則矯侈易生
玩忽隨之非所以保天下也詩曰他山之石可以攻玉
上曰所謂外患不足慮法家拂士不可無實頼卿等規
益又奏云陛下心與天通方春缺雨勤心精禱甘雨隨
降此足以見陛下積誠感動之實上曰且喜得雨聞邊
方亦得此雨却濟事朕夙夜畏天之威不敢不勉又奏
云近日邊頭間小捷亦足以少寬陛下憂顧上曰近得
小捷未知此去如何奏云然不可不戒飭將帥常常飾
備不可以小捷而遽喜臣前日懇惻告于二相乞因遣
人錫賚將士選擇忠實勇果之士作一名色委任於淮
專令採探敵情之叵測或恐緩急不以實聞則專令其
五日一次遣報來湏是令邊卒精密間諜欲得其真實
有警無警之報庶幾有無皆不敢欺也上曰極是極是
奏云陛下臨朝與大臣言之上曰當與之言
五月初四日進講
趙給事讀春秋畢奏云春秋一書所關甚大或只理會
得一句兩句亦足以禆益君德今以徹章太廹讀之頗
多深懼無補聖德之萬一上曰此書誠關係甚大正頼
規益朕德徹章却是近了賜茶訖上曰昨日卿繳奏李
曾伯乞宣諭事甚佳某奏云臣濫員封駁不敢不為陛
下扶持綱紀如李曾伯者丐去俟命可也却擅以牌印
付張竽等張竽等請命于朝可也胡為遽受牌印上曰
卿等以正紀綱為事甚忠於國家此意甚善但前日恩
數與諸閫並行况是未曾選擇得人以代之所以未欲
收其恩命奏云臣等大意只是欲正體統却不是必欲
陛下收其恩命不過欲借此施行警張竽以厲其餘庶
幾綱紀可正趙給事奏云云若借此二人施行正所謂
攻瑕則堅者瑕又云云上曰如此施行誠是可以正綱
紀但欲少留曾伯在彼且寬容如何某奏云臣奏只是
乞取法高宗宣諭邊臣之大意以趙希&KR1546;一疏取自御
批降示曾伯緣其已釋牌印庶可籍此取回其留之亦
甚明白正大却非必欲奪其恩數也上曰已與大臣言
之以卿等二劄轉諭曾伯大臣欲令袁應老錄去示之
如何某與給事同聲奏云如此行但不明白正大亦不
足以正紀綱恐自此轉相效尤養成姑息之患將有不
可深救者上曰年來中外難得其人前次孟珙以牌印
交與以次官頗費區處某奏云曾伯正是效尤若更惮於
降詔警諭之自此節節效尤轉見無策然孟珙武臣也
聞是窘於奏請多不得報近日朝廷應接東淮頗無欠
缺何緣如此况曾伯等文臣也既皆讀書其取恩數亦
甚多當以陛下恩命為重可也上曰他既讀書來卿等
以是責之誠是又與給事同奏云陛下若降詔以警諭
之彼亦必知愧悔惟明命是聽矣上首肯曰當諭之當
諭之給事起身奏云云上再三首肯給事又奏云李曾
伯却讀書其舉措乃如此張竽等不得朝廷之命頓交
牌印臣所謂攻瑕則堅者瑕必借此二人稍有施行其
他將佐莫不知懼云云此事在朝廷處置得宜庶有以
服其心上曰當與大臣言之給事執所錄昨與丞相簡
子奏云臣昨來封駁之時便以簡告大臣簡内區處頗
覺詳悉大臣俄頃間便答回竟不曾獲徹聖覽上曰朕
未及見給事捧奏云臣已錄簡子之語在此陛下特賜
聖覽始知臣區處纖悉盡在此簡遂以此簡寘御座後
退某奏云臣屢常為陛下言徐霖之精忠遠識大臣前日
共聞陛下聖明英斷特出御筆召試可謂殊特不次之
盛典通國上下若遠若近聞知莫不舉手加額曰聖明
超越用人一舉而數美備不但足以感士大夫之望亦
真足以寒奸邪之膽而厲忠直之節上曰朕超躐而試
之正欲激厲士大夫爾又奏云臣前日應詔薦人有盧
鉞者亦有愛君憂國之忠去年當嵩之起復之日盧鉞
首唱大義率學校之士以明正人倫為說抗疏天閽其
辭懇切至今猶可覆也未幾學校相繼言之見趣大略
與徐霖同今方待教官遠次臣欲乞俟京教有缺及早
差擢是亦竦人觀聽者也上曰盧鉞今何在奏云臣昨
聞其往四明觀彼中士大夫之所為歸則痛哭流涕上
曰他到四明來今在何處奏云此人家本三山少失怙
恃今貧而無家可歸聞往吳江娶妻就贅上曰今却在
吳江奏云陛下邇日收召凃巽揚此人極忠朴昨覩其
奏疏亦甚忠切但近日大臣在告至今尚未見除目臣
乞陛下以此二事與大臣言之上首肯又因奏遇灾知
懼盖為常人之心皆與天通人主為天之子一有警省
最易感動臣觀陛下每遇灾知懼天變遂弭近日方見
陛下閔時播種有意禱雨便喜甘雨應時上曰最喜得
雨此甚濟事奏云以此見陛下聖心純一有感必通更
願陛下動息持敬常如對越在天之時云云上曰朕夙
夜畏天之威不敢不勉因及金星晝見乞上精修實德
上曰當如此上從容問及近日學校之事奏云從來學
校士習浮薄重厚色色有之其間一士因酒後失檢於
外通川楊瑾申來學省以及廟朝省劄下學問其人前
學官遣人追請方回齋及行規罰諸生輕易薄暮羣聚
冠帶而來固是急同舍之義但不思有駭觀聽上又問
後來如何奏云只是以道理曉之欲稍正規矩不敢曲
徇其請上曰處得極是若苟徇則規矩愈不可立
二十七日進講
侍讀因讀陸贄奏議說信任之偏處奏云德宗多猜忌
當奉天多事之時能用一陸贄云云上曰若能終始信
任得過不必猜忌德宗却自甚好讀范祖禹論裴延齡
處奏云延齡奸邪如此當時無一人敢說他獨有一陸
贄直言無隱帝反疑之然亦非不知裴延齡之奸而終
蔽之云云上曰畢竟是他容易欺得賜茶後上問得雨
可喜邊頭得雨河道通侍讀奏云云上曰敵人退後聞
尚有游騎往來侍讀奏云云上曰今回却能以少擊衆
侍讀奏云聞只是兩百餘人去要截擊之便自獲捷以
此見尋常不曾抵敵他上曰纔是不抵敵彼何所忌惮
侍讀奏云云上曰此全要將士用命奏云云侍讀退某
直前奏云臣有冐犯天畏之請上曰如何奏云侍御劉
漢弼一生清苦其忠純直可對越歴官寖窮一貧赤立
今則身後良可哀憫上曰他是清苦又極忠純朕甚念
之今葬事如何奏云臣不揆犯分正欲陳奏其死無以
葬之大略上曰欲如何行奏云昨來垂沒之頃聞其感
刻陛下賜藥物等涕溳而斃繼常蒙聖恩有所宣賜幸
而僅周轝襯以歸上曰今當如何奏云臣聞於條合得
&KR0608;贈銀絹但是近例折支所得極不多臣所奏欲乞支
本色容可周其葬事上曰此屬戶部奏云正欲乞行下
戶部上曰他直是貧恐無人應辦奏云陛下惻然興憐
以至問及應辦凡為陛下之臣子當若何致身以報稱
上曰此甚可念奏云臣欲乞劄下紹興府隨宜周助其
葬此則聖恩昭天漏泉之極功也出劄子置榻上奏云
臣不敢讀奏乞陛下降旨施行上曰是是别無說奏云
前日臣不揆狂愚因進故事冐干天聽乞宣諭大臣同
心濟謀蒙聖恩採取施行臣不任感天荷聖之至上曰
前日故事說得極是中間亦甚切今日邊防國用正是
緊要奏云誠如聖諭但邊防國用皆要得人皆要責實
上曰今日全要得人責實奏云邊防要選擇文武知勇
之士自令丞而上節節培養以至郡守監司各欲備緩
急採擇又如國用全要得才藝有計畫之士湏自作邑
有聲稱為倅善佐郡搜求儲用以至朝士之未甚顯者
多方遴選常得十數人以備司存然後擇一有心力能
制國用之人以總其權此却全要大臣逐節商量把作
課程日日理會上曰要日日理會又奏云邊防國用二
者實相脉絡今不可以敵人少退而不疾速講究以為
備禦之重事上曰此誠不可緩上又曰今日鹽課如何
又奏云今日以趙隆孫任其責漸有通變之緒但私販
多是權門勢家為之官鹽所以積滯此亦有說前日趙
以夫内引所奏已詳及之云云此若利歸國家其助不
少又奏云今日若得一總國用之人以其營私之計取
而為辦公之謀此是歲計之大者不可不理會糴本實
在其中向來鹽一袋易米二十石若責任有人則糴事
不煩朝廷區處此宜疾速講究上曰是是奏云此是說
鹽事又如茶引如牙契如商税如僧牒湏是一一區處
莫不要人理會云云上曰如此極是奏云此亦湏與大
臣細密審處上曰是
經筵故事
甲辰六月二十五日上進故事
仁宗皇帝皇祐二年詔内降指揮執奏敢因緣干請者
臺諫察舉先是上諭輔臣可於明堂赦文中禁止内降
庶澄宿弊輔臣等奏曰載之赦文恐未盡意乃别下此
詔
臣聞人主之命令至不可輕也輕則主威䙝而民聽惑
始之所忽者若甚微而末流之患有不可勝禦者是不
可不察也至哉仁祖之用心其申嚴内降執奏之法必
欲見之於宗祀之德音所以對越祖宗而示其無愧於
貽謀之初意在是爾然觀輔臣之慮尤欲述聖人之德
意志慮而專布於詔旨之丁寧者若恐視之以為赦宥
之故常而遂已也在易之夬以剛决柔者也聖人取其
孚號之義而必曰揚於王庭盖王庭者出命之地明白
洞逹所以公天下而信萬世也祖宗成憲載在國史行
之至今不翅如桑麻榖粟不可一日廢而三省體統先
後綱維凡建明之惟允者必審於覆奏覆奏之已行者
必嚴於封駁故外廷之事非内廷之所得與公道元氣
之繋命非私意小不忍之所能轉移此聖宋宗社靈長
之本未有不自防微杜漸之始得之也臣觀成周盛時
八柄之誅賞廢置固王之所專而必惟太宰之所詔告
使大廷廣衆之所共知也今考王宮之職掌自少宰而
下曰宫正曰宫伯凡宫之政令糾禁各有司存而隸王
宫之役者皆士庶子為之是以當時居虎門以司王朝
者必嚴以師氏之職凡可以護養人主之德性保固其
心術謹之於未萌制之於未動無非太宰以下羣臣之
責豈若後世耳目之輕有所寄而偏愛私昵之易啟卒
無以禁斜封墨敕之弊所以蹙唐祚於亂亡其所由來
者漸矣由辨之不早辨也臣觀諸葛亮出師表方當益
州罷弊則以為危急存亡之秋深懼其塞忠諫之路而
無以光先帝之遺德故直其辭曰宫中府中俱為一體
若有作奸犯科及為忠善者宜付有司論其刑賞至於
親賢臣遠小人而必深述乎先漢之興隆者在是若夫
親小人遠賢臣而後漢之所以傾頽者又必重致其丁
寕之戒嗚呼亮之一表所以與伊訓說命相為表裏也
歟然則有天下者其必考周之盛而監夫唐之衰重周
典官禁之制而參之以宮府一體之言則賢臣必親小
人必遠外廷不為内廷之所移如是則仁祖之宏規懿
範只在陛下一心術持敬之頃而巳臣不勝拳拳
七月三十日上進故事
前漢揚雄將作大匠箴曰開閉將作經治宫室牆以禦
風宇以蔽日寒暑攸除鳥鼠攸去主有宫殿民有宅居
昔在帝王茅茨土階夏卑宫室在彼溝池
臣聞工誦箴諫肇於古昔謗木之求工執藝諫盖垂鞀
聽規之世所不棄也臣以司匠退循樸拙他無技能敢
竭心工極陳儉寳惟陛下垂聽焉夫宫室墻宇苟足以
禦風蔽日古之聖人不越是以求侈也夏后氏處卑宫
而不厭其陋且手腁足胝盡力於溝洫之利凡可以約
巳而裕人者無不為之况敢以是自逸其身哉不然峻
宇雕墻華則華矣視采椽不斵為孰久瑤臺瓊室珍則
珍矣視土階三尺為孰安盖聖人以大學絜矩之道正
天下念民力之有限計邦費之無窮知天下之傷財孰
有如工役之費故清心省事所以為静養君德之基節
用愛人所以為深固邦本之計其意若曰宫室既侈麗
矣凡皆稱是可也窮奢極欲極天下之膏血將不足以
供之此聖人所不忍為宜乎其長守富貴也昔魏之楊
阜當明帝建宫室之初抗疏請省宫人問之吏則以為
禁密非所當與阜怒而杖其吏帝於是愈敬憚之竇璡
修洛陽宫昧過侈之當戒崇飾雕麗謂可逢上之欲豈
知太宗能為工費計怒而毁之曾不容緩然則二臣之
正否雖不同而二君之好惡則俱正矣臣於是益有感
於揚雄氏之箴焉雖然雄既託匠以為箴而校獵長楊
一賦又有感於文帝躬服節儉之化大厦則取其不居
木噐則取其無文後宫則取其賤玳瑁而疎珠璣他如
却翡翠除雕鏤惡靡麗斥芬芳與夫抑止鄭衛絲竹之
聲樂極其效則上足以格天而有玉衡正泰階平之應
然則揚雄有愛君之忠欲規其過而繩其愆者以箴諫
之為未足故又述賦以諷諫也臣嘗謂揚雄之箴獻之
於西都中微之季時之不偶而言弗獲用漢亦殆矣臣
述其言以補工藝之諫敢謂遭際陛下盛明之君納約
自牖信而後諫臣能言之陛下能行之臣百生慶幸與
國同休矣惜不令揚雄見之
十一月初一日上進故事
禮記坊記子云上酌民言則下天上施上不酌民言則
犯也下不天上施則亂也
臣聞天無私覆人君體天以容天下必貴乎議盡天下
之心而後能使天下歸吾仁故上有廣覧兼聽之明必
揆之以大公至正之理使下之意常得逹於上上之意
常得孚於下無有匹夫不獲自盡之嘆如是則民之蒙
其施也舉世之所謂大錫賚大恩渥皆不足以盡之其
意若曰有君如此於民其猶天乎天下同心戴之宜矣
後世不知出此尊卑闊絶而上下之情益疎戶庭邃深
而君民之體不一故諱言者有鉗結之患罪言者有誹
謗之誅斯固不仁者之為而無望其如天之施也至若
法語之言能無從乎巽與之言能無悦乎夫惟其能從
而能悦正望其深繹言外之意速改其不善以為至善
之歸豈非天下之深幸然或悦之而不能繹從之而不
能改則是於其言之所當參酌者未嘗加意也盖亦不
能充大公至正之心以下慰天下殆不翅大旱之望霓
而甘澍未沛雖以天地之大人猶有所憾焉昔孟子論
膏澤下於民必見諫行言聽之日豈非以仁言利溥惟
在乎上之人聽而用之耳且博施濟衆堯舜猶以為病
盖謂施之出於巳有限也至若稽於衆舍巳從人則堯
舜之施天施矣不徧愛人堯舜之所為仁善與人同樂
取諸人以為善此聖人仁覆天下之大愈取而愈無窮
者又豈在屑屑徧愛而後為仁哉夫惟在上者有容民
酌言之心在下者自有蒙施如天之感舉天下欣欣然
曰至公之主為能擇議廣謀從衆允合天心自是而後
天下有道庶人不議海内順治而凌犯不生禍亂不作
吁此足以見大公至正之道所以於民有天地父母之
造也歟不然謀止於卿士而不及於庶民之大同聽局
於左右而不察於國人之曰可心腹腎腸之播告不孚
徹於上下之聽而小人之攸箴或至於敢伏正恐善善
惡惡莫斷於用舍是是非非或蔽於公明天下之正論
廢矣然則上有仁心仁聞而民不被其澤者民言不酌
而取舍之塗異也
乙巳正月十五日上進故事
高宗皇帝聖政建炎四年正月庚申上曰昨雷聲頗厲
晉志以雷發非時為女專權君弱臣強四裔兵不制所
致朕與卿等宜共修德以實應天癸亥上曰昨日雷再
發聲今日方二月節要之亦非時也晉志所占無異惟
發頻者應速耳
臣聞雷者隂陽交會而成聲動於震宫之中收於兊澤
之後時當發聲則為天之號令所以驚百蟄而榮萬物
也不當發而發皆非時之災隂抗乎陽之所應舛逆從
之矣有如春陽方動之初和氣猶未洽也雷巳驚遠而
懼邇此豈非天之所以仁愛人君默寓其所謂扶持全安
之道也歟高宗皇帝建炎四年正月庚申以雷聲頗厲
而推晉志以明之懼女主之專擅懼君弱而臣強懼四
裔之不制惻然聖訓詔誥在庭必曰朕與卿等宜共修
德以實應天是盖遇天知懼切切於實德之交修而不
敢泛泛然以文具相蒙也越三日而節應驚蟄矣雷再
發聲聖心恐懼有加無巳又必曰要之亦非時也又謂
與晉占無異而申之以惟頻發應速之言此豈非我烈
祖克謹天戒之盛美乎今陛下帝學時敏聖敬日躋法
祖欽天夙夜匪懈乃者奮雷霆之斷開天日之明政化
於是乎作新國家於是乎齊治中外於是乎鎮服未必
有晉志所占之患而聖心寅畏宸札渙朌以為雷發非
時朕心祇懼避殿减膳詔求直言凡可以應天消變者
若不能以終日盖與烈祖所謂修實德以應天者同一
軌轍臣又何所容其喙然臣聞之易曰立天之道曰隂
與陽立地之道曰柔與剛立人之道曰仁與義盖隂陽
以氣言天所以覆乎地也故雷聲為天之號令柔剛以
質言地所以承乎天也故雷之出地者有時焉仁義以
德言於以見人為天地主當自淵嘿雷聲者騐之始知
貫三極一道爾故乾元為萬善之長惟剛健而不息所
以包四德而為仁坤順而承天之所為惟敬以直内而
後義以方外德不孤矣自昔君天下而立極必曰定之
以仁義中正而主静盖主宰之道惟定而能静則大中
至正之理隨寓而無所轉移故知仁主乎剛則寬而有
制動而有勇理足以勝欲公足以滅私又必以姑息拘
攣者為戒而不至或牽於小不忍之情而害大體之正
矣知義主乎敬則所由者漸所辨者早尊足以統卑内
足以攘外又必以窺伺間隙者為慮隂有以消未形之
患而合時措之宜矣夫仁義立人之要道也凡隂陽剛
柔之氣莫不由是而兼統自昔君臣上下所以交修其
實德而不敢為應天之具文者盖審諸此而巳不然剛
不足以制欲義不足以勝情則是陽為隂所抗凡晉志
所占之象皆隂類也故曰隂疑於陽必戰可不懼哉可
不戒哉
三月二十日上進故事
唐杜如晦傳如晦長於斷房玄齡善於謀兩人深相知
故能同心濟謀以佐佑帝當時語良相必曰房杜云
臣聞自古人臣莫難於遭時而得君尤莫難於同時而
得君然同時得君矣或未能真切同心輔君以共治正
恐天下之事不壊於專則壊於避其何以副天下之望
哉故人臣非相得之難而相知之為難相知既深則相
信而不疑不相知之深則相悦而不相濟心之同不同
率以是辨之昔者周公作誥於召公不悅之日周召似
不深相知者然周公挽留之辭切召公終為之動是周
公之所以知召公者如此召公其不知周公乎觀書如
無逸如周官如立政如君奭諸篇凡其格君致治大略
可睹太宗以英明之姿出而撥亂立極杜如晦為相而
房玄齡同之天下新定臺閣制度憲章庸典率二人討
裁傳稱如晦長於斷玄齡善於謀必嘆美之曰兩人深
相知故能同心濟謀以佐佑帝終之以語良相者必曰
房杜史氏可謂至論矣夫人臣辦天下之事者才也而
所以能辦天下之事者心也玄齡如晦皆有講學之力
河汾王通告玄齡以尊主庇民之道必能遺其身而後
無私又斷之日至公然後能以天下為心及稱如晦則
曰若逢明主於萬民其猶天乎至比之春生夏長秋歛
冬成極於萬類咸宜百姓日用不知之騐異時二人得
君以共治皆此心此學之推此史氏子稱之曰宰相所
以代天者也輔贊彌縫為藏諸用使斯人由之而不知
而進之古明哲之域向非二臣充其心猶天之心寧免
屑屑於形跡之粗拘拘於肝膈之外雖以同患難而濟
其治不思同安逸以慮其危計日在瑣細之利害而宗
社生靈悠長之遠慮邈然不以是介心則何以維係有
唐三百年之天命而至於規模宏遠如是哉吁臣於是
益嘆玄齡如晦非同心濟謀之難而相知之深真可謂
之難也夫以太宗天下新定之餘氣勢翕合股肱恊同
猶必一乃心力而後有濟今天下視唐為何如耶以臣
觀之盖同舟遇風之時也前乎制柁者非其人舟弊漏
而日凑淺幸以聖主而得賢臣間關運動若將去淺而
入洪矣而篙工棹卒呌呼未濟維楫失亡漫不之救渗
漏四溢又弗之窒今也兩分制柁之責坐舟中皇皇然
望出於撑駕率衆工而謀共濟顧乃悠悠泛泛莫知所
之脱有風濤之虞其不淪胥以敗者幾希玄齡如晦之
事載在方册視周召為庶幾盖今元臣宿望所素習聞
者也相知夙深同心協濟臣敢以是為今日勉雖玄齡
如晦史臣稱之以良相宜矣自古君明即臣良虞書之
歌曰元首明哉股肱良哉庶事康哉陛下明侔日月燭
臨羣工廼若命相之初宸奎寳畫寵錫道揆者曰開誠
心布公道集衆思廣忠益所以責望股肱者至矣臣又
於此益願陛下申飭此意日日以是警勸之矧今所最
急者莫切於邊防國用之實政惟在乎蒐求實才各副
任使課責實效上寬國憂此二揆所當夙夜究心躋世
於理可也然竊念夫稍愆和豫者許調攝之期可宣勤
勞者戒勿嫌疑之避惟國事之大者俾商略共圖若常
程除授期會調度之務許令二三執政相與隨宜而區
處必也審量中外之人物參錯邊廷之事任凡以收召
者用之必當其所尚多遺逸者汲汲聘用而無疑庶不
至坐失事幾付歲月於虛擲少俟右揆體力康平之餘
諭其疇昔相知之深勉其心德協用之報豈非宗社生
靈之幸歟不然儒者之道反無益於人之國家豈但為
世俗竊笑而巳哉臣興言及此不覺涕零天地鬼神昭
布森列不可誣也惟陛下以是宣諭二三大臣使之同
秉至公血誠之心以作羣工以覈庶政興滯補弊責實
勸功今何如時不可緩矣易曰納約自牖臣恃聖德之
明敢因條奏故事而冐陳之惟陛下矜赦
四月一日上進故事
唐德宗時陸贄論淮西事宜狀曰克敵之要在乎將得
其人馭將之方在乎操得其柄將非其人者兵雖多不
足恃操失其柄者將雖材不為用將不能使兵主不能
馭將非止費財玩寇之弊亦有不戢自焚之灾
臣聞人主之用天下惟明與斷而已明足以有别則知
人而善任使臨事不至於乏才斷足以有為則操縱予
奪莫不在我舉天下英雄豪傑之士莫不奔走鼓舞於
籠絡駕馭之中必如是則將得其人而敵國外患非所
憂矣其或平居暇日咨訪之不度體認之不親有才而
不能致其用能用而未必當其才而况依違牽制或昧
於折姦宄之萌姑息含容浸失其所謂宰制之道其始
不有以杜憑陵之漸其卒未有不至於横潰四出而不
容遏者此春秋之季漢唐之末八代紛紜之際其證具
存於方册者不可以不察也唐德宗猜疑多忌有將而
不能馭將操失其柄久矣當時九節度之師初未嘗不
惟上之令自夫希烈懷光之徒一失於制馭他日之患
不待智者而後知陸贄忠於德宗者也因論淮西事宜
而告帝以克敵之要實在乎將得其人繼之曰馭將之
方在乎操得其柄又斷斷然反其辭曰將非其人則兵
雖多而不足恃馭失其柄則將雖材而不為用極言其
弊以為不止於費財玩寇而已諄諄然語之以不戢自
焚之灾吁贄之言亦切矣惜乎明不足以知李晟之忠
勲斷不足以止懷光之鐵劵奉天紛擾之患有不可勝
禦者至今令人掩卷三嘆而已吁有明謨糾斷之光武
然後二十八將之才各随其志能而有以勵其中興之
功有剛明果斷之憲宗然後善用裴度之忠而李愬韓
弘之徒亦各得以勉其尅復之效曾謂千載間出之真
主而俾光武憲宗專美於漢唐之間哉臣故於陸贄之
言益惓惓焉
