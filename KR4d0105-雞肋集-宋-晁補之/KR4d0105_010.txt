濟北晁先生雞肋集目錄
第十卷
古詩
題惠崇畫四首
擬樂府十二辰歌
二十八舍歌
行路難和鮮于大夫子駿
跋遮曲
長安行贈郭法曹思聰
悲來行哭石起職方
鸞車引
贈戴嗣良歌時罷洪府監兵過廣陵爲東
坡公出所奪西夏刀劒東坡公命作
秋夜古風
苕霅行和於潛令毛國華
冤朐路
芳儀怨
五丈渠
賈碩秀才得兩圭有邸
閻子常攜琴入村
贈余樗年試院作
次韵都尉王晉卿天駟監邂逅作兼呈坐
客
濟北晁先生雞肋集目錄(終)
濟北晁先生雞肋集卷第十
古詩
題惠崇畫四首
東風回江上渚何處來雙白鷺灼灼岸間桃依俙
蘭杜苗一銜湍瀨鱗一下青林梢瀟湘綠水春迢
迢(春)
老柳無嘉色紅蕖羞脉脉宛在水中洲雙鵝羽蒼
白何須玩引頸顚倒寫經墨惟應一臨流當暑袗
絺綌(夏)
一雁孤風乍臨渚兩雁將飛未成舉三雁羣行依
宿莽蘆花已倒江上風雲間分飛那可同(秋)
天高靄靄雲昏江闊霏霏雪繁渚下鴨方遠泛枝
間雀不聞喧鄙夫此志相依生涯稊稗同微欲具
沙邊短艇波濤歲晩人稀(冬)
擬樂府十二辰歌
鼷鼠食牛牛不知牛不願騂而願犂虎噫來風皮
見藉兔狡宅月肩遭胹欲兆幽烽二龍死獨微晉
澤一蛇悲失馬吉凶方聚門亡羊臧穀未宣分沐
猴冠帶去始愜木雞風雨漠何聞不須皎皎吠蜀
狗阮子與豬同酒樽
二十八舍歌
戎菽有角原桑黃客愁唧嘖聞扈亢轉蓬無氐行
役晩蟋蟀在房思婦惋男兒有心事弧矢十年風
光隨馬尾長鬚舂米婢借箕斗酒為君聊解頤誰
憐長夜飯牛苦安能臥泣羞兒女(二句闕虛危)平生未
入君此室一廬翛然四壁立文章奎躔動圓天貧
有餘富黔婁賢功名不羞爛羊胃滅昴擒胡未能
計誰能簡畢老此生不用諏觜招忿爭世事參商
君此行桂酒椒漿石井美山鬼幽篁衣薜荔草江
老桺繫歸船蛟宫涵星動深淵張帆自慣夕風恬
九折摧輪鵠翼短他年君車當軫轉
行路難和鮮于大夫子駿
贈君珊瑚夜光之角枕玳瑁明月之雕床一繭秋
蟬之麗縠百和更生之寶香穠華紛紛白日草紅
顔寂莫無畱芳人生失意十八九君心美惡那能
量願君虛懷廣末照聽我一曲關山長不見班姬
與陳后寧聞衰落尚專房
跋遮曲
君不見魯中羣兒歌跋遮跋遮跋遮何語耶吳歈
越吟初不省恐自塞北傳胡笳跋遮胡爲樂中華
試歌河漲水漸(尖)車河中耕泥春種麻麻生三歲
不開花腰菱兩角黑如鵶漁父笑且語誰能跋遮
舞君不見前年大旱河草黃草中魚子化飛蝗又
不見往年大雨雨決渠渠中朽瓜生老魚蝗飛食
場穀擊鼔煩趁撲我家家具如筍束今年梁山撓
濁淤兒無鋤麻姑來漁荷鋤往賣鋤買網空市無
丁丁斲船斲屋櫨艇子如星喚施罛夜唱跋遮曲
羣鳴起白鳬
長安行贈郭法曹思聰
越羅作衫烏紗幘長安青雲少年客梁門門西狹
斜陌飛閣氤氳多第宅南威十五桃花色簫管哀
吟動魂魄銀槽壓酒傾琥珀青絲絡頭飛赭白韓
狗胡鷹快多獲少年意氣區中窄金昆玉季盈十
百君獨飄翩異風格十歲鉛丹事書冊豈徒新豐
困寒阨能犯龍頭請恩澤送君此行無愴惻努力
功名傳炟赫它年尋我吳山側躑躅盈山禽磔磔
(嘗約遊吳郭雅好山水)
悲來行哭石起職方
悲來乎石君吾何悲夫斯人婉兮河之津厖眉白
面照青春朱紱斯煌映路塵翩翩者驥銀鞍新東
來奇意安所伸大野既瀦唯赤墳穀垂穎麻敷芬
亡逋來復瓦鱗鱗高堂擊鮮會衆賓賓起舞君欣
欣何人末至居客右西郭之一儒迂且貧迂且貧
自隗始能招劇辛致樂毅四方遊士爭來奔戶内
光儀亦可論大息拖縉紳中息氣氤氳小息秀眉
目天上靑秋雲朱旗画舸長隄曲去時簫鼔黃塵
覆無復當年子産歸至今人作嬰兒哭西郭之一
儒無事門生苔久雨足不行官街常時門前車馬
客舊雨自來新不來聽我陳張叔卿孔巢父皆隱
淪無人汲引長飢辛日午不出開衡門前侯後相
安敢論憂殺口間縱理紋長慟吾邦對遺跡耿耿
一心誰我識徐君已死劎不忘心已許君那復惜
鸞車引(詠史)
推鸞車伐鼉鼓從帝子迎天女天女喜立龍旂馮
小寶光陸離雲斑斑覆銅山新城鳴鴂如乳烏飛
來為爾棲青梧控鶴府令雲衣裾僕射竄死令公
誅婦懼兒無呼兒呼驚索胡宜都内人立次且手
擎何物金唾壺請為大家畫長圖徐公子譁且止
卿無來明堂屢舞覆龍杯覆杯之傍戲大鼠卿欲
投之梁公懼
贈戴嗣良歌時罷洪府監兵過廣陵為東坡
公出所獲西夏刀劎東坡公命作
三郎少日如乳虎代父搏賊驚山東硬弓長箭取
官職自說九戰皆先鋒將軍拳勇饋不繼痛惜靈
武奇謀空城頭揶揄下俛走壯士志屈羞填胸平
生山西踏霜雪洪府下溼號兒童聞名未識二十
載初見長揖東坡公銳頭短後澟八尺氣似飲井
垂檐虹只令不語當陣立望見已是千夫雄往年
身奪五刀劎名玉所擐犀札同晨朝㩦來一府看
竊指私語驚庭中紅粧擁坐花照酒青萍拔鞘堂
生風螺旋鋩鍔波起脊白蛟雙挾三蒼龍試人一
縷立褫魄戲客三招森動容東坡喜為出好礪洮
鴨綠石如堅銅收藏入匣人意定蛾眉稍進琉璃
鍾太平君子尚小毖戒懼邾小母荓蜂舞干兩階
庶可觀跳空七劎今何庸我為蘇公起揚觶雅歌
緩帶聊堪同從公請礪歸作硯聞公嘗諫求邊功
秋夜古風
瑶池始波縣圃風鄧林飛葉雲攪空人間櫟社幾
黃落曉窗洗黛悲青銅常嗟彭祖悔杖晚不見王
母桃花紅安知帝怒削龍伯輿嶠已沒歸墟中楚
人方復感時節申旦不寐同秋蟲虛堂氣入枕簟
肅熟寐不復聞嗈嗈大言身塞不得仰了語無異
鴻毛烘天如旋磨人蟻却更千萬日勞何功漢南
種桺人笑爾江潭悽愴彫形容小樓遐觀午夜闃
凉月不盡山無竆一身逆旅過萬物千古昨夢如
驚蓬胡床收慮暫一息杲杲已上扶桑東
苕霅行和於潛令毛國華
苕溪清霅溪綠溪水灣環繞天目山間古邑三百
家日出隔溪聞打衙長官長髥帽烏紗不曾執板
謁大尹醉卧紫蘭花影斜紫蘭花開為誰好年年
歲歲溪南道不見西陵白髮人荆江夜雪唱陽春
陽春絶唱和者寡客醉聞之雙淚灑夜來魂夢海
中山縹緲雲濤煙浪間雲濤煙浪不可渡睡覺秋
風落桐樹秦吉了秦吉了言語無人會無人會得
奈君何且向紫蘭花下醉
冤朐路
棠梨葉戰風騷騷紙錢窸窣鳴空郊背人獨鳥歸
寒巢予亦投村指横橋茅檐霜月照征袍夜冷不
寐聞狐嘷悼我為生良已勞兩手如龜髀肉消青
樓公子燒蘭膏雪壓屋倒飲方豪睡覺三竿紅日
高
芳儀怨(廷雜記事見虜)
金陵宮殿春霏微江南花發鷓鴣飛風流國主家
千口十五吹簫粉黛稀滿堂侍酒皆詞客拭汗爭
看平叔白後庭一曲時事新揮淚臨江悲去國令
公獻籍朝未央敕書築第優降王魏俘曾不輸織
室供奉一官奔武彊秦淮潮水鍾山樹塞北江南
易懷土雙燕清秋夢柏梁吹落天涯猶竝羽相隨
未是斷腸悲黃河應有却還時寧知翻手明朝事
咫尺人生不可期蒼黃三鼓滹沲岸良人白馬今
誰見國亡家破一身存薄命如雲信流轉芳儀加
我名字新教歌遣舞不&KR1176;人採珠拾翠衣裳好深
紅退盡驚胡塵隂山射虎邊風急嘈雜琵琶酒闌
泣無言徧數天河星只有南箕近鄉邑當時千指
渡江來同苦不知身獨哀中原骨肉又零落寄詩
黃鵠何當回生男自有四方志女子那知出門事
君不見李君椎髻泣竆年丈夫飄泊猶堪憐
五丈渠
五丈渠河水齧堤三里餘懸流下噴水渤潏訛言
相驚有怪物濼東漁子浮兩舠清晨徑流雙鬛搖
驚人跳起横觸島大鱘十尺長夭矯殺之信宿不
敢言竝村稍稍聞者諠伐鱗封肉擔揭去兩日一
村猫犬飫夜來水泛州西原青青百頃白波翻里
巫推變咎漁子豫且賊神實為此此邦一年不穀
食賣魚取錢當常職聞道相家口津人無敢憑大
魚死小魚靈
賈碩秀才得兩圭有邸
混沌既鑿元氣痡鴻源滔天堯曰吁羽淵之化三
足逋玄圭告功聞禹書姚虞班器奔九區塗山合
瑞羣辟趨三朡肆伐夏寶俘下逮血祭仍疈辜饗
有明德繄玉如霍山屬之醫無閭裂崖剖璞陳璠
璵追琢出美山為虛兩圭禮地四望俱寸尺可識
形可圖緡城之西物色古霹靂野火燒牆堵大氓
築室動千杵奔泉啓鍤幽奇覩隂溪埋冰剝寒土
濃氛却埽孤月吐森然&KR0787;立疑未舉熒熒幽光射
敗筥鄰人進說田父怖張伯不敢私自取初來畫
地為予語邸圓中規圭合矩瓌奇未可一二數嬴
顚劉蹶分莽鹵禮嚴登降謹仰俯牲玉不加隨豆
簠餼羊之存良小補此寶豈徒周石鼔酆城尺鐵
尚可神老虯躍水生䨓雨
閻子常㩦琴入村
閻夫子通古今家徒四壁猶一琴今年二月雨霖
霪喜君壠麥如人深屋間幽默咸池音高山流水
我非聽聽我說君辛苦吟薛老村西十里地旱日
燎原無桺林芒鞵曳杖逐鐮籠當午未食飢燒心
芸芸麥田翻黃波蝻蟲盤穗如蝸螺麥未收打催
種豆屋下跡少田間多閻夫子時我過我與夫子
良同科四體雖勤口餔衆煑豆然萁竆奈何人謂
君琴語辛苦此曲無乃傷天和君不見夫子宋圍
不糝猶弦歌
贈余樗年試院作
平生車軌周四方結交童齓老相忘異哉余子久
彌芳吳人猶記稱周郎河豚入網荻芽長宜興罨
畫煙水蒼風雩春服眞少狂不愧戴崇升後堂(王時)
(樗年所最厚也平父方教授毘陵)横戈筆陳倒千槍叔鸞獨步禹
出羌(封第一故云樗年奏藝開)世儒膠擾何足臧說食不救飢
求糧瞥思振衣千仞岡空林無人一繩床五車純
束不在旁欲徹梯磴排空驤鍾山春水繞城隍從
師不憚白笈裝矢鋒相觸塵不揚驪黃牡牝若滅
亡子嚴主簿志不償厭見朱墨紛傖囊西風雲日
思帝鄉東華拜勑鳬綴行黃昏閶闔飛驌驦虛堂
節候變金商閉門蟋蟀鳴我房吾君仁聖周成王
屏驅虎豹開明光山龍粉米雜青黃多儒可贊至
治香園檀山石豈荒涼潢汙薀藻須豆觴願君與
借羽翮翔賢書蠶列升未央君如病鶻待秋霜牛
衣未可悲王章公朝道闢五達莊服襄按節緩勿
忙夢松生腹渠不祥莫車上儛應循牆功成歸飲
沆瀣漿發機要若黃閒張
次韵都尉王晉卿天駟監邂逅作兼呈坐客
平生杜元凱學問光奕世戚聮帝室未要論烜赫
功高羊叔子赤霄翔舞須威蕤孔翠文章豈其累
崇臺作山池作湖富貴所要聲名俱酒樽詩句得
過薄小隱山城殊未疎曹侯詞翰諸公客慣聽清
歌耳傾側天閑兩驥看追風晴軒忽下飲河虹拳
毛妙畫不可見顔公筆精如對面鄧張不醉無攬
轡燒燭林間鵲飛起第語曹侯繼張燕鄰榼如澠
不憂淺
濟北晁先生雞肋集卷第十
