濟北晁先生雞肋集目錄
第六十九卷
釋氏讚疏
觀世音菩薩摩訶薩像讚
猪齒臼化佛讚(幷序)
陳氏繡觀音舍利讚
畫入定僧讚
佛鑑大師語錄序
跋戒公疏後
荅揩老别紙
無名庵銘(劉範作爲居士)
脱黏庵銘(老作爲陳元)
夢齋銘(師作爲曇秀)
東皋子宴坐内誦文
濟北晁先生雞肋集目錄(終)
濟北晁先生雞肋集卷第六十九
釋氏贊疏
觀世音菩薩摩訶薩像贊
阿那婆婁吉底輸我觀世音本名號菩薩㫺自禮
佛足憶念無數恒沙時有佛出號觀世音教我從
聞&KR0736;修入無有一機非耳悟是故名為觀世音菩
薩乘彼佛威神與彼佛慧正齊等從聞入流初亾
所所入既寂相不生聞所聞盡覺亦無忽然超越
世出世獲大圓明二殊勝三十二應度衆生我一
名號與衆多恒沙諸佛等無異一首三首至百首
八萬四千爍迦羅二臂四臂目亦然惟無心能通
一切說一一呪一字義其音遍滿十方空悉知罪
性無從來是故名為施無畏諸大菩薩阿羅漢亦
各自說初悟門文殊師利普宣揚讚觀世音為第
一旋機反聞聞自性是佛一路湼槃門方便堪以
教阿難是故我今頭面禮弟子補之歷千劫循聲
流轉得飄零人天鬼獄無不攖乃今日逢甚深法
種微善根如芥許因緣會遇聞此言然我不斷三
業根云何得取無學證涕淚悲泣作是語大悲灌
頂開我頑我亦常得二殊祥一耳所聞一夢覩我
今日復為衆說稽首菩薩在世間有海傍士族姓
賀三世妙繢莊嚴相一貧女髽提魚笱晨朝過戸
言善哉汝善畫此觀世音見觀世音能識不若士
不悦因誶語汝安能識觀世音髽女忽化白衣僊
彼魚笱成百花筥&KR0787;然稱歎欲作禮菩薩與女恍
皆亾此但衣食為善緣而已獲是感應力於今十
方普供養稽首賀氏觀世音又復我㫺居河壖有
大比丘號覺海我從覺海求見性教我自問還自
譍我緣㝛障未能證於覺海言不悟入繫心成勞
勞發瞖悲魔入腑悲作狂夢觀世音竒特容而左
手端起猛焰於猛焰中有佛首滿月嚴淨而憂嚬
我時覺已自&KR0736;惟將菩薩慈加護我無明毒火燒
佛性無嚬佛性佛無嚬爾時便得心清涼悲狂頓
消諸惱息未成念佛三昧果而已獲是境界祥於
今我在行住間稽首菩薩不&KR0736;議我今為衆說是
事聽者同我增善根亦復隨順文殊言讚聞&KR0736;修
為第一令汝離苦得解脱是經所說非我言未信
與信皆信持無子能背父母者弟子補之夙供養
與具信士弟子諶從佛方便作此緣或以文字或
財施妙甘棠林它山質以佛力故成旃檀刻此無
相慈威容觸光遇影成休復願補之諶先父母乘
此願力勝因緣在天修羅人非人乃至一切受生
處常聞菩薩救苦誓如海潮音震三千此音歷耳
報無邊於眠睡中而大覺願補之諶先父母乘此
願力勝因緣過去未來及現前所作諸因對復苦
譬蠶作繭龜藏六不知懺悔無脫時聞無畏施自
了知如劫波巾六結解願補之諶先父母亦復隨
順文殊言從觀世音耳門修決定入此三摩地願
我此一報身盡亦得乘是勝因緣生菩薩處為衆
生復得見我先父母以身力命報父母如虚空盡
無有時斷身口意不善根如維摩詰真懺悔汰除
砂質求佳饌心清淨故佛現前如缾撲落水散時
十方一切俱消殞普願幽顯諸大衆信與未信同
一音竆娑婆界稱南無如菩薩音震天地
豬齒臼化佛贊(幷序)
豬齒臼化佛者崇寧二年三月一日衛州獲喜縣
民職氏殺豬祭神而民劉氏獵犬得其棄首骨銜
之狺狺四日不食民使其子析之其左牡齒臼中
得肉如拇色酣酣由醉玉諦視之如來像也髻有
珠如粟瞑目跏趺瞳子隱然莊嚴畢具觀者萬人
補之從弟新鄉令載之目覩其事記于石以示補
之補之聳然曰佛菩薩誓救苦衆生菩薩至不愛
頭目髓腦度人畜鬼出無量苦而具縛凡夫以利
養故殺害不已俱入劇苦大火坑中號呼恐怖過
又不改佛菩薩動於威神爲警此輩因懼生信令
諸闡提隳彌戾車於沸鑊湯蓮花涌出是佛菩薩
心欲此事流布十方諸惡衆生有芥子許過去善
根皆大恐怖戒悔殺害普作回向諸佛現前不覺
心喜身躍復作是言從不可說劫民有齒牙知相
食故無日不殺&KR1176;大地草萬死萬生而佛哀愍故
動於希竒如優鉢曇花時一現耳夫以不可說劫
無日不殺萬死萬生之中而佛之威神纔得一現
而乃獨動於職氏之豬與劉氏之犬現已應傳而
若覩若不覩若信若不信至千萬人夫於千萬人
中而我兄弟兩人者又獨得而記且贊之則凡職
氏與所祭若神所使若屠所殺若豬與劉氏所銜
若犬所析若子與記者吾弟贊者補之於過去世
是一段事本末輕重皆有因緣惟有佛眼悉知悉
見次第顯出終始圓成令四天下與未來世因此
希竒與此文字辯意不殺決定自知如利寶刀斷
多羅木意已斷故業不復萌無始怨仇俱為眷屬
&KR1176;是增長深般若因一切諸佛之所護念豈不勝
哉豈不大哉三年七月二十七日初夜援筆為贊
頃刻而成若佛力助文不加點云
吾觀鳥獸諸食肉形鉤吻鋸牙
慘劇羅刹如是一類是彊非彊
業力所驅啖彼養已是遭食者
死已能生反誅其償如汝啖我
版築上下無有盡時此業甚深
佛所不度牛馬草食口方齒平
業淺昜超無對復苦人非牛馬
齊貝瓠犀食榖果蔬形善應爾
云何不若牛馬異生無凶吻牙
而作鋒刃鷹虎受報形凶則然
人形佛形而慘鷹虎故死受報
甚於馬牛我誦此言普勸横目
血入牙故殺生不休至人無心
同仁一視視人如我視豬如人
人自不知是豬何等或其前世
諸眷屬因云何無明日殺眷屬
刺心取血血大壑流揚湯燖毛
毛須彌聚死者不捨萬豬常隨
汝莫鼓刀謂豬賤畜是熱血裏
有丈六身南無佛陀南無僧佉
我不敢殺諸佛現前一切衆生
若飛若走若潛若穴小大妍媸
其血肉中各具一佛云何見佛
而欲鼔刀汝欲殺豬應作是念
罽賓國主殺尊者時未及捨刀
臂已墯落白乳涌出六種震驚
亦如此豬腦破佛出佛不在外
佛不在中佛不在空佛不在色
是豬不死彼佛儼然世分别心
自說人貴謂羊豕業本以供人
彼以業來我何故受受則羊豕
業歸我身往有大豬生不啖穢
食薄荷草度羣業豬菩薩威神
示入異類汝自肉眼何&KR1176;識豬
藏汝之刀莫加豬首驚齒臼内
跏趺坐人稽首世尊在我齒臼
我不敢慢無豬無人惟願現前
諸見聞者如菩薩誓念念勿疑
以此勝因普薦三世父母師長
若冤若親化柔軟心去毒害意
捨熱血汁獲甘露漿苦海悉乾
同一安隱
陳氏繡觀世舍利讚
信為道元功德母大方廣佛華嚴義
&KR1176;堅固信生萬法維舍利子名堅固
心無心中植此信如地含種雨即生
地猶有形種有差薑不為芋芋不薤
然以此兩一味故無種種性一味生
况此無生法無差從無盡藏來無自
或求不得不求得得與不得不自知
是名不壞金剛幢佛與衆生具此勝
我今稽首先讚佛佛神耀力以無心
默良久頃按指時海印生光地金色
是光與色為實幻謂實非有幻非無
以佛神力光色呈是光色從佛心出
我今神力與佛等如鼔不擊終不鳴
衆生身具一觀音各現其身而說法
觀音常不離汝眼而汝眼不見觀音
旃檀繡畫與紫金無是觀音無非者
誰能信此不二義當執緘縷如虚空
是堅固作海無邊舍利生如海泡涌
非觀音力非爾力如旱氣透雨自滂
或說菩薩妙吉祥欲信衆生未信者
惟衆生以未信故舍利從此不復生
闡提魁膾酒血林是堅固子血中滿
投刀捨業拭面目如熱病汗濈濈生
或說闡提身所無是波旬說非佛說
我觀陳氏此殊勝非出家女和合僧
一念圓成三業空十方菩薩爲巳伴
雲中金毛希有事佛說作解受羣邪
常樂我淨亦佛言決定義中無決定
我今頂禮菩薩足善護念此陳氏慈
為衆生作佛因緣一浮囊濟大海水
畫入定僧贊
開眼見明名為見外閉眼見暗
名為見内此二俱離無諍三昧
彼上人者難於酬對
佛鑑大師語錄序
佛以無心通逹一切法而以一音演說之故法法
皆心說說皆法半字滿字有離有解有假名字而
無一物四句百句千萬億句迺至不可說那&KR1176;他
句其字有盡而義無竆始自四十二章西來而佛
書遍中國能言之類無以復加如經所說山河大
地皆是菩提瞪發勞相譬菩提心為一大鏡而山
河大地一切衆生草木根牙之類皆清淨本然中
所現物故隨取隨用而其取其用皆不外吾鏡中
則其能以無心通達而一音演說字有盡而義無
竆能言之類無以加豈不以此哉然佛以無言言
故如刀畫水如空中鳥跡過不可尋而昧者欲求
畫於水求跡於空故觀一藏教如大海普雨而欲
以淺智悉數其滴至不可得則生迷悶於千萬億
句計常計斷見中見邊如步屈蟲腳移後躡前終
不得捨而曾不知反滴為海則千萬億句畫亡而
跡失有大智人菩提達磨具佛知見憫此震旦為
教所縛而來解之最初一語廓然無聖有求心了
不可得者即以付之故面壁不立文字而一藏教
咸露無餘佛音人音鳥音獸音一切風水百物之
音是音皆說是說皆義乃至牆牖棟柱無說亦說
隨其根性使各悟入如是解脱無量之衆譬五百
比丘各有悟門言人人殊而佛告舍利弗以彼皆
正說無揀擇也粤有佛國禪師白公天衣懷公之
裔孫法雲秀公之嫡子提祖師印為一切雄而佛
鑑大師惟仲又佛國之嫡子始從佛國悟庭柏義
即師子吼盡眼色界隨類拈出物物皆金而佛國
故不作如是言佛鑑亦不作如是解也或舉庭柏
義問者則曰莫謗我師然青青滿前用亦不盡既
往金山龍游道場皇帝數遣使降香學者雲集震
于江南會補之至金山師傾蓋欣然語以家弟無
極宰說之宗旨夙契嘗赴初請桃園鼔山亦以補
之於道有少分因出門人所集語錄求為序引補
之聞之㫺佛一時取恒河岸一葉告諸比丘我所
覺了一切諸法如大地草木為衆生說者如手中
葉佛以為葉葉皆舉累劫不盡故舉一葉使自趣
入而縛於教者始葉葉而求之非祖師具佛知見
則安能不立一指而盡佛之藴無有餘哉知此則
如來祖師無異禪也故因佛鑑語錄而伸之
跋戒公疏後
元祐七年翰林東坡先生守揚七月石塔禪師將
還山其徒詣府請畱公書其狀後與之曰傳語長
老三十日奉謁議去住即以其日從僚屬過師出
疏袖間師去而復畱初師欲去甚確衆以為非東
坡故不畱也師畱而公去室中塵凝師坐晏然如
公未去時也補之不學道不足以知師得道之淺
深而徒識其貌淵然而靖不可澄撓忘其初不為
東坡而去亦忘其終為東坡而畱也姑畱而已矣
後九十八日晁補之記
荅楷老别紙
弟子補之黑業鈍根歷劫飄零可憐憫者竊不自
意以何因緣年二十許時即知歸依正法更不生
疑而業力牽纏投身世網飲酒食肉作衆不善晚
雖懺悔未有脱期曾禮圓通覺海二士嘗蒙接引
自不承當今年五十七髮白氣衰歸仗無所仰聞
和尚德名心生歡喜恐是㝛緣曾獲親近故昨覩
了了庵頌不覺便伸偈讚熱鐡入水作種種聲亦
不自&KR1176;非敢發露見解求大善知識剖判也伏蒙
寄賜荅偈茫然自失如大空中無安腳處既而内
省若朽木不可雕和尚豈肯開甘露門也惟願慈
悲更加誘誨令浮海盲龜遇木得歇幸甚幸甚補
之稽首
無名庵銘(爲居士劉範作)
無空名空在大覺中如海一漚無生滅同大千居
空漚體億一是中無庵名庵非實無庵何銘况庵
中主曰我不知芭蕉自喻有來畸人亦不自知㪣
門試喚睡裏揚眉
脱黏庵銘(為陳元老作)
鴉鳴不鳴問庵中人是聞不聞聞不聞生不聞聞
滅黏不可脱無黏何脱離生滅本十方消隕
夢齋銘(為曇秀師作)
夢中頭落以手捉覺知夢已默自笑我今無生妄
為有如鬼詬口是非我是鹿非鹿何時了請循其
本二俱滅我今何為復夢語門關墯地忽驚覺
東皋子宴坐内誦文
平居宴坐閉目收慮恒作是語汝身今者非男非
女非孫非祖無古無今無來無去清淨本然妄生
國土被塵染識根乃結聚久不可洗如衣受漬妄
有形骸妄有名字是張是李是男是女汝既非此
此亦非汝譬如蠔相被石黏住認石為我千劫受
苦是義不然吾有一喻譬吾如空被丁釘去住是
空非物釘無著處便得脱然離我我所正恁麽時
