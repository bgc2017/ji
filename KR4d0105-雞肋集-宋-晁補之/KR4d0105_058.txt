濟北晁先生雞肋集目錄
第五十八卷
啟
與謝寶文啟
謝淮南漕彭元施啟
與京東漕黃朝散啟
答謝華守趙子剛賀入館啟
與亳守向宗旦啟
上河北漕呂進伯所業啟
代胡唐臣授蘇幕與使者啟
授澶州司戸答韓諫議璹請充教授啟
回鄆城孫簿啟
賀教授陳履常啟
答謝狀元李常寧啟
答謝宗室奉議啟
答賀李祥改宣德啟
答亳州趙教授啟
太學答學生林自啟
答王勲謝貢啟
答陸倅啟
濟北晁先生雞肋集目錄(終)
濟北晁先生雞肋集卷第五十八
啟
與謝寶文啟
竊審再膺宸撿還鎮淮邦副朝廷因任之求慰民
吏去&KR0736;之意伏惟歡慶恭以某官忠藎耆德文詞
宿儒蚤記淵衷徧躋法從長人京邑豈徒前有之
趙張控虜藩垣真是禁中之頗牧惟江陽氣俗之
舊有棠隂惠化之餘農絶帶牛尚未忘於勸課兒
騎竹馬願復見於行春惟暫屈於統綏固不勞於
經理而補之倦游文館得請佐州曾未造於門牆
將獲依於麾棨自惟幸會尤劇欣愉方冬冱凝取
道遼遠
謝淮南漕彭元施啟
吏能何補公舉過優迂疎内循光價已倍伏念補
之無自得之學非適時之才間關一名黽俛十&KR0690;
庠挍五歲館閣四年不能穡而取禾退默既慙於
素飽未操刀而欲割進為又懼於得傷故嘗冒請
於外官庶幾自試於民事而託部封之未久辱咳
唾之獨先靜言&KR0736;之何以得此斯蓋伏遇某官忠
以事上恕於取人過譽斗筲俾參瑚璉李長樂之
許文舉非為通家㬥公子之知不疑儻緣一語人
之幸會勢豈偶然誓堅許國之心終得報恩之所
感荷激切不知所裁
與京東漕黃朝散啟
伏審祗膺眷擢榮摠漕將已擇剛辰初臨治部伏
惟慶慰恭以某官才高當世聲發妙齡行誼規於
古人文章固其餘事鴻干以序美既載於兩朝玉
立而温威自宣於百郡屬河朔流移之始復而山
東罷瘵之未蘇庶幾小豐有望卒歲故暫假問民
之寄豈久迂攬轡之行補之頃濫麾符方茲譴謫
何意周旋之舊乃依刺舉之嚴捨曰蘇孺文之天
迂疎敢有或者李將軍之地寬大所為非輒病於
至公實少伸於知己永言幸會莫罄敘陳
答謝華守趙子剛賀入館啓
頃者效官河外託庇府中違離屢昜於歲華傾想
第勤於魂夢疎慵成癖問訊闕修伏惟坐鎮安閑
履時休裕補之才能甚薄學術亦迂比緣明詔之
求偶用輔臣之薦道山羣玉之地濫跡莫遑長林
豐草之&KR0736;此心固在斯蓋某官忠信好禮彊恕行
仁吹嘘所加隠伏皆奮蓋嘗勉裁尺牘槩敘鄙誠
置几塵生開緘字滅既後時而莫致滋撫事以為
慙乃蒙眷私特枉慶賀辭極璆琳之美情踰骨肉
之親顧惟感銘尤劇衷悃新元肈布介福来同
與亳守向宗旦啓
頃緣契援嘗奉標儀去牆屏之已賖託麾符而深
幸恭以某官温良植已忠藎在公勳名烜赫於相
門婣戚蟬聯於帝室不由此進自以才稱騫翔省
寺之華更踐藩垣之重居有善政去嘗見&KR0736;而補
之疎拙領州乖違得譴未更歲律仍避親嫌仰寬
大之足依俯飄搖而自慰奔馳敢後參對可期
上河北漕呂進伯所業啟
草木有榮逢春乃耀鳥蟲含響待氣則鳴物誠甚
微情乃如此士有知識志宜激昂自憐孤生誤喜
末學執技不化知己益消寅緣官曹統莅使部竊
以畏大人於早歲事君子於一朝向塵長趍人進
亦進登堂危坐衆言則言不圖高明見假顔色問
訊所學開擴其愚昨成至言所要知道退念空語
滋不欲陳然而殫廢楮毫棄滯箱簏憤悱已吐蕪
蔓莫刪猶望牛歌足觀蠅墨可綴察鄙心於寗子
成拙繪於曹生則雖孔門未廢由瑟尚或有取不
為無庸
代胡唐臣授蘇幕與使者啓
此者忝命宸廷備員州幕仰威容之固久託封部
以爲光竊自&KR0736;惟良深幸會伏念某才出中下譽
乏鮮明雖任使之粗更顧毫毛之未立祗惕譴尤
之後摧頽禍罰之餘豈敢進求智挈缾而安取庶
幾分守恩弛負之已多此蓋伏遇某官忠以事君
恕於接物蕭生論議寧忘意於本朝范子澄清蓋
有心於天下寅緣竊食邂逅望塵捧檄束裝計官
期之良邇登堂聞教况吏政之可師欣忭之情倍
百常品
授澶州司戸答韓諫議璹請充教授啟
竊以貴賤位殊義非均則有所不答賢愚術異勢
既絶則無以相求蓋明公在上之達尊而不肖衆
人之晚遇解褐一命從軍大邦以未嘗知名而過
聽獨收故不待望履而陳書犯分罪實出於不韙
誅宜獲於非常敢謂伏蒙某官寬裕有容威嚴曲
霽猥以世間之盛禮施於麾下之鯫生屈記室以
裁牋賜家童而返報往来嫌於敵體進退越於常
倫愧汗莫堪駭情無措炳若文章之眩目跫然藜
藋之驚心上煩開府之知下無國士之稱至於假
資助乏輟乘代徒自惟平生得此固寡三復敢置
累息弗寧蓋補之才實窳疎學尤拙陋幼雖有志
壯益無聞幸遘明昌預霑教養庶幾同小子之有
造未敢與先生而竝行正使米鹽效勤猶病弗稱
若復庠序肄業尤非素長伏况門下德誼之最隆
府中衣冠之甚美鄒枚毫牘之侍應劉樽俎之陪
足以議論古今酬酢左右豈宜下陳無似之賤吏
乃辱大人當路之末光拜教至榮拊心益忝請自
隗始私不忘築臺之初即以遂行尚或有奉盤之
頃斂板就列計日有期託庇門闌終身悃愊惶懼
激切之至
回鄆城孫簿啟
麋鹿情疎但記蒿芩之樂鵷鸞跡遠無心羽翮之
追忽被除音復叨守土髮星星而久墯綬若若以
增慙敢圖眷奬之深首辱緘題之慶徒欽雅致夐
越常流偉初奮於仕塗藹已揚於才譽身相為援
豈無用力之公卿意獨與親乃在退藏之農圃將
高懷之固異實近世之所稀補之自信良堅與庸
已甚枉瓊瑶之為好撫蓬甕以生輝感荷之誠倍
百常品
賀教授陳履常啟
擢領掾曹歸臨鄉挍與從游之良舊私慰喜以居
多竊惟國之求才病取捨之膠於法士之涉世患
進退之失其中設科舉爵位以誘人假誦數詞章
以干禄須其出試則鄉黨自好者耻夫屢獻不以
禮際則山林長往者豈其肯来故上安於有司之
區區糊名以為公而士惑於古人之皇皇載質以
為辱莫聞覽德之鳳率多食餌之魚恭以某官行
獨而通志潔而降不落落以如玉矧泛泛其若鳬
竆無立錐術可濟國至於博覽之學絶出之文要
其平生固曰餘事尚不屑去安有求聞聲自籍於
諸公章數騰於當宁拔起閭里朋類之榮收還妻
孥親黨所喜未促公車之詔聊從泮水之行庶觀
成山必自累土辭尊及富仕何往而非安有為與
行志苟存而皆可貽牋良幸修慶獨稽傾詠之誠
倍於儕等
答謝狀元李常寧啟
摛詞中禁擢秀羣豪一鳴而驚閭里爭傳於盛事
三道之要朝廷相賀於得人伏以某官藏器於身
待詔而往文非時好近灝噩之商周經本心通無
異同之王鄭囊錐出穎郵傳馳聲望冠蓋以傾風
固其素願過蓬茅而委質非所宜堪豈徒一戰而
稱雄庶觀千里之自此忻愉良劇敷敘何竆
荅謝宗室奉議啟
程文入等恩詔換官起身玉牒之華通籍金閨之
貴伏惟慶慰竊以邦國之建本支是崇變商餘風
周化行於麟趾懲秦孤立漢勢定於犬牙豈徒魯
衛兄弟之俱賢固宜向歆父子之間出逮觀近世
莫盛李唐持鈞軸以當朝適之首出以文章而傳
世長吉獨先聲明迄今想像未泯恭惟聖世尤篤
宗盟惜夫飽禄廩而宴安故使學詩書而進取及
茲歴歲寖得聞人新恩奉議稟性茂良修詞敏邵
恥從派屬輩居環衛之中欲以功名自致薦紳之
上果緣藝選驟改文班同列相矜一時盛觀竚騫
騰於夷路益開發於遠圖先枉緘封過形謙挹感
銘良劇敷敘奚殫
答賀李祥改宣德啟
延對宸廷改榮京秩從游兹舊慰喜良多恭以宣
德懿行不羣令儀可度粤從幼學夙有俊聲下帷
未省窺園持竿寧悟流麥其精如此故資之深珠
玉藴含山川輝媚自當名世豈獨傳家補之氣合
相求心均莫逆絣䌟洸之何取橛株枸之自畱臨
水送將牛羊方下望風懷想鴻雁欲来庶幾逢聲
子之班荆且復過孟公而投轄未遑馳慶先辱流
音尚阻盍簮惟期彊飰
答亳州趙教授啟
茲緣罪譴復避親嫌跋才譽之素勤聯官曹而深
幸恭以教授推官端良可度超犖不羣蚤收科第
之榮方莅膠庠之佚粹精古學本自得於下帷敏
捷高辭咸相傳於倚馬操惟幽而不改聲乃大而
遠聞倦飛聊比於一枝築室尚容於三徑先煩慶
問尤認眷私感服忻愉併增誠悃
太學答學生林自啟
竊審論秀辟雍登榮造士伏惟慶慰上舍先輩懿
行可度美才不羣負笈徒行豈辤李固之千里違
親忍志末厭何蕃之五年故能通達大成文史足
用升諸鄉而有素告於王而可官以補之預在膠
庠特貽牋翰推先非據感服徒深
答王勳謝貢啟
數從升補初預賓興雖學制之同然必鄉評之所
與竊以貢士先輩幼稟儁異蚤勤編摩敏七步之
修詞飽五車之彊記李廣百戰未立寸功何蕃一
歸動輒累歲阨竆已甚操守更堅果緣&KR0690;察之公
往偕造秀之選國有道化方革浮華士惟忠良乃
稱推擇九層始於累土一鳴可以驚人豈但顯親
固將行義願&KR0736;飯粟務正學以言而發身毋侈輜
車稱稽古之力以辱士先承緘翰但劇感銘
謝陸倅啟
輟自班聯屈臨州郡涓辰之善視事云初伏惟慶
慰恭以某官經術博通文詞敏贍賢關論秀蚤成
金玉之章卿寺須才久躐鵷鴻之綴英猷方顯雅
致不羣自求外官欲試民事聳聞交印已楊慈惠
之聲即見賜環復在清華之選補之田閭託跡萍
梗因風當趍牆屏之嚴以伸桑梓之恪屬茲被命
既廹赴官愧流問之辱先悵參承之莫遂
濟北晁先生雞肋集卷第五十八
