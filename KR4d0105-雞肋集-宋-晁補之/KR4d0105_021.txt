濟北晁先生雞肋集目錄
第二十一卷
絶句
東皋十首
即事
望金陵
金陵南數十里江心烈山崪然特起猶金
山也家人云安得隠於此作一絶
采石李白墓
宿采石追懷沈丘叔父
過銅陵南望九華
連日順風
皖口遭風
馬當風濤中
大風過彭浪磯
題彭郎小姑祠
江心望彭澤作
過分江口
湖口
大孤山祠
題廬山
開先寺前望瀑布
栖賢寺三峽橋
舊說廬山有紫芝田百畮人莫得見偶於
開先栖賢林中步兩日各得一枚正紫
如玉戲成
宫亭神甚靈云有婢名如願以借客有所
求叩如願即獲神又能於湖心分風使
上下各得順風故劉刪詩云回艫乘派
水舉掉逐分風
彦魯&KR4013;字號卷余擢為開封第三用彦魯
韵
孔雀院後蒙泉
貴溪徐氏招隠園㫺王表避亂居此山依
之者數千家其詩云逍遙入南斗者也
遇赦北歸
移笇山五杉歸植里弟
皖口寄懷前太守陳公度
鍾山有石故名
初上安仁灘清見毛髮其中奇石五色可
掇拾也從縣令借圖經溪曰雲錦溪村
曰玉石村
弋陽道中
齊山怪石森聳其西峯曰小九華
次韵無極以道寄金山寺佛鑑五絶
清口懷應書時雪中舟行
舟中即事
魚溝遇大水
祝家墩阻水旦起舟人云天上風花順矣
作一絶
懷緡居
欲求閑局理舊學作
初望廬山
由開先萬杉栖賢羅漢入城南康守云惜
君未至紫霄峯也因以此荅
望香爐峯
題周廉彦所收李甲畫三首
鵲
雁
鴨
松菊堂讀史五首
仲光寄紵袍
寄家人
濟北晁先生雞肋集目錄(終)
濟北晁先生雞肋集卷第二十一
七言絶句
東皋十首
屋名盡掛陶家牓人物應慙菊畔身解作文章肯
歸去不應陶後說無人
郭外朝陽一巷斜青槐廳事帶丘麻路逢扶轡雙
童問不是城東太尉家
小閣高原最上頭下床莫遣許公羞如今老罷欄
邊意不是元龍百尺樓
壁間最好營丘筆臥看三峯憶舊過夢入幽林小
谿去絶勝千騎向南柯
新植青桐小逕成兩行萱草一時榮春風百卉芳
菲盡長夏幽花却稱情
登登策策不須呼時動圓荷觸短蒲五步濠梁亦
堪樂相㤀何必是江湖
四海萍逢兩弟兄百年膠漆幾張陳紅塵陌上相
逢子華髮林間偶坐身(斁屬无)
尺五城南未足高只今小杜更飄颻草煙疎雨從
君勝玉子文楸聽我饒(達屬天)
李君禪味詩情裏解作黃金不潤身目斷白衣檐
酒闃何妨聊破一罏春(宜屬子)
城市何妨亦隠淪賈君無意向紅塵東皋瓜豆如
雲處慊我幽棲不卜鄰(叔屬煥)
即事
半刺還為權刺史朝衙不坐坐鈴齋按頭通事通
何事昨夜東園芍藥開
望金陵
龍盤虎踞望南津餘烈崢嶸尚霸陳醉著不知風
揭屋可能楊素是江神
金陵南數十里江心烈山崪然特起猶金山
也家人云安得隠於此作一絶
山如浮玉一峯立江似海門千頃開我欲此中成
小隠莫教山腳有船來
采石李白墓
客星一點太微傍談笑青蠅玉失光載酒五湖狂
到死只今天地不能藏
宿采石追懷沈丘叔父同應詔渡此今二十
七年矣而叔父謝世補之方遠適泣涕成篇
二十七年前應詔黃昏同上木蘭舟江山依舊人
琴寂白首南遷淚迸流
過銅陵南望一山高出雲上奇秀可駭余未
嘗至江南遽曰此九華也問之言是
雲端忽露碧孱顔如髻如簪縹緲間驚駭舟中齊
舉首不言知是九華山
連日順風
㫺日肩吾上國行魚龍黑浪自堪驚我今顦顇西
風隠却是江神不世情
皖口遭風
歘起驚濤渺去程扁舟三日滯長汀無心坐使羣
鷗舞莽眇吾知未可乘(鳥出六合之外莊周云乘莽眇之)
馬當風濤中
從祖㫺為州别駕上書嘗欲徑樅陽乘危更覺思
遺跡慙愧篙師戒馬當
大風過彭浪磯
山束江竆方崪起江盤山過却重回無風此水常
呼洶正用風狂水鬭來
題彭郎小姑祠
山與磯名從地志姑兼郞號出江民世間稱謂無
眞實聞說雙祠自有神
江心望彭澤作
青山缺處大江奔江口山顔見縣門一世定無紆
轡處故應來此著琹罇
過分江口
不行盆口更湖口明日廬山自此過猶恨西江不
竆覽沅湘聞道亦無波
湖口
彭蠡宫亭浸全楚號呼噴吐出喉中此間曠蕩無
竆水何處還容地火風
大孤山祠
江吞湖卷氣俱豪崛起孤峯百仞高歸為嬋娟買
絲屨却應還我所㤀刀
題廬山
南康南麓江州北五百僧房綴蜜脾盡是廬山佳
絶處不知何處合題詩
開先寺前望瀑布
白虹晝下崑崙頂半入青林久不回下洞水輪穿
地底冰崖吼怒却重來
栖賢寺三峽橋
絶壁秋標天外劒深溪冬吼地中雷上宫未信無
人到朱閣飛從頂上來
舊說廬山有紫芝田百畮人莫得見偶於開
先栖賢林中步兩日各得一枝正紫如玉戲
成一首
千古芝田人不到深林繼日拾瓊瑰從今為記晁
夫子曾到芝田百畮來
宫亭神甚靈云有婢名如願以借客有所求
叩如願即獲神又能於湖心分風使上下各
得順風故劉刪詩云回艫乘派水舉棹逐分
風
同舟自古無胡越南北東西路不同不問宫亭借
如願只求四面與分風
彦魯&KR4013;字號卷余擢為開封第三用彦魯韻
寂寂醒醒誰得知萬重故紙壓須彌不緣饒舌豐
干道拾得山間底小兒
孔雀院後蒙泉
檐頭山作屛當砌石眼泉為鏡照窗我亦困蒙如
可擊此泉從戶到西江
貴谿徐氏招隠園㫺王表避亂居此山依之
者數千家其詩云逍遙入南斗者也
鬼谷西來一丈清三山箕拱慰高情時平尚欲依
王表南斗逍遙畢此生
遇赦北歸
山猶故險水猶奔無復前年濺淚痕自是人心隨
境别櫓聲帆色盡君恩
移笇山五杉歸植里弟
一丘一壑感歸心過盡青山幾茂林自載五杉如
碧鳳欲看春雨舞庭陰
皖口寄懷前太平守陳公度(人龍舒)
常愛東陵早拂衣我行曾不叩荆扉憑君天柱峯
頭望看我扁舟幾日歸
鍾山有石故名
江上秋濤噴玉巖風鎪月鍊白雲緘為君一叩無
人境要聽洪鐘出萬杉
初上安仁灘清見毛髮其中奇石五色可掇
拾也從縣令借圖經溪曰雲錦溪村曰玉石
村
行盡江南最遠山却尋干越上清灘秋晴雲錦溪
中過玉石瑰奇一萬般
弋陽道中
千日千程不厭行一丘一壑可隣生常憂束縛名
韁死聞健尋山却稱情
齊山怪石森聳其西峯曰小九華
山上有山俱巃嵸谷中通谷更唅呀借君笻杖穿
奇嶮直至西峯小九華
次韵無極以道寄金山寺佛鑑五絶
埋頭塵土欲㤀年重過初禪第一天唯有兒童見
河性不將老面共蒼然
不應無手是無拳且看毛端現四天似向吾家得
消息鼓山餘響尚轟然
鶖子猶應昧此緣室中那有久如天饒師擲過三
千界浮玉西津故儼然
無極世緣如嚼蠟人言當住夜摩天此郎久學無
生忍此事吾知否不然
鼓角聲中特地傳只今鼻孔已撩天不應常作裴
休諾揜口何妨也默然
清口懷應書時雪中舟行
蚤歲單舟此水濱雲花都蔽引舟人重來五馬眞
何事笑雪空成鬢上春
舟中卽事
終日平沙望渺瀰青林何許近漁磯波衝側岸深
蒲靡一點穿人翠碧飛
魚溝遇大水
沙行水㝛幾江南石鬭龍求久巳諳秋水故應旋
面目順流東望爲君慙
祝家墩阻水旦起舟人云天上風花順矣作
一絶
依依牛馬辨平沙三日扁舟近祝家明日揚颿應
復駛蒸雲散亂作風花
懷緡居
自種雙桐已四年秋來匏瓠小籬穿上床不怕陳
登歎我欲歸求許汜田
欲求閑局理舊學作
莫求致仕且分司此等劉伶笑婦兒投老寸隂如
寸玉從君了事只名癡
故園歴歴眼中分非禹誰教不入門何處功名有
成遂玉初不獻足猶存
初望廬山
休說江南青未了一菴一徑可容身宦程正迫西
風急未是廬山竚足人
&KR1176;開先萬杉栖賢羅漢入城南康守云惜君
未至紫霄峯也因以此荅
南康南麓江州北五百伽籃似蜜脾萬室千門俱
面勢不應獨是紫霄竒
望香罏峯
危樓曲徑羣岩遍蠟屐青鞵到處逢更上五峯雙
劒表香罏依舊半天中
題周廉彦所收李甲畫三首
上林花妥逐鶯飛愁絶江南雪裏時嚄唶何須旁
檐喜毰毸相對雨寒枝
右鵲
網羅無限稻梁微憐爾冥冥亦庶幾戲鴨眠鳬滿
中沚衡陽無意更南飛
右雁
急風吹雪滿汀洲迎臘淮南憶倦游小鴨枯荷野
艇冷去年今日凍高郵
右鴨
松菊堂讀史五首
不作文饒將相官野人亦罣黨人間籌邊措國俱
無用空對平泉草木閑
吾慕斯人不以官會昌一夢中興間何須更作竆
愁誌秋雨長時睡正閑
明光甲挫三言内悉怛謀虧一算間成敗關心不
瞑目我今無此只應閑
平生精爽皋夔内一世功名貝錦間再夢令狐亦
何事可能到死未心閑
當年伏地全楊李公亦何知愛惡間千古論心許
公近百年歸意與誰閑
仲光寄紵袍
手裁白紵製新袍犢鼻應憐犬子勞倚仗衡門聊
服此良人身不屬臨洮
寄家人
孟光家世自清芬鴻亦幽情慕隴雲汲水挽車歸
去好茯苓日日長松根
濟北晁先生雞肋集卷第二十一
