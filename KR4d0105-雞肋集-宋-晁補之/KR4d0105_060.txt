濟北晁先生雞肋集目錄
第六十卷
祭文
北京為神宗靈駕發引告祭文
河北轉運司告祭文
河北提舉司告祭文
禮部為欽慈皇后發引百官告祭文
北京祭畱守王太尉文
北京國子監奉詔封孟荀揚韓告先聖文
詔封孟荀揚韓告先師文
筮地告先考著作文
告六叔父寺丞文
北京祭措置李宣德文
除夕祭北京教授廨土地神文
罷齊州先塋焚黃告祭文
代澶州韓諫議祭河文
代祭龍女文
國子監祭司馬温公文
館閣祭呂申公文
代尚書侍郎兩制祭魏王文
祭歐陽文忠公夫人嶭氏文
同李昭玘陳察祭贈太師李公文
代王資政祭李少保文
祭陜州二叔父文
祭外舅兵部杜侍郎文
祭南京畱守刑部杜侍郎文
濟北晁先生雞肋集目錄(終)
濟北晁先生雞肋集卷第六十
祭文
北京爲神宗靈駕發引告祭文
薤露朝晞歎九齡之夢闃宫車晏出驚七月之期
臻崩天增𣏌國之&KR0736;喪&KR0690;切堯人之慕因山克就
同軌具來羹牆痛劇於中宸弓劒哀纏於羣辟安
知帝所逍遥廣樂之觀空有人間惆悵汾河之詠
戒塗雒鞏接軫大伾竊守提封是虔告享風雲改
色羽衛無暉背通汴之神皋指清伊之吉壤惟宗
祧傳聖謳歌訟獄以咸歸而功德在人禮樂政刑
之未悖不顯亦世無疆惟休臣等祗奉官箴阻瞻
牆翣攀號莫逮洒血摧心
河北轉運司告祭文
昊穹不弔仙馭難追爰諏七月之期是届萬方之
軌邈鼎湖之龍去天上景長空汾水之雁飛人間
事改纉服懋重熙之化見牆昭大孝之&KR0736;矧茲臣
鄰以逮黎庶仰瞻何所擗踊寧堪法仗載嚴悲笳
互咽乘白雲而安往刪黃鳥以無從惟夫神功莫
大而難知固與景命俱傳而不息臣等各縻官守
阻望靈輴徒有忠誠攀號洒血
河北提舉司告祭文
因山之制七月遄臻同軌之期萬方咸在弓劒畱
鼎湖之慕衣冠餘渭水之&KR0736;憭慄徂秋已變風雲
之慘凄凉入夜更增笳鼔之悲虞牆徒劇於見堯
夏服仍勤於纉禹蓍龜告吉陵寢即安刪黃鳥以
無從訴蒼穹而何所惟神功不宰固妙物以難知
且聖祚有歸宜與天而俱永臣等孤忠徒切行奠
莫追西望靈輴攀號雨血
禮部為欽慈皇后發引百官告祭文
媯為舜氏本明德之方興陳以滿封實故家之始
大豈特活千人而有祚固當流八世而莫京允屬
盛期篤生碩媛葛之為綌儉可化於女工雞則匪
蠅庶無憎於朝事是用膺天眷命開國慶基肈鳥
至之禋郊肆龍飛之澤㝢而不逮東朝之養已驚
仙馭之遥抱泣珠襦初啟南阡之宅伸哀寶册載
嚴西寢之封邈永裕之真游靄欽慈之徽號雲章
五字忍聞追遠之聲風動萬人咸識因親之化將
以貽休有煒垂佑無疆臣等陳力官聯羞誠祖奠
靈輴莫駐摧隕何堪
北京祭畱守王大尉文
維元豐八年八月某日某官某等謹以清酌庶羞
之奠致祭于故畱守彰武節度王公之靈曰書載
箕子為武王陳洪範嚮用五福竊嘗有言天不能
畀人福也曰有嚮用者焉惟君子好德故能受福
于天㫺賈誼以能誦詩書屬文起家洛陽生十八
年豈如公孫區區春秋雜說白紛始也如推上乎
菑川惟仁祖以仁覆天下天下含餔鼓腹不知上
德之然其文章爾雅同風漢氏繄公所以潤色公
不有而誰先其入翰林丞御史尹開封使三司而
士相與賀者公且執天下之權其領十五州守三
都以使南院班二府者公雖不大用而位亦益遷
粤主上稽古&KR0736;道未有命戒先耆艾者將以乞言
乃方叔元老維曰壯猷豈其驒驒久董夫戎旃謂
公當促舍人之裝而公方且導引辟榖欲棄人間
之陋從赤松以翛然奄乎不知何往意者以形為
蜩甲其不與物盡者固已飄乎委去而登仙躋公
堂以縮酒猶髣髴乎平日而僾然帷几莫我覿而
悲填若夫勤勞啓沃心存天下垂五十載者則豈
惟其僚屬之所私詠而燦然不泯有旂常兮茲傳
北京國子監奉詔封孟荀揚韓告先聖文
維元豐七年月日河南府左軍廵判官充北京國
子監教授晁補之謹以清酌庶羞之奠敢昭告于
至聖文宣王曰㫺周失厥道紀綱用微惟時夫子
杲杲出日披其重祲為萬世明夫子既没揚墨是
肆爰有孟氏詞而闢之荼蓼既薅嘉苗孔殖于今
其功人以配禹俾遇夫子蓋顔淵徒自時百家&KR1123;
午竝作承孟氏後荀况揚雄降秦終漢教用不隕
俾夫子道炳然復彰魏晉而還文事滋落學不為
已其舌肆好猗歟韓愈始以文顯厦屋將覆勇於
敢扶唐三百年斯人惟偉天啓我宋咸秩無文追
求四賢崇以爵號從夫子後不瑕有光更千萬年
學者咸仰今有司承詔封孟軻為鄒國公與兖國
公同配食荀况為蘭陵伯揚雄為成都伯韓愈為
昌黎伯竝從祀謹撰吉日以告尚饗
詔封孟荀揚韓告先師文
維元豐七年月日河南左軍廵判官充北京國子
監教授晁補之謹以清酌庶羞之奠敢昭告于先
師兖國公曰㫺我夫子有徒三千惟公好學未達
一間爰有孟氏聞而知之與公異時合若符節孟
氏既沒荀揚嗣興是三大儒吐詞為經末流至唐
篆刻是騖有賢韓氏奮而學古達道之塞于儒有
功微言賴茲不絶如綫粤宋七世咸秩無文卷龍
鷩冕曰公若伯從我夫子興吾先師洋洋俱傳百
世不熄今有司承詔封孟子爲鄒國公配食文宣
王荀子爲蘭陵伯楊子爲成都伯韓子爲昌黎伯
竝從祀謹撰吉日以告尚饗
筮地告先&KR0690;著作文
維元豐七年十月日男補之將之謹以清酌庶羞
之奠告于先&KR0690;著作之靈曰㫺我先人率德顧弗
永年乃不肖子補之將之不能必成葬不以時乃
尚宦學四方惟歲時望祭有靦肆卜我先祖魚山
故兆唯吉土十月乙酉是堋用大定我先人之宅
遣車既飭惟不肖子補之將之悽愴怵惕殞越于
地則亦靡及尚饗
告六叔父寺丞文
維元豐七年十月日姪濠州團練推官知壽州夀
春縣事充北京國子監教授補之謹以清酌庶羞
之奠告于六叔父寺丞之靈曰㫺我叔父事親竭
力夙以孝聞薰然慈仁見謂鄉黨宜貴宜富宜夀
&KR0690;多子位禄弗究以不永年承其後者藐然一女
補之念此常痛于心惡衣菲食用克歸匶于魚山
之宅十月乙酉是堋前我先祖後我先人筮曰宅
此惟安乃歲時薦享則有先人之不肖子補之在
乃先人之祀未墜于地則我叔父飲食如生惟我
先祖先人實聞斯言尚饗
北京祭措置李宣德文
維元豐七年月日具官晁補之謹以清酌庶羞之
奠致祭于故措置司句當公事李君漢舉宣德之
靈曰嗚呼漢舉志如鴻鶴可使戾空而弊羽毛乎
汚澤才如泉阿可用剸玉而頓鋩刃乎腥膻仕弗
充乎其位夀弗究乎其年理有是而更非喟誰者
其使然抑造化之範人兦予奪之或偏謂人心其
不平分薄厚乎愚賢嗚呼漢舉別幾何時黃葉在
戸而車而馬翣者稱遽酤酸肴昲君往不御惟有
涕洟東門之路何以遣哀歸安其故尚饗
除夕祭北京教授廨土地神文
維元豐七年十二月晦具官晁補之謹以清酌庶
羞之奠祭于土地之神曰聞之福莫長於無禍故
古之君子祭不欲祈補之不才承乏三年于茲將
代而去矣賴神壅培弗罹于咎祈則何敢報可忘
乎恭薦菲詞惟神鑒此尚饗
罷齊州先塋焚黃告祭文
紹聖二年二月八日男左承議郎充祕閣挍理新
就差通判應天府南京畱守司畿内勸農事武騎
尉補之謹以清酌庶羞之奠敬祭告於先君著作
晁公之墓曰補之不肖始葬先君之三日還官于
魏其後忝命入館登朝為州逮茲謫官凡十一年
而後始獲拜奠墓下楸柏盡拱而不肖子補之尚
宦遊四方不能反田里奉洒埽怵惕隕心今天子
以元祐壬申十一月甲子冬至郊見天地凡在庭
之士皆得追榮其先人初以左奉議郎告于第恭
承光命既慙以哀惟是先君之潜德隠行天其或
者尚將大之在它子孫非不肖子補之獨能致此
謹撰日以告尚饗
代澶州韓諫議祭河文
維年月日具官韓某謹以牢醴之奠告祭于靈源
王之神曰天子以季秋祗見合宮禮成告祭及河
喬嶽罔不率舉而某位古諸侯境内之祭得預行
焉惟神聰明正直國有典祀靈長之性幷千七百
載厚地而不洩坎德既平則惟神祥以茂昭聖天
子之功神之血食終古豈不韙歟尚饗
代祭龍女文
維年月日某官韓某謹遣某奉命服詔敕以牲酒
之奠告于神濟夫人之神曰有天下者祭百神故
五嶽四瀆古有典祀而山川之靈其福足以仁其
一方者則天子亦為之崇禮秩嚴貌像所以為施
報甚美也惟神聰明産德于幽其亦歆天子之嘉
命允翕巨川底寧北方則神之名號惠澤洋洋與
河亡竆豈不休哉尚饗
國子監祭司馬温公文
維元祐元年九月日具官某等謹以清酌庶羞之
奠致祭于故丞相司馬公之靈曰嗚呼公乎寬栗
柔立根于明誠進禮退義世為重輕千乘不居古
稱好名公乎不然志合則行布被脱粟他人爲詐
公乎不然則以身化公臥洛師閉關却埽深衣講
道將以是老公歸朝廷路車乘馬扶攜襁負民拜
于野聖母神孫在宫載祗公率其官正人具來誠
心行義令出而聽國安九鼎大勢已定民以法治
法勝則煩譬如魚噞則清其源賣刀緣畝盗豈得
發苟無欲之雖賞不竊裴公處内如不勝衣問其
貌年威行四夷楊公入輔曾未幾何毁第減騶人
去其華忘身憂國晚以骨立生非其厚所愛民力
有来遠縣廢食與言問民而沒反席未安帝祗合
宫公薨訃聞徹尊往臨追胙故温公薨季秋甲戌
暮雪民憂歲寒相諺未褐聞諸道路信有斯言曰
公在天胡俾我寒以勞定國人曰宜享何以知之
家有公像生為民望其沒亦神公乎何憾悲者世
人尚饗
館閣祭吕申公文
維元祐四年月日具官某等謹以清酌庶羞之奠
致祭于故平章司空吕公之靈曰嗚呼大人之德
如山如川作鎮九州經營幅員國有大人君尊而
榮地有山川氣傑以靈豈惟寶藏百貨所養惟其
高深物則固往善觀國者庶其在茲無象太平望
而知之季札觀樂興衰以喻見蘧伯玉知衛無故
秦使入楚楚寶為陳昭奚䘏在知楚有人楚衛區
區何足與謀有是二臣以雄諸侯如虎在林如龍
在淵何必風雲其威自然小才近用則不若此方
圓殊施文武異事一官得人則一事行比事得失
非國重輕嗚呼公乎敦大中和代天之工道固逶
陁處厚持滿彊者莫先清心守默辯者莫前是惟
元宰三公之德豈如淺智物我異職魏公典籌初
不自矜既執弓矢人服其能徐公行義亦既有常
世自奢儉吾無低昂巍巍兩朝盛德高名内則國
幹外則長城沈幾入告成敗先定家人不知矧復
百姓羣言竝進不尸其德使公議安人享其澤二
聖統臨公秉政機垂紳搢笏百辟是儀征繇不興
盜賊先改商賈阜通九河輸海謂法未具滋章已
除謂財未充民氣已舒謂人未用忠賢既立謂遠
未賓羌戎貢入太平之功可指日冀人之無禄天
不憖遺兩宮震悼庶民嗟咨哀榮典冊禮盛一時
某等在廷辱公品職陶冶之公無所歸德旂斿簫
鼔送公國門攄詞隕涕侑此酒尊尚饗
代尚書侍郎兩制祭魏王文
維元祐四年月日某官某等謹以清酌庶羞之奠
致祭於故魏王之靈曰周建同姓錫之山川康叔
伯禽魯衛惟賢漢懲秦餘非劉不王矯枉過中尾
大股彊魏之宗盟禮勝恩疏給羸卒百徒隸與居
粤千載来以州郡理宗子維城名存實廢作蕃于
國匪地惟賢惟賢有德亦國之蕃漢於孝王欲常
常来以家人禮燕喜且諧兄弟無遠曰親親仁畱
不之國亦以厚親嗚呼魏王仁孝忠誠威儀卒獲
近其性成豈惟河間講禮修樂豈惟東平為善最
樂惟神母子惟帝叔父尊無與隆恩何可貳在人
之情再命儛車貴極富溢以勤儉娛作邸于京寔
親賢宅俾宗室良咸有矜式玉帶魚金顔如渥丹
云何不淑而不永年兩宮悼驚豈惟在廷詔追榮
之以魏大名使河山微與國永寧五月而葬禮則
有制卜遠歲宜以恩奪禮衣裳在堂旂斿在門詞
以伸哀侑此一尊尚饗
祭歐陽文忠公夫人辥氏文
維元祐四年月日某官某等謹以清酌庶羞之奠
致祭於故文忠歐陽公夫人辥氏之靈曰嗚呼夫
人慶累世儲簡肅惟父文忠惟夫象服委蛇湯沐
大都世間所乏豈富有貴高門鼎食里屬垣比惟
有德者愈久彌長或微或興微興有光惟㫺文忠
名擅一時于今學者孰不仰之矧夫人子聯職文
館升堂拜母恨相從晚生乎可拜沒饗亦禮庶幾
誠心歆此醪醴鳴呼哀哉尚饗
同李昭玘陳察祭贈太師李公文
維元祐四年月日某官某等謹遣某以清酌庶羞
之奠致祭于贈太師李公之靈曰自㫺布衣起家
之士必其學可用德可立而才可為近可以利當
世而遠可以遺後人兼是三者公侯之器至其莫
施時則不暨公魏大姓世豪以資散其千金負笈
求師爰以進士得官天聖抱其所能而止一令造
物報人微與之期是生左丞出秉政機河齧其原
用改斯卜襚以龍章西山之麓曰子曰孫有公及
士服其命服承此祭事生雖莫施而沒顯名有表
其阡邦人所榮某等於公其生既後咸以賤貧左
丞所厚不獲相事一官所攖馳詞侑奠亦以抒情
嗚呼哀哉尚饗
代王資政祭李少保文
維元祐六年月日具官某謹遣某以清酌庶羞之
奠致祭于故致政少保李公之靈曰天之生才初
罔不艱既畀之才其施復難王侯戚里兒童綺紈
豈無其人鴆毒宴安宴安不懷於公見之非此其
賢其才足施真宗之甥冀國之子五朝三世恩無
與比鳳雛驥駒其生固竒置樊櫪間世寧識之仁
宗恭儉四十二年峩冠大羽文武竝肩知公於親
欲任心膂匪親則嫌或以嫌沮英宗退託未攬萬
機公不自嫌語祕莫知念先朝意滋欲分政知而
不以時則有命何以樂之樓觀池園退老于家虹
蜺屈蟠嗚呼哀哉自㫺和文折節好士人賢其賢
不榮其侈公生又似好善有能富貴益恭人以是
稱交游滿國搢紳有聞高堂擊鍾驪駒在門尚想
孟公投轄拒戸庶見聲子班荆道路嗚呼哀哉別
幾何時人事變昜蘭亭觴詠俛仰陳迹襃終之典
時則有加豈惟故人出涕咨嗟寓詞千里侑此尊
俎衣裳在筵髣髴一舉嗚呼哀哉尚饗
祭陜州二叔父文
紹聖二年十月四日從姪承議郎充祕閣挍理通
判亳州軍州管内勸農事武騎尉補之謹遣人以
清酌庶羞之奠敬致祭于二叔父故知陜州祕監
學士之靈曰我宗之牒鼻祖澶淵起國之初大于
文元務德不華中微以囏自我先君諸仲叔季蟬
聯世科將隕而起先君嘗謂叔父温文捨叔父賢
孰知先君施及不肖如親父子匪瓞之私自為知
己嗚呼哀哉天禍我家先君早世孰憐其孤亦叔
父志教之譽之人莫間之誤意先君鳴隂必和不
知其子弱不克荷廼爾代匱丞中祕書叔父為監
聯驂竝裾貧得守齊亦既陛遣病休不省臥憂展
轉愚觸罪悔佐守宋京書来九返勞撫于行仕何
足云匪姑息故愛緣其私則以尊祖今年在宋聞
疾請州問安六輩信無報郵謂㫺不然知憊莫勉
如何不淑隕命候館痛我家世善人日微非此其
承其来益衰念此如焚血溢為泣怛然寐哭寤追
靡及一官所攖奠不撫筵孰知此哀彼蒼者天尚
曰幸哉其子如此不鄙為兄猶同父弟誓當與約
彌遠益親如我叔父與先君存往不其兦此舌不
吞嗚呼哀哉尚饗
祭外舅兵部杜侍郎文
紹聖二年十一月二十八日第五女壻承議郎充
祕閣挍理通判亳州軍州兼管内勸農事武騎尉
晁補之謹遣外孫女晁氏十五姐湘以清酌庶羞
之奠敬致祭于故修撰侍郎丈人杜公之靈曰補
之少日愚無師聞聞詩與禮子我先君先君為言
公孝而賢汝長而師則公莫先從先君南年十有
五方舟蘭陵遇公于旅會先君出出拜侍公籠鳬
于階翛然異容曰此何為玩物喪志若斯其年一
日千里念先君語竦然起驚公嚴而和導我以情
却後五年初隨鄉舉過公濮陽與坐笑語謂為可
教而不瑕疵申以婚婣眷言自茲歸宜其家惟公
淑女使寡悔尤亦公女助公仕浸顯官常百秩禄
仁其宗逮孤與疾堂堂在廷如皋如夔至其胷中
百不一施謂公仁人宜夀宜貴何辜于天而不憖
遺國士之喪國士之哭失聲相駭迨於僮僕嗚呼
哀哉人誰不死死誰則哀哀在哲人匪婚婣懷念
公自養後己先人公疾而憂公非愛身衆雛墯地
則各有命矧公賢子而憂不競生無世累穅秕紛
華没反其眞孰為我家謂公之知進乎此矣此言
之聞公悲可止念公之女毁不圖生去五百里勉
之使行一官所攖奠不親傴有孌其䈂公外孫女
庶幾平生御此酒脯嗚呼哀哉尚饗
祭南京畱守刑部杜侍郎文
維元符元年四月日第五姪壻孤子晁補之謹以
清酌庶羞之奠敬致祭於故南京畱守修撰侍郎
七丈人杜公之靈曰嗚呼公乎如金如玉如松如
竹雜於物而不變稟諸天之所獨而一旦毁折遂
不可作耶移孝於事君移家於為治賢勞記於先
朝名譽流於當世而竟不大任遂止於是耶惠故
民愛之如父母敬故士戚之如兄弟而堂堂去此
惟民與士驚心而隕涕嗚呼哀哉㫺我先君與公
元昆義均同産人靡間言施及諸穉申以世婚兩
宗一家無復彼此矧公與我自為知己我始筮仕
教授北京公為主知而有盛名數言我才于公于
卿自謂内舉退無愧情我後登朝亦官京師同衢
接屋十歲於茲宴休戒我游觀載我忘年比義良
朋待我而我少公十有六歲匪其志同于公敢輩
公于學問尤長禮經至談百家顧嘗喜兵間同我
論挺出崢嶸能賦與銘文章爾雅書記翩翩致足
樂也自為餘事故罕知者年垂六十侍郎秋官平
生經緯虹蜺屈蟠白頭不召竟死為藩嗚呼哀哉
我守濟南後公五載問民所安流風固在前有范
李後有曾王粤有杜公于前有光嗚呼哀哉惟我
不孝獲罪于天奉親南徙中罹禍還唁我弔我五
書竝馳期我自遠匪婚姻私如何堊室泣血未殞
斬焉縗絰承公凶問嗚呼哀哉自今以往我無知
己雖其知者亦從風靡傾腸倒胃舌可捫矣尚想
山立英姿傑氣庶幾神交百世之外嗚呼哀哉公
喜我文喜同酒尊尚舉此尊尚聞此言嗚呼哀哉
尚饗
濟北晁先生雞肋集卷第六十
