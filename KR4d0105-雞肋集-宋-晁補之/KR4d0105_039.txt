濟北晁先生雞肋集目錄
第三十九卷
策問
策問十九首
濟北晁先生雞肋集目錄(終)
濟北晁先生雞肋集卷第三十九
策問十九首
問物有夲末事有終始知所先後則近道矣上以
仁心仁聞遵先王之道苟日新日日新又日新其
於治天下蓋無所不用其極也已爲矣已行矣則
所以待安榮積美者固宜有嘉會之期今田疇則
闢也而民力未舒貨財則通也而國用未給學挍
則設也而人倫未明教化則修也而風俗未厚官
府則具也而人材未選賞罰則信也而功罪未賞
兵武則訓也而蠻夷未柔大之制禮作樂改正朔
昜服色為法於天下可傳於後世者皆上之所垂
心積精虚己仄席夜旦以求也敢問是六七者孰
夲孰末孰終孰始孰先孰後苟得其序而訓諸天
下則所以致朞月之可三年之成者嗚呼而宜夫
學之為王者事則固欲其有用或誦詩三百而不
足乎一獻則綠衣紵絮雖多亦奚以爲將必有疏
通知治體之士遺淺陋而論著明者也
問德惟善政政在養民王者務養民以德而已德
不足有威愛然而威克厥愛允濟愛克厥威允罔
功後世不原于德而務威愛或失則猛或失則寬
蓋愛克而罔功者有矣未有威克而濟者也始皇
方斧將相方刀沛公入關民之望之猶鮒逢西江
也文景恭儉繼以休息天下滋殖刑用不試而循
吏出焉吳公文翁皆謹身帥先居以廉平王黃朱
龔鄭邵之徒所居民富所去見&KR0736;嗚呼盛矣而治
優柔網漏吞舟民衣食有餘豪傑少年或相與椎
埋飲酒亂齊民自瞷氏兩高定襄寺門誅死者跆
藉國中股弁而吏治亦從而酷矣夫數十年間上
所以為治下所以爲俗未大異也而吏緣之政寬
猛殊勢若戰冰炭其故何也豈其上賞罰好惡之
偏亦有以致此耶將吏以一切相師成風遂往不
反耶抑所謂循吏如龔黃者使之在三代時其治
安所比也而伉直若郅都守正若趙禹又安得名
酷吏而已哉或曰奉法循理亦可以爲治則髖髀
之所固已莫勝不然鷹擊毛摯又不可以爲治將
求先王所以用威愛之道宜必有說也
問天之所生地之所養物有材人有力使之必報
之勞之必息之百日之蜡一日之澤賜所以爲狂
而子所以爲樂也記曰伊耆氏始爲蜡蜡者索也
其名安取或曰夏商之祭有嘉平清祀至周而後
曰蜡則蜡者將其事則伊耆氏其名則周者非耶
不然則夏商之祭與周之蜡抑其事自異也八蜡
所記固主先嗇伊耆爲神農之氏則先乎神農豈
復有為嗇者歟而說者之於八蜡取昆蟲而遺草
木又信乎否也臘先祖五祀以疈辜祭四方百物
見於經或曰是蜡也或曰非蜡也二者由禮文&KR0690;
之安所從正先嗇古天子則宜若諸侯所不得祭
而仲尼嘗與於蜡賓此魯也而得祭何哉以謂使
之必報之勞之必息之曰仁可也何以爲仁之至
曰義可也何以爲義之盡凡此於五經為莫重而
由漢以降滅裂而未白者也願詳質之
問道無非物物無非數自宓犧氏畫八卦黃帝獲
寶鼎迎日推策堯以閏月定四時成歲是三聖人
所以神而明之爲後世法者由數起竊深惟之數
始形變數實無形與天地存往來昧昧間不可分
若有終始無所得循自一適萬變化無垠復於其
一兀然獨在自一而上一莫能載則聖人所以先
得諸心幽贊而生以之開物成務而卒於和順道
德者其微若此豈直世俗術技乘除子母交差盈
縮之間而已哉上以神心執道之樞觀其會通有
舉無廢比建五學以養羣士庶幾成材而猶患數
之不明操觚持籌凌雜胥史故復詔立博士與弟
子員所以待之蓋視四學意甚美矣雖然均數也
仲尼用以述昜同民吉凶謂之神物而&KR0690;諸周官
司徒所職僅名六藝保氏所教纔止九數在漢羲
和亦爲小學至於魏晉弟列史官唐雖置學而要
之所習類非昜數豈星曆氣朔土田粟米朝夕所
用於是為急耶將四營二篇其法雖在不有聖人
莫之能究耶抑學者必先粗者後其精者耶不然
則隷首所作蓋不夲於昜與昜固異也上方教士
以此且舉諸其廢而不講之餘固不得不先於其
近今其書咸在若九章周髀海島之類設或非古
而所以知數將必自此始顧可忽哉荀子曰學數
有終夫學而至于有終遺數可也蓋有不知而作
則君子所病諸君盍試精&KR0736;且副上所以廣學之
意歟
問文猶質也質猶文也虎豹之鞟猶犬羊之鞟所
貴乎文者以其有别也聖人則炳君子則蔚辯人
則萃見乎外不揜乎内者如此故古之觀人者愼
焉蓋莫愼于漢漢之文同風三代其一時行事類
是而陵夷晉宋群醜亂夏士大夫相與爲言語於
鞍馬流離之間因以靡靡不能復振譬之草木百
鳥灼然其華嚶然其鳴奄忽物化聲采偕盡而好
事者猶往往而傳溺其淫辭以誳法度獨一王通
起而論之知其亦有君子之心而知其亦有小人
或傲或冶或怨或怒或纖或夸鄙而貪詭而捷以
謂皆古之不利人夫玩其文不索其實遂往不返
則風俗斯殆而通於此能辭而精之則通也亦可
謂知言者非邪夲朝以言取人蓋文盛矣士平居
出孝入弟行有餘力然後學文而有司一日之進
退則卒不在行今庶幾乎亦欲因其言而觀焉非
好學深&KR0736;心知其意者孰能正之必曰以言取人
失之宰予孔子猶病則通於此其能知者復何以
也願幷聞之
問㫺者明王事父孝故事天明事母孝故事地察
德莫大乎天地而王者成位乎其間所以報之其
義一也六經不完三王之禮其詳不可得聞已而
周官具在學者講之猶或不明蓋有禮天於地上
之圜丘而有所謂燔柴於泰壇有禮地於澤中之
方丘而有所謂瘞埋於泰圻謂一祭耶而或曰丘
爲自然壇圻封土其義何以不同天子祠天地則
天者天神地者地示耳而五帝與昊天上帝同曰
帝山林川澤丘陵墳衍之示與土示同曰示至其
言祀大神示則凡所謂帝所謂示者亦皆及乎否
耶日用辛也而有曰用日至犢用騂也而有曰用
騂黝服用衮也而有曰用大裘凡此或於地不及
焉亦何義也素車陶匏煎鹽鸞刀是於三王孰&KR0690;
或者其同乎而其有蒼壁又有四圭有黃琮又有
兩圭至於樂之變或六或八其數復安取也用辛
用日至則歲一報焉而已而或曰祭天歲九祭地
歲二多學如鄭氏宜不苟者也此其爲說於經又
何所質哉上方舉先王之廢典而大緝之雖制度
&KR0690;文天子之獨而討論闕遺則學挍之所得共願
詳著焉以待旁求
問王者化民成俗未有不由於學者古之天子視
學興秩節祭先聖先師養老習舞以升俊造而簡
不帥意誠美也後世治雖不若先王而至于教學
亦所先務漢唐之盛二三主者猶親行焉國家得
天下以仁百有餘歲庠序大興主上天縱神智加
以緝熙光明所為垂心積精拳拳惻怛蓋未嘗一
日不在諸生也而幾年于兹旣卜禘矣諸生相與
延頸企踵而望屬車之清塵亦未嘗不在於此時
也意者肅恭宗廟焦勞萬幾或未遑暇耶無乃崇
術立教大法信備而成材尚寡未足以迂臨幸耶
不然則莫行久之顧且復舉禮儀必肄而後可耶
夫禮儀嘉事博士弟子之所宜朝夕講也嘗試討
之先王六經所載草具其事將以獻諸朝廷或者
清閒之燕命有司警大昕扆在堂蹕在庭章甫峩
峩摳衣執經各誦所聞諸生亦樂乎否也
問平土宜五榖而山澤資貨殖夫古之爲國所重
民食蓋五榖爲先貨殖爲後也雖然平土以封而
不以封者名川大澤而已非曰其可食日用人之
賴之與榖同化者於此爲饒耶周官井田一夫百
畝各有分地而虞衡之職厲禁所施有曰使其地
之人然則設不以封而欲作其材焉固授之民也
抑所謂厲禁者亦以家受地無得越此而多取耶
將萬民共之特以時入不時則不可耶或者邦工
玉府之入國足用矣而後其餘民乃得有耶不然
九賦之所賦以政取之使與夫八者同輸於公其
職宜有常也國家比修六官之屬而曰虞與水者
實掌山澤惟曰寶藏所興不以奪民芻蕘雉兔與
之皆往若此可也抑法無限則工商庶民不有常
職而盗林麓陂池之饒或乘馬食肉而不佐公家
之急甚亡謂也弛之如漢不加均節諸侯煑匹夫
冶則已寬斂之如晉論以重法至或棄市則已虐
盍亦夲之三王稽之後世宜必有爲法適中可行
于今者幸條數之
問昜曰聖人以順動則刑罰清而民服刑罰雖聖
人弗能去也亦曰勿撓勿攖期於清而已疏或漏
呑舟之魚而密則無所措手足惟夫咸中時乃有
慶主上仁心所以閔焉博稽舊章大布新典厲禁
兹省鞭朴用希天下皆曰天子惻怛其於百姓有
罪且固去之非固取之嗚呼美矣而議者以謂法
欲其久久則吏習而民安輯之十年成而後頒此
不刊之典也然而治無常事法固軫轉事之出無
竆則法之應之亦無竆抑無復損益耶則琴瑟不
解工不能御亦變而趨時務出其便則朝夕以改
前此者是巳惡在其爲成書也吏或未之講民或
未之觀藏諸有司付在胥史人有從違莫知避就
豈主上猷告示有位與民宜之之意哉且欲如周
官歲時讀法使人耳目熟於見聞有善得以遷而
有罪得以遠亦奚不可願商略之
問古者觀飛蓬&KR1094;木而知爲車爲舟觀鳥獸蹄迒
之跡而知爲字夫蓬木蹄迒天也而爲車爲舟爲
字者人則原書之起豈人力也哉河洛有畫鳳鳥
有文孰規模是孰制作是譬之一身首武有位耳
目有職五藏百骸各有夲末能觀吾一身則推而
觀夫天地鬼神山川草木鳥獸蛇蟲雜物奇怪其
情其狀無不可知而字之說庶幾竆矣百工之事
皆聖人作而倉頡能知之敢問倉頡孰與聖人而
智若此科斗之變有大小篆與科斗同聲異形敢
問因耶革耶因則科斗與篆不殊革則篆不出乎
科斗抑壁間竹書文或非篆必以篆求之其義豈
能皆與科斗合哉字之爲言孳乳而無竆网罟耒
耜迄于宮室皆變而通之以趨後世之利然則即
科斗而爲篆即篆而爲隷儻便一時亦奚不可而
隷學者莫道何哉將後之作者其知淺陋不足以
知聖人惟意損益無所法象則廢焉可也而自朝
廷學挍至於家人里巷策牘檄券咸以隷寫之是
又何哉且破桔橰以復抱瓮與民同於初則苟且
紕繆而害于義者無若書為甚凡此奈何
問道化無形蓋有不言而喻人心者至於爲之綱
紀文章以藩飾天下使民有常德而無覬覦則衣
服之制雖其於化民也外抑古人所先而不敢忽
者歟冕而垂旒衮十二章王以象道而公侯伯子
男其制以是爲差燕衣縞衣元衣以養老者不可
以加幼緇布皮弁爵弁以加幼者不可以養老都
人之緇撮無用於野野人之黃冠不施於都其義
豈無所當哉自天子出以禮義授則人于是焉榮
之否則終朝三褫以訟而受者爲不足欽豈曰無
衣以己所製者非安且吉嗚呼何修而得此于人
耶禮義旣兦法度不審門關無苛而奇衷之民用
以亂古廣袖之謠流于四方均中國也而齊魯異
制況斷髮文身者乎且欲反古以救其弊凡此奈
何民無常心惟其耳目習熟聞見者爲是今一旦
革焉不非且笑者幾希亦其所作有損益所施有
先後將俾不悖於古可宜於今則非疏通知治體
者安可以議此願極言之
問管子曰粟行五百里則衆有飢色古者患此故
當其戍守閒暇擇寬大地而教之耕平居有畜積
之備而倉卒無飛輓之困以之趨戰人農則朴朴
則昜用且力有餘可與持久此屯田之法至于今
猶利也漢事匈奴使發射士詣朔方屯田張掖而
先零之討趙充國上十二事其說最詳然或者以
謂充國之論施于當時為便耳智者因世而度宜
則論無常是敢問十二事者舉而用於今孰得孰
失魏以任峻之闢而破蜀晉以羊祜之墾而平吳
兩人者之於佐軍功不減蕭何此其爲法之利豈
無可言者哉國家修六官以正百度而尚書之屬
有以屯田名者將㳂歴代之法而推行之且自朔
方始必得充國峻祜知務之才俾之典領勸課而
後可敢問擇人立法何以
問或曰治天下欲無事治天下果無事乎唐虞三
&KR0690;黜陟幽明周官以八柄詔王馭羣臣帝獨盛于
唐虞王莫若周其于黜陟廢置彰善而癉惡不能
一朝去也而言治天下欲無事何耶上執道之統
出應帝王譬諸四時變化其成在久是非已明而
賞天下之功罰天下之罪在此時也今&KR0690;功刑部
論爲成格非大賞罰功當賜帛罪止輸金猶告四
方以爲勸沮意誠美矣然天下之人其君子固已
宿道向方而小人之革面懷其肺肝或誣功罪以
近賞而遠罰孰從正之齊威王亨一人封一人而
齊國人人無敢飾非務盡其情上方示人以好惡
動爲道言爲法則齊之事猶爝火不足道也凡此
奈何將必有博習明于三事之體者知所以捄也
問古者敷奏以言庶言同則繹上有大事與天下
共之所以防壅蔽而近公正也漢有諫大夫有議
郎有博士凡朝廷法出令下事之張弛皆得以所
見預討論故漢之文章炳然可觀後世因之有百
官轉對或五日起居言事或閤門拜章至於建隆
淳化之盛亦時舉焉蓋其餘也今官制自通直郎
而上皆升朝官夫仕而位王朝朝之事何不可言
大昕警蹕簮組在庭贊謁而出無所預朝事豈天
子所以來多助開敢言之意哉今欲如祖宗故事
修百官轉對遵漢用諫大夫議郎博士集議得失
以今揆㫺勢有因革亦可乎不可願聞其說
問古者平糴齊物關市不乏所以使農末俱利抑
兼幷不得滯榖而飢者食賤也夫平糴以待水旱
邊垂屯輸豼貅所聚不耕而仰餔者衆故朔方有
便糴有措置以時入榖而措置所藏以待倉卒之
發領諸使者付之官屬期會勸課以王命行之無
慮不集雖然通都大邑囷窌鱗比獨取諸此則患
榖之至不廣亦入之旁近則榖不在倉遠者數百
里近者數十里轉輸都邑不能無勞又便糴之積
以廩吏以餉軍故量入爲出僅以足用今措置之
榖非倉卒不發且承平日久烽燧無警借使十年
不出則紅腐之患若此奈何抑視年之豐凶以時
斂散則備不常具又何以待倉卒之發是三四者
有司之所宜聞也幸條疏之
問六經惟禮若彊人而人之情不可以無禮袒而
起趄箕坐大呶則市人亦且睥睨去之常試俎豆
于士君子之間端冕而坐則雖有小人猶將斂顔
色愧其不似而欲其似況天下之人其始不皆小
人哉此古者重冠禮所以謹其始也嗚呼禮之夲
意非兦而禮之文滅桺宗元記孫氏冠其子曰某
子冠畢則有曳笏却立而外廷大笑者天下不以
非外廷而以固孫氏甚矣士君子之好禮者微也
上比臨軒悼禮俗之未形以下恂諸生學士諸生
學士蓋講議洽聞然或不免於溺辭章而晦法度
禮用不舉今欲舉三代之遺而求所以施諸今其
義何以三加彌尊而弁服之制不同可得聞乎冠
于阼醮于客位爰字孔嘉使之弃幼志而順成德
若是可也以見于母而母拜之以見于兄而兄拜
之不已泰重乎曰成人而與爲禮歟則丈夫之冠
也父命之母也兄也則禮答父也則不與爲禮何
哉無大夫冠禮古也而公侯有冠禮爲夏之末造
則古者冠禮蓋獨施于士抑童子未成人而顧得
與士齒其說又安取
問天地始于無始日月五星寒暑昏明之運始于
天地而曆之原與有物者同始漢以來傳所載有
黃帝調歴而其文不見于經所見獨堯以閏月定
四時成歲與中星賓日餞日而其法不詳于傳故
學者忽焉夫先王所以正時作事厚生者于是乎
在且其事則堯之所謹也顧不務哉抑經所見因
推以為曆使後世宗之亦可乎否也自漢至唐語
曆者凡幾家而術凡幾變其名察發斂大較安所
出其損益盈縮以求合孰者爲疏孰者為密其施
于人事抑遠耶近耶或曰曆夲於昜而律治之昜
之數與律之數皆不改而曆必改昜與律不改以
之求陰陽每合曆必改以之求陰陽又每合若此
何也以謂天動物動久必差差則必變以求合其
說最近然知其久將差則逆爲法焉進退後先以
齊之世豈無智者哉日官不能底日而日御不能
不失日今欲復修其職而總其事其擇人奈何楊
子曰通天地人曰儒通天地而不通人曰伎故凡
語曆必求諸儒者爲能盡願討論之
問爲國之所患法亡限而輕重斂散之權不斡於
公庶民農工商賈乘時取予富至侔封君或不佐
縣官之急而貧與拙者益困故爲之法曰更繇租
賦鹽酒茶礬其物有禁絲麻竹木鳥獸魚鼈果蓏
有算上取焉輕十一重十二下賴焉多十九寡十
八由漢以來未之改也雖然法日設貨日出民用
不加少而縣官之力滋屈猶曰法未善從而改之
所以勸課推行第其增耗而爲之賞罰其明且具
矣而吏日趨事比不增民疾作赴上而病於莫贍
凡此何也夫人才無常是可則用之要騏驥以千
里責狸狌以捕鼠用所在也賣醬隃侈洒削鼎食
胃脯連騎馬醫擊鍾彼其以匹夫操是權而私之
則與千乘同利乃至官師有司之貴禁凡自我莫
之或奪而堇堇乎維日不足顧匪拙歟朱公在越
而越彊適陶則三致千金卜式牧羊而肥以致卿
士以謂治國猶治家則將欲興利盍試求之朱卜
之間抑可哉
問荀子曰如用眞儒無敵於天下又曰仲尼之門
人五尺之童子言羞稱乎五霸所貴乎儒者道術
無所不包非呻吟詩書俛焉白首之爲賢其舉先
王之事而力無不可爲之爲貴然而管仲伯者佐
也九合諸侯不以兵車仲尼稱焉曰如其仁其功
之在天下豈少耶世之言儒者曰孔氏之儒受業
身通如由與求仲尼論其能乃不過於爲宰而治
賦尚且以自許使民有勇而見嗤爲人聚斂附益
而得咎至或見比於具臣何耶以謂真儒必周孔
而後可則後世之賴於儒者何其寡曰不然歟則
以由與求而尚不足蓋才之難若是烏在其爲童
子羞稱五伯也漢之名臣如賈誼董仲舒推明六
經尊師而重道則仲舒爲純博古達今計利害於
始萌探安危於未形則誼爲當然而劉向謂仲舒
伊吕無以加而管晏殆不及也至論誼則曰伊管
未能遠過其才之長短等級固若是乎將向自離
而言之未始爲輕重也抑誼之好學俊傑特出董
生何以先之江都之治乃牽於春秋災異而五餌
三表亦不免見笑於術疎豈二子者終未可與大
有爲耶將漢未嘗舉國而聽之也
濟北晁先生雞肋集卷第三十九
