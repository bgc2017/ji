濟北晁先生雞肋集目錄(終)
事然觀仁師事史臣亦有忌嫉之語何耶語
曰君子而不仁者有矣人情大不美雖聖人
猶曰不保其往也况利害之間哉王荆公亦
疑揚雄無投閤事兩公意皆忠厚然雄之學
惟未至於孟軻或不幸至此以劇秦美新觀
雄意憂懼深矣後之君子必有能辨之者
桓彦範敬暉等既知國政懼武三思讒間引崔湜
為耳目湜反以桓敬等計議潛告三思及桓敬徙
嶺外湜又說三思盡宜殺之三思問誰可使者乃
舉周利貞桓敬等聞利貞至多自殺
右崔湜附傳第二十四桓敬等忠於唐志必
興復繼以中宗之庸患未艾也故與武三思
同列而不辭夫與惡人處欲不伺其動静而
務通行則身昜危而功不成其不得已而用
耳目計之下也夫仁厚者固不肯為人使而
可使者必皆小人以敬桓二公之忠如日月
而委情於小人之湜以胎禍後世不可以罪
之者特其不為身而為國可以情恕耳雖然
亦足以為立功謀事者之深戒也
蘇良嗣為荆州長史高宗使宦者緣江採異竹將
於苑中植之宦者科舟載竹所在縱㬥良嗣囚之
因上疏切諫高宗下制慰勉遽令棄竹於江中
右蘇良嗣傳第二十五高宗非納諫之主而
良嗣之名亦未信於朝廷也至囚王人而罷
奪其所求高宗慰勉之不暇此事君臣皆可
賢近古所未有也
韋挺為御史大夫馬周為監察御史以周寒士殊
不禮之至是周爲中書令太宗嘗復欲用挺在門
下周密陳挺傲狠非宰相器遂寢將有事於遼東
擇人運糧周又奏挺才堪麤使太宗從之至盧思
臺不可更進太宗怒除名
右韋挺傳第二十七人才豈有世族寒士之
間邪挺不足以識周又輕之非也而周報挺
亦甚矣謂非宰相器或者雖挾舊怨猶附公
議至言才堪麤使加以萬里之行是擠之也
周於此愧不忮矣
姚崇為靈武軍使將行則天令舉外司堪為宰相
者對曰張柬之沈厚有謀能斷大事且其人年老
惟陛下急用之則天登時召見尋同鳳閣鸞臺平
章事
右張柬之傳第四十一時柬之已為秋官侍
郎矣按狄仁傑傳則天嘗問仁傑朕要一好
漢任使仁傑曰豈非文士齷齪思得竒才用
之以成天下之務乎則天曰此朕心也仁傑
曰荆州長史張柬之其人雖老真宰相才也
乃召拜洛州司馬它日又求賢仁傑曰前言
張柬之未用也則天曰已遷之矣仁傑曰臣
薦宰相今為司馬非用之也又遷為秋官侍
郎竟召為相果興復中宗吕温贊仁傑云取
日虞淵洗光咸池潛授五龍夾之以飛蓋仁
傑之勲如此而此傳乃專言崇薦之以其時
&KR0690;之仁傑之薦在荆州時後再薦乃為秋官
侍郎而崇之薦時已在秋官矣或者則天用
仁傑言已深知柬之因崇純薦竟大用非崇
一言便為相也又傳曰仁傑所拔用至公卿
者數十人崇自是仁傑薦用則天信重二人
當有間也而舊史自相為異其無法多此類
突厥吐蕃數犯塞元忠皆為大總管拒之元忠在
軍惟持重自守竟無所克獲
右魏元忠傳第四十二元忠初以太學生詣
洛陽上封事言吐蕃形勢將帥得失成敗曉
然真經務才也至身自臨戎僅能保聚迄無
成功然則人才豈一端而已必有能言之者
亦必有能為之者故王者用人貴因其長計
議折衝自兩事也若元忠當國守正嫉邪忠
讜可與任大則不能少貶矣
初元忠作相於則天朝議者以為公清至是再居
政事天下莫不延首傾屬冀有所弘益元忠乃親
附權豪抑棄寒俊竟不能賞善罰惡
右同上武韋之際執政者厥惟艱哉元忠直
亮有勇當來周酷吏羅織方興尚不能自容
而顛沛僅免者數矣至韋氏時何庸乃復親
附權豪哉觀其懇諫太女之請全軀固位者
所不能為後竟遭三思之黨構其與節愍同
謀權豪之助果安在耶此近史臣私意也
史臣曰大帝孝和之朝政不由己元忠安石巨源
至忠彦昭等行非純一識昧存亡徇利貪榮有始
無卒不得其死宜哉
右傳第四十二此謂魏元忠韋安石韋巨源
蕭至忠趙彦昭也元忠在武韋時皆有忠節
非苟從之者借使其間不能盡舉綱紀以正
朝廷或遜以免禍以其時考之當爾也昭公
不知禮孔子受以為過陽貨謂孔子非賢智
曰諾吾將仕矣道有時而屈也安石在則天
朝於内殿面折張昜之顧左右逐出宋霸子
在睿宗朝顯拒太平公主力保太子有大功
云上不可信讒言二事皆勇過孟賁矣卒不
容於邪黨以至擯死此兩公何負而與巨源
彦昭憸險附離輩竝列而同書至謂行不純
一徇利貪榮何其悖哉至忠雖柔佞猶時時
小附公議為一介之操不至於巨源輩可深
賤第因依太平以蹈禍則無可言者
長安中西突厥焉質勒與諸蕃不和舉兵相攻安
西道絶則天令休璟與宰相商度事勢俄頃間草
奏便遣施行後數日安西諸州表諸路兵馬應接
程期一如休璟所畫因遷夏官尚書同鳳閣鸞臺
三品又謂魏元忠李嶠姚元崇李迥秀等曰休璟
諳練邊事卿等十不當一也
右唐休璟傳第四十三休璟知四鎮山川迂
直又長於兵計故能隃度不差若當時欲擇
帥則無以加顧責宰相不及邊臣諳事非也
而休璟又竟用此得宰相自古任人多此類
先是朔方軍北與突厥以河為界張仁愿請奪取
漠南之地與河北築三受降城唐休璟以為兩漢
以來皆北守黃河今於寇境築城勞人費功恐終
為賊虜所有竟從仁愿奏六旬而三城就不置甕
門及曲敵戰格之具或問之仁愿曰兵貴在攻取
不宜退守寇若至此即當併力出戰廻顧望城猶
須斬之其後常元楷為總管始築甕門以備禦議
者以此重仁愿而輕元楷
右張仁愿傳第四十三仁愿始謀築城休璟
持不可而當時卒從仁愿奏既築城不為守
備元楷至乃修之而議者皆輕元楷此似仁
愿智勇俱勝而休璟元楷暗怯也然因河為
津不免侵軼若入人之地恃孤壘以守則兵
食非十倍不可使力能守之亦可暫而不可
久也休璟之慮遠矣兵在攻取亦無常勝若
前有堅敵勢必退守而無退守之城亦不可
此似背水祇可一用而防戍難施也元楷之
計得矣
時將建儲貳以成器嫡長而玄宗有討平韋氏之
功意久不定成器辭曰儲副者天下之公器時平
則先嫡長國難則歸有功若失其宜海内失望非
社稷之福臣敢以死請累日涕泣言甚切至既薨
追尊爲讓皇帝
右讓皇帝成器傳第四十五後改名憲憲以
嫡長見議猶建成之當立也秦王創國所謂
天與之人與之也高祖不謀而立建成建成
不辭而當大統禍幾覆邦承乾魏王泰等事
不戒前車之轍亦相傾危以至并棄夫禍福
成敗之理本不難知而利害當前不啻丘山
何暇自擇哉人情簞食豆羹見於色而能深
知天命人事不以天下昜其生非吳太伯其
誰能任此耶盖玄宗以藩王討國后雖英謀
獨斷而事成不成間不容髮於唐實再造之
功無異秦王衆所屬也憲雖鑑往事而懼然
明識先定不為大利中搖盖高世難能之行
不但明哲保身而已玄宗既内懷推己之德
故一切褒崇終始恩厚亦前古所無夫讓非
難讓而不處其嫌之為難憲既通達故克自
抑畏不干時事使間言無從而入豈特玄宗
天性篤於兄弟而然哉觀肅宗親玄宗子既
以功遜位而李輔國構其間玄宗晩節猶自
恨以謂吾兒不得終孝道夫親愛何足恃哉
魏知古改紫微令姚崇深忌憚之隂加讒毁罷知
政事三年卒宋璟聞而歎曰叔向古之遺直子産
古之遺愛能兼之者其在魏公
右魏知古傳第四十八知古彊諫守節不愧
廣平之稱崇方勁雖不及璟然當時同稱賢
相言忌憚知古人情不相若或者有之至隂
加讒毁則崇不應爾也讒毁必有言何得不
載故凡史臣書事欲信於後世者必著其事
之實不然誰不可以加諸耶
韓思復開元初為諫議大夫時山東蝗大起姚崇
為中書令奏遣使分往河南河北諸道殺蝗而埋
之思復以為蝗天災當修德以攘之恐非人力所
能翦滅上疏云云崇廼請遣思復往山東撿蝗又
請劉沼詳覆沼希崇旨遂捶撻百姓回改舊狀以
奏之由是河南數州竟不得免思復遂為崇所擠
出為德州刺史
右韓思復傳第五十一修德攘災雖王者所
務然蝗遍天下不加驅捕坐視饑罄父子相
食而曰天災勿除但當修德夫德修一日何
足以弭已然之變而政事暫弛則患不勝滋
矣要患至先除而後退自儆勵其誰曰不可
思復書生守文而崇慮變深以事不合旨出
為刺史非擠也
魏光乘奏請行用魏徵所注類禮上令元行沖撰
義疏將立學官張說駮奏孫炎始改舊本有同抄
書上然其奏行沖恚諸儒排己著論自釋史臣曰
此道非趣時之具其竆宜哉
右元行沖傳第五十二戴禮已號殘缺補綴
然聖言尚多有之及弟子門人所述不可廢
也孫魏編類之書不能增益秦漢以前乃欲
如遺經加義疏列學官何哉張說自非純儒
不為章句者聚徒修書日不暇給要皆破碎
無補未免於此累也然至於行沖等欲經外
别立學則說亦知其不可矣行沖務黨已學
猥為同異而史臣又謂此道非趣時之具抑
末也哉
牛仙客初為縣小吏在河西節度時省用所積鉅
萬上大悦以為尚書張九齡執奏不可乃加實封
九齡罷知政事遂同中書門下三品仙客既居相
位所有錫賚皆緘封不啟百司咨事曰但依令式
可也不敢措手裁決
右牛仙客傳第五十三用人雖無流品之異
而蕭何亦不常出至用簿書倉庾之才位宰
相嗟夫人主惟務以聚蓄賞臣下將無所不
至也
安禄山叛以封常清為范陽節度得兵六萬皆傭
保市井之流乃斷河陽橋於東京為固守之備賊
大軍至常清戰敗奔至陜郡遇高仙芝具以賊勢
告之云恐難與爭鋒仙芝退守潼關監軍邊令誠
言仙芝常清撓敗之狀玄宗怒遣令誠齎敕斬之
右高仙芝傳第五十四街亭之敗諸葛孔明
以馬謖違節制戮之以徇而習鑿齒非之以
謂明法勝材不師三敗之道亮志清中原成
師而出謖舉動失利戮之以徇似未過也而
尚以見譏開元天寳太平日久變出不意河
北根本一朝盡陷顧責常清輩率市井白徒
獨當其鋒銳敗不亦宜哉東都既覆仙芝度
往必并沒遽保潼關未為全失且二將名驍
勇赦而使過未必無後效而以令誠一言奔
走危迫之中先自割其手足既不足以勵諸
將而徒沮士心時既乏人至舉數十萬衆付
之哥舒翰病廢憒瞢之人姦人又從旁逼遣
之一戰大潰幾覆宗社惜哉
李林甫猜忌不見於詞色已自封植朝望稍著者
必隂計中傷韋堅以皇太子妃引居要職實圖傾
之乃潛令楊愼矜伺堅隙賜堅自盡愼矜權位寖
盛又忌之廼引王鉷託以心腹鉷誣奏愼矜族其
家鉷權盛林甫亦畏避之國忠之誅王銲鉷以表
示林甫不許賜鉷自盡
右李林甫傳第五十五王鉷傳第五十六韋
揚王皆以賈販穿窬之才内阿主欲外附權
利破人門族圖已富貴而人亦從而傾之譬
如禽獸之趨食更誘其儕類以就網穽而身
隨烹滅前者死後者益來悲夫
國忠薦鮮于仲通率兵八萬討閤羅鳳于瀘南全
軍陷沒國忠掩其敗狀叙其戰功又使李宓率師
七萬再討南蠻不戰而敗李宓死于陳國忠又隠
其敗以捷書上聞自仲通宓再舉討蠻皆中國利
兵物故者十八九舉二十萬棄之死地人銜冤毒
無敢言者
右楊國忠傳第五十六趙高事二世專務塗
其耳目山東盜起而不聞後二世悔問左右
何不告我左右曰臣若言之死已久矣二世
庸蔽指鹿面謾自不能知何暇問關東哉若
玄宗英武不世出國忠才駑下非秦事比也
然一旦恣肆權去已手昏不知察其禍乃不
減趙高之於胡亥至覆軍二十萬以敗為勝
旁無人敢以聞者何哉人君惟内有所嬖不
暇卹外事有所信不能擇忠良則堂下之事
雖如丘山無由識之國忠知上之可以欺而
欺之姦臣之常情而當時滿朝豈無忠賢一
二然人人畏憚國忠不敢漏其事近有國忠
而蒙昧如此則遠有禄山十年包藏何從覺
之哉故荀子論不蔽之福蔽之禍蓋相去其
間不能以髮可不慎哉
濟北晁先生雞肋集卷第四十七
