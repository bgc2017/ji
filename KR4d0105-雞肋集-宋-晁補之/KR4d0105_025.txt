濟北晁先生雞肋集目錄
第二十五卷
罪言
上皇帝安南罪言
濟北晁先生雞肋集目錄(終)
濟北晁先生雞肋集卷第二十五
上皇帝安南罪言
臣補之昧死言臣聞杜牧曰國家大事牧不當言
實言之有罪則自以其書爲罪言安南之舉賤臣
輕言之亦罪也夫仁懷義率智謀信結而出之以
勇闐然而鼓堂然而陣身被堅執銳奮臂大呼以
先三軍使三軍之士進旅退旅如驅羣羊如視嬰
兒與之往與之來莫知所之若是者臣不能布策
挾龜迎日計月望雲占風觀星候氣雷聲雨沐虹
垂霧橫暈珥光怪背建向破從孤擊虛六竆三刑
生王囚死以察害凶以明利吉使三軍之士逆之
以止順之以行不厭不疑至死無所災若是者臣
不能畫地聚米相險度夷左青右白前鳥後龜無
當天牢無處龍首高陵知逆背丘知向林木之隰
葭蔣之陂一迂一直一亟一遟使三軍之士所由
以入所從以歸交挂圯絕不失地宜若是者臣不
能馳一乘之車掉三寸之舌不甲不兵以行賊營
曉以禍福諭以利害使賊交臂受事屈膝請和可
以無戰而屈人之兵若是者臣不能深溝高壘淸
野以待示以所害欲戰不可三時務農一時習武
百姓家給人足雞犬相聞使賊不敢南下而獵於
嶺東出而漁於海徹關棄傳内外爲一若是者臣
不能臣負不能之才五且少孤不幸墮在荆棘泥
塗之中荒楚幽穢不得預聞下士之議而私慕庶
人所以傳語者是以不勝犬馬心願效一言雖然
凡所言者亦非曰能之特其理勢之然否可道者
也自交趾犯順侵軼郡縣溪嶺騷然檄書日聞陛
下仁愛遠民若保赤子憂勤宵旰&KR0736;所以禁止安
集者臣雖不備行列有目有趾莫非王臣故忘其
怯懦以自試鈇鉞之誅謹參古驗今先論其所宜
勝與所爲未可取者而次條愚計於後以備執事
者擇焉傳曰不先時而起不後時而縮又曰敵加
於已不得已而應之謂之應兵兵應者勝陛下以
父道育四國四國所宜歡欣咸以子來而交趾不
道乃干大順陛下謀於心謀於卿士以逮庶民設
壇授鉞應而討之兵應者勝此其理勢必勝一也
兵起之初五管莫備賊至城下市合不知而邕州
刺史蘇緘家世儒者不識金革汗馬之勞卒遇天
變乃能奮不顧身閉城乘壘連鬭宛轉以嬰賊鋒
兵敗不屈血染砧几妻子女婦駢頭爲戮將吏偕
死者至數十人遠近聳動爭欲仗節前驅者此其
理勢必勝二也陛下卽位以來精意武備設監置
官以董軍器金鐵皮革筋簳膠漆精良百選刀矟
矛槍戟楯蔽櫓矢弩胄鎧鼓旗笳角凡軍之須一
切素具北益黃河之水以滿隋渠南盡豫章之木
以爲船一船所載當中國車數十量舳艫相銜以
濟南師此其理勢必勝三也交趾之地不過中國
一大郡叫呼跳梁不足以越千里疲弊空窶不足
以支數歲陛下神武天旋䨓動莫不蠢然况此小
寇制之得術捐五管一城足以當賊有餘何至嘵
嘵以煩執事者今析中國之衆五一以伐之如舉
岱山壓鳥卵此其理勢必勝四也陛下謀臣計士
布列中外適一事命一將皆試可乃遣而比歲更
武舉之科親延於廷諏以計策天下小兒孺子莫
不踴躍憤悱爭試劒馳馬指畫論議以希功名其
作新振起亦勇氣百倍矣交趾徼外小國其人腥
臊雜處非素知兵能出奇合變也乍聚乍散非有
常性鈔掠奪擊與邊人爭一旦之命此如攫鳥逸
獸雖角牙爪觜輕利足奮而不知人能以機械罔
罟獲之此其理勢必勝五也雖然勝可萬全而有
未可取者此事之情不可不察也陛下方拓西疆
指圖授算以取熙河六城如探懷中物虜逃遁不
敢窺境上將狃近功士飽新賞帶甲十萬乘勝南
指有輕交趾心臣以謂姑無謂交趾小蜂蠆有毒
不可忽也傳曰鳥竆則啄獸竆則搏人竆則詐㫺
魯人與邾人戰魯卑邾不設備而禦之邾人敗魯
使我軍不知察此交趾示弱以堅我我迫其竆使
姦謀得恃此其理勢或未可取一也中國陰陽之
中土氣和適其生物如之故極寒甚熱皆是傷病
百越之地少陰多陽其人疏理鳥獸希毛故性能
暑三月五月春草黃茅嵐霧瘴氛上炎下潦颶風
之所扇鼓且土多毒蟲蚺蛇沙蝨過而踣者猶十
三四焉今以舉大軍㝛之其間久而不召彊者病
弱者死奚暇爭功利哉此其理勢或未可取二也
古者興師十萬日費千金故軍無輜重則亡無委
積則亡無糧食則亡臣請以漢賈捐之所論羌軍
質之㬥師曾未一年兵出不踰千里費四十餘萬
大司農錢盡乃以少府錢續之今交趾之遠非特
羌軍也且輟畿内禁卒及調河北京東戍兵五六
萬以伐之倍道兼行三月而後至以臣計之人日
糒二升則五萬人之費日千石也行三月日千石
舍未畢陳未定而十萬石之粟去矣使其淹回未
有成績其爲費可勝言哉孫子曰智將務食於敵
食敵一鍾當吾二十鍾&KR2055;秆一石當吾二十石此
計平地千里之法也今以京師直交趾五倍而言
之則何啻二十鍾二十石而後可以當賊之一矧
其俗又非專以五榖爲養也木實草根魚鼈蚌蜃
之爲餔且其土之所出足以給其人安坐而待我
若此雖十年不病闕食也傳曰粟不如者勿與持
久持久非遠行之利此其理勢或未可取三也平
陸之軍習於車攻閑於騎鬭蹈蹂厚土大步疾走
左旋右折出入往來蕩蕩坦坦不可障阨而以之
入於東南之幽前則重山後則複溪左則大阜右
則深谷積石叢篠車以摧輪馬以敗蹄擇土計地
若不容足縱行則絕首尾衡行則絕兩翼往不知
所如來不知所返而賊生死其地其人如猱狖下
上坂險筋力百倍於華人倏起忽止適去已至從
之如搏景不可得也傳曰不用鄉導不能得地利
地利者兵之助故孟子所記亦先地利而後天時
而將士非素知此其理勢或未可取四也畿内禁
卒固天下材之選賞罰素信約束素明拳勇亦當
百矣然臣竊計之設比營而擇或取左遺右或取
右遺左參差不齊聚爲一軍則少非同巷長非竝
舍賚賜不偕受調發不俱行雖一之以旗鼓晝戰
目不能以相識夜戰聲不能以相知則臨事難濟
而河北京東之卒又半雜新軍尫孱貧窶不任田
畝徒博飲酒計竆力盡之人乃起而爲兵一旦遂
驅之戰不惟不足勝戈甲爲病而其往也皆有戚
戚羈旅之懷夫戰勇氣也氣不盈不可必勝此其
理勢或未可取五也凡此較然易見雖五尺童子
能道之而臣所以獨不自已區區爲國私憂過計
者非以交趾果能爲足拇病也以謂遠勞王師戰
久不決則事將不能無弊不可不察也夫交趾實
古揚州之南境自三代盛時列荒服之外不及以
政秦并天下略定揚粤以謫戍守五嶺與越雜處
以至漢而任囂尉陀亦數以其地叛當是時有閩
越東越南越東甌西甌謂之百越交趾百越之徼
也其國距洛陽南萬一千里人皆雕題文身項髻
徒跣俗相習以鼻飲父子男女同川而浴今其地
負海倚山阻險僻迂師行之道可以爲正爲奇爲
伏者非特一途而已也蓋漢初遣王恢韓安國擊
越亦一出豫章一出會稽時唐蒙亦使越越人食
蒙以蜀枸醬蒙歸因又上書通夜郎浮船䍧柯以
出越人不意其後路博德爲伏波將軍出桂陽下
湟水按圖湟水蓋出於連州楊僕爲樓船將軍出
豫章下潢浦按圖潢浦蓋出於廣州故歸義越侯
二人爲戈船下瀨將軍出零陵下灕水按圖灕水
蓋出於桂州馳義侯發巴蜀罪人下䍧柯䍧柯卽
唐蒙所通道起夜郎者也於是五將軍咸會越人
或降或亡南越平爲九郡至建武中交趾女子側
貳叛馬援將平之援始自合浦緣海而行隨山刊
道蓋千餘里如浪泊禁溪無功居風下雋壺頭之
路凡圖記可見往往援所行也今其計謀所長不
可得而知所可知者其出入往來死生之地髣髴
具在師行所從不可不察也臣又以今言之居後
踵前固不必皆出前人之舊而其大槩瀕湖以南
要害之地朝廷因以分屯迭進至於明越餘杭海
上諸郡負海無障塞中國所素不虞者臣願亦粗
修守禦備游寇凡此非特以待交趾而已臣又以
今料之使賊能爲狂計固不出於三若外有合交
據關守隘以老我師我頓兵絕徼之下曠日遟久
欲戰不可引去則賊又復至回軍轉陣返而赴之
賊又入保如初如是數年則邊人未有息肩之期
此計上也若開關闢戶誤我以利誑我以弱設計
誘我且戰且却我易而不戒乃亟入之以墮賊計
中賊度我歸遠以奇兵斷後我進無所得欲退不
能此計中也若棄關不守鼓行出隘唐突侵軼疾
戰自快輕勇悍亟分散四擊大則劫城小則掠屯
其入吾之地恐不深其爭吾之利恐不及我主彼
客彼輕我重我衆彼寡雖彊可虜此計下也賊出
上計利在賊出中計利害半出下計魚爛亡矣臣
又以今料之賊必不能出上計何則海外遠國固
非交趾之弱所能恃雖近有羣獠又非固爲交趾
役也况敢侮王國乎意者輔車相依脣亡齒寒有
不自安之心今臣姑置遠者而不論論羣獠之近
者則亦不可無所以待之今見朝廷舉大兵欲滅
交趾彼其中能無介然疑似之心哉臣獨計以謂
誠能擇使者如酈食其司馬相如陸賈班超等輩
乘馹持節以寬大鎮之告以朝廷誅叛逆賊卽伏
行罷兵矣能從中國討賊及反間致頭首者計所
得以賞以身從者賞以身以家從者祿以家以鄉
從者封以鄉以縣從者侯以縣縱不能悉從可以
少定其志則是不戰而賊之形巳窘矣臣又料之
賊無他助其上計不能悉用或者猶參上計而雜
中計參上計據關守隘以老我師我雖衆無所用
之請以大軍當其衝虛張形勢以疑賊而陰擇精
兵爲三四間道絕徑或薄其左或突其右設奇取
之兵法所謂攻其所不守也㫺蜀姜維拒劎閣鄧
艾乃潛自陰平行無人之地七百里鑿山通道崎
嶇險絕以氊自褁轉而下士卒皆緣崖攀木魚貫
而進卒降劉禪此設奇者也雜中計開關闢戸以
誘致我我雖衆亦無必入請畱大軍屯其後而以
驍銳佯從之輕足利兵以爲前行分屯析隊伏於
兩旁勿薄勿迫遠而挑之偶勝無追不勝疾歸弃
金遺鼓拔衆以馳賊貪吾獲可邀於阨卒前遇伏
其衆必覆兵法所謂引而去之令敵半出而擊之
利者也㫺北戎侵鄭公子突曰使勇而無剛者嘗
寇而速去之君爲三覆以待之戎勝不相推敗不
相救先者見獲必務進進而遇覆必速奔從之遂
破戎師此設伏者也賊出上中而不利將悉衆偕
出以徼幸於其下計是固中國之利也請剋日而
取之㫺魏祖伐關中賊每一部至魏祖輒喜破賊
諸將問其故魏祖曰關中道遠賊若依險阻征之
不一二年不可下也今皆來集衆雖多軍無適主
一舉可滅諸將皆服語曰連雞不俱栖可離而解
賊衆之謂也此三說者譬之九不能出於盤其大
槩如此然兵無常數故隨所動而應之前必有減
竈之說而後繼之者得以起添竈之智顧爲陛下
將者何如耳賊出下計而又不利將大走遠遁亡
海絕道以保窟穴臣請按甲勿從或曰按甲勿從
何以立威於天下曩士卒所以犯晨夜冒白刃者
懼不勝使幸勝奈何幾舉而棄之且賊窘竆無所
知此如兩鼠鬭穴中將勇者勝臣則以謂不然兩
鼠鬭穴中將内鼠勝且欲搏賊大海之間其勢必
與之相從於舟楫夫使吾三晉齊魯之人失夷曠
而爲樓船鬭艦浮之狂瀾之中平居無事目亂心
悸而况乘以倉猝微風搖檣一夫蕩櫓我衆駭矣
又何暇與之挍彊弱勝負哉蓋前世語水戰以謂
越人能入水負舟而杜牧所傳鄭年者能沒海履
其地五十里不噎今海上賈人亦往往遇水寇鑿
舟沈焉此其非中國所用以取勝故也故臣請按
甲勿從而更設策修備以待之且陛下富有天下
地漸日月之窟府籠山海之藏非以交趾羸&KR1454;安
定苟屚靡零曲陽比帶稽徐西于龍編朱䳒封溪
望海卑陬不毛方尺圍寸之地爲足有也又非以
交趾生犀馴象古貝文螺琥珀翡翠鼊皮鮫革蕉
紵桂蠧詼奇不法殫瑣極細之物爲足寶也不得
已而問其罪足以威懾小寇使之悔過效順歸命
中國而已賊旣定臣請循古更選仁厚勇略堪任
將帥者以爲五管諸州刺史太守以歲月鎮撫其
民而因其家之可任者置土兵如保甲以時教習
土兵之外乃募游軍而就擇將吏其地平居無事
謹養而善别之以周知其心有故王臣失勢欲復
見其功者聚爲一卒有死事之人昆弟欲爲之報
仇者聚爲一卒有貧竆忿怒將快其志者聚爲一
卒有故贅壻入虜欲昭迹揚名者聚爲一卒有故
胥靡負犯之人欲逃其恥者聚爲一卒加賜而時
慰焉使之居其地服其俗安其水土便其械用因
其糧食得以無煩執事而坐制其弊乃可以得志
此百世之計也臣身非安南將吏民庶又不親與
交趾接也安能周知其虛實短長利害所在曰今
日出某道取某屯明日出某道取某聚某道可以
爲正某道可以爲竒某道可以爲伏意者其大槩
理勢之所在故臣得以臆計胸度而妄議焉若夫
知己知彼每舉不殆與敵變化循環無竆提軍挈
衆動於九天之上此則大將軍之任非臣所得而
前知也臣愚疎外不知事體昧死陳愚計臣謹上
濟北晁先生雞肋集卷第二十五
