濟北晁先生雞肋集目錄
第十六卷
律詩
廷賢求賦先春亭
送會稽關彦遠罷官河北
己酉六月赴上饒之謫醇臣以詩送行次
韵畱别
對雪和王仲至
春雨呈文潛
魚溝懷家
次韵金鄉宰韓宗恕寺丞見贈三首
出都呈十五叔父
贈歐陽成判官
次韵蘇注承議天鉢元長老像前拈香
次韵王正甫馬陵感事
送顔長道客滑道士
别關景輝二首
送曹子方福建轉運判官二首
飲挍理盛居中家次韵二首
次韵挍理盛居中上元
次韵蘇中丞喜文潛病間
鎖試呈同舍三首
試院呈文潛用前韵
愼思聞家弟无斁捷解見貽用前韵
復用前韵寄題愼思壕塘居
呈曹子方
泗州王諫議明叟畱飲
招縉雲寺彦遠教授曾彦和集平山堂次
彦遠韵
陪關彦遠曾彦和集龍興寺詠隋時雙鴨
腳次彦遠韵
閻醇老作默齋
與曇秀師别垂二十年而後相會於金山
作
送曇秀師歸廬山夢齋
戊子六月十三日曝書得史院賜筆感懷
(相儀公也時監修丞)
濟北晁先生雞肋集目錄(終)
濟北晁先生雞肋集卷第十六
律詩(七言)
廷賢求賦先春亭
築圃名亭盡可人東皋百卉故先春丘原滿目皆
安在桃李成蹊又一新薙草煩君開蔣徑漱醪容
我著陶巾青門瓜好平生事欲遣朱轓便卜鄰
送會稽關彦遠罷官河北
君年長我二十五偶以氣同均弟晜三歲吹沙禹
河曲一身飛艇越雲門未緣狗監知才思端向牛
衣無涕痕秋月圓時應待我慧林孤磬澹朝曛
巳酉六月赴上饒之謫醇臣以詩送行次韵
畱别
小雅思深志不悲反騷未與㫺人違五車謾苦君
何益三徑都荒我未歸要過香罏䨥履步却從彭
蠡一帆飛它年笑向張公子應帶煙霞滿客衣
對雪和王仲至
鸞鳳交橫逐雨華玉城銀澗共縈斜且看霧散千
峰瘴未覺雷驚萬谷芽碧落高情元物外金閨清
夢自天涯寧知夜半寒歌客煙斷鄰牆四五家
春雨呈文潛
倦將烏帽障黃日一雨新開春已融忽驚宮瓦出
新碧更喜海棠舒小紅愛酒鄰張不可奈聽歌老
謝無由同春如行客祗欲去若爲挽取須壺空
魚溝懷家
生涯身事任東西藥笥書囊偶自賫桺嫩桑柔鴉
欲乳雪消冰動麥初齊沙頭晩日檣竿直淮上春
風雁鶩低歸去未應芳物老桃花如錦遍松溪
次韵金鄉宰韓宗恕寺丞見贈三首
乘濤無意犯星躔好在琴尊且樂全彭澤孤吟成
小隠蘇門雙嘯劇登仙平時主父言多困晩節揚
雄學始傳鮑叔可能知管子勞君相許寄忘年
蜀客高詞詫割鮮直吞雲夢氣仍全自憐單閼竆
爲賦不向元和共得仙(子虚應恨不同年故以是求仁云若使漢廷重用賦)
(荅)嘉論一朝傾蓋合新詩半夜叩關傳西窗却話
巴山事它日相逢憶此年
公子翩翩出世賢少時術業已成全閑中道義輕
三事醉裏文章敵八仙客舍寒罏聊可擁縣樓昏
鼓不須傳河陽花發期相過即是新年換故年
出都呈十五叔父
凌兢瘦馬不堪驅塞眼紅塵暗九衢太學虀鹽聊
樂只故園桃李且歸歟上書北闕三年困種豆南
山一半蕪忍志動心天相我莫慙關吏辱陳餘
贈歐陽成判官
一言子産識然明白首憐君獨抱經去馬來牛隨
白日落花飛絮得浮名曳裾五府非良計發憤三
書亦漫成便作歸休豈無食木蘭垂露菊含英
次韵蘇注承議天鉢元長老像前捻香
蕭然方丈病儀成蓑笠忘來一境清應作是觀寧
有相實無得度卽非情日當居士行時午月在生
公講處明能識微言只夫子可憐惟我最初程
次韵王正甫馬陵感事
風雨關河浩蕩愁騷人憭慄對清秋追君舊事何
堪聽投我新詩不昜酬紙上安知百年後酒中聊
可一生浮言歸欵段誰能約正有疎頑馬少游
送長道客滑道士
海山兜率事悠悠底處仍須著力修莫認箭邊曾
有鹿安知蓑外是無牛社樗共作支離病園絮同
爲汗漫游亦見顔公爲言此春風過盡不擡頭
别關景暉二首
鄴王臺上幾追陪臺上鴉鳴古甓摧每對燈前青
玉笛不辭花下白銀柸(家物皆彦遠)九重幽夢驪駒近
百卉佳時鷤䳏催更約歡呼須繼日從教河漢卷
星廻
筆陳雲横未昜陪雁門端見壓城摧櫟中麋出君
摶飯地上蛇成我奪柸好在田園心事嬾罷休簪
組鬢毛催稽山爲有知章否欲泛扁舟定却廻
送曹子方福建轉運判官二首
談經草檄鬢華生初擁閩山傳節行江入桐廬青
欲斷溪從劒浦碧來迎茶雖戸種租宜薄鹽不家
煎價欲平要使祈招歌德意君恩不爲遠人輕
侏儒未用笑先生孟博聊堪攬轡行學有人民可
嘗試詩須山水與逢迎邊夷豈識朝廷治耕釣唯
知吏政平臺閣時清多俊彦蕭生雅意未宜輕
飲挍理盛居中家次韵二首
騎鸞玉府盡仙眞短羽愁攀天漢濱詩嬾便應推
老手飲豪獨未後諸賓宮壺銀箭剛知夜籠燭金
華已報春倒載微吟笑兒稚時清寧是習池人
一倒南齋玉宇醇絶勝不醉楚江濱驪駒且莫催
歸御鴝鵒何妨屬坐賓我尚少年新白髮君須痛
飲敵青春未愁驅使無詩句怕遣壺空花笑人
次韵挍理盛居中上元
四見都城燈火春看驅肥馬走朱輪天傳九奏虛
羣籟海踴三山跨萬鱗追賞謾逃深禁直拜迎祗
望屬車塵預知短髮非歡事只有觥船未愧人
次韵蘇中丞喜文潛病間
㩦笻過子約朝朝况是門無百步遙午臥檐曦茶
可煑夜談窗霰栗堪燒范魚何用驚生釡鄭鹿應
知夢覆蕉試作文殊問居士從今一飯久如消
鎖試呈同舍三首
官局悠悠共此行來時庭菊未含英五更脱葉驚
書几一夜寒砧滿禁城詩似凉風來有思酒如清
露挹無聲何時驄馬催歸去更有林端魄一生
天街初月映天河拜敕東華走馬過解榻暫如龜
遇木閉簾還似雉嬰羅倦依書冊工催睡悶倚詩
篇足當歌可待紛紛厭朱墨晝閑唯有飲無何
周行櫛比未應充薦廟方求古鼎鐘經眼乍愁千
紙積解頤聊喜一言逢黃花庭檻時雖過白酒鄰
槽願可從更促寄衣眞似旅曉堂初怯露寒濃
試院呈文潛用前韵
神交千古聖賢中尚想銅山應洛鐘傾蓋十年唯
子舊知音一世更誰逢天如蟻磨駸駸旦談似繰
車斖斖從鄰榻鄧侯那不共擁衾百首興方濃
慎思聞家弟无斁捷解見貽用前韵
吾弟平生辛苦同匹雛志舉百鈞鐘自慙操瑟尚
不斥勸使力田終有逢青眼故人欣捷報白頭老
母喜占從書林儻預西城集釂子酣酣杏正濃
復用前韵寄題愼思豪塘居
玉泉飛落白霞峰散入山田畞十鐘鄧子結廬眞
世外陶公脱屣更誰逢鶯啼春竹風煙近龍起秋
堂雨雹從誰使山人空蕙帳蓬萊金殿興方濃
呈曹子方
曹子金門等陸沉壯年裘馬四方心檄傳白羽從
沙井詩寫紅巾遍武林兵甲胸中無敵國絲桐世
外有知音相逢不飲何爲者祗作寒廳擁鼻吟
泗州王諫議明叟畱飲
雲水東遊蚤歲懷半生塵土却教回兩行堤柳關
心在一點淮山入眼來北省主人誇酒好南風稚
子喜帆開揚州底事牽行色端爲瓊花芍藥催
招縉雲寺關彦遠教授曾彦和集平山堂次
關韵
蜀岡勢與蜀山通龍虎盤挐上紫空小語還憂驚
太一高堂元自在天中少師楊柳無遺跡承旨歌
謠有舊風斜日蕪城昜興感忘懷猶喜故人同
陪關彦遠曾彦和集龍興寺詠隋時雙鴨脚
次關韵
風起雷塘陵上塵雨荒苔院兩株春樓臺有跡皆
餘燼草木無知尚見珍博士獨能名玉棐使君還
許夀靈椿宣城此物常充貢誰與連艘送萬囷
閻醇老作默齋
淨名良久文殊歎此是如來不二門要識結瘖非
是默應知分别亦無言一絃曾得嵇生愧三復能
令孔子尊正復立談封萬戶時清何害口瀾翻
與曇秀師别垂二十年而後相會於金山作
詩筆多生習氣牽老來經唄亦隨緣何妨偶入東
坡夢未害閑依北固禪萬里波濤憑檻語一山風
雨竝窗眠未甘白首塵埃地更約相逢二十年
送曇秀師歸廬山夢齋
扁舟又過楚江東廬阜霜晴翠埽空四海五湖皆
逆旅千巖萬壑正秋風會觀沙界無華處何必茅
齋是夢中已悟三生舊知識不因天竺寺前逢
戊子六月十三日曝書得史院賜筆感懷(監時)
(儀公也修丞相)
君王孝悌纂修意丞相忠良典領宜却恨身爲周
柱史不令人識漢官儀當年請郡新進笑今日曝
書陳迹迷猶有院中宣賜筆不妨林下醉題詩
濟北晁先生雞肋集卷第十六
