濟北晁先生雞肋集目錄
第五十四卷
表
賀皇帝登寶位表
賀太皇太后稱尊表
賀皇太后稱尊表
賀皇太妃牋
賀太皇太后進奉表
賀皇太后進奉表
賀皇太妃進奉牋
代蘇翰林為皇弟諸王賀冬至節表
代蘇翰林為皇弟諸王冬至賀太皇太后
表
代蘇翰林為皇弟諸王冬至賀皇太后表
代蘇翰林為皇弟諸王冬至賀皇太妃牋
代蘇翰林為皇弟諸王賀冬至表
代蘇翰林為皇弟諸王冬至賀太皇太后
表
代蘇翰林爲皇弟諸王冬至賀皇太妃牋
代蘇翰林爲皇弟諸王賀元日表
代蘇翰林爲皇弟諸王元日賀太皇太后
表
代蘇翰林爲皇弟諸王元日賀皇太后表
代蘇翰林爲皇弟諸王元日賀皇太妃牋
代北京畱守王太尉元日賀表
代北京賀坤成節表
齊州賀興龍節表
齊州進奉功德疏表
齊州進興龍節銀絹表
代張恕單州賀受璽表
四月朔日蝕禮部請皇帝御正殿第一表
四月朔日蝕禮部請皇帝御正殿第二表
進罪言表
謝賜挍定資治通鑑表
哲宗實錄開院謝賜銀絹表
哲宗實錄開院謝賜筆硯紙墨表
代范祖禹等實錄開院謝賜物表
代范祖禹等實錄開院謝賜物表
代范祖禹等實錄開院謝賜物表
代范祖禹等實錄開院謝賜物表
代范右丞謝賜生日禮物表
齊州謝賜曆日表
河中府謝賜曆日表
謝賜春衣表
代北京留守謝賜春衣表
濟北晁先生雞肋集目錄(終)
濟北晁先生雞肋集卷第五十四
表
賀皇帝登寶位表
欽承顧命嗣履寶圖謳歌有歸華夏均慶臣(謝中)恭
惟皇帝陛下挺生聖德夙有仁心問寢彰純孝之
誠主鬯著克恭之美大明繼照至健體元邦之榮
懷人所歸往不顯亦世是開上帝之符無疆惟休
咸曰吾君之大天地日月廓然泰清山川鬼神罔
不順序鴻基滋固景命方綿凡在羣倫舉知慶蹈
臣等恪居外部親覯重熙不獲恭詣闕庭
賀太皇太后稱尊表
冊嚴備禮位荅常尊宫闈之奉載虔海宇之歡普
洽臣某(謝中)恭惟太皇太后陛下挺生聖哲夙著惠
慈昊穹眷懷宗廟昭假輔文祖勤勞之理隆神孫
保佑之功是稽兩漢之舊章用對三朝之光命聖
人孝治天下風行臣聞成王持盈不敢㤀文武之
謨烈周姜思媚故能貽任姒之齊徽聿收前功允
屬盛際萬世永賴百禄是遒臣伏限職事在外不
獲躬詣闕庭
賀皇太后稱尊表
位著徽稱居天下母儀之貴禮嚴備物昭聖人子
道之成宫闈載祗海縣胥慶臣某(謝中)恭惟皇太后
殿下懿恭性得慈儉身先坤極正於内朝隂教行
於四國用膺光命允荅常尊漢典具修式虔長樂
之養周詩足繼大顯思齊之功臣伏限職事在外
不獲躬詣闕庭
賀皇太妃牋
冊嚴異數位著徽名光舊典於古今溢歡心於内
外(謝中)恭惟皇太妃殿下令儀身率淑德性成輔佐
先朝憂勤内寢屬大明之繼體孝治增隆飭備禮
於有司尊稱允荅
賀太皇太后進奉表
尊祖徽名冊已光於備禮修臣常職享莫尚於多
儀輒罄菲誠仰干聰聽上件物中邦羨賦外帑宿
珍載申守部之虔用佐充庭之實
賀皇太后進奉表
長樂稱尊冊已光於備禮庶工率職享莫尚於多
儀輒罄菲誠仰干聰聽上件物中邦羨賦外帑宿
珍載申守郡之虔用佐充庭之實
賀皇太妃進奉牋
綸言誕告冊命顯加欽甚美之崇名慶已成之備
禮官聯無遠獻享具來上件物山澤之珍蠶桑所
入申提封之祇恪佐庭實之輝華
代蘇翰林為皇弟諸王賀冬至表
經謹周正曆推子朔景短窮而長至卦剝盡而復
來慶始宫闈歡均海縣恭惟皇帝陛下中和致理
仁孝承祧化本時行元統天而不息德方日起明
出地以無疆觀雲道民物之康齋居待隂陽之定
履端於始求福不回臣親託本支生陶惠愛傾一
心而猶藿祝萬夀以如山
代蘇翰林為皇弟諸王冬至賀太皇太后表
衡端氣至候炭仰而鐡低表北景長知人和而歲
美宫闈均祐寰宇交歡恭惟太皇太后陛下睿智
不居慈儉為訓本文之聖大顯思齊之光致成之
功竝膺既醉之福斟酌歲始天地節而四時成孳
萌日新隂陽争而諸生蕩有赫臨下無疆惟休臣
身託宗藩恩均鞠育用率先於庶位敬傾祝於萬
年
代蘇翰林為皇弟諸王冬至賀皇太后表
律當乾九六氣資宣養之端陽潛地中七日知來
復之候宫闈均慶民物同歡恭惟皇太后殿下德
重母儀位隆坤極既助烈考本朝夕之憂勤用綏
成王致神祇之安樂孳萌伊始福禄來綏臣親託
衆多之支恩叨均一之養協輿情之善祝介眉夀
之維祺
代蘇翰林為皇弟諸王冬至賀皇太妃牋
營室昏中招搖北建獻履綦而迎慶書雲物以知
祥恭惟皇太妃性稟惠和德崇恭儉雞鳴警戒之
志美見於先朝凱風劬勞之心恩隆於嗣聖順迎
陽旦茂擁殊休期仰贊於延洪惟輸殫於頌詠
代蘇翰林為皇弟諸王賀冬至表
易謹閉關蓋待隂陽之定傳先書物以知天地之
祥惟㫺宅尊與人同慶恭惟皇帝陛下剛柔體道
動静得時齋戒自修將神明其至德裁成與合用
左右於斯民薰陶大和積累至治臣本支同體茅
土分封擬續周詩申百福而干禄敢㤀漢禮稱萬
夀以獻觴
代蘇翰林為皇弟諸王冬至賀太皇太后表
立表土中驗日躔之南至求端天事迎陽德之大
來惟茂對時乃介景福恭惟太皇太后陛下道參
穹厚澤及飛潛生民本姜嫄之仁終配天者后稷
思齊詠大妊之美要成聖者文王九功可歌五韙
咸備臣疏封盤石託體螽斯幸覩太平之期跨三
五德願祝無疆之夀何千萬年
代蘇翰林為皇弟諸王冬至賀太后表
周歷授時氣必先於子朔漢儀賀至事亦謹於陽
生履端不愆介福是荷恭惟皇太后德崇慈儉道
配直方長樂稱尊大備安榮之養關雎本化永隆
信厚之風與國同休溥天共祝臣恩叨均一身託
藩維敢傾向日之誠願贊如山之夀
代蘇翰林為皇弟諸王冬至賀皇太妃牋
璧合珠連會三辰於初紀芸生荔挺兆萬物之華
心宫闈同歡民物胥賀恭惟皇太妃化行恭儉德
合徽柔保佑帝躬恩已隆於色養講明國典禮何
歉於常尊孳萌益新順履惟吉某親聯宗屬身託
廕庥徒傾頌詠之誠願贊延鴻之福
代蘇翰林為皇弟諸王賀元日表
璣衡窮次夏小正以首時玉帛會朝漢兩京之盛
典恭惟皇帝陛下法天之道如日之升撫於五辰
庶政所以咸理惠此中國萬方所以來同以初爲
常毋有不當臣忝同氣之重託維城之安慶五百
歲之符適逢兹旦上千萬年之夀敢廢舊儀
代蘇翰林爲皇弟諸王元日賀太皇太后表
日回月周辰集諏訾之紀天清地肅風來東北之
方恭惟太皇太后陛下盛德在躬至仁被世裁成
其道故能應君子之大來嚮用其休將以錫庶民
之保極順時滋養與物亨嘉臣親託本支恩分茅
土悅九成之備奏稱萬夀以獻觴
代蘇翰林為皇弟諸王元日賀皇太后表
魯史書春事蓋先於五始漢儀朝朔氣亦謹於三
微恭惟皇太后殿下順體坤元慈隆母訓化行内
外關雎爰始於興王神無怨恫思齊要本於成聖
新陽肈布景福來符臣託宗藩之親均鞠子之愛
願協輿情之頌倍膺眉夀之祥
代蘇翰林為皇弟諸王元日賀皇太妃牋
玉燭成書慶新元於端月椒花入頌美舒景於青
陽恭惟皇太妃率性柔嘉宅身恭儉承上以禮光
女德於書詩撫下有恩冠嬪儀於宫寢安榮所享
積累而成某内愧孱蒙預叨休蔭願履三元之旦
倍膺百順之祥
代北京留守王太尉元日賀表
臣某言伏以盛德在木正月始和聖人謹於履端
天下從而觀治臣某(賀中)恭惟皇帝陛下效天法地
扶世導民爰乘六龍乃大一統當五百之運有二
十之功仁義極乎漸摩禮樂備於制作順孟陬之
吉旦舉元會之上儀放勳欽明授人時而不忒周
王夀考維天命以無疆臣某守籥留都傾心法座
眷言象魏莫陪百執事之趨自幸華封常罄萬斯
年之祝
代北京賀坤成節表
建畢占中曆紀金行之始妊姜協聖禮嚴坤德之
成率土傾心後天申祝恭以太皇太后陛下慈仁
世濟睿哲生知昊穹所懷宗廟攸享配烈祖勤勞
之禮隆嗣王保佑之功盈成祗慎於薄冰豐美大
蒙於潤澤式虔至養允荅常尊誕惟考室之詳肇
屆登禾之候謳謠歸美華夏舉同伏願太皇太后
百順咸臻三靈共贊天高地厚扶不拔之洪基松
茂竹苞資無疆之妙算臣限拘鑰守阻預鳬趍
齊州賀興龍節表
臣補之言臣聞必世而後仁故百樂興於巳治宜
民者受禄則五福本於能敷人神克寧雅頌斯作
欽遇誕彌之吉仰期於穆之休臣補之誠驩誠抃
頓首頓首恭惟皇帝陛下纘禹勤邦繼文配命湥
明措國蓋在酌言道斯行而動斯和無非事者生
不傷而厚不困所欲與之用能格精祲以降康交
驩欣而養本大有天助豈徒河洛之效祥靈臺子
來咸思父母之難老臣久塵冊府方領郡章慶五
百歲之期親逢穀旦祝千萬年之壽祗劇葵心瞻
望闕廷臣無任仰天祝聖激切屏營之至謹奉表
稱賀以聞臣補之誠驩誠抃頓首頓首謹言
齊州進奉功德疏表
臣伏以大吕應時氣協明昌之運至神出震曆符
誕育之辰天人所歸遠邇胥慶恭惟皇帝陛下誠
明天縱睿智日新嘉祉富民至仁浹物重華協帝
增光六聖之功下武繼文垂視萬方之治謳歌所
屬精祲儲休神電遶樞陶隂陽之粹美祥虹流渚
孕造化之精英鼔舞太平揄揚善頌臣誤恩剖竹
一意望雲雖漢殿捧觴莫預千官之列顧舜庭儀
鳳第同萬壽之稱臣無任瞻天祝聖激切屏營之
至謹隨狀上進以聞謹進
齊州進興龍節銀絹表
臣伏以夢龍叶瑞元符神筴之歸望氣表祥夙契
人心之慶幸遘&KR0906;昌之旦敢修飾喜之儀前件物
人賴垂衣地思薦寶盡出盈餘之力用將頌詠之
誠充預大庭足備梯航之富懇祈睿算永齊箕斗
之明所有銀絹見寄本州軍資庫候有上供綱運
附帶入京次謹先具附遞入進以聞干冒冕旒臣
無任惶懼激切屏營之至
代張恕單州賀受璽表
王事之修光昭夷夏天休所動玉出咸秦因月吉
之視朝肆禮成而均慶(謝中)臣聞物其有矣命不易
哉蓋政苟雖幽而不通則類有不召而自至所以
三朡作典猶懷俘寶之慙四海告功方贊錫圭之
異惟德之視從古以然恭惟皇帝陛下若㫺大猷
顧諟明命繄有憑有翼而罔墜故無聲無臭而來
臨俾壽而昌皇已彰於眷佑則篤其慶民亦念於
用敷故㵕洪恩以覃方域臣偶拘守土阻覿盛儀
四月朔日蝕禮部請皇帝御正殿第一表
臣某言伏奉詔命以四月一日日蝕避正殿減常
饍者占辰弗集馳走逮於嗇夫肆宥惟時鞭扑空
於司寇未即路朝之正猶推玉食之供凡在臣工
莫遑寧處竊以日符天統當循黃道之常君體乾
剛故謹正陽之畏惟聖人觀象以立戒欲王者因
事而自修亦緣久動而必差乃有頻交而屢蝕(敘中)
恭惟皇帝陛下中正履位清明在躬孝承七廟之
安仁暨萬邦之往官惟賢而士勸善罰當罪而民
禁非奉以無私要本容光而必照建其有極蓋用
勿憂而宜中固念兹而在兹寧弗畏而入畏繄寅
恭可謂至矣則變異何從召之應以至誠居然純
曜祥桑不拱方知太戊之興雊雉何為益見高宗
之盛宜光臨於黼扆且時御於饔飱茂迎至和允
荅羣望
四月朔日蝕禮部請皇帝御正殿第二表
徒傾葵藿之誠敢期回照未竭潢汙之滴尚或可
羞矧變異之已消尤故常之當復(敘中)恭惟皇帝陛
下法禹罪已繼文小心惟五事之罔愆於三光而
何累爰以朔旦自興重雲不用其行史前占於必
蝕增修於德人莫覩其或虧和足致祥順宜獲助
而猶謙尊自牧震虩靡寧雖天所以愛人君常欲
制於未亂而王所以奉天道故當懼於無災然與
其戒居處飲食之安孰若擴視聽猷為之善豈惟
過也見而更也仰是謂應以實而不以文南面宅
尊達四聰於虞舜大庖日御綏五福於周成庶或
聽卑終聞詔可
進罪言表
臣小官疎外名姓無聞竊比負暄上塵天鑒臣於
熙寧中聞交趾犯順王師出討臣嘗憤悱忘鈇鉞
之戮願效區區譔為安南罪言一篇於時臣在畎
畝又居父喪湥思愚賤且越禮制以干國事既成
躊躇將進復止今師還累歲遠服來享而臣所欲
言頃已草具留之私室義不敢安譬夫鷦鷯已翔
於寥廓而羅者猶視乎藪澤臣誠疲駑豈足及事
其所譔文字謹繕寫成一冊以安南罪言為目用
黃羅帕封隨狀上進伏望聖慈特垂聽覽干冒冕
旒臣無任惶懼屏營激切之至
謝賜挍定資治通鑑表
進奏院逓到挍定資治通鑑所牒伏蒙聖恩賜資
治通鑑若干冊付臣者先朝稽古之意名臣敘事
之才成書甚難來世所考故乏丹鉛之補預蒙緗
帙之頒臣補之(謝中)伏以英宗皇帝睿哲生知憂勤
遠慮欲觀歷世君臣張弛之跡以知千歲治亂得
失之原湥詔耆儒特加撰錄神宗皇帝孝思善繼
聖學博通三臣竝封不特詩亾之歎五季更授厥
惟麟止之終發於雲漢之章賜以龜鏡之目恭惟
皇帝陛下論唐虞而圖治舉元愷而佐功興亾灼
知屢省觀於乙夜忠佞大判爰警戒於在廷以嘗
預於挍讎故亦霑於賜予頒學官而伊始藏私室
以至榮臣聞惟賜不常論報宜一圭瓚乃鬯車馬
則乘雖臣狹識而淺聞妄意湥求而博考思事君
許國之義奉以捐軀資愛民利物之方用而從政
庶逃虚受之恥仰荅非常之私
哲宗實錄開院謝賜銀絹表
臣等伏蒙聖慈特降中使賜臣等銀絹者屬辭比
事將為千載之傳抱槧懷鉛未有一毫之效寵先
臨於使指恩已逮於匪頒(謝中)此蓋伏遇皇帝陛下
受禄于天修身以道因心篤慶本王季之事兄彌
性似先乃成王之為子稽哲宗之政理亶神考之
規摹雲漢在天丹青莫像是用飾兹典領共俾討
論曾微草創之勤遽忝幣餘之錫簡編充宇蠡測
海以安能歲月累功蕢成山而儻可誓殫綿力仰
贊成書臣等無任
哲宗實錄開院謝賜筆硯紙墨表
臣等伏蒙聖慈特降中使賜臣等筆硯紙墨者紬
繹信書闢官曹而伊始詢謀故事給筆札以爲先
枉異數之曲加撫寸長而安有(謝中)此蓋伏遇皇帝
陛下挺生聖質丕變人文維先朝迪哲之光有繼
序遹求之美森然斷簡豈徒副在有司燦若列星
乃可傳諸無極而臣等職司典領參備纂修甫窺
東觀之藏遽忝上方之賜精毫良楮堅石黳煤食
浮已愧於事先器利尤慙於匠拙遷固特稱乎良
史蓋以覈詳荀袁但謹於編年庶無疏抵誓當殫
竭以荅寵私臣等無任
代范祖禹等實錄開院謝賜物表
述修先訓攷次新書闢省閤之嚴湥詔宰司之典
領討論既重付畀尤慙敢圖比事之初遽忝上方
之賜此蓋伏遇皇帝陛下孝思維則善教得民率
時昭考之功維十九年之記副在有司之事乃數
千歲之傳以臣誤被揀掄預聞紬繹黟煤吳石蔡
楮蒙毫燦然四物之精出自九重之祕未知報稱
徒遽矜榮模青天白日之容固無心巧輯斷簡遺
編之美尚或力能誓殫見聞少補毫末
代范祖禹等實錄開院謝賜物表
伏以論先朝無競之功垂來世不刊之訓凡在官
聯之選固稱儒學之榮編摩未效於寸長筆札遽
叨於異數此蓋伏遇太皇太后陛下懋昭大德對
越在天稽神宗制作之隆倬為令典當嗣聖纂承
之始付畀成書詢求故事之餘均及上方之賜霜
毫之潤溪石之堅墨以代鉛紙惟易槧顧禆諶之
草創積日何功儻荀悦之編年它時有考粗期輸
竭不愧寵私
代范祖禹等實錄開院謝賜物表
鉛槧之功未聞於少補金繒之膴首逮於匪頒枉
使指之光華拜君恩之隆渥此蓋伏遇皇帝陛下
恭默當乎思道愛敬隆於事親迹熙寧訪落之勤
迄元豐顧命之重憲章咸在譔述宜加甲敕有司
參稽故實眷言蕞陋預被選掄既其論次之初均
以幣餘之錫夫居其官則思事懷其禄則赴功固
雖狹識而淺聞妄意湥求而博考粗祈薄效仰贊
成書
代范祖禹等實錄開院謝賜物表
預聞紬繹未有毫釐遽煩使指之臨首拜幣餘之
錫被蒙寵渥增愧矜榮此蓋伏遇太皇太后陛下
對天之休以慈為寶維先朝之政理在太史之冊
書將欲為無窮之傳故必著不刊之典咨求故實
付畀有司眷言選掄猥在蕞陋屬討論之始事均
賚予以勸功攬制作之原浩如觀海積編摩之助
儻或成山誓殫淺聞仰荅鴻造
代范右丞謝賜生日禮物表
棘薪永慕載臨生育之辰槀飫特加申用故常之
錫光華白髮感激丹悰(謝中)本乏將明粗知忠孝蒙
先臣之遺業遭累聖之致平遍履閨臺遂聞機政
至仁獨運方興不世之勳末議數殫未有秋毫之
補而適遇桑蓬之旦重叨庖廩之頒已懼素餐安
知報禮斯蓋伏遇皇帝陛下天臨九有子惠羣工
體貌所加搢紳咸聳觀酒食之象君有施而心親
誦股肱之歌臣無功而形渥誓當糜隕仰荅生成
齊州謝賜曆日表
臣補之言准進奏院遞到宣一道賜臣紹聖二年
曆日一卷者臣聞迎日推策在㫺黃帝之御邦以
初為常自時周王之賦政臣叨守長職在承宣樂
與吏民同遵詔令臣補之誠惶誠懼頓首頓首恭
惟皇帝陛下修身以道求端于天璧合珠連煥三
辰之順晷雲行雨施肈萬物之華心雖歲事之宜
頒本王功之最急璣衡潛運孰知聖治之日新銚
鎒時修已覺豐年之氣應臣無任戴天荷聖激切
屏營之至謹奉表稱謝以聞臣補之誠惶誠懼頓
首頓首謹言
河中府謝曆日表
臣補之言今月二十五日都進奏院逓到宣一道
伏蒙聖恩賜臣崇寧元年曆日一卷者初郊上帝
肈改新元謹堯曆以迎推因夏時而誕布偶竊藩
維之寄預蒙歲首之頒臣補之誠惶誠懼頓首頓
首恭惟皇帝陛下動静以道而大光先後於天而
與合本諸修已雖聰明睿智足以臨用此求端蓋
風雨霜露無非教將以撫五辰而熙績和三事以
敘功臣職在牧民欣於奉令土牛將磔猶歌二日
之鑿冰玉燭可調願頌豐年之多稌
謝賜春衣表
臣補之等言句萌畢奮慶賜可行土牛久飾於送
寒豳籥未歌於逆暑迺眷造庭之彦爰開在笥之
良肆有等差均於覆被(謝中)恭惟皇帝陛下宜人布
政育物為功卉皮自適於隂陽氄毨同和於天地
既陶無外之化亦霑咸若之恩織篚亂流豈惟加
五百里之遠女工同燎故復半三十日之收矧是
具僚與之同體適及風雩之後大頒帑帛之珍君
賜足榮不嘆無衣之七王章有分庶逃終褫之三
誓各糜捐以圖報稱
代北京留守謝春衣表
凉風退暑流火戒寒爰開在笥之良式厚兼衣之
寵居然被服同此恩榮臣某等(謝中)恭惟皇帝陛下
至健體元大明燭隠室灰為候載先栗冽之期帑
帛用頒肆有等差之賚臣等均雨露重霄之施忘
冰霜瀕朔之勞誓竭愚忠仰酬聖造
濟北晁先生雞肋集卷第五十四
