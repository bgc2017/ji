濟北晁先生雞肋集目錄
第七十卷
釋氏贊疏
勸緣造大藏經疏
請則和尚說圓覺經疏
請則和尚說金剛經疏
龍泉寺修五百阿羅漢洞募緣疏
齊州齋僧祈晴疏
甥杜氏小五娘披剃疏詞(幷序)
鵝湖長老開堂疏
請崇寧長老疏
請普照長老疏
題大寶篋經後
濟北晁先生雞肋集目錄(終)
濟北晁先生雞肋集卷第七十
釋氏贊疏
勸緣造大藏經疏
伏以諸佛出世本緣說法利生衆生鈍根不能見
性成佛所以託胎卵溼化為正命認地水火風為
自身將盲引盲從苦入苦大可厭患况無出期故
如來警之以雷震法音示之以天然覺路設有七
寶布施滿恒河沙不如四句受持等虚空量而此
小邑其中萬家雖建梵宫猶虚龍藏醍醐上味至
死不嘗摩尼寶珠曠劫常棄豈不共生慙愧同作
因緣今聞上國伽藍適有古教緗帙題緘萬卷價
直千緡欲置六師殿堂不妨八部衛守普願聞見
咸發慈悲大事圓成諸方慶讚若僧若俗得誦得
持十地一乘性陸蓮而不染三塗八難罪湯雪以
無餘或素或緇曰男曰女不以多寡便爲重輕惟
能運喜捨心則必獲法施福恭惟大覺證之謹疏
請則和尚說圓覺經疏
伏以脩多羅教者如來本起因地正受住持大湼
槃門妙莊嚴路十二部經諸決定義十二菩薩所
脩行因流出無量一切吉祥眞如超過恒沙十方
文字譬喻若廣說說者千劫不盡若無說說者一
句不煩然而末世勤勞益遠正法衆生眼目必有
導師和尚德性純明道鋒孤迅具三次第爲一總
持固嘗振錫游方爲證此事拈香說悟已契古人
於我此邦夙植善本願興慈閔普爲宣揚夫性覺
圓通初無此觀彼觀因地漸次故有齊修單修欲
令見聞不生差别幸對人天之衆尚無金玉其音
請則和尚說金剛經疏
六百卷義總般若以題籖四大部中以金剛為教
髓如是住如是降伏法固已傳若以色若以音聲
佛不可見所以德山受具而精究曹谿採薪而聳
聞蓋達心則四句無餘故上根以一門超出和尚
離我我所得玄玄機故知筏諭本空然欲濟者盈
於涯涘夢觀不實而臥鼾者喧於床帷况此小邦
魔彊法弱賴覩若士雲開日明庶幾興行從此紹
續㫺逹磨見梁武帝則不立文字而天女告舍利
弗以無離語言師今對經所說何法我不取相亦
無是經願諸見聞同一解脱如病得汗如鳥出籠
龍泉寺修五百阿羅漢洞募緣疏
伏以瞬青蓮目付法藏以默傳結白疊巾指心源
而直授爰有迦葉首悟慶喜先聞夙習大乘已超
無學假修小果欲接下根故十二大菩薩之所總
持與五百阿羅漢之所證入波不離水水即是波
此皆為一因緣酥乳流出雖復說三次第羊鹿亦
無知性空則法空如我說為佛說諸祕文之略出
衆聖號之具存肅恭僧儀炟赫靈跡或經行四世
界或宴坐一嵌巖受請天宫應供海殿擲錫飛去
投杯渡來龍虎伏馴仙鬼陪隸少别萬里暫休千
年亦有混跡和光入&KR1185;化俗游戲自在變化無常
近者淮泗塔中袖藏遠施天台橋上茗結餘花不
違本心示常住世覿面不識有緣則逢永吉是用
運廣大心募清信侣建長簷及深廡閟異相與竒
容平地起山凡境成聖大千無有盡我願不可竆
亦使見聞同生歡喜讚佛一偈施佛一錢在經有
云獲福無量
齊州齋僧祈晴疏
伏以佛等慈誓雖蚊蟻以不傷民業報身於衣食
而常歉幸嘉苗之極望乃霖雨以涉旬非民獨招
繫吏不德是用潔誠念咎歸命求哀不違本心來
受此供敇天龍之休燕賜田畮之收成仰冀威神
必垂拯護
甥杜氏小五娘披剃疏詞(幷序)
濮陽女子杜氏小五娘(法名)故朝散郎集賢殿修
撰提舉西京崇福宫故真寧縣君閻氏今安平縣
君晁氏之孫今宣義郎知潁昌府陽翟縣丞故晁
氏八姐今晁氏二十一姐之女年十八歲其家議
以從人矣念其前母以産歿已當為婦而悲忽自
截髮如頭陁儀頮粉澤屛葷見請於親冀他日為
比丘尼以報生身之恩學出世之法其尊屬䀌然
傷而聽之其壻氏悵然恨而捨之自歲丙子至歲
戊子十有二年其志益堅行益熟而朝請郎監西
京中嶽廟晁補之之妻永嘉縣君杜氏修撰公之
女而宣義君之姊也憐其姪之意以錢一百三十
千輸諸官得祠部度牒施之命以善月日享佛飯
僧落髮受具又以告補之曰子為作文讚其事成
此女子願且普慶懴使杜晁兩宗往者居者向佛
菩提獲大饒益其詞曰
伏聞山河大地尚因瞪發而生血肉幻身豈是金
剛之法為泡為沫為無量腥臊聚為苦為惱為百
一疾病纏為火宅已燒為丘井將墜晝作猖狂而
不暇夜夢怵惕而自驚無常大鬼之所驅有情更
生而何往所疑厭患出離而反欣喜控搏乃清淨
童女杜氏小五娘(法名)賢公之孫信士之子初聽
結褵之議便盟落髮之誠至於視姑姊妹之行譬
若觀雀蚊䖟之過蓋戒定㝛修於前世故因緣適
會於此生親杜姓中咸從本起之願姑晁氏配為
營披剃之資解紒著盤諸天八部而皆歎登壇受
具大覺六師而現前當有無舌瘖啞人教汝讀經
生盲擿埴人指汝見性滋長聖種斷除愛根用以
加持晁杜兩族俱乘勝因回向幽明二途永脱苦
趣及此會中盡未來際助緣隨喜男子女人證明
此比丘尼令得不退轉同悟無生忍曩謨佛陁耶
鵝湖長老開堂疏
蓋聞大空非界認華自是迷人陽燄無波守魚真
成癡鶴徒以無始妄業有為幻因說寂說常别名
别相室羅筏河見佛影正似夢中毗舍俱家入聖
胞未知來處有病必求藥到岸不須船佛性在阿
那邊兩頭雙動般若以何為體大笑一場談此者
多達此者寡又恁麽去也當如何接之曾經黃蘖
三頓來直得困徹便是曹溪一滴水更不疑他固
知戴頭覓頭就屋添屋也要春來冰解日出煙消
况鵝湖山水之名藍馬祖子孫之遺範雖復骨藏
十世未妨名播九州法席比虚緇徒猶盛必得如
龍如虎乃堪度馬度驢伏惟某和尚悟祖祖心提
方方印默時淵妙體用推向一坑語則雷驚縱横
流出千偈彼緣已熟此正是時卷舒皆欲爲人去
住亦豈&KR1176;我今者不動一莖草不遠千里塗直須
救取猫兒也莫輸却山子慈悲肯顧歡喜普同
請崇寧長老疏
蓋聞大圓頓教不以世求妙淨明心不緣他悟既
衆生本來成佛則祖師何以為人皆&KR1176;流轉塵勞
多生認賊所以顛倒迷悶終日怖頭有大智人緣
在震旦面壁無語不妨滿國清風隻履西歸依舊
一天明月雖它方之已熟眷此土之未敷今皇帝
陛下紹述聖猷嗣隆法寶合百工歸美之意建萬
夀崇寧之名妙喜擎來化城跳出是用騰封章而
有請屈道德之肯臨恭惟和尚受祖祖心提方方
印等慈不擇貧富任運無有東西視不見聽不聞
在三藏鼻孔上立遇者死當者壞從德嶠棒頭出
來願垂悲憐副此翹竚不用變生作熟自然識路
知家以不盡燈度無量衆葛藤具斷阿誰曾縛汝
來皮髓兼忘那箇是不精底上資睿算永洽純熙
旁沐民生普離菑咎不勝懇倒之至
請普照長老疏
大圓頓教不以世求妙静明心不緣他悟既衆生
本自成佛則祖師何以爲人但救沈流聊加警策
面壁無語不妨滿谷清風隻履西歸依舊一天明
月自兹而降得度者多况普光淮上之静居大聖
唐來之顯化久虚法席蓋俟名流齊公長老上人
授祖祖心提方方印默時淵妙體用推向一坑語
則雷驚縦横流出千偈今者諸方咸說四衆同音
不遠千里途不動一莖草刹那即至燕坐宛然光
弼得子儀之軍何煩申令韓信奪成安之壁也要
作家阿誰曾縛汝來那箇是不精底空劫前三世
無佛時一言如是接人方名傳法
題大寶篋經後
真覺大師志添傳其遠祖百花巖主之道受持大
般若波羅密多安忍精進静慮之戒誦百千旋陁
羅尼降伏諸魔拯拔衆患有大名稱於四方補之
戊辰歲拜大師於京師已蒙教誘丁丑歲遭太夫
人楊氏喪於丹陽哭詣金山修水陸供大師忽於
衆中念舊拊孤惻然慈閔後數日入船臨柩宣祕
密音如出金石宴坐收足忽起唱言汝母無苦我
佛如來有大寶篋陁羅尼能為一切衆生在生死
者開大黑暗滅罪增福作金剛幢獲不壞報若頂
若佩若安舍宅若冢墓中所在之處則為有佛迺
授此經補之奉行如大師教戊寅歲遇妹之壻陳
琦於金鄉琦不知補之嘗受此經也蹙頞而言我
聞人言大寶篋經㫺在朽塔諸佛涕泣所共宣賜
願以薦先行求積年了不可得補之驚愜出經帽
中為琦贊說再拜授琦琦即書寫命工刊印普勸
人子亾失父母如我苦者恭敬供養頂佩藏置安
像腹中仗真正力為升濟資四月六日晁補之記
(明吳郡顧氏於崇禎乙亥春)
(照宋刻壽梓至中秋工始竣)
濟北晁先生雞肋集卷第七十(終)
