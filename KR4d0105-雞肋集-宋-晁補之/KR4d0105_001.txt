濟北晁先生雞肋集目錄
第一卷
古賦
求志賦(澤求志附)
夢覿賦
坐愁賦
坐進庵賦
濟北晁先生雞肋集目錄(終)
濟北晁先生雞肋集卷第一
古賦四首
求志賦(釋求志附)
幼余不自知憃兮願求古人而與之游高平邑於
大野兮魯東鄙而北鄒固余心其悃款兮求前聖
又不遠豈無鄰莫可與謀兮冶邴氏而俗泮幽離
房誠不忍兮棄此而莫能歲執徐之靑陽兮余先
子乎東征横武林之大江兮暀始寧之南邑路會
稽以周流兮求歴山之所在㫺封嵎之世守兮以
後夫而致刑越懲恥於夫椒兮進樵女而抑心懿
二臣以國霸兮卒焉異夫出處行束薪而自言兮
妻不忍而求去助申威於司馬兮卒隕聲以淮南
盱訴死於婆娑兮悲綽約之亦殲彼章陳之詭嘯
兮既&KR0787;眙於甲夜何仲御之清激兮而亦云駭夫
觀者紛回穴其莫識兮泮千載而迹陳思苗山猶
若兹兮又何悲乎曲水惟鄭公之志約兮逢神人
焉靡求山&KR1293;峍而谷䊸兮風瀏瀏乎旦草耿吾何
不可畱此土兮竊悲越人之禨豈其食鮭而化音
兮無所用吾之緌冬曚曚其多雨兮夏癉熱以生
蠚溪水之淺深兮舟上下而擊石吾遵夏蓋之山
兮聊以觀乎遠海吾先子之初服兮羌董道而不
改小人之有心兮猶不假器末余從於東安兮依
哲人而聞誼蜀蘇子之有&KR1185;兮漢遺化而多儒往
者其不可及兮曷不從子之廬朝余食乎山中夕
余宿乎江上悲世俗之近市兮余安能忍而與之
皆往余令樓季為右兮使王陽前余世解轡而馳
石兮緬余得此坦塗良吾輈使環灂兮密吾牙使
撲屬攬九州而顧懷兮夫安知余力之不足遘余
生之罹閔兮歸將母乎故都伏里門而畏鄰兮幽
獨守此四隅時命大謬兮吾迋迋欲何之慨永夏
之宜養兮霜薆然其萃之增歔欷以啜泣兮殺身
其安可宇摧榮而藩穴兮雀鼠去而不舍憯四序
之不淹兮春藹藹其既菲攬卉木猶若兹兮吾獨
不聊此時悲予仲之婉孌兮饒其心以詩禮吾不
能操贏而坐閭兮耘東山而自食歲旱暵而不雨
兮螟又生余之場屬歲秋之有榖兮河出墳而湯
湯於陵子之終褊兮井上李其猶飽服芬芳而潔
腹兮夫豈不足以忘老衆虒豸而好朝兮咸得時
而的㿨持衣裘而鬻暑兮余固知余賈之不售思
遐舉而莫從兮心䊸軫而衋傷訊黃石以吉凶兮
棋十二而星羅曰凷小基大兮何有顚沛既非初
志之敢期兮曾何以知其所繫頮淸濟以去垢兮
芝九莖而為華宵倚楹而悲詫兮疇獨憂余之無
家蕭苑候之慷慨兮孰云非食之故濟澶淵之靈
津兮横中流而飈怒思城闕之挑達兮勉踵夫㫺
之人羿之志於彀兮亦反求夫余身小人不知學
禮兮畏罪罟之所尋宋七世之炳靈兮皇純佑此
下土舉賢而授能兮哀焭獨此黎庶牧羊而肥兮
式亦用夫有聞辟雍之洋洋兮宇干日而糾紛連
衽以成雲兮汗而為雨豈余不足於同門兮獨惆
悵而延竚先事而後得兮惟其食者之責舉九鼎
於鯢淵兮亦人假夫一臂余張子之好脩兮蹇博
大而無朋雪霏霏而宇凍兮松柏不改其青固黃
子嘗語余兮曰此是為明月雖工師不以佩兮保
厥美亦未艾彼喔咿為已甚兮羌浮石而沈木子
雲之好思兮亦衆誶其寂寞虞氏之為政兮舉五
臣而與言彼霡霂之射谷兮何足以容江潭之鱣
衆不察余之情兮求余初猶未沬超孤舉而遠尋
兮唯夫不足而論世良恫韓而成漢兮皓保惠而
悟高成功則去兮曾何足以介其一毛融躬行既
卒驕兮禹服義亦太靡陳輜車與乘馬兮桓榮亦
酋乎富貴蕃居室其不理兮滂之志以四海允膺
之激烈兮羌不以生而昧義意豈弟神所嘏兮固
何以罹此之不祥豈其莫忍鄰之捽兮紛救鬭而
得傷嘉林宗之善裁兮要成敗以不失寧遵不知
時之可為兮行漁瀨以畢世喟嵇康之蹈盡兮愧
孫子其安補阮清舌而咎目兮潛固自識而遠去
謂道不可為兮為者敗之衆窢然咸不畱兮惟至
人焉在之泮千祀而語鄰兮孰與至人之服意神
龍之乘雲兮吾欲從焉以足士生各有遇兮吾何
為侘傺乎此時曾藿菽不足以化兮求余身其庶
幾滋蘭以旨蓄兮菊以為糗修忠信以抑躁兮夫
安知余時之後圖前聖吾永賴兮攬百子與竝輿
時翺翔於道奥兮歷年歲以爲娛
釋求志
求志自敘也予從先人寓鉅野又從先人仕會稽
又從先人仕杭余仕於澶仕於魏而後仕於大學
故求志所敘如此高平邑於大野謂高平鉅野縣
也魯人好文學而獨邴氏以冶富魯人所以去文
學趨利者以邴氏故也是見地理志貨殖傳離房
别房也揚雄云芳酷烈而不聞兮不如襞而幽之
離房武林餘杭也始寧上虞也歷山舜所耕也封
嵎防封氏禹執而戮之者也夫椒吳所棲勾踐之
山而西施蓋樵家女二臣大夫種范蠡信威司馬
者嚴助也曹娥父名盱章陳云者章丹陳珠二女
巫夜祠詭嘯夏統見而驚走者也而仲御亦嘗見
賈充叩舷吳歌致風雲予怪之仲御夏統字也苗
山即會稽山曲水永和諸君所集處鄭弘遇神人
於若耶溪云願旦南風草北風夏蓋上虞海旁山
名自此以上上虞事東安杭州新城也予始見眉
山蘇公於杭故云末予從於東安兮依哲人而聞
誼樓季古善御者王陽不馳九折坂者也予自謂
至此乃知學之所趨猶出荆棘險阻得大塗而思
騖也環灂樸屬&KR0690;工治車說車君子之器車工而
後可以致遠君子修而後可以涉世自此以上新
城事將母故都予喪先人歸濟時也予仲無斁也
東山濟東郭予所田處比二年不雨河決卒不穫
於陵子於陵仲子也虒豸猶參差見甘泉賦趣市
者平旦側肩爭門而入日草之後掉臂而不顧故
云衆虒豸而好朝謂干時者也世所用卜靈棋者
曰是為黃石書始予免喪占之繇曰&KR1176;小至大無
有顚沛予自謂非予志所期也頮淸濟而以芝為
華以况余不敢汙以干時倚楹魯漆室女中宵悲
嘯鄰人疑其欲嫁者也蕭望之嘗為小苑東門候
自謂各從其志予草之澶淵予為掾時事挑達予
教授北京時事予去北京為太學正故曰辟雍之
洋洋鯢桓九淵名舉鼎九淵非一臂力然一臂亦
有助也張子予太學同舍文潛也文潛不苟合於
人黃魯直為明月篇遺之曰天地具美兮生此明
月陞白虹兮貫朝日予愛之浮石沈木無是道也
而誣善者其言嘗類此大才而小使之譬霡霂非
鱣所游也求斯世而莫予知也則思古人焉孟子
所謂是以論其世也故曰惟夫不足而論世自恫
韓成漢至潛固自識而遠去皆論世之事也馬融
張禹驕靡桓榮以車馬夸弟子皆不足言陳蕃范
滂王允李膺李固以忠殺身亦可傷矣夫惟無心
於為者為能為天下張良四皓所以成也知其不
可而不為則若林宗淵明可矣有光武而嚴陵去
之非也遵陵也阮籍在晉人中頗能自濁口不臧
否人物而為靑白眼殆矣故曰阮清舌而咎目也
餘子傖攘小人之中如捧土救河潰卒與之俱溺
豈不痛乎故曰為者敗之懲數子之為而敗而不
知時之可為又蔽矣而予又不足為也故終欲求
之予身
夢覿賦
歲閼逢之涒灘兮前日至而匪思夢啾耳之薨薨
兮蓊靑蠅其羾&KR0925;咸南徙而未逝兮遺其矢如散
絲余俛避而不汙兮一媼背之淋漓脗不知其可
穢兮偶竝趨於西帷媼左目之宂枯兮蓱四五其
萃之旁兩媼之無言兮亦依帷而靡期朝怛寤而
自診兮營營發詩而可知蹇俱翔而遺矢兮技止
此其奚為惟一盲而兩默兮與目蓱為何禨豈眇
視不足與明兮蓱非寄而終離羌何為而眹此兮
神無心而罔私拜受神祥兮編之冊詞文女三之
為姦兮比匪人而惡之微夫周公之為見兮迕若
此其余衰欲徼福則安敢兮問故老其增疑苟不
汚為巳免兮謝三媼之難知
坐愁賦
魯人閻子仲武行年七十四躬耕於鄙歲旱不入
而色藜藿促鼓其琴作坐愁之聲嘗所與游晁子
補之恐其傷也為作坐愁賦假翁與過者語以解
之其詞曰
彼何人而處廓兮匪三閭而獨醒鬢毛毶其雪糅
兮眸子瞭其星明塊獨守此中野兮囷無禾而㸑
清拂素琴之浮埃理坐愁之遺聲忽推几而睨天
送飛鴻之杳冥或過其前曰有心哉然何求㫺林
類之行歌云既老而無憂翁年運而德加翁何為
乎坐愁翁偶顧而若聞猶援琴而不捨曰子非魯
之儒服者耶何以不知漆室女者晝輟紝而淫思
宵倚楹而悲咤彼淺哉其量人匪魯憂而欲嫁豈
不誤耶吾亦傷夫魯之君子㫺在厄而不糝賜自
殖而何誅顧乘軒而中紺羌同道而恥兹廼長饑
乎回憲彼林類其何人雖信賢而獨善或者曰未
既也請言翁之近者㫺蘇門之遯民縆枯桐之一
絃匪無絃之寂默異五絃之啾諠對阮子惟長嘯
為嵇生纔一言人欲怒之戲排諸淵勃窣而出則
又粲然彼何知夫坐愁幾躚躚乎樂天矣然聖人
猶以謂樂天有憂之大者也况憂人之憂豈有既
哉於是翁泛然可油然謝曰憂樂外矣吾當虚之
坐進庵賦
有物于此無梁無柱圓廣六尺非囷非窌粟米之
宅上蒙藁秸下履瓴甋塗墁晦外中腹純白平時
鼠竄俯仰不迫主人懵學敢謁之客客曰此夫外
丘阜而内穴谷者歟上荷笠而下湊輻者歟首枝
撐而身純束者歟有登降而無阼賓者歟混沌既
死竅鑿乃張牖則有目戶則有吭橧巢營窟太古
所藏周旋無間病於德方邑都莫賢原野則良者
歟雖然可以五人羣居宇宙有餘不可以八口次
且孰知婦姑彊名坐進其實中虛聞諸博識是謂
廜㢝
濟北晁先生雞肋集卷第一
