濟北晁先生雞肋集目錄
第十五卷
律詩
北山道中示公爲
和關彦遠雪
試院次韵呈兵部葉端禮并呈祠部陳元
輿博士黃冕仲
吳松道中二首
濟州道中寄葉勛秀才
原上
荅劉季孫
病起荅關景暉
同魯直和普安院壁上蘇公詩
次韵黃奉議序致仕作(父求作魯直仲)
次韵履常見貽
次韵鄧正字慎思秋日同文館九首
聞慎思說壕塘居
陪發運右司叔父集金山次韵
送趙正夫京東漕
次韵八弟西園課經二首
千秋嶺上
蒲津繫橋次李棻韵
次韵練定祥符聽法
自畫山水寄无斁題其上
贈别張堯詢
寄題寶應无斁鳬舄堂二首
憶廬山示无斁弟
秋夜西崗聯句
凝祥池上聯句
濟北晁先生雞肋集目錄(終)
濟北晁先生雞肋集卷第十五
律詩(五言)
北山道中示公爲
吾方賣劒日汝正抱孫歸昭代無官守平生近釣
磯青山上野艇白水到林扉曬棗日猶烈鳴枝風
已威荒陂民事少迂徑客行稀傷雨蟬知默違霜
雁見幾卜居南縣早收課北莊微行李牧兒識生
涯田叟譏烝嘗了歲事簦屩息塵機反舍從爭席
行衢莫振衣潛逃多落莫放浪少歔欷文字陪吾
老功名許汝非
和關彦遠雪
春雨翻成雪朝罏未覺炎拂檐驚乍響綴袖喜初
霑庭薄寧堪跡空繁詎可瞻正憐風共起終恨雨
同漸疎箔光來細重扉氣入嚴形容樗櫟隠意象
岱嵩添孤潔憐牆仞虛明快屋檐棲枯偶猜蝶穿
隟暫疑蟾詩案閑飄楮粧帷誤洒匲縈盈仙縷結
瑣屑女針銛屐上長干足頤間角里髯手龜良欠
藥膚粟重遭爓池憶秦龍死河懷漢馬潛三章滿
嘗吊兩騎望能占有德羣汚化無威衆動恬堅凝
我無必皎潔爾何嫌僵臥安非介甘餐武亦廉妍
辭犬子簡拙興客兒鹽搏作隋珠燦垂爲紂箸尖
公車貧笑跣洹水夢憂殲氅鶴清宜繞衣狐窶莫
兼且當除諷渴未暇怯樵痁戒婢當遲埽呼奴更
出覘攬來眞可數消去豈堪拈便洗埋灰釜行操
割畞鐮它時玄尚白今歲突應黔漕府君黃綬儒
宫我絳幨寒吟無與律貧病不須砭玉飯流脂滑
金羹割尾纖山隂子猷興歸去爲誰淹
試院次韵呈兵部葉員外端禮并呈祠部陳
員外元輿太學博士黃冕仲
盛世天休沓眞人寶歷開太任當政闥元老位公
槐莫盛官人始相從試士來鳴珂咸俊彦索米獨
塵埃未歎官曹隔多慙賞鑑陪成川須&KR0908;澮崇厦
要條枚文武中銓集丹鉛百卷堆豚魚聊可辨皮
弁不應恢(右選試兵策左選試經義)虎出爭亡矢蛇成屢奪杯
調鍾求雅濫烈火試珉瑰綠暗驚庭葉朱明換律
灰得梟夸艾捷聞鶴悼堅摧繭緒談飛麈澠波酒
挹罍賡酬皆絶韵搜索病非才半是仙槎客曾隨
禹浪雷遭時魚奮角失路劒生苔膽氣衝星在詞
源卷漢回聲名改閭里軒冕映輿臺諼草懷堂北
燈花粲婦腮涼風吹枕夢薄雨滯城隈號奏天官
近臚傳御史催康衢驥鳴躍歸檐僕讙咍華省深
扄鑰衡門翳草萊尚懷休假遠别語重裵徊
吳松道中二首
停舟傍河滸四顧盡荒原日落狐鳴冢天寒犬吠
村繫帆凌震澤搶雨入盤門悵望夫差事吳山閟
楚魂
曉路雨蕭蕭江鄉葉正飄天寒雁聲急歲晩客程
遥鳥避征帆却魚驚盪槳跳孤舟㝛何許霜月繫
楓橋
濟州道中寄葉勛秀才
曉路入西郊新霜著鬢毛貧交借羸馬慈母授征
袍野靜狐狸出天寒雁鵠高艱難憶親舊清淚漬
平皋
原上
閉門遺日月原上感年華久旱無場藿重陽有野
花蕭蕭幾家靜脈脈一歧賖向晩悠然去秋風馬
尾斜
荅劉季孫
高臺擷黃菊獨上憶同登灌木閑相揖寒鴉偶自
朋酒憐旁舍熟賦喜故人能寂莫西風裏籃輿興
可勝
病起荅關景暉
臥病車馬絶初非遺世人逍遙乍形散邂逅却情
真見護屏能力相扶竹亦神閑來佐歡喜漉酒用
陶巾
同魯直和普安院壁上蘇公詩
畏暑聊尋寺追凉故遶池雨園鳩喚婦風徑燕將
兒散篆縈簾額畱雲暗井眉龍蛇動屋壁知有長
公詩
次韵黃奉議序致仕作(父求作魯直仲)
聞道家書至山中不厭寒近臣多白髮此老獨黃
冠金少從供具身輕莫據鞍勞心爲功業持與世
人看
次韵履常見貽
人皆愛陳子新雨尚能來但使門多客何嫌室自
埃弓旌無遠野城郭有遺才底日常侯舍傳聲四
輩催
次韵鄧正字慎思秋日同文館九首
平生鄧夫子文墨晩相依臺閣佳聲在湖湘爽氣
歸(再入館慎思潭人)詩誇束筍密髮歎耨苖稀勤苦千秋
事川明水孕璣
雄深張子句山水發天光黃鵠愁嚴道玄龜困呂
梁愛君豪穎脱嗟我病傖嚢驥尾何當附西風萬
里長(潛屬文)
蔡侯南國秀經緯耿昭回文史蛙生甑風雲蟄起
隈吾君求助意之子爲時來萬縷防秋費何如一
士才(啓屬天)
高堂置書几連幕與雲齊暑服猶便葛秋槃已飣
棃官醪聊足醉古錦不成題空對燈花喜重城隔
夜閨
輟直讐書館聯裾挍藝場騰驤來萬匹挺拔出千
章直釣何妨得餐風未必香搜才賴公等要助俗
成康
憶臥蓬萊閣同聽午唱雞星辰望天北簪組隔城
西幾日宣魚鑰長驅響月題更憑催鄧子要剸玉
如泥
風雲日夕改秋氣襲堂闈映葉無蜩響依叢有蝶
歸官壺催賜酎鄰杵急成衣畱滯眞何補蓴鱸興
又違
氣入中秋勁更傳午夜長青燈蛾舞急白月雁啼
涼羈旅生來慣淹畱久却忘吟詩酬鄧子畢昴出
東方
前世諸生選平居數路開鄉閭自相與巖穴亦時
來射雉空亡矢爲蛇更奪杯千金曾市骨聊用作
龍媒
聞愼思說豪塘居
聞在豪塘飲松林日百回當年鹿何往異世鶴歸
來未許茅齋竝終期蠟屐陪丹畱杉不死夜氣看
星魁(鹿蓋乘鶴仙去藏丹於杉今大十餘抱矣愼思家臨湘豪塘晉陶淡隠此山常養一白)
陪發運右司叔父集金山次韵
報國身無用還山計欲成煙霞異塵世江海慰高
情幸繼阮咸集恐慙疎受聲清詩逢絶景未覺負
平生
送趙正夫京東漕
朝持使者節騎出大明宮霜拂蓬壺外春生海岱
東清時憂國事白首問民風我亦何爲者丹鉛點
勘中
次韵八弟西園課經二首
禾熟秋原靜高蟬尚遠音半荒愁雨菊獨秀畏風
林老覺田原好慵疎里巷尋心知阿連勝新向佛
乘深
嬾曠期陶謝呼兒讀晉書葛巾傾泛㶑蠟屐上&KR2975;
嶇回向空門舊揩磨意地初未堪朝市隱且欲去
衡廬
千秋嶺上
永日倦高躋盤回四望迷松根危抱石嶺路曲隨
溪馬腹飛雲薄山腰過雨低隂崖不可度誰此構
長梯
蒲津繫橋次李棻韵
激箭波濤上爲梁木石雄鐵牛驚陜右流馬出關
東潦集連艘斷冰融一水通詢謀自誰可賢有贊
皇公
次韵練定祥符聽法
彌天一滴水何處是曹溪若作聲來解還成瞪發
迷白雲遮刹遠翠竹向檐低是物元非物莊周未
可齊
自畫山水寄无斁題其上
湘吳㫺竆覽懷抱自難忘毫素開塵牖江山入草
堂寄君花縣裏虛我竹林傍何物酬斯贈清詩要
一囊
贈别張堯詢
趣操幾前輩詞章近古風身名沈飲外生事放言
中鵠鶩從龜吉船車送鬼竆支離不征戍高臥有
奇功
寄題寳應无斁鳬舄堂二首
賓戲令晁子名堂無乃迂何爲仍負弩秪合便飛
鳬彭澤且市隠太丘猶世儒解嘲吾亦勌繫雁一
相娛
弟才方濬發兄老更疎迂君自軒軒鶴吾今泛泛
鳬何方折腰具能作列仙儒鈞是亾羊事清樽稍
可娛
憶廬山示无斁弟
湖口西江外廬山已目前太虛藏不極彭蠡浸無
邊五老寧行地香罏自供天芝田隔人世應有讀
書僊
秋夜西崗聯句
城南遠人跡蟲響最先秋河漢横疑近(之補)星辰爛
不收露濃枝上月(耒)風駛苑中籌下直身田野(之補)
相忘世馬牛市聲城郭夜(耒)遥色草茅幽寂莫容
還往(之補)文章得獻酬天依閶闔轉(耒)斗直未央畱
清洛東輸海(之補)夷門北拱州寒燈知苦織(耒)濁酒
識竆愁飽食容高議(之補)蒼顔媿薄遊黑貂寒事早
(耒)青史素心遒附驥容吾鈍黃金試絡頭(之補)
凝祥池上聮句
粉垣周十里(之補)丹碧煥神宮(耒)樓閣晩多雨梧桐
天早風(之補)人來(夕)照外(耒)鳥起白蘋中(之補)何用厭
城郭滄洲佳興同(耒)
濟北晁先生雞肋集卷第十五
