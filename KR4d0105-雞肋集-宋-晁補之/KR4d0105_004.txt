濟北晁先生雞肋集目錄
第四卷
古詩
擬古六首上鮮于大夫子駿
西北有高樓
東城高且長
亭前有竒樹
冉冉孤生竹
涉江採芙蓉
生年不滿百
建除體二首荅魯直
八音歌二首荅魯直
感寓十首次韻魯直
西歸七首次韻泗州十五叔父
感興五首次韻李希孝
飲酒二十首同蘇翰林先生次韻追和陶
淵明
濟北晁先生雞肋集目錄(終)
濟北晁先生雞肋集卷第四
古詩
擬古六首上鮮于大夫子駿
西北有高樓
西北有高樓縹緲齊紫清周欄十二折飛鸞結丹
楹上有絃歌女充耳以黃瑛當窗弄白日顔若苕
之榮陽阿奮哀響梁欐有遺聲不惜厲清商零霜
飛園英誰為聽之者皎皎自知明幸承遺褋眷同
車以遐征
東城高且長
東城高且長下瞰阡與陌谷風麗百草春華紛已
白良時忽如此馳景一何逼喟彼飯牛詩終年守
寒阨恭儉夙所敦葛屨傷褊窄身爲物逆旅生乃
遠行客豈無百日蜡樂此一日澤美人顔煌煌竒
服爛五色彈筝奪新響杯酒縱相索鬭雞逐狐兔
六博呼一擲貧士悲失職坎壈何所迫安知黃鵠
舉隨時振六翮
庭前有竒樹
庭前有竒樹好鳥鳴喈喈朱榮被紫萼采掇以忘
懷棄置而不省秋風淒以摧不惜朝華草君行殊
未來
冉冉孤生竹
冉冉孤生竹託根中谷卑結髮事君子江蘺近華
池江蘺榮有時迨此春冰期玉盤有嘉餐思君以
忘飢棗下何纂纂朱實亦離離秋風一披拂菀其
為枯枝願垂太陽惠照妾葵藿微
涉江采芙蓉
涉江采芙蓉江上零露滋方舟不能度日草白蘋
悲清波有鳴鴻蕩漾安可期幸因南風逝寄言欽
所思
生年不滿百
生年不滿百一日何三秋花開苦多雨何不張幕
游行樂時不再春榮豈長在古人輕尺璧愚者昧
所戒君看龍與虎飄忽不相待
建除體二首荅黃魯直教授
建策移漢都奉春緣衣布除地願見公乃以舍人
故滿船載明月且復酌清酤平旦襏襫出牛羊下
來草定境要兩言出處非竝趣執臂欣逢迎秋蘭
在堂下破甑雨生衣蹇不改兹度危莫如人心難
莫如行路成事安得悔來者其可悟收拾不須陳
千言一棄屨開門見井市終歲紛遑遽閉門面牆
壁少日豐暇豫
建鼓求亡子初昧學所之除去日月多及此歲未
遲滿國和巴人若士誰與知平陸不推舟客行當
來兹定居厭屋廬風雨勞所思執鞭慕㫺人孰與
並此時破裘不御冬要假完腋裨危言則來詬愼
密又逢譏成德尚如是薄志安能期收聲復藏熱
雷火忽然微開口且復歡是事置勿推閉眼可内
視獨復不自為
八音歌二首荅黃魯直
金蘭况同心莫樂心相知石田罹清霜念此百草
腓絲看煑繭吐士聽憤悱語竹馬非妙齡美人恐
遲草匏繫魯東家今君尚天涯土膏待陽癉氣至
如咄嗟革薄不可廓士迫下流惡木無松柏心蝎
處螻蟻託
金丹妙通靈子有遺世術石髓不成餐閔予多滯
骨絲聲紡事草搗聲寒事來竹葉將菊花及時同
一杯匏器祀天地貴質不貴華土緣井渠繁生氣
泄大和革面固非性小人變丹青木雞本無心風
雨安所能
感寓十首次韵和黃著作魯直以將竆山海
迹勝絶賞心晤為韵
鳲鳩興獨居百兩誰與將未見憂忡忡既覯為龍
光吹竽沸齊市零雨暗空桑寒歌牛軛底激烈氣
彌剛
雁以無能亨鼠以有技竆古來達生者神不馳其
胸物或似而非藁本奪芎藭臧否何間然吾師阮
生風
倉鶊知陽春喬木聲關關白駒不食苗奈此空谷
寒㫺有丹徒士檳榔貯金槃富貴懷隠憂無寧歸
故山
吾期瑶之圃玉英良可采崑崙在萬里積石更磊
磈學經儻無用詩禮發含琲叢臺尚何為袨服若
煙海
鼔吹出西羌光華動眉額鞬櫜望酒泉面有可憐
色念身匪兕虎少日四方迹百計等畫蛇老大悲
故國
謝公文章餘幽事課伐嶺清詩如玄酒胡乃淡而
永得無西堂夢春草句彌勝但使田野傳何須論
銘鼎
江南盛鬱蒸代北紛霰雪卞生無出游何以得此
刖一朝有天運春華未萎絶吾猶託雄鳩而彼固
不拙
平生莫逆交弦斷寄心賞相思望青楓目極江水
上念當及時節農事動春壤來者不有年何能咎
吾往
楚有吹竹者工作百獸音削格為爾多滔滔寧適
今嘗俾範馳驅終日無一禽復之儻或可詭遇亦
何心
葉公好畫龍龍固不可晤安知下其室驚駭暗楹
霧昭王亦貿骨冀以得馬故相者競舉肥終然駒
遠去
西歸七首次韵和泗州十五叔父
潔腹不受汚㫺人因食薇薇亦周土生悲哉懷永
飢武王與周公聖德天動威奈此二子何猶歎安
適歸
霏雨晚霑裳零霜曉被路驅車歎時邁所遇一無
故悠悠天地宇萬物各有聚閟我冰雪姿幽居從
可住
草投古店宿夜聞狐狸嘷僕夫告行邁起視月尚
高清霜來何許不覺滿我袍逆舍良非時求前兹
已勞
浮雲如游塵倏忽蔽白日登高念搖落歲草一何
疾東陵種瓜事富貴寧可必人生無南北行樂時
易失
驅馬馬走山回車車漸水塗竆我何適慟哭盈襟
淚巢居識風聲穴藏知雨意救鬭曾得傷纓冠亦
可已
贈君彼風蘭佩之可為璫贈君彼露荷製之可為
裳薄言兹擷掇道遠莫置傍峥嶸又歲草與君同
所望
古人重生男豚酒慶親戚桑弧射四方言有四方
役奉璋比德性墮地要膂力如何晉公子安樂忘
所適
感興五首次韵和李希孝
海鳥御羊角飄然凌紫清有背如泰山未覺毛羽
輕鹽陽亦羣飛日景為不明空倉自苦飢安得有
此名
人生須富貴如竢河之清草木競榮華春服亦已
輕桑田自足樂未可居高明君子順天道小人眷
時名
長歌遺世情滄浪之水清鑠金在衆口折軸&KR1176;羣
輕君子貴同塵安事皎皎明儻在子所呼牛馬亦
我名
不肯埽一室顧欲天下清少日又不羈頗復鄉黨
輕長年始羞悔耳目尚聰明何須更市藥小女故
知名
春半寒未已今晨天氣清彈冠適新沐搔髮亦良
輕但愛百鳥樂復憐一窗明干世寧可期歸耕良
近名
飲酒二十首同蘇翰林先生次韵追和陶淵
明
少賤足可喜險阻更嘗之為親謀斗粟無意出競
時緬焉效一官報國方在兹寧當不䘏緯對酒懷
憂疑學道恨力淺中遭世網持
沈飲非荒宴澟然忽頽山或人欲問事已醉不能
言古來亦如此名字垂千年但問酒中適豈計飲
者傳
陶公羣於人而無人之情詩豈世外語世語不可
名東坡憐此翁同調但隔生形光來戶屨眞處人
不驚得酒自醒醉放意無虧成
園林日夕好花繁時鳥飛少年玩芳物不飲成坐
悲只今未白髮念㫺已依依紛華戰吾道決勝當
有歸挫銳培其根外槁中匪衰念方終日行輜重
安得違
一眼異青白口語來啾喧酌一不酌一用意何其
偏誰似子孫子高栖蘇門山時隨嶺雲出又與林
鳥還平生但長嘯獨為嵇生言
高賢衆所懷衆理應取是如何濟衆事難成復易
毁功成身無與天運亦復爾軒裳役羣愚兒曹眩
文綺
庭前兩古柏凌霄燦其英問此誰榮枯雪霜見其
情榮枯何足計有酒還自傾熟寐暫展轉覺來一
蟬鳴歸休但如此便足了平生
功名有天命美好無定姿雲夢未足吞聊可巢一
枝同時金門士文學多瑰竒幞被向淮海酣放遽
爾為車蓋豈不榮野馬不受羈
城東故鹽渠自㫺誰所開似說全盛時邈焉一長
懷穿渠引江水此計未為乖千帆競草入集浦如
烏栖萬疇分白浪嘉稻擢新泥恐此太多事且當
寄嬉諧疏通養魚鳥花桺共低迷時時載酒往江
上亦忘回
大明唐來寺廢苑西南隅青松拱高阜崎嶇有微
途肩輿病我皂一馬良可驅衆木媚深壑氣&KR1898;時
雨餘此焉可數醉何用葺吾居
蘇公士冠冕復似郭有道知士未達間趣操保耆
老精鋼試九火勞倦容不槁為州弟飲酒况此年
歲好藏鋒避世故輕敵喪吾寶時來用毫末勳業
自世表
東漢有兩士才智炫一時三公往訪事臥痾亦見
辭偉明獨不然小道安取兹斯人似水鏡與世破
昏疑憂國不為身百世那可欺舉杯相歡屬是事
亦置之
齋居忽若遺不識身與境頗疑酣中似奈爾輒復
醒東坡自云然挈世一裘領是事吾有師安敢囊
出穎指竆火已傳豈待得薪炳
安昌漢耆儒樂飲侈亦至東坡儉不固少飲得徑
醉愚敢效戴崇正復思其次旁通獲親愛公亦安
所貴便坐時一巵彭宣寧寡味
幼聞錦江春欲訪子雲宅叩門問竒字便埽四方
跡青雲看一鶚凡毛愧累百勞公諭伯業齒堅頭
未白何當擺俗累歲月可惋惜
王道無偏黨此語聞諸經高賢如大海亦以衆流
成文饒歎維州刀鋸人所更相如後私怨此語驚
秦庭小人慮事疎妄意鹽車鳴安得如江酒洗我
塵垢情
淮南夏早收晚秧亦含風連艫似雍絳千斛輸吳
中使君飲酒樂歲美關梁通安得天下人俱忘楚
人弓
十年一麥禾此歲亦難得寄語吾州人不飲良大
惑經時無死市吏責亦可塞先生門弟子佐守同
一國舉杯日相屬有句安得默
堂堂門下公英發自初仕卷舒固以時出處不為
巳朝廷登儒輔德禮民有恥岷峨更峥嶸清風在
閭里獨醒固不惡既醉又可紀成王訪落時百室
賦盈止吾儕為國謀私愛不足恃
黃子似淵明城市亦復眞陳君有道舉化行閭井
淳張侯公瑾流英思春泉新高才更難及淮海一
髥秦嗟予競何為十駕晞後塵文章不急事用意
斯巳勤平生不共飲歎息無與親問道伯昏室何
人獨知津各在天一方淚落衣上巾歸休可共隱
山中復何人
濟北晁先生雞肋集卷第四
