濟北晁先生雞肋集目錄
第六卷
古詩
玉溪歸逢甥李相如汴中
送學生李公裕兄弟赴省集
次韵太學舒博士堯文示同志
次韻蘇翰林五日揚州石塔寺烹茶
題四弟以道横軸畫
桂漿
送舅氏楊通直令陽榖
贈王推官允中
之京師展墓
同畢公叔飲城東
題李成季負日軒
次韻李成季感事
同李主簿叔文飲北莊
夏季
曹州道中二首
病起呈李縣令希孝
贈金堤劉承制景文
次韻四弟以道十二弟叔與法王唱和兼
示无斁弟二首
濟北晁先生雞肋集目錄(終)
濟北晁先生雞肋集卷第六
古詩
玉溪歸逢甥李相如汴中
蠻鄉俟天形畏蠚復憚暑夢甥來萬里竹響風動
宇如今真似夢相對别恨吐平生窘執轡白面力
如虎誰令斗指日江使墮漁罟桃僵李為仆遺珮
滿江渚常憂抱石死無復腳踏土那知徼時願起
廢遇明主曠調已遠跡未用矜杜舉但憂世議隘
亡弓不亡楚吾甥學孔子况乃父母魯如聞四門
闢未信遡洄沮上書閔魃旱膏以神靈雨北海自
有人高丘豈無女爾壯觀爾能吾歸固吾所期甥
二兒上餘子不足數何以喻吾心酌此湘吳醑
送學生李公裕兄弟赴省集
閉門圍火談開戶雪一尺黃昏具杯酒知君遠行
役君家三兄弟頗謂各無敵容父學知方大道通
四驛吉父尤頡頏天池觀水擊仁父少而奇乃是
夜光璧李侯有此子便可臥安席家居樂與餌聊
以止過客豈無一束芻空谷不可食宵人操寵利
徒手捕蜴蜥公等寧復然烏黑鵠自白屠龍業有
用未厭所從僻富貴念㫺時城東雪中跡
次韵太學舒博士堯文示同志
北門望瀛關一葦初莫渡(文在高陽頃官大名堯)儒宮連案
几會合豈非數蟬鳴幾何時庭菊下白露念當慰
佳節觴酌美無度不然坐歲晚流景急飛兔區區
人一馬官舍勤早草經時枉見贈彌月不能賦竹
齋行茗粥寂莫當屢赴此君安可得霜雪不改故
詩如戰交地高處要先據牛羹君放飰轑鼎吾亦
飫顧慙詠伐檀無補餐已素還家便却埽況乃無
戶屨
次韵蘇翰林五日揚州石塔寺烹茶
唐來木蘭寺遺跡今未滅僧鍾嘲飰後語出飢客
舌今公食方丈玉茗攄噫噎當年臥江湖不泣逐
臣玦中和似此茗受水不昜節輕塵散羅趜亂乳
發甌雪佳辰雜蘭艾共弔楚纍潔老謙三昧手心
得非口訣誰知此間妙我欲希超絶持誇淮北士
湯餅供朝啜
題四弟以道横軸畫
黃葉滿青山枯蒲静寒水鳬雁下坡塍牛羊散墟
里擔穫草來歸兒迎婦窺籬虎頭無骨相田野有
餘思
桂漿
暑臥午呀呷蠲煩何所投巖桂割辛芳石蜜滋甘
柔沃以火鼎沸閟之冰井幽三日出深幂明瓊盎
黃流冰火離坎類意比秫麥繆辛甘既兩適不湎
亦銷憂中年苦内熱歲願西風秋寒凉犯所畏發
散資爾謀時時以觴客三獻不一酬緬思湘纍語
啜醨終所羞北斗酌此漿違世聊遠遊恐復迷吾
往僕悲道阻脩淮南歸來些憭慄令人愁百壺無
此餞夙志慕林丘寧懷小山感不為桂枝畱
送舅氏楊通直令陽穀
人言慎縣宰頗似太丘君客戶有訓遣司官無訟
聞外家久寂莫舅氏少辛勤一邑何足道高名誰
與羣西來馬特特冬晚雪紛紛公朝道由砥孤士
跡如雲過門苦地僻下直迫日曛深泥枉竆巷寒
罏對殘煴感慨說宣子飄零綴遺文麟閣窘鉛槧
魚山失耕芸遠情等匏繫歸夢劇絲棼山東接畿
甸陽穀近楡枌吏㫺猛豺虎民如竄麖麏幸逢寬
大時庶幾仁惠薰自笑下士策不殊野人芹愛民
宜百祿本茂實當蕡
贈王推官允中
我生譬天星睍睆但空譽學經羞輪扁常恐老竄
句南游上會稽弱冠肆遠步便當期汗漫如鳥鎩
脩羽入宮又獨晩謠諑遭衆嫮坐令平生交室冷
氊不具君公牆東客淸鑒美無度風期山水意千
載見此遇定疑丹靑仙方我以癡顧豈繄才自疎
閱世真異趣伐柯理無遠要以一馬喩古人本不
死方寸有佳處三年禹河曲日見車馬渡何知謝
剝啄黃土衣昜汙無人尚有子獨載城下路功名
喧口實簪組託肺附請看缾罌滿取躓病不去脱
黏窺本初須子遺所寓怵迫倦東西林間尚寬裕
之京師展墓
短轡馭羸馬馳驅曹濟間商飈折勁木蕭瑟道里
寒況復慕所天惻愴摧心肝游子歎時邁慈母憐
衣單來時憑窗哭五妹垂脩鬟季弟主菽粟孺妻
㸑茅菅悼我無令人莫奉堂上歡豈無萱草詩終
日倚門闌念㫺常獨立所聞詩禮難我尚未成人
遭罹此憂患歲晏念墳墓仳離百哀攢何時奉靈
車辛苦向此還親寡氣力微傍人祝加餐願言薄
志節苟生無形顔
同畢公叔飲城東
西城昔相値桃初兩三紅翩翩騖長陌春風搖馬
鬃後君歸幾日游絮已濛濛解鞍不待憩相命古
原東芍藥雖俗花狂姿幸時供平生於知己千過
不一逢感君欲開口清洟出霑胸君如陶淵明不
為五斗恭胡為青綸上朱墨紛外蒙棄官能從我
短後追田翁銅斗釀秫麥竹枝弋鳬鴻何必悲無
衣縕黂聊御冬九辯太高潔五噫苦羈竆置此無
滑和天情反其中市藥非市名名聞藥何庸十漿
饋五漿猶畏聞者從如何酆城畔夜夜生長虹
題李秀才成季負日軒(天隨子李自號)
盧敖遊八極末至北隂墟卒然蒙谷幽覩一奇丈
夫淚注而鳶肩深目玄髭須軒軒迎風舞自得樂
有餘見敖默弗言慢然下臂趨敖私躡其後若士
意不愉曰子亦何為迷繆至此乎此雖竆荒北尚
或逢日烏過是有玄關晦墨不可居語竟若欺魄
攝身没空虛始予讀秦記疑是忽帝徒今聆天隨
言乃與夸父俱逐日下虞谷力竆尚嗟吁陽舒固
物理我亦安于于若士獨何氣幽沈山海隅渾沌
死已久人生信多塗
次韻李成季感事
吾廬無餘他文字散堆案雖微清溪鶴蓍畫亦幽
玩高人來何疎午榻動成鼾夢聞足音喜不待搖
枕喚居貧少煙火饘食尚須旰出門兀何之踉蹌
從欵段吾人古遺隠鳬足閔同患負日持獻君狐
白不肯換商歌叩牛角長夜安得旦颼飀滿屋風
黃葉散投幔楚屈若靈龜出處思過半所從聊自
知何用詹尹算不如天隨生頭幘終日岸況君擊
莊缶一念腸九轉人方臥大室子獨號其畔寒山
來助哭咄爾勿嗟惋
同李主簿叔文飲北莊
蕭條蓐收竆疎樹失穠紺北風動地起雲攬紅日
暗李君邀我游餚蔌治寒檐相㩦二三子歘若符
節勘愧非谷口隠佳會良可暫茅堂兀四壁誰識
此意淡古徑無俗尋陳編有幽瞰一聆君子語粱
肉幾厭㗖歸來馬河北寂寞晚舟纜吾生事逃伏
優游亦何憾
夏季
夏季百果繁兔葵亦成實獨有野石橊幽花時熠
熠熠熠非獨好芳榮賴午日翩翩彼白蝶髣髴粗
采挹睡餘起對此嘉興亦蕭瑟良非阡陌麗敢競
陽春出無言以成蹊上愧桃李質幸當飽霜餘萬
顆富君室
曹州道中二首
天旱久不雨四郊多狂風蕭蕭班馬鳴落日大野
中君子守宫廷至樂聖所同喟予不逢辰足跡道
里重
驅馬上高原秋風吹客衣感時有所懷送目鴻雁
飛羸僮惑岐道日草相際稀愧彼倦翔鳥知還良
庶幾
病起呈李縣令希孝
次公惡醒狂得酒要自濁病聞南隣邀不往亦踴
躍空床成展轉假寐風雨惡中虛氣襲逆妄夢時
可愕每慙張隱居凌旦發囊藥曉來天境清日出
鳥語樂家人語南軒靑杏巳可嚼復云竹齋前階
戺有迸籜欣然欲舉手紗帽未能著平生李夫子
相得懷抱廓何當戒長鬚夙駕慰寂莫柸杓恐不
勝快語聊一噱
贈金堤劉承制景文
漆園說海若稷下談神州長劎堪倚天語大世莫
酬少狂豈其然及此日月流稍知畫足非萬事指
顧休夫子更高識未沫於前修乘流聊復駛得渚
正須畱蓋有幸遇魯何能必為周徜徉下澤車驚
駭入谷騶對酒尚靑眼吟詩將白頭山隂論往事
陳迹詎能收
次韻四弟以道十二弟叔與法王唱和兼示
无斁弟二首
少時勇遊山說山喜動色中年謫南方廬阜得深
歴當時不類謫忘腰帶之適怪人肝鬲異破賊喜
折屐只今竄林下織衣而畊食緬懷兹兩士吾宗
氣相得吾春種桃時子曉尋嵩日似聞黃面子為
採烏頭出去年陟岱宗一士世莫識天門邀之下
傾倒意已極斯人與人異龍虎兩超忽重尋亦無
路顚雨石崖坼
吾人伯仲間一語可物色氣自寡所諧竆乃足所
歴家風藐五世不肯適人適意行無險昜又跣不
著屐文詞如苦李慘腹人莫食猶矜不傳妙坐恐
兒曹得學憐新又新老奈日復日伯以最恬愉何
&KR1176;採之出无斁能寡言猶堪謝前識叔與氣尚豪
搘頤視屋極斯文惡表襮枯魚戒所忽應如魯宮
籒藏壁俟其坼
濟北晁先生雞肋集卷第六
