濟北晁先生雞肋集目錄
第十三卷
古詩
同魯直文潛飲刑部杜君章家次封丘杜
觀仲韵
次韵挍書孔彥常挍資治通鑑作
次韵蘇翰林廏馬好頭赤
送劉景文兩浙西路都監(同官北門余舊與劉)
送直閣杜君章守齊
次韵文潛瞻啓聖院旃檀像
送外舅杜侍御自徐州移使陜西
次韵文潛憶楊翰林元素家淮上夜飲作
贈麻田山人吳子野
送北京學生曹慈明之京師
東坡先生移守廣陵以詩往迎先生以淮
南旱書中教虎頭祈雨法始走諸祠卽
得甘澤因爲賀
至日同文潛舍人飲錢京兆穆父龍圖家
送李端叔從定州先生辟
和文潛期飲穆父家兼呈穆父
和東坡先生梅花三首
和王定國二首
次韵蘇門下寄題雪浪石
次韵和趙令僉防禦春日感懷
次韵和文潛草春即事
用谷字韵答提刑孔毅父治河橋
次韵孔毅父種花因送海棠廳三大字求
濟北晁先生雞肋集卷第十三
古詩
同魯直文潛飲刑部杜君章家次封丘杜觀
仲韵
廷尉風流才絶塵最憐高髻歌陽春兩鬟亦解倚
瑟語催送花前紅袖舞黃張翰墨海内名席上生
風清夏宇封丘自倚筆勢豪不怕當筵賦鸚鵡對
酒含情古所憐樂事幾時如過雨阮公鑪邊不擬
歸陸郎班騅無用嘶長燈照出簾幕外缺月墮落
藩牆西斗酒雙魚何足貴李侯氣許山東吏正須
新麵雜青槐千里紫蓴江上來長船刻玉流霞動
快引不須帆櫓送自作新詞碧牡丹箸擊杯翻釵
墜鳳芍藥佳名聞㫺人滿插不辭歸帽重倒床任
作鼻鳴雷屋上啼烏還喚夢
次韵挍書孔彥常挍資治通鑑作
羣公愛我邀我居平生文舉情豈疎鈎陳玄武在
北極上帝之府森圖書趙韓魏降顯德尾司馬蟬
嫣世良史其人不見其言在青草生原歲陽止吾
君好學由生知成湯得尹方有爲應合它年尹躬
學書成泣像麒麟閣
次韵蘇翰林廏馬好頭赤
君不見崑崙龍種非凡肉不但蹄高耳批竹區區
吳蜀有二駿跳過斷橋飛出谷萬蹄縱牧原野赤
汧隴收駒日復日未須天廏驚好頭冀北未空聊
一歷
送劉景文兩浙西路都監(同官北門余舊與劉)
劉侯八尺力如虎遣守黃河千里堤閉門寒郊似
深隱蟲響秋巷牆懸棃我官北門四換歲訪飲屢
過城濠西雁飛不到建章闕欲往何異車無輗詩
篇驚人衆側耳蚤有高譽無卑栖詔綏兵馬吳八
郡畫船下汴光生蜺西湖靈隱天下冠幽人釋子
多招提松林竹塢我行地拂拭定有塵埃題山堂
清酒小泥赤吳歌白紵雙蛾低少年放意入雲水
只今塊坐愁冠笄君行日夜向佳景洞庭霜落羞
鰅鮧莫誇能飰便鞍馬閩琛海賮通蠻谿時平游
宦行樂耳屬有佳客須頻攜明年我亦丐一邑扁
舟江上隨鳬鷖
送直閣杜君章守齊
杜公文史不讀律平反世稱徐有功官爲列卿位
亦顯臯陶事與禮樂同書生骫骳笑法令弦歌不
媿陵陂中衆賢和豫治乃舉但願主聖朝廷公白
頭典挍漢天禄未煩載酒如揚雄自言臣老應報
國五馬便去如飛鴻京東耳聞事可數似說振貸
倉儲空裕民誠患力不足措國豈與民俱竆才難
所要遇事了仁厚未免無能蒙囊中飡玉百未試
干越在匣光生虹却嗟鉛槧坐棄日伊我何補羞
兒童力能如虎安敢爾鬢毛幸未成老翁亦思一
郡效尺寸官卑未許伸喉嚨飽知世事秪坐嘯又
看馬鬛吹西風平生放意在雲水落身塵土禽閉
籠經時無酒對佳客借與歌舞開心胸公行媌曼
載雙舸誰與客勸琉璃鍾
次韵文潛瞻啓聖院旃檀像
至人如幻千億身若以色觀皆世人大千初自一
漚發變化誰能知本因移天宫殿著人世斷取無
異陶家輪當年紫磨已殊勝後來浮海亦有神緬
懷此地初啓聖眞人繼出天下春莊嚴事祕理莫
測萬世鎮守無陳新寶坊千柱衆八百衣食隨念
何由貧天寒急景過駒隙坐穩不去同鴟蹲歸來
想像發光影一洗百慮無餘塵
送外舅杜侍御使陜西自徐州移作
建隆以來論人物得士與古相低昂人才歷數仁
祖世後生嵬瑣無復望老成寂莫典刑在杜公玉
立映班行少時學問聖賢說松柏歲寒觀老節得
官烏府不須臾正色空聞動帷闥鑠金衆口未必
然天與名城慰蕭屑王師頃縛山西酋朝廷却懷
西顧憂涼州旄鉞何足恃歧隴須公勤傳郵平生
經國有雅意乘流得坎惟所値作官施設要近民
金馬嚴徐等兒戲詔書寬大人樂生吏安爲㢮威
不行金城那可無粟守堯舜與民寧竝耕茶鹽資
國何必古俗儒徇名不知務精神折衝在本彊要
以雍容在蒼遽知無不爲公自期豈弟君子神所
私秦山渭水照車馬屬城列縣觀威儀此行屬任
良不惡金魚新佩明光墀誰言直諫居内少淮南
盜鑄煩撫綏時平王度日金玉歲晩汲公還見思
次韵文潛憶楊翰林元素家淮上夜飲作
老人得坐安若山畏寒縮頸衣裘間不如公子擁
樽酒詩材春亂詞濤翻想見楊家美人出玉面朱
脣映琴瑟冰船著炬光照淮雪亂風筵飲方逸只
今愁坐私自憐寒書凍硯塵滿前人生何者非昨
夢還如歸去散花天老人已復形槁木眞幻那知
然不然蚓鳴小鼎藜羹熟閉眼圓蒲不是禪
贈麻田山人吳子野(汶上蘇密州在焉始聞余見待制李公誠之於)
(名子野)
汶陽我㫺見蘇李人言吳子歸未幾長嘯春風大
澤西却望麻田山萬里不逢鄭老溪上箭欲致朱
公路傍米今年竆巷絲生髮馬尾吹風化衣袷定
知赤鯉驀波濤何意黃冠驚僕妾琅函萬過隂魄
悲心無丹白鑪生兒山中種芝豈無侶成都醉眠
未當去願從王烈或見呼試訪孫登竟無語棄家
内愧非此流此身天地一虛舟未應齒豁塵埃裏
乞與青精救白頭
送北京學生曹慈明秀才之京師
魏武子孫今寂莫唐來只有畫將軍鄴城初見黃
須面尚喜登堂詞若雲乃公白首圖籍裏小心恐
懼教其子文章錦心仍繡腑屠龍殫家安用許半
年繫船康海門官忙不共持一樽岡頭棃花吹欲
盡淮口汴流來正渾鄙夫日欲向吳越官滿一封
飛魏闕著書虎觀未敢言蔽身蟬葉眞癡絶
東坡先生移守廣陵以詩往迎先生以淮南
旱書中教虎頭祈雨法始走諸祠即得甘澤
因爲賀
去年使君道廣陵吾州空市看雙旌今年吾州歡
一口使君來爲廣陵守麥如櫛髮稻立錐使君憂
民如已飢似聞維舟禱靈塔如絲氣上淮西脽隨
軒膏澤人所待風伯何知亦前戒虎頭未用沈滄
江龍尾先看掛清海爲霖功業在傅巖如何白首
擁彤幨世上讒夫亂紅紫天教仁政滿東南青袍
門人老州佐干世無成志消惰封章去國人恨公
醉笑從公神許我瓊花芍藥豈易逢如淮之酒良
不空一釂孤鴻煙雨曲平山堂上快哉風
至日同文潛舍人飲錢京兆穆父家
大尹孤標琢崑玉舍人骨相飛食肉弊裘羸馬愧
我寒喚飲東齋散膚粟少時獨識孔文舉不交餘
子平生足尹門如市立相躡尹心如水清可掬鄰
無惡少歸醉臥不遣長鬚訟騎屋閉門不出三日
雪冷坐西軒花眩目未訪詩句敵青春痛飲何由
髮還綠
送李端叔從定州先生辟
中山老帥巖廊姿不用猶作諸侯師毛錐變化有
風雨餘事亦足疲羣兒龍門爭騖貨趨肆求貨安
知於此市百年用舍我何有一語重輕人取是李
君懷璞世又嗤世人不寶公收之乃知士固伸所
知黃金鑄作鍾子期不如晏子共一時時平關鍵
一臂持於何用此賓主爲鞭長未可施馬腹要以
高名讋殊俗應戴接㒿㩦葛疆笑談過市人隘坊
勿憶平山如峴首它日我名同不朽有年公㫺但
吟詩無事君今姑飲酒只憂我似蠧書魚無復驤
首鳴鹽車一麾儻許從方伯要著韎韋親丈席登
臨相與看劉公長嘯犬羊空漠北
和文潛期飲大尹穆父家兼呈尹
野人骯髒無與鄰世人共笑子獨親沛然有餘不
矜飾我亦謂子誠可人萬魚噞喁困復却看子撇
捩黃金鱗人甘如醴飲者醉我獨蜇口如薑辛淮
南歸來兩鬢雪閉門自不羞甑塵無衣可換江頭
醉有誰肯載樽中醇愧慙救渴京兆尹空缸尚可
供十巡放言與子一傾倒非子畏人嫌我眞府中
貴人玉比德堂下和氣天回春醉人多忤貴人恕
來呼莫憚衝泥頻
和東坡先生梅花三首
霜晴十月玉溪村見梅開早客迷魂山阿若有人
含睇跂望不到霜煙昏東西野寺通兩徑上下竹
籬開一園落身麴糵盆盎裏晨坐對花無酒溫歸
來山月照玉蕊一杯徑臥東方暾羅浮幽夢入仙
窟有屨亦滿先生門欣然得句茘支浦妙絶不似
人間言詩成莫歎形對影尚可邀月成三樽
幽閑合出昭君村芳潔恐是三閭魂無人嶺上更
儇好不與俗花名合昏蒼官森出劒珮列甲夫密
裹旗槍園數株臨水欲仙去一笑向人如玉溫火
維草木百名字十月不冷常炎暾同心紫蒂宜上
苑啄人虎豹司九門借令驛使能遠致要比桃李
終無言豈惟千里共明月亦可千里同芳樽
梅花落盡上饒村腸斷子規啼月魂慰人獨有白
玉蕊不到窗前只醉昏坐罏環甕不舉首浮花浪
蕊空滿園海山有客心似水揮麈自散炎洲溫松
風亭下亦如夢不見枝雪流初暾孫登一絃百韵
足有山便足同蘇門似聞對客但長嘯獨謂此花
終日言一篇尚可三致志聽人酌去如衢樽
和王定國二首
可憐好月如好人我欲招之入窗戶人言明日當
大暑君看繁星如萬炷想君映月讀書時清似列
仙臞不肥我正甘眠愁日出朝騎一馬草還歸
還朝便與山水疎只有此月隨吾居莫論人隔十
日面猶勝犬傳千里書清虛有物濯煩暑藤床對
月如對雨賦成鴻雁入周詩未覺宣王似吾主
次韵蘇門下寄題雪浪石
居庸滅烽惟畱屯時平更覺將軍尊鈴齋看雪擁
衲坐急鼓又報邊城昏百壺高宴棃栗圃千里未
盡桑麻村天憐公老無以樂一星飛墮從天門得
無遺履榖城化恐是喫草金華魂不然荆棘霜露
底兀然奇怪來無根女媧擣鍊所遺棄奔潨尚有
河漢痕豈其謀國坐不用聊以永日寧復論跳梁
不憂牧竝塞綏納可使魚游盆公歸廊廟誰得挽
此石萬古當長存
次韵和趙令僉防禦春日感懷
春塍雪消龜兆坼凍桺冰蒲俱好色走馬城東眼
乍驚可憐前日非今日結交從古天地間百年誰
見一人閒王城塵土化衣袷五鼔驅車休夜闌况
我崎嶇二三子聖恩釋累從甌蠻雄豪久鎩酒量
窄䎡懦新長詩辭慳王孫物外有高興數㩦王趙
兩紅顔上書自去千牛衞挂席欲過三神山灰餘
方烈竈下響霧廓初見岩中斑醉吟誰共可憐春
江南太守舊詩人賡酬不減笙磬荅秀發更爲煙
霞新萬卷藏書韋杜曲憶子陳詩一言足得意鱸
魚故未饜多情桃葉應相逐努力閒平盛世名歸
及春風雙鬢綠
次韵和文潛草春即事
南歸見君百事足如何一官曾不閑寒衝雪泥暑
鄣日老面只今如纈斑憐君與我自同調久渫不
食猶寒泉功名櫟社直寄耳顔色不同誰後先黑
牛白犢未渠怪物理儻自相回旋愛君此語亦不
出勝處紫芝眉宇間飲中八人半寂莫最豪焦遂
今誰班凝祥池上舊游處海棠亦恐非㫺年春波
一眼詩句好兩腋尚覺風翩翩投閑方轡政可勉
何用不飲空三歎
用谷字韵荅提刑毅父治河橋
兩堤馬頭高作山兩津車路深成谷截川夭矯草
虹背排浪參差動蚿足七牛蹴河猶怒目一牛從
能(平)往不復借牛使河此聖時強飲不須求馬玉
次韵孔毅父種花因送海棠廳三大字求茶
東園老槐春不發舉頭只見中條雪江梅去國亦
悽然一萼聊堪映庭月未信河灘宜海棠十株立
致非所望爲君大字書堂榜報我匲中越焙香
再用治橋韵奉送毅夫按部將行
降羌當有甲齊山叛虜應無馬量谷莫憂斗米千
錢貴自可航河一葦足繡衣不但捕羣偷赦書蠲
租亡者復知君勞倦神亦充白髮何妨面如玉
濟北晁先生雞肋集卷第十三
