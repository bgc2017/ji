濟北晁先生雞肋集目錄
第八卷
古詩
次韵閻秀才漢臣食兔
和蘇翰林題李甲畫雁二首
秋竹
郊居與八弟无斁讀書
用无斁八弟永城相迎韵寄懷
次韵荅葉學古
次韵蘇公和南新道中二首
感懷追和桺子厚郊居歲草韵
次韵伯溫甥池上八首
次韵彦遠相州道中二首
永嘉縣君赴潁州杜丈之喪送至鹿邑境
上贈別
綴古詩語送无斁弟赴舉
贈文潛甥楊克一學文與可畫竹求詩
補樂府三首
豆葉黃
漁家傲
御街行
濟北晁先生雞肋集目錄(終)
濟北晁先生雞肋集卷第八
古詩
次韵閻秀才漢臣食兔
兔誠中山族中古稍分裂唐虞用大牲雖有目未
瞥䨲孫能飛仙飄忽天漢決不逢昜牙試厥胄幾
泯滅羿弧殞陽烏曾不弋在穴王良馬慢忌撲握
幾奔掣初遭赳赳子鼎飪飫毛血中逢宋鵲窘飢
吻啄原雪叔世削格多星迸失行列蹄竆不得逸
如鼠限高闑應憐蚌潛水㬥腹想江月脣亡欲誰
語竟死猶結舌肩凥弱昜解狼藉腥尺鐵抽毫置
筠管復苦蠧魚齧論功在冊府微物推爾傑剡藤
光奪縑抄記良瑣屑北鄰閻夫子尚忍資杯啜得
諸韓盧口實以彊㬥劣作詩誇芳美此舉寧所悦
不如狐膏臊質賤甘棄絶冢妖老通數藤索夜空
設爾曾不及彼就獲徒内熱聆聲無聳耳當學縮
頸鼈吾君阜萬物沛若澤未竭誰能復古初此味
儻可缺
和蘇翰林題李甲畫雁二首
畫寫物外形要物形不改詩傳畫外意貴有畫中
態我今豈見畫觀詩雁眞在尚想高郵間湖寒沙
璀璀冰霜已凌厲藻荇良瑣碎衡陽渺何處中沚
若煙海
蕭條新湖秋霜落洲渚潔蓮垂蘭杜死菖莆見深
節慘澹沙礫姿清波侶羣鴨往時吳興守看畫憶
苕霅為儀尚不汚孤高比雲月聞在雪堂時滿堂
唯畫雪
秋竹
秋風多煩冤竹是歲寒物朝寒階玲瓏草寒階䘏
勿飜然下一葉未覺瘦&KR0886;崒豈無陳根旁寂莫衆
頭屈何時雷填填看爾射地出
郊居與八弟无斁讀書
坐狂得世捐作官故不了十年未弛負半世不黔
竈居然顔玉雪及是鬢蓬葆碧山已焚魚白水初
種稻瓜區可深隱圭竇便却埽之子懷世資行脩
名譽好避人本愉恬坐我亦枯槁(故得監廟无斁以余)頃求
田野處政以城郭擾常時啜仳別幸爾晏言笑如
蘭豈異臭覆瓿本均好(聲去)不懲范釡塵尚作韓編
盜斲輪元戒疾紵絮非病少莞爾勸之休怡然守
而嫪翻思南遷久秪幸北歸早三已令奚慍四至
卿誠巧所欣顚木蘖莫羨姣人瞭同氣靡間言它
人闕忠告貧居無酒肉竆巷有揬討葵作飽蓬蓬
茗澆憂悄悄長閑味更永競進念已勦目鴻天蒼
蒼夢蝶日杲杲蘅皋美新雨藜杖邈高蹈營齋直
新徑創檻俯幽沼架以我園檀茨之子官草(月給无斁)
(也芻)優游聊卒歲邂逅可同調佩玉子終翔菟裘我
方老囊中餐玉法櫪上追風驃能知面不靦未用
心如攪平生夔契慕晚歲瞿聃妙但欲入林深子
來應問道
用无斁八弟永城相迎韵寄懷
平生殫千金術似劉累僻春風九軌道無我迷陽
跡呼來著冠紞野貌不改昔易衣憐介弟猶有布
一尺身慙崔浩短胸次儼列戟中天翥鸞鳳我自
無六翮何曾客權貴見謂貧盜璧堂堂涑水翁我
在此人籍不詆曲江賢寧羞九年謫囏難累吾母
鬢髮白一夕獨此負吾心敢言忠抱石方時半千
運異㫺陽九厄譬馳羊腸坂雙任臣子責帝王所
張㢮乾坤有闔闢君敷皇極言人詠蓼蕭澤鳶魚
競飛躍風俗澟移昜已開公府閤又置四郊驛&KR0679;
求逮田野欣喜到僮役雖微攜手上頗似破笯釋
川塗見吾弟薪木詢我宅憐君如我固不歎玄尚
白薄飲盡餘醅凝塵振鹿席我醉昜成狂欲起須
君掖
次韵荅葉學古
㫺我遊武林値子長江頭我時方南轅子亦將西
舟相見兩大笑典衣上高樓樓高不知暑五月凝
清秋環觀四山明俯視萬井稠喧喧市中人日草
歌吹浮忘形與子飲一醉餘無謀湖上荷花生黃
鸝飛桺洲飜然搖兩槳下上逐輕鷗不覺脱塵世
自謂逍遙遊晚訪城隅寺竹林森如幬斫薪煑山
茗蕭洒破百憂腳嬾厭&KR1185;闠五日成淹畱肅肅太
史家門闌閑且幽荒亭蔭疎桐雀鬭聞啾啁其人
絶世賢揶揄困時流唯我與吾子大軸更往投幸
聞一諾榮不受萬戶侯誰言王母桃方朔不得偷
未幾子告別西賓帝王州吳船風雨夜送子不勝
愁八月子獻書高談夏商周惜哉天下馬驪牡煩
推求我濫鄉老薦麻衣望前旒愧非鳴鳳祥斥去
還林丘三月我度江子行竆海陬相望遂乖隔慨
歎不自休逆旅善辱人虛激韓娥謳操瑟立齊門
乃反怨不收嗟哉子與我不幸斯人儔有客道閩
吳書詩眷綢繆開緘恍自失但覺膽氣遒有如飲
貪泉海貨溢兩眸子詩益加富我句猶能裒春禽
與秋蟲引腹聊相酬
次韵蘇公和南新道中詩二首
山園芙蓉開寂莫歲云晩公來無與同念我百里
遠寒飈吟空林白日下重巘興盡還獨歸挑燈古
囊滿
讀公棲鴉詩歲月傷晼晩公胡不念世蠟屐行避
遠羈鳥翔别林歸雲抱孤巘我才不及古歎息襟
淚滿
感懷追和桺子厚郊居歲草韵
殘暑夜如炊曉風吹蕭索開門望林木引蔓修籬
落所欣塵累遠不恨生涯薄心事少干雲白頭成
憶昨
次韵閻甥伯溫池上八首
文饒論百揆豪氣闊天宇歸來坐平泉草木何足
數只今和文弟怪石幾風雨達生要忘累人取應
我與(刻平泉字蓋文饒自題也李和文家涼堂後石甚奇上)
昔吾卜城東今吾卜城中秪畏盜賊迫安知&KR1185;市
同畚鍤運渤海操蛇應未竆無乃遭此笑君如北
山翁
誅茅斬惡木衆卉方以朋掘沙到沮洳方復見此
澄客來恍異境物象初不增以此自誑目果下能
日乘
池深不可臨際水作石磴塵埃攪百里得此亦差
勝晨朝看雨坐蛙喜律呂應有兒不鼓篋共此疎
嬾興
物養有得失瘠地江河隈亭檻但小草山林自奇
材我有八極興聊堪一席開長嘯本造適悲風為
誰來
自從移居來城市益啾擾如何跬步近亦有鷺下
沼朅來欲騁騖詰曲故百遶人間南柯夢方此猶
復小
黃冠一奇士教我潄華池茅檐夕堅坐見月桺間
低水蟲時一出細浪作鱗差流觀起百慮内視失
羣疑
平生惟親舊相得懷抱敞寧知老田里三徑得還
往結廬在人境此意陶令賞但話北窗凉何必羲
皇上
次韵彥遠相州道中二首
自君之出矣吾居關晝横尚有楊李來時能出門
迎少日所忿慉壯年瞀雙睛涉月在一床幾成小
冠盲夫子竹林趨世固溷高明尚喜鞍馬間經阿
復緣泓詩隨晩雨墮迫戶有餘清便擬釀白黍相
邀飰青精重惜吾楊李徂秋各南征
朝入一几縱草入一几横黃卷値㫺人歡與相逢
迎孫子謝口語阮生勞目睛登亦豈必喑籍猶未
能盲學非經世具所貴自知明仁義有不然失時
悲戰泓一生屐幾量況欲竢河清動與道彌遠靜
於理逾精君能問舍往吾亦賣刀行
永嘉縣君赴潁昌杜丈之喪送至鹿邑境上
贈别
二十年糠粃相從無靦顔尊公抱至痛白玉掩深
菅送子三百里西風涕汍瀾鄰喪罷相舂況我五
服間憐子一女子忘身赴憂患但恨莫攀輀賤生
守微官勿爲撡執悲我居不求安送死當大事丈
夫良獨難
綴古詩語送无斁弟赴舉
鮮民之生靡瞻匪父母氏劬勞寧不我顧兄弟無
遠惟予與女執子之手此夕何夕我心蘊結兮嗟
予弟行役二之日栗烈飄風發發子之清揚麻衣
如雪載馳載驅出宿於干揆之以日體无咎言既
差我馬遠送于野敦彼獨宿于林之下無衣無褐
不念㫺者陟彼高岡或降于阿瞻望弗及獨寐晤
歌展轉反側不平謂何顯允君子洵美且異温其
如玉干禄豈弟春日載陽薇亦作止睍睆黃鳥嚶
其鳴矣
贈文潛甥楊克一學文與可畫竹求詩
與可畫竹時胸中有成竹經營似春雨滋長地中
綠興來雷出土萬籜起崖谷君今似與可神會久
已熟吾觀古管葛王霸在心曲遭時見毫髮便可
驚世俗文章亦技爾詎可枝葉續穿楊有先中未
發猿擁木詞林君張舅此理妙觀燭君從問輪扁
何用知聖讀
補樂府三首
荳葉黃
蒹葭蒼荳葉黃南村不見岡北村十頃彊東家車
滿箱西家未上場荳葉黃野離離鼠窟之兔入畦
豕母從豚兒豕啼豚咿咿銜角復銜萁荳葉黃穀
又熟翁媼衰餔糜粥荳葉黃葉黃不獨荳白黍堪
作酒瓠大棗紅皺荳葉黃穰穰何膴膴腰鐮獨健
婦大男往何許官家教弓刀要汝殺賊去
漁家傲
漁家人言傲城市未曾到生理自江湖那知城市
道晴日七八船熙然在清川但見笑相屬不省歌
何曲忽然四散歸遠處滄洲微或云後車載藏去
無復在至老不曲躬羊裘行澤中
御街行
雙闕齊紫清馳道直如線煌煌塵内客相逢不相
見上有高槐枝下有清漣漪朱欄夾兩邊貴者中
道馳借問煌煌子中道誰行此且復就下論驄馬
知雜事官卑有常度那得行同路相效良獨難且
復東西去
濟北晁先生雞肋集卷第八
