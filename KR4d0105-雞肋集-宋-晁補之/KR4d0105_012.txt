濟北晁先生雞肋集目錄
第十二卷
古詩
送張緡子望太常簿
鄭彥能求擬江亭詩
贈楊景平
送吳黯赴闕
送陳逸之筠州
過劉季孫
贈段萬頃
次韵魯直謝李右丞送茶
與李文叔夜談
贈送張愈秀才
魯直復以詩送茶云願君飲此勿飲酒次
韵
次韵蘇公翰林贈同職鄧溫伯懷舊作
次韵文潛館中作
次韵太學黃博士冕仲同考試作
復用前韵贈祠部陳元輿
復用前韵呈刑部杜丈君章
復用前韵再呈冕仲
送龍圖范丈德孺帥慶
初與文潛入館魯直貽詩并茶硯次韵
同文潛館中韵贈蔡天啓
次韵魯直試院贈李伯時畫詩
喜文潛自淮南歸招飲西岡呈坐客
李成季得閻子常古琴作
濟北晁先生雞肋集目錄(終)
濟北晁先生雞肋集卷第十二
古詩
送張緡子望太常簿
張侯於我丈人行十年江湖心鄉往平生獨立白
雪曲少時妙譽青雲上胡爲四十尚飄蓬逢衣騎
馬鄴城中將軍寶帳簪履肅開府畫筵簫鼓雄况
復儒宮飽閑暇堂有叢書竹蕭洒論文不厭夜經
過起看北斗插黃河相逢安得怨寂莫仲宣樓頭
良可樂何當奇計出番禺未應長檄開卭筰太常
句稽亦不冗少卿淑問清時重俎豆之事則嘗聞
男兒讀書業有用歸去天邊道路長東風春草滿
池塘美人不來時晼晚誰與玩此林間芳
鄭彥能求擬江亭詩
亭下流泉三畞隘誰擬西江晴一派桃李佳名聞
㫺人此言雖小可喻大寧非逐楚顦顇身當是羊
裘傲漢人避世牆東王君公五經紛綸井大春端
然養魚廢車馬一身環堵觀天下吾人鄭子詩句
新高堂素壁開蕭洒何當湛湛見青楓白蘋落日
慰相逢一亭兩檻更何有波濤風雨船前後莫憶
乘槎犯漢津莫憶樓船下石城盡醉漁陽無好曲
短蓑銅斗平生足
贈楊景平
君不見華隂楊君漢孔子君生其後無乃似平居
恐懼西北隅力行發憤尚不媿君今鳴櫓下長淮
眼明清曉三楚開揚州行矣勿濡滯江南細雨收
黃梅我今正是鳥折翼肺病三年廣文直㫺時黃
帽榜舟人却向西湖當不識寄聲關子老漁樵小
山桂樹不須招乘槎東海未敢必欲去天台觀石
橋
送吳黯赴闕
我初官此君未來君今去此我未往飜飛豈不慕
緬邈畱滯何能悲鞅掌學道平生昧蹊徑半世端
如走榛莽古人曾病田甫田切磋安可去吾黨東
風消雪送鴻雁南國連山生篠簜爲當歸夢五湖
中會有高名百寮上
送陳逸之筠州
居貧百草春靃靡製作舞雩春服美愛君欲贈華
韡韡思君何處無芳卉三年眼花秪欲眠驚夢往
往音跫然單金安所用吾技術成正復遷劉累不
狩何由有貆特錢鎛須勤晚方積呻吟裘氏日已
多恩流三族功比河告行風雨春物空催花作果
黍芃芃亦從梁汴即清潁湛湛已見江頭楓嚴君
被命分符虎㫺者無襦今五袴未勞負米迃山川
姑弟酒中從聖賢(田君弟酒中從聖賢一作奉甘未用君力)
過劉季孫
劉侯歲覆春堤料居不曾閑須我勞未嫌清濁各
有㩦匪報瓊瑤以爲好吏訶單絞自可更兒笑接
㒿從復倒爲憐徒步此青袍重憶歸來著黃帽官
忙未向林野疎時清不廢詩書傲梨花如雪許重
尋秋實垂牆晚方到
贈段萬頃
美人窈窕家南國可與副笄親黍稷平生寂莫鳳
將雛慙愧木桃猶報璧石城三槳爲誰催萬里清
江凌不測王門酒肉傲勝詭豈有鄒陽仍下客危
詞欲洗大夫冤千載獨懷吾祖賢不量腹小文籍
博頗似井蜺輕飲川丈夫趣舍無南北情親非爲
牆屋連子眞正用臥谷口乃有高名諠日邊胸中
傀磊契何所自笑柴愚得參魯借令好問忘足繭
狐腋豈堪黃犬補吾身櫟社眞寄耳趣取無用安
足數無心俎几彘盤辱拳曲不羞人厭覩土山出
火石爲融羲和當午車隆隆通渠束帶過者寡乃
獨葛巾終日同傾囷倒廩用餉我我爲牙羽陳編
鍾蟬聲入耳廩節改別我整驂無愧容
次韵魯直謝李右丞送茶
都城米貴斗論璧長飢茗椀無從識道和何暇索
檳榔慙媿雲龍羞肉食壑源萬畮不作欄上春伐
鼓驚山顔題封進御官有局夜行初不更驛㝛冰
融太液俱未知寒食新苞隨賜燭建安一水去兩
水昜較豈如涇與渭右丞分送天上餘我試比方
良有似月團清潤珍豢羊葵花瑣細胃與腸可憐
賦罷羣玉晩寧憶睡餘雙井香大勝膠西蘇大守
茶湯不美誇薄酒
與李文叔夜談
中庭老柏霜雪裏北風烈烈偏激耳誦詩夜半舌
入喉飲我樽中淥醽美升堂辭翰愧非有何異還
家數其齒文章萬古猶一魚乙丙誰能辨腸尾更
慙頗似會稽康欲語常遭士瑶柅廣陵八月未足
言曾使酲醲涊然起安得譚如子枚子
贈送張愈秀才
秋水幽幽濟河道君挂蒲帆若飛鳥西風黃葉滯
公車雞黍從君懷故廬男兒自有四方志世上相
期獨榮利㫺時馬周徒步動天子君今有用當如
此
魯直復以詩送茶云願君飲此勿飲酒次韵
相茶眞似石韞璧至精那可皮膚識溪芽不給萬
口須往往山毛俱入食雲龍正用餉近班乞與麁
官誠靦顔崇朝一盌坐官局申旦形清不成㝛平
生樂此臭味同故人貽我情相燭黃侯發軔日千
里天育收駒自汧渭車聲出鼎細九盤如此佳句
誰能似遣試齊民蟹眼湯扶起醉頭湔腐腸頗類
它時玉川子破鼻竹林風送香吾儕幽事動不朽
但讀離騷可無酒
次韵蘇公翰林贈同職鄧溫伯懷舊作
雪堂蜜酒花作醅教蜂使釀花自栽堂前雪落蜂
正蟄恨蜂不采西山梅漫浪飲處空有跡無酒可
沃胸崔嵬不知幾喚樊口渡五見新曆頒清臺鄧
公㫺歎不可挽素衣未化京雒埃山中相邀阻笻
杖天上對直同金罍只今江邊春更好漁蓑不曬
懸牆隈百年變化誰得料劎光自出豐城苔老儒
經濟國勢定近臣獻納天顔開蜀公亭上別公處
花桺未逐東風摧尚容登堂譚落屑不媿索米腸
鳴雷因知流落本天命何必挽引須時來九關沈
沈虎豹靜無復極目江楓哀
次韵文潛館中作
蓬山前臨九軌路三日街晴案吹土直廬鑿牖面
宫垣青壁嶄嶄看垂雨殿閣風斜碧瓦寒翅溼蒼
鳶不能乳却思竆巷亦可言一埽蚊虻通㫺苦鬱
蒸書課未須忙午漏傳休聽天語(後罷挍讐傳宣暑伏午)平
生豪氣對樽酒山雞見鏡猶能舞城南寺近晩堪
過笙歌凉月聞千戶但憂伏日細君須割肉無緣
待歸俎
次韵太學黃博士冕仲同考試作
日邊傳詔天街草草草西城車馬聚官曹一見故
情親宴語識君心志古成安長孺澶淵守㫺君羈
游所爲主我竆亦號成安客文采初無君一縷(與予)
(澶州璹之客冕仲俱爲韓)胸中萬頃復誰同正有君家賢叔度
官事畱人何鞅掌廣文楊桺花飛戶好書老未置
鉛槧學經晩始羞章句乘槎況自風格有病顰那
可形容慕成詩莫憚繼日傳青驄御史呼歸去
復用前韵贈祠部陳元輿
行樂曾聞戒遟草人生波上飛鳬聚蘭亭往事如
過雨山隂脩竹空千古陳侯揮翰少年時三賦聲
名動人主可是高才棄繩矩自然采繡非針縷五
十天南把一麾猶得無襦歌叔度邂逅西城築冶
墟王官繼日車連戶自言春晩洞庭歸日落江南
得佳句傾蓋何妨許如故執鞭况是平生慕但憂
筆陳困攻堅儻許尋盟解圍去
復用前韵呈刑部杜丈君章
杜侯灑墨春雲草紛紛滿紙棲鵶聚文章不犯世
故鋒牛鬼荒虛瓦棺古平生傀磊寧獨此躋俗唐
虞要遭主先君諸父盡金蘭申以㛰姻况覼縷勞
心吏卷官有程得意朋尊美無度尚憶花妍春仲
時休沐黃昏來叩戶苦憐蟾桂將十分欲贈海棠
無一句巷南巷北相遇稀而此從公慰懷慕安石
橊紅儻可期公不來過我當去(有且素約矣二花兩家皆)
復用前韵再呈博士黃冕仲
龍津之北雙溪騖逶迤勢入龍津聚龍歸何處牛
斗閑劎不可求江海古慘澹猶思八百年變化豈
無神物主何當旋柂入奫淪儻可然犀照毛縷登
樓那有北客同把酒但看南雁度更邀桃葉遠臨
水正値茘枝紅照戶入梁一曳鄒陽裾思越屢吟
莊舄句竹林觴詠當日情峴山名姓它時慕一聞
說盡青鞵游令我乘風欲仙去
送龍圖范丈德孺帥慶
君不見先君往在康定中奉詔經略河西戎大順
胡蘆盡耕稼賊書不到秦關東邊人咸識侍中子
至今猶說將軍似給事文武龍圖賢大馮小馮安
足言齠年書傳有肝膽二十起家車檻檻蛟龍雲
雨時可用麒麟圖畫功非晩况聞馳傳厭山谷頃
時河隴嚴飛輓朝廷屬休蘭會兵秦人倚慶爲長
城時平斥候正須遠軍閑畱田未宜輕東風浩浩
吹榆桺相勸西城古原酒班春曷不問遺老先公
遠謀尚多有女郎山下萬貔貅部曲肥馬身輕裘
比曹賞賜飽無用談話豈得希封侯趙邊今日須
李牧士無超距姑食肉
初與文潛入館魯直貽詩并茶硯次韵
黃侯閱世如傳郵自言何預風馬牛草經不下天
禄閣詩入雞林海上州兼陳九鼎燦玉鉉竝綴五
冕森珠旒後來傀磊有張子姓名竝向紫府收青
春一篇更奇麗勢到屈宋何秋秋洮州石貴雙趙
璧漢水鴨頭如此色贈酬不鄙亦及我刻畫無鹽
譽傾國月團聊試金井漪排遣滯思無立錐乘風
良自興不淺愁報孟侯無好詩
用文潛館中韵贈蔡學正天啓
蔡侯飽學囷千釜濯足清江起南土立談頗似燕
客豪快奪范睢如墜雨東城禽羽未足言柏直何
爲口方乳蔣侯山中伴香火三年不厭長齋苦平
生傀落有誰同要得張侯三日語晝閑那自運甓
忙時清不用聞雞舞桓榮歡喜見車馬書冊辛勤
立門戶自當食肉似班超猛虎何嘗窺案俎
次韵魯直試院贈奉議李伯時畫詩
東房攜卷繞幕行西房卷作墮地聲紙山間出筆
陣横李侯畫若禪眼透觀魚玄沙骨竦瘦舟中淵
明細若豆歸心秪愛玉花驄不須棘針學癡翁惱
渠愁作眉鬭紅(試院所作數物伯時)
喜文潛自淮南歸招飲西岡呈坐客
春回三楚冰生漪銀臺春夢歸心馳莫言上水百
丈苦淮渚東風一月期都城經春雪蔽地百花不
放須君至清晨一紙國門書走馬蓬壺下直初保
康橋頭燈照夜我馬鳴嘶向君馬得君豈但官局
同卜鄰况近南城下文詞翊善知名久丈人令德
于公後同年廖李芸省郎吳門隱尉身姓張平時
花發値此客隨分東牆有春色宫壺賜酒玉流巵
請君但作畱春詩人生身外安所知爲君借舞杜
廷尉對花有酒那不醉
李成季得閻子常古琴作
㫺人流水高山手此意寧從絃上有閻侯卷舌臥
閭里意向是中畱不朽似聞綠綺置床頭暑雨東
城無麥秋趙傳和氏齋五日吳得湛盧當兩州李
侯得意誇題柱成詩欲使邀諸路自有桓山石室
彈深屋時聞繭抽緒無琴尚可何獨絃要識精微
非度數人生有累無非失我欲心灰木爲質嬾從
徽的自凝塵老向詩書逾愛日自言結習久難除
猶理斷編尋止息焦城卜築近連軫歸約閻侯亦
蕭瑟舊聞君祖課木奴試買瑕丘百株栗
濟北晁先生雞肋集卷第十二
