濟北晁先生雞肋集目錄
第三十八卷
策問
策問十七首
濟北晁先生雞肋集目錄(終)
濟北晁先生雞肋集卷第三十八
策問十七首
問記曰人生而静天之性也静之爲名善惡不得
而居孔子曰性相近此生而静之說也學孔子而
近者如孟軻荀況揚雄或以爲善或以爲惡或以
爲善惡混而孟子道告子之言曰生之謂性性猶
湍水又曰性無善無不善又曰有性善有性不善
而至於韓愈又以謂性有三中人可與上下而上
智與下愚不移夫性一也自六說者觀之其源旣
已大異而末學之辯波瀾滋廣道之不明也道之
不行也以學者不盡其性而已孔子之言經也經
不可刊反經以正諸子之異則或善或惡或善惡
混必居一於是矣以夫生而静且相近者爲性則
其曰生之謂性性無善無不善者其說亦奚不可
也然而告子未嘗知義惟曰從其白於外也是豈
性之說也哉孟子曰萬物皆備於我矣反身而誠
樂莫大焉誠之在我者如是則諸君之語性不可
以外諸己而求也
問古者以農教戰以戰教農農戰非異道也自夏
后少康有田一成有衆一旅而法始興至周井九
百畝其中爲公田數起于五成于八此陳法所從
出也兵法曰餘奇爲握蓋大將所居以制四面八
陳而要其說四爲正四爲奇所謂奇正者於八陳
安所設也以爲非古歟萬二千五百人以爲軍萬
之有二千二千之有五百則餘奇爲握其意猶是
也諸葛武侯用以彊蜀疊石八行以遺後世而天
下莫或知者將其法已兦無所從&KR0690;也抑前者微
其傳後者昧其習耶不然無所貴于兵不足盡究
耶夫魚麗鵝鸛伍承彌縫之說於傳具在豈皆無
&KR0690;乎唐太宗南征北伐遂一天下而李靖長於爲
陣其狀屢化無常乍方乍圓忽然而隂忽然而陽
靖亦多才矣哉上以常德立武事練將訓兵皆有
圖法將夲三代之意合諸家之術而修諸有司農
隙講事則諸君之學無所不在盍少卑之使有司
得詳乎
問在則人兦則書聖人不作其道載而之後世者
六經爲備故能知六經之說則治在我記曰入其
國其教可知也夫六經同道而不同者辭耳人之
學之遂至於動作威儀言語之異凡此何以也或
失則愚或失則誣或失則奢或失則賊或失則煩
或失則亂豈六經亦有弊歟抑若是果先君子之
言耶非也以謂法而不說故而不切約而不速則
其精微蓋非一言之所可盡然而有曰以道志以
道事以道行以道和以道隂陽以道名分者要其
歸極此否乎聖人之言遠如天賢人之言近如地
天不可俄而度則其言待近者而後喻今曰九師
興而昜道微三傳作而春秋散則數君子者豈皆
於經無補秪以爲害而得罪學者如此其甚哉願
討論之
問孔子没儒者能以其學明天下莫如揚雄雄習
孔子後世學焉以要諸聖則其爲說宜若&KR0690;之而
無不當者今雄書論周官曰立事左氏曰品藻太
史遷曰實錄夫周公之德與周之所以王郁郁乎
其文之盛抑立事而已也不然則雄之言何獨取
諸此也富而豓其失也誣則左氏之品藻也何有
甚多疏略或有抵梧則太史遷之實錄也何有然
而曰品藻曰實錄辭達如揚雄豈苟乎哉或曰有
所是有所非亦品藻也於此乎長而已不害其爲
誣無所增無所損亦實錄也於此乎長而已不害
其爲抵梧則雄之意又信若是者非耶聞也見也
無所從&KR0690;則君子不論三者其書固在非疑且殆
則學者之所講安得而闕也
問自㫺觀士莫難於論將何則人固未昜知知人
亦未昜也則世必有前識若蕭何者而後可以得
淮陰於未識不然則如趙括之可竆以辭天下幾
何不由是而信之人有不能治一妻一妾者有不
能芸三畮之宅者持籌而坐百萬竝進則翛然不
勞於其間平居無事袒裼按劎志厲青雲而聞金
鼓之聲失氣不振此情之反也然則將其可以不
試歟世方尚文無所用此則置勿論而萬一臨事
不知其安所取之孫武之試於吳也以婦人孫臏
之試於齊也以上中下馬夫舍其卒伍而用婦人
用馬非將之常也兩人者唯其無所不可用以有
功故卒之武能將吳以入楚臏能將齊以却魏用
其試也今天下以將名官環列輔郡者且數十人
亦盛矣或者不敢以其能之於從容閒暇而信其
用之於倉猝擾攘也則凡欲觀此奈何驪山之閱
雖郭元振幾困而嶭納解琬乃獨不動若是者曰
能可乎爲講其術
問論天下之勢非平居養兵之爲難兵出千里坐
而餉焉使不乏之爲難一人荷戈前敵一人持糒
從後亦足矣然且樵蘇有後爨之憂師徒無宿飽
之具敢問此其爲難者何也王離涉間圍鉅鹿章
邯築甬道而輸之粟知兵如項羽渡河沈船以示
士卒必死九戰乃絶甬道敗秦軍敢問甬道奈何
其施於今將可用者非邪諸葛武侯出祁山以木
牛運出斜谷以流馬運夫萃數萬之衆嶇崎險絶
間而食有餘斯已奇矣今&KR0690;之蜀志其說甚詳蓋
象牛馬引重至遠而力不竆其法至於頭腹背肋
舌齒之細寸尺具在而患未始用不知用之又奈
何嘗試使巧者述焉損益其法以佐軍用則凡此
亦利乎不利也古者務食於敵不有智將誰能知
之抑必假人力轉移以賙急則榖者蓋兵之司命
不可以不先講也
問管仲相桓公通輕重之權曰歲有凶穰故榖有
貴賤令有緩急故物有輕重人君不理則蓄賈遊
於市乘民之不給百倍其夲矣故爲之輕重歛散
不失其時此常平之法所從始也漢數征伐天下
虛耗而耿壽昌以善爲算得幸令邊郡築倉榖賤
增賈而糴榖貴減賈而糶名曰常平其法視時而
低昂歲上中下榖無常賈而賈不失平綦賤以貴
入故不傷農綦貴以賤出故不傷末賤下極則雖
貴入而實非貴貴上極則雖賤出而實非賤故不
害于公設有旱乾水溢食至足而民莫知此其爲
法蓋後世未有改也主上稽古旣富而教故所務
尤先於理財比復大農官置常平使者法甚美也
雖然法在國行在人趨時若猛獸摰鳥之發而猶
或後故賤不以時入則害公貴不以時出則病私
甚者至利於積泉而憚於積榖故法滋害是豈朝
廷所以先有司重民食之意哉夫積泉則有貫朽
之憂蓄榖則有紅腐之患今欲通其變使無偏弊
則非疏通明於治體者孰能知之
問國家患投募之冗游手無賴者起而爲兵難以
練昜以驕故爲之法曰使兵出於農戶二丁取一
四則二之以爲保甲人農則朴朴則昜用此於先
王之意蓋未悖者也井田不修民得賣買先王之
籍埽地而盡以區區之齊而管仲相焉自五家之
軌合爲三軍而政事乃定蓋不皆法先王而後世
亦莫之或加此其爲得者何哉雖然是政也政行
乎平居在君兵用乎倉卒在將有教士三萬人足
以橫行天下而使不肖者用之則十步之内不能
以前却如節設有賞罰誰能賴之吳起之制軍曰
雖絕成陳雖散成行投之所往天下莫當名曰父
子之兵夫說以使民民忘其死唯東山爲盛不知
出此而驅民於萬死一生之地可使相親如父子
此非吳起所及也安得長者之言哉嘗試陳之
問孔子没聖人之道得孟子而傳孟子没後世學
者&KR0736;之微莫如揚雄揚雄爲太元準昜數起黃鍾
歴夲太初儀用渾天規摹乎始而盡弊乎終終故
竆竆故變變故神微六經與孟子後世立言者莫
能加則太元之爲書豈諸子而已哉昜曰乾元用
九乃見天則夫數始于一成于三變於九九律之
首也其起黃鍾蓋取諸此然猶有疑者言天與律
者從㫺數家參差不齊而其名察發歛大較所加
亦各有驗今獨夲太初而用渾天何哉不然則雄
爲&KR0736;之微於此不革而因將必有當也抑所謂準
昜者亦準其數非耶諸君之學要以無所不窺平
居立言採其辭以爲美繢繡錯然觀者不厭雖然
擿我華而不食我實則可乎願相與&KR0736;其義稽之
於大道效之於氣物驗之於人事發蒙振落以攄
未悟者之疑
問古者命重黎司天地命羲和宅四方至周六官
蓋兼重黎羲和之職以施六事法致詳也周衰六
官咸廢王制殄滅而隂陽干行事與時迕漢代秦
立稍欲復古舉賢良咨群策而隂陽災異之學自
此始起大要倣昜春秋洪範月令以爲解而配之
人事若風馬牛其應益闊故時君怠焉以爲難知
因棄不務而任人寖輕凌雜術技甚可嘆也夫一
官廢則一事㢮馬醫牛人用有所在不可以不修
也而況其大者哉今欲遵魏相之言如漢故實分
命四人各舉一時則其設官當以何名其名職當
以何事其擇可任之人當以何術凡此於先王遺
文足&KR0690;也願遂聞之
問孟子有言若夫豪傑之士雖無文王猶興天下
安能必得豪傑之士則夫待文王而後興者中人
皆然陶冶而成之孰非可用此濟濟多士所以稱
乎詩也主上修身以道而取人以身設爲學挍庠
序以教之自中人以上庶幾成材而下者蒙被聖
澤習俗&KR0906;善由周而來至于今未有也雖然天爵
所以崇仁賢而人爵所以勵不肖聚天下之士付
諸有司中年之&KR0690;挍非有誠心樂善之美則繡其
鞶帨以近名譽者孰從知之先王之教也建首善
自京師夫使居邑國者而有終南嵩少之諺得不
太息於斯歟將所養非所用所用非所養則凡欲
捄此者亦必有道不然則教行豐美之後有不帥
者簡而放焉於此其時也抑爲之法者奈何
問金玉珠貝象犀骨角虎豹之皮天下言寶貨盡
此而不知聖人特以權使人爲之通有無足財用
而人之于此亦豈若飲食不可須臾已者哉天下
有非金玉珠貝象犀骨角虎豹之皮而列寶貨者
海濱斥鹵滲漉所加不養而滋人之賴之與榖同
化唯鹽而已十口之家十人食鹽百口之家百人
食鹽未嘗勸課而旦草欲之所以養生不能乏者
然也古者與民共財平民力田有餘譬諸釣弋人
自取給不營於上故法無弛張而利常阜後世費
日益廣與其一切皆取於民則牢籠不毛烹煮水
鹵收其棄利猶法之善也今夫池井皆斡於公浮
食奇民無所踰禁財足賴矣然議者曰資商以阜
通而官收其算與官轉輸而民不得私賣買孰便
於公孰宜於民抑旁出以供比鄉其力有勞逸欲
均其價有低昂欲平二者何去何從其詳可得聞
歟管子曰假名有海之國集鹽於吾國夫以千里
爲國不必去其國也然集鹽有道況以天下爲國
則出之吾國東移之吾國西豈固難哉欲使法行
如古於國可以取盈而家獲作鹹之利將不必釜
十五吾受而官出以百其饒如此然後為莢也
問德成而上藝成而下堯舜三代官人以德使人
不失德若夫藝古人多有之而豈其所先哉周官
六藝射居其一以謂射者雖男子之事其容與節
皆比而持弓矢審固亦藝而已矣於德何有然致
諸禮經聖王務焉以選諸侯卿大夫士以觀盛德
者在此不以重乎曰與之習禮樂及求諸己不怨
勝己者可也用是擇士使與於祭則羿逢蒙若養
由基尚矣抑鄉之所升於司徒司徒之所升於學
司馬之辯論其材而官之者於是有未必用耶不
然行同能偶而後以射别之則卒其所取乃不在
於射也學者之論莫若折衷於夫子矍相之圃使
二三子出延客揚觶而語或去或處至僅有存者
凡此又何意也願幷聞之
問揚子曰老子之言道德吾有取焉爾及其槌提
仁義絶滅禮樂吾無取焉爾善言老子者獨揚子
引而合之中庸無間然晉之衰二三子者學其說
而不明自何晏王弼唱於其前以謂無也者開物
成務無往而不存夫無之以爲利有之以爲用此
老子語也獨曰無可乎阮籍王衍又相與學而過
之籍有重名衍爲三公天下化焉清談有餘而無
補于捄亂其君子皆以在位曠達不事事為高其
小人皆以在下無法守爲便故風俗靡靡棟折牆
壞痿痺不能舉至有不喜送喪裸裎言笑縗絰飲
酒子字其父而不以爲非獨一裴頠憤其不尊儒
區區焉舉衆論而排之曰老子有以而然其舉静
一之義合於昜之損益艮節論老子固無事於合
昜設有合特四象而已乎否則頠之意殆將以知
白守黑受天下垢絓諸子之委轡也至于阮瞻對
王戎則又曰將無同以聖人貴名教而老莊明自
然從而異之抑瞻與戎亦可謂知言者非耶道德
仁義禮儒者同焉今必曰絶仁棄義禮者亂之首
則二三子亦安得不翛然喜之至爲是頹㢮而不
振哉而王通猶曰非老莊之罪其故何也
問時天時力地力惟酒與食爰作稼穡斯民也三
代之所以無凍餒也夫天有時地有力而作者則
在人風雨霜露神氣之養九土之所宜十二州之
所出魚鹽米粟絲麻紵絮玉石金錫丹砂珠璣皮
角齒羽竹箭柟梓果菜之産其饒若煙海民情所
喜好被服飲食奉生送死之具夫人而得賴焉故
財有餘於取而人不爭天子富有四海視備色聽
備聲食備味而邦君卿大夫士庶人其養以是爲
差微其權以役使天下農而食之虞而出之工而
成之商而通之天下不知財所從來如管夷吾計
然范蠡白圭猗頓之徒皆以匹夫探是權而私之
在國則霸彊在家則潤屋此爲術豈固無足傳者
哉後世壌地充斥物非加少也然堇堇不足更費
漢事匈奴冶山煑海種藝長育通有無昜貴賤生
財之術十倍前世而國用民力增窘蓋自天子不
能具純駟將相或乘牛車男女力作日夜無休時
而不足當卒歲之衣食夫貧富之道莫之予奪而
古者巧有餘如彼後世拙不足如此其故何也豈
時異事異天地之物固亦有贏耗之量邪將爲舒
用者疾邪抑輕重取予之非其數邪不然則山澤
之藏常羨矣旦旦而取之不可以爲羡耶記曰與
其有聚歛臣寧有盜臣二臣者均不可養借有數
子者嘗試與論衣食之原人弃我取人取我予猶
諸地上之遺也可以無與民爭錐刀於不足而皆
贍則夫爲術亦必有道願商略之
問尚書之設吏部實先諸曹夫羣天下之才而官
之其賢不肖能鄙相與殊情其惰若勤其過若功
參差異宜使一人焉長之一人焉貳之必若權衡
之於輕重誠陳於此而物辨乎彼無所或欺顧宜
輕哉上若稽古訓廸厥官而吏部之選爲特盛豈
以夫八柄之所廢置有在於兹者然也今官制三
省之屬與寺監長貳内自兩制外逮使者皆命於
朝廷而吏部所掌間擬丞簿捨是則郡守以降凡
州縣吏目常調者而已挍其有勞無罪與其歲月
之久近任舉之多寡品流之清濁以爲升降按格
而授之不逃錙銖法固良矣然天下之士必其在
數者而才則用之必其不在數者而才雖才也以
其不在數者則不用必其在數者而不才雖不才
也以其在數者則用之若是可乎以謂舉而付諸
有司聽其自擇則廢置之權王所獨任雖太宰能
以其事詔之而已有司何預焉亦將使之遵成法
治成事一斷於格無所專達則又以中銓名職卒
所謂甄拔者安在抑上欲有用非親且近不求諸
有司之所升降取捨則長才秀民何自而知哉由
漢而來此職&KR0906;重其間能以鑑裁清白名一時誰
者爲盛幸條其說以備上之采焉
問事死如事生事兦如事存孝子之於事親無所
不用其極也則禮雖先王所未有而後世以義起
之亦何不可哉上以至德順民得萬國之歡心而
四海以職來祭其在宗廟所以觀德於天下者禮
既備矣而老佛之宮往往祖宗神御所在意者嚴
事未極故合諸一宫因漢制爲原廟歲時饋食如
家人禮此大孝不匱有加無已天下之所以頌歌
而順化者也然竊聞之叔孫通漢儒宗名知禮其
一時損益固不必皆出先王而要之討論潤色大
意猶是敢問原廟之制與夫薦獻在漢禮有可言
者歟其作仿於通耶亦前此矣顧弟弗深&KR0690;耶且
曰益廣宗廟大孝之夲則宜無不可而必其無壞
複道因以爲名則方其築武庫南民知其不爲原
廟奈何欺之哉通於是欲名知禮得乎嘗試言之
濟北晁先生雞肋集卷第三十八
