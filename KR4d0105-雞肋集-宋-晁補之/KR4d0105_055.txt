濟北晁先生雞肋集目錄
第五十五卷
表
齊州謝到任表
南京謝到任表
亳州謝到任表
信州謝到任表
河中府謝到任表
湖州謝到任表
謝得請南京鴻慶宫表
謝得請江州太平觀表
泗州謝上表
代河北提刑王朝散謝上表
代朔漕蹇侍郎謝奬諭表
代朔漕李楚老謝奬諭表
代北京謝太皇太后垂簾戒飭官吏表
代朔漕蹇周輔謝除侍郎表
代澶州守韓太中授官表
代劉中書謝加勳封表
代劉門下謝表
代劉門下謝表
代韓太中乞致仕表
代司馬康子植謝應副葬事表
代司馬康子植謝應副葬事表
濟北晁先生雞肋集目錄(終)
濟北晁先生雞肋集卷第五十五
表
齊州謝到任表
臣補之言伏奉敕命差臣權知齊州軍州事臣已
於六月十六日到任交割訖從臣之欲獲奉親輿
便臣之私使近鄉邑愚衷自擇其所處素望亦何
以復加惟寄重而才微且人輕而恩渥循涯湥靦
隕涕難收臣補之誠惶誠懼頓首頓首伏念臣五
世簪纓一介韋布涵濡禮義砥礪鑛頑先帝起經
術之殘偶叨賜第陛下修館閣之舊首玷具員傅
毛羽而使翔弛轡銜而要至獨行偏上不知所學
之何施少與數竒秖有此心之自信丐廣陵之貳
政在元祐之五年從簿書中以著作召雖此職名
存而實廢然常情内重而外輕再陪英俊之游亦
幸採收之及而臣拙囏滋爾貧窶仍之歷塵中祕
之五資坐守集仙之四庫未嘗任毫末事安得有
膚寸勞於法既當為州還朝又已踰歲用復傾於
肝鬲至兩瀆於冕旒敢圖包荒重此得請假濟南
之印紱近大野之墳廬此蓋伏遇皇帝陛下發天
縱之多能爲日新之盛德謂未有廩而不試蓋必
將試而後知故兹愚疎亦在器使再念臣所領郡
耕織甚饒人之愛生法令易擾雖闊達多智不無
從㫺之土風而平易近民亦有當時之政事臣願
布宣上德利養下氓儻小假於歲時必粗殫於駑
蹇臣無任感天荷聖激切屏營之至謹奉表稱謝
以聞臣補之誠惶誠懼頓首頓首謹言
南京謝到任表
臣補之言臣昨任知齊州為揚州修過摘星樓事
伏蒙聖恩特從寬典就差通判應天府臣已於三
月二日到任上訖小已下僚昧於職守盛時公議
特此貸全未使廢閑猶叨安便媿湥汗溢感極涕
横臣補之(謝中)伏念臣家世凋零在朝廷者無幾人
材闒茸所學問者又非猥迫寒飢出營仕進本自
安於常調固絶望於亨塗庶幾孤愚不越分量而
偶弼臣之一薦濫文館者十年初無毫毛得被驅
策徒累資任以致麾符臣自揣思久當顛沛加以
祚薄多故器小易盈不能恪居於其官遂使咎生
於所忽幸仁聖矜其如此故迂疎尚以并容第解
郡章旋霑祿食將母之幸於臣已多德大施隆身
微命賤成遂莫悔啟處若驚恭惟皇帝陛下明目
達聰與人爲善畢修祖宗之舊政遍攬中外之英
材建官惟賢宥過無大雖憑生之螻蟻亦蒙賴於
乾坤臣敢不謹畏自新忠誠内誓念洗心以償罪
譴既負負無可言思發憤以赴功名又區區不足
道報恩無所碎首爲期
亳州謝到任表
臣補之言臣昨知齊州緣舊公坐正月十日准敕
降通判南京礙親回避九月三日准敕就差通判
亳州於當月二十五日到任上訖咎悔難追已更
寒暑嫌疑自列敢憚道塗再服寬恩重增感涕臣
補之誠惶誠懼頓首頓首伏念臣粗知學問本乏
材能仕豈為貧慙居卑之亦分家雖積善傷餘慶
之已微嘗念居不可以求安福孰先於無禍故六
年遷徙甘常困於米鹽而羣從凋零祗自憐其形
影未敢當江湖飛集之數何足掛朝廷論議之間
每欽宥過無大之仁則思見危致命之義未試以
事孰明此心諒與釜之已多誠挈瓶之何有但知
揣已皆是踰涯恭惟皇帝陛下惟時憲天常善救
物稽先朝之美意與治古以同興謂蕩蕩民無能
名佑啟我以正故業業日致其孝繼序思不㤀蓋
欲得萬國之歡心足以斂五福而敷錫雖甚微鄙
不終棄捐重念臣頃迫養親久從補外昨由公坐
得譴止以佐官連書亦既累年實更三赦事雖自
致情則無它庶省循苟免於人非或湔洗稍容於
國是犬馬能報況服冠裾樗櫟無堪猶足燔燎終
自知其死所不敢愛於身先瞻望闕廷臣無任感
天荷聖激切屏營之至
信州謝到任表
臣補之言先奉敕落祕閣挍理添差監處州鹽酒
税尋丁母憂服闋奉敕添差監信州鹽酒税已於
閏九月十二日到任管句訖初免親喪再塵仕綴
嘗干國典復以罪行夙涉江湖祗臨物局戴湥仁
而自幸俯餘息以知危臣補之頓首頓首伏念臣
家世衰微人材駑下少不天而孤露畏無類以僻
違濫先朝經術之科玷陛下文館之選至於積累
資任忝冒麾符雖區區揣已分量之餘實碌碌同
時流輩之後内則詢事考言而蔑秋毫之獻外亦
承流宣化而乏膚寸之聞豈惟有悔之莫追自以
無功而應汰含容渥厚昧懵顛隮咸股往以得嫌
旅巢焚而誰咎神理交譴家禍併嬰弔影内慙捫
心外慄當滅亾於苫塊尚收錄於簪裳又竊便安
惟湥感涕斯蓋伏遇皇帝陛下道隆前烈澤浸萬
方皇穹降康休應屢至故簡弗率亦敷在寬為鳥
及魚不出天淵之内息黥與劓尚容鑪錘之間臣
敢不省已愆尤誓心忠義哀荒未復懷色養以終
天罪垢難湔報明恩而無日
河中府謝到任表
起廢來還荐更郎選屬饜為請復假藩麾初見吏
民敬宣條教明恩未報感涕徒揮伏念臣稟生拙
囏遭世隆盛知寡尤所以干禄非曰能之謂崇德
在於安身終不近也薰心自艾補劓無期雨露不
私句萌亦奮惟兩朝之聖政在太史之冊書首以
非才參於羣俊青天白日道至大而難摹黑髮丹
心力不能而知止卒緣累懇因得便私粤自劇曹
付之名閫差馬不勞於吉日乞漿更值於豐年散
族再收啼飢皆飽斯蓋伏遇皇帝陛下斂五福以
敷錫協萬邦於時雍重華如虞氏則既以用其中
丕承如武王則亦不忘乎遠固特重監司守土之
任蓋嘗視省官卿寺之除臣願湥體至懷粗推所
學庶幾一日之必葺敢意三年而有成
湖州謝到任表
臣補之言奉敕就差知湖州已於四月二十九日
到任訖始解蒲中即臨霅上去股肱之要郡得山
水之名城除授每優事功常歉愚衷内揆感涕交
揮臣補之(謝中)伏念臣本以寒生起於下國囏勤少
日既孤露以不天問學長年又僻違而無類未足
稱王裴之選奚取銓衡不能措游夏之辭何知筆
削一昨所自陳列皆出悃誠已憂疾憊之莫勝更
覺才殫之難彊恐隕越無以塞責故蹲循冀於食
功終賴察微俾從補外逮今移徙復竊便安然臣
自惟何人徼幸迺得若此斯蓋伏遇皇帝陛下道
光前烈仁覆羣倫瑾瑜所貴於匿瑕菅蒯可收而
代匱故容器使屢及下材而臣以五十歲服官之
時當二千石共理之任有心許國蓋蚤脱於冗員
無地輸忠但益修於常職臣無任感天荷聖激切
屛營之至
謝得請南京鴻慶宫表
罪蒙一洗幸已難逢未忘兢惕之初遽有便安之
請天不囏於平施物自慶於曲全論報無時捫心
有靦(謝中)伏念臣積衰之系始冠而孤本以下才甘
於常調而偶在選掄之末旋招譴咎之隨尚賴拙
疎希當事任是以頃先獲宥晚益附輕就付宫祠
實養以官曹之佚優加廩給又䘏其私室之空德
厚不貲愧湥罔措斯蓋伏遇皇帝陛下躬舜大智
法湯克寬董之用威予以馭幸故明詔飾其能改
而申令許以復收臣敢不日夜以思妻孥相誓念
方素飽歉孚於事實之能惟勵赤心遵懼以終始
之戒
謝得請江州太平觀表
起廢恩優薄從裁抑包荒德大終畀便安以平時
不敢僭求而一旦曲從私欲捐生莫稱灑涕自驚
臣補之誠惶誠懼頓首頓首伏念臣家世衰微人
才嵬瑣生五十一歲行身未免於悔尤仕二十四
年責實固無於毫末流離困劇秪緣梧鼠之技窮
湔洗召還寔遇飛龍之施普愚不知於適變狂猶
念於安常一昨罷還中銓當守遠郡惟祠宫爲之
加餼廩本先朝所以優臣工豈圖棄置之餘亦被
生成之賜雖乏可依之田畮不違在望之松楸荷
天至私跼地罔措斯蓋伏遇皇帝陛下體成王之
爲子本王季之事兄彌性似先因心篤愛持循舊
法開示有容故臣所蒙於分猶過未溘先於犬馬
終願馳驅亦嘗學於詩書敢忘忠義瞻望闕庭臣
無任感天荷聖激切屏營之至
泗州謝上表
久此投閒初叨遠郡偶緣乏使亟竊名邦被中旨
以促裝不遑啟處荷上恩之起廢秪劇涕洟已見
吏民恪宣惠澤(謝中)伏念臣幼知勤苦中幸採收門
戸積衰年齡浸晚聖主履至尊之位下材起遠譴
之中誠於曩時願效毫末汗青載筆嘗寓直於瑣
闈雞舌含香曾對敭於文陛而臣自近疑悔初非
棄捐覽輝絶望於赤霄食野愈思於豐草四門方
闢多士具來臣實何人首煩申令斯蓋皇帝陛下
盡循古道獨運乾剛服萬物不以威刑驅一世躋
之仁壽咨詢欲當則左右前後皆正人播告必昭
則風雨霜露無非教所以小有軫慮未累砥平振
古德心回昊穹之有赫普天和氣盪災祲以無餘
方當大酌民言益新邦命伏況瀕淮置郡除吏須
材豈宜淪廢之餘遽誤選求之及今歲事將入而
川流漸平臣當更謹故防博稽長利不敢飾廚傳
將迎以希譽庶幾審詔條施設以首公誓報更生
之恩終捐九死之命
代河北提刑王朝散謝上表
人物何堪久已安於罪貶事權良重晚復幸於甄
收德厚察幽感湥出涕(謝中)伏念臣學非知古才不
逮人屬逢上聖之有為偶以微勞而見錄越從長
縣擢冒觀風傳以羽毛俾注心於寥廓弛其銜轡
使寓目於坦平不知無庸彊欲有立海壖之遠夷
貨所交豪商邀利於不貲編戸取贏而自入公冒
三尺歲失萬金臣嘗究知意謂可惜惟是拙謀之
欲速且緣羣策之未安妄為更張不待報可人言
交至聖慮獨私察其本無它情是以第使解秩矧
待罪之未幾已量能而稍遷委以邊儲責之充羨
尚因狼戾之入迺微樵㸑之憂豈敢告勞粗期弛
負間關一職荏苒八期況當核實之朝尤慎酬庸
之賞何幸冗散不終棄捐既濫按刑猶兼視糴論
心莫稱隕首為期斯蓋伏遇皇帝陛下乾坤包荒
日月燭隠記憐樗散之舊洗除瑕釁之餘欲衆人
各致所能恐一夫不獲其願臣敢不循省前咎激
昂後來庶乎無癏曠之憂或者有補報之效
代朔漕蹇侍郎謝奬諭表
金節假使權之重勞苦何禆璽書旌吏治之微丁
寧甚寵(謝中)伏以大河北潰比道載騷土功劇荒度
之憂輿梁有病涉之歎睿謨潛運羣策并收親煩
稽衆之明首冒觀風之選馳驅夙夜㳂泝往來參
諸人意之同斷以臣心之見謂夫轉害為利惟因
事則不煩至於徙東就西亦取道之良便泥塗盡
墾郵傳一新曾微通聘之囏復免鳩工之擾粗可
塞責豈敢言功仰承温厚之辭申以光華之錫知
臣若是許國奈何此蓋伏遇皇帝陛下撫五辰以
致績之凝體羣臣以要下之報蓋功必明試而悦
在見知凡兹班聯孰不動勸誓更殫於駑力期仰
荅於龍光
代朔漕李楚老謝奬諭表
十行詔札温然敦勸之辭九府幣餘申以輝華之
錫寵恩并厚報稱無聞(謝中)臣頃以迂疎久從廢斥
偶上蒙於記錄復擢貳於輸將及屬大河再隳故
道舟車之役斷於一方井畝之空翛然千里天衷
載軫旰食靡遑親選班聯就加視察以臣預領封
部參董役工王事之勞自宜盡瘁詔書之迫安得
後時盡墾泥涂一新郵傳既免民居之墊且微虜
聘之囏在職當修亦臣常分庶幾逭責豈敢論功
而詔使為言璽書加奬又頒内帑并賚私家祗荷
眷恩惟知跼蹐恭以皇帝陛下與人為善明目達
聰欲羣臣咸飭爾能恐一夫不獲自盡靡愛慶賞
以圖懋功誓竭馳驅仰酬覆燾
代北京謝太皇太后垂簾戒飭官吏表
臨軒共政方祗遹於多囏申命在公咸靖恭於爾
服欽承睿訓增激愚衷臣某(謝中)伏以大行皇帝稽
古法堯克勤纘禹允文允武乃聖乃神功燕及於
皇天道聿懷於多福而方虔植壁遽泣遺弓爰資
訪落之謀載慎鳬鷖之守恭惟太皇太后陛下慈
仁世濟濬哲天開叶恭默思道之誠助焦勞求治
之意申飭小大各安舊常臣某等敢不上體至懷
下堅素守粗知奉法惟夙夜之不忘更誓投軀庶
涓埃之自效
代朔漕蹇周輔除侍郎表
内閤邇聯擢陞未幾貳卿高秩掄選載加曾瀝懇
之莫遑第靦顔而罔措(謝中)伏以唐虞制作無曠庶
官夏商纘修亦克用乂陛下龍飛天位虎變人文
博稽舊章大布新典在天則北斗惟喉舌於國則
尚書乃樞機竝張六曹各領四部侍郎雖掌其貳
左民又特其繁唐有司元少常伯之名周乃地官
小司徒之任凡井田徭賦之政與經費貨藏之方
其職之所當奉行其屬之所從質正必得疏通知
遠有爲之士以贊美成在久無前之功豈宜殊恩
横及瑣質如臣者乏博古之學非濟務之材蚤以
孤生丁乎盛際晚緣官使誤玷聖知察臣心雖頑
朴而能盡其心憫臣力雖疲駑而能竭其力屢膺
明試&KR0906;歷要津初微一介之先每煩三接之渥固
已塵禁塗之清切蒙使隰之光華伏況比覲威顔
初叨臨遣今故防未復而新稟尚虚豈圖旁求更
此濫舉斯蓋伏遇皇帝陛下對時更化跨古圖勳
畢收羣倫與共庶績合葦籥以助圜丘之樂飾桑
弧以參武庫之兵越先衆人進躡榮級臣敢不祗
服訓誥底慎事功昧冒為憂輒忘其智有所困糜
捐是效自許以知無不為庶幾衰羸小補嘉會
代澶守韓太中授官表
配帝合宫爰遵舊典正名羣吏肈易新階悵盛禮
之莫陪媿殊恩之坐及服膺祗訓改觀增輝(謝中)伏
念臣生世甚寒起家尚幼綴鵷鴻之末跡近日月
之清光初乏異能浸階膴仕備員兩省徒有盡規
之誠假守四年不無去國之感荷天衷之曲記知
臣節之粗殫逮及禮成例沾官賞此蓋伏遇皇帝
陛下對貺天地致孝祖宗昭明不世之休功滲漉
無窮之惠澤伏況錄德定位稽古建官將使人憂
其事而不陵實中於聲而可攷豈容衰陋首玷光
榮思上荅於至仁唯自期於盡瘁
代劉中書謝加勳封表
祗帝合宫穆神休之如在施仁㝢縣藹民氣以為
春預陪冕黻之嚴均被勲封之錫(謝中)伏念臣自參
機政&KR0906;歷歲時任重為憂寵至是戒高明日運徒
知聖德之不遲忠樸慮殫滋愧王功之無補逮總
章之親祀肅羣辟之具來玉[車犬]未馳雨先驅而警
道黃流既祼日純耀以排氛仰惟信順之所章此
豈贊襄之可及已告成於釐事肆大賚於寰中衍
食增封駢休呇寵此蓋伏遇皇帝陛下孝慈致治
精祲格幽跡其始基固可效天而法地推諸極至
自當咸五而登三澤無一物之不加惠始近臣而
下逮未知報禮秪有捐軀
代劉中書謝加勲封表
宗祀明堂穆靈心之上應受釐宣室霈皇澤之下
馳恩始近班寵霑異數(謝中)伏念臣施為素短遭遇
獨隆未有絲毫可禆政理徒識古人之大節奉以
周旋常憂小器之易盈命而傴僂既託股肱之任
屢承帷幄之言二聖同心萬邦作乂本中孚豚魚
之化獲大有天人之符肆祼享於合宫肅錫鸞之
在御蓋上德孝慈之至厚宜格於幽雖臣工奔走
之靡寧則惟其職及兹慶施首冒寵光食衍實封
勲隆柱國莫遑辭避祗劇矜慙此蓋伏遇太皇太
后陛下法古寬仁躋時富壽聖有謨訓故吾君常
則而行神罔怨恫故斯人竝受其福使太平可以
坐致亦羣臣實與有榮惟誓糜捐以圖報稱
代劉門下謝表
驟膺中旨改貳東臺任巳重而不勝請徒堅而莫
避感湥榮寵愧極迂疎臣(謝中)伏念臣素乏賢勞蚤
塵柄用思一介之賤而得志若是顧歷年于兹而
報國缺然是以進常内竭于見聞退亦不遑於夙
夜借曰知爾則何以空懷盛旦之難逢安有為事
而無功方愧中才之不足已憂昧冒更俾進遷而
況黃闥三司之崇侍郎左相之亞猥當謀大滋覺
人微此蓋伏遇皇帝陛下付物以能使臣有禮稽
法上古無貳法於後王取士當今不借才於異代
股肱所寄負乘為憂誓殫積日之勤終覩太平之
美
代劉門下謝表
備員内史已預秉於政機改職東臺矧重增於事
任非才第愧成命莫還(謝中)伏念臣猥以寸長寖叨
大用幸聖明圖國每容言聽而諫行庶法令便民
復見家給而人足所以入侍禁闥出居私庭罄胷
中之淺聞豈敢有愛思天下之大計懼不足為何
期無功更被異數驟遷左省實貳納言此蓋伏遇
太皇太后陛下道與治同政求天意欲勵臣節靡
愛官榮詢國人言賢豈聞於皆可代大匠斲手終
畏於得傷尚竭疲駑以祈報稱
代韓太中乞致仕表
壯而入官老則謝事禮典格言之具在人臣常分
以當然苟唯貪榮祗益招悔用瀝胏肝之懇上塵
旒纊之嚴(謝中)伏念臣奮猶諸生起自下國賴先朝
之識拔初脱冗流荷陛下之奬知寖膺繁使按刑
兩道將漕八期出領州麾入聯府宷徒坐糜於餼
廩曾蔑著於涓埃蓋嘗選貳計廷進躋諫省間因
便殿數侍清光不以此時少有禆補至於晚境寧
可激昂一昨蒙召近藩備員大匠當陛下董正治
官之日實羣公黽俛從事之時而臣年齡尚衰筋
力愈憊既囏拜俛莫奉朝趨輒求便私偶幸得請
陪京地近畱司務閑雖眷戀於明恩終愧慙於尸
寵安有鍾鳴而不息庶幾鳥倦而知還恭惟皇帝
陛下乾坤并容日月兼照願賜骸骨許歸里閭亦
使追隨垂白之民游泳太清之化則甚微蒲柳猶
私潤澤之功而已晚桑榆尚託舒長之景
代司馬康子植謝應副葬事表
致主之心已淪幽壤飾終之錫更躐舊章兆協卜
之以時恩殞身而莫報(謝中)伏念臣祖光以德業名
世常擢任於宰衡臣父康以詩禮成家亦登延於
勸講而侈俗方改哀楊綰之已亾太醫遽臨痛桓
榮之未老無祿私室荐罹鞠凶自啟手足之初至
掩窀穸之際君命屢至賵賜有加復因匠屬之鳩
材俾過家塋而視堋殘喘何力秋毫賴官此蓋伏
遇太皇太后仁湥念功禮不遺舊將博勸於士類
豈曲私於臣門克意紹先獨自期於忠孝纏哀待
盡兩無報於君親
代司馬康子植謝應副葬事表
忠如皦日痛親志之永沈德及幽泉戴君仁之下
逮臣某(謝中)伏念臣父康篤行成巳力學傳家二聖
以似其先人一旦欲加之顯任而頃因過毁已屬
沈痾揜遺恨而莫伸委湥恩於不報自初告臥以
至喪還賜藥賜珍歸賻歸襚優命呇至常分已踰
復因匠屬之鳩材俾過家塋而視堋克襄大事無
費秋毫此蓋伏遇皇帝陛下禮遇臣工孝治邦國
將為世忠良之勸豈獨臣父祖之私往者不亾當
有鬼神之結草微而含氣猶如鳥雀之銜環
濟北晁先生雞肋集卷第五十五
