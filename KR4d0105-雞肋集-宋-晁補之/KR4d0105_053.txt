濟北晁先生雞肋集目錄
第五十三卷
奏狀
辭免著作佐郎狀
辭免實錄撿討官狀
足疾乞外任狀
辭免國史編修官狀
再辭免國史編修官狀
奏舉趙元緒狀
太學博士正錄薦布衣陳師道狀
濟北晁先生雞肋集目錄(終)
濟北晁先生雞肋集卷第五十三
奏狀
辭免著作佐郎狀
臣十月二十二日至開封府界准都進奏院送到
敕一道伏蒙聖恩特授臣依前朝奉郎行祕書省
著作佐郎承命非據踧踖以慙恭惟陛下膺圖之
初上奉天心中考古道旁詢國論下酌民言其本
在於正朝廷以正百官而其極蓋欲四方遠近莫
敢不一於正者大明至公示以好惡故陟降始序
畏慕立行則越百工庶位一事之虚苟非其人安
得在此而臣才薄名晦方時起廢皆國之良顧臣
何人流落之餘亦誤收錄碎首糜軀無以報稱伏
念臣頃當先朝初政之際已預諸生三館之遊今
所除官亦臣舊職況千載一時人思自效雖臣器
小用近猶知欣喜激昂不應僭瀆妄有辤避第昨
坐譴斥無它指名秪緣非才竊處清貫加以素寡
學問憂虞積年凌雜米鹽益加荒陋豈可復爾濫
跡書林不懷梁鵜濡翼之羞以重澤麋蒙皮之誚
又臣飄零寒窶私計百為實難黽勉遽處京局伏
望聖慈俯察螻蟻悃款之情特寢成命且令臣赴
河南府新任或賜别除京東㳂流一合入差遣誓
殫駑蹇仰荅生成見迤邐赴闕聽候指揮干冒宸
嚴臣無任惶懼隕越之至
辭免實錄撿討官狀
臣今月十八日准閤門告報奉敕除臣尚書禮部
員外郎充哲宗皇帝實錄撿討官聞命踧踖不知
所裁恭以先朝大典千載之傳豈臣淺陋可備纂
述伏望聖慈特錫寢罷所有敇命臣未敢祗受
足疾乞外任狀
右臣被蒙器使兩更郎曺未有秋毫可圖報稱而
臣舊苦腳氣春夏加劇湥懼職事或致曠闕伏望
聖慈察臣誠懇特賜除一外任合入差遣
辭免國史編修官狀
右臣四月四日准閤門告報奉敕除臣神宗皇帝
國史編修官選掄誤及跼蹐難勝恭惟神宗皇帝
盛德大業光映百王將欲發揮潤色傳諸千載必
得名儒碩學參備討論而臣才識卑冗詞技淺薄
使預筆削誠非所宜兼臣先以疾病奏乞外任伏
望聖慈特賜寢罷成命除臣一外任差遣
再辤國史編修官狀
右臣昨奏乞寢罷國史編修官除一外任差遣尋
准尚書省劄子奉聖旨不許辤免臣以位卑人微
不敢於浹日之間屢瀆天聽黽勉就職載惟神宗
皇帝稽古制作跨唐軼漢形容鉅美史臣司之如
臣自視恐殫竭不足以塞責㫺倪寬有言使羣臣
得人自盡終莫能成惟天子建中和之極金聲而
玉振之況今陛下竝建羣才可試者衆臣誠何人
敢獨昩冒伏望聖慈特賜指揮撿會前奏施行臣
無任惶懼隕越待罪之至
再辤免國史編修官狀
右臣先於三月中以疾奏乞外任繼蒙聖恩自實
錄撿討官除國史編修官臣聞命跼蹐不遑寧處
既具奏乞賜寢罷成命撿會前奏施行尋准尚書
省劄子奉聖旨不許辭免臣懼久稽敕命黽勉就
職然夙夜恐懼終不敢安遂再曾具奏亦是乞賜
撿會前奏除一外任差遣未蒙指揮恭以神宗皇
帝國史紬繹歲久未奏成書聖謨王制天高海闊
方兹分命諸儒參稽全美豈可以臣淺知猥預其
間加有負薪之憂犬馬力殫躊躇難彊若臣不揣
分量苟貪榮選蕪累信史辜奉明恩則異時雖填
委溝壑何以塞責伏望聖慈矜閔臣下才無堪早
賜撿會累奏除一外任差遣臣不勝隕越待命激
切之至謹錄奏聞伏候勅旨
奏舉趙元緒狀
伏見本府居住朝奉郎新差監在京物料庫趙元
緒父故太子少師致仕槩在仁宗朝與韓琦曾公
亮歐陽脩同執政時仁宗初命英宗領宗正槩言
宗正非所以為重乞立為皇子後預顧命定策立
英宗嗣大寶功施社稷同時勲臣之子皆蒙次第
褒擢多已通顯而槩之嗣子獨沈常調簪組之傳
不絶如綫元緒刻意承家學問自立吏事足稱勘
會知揚州蘇頌知應天府何正臣權京東轉運副
使吕温卿皆嘗論槩之功薦元緒之才可備任使
未蒙施行臣竊覩神宗在東宫荅槩書云首定大
策固已措時於久安世蒙顯休方當與國而長懋
槩之有勲王室事固灼著其墳墓居第在宋歲時
闕人照管伏望聖慈撿會前後臣僚奏乞特賜甄
錄其子元緒與一南京差遣庶以廣國家求舊念
功之美意而勸臣子之為忠孝者
太學博士正錄薦布衣陳師道狀
竊以朝廷患庠序不本於教而糾禁是先學者不
根於古而浮剽是競故選置舊學削去苛規為之
表儀使有趣向所以助成風化實繄得人伏見徐
州布衣陳師道年三十五孝弟忠信聞於鄉閭學
知聖人之意文有作者之風懷其所能湥恥自售
恬淡寡欲不干有司隨親京師身給勞事蛙生其
釜愠不見色方朝廷振起滯才風勸多士謂如師
道一介亦當襃采不遺伏覩太學錄五員係差學
生見今有闕師道雖不在學籍而經行詞藝宜充
此選某等職預考察不敢蔽而不陳伏乞選差師
道充太學錄儻不任職某等同其罪罰謹具申國
子監乞謄申禮部施行
濟北晁先生雞肋卷第五十三
