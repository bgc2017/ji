丁卯詩集補遺
唐許渾撰
五言十韻一首律二十三首絶句一首
奉命和後池十韻
疊石通溪水量波失舊規芳洲還屈曲朱閣更逶迤浴
鳥翻荷葉驚蟬出柳絲翠煙秋檜聳紅露曉蓮披攀檻
登樓近停橈待客遲野橋從浪没輕舸信風移竹韻遷
棋局松隂遞酒巵性閒鷗自識心遠鶴先知應想秦人
會休懷越相祠當期穆天子簫鼓宴瑶池
卜居招書侣
憶昨(一作意壯)未知道臨川每羡魚世途行處見人事病來
疎微雨秋栽竹孤燈夜讀書憐君亦同志晩歲傍山居
(憐君疑隣居)
西山草堂
何處少人事西山舊草堂晒書秋日晩洗藥石泉香浚
嶺有朝雨北忩生夜凉從勞問歸路峯疊遶家鄉(浚嶺有疑)
(後嶺看)
贈隱者
回報隱居(一作名)士莫愁山興闌求人顔色盡知道性情
寬信譜彈琴誤緣(一作沿)崖劚藥難東臯亦自給殊愧遠
相安
舟次武陵寄天竺僧無晝
谿長山幾重十里萬株松秋日下丹檻暮雲歸碧峯樹
棲新放鶴潭隱舊降龍還在孤舟宿卧聞初夜鐘
寄小弟
江城紅葉盡旅思復悽傷孤夢家山遠獨眠秋夜長道
存空倚命身賤未歸鄉南望空垂淚天邊鴈一行
秋日
有計自安業秋風罷苦吟買山兼種竹對客更彈琴煙
起藥園晩杵聲松院深閒眠得真性惆悵舊時心
征西舊卒
少年乘勇氣百戰過烏孫力盡邊城難功添上將恩曉
風聽戍角殘月倚營門自說輕生處金瘡有舊㾗
石池
通竹引泉脉泓澄瀲石盆驚魚翻藻葉浴鳥上松根殘
月留(一作斜日回)山影高風耗水㾗誰家秋洗藥來往自開
(一作關)門
贈裴處士
為儒白髮生鄉里早聞名暖酒雪初下讀書山未(一作欲)
明字形翻鳥跡詩調合猨聲門外滄浪水知君欲濯纓
贈遷客
無機還得罪直道不傷情微雨昏山色疎籠閉鶴聲閒
居多野客高枕見江城門外長溪水憐君又濯纓
留題李侍御書齋
昔話平生志高齋曾見留道孤心易感恩重力難酬獨
立千峯曉頻來一葉秋鷄鳴應有處不覺淚空(一作潛)流
行次白沙館先寄上河南王侍御
夜程何處宿山疊樹層層孤館閉秋雨空堂停曙燈歌
慙漁浦客詩學鴈門僧此意(一作去)無人識明朝見李膺
(侍御嘗任河南少尹)
重哭楊攀處士二首(自號綠雲翁)
綠雲多學古黃髮竟無成酒縱山中性詩留海(一作世)上
名讀書新樹老(一作末)垂釣舊磯平今日悲前事西風哭
一(一作聞哭)聲
從官任直道幾處脫長裾殁後兒猶小葬來人漸疎隣
家(一作翁)占池館門(一作長)吏覓圖書身賤難相報平生恨
有餘(一作無復前秋事空齋賦子虚)
紫藤
綠蘿縈數匝本在草堂間秋色寄高樹晝隂籠遠(一作舊)
山移花疎處種劚藥困時攀日暮微風起難尋舊徑(一作)
(路)還
宿東横小瀨
孤舟路漸賖時見碧桃花溪雨灘聲急巖風樹勢斜獼
猴懸弱蔓鸂鶒睡横槎謾向仙林宿無人識阮家
松江懷古
故國今何在扁舟竟不歸雲移山漠漠江闊樹依依晩
色千帆落秋聲一鴈飛此時兼送客凭檻欲沾衣
暝投靈智寺渡谿不得却取沿江路往
雙巖瀉一川回馬斷橋前古廟隂風地寒鐘暮雨天沙
虚留虎跡水滑帶龍涎却下臨江路潮深無渡船
下第歸蒲城墅居
失意歸三徑傷春别九門薄煙楊柳路微雨杏花村牧
豎還呼犢隣翁亦抱孫不知余正苦迎馬問寒温
重賦鷺鶿
何年去此地(一作如何長在楚)南浦滿鳬雛雲漢知心遠林塘
覺思孤低飛下晩樹獨睡(一作宿)映新蒲為爾多歸興前
年在(一作别)五湖
途中寒食
處處哭聲悲行人馬亦遲店閒無火日村暖斫桑時泣
路同楊子燒山憶介推清明明日是甘負故園期
深春(此下三首或作趙嘏詩)
故里千帆(一作山)外深春一鴈飛干名頻慟哭(一作謀身堪自哭)
將老欲何歸未榖抛還憶交親晩更(一作見)稀空持(一作餘)
望鄉淚沾洒寄來衣(未疑来)
歲首懷甘露寺自省上人(上人嘗有戰功)
心悟覺身勞雲中棄寶刀久閒生䏶肉多夀長眉毫客
棹春潮急禪齋暮雪(一作雨)高南&KR0893;一回首山碧水㴞㴞
寓居崇聖寺送客南浦
野寺薜蘿晩官渠楊柳春歸心巳無限更送洞庭人
七言律一十首
西河送客歸江南
西河陳事巳堪傷南客秋歸路更長臺畔偃松悲魏帝
苑邊脩竹弔梁王雨行露變茱萸色水宿風搖菡蓞香
遥羡落帆逄舊友綠娥青鬢醉横塘
東陵赴京道病東歸寓居開元寺寄盧員方宋
魏二先輩
西風吹雨鴈時初病寄僧齋罷獻書萬里咸秦勞我馬
四隣松桂憶吾廬滄洲有約心還静青漢無媒跡自疎
不是醉眠愁不散莫言琴酒學相如
聞開江宋相公申錫下世二首
權門隂奏奪移才馹(而逸切傳騎也)騎如星墮峽來晁氏有恩
忠作祸賈生無罪直為災貞魂誤向崇山歿冤氣疑從
汨(一作湘)水回畢竟功成何處是五湖雲月一帆開
月落湘潭(一作清湘)棹不喧玉杯瑶瑟奠蘋蘩誰能力制乘
時鶴自取機沉在檻猿位極乾坤三事貴謗興華夏一
夫冤宵衣旰食明天子日伏青蒲不敢言(此一首與下卷五言太和)
(初靖恭里感事同)
贈所知
因釣鱸魚住淛河挂帆千里亦相過茅簷夜醉平階月
蘭棹春歸拍岸波湖日似隂鼍鼓響海雲纔起蜃樓多
明時又作閑居賦誰薦東門策四科
謝人贈鞭
蜀國名鞭見惠稀駑駘從此長光輝獨根擁腫來雲岫
紫陌提携在繡衣幾度拂花香裏過也曾敲鐙月中歸
莫言三尺長無用百萬軍中要指揮
殘雪
憶昨新春霰雪飛階前簷上鬭寒姿狂風送在竹深處
隔日未消花發時輕壓嫩&KR0034;旁出土冷衝幽鳥别尋枝
晩來又喜登樓見一曲高歌和者誰
早秋寄劉尚書
天生心識富人侯將相門中第一流旗纛早開擒虎帳
戈挺初發斬鯨舟柳營書號海山暝菌閣賦詩江樹秋
昨夜雨凉今夜月笙歌應醉最高樓
及第後春情
世間得意是春風散誕經過觸處通細搖柳臉(音檢眼臉也)
牽長帶慢撼桃株舞碎紅也從吹幌驚殘夢何處飄香
别故叢猶以西都名下客今年一月始相逄
歸長安
三年何處淚汛瀾白帝城邊曉角殘非是無心戀巫峽
自緣(闕)臂到長安黔江水暖還曾飲楚岫雲深未識寒
大抵莫教聞雨後此時腸斷不應難
七言絶句
夜泊松江渡寄友人
清露白雲明月天與君齊棹木蘭船南湖風雨一相失
夜泊横塘心渺然
記夢(并序)
余嘗夢登山有宫室凌雲人云此崑崙也見數人方欲
招之至暮而罷因賦是詩以記焉
曉入瑶臺露氣清座中唯有許飛瓊塵心未盡俗緣在
十里下山(一作山前)空月明
寄雲際寺敬上人
萬山秋雨水縈廻紅葉多從紫閣來雲冷竹齋禪衲薄
巳應飛錫入天台
客有卜居不遂薄游汧隴因題
海燕西飛白日斜天門遥望五侯家樓臺深鎻無人到
落盡東風第一花
宿威(一作咸)宜觀
羽袖飄飄香(一作杳)夜風翠幢歸殿玉壇空步虚聲盡天
未(一作將)曉雲壓桃花月滿宫
謝亭送客
勞歌一曲解行舟紅樹青山水急流日暮酒醒人巳遠
滿天風雨下西樓
陳宫怨
風暖江頭(一作城)白日遲昔人遺事後人悲草生宫闕國
無主玉樹後庭花為誰
拾遺
五言律詩一十六首
尋周鍊師不遇留贈
閉門池館静云訪紫芝翁零落槿花雨参差荷葉風夜
碁全局在春酒半壺空長嘯倚西閣悠悠名利中
題灞西駱隱居(第二一篇)
志凌三蜀客心愛五湖人拚死酒中老謀生書外貧掃
花眠石榻𢷬藥轉溪輪往往乘黃㹀鹿裘烏角巾
旅夜懷遠客
異鄉多遠情夢斷落江城病起慙書癖貧家負酒名過
春花自落竟曉月空明獨此一長嘯故人天際行
秋夜櫂舟訪李隱居
望月憶披襟長溪柳半隂高齋初釀酒孤棹遠㩦琴犬
吠秋山迥雞鳴曉樹深開門更欹枕誰識野人心
南陵留别叚氏兄弟
不知身老大猶似舊時狂為酒游山縣留詩過(一作遍)草
堂歸期春未盡離恨日偏長更羡君兄弟参差鴈一行
卧病寄諸公
飛蓋集蘭堂清歌遞柏觴高城榆柳蔭虚閣芰荷香海
月秋偏静山風夜更凉自憐書萬卷扶病對螢光
苦雨
山昏天半晴南陌絶人行葭菼連雲色杉松共雨聲早
秋仍燕舞深夜更鼍鳴為報迷津客訛言未可輕
寓崇聖寺懷李校書
幾日卧南亭卷簾秋月清河關初罷夢池閣更含情寒
露潤金井高風飄玉筝前年共游客刀筆事戎旌
秋日行次關西
金風蕩天地關西羣木凋早霜雞喔喔殘月馬蕭蕭紫
陌秦山近青楓楚樹遥還同長卿志題字滿河橋
酬殷堯藩秀才
相如愧許詢寥落向溪濱竹馬兒猶小荆釵婦慣貧獨
愁憂過日多病不如人莫怪青袍選長安隱舊春
旅中别姪暐
相見又南北中宵淚滿襟旅游知世薄貧别覺情深歌
管一樽酒山川萬里心此身多在路休誦異鄉吟
山居冬夜喜魏扶見訪因贈
霜風露葉下遠思獨徘徊夜久草堂静月明山客來遣
貧相勸酒憶字共書灰何事清平世干名待有媒
喜李詡秀才見訪因贈
浙南分首日誰謂别經時路遠遥相訪家貧喜見知不
須辭小酌更請續新詩但得心中劒酬恩會有期
晩投慈恩寺呈俊上人(與上卷暝投靈智寺詩同止易三句)
雙巖瀉一川十里絶人煙古廟隂風地寒鐘暮雨天沙
虚留虎跡水滑帶龍涎不及曹溪侣空林巳夜禪
行次虎頭巖酬寄路中丞
樟亭去巳遠來上虎頭巖灘急水移棹山回風滿帆石
梯迎雨滑沙井落潮鹹何以慰行旅如公書一緘
送荔浦蔣明府赴任
路長春欲盡歌怨酒初酣白社蓮宫北青袍桂水南驛
行盤鳥道船宿避龍潭真得詩人趣煙霞處處諳
續補
五言律詩一十首
過鮑溶宅有感
寥落故人宅重來身巳亡古苔殘墨沼深竹舊書堂秋
色池塘静雨聲雲木涼無因展交道日暮倍心傷
懷政禪師院
山齋路幾層敗衲學真乘寒暑移雙樹光隂盡一燈風
飄高竹雪泉漲小池冰莫訝頻來此脩身欲到僧
秋夕有懷
念遠坐西閣華池涵月凉書回秋欲盡酒醒夜初長露
白蓮衣淺風清蕙帶香前年此佳景蘭棹醉横塘
秋霽寄遠
初霽獨登賞西樓多遠風横煙秋水上疎雨夕陽中高
樹下山鳥平蕪飛草蟲唯應待明月千里與君同
聞范秀才自蜀游江湖
蜀道下湘渚客帆應不迷江分三峽響山並九華齊秋
泊鴈初宿夜吟猿乍啼歸時慎行李莫到石城西
惜春
花開又花落時節暗中遷無計延春日可能留少年小
藂初散蝶高柳即聞蟬繁豔歸何處滿山啼杜鵑
題愁
聚散竟無形廻腸百結成古今銷不得離别覺潜生降
敵將軍思窮秋遠客情何人更憔悴落第泣秦京
鴛鴦
兩兩戲沙汀長疑畫不成錦機爭織樣歌曲愛呼名好
意顧栖息堪憐泛淺清鳧鷗皆爾類唯羡獨&KR0877;情
聞鴈
帶霜南去鴈夜好宿汀沙驚起向何處高飛極海涯入
雲聲漸遠離岳路猶賖歸夢當時斷参差欲到家
不寢
到曉不成夢思量堪白頭多無百年命長有萬般愁世
事應難盡營生卒未休莫言名與利名利是身讐
七言律詩十九首
經古行宫
臺閣参差倚太陽年年花發滿山香重門勘鎻青春晩
深院垂簾白日長草色芊綿侵御路泉聲嗚咽繞宫墻
先皇一去無廻駕紅粉雲鬟空斷腸
秋晩懷茅山石涵村舍
十畆山田近石涵村居風俗舊曾諳簾前白艾驚春燕
籬上青桑待晩蠶雲暖採茶來嶺北月明沽酒過溪南
陵陽秋盡多歸思紅樹蕭蕭覆碧潭
貴游
朝回佩馬早淒淒年少恩深衛霍齊斧鉞舊威龍塞北
池臺新賜鳳城西門通碧樹開金鎻樓對青山倚玉梯
南陌行人盡回首笙歌一曲暮雲低
贈别
眼前迎送不曾休相續輪蹄似水流門外若無南北路
人間應免别離愁蘇秦六印歸何日潘岳雙毛去值秋
莫怪分襟銜淚語十年耕釣憶滄洲
秋夜與友人宿
楚國同游過十霜萬重心事幾堪傷蒹葭露白蓮塘淺
砧杵夜清河漢涼雲外山川歸夢遠天涯岐路客愁長
寒城欲曉聞吹笛猶卧東軒月滿牀
將赴京留贈僧院
九衢塵土遞追攀馬跡軒車日暮間玄髮盡驚為客換
白頭曾見幾人閒空悲浮世雲無定多感流年水不還
謝却從前受恩地歸來依止叩禪關
寄湘中友人
莫戀醉鄉迷酒杯流年長怕老年催西陵水闊魚難到
南國路遥書未回匹馬計程愁日盡一蟬何事引秋來
相如巳定題橋志江上無由夢釣臺
江上逄友人
故國歸人酒一杯暫停蘭棹共徘徊村連三峽暮雲起
潮送九江寒雨來巳作相如投賦計還憑殷浩寄書回
到時若見東籬菊為問經霜幾度開
金谷懷古
淒涼遺跡洛川東浮世榮枯萬古同桃李香消金谷在
綺羅魂斷玉樓空往年人事傷心外今日風光屬夢中
思量今日英雄事身到簮裾巳白頭(末二句係脫誤)
經行廬山東林寺
離魂斷續楚江壖葉墜初紅十月天紫陌事多難數悉
青山長在好閒眠方趨上國期干祿未得空堂學坐禅
他歲若教如范蠡也應湏入五湖煙
途中逄故人話西山讀書早曾游覽
西嵓曾到讀書堂穿竹行沙十里強湖上夢餘波灔灔
嶺頭愁斷路茫茫經過事寄煙霞遠名利塵随日月長
莫道少年頭不白君看潘岳幾莖霜
將赴京題陵陽王氏水居
簾捲平蕪接遠天暫寬行役到樽前是非境裏有閒日
榮辱塵中無了年山簇暮雲千野雨江分秋水九條煙
馬蹄不道貪西去爭向一聲高樹蟬(野疑點)
冬日五浪館水亭懷别
蘆荻花多觸處飛獨憑虚檻雨微微寒林葉落鳥巢出
古渡浪高魚艇稀雲抱四山終日在草荒三徑幾時歸
江城向暝東風急一半鄉愁聞𢷬衣
送别
溪邊楊柳色参差攀折年年贈别離一片風帆望已極
三湘煙水返何時多緣去棹將愁遠猶倚危樓欲下遲
莫殢酒杯閑過日碧雲深處是佳期
寄遠
兩葉愁眉愁不開獨含惆悵上層臺碧雲空斷鴈行處
紅葉巳凋人未來塞外音書無信息道旁車馬起塵埃
功名待寄凌煙閣力盡遼城不肯回
新柳
無力搖風曉色新細腰爭妬看來頻綠隂未覆長堤水
金穗先迎上苑春幾處傷心懷遠路一枝和日送行塵
東風門外多離别愁殺朝朝暮暮人
旅懷作
促促因吟晝短詩朝驚穠色暮空枝無情春色不長久
有限年光多盛衰往事只應随夢裏勞生何處是閒時
眼前擾擾日一日暗送白頭人不知
鴈
萬里銜蘆别故鄉雲飛水宿向瀟湘數聲孤枕堪垂淚
幾處高樓欲斷腸度日翩翩斜避影臨風一一直成行
年年辛苦來衡岳羽翼摧殘隴塞霜
出關
朝纓初解佐江濱麋鹿心知自有羣漢囿獵稀慵獻賦
楚山耕早任移文卧歸漁浦月連海行望鳳城花隔雲
關吏不湏迎馬笑去時無意學終軍
絶句五首
蟬
噪柳鳴槐晩未休不知何事愛悲秋朱門大有長吟處
剛傍愁人又送愁
紫藤
綠蔓濃隂紫袖低客來留在小堂西醉中掩瑟無人會
家近江南罨畫溪
越中
石城花暖鷓鴣飛征客春帆秋不歸猶自保即心似石
綾梭夜夜織寒衣
送楊發東歸
紅花半落燕于飛同客長安今獨歸一紙鄉書報兄弟
還家羞著别時衣
重别曾主簿(時諸妓同餞)
淚沿紅粉濕羅巾重繫蘭舟勸酒頻留却一枝河畔柳
明朝猶有遠行人
集外詩十四首
對雪
飛舞北風凉玉人歌玉堂簾帷增曙色珠翠發寒光柳
重絮微濕梅繁花未香兹晨賀豐歲簫鼓宴梁王
奉和盧大夫新立假山
巖谷留心賞為山極自然孤峯空迸笋攅萼旋開蓮黛
色朱樓下雲形繡戶前砌塵凝積靄簷溜挂飛泉樹暗
壺中月花香洞裏天何如謝康樂海嶠獨題篇
陪王尚書泛舟蓮池
蓮塘移畫舸泛泛日華清水暖魚頻躍煙秋鴈早鳴舞
疑廻雪態歌轉遏雲聲客散山公醉風高月滿城
泊蒜山津聞東林寺光儀上人物故
雲齋曾宿借方袍因說浮生大夢勞言下是非齊虎尾
宿來榮辱比鴻毛孤舟千棹水猶闊寒殿一燈夜更高
明日東林有誰在不堪秋磬拂煙濤
和河南楊少尹奉陪薛司空石笋詩
暖溪寒井碧巖前謝傅賓朋盛綺筵雲斷石峯高並笋
日臨山勢遠開蓮閒留幢節低春水醉擁笙歌出暮煙
聞道詩成歸巳夕柳風花露月初圓
和常秀才寄簡歸州鄭使君借猿
謝守携猿東路長褭藤穿竹似瀟湘碧山初暝嘯秋月
紅樹生寒啼曉霜陌上楚人皆駐馬里中巴客半歸鄉
心知欲借南遊侣未到三聲恐斷腸
郊園秋日寄洛中友人
楚水西來天際流感時相(或作傷)别思悠悠一尊酒盡青
山暮千里書回碧樹秋日落遠波驚(一作低)宿鴈風吹輕
浪起眠鷗嵩陽親友誰相念(一作如相問)潘岳閒居欲白頭
獻鄜坊丘常侍
詔選將軍護北戎身騎白馬臂彤弓柳營遠識金貂貴
榆塞遥知玉帳雄秋檻鼓鼙驚朔雪曉階旗纛起邊風
蓬萊每望平安火應奏班超定遠功
寄當塗李遠
賦擬相如詩似陶雲陽煙月又同袍車前驥病駑駘逸
架上鷹閒鳥雀高舊日樂貧能飲水他時随俗願餔糟
不湏倚向青山住詠雪題詩用意勞
春日思舊遊寄南徐從事劉三復
風暖曲江花半開忽思京口共銜杯湘潭雲盡暮山出
巴蜀雪消春水來(此二句與凌歊臺次韻同)懷玉尚悲迷楚塞捧金
猶羡樂燕臺薊門高處極歸思隴鴈北飛雙燕廻
洛陽道中
洛陽多舊跡一日幾堪愁風起林花晩月明陵樹秋興
亡不可問自古水東流
和崔大夫新廣北樓登眺
北望高樓夏亦寒山重水闊接長安脩梁暗換丹楹少
疎牖全開彩檻寬風捲浮雲披睥睨露涼明月墜闌干
庾公戀闕懷鄉處目送歸帆下遠灘
題陸侍御林亭
野水通池石疊臺五營無事隱雄才松齋下馬書千卷
蘭舫逄人酒一杯寒樹雪晴紅豔吐遠山雲曉翠光來
定知别後無多日海柳江花次第開
西園
西園春巳(一作欲)盡芳草徑難分静語惟幽鳥閒眠獨使
君密林生雨氣古石帶苔文雖去清朝遠朝朝見白雲
(巳上見文苑英華)
丁夘詩集補遺
