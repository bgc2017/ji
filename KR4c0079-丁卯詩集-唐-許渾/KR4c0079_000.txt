丁夘詩集别集類一(唐)
提要
(臣)等謹案丁夘詩集二卷補遺一卷唐許渾撰
渾字用晦武后朝宰相圉師之後考新唐書
宰相世系表圉師為安陸許氏渾為其後應
亦出於安陸陳振孫書錄解題乃稱渾為丹
陽人觀集中送王總歸丹陽詩有曰憑寄家
書為回報舊居還有故人知蓋其家於丹陽
猶李白系出隴西而為蜀人矣渾太和六年
進士及第為當塗太平二令以病免起潤州
司馬大中三年為監察御史歷虞部員外郎
睦郢二州刺史其曰丁夘集者潤州有丁夘
橋渾别墅在焉因以名集集中有夜歸丁夘
橋村舍詩是也新唐書藝文志作二卷晁氏
讀書志亦作二卷陳氏書錄解題注云蜀本
有拾遺二卷今之補遺當即陳氏所謂拾遺
為後人改題其集外詩又後人掇拾增入耳
惟晁氏稱近得渾集完本五百篇止二卷是
本篇數雖合而卷帙不同蓋總非宋人刊本
之舊矣毛晉汲古閣刊本亦二卷詩僅三百
餘篇疑即晁氏所見之本讀書志或誤三為
五亦未可知以此本較毛本完備故置彼而
錄此焉乾隆四十五年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
