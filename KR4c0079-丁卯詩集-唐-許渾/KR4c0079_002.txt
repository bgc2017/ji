丁卯詩集卷下
唐許渾撰
近體詩
五言律詩一百九十四首
贈蕭鍊師(并序)
鍊師貞元初自梨園選為内妓善舞柘枝宫中莫有倫
比者寵錫甚厚及駕幸奉天以病不獲随輦遂失所止
洎復宫闕上頗懷其義(一作藝)求之浹日得於人間後聞
神仙之事謂長生可致乞奉黃老上許之詔居嵩南洞
清觀迨今八十餘矣雪膚花顔與昔無異則知龜鶴之
夀安得不由所尚哉因賦此詩題於院壁
曾試昭陽曲瑶齋帝自臨紅珠絡綉帽翠鈿束羅衿雙
闕朝塵起千門宿露隂出宫迷國步回駕軫皇心桂殿
春空晩椒房夜自深急宣求故劒冥契得遺簮暗記神
仙傳潜封玉女(一作女史)箴壺中知日永掌上畏年侵莫比
班家扇寕同卓氏琴雲車辭鳳輦羽帔别鴛衾網斷魚
遊藻籠開鶴戱林洛煙浮碧漢嵩月上丹岑露(一作霧)草
爭三秀風篁共八音吹笙延鶴舞敲磬引龍吟旄節纖
腰舉霞杯皓腕斟還磨照寶鏡猶插辟寒金東海人情
變南山聖夀沉朱顔常似渥綠髮巳如尋飬氣齊生死
留形盡古今更求應不見雞犬日駸駸
冬日宣城開元寺贈元孚上人
一缽事南宗僧儀稱病容曹溪花裏别蕭寺竹前逄燭
影深寒殿經聲徹曙鐘欲齋簷睡(一作下)鴿(宋本作鵒)初定壁
吟蛩詩繼休遺韻書傳永逸蹤藝多人譽洽機(宋本作緣)絶
道情濃汲澗瓶沉藻眠階錫掛松雲鳴新放鶴池卧舊
降龍露茗山厨焙霜秔野碓舂梵文明處譯禅衲暖時
縫層塔題應徧飛軒步不慵繡梁交薜荔畫井倒芙蓉
翠戶垂旗網朱忩列劒鋒寒風金磬遠晴雪玉樓重妙
理三乘達清才萬象供山高横睥睨灘淺聚艨艟微霧
(宋本作靄)蒼平楚殘暉淡遠峯林疎霜摵摵波静月溶溶劍
出因雷煥琴全(宋本作焦)遇蔡邕西方知(宋本作如)有社支許合
相從
維舟秦淮過温州李給事宅
給事為即日青溪醉隐銜冰池通極浦雪徑遶高巖珠
玉砂同弃(宋本作見)松筠草(宋本作梅墜)共芟帝圖憂一失臣節
恥三緘代有王陵戅時無靳尚讒定應&KR0757;直筆寕為發
空函霧黑連雲棧風狂截海帆石梯迎雨潤沙井帶潮
鹹蠟屐青笻杖藍轝白罽衫應勞北歸夢山路正巉巉
蒜山津(一作登蒜山)觀發軍
羽檄徵兵急轅門選將雄犬羊憂破竹貔虎(宋本作武)極飛
蓬定繋(宋本一作擊)猖狂賊何煩矍鑠翁更探黃石(宋本作谷)略
重振黑山功别馬嘶營柳驚烏散井桐低星連寶劍殘
月譲雕弓浪曉戈鋋裏山晴鼓角中甲開魚照水旗颺
虎拏風去想金河遠行聞(一作知)玉塞空漢廷應有問師
律在元戎
送從兄别駕歸蜀川(并序)
從兄彦昭與桂陽令韋伯達貞元中俱為千牛伯達官
至王府長史長慶中非罪受譴前年會赦復故秩詔未
及而巳歿從兄自蜀而南發旅櫬歸葬塗上既而西還
因成十韻贈别
聞與湘南令童年侍玉墀家留秦塞曲官謫瘴溪湄道
直姦臣屏冤深聖主知逝川東去疾霈澤北來遲青漢
龍髯絶蒼岑(一作山)馬鬛移(一作悲)風淒聞笛處月惨罷琴
時客路黃公廟鄉關白帝祠巳稱鸚鵡賦寕誦脊令詩
遠道書難達長亭酒莫持(一作重違)當憑蜀江水萬里寄相
思
金陵阻風登延祚閣
極目皆陳迹披圖問遠公戈鋋三國後冠蓋六朝中葛
蔓交殘壘芒(或作苔)花沒後(宋本作廢)宫水流簫鼓絶山在綺
羅空極浦千艘聚高臺一徑通雲移巫(宋本作吴)岫雨潮轉
楚江風登閣慙漂梗停舟憶斷篷歸期與歸路杉桂海
門東
送林處士自閩中道越由霅抵兩川
書劒少青眼煙(宋本作風)波初白頭鄉關背黎嶺客路轉蘋
洲處困道難固乘時恩易酬鏡中非訪戴劒外欲依劉
高枕海天暝落帆江雨秋鼉聲應遠鼓蜃氣學危樓智
士(宋本作者)役千慮達人經(一作輕)百憂唯聞陶靖節多在醉
鄉遊
宣城贈蕭兵曹
桂檝謫湘渚三年波上春舟寒剡溪雪衣破洛城塵客
道恥搖尾皇恩寬犯鱗花時去國遠月夕上樓頻貪酒
不辭病傭書非為貧行吟值漁父坐隐對樵人紫陌罷
雙轍碧潭窮一綸高歌更南去煙水是通津
秋夕宴李侍御宅
公子徵詞客秋空遞玉杯月高羅幕卷風度錦屏開鳳
管添簧品鵾絃促柱哀轉喉雲旋合垂手露徐來燭換
三條燼香銷十炷灰蛩聲聞鼔歇螢燄觸簾回廣檻煙
分柳空庭露積苔觧酲湏滿酌應為撥新醅
晨自竹徑至龍興寺崇隠上人院
佛寺通南徑僧堂倚北坡藤隂迷晩竹苔滑仰(去聲)晴莎
病憶春前别閒宜雨後過石横聞水遠林缺見山多欲
結三天社初降十地魔毒龍來有窟靈鶴去無窠客路
随萍梗鄉園失薜蘿禅心如可學不藉魯陽戈
歲暮自廣江至新興往復中題峽山寺四首
夜醉晨方醒孤吟恐失羣海鰌潮上見江鵠霧中聞未
臘梅先實經(一作終)冬草自薰樹随山崦合泉到石稜分
虎跡空林雨猿聲絶嶺雲蕭蕭異鄉鬢明日共絲棼(出左)
(傳治絲而棼之注亂也)
薄暮緣西峽停橈一訪僧鷺巢横卧柳猿飲倒垂藤水
曲巖千疊雲重樹百層山風寒殿磬溪雨夜船燈灘漲
危槎沒泉衝怪石崩中臺一襟淚歲杪别良朋
密樹分蒼壁長溪抱碧岑海(一作山)風聞鶴遠潭日見魚
深松盖環清韻榕根架綠隂(南方大葉榕樹枝危者輙生根垂入地如柱大)洞
丁多斵石蠻女半淘金(端州斵石塗涯縣淘金為業)南浦驚春至西
樓送月沉江流不過嶺何處寄歸心
月在行人起千峯復萬峯海虚争翡翠溪邏闘芙蓉(南方)
(呼市為虚呼戍為邏新州有翡翠虚芙蓉邏也)古木高生槲隂池滿種松(木槲花生)
(于他樹槎枿池沼多松謂之水松也)火探深洞燕香送遠潭龍(南方持火于乳洞中)
(取燕而食康州悦城縣有温媪龍即蛇也随水往舟船至人家或千里外皆以香酒果送之)藍塢寒
先燒禾堂晩併舂(種藍多在塢中先燒其地人以木槽為㫪禾謂之㫪堂)更投何
處宿西峽隔雲鐘
南海使院對菊懷丁夘别墅
何處曾移菊溪橋鶴嶺東籬疎還有豔園小亦無叢日
晩秋煙裏星繁曉露中影搖金澗水香染玉潭風罷酒
慙陶令題詩荅謝公朝來數花發身在尉佗宫
和李相國(并序)
蒙賓客李相國見示和宣武盧僕射以吏部高尚書自
江南赴闕貺大梨白鷴因贈五言六韻攀和
巨實珍吳果馴雛重越禽摘來漁浦上㩦在兔園隂霜
合凝丹頰風披斂素襟刀分瓊液散籠蔽雪華(或作花)深
虎帳齋中設龍樓洛下吟含消兼受彩應貴冢卿心
陪少師李相國崔賓客宴居守狄僕射池亭
池色似瀟(一作擬三)湘仙舟日正長燕飛驚蛺蝶魚戱(一作躍)
動鴛鴦雲聚(一作定)歌初轉風廽舞欲翔暖醅松葉嫩寒
粥杏花香羅綺留春色笙竽送晩光何湏明月夜(一作下)
紅燭在華堂
泛五雲溪
此溪何處路遥問白髯翁佛廟千巖裏人家一島中魚
傾荷葉露蝉噪柳林(宋本作枝)風急瀨鳴車軸微波漾釣筒
石苔縈棹綠山果拂舟紅更就前溪宿村橋與剡通
王居士
笻杖倚柴關都城賣卜還雨中耕白水雲外劚青山有
藥身長健無機性自閒即應生羽翼華表在人間
早秋三首
遥夜泛清瑟西風生翠蘿殘螢委玉露早雁拂金(一作銀)
河高樹曉還密遠山晴更多淮南一葉下自覺老煙波
一葉下前墀淮南人巳悲蹉跎青漢望迢遞白雲期老
信相如渴貧憂曼倩飢生公與園吏何處是吾師
薊北雁猶遠淮南人巳悲殘桃閒堕井新菊亦侵籬書
劒豈相誤琴樽聊自持西齋風雨夜更有詠貧詩
洛東蘭若夜歸
一衲老禅床吾生半異鄉管絃愁裏老(宋本作醉)書劒夢中
忙鳥急山初暝蝉稀樹正凉又歸何處去塵路月蒼蒼
送叚覺歸杜曲閒居
書劍南歸去山扉别幾年苔侵巖下路果落洞中泉紅
葉高齋雨青蘿曲檻煙寕知遠游客羸馬太行前
寄天鄉(宋本作香)寺仲儀上人富春孫處士
詩僧與釣翁千里兩情通雲帶雁門雪水連漁浦風心
期榮辱外名掛是非中歲晩亦歸去田園清洛東
寄契盈上人
何處是西林疎鐘復遠砧鴈來秋水闊鴉盡夕陽沉婚
嫁乖前志功名異夙心湯師不可問江水碧雲深
晨起二首
桂樹綠層層風微煙露凝簷楹銜落月幃幌耿殘燈蘄
簟曙香冷越瓶秋水澄心閒即無事何異住山僧
殘月皓煙露掩門深竹齋水蟲鳴曲檻山鳥下空階清
鏡曉看髮素琴秋寄懷因知北忩客(一作卧)日與世情乖
曉發鄞江北渡寄崔韓二先軰
南北信多岐生涯半别離地窮山盡處江泛水寒時露
曉蒹葭重霜晴橘柚垂無勞促回檝千里有心期
盈上人
月沉霜巳凝無夢竟(一作對)寒燈寄世何殊客修身未到
僧二毛梳上雪雙淚枕前冰借問曹溪路山多樹幾層
廣陵道中
城勢已坡陁城邊東逝波綠桑非苑樹青草是宫莎山
暝牛羊少水寒鳬鴈多因高一回首還詠黍離歌
宿開元寺樓
誰家歌褭褭孤枕在西樓竹色寒清簟松香染翠幬月
移珠殿曉風逓玉筝秋日出應移棹三湘萬里愁
洞靈觀冬青
霜霰不凋色兩株交石壇未秋紅實淺經(一作終)夏綠隂
寒露重蝉鳴急風多鳥宿難何如西禁柳晴舞玉闌干
友人自荆襄歸江東(新喪其偶)
商洛轉江濆一杯聊送君劒愁龍失伴琴怨鶴離羣楚
驛枕秋水湘帆凌暮雲猿聲斷腸處應向雨中聞
送同年崔先軰
西風帆勢輕南浦遍離情菊豔含秋水荷花遞雨聲扣
舷灘鳥沒移棹草蟲鳴更憶前年别槐花滿鳳城
山鷄
珍禽暫不扃飛舞躍前庭翠網摧金距雕籠减繡翎月
圓疑望鏡花暖似依屏何必舊巢去山山芳草青
孤鴈
昔年䨇頡頏池上靄春暉霄漢力猶怯稲梁心巳違蘆
洲寒獨宿(一作立)榆塞夜孤飛不及營巢燕西風相逐(一作)
(伴)歸
寓懷
南國浣紗伴盈盈天下姝盤金明綉帶動(一作鳳)珮響羅
𥜗素手怨瑶瑟清心悲玉壺春華坐銷落未忍泣蘼蕪
(一作嫁狂夫)
洛中游眺貽同志
康衢一望通河洛正天中樓勢排高鳳橋形架(一作掛)斷
虹遠山晴帶雪寒水晩多風幾日還携手鳥鳴花滿宫
夏日戲題郭别駕東堂
微風起畫鸞金翠暗珊珊晩樹垂朱實春篁露粉竿散
香蕲簟滑沉水越瓶寒猶恐何郎熱冰生白玉盤
長安旅夜
久客怨長(一作良)夜西風吹鴈聲雲移河漢(一作色)淺月泛
露華清掩瑟獨(一作必)凝思緩歌空寄情門前有歸路迢
遞洛陽城
鸂鶒
池寒柳復凋獨宿夜迢迢雨頂冠應冷風毛劒欲飄故
巢迷碧水舊侣越丹霄不是無歸(一作栖)處心高多寂寥
懿安皇太后挽歌詞
陵前春不盡陵下夜何窮未信金蠶老先驚玉燕空挽
移蘭殿月笳引栢城風自此随龍馭喬山翠靄中
示弟
自爾出門去淚㾗長滿衣家貧為客早路遠得書稀文
字何人賞(一作誰人重)煙波幾日歸秋風正搖落孤鴈又南
飛
送湯處士反初卜居曲江
鴈門歸去遠垂老脱袈裟蕭寺休為客曹溪便寄家綠
琪千歲樹黃瑾四時花别怨應無限門前桂水斜
發靈溪(一作虚)館
山多水不窮一葉似漁翁鳥浴寒潭雨猿吟暮嶺風雜
英垂錦繡衆籟合絲桐應有曹(一作桃)谿路千巖萬壑中
題杜居士
松偃石床平何人識姓名溪冰寒棹響巖雪夜䆫明機
盡心猿伏神閑意馬行應知此來客身世兩無情
神女祠
停車祠聖女凉葉下隂風龍氣石床濕鳥聲(一作鳴)山廟
空長眉留桂綠丹臉寄蓮(一作蘭)紅莫學陽臺畔朝雲暮
雨中
送李定言南遊
酒酣輕别恨酒醒復離憂遠水應移棹高峯更上樓簟
凉清露夜琴響碧天秋重惜芳樽宴滿城無舊游
早發中巖寺别契直上人
蒼蒼松桂隂殘月半西岑素壁寒燈暗紅爐夜火深厨
開山鼠散鐘盡嶺猿吟行役方如此逄師懶話心
行次潼關題驛後軒
飛閣極層臺終童(終童山名)此路回山形朝闕(一作岳)去河勢
抱(一作入)關來鴈過秋風急蝉(一作雞)鳴宿霧開平生無限
意驅馬任塵埃
晨起(宋本作至)南亭呈裴明府
南齋夢釣竿晨起月猶殘露重螢依草風高蝶委蘭池
光秋鏡澈山色曉(宋本作曙)屏寒更戀陶彭澤無心議去官
灞東題司馬郊園
楚翁秦塞住昔事李輕車白社貧思橘青門老種(宋本作仰)
瓜讀書三徑草沽酒一籬花更欲尋芝术商山便寄家
游維山新興寺宿石屏村謝叟家
晩過石屏村村長日漸(一作易)曛僧歸下嶺見人語隔溪
(一作江)聞谷響寒耕雪山明夜燒雲家家扣銅鼔欲賽魯
將軍(村有魯肅廟)
送從兄歸隱藍溪三首
名高猶(一作尚)素衣(或作氣高身不達)窮巷掩荆扉漸老故人少
久貧豪客稀塞雲横劒望山月抱琴歸幾日藍溪醉藤
花拂(一作莫遣藍溪路青苔滿)釣磯
京洛多高蓋憐兄劇斷蓬身随一劒老家入萬山空夜
憶蕭關月行悲易水風無人知此意甘卧白雲中
燕鴈下秋塘田家自此忙移蔬通遠水收果待繁霜野
碓㫪秔滑山厨焙茗香客来還有酒随事宿茅堂
思歸
疊嶂平蕪外依依識舊邦氣高詩易怨愁極酒難降樹
暗支公院山寒謝守䆫殷勤樓下水幾日到荆江
晩泊七里灘
天晩日沉沉歸舟繫柳隂江村平見寺山郭遠聞砧樹
密猿聲響波澄鴈影深榮華暫時事誰識子陵心
寄題商洛王隠居
近逄商洛客知爾住南塘草閣平春水柴門掩夕陽随
蜂收野蜜尋麝采生香更憶前年醉松花滿石牀
晨裝(一本作洛中)
帶月飯行侣西游關塞長晨雞鳴遠戍宿鴈起寒塘雲
卷四山雪風凝千樹霜誰家遊俠子(一作歌舞散)沉醉卧蘭
堂(一作停驂一回首隠隐見嵩陽)
題韋隠居西齋(一作韋處士山居)
劚藥去還歸家人半掩扉山風藤子落溪雨豆花肥寺
遠僧来少橋危客過稀不聞砧杵動(一作響)應觧製荷衣
送李暝秀才西行
萬里不辭勞寒裝疊緼(一作雪)袍停車山店雨挂席海門
濤鷹勢暮偏急鶴聲秋更高知君北邙路留劒泣黃蒿
馬鎮西故第
將軍久巳沒行客自興哀功業山長在繁華水不廽亂
藤(一作芹)侵廢井荒菊上叢臺借問此中事幾家歌舞來
重遊鬱林寺道玄上人院
藤杖叩松關春深(一作溪)劚藥還雨晴巢燕急波暖浴鷗
閒倚檻花臨水回舟月照山憶歸師莫笑書劒在人間
泛溪
疑與武陵通青谿碧嶂中水寒深見石松晩静聞風遯
迹驅雞吏冥心失馬翁纔應畢婚嫁還此息微躬
送樓煩李别駕
琴清詩思勞更欲學龍韜王粲暫停筆吕虔初佩刀夜
吟關月静秋望塞雲高去去從軍樂鵰飛代馬豪
聞兩河用兵因貽友人
故人日巳遠身事與誰論性拙難趨世心孤易感恩秋
悲憐宋玉夜舞笑劉琨徒有干時策青山尚掩門
獻白尹(即樂天也)
醉舞任生涯褐寬烏帽斜庾公先在郡疎傅早還家林
晩鳥争樹園春蝶(宋本作蜂)護花高吟應更逸嵩洛舊煙霞
茅山贈梁尊師
雲屋何年客青山白日長種花春掃雪看籙夜焚香上
象壺中闊平生夢裏忙幸承仙籍後乞取(一作與)大還方
聞薛先軰陪大夫看早梅因寄
澗梅寒正發莫信笛中吹素豔雪凝樹清香風滿枝折
驚山鳥散㩦任野蜂随今日從公醉何人倒接䍦
送前緱氏韋明府南游
酒闌横劒歌日暮望關河道直去官早家貧為客多山
昏函谷雨木落洞庭波莫盡遠游興故園荒薜蘿
看雪
松亞竹珊珊心知萬井歡山明迷舊徑溪滿漲新瀾客
醉瑶臺曙兵防玉塞寒紅樓知有酒誰肯學袁安
江上燕别(以下二首一作趙嘏詩)
雲物如故鄉山川異岐路年來(宋本作年)未歸客馬上春欲
暮一樽花下酒殘日水西樹不待管絃終搖鞭背花去
贈僧
心法本無住流沙歸復來錫随山鳥動經附海船回洗
足柳遮寺坐禅花委苔唯將一童子又欲上天台
趨慈和寺移宴
高寺移清宴漁舟繋綠蘿潮平秋水闊雲斂暮山多廣
檻停簫鼓繁絃散綺羅西樓半床月莫問夜如何
留贈偃師主人
孤城漏未殘徒侣拂征鞍洛北去游(宋本一作愁)遠淮南歸
夢闌曉燈回壁暗晴雪卷簾寒更盡主人酒出門行路
難
送南陵李少府
高人亦未閒來往楚雲間劒在心應壯書窮鬢巳斑落
帆秋水寺驅馬夕陽山明日南昌尉空齋又掩關
别韋處士
南北斷蓬飛别多相見稀更傷今日酒未換昔年衣舊
友幾人(宋本一作多)在故鄉何處歸秦原向西路雲晩雪霏
霏
九日登樟亭驛樓
鱸鱠與蓴羹西風片席輕潮回孤島晩(一作遠)雲斂衆山
晴丹羽下高閣黃花垂古城因秋倍多感鄉樹接咸京
再遊越中傷朱餘慶(當作慶餘)先軰直上人
昔年湖上客曾(宋本作留)訪雪山翁王氏船猶在蕭家寺巳
空月高花有露煙合水無風處處多遺韻何曾入剡中
京口津亭送張崔二侍御
愛樹滿西津津亭墮淚頻素車應度洛珠履更歸秦水
接三湘暮山通五嶺春傷離與懷舊明日白頭人
江樓夜别
離别奈情何江樓凝豔歌蕙蘭秋露重蘆葦夜風多深
怨寄清瑟遠愁生翠蛾酒酣相顧起明月棹寒波
送惟素上人歸新安
山空葉復落一逕下新安風急渡溪晩雲(宋本作雪)晴歸寺
寒尋雲策藤杖向日倚蒲團寕憶西游客勞勞歌路難
霅上宴别
山斷水茫茫洛人(一作濱)西路長笙歌留遠棹風雨寄華
堂紅壁耿秋燭翠簾(一作檐)凝曉香誰堪從此去雲樹滿
陵陽
下第别楊至之
花落水潺潺十年離舊山夜愁添白髮春淚減朱顔孤
劒北游塞遠書東出關逄君話心曲一醉灞陵間
尋戴處士
車馬長安道誰知大隐心蠻僧留古鏡蜀客寄新琴晒
藥竹齋暖𢷬茶松院(宋本一作逕)深思君一相訪殘雪似山
隂
放猿
殷勤觧金鎻昨(一作别)夜雨淒淒山淺憶巫峽水寒思建
溪遠尋(宋本一作好依)紅樹宿深向(一作入)白雲啼好覓來時(一作)
(便覓南歸)路煙蘿莫共(一作自)迷
將離郊園留示弟姪
身賤與心違秋風生旅衣久貧辭國遠多病在家稀山
暝客初散樹凉人未歸西都萬餘里明旦别柴(一作荆)扉
夜歸丁夘橋村舍
月凉風静夜歸客泊巖前橋響犬遥吠庭空人散眠紫
蒲低水檻紅葉半江船自有還家計南湖二頃田
題青山館(即謝公館)
昔人詩酒地芳草思王孫白水半塘岸青山横郭門懸
巖碑巳折盤石井猶存無處繼行樂野花空一樽
秋日衆哲(宋本作白沙)館對竹
蕭蕭凌雪霜濃翠異三湘疎影月移壁寒聲風滿堂捲
簾秋更早高枕夜偏長忽憶秦(宋本作南)溪路萬竿今正凉
春日題韋曲野老村舍二首
遶屋遍(宋本作樹)桑麻村南第一家林繁樹勢直溪轉水紋
斜竹院晝看笋藥欄春賣花故園歸未得到此是天涯
背嶺枕南塘數家村落長鶯啼幼婦懶蠶出小姑忙煙
草近溝濕風花臨路香自憐非楚客春望亦心傷
崇聖寺别楊至之
蕭寺暫時(一作相)逄離憂滿病容寒齋秋少燕隂壁夜多
蛩樹暗水千里山深雲萬重懷君在書信莫過鴈回峯
途經李翰林墓
氣逸何人識才高舉世疑禰生狂善(一作觧)賦陶令醉能
(一作吟)詩碧水鱸魚怨青山鵩鳥悲至今孤塚在荆棘楚
江湄
嚴陵釣臺貽行侣
故人天下定歸釣碧巖幽舊迹随苔古高名寄水流鳥
喧羣木晩蝉急衆山秋更待新安月憑君暫駐舟
南樓春望
南樓春一望雲水共昏昏野店歸山路危橋帶郭村暗
煙和草色夜雨長溪㾗下岸誰家住殘陽半掩門
送無夢道人先歸甘露寺
飄飄(一作飄颻)随晩浪杯影入鷗羣岸凍千般雪巖隂一寺
雲夜燈江北見寒磬浦西聞鶴嶺煙霞在歸期不羡君
閒居孟夏即事
綠樹蔭青苔柴門臨(一作向)水開簟凉初熟麥枕膩(一作潤)
乍經梅魚躍海風(一作雲)起鼉鳴江雨來佳人竟何處(一作)
(期今巳晩)日夕上樓臺
題灞西駱隠士
磻溪連灞水商嶺接秦山青漢不回駕白雲長(一作空)掩
關雀喧知鶴静鳬戲識(一作覺)鷗閒却笑南昌尉悠悠城
市間
溪亭二首
溪亭四面山横柳半溪灣蝉響螗螂急魚深翡翠閒水
寒留客醉月上與僧還猶戀蕭蕭竹西齋未掩關
暖枕眠溪柳僧齋昨夜期茶香秋夢後松韻晩吟時共
戲魚翻藻爭棲鳥墮枝重陽應一醉栽菊助東籬
秋日赴闕題潼關驛樓
紅葉晩蕭蕭長亭酒一瓢殘雲歸太華疎雨過(一作落)中
條樹色随關迥河聲入海遥帝鄉明日到猶自夢漁樵
(别本作行次潼關逄魏扶東歸首句云南北斷蓬飄下五句並同卒章云勞歌此分首風急馬蕭蕭)
吳門送客早發
吳歌咽深思楚客怨歸程寺曉樓臺迥(一作鐘聲遠)江秋管
吹清早朝低水檻殘月下山城惆悵回舟日湘南春水
生
送太昱禪師
禪床深竹裏心與徑山期結社多高客登壇盡小師早
秋歸寺遠新雨上灘遲别後江雲碧南齋一首詩
旅懷
征車(一作輪)何軋軋南北極天涯孤枕易為客遠書難到
家鄉連雲外樹城閉月中花猶有扁舟思(一作興)前年别
若耶
南亭與首公讌集
秋來水上亭幾處似巖扃戲鳥翻紅葉游龜帶綠萍管
絃心戚戚羅綺鬢星星行樂非吾事西齋尚有螢
早發夀安次永夀渡
東西車馬塵鞏洛與咸秦山月夜行客水煙朝渡人樹
凉風浩浩灘淺石磷磷會待功名就扁舟寄此身
泊松江渡
漠漠故宫地月凉風露(一作雲木)幽雞鳴荒戍曉(一作暗)鴈過
古城秋楊柳北歸路蒹葭南渡舟去鄉今巳遠更上望
京樓
送魚思别處士歸有懷
讌罷衆賓散(一作送)長歌㩦一枝溪亭相送遠山郭獨歸
遲風檻夕雲散月軒寒露滋病來雙鬢白不是舊離時
重經姑蘇懷古二首(此下八十三首宋本闕)
越兵驅綺羅越女唱吳歌宫盡燕聲少臺荒麋跡多茱
萸垂晩(一作曉)露菡蓞落秋波無復君王醉滿城顰翠娥
香徑繞吳宫千帆落照中鸛鳴山欲雨魚躍海多風城
帶晩莎綠池連秋蓼紅當年國門外誰識(一作信)伍員忠
將赴京師留題孫處士山居二首
草堂近西郭遥對敬亭開枕膩江雲起簟凉山雨來高
歌懷地肺遠賦憶天台應學相如志終湏駟馬回
西巖有高興路僻幾人(一作有誰)知松蔭花開晩(一作少)山寒
酒熟遲游從随野鶴休息遇靈龜長見隣翁說容華似
舊時
下第寓居崇聖寺感事
懷玉(一作土)泣京華舊山歸路賖静依禅客院幽學野人
家林晩鴉争樹園春蝶護花東門有閒地誰種邵平瓜
晩發天井關寄李師晦
山在水㴞㴞流年欲(一作惜)二毛湘潭歸夢遠燕趙客程
勞露曉紅蘭重雲晴碧樹高逄秋正多感萬里别同袍
喜遠書
端居換時節離恨隔龍瀧苔色上春閣柳隂移晩忩寄
懷因桂水流淚極楓江此日南來使金盤魚(一作鯉)一雙
懷江南同志
南國别經年雲晴波接天蒲深鸂鶒戲花暖鷓鴣眠竹
暗湘妃廟楓隂楚客船唯應洞庭月萬里共娟娟
洛中秋日
故國無歸處官閒憶遠遊吳僧秣陵寺楚客洞庭舟久
病先知雨長貧早覺秋壯心能幾許伊水更東流
將赴京師蒜山津送客還荆渚
樽前萬里愁楚塞與皇州雲識瀟湘雨風知鄠杜秋潮
平猶倚棹月上更登樓他日滄浪水漁歌對白頭
潼關蘭若
來往幾經過前軒枕大河遠帆春水闊高寺夕陽多蝶
影下紅藥鳥聲喧綠蘿故山歸未得徒詠採芝(一作薇)歌
翫雪寄河南尹劉大夫
豔陽無處避皎潔不成容素質添瑶水清光散玉峯眠
鷗猶戀草棲鶴未離松聞在金鑾望(一作賞)羣仙對九重
陪越中使院諸公鏡波館餞明台裴鄭二使君
傾幕來華館淹留二使君舞移清夜月歌斷碧空雲海
郡樓臺接江船劒戟分明時自騫翥無復嘆離羣
春泊弋陽
江行春欲半孤枕弋陽隄雲暗猶飄雪潮寒未應溪飲
猿聞棹散飛鳥背船低此路成幽絶家山鞏洛西
晨别翛然上人
吳僧誦經罷敗衲倚蒲團鐘韻花猶斂樓隂月向殘晴
山開殿響秋水捲簾寒獨恨孤舟去千灘復萬灘
送客江行
蕭蕭蘆荻花郢客獨辭家遠棹依山響危檣轉浦斜水
寒澄淺石潮落漲虚沙莫與征徒望鄉園去漸賖
將歸塗口宿鬱林寺道玄上人院二首
西巖一磬長僧起樹蒼蒼開殿洒寒水誦經焚晩香竹
風雲斷散杉露月猶光無復重來此歸舟凌夕陽
春尋採藥翁歸路宿禅宮雲起客眠處月殘僧定中藤
花深洞水檞(一作松)葉滿山風清境不能住朝朝慙遠公
題宣州元處士幽居
潺湲遶門水未省濯纓塵鳥散千巖曙蜂来一逕春杉
松還待客芝朮不求人寕學磻溪叟逄時罷隠淪
送李秀才
南樓送郢客西郭見荆門鳬鵠下寒渚牛羊歸遠村蘭
舟倚行棹桂酒掩餘樽重此一留宿前村煙水昏
題倪處士舊居
儒翁九十餘舊向此中居生寄一壺酒死留千卷書檻
摧新竹少池淺故蓮疎但有子孫在帶經還荷(一作自)鋤
贈梁將軍
曾經黑山賊一劒出重圍年長窮書意時清隠釣磯(一作)
(戰機)高齋雲外住瘦馬月中歸唯說鄉心苦春風鴈北飛
春望思舊游
適意(一作何處)極春日南臺披薜蘿花光晴漾漾山色晝峩
峩湘水(一作渚)美人遠信(一作漢)陵豪客多唯憑一瓢酒弹
瑟縦高歌
病中二首
三年嬰(一作旬憂)酒渴高卧似袁安秋色鬢應改夜凉心已
寬風衣藤簟滑露井竹床寒卧憶郊扉月恩深未挂冠
私(一作欲)歸人暫適(一作静)扶杖遶西林風急柳溪響露寒
莎逕深一身仍白髮萬慮只丹心此意無言處高忩托
素琴
姑熟官舍寄汝洛友人
官静亦無能平生少面朋務開(一作閑)唯印吏公退只棋
僧藥鼎初寒火香(一作書)龕欲夜燈安知北溟水終日送
搏鵬
恩德寺
樓臺横復重猶有半巖空蘿洞淺深水竹廊高下風晴
山疎雨後秋樹(一作磬)斷雲中未盡平生意孤帆又向東
天竺寺題葛洪井
羽客鍊丹井井留(一作存)人巳無舊泉青石下餘(一作移)甃
碧山隅雲朗鏡開匣月寒冰在壺仍聞釀仙(一作春)酒此
水(一作味)過瓊酴
朗上人院晨坐
簟凉襟䄂清日沒尚殘星山果落秋院水花開曉庭疎
藤風嫋嫋圓桂露冥冥正憶江南寺巖齋聞誦經
送客歸湘楚
無辭一杯酒昔日與君深秋色換歸鬢曙光生别心桂
花山廟冷楓樹水樓隂此路千餘里應勞楚客吟
過故友舊居
往年公子宅夜宴樂難忘高竹動疎翠早蓮(一作荷)飄暗
香珠門凝寶瑟綺席遞華觴(一本作門人凝寶瑟坐客逓華觴)今日皆
何處閉門春草長(一作荒)
送客歸峽中
津亭多别離楊柳半無(一作枯)枝住接猿啼處行逄鴈過
時江風颺帆急山月下樓遲還就西齋宿煙波勞夢(一作)
(所)思
題冲沼上人院
劚(一作斵)石種松(一作杉)子數根(一作株)侵杳冥天寒猶講律
雨暗尚(一作亦)尋經小殿燈千盞深爐水一瓶碧雲多别
思休到望溪(一作江)亭
和畢員外雪中見寄
仙署掩清景雪華松桂隂夜凌瑶席宴春寄玉京吟燭
晃垂羅幕香寒重繡衾相思不相訪煙月剡溪深
春醉
酒醲花一樹何暇卓文君客坐長先飲公閒半巳醺水
鄉春足雨山郭夜多雲何以参禅理榮枯盡不聞
題岫上人院
病客與僧門頻來不掩關高忩雲外樹疎磬雨中山離
索秋蟲響登臨夕鳥還心知落帆處明月淛河灣
送客南歸有懷
綠水暖青蘋湘潭萬里春瓦樽留海客銅鼔賽江神避
雨松(一作歸)楓岸看雲楊(一作漾)柳津長安一杯酒座上有
歸人
李生棄官入道因寄
西巖一徑通(一作千巖路不窮)知學(一作訪)採芝翁寒暑丹心外
光隂白髮中水深魚避釣雲迥鶴辭籠坐想還家日人
非井邑空
長興里夏日南隣避暑
侯家(一作門)大道旁蝉噪樹蒼蒼開鏁洞門遠下簾賓(一作)
(高)館凉欄圍紅藥盛架引綠蘿長永日一欹枕故山雲
水(一作外)鄉
送韓校書
恨與前歡隔愁因此會同跡高芸閣吏名散雪樓翁城
閉三秋雨帆飛一夜風酒醒鱸鱠美應在竟陵東
秋晩登城
城高不可下永日一登臨曲檻凉颷急空楼返照深葦
花迷夕棹梧葉散秋砧謾作歸田賦蹉跎歲欲隂
江西鄭常侍赴鎮之日有寄因酬和
來暮亦何愁金貂在鷁舟旆随寒浪動帆帶夕陽收布
令滕王閣裁詩郢客樓即應歸鳳詔中外贊天休
蒙河南劉大夫見示與吏部張公喜雪酬唱輙
敢攀和
風度龍山暗雲凝象闕隂瑞花瓊樹合仙草玉苖深欲
醉梁王酒先調楚客琴即應携手去將此助商霖
下第送宋秀才游岐下楊秀才還江東
年来不自得一望幾傷心風轉蕙蘭色月移松桂隂馬
随(一作嘶)邊草遠帆落海雲深明旦各分手(一作從此無鄉别)更
聽梁甫吟
南亭偶題
城下水瀠廽潮衝野艇來鳥驚山果落龜泛綠萍開白
首書千卷朱顔酒一杯南軒自流涕不是望燕臺
與裴秀才自越西歸阻凍登丘山寺
春草越吳間心期旦夕還酒鄉逄客病詩境遇僧閒倚
棹冰生浦登樓雪滿山東風不可待歸鬢坐(一作巳)斑斑
太和初靖恭里感事(後有聞宋相公申錫下世一篇辭旨略同但七言少)
(異耳)
清湘弔屈原垂淚擷蘋蘩訪起乘軒鶴機沈在檻猿乾
坤三事貴華夏一夫冤寕有唐虞世心知不為言
與侯春時同年南池夜話
蘆葦暮脩脩溪禽上釣舟露凉花斂夕風静竹含秋素
志應難契清言豈易求相歡一瓢酒明日醉西樓
廣陵送剡縣薛明府赴任
車馬楚城濠清歌送濁醪露花羞别淚煙草譲歸袍鳥
浴春塘暖猿吟暮嶺高尋仙在仙骨不用廢牛刀
游果晝二僧院
何必老林泉冥心便是禅講時開院去齋後下簾眠鏡
朗燈分㷔香銷印絶煙眞乘不可到雲盡月明天
題官舍
燕鴈水鄉飛京華信自稀簞瓢貧守道書劒病忘機疊
鼓吏初散繁(一作疎)鐘鳥獨歸高梧與疎(一作煙)柳風雨似
郊扉
酬報先上人登樓見寄(上人自峽而來)
丹葉下西樓知君萬里愁鐘非黔峽寺帆是敬亭舟山
色和雲暮湖光共月秋天台多道侣何惜更南遊
曉過鬱林寺戲呈李明府
身閒白日長何處不尋芳山崦登樓寺溪灣泊晩航(一作)
(檣)洞花蜂聚蜜巖柏麝留香若指求仙路劉即與阮郎
泛舟尋鬱林寺道玄上人遇雨而返因寄
禅扉倚石梯雲濕雨淒淒草色分松徑泉聲咽(一作溢)稲
畦棹移灘鳥沒鐘斷嶺猿啼入夜花如雪廽舟憶剡溪
鬱林寺
臺殿冠嵯峨春來日日過水分諸院少雲近上方多衆
籟凝絲竹繁英耀綺羅酒酣詩自逸乘月棹寒波
題崇聖寺(寺即故宫也)
西林本行殿池榭日坡陁雨過水初漲雲開山漸多曉
街垂御柳秋院閉宫莎借問龍歸處鼎湖空碧波
贈高處士
宅前雲水滿高興一書生垂釣有深意望山多遠情夜
棋留客宿春酒勸僧傾未作干時計何人問姓名
送僧歸金山寺
老歸江上寺不忘(去聲)舊師恩駐錫逄山色停杯(一作橈)見
浪㾗秋濤吞楚驛曉月上荆門為訪題詩處莓苔幾字
存
金谷桃花
花在舞樓空年年依舊紅淚光停曉露愁態倚春風開
處妾先死落時君亦終東流三兩片應在(一作到)夜泉中
憶長洲
香徑小船通菱歌遶故宫魚沈秋水静鳥宿暮山空荷
葉橋邊雨蘆花海上風歸心無處托高枕畫屏中
再寄殷堯藩秀才
直道知難用經年向水濱宅從栽竹貴家為買書貧就
學多新(一作名)客登朝盡故人蓬萊自有路莫羡武陵春
題鄒處士隱居
桑柘滿江村西齋對海門浪衝高岸響潮入小池渾巖
樹蔭棋局山花落酒樽相逄亦(一作歡更)留宿還似識王孫
送僧歸敬亭山寺
十年劒中路傳盡本師經曉月下黔峽秋風歸敬亭開
門新樹綠登閣舊山青遥想論禪處松隂水一瓶
新卜原上居寄袁校書
貧居樂游此江海思迢迢雪夜書千卷花時酒一瓢獨
愁秦樹老孤夢楚山遥有路應相念風塵滿黑貂
天街曉望
明星(一作曉)低未央蓬闕迥蒼蒼疊鼔催殘月疎鐘迎早
霜關防浮瑞氣宫館耀神光再拜為君夀南山高且長
江上喜洛中親友繼至
戰馬昔紛紛(一作向河濱)風驚嵩少塵全家南渡遠舊友北
來頻罷酒松筠晩賦詩楊柳(一作蘭杜)春誰(一作何)言今夜月
同是洛陽人
下第歸朱方寄劉三復
素衣京洛塵歸棹過南津故里跡猶在舊交心更親月
高蕭寺夜風暖庾樓春詩酒應無暇朝朝問旅人
送客歸吳興
綠水棹雲月洞庭歸路長春橋懸酒幔(一作旆)夜柵集茶
檣箬葉沈溪暖蘋花遶郭香應逄柳太守為說過瀟湘
月夜期友人不至
坐待故人宿月華清興秋管絃誰處醉池館此時愁風
過渚蒲動露含山桂幽孤吟不可(一作覺)曙昨夜共登樓
白馬寺不出院僧
禪心空巳寂世路仕多岐到院客長見閉關人不知寺
喧聽講絶厨遠送齋遲牆外洛陽道東西無盡時
寄袁都校書
擾擾換時節舊山琪樹隂猶乖青漢志方(一作空)負白雲
心廣陌埃塵遠重門管吹深勞歌極西望芸省有知音
贈柳璟馮陶二校書
霄漢兩飛鳴喧喧動禁城桂堂同日盛芸閣間年榮香
掩蕙蘭氣韻高鸞鶴聲應憐茂陵客未有子虚名
王秀才自越見訪不遇題詩而廻因以酬寄
南齋知數宿半為木蘭開晴閣留詩遍春帆載酒回煙
深楊子宅雲斷越王臺自有孤舟興無妨更一來
秋霽潼關驛亭
霽色明高巘關河獨望遥殘雲歸太華疎雨過中條鳥
散綠蘿静蝉稀紅樹凋何言此時節去去任蓬飄
送客歸蘭溪(婺州屬邑)
花下送歸客路長應過秋暮随江鳥宿寒共嶺猿愁衆
水喧嚴瀨羣峯抱沈樓因君幾南望曾向此中遊
貽終南山隱者
中巖多少隱提榼抱琴游潭冷薜蘿晩山香松桂秋瓢
閒高樹掛杯急曲池流獨有迷津客東西南北愁
送李文明下第鄜州覲兄
征夫天一涯醉贈别君詩鴈迥参差遠龍多次第遲寗
歌還夜苦宋賦更秋悲的的遥相待清風白露時
送叚覺歸東陽兼寄竇使君(東陽婺州屬邑)
山水引歸路陸即從此諳秋茶垂露細寒橘帶霜甘臺
倚烏龍嶺樓侵白鴈潭沈公如借問心斷淛河南(烏龍嶺白)
(鴈潭地名在嚴州沈約曾守婺以比竇使君也)
韶州送竇司直出嶺
江曲山如畫貪程亦駐舟果随巖狖(音柚鼠屬善旋)落槎帶水
禽流客散他鄉夜人歸故國秋樽前掛帆去風雨下(一作)
(任)西樓
傷馮秀才
旅葬不可問茫茫西隴頭水雲(一作煙)青草濕山月白楊
愁(一作秋)琴信有時罷劒傷無處留淮南舊煙月孤棹更
逄秋(一作淮南今夜月孤棹倚西樓)
送鄭寂上人南行
儒家有釋子年少學支公心出是非外跡辭榮辱中錫
寒秦嶺月杯急楚江風唯怨故園思小秋梨葉紅
贈王處士
歸卧養天真鹿裘烏角巾茂陵閒久病彭澤醉長貧冠
蓋西園夜笙歌北里春誰憐清渭曲(一作上)又老釣魚人
送友人歸荆楚
調瑟勸離酒苦諳荆楚門竹斑悲帝女草綠怨王孫潮
落九疑迥雨連三峽昏同來不同去迢遞更傷魂
五言絶句五首
長安早春
雲月有歸處故山清洛南秦城一花發春夢遍(一作滿)江
潭
塞下
夜戰桑乹北(一作雪)秦兵半不歸朝來有鄉信猶自寄征
衣
思天台
赤城雲雪深山客負歸心昨夜西齋宿月明琪樹隂
聞歌
新秋絃管清時轉遏雲聲曲盡不知處月高風滿城
雨中憶湖山居
前山風雨涼歇馬坐垂楊何處芙蓉落南渠秋水香
散體詩
五言一首
寄郴州李相公
高樓王與謝逸韻比南金不遇銷憂日埃塵誰復尋曠
懷淡得喪失意縱登臨彩檻浮雲迥綺忩明月深虬龍
壓滄海鴛鸞思鄧林青雲傷國語(一作器)白髮軫鄉心功
高恩自洽道直謗徒侵應笑靈均恨江畔獨行吟
丁夘詩集卷下
