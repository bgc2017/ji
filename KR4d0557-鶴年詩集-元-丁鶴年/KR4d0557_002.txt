鶴年詩集卷二元丁鶴年撰
七言古詩
黃鶴樓
半空金碧何代樓僊人鶴駕曾一遊雕檻看雲楚山曉
珠簾捲月湘江秋樓前雲月長無恙禰賦崔詩角清壯
西風忽動庾公塵僊人仍歸九天上
植樗軒(為天台吳處士賦)
徂徠蒼松幹嶧陽孤桐枝矯矯卧龍節娟娟棲鳳姿桐
中琴瑟松棟梁采之斵之生輝光明堂清廟即登用回
首故山雲路長鳳凰不來龍亦去樗散當軒承雨露
贈玄溟鍊師
神僊中人毛外史方瞳深碧虬髯紫了知大道本無為
况是谷神元不死偶因救旱驅玄溟倒瀉銀河如建瓴
功成不居拂衣去洞庭渺渺君山青
贈相工(宋忠臣姜才之孫姜奉先)
德祐忠臣好孫子爛爛目光巖電紫人間富貴等浮雲
𤨏𤨏何煩掛唇齒灧澦險蜀道難曳裾傍人多厚顔留
取乾坤雙老眼夕陽牛背看青山
紫芝山房(為四明處士夢紫芝生於别野因置墓廬)
先翁胸中有丘壑豫築園亭向山郭清宵忽夢紫芝生
地靈獻瑞真佳城只今諸孫仍肯構風姿曄曄如芝秀
一門朱紫自此升始知吉夢為休徵始知吉夢為休徵
千載無慚下馬陵
雙溪草堂(為叙南游克成先生作堂之側有琴盖山雙溪出其下繞堂而來)
曰琴曰盖皆名山雙溪衮衮來其間玉龍齊驅繞地軸
青鸞並翥朝天關草堂先生足風致擊空明兮攬空翠
英才樂育貢春官始識先生仁且知
贈戴原正
戴生眼如電讀書夜忘眠清晨盥櫛罷起居慈母前母
身康寧子心喜讀書還向書帷裏綴文調饍秋復春鳳
凰符彩騶虞仁天心一回四海平治明堂掄材清廟需
器棟梁瑚璉寧汝棄
離鸞篇(為四明張孟善祖母祝節婦而作)
孤鳳病且死聘鸞以為偶引頸嗚鳴託其後鸞對以臆
肯以首惡鳥啄其雛飄風撼其巢伏育補葺鸞不辭勞
雛日以長能反哺巢日以廣多牖戶天錫夀考既和且
平每一對鏡猶復悲鳴始終德義俱無愧乃知鸞鳳所
以為世瑞
胡節婦
一自失良人年年不見春常時折花處青苔滿行路即
今垂老百事非篋中惟有嫁時衣姑終養子成立望夫
差勝山頭石
樂節婦
荼蓼未為苦薑桂未為辛纍纍辛苦者無若未亡人欲
隨世苟活生則同室死同槨欲殉夫並殂阿婆方老兒
方孤朝養姑暮教子泉下良人猶不死
送周侍郎定江淛賦稅還大都(代杭城父老作)
戈甲三邊静車書四海同時平尚文治策士明光宫龍
沙公子清且美玉立芙蓉照秋水前席才名賈誼賢出
關氣槩終軍偉恭捧帝符臨下方卿雲五色分天章星
軺小駐武陵驛炎海六月生清凉宣朝廷德意問閭閻
疾苦遊民亦占籍編戶悉按堵力役均平賦斂輕去者
謳歌來鼓舞觀風采謠乃使之職任賢使能惟帝之德
目擊盛事豈容緘默乃歌曰生逢舜日當堯天經營内
外皆英賢八十衰貧百無補茅簷擊壤歌豐年
題餘姚葉敬常州判海堤卷(補先兄太守遺缺)
隂霓夜吼風雨急坤維震蕩玄冥立桑田變海人為魚
葉侯訴天天為泣侯奉天罰誅妖霓下平水土安羣黎
嶙峋老骨不肯朽化作姚江捍海堤海堤蜿蜒如削壁
横截狂瀾三萬尺堤内畊桑堤外漁民物欣欣始生息
潮頭月落啼早鴉柴門半啓臨漚沙柳根白舫賣魚市
花底青帘沽酒家花柳村村各按堵世變侯仙倏成古
侯雖已矣遺愛存時聽叢祠咽蕭鼓人生何必九鼎榮
廟食貴有千載名君不聞一杯河水决瓠子沈馬親勤
漢皇祀又不聞一帶江波泛蜀都刻犀厭勝秦人愚江
平河塞世猶駭何况堂堂障滄海論功不啻濟川才砥
柱東南千萬載嗚呼只今四海俱横流平地風波沈九
州蒼生引領望援溺州縣有官非葉侯州縣有官非葉
侯禦災誰復憂民憂
書揭秘監所撰李處士墓銘後(為孝子李思親作)
亭亭高岡松上有雙棲烏朝出營其巢暮歸哺其雛雌
雄和鳴尾畢逋巢成雛長烏雙殂月明夜静雛影孤南
飛繞樹聲號呼西溪之滸南山之隅啣土為墓口卒瘏
蓬萊老仙憫其慈孝俱錫以五彩鳳凰羽徑寸驪龍珠
光芒晝夜燭墓廬哀哀既慰情始舒振迅羽翮思天衢
故巢歲晚牖戶虚飄颻風雨無時無纏綿補葺良艱劬
君不見秦家桂樹空扶疎高枝却使䲭梟居
環翠樓歌(為餘姚道士梁公作)
大山摩穹霄小山飜洪濤或翔丹穴鳳或舞寒江蛟奔
騰起伏竒觀不可狀雲錦屏風金碧障中有仙家太古
壇鳥啼花發春自閒子晉鸞笙乘月過王喬鳬舄凌雲
還環翠樓開紫霞裏更揖雞峯朝舜水千巖秀色傍窗
浮萬壑濤聲從座起煙消日出天溶溶玉壺倒插金芙
蓉鈎簾相對坐長夏洒然冰雪生心胷君不見天台嵯
峨四萬八十丈若非飈車羽輪那得上又不見終南盤
亘中原五百里天梯雲棧懸絶那可履何如羽人高居
環翠樓調笑日月輕公侯仙韶靈響每坐聽日觀霞城
時卧遊還丹鍊就顔如玉讀書學道日不足琅函金檢
五千言錦帙牙籖三萬軸星為冠兮霓為裳或參麒麟
翳鳳凰翩翩上遊白雲鄉手把絳節朝紫皇鈞天九奏
賜霞觴醉乘冷風還下方眼空四海小八荒層樓棲真
夀而昌此名此境孰敢當藍山道士身姓梁
送僧净皓書童正思所作詩序後
童郎豪爽士平生少許可獨於皓上人珠璣發咳唾上
人學法英妙年參遍諸方文字禪鐵鞋踏破石頭路教
外方知别有傳童郎我同道上人我同鄉相逢江上折
官柳離思悠悠江水長
送鐵佛寺益公了庵朝京遊浙
世尊出西域教化極東土大道本無為盛德人所慕只
今滅度二千年授經弟子如親傳我生懶僻苦貪佛或
謂三生有勝緣武昌鐵佛古名刹兵燹荐臻孰承乏益
公崛起振宗風至味㗖人如嚼蠟相逢一笑即相親下
榻東軒忘主賓薰爐茗椀坐清夜從容軟語温如春曉
來别我朝京國短策輕包適吳越吳越山水天下竒寶
坊金刹皆人傑公今參訪必遇人六根一掃無纖塵錢
唐潮音華頂月獨露堂堂見本真從此平生大事畢頓
覺身心樂無極踢翻大海水逆流半夜中天出紅日我
有故人僧中雄不遠千里來詩筒煩公問訊向何處說
法今留兜率宫
送蔡士廉舍人奔訃還四明
公家東海濱我昔共鄉縣今同寓鄂渚十年不一見公
從藩府典禮儀入侍須早出每遲不將汎愛要鄉譽直
以孤忠結主知雪松貞操寒逾勁冰蘖清聲老更馳府
中諸彦皆人傑政事文章稱二絶重公質朴古人風平
揖下堂腰罄折身名俱泰心獨悲甘旨親庭千里隔一
朝海鶴寄雲椷阿翁已作蓬萊客仰觀喬木戰飄風五
内分崩面深墨我聞往弔始見公我足蹣跚公髮白相
看話舊重咨嗟少日風流那復得花明春泛越王湖月
皎秋尋賀公宅賞花弄月秋復春詩酒清狂多故人直
倚青年驕白日豈知碧水揚黃塵從此東西各星散我
憶同遊如夢幻秋風江上漫思鱸夜雨關河愁聽雁公
當大事賜告歸片帆東下孤雲飛里中長老久相待一
見喜極還沾衣儻問題詩者誰子道即遼東丁令威
送奉祠王良佐奔訃還兖城
兖為禮義鄉自昔多名士佐也游夏徒力學能崛起三
冬文史富才華萬言入對天王家騎蟾秋折廣寒桂走
馬春看長安花承恩筮仕御史府風生臺閣膺僉舉雅
知嚴敬授祠官奉禮山川來大楚祠宫清暇日有餘焚
香危坐讀父書門外猶維桓典馬釡中屢出萊蕪魚嗟
予老病衡茅下時人棄置如土苴多公高義數相過茅
塞心胸賴陶瀉霜風一夜吹庭闈椿萱並瘁色養違再
拜天顔零涕出千里看雲匍匐歸佳城已卜牛眠地屏
立泰山帶圍泗種松畚土展孝誠傍水依山礪仁知知
明仁熟政乃攻終喪還謁蓬萊宫致君堯舜付公等佇
令四海回淳風五風十雨年屢豐吾何幸為田舍翁
送奚仲瑛進士服闋朝京
奚郎健筆凌高秋排雲直上蟾宫遊一枝丹桂許先折
歸來兩袖天香浮早年掄材服官政百里秋毫歸藻鏡
躬承天語佐夏官幕下清談烽燧静家書忽報丁内艱
讀禮還依孔子山教育英才樂人樂一旦徵書到巖壑
鯤鵬從此徙南溟鳳凰仍舊巢阿閣
望雲思親圖(為王大使作)
山人愛雲不離山巢居只在雲松間枕泉漱玉弄明月
此心直與雲俱閒逹官愛雲雲作侣平步青雲稱高舉
天瓢一滴慰蒼生大旱用汝為霖雨王公出處與此二
者殊十年遊宦感離居衣上猶存慈母線手中長把嚴
君書日日看雲不遑暇為有吾親舍其下恨身不得逐
雲飛却寫飛雲入圖畫公餘展翫凝心神見雲如見吾
雙親卷圖仍寄吾親舍永奉高堂長夀身狄公盛事王
公繼今古孝思同一致
竹林書屋
王郎高標絶塵俗牽茅自結清風屋屋中充棟積古書
屋外循簷種修竹離離實垂珠森森笋抽玉鸞鳳食有
餘虎豹文亦足時時把書卷自向竹下讀禮義深服膺
聖賢常在目王郎學道今有年半是臞儒半是僊清脩
酷與此君似中通外潤直且堅平生不作桃李媚歲寒
風節恒凛然不隨沉湎唐六逸不效曠逹晉七賢淨掃
仙石壇焚香究玄玄客來不交語共坐蔚藍天蒲輪他
日訪幽側以道匡君流惠澤功成太史不一書却汗青
青為簡策
律詩
兀兀
數莖白髮鏡中新兀兀窮年愧此身萬里雲霄雙倦羽
千尋江漢一窮鱗望鄉薄暮憑西日去國中宵禮北辰
客路漸遥身漸老此生何以報君親
勞勞
閶闔排雲事已休勞勞猶耻為身謀數莖白髮未為老
一寸丹心都是愁燕代地高山北峙荆揚天闊水東流
英雄已去空形勝劔氣中宵射斗牛
元夕
燈火樓臺錦繡筵誰家簫鼓夜喧闐光移星斗天逾近
影倒山河月正圓金鎻開關明似晝銅壺傳漏迥如年
五雲不奏霓裳曲空使揚州望眼穿
脫太師
淮海重聞斧鉞臨一時黎庶盡傾心雷霆聲播天威遠
霖雨恩添帝澤深暗室有蠅汚白璧明廷無象鑄黃金
風塵未息英雄死坐對江山慨古今
靳公子
中朝公子多才俊瀟灑風塵獨靳侯白鴈久無天上信
黑貂漸敝雪中裘虛堂簾影遲遲晝别館燈光淡淡秋
到手深杯湏劇飲醉鄉消得古今愁
故宫人
粉愁香怨不勝情強整殘粧對老兵别殿金蓮餘故步
後庭玉樹變新聲眼穿鴈字雲連塞夢斷羊車月滿城
天上桃開王母去世人誰識許飛瓊
别帽
雲樣飄蕭月樣團百年雄麗壓南冠黃金綴頂攢文羽
白璧垂纓間木難刺繡尚期平敵壘簪花曾夢舞仙壇
一從吹墮西風裏誰念蒙塵白髮寒
雪後泛東湖
雪後湖山玉作圍小舟乘興弄清輝貪看月裏鸞回舞
不覺風前鷁退飛雲母屏空春閴寂水晶宫冷晚霏微
仙家一笑乾坤老誰馭瑶池八駿歸
梧竹軒(為鳳浦方氏作)
鳳鳥曾聞此地過至今梧竹滿丘阿政懷剪葉書周史
却恨翻枝入楚歌金井月明秋影薄石壇風細晚凉多
中郎去後知音少共負竒材奈老何
九靈山房圖(為戴先生作)
九靈别業何年到聊作新圖寄所思幽谷白雲晴窈窕
高簷翠樹曉參差輞川已入王維畫韋曲仍傳杜甫詩
咫尺相望成萬里卧游心事許誰知
二靈寺守歲
守歲山房迥絶緣燈光香灺共蕭然無人更獻椒花頌
有客同參栢子禪已悟化城非樂界不知今夕是何年
憂心悄悄渾忘寐坐待扶桑日麗天
元旦寄朝真宫諸道侣
窮隂殘臘喜全消淑景新正覺倍饒一氣挽春回厚軸
五雲扶日麗層霄媚時久厭銀幡巧卜歲深期玉燭調
最愛羣仙持綘節朝真不憚九天遥
暮春感懷二首
杜宇聲聲喚客愁故園何處此登樓落花飛絮成春夢
剩水殘山異昔遊歌扇多情明月在舞衣無跡綵雲收
東皇去後韶華盡老圃寒香别有秋
四十無聞懶慢身放情丘壑任天真悠悠往事杯中物
赫赫時名扇外塵短策看雲松寺晚疎簾聽雨草堂春
山花水鳥皆知己百遍相過不厭頻
奉寄王宣慰兼呈九靈先生
别館新成足宴遊珊珊環珮總名流獨推南郭為高士
共識東陵是故侯天上鸎花三月夢人間風雨五更愁
行藏盡付浮雲外爛醉豐年稌黍秋
奉寄九靈先生四首(先生嘗為予作傳)
挾海懷山謁紫宸擬將忠孝報君親忽從華表聞遼鶴
却抱遺經泣魯麟喪亂行藏心似鐵蹉跎勲業鬢如銀
萬言椽筆今無用閒向林泉紀逸民
花柳村村接海濱擕家隨處避風塵衣冠栗里猶存晉
雞犬桃源久絶秦對坐青山渾不厭忘機白鳥自相親
也知出處關時運豈但逃名效隱淪
早將長策靖三邊晚抱孤忠守一廛出處久推張翰逹
登臨重覺謝安賢烟霞丘壑龍山屐風月汀洲鳳浦船
東望三神纔咫尺不妨來往挾飛仙(龍山鳳浦皆海濱地名)
清泉白石兩翛然仙隱何妨日似年頗厭文章妨大道
却從竒耦玩先天雲間犬舐燒丹鼎雨裏龍耕種玉田
終歲不聞城府事閉門閒著養生篇
寄定海故將軍邵公輔
往事浮雲杳莫攀壯懷未展髩先斑不聞奉使通銀漢
空見將軍老玉關故壘荒凉千騎盡滄溟浩蕩一鷗閒
風塵隨處嚴訶止愁殺田間野獵還
逃禪室與蘇伊舉話舊有感
不學揚雄事草玄且隨蘇晉暫逃禪無錐可卓香嚴地
有柱難擎杞國天謾詫丹霞燒木佛誰憐清露泣銅僊
茫茫東海皆魚鱉何處堪容魯仲連
寄餘姚滑伯仁先生
獨木橋邊薜荔門全家移住水雲村猨聲專夜丹山静
蜃氣横秋碧海昏詩卷自書新甲子藥壺别貯小乾坤
陶漁耕稼遺風在差勝桃源長子孫
寄餘姚宋無逸先生(餘姚有舜江夏山漢劉使君樊夫人仙跡)
龍泉城外絶囂喧寄傲全勝在漆園獨對江山懷舜禹
每憑風月問劉樊行窩釃酒花圍席野寺題詩竹滿軒
回首崑岡空劫火深期什襲保璵璠
雨中寄楊彦常先生
山中長夏苦淫雨暫爾出門還不能九天馭日力已竭
兩地看雲愁倍增憐君畏途久作客笑我淨舍常依僧
相思倚柱發清嘯旁人不解谷空譍
贈李全真(名止水故威順王門人也)
玄元孫子玄都客汗漫長遊宇宙間黃鶴白雲迷鄂渚
青牛紫氣滿函關袖中寶劔雌雄合鼎内金丹大小還
不見吹笙王子晉秋來幾度候緱山
題太守兄遺藁後二首(太守兄死事之明年于篋中得遺詩一卷伏讀)
(之次不知涕泗之横流也敬題二詩于後以紀哀思云)
海國期年政化成肩輿隨處看春耕正欣雞犬無驚擾
詎意鯨鯢有鬭爭遥島月明虛燕寢故山雲冷失佳城
夢回佳句難重得腸斷池塘草又生
黑風吹海浪如山獨跨長鯨去不還身世雲煙遊物外
文章奎璧照人間彤庭朝朔雙鳬遠綠野行春五馬閒
老我急難餘淚在一回撫卷一潺湲
逃禪室卧病有懷故鄉柬諸友生
謀生失計倍凄凉扶病將歸自激昂那得金丹生羽翼
只將鐵石作肝腸日長獨卧維摩室歲晚全荒陸氏莊
幸際諸公各當道應思孤客久迷方
兵後還武昌二首
避亂移家大海隈楚雲湘月首頻回歸期實悞王孫草
遠信虛憑驛使梅天地無情時屢改江山有待我重來
白頭哀怨知多少欲賦慙無庾信才
亂定還家兩髩蒼物情人事總堪傷西風古塜遊狐兔
落日荒郊卧虎狼五柳久非陶令宅百花今豈杜陵莊
舊遊回首都成夢獨數殘更坐夜長
夢得先妣墓(己未夏五月還武昌遷葬兵後陵谷變遷先妣封樹竞迷所在久尋)
(不得露禱大雪中冬十一月二十日夜忽感異夢翌日遂得其處賦詩一首以記歲月云)
慈顔幽翳杳難知風雪孤村遍訪之極浦空江泥滑滑
荒岡斷壠塜纍纍那知恍惚魂歸夜正是呼號淚盡時
孝格皇天吾豈敢聊同烏鳥報恩私
過九江追悼李子威太守
瓣香遥拜九江城太守精神日月明叔姪並歸忠義傳
江山不盡古今情潮回湓浦聲猶怒雲起爐峯氣未平
生死總魁天下士丈夫端不負科名
哭陣亡仲兄烈膽萬戶
獨騎鐵馬突重圍斬將搴旗疾似飛金虎分符開幕府
玉龍横劔衞邦畿委身㣘國心方盡裹革還鄉願竟違
病卧滄江憐弱弟看雲徒有淚霑衣
奉懷先師豫章周孝思先生
先生有道負清時經濟何由見設施白水青山聊自適
光風霽月復誰知出塵標格三株樹瑞世文章五色芝
鳴鳳不聞人亦去生芻一束起遐思
題昌國普陀寺二首(寺在浙江寧波府東南海島問即昌國州之故墟也)
神鼇屹立戴崔嵬俯瞰滄溟水一杯積翠自天開罨畫
布金隨地起樓臺祈靈漢使乘槎到傳法胡僧折葦來
若使祖龍知勝槩豈應驅石訪蓬萊
昆明劫火忽重然宇内名山悉變遷古刹獨存龍伯國
豐碑尤記兔兒年三更日浴咸池水八月潮吞渤海天
雲漢靈槎如可御便應長往問羣仙
寄見心長老二首(時陞住靈隱號天香老人)
豫章老子最能文禪海詞林總逸羣弧矢機鋒天下避
圭璋聲價日邊聞晝長經閣繙新鈔歲晚詩壇策舊勲
自古靈山名勝地幾多龍象望慈雲
上方借榻動經春道義交情久更親滌器每憐司馬病
卓錐不厭仰山貧茶煙隔座論文夜花雨霑筵聽法晨
一自天香通鼻觀六根無處著纖塵
秋夜宿定水寺天香閣有懷見心長老
寂寂雙峯映澗流重來托宿敞雲樓窗涵虛白三更月
簾捲空青一色秋頗有高情酬勝賞可無竒句入冥搜
天風開遍巖前桂誰為烝香寄澹遊
梅南道人讀易圖(為四明陸都事賦)
畫省歸來謝縉紳傍梅觀易最清真孤根下應先天氣
太極中含大地春傲睨乾坤雙老眼婆娑香影一吟身
歲寒莫問調羹事且作耆英會裏人
方寸室(為甬東故處士盛子賜以遺其子維學)
道義謀生本自然何煩負郭更求田由來方寸留耕地
即是虛靈不昧天春雨既濡先澤遠秋風肯穫後昆賢
不忘種德辛勤意餘慶朝朝大有年
南湖漁隱(為故憲史徐子仁兄弟題)
冰蘖同聲想二難南湖寄傲水雲寬並投清憲飛霜簡
對把滄浪釣月竿蟻夢無憑應易斷鷗盟有待竟長寒
卷中名勝多親舊三復遺文一永歎
瑞草堂(為慈溪孫原道兄弟賦)
手種叢萱孝感深陽和隨見破窮隂侵凌雪色雙華萼
報答春暉寸草心疎翠近分書帶碧嫰黃遥映夀觴金
忘憂坐對高堂晚更聽塤篪奏好音
知歸菴(為四明董氏作)
衮衮紅塵未息機斯人何事獨知歸青山不辨將來計
白髮徒嗟既往非谷日雲霞隨葛屨沙頭魚鳥識荷衣
自慚潦倒江湖表猶對旄丘賦式微
九曲山房(夏母墓廬也)
九曲園亭結構牢畫圖誰為重揮毫蛟虯起陸巖巒秀
風雨號空樹木高五夜神光通岳氣三秋明月薦溪毛
瀧岡墓表情何極手把桮棬淚滿袍
樊口隱居(為武昌李均玉作)
萬里雲霄斂翼回掛冠高卧大江隈春深門巷先生柳
雪後園林處士梅翠擁樊山邀杖屨綠浮漢水映罇罍
誰能領取坡仙鶴月下吹簫共往來
巽江草堂(為章貢鄧尚志作)
巽山環拱巽波涵瀟灑茅堂在蔚藍明月倒懸天上下
清風遠播地東南尋盟鷗鷺閒情適坐鎮魚龍老氣酣
最愛行藏兼吏隱詩成應擬百花潭
戱贈劉雲翁
千金不惜買新聲贏得風流老更成銀甕葡萄浮臘蟻
金屏窈窕囀春鶯香凝宴寢頻開席花暗閒房合度笙
夜燕未終賓客醉莫將明燭照華纓
長江萬里圖
右逾越巂左蓬壺萬里提封入壯圖斷石雲屯山擁蜀
驚濤雪立海吞吳蟠桃有實來青鳥若木無枝駐赤烏
秦漢經營人盡去獨留形勝在寰區
錢塘懷古
錢塘佳麗冠南州故國繁華逐水流龍虎已消王覇氣
江山空鎻古今愁吳臣廟冷潮喧夜宋主陵荒塔倚秋
最是西湖歌舞地數聲漁笛散鳬鷗
戱贈應修吉
硯溪居士神仙侣短髮蕭蕭雪滿簪暖老恨無燕趙玉
養生賴有坎離金牀頭酒熟留僧飲席上詩成對客吟
歲晚山空誰是伴北窗梅月最知心
重到西湖
湧金風月昔追歡一旦狂歌變永歎錦繡湖山兵氣合
金銀樓閣劫灰寒雪晴林野梅何在霜冷蘇堤柳自殘
欲買畫船尋舊約荒煙野水浩漫漫
水光林影圖(為簡翁作)
知是平泉是輞川水光林影共悠然薜蘿涼映紛紛月
蘋藻清涵湛湛天微颭翠旗龍夭矯倒開金鏡鳳翩&KR1473;
此中真趣誰能辯吏隱雲間一散仙
水光山色齋(為前朝搢紳張勉夫作)
新構茅齋絶世紛水光山色喜平分四窗涼湧玻□月
一榻晴封紫翠雲鳥度畫屏迷遠黛魚吹清鏡動圓紋
往來半是漁樵侣閒話興亡坐夕曛
假館武當宫承舒菴贈詩次韻奉謝二首
一歸琳館即逍遥無復驅馳混市囂載酒每承文士過
鬭茶頻赴羽人邀三清風露從天下五色雲霞匝地飄
匡坐不眠神益正静聽笙鶴度中宵
去天尺五去人遥地位清高隔世囂秘閣校書多考索
初筵設醴重招邀每看賦雪才無敵便覺凌雲氣欲飄
枉騎敢煩臨暑夕拏舟或可候寒宵(公約來就宿時六月)
次凷翁中秋詩韻
西風黃鶴舊磯頭皓月中分此夕秋烏鵲無依頻繞樹
魚龍有喜競乘流煙雲盡捲天逾大河漢低垂地欲浮
擬買桂花陪勝賞老來佳句恐難酬
再用前韻(次年中秋翁在史館僕留鄂渚悠然興懷復用前韻以寄)
庾公樓上鄂城頭乘月今為第幾秋大地長天俱並照
明河晦海各分流寒光下瀉方諸溢顥氣高騰沆瀣浮
不見故人吳季子百年清興若為酬
送奉祠康仲謙致仕還陜西
大國祠官致仕歸秋風祖帳足光輝青松黃菊先廬在
白髮蒼顔故老稀久奉山川諳祀典遠迎鄉黨識朝衣
家居重念君恩厚日送南來一鴈飛
送貝惟學武昌省親復還吳淞
黃鶴磯頭捲雪濤孝廉舟稳載時髦故廬先壟歸心切
慈母難兄别思勞千里蓴羹宜具饌三秋菊酒稱題糕
到家正及登高會瀟灑誰同白苧袍
送人使高麗
文物中朝宰相家聯芳五桂至今誇百年重喜孫枝盛
萬里遥瞻使節華暘谷宵分賓日馭天河秋早候星槎
朝鮮自昔知才辯佇見勲名被邇遐
秋素軒為涂以諒賦
新凉夜透讀書帷瀟灑軒居素景宜黃菊有香風瑟瑟
白蓮無質月遲遲垂綸水檻沙鷗狎步屧柴門野鶴隨
除却天光與雲影更無一物在襟期
次韻陸伯暘梅花詩
小車厭看洛陽花夢想林逋處士家十里湖山春淺淡
一枝雪月夜横斜孤高不受金尊賞清冷無煩錦帳遮
今日重吟香影裏百年風致未為賖
挽衞知事胡公鼎二首
江海論交四十年故家文物羡君賢燈前夜雨書連屋
花下春風酒滿船舍瑟肯居曾點後着鞭寧讓祖生先
他鄉重會情歡極俄送輀車一泫然
自構幽軒倚碧梧琴樽時復集名儒一官迢遞來黃鶴
五夜悲凉夢白駒剩有良籌遺細柳可無高義致生芻
孤兒扶柩歸程遠啼殺林間返哺烏
挽故豫章義士吳復原
挺生英傑百夫防高義孤忠少頡頏艱食屢分圖共濟
危城百戰誓同亡延津劔去秋無氣合浦珠還夜有光
三復園亭新墓表哀榮寧獨在瀧岡
挽吳公祐祭酒母劉夫人二首
淑容玉潤氣冰清擇對仍歸間世英四德遠從麟趾化
九苞親見鳳毛成正當愛日調珍鼎遽爾乘雲上玉京
回首僊蹤無覓處雙峯雨露倍傷情
母儀婦道重當今共說夫人獨苦心教子遂成雙白璧
救夫不惜萬黃金家庭遺愛留名郡(父嘗為興國監郡)阡表新
銘出翰林每遇良辰增孝感板輿閒却在花隂
題吳公祐祭酒雙峯雨露亭
春到先塋雨露饒思亭新構報劬勞碧涵一水吞天闊
玉立雙峯拔地高每想音容增怵惕還因精氣感薰蒿
通家二世深恩在把筆題詩淚滿袍
挽謝伯昇母王安人
蘭蕙為心玉作姿閨門懿範後人師齊眉致敬過賓禮
和膽資勤冠母儀歲晚靈椿聯奕葉春深文梓長孫枝
正當琴瑟偕娛老豈意桮棬感孝思
武餘清樂為致仕尹將軍賦
汗馬功成即引年登山臨水小遊仙印紋久秘微生綠
字韻新成盡入玄深造煙霞靈運屐浩歌風月鄂君船
貽謀尚有孫吳略膝下時時課一篇
紫閣山房為史仲魚賦
太華諸峯紫閣竒結茅應不負幽期遠分空翠來函谷
静寫脩蛾入渼陂紅日屋頭臨照近白雲窗外卷舒遲
曳裾自到金門下猿鶴無時惱夢思
送長史管公時敏朝京
黃鶴樓前畫舫開送車千輛動浮埃楚人獨數蘇從諫
齊士誰過管仲才報政每随鵷鷺入覽輝重見鳳凰來
君心東注同江漢一一敷陳對玉臺
次向自誠韻(自誠為予築行窩于所居以詩見意次韻奉謝)
道究先天太乙初金門大德復誰如已承丹篆三天籙
還讀青藜午夜書華表忽歸遼海鶴仙庖頻食武昌魚
行窩處處春風裏擬辦堯夫洛下車
春暉堂(江夏雷道夫奉母吕夫人之所)
羣旉盡待青陽發萱草先侵白雪還蔚矣芳心承麗景
宛然愉色奉慈顔陳王葵藿君臣際謝傅芝蘭伯仲間
忠養無違家慶遠韶光常映舞衣斑
歲寒書屋(四明俞用吉御史卑年藏修之所)
學究天人獨下帷歲寒元自有深期若非文史三冬足
安得功名百世垂臺閣生風當此日軒窗映雪已多時
由來不負澄清志冰蘖聲名草木知
謝劉伯昇愈疾(伯昇起予沉疴合府諸彦為詩稱謝)
故人素擅岐黃術今我兼承管鮑知高義百年存古道
沉疴一旦起神醫杏林春早繁花合橘井秋深美實垂
最愛相酬無長物數篇清絶盛唐詩
常秀軒為姻姪唐仲節賦
脩竹疎松一徑存故家德澤久培根歲寒並勵冰霜節
春永均霑雨露恩翠盖垂珠知結子錦棚抽玉見生孫
要知奕葉承家慶多在詩書禮義門
送詹光夫之雲南通海校官
儒冠跋涉敢辭勞直以詩書化不毛盛世用文興禮樂
黌宫接武貢英髦密依壇杏登絃誦獨對山茶設醴醪
會見毓才功第一歸來宫錦賜新袍
得亡友郭至善醫士哀問二首
不知大夢赴華胥猶向來人問起居藥圃春深餘故植
芸窗日永列遺書獨憐宿草迷荒塜安得生芻致倚廬
咫尺無由親執紼深慚千里巨卿車
俊骨英才孰與儔華星明月照清秋重傷賈誼才無敵
深慟顔淵德最優過墓自當留寶劔濟河誰復共僊舟
極知脩短俱天命老淚無端似水流
寄鉉宗鼎(時在定水蒲菴閒居定水寺號雙峯在海濱地名鶴臯)
開士幽棲何處是一菴瀟灑傍雙峯彈琴夜和鳴臯鶴
呪鉢朝降渡海龍萬里思鄉瞻北斗十年學道事西宗
故人海内皆星散憶爾山中冰雪容
夜宿染上人溪舍
雲去禪關戶牖空清溪碧樹有無中倒涵天影魚吞月
逆戰秋聲犬吠風見性本圖先作佛勞形翻愧早成翁
杜陵老去歸無計來往那辭惱贊公
昏瞶一首(錄呈靈淵老師求印方)
老來昏瞶底須嗟聲色雙忘也自嘉秋枕不驚風外葉
春杯長對霧中花海師唱道禪多悟張籍題詩字半斜
幸有靈臺長不昧目觀耳聽總無差
獨松菴
獨撫長松晝掩扉歲寒高節想無違茯苓春暖供齋鉢
蘿薜秋清製道衣雲滿碧山龍起蟄月明滄海鶴來歸
淨瓶滿貯菩提水恐有人參第一機
題建昌王子中橋亭八景
橋亭風景洞天如中有儒仙舊隱廬春漲挼藍涵蝶蝀
(澧陂春漲内有石梁長橋)曉嵐滴翠濕芙蕖(龍漈朝嵐内有長山峻嶺)受詩華巘
浮丘館(中華翠巘峯頭有浮丘伯仙字)說劔香爐許令居(香爐紫煙峯頭有許旌陽)
(仙居)雲外懸崖飛屐上(天寶懸崖)雨中沃壤帶經鋤(田東暮雨)疎鍾
鯨吼霜華重(聖容僧鍾)長笛龍吟月色虛(雲原仙笛)老我塵寰懷
勝景追遊早晚命巾車
送進士都堅巴哈出宰三山
龍沙公子龍頭客錦繡胸襟玉雪顔一日蜚英驚四海
九天承寵宰三山花前封印青春醉槐下鳴琴白晝閒
守令近民勤聖念早須報政五雲間
觀太守兄昌國勸農
東皋風日媚新晴太守躬耕曉出城裊裊雙旌穿柳過
蕭蕭五馬踏花行扶藜父老陪諮訪騎竹兒童主送迎
豈意兵荒南北遍化行滄海獨昇平
頒歷
腐儒避地海東偏鳳歷頒春下九天載拜帝堯新正朔
永懷神禹舊山川廟堂久託君臣契藩閫兼操將相權
只在忠良勤翊戴萬方行覩至元年
勉戴玄學
才名籍甚冠時髦愛爾青牛氣獨豪千里共誇騏驥足
九苞爭覩鳳凰毛月中把桂雲生履天上看花日映袍
宦逹每由稽古力夜窗燈火莫辭勞
贈陳章甫
少年仗劔遊京國豪氣崢嶸壓五陵柳綠御溝春飲馬
草黃上苑曉呼鷹日邊冠盖人人識雪後舟航處處乘
白首歸來尋舊隱高談驚座羡君能
寄西湖林一貞先生
錦繡湖山世絶稀東風不放賞心違芙蓉楊柳臨清淺
佛刹仙宫繞翠微畫舫載春天上坐紫騮䭾醉月中歸
高情獨有林和靖門掩晴空看鶴飛
送潘允章歸天台定省
從師久客鄞江館重憶庭闈問起居五彩早成萊子服
一經今授伏生書落花芳草春停騎斜日孤雲暮倚閭
暫爾南歸仍北上萬言敷對玉階除
次張撫軍韻二首
先公昔鎮西南日幾拜殊恩出御筵桃李門牆賓客盛
芝蘭庭砌子孫賢百年遺愛齊民服一代鴻勲信史編
最是撫軍能接武桃燈夜讀十三篇
堂堂雄略靖三邊亹亹清談動四筵夜月轅門嚴士卒
春風幕府集才賢詩宗李杜元無敵書法孫吳每自編
白首栖栖江海客遠煩馳寄錦雲篇
寄張廷言
千里關河阻重兵兩煩書札見深情故人我久知張禄
處士時多忌禰衡閱世正當思豹變出關何必待雞鳴
莫嗟才大難為用天運行將返治平
送人歸故園
故人休道已休兵客裏那堪送客行老去别懷殊作惡
亂餘歸計倍關情孤村月落羣雞呌絶塞天清一鴈横
到日所親如見問浪遊江海負平生
次東軒居士韻
珠玉新詩照士林長城寧畏短兵侵春雲有態時時變
秋水無㾗岸岸深洛下才名推獨步越中山水喜重臨
别來歲晚偏相憶誰折梅花慰渴心
丙午十一月二十四日夜夢回書事
抱病經時不出門存亡一一念諸昆兵戈隨處斷消息
風雨終宵勞夢魂竹下題詩雲起硯花前度曲月當樽
每因舊事增新感獨對寒燈拭淚㾗
寄胡敬文縣尹(胡遂初真人海上漕舟比還得應奉兄書云湖廣親兵後僅二)
(公寄以詩)
湖北衣冠藹士林十年兵革盡消沉崑岡火後餘雙璧
錦里書回扺萬金鳬舄趨朝天闕近霓裳度曲月宫深
誰知海上垂綸者去國長懸萬里心
奉寄表兄白留守兼呈楊廉使
白髮先朝舊從臣懸車徧看五湖春養恬高節矜持重
優老濃恩奉拜頻每有緇黃談幻化可無朱紫問經綸
座中不遇楊開府肯把平生對客陳
海巢
海上巢居海若降三山眼底小如矼已攀若木為華表
更立榑桑作翠幢蛟室夜光晴燭戶蜃樓秋影冷涵窗
鷦鷯夢斷無因到唯有同棲鶴一雙
太守兄遺紙帳仍贈以詩次韻奉謝
湘娥剪水霜刀勻虛室生白無纖氛壺中但覺風雨隔
殼裏豈知天地分蟾光夜明楮葉露蝶夢春遠梨花雲
恍然置我銀世界縱有瓊瑶難報君
渡鄞江後寄陸時敏陳可立
小艇横江捷似飛故人凝睇送將歸過山殘照明紗帽
渡水浮雲亂苧衣沙鳥水鷗同泛泛岸花汀草各依依
風塵來往慚經濟擬着漁蓑坐釣磯
寄張左瞽
張生脫略今有年食無梁肉眠無氊丈夫既與世不偶
貧賤肯為人所憐齊眉已喜孟光敬剪髮况聞陶母賢
拂衣歸來好共隱與爾並耕沮溺田
别四明親友(烏季善余伯雄諸公携詩載酒祖道鄞江之上賦此以謝之)
春雨晴時春水生春風摇蕩别離情柳條弄色已堪把
鶯語怯寒猶未明白雪翻聲歸錦軸紫霞流影入瑶觥
當江打鼓放船去長揖同袍好弟兄
遷葬後還四明途中寄武昌親友
浪遊吳越任荆湘來往那辭道路長篋内有書慙歴國
邸中無綬敢誇鄉潮生别浦江雲白塵起征途野日黃
若問離人行役苦十宵九夢在瀧岡
九日登定海虎蹲山
東海十年多契闊西風九日獨登臨天高雲静鴈初度
水碧沙明龍自吟籬下菊花憐我瘦杯中竹葉為誰深
憑高眺遠無窮恨志國懷鄉一寸心
腐儒
落魄乾坤一腐儒生逢四海日艱虞異邦作客歌黃鳥
空谷懷人詠白駒豈有縱横千七國亦無詞賦擬三都
時危那敢辭貧賤苐恨長年走畏途
避地
避地長年大海東蕭條生事野人同深春耒耜孤村雨
落日帆檣遠浦風那得文章偕隱豹聊將音問託歸鴻
平生自恨無仙骨五色蓬萊咫尺中
異鄉清明
十年澒洞家何在萬里清明客未歸雨僽風僝花亂落
泥融水暖燕交飛煙生榆柳推遷速雲鎻松楸拜掃違
旅鴈盡回音問斷側身長望淚頻揮
卜居二首
木石為交不背盟卜居應得愜幽情雨苔蘸水溪魚上
風葉墮階山犬鳴習懶已成忘盥櫛避喧漸遠絶逢迎
義肥百戰收全勝特為耽詩太瘦生
小村雖僻俗敦龐背負崇山面俯江月冷靈虬潛絶壑
雨晴仙犬吠流淙緼袍御臘辭紈袴瓦甕浮春謝玉缸
偶為清羸聊採藥亦非竊比鹿門龐
寄昌國濟汝舟長老(先兄太守嘗題詩于方丈)
西江禪伯住東溟境接蓬萊地最靈析木秋濤浮座白
扶桑朝影拂簷青已無鶴近雲間錫祇有龍聽月下經
李白騎鯨天上去題詩誰復扣巖扄
寓奉化寺寄菩提寺主
菩提嶺外空王寺丹磴行穿虎豹羣萬壑濤聲巖下瀑
千峯雨氣屋頭雲海龍送水金瓶貯天女懷香寶鼎焚
慚愧無緣塵土客朝朝鐘鼓下方聞
奉寄恕中韞禪師
曾向名山識異人心如木石氣如春坐禪霜葉秋埋膝
行道天花日繞身有鉢相傳元是幻無錐可着本非貧
惟餘潭㡳中秋月對寫龍峯面目真(時留龍峯傳燈)
寄龍門海禪師(予自海東初回龍門嘗招予入社故有還家鶴之喻也)
曾向龍門俯急流泰山如垤海如漚學仙漫比還家鶴
作佛須看露地牛遠岫孤雲歸薄暮澄潭一月印清秋
葛川舊有三生約擬策枯藤到上頭
寄東湖濬天淵長老伯仲
平湖一鑑涵空明千鬟照影羣峰晴慈雲或將花雨過
幽泉盡學松濤鳴清猨對戶忽長嘯老鶴下階時獨行
何人最得此中趣無着天親好弟兄
送鍠聲外侍者還定水寺(侍者乃見心長老入室高弟)
侍者還山修白業何須門外問三車微塵有相皆成幻
大道無岐直到家月滿秋巖收桂子雪消春澗采蒲芽
阿師弘教成獅子佇見傳衣後代誇(寺有天香室蒲菴故云)
送信立菴長老住靈巖寺(寺即吳王避暑宫也山中古跡有香逕硯)
(池涵空閣)
上人駐錫靈巖寺正是諸天聽法時日下幡幢朝旎旎
雲間鐘鼓書遲遲殘紅掩冉迷香逕空翠溟濛落硯池
不盡平生懷古意涵空閣上一題詩
題東湖青山寺古鼎銘長老鍾秀閣
手開樓閣貯羣經面對湖山衛百靈玉鏡夜寒通沆瀣
翠屏秋淨倒空青避煙鶴起簷間樹行雨龍歸几上瓶
我亦逃禪雲水客便應蕭散共松扄
題二靈山房(在東湖為濬天淵長老作)
寶刹憑虛戶牖開羣峰北走水南迴六鼇夜涌金銀闕
九鳳朝翔紫翠堆日靜雲間飛鍚下月明天上渡杯來
談玄每就巖房宿最愛三車有辨才
題澹然齋(為慈溪潤上人賦)
寂寂禪扄掩晝隂阿師道味此中深一塵不涉冰霜操
萬境俱空水月心駐屐寒香生小徑捲簾秋色上疎林
莫愁客至無清供玄酒盈樽好共斟
題悠然軒(為慈溪敉上人賦)
香消靜室定回時真趣忘言祇自知雲淡風輕天蕩蕩
鳶飛魚躍晝遲遲傳來西竺元無法坐對南山或有詩
不是淵明來入社百年誰與共襟期
清勝軒(為姑蘇潤上人作)
繞屋松杉手自栽重隂長日護蒼苔一溪窈窕花間入
三徑參差竹下開夜半霜鍾寧假莛秋深月鏡本無臺
主人定起焚香坐何處扁舟棹雪來
些子景(為平江韞上人作)
尺樹盆池曲檻前老禪清興擬林泉氣吞渤澥波盈掬
勢壓崆峒石一拳彷彿烟霞生隙地分明日月在壺天
旁人莫訝胸襟隘毫髮從來立大千
半村(為姑蘇信立菴禪師作)
菴居背郭稱疎慵道韻清孤野趣濃花徑縈回通小市
竹窗窈窕納遥峰五更風遞嚴城角半夜霜清古寺鐘
昨日隣翁告東作四郊春雨起降龍
雲石(為貞長老作)
坐石看雲絶百非空山終歲澹相依卧龍春煖潛噓氣
伏虎年深不振威已向諸天陳瑞彩更從歴劫拂銖衣
驀然觸着無拘礙蕩蕩乾坤自在飛
白石(為琦公宗師作)
雪色雲根出翠微堅貞不與道心違塵空自比神仙鏡
路滑誰參佛祖機豈為礪金希世用都緣韞玉發山輝
點頭默契生公法絶勝商歌歎短衣
寓東湖二靈寺
二靈古稱山水窟興來獨往亦一竒扣舷時聞小海唱
奪卷復覩長江詩月中聽鶴坐不寐煙外盟鷗歸每遲
桃花流水儻得路便應黃髮為漁師
次義上人韻
冥棲九隴傍雲松茗盌熏爐取次供月滿長空秋放鶴
雨昏大海晝降龍病中普施諸方食定裏長聞上界鐘
明哲古來多玩世不妨隨處舞三笻
再用前韻贈祖庭興上人
匡廬攬秀昔巢松水色山光左右供日下竒峰金作鳳
雲間飛瀑玉為龍撲簾空翠霑晴几拍枕寒濤隠暮鐘
從此胷中富丘壑乾坤萬里一吟笻
悼湖心寺壁東文上人
祗林一葉隕秋霜回首滄洲淚兩行几上殘經塵已暗
篋中遺稿墨猶香雲迷圓澤三生石月冷維摩十笏房
想像清容何處記寒梅的的竹蒼蒼
山居詩三首呈諸道侣
一榻東軒迥絶緣寒巖枯木共忘年雖非悟道龐居士
豈是耽詩賈閬仙禪定儘教崖石坐法音都付澗湍傳
晴窗終日無他伎只辦飢飡與困眠
日日看山眼倍明更無一事可關情掃開積雪巖前坐
領取閒雲隴上行不共羽人談太易懶從衲子話無生
劃然時發蘇門嘯遥答風聲及水聲
懶散形骸不自持黃冠聊束髩邊絲頻來猨鶴渾相識
久混龍蛇竟不知養拙最宜情澹泊全生深藉德支離
看雲本自忘飢渴况有冰泉與石芝
逃禪室解嘲
久慕陶公卧北窗還從馬祖吸西江掃愁那用千金帚
折幔惟瞻七寶幢日晏捲簾延疊嶂雨晴欹枕聽流淙
周妻何肉俱無累祗有詩魔老未降
寄鄭高士
閉門凝坐學長生七返還丹一息成野服春深裁白苧
山庖日午薦黃精煙中鹿引朝真駕月下鸞隨度曲笙
却笑秦人太癡絶樓船萬里訪蓬瀛
方瞳廣顙古先生氣秉先天獨混成辟榖齋房飡石髓
採苓幽澗役山精星辰夜動龍纏劍風露秋清鶴載笙
别後僊蹤杳難覓相思幾度夢登瀛
寄武昌南山白雲老人(姓衞字均執先人時故舊家居未嘗入城市聞)
(鶴年辛苦遠還遣子弟問遺不絶鶴年足疾日劇弗克往拜床下謹奉拙詩少致謝)
故人家住南山下心與白雲共瀟灑芝草遥賡黃綺歌
蓮花近入宗雷社嗟予江海避風塵白首歸來失所親
青眼相看如昔日只有南山與故人
自詠十律
長淮横潰禍非輕坐見中流砥柱傾太守九江先效死
諸公四海尚偷生風雲意氣慚豪傑雨露恩榮負聖明
一望神州一搔首天南天北若為情
腐儒避地海東偏鳳歷頒春下九天再拜帝堯新正朔
永懷神禹舊山川廟堂久託君臣契藩閫兼操將相權
只在忠良勤翊戴萬方行覩至元年
一夜西風到海濱樓船東出海揚塵坐慚黃歇三千客
死慕田横五百人紀歲自應書甲子朝元誰共守庚申
悲歌撫罷龍泉劔獨立蒼溟望北辰
羲軒道德久荒唐蕩蕩宏圖起世皇天入清都逾廣大
日臨化國倍舒長渥洼萬里來騏驥阿閣千年下鳳凰
聖子神孫承寶祚長令億兆樂時康
堂堂至正最多材萬國同文夀域開漠北諸生登第去
越南計吏進賢來鳳韶九奏黃金殿鶴駕三朝白玉臺
回首黃塵揚碧海五雲無處覓蓬萊
金銀宫闕五雲鄉曾見羣仙奉玉皇濟濟夔龍興禮樂
桓桓方虎靖封疆自淪碣石滄溟底誰索玄珠赤水傍
獨有遺民負悲憤草間忍死待宣光
千官何處扈宸遊回首風塵徧九州黃竹雪深迷玉輦
蒼梧雲斷見珠丘令威不盡去家怨精衛豈勝填海愁
大禹腁胝天所眷肯教綸邑久淹留
六軍遥駐墨河濆故國丘墟詎忍聞露冷金銅應獨泣
火炎玉石竟俱焚虞淵日暮無還景禹穴秋深有斷雲
草澤遺民今白髮憑高無奈思紛紛
皇天輔德本無親興復寧論地與民綸有一成終祀夏
楚雖三戶竟亡秦昆蟲咸被生成德草木猶懷化育仁
洪運未移神器在周宣漢武果何人
九鼎神州竟陸沈偷生江海復山林頻繁誰在隆中顧
憔悴唯餘澤畔吟嚙雪心危天日遠看雲淚盡歲時深
百年家國無窮事可得忘機老漢隂
排律
詠雪三十韻
露闕雙開太素天通明殿裏宴羣仙娉婷後隊瓊花簇
瀟灑前班玉笋聯步月霓裳輕冉冉御風鶴氅捷翩翩
大珠玓瓅遺懸佩碎璧玲瓏委墮鈿掩日韜霞呈絶巧
鏤冰剪水鬭清妍滛池桃熟迎王滿銀漢槎回送使騫
上界乘時誇富貴下方何路告顛連自從宇宙縱横亂
頓使閭閻苦樂偏出塞共愁貂帽重趨朝爭美鵠袍鮮
未春上苑先飛絮不夜邊城正折綿隂窖孤忠蘇武節
空齋獨冷廣文氊羊羔已屬將軍飲鳳髓還歸學士煎
僵卧洛陽晨閉戶清狂剡曲夜回船軟裘快馬增朝爽
破屋孤鐺壓暝煙狂走平原丞相犬饑鳴廢壘伏波鳶
梁園作賦頻呵筆㶚岸尋詩懶着鞭入地豈應蝗滅跡
聚沙那辨鷺聯拳謫潮未免啣冤去破蔡終期奏凱還
糞壤眼前蒙暫庇穽坑脚底已虚填盡驅瘴癘南侵越
直逞隂威北犯燕就暖羽毛違絶漠避寒鱗甲蟄深淵
樓臺遠近皆妝飾陵谷高低悉變遷已詐清宵為白晝
還誣歉歲作豐年艤灘漁艇愁膠柂失道征鞍畏没韉
隱匿瑕疵稱淨域朦朧磽确號平田聲隨折竹驚欹枕
影逐殘梅亂舞筵助虐驟添風凛烈惡明深妬月嬋娟
蟹行莎盡寧知止蚕食桑空未肯眠欺老虐貧俱實效
呈祥表瑞總訛傳何當紅日升暘谷盡化流凘赴百川
上明州太守荼子俊(還武昌遷葬告牋而作)
漢江東抱楚山流先壠猶餘土一抔廟冷桐鄉耆舊逝
田荒栗里子孫愁兵戈隔夢三千里霜露傷心二十秋
荒隧天寒烏鳥下空林日落白狐遊碑焚斷石經時變
盌出遺金有夜偷過客尚知來下馬僊翁誰復指眠牛
擬從樊口遷京口遥别沙頭下石頭高士束芻思致奠
故人惠麥久維舟已知多病垂垂老敢為長貧故故留
為政幸逢宗正恕申情當念子平憂劬勞罔報生何益
存殁沾恩死必酬願及清明三月節一盂麥飯灑松楸
投贈鍾經歴(告牋還武昌省墓)
潁川家世少游車大府從容贊畫餘泛水依蓮饒勝賞
飲冰啖蘖富清譽高談賓幕風生席退食公庭月照閭
最愛小胥勤吏牘更逢太守重詩書登樓望海吟懷遠
柱笏看山雅度舒藥籠參苓隨選擇花磎桃李藉吹嘘
殊方有客飄零久先壠無人拜掃疎化筆久推公道在
况曾同食武昌魚
上武昌太守傅藻(守墓間陳情)
蕭蕭五馬駕雙旌太守承恩下玉京氣槩浮雲蒸華嶽
胸襟弱水浸蓬瀛擁經東出辭儲館分竹西來鎮鄂城
地轉陽春蘇赤子天回霖雨濟蒼生掃除積弊文書簡
慰藉羣情賦斂輕每以哀矜存豈弟還從摘發見神明
笑談頓息清河訟指顧潛消渤海兵已喜箕裘傳傅說
行看車馬賜桓榮閭閻有學皆興起畎畝無田不播耕
懸榻每因高士下清樽多為上賓傾過山問俗雲生屐
出郭勸農雨濕纓月滿南樓揮麈坐花明北榭引車行
題詩每擬招崔顥作賦何曾厭襧衡感化屢聞虓虎渡
忘機不使狎鷗驚滿門桃李新隂暖遍野桑麻曉色晴
汗簡定應書善政口碑先已播賢聲肯憐倦客垂青盼
特為明公寫素誠作縣前人書上考登科後裔厠羣英
亂離一去榮華盡契闊重來坎壈嬰豈為蓴羹思故里
敬將麥飯灑先塋陶潛柳盡家何在潘岳花殘邑屢更
鶴髮遺民供祀事龜趺斷碣載題名獨歸華表叮嚀語
誰顧鹽車俛仰鳴往事易成焦鹿夢舊遊難覓黍雞盟
履殘濡露心逾苦目斷停雲淚更横已幸玄堂新改厝
猶慚丙舍未經營名隨版籍遥編越身戀松楸重去荆
存没離魂同慘慘往還孤影復煢煢敢方王粲依劉表
竊冀興宗念子平為政古來先孝弟願伸人子未伸情
過安慶追悼余文貞公
將軍疋馬入舒城擊賊頻煩訓義兵孝以保家忠徇國
聚而出戰散歸耕圍侔月暈全無隙捷振天威大有聲
游說飛書徒間諜輸誠伏節愈堅貞雲梯屢却妖氛豁
露布交馳殺氣平千里荆揚憑保障七年淮海賴澄清
山深猰㺄殱還出江闊鯨鯢斬更横外援内儲俱斷絕
裹瘡飲血獨支撑天昏苦霧埋營壘日落隂風卷旆旌
甘與張巡為癘鬼肯同王衍悞蒼生三千將士皆從死
百二山河亦繼傾靜對風霆思號令遥從箕尾識精誠
頌碑不愧詞臣色哀詔偏傷聖主情願為執鞭生不遂
臨風三酹重沾纓
讀應奉兄登科記愴然傷懷因成八韻
射策彤廷被寵榮遺經三復若為情重傷趙璧經時毁
翻恨隋珠徹夜明洪範有書傳太乙佳城無郭葬長庚
青雲路斷甘淪没碧海塵飛苦變更自信為臣當委質
誰能向賊更求生家貧寡弱遺妻子道遠存亡隔弟兄
一旦音容成永訣十年涕淚鎮交横茫茫原隰無求處
獨立長風送鴈聲
絶句
敬書宸翰後
神龍歸卧北溟波愁絶隂山勅勒歌惟有遺珠光奪目
萬年留得照山河
題茀郎天馬圖
春明立仗氣如山顧盼俄空十二閑一去瑶池消息斷
西風吹影落人間
題桃源圖
放舟長怪武陵人強覓桃花洞裏春若使仙源通一線
如何避得虎狼秦
暮春二首
楊花榆莢攪晴空上界春歸下界同蜂蝶紛紛竟何在
獨留杜宇怨殘紅
一夕春歸徧九垓千紅萬紫盡塵埃韶光淑氣逡巡退
暑雨炎風爛漫來
題畫
江樹青紅江草黃好山不斷楚天長雲中樓觀無人住
只有秋聲送夕陽
題萬歲山玩月圖
金銀樓觀鬱嵯峨琪樹風凉秋漸多徙倚危欄倍惆悵
月中猶見舊山河
題畫葡萄(故人毛楚哲作)
西域葡萄事已非故人揮灑出天機碧雲凉冷驪龍睡
拾得遺珠月下歸
榮枯
春意方酣紅杏蕊秋聲又戰碧梧枝野人不識春官歷
坐閱榮枯紀歲時
牡丹
名花傾國不凡材池館春深尚未開風雨一宵桃李盡
異香清曉九天來
梧桐
井梧徹夜下霜風錦繡園林瞬息空老盡秋容何足惜
鳳巢吹墮月明中
聞簫
給喪未必無周勃乞食誰能辨伍員昨日英雄今日恨
洞簫忍向亂中聞
聞鴈
月落江城轉四更旅魂和夢到灤京醒來獨背寒燈坐
風送長空鴈幾聲
讀鄭氏義門傳
每病漢民歌布粟忍聞秦俗德耰鋤鄭家九葉猶同㸑
風俗如今古不如
題梅花扇面寄五十僉憲
憶向西湖踏早春萬花如玉月如銀一枝照影臨清淺
滿面冰霜似故人
題族兄馬子英進士梅花
池館春深看牡丹五陵車馬隘長安誰知凛凛冰霜際
却是梅花守歲寒
題前人竹石嘉樹圖
翠實可充丹鳳食喬枝仍待早鶯遷一拳蒼蘚荒秋雨
惆悵無人解補天
題表兄賽景初院中新竹(景初故咸陽王賽音齊之孫也)
雙玉亭亭出粉墻便添風月入吟觴會看直上三千尺
截簡先書異姓王
贈表兄賽景初
蕭條門巷舊王孫旋寫黃庭換綠樽富貴倘來還自去
只留清氣在乾坤
雨窗宴坐與表兄論作詩寫字之法各一首
南窗薄暮雨如絲茗盌熏爐共論詩天趣悠悠人意表
忘言相對坐多時
蠅頭小楷寫烏絲字字鍾王盡可師忽悟庖犧初畫象
工夫元不在臨池
題顧仲贄先生南山遺藁後
玄豹無心守九關日隨霧雨隐南山莫嗟遺鞹同羊犬
猶託文章見一斑
題林泉野趣圖
清江白石帶疎林樊口幽居尚可尋夢裏草堂無恙在
秋風春雨總關心
題猫
食有溪魚卧有䄄受恩深重更無倫苦將乳鼠誇為瑞
恐負隆冬蜡祭人
題鷹
修翎快劔爪剛鉤自獵平生恥下韝擊盡秋原鴞與獍
却從靈囿鳳麟遊
題鴈
兵戈故國日凋殘野蔓荒烟白骨寒目送飛鴻度關塞
有書無處報平安
題鶯
當年百囀上林苑身愈高時韻愈竒兵火十年喬木盡
託棲那敢怨枝卑
元旦與天淵長老雪後泛溪
不將栢葉圍爐飲却為梅花放棹看詩在㶚橋驢子上
阿師空忍雪山寒
迎大年椿上人不值暮歸偶成
東歸間道已浮杯力疾遥迎日幾迴何處晚來成誤認
風簾竹影月窗梅
題椿上人梅花
娟娟淨色雪消餘剪剪寒香月上初標格若教諸佛見
肯教薝蔔譬真如
寄龍門禪師二首(師自號補衲)
上方樓閣閟煙霞補衲重來歲月賒拄杖入門如隔世
依然翠竹對黃花
靈山積雪赤城霞咫尺東西路不賒破碎衲衣剛補就
不湏天女散天花
題天師竹
琅玕仙節鬱蕭森知受三天雨露深投老相求訪真訣
獨騎龍杖度千岑
題畫
水榭山窗面面同縠紋波起鯉魚風溪頭艇子林間泛
來往能無避俗翁
題會稽王冕翁畫梅
永和筆陣在山隂家法惟君悟最深寓得梅花兼二妙
右軍風致廣平心
紅梅
姑射仙人煉玉砂丹光晴貫洞中霞無端半夜東風起
吹作江南第一花
紅梅翠竹
瓊仙服盡紫金丹不識人間有歲寒一笑荒村春似海
載歌淇澳報平安
水仙花二首
湘雲冉冉月依依翠袖霓裳作隊歸怪底香風吹不斷
水晶宫裏宴江妃
影娥池上晚凉多羅韈生塵水不波一夜碧雲凝作夢
醒來無奈月明何
竹枝詞二首
竹鷄啼處一聲聲山雨來時郎欲行蜀天恰似離人眼
十日都無一日晴
水上摘蓮青的的泥中採藕白纖纖却笑同根不同味
蓮心清苦藕芽甜
題定海樂節婦劉氏沿江泣尋夫屍卷
怨入江雲結晝隂潮㾗清淺淚㾗深白頭重見黃泉下
方盡寒燈一寸心
題松江梧桐鄉鳴鳳里朱節婦卷
手植梧桐不憚勞朝陽鳴鳳一來遨托棲未穏翻然逝
慰眼惟遺五色毛
重到戴玄學齋居
憶坐詩壇棹酒船花枝旖旎月嬋娟一從鳬舄朝天去
月夕花朝兩惘然
題竹間翁白馬圖
誰識驊騮汗血中靜團晴雪動生風一從選入天閑内
不覺人間萬馬空
題唐申王三駿圖
三駿英英出渥洼太平芻粟飽天家誰知百戰平河北
汗血功歸獅子花
戱題明皇照夜白圖
天上麒麟天下稀月中幾送八姨歸君王寓目應追悔
悞看乘鸞度羽衣
題劉伯昇所藏蘭亭
右軍高致極清真盛集蘭亭詠暮春文彩風流那復見
摩挲遺墨想丰神
蘭蕙軒(為滁陽張景暘景昭兄弟所作)
八龍天矯同瑶席三鳳聯翩上玉堂爭似高軒蘭與蕙
光風遠近遞清香
武昌南湖度夏
湖山新雨洗炎埃萬朵清蓮鏡裏開日暮菱歌動南浦
女郎雙槳盪舟來
紅蓮白藕詩二首
紅蓮白藕兩相宜欲採臨流意轉遲蓮子縱甜心獨苦
藕芽雖美腹多絲
採蓮採藕湖水潯阿儂踏歌郎賞音多虚少實如郎意
外甜内苦似儂心
送蔡用嚴還四明二首
四明故舊苦無多死别生離奈若何老淚暗添江漢水
隨人去作海東波
迢遥海國接江鄉一度懷人一斷腸正值西風摇落際
可堪重送蔡中郎
寄四明諸友
海上歸期苦恨遲歸心日與海爭馳故人有待吾衰矣
一寸寒灰萬縷絲
寄武昌嚴靜山賢友
出門便有好湖山對酒當歌莫暫閒不請自來留却去
無情白髮與朱顔
次舒菴見訪韻
退食從容馬首東夕陽斜映柳營紅掃門將帥遥相待
却訝寒齋訪秃翁
哭四明宋廷臣推官
甬東郭外為隣住湖北城中值宦遊直擬千回同一日
那知一别竟千秋
題水竹居卷
夜夢青鸞浴鳳池曉來水竹索題詩涴花吏隐無人繼
老我風塵寫愧辭
寄武昌張尚本
綠鬢朱顔素節新歲寒風雪苦相侵明堂清廟登庸日
佇聽簫韶奏治音
鶴年詩集卷二
