鶴年詩集卷一元丁鶴年撰
五言古詩
採蓮曲
採蓮復採蓮仍唱採蓮曲若欲知苦心須食蓮中肉
採蓮復採蓮踟蹰一何久不愁花妬容惟恐刺傷手
採蓮復採蓮藕亦不可棄申有不斷絲似妾纏綿意
採蓮復採蓮爭如採荷好花謝葉獨存團圓以終老
採蓮復採蓮湖水清且深徒能照妾面不能照妾心
採蓮復採蓮下有孤鴛鴦秋花不結實夜夜守空房
又
蓮開花覆水蓮謝藕在泥不學青萍葉隨波東復西
朝採並蔕蓮暮綰同心結不學綠楊枝含嚬送離别
又
蓮舟何處來同聚南湖口郎憐波上花妾愛泥中藕
藕有青白節花有豔冶容郎心異妾心三歎掩歸蓬
五言絶句
題天柱圖
拔翠五雲中擎天不計功誰能凌絶頂看取日升東
畫蟬
飲露身何㓗吟風韻更長斜陽千萬樹無處避螳螂
畫古木幽篁
碧海珊瑚樹清湘翡翠毛無因將寄遠日暮寸心勞
畫葡萄
江海春雷動羣龍悉上天秋來風露冷箇箇抱珠眠
題江亭柳色圖(有懷故人劉庸道)
昔年釃酒地江漢一茅亭同會人何在東風柳又青
次先兄太守題竹韻(先兄死事之十有七年于故史董文中家見所作因)
(雪涕謹次其韻)
玉笋謝朝班西風海國寒無人知苦節落日下長安
題赤壁圖
横槊英聲遠聞簫逸興長至今風月夜鶴夢繞黃岡
題謝安觀山圖
欲爲蒼生起神州未可還籌思保江表安若會稽山
題長溪獨釣圖(爲舒庵作)
溪上釣西風心隨溪水東後車今已載何待兆非熊
題鄭高士畫竹
鄭君高節士瀟洒絶人羣獨把青鸞尾山窗掃白雲
題畫梅竹(爲郭志善作)
姑射下天壇天空鬢影寒雪深歸路迥獨自跨青鸞
畫梅(爲某翁作)
老向江南住梅花共歲寒故人清興在踏雪幾回看
畫蘭(同前)
湘皐風日美芳草不勝春欲採紉爲佩慚非楚藎臣
畫菜(爲馬上舍作)
蔬畦新雨過小摘稱君貧若入君王夢瓊林第一人
畫竹
拂素寫晴窗亭亭玉一雙蒼龍雷喚醒風雨徧湘江
畫蘿蔔
高氏賢兄弟常將備夕飡如何清列士今作畫圖看
畫菘菜
老圃青青甲平生味飽諳本無食肉相豈是厭肥甘
枯木竹石
青天騰一蛟白日臥雙虎何人歌竹枝遙隔瀟湘浦
小畫
遠水吞天碧危峰拔地青何由雲樹底揮麈坐茅亭
又
翠黛浮晴漢虬枝立暝煙迴舟不用楫江上水吞天
静樂軒(爲修江向自誠作)
清心如止水一月印當中誰道芭蕉雨瀟瀟解惱公
臨水梅(爲昌長老作)
疎花清有影止水淨無埃好似菩提樹明明照鏡臺
横忩梅(同前)
禪忩夜虚明照見臞僊影上人對空花悠然發深省
畫竹(爲天師題)
夜誦蘂珠經羣真悉下聽僊壇晨自掃拾得鳳凰翎
長江萬里圖(將歸武昌自賦二首)
長江千萬里何處是儂鄉忽見晴川樹依稀認漢陽
長嘯還江國遲回别海鄉春潮如有意相送過潯陽
畫梅
松筠淹雨雪桃李逐風塵不有梅花樹誰回天地春
又
鐵石挺孤標冰霜抱貞素一笑桃李空嗟哉歲云暮
詠蟬
蟬性極清高愁吟類楚騷炎天風露薄度日亦嗷嗷
題落花芳草白頭翁
草長連朝雨花殘一夜風青春留不住啼殺白頭翁
五言律詩
汨汨
汨汨在塵埃羈懷不暫開病將顔玉去愁送鬢絲來招
隱慙高蹈扶顛乏大才行藏成兩失回首有餘哀
送四兄往杭後寄
臨别強言笑獨歸情轉哀離魂悽欲斷孤抱鬱難開太
守堤邊柳徵君宅畔梅過逢如見憶煩寄一枝來
逃禪室卧病東諸禪侶
高秋多病客古寺寄黃昏野迥常疑虎天寒早閉門離
愁燈下影鄉淚枕邊痕賴有諸禪侶情親似弟昆
次烏繼善先生見寄韻
扶杖日行吟悠然太古心風雲遺壯氣山水效清音大
雅消沉久斯文感慨深幸瞻喬梓在奕葉盡成隂
挽柴吏目
奕世蓮花幕人稱漢吏師都緣參贊重頗覺轉遷遲雅
論非三語清聲是四知猶餘前案牘長作後箴規
挽章處士(定海人晚年好道)
流年驚逝水世事逐飄風卜築隣蓬島移家類葛洪丹
還金鼎伏劔解玉棺空惟有松壇月通宵貫彩虹
挽修竹處士
種竹人何在鄉鄰久未忘冰霜餘節操雲錦見文章散
帙依朝爽移樽坐夕凉兒孫皆玉立尤足繼遺芳
寄鄉親濟陽公(武昌蔡啓住浙江等處行中書省參知政事誥贈三代公爵)
身遠鄉情重途窮客病深參苓頻在眼桑梓最關心居
簡便夷俗含凄效越吟自從遭喪亂辛苦到如今
登北固山多景樓
風月無邊地乾坤有此樓城隨山北固潮蹴海西流眼
界寬三島胸襟隘九州階前遺恨石誰復話安劉
幽期
何處赴幽期青林白谷陲谷虚秋氣早林茂曙光遲談
罷風生麈歌闌月在巵謀身良自足何補國安危
次友人張孟善承贈以詩韻
去去成長往悠悠事遠遊躡雲雙短屐載月一虚舟江
海魚龍夜山林鶴鶴秋誦君佳麗句慰我别離憂
春日海村三首
地僻囂塵遠人稀習俗淳花時恒獨往隨意踏晴春班
竹過頭杖烏紗折角巾蕭然多古意何愧葛天民
門巷絶輪蹄春深綠草齊風光不相負泉石且幽棲捲
幔通花氣移牀避燕泥時時得佳句自向竹間題
每恨韶華晚仍嗟老病催閉門花落盡隱几鳥飛回引
睡書千卷消愁酒一杯平生志士氣此日孰相恢
寓慈湖僧舍次龍子高提舉韻
迢逓過蘭若淹留爲竹林疎鐘雲嶠迥孤燭雨忩深長
嘯非懷昔狂歌豈避今秪緣諸漏盡不受一塵侵
慈溪度夏報國寺寄甬東椿上人
一徑野雲深僧關閟綠隂雨腥龍出澗風勁虎過林澹
泊資禪味清涼養道心三生如不昧石上一來尋
涵清軒(爲慈溪懋上人作)
止水纔盈掬涵空有底寬玉壺秋影淨金鏡曉來寒落
月斜沈白流霞淺浴丹上人方宴坐應向觀中看
贈李仙姑
何年萼綠華來降地僊家花擁青鸞節香隨白鹿車清
輝迴雪月玄想結雲霞不赴瑤池宴桃開幾度花
贈濟古舟
久留句踐國同寓給孤園聊發溪頭笑何殊石上魂臥
雲秋對榻敲月夜過門願奉三乘法常依兩足尊
送二僧往浣花草堂度夏(濟古舟新古銘二公皆浙東名僧也)
吟遍赤城霞行行入浣花爲人無芥蔕留客有瓜茶寂
寂先賢宅堂堂古佛家老懷因二妙亦欲製袈裟
題宋貢士袁庸死節傳後(四明人)
始獲鄉闈薦俄驚國阼傾丹心回日馭赤手抗天兵自
可敦衰薄何煩較死生文山嘉傳在端合附高名
送定海許縣丞
蛟門佐邑滿南去候庭闈雨露隨花綬雲霞避綵衣賢
聲今已著色養舊無違萬里滄溟月清秋作伴歸
送鄞縣鮑秀才
貧病吾何有深慚鮑叔知可堪遲暮日飜值别離時霜
月栖烏府風雲浴鳳池壯遊如得意音問莫教遲
題湖山獨步圖(爲葉處士作)
杖屨湖山外悠然與世違水邊延月上巖際待雲歸隨
鹿過樵徑看鷗到釣磯只今瞻畫像猶想挹清輝
慈溪歸隱(爲馮子木大尹作)
舊隱慈谿上歸休足自怡水翻琴上曲山送畫中詩叢
菊秋容淡孤松晝景遲依然對猿鶴無愧北山移
題四明倪仲權處士像
松間新雨過清覽出亭皋雲逐青騘馬風生白苧袍幽
懷隨地遠詩興與秋高囊錦歸時重應知從者勞
題介石齋(爲四明倪克介作)
介石存中正能爲逸豫防礪金緣最勁攻玉豈徒剛貞
德南山配神機北斗當補天應有待五色爛文章
題筠軒(爲定海胡處士賦)
種竹繞前楹年深勁節成薄雲通雨氣清夜動秋聲魚
豕空遺簡鸞凰合度笙往來三逕熟不負歲寒盟
漁村書隱(爲四明李處士賦)
彼美藏修者爲漁住海鄉傍沙觀鳥跡臨水映螢光舟
楫須經濟絲綸擬對揚得魚供色養綵服日升堂
静樂齋(爲寧都鄧處士賦)
寂寂幽棲地無營足自怡清泉流道脈白月淨詩脾每
到忘機處翻爲得意時豁然成猛省太極是吾師
勉濟國諸郎
濟國諸公子風標各擅場青陽生玉氣白月隱珠光閥
閱家聲重詩書世澤長直須同素志早爲繼遺芳
挽四明樂仲本先生(被誣冤死京獄)
斯人嗟已矣吾道轉消沈文物昭前古功名困至今空
山方泣玉同舍忽誣金白首號天處飛霜六月深
又
昔訪幽棲地論文十日還圖書花竹裏忩戶水雲間一
别成千載孤魂隔萬山裹鷄吾老矣東望涕長澘
武昌南湖度夏
南浦幽棲地當門罨畫開青山入雲去白雨渡湖來石
潤生龍氣川光媚蚌胎芙蕖三百頃何處著炎埃
題鵠山書堂(爲進士奚仲英作)
已爲蟾闕彦仍就鵠山居綵服晨供饌青藜夜照書寒
香三徑小清籟四忩虛仕學俱優日承明别有廬
送章彦端赴䕫州太守
春雪徧林皋清寒襲緼袍題詩送賢守呵凍強揮毫别
思巴江永才名蜀嶺高文翁嘉政在化俗莫辭勞
送儒士伯堅赴會試
天子興文治春官策譽髦魚龍爭變化麟鳳並遊遨玉
殿紅雲合金門紫氣高臚傳稱第一宫柳映恩袍
寄定海縣丞張允達
幽興日相關應知吏事閒哦詩松竹裏問俗水雲間蜃
氣煙中海猿聲月下山蓬萊常五色有待簉仙班
挽繆將軍
大將捐公館哀音徹帝廷殞星芒角赤馭日簡編青禮
賻膺天眷佳城獲地靈唯餘馮異樹寂寞倚園亭
挽唐都事
十年滄海上辛苦贊戎機帷幄籌雖在轅門事已非黃
金從百鍊白璧竟全歸生死俱無憾千秋仰德輝
客懷
此生何坎壈終歲客他鄉病骨驚秋早愁心識夜長文
章非豹隱韜略豈鷹揚磨滅餘方寸還同百鍊剛
病衰
病骨秋增痛衰容日减華臉霞憐竹葉鬢雪妬菱花往
事嗟何及歸程望轉賖少年歌舞地此日屬誰家
五言古選
秋蕖
綠水出紅蕖清麗世無比旭日照新妝盈盈明鏡裏亦
有後時者悽然抱孤蕊欲開風露寒寂寂含香死
梅林書屋(爲四明陸秀才作)
陸郎好修士讀書梅屋下冰雪共清寒風月同瀟灑彈
琴聊對花調鼎須待實豈無松竹交歲晚爲三益
題畫竹
天連翠障開雨挾銀河瀉中有澹蕩人於焉結茅舍朝
漁曲水濱暮獵平林下危途策羸驂汨汨胡爲者
又
荒荒野日低漠漠江雲冷喬林延暮光澄波浴秋影高
人千載懷乾坤一漁艇
奉懷九靈先生就次其留别舊韻二首
晴霞麗層霄淑景媚清曙冉冉草際煙盈盈花上露幽
禽何處來飛鳴入庭樹不見心所親坐待停雲度
攀桂月扶疎撫松雲陸離豈無淡蕩懷亦有幽貞期何
緣對清景孤坐度芳時故人不可見新交非所知
歲晏百憂集二首
歲晏百憂集獨坐彈鳴琴琴聲久不諧何以怡我心拂
衣出門去荆棘當道深還歸茅屋底抱膝梁父吟
歲晏百憂集擊節發商歌商歌未終調淚下如懸河故
鄉渺何許北斗高嵯峨有家不可歸無家將奈何
悼亡
别時如玉人歸來死生隔日暮泣孤墳音容杳難得惟
餘墳上草猶帶羅裙色
湖上二首
鴛鴦湖中飛還向湖中落不比薄情人天涯幷海角
汀鷺映湖波清白兩無愧立盡風雨寒頗爲口腹累
五言長篇
長嘯篇
惟遠度可量惟暗燭可照丈夫窮達際安可以逆料區
區井觀天擾擾管窺豹衆論徒沸騰誰能領其要韓信
出袴下市井皆哄笑范雎置厠中醉客更相溺一朝佐
秦漢將相無同調聲名六合馳事業九天耀平生怨與
恩歴歴加顯報以馬飼故人以尉乞惡少是非姑置之
獨立發長嘯
挽倪仲權處士
維鄞有高士乃居城北門伯叔列茅土弟昆羅搢紳先
生視富貴蔑若行空雲蕭然坐一室詩書日討論忠信
化閭里孝友敦親姻用茲以殁世人亡道彌尊我昔客
東海託交見天真犖犖金石義藹藹骨肉恩豈意隔生
死相思勞夢魂尚憐靈鳳毛符彩備五珍每過話疇昔
相對淚沾巾我悲匪兒女所感在斯文
贈劉全真
峨峨崆峒山去天不盈尺西挹弱水流東掛扶桑日中
有學仙人眉白雙眼碧飡霞衣雲霧凝神鍊精魄獰龍
及猛虎視之如蟣蝨功成朝紫皇名隸丹臺籍幡然汗
漫遊飛行隘八極滄海重揚塵蟠桃幾結實天上與地
下俯仰成陳迹歸來斂袵坐倒卷入冥寂萬象吾肺腑
四氣吾噓吸乃知大還資不離嬰兒質蚩蚩世間人斵
喪良可惜
觀鄭高士坐圖
凝身危石踞屏息遊絲搖電光射玄關龍虎聲咆哮天
君寂不動萬象俱來朝甘露降瓊田五色發靈苖何必
入青冥然後爲逍遙
風泉清聽(爲文極禪師賦)
幽棲空谷中石室如懸罄坐閱造化機動静互相勝風
生萬籟隨雨過百泉應蕭蕭亂疎鐘泠泠隱清磬虎嘯
山月昏龍吟海波静上人謝聲塵悠然入深定喧寂兩
俱忘是乃名真聽
白雲精舍(爲諸暨上人作)
白雲何處來油然在巖岫下有古精藍凌雲起華構吐
吞金碧輝隱見林泉秀常從護法龍低接噴香獸覺花
映益明忍草滋逾茂高僧亦無心怡悅坐清晝安得乘
長風遍界隂凉覆法雨澤羣生普使躋仁壽
贈秋月長老
秋月既虛明禪心亦清淨心月兩無虧炯然大圓鏡流
光燭萬物萬物咸鮮瑩倒影入千江千江悉輝映情塵
苟不掃倏忽迷真性所以學道人于此分凡聖視身等
虛空無得亦無證偉哉寒山翁與汝安心境
戇菴(鄞江張孟善氏貌古性方好直言慕王陵汲黯之爲人與俗多忤因扁其所居之室)
(曰戇菴以自况室傍别開小圃圃中無花卉蔬果之冗唯值藥數畦以資隣里之貧病者)
(其友西域鶴年取古史苦言藥也之遺意作戇夫治藥圃詩以貽之其詞曰)
小圃不盈畝偪側背江郭種藥有戇夫庵居甘澹泊參
苓充服食杞菊成帷箔抱甕不辭勞荷鋤寧改樂平生
慕陵黯直道盡謇諤固知逆耳言即是瞑眩藥世無狄
公籠誰收治民瘼何須持方柄齟齬納圓鑿余亦種瓜
人歲晏同盤礴
送赤土磯廵檢徐白任滿
人生天地間忠孝理最大之子知所先秉之若圭玠小
試弓刀職長懷襁褓恩由來忠藎士多出孝義門便便
善辭令濟濟習容止忠孝苟不立絺繡加犬豕羨子負
才氣玉立當青春一飯不遑暇志在君與親桓桓領壯
夫赫赫廵大邑鴟張悉就擒鼠竊亦屏息耕桑各按堵
老稚春風中瓜期忽已屇入謁蓬萊宮車騎挽莫留别
我大江側臨岐欲贈言老病多慚德青雲賢路開俊乂
俱登庸自此躋膴仕毋忘孝與忠
題碧梧軒(爲胡公鼎作)
威鳳出羽族乃爲王者瑞飛翔九千仞覽德斯一至和
鳴周室興來儀舜廷治高軒植北梧萬一幸而致慨然
千載懷孰敢謂不智奈彼積石遙往來良不易先生人
中鳳文章五色備肯作朝陽鳴亦足瑞斯世
贈醫士樂孟傑
越人有至鑑明德以爲基視疾洞表裏談笑驅三尸神
聖不自居託以飲上池今人重勢利晝夜營已私心志
先蠱惑仁術詎能推眀哲有深誡弗治為中醫樂也孝
廉士天錫仁壽資蚤歲失所怙長懷罔極悲力學岐黃
術百歲奉慈闈朱顔映華髮和氣春熙熙因推老老意
遂及親與知東隣抱膏肓西里困瘡痍刀圭一入口沈
痼忽若遺樂也無德色賢聲日四馳越人久羽化緒言
百世師今古不二致樂也其勉之
五言排律
題竹(太守兄階下新竹數竿秀色鬱然可愛索予賦詩敬製長律一十八韻)
楚楚新移竹翛翛已出林渭川元接葉淇水本聯隂既
忝軒墀重應蒙雨露深芝蘭方並植荆棘敢相侵有荷
栽培力無慚變化心長身龍夭矯密羽翠蕭森委砌風
飄錦篩庭日布金奇材仲連箭雅韻伯牙琴欸乃歌頻
度平安問每臨風雲今自飽冰雪舊能任豈獨松梅友
仍多草木欽琅玕擎使節玳瑁合朋簪直可扶衰老貞
堪載古今釣鼇期大用引鳳壓羣音詞客題詩到幽人
載酒尋煙旌朝冉冉月纛夜沈沈展席臨秋水鈎簾對
夕岑清風驅酷暑一爲豁煩襟
逃禪室述懷一十六韻
出處兩茫然低徊每自憐本無經國術仍乏買山錢故
邑三千里他鄉二十年力微歸計杳身遠客心懸桃李
誰家樹禾麻傍舍田鶉衣秋屢結蝸室歲頻遷逝水終
難復寒灰更不然久要成齟齬多病復沈綿俯仰衷情
倦棲遲野性便延徐誰下榻訪戴獨回船恥洒窮途泣
閒修淨土緣談玄分上下味道悉中邊有相皆虛妄無
才幸苟全棲雲同白鹿飲露效玄蟬高蹈慚真隱狂歌
愧昔賢惟餘空念在山寺日逃禪
題西圃卷(爲蕪湖辛順中作)
坐閱桑田變歸爲菽水謀聊從西圃隱少慰北堂憂汲
月滄江曉鋤雲沃野秋新蔬和雨摘碩果帶霜收嘉樹
巢烏鳥閒庭下白鷗管寧金不顧季路米應求千載誰
同調東陵有故侯
送鐵佛寺盟長老還襄陽(盟居襄陽父死方在殯遇亂奉母逃難江)
(南餘三十年嘗典藏鑰於蔣山主武昌鐵佛寺而重興之及今道路既通乃奉母北歸而)
(葬其父喪士大夫以爲方外所未有咸作詩文美之鶴年因製五言排律二十韻附卷末)
襄漢揚波日江湖避地時行行隨老母處處禮名師雲
水元無住風塵信所之睦州勤奉養江革備艱危掌鑰
鍾山下傳燈鄂渚湄剩翻龍藏典幾詠鶴樓詩深嘅叢
林廢真成一木支銅仙頻閱世鐵佛重開基法几雕文
具靈旛刺綵絲雲鐘晨縹緲月殿夜參差已悟無生法
還興罔極悲他鄉流徙遠先壟奉遷遲澒洞今方息旋
歸故可期望雲雙淚瀉計日寸心馳官柳催飛錫曇花
侑奠儀既明埋玉理豈是繫珠癡定應眠牛兆毋生觸
鹿疑春暉憐舊線秋露薦新祠生死俱無憾諸方起孝
思
静樂(靜樂者章貢處士鄧翁之齋號也翁已仙去其子尚忠尚信不忍死其親求士人詩)
(文以詠其潛德予重二子之事死如事生也製五言排律十韻寄之以慰其孝思云)
高人嗟逝矣静樂尚求詩豈意無爲道翻成罔極悲二
難勤繼述一默付希夷飲水心愈潔看山意更遲傷烏
營塜日弔鶴造廬時霜露增新感煙霞遂宿期閉門春
事去隱几午隂移未墜青雲志仍工白雪詞每憐司馬
病深忝叔牙知慚愧無佳句緘題慰孝思
歌行
送武昌知縣潘公考滿
依依武昌柳灼灼河陽花看花思善政折柳送仙槎樊
川令尹今潘岳下車朝夕詢民瘼三年德化藹如春政
成仍與民同樂值今考績朝玉京雲開天霽飛鳬輕褒
德曾聞封卓茂自古朝廷重老成河陽花武昌柳勿剪
勿伐公知否邑人愛護比甘棠一歲春風一回首
鶴年詩集卷一
