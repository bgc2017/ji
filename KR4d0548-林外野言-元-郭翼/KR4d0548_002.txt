林外野言卷下元郭翼撰
題張戡畫瘦馬圖
瘦骨鋒稜珠汗落卧痕半雜古苔烟未脱將軍金匼匝
又䭾兒女玉嬋娟蒼黃日色龍沙外慘淡秋聲塞雁前
神駿只今誰貌得開圖老眼一醒然
燕婁東園分韻得五字
苕苕望瀛洲流雲下東渚笛教仙人借酒使文君取篔
簹寫林綠菡蓞發江雨煌煌金閨姿天動星文聚華辭
播蘭&KR0581;繁價登瓊珇龍鍔秋濤淨鳳羽雲色五燕敖亦
云暢驩集那得屢驕驄蹋晚轡閣門凉月舉
寄郯九成懷鐵崖且聞有挾璚花赴倪雲林之約
就柬
府中從事近將書只道清狂事事無雪艇不來邀陸倩
雲林直去看倪迂醉時自舞銕如意愁裏休歌玉唾壺
揚子草堂頻有約速來滿眼為君酤
江水辭二章
江水一百里送君君去時丁寧桃葉渡莫唱渡江辭
其二
江水一百里江流七十盤初三弦上月相憶照灣環
題宋高宗詩便面
康邸龍飛日中原不可支乘輿猶北狩淚濕畫中詩
江南曲
江南暄新花月天美人盤游緩愁年翠環嬌春扶上船
扶上船月如水霞蓋車度花裏
游女曲
麝衣寳珞花氤氲芙蓉小釵金鵝裙流目艷艷思若雲
思若雲可憐嬌玉條脱金步搖
采蓮曲
青溪小姑雙嬋娟蓬蓬荷葉金槳船含情戱采並目蓮
並目蓮為郎喜刺滿莖傷玉指
采菱曲
湖灣小婦歌采菱盪舟曲曲去相迎花開鏡裏搖明星
搖明星妬華月郎不歸怨花發
陽春曲
柳色青堪把櫻花雪未乾宫中裁白紵猶怯剪刀寒
鳳臺曲
聞道嬴家女吹簫入紫雲如何鳳臺上不棲祖龍君
淮南王曲
漢武好神仙淮南去不還徒令風雨客感慨茂陵阡
獨漉篇
求禄求禄清白不濁清白尚可貪汚殺我明明日月麗
乎太清明君當宁明臣在廷賞不虛功刑必當罰孰將
溷溷我寧察察濯乎不洿皭乎不緇暮夜之金弗替於
懷幸甚至哉歌以言志
自君之出矣
自君之出矣花開又花謝思君如日月耿耿晝復夜
其二
自君之出矣徒守零落耳思君如車輪輾轉愁不已
其三
自君之出矣琴瑟何曾御思君如落葉蕭瑟悲秋暮
明鏡篇
開鏡珠璣匣盤龍百鍊金使君持照妾不解照君心
蓮子曲
蓮子復蓮子苦心郎不嘗為郎剥蓮子蓮子憶空房
汴隄曲
已信隄名汴誰教柳姓楊龍舟行樂地不得復歸唐
王孫曲
春來百種艸無那怨王孫迷却郎歸路萋萋不斷根
夜夜曲
蕙花空帳不生春香壁泥紅墮網塵微步珊珊燈影裏
金屏夜降李夫人
題柯敬仲梅花竹石圖
夜寒起坐看龍影金閣罘罳小殿東夢覺香吹梅子樹
玉文堂上月方中
題李遵道小寒林圖
溪泉溪樹滿春青寫入桃源翡翠屏楊子風流那可得
為渠安箇銕厓亭
題倪元鎮畫雲林圖
鬱鬱倦時燠雲漢雨如洗美人既云遘胡寧不忻喜微
烟升夕樹鮮月度秋水人生豈所適所適正在爾
蹋踘篇和鐵厓韻四首
簇花小銀雲作團雙尖繡襪星流丸金蟬束腰燕盤盤
燕盤盤綵門下第一名齊雲社
其二
倡園小奴花箇箇蹋踘朝朝花裏過釵墜蜻蜓髻倭墮
髻倭墮玉瓏璁倚嬌樹雙臉紅
其三
綠雲草色光如苔綵樓紅扇相當開美人凌波蹴月來
蹴月來不墮地袖回風動羅袂
其四
落花水流春滿路走紅踘踘羅塵步繡襦鴛鴦暖香霧
暖香霧酒光獰紅暎肉太嬌生
題仙山樓觀圖
五雲樓閣世間無日月龍光出綺疏王母衆中金羽蓋
雙成扶下紫雲轝
題美人圖
上清宫殿五雲車降下仙人萼綠華怪得雪衣無箇信
只將條脱寄羊家
題詩意圖
鬱金堂上春濃否薄薄羅襦杏子紅白日繡忩鸎不語
都緣詩思落花中
題倪元鎮畫
不見草堂榿樹西早來雲氣忽相迷野老迴船怕風雨
竹雞柵裏莫教啼
題秋山圖
山上浮雲天幾重秋高花散玉芙蓉好攜謝朓驚人語
醉裏來登落雁峯
絶句六首
沙洲蘆葦如城郭水深門前百丈洪老漁曬網卧日裏
稚子捉船行水中
其二
楊柳蓋江花蓋屋就中二月覺春多一雙白鵠浮新舫
窣迹紅雲踏艷歌
其三
高桃花發江林裏蝶弄鶯銜四散飛便開金&KR0678;留連看
莫放青春造次歸
其四
可惜清明雨也晴好春須看水東亭桃花如馬斑斑色
楊柳藏鴉樹樹青
其五
芣苢新生蓋地面辛夷高開滿上頭生憎雨惡兼風惡
轉益朝愁復暮愁
其六
雨多二月連正月草没南園與北園一向無情花片片
百般如怨鳥言言
崑山謠送友人
吳東之州婁東江民廬矗矗如蠭房官車客馬交馳橫
紅塵軋投康與莊雞鳴閙市森開張珠犀翠象在道傍
吳艎越艦萬首驤大帆雲落如山崩舟工花股百夫雄
蠻音䝤語如吃羌水仙祠前海茫茫魚鼈作道虹作梁
龍堂貝闕當中央靈女媛歌吹笙簧馮夷伐鼓相鏗轟
或乘飛龍下滄浪大檣小檣火流光翠旓摩雲互低昂
左驅勾陳右攙搶天子錫命下南邦重臣下拜靈慈宫
太平無象躋成康吾州富庶文物昌厥田下下賦下上
歲貢天府民職恭君子誾誾講虞唐小人業業為工商
大夫從事舉賢明掌曹僚屬登其良王郎作掾材用長
理煩剸劇乃不蘉自少軒輊有父風穰穰學業盈囷倉
乃翁七十鬚眉蒼二三昆季故昂藏中郎虎髯黠而彊
誠心懇懇愛其兄願汝忠謇為國禎子孫昭孝百禄將
願集中正以為裳願以仁義雜為珩願言揖子以為明
德音秩秩亦孔章
天台行送友人
吾聞天台山一萬八千丈赤霞壁立百雉城閶闔天開
勢摩蕩瓊臺雙闕雲幾重羣山俯伏華頂雄靈仙玄聖
所窟宅紫氣彷彿飛游龍滄溟直下但如沼青烟東望
蓬萊小火珠光動金銀宫日月跳丸幾昏曉丹厓氣散
如飛霜草木冬夏涵天香羽人霄蓋擁旌節雨衣雲帶
雙翺翔石橋縹緲那可度憑雷躡雲天所怒不知方廣
今有無如何絶却人間路有客有客多好竒方舟明日
過靈溪青山之谷事幽討手援芝草歌我詩
贈卜香印錢道人
吾聞軒轅師廣成仙成騎龍鼎湖升獨遺弓劍在人世
白雲冉冉連星辰崆峒之天三十六日月珠光照龍燭
何年贈汝棗木盤玉字靈香勘神卜道人十口家一船
瓦盤沽酒有酒錢桃花洞洞紅滿烟塵流一隔三千年
送道士遊武當
武當諸峰何壯哉大朵小朵青蓮開玄聖中居天地戶
赤日下照金銀臺神龜六眼電光走山鬼一足雲頭來
道人再拜望北極應帶滿身星斗回
奉同袁子英柬呈楊廉夫先生
楊子十年官不調如此永州文力何洞庭鐵笛龍吹得
天上瓊書鶴寄多車子看花將一兩雪兒行酒艷雙歌
時時對客教弦索繡領單衫月色羅
和讀李五峰集
先生住婁八十日金石遺音手自題人物風流擬江左
文章典雅重淮西鳳來山郭時稱瑞鯨破滄溟勢欲齊
著作新聞徵士詔天光久待照青藜
桂花曲
花開沓沓金為粟葉密藂藂翠蓋烟不分月中惟一樹
要將秋色種諸天
欸乃歌詞(并序)
吳與卜者浮舟為家遨遊往來具能道山水之
勝請予言其狀如杜之歌䕫州禹錫之竹枝也
因製欸乃新詞五章遺之言固鄙俚不能當古
作者然或遠方懷其風俗使歌之亦足樂也
榻頭船子小如車賣卜狂遊屬當家直到年頭與年尾
不開看月即看花
其二
芙蓉秋裏遶城開溪月溪烟幾番來駱駝橋頭有酒賣
鷗波亭下棹船回
其三
道場何山山最雄弁中形勝聞吳中七十二峰菡蓞綠
四月五月楊梅紅
其四
上塘船行無斷頭下塘船少好安流兩岸青山天上坐
看山吹笛上杭州
其五
城東城西楊柳多女郎不唱本鄉歌那箇新傳欸乃曲
落花風裏奈春何
江南采蓮曲
涉烟采芙蓉湖波秋影蕩天開明鏡入鳥下青菰蔣佳
人弭輕檝綠水歌兩兩江南有愁思落日空蒼莽
春愁曲
春陽動宫沼花色明闌薄文鶯穿柳過黃蜂粘絮落霓
裳久不舞叢簧愁未灼寧知色易衰秖念恩如昨
無題和袁子英四首
雲中錦隊衛旌幢帝子乘舟思滿江不惜鳳弦閒寳瑟
却教龍女護瑤忩淚花筠竹坡千頃愁雨蒼梧玉一雙
萬古湘南遺廟在至今清怨未能降
其二
瓊宫花發滿神臯花下吹笙紫繡袍不學鳳臺秦弄玉
也歌樂府鄭櫻桃珊瑚舊夢留春枕椒桂新香暖夜醪
轆轆羊車過别院仰看星斗覺心勞
其三
繞帳犀珠星影移銅華鋪首嚙雙螭守宫點臂斑斑血
結帶同心寸寸絲機上金梭迴艷錦篋中玉子卜靈棋
飛花解繫相思否莫倩韓家賦柳枝
其四
紫殿長楊滿路塵驪山荒草没麒麟伶玄作傳追飛燕
李白歌辭忤太真舞袖夜虛金掌月香囊魂墜紫丝茵
可憐傾國傾城曲一度秋風一愴神
次陳敬初見寄二首兼懷張仲敏
至正天子明聖君早聞羔鴈聘陳羣河清地應千年瑞
星聚天回五色文遂有青鸞鳴桂樹也憐黃鵠伴沙雲
詩筒坐得蘇臺使百過愁吟到落曛
其二
論交長歎白頭新傾蓋相知定幾人照世豈無麟閣畫
買田且卜艸堂隣南州人物皆零落西漢文章尚雅馴
好竹每懷張仲敏泠泠風骨水為神
題娑羅室
娑羅樹下幽人室山氣因之與秋碧古色猶栖竺國雲
絶頂仰見扶桑日太隂垂地風雨會百尺撐空鬼神力
醉呼北海起九原為爾重鐫青石壁
送僧歸江隂山寺(昔葛洪騎狼入此山)
孰知揚子江頭寺寺門高高樹裏開仙翁巳乘白狼去
古佛或騎青象來春動水流無底谷天晴雲覆散花臺
山中邑子正憶汝恰得飛空一錫迴
寄陸良貴
堂館綠隂皆面水圖書烏几喜無塵㯶櫚交葉繞遮井
菡蓞傾花故向人世事從渠寧分拙交遊於爾覺情親
澧蘭沅芷秋風裏明日南雲别更新
送趙季文之湖州知事
送子作官山水郡掾曹日日簿書稀放生池頭看花去
浮玉山前載酒歸芙蓉入簾秋雨落䆉稏滿天寒雁飛
即聞善政歌賢德還見清光照紫微
天馬二首
佛郎獻馬真龍種六尺之高脩倍之圖畫當今屬周朗
歌詩傳昔勅奚斯空聞市骨千金直不羡窮荒八駿馳
有客新來聞此事與君何惜滯明時
其二
四年遠涉流沙道筋骨權竒舊肉騣曉秣龍堆寒蹙雪
晚經月窟怒追風漢文千里知曾却曹覇丹青貌不同
拂拭金鞍被來好幸陪天廐玉花騘
陸定之印為陸仲安賦
陸家漢印吁亦絶金窠籀文盤屈鐵斯文已矣世無傳
千載得之名不滅何用兵家虎作符空聞澤國龍為節
勗哉玩物古有言願子文章照前烈
歲盡寄瞿慧夫
瞿子作官無暇日南國臘盡未還家禁春微雪青青艸
照眼疎枝細細花五兩即看飛落日屠蘇應待酌流霞
詩成無使能將意鳬雁寒雲滿白沙
水閣書事寄鄭明齋
方橋匼匝小如亭山色傾江滃滃青雨裏芭蕉憐畫扇
花間鸚鵡惜金屏誰傳鴻寳中篇術自寫黃庭外景經
練水東頭三十里何人識得伍喬星
荅吕維清兼柬鄭遂昌葛可久
滄洲解纜不十日相憶題詩寄闔閭常怪接輿歌鳳鳥
因憐爾雅註蟲魚台州司戶頻相問勾漏仙人好附書
况汝才華今亦盛五雲坊裏看徵車
擬杜陵秋興八首
露下大江江鴈橫窮秋搖落喚愁生波濤百里風連海
砧杵千家月滿城佩劍衝衝龍匣動巢笙夜夜鳳臺清
還同使者將秋色一到銀河且濯纓
其二
東過秦皇渡海矼波聲雲影落漎漎君平漫識支機石
帝子應愁鼓瑟&KR1084;鳳穴朝陽鳴好樹槎頭秋水釣空江
坐來清漏荒城斷愁絶飛蓬老鬢雙
其三
海門八月雨清霜可怪殘雷未肯藏虹蜺斷江將雨映
鴐鵝背日與風翔羅含自老黃花宅裴度重來綠野堂
衰暮閉門懷故舊豈因吹笛滿山陽
其四
巍巍北斗夜闌干盛世無憂行路難轉粟帆檣遼海闊
舞階干羽䝤夷安黃河正道流應復白月空江卧獨看
願借雙飛珠樹鶴清游一接鳳池翰
其五
灤水秋風曉夜催上京宫殿護蓬萊扶桑日近龍波湧
閶闔天高象駕迴綵仗齊迎千騎發翠旗遙接五雲來
揚雄漫有河東賦流落何人一薦才
其六
江上青山接甬東離離禾黍館娃宫芙蓉舊苑長洲裏
麋鹿荒臺落照中銀海鴈飛沉夜月金莖露冷擢秋空
可憐蕭瑟江關暮詞客哀吟思不窮
其七
金陵佳麗帝王州今古登臨送客愁玉樹雲連鳷鵲觀
青山日落鳳凰丘荒城併與烟蕪没故國空餘漢水流
渺渺江湖頻入夢蕭蕭天地不勝秋
其八
落日江南發棹歌楚王宫廟鬱嵯峨雨經巫峽朝雲濕
木落洞庭秋水多璧月銀河空復在玉簫金管奈愁何
只今文藻悲遷客何處波濤弔汨羅
春閨曲
綠樹鶯歌遍紅簷燕語頻所思猶遠道何用慰芳春
寄衣曲
蠶歲既已畢鸎時俄復換早製邊上衣秋來愁緒亂
送遠曲二首
神京佳麗地萬戶復千門看花三月裏慎莫過倡園
其二
七月發揚子八月渡黃河到京書便寄北來鴻鴈多
送林尊師
共謁崑崙華蓋君芙蓉旌旆雨紛紛燭龍銜火朝飛海
笙鳳乘風夜入雲偷得玉桃如赤日孏將瓊笈校玄文
倘其歸去容成洞采拾金鵝幸見分
次鄭明齋柬俞彦莊韻
萱草羅生已滿院篔簹初種欲遮鄰厨中雙魚好作鱠
階下獨鶴長比人久欽陸賈為新語况以荀卿得大醇
白首相逢在江海紫薇終願召絲綸
題沈君錫畫木
君不聞莊椿春秋八千歲又不聞蟠桃一實三千齡不
知此木歴年幾百萬雲氣上下摩空青羲和馭日海
底出白銀宫闕搏桑暾嗟哉沈君筆力能扛百斛鼎旋
轉造化何其神蛟螭走壁白日動列缺御氣流風霆勇
如陸地盪舟子凛若漢廷折檻臣車行下走九折坂劍
化躍入延平津大枝輪囷小枝偃千千百百子若孫六
月赤日天無雲珊瑚水屋嘗隂隂與君展席坐其下聽
我醉讀南華經
懷張心田
若人清事也無涯客去談詩到日斜愛畫龍眠好頭赤
凌霄不埽落來花
湘絃曲
竹啼非染露山暝乃疑雲靈瑟傳神語休令帝子聞
館娃曲
館娃催賜宴西子猶酣酒龍輿下雲旗鳳樂迎王母銀
橋星似燭翠扇花連牖歡樂殊未終鴉噪城頭柳
夜起來
秋生臨水殿月過望仙臺歌吹無聊賴愁吟夜起來
堤上行三首
碧水樓樓三月春蠻兒箇箇唱歌新通海坊中人作市
靈慈宫裡樂迎神
其二
四月南風海岸深青旗高高樹隂隂三江潮發來如馬
五兩風搖密似林
其三
高麗女兒珠腕繩玉環穿耳坐船棚絲為帆繂朝朝颺
銅作琵琶嘖嘖鳴
秋夜曲
玉階月下千愁色秋水秋波振草涼烏桕風高吹旆旆
紅蕖露冷墜房房
櫂歌行
春江花柳月水色碧草滋嬋媛競遊盤棹歌樂芳時寳
珥薰麝蘭羽蓋翔鳬鷖臨流激遺響窈窕飄鶯辭竟欲
整輕橈泝洄往從之落日大江平愴然生遠思
白頭吟
皚皚山上雪雪積還復滅皎皎雲間月月圓有時缺周
公大聖當國時流言况也讒間之結交以面心乃爾白
頭不若新相知漢家宫闕長門道花發年年怨春草今
朝寵固色未衰明日怨多恩反少今人輕薄懷古人古
人轗軻常苦辛蘭陵廢死不歸楚嗚呼此意吾誰陳
棄妾言
棄妾不足惜顧顧懷君深奉妾合歡帶繫君明日心
連理樹
堂前好雙樹枝合葉交遮時有鴛鴦鳥來銜並蒂花
征婦怨
君久戍遠磧妾愁在空幃不得如春草隨春上君衣
柳枝辭
濯濯金明柳年年照妾容飛花怨春盡落日渡江風
精衛辭
海水水無底百谷流瀰瀰精衛銜木石之死心不移蓬
萊幾清淺會有揚塵時眼中恨與海水平鳥飛不惜翅
羽垂
望夫石
亭亭望夫石化石石作心丈夫無死節婦人那可輕山
花滿頭雲作衣日日望夫夫不歸夫不歸淚如水至今
水流流不止
繫子詞
鄧家兒鄧家兒長繩誰繫高樹枝父母各逃生兒死亦
孔悲弟亡一息不可棄兒雖當棄忍繫之鄧家兒哭奚
為天乎天乎豈無知
次韻寄野航
十日不見華州掾定是清迂在箇邊青壁緣雲題石閣
白沙留月繫湖船娟娟酒落杯香細闇闇梅堆雪色鮮
歸來且樂歲年暮何問他儂識太玄
宴吕敬夫水閣
暮春三月之佳日畫裏看花小閣杯一雙皓鶴廵池走
百葉緋桃映綬開卷幔不知雲亂入題詩應怪雨相催
武陵何處能忘世莫遣閒人取次來
題野航壁
大樹小樹屋東西癭頸鵓鴣來上啼明朝艓子坐天上
野水壓江江日低
和李長吉馬詩十二首
騄驥連錢動金鞍鏤玉羈無人尋穆滿借與閬風騎
其二
肉礧錦纏鬃流雲汗似紅太平無戰伐驂驔走沙蓬
其三
龍性非凡質騰波出紫雲檀溪飛過日應識漢將軍
其四
龍印留官字霜花剥暗毛長鳴愁過影祇憶九方皋
其五
霞口鏤金勒霜蹄削玉寒曉看經邏些暮已驀樓闌
其六
瘦骨如山立臨流飲渴虹誰憐中道棄苜蓿老秋風
其七
神駿知無匹驍騰絶域來流沙一丈雪夜拂白龍堆
其八
天子飛黃馬牽花賜近臣玉階新雨過風衮落花塵
其九
内廐玉花騘斑斑歕肉騣奚官新浴罷沙苑踏春風
其十
佛郎通上國萬里進龍媒曉日開閶闔虹光射玉臺
其十一
天馬誰能馭和鸞駕紫微年年清暑去霹靂逐龍飛
其十二
驥子大宛種房星夜降精漢家求不得兵壓貳師城
襍詩三首
靡靡輕薄子沓沓肩相摩營營樊中蠅撲撲火上蛾趨
利不顧生是非搆讒邪所得不既少所喪良已多凄風
遍大野不久當如何
其二
滔滔夏孟月桃李春已矣庭前兩支子其葉互相倚梧
桐一高蓋碧氣蔭清美曨曨屋東日連隂密如齒當晝
無穿影西枝覆流水鋪床終日坐兒女且驩喜有酒輒
持飲聊樂我云耳貴者日以驕富者日以侈古人已云
亡誰下白屋士
其三
京畿連大宅新賜公侯第桂樹夾道生臺觀迎風起歌
麐玉階側棲鳳金&KR1440;裏秦娃當妙選趙舞飄輕軆大兒
尚書郎小兒參國議中兒權最隆出入侍天子七葉輕
漢貂八逹哂周士馮唐亦何命白首賤如此
題玉山雅集
愛汝西莊給事家繞屋山石何谽谺截江秀色發林壑
平地玉氣貫虹霞佳處如居子午谷望中開遍冬春花
夜深酒醒月在海應有仙人來繫槎
與顧仲瑛書(附)
九月初一日翼再拜向嘗見續志所書事蹟往往感於
卑下雜亂無取昔揚子雲作法言拒富者之金曰圈中
之鹿闌中之羊何以名為而陳夀乃求米作佳傳尚得
為信史耶今必痛加繩削正其謬誤然後網羅漏失振
發幽潛為一代盛典豈不偉歟夫一才一善人所難能
生而積學白首而成者十無二三不幸老死岩谷又蔑
蔑無聞者良可憫哉然貴者可信而易云賤者隱而難
顯易云者人皆傳之難顯者人皆略之此人之常情也
春秋美君子樂道人之善所以使天下皆去惡為善此
磊落喜事之人立言著書以垂後世蓋謂此也予自兒
時目覩諸老先輩先生及歴歴耳聞者或仕或不仕其
才德文章書法畫品雖高下不齊要皆百年以來育德
成材固非一朝一夕所能致也若方外之清流閨門之
貞節皆灼灼可書不可有忽略而棄置也竊見崑山人
物之盛非他州可及有耆儒碩學若李季高蓉月先生
衛培月山先生二山鄭漁溪陳愛山或典章老成或經
學博聞皆師儒之宗也有文章之流若俞翠峰之超逸
施林塘之風騷秦德卿之厚重汪德載之深沉文學古
之竒放馬敬常之秀麗皆士林尤著者也若楊譓之著
述盧均華之教子朱翺之標格盧觀之淳古俞日強之
文學李簡之清介又不可以偏長而廢也士大夫之族
則朱次山之好古博雅朱仲高之倜儻好客張心田之
能書能畫顧仁山之恬退守業馬廷玉君瑞之好文雅
楊仲元之世其家易兼山之吏隱顧善夫之墨妙及乎
朱都水妻茅氏之貞節殷大章葬其祖伯堂之盡禮書
之皆可以激厲流俗而有補於名教者也鼔琴之妙則
宋尹文為之魁甲屠雲岩秦德齊王彦明楊景文又皆
鏗鏘於浙操者也方外詩僧則大無外者省夢庵者理
獨間者唐西白者器大用者慶雲岡者皆齊已靈澈之
流也顔悦堂編蒲之有室栢子庭不繫之有舟寳雲海
之宗乘亮虛白之圖畫秉白雲之干林閣莊蒙泉之大
寳洲方之高僧無與倫比道士則殷在山章句可推蔡
雲谷駢儷可法張虚谷之飄然高舉楊春雲之多藝多
材是亦不可盡棄者也題咏記述則大成殿玉芝之有
詩靈慈宫餉運之有記以至齋宫之銘塜墓之碣一言
一咏皆名流朝士聚精會神極其盛者又若袁子英之
高節樓瞿惠夫之夀豈堂姚文奐之書聲秦文仲之鶴
塚張師賢之芝蘭堂吕敬夫之來鶴亭盧伯融觀雲之
軒陸良貴乾乾之室盧公武之鹿城隱居古人云境因
人勝此皆一時出羣之材其文章節槩固非泯泯默默
而已者又若顧伯衡顧子逹嚴孟賓項叔馭俞復初皆
進進而不已者誠非他郡所可彷彿也所謂不傳於今
必傳於後萬萬無可疑者惟執事持至公之論去常人
之見念聖人才難之歎樂春秋與善之誠無一毫嫌疑
以自阻則舉讐舉子之事不得專美於前矣
林外野言卷下
