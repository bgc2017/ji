林外野言别集類四(元)
提要
(臣)等謹案林外野言二卷元郭翼撰翼字熙
仲崑山人少從衛培學精於易義嘗獻策張
士誠不能用歸耕婁上老得訓導官竟與時
忤偃蹇以沒盧熊為作墓誌見朱珪名蹟錄
中翼明敏博學不屑為舉子業專意作古文
詞尤工於詩嘗自號東郭生又稱野翁而名
所著集曰林外野言今所傳凡上下二卷附
與顧仲瑛書一篇考玉山名勝乾坤清氣諸
集所錄翼詩不見此集者尚多疑已為翼所
刪棄又如題劉龍洲墓送道士游武當諸詩
皆别見吕誠集中則或編詩者所誤入未可
知也翼從楊維楨遊為詩盤屈清硬頗近其
流派維楨亦深以精悍許之其間如望夫石
精衛詞諸篇皆用鐵崖樂府體尤為酷似要
其筆力挺勁絶無懦響在元季吳下詩人中
可謂矯然特出者矣乾隆四十六年五月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
