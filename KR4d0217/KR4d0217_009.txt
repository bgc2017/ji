太倉稊米集卷九宋周紫芝撰
詩四十五首
張載揚言揚州燕子無屋可居即船為巢命黃
叔魚賦詩今年春余始見叔魚詩于宣城遂
同賦
塞北健兒歸去日揚州燕子却來時空尋畫舸藏風雨
更為傍人話别離回首凄迷春水路傷心零落舊巢泥
斜陽不見烏衣巷一讀君詩淚欲垂
送吕右丞罷鎮宛陵(聖從)
漢室承平久侯邦拱衛尊勲華垂日月展錯動乾坤開
闢規模大紛更制作繁民勞箕斂日人痛鑿空痕鳴鏑
侵榆塞穹廬指鳳閽羽書飛始急魚鼎沸初渾内禪皇
圖遠春宫曉日暾羣妖悉葅醢黃髮半騰鶱公入登丞
轄忠稱自諫垣論思知蹇蹇屬意本元元蠖濩資扶掖
竒庬力引援敦盤盟易失虎兕敵仍存轉戰知何已風
塵忽再昏倉皇趨帳殿奔北弃弓鞬傾日心應折瞻天
眼欲眢徽音求太姒基命本姜嫄大物歸明辟蒼生荷
國恩推符迎代邸結綬擁堯軒㶚上真人出塗山萬國
奔回天功不世徙突事堪論已復安西土猶煩護北門
要須調鼎手為洗泣隅冤萬杵堅城壘千兵列戍屯賊
鋒憂寇鈔原燎畏燒燔坐嘯初何事渠兇不足吞持平
本寬大餘事到平反論說波瀾闊提攜禮數蕃時懸徐
孺榻亦置穆生樽有客安圭篳忘機在鳥猿疾馳看騕
褭妙琢愧璵璠始下横經帳還攀欲去轅月樓空窈窕
風旆舞繽繙竹帛勲猷著絲綸詔冊温磻溪未容老琳
館且辭煩閟計今猶在忠懷不易諼白麻終拜相左衽
待稱藩巨蠧消奸宄良農植本根抗章陳上策補衮要
嘉言鎮薄敦流俗疏壅䆒治源微生有榮耀洗眼在山
樊
元素僻在草野羣盗縱横久不得問新作鼎來
喜次其韻三首
兵氣纏滄海斜陽入暮林魂傷春落絮淚濕晚啼禽只
有衣成結渾無髮受簪殘生已飄泊老日更侵尋
二
自失雲橋路空傷烟樹林天驕猶射月青犢未成禽尚
怯矛頭米空横柱後簪春光無賴好花落共誰尋
三
近聞君隱處茅屋帶平林但可占鳴犢誰能黜展禽書
應藂淨几塵已暗横簪杖策終隨子雲山上百尋
同仲共兄弟訪趙行可行可置酒二首
倚杖山頭寺維舟柳下堤莫催金騕褭且醉玉東西亂
後兵猶滿風驚鳥未栖看君飛動意兩目在鯨鯢
二
坐客三珠秀王孫玉樹高酒寧關爾軰山合對吾曹遊
子家何定將軍戰未鏖相逢莫相失羣盜正如毛
讀陳公葆真宫詩有感而作
念昔全盛日天子方祈年崆峒擬問道桂館延列仙葆
真號上宫柳色參雲烟方池下見底上映壺中天長安
二三月遊女飛朱軿蹣跚步金堤依約遺翠鈿芙蕖倚
紅粧弄影秋江邊我亦時結客曳杖相周旋不知客中
人有此稀世賢臨老誦公詩撫卷徒惘然
初夏
絮飛長陌又春餘綠滿菖蒲夏已初雙蝶不來花䔩䔩
一鶯時到樹疎疎平生懶作折楊曲萬事可占長柳書
只有故山真耐久伴人閑處作踟蹰
賊退後經舊居
反側虞戈兵流離厭山谷師興解重圍亂定出荼毒提
攜望鄕關老稚甘趼足故里成邱墟門巷亡詰曲大木
亦已薪蔓草行可束東隣殺翁媪禍難云最酷白骨在
草間零落不相屬西家各奔竄係擄及僮僕當時黃金
囊掉頭不肯贖新交半亡沒變故誰記錄舉家竟何歸
寄食歎局促凶年大軍後旱氣日熇熇涸井不供炊垢
膩那得浴不知病瘦軀何以度蒸溽自從關陜亂威弧
殊未韣十人九無家蕩析豈所欲微生何足論主食久
不玉但願早休兵四海各安俗
憫雨歎
南方久不雨旱氣日益酷起視夜何其星斗燦滿目朝
雲藹空濛暮雨思霢霂雷師方鞭車風伯忽舞纛百神
各顛倒誰為調玉燭兩宫方蒙塵百執被驅逐萬里沙
漠行長征犯三伏懸知臣子心北望眢兩目願興膚寸
雲朝隮暮滲漉天公倘悔禍何止望一熟皇輿既言歸
壤地亦旋復誰當挽天河下洗憂憤辱
和人題徐獻可倅廳池蓮二首
風流别乘水中仙百丈新移玉井蓮試掉小舟花裡去
便如苕霅雨中眠
西風吹雨綠楊灣香滿紅粧一水間不把監州比螃蠏
看花誰似兩公閒
毅果出示次卿詩編中有彭門見寄之作乃追
和元韵
往憶烏衣郎北走彭門道六年隔音容萬事掛懷抱相
思枉停雲尺紙開小草為言清夜夢莞爾同一笑黃樓
渺天末路遠何由到我亦仰屋梁恍若落月照神交見
顔色此理固良妙撫事思少年相期在嵩少是時海内
安王師未征討尚有邱壑姿可寄沮溺傲一從胡鶵驕
斯民困征調一死抗賊徒竒禍發詞藻造物苦見憎與
俗坐殊好微軀此棲遲長夜悲靜悄蒼狗變浮雲世事
那可料傷心埋白玉急景轉飛鳥幸此好事人遺編為
傾倒老眼倏巳明權門益慵掃
毅師以次卿詩編見示以二詩還之
雲錦當年事傷心不忍思江寒收骨後山晚斷魂時直
節君何恨天心我獨疑老懷無處著更復把君詩
二
人物忽掃地風流誰復知子猷心愛竹摩詰少能詩疇
昔山林意殘年喪亂悲明珠在滄海好句莫多遺
蔡生縛氊根毛筆戲書小詩
臥沙細肋策勲餘點鼠何勞強挽鬚毛穎典型空復在
髯郎今巳號中書
九日度折嶺
脩途苦悠悠行邁日靡靡間道避羣兇㢮擔倦行李重
岡頗峻極一上三十里荆榛塞舊蹊設險防賊軌鑿空
破狼石猿徑僅容趾俯身視懸崖駭汗如流水回首問
僕夫倉皇謀進止鄧公固忠臣王陽真孝子經營能幾
何蹈歴乃至爾佳晨懷故鄉絶頂步屐齒醉帽落清樽
浮香嚼金蕊歲事行晏陰四郊復多壘浩歌歸去來吾
行且安竢
宿靈河寺
風飡倚虚壑險步躋雲梯驚魂棲客枕夜宿投招提殷
勤入簷月肯為幽人低滄海念横流萬方喧鼔&KR0911;胡為
困行役竄伏隨&KR0874;麑南枝越鳥巢北風代馬嘶耿耿念
徒旅依依懷故谿脂車待明發胡為尚栖栖人生如醵
飲暫聚還復暌百年能幾何行樂戒噬臍
秋霖歎
去年陰山雪平地三尺餘人言土中蝗入土不用驅今
年歲枯旱野食無豆蔬西來三尺蝗舊歲雪不如秋田
有遺秉未足飽一夫細雨生穀芽屯雲幾時舒群兇劇
豺虎諸將勞驅除横尸作京觀流血如决渠高穹厭殺
氣荆棘滿郊墟尚復此恒雨未知當何如豈欲令斯民
竟死不少紓天亦念赤子理豈有是歟會當開晴雲却
返羲和車我廩雖巳殫我地尚可鋤庶用種宿麥更作
來歲儲
次韵趙鵬翔秋夜歎
朝彈雍門琴暮歌梁父吟秋容日欲老客愁秋更深問
言愁何許萬里懷歸心昔在洛陽日頗遭邊騎侵骨肉
盡奔迸歲月良侵尋譬如痛定人當痛難重任辭親就
薄禄夜寢無完衾家亡河間書囊鮮鴻寳金誰能援一
臂使子無陸沉老驥得平坂驚鳳翔長林佳名一朝白
高義千古欽
山谷先生弔秦少游詩云少游醉臥古藤下誰
與愁眉唱一杯解道樽前斷腸句江南唯有
賀方回此以言語文字知少游者也余鄉人
有官藤州者謂藤人為余言少游既病洗沭
步上光華亭手持白玉杯命取江水立酌一
杯而逝嗚呼此豈徒然者哉東坡題少游自
作挽詞以為能一死生齊物我是真知少游
者也
古藤陰下偶婆娑南北隨緣意若何白玉杯寒亭上月
縷金衣斷醉時歌還將萬里澄江水盡洗平生綺語魔
能道秦郎解忘物嶺南唯有雪堂坡
歲杪雨雪連日悶題六絶
春前舊雪連新雪雨後春寒帶臘寒殘日送年能幾許
一番風雨歲將闌
樹頭雪過梅猶在地上春回柳未知舊歲新年渾似夢
凍雲寒雨不勝悲
春回九地初頒歴人傍千門復看儺盡是漢家無事日
白頭扶杖意如何
去年代馬渡淮流江北江南處處愁破敵只今猶遣將
冨民何日定封侯
鞭牛迎得春來了爆竹催將歲欲徂莫把流年作悲喜
人間萬事有乘除
大雪今宵一尺餘王春明日歲云初豐年已識天公意
上瑞仍煩太史書
凌歊晚眺
故鄉南望幾時回落日登臨眼自開倚杖獨看飛鳥去
開窗忽擁大江來傷心不見姑溪老抱病聊尋宋武臺
歲晚無人弔遺跡壁間詩在半灰埃
次韵伯尹登嚴子陵釣臺
明光宫中梟夜鳴漢鼎何人窺重輕老髗未汙屬鏤血
四海掩鼻愁羶腥當時避地豈得已巖棲水宿俱非情
誰知舉世無真隱此意獨高嚴子陵一鈎明月滿蓑雨
桃花水漲春江平生涯頗似玄真子端欲釣魚非釣名
故人巳作飛龍起猶着羊裘釣烟水異時侯霸豈其儔
未可輕將衮衣比心知不為世人屈無故不作三公耳
富貴浮雲只眼前執戟長憐子揚子丈夫名節倘未立
安用區區識竒字
環翠亭
客意長隨倦鳥還翠屏空夢小孱顔更將臨老雙愁眼
來看平生未見山西子為誰顰遠黛湘娥何事髻烟鬟
千岩萬壑無人處便是輞川圖畫間
種德亭
萬緣宜作夢時看只有情田種德難但把胷中着梨棗
不愁庭下欠芝蘭倡條冶葉渾無賴錯節盤根頗耐寒
莫笑襄陽龐老子全家長享鹿門安
蔡澄源錄三家詩見借各題一詩以還之
翰林才大今師伯目短曹劉數仞墻我亦當年曾問字
雲泥無路可升堂
早時得句唾成珠晚歲分符雪似須聊復把公詩過日
何心賦我食無餘
少年湖海識元龍老去功名事已空筆陣舊知無與敵
詩城今復有誰攻
睡起有感
日長誰復欵幽扉睡到斜陽恰盡時缺月要圓雲未肯
青春欲老絮先知天扵我輩元無分夢比人間更不疑
門外故人千嶂遠燈前華髮萬絲垂
次韻伯遠春雪
風寒欲下欺春雪天近先垂壓地雲堆得樓頭成玉色
吹來酒面作波紋憑陵暖日竟何事調護新花誰解紛
温詔始聞如挾纊九重應復念三軍
光武二十八年五溪蠻反馬文淵年六十三矣
踴躍請行卒致困敗班定遠久在絶域上疏
請歸詞甚切至其略曰臣不敢望至酒泉郡
但願生入玉門關遂老中朝辛亥季春三日
燈下讀此二傳感而賦詩
平生長歎馬文淵功業遨遊二帝間洛社龍飛初有意
嶠南鳶墮不知還雖迷槃瓠壺頭路肯愧祈連冡上山
政坐不如班定遠乞身生入玉門關
題趙周賓家夜獵圖
翰林作醉石偶似蒼於菟龍眠見之笑為作匹馬彎彫
弧云是將軍出夜獵上有仇池行草書雲沙蒼茫日欲
下道逢伏虎南山隅心知是虎不是石雙弦急控皆盧
兵明朝白羽飲頑石摩挲欲盡金僕姑君不見賜累千
金新垣平連佩六印欒將軍致君大略豈在爾封矦細
事不到君先生言語妙天下瘴海七年皮肉皴邂逅英
物數蘇李曹蜍如生亦如死龍眠有眼識天人異世同
成一竒事君當什襲勿漫摹此人此畫人間無
五禽言
余避賊山中婆娑岩壑間終日寂然不聞人聲惟春禽
嘲哳不絶于耳乃用其語效昔人為五禽言亦山中一
戲事也
婆餅焦
雲穰穰麥穗黃婆餅欲焦新麥香今年麥熟不敢嘗斗
量車載傾囷倉化作三軍馬上粮
泥滑滑
山中流水聲聒聒春禽說雨春泥滑誰為春禽語莫報
幽人明日雨幽人明日欲上山山頭雨足花斕斑
提壺盧
提壺盧樹頭勸酒聲相呼勸人沽酒無處沽太歲何年
當在酉敲門問漿還得酒田中黍穗處處黃瓮頭新綠
家家有
思歸樂
山花冥冥山欲雨杜鵑聲酸客無語客欲去山邊賊營
夜鳴鼔誰言杜鵑歸去樂歸來處處無城郭春日暖春
雲薄飛來日落還未落春山相呼亦不惡
布榖
田中水涓涓布穀催種田賊今在邑農在山但願今年
賊去早春田處處無荒草農夫呼婦出山來深種春秧
荅飛鳥
水西壁間見吕居仁絶句次其韻
秋霜落後題詩處醉墨淋漓苦未乾不見窮愁孟東野
亂峯空鎖一溪寒
太倉稊米集卷九
