太倉稊米集卷三十七宋周紫芝撰
詩三十五首
送富川秋舉王君子
雲衢欲上馬蹄輕莫問長安路幾程雙劍竟須騰巨澤
夜光元自當連城偶因勸駕江邊日猶記臚傳玉陛聲
(某前舉攝行承旨司公事傳主殿陛職在臚傳)澹墨牓知何日出擬開春瓮為
君傾
寄小兒栞書二詩因趣其歸
黃梅雨熟汝辭家數得秋風到藕花書裏懸知有歸日
醉中不復問年華
廬峯今巳卜菟裘心共長江日月流莫待西風彫綠草
速來隨我上歸舟
次韻強幼安中大以僕築室濂溪見寄
歸去來兮復幾時臨流屢欲喚篙師種秔有地供飢腹
佩犢無人作去思偶著衣冠真是夢倦尋邱壑巳嫌遲
如今真在廬山裏二妙堂成更乞詩(僕所居山頂作堂下見長江廬阜故)
(號二妙)
強幼安中大示樂聞過齋記以詩為謝
白璧摩挲未有疵榜齋銘座尚防微欲從今日求聞過
故說當年是昨非言行固知無裏襮吏民何處不恩威
欲參函丈師全德此去應須便拂衣
題趙倅家獐猿圖
易生畫手妙幻出猿與獐雙猿掛樹枝二獐回目光烏
衣白面兩臂長雌雄相逐争跳梁秋山果熟腹自飽雲
蹬路絶人誰傷下臨長嘯頗自得那愁解舞緋衣郎二
獐驚怪久眦睨深羨兩猿高據烟林藏猿狙喜怒不足
說獐鹿町畦寧無場枝高地卑能有幾蚿蛇自可俱相
忘富貴貧賤各有適也恐萬事誰能量
雪中同上醉山
駕言陟前岡勝賞追良辰蒼黃慘暮色浩蕩飛瑶塵冰
花似有意娛我坐上賓但恐白糢糊偶失青嶙峋造物
有竒事變滅無逡巡斜陽忽到眼萬疊羅蒼岷戲從壺
中天漏此色界痕况乃文字飲盡屬我輩人老守頗自
愧繆許參冠巾念我千里行維舟在江濱雪既不可留
跡亦恐遂陳置之勿復道且飲樽中醇
送章使君守竟陵(章濤彦博)
長江盡此是吾州君去長江更盡頭短棹只添行客恨
清樽肯為故人留飽聽夢澤洲前雨却望蒼龍闕角樓
試問尺書何日到會須紅蓼白蘋洲
金山貫道人跨水作亭余為名以枕流亭成而
僕欲去作二詩因以留别
聞說朱欄照眼新一溪清淺共誰分可憐橋下無情水
不遣龜魚識使君
與師同是一山雲吹落江西却再分聚散人生俱似夢
虎溪重過不煩君
食橄㰖記客語
朔風吹元雲欲雪愁江天煙颿駕海舶橄㰖來閩川客
言似有理得失亦小偏紅鹽落青子嚼玉宜芳鮮色香
苦未發遂雜春客煎清香雖覆椀翠潤殊嫣然香味元
自若人生浪求全方言田家翁好惡能兩捐一食輒苦
口棄擲古道邊回甘入齒頰拾遺止流涎樸質固可笑
任真亦良賢向來紛紛者妄論誠可憐
次韻桂嘉任郎中贈别二十四韻
是身本蘧廬誤得兩朱轓朅來臥江樓白鷗看飛翻驚
鴻卷西風吹落雲水間江山相表裏宇宙殊恢寬但苦
千種愁不供萬疊山幸兹洪崖君仙馭超人寰一身聊
復爾萬事不可干富貴倘無求藜藿亦自安不須金鼎
爐養此玉棟顔紛紛一回睇往往俱冥頑有如盗跖手
可鱠朝飯肝居之彼不疑念念我心寒公今梨棗成心
地無險艱横湖僅一葦經月無寒暄昔為吏曺郎今帶
儒生酸繆從周旋間獲奉澹泊歡公已聞大道我猶縳
枯禪誰知數日惡忽有千里歎古道催行輈滿山霜葉
丹仙凡自此隔無復相追攀餘生幾何時白日飛驚湍
願公追松喬駕鶴驂翔鸞我亦上五老舉首雲間看
題卷雪樓(甘寧廟樓)
三國英雄氣似雲江南只數故將軍借令馬上身猶健
應笑中原鼎尚分諡册屢沾新雨露斷碑空說舊功勲
斜陽萬里明如雪獨倚欄干酒半醺
大冶山中有東方寺世傳東方曼倩嘗讀書於
此寺後有聖泉凡邑人之乞子於此者隨願
輒得僧慧滿住持十載無日不醉癸酉冬十
二月之吉趺坐示寂九日而色不變人皆攜
酒來酌師至暮必頳頰泚䫙状如醉人然其
事甚怪金山貫道人將赴東方之請於其行
也戲作三詩送之因紀其事使刻之山中以
傳好事者
先生自以滑稽雄何事偷身入漢宫跨鶴乘鸞本無定
安知不到此山中
平生著酒滿葫蘆醉上禪床不用扶更把酡顔驚世俗
方知肉眼是凡夫
誰謂靈泉易感通解令少婦却愁容道人應為衆生說
此事如何著得儂
游香巖一小室甚温潔坐客皆言雅宜聽雪各
賦一首
鵲尾烟横不卷簾莫嫌好客坐無氊道人此室知何用
留與衰翁聽雪眠
曉發永城(時任滿得祠)
跨鞍不作永城留馬上烟銷霽色浮便恐匡廬來入望
此行今日是江洲
瑞昌道中梅
我昔西來野梅發今歲梅花似前臘流年别我誰肯留
衰鬢羞花不成折昔非今是未必然尺短寸長何足說
到家淨洗客衣塵猶有匡廬半山雪
時宰生日樂章七首(并序)
某嘗觀漢武帝在位既久心喜太平凡一草
木一飛走之瑞間見迭出旋命詞臣作為樂
章載在史牒人到於今猶稱誦之太初四年
獲宛馬作天馬之歌元封二年芝生甘泉作
齋房之歌元狩元年獲白麟既作朝隴首太
始三年獲赤雁則又作載象瑜然是數物者
特以鳥獸草木之珍羽毛品類之異遂見紀
錄不知其何補於治何益於人何功於宗廟
社稷而稱述歌詠之如是其至耶為人臣而
有大功德於天下人主倚以為安危四海視
以為治亂隂陽調和四夷馴服教化修明天
地昭格曠古以來耳目之所未嘗見聞者乃
反不得紀之樂章被之金石曾千里之馬九
莖之芝與夫一麟一雁之不若豈不毁譽失
實冠屣顛倒大為可笑哉仰惟上穹垂祜聖
相聿生八表蒙休羣蒼贊夀聖天子自我作
古加以寵恩心錫之燕喜蓋無所不用其至焉
天下賢士大夫能援毫者誰不作為歌詩踴
躍自獻則頒明詔命詞臣寓勲德於樂章紀
成功於大筆為有日矣某猥以一介辱在坯
陶白首詞官十年之間内職編摩外專城壘
栽培枯枿造化餘生蓋將援甲子於泥塗以
補山林之歲月則某佩太師公相之恩華嶽
不足方重滄海難以擬深周視此身念無以
報唯歲以骫骳之詞而祈喬松之夀區區自
謂其殆庶幾焉重惟大德日新陳言屢出不
變故常始終一律重章複句人所厭觀輒敢
易為樂章七疊雖不動望班孟堅司馬相如
輩於萬一他日朝廷採詩之官以摭歌謠稗
官以求里巷之言或將有取焉爾至若宣王
中興之臣如仲山甫方叔召虎之徒功德光
華見於烝民崧高諸篇則必有其人矣詩曰
吉甫作誦穆如清風固所願見而十九章之
詩則義有闕未之與也
樂賢臣章第一
亳后出莘野興一德懋三台明歲在午月嘉平闐鼓吹
玉簫鳴醉厭厭椒醑馨閱萬古所未聞肖說像傳堯文
&KR0777;誥出德爵尊依日月慶風雲等箕翼奉羲軒願公夀
兮錫公齡
忠貫日章第二
六親和孝慈不出國道昌忠臣不立韙公節秋霜栗繄
公忠貫白日河洛腥黃霧塞梟獍鳴羣姦集靡它而從
中不沐忠臣飲氣義士戢主左與左公不屈茫茫沙漠
萬里天渺渺歸船海中檝公之歸天為悅願夀公兮報
公節
回瀾章第三
歲在昔時否屯河陽狩滄海渾將惰驕霸棘分盜連行
兵蜂屯公決策摭霧雰豐豕封群羊奔佩槖鞬朝帝閽
姦氣讋聖道尊三階明萬室歡帝籍功永不刊願夀公
兮公永安
單于朝章第四
單于朝流沙暨天降康神樂只坐法宫聖天子稽唐虞
制六藝屬大儒明古義金支張玉帛制告太平備昭事
天馬徠渥洼至朱鳥徠翔九陛願夀公兮報公治
歌泰和章第五
馬牛歸文軌同洛邑宅神邱蒙神光流爟火通君車駕
款郊宫君車回霈澤豐神既娛景沖融俗阜康君樂雍
願夀公兮報公功
泰一徠章第六
排天門羅萬戟升三陔祠泰一旗幡幡鼓吸吸降赤霄
下瑤席泰一徠景貺集歲三登連八極五臣相宇宙一
神降臨罔不吉神言歸恍兮惚願夀公兮報公德
榆中章第七
榆關以北一騎不馳孰窺漢月燧息烽夷塞草春榮夷
氓負犂九州萬井風恬俗怡血屬相保母父子妻既續
厥嗣亦活黃&KR0034;幾億萬年維德所施礽雲來睇天之報
之夀之福之劫塵可數此報何期
登元次山新祠
人物推前輩風流自一時空憐瀼溪水還繞漫郎祠君
巳新華屋吾猶續斷碑誰當知此意只有少陵詩
過劉道士巷壁間見梁祛父蘇季文詩因用其
韻
高臥何由雨墊巾關門聊此寄閒身長生自是君家事
白髮應憐我輩人多釀醉鄉千日酒豈知浮世十朱輪
重來却踐山中約猶有桃花一半春
遷居二首(時巳卜築九江)
久作懷鄉夢今年拚不歸奉親猶得粟見客巳忘衣憑
几看䭵過開門任燕飛皇天憐老病留此著柴扉
二
扶病翻書卷移家枕斷城雲空千嶂曉門静一江横葉
密催春事花飛惱客情暮霞將霽色招我作山行
傷春二首擬近體
越羅初欲替茸裘二月輕寒比麥秋潘老凋疎空惜鬢
庾郎憔悴不禁愁催歸燕子春何限落盡桃花雨未休
誰遣少年隨夢去不教人似柳風流
一幅輕紗老秃翁半簾疎雨著東風長條柳伴短條舞
深色桃欺淺色紅愁思但知嫌酒薄客情終不似春濃
盡將黑海無名障付與邯鄲一夢中
再賦傷春二首
豈料餘生兩鬢皤廬峯猶得共婆娑昔年自作南柯夢
此去心如古井波官冷故人書不到日長齋閣睡還多
文園曾病猶堪酒傳語風光奈我何
潯陽江上聽琵琶買得江天且寄家帶雨衝泥看燕子
隨風著地數飛花人來裹飯何妨病客去張羅亦自嘉
還了世間無限債却修香火足生涯
客自富川來言湖水巳到萬波
昔年喚客飲湖邊猶記湖天五月寒白鷺翻空歸杳靄
驚濤卷雪到杯盤鯤鵬水擊三千里雲夢胸吞八九寬
想得拍堤春漲滿又吹飛雨濕闌干
太倉稊米集卷三十七
