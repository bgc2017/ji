太倉稊米集卷二十八宋周紫芝撰
詩五十八首
九日陪李德儀兄弟游石屋
秋雲易雨秋日出九日隂晴苦難測氣如昨夜太暄妍
雲似今朝好天色天公要渠作好語著意安排費天力
重到孤峯最上頭四年不見煙霞秋吳山長與越山對
海水自隨江水流江水相見只如此老大豈知爾許愁
上山燃火入山腹下山騎馬尋石屋十八大士棲兩巖
共向山中禮尊宿人言石縫泉作珠却繞山根走鳴玉
珠泉得名固不虛虎泉作酌不滿欲山僧應復笑我曹
醉中泉石蒙譏嘲涇渭分流正須爾美惡賢愚亦如此
寧將鷄肋奉尊拳莫著陽秋在皮裡此語如何可便參
聊供山僧一笑喜(跳珠虎跑山中二泉名)
題齊安新刻雪堂圖
名駒汗血久不聞天遣兩蘇空馬羣當時二十出西蜀
已說賈生能過秦玉堂詞翰不起草建隆以來能幾人
功名後世只忠讜流落一生常苦辛心知才大難為用
小折波濤入嘲弄偶結江邊一把茅來作黃州十年夢
勸君慎勿剪柔柯雪堂楊柳公親種扁舟夜入赤壁江
手持杯酒酹周郎酒醒月落賦巳就東方欲白天相將
邇來不知誰好事盡寫公詩畫圖裡短軸雖在人巳亡
空著江波接天起浮雲滅盡名不磨千古長流似江水
次韻庭藻題寒林渭川二圖二首
煙水蒼茫認翠巒寒林正在有無間何人乞與并州剪
分取江南一半山
煙梢零亂一川寒換得天孫錦繡端却憶東窗舊時竹
年來新筍盡成竿
送蘇元藻
蘇侯新拜外臺官目送扁舟杳靄間我亦漫同千里月
天教飽看七州山欲知此别無窮恨政坐相逢一笑閒
携酒却來湖上寺不堪重對小孱顔
游多福寺寺有佛牙光色殊勝而安定郡王墓
在其後二絶
吹盡青絲兩鬢華旋裁林下老生涯巳携齋鉢分僧飯
更炷香雲禮佛牙
千古風流挽不回滿山秋葉寄餘哀奏璈人去今何在
誰釀黃柑薦一杯
蠅館晨起效柳子厚
拂席坐清晨幸脱塵事窘閒焚石鼎熏細誦華嚴品從
迷索初心悟意嗟歲晚庭蕪日延蔓零落費鋤墾何當
略邊幅乃或窮奥閫餘年倘無恙願就一㕓隠悠悠藉
至言廓廓窮妙本會須師瞿曇未足慕嵇阮
勅局晨入效柳子厚
朝陽下屋角白露收莓苔蒼黥知我至鈎簾喚風回破
曉中庭花時傍修竹開事簡吏亦暇日高官未來取我
囊中詩炷香拂輕埃所恨諸公間疲駑愧非才敲茶驚
午夢共瀹風前杯支頥坐晝寂細影移高槐斯須各回
鞭跨鞍尚徘徊雖非大三昧亦號小蓬萊
寄題閻郎中家園亭四絶
人間建業江山地天上星郎水石居擬作扣門看竹客
可能容我小踟蹰
嶺上孤松欹落照水中花島散餘霞人疑五柳先生宅
又似三堂刺史家
築成凉榭初宜月剪盡繁枝始見山天亦料公閒未得
故教幽事頗相關
屬玉雙飛下綠蒲小溪分水照林廬疏泉漫作江湖意
不種封君萬尾魚
相之庭藻邀賦齊氏赤芝詩
歸雁亭空劍戟場天教人物發幽光書傳父祖人猶說
名到仍雲澤轉長朱草只今應有譜紫蘭何處不聞香
我無筆下芝房曲付與南宫二省郎
九月十六日示内二首
又見黃花日清觴且對飛白頭夫婦少無事笑談稀官
小何時去家貧幾日肥更須煩德曜相伴老殘暉
小閣秋風冷青燈病眼昏酒重斟夀醆兒喜有雙親書
種吾家事郎曺汝舊門人生唯老健餘合付乾坤
木魚歌和碧巖子(并引)
碧巖子夜宿官舍聞有持木魚報曙者乃作
歌蠅館主人聞而和之
秋蟾欲落霜滿屋道人懸魚擊刳木誰將發發水邊聲
驚斷齁齁鼻中曲此生自是在家僧便恐箇中緣巳熟
安得華鯨吼夜廊去趁雲堂五更粥
劉蘄州見和木魚歌再賦二首
秋雨平欺玉川屋向曉寒窗風撼木道人閒作木魚
歌使君肯和無絃曲枯魚剥啄渠自鳴客夢依稀我方
熟此身安得在蘄州去覓君家咄嗟粥
五更木魚鳴繞屋喚起烏衣曉登木敲殘千疊萬疊聲
亂盡長清短清曲天邊孤月猶復明世上黃粱欲炊熟
老人雖起亦何營但飲南窗一杯粥
碧巖子作詩為小兒求紋褓戲作三絶
近來聞道得明珠丹鳳今年第幾雛會遣夢中分赤錦
不妨衣上有天吴
逸驥忽生千里馬新詩來乞百家衣老夫安得天孫段
只有羊裘坐釣磯
舊來人說陳驚坐真有詩如孟浩然莫厭敲門覓紋褓
此翁衣鉢要渠傳
次韻庭藻與陳相之李子至定尋梅之約見示
西湖三見青春面無人共醉山間梅晚逢詩老看古
雅如入周廟觀山罍我所思兮在何許昔望長江隔
淮楚三月春前始識君倚杖看花聽君語我今欲赴同
襟期老情可得如年時清歡既少飲不足枯腸欲盡詩
應遲衣冠此地多佳客相逢四海無南北天將此樂付
公等一枝方訪春消息老夫老矣何能為折花夢作春
山歸
次韻庭藻折梅懷周秀實
風流掃地難挽回二老人物似蘇梅時從花底飲落雪
醉卧沙頭雙玉罍平時交分心相許晚歲相思各秦楚
孤山籬落固依然縱有此花無此語周郎别去當有期
歸來不復如瓜時天應知客頗有恨花亦憶君尚未遲
我游東吳身是客夢到江南與江北安得馬背如孤鴻
萬里從君聊一息只今春草還萋萋會須急喚王孫歸
次韻庭藻追記去歲與余游西湖舟中聞火而
歸
漫郎移舟入小回醉著幅巾歌落梅老夫但倚紫藤杖
袖手恥看黃金罍忽漫相逢遽如許醉後高談俱楚楚
百尺君卧元龍樓醇酎我羞公瑾語從來悲樂難預期
人生快意能幾時紅光屬漢勢未巳短艇掠水歸嫌遲
只今俱是京塵客君居巷南我巷北天寒飢餓不出門
遣騎時來問消息江邊久客知何為白頭拾遺徒步歸
蔚齋
山雲未成雨斂藏方寸間會當不崇朝一雨膏人寰人
言隠霧豹依約在南山試從管中窺何止見一斑人生
患無才富貴天豈慳二士偉人物萬里來間關行陳治
安策遂拜咫尺顔豈容十里湖長吟對煙鬟願君如鸞
鵠摩霄共追攀雲出豹亦變何止銅與綸舉首望長途
分當落榛菅鵬飛君方高鳥倦我亦還
次韻庭藻讀少陵集
李杜文章萬丈高就中詩律少陵豪風流自是渠家事
奴僕從來可命騷
濯錦江頭可一杯碧鷄坊口草堂開十年劍外無相識
黃四娘家幾度來
玉燭初調大歷年先生偶脱萬兵前誰教早獻千金賦
可得看囊更有錢
睡餘賦東墻雪竹
飽食枕方便過午茶未杵撥火理殘香倚窗翻故楮尋
我東墻隅枝笻散腰膂朔風寒蕭蕭修竹静楚楚枝頭
雪猶在秀色乃如許竹固不受寒豈但不受暑老翁日
日來相期伴君語誰能與俗人昵昵作兒女
章彦漙决獄五羊歸登鬱孤臺得東坡石刻見
遺報以小詩
一見蒼碑眼自開便疑身在鬱孤臺可憐决獄章廷尉
不帶將軍薏苡來
四聖觀後山亭
附山結真祠朱門照湖水湖流中入池秀色歸净几風
簾䆳旌幢神衛森劍履清芬宿華殿瑞霧蒙玉扆仿彿
還神京想像輪奐美祈年開新宫祝釐奉天子良辰復
難會歲暮得斯喜况乃清樾中飛樓見千里雲車倘可
乘吾事良巳矣當賦遠遊萹未可回屐齒
太一宫成奏告禮畢秦樞密有詩示秘閣次韻
一首三絶
聖主均休錫庶民親祠遥望屬車塵雲旗欲下精誠格
絳闕初成制作新肅肅衣冠嚴祀事雝雝簫鼔降明神
椒漿一酌能多少散作人間萬國春
漢家何事築通天漫費當年九府錢躋世本期開夀域
祝釐端合報長年
玉帛新祠太一神廟堂生育轉洪鈞侍臣俱從甘泉駕
萬世何人繼後塵
至治非關黍稷香可須巫覡降殊祥公今重草周公頌
不和東皇第一章(楚詞九歌祀東皇太一為萹首)
次韻伯遠梅花
徐侯頓朱墨豈復知花時美人忽含笑臨鏡窺漣漪朝
來摩兩眼喜作雲霧披須煩春草句詠此玉雪枝小忩
惜無人共賞林下姿毛褚二三子亦足相遨嬉
立春三絶句
暖風融雪晴方好春意催年老自悲故國未歸空有夢
梅花欲動又題詩
地下青風欲到時土牛何得觧先知墻邊雪裡梅花樹
巳借清香入舊枝
多病誰憐澤國人眼明羞見綵幡新滿傾吳地千鍾酒
細說長安六度春
再賦立春效王建三絶
蒼龍闕角曉光明日近彤庭瑞霧温殿下百官猶未入
閣門催引謝春幡
御溝冰暖欲生渦律管灰飛氣自和巳進玉堂春帖子
六宫無事笑聲多
聖明天子見昇平二紀頒春下禁庭今歲御前争進表
明年七十賀慈寧
七閩山中竹皆有實多至萬斛民賴以食歲且
不飢作樂府短歌以紀異事將以俟採詩者
擇焉蓋詩人之職也
七閩山中地不足往往連山暗脩竹今年是處生竹花
竹米登囷日千斛大家炊飯餉田夫小家作糜飢飫腹
官雖賦田無上地民不扶犁得中熟福唐太守不敢藏
青版成囊獻黃屋黔黎鼔腹慰天心宣付汗青書日錄
山中父老雪滿頭何曾眼見天雨粟漫將葆旅屬珠星
誰問廟堂調玉燭人言丹鳳餐竹實玉粒先來自山谷
會見雙飛入建章萬年枝並看鸞宿
奉和黃文若贈刁文叔
昔日風流守流傳父老知諸孫今若此天意了無疑醉
裡開愁眼燈前得近詩聞名真巳久識面更何時
次韻文若贈黃叔魚
倦客愁如許他鄉歲屢更衰顔人共笑遺恨老難平我
欲隨歸夢君誰共月明嗣宗賢叔姪况有各才名
曉枕不寐書所感三首
昔年殘夢曉初回花上啼禽近小齋可笑只今春夢裡
五更欹枕聽籠街
南市津頭憶買船花姑溪上釣晴煙老來安得孤篷夜
横枕蓑衣聽雨眠
白髮心知萬事休力耕猶欲種春疇五更卧聽雞催曉
殘月開門起飯牛
晚霽欲歸三絶
雨後兒童喜欲顛老翁不出自欣然晴天霽色渾無用
只乞斜陽了斷編
花樹忩前睡足時斜陽忽到雨邊枝白頭可笑閒居士
又寫春晴入小詩
印顆初封馬在庭杖藜猶傍竹邊行老兵莫漫催人去
且聽幽禽說晚晴
分雙魚箋贈徐伯遠
水底雙魚不上鈎粉金翻樣滑如流我無三昧詩中手
乞與君脩五鳳樓
次韻戴文舉陳季陵見索故藁
短兵無力可交綏強敵當前敢出竒况我龍鍾臨老日
值君三五少年時擬將衝雪騎驢句換取看花走馬詩
病思誰能更搜索但拳雙臂作支頥
送文若歸嘉禾二首
烏帽猶衝九陌塵扁舟誰釣兩溪春久憑歸夢尋香國
忽喜清樽對故人滿眼窮愁嗟我老此生交舊獨君真
華亭一水無多地細作來書莫厭頻
將軍十載半鳴珂才武憐君中異科但把長吟作回雪
不妨瀕海看熬波方愁隻影身如寄便買扁舟意若何
一别應須五年事好詩從此為誰哦
西湖詞二首
吳中小女結煙鬟自打青腰唱採蓮欲趁歌聲過南浦
藕花深處不通船
湖天無盡月如霜露濕荷花别是香何處漁郎觧吹笛
並頭驚起兩鴛鴦
太倉稊米集卷二十八
