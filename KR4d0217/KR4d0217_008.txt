太倉稊米集卷八宋周紫芝撰
詩五十九首
次韵答子容三首
載酒念疇昔幽情日相過十年登鬼錄奄冉今已多舊
盟難重尋俗子終殊科只今驚大巫為我驅妖魔但恐
費推挽勞君戒蹉跎願隨翩翩子徙倚南山阿
二
老懶不出門冺默抱窮獨賴此千載人洗我雙病目公
思如懸河傾瀉歸四凟我如眢井泉鑿地日不足幸分
一滴甘濡此將槁木行當奉周旋歸囊粲珠玉
三
故交天一涯塗路困脩阻新交同一邦對面日晤語知
君相知心政在亹亹處朝屐窮幽深夜床同曉雨似聞
跫然音振翮便輕舉俗物多敗人公其勿輕許
次韵蘇如圭乞貓
蘇侯家四壁每飯歌權輿庾郎鮭菜盤三韭羅春蔬飢
鼠竄旁舍不復勞驅除何為走老黥貫魚乞狸奴頗知
紅錦囊萬卷家多書我時醉着帽過子城南居手擎烏
絲欄棐几自卷舒寒具久不設躉尾亦足娛猶恐遭咬
囓備豫須不虞狸奴當努力鼠輩勤誅鋤無為幸一飽
高臥依寒壚
食蛤蜊一首
舊聞若士昇中天俗眼未識烏鳶肩據龜食蛤結汗漫
盧敖尚肯遊人間高談謾罵沈昭略坐視元長嗤稚弱
更言且共食蛤蜊忿氣難平兩譏謔下臨無地高無天
更作兒女爭&KR1126;妍平生我亦笑二子豈知真味含芳鮮
何如結屋清江曲風雨關門酒初熟自烹折鼎吹濕薪
笑倚胡床摩醉腹但願年年對蛤蜊一杯薦我梨花玉
演師跳珠泉
阿𡡉事窮奢供億在寰宇雲錦張風帆明珠濺飛雨須
臾就變滅慶弔只仰俯何如西山泉迸石互吞吐尋源
上層巔流脉下深塢散作跳空珠纍纍不堪數雖無千
金賞玉漱羅堂廡道人得摩尼夜光還合浦不知方外
士得失兩安取此意誰復知寒流自千古
瓊師蒼筤軒
絶境渺天末招提入雲端汪灣一溪水似與山屈盤僧
房各上下處處聞驚湍道人更幽獨開窗對檀欒細雨
洗輕碧微風生暮寒雲梢自裊裊玉佩時珊珊繄我絶
韵友久結無情歡相逢如故人棄置良獨難婆娑弄清
影夕陽殊未殘何當分清隂與子同考槃
蠟梅一首
彼美青樓倡顔色豈不好春風桃李花過雨堪一掃粲
粲星冠女雲宫在三島霧帔卷黃羅披風出雲表焚香
禮夜壇香霧生杳渺恨無脂粉顔千金聘嫋嫋劉郎竟
不來含嚬弄清曉誰憐傲霜枝照眼自明瞭永懷蕊宫
姿微黃淡飛標清蟾耿寒枝與月自相惱真賞久未逢
殘英惜空老
次韵雷飛卿雪中掉小舟見過
别時江上草離離相見寒枝欲放梅目送征鴻天外去
夢驚烟棹雪中來青雲誰料未十里白髮政須同一杯
老日相逄能有幾春花欲動莫先回
次韵似表謝胡士曹分梅花
李侯自以詩名家詩成與月爭霜華誰將尤物調韵語
拄笏騎曹分好花花寒力淺香微透惱亂詩翁作詩瘦
對花欲作楚狂顛草賦誰居廣平右但愁急管吹邊隅
便應買酒煩長鬚參横想見綠衣舞月中笑語花微臞
天香艷艷與誰好君家兄弟元三株明日新詩入花萼
人間此事應久無(唐李乂兄弟同集號華萼)可憐多病閉門叟對月
痴坐空中書
雪中過慶老方丈
雲滿江天雪意酣擁爐聊復聽巴談老人不出真藏六
來客何勞說後三已借團蒲搖短夢更澆春餅薦餘甘
此生試向閒中看何止人間七不堪
次韵答春卿尋梅
霜梅槁立清江濆誰當為挽歸來魂青鞋醉踏江沙路
玉蕤簪帽驚王孫臨風想見花有語此郎詞賦如文園
花開無情落亦易聞香當欵知誰門怕看落地白雪滿
便恐綴枝青子繁温風明月不易得繞樹莫放花黃昏
知君共醉有佳客此意歸來誰與論煩君與問花無恙
尚堪一笑同清樽
飲沈都曹家梅花下(時東南已擾)
去年夜走山百盤山中飛雪朝漫漫不知春向夢中盡
更有梅花醉後看今年冬温寒力軟春入梅梢已堪剪
插花重飲故人樽猶得一枝供細橪豈知藂棘避戈鋋
還對粉香驚婉孌花前楚客狂欲顛月下吳牛空自喘
明年尚恐賊連營零落肯教花滿眼只今猶可醉餘香
杯行到君莫嫌滿
次韵舒天用元夕觀燈喜甚成詩二首
河陜欃搶漸欲平不應戎馬尚連營聲傳萬井燈花麗
月到中天夜氣清爛醉且須遊閬苑論功終合擬長城
歸來䄂手無人識喚作風流阮步兵
樂事悠悠不繫情生涯狗苟復蠅營嫌渠燈燭紅紗亂
為我歌詞白雪清豈料脫身歸故國可憐行樂記王城
開元盛事元如許何日中原不用兵
次韵元司理元夜三絶
火龍銜燭御城遊喜入昇平四百州惆悵長安今夜月
為誰重上漢宫樓
憶得葆真池上春水晶簾底看燈人當年京洛隨車客
今夜江湖臥病身
花落殘缸睡味酣九霄誰正夢傳柑百千燈滿虚空界
半夜回光獨閉菴
次韵同舒天用和元侯三絶
舒郎人物是清流不解蒲萄得一州郡守無燈亦行樂
也隨賓客上江樓
亂離燈火不成春月下歸時有幾人我老尚堪陪一笑
世間無似此閒身
遊騎歸來尚半酣一杯誰與瓮頭柑小窗夢斷龕燈在
影落疎梅月上菴
菖蒲山子歌
南人生長在山間家家有窗窗有山吳峰楚嶠不知數
但見雲埋雨洗堆烟鬟誰知長安綺紈子一拳何處鑱
雲根陽侯疏鑿出岩穴上有斕斑皴蘚紋下有千歲不
死瑤草蒼鬚繁痴兒持此矜王孫朝攜磈礧登朱門暮
擁紅旌辭帝閽開元承平二十年四邊無警不控弦綉
衣半是花鳥使達官避路誰敢言大艑岢峩春浪碧處
處爭看太湖石天心不肯乾太湖八州萬口空嗟吁纍
石作山齊華嶽千峯萬巒撑碧落樛龍夭矯攬雲雨
仿彿去天無一握錦帆東下飛龍舟咸陽苑籞空蕭
索杜陵野老哀江頭菖蒲之山兮誰爾留
次韵羅仲共山村題咏十首
晏坐銷長日禪心薰妙香已成三折臂安用九迴腸
二
花片風前落江流雨後渾少陵新得句應似浣花村
三
喪亂何時定江村愁殺人日長空有睡花在不成春
四
老去家無定名高席未前如君尚窮約誰與問蒼天
五
避地成真隱依山結草廬此身無籍在隨寓即成居
六
北闕書難上南方賊未誅諸公在廊廟誰與問唐虞
七
欲問濯潭路懸知隔數村曉來茅屋夢相對飽朝暄
八
有醉銷千日無詩學四愁幾因君得句技癢不能休
凢
塞北兵戈滿竹西歌吹空何堪故鄉夢真在白頭中
十
兩國兵難解三春花自飛愁因春鳥喚心逐暮鴻歸
次韵草堂主人雨中十首
反鎻衡門誰復開草堂殊不見兵埃雄風斜卷雲頭去
雌霓横遮雨脚回
有家憐我無鄉地好事知君不世情借得小窗安淨榻
臥聽風雨入荷聲
虎頭山下元無路龍骨溪邊尚有窗風裡荷花吹不倒
雨中鸂鶒自成雙
少年結客不思家酒涴春衫白苧麻今日江村烟雨裏
兵戈滿地鬢雙華
滿谿烟雨濕芙蕖綠葉紅花錦不殊聞說宛西橋畔宅
小園無地不荒蕪
醉裡青春挽不留眼前戈甲幾時休溪邊雨細花吹盡
隴上風寒麥又秋
亂來歲月摠如流頭白江村不奈愁老罷此身何處着
尚堪同倚雨中樓
含桃熟後鶯還語柳絮飛時燕亦忙風物但隨時節好
不知人意自凄凉
浴鳬飛鷺下横塘花過鶯歸草自長恰似碧雞坊口望
浣花谿上一茅堂
避地偷生只閉門不堪搔首對醨尊行歌野哭江頭路
雨葉風花摠斷魂
避兵遣懷六首
鳥噪烏江渡鯨吞白下州地分元帥重聲入敵營愁近
磔巡江尉將俘北闕頭兵行速如矢甲縫露氊裘
二
江闊烽烟冷城危戰騎驍敵從諸道入將擁潰兵驕萬
國晝多壘三軍夜擊刁干戈空滿眼誰議築壇高
三
避地蒼黃夜悲凉郡郭西捫蘿危絶磴杖策困深泥掩
面憐痴女回頭愧老妻驚魂猶未定邊馬莫頻嘶
四
野宿寧堪度風飡寔自憐妻孥渾在眼戈甲暗凋年夜
月翻驚鵲炎天看跕鳶射敵無一矢南渡幾樓船
五
心折來時路身行亂後村土兵呵白晝野婦哭黃昏賊
去烟留屋人歸日在門舂陵四萬戶今日幾家存
六
閶闔乾坤大封疆四百州蒙塵二聖哲伐叛六春秋地
入強鄰闊官封悍將優奉天哀詔下感泣萬方愁
次韵常元明西坑見寄二首
西坑只在亂山間尋得仇池十九泉有句能催千嶂雨
無人共釣一川烟
南來敵騎欲凌川北嶺人家自燒原聞道西坑堪避地
擬尋雞犬問桃源
寒食雜興三首
寒食只數日天氣殊未佳輕雲澹微茫細雨吹横斜青
春似無情不到愁人家霽色忽浩蕩平原繡芳華走馬
惡少年挾矢射戟牙白羽呌餓䲭舉網連五豝會當斬
長鯨封侯鳴鼓笳時危何不有寒士空泥沙凛凛羞俠
氣悠悠但咨嗟
憶昔在京華醉踏長安市長安白面郎快馬如流水羅
𥜗照暮春鬭草攜佳麗就中五侯家雲幄耀金翠九陌
過香軿都人拾遺珥歌喧樂佳節日暮多沉醉榮華一
消歇禍亂蒼黃起北狩隨兩宫血屬六萬指征車去悠
悠河水日瀰瀰浩歌哀江頭老淚不可止
北邙何巍巍高冢如魚鱗慨彼墓中士中朝稱貴人萬
金樹豐碑千金琢麒麟自從敵騎入亂離隔中原生者
各奔竄死者啣長冤子孫無奠享白楊悲餒魂峩峩纓
冠子往往無丘墳舉酒西北向野哭望白雲我今上先
隴覆杯松下根時危不自保念之殊酸辛
寒食夜月下作
一百五夜對明月二十七種無蔬柈莫嫌萬點飛花恨
且結三人對影歡流落忽成身老大亂離誰不涕闌干
顛狂自笑那能寐立盡春風午夜寒
送詹伯尹丞涇邑
西溪寒食柳花飛正是琴高欲到時薄禄僅酧三釡志
新篇莫負兩松詩催科未辦何妨拙作吏能清不用知
高論平生期活國一方疲瘵看君醫
題馮尉綠淨堂
不種平池玉井蓮卷簾堂下水如煙溶溶自漲晴江綠
脉脉還通暗谷泉誰道馮唐今白首始知梅福是真仙
客來莫吐青銅面要看蟾宫上下天
野飯
野飯聊娛老登盤春物佳芼羹横荻笋煑餅荐槐芽魚
尾初垂劍臺苗未着花誰言庾郎瘦蔬腹漸禁茶
明皇羯鼓圖
禁籞鶯聲外天袍擁御黃曲名翻茘子春苑繞沉香白
雨花奴手風鬃舞馬床向來歌吹地何處是漁陽
送智上人
道人飲山流顔色頗秀整經營一菴足偃蹇萬事屏忽
隨銅峯雲飛下銅峯頂欲了一大緣此意極勇猛白晝
多豺狼横塗半坑穽為言普陁林誰能保腰領要憑降
魔力化作清淨境師亦初無言薄俗時自警盡洗歴劫
冤願力周涬溟瘦藤行可支慎勿厭馳騁
太倉稊米集卷八
