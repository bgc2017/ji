太倉稊米集卷十七宋周紫芝撰
詩五十首
睡起題西齋壁
熟睡閒欹一幅紗夢殘庭樹落疎花屋頭正喜鳩喚婦
墻下忽聞蜂打衙
題劉生畫王子猷嚴子陵二圖
人生不相知相視粤與秦臭味倘復同萬里心相親何
必兒女曹爾汝相怨恩浩歌反歸航詎識此意申
二
四皓挽復來子陵呼不起天下復歸心兩京同一軌義
重勢乃輕理自固應爾賣菜苦求益可笑真俗子
登杜牧之翠微亭故基
秋草無情上舞臺清江猶抱故山回紫微郎為誰攜酒
斜日西風菊自開
中秋大晴採菊亭對月
風與秋容一樣清雲隨風盡十分晴江從採菊亭前過
月到雙梧頂上明塞草又黃人亦老霜鬚渾白酒還傾
不應造物知愁極故着玉蟾娛老情
秋蝗歎
驅車入秋原懞懞盡禾黍田父刈且歌笑言雜兒女路
傍騎馬翁下與田父語問言田家勞云何樂如許父老
仰天歎懇欵話心膂今年遭歲凶夏旱連秋暑誰知勤
餉婦社甕芻綠醑君看西來蝗落地輒盖土入境不入
田食草不食秬老農亦何幸此樂詎天與為言相君賢為
惠寔在汝羣兇滿江淮殺氣自消阻微蟲初何知仁者亦復
與知公意在民有榖寧忍咀勸爾但自歡蝗來不須禦
謁昭明祠
歴年有攸歸脩短良亦異天乎不祚梁斯人乃即世於皇
元良資盛德真豈弟高文貫百家妙學窮六藝悠悠悲
徂年凛凜尚生氣偉哉千載人享此百世祀金朱煥靈宮奔走
恭祀事遐瞻儼森寒神雨倏復至傴僂奠椒漿悲風
肅蘭佩想像折芳馨茲焉獨長喟
次韻元傑聽谿亭見寄
貧病相牽各異鄉心隨南鴈與翺翔感君三絶出妙手
慰我九回縈别腸山色為人分淺黛泉聲何事碎鳴璫
千岩萬壑山陰路誰與臨流共一觴
清樾晚雨效韓渥三絶
池上風荷香撲衣紅粧鏡裏雨如絲試呼小艇尋烟去
便是苕溪五月時
白鷺一雙飛暮靄亂鴉無數立官樓角聲吹盡欄猶倚
雨落黃昏人白頭
黃昏簾幕人誰卷暮雨闌干客自憑獨自不知多少恨
一池荷葉碎秋聲
齊山有岩穴宛轉山間秀色可喜號小九華
衰容迫遲暮驅車厭行役路逢玉孱顔庶用慰愁寂誰
知九鳳羣夐與秋水隔落日自凄迷轉盼失虛碧幸茲
登臨間會遇晚乃獲玲瓏八九峰模寫在尋尺欎雲開
層巔飛瀑掛蒼壁凜然削寒玉秀色粲可摘緬懷融結
初岌嶪自開闢懸知孤客恨為了愛山癖聊將小岩巒
入我尋山屐何時解塵鞿卜築在泉石遂當挹諸峯羅
列歸几席
齊山依小岩作觀音閣
亂山空洞自成龕十里秋風響檜杉我亦來脩香火供
便疑身在普陁岩
池口觀樓船
湘水妖氛靜樓船盡日横風濤心自恐舟楫眼初驚伏
莽膏金鉞將軍駕木城太平無此物指日望銷兵
飲酒三首
高皇掃強秦縱横成妙略三傑豈不雄曾不出籠絡曹
參晚為相痛飲事杯酌當知清淨化寓意在酬酢魏武
獨何為屢下禁酒約兵戈纏九州猜忌恣暴虐堂堂孔
北海醉語雜諧謔斯人猶殺之四海何由廓古來成敗
事紛紛真一噱
昔我在田畝薄言事耘薅種秔亦種秫可食兼可醪清
香滿寒甕夜滴喧春槽洗我玉花甆酌此鵝黃膏閱歲
更閹茂下田但藜蒿里胥厭追索縣籍書逋逃邇來兵
火急斗粟千錢高不飲動逾月憔悴成楚騷丈夫命運
薄困阨例所遭究竟無如何隨緣且陶陶
濁醪有何好所貴資清歡如何畢阮輩頭没杯案間我
飲但涓滴而作飲酒篇兒曹見之笑謂我狂且顛政應
坐自失說夢痴人前一酌憂已亡再酌當陶然此意但
自得此理詎可言萬古一淵明何由與之論
秋晚念歸
風寒黃葉未全落露重流螢巳不飛惆悵西風秋欲老
旅巢無定客思歸
親征詔下朝野歡呼六首
茫茫禹迹混殊方誰遣中華作戰場今日澶淵尋舊役
會看兵氣掃欃槍
天戈未指敵先摧掩耳誰能及迅雷便遣風師清輦路
奉迎北狩兩宫回
誰信妖兇膽自驚君王親駕六騑行江邊紅日三更出
怪得欃槍夜不明
漢業當於馬上成謾勞諸將久經營廟堂早扈南陽駕
已為蒼生洗甲兵
雉扇遥聞擁翠鑾遠方耕鑿尚偷安誰知黃鉞臨戎地
江上秋風玉帳寒
請看介子請長纓白髮書生百不能誰掃浯溪題歲月
漫郎端欲頌中興
青陽道中望九華諸峯作
平生愛山意瞑目想竒崛東南號多山萬嶺空峍屼不
知罏䍋工鑄此一尤物峯巒與天近紫翠爭日出何年
飛三山此事亦恍惚要欲移嵌岩下作仙聖窟我願從
之遊飛昇蛻塵骨山行尚悠悠客意殊忽忽弱水不可
渡瘦馬聊自兀落日回寸眸飛鳥但滅没
次韻吕仁父教授題余秋浦詩卷(時歸自池陽)
病客還隨倦鳥翰霜風猶帶客衣寒誰持馬上歸來句
換得天孫雲錦端
汗漫誰從食蛤遊歲窮真似賈胡留恨無摩詰丹青手
貌得瀟湘兩岸秋
試從秋浦望長江猶有遺蹤在渺茫滿地黃花秋日晚
傷心不見紫微郎
燒芋
幽人日晏方索米朱門醉頭扶未起人微何敢望一囷
鮒死知誰濡斗水糞火撥灰聊效顰玉糝誇羹未須爾
紫團包玉不洗泥火候初勻香透紙從來真味貴天全
大羹不致名太始饞涎為止翁欲顛飢腸不鳴兒更喜
口腹為災莫漫誇五畆應須急料理但托長鑱仍短鑱
誰能畏首復畏尾未知春雨荷鋤歸空羡吾家燒芋美
十二月二十九日雪中煮茗
旋掃飛花煮玉塵一杯聊餉作詩人未知折脚鐺中雪
何似浮蛆瓮裏春
雪後小霽擷菊苗薦茗
短窗烘日見深明墻角泥乾路欲成槐葉索淘春漸近
菊苗薦茗雪初晴寒藂且對天隨子大白誰浮阮步兵
願借芳香明老眼要翻書葉送餘生
小兒漬蜜雪見餉用前韻
黃蜜香和糝徑塵紫蘭兒餉白頭人誰知茅屋三冬雪
中有蜂房一掬春
雪後北墻
攜兒一作北墻行泥雪初乾杖履輕病後茶槍渾不要
眼前蔬甲喜全生鳥聲漸軟春應近梅萼催香日自晴
忽憶讀殘書未了却須歸趁小窗明
冬至前七日極暖
風日炎洲似暄妍趣歲華三冬開蟄戶十月見梅花翠
管書雲近黃羊賽臘賖却愁遲暮雪隨意作横斜
冬至晚晴可喜
雲物纔書雪未稀樓臺忽復帶斜暉日從銀色界中出
鳥向瑶池影外飛可忍便教烟欲瞑會須更待月同歸
羣山即是三山頂八極聊將寸目圍
送黃子才還姑蘇用陶淵明王撫軍座送客詩
韻
歲事忽已晏行邁良亦腓誰知出岫雲意作無心歸嗟
我寡徒旅隻影夐無依况乃遠離别與子千里違中原
念亂久意緒轉愁悲迢迢兩溪水淡淡浮斜暉豈無雙
頳尾尺素不可遲慎勿不相念棄置忽如遺
奉寄黃端冕用送子才韻端冕其猶子也
至言如秋霜既肅百草腓諂諛忘中正千古良同歸倘
無骾槩士舉世將疇依衮職或可補鼎鑊安得違所以
長沙傅慟哭為時悲讜語數十上子今有餘暉我欲從
之遊周道苦倭遲倭遲不足惜子言願無遺
陳公園梅極盛頃嘗與客遊觀花下兵盗十年
今復過之追念存殁愴然有感三絶
忽憶梅花空斷腸十年依約夢中香如今濯錦江邊路
不見栽花黃四娘
玉雪驚看亂後枝梅花雖在鬢成絲當時一醉還如夢
今日嫣然復為誰
溪上長眠雙玉瓶只今誰在復誰傾花知何事遽如許
人亦看花太瘦生
紙閣初成
小閣春温借隙光風簾不掛最宜香窗前睡鴨吹雲縷
聊與幽人度日長
除夜雜興三首
華髮日就槁萎萎如秋草秋草剪復生髮禿不再好雅
意憐兒童軟語媚翁媪鑷白挽流光持杯錫難老我老
不足惜汝生念不早兵戈常在眼流離猶滿道且當篘
殘缸瓶空莫辭倒醒視夜何其東行日杲杲
憶昔元會日漢家全盛時奉隨觀國賓得見漢官儀中
郎授國璽屬國欽朝儀萬邦瞻咫尺龍姿喜元知皇天
厭久治夜見蚩尤旗微生脫九死飲此除夜巵河陽狩
未還螻蟻何足悲
昔年避羣盗夜竄蒼山阿偷生歲忽杪妻孥共婆娑村
醪薄如水我顔安得酡夜半黑風起撾門驚荷戈今夕
復何夕奈此歡樂何人生不自保聚散如羣儺更當增
蘭膏照此杯中波
立春日雨中三絶
滿天雲物正垂垂何處青春欲到時花信未從風裏得
豐年先自雨中知
先自逢春老倍傷兩簷疎雨更淋浪眼前無復新幡勝
只有寒葅照庾郎
春光先已到誰家風裏釵頭小燕斜只有幽人了無事
卧看疎雨濕梅花
張載楊示元道州詩卷羅仲共有詩在卷尾次
其韻
吾道嗟牢落斯文得主盟馬從西極到鳳入九霄鳴翰
墨推前輩篇章集大成向來侯叔喜何得有新聲
正月二十七日種木瓜五株
三峰真奥區陸海冨佳實此物冠九州未數梨與栗園
丁力扶持璀璨成妙質鏤花淹宿露紅暈生晩日玉顔
醉自頳豐肌滑仍密風味照盤飱名字愈痺疾衞矦報
瓊瑶盛德豈埋没野人獻根株春雨助芽蘖何當垂露
顆照眼行突兀疇敢與茘子飛電爭置驛况復具苞苴
緘封鑚巨室一酌呼吾人甘酸漬崖蜜人生鮮知味相
餉不可失
正月二十九日種柳三十五株
故國兵火餘壤地日窘蹙千里無雞豚遺禍及草木火
攻阨焚巢雲棲急新卜尺地無寸荄山腰見茅屋小徑
卧修蛇縈迂繞山麓垂楊剪孫枝封殖勤養育正須清
陰成門巷森結曲微風惱春絮細雨滋淺綠悲凉聽殘
蟬徙倚捫飽腹種德須百年種木十年足十年吾巳老
光景日夜速吾事倘復濟亦足快所欲何必羡張緒
風流標簡牘
太倉稊米集卷十七
