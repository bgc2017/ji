太倉稊米集卷七宋周紫芝撰
詩四十一首
姑谿書報錄近作因寄宣毫越簡
五雲書札何時得古錦詩囊久未傾急遣能言管城子
仍煩解事禇先生飽霜穴兔秋方健照雪溪藤搗更精
南鴈去時人尚遠雙魚欲到眼先明
次韵王次卿喜劉元亢登第
劉郎才思似春閒文在阿房季孟間盡把胷中着雲夢
還從筆底看波瀾我無富貴詢唐舉人說科名汙次山
馳馬行看歸舊物舞衣先喜慰親顔
奉酧韋深道見寄詩
蓋世功名豈不佳韋郎心事本烟霞秋風自老千章木
春雨誰分一部蛙夜鶴政愁雲出岫鱸魚會遣客思家
從君細意論幽恨準擬應須到落花
韋深道和詩且以書堅扁舟之約僕以禁烟歸
掃邱墓未暇先寄此詩
闕然不見十年餘借屋新來共一湖已向雙魚逢尺素
更因五字得明珠子猷心欲隨烟棹摩詰居應似畫圖
會待龐公歸上塚便求奴飯馬青芻
次韵邦伯達春寒
嶺外梅花使已來江南正月未春回頑雲放日歸蓬牖
殘雪將寒入酒杯便有社風催燕到何須羯鼔打花開
老于春事渾無意睡起羣書正作堆
高公墓(并引)
起居舍人高公惠連余之妻曾大父也少年登進士第
以才名推重一時見知於章聖皇帝公博學多聞晚
喜陰陽地理書頗窺其妙嘗為廬陵守廬陵士子千數
而歲罕登第者咸歸咎于郡學公為卜地而徙之其後
劉公沆與歐陽文忠公皆第甲科卒踐二府曩時公之
諸孫嘗謂余言公之父少卿公與公之墓皆其手遷意
必能昌其後而今乃無禄仕者公豈私于吉之士獨不
欲其子孫之盛大哉無是理也宣和辛丑予避寇難屏
跡山間每飯餘輒曳杖逍遙于墓木之下遂作此詩(寇謂)
(方臘)
高公古遺直三年立螭頭載筆有公言高論肅冕旒少
年取巍科妙學窮九流晚窺青囊書穴地生公侯當時
千載人繼出歐與劉如何百年後零落歸山邱墓門梗
荒棘長松泣高秋佳城定天與政自非人謀我來倚墓
木伴客聊遨遊斗酒與隻雞誰為橋公羞
次韵章季常題石魚研屏
蒼崖百丈懸江濱江潭下躍吞舟鱗戲將雙影倒掛崖
石上妙絶始信陽侯神短屏誰為琢山骨與君一障西
風塵世間百怪那可解清詩宛轉聊窮因問誰幻出水
底石掉尾鼔鬛波粼粼固應鳳咮與龍尾明窗淨几長
相親君家機雲好兄弟玉山對峙高嶙峋為貧聊試漆
園吏手板拄頰心看雲要收江湖入几席釣竿拂水垂
風綸誰當為我語石魚莫愛浪翻月白千頃江鎔銀但
願玉堂常伴直對此風流千載人
次韵何丈即席
春風無力柳嫣然花欲爭春作意妍坐上詩成雲態度
樽前人鬭玉嬋娟鳳簫初暖參差竹檀板還催大小絃
惡客正應妨作樂主人渾似孟公賢
次韵子容池亭晚思二首
便到青雲尚黑頭有亭莫賦二宜休如君豈是池中物
要趁官閑作浪遊
漫叟江湖閒日月輞川圖畫小池亭謝郎春草有新句
付與老人雙眼青
次韵次卿林下行歌十首
風吹蘇小門前柳雨暗羅敷陌上桑遥想錦江春色暖
被花惱得少陵狂
聞道全家隱鹿門竹籬茅屋寄江村龐公事業無多子
只有平安遺子孫
事向閒中種種休春來林下興還幽上山雙屐與誰着
掛杖百錢時獨遊
郡郭東邊是草堂岩花時雜澗花香愁從把酒杯中少
日向讀書窗下長
愁多應怪獨醒人心事全憑麴米春醉後逢花堪一笑
狂來曳杖却成真
身世無營策最良年來幽事不多忙飰牛欲起方朝露
種豆纔歸又夕陽
賣酒繒魚只數家卜鄰元在水之涯扁舟定自桃源去
斜日紅飛兩岸花
人情危甚劍頭炊未可雲鵬笑一枝冠冕窟中元不到
雲山堆裏復誰知
得酒固應聊復飲有田何苦不親耡客來深巷聞雞犬
便是淵明歸後居
勃窣蹣跚不上堤却來林下小徘徊已知脩竹有千畝
更為桃花求百栽
聞蛙
草合平溝漲綠醅亂蛙聲在古城隈何時細雨春風夜
還我西池鼔吹來
次韵趙鈐飲次卿家時牡丹盛開而僕不及見
揚子草玄仍有居河間好事復多書獨來林下相尋處
醉倒花間得句初人去不知紅爛漫春殘忍看綠扶疎
明年許作樽前客準擬籃輿喚阿舒
林間燒笋戲作
滿山稚子欲翻籬莫管春風上番時來伴野僧參玉版
不知今日已茶毗
夜讀艾子書其尾
萬里投荒海一隅八年蜑子與同居可憐金殿鑾坡日
渾在蠻烟瘴雨餘竒怪誰書方朔傳滑稽空著子長書
不知平日經綸意晚作兒曹一笑娛
雨意甚濃方起而止
欲成凍雨又吹殘香稻垂垂不救乾謾對醨雲訟風伯
還將火傘付炎官未容漲綠浮烟艇且看晴雲轉玉盤
誰與天工論赤地盡傾銀漢作波瀾
次韵趙明叔喜雨不寐
雲忽油然雨沛然黃童白叟盡成顛喚晴鳩婦鳴屋角
飽水秧孫明稻田御史平冤魂亦喜弘羊言利死誰憐
草玄窗下子揚子凉入孤燈夜不眠
送強幼安
慈固必能勇剛亦能近仁内荏色徒厲定知非仁人強
公本仁者笑語生陽春散為三年澤不及千里民庬恩
出豈弟雅量含清醇應容盗耴氊肯叱吏吐茵誰知乃
中剛臨難氣益振前年攝虎符折衝如有神隣封墮賊
手齒寒已亡唇孤城危纍卵夜臥寄積薪清詩見横槊
高會開重闉羣奔竄狐鼠萬刃抗一身豈但虎渡河遂
使盗入秦至今忠義士不數遠與巡嗟我挾策子繆作
升堂賓忠風激中腸别語聊重陳公議誰能掩偉績終
難湮隂功及黎庶天語形絲綸富貴當自兹照眼功名
新(賊謂方臘)
東坡老人居儋耳嘗獨遊城北過谿觀閔客草
舍偶得一蒻笠戴歸婦女小兒皆笑邑犬皆
吠吠所怪也六月六日惡熱如墮甑中散髮
南軒偶誦其語忽大風自北來驟雨彌刻
持節休誇海上蘇前身便是牧羊奴應嫌朱紱當年夢
故作黃冠一笑娛遺跡與公歸物外清風為我襲庭隅
憑誰喚起王摩詰畫作東坡戴笠圖
婁黥菴納凉
婁黥無骨可封王生事全憑藥一囊閉戶翻經頭已白
開門延客酒初嘗竹從春後知無數花自山來别有香
未有數椽容我老聊分一榻借君凉
晚浴崇教寺
閒居誰與遊幸此招提隣時乘下澤車訪我物外人往
往聽魚鼔相隨作朝昏齋得飽佛飯暮浴霑僧巾情熟
自不厭無求亦何嗔我生束世故欲解未有因願丏一
滴甘為洗千劫塵無冠顧安整有衣聊自振道人小軒
窗池淨花色新芭蕉過微雨蒼翠爭藂筠勁節秋益好
柔葩委菅榛豈但娛老眼亦足觀是身欹眠寄靜榻小
休只逡巡茶甘猶在口龕燈已前陳日暮行當歸擊柝
催重闉
次韵元傑暑中書事
劉郎家世盡名卿晚歲憐君尚帶經道在莫嫌榆歴歴
詩高何媿草青青杜門不出人應笑與世相違我獨醒
誰與林塘共清夜綠荷時照兩三螢
次韵李子澤中秋無月
月在愁雲黯淡中綠樽誰與共秋風君家自有人如玉
嫋嫋停停似楚宫
次韵春卿遊黃蘖道場
長安多貴人被服縈寳帶名字垂鼎彛功勲壓崧岱一
懷上蔡悲樂事鍾我輩知君汗漫遊食蛤據龜背若若
笑痴兒洋洋飛大蓋梯空瞰千山閱此烟雨態小閣亦
何有長松䬃微籟聊將身世夢淨洗佛祖戒行樂要及
時幸此無籍在只今况豐年禾黍已旆旆狂風不鳴條
積雨不破塊賞心失幽期噬臍有餘悔曉猿倘未驚斯
遊君勿怪便當買薄田往抱躬耕耒
八月二十一日大熱夜半微凉
八月大地千里赤蓐收權輕苦無力未許寒蟬飽風露
聊為秋蚊增羽翼蒲葵呼扇腕欲搖絺綌捐衣汗猶滴
誰遣秋風半夜來先向高梧寄消息
和李似表丞廳梅發用胡士曹韵
江頭雪屋知誰家雪中冷豔空争華不知何郎閉東閣
坐看江梅初着花谷底春回猶未透天寒䄂薄姿微瘦
黃昏有月誰復知舉世無花出君右人生一月幾胡盧
枝猶在手霜滿鬚湖邊孤坐不飲酒西湖處士空清臞
知君不學崔斯立幅巾漫對枯松株鉄心雖冷白自勝
金縷醉歌歡豈無明朝花在有新句詩成阿買還當書
次韵次卿約尋梅二絶
擬摘寒梢一點春佩囊無句久生塵尋花會得王郎意
應為江梅似玉人
想得瑶林玉樹春高標元自出風塵殷勤欲共梅花笑
却恐梅花解笑人
寄題折將軍家忠勇堂折有邊功上賜大旗御
書忠勇二字以表其功將軍因以名堂
折侯古將家雄筭讋邊土將軍最晚出驍勇不媚嫵十
年守雁門飛矢射猛虎平生程不識不作一錢數誓言
大宛馬唾手端可取夜半奏捷書歡聲曉飛舞雲旗塗
黃金彩錯映寰宇談笑開華堂忠勇揭天語功成倘堅
壁鎮靜古所與何當使敵人開戶玩處女置酒日高會
緩帶擊歌鼔要令無智名折衝在樽俎
東墻橘將熟催以長句
木奴嫋嫋半垂墻故惱幽人苦未忙雨細不妨無賴綠
簾疎時與可憐香誰將磊落黃金顆為賦甘酸白雪囊
只有天公真解事便須先借滿林霜
夜宿東寺雪中寒甚
古寺初投箠荒陴已授更雪飛穿幕片風作撼窗聲今
日招提境當年敵騎營可憐王處仲江上築孤城
哭普兒
胷中欠梨棗種此無明根造物初戲劇憂傷裂心肝奪
我破殼雛長鳴猶未翰况乃渥洼種墮地已足觀此理
竟莫曉老淚空闌干端如卜子夏淚盡雙眼眢母哭不
忍聽聽之鼻辛酸人言有子爾欲遣吾心寬有生無短
長視死同一歎曉人當如是自曉終為難究竟無奈何
哀哉亦何言安得大靈龜騎雲欵天門
太倉稊米集卷七
