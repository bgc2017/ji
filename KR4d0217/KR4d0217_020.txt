太倉稊米集卷二十宋周紫芝撰
詩六十首
雨後二首
造物有佳思放晴娛薄遊湖光散鳬鴈野日下羊牛水
欲滿舊壑草還青遠疇雲來猶倚杖雨過忽横舟
晚日纖纖出痴雲陣陣回風林無定翼晴漢有殘雷白
水自天去青山隨眼來峰高月未吐更擬着詩催
將歸白湖而雨
世間那得此間身恐是前生賀季真白水窗閒頻入夢
黃梅雨細却留人重聽欸乃烟中曲淨掃離騷几上塵
但得南風送歸棹未應幽獨解傷神
中元日雨中錄所見
顛風急來萬木萎迅雷不聽人掩耳南山栖鳥失故巢
北山翔龍卷湖水翔龍掉尾不肯收眼看滄波接雲起
想當舟楫避驚濤無數魚蝦趁龍尾
讀張載揚所示近詩頗懷其人
眼中人物欠曹劉老矣逢君接勝遊詩與漫郎推行輩
(元具茨也)字從坡老得源流羸驂又踏千山去黃菊空催九
日愁横槊想多秋後句詩成須着錦囊收
次韻仲照秋懷四絶
日斜樓閣暮雲中黃菊紅蕖滿院風酒熟未酬花爛漫
詩來時聽玉丁東
老去篇章誰與酬秋來又喜與君遊遺音固自成三歎
妙語不應慙四愁
白髮新愁滿眼中騷人零落怨秋風年來詩思成何事
聊伴寒螿泣露叢
秋在幽人行樂中好山欲盡更須窮花姑水繞幾時到
罨畫溪遥路欲通
秋雨連日
老鬢風吹急愁雲帶雨飛白添平岸水紅掩傍幽扉力
盡方謀食天寒未授衣此身慙社燕秋晩亦能歸
次韻羅仲共教授閒居三首
為米要令陶令出無氊今坐廣文窮懸知嚼蠟世味薄
未抵撲衣山色濃大蓋且從渠自擁小槽當與客頻中
家談安得從三老華萼同編是古風
了事痴兒不到詩間中鼓吹自應竒莫教句法驚人甚
便恐功名入手遲性癖雅宜嵇叔懶官閒只有漫郎知
庭梧想得西風急秋意微生楚些悲
擬築揚雄宅一區碧鷄坊外且成居湖江君尚作浮宅
風雨我當無敝廬平日夢遊嗟路遠新凉見面恰秋餘
便須載酒相從去要識平生未見書
白湖聞鴈三首
斗落參横天雨霜夢殘燈盡客思鄉丁寧莫作呌雲去
老眼不禁秋夜長
晚向瀕湖寄一椽只憑沙鴈與周旋北來南去莫惆悵
我亦飄零那記年
華人流落幾秋風南望中原信不通好寄書來蘇屬國
君王方射上林中
九月風雨終日用懷載揚韻
九日清尊強挽秋滿庭風雨復誰遊俗人言下無三語
此老胷中有九流白髮不妨欺短帽黃花應解笑痴愁
客情老去何曾好雙鯉書來幾日收
九日不出
白髮誰憐我黃花最憶渠酒杯今日把筋力去年殊身
遠秋如夢謀疎老更愚客愁澆不下強欲醉茱萸
橋成
尚憶防秋日疎渠轉曲城萬方知盗息此地看橋成拄
杖知頻過遊魚莫漫驚明朝趁虚去畫柱曉霜明
雪夜
病眼怕遥夜宿爐依小温酒醨嫌雪厚書細苦燈昏殘
臘歸時夢他鄉盡處村可憐雙白鬢深閉一蓬門
讀蔡中郎傳
人生無先知頗欲邀後福自言苟依違安得有顛覆伯
喈英偉資高義甚敦篤不為左回天輒作流水曲立朝
有公言誰能保家族朝奏皂囊封暮就洛陽獄晚節不
自守一跌變前躅起依千里草九徙如轉軸卓死固已
久安得復嚬蹙琴中知殺氣此理反未燭陋哉王司徒
避謗私欲戮公忠信安在志操等流俗何能起頽綱此
輩真碌碌
責鷄
豢犬欲司夜畜鷄要鳴晨二物一失職遂辜畜養恩嗟
我籠中鷄芥羽光照人峩冠事飲啄緘口隨晨昏我怒
欲爾烹鷄笑復自陳君看多言者以忠獲怒嗔臺評與
幕辨呶呶常殺身幸此北窗臥頗似羲皇民五起笑朝
士三號驚夢魂使子卧紅日謝客扃柴門此意殊不惡
誚我無諄諄
客舍二首
日日湖邊路頻來我不嗔故山無百里客舍遂三春紅
落含桃過青垂小杏新光陰花委地飄泊燕依人
疇昔江湖意兒曹摠不知幅巾霑雨過拄杖看雲移鳳
子飛應遠鶯兒語最遲閒從梅雪後直到麥秋時
送張顛東歸
張顛佳處是清高不但詩狂酒亦豪自說平生耽翰墨
未嘗名諱落官曹書工恥作雲間牓畫好能添頰上毛
早信人間苦荆棘不嫌門外長蓬蒿
薄暮一首
物外無餘子愁邊有是翁夢回驚日脚雨罷看雲峰天
與長閒處湖供不斷風猶嫌太多事身落亂書叢
睡熟不知雨夢殘無限凉鶯飛時到眼鷺起不成行瓜
熟分蒼玉蓮香擘翠房掃門還待月近水更移床
靜夜二首
家與重湖近門當永夜開鷺隨波浩蕩人共月徘徊曉
色催星落飛雲帶雨來長鬚汲水去小艇淂魚回
湖影入散髮晩沙横斷汀冠欹從自落門設未嘗扃鬼
着林邊火螢翻水上星時聞有船過月黑夜冥冥
雨晴望青山太白墓在其下
世間尤物如異人青山不入諸山群晚來濃翠欲成滴
雨後數鬟高切雲人言兹山下埋玉太白祠扉落岩谷
至今樵牧無斧斤餘潤油然歸草木往歲小生來酹公
秋山未霜葉尚綠是時落日在屋梁彷彿如照公眉目
今我不樂湖水濱青山到眼無朝昏更欲再拜望拱木
公已乘鸞上天門帝鄉渺渺不知處誰能為我招清魂
死生夜旦何足道不敢復作湘纍文
僕去歲作湖居十二詩向開叔有詩次韻迺為
謝
三年湖雨一茅茨坐遣幽人識面遲遺恨忽從愁裏盡
交情先向句中知重尋故里空勞夢亟買歸舟會有期
何日劇談聽亹亹滿傾春酒細論詩
得木犀
三年身在菰蒲裏手把岩花意惘然折得秋芳香滿袖
夢魂常繞故山前
夜苦秋蚊達旦不寐
昔年記淮邦茅廬蔚秋草兩耳無晨昏秋蚊困飛繞利
吻極慘傷群飛固輕矯懸知孀女祠未可較多少至今
夢中雷客枕疑已曉那知三家村復此終夕撓青烟鬱
蒿艾横空益奔擾手倦勞撲緣眼病惡薰燎誰言天宇
大微物吝除剿何必養嘉羞便可付丹鳥
歸自白湖舟中作
客舍三寒暑扁舟入往還殘年不如意老色日凋顔暗
谷鳴珊珮晴巒結翠鬟江禽渾識面似欲喚人閒
寄家龍谿寺小閣初成(時寓横岡)
三年波浸白湖門佛屋新分水北村窗可近書真窈窕
室纔容榻頗深温妻孥共社同香火魚鼓催人作曉昏
雪頷已疎憐我老雲蹤無定與誰論
次韻雷飛卿送其女兄南歸
蘭皋飛佩一凄然别酒深傾玉滿船誰喚孤帆落天際
盡驅秋色到愁邊燎鬚心在人能說擬絮才高墨未乾
莫向南湖頻着眼斷鴻疎影在雲烟
次韻陳季陵閱猥藁見寄
相思一日九迴腸多謝來書細作行鏡裏有霜憐我老
鼎中無臠付君嘗衰顔本自羞連璧佳句仍驚得夜光
五鳳樓高無此手曹劉真是及肩墻
次韻文殊老人題寳頂寺
門連弱水不可渡山似妙高知幾尋得雨僧分香積飯
行檀人施䮍蹄金重新佛屋龍天喜巳退魔軍歲月深
老去願隨君共隱誰能擁膝更長吟
楊次公侍講得古印于洪井其文云東海開國
次翁之子德潤以贈徐伯遠伯遠有詩次韻
王謝風流本自長天教洪井發珍藏定知東海新金斗
可繼文安舊印章(内相徐公伯遠祖封文安郡故有文安開國印也)龜去豈無
江上戀鵲來今得石中黃傳家巳作他年兆莫把功名
付錦囊
次韻雷飛卿遊山時余以病不往
一病能令百念闌霜蓬零亂照衰顔心知只可開三徑
炙手何勞叩八關老喜社中多臭味夢思方外有躋攀
勸君莫放尋山屐嬴取浮生半日閒
渡陂南用斜川韻
萬物自有得吾生感行休及茲天氣佳步尋水南遊青
板得野航竟渡一葦流乘流本無心豈有不下鷗開口
月有幾百年終一邱與世似異趨此行誰我儔村醪亦
足醉對影自獻酬未知垂老日能遂此樂不事定會當
諧不復懷預憂但願營自安孰是都無求
歸陂北用斜川韻
薄遊不盡興歸卧當少休曲水雖陳迹斜川有新遊浩
歌獨長往豈亦慙此流僑寓三家村飄如浮水鷗屢爭
漁樵席共守狐鼠邱削跡屏冠服索居謝朋儔樽中有
餘滴子獻復父酬殷勤問穉子汝復樂此不穉子掉頭
笑老夫豁深憂但令常復爾過是吾何求
舟中次韻飛卿贈别長句
早歲從田歎不逢老隨乘鴈聽西東青山約在何時了
白髮歡成一笑空昨夜清歌催别酒只今寒月上孤蓬
相逢莫怪長相憶舉世交遊無此風
雪後望文脊諸峯哦韋蘇州門對寒流雪滿山
之句得兩詩(復居城中)
雪壓寒林春未回晚山猶帶玉崔嵬誰將舊日韋郎句
貌取郭熙平遠來
新來嫋嫋娉娉雪猶在重重疊疊山莫作故時峯嶺看
玉京今不是人間
送方元相宰錢塘
雲路飛騰合到君不應猶現宰官身未分東觀消長日
聊為西湖作主人天近得聲知亦易民飢當念可須嗔
簿書叢裏江山在了事何妨得句頻
向開叔借陳公詩卷以詩奉寄且易乙藁
誰言靜寄是窮兒盡得陳公晚歲詩一讀便醒雙淚眼
頭風更擬倩誰醫
平生不識陳驚坐傳得新詩喜失牀聞道明珠猶滿眼
煩君為我一傾囊
舟過道場山下將往遊舟師告以雪塗不可行
而止
風蒲飽朝航霽色急新漲雲山繞平湖水墨澹屏障夷
猶柂初回突兀山入望何妨傾寸眸便足了千嶂想像
鐘磬音隱約霄漢上我欲一往遊遐瞻茲可暢暮雪猶
在塗遺事不得訪人生蠟屐緣一世能幾兩登山追勝
遊脚力須少壯重來定何時吾策今可杖老願復爾違
撫事一惆悵
老日
老日那容惜晴光到眼休蠶知今日浴麥復幾時收黃
犢分青草花鳬趁綠溝誰能更歸得已是一春留
西湖山下梅花塢行可里許至陳御史園亭
倦客厭卑栖白日坐飄忽呼我同舍郎緩策扶勃窣緣
山得人家附影蔽深樾湖水一鏡明梅花千樹發扶疎
弄清影仿彿見羅襪凄迷香霧中身已在月窟窮探意
未已取徑無詰屈誰家歌舞園花亂竹復密御史投紱
餘課豎種梨栗吾曹不解事尚此學操瑟當從漢陰人
抱甕日搰搰
寒食前五日作二絶
杜鵑新聽曉來聲暖氣催花一夜成寒食只今無幾日
故鄕何處不關情
寒食風埃滿客巾西湖烟雨送愁頻日高未起鳥呼夢
春晚不歸花笑人
三月二十二日春雨終日
此情誰與問天公幽事全歸白髮翁袖手尋詩紅燭裏
卷簾聽雨綠陰中杯盤眼見櫻桃熟時節心驚柳絮空
誰為羇栖到三月還家猶及舞雩風
奉酬德莊見和(趙彦端字德莊有詩文行于世號介菴居士集)
横飛衮衮見諸公着眼何由到此翁胡粤相忘千里外
金蘭投分一言中詩緣漸熟情難洗老色來煎念已空
銷盡客愁知底事愛君回雪與流風
太倉稊米集卷二十
