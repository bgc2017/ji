太倉稊米集卷二十三宋周紫芝撰
詩五十八首
齋宫夜雨明日大雪
郊祭嚴祠事齋宫肅夜寒鸞刀催宰急庭燎及晨難雨
濕牛羊俎烟埋幣帛壇南山忽清曉萬玉已巑岏
聞耘老猶在霅川(孫耘老名有功徽人能詩)
湖上雖相見重來失後期風塵為客久舟楫送歸遲鴈
遠無消息梅殘惱别離何時酌君酒爛漫說新詩
十一月十一日夜步行中庭月色明甚作詩三
絶
冰輪漸出海西頭身在三吳近海州賴有梅花管羇客
細分疎影上駞裘
香風嫋嫋月娟娟月滿中庭夜悄然只恐大羅天上有
人間今夕是何年
少年邀月伴清樽老去空餘滿袖塵多謝蟾光深有意
尚來同我作三人
二十一日雪中歸資國
出門天意已垂垂湖上回鞭雪滿衣人在水晶宫裡住
馬從銀色界中歸樹頭雲凍依然在湖面鷗寒斷不飛
今夜燈前有殘榼擁爐深閉一篷扉
蠟梅大有生意
幽芳念初分厚地凍始裂耐寒憐孤根忍苦度尺雪誰
持萬金良起死醫寸蘖伶俜初回姿荏苒似看葉灌木
猶未成已與凢草别平生冰玉交勝韻頗竒絶微風折
輕黃香霧濕寒月棐几著冰壺餘芬散清樾只今滿眼
花想像疑可折感君分似意老味倍欣悅添我小窗春
芳意未衰歇盛德不可忘封殖寧敢闕
石佛道中隔水梅花滿山
平明跨羸驂遥遵石頭路循山一谿横隔水得幽處樹
疑虬龍驤石作蒼虎踞雲菴有遺屋突兀在煙樹方壺
豈不佳弱水無船渡空餘惱幽香梅花滿春嶼心知姑
射仙茲焉飲風露水自平湖分香從一山度風姿不自
持照影各矜顧安得從之遊徘徊著雙屨
書東窗二首
枕上青山翠撲衣西湖郡更似西施苦無能事王摩詰
領略煙鬟却要詩
湖上梅花春意回水光山影入銜杯無人許我分幽事
故遣雙飛屬玉來
次韻強幼安歲晚感事
寒日催殘歲新詩得夜光雪猶隨處有梅亦為春芳愁
鬢何從白流年有底忙官閒應放臘燕寢自凝香
歲晚雜題四首
安穩三冬計棲遲一舍寬卷簾唯水近倚杖得山看老
罷人誰數天寒歲又闌自無稽古力未可怨儒冠
二
草色無人地梅花近臘天擬飛猶未雪將盡欲新年漫
與空成恨無求合信緣平生為晚計老去更茫然
三
倚杖千山裡窮年一水濱有官羞隱吏無句作詩人雨
送燈前夢儺催臘後春孤山林處士笑我是比鄰
四
老病時攜客斜陽更上樓山寒猶有雪湖晚最宜鷗詩
可書幽事兒能伴薄游人生每如此吾意復何憂
次韻幼安寺丞感舊見示
當時長嘯敵先摧不費官軍一炬灰殘寇自驚風鳥散
使君方看玉山頽攖城捍賊今亡矣抗疏論功有是哉
相見可堪談舊事為公搔首一裵&KR0966;
甲子立春口號四首
梅花消息未闌珊春入千門笑語喧人道上元新甲子
從頭却數太平年
春來玉燭又初調盡喜官儀是漢朝御道雪晴方試輦
彤庭日暖漸聞韶
力爭和議衆初疑事在君王子母知舊日塞垣啼鳥處
如今長樂曉鐘時
晴日初生禁籞春苑花宫樹一番新君王勤儉無行樂
只作銀鈎賜近臣
元夕前三日書事
舊歲冬餘雪今年雨復晴奉常新奏樂蕃使近朝正燈
火鼇山路風光鳳輦城須煩天一笑四海盡無兵
二
落日滄江上潮回水自平雲連子胥廟山接闔閭城海
岳朝吳會衣冠奉帝京端門舊燈火還向此時明
飯餘過摠持菴
飽飯度永日問隣從小園閒攜居士杖来扣摠持門花
木無人見文書聽客翻更將方外事細為老夫論
德莊别後以詩見寄再游錢塘始見之次韻奉
答且以叙將别之意
分作經年别還成一笑同看君鬚點漆羞我鬢吹蓬共
醉寧非夢緣詩各坐窮相逢又驚散往往似征鴻
二月二十三日薄雪
湖上春風結暮陰亂雲堆雪晚來深便隨柳絮飛將去
誰管桃花冷不禁自苦多愁成客恨不關難測是天心
乘除妙理誰能會明日朝暾忽滿林
次韻子東春雪
春光早已到千林尚有餘寒壓曉衾解作飛花朝蔌蔌
絶勝疎雨曉涔涔無田亦有三登意是瑞何妨一尺深
雪裡故人誰過我西湖嵓壑似山陰
湖上戲題
一湖春水綠漪漪臥水桃花紅滿枝去住雲情渾不定
陰晴天色故相欺風前柳作小垂手雨後山成雙畫眉
何必娉娉仍嫋嫋西湖應便是西施
後二日又題一首
家在東灣古渡頭柴扉草閣枕寒流無人擬彈能言鴨
有眼那驚不下鷗月裏踏歌何處社樽中載酒幾家遊
溪南溪北村村水春雨春風日日愁
後五日又題一首
幾日春風大放顛晚來寒日露晴天浪紋隨棹湖如鏡
日脚翻鴉月似弦便可飽看花入眼不應直待柳吹綿
庾郎分得愁千斛肯與青絲作少年
湖居無事日課小詩
春湖潮滿入青天浪拍東風打釣船人在空濛飛絮裡
鳥啼紅白亂花前
天上陰晴不可猜兩番雲黑又雲開鷺從落日山邊去
魚趁晚湖潮裡來
茶了詩窗飯後杯兒書未熟急須催鳥於花外喚客出
山自眼前將句來
老向華胥占一窗無心更夢小雲郎城居可似湖居好
詩味頗隨茶味長
花枝滿樹雨添肥晴色十分春又歸一生萬事無不爾
行年六十盡成非
多情白鳥去還來無事風扉閉復開山下一帆衝雨過
水邊雙燕得泥回
海内名流詩有宗時傳佳句落閒中不道建安六七子
可是近時三數公
次韻同季夜宿松園兼呈清照師
鶴骨松園老霜髯八十春相逢看日夕留客賦詩新鬼
亦來聽法誰應可作隣折腰營斗粟寧不愧斯人
強幼安用余與曾同季唱酧韻作二章見寄謹用
韻為謝
江國從游地花今幾度春老唯羇客在情獨使君新未
敢論傾盖應須托善隣如公真盛德舉世更何人
花落青墩寺誰從作好春錦囊題句近舊旆得州新老
手摧強敵餘風睦四隣他年數循吏神爵有斯人
寄李司農三首
東閣當年夜華燈照别樽斷碑思鴈塔佳客愧龍門豈
料三吳路相逢一水村只今懸望眼猶欲黯離魂
徽水定何處謫官今幾時長沙應有賦南磵可無詩柳
絮催春遠梅花寄客遲誰憐憶公久頭白少相知
謝眺南齊守司農古漢官杯今與誰把山亦要公看細
札頒何日離騷讀又殘侍郎兄弟在往往上金鑾
客舍春寒
每日東風吹暗塵小池幽樹不成春妨他燕子關何事
折盡梅花最惱人愁裡了知身是幻老來惟與睡相親
去年湖水渾依舊欲買扁舟釣白蘋
洗馬行和關子東韻
憶昔四海多甲兵令嚴細柳將軍營鐵衣健卒持滿立
黑頭壯士從軍行眼前千馬復萬馬寸土不耕犁與騂
自從虎皮蒙劍戟此馬不聞鼙鼓驚只今盡浴長安水
七十萬匹俱長鳴風騣霧鬛久不試日饜官粟無斗升
廟堂伊吕自有策不與韓白齊功名圉人但喜馬肥健
野老安知無戰爭有君如此豈不樂俟河幾時今得清
不須天育驃騎種雲霧晦冥方降精我欲刻石上浯水
白頭弄筆羞書生不聞鐵騎響鳴鏑但聽玉簫吹九成
讀楚詞三首
借令無策拒強秦何至甘心受虎吞楚國已墟三十載
區區猶念爾東門
方從黃棘望回驂可笑襄王又信讒巳分世間無鮑叔
便須水底覓彭咸
人生長策是同流却遣何人為國憂鼎鑊軒裳俱一死
屈原何得畏陽矦
夜中聞雨枕上作
老去飄零日春愁爛漫中詩窗窺窈窕睡枕聽朦朧弱
柳妨晴態小桃吹落紅顛風莫相惱花事不關儂
為人賀沈鎮江生日
一麾新領浙西州重說當年八詠侯要遣敵人知宿將
故乘軺傳作遨頭朅來京口頒明詔便合甘泉從禁遊
紅袖相扶客為壽莫嫌和月醉西樓
甲子重新數中興濟川人為聖時生五花名肅金鑾殿
八陣威寒鐵甕城賀客杯觴方瀲灧使君忠力轉精明
祝年有意留公住只恐調元要老成
春寒
楊柳毿毿一水間梅花憔悴雨&KR1998;&KR0034;春愁巳自難禁酒
病骨何由更耐寒
種蘭
桃杏花中偶並欄依然風味是幽蘭莫因移種長安市
不作春山一樣看
種萱
萬事全歸兩鬢霜新愁盡屬少年場如今乞得忘憂草
巳自無憂可得忘
次韻張元明同邊郎中遊西湖二君講同年之
好有此游
十里春波翠染衣小尋魚鳥共追隨船頭風急何妨醉
湖上山多盡入詩藜杖偶來飛絮裏蘆鞭猶憶看花時
兩公人物如連璧同上金鑾亦未遲
皇帝親祀高禖十五韻
歷欲緜洪祚郊宜築巨臺有司脩祝冊天子祭高禖意
與群情合春隨上瑞來翠輿瞻玉座桂酒奠金罍喜色
回中壼歡聲入九畡熊羆占已兆弧矢射將催異禮關
宗社餘波被草萊靈基千歲永玉葉萬枝開制度新儀
著歌詩舊典該魯侯徒復宇后稷始封邰帝德應先格
天心亦易回至誠參造化妙響疾風靁歷數周家久封
疆漢地恢山河今壯矣瓜瓞信悠哉準擬螽斯詠微臣
愧不才
校李從一臺閣集因效其體
細誦台州句湖邊草舍幽好山來競秀清瀨與爭流吏
可供書札兒能伴校讎小窗誰共此唯有夕陽留
二
舊旆來分賴唐朝有百人諸公皆冺滅此句獨清新異
世名空在今年迹巳塵何由弔高冢一望石麒麟
次韻子東奉命祠高禖齋宫望臨平山
遥想祠宫曉色寒卷簾聊此看孱顔官閒頗似蘇司業
詩好全如庾子山覓句不妨煙雨外浮家猶記往來間
舊游有意重回首恐上金鑾未得還
太倉稊米集卷二十三
