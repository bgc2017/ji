太倉稊米集卷十九宋周紫芝撰
詩四十九首
題周掾西山亭
江靜雲恬眼界空危亭高枕麗譙東風來雨後憑闌處
山在人間拄笏中春去平蕪隨處有鳥啼斜日滿林紅
伯仁空洞渾無物容我清樽一笑同
次韻道卿聞新鶯
草長江南春欲闌曉鶯聲在綠陰間定應春恨知公子
故作清歌學小蠻催盡落花風自暖喚醒愁眼日長閒
隔枝時見黃金羽始信庭柯會解顔
次韻道卿縣樓觀雨之集
樓下江聲雜雨聲斷雲初掩斷霞明吹殘惡熱凉生面
瀉作奔流綠繞城擾擾驚禽棲不定娟娟缺月坐來生
遥知舉白酬豐歲醉裏憑欄句又成
道卿論吳中夏果詞頗夸且借蘇内相春菜詩
韻作詩僕亦同賦聊為江南解嘲
江南五月菱垂葉葉底紫菱如紫蕨棃香濺齒蔗漿寒
瓜熟堆盤水精滑紅薑抺縷雜吳鹽纖手淹梅帶微辣
芳林露下摘金桃入眼臙脂紅臉抺木瓜甘酸天下無
百果論功誰可甲朱櫻萬顆滴階紅滿架蒲桃更肥茁
橙香栗大芋如鴟此品秋來不勝說老翁空作解嘲詩
但恐年衰左車脫
次韻羅仲共靈泉夏夜二首
靈泉無暑竹連山絶似秋霜五月寒我欲訪君安得往
江湖滿地一漁竿
泉聲落枕喚詩成傑句中含萬壑聲起看四更山吐月
又扶藜杕到天明
夜訪伯遠偶題長句
夜攜桃竹上山枝來叩徐矦種菊籬憐我風霜猶短褐
喜君人物是長離酣歌強對老來酒忍淚重聽亂後詩
一笑相逢真我輩此情慎勿遣兒知
駝山秋晚二首
詩翁老去無人數晚歲移家在河滸敗絮蒙頭那復霜
破屋穿天只愁雨大兒窗下抄竒書小兒燈前誦論語
明日羞囊餘幾何客至無錢具鷄黍
溪邊茅屋知誰家門前水落溪露沙枯藤繞屋掛秋實
黑如點漆紅丹砂蜀葵花空已收子鷄冠樹高猶有花
客來倚杕主人出屋頭日暖聽蜂衙
聞張伯真割奉粟二十斛見遺而書未至戲題
小篇
老去空嗤守錢虜我亦無錢買田畝未容殘月喘吳牛
空對杏花耕宿雨昨宵夜誦偶連明今日晨炊忽停午
長腰聞有尺素書腹飽先懸待椎鼔浣花老人殊可憐
忍飢更索飢腸語故人禄米肯長供司業酒錢時亦與
平生無句可驚人未審何由坐斯苦幾時去作多田君
滿田䆉稏多黃雲長年飽飯作穀伯且免勞人勤指囷
九月十六日生日示内
從我憐君二十年備嘗險阻與艱難試看剪髮師陶母
肯為親舂媿阿鸞香火結緣聊為老杯盤為夀小同歡
鹿門願遂平生志更享全家百歲安
次韻道卿見貽
樓下秋空月似波與君高目在庭柯新愁别後知無數
白髮年來畏轉多歲月催人駒過隙世緣相縛雉罹羅
多才似子仍多學他日金鑾穩上坡
次韻道卿催梅
江上連朝暗飛雪花信風遲寒凛冽東閣觀梅殊未妍
揚州何遜心應折何郎思苦花欲開羯鼓不倩天公催
詩翁自是催花手能挽春從天際來帳下玉人羞起晚
弄粉含姿半驕蹇應憐冶葉與倡條有意凌寒入芳苑
君詩好更誰與論會令寒谷生春温冰姿一笑忽滿眼
誰道鶴林花有神
次韻道卿梅花長句
月娥窺水晚纖纖風味能回鐵石嚴滿地不禁飛處急
一枝猶得醉時拈國香無意欺蘭蕙天質應羞擬絮鹽
冷蘂依然在空谷何人重傍少陵簷
次韻邵文伯懷桐渚與陳子高唱酬之樂
謫仙騎鯨上天去萬古風流一丘土去天尺五城南杜
晚上瞿塘望江渚兩翁憔悴人不與造物嗔渠作竒語
陳矦筆勢誰可禦九鼎自可獨力舉夢中尺錦君盡取
時向胷中作吞吐邵郎詩高孰賓主一笑相看兩相許
清歌那忍聽金縷渠坐詩窮君勿怒衰翁老氣不可鼓
篆鼎瓦棺心好古此别相逢定何所他時剥啄叩君戶
藜杖經行尚堪拄
次韻靜翁雪中見過三首
年年飛雪閉寒齋老怯風威不下階客至未妨頻叩戶
人生何必要籠街莫嫌縱飲方投轄聞道中興已勒崖
自笑下愚移不得從渠撫掌笑高柴
故國飄零萬事乖十年不見雪中階要令幽子安圭竇
少待兇酋脫藁街援筆何由賦梁苑閉門只合老蒼崖
君來看我煨黃獨自採春山帶葉柴
端門萬馬想初回跪賀群臣拜玉階我約江鷗分雪浦
誰將烏帽踏天街從遊久欲真浮海送客懸知亦自崖
猶有升平臨老眼尚堪方嶽看燔柴
二十八日雪霽讀晁無咎集呈别乘徐彦志且
以奉懷
蘇公論士昔未聞四客輩出俱同門龍媒忽下洗凢馬
野鶴一舉空鷄群虞皇七友廊廟具元和十子非渠倫
張公屈宋排衙官清詞麗句冰雪寒秦公筆下有過秦
平生目短曹劉垣金華仙伯學杜甫句法自許窺公藩
晁公磊落天下士帝遣長庚下人世舊聞一醉百梨花
醉後狂歌滿天地詩成只在倚馬間高談頗似懸河翻
當時七發真少作秦漢以來無此文今日晴窗有佳色
積雪為洗烟埃昏千山排巒削寒玉萬木擁戶明朝暾
試攜塵編醒病眼隠几一笑空爐芬是中有味知者少
此意便欲從公論
題南金慎獨齋
聖道不可窮探取隨已欲平生所受用政可一言足子
思著中庸暗室戒慎獨危微恐懼心此念旋已熟學從
西洛來標牓相品目袖手看屋梁表表如鶴鵠誰知胷
中塵往往盈斗斛伋也而有知寧不貽彼忸吳侯蚤作
吏未肯事邊幅得妙自聖處了不關世俗頗知幽隱中
日月所照燭不敢欺秋毫高情潔冰玉願言從君遊着
鞭蹈前躅
題彦恢家草堂(李宏字彦恢慕石徂徠為人家有守道堂吕居仁宣城四友之)
(數)
昭陵厚德如乾坤廊廟補衮多公言徂徠官在百寮底
有時論事驚天閽皂囊欲上謗已滿霜臺不到名空尊
李矦自是千載士人說贊皇今有孫長安御史一驄馬
人物眼高爭薦論南牀小忍便可得直氣肯受高官吞
青雲垂上却回首得州如斗車朱轓兩公相望空落落
當年風采今仍存古來名節與富貴輕重略等常平分
天公相愛似有意黃鵠欲舉方騰鶱未開青瑣霄漢上
故著草堂烟雨閒人生窮達固難料時來鶴亦能高軒
願公努力善自愛更進藥石禆華勛
次韻道卿殘臘步遊林藪草木漸有生意三首
抱病歲忽杪杜門誰復來感子陽春句為嘘寒谷荄君
才那易得辭華陋鄒枚草木不足羡雲衢路當開春意
私節物榮枯竟何哉封矦與裂土且當付輿臺
老意慘不樂青春為誰來藝蘭在九畹誰能起殘荄桃
李忽滿眼其寔亦枚枚耕田種芝草玲瓏殊未開榮華
競春事于我何有哉當浮白玉闕下睨黃金臺
人生有榮瘁否極泰必來君看九地春寸草無餘荄白
首始一遇蒲輪迎老枚祁隱不可招詡徑行當開我欲
尋盧敖盧敖安在哉但當急洗眼看子登雲臺
讀元微之詩有感
從古才高少識真此公句法老尤新世間言語渾無用
天上吹嘘却要人但遣前旒知嫵媚莫嫌後榻有嚬呻
夢中富貴能多少空使清流作怒嗔
舟次句茨(時寓白湖)
移居來近玉湖中漁戶新添白脚翁覓句深慙何水部
浮家全似陸龜蒙山寒政恐無黃獨地濕應須要鞠藭
晚日飄零天不管雙鳬乘鴈聽西東
雨寒連日大風病中作此詩
門外湖光瀲灧中春寒那聽雨濛濛吹殘梅雪如山雪
顛得江風似颶風雙燕擬來尋舊約小桃渾未試新紅
黃紬獨擁眠方熟剥啄何須來惱翁
暝立
山隔湖邊路人棲柳下扉船從几席過燕掠水波飛鳥
亦昏纔定牛知晚自歸幽人常暝立日日到斜暉
次韻黃文若寄燈夕不出之作
少小從舞雩鼓瑟常屢希結髮事墳典願言探玄微鐘
鳴漏忽盡殘星獨暉暉征鞍老塗路白露霑裳衣齒髮
倏已暮富貴終難祈佳辰念京洛流車看騑騑結客少
年場兒女如瓠肥紅燈白晝暖醉盌黃金揮回頭二十
載狗盗相因依時光了如夢菽粟不救飢飄零少行樂
老大空歔欷今年四海靜扊扅張外扉芙渠焰明缸金
波麗春幃穠李樽前歌遊子月下稀錚錚銀漏中撲撲
春蛾飛此老最可憐已杜禦寇機但知草中和浩蕩歌
皇威晶熒一短檠搔首悟昨非風流如黃香不作傳柑
歸更攜袖中珠來尋北山薇詩盟倘可同願復無余遺
題趙安定像
烏巾白角雲錦裘長脛骯髒高結㗋王孫自是真龍種
世上懸知無此儔醉裏哦詩詩欲就風月平欺兩肩瘦
秋風為神玉為骨畫手何從寫竒秀仇池客多誰在亡
高準虬髯唯汝陽紫皇苦欲奏璈語此曲至今空斷腸
腸斷公歌侍兒拍甕裏黃柑自春色老坡不見空凄然
此詩此意無人傳
題包鼎大虎圖
人間妙伎古亦有畫虎從來易成狗何人為作老於菟
鼎死百年無此手想當運筆亦有神睥睨知誰看回肘
便恐陰崖風雨來何止草中狐兔走易生驚猿羞掛枝
周昉稺犬空復肥畫中生意似可喜此虎一出無餘姿
邇來喪亂書阨苦唯有君家此畫古妖狐一丘渠自安
狡兔三窟無人取建章宫殿空咸陽猛士知誰守疆土
藜藿不採虎在山安得有臣如此虎
忻師介軒
念我昔年少剛介頗成癖多錢嗤守虜飽飯嘲穀伯有
口能雌黃反眼輒青白阿奴恃火攻未必出下策一笑
當尊拳僅得貸雞肋只今真老大鬚髯已如戟折肱成
良醫忤物知何益要令空洞中下視滄溟窄嶢嶢固難
全容容聊自適知雌在守雄外曲當内直此理吾巳明
師獨未之得願言戒覆車聊用銘子壁
三月五日晚霽大風
雨後風扉擁青嶂家在斜陽晚潮上沙頭飛盡雪色鷗
柳下初横短蓬舫皇天惡料風忽顛賈客倉黃回五兩
老人倚杕不肯歸看打南湖白頭浪
九江王興道早歲休官作易安奚疑二室要余
作詩
心如止水不妨清身似無官不為名但把一椽供偃蹇
從他百鬼瞰高明路迷鷄犬家何在身與漁樵席屢爭
眼看青雲有矰繳鷦鷯巢小未宜輕
朽骨枯莖未必靈行藏何苦訪君平問津世路心先
懶買地江干計巳成解向急流求勇退便知幽事合關
情裕陵將種今誰在但恐君王問姓名
倚杕
雨脚收寒久東風倚杖頻浪翻雙鷺起船過小鵝嗔客
飯長腰米林居折角巾澆山一掬淚回首故鄉春
寒食日歸郡舟中作二首
歸櫂浮江水寒衾擁醉眠亂花飛送客細浪穩隨船淚
落澆山酒愁生禁火天一從胡騎入飄泊到今年
世事聊相挽吾歸亦有期白湖為客久寒食到家遲接
屋花仍在遮門柳自垂向來歌社裏應著老人嬉
春事
春事無多日江村有數家等閒飛燕子容易落梨花草
色過薄雨柳陰暝淡霞詩成不歸去暝立看棲鴉
湖居春晚雜賦八絶
雪屋臨湖憶繫船柳汀吹絮又經年白鷗大似知人意
分與滄波十里天
雨後春湖拍拍流近門誰繫兩三舟水邊寒食飛雙燕
柳外斜陽卧一牛
數日東風緊閉門小桃知有一枝新花飛不復到老眼
可是春寒欺得人
倚牀相伴一枝藤強作春遊老不能花底嬋娟詩嫵媚
枕中日月睡瞢騰
黃蜂歸後燕成家楊柳初飛一兩花已是無春可拚得
亂紅何苦惱霜華
曉鏡烟凝水繞湖晚汀飛鷺又成圖早知魚鳥堪同樂
愁得華顛政不須
兩日東風着意顛南湖風浪不行船飛沙走石成何事
吹得楊花也上天
湖水波連野水邊欲晴鳩喚未晴天懶吹雲去風無力
打得花殘雨可憐
雨中立杏花下
淺紅疎蘂出墻頭事往人空鎖北樓鳥為春愁渾不語
花知人意亦含羞東風脈脈情何限細雨濛濛淚不休
却憶去年花下醉依稀記得小蠻謳
恭聞巳迎原廟聖容入行在所
兵氣滿京洛橋山萬木悲園陵回望遠衮繡自天垂日
月瞻遺像衣冠拜赤墀櫻桃薦原廟重見漢官儀
太倉稊米集卷十九
