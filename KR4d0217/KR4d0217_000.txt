太倉稊米集别集類三(宋)
提要
(臣)等謹案太倉稊米集七十卷宋周紫芝撰
紫芝字少隠宣城人紹興中登第歷官樞密
院編修官出知興國軍自號竹坡居士是集
樂府詩四十三卷文二十七卷前載唐文若
陳天麟及紫芝自序集中悶題一首下註云
壬戌歲始得官時年六十一是紫芝通籍館
閣業已暮年可以無所干乞而集中有時宰
生日樂府四首又時宰生日樂府三首又時
宰生日樂府七首又時宰生日詩三十絶句
又時宰生日五言古詩六首皆為秦檜而作
秦少保生日七言古詩二首秦觀文生日七
言排律三十韻皆為秦熺而作大宋中興頌
一篇亦歸美於檜稱為元臣良弼與張嵲紹
興復古頌用意相類殊為老而無恥貽玷汗
青集中嘗引蘇軾之言謂古今語未有無對
者琴家謂琴聲能娱俗耳者為設客曲頃時
有作送太守詩者曰此供官詩不足觀於是
設客曲乃始有對因戲作俳體詩曰設客元
無琴裏曲供官尚有選中詩云云是數篇者
殆所謂供官詩歟然其詩在南宋之初特為
傑出無豫章生硬之弊亦無江湖末派酸饀
之習方回作是集跋述紫芝之言曰作詩先
嚴格律然後及句法得此語於張文潛李端
叔觀於是論及證以紫芝詩話所徵引知其
學問淵源實出元祐故於張來柯山龍閣右
史譙郡先生諸集汲汲搜羅如恐不及葉夢
得石林詩話所謂寇國寳詩自蘇黃門庭中
來故自不同者也略其人品取其詞采可矣
乾隆四十四年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
太倉稊米集原序
始余來東南聞士大夫誦宰掾周公少隱詩文每擊節
賞歎以謂清新偉麗自成一家非真有悟觧不能名一
世獨恨不見其全逮守九江之明年歲次甲申冬至後
三日今吏部侍郎陳君季陵經從集庾樓上出公太倉
稊米集七十卷命余為序是時敵再犯淮沿江郡多故
欲讀未暇乾道改元乙酉春和議成邊城撤備民訟少
得餘力觀書一日卧愛日堂取公古律詩記銘書序雜
著數十百篇細讀而哦之竊駭古人關鍵難名之竗公
盡驅入筆端蓋前軰文采專以格致為高垂世不朽端
不偶然噫此豈可與新學小生口舌辨哉然王震序曾
南豐之文謝克家序陳後山之詩或謂巨題晩進不當
為若余則于天下無所畏讀余序迺知當為不當為自
有定論而公詩文雖不待序而必傳無疑也左朝議大
夫充敷文閣待制知江州軍州提舉學事蒹管内勸農
營田使眉山唐文若序
宣人之為詩盖祖梅聖俞聖俞以詩鳴慶歷嘉祐間歐范
尹蘇諸鉅公皆推尊之後百餘年又得竹坡先生繼其聲
而周與梅在宣為著姓且親舊家也竹坡同時有王次卿
僧彦邦道常三人皆能詩王死于兵不復傳彥邦學為詩
而未至道常筆力頗過彥卿其後亦無聞惟竹坡之詩聲
厭服江左天麟未第時從竹坡游公謂子曰作詩先嚴格
律然後及句法予得此語於張文潛李端叔故以告子且
言郭功父徒竊虚稱在詩家最無法度天麟欽佩此語退
而學詩不敢越尺寸久而自定然後知公之善教人前年
過九江公家在焉往拜遺像哭而弔其孤誦其餘文以語
太守唐立夫舍人立夫急取公文集相與閱于庾樓上讀
之聲震左右立夫最重許可至是擊節且為序之竹坡
于書無所不讀發而為文章不讓古作者其詩清麗典
雅雖梅聖俞當避路在山谷後山派中亦為小宗矣彼
郭功父輩執鞭請事可也官晚而名不達自興國守罷
居九江貧不能歸宣城而江山之勝盖為晩助云公名
紫芝字少隱乾道丁亥上元左朝散郎充集英殿脩撰
知襄陽軍府事提舉學事兼管内勸農營田使充京西
南路安撫使馬步軍都摠管兼提領措置屯田陳天麟序
自序
昔余為童子未冠入鄉校方學科舉文文成掌教者善
之于是長者稍從而稱其能焉余曰是足以得名不足
以名世也乃喜誦前人之文與其詩往往為之廢業而
前日之稱其能者悉咍之不齒也一日先君戱為客言
是子肩有詩骨在法當窮而又好詩窮固必矣自是好
之不衰如人飲酒日甚一日然卒亦不能工也中年取
少時所作而誦之悉皆棄去可嘔也老來取中年所作
而誦之則又皆弃去可笑也今老矣而竟不能加安知
他人誦之不嘔且笑耶小兒曹未嘗學文不識詩病誤
以為好而掇拾其遺得若干卷錄而藏之問名于余余
告之曰文章一小技于道未為尊也使有補于世教猶
□庶幾不然徒費紙札耳不足錄昔者山谷先生書告
其甥曰文章直是太倉一稊米耳黃公之文可與馬遷
揚雄劉向之徒相為表裡若其詩則杜子美蘇子瞻而
下不數也而猶小之如此况不逮其萬有一者乎後數
年而集亡當于東家醬瓿上而求之其必有得矣
