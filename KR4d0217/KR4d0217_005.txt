太倉稊米集卷五宋周紫芝撰
詩四十五首
次韻吳思道贈姑谿道人
殘生擬覓山中伴萬事厭從兒輩談笑我㩦家常作客
羡君買地已成菴早將遼海千年夢換得曺谿一滴甘
聞與道人新結社懶雲今不是常參
次韻次卿擕酒見過
睡過花時無好懷柴門誰閉復誰開擬從月夜放舟去
更趁東風擕酒來鬚髮且休論早白悲歡正可付殘杯
君無舊雨仍今雨相見應湏日百回
送虞伯瞻以宣城尉為上元方田官
曩時人物詢石渠風流文采知諸虞老成不見典刑在
定識載行家有書此郎胷中有涇渭不比當年㶚陵尉
可憐汗血名家駒未有長途試千里空鞭赤免鞬臂弓
射殺窮山赤丸子只今廊廟方賡歌羣材並用肩相摩
將分壤地辨壚㯺要追禹跡窮岷嶓懸知使者欲推轂
豈止朱墨精研磨簡書可畏君莫厭會見天邊給飛傳
時來富貴亦偶然且盡十分金瀲灧
收次卿近書二首
故國春空老三吴信不通客猶如社燕書或寄賓鴻鬢
髮風埃裏林廬夢寐中西歸如有意一笑復誰同
白水彭門道秋風古戰場人應思故國樓更在斜陽消
息憑魚素遊從問草堂蘭芽知己茁何日見諸郎
懷舊一首(并引)
三月晦日飯餘方開淵明詩編誦停雲未竟
而彭門故人忽遺遠書喜不能勝因效其作
以寄意焉
三月既晦維暮之春居我窮巷門無雜賓誰與晤語千
載一人歌此好言以侑清樽酌我春醪載笑載欣言念
我友在彼彭門江濆之别于今三年夐夐隻影祗復自
憐素書聿至式慰我心蔚我嘉木有鶯在林尚求其友
載好其音人而不如有懷其愔何當言歸昔盟是尋眷
此二老實為蘭金
晚霽
翠葉看成幄濃春喚不回愁今連落絮雨欲到黃梅掃
地花狼藉開門燕往來晴峯數點出暝色一禽催
過張參軍故居曲肱亭舊基在焉山谷老人名
亭且有詩所謂鄰雞呼不起擁被聽松風者
是也
脫手新詩咳唾成曹劉鮑謝未為能少時不厭家如磬
歲晚聊因酒作丞天與吾人終淡泊才如此老不飛騰
盖棺何物無遺恨太史知公解曲肱
雨餘便有秋意夜聞絡緯聲甚急
朝來三尺雨一灑遍原隰秋風掃快霽凉氣便相襲幽
人倚寒窗睡眼已生澀淅瀝聞井梧風枝擺餘濕推枕
夜未央牽幌月還入凄然裘褐念感此絡緯泣嗟我豈
不知索衣寒無及家機臥空軸麻縷無可緝殷勤語秋
蟲相煎何太急誰能太早計不死會當給吾言甚酸寒
不足勞掇拾書之示二豪以當一笑集
入秋初種芭蕉
着葉芭蕉三四根怕秋全似可憐人老來安得無餘事
細聽維摩說是身
中秋無月夜半大雨忽憶去年江樓之會
去年秋半西江口夜上江樓飲江酒欲問青天借玉盤
等得浮雲變蒼狗天風慘澹含清秋夜色蒼茫江水流
移床傍簷看月出月未肯出令人愁圓蘆吹裂客罷語
恐在丹霄復何許一聲初自耳邊來三更却向樓前去
人生無定可堪論東西南北似浮雲故人吹散天一角
驚鴻零落秋江羣今年不聽鳴江櫓月黑風悲窗繞樹
一杯無酒可澆愁夜閉蓬門聽風雨
九日至蘇家園
良辰不浪出坐久無誰言閒攜老鈴去旋覓登高樽悠
然理孤策徐行當華軒步穿鼪鼯徑來過雞犬村炊烟
起茅廬衍沃多平原翳翳桑柘密靄靄禾黍繁黃童與
白叟相攜負朝暄我求方寸地擬設常關門誰知南岡
底近有蘇家園心知淳朴處可避喧囂煩歸來得好語
高意誰當論他年劉子驥定覓桃花源
過雙廟
廵遠功名絶古今後先俱死只侵尋兩家子弟猶相訾
百世何由識此心
行邁一首
秋山凄無風木葉寒自萎羇客不得歸行邁日靡靡瘦
馬嘶暮塗忍飢渡寒水落日晚更明棲鳥驚復起人生
各有求誰能異生死行行重行行辛苦那得爾亂石摧
前輖旋車亦當止飢寒苦見驅臨風一長喟
暮宿一首
朝行繞山麓暮宿投孤村父老頗見招落日猶在門庖
烟不滿竈汲水復抱薪為我炊黃粱一飽裁逡巡百金
得香醪湛湛盈清樽我雖不解飲亦足濡我脣濯足捫
飽腹燎衣暖餘薰願言息劬勞少浣塵埃昏慇懃戒鳴
雞未用呼晨暾
汴隄冬日二首
榆柳風微不動塵平沙如粉襯車輪今年汴上三冬暖
已帶長安二月春
當年漫漫雪如塵古汴重冰欲折輪暖日如今著行客
長安三度見青春
將出京
老恨愁千斛飢須粟一囊遂成遲去魯還作薄遊梁客
思風塵惡鄉音道路長何時秣歸馬看我理晨裝
雪後再至菊坡
長安二月春風裏馬似遊龍車似水青鞋久慣踏江沙
黃帽豈堪隨馬尾梁王舊築黃金臺臺荒草滿誰復來
雲中羽蓋去不反坡底菊苗寒欲開老僧相對話鄉井
童子瀹苗分乳杯為言諸老有遺跡細尋石刻摩蒼苔
春風無情固相似倦客逢春還少味籬邊踏雪憶故年
渡口呼船夢千里人生萬事要隨緣到處一身俱偶然
林間春動有佳興更㩦官焙來同煎
寒食滁陽阻雨
去年束書薄遊梁今年下馬古滁陽滁陽寒食少人出
滿城山雨驚淋浪閉門客舍頗無事五白大呼同舍郎
樽前誰唱醉翁曲鳥歌花舞催紅粧竟須薄酒澆永日
肯放羇愁煎客腸功名老矣白髮出歲月幾何歸路長
江頭藉草作寒食細雨梨花思故鄉何當秣馬候明發
便可一葦横長江千村萬落鳥呼客山南嶺北花吹香
仍須戒婦速作黍會見鹿門歸老龐
遊醉翁亭
醉翁詩裏識滁山蚤歲神遊只夢間雲外淺寒欺短帽
馬頭深秀得烟鬟時㩦妓女人猶說倒著接䍦誰與還
文物風流今掃地亂泉空繞玉孱顔
謝公墪
風流謝文静世俗未可屈但怪東山雲肯為老桓出誰
知姦雄心本自畏豪逸君看新亭會此意未易詰坦之
獨何者手版遂倒執煩公揮蝟湏談笑安晉室暮年淝
水師苻秦甚窘急幅巾碁局間百萬一戰襲功名亦餘
事聊為兒輩立平時誚虚曠聞此自羞澀萬古終悠悠
客意頗蕭瑟忍看西州門更作羊曇泣
卞公祠
卞公古剛者直節不可挫巖巖六龍子矯矯中興佐可
憐謝幼輿梭飛齒還墮志懷不事事見面輒欲唾非關
執鄙吝要欲激疲愞茂弘豈駑駘廟社因遷播維公抗
劇賊嬰此不測禍平生忠義氣臨絶不自奈憤心握兩
拳爪甲穿掌過英風渺何之末路悲坎軻高堂風入帷
壞壁塵生坐清魂不可招聊為歌楚些
遊定林
青山繞招提危磴迎屐齒泉聲去悠悠秀色來亹亹定
林得幽處勝踐發新喜當年手種樹來禽雜青李横斜
照壁詩平淡如止水尚想扶風帳横經多士子奈此後
學徒發冢用詩禮朝回丹青像暮撤配食簋空餘古祠
荒老木寒籐委遺像猶便便念往悲復起舉似與山僧
山僧豈知此日暮歸去來林深足荆杞
采石道中示伯尹
飛盡楊花京洛春又將一舸到江濱聊憑淺碧浮烟水
為洗軟紅隨馬塵紫蟹黃雞秋漸近東阡北陌酒將醇
只今我與君同夢他日君容我卜鄰
伯瞻作酒官植竹局中見索鄙句
虞郎種粟秋不收一生坎軻多窮愁有才無命百寮㡳
人笑獼猴騎土牛蚤時脫身隠吴市晚歲作吏分糟丘
貴人官高印如斗君獨雞栖馬如狗騎曹只可呼馬曹
漫仕何人知漫叟平生好竹心未闌小分雲嶺青檀欒
横窗尚恐翠露薄得雨便作秋聲寒向來麴糵一掃盡
風月已足供蹣跚吾門如市心若水箕坐不知身是官
念我平生絶韻友相從久結無情歡君當下榻我亦往
風雨對眠聽夢殘
次韻次卿寄李姑谿時欲問舍宛陵
我亦平生願執鞭拜公眉宇記當年泰和人物真圖畫
李白風流是列仙雪裏已無回棹意文中新有卜居篇
幅巾還作溪堂夢何日相從句水邊
河魨三絶
水没春江不見沙河魨吹絮荻生芽平生所欠但一死
可更杯中論鏌邪
釣蓑常恨此盟寒兩歲珍庖屢入盤細雨春江從此逝
不應猶棄季鷹官
一飽欣然下箸餘庾郎鮭菜復何須當時獻納堪憐許
只解區區說䱥魚
戱蛙
夢回閒看繞燈蛾窗外蛙聲兩更多莫遣盤中種鮭菜
要留水底作笙歌
為蛙答
偶作長吟君莫嗔一泓聊占小池春斗升雖未分公廩
青紫猶堪作賣人(語在建康實錄及南史中)
次韻李子澤過次卿谿堂二首
溪雨廉纖作晚晴斜川風物喚淵明歸來定自有新句
醉著烏巾一幅輕
時人但數李北海惡客遠過元次山笑我不能同一醉
也來谿上看烟鬟
次韻次卿穿池得古研
功名到手莫嫌遲妙琢先分紫玉池他日北門當視草
只今南澗且題詩人間未忍終埋没神力應先作護持
好替青氊成舊物知君家有寧馨兒
次韻次卿鳴琴終日二絶
大音固自元無曲綠綺何勞更著絃此調最高人不會
未知今復為誰傳
平生有味在朱絃想得清風入指寒小閣香消簾不捲
知君不為俗人彈
代人贈别二首
縷金歌裏越姬羞紅蠟光中翠黛愁貪向樽前話離别
不知郎酒十分流
越奴年紀似羅敷年紀無多情有餘别後此情能記否
好憑北鴈寄南書
端午日小雨已而復晴
斷雲飛雨過平川吹作團欒碧玉天酒綠強能開病眼
絛長那解繫流年閒收艾葉晴窗外忍對榴花白髮邊
細葛香羅天上有烏紗白簟北窗眠
五月七日南堂見楊花
柳深何處可藏鴉窗繞長廊綠暗紗造物惜春知有意
薰風時一度楊花
五月八夜月色明甚望麻姑昭亭二山
天高月白夜漫漫倚杖來看月下山老眼直窮烟靄外
諸峯渾在有無間翰林耽酒今何處仙女乘鸞去不還
天恐兩山看未足故飛明鏡照孱顔(昭亭盖舊名敬亭相看兩不厭只有)
(敬亭山李白詩也)
讀林和靖集書其尾
泉石膏肓挽不回笑看嵩少仕塗開暮年封禪無遺藁
平日江湖只釣臺月自黃昏人已老鶴無消息客誰來
吴兒不解高人意秋菊何當薦一杯
六月四日大水
夜雨聲喧萬壑雷奔流明日自天來深疑瓠子河初决
復訝浮山堰始摧水涸成梁真漫爾山行乘橇信悠哉
望中何物關詩眼銀海光中碧玉堆
潘澤之惠合谿蘆菔種
庾郎鮭菜只春蔬新向金城得上酥會見銀絲堆細縷
酒香橙熟鱠江鱸
太倉稊米集卷五
