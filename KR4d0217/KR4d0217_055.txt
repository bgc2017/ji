太倉稊米集卷五十五宋周紫芝撰
啟二十五首
為人謝韓侍郎舉自代啟
總憲文昌承聞真拜飛章中禁遽及微蹤位卑既躐于
等夷才薄頗乖于名實私恩下逮公議弗俞竊以自代
之舉知本于前朝之故寔示上臣事君之義當明庭渙
號之初究是宏規厥有深意然惟善能舉其類務在得
賢而擬人必於其倫豈容倖進如某者學不至博才無
所長偶以庶僚猥參朝列一行作吏念久去于故鄉何
自為郎徒退隣于老境靜惟持禄深慮辜恩況越輩流
驟加推挽鼠肝蟲臂方自聽于死生鳳翼龍鱗敢輙期
于攀附羽儀冠冕黼黻條章久持三尺之平反深體一
人之寬大謀謨獻納唯推轂于人才輔弼贊襄將入持
于兵柄欲吹噓之增重故汲引以相先用敦廉遜之風
益負叨渝之愧義高山嶽銘在肺肝誓堅報塞之心少
答稱揚之賜
為秦安豐上宰相啟
假守邊隅無樽爼折衝之效宣風裔俗皆廟堂懷遠之
謀既竊禄以逾年徒感恩于末路未知報稱祗益驚危
伏念某才術空疎吏能淺短揣五技必窮之分本百里
治賦之資付以偏州頗逾涯量責其善最蔑有稱聞懷
負乘斯奪之憂有小器易盈之懼至若幽薊滅烽而民
皆安寢四郊無壘而國乃休兵實遠人徠文德之修亦
上天降和戎之福遂令蒙陋少借便安享清淮梨棗之
秋獲豐歲農桑之利妻孥飽煖鼓角清閒此上相致治
之功在守臣何力之有輯寧庶土藻繪王猷掃中原百
戰之塵同歸至治考自昔扶顛之相誰可齊驅治國是
之難回忽頌聲之交作顧維淮浦先被商霖投戈而務
息肩當光武罷兵之日堅壁而不生事乏魏尚臨邊之
能願寬鞭策之威少效桑榆之力庶謀禆補上報生成
暑候寖隆鼎司燕肅冀綏戩榖均惠黎元
謝王侍郎薦舉啟
職在版曹猥司賤事名塵斧扆遽辱華章雖異數之難
逢恐師言之未盡蔑無微效徒有厚顔伏念某蓬蓽地
寒崦嵫齒暮滋蘭在畹豈無意以自修種豆為萁蓋有
求而不偶作晩歲入官之計屬古人投紱之餘未聞蘧
瑗之知非猶作司空之耐辱安天與諱窮之分心寔可
憐無家傳教佞之言人誰見喜宜遭躪藉何所怨尤驟
驚意外之風波益念人間之邱壑致身不早敢辭下笑
於陳人見事甚遲嘗恐難逃于敏手方且在聾丞可去
之數何以蒙盛莊有味之言寵以褒詞彈隋珠於無用
錄其菲質嗜昌歜以謂何苐激微衷難量厚德兹蓋伏
遇天資偉異雅量恢洪摛筆下之詞章時高製作鑒胸
中之人物自有妍媸亟進掌于邦圖乃從游于禁闥凡
此猷謀獻納之意見于雍容言笑之間至若薦論尤光
寒素俾兹孱吏亦偹歲員但憂垂盡之年未有報恩之
所某敢不懷仕非為貧之念佩老當益壮之言據馬援
之鞍固已慚于衰暮補仲山之衮猶幸覩于光華
賀秦太師賀幸賜第啟
渙宸綸而錫命瞻厦屋之帡幪偹法駕以來臨接天顔
于咫尺思與忠臣而燕樂蓋知天道之光眀寵自雲霄
風傳棨戟竊以扶顛持危者宰相之職崇德報功者人
主之心論勞逸雖異于成勲至燕安乃終于同樂晝烽
夜燧既安遐邇之心燠館凉臺當處尊高之府遂瞻營
室而揆景乃法台階而建居惟其舉明主三代之隆是
以得上公九命之制崇堂數仞安風雨之如山賀客一
時喜簪纓之滿路遂肅鳴鸞之噦噦來臨大府之潭潭
親屈六飛俯勤三接方雲天燕樂禮行于君臣父子之
間而黎庶歡呼事繫于宗廟社稷之重恭惟格天道大
調鼎功高扶邦家累卵之危繼明聖止戈之念銷兵不用
致武偃而文修致治無為遂禮行而樂作帝安斯寢民
奠厥居顧軫念於劬勞宜大新於輪奐賜鄼侯之第未比
功名幸亞夫之營豈為榮曜某鈞陶小器螻蟻微情願
維壮大之居永介期頥之壽隆恩厚禮曾未數于五侯
盛德隆功將遂傳于八葉
謝禮兵部架閣官啟
分曹領事久罹管庫之勞拜命易官但謹簿書之分便
從已請恩豈人為竊以書契肇于伏羲之初字畫變於
蒼頡之後事為寖廣文字滋多吏疲刀筆之勞書極權
衡之重文移載路案牘如山況六曹分隸于四司而庶
務統臨于諸道考本朝之故事蓋各掌于有司見今日
之官儀喜再逢于盛世不圖除吏首辱䟽恩伏遇位及
三公功加百代屈人以不戰俾同堯舜之兵致治于無
為仰格成康之俗未嘗遺鏃而定禍亂曾不旋踵而告
太平既綏靜于邊方大恢張于治具祀無文而不秩綏
神祇祖考之休官有廢而必修見典章文物之偹詢咨
耆艾蒐訪闕遺乃足百官之員以成一代之制初不與
人而求偹至容擇地以圖安遂遣非才首承兹乏某敢
不恪守修持力扶疲軟飢鷹在臂猶有待于一時老馬
識塗詎可堪于千里當安螻蟻易足之分少酬造化曲
成之私
謝敕局删定官啟
一官從禄久蠧太倉三尺讐書復塵妙選再置清閒之
地益銜陶冶之恩佩德難忘論報無所伏念某性資昏
鈍門地衰寒顧隻影以自憐念平生之寡欲蚤時操管
嘗趻踔於功名晚歲泣塗撫凋零于鬢髮宜長故里歸
讀舊書然而次山猶漫于為官政以陶令尚須於乞食
人憐鼠技無取寸長自料蠅營僅能一飽豈意無名之
寵忽加垂盡之年不俟終更復叨器使援此沉淪之迹
成于頃刻之間聞命周章撫心驚懼伏遇格天道大輔
世功高征車朝返于四垂驪御暮回于萬里開元之息
邊事宋廣平之計為多貞觀之致太平封德彛之心必
愧人皆樂成康措刑之治孰知本唐虞不戰之兵方大
聖人之有為宜衆君子之畢集豈容疵賤尚此饕榮某
敢不上體深仁力圖報效知漢高帝約法之意止在三
章而蕭丞相定律之功垂于萬世願少勤于刀筆庶永
託于鑪錘
謝敕局政官啟
入奏成書誤當賞格俯頒明命例易官資曾無刀筆之
勞亦拜絲綸之寵名雖不稱恩實有歸竊以法雖麤而
烏可不陳令一出而弗惟其反必明損益因革之義以
修律令格式之文繄昔聖君皆由是道周王垂革豈無
燕翼之詒謀商后承家必鑒先王之成憲況廟廊治定
之日適禮樂制作之秋既稽考于舊章猶緝熙于大典
載加參訂益謹布宣宜得修餙潤色之才以著寬大和
平之治退循幾極無取分毫習唐室之憲章苐慚賈傅
通漢家之世務豈若倪寬何此濫恩亦霑寒士伏遇致
君堯舜濟世成康兵既偃于修文治乃期于止辟謂明
主弘九重之化雖獨運于聖神而有司遵三尺之文所
宜頒于詔令偹條章之上䟽頒賞典於維均固知無實而
得名亦幸因人而成事叨蒙大施猥錄微才俾稍拔于
選曹將漸塵于朝列某敢不捫心自幸竭力扶衰拳曲
小枝既誤蒙于斤斧虺隤老馬寧敢後于駑駘庶遂晩
塗仰酬大造
謝樞密院編修官啟
史局揖官已久慚於尸素樞庭就列曾不俟于終更雖
大造之曲成顧小才之安用但虞非分疇敢為榮伏念
某蓬蓽餘生桑榆暮景頃由羇旅猥玷冠裳初無科第
而入官不循州縣而改秩既歲乏羣吏之最徒月費水
衡之錢拂几讀書得文字優閒之樂掩門晝卧無官曹
拜伏之勞如是者蓋七年于兹論功焉則寸長何取方
虞簡黜遽辱甄庸未躬耒耨于田廬猶使編摩於政府
豈繄寡薄亦預記憐仰慚滲漉之恩下被朽枯之質伏
遇道侔伊吕功蓋管蕭韙兹不世之才大創無前之勣
長蛇豐豕寧勞叱咤之餘玉戚朱干遂底文明之治謂
聖世典章既已偹具則太平事業何以復加唯需小大
之協心相與維持而共守不期暮齒值此昌時某敢不
進竭愚駑退安寒陋庶效勤于絲髮冀少雪于叨踰雖
恩若邱山義有難酬之重而情均金石中含不變之堅
謝權實錄院檢討官啟
制命由中攝官非次自揣見聞之陋莫裨蒐講之勤讐
正舊章既誦金科之目鋪張大烈復窺汗簡之文五換
律於歲華兩備員於宰府退量忝冒徒切驚危兹盖伏遇
上為聖朝廣開賢路乃大明于黜陟爰登用于賢能一
德同心共底嵓廊之治竒言異行不逃斧鉞之誅豈曰
妄庸之人可以僥倖而得而乃憫其窮悴被以光華淬
磨一割之刀固難施于游刃黼黻百年之本猶不棄於
朽株假以他官使有常禄況偹史館文字之職為儒生
幸會之榮博極羣書無胸中七略之富鋪張偉績愧史
氏三長之稱聞命為憂獲愆是懼某敢不乘千載方興
之運樂平生難遇之時夙夜維勤死生一致雖暫承人
乏實有愧于前賢而内畏師言冀少申于晚節
賀強奉直知常州啟
恭審奉制明庭擁麾大府官唯平進固嘗嘆十年之淹
政必上聞當不過三月之久會聖書之一出喜公議之
猶存人患無稱才難終蔽恭惟衆推宿望世號名家積
盛德以至深藴高才而不露平時許可目短曹劉壮歲
功名心卑管晏果臨戎而不懼知有勇之為仁念昔寇
攘俯臨治境兵方持滿公獨解衣援孤壘之將沉脱羣
生於垂盡人期結草誰復抗章雖盛烈之不讐顧忠風
之未冺稍優倚重用激疲庸名當流於千百載之間事蓋
白于二十年之後享人生五馬之貴固已恨遲饜筋下
萬錢之餘猶為未晩某昔同氓庶獲免鯨鯢幸盛事之
親逢悵餘生之已老勉從寸祿方為酒毋而助㩁酤退
省私心願隨厦燕而陪賀客
賀秦太師改封益國公啟
通爟火以親祠爰重配天之義載太常而紀績首疏胙
土之恩既申錫于隆名乃對揚于休命衣冠歆豔宗社
滋榮恭唯盛德體仁陰功及物休兵解甲知黷武之無
威繼好息民故交隣而有道邊烽盡滅使幣相望俾狂
瀾既倒而復回本善師陳而能勝雖盡忠竭節在臯夔
稷契而不過至扶顛持危豈房杜姚宋之可及禮樂因
斯而大偹君臣俱欲于無為乃即南郊以秩元祀神倉積
而粢盛必潔景鐘奏而律吕遂諧蒼璧蕆儀八陛合圓
丘之制清臺占象五星呈同色之祥大禮既成淵衷載
喜謂告太平乃文祖之德而祀明堂則周公其人揭一
德之名本取精忠之意錫益都之號又歸輔弼之功皆
出聖神之自知考諸書傳而未有某論才雖陋感德則
深草木至微亦繫造化生成之數蟲魚遂性豈無游咏
鼓舞之情乎
回鄭教授啟
昔年姑孰稔聞隣境之聲投老江干忽有同寮之幸况
曲貽于妙制尤深激于懦衷恭惟學貫羣書身兼數
器漢庭射策已巍中于賢科泮水采芹想常資於善
教觀文詞之秀發知師友之淵源戴侍中之談經行聞
重席鄭廣文之好客寧恨無氊某竊專城年將謝事唯
恐鈍遲而獲罪庶依強敏以扶衰千里聞風固難忘
于傾倒一樽相屬幸將托于遊從即遂瞻承預增欣躍
回永興令啟
歸老故鄉未能投紱剖符中禁遽竊為邦賴遊刃之有
餘庶因人而成事見賢良邇為幸實多伏惟儉以能勤
寬而有制令行三月共歌仁政之成歲熟千家坐致齊
民之富將見三春之馴雉何妨一笑以鳴琴藹著休聲
合登善最某衰難堪事拙且自安驅馳行役之間想像
風猷之勝即瞻標矩預切懽忻
到任謝田太尉啟
持版偏州始從羣事宣威幕府偶托巨庥未諧維石之
瞻徒抱搖旌之念跂崇墉而尚遠馳謝牘以猶稽恭惟
韜略名家公忠許國任已肩于三事勲久塞于兩儀早
輸社稷之中自致風雲之會漢文景之諸將李將軍之
技無雙唐肅代之名臣郭尚父之功第一行膺異數用
答元勲某來自日邊已臨江表方布宣于詔旨況交肅
於軍容望灞上之營屯瞻風密邇拜禁中之召節聞命
匪遥
到任謝秦太史啟
竊食行都久塵下執分疆列郡復玷明恩念寵賁以無
名揣中虛而增惕已偕父老共慶隆平伏念少小授書
蒼華為吏進瞻表著未親州縣之民亟佩印章莫任承
宣之責用雖榮于躐次心實懼于罔功唯有奉聖朝寬
大之書可以希昔人平易之政盡循三尺固當欽慎
以無違恪守一心猶恐疲駑而敗事夫何差擇偶及竒
窮兹蓋伏遇位極三公任專一相印銷六國陋子房輔
漢之功干舞兩階啟大舜格苗之義回曩歲好爭之俗
悉為平時無事之民致兹假守于桑榆亦使例安于符
竹某誓堅末節上報殊私歲且豐穰敢自書于下考士
雖寡少願敦勸於諸生尚可助太平粉餙之華庶幾效
俗吏涓塵之報
謝秦觀文啟
觀上國之光屢更堯歴竊太倉之粟遂綰漢章爰奉詔
音已親郡事恩非有自幸豈得斯竊惟當今號稱極治
國是既定人敢異心民風大同下無殊俗躐羣賢而並
進底庶政以為隆氣叶于朝薰作太平之氣象和于野
肇為豐歲之祥况永興邈在大江之南於列郡最為無
事之地山川襟帶魚稻阜蕃訟簡民恬本廟堂調一之
效力疎政拙享庶邦燕息之娛致是疲癃坐安歲月伏
遇望高巖石位列台纏斧扆臨朝會風雲于千載衮衣
調鼎知中外之一辭雖雍容侍讀之間有密勿進思之
助人情所繫主意謂何將踵前修即膺後拜某久瞻釣
席猥庇餘庥朽櫟不才託社垣而增重華顛為用畀羣
壘以非宜力圖報塞之方誓有糜捐之日
與江州守李郎中啟
守附庸之國敢忘事大之心依唇齒之邦竊有善隣之
願况兹假道獲遂瞻風跂森戟以非遥喜登門之有日
尚羇行役如奉笑言恭惟才智兼高聲名四出雍容華
省號表著之羽儀綏阜遠民作東南之藩屏逮入境而
問俗知為政之有方豈弟慈祥醖為豐歲敦龐純固藹
著餘風既善最之攸聞顧召節之甚邇某猥分郡寄行見
吏師仰君子學道之成久欽仁術慕善人為邦之效願
授至言期進覿于威儀可盡陳于悃素
謝總領汪大卿啓
四方隨牒久去高門千里拜恩獲依天府未作終焉之
計偶臨蕞爾之邦弱植有依私心倍喜伏念某年齡寢
暮筋力俱衰求遂兔裘之營蓋將安往誰作綈袍之念
殊復可憐豈謂廟堂尚分符竹况斡旋軍賦方持諸道
之權而霑丐恩波尚倚門生之舊庶容疲軟假悉須臾
恭惟位在九卿望傾百職自出持於使節忽屢易於歲華
足食足兵自得理財之術載櫜載戢助成偃武之功明
效益隆公議甚久當乘鋒傳亟上鑾坡某懷紱去家脂
車就道已差朔旦躬布治條效小邦厞屨之供疇敢忘
於公上待明主嵓廊之峻恐遂失于依歸
回張侍制啟
拜寵明庭升華内閣猥參朝議敢先慶牘之馳辱貺牋
藤獲玩摛章之麗禮逾其分愧切于中恭惟氣直以剛
文多而富才猷宏遠而甚偉識度高明而不凡頃去中
華寖更年歲來從絶域驚仗節之猶歸獻存異書笑象
龍之何用忠信既行于蠻貊聲名旋達于至神果聫禁
闥之榮猶奉真祠之請眷懷優重節義光明某久慕風
規素懷傾屬兹曲蒙於寵記徒倍切于瞻風秋暑向闌
德履增粹念江山之攸阻欲拜舞以何由
謝喜雪詩啟
上帝垂休偶同雲之應禱騷人流詠繼白雪以成歌不
敢貪天之功自顧何力之有過蒙褒拂殊佩寵光隴上
麥生幸已占於豐歲樽中酒滿將遂切于餘閒
謝沈祕校啟
舊社未歸念餘生之老矣故人相見追往事以凄然更
沐新詩少光衰緒人間聚散真乘鴈之去來句裏風流
慰飛蓬之飄泊過情垂譽佩德興懷未遑持刺以踵門
聊復引詞而叙意
謝王秘校啟
竊禄何功固深慚於善政逃名甚久猶及見於斯文諒
非儕俗之言頗有凌雲之氣一枝笑折知難弟之先登
萬選何疑料巍科之必中黃鵠即看于高舉老馬無意
于長鳴徒辱下臨夫復何補未遑投謁尤極感懷
謝吳秘校
少年習氣固知嗜好之殊晩歲高文頓復神明之觀逃
空虛而甚久聞韶濩以殊驚顧此蒼顔華髮之餘敢佩
明珠白璧之賜永言為好何日可忘
謝何秀才惠書
都騎見臨高文為贄窺華詞于製作知妙學之淵源嚴
什襲之常書疇敢忘于雅好脩片言之報札姑自志於
中心
謝沈解元
驅車入境已盡覽于湖山歛袵登堂又辱貽于珠玉顧
英詞之秀發增朽質之光華佩厚意以難忘揣過情而
甚恐誓收微效少禆疲瘵之餘庶接高談獲奉從游之
末
太倉稊米集卷五十五
