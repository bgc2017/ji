百正集卷中宋連文鳳撰
七言律
湖上行春
踏破六橋楊柳烟鄉心迢遞怯啼鵑好花歲歲仍相似
白髮星星不再玄囊裏有金堪一醉瓢中無藥可千年
遊人不管興亡事但把笙歌閙彩船
送沈伯儁回霅
江空歲晚朔風寒詩卷相隨曉出關不為尋梅勞杖履
偶因問菊到家山溪橋買酒經過熟鄰舍分茶笑語閒
若見碧瀾趙公子為言衰髩與愁顔
已夘中秋雨
南樓一夢已淒涼好景難逢重感傷天上此時如白晝
人間何處有清光山河舊影雲俱黑燈火新愁夜正長
畢竟老蟾終古在西風客髩易蒼蒼
寄常州簿鄭宗仁
稽山禹穴莽為狐兔神龍遺蛻散亂榛蕪孝
子仁人一夕悉取而歸之有人心者能無愧
乎聞此悲泣寄以詩
玉立蓬萊問淺深仙裾不受海塵侵千年愛護神龍骨
萬里淒涼老鶴心夜月照愁低草色秋風吹淚哭松隂
錢塘流水情何限誰采蘋花學越吟
寄仲寶上人
一笑簫韶曲未終清風杖錫欲何從不隨輕絮飄流水
且作閒雲過别峯昭慶寺前鴉遶樹餘杭山下鶴歸松
人來今雨聞消息見說維摩帶病容
送劉悅心教授任瀏陽
一穗藜烟待校書擕書且此作師儒扶持學法防時弊
教養人材應世需蘭芷汀洲身外楚菰蓴鄉國夢中吳
片帆好趁秋風便吟過洞庭青草湖
夀陳右司
白髮蒼顔半醉醒衣冠洛社舊耆英誰能似此存高節
天欲留公相太平閒裏看山心共遠老來讀易眼增明
年年四月初三夜簾外一痕新月生
冬日早行
客裏閒關去路賒輕衫短帽朔風斜青霜委地疑行雪
紅葉成林當落花渡口馬嘶驚睡犬田頭鹿過散飢鴉
閉門無事日高起誰似山中隠士家
感春
賞心未足事多違啼鳥聲聲怨夕暉客夢一番芳草歇
人生幾度落花飛病難為别鄉情遠老不禁愁酒力微
猶記當年歌舞地醉遊秉燭夜深歸
六和塔訪陳右司
空山木落欲何歸渺渺黃塵汚客衣自嘆馮唐今已老
世無劉表孰堪依爐中丹火工夫淺籬下文章氣燄微
幸識貞元舊朝士錢塘江上語殘暉
有感
年來懶作少年狂一枕功名屬夢鄉舉世相誇唐字學
幾人曾識漢文章自憐晚歲桑榆景敢入春風桃李場
到此相逢莫相笑誰知臧穀兩亡羊
題隠者園
三徑歸來但閉門門前車馬自紛紛半生活計尋清事
一片閑心寄白雲暇日池臺行處樂春風禽鳥靜中聞
客樓相對西隣住好景天教向我分
湖飲得天字
老來更上百花船頼有湖光慰眼前兵後山川仍戀土
壺中日月不行天閒身適意隨鷗鷺樂事何心問管弦
盡醉無愁歸路晚客樓只在廢城邊
試筆
誰遣毛州刺史来閒忩終日共徘徊龍窺石澗新臨硯
鶴舞松烟乍試煤茅舍寒深題未遍玉堂月冷夢空回
笑予得爾渾無用惆悵臨風寫八哀
趙司門成之新居
何必山巔共水涯閑心幽遠此相宜喧無車馬紅塵少
樂有琴書白日遲晴檻倚風初柳處夜燈聽雨正蛙時
客來試問功名事已付功名與酒巵
送友人歸越(乙亥避地于越後十載越之故人來杭與之相慰藉者累日語未温)
(復别去為之黯然)
妻子相擕失所居山川迢遞更﨑嶇征鴻去去秋風急
驚鵲棲棲夜月孤賴有綈袍憐范叔免教岐路泣楊朱
歸來每憶溪船上買得鮮魚酒旋沽
秋懷酬仇仁近見寄
西風一夕送殘蟬老景情懷更惘然蘆荻病中秋瑟瑟
家山夢裏路綿綿空城點滴寒莎雨故國淒迷斷礎烟
待得鶴歸華表上可堪人世又千年
寄上虞周伯起縣尉
憶昔論文向酒邊忽來二十二三年别離老淚深春水
今古閑愁積暮烟吟作南音懷越土望窮東浦隔秦天
夢魂不識曹娥渡一紙相思寄客船
頑獨
頑獨齋前翠色交翛然一榻掩衡茅禪心久作高僧悟
方術寧從道士教曉日短墻花弄影晚風斜檻鶴歸巢
老懷自喜詩尤健幾度窮吟憶孟郊
寄桐廬李華甫
客裏光隂嘆白駒青山何處故人疎花開花落難逢笑
潮去潮來莫寄書北海酒深時自醉西湖水淺晚堪漁
新詩忽見因相憶何日擕琴話起居
謝人惠梅花
惟有梅花不厭貧花前笑語伴閒身老枝猶帶深山雪
生意能回破屋春影待月來明戸牖香隨風散惱比鄰
寄余何限江南意幾度相看憶故人
自笑
自笑儒冠不稱時幾回堪笑復堪悲閒門事少知貧好
逆境愁多恨死遲勲閣麒麟無夢想故山猿鶴有心期
紛紛塵俗都如許吟得詩成欲寄誰
紈扇
露冷飄零半幅紈傷心不見女乘鸞歌殘春院桃花暖
愁殺秋庭木葉寒滿地飛塵何處避舊時明月向誰看
應思曾在君懷裏一點恩情欲忘難
呈趙侍郎
飄緲蓬壺隔俗塵塵中日月易因循白駒皎皎猶空谷
秋水娟娟自美人何限溪山分曉夢無情天地著閒身
抱琴來問吟邊信見說池塘草正春
籠中鳥
未是扶搖得意時籠中日月且相依一身天地宜閒過
四面風塵莫遠飛老樹無枝空悵望春山何處不知歸
馮君愛取新毛羽休向花前怨落暉
送張集父分教越之上虞
此去橫經涉遠途三江烟雨晚潮初顓孫豈是貪求禄
鄭老從來愛讀書駐馬曉吟曹廟檜倚船時看舜鄉魚
顧予挾冊曾游此故舊相逢為起居
挽周明府公謹
彭澤歸來厭宦情弁陽山下買山畊春風秋月供吟嘯
月夕風朝寄死生銘墓古人堪髣髴著書心事更分明
但能佀此存清節野史須還記姓名
丙戌送李元暉歸
劔影悠悠出故都酒邊臨别重躊躇吳江霜早愁聞鴈
楚澤天寬老釣魚瑶草春風香未歇美人秋水意何如
西湖莫忘閒鷗鷺彊健不妨頻寄書
送陳仲甫挾書遊甫里
西風客影髩毛蒼此去擕琴又一方欲向書中消日月
何妨籬下寄文章于今蜀道無平地到處并州即故鄉
茶竈筆牀猶在否煩君移棹問滄浪
黃資深入道
霞衣飛舞越山青回笑時人醉未醒春枕卧看琪樹月
夜香學拜石壇星泥成丹竈燒仙藥移近明忩讀道經
可惜蓬萊歸不早海風正急海波腥
送王道士入燕
何處春山采藥還此行萬里道途難西風塵起衣裝重
北斗星低劔氣寒學跨青牛朝玉闕語留白鶴守金丹
洞門無鑰須歸早莫待桃花落石壇
送友人建康入道
郁郁文章不稱時豈堪寂寞寄人籬早知亂後為儒誤
始恨年來入道遲春晚茅山猶有术秋深商嶺已無芝
何當乘此清風去共看山家未了棋
釣臺
諸將驅馳尺寸功先生來此坐清風漢家天地閒身外
嚴瀨烟波落照中片石粼粼年歲晚一絲裊裊利名空
笑余亦是垂綸客欲借臺前繫短篷
雪
幾片飄從客髩來光搖老眼白皚皚不因枯樹今朝見
只道寒梅昨夜開是處園林迎臘到一時天地唤春回
憑誰寄語問滕六乞與人間此種栽
春日田園雜興(案此詩永樂大典闕載今從月泉吟社詩補入)
老我無心出市朝東風林壑自逍遥一犁好雨秧初種
幾道寒泉藥旋澆放犢曉登雲外壟聽鶯時立柳邊橋
池塘見說生新草已許吟魂入夢招(案月泉吟社原評云衆傑作中求其)
(粹然無疵極整齊而不窘邊幅者此為冠)
七言絶
已丑元宵
不因燈火有元宵彊把時光慰寂寥十四年來無此興
三更踏月過河橋
王昭君
使者相隨出漢宫辭君上馬去匆匆只因自恃好顔色
不把金錢買畫工
書齋夜坐
讀罷殘書聽雁聲西風一榻一青燈老來清思渾如許
自笑前生莫是僧
中秋夜坐
寂寞無如此夜坐西忩剪燭讀離騷可憐塵世多風雨
天柱峯頭月正高
贈賣花湖妓
客來不惜買花錢客醉青樓月在天欲盡樽前歌舞意
湖頭已有早開船
虞美人
帳中對飲復高歌飲罷歌殘淚雨多自是天將亡楚國
不因紅粉失山河
月夜獨坐
坐久不聞人語喧風枝吹動宿禽翻幾家負却三更月
未到鐘聲已閉門
送韓仲文歸京口二首
有客京口號竹坡蒼然碧玉橫清波淒涼駞陌走風雨
游塵飛撲征衫多
一點吳山看未了鄉夢悠悠大江表夕陽何處認歸颿
野樹蒼烟隔飛鳥
送高繼伯分教湖之德清
此時不忍抱遺材欲把文章扇冷灰見說讀書堂尚在
瓣香寄與謁東萊
小雪次北客韻
豐年佳瑞此先知莫恨無多莫恨遲若使紛紛猶未已
梅花凍殺又多時
賦椰子吸月杯
殼似懸匏護玉房誰人剖玉注天漿有時吞却杯中兔
帶得長生藥氣香
費壺天人一理堂
高高下下兩無窮盡在壺天一色中俯仰不堪供一笑
何當相與問洪濛
賦黑兔
昔日蟾宫擣藥時桂花樹下影依依一朝誤落人間世
却被緇塵染素衣
送友人歸越
把手西風晚菊天夢魂喚醒十年前未能捫蝨談時事
且與持螯上酒船
吳越青山猶好在古今明月不長圓可堪老大重離别
一片愁心落照邊
端午
相傳楚俗試蘭湯一枕南薰日正長門掩綠隂無箇事
起來燒過午時香
壬午觀火地
燒盡長安市上花何時重見此繁華獨憐幾處堂前燕
失却新巢過别家
題乾洞
何人鑿破雲烟壑百丈雲烟生節角解衣盤礴坐山風
一片松花半空落
紀夢
薰風一榻卧南忩無事縈心暑亦涼半夜忽生鄉土夢
屋前屋後荔枝香
讀史
滿道纍纍盡赭衣含冤相語泣相隨不因今日身親見
只說先秦事可疑
題臙脂騘圖
世上紛紛駑與駘分明此種是龍媒雪毛尚帶臙脂濕
想是扶桑作浴回
參寥泉
習習竹風吹古井點點苔花生斷綆寒泉不浸詩人脾
謾乞山僧潑春茗
枕易
身世相忘象外天清風一枕幾千年有時默默焚香坐
閒看白雲心自玄
憶趙右之
羞見梅花照客身梅花長好客長貧江天搖落年華晩
何處青山有故人
流杯亭
流杯亭下水無聲滿地牛羊野草腥何事當時貪宴會
至今帝醉未能醒
餘杭道中曉行
曉霧溟濛未見天山光水影白相連餘杭不似西川路
六月中旬呌杜鵑
項籍
蓋世英雄冠古今干戈未定日相尋帳中一夕悲歌處
霸氣難降兒女心
綠珠
忍將死别季倫家百丈樓前日色斜一片香魂隨笛散
却疑吹落玉梅花
銅雀臺
月正明時星正稀鄴城風雨忽淒淒荒臺深鎻殘春色
半夜寒鴉遶樹啼
山雲
去如斷雁失羣飛來是高僧出定歸無去無來林下客
吟魂一片共依依
題畫
嬌紅淡粉逞春姿好手移來一兩枝見說此花三十種
只消莫畫醉西施
