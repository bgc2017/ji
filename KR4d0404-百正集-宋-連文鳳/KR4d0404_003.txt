百正集卷下宋連文鳳撰
賦
登高賦
天氣清兮高哉雲溶溶兮四開泫玉露兮既降金颷翔
兮埏垓維兹時兮辰良陟彼岡兮崔嵬尋幽壑兮䆳谷
坐白石兮蒼苔攀龍山兮逸駕樹冥冥兮翳霾矧伊人
兮高風俯同寮兮嬰孩曠千載兮寥寥羌渺渺兮余懷
桂芬芬兮椒馨魂欲招兮不來邈今古兮宇宙紛流俗
兮喧豗漂翻翻兮上下溷汨汨兮氛埃念浮生兮須臾
復何樂兮何哀采落英兮盈掬挹天漿兮如淮聊自適
兮容與左持螯兮右杯歘暮景兮短促將駕言兮遄歸
舞醉影兮婆娑歌明月兮徘徊
獨居賦
藐吾生之若浮寄流光之過隙撫景忽以西邁倚長風
而抱膝時會運之相禪窅洪濛而莫測揆余初兮無為
奚終罹以憂戚謇晝短而夜長羌天寬而地窄能虚已
以游世非達觀其疇識此長慶翁所以叩至順於香山
柴桑子所以賦歸休於彭澤也嗟夫蟻戰蝸爭紛紛詐
力魚追獸奔汨汨形役以靜觀動由今視昔流芳胡馡
馡乎尼父遺臭胡昧昧乎盗跖奚是奚非害喪害得孰
若委道化以樂天泯識知而順則託信宿於蘧廬假夢
寢於槐國如斯可以為無懷之民游葛天之域也因論
夫俛仰之間貿貿陳迹自其以人勝天者觀之則彊弱
小大或得以紊其常自其以天勝人者觀之則富貴貧
賤亦各順其所適非天之不可必乎光風韶春好天良
夕持白雲以怡悅酌明月而幕席隨坎止而流行付盈
虚與消息善葆練以餐和對爐熏而讀易
虚舟賦
汎彼中流其名曰舟遠可以涉深可以遊伊誰為之有
熊氏作如鳥斯飛如馬斯躍彼誕而迂其名曰虚若盈
而竭若有而無伊誰為之太空是侣奚放奚歸奚涯奚
涘我有虚舟不纜不維篙不可設柂不可施其材孔良
其質孔厚般輸顧之吐舌縮首匪樓而高匪鐵而堅李
郭升之儼若登仙放乎巨浸泛無所著係之頽岸淡無
所泊萬斛匪重一葉匪輕東西上下不奡而行颶風橫
江弗震弗擊惡浪排空弗覆弗溺昔有孟明濟河自焚
賈勇作氣敗北晉軍繼有公瑾蒙衝鬭艦天與一炬曹
師破膽勝則櫂歌負則楫摧一喜一戚往來於懷喜者
患得戚者患喪孰若吾舟從吾放浪利汚吾網名玷吾
罾有鼈可庖有魚可羹暮雨朝烟草衣蒻笠日出而出
日入而入萬山夜行一笑當空山河大地在吾舟中此
時觀之非舟非我心焉如灰形焉如槁適有漁父鼓枻
而歌曰月白兮風清雲淡淡兮水泠泠子亦知夫月之
所以明風之所以生雲之所以作水之所以行乎吾將
與子汎濫乎寬閒之野廣莫之濱余歌而答之曰寬兮
閒兮天地之閒兮廣兮莫兮天地之廓兮嗚呼天地亦
不過其如是
序
送苟厚夫學正之昌國序
三代鄉舉里選之法久不行於天下吾道一脈綿綿
延延至於今不廢幸三代之學法存焉耳不幸而不
得其人雖存猶不存也嗟夫學校之設其來非一日
漢晉魏隋之間始有學校官有州博士有經學士掌
以五經教授繇是教授之名始立名正錄者其又何
始乎安定胡先生掌太學其正錄第補諸生後以上
舍内舍充及三舍興始置官如學官之例然則凡學
之正錄殆昉是而設也雖然是可以倖得哉始也羣
試於學月書而季攷釐積而分累校數歲之中第其
最優者升之州若府州若府然後出是命焉然則得
一職也亦勞矣向也謂之職今以官名之向也得之
州若府今以省命之是選不為不重矣然而不以道
藝不以德行不由科目而來往往技術之流與夫彊
有力者得以居是官可歎也已成都苟厚夫無技術
之可挾無彊有力之可恃然觀於今世之材之能如
吾厚夫者亦不多其人曩任松江學錄以恭敬事上
官其於朋友則謙以和其於講課也切切偲偲三載
攷績官箴無曠今也授以昌國學正蓋不過循級而
進俾竊升斗之禄得以便朝夕菽水之奉厚夫之本
志也奈何力有所不逮技術有所不及故不暇擇地
之美惡近遠焉吁亦可歸之命也矣然吾聞之昌國
多有材士風俗亦不惡廪稍不敵他學之萬一幸而
不至乏絶太凡士君子以道自任無一毫妄求苟欲
之心何往而不可焉昔范文正公掌睢陽學時有孫
秀才者來謁公贈以錢則以母老無以養為辭公曰
吾今補子以學職月得三千以供養子安於學乎孫
於是大喜今君誠能委於命安於學月取三千以歸
養其親安知他日不為孫泰山也厚夫勉乎哉是行
也厚夫固不以地之遠且險為難而惟母老是懼余
姑借是說以寬之
送吳子敬序
釣臺嚴之佳山水也子陵先生畊於是後之人堂而祠
焉祠之者敬之也今名其所曰書院以山長名官固將
以此處當今之士亦所以重祠事也吁先生隠者也而
使仕者居之恐非先生意也然而先生有言曰懷仁輔
義天下悅阿諛順旨要領絶政欲使天下仕者行其義
也行其道也不失其要領者也松江吳子敬端友也不
汲汲於仕從吾學聲律二年以文字往來其間者又四
三年由是學益進文日益工而略無一毫侈然自足之
態每告余而言曰仰事俯畜非某所憂也倘能屏去俗
慮無所介介乎其中則杜門讀書足爾今子來長是山
雙臺相嶔羣樹茂植錦峯繡嶺清麗竒絶是造物者以
讀書之地假之也若夫廪稍之虚實生徒之衆寡固皆
無頼乎此然以有所挾之才而置之寬閑之野廣莫之
濱惜夫雖然學而優則仕仕而優則學今日之仕今日
之學其於遠且大者若稼而穀圃而蔬其方來未艾也
吾故以要領之言贈吾子子敬其勉諸
記
學魯齋記
錢塘丁君強父文章士也鄉之人咸譽之初余游杭頖
君居前廡與之識且嘗與之爭功名於場屋問後十載
奎文歛耀芹藻無香君於是閉門讀書不復以榮進亂
心名讀書之齋曰學魯課其子命之朝夕學焉一日造
其齋見之且大笑曰異哉奚而名也父字以強子教之
魯何勇於己而示子以怯與是必有故也且魯有等級
有真有似曾參之魯魯之似者也周勃之魯魯之真者
也夫以椎魯少文之夫一旦處大變故不動聲色而能
安傾危之社稷若曾子者又非絳侯比也聖門高弟顔
曾為首稱顔有得乎愚之如安知曾不得魯之似然則
真可也似亦可也今將教之學真乎學似乎強父曰知
愚一武子也吾夫子獨以其愚不可及以善於處愚之
時者爾某之子稍聰悟易通於學方今薄習靡靡易以
移人可不慮哉詩云他人有心予忖度之予之心子其
得之矣烏乎強父往矣有子曰君瑞讀父書世其業心
術氣質不為習尚所變化謙於己恭以待人言語動作
容止進退無一不於魯之學得之君瑞年方壯籍籍有
詩名夫詩亦道也由是懋於詩篤於學庶幾可以進於
道進於道是亦曾子已矣是亦曾子已矣
四望亭記
詩不云乎駕彼四牡四牡項領我瞻四方蹙蹙靡所騁
釋者曰人君所乘之馬但養大其領不肯為用喻大臣
自恣不能使也瞻望四方蹙蹙然無所馳騁烏乎此刺
詩也方今乾坤清夷風雲際會氣類感召人材翕合殆
非詩之所謂云爾真定高君章業儒吏由吏而仕官水
監急流勇退休於家家之側買地數十弓更剏一亭為
棲息之所左右引水翼以池沼疊石前後樹以花木琴
棋圖籍筆床茶竈次第於其間落成之後觴客賦詩相
與慶斯亭客曰快哉曠瞻遐眺上下四方之宇盡在是
矣名不虚得也主人哆然大笑曰噫是不然東望太山
虎豹居之南望黃河黿鼍魚鼈生焉函關據其西大海
坐其北江濤如許人物眇然吾之所望者在此不在彼
也客悟曰向也子由之謁魏公也亦曰於山則見終南
於水則見黃河於人則未見韓太尉然則亭之名詩之
意也烏乎子老而致仕猶將以此望天下四方之人材
可謂明也已矣可謂遠也已矣於是主人與客盡醉而
别真定距杭不下四千里遠以書來述乃事與客之言
乞余文於是而為之記
說
潛谷說
余生平讀孔氏書晩年遠公軰招入白蓮社社有孫一
之者與焉一日孫子出手卷名曰潛谷求予詩予觀其
自叙所以名之之義因語之曰山谷也水亦谷也子獨
不觀老氏之說乎谷神不死是謂玄牝是谷也乃人身
中一虚空處與儒家所謂腔子相似朱文公曰谷之虚
也聲達響應焉子惡知乎谷之為彼耶又惡知乎谷之
非此耶子學儒者曩也舍儒而學吏今也舍吏而學佛
文公早年洞究釋氏之旨故其言曰佛說皆出老莊今
子讀佛氏書誠能參以老氏之學而有得乎潛虚之道
將見子之心潛天而天潛地而地谷之義大矣哉諸君
長篇短什賦咏盡之矣余不能詩敢借老氏言以為之
說
傳
冰壺先生傳
先生蔡州人也姓蔡氏不以名字語人故人皆以氏稱
之其先為周諸侯子孫因以國為氏後之種類蕃滋姓
氏不一著先生性樸素淡然無欲且善與人交自王公
至於庶人莫不親愛之也先生亦不以貧富貴賤厚薄
之昔孔子往見之必齋如也顔子與之處不茹葷者三
月嘗過秦秦大夫逢氏子患迷罔之疾視白以為黑享
香以為臭嘗甜以為苦留先生於門三日不得見及與
之語卒不入終其身而不相遭者惟逢氏一人而已及
遭蘇峻之亂干戈蹂躪辟地江南舍于陶公之圃會太
尉庾公來奔陶公素雅敬之為設供饌太尉入見矍然
而驚恍然而失良久曰百姓流離歲且大饉卿獨無恙
乎吾不患其無遺種矣相與於邑而别自是先生退居
田園無出仕志日與陸葵黃菁之徒往來山谷間天子
聞其才欲屈不能致乃遣小黃門賜以八珍之食復命
宗室貴戚出五侯鯖餽餉之先生毅然作色曰非其義
也非其道也一介不以與人一介不以取諸人遂辭讓
不受晚年尤喜浮屠信道術一日往適市市有老翁賣
藥挂一壺於肆市罷輙入壺人莫之見先生於樓上覩
而異之因奉酒果以往請學其術翁與之坐壺中盡
飲而出先生由是頓悟息心屏慮歛迹匿形深扄固閉
出入食息必以時盎無升斗之儲惟虀鹽是奉故以冰
壺之名自號同郡有劉伯倫者性嗜酒無以檢束一夕
痛飲夜半吻燥中庭月朗殘雪未消不遠秦楚之路而
踵先生之門先生愛其知已也倒屣出迎延之上坐開
樽而飲擊缶而歌乃出石崇所作韭萍虀一品與之咀
嚼而去當時王愷富傾天下驕淫侈靡方且歆慕健羡
想望其風味而不可得也宋太宗皇帝嘗於經筵中命
蘇易簡講文中子至有楊素遺子食經羹藜舍糗之說
因問食品何物最珍蘇公侈談先生韭萍虀之美不絶
口且謂上界仙厨鸞胎鳳脯殆不及此屢欲作冰壺先
生傳而竟不果太宗笑而然之余嘗經游蔡地過其廬
見其二子焉長曰蔬幼曰蔌丰姿秀美卓然有祖風不
知其為幾十代孫也二子相與言曰吾先公利足以濟
人誠足以通神明家世寒微史失其傳不獲遇於蘇公
命也後之世將無傳焉余感其言而語之曰經不云乎
中庸其至矣乎民鮮能久矣人莫不飲食也鮮能知味
也今子誠能守先公之道勿替其家聲子不求知於人
人自求子矣何患乎無所傳二子聞言喜而退余故為
之補傳以成蘇公之志云
贊曰先生之美溢人脣齒先生之德漬人胷臆非玉而
珍非冰而清宗廟享之敦素而行子孫保之甘旨是承
肉食者鄙爾羶爾腥又安得與之而爭名嗚呼富者不
可保貴者不足恃惟澹泊之士無窮信哉
