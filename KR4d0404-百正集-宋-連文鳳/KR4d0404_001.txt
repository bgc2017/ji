百正集卷上宋連文鳳撰
五言古詩
秋懷
草木一何情榮悴皆有時颯颯凉風至一夕失華滋壯
士撫蕭晨慷慨令心悲流光日以邁西風生别離渺渺
愁予懷此懷誰能知
天高正寥泬深夜羣動閴秋聲從何來淅瀝復蕭瑟須
臾忽澎湃愁思若悽惻罷琴試静聽紛紛鳴四壁有如
賈少年流涕重太息時事巳凄凉俛仰一今昔嗟余復
何言抱此長戚戚
西北多隂風日夜吹裳衣草蟲動機杼札札鳴聲悲百
憂彌中腸歡樂復何時今日忽巳逝來日未可知且飲
以狂藥酩酊從所之
漫漫秋夜長夜長不能寐抱琴出中庭月影落在地一
彈復再彈聲澹趣亦至誰家筝笛聲紛紛亂人思音響
何急促忽忽無古意嗟哉鍾儀心千古獨憔悴
茫茫秋水波灼灼芙蓉姿采之不盈匊及此行樂時陽
鳥來南翔玄鳥將西歸羇旅獨牽營泯默生窮思美人
不可見長歌以自怡
季鷹真達士棄宦歸東吳祿無盈寸榮盎無升斗儲盤
桓吳溪上所樂只在魚懷組夸鄉里佩印驕妻孥朝從
高鳥翔莫隨舜華枯富貴豈不好不能少須臾朔風吹
塵沙出門皆畏途抱影廓獨倚新榮非良圖
隂隂陵上栢離離陵上草樵兒與牧竪躑躅陵上道蜕
骨出榛莽后土不愛寳衰蟬弔寂寞寒蟾照枯槁白雲
散同漫西風不敢掃盖棺千年後既往不能保人生血
肉軀百年終醜老安得紫微書遺我一火棗
娟娟誰家女軋軋弄機杼買絲織未成催租立當戶下
機愁向人顦顇不敢語泣涕走深山深山更風雨
秋雨歎
秋雨何紛紛百草凍欲爛曈曨不見日黤曖猶未旦烟
雲雜澒洞霄壤雨漫漶阡陌何由分涇渭不復判怒觸
老木摧響急猛獸散平陸魚鼈飛行客鳥鼠竄田禾藜
莠興斗米衾裯換書生破茅屋展轉長夜半此時蒼生
憂誰知幾百萬
送張仲實游姑蘇
君本吳下居復作吳下游愛此山水佳役役不得休卓
哉太史公涉獵縦冥搜往躅誰能追而有蘇子由寥寥
百載後渺渺皆予愁江南地益卑士習日益媮此行數
百里不過三兩州歐韓不復作去去將奚求倘君有所
得歸以發我幽
智果寺拜東坡參寮遺像次韻
吾愛參寮子遺偈寄真跡像貌儼如生鈎畫宛若昔讀
此一代文令人百慮釋又愛東坡老仙才迥飄逸吟哦
月露章飛奮風雨筆古寺遺清風殘碑卧白日我來拜
祠下怡然若私覿和之詩與禪詩禪機籟寂相對兩忘言
終朝不獲一徘徊走風廊舂容坐苔石於心適有契所
得不患失禪空詩亦空觀空莫觀色寥寥百載下無此
二騷客買酒為招魂欲招不可得
送人入北求仕
南方有竒士湖海聲獵獵功名志氣銳不憚遠䟦涉春
風一片紙區區無所挾持此欲取償易於拾秋葉何以
贈君言勉哉耘其業
慈烏
步出東南林啞啞聞哀音哀音不堪聞而有反哺心子
母誰無情爾情抑何深昔人稱爾孝鳥中之曾參人於
物最靈奈何不如禽
稻花
紛紛兒女花為人作顔色眼飽聊自慰飢來不堪食此
花不入譜豈是凡花匹太陽麗天中正氣從午得開此
豐穰瑞脫彼風雨厄始華郁而甘未粲光巳白我行田
野間舒嘯意自適田者告我言樂歲茲可必但期一飽
死百年漫勞役
鳲鳩
時兮呼婦來時兮驅婦去呼來知天晴驅去知天雨一
去或一來非為新與故白雲變蒼狗人事何錯迕不念
糟糠時棄如路傍土
吠犬
爪牙淬霜戟眼睛耀銅鈴輕獧更健捷羣獸此最靈吠
堯非無知怪不類桀形一片愛主心庸作警世銘哀哉
乞憐者搖尾偷餘齡
蜜蜂
羣居崖谷間不食人間食春風百花場來往無虚日採
花釀為糧倉廩自充實歘罹割裂殃操戈窮入室何異
誤國人腹劍而口蜜
七言古詩
寄廬陵劉國博會孟先輩
吁嗟天地何夢中魈魌日夜嘘寒風萬物元氣銷鑠盡
文章千古無時窮先生驅文挾風雨筆勢不停心自語
頖池水暖芹正香物換星移時不魯昔魯東門巳無人
況今門外車馬塵飛塵著天黑如漆靈光一點争嶙峋
新進少年競浮靡粧點春妍學桃李貞元朝士巳無多
不識伯淳堪愧死江空歲晚雪滿天錢塘風景經幾年
片言隻字落人世至今識者猶能傳愧乏新詩送盤谷
恨别情多歌不足語言憔悴更可憐故都寫作斷腸曲
澘然老泪愁天津銅駝巷陌荆棘深吳雲江樹黯無色
千里共此凄凉心昌黎博士頭巳白籍湜當年門下客
俱是乾坤無用人一見新詩重相憶噫嘻齋前烟雨凄
横江老鶴今來歸我欲附之翎翅短此情寄與東風飛
董源山水圖為北客賦
江南本是山水國峽影峨雲插空碧世人愛畫不愛真
一幅生綃懸素壁董生好手畢宏上意在筆先方落筆
雲關岫幌掃層青月浦烟汀寫脩白縱横瑣細分毫釐
變化幽冥絶痕迹滄江碣石忽破碎片紙散漫留不得
當年載入米家船夜夜虹光八千尺新評信口誇天真
聲價秪今萬錢直流傳知落幾人手神物護持入君室
世間尢物能移人莫看江南望江北
重遊天竺
何年飛去竺國峰下際滄海蟠蛟龍崛竒詭怪獻萬狀
八風播蕩吹不融千年老藤無根樹長疑上有仙人住
山空月白玄猿啼咫尺蓬萊隔塵霧瑤草春深不復妍
荆棘花開顔色鮮誰驅蠻風煽劫火神驚鬼哭愁山川
又疑黑衣故宰相香火未冷今生緣欲挾須彌還北海
未必神通能廣大康回馮怒相傾摧神氣未完支節解
穿崖鑿谷何時寧混沌死矣靈不靈
題濕洞
棲霞嶺頭起烟霧棲霞洞前撼風雨洞門深鎻碧泉寒
控塞玉壺冰雪貯未容俗客潄齒牙且乞詩人滌肝腑
何當買屋此山居山中六月不知暑
招隠吟
碧澗清泉白石寒神仙一往不可攀蓬瀛縹緲非人寰
天風高兮翔青鸞欲往從之春花秋葉殘歸去來兮畏
途而惡灘歸去來兮綠水與青山衣蓑笠箬烟幌雲關
揖許由拉巢父相與徜徉兮廣莫之間黃塵不飛兮白
日閒芝苓森森兮風露漫漫
贈畫者(并序)
一日有一生擕詩過余長揖而前曰某姓某名某某所
人也世不治他技以畫為生君貌癯而神清形枯而色
不衰殆類夫隠者也請圖之雖然願得君一語自壯足
矣余笑曰噫余天地間無用人也身贅矣子將以畫贅
之奚為哉且而畫工安所事吾詩不工雖得吾詩奚益
生之請益堅于是進而語之曰余非能詩者子欲名子
之畫當求之世之賢士大夫庶幾貴子之藝而成子之
名生唯唯余故序其所以詩之意云
麒麟閣上十一人斯人瑞世真麒麟雲臺功臣二十八
中興事業争嶙峋或在生前或死後藉藉聲名自不朽
不知當時畫者誰似此畫者當好手古今何代無人材
翕霍變化俱塵埃豈是畫師好手不復遇豈是世無麟
閣與雲臺虎頭燕頷今巳矣婢膝奴顔當愧死江湖人
物何渺然子當為我走訪山林隠君子
伍相公廟丁亥被燬
蘆中人蘆中人漁父相逢潯水津一言慷慨辭寳劍江
空月白波粼粼被髮佯狂乞吳市狀貌不類流離民博
浪鐡椎袖入手留侯切切志在秦踰淮涉泗掃荆闕死
龍鞭笞無完鱗日暮途窮快逆施憤怒激烈忘君臣堂
堂廟食幾千禩一夕化作風中塵吳山落照秋風老草
木黤慘無餘春天道茫茫忽今古世事渺渺如雲輪蘆
中人蘆中人生為公相死為神何時拔刀斫鱠痛飲松
江醇
五言律
庚子立春
又逢庚子歲老景對韶華簷噪朝朝鵲燈開夜夜花凄
迷連月雨冷落幾人家幸有新春酒瓶中不用賖
東坡竹
眉山墓木拱墨跡此淋漓風葉活欲動霜根死不移老
仙初畫處元祐太平時直節有如此何緣入黨碑
寄林處士景初
詩書歲月久到老未忘情一自文風變長憂雅道輕時
人空見忌聖主舊知名更有孤高節冰霜無此清
二月晦日懷林處士
相思忽成夢久不到茶窩飛去羽毛短别來風雨多杏
花一夜發春事二分過百尺龍潭上知君意若何
種菖蒲
此種即昌陽稜稜九節長薜蘿不敢碧忩戶自生香病
眼看能醒閒心覺漸凉余非學仙者莫問引年方
夏日池亭小憩
眼前無俗物萬竹與千荷來此坐清晝看風生白波閒
心諸事省静耳一蟬多詩酒足消遣其如長日何
葛嶺廢第
此是歌鐘第斯人去不還繁華一夢裏風雨十年間紅
葉自成徑綠苔空掩關國亡家亦破愁殺夕陽山
題在家僧自在窩
此即家山處春風住幾年晝看紅日坐時抱白雲眠半
榻清閑地一龕安樂禪叢林有規矩何似且隨緣
曉起
鐘聲廢早眠倚棹過晴川半夜凉風起一帆秋影懸僧
聫聞鴈句僕請買魚錢每被人相問誰家書畫船
簡李元暉
移棹方游霅擕琴又到杭溪山隨影轉日月共貧忙何
處依劉表無人識子長世情巳如此客路獨堪傷
夀林處士
人物推先輩江湖姓字香今年方八十此老不尋常道
義襟期重詩書氣味長顧余蒲柳質那得似彭郎
中秋翫月
此夜月如晝有人同倚樓山河萬古色天地一輪秋盡
賞興不足醉看身欲浮因思舊年處風雨未能休
暮秋雜興
門巷多車馬空齋掩半扉天時秋後變人事日來非歲
月銷英氣風霜敝客衣誰知光景短冉冉去如飛
自憐今老大空憶舊歡娛翻覆看時事艱危涉世途客
身湘浦鴈歸夢越鄉鱸安得神仙術行藏寄一壺
栖栖猶未定去去復何求縱有劉伶酒難消杜甫愁黑
雲天易晩紅葉樹多秋哀怨不堪聽笛聲何處樓
西風離别泪點點落清笳曲變猶莊舄琴亡自瓠巴餘
生空歲月倦迹久塵沙顧影知何似蒼蒼白露葭
且說西湖事未言東海枯悲風荒野大落照廢城孤有
句填詩債無錢覓酒壚不堪重舉目景物入秋殊
似隠還非隱未能忘世情山河亡國恨風雨客樓聲窮
有天堪問貧無地可耕桃源窅何處目斷故秦城
老計笑空疎清風一草廬閒門心跡在仕籍姓名除曲
唱貞元後吟歸丙子初不言封禪事誰識病相如
釣絲風
短髮冷颼颼倚船初下鈎閒來片水外輕弄一痕秋淺
拂蘋花落低隨柳影浮烟波清夢遠吹不到王侯
晩步
不知風露寒深坐翠微間對酒秋花盡看雲暝鶴還鐘
聲黃葉寺樵唱夕陽山安得吟身健長隨白日閒
菊
不用移春檻西風滿客車行行無長物粲粲只黃花晩
色裝秋重寒香引霧斜輦來尊俎處有酒不須賖
題友人湘行藁
詩史久不作此游清興長看山到湘水隨鴈過衡陽醉
裏關河在吟餘草木香九歌流落處想為一沾裳
悼鶴為楊彦禮賦
忽隨塵土化不復此翩蹮遺跡今猶在主人時自憐晚
風琴操外殘月石牀邊幾夜夢中見夢中疑是仙
廢冡
零落誰家冡烏鳶出土飛黃金知有屬白骨竟無歸野
鳥啼隂樹行人弔夕暉盖棺猶未定何況此生微
中秋偶病
中秋不見月扶病倚闌干故國愁心遠西風瘦骨寒縱
無今夕醉容有别時看且作南飛鵲一枝聊自安
病後
一病忽半載囊無挑藥資生逢千劫後死較十年遲老
色從侵面閒愁併上眉惟餘清思在瘦盡尚能詩
八月病中
此病從何得蹉跎過六年家貧無長物藥債似隨肩衰
颯形如鬼清臞骨不仙死生俱一夢吾自樂吾天
送吳言可之鄞
四明多勝迹不憚此行難客棹霜天晚征衫道路寒湖
靈通夕見海日帶潮看莫遠乘槎去風濤卒未安
冬日晨興
開樓看雪坐半榻著吟僧頑甚不知冷唾來還欲冰空
庭眠病鶴凍壁立僵蠅鄰巷有貧者曉炊猶未能
題陸介夫隠居圖
竹籬茅舍處此是陸家村惟有鶴看屋更無人到門古
琴長挂壁春酒自盈樽似隠還非隠幽居亦寓言
送杜子問歸明州
未酬行道志抱道復東歸老入江湖髩寒深雨雪衣客
程煙樹晩鄉夢海魚肥所恨交情淺臨岐别語稀
對月懷故人
相思不成寐風露夜漫漫明月此時好故人何處看客
愁杯酒盡秋影一燈殘空羨樓前鴈欲飛無羽翰
默默詩
默默守吾玄此心誰共言青天開有眼白日走無根歲
月貂裘敝生涯鐡硯存古人如可作買酒為招䰟
山居
無名亦無利非隠又非仙逐獸機心息聞禽野性便俗
淳猶近古人老不知年此是山居樂山中别一天
三省齋為洪中行賦
機巧日相尋誰能自警深惟君學夫子此意即曾參鐘
破平生夢燈明半夜心遙知讀書處松桂巳成林
自在廬為倪遜翁賦
翁也家何在悠然天地間往來明月牖坐卧白雲關晚
歲有餘樂誰人似此間只為清景惱吟得髩毛斑
送周伯賜之餘姚
佳友難為别何時重盍簪客衣黃葉滿書屋白雲深落
月生離夢寒蛩助越吟抱琴從此去虞氏有遺音
破衣和尚
平生只布衲渾似晩秋蓮當日住何寺隨身著幾年懶
將黃葉補閒共白雲眠結屋吳山下修行了宿緣
聞復先上人下世
滿腹貯韓文僧中少似君行高臨死見名重在生聞霜
變北峰樹猿啼下竺雲未知埋骨處消得片香焚
五言排律
題林進士玉芝西磵小隠
小山尋杖屨璧水歎荆榛結屋依泉石彈冠謝俗塵傷
心天寳事散髮義熙民芝嶺甘幽曠桃源慕隠淪田園
謀老計花竹結芳鄰孔孟惟憂道夷齊不患貧無官勞
遠夢有地着閒身來往唐冠帶留題漢縉紳知君易尚
在吾亦守吾真
