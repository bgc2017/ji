師友詩傳續錄
劉大勤編
問蕭亭先生嘗以平中清濁仄中抑揚見示究未能領
會
答清濁如通同清情四字通清為清同情為濁仄中如
入聲有近平近上近去等字須相間用之乃有抑揚
抗墜之妙古人所謂一片宫商也
問五言古七言古章法不同如何
答章法未有不同者但五言著議論不得用才氣馳騁
不得七言則須波瀾壯闊頓挫激昂大開大闔耳
問嘗見批袁宣四先生詩謂古詩一韻到底者第五字
須平此定例耶抑不盡然耶
答一韻到底第五字須平聲者恐句弱似律句耳大抵
七古句法字法皆須撑得住拓得開熟看杜韓蘇三
家自得之
問古詩以音節為頓挫此語屢聞命矣終未得其解
答此須神會以粗迹求之如一連二句皆用韻則文勢
排宕即此可以類推熟子美子瞻二家自了然矣專
為七言而發
問唐賢三昧集序羚羊掛角云云即音流絃外之旨否
間有議論痛快或以序事體為詩者與此相妨否
答嚴儀卿所謂如鏡中花如水中月如水中鹽味如羚
羊掛角無迹可求皆以禪喻詩内典所云不即不離
不粘不脱曹洞宗所云參活句是也熟看拙選唐賢
三昧集自知之矣至於議論叙事自别是一體故僕
嘗云五七言詩有二體田園丘壑當學陶韋鋪叙感
慨當學杜子美北征等篇也
問律詩論起承轉合之法否
答勿論古文今文古今體詩皆離此四字不可
問律詩中二聯必應分情與景耶抑可不拘耶
答不論者非拘泥者亦非大概二聯中須有次第有開
闔
問律中起句易涉於平宜用何法
答古人謂元暉工於發端如宣城集中大江流日夜客
心悲未央是何等氣魄唐人起句尤多警策如王摩
詰風勁角弓鳴將軍獵渭城之類未易枚舉杜子美
尤多
問謝茂秦論絶句之法首句當如爆竹斬然而斷古人
之作亦有不盡然者何也
答四溟(闕)說多學究氣愚所不喜此叚愚亦謂然
問七言絶五言絶作法不同如何
答五言絶近於樂府七言絶近於歌行五言難於七言
五言最難於渾成故也要皆有一唱三歎之意乃佳
問沈休文所列八病必應忌否
答蜂腰鶴膝雙聲疊韻之類一時記不能全須檢書乃見
問蕭亭先生論詩修辭為要辭佳而意自在其中未達
其旨
答以意為主以辭為輔不可先辭後意
問樂府何以别於古詩
答如白頭吟日出東南隅孔雀東南飛是篇是樂府非
古詩如十九首蘇李錄别是古詩非樂府可以例推
問唐人樂府何以别於漢魏
答魏漢樂府高古渾灝不可擬議唐人樂府不一初唐
人擬梅花落關山月等古題大概五律耳盛唐如杜
子美之新婚無家諸别潼關石壕諸吏李太白之遠
别離蜀道難則樂府之變也中唐如韓退之琴操直
遡兩周白居易元稹張籍王建創為親樂府亦復自
成一體若元楊維楨明李東陽各為新樂府古意寖
遠然皆不相蹈襲至於唐人王昌齡王之渙下逮張
祐諸絶句楊柳枝水調伊州石州等詞皆可歌也
問王孟詩假天籟為宫商寄至味於平淡格調諧暢意
興自然真有無迹可尋之妙二家亦有互異處否
答譬之釋氏王是佛語孟是菩薩語孟詩有寒儉之態
不及王詩天然而工惟五古不可優劣
問蕭亭先生曰所云以音節為頓挫者此為第三第五
等句而言耳蓋字有抑有揚如平聲為揚入聲為抑
去聲為揚上聲為抑凡單句住脚字必錯綜用之方
有音節如以入聲為韻第三句或用平聲第五句或
用上聲第七句或用去聲大約用平聲者多然亦不
可泥須相其音節變換用之但不可於入聲韻單句
中再用入聲字住脚耳此說足盡音節頓挫之旨否
答此說是也然其義不盡於此此亦其一端耳且此語
專為七言古詩而發當取唐杜岑韓三家宋歐蘇黃
陸四家七言諸大篇日吟諷之自得其解
問又曰每句之間亦必平仄均勻讀之始響亮古詩既
異於律其用平仄之法於無定式之中亦有定式否
答無論古律正體拗體皆有天然音節所謂籟也唐宋元
明諸大家無一字不諧明何李邊徐王李輩亦然袁
中郎之流便不了了矣
問唐賢三昧集所以不登李杜原序中亦有說究未了
然
答王介甫昔選唐百家詩不入杜李韓三家以篇目繁
多集又單行故耳
問宋詩不如唐者或以氣厚薄分耶
答唐人主情故名蘊藉宋詩主氣故多徑露此其所以
不及非關厚薄
問宋詩多言理唐人不然豈不言理而理自在其中歟
答昔人論詩曰不涉理路不落言詮宋人惟程邵朱諸
子為詩好說理在詩家謂之旁門朱較勝
問昔人論七言長古作法曰分段曰過段曰突兀曰用
字貫曰讃歎曰再起曰歸題曰送尾此不易之式否
答此等語皆教初學之法要令知章法耳神龍行空雲
霧滅没鱗鬛隠現豈令人測其首尾哉
問有以尖岔二字評鍾譚王李者何如
答王李自是大方家鍾譚餘分閏位何足比擬然後人
評之者有言王李以矜氣作之鍾譚以昏氣出之亦
是定論
問詩中用典故死事何以活用
答昔董侍御玉虬文驥外遷隴右道龔端毅公鼎孳禮
部尚書及予輩賦詩送之董亦有詩留别起句云官
程西北去河水東南流初以為常語徐乃悟其用魏
主此水東流而朕西上之語歎其用事之妙此所謂
活用也
問鍾嶸詩品云吟詠性情何貴用事白樂天則謂文字
須雕藻兩三字文采不得全直致恐傷鄙朴二說孰
是
答仲偉所舉古詩如高臺多悲風明月照積雪清晨登
隴首皆書即目羌無故實而妙絶千古若樂天云云
亦是而其自為詩却多鄙朴特其風味佳故雖云元
輕白俗而終傳於後耳
問有謂詩不假修飾苦思者陳去非不以為然引蟾蜍
影裏清吟苦舴艋舟中白髮生等句為證二說宜何
從
答苦思自不可少然人各有能有不能要各隨其性之
所近不可強同如所謂詩檄用枚皋典冊用相如又
潘緯十年吟古鏡何涓一夕賦瀟湘及所謂揮豪對
客曹能始簾閣焚香尹子求皆未可以此分優劣也
問范德機謂律詩第一聯為起第二聯為承第三聯為
轉第四聯為合又曰起承轉合四字施之絶句則可
施之律詩則未盡然似乎自相矛盾
答起承轉合章法皆是如此不必拘定第幾聯第幾句
也律絶分别亦未前聞
問作律詩忌用唐以後事其信然與
答自何李李王以來不肯用唐以後事似不必拘泥然
六朝以前事用之即多古雅唐宋以下便不盡爾此
理亦不可解總之唐宋以後事須擇其尤雅者用之
如劉後村七律專用本朝事直是惡道
問孟襄陽詩昔人稱其格韻雙絶敢問格與韻之别
答格謂品格韻謂風神
問少陵詩以經中全句為詩如病橘云雖多亦奚為遣
悶云致遠思恐泥又如丹青不知老將至富貴於我
如浮雲之句在少陵無可無不可或且歎為妙絶苦
效不休恐易流於腐何如
答以莊易等語入詩始謝康樂昔東坡先生寫杜詩至
致遠思恐泥句停筆語人曰此不足樂故前輩謂詩
用史語易用經語難若丹青二句筆勢排宕亦自不
覺耳
問羅隠詩雲中雞犬劉安過月下笙歌焬帝歸人謂之
見鬼詩然與
答二句最劣此雖謔語亦定論也
問詩有平仄字一句純用而音節自諧者如桃花梨花
參差間有客有客字子美此遵何法
答五平五仄體自昔有之頗近游戲
問右承鹿柴木蘭柴諸絶自極淡遠不知移向他題亦
可用否
答摩詰詩如參曹洞禪不犯正位須參活句然鈍根人
學渠不得
問荆公謂漢人語仍以漢人語對用異代則不類此定
式否
答在大家無所不可非定式亦非確論也如以左氏國
語檀弓國策語對漢人語何不可之有推之魏晉巳
下皆然古人又謂經語對經語史語對史語差有理
問詩中用古人及數目病其過多若偶一用之亦謂之
點鬼簿算博士耶
答唐詩如故鄉七十五長亭紅闌四百九十橋皆妙雖
算博士何妨但勿呆相耳所云點鬼簿亦忌堆垜高
手驅遣自不覺也
問太白送羽林陶將軍詩蕭亭先生謂古有六句律體
疑此即是而諸選皆入七言古中何也
答六句律體於古有之升菴先生撰六朝律祖記曾載
之今記憶不真矣
問六朝清平調本是樂府而諸選皆選七言絶句何也
答如右丞渭城朝雨亦絶句也當時名士之詩多取作
樂府歌之中晚間如伊州石州涼州楊柳枝蓋羅縫
穆護砂等亦皆絶句耳
問短歌行長歌行似非以句之多寡論
答又有滿歌行豔歌行行之屬當時命名之旨即吳
兢辭亦不能盡通曉更有長歌續短歌歌之名皆非
以辭之繁簡也三曹樂府多以起句首二字命題如
惟漢十四世所任誠不良即名惟漢行是也
問七言古仄韻韻用平韻其法度不同何如
答七言古凡一韻到底者其法度悉同惟仄韻詩單句
末一字可平仄間用平韻詩單句末一字忌用平韻
若換韻者則當别論
問古詩換韻之法應何如
答五言換韻如折梅下西州一篇可以為法李太白最
長於此七古則初唐王楊盧駱是一體杜子美又是
一體若倣初唐體則用排偶律句不妨也
問古詩忌頭重脚輕之病其詳何如
答此似為換韻者立說或四句一換或六句一換須首
尾腰腹勻稱無他秘也
問五言忌著議論然則題目有應用議論者只可以七
言古行之便不宜用五言體耶
答亦是看題目何如但五言以藴藉為主若七言則發
揚蹈厲無所不可
問或論絶句之法謂絶者截也須一句一斷特藕斷絲
連耳然唐人絶句如打起黃鶯兒松下問童子諸作
皆順流而下前說似不盡然
答截句截句謂或截律詩前四句如後二句對偶者是
也或截律詩後四句如起二句對偶者是也非一句
一截之謂然此等迂拘之說總無足取今人或竟以
絶句為截句尤鄙俗可笑
問排律之法何如
答唐人省試皆用排律本只六韻而止至杜始為長律
中唐元白又蔓延至百韻非古也其法則首尾開闔
波瀾頓挫八字盡之
問五言排律七言排律作法何如
答七言排律即唐人作者亦少近人惟見彭少宰羨門
曾賦至百韻
問排律有多至幾十韻者與短篇作法同否
答章法一也特短篇波瀾少耳
問竹枝詞何以别於絶句
答竹枝詠風土瑣細&KR0008;諧皆可入大抵以風趣為主與
絶句迥别
問竹枝與柳枝相類否
答柳枝專詠柳竹枝泛詠風土竹枝詞古人間有專詠
竹者乃引柳枝之例然不過偶一見耳非原旨也
問五言短古似與五言絶相類但中多二句然則中二
句或如律中頷聯頸聯應實寫耶
答此不必拘
問有一字至七字或一字至九字詩此舊格耶抑俗體
耶
答格則於昔有之終近游戲不必措意他如地名人名
藥名五音建除等體總無關於風雅一笑置之可耳
問樂府是就其題直賦其事耶抑借以發已意耶
答古樂府立題必因一事如琴操亦然後人擬作者衆
則多借發已意
問今人作樂府有用其題而絶不與題相照顧者何也
答古如董逃行與漢末事實更無關涉雁門太守行乃
頌洛陽令王稚子耳不始今人
問天馬引天馬行之辨
答天馬引是琴曲
問又云鍊句不如鍊字鍊字不如鍊意意何以鍊
答鍊意或謂安頓章法慘淡經營處耳
問昔人論詩之格曰所以條達神氣吹嘘興趣非音非
響能誦而得之猶清氣徘徊於幽林遇之可愛微徑
紆迴於遙翠求之逾深是何物也
答數語是論詩之趣耳無關於格格以高下論如坡公
詠梅竹外一枝斜更好高於和靖暗香疎影又高
於雪滿山中月明林下至晚唐之似桃無綠葉辨杏
有青枝則下劣極矣
問昔人謂韻不必有出處字不必有來歴其然豈其然
答杜子美蘇子瞻詩無一字無來歴善押強韻莫如韓
退之却無一字無出處也
問虞侍制謂詩有十美第二為抛擲何為抛擲
答亦不解或謂撇脱耳
問范德機謂唐人李淑詩苑六格為十三如一字血
脈二字貫穿三字棟梁等名目不幾穿鑿乎
答以上二條皆涉穿鑿說詩不必爾
問蘇李詩似可以配十九首論者多以為賡作何也
答錄别真出蘇李與否亦不可考要不在古詩十九首
之下其為西漢人作無疑
問高岑似亦微不同或高優於岑乎
答唐人齊名如沈宋王孟錢劉元白皮陸皆約略相似
惟李杜高岑迥别高悲壯而厚岑竒逸而峭鍾伯敬
謂高岑詩如出一手大謬矣
問王季友詩似晚唐語而所以異於晚唐者何居
答王季友詩不多在盛唐自是别調亦非諸大家名家
之比又如篋中集中諸人皆别調也
問元人詩亦近晚唐而又似不及晚唐然乎否耶
答元詩如虞道園便非晚唐所及楊鐵厓時涉温李其
小樂府亦過晚唐他人與晚唐相出入耳晚唐如温
李皮陸杜牧馬戴亦未易及
問明人詩可比何代弇州可比東坡否
答明詩勝金元才識學三者皆不逮宋而宏正四傑在
宋詩亦罕其匹至嘉隆七子則有古今之分矣弇州
如何比得東坡東坡千古一人而已惟律詩不可學
師友詩傳續錄
