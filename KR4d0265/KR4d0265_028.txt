石湖居士詩集卷二十八
送聞人伯卿赴銅陵
雪壓關山晝掩扃故人何事短長亭折腰直爲瓶無粟
便腹猶憐笥有經牒訴塵埃頭更白簡編燈火眼終靑
可憐東壁輝光外寥落江湖處士星
重送伯卿
雪花來無時入春遂三作冰柱凍不解去地纔一握東
風畏奇寒未敢破梅萼巳僵員嶠蠶那問紇干雀萬徑
無行蹤扣戸驚剥啄故人竹葉舟歲晚夢漂泊自云飢
所驅豈不念丘壑經誼金華省文采石渠閣平生百未
試墨綬嚇猿鶴取舍一熊掌得喪兩蝸角不嫌干進鈍
俯仰無愧怍低回簿書叢萬卷無處著惜哉小舉袖負
此不龜藥頗聞江臯縣訟簡民氣樂政成松竹林詁訓
緝家學廼翁力菑畬待子收播穫三年此書出衆說眇
螢皭持歸許窺觀慰我久離索今朝雲潑墨霰雨縱橫
落檣竿挽不住帆峭北風惡難忘昆弟語易散淸夜酌
怱怱別知賦掩涕倚郛郭
送壽老往雲閒行化
天平船子過華亭舍衞城中次第行留取鉢盂歸院洗
東巖新出一泉淸
次韻知府王仲行尚書鹿鳴燕古風
昔人重遠行供帳餞出祖矧今燕嘉賓宜有贈行語府
公文章公靑紫拾芥取聯翩二百言字字勸稽古戒之
書魚蠧勉以雲鵬舉作霖要實用洗兵嫌不武諸生承
意氣脫迹蛻農圃明年一聲雷幽蟄起平楚班行入鵷
鷺榜貼綴龍虎回頭謝府公公言非漫與府公亦廟廊
來蒞瓊林俎千載吳趨行愁絶白紵舞我聞有此作病
卧嗟未睹今晨梅驛動副墨到衡宇調高瑟音希芒寒
劍光吐誰云鹿鳴廢正賴廣微補當年羣玉會方駕肅
飇羽倡酬久寂莫解后相勞苦世故萬浮雲交情一舊
雨誰當將詩壇君實東道主
苦寒六言
簷冰低挂闌角隙雪斜侵坐隅春後一寒如此梅花有
信來無
丁未春日瓶中梅殊未開二首
暖閤無人到寒枝爲我橫情鍾吹蘂破靜極覺香生老
去魂休斷春來眼且明逃禪時索笑百匝傍窗行
夜雪臘前凍朝陽春後蘇人憐疎蘂瘦花笑病翁臞露
白能多少尋春似有無詩催全不力煮水換銅壺
再題瓶中梅花
園林籬落凍芳塵南北枝間玉蘂皴風袂挽香雖淡薄
月窗橫影巳精神雪霜春事年年晚今古詩情日日新
鐵石如翁猶索句眞成嚼蠟對橫陳
王仲行尚書錄示近詩聞今日勸農靈巖次韻
紀事
館娃宫殿壓雲頭自昔登臨隘九州雪浪長風三萬頃
蒼煙古木二千秋賓僚誰伴作詩苦父老競傳敷政優
想見歸驂穿夜市月邊燈火滿西樓
仲行再示新句復次韻述懷
神仙懶學古浮丘祖意慵參老趙州四壁塵埃心似水
一生風露鬢先秋病衰謹謝吳中客技拙甘同楚國優
斥鷃蓬蒿元自足世閒何必卧高樓
李子永赴溧水過吳訪別戲書送之
萬壑斷流冰塞川千巖森玉雪漫天怱怱葉縣雙鳬舄
換却山隂訪戴船
犯寒書劍出春蘿風雪橋邊得句多牒訴&KR0813;紛似煙海
梅花時節奈君何
民病春疫作詩憫之
乖氣肆行傷好春十家九空寒螿呻隂陽何者強作孽
天地豈其眞不仁去臘奇寒衾似鐵連年薄熱甑生塵
疲甿憊矣可更病我作此詩當感神
題夫差廟
縱敵稽山禍巳胎垂涎上國更荒哉不知養虎自遺患
只道求魚無後災夢見梧桐生後圃眼看麋鹿上高臺
千齡只有忠臣恨化作濤江雪浪堆
翻襪菴夜坐聞雨
閒門冷落靜無譁小閣簾幃密自遮日晚課程丹竈火
夜深光景佛燈花人生寧有病連歲身世略如僧在家
步屧尋春非老伴任教風雨喚雷車
睡起
憨憨與世共兒嬉兀兀從人笑我癡閒裏事忙晴晒藥
靜中機動夜爭棋心情詩卷無佳句時節梅花有好枝
熟睡覺來何所欠氊根香軟飯流匙
賞海棠三絶
芳春隨分到貧家兒女多情惜歲華聊爲海棠修故事
去年燈燭去年花
燭光花影兩相宜占斷風光二月時但得常如妃子醉
何妨獨欠少陵詩
憶向宣華夜倚闌花光妍煖月光寒如今蹋颯嫌風露
且只銅瓶滿插看
午窗遣興家人謀過石湖
雲日初收破柱雷小窗坐穩興悠哉燻爐花氣朝酲解
茶鼎松風午夢廻謝客門闌風動竹惜春時節雨肥梅
畫船破浪亦一快聞道湖光如潑醅
將至石湖道中書事
水綠鷗邊漲天靑雁外晴柳堤隨草遠麥隴帶桑平白
道吳新郭蒼煙越故城稍聞鷄犬閙僮僕想來迎
三月十六日石湖書事三首
春事日以闌暑隂正淸美拖笻入林下秀綠照衣袂盧
橘梅子黃櫻桃桑椹紫荷依浪花顫筍破苔色起風日
收宿隂物色有新意鄰曲知我歸爭來問何似病惱今
有無加飯日能幾掀髯謝父老衰雪巳如此
種木二十年手開南野荒苒苒新歲月依依舊林塘汙
萊擅下濕岑蔚驕衆芳菱母尚能瘦竹孫如許長憶初
學圃時刀笠冒風霜今玆百不堪裹帽人扶將龍鍾數
能來猶勝兩相忘
湖光明可鑑山色淨如沐閒心愜舊觀愁眼快竒矚依
然北窗下凝塵滿書簏訪我烏皮几拂我靑氊褥荒哉
賦遠遊幸甚遂初服老紅餞餘春衆綠自幽馥好風吹
晚晴斜照入疎竹兀坐胎息勻不覺淸夢熟
或勸病中不宜數親文墨醫亦歸咎題四絶以
自戒末篇又以解嘲
作字腕中百斛吟詩天外片心習氣吹劍一吷病軀垂
堂千金
意馬場中汗血隙駒影裏心灰吉蠲筆墨安用付與蛛
絲壁煤
詩成徒能泣鬼博塞未必亡羊剛將妄言綺語認作錦
心繡腸
師熸尚合餘燼羹熱休吹冷虀解酲縱無五斗且復月
攘一鷄
送遂寧何道士自潭湘歸蜀
塵埃波浪幾東西歸去丹瓢挂杖藜戊已爐中眞造化
功成分我一刀圭
書劍飄然席未温火雲撲地暑煙昏山黃水濁湖南路
竹月荷風憶范村
立秋二絶(戴楸葉食瓜水吞赤小豆七粒皆吳中節物也)
三伏熏蒸四大愁暑中方信此生浮歲華過半休惆悵
且對西風賀立秋
折枝楸葉起園瓜赤小如珠嚥井花洗濯煩襟酬節物
安排笑口問生涯
秋雷歎(吳諺云秋孛轆損萬斛謂立秋日雷也)
立秋之雷損萬斛吳儂記此占年榖汰哉豐隆無藉在
政用此時鳴孛轆向來夏旱連三月吁嗟上訴聲滿屋
訟風未慗復占雷助魃爲妖天更酷我雖閒寂忝祠史
家請官供尚倉粟塵甑貧交滿目前卒歲將何救&KR1102;腹
但願吳儂言不驗共割黃雲炊白玉天人遠近叵戲論
禆竈安能尸禍福
用漢中帥閻才元侍郎韻送樊子南西歸兼呈
侍郎
萬里山巔與水涯春風招看杏園花向來科第直溷子
此去文章應滿家休學遊仙窮越巂且從知己控襃斜
南樓東望當思我藥裹堆中兩鬢華(子南嘗自岷山西遊窮探勝境多見)
(異人南樓侍郎新作)
書樊子南遊西山二記後
仙山草木鎻卿雲不到花平不離塵十丈牡丹如錦蓋
人間姚魏却爭春
右牡丹瓶
春晚娑羅百葉開仙翁精舍長蓬萊朝元未罷門深閉
不管人間有客來
右大面
題天平壽老方丈
二十三年再入山此山於我有前緣時人不用憐衰病
天與丹房一線泉(壽老近於半山石壁之中得泉眼如筯淸泉如一線涓涓而出大旱不增)
(減欲爲余作小菴於泉傍以煉丹云)
再遊天平有懷舊事且得卓菴之處呈壽老
訪舊光隂二十年殘僧相對兩依然木蘭巳老無花發
石竹依前有麝眠萬戸直須龜手藥一龕何用買山錢
從今半座須分我共說昏昏一覺禪
重九日行營壽藏之地
家山隨處可行楸荷鍤攜壺似醉劉縱有千年鐵門限
終須一箇土饅頭三輪世界猶灰刦四大形骸強首丘
螻蟻烏鳶何厚薄臨風拊掌菊花秋
得壽藏於先隴之傍俯酬素願感槩交懷
密邇松楸地一隅會心何必問靑烏亢宗雖愧鎮公子
沒世尚從先大夫京兆漢阡賢問望邢山鄭冢儉規模
家庭遺訓焄蒿在不學邠卿畫古圖
晚登木瀆小樓
萬象當樓黼繡張闌干一士立蒼茫雲堆不動山深碧
星出無多月淡黃宿鳥盡時猶數點歸鴻驚處更斜行
松陵政有鱸魚上安得長竿坐釣航
題秋鷺圖
昨夜新霜冷釣磯綠荷消瘦碧蘆肥一江秋色無人問
盡屬風標兩雪衣
送蘇秀才歸永嘉
再入庭闈再入山偷閒百日了金丹他年拔宅上升後
休道使親忘我難
大道凝神術養形形神俱煉始功成勸君觀妙還觀徼
先作頑仙地上行
東宫壽詩(丁未年)
有赫題期盛無疆嗣歷昌中興歸濬哲重慶啓元良兩
亥開基遠三丁系統長(恭惟藝祖太宗皇帝元命皆在亥今太上主上殿下元命皆在)
(丁)帝咨同物瑞人卜降年祥離日融雙照乾天秉少陽
晨昏周内寢詩禮舜巖廊極右辰居煥心前火德光與
齡偕聖父德壽協虛皇銅律風占兊瑶山樂奏商&KR1396;芳
鄰五位菊色麗中央視膳斑衣拱傳觴玉契將宸楓霜
獻葉仙桂月輸香薰炷爭延祝吟牋曷讚揚形容仁與
孝步障有雲章
送同年朱師古龍圖赴潼川
杏園耆舊如晨星白頭相對眼故靑奉常禮樂照東蜀
十年淸名留漢廷蜀人減估天恩厚高議淸隂猶記否
邇來聞道更蠲除此段始終君一手歸見岷峨無愧詞
父老笑迎還歎咨賈生未可去宣室屯膏一州誰謂宜
魏闕江湖關出處招頭不用催鳴㯭遥知夢境尚京塵
啞咤滿船聞魯語(蜀士仕於朝者所買婢妾例不肯隨歸獨師古家無一人肯相舍傳以爲)
(奇事蜀人以中原語音爲魯語)
題趙希遠案鷹圖
學射春山萬歲湖牙門列騎卷平蕪如今黃土原邊夢
猶識呼鷹嗾犬圖
題米元暉吳興山水橫卷
道場山麓接何山影落苕溪浸碧瀾只欠荷花三十里
橛頭船上把漁竿
圍田歎四絶
萬夫陻水水乾源障斷江湖極目天秋潦灌河無洩處
眼看漂盡小家田
山邊百畝古民田田外新圍截半川六七月間天不雨
若爲車水到山邊
壑鄰罔利一家優水旱無妨衆戸愁浪說新收若干稅
不知逋失萬新收
臺家水利有科條膏潤千年廢一朝安得能言兩黃鵠
爲君重唱復陂謠
素羹
氊芋凝酥敵少城土藷割玉勝南京合和二物歸藜糝
新法儂家骨董羹
夜雨
燭花垂穗伴空齋心事如灰入壯懷老倦更闌惟熟睡
任他疎雨滴空階
野景
菰蒲聲裏荻花乾鷺立江天水鏡寬畫不能成詩不到
筆端無處著荒寒
除夜地爐書事
節物閒門裏人情老境中雁聲凌急雨燈影戰斜風糟
䤑新醅白柴錐軟火紅人家忺夜話我巳困蒙茸(吳人酌酒)
(瓮浮醅謂之撆䤑酒之精英也)
元日立春感歎有作二首
元日兼春日霜寒又雪寒併煩傳菜手同捧頌椒盤疊
膝稀穿履扶頭懶正冠五年如此度寧得諱衰殘
元日兼春日閒身是老身行年申直戊交運丑支辛豈
敢綦安佚聊希刮鈍屯童兒看書戶把筆巳如神
古鼎作香爐
雲雷縈帶古文章子子孫孫永奉常辛苦勒銘成底事
如今流落管燒香
偶書
捏目華中影現身有爲皆妄懶方眞巳甘搰搰勤爲圃
休向滔滔苦問津書至五千空拄腹錢非十萬不通神
君看汗簡沉碑者隨水隨風幾窖塵
太上皇帝靈駕發引輓歌詞六首
紹運鍾陽九興王撫半千斷鼇媧立極翔鳳漢中天宵
旰三星紀希夷十閏年聲容彌宇宙浯石不勝鐫
自將吳津騎誰嬰泰一鋒旄頭連夜落京觀隔江封舞
武三成備書文九譯重修攘遺策在嗣聖續車攻
簫勺妖氛靜甄陶叶氣還春回慈殿駕天作祐陵山開
闢風雲慘登平日月間艱難雖獨瘠壽域徧人間
傳聖家人禮凝神象帝先勲華今曆數汾社古山川衆
父尊歸父中天更有天壽宫何所厭亟上白雲仙
帝業雖天廣皇心本谷虛神應游混沌夢不返華胥挍
德難涯涘銘功緫緒餘誰能言大道第入四墳書
文德堯新廟威靈舊禹山海門賓羽衞地軸啓雲關無
路攀仙駕當年拱聖顔小臣衰疾淚空望帝鄉澘
别擬太上皇帝輓歌詞六首(不進)
身濟投艱業時乘撥亂機荆榛荒帳殿風雨頮戎衣有
日臨黃道無星彗紫微至今淮海上猶詠六龍飛(太上皇帝)
(初載御製詩云六龍轉淮海萬騎臨吳津)
大孝天孚佑精誠敵可摧龍輴遷座至騩馭及泉回永
祐千章木慈寧萬壽杯古今無此事絶德詔方來
斂福開皇極儲祥握赤符宼降千猰㺄胡拜兩單于(遺誥)
(之下淮北父老涕泣曰太上皇帝眞主也實受北虜兩朝之拜謂亶亮二首皆嘗在聘使中)洗甲民
安枕垂衣國覆盂有生何以報壽域亘綿區
與子傳神器承家得聖人階庭天下養壺嶠海中春四
葉斑衣樂三加玉冊新壽宫如帝所何必上霄晨
舞羽修文後投歌講藝時天章雲漢麗國典日星垂麟
絶仲尼筆猿啼神禹碑傷心河洛水無處問龍龜
甫賀蠅傳赦俄驚鶴馭風首山銅鼎就前殿玉巵空日
豈揮戈及天無鍊石功如何千萬壽不待九齡終
送許耀卿監丞同年赴靜江倅四絶
南國春深雁欲回湘江花浪一帆開知君不爲驂鸞去
直爲淵明五斗來
羅帶江流碧玉峰舊游如夢一星終煩披蘚石尋題字
定有人能記此翁
鴈塔交親比斷金故人歲晚更情深只今不隔同年面
想見靑雲異日心
官塗眞有上竿魚玉筍翻乘别駕車聞道留行有公論
從今日日看除書
石湖居士詩集卷二十八
