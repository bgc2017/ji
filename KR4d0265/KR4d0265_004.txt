石湖居士詩集卷四
賀樂丈先生南郭新居
新堂燕雀喜竹籬挂藤蘿崩奔風濤裏得此巢龜荷西
山效爽氣南浦供淸波會心不在遠容膝何須多先生
淮海俊踏地嘗兵戈飄飄萬里道芒鞵厭關河風吹落
下邑楚語成吳歌豈不有故國荒垣鞠秋莎無庸說當
歸到處皆南柯卜遷不我遐一水明靑羅閉戸長獨佳
奈客剥啄何會令蒼苔石屐齒如蜂窠
歲旱邑人禱第五羅漢得雨樂先生有詩次韻
海山之湫龍所宫濺瀑下赴聲琤琮碧矑大士何許主
愛此匹練飛冥濛偶然宴坐百千劫神力悲願俱無窮
向來火雲挾日走沙煎日爛千山童陸渾風高煽熱屬
涇川草肥間雨工萬口嗸嗸叫此士爐燎未吐誠先通
暮塵捲地羊角暗朝霞橫天魚尾紅商羊摩霄鳶起舞
居然一澍歌年豐人言佛陀入三昧斷取世界如旋蓬
指麾釋梵駿奔走況爾風伯并雷公風騷老將亦替喜
筆陣獨埽詩壇空嗟余嘯咏不釋手一曲何啻歌三終
次韻時敘賦樂先生新居
愚士繁俗如囚奴至人遺形與化俱紛紜覺夢不可辨
蘧蘧栩栩知誰歟百年如泡亦如電剛欲鑄鐵充門樞
列仙之臞墮山澤一席三椽良有餘平生嶔巇百戰勇
頓挫久巳歸夷途光芒無用入詩句靑天白日轟雷車
松煤繭紙妙揮埽芸香錦囊深貯儲紫露雙瓶春夜醉
黃雲一稜秋田租誰能摶扶北溟海政爾歸卧南陽廬
鴻飛冥冥隔雲雨弋人可慕不可呼
病中夜坐呈致遠
似霧如煙夜氣浮鶴鳴驚睡起搔頭含風竹影淡留月
著雨蛩聲深怨秋萬事心空癡巳慣百骸歲晩病相投
便當採藥西山去脚力蹣&KR1552;怕遠游
戲題藥裹
捲却絲綸颺却竿莫隨魚鼈弄腥涎須知別有垂鈎處
枯海無風浪拍天
夜歸
竹輿伊軋走長街掠面風淸醉夢廻曲巷無聲門戸閉
一燈猶照酒壚開
田舍
呼喚攜鋤至安排築圃忙兒童眠落葉鳥雀噪斜陽煙
火村聲遠林菁野氣香樂哉今歲事天末稻雲黃
戲題致遠書房
照叢菊靨萬黃金欹架薇條半綠隂逋客巳隨丹鳳詔
但餘花草怨秋深
烏戍密印寺(烏戍即今之烏鎮靑堆今曰靑鎮)
靑堆溪上水平堤(烏堆東岸謂之靑堆)絳瓦參差半掩扉(殿用純紅瓦色)
(爛然)我與聖公俱客寓(聖翁本汀州白衣巖主號定光佛者連南夫知州載神像歸寄於寺)
(之藏前香火蕭然)人傳帝子尚靈威(寺有昭明太子祠)勝緣齟齬三重
障(東佛閣三造不成今据見材取次成之猶殊勝)志士辛勤十載歸(鐘樓乃一僧發心束)
(髮爲商走川廣得錢二萬緡凡十年復髠而歸樓始成)花木禪房都不見但餘蝙
蝠晝羣飛(僧房皆爲狹門深洞極暗行百餘步不辨人)
月夜泛舟新塘
溪上淸風柳萬重綠煙無路月朦朧船頭忽逐回塘轉
一水迢迢却向東
客舍
轂擊肩摩錦繡堆朝聲洶洶暮聲催忽然憶起長橋路
天鏡無邊白鳥廻
病中夜坐
村巷秋春遠禪房夕磬深飢蚊常繞髩暗鼠忽鳴琴薄
薄寒相中稜稜瘦不禁時成洛下詠却似越人吟
秋芸有春綠
秋芸有春綠疎籬照孤芳淸霜早晩至何草能不黃寧
當念衰落政爾事容光及時且自好來日殊未量
三湘怨
牙檣罨晝櫓搖漾三湘浦佳人翔綠裾含顰爲誰舞拳
拳新荷葉愁絶煙水暮風雲忽飄蕩隱約聞簫鼓
夜發崑山
歲寒人墐戸霜重獨登舟弱櫓搖孤夢疎篷蓋百憂但
吟今不樂豈計幾宜休慚愧沙湖月年年照薄遊
十一月十二日枕上曉作
竹響風成陣窗明雪巳花柴扉吟凍犬紙瓦啄飢鴉宿
酒欺寒力新詩管歲華日高猶擁被蓐食媿鄰家
南樓望雪
夜月流瑶圃春風滿玉都籬疎先剥落樹密正模糊亂
點橫煙鴈驚啼失木烏醉魂方浩蕩風袖不支梧
除夜書懷
運斗寅杓轉周天日御回夜從冬後短春逐雨中來髩
綠看看雪心丹念念灰有懷憐斷鴈無思惜疎梅絮厚
眼生纈𬞞寒腸轉雷燭花紅瑣碎香霧碧徘徊昨夢書
三篋平生酒一杯牀頭新曆日衣上舊塵埃搖落何堪
柳紛紜各夢槐隙光能幾許世事劇悠哉岐路東西變
羲娥日夜催頭顱元自覺懷抱故應開踴躍金何意靑
黃木自灾身謀同斥鷃政爾願蒿萊
戲荅澹菴小偈
莫問前程事漂然海上舟命乖逢鬼國緣合遇蓬丘畢
竟非身計俱成錯路頭故鄉隨脚是流浪不知休
偶書
出處由人不繫天癡兒富貴更求仙東家就食西家宿
世事何緣得兩全
題立雪圖
堂下心如鐵菴中語似雷有人參此語三箇一坑埋
題日記
誰言萬事轉頭空未轉頭時亦夢中若向夢中尋夢覺
覺來還入大槐宫
題張氏新亭
水楊成幄翠相遮猶有東風管歲華葉底靑梅無數子
梢頭紅杏不多花煩將鍊火炊香飯更引長泉煮鬪茶
約我詩成須疥壁莫嗔欹側似歸鴉
玉臺體
捲幔燈千朵鈎簾月半弓繡鴛翔瀝水金雀跂屏風細
意翩長袖多情結短封銅壺從婉娩玉珮正丁東
枕上
明月無聲滿屋梁夢餘分影上人牀素娥脉脉翻愁寂
付與風鈴語夜長
斑騅
斑騅別後月纖纖門外疎桐影畫簾留下可憐將不去
西風吹上兩眉尖
題傳記二首
莫將綵筆寄朝雲紅淚羅巾隔路塵說與東風無限恨
倩風吹斷去年春
綵舟歸去海山靑寂莫瑶臺月自明啼雨落花春巳盡
夢魂何必更多情
病中絶句八首
空裏情知不著花逢場將病當生涯蒲團軟暖無時節
夜聽蚊雷曉聽鴉
溽暑薰天地湧泉彎跧避濕挂行纏出門斟酌無忙事
睡過黃梅細雨天
石鼎颼颼夜煮湯亂拖芝术鬪温凉化兒幻我知何用
袛與人間試藥方
病中心境兩俱降猶憶江湖白鳥雙一夜雨聲鳴紙瓦
聽成飛雪打船窗
檐頭排溜密如簾溪上層隂定解嚴最是看山竒絶處
白雲堆絮擁靑尖
夜合梢頭蘸紫茸菉葱頂上拆黃封去年團扇題詩處
依舊疎簾細雨中
盆傾瓴建夜翻渠繞屋蛙聲一倍粗想見西堂渾不睡
明朝踏濕看菖蒲(謂現老)
晴色先從喜鵲知斜陽一抹照天西竹雞何物能無賴
如許泥深更苦啼
病中三偈
擾擾隨流無定期波停浪息始應知一塵不偶同歸處
四海無親獨步時苦相打通俱入妙病緣纔入更何疑
霜淸木落千山露笑殺東風葉滿枝
一交銷取萬黃金將病求醫在用心化盡此身成藥樹
不妨栽得病根深
莫把無言絶病根病根深處是無言丈夫解却維摩縛
八字轟開不二門
雲間湖光亭
微風不動斂濤湍組練晶晶色界寒斜照發揮猶未盡
月明殘夜更來看
高景菴泉亭
峰頭揮手笑紅塵天入雙眸洗翳昏萬里西風熟秔稻
白雲堆裏著黃雲
晩入盤門
人語嘲喧晩吹凉萬窗燈火轉河塘兩行碧柳籠官渡
一簇紅樓壓女牆何處采菱聞度曲誰家拜月認飄香
輕裘駿馬慵穿市困倚蒲團入睡鄕
九月三十日夜出關候致遠不至
風勁便輕棹霜嚴怯弊裘靑山蟠巨浸紅樹立滄洲月
黑鴈猶去燈寒人更愁煙松漫小峴何處問鳴騶
次韻致遠自毘陵見寄二首
黃鵠高飛碧落寒向來山水夢驚殘故情若問元眞子
依舊江頭把釣竿
新詞一闋話羈愁淸似寒泉咽隴頭官下有誰同此
仲宣應是獨登樓
元日山寺
聽熟朝魚又暮鐘全將慵懶度三冬貪眠豹褥窗間日
怕擁駞裘陌上風登版自憐行蹭蹬讀碑仍怪視蒙籠
少年豪壯今如此略與殘僧氣味同
題記事冊
北山山下小菴居佛劫仙塵只故吾八萬四千空色界
不離一法認毘盧
寄贈致遠并呈現老
草草家風節物新從來憂病不憂貧琴書稍覺浮生誤
香火惟知此事眞室裏談空思二士花間對影謾三人
袛愁盧李分攜後別有箜篌一曲春
春後微雪一宿而晴
綵勝金旛換物華垂垂天意晩平沙東君未破含春蘂
靑女先飛剪水花夜逐回風鳴瓦壠曉成疎雨滴檐牙
朝暾不與同雲便烘作晴空萬縷霞
雪霽獨登南樓
雪晴風勁晩來冰樓上竒寒病骨驚雀啄空檐銀笋墮
鴉翻高樹玉塵傾靑帘閃閃千家靜黃帽亭亭一水橫
坐久天容却温麗一彎新月對長庚
次時敘韻送至先兄赴調
梅柳欲動風作難行人意在飛鴻間一官遠遊門戸弱
百歲上策身心間胸次饒渠有廊廟夢魂叵使無江山
栽桃種杏須付我巳辦鐵鎖遲公攀
上沙遇雨快凉
刮地風來健葛衣一凉便覺暑光低雲頭龍挂如垂筯
雨在中峰白塔西
自天平嶺過高景菴
卓筆峰前樹作團天平嶺上石成關綠隂匝地無人過
落日秋蟬滿四山
高景山夜歸
伊軋籃輿草露間夜凉月暗走孱顔忽逢陂水明如鏡
照見沉沉倒景山
白雲嶺
路入千峰一線通陸離長劒立天風五年領客題詩處
正在孤雲亂石中
偃月泉
松風竹露午猶寒知有龍蟠一掬慳我欲今年來結夏
莫扃岫幌掩雲關
代人七月十四日生朝
秋入壺中玉宇鮮芝蘭桃李共熙然巳饒瑞莢明朝滿
先借淸蟾一夜圓北闕紫泥應道路東山紅袖莫雲煙
如今且醉江湖酒來歲城南尺五天
題金牛洞(洞在宣城之成山前此蕪廢無聞自魏公尚書發之常有笙簫仙音之瑞)
故鄕江吳多好山筍輿篾舫相窮年春風吹入江南陌
叠障雙峰如舊識聞道金牛更孱顔古來鐵鎖高難攀
自從仙伯弭芝蓋鳳舞鸞歌開洞天新詩賸說山中妙
我不曾游先夢到從渠弱水隔蓬萊雲山何處無瑶草
曉自銀林至東灞登舟寄宣城親戚
曉山障望眼脉脉紫翠橫澄江巳不見況乃江上城結
束治野裝木末浮三星羸馬隴頭嘶小車谷中鳴亭亭
東灞樹練練綠浦明篙師笑迎我新漲没蘋汀徑投一
葉去雲水相與平聊將塵土面照此玻瓈淸懷我二三
友高堂晨欲興風細桐葉墮露濃荷蓋傾凝香繞燕几
安知路傍情
讀唐太宗紀(平内難)
宫府相圖勢不收國家何有各身謀縱無管蔡當時例
業巳彎弓肯罷休
弟兄相賊斁天倫自古無如舜苦辛掩井捐階危萬死
不聞親殺鼻亭神
佐命諸公趣夜&KR0724;爭言社稷要靈長就令昆季尸神器
未必唐家便破亡
建成回馬欲馳歸元吉行趨武德闈若使兩人俱得去
却於何處極兵威
嫡長承祧有大倫老公愛子本平均只知世上尋常理
爭信英雄解滅親
重讀唐太宗紀(立晉王)
父子情深苦亦深蓋天神武一沾襟想當拔刃投牀際
也憶海池舟裏心
承乾謀父保天年靑雀圖兄亦兩全隱刺諸兒却孥戮
一私知隔幾山淵
更張聊欲亢吾宗仁孝承家合至公天發殺機那可料
正投阿武禍胎中
石湖居士詩集卷四
