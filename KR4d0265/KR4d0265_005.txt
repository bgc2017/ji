石湖居士詩集卷五
復自姑蘇過宛陵至鄧步出陸
漿家饋食槿爲藩酒市停驂竹廡門紅樹亭亭棲晩照
黃茅杳杳被高原飲溪有跡於莬過掠草如飛朴渥翻
車軌如溝平地少飽帆天鏡憶江村
題南塘客舍
閒裏方知得此生癡人身外更經營君看坐賈行商輩
誰復從容唱渭城
南塘冬夜倡和
燃萁烘煖夜窗幽時有新詩趣倡酬爲問灞橋風雪裏
何如田舍火爐頭寒釭欲暗吟方苦凍筆難驅字更遒
絶笑兒癡生活淡略無歲晩稻粱謀
游金牛洞題石壁上
仙翁舊游處琅璈韻靈曲至今有餘音玄鶴舞幽谷衆
眞期我住歲晩芝田熟腰鑱從翁來籋雲跨飛鹿
淨行寺傍皆圩田每爲潦漲所決民歲歲興築
患糧絶功輙不成
崩濤裂岸四三年落日寒煙正渺然空腹荷鋤那辦此
人功未至不關天
衮山道中
虎嘯狐鳴苦竹叢魂驚終日走蒙茸松林斷處前山缺
又見南湖數十峰
花山村舍
潦退灘灘露沙虚岸岸頽澗聲穿竹去雲影過山來柳
菌粘枝住桑花共葉開菴廬少來往門巷濕蒼苔
淸明日狸渡道中
灑灑沾巾雨披披側帽風花燃山色裏柳卧水聲中石
馬立當道紙鳶鳴半空墦間人散後烏鳥正西東
寒食客中有懷
江郭花開也寂寥不須綠暗與紅凋疾風甚雨過寒食
白日靑春吟大招芳景尚隨流水去故人應作綵雲飄
煙波千里家何在惟有溪聲似晩潮
南塘寒食書事
埂外新陂綠岡頭宿燒紅裹魚蒸菜把饋鴨鎖筠籠酒
侣晨相命歌場夜不空土風并節物不與故鄕同
周德萬攜孥赴龍舒法曹道過水陽相見留別
女弟
草草相逢小駐船一杯和淚飲江天妹孤忍使行千里
兄老那堪別數年馬轉不容吾悵望櫓鳴肯爲汝留連
神如相此俱強健綠髮歸來慰眼前
高淳道中
路入高淳麥更深草泥霑潤馬駸駸雨歸隴首雲凝黛
日漏山腰石滲金老柳不春花自蔓古祠無壁樹空隂
一簞定屬前村店衮衮炊煙起竹林
夜至寧菴見壁間端禮昆仲倡和明日將去次
其韻
杉松廡門森老蒼佛屋深夜幡花香借牀睡倒恍何處
夢隨潛魚聽驚榔咿啞禽語曉光淨窸窣草鳴朝雨凉
哦詩出門懷二妙春漲繞山湖水黃
行唐村平野晴色妍甚
煖日烘繁梅穠香撲征鞅雲煙釀春色心目兩駘蕩柳
眉翠巳埽桑眼靑未放兹遊定不俗前路八千嶂
嶺上紅梅
霧雨臙脂照松竹江南春風一枝足滿城桃李各嫣然
寂莫傾城在空谷城中誰解惜娉婷遊子路傍空復情
花不能言客無語日暮淸愁相對生
浙東參政寄示會稽蓬萊閣詩軸次韻寄題二
首
仙翁來佩玉符麟綠髮無霜照碧筠永夜闌干千嶂月
淸風揮麈七州春塵埃不隔壺中境功業猶關物外身
鸞鶴莫驚兵衞峻主人元是白雲人
鰲背飛來紺碧浮人間還有小蓬丘不須擊水三千里
巳壓中天十二樓羽駕舊曾將夢到芝田今合爲公秋
玉霄有客方東望竟欲乘風馭氣遊
外舅輓詞二首
植德千章茂硎材百鍊剛事功纔止此物理故難量鴈
序雲天遠蘭階雨露芳公無憾身後人自惜堂堂
幽介聯昏援門闌閱歲更方欣承燕几何意寫銘旌笑
語猶尋夢恩勤巳隔生情傷到深處有淚不勝傾
天平先隴道中時將赴新安掾
霜橋冰澗淨無塵竹塢梅溪未放春百叠海山鄕夢熟
三年江路旅愁生松楸永寄孤窮淚泉石終收漫浪身
好住鄰翁各安健歸來相訪說情眞
元夕泊舟霅川
蓮炬光中月自圓人情草草競華年最憐一夜旗亭鼓
能共鐘聲到客船
桐川郡圃梅極盛皆圍抱高木浙中無有
家住丹楓白葦林橫枝一笑萬黃金玉溪園裏逢千樹
還盡春風未足心
牧馬山道中
土橋茅屋兩三家竹裏鳴泉漱白沙春色惱人無畔岸
亂飄風袖拂梅花
宿牧馬山勝果寺
佛燈巳暗還吐旅枕纔安却驚月色看成曉色溪聲聽
作松聲
游寧國奉聖寺
松梢臺殿鬱高標山轉溪廻一水朝不惜褰裳呼小渡
夜來春漲失浮橋
自寧國溪行至宣城舟人云凡百八十灘
波驚石險夜喧雷曉泊旗亭笑眼開休問行人緣底瘦
適從百八十灘來
次韻宣州西園二首
苔茵無地着紅塵花草含芳一笑新不待東君能剪刻
相公筆力挽回春
星芒垂耀筆牀寒河漢波流硯滴乾棐几松跗入三昧
一篇詩就一杯殘
晩步西園
料峭輕寒結晩隂飛花院落怨春深吹開紅紫還吹落
一種東風兩樣心
送端言
東君留戀一分春蜂蝶闌珊燕子新桃李無情空綠徑
市橋楊柳送行人
早發竹下
結束晨裝破小寒跨鞍聊得散疲頑行衝薄薄輕輕霧
看放重重叠叠山碧穗吹煙當樹直綠紋溪水趁橋彎
淸禽百囀似迎客正在有情無思間
小澗
石礙珠旒濺灘平霧縠鋪小童能好事繫馬斸菖蒲
次韻子文探梅水西春巳深猶未開水西謂歙
溪而黃君謨州學記云頻江地卑蓋此水爲浙
之源正可謂之江也
孤山山下小斜橋客魂曾共暗香飄五年不踏西湖路
想見黃昏淸淺處如今憔悴古江干豈有幽芳伴倚欄
臘盡雪殘春不至坐令愁裏眼長寒霜稜未貸千林槁
門外風饕人欲倒斟酌芳心正怯寒有情眞被無情惱
後催租行
老父田荒秋雨裏舊時高岸今江水傭耕猶自抱長飢
的知無力輸租米自從鄕官新上來黃紙放盡白紙催
賣衣得錢都納却病骨雖寒聊免縛去年衣盡到家口
大女臨岐兩分首今年次女巳行媒亦復驅將換升㪷
室中更有第三女明年不怕催租苦
次韻子文衝雨迓使者道聞子規
夢魂翾蝶翅鼻息吼鼉鼓喚起治曉裝馬嘶童僕語汨
泥溷鳬鶩慚愧黃鵠舉猥吟陬隅池浪廢桔橰圃啼鵑
撩客心鈎引着何許請歌蘇仙詞歸耕一犁雨
奉題胡宗偉推官攬秀堂
城外屏峰雲百叠城裏看雲笏拄頰山靈自與人爭秀
明滅煙霏難應接南鄰范叔骨相寒不如騎曹知愛山
晨霞儻可救枵腹丐君分我入朝餐
次韻太守出郊
曉裝緹騎踏芳辰江爲安瀾露浥塵棨戟前驅留住月
笙簫後備帶行春魚龍水面金杯滿鸞鶴山頭綵筆新
聞道將軍寬禮數不辭酩酊吐車茵
曉出古巖呈宗偉子文
曉風生小寒嵐潤裛巾屨宿雲埋樹黑奔溪轉山怒東
方動光彩晃晃金鉦吐千峰森隱現一氣澹回互平生
癖幽討解后飽新遇那知塵滿甑晨炊午未具不愧忍
飢面來尋古巖路稻粱亦易謀烟霞乃難痼持此慰龜
腸搜枯尚能句
積雨蒸潤體中不佳頗思故居之樂戲書呈子
文
門外泥深蘸馬鞍墨雲未放四維寬前山忽接後山暗
暑雨全如秋雨寒夢裏江湖三歎息醉中天地一憑闌
斗升留滯休惆悵枳棘從來著鳳鸞
簽廳夜歸用前韻呈子文
簿書堆裏解歸鞍我亦蕭然轡勒寬爐篆無風香霧直
庭柯有月露光寒閒思喜鵲填河鼓靜數流螢繞井欄
明日又驅官裏去從教白鷺侣紅鸞
聖集誇說少年俊遊用韻記其語戲之
京塵紅軟撲雕鞍年少王孫酒量寬倚袖竹風憐翠薄
捧杯花露怯金寒黃雲城上栖烏曲綠水橋邊鬪鴨欄
別後相思惟故物壁煤侵損扇中鸞
次温伯用林公正劉慶充倡和韻
前山後山梅子雨屯雲日夜相吞吐長林絶壑望不到
時有樵歸說逢虎奔溪朝來忽怒漲夾岸柳梢餘尺許
屋頭未放濃嵐散苦憶淸風汎瓊宇客行落此亂山中
但欲尋人訴羈旅比鄰解后得淸士眉宇津津佳笑語
杯行起舞出新句我氣巳衰聊復鼓明年與君杭太湖
扁舟踏浪不踏土沉沉玉柱閟仙扃矯矯虹梁浮水府
目力無窮天不盡却笑向來誰縛汝
次韻温伯夜坐今日忽得舍弟到杭消息喜見
於詞
長風吹月來影碎竹間牖良宵坐窘束媿我塵外友平
生煙霞興硉兀上南斗頗亦契三三未省計九九迷塗
入簿領鄕心幾回首嗟予季行役舟拂漲溪柳凌晨雙
鵲鳴翫占得無咎何當從汝去履綦尋蕙畝
再次韻呈宗偉温伯
官居數椽間局促如瓮牑幸鄰詩酒社金薤對玉友眞
淸廊廟器偉望配山斗(宗偉自號眞淸居士)行當侍紫極槐棘位
三九館舍有竒士(謂温伯)高文粲參首倡酬猥及我雙松
壓孤柳生活從冷淡幸免譽與咎相從結此夏何異歸
隴畝
次韻温伯納凉
日斜猶畏暑吏退合偷閒霞散紅綃薄溪廻碧玉彎伴
人惟羽扇娛客欠風鬟且復哦新句相嘲飯顆山
雨凉二首呈宗偉
誰扶病客起龍鍾恩在盆傾一雨中問訊九關何路到
擬牋歡喜謝天公
驚雷隱地送凉颸起舞看山不自持說與騷人須早計
片雲催雨雨催詩
明日復雨凉再用韻二首
東山朝日澹冥濛一片雲生萬叠中宿雨未蘇焦卷盡
又煩箕井喚雷公
濺瓦排檐散萬絲顚狂風篠要扶持恩深到骨吾能報
急賦新凉第一詩
次韻慶充避暑水西寺
佳晨出西郭仰視天宇淸樂哉曠士懷浩浩吞四溟新
漲忽勇退籬落粘枯萍風幡招客遊曠望隔蘋汀僕夫
厲淸深竹輿竦亭亭波翻石鑿落尚帶蛟龍腥華堂入
松竹德人占聚星脫帽飛羽觴頽放解天刑時當行火
令草腐亦化螢炎官紛陸梁空飛赤雲軿遥知隴上耘
暴背愁白丁兹遊豈易得未用歎沉冥
送滕子昭績溪罷歸
天馬西極來目力盡九寰執轡者誰歟墮此空谷閒草
深石齧足一躍度孱顔長風送逸駕蕩蕩登虎關五雲
淸都上白日開帝閑鈎陳動光彩球琳鏘轡環亦復念
舊羣依然歎駑頑紅塵起天末可望不可攀
石湖居士詩集卷五
