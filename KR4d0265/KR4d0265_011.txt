石湖居士詩集卷十一
己丑五月被召至行在遇周畏知司直和五年
前送周歸弋陽韻見贈復次韻荅之(以下自處州再至行)
(在作)
分袂悠悠爾許年莫嗔蓬鬢兩蕭然酒槽不奈靑春老
經笥空供白晝眠暗綠千章新活計軟紅三尺舊塵緣
相逢且作西湖客山繞荷花檥畫船
次韻馬少伊郁舜舉寄示同游石湖詩卷七首
蕪城老蘚不知春忽有柴門月色新芝草琅玕無鎖鑰
自無超俗扣門人
莫問朝歌與棘津浮生惟有一杯春君看百戰功名地
越戍吳臺兩窖塵
鏡面波光倒碧峰半湖雲錦萬芙蓉去年蕩槳香風裏
行傍石橋花正濃
紅皺黃團熟暑風甘瓜削玉藕玲瓏身謀巳落園丁後
滿帽京塵日正中
兩賢風度藹春陽步屧隨風上柳塘綵筆紅牋芳徑裏
句中挾我萬花香
得得來題小隱詩拂香縈柳画船移湖邊好景春猶未
須到秋淸月滿時
瀟洒王郎亦勝流今年何事阻淸遊當家風味今如此
孤負山隂夜雪舟(王必大獨不赴二公同遊之約)
玉堂寓直
摛文窗戸九霄中岸幘燒香愧老農上直馬歸催下鑰
傳更人唱促鳴鐘金城&KR1005;嵲雲千雉碧瓦參差月萬重
骨冷魂淸都不夢玉階蕭瑟聽秋蛩
己丑中秋寓宿玉堂聞沈公雅大卿劉正夫戸
部集張園賞月走筆寄之
笑看收雲捲雨忙沉沉宫樹納空光夜長來伴玉堂宿
天近似聞丹桂香鳷鵲樓欄浮瑞氣鳳凰城闕帶新凉
遥知勝絶西園會也憶車公對舉觴
八月二十二日寓直玉堂雨後頓凉
雨意蒸雲暗夕陽濃薰滿院落花香題詩弄筆北窗下
將此工夫報荅凉
次韻荅吳江周縣尉飲垂虹見寄
垂虹亭上角巾傾鼉怒龍吟醉不聽安得對君浮大白
想應嗤我汗新靑夢魂舞蝶隨春草時節賓鴻點暮汀
湖海扁舟須及健莫教明月照星星
次韻徐廷獻機宜送自釀石室酒三首
元亮折腰嘻巳久故山應有欲蕪田因君辦作送酒客
憶我北窗淸晝眠
淸絶仍香如橘露甘餘小苦似松肪官槽重濁那知此
付與街頭白面郎
一語爲君評石室三杯便可博凉州百年兀兀同渠住
何處能生半點愁
玉堂寓直曉起書事記直舍老兵語
江湖垂釣手天漢摛文堂魂淸不得眠室虚自生光曉
緯澹天闕江濤隱胡牀傳呼九門開奔走千官忙若若
誇組綬紛紛夢黃梁微聞鈴下騶竊議馬上郎但計夢
長短寧論已行藏
與長文正夫游北山
柳岸松門勝處通馬蹄踏霧入空濛春寒有力欺遊子
天色無情没斷鴻雨脚遠連山脚暗杏梢斜倚竹梢紅
駞裘擁鼻吾衰矣年少猶嫌料峭風
致政承奉盧君挽詞二首(德華父)
泮水橋門識太平歸來霜鬢老柴荆淹中學䆳方成傳
谷口名高豈待卿黃壤無情埋玉樹靑衫有道勝金籯
襄陽耆舊今蕭索惟有松風到晩淸
純孝當年有護持赤眉那敢近姜詩眼看庭玉成名後
身及堂萱未老時湖海靑鞵驚斷夢風霜丹旐挂新悲
尊前五客今誰在愁絶廬山十段竒
寓直玉堂拜賜御酒
歸鴉陸續墮宫槐簾幕參差晩不開小雨遂將秋色至
長風時送市聲來近瞻北斗璿璣次猶夢西山翠碧堆
慚愧君恩來甲夜殿頭宣勸紫金杯
送汪仲嘉侍郎使虜分韻得待字
聖人坐明堂洪覆等穹蓋歲頒兩玉節前後歌出塞公
才有廊廟安用試專對要煩第一人鎮撫大荒外嫩寒
欺別酒微月見征旆遥知燕山雪飄灑漢冠佩玉色照
穹廬驕子亦心醉要領一笑得歸來安鼎鼐是時春正
佳湖上花如海淸遊不可遲日日檥船待
李翬知縣作亭西湖上余用東坡語名之曰飲
綠遂爲勝槩
芷葺蓮巢喚客遊蘆鞭席帽爲君留未論吹水堪添酒
且要移牀學枕流乍霽却隂梅釀雨暫暄還冷麥催秋
石湖也似西湖好煩向蒼煙問白鷗
草蟲扇
莫嫌絡緯股鳴悲解向寒窗促曉機海眼多花無藉在
顚狂只待學于飛
送汪仲嘉待制奉祠歸四明分韻得論字
丹霄碧海眇高鶱厭直承明却自論寶馬十年聽漏箭
扁舟一雨看潮痕侍臣相憶松門遠歸客還憐菊徑存
淸潤要非山澤相又煩一札下雲根
魯如晦郎中挽詞二首
術業推游刃功名苦溯洄著鞭孤壯志籌算老竒才星
省龐眉去雲山袖手來知公了時命何必誄餘哀
自古歸來引于今遂隱篇碁燈熒夜觀歌板聒春船陳
迹空華似佳城露草邊寂寥雞黍約望眼一&KR1008;然
初約鄰人至石湖(以下辛卯自西掖歸吳作)
窈窕﨑嶇學種園此生丘壑是前緣隔籬日上浮天水
當戸山橫匝地煙春入葑田蘆綻筍雨傾沙岸竹垂鞭
荒寒未辦招君醉且吸湖光當酒泉
社日獨坐
海棠雨後沁臙脂楊柳風前撚綠絲香篆結雲深院靜
去年今日燕來時
與周子充侍郎同宿石湖
幽香馥蕙帳淸夢安且吉蘿月墮蒼茫松風隱蕭瑟曉
禽啄且鳴喚我起盥櫛鈎窗納雲濤灔灔浴初日金鉦
忽騰上倒景落書帙佳晴有新課曬種催萟秫從今不
得閒東皐草過膝
和周子充侍郎見寄樂府戲贈之作
釣海風水急登樓塵霧高不如岸綸巾春船攜小橋芳
草含竒薰光景上東壁桂林那辦此辦作安昌客
壬辰三月十八日石湖花下作
夜飲海棠月朝潄山茶露臞儒槁木形受用侈如許荆
扉隔黃塵誰識花島路惟有瘦笻枝共飽園中趣林神
釀餘春政爾美無度葱蘢千萬重芳意未渠暮風香薦
秀色鼎俎謝腥腐雖無稻粱謀捫腹有餘飫
刈麥行
梅花開時我種麥桃李花飛麥叢碧多病經旬不出門
東陂巳作黃雲色腰鐮刈熟趁晴歸明朝雨來麥沾泥
犁田待雨插晩稻朝出移秧夜食麨
壬辰天中節赴平江錫燕因懷去年以侍臣攝
事捧御杯殿上賦二小詩
去歲排場德壽宫薰風披拂酒鱗紅小臣供奉金龍醆
親到虚皇玉座東
天中繖動玉輿來萬歲三聲徹九街想見牙牀當殿過
舜裳雲委拜堯階
壬辰七月十六日侵晨眞率會石湖路中書事
白葛烏紗稱老農溪南溪北水車風稻頭的皪粘朝露
步入明珠翠網中
次韻施進之惠紫芝术
山精媒長生仙理信可詰梨棗本寓言𣏌菊亦凡質幽
人愛臞儒藥鼎薦珍物絶粒謝煙火耘苗換肌骨摩挱
萊蕪甑塵生不須拂
題醉道士圖
蜩鷃鵬鵾任過前壺中春色瓮中天朝來兀兀三杯後
且作人間有漏仙
五雜組四首(并序)
古樂府有五雜組及兩頭纖纖殆類酒令孔平仲最
愛作此以爲詩戲亦效之
五雜組同心結往復來當窗月不得巳話離別
五雜組流蘇縷往復來臨行語不得巳上馬去
五雜組回文機往復來錦梭飛不得巳獨畫眉
五雜組綵絲鍼往復來鳥投林不得巳夢孤衾
兩頭纖纖二首
兩頭纖纖探官繭半白半黑鶴氅緣腷腷膊膊上帖箭
磊磊落落封侯面
兩頭纖纖小秤衡半白半黑月未明腷腷膊膊扣戸聲
磊磊落落金盤冰
再賦五雜組四首
五雜組綬若若往復來大車鐸不得巳去丘壑
五雜組侯門戟往復來道上檄不得巳天涯客
五雜組漢旌旆往復來賓鴻字不得巳餐氊使
五雜組非煙雲往復來朝馬塵不得巳嬰龍鱗
夜坐聽雨
四檐密密又疎疎聲到蒲團醉夢蘇恰似秋眠天竺寺
東軒窗外聽跳珠
寒夜獨步中庭
忍寒索句踏霜行刮面風來鬚結冰倦僕觸屏呼不應
梅花影下一窗燈
會散野步
忘却下樓扶我誰接離顚倒酒沾衣貪看雪樣滿街月
不上籃輿步砌歸(步砌吳語也)
孟嶠之家姬乞題扇二首(輕雲翠英)
輕煙小雨釀芳春草色連天綠似裙斜日滿樓人獨望
斷鴻飛入萬重雲
翠袖凌寒弄月明梅花影下醉三更一天風露誰驚覺
寂寞空杯綴落英
周畏知司直得湖南帥屬過吳門復用已丑年
倡和韻贈別
邂逅婆娑失少年劇談抵掌尚超然君猶拄笏看山去
我且披蓑聽雨眠京洛分襟疑後會江吳把酒悟前緣
暫來忽去都如夢疑是陳卿竹葉船
偶書(以下十五首三十年前所作續得殘稾附此卷末)
伯勞東去燕西飛同寄春風二月時可恨同時不同調
此情那得更相知
雙燕
底處飛雙燕銜泥上藥欄莫教驚得去留取隔簾看
戲題牡丹
主人細意惜芳春寶帳籠階護紫雲風日等閒猶不到
外邊蜂蝶莫紛紛
春日三首
藥欄花煖小猧眠雪白晴雲水碧天煮酒靑梅寒食過
夕陽庭院鎖鞦韆
西窗一雨又斜暉睡起薰籠換夾衣莫放珠簾遮洞戸
從教燕子作雙飛
雙鯉無書直萬金畫橋新綠一篙深靑蘋白芷皆愁思
不獨江楓動客心
高樓曲(以下六首皆夢境所得)
歲暮天涯客黃昏蝙蝠飛高樓人不到小雨怯單衣
湘江怨
蘋芷迷煙路蓮舟忘却歸夜寒江水黑風雨夢如飛
採蓮三首
溪頭風迅怯單衣兩槳凌波去似飛折得蘋花雙葉子
綠鬟撩亂帶香歸
藕花深處好徘徊不奈華筵苦見催記取南涇茭葉露
月明風熟更重來
柔櫓無聲坐釣魚浪花飛點翠羅裾空江日暮無來客
腸斷三湘一紙書
弔陳叔寶詞
賞心亭上再來遊煙月迷人獨自愁行到江邊無去路
却隨潮水過揚州
石湖居士詩集卷十一
