石湖居士詩集卷九
次韻尹少稷察院九宫壇齋宿
草草馳三里蕭蕭共一餐吏方緜禮蕝公自將詩壇隙
月窺牀近窗風刮坐寒鴉鳴未忍散端爲四并難
冬祠太乙六言四首
三一舊傳神呪十神今濟時艱願挽靈旗北指爲君直
擣隂山
月色朧明碧瓦蠟煙浮動黃簾罡騎飈輪欲下一天飛
霰纖纖
雲木栖烏未動風庭警鶴先鳴殘夜百靈夙駕人間鼻
息雷驚
行道羽衣縹緲捲班玉珮冬瓏回首金鋪獸面步虚聲
在天風
次韻李子永雪中長句
黃昏苦寒烏鳥稀吹沙走石交橫飛布衾如鐵復似水
夢想東風來解圍豈知天地有竒事夜半窗紙生光輝
兜羅寶界佛所現冥凌不敢專璿璣開門倚杖眩一色
迥立此世空無依少年行樂怳尚記瑶林珠樹中成蹊
犬驕鷹俊馬蹄快狡穴未盡須窮追湖海粗豪今豈在
但憶鳴哮如餓鴟北鄰亦復淡生活要我忍寒吟此詩
手龜筆退不可捉墨泓齟齬冰生衣
次韻子永見贈建除體
建子玉杓直黃昏月如霜除道啓柴扃客來巾履忙滿
炷寒缸油共此書檠光平生卜鄰願何意登我堂定交
吾豈敢南榮慚伯陽執手道古作遺篇記河梁破窗風
鳴悲孤客多慨傷危腸不捄飢我詩安得昌成章類村
歌但可侣牛羊收功翰墨藪微子誰能良開卷得雅音
玉鑾導旂常閉戸坐相念雪深梅暗香
與胡經仲陳朋元遊照山堂梅數百株盛開
九陌緇塵滿客襟錢塘門外有園林胡牀住處梅無限
酒旆垂邊柳未深晴日煖風千里目殘山剰水一人心
元方伯始皆吾黨解后淸遊直萬金
次韻胡邦衡祕監
斯言向來立千古敢疵瑕有命孤蓬轉何心勁箭加人
窮名滿世天定客還家回首冥恩怨虚空不著花
三月四日驟煖
日脚融晴晩氣暄睡餘初覺薄羅便如何柳絮沾泥處
煖似槐隂轉午天
久雨地濕
汗礎經旬未肯乾破窗隨處有蝸涎衹今不耐春隂得
想見黃梅細雨天
晝錦行送陳福公判信州
漢家麟閣多王侯冠佩相望經幾秋晝錦聲名兩榮耀
惟有信州如相州國南門頭折楊柳借問江津垂白叟
住在行都四十年曾見歸舟似公否人言公與赤松期
飊車羽輪來何時雲出雲歸俱是道苦學赤松還未妙
君不見補陀大士海復山隨喜却來觀世間
送張眞甫中書奉祠歸蜀
種成桃李恰新隂忽憶家山叢桂林客路莫嫌歸計拙
春江爭似駭機深一封朝奏鈞天夢萬里江行魏闕心
後日還朝飽風露黑頭應有雪絲侵
送周子充左史奉祠歸廬陵
黃鵠飄然下九關江船載月客俱還名高豈是孤臣願
身退聊開壯士顔傾蓋當年眞旦暮沾巾明日有河山
後期淹速都難料相對猶憐鬢未斑
送陳天予大監同年使閩
春關十載記英遊蚤喜時才近采旒夷路着鞭方逸駕
急流回首忽扁舟雲霄正穩君猶去塵土無邊我合休
問訊後車容客否茶山茘浦看南州
送陸務觀編修監鎮江郡歸會稽待闕
寶馬天街路煙篷海浦心非關愛京口自是憶山隂高
興餘飛動孤忠有照臨浮雲付舒卷知子道根深
見說雲門好全家住翠微京塵成歲晩江雨送人歸邊
鎖風雷動軍書日夜飛功名袖中手世事巧相違
送李仲鎮宰溧陽
相逢巳歎十年遲冷淡貧交又語離玉筍換班通籍後
黃梅催雨送帆時月巖家世猶爲縣(仲鎮方叔孫也)金瀨溪山
好賦詩喚起酸寒孟東野倒流三峽洗餘悲
送吳元茂丞浦江
玉筍翻乘縣佐車飄然不肯待新除才名巳被人爭說
官薄何妨計小疎憶昨西湖同我載從今南浦望君書
遥知斂板趨風後始覺丞哉果負予
雪晴呈子永
碧空無處泊同雲晴入荒園鳥雀馴冰面小風池欲動
雪邊濃日瓦如薰塵容俗狀長爲客冷蘂疎枝又作(去聲)
春詩卷豈能生煖熱犯寒聊復惱比鄰
次韻子永雪後見贈
雪瓴待伴半隂晴竟日檐冰溜雨聲九陌泥乾塵未動
南山石露塔猶明稍聞吉語占農事便覺歸心勝宦情
想得秫田來歲好瓦盆加釀灌愁城
次韻郊祀慶成
帝德重堯緒天心與舜禋慶期符後甲元日際初辛土
緯扶南極旄胡拱北辰律諧風自艮衡正斗垂寅桂燎
靈宫曉蕭脂太室晨百神森壁壘萬衞密鉤陳日月靑
旂色雷霆玉輅塵洗兵銀漢水收雪紫壇春天步臨黃
道仙班像玉宸陶匏宗素樸琮璧慕精純祕祝裒時對
高斿歘下賓金鐘鳴傑簴朱火熭芳薪日麗雞竿矗天
旋鳳律新端門敷錫後六合共絪緼
從巨濟乞蠟梅
寂寥人在曉雞窗苦憶花前續斷腸全樹折來應不惜
君家眞色自生香
次韻朋元賣花處見梅
煙濃日淡不多寒擔上看花雪作團想得竹邊春巳暗
明朝走馬過溪看
與正夫朋元遊陳侍御園
沙際春風捲物華意行聊復到君家年年我是曾來客
處處梅皆舊識花官減不妨詩事業地寒猶辦醉生涯
城中馬上那知此塵滿長裾席帽斜
正月十四日雨中與正夫朋元小集夜歸
燈市淒淸燈火稀雨巾風帽笑歸遲月明想在雲堆處
客醉都忘馬滑時老去樽前花隔霧春來句裏鬢成絲
浮生不了悲歡事作劇兒童緫未知
次韻子永夜雨
辦作長愁客工哦苦雨吟挑燈今夕意欹枕故園心漏
屋疎疎滴空檐細細斟相過巷南北屐齒怕泥深
次韻朋元遊王氏園
聯翩步屧翠微間回首紅塵自鮮歡捲地雨添千澗急
擁門雲鎖兩山盤絶憐茶笋能留客仍喜蛙聲不在官
雪白楊梅消息未重來應至麥秋寒
遊靈石山寺(寺門頰壁有仙人顔禹李甲蕭筠三人題詩方運筆時伸臂丈餘閽)
(人驚報王僧回顧巳失矣)
西湖富淸麗城府塵事并我獨數能來不負雙眼明騷
騷殘絮罷颭颭新荷成歲華日夜好遊子能無情午隂
釀初暑稍喜巾袂輕小風吹鬢毛將我入松聲崖寺金
碧暗石泉肝膽淸壽藟萬蛟舞靈峰雙髻撐仙人昔來
游筆墨上朱甍舉臂尋丈高聊得兒童驚老矣謝狡獪
題詩記吾曾
次韻李器之編修靈石山萬歲藤歌
君不見東林怪蔓之詩三百年字如金繩鐵索相糾纏
不如李侯靈石句筆陣壓倒長城堅藤隂詩律兩秀發
此段竒事今無前吾聞草木未有不黃落雨荒霜倒相
後先緜緜紫藟天所壽風雨不動常蒼然堅姿絶鄰傲
一所深本無極融三泉騰虯舞蛟矯欲去流蘇絡帶翩
如仙班荆芘藾得吾黨酌泉共吸杯中天詩成一斗屬
太白擘牋揮埽如雲煙北門西掖君自有坐擁紅藥然
金蓮山腰澗底莫濡滯早晩天風吹蛻蟬
次韻正夫遊王園會者六人
丘園窈窕復﨑嶇草木生香景倍殊花下百杯齊物我
雲邊一眼盡江湖不知朱戸趦趄者能勝靑山放浪無
六逸蕭然眞可畫爲君題作竹溪圖
四月五日集陳園照山堂
尋壑經丘到此堂官閑聊作送春忙短籬水面殘紅滿
團扇風前衆綠香盡捲簾旌延竹色深斟杯酒納山光
洞門無鎖城門近轉午雞啼日正長
題寶林寺可賦軒
十里山行雜市聲道傍無處濯塵纓寶林寺裏逢修竹
方有詩情約略生
次韻朋元久雨
誰釀愁䨧玉宇間都緣梅子要斕斑騰騰困思午猶夢
擾擾奔雲風未還休問滿城騎馬滑不妨長日閉門閑
今朝晴色熹微似乾鵲飛來語屋山
韓無咎檢詳出示所賦陳季陵戸部巫山圖詩
仰窺高作歎息彌襟余嘗攷宋玉談朝雲事漫
稱先王時本無據依及襄王夢之命玉爲賦但
云頩顔怒以自持曾不可乎犯干後世弗察一
切溷以媟語曹子建賦宓妃亦感此而作此嘲
誰當解者輙用此意次韻和呈以資撫掌
瑶姬家山高插天碧叢竒秀古未傳向來題目經楚客
名字徑度岷峨前是邪非邪莽誰識喬林古廟常秋色
暮去行雨朝行雲翠帷瑶席知何人峽船一息且千里
五兩竿頭見旛尾仰窺仙館至今疑行人問訊居人指
千年遺恨何當申陽臺愁絶如荒村高唐賦裏人如畫
玉色頩顔元不嫁後來飢客眼長寒浪傳樂府吹復彈
此事牽連到温洛更憐塵韈有無間君不見天孫住在
銀濤許塵間猶作兒女語公家春風錦瑟傍莫爲此圖
虚斷腸
次韻樂先生吳中見寄八首
金鶴飛來尺素通新詩字字挾光風三年湖海關心處
都在先生句子中
官居門巷果園西桃李成蹊杏壓枝如許年芳忙裏過
斬新今日試題詩
墓林棲鳥各深枝燕子知巢觸幔飛倘有三椽今巳去
不關五斗解忘歸
懶不看書似姓邊夢魂飛繞白鷗前須知席帽衝塵出
不似篷窗聽雨眠
送春濛雨漲蘋灘荷葉田田柳絮闌想見垂虹三萬頃
拍天湖水釣絲寒
知從了義透音聞古井無波豈更渾便好一坑埋衆妙
何須六結解諸根
幾多螻蟻與王侯往古來今共一丘遮莫功名掀宇宙
百年兩角寄蝸牛
粟囊聊復寄三餐埋没緇塵懶濯冠紅紫百般紛過眼
鄕山歲晩自蒼官
胡長民監元挽詞
太學虀鹽舊中吳翰墨聲關山題柱筆風露讀書檠夜
雨綠荷破孤墳丹桂生空將擅場手往記玉樓成
次韻朋元正夫夜飲
歌豪仍作家奕勝豈徼幸莫嗤老非少乃尚可以逞玉
瓶引杯長政爾寒漏永二三文章公共此銀燭影陳卿
得秀句劉郎一笑領羸驂兀殘夢乘墜恍難省曉枕訌
更潮俱墮無何境
次韻趙正之同年客中
淸班合列大明宫自要牛刀試一同踏徧巉巖吾道在
莫將尋尺較窮通
氊車席帽各靑春花下驊騮一鬨塵離合飄零十霜露
咸陽客舍有詩人
可憐山縣五斤手不識王孫八斗才君自扶搖有霄漢
從渠蜩鷃舞蒿萊
次韻陳季鄰戸部旦過菴
宦遊觸處似懸匏北嶽南山想獻嘲拍手百年休鑄鐵
蓋頭一把暫誅茅玉京歲晩梧桐落水國霜淸橘柚包
飛錫巳隨歸夢去何人頂上鵲成巢
朋元不赴湖上觀雪之集明日余召試玉堂見
寄二絶次其韻
雪溪淸興未渠闌晩上西樓帶月看公子自貪低唱酒
肯來同對玉峰寒
文場寧復鬢霜宜白玉堂前雪霽時不惜狂言棖忌諱
秃毫冰硯竟無竒石湖居士詩集卷九
