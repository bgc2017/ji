石湖居士詩集卷十八
初發太城留別田父(西蜀夏旱未行前數日連得雨父老云今歲又熟矣)
秋苗五月未入土行人欲行心更苦路逢田翁有好語
競說宿來三尺雨行人雖去亦伸眉翁皆好住莫相思
流渠湯湯聲滿野今年醉飽雞豚杜
入崇寧界
桑間三宿尚回頭何況三年濯錦遊草草郫筒中酒處
不知身巳在彭州
懷古亭(在永康離堆之上離堆分岷江水一派漑彭蜀而支流道郫縣以入於府江)
朝來寫得故人書雙鯉難尋鴈亦無付與離堆江水去
解從郫縣到成都
離堆行(沿江有兩崖中斷相傳秦李太守鑿此以分江水又傳李鎖孽龍於潭中今有)
(伏龍觀在潭上蜀旱支江水涸即遣官致祭壅都江水以自足謂之攝水無不應民祭賽)
(者率以羊歲殺四五萬計)
殘山狠石雙虎卧斧迹鱗皴中鑿破潭淵油油無敢唾
下有猛龍跧鐵鎖自從分流注石門西州秔稻如黃雲
刲羊五萬大作社春秋伐鼓蒼煙根我昔官稱勸農使
年年來激西江水成都火米不論錢絲管相隨看𧖟市
欵門得得酹淸尊椒漿桂酒刪羶葷妄欲一語神豈聞
更願愛羊如愛人
崇德廟(李太守廟食處也)
雪山南風融雪汁化作岷江江水來不知新漲高幾畫
(離堆石壁舊有水則記漲痕占歲事一畫爲一則)但覺樓前奔萬雷天教此水
入中國兩山辟易分道開我家長川到海處却在發源
傳酒杯人生幾屐辦此役遠遊如許神應咍東歸短棹
昨巳具明日發船撾鼓催灘平放溜日千里巳夢鱠鱸
如雪堆丹楓繫纜一回首玉壘浮雲安在哉
戲題索橋
織簟勻鋪面排繩強架空染人高曬帛獵戸遠張罿薄
薄難承雨翻翻不受風何時將蜀客東下看垂虹
靑城山會慶建福宫(宫舊名丈人觀予爲請於朝賜今名入山前數日勅)
(書至自行在予就設醮以祝聖人壽云)
墨詔東來洶驛傳璇題金榜照山川祥開聖代千秋節
響動仙都九室天觸石湧雲埋紫邏流金飛火燭蒼巔
衹應老宅龐眉客長記新宫錫號年(老宅即老人村也舊名潦澤疑傳之)
(誤余爲更此石)
再題靑城山
萬里淸遊不暇慵雙旌換得一枝笻來從井絡直西路
上到江源第一峰海内閒身輸我佚山中佳氣爲人濃
題詩試刻巖前石付與他年蘇暈重
玉華樓夜醮(靑城觀殿前大樓制作瑰麗初夜有火炬出殿後峰上羽衣云數年)
(前曾一現巳而如有風吹滅之比同行諸官至則無見矣予默禱云此燈果爲我來者當)
(再明使衆共觀之語訖復現)
丈人峰前山四周中有五城十二樓玉華仙宫居上頭
紫雲澒洞千柱浮剛風八面寒颼飀靈君宴坐三千秋
蹻符飛行戲元洲下睨濁世悲蜉蝣桂旗偃蹇澹少休
知我萬里遥相投暗蜩奏樂鏘鳴球浮黎空歌淸夜遒
參旗如虹歘下流化爲神燈燭巖幽火鈴洞赤凌空斿
誰歟蔽虧黯然收禱之復然爲我留半生縛塵鷹在鞲
豈有骨相肩浮丘山英發光洗羈愁行迷未遠夫何尤
笙簫上雲神欲遊揖我從之驂素虬
上淸宫(自靑城登山所謂最高峰也)
歷井捫參興未闌丹梯通處更躋攀冥濛蜀道一雲氣
破碎岷山千髻鬟但覺星辰垂地上不知風雨滿人間
蝸牛兩角猶如夢更說紛紛觸與蠻
最高峰望雪山
大面峰頭六月寒神燈收罷曉雲班浮空忽湧三銀闕
云是西天雪嶺山
范氏莊園
夕陽塵土漲郊墟六六峰頭夢覺餘竹色喚人來下馬
亂蟬深處有圖書
靑城縣何子方使君同年園池
榿塍芋壠意中行浩蕩薰風不計程雨脚背人歸玉壘
江聲隨馬入靑城五橋今日新知路千佛當年舊綴名
水竹光中同一笑丏君荷露濯塵纓
何同年書院(有丹竈甚雅)
竹色侵晚帙泉聲潄嵌根試通丹竈路應到老人村
江源縣張季長正字家善頌堂(季長盡出先世所藏圖書壁有)
(趙淸獻公爲令時題名是日食新米坐中皆贊喜夏初嘗大旱也)
我窮江源來名勝頗追逐薰風秀沃野在處得竒矚頌
堂有佳士文字照縑竹圖書抱世守古錦韜玉軸黃金
不滿籯故園有喬木逡巡酒如澠霍霍具水陸田頭新
榖升一飯香滿屋回思閔雨時敢望遽炊玉摩挲壁間
題明府遂州牧山高江水長百世照尸祝我來坐琴壇
(琴壇在成都西園淸獻公彈琴宴坐處)靦汗媿前躅空餘煙霞痼未許是
公獨請歌靑城遊或附耆舊錄
蜀州西湖(荷花正盛開水月登舟亭也湖隂亭外別有白蓮尤竒蜀中無菱至此始)
(見之)
閒隨渠水來偶到湖光裏仍呼水月舟徑度雲錦地誰
云不解飲我巳荷香醉湖隂玉嬋娟夐立紅粧外何須
東閣梅悠然自詩思驚風入午暑水竹有秋意采菱不
盈掬興與蓴鱸會遥知新津宿魂夢亦淸麗
新津道中
雨後郊原淨村村各好音宿雲浮竹色淸溜走榿隂曲
沼擎靑蓋新畦藝綠針江天空闊處不受暑光侵
次韻陸務觀編修新津遇雨不得登修覺山徑
過眉州三絶(新津館舍上漏下濕送客皆不堪憂修覺一望人云可見劒門杜子)
(美所謂西川供客眼處眉山城中悉是汗池)
送客多情難語離僕夫無情車載脂平生飄泊知何限
少似新津風雨時
離合紛紛怕遠遊遠遊仍怕賦登樓何須一望三千里
望盡西州轉更愁
雨後蟇頤山色開玻瓈江淸巳可杯綠荷紅芰香四合
又入芙蓉城裏來
中巖(去眉州一程諾詎羅尊者道場相傳昔有天台僧遇病僧與之木鑰匙云異時至眉)
(州中巖扣石筍當再相見後果然今三石屹立如樓觀前兩樓純紫石中一樓蘿蔓被之)
(傍有寶瓶峰甚端正山半有喚魚潭慈姥龍所居世傳鴈蕩大小龍湫亦諾詎羅道場豈)
(化人往來無常處耶)
赤巖倚竛竮翠邏森戍削岑蔚嵐氣重稀間暑光薄聊
尋大士處往扣洞門鑰雙撐紫玉關中矗翠雲幄應供
華藏海歸坐寶樓閣無法可示人但見雨花落不知龍
湫勝何似魚潭樂夜深山四來人靜天一握驚看松桂
白月影到林壑門前六月江世界塵漠漠寶瓶有甘露
一滴洗煩濁捫天援斗杓請爲諸君酌
慈姥巖與送客酌別風雨大至凉甚諸賢用中
巖韻各賦餞行詩紛然擘牋淸飲終日雖無絲
竹管絃而情味有餘
山靈知我厭塵土喚起蟄雷鏖午暑松風無力雨絲長
散作毿毿雪塵舞巖前懸溜珠簾傾安得吹來添玉觥
詩成酒盡腸亦斷休喚佳人唱渭城
次韻陸務觀慈姥巖酌別二絶
送我彌旬未忍回可憐蕭索把離杯不辭更宿中巖下
投老餘年豈再來
明朝眞是送人行從此關山隔故情道義不磨雙鯉在
蜀江流水貫吳城
次韻代荅劉文潛司業二絶
平羌江上首空回慈姥巖前定把杯縱使石腸都忘却
也應風雨送愁來
回廊月下短歌行惟有知音解有情一曲紅窗聲裏怨
如今分作兩愁城
玻瓈江一首戲效陸務觀作
玻瓈江頭春渌深別時沄沄流到今祇言日遠易排遣
不道相思翻苦心烏頭可白我可去菖花易靑君易尋
人生若未免離別不如碌碌無知音
余與陸務觀自聖政所分袂每別輒五年離合
又常以六月似有數者中巖送別至揮淚失聲
留此爲贈
宦途流轉幾沉浮雞黍何年共一丘動輒五年遲遠信
常於三伏話羈愁月生後夜天應老淚落中巖水不流
一語相開仍自解除書聞巳趣刀頭
萬景樓(在漢嘉城中山上登覽勝絶殆冠西州予令畫工作圖以歸山谷來遊時但有)
(安樂園未有此樓也)
左披九頂雲右送大峨月殘山剰水不知數一一當樓
供勝絶玻瓈濯錦遥相通指麾大渡來朝宗川靈胥命
各東去我亦順流呼短篷詩無傑語慚風物賴有丹靑
傳小筆仍添詩客倚闌看令與山川相暎發龍彎歸路
繞烏尤棟雲簾雨邀人留若爲喚得涪翁起題作西南
第一樓
凌雲九頂(即大石佛處初登山時巖壁上悉&KR2421;爲小佛不知其數山前佛頭灘受雅)
(江之衝最爲艱險)
聊爲東坡載酒遊萬龕迎我到峰頭江搖九頂風雷過
雲抹三峨日夜浮古佛臨流都坐斷行人識路亦歸休
酣酣午枕眠方丈一笑閒身始自由
戲題方響洞(漢嘉廣福院中水洞有聲琅然莫知其所在舊名丁東水山谷易今)
(名且題詩云古人名此丁東水自古丁東直至今我爲改爲方響洞要知山水有淸音)
隔凡冰澗不可越衆眞微步壺中月徙倚含風玉珮聲
何須聽作蕤賓鐵
問月堂酌別
半明燈火話悲酸此會情知後會難四海宦遊多聚散
一生情事足悲歡鬢絲今夜不多黑酒量徹明無數寬
醉夢登舟都不記但聞風雨滿江寒
別後寄題漢嘉月榭(陸務觀所作同年謂王子蒼萬景嘉州酒名湖亭明)
(月湖也在州治前方作旗亭月榭正直大峨取太白峨眉山月之語以名傍有一巖景趣)
(尤佳子蒼欲作樓未果)
隱吏詩情卜築幽同年惜別勸淹留試傾萬景湖亭酒
來看半輪江月秋川路雖長猶共此夜船空載且歸休
碧巖勝處頻回首好事誰能更小樓
過燕渡望大峨有白氣如層樓拔起叢雲中
圍野千山暑氣昏大峨煙靄亦繽紛玉峰忽起三千丈
應是兜羅世界雲
蘇稽鎮客舍
送客都回我獨前何人開此竹間軒灘聲悲壯夜蟬咽
併入小窗供不眠
峨眉縣(縣出符文布婦女人人績麻且行且觀田家束蒿然於門口爲香氣以迎客)
窮鄉未省識旌旄雞犬歡呼巷陌騷村媪聚觀行績布
野翁迎拜跽然蒿泉淸土沃稻芒蚤縣古林深槐癭高
珍重里儒來獻頌盛言千載此丘遭
初入大峨
煙霞沉痼不須醫此去眞同汗漫期曾欵上淸臨大面
仍從太白問峨眉山中緣法如今熟世上功名自古癡
賸作畫圖歸挂壁他年猶欲卧遊之
華巖寺
衆峰攢壁立中有路一綫攀援白雲梯食頃巳天半我
本紫芝曲誤落靑芻棧向來脫新羈恍巳還舊觀花煙
辭少城暑雪對大面來從太白西更走三峨徧風生兩
腋輕泉吼四山眩今晨第一程莫歎輿僕倦
中峰(有普賢閣背倚白崖峰餘七十峰共環之茂眞尊者舊菴在峰下其傍一峰最秀號)
(呼應孫思邈所往來傳云茂眞與孫常相呼而應故名)
凌高蹋危峰斗下頫幽谷仙英馥椒蘭嘉蔭矗旄纛空
翠元不雨洩雲自膏沐暑綌森有稜瘁肌凄欲粟白崖
如負依金界奠蒼麓衆峰拱二八娟妙繞重屋眞人與
尊者幽居接松竹呼之儻肯應留我試餐玉
雙溪(在白水寺前兩溪各自一山來齊出橋下前行入林數十步合爲一水洄而深潭以)
(入寶現溪僧云此景猶在廬山三峽鴈蕩龍湫之上溪中舊常有兩石子鬭日照溪中常)
(有五色光相)
冷風騷騷木葉低洞淵阻深生怪竒碧琳雙澗黑無底
中有玉龍相對飛雷轟雪捲入林樾化爲一龍潭底没
摩尼鬭罷四山空時有寶光巖下發
寶現溪(雙溪合而一旣出巖竇散爲此溪叢三藏自西域歸過溪見兩石子鬭攬得其)
(一今藏黑水寺石上有一目端正透底溪以此得名)
粲粲罨畫沙鱗鱗麹塵水朝陽相發揮光景豔孔翠寧
聞雙溪號但見縠紋細神魚不謀食終日印潭底躍珠
本具眼聊共阿師戲收藏更傳寶一笑落第二
點心山(在白水寺後自此登峰頂)
入山窘宿雨上山賀朝霽跬步便歷險轉盼巳呀氣豈
惟膝點心固巳頭搶地遊人貪勝踐姑吟蜀道易
大扶&KR1053;
身如魚躍上長竿路似鏡中相對看珍重山丁扶我過
人間踽踽獨行難
小扶&KR1053;
食時方了大扶&KR1053;前逢仄徑仍﨑嶇懸崖破棧不可玩
輿丁挾我如騰狙平生行路險艱足如今雪鬢應難綠
却憐苔髮鎮長靑千古毶毶挂高木
胡孫梯(峽山有胡孫愁予常過之)
木磴鱗鱗滑帶泥微生欹側寄枯藜胡孫愁處我猶過
箇裏如今幸有梯
雷洞平(七十二洞皆在道傍大旱有禱投香花不應即以大石或死彘及婦人弊履投)
(而觸之雷雨即至)
行人魄動風森森兩崖奔黑愁太隂不知七十二洞處
側足下窺雲海深聞有神龍依佛住棖觸須臾召雷雨
兩川稻熟須好晴我亦閒遊神勿驚
八十四盤
冥鴻無伴鶴孤飛回首塵籠一笑嬉八十四盤新拄杖
萬三千乘舊牙旗石梯碧滑雲生後木葉紅斑雪霽時
說與同行莫惆悵人間捷徑轉嶔巇
婆羅平
仙聖飛行此是家路逢眞境但驚呀神農嘗外盡靈藥
天女散餘多異花嵐雨逼衣寒似鐡冰泉炊米硬於沙
峰頭事事殊塵世缺甃跳梁笑井蛙
思佛亭曉望
栗烈剛風刮病眸登臨何啻緩千憂界天暑雪靑城外
湧地晴雲瓦屋頭浩蕩他年誇北客蒼茫何處認西州
千巖萬壑須尋徧身是江湖不繫舟
光相寺
峰頂四時如大冬芳花芳草春自融苔痕新晞六月雪
木勢舊偃千年風雲物爲人布世界日輪同我行虚空
浮生元自有超脫地上可憐悲攓蓬
七寶巖(大峨絶頂白水寺巳在山半由白水陡上至巖又六十里)
天如碧玉甌下覆白玉盤晶光眩相射我獨居兩間正
視不勝瞬却立聊少安但覺風浩浩骨毛森似寒神仙
杳無處寧論有塵寰身輕一槁葉兩腋如飛翰同行挽
我衣何往何當還少留作詩去竒哉此憑闌
淳熙四年六月二十七日登大峨之巔一名勝
峰山佛書以爲普賢大士所居連日光相大現
賦詩紀實屬印老刻之以爲山中一重公案
勝峰高哉摩紫靑白鹿導我登化城住山大士喜客至
兜羅布界繽相迎圓景明暉倚雲立艴如七寶莊嚴成
一光未定一光發中有墨像隨心生白毫從地插空碧
散燭象緯天龍驚夜神受記亦修供照世洞然千百燈
明朝銀界混一白咫尺眩轉寒凌兢天容野色儵開閉
慘澹變化愁仙靈人言六通欲大現洗山急雨如盆傾
重輪桑采印巖腹非煙非霧非丹靑我與化人中共住
鏡光覿面交相呈前山忽湧大圓相日圍月暈浮靑冥
林泉草木盡含裹是則名爲普光明言詞海藏不勝讚
北峰復有金橋橫衆慈久立佛事竟一塵不起山竛竮
向來無法可宣說爲問有耳如何聽我本三生同行願
隨緣一念猶相應此行且復印心地衣有寶珠奚外營
題詩說偈作公案亦使來者知吾曾神通佛法須判斷
一任熱椀春雷鳴
請佛閣晚望雪山數十峰如爛銀晃耀暑光中
累塊蒼然是九州大千起滅更悠悠雪光正照天西角
日影長浮雨上頭峰頂何曾知六月塵間想巳別三秋
佛毫似欲留人住橫野金橋晚未收
淨光軒(白水寺)
翳華銷盡八窗明雨竹風泉演妙聲身世只今高幾許
北峰渾共倚闌平
虎溪(黑水寺前雖不及雙溪亦佳處也開山僧至此斷渡一虎踞前因跨之亂流以濟今)
(作橋其上水歲推盪輒更新之)
水本無心作浪波經行偶與石相磨不須更問橋安否
喚取於菟載我過
白雲峽(牛心寺)
雙溪疑從銀漢下我欲窮源問仙舍飛瀾濺沬潄籃輿
却望兩崖天一罅疎疎暑雨滑危梯策策山風掖高駕
幽尋險絶太竒生莫笑退之號太華
孫眞人菴
何處仙翁舊隱居靑蓮巉絶似蓬壺雲深未到淘朱洞
雨小先尋煉藥爐磵下草香疑可餌林間虎伏試教呼
間身儘辦供薪水定肯分山一半無
龍門峽
插天千丈兩碧城中有玉塹穿巖扃瀑流懸布不知數
亂落嵌根飛白雨瑶琨爲室雲爲關龍君所居朱夏寒
不辭擊棹更深入萬一龍驚雷破山
旣離成都故人送者遠至漢嘉分袂其尤遠而
相及於峨眉之上者六人范季申郭中行楊商
卿嗣勲李良仲譚德稱口占此詩留別
我本住林屋風吹來錦城錦城亦何樂所樂多友生相
從不知久相送不計程橫絶峨眉巔欲去有餘情吾宗
蓋難弟李郭人中英二楊懿文德譚子資粹淸相視心
莫逆劇談四筵輕明朝各回首雲水相與平我今投紱
去行且扶藜耕淒凉別知賦慷慨結客行後會豈不好
路長恐寒盟諸賢乃不凡骨相有功名大厦罩羣木明
廷朝萬靈王畿坦如砥結綬當同登道傍石湖水誰能
叩柴荆夢中儻相見秉燭聽殘更
聞威州諸羌退聽邊事巳寧少城籌邊樓闌檻
修葺亦畢工作詩寄權制帥高子長
籌邊樓上美髯翁赤白嚢飛笑語中勃律天西元采玉
蓬婆雪外昨分弓踏筵舞罷平闌月橫槊詩成滿袖風
諸校各能歌破陣何須琴裏聽平戎(破陣平戎皆有本事子長當一笑領)
石湖居士詩集卷十八
