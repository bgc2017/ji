石湖居士詩集卷二十二
送江朝宗歸括蒼
半生三解后相看成老翁詩情故崒嵂袖有天都峰江
山佳麗地登臨苦怱怱塔燈落淮水寺樓倚霜空攟拾
著錦嚢撫掌夸窮工歸轡不可挽思入孤征鴻洞天我
昔遊俛仰星一終士友歎契闊吏民念罷癃婆娑故將
軍白髮簿書叢足趼雖四方夢寐煙雨東歸田有脚力
尚往尋行蹤期君斬寒藤伴我搘枯笻
鍾山閣上望雨
天闊山長雨似煙忽然飛去暗平川秔禾未實秈禾瘦
不用廉纖便霈然
除夜
婪尾杯殘雪滿簪牀頭曆日費光隂故山巧入忙中夢
新歲尤關客裏心烏鵲倦時三匝繞鷦鷯穩處一枝深
勞生佚老尋常事從政那堪力不任
元日
老來百味絮沾泥期會關身尚火馳幾夜鄉心欹枕處
今年脚力上樓時酒缸幸有乾坤大丹鼎何憂日月遲
莫道神仙無可學學仙猶勝簿書癡
體中不佳偶書
生平人比似維摩試比尫孱不啻過舊摘衰髯今雪徧
頻揩病眼轉花多從來世味聊復爾此去官身如老何
收拾頽齡加藥餌尚堪風月對婆娑
坐嘯齋書懷(時方治賑濟)
老來窮苦事相違兀坐鈴齋竟日癡眼目昏緣多押字
胸襟俗爲少吟詩月侵燈影吏方去春徧梅梢官未知
直待食新方綬帶明朝騎馬過陵陂
寶公祈雨感應用陳申公韻賦詩爲謝
膴原龜坼暮春時夾路爐薰共禱祠喚起雲頭千嶂湧
飛來雨脚萬絲垂無情梅塢猶紅綻有意秧田盡綠滋
大施門開須滿願願均此施匝天涯
送徐叔智運使奉祠歸吳中
手種湖邊花百畝東風日夜催歸去當年辛苦種花時
不道白頭猶未歸君如肯過城南陌但向水雲紅處覓
煩呼猿鶴問平安當有畦丁解看客我今江船亦欲東
檝迎楓橋成兩翁壓枝萬朵雖過盡尚及巢龜蓮葉中
送舉老歸廬山
二千里往回似夢四十年今昔如浮去矣莫久留桑下
歸歟來共煨芋頭
題現老眞
三十年來共葛藤如今蓮社冷如冰茶瓜櫻筍遊山會
從此齋廚欠一僧
致一齋述事
文書煙海困浮沉不覺盤&KR1552;百病侵偶問客年驚我老
忽聞鶯語歎春深今朝麥粒黃堪麪幾日秧田綠似針
除却一犁春雨足眼前無物可關心
次韻楊同年祕監見寄二首
瘴雲嵐雨幾時歸應把周南視九夷舊說鬼神驚落筆
新傳狐兔駭搴旗韶江石老簫音在庾嶺梅殘驛使遲
自古朱絃淸廟具莫貪鵬海看天池
吾衰長愧接輿狂忙裏何心領燕香塵土簿書憎鐵研
水雲蓑笠傲金章論文無伴法孤起訪舊有情書數行
何日却同湖上醉露幃宵幄爲君張
曉起信筆
午枕汗如洗曉櫛氣稍蘇莎蛩試風露滿意鳴相呼倦
客感節物流光不躊躇秋聲巳如許殘暑何足驅人言
今歲熱迥與常歲殊此理恐未然豈不知頭顱年年有
三伏日日非故吾婆娑今尚可後當彌不如病骨須一
凉未暇惜居諸坐來有淸思西風搖井梧
送曾原伯運使歸會稽用送徐叔智韻
秧田水滿麥棲畝勸農使者翩然去去年愁苦救荒時
豈敢夢爲今日歸天津橋西官柳陌文書燈火長相覓
江山信美不留人寂寞回潮工送客鏡湖一曲浙河東
萬頃太湖蓑笠翁願賡四愁作五詠我所思兮思剡中
王南卿母挽詞
櫛縰稱純孝笄珈蚤隱憂病中心巳化身外世如浮聞
道悲風木誰能駐壑舟佳兒行古道足以賁潛幽
次韻鄭校書參議留別
年豐方共慶歲晚客他之吏事朝還暮人生合復離江
山殘夢破風月片帆移後會吾衰矣桑榆一繭絲
重九賞心亭登高
憶隨書劒此徘徊投老雙旌重把杯綠鬢風前無幾在
黃花雨後不多開豐年江隴靑黃徧落日淮山紫翠來
飲罷此身猶是客鄉心却附晚潮回
寄題王仲顯讀書樓
嗜書如嗜酒知味乃篤好欲辨巳忘言不爲醒者道使
君靑箱家文史&KR0724;懷抱平生名教樂雙旌不滿笑忽乘
雪溪興來檥秦淮棹丘亭客漂泊夜夜短檠照人云太
癡絶我自斲輪妙今朝檣竿起昨夢繞閤皂云有百尺
樓歸寄北窗傲滴露紬朱黃拂塵靜緗縹想當呻畢時
寧復羨騰趠古心千載事俗眼詎能料蕭灘富還往取
友必同調一張復一弛釀秫助歌嘯
菊樓(金陵出一種菊甚高園丁結成樓塔或至一二丈)
東籬秋色照疎蕪挽結高花不用扶淨洗西風塵土面
來看金碧萬浮圖
北門覆舟山道中
苒苒霜風掠弊貂簿書塵外訪漁樵林煙色淡如濛雨
塘水痕深似落潮鴈字江天聞塞管梅梢山路欠溪橋
騎驢索句當年事歲暮騷人不自聊
送郭明復寺丞守蜀州
士進固未易退亦良獨難西州多故人歸路常險艱有
道獨行意郭舟若神仙勿輕銀兔符傾倒金貂蟬唐安
君昔遊百萬蠲逋錢我亦常客夢醉歌采菱船父老尚
相記况君有前緣想見東西湖恩波漲春瀾此地著經
濟紗籠相後先潭潭相業堂新題我所刊政爲來者地
君行豈偶然去去進明德後日五四賢
元日謁鍾山寶公塔
雪後江臯未放春老來猶駕兩朱輪歸心歷歷來時路
官事驅驅病裏身未暇雞窠尋古佛且防鶴帳怨山人
君看王謝墩邊地今古功名一窖塵
元日馬上二絶
泥絮心情雪樣髯詩囊羞澁酒杯嫌年來萬事都消減
惟有牀頭曆日添
筋骸全比去年非騎吹聲中憶釣磯待得江風欺老病
何如閒健一蓑歸
春晚
荒園蕭瑟懶追隨舞燕啼鶯各自私窗下日長多得睡
尊前花老不供詩吾衰久矣雙蓬鬢歸去來兮一釣絲
想見籬東春漲動小舟無伴柳絲垂
北窗偶書呈王仲顯南卿二友
官居故偪仄北窗誰所開胡牀憩午暑簾影久徘徊高
槐忽低昂知有好風來須臾墮几席篆香小飛灰病翁
亦披襟月露&KR0724;竒懷壠頭暴背耘永晝婦子偕不辭夢
山裂田水如潑醅去年豈堪說稻根巳浮埃使君坐侯
宅窗間即凉臺何敢訴苦熱灑然助心齋
中秋淸暉閣靜坐因思前二年石湖四明賞月
前年銀界接天迷去歲金盤湧海低漂泊相逢重一笑
秦淮東畔女牆西
玉麟堂會諸司觀牡丹酴醿三絶
東風微峭護餘春紅紫香中酒自温不用忙催銀燭上
酴醿如雪照黃昏
洛園姚魏碧雲愁風物江東亦上游憶起遨頭八年夢
彭州花檻滿西樓
莫向花前惜酒杯一年一度有花開浮生滿百今強半
歲歲看花得幾回
重九獨坐玉麟堂
江上西風動所思又將淸賞負東籬年年客路黃花酒
日日鄉心白鴈詩籠月秦淮無舊曲馳煙鍾阜有新移
人生笑口眞稀闊況値官忙閔雨時
次韻舉老見嘲未歸石湖
半世吟客舍柳長年憶後園花爲報廬山莫笑雲丘今
屬誰家
次韻曾仲躬侍郎同登伏龜二絶
帶束江淮翠岫圍掌窺臺殿碧鱗差劉郎句裏登臨眼
壓倒三江二水詩
古來遊客謾西東領會誰如我與公露坐繩牀天不盡
絶勝簾雨棟雲中
題李雲叟畫軸兼寄江安楊簡卿明府二絶
蒼煙枯木共荒寒籬落堤灣洶漲湍歸路宛然歸未得
閒將李叟畫圖看
新圖來自雪邊州皴石枯槎筆最遒明府能詩如此畫
爲渠題作小營丘
晨出蔣山道中
霜痕如雨沁東郊樂歲家家一把茅故國丘陵多麥壠
新晴籬落有梅梢小山何在應招隱北嶺如今巳獻嘲
歸計未成聊琢玉飄颻風袖作推敲
有感今昔二首
陽春白雪雅音希俚耳冬烘輒笑嗤麋見麗姬翻決驟
鳥聞韶樂却憂悲爛奚輕薄人何敢伏獵荒唐自不知
蚓竅蠅鳴莫嘲誚彭亨菌蠢正當時
飄風驟雨謾驚春埽蕩何煩臂屈伸天識不衷宜不恕
神歆非類即非仁休讎地下枯魚骨且鬭尊前健犢身
靜看可憐還可笑香山寧是幸災人
種竹歎向在成都種竹滿西園偶苦寒疾朅來
金陵復種繞池未幾以眩卧閤家人子遂謂不
當種竹其說甚可怪歎口占此詩
宣華種萬竿寒疾適相値玉麟種千竿偶復須藥餌僮
奴狃今昨競道竹相祟如將聖作狂似以儒爲戲此君
來聲冤林神亦短氣我夢不平鳴霍然推枕起明當還
石湖賸種千畝地未論比封君且用執讒喙
公退書懷
昨者騰章奏發倉今兹飛檄議驅蝗四無告者僅一飽
七不堪中仍百忙皦日自能臨俯仰浮雲寧解制行藏
求田問舍亦何有歲晚倦遊思故鄉
石湖居士詩集卷二十二
