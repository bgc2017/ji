石湖居士詩集卷三十三
廛居久不見山或勸作小樓以助登覽又力不
能辦今年益衰此興亦闌矣
結廬占城市初豈卜云吉謁醫并治庖二事便衰疾乘
除徐自笑翻覺此計失經年不見山無異處暗室平生
痼煙霞歲晚成俗物安得百尺樓屋上高突兀列岫擁
靑來爽氣助佔畢嘗試與匠謀工費蝟毛出俸餘強弩
末家事空嚢澀經營十年餘高興竟蕭瑟人生不如意
十事常六七身今況遲暮長算屈短日縱成此段竒髮
白何由漆且學商山翁彎跧蟄霜橘
愛雪歌
平生愛雪如子猷江湖乘興常泛舟長篙斲冰隂火迸
玉板破碎凝不流淙琤大響出船底兩舷戛擊鏘鳴球
棹夫披蓑舞白鳳灘子挽繂拖素虬四開篷窗愛淸供
風卷花絮飛來稠飄飄著衣寶唾住片片入酒春酥浮
醉中榜入玉煙去耳熱不管寒颼颼大千空濛到何許
日暮未肯回船頭夜深凍合隨處泊歌呼達曉魚龍愁
明朝掬雪頮且潄揮毫落紙雲煙遒新詩往往成故事
至今句法留滄洲推遷華年絃柱換俛仰歸鬢塘蒲秋
曉衾聞雪亦健起徑欲一棹追昔遊氊衫肨肛束渾脫
絮帽匼匝蒙兜鍪十步出門九步坐兒女遮說相苛留
謂言此是少年事歲晚牖戸當綢繆萬景無窮鼎鼎至
百年有限垂垂休夢隨落鴈墮沙觜愁對飢鴟蹲瓦溝
重尋勝踐可復許且挹淸寒揩病眸須臾未遽妨性命
呼童盡捲風簾鈎
牆外賣藥者九年無一日不過吟唱之聲甚適
雪中呼問之家有十口一日不出即飢寒矣
十日啼號責望深寧容安穩坐氊針長鳴大咤欺風雪
不是甘心是苦心
大雪送炭與芥隱
無因同撥地爐灰想見柴荆晚未開不是雪中須送炭
聊&KR0724;風景要詩來
雪後苦寒
旋融簷滴凍琅玕風力如刀刮面寒雪陣攪空風却軟
天公知我倚闌干
新歲書懷
門閴知閒好窗晴與睡宜歲華書戶筆年例探梅詩看
長棋三著量添飯兩匙豁除身外事未是苦衰遲
次韻養正元日六言
歲踰耳順俄七年去古稀只三從今蓮葉巢穩誰在槐
柯戰酣臍下丹田休想口邊白醭罷參渴飲飢餐困睡
是名眞學瞿聃(養正詩云流年五十踰二明日半百過三上魏文帝語下樂天語養正今年五)
(十三此句甚工余今年六十七亦自撰三字韻二句)
次韻姜堯章雪中見贈
玉龍陣長空皐比忽先犯鱗甲塞天飛戰逐三百萬當
時訪戴舟却訪一寒范新詩如美人蓬蓽愧三粲
次韻徐提舉游石湖三絶
三徑荒蕪岫幌開錦車何事肯徘徊春風想爲高人住
落絮殘花好在哉
日脚烘晴巳破煙山頭雲氣尚披綿却須多謝朝來雨
洗淨明湖鏡裏天
天上麒麟翰墨林當家手筆擅文心欲知萬頃陂中意
但向三篇句裏尋
閏月四日石湖衆芳爛漫
北垞南岡緫是家兒童隨逐任驩譁開嘗臘尾蒸來酒
點數春頭接過花盡把園林蒙錦繡多添門戶鎖煙霞
杖藜想被春風笑扶却衰翁管物華
檢校石湖新田
今朝南野試開荒分手耘鋤草棘場下地若干全種秫
高原無幾謾栽桑蘆芽碧處重增岸梅子黃時早濬塘
田里只知温飽事從今拚却半年忙
致政孫從政挽詞
丈室推居士安居稱老夫回骸桑下餓續命轍中枯重
道幾三叟輕財似八廚欲知潛德報靑紫付遺孤
寄題林景思雪巢六言三首
大地九冰徹底小巢四壁俱空只有梅花同調雪中無
限春風
何處温泉火井誰家熊席狐裘堂燕幾番炎熱冰𧖟一
繭綢繆
萬境人蹤盡絶百圍天籟都沉惟餘冷淡生活時復撚
髭凍吟
枕上二絶效楊廷秀
藤枕頻移觸畫屏無憀滋味厭殘更寒雞且道貪眠著
窗紙如何不肯明
枕前百忍忽紛然舊學新聞緫現前現到天明無可現
依前還我日高眠
送文處厚歸蜀類試
萬里東來萬里歸正憐寡婦與孤兒死生契闊心如鐵
風雨飄摇鬢欲絲早集漢庭陪振鷺莫留岷嶺戀蹲鴟
故家零落今餘幾門戶非君更屬誰(處厚族弟季高客死成都制置使京)
(仲遠諉送其家扶護還吳慨然遠來忘其勞費)
重送文處厚因寄蜀父老三首
江上連檣叠鼓行不爭微利即爭名算來無似君瀟灑
來往空船載月明
下峽東歸十五年因君話舊意茫然煩將遠道悠悠夢
直到天西暑雪邊
灌口江源不斷流峨眉山月幾番秋江山好處吾能記
爲問江山記客否
虎丘新復古石井泉太守沈虞卿舍人勸農過
之爲賦三絶謹次韻
勸耕堂上醉高年和氣春風共藹然大士亦修隨喜供
夜來古井躍新泉
落紙雲煙墮翠巒一泓潭月鬭淸寒鳳凰池上揮毫手
却掬山泉淬筆端
傳聞公作新亭好先報儂家拄杖知便擬挈瓶來煮茗
繞闌干角徧尋詩
連夕大風凌寒梅巳零落殆盡三絶
枝南枝北玉初勻夜半顚風捲作塵春夢都無三日好
一冬忙殺探梅人
玉雪飄零賤似泥惜花還記賞花時賞花不許輕攀折
只許家人戴一枝
花開長恐賞花遲花落何曾報我知人自多情春不管
強顔猶作送春詩
唐懿仲諸公見過小飲凌寒殘梅之下二絶
春風動是隔年期更對殘花把一巵少待和煙和月看
依稀猶似未開時
問人何處是花蹊香玉勻鋪不見泥莫怪山翁行步澀
更無空處著枯藜
雲露堂前杏花
蠟紅枝上粉紅雲日麗煙濃看不眞浩蕩光風無畔岸
如何鎖得杏園春
夢覺作
年增血氣減藥密飲食稀氣象不堪說頭顱從可知忽
作少年夢嬌癡逐兒嬉覺來一惘然形骸乃爾衰夢中
觀河見只是三歲時方悟夢良是却疑覺爲非
次韻陳融甫支鹽年家見贈二首
范村如荒村一老雪垂領高軒欵門來驚破雀羅靜披
草出迎客玉筍森秀整短章雖寂莫染指巳嘗鼎歸驂
不可駐晨昏思定省
乃翁一經傳播穫了家事短檠寓眞樂尺璧豈良貴年
家有寧馨令我喜無寐加鞭翰墨場一躍羣空冀
聞石湖海棠盛開亟攜家過之三絶
東風花信十分開細意留連待我來開過十分風不動
更無一片點蒼苔
家人扶上錦城頭蜂蝶團中爛漫遊報荅春光須小醉
紅雲洞裏按伊州
低花妨帽小攜笻深淺臙脂一萬重不用高燒銀燭照
煖雲烘日正春濃
寄題毛君先生蓮華峰菴
天台一萬八千丈蓮華峰在諸峰上峰前結屋屋打頭
獨有幽人自來往湖海雲遊二十春歸來還作住菴人
漫山苦蕒食不盡繞屋長松爲四鄰丹訣三千滿雲笈
往來且喜無交涉淸晨石上一爐香此時天地皆訢合
我衰無力供樵蘇尚能相伴煖團蒲但願瘦笻緣未斷
會把蓮峰分一半
石湖居士詩集卷三十三(終)
