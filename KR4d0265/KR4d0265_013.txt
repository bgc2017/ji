石湖居士詩集卷十三
與吳興薛士隆使君遊弁山石林先生故居(此卷)
(乾道壬辰冬赴廣西道中所作舊名南征小集)
白蘋有嘉招蒼弁得勝踐會心不憚遠乘興恐失便籃
輿犯窮臘共作忍寒面溟濛雲釀雪浩蕩風落鴈松篁
漸淸幽猿鶴或悲怨英英文章公作舍鎖葱舊嶢峰俯
前榮佳木秀諸院窮搜發山骨林立侍談讌西巖踞熊
虎東巖峙屏案履綦故仿佛蓋瓦巳零亂經營三十年
成毀一飛電摩挲土花碧小立爲三歎
自石林回過小玲瓏巖竇益竒昔爲富人吳氏
所有今一子尚幼山檢校於官
一丘乃中虚洞穴四無礙却略巖岫杳&KR0627;糾石牀怪蒼
牛飲前池碧罅灔微瀨雕鎪具百巧圖畫窘千態哀湍
寫壞磴凍雨濕空翠疎梅照草棘瘦竹拔蹊隧當時閭
閻子目力在塵外孤童藐難料竒事疑有待誰歟千金
捐來換把茅蓋不仙亦足豪衆垤皆累塊我評北山遊
勝絶此無對玲瓏詎可小孰能爲之大
濯纓亭在吳興南門外
淒風急雨脫然晴當道橫山似見迎野水茫茫何用許
斕供遊子濯塵纓
乾道已丑守括被召再過釣臺自和十年前小
詩刻之柱間後五年自西掖帥桂林癸巳元日
雪晴復過之再用舊韻三絶
浮生渺渺但飛埃問訊星宫又獨來天上人間最高處
爲君題作鬱蕭臺
拙疎何計補㳙埃慚愧雙旌去復來三過溪門今老矣
病無脚力更登臺
界天山雪淨黃埃溪上扁舟夜汎來匝地東風勸椒酒
山頭今日是春臺
玉山道中
常山多淸溪玉山富喬木行色鬱蒼然頗亦慰愁目梅
花隔籬見瓏璁照茅屋晩來風刮地想見飄香玉
桃花壇下望龜峰
石壇無土謾嶔岑何自能生小柏林擬擘蛤蜊龜殼上
病來不殺嬾登臨
淸音堂與趙德莊太常小飲在餘干琵琶洲傍
洲以形似得名
曲浦彎環繞縣靑一杯閒客兩飄零琵琶不語蒼煙暮
山水淸音著意聽
過鄱陽湖次游子明韻
春工釀雪無端密大塊囊風不肯收休問巉巖與欹側
我今弚靡共波流野鷹兀兀平沙上折葦蕭蕭古渡頭
滿眼荒寒底處所令人腸斷五湖舟
豫章南浦亭泊舟二首
繡檻臨滄渚牙檣插暮沙浦雲沉斷鴈江雨入昏鴉野
曠天何近春寒歲未華來朝風一席隨處且浮家
閏歲花光晩霜朝草色荒趁墟猶市井收潦再耕桑客
路東西懶江流日夜忙長歌情不盡一酌酹滄浪
淸江道中橘園甚夥
芳林不斷淸江曲倒影入江江水綠未論萬戸比封君
瓦屋人家衣食足暑風汎花蘭芷香秋日籬落明靑黃
客舟來遲佳景盡但見碧樹愁春霜
淸江臺在臨江郡圃西岡上張安國題榜
南來富壽岡形勝此蟠結岑竮戴高臺欄檻了風月蕭
灘曳長煙閤皂炯殘雪江流當帶橫練練浮木末天風
來無鄕萬里吹醉纈登臨信竒事忍凍亦癡絶故人春
夢覺遺墨秋蛇掣浮雲眞可咍揮觶酹空闊
自冬徂春道中多雨至臨江宜春之間特甚遂
作苦語
客行無晴時涔涔如漏天東吳至西江舊歲接新年蠟
屐驚踵決油衣笑鶉懸掀淖起復仆頃步如重關略似
鴨與猪汨没泥水闌我塗未渠窮一晴愧天慳倒塔橋
巳斷壁破渡無船路人相告語未到先長歎薄晩得磽
确稍入袁州山不辭石齧足聊免泥没韀自古行路吟
聽者凋朱顔軒渠尚能賦詩人類癡頑
玉虚觀去宜春二十五里許君上升時飛白茅
數葉以賜王長史王以宅爲觀觀旁至今有仙
茅極異常草備五味尤辛辣云久食可仙道士
煮湯以設客
白雲堆裏白茅飛香味芳辛勝五芝揉葉煮泉摩腹去
全勝石髓畏風吹
入分宜
新喻渡無橋分宜橋有欄孰歟兩徼吏賢否巳判然堂
上著威信四郊如目前入國政可知兹焉略闚觀
方竹杖
竹君箇箇面團團此士剛方獨凛然外貌中心俱壁立
任從癡子削教圓
游仰山謁小釋迦塔訪孚惠二王遺蹟贈長老
混融
堵田溪淵淸洄洄梅洲問路寒雲堆連空磴道虬尾滑
竹輿直上無梯階蒼官來迎夾道立相逢無言心眼開
翠微中斷雪磵吼兩耳不辦供喧豗林間靜極成斷相
政要萬壑號風雷山如蓮盆繞金地龍官避席餘蒼崖
祖師抱膝坐古塔大禪海浪翻天來騰空狡獪我未暇
拄杖踏濕撞莓苔問龍亦借一席地解包聽雨眠西齋
當年公案忌錯舉神通佛法同坑埋混融菴中的的意
笑我舌本空崔巍兹事且置飽喫飯稊田米賤如黃埃
大雨宿仰山翌旦驟霽混融云無乃開仰山之
雲乎出山道中作此寄混融
誰開大仰雲此豈吾力及日光千丈毫彈指衆峰立衡
山捲隂氣海市發冬蟄韓蘇兩枯魚出語自濡濕人厄
與天窮底用苦封執但喜拄杖俊仍欣芒屩澁向來三
三尺泥有足似羈&KR0919;龍淵古橋皴獺徑寒溜泣(龍淵獺徑皆山)
(中往迹)春淺山容瘦風饕澗聲急一簞寄前村野䔩旋收
拾猫頭髠筍尖雀舌剥茶粒土毛冠江西斗酒況可挹
聊同一笑粲緩賦百憂集
初入湖南醴陵界
崖樹隂隂夾暝途出山歡喜見平蕪一春客夢飽風雨
行盡江南聞鷓鴣
醴陵驛
綠水橋通縣(縣前浮橋名)門前柳巳黃人稀山木壽土瘦水
泉香乍脫泥中滑還嗟堠子長櫧州何日到鼓枻上滄
浪
湘潭道中詠芳草
積雨倏然晴秀野若新沐芳草徑寸姿中有不勝綠萋
萋路傍情頗亦念幽獨驅馬去不顧斷腸招隱曲
初見山花
三日晴泥尚没鞾幾將風雨過年華湘東二月春纔到
恰有山櫻一樹花
櫧洲道中
煙凝山如影雲褰日射毫桃間紅樹迥麥裏綠叢高客
子歎游倦田家甘作勞乘除吾尚可未擬賦離騷
浮湘行
湘山中間湘水橫綠蘋葉齊春漲生盤渦沄沄去無聲
吾乘桂舟泝中&KR0893;揚波擊汰雙櫓獰轆轤引笮如牛鳴
篙師絶叫叠鼓轟潛魚跳奔乳猿驚煖煙浮空晝夢騰
山長水遠天無情吹簫拊瑟弔湘靈水妃風御繽來迎
問客良苦遠征行昨者斧鉞下靑冥命我盡護安南兵
嶺海一視如王庭布蕩陽春濯腐腥王事靡盬來有程
匪躬之故惟爾甿芳洲杜若空靑靑九歌淒悲不可聽
願賡楚調歸和平
湘江洲尾快風挂帆
船頭雪浪吼奔雷十丈高帆滿意開我自只憑忠信力
風應不爲世情來兒童屢惜峰巒過將士猶教鼓笛催
明日祝融天柱去更煩先捲亂雲堆
泊湘江魚口灘
知時社燕語檣竿游子奔波自鮮歡趁客賣魚雙漿急
隔林沽酒小旗寒瀟湘渾似日南落嶽麓巳從天外看
薄暮灘前收百丈卧聞三老報平安
謁南嶽
湘中固多山夾岸萬馬屯坡陀無敢高似遜喬嶽尊曉
投望雲亭衆丘拱牆藩濃嵐忽飄蕩積翠浮雲端天柱
巳峻極祝融更高寒紫蓋鬱當中岡勢洶崩奔峙爲赤
帝峰下直宫壖垣角樓捧雙闕圓方模九閽炎符撫中
興南正實司天草木薰協氣山林奠神姦妥靈有備物
龍卷鸞旗軒走忝桂林伯與神俱南轅上謁禮亦宜爲
國憂元元心空禍福相古井寒無瀾杯珓不用擲但願
歸田園相傳壁畫好拂拭塵埃昏弓刀立壯士劒珮班
靈官後宫行樂處窈窕千雲鬟錦地舞月晝珠櫳侍春
閑武氏筆巳絶梗槪猶淸妍(後宫壁畫武洞淸筆極禁籞富貴之趣紹興二十年)
(火後爲雨所敗後人摹舊蹟更畫猶有彷彿)旋車闔廟去頗厭山市喧勝果
招客遊徑排集賢關梵庋絢雜組(衡嶽藏經皆錦絲竹簾護之孟蜀時捨簾)
(乃其戸部侍郎彬所造)錫杖鏘古鐶(開山善果尊者所遺)避雨勝業閣(在嶽祠之)
(南)晩晴留凭欄石廩暎岣嶁望眼增孱顔上封眇孤絶
南臺半雲煙碧岫有靈藥朱陵巢洞仙(晩晴乃盡見諸峰)病倦
懶幽討山僧鐫我頑松樛唐季枝柏跼隋初根竒事不
勝紀重遊當細論(廟路三十里夾岸大松五季時馬氏所植勝業寺柏不見根偃於地出八)
(榦龍蟠占數畝世所未之見傳爲隋時物)
兩蟲
鷓鴣憂兄行不得杜宇勸客不如歸天涯羈思難繪畫
惟有兩蟲相發揮
衡陽道中二絶
桑下蕪菁晩高花出短籬茅簷少春事惟記浴𧖟時
黑羖鑚籬破花猪突戸開空山竹瓦屋猶有燕飛來
衡州石鼓書院
古磴浮滄渚新黌鎖碧蘿要津山獨立巨壑水同波俎
豆彌文肅衣冠盛事多地靈鍾傑俊寧但拾儒科
合江亭(并序)
合江亭即石鼓書院今爲衡州學宫一峰特立踞兩水
之會湘水自右蒸水自左俱至亭下合爲一江而東
有感而賦韓文公所謂渌淨不可唾者即此處今有
渌淨閣
石鼓鬱嵯峨截然踞滄洲有如古盟主勤王會諸侯蒸
湘伯叔國稟命會葵丘敢不承載書戮力朝宗周混爲
同軌去崩奔不敢留宜哉百谷王博大無與儔氊毳昔
亂華車馬隔中州未聞齊晉勲包茅費誅求威文亦弘
規尚取童子羞安知千載後但泣新亭囚我題石鼓詩
願言續春秋
沈家店道傍棣棠花
乍晴芳草競懷新誰種幽花隔路塵綠地縷金羅結帶
爲誰開放可憐春
邵陽口路麤惡積雨餘濘難行
平生春夢境俛仰撫八極湖南天盡頭夢亦未常識豈
知多病身今乃著脚歷山泉澄不淸崖土璺而赤坳堂
滑勝油累塊硬逾石貪夫一回顧壯士三歎息不知淸
淑氣果復曾鬱積我豈鄙夷之短咏聊一劇
馬鞍驛飯罷縱步
食飽倦輿馬散策步前岡意行踏芳草蕭艾蓊生香春
事甚寂寥山桃帶松篁游蜂入菜花此豈堪蜜房今年
𧖟出遲柘葉分寸長好晴纔數日歲事未渠央
黃羆嶺
薄遊每違已兹行遂登危峻阪盪胸立恍若對鏡窺傳
呼半空響濛濛上煙霏木末見前驅可望不可追躋攀
百千盤有頃身及之白雲叵攬擷但覺沾人衣高木傲
燒痕蔥蘢茁新荑春禽斷不到惟有蜀魄啼謂非人所
寰居然見鋤犁山農如木客上下翾以飛寧知有康莊
生死安嶮巇室屋了無處恐尚橧巢栖安得拔汝出王
路方淸夷
衡永之間山路艱澁薄晩吏卒鬨云漸近祁陽
路巳平夷皆有津津之色
朝登赤土嶺暮入黃泥谷春江弄花月歸夢恍在目覺
來行路難杜宇叫高木凹中泥没踝凸處石齧足坐輿
我尚病想見肩輿僕衡陽復祁陽可暫不可宿晩來出
前岡路坦亭堠促將士走相賀喜色如膏沐人生本無
悶逆境要先熟不從憂患來安識平爲福夷塗不常遇
歷險始知足
書浯溪中興碑後(并序)
乾道癸巳春三月余自西掖出守桂林九日渡湘江
游浯溪摩挲中興石刻洎唐元和至今遊客所題竊
謂四詩各有定體頌者美盛德之形容以其成功告
於神明者也商周魯之遺篇可以槩見今元子乃以
魯史筆法婉辭含譏蓋之而章後來詞人復發明呈
露之則夫磨崖之碑乃一罪案何頌之有竊以爲未
安題五十六字刻之石傍與來者共商略之此詩之
出必有相詬病者謂不合題破次山碑此亦習俗固
陋不能越拘攣之見耳余義正詞直不暇卹也
三頌遺音和者希丰容寧有刺譏辭絶憐元子春秋法
都寓唐家淸廟詩歌詠當諧琴搏拊策書自管璧瑕疵
紛紛健筆剛題破從此磨崖不是碑
愚溪在零陵城對岸渡江即至溪甚狹一石澗
耳蓋衆山之水流出湘中
一水彎環羅帶闊千古零陵擅風月取名如許安得愚
因病成妍却竒絶至今鏡淨不可唾猶恐先生遺翰墨
澤及溪流不庇身付與後來商巧拙我欲扁舟窮石澗
春漲未生寒瀨咽紛紅駭綠四山空惟有風篁韻騷屑
淸溪東去客西征鈷鉧潭邊聊駐節何時隨汝下瀟湘
歸路三千櫓伊軋(鈷鉧熨斗也潭形似之)
宿淸湘城外田家
驅馬力猶彊奏牀身始疲浮浮雲拂帳潏潏水鳴籬未
熟燈前夢閑尋道上詩湘中多夜雨客枕最先知
宿深溪驛去廣右界只一程
北戸書頻到南雲鴈不飛試評騎馬路何似釣魚磯擊
柝黃茅店篝燈白竹扉故園桑柘煖亦有稻粱肥
石湖居士詩集卷十三
