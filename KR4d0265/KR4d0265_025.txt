石湖居士詩集卷二十五
小峨眉(并序)
近得靈璧古石絶似大峨正峰名之曰小峨眉東坡
常以名廬山恐不若此石之逼眞也作小峨眉歌以
夸之
三峨參橫大峨高奔崖側勢倚半霄龍跧虎卧起且伏
旁睨沫水沱江朝禹從岷嶓過其下奠山著籍稱雄豪
告成歸來兩階舞泗濱錫貢僃九韶覽觀此石三歎息
髣髴蜀鎮俱岧嶤惜哉擊拊墮簨虡輦送淮海還山椒
降商訖周謹呵護磬氏無敢加鐫彫劉項蝸爭鬨靈璧
血漂川谷流腥臊水官恐此被染涴氊包席裹吳中逃
市門大隱閱千祀苔衣塵網薶孤標尤物顯晦定有數
昨者惠顧不待招我昔西遊踏禹迹暑宿光相披重貂
十年境落卧遊夢摩挲壁畫雙鬢凋天憐愛山欲成癖
特設竒供慰寂寥恍然坐我寶巖上疑有太古雪未消
嵌根襞積巧入妙峰頂箕踞貴不驕爐煙雲浮布銀界
隙日虹貫凝金橋是時歲杪卧衰疾健起放杖驚兒曹
龍鍾繞圍喜折屐龜手拂拭寒侵袍太湖未暇商甲乙
羅浮天竺均鴻毛小峨之名神所卑永與野老歸漁樵
作詩賀我得石友且以併賀兹丘遭
煙江叠嶂
煙江叠嶂太湖石也鱗次重複巧出天然王晉卿嘗
畫煙江叠嶂圖東坡作詩今借以爲名此石里人方
氏所藏故物非近年以人功雕斵者比尤可貴
太湖嵌根藏洞宫槎牙石生奫淪中波濤投隙漱且囓
歲久缺罅深重重水空發聲夜鏜鎝中有晴江煙嶂叠
誰歟斷取來何時山客自言藏奕葉江上愁心惟畫圖
蘇仙作詩畫不如當年此石若並世雪浪仇池何足書
我無俊語對巨麗欲定等差誰與議直須具眼老香山
來爲平章作新記
天柱峰
天柱峰英石也一峰峭豎特起有昂霄之意天柱本
在衡山自黃帝時即以灊山輔南岳漢氏因之遂寓
其祭於灊天柱山衡灊蓋皆有天柱而灊名特彰九
華鴈蕩若他山亦皆以此名峰不足算也
衡山紫蓋連延處一峰巉絶擎玉宇漢家憚遠不能到
寓祭灊山作天柱我今卧遊長揜關却寓此石充灊山
形摹三尺氣萬仞世間培塿何由攀南州山骨孕淸淑
乳孽砂牀未超俗神竒都賦小崢嶸雷雨飛來伴幽獨
哦詩月明淸夜闌坐看高影橫屋山摩霄拂雲政如此
吾言實夸誰敢刪
甲辰除夜吟
一年三百六十日日日三椽卧衰疾旁人揶揄還歎咨
問我如何度四時我言平生老行李蓐食趁程中夜起
當時想像閉門閒弱水迢迢三萬里如今因病得疎慵
脚底關山如夢中重簾複幕白晝靜戸外車馬從西東
若問四時何以度念定更無新與故瓶花開落紀春冬
窗紙昏明認朝暮行年六十是明朝不暇自憐聊自嘲
婪尾三杯餳一楪從今身健齒牙牢
次韻龔養正送水仙花
色界香塵付八還正觀不起況邪觀花前猶有詩情在
還作凌波步月看
元日
屋角崢嶸斗柄移案頭蕭索燭花垂與時消息評新藥
若節春秋憶舊詩飢飯困眠全體懶風餐露宿半生癡
尊前現在休嫌老最後屠蘇把一巵
正月六日風雪大作
滕六無端巽二癡翻天作惡破春遲邀梅勒柳何功業
誰與停杯一問之
竒寒何事入芳辰不管燈枝欲試新即日反風吹盡雪
東君巳費一分春
元夕四首
粉痕紅點萬花攢玉氣珠光寶月團簾箔通明香似霧
東君無處著春寒(謂吳中剪羅琉璃二燈)
不夜城中陸地蓮小梅初破月初圓新年第一佳時節
誰肯如翁閉戸眠
藥爐湯鼎煮孤燈禪版蒲團老病僧兒女強修元夕供
玉蛾先避雪鬅鬙
落梅穠李趁時新枯木崖邊一任春尚愛鄉音醒病耳
隔牆時有賣餳人(謂唱賣烏膩糖者)
去年多雪苦寒梅花遂晚元夕猶未盛開
隔年寒力凍芳塵勒住東風寂莫濱只管苦吟三尺雪
那知遲把一枝春燈烘畫閣香猶冷湯煖銅瓶玉尚皴
花定有情堪索笑自憐無術喚眞眞
寄題筠州錢有文明府新昌小道院
忠厚平生心學敏明隨處民功江左幕中荒政江西縣
裏仁風
勿云私淑小邑可以匹休大邦健筆誰能後賦向來江
夏無雙
題徐熙杏花
老枝當歲寒芳蘤春澹泞霧綃輕欲無嬌紅恐飛去
題趙昌木瓜花
秋風魏瓠實春雨燕脂花綵筆不可寫滴露勻朝霞
題易元吉獐猿兩圖二首
擇食麕相喚無人意不驚猿啼風動葉機熟兩忘情
烏逐山公噪驚麕仰望疑春林無一事獝狘自生悲
題張希賢紙本花四首
牡丹
洛花肉紅姿蜀筆丹砂染生綃多俗格紙本有眞豔
常春
染根得靈藥無時不春風倚闌與挂壁相伴歲寒中
紅梅
酒力欺朝寒潮紅上粧面桃李漫同時輸了春風半
雞冠
號名極形似摹寫與眞逼聊以畫滑稽慰我秋園寂
喜沈叔晦至
澹若論交味嚶其求友聲江湖幾魚沬風雨一雞鳴舊
事休重說新詩莫細評煩將憶勤夢歸對海山橫
驚蟄家人子輩爲易疎簾
二分春色到窮閻兒女祈翁出滯淹幽蟄夜驚雷奮地
小窗朝爽日篩簾惠風全解墨池凍淸晝賸繙雲笈籖
親友莫嗔情話少向來屏息似龜蟾(韓尚書新造雲笈七籖)
信筆
天地同浮水上萍羲娥迭耀案頭螢山中名器兩芒屩
花下友朋雙玉瓶童子昔曾誇了了主翁今但諾醒醒
歸田贏得多無事輸與諸公汗簡靑
請息齋書事三首
覆雨翻雲轉手成紛紛輕薄可憐生天無寒暑無時令
人不炎凉不世情栩栩算來俱蝶夢喈喈能有幾雞鳴
冰山側畔紅塵漲不隔瑶臺月露淸
刻木牽絲罷戲場祭餘雨後兩相忘門雖有雀尚廷尉
食巳無魚休孟嘗蝨裏趨時眞是賊虎中宣力任爲倀
籬東舍北誰情話雞語鷗盟意却長
聚蚋醯邊鬧似雷乞兒爭背向寒灰長平失勢見何晚
栗里息交歸去來休問江湖魚有沬但蘄雲水鶴無媒
巖扉岫幌牢扃鑰不是漁樵不與開
送文季高倅興元
素衣京洛悵成緇靑鬢江吳喜未絲燭暗不眠談舊事
酒闌作惡問行期琴書情話須親戚風雨殘春更別離
屈指歸來重一笑埽除門巷著旌麾
書懷二絶再送文季高兼呈新帥閻才元侍郎
劒關雲棧守非難函谷泥封久未刊今日漢中誰國士
莫教春草上齋壇
西出陽關有舊知薰風渌水泛蓮時煩君傳語詩書帥
更寄臺城別後詞
寄題石湖海棠二首
手開芳徑越城頭紅錦屠蘇結綺樓不把萬枝銀燭照
淡雲微月替人愁
老懶居家似出家園林春色雨沾沙海棠尚自無心看
天女何須更散花
家人子輩往石湖檢校暮歸
南浦回春棹東城掩暮扉兒修雞柵了女挈菜籃歸風
力雖欺酒花香尚染衣衰翁牢守舍腸斷釣魚磯
枕上聞蒲餅焦
曉寒燕雀噤春隂珍重淸簧度好音窗色熹微欹枕聽
夢成舟檥竹溪深
石湖芍藥盛開向北使歸過維揚時買根栽此
因記舊事二首
竹西歌吹荻花秋遺老垂洟送遠遊羌笛夜闌吹出塞
當年如此夢揚州
萬里歸程許過家移將二十四橋花石湖從此添春色
莫把蒲萄苜蓿誇
次韻龔養正中秋無月三首
詞客幕天淸露下老翁卧病破窗中高吟大醉輸公等
不見常娥與我同
去年怪雨無端甚今歲癡雲亦復然減却新詩酸却酒
乘除添得一更眠
丙夜淸光些子見兒童驚喜強雄夸闌珊高興應無幾
恰似春殘看落花
殊不惡齋秋晚閒吟五絶
好風入簾圖畫響斜照穿隙網絲明檐間雙雀有時鬭
壁下一蛩終日鳴
旁若無人鼠飲硯麾之不去蠅登盤天凉睡起枕痕煖
日晚慵來香字寒
就食遷居蟻墳壤隨風作舍蛛裊絲百年何處用三窟
萬事信緣安一枝
市聲洶洶鼓催陣日影駸駸潮漲痕消磨意氣默數息
把翫光隂牢閉門
中秋昨巳等閒過重九今還如夢來霜鬢數莖羞墮幘
黃花三度笑空杯
老陳道人自云夢被召作地上主者又常受一
貴家供祝之曰他日必來吾家作兒戲贈小頌
野人何苦赴官差符使追呼撓道懷幸有于門香積供
不如隨喜去羅齋
題張戡蕃馬射獵圖
隂山磧中射生虜馬逐箭飛如脫兔割鮮大嚼飽何求
荐食中原天震怒太乙靈旗方北指掣轡逃歸莫南顧
猖狂若到殺胡林郎主猶羓何況汝
題趙昌四季花圖
海棠梨花
醉紅睡未熟淚玉春帶雨阿環不可招空寄凭肩語
葵花萱草
衞足保明哲忘憂助歡娱欣欣夏日永媚我幽人廬
拒霜旱蓮
霜天木芙蓉陸地旱蓮草水花雲錦盡不見秋風好
梅花山茶
月淡玉逾瘦雪深紅欲燃同時不同調聊用慰衰年
乙巳十月朔開爐三首
石湖今日開爐紙窗銀白新糊童子燒紅榾柮老翁睡
煖氍毺
石湖今日開爐兩壁仍安畫圖萬事篆煙曲几百年毳
衲團蒲
石湖今日開爐俗家恰似精廬抆涕雖無情緒吟詩却
有工夫
有歎二首
春秋蘭菊殊調南北馬牛異方心醉井蛙海若眼空鵬
海鳩枋
貧富交情乃見炎凉歲序方成越秦本異肥瘠魯衞何
曾弟兄
留簡伯俊
我昔賦遠遊萬里無親朋惟君同懷抱相從共茵憑踰
嶺穿瘴茅捫參倚枯藤隨行一瓶鉢澹如雲水僧火馳
炎熱場見此玉壺冰東歸常愧君無力相引繩長材屈
小邑果以循吏稱豈不有薦墨翩然支郡丞五溪在何
許水駛山崚嶒漫仕不擇地搏扶笑鯤鵬獨有故意長
問疾訪姜肱亹亹談昨夢一一記吾曾中年畏離別況
我雪鬅鬙此意君自解少留對靑燈
枕上有感
窗明似月曉光新被煖如薰睡息勻衝雨販夫牆外過
故應嗤我是何人
夜坐有感
靜夜家家問戸眠滿城風雨驟寒天號呼賣卜誰家子
想欠明朝糴米錢
十月二十六日三偈
聲聞與色塵普以妙香薰昔汝來迷我今吾却戲君
有箇安心法無時不可行只將今日事隨分了今生
窗外塵塵事窗中夢夢身旣知身是夢一任事如塵
石湖居士詩集卷二十五
