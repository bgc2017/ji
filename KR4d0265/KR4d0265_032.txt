石湖居士詩集卷三十二
春日覽鏡有感
習氣不解老壯心故嵯峨忽與鄉曲齒方驚年許多有
眼不自見尚謂朱顔酡今朝鏡中逢憔悴如枯荷形骸
旣遷變歲華復蹉跎悟此吁巳晚旣悟當若何烏兔兩
惡劇不滿一笑呵但淬割愁劍何須揮日戈兒童競佳
節呼喚儛且歌我亦興不淺健起相婆娑
故太夫人章氏挽詞二首(張子儀緫領之母)
洵美相門裔有齊邦媛賢藻蘋南澗下萱竹北堂前孝
敬三從謹哀榮五福全松銘諸健筆題作晉陵阡
積慶今如許生兒得寧馨軻親躬授教韋子世傳經壽
斝明卿月安輿拱使星市橋何處在夢斷一溪靑
舅母太夫人方氏挽詞三首
四德儀邦族三遷奠里門姑寧憂疾痛子自樂平反夏
枕方供扇薰堂甫種萱那知秋暑退無復御輕軒
門戸傳淸白階庭侍紫靑百年歌燕喜五福用康寧訣
籙嘗觀妙旒旌謾勒銘神遊定超絶何必訊泉扃
我願延陵道幾如渭水陽適傳杯泛影何意隙沉光擬
補蘭陔雅翻吟薤露章支離妨執紼雨泣望楸行
壽櫟堂前小山峰凌霄花盛開葱蒨如畫因名
之曰凌霄峰
天風摇曳寶花垂花下仙人住翠微一夜新枝香焙煖
旋薰金縷綠羅衣
山容花意各翔空題作凌霄第一峰門外輪蹄塵撲地
呼來借與一枝笻
代兒童作立春貼門詩三首
剪綵宜春勝泥金祝壽幡雪梅同雪鬢相對兩淩寒
綠野添花逕靑春引杖藜家人行樂處雙勸玉東西
盛族推山長修齡號櫟翁屏花春不老日日是東風
代兒童作端午貼門詩三首
畫閤圍香裏明窗宴坐中兵符不須篆丹轉藥爐紅
管領神仙侣追陪山長家往來惟意適歌舞對年華
黍筒小費名田課昌歜多浮樂聖杯笑倩艾人看外戸
北窗深處詠歸來
重陽不見菊二絶
節物今年事事遲小春全未到東籬可憐短髮空欹帽
欠了黃花一兩枝
冷蕊蕭疎蝶懶飛商量何日是花時重陽過後開無害
只恐先生不賦詩
古風送南卿
廬阜有佳人顔色皦冰玉不能時世粧蕭然古冠服紛
紜倚市門組麗眩紅綠妖歌促豔舞飛上黃金屋安知
乘鸞侣流落墮空谷風泉入環珮月露作膏馥梁肉豈
不珍瀹雪煮黃獨聊用慰朝飢歲寒膚起粟綺叢三尺
塵無路到松竹誰能撫孤桐爲奏招隱曲
偶至東堂
岸幘蕭騷雪滿簪一閒眞是直千金歸來栗里多情話
病後香山少醉吟久坐蒲團蕉葉放閒拖藜杖蘚花深
飢時喫飯慵時睡何暇將心更覓心
李郎中挽詞二首(聖俞)
劇郡思賢牧名曹失望郎六參能幾日兩鬢未全霜霅
水新阡遠桐川舊隱荒絶憐垂白母淚血獨還鄉
憶昔單車使惟君勇輔行馬隤招共載羝乳約同盟老
去長懷舊悲來遽隔生故人凋落盡衰涕不勝橫
謝江東漕楊廷秀祕監送江東集并索近詩二
首
遠道悠悠日暮雲愁眉今日爲君軒殘燈獨照江東集
短夢相尋白下門即事想多梅蕊句有誰堪共桂花樽
斯文賴有斯人在會合何時得細論
秃翁衰雪涕垂頤仿佛三生懶散師浹髓淪膚都是病
傾囷倒廩更無詩笑看筆格網絲徧閒數窗櫺花影移
事業光隂今若此故人休說舊襟期
霜後紀園中草木十二絶
菊老芙蓉退化工少均逸蚤晚梅花動從此無閒日
遮藏茉莉檻纏裹芭蕉身我亦入室處忍寒待陽春
製芰亦不急緼袍堪禦冬從渠抱枝槁摵摵鳴霜風
種葵如種麥隔歲巳下子僅成一榦花浪備四時氣
棠梨芳意多頗惜歲晼晚殷勤小春花特地慰愁眼
牡丹初翦時巳具新花眼代謝不容髮笑殺鐵門限
客從揚州來遺我揚州花筠籠貯枯枿明年擅春華
風倒酴醿架長條頭搶地趁渠未萌芽政可相料理
淸霜染柿葉荒園有佳趣留連伴歲晚莫作流紅去
眞珠綴玉船梧子炒可供莫嫌能墮髮老夫頭巳童
桃能驅不祥霜後葉鋪地抱枝崑崙奴猶解禦魑魅
門冬如佳隷長年護階除生兒乃不凡磊落玻璃珠
以狨坐覆蒲龕中
蠧蝕塵昏度幾年蒙茸依舊輭如綿且來助煖烏皮几
莫憶衝寒紫繡韉
再到虎丘
不過溪橋又兩年偶隨笻竹訪幽禪有緣再踏雲巖路
無處重尋石井泉擬輟半山分座住先攜一枕借牀眠
覺來飽喫紅蓮飯正是塘東稻熟天(虎丘石井在張又新東南水品第三今)
(寺僧不能名其處妄指寺中一土井當之經藏後有大方井舊名觀音井上有石柱爲挂轆轤之處疑此是古)
(石井今井巳陻塞百年柱亦徙他用累諷住山者多邈然今以語壁老)
虎丘六絶句
點頭石
當年揮麈講何經賺得堅頑側耳聽我自吟詩無法說
石頭莫作定盤星
千人坐
聽經人散蘚花深千古誰能更賞音只好岸巾披鶴&KR0769;
風淸月白坐彈琴
白蓮池
碧泓白石偃樛枝愛水嫌風老更低潭影中間龍影卧
一山好處沒人題
劍池
石罅泓渟劍氣潛誰將樓閣苦莊嚴只知煖熱遊人眼
不道蒼藤翠木嫌
致爽閣
碧嶂橫陳似斷鼇畫闌相對兩雄豪東軒只有雲千頃
不似西山爽氣高
方丈南窗
鼓板鐘魚徹曉喧誰云方外事蕭然窗間日暮寒煙重
未到齋時我正眠
雪寒圍爐小集
席簾紙閣護香濃說有談空愛燭紅高飣羶根澆杏酪
旋融雪汁煮松風康年氣象冬三白浮世功名酒一中
無事閉門渠易得何人躡屐響牆東
白玉樓步虚詞六首(并序)
趙從善示余玉樓圖其前玉階一道橫跨綠霄中琪
樹垂珠網夾階兩傍綠霄之外周以玉闌闌外方是
碧落階所接亦玉池中間湧起玉樓三重千門萬戸
無非連璐重璧屋覆金瓦屋山綴紅牙垂璫四簷黃
簾皆捲樓中帝座依約可望紅雲自東來雲中虚皇
乘玉輅駕兩金龍侍衞可見者靈官法服騎而夾侍
二人力士黃麾前導二人儀劍四人金圍子四人夾
輅黃幡二人五色戟帶二人珠幢二人金龍旗四人
負納陛而後從二人雲頭下垂將至玉階樓前仙官
冠帔出迎方下階雙舞鶴行前雲駕之傍又有紅雲
二其一仙官立幢節間其二女樂並奏玉樓之後又
有小玉樓六其制如前寶光祥雲前後蔽虧或隱或
現小案之前獨爲金地亦有仙官自金地下迎傍小
樓最高處有飛橋直瑶臺仙人度橋登臺以望名數
可紀者大略如此若其景趣高妙碧落浮黎靑冥風
露之境則覽者可以神會不能述於筆端此畫運思
超絶必夢遊帝所者髣髴得之非世間俗史意匠可
到明窗淨几盡卷展玩恍然便覺身在九霄三景之
上奇事不可以不識簡齋有水府法駕導引歌詞乃
倚其體作步虚詞六章以遺從善羽人有不俗者使
歌之於淸風明月之下雖未得仙亦足以豪矣
珠霄境却似化人宫梵氣彌羅融萬象玉樓十二倚淸
空一片寶光中
浮黎路依約太微間雪色寶階千萬丈人間遥作白虹
看幢節度高寒
罡風起背負玉虚廷九素煙中寒一色扶闌四面是靑
冥環拱萬珠星
流鈴響龍馭籋雲來夾道騫華籠綵仗紅雲扶輅輾天
街迎駕鶴毰毸
鈞天奏流韻滿空明琪樹玲瓏珠網碎仙風吹作步虛
聲相和八鸞鳴
樓闌外輦道插非煙閒上鬱蕭臺上看空歌來自始靑
天揚袂揖飛仙
送趙從善少卿將漕淮東
玉筍風標右漢廷起家聊直使車星古來將相多頭黑
此去功名尚鬢靑披草兩年南北巷折梅明日短長亭
門前車轍從今少寂寞柴荆且暫扃
范村雪後
習氣猶餘燼鍾情未濕灰忍寒貪看雪諱老強尋梅熨
貼愁眉展勾般笑口開直疑身健在時有句飛來
寒夜觀雪
靜極孤鴻響寒疑萬籟喑眼花燈下字髭斷雪中吟頗
似償前債非關惜寸隂可憐蝴蝶夢翩作蠧書蟫
瓶花二首
水仙攜蠟梅來作散花雨但驚醉夢醒不辨香來處
小梅未可折不折惜空回擁鼻撚一枝也道探春來
瑞香三首
小檻移秀色端來媚禪房道人不解飲醺然醉天香
紫雲蹙繡被團欒覆衣篝濃薰百和韵香極却成愁
一叢三百朵細細拆濃檀簾幕護花氣不知窗外寒
石湖居士詩集卷三十二
