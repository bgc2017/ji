石湖居士詩集卷二十九
次韻虞子建見咍贖帶作醮
齋祠難著野衣冠旋贖金章始見閒台架塵侵毬路暗
花書墨漬笏頭斑當年馹騎傳呼賜此日村童拂拭還
若比前廳荒驛舍見存猶可一開顔
兒女傳觀省見稀病身聊復借光輝莫嫌憔悴沈腰瘦
且喜間關秦璧歸不是典來還酒債亦非將去換蓑衣
塵魚甑釜時相阨微汝誰能爲解圍
顔橋道中
村村籬落緫新修處處田疇盡有秋一段農家好風景
稻堆高出屋山頭
上沙舍舟
村北村南打稻聲竹輿隨處欵柴荆斜陽倒景天如醉
明日山行更好晴
宿閶門
五更潮落水鳴船霜送新寒到枕邊報道霧收紅日上
野翁猶蓋短篷眠
㩦家石湖賞拒霜
水上晴雲綵蝀橫許多蜂蝶趁船行漁樵引入新花塢
兒女扶登小錦城豔粉發粧朝日麗濕紅浮影晚波淸
誰知摇落霜林畔一段韶光畫不成
壽櫟東齋午坐
屋角靜突兀雲氣低鴻濛殘葉颭疎雨孤花側淒風北
窗午睡起一笑萬事空無人共此意莎階咽微蛩
晚思
蘚牆莎砌響幽蟲睡起繙書覺夢中殘暑一窗風不動
秋陽入竹碎靑紅
壽櫟堂枕上
禪牀初著小山屏夜久秋凉枕席淸繞鬢飛蚊妨好夢
卧聽簷雨入池聲
宿妙庭觀次東坡舊韻
桂殿吹笙夜不歸蘇仙詩板挂空悲世人䑛鼎何須笑
猶勝先生夢石芝
升降三田自有丹浪尋盤鼎斸仙壇扣門倦客惟思睡
容膝菴中一枕安(觀爲董雙成故宅元祐閒修造掘地得琉璃盤銅鼎中有丹巳而盤碎失)
(丹惟鼎存坡詩蓋紀其事鼎後爲宣和殿取去)
餘杭初出陸
村媪羣觀笑老翁宦途何處苦龍鍾霜毛瘦骨猶千騎
少見行人似箇儂
桐廬江中初打漿
二十年前鬢未斑下灘歸路落潮乾如今衰雪三千丈
却趁潮平再上灘
釣臺
久矣心空客路埃兹行端爲主恩來杜陵詩是吾詩句
卧病豈登江上臺
和豐驛
晚境惟於閉戶宜出門惟有病相隨四方雖是男兒志
莫忘柯山在莒時
次韻龔養正病中見寄
衰翁埽軌欲垂車怪子頽然也向隅激水要令風在下
涸泉翻以沫相濡瘠肥邈爾自秦越勢利紛然皆耳餘
且復放船來話舊不妨蓮葉卧看書
題蜀果圖四首
木瓜
沈沈黛色濃糝糝金沙絢却笑宣州房競作紅粧面
櫻桃
火齊寶瓔珞垂於綠繭絲幽禽都未覺和露折新枝
石榴
日烘古錦囊露浥紅瑪瑙玉池嚥淸肥三彭跡如埽
甘瓜
夏膚粗巳皴秋蔕熟將脫不辭抱蔓歸聊慰相如渴
李粹伯侍御挽詞二首
奕葉邯鄲後乘騘第一人交情多舊雨到處有陽春磊
落功名意摧頽夢幻身黃壚高可隱何地著經綸
公昔參敷納人期到辨章珠光空月皎玉氣忽虹藏歲
晚東方騎生平北海觴玳簪風雨散幾客奠楸行
次韻袁起巖提刑遊金焦二山二首
二山巉絶照南州俯看千檣緫芥舟日脚鎔金浮巨浸
波聲翻雪撼高丘鍾聞兩岸詩無敵口吸西江話巳酬
别有英雄懷古意他年擊楫誓中流
憶曾歸自雪邊州帆落中&KR0893;小繫舟食蛤坐來期汗漫
駕鴻飛去揖浮丘卧遊久矣無登覽辱贈跫然有唱酬
寂寞東臯舒嘯後爲君濡筆賦臨流
次韻謝鄭少融尚書爲壽之作
交游稀似曉來星歲月飄如水上萍桂海宦情詩可紀
吳山别恨酒難平我今以病爲欣戚公合於時繫重輕
安得故人來話舊碧空日日暮雲生(近見尚書再和桂林詩成大與尚書)
(相別於桂林今十二年矣)
鄭少融尚書初除端殿以書見及賦詩爲賀
敬老尊賢大政初速郵響動報新除即從光範開門館
先向文明直殿廬後日沙堤新宰相當年革履舊尚書
鋒車若向吳中路應記南山有荷鋤
書事三絶
㸑婢請淘酒米園丁催筭花錢如許日生公事誰云窮
巷蕭然
日日處方候脉時時推筴禳災門外雖無車轍醫生卜
叟猶來
簡子約同湖棹周郎許過田廬碧雲日暮空合多病故
人遂疎
親鄰招集強往便歸
樂天漸老欲謀歡大似蒸砂不作團巳覺笙歌無煖熱
仍嫌風月太淸寒氣衰況復三而竭心賞尤於四者難
却恐人嫌情太薄聊將花作霧中看
次韻袁起巖常熟道中三絶句
小雨蕭寒破晚晴疎疎密密滴簷聲烏鴉盤舞黃雲亂
早與商量雪意生
吳徑難勝四牡騑扁舟辛苦鑿冰歸簡書鞅掌吟詩苦
并與東陽減帶回
使君橫槊賦詩回斷取天風海雨來綵筆從今閒不得
雪花梅蕊一時開
次韻袁起巖許浦按教水軍二絶句
橫波組練試揚舲風捲魚龍海欲凝但得綈袍如挾纊
何妨鐵甲冷如冰
戈船戰櫂疾如飛莫遣潮沙澱海湄草奏直須窮利病
奉身從此繫安危
次韻起巖喜雪
吹成一雪便吹殘風伯無端豈坐慳夜報飛花平瓦壠
曉驚疎雨落簷間休教凍解魚龍水更待誠通虎豹關
准擬姑蘇臺上看春前三度老靑山(袁詩猶以雪未甚積必念此意當益)
(感通矣)
枕上聞雪復作方以爲喜起巖再示新詩復次
韻
三白何憂稼穡艱天於玉粒未吾慳不知夜色明空外
但覺朝寒到夢間誰子騎驢吟灞上何人跋馬客藍關
爭如睡熟蒲團上靜聽飢鴉啄屋山
起巖又送立春日再得雪詩亦次韻
十分佳景媚冬殘好事天心不復慳巳遣梅花斜竹外
更飄瑞葉向人間漁蓑晚色都堪畫羌笛春光亦度關
想得東風來處路白銀宫闕鎻三山
同年楊廷秀秘監接伴北道道中走寄見懷之
什次韻荅之
昨遣長鬚迓詩老人言巳過閶門了梅邊腸斷傍寒溪
詩老官忙應未知何時眞訪山中許巳辦竹深留客處
只恐歸程官更忙天騶催上沙堤去
曉枕聞雨
暗淡更殘景低迷病酒懷剔燈寒作伴添被厚如埋膽
冷都無夢心空却似齋地爐煎粥沸聽作雨鳴階
雪意方濃復作雨
擬看飛花陣翻成建水聲雨吾寧不識雪汝幾時成三
白從今卜干倉待此盈黃雲如有意靑女莫無情
春朝早起
莫笑眠常早還憐起不遲穠香温夜氣小雨濕春姿瘦
比中年甚寒惟病骨知羡渠兒女健繞屋探南枝
詠懷自嘲
簷溜春猶凍門扉晚未開退閒驚客至衰懶怕書來日
日教澆竹朝朝遣探梅園丁應竊笑猶自說心灰
早衰
早衰頭腦巳冬烘信拙心情似苦空僚舊姓名多健忘
家人長短緫佯聾一窗煖日棋聲裏四壁寒燈藥氣中
晚景只消如此過不堪拈出教兒童
習間
習閒成懶懶成癡六用都藏縮似龜雪巳許多猶不飲
梅今如此尚無詩閒看猫暖眠氊褥靜聽猧寒叫竹籬
寂寞無人同此意時時惟有睡魔知
一龕
一龕窄似鳥窠禪世界悠悠任大千與老有情冬後煖
去仙無幾日高眠斫開竹後初三逕忘却詩來又一年
破戒忽題無味句劣能成字不成篇
隂寒終日兀坐
東風微解綴簷冰仍喜朝來井水淸臘淺得春全未煖
雪慳和雨最難晴小窗日煖猶棋局窮巷更深尚屐聲
莫把摧頽嫌暮景且將閒散替勞生
親戚小集
避濕違寒不出門一冬未省正冠巾月從雪後皆奇夜
天向梅邊有別春秉燭登臨空語舊擁爐情味莫懷新
榮華勢利輸人慣贏得尊前現在身
立春枕上
擇蔬翻餅閙殘更兒女喧喧短夢驚想得春風連夜到
東禪粥鼓忽分明
睡覺
尋思斷夢半瞢騰漸見天窗紙瓦明宿鳥噪羣穿竹去
縣前猶自打殘更
石湖居士詩集卷二十九
