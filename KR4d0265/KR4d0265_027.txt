石湖居士詩集卷二十七
四時田園雜興六十首(并引)
淳熙丙午沉疴少紓復至石湖舊隱野外即事輒書
一絶終歲得六十篇號四時田園雜興
柳花深巷午雞聲桑葉尖新綠未成坐睡覺來無一事
滿窗晴日看𧖟生
土膏欲動雨頻催萬草千花一餉開舍後荒畦猶綠秀
鄰家鞭筍過牆來
高田二麥接山靑傍水低田綠未耕桃杏滿村春似錦
踏歌椎鼓過淸明
老盆初熟杜茅柴攜向田頭祭社來巫媪莫嫌滋味薄
旗亭官酒更多灰
社下燒錢鼓似雷日斜扶得醉翁回靑枝滿地花狼藉
知是兒孫鬭草來
騎吹東來里巷喧行春車馬鬧如煙繫牛莫礙門前路
移繫門西碌碡邊
寒食花枝插滿頭蒨裙靑袂幾扁舟一年一度遊山寺
不上靈巖即虎丘
郭裏人家拜埽回新開醪酒薦靑梅日長路好城門近
借我茅亭煖一杯
步屧尋春有好懷雨餘蹄道水如杯隨人黃犬攙前去
走到溪邊忽自廻
種園得果廑償勞不奈兒童鳥雀搔巳插棘針樊筍徑
更鋪漁網蓋櫻桃
吉日初開種稻包南山雷動雨連宵今年不欠秧田水
新漲看看拍小橋
桑下春𬞞綠滿畦菘心靑嫩芥薹肥溪頭洗擇店頭賣
日暮裹鹽沽酒歸
右春日田園雜興十二絶
紫靑蓴菜卷荷香玉雪芹芽拔薤長自擷溪毛充晚供
短篷風雨宿橫塘
湖蓮舊蕩藕新翻小小荷錢没漲痕斟酌梅天風浪緊
更從外水種蘆根
胡蝶雙雙入菜花日長無客到田家雞飛過籬犬吠竇
知有行商來買茶
湔裙水滿綠蘋洲上巳微寒懶出遊薄暮蛙聲連曉鬧
今年田稻十分秋(吳下以上巳蛙鳴則知無水災)
新綠園林曉氣凉晨炊蚤出看移秧百花飄盡桑麻小
夾路風來阿魏香
三旬𧖟忌閉門中鄰曲都無步往蹤猶是曉晴風露下
采桑時節暫相逢
汙萊一稜水周圍歲歲蝸廬没半扉不看茭靑難護岸
小舟撐取葑田歸
茅針香軟漸包茸蓬櫑甘酸半染紅采采歸來兒女笑
杖頭高挂小筠籠
榖雨如絲復似塵煮瓶浮蠟正嘗新牡丹破萼櫻桃熟
未許飛花減却春
雨後山家起較遲天窗曉色半熹微老翁欹枕聽鶯囀
童子開門放燕飛
海雨江風浪作堆時新魚菜逐春回荻芽抽筍河魨上
楝子開花石首來
烏鳥投林過客稀前山煙暝到柴扉小童一棹舟如葉
獨自編闌鴨陣歸
右晚春田園雜興十二絶
梅子金黃杏子肥麥花雪白菜花稀日長籬落無人過
惟有蜻蜓蛺蝶飛
五月江吳麥秀寒移秧披絮尚衣單稻根科斗行如塊
田水今年一尺寬
二麥俱秋斗百錢田家喚作小豐年餅爐飯甑無飢色
接到西風熟稻天
百沸繰湯雪湧波繰車嘈囋雨鳴蓑桑姑盆手交相賀
綿繭無多絲繭多
小婦連宵上絹機大耆催稅急於飛今年幸甚𧖟桑熟
留得黃絲織夏衣
下田戽水出江流高壠翻江逆上溝地勢不齊人力盡
丁男長在踏車頭
晝出耘田夜績麻村莊兒女各當家童孫未解供耕織
也傍桑隂學種瓜
槐葉初勻日氣凉蔥蔥鼠耳翠成雙三公只得三株看
閒客淸隂滿北窗
黃塵行客汗如漿少住儂家潄井香借與門前磐石坐
柳隂亭午正風凉
千頃芙蕖放棹嬉花深迷路晚忘歸家人暗識船行處
時有驚忙小鴨飛
采菱辛苦廢犁鉏血指流丹鬼質枯無力買田聊種水
近來湖面亦收租
蜩螗千萬沸斜陽蛙黽無邊聒夜長不把癡聾相對治
夢魂爭得到藜牀
右夏日田園雜興十二絶
𣏌菊垂珠滴露紅兩蛩相應語莎叢蟲絲罥盡黃葵葉
寂歷高花側晚風
朱門巧夕沸歡聲田舍黃昏靜掩扃男解牽牛女能織
不須徼福渡河星
橘蠧如𧖟入化機枝間垂繭似蓑衣忽然蛻作多花蝶
翅粉纔乾便學飛
靜看簷蛛結網低無端妨礙小蟲飛蜻蜓倒挂蜂兒窘
催喚山童爲解圍
垂成穡事苦艱難忌雨嫌風更怯寒牋訴天公休掠剰
半償私債半輸官
秋來只怕雨垂垂甲子無雲萬事宜穫稻畢工隨曬榖
直須晴到入倉時
中秋全景屬潛夫棹入空明看太湖身外水天銀一色
城中有此月明無
新築場泥鏡面平家家打稻趁霜晴笑歌聲裏輕雷動
一夜連枷響到明
租船滿載候開倉粒粒如珠白似霜不惜兩鍾輸一斛
尚贏糠覈飽兒郎
菽粟瓶罌貯滿家天教將醉作生涯不知新滴堪篘未
今歲重陽有菊花
細擣棖虀買鱠魚西風吹上四腮鱸雪鬆酥膩千絲縷
除却松江到處無
新霜徹曉報秋深染盡靑林作纈林惟有橘園風景異
碧叢叢裏萬黃金
右秋日田園雜興十二絶
斜日低山片月高睡餘行藥繞江郊霜風擣盡千林葉
閒倚笻枝數鸛巢
炙背檐前日似烘煖醺醺後困蒙蒙過門走馬何官職
側帽籠鞭戰北風
屋上添高一把茅密泥房壁似僧寮從教屋外隂風吼
卧聽籬頭響玉簫
松節然膏當燭籠凝煙如墨暗房櫳晚來拭淨南窗紙
便覺斜陽一倍紅
乾高寅缺築牛宫巵酒豚蹄酹土公牯牸無瘟犢兒長
明年添種越城東
放船閒看雪山晴風定竒寒晚更凝坐聽一篙珠玉碎
不知湖面巳成冰
撥雪挑來踏地菘味如蜜藕更肥醲朱門肉食無風味
只作尋常菜把供
榾柮無煙雪夜長地爐煨酒煖如湯莫嗔老婦無盤飣
笑指灰中芋栗香
煮酒春前臘後蒸一年長饗甕頭淸[門@里]居何似山居樂
秫米新來禁入城
黃紙蠲租白紙催皂衣旁午下鄉來長官頭腦冬烘甚
乞汝靑錢買酒廻
探梅公子欵柴門枝北枝南緫未春忽見小桃紅似錦
却疑儂是武陵人
村巷冬年見俗情鄰翁講禮拜柴荆長衫布縷如霜雪
云是家機自織成
右冬日田園雜興十二絶
自晨至午起居飲食皆以牆外人物之聲爲節
戲書四絶
巷南敲板報殘更街北彈絲行誦經巳被兩人驚夢斷
誰家風鴿鬭鳴鈴
菜市喧時窗透明餅師叫後藥煎成閒居日出都無事
惟有開門埽地聲
北砦教回撾鼓遠東禪飯熟打鐘頻小童三喚先生起
日滿東窗煖似春
起傍東窗手把書華顚種種不禁梳朝餐欲到須巾裹
巳有重來晚市魚
舫齋信筆
燕居故可樂病卧翻可憐身閒儻更健其人半神仙旣
無揚州鶴龍鍾任吾年南齋深而明略似西江船船中
何所有藥氣雜爐煙親朋稀老伴暫來即飄然秋蠅獨
戀戀終朝相撲緣霜晴日色濃窗紙烘春妍但愁添眼
花暝坐聊參禪困從定中生瞢騰夢相牽三昧未得力
十魔方現前欠伸付一笑朽腐難琱鐫東藍午齋動風
順鐘鼓傳家人亦相呼趣具先生餐牛呞能幾何蟬腹
易便便此日雖可惜姑付食與眠
病中不復問節序四遇重陽旣不能登高又不
觴客聊書老懷
四時變遷翻覆手百卉於人亦何有騷客顚詩亦狂酒
強惜黃花愛重九少年習氣似陶公采采金英滿衣袖
攜壺木末最關情欹帽風前幾搔首饞吻偏憐粽栗香
新衣不管嚢萸臭貪將節物趁遨頭肯向賓筵稱病叟
如今衰颯悟空華現在去來飛電走登臨舊迹如夢斷
觴詠故人多骨朽百年長短隨隙駒萬化陳新直芻狗
不堪把玩堪一笑安用歲時歌拊缶家人亦復探新篘
插花洗醆爲翁壽蒲團困坐眼慵開莫把故情看老醜
挽鬚兒女太癡生更問今年有詩否
閶門初泛二十四韻(淳熙丙午重九後十日家人輩以余久病適新修小)
(舫勸扶頭一出以禳祓屯滯遂至北城檢校桃花塢出關傍漕河望楓橋橫塘中路而還)
(故有即事詠景唐律之作)
好在馳煙路平生載酒行摧藏身久病契闊歲頻更昨
夜燈花曉今朝稻把晴出門新夢境觸目舊詩情水遠
推篷眩天寬倚柁驚轉灣添繂挽罨岸併篙撐舫後&KR0724;
兒女艫前酌弟兄醅香新麴嫩茗味小春輕紅皺分霜
果黃蔫撚夕英纈林疎露屋朱閣靜臨城桃塢論今昔
楓橋管送迎山腰樵擔動木末酒旗明竟日窑煙直中
流塔影橫數帆殘照滿一笛暮江平㬠網楓邊桁牽&KR0699;
柳際棚岫雲縈石住田水穴堤鳴過渡牛歸速穿籬犬
吠獰魚寒猶作陣鴈遠更聞聲急㯭潮痕出疎鐘暝色
生鄰翁欣問訊逋客愧寒盟一昨成歸卧于今負耦耕
生涯都塌颯心曲漫崢嶸猿鶴休多怨菰蓴尚可羹藥
嚢吾厭苦扶憊且班荆
小春海棠來禽
東君好事惜年華偏愛荒園野老家一任西風管搖落
小春自管數枝花
丙午東宫壽詩
國絫丁年盛天開甲觀祥黃離增煥炳赤伏衍明昌一
日三天見元辰萬國康姿神輝玉裕德業燦金相書聖
規宸藻文心儷漢章乾坤參久大日月並升常祖武瞻
興慶親庭拱未央晨昏兩慈壼詩禮一賢王道統家傳
正炎圖國本強桑弧仍榖旦銅律又淸商舊事蘭猗殿
新凉桂子香黃華先浥露靑女緩行霜史賀星同軌農
歌稼滌場與齡占夢帝多祜叶思皇磐石重山固靈源
少海長三宫同壽域歲歲頌無疆
重陽後菊花二首
寂莫東籬濕露華依前金靨照泥沙世情兒女無高韻
只看重陽一日花
過了登高菊尚新酒徒詩客斷知聞恰如退士垂車後
勢利交親不到門
驟寒吟
九月竒寒前未聞巷南巷北無行人冥凌盡用大冬手
肯爲歲華留小春隂風吹雨作冰屑駞裘如鐵綿裘折
可憐籬下木芙蓉不獨宜霜更宜雪
重陽後半月天氣温麗忽變竒寒晦日大雪鄉
人御冬之計多未辦
狂飇吹小春刮面劇劒鋩雲氣潑濃墨午窗變曛黃六
花大如掌浩蕩來無鄉靑女正熟睡不記行新霜寒暑
故密移滕巽乃爾狂南鄰炭未買北鄰綿未&KR0724;敢論酒
價湧束薪逾桂芳豈不解蚤計善舞須袖長頻年田薄
收十家九空囊被凍知不免但恨太悤忙今朝復何朝
晴色挂屋梁人物各解嚴兒童笑相將熙如谷黍温免
作溝木僵兩鄰報無恙爲汝歌慨慷
戲詠絮帽(簡伯俊傳此樣睡中甚禦寒氣)
尖斜緇撮似兜鍪緊護風寒煖白頭不解兵前當箭鑿
解令曉枕睡齁齁
雪中送炭與龔養正(立春前五日)
誰與幽人煖直身筠籠衝雪送烏薪煩君笑領婆歡喜
探借新年五日春
代門生作立春書門貼子詩四首
煖日黃金柳光風白玉梅門闌開壽域人物滿春臺
有喜何須藥無塵即是仙壺中春日月聊數八千年
草木霑雲露峰巒近壁奎新春行樂處南北共花溪
日月添書帙湖山引杖藜賸周花甲子多醉玉東西
石湖居士詩集卷二十七
