石湖居士詩集卷十四
晚春二首(以下桂林作舊在乙稿)
靜極聞檐珮慵來愛枕幃隙虹飛永晝簾影碎斜暉燕
踏花枝語蜂縈柳絮歸輕颸宜白紵時節近淸微
好事憐春老無愁耐日長爐煙驚扇影酒面舞花光照
水雲容嬾移牀竹意凉更煩紅槿帽促拍打山香
紅荳蔲花
綠葉焦心展紅苞竹籜披貫珠垂寶珞剪綵倒鸞枝且
入花欄品休論藥裹宜南方草木狀爲爾首題詩
偶題
檐雨初乾團扇風夕陽芳樹綠葱葱蕉心榴萼俱無賴
要與春衫相並紅
次韻郭季勇機宜雪觀席上留別
勝絶尊前萬事休縱非吾土且登樓山迎雨脚俄飛過
風約江聲欲倒流野水漸堪添酒面夕陽依舊滿簾鈎
憑闌從此遲歸鞅能及中秋對月不
次韻許季韶通判雪觀席上
把酒臨風瑞露傾瓊漿何用謁雲英捲簾雨脚銀絲挂
倚杖江頭綠漲生嶺海一凉蘇暑病山林千籟試秋聲
兹遊竒絶忘羈宦慚愧煙中短棹橫
送周直夫教授歸永嘉
靑燈相對話儒酸老去羈遊自鮮歡昨夜榕溪三寸雨
今朝桂嶺十分寒知心海内向來少解手天涯良獨難
一笑不須論聚散少焉吾亦跨歸鞍
贈趙廉州
馬羣雜沓草蒙茸刮目權竒一洗空天末也煩行李到
歲寒聊得酒尊同梅花夜夜湘南雨榕葉年年海北風
少待佳晴看山去玉篸高插翠雲叢
去年過弋陽訪趙恂道通判話西湖舊遊因題
小詩近忽刻石寄來謾錄
紅塵寶馬碧湖船一夢如今費十年却照淸溪尋綠鬢
但餘衰雪兩蕭然
送唐彦博宰安豐兼寄呈淮西帥趙渭師郎中
唐子皦自鮮水淸石鄰粼繡腸五車書不鄙簿領塵黟
山與桂嶺一笑二十春天涯會面難歲晚情話眞五管
無賢侯但有嵐煙昏此豈功名場往戍淸淮濱北門詩
書帥平生吾故人問訊今何如凌煙上星辰爲言落南
客病作寒螿呻飄飄北歸夢夜繞吳淞雲
燕臺後盧橘一株冬前先開極香
盧橘花殘細細飛滿枝晴日鬧蜂兒霜餘有此香無奈
合與稱題賦小詩
乾道癸巳臘後二日桂林大雪尺餘郡人云前
此未省見也郭季勇機宜賦古風爲賀次其韻
憶昔北征秋遇雪穹廬苦寒不堪說飛花如席暗燕然
把酒悲歌度佳節胡兒館客類西河鐍戸不容浮蟻泄
當時巳分餐氊莩寧復夢遊炎嶺熱忽逐梅花行萬里
又與故山輕話別天公恐我愁瘴霧十日號風吹石裂
同雲乃肯度嚴關一夜玉峰高&KR1005;嵲老榕蓊密最先縞
穉竹枵虚時一折須知桂海接蓬灜滿目三山白銀闕
不管樓高翠袖單但嫌酒淺金杯凸東郭先生履雖敝
詩情却鬭冰壺潔歸撚凍髭搜好句山館靑燈對明滅
爲憐叶氣到黃茅何止森森松柏悅豐年作守會飽煖
羈宦思歸自愁絶豈無菊徑樂琴書亦有秫田供麴糵
東岡雪後一犁春誰在陂頭憶調燮
次韻陳仲思經屬西峰觀雪
仙人灕江遊剪水馮夷宫賓友來鄒枚寒轡搖冬瓏起
望天南陲玉沙滿長風越人來省識把酒酹層空從來
嶠南北人謂將無同那知梁園霰飛入瑞露中幕府有
淸士尋僧上西峰六花信娟巧未及五字工我亦滌冰
硯課虚貴新功莫嗤兩臞儒毫端尚淸豐
喜雪示桂人
臘雪同雲嶺外稀南人北客盡冬衣從今老杜詩猶信
梅片飛時雪也飛
寄題商華叔心遠堂用卷中韻
示我新詩卷知君遯俗情安流視巫峽灰劫笑昆明徽
外夜絃語甕頭春蟻生藍橋即仙窟何況有雲英
送郭季勇同年歸衡山
天壤郭有道文獻今在兹啄喙家雞羣見子野鶴姿塵
籠萬里心擇食中夜飢拙宦避捷徑瘴風吹鬢絲平生
杏園友把酒天南陲何敢吏朱浮但喜見紫芝問君今
何適舊圃餘荒畦提攜漢隂甕歲晚俱忘機勿開衡山
雲恐驚隱淪棲定肯從君遊歲晚攀桂枝我亦理吳榜
春湘綠蘋齊風蒲爲誰落之子同襟期丁寧祝融峰將
迎兩枯藜一望五千里共洗蠻煙悲
甲午歲朝寓桂林記去年是日泊桐江謁嚴子
陵祠迤邐度嶺感懷賦詩
去年曉纜解江臯也把屠蘇泛濁醪一席飽風漁浦闊
千山封雪釣臺高將軍老矣鳴孤劒客子歸哉咏大刀
早晚扁舟尋舊路柁樓吹笛破雲濤
癸水亭落成示坐客長老之記曰癸水繞東城
永不見刀兵余作亭於水上其詳具記中
天將福地鞏嚴城形勝山川表裏明舊說桂林無瘴氣
今知灕水辟刀兵雲深銅柱邊聲樂月冷珠池海面平
願挽江流接河漢爲君直北洗欃槍
緩帶軒獨坐
午日烘開荳蔲苞檐塵飛動雀爭巢蒙蒙困眼無安處
閒送爐煙到竹梢
食罷書字
甲子霖涔雨東南濕蟄風荔枝梅子綠荳蔲杏花紅捫
腹蠻茶快扶頭老酒中荒隅經歲客土俗漸相通(蠻茶出修)
(仁大治頭風老酒數年酒南人珍之)
次韻平江韓子師侍郎見寄三首
自古四愁湘水深誰將城郭啓山林有情碧嶂團欒繞
無數朱樓縹緲臨蚺鼓揭天驚客坐象鍪航海厭蠻琛
三千客路長安遠故舊書來直萬金(南人以蚺蛇皮作腰鼓響徹異常交)
(趾以象革爲兜鍪皆異事)
靈泉杖屨浙江頭經濟長懷尚典州堂上讀書朝氣爽
臺前呼月海光浮交情尺素勤雙鯉筆力枯松挽萬牛
巳把三章翻樂府爲君擊節變蠻謳(子師新作小築於浙江號靈泉讀書)
(堂呼月臺皆其處也)
前年衝雪過雙溪風帽泥韀騎吹隨爛醉依前逢錦瑟
好音惟是欠黃鸝功名未試玉璜玦離別頻傾金屈巵
疇昔北征煩吉夢南征合有夢歸時(頃年北使時朝野多妄傳被留不歸)
(子師家中人忽夢予歸翌日過界報到故末句及之鶯鶯子師家善歌者前年過婺劵滿巳去)
宜齋雨中
秀麥一番冷送梅三日霖綠肥新荔子紅浥舊蕉心映
竹千絲舞垂檐一線斟終朝盤膝坐卑濕恐相侵
次韻許季韶通判水鄉席上
靑山綠浦竹間明彷彿苕溪好處行解愠風來如故舊
催詩雨作要將迎休兵幕府烏鳶樂熟稻邊城鼓笛聲
摹寫箇中須綵筆句成仍挾水雲淸
水鄉酌別但能之主管能之將過石康
南郭河橋市井喧綠荷香處有江天一簾梅雨爐煙外
三叠陽關燭淚前馬耳西風君並海船頭北渚我歸田
後期只恐參商似且醉金槽四十絃
六月十五日夜汎西湖風月温麗
暮檥金龜潭追隨今夕凉波紋挾月影搖蕩舞船窗夜
久四山高松桂黯以蒼長煙界巖腹浮空餘劒鋩棹夫
三弄笛跳魚翻素光我亦醉夢驚解纓濯滄浪多情芙
蕖風嫋嫋吹鬢霜會心有竒賞天涯此何方淸潤不立
塵空明滿生香過淸難久留俛俯墮渺茫
燕堂書事
歲稔齋鈴閴年深屋墍摧狸爭雷瓦過螘化雨窗來盡
日風常籟無時地不梅耳邊情話少笑口若爲開
酒邊二絶
團扇香中嫋嫋風斷腸聲裏看羞紅不須過處催乾盞
聽徹歌頭盞自空
日長繡倦酒紅潮閒束羅巾理六么新樣築毬花十八
丁寧小玉慢吹簫
枕上作
繞枕蚊相聒翻釭鼠自忙早衰秋夢亂不寢曉更長賦
擬騷人屈吟成病客莊安心無可覓隨處且爲鄉
思歸再用枕上韻
老覺觸事懶病添歸計忙行年心巳化疇昔意空長五
柳栗里宅百花錦城莊何時去檢校一棹水雲鄉
李正之提點行至郴用予忙字韻寄和荅
天涯逢我病秋晚送君忙感槩交情厚留連別恨長賓
筵猶雪觀客路巳雲莊摇落郴江路應須憶醉鄉
曉出北郊
偪仄深巷中葱蘢綠隂交山家不早起閉戸如藏逃濃
露蛻蟬咽小風飢燕高新渠厪涓流壞陂方怒號遐甿
病瘠土不肯昏作勞滅裂復滅裂晚秧如牛毛空餘朝
氣白浮浮濕弓刀官稱勸農使臨風首頻搔
甘雨應祈三絶
晚稻成苞未肯肥鵓鳩啼曉雨來時黃紬被冷初眠覺
先向芭蕉葉上知
數日雖蒙霡霂霑浥塵終恨太廉纖今朝健起巡檐看
恰似廬山看水簾
高田一雨免飛埃上水綱船亦可催說與東江津吏道
打量今晚漲痕來
與鄭少融趙養民二使者訪古訾家洲歸憩松
關二君欲助力興廢戲書此付長老善良以當
䟽頭
飄飄竹雨潤輕裘嫋嫋松風繫小舟安得從容興廢手
越人重上訾家洲
淳熙甲午桂林鹿鳴燕輒賦小詩少見勸駕之
意
維南吾國最多儒聳看招招赴隴書竹實秋風辭穴鳳
桃花春浪脫淵魚月宫移種新栽桂江水朝宗舊鑿渠
況有狀頭坊井上明年應表第三閭(郡人曹鄴及第詩云我到月宫收得)
(種爲君移向故園栽今歲用故事植桂正夏進德二堂之下又復朝宗古渠以應文章應舉之䜟趙觀文王世)
(則亦郡人皆魁天下故詩中悉及之)
逍遥樓席上贈張邦達教授張癸未省闈門生
也同年進士俱會樓上者七人
疇昔金門看選賢一星終矣半英躔誰憐蠻府淸池句
不著南山捷徑鞭作者七人茅瘴地肅霜九月菊殘天
浮生聚散如風雨同倚東樓豈偶然
畫工李友直爲余作冰天桂海二圖冰天畫使
北虜渡黃河時桂海畫游佛子巖道中也戲題
許國無功浪著鞭天教飽識漢山川酒邊蠻舞花低帽
夢裏胡笳雪没韀收拾桑榆身老矣追隨萍梗意茫然
明朝重上歸田奏更放岷江萬里船
耳鳴戲題
歷歷從何起泠泠與耳謀人言衰相現我以妄心求遠
磬山房夜寒蜩隴樹秋圓通無別法但自此根修
復作耳鳴二首
至音豈寂透希夷珍重幽田爲發揮妙用何關新卷葉
圓通自有倒聞機夢中鼓響生千偈覺後春聲失百非
寄語爵隂吞賊道玉牀安穩坐朱衣
東極空歌下始靑西方寶網奏韶英不須路入兜元國
自有音聞室筏城牛蟻誰知牀下鬭雞蠅任向夢中鳴
如今却笑難陁種無耳何勞強聽聲
碧虚席上得趙養民運使寄詩約今晚可歸次
韻迓之
偶攜尊酒上孱顔忽憶行人瘴霧間便好來分蒼石坐
巳教不鎖翠雲關
寒夜
萬象閴無語一蛩吟獨譁肅肅月浸樹滿庭穠李花風
從月中來吹我兩鬢華北斗聲廻環南斗亦橫斜人生
幾良夜吾行久天涯離居隔江漢何由寄䟽麻
甲午除夜猶在桂林念致一弟使虜今夕當宿
燕山會同館兄弟南北萬里感悵成詩
把酒新年一笑非鶺鴒原上巧相違墨濃雲瘴我猶住
席大雪花君未歸萬里關山燈自照五更風雨夢如飛
別離南北人誰免似此別離人亦稀
乙未元日用前韻書懷今年五十矣
浮生四十九俱非樓上行藏與願違縱有百年今過半
別無三策但當歸定中久巳安心竟飽外何須食肉飛
若使一丘并一壑還鄉曲調儘依稀(儘乃俗字)
再用前韻(時被命帥蜀)
休論今昨緫皆非世味誠甘與我違蜀道雖如履平地
杜鵑終勸不如歸三冬自苦坐毛穎一夢微官陪螱飛
夜久南枝翻倦鵲茫茫月白衆星稀
與同僚遊栖霞洞極深遠中有數路相傳有通
九疑者燭將盡乃還飲碧虚上陳仲思用二華
君韻賦詩即席和之
竹杖芒鞵俗網疎每逢絶勝更踟躕但隨岐路東西去
莫計光隂大小餘彷彿桃源猶舞鳳辛勤李白謾騎魚
今朝眞作遊仙夢不似騷人賦子虚
施元光在崑山病中遠寄長句次韻荅之
四海飄蓬客舍邊幾多雲水與風煙絶無膂力驅長轡
空有孤忠誓大川參井忽隨征馬上斗牛應挂故山前
親交情話知何許詩到天涯喜欲顚
次韻趙養民碧虚坐上
巳將山色染眉黛更挽江波添酒罍珍重江山勸人醉
笑人驅馬惺惺迴
贛州明府楊同年挽歌詞二首
拱璧温無纇深蘭遠自芳淸班孤玉筍薄宦老銅章傳
業麒麟子承家鴻鴈行門闌自簪笏吾獨憾堂堂
憶昔龍門化曾容鴈塔陪逡巡九閏過迢遞一書來未
報錯刀贈驚傳丹旐廻辰陽隔江渚空些楚詞哀
石湖居士詩集卷十四
