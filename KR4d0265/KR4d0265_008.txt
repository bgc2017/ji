石湖居士詩集卷八
伏聞知府柲書欲取小杜桐廬詩語以見花名
堂成大記東坡送鄭戸曹詩云蕩蕩淸河壖黃
樓我所開遲君爲坐客新詩出瓊瑰樓成君巳
去人事固多乖此段大類今日成大行且受代
計梅開堂成歸舟巳下南浦欲爲坐客不可得
懷不能已請先爲公賦之
使君來煖東堂席又見堂前花信息小白猶封竹外枝
微黃巳點眉間色山城十月如春臺聞有細書天上來
說與橫斜應早計不須更待雪花催
知府祕書遣帳下持新詩追路贈行輙次韻寄
上
冷雲去仍來凍雨落還歇平明一篙漲珍重送船發端
成南溪泛寧復東堂謁何時公三日請澤看山笏恩勤
一未報終古銘肌骨幡幡跡雖遠耿耿心不没門闌如
水波永印此孤月
寄上鄙句之明日舟次梅口南枝巳有春意復
次知府祕書贈行高韻
晏温解船去暮夜㰕船歇橫斜隘梅村玉蓓粲將發城
中三輔豪指日承明謁高懷妙康濟未試君前笏周南
又小春微温入花骨我瞻浮丘亭山高璿柄没飛鳥正
飄蕩空繞南枝月
晞眞閣留別方道士賓實
東山西山雙袖舞中有淸宫蟠萬礎雲橫朱閣碧梧寒
風埽石壇蒼檜古道人賓實其姓方來從何許今幾霜
誅蒿仆蓬殿突兀玉華紫氣騰眞香胸竒腹憤無人識
我獨相從似疇昔時時苦語見鍼砭邂逅天涯得三益
明朝歸客上歸艎重到晞眞計渺茫只有雙魚相問訊
歙江之水通吳江
程助教遠餞求詩
殘山剰水帶離亭送客煩君遠作程直欲明年擊吳榜
白沙翠竹是柴荆
次伯安推官贈別韻
交情彌歲竟怱怱短棹歸尋一畝宫塞責文書容我懶
及時杯酒賴君同披雲峰頂城頭月攬秀堂前扇裏風
千里音書慰離索莫言天遠費鱗鴻
次景琳錄事贈別韻
放船鳴櫓便秦吳送別空煩長者車宿霧鎖山常羃羃
斷雲將雨忽疎疎高城五嶺花深處短棹三江木落初
賴得溪流通尺素蒲根仍有一雙魚
次黃必先主簿同年贈別韻二首
當年仗外揖高標繡䪌蘆鞭寶馬驕瓊苑天香飄合坐
碧城山色照同僚思歸意決吾張翰贈別情深子繞朝
蠏籪魚梁從此去他年書札墮煙霄
山郭官閒得爛遊彌年還往話綢繆西園剥栗催奴課
東院尋梅勸客留(皆簿廳故事)筆下修鋒千首富談間和氣
兩眉浮別來悵望何時見謾上重城謾上樓
次胡經仲知丞贈別韻
先生有道抗浮雲拄頰看山意最眞霜鬢不堪痟首疾
翠蛾常作捧心顰官如斯立藍田小家似淵明栗里貧
俯仰別來蓂莢換袛今誰與話情親(經仲與侍兒皆多病又不樂贊邑賦)
(歸去來詞)
次諸葛伯山贍軍贈別韻
歙維羣山囿漫仕富英傑淸標照人寒玉筍森積雪嗟
余獨委瑣無用等木屑又如道傍李味苦不堪折歸舟
坐成泛去馬亦已刷三年風波險盡付一笑閱惟君同
懷抱各坐天機拙我家鴟夷子竹帛照吳越雲仍無肖
似頫首媿前哲若家卧龍公事業管蕭埒期君踵祖武
勿惜兒女別言狂舉白浮醉倒霜松折
次韻樂先生除夜三絶
團蒲曲几坐成癡北看南觀恍是非道眼巳空詩眼在
梅花欲動雪花稀
天邊客裏五迎冬爭信還鄕似寓公人事都非城郭是
獨憐雞犬識新豐
牀頭曆日鬢絲絲懶倦慵吟守歲詩宜入新年須吉利
明朝把筆寫門&KR0925;
次韻唐幼度客中幼度相別數年復會於錢塘
湖上
西湖冰泮綠生鱗料峭東風欲中人花片不禁寒食雨
鬢絲猶那湧金春江山契闊詩情在京洛追隨客夢新
喚取歌聲不愁思爲君吹水引杯頻
客中呈幼度
手板頭銜意巳慵墨池書枕興無窮釀泥深巷五更雨
吹酒小樓三面風草色有無春最好客心去住水長東
今朝合有家書到昨夜燈花綴玉蟲
奠唐少梁晉仲兄弟墓下
當年連璧氣如蜺人許躋攀九列齊黃壤一時埋玉樹
靑雲何處用丹梯生平書札頻雙鯉歲晩交情但隻雞
眼底傷心難制淚寧論宿草巳萋萋
鎮東行送湯丞相帥紹興
吳波鱗鱗越山紫鎮東旌旆東風裏前驅傳道相君來
一夜鑑湖春漲起鑑湖如鑑涵空明相君出處如湖淸
十年勲業泰山重五鼎富貴浮雲輕人言公如裴相國
綠野堂高貯風月我獨願公如子牟身在江湖心魏闕
浯溪有石高嵯峨公方東征如此何丁寧湖水莫斷渡
早晩歸來絶江去
水月菴謁現老不值
有客叩巖扃無人管送迎片雲間出岫水月自空明
次韻邊公辨
錯落參旗罥竹梢柴荆臨水閉蓬蒿春風吹曉玉蟾墮
穠露洗空銀漢高雙鵲繞枝應也倦一蛩吟壁巳能豪
新秋只合添詩興莫學潘郎歎二毛
中秋無月復次韻
屋山從捲杜陵茅門徑慵芟仲蔚蒿澹澹白虹風暈壯
紛紛蒼狗雨雲高凌空累筯仙無術半夜撞鐘句謾豪
枵腹題詩將底用眞成兔角與龜毛
公辨用前韻見贈復次韻
先生筆力玉山鼇氣壓明堂一柱蒿雪椀滌毫詞絶妙
朱絃縮瑟調彌高心兵不起無三粲坐客常多似四豪
喜有過從南北巷蘇蘭薪桂瀹溪毛
公辨再贈復次韻
書生活計極蕭騷爝火微明似束蒿犬子地寒徒壁立
元龍身懶謾樓高筆端未辦誇三絶酒裏猶能埽二豪
又向詩壇蘄借一強磨鉛鈍齒吹毛
送施元光赴江西幕府
鎮南旌旆照江皐入幕如今客最高月暗秋城稀擊柝
雲飛朝棟賸揮毫長亭酒盡歌三叠半夜溪深雨一篙
莫戀陽關更西路九關歸路踏金鼇
次韻林子章阻淺留滯
客行端似未歸雲指點璿杓幾易辰喜有風花黃作暈
似聞溪漲綠生鱗我從走俗言無味君巳鳴文筆有神
繡段炳然空辱贈急繙緹襲埽蛛塵
次韻馬少伊木犀
月窟飛來露巳凉斷無塵格惹蜂黃纖纖綠裹排金粟
何處能容九里香
水尾山腰樹影蒼一天風露不供香誰家鏡裏能消得
付與詩人古錦囊
密密嬌黃侍翠輿避風遮日小扶疎畫闌想見懸秋晩
無限宫香緫不如
林夫人挽詞(黃中之妹知書)
翰墨門闌正巋然故應婉娩亦儒先與聞古學三千禮
能誦家書四百篇卜協嬀姜占永世夢呼辰巳䜟凋年
班姬合有遺文在後日從容訪孟堅
李仲鎮懶窩
求名當着鞭訪道亦重趼二邊俱不住三昧不如懶向
來南嶽師自謂極蕭散收涕且無緒客至那可欵爭如
懶窩高門外轍常滿殊不妨嘯歌秉燭苦夜短天寒雪
欲花屋角黃雲晩徑須煩二妙對洗玻瓈盞
次韻陳季陵寺丞求歙石眉子硯
金星熒熒眉子綠婺源琢石如琢玉寶玩何曾捄枵腹
但愛文君遠山蹙丈人筆陣森五兵書品入妙仍詩名
我有陂陀天海樣與公文字俱金聲梟盧一擲不須呼
況敢定價論車渠只煩將到粧臺下試比何如京兆畫
次韻季陵貢院新晴
鎖闈令嚴深復深五星簾幕晴若隂澹雲微月謾淸夜
短檠政自關人心看燈作暈生睡色江南行處夢不隔
覺來快讀新晴篇怳然寘我鶯花前徑欲觴公後堂酒
倘煩春衫小垂手
次韻周子充正字館中緋碧兩桃花
碧城香霧赤城霞深出劉郎未見花憑仗天風扶絳節
爲招萼綠過羊家
明日子充折贈次韻謝之
海上三山冠綵霞六時高會雨天花步虚聲裏隨風下
吹落尋常百姓家
明日大雨復折贈再次韻
一天雲葉翳朝霞風卷泥沾不惜花羣玉山高春好在
人間煙雨暗千家
張恭甫正字折贈館中碧桃因次子充韻(次年)
滿枝晴雪照靑霞舊識桃源暈碧花俯仰京塵隔年夢
東風猶認故人家
雨中報謁呈劉韶美侍郎
花落滿城雨雨餘雲重隂驅車有底急巷泥三尺深平
生黃篾舫漁榔有淸音斗升得苦相懷刺衝愁霖歸來
掩關卧一枕直兼金作詩詫比鄰幸勿譏褊心
雨中集水月
獻之今年不堪暑天亦相憐病良苦明便中秋法合凉
夜半行雲曉行雨蘄州竹簟淸如冰飢蚊倔強猶鳴聲
下牀蚤喜衣裳健出門更覺山川明曳屐扶藜尋水月
不惜垂垂巾角折竹間松下巳淒然却要芳樽生煖熱
送洪景盧内翰使虜二首
金章玉色照離亭戰伐和親決此行國有威靈雙節重
家傳忠義一身輕平生海内文場伯今日胸中武庫兵
萬里往來公有相淮濆隂德貫神明(近日兩淮戰地掩骼公之請也)
檄到中原殺氣銷穹廬那敢說天驕今年蕃始來和漢
即日燕當遠徙遼北土未乾遺老淚西陵應望孝孫朝
著鞭往矣功名會麟閣丹靑上九霄
次韻嚴子文旅中見贈
杯中疇昔共江天傾座新詩報警聯海浦寸心空共月
京華雙髩各凋年交情敢說同方友句法甘從弟子員
有意數從文字飲何須爭着祖生鞭
次韻子文客舍小樓
客裏仍攜一束書閉門虹氣自凌虚未聞光範延珠履
誰向甘泉從玉車散盡生涯千荅布收將文價百車渠
淹留且結西湖夏同到秋風賦遂初
次韻劉韶美大風雨壞門屋
雲煙揮翰墨池翻緗縹如山晝掩關巳許六丁收散落
只愁雷電費牆藩
洪景盧内翰使還入境以詩迓之
玉帛干戈洶並馳孤臣叱馭觸危機關山無極申舟去
天地有情蘇武歸漢月凌秋隨使節胡塵捲暑避征衣
國人渴望公顔色爲報褰帷入帝畿
寄題向撫州采菊亭
一葉起秋色衆綠凋歲華耿耿霜露側餘此黃金葩西
風滿天地孤芳照塵沙殷勤開小築花氣日夕嘉落英
楚纍手東籬陶令家兩窮偶寓意豈必眞愛花不如亭
中人一笑了天涯采采勿虚度門前欲高牙
古風二首上湯丞相
抱瑟游孔門豈識宫與商古曲一再行乃雜巴人倡知
音顧之笑解絃爲更張歸來掩關卧冰炭交愁腸平生
桑濮手未省歌虞唐明發理朱絲復登君子堂遺音入
三歎山高水湯湯
空山學仙子窮年卧巖扃煮石不得飽秋鬢蒼巳星道
逢紫霄翁示我餐霞經采采晨之華滌濯腐與腥向來
役薪水終然槁柴荆跪謝起再拜飄颻蛻蟬輕飛升那
敢學倘許學長生
冷泉亭放水
古苔危磴著枯藜脚底翻濤洶欲飛九陌倦遊那有此
從教驚雪濺塵衣
九月十日南山見梅
五斗留連首屢廻來尋南澗濯塵埃春風直恐淵明去
借與橫斜對菊開
送汪聖錫侍郎帥福唐
承明纔入又南州重見旌旗照柁樓道義平生無捷徑
風波隨處有虚舟如公未可違文石稽古何妨欠碧油
我亦登門煩著錄此行無力爲王留
送王純白郎中赴閩漕
聲利場中百戰鏖今誰勇退似公豪緩尋南粤千山路
先破西興百尺濤平日曼容嫌禄厚他年文本歎官高
才名政爾歸安往富貴追蹤未可逃(純白先君平生約官至正郎而休卒)
(踐言故純白爲兵部便丐去以承其志)
長至日與同舍遊北山
歲晩山同色湖平霧不收寒雲低閣雪佳節靜供愁竹
柏森嚴立蒲荷索莫休瘦笻知脚力政爾耐淸遊
石湖居士詩集卷八
