唐張司業詩集卷四
翰林學士中書舍人張泊編緝
七言律詩
送裴相公赴鎮太原
盛德雄名遠近知功高先乞守藩維銜恩暫遣分龍
節署勑還同在鳳池天子親臨樓上送朝官齊出道
邊辭明年塞北淸蕃落應建生祠請立碑
寄元員外
外郎直罷無餘事掃洒書堂試藥爐門巷不教當要
閙詩篇轉覺足功夫月明臺上唯僧到夜靜坊中有
酒沽朝省入頻閑日少可能同伴舊遊無
贈梅處士
早聞聲價滿京城頭白江湖放曠情講易自傳新註
義題詩不着舊官名近移馬跡山前住多向牛頭寺
裏行天子如今議封禪應將束帛請先生
贈王秘書
不曾浪出謁公侯唯向花間水畔遊每着新衣看藥
竈多收古器在書樓有官秪作山人老平地能𨳩洞
穴幽自領閑司了無事得來君處喜相留
謝裴司空寄馬
騄耳新駒駿得名司空遠自寄書生乍離華廐移蹄
澁初到貧家舉眼驚每被閑人來借問多尋古寺獨
騎行長思歲且沙堤上得從鳴珂傍火城
酬秘書王丞見寄
相看頭白來城闕却憶漳谿舊往還今體詩中偏出
格常參官裏每同班街西借宅多臨水馬上逢人亦
說山芸閣水曹雖最冷與君長喜得身閑
送李餘及第後歸蜀
十年人好誦詩章今日成名出舉場歸去唯將新誥
牒後來爭取舊衣裳山橋暁上蕉花暗水店晴看芋
草黃鄕里親情相見日一時攜酒賀高堂
早朝寄白舍人嚴郎中
鼓聲初動未聞雞羸馬街中踏凍泥燭暗有時衝石
柱雪深無處認沙堤常參班裏人猶少待漏房前月
欲西鳳閣星郎離去遠閣門𨳩處入還齊
書懷寄元郎中
轉覺人間無氣味常因身外省因緣經過獨愛遊山
客計校唯求買藥錢重作學官閑盡日一離江塢病
多年吟君釣客詞中語便欲南歸榜小船
贈僧道(一作贈道士宜師)
自到王城得幾年巴童蜀馬共隨緣兩朝侍從當時
貴五字聲名遠處傳因住紅樓通内院新承墨詔賜
齋錢閑房暫喜居相近還得陪師坐竹邊
書懷寄王秘書
白髮如今欲滿頭從來百事盡應休秪於觸目須防
病不擬將心更養愁下藥遠求新熟酒看山多上最
高樓頼君同在京城住每到花前免獨遊
題韋郎中新亭
起得幽亭景最新碧莎地上更無塵琴書着盡猶嫌
少松竹㘽多亦稱貧藥酒欲開期好客朝衣暫脫見
閑身成名同日官連署此處經過有幾人
送楊州判官
應得煙霞出俗心茆山道士共追尋閑憐鶴貌偏能
畫暗辨桐聲自作琴長嘯每來松下坐新詩堪向雪
中吟征南幕裏多賓客君獨相知最校深
喜王起侍郎放牒
東風節氣近淸明車馬爭來滿禁城二十八人初上
牒百千萬里盡傳名誰家不借花園看在處多將酒
器行共賀春司能鑒識今年定合有公卿
贈王司馬
白笏朱衫年少時久登班列會朝儀貯財不省關身
用行義唯愁被衆知藏得寳刀求主帶調成駿馬乞
人騎未曾相識多聞說遥望長如玉樹枝
書懷
自小習成疎懶性人間事事總無功別從仙客求方
法時到僧家問苦空老大登朝如夢裏貧窮作活似
村中未能即便休官去慚愧南山採藥翁
贈令狐博士
頭白新年六十餘近聞生計轉空虚久爲博士誰人
識自到長安賃舍居騎馬出隨遊寺客呼兒散寫乞
錢書古來賢哲皆如此應是才高與衆疎
送從弟刪東歸
雲水東南兩月程貪歸慶節馬蹄輕春橋欲醉攀花
別野路閑吟觸雨行詩價巳高猶失意禮司曾賞會
成名舊山風月知應好莫過秋時不到京
贈王秘書
早在山東聲價遠曾將竒策佐嫖姚賦來詩句無閑
語老去官班未在朝身屈祗聞詞客說家貧多見野
僧招獨從書閣歸時晚春水渠邊看柳條
哭丘長史
曾見先皇殿上臣丹砂久服不成眞常騎馬在嘶空
櫪自作書留別故人詩句徧傳天下口朝衣偏送地
中身最悲昨日同遊處看却春風樹樹新(一作東風處處春)
送枝江劉明府
老着靑衫爲楚宰平生志業有誰知家僮從去愁行
遠縣吏迎來怪到遟定訪玉泉幽院宿應過碧澗早
茶時向南漸漸雲山好一路唯聞唱竹枝
送從弟徹東歸
緱山領印知公奏才稱同時盡不如奉使賀成登册
禮陪班看出降恩書回程去在秋塵裏受詔辭歸暁
漏初早晚得爲朝署拜閑坊買宅作隣居
哭胡十八遇
早得聲名年尚少尋常志氣出風塵文場繼續成三
代家族輝華在一身幼子見生才滿月選書知寫未
呈人送君帳下衣裳白數尺墳頭栢樹新
贈賈島
籬落荒凉僮僕飢樂遊原上住多時蹇驢放飽騎將
出秋卷裝成寄與誰拄杖傍田尋野菜封書乞米趁
時炊姓名未上登科記身屈惟應内史知
逢王建有贈
年狀皆齊初有髭鵲山漳水每追隨使君座下朝聽
易處士庭中夜會詩新作句成相借問閑求義盡共
尋思經今三十餘年事却說還同昨日時
移居静安坊答元八郎中
長安寺裡多時住雖守卑官不厭貧作活每常嫌費
力移居祗是貴容身初開井淺偏宜樹漸覺街閑省
踏塵更喜往還相去近門前减却送書人
送楊少尹赴鳳翔
詩名往日動長安首首人家卷裏看西學巳行秦博
士南宮新拜漢郎官得錢祗了還書鋪借宅常時事
藥欄今去岐州生計薄移居偏近隴頭寒
送韓侍御歸山
聞君久卧在雲間爲佐嫖姚未得還新結茆廬招隱
逸獨騎驄馬入深山九靈洞口行應到五粒松枝醉
亦攀明日河聲出城去家僮不復掃柴關
新除水曹郎答白舍人見賀
年過五十到南宮章句無名荷至公黃紙開呈相府
後朱衣引入謝班中諸曹縱許爲仙侣群吏多嫌是
老翁最幸紫薇郎見愛獨稱官與古人同
送楊少尹赴蒲城
官爲本府當身榮因得還鄕任野情自廢田園今作
主每逢耆老不呼名舊遊寺裏僧應識新別橋邊樹
巳成公事况閑詩更好將隨相逐上山行
哭元九少府
平生志業獨相知早結雲山老去期初作學官常共
宿晚登朝列暫同時閑來各數經過地醉後齊吟唱
和詩今日春風花滿宅入門行哭見靈帷
送侯判官赴廣州從軍
年少才高求自展將身萬里赴軍門辟書遠到𨳩呈
客公服新成着謝恩驛舫過江分白候戍亭當嶺見
紅旛海花蠻草連冬有行處無家不滿園
答白杭州郡樓登望畫圖見寄
畫得江城登望處寄來今日到長安乍驚物色從詩
出更想工人下手難將展書堂偏覺好每來朝客盡
求看見君向此閑吟意肯恨當時作外官
贈趙將事
當年膽略巳縱橫每見妖星氣不平身貴早登龍尾
道功高自破鹿頭城尋常得對論邊事委曲承恩掌
内兵會取安西將報國凌烟閣上大書名
送和蕃公主
塞上如今無戰塵漢家公主出和親邑司猶屬宗卿
寺冊號還同虜帳人九姓旗旛先引路一生衣服盡
隨身氊城南望無廽日空見沙蓬水柳春
寒食内宴(二首)
朝光瑞氣滿宮樓綵纛魚龍四面稠廊下御厨分冷
食殿前香騎逐飛毬千官盡醉猶教坐百戲皆呈未
放休共喜拜恩侵夜出金吾不敢問行由
城闕沈沈向曉寒恩當令節賜餘歡瑞煙深處開三
殿香雨微時引百官寳樹樓前分繡幕綵花廊下映
華欄宫筵戲樂年年別巳得三廽對御看
朝日勑賜櫻桃
仙果人間都未有今朝忽見下天門捧盤小吏初宣
勑當殿群臣共拜恩日色遥分廊下座露香才出禁
中園每年重此長先熟願得千春奉至尊
太白老人
日觀東峰幽客住竹巾藤帶亦逢迎暗脩黃籙無人
見深種胡麻共犬行洞裏仙家常獨往壺中靈藥自
爲名春泉四面遶茅屋日日唯聞杵臼聲
和裴司空酬滿城楊少尹
聖朝偏重大司空人詠元和第一功擁節高臨㐮水
上題詩遠入漢城中共驚向老多年別更憶登科舊
日同誰不望歸丞相府江邊楊柳又秋風
寄和州劉使君
別離已久猶爲郡閑向春風倒酒缾送客將過沙口
堰看花多上水心亭曉來江氣連城白雨後山光滿
郭靑到此詩情應更遠醉中高詠有誰聽
贈商州王使君
銜命南來會郡堂却思朝裏接班行才雄猶是山城
守道薄初爲水部郎選勝相留開客舘尋幽更引到
僧房明朝從此辭君去獨出商關路漸長
寄令狐賓客
勲名盡得國家傳退押琴僧與酒仙還帶郡符經幾
處暫辭台座巳三年留司未到龍樓下拜表長懷玉
案前秋日出城伊水好領誰相逐上閑船
寄梅處士
擾擾人間是與非官閑自覺省心機六行班裏身常
下九列符中事亦稀市客慣曾賖賤藥家童驚見着
新衣君今獨得居山樂應笑多時未辦歸
送施肩吾東歸
知君本是烟霞客被薦因來城闕間世業偏臨七里
瀨仙遊多在四明山早聞詩句傳人徧新得科名到
處閑惆悵㶚亭相送去雲中琪樹不同攀
崑崙兒
崑崙家住海中州蠻客將來漢地遊言語解教秦吉
了波濤初過欎林洲金環欲落曾穿耳螺髻長拳不
裹頭自愛肌膚黑如漆行時半脫木綿裘
贈李杭州
仙郎白首未歸朝應爲蒼生領六條惠化州人盡淸
淨高情野鶴共逍遥竹間虛舘無朝訟山畔靑田長
夏苗終日政聲長獨坐開門唯望浙江潮
送鄭尚書赴廣州
聖朝選將持符節内制宣時百辟聽海北蠻夷來舞
蹈嶺南封管送圖經白鷴飛遶迎官舫紅槿開當讌
客亭此處莫言多瘴癘天邊看取老人星
賀秘書王丞南郊攝將軍
正初天子親郊禮詔攝將軍領衞兵斜帶銀刀入黃
道先隨玉輅到靑城壇邊不在千官位仗外唯聞再
拜聲共喜與君逢此日病中無計得随行
送令狐尚書赴東都留守
朝廷重寄在關東共說從來選上公勲業新成大梁
鎮恩榮更守洛陽宫行香暫出天橋上廵禮常過禁
殿中每領群臣拜章慶半𨳩門仗日曈曈
拜豐陵(順宗)
歲朝園寢遣公卿學省班中亦攝行身逐陵官齊再
拜手持木鐸叩三聲寒更報點來山殿暁炬分行照
栢城却下龍門看漸遠金峰高處日微明
贈孔尚書
能將直道歴榮班事著元和實錄間三表自陳辭北
闕一家相送入南山買來侍女教人嫁賜得朝衣在
篋閑宅近靑山高静處時歸林下暫𨳩關
酬杭州白使君兼寄浙東元大夫
相印暫離臨遠鎮掖垣出守復同時一行巳作三年
別兩處空傳七字詩越地江山應共見秦天風月不
相知人間聚散眞難料莫歎平生信所之
寄蘇州白二十三使君
三朝出入紫微臣頭白金章未在身登第早年同座
主題詩今日異州人閶門柳色煙中遠茂苑鶯聲雨
後新此處吟詩向山寺知君忘却曲江春
送白賓客分司東都
赫赫聲名三十春高情人獨出埃塵病辭省闥歸閑
處恩許宮曹作上賓詩裏難同相得伴酒邊多見自
由身老人也擬休官去便是君家池上人
贈閻少保
辭榮戀闕未還鄊脩養年多氣力強半俸歸燒伏火
藥全家觧說養生方特承恩詔新開戟每見公卿不
下牀竹樹淸深寒院靜長懸石磬在虛廊
贈別王侍御赴任陜州司馬
京城在處閑人少唯共君行並馬蹄更和詩篇名最
出時傾杯酒興常齊同趨闕下聽鐘漏獨向軍前聞
鼓鼙今日春明門外別更無因得到街西
田司空入朝
西來將相位兼雄不與諸君覲禮同早變山東知順
命新收濟上立殊功朝官敘謁趨門外恩使宣迎滿
路中閶闔曉來銅漏靜身當受册大明宮
送浙西周判官
由來自是煙霞客早巳聞名詩酒間天闕因將賀表
到家鄊新著賜衣還常吟卷裏相酬句自話湖邊舊
住山吳越主人偏愛重多應不肯放君閑
送吳鍊師歸王屋
王陽峰下學長生洞府仙鄕巳有名獨戴熊鬚冠暫
出唯將鶴尾扇同行煉成雲母休炊㸑召得雷公當
吏兵却到瑤壇上頭宿應聞空裏步虚聲
送邵州林使君
詞客南行寵命新瀟湘郡入曲江津山幽自足探微
處俗朴應無爭競人郭外相連排殿閣市中多半用
金銀知君不作家私計遷日還同到日貧
寄王六侍御
漸覺近來筋力少難堪今日在風塵誰能借問功名
事祗自扶持老病身積得藥資將助道肯嫌家計不
如人洞庭巳置新居宅歸去期君與作鄰
送稽亭山寺僧
師住稽亭高處寺斜廊曲閣倚雲𨳩山門十里松間
入泉澗三重洞裏來名岳尋遊今巳偏家城禮謁便
應廽舊房到日閑吟後林下還登說法臺
送汀州元使君
曾成趙北歸朝計因拜王門最好官爲郡暫辭雙鳳
闕全家遠過九龍灘山鄊祗有輸蕉戸水鎮應多養
鴨欄地僻尋常來客少刺桐花發共誰看
寄孫洛陽格
久持刑憲聲名遠好是中朝正直臣赤縣上來應足
事靑衫老去未離身常思從省連歸馬乍覺同班少
舊人遥愛南橋秋日晚雨邊楊柳映天津
胡山人歸王屋因有贈
轉轉無成到白頭人間舉眼盡堪愁此生巳是蹉跎
去每事終從鹵莽休雖作閑官少拘束難逢勝景可
淹留君歸與訪移家處若箇峰前最較幽
寄處州韓使君
南康太守負才豪五十如今未擁旄早得一人知姓
字常聞三事說功勞月明渡口漳江靜雲散城頭贛
石高郡政巳成秋思遠閑吟應不問官曹
送從弟濛赴饒州
京城南去鄱陽遠風月悠悠別思勞三領郡符新寄
重再登科第舊名高去程江上多看堠迎吏船中亦
帶刀到日更行淸靜化春天應不見蓬蒿
羅道士
城裏無人得實年衣襟常帶臭黃煙樓中賖酒唯留
藥洞裏爭棋不暏錢聞客語聲知貴賤持花歌詠似
狂顚尋常行處頻逢見世上多疑是謫仙
寄陸渾趙明府
與君學省同官處常日相隨說道情新作陸渾山縣
長早知三禮甲科名郭中時有仙人住城内應多藥
草生公事稀疎來客少無妨着屐獨閑行
同蔣韋二少監贈李郎中
舊年同是此曹郎各罷魚符自楚鄊重着靑衫承詔
命齊趨紫殿異班行別來同說經過事老去相傳𥙷
養方憶得當時亦連步如今獨在讀書堂
贈王侍御
心同野鶴與塵遠詩似冰壺見底淸府縣同趨昨日
事升沉不改故人情上陽春晚蕭蕭雨洛水寒來夜
夜聲自歎獨爲折腰吏可憐驄馬路傍行
送金少卿副使歸新羅
雲島茫茫天半微向東萬里一帆飛久爲侍子承恩
重今佐使臣銜命歸過海便應將國信到鄊猶自着
朝衣從前此去人無數光彩如君定是希
送李司空赴鎮襄陽
中外兼權社稷臣千官齊出拜行塵再調公鼎勲庸
盛三受兵符寵命新商路雪明旗旆遠楚堤梅發驛
亭春襄陽風景由來好重與江山作主人
送李僕射赴鎮鳳翔
由來勲業属英雄兄弟連榮列位同先入賊城擒首
惡盡封官庫讓元公旌幢獨繼家聲外竹帛新添國
史中天子欲收秦隴地故教移鎮在扶風
寄白二十二舍人
早知内詔過先輦蹭蹬江南百事疎湓浦城中爲上
佐爐峰寺後着幽居偏依仙法多求藥長共僧遊不
讀書三省比來名望重肯容君去樂樵漁
唐張司業詩集卷四
