唐張司業詩集卷二
五言律詩
薊北旅思
日日望鄕國空謌白苧詞長因送人處憶得別家時
失意還獨語多愁秪自知客亭門外柳折盡向南枝
江南春
江南楊柳春日暖地無塵渡口過新雨夜來生白蘋
晴沙鳴乳燕芳樹醉遊人向晚靑山下誰家祭水神
西樓望月
城西樓上月復是雪晴時寒夜共來望思鄕獨下遲
幽光落水塹净色遍霜枝明日千里去此中還別離
別鶴
雙鶴出雲谿分飛各自迷空巢在松頂折羽落江泥
尋水終不飲逢林亦未栖別離應易老萬里兩凄凄
江陵孝女
孝女獨垂髮少年唯一身無家空托墓主祭不從人
相吊有行客起廬因舊隣江頭聞哭處寂寂楚花春
山中古祠
春草空祠墓荒林唯鳥飛記年碑石在經亂祭人稀
野鼠緣朱帳隂塵盖畫衣近來潭水黑時見宿龍歸
漁陽將
塞深沙草白都護領燕兵放火燒奚帳分旗築漢城
下營看嶺勢尋雪覺人行更向桑乾北擒生問磧名
聽夜泉
細泉深處落夜久漸聞聲獨起出門聽欲尋當澗行
還疑隔林遠復畏有風生月下長來此無人亦到明
送南遷客
去去遠遷客瘴中衰病身靑山無限路白首不歸人
海國戰騎象蠻州市用銀一家分幾處誰見日南春
薊北春懷
渺渺水雲外別來音信稀因逢過江使却寄在家衣
問路更愁遠逢人空說歸今朝薊城北又見塞鴻飛
思遠人
野橋春水清橋上送君行去去人應老年年草自生
出門看遠道無信向邊城楊柳別離處秋蟬今復鳴
贈同谿客
幽居得相近煙景每寥寥共伐臨谿樹同爲過水橋
自教靑鶴舞分採紫芝苗更愛南峰住尋君路恐遥
望行人
秋風窗下起旅鴈向南飛日日出門望家家行客歸
無因見邊使空待寄寒衣獨倚靑樓暮煙深鳥雀稀
送宮人入道
舊寵昭陽裏尋仙此最稀名初出宮籍身未稱霞衣
巳別歌舞貴長隨鸞鶴飛中宮看入洞空駕玉輪歸
送越客
見說孤帆去東南到會稽春雲剡溪口殘月鏡湖西
水鶴沙邊立山鼯竹裏啼謝家曾住處煙洞入應迷
贈辟榖者
學得飡霞法逢人與小還身輕曾試鶴力弱未離山
無食犬猶在不耕牛自閑朝朝空漱水叩齒草堂間
思江南舊遊
江臯三月時花發石楠枝歸客應無數春山自不知
獨行愁道遠廽信畏家移楊柳東西度茫茫欲問誰
夜到漁家
漁家在江口潮水入柴扉行客欲投宿主人猶未歸
竹深村路遠(一作暗)月出釣船稀遥見尋沙岸春風動
草衣
送邊使
揚旌過隴頭隴水向西流塞路依山遠戍城逢雨秋
寒沙隂漫漫疲馬去悠悠爲問征行將誰封定遠侯
不食姑
幾年山裏住已作綠毛身護氣常稀語存思自見神
養龜同不食留藥任生塵要問西王母仙中第幾人
古苑杏花
廢苑杏花在行人愁到時獨𨳩新塹底半露舊燒枝
晚色連荒轍低隂覆折碑茫茫古陵下春盡又誰知
送流人
獨向長城北黃雲暗塞天流名属邊將舊業作公田
擁雪添軍壘收冰當井泉知君住應老湏記別鄕年
宿臨江驛
楚驛南渡口夜深來客稀月明見潮上江静覺鷗飛
旅宿今巳遠此行猶未歸離家久無信又聽搗寒衣
送蠻客
借問炎州客天南幾日行江連惡谿路山遶夜郎城
椰葉瘴雲濕桂叢蠻鳥聲知君却廽日記得海花名
襄國別友
曉色荒城下相看秋草時獨遊無定計不欲道來期
別處去家遠愁中驅馬遲歸人渡煙水遥映野棠枝
送遠客
南原相送處秋水草還生同作憶鄕客如今分路行
因誰寄歸信漸遠問前程明日重陽節無人上古城
(一作秋草水邊生)
上國贈日南僧
獨向雙峰老松門閉兩涯翻經依貝葉掛衲落藤花
甃石新開井穿林自種茶時逢海南客蠻語問誰家
征西將
黃沙北風起半夜又翻營戰馬雪中宿探人冰上行
深山旗未展隂磧鼓無聲幾道征西將同收碎葉城
寄友人
憶在江南日同遊三月時採茶尋遠澗闘鴨向春池
送客沙頭宿招僧竹裏碁如今各千里無計得相隨
送防秋將
白首征西將猶能射戟支元戎選部曲軍吏換旌旗
逐虜招降遠開邊舊壘移重收隴外地應似漢家時
律僧
苦行長不出淸羸最少年持齋唯一食講律豈曾眠
避草每移徑濾蟲還入泉從來天竺法到此幾人傳
山中秋(一作春)夜
寂寂山(一作春)景静幽人歸去(一作卧)遲橫琴當月下壓
酒及花時冷(一作新)露濕茆屋暗泉衝竹籬西峰採藥
伴此夕恨無期
送南客
行路雨翛翛靑山盡海頭天涯人去遠嶺北水空流
夜市連銅柱巢居屬象州來時舊相識誰向日南遊
宿江店
野店臨西浦門前有橘花停燈待賈客賣酒與漁家
夜静江水白路廽山月斜閑尋泊船處潮落見平沙
嶺外逢故人
過嶺萬餘里旅遊經此稀相逢去家遠共說幾時歸
海上見花發瘴中唯鳥飛炎州望鄕伴自識北人衣
出塞
秋塞雪初下將軍遠出師分營長記火放馬不收旗
月冷邊帷濕沙昏夜探遲征人皆白首誰見滅胡時
寄紫閣隱者
紫閣氣沉沉先生住處深有人時得見無路可相尋
夜鹿伴茅屋秋猿守栗林唯應採靈藥更不別營心
夜宿黑竈谿
夜到碧谿裏無人秋月明逢幽更移宿取伴亦探行
花下紅泉色雲西乳鶴聲明朝記歸處石上自書名
古樹
古樹枝柯少枯來復幾春露根堪繋馬空腹恐藏人
蠧節莓苔老燒痕霹靂新若當江浦上行客祭爲神
送徐先生歸蜀
日暮遠歸處雲間仙觀鐘唯持靑玉牒獨立碧雞峰
隂澗(一作洞)長收乳寒潭舊養龍幾時因賣藥得向海
邊逢
隱者
先生巳得道市井亦容身救病自行藥得錢多與人
問年長不定傳法又非眞常見鄰家(一作翁)說時聞(一作)
(時)使鬼神
送友人歸山
出山成北首重去結茅廬移石脩廢井掃龕盛舊書
開田留杏樹分洞與僧居長在幽峰裏樵人見亦疎
霅谿西亭晚望
霅水碧悠悠西亭柳岸頭夕隂生遠岫斜照逐廽流
此地動歸思逢人方倦遊吳興耆舊盡空見白蘋洲
哭山中友人
天雲遥便哭山友隔今生遶墓招魂魄鐫巖記姓名
犬因無主善鶴爲見人鳴長說能尸解多應別路行
答僧拄杖
靈藤爲拄杖白淨色如銀得自高僧手將扶病客身
春遊不騎馬夜會亦呈人持此歸山去深宜戴角巾
靈都觀李道士
山觀雨來静遶房瓊草春素書天上字花洞古時人
泥竈煑靈液掃壇朝玉眞幾廽遊閬苑靑節亦隨身
送韋評事歸華隂
三峯西面住出見世人稀老大誰相識恓惶又獨歸
掃窗秋菌落𨳩篋夜蛾飛若向(一作訪)雲中伴還應着
褐衣
送閩僧
幾夏京城住今朝獨遠歸脩行四分律護净七條衣
谿寺黃橙熟沙田紫芋肥九龍潭上路同去客應稀
送海客歸舊島
海上去應遠蠻家雲島孤竹船來桂府山市賣魚鬚
入國自獻寳逢人多贈珠却歸春洞口新(一作斬)象祭
天吳
登咸陽北寺樓
高秋原上寺下馬一登臨渭水西來直秦山南去深
舊宮人不住荒碣路難尋日暮凉風起蕭條多遠心
送新羅使
萬里爲朝使離家今幾年應知舊行路却上遠歸船
夜泊避蛟窟朝炊求島泉悠悠到鄕國還望海西天
宿廣德寺寄從舅
古寺客堂空開簾四面風移床動栖鴿停燭聚飛蟲
閑卧逐凉處遠愁生静中林西微月色思與寗家同
宿邯鄲舘寄馬磁州
孤客到空舘夜寒愁卧遟雖沽主人酒不似在家時
幾宿得歡笑如今成別離明朝行更遠廽望隔山陂
舟行寄李湖州
客愁無次第川路重辛勤藻密行舟澁灣多轉檝頻
薄遊空感惠失計自憐貧頼誦汀洲句時時慰遠人
送閑師歸江南
徧住江南寺隨緣到上京多生脩律業外學得詩名
講殿偏追入齋家別請行靑楓鄊路遠幾日盡歸程
遊襄陽山寺
秋色江邊路煙霞若有期寺貧無利施僧老足慈悲
薜荔侵禪室蝦蟆占浴池閑遊殊未徧即是下山時
登城寄王建
聞君鶴嶺住西望日依依遠客偏相憶登城獨不歸
十年爲道侣幾處共柴扉今日煙霞外人間得見稀
送從弟戴玄往蘇州
楊柳閶門路悠悠水岸斜乘舟向山寺着屐到漁家
夜月紅柑樹秋風白藕花江天詩景好廽日莫令賖
送朱慶餘及第歸越
東南歸路遠幾日到鄊中有寺山皆遍無家水不通
湖聲蓮葉雨野氣稻花風州縣知名久爭邀與客同
過賈島野居
靑門坊外住行坐見南山此地去人遠知君終日閑
蛙聲籬落下草色戸庭間好是經過處唯愁暮獨還
酬韓庶子
西街幽僻處正與懶相宜尋寺獨行遠借書常送遟
家貧無易事身病是閑時寂寞誰相問秪應君自知
贈姚合少府
病來辭赤縣案上有丹經爲客燒茶竈教兒掃竹亭
詩成添舊卷酒盡卧空缾闕下今遺逸誰瞻隱士星
送僧遊五臺兼謁李司空
遠去見雙節因行上五臺化樓侵暁出雪路向春開
邊寺連烽去胡兒聽法來定知廵禮後觧夏始應廽
送鄭秀才歸寧
桂檝彩爲衣行當令節歸夜潮迷浦遠晝雨見人稀
野艾到時熟江鷗泊處飛離琴一奏罷山雨靄餘暉
送李評事遊越
未習風塵事初爲吳越遊露沾湖草濕(一作濕)日照海
山秋梅市門何在蘭亭水尚流西陵待潮處知汝不
勝愁
閑居
東城南陌塵紫&KR0955;與朱輪盡說無多事能閑有幾人
唯教推甲子不信守庚申誰見衡門裏終朝自在貧
寄昭應王中丞
借得西街宅開門渭水頭長貧唯要徤漸老不禁愁
獨凭藤書案空懸竹酒鈎春風石甕寺作意共君遊
酬孫洛陽
家貧相遠住齋舘入時稀獨坐看書卷閑行着褐衣
早蟬庭笋老新雨徑莎肥各離爭名地無人見是非
送人任濟隂
黃綬在隂下知君非旅行將書報舊里留褐與諸生
贈別盡沽酒惜歡多出城春風濟水上候吏聽車聲
晚春過崔駙馬東園
閑園多好風不意在街東早早詩名遠長長酒性同
竹香新雨後鶯語落花中莫遣經過少年光漸覺空
夏日閑居
多病逢迎少閑居又一年藥看辰日合茶過卯時煎
草長晴來地蟲飛晚後天此時幽步遠不覺到山邊
晚秋閑居
獨坐高秋晚蕭條是遠思家貧長畏客身老轉憐兒
萬種盡閑事一生能幾時從來疎懶性應秪有僧知
和(陸裴)司業習靜寄所知
幽室獨焚香淸晨下未央山開登竹閣僧到出茶堂
收拾新琴譜尋封舊藥方逍遥無別事不似在班行
酬韓祭酒雨中見寄
雨中愁不出隂黑盡連宵屋濕唯添漏泥深未放朝
無芻憐馬瘦少食信兒嬌聞道韓夫子還同此寂寥
和裴僕射移官言志
身在勤勞地常思放曠時功成歸聖主位重委群司
看壘臺邊石閑吟篋裏詩蒼生正瞻望難與故山期
酬白二十二舍人早春曲江見招
曲江冰欲盡風日巳恬和柳色看猶淺泉聲覺漸多
紫蒲生濕岸靑鴨戲新波仙掖高情客相招共一過
酬裴僕射朝(回)寄韓吏部
獨愛南關裏山晴竹杪風從容朝早退蕭洒客常通
案曲新亭上移花遠寺中唯應有吏部詩酒每相同
春日李舍人宅見兩省諸公唱和因書情即事
又見帝城裏東風天氣和官閑人事少年長道情多
紫掖發章句靑闈更詠謌誰知余寂寞終日斷經過
和李僕射秋日病中作
由來病根淺易見藥功成暁日杵臼靜凉風衣服輕
猶疑少氣力漸覺有心情獨倚紅藤杖時時階上行
早春病中
羸病及年初心情不自如多申請假牒祗送賀官書
幽徑獨行步白頭長懶梳更憐晴日色漸漸暖貧居
送嚴大夫之桂州
旌旆過湘潭幽竒得徧探莎城百越北行路九疑南
有地多生桂無時不養蠶聽謌難辨曲風俗自相諳
詠懷
老去多悲事非唯見二毛眼昏書字大耳重語聲高
望月偏增思尋山覺發勞都無作官意頼得在閑曹
使至藍谿驛寄太常王丞
獨上七盤去峰巒轉轉稠雲中迷象鼻雨裏下筝頭
水沒荒橋路鴉啼古驛樓君今在城闕肯見此中愁
留別江陵王少府
迢迢山上路病客獨行遲况此分襟日當君失意時
寒林露遠驛晚燒獵荒陂別後空廽首相逢未有期
贈海東僧
別家行萬里自說過扶餘學得中州語能爲外國書
與醫收海藻持呪取龍魚更問同來伴天台幾處居
寄漢陽故人
知君漢陽住煙樹遠重重歸使雨中發寄書燈下封
同時買江塢今日別雲松欲問新移處靑蘿最北峰
送安西將
萬里海西路茫茫邊草秋計程沙塞口望伴驛峰頭
雪暗非時宿沙深獨去愁塞鄕人易老莫住近番州
題李山人幽居
襄陽南郭外茅屋一書生無事焚香坐有時尋竹行
畫苔藤杖細踏石笋鞋輕應笑風塵客區區逐世名
早春閑遊
年長身多病獨宜作冷官從來閑坐慣漸覺出門難
樹影新猶薄池光晚尚寒遥聞有花發騎馬暫行看
贈太常王建藤杖笋鞋
蠻藤剪爲杖楚笋結成鞋稱與詩人用堪隨禮寺齋
尋花入幽徑步日下寒階以此持相贈君應愜素懷
和周贊善聞子規
秦城啼楚鳥遠思更紛紛况是街西夜偏當雨裏聞
應投最高樹似隔數重雲此處誰能聽遥知獨有君
送李騎曹靈州歸覲
翩翩出上京幾日到邊城漸覺風沙起還將弓箭行
席箕侵路暗野馬見人驚軍府知歸慶應教數騎迎
寒食夜寄姚侍御
貧官多寂寞不異野人居作酒和山藥教兒寫道書
五湖歸去遠百事病來疎况憶同懷者寒庭月上初
題淸徹上人院
古寺臨壇久松間別起堂看添浴佛水自合讀經香
愛養無家客多傳得效方遇齋長不出坐卧一繩床
和裴司空即事通簡舊僚
肅肅上台坐四方皆仰風當朝奉明政早日立元功
獨對赤墀下密宣黃閣中猶聞動高韻思與舊僚同
使回留別襄陽李司空
江亭寒日晚絃筦有離聲從此一筵別獨爲千里行
遟遟戀恩德役役恨公程廽首吟新句霜雲滿楚城
和戸部令狐尚書喜裴司空見招看雪
南園新覆雪上宰暁來看誰共登春榭唯聞有地官
色連山遠静氣與竹偏寒高韻更相應寧同謌吹歡
和裴司空以詩請刑部白侍郎雙鶴
皎皎仙山鶴遠留閑宅中徘徊幽謝月嘹唳小亭風
丞相西園好池塘夜水通從君求置此賞望與賓同
同綿州胡郎中淸明日對雨西亭宴
郡内開新火高齋雨氣淸惜花邀客賞勸酒促謌聲
共醉移芳席留歡閉暮城政閑方宴語琴筑任遥情
莊陵挽謌詞(三首)
白日巳昭昭干戈亦漸消迎師新出道從諫早臨朝
佞倖威權薄忠良寵錫饒丘陵今一變無復白雲謠
二
觀風欲廵洛習戰且開池始改三年政旋開七月期
陵分内外使官具吉凶儀渭北新園路蕭笳遠更悲
三
暁日龍車動秋風閶闔開行帷六宮出執緋萬方來
慘慘郊原暮遟遟挽唱哀空山煙雨夕新栢遶陵臺
和左司元郎中秋居(十首)
選得閑坊住秋來樹木肥風前卷筒簟雨裏脫荷衣
野客留方去山童取藥歸非因入朝省過此出門稀
二
有地唯㘽竹無池亦養鵝學書求墨跡釀酒愛朝和
古鏡銘文淺神方謎語多居貧閑自樂豪客莫相過
三
閑來松菊地未省有埃塵直去多將藥朝回不訪人
見僧收酒器迎客換紗巾更恐登淸要難成自在身
四
自知淸静好不要問時豪就石安琴枕穿松厭酒槽
山情因月甚詩語入秋高身外無餘事唯應筆硯勞
五
閑堂新掃洒稱是早秋天書客多呈帖琴僧與合絃
莎臺乘晩上竹院就凉眠終日無忙事還應似得仙
六
醉倚班藤杖閑眠癭木牀案頭行氣訣爐裏降眞香
尚儉經營少居閑意思長秋茶莫夜飲新自作松漿
七
每憶舊山居新教上墨圖晚花廽地種好酒問人沽
夜後𨳩朝簿申前發省符爲郎凡幾歲巳見白髭鬚
八
菊地纔通屐茶房不壘階憑醫看蜀藥寄信覓吳鞋
盡得仙家法多隨道客齋本無榮辱意不是學安排
九
林下無拘束閑吟放性靈好時閑藥竈高處置琴亭
更撰居山記唯尋相鶴經初當授衣假無吏挽門鈴
十
客散高齋晚東園景象偏晴明猶有蝶凉冷漸無蟬
籐折霜來子蝸行雨後涎新詩纔上卷巳得滿城傳
經王處士原居
舊宅誰相近唯僧近竹關庭閑雲滿井窗曉雪通山
來客半留宿借書多寄還明時未中歲莫便一生閑
不食仙姑山房
寂寂花枝裏草堂唯素琴因山曾改眼見客不言心
月出溪路静鶴鳴雲樹深丹砂如可學便欲住幽林
江頭
晩步隨江遠來帆過眼頻試尋新住客少見故鄊人
回首憐歸翼長吟任此身應同南浦鴈更見嶺頭春
寄孫冲主簿公
低折滄洲簿無書整兩春馬從同事借妻怕罷官貧
道僻收閑藥詩高笑古人仍聞長吏奏表乞鎻廳頻
贈任懶
未肯求科第深坊且隱居勝遊尋野客高卧看兵書
點藥醫閑馬分泉灌遠𬞞漢庭無得意誰擬薦相如
舊宮人
謌舞梁州女歸時白髮生全家沒蕃地無處問鄕程
宫錦不傳樣御香空記名一身難自說愁逐路人行
春日留別
遊人欲別離醉復對花枝看却春人晚莫輕少年時
臨行記分處回首是相思各向天涯去重來未有期
沒蕃故人
前年伐月支城上沒全師蕃漢斷消息死生長別離
無人收廢帳歸馬識殘旗欲祭疑君在天涯哭此時
唐張司業詩集卷二
