唐張司業詩集卷八
一十九首
山中醻人
山中日煖春鳩鳴逐水看花任意行向晚歸來石窗
下菖蒲葉上見題名
岳州晚景(此詩舊選皆云張正言作)
晩景寒鴉集秋聲遠雁歸水光浮日去霞彩映江飛
洲白蘆花吐園紅柿葉稀長沙卑濕地九月未成衣
水(巳上三首見木鐸集)
蕩漾空沙際虛明入遠天秋光照不極鳥色去無邊
勢引長雲闊波輕片雪連汀洲杳難測萬古覆蒼烟
送安法師
出郭見落日别君臨古津遠程無野寺宿處問何人
原色不分路錫聲遙隔塵山隂到家節猶及蕙蘭春
寄靈一上人初歸雲門寺
寒山白雲裏法侶自招携竹逕通城下松門隔水西
方同沃洲去不作武陵迷彷彿遙看處秋風是會稽
夏日閒居
無事門多閉偏知夏日長早蟬聲寂寞新竹氣淸凉
閒對臨書案看移曬藥牀自憐歸未得猶寄在班行
老將
鬢衰頭似雪行步急如風不怕騎生馬猶能挽硬弓
兵書封錦字手詔滿香筒今日身憔悴猶誇定遠功
秋閨
秋風窗下起旅雁又(一作向)南飛日日出門望家家行
客歸無因見邊使空待寄寒衣獨閉青樓暮烟深鳥
雀稀
山中春夜
寂寂春山静幽人歸臥遲橫琴當月下壓酒及花時
冷露濕茅屋暗泉通(一作衝)竹籬西峰採芝(一作藥)伴此
夕恨無期
詶浙東元尚書見寄綾素
越地繒紗紋樣新遠封來寄學曹人便令裁制爲時
服頓覺光榮上病身應念此官同棄置獨能相賀更
殷勤三千里外無由見海上東風又一春
贈項斯
端坐吟詩妄忍飢萬人中覓似君稀門連野水風長
到驢放秋原夜不歸日煖剰收桑落葉天寒更着舊
生衣曲江庭上頻頻見爲愛鸕鷀雨裏飛
題故僧影堂
香消雲鎻舊僧家僧刹殘形半壁斜日暮松烟寒漠
漠秋風吹破綘蓮花
弱柏院僧影堂
弱柏倒垂如線蔓簷頭不見有枝柯影堂香火長相
續應得人來禮拜多
聯句
會合聯句(韓愈張徹孟郊)
離别言無期會合意彌重(籍)病添兒女戀老喪丈夫
勇(愈)劍心知未謝詩思猶孤聳(郊)愁去劇箭飛懽來
若泉湧(徹)柝言多新貫攄抱無昔壅(籍)念難須勤追
悔易勿輕踵(愈)吟巴山卓犖說楚波堆壟(郊)馬辭虎
豹怒舟出蛟鼉恐(徹)狂禽時孤軒(禽作鯨)幽狖雜百種
(愈)瘴衣常腥膩蠻器多疎冗(籍)剝苔吊斑林角飯餌
沉塜(愈)忽爾銜遠命歸歟舞新寵(郊)鬼窟脫幽妖天
居覿淸拱(愈)京游步方振謫夢意猶恟(籍)詩書誇舊
知酒食接新奉(愈)嘉言寫淸越瘉病失肬腫(郊)夏隂
偶高庇霄魄接虛擁(愈)雪絃寂寂聽茗碗纖纖捧(郊)
馳輝燭浮螢幽響泄潛蛬(愈)詩老獨何心江疾有餘
尰(郊)我家本瀍糓有地界臯鞏(徹)休迹憶沉冥峨冠
慙闒(郊)升朝高轡逸振物羣聽悚徒言濯幽泌誰
與薙荒茸(籍)朝紳鬱靑綠馬飾曜珪珙國讐未銷
鑠我志蕩卭隴(郊)君才誠倜儻時論方洶溶(一作洶洶)
格言多彪蔚懸觧無梏拲張生得淵源寒色拔山冡
堅如撞群金眇若抽獨蛹(愈)伊余何所擬跛鼈詎能
踊塊然墜(一作墮)岳石飄爾罥巢氄(郊)龍旆垂天衛雲
韶凝禁甬(籍)君胡眠安然朝鼓聲洶洶(愈)
春池汎舟聯句(裴度賈餗崔羣劉禹錫)
鳳池新雨後池上好風光(禹錫上相公)取酒愁春盡留賓
喜日長(度送戸部)柳絲迎畫舸水鏡寫雕梁(羣送賈閣長)潭洞
迷仙府烟霞認醉鄕(餗送張司業)鸎聲隨笑語竹色入壷
觴(籍送主客)晚景含澄澈時芳得豔陽(禹錫)飛鳬拂輕浪
綠柳暗回塘(度)逸韻追安石高居勝辟疆(群)杯停新
令舉詩動彩箋忙(餗)顧謂同來客歡游不可忘(籍)
宴興化池亭送白二十二東歸(裴白劉)
東洛言歸去西園告别來白頭青眼客池上手中杯
(度)離瑟殷勤奏仙舟委曲回征輪今欲動賓閣爲誰
開(禹錫)坐弄琉璃水行登淥縟苔花低籹炤影萍散
酒吹醅(居易)岸蔭新抽竹亭香欲變梅隨游多笑傲
遇勝且徘徊(籍)澄澈連天鏡潺湲出地雷林塘難共
賞鞍馬莫相催(度)信及魚還樂機忘鳥不猜晚晴槐
起露新暑石添苔(禹錫)擬作雲泥别猶思頃刻陪歌
停珠貫斷飲罷玉峰頽(居易)雖有消搖志其如磊落
才會當重入用此去肯悠哉(籍)
首夏猶淸和聯句(裴白劉)
記得謝家詩清和即此時(居易)餘花數種在密葉幾
重垂(度)芳謝人人惜隂成處處宜(禹錫)水萍争點綴
梁燕共追隨(行式)亂蝶憐疎蕊殘鸎戀好枝(籍)草香
殘未歇雲勢漸多奇(居易)單服初寧體新篁巳出籬
(度)與春爲别近覺日轉行遲(禹錫)遶樹風光少侵階
苔蘚滋(行式)唯思奉歡樂長得在西池(籍)
薔薇花聯句(裴白劉)
似錦如霞色連春接夏開(禹錫)波紅分影入風好帶
香來(度)得地依東閣當階奉上台(行式)淺深皆有態
次第暗相催(禹錫)滿地愁英落緣隄惜棹回(度)芳濃
濡雨露明麗隔塵埃(行式)似着胭脂染如經巧婦裁
(居易)奈花無别計只有酒殘杯(籍)
西池落泉聯句(裴白劉)
東閣聽泉落能令夜興多(行式)散時猶帶沫淙處却
跳波(度)偏洗磷磷石還驚泛泛鵝(籍)色靑塵不染光
白月相和(居易)噴雪縈松竹攅珠濺芰荷(禹錫)對吟
時合響觸樹更摇柯(籍)照圃紅分藥侵階綠浸莎(居易)
日斜車馬散餘韻逐鳴珂(禹錫)
張司業詩集世所傳者有歷陽盱江二本咸編
次不全番陽湯侍講司諫中迺以家蔵元豊八
年寫本刻而傳之其間萹什頗多扵二本辛酉
歲余移告家居因合三本校之得其樂府古風
近體詩共七十九首錄于毘陵蔣氏刊本後錯
字亦稍為正惜未能盡去也余嘗觀唐史稱司
業為詩長于樂府多警句白太傳讀其集賦詩
曰張公何為者業文三十春尤工樂府詞舉代
少其倫而姚秘監又贈詩曰妙絶江南曲凄凉
怨女詩古風無敵手新語是人知其為當時所
推服者如此迨后若張文懿公最重籍作荆公
絶句云蘇州司業詩名老樂府皆言妙入神其
為異代所稱仰也又如此然則司業之詩是可
遺其一耶今增定之則滄海之珠庶幾無遺延
津之劍得以復合非敢附于四公之後也七月
既望識
唐張司業詩集卷八
