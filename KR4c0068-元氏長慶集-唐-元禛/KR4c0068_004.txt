元氏長慶集卷第四
古詩
旱災自咎貽七縣宰(同州)
蟲豸巴蛇
蛒蜂蜘蛛
蟻子蟆子
浮塵子(三首)蝱
楚歌(十首江陵時作)襄陽道
賦得魚登龍門貞元曆(是歲秋八月太上改永貞傳位今皇帝)
塞馬鹿角鎮(洞庭湖中地名)
感事(三首此後並是學士時詩)題翰林東閤前小松
旱災自咎貽七縣宰(同州)
吾聞上帝心降命明且仁臣稹苟有罪胡不災我身胡爲旱
一州禍此千萬人一旱猶可忍其旱亦巳頻臘雪不滿地膏
雨不降春惻惻詔書下半減麥與緍半租豈不薄尚竭力與
筋竭力不敢憚慚戴天子恩纍纍婦拜姑呐呐翁語孫禾黍
日夜長足得盈我困還填折粟稅酬償貰麥鄰苟無公私責
飲水不爲貧歡言未盈口旱氣巳再振六月天不雨秋孟亦
旣旬區區昧陋積禱祝非不勤日馳衰白顔再拜泥甲鱗歸
來重思忖願告諸邑君以彼天道遠豈如人事親團團囹圄
中無乃冤不申擾擾食廪内無乃姦有因軋軋輸送車無乃
使不倫遥遥負檐卒無乃役不均今年無大麥計與珠玉濱
村胥與里吏無乃求取繁符下歛錢急值官因酒嗔誅求與
撻罰無乃不逡巡生小下俚住不曾州縣門訴詞千萬恨無
乃不得聞強豪富酒肉窮獨無芻薪俱由案牘吏無乃移禍
屯官分市井戶迭配水陸珍未蒙所償直無乃不敢言有一
於此事安可尤蒼旻借使漏刑憲得不虞鬼神自顧頑滯牧
坐貽災沴臻上羞朝廷寄下媿閭里民豈無神明宰爲我同
苦辛共布慈惠語慰此衢客塵
蟲豸詩(七首并序)
天之居物於地也有獸宜山宜穴魚宜水宜泥鳥宜木宜洲
蟲宜草宜腐穢風雨會而寒暑時山川正而原野平衍然後
郛閈屋室以州之人之宜人不得其宜而之鳥獸蟲魚之所
宜非蟲魚獸鳥之罪也然而自非聖賢人失所宜未嘗無不
得宜之歎云始辛卯年予掾荆州之地洲渚濕墊其動物宜
介其毛物宜翅羽予所舍又荆州樹木洲渚處晝夜常有翅
羽百族閙心不得閒静因爲有鳥二十章以自逹又數年司
馬通州郡通之地叢穢卑褊烝瘴隂鬱熖爲蟲蛇備有辛螫
蛇之毒百而鼻褰者尤之蟲之輩亦百而蝱蟆(音莫)浮塵蜘蛛
蟻子蛒蜂之類最甚害人其土民具能攻其所毒亦往往合
於方籍不知者遭輙死予因賦其七蟲爲二十一章别爲序
以備瑣細之形狀而盡藥石之所宜庶亦叔敖之意焉
巴蛇(三首并序)
巴之蛇百類其大蟒其毒褰鼻蟒人常不見褰鼻常遭之毒
人則毛髮皆竪起飲溪澗而泥沙盡沸驗方云攻巨蟒用雄
黃煙被其腦則裂而鷣鳥能食其小者巴無是物其民常用
禁術制之尤效
巴蛇千種毒其最鼻褰蛇掉舌飜紅熖盤身蹙白花噴人竪
毛髮飲浪沸泥沙欲學叔敖瘞其如多似麻
越嶺南濱海武都西䧟戎雄黃假名石鷣鳥遠難籠詎有隳
腸計應無破腦功巴山晝昏黑妖霧毒濛濛
漢帝斬蛇劒晉時燒上天自茲繁巨蟒往往壽千年白晝遮
長道青溪蒸毒煙戰龍蒼海外平地血浮船
蛒蜂(三首并序)
蛒蜂類而大巢在褰鼻蛇穴下故毒螫倍諸蜂蠆中手足輒
斷落及心胷則圯裂用它蜂中人之方療之不能愈巴人往
往持禁以制之則差
巴蛇蟠窟穴穴下有巢蜂近樹禽垂翅依原獸絕蹤微遭斷
手足厚毒破心胷昔甚招魂句那知眼自逢
梨笑清都月(京開元觀多梨花蜂)蜂游紫殿春構脾分部伍嚼蘃奉君
親翅羽頗同類心神固異倫安知人世裏不有噬人人
蘭蕙本同畹蜂蛇亦雜居害心俱毒螫妖熖兩吹嘘雷蟄吞
噬止枯焚巢穴除可憐相濟惡勿謂禍無餘
蜘蛛(三首并序)
巴蜘蛛大而毒其甚者身邊數寸而踦長數倍其身網羅竹
栢盡死中人瘡痏潗濕且痛癢倍常用雄黃苦酒塗所囓仍
用鼠婦蟲食其絲盡輙愈療不速絲及心而療不及矣
蜘蛛天下足巴蜀就中多縫隙容長踦虛空織橫羅縈纏傷
竹栢吞噬及蟲蛾爲送佳人喜珠櫳無柰何
網密將求食絲斜誤著人因依方託緒挂骨遂容身截道蟬
冠礙漫天玉露頻兒童憐小巧漸欲及車輪
稚子憐圓網佳人祝喜絲那知緣暗隙忽復囓柔肌毒腠攻
猶易焚心療恐遲看看長妖緒和扁欲漣洏
蟻子(三首并序)
巴蟻衆而善攻&KR2013;棟往往木容完具而心節朽壞屋居者不
省其微而禍成傾壓
蟻子生無處偏因濕處生隂霪煩擾攘拾粒苦鸎&KR1585;(平聲)牀上
主人病耳中虛藏鳴雷霆飜不省聞汝作牛聲
時術功雖細年深禍亦成攻穿漏江海噆食困蛟鯨敢憚榱
&KR2013;蠹深藏柱石傾寄言持重者微物莫全輕
攘攘終朝見悠悠卒歲疑詎能分牝牡焉得有蝝蚳(蟻卵)徙市
竟何意生涯都幾時巢由或逢我應似我相期
蟆子(三首并序)
蟆蚊類也其實黑而小不礙紗縠夜伏而晝飛聞柏煙與麝
香輙去蚊蟆與浮塵皆巴蛇鱗中之細蟲耳故囓人成瘡秋
夏不愈膏楸葉而傅之則差
蟆子微於蚋朝繁夜則無毫端生羽翼針喙噆肌膚暗毒應
難免羸形日漸枯將身遠相就不敢恨非辜
晦景權藏毒明時敢噬人不勞生姤怒祗足助酸辛隼眥看
無物蛇軀庇有鱗天方芻狗我甘與爾相親
有口深堪異趨時詎可量誰令通鼻息何故辨馨香沉水來
滄海崇蘭泛露光那能枉焚爇爾衆我微茫
浮塵子(三首并序)
浮塵蟆類也其實微不可見與塵相浮而上下人苦之往往
蒙絮衣自蔽而浮塵輙能通透及人肌膚亦巢巴蛇鱗中故
攻之用前術
可歎浮塵子纖埃喻此微寧論隔紗幌并解透綿衣有毒能
成痏無聲不見飛病來雙眼暗何計辨雰霏
乍可巢蛟睫胡爲附蟒鱗巳微於蠢蠢仍害及仁人動植皆
分命毫芒亦是身哀哉此幽物生死敵浮塵
但覺皮膚&KR0579;安知瑣細來因風吹薄霧向日誤輕埃暗囓堪
銷骨潜飛有禍胎然無防備處留待雪霜摧
蝱(三首并序)
巴山谷間春秋常雨自五六月至八九月雨則多蝱道路群
飛噬馬牛血及蹄角旦暮尤極繁多人常用日中時趣程逮
雪霜而後盡其囓人痛劇浮蟆而不能毒留肌故無療術
隂深山有瘴濕墊草多蝱衆噬錐刀毒群飛風雨聲汗粘瘡
痏痛日曝苦辛行飽爾蛆殘腹安知天地情
千山溪沸石六月火燒雲自顧生無類那堪毒有群博牛皮
若截噬馬血成文蹄角尚如此肌膚安可云
辛螫終非久炎涼本遞興秋風自天落夏孽與霜澄一鏡開
潭面千鋒露石稜氣平蟲豸死雲路好攀登
楚歌十首(江陵時作)
楚人千萬戶生死繫時君當璧便爲嗣賢愚安可分干戈長
浩浩篡亂亦紛紛縱有明在下區區何足云
陶虞事巳遠尼父獨將明潜穴龍無位幽林蘭自生楚王謀
授邑此意復中傾未别子西語縱來何所成
平生漸昏惑無極轉承恩子建猶相貳伍奢安得存生居宮
雉閟死葬寢園尊豈料奔吳士鞭屍郢市門
懼盈因鄧曼罷獵爲樊姬盛德留金石清風鑒薄帷襄王忽
妖夢宋玉復淫詞萬事捐宫館空山雲雨期
宜僚南市住未省食人恩臨難忽相感解紛寧用言何如晉
夷甫坐占紫微垣看著五胡亂清談空自專
誰恃王深寵誰爲楚上卿包胥心獨許連夜哭秦兵千乘徒
虛爾一夫安可輕殷勤聘名士莫但倚方城
梁業雄圖盡遺孫世運消宣明徒有號江漢不相朝碑碣高
臨路松枝半作樵唯餘開聖寺猶學武皇妖
江陵南北道長有遠人來死别登舟去生心上馬廻榮枯誠
異日今古盡同灰巫峽朝雲起荆王安在哉
三峽連天水奔波萬里來風濤各自急前後苦相推倒入黃
牛漩驚衝灎澦堆古今流不盡流去不曾迴
八荒同日月萬古共山川生死旣由命興衰還付天栖栖王
粲賦憤憤屈平篇各自埋幽恨江流終宛然
襄陽道
羊公名漸遠唯有峴山碑近日稱難繼曹王任馬彝椒蘭俱
下世城郭到今時漢水清如玉流來本爲誰
賦得魚登龍門(用登字)
魚貫終何益龍門在苦登有成當作雨無用耻爲鵬激浪誠
難泝雄心亦自憑風雲潜會合鬐鬛忽騰凌泥滓辭河濁煙
霄見海澄廻瞻順流輩誰敢望同升
貞元曆(是歲秋八月太上改永貞傳位今皇帝)
象魏纔頒曆龍鑣巳御天猶看後元曆新署永貞年半歲光
隂在三朝禮數遷無因書簡冊空得詠詩篇
塞馬
塞馬倦江渚今朝神彩生曉風寒獵獵乍得草頭行夷狄寢
烽候關河無戰聲何由當陣面從爾四蹄輕
鹿角鎮(洞庭湖中地名)
去年湖水滿此地覆行舟萬怪吹高浪千人死亂流誰能問
帝子何事寵陽侯漸恐鯨鯢大波濤及九州
感事三首(此後並是學士時詩)
爲國謀羊舌從來不爲身此心長自保終不學張陳
自笑心何劣區區辨所冤伯仁雖到死終不向人言
富貴年皆長風塵舊轉稀白頭方見絕遥爲一霑衣
題翰林東閤前小松
簷礙脩鱗亞霜侵簇翠黃唯餘入琴韻終待舜絃張
元氏長慶集卷第四
