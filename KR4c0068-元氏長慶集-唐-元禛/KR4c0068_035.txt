元氏長慶集卷第三十五
狀
辨日旁瑞氣狀
謝准朱書撰田弘正碑文狀
謝恩賜告身衣服并借馬狀
謝賜設狀謝御札狀
進田弘正碑文狀進詩狀
進西北邊圖經狀進西北邊圖狀
進雙鷄等狀
辨日旁瑞氣狀
今月二日日旁瑞氣
右奉宣其日日上有橫赤氣五色鮮明黃潤日兩邊各有嘉
氣内赤外青宰臣稱賀云是五色雲見不知是否者謹按乙
巳占有赤氣橫在日上謂之戴其分當有益土進爵推戴人
君之象又人君當立王侯封建親戚以爲福祐之徵竊見其
日除王潜郭釗田布等官則陛下凡有舉措盡合天心微臣
所引占書悉皆期驗伏請以戴氣宣付史官不可誤書五色
雲見又云青赤短小在日旁謂之珥微曲向日謂之抱珥者
纓珥之象天子有喜并有和親之事又當拜將抱者扶抱向
就之象鄰國臣佐來降天子有喜賀之事子孫之慶臣下忠
誠輔主國中歡喜和合今北狄和親西戎通好昨者承元請
命其日三將同升萬姓歡呼四方來賀亦可謂陛下凡有舉
措盡合天心微臣所引占書悉皆明驗伏請亦以抱珥宣付
史官不可誤書五色雲見以前謹具圖籍所載如右伏以五
色慶雲蓋是小瑞戴氣抱珥所謂殊祥宰臣怱遽之間未暇
精究其事此皆陛下禮行郊廟誠逹神祗展百拜而忘疲入
九室而流涕近臣興感上帝垂休克呈捧日之祥以表動天
之德微臣同霑侍從别感恩慈方當鼓舞之時恨不叫呼而
賀然臣以爲陛下特宜手勑宰臣云今月二日卿等所言日
旁五色雲見參驗圖書蓋是戴珥之象此皆祖宗積慶特爾
子孫之祥豈冲昧微誠能致昊穹之貺宜令有司擇日告廟
上以奉高祖無窮之祐次以報憲宗有截之功誕告華夷並
令知悉若此則陛下感通之德巳見九霄推讓之風將光萬
葉爛然宸翰手勑以示於宰臣煥乎天文撰詔自生於聖旨
事超萬古道冠百王伏惟天恩密賜裁察
謝准朱書撰田弘正碑文狀
魏博節度使李愬請與田弘正立德政碑
右臣伏奉今月二十四日勑令臣撰前件碑文者伏以田弘
正首變魏俗彰先帝之睿謀近入鎮州宣陛下之神武積成
忠懇大有勲勞人懷去思願刻金石陛下所宜外詔台席内
委翰林妙選雄文式揚丕績豈謂天光曲照御札特書猥付
微臣實非常例臣頃以特恩拔擢便欲效死仰酬遂竭愚誠
累蒙召對自去年九月已後橫遭謗毀無因再覩天顔分隨
枯朽而凋永絶恩波之望豈料聖慈長在記憶姓名無人奏
請撰碑便自宸衷宣付微臣忝非木石粗有肺肝空懷感涕
之心未獲殺身之所無任感恩思報鏤骨銘肌之至
謝恩賜告身衣服并借馬狀
忽降天書乍乘雲驥頒衣煥目賁帛盈庭皆非朽陋之才宜
受光揚之賜微臣無任抃躍慙惶之至况臣性本疎愚素無
朋黨去年陛下擢自郎吏命掌書詞非因宰相奏論特是聖
慈超授感恩深切頻獻封章遂遭分外侵誣不敢保全軀命
豈謂恩光轉至渥澤逾深出自宸衷選居近地便令入院當
日召見天顔口勑授官面賜章服拔令承旨不顧班資近日
寵榮無臣此例發言感泣指日誓心苟無死節之誠願受鬼
誅之禍伏奉恩旨令臣明日本司赴上舊例更合中謝伏緣
先有䟽論邊事及幽州事宜兼李愿入朝並要面自論奏伏
料二十日入假巳後南衙機務稍閑特乞恩許臣中謝謹錄
奏聞伏候勑旨
謝賜設狀
臣聞推食之賜用勸勲勞置醴之恩以待賢彦微臣猥承天
眷擢自内庭雨露頻施㳙埃莫效陛下載分美禄特降珍羞
空懷滿腹之慙未有沃心之便旣充膚革誓竭胏肝竊位素
飡實非誠願微臣無任感激恩私之至
謝御札狀
御札二十三字
右泰倫重晏至賜臣前件御札其中聖旨云鎮州逆亂枉害
忠良若與元翼鎮州節度使即是捨賊之門者㐲以睿筭若
神聖慈猶父視凶狡之構亂義在克清念台輔之銜冤期於
必報此蓋仁深天地勇過雷霆臣實庸愚難議窺測况臣謀
猷失次罪戾是憂宸翰忽臨天章煥發舞鳳回翔於懷袖飛
龍顧眄於縑緗豈獨傳之子孫便可鏤於肌骨微臣無任踴
躍光榮之至
進田弘正碑文狀
田弘正魏博德政碑文
右前件碑文伏蒙御筆朱書遣臣撰述恩生望外事出宸衷
銘鏤骨肌難酬雨露然臣伏以陛下所以令臣與弘正立碑
蓋欲遣魏博及鎮州將吏等並知弘正首懷忠義以致功勲
臣若苟務文章廣徵經典非唯將吏不會亦恐弘正未詳雖
臨四逹之衢難記萬人之口臣所以效馬遷史體敘事直書
約李斯碑文勒銘稱制使弘正見銘而戒逸將吏觀敘而愛
忠不隱實功不爲溢美文雖朴野事頗彰明伏乞天慈特留
宸鑒其碑文謹隨狀封進謹具奏聞伏候勑旨
進詩狀
臣某雜詩十卷
右臣面奉聖旨令臣寫錄雜詩進來者伏惟皇帝陛下學深
江海文動星辰乙夜觀書秋風詠賦微臣入院之始學士等
盛傳陛下親批賀雨一章體備鸞凰思含珠玉臣雖不得目
覩宸翰臣實竊得心念聖言旣仰燭龍之光難逞聚螢之照
欲爲陳獻益自慙惶况臣九歲學詩少經貧賤十年謫宦備
極恓惶凡所爲文多因感激故自古風詩至古今樂府稍存
寄興頗近謳謠雖無作者之風粗中遒人之採自律詩百韻
至於兩韻七言或因朋友戲投或以悲歡自遣旣無六義皆
出一時詞旨繁蕪倍增慙恐今謹隨狀進呈無任戰汗屏營
之至
進西北邊圖經狀
京西京北圖經四卷
右臣今月二日進京西京北圖一面山川險易細大無遺猶
慮幅尺高低閱覽有煩於睿鑒屋壁施設俯仰頗勞於聖躬
尋於古今圖籍之中纂撰京西京北圖經共成四卷所冀袵
席之上欹枕而郡邑可觀游幸之時倚馬而山川盡在又太
和公主下嫁伏恐聖慮念其道途臣今具錄天德城巳北到
回鶻衙帳巳來食宿井泉附於圖經之内并别寫一本與圖
經序謹同封進其圖四卷隨狀進呈
進西北邊圖狀
京西京北州鎮烽戍道路等圖一面
右臣先畫聖唐西極圖三面草本並畢伏候面自奏論方擬
呈進前月十一日於思政殿面奉聖旨云諸家所進河隴圖
勘驗皆有差異并檢尋近日烽鎮城堡不得令臣所畫稍須
精詳伏緣臣先畫西極圖疆界闊遠郡國繁多若烽鎮館驛
盡言即山川牓帖太密恐煩聖覽不甚分明愚臣數日之間
别畫一京西京北州鎮烽戍道路等圖巳畢繊毫必載尺寸
無遺若邊上奏報煙塵陛下便可坐觀處所若欲驗臣此圖
與諸家所進何如伏乞聖明於南衙及北軍中召取一久任
邊將者或於中使内有經過邊上校熟者宣示其遣辨别精
粗即知愚臣一一皆有依憑不敢妄加增減其聖唐西極圖
三本伏緣經略意大事須面自陳伏恐次及降誕務繁未敢
進狀候對其京西京北鎮烽戍道路等圖并序謹隨狀進呈
進雙鷄等狀
同州防禦使供進烏鶻并雙鷄共四聮
右臣當州元和十五年奉宣令採雙鷄五聮各重四斤頻年
採取一聮不獲自臣到州詢問採捕人等皆云二十年採得
一聮鷄爾後更不曾採得昨旬日之内併獲兩聮斤兩輕重
稍符詔旨况浚郊初啓旣以大剪豺狼鷙鳥自來可以助清
梟鏡臣所恨身無羽翼不獲陪奉屬車擒狐免之根源破妖
狐之群黨臣某無任忘軀思奮覩物感恩之至謹遣某官某
乙隨狀奉進謹進
元氏長慶集卷第三十五
