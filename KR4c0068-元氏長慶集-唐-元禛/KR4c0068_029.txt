元氏長慶集卷第二十九
書
論教本書與史館韓侍郎書
論教本書
臣伏見陛下降明詔修廢學增胄子選司成大哉堯之爲君
伯夷典禮夔教胄子之深旨也然而事有萬萬急於此者敢
冒昧殊死而言之臣聞諸賈生曰三代之君仁且久者教之
然也誠哉是言且夫周成王人之中才也近管蔡則讒入有
周邵則義聞豈可謂天聰明哉然而克終於道者得不謂教
之然耶始其爲太子也未生胎教旣生保教太公爲之師周
公爲之傅邵公爲之保伯禽唐叔與之游禮樂詩書爲之習
目不得閱淫豔妖誘之色耳不得聞優笑凌亂之聲口不得
習操斷擊搏之書居不得近容順隂邢之黨游不得恣追禽
逐獸之樂玩不得有遐異僻絕之珍凡此數者非謂備之於
前而不爲也亦將不得見而爲之矣及其長而爲君也血氣
旣定游習旣成雖有放心快巳之事日陳於前固不能奪巳
成之習巳定之心矣則彼忠直道德之言固吾之所習聞也
陳之者有以諭焉回佞庸違之說固吾之所積懼也謟之者
有以辨焉人之情莫不欲耀其所能而黨其所近苟將得志
則必快其所藴矣物之性亦然是以魚得水而游馬逸駕而
走鳥乘風而翔火得薪而熾此皆物之快其所藴也今夫成
王所藴道德也所近聖賢也是以舉其近則周公左而邵公
右伯禽魯而太公齊快其藴則興禮樂而朝諸侯措刑罰而
美教化教之至也可不謂信然哉及夫秦則不然滅先王之
學曰將以愚天下黜師保之位曰將以明君臣胡亥之生也
詩書不得聞聖賢不得近彼趙高者詐宦之戮人也而傅之
以殘忍戕賊之術且日恣睢盱天下以爲貴莫見其面以爲
尊是以天下之人未盡愚而胡亥固巳不能分獸畜矣趙高
之威懾天下而胡亥巳自幽於深宫矣李斯者秦之寵丞相
也困讒冤死無以自明而況於疎遠之臣庶乎若此則秦之
亡有以致之也漢高承之以兵革漢文守之以廉謹卒不能
蘇復大訓是以景武昭宣天資甚美纔可以免禍亂哀平之
間則不能虞簒弑矣然而惠帝廢易之際猶賴羽翼以勝其
邪心是後有國之君議教化者莫不以興廉舉孝設學崇儒
爲意曾不知教化之不行自貴者始略其貴者教其賤者無
乃鄰於倒置乎洎我太宗文皇帝之在藩邸以至於爲太子
也選知道德者十八人與之游習即位之後雖宴游飲食之
間若十八人者實在其中上失無不言下情無不逹不四三
年而名高盛古豈一日二日而致是乎游習之漸也貞觀巳
還師傅之官皆宰相兼領其餘宫僚選亦甚重馬周以官高
恨不得爲司議郎此其驗也文皇之後漸疎賤之至於武后
臨朝剪弃王族當中睿二聖危難之際雖有骨鯁敢言之士
旣不得在調護保安之職終不能措扶衛之一詞而令近胡
安金藏剖腹以明之豈不大哀哉兵興以來茲弊尤甚師資
保傅之官非疾廢毦聵不任事者爲之即休戎罷帥不知書
者處之至於友諭贊議之徒疎冗散賤之甚者搢紳耻由之
夫以匹夫之愛其子者猶求明哲慈惠之師以教之直諒多
聞之友以成之豈天下之元子而可以疾廢毦聵不知書者
爲之師疎冗散賤不適用者爲之友乎此何足反居上之甚
也近制宫僚之外往往以沉滯僻老之儒充侍書侍讀之選
而又疎弃斥遠之越月踰時不得召見彼又安能傅成道德
而保養其躬哉臣以爲積此弊者豈不以皇天眷祐祚我唐
德以舜繼舜以堯繼堯傳陛下十一聖矣莫不生而神明長
而仁聖以是爲屑屑習儀者故不之省耳臣獨以爲於列聖
之謀則可也計無窮傳後嗣則不可脫或萬代之後有若周
成王中才者而又生於深官優笑之間無周邵保助之教則
將不能知喜怒哀樂之所自矣況稼穡之艱難乎今陛下以
上聖之資肇臨海内是天下之人傾耳注目之日也特願陛
下思成王訓導之功念文皇游習之漸選重師保慎簡宫寮
皆用博厚弘深之儒而又練逹機務者爲之更進迭見日就
月將因令皇太子洎諸王定齒胄講業之儀行嚴師問道之
禮至德要道以成之撤膳記過以警之血氣未定則輟禽色
之娛以就學聖質旣備則資游習之善以弘德此所謂一有
元良萬國以貞之化也豈直修廢學選司成而足倫匹其盛
哉而又俾則百王莫不幼同師長同術識君道之素定知天
倫之自然然後選用賢良樹爲藩屏出則有晉鄭魯衛之盛
入則有東牟朱虚之強蓋所謂宗子維城犬牙盤石之勢又
豈與夫魏晉以降囚賊其兄弟而自剪其本枝者同年而語
乎微臣竊不自揆思爲陛下建永永無窮之長筭輙敢冒眛
殊死而言之
與史館韓侍郎書
侍郎退之足下稹與前襄州文學掾甄逢遊善逢即故刑部
員外郎濟之子濟天寳中隱於衛之青巖山採訪使苗公等
五人皆以狀薦凡十徵不起末以左拾遺就拜之適值禄山
朝奏京師懇於上前求爲賓介玄宗可其奏禄山還至衛縣
遣太守鄭遵意詣山致命輟行信宿以俟之甄生懼及其難
俛首從事至天寳十二載禄山反狀潜兆慮不得脫乃僞瘖
其口復隱青巖踰年而禄山叛即日遣僞節度使蔡希德緘
刃逼召且曰或不可強斬首來徇旣而甄生噤閉無言延頸
承刃氣和色定若甘心然希德義而捨之禄山亦終不能致
慶緒繼逆虜而囚之於東都安國觀代宗復洛甄生卧匡牀
詣元帥府至則號摽自治代宗爲之動色遂命傳置長安肅
宗高其行因授館於三司治所令從賊官囚慙拜之受汚者
莫不俯伏仰歎恨不即死於其地且夫辨所從於居易之時
堅直操於利仁之世而猶𥚹淺選懦者之所不爲蓋怫人之
心難而害巳之避深也況乎天下亂矣王澤竭矣夫死忠者
不必顯從亂者不必誅而眷眷本朝甘心白刃難矣哉是以
理平則爲公爲卿爲鵷爲鷺世變爲蛇爲豕爲鏡爲梟者十
恒八九焉若甄生冕弁不加於其身禄食不進於其口於天
寳蓋青巖之一男子耳及亂則延頸受刃分死不回不以不
必顯而廢忠不以不必誅而從亂參合古今之士蓋百一焉
稹常讀注記缺而未書謹備所聞蓋欲執事者編此義烈以
永永於來世耳子逢始生之歲顔太師崔太傅皆爲歌詩以
美賢者之有後且序甄生之本末云及逢旣長耕先人舊田
於襄之宜城讀書爲文不詣州里歲饉則力穡節用以給足
親族歲穰則施餘於其鄰里鄕黨之不能自持者前後斥家
財排患難於朋友者數四由是以義聞襄之守狀爲文學始
就羈於吏職稹聞風旣久因與之游逢每冤其父之名不在
於史將欲抱所冤詣京師告訴於司史氏蓋行有日矣以愚
料之甄子僕短馬瘦言簡行孤得不爲驕閽之所排訶則權
力者疑誕以臨之固無自而入矣因曉甄生以無自入之勢
且告以執事者辱與稹游願得所冤之狀告甄生厚相信待
由是輟行旣而自思滓賤之中猶願貢所聞於執事得非愚
且僣耶然而誚笑之暇幸垂察焉
元氏長慶集卷第二十九
