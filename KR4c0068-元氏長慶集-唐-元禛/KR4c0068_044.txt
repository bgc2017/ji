元氏長慶集卷第四十四
制誥
授楊元卿涇原節度使制
授牛元翼深冀等州節度使制
授牛元翼成德軍節度使制
授韓臯吏部尚書趙宗儒太常卿制
授趙宗儒尚書左僕射制授韓皐尚書左僕射制
授李絳檢校右僕射兼兵部尚書制
授楊元卿涇原節度使制
門下士之捐妻子冐白刃勇於爲國輕於爲身貢先見之明
於群疑之際者大則書竹帛以示後次則建麾棨以臨戎功
不見圖則勞者何勸忠不見賞則勃者何誅聿求其人用激
爾類守右金吾衛將軍權句當左街事楊元卿衣冠貴胄文
武長材嘗求三略之師耻學一夫之敵是以䧟犲狼之穴履
尾甚危蓄鷹鶻之心卑飛待擊請分金以間楚願奉璧以伐
虞身以智全家因義喪誅蔡之始實有力焉及典方州尤彰
績效自居環尹益茂勲勤西旅未平寔資良帥拔於不次式
佇竒功爾其闢我土疆謹我封守視我士卒如爾子攘我夷
狄如爾仇勉竭乃誠以敷朕意珥貂持簡用示兼榮可朝散
大夫檢校左常侍使持節涇州諸軍事兼涇州刺史御史大
夫充四鎮北庭行軍兼涇原等州節度觀察處置等使勲賜
如故主者施行
授牛元翼深冀州節度使制
門下鷹隼擊則妖鳥除弧弓張則矢狼滅湯沐具而蟣虱相
弔針石熾而癰疽立潰苟得韓盧而示之狡兔則可備爼豆
而俟於脯醢矣復何憂於越逸乎夫將者亦蟣聚之湯沐而
渠魁之韓盧也我得之矣又何患焉檢校右散騎常侍深州
刺史牛元翼挺生河朔之間迥鍾海嶽之秀幼爲兒戲營壘
巳成長學神樞風雲暗曉衆推然諾巳任功名善用竒兵尤
精技擊陳安之矛丈八顔高之弓六鈞或山立於軍前或肉
飛於馬上而又謙能飬勇孝以資忠雖膽力過人而心誠許
國自常山作沴上將罹灾慟哭轅門誓清妖孽羽書三奏馹
騎四馳上請廟謀旁徵鄰援指期斬叛尅已圖功斷自予衷
開懷用爾夫以爾之材力而取彼之凶殘是猶以火焚枯以
石壓卵虫臂拒轍鷄肋承拳萬萬相殊破之必矣而況於鎮
之黎人皆朕之赤子爾之部曲即鎮之卒徒聞爾鼙鼓之音
懷爾椒蘭之德吾知此輩誰不革心爾其寒者衣之飢者食
之無廢室廬無害農稼苟獲戎首置之藁街下以報忠臣之
冤上以告先帝之廟則蚩蚩從亂予又何誅於戲殺人盈城
爾其深戒孥戮誓衆朕不忍言再換蟬冠持新武節恩不虛
授爾其敬之可檢校左常侍深冀等州節度觀察等使
授牛元翼成德軍節度使制
門下王庭湊山東一叛卒也非有席勲藉寵之資強大結連
之勢一朝驅朕赤子弄吾甲兵是猶以羊將狼其下必當潰
其心腹而猶越月踰時莫見舂其喉者豈非常山無帥趙子
弟未有所歸耶翕而受之我有長畫某官某燕趙間號爲飛
將望其旗幟者莫不風靡雨散圖而戰伐不可勝盡而又忠
孝謹廉慈仁和惠愛飬士伍均如鳲鳩鎮之三軍爭在麾下
自領深冀殷然雷霆居四戰之中堅一城之守以少擊衆以
智料愚鼓角不驚而梯衝自隕人願爲用寇不敢前掃吾氛
煙捨此安往前所謂我有長畫莫若命爾以來鎮人是用益
以二州超之八座帥我成德廉其四封爾宜來者懷之迷者
論之老者視之幼者撫之狂者遏之逆者絶之惟是六者爾
其懋哉可鎮州大都督成德軍節度使深冀趙等州觀察處
置等使
韓皐吏部尚書趙宗儒太常卿制
勑今天下官人之道或幾乎息矣禮樂之用又安能施設於
俗化哉是以選賢與能之柄或礙於胥徒冠㛰喪祭之儀不
行於卿士蠹理害教斯孰甚焉改而更張我則未暇就爲之
制其在於選任素重之望以鎮之乎金紫光禄大夫檢校尚
書右僕射韓皐銀青光禄大夫守吏部尚書趙宗儒等仕宦
臺閣周環大僚或三四朝或五十載新進趨風之士更至迭
處於將相間而皐等精義不渝物務尤勁事朕小子猶吾祖
宗肆予冲人庭實彪炳夫銓鏡萬品不無勌勤簫韶九成頗
延頥飬更用舊老以均勞逸至於官業非予敢知祗聽法儀
庶用咨禀換保傳之重仍端揆之榮唯恐不多無以優異臯
可檢校尚書右僕射兼吏部尚書宗儒可守太子少傳兼太
常卿事散官勲封如故
授趙宗儒尚書左僕射制
勑銀青光禄大夫守太子少傅兼判太常卿事趙宗儒昔叔
孫通徒以綿蕝草具之功遂獲封侯之賞況朕始見天地初
朝祖宗哀勵祗嚴不克是懼惟爾肇自清廟逮于還宫贊導
法儀踰於四百俛伏趨數訖無尤違夫何叔孫可用是比顧
朕冲昧實頼老成不有甄陞孰明勤盡奉常正秩左揆兼榮
六樂九儀興替在此無忘勖率巳厚人倫可檢校尚書左僕
射兼太常卿散官勲如故
授韓臯尚書左僕射制
勑夫一邑之政而猶資老者之智用壯者之㳏況朝廷之大
得不以耆年重望居表正之地以儀刑百辟乎惟爾金紫光
禄大夫檢校尚書右僕射兼吏部尚書韓臯始以直言事代
宗皇帝司諫諍復以文章政術事德宗皇帝爲舍人中丞京
兆尹在順宗憲宗時出領藩方入備卿長逮于小子歴事五
君勤亦至矣而又處權近之位未嘗以恩幸自寵於一時當
趣嚮之間終不以薄厚見窺於衆目豈所謂徐公之行巳有
常而詩人之風雨不改耶日者銓覈群才兼榮揆務頗煩倫
擬有異優崇罷去職勞正名端揆俾絕積薪之歎且明尚齒
之心凡百庶僚無忘咨禀可守尚書左僕射餘如故
授李絳檢校右僕射兼兵部尚書制
勑中大夫守御史大夫賜紫金魚袋李絳昔先皇帝誨予小
子曰堯時有神羊在廷屈軼指佞汝知之乎夫邪正在人焉
有異物朕有臣李絳猶漢臣之汲黯也我百歲後爾其用之
爲神羊屈軼斯可矣予小子銘鏤丕訓夙夜求思是用致理
之初付授邦憲且欲吾丞相以降皆俾下之以示優
嘗命安其步武無爲屑屑之儀而絳屢以疾辭不寧
焉敢以勞倦之故煩先帝舊臣昔晉僕射何季玄病
猶命坐家視事張子孺拜大司馬仍令兼錄尚書則卧
獨專於郡符端右可以旁綏戎政由古道也爾其處議
勉居喉舌慎所觀聽爲人司南可檢校尚書右僕射兼兵部
尚書散官勲封如故
元氏長慶集卷第四十四
