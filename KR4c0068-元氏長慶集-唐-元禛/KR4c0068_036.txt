元氏長慶集卷第三十六
狀
進馬狀爲蕭相謝告身狀
爲令狐相謝賜金石凌紅雪狀
爲蕭相國謝太夫人國號告身狀
爲令狐相謝回一子官與弟狀
賀降誕日德音狀
中書省議賦稅及鑄錢等狀
中書省議舉縣令狀
進馬狀
同州防禦烏馬一疋八歲堪打毬及獵
右臣竊聞道路相傳車駕欲暫游幸温湯未知虛實者臣職
居守土侍從無因羡魏闕之埃塵猶隨日御恨新豐之鷄犬
亦聽車音目斷魂銷形留神往又得進奏官狀知河中華州
京兆府並於昭應排比進獻臣當州素乏所出無以粗展丹
誠臣旣别受恩私又不合獨無壤奠伏以前件馬北方正色
東道竒蹤調習多時備諳林力解擊毬者每嘉其環廻斗轉
動必愜心善獵射者皆歎其度塹踰溝走不換足欲隨正至
獻賀竊慮群衆混同徘徊顧瞻蓄銳斯久今者宸游近甸帝
降靈泉施展是時戢藏何益伏望陛下揚鞭頓轡取驗馴良
結尾絡頭試觀神彩臣某深恩未報愚志空存自慙駑鈍之
姿莫展驅馳之效捫心戀主因馬諭身輕冒天威無任戰汗
其馬謹隨狀進謹進
爲蕭相謝告身狀
恩賜臣俛告身一通
右中使某乙至奉宣進止賜臣某官告身一通鳳銜眞誥虬
捧天書錦帙金牋霞明日照臣聞高宗命說乃申納誨之詞
大舜相龍爰有堲讒之訓空聞簡策未煥縑緗如臣寵榮豈
足爲諭慙惶踴躍進退難安拜受恩光戰汗交集無任感戴
殊私之至
爲令狐相國謝賜金石凌紅雪狀
恩賜金石凌紅雪各一合
右中使某乙至奉宣進止以臣將赴山陵時屬炎暑賜前件
紅雪等并合臣職司復土戀切攀髯方當匍匐而前敢有赫
曦之懼豈謂天光下濟靈藥旁沾念臣有丹赤之愚故賜臣
以洗心之物察臣有木訥之性故賜臣以苦口之滋就日疑
不治之清冰在合若遇圓之絳雪恩加望外感極愚衷無任
跼蹐屏營之至
爲蕭相國謝太夫人國號誥身狀
恩賜臣母國號告身一通
右某月日某乙奉宣恩旨賜臣母前件告身恩光灼燿捧戴
兢惶對揚天休無任戰越臣家傳儒素毋實劬勞每織屨以
資臣宦游嘗斷織以勉臣師學念臣庸昧本望非高所希捧
檄之榮敢思開國之慶陛下恩加望外簡自宸衷石窌封疆
巳光於萬葉蘂珠文字重降於九霄朝野謂之殊私宗族以
爲榮觀臣及臣母以抃以歡誓將齋戒洗心永奉眞人之誥
緘膝在笥深藏太常之符寶過金籯瑞同鵲印蓼蕭知感雨
露難醻無任抃躍戴恩之至
爲令狐相國謝回一子官與弟狀
臣弟定蒙恩授京兆府藍田縣尉
右臣伏奉某月日勑以所賜臣一子官廻授臣弟定京兆府
藍田縣尉寵過憂來恩殊感極彷徨自顧悚惕難居臣本凡
才猥當重任雖星辰軌道幸屬聖時而歲月環周實妨賢路
未蒙罪退益自慙惶豈謂天慈仍加渥澤特降推恩之命曲
成友愛之私九族生光百年何報况藍田美邑黃綬清流旋
觀冉冉之趨倍慶怡怡之樂手足交抃形影相輝空鏤肝心
難醻雨露無任抃躍感恩之至
賀降誕日德音狀
降誕日德音
右臣等伏奉今月日勑書以降誕之辰奉迎皇太后宮中上
壽獲申歡慰宜集百寮及外命婦進名賀皇太后仍御光順
門内殿與百寮相見便爲常式者伏以誕聖嘉辰承天令節
新恩肇降品彙咸休皇太后念樞星之祥重游甲觀群執事
排閶闔而入盡唱賡歌同沾就日之榮實慶溥天之樂况百
寮承式萬歲傳聲永爲利見之規彌荷無窮之澤臣等謬參
樞務親奉德音慶抃之誠倍萬常品無任鼓舞歡呼之至
中書省議賦稅及鑄錢等狀
中書門下奏據楊於陵等議狀請天下兩稅榷酒鹽利等悉
以布帛絲綿等物充稅一切不徵見錢者
右據中書門下狀稱應徵兩稅起元和十六年巳後並配端
匹斤兩之物以爲稅額不用計錢令其折納仍約元和十五
年徵納布帛等估回計者伏以兩稅不納見錢百姓誠爲穩
便或慮土宜不等恐須更有商量請令天下州縣有山野溪
洞無布帛絲綿之處得以九穀百貨一物巳上但堪本處交
易用度者並許折納便充留州留使錢數仍令依當處堪納
兩稅匹叚及雜貨估價計折輸納給用之時並不得令有加
擡臣等又見比來州縣緣不納見錢抑令小戸數人并合共
成端匹期會來往費擾倍多令請天下州縣有貧下戸兩稅
數少情願輸納見錢者亦任穩便若此則上無抑配之名下
有樂輸之利以茲折中實謂得宜又據中書門下狀稱鹽利
酒利本以榷率計錢有殊兩稅之名不可除去錢額但合納
見錢者亦請令折納時估匹叚者伏以糶鹽價錢自有本使
收管不要州縣條流至於榷酒利錢雖則名目不同其實出
於百姓今天下十分州府九分是隨兩稅均配其中一分置
店沽酒蓋是分外誅求一則厚取疲人二則嚴刑檢下上供
旣有定數餘利並入使司事實煩苛法非畫一今請天下州
府榷酒錢一切據貫配入兩稅仍取兩貫巳上戸均配兩貫
巳下戸不在配限先有置店沽酒處並請勒停若此則賦歛
無名額之煩貧富有等差之異人知定准吏絶因緣臣等商
量以此爲便
右據中書門下狀欲令諸道公私銅器各納節度團練等使
令本處軍人鎔鑄其鑄本請以留州留使錢年支未用物充
待一年後鑄銅器盡勒停其州府有出銅鉛可以廣鑄處每
年與本充鑄者臣等約計天下百姓有銅器用度者分數無
多散納諸使斤兩蓋寡創置鑪冶器具頗繁一年勒停並是
廢物軍人旣未素習鎔鑄亦恐甚難又每年留州留使錢額
本約一年用度支留若待鑄得新錢然遣當州給用必恐百
事久闕不應時須臣等商量請令諸使諸州一切在所許百
姓以銅器折納稅錢并度支給價收市每年每季隨便近有
監冶處據數送納所冀鑪冶無創置之勞工匠有素習之便
不煩鑄本自有利宜其州府出銅鉛可廣鑄處請委諸道有
銅鉛處長吏各言利害具狀申陳參酌衆情然議可否以前
據中書門下奏請令中書門下兩省重議可否奏聞者臣等
謹議如前謹錄奏聞伏候勑旨
元和十五年八月日中書舍人臣武儒衡等奏駕部
郎中知制誥臣李宗閔中書舍人臣王起庫部郎中
知制誥臣牛僧孺祠部郎中知制誥臣元稹
中書省議舉縣令狀
吏部重奏舉薦縣令節文
右吏部以停年課資之格取宰邑字人之官公幹強白者拘
以考淺疾廢耄聵者得在選中倒置是非無甚於此朝廷將
欲漸去其弊所以特設舉薦之科明詔旣行起請尋下有司
再議釐革何以取信於人據吏部云增加新戸開墾荒田巳
是考課舊條獄絶繫囚冤人申雪亦是政途常事舉寮吏不
法恐生告訐之風有利益公家又未指陳其目選授者例無
異績尚得四考守常舉薦者縱未殊尤豈可二年便罷今請
但行連坐舉主之文不必更依吏部分外條件又云見任官
及處士散試官並請停集且起家散試固有才能見任他官
何妨撫字若皆限其資歷即與常選何殊今請除見任縣令
其餘並令赴集又云檢勘牓樣剥放程式及試書判並請准
平選人例處分若此則案牘之吏得肆姦欺書判雖工何關
政術有同減選赴集豈是特舉與官今請應舉薦人量納文
狀便令注擬亦不在駮放及試書判之限又云並請注破碎
之縣責其效實本舉良能冀蒙優奬皆居破碎之處恐同貶
降之條以前數件並恐不可施行伏請但依起請節文處分
仍請據今年縣令員闕先盡舉薦人數留闕有餘然後許注
擬平選人等冀將允當同前五舍人同署
元氏長慶集卷第三十六
