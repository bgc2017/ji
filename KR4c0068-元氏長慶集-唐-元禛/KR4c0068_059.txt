元氏長慶集卷第五十九
祭文
告贈皇考皇妣文告贈皇祖祖妣文
告祀曾祖文告畬三陽神文
告畬竹山神文報三陽神文
祈雨九龍神文報雨九龍神文
告贈皇考皇妣文
嗣子稹等謹以常饌嘉𬞞之奠敢昭告于皇考贈右散騎常
侍皇妣贈榮陽郡太君今皇帝二月五日制書澤被幽顯小
子稹參奉班榮得用封贈越七月二十八日乃詔先夫人曰
榮陽郡太君洎八月之九日復詔先府君曰右散騎常侍祗
命隕越哀號不遠追念顧復若亡生次惟積泊稹幼遭閔凶
積未成童稹生八歲蒙騃孩稚昧然無識遺有清白業無樵
蘇先夫人備極勞苦躬親飬育截長補敗以禦寒凍質價市
米以給脯旦依倚舅族分張外姻奉祀免喪禮無遺者始
兄集得尉興平然後衣服飲食之具粗有准而猶卑薄儉貧
給不假足慈訓備至不肖乃立積初一命稹始奉朝供養未
遑奄爾遺弃亹罪不死重羅纓裳遷換因循遂階榮位大有
車馬豐有俸秩書扇雖存舊老巳盡顧是所有將焉用之嗚
呼生我者父母享此者妻子勤顇者兄嫂優餘者婢僕追孝
不過於一奠薦寵不過於揚名哀哀劬勞亦又何報摧圮殞
裂酸傷五情謹於先太君載誕之日祗告贈典并焚黃制以
獻號慕及痛肝心伏惟尚饗
告贈皇祖祖妣文
孝孫稹敢昭告于皇祖陳州南頓縣丞贈尚書兵部員外郎
府君祖妣贈晉昌縣太君唐氏惟元綂運嘗宅區夏選諫賢
善俾公彭城公實能德延于後嗣降及兵部爲隋巨人抑揚
直聲扶衛衰俗戸部績紹傳于魏州藴欎懿粹族用繁昌始
兵部賜第於靖安里下及天寶五世其居冕昪駢比羅列省
寺一日秉朝凡十四五叔仲伯季姊妹諸姑洎友壻彌
孫歲時與會集者百有餘人冠冕之盛重於一時燕寇突來
人士駭散蔭籍朘削龜䋲用稀我曾我祖仍世不偶先尚書
盛德大業屈於郎署小子稹蒙幸餘福㩀有方州今皇帝嗣
位之初澤被幽顯尚書府君洎榮陽郡太夫人當進封贈小
子稹伏念先尚書嘗以比部郎乞換追命朝列不許大孝莫
申是用追述先志乞回恩於祖父祖妣是歲八月十八日詔
以兵部員外郎晉昌縣太君來告第摧慕感咽五情傷殞謹
以仲冬日至修奉常荐焚獻制書昭告神几伏惟尚饗
告祀曾祖文
孝曾孫稹謹以清酌庶羞之奠敢昭告于曾祖岐州參軍府
君禮稱礿禘蒸嘗一歲用是四者而巳唐制位五品皆廟祀
廟祀亦以求吉日其餘未廟祀者各奉家傳疎數每異昔我
先府君深惟孝思終巳不怠每歲換正至涉佳辰覩兒孫賓
遊相會聚未嘗無悲是用日至暨正旦仲夏之五日季秋之
初九莫不修奉祠祀以逹事生之意焉逮小子稹冐華官榮
當立廟以事先人於京師會值譴出未果修構宗子積牧民
於金復不克以上牲陪祀每衣裘葛酸傷五情今謹依約廟
則每歲以二至二分暨正旦與宗積彼此奉祀於治所始用
變禮不敢不告伏惟尚饗
告畬三陽神文
維元和十三年歲次戊戌十一月辛巳朔十日庚寅通州司
馬稹用肴酒爲州人告于畬三陽之神圖籍鐫載耆艾傳述
通之盛時戸四万室耕稼駢緻謠謳湧溢㕓閑珠玉樓稚丹
漆孝順子孫廉能吏卒軒然神功坐受嘉栗政式不虔人用
不謐奪富撓豪軋窮役疾弱者逋播悍者憤怫飢饉因仍盗
賊倉卒閭落焚燔城市剽拂人民遂空萬不存一神居毀蕩
神氣蕭飋再完陋宮榻不容膝僅有鷄豭無復芬苾豺虎號
噪麋鹿幽噎厲鬼癉人貪吏殄物闤闠丘墟門戸蒿蓽神又
何情受人祈乞嗚呼罔天軸地羅星走日水火炎潤原濕生
出古不獨加今不獨屈化由人興胡不爲率我貳兹邑星歲
三卒熟視民病飽聞政失自喪守侯月環其七弊深力薄未
暇纖悉都虚盧持先後排比附防風俗簡用紀律功不甚農
虚不勝實乃勸■人大課芟銍人人自利若受鞭秩旋六千
里功旬半畢嗚呼教則人功理有隂隲農勸事時賞信罸必
市無欺奪吏不侵軼非神敢煩在我有術雷蟄雨枯蒸頑曝
欎■導百來呵厲四逸非我敢知有神之吉惟我惟神各恤
其恤神永是邦我非常秩繼我者誰爲神斯慄尚饗
告畬竹山神文
稹聞天好平施而特累山嶽許其嵩崇聖王亦視之公侯不
惜牲幣盖以其鎮定區宇舒貯風雲毓&KR2013;櫨棟礎洎百榖萬
貨以資飬於人也至於蒙翳薈羅惡木穴窟&KR1340;虎豺迎礙
吞噬以遂其高傲堅頑之勢非天意也按通之載號神爲名
山川且邇邑屋而扶道途然而不砟不穫不礎不柱藂集貙
蠎蔽弊道路將五十年矣實人力之不足於山也非神之過
今天子斬三叛之明年通民畢賦用其閑餘夾津而南開山
三十里爲來年農種張本自十月季旬周甲癸而功半就郡
司馬元稹率屬攸置酒肴以告于神曰通之邑居纔二百室
一旦爲神剪翳穢戮豺狼幅員六十里之地亦足爲用力於
神神其戒哉敬用嘉祝祝曰爲山輸力爲民豊食廪以萬億
蟊賊以殛報用黍稷謚用正直播布不殖淫厲不息風雨不
式猳麋不比俾民無得將他山是嗇棄神之域爲神之羞永
永無極神其畏哉尚饗
報三陽神文
維元和十二年九月十五日文林郎守通州司馬權知州務
元稹謹遣攝錄事參軍元叔則以清酒庶羞之奠以報于三
陽神之靈越九月始踐朔霖雨旣旬式從榮典俾吏拜稽首
祈三辰克霽于神神初饗若不踰祈幽妖靈不克■負輸
穫熟者頼神之仁仁必報式備報典不敢諼伏惟尚饗
祈雨九龍神文
稹始長慶二年夏六月相天子無狀降居于同愁慙焦勞求
念隱思有以報陛下莫大之恩涉歲于兹理用不效冬不時
雪春不時雨越二月宿麥不滋耒耜不刺大懼兹歲患成于
人以羞陛下之奬寄刻責罪悔罔識攸■凡天降疵厲必因
於人豈予心之虚削孤獨依倚氣勢耶將予刑之僣濫失所
冤哀無告耶或予政之抑塞和令開洩閉藏耶舉動云爲罔
不在我神怒天譴降災于我身我不敢讓今夫蠢蠢何罪物
物何知使不肖者長理而災害隨至無乃天之降罰不得其
所耶痛毒惻怛無所赴露惟龍司水于同同人神之謹齋戒
沭浴叩首揮淚願以小子稹爲千萬請命於龍龍其鍳之克
三曰雨我田疇其育以報不然災于予身亦足以謝伏惟尚
饗
報雨九龍神文
同州刺史元稹謹以清酌庶羞之奠敬祭于九龍之神是月
巳巳刺史稹以二從事蒙受塵露百里詣龍爲七邑民赴訴
不雨予固慙惻言訖涕下親爲龍言龍意享若是夕而應庚
午而降辛未而洽癸酉而飫甲戌而霽乙亥而報報典不渝
龍祐宜永訖是嘉榖勿旱勿霪歲其有成無忘龍德尚饗
元氏長慶集卷第五十九
