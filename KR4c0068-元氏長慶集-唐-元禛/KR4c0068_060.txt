元氏長慶集卷第六十
祭文
祭淮瀆文祭白學士太夫人文
祭庾侍郎太夫人文祭亡妻韋氏文
祭亡友文
祭淮瀆文
維元和九年歲次甲午十二月朔甲辰某日辰使謹遣某用
少牢醴酒之奠昭禱于淮瀆長源公之靈浩浩靈源滔滔不
息流謙順處潤下表德清輝可鑑浮穢不匿月映澄鮮霞明
煥赩經界區夏左右萬國百川委輸萬靈受職越海貢誠載
舟竭力明哲用興凶戾潛殛眇尔吳頑蔑然蟊賊鴟張蔡郊
蟻聚淮側喪父禮虧干君志愎天子命我滌除妖慝卒乘
戈鋋嶷嶷電淬瓜牙雷憤胸臆王心示懷士剪猶抑柔叛
衷取順拾逆咨尔有神逮尔有極彼暴我仁彼枉我直歸
我者昌倍我者闢不斬祠祀不湮溝洫不殄渠魁不虐畏逼
不進梯衝不耀矛戟火滅燎原人歸夀域然後潔神牛羊奉
神黍稷告神有成謂神不惑尚饗
祭翰林白學士太夫人文
維元和六年七月某日文林郎守江陵府士曹參軍元稹謹
遣弟某姪男祗酌捧饌敢昭告于白氏太夫人之靈嗚呼分
同伯仲古則拜親旣陪長幼之列遂生骨肉之恩禮由情展
情以義殷情至則爾豈獨古人况稹早歲而孤資性疎愚
不得爲逹識者所顧亦不願與順俗者同趨行過二十塊然
無徒及太夫人令子藝成學茂德馨一舉而搴芳蘭署再舉
而振藻彤庭愚亦乘喧濫吹謬列莖英跡由靜合言以心誠
遠定死生之契期於日月可盟同金石愛等弟兄每均捧
檄之禄迭慶循陔之榮用至於二門之童孺莫不逹廣孝之
深情逮稹謫居東洛泣血西歸無天可告無地可依喘息■
盡心魂巳飛太夫人推濟壑之念憫絕漿之遲問訊殘疾告
諭禮儀减旨甘之直續塩酪之資寒温必服藥餌必時雖白
日屢化而深仁不衰天乎是感人乎詎知不幸餘生苟活重
戴冠纓再展升堂之拜旋爲去國之行■澤畔之云幾奄天
禍之無名朋友訃告慰問縱横猶恍恍而期悞忽浪浪而淚
盈處衆憫默入門屏營移疾於趨府之辰孰知潜慟視惟幼
女在側無處言情行吟倚嘆夢哭魂驚往往不寐晨鍾坐聽
豈由禮而當尔盖感深之所縈嗚呼仁之莫報哀不得申■
太夫人以猶在感今古之同塵嗚呼哀哉太夫人族茂
仁深聖善勵諸子以學故大被澤鄰示諸子以正故寸葱方
判保參不疑戒歌非淺重則金鑾之英季則蓬山之選豈■
因地而德所貴飾躬而顯何昊天之不吊罔終惠於哲人旣
生賢與種德何顦顇之相因見聚螢而肄業知織縷之嘗勤
■將期於萬石曾不待夫重茵嗚呼哀哉誰非顧復我實■
疾有萌漸禍無因緣哀感行路况乃令子之交親雖千詞
之稠疊終萬恨之莫陳嗚呼哀哉伏惟尚饗
祭禮部庾侍郎太夫人文
外孫女甥朝議郎守尚書祠部郎中知制誥元稹謹以清酌
嘉𬞞之奠敢昭告于庾氏太夫人扶風郡太君韋氏之靈赫
赫韋門祁祁騫騫蹙蓄峻峙洛澤清源公卿委累賢彦駢繁
金玉不耗芝蘭有根厥生孟母德盛教尊訓下以順睦族以
姻猶子猶女惟弟惟昆至者處者終無間言他族之長豈無
豐温自我均飬人用不怨佛氏有云世火焚燔慧劍斷網摩
尼照惽■心獨得深入妙門嗚呼良人早世素業空存
以義爲軻避喧教自髫齓成于冠婚鬱爲重器瑚璉璵璠南
北臺省東西掖垣更踐迭處以慰朝昏孝女視膳令婦執笄
封燔茅社抱弄荃蓀陔蘭始茂隙駟俄奔神不可■天何足
論嗚呼哀哉白日入地畫翣羅軒■燎宵燼銘旌曉翻望望
踰閾遲遲改轅佳城故兆風樹秋原哀子泣血行人斷魂稹
也幼婦時惟外孫令姓異縣謫任遐藩升堂不及執紖空敦
伏讀哀誄跪薦芳罇辭訣有禮悽愴無垠嗚呼哀哉尚饗
祭亡妻韋氏文
嗚呼叙官閥誌德行具哀詞陳薦奠皆生者之事也於死者
何有哉然而死者爲不知也故聖人有無知嗚呼死而
有知豈夫人而不知予之心乎尚何言哉且曰人必有死死
何足悲死且不悲則夀夭貴賤縗麻哭泣藐爾遺稚蹙然鰥
夫皆死之末也又何悲焉况夫人之生也選甘而味借光而
衣順耳而聲便心而使親戚驕其意父兄可其求將二十年
矣非女子之幸耶逮歸于我始知賤貧食亦不飽衣亦不温
然而不悔于色不戚于言他人以我爲拙夫人以我爲尊置
生涯於濩落夫人以我爲適道捐晝夜於朋宴夫人以我爲
狎賢隱于幸中之言嗚呼成我者朋友恕我者夫人有夫如
此其感也非夫人之仁耶嗚呼歔欷恨亦有之始予爲吏得
禄甚微塊日前之戚戚每相緩以前期縱斯言之可踐柰夫
人之已而况擕手於千里忽分形而獨飛昔慘悽於少别今
永逝與終離將何以觧予懷之萬恨故前此而言曰死猶不
悲嗚呼哀哉惟神尚饗
祭亡友文
嗚呼英英君子汲汲仁義夀則道亨夭亦德熾滔滔衆人没
没名利材不稱官老不識事紫綬榮身黃髮垂穗徒擲天年
竊耀名器石頑慧明亦有何貴君雖促齡實大其志呼吸風
雲擺落塵膩泥濜珠玉糞土名位瞪目凡流傾心俊異譽如
不聞毀亦不忌不求近效直詣殊致圈檻豺狼籠御鵬驥壍
山堙海吞呵噴渭嶽立英髦粉碎庸媚德我者煌煌虐我者
惴惴赫赫其門揚揚其氣念昔日之盡言此唯君之大意天
不降年志亦没地我軰尤在尚可晞冀故曰交本乎道道通
乎類身沒類存道則不墜信後圖之未忘柰目前之歔欷昔
江濆之送君每重宵而疊醉曾不易其津涯忽莫陳於喪次
孀婦號呼哀胤提稚拜我者曩日之舊童示我者絶時之遺
字埋萬恨於深心泗終天之别淚嗚呼哀哉尚饗
元氏長慶集卷第六十
