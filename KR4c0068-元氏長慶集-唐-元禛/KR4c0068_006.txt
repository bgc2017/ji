元氏長慶集卷第六
古體
寄吳士矩宿層峯館寄樂天
酬樂天書懷酬樂天登樂遊園
酬樂天早夏酬樂天勸醉
和樂天初授戶曹和樂天贈吳丹
和樂天秋題曲江和樂天月夜作
和樂天秋題牡丹春月
月臨花紅芍藥
送王十一南行三歎
遣晝冬夜懷李侍御
西齋小松周先生
寄吳士矩端公五十韻(此後並江陵士曹時作)
昔在鳳翔日十歲即相識未有好文章逢人賞顔色可憐何
郎面(吳生小字何郎)二十纔冠飾短髮予近梳羅衫紫蟬翼伯舅各
驕縱仁兄未摧抑事業若杯盤詩書甚徽纆西州戎馬地賢
豪事雄特百萬時可&KR1151;十千良易借寒食桐隂下春風柳林
側藉草送遠遊列筵酬博塞萎蕤雲幕翠璨爛紅茵赩鱠縷
輕似絲香醅膩如織將軍頻下城佳人盡傾國媚語嬌不聞
纖腰軟無力歌詞妙宛轉舞態能剜刻箏弦玉指調粉汗紅
綃拭予時最年少專務酒中職未能媿生獰偏矜任狂直曲
庇桃根盞橫講捎雲式亂布鬭分朋惟新間讒慝耻作最先
吐羞言未朝食醉眼漸紛紛酒聲頻䬵䬵(愛黑反)扣節參差亂
飛觥往來織強起相維持飜成兩匍匐邊霜颯然降戰馬鳴
不息但喜秋光麗誰憂塞雲黑常隨獵騎走多在豪家匿夜
飲天旣明朝歌日還吳荒狂歲云久名利心潜逼時軰多得
途親朋屢相敕閑因適農野忽復愛稼穡平生中聖人翻然
腐腸賊亦從酒仙去便被書魔惑脫跡壯士場甘心竪儒域
矜持翠筠管敲斷黃金勒屢益蘭膏燈猶研兔枝墨崎嶇來
掉蕩矯枉事沉默隱笑甚艱難歛容還屴崱與君始分散勉
我勞修飾歧路各營營别離長惻惻行看二十載萬事絲何
極相值或須臾安能洞胷臆昨來陜郊會悲歡兩難克問我
新相知但報長相憶豈無新知者不及小相得亦有生歲游
同年不同德爲别詎幾時伊予墜溝洫大江鼓風浪遠道參
荆棘往事返無期前途浩難測一旦得自由相求北山北
三月二十四日宿曾峯館夜對桐花寄樂天
微月照桐花月微花漠漠怨澹不勝情低徊拂簾幕葉新隂
影細露重枝條弱夜久春恨多風清暗香薄是夕遠思君思
君瘦如削但感事睽違非言官好惡奏書金鑾殿步屣青龍
閣我在山館中滿地桐花落
酬樂天書懷見寄(本題云初與微之别後忽夢見之及寤而微之書至兼覽桐花)
(之什悵然書懷此後五章並次用本韻)
新昌北門外與君從此分街衢走車馬塵土不見君君爲分
手歸我行行不息我上秦嶺南君直樞星北秦嶺高崔嵬商
山好顔色月照山館花裁詩寄相憶天明作詩罷草草從所
如憑人寄將去三月無報書荆州白日晚城上鼓鼕鼕行逢
賀州牧致書三四封封題樂天字未坼巳霑裳坼書八九讀
淚落千萬行中有酬我詩句句截我腸仍云得詩夜夢我魂
悽凉終言作書處上直金鑾東詩書費一夕萬恨緘其中中
宵宫中出復見宫月斜書罷月亦落曉燈垂暗花想君書罷
時南望勞所思況我江上立吟君懷我詩懷我浩無極江水
秋正深清見萬丈底照我平生心感君求友什因報壯士吟
持謝衆人口銷盡猶是金
酬樂天登樂遊園見憶
昔君樂遊園悵望天欲曛今我大江上快意波翻雲秋空壓
澶漫澒洞無垢氛四顧皆豁逹我眉今日伸長安隘朝市百
道走埃塵軒車隨對列骨肉非本親誇遊丞相第偷入常侍
門愛君直如髮勿念江湖人
酬樂天早夏見懷
庭柚有垂實鷰巢無宿雛我亦辭社鷰茫茫焉所如君詩夏
方早我歎秋巳徂食物風土異衾禂時節殊荒草滿田地近
移江上居八日復切九月明侵半除
酬樂天勸醉
神麴清濁酒牡丹深淺花少年欲相飲此樂何可涯沉機造
神境不必悟楞加&KR0755;顔返童貌安用成丹砂劉伶稱酒德所
稱良未多願君聽此曲我爲盡稱嗟一杯顔色好十盞膽氣
加半酣得自恣酩酊歸太和共醉眞可樂飛觥撩亂歌獨醉
亦有趣兀然無與他美人醉燈下左右流橫波王孫醉牀上
顚倒眠綺羅君今勸我醉勸醉意如何
和樂天初授戶曹喜而言志
王爵無細大得請即爲恩君求戶曹掾貴以禄奉親聞君得
所請感我欲霑巾今人重軒冕所重華與紛矜誇仕臺閣奔
走無朝昏君衣不盈篋君食不滿囷君言養旣薄何以榮我
門披誠再三請天子憐儉貧詞曹直文苑捧詔榮且忻歸來
高堂上兄弟羅酒罇各稱千萬壽共飲三四巡我實知君者
千里能具陳感君求禄意求禄殊衆人上以奉顔色餘以及
親賓弃名不弃實謀養不謀身可憐白華士永願凌青雲
和樂天贈吳丹
不識吳生面久知吳生道跡雖染世名心本奉天老雌一守
命門廻九填血腦委氣榮衛和咽津顔色好傳聞共甲子衰
隤盡枯槁獨有冰雪容纖華奪鮮縞問人何能爾吳實曠懷
抱弁冕徒挂身身外非所寳伊予固童昧希真亦云早石壇
玉晨尊晝夜長自掃密印視丹田遊神夢三島萬過黃庭經
一食青精稻冥搜方朔桃結念安期棗綠髮幸未改丹誠自
能保行當擺塵纓吳門事探討君爲先此詞終期搴瑶草
和樂天秋題曲江
十載定交契七年鎮相隨長安最多處多是曲江池梅杏春
尚小芰荷秋已衰共愛寥落境相將偏此時綿綿紅蓼水颺
颺白鷺鷥詩句偶未得酒杯聊久持今來雲雨曠舊賞魂夢
知況乃江楓夕和君秋興詩
和樂天别弟後月夜作
聞君别愛弟明天照夜寒秋鴈拂簷影曉琴當砌彈悵望天
澹澹因思路漫漫吟爲别弟操聞者爲辛酸況我兄弟遠一
身形影單江波浩無極但見時歲闌
和樂天秋題牡丹叢
弊宅豔山卉别來長歎息吟君晚叢詠似見摧隤色欲識别
後容勤過晚叢側
春月
春月雖至明終有靄靄光不似秋冬色逼人寒帶霜纖粉澹
虛壁輕烟籠半牀分暉間林影餘照上虹梁病久塵事隔夜
閑清興長擁袍顚倒領步屣東西廂風柳結柔援露梅飄暗
香雪含櫻綻蘂珠蹙桃綴房杳杳有餘思行行安可忘四鄰
非舊識無以話中腸南有居士儼默坐調心王欵關一問訊
爲我披衣裳延我入深竹煖我於小堂視身琉璃瑩諭指芭
蕉黃復有比丘溢早傳龍樹方口中祕丹訣肘後懸青囊錫
杖雖獨振刀圭期共嘗未知仙近遠已覺神輕翔夜久魂耿
耿月明露蒼蒼悲哉沉眠士寧見茲夕良
月臨花(林檎花)
凌風颺颺花透影朧朧月巫峽隔波雲姑峯漏霞雪鏡勻嬌
面粉燈泛高籠纈夜久清露多蹄珠墜還結
紅芍藥
芍藥綻紅綃巴籬織青瑣繁絲蹙金蘂高熖當罏火剪刻彤
雲片開張赤霜褁煙輕琉璃葉風亞珊瑚朵受露色低迷向
人嬌婀娜&KR0755;顔醉後並小女梉成坐豔豔錦不如夭夭桃未
可晴霞畏欲散晚日愁將墮結植本爲誰賞心期在我採之
諒多思幽贈何由果
送王十一南行
夏水漾天末晚暘映遥村風翻烏尾勁眷戀餘芳罇解袂方
瞬息征帆巳翩飜江豚湧高浪槐樹搖去魂遠戍宗侶泊暮
煙洲渚昏離心詎幾許歸苦復寒温此别信非久胡爲坐憂
煩我留石難轉君泛雲無根萬里湖南月三聲山上猿從茲
耿幽夢夜夜湘與沅
三歎
孤劒鋒刃澁猶能神彩生有時雷雨過暗吼闐闐聲主人閟
靈寳畏作升天行淬礪當陽鐡刻爲干鏌名遠求鸊鵜瑩同
用玉匣盛顔色縱相類利鈍頗相傾雄爲光電烻雌但深泓
澄龍怒有奇變青蛇終不驚
仙鳳翠皇死葳蕤光彩低非無鴛鸞侶誓不同樹棲飛馳歲
云暮感念雛在泥顧影不自暖寄爾蟠桃雞馴養豈無媿類
族安得齊願言成羽翼奮翅凌丹梯
天驥失龍偶三年常夜嘶哀緣噴風斷渴且含霜啼長恐絕
遺類不復躡雲霓非無駉駉者鶴意不在雞春來筋骨瘦弔
影心亦迷自此渥洼種應生濁水泥
遣晝
密竹有清隂曠懷無塵滓況乃秋日光玲瓏曉窗裏旬休聊
自適今辰日高起櫛沐坐前軒風輕鏡如水開卷恣詠謠望
雲閑徙倚新菊媚鮮妍短萍憐靃靡掃除田地靜摘掇園蔬
美幽翫愜詩流空堂稱居士客來傷寂寞我念遺煩鄙心跡
兩相忘誰能驗行止
冬夜懷李侍御王太祝叚丞
浩露烟壒盡月光閑有餘松篁細隂影重以簾牖疎泛覽星
粲粲輕河悠碧虛纖雲不成葉脉脉風絲舒丹竈熾東序燒
香羅玉書飄飄魂神舉若驂鸞鶴輿感念夙昔意華尚簮與
裾簮裾詎幾許累創吞鈎魚今聞馨香道一以悟臭帤悟覺
誓不惑永抱胎仙居晝夜欣所適安知歲云除行行二三友
君懷復何如
西齋小松(二首)
松樹短於我清風亦巳多況乃枝上雪動搖微月波幽姿得
閑地詎感歲蹉跎但恐厦終構藉君當柰何
簇簇枝新黃纖纖攅素指柔苙漸依條短莎還半委清風日
夜高凌雲竟何巳千歲盤老龍修鱗自茲始
周先生
寥寥空山岑冷冷風松林流月垂鱗光懸泉揚高音希夷周
先生燒香調琴心神功盈三千誰能還黃金
元氏長慶集卷第六
