元氏長慶集卷第三十九
狀
論當州朝邑等三縣代納夏陽韓城兩縣率錢狀
浙東論罷進海味狀
論當州朝邑等三縣代納夏陽韓城兩縣率錢狀
右准元和十三年敕緣夏陽韓城兩縣殘破量減逃戸率稅
每年攤配朝邑澄城郃陽三縣代納錢六百七十九貫九百
二十一文斛斗三千一百五十二碩一斗三升三合草九千
九束零並不計臣今因令百姓自通田地落下兩縣蒿荒之
外並據見定頃畆一例徵率自然兩縣巳減元額稅地請更
不令三縣代納差科
當州稅麻
右當州從前稅麻地七十五頃六十七畒四壟每年計麻一
萬一千八百七十四兩充州司諸色公用臣昨因均配地稅
尋檢三數十年兩稅文案只見逐年配率麻地並不言兩稅
數内爲復數外旣無條敕可憑臣今一切放免不稅
當州所徵斛斗草及地頭等錢畸零分數
右從前所徵斛斗升合之外又有抄勺圭撮錢草即有分釐
毫銖案牘交加不可勘筭人戸輸納元無畸零蹙數所成盡
是姦吏欺沒臣今所徵斛斗並請成合草並請成分錢並請
成文在百姓納數元無所加於官司簿書永絶姦詐其蹙數
粟麥草等便充填所欠職田等數其錢當州每畆元稅二十
文三分六釐人戸元納二十一文整數臣今只收納二十一
文内分釐零數將充職田脚錢二千六百餘貫便足更不分
外攤徵回姦吏隱欺之贓除百姓重歛之困如此處置庶有
利宜以前件謹具利宜如前逐縣兩稅元額頃畒并攤配職
田分數及蹙成文分合等錢草斛斗數謹具分析在前件狀
如前伏以當州田地鹹鹵瘠薄兼帶山原通計十畆不敵京
畿一二加以檢責年深貧富偏倂稅額巳定徵率轉難臣昨
所奏累年逋懸其敝實由於此臣今並巳均融抽稅又免配
佃職田閭里之間稍合蘇息伏緣請配職田地充百姓永業
事須奉敕處分然冀永有遵憑伏望聖慈允臣所奏謹錄奏
聞伏聽敕旨
浙東論罷進海味狀
浙江東道都團練觀察處置等使當管明州每年進淡菜一
石五斗海蚶一石五斗(每十里置遞夫二十四人)
右件海味等起自元和四年每年每色令進五斗至元和九
年因一縣令獻表上論準詔停進仍令所在勒回人夫當處
放散至元和十五年伏奉聖旨却令供進至今每年每色各
進一石五斗臣昨之任行至泗州巳見排比遞夫及到鎮詢
問至十一月二十日方合起進每十里置遞夫二十四人明
州去京四千餘里約計排夫九千六百餘人假如州縣只先
期十日追集猶計用夫九萬六千餘功方得前件海味到京
臣伏見元和十四年先皇帝特詔荆南令貢荔枝陛下即位
後以其遠物勞人只令一度進送充獻景靈自此停進當時
書之史策以爲美談去年江淮旱儉陛下又降德音令有司
於旨條之内減省常貢斯皆陛下遠法堯舜近法太宗減膳
䘏災愛人惜費之大德也况淡菜等味不登於俎豆名不載
於方書海物鹹腥增痰損肺俗稱補益蓋是方言每年常役
九萬餘人竊恐有乖陛下罷荔枝減常貢之盛意蓋守土之
臣不敢備論之過也臣别受恩私合盡愚懇此事又是臣當
道所進不敢不言如蒙聖慈特賜允許伏乞賜臣等手詔勒
停仍乞準元和九年敕旨宣下度支鹽鐵所在勒回實冀海
隅蒼生同霑聖澤謹錄奏聞伏候敕旨
中書門下牒牒浙東觀察使
當道每年供進淡菜一石五斗
海蚶一石五斗
牒奉敕如聞浙東所進淡菜海蚶等道途稍遠勞役至多起
今巳後並宜停進其今年合進者如巳發在路亦宜所在勒
回牒至准敕故牒
元氏長慶集卷第三十九
