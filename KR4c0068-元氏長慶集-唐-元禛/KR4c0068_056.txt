元氏長慶集卷第五十六
碑銘
故萬州刺史劉君墓誌銘
故工部員外郎杜君墓係銘
唐故使持節萬州諸軍事萬州刺史賜緋魚袋劉
君墓誌銘
歲長慶之癸卯五月日乙亥處士禄汾以予友保極喪訃於
予且告保極遺意欲予誌卒葬予哭泣受妻子賓友弔又哭
泣退叙事保極諱頗姓劉氏漢燕王子孫之在其國者皆稱
昌平人後世有清夷軍使拯爲清夷軍使時會侯希逸叛遼
海側近軍郡守將皆弃走拯獨不弃軍軍亂害及拯朝廷忠
之以平州刺史告其第平州生表裏表裏官至深州長史亦
用忠戰死於軍長史生子騫子騫官至銀青光禄大夫唐州
刺史與周增等謀潰李希烈覺皆殺之君實唐州之長子希
烈不忍其幼養之麾下凡攻戰必攜去年十四五始讀書希
烈死得脫舉進士文詠詞調有古時人氣候不肯學蹙蹙近
一題者試一不中遂不復試復田於唐唐刺史願得君爲壻
君不願爲刺史壻刺史怒暴租其田君乃大集里中諸老曰
刺史謂田足以累我耶由是火其居出契書投火中盡卑諸
老田弃去汝上讀書賦詩厚自期待刺史陸長源噐異之三
十餘試授秘書省校書郎復以協律郎從事於鄜元和初高
崇文方下蜀宰相杜黃裳以君爲大理評事畫於軍後爲壽
安主簿適烏重胤以懷汝之師來伐蔡請君爲監察御史判
懷汝营田事尋改節度判官賜章服是時賊始盛陳許懷汝
之衆怯怯未振舉都統韓弘在大梁君乃請於烏曰青陵故
城地高要得之可以據賊矣公能使我於韓可以得烏使之
韓一見奇之竟夕與語遂命陳許懷汝大梁之衆據青陵剋
日遂據之自是官軍乃大振凡烏之戰陣謀取案牘書奏之
事皆咨之嘗爲烏啓事京師憲宗皇帝語及陣法曰卿何以
知戰對曰臣固淮西之戰者也讀書餘事耳遭太夫人喪服
闋以從來所賦詩投宰相令狐楚楚屢吟賞於有文章者宰
相叚文昌在蜀時愛君之磊落善呼吸人遂相奏天子以君
爲殿中侍御史銀州長史知刺史事先時銀之長不命於朝
數十年矣諸將攝理奪其馬牛夷人苦益復叛遠君始受命
指贏輸之白四足者謂予曰君爲我識之此馬苟無死不復
易矣至所治党項諸羌來會聚君告以忠信廉儉皆出涕無
敢違告者歲餘受代酋長拓拔建宗等七百餘衆遮擁不欲
去君馳去之建宗等稍稍隨至境果以贏輸之白四足者歸
京師自外無餘畜及君之殁諸羌之長不絶聘尋授河西令
侍中弘方在蒲得君喜甚因請自貳朝廷以水部員外郎兼
侍御史充河中節度副使又歲餘君所善元稹爲宰相朝謂
君曰君將展矣亟薦之稹竟不能用尋除萬州刺史病於汝
竟以長慶三年某月日卒所寓年若干以某月日葬某所君
五男二女李氏婦洎處子皆女也統明旣明越明坎明緫明
皆男也處士禄汾始終視其喪始君善交人凡氣志豪徤尚
功名者多師之投分誓且死爲收長用慈儉閭里皆愛惜少
爲陸尚書長源李尚書元素鄭司徒餘慶杜司空黃裳所知
群公更處重位君亦不能遂所欲烏之知且委也事以喪廢
韓之器且薦也卒不獲用命也巳予爲監察御史時始與君
更相許與爲將相予果爲相而不能毫髮加於君非命也予
罪也抑不能專善善惡惡之柄耶不然何二世死忠之家旣
生如是之傑而卒不能成就之嗚呼銘曰
氣成鬱噎必爲風雲有志不洩死當能神神固不昩故吾有
云天子思我朋嫉我思雖我顇蹙心我不泯誓致堯舜封山
侍廵慟告君墓報君知人
唐故工部員外郎杜君墓係銘并序
叙曰予讀詩至杜子美而知小大之有所緫萃焉始堯舜時
君臣以賡歌相和是後詩人繼作歷夏殷周千餘年仲尼緝
拾選練其干預教化之尤者三百其餘無聞焉騷人作而怨
憤之態繁然猶去風雅日近尚相比擬秦漢以還採詩之官
旣廢天下妖謠民謳歌頌諷賦曲度嬉戱之詞亦隨時間作
逮至漢武賦柏梁而七言之體具蘇子卿李少卿之徒尤工
爲五言雖句讀文律各異雅鄭之音亦雜而詞意簡遠指事
言情自非有爲而爲則文不妄作建安之後天下文士遭罹
兵戰曹氏父子鞍馬間爲文往往橫槊賦詩故其抑揚冤哀
存離之作尢拯於古晉世風槩稍存宋齊之間教失根本士
以簡慢歙習舒徐相尚文章以風容色澤放曠精清爲高蓋
吟寫性靈流連光景之文也意義格力無取焉陵遲至於梁
陳淫豔刻飾佻巧小碎之詞劇又宋齊之所不取也唐興官
學大振歷世之文能者互出而又沈宋之流研練精切穩順
聲勢謂之爲律詩由是而後文變之體極焉然而莫不好古
者遺近務華者去實效齊梁則不逮於魏晉工樂府則力屈
於五言律切則骨格不存閑暇則纖穠莫備至於子美蓋所
謂上薄風騷下該沈宋古傍蘇李氣奪曹劉掩顔謝之孤高
雜徐庾之流麗盡得古今之體勢而兼人人之所獨專矣使
仲尼考鍜其旨要尚不知貴其多乎哉苟以爲能所不能無
可不可則詩人以來未有如子美者時山東人李白亦以奇
文取稱時人謂之李杜予觀其壯浪縱恣擺去拘束摸寫物
象及樂府歌詩誠亦差肩於子美矣至若鋪陳終始排比聲
韻大或千言次猶數百詞氣豪邁而風調清深屬對律切而
脫弃凡近則李尚不能歷其藩翰况堂奥乎予嘗欲件拆其
文體别相附與來者爲之准特病嬾未就適子美之子子嗣
業啓子美之柩襄祔事於偃師次于荆雅知予愛言其大父
爲文拜予爲誌辭不可絕予因係其官閥而銘其卒葬云係
曰晉當陽成侯姓杜氏下世而生依藝令於鞏依藝生審言
善詩官至膳部員外郎審言生閑閑生甫閑爲奉天令甫字
子美天寶中獻三大禮賦明帝奇之命宰相試文文善授甫
曹屬京師亂步謁行在拜左拾遺歲餘以直言官出爲華州
司功尋遷京兆事旋又弃去扁舟下荆楚間竟以寓卒旋殯
岳陽享年五十九夫人弘農楊氏女父曰司農少卿怡四十
九年而終嗣子曰宗武病不克葬殁命其子嗣業嗣業貧無
以給喪收拾乞匄焦勞晝夜去子美殁後餘四十年然後卒
先人之志亦足爲難矣銘曰
維元和之癸巳粤某月某日之佳辰合窆我杜子美於首陽
之前山嗚呼千歲而下曰此文先生之古墳
元氏長慶集卷第五十六
