元氏長慶集卷第四十五
制誥
授王播刑部尚書諸道鹽鐡轉運等使制
授杜元穎戸部侍郎依前翰林學士制
沈傳師授中書舍人制崔稜授尚書戸部侍郎制
裴向授左散騎常侍制崔郾授諫議大夫制
白居易授尚書主客郎中知制誥制
李拭授宗正卿等制裴武授司農卿制
授王播刑部尚書諸道鹽鐡轉運等使制
勑漢諸儒議鹽鐡者百輩終莫能罷以其均口賦利則貴賤
盡征於王府矣而國家歲漕關東之粟帛以實京師亦重事
也并是兩者非才勿居劒南西川節度副大使知節度事中
散大夫檢校戸部尚書兼成都尹御史大夫賜紫金魚袋王
播昔我憲宗章武皇帝梟琳於夏擒闢於蜀縛錡於吳而又
繼之以元濟師道之役十五年間盖煩費矣然而資用饒而
人不加賦朕甚異焉謀及耆艾以求其故皆曰蜀帥播是時
司筦榷者八年忠而能勤善於其職先皇帝咨訪委遇用之
不疑下竭其才而上專其任也是用徵自益部授之刑曹復
以舊務煩之式所以藉爾奉力之熟耳於戲知人則哲憲考
能之顧兹不明敢有貳事爾其追奉先眷佐予冲人忠盡始
終以服休命可守刑部尚書充諸道鹽鐡轉運等使散官勲
如故
授杜元穎戸部侍郎依前翰林學士制
勑元穎昔我憲宗章武皇帝熏灼威名兵定八極大索俊乂
以徵謀猷其在禁林尤集賢彦越正月夕庚子將弃倦勤付
朕眇末乃詔元穎佑予冲人以導揚丕訓爾亦祗奉顧命咨
授舊章輔釐哀憂俾克依據是夜而六宮承式厥明而百吏
受遺草定法儀兹實頼汝官不稱事予懷慊然而又詞源奥
深機用周敏授之以詔而益辦扣之以疑而益明慎獨以修
身推誠以事朕職勞可舉德懋宜升不俟踰時寧拘滿歲綸
誥清秩版圖劇曹例無兼榮特以甄寵予以國士待汝汝以
忠臣報予效乃肺肝司朕耳目可守尚書戸部侍郎知制誥
依前翰林學士散官勲如故
沈傳師授中書舍人制
勑書云臣作朕股肱耳目言天下不可一人理也今國家崇
建執事以任股肱妙選侍臣實司耳目股肱良則心膂正耳
目審則視聽明苟非端人何以近我而朝議郎守尚書兵部
郎中知制誥充翰林學士上護軍賜紫金魚袋沈傳師㓗淨
精微風流儒雅名俱道勝信在言前謙而愈光卑以自牧專
對無不逹群居若不知而又煥有文章發爲辭誥使吾禁中
無漏露之患而朕語言與三代同風勤亦至矣事我滿歲命
汝即真勉竭乃誠以輔台德可守中書舍人依前翰林學士
散官勲賜如故
授崔稜尚書戸部侍郎制
勑朝議大夫權知尚書戸部侍郎判度支上柱國賜紫金魚
袋崔稜惟朕憲考亟征不廷熏剔幽妖擒滅罪疾用力滋廣
理財是切而姦臣乘上之急刻括以充其求帝用憫然思克
憂濟乃詔南服傅置甚繁爾稜授以耗登之書俾陳生聚之
術善於其職嚴而不殘辟名用物者逃無所入滅私奉公
者得以自明吏不敢欺人不加賦公費當其所則不吝上求
非其故則不獻挺直廉厚真爲吏師試可甄明歲滿當陟朕
保其始爾思其終始終不渝乃可用乂可守尚書戸部依前
判度支散官勲賜如故
授裴向左散騎常侍制
勑周文王侍從之臣無可使結襪者我知之矣左右前後無
非令人朕以將壯之年臣妾天下司其忿速其在於持重温
良之士以鑒之乎前陜虢等州都防禦觀察處置等使中散
大夫守陜州大都督府長史賜紫金魚袋裴向搢紳之徒言
其閨門之行僅至於衣無常主兒無常父矣推是爲政仁何
遠乎是以發自王畿至于陜服多歷年所終無尤違每移孝
友之風以懲強暴之俗甘棠之下廉讓興焉予欲用爲垂璫
夾乘之官以代吾盤盂韋弦之戒不亦可乎可守左散騎常
侍餘如故
崔郾授諫議大夫
勑郾昔我太宗文皇帝以魏徵爲人鏡而姦膽形於下逆耳
聞於上及徵没而猶歎過失之不聞夫以朕之不敏不明託
于人上月環其七而善惡蔑聞豈諫爭之臣未盡規於不德
耶朕甚懼焉以爾郾端厚誠明濟之文學柔而能立謙而逾
光命汝弼予式冀無過於戲宋景公一諸侯耳而陳星退之
詞齊威王獨何人哉能辨日聞之佞爾其極諫朕不漏言可
守諫議大夫餘如故
白居易授尚書主客郎中知制誥
勑先帝付朕四海九州之重尚頼威靈天下甫定思獲論議
文章之臣以自左右俾之詳考今古周知物情而朝議郎行
尚書司門員外郎白居易州里舉進士有司升甲科元和初
對詔稱旨翺翔翰林藹然直聲留在人口朕嘗視其詞賦甚
喜與相如並處一時由是召自南賓序𥙷郎位會牛僧孺以
御史丞解制誥職嗣掌書命人推爾先予亦飽其風猷爾宜
副兹超異可守尚書主客郎中知制誥餘如故
李拭授宗正卿等
勑李拭韋虔度等明皇而下其屬未遠諸王在閤朕得其寒
温睿宗而上五十餘族長幼秩序盡委之於大宗正苟非能
賢不敢輕授以爾拭踐履中外論倫古今主宗之盟綽有餘
譽而執事者又曰殿中丞㧾六尚以供名物當進圭進爵之
時不敢虛位僉以虔度文學儒素旁通政經執憲南臺挺直
不撓以之代拭允謂其良仍假左貂之冠加於宗正之首朕
不敢無私於吾屬也拭可檢校左散騎常侍兼宗正卿虔度
可守殿中監餘如故
裴武授司農卿
勑農天下之本也故國有九列而司農氏居其一焉前代非
牟融之循理康成之儒學不在兹選今海内無事思與公卿
等樹立根柢以制四方是用外選方伯之善職者入𥙷兹任
謂之恩榮具官裴武子聞其先始以孝友書其國籍其後累
有丞相爲唐名臣賢彦因仍代濟不絶武亦嗣其忠孝益熾
家聲鬱爲元僚所至稱理嘗居内史屢入正卿自華至荆無
非劇地鈐轄豪右衣食焭婺嚴而不殘仁而有制鎮定南服
予方頼之而亟請來朝因求内任嘉其戀我難奪乃誠假以
秩宗之榮用制國泉之重費而不屈其在勉之可檢校禮部
尚書兼司農卿餘如故
元氏長慶集卷第四十五
