元氏長慶集卷第四十九
制誥
范傳式河南府壽安縣令
王炅兼侍御史高端婺州長史
李昆滑州司馬劉頗河中府河西縣令
王迪貶永州司馬
王悅昭武校尉行左千牛備身
崔適翊麾校尉守左千牛備身
姚文壽右監門衛將軍知内侍省事
徐智岌右監門衛將軍
邵常政内侍省内謁者監
宋常春内僕局令
青州道渤海授金吾將軍等放還蕃
青州道渤海等授諸衛將軍放還蕃
令狐楚等加階蕭俛等加勲
蕭俛等加封爵李逢吉等加階
李光顏加階王仲舒等加階
郭釗等轉勲武儒衡等加階
崔元略等加階胡証授定遠將軍
諸使收淄青叙錄將士等授官爵勲
劒南西川節度使下將士叙勲
鄭氏封才人七女封公主
王承宗母吳氏封齊國太夫人
范傳式河南府壽安縣令
勑范傳式御史府多以法律見徵苟覆視之不明於薄責而
何逭傳式在先朝時嘗爲監察御史會孫革以廐牧競田之
獄來上朝廷意其未具復命傳式理之不能精求盡以前
使岐人衆來告我職爾之由須示薄懲用明失實嗟乎長人
之吏信在言前當革非心無因故態過而不改寧㒺後艱可
王炅兼侍御史
勑王炅等乃祖乃父勤勞邦家佐吾先臣相國捍患摧兇世
爲勲籍故吾聞成德諸將心猶悚然爾等初喪元戎能以
整送迎新舊之際不無夙夜之勞言念功庸宜升秩序
憲署命之崇班特示加恩匪用彛典可依前件
高端婺州長史
勑高端等周官歲終則稽其醫事以制其食斯亦賞勞之
也爾等皆執藝術待詔公車和六飲六膳以會其時察五色
五聲以知其變朕嘗因苦口必念沃心每思藥石之臣咸聽
肺肝之語凡百多士無以美疢愛予因爾厥官用警有位
李昆滑州司馬
勑李昆日者王承元以成德喪師之狀來告爾實將之能
承元之意上通朝廷之澤下究昆有力焉將議奬勞是宜
秩郡丞憲吏用表兼榮可權知滑州司馬兼監察御史
劉頗河中府河西縣令
勑劉頗朕以自鄜而北夷夏雜居號爲難理乃詔執事求
以綏懷控壓之者皆曰頗在兹選且言其伐蔡之役常參
於懷汝之師部分㢮張允協軍政遂命試領銀州郡事衆
寧附邊人宜之連帥以聞議請甄奬河西近邊擇吏惟精勿
吝牛刀爲我烹割可
王迪貶永州司馬
勑王迪爲吏不廉受賄六十餘萬據其贓罪合寘重條言
以爲伐蔡之時䧟其家屬適遭蜂蠆並爲鯨鯢尚念爾于
兹當從末減議遷郡佐無忘悛心可守永州司馬員外置同
正員仍所在驛發遣
王悅昭武校尉行左千牛備身
勑執千牛刀以侍奉吾左右者命子弟之選也莊憲皇后姪
王悅等或勲戚蔭餘或公卿貴胤佩觹有趨蹌之美釋褐參
侍從之榮勉奉我朝廷之儀敬順爾父兄之教可依前件
崔適翊麾校尉守左千牛備身
勑三品子崔適等左右備身在吾旒扆之側非貴遊子弟之
可親信者不在選中爾等閥閱甚崇教誨斯至事我猶事父
畏法猶畏師勿惰勿佻以期無誨斯可與成人並行於朝廷
矣可依前件
姚文壽右監門衛將軍知内侍省事
勑姚文壽出入中外備嘗劇職靜以自勝高而益謙先皇帝
以其忠愿謹信知書有文每决務宫中付以密命巳事而復
終無漏言朕方藉良能奪其情禮起自哀疚命爲監臨和而
有常威而不侮修身處衆兩得其宜憂服旣除庸功可奬崇
階厚秩兼以命之無忘慎修用副毗倚可冠軍大將軍行右
監門衛將軍知内侍省事封賜如故
徐智岌右監門衛將軍
勑徐智岌邠之地后稷公劉之所理也俗饒稼穡土宜六擾
内扞郊圻外攘夷狄故吾特命禮樂詩書之上將俾爲長城
立監臨戎亦慎兹選以爾自更事任巳著公方端介而不失
人心謙和而能宣朕命寵以將軍之號仍加内省之榮復職
舊藩勉終前效可雲麾將軍右監門衛將軍知内侍省事餘
如故
邵常政内侍省内謁者監
勑天子有内諸臣所以參侍奉備傳逹而將外諸臣之復也
其或久更事任績效甄明者必擇其良能而分命焉元從興
元朝議郎行内侍邵常政等或扈從於艱難之際或服勤著
廉善之名宜序班資用優階秩夫奠東司而臨象教爾無忘
於肅清將成命以察戎行爾無忘扵畏慎正闈闥以親賓客
爾無忘於敬恭行是三者可以長守其禄位而不離於榮近
矣各揚爾職稱朕意焉可依前件
宋常春等内僕局令
勑近制選内臣之善於其職者監視諸鎮蓋所以將我腹心
之命逹于瓜牙之士也宣義郎行内侍宋常春等皆以謹信
多才得參侍從更掌上府尤見吏能守官無毫髮之瑕勵巳
有冰霜之操跡其聲實可備監臨汝其往哉予用訓爾夫處
衆莫若順犯衆則不安約身莫若廉奉身則不足推是兩者
引而伸之然後入可以近天子之光出可以護將軍之旅矣
㒺或失墜以貽後艱勉當柱國之榮無忘立表之誓全寶可
宣德郎行内侍省官闈局令員外置同正員常春可徵仕郎
内侍省内僕局令員外置同正員
青州道渤海授金吾將軍等放還蕃
勑慎能至王姪大公則等洲東之國知義之道與華夏同風
者爾軰是也冐越深阻和會于庭予嘉乃誠命以崇秩用奮
威衛保爾恩榮無怠無違永作藩服可依前件
青州道渤海等授諸衛將軍放還蕃
勑大定順王姪大多英等我十有二衛將軍以率其屬皆匡
備左右爲吾近臣自非勲庸不以輕授以汝各贄琛賮勞於
梯航俾耀遠人宜示恩寵歸撫爾類知吾勸來可依前件
令狐楚等加階
門下朕聞君法天大臣體君命數名等威上下以兩昔漢丞
相金印紫綬黃扉黑&KR1650;亦所以異車服於百辟也今朕宰相
階級不稱甚無謂焉旣當行慶之恩宜用加崇之典守門下
侍郎同中書門下平章事賜紫金魚袋令狐楚端慎嚴恪夙
夜在公按度懸衡守而不失守中書侍郎同中書門下平章
事賜紫金魚袋蕭俛深敏敬恭窹寐思理伏蒲焚藁知無不
爲守中書侍郎同中書門下平章事賜紫金魚袋叚文昌坦
易堅白風雨有常推賢與能如恐不及咨汝三后弼予一人
汝爲股肱耳目以賚予予敷心腹腎腸以告汝汝其一乃志
以奉上周乃惠以接下敬乃事以臨官是三者孫叔敖嘗用
之於楚矣位愈高而士愈戴禄愈厚而人愈懷夫以朕之不
敏不明尚克用濟實頼吾二三臣朝夕之誨詩云無言不詶
無德不報爰因進等之詔用申交警之詞各竭乃誠同底于
道康天下平太階而後越級之賜行焉兹謂叙常非以爲報
楚可太中大夫俛可朝議大夫文昌可中散大夫餘各如故
蕭俛等加勲
某等越正月惟朕憲考集大命于朕躬宅憂昏逾罔克攸濟
惟爾俛屢贊大儀以詔予一人惟爾文昌作策度以道揚末
命俾小子審訓弗違時乃之休王功曰勲兹用報汝尚克納
誨毋忘恊心銘于太常永作元輔可
蕭俛等加封爵
門下列爵惟五所以褒有德也朝議大夫守門下侍郎同中
書門下平章事上騎都尉襲徐國公賜紫金魚袋蕭俛等外
撫四夷内順百度同德比義以堯舜之道事予厥惟懋哉遂
行益地之詔俛乃讓封於弟亦恊推恩開國承家永綏厥後
惟克恭敬以和神人可依前件
李逢吉等加階
某官李逢吉是朕皇子時侍讀也忠孝之訓何嘗忘之惟秘
洎瓘寔惟藩臣克壯威猷用以垣翰楊造等祗事内外夙夜
惟寅並沐前恩遞升榮級上下有等式示彛章可依前件
李光顔加階
門下朕聞有天下者道德仁義以爲理城郭溝池以爲固故
曰不教人戰是謂弃之有備無患可以應卒此先王歐攘戎
狄保障黎元之大略也五原居宥夏靈慶之中當蛇豕豺狼
之突將搤咽喉之要爰命腹心之臣厥有成功宜膺茂典邠
寧慶等州節度觀察處置等使金紫光禄大夫檢校司空兼
邠州刺史上柱國武威郡開國公李光顔氣敵三軍心師百
行有卞莊之勇守之以仁有日磾之誠濟之以武叱咤則風
雲廻合間宴則罇爼周旋蓋文武之令才真古今之良將是
以淮蔡之役百勝功高青齊之師一面居最朕以蕭關尚警
馬嶺猶虞五餌之詐可羞百雉之城爰度先是屬役每難其
人惟爾良能果諧予願程功而不愆于素訖事而不勞于人
比命有司褒乃實力僉曰古諸侯勲德優盛則就加特進以
寵之我國家封植崇重有朝請一字以異之予嘉乃勤兼用
兩者兹謂上賞爾惟欽哉可特進餘如故
王仲舒等加階
門下階陛所以升堂奥也歷清貫者亦由是而登進焉國朝
由散官而命爲大夫者凡十一等以銀青朝散爲名者非我
特制則不克授蓋門戸有棨戟之榮腰佩有龜緺之異也朝
議郎守中書舍人王仲舒等或歷職清近代予格言或分命
藩方宣我程品或縣車以請老或持節以臨人或親或能或
勞或久皆承霈澤之慶宜當並命之榮凡爾四十有三人各
服我休命並朝散大夫餘如故
郭釗等轉勲
粤若十有二勲以馭親賢以詔勞舊以稽秩序以行慶賜而
刑部尚書兼司農卿郭釗實我元舅寅亮朕躬傳師洎肇共
司予言發揚書命倰貳教官長財善物証居環尹夜警晝廵
堪致厥政時惟舊老高陽而下五十有六人分命内外祗勤
于理越二月發大號于天下延寵庶官錫爾崇勲無替嘉命
武儒衡等加階
某乙等古人以朝散大夫爲榮是以自矜於歌詠况今由是
級者則服色驟加誠足貴矣儒衡等皆吾内外之臣並在賢
能之選頃因慶澤第許崇階朕不食言勉當嘉命
崔元略等加階
某官某乙階之設二十有庸有事有叙有加用是四者以詔
百吏由郾而上至于元略曰加曰叙進而下至于景曰事曰
庸光我侍從之臣且優致政之老詔賢詔德於是乎在堂奥
益近爾其敬之
胡証授定遠將軍
門下寧遠將軍兼左金吾衛大將軍御史大夫充左街使賜
紫金魚袋胡証等近古赦天下則勲秩階爵因緣而行亦欲
與卿大夫同美利也爾等率其屬部分義甚明皆吾勞臣是
有恩奬益進榮級宜其允恭可依前件
諸使收淄青叙錄將士等授官爵勲
某等能執于戈討定逋孽功懋懋賞厥惟舊哉分命庶官秩
建五等次用于十有二勲式示等威蓋以勞之小大爲上下
也
劒南西川節度使下將士叙勲
門下劒南西川節度使下准制叙勲將士朝議大夫試太子
家令上護軍史憲等蜀形勝之地也南控蠻蜑西搤戎羌厲
禁之勞實頼汝三千八百六十有六人之力使之必報並賜
崇勲各懋乃誠勖率以敬可依前件
鄭氏封才人
勑古者天子設六宫以詔内理是以關雎樂得淑女憂在進
賢將聽鷄鳴之詩豈惟魚貫之序鄭氏山東令族海内良家
每師班女之文嘗慕樊姬之德桃姿焜燿蘭行馨香爰用擇
才冀無傷善勉當選進之重無忘和平之心可才人
七女封公主
門下長女等抱子弄孫之榮貴賤之大情也朕以四海奉皇
太后於南宫問安之時諸女侍側螽斯之慶上慰慈顔鳲鳩
之仁内懷均養雖穠華可尚出閤未期而湯沐先施分封有
據宜加美號以表令儀可依前件主者施行
王承宗母吳氏封齊國太夫人
勑古成德軍節度鎮冀深趙等州觀察處置等使金紫光禄
大夫檢校尚書左僕射贈侍中王承宗母燕國太夫人吳氏
魯文在手燕夢徵蘭道以匡夫仁而訓子教日磾竭誠之操
義必資忠戒陳嬰自大之心明於處順是以承宗辭代之際
承元領務之初或輟哭以據床每形言於憂國人知趣向道
實光明宜受進封之恩用表貫霜之節可封齊國太夫人
元氏長慶集卷第四十九
