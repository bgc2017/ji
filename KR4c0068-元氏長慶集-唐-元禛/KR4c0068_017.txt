元氏長慶集卷第十七
律詩
雪後宿同軌店贈韋氏兄弟
永貞二年赦大隱洞
餞李十二題李十一居壁
靖安窮居贈樂天
使東川駱口驛
清明日亞枝紅
梁州夢南秦雪
江樓月慙問囚
江上行漢江笛
郵亭月嘉陵驛
百牢關江花落
嘉陵江西縣驛
望喜驛好時節
夜深行望驛臺
贈咸陽少府贈吕校書
封書李著作花園
燈影江陵途中寄樂天
渡漢江哀病驄
送崔侍御酬樂天翫月
酬樂天寄通中散
雪後宿同軌店上法護寺鐘樓望月
滿山殘雪滿山風野寺無門院院空烟火漸稀孤店靜月明
深夜古樓中
陪韋尚書丈歸履信宅因贈韋氏兄弟
紫垣騶騎入華居公子文衣護錦輿眠閣書生復何事也騎
羸馬從尚書
永貞二年正月二日上御丹鳳樓赦天下予與李
公垂庾順之閑行曲江不及盛觀
春來饒夢慵朝起不看千官擁御樓却着閑行是忙事數人
同傍曲江頭
韋居守晚歲常言退休之志因署其居曰大隱洞
命予賦詩因贈絶句
謝公潜有東山意巳向朱門啓洞門大隱猶疑戀朝市不如
名作罷歸園
贈李十二牡丹花片因以餞行
鸎澁餘聲絮墮風牡丹花盡葉成&KR1244;可憐顔色經年别收取
朱欄一片紅
題李十一修行里居壁
雲闕朝迴塵騎合杏花春盡曲江閑憐君雖在城中住不隔
人家便是山
靖安窮居
喧靜不由居遠近大都車馬就權門野人住處無名利草滿
空階樹滿園
贈樂天
等閑相見銷長日也有閑時更學琴不是眼前無外物不關
心事不經心
使東川(并序此後並御史時詩)
元和四年三月七日予以監察御史使川往來鞍馬間賦詩
凡三十二章秘書省校書郎白行簡爲予手寫爲東川卷今
所錄者但七言絶句長句耳起駱口驛盡望驛臺二十二首
云
駱口驛二首(東壁上有李二十員外逢吉崔二十二侍御韶使雲南題名處北壁有翰)
(林白二十二居易題擁石關云開雪紅樹等篇有王質夫和馬王不知是何人也)
郵亭壁上數行字崔李題名王白詩盡日無人共言語不離
墻下至行時
二星徼外通蠻服五夜燈前草御文我到東川恰相半向南
看月北看雲
清明日(行至漢上憶與樂天知退杓直拒非順之輩同游)
當年寒食好風輕觸處相隨取次行今日清明漢江上一身
騎馬縣官迎
亞枝紅(往歲與樂天曾於郭家亭子竹林中見亞枝紅桃花半在池水自後數年不復記得)
(忽於裦城驛池岸竹間見之宛如舊物深所愴然)
平陽池上亞枝紅悵望山郵是事同還向萬竿深竹裏一枝
渾卧碧流中
梁州夢(是夜宿漢川驛夢與杓直樂天同游曲江兼入慈恩寺諸院倏然而寤則遞乘及階)
(郵吏巳傳呼報曉矣)
夢君同遶曲江頭也向慈恩院院遊亭吏呼人排去馬忽驚
身在古梁州
南秦雪
帝城寒盡臨寒食駱谷春深未有春纔見嶺頭雲似蓋巳驚
巖下雪如塵千峯筍石千株(一本作千條)玉萬樹松蘿萬朵銀飛
鳥不飛猿不動青驄御史上南秦
江樓月(嘉川驛望月憶杓直樂天知退拒非順之數賢居近曲江閑夜多同步月)
嘉陵江岸驛樓中江在樓前月在空月色滿牀兼滿地江聲
如鼓復如風誠知遠近皆三五但恐隂晴有異同萬一帝鄕
還潔白(一本作皎潔)幾人潜傍杏園東
慙問囚(蜀門夜行憶與順之在司馬鍊師壇上話出處時)
司馬子微壇上頭與君深結白雲儔尚平村落擬連賣王屋
山泉爲别游各待陸渾求一尉共資三逕便同休那知今日
蜀門路帶月夜行緣問囚
江上行
悶見漢江流不息悠悠漫漫竟何成江流不語意相問何事
遠來江上行
漢江上笛(二月十五日夜於西縣白馬驛南樓聞笛悵然憶得小年曾與從兄長楚寫漢)
(江聞笛賦因而有愴耳一本作有懷)
小年爲寫游梁賦最說漢江聞笛愁今夜聽時在何處月明
西縣驛南樓
郵亭月(於駱口驛見崔二十二題名處數夜後於青山驛翫月憶得崔生好持確論每於宵)
(話之中常日人生晝務夜安步月閑行吾不與也言訖堅卧他人雖千百其詞難動摇矣至是愴然)
(思此題因有獻)
君多務實我多情大抵偏嗔步月明今夜山郵與蠻嶂君應
堅卧我還行
嘉陵驛二首(篇末有懷)
嘉陵驛上空牀客一夜嘉陵江水聲仍對墻南滿山樹野花
撩亂月朧明
墻外花枝壓短墻月明還照半張牀無人會得此時意一夜
獨眠西畔廊
百牢關(奉使推小吏任敬仲)
嘉陵江上萬重山何事臨江一破顔自笑只緣任敬仲等閑
身度百牢關
江花落
日暮嘉陵江水東梨花萬片逐江風江花何處最腸斷半落
江流半在空
嘉陵江二首
秦人惟識秦中水長想吳江與蜀江今日嘉川驛樓下可憐
如練遶明窗
千里嘉陵江水聲何年重遶此江行只應添得清宵夢時見
滿江流月明
西縣驛
去時樓上清明夜月照樓前撩亂花今日成隂復成子可憐
春盡未還家
望喜驛
滿眼文書堆案邊眼昏偷得暫時眠子規驚覺燈又滅一道
月光横枕前
好時節
身騎騘馬峨眉下面帶霜威卓氏前虚度東川好時節酒樓
元被蜀兒眠
夜深行
夜深猶自遶江行震地江聲似鼓聲漸見戍樓疑近驛百牢
關吏火前迎
望驛臺(三月盡)
可憐三月三旬足悵望江邊望驛臺料得孟光今日語不曾
春盡不歸來
贈咸陽少府蕭郎
莫怪逢君淚每盈仲由多感有深情陸家幼女託良壻阮氏
諸房無外生顧我自傷爲弟拙念渠能繼事姑名别時何處
最腸斷日暮渭陽驅馬行
贈吕三校書(與呂校書同年科第後爲别七年元和巳丑歲八月偶於陶化坊會宿)
同年同拜校書郎觸處潜行爛漫狂共占花園爭趙辟競添
錢貫定秋娘七年浮世皆經眼八月閑宵忽並牀語到欲明
歡又泣傍人相笑兩相傷
封書
鶴臺南望白雲關城市猶存暫一還書出步虚三百韻蘂珠
文字在人間
仁風李著作園醉後寄李十
朧明春月照花枝花下音聲是管兒却笑西京李員外五更
騎馬趁朝時
燈影
洛陽晝夜無車馬漫掛紅紗滿樹頭見說平時燈影裏玄宗
潜伴太眞游
貶江陵途中寄樂天杓直以員外郎判鹽鐵樂天
以拾遺在翰林(此後並在江陵士曹時詩李建字杓直)
想到江陵無一事酒杯書卷綴新文紫芽嫰茗和枝採朱橘
香苞數瓣分暇日上山狂逐鹿凌晨過寺飽看雲筭緡草詔
終須解不敢將心遠羡君
渡漢江去年春奉使東川經嶓冡山下
嶓冡去年尋漾水襄陽今日渡江濆山遥遠樹纔成點浦靜
沉碑欲辨文萬里朝宗誠可羡百川流入渺難分鯢鯨歸穴
東𬈑溢又作波濤隨伍員
哀病騘呈致用
櫪上病騘啼裊裊江邊廢宅路迢迢自經梅雨長垂耳乍食
菰蔣欲折腰金絡頭銜光未滅玉花衫色瘦來燋曾聽禁漏
驚衙鼓慣踏康衢怕小橋半夜雄嘶心不死日高飢餓尾還
摇龍媒薄地天池遠何事牽牛在碧霄
送嶺南崔侍御
我是北人長北望每嗟南鴈更南飛君今又作嶺南别南鴈
北歸君未歸洞主參承驚豸角島夷安集慕霜威黃家賊用
鑹刀利白水郎行旱地稀蜃吐朝光樓隱隱鼇吹細浪雨霏
霏毒龍蛻骨轟雷鼓野象埋牙斸石磯火布垢塵須火浣木
綿温軟當綿衣桄榔麵磣㯽榔澁海氣常昏海日微蛟老變
爲妖婦女舶來多賣假珠璣此中無限相憂事請爲殷勤事
事依
酬樂天八月十五夜禁中獨直翫月見寄
一年秋半月偏深况就煙霄極賞心金鳳臺前波漾漾玉鈎
簾下影沉沉宴移明處清蘭路歌待新詞促翰林何意枚臯
正承詔瞥然塵念到江隂
予病瘴樂天寄通中散碧腴垂雲膏仍題四韻以
慰遠懷開拆之間因有酬荅
紫河變鍊紅霞散翠液煎研碧玉英金籍眞人天上合鹽車
病驥軛前驚愁腸欲轉蛟龍吼醉眼初開日月明唯有思君
治不得膏銷雪盡意還生
元氏長慶集卷第十七
