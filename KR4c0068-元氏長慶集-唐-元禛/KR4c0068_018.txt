元氏長慶集卷第十八
律詩
陪諸公游通德湖送友封
放言酬劉二十八贈石枕
和嚴司空重陽日送王十一游剡中
重送友封送致用
靜勝寺書樂天紙
酬孝甫和樂天招蔚章
折花贈行寄劉頗
過王十一館送孫勝
游三寺遠望
尋李校書襄陽樓
游碧澗寺和竇容州
盧頭陁醉别
陪諸公游故江西韋大夫通德湖舊居有感題四
韻兼呈李六侍御即韋大夫舊寮也
高墉行馬接通湖巨壑藏舟感大夫塵壁暗埋悲舊札風簾
吹斷落殘珠煙波漾日侵隤岸狐兔奔叢拂坐隅唯有滿園
桃李下膺門偏拜阮元瑜
送友封二首(黔府竇鞏字友封)
桃葉成隂鷰引雛南風吹浪颭檣烏瘴雲拂地黃梅雨明月
滿帆青草湖迢遞旅魂歸去遠顚狂酒興病來孤知君兄弟
憐詩句遍爲姑將惱大巫
惠和坊裏當時别豈料江陵送上船鵬翼張風期萬里馬頭
無角巳三年甘將泥尾隨龜後尚有雲心在鶴前若見中丞
忽相問爲言腰折氣衝天
放言五首
近來逢酒便高歌醉舞詩狂漸欲魔五斗解酲猶恨少十分
飛盞未嫌多眼前讐敵都休問身外功名一任他死是老閒
生也得擬將何事柰吾何
莫將心事厭長沙雲到何方不是家酒熟餔糟學漁父飯來
開口似神鵶竹枝待鳳千莖直柳樹迎風一向斜總被天公
霑雨露等頭成長盡生涯
霆轟電烻數聲頻不柰狂夫不藉身縱使被雷燒作燼寧殊
埋骨颺爲塵得成胡蝶尋花樹儻化江魚棹錦鱗必若乖龍
在諸處何須驚動自來人
安得心源處處安何勞終日望林巒玉英惟向火中冷蓮葉
元來水上乾寗戚飯牛圖底事陸通歌鳳也無端孫登不語
啓期樂各自當情各自歡
三十年來世上行也曾狂走趁浮名兩迴左降須知命數度
登朝何處榮乞我杯中松葉滿遮渠肘上柳枝生他時定葬
燒缸地賣與人家得酒盛
劉二十八以文石枕見贈仍題絶句以將厚意因
持壁州鞭酬謝兼廣爲四韻
枕截文瓊珠綴篇野人酬贈壁州鞭用長時節君須策泥醉
風雲我要眠歌眄彩霞臨藥竈執陪仙仗引鑪煙張騫却上
知何日隨會歸期在此年
奉和嚴司空重陽日同崔常侍崔郎中及諸公登
龍山落帽臺佳宴
謝公秋思眇天涯蠟屐登高爲菊花貴重近臣光綺席笑憐
從事落烏紗萸房暗綻紅珠朵茗授寒供白露芽詠碎龍山
歸去號馬奔流電妓奔車
送王十一郎游剡中
越州都在浙河灣塵土消沉景象閑百里油盆鏡湖水干峯
鈿朵會稽山軍城樓閣隨高下禹廟煙霞自往還想得玉郎
乘畫舸幾回明月墜雲間
送友封
輕風略略柳欣欣晴色空濛遠似塵斗柄未回猶帶閏江㾗
潜上巳生春蘭成宅裏尋枯樹宋玉亭前别故人心斷洛陽
三兩處窈娘提抱古天津
送致用
淚霑雙袖血成文不爲悲身爲别君望鶴眼穿期海外待烏
頭白老江濆遥看逆浪愁飜雪漸失征帆錯認雲欲識九回
腸斷處潯陽流水九條分
早春登龍山靜勝寺時非休澣司空特許是行因
贈幕中諸公
謝傅知憐景氣新許尋高寺望江春龍文遠水吞平岸羊角
輕風旋細塵山茗粉含鷹觜嫰海榴紅綻錦窠勻歸來笑問
諸從事占得閑行有幾人
書樂天紙
金鑾殿裏書殘紙乞與荆州元判司不忍拈將等閑用半封
京信半題詩
酬孝甫見贈十首(各酬本意次用舊韻)
宋玉秋來續楚詞隂鏗官漫足閑詩親情書札相安慰多道
蕭何作判司
杜甫天材頗絕倫每尋詩卷似情親憐渠直道當時語不着
心源傍古人
十歲荒狂任博徒挼莎五木擲梟盧野詩良輔偏憐假長借
金鞍迓酒胡
曾經綽立侍丹墀綻蘂宫花拂面枝雉尾扇開朝日出柘黃
衫對碧霄垂
一自低心翰墨場箭靫抛盡負書囊近來兼愛休糧藥栢葉
紗羅雜豆黃
莫笑風塵滿病顔此生元在有無間卷舒蓮葉終難濕去住
雲心一種閑
無事抛棋侵虎口幾時開眼復聮行終須殺盡緣邊敵四面
通同掩太荒
原憲甘貧每自開子春傷足少人哀巷南唯有陳居士時學
文殊一問來
每識閑人如未識與君相識便相憐經旬不解來過宿忍見
空牀夜夜眠
開拆新詩展大璆明珠炫轉玉音浮酬君十首三更坐減却
常時半夜愁
和樂天招錢蔚章看山絕句
碧落招邀閑曠望黃金城外玉方壷人間還有大江海萬里
煙波天上無
折枝花贈行
櫻桃花下送君時一寸春心逐折枝别後相思最多處千株
萬片遶林垂
寄劉頗二首
平生嗜酒顚狂甚不許諸公占丈夫唯愛劉君一片膽近來
還敢似人無
前年碣石煙塵起共看官軍過洛城無限公卿因戰得與君
依舊綠衫行
晨起送使病不行因過王十一館居二首
自笑今朝誤夙興逢他御史瘧相仍過君末起房門掩深映
寒䆫一盞燈
密宇深房小火爐飯香魚熟近中厨野人愛靜仍耽寢自問
黃昏肯去無
送孫勝
桐花暗淡柳惺愡池帶輕波柳帶風今日與君臨水别可憐
春盡宋亭中
遊三寺回呈上府主嚴司空時因尋寺道出當陽
縣奉命覆視縣囚牽於游衍不暇詳究故以詩自
誚爾
謝公恣縱顚狂掾觸處閑行許自由舉板支頥對山色當筵
吹帽落臺頭貪緣稽首他方佛無暇精心滿縣囚莫責尋常
吐茵吏書囊赤白報君侯
遠望
滿眼傷心冬景和一山紅樹寺邊多仲宣無限思鄕淚漳水
東流碧玉波
早春尋李校書
𣢾𣢾春風澹澹雲柳枝低作翠櫳裙梅含雞舌兼紅氣江弄
瓊花散綠紋帶霧山鸎啼尚小穿沙蘆筍葉纔分今朝何事
偏相覓撩亂芳情最是君
過襄陽樓呈上府主嚴司空樓在江陵節度使宅
北隅
襄陽樓下樹隂成荷葉如錢水面平拂水柳花千萬點隔林
鸎舌兩三聲有時水畔看雲立每日樓前信馬行早晚暫教
王粲上庾公應待月分明
八月六日與僧如展前松滋主簿韋戴同游碧澗
寺賦得扉字韻寺臨蜀江内有碧澗穿注兩廊又
有龍女洞能興雲雨詩中噴字以平聲韻
空闊長江礙鐡圍高低行樹倚巖扉穿廊玉澗噴紅旭踴塔
金輪拆翠微草引風輕馴虎睡洞驅雲入毒龍歸佗生莫忘
靈山别滿壁人名後會稀
奉和竇容州
明公莫訝容州遠一路瀟湘景氣濃班竹初成二妃廟碧蓮
遥聳九疑峯禁林聞道長傾鳳池水那能久滯龍自歎風波
去無極不知何日又相逢
盧頭陁詩(并序)
道泉頭陁字源一姓盧氏本名士衍弟曰起郎士玟則官閥
可知也少力學善記憶戡解職仕不三十餘歷八諸侯府皆
掌劇事性強邁不錄幽瑣爲吏所搆摘官建州無何有異人
密授心契冥失所在盧氏旣爲大門族兄弟且賢豪惶駭求
索無所得胤子某積歲窮盡荒僻一夕於衡山佛舍衆頭陁
中燈下識之號叫泣血無所顧然而先是衆以爲姜頭陁自
是知其爲盧頭陁矣邇後往來湘潭間不常次舍秪以衡山
爲詣極元和九年張中丞領潭之歲予拜張公於潭適上人
在焉即日詣所舍東寺一見蒙念不礙小劣盡得本末其事
列而序之仍以四韻七言爲贈爾
盧師深話出家由剃盡心花始剃頭馬哭青山别車匿鵲飛
螺髻見羅睺還來舊日經過處似隔前身夢寐游爲向八龍
兄弟說他生緣會此生休
醉别盧頭陁
醉迷狂象别吾師夢覺觀空始自悲盡日笙歌人散後滿江
風雨獨醒時心超幾地行無處雲到何天住有期頓見佛光
身上出巳蒙衣内綴摩尼
元氏長慶集卷第十八
