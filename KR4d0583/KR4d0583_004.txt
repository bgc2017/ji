樗隱集卷四元胡行簡撰
記
晦園記
余擢第入翰林紬國史竊觀世皇混一海宇不愛高爵
重幣禮致巖穴之士有自布衣趨拜極品者綸音諭郡
國懷材抱藝晦迹丘園者悉以名聞清修苦節之士由
是彬彬矣江右以遺逸徵者臨川吳文正公公之學問
道德海内皆所知尊聞其風而興起者豈無其人而余
未之見也余持憲節還鄉慨然有遯世之志蓋漫士而
樂於隱也嘗遊金灘之上留宿盧氏館以中出晦園二
字示余曰翰林吳主一所書也余諗以中曰君真有意
於隱乎抑悅是名乎以中曰吾得姓受氏實始於朱先
世由新安徙渝之蔣溪遠祖繼盧氏後歴世滋久遂仍
其姓不敢易也嘗營别墅於居第之左竹樹陰森園池
雅飭主一下榻其中每杯酒從容輙曰君故新安之朱
則紫陽夫子之同𣲖也學者尊紫陽曰晦庵先生豈不
可遡先生之餘澤仰大賢之高風名斯園曰晦園乎余
辭不敢而主一故爲之書兵燹屢更園已蕪廢而斯字
獨存豈詩書之澤尚存而不墜耶幸爲記之余聞兵變
之初文臣武將領郡寄握兵權者多望風先遁使郡縣
丘墟赤子塗地通都大邑鮮能爲斯民保障者以中獨
奮空拳冒白刃率其鄉民僇力抗敵以保鄉井聞王師
至則簞食壺漿率先迎候努力前驅鏖敵兵奪其戰馬
郡城遂復邑境以安其功有過人者臨江鎮帥定子静
余同年進士也每談以中之能曰以中儻貪富貴則勲
業可立致悉其智慮佐復鄉都不過欲歸安田里遂其
冲晦之志而已魯仲連一出而却秦皆隱者也余聞斯
言而起敬之夫君子之出處非有心於顯晦也當可爲
之時則析圭儋爵願爲帝臣處乎叔季則懷瑾握瑜以
韜光養晦非沽譽也以中退處丘園屏迹自晦兒孫林
立篤意義方賓友過從情致欵洽優游晚節樂孰過之
矧金灘之地介乎清江碧嶂間章水經其南秀水環其
北山川獻狀資乎吟眺與晦園之景互相映帶也余與
以中有交游之雅因次苐其事倡能賦者詠歌之
聽雪篷記
荆揚地卑多水民之利懋遷逐漁釣者多樂舟居而功
成名遂之流隱居求志之士若鴟夷子皮煙波釣徒咸
扁舟江湖以自取適於是林栖邑居之士恒慕效之名
所居室或曰篷屋曰畫舫齋皆是也豐城劉伯序從余
同年李信豐學攻春秋試有司輒不偶乃悉其聰明專
精于詩往往膾炙人口築室劍水之西以供吟嘯規制
如舟題曰聽雪篷求爲之記余謂之曰古之人有聽雨
者矣有聽松風者矣雪無聲也何自而聽之伯序曰如彼
雨雪先集維霰霰之始作也敲乎鴛瓦躍乎文陛如擲
珠如撒玉固鏘然而可聽也及夫密雪既下飄風載興
洒窗紙折巖竹小聲紓徐大聲震厲倏然而有倏然而
無殆如石聲之難和絲聲之斷續也少焉夜氣澄寂隱
几微吟吾伊之韻風雪之聲雜然相和恍兮如休乎舴
艋之中而聞波濤之澎湃漁歌之欸乃也則吾之聽雪
豈爲過乎余曰聲出乎物聽因乎人善視者視於無形
善聽者聽于無聲子之聽雪猶近乎有聲也無聲之聽
雖質之鴻濛渾沌不能知其然也然則將如何太虚寥
廓冲漠無眹上天之載妙在無聲如斯而已矣康節之
詩曰玄酒味方淡太音聲正希此冬至所賦也雪冬至
而盛陽至子而復靜以求之造化在我矣奚聽爲時夜
將半窗月如雪相視一莞寂然無聞遂書以爲記
棲碧山房記
道士鎦秋碧名其居室曰棲碧山房宋學囦題之劉仲
修記之予游西峯而見焉蓋二絶也秋碧復徵予言予
惟碧山隨處而有顧栖其間者何如耳往嘗北過居庸
南登閩嶠見諸名山高摩青天下壓坤軸攢峰疊巘競
秀爭妍每山水會處則亭觀之美室屋之麗駭人心目
間從好事者游焉非老子之宫則釋氏之居也其徒之
處乎兹山與俗浮湛視世之人無以異恬不知碧山爲
可樂也秋碧則異乎是所居之室不雕不堊中設玄武
象傍列孔老之書泊然靜守獨與神明居開窗而坐則
碧山之清浮乎几席據樓而吟則碧山之潤溢乎筆硯
朝而游焉夕而休焉起居飲食莫不與山接是碧山之
棲他人或未知其樂獨秋碧能知之也或曰大江而西
山之名載藉著遠邇者曰匡廬曰葛峰曰玉笥秦漢之
君南廵至九江嘗望而祠之多靈藥可服食古仙異人
恒來往其間秋碧不彼之棲獨眷眷乎此何居予復之
曰一丘一壑咸有勝趣知其可樂則穹壤之内山皆可
栖也不知其可樂則泰華吾知其高爾崑崙玄圃吾知
其竒且遠爾非有得乎山之趣也矧西峰舊傳有梅南
昌遺跡則秋碧固聞梅君之風而栖乎是山也秋高氣
清氛埃澄寂與秋碧徘徊石壇之上仰視層旻俯眺八
極招梅仙於渺茫納萬里於一碧尚吸沆瀣而賦之姑
記斯語俟知山之樂者擇焉
方壺記
西夏常公少有高世之志家故名族生長富貴恒欲屣
視軒冕寄興煙霞揮斥八極與造化者游因號曰方壺
四方之士想其風采咸以爲神仙中人非流俗所能測
也予游崆峒公特列高仲所爲記求著其說予與公有
通家之好奚敢以蕪陋辭予聞方壺乃海中神山之一
仙聖所居其說具載列禦寇書世以爲寓言咸莫之信
惟山之有無不足深辨所謂神仙者若果有之要必離
世獨立超然物表非沉溺聲利者所能也世無仙山則
已有則唯無欲者能窺其奥秦漢之君窮極奢侈欲浮
海以求非惑歟嗚呼天地肇分鼇極以立神州赤縣環
瀛海以爲奥區聖神代作彌綸玄化斯民熙熙皥皥躋
乎壽域至于山川草木鳥獸魚鼈莫不咸若此蓋域中
之神仙人居其間者咸有至行則亦仙聖之儔也世衰
道熄七雄並爭赤縣神州幾何不爲鯨鯢之區民殆變
爲異類矣列禦寇生乎其時厭濁世之粃糠悼民生之
寡遂意爲中國不可居矣海中乃有神仙所居夐絶凡
俗庶乎可求而世人不能超然以獨往也噫列禦寇之
言若是殆亦憂世者歟矧當時避世之流固有往來商
山桃源之間而世人未之識也謂世果無仙山然歟否
歟公博學好古工為詩文以方壺自號豈好語怪神者
蓋如子房欲從赤松子游俟它日名遂身退翛然歸隱
優游江南諸名山人之見公者或邂逅于此而復遇于
彼出入隱顯莫知所終安知世之人不以爲仙如南昌
梅福云
序
矩堂詩卷序
余假寓蕭水之上與豐水壤相接水之西有佳境曰矩
塘居其地者多秀而文恒欲往遊而未能也余君所瞻
邂逅紫宸之宫貌清而古學博而通飄飄然若神仙中
人因數相往還常語余曰我余氏之先異人司馬潛爲
相宅曰子孫蕃昌代有顯人即今矩堂是也五百餘年
于此矣居第之前有山相望屹然獨立咸目之曰方岡
前豐城尹林元凱見其勝境曰矩者方也塘以矩而岡
以方名皆可觀法宜顔其讀書之室曰矩山以著其美
遂書而揭諸楣間仍爲之序先生辱與吾游能不爲之
言乎退而稽諸聖賢之書曰不踰矩曰絜矩釋者謂矩
所以爲方者也君子之爲學也靜以修己莊以待人敬
義夾持凛乎恐墜内外交修求合乎矩庶乎其行之方
截然如山也觀乎山斯知之矣端雅靜重山之體也蓄
洩雲雨山之用也陰晴朝暮千態萬狀不能汨乎山猶
日月之間酧酢事變不能撓乎我也煙收霧斂嶄絶若
屏儼然儀型相對几席我之厚重不遷猶山之萬古一
碧也知者觀乎山斯可進德矣雖然天下之山莫高於
泰山故號為岱宗言四方之所宗也詩曰泰山巖巖魯
邦所瞻今君既名藏修之室曰矩山而字曰所瞻其志
蓋可見矣所瞻之大父必誠先生文學節行爲世師表
嘗爲撫之儒學教授樂其故鄉山水遂歸隱不仕云
求志亭詩序
予以使事出西昌參政全公肅客快閣之上顧瞻江山
情景具集距城六七里林木掩映閭閻參差或指示之
曰此珠林市也有劉氏者居之數百年矣由唐迄宋舉
進士者三十有七人去年秋劉氏之以賢能稱者曰楚
字子高復貢于鄉鄉人榮之翌日子高相過從語余曰
吾居第之東偏治隙地構亭其間旁植花竹中列圖書
以爲藏修游息之所題曰求志江州守劉公楚竒記之
名人勝士詠歌相屬幸序次其說予復之曰君子之學
莫先于立志此志一定可以通天地貫金石以之爲學
則進而爲聖爲賢此志也施之于用則爲民立命爲世
開太平此志也窮之所養逹之所行皆不離此志耳古
之君子如伊尹耕乎有莘頌詩讀書樂堯舜之道及湯
舉以爲相則使君爲堯舜之君民爲堯舜之民皆行其
素志也近世大儒有曰志伊尹之所志今君名所居之
亭曰求志其將以科第爲志抑將以伊尹之志厚自期
待也志乎伊尹則道德日趨于成功名不期而立志乎
科第則與世之志富貴者等非予之所望也子高年壯
而氣銳質美而好學能審于求志决矣尚喋喋乎斯言
者責善朋友之道也
老幹詩序
老幹者何大參周公所自號也幹者何老樹之有柯有
枝也幹而謂之老者何傲冰雪閱歲年挺然而獨秀也
即其類而推楚之椿八千歲秋八千歲春若可謂之老
矣而其言荒唐殆難信也西若木東扶桑枝葉亘乎萬
里繁陰芘乎宇宙若可謂之老矣而廣輪寥廓殆不可
得而見也然則是幹也萌芽乎鴻濛之始長茂乎大極
之域與蟾桂同芳而不矜其秀與天地同久而不謂之
壽斯可謂之老矣而其說非經見也詩之雅曰維申及
甫維周之翰召公維翰釋者曰翰者幹也謂其皆爲時
之楨幹也公藴經濟之材任棟梁之重優游廊廟之上
則論道德陳訏謨使明堂奠安而屹擎天之柱此公之
爲幹無異於甫申也出殿南服來旬來宣易斬木揭竿
之俗爲佃漁爲絃歌方數千里涵濡德澤咸在蔽芾之
内此公之爲幹無異於召公也吾又聞古有華平木者
世治則其華平世亂則其華側公樹立之易亂爲治斯幹
也殆與華平之木並秀于穹壤間其爲老也宜哉重爲
之歌曰幹之老兮嵯峨芘蒼生兮陰孔多幹玄化兮宣
至和木連理兮海不揚波又歌曰華之平兮海宇安幹
之老兮傲歲寒瞻帶礪兮河山詢厥美兮垂不刊
黃則行集杜詩句序
清江之東里黃氏世以科第顯趙宋時名薦書者七人
登科者三人有元至正丙申郡上賢能書于行相國黃
氏之彥曰則行復以春秋舉進士搢紳大夫咸曰黃氏
代不乏賢矣爲之文若詩以彰其美分閫定侯樹高門
于其里表曰擢英其榮耀可謂至矣而則行慊然不自
足也閉門却掃利逹不入于心闢一室以書史自娛壺
觴籩豆列置左右酒酣激烈則取杜少陵詩長哦高咏
慷慨懷古人莫測也或問之輙曰吾所欲言者少陵先
言之矣因摘其詩中語集而成詩凡若干首不異其自
賦也遠近多傳誦之從弟則建悼其兄之志不遂欲託
詩以自見也率族人之好事者捐金繡梓以傳于世徵
序其端余惟少陵所遇之時即則行所遇之時也則行
之學之志蓋希乎少陵也少陵志不獲展感時撫事形
諸歌詩以舒其忠憤之氣蓋有不得已耳則行借少陵
語以發其性情其志亦猶是也但少陵羈旅萬里艱阻
備嘗而則行栖遲丘壑與湖山風月相周旋其吟興差
可羡也或謂坡仙無取于集句蓋有激而云不可以評
是集也讀是集者能無慨然于斯
敬亭山樵圖詩序
文江友人袁文欽示余山水圖一幅曰此敬亭山樵圖
也敬亭山在大江之東竒秀聞於天下鮑昭李白之流
形諸歌詠亹亹不厭至今讀其詩者可以想見其勝寫
而爲圖者朱彦和也彦和之大父野翁嘗爲江東幕賓
樂其山水之美遂卜居焉至彦和嘗侍其尊甫秋崖爲
南靜尹山川阻修不勝遽反乎敬亭也而南靜之民懷
尹之德愛尹之深攀轅卧轍情終不自已也斯邑遂爲
桐鄉而秋崖因以爲家彦和不忘敬亭山水恒曰一丘
一壑吾父祖所經營也殘山剩水吾童子時所漁樵也
安得恝然而忘情乎寫之于圖欲朝夕覽觀以紓懷抱
耳彦和以予嘗游江左求爲之文以倡夫歌詠焉余病
且眊諾既久未有以復暨督之急因爲之說曰世之高
蹈遠引者恒栖遲巖穴以遂其志而軒冕之士恬于勢
利者每寄興泉石託意雲林所以謝紛囂而樂夷曠陶
情性于物表也彦和之寫是圖蓋不忘堂構之思而超
然山水之外儻驄車出使道過敬亭舊時遺老必能言
高明祖父之事甘棠封植逾久逾昌想往哲之高風繩
故家之步武措諸事業必將與敬亭相與悠久矣樵云
乎哉
青山白雲圖詩序
上谷劉公治臨江之五年出山水一幅示余曰此白雲
山圖也山在雲州之境先君世業在焉往昔讀書其中
起居食息惟山是依今馳驅四方與接爲搆而白雲悠
悠常往來於懷也遂命畫史寫而爲圖時一觀覽以舒
欝滯子其叙次其事以倡夫歌詠者余嘗度居庸涉灤
水按轡山谷間所見諸名山不可僂數蒼崖峭壁巉絶
孤立衆水縈紆合流其下者龍門也連峯疊巘樓閣參
差遺世羽儔鍊石其中者金閣山也層巒秀拔俯挹羣
山白雲時興彌漫巖壑倏焉而舒倏焉而收千態萬變
不可名狀者此山之所以得名而白雲所從出也余顧
瞻裴回欲往不果去之十餘年山川勝槩重見于毫素
之表猶使人鄙吝都銷矧公桑梓之鄉英華清淑之氣
鍾爲人物生于是也長于是也藏修游息于斯而先世
烝嘗于斯也安得恝然忘情乎宜公之眷眷兹山也觀
是圖者思親望鄉之心蓋油然而生矣公成均高第襟
度峭整撫兹山之白雲溥八荒之霖雨飄飄琴鶴歸過
故山儻獲從周旋尚爲公賦之
竹山隱居詩序
豐城之西有佳山水曰竹山地偏而境勝篔簹滿谷篠
簜彌山黃氏世業在焉其子弟之彦曰尚英讀書奉親
不求聞于時搢紳士過之者愛其所居幽雅而喜其志
之高也因名其奉親之堂曰竹山隱居咸爲之賦詠尚
英以余聲相聞而道相似也徵序其事夫士生斯世所
以與天地參者扶綱常立人紀也隱者潔身獨善長往
不來人之大倫蓋有不能全也尚英之隱居也則異乎
是所居之室則高明祖父遺基而肯構也環其居之竹
則先世手植而勿翦勿伐也宗祧在焉族姓聚焉歲時
佳節從容賓祭衣冠襍遝爼豆周旋二親康強載色載
笑羣季俊秀捧觴上壽顧斯竹曰吾親晚節怡愉竹之
挺乎歲寒也孫子昏定晨省竹之日報平安也天倫至
樂藹然斯堂猶竹之生意流動乎四時也隱居奉親之
樂可謂至矣吁昔人之隱有好梅者矣有懷松菊者矣
皆隨所嗜好以娛其心志雖欲悦乎親而有所不逮也
尚英隱而愛竹内悦乎親而外同乎人其美不亦大乎
惜世之人知竹爲可好而不能比德于竹也淇澳詩人
美武公之德惓惓于竹詠謌不厭尚英蓋近之矣尚英
系出黃文節公家學源委具載譜牒兹不贅云
秋山行色圖詩序
姑蘇張公舉進士第擢膚施令以善最聞超拜臨江副
守邑士庶借留不能得邀善繪者寫爲圖題曰秋山行
色詠歌以餞余竊誦其詩而爲之言曰天地之化流行
乎四時而見諸溪山之美者皆可觀可詠可圖可賦不
獨秋爲然也而名人韻士流連光景每於秋而寓意焉
惠連之懷秋也少陵之秋興也鏗鏘金石激越宫商至
今讀之者可以陶性情於一時遡高致於千載也公歴
秦韓涉荆吳道途所經耳目所及形諸詠歌自有不容
己也西風嫋嫋木葉蕭蕭古道荒凉驚沙迷目撫山河
之岑寂感昔時之戰爭蓋不勝宋玉之思矣若乃秋空
無雲萬里一碧連山疊巘隱見馬前秀色娛人可攬可
挹望太華而笑韓子之狂過首陽而慕夷齊之節高風
偉度固可師也歴峴首經大别叔子之碑漫不可識神
禹之栢豈無有封植者乎赤壁續老坡之賦匡廬哦太
白之詩蟠胸詞氣與兩仙頡頑霄漢間所謂吞若雲夢
者八九也余觀公襟度蕭爽與秋同潔風裁峻整與山
俱高搢紳大夫士寫是圖以餞蓋善于取譬矣吁包藏
造化者秋也蒼茫雲雨者山也成萬物者莫過乎秋産
萬物者莫踰乎山公政教行乎膚施膚施之人既沾其
生成之惠矣吾臨江之人獨無斯望乎秋山之澤沾溉
者逾廣則詠歌者逾盛公之事業固將與崧高韓奕相
爲炳煥傳諸悠久豈獨詠歌斯圖而已乎
許承旨同聲詩序
賓興之二年某充賦春官隨兩榜之士以門生禮拜安
陽先生于私第因得先生貢院中諸詩讀之藹然棟梁
吾道之心而形爲治世之音也又數年先生被旨掌禁
林某承乏屬僚備使令之末復得先生同聲集讀之則
先生家居時與塾客馬明初氏倡和成集者也其音節
高雅法度森嚴協乎律吕振乎宫商如鈞天廣樂奏於
洞庭之野金聲玉振秩然而有條風起水湧煥然而成
章聲文相和可以侔造化可以格人心彼作樂者初不
知其神妙之至此而聽之者釋然而忘疲充然而有得
也因作而嘆曰世言懽愉之辭難工憂憤之詞易美觀
於先生之詩而後知其言之有激而非和平之論也先
生以文章政事爲時名臣賡歌一堂之上既足以協神
人和上下矣退而家居獨能與韋布之士相應荅如響
應聲其志之所存詩之所至豈得窺其彷彿而明初往
復循環有倡斯和何材力雄敏如是哉在易乾之卦有
曰同聲相應同氣相求釋者曰上應乎下下從乎上也
夫先生不以道隆望重爲矜故能應乎下明初不以疏
遠貧賤爲慊故能從乎上上下之志既同而彼此之道
合宜其播之聲詩形諸歌詠如樂之無不和而得夫性
情之正也古者時廵則必命太師陳詩以觀民風今先
生與修國史儻以是詩編之簡册傳之天下後世使讀
者消其卑鄙倨肆之心而作其和平正大之氣則同聲
之效不亦大乎
樗隱集卷四
