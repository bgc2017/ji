大復集卷二十三明何景明撰
五言排律二十六首
上李石樓方伯(以下家集)
三晉多人傑吾師出固然素汾經太岳紫塞入幽燕世
業端居里名邦倚舜田由來天運復誰謂地靈偏郭相
慚先達王通俟後賢明經超第一射策對三千感會逢
昌紀登庸起少年劒鋒寒照雪辭藻麗生烟博物張華
讓才多子建憐八义迎客賦隻字使人傳豈獨文章貴
還應器識全雄談飛玉露浩氣豁金天亮節唐元振英
風魯仲連青雲仍自至黃鵠任孤騫簮筆星辰上持書
日月前觸邪稱獬豸特立憚鷹鸇東觀臨晨入西臺薄
暮旋朝回焚疏草吏散閱陳編百采班行整羣公禮數
虔一年廵洛表兩命下秦川斧鉞威關隴舟船達澗瀍
石林風淅瀝霜仗月嬋娟邊徼邊宵遁茅茨犬夜眠激
揚弘憲度旌别布威權制作人文渙經行草木鮮闡幽
輝往哲訪古徧遺阡汲黯還辭漢張騫又使邊臺端堪
秉節湖上且移旃城接三江樹波通七澤蓮蠻夷恩已
洽州郡役多蠲紏察元無隠棼囂肯自便駐車仁雨渥
登座法星懸遠臬馳譽久當途薦䟽聯碧梧看鳳跱喬
木待鸎遷分陜推公奭封侯得傅玄開藩臨宋苑張幕
傍河壖位重心逾下名高守益堅薇花當省署棠萼滿
郊鄽聲價隆方鎮光芒動斗躔明堂求畫棟清廟想朱
絃寇凖真時望王公勸早宣麒麟功不朽金石頌應鎸
愚本蓬蒿質那堪侍几筵垂髫蒙引拔撫志荷陶甄附
驥懷深願登龍感夙緣未除原憲病空負樂生愆舊業
心常在脩途步轉邅鸞鳴猶待律魚得敢忘筌草野瞻
飛盖雲逵望著鞭臨風歌此曲慷慨不成篇
寄徐博士二十二韻
有美雲間士才名洛下傳逢時不得意謫宦轉悠然殊
渥優文學清階謝紏纏班行亦霄漢官侣是神仙樓閣
星辰麗宫墻日月連院桃紅爛日闕檜碧參天賈誼為
王傅陽城淑後賢諸生攻誦法六舘藉陶甄玉序金鏞
列虚廊石鼓懸雅音凄古調竒字索遺鎸劉向憂經術
揚雄困草玄羅傷廷尉宅座嘆廣文氈魯壁藏書日齊
門鼓瑟年青衿時涕淚學士盡奔遷鸚鵡愁金絡騏驎
耻玉鞭客心千里鴈歸興五湖船上國同傾蓋長宵更
接筵彩雲停翠管白雪繞朱絃悵别燕臺下凄凉楚水
邊海鷗終浩蕩天馬自騰騫朋舊稀相見江湖益可憐
因風問消息尺素幾時旋
寄邊太常
不薄淮陽守翻辭大省寮聮翩追近地奉引憶先朝碧
落仙人舘銀河織女橋漢儀瞻鹵簿虞樂典簫韶日月
旂常動星辰劍佩搖聳身殊道路回首隔雲霄河内猶
宜借山隂豈見招乾坤五馬貴江海一麾遥雅識懷金
奏同遊嘆玉鑣歲年雙轂轉岐路一蓬飄鸞翮終難鎩
鸎遷本在喬九苞應不遠覽德是何朝
復菴王公錦
斯人中土彦未老即重泉薦鶚推前逹乘驄憶少年聲
名起霄漢詞翰落雲烟志在身先退才高道亦全劍横
常自許寶棄復誰憐世業襄城舊孤墳汝路偏脩文應
地下遺像儼生前未得瞻風槩空令涕淚懸
愚菴王公瓖
大夫元曠逹襟抱絶塵氛香署星辰列清班鵷鷺羣兩
都看宦逹百寀重廉勤要地能知止危途耻策勲早投
南郭隠不待北山文身向歸來徤名從死後聞一官無
厚業諸子有餘芬鳴瑟哀梁木遺書落案芸風花虚舘
榭烟草自丘墳野路東流水空山歲暮雲九原長不起
回首一懷君
雷
十月鳴雷動中霄萬壑哀初聞蟠地出忽覺遶庭廻夜
水蛟龍闘寒山風雨來江濤何處拆天柱此時摧詎識
乾坤意深愁號令乖攬衣還不寐坐望積隂開
雨後溪園即事
偃息春朝宴輕隂散野園山雲行翠壁溪雨度河源鷺
浴晴相倚鳬飛暖自喧疎楊映遠岸細草入平原開徑
徒懷侣臨流且避諠豹終随霧隠龍豈怨泥蟠鴻鵠皆
千里雞豚自一村幽棲何限意難與世人論
中元節有感
去歲中元節朝陵百職同嚴趨神路左遥拜孝園東龍
虎瞻王氣乾坤仰帝功未廻衡嶽駕空堕鼎湖弓啓兆
龜圖順編年鳳歷終玉衣陳畫幄寶瑟閟玄宫北極猶
前日南薰亦舊風病若逢此日長望五雲中
九日
盗賊無休日憑高淚滿纓岷峨日悽愴江漢失澄清故
國遺軍壁孤城傍敵營兵戈生朔氣鼙鼓入秋聲吹帽
他時興登臺此日情賓朋共一笑俯仰異平生黃菊淮
川晩丹楓楚岸晴蹉跎栗里醉憔悴澤中行近郭青山
抱廻堤綠水縈長隂接遠甸短日背高城墟里孤砧發
關河一鴈鳴臨觴憂戰伐對食想昇平元帥誰摧敵尚
書尚用兵幽人獨北望疲卒舉西征秋圃芳菲雜閑門
鳥雀盈垂蘿飄几席落葉裊簷楹夕竹捎烟勁寒花泫
露明光隂玄鳥變湖海白鷗輕放逐寧違性棲遲且避
名蒼生大臣在莫自涕縱横
悼馬詩(并序)
予家買得一馬齒小而良丁夘歲季夏十五夜予
忽夢一龍子立階下跼蹐而死夢警僮在戶外呼
曰廐馬死廐馬死予怪且惜之作悼馬詩十韻
乘爾方踰歲何期病忽危四蹄猶未鑿雙淚泫長垂渥
水千年降房星一夜隳早逢田子嘆終共塞翁悲顧影
辭金絡遺骸戀敝帷詎能酬飼秣那復效驅馳苜蓿殘
空櫪莓苔滿故池風塵思駿力烟海失龍姿惆悵玄黃
句凄凉赭白詞平生精志在不愧主人知
郊觀二十二韻(以下京集)
今代圜丘地天開壯麗區神祗二后配禮樂百王殊制
作由皇祖儀章藉老儒萬靈欽受紀七聖亶承圖柴望
兼虞典登封略漢模巍基錯采繪法象備堪輿丹戶乾
坤闢雕墻海嶽扶瑶壇上星斗琳觀俯虚無輔弼朝玄
座勾陳衛紫樞風含浴殿暖雲梟露盤孤好畤瞻春祀
嵩高聽夜呼公侯守禁籞虎旅發金吾玉輦臨犧宰珍
饈走膳夫廟縣鏞鼓列庭舞羽干趨爼豆聯周簋圭璋
飾夏瑚祠官足錦繡道士住蓬壺澤草三花綻宫霞五
色敷時時聆磬管欝欝鎻松梧日月藏金櫃龜龍祕赤
符祈天洪洛誥渡海斥秦誣社甫唐三禮班生漢兩都
侍臣從此賦千載頌文謨
夀許司馬
間代生豪傑乘時見哲人雄姿龍馬異偉器廟廊珍浩
蕩天開運崔嵬嶽降神扶持元有自制作固無倫磊落
先朝事崢嶸報主身九霄隨日月萬里出風塵柱下曾
簮筆臺端早曳紳觸邪持豸角紏繆逆龍鱗道直官頻
謫時危志不伸流言鑠金石雅操厲松筠行路知桓典
專城借寇恂清譽高士論優詔闡皇仁紫禁彈冠入黃
沙捧節巡讜謨仍寡合正氣凛難馴厚寵臨危辱幽期
邁隠淪班行看解綬河上羡垂緍謝卧東山裏夷歸北
海濱蒼生懸望切青𤨏薦書頻改革逢多難倉皇憶舊
臣帝心虚簡在神武藉經綸指顧三邊靜吹噓四表春
朝廷推汲黯帷幄用陳遵圖識魚蛇變營觀虎豹侁赤
墀分雨露畫省接星辰下殿常宣問臨軒數見親御香
擕滿袖瑞錦賜袍新不屈朱門貴能憐白屋貧散衙時
待士開閤晩留賓片善無攸伏微言得具陳重闈俱钁
钁諸子益振振竇氏燕山桂莊生漆圃椿趨庭羅彩服
列鼎席文茵夢燕佳辰協乘牛紫氣真庶司欽軌範斯
世待陶甄願保喬松歲長登要路津頌聲垂琬琰勳業
上麒麟末進瞻休采愚衷實忭忻魏公中土彦誰謂德
無鄰
夀泉山先生
德業台衡望精神光嶽靈漢儲懷羽翼周士服儀刑紱
舄登三省臯比擁六經飛章白獸闥解組鳳凰亭慷慨
陽城餞悽惶楚澤醒丹心對日月白首卧滄溟積慶璿
源濬垂芳奕葉馨彩衣萊子宴玉樹謝家庭海嶠神仙
窟烟霄鳬鶴翎棲身葺薜荔返老斸松苓花映衣裳古
芝凝眉髮青三山開夀域萬里動文星雨露知桃李春
秋報莢蓂聖朝耆俊禮早晩賁雲扃
簡粹夫
二十知學道于今猶未真白髮空愁我金丹不遇人側
身向天地舉足墮風塵乘雲空有興涉海浩無津聞君
能鍊骨妙論頗通神倘惠長生術高揖謝親賓
送梁鴻臚之什邡次孟望之韻
王官葉縣宰仙令漢庭聞寵餞傾朝俊清光憶近君鷁
舟三峽去鳬舄九霄分錦水流營月巴山入陣雲朝廷
再遣將郡邑半從軍雍齒封侯地期君早樹勲
寄贈王子衡御史時按關中
獨坐清關内臺中覺汝賢函崤天下險周召國風先按
節人文朗登臺使命宣豺狼避驄馬神鬼泣龍泉文彩
驚流輩徵庸憶往年衣冠隨謁帝舘閣望登仙省接星
辰近池臨雨露偏畏途逢改革新法忤權奸放逐江湖
去飄零歲月遷地卑棲鎩羽天近起聯翩殘寇猶衝突
蒼生極倒懸專征空授鉞募戰豈論錢漂血江河赤僵
尸楚蜀連俊才兼武略要地有威權馬上排金戟軍前
贈玉鞭笑談安石計激切賈山篇漢苑南山下秦城北
斗邊相思一回首萬里各風烟
贈良伯
帝座神仙侣天河烏鵲橋常時異棲息今日共雲霄念
子飛騰入相看衢路遥人猶惜騕褭吾已嘆鷦鷯苑旭
高雲閣宫花並玉鑣明光羡起草努力在清朝
贈劉生
劉生何激昂下筆已成章誰敢輕年少吾尤重老蒼王
揚操翰墨游夏早升堂汗血真龍種竒毛本鳳凰炎天
留玉樹花夕映冠裳霄路雲鴻羽他時看爾翔
送鄭伯生送親還夷陵
送喜潘輿動承懽解玉簮私情烏鳥疏恩詔鳳凰林晝
錦供萊服秋懷罷越吟路難回馭志江穏放舟心雨露
殘冬景風塵静夕隂荆門巴國盡巫峽楚宫深碧樹猶
春色黃鸝更好音莫因鄉土樂長往故山岑
聞河南捷呈閤内諸公
近得河南定旋收東海疆元兇親受縛餘孽遠潜藏始
失徐關險終連郢塞長狐狸窺社稷螻蟻竊侯王清洛
千營駐黃河一葦航詎能逃汝漢那敢傍嵩邙勇略傳
諸將兵威借朔方中丞兼節制上宰極扶匡霽色瞻宫
殿隂氛散渺茫凱音連報捷獻夀屢稱觴天子開麟閣
羣公奉柏梁中興當此日漢武是今皇愴往衣冠禍
哀兹盗賊猖缺斨悲相國開網見殷湯格闘中原血誅
求海内瘡猶須哀痛詔可少治安章斟酌調元氣扶持
立紀綱薦新行太廟覽政坐明堂不獨殱豺虎還應感
鳳凰蒼生倚君相拭目看時康
子衡在獄感懷二十韻
朋儔日乖蹇念汝涕如濆賈誼生非晩鄒陽志不羣書
從梁獄上哭向漢庭聞天地虞羅密江湖釣餌芬路豺
那可問屋鼠竟難熏已懼蒼蝇點真成貝錦文神龍在
汚淖鷙鳥失青雲日月盆還覆薰蕕器不分斗間誰辨
劍野外枉懷芹談虎嗟何及亡猿禍已云高才元脫略
衆口但紛紜木直防先伐蘭芳忌自焚晝臺幽白日冬
井下霜氛曉榻明星晳隂墻白草曛連驂虚繾綣尺牘
阻慇懃石父遭齊相鍾儀滯楚軍受書賢不死演易聖
猶勤縲絏終非罪文章固有勳燕臣霜霰烈庶女震雷
殷佇見天王聖金雞早赦君
寄題丹陽孫氏七峯山房
聞爾山房勝青天秀七峯芙蓉疊日月雲霧裊杉松階
倚嵒巒積窗通洞壑重丹霞互明滅瑶草自春冬静得
沉冥趣幽探仙聖蹤源潭暗雷雨白晝有蟠龍
蓉溪書屋
書屋蓉溪曲雲林蜀嶺斜一經韋相業萬卷鄴侯家檻
護連枝秀池看並蒂葩謝庭森玉樹漢省接金華山月
岷峨雪江天灔澦霞花潭通白石錦水出丹沙星野光
芒聚鴻霄羽翼遐地靈與文物今古擅三巴
方朔圖
調笑東方朔沉酣金馬門竊桃王母見懷肉漢皇恩月
下雙鸞返雲間八駿奔玉盤春不獻丹核代長存事往
丹青錯圖開錦繡屯素湍搖弱水玄圃折崑崙種樹非
潘縣迷花似楚村千年一結實萬古自蟠根海日紅猶
爛天風裊更繁神仙皆羽翼洲島異乾坤無路乘黃鶴
何由踏赤鯤市朝棲大隠那識歲星魂
友竹
買園惟種竹身與竹為儔一逕白雲裏千竿清吹幽江
亭朝對雨水榭早迎秋翠袖天寒倚朱絃日暮愁風因
故人至月為此君留逸駕今誰並前身是子猷人多嫌
寂寞吾獨慕清修苦節長如此虚心不外求琴樽忘老
病几席共綢繆歲晩根逾固霜繁花益稠山空鷓鴣怨
海闊鳳凰憂高志寧須待深棲且自謀何因孤興發吹
笛上君樓
渡涇渭(秦集)
北回亂涇渭東眺極澄瀛落日兩盪潏遥天雙帶縈波
流互明滅岸折屢崩驚(一作洲渚各縱横)隔樹(一作歲)望廻合分
濤揚濁清堰渠饒上壤形勢迥西京漕挽通秦甸津梁
跨漢城湮沉九州會雄壮八川名空挹入河志復含浮
海情風沙滿世路雲浪渺江程鵲去星源遠鯨翻霧島
輕片帆儻可借萬里自兹行
大復集卷二十三
