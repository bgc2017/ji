大復集卷四明何景明撰
古詩六首
皇告
皇告頌開詔也歲乙丑中夏皇帝告萬國朕祗命
上帝乃御至極其與民更始改元曰正德爾萬方
欽哉其宣播無匿
八月至貴其日載暘龍旂既翔龍幄既張大小肅肅乃
於郊迎既召有衆播告在庭皇皇恤命罔不是將
嗟我貴庶荼苦孰蠲既加斧斨屢罹凶年眷兹皇仁如
天如春如草斯植莫不敷宣
蠢蠢苗民浩浩炎邊是俾是承亦共戴天黑齒髮椎執
弩被氊載歌且謠皇帝萬年
皇告三章一章章十句二章章八句
溵之水
羅生之辭予歸溵江也予作溵之水三章
溵之水可以方可以舟子之歸矣可以斯游
溵之水可以河可以海子之歸矣可以斯邁
溵水有岸白石有爛斯邁斯遊樂也永嘆
溵之水三章二章章五句一章四句
中林之棘
中林之棘送崔子也
中林之棘維桃與李阪田之特生也曷以民之無儔曷
其有已
王事皇皇駕言徂行念子出宿我居煢煢我心之邁與
子同征
行野蹶蹶行國邁邁無草不茂無穀不潰民之瘁矣心
憂用喟
彼魚之罭在彼河梁彼兔之罝在彼河側豈不是思進
退維亟
同賈知貪同食知甘予諒予懷如口弗爽予之有懷子
豈不諒
火之方殷不戒胥燔水之方割不戒胥溺火之方殷乃
仇撲滅水之方割棄其舟楫
有渰斯雨有霰斯雪如履堅冰乃尚思熱衆方媚矣莫
敢獨說如處大厦俟其顛覆
謂人弗言言成禍矣謂人弗職職成過矣孰無朋友倡
誰和矣
子曰弗仕子有父母予曰弗仕兄弟訧予天子則不罪
朋友弗取
中林之棘九章七章章六句二章章八句
原有楚
原有楚贈韓子也
原有楚隰有苦子車駟牡駕言徂矣見子之父
原有杻隰有蓼子車駟駵駕言遊矣見子之母
原有桑隰有唐子車駟黃駕言行矣見子之兄
子涉渭矣渭水浟浟我思見子安得北流
子涉渭矣渭水沛沛我思見子安得北逝
原有楚五章三章章五句二章章四句
淮水
淮水送張子也
淮水湯湯伐鼓鏜鏜之子南行征夫不遑
有翩者燕集於堂巢我日不謁而旬不朝征夫况瘁誰
使告一爾勞
誰經營四方誰高門翺翔誰粲粲衣裳誰饑渴載行
辰月弗震乾月維雹視天之威伊胡云虐弗問則退問
言誰對
敬我友矣式相求矣詢於道周維教言是由毋𤨏言是
謀毋戲言是流
桓桓之羆兔罹于羅如彼弋鳥維恐不加無執猫狸而
舍彼虎豺
我視人之疚如烖我躬勿曰行弗動勿曰言弗用勿曰
我寡憚彼有衆
矢詩弗頌維云諷矣伊誰之送孝友張仲
淮水八章三章章四句五章章六句
秋風
秋風諷也
秋風厲厲中園有卉不植松與檜柰彼蕭艾
秋風飄飄中園有條不植松與橋柰彼艾蕭
秋風二章章四句
大復集卷四
