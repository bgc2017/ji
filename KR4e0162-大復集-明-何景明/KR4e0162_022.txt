大復集卷二十二明何景明撰
五言律詩八十一首
雨雪曲
蒲海雲成陣天山雪作花長城烽火入邊騎動鳴笳霧
深迷漢月風起暗邊沙一夜關河冷征人盡念家
星變
星變干常紀花開與令違九重方避殿四海望垂衣賦
歛何時緩流亡幾處歸廟堂圖至理早晩荅天威
冬月
冬月今宵滿他鄉此夜情城高初影堞樓靜故當楹霧
濯寒輝苦風吹夕暈生捲簾愁不寐庭樹宿鴉驚
月食
月蝕中秋夜中天萬國看衣冠連大内鍾鼓動長安光
沒天河曉隂沉渤海寒聖心應念此長望五雲端
九月十五夜月
萬里高秋月青天此夜看乍流關塞影遥出海雲端淅
淅開風幔輝輝傍菊欄清笳奏城闕為報漢宫寒
中秋無月
月賞今年罷高樓獨客愁關山中夜笛江漢故鄉舟暗
雨捎簷入秋螢度檻流應知雲霧上天柱有人遊
六月望月食
未月黃衢厄妖遮赤道行魄殘疑近晦食甚始生明奏
鼓風颷慘登壇雷雨清攙搶猶未掃天意豈休兵
元日
元日王正月傳呼晩殿班千官齊鵠立萬國候龍顔辨
色旌旗入衝星劒珮還聖躬無乃倦幾欲問當關
五更
五更霜雪霽忽夢紫宸班天上傳鍾鼓風前想珮環鷄
鳴無復詠馬動亦虚還憶在先朝日朝朝見聖顔
三月三日
病眼看天地風沙當晝吹賞心孤酒伴行樂過花時水
曲蘭芳静城隂柳絮遲東郊有車馬春色報人知
秋夜
暝砌凝寒色高樓閉綺櫳露蟲吟蟋蟀風葉下梧桐此
夜關山月何人悵望中冷然感秋思况復聽征鴻
元夕
燈火萬家歡高樓玉漏殘舞留華月緩歌裊綠雲繁雪
郭春初霽烟城夜不寒畫橋垂柳外遊女珮珊珊
十月一日二首
今日孟冬朔輕烟澹曉暾北風飄一鴈寒氣入千門消
息斷行客關河迷故園浮生元不定俯仰任乾坤
二
嚴霜凄卉木兹歲忽將周寂寂龍蛇蟄寥寥江海流暮
燈喧巷哭風角起邊愁不盡中原望難尋萬里樓
歲晏
歲晏看人事蒼茫繫所思浮雲當日暮積雪見春遲報
國元無術寧親未有期獨憐張内侍吟絶四愁詩
中秋
風塵悲海内滿月對長安聞道王侯第中宵晏未闌遏
雲催玉管生水弄金盤獨念南征將關山此夜寒
三月三日
三月正三日長安春可哀鴈從南國至花向北人開戎
馬中原地鄉關萬里臺蹉跎嘆物色容易歲年催
清明日病懷
旅舍清明日長安新火烟桃花轉愁思竹葉興蕭然客
病閑官馬嚢空澁俸錢故鄉聞稍定南望好林泉
謝崔太史惠菊
遺我高庭菊懷君秋樹林香添竹葉盞色助草堂吟翠
盖翻風檻霜天倚玉簮晩芳如不歇可比歲寒心
觀荷
入院高荷密留尊&KR1341;蓞遲綘房扶水萼翠盖倚風枝檻
坐明星夕窗過驟雨時流螢點點度故傍綠隂池
寺中吾子館海石榴
西林雲晝静覆院海榴花坐映東窗下疑窺鄰女家枝
枝搖綠水片片落丹霞錯比珊瑚樹光輝逼(一作闘)日華
汝慶宅紅菊二首
紅菊開時暮亭亭冠物華亦知顔色好不是豔陽花羅
綺嬌秋日樓臺媚晩霞清香如不改常傍美人家
二
秋花何太豔綠盞慰飄零笑比西施醉愁憐楚客醒雲
高開爛漫烟細裊娉婷好為多沽酒頻來倒玉瓶
沈道士舘牡丹
仙亭牡丹樹不數玉山桃忽漫相逢處開花爛漫高彩
雲停度曲遲日動揮毫明歲天壇路春風憶錦袍
雨中紅芍藥
百花堪獨立一雨更風流日暮行雲女仙裳覆楚丘明
添丹臉淚暗抱錦心愁晴晝猶須賞何人駐紫騮
長安柳
三月長安柳春風吹暮天花飛御溝水葉傍漢宫烟繞
岸猶堪折臨流更可憐故園無限樹零落戰場邊
芍藥
城中芍藥徧席上把殘枝上苑相看日春風爾較遲豔
歌翻錦瑟酣醉倒金巵南國今開罷園亭數夢思
觀竹
相國西垣第新看種竹成葉香鳴鳳宿根古蟄龍生雨
洗琅玕色風傳竽籟聲山林輕肉食心迹喜雙清
魯山院竹
泰公堂下竹覆地長新篁雨颭春墻碧風含石室凉經
行留下榻晏坐對焚香遺響流笙鳳時時落上方
聞鴈
見汝今南下憐予一望家亂聲求侣急高影背人斜月
静林無葉雲寒菊有花萬行關塞淚秋日堕悲笳
鸚鵡
不恨金籠閉其如鐵鎻牢側身燕雪苦垂趐隴雲高豈
為能言語番令妬羽毛角鷹何猛氣翻掣錦鞲絛
春鴈
花初背楚澤雪罷度桑乾漸起随春色高飛犯朔寒書
停江國望陣倚塞門看憶爾常南北無嗟行路難
鴈
嚦嚦邊笳怨飄飄南鴈翔長風度關塞九月下瀟湘積
水浮連影遥空起斷行故園秋望盡聞爾淚沾裳
聞鴈
鳴鴈南方去人今北地聞水寒沉塞角沙暮起秋雲獨
呌如求侣相呼恐失羣高樓潜望爾鄉思轉紛紛
麞
碧山誰放汝華舘故相羈野性看人駭閑身顧影疑草
香春過處花暖晝眠時無限雲林好樊籠祗自悲
蘇子遊赤壁圖
垂老黃州客高秋赤壁船三分留古跡兩賦到今傳落
日寒江動青天斷岸懸畫圖誰省識千載尚風烟
彼美東隣子
彼美東隣子花間白日醺纖腰人不見妙曲轉愁聞舞
罷空明月歌餘尚彩雲章臺楊柳樹花暮落紛紛
雪夜九梅翁園同蒼谷宴集二首
郟城風雪夜騎馬叩誰門乘興寧廻棹寬愁數倒尊茒
堂開洞壑楓岸疊沙村朝市山林意非翁未易論
二
冬夜南園集携遊興未窮登臺望積雪下嶺逐廻風駿
愛林中馬冥思海上鴻不因蒼谷子誰識九梅翁
到鄠簡王敬夫(以下秦集)
杜曲花無數城南柳更重去天惟尺五隔歲一相逢雨
過春陂水雲開紫閣峰好陪王學士杯酒日從容
同敬夫遊至華陽谷聞歌妙曲
名邑今重過終南第一遊山中白雪倡天上綵雲流柳
散秦川色花含杜曲愁同時霄漢侣十載卧林丘
過康子德㴠彭麓别業
不求金馬召翻愛碧山棲柳色閑門閉桃花曲徑迷酒
船時問字翠壁有留題只此林泉好無煩到滸西
荅張道夫都閫病懷
不到將軍第秋清病起遲誰知平子後復有四愁詩月
幌臨書帖風庭掩戟枝東橋好山水何日赴幽期
九日同陳侍御鳳谷登宴
栢臺驄馬使蘭谷鳳仙家暫駐三秦節來看九日花風
霜高錦樹雲日麗清沙去去層霄上回瞻北斗斜
送閒雲子還河内
爾西訪崆峒東随河上公神仙自有友不與世人同王
屋留雞犬天壇躡斗虹白雲從此駕去去入無窮
卧病簡汝濟士竒時濟二首
卧病常遲起焚香獨燕居聊因謝簿領暫得弄琴書嶽
色盈虚牖泉流遶暗渠雖然官府内不異在林廬
二
習隠開三徑躭幽構一齋吏人稀到戶鳥雀自馴階藥
補身差徤詩成悶強排同聲二三子不見好音來
過馬谿田村居
宛宛清河曲團團翠竹村卧龍元勝地容駟已高門野
曠嵯峨出天寒雲霧屯何時還過訪無限欲相論
冬夜過仲木
漢殿詞臣第秦川處士家過逢遥慰藉文翰轉光華夜
興山隂雪春情渭北花江湖望霄漢相對一長嗟
寄彭幸菴中丞
山海藏身遠朝廷屬望頻駿功收戰伐龍卧偃經綸星
宿黃河氣風雲華嶽神生才元有待終起慰斯人
贈張時濟陳伯行胡承之周少安三月三日出
城遊宴
芳筵開上日才子出京華暫别含香署俱停訪石槎秦
川平對酒漢苑曲穿花應共題春草相過謝客家
送張行人賫大行皇帝遺詔使秦蜀
我皇忽晏駕君行辭直廬九霄持使節萬里捧哀書湖
望雙湖鼎橋回駟馬車錦城花滿樹爭識漢相如
清明日病卧聞三司諸公出城
伏枕花辰過閉門樽酒空賓朋臨水上供帳出城中柳
色龍池雨鸎歌杏苑風秦川多勝事遊賞未能同
秦府進歷
寶歷頒天闕金樽宴錦軒萬年周正朔七葉漢宗藩向
日蓂階曉含風蕙砌暄同懽承睿欵歌舞頌乾元
拜將壇
漢主西封日淮隂拜將時壇場如往日朝代幾遷移王
氣風雲歇雄圖日月垂江山弔故國誰復見旌旗
秦嶺謁韓祠
捫蘿登峻嶺級石上荒祠雪阻南遷路雲停北望時文
衰真有作道喪已前知千載經行地高山空爾思
登五丈原謁武侯廟
風日高原暮松杉古廟隂三分扶漢業萬里出師心星
落營空在雲横陣已沉千秋一瞻眺梁甫為誰吟
普緣寺有馬融讀書洞
春山尋古寺昏黑尚攀緣仄徑千盤轉巉崖萬仞懸虎
常啼白晝猿忽堕青天欲訪名賢洞泠泠隔澗泉
書院課士雨至有作
雨色閒堂静横經坐晝深笙歌非絳帳絃誦有青衿竹
勁捎簷碧松寒覆院隂萬人憂旱日洗耳聽秋霖
登樓鳳縣作
近訊中原使兼登萬里樓朝廷仍北極行在且南州峽
斷風雲隔江通日月流如聞乘八駿早晩向崑丘
東河三月晦日
雨宿東河夜送春山舘寒遠沙霾霧樹危石上風湍慣
涉波濤險偏經道路難平生四方志回首欲求安
青峰閣曉霽
初日東峰上微微霽色分丹崖含宿雨青嶂拂歸雲候
騎林端發鳴笳樹裏聞前山更可愛晴望碧氛氲
草店雨行
山舘夏隂澹雨行寒色凄奔湍廻白石折坂下青泥棧
道常通北江流却向西千峰問來路烟霧使人迷
馬道驟雷雨復霽
萬壑驚雷起千峰鳴雨過稍看風瀨减更覺夏雲多虹
飲垂青澗猿行掛碧蘿山中無吏事長嘯荅樵歌
弘道書院
梁棟起層雲松筠散夕曛九嵕瞻泰岱清渭接河汾冠
盖時時集絃歌夜夜聞登堂持節印衰薄愧斯文
咸陽原
千秋陵墓地駐馬惜兹行晩日登原殿晴天見渭城望
春時極目訪古獨含情柰有咸陽草風吹歲歲生
草堂寺
昔讀高僧傳今看勝地形院寒留檜栢殿古落丹青寶
塔參遺影荒臺問譯經駐車春日暮散步出林坰
說經臺
西海何年去南山萬古存風雲留福地星斗上天門有
欲誰觀妙無為自覺尊青牛不復返空誦五千言
普緣塔
石蓋凌空起丹梯出翠微雲從珠頂覆燈轉鏡中輝鴈
沼波濤湧龍宫日月圍何能攀絶頂一覽漢邦畿
磻溪
丈人昔未遇垂釣此溪中不感風雲會誰知八十翁晩
楓漁浦暗春草獵原空獨令千載下懷古意無窮
長春官
夜宿仙人舘晨聞鳳吹停玉牎開曉月丹井汲春星久
秘長生訣空留不死庭下山回一望巖壑杳青冥
益門
益門通漢沔棧閣上雲霄蜀道從兹始秦川望已遥生
風鄰虎穴廻日過龍標𦕈𦕈征途子雲山誰見招
新開嶺
塹山通大谷槎嶺掛天梯倚(一作獨)立飛雲上回看落日
低異花千種色怪鳥百般啼晩就松林宿烟昏度碧溪
柴關
連峰入冥雨絶壁閃餘霞水認秦人洞林疑謝客家石
門踐苔蘚源口覓桃花他日求棲息無言此路賖
武關
北轉趨劉埧西盤出武關微茫一線路廻合萬重山天
地幾龍戰風雲惟鳥還關門鎻溪水日夜送潺湲
昭烈廟
漂泊依劉計間關入蜀身中原無社稷亂世有君臣峽
路元通楚岷江不向秦空山一祠宇寂寞翠華春
鹿苑寺(即摩詰宅)
舊宅施為寺青山屬野僧高人不可見勝迹已無憑色
藉荒庭草隂垂古殿藤千崖一微逕異代幾攀登
過華清宫
冬(一作偶)駐華清殿千秋憶翠華青山無帝宅荒草半人
家雪下湯泉樹春回繡嶺花長安望不遠誰見五陵霞
望終南
近覽南山霽遥迎西日曛黛横千里色花抱(一作挹)五臺
雲城闕行相映川原望轉八刀丹梯懸石洞未訪赤霞文
首山
王君首山下新起讀書樓雲霧懸蘿入湍波湧竹流具
茨黃帝宅嵩少羽人丘想待功成去方為此地留
兩河口
東下商南路西辭蜀北門青山兩河口古戍百家村曲
棧盤林杪危湍噴石根經過回白首蹤跡半乾坤
大復集卷二十二
