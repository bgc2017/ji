大復集卷九明何景明撰
五言古詩五十四首
水營墅治田圃種樹
樵隱安於山農隱樂耕畔由来事不同各以性所玩倚
扉憩南岡(一作園)負杖行春岸時澤冒原隰遠水增波瀾
方塘菰蒲暎迴渚鳬鶩亂插柳冀息隂列竹冀成竿緣
坡引行條依墉植頽幹築堤屛棼穢激流代携灌疎慵
外經濟卑賤鮮憂患諒懷原生恥庶悟孔父嘆汲古綴
遺言欣焉秉柔翰
與賈郡博宿夜話
世故相紏纏人生劇如繫予方值憂艱子亦念淹滯邂
逅胡不頻兹歲忽將逝蒼蒼季冬夕悄悄昆䖝閉積雪
委沙曲廻風薄林際繁星爛高寒明月皓初霽聞雞起
中夜捫虱談當世蕭條時事危寂寞古人計天地悲瘡
痍江湖愧經濟懷哉式微詩泫然出雙涕
除夕述哀四首
世事相倚伏日月更代謝百年能幾時一歲祗今夜逝
者豈復廻有生無不化慘惻孤燈前悲啼數行下
二
别離今幾何墓樹亦已青徒褰素帷泣奈此玄室扄古
城積隂雪虚牖臨寒星歲暮興慨念愁立空屛營
三
去年值今夕庭闈奉顔色今年值今夕空奠几筵側蒼
苔翳幽隧翠栢開靈域顧望西山隂風雲為悽惻
四
憂人不能寐起踐中夜霜城笳絶仍響室燈慘不光所
親半重泉有姊各一鄉附書與鴻鵠歲晩路更長
贈别孟望之四首
束髮事交結白首以為期以兹女蘿質託彼青松枝重
聚故鄉園殷勤慰我私忽復遠行邁况值秋風時我有
一罇酒送君溮水涯酒酣思無極臨岐理桐絲誰知清
商苦一彈一生悲
二
迢迢望夏口肅肅戒僕夫金飈吹明星行李巳届途親
戚各相送萬里在斯須喈喈中林鳥日出相鳴呼人生
各有役安能長相娛
三
仲秋物色慘遊子生離顔朝辭義陽陌夕宿武勝關遥
望武昌路漢水何潺湲願為比翼鳥逸翮杳難攀願言
終令德努力濟時艱同心苟不虧豈在離并間
四
公子事遠遊離别無復云丈夫萬里志焉能戀故羣我
有千金劍經天决浮雲龍光久未試姑以持贈君願言
終永佩勿令埋塵氛
遊西山二首
清晨命予駕飄颻遠遊邁願言歷嶇嶔况此春華在林
條紛可結石秀行當采道逢諧俗士謂予爾何隘人命
未可期河清詎能待縱羽思山林潜鱗慕江海富貴人
所欲吾志不可改
二
欝欝西山岑遥遥山上阪俯觀清澗流仰覷白雲返處
世亦何促誰能遂仰偃夷齊歸首陽黃綺在商巘此道
久不復斯人苦難挽振衣謝塵塗吾駕日已遠
元日言志
北杓建寅月東谷發首旦氣轉青陽曖日暎丹霞爛羣
物欣向榮萬象倏改觀自予脱朝簮及茲謝塵幹世事
鑒倚伏節候感廻換岩耕慕長往淵綸恣永玩俯羡潜
波鱗仰慙薄霄翰欽此無悶言忘彼高飛嘆勉懷日新
志庶以慰朝旰
觀春雪
騰空布柔雲蕩日溢繁吹素雪千里來飄揚九衢内積
隂改玄節新陽獻青歲永辭寒卉寂甘並春華媚繽紛
散廣陌皛耀敞塵界既隨游霰集復與流飈會臨牖翫
靡足陟檻望逾邁參差百甍接崒屼層臺對佳人御櫺
軒上客倚飛盖旖旎結華纓離縰飄素帶郢中有希倡
陽阿豈恒態君胡慕高卧沉冥獨無類
仲春雨霽出遊郊麓覽物叙懷興言自歌四首
旬隂豁初霽臨眺城西洲決決松上溜潺潺石間流積
霖晦平陸春雲彌崇丘眷彼農人談寫我終歲憂
二
崔巍南山郭宛彼沙上道荷蓧赴脩埛采萍涉流潦懷
賢顧已後適已每不早緬兹山中人含念欝中抱
三
幽人久見招觧薜俟中林山行岩光暝水息霞氣隂隨
行委流止寓物觀浮沉達人貴忘我奚用存知音
四
舉目怡清和周覽究昏晝衆壑積庭階攅峯羅戶牖攀
林摘叢穎越巘采孤秀日暮天際雲忽與飄風遘
贈梁宗烈二首
珊瑚産南海翡翠生炎洲豐林多異幹石璞皆良璆瑰
材植遐域萬寶聚巖幽豈無千金賈亦有萬斛舟此物
匪為易惜哉不見收玉英匿龍淵黃金沉濁流輝瑩久
已閟未蒙知己求徒歸匠者愆用負和氏羞謹子握中
璧時哉毋闇投
二
飄風頃刻至征雲萬里游與子非風雲欲遘良無由川
塗限山海音問邈中州升高望廣域極眺滄溟流浮烟
隱榛樹白日蔽岑丘飛鴻不我顧逝鵠不我留寧無輕
舟志浩渺安可求桂樹茂炎隩芝草翻靈洲獨處慕朋
侣攀贈誰為酧倘荷衷眷言慰此平生憂
贈王文熙四首(以下京集)
空堂夕燈明離思漫浩浩泠泠朱絲絃聽我别鶴&KR0894;出
門難久留各言慎所好江湖迥且深鴻鴈幾時到
二
行子夜中起月沒星尚爛天明出城去薄暮長河岸草
際人獨歸烟中鳥初散觧纜忽以遥川光夕凌亂
三
光風轉柳枝宛宛路之傍濛濛苑中花朝日耀其英停
車欲有贈攀條折春芳春芳亦消歇但使故意長
四
息馬中林樹烟靄何氛氲遲遲仲春日叢薄華且芬上
有單飛翼哀鳴振層雲冉冉征途客踟蹰不忍聞嗟哉
彼何物日夜求其羣
惲功甫悼亡二首
捐棄不待年幽魂渺仙嶠庭下孤鳴鸞懸鏡耻自照帳
冷凝素塵窗虚耿熠燿平生白頭吟空然發悲調
二
芙蓉望秋零幽蘭歇芳早不作雙頭花翻為斷腸草戚
戚懷所思悠悠感衷抱睠兹白髮心窮年以相保
悼亡三首
冬夜一何長展轉難及晨念彼重泉下杳杳隔千春中
閨月皎皎紈素委流塵馳光安可追往者無復陳悽悽
向隅泣無乃女子仁丈夫自有志忍哭虞傷神沉思結
中抱恨恨不能申
二
鳴雞報早朝出戶履晨霜仰視東方星三五不成行念
子當此時燈前理衣裳恍然失所在零淚空滂滂
三
皎皎機中絹拂拭明如雪裁為雙中衣羅帶紛綰結親
持向我前與我言結髮豈足佩下體聊以奉娱悅執此
百年心嘆息一朝絶人故物自留欲視不忍發藏之箧
笥中餘香日以歇
挽葉進士
矯矯松栢枝在彼丘中阿上盤青雲端蒼翠欝嵯峨惜
哉千尺幹嚴霜摧其柯本為大厦用不竟當如何
贈李獻吉三首
西方有佳士於世寡所諧横風整脩翰倏忽超九逵天
門限重關屢扣閽者辭濟濟列仙子冠裳競追隨青雲
蔽閶闔仰視何逶迤皎日匿西陸馳光難遽回世無魯
陽子坐惜朱顔衰
二
東風吹我衣白日何杲杲整駕出郭門脩塗浩横潦登
山采幽蘭日暮不盈抱采之欲何為遺我平生好豈無
艷陽花言子好香草丈夫有本性安得不自保寸心苟
弗移可以鑒穹昊
三
烈女守閨室憂日懷寸隂横琴寫妙曲繁商激陽林悠
悠行路子誰為識其音人生處世間貴在相知心所以
采薇士甘餓西山岑
答獻吉二首
欝欝雙鳳闕翺翺飛雲間我皇乘六龍平明開九關下
有敢死士批鱗犯其顔白日運蒼昊薄暮浮雲還一朝
啓光耀忠誠良可宣
二
吾君古堯舜垂衮蓬莱宫止輦受羣善小大必有容緬
懷燕鄒子悲號訴蒼穹彼蒼亦何神五月飛霜風至誠
變金石何懼不感通
遊魯山城南舍二首
猗彼方外客逍遥城南墅初夏苖始盛荷笠事田圃地
僻寡鄰舍彌旬絶車馬紅葵生井上青榆蔭堂下前岡
後有岑原澤何膴膴清風林下酌狼籍列樽爼翻思在
朝市役役徒勞苦
二
溪行日亭午暑氣稍見侵脫巾坐芳草前有嘉樹林白
雲澹清景綠葉垂繁隂喜無鳴蟬聒幸有好鳥吟久厭
區中緣撫茲意彌深浩歌答良友聊用開吾襟
中秋十七夜留康德㴠飲二首
飄風會浮雲白曜奄西藏羈人惜短晷眷此秋夜長長
夜無與晤所懷浩難忘君子枉光駕嬿婉情未央披軒
待流月展轉錯華觴臨觴慘不御對景久徬徨欝霧曖
庭隂黯黯如降霜流波委頽魄茲歲漸以更消長互相
謝盛滿安可常勖哉君子心謙謙道彌光
二
客心悲夕隂相顧增煩憂麾杯浩歌起欲去不可留屏
營獨撫膺仰觀熠燿流倏焉四宇豁衆星爛以稠游氣
降大谷浮飈扇清秋昊天舒華魄銜耀西南樓朱門歇
笙竽綺陌車馬休嗟爾晨明月燭燭安所求
詠懷十首
北陸無淹晷歲邁隂已長攝衣起中夜凛凛悲嚴霜明
月麗高隅繁宿縱以横徘徊仰天漢惋彼參與商形影
永乖隔萬里徒相望
二
烈炎灼崑岡乃辨金石堅金石有恒性銷鑠詎能遷薪
樗莫傷桂刈蕭毋及蘭薰蕕不同器清淆本殊源君覩
高翔翼卑棲非所安
三
英英園中槿朱榮媚朝陽朝陽倏西隤朗月借其光馳
輝難久耀華隕不再揚番番白馬郎皎皎青樓娼容好
豈足恃相要在衷腸
四
積薪以待燔畜裘以御冬為物貴及時餘者安足庸金
張藉地勢衛霍承華封馮生守窮巷白首不見容賤者
日迍邅貴者日以崇邈彼天上京玉宫閽九重高高不
可測欲往將何從
五
知鳥去惡木螻蟻戀腐莖復隍啓危滿為山忌將成泛
觀瀛海内巨細各有情哲夫炳身後昧者營其生千金
買一壺為豫當及早江湖多風濤舟檝不可保
六
寂寂沅湘流長江上有楓青蕙緣廣隰綠蘅被洲中揚
舲泝煙沚遥瞻二妃宫二妃何婉㜻搴馨振微風觧珮
遺下女將以明我衷光采不易合精誠渺難通浮雲蔽
江臯白日忽已晩還顧蒼梧原何時翠華返
七
飛鴻遵故渚長鳴有餘哀北地多悲風霜雪日以催靈
烏集君舍君反見疑猜忠信苟不顯殺身亦何為始知
山梁雉欲下仍徘徊
八
長安有綺樓文窗結朱䟽俯視千萬甍遥臨十二衢樓
中彈瑟女容采耀城隅豈無吉士誘失身良為愚廻風
入繐帳倏忽白日徂玉顔易銷鑠不久當何如
九
白露晞朝日苕榮委清秋長風吹野草飛藿不自謀猥
彼衆多子安知良士憂覆水置平地一散永不收鼂錯
憂漢室翻為六國仇禍機苟不測談笑生戈矛留侯信
人傑逝從赤松遊
十
白玉本自白蒼蠅亂其真䜛言觧膠漆况匪平生親烈
士死道傍貪夫登要津自古皆有然茲恨何當申蓬丘
𦕈煙霧貝宫欝嶙峋列仙如可期吾將躡清塵
東臯
藹藹東臯村中有幽人宅茅堂入空林草徑無来客林
中桂樹英容采耀月夕寒香有時匱秋来望攀折
贈邊子四首
自予辭京邑念子守南服歲序阻歡覯川塗積遐矚北
騖方自茲東轘偶相值聯鑣始宋中觧纜及河曲
二
同車越梁晉覽歷多古疆紆遲衛流汭轉盻淇水陽感
来意不淺道故言已長辛勤眷途語愴惻悲别章
三
戎馬暗中原嗟此遠行子遥遥赴城闕戚戚望桑梓路
阻難可通河清詎能俟俛仰君父間出處良在此
四
歡聚理無恒悲離情有傷况茲征途間詎能久相將浮
雲興歲暮素雪翳晨光揮手自茲别後期應毋忘
大復集卷九
