大復集卷二十八明何景明撰
五言絶句七十首
兵書峽(使集)
空巖一卷書綠苔字應滅志决功不成千秋有餘烈
絡緯吟(以下家集)
絡緯催寒女悲吟入繐幃秋風啼不斷相伴下鳴機
雨後十首
水漲孤村白天垂四野青開門秋雨霽閑步郭西亭
二
竟夕雨連舍今朝雲出溪輕雷千嶂外斜日數家西
三
三日不出門草長門前路登樓一水明倚柱千山暮
四
人歸郭門樹鳥噪野田風雨散高城上日落深澗中
五
畫角城隈起風吹響入雲清秋易生感深夜更多聞
六
遥看三角山正在雲生處日暮山中人空攀荔枝樹
七
片片白鷗鳥看人隊隊飛沙頭莫相認與爾久忘機
八
檻倚崩沙出籬通亂水過家人休掃石自愛碧苔多
九
朝聞城西鍾暮望城西寺寺傍二古松長藤垂到地
十
塘邊楊柳樹春條秋未摧已送黃鸝去還看白鷺來
八哥
窗前八哥鳥學語太輕狂何須似鸚鵡自遣羽毛傷
獨坐
獨坐鳴蟲起秋懷已不勝西風窗下度木葉灑寒燈
獨立
獨立對秋隂冥冥望河渚只見沙上烟不見烟中雨
風雨
西郊秋日暮雨細更風斜應為重陽近來催菊著花
長安
白雲望不盡高樓空倚欄中宵鴻鴈過來處是長安
簡趙雪舟乞菊二首
聞道君家菊黃花爛漫開若能移贈我端勝白衣來
二
我有白玉酒君有黃金花相看九日到分送野人家
九月桃梨花
九月桃梨樹花開滿故枝寄言車馬客不是豔陽時
寄劉東之憲副二首
百里山河外孤城雨雪中遷鶯猶未起應是待春風
二
長安經歲别日日望春歸不及隨陽鳥雙雙又北飛
寄孫世其四首
騕褭如龍馬長鳴碧草萋莫將千里志暫悔蹶霜蹄
二
對書當為讀對食當為飽平生無限事努力在遠道
三
戴生北上日吾吟寳劍篇相過若相見高詠亦堪傳
四
旅食京華暮那能不憶家封書何日至塞鴈一行斜
白雪曲十首
美人朝玩雪置酒臨高臺秪疑仲春月風送落花來
二
舞雪流中堂揮袖拂不去細看簷外花半著庭中樹
三
暗逐梁塵起潜隨燭影流似憐歌舞處故故入高樓
四
弱雪不到地宛轉高雲裏時有飛花落風迴更吹起
五
梅花開雪中相看鬭竒絶常教雪似花莫遣花成雪
六
裊裊罥城烟皚皚積暮天六花呈此日三白兆新年
七
豔曲燈前囀輕杯掌上揮開簾炫積素當戶挹流輝
八
駿馬黃金鑣胡鷹赤錦縧風摶千里翮雪點五花毛
九
公子狐白裘馳馬城東陌不見馬行影但見雪花白
十
簾幃照明雪美人起常早行看玉階上一夜長瑶草
出寺
春遊翠微裏晩下白蓮臺立馬遥回首青山暮雨來
璽上人送茶
欝欝雲中秀山僧採相饋我有毒熱腸此是清凉味
雨雪歌
千巖雲電烈萬室風霆翻中宵雨撼壁平明雪滿山
小景四首
樓閣倚江濱桃花照暮春安知看花者不是武陵人
二
草閣散晴烟柴門竹樹邊門前有江水常過打魚船
三
照日楓林赤含風菊蕊黃家家白酒熟何處過重陽
四
遠岸凍雲落高林寒日斜前村昨夜雪聞說有梅花
寄李獻吉二首
君作梁園客予登楚水臺春風河上柳不寄一枝來
二
渭水天邊樹黃河日暮流春來千里外知爾故鄉愁
題畫
翠壁層層合高松䬃䬃寒白雲晝不掃常滿石闌干
空屋見桃花
山桃空屋裡轉徙未還家獨有春風到猶開滿院花
聞蟬
二月寒蟬至哀鳴亂葉中林花滿眼發蕭䬃似秋風
登樓
獨坐高樓上看花淚暗流東風無限好日暮使人愁
邀劉文直不至
劉郎招不至嗜酒世間稀爾是劉伶後何妨荷鍤歸
席上分得時字送豫章二首(以下京集)
澤國登樓處江船見月時回書寄來使多是客中詩
二
花影晩離離迢遥動遠思清宵不成寐山雨到窗時
雙梧草堂二首
君愛堂前樹嵳峩碧幹雙相思秋月下楓子落雲窗
二
記得别草堂采采桐始華銀床飄一葉秋到美人家
扇面小景
山色碧於苔晴窗日日開遥知抱琴者應為看山來
題畫二首
緲緲春山雲離離春江樹君看江上山不是人間世
二
古洞入青冥山通武陵渡漁郎莫放舟恐失花間路
飲鮑以忠
萬戶夾垂楊君家大道傍相逄一尊酒何惜醉他鄉
謝泰公饋杏
饋我高林杏開凾爛如火安得秪樹園從公問真果
送泰公茶
英英白雲華采采六山秀為問病維摩此味清凉否
晩出左掖簡薛君采二首
玉河迴宛轉丹闕對嶙峋出入雲霄上蹉跎江海身
二
露重芙蓉舘雲輕翡翠城文園病司馬消渴望金莖
清明二首
城南好花樹不作看花行恰好人來日春風不放晴
二
何限新桃李春來樹樹花不争風雨惡無柰委泥沙
秋日簡川甫
紅葉翻霜晝青苔積暮天若無桓子過誰問子雲元
荅施生二首
二泉門下士海内早知名通家一書札萬里各含情
二
日射江門動龍蟠海霧生排空有羽翼不上九天行
至日荅良伯
天邊登北樓歲暮望南國江梅與塞柳莫問春消息
十六夜賞月野塘宅
今夕非昨夕清光依舊多後庭開月燕窈窕轉春歌
鳳縣(秦集)
畢郢藏龍地南岐集鳳岡嘉陵江水色萬古向西康
六言律詩二首
上元葉邦重别墅歸(家集)
昏鍾野寺到郭晩飯人家出村斜日山顛水曲東風萬
戶千門星河渡口深夜燈火城中上元猶似去年今夕
不堪烟景銷魂
盩厔清明日(秦集)
客裏遥逄令節城中不見繁華南山漠漠烟遠清渭迢
迢日斜獨樹桃花自發高樓燕子誰家可惜年年春色
催人白髮天涯
六言絶句六首
贈賈司教先生(以下家集)
春風桃李絳帳朝日苜蓿空盤王公不志温飽鄭老豈
為飢寒
一賤一貴世態有憂有樂人情應鱣關西夫子知魚濠
上先生
江南思四首寄曹毅之(以下京集)
燈下雨鳴秋舫浦口潮迴暮鍾何處相思不見江南開
遍芙蓉
月冷荒祠苦竹秋清玉殿蒼苔一望雲帆無際沙明白
鳥飛來
細雨寒城催棹夕陽孤嶼鳴鐘到寺莫題蕉葉渡江為
採芙蓉
竹淨娟嬋帶月山寒杳窅沉暉天邊晩樹獨眺江上春
潮客歸
七言絶句五十一首
玉菴(為黔國賦以下使集)
虚閤清風竟日留白雲暗對小窗幽我題名字琅玕上
珍重霜標柰得秋
遊黔國魚池四首
小岸城邊上輕舸一溪宛轉向魚池水藤濛濛荷葉暗
棹入中流總不知
池邊二十五亭臺箇箇朱窗向水開亭下扁舟蕩雙槳
打魚送酒幾回來
半竿斜日疎蒲明兩岸人語鳬不驚菱葉拂衣香袖舉
秋風吹浪綵舟輕
三陣五陣打荷雨一點兩點照水螢笙歌留客不知夜
燈火迴舟直到城
夷陵
夷陵城邊江水渾無數輕帆落遠津萬水雲中三峽路
猿聲愁殺渡江人
溪上水新至漫興四首(以下家集)
溪上水生三尺深茅堂清夏氣蕭森無錢即買扁舟至
繫向門前柳樹隂
雙飛鸂&KR2409;戀青莎對舞蜻蜓愛碧波一夕水風開菡蓞
畫船齊唱採蓮歌
菡蓞風前花不稀菖蒲雨後葉初肥黃鸝白鷺知人意
來往鸕鷀洲上飛
碧沙青泥俱可憐白鰱赤鯉不論錢莫嘆鄰翁生計拙
買船沽酒過年年
秋日雜興十五首
寒螿啼斷槿園空萬樹凋傷八月中只有南山蒼桂在
一株花發向秋風
雨花風葉總堪憐海燕江鴻各渺然莫向高樓空悵望
暮蟬多在夕陽邊
野亭千橘未全黃青柿紅梨俱待霜南鄰老翁種橡栗
已見兒童收滿床
紫蔓青藤各一叢野人籬落管西風郊扉遠絶誰能到
秋日蟲鳴豆葉中
道上高墳古欝林夕園空鎻碧藤隂人言啼鳥多情思
却為誰家作好音
急杵繁砧一郡秋西風落月萬家樓不知塞下征人怨
但見閨中少婦愁
八月飄零九月來天時人事太相催千紅萬紫都看過
只有黃花與白梅
荻岸秋清似畫圖風高沙鴈起相呼何如莫去瀟湘上
借爾烟波晝引雛
釣臺臺下溮水清釣臺臺上秋草生當年誰是持綸者
賢隐山高萬古情
溪上茅齋楓樹林渚雲沙日共隂隂連朝不遣家童掃
紅葉蒼苔一尺深
栢林楓岸迥宜看楊柳芙蓉不耐寒最愛高樓好明月
莫教長笛倚闌干
斜日村原秋水多家家門巷好經過繁絃急管休相聒
田父山妻自解歌
蒼鳬擕子戲波瀾懶惰輕鷗不下灘白鷺照影秋塘裏
似爾心情亦太安
鱍鱍鯉魚三尺身纖鱗照水白如銀未須更論成龍勢
只在溪中亦有神
竹静沙寒野日低門前秋草不成蹊山禽汝亦何多事
來向棠梨樹上啼
鷄鳴曲三首
鷄鳴城中滿樹霜青樓旭日照流黃鳴筝錦瑟秋塵裏
玉鴈金蟬共一行
青樓遥臨大道衢美人鷄鳴著繡襦誰家公子過樓下
那不繫爾千金駒
樓上羅幃映早霞不須重鬭鏡中華春蘭秋菊皆零落
争似菖蒲不作花
喜戴仲鶡得鄉薦二首
梁園宋苑却宜秋夾道槐花照綺樓試問東瀛海邊住
何如金明池上遊
馬上秋風得意歸丈夫豈是愛輕肥傍人休訝新年少
曾向長安作布衣
慰任宏噐諸友失第二首
莫將遲暮怨飛蓬萬事還須問塞翁黃鵠但教毛羽在
不妨失意下秋風
青雲白髮太難平去鴈來鴻亦世情我亦少時曾得意
十年回首是浮名
黑龍潭
白雨遥從白日來黑雲低映黑龍臺空思玉鯉臨淵嘆
未掣金鰲跨海回
過先墓
愁摧斷柳柳還稀淚灑殘花花更飛一寸未忘遊子線
萬年難覓老萊衣
野屋
野屋雙飛燕子低短簷千尺柳條齊桃花片片紅臨水
小麥纖纖青映泥
對菊四首
三閭大夫不願醉五柳先生不願醒一醒一醉緣何事
坐對寒花烟滿庭
菊過重陽開更繁城中車馬未曾看種來本是山家物
白露青霜共暮寒
檻畔輝輝纖月斜幽香獨立殿年華多情似與詩人約
一夜還開四五花
露委烟斜更有情黃花紫萼太分明只教秋色常為主
莫遣西風怨落英
葡萄二首
晴闌裊裊風鬚動暑架垂垂露乳寒却憶高樓清夏日
美人常對水晶盤
漢家葡萄出西域斗酒曾博凉州戍當日誰知使者勞
至今人種葡萄樹
簡賈司教二首
郭西茅屋帶峯巒竹徑花闌亦可看騎馬自來還自去
無人知是廣文官
古壇雙樹挺秋烟廢院殘花照暮天門外掃除無俗客
我來時復伴青氊
吾郡古要害地也閑居興懷追詠古跡作詩八
首
西來一道是淮源南向千峯盡楚山風雲尚擁蛟龍窟
天地曾開虎豹關
寂寂孤城申伯臺廢園遺沼盡堪哀繁華惟見東流去
歌舞空傳此地來
南山西嶺自天來翠壁丹崖映日開不見當時卧龍者
只今惟有釣魚臺
仙人昔返上清家留下仙壇號紫霞世人不識蓬萊樹
道士空餐松栢花
郡西山畔舊禪宫朝暮風烟多不同已見樓臺翠微裏
更聞鍾鼓白雲中
震雷山頭石潭水夜夜蛟龍行雨歸青春下與滄溟會
白日常聞霹靂飛
楚關申戌欝茫茫野草春沙更斷腸山頭僧住何年砦
山下人耕古戰場
故謝城邊溪水流郢中風物更堪愁行人欲問陽春曲
此地猶傳白雪樓
大復集卷二十八
