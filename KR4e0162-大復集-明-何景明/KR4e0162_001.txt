大復集卷一明何景明撰
賦十一篇
渡瀘賦(以下使集)
晨瞻崇邱鬱乎相袤扄以水峽隱以大洲沙莽寒日江
深夕流蓋將濟於瀘水榜人告予以理舟㳂洪波以直
度迎廻颷於上游顧中原而緬邈久西域以滯畱感逆
旅之長勤懷古人而增憂想夫漢炎既燼蜀都始家區
土未闢士馬不加深入五溪横制三巴冐險通塞柔邇
來遐收羌髳以帶甲率庸盧而習戈撻吳權之堅銳摧
魏懿之精華今其斷岸遺津寂寥水涯苦霧縈石悲風
振沙音塵淪絶古今長嗟歎餘風兮莫覯幸故址兮重
過西望開創之基形勢蒼蒼襟夔府而控荆門峙巫峽
而流瞿塘簡書零落陣圖縱横煙磧下月隂岸積霜風
雲惨而猶憤魚鳥畏而將翔功雖殞而譽遠身既沒而
國亡南瞻祠廟巍兮惝宏松柏蔭戸丹青閟宮垣罥林
蔓階卷寒蓬亦徒嘻吁父老涕淚英雄而已嗚呼當其
長嘯之後三顧之餘氣感雲龍恩同水魚念季葉之否
運思中興之遠謨偉雄並乎三分耻偏安乎一隅何遂
違其懿志竟弗騁其長驅吾哀斯人遭時不淑宜三代
以翺翔胡羣奸而馳逐矧功業兮難成且年歲兮易促
嗟哉天道高不可摩得志者寡失意恒多苟道之不行
雖孔孟其如何泛泛吾舟載揚其波艤彼清潯陟彼中
阿無人可邀聊獨行歌歌曰朔風起兮瀘水寒扣檝中
流兮懷昔賢遇匪其時兮良獨艱嗟嗟遇匪其時兮良
獨艱
畫鶴賦
何匠氏之殊絶超丹青之矩度寫仙禽以逼真陋凢鳥
而不顧想意像而經營運精思以馳騖假孤致于墨華
得高標於毫素麗藻質以明煙揮風翎而刷霧倚粉壁
而駢頸引青林之雙步豈偶爾而髣髴真天然之神趣
偉兹羽之獨靈考僊經之遺篇鍾浮曠以化胎善導引
而延年志清迥而内真儀皎潔而外宣音獨唳以聞野
翼一飛而翀天見樊縶而耻嬰仰海嶠而思騫朝翺翔
于玉林夕飲啄乎丹泉振玄圃之中抹閬邱之巔止必
擇地動不妄遷協雲簫而清囀隨蜺駕以遥旋厭倉鶊
之喈喈淄白鷺之娟娟豈能言之鸚鵡非好殺之鷹鸇
拂練光而凝想挹繪采而生憐松團碧蓋苔斷紫錢徘
徊竹下俛仰梅邊翮窮秋而益勁心寒歲而彌堅謝逋
仙於西湖展少保之青田乃若琴樽寡和山林無主翠
巘絶鄰華表誰語路杳杳以失雲庭栖栖而宿雨露凄
凄以霑階霜肅肅而入戸抗圓吭以長吟整脩毛而獨
舞意衎衎而欲伸態昂昂而猶武續遺哀于絶絃悲弔
影于廢廡懷萬里之長風眺三湘之極浦憶煙水而葺
巢甘鴈鶩以爲伍憩夜渚而葦寒食秋塘而蓼苦孰圖
畫之見珍惟網羅而受侮及夫上都富舍畫彩盈庭錦
燦爛兮金谷花窈窕兮朱亭刻犀象兮繡柱閑孔雀兮
翠屏徒流丹而映綠俱含意而論形彼靈質之殊操羞
文章以自呈無俗狀以駭衆亦飛去而冥冥悵良工之
弗值羌誰識其高情撫斯圖以睇視久延佇以徜徉欣
物品之有遇見嗜尚之匪荒既獲貯於廣篋遂薦觀於
華堂儼縞衣而不驚騰玉羽而將翔恍映雪而偃蹇若
順風而飄揚集賓客以舉目顧軒楹而有光疑照景于
金閣訝棲霞于玉房吁嗟鳥類比之君子遇則霄漢失
則荆杞棄捐胡憂登庸胡喜非恃寵而乘軒亦何心于
傾市依日月於蓬壺隔塵沙於弱水聞玉笛之我招繞
珠樹而相倚感主人之蓄飬常反顧於千里凛風義之
莫渝重披圖而自矢
進舟賦(并序)
予使於滇行將萬里所越皆重山複嶺以輿以馬顛頓
馳䟦而不任其勞至永寧乃謀舟以歸庶代陸走之勤
時霜降石出江狹水迅機發矢激其勢不得少畱甚懼
之有老篙師進舟意頗閒自招于前一人柁于後柁者
左右緩急不敢自任視諸老篙師老篙師者額之指之
目之而左而右而緩而急無不應者其舟之欹正疾徐
皆與水勢宜不爲岸妨不與石鬭予甚安焉問曰爾之
為舟將有道乎老篙師執篙進曰有敢請言之夫待用
者器也器不良則不稱用用之者吾之手足耳目口也
少怠即不能用手足耳目口役于心者也心不專則手
足耳目口不爲用招與柁吾之器也左右緩急欹正疾
徐吾之用也故吾先良吾器以利吾用手足耳目口不
敢少怠心不敢少他然後從容乎安流蕩激于奔湧洄
洑之中而無虞也然吾又能察水性與勢故夫深匯潭
淵淺渦暗灘隱石者吾遠而認之能得于十數里之外
是以預為之備而不至損吾舟他水工常惡遲取速截
長邀短故有敗者吾惟順其水道而無所枉雖遲而得
免敗焉吾之道如此已矣予謂舟御類藝也人之于世
顧藝之不若哉因序其言為賦以自勵
惟孟冬之既朔兮霜凛凛而下威水汩汩以歛壑兮草
木蕭索而變衰念固隂之初升兮撫歲華之漸微倦行
邁之靡靡兮飾舟師于水湄操吾楫以徑濟兮石凌競
而參差流漂激而不馴兮勢百折而靡隨響訇磕而蕩
潏兮若弦控而矢馳彼垂堂固有戒兮心悸布而内疑
何舟師之有神兮善審勢而明機視柁者以發蹤兮引
吾招以先之量左右以中䋲兮察緩急之所宜疾徐欹
正各有矩兮曾不失之于毫釐赴迅波以示捷兮制狂
瀾之既危始委折若有避兮亦横衝而弗辭既因順以
安常兮復扼險而呈竒值澎湃而稍待兮入洄洑而靡
遲預崖石而逶迤兮利水性而莫違夫執藝固道之所
寓兮予安知其所持曰吾心以為之宰兮實操運之權
衡衆體苟不勤兮又安用之足勝才良而器利兮乃任
使之可能志專靜而臨之兮誡易心之是乘震撼擊撞
固多端兮心應之而遂平寧拙遲而不巧速兮非枉道
而兼程推是術而處之兮雖夷險而同情嗟世俗之止
措兮胡兹技之不侔進惘惘而獲咎兮退煢煢而見尤
過之則犯忌而招戾兮不及者誠可羞蹈履之不少檢
兮或語默而嬰憂左右前後無方兮昧上下之所由戅
必至于觸藩兮智或流于刻舟入汗漫而莫極兮泛沛
濊而罔留泥軌度而局促兮放凖墨而外求惚蒼黃而
莫辨兮動齟齬而莫投孰佩弦以自剛兮焉佩韋以自
柔繄余之末進兮匪取教子一方夫細大之不可捐兮
感曲藝而不忘矧岐路之異態兮平地固有呂梁觀要
津之沓馺兮涉宦海之汪洋懲往途而省究兮吾庶以
慎吾杭
述歸賦(并序)(以下家集)
僕聞之殊途者不可以同觀異趣者不可以強翕故嗜
竽者不媚之以瑟好圓者不進之以矩何則殊途而異
趣也故賈子投荆南仲舒屏江都屈原遊澤畔三子者
非容之不能謀有不合有不可以容者矣故射者不爲
人易其彀琴者不爲人改其操故師可易而法不可易
也是以物有不以貴易賤富易貧榮易辱者矣故茂草
不負垣美穀不生轍懼所托者非也是故求樂其心者
不求華其身求顯于後者不求耀於今故夫子周流刪
述墳典筆削魯史左氏著國語馬遷抽史記荀卿董子
之流皆有論譔大抵困屈窮阨發憤述作兹數聖賢者
寧徒耀于當世哉僕少執寡昩竊有慕于古人之義弱
冠即仕出入班行者已越六歲頗有齟齬之嘆焉正德
戊辰皇上御極之三年詔許罷歸鄉里得侍親膳既荷
洪宥殊協夙情於是始欲究著作之原博覽歴之勝竊
附一家之傳庶艾不稱之戒僕嘗以漢之文人工于文
而昧于道故其言雜而不可據疵而不可訓宋之大儒
知乎道而嗇乎文故長于循轍守訓而不能比事聯類
開其未發故僕嘗病漢之文其道駁宋之文其道拘反
復求斯尚未有得要之鄙意則欲博大義不守章句而
於古人之文務得其宏偉之觀超曠之趣至其矩法則
閉戸造車出門合轍不煩登途比試矣然又欲傚子長
好遊之意抗志浮雲徹迹九有以博其大觀以成其文
章斯亦不墜古人之餘烈哉於是叙出處之槩援聖賢
之風揄始終之志作述歸賦豈敢自附于前哲用
以勖之於將來矣辭曰
有申氏之遺封兮吾顯祖乃肇家洎大人之有立兮
遂振落而揚華爰伯昆之繼美兮惟末身以降予(叶)
寔獲夢之曰吉兮日舍寅而筮嘉予既承此幼美兮
懼服志之不遐登隴阪之陂陀兮泛涇渭之洪波(叶)
極崤函之重塞兮由惇物與太華覽酆鄗之餘風兮
泝淶沮之遺歌(叶)究城隧之湮沒兮哀二世之禍
罹(叶)雖孺齒以隨侍兮虞年歲之日加飭華驥以
西返兮恐脩路之蹉跎(叶)忽天門之廣開兮值日
月之盛明(音芒)願自飭以進君兮得近君之末行鬱
文昌之中興兮聳圖闕之卬卬揭華盖于正殿兮
翼玉闥之與金廂塊層臺之隆起兮麗複道之委
長儼宮觀之榮瞻兮接脩翼而翺翔奉鸞車之清
塵兮竊黼帷之下光服恪勤于朝夕兮冀予衷之必
揚倏天地之易位兮星辰錯而無綱聿迅颷之亟至
兮會浮雲之徂征(叶)憂雪霰之交增兮履中庭之凛霜
紛衆莽之凋毁兮耻孤栢之獨芳豈予情之耿介兮實
悲夫蕙華之搖傷顧㳙忱之莫彰兮敢幸澤而干榮(叶)
仰皇度之寬綽兮得屏放于故鄉歲戊辰予南騖兮臨
大路而高車眺玄宮之閴曠兮倚脩城之曲隅泪潢潦
之濡轍兮白日曀而忽逾塵曖曖以蔽空兮風發發而
揚衢視僕御之零涕兮驂悲俛而不驅遵涿野之通行
兮經蚩尤之故墟陟燕昭之崇臺兮訊樂毅之所居覽
冀州之圮址兮式有虞氏之故都出晉野以于邁兮行
谷亘以倭迂下滹河之隑洲兮接邯鄲之脩途企魯連
之風烈兮雖異世其弗渝懲奢麗之覆亾兮憫豪盛之
靡餘朝予濟乎洪河兮夕彌駕于淮澨逝逍遥于故域
兮躭極樂于桑梓治丘墓之穢草兮考先祖之德裔侍
顔色于閨闈兮服左右于居起分崖谷以畢處兮辭纓
緌而不縻啟衡門而葺茅兮循蘭徑之委委藝嘉菊之
百畆兮采芳若于中沚伊予既秉兹之超寂兮恐邁吾
之盛年檢古人之遺美兮心竊傚而不敢愆樹六藝之
旄節兮散百家之遺編殫仁義之遐風兮略眇少之陋
觀下何探之不幽兮上何求之不玄乘二儀而列三光
兮揜九區與八埏揚素筆之芬烈兮脩薄辭以爲篇綴
大賢之緒論兮紹斯文之末傳曷章句之足守兮發矩
彀之自然汲時日以迅厲兮惡名稱之不延昔夫子之
喪位兮乃周流而轍環望龜山之蔽翳兮去魯國而盤
旋臨河水之洋洋兮托哀操于鳴絃疾予心之迫隘兮
願輕舉而遠旃羌筮日以造遊兮嚴吾驂之翼翼飭桂
衡之超駕兮搴采旄以前飾乘白螭于上襄兮曲文蜺
于兩服張孔雀之翠蓋兮諧鸞音于下輻施結璜之委
珮兮謹垂鞶之儀式涉洛水之靈波兮恐宓妃之不得
使文魚以媒之兮怨約言之我食抗予力于江南兮秣
吾馬于漢側豫遊女之不信兮解予玦以明德順湘流
而下沿兮望九疑而夕發從二妃以並翔兮忌神人之
相越離江夏以東邁兮覓吳越之所在弔夫差之故宮
兮尋伍胥之濤瀨痛麋鹿之成言兮惋鴟夷之被害極
禹穴之幽冥兮窮會稽之勝槩慕太伯之清聖兮欽季
札之耿介勖予馳以流汎兮安崇卑之不臨北旱海之
爛灼兮西太素之積隂冰沍結以承輿兮霜霰雰而接
岑南陸届以暑徂兮或綬蛇之陵浸取嵎夷以極行兮
盼東海之漫淫怵天地之冥晦兮懼陵谷之隳沈速反
轍以旋服兮息予邱之茂林終養恬以頥年兮厭予心
之所諶世淆濁而莫察兮脩短錯而不倫芻桂芝以秣
蹇兮吝穅糲以飼人豢罷牛而被以文服兮良馬棄而
不陳賤馨烈而不御兮反逐臭于海濱予憂夫鳳凰之
不鳴兮豈云係夫麒麟彼蘭草之國香兮斂空谷以自
珍聊委順以祈齡兮吾又安尤夫人亂曰南有嘉木有
鳥居(去聲)之朝破其巢夕則去之代愈下兮詩書道微曷
曰予不還歸即彼昭昭去彼汶汶今則靡榮後有問兮
蹇賦(并序)
兄子士之上大梁也予戒之曰至則求大梁李子書及
還李子乃書所著鈍賦焉曰何子其和予篇夫鈍者委
時之弗利無如之何欲以藏用而自完盖獲予志焉讀
其辭傷懷慷慨悲之遂抽其緒餘因别爲蹇賦繼之書
付士使並藏觀覽焉賦曰
悲世塗之迫阨兮互險坦而多岐蹇予步之躑躅兮屢
前却而狐疑衆趫踔而便捷兮又車輶而馬習羌量力
而退守吾拙兮固將遜彼之超軼物有堅而不化兮性
有蠢而難移循故躅而弗舍兮衆覩其躧蹤而笑之予
豈無騏驥之玉駟兮意猶預而不敢進臨脩路而邅廻
兮恐叢棘之未盡昔予膏車而北騖兮顧九折而返御
豈吾志之未遐兮盖懼夫途遠而日暮世周迎而徑造
兮高健羨而卑德謂康莊爲迂兮謂蹊為直予豈不知
儇捷之逢合兮與奔競之先至爰郤走以求完兮固宜
盤桓而弗利閔疾行之冐險兮孰貪進而靡害彼彭韓
豈不皆王兮卒囚執而葅醢木以材而菑及兮馬以力
而取敗予羨夫二䟽之鑒止兮齊縣輿而脱駕彼非不
知炎炎者之爲榮兮固恐阽危而逢禍重曰世淆雜而
溷揉兮棄騏驥而不驂蘭芷芎藭不植于路兮蒿艾蔽
而成林予縱有龍駒與紫燕兮孰能執策為余先容吕
尚棘津之屠叟兮文王載之車後寗戚賤牧兮桓公乃
勃焉舉于牛口彼二子之鞠戚兮故世人之所訾徵古
人之軌迹兮聊淵潜厲吾初志孅趨曲趦兮匡士所惡
旋辟中墨兮又羣情之所妬予亦知圜行而方閣兮勉
弗能改此度也驥伏櫪而奮身兮願一顧而求試服罷
驢與羸駟兮又驥之所耻退斂策而改輻兮脩矩矱以
自飭驅騏驥與狐狸並逐兮信不如其巧速寧參罷服
羸全以自終兮豈能與韓盧逐㕙而鬭行步之工
東門賦
步出東門四顧何有敝塚培纍連畛接畆有一男子饑
卧塚首傍有婦人悲挽其手兩人相語似是夫婦夫言
告婦今日何處于此告别各自分去前有大家可爲爾
主徑往投之亦自得所我不自存實難活汝婦言謂夫
出言何絶念我與君少小結髮何言中路棄捐决别畢
身奉君不得有越夫聞婦言此言誠難三日無食腸如
朽菅仰首鼓喙思得一餐大命旦夕何爲遷延即死從
義弗如兩完婦謂夫言爾胡弗詳死葬同溝生處兩鄉
飽爲汚人餓爲義殤縱令生别不如死將夫愠視妻言
乃執古死生亦大爾何良苦死為王侯不如生爲奴虜
朱棺而葬不如生處蓬戸生尚有期死即長腐潜寐黃
泉美謚何補夫婦辯說踟蹰良久婦起執夫悲啼掩口
夫揖辭婦抆淚西走十聲呼之不一回首
寡婦賦(并序)
予痛吾兄宦業未竟抱志中逝而孤嫂懷保遺孩煢煢
在疚且訓其長雅志自厲庶以不殄兄之義問矣痛而
更以喜作寡婦賦以道其志焉
嗟伊人之伶俜兮訴明昏以自伸言我被遺質之薄軀
兮竊幼訓之專真遭盛年之昌運兮尚君子之末陳侍
巾帶之雅惠兮期畢齒而委身奉周旋以踰紀兮羌中
道以失天(叶)緬日月之恒逝兮佩生平之末光衾禂卷
以獨處兮潜幽宫以自防弛膏鉛之盛飾兮脫袿褘之
文章陳單幃以自蔽兮蓀荃莝以爲香紛履綦之委弛
兮琴瑟偃而不張脩夜漫以靡旦兮灼寒膏而不明(叶)
像生存之極娛兮心絓結而不釋忽頽思而就枕兮怳
若君之我即承邂逅于窹寐兮托精魂于遥夕風飄飄
以吹幃兮起覽視其何適淚交頥以横下兮魂震蕩而
無抗循周除以舒志兮下蘭室與蕙房望明星以撫楹
兮微月鑒而綴廊秋氣凛以憯切兮悲回風與降霜痛
蕙草之不敷兮撫梧桐之凋傷感孤獸之離偶兮耻單
翼之無行遂躑躅以反室兮心怛惋而若喪眺邱墳之
嶕嶢兮陟山椒而惨惻極隴隧之脩延兮翳宿莽之蔓
域徙荒亭以即之兮眇神靈之莫得攀下泉之不逮兮
隱哀號而拊臆徵受命之不祥兮艾愆尤于往軌抱遺
孤之煢煢兮指皎日以爲矢蹈未亡之微齡兮敢遺君
之盛美苟明忱之罔虧兮豈速殞之可悔重曰幼蒙慈
育秉志良兮服事潔脩充君房兮從子遨遊涉江湘兮
改轍東國逾河梁兮思妃文鵷永翺翔兮何意中逵失
其行兮嗟維我儀安可忘兮潜身閫内不下堂兮女史
陳圖慕共姜兮恪諶一志舉令名(叶)兮閨中之媛永爲
像(平聲)兮
織女賦(并序)
予嘗觀謝眺王勃七夕賦皆組詞繪句務極妍蒨其意
不過侈二星靈光之會合述一時遊燕之盛靡於比諷
之義或缺也予病值七夕之夜感織女之事托意命辭
作爲兹賦以附風人之旨而事之荒怪固不必有徵也
夫何天媛之淑嫮兮鎮獨處而寡儔絍組綺以自飾兮
誠靈質之嗜脩長夜徂以漫漫兮秉機杼而懷憂倚北
斗以延佇兮視天漢之潢流雖予衷之弗渝兮羌獨慕
夫好仇諒天路之豈遐兮顧欲渡而無舟廼秋序之甫
交兮氣凄淚而&KR0579;惻桂枝芳兮垂華白榆曜兮寒色啟
貞卜于兹夕兮玄龜告予以吉食遡靈波以迅度兮宛
東路而徂行鳳凰翼以翳車兮命烏鵲以築梁先朱鳥
以通媒兮導應龍以啟征錯璇璣之轇轕兮施縹綠之
雜章步列星之文履兮纚素霞以爲裳被翠羽之翩反
兮雌蜺爚兮函光申雅觀于河濱兮敷悃欵之衷腸舒
幼眇以綣結兮燕淫衍而相羊湛懽樂而窮極兮虞見
妬于朝陽歘神采之易翕兮忽頒駕而懷傷超兮西邁
兊兮故處慚報章之罔答兮遺玉玦于漢浦睇往途以
連邅兮神悒紆而不去發帷盖之委蛇兮旟央央而與
與輪結軫而轗軻兮衣攬袂以躊躇順飄風以右翔兮
秋颯颯而零雨天寥迥以揚雲兮跂予望夫河渚卷綃
匹之繽紛兮斂容輝于雲閨傅羅襪與綈𥜗兮居煢煢
而少依慮前矢之未諶兮恐來期之後時掇天葩之荾
敷兮襲芳蕤以自持承二曜之景爓兮飾五緯以脩辭
脩辭兮何爲願布兮真心流波兮𦕈綿致予兮遐音目
超送兮增鬱聊託之兮漢南(叶)亂曰宛彼佳人阻銀潢
兮豈無同仇誰與航兮翹首天路寡脩梁兮憂心嫶妍
厪七襄兮資質靚好蒙素裳兮九秋兹夕懽未央兮别
促遘希安可長兮予思怨嬪實與併兮扄殿寥寥晝凄
清兮君不為御徒熒熒兮瞻望深宮懷廣庭兮單棲守
誓感斯靈兮
憂旱賦
惟徂暑之届兹兮氣蒸藴而蟲蟲二儀曠以弗交兮陽
驕亢而隂蒙下泉液之不流兮上濡澤之莫降(叶)雲師
逝而安徵兮怨雨伯之無功山塏塏以頳顔兮野蕭條
而無色痛嘉穀之不實兮耻槁莠之蒙域攬翳翳之無
卉兮樹榛榛之脩棘田畯至而靡喜兮農望畛而太息
苦箕斂之無方兮矧予畆之不食肆負耉而襁幼兮或
轉徙而亡匿嗟民生之何尤兮&KR0579;遘兹之匪辰鴻鴈嗷
嗷以安戾兮獸惘惘而焉奔豹虎出而縱横兮狐狸媒
而求親詫丹蛇之十圍兮恐文蜮之射人躋赤坂之崢
嶸兮蹈炎海之瀰淪既淫瘴之蔽天兮忽終風之揚塵
氣鬱軫而罔釋兮何彼茁之能伸念窮鰥之在下兮恒
日夜而望惠倬雲漢之昭回兮羌虹霓之晝晦朝出日
之杲杲兮夕明星之嘒嘒暴産婦以徇市兮固尫魋之
無罪驅妖覡以干神兮又知愚婦之不可頼昔殷禱于
桑野兮霖一夕而滂沛犧小民以省災兮齊亦以身而
請代豈斯職之弛修兮俾天害之弗悔噫嘻天之恤民
兮豈惟是而終遺顧神理之泯泯兮庶昭諶以享之啟
沾溉之靈澤兮蘇百物而復蕤怵大命之近只兮聊以
厭生民之所期亂曰高天亢兮陽鬱蒸草枯落兮禾不
成禾不成兮食以匱人憔悴兮何爲生南有名山兮下
靈場龜蛇萃兮蛟龍翔坎擊鼓兮舞成行薦明禋兮輸
欵誠沈美璧兮不愛牲降甘澍兮敷永寧
夀母賦
春仲之望爲母夀節與父偕享時諸子舉觴諸婦進履
諸孫羅舞及女姪諸婿咸在少子景明前跪穪賦曰美
吾母之降辰兮惟歲月之協良當白日之鼎盛兮值昭
灼之春陽華鄂鄂以含幹兮草萋萋以交莖(叶)獸駪駪
于原隰兮鳥雍雍而載翔秉明檠于中室兮徵豐膳于
下房薦五絲之文履兮舉九醖之芬觴矧翁甫之齊年
兮亦欣欣而樂康仰令則于家人兮夙孝著於宗祊固
聖善之慈惠兮爰日臻于嘉祥賦畢又稱歌曰惟南山
兮日遐母夀考兮休嘉秉春陽兮茂草列靈莖兮丹葩
中有萱兮芾芾言樹之兮堂背春榮滋兮秋華永忘憂
兮千歲於是衆咸稱夀乃命諸子婦孫女姪諸婿飲食
無不醉飽歡喜
結腸賦(并序)
結腸賦者悼李夫人而作者也夫人者空同先生妻而
左氏女也夫人生而秉靈死而見異空同子慟焉於是
叙歌自懷賦結腸之篇而屬余撰賦以寫永悼顧辭旨
菲鈍無以廣情肆事繼彼雅音也賦曰
夫何靈淑之純修兮性命奄其不留覩結腸之圖詩兮
詫斯異之所由嘻其鬼乎出牲爼兮盤旋釡鉶中織若
毬兮若綎若經兩耳旁貫兮珥虹弁星上襻下綏兮底
肖井形儼垂鞶之絓緯兮文理緻而靡紊像生平之纂
紃兮固靈巧之冥運究懽怨之興感兮求變化于死生
神有所必格兮理有所難明物有隱而始彰兮事或假
而真呈誦麻枲之微詞兮知甄女之託志吟决絶于溝
水兮故錢刀之爲刺或有望戍夫之不返兮悵離匹之
乖隔淚隕血而崩城兮身立枯而化石此皆冤憤積而
内鬱兮精誠干而莫撓歴往記以放今兮盖異夫靈之
所遭靈結髮從良人兮又當恩愛之盛日雖中道殂先
逝兮穀焉既以同室情何抑之不伸兮心何藏之不白
眇荒忽之神怪兮固夫子之疑惑曰幼承訓以服志兮
託弱胤于名閥職君子之衿帶兮登薄軀于幃闥君矯
節而抗行兮屢違時而擯捐走畏途之坎坷兮常奉侍
以周旋涉江路而來歸兮肇辛勤造夫家室乃纖質之
糾痾兮忽委身之不畢撫愛子而永訣兮提孺孫之嬉
幼哀夫子之壯齡兮予弗睹其時之所究生娛樂而死
悲兮恩義篤而怨深體璇磯之回文兮詎忘予雜珮之
玉音心峻坂之九折兮腹車輪之百轉引長恨之端緒
兮冀曾思之少展彼充房之芳芬兮君固察其椒榝予
未始一揚其蛾眉兮又何羣嫮之能嫉陋班扇之懷炎
熱兮匪凄風之綌絺誠予衷有可徵兮奚恇眩而疑之
愍貞婦之迅思兮實明詩而習禮魄已離而飄沉兮靈
紆軫而在此氣氤氲以拂菀兮情詰曲其孰明宛連環
之不可解兮邈七襄之報章悼君子之伶俜兮何中路
亡此佳耦惠盖有不年兮哲固有早殃天霜露之&KR0579;冽
兮回風搖而隕蕙顧國香之珍葉兮反敷修不若彼之
衆卉漠玄冥之晝扄兮痛玉顔之日翳弔窺鏡之隻翼
兮聆絶絃之寡唳映奔星與流月兮激櫺風之餘哀幕
熒熒之燈燭兮若彷彿其䰟來塵寒閨之素機兮攬繽
紛之遺製委組帳之懸螭兮惻獨旦而不忍視亂曰萬
物轇轕統一氣兮精感形變散不可紀兮帝女溺海號
精衛兮血影射石旱塚祟兮木有連理草交莖兮烈魂
㓗魄孚女貞兮析微察異實此之類兮附物著靈見胷
臆兮輻輳糾纏裂五内兮飄響隟絶光迹邁兮古媛慧
則蒙葛諷兮締心紬志程闒茸兮
大復集卷一
