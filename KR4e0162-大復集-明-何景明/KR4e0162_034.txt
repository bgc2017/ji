大復集卷三十四明何景明撰
序十三篇
漢魏詩集序
夫周末文盛王蹟息而詩亡孔子孟軻氏盖嘗慨嘆之
漢興不尚文而詩有古風豈非風氣規模猶有朴略宏
遠者哉繼漢作者於魏為盛然其風斯衰矣晉逮六朝
作者益盛而風益衰其志流其政傾其俗放靡靡乎不
可止也唐詩工詞宋詩談理雖代有作者而漢魏之風
蔑如也國初詩人尚承元習累朝之所開漸格而上至
弘治正德之間盛矣學者一二或談漢魏然非心知其
意不能無疑異其間故信而好者少有及之侍御劉君
博學于詩而好古不厭乃輯漢魏之作訪羅遺失彙為
此編夫文之興于盛世也上倡之其興于衰世也下倡
之倡于上則尚一而道行倡于下合者宗疑者沮而卒
莫之齊也故志之所向勢之所至時之所趨變化響應
其機神哉於戱侍御此編不獨誦說者德其功而其意
遠矣
王右丞詩集序
予奉疾還值長夏索處人勸以精力未充且省讀書日
又無所事野居又無人與語偶取王右丞集讀之讀且
倦則卧卧起則又讀凡數日竟其編顧集中長短混列
欲考體制以求作者之意實煩簡閱乃略加編定稍用
已意去取之釐五七言古詩各為一卷五言律最盛為
一卷七言律為一卷五七言并六言絶句共為一卷皆
首標體制俾篇詩各有統敘總五卷錄為一本自備考
覽不敢以示諸人竊謂右丞他詩甚長獨古作不逮盖
自漢魏後而風雅渾厚之氣罕有存者右丞以清婉峭
拔之才一起而綽然名世宜乎就速而未之深造也今
於古作取其稍去冗泛者不敢加多焉舊本有賦一首
今亦删去其裵迪諸人之作附見者亦惟論其詩而取
之不盡去
海叟集序
景明仕宦時嘗與學士大夫論詩謂三代前不可一日
無詩故其治美而不可尚三代以後言治者弗及詩無
異其靡有治也然詩不傳其原有二稱學為理者比之
曲藝小道而不屑為遂亡其辭其為之者率牽于時好
而莫知上達遂亡其意辭意併亡而斯道廢矣故學之
者苟非好古而篤信弗有成也譬之琴者古操人所不
樂聞又難學新聲繁豔易學人又喜之非果有自信孰
不就所易學以媚人所喜者也若是將使古道復至於
無聞焉而已矣景明學詩自為舉子歴宦于今十年日
覺前所學者非是盖詩雖盛稱於唐其好古者自陳子
昂後莫若李杜二家然二家歌行近體誠有可法而古
作尚有離去者猶未盡可法之也故景明學歌行近體
有取于二家旁及唐初盛唐諸人而古作必從漢魏求
之雖迄今一未有得而執以自信弗敢有奪今年罷宦
歸自以有餘力得肆觀古人之言又欲取我朝諸名家
集讀之然弗多得其得而讀之者又皆不稱鄙意獨海
叟詩為長叟歌行近體法杜甫古作不盡是要其取法
亦必自漢魏以來者其所造就盖具體而未大耳噫其
所識亦希矣吾郡守孫公懋仁篤于好古其子繼芳者
從予論學大有向往嘗索古書無刻本者以傳予謂古
書自六經下先秦兩漢之文其刻而傳者亦足讀之矣
海叟為國初詩人之冠人悉無有知之可見好古者之
難而不可以弗傅也乃以授之而并繫以鄙言觀者亦
將以是求叟之意矣叟姓袁氏名凱其集陸吉士深所
編定者李戸部夢陽有序其履歴可考而知也兹不復
述
四圖詩序
燕泉先生由太僕卿陟副都御史巡撫雲南朝士寵其
行即以其履歴大者為四圖以贈表之頌歌四圖一職
方奉使二藩省旬宣三太僕考牧四都憲巡撫先生之
陟也景明來關西矣不得與于頌歌之列先生乃走使
萬里俾景明文之乃嘆曰覽斯圖也知先生之學以政
乎夫物弗聚則不發貨弗積則不殖故土培也而樹蕃
百寶之室衆賈須焉是故君子博學而可以有事於四
方矣嘗慕諸近世名臣而求其人也率以其質從政焉
事功豈少哉然器有局而才有限故施未光而所就者
罕無憾也先生蚤歲神穎超悟天資卓絶然於道無所
不學於文無所不攷手自注書凡數十家則其從政也
固聚而發積而殖不局于器不限于才者豈徒以質而
已者哉夫聖人之學一而已矣一故無不備無不備故
感無不通而應無不當賢人之學詳說而反約殊途而
同歸要其至則一也是故語經事而知道遇變事而知
權安可以宰衡而危可以制馭無往而不得焉然則先
生之四政也其施諸天下者之肇乎
林泉圖序
商城王君與予父友相別於汴水上別且二十年矣今
歲夏自其鄉來訪道故舊間携所繪林泉圖語予父曰
人謂大隠弗居城市真隱弗識姓名若皆自逸于林泉
而世弗得見且弗聞也吾迹弗能謝城市而亦弗能逃
姓名於里閈奚望于若顧于若竊慕愛之而所謂林泉
者常往來予懷也故吾凡值林泉雖莫吾有吾得而愛
之又從而適之已有擴吾所未見者而愛之而適之由
是雖天下之大凡有林泉者吾無不可愛而適之者奚
必吾有也又以遊覽有時弗可常者弗可常固有弗可
得而愛且適者也遂為是圖凡林泉之變不窮吾圖咸
有之一披玩而向之所謂可愛而適者咸在吾目則凡
林泉之在天下者固吾圖中物也吾方請諸大夫之詩
各綴于圖上敢欲得公之子中書君之文焉父諾乃召
景明語曰王君與予游予嘗重其人蓋尚賢樂士者也
能赴人之急者也好義而忘利者也夫人之品超遠庸
下固焉而不可強者也氣拘于所處志執于所見其孰
能移之而君者迹在城市而有林泉之想名在里閈而
有隱逸之慕其言又若非世累所得係絆者則人品不
同有不可量也吾聞之好賢樂士者昌急人之難者獲
報好義忘利者寡患君其有後矣是圖之序爾必毋辭
所請俾觀者亦足以考志意而得其人焉景明既受命
退曰斯皆至論又何所序乃併記其言君名賢字崇德
漢紀序
昔左氏依經作傳而編年紀事之例以立及馬遷著史
記敘帝王之事則有本紀錄賢臣之行則有列傳明制
度則有書系年世則有表自是以來歴代史家悉宗其
體然不能微約其辭或寡要實而義無指歸其極至于
流綴溢簡蹖雜而不可以觀余于是盖慨然有思於命
世作者之意焉往在京師嘗觀荀氏漢紀其書則凖諸
左氏之例而取于史記之一體者也至其君臣附載事
物咸彰天人并包災祥畢舉治忽參稽成敗并陳得失
相明美惡互見即一時一人一事之迹雖前後散著而
本末必備屬類比方名義罔紊闡幽攝顯論讃悉精可
謂括倫鑒之要深墳素之情者矣豈不足以上班良史
之才乎夫學者謂經以載道史以載事故凡討論藝文
横分事理而莫知反說訖無條貫安能弗畔也哉易列
象器書陳政治詩采風謠禮述儀物春秋紀列國時事
皆未有舍事而議于無形者也夫形理者事也宰事者
理也故事順則理得事逆則理失天下皆事也而理徵
焉是以經史者皆紀事之書也但聖哲之言為經爾故
紀事者苟非察于性命之奥以盡事物之情者亦難與
論于作者之門矣是書余得之侍讀徐子容氏徐子謂
吳下世家錄此書珍蔵之而恡于傳以故世無刻本云
余至關中涇野子吕仲木氏移書求之乃遂請吕子校
正而付高陵令翟清氏刻布焉
學約古文序
何景明曰余初入關中作學約示諸生已成材者經書
子史自宜周貫不為程限其未成材者令學官量資作
成以相授習兹越二歲矣子日企望夫諸生之有得也
然而進退罕知其序造詣或違其方若爾優游終歸汗
漫非予之咎哉今復列為程始自十六年春按季考省
經書每歲一週性理史鑑而下則接年續去期三歲而
卒其業正誦之餘復讀名家文字數篇要其取雖非全
編而實覽大義於是究心則古人作述之意源流可窺
而斯文經緯之情變化俱見矣理無形而蔵密言有文
而行遠由聖賢之訓以至諸家之撰皆言也殊途異門
積案充棟有不可窮攬者然言宣乎理理存諸心體用
顯微同源無間故反求而為已則一而有獲外馳而為
人則多而益蔽此公私之辨義利之分君子小人之向
也夫予既程其書矣諸生其自兹口誦其言心會其理
身體其事擇善而用中知至以求止庶弗畔於孔門博
文約禮之教而亦徵於孟氏詳說反約之傳矣苟以資
乎口耳而棄乎身心繁其枝葉而剝其根本夫豈莫達
終亦必亡已爾此豈諸生之咎哉正德辛巳正月既望
識
武功縣志序
武功康子作志七篇以記載武功之故緒理要會盖燦
然明備矣至其覈事顯義用昭勸鑒有可述焉夫先王
之政紀其山川辨其疆域程其土宜稽其俗尚肆其采
物以謹封守而察時變故書敘九邱詩陳列國採風者
具其美惡董事者正其得失務在因道財化追俗為制
以施于久遠已爾夫天下之勢其所由来亡不有漸苟
非蚤見而力救之則其勢莫可回而患成循約而治厚
生而安其始未嘗弗一致迨于風尚澆淺而德實靡貞
其治不可長也戶口繁增而生利蹙薄其安不可久也
可以弗慎其漸哉余覽康子之書其地畆則由狭而廣
戸口則由寡而衆賦役則由省而興財費則由約而靡
其業産則由富而貧地利則由饒而减民性則由強而
弱風俗則由厚而漓吏治則由良而奸人才則由實而
虚文教則由振而委亡弗降本流末暌正趨弊者矣嗟
乎豈獨一邑然哉由此可以例諸四方矣
正蒙會稿序
易大傳曰天下何思何慮天下一致而百慮同歸而殊
途夫天下事物之變至於不可窮詰固有聖人之所不
及知者而其本則未有不一而同焉者也苟惟極其辯
智以究其所不及知而條貫統宗莫之宰屬則於道也
將日支離而學焉者將日以决裂此後世異端之所由
以興也孟子曰博學而詳說之將以反說約也予讀張
子正蒙知其詳說之功至於西銘乃識其反約之旨正
蒙書多難解學者讀之或不卒業而廢比見近山劉先
生會稿明正通達不為回說隱語而理無不得者稽之
先生履歴治行則平日窮理之學不有徵哉此書予欲
關中諸生人置一本肄之而西安府歴城祝同知夀館
陶武同知雷臨清張推官鶚共圖刻本行焉斯文由此
著矣先生之書雖無俟贊說而三府寮所務尚如此盖
不可以弗列故為敘諸篇首
函谷子太極圖論引
昔者聖人之作易也俯仰近遠參驗而稽合其言廣大
弗貳故曰易與天地凖函谷子發明太極之義撰圖著
論其思精其辨晳其指一蓋玩易有得而作者也罔有
繆悠背經之說其所究深矣或曰太極圖說儒先之論
定矣學者尊尚之函谷子乃置異同其間何也余曰聖
人之道貴相發不貴襲貴相明不貴同苟徒襲其說同
其旨而靡有所發明其道終莫達也苟發明矣雖異同
其間無害其為尊尚也
思親詩引
甥朝良為卷曰思親進曰甥也不幸而二尊人亡也亡
而無以見甥之有立也是以銜哀而抱思有終天之恨
焉舅何子曰子何以思也親終而子弗逮養者人之常
也子盍圖所以思乎夫修身以成行建事以成名行成
則不忝名成則不隠不忝謂之體親不隱謂之揚親則
其思遂矣子盍圖之此乎朝良曰命之矣敢不承於是
士大夫皆歌詩以道之
古樂府敘例
何景明曰予讀左氏古樂府自唐虞三代以來逸詩至
六朝之言備矣然其錄不能無雜要之不可盡舉予乃
擇其辭古訓雅者凡九十三首爾夫三百篇之外可以
誦說者盡在是已不其難乎不其難乎
左氏以音調類詞夫聲音之道予莫之有考也已恐悖
繆失實書曰歌永言聲依永今姑倫其辭其辭倫而音
聲亦各自見矣詩釐上中下三卷三卷各釐上下取其
倫類以相參附言辭高下時代變易作述源流咸自著
矣
詩有不以時代序者明作者在人不係時代
詩三百皆絃歌後世樂府或立篇題詞多託諷義兼比
興其隨事直陳悉曰古詩格變異矣予故取其有篇題
者入古樂府若古詩十九首及他選詩別為編列
或曰明良五子之歌何以不入樂府曰夫既已著之經
世之訓矣
鄉射禮直節序例
古者飲畢而射射之司馬燕之司正也此禮久不行而
其文具儀禮然儀禮古文難讀雖昌黎韓子且苦之今
即與諸生言或弗解故復刻此使就此習之而後求之
儀禮則其文辭緒理可尋也
夫器一弗備則無以即事惟樂放失久矣其器莫之有
能備也今但以笙比人聲而以鼓磬節之(序器)
夫事以明賢故遴而後蒞故賓主必孚司馬以下必能
其事雖役必當其才德焉(序事)
夫射之節於樂也天子以騶虞諸侯以貍首大夫以采
蘋士以采蘩采蘋采蘩示敬也敬則可以修諸其身而
施於天下矣(樂譜)
右射儀予視學漢中至金州集漢隂平利紫陽四學師
生將行射焉問其禮不知也乃使學官草具其儀予稍
稍為說其文辭義意略去恢複輯其節理實近可行者
為之先屬范推官紳肄於東城之圃而予與吕憲使克
中往觀焉憲使曰予在漢中盖修其器矣未究其禮也
謂紳曰其悉布兹何景明曰語曰禮失而求之野古禮
亡不可見者何可勝道哉然鄉射之禮學校尚或習之
予由鄠郿抵鳳漢攷之於學既已無聞而有司並其器
亡之往往督使旋修舉行之斑白之老有相與環堵駭
視者矣嗟夫古人揖坐旋辟之容與夫修於其鄉而一
日不可缺者至使人以為曠世聞見之事風俗於古豈
不邈哉(射儀)
夫爵齒德三者通乎天下者也鄉飲尚齒也飲畢而射
察其德也夫然後可以爵之於朝是故古者以射擇士
三射之節其於命辭見乎始射而命曰毋射獲毋獵獲
知始射而獲也再射而命曰不貫不釋知再射而釋也
三射而命曰不鼓不釋知三射而鼓也
始射獲而不釋試也懼弗審也再射而釋則審矣三射
而鼓而禮樂備矣
始射不及賓者不敢役賓也不飲者不釋則不飲也耦
射先賓不敢齒賓于耦也衆賓不先賓在賓位則不敢
踰大賓也故非主則不敢與賓耦
勝者張弓不勝者弛弓勝者立不勝者飲夫何言哉賢
不肖喻矣
夫物惟時事惟宜先後不踰詳略有漸其惟射乎是故
高而無用美而無當欲速而求成聖人弗為也
弓矢敵器也聖人以揖讓用之天下復有可爭者乎夫
射也者禁肆制躁履序蹈和一衆心貫萬事者也以此
於天下也故治理而生遂
子曰君子無所爭必也射乎揖讓而升下而飲其爭也
君子是故君子之於射也弗爭則其求諸已也弗力
夫君子仁人之用心也亦觀諸射之道焉已矣子曰射
有似乎君子失諸正鵠反求諸其身孟子曰仁者如射
射者正已而後發發而不中不怨勝已者反求諸已而
已矣(射義)
大復集卷三十四
