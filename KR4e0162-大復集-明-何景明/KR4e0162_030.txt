大復集卷三十明何景明撰
何子十二篇
嚴治篇第一
治民莫如嚴嚴者所以成寬也夫民心不一則散民情
不制則亂法者所以節約其散而整齊其亂之具也嚴
者所以立節約而作整齊也故嚴則法立法立則民寡
過寬則法弛法弛則民多辜故嚴治之民始急而其終
也舒寬治之民始舒而其終也急急則民怨舒則民喜
始而喜不若終之不怨也故民難與為始而可與成終
也夫衣冠飾貌人見而敬之乘駕唱騶人望而避之毀
冠而囚首人不讓席矣敝車而單行人不讓路矣嚴與
不嚴所由致相遠也故嚴也者所以飾威儀慎制度使
人見之者也夫日月垂象人不敢侮也山川示險人不
敢踰也故法立而民不犯刑設而人不入者嚴之為也
是故先王之制階陛堂殿以異其等旂斿鸞纓以繁其
飾官府爵位以差其品等異則尊卑别矣飾繁則上下
章矣品差則貴賤定矣是故先王之時尊卑不相紊上
下不相踰貴賤不相越夫錯其采物而明其文章防範
其情欲而束縛其筋骨耳目有常從違一定僣亂不起
奸弊不生故文字簡而刑罰省民生逸而政事清此先
王之所以能宰制萬物役使羣衆而總一海内者也及
至後世媮惰之風長矜肅之心喪上下相容頽其紀綱
而决其防限於是豪暴擅制富強肆行宗黨連結而中
外勢傾然後起而繩之發其隐伏摘其細微至於一法
立而百偽生文例日增而不足吏議日異而不定人臣
莫救其過而庶民莫必其命故法密而犯益衆刑繁而
罪益多何者源不治而末流濫也夫操如束薪亡不折
焉急如絞繩亡不絶焉故治不可急急則無不亂者也
是故法者由嚴起者也故號不張則幹斜綱不振則目
亂治不嚴則法壊夫嚴與刻異也嚴者立其法禁於未
然者也刻者究其罪治于已然者也是故秦之法多如
秋荼密如凝脂而民不知避也漢之吏搏如猛虎擊如
鷙鷹而民不知畏也故不示而究人之罪是為刻而已
矣非所以格民也故嚴父無姑息之子嚴君無姑息之
民故三王之民殺之而不怨夫非罔之而罹其罪者則
罪在已而不尤其上也又何怨乎
上作篇第二
夫觀世以易化者聖也矯時以從俗者明也物必有敝
承敝者復其盛勢必有變襲變者反其常故五帝之世
循環不悖而三王之時因革並施夫世之所使時之所
移從来遠矣要之其原皆出於上之所作為教夫好劍
之門多創客善醫之門多病人物聚於所致也故明聖
之世則人飾義而服節汙濁之時則人毀行而喪守何
也致之者則然矣正道壊則邪徑成公室衰則私門盛
自古及今未之有易也正之與邪公之與私氓隸之人
能辨其所好惡然所從違非者世之榮顯富厚者不在
此而在彼也故五尺童子聞人稱其善亡有不喜者也
至於榮顯富厚之所在則雖有縉紳冠冕之徒亡不棄
廉捐耻以附者豈其所為自喜者不如童子也勢至而
利交則情動而蔽其心也是故上之人觀於時勢之變
推于教化之端明義崇節而絀勢利是以正道可復立
公室可復振而遂邪順私之俗可絶也漢哀帝之寵董
賢而孔光張禹皆在大臣位然身親屈焉王莾之世所
為臣服盡漢公卿揚雄最號恬於利禄然且為媚作符
命焉及至唐有八司馬者皆以其才而汙于王叔文之
黨夫數子者或榮耀終身或貶死當世卒為世之耻詬
不道于君子之門雖其所自立然亦上之所劘世之所
移也夫至著者義也至尚者節也故上以節義較天下
雖有蠢愚必不以其身為標矣雖有闒&KR0146;必不以其行
為名矣何者標者衆目之表而名者衆口之實也故張
鵠以行賞亡不射矣詈鬼以除病亡不罵矣夫嚴母之
育貞女也入則有重關之限出則有鳴玉之飾寝則有
絓結之固然後滛邪不入情欲無感而修㓗之行成也
是故節義者士之大防也先王以此防人故立激勵之
方興勸賞之法致式閭之敬施表墓之恩安車懸旌以
彰其徵累帛加璧以示其予由是義明而節崇故雖有
昏亂之世而無失身之士雖有汚隆之時而無回面之
臣豈不以上之所作邪是故義者有國之維也節者有
國之衛也國之有不固者維不立而衛弛也
法行篇第三
夫為人君者法不可以有已為人臣者法不可以有已
法者非甘物也有國者之藥石繩墨也夫諱病之人無
不疾藥石矣不直之木亡不疾繩墨矣小人之徒亡不
疾刑法矣夫奸邪者小人之為而暴亂者小人之行也
正奸律邪誅暴刑亂者法之務也故法者小人之所不
利者也小人忌正律之典懼刑誅之罪必務以敝其法
援勢者為之沮行貨者為之誘怙強者為之撓造詐者
為之竊法無不敝矣故法不可以有已也法不以有已
則上不得賣而下不得請賣請不行則上自天子之門
侯王之宫太子之家公主之室下至貴戚之臣近幸之
人鷔横之吏豪俠之民亡不得行其法者矣故賣請不
行則法行如流是故法不可以有已也千金之寳可以
借客十金之寄不可以與人也非愛十金反不愛千金
也寄也有所受也已不得有也夫法者人臣受之天子
非人臣有之也天子受之天非天子有之也已不得與
而人不得辭故有沒公主車馬則后弗敢怨邀太子車
駕則君弗敢怒罪戲弄之臣則天子不得私執豪俠之
民則公卿不得關說此法之行也昔者漢高斬丁公武
侯斬馬謖皆垂泣焉夫丁公於漢高至恩也馬謖于武
侯至暱也垂泣者至私情也然而必誅之者法也故法
不可以恩暱而私情忍也昔者石奢為楚王相父殺人
縱父而以身請罪王赦之石奢曰不可不縱父不孝賣
國之法以縱父不忠乃伏劍死李離為晉文公理過聽
殺人曰君以臣為理乃不明而過聽殺人臣當死也公
曰子休矣下吏有罪非子之過也離曰失刑則刑失死
則死臣之有失何以罪下吏也遂自死也夫死者人情
之所愛而二子不然者所以顯君而明法也由是觀之
法非不得以釋人雖自釋亦不得矣夫法清則政寬而
人威法亂則政煩而人玩威者刑中而不可逭玩者刑
不中而可幸也夫刑不中者上亂之也上不以法為可
愛而與已則亂故以之飾喜怒行愛憎矣復恩讐制毀
譽矣持辯以變約束舞智以易章程文之以深辭鞠之
以巧詆則法令滋章而事不循其實對簿繁委而人不
得其情上下相遁公私混淆盜賊多有而奸偽蠭起矣
夫炎罏遁于頑鐡利刃衂于輭毛密網漏于呑舟故法
本禁亂而其極也亂生焉此執法之弊也故法不可使
人有幸之者法可幸則良民懼於是平居之衆造善之
人睹蝮鷙之吏摶擊之厮岸獄之地掩耳而不敢聽側
目而不敢視束手足而無所措矣故清法之國人畏法
而不畏吏亂法之國人畏吏而不畏法夫使人至不畏
法而畏吏者非國之美也
任將篇第四
任將而中制者敗用兵而外監者疑夫獨任者事成之
宰也專令者勢行之機也故掣于中者垂成而敗撓于
外者已行而反夫所貴于騏驥者必至也然縶其足則
駑馬先之矣所勇于孟賁者必敵也然縛其手則女子
勝之矣夫任將用兵之所尚者在事必成而勢必行也
為中制以掣之立外監以撓之是縶騏驥之足而縛孟
賁之手也故縶騏驥之足者不可望其必至縛孟賁之
手者不可望其必敵用將而監制之者不可責其成功
夫功以時會也賞罰所以勵功也便宜所以乘時也獨
任者自制其賞罰而專令者得行其便宜者也是以功
可就而時不可失也夫功者事之集也時者勢之會也
故披刃冐矢以為功也贏糧躍馬以為時也故中制則
事不一而績隳外監則志不一而日曠夫威者貴神速
也幾者貴立斷也事以威立也勢以幾行也故任將者
必假之神速之用而予之以立斷之權矣夫多指亂視
多言亂聽千人輿瓢亡不破者也千夫牧羊亡不擾者
也故以一御衆則衆志定以衆制一則羣疑生是故千
人輿瓢不如一人負而趍也千夫牧羊不如一人驅而
走也古者天子之遣將躬為推轂曰閫以外將軍制之
故吳王用孫子而寵姬戮魏王用穰苴而莊賈誅二君
者非不顧寵幸也知將不可以寵幸奪也淮隂一拜而
為漢大將再捷而為齊假王使高祖中制而外監之無
以摧項氏之權而制天下之命矣故期功者不惜神速
之用知時者不吝立斷之權昔燕用樂毅而代之以騎
劫卒使田單收其降城趙用李牧而代之以趙括卒使
白起坑其降卒是故騎劫為田單之藉而趙括為白起
之資此制之者過也夫功罪責於將也吾制之於已而
監之於人成則衆冐其功敗則獨委其罪未有善者也
故善用將者制其功罪而不制其事幾故士知有將將
知有君士知有將則報義將知有君則盡忠
勢成篇第五
夫天下之勢不可使有成之者勢成則附之者衆也是
故勢者上之所乘而下之所憑也龍之在天以雲而神
虎之在地以風而威豹之在山以霧而變鯤之在海以
水而化勢之使然也故人之于勢乃所以表神威行變
化者也是故天下有能擬之人大舉之事必俟吾之壊
而竊以濟其勢勢者天下之重吾弗可以一日釋也吾
有所壊而適以濟之天下之重在彼矣故勢之濟有四
不可不先也因其失而取之謂之藉資求所害而利之
謂之賈惠舉其所不當而白之天下謂之假義造端以
鬼其事謂之長惑此四者勢之所以濟也昔者陳平淮
隂王陵皆項羽之臣而卒為漢用取於所失也沛公入
秦約法三章去其苛刑利其所害也發義帝之喪縞素
行師舉其所不當也白蛇雲氣鬼其事也是故亂非外
至我有以招之勢匪彼至我有以致之故塞招亂之門
絶濟世之端在有以固人心人心之固雖有能擬之徒
不能奪也故藉資則無與也賈惠則不利也假義則罕
服也長惑則無眩也然後天下之重在我也秦之失人
心也陳涉非有諸侯之權甲士之衆以其萌隸之民戍
役之卒揭竿挺鋤澤中一呼而四海嚮應者彼皆有欲
起之心而俟先發者也故陳涉之得志輕在秦也夫天
下之近禍履危莫過于從逆也惡安福樂禍危非人情
也然而為之誠見其禍危迫於此而徼安福於彼也是
故天下不可使有從逆之民從逆之民雖欲不適彼不
得也欲不讐我亦不得也彼我一間固寧有死而長往
無生而反顧者也昔者沛公送徒驪山畏失期之罪故
亡章邯將兵山東畏被䜛之誅故降李陵深入匈奴畏
反國之辱故叛夫叛背至逆節也亡降皆耻名也而三
人者以不貲之身干之患害之情窘於前而不暇自好
也夫天下不自好之人鮮耻弗軌之臣幸危愁苦之民
願亂以三者之状而值於君之所壊此勢成之會也夫
衆庶成風增積成山言勢以附成也是故弗軌之臣靡
不自小以成大自寡以造衆者附之使然也是以有天
下之計必先詳成敗之由明輕重之機杜覬覦之罅遏
擬偪之漸集内散之心斷外附之志使天下之萌蘖不
生而勢長御之我則天下長安語曰㳙㳙不塞流為江
河綿綿不絶纏為網羅故勢成而後圖焉莫之有及也
功實篇第六
功實之際後世人主常不能有所稽也夫功者人主之
所誇喜誇喜之心熾於内而天下方有竒怪恢偉之事
效於前於是功實之稽乃有所不能何者誠見其利未
見其害知其福未知其禍也夫利猛獸之樂者忘銜橛
之虞好馳坂之巧者昩仆輪之悔喜速瘳之藥者蒙毒
發之戒是故快心之欲至而周身之慮移炫目之形接
而見背之明蔽天下之事功在彼者我有不蔽其實實
在我者彼有不顯其功故人主必詳於功實之辨而覈
於異同之分也夫三王以善治為功五侯以善備為功
七國以善戰為功戰者至凶事也功者至美利也究凶
事而徼美利此三王所以不為而五侯所以不願也夫
天下有不忘戰之臣有好戰之臣此二者功同而實大
異名似而事不侔也是故不忘戰之臣多慮而有備好
戰之臣貪進而寡憂多慮有備者清外而實内貪進寡
憂者多事以虛國是故不忘戰之臣恒恐天下之有變
而已無全策好戰之臣惟恐天下之無變而已不有功
不忘戰之臣恒静而致安好戰之臣恒擾而生禍此人
主之當察也昔者秦之伯也累世而帝其帝也再世而
亡帝之甚難亡之甚易成敗不遠而代盛衰並時而至
者積功之極乃其積禍之盈也漢武之才過於文景承
三世之富厚不易紀而虛耗者好大無厭也夫秦以白
起為武安君商鞅為商君范雎為應侯漢武以衛青為
大將軍李廣利為貳師將軍霍去病為驃騎將軍此六
人者所謂功臣而人主之所貴者也然不察功實之辨
故白起商鞅范雎之功日積而秦之社稷日蹙衛青李
廣利霍去病之功益高而漢之海内益危也夫好功之
臣人主之所不易使者非有厚養則不獲其死力非有
大賞則不塞其望意高爵崇號以貴之則朝之位曠金
玉重寳以富之則府之蓄靡土田苑囿以益之則國之
地削重徵濫役則結民之怨破城侵境則深敵之讐夫
然後臣其不可役之民疆其不可樹之地利其不可通
之貨故計民則俘衆不足以補亡計地則降城不足以
報賜計利則遠物不足以償費加危于當世而不為省
流禍於後世而不能見此功實不稽之患也是故覩顯
福者必思隠禍臨近利者必圖遠害功歸於臣而實弗
被於國者明主之所不貴也
用直篇第七
夫國内有自擅之臣而外有敢敵之寇者在位無直節
之士也夫直節之士行高而不回言危而不遜行不回
故有匡救之義言不遜故有諫諍之忠於是内無不發
之奸外無不見之亂雖有自擅之心者無不弭也雖有
敢敵之氣者無不沮也夫山有猛獸藜藿不採朝有直
臣奸宄不生故直節之士邦之司繩而國之強禦也故
司繩不得職則邪枉行矣強禦不在列則盜賊至矣可
不畏哉夫亡國之君非無直節之士也有之而蔽于邪
臣間于敵國也夫直節者邪臣之忌敵國之憂也我蒙
其蔽而受其間則直節不得志直節不得志則邪臣遂
而敵國昌也夫直節去䜛謟至䜛謟之人者内順而外
交能使視聽閉言語塞夫視聽閉則亂不見言語塞則
奸不聞於是宫庭容久伏之禍邊境有卒至之憂勁弩
射於城中長戟起於輦下上莫之知而下莫之告者大
臣懷首領之愛而羣臣畏口舌之誅也昔趙高欲專制
恐羣臣有言先指鹿為馬羣臣無敢言鹿者陳涉起山
東二世召博士諸生問之皆莫敢言叛叔孫通乃詭對
而出逃夫二世弗明不能用直臣而蔽障于䜛人故内
以遂邪臣而外以資敵國也是故邪臣無不欲去其所
忌敵國無不欲逐其所憂晉以垂棘之璧屈産之乘假
道于虞而宫之竒去齊以女樂文馬遺季桓子而孔子
見沮秦穆公憂由余之在戎餽戎王以女樂戎王樂其
女樂五月不還由余諫不聽而亡夫外有悅目之欲内
有惑聽之䜛則賢不知其可寳而才不知其可惜也故
虞為晉逐宫之竒魯為齊逐孔子戎為秦逐由余夫三
國者非不知賢聖才知也悅于欲而惑于聽也夫直士
人主之所難用也矯正而不能順遂自重而不能苟容
非其職不食不得其道不仕夫邪臣者人主之所狎而
重寳美色人主之所玩好也夫重寳美色在前邪臣在
左右則無所置直士矣故孔子不與女樂並容于魯宫
之竒不與璧馬同止於虞盖勢有所不合也夫蘭艾不
同室玉石不同藏故用直士則必去䜛佞遠貨色矣夫
䜛佞者直士之賊也貨色者直士之蠧也養賊容蠧而
曰我有以用直士難矣
敵中篇第八
夫敵非吾不能克之難也亦非吾制之難也吾能明敵
之所以中我者難也是故知吾之能逆必反吾情也知
吾之弗能逆也即以其情反之欲有以嘗之先反復我
也欲有以實之先參伍我也以聲者下我也以利者市
我也此六者不可不察也夫欲明敵之所以中我者在
知敵之所忌敵之所忌必飾之使弗覺我也事無不去
矣是故敵之鉅弗忌也忌其能明用人也將之賢不忌
也忌其能同心也士之衆不忌也忌其能同力也故明
則有以蔽之同心則有以間之同力則有以散之夫三
者之害知者能諭之防之然卒為所圖焉者彼有以揣
摩投隙而此有以中之也狩者之于獸漁者之於魚其
伏機投餌也於其聚則多驚於其散則無獲必於聚散
之間而伺之矣敵者之機我餌我者亦猶是也是故有
所畏於我者視我以弗畏也有所弗畏者則視其畏也
若是而不察焉者彼得志也同心之將毀之弗行也則
必重之以輕其主使我之自忌之也若是而不察焉彼
得志也士之同力始張其勢以解之又出其利以㗖之
則是道我以刑威也播虐則離我之衆誅降則堅彼之
敵若是而不察焉彼得志也昔者秦之攻趙本畏廉頗
曰吾畏馬服子將也趙人乃將馬服子而䧟於長平漢
畏項羽之臣范增也羽使至饌太牢以進進而視之曰
吾以為亞父使也乃更饌以草具由是范增逐而項氏
亡死東城田單守即墨謂燕士曰予惟恐劓吾之降卒
以戰也恐伐吾士大夫百姓之墳墓也燕如其言而敵
氣愈奮遂以其殘卒敗燕此皆弗能明敵之計眩于事
情而中之者也故曰能明敵之所以中我者難也是故
處敵者能知數者之情有來焉必覺也有往焉必察也
燭於先後之間斷於有無之際内絶根株之病外固間
隙之缺是故揣摩者不得其所出而抵投者不得其所
入也故曰我不發其機雖巧不施我不會其情雖勞不
行故為敵中者蔽在已也
固權篇第九
夫權有所受者固不有所受者雖得必失之夫偽摹不
可以遠示竊得不可以厚享故勢有執于累歲而不能
保一日之命威有行于四海而不能全一姓之族權無
所受之也夫權者天子之所取重天下之所取鈞者也
天子知之天下見之也故上不疑而下不議夫然後可
固也無所受者天子不知天下不見者也故正坐而旁
有窺之者矣前行而後有迹之者矣此至危之勢而彼
方安之也夫人主雖使童子操金入市無敢攫者苟竊
人主之金雖格㒒而路人得執之矣是非童子強格㒒
反乃弱也使固與賊異也故盜失財不敢告也亡遺物
不敢反也故權在于有所受有所受者又在視其所受
之人昔者舜受堯之天下禹受舜之天下堯舜皆大聖
人也故雖受之天下而人信之至燕子噲讓國于子之
子噲無知者也故雖受之一國而人不信矣夫信之故
服服之故其受也固不信故不服不服故其受也不固
弱子之産不與買惡人以為欺也瞽人之貨不與易惡
人以為蔽也伊尹受湯之權放太甲霍光受武帝之權
放昌邑夫擁君遷主非細故也已任之而人不疑者以
受之者湯與武帝也湯非弱而武帝非瞽也夫權者富
貴之藉也可以得富貴而不可以保富貴無所受之而
受之非其主者皆危也夫見火知焚見水知溺者明也
昩者不然不及火不知焚也不及水不知溺也夫班爵
封者遺之劵誥賜祠第者護之符勑此皆為世世計者
也今爵封我能奪之祠第我能取之是劵誥不憑而符
勑不效也此其章明宜鑒者也然爵封猶日賜矣祠第
猶日營矣以鐡版為不毀恃金書為不刊者猶夫前日
也夫欲以一時無所受之權而為世世計豈不愚可咲
也
處與篇第十
富貴者人主之所有也恒易於與而不知所處則恒失
之故德不在于與也在于處所與處所與在知其所與
之人所與在於君子也則增厚而福澤在於小人也則
濟淫而福災在䟽則恩當而見重在戚則分當而見輕
是故與之擯罪之臣則以為異數而溢望與之寵幸之
臣則以為庸格而靡加故與之不難也處與為難矣夫
天下惟小人戚幸之臣不易處也數而與之則見顧遇
而怙愛遲而與之則見希闊而怨生與之厚則不以為
過而忽之與之薄則鄙而少之與之太難則曰吝而誹
笑與之太易則曰汎而玩侮與之而有所相踰則不平
而起爭若是者不可不知處也夫惠以示親施以示德
無所因而與之則翔視而内疑必不親矣有所使而與
之則矜能而自致必不德矣望之而必欲塞求之而必
欲得不與則拂情而隂蓄忌與之則多嗜而需不已凡
此皆禍之道不可不知所制也夫權勢者賞罰之柄名
器者上下之飾而富貴者人主之有也故富貴有不可
以易與者矣富貴者權勢之門名器之具也安可以易
與也小人寵幸之人其未有富貴也則必遠權勢而不
取畏名器而不干曰吾得富貴厚其身焉耳人主於富
貴輕於所有而易所與則不勝其所悔夫富貴得則權
勢可移權勢移則名器可假由是有擬尊之心有偪上
之形而莫之制矣緣恩而寬忍則禍滋抑按而不揚則
害成微裁之則逢其忿而恨積大發之則激其變而事
起由是兵車戰於墻内戈戟攅於腹心事成是下賊其
上而義紀絶也事敗是上䧟其下而恩不終也二者之
所来乃積愛之過也夫小人寵倖之人持衆歸之權必
衆怨之所叢挾衆附之勢必羣攻之所向故其謀危者
所以圖安也登高以臨危者疾趍而陟顛不知下平地
之可息也向陽而畏熱者疾走而格日不知其就隂之
可爽也故小人謀危以圖安者富貴有以貰之而謙遜
之義不明也秦之二世寵於趙高封以萬戶授之相印
殺蒙恬於外誅李斯于内然趙高知其威在已而以圖
二世卒使閻樂弑之於望夷之宫故二世於趙高非不
有以恩德之也而終遇禍者利害之情變也故富之而
有不恩貴之而有不德矣昔者陳恒專國以其君積厚
施而得衆遂弑簡公季氏執魯政厚私邑而弱公室乃
逐昭公夫二子蒙於主者至厚也甚者見弑而次者見
逐積愛之生害也故盜不以得財而不殺其主人妾不
以得寵而不忌其主母夫人之心何可厭矣故驕子多
不孝寵臣多不忠是故人主必審處于富貴之與知非
其所當則毋以其愛私之其所當者則毋以其憎吝之
明知其所失則毋遂事而自安獨省其所發則毋溺情
而不有所忍故韓侯則惜敝袴矣周襄則止請隧矣漢
文帝則夜收北軍之節矣何者富貴必吝于小權勢名
器在杜其漸也夫天之生物能爪牙者則去其羽翼誠
以飛而食人則害廣矣是富貴權勢人之羽翼也故其
與之也而必使其可制於我我富之者我能貧之我貴
之者我能賤之夫然後從而富貴之是以權勢之門不
開而名器之具不亂也夫干將莫邪天下之至利以刺
人無扞之者然倒持而外柄則刃反著于其身人主能
無倒持其柄則可矣
策術篇第十一
策國者大抵務實於勢變而不詳於事理求伸其辯智
而不要於指本善舉迫切之害而不及久遠之憂夫事
理者宰勢變者也指本者統辯智者也存久遠之憂者
弭迫切之害者也是故天下之事有不可究極者則必
有所據有不可總納者則必有所歸有所易覩者則必
有所難見夫策國者設不可究極之形而不知所據是
故離合不常而使人無定見馳不可總納之說而不知
所歸是故語言不一而使人無專聽陳易覩之害而遺
所難見是故急遽不詳使人多畏而少慮是故六國之
王寡於成事而同以淪胥者眩於策而不能擇也夫仁
義者策國之術也天下之通理百家之要本而長久之
道也功利塞仁義者也是故游士失於謀人主失於擇
當年而不成累世而不决者功利之說行而仁義不明
也夫仁義不明而功利行則天下攘攘焉皆為勢往如
是則得勢者興而失勢者亡矣故秦於六國非能施仁
義也然卒并諸侯朝同列者乃六國有以藉之也夫德
齊者以勢勝勢並者以德勝勢者功利之階也德者仁
義之府也故功利者秦之所有而仁義者秦之所無也
諸侯不以此時修仁義而乃稱功利焉釋其所無而尚
其所有是故秦以一隅之僻據河華之要開殽函之塞
東向而制天下天下之侯王視其分裂而聽其宰割卒
無術以禦之者德齊而彼之勢行也夫為功利者謂仁為
不殺義為不取故言仁義則見迂闊而情䟽言功利則
見切近而心向此過在策士而不究也夫仁義水火也
水可濟亦可溺火可烹亦可燔故仁者可生可殺之道
也義者可與可取之道也夫不殺不取者仁義之一端
也故仁義之功利大矣而策士不能究也夫游談之士
藉諸侯之車馬以為装貨諸侯之財幣以為居齎寳玉
以親外交市土地以厚與國是故列地里之險夷陳兵
革之鈍銳算儲積之厚薄亂主客之形反内外之情分
散其事而變易其說故使天下諸侯之心交戰而不定
兩端而不果疑于似是而莫能可否惑于利害而莫能
從違由是敗約解從奉名獻都要地率服而入朝于秦
矣故諸侯之事秦而甘心者仰其威勢而幸其親已也
此諸侯不詳于策士之罪也於是秦得以行其遠交近
攻之術而五國先滅夫五國之滅者則齊之罪也齊之
與秦東西相望嘗並帝而敵體故秦之所忌莫如齊然
而緩攻齊者徒以有五國在也君王后(齊王之后)見諸侯之
日屠於兵而境無遺矢之擾不知秦有所俟而以為厚
已乃奉秦益謹而緩之救故齊之安者四十年及至勝
后(齊相姓名勝音升)齊國亡而王建幽於共城(共地名)保一隅之
衆亡五國之師便四十年之安滅百世之社稷此君王
后之罪也夫譬之五國者鋒也齊則柄也五國者蔽也
齊則地也此其勢至明也然坐視其鋒之摧而欲冀柄
之無折立見其蔽之撤而猶希地之不露盖長久之術
不察而迷于利害之近也建之幽于共齊人歌曰松耶
栢耶住建共者客耶(客謂陳馳)此疾勝后之不明刺賓客之
賣國也悲夫然究其失策不可無罪君王后也夫婦人
可以治國家哉
心迹篇第十二
天下之事在心知其意毋以迹固之則神明應而變化
合變化合則端委見矣端委者變化之窽係也易曰天
下一致而百慮同歸而殊途故百會於一而殊統於同
夫端委者變化之始終也旁而通之以合變化約而省
之以見端委聖哲之行也夫拘學不假於繩尺之外淺
見不及于衣帶之下習而不思由而不察猶弓人之不
能矢冶人之不能匠也故拘學不可以論廣淺見不可
與指遠何也心不知其意而徒以迹固之也夫三皇不
同道而皇之號不異五帝不同德而帝之號不異三王
不同治而並稱王五覇不同功而並稱伯此迹異而心
同者也曷可不為同也堯之禪虞後世稱焉子噲遜燕
卒亡其國而天下笑之伯夷叔齊兄弟相讓孔子贊之
宋宣公立弟春秋譏焉武王伐紂懸其首於白旗天下
不以此貶其令名田常弑簡公則不能辭弑君之惡周
公伐管蔡不為賊兄弟唐太宗殺建成而後世短之凡
此迹若不異然不得同者不求之心而求之迹也故效
顰者益其醜學步者失其故故求迹以為近則愈遠矣
夫時易則勢移情移則事易使五帝可以相㳂三王可
以相襲則禮樂不為異同而文質不加損益也故迹似
者不可以論心迹者變化之散著也苟可以其類者同
之是田常為武王之行而建成迺管蔡之誅也故以其
迹則雖有若之似不得為孔子以其心則雖魯人之異
可以學柳下惠故車人不量車屨人不視足通其意也
故莊生觀解牛知養生張旭觀舞劒知草書夫解牛于
養生相懸也舞劒於草書至遠也然視之若一伎焉意
誠通則迹不足以蔽之也是故圖以列陳也書以傳御
也然以圖陳者不盡兵之道以書御者不盡馬之情盖
迹之所求者有以限之也夫移易之間謂之變化變化
之成謂之合同觀合同則可以見端委故物必求之端
委矣端委見則能一萬物是故不出戸而知星辰不下
堂而知山川夫天之相去至高也地之相去至遠也必
身及而目覩是天不可歷而地不可紀也夫累寸者至
尺必差累銖者至兩必差故括天下之物必求端委求
端委乃見天下之窽繫窽者物之以生者也繫者物之
以會者也窽繫得則心通心者天下之至神也故能周
流天下夫一者萬之所從出也故言一而不及萬為有
餘言萬而不及一為不足聖人之道一而已故無不足
故曰至道約而易操明而易知是故聖人不學而能愚
人學之不能直所從者異路也
大復集卷三十
