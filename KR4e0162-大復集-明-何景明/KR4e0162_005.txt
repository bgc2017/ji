大復集卷五明何景明撰
樂府雜調四十二首
興隆祀丁曲
稱朱竿揚朱絃鳴鐘朗鼓各在懸月建酉日次丁牲全
醴成告于庭(一觧)久哉斯道淪以失天啓神聖我祖出戎
衣一着四海一遐土之人炳文質(二觧)昔者子欲居九夷
百世之下乃享于茲猗與斯道垂憲靡遺(三觧)浩浩皇皇
八荒九州㒺或靡知罔或靡由曷知曷由我祖之休(四觧)
羅女曲
羅女年十五自矜好顔色山葉雜山花插髻當首飾蠻
方立門戶男女多生涯昨聞城中市女出男在家上市
買黃絲染緝作花布裙短衫袖長不惜雙脚露夜行山
中道何處吹蘆笙我歌連臂曲曲罷動郎情動郎情與
郎匹生女復長男三年始同室
落葉哀蟬曲
落葉哀蟬曲者漢武帝之所作也李夫人早夭帝
思之不已為作此曲也
寂寥兮寒閨空帷兮晝低若有人兮感羅衣䰟恍惚兮
往復来凉風飄颻兮吹玉階秋葉颯兮鳴蟬哀有鳥嗟
嗟永離乖雙棲比翼兮何時諧
剡溪歌
溪之水兮幽幽誰與子兮同舟舟行暮入山隂道月濛
濛兮雪皜皜千載重尋戴逵宅溪堂無人夜歸早乘興
而来興盡休君不見王子猷
悼遠辭(并序)
侍御顧君祖存元先生生哲弗禄死夭弗葬侍御
君追念後先言嘅淚下景明君同年友也哀其意
作悼遠辭曰
矯矯龍蛇兮沒於泥沙嗟苦先生兮獨罹此嗟逴彼修
路兮驥驟不力美璞弗器兮良田不食嗟苦先生兮獨
罹此極
倚柱操(并序)
倚柱操者魯漆室女之所作也漆室女倚柱悲吟
鄰人問曰欲嫁耶女曰吾憂國傷心故悲而嘯
豈欲嫁哉遂自經而死予哀其志援琴而托其
聲焉
兔則有罝兮鳥則有羅國無人兮將奈何心之憂兮豈
曰予未有室家嗟嗟室家非我營兮我生曷榮兮
戰城南
戰城南戰不息朝戰城南暮哭城北積尸纍纍肉腐鳥
不食放馬澤中雪沒馬腓沙寒草枯不得馬肥北風夜
吹敵兵四圍我欲上馬馬瘦不馳我欲射箭弓硬不開
但語城中親汝出收我骸戰城南君莫悲猛虎嚙人翔
於山垂欲食虎肉不避虎威男兒立功横行四垂生當
封公侯死當白骨歸
巫山高
巫山高極青冥間翠綰參差十二鬟神女仙裙佩纓動
行雲飛入荆王夢含情流盼輕烟中玉床瑶枕薦君宫
紫羅白縠垂香風恍惚䰟散莫與同微霜銷落高邱樹
哀猿孤吟鳥雙去荒滛淪滅竟何為暮雨冥冥歸古祠
芳樹
芳樹離離朱華而綠滋華滋雖云好秋風暮来吹秋風
不足䘏華滋亦有時嗟汝枝上鳥汝去將安歸美人何
方至貽我江上華秀彩奪人目胡為在天涯天涯雖榮
好不如常在家
關山月
關山月夜照青海頭白骨征人怨紅顔少婦愁少婦含
嚬望月来月明流影洞房開歲暮機中縑素出夜寒燈
下剪刀催年年搗衣明月秋明月還隨隴水流閨裏空
教看破鏡沙場不見大刀頭
琳池歌
琳池歌者漢昭帝之所作也
木蘭為檝文梓為船青荷為盖衣紅蓮宫娃側坐揮繁
絃凄風嫋嫋飄素秋飛花委葉承波流霜露夜下不可
留
招商歌
招商歌者靈帝之所作也
高館閴兮曲池通乘舟夜逐荷葉東持荷作盖不障風
持荷作衣難為縫金琯玉鳬響秋空歌婉聲長待夜終
公無渡河
公無渡河河濁不見日汝今欲往何時出公無渡河河
廣浩無涯往而不返化為泥與沙夸父渴走成鄧林至
今邱塚猶岑崟河中蛟龍見人喜縱有舟檝誰救爾噫
嗟嗟公無渡河渡河而亡不如陸死噫嗟嗟公無渡河
明妃引
明妃絶色世無鄰粉黛那數三千人咫尺宫門接前殿
君王只向圖中見當時自恃如花容美醜誰知由畫工
單于日近漢日遠萬里風沙䰟不返琵琶馬上再三彈
翠袖朝啼關塞寒皓齒明眸葬沙漠千秋遺曲猶悲酸
燕支暮雲白浩浩羌人吹笳雪飛早山前孤塜高嵳峩
歲歲春風長青草古来抱節本難遇况復蛾眉人所妬
君不見長門宫不用黃金買詞賦縱有朱顔君不顧
短歌行
冉冉秋序肅肅霜露蓄我旨酒召我親故鳥歡同林水
歡同源矧我同鄉胡能弗敦耀靈西藏明燈在室更長
夜良可以繼日園有藝菊庭有樹蘭秋芳是悦春榮曷
觀高陵可升海水可測出門異路安知南北生年幾何
去者日多子不我樂聽我短歌
銅雀妓
墓田望不極松栢夕離離存生有懽怨亡沒詎同思井
幹日已摧繐帳寧復施衰榮互相謝身後徒爾為
苦寒行三首
天地黯閉塞冰霜皓崔巍寂寥高城側欝律見古臺烈
風夜中起飛雪千里来鳥羽沉不施獸口噤不開虎豹
歛穴窟蛟龍俱凍埋六龍銜白日寒苦光不廻
二
石裂南山下水結中河流莽莽北郭外死骨聚如邱貧
士被毛褐寡婦無完禂寧知貴公子絲竹宴朱樓方辭
白羽扇更御青羔裘
三
天風日夕厲海水不揚波飛雪被千里層冰白峩峩嗟
汝窮閻人無衣當柰何錦裘長安兒白馬鳴玉珂象弧
插彫韔射獸西山阿
塘上行
蒲生寒塘流日與浮萍儔風波搖其根飄轉似客遊客
遊在萬里日夕望故州鶗鴂鳴歲暮蟪蛄知凛秋暑退
厭絺綌寒至思重裘佳人不與處圓魄忽四周房櫳凄
鳴玉紈素誰為收白雲如車盖冉冉東北浮安得雲中
鴈尺帛寄離愁
放歌行
天命諒靡易富貴安足陳自昔慕豪勝重義還輕身整
轡逾鞏洛驅車入咸秦立觀青雲上馳步要路津射策
報明主投書干大臣身為五侯客家與七貴鄰杯酒縱
經過冠盖羅逡廵顧盼生光彩吹嘘借陽春各矜意氣
好自比骨肉親時事多變異交道亦湮淪要盟等金石
棄擲同灰塵赤心不足恃白頭更如新歸来嗜藜藿偃
仰隨松筠始知葵槿甘不若蘭桂辛願從白屋士請謝
玉堂賓
鴈門太守行
壘壘高山莽莽代谷城邊風起沙漠漠城内惟聞奏羌
樂太守下車買牛息戈陶民禮義朝絃暮歌北歷黃沙
磧南遊白草原五馬何秩秩朱英導文軒嗟哉太守亦
孔武時時較獵西山下
梁甫吟
君不見泰山高高梁甫在其半古来封壇禪地無宫舘
崖崩壁坼鐡鎻斷秦碑漢碣何人看自從生人開九州
九十六帝行權謀虎豹啖食龍蛇憂朝翻暮覆作雲雨
立談坐笑生戈矛鬼神来往仙不死塵埃萬變扶桑流
君不見田疆論功爭二桃齊門三丘埋野蒿又不見魯
連辭賞輕千金却秦救趙何雄豪眼前無人辨曲直身
後聲名更何益拂袖空憐蹈海心護車枉負排山力梁
生五噫歌莫哀東絶梁甫觀蓬莱千年雲開錦繡壁五
色日抱金銀臺瀛洲方丈列仙占文成五利何能騐徐
生入島竟不回博士儒生盡坑塹我吟梁甫君振衣世
路﨑嶇多是非琅玕芝草海岱曲釣竿拄杖從今歸
採蓮曲三首
青荷晝舒白露晞朱光照耀含素蕤綠房翠盖偃參差
紅妝皓腕暎漣漪齊聲一氣歌豔辭桂舟蘭檝紛屢移
佳人羅帶宜風吹
二
岸上有柳隰中有荷舟中女兒勝吳娥為君先唱綠水
歌起攬長帶垂纖羅鴛鴦雙棲翡翠過下渚日暮多風
波葉密花稀愁柰何
三
急歌太短緩歌長清風夕回素雲翔雙鳬飛起向横塘
荷花不言空斷腸明月宛轉流西方月中白露沾衣裳
紅顔青鬢安能常萬歲為樂莫相忘
獨漉篇
獨漉獨漉驅車折軸不畏折軸但畏車覆芃芃者蕕生
彼中衢雖有蘭蕙當門則鉏同行竊金相顧道左我實
不知彼則畏我食荼知苦食梅知酸狐裘之敝可以禦
寒有虎斑斑伏于林下我欲射虎愧無勁弩肅彼北風
渡彼中流豈不懷憂與子同舟
白紵歌七首
齊紈越羅霜雪輝吳刀并剪為君裁鳴璫垂珮行相催
且步雲舘升月臺珠纓列座瓊筵開秦筝慷慨趙瑟哀
含凄歛嘆(一作笑)君莫猜
二
鳳樓十二連繡衢雕楹刻桷耀城隅朱檠絳蠟艷紅蕖
金盤玉羞奉君需美人隔坐曳華裾主稱萬年為歡娱
上客翠盖停蜘蹰
三
千金買笑萬金買歌明珠白璧豈足多長眉窈窕揚秀
蛾輕身起舞垂纖羅悲絃急管鳴相和三星低戸月沉
波銀箭金壺柰夜何
四
吳娥白紵為舞衣鏤花綴葉紛葳蕤青春爛漫白日輝
輕帶一舉長袖施皎如流霰隨風飛游龍宛轉翔鵠廻
傾城絶代人共希
五
手中色絲舊所治青紅碧綠當自知衆中不語心向誰
感君厚恩私念之東流之水不西馳泰山在前不可移
紅顔白首奚足辭
六
北里撾鐘東鄰搥鼓吳歈越吟邯鄲舞恩義如山金如
土遺簮墮珥不復數窮冬夜長樂未闌流風廻雪滿楹
前不惜皎潔為君妍
七
白玉鎻闥黃金堂蘭煙蕙火薰象床雕屏羅列組帷張
繁膏列炬舒華光横簫挾琴步曲房朱唇素齒發浩倡
願為比翼雲間翔
苦熱行二首
火雲崢嶸連赤阪白日苦長不得晩庭前井乾生赭煙
炎埃晝起高塞天侯家隂洞帶流水紗幃白晝凄風起
美人冰盤薦朱李道上行人多渴死
二
晝眠苦多蠅夜眠苦多蚊炎霞熱霧蒸絪緼四體拘促
何由伸仙人桂宫接蘭苑下望青松踏幽巘我欲從之
諒非遠塵世何堪遂仰偃
鳴鴈行
鳴鴈鳴斯其音嘹嘹江路遠遥念汝離漂鳴鴈于飛肅
肅其羽遵彼脩渚實惟汝所洞庭增波沙朔多風何寧
往来無䘏爾躬飛斯鳴斯求蒲與稗無俾霰雪及爾遊
邁高山有石高木有枝我思我朋嗟哉可遺
行路難四首
牀有織綺箧有織素請君視綺還視素憐新不如莫棄
故罇中有酒盤有餐聽我為歌行路難衆中歡樂多志
氣豈知他人不得意白日有時不照地安得保君常不
棄
二
天河熒熒西北轉織女牽牛不相見由来天上亦别離
何怪人間有悲怨世情磷薄悪衰賤駕車騎馬有人羡
少年不得君愛惜紅顔勝人亦何益
三
高樹鳥不集常有東西南北風君子衆所畏好悪不合
常相攻拔劍欲有適前有虎兕後虺蜮抵節徒歌行路
吟高飛未有横天翼
四
我發行路歌諸君請勿譁嚴冬霜雪雖可畏三春草木
自榮華人生富貴各有時不勞辛苦更咨嗟百年冉冉
寧復多白日速如東流波眼中世事只如此生前不樂
將奈何
棗下何纂纂
種棗北墻下棗熟委路衢行人競取食居者守空株憶
昔棗初赤傾路且停車棗當今日盡誰能少踟蹰天命
誠不易榮落互相渝功勲本積累傾奪在湏臾聆我棗
下言貧賤可久娱
大復集卷五
