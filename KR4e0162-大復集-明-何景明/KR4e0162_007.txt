大復集卷七明何景明撰
五言古詩五十首
武陵(以下使集)
武陵一何長遼遠不可測高林多悲風慘澹日無色黃
熊啼我前白狐跳我側蛟螭蟠深淵下見奔雲黑沙蒸
水亦毒我僕饑且踣辭家忽踰秋適此萬里國土風日
以殊川域邈無極伏波有遺響吟餘轉悽惻何因托横
吹一寫千載憶
桃川宫四首
神宫矗飛觀結構俯層邱上翳萬年樹下暎千尺流仙
蹤久已沒百代傳其由荒塗横白雲寥寥安可求
二
谿谷多青氛朝暮不可知雞鳴洞中樹輕暾散華池白
石流丹液靈葩耀朱蕤誰能學丹術遂使塵網離
三
石洞無遺構空巖長松桂入深忽已隂升高稍知霽山
光晩多姿谷響秋轉厲緬懷避秦者一往成永逝
四
溪中何所有磊磊多白石紫參生其陽青松植其北遠
林商氣清絶巘夕光白何當發雲奏招我吹簫客
自武陵至沅陵道中雜詩十首
承明播宸渙西適蠻夷州艱哉武陵山古道何悠悠狭
谷不容幰水中無行舟仰探虎豹窟俯瞰蛟龍湫徘徊
遲吾馬中心懷懔憂脩程尚延亘我行何時休
二
群山何逶迤環峙如百城其上干青霄其下浮雲征出
沒千萬態倏忽殊隂晴撫兹豁心目頗慰羇旅情
三
亭午入大谷烈陽經中天樹木多鬱蒸石坼起焦煙掘
地飲我馬數尺不得泉僕夫告飢渴揮汗墮馬前安得
萬間厦坐使清風延
四
暮投界亭驛候吏迎我前息徒茂林側飲馬山下泉落
日四巖隂餘映高樹顛坐久吏人散濁酤聊自延
五
驅馬山上行山高何巍巍修阪接飛翼百步仍九廻俛
視煙靄中衆山鬱何壘茫然望四海萬物亦已衰昔我
别京國朱華猶未希歲節忽復易何時當旋歸
六
大壑百餘尺流水浩湯湯我行路中斷欲渡無橋梁誰
為理舟楫石亂不可航改轍上危棧登兹千仞岡臨深
古有戒側足以徬徨
七
叢薄被烟臯徑路紆且微秋風振喬柯綠葉漸以稀日
入羣動息林深衆響歸君看棲枝鳥大小必相依
八
山深多樹木百里人民稀時有四五家茅茨隔山陂沙
田不可耕何以禦歲饑門前數畆園祗收蓬與藜平明
出汲澗薄暮始得炊童稚那敢出但畏逢虎羆草黃納
晩禾桑綠催官絲嗟爾遠方人辛苦誰具知
九
山勢行轉促連峯相貫輸窈然林莽中乃復得坦途青
壁結煙靄縹緲凌虚無層阿秀嘉禾下覆清水渠夙志
好幽僻覽茲耳目娱公車雖少延顧盼忽已踰安得鼓
清瑟日坐山之隅
十
谷轉岡漸平策駕循陂陁遥望辰陽城枕山帶長河飛
甍若鱗次居人亦何多按節駐江館登眺崇山阿南衢
聞夜絃北里揚朝歌誰云接異域文物殊中華
懷化驛芭蕉
芃芃芭蕉葉植此園中央繁綠布重幄層隂蓋高堂孟
夏日初赫蕭森蔽炎光衆賓御華舘四座借虚凉四序
互更謝南陸回朱陽窮秋多風雨寒冬多雪霜危叢旦
夕茂綠葉日夜黃本無松栢固安用誇其長徘徊視草
莽零落同一傷
花崖梧桐
桐生何猗猗其葉何油油白雲蔭崇阿朝日照高邱感
此雨露滋愧彼蔓草儔鳳凰久不至琴瑟誰可求吾將
縆繁絃庶以宣我憂
清平令
清平縣之令不識何為者庭前長野桑庭後長山檟猛
虎上我城青狨啼我舍昨日出城去騎馬到部下部民
道遮之持刀殺其馬入門顧妻子所居無完瓦秋風吹
樹木白日落原野永夜空城中哀哀淚如瀉
平越
清晨發平越霧暗山益密僕夫各相戒路遠恐迷失薄
午游氣清參差衆峯出雞鳴谿谷中始見崖上日雲葉
分杳冥高原被華實秋風起叢林興感乃非一悠悠遠
行邁歴險難具述
新添
朝登七盤陂復下九折坂長風飄落日杳杳前山晩征
夫行取薪夜入磵中飯仰視飛鳥還載觀浮雲卷還顧
望鄉邑日與親愛遠公家尚有程安能速言返
平埧城南村三首
朝出城南村策馬入荆杞村中八九家煙火自成里兒
童候晨光稍稍荆扉啓四鄰務收穫時復披草語昵昵
何所云但言好禾黍
二
秋隂結林霏細雨洒茅室牧放止近郊牛羊不相失廣
園散花林平疇藹風日長幼不出門咸知戀儔匹喧喧
車馬中徒為慕高秩懸輿當何時可使志願畢
三
沉沉古陂水日暮寒更綠隔陂見居人蘿蔓纏草屋摘
禾留客飯採薪發秋木童稚持竹竿雨中放雞鶩區區
化外國猶得覩淳樸
普定
鼓絶掩山城空堂思超忽孤燈明夕帷悄悄凉風發落
葉何飄蕭飛螢互明沒客窗臨古寺坐待微鐘歇
城南婦行
城南有寡婦見客泣數行自言良家女少小藏閨房青
春嬌素手白日照紅妝父母偏見憐嫁我不出鄉前年
彌魯亂腥穢入我堂弟兄各戰死親戚俱陣亡嗟哉華
艷質忍恥罹兇強憂愁雲髮變辛苦朱顔傷昨聞故夫
在息消通兩方百金贖我身三年歸舊疆歸来門巷異
人少蓬蒿長轉盼夫亦死兒女空在傍薄田無耕犢寒
臘無完裳人生固有命妾獨遭此殃况復官軍至燒焚
廬井荒主將貪賄賂百死不一償朝廷自有法出師亦
有名妾身何足道無乃乖天常
平蠻二首
滇南八月中綠林何萋萋居人亦相輳數里聞鳴雞路
轉無詰曲山行少攀躋回瞻貴陽道咫尺蹊壑迷
二
夜宿平蠻舘風悲氣始凄月光皎東壁白露寒螀啼憑
高視中原但覺衆星低長路心益壮浩歌天之西
涪萬
孟冬氣始肅葉落北風凉寒水歛溝壑餘輝照橋梁方
舟下涪萬所歴非一疆崇朝越千里川塗渺蒼蒼浮雲
帶城邑壮麗逶且長况多古人迹覽之心慨慷登遊豈
不美滯滛非我鄉
泊雲陽江頭玩月
扁舟泊沙岸皓月出翠嶺開窗鑒清輝照我孤燭冷高
林散疎光遠渚接餘景縱横銀漢廻三五玉䋲耿弦望
幾更易客行尚殊境佳期邈山嶽端坐令人省
涿鹿道中(以下家集)
高城欝莽蒼永路多荆棘日氣夕以隂遊氛浩無極城
邊古時邱宿草蔓于域樹木何蕭蕭狐狸鳴其側訪古
思軒轅嶔崟何由陟伊昔奮龍戰明明庶邦式神馭飄
鼎湖烏號緬玄德遺蹤邁荒野盛烈存兹國誰云戡亂
功不俟干戈力風雲變俄項明晦古難測薄暮窮林中
惄焉長太息
渡白溝
春行傷旅思單車悵蹉跎晨眺黃金臺夕渡白溝河求
賢不可見血戰竟如何落日古原下悲風入浩歌
叢臺
邯鄲多俠士趙地産名娼日夕高臺上歡宴殊未央黃
金飾舞榭白璧綴歌梁安見千年後空令春草長
五平五仄體
秋原何蕭蕭耳目去雜茸枯荷猶穿塘苦瓠尚抱隴寒
風吹空林落日照古冡徘徊觀陳蹤露下髮忽竦
迎霜降
烈風揚雲旗鼓角悲廣路庭前玉樹枝昨夜微霜度幽
人躡葛屨出戶履寒素胡當戒堅冰及此歲將暮
冬雨率然有二十韻
北風吹零雨冬熱雪不作二儀黯澹交百川莽廻薄沙
霾翳白晝遠望何由豁六龍墮青冥萬象淪玄朔羲和
扶日行紆轡竟焉托神媧補天裂鍊石恐遺落雨伯誰
為誅雲師爾何惡前者十月交震雷轟城郭岸條俱含
柔園卉亂吐萼農家忍朝飢歲暮食籬雀豈無數畆禾
狼籍委秋雹徵求皮肉盡枯骨待削剥妻孥在眼前四
季不得樂胡因見陽春所慮轉溝壑閒居值泥淖展矚
翻蕭索雖無長者轍自閉寒士閣長隂下脩麓暝色起
孤岳喧啾後栖鴉悵望暮歸鶴世途紛轉蓬生計倚叢
藿永懷昔人駕冥心付寥廓
發京邑四首
弱冠遊皇邑抽翰預時髦出入承明地四海皆同袍浮
歲奄七徂徇名虚所遭夙痾紏纖質褊性憚形勞駕言
返初服行矣遂林臯轉蓬戀本根羈鳥思故巢自顧無
脩翼安能久遊遨
二
驅車出郊門杖策遵古行返顧望城闕引領内懷傷崇
京槩霄漢逶迤一何長雙觀臨馳道羣宫儼相當迅飈
激櫺牖游雲起縱横漢道值全盛纓緌爛輝光側觀青
雲士鳴珮倏来翔梁生何慷慨遼遼悲未央
三
親交遠集送歛策西山隂前瞻太行道却顧上苑林青
陽藹廢墟春氣感鳴禽所遇豈殊故即事自成今(一作所遇)
(豈殊時即目成古今)平時等榮樂一旦異浮沉昔者同袍友邈若
辰與參山海去靡極年運日相尋倉卒杯酒間寧不傷
離襟(一作惻惻傷離心)
四
行邁越長甸歷歷懷苦辛嶇嶔陟邱隴髣髴望郊闉墟
里接鷄犬井邑無閒人暄陽入廣陌膴膴周原新百城
豈不美風土非我鄰遥遥盼鄉域言念故所親代越各
有性所願還其真胡為去桑梓欝欝冒風塵
渡河
夙征肇延津明晨臨大河洪源下積石砥柱屹嵳峩渺
渺梁宋區汗漫縱經過自非陵與岸於安障其波揚帆
赴中流四顧莽無涯崇雲徂廣澤迅風夕吹沙積隂不
可測魚龍偃相加前無千尺梁一葦胡足誇人生寡恒
居奚異波上槎豈無舟楫志漂泊當柰何
許下
伊昔炎漢季西京方遘患宫室燒燔盡乘輿播草間劫
遷留兹域荆棘滿頽垣横流一以濫大厦寧復完豺虎
互馳噬鴟鴞厲飛翻日月屢薄食風雲變無端嗟哉衆
君子杖策起周旋荀公誠偉士弘思濟其艱陳琳自南
至王粲亦西還從戎藉雄辯騰步有榮觀良蹇豈同御
鳳鶩不共餐功名安足為明義乃高賢
還至别業四首
雞鳴高樹杪狗吠墟里間家人望車徒遠客造門端入
門問所親上堂叙悲歡行人暮飢渴(一作苦飢)秉燭具盤餐
明月照西戸三星爛中天出門踐野草白露倏已溥十
年苦行役兹夕方来旋寧知非夢寐忽忽心未安
二
詰晨親友至筐榼携所需各言平生歡念子久離居綢
繆語未畢展席臨前除園榮亦已抽况有盤中魚人情
倦懷土富貴豈常於無為泥形迹所願恒相俱
三
依依入鄉閭慘惻歴故疆行邁踰幾時所見忽以更成
人匪故識耆齒日凋喪平生所同歡轉盼殊存亡羈䰟
邈遐域旅柩歸中堂人命不相待奄忽如朝霜撫事感
今昔喟然熱衷腸
四
弭駕及春暮比屋事耕耘時物展遐矚契我遺俗情故
林茂以密敝廬亦將成芳蘭冒紫葳園柳尚垂榮澤葵
蔓廢井瓜田依故城策杖衡門下仰偃遂平生所願在
怡親餘者奚足營世情惡衰歇天道逓虧盈駟馬豈不
貴翻覆坐相傾
七夕二首
逝節忽不處佳夕復我臨神飈汎光蕙渥露沾華林緬
彼牛女會兹端竟難諶形影憯相望胡由接徽音飄颻
翠龍駕髣髴青瑶簮長河坐移轉素波歛西沉靈彩歘
以晦游雲起層隂同歡戀膠漆異處悲辰參翹思慕遠
匹感此涕流衿
二
舉俗慕良旦好尚各有趨高樓曝紈綺貧女無繒襦移
時曜靈沒素月復已舒羣居侈歡宴長坐獨愁吁愁吁
亦何為同禂與我殊春徂秋未返膏沐誰為娱仰視河
漢女相違復来俱要知比翼乖各阻天一隅乖離有重
覯毋使寸心渝
水曲納凉
乘月玩清夜潄流滌煩痾竹栢夾脩水微風揚澤荷苔
隂皓露溽素鱗躍于波柔條紛歛結勁葉亦隕柯優游
蕩情志俯仰丘中阿雖無朋儕和興言自成歌娱樂當
及時千秋豈復多
雜詩二首
西陸移脩晷素節多寒隂端居屛營慮凄氣慘人心浮
飈委時卉零露傷青林仰見孤雌翔玄鳥無遺音蟋蟀
何愁苦終夜長哀吟感物興慨嘆憂思孰能任
二
馳輝在西山返景流東隅羣欣被光灼何能待須臾重
隂肅萬物樹木日夜疎叢蕙(一作蘭)植幽闥含榮耀前除
佳人渺雲端何由致區區常恐霜霰至委棄不我需
大復集卷七
