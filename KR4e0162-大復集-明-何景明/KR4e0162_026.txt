大復集卷二十六明何景明撰
七言律詩六十三首
别王秉衡御史
客車梁地相逄日驄馬秦關獨去時荏苒風塵千里别
飄零江海六年思旌旗暮入黃河戍殿閣晴登華嶽祠
攬轡未應違壯志揮毫先已見雄詞
元夜仲修宅對月
春月重看此度圓酒杯聊得慰愁顔宫前火樹晴相照
苑外金珂晩並還南去漢兵連楚蜀北來戎馬傍關山
侍臣尚憶先皇宴慚近清光霄漢間
省中贈勤甫
春城紫禁轉逶迤退食相尋出省遲晝漏遥從宫閣報
晴雲先傍苑墻移行吟才子陽春賦坐映仙郎白雪姿
少日從遊並英俊十年潦倒愧君知
遊郭氏園
郭侯園林清客心况有樓閣炎天隂亭亭高雲石五色
颯颯白日松千尋已辦清尊為樂事不須出郭開塵襟
鄭谷秦樓豈異此市朝巖壑空長吟
送杜司訓之藍田
少陵詩卷名山水王氏丹青老歲華勝地常令一悵望
儒冠今喜慰生涯青氊不愧商岩草白髮何愁杜曲花
秦嶺終南得見否宦遊吾已倦塵沙
送張子之浙江
張子别我吟玉壺荷花五月下江湖南探禹穴行逾遠
東望滄溟興不孤司馬少年遊萬里左思當日賦三都
平生壯觀今塵土回首高歌愧爾徒
寄杭東卿高曾唯二憲副
舊遊俱是吳中俊相憶遥為越下吟他日雲霄須比翼
此時金石更同心樓船水戰江流急鼓角秋城海日隂
寇賊兩鄉今阻絶北雲南樹各沾襟(一作各天風雨一沾襟)
簡施聘之
欲扳御史新驄馬擬脱仙郎舊錦袍五色文章真鳳鳥
百年功利一鴻毛當壚不愛燕姬少倚瑟番驚越調高
二十年來空落魄風流今已愧人豪
夀西涯相公
黃閣文章鳴大雅玉機功業贊維新十年天下先憂淚
五畆園中獨樂身南極夀星朝北斗靈芝仙草映長春
裴公郭相看前代社稷蒼生望老臣
小齋初開崔郭田三君子至
本買堂齋為客居敢扳冠蓋枉吾廬清風坐引高人榻
深夜門停長者車竹下凉蟾輝几杖花間螢火静琴書
黃門翰苑俱鄰近濁酒盤飡意不疎
送雷長史
彤管先朝隨帝子白頭今日奉王孫漢庭亦羡相如美
楚客重看賈傅尊花下圖書開王殿日高琴瑟在朱門
十年亭閣淮西宴腸斷梁王雪夜樽
寄黔國公
萬里山川開百粤十年戎馬暗三巴伏波銅柱衝炎塞
横海樓船出瘴沙鴻鴈不傳天北字瓊瑶空憶日南華
飄飄奉使金門客目斷銀河八月槎
送趙元澤之嵩明州
日莫千花出漢園秋深萬水入湘沅干戈喜見黃塵息
勲業愁看白髮繁西域瑶琨常北貢南天星斗似中原
一官萬里何嗟嘆倚劒長歌行路言
七夕
楚客旅魂驚巧夕燕京風俗鬭穿針樓臺送暑催秋扇
關塞迎寒起暮砧海内弟兄風雨夢天涯兒女歲時心
乘槎莫門支機石河漢年年此夜隂
雨夕集世其館
秋風淅淅吹人衣鳴雨瀟瀟晩細微萬里賓朋留不數
十年江海願常違高城木葉聞先下客舍流螢見已稀
為報春來(一作求)鴻鴈侣塞門霜雪好南歸
八日勤甫惠菊
燕京明日是九日庭下菊花無一花豈意南人分玉樹
遂令僻地有瑶華當軒獨酌憐秋石倚檻叢開映晩沙
便語南隣田給事不妨就飲過西家
宗哲初至夜集
衛川舟楫九秋旋京洛衣冠更此筵萬里况逄鴻鴈候
一杯仍對菊花天燈前月落城烏起堂上雲開塔樹懸
聚散古今同逆旅莫看風景倍悽然
九日送師御史之浙中
燕臺九日送行旌欲行不行驄馬鳴祖席正逄黃菊興
親闈先動白雲情霜飄斧鉞江邊駐日出樓船海上行
磊落此身真報主豈徒壯觀說平生
和張子純白髮
我見秋風驚壯心君悲白髮苦相侵愁多不道潘年少
吟苦誰知越思深客裏歲時供覽鏡天邊霜雪助沾襟
平生浪說如雲盛蓬鬢稀疎底似今
送張國賓進萬壽表還
名王表逹維藩禮賓使恩勤奉教時鳳管暫停秦女曲
龍旗遥覩漢官儀秋楓旅夢迴青瑣春草鄉情動玉池
歸到定知承睿問雪園梅殿有佳期
送張元德侍御廵畿内
漢京樓殿欝雲虹淮海文章御史驄三輔自來多寇盗
五陵今日更豪雄埋輪亦在都亭下攬轡仍行甸服中
滹水太行烟霧裏獨看高隼擊霜空
夜集劉德徵
冬夜深杯醉減愁北堂寒色坐幽幽長安第宅頻相過
海内冠裳此並遊竹静風燈懸近牖天清霜月起明樓
燕南楚北誰非客旅鴈賓鴻各自求
慈仁寺送良伯
入寺松隂散鶴羣出城冬旭裊烟氛叢篁僻地猶風葉
獨鴈荒臺倍朔雲不奈旅魂江北斷更看仙侣日邊分
燕山樓閣晴無數朝暮鍾聲送客聞
劉德徵上陵還有贈
仙郎昨自五陵歸駿馬朝回獨掩扉已向西山瞻帝寢
更從北極眺王畿霜鍾澗壑流清漢玉殿松杉眇翠微
先帝侍臣零落盡泰園(一作園花)宫草日霏霏
登勤甫樓
天畔登樓冬日微帝京臨眺轉依依河冰海雪春聲動
苑柳宫梅歲色歸豈意雲霄今下榻秪緣鄉土更沾衣
風塵此地愁回首嵩洛他年願不違
月夜王宗哲宅贈田勤甫江西提學
南城吹角此宵寒遠客今歌行路難歲暮風烟殊去住
天涯燈火共悲懽西江日落移舟入南斗星懸倚劒看
廬岳玉山千萬里不知何地望長安
送劉養和侍御謫金壇
丹陽北郭是金壇此去無歌行路難當道豺狼曾避馬
得時鸇隼却驚鸞風霜華杪留顔色鐵石人間識肺肝
漢北陜南今涕淚不知遷逐向江干
送王秉衡謫贛榆
嗟君萬里復南遷此别江湖倍黯然日落塵沙行海上
春生霜雪到天邊中流得瓠常相保九折回車且自全
世路風蓬各飄轉不知擕手是何年
送許庭美之浙江
浙上烟塵接楚臯干戈休嘆此行勞吳花越草新詞賦
海岫江峯壯節旄誰惜鳳凰先折翼獨教神駿久悲號
尚書風義今如在况覩君才奕世豪
送韓師之郃陽
千金市馬幾登臺老駿誰憐萬里才豈有明珠終暗擲
只看桃李向陽開劍門日落兵西阻河華春生鴈北來
父子通家真骨肉不堪岐路重悲哀
送殷近夫之青田
石川居士昔飡霞為吏風塵不怨嗟海上故栽彭澤柳
江邊新種洛陽花飄飄暮送凌空舄渺渺春迴上漢槎
安得便同仙令去遠從勾漏覓丹砂
奉寄泉山先生
北戰南征兵未休我師高卧只林丘蒼生尚繫裴公望
白髮寧忘范老憂江上弋人徒慕鴈海邊漁父不驚鷗
冥冥蘿月三山外獨倚京華萬里樓
晩過君采次韻
朔雲卧對寒城菊燕月留沽晩市醪向客蘼蕪南國遠
背人鴻鴈北風高杜陵愁極惟雙淚潘岳情多已二毛
同病相憐不同去莫將江海問西曹
得獻吉江西書
近得潯陽江上書遥思李白更愁予天邊魑魅窺人過
日暮黿鼉傍客居鼓柁襄江應未得買田陽羡定何如
他年淮水能相訪桐栢山中共結廬
夜訪黃明甫
相憶江湖夢寐前相逄京洛更悽然白頭重感同盟意
春雪猶傳寡和篇醉裏菊花開晩暮坐深金鼓動霜天
十年岐路無窮事話對秋堂夜不眠
雨過徐舍人
長安六月半雲雨孺子軒窗清杳然炎暑未能侵此地
虛無只擬對江天花邊冉冉輕雷映竹裏微微夕景懸
訪舊一尊那惜醉衝泥匹馬更須憐
雨後汝立見過承詩贈
渺渺城波淨客堂朝回高詠接仙郎炎天忽送風雷氣
僻地惟聞草木香欲借沙堤添水檻秪疑車馬駐江鄉
一杯暫許留今雨隻字真看比後光
十六夜劉子宅對月次韻
芙蓉清月鳳凰城露白秋堂碧霧輕一歲未令今夜减
百年能得幾宵晴雲間鸞鶴霓裳曲海上神仙赤石英
楚奏燕歌俱感激塞垣江國重含情
夜過君采
天邊歸客滯寒城下馬殘尊萬里情冬舘明燈猶豔菊
水鄉春棹杳啼鶯風塵歲暮愁相送險路人間悵獨行
莫把悲歌助哀柝北堂今夕淚沾纓
無題回文
絃中曲怨不同調早見相如病骨銷眠獨夜烏啼渺渺
夢多春草碧迢迢烟生暗閣鸞沉鏡月落空樓鳳罷簫
年往恨花飄水逝傳書有鴈一停橈
送海岳陳翁還常州
海岳先生眉髮青北遊歸興渺滄溟雲霄萬里看辰極
河漢孤槎送客星裊裊菊花南國宴萋萋蕙草北山亭
水雲曲奏流金石風雨蛟龍夜夜聽
送良伯
去年秋杪遥相送今歲冬殘復此行寸草獨牽千里思
一枝同有上林情江楓野泊停霜夜海日官船動水程
何處逄人問消息梅花南國望春生
以道席上送世其與其妹丈蕭執夫同行
燕山杯酒暫相隨楚岸扁舟遠並移鄉土青春歸有伴
風塵滄海見無期舊遊每憶三江興此去遥傳五岳詩
弟妹憐予各飄轉天涯送汝不勝悲
兩湖書屋
書屋何年結搆成青天對落兩湖清岸迴沙檻黿鼉坼
水抱晴窗日月生開卷已知當世事下帷應見古人情
扁舟南國無由並暮采芙蓉悵獨行
送韓大之赴新都
漢庭仙令幾時回蜀道風烟此日開萬里一琴將鶴去
九霄雙舄望鳬來雲邊石棧斜懸閣樹裏春流曲抱臺
藏噐久知盤錯志脱囊今見古人才
送劉朝信之江山
江山縣中山木蒼䬃䬃風林開豫章嶺石細通閩鳥道
澗流斜帶楚人鄉青天岸幘時行郭白日彈琴不下堂
同學共知年少志豈將書劒負行藏
簡汝立
汝病幾時辭省署我懷終日念鄉關風塵對酒空行路
雨雪逄春尚在山少室三花無客采小山叢桂有人攀
淮南洛北如相訪一鶴雲中往復還
蘇考功宅宴集
九衢春月罷歌鍾萬井晴烟翠欲重吏部文章今再見
漢京冠蓋日相逄流鶯漸歷宫中柳鳴鶴先傳寺裏松
細酌清吟聊此席北山南郭是吾蹤
荅盧侍御樊氏洞中觀梅見懷之作次韻
主家花憶繡衣人仙洞詩看玉樹親未假霜威同索笑
却因麗藻獨傷春秦簫暗度樓中月洛襪微生水上塵
白雪西臺真有調碧江東閣恨無津
送賈學士之南都
金陵樓閣九天開銀漢仙槎萬里來宫月夜懸鳷鵲觀
江流春轉鳳凰臺真從北極看南極却望中台接上台
鳴世早傳吳下作逄時真(一作更)羡洛陽才
和李宗易内翰立春日作
春日長安車馬迎密烟輕旭弄朝晴詩來草動池塘色
吟罷花增舘閣情萬里江湖桃竹杖十年風雨鐵燈檠
一官樗散空時序又見春盤細菜生
送施聘之侍御
海甸春風攬轡情燕關驄馬去還鳴繡衣霄漢花間出
錦纜江湖樹裏行近日西臺多諫草少年南國有詩名
别絃更憶風流調愁聽東城二月鶯
送劉令還襄陵
聞道襄陵有勝遊西行風景似南州竹蟠縣裏青青出
水到城中曲曲流仙客候鳬知下舄吏人迎鷁見回舟
亦知枳棘棲鸞地露冕重來只暫留
送都南濠歸吳
愁論白首為郎日喜見青山送老年去望雲霄皆動色
到知鄉里更稱賢丹梯五岳盧敖杖春水三江范蠡船
他日著書應不少可無人識子雲元
輓陳翁
復清堂上罷鳴琴彭澤門前柳自隂萬里聲名傳翰墨
百年圖畫想山林江邊鴻鴈冥冥逝海曲蛟龍夜夜吟
五色近看雙鳳羽赤霄應慰九原心
三忠祠
三忠祠在帝城東檜栢隂隂沙院風朝暮冠裳頻下馬
春秋香火一開宫中原涕淚江山遠異代精靈廟宇同
漢業崩摧如宋業古今南北恨無窮
送杭憲副兵備天津
天津橋北望京樓金鼓東行節使舟日月晝懸滄海樹
龍蛇春壓九河流百年貢篚通南極萬里旌旄屬上游
莫笑談兵尊爼上書生元不為封侯
謁李文逹公祠堂
故相勲名未渺茫先朝賜第轉輝光青松雷雨餘枝幹
古屋塵埃自棟梁魚水已無千載遇斗山安有一時忘
雲孫更是通家誼常拜冠裳到此堂
衍慶堂為無錫錢世喬作
華堂結構琴書敞吳越衣冠族姓繁遠向西山占氣勢
深從江水問泉源新巢燕雀生成去古木蛟龍屈曲蟠
他日長卿乘駟馬始知于氏有高門
寄世恩愛日樓
東曹昔賦望雲行南國今傳愛日名九折豈忘回馭志
百年真慰倚門情江鄉春水鰣魚至海岸冬雷竹笋生
珍重樓中調膳者此身何止萬金輕
送闕郡博
郡學宫牆入翠微廣文今去有光輝久知白首甘貧病
且坐青氊息是非石磬古堂時自發風雩春服暮同歸
城中來往多冠蓋名教無言樂地稀
送吳司訓之内丘
内丘城閣夏隂隂窈窕儒宫雙檜林六月沙郊騎馬到
四時潭水聽龍吟青氊况屬斯文地朱色還聞大雅音
亦是洛陽年少士白頭今日始冠簮
鰣魚
五月鰣魚已至燕荔枝盧橘未應先賜鮮徧及中璫第
薦熟誰開寢廟筵白日風塵馳驛騎炎天冰雪護江船
銀鱗細骨堪憐汝玉筯金盤敢望傳
大復集卷二十六
