大復集卷十四明何景明撰
七言歌行三十六首
赤壁圖
周郎舳艫大江半曹氏旌旗眼中暗當時萬馬下中原
江水千年餘斷岸黃州逐客玉堂仙停舟到此悲秋天
龍爭虎鬭慨往事酹月酬風懷昔賢古人今人皆已矣
吁嗟丹青乃誰子赤壁之山只如此
劉武選百鳥圖
鳴呼鳳凰不可見人間百鳥空啁啾西飛鶡雀亦五色
滿眼誰别梟鸞儔劉侯此圖愛者衆畫手莫識元與宋
粉繪剥落絹素新萬羽千毛尚飛動侯言此畫先人傳
珍藏未肯充南貢十襲翻令錦繡輕百年轉見丹青重
頃來數相見手攜登我堂開圖見百鳥從此雙鳳凰鸝
黃烏黑隱可辨行鳬立鷺遙相望延頸戢翼各拱向宛
如萬國臣妾朝天王君不見蜀道阻絶岐山已頽瀟湘
無人衡岳崔嵬竹實未結桐花不開鷓鴣怨杜鵑哀鳳
兮鳳兮何時來
畫竹
殷君示我林垍竹臨風寫雨奪天巧尺縑蒼筤只兩根
氣勢已覺千林少蚪蟠鳳起倏有神出雲入霧何縹緲
聞君魯門西草堂萬竿白日森烟霜怪道君身瘦如竹
只對此君不食肉
雷黃門凱旋圖歌
漢家賊盜臨京都西衝河塞東海隅虎豹奔突豺狼呼
天子九重怒按劒將軍五道催飛符黃門鐡鞚按營壘
監視將軍奉天子征者不憂居者喜曉戰遙隨金鼓前
晝行獨擁旌旗裏烟沙忽傳畿甸清黃門奏捷旋神京
將軍歸來天子迎冊書十萬納御府勲級三千羅紫庭
封侯拜將珥貂列白金緋衣照雲月黃門功多不自說
受爵元看陸機小却賞誰知魯連潔高堂白日披圖新
戎衣慘澹猶風塵坐令慷慨悲今辰書生從此識汗馬
丈夫常憶畫麒麟
吕黃門畫竹歌
黃門持此竹云是温徽筆初聞一葉掃風雨迥出千竿
貫霜日層沙曲澗開烟湍高天雲影樓榭寒黃門峻節
與之比手排閶闔呈琅玕琅玕摧折鳳不食咆哮虎豹
天門黑鴟鳴鴂啼百草死誰看青青滿林色君收此幅
今西行雷電隨入蒲州城龍盤嶰谷山中石更待伶倫
截鳳笙
彭中丞四民圖歌
漁舟暝入桃花潯春山如聞樵採音高原犂鉏破烟雨
書閣窈窕穿松林中丞雅愛山水障清晨自掛高堂上
綠樹逶迤轉衆流白雲合沓開層嶂萬里寧論戰伐功
百年宛見升平象憶昨寇盜日横行中原白骨哀蒼生
攜男抱女路斷絶痛哭不見天邊城漁奔樵竄學士徙
縱有隴畝無人耕至尊九重憂旰食命公殺賊賊始平
近郊無復戎馬迹比屋仍傳雞犬聲明公壯年心許國
何况此身際日月二載驅馳掃漢南一時談笑清河北
出閫三分大將旗來朝獨擁諸軍節樂土重開白日光
普天不動黃塵色即今西戎忽復驕朝廷親遣霍嫖姚
已聞土魯還金印不見中丞下赤霄形像雲臺猶未畫
姓名麟閣早須標開圖更賦出車什四海甲兵從此銷
桃源圖歌
昔我遊武陵坐石窺花源岸坼丹洞閟風迴綠蘿翻崩
崖奔古月沓嶂響哀猿行車一以過始知人境諠真陽
仙令欲南往手持新畫來相訪武陵山水久不覩今晨
置我高堂上巖穴如聞雞犬聲村墟但見桑麻長髣髴
潭水濱點綴桃花春山川似晉代衣服猶秦人回首茫
然一烟霧尋源誰復知真處投簪福地終有期畫中先
認桃花樹
吳偉江山圖歌
吳偉老死不可見人間畫史空嗟羨吾觀此卷江山圖
飄然意象臨虚無想彼濡毫拂絹素酒酣落筆神骨露
萬里青天動海岳空堂白日流雲霧洲傾岸側波嶺銜
島嶼倒影翻源潭江邊萬舸一時發中流䬃䬃開風帆
崩濤湧浪勢難久漁子舟人各回首去雁遙知七澤中
落花誤認桃源口烟峯蒼茫貎二叟面髮衣冠頗麄醜
石林沙草恣點染舒卷滄洲在吾手憶昨弘治間偉藝
實絶倫供奉曾逢萬乘主招邀數過諸侯門京師豪貴
競迎致失意往往遭呵嗔由來能事負性氣轗軻貧賤
終其身嗚呼吳生豈復作身後丹青轉零落殘山剩水
片紙貴百金購之不一得此卷流傳天地間我即見汝
真顔色
張季升望雲圖歌
黃門身在青雲上眼中白雲日南望白雲飛入楚山裏
封君之堂應在此俞卿善畫更能賦畫間青𤨏開縑素
晴窗落筆白雲生寫出黃門萬里情
邊人獵圖歌
邊沙蕭蕭天北風高林晝屯鞍馬雄羌兒裝束身手徤
真與此圖形貎同冬寒獵傍長城窟城下平原日將没
呼鷹放犬無不為數騎彎弓競馳突月高琵琶海西城
拂廬雪乾氍毹輕金鍾酮酒亦易醉玉踠胡騮驕不行
白髮老兵黃戰裙抽箭仰視天山雲衆中若認射鵰手
漢家誰是李將軍
畫馬行
畫馬如畫龍縱横變化當無窮吾觀月山子落筆窺神
工曾向天閑貎十馬十馬意態無一同此馬傳來幾百
年古絹猶開沙漠風樹裏河流新過雨簇簇草芽寒刺
水圉人雙牽臨水邊草色離離亂雲綺令人疑到渥洼
傍波底風雷鬭龍子細看不是白鼻騧恐是當朝獅子
花紫燕纖離各惆悵其餘駑劣何足誇憶昔愛馬不惜
千金貨君王勤政樓頭坐奚奴黃衫雙繡靴廏中騎出
樓前過紅帕初籠汗血香玉鞭輕拂桃花破吁嗟玩物
竟何益遺跡徒使丹青播只今烽火西北來沙場未聞
千里才千里才固有時回頭為問御者誰君看赤驥與
騏驎挽車太行嶺心期田子方踟蹰駕轅頃霜凋苜蓿
漢郊冷骨折秋風自嘶影君不見古人養馬如養士一
飽能酬千里志今人養馬如養豚廏下常堆蒺藜刺古
之良馬何代無可笑今人空按圖
畫鶴篇
昔聞少保寫青田古墨千年人不傳郎君此幅何時得
蕭䬃秋堂掃烟色雪翎風翼如有神萬里出海誰能馴
我初見此鳥重是仙人禽朝飲玉河湄暮宿玄圃林回
首寒江鳬與雁日晩哀鳴羨霄漢
赤壁圖歌
老暪横槊江之皋眼中吳越一秋毫吳人彀弩乘江左
江頭鳴笳晝舉火旌旗飄揚北風前舳艫化作江中烟
英雄一去音塵滅斷水殘山弔詞客白雪堂寒草烟暮
黃泥坂下臨皐路酒酣喚客吹玉簫江風山月不待招
昔時霸業那足數鶴夢悠悠眇千古回首東坡百世人
圖畫蒼茫空有神
畫山水
蜀溪繭紙明如練并州剪刀碧雲斷泥金作繪誰所為
華堂粉壁光淩亂枳花竹葉春江曲江頭無人水空緣
逶迤石逕林中出草碧沙明淨江日欲覓秦人武陵下
不見溪邊種桃者高樓窈窕鎖烟霧只疑行盡瀟湘路
瀟湘却憶舊時遊紙上烟波生暮愁
畫菊歌
楊郎畫菊只三本千花萬草無顔色夏卿墨竹差可比
陶生桂樹何須得徐君向我誇所有閣中攜此更攜酒
翠幔披雲出院遲金杯映日凭闌久深黃穠紫雜烟皋
想見五色臨揮毫叢篁瑣碎白晝靜錦石爛漫霜天高
楚江茅堂若在眼鳳闥彤闈對秋晩白葛飄零處士稀
朱絃寂寞佳人遠寒香晩節真可憐惜哉楊郎不在前
開窗為我拂絹素落筆點綴黃金錢徐君徐君珍重此
君不見天寒歲暮百草死綺羅無地看桃李
題文與可畫竹上有東坡山谷題識
客從南方來見予手持錦軸長丈餘云是與可之畫蘇
黃書中堂展玩思超忽四百年來真故物敗素飄零色
已改古墨慘澹神猶發文生此竹世希有一枝不異雙
瓊玖冥冥烟幹動石壁瑟瑟風葉臨窗牖筆下何須掃
萬竿胷中已自横千畝眉山長公元擅場豫章太史誰
可當片言相推四海重隻字尚使千年藏客從何處得
此幅令我嗟嘆久憐惜蘇黃不作與可死人間書畫無
真跡勸君寳此勿輕擲
題黃車駕畫竹
畫竹忌屈不忌直息齋由來有筆力今之畫圖幾百年
人間尚自留真墨空堂晝挂風雨寒明滅纖霧生微瀾
細觀見竹不見畫何時石上削此三琅玕八閩高士黃
司馬平生好文兼愛畫碧草停珂夏省中白雲捲幔晴
窗下每逢賓客出評品遂使破素增高價開圖似惜孤
鸞叢胡為寫置荆棘中君不見洞庭之上瀟湘岸翠篠
脩篁沙草亂鳳凰不棲鷓鴣怨
吳偉飛泉畫圖歌
長安獨過田子舍留我一玩飛泉畫絶壁如聞風雨來
晴天安得蛟龍掛吳生跌宕得畫理潦草落筆皆可喜
飛泉却出沓嶂間山即真山水真水客堂六月生晝寒
耳中髣髴高江灘源潭窈窕不可測波浪洶湧多竒觀
泉邊二老顔色異偶坐似是莊與惠萬里誰論到海心
百年詎識臨淵意偉哉田子今儒宗文標南指匡廬峰
不須對此更惆悵會觀瀑布青天上杉風松日隔縹緲
雲瀧雪灨何雄壯我常夢往神空向豈無吳生好手筆
為我寫寄廬山障
畫魚
大魚昂藏若人立衝波跋浪風江急傍觀二鯉各有神
倏忽波濤隨出入中堂鬐鬛動杳冥坐久始識為丹青
青天萬里拂絹素筆力咫尺開滄溟禹門天池雲霧裏
白晝雷霆行地底何人有力移置此酒酣相視一改容
只愁化作三蛟龍
題大司馬王晉溪先生十牛圖
君不見將軍臺閣龍圖張何人畫牛司馬堂十牛戢角
垂其耳掛之中堂見者喜風林烟草恣牧放水涉沙眠
無觸觝黃犍黑牯觔肉真司馬堂中安用此豈知此物
公所珍展畫似對桃林春高亭青松拂赤日南山白日
消黃塵攻駒不羨三千牝考牧還歌九十犉尚書况登
本兵部天營十二屯貔虎南征北伐運籌策破敵擒戎
在樽俎已看神武藉經綸要使蒼生有環堵蒼生十年
望蘇息海内荒城久荆棘犂鋤未慰三農心輸輓空嗟
萬夫力我知明公分主憂坐清寇盜安王侯沙場之地
皆田疇盡却戰馬歸耕牛君不見中堂此圖日張掛丹
青照耀麒麟畫
點兵行
先皇簡練百萬兵十二連營鎮京觀團營十萬更精猛
嗚呼耗減今無半昨傳寇入白楊城有勅點選營中兵
軍中壯丁百不一部遣老小從征行自從御馬還内廏
私家馬肥官馬瘦富豪輸錢脱籍伍貧者驅之充介胄
京師土木歲未巳一身百役無不受禁垣西開鎮國府
内營晝夜羅金鼓四家驍徤三千人出入扈從圍龍虎
邊頭城塹誰營屯遂使狼烽暗北門天清野曠恣剽掠
百里之内烟塵昏肉食者謀無遠慮倉皇調發紆皇顧
即今宣府大失利殺將覆軍不知數遼東兵馬久已疲
朵顔反覆非前時又聞迤北外連結朝廷坐失東藩籬
往時京邊士苦樂今頓異且如私門卒食糧日高坐此
兵昨一出見者淚交墮從令荷殳趨戰場身上無衣腹
饑餓君不見府中搥牛宰羊猪穿域蹋踘行吹竽高馬
肥肉留京都可憐此兵擊匈奴
遊獵篇
周王八駿行萬里朝遊崑崙暮滄海驅霆策電徧天地
虎驟龍馳倏烟靄犇戎造父兩為佐大人王母遙相待
千金白狐來四荒螻蟻下國輕天王君不見秦皇叱咤
役九有海東驅石石為走橋邊孺子如婦人博浪沙中
鐡椎吼又不見武皇旌旗日絡繹射蛟潯陽江水赤五
陵俠少夜相遇探丸殺吏還驚辟天門嵳峩城九重虎
豹為衞蛟龍宫紫微鈎陳翼帝座至尊秪合安高崇脫
淵之魚出山虎白龍魚服何勞苦沉江距河勢有然萬
乘反遭匹夫侮君不見曹家老爽誠愚蒙平生不識司
馬公死生禍福在人手寧能常作富家翁一門流血豈
足惜坐使神器歸奸雄昨夜昌平人夢天龍文赤日繞
燕川城中莫辨真天子道上傳看七寳鞭腐儒為郎不
扈從願奏相如諫獵篇
觀吳進士舞劒歌
我來江夏吳郎宅夜觀吳郎舞劒起古匣塵埃鐵生繡
玉珥金環為予理燈前照耀雙寳刀蛟龍盤挐雷怒號
仰瞻南斗有紫氣却顧東海無波濤吳郎别我適南國
萬里開樽動顔色我亦將之五岳遊須爾仗劒芟虺蜮
不然持此擊名王况今關塞風塵黃酒酣自覺神益揚
左揮右霍秋月光吳郎蛇矛更精突墻頭角弓力十斛
平生豪俠真可憐耳熱白眼看青天嗟哉此宅不足展
君舞室卑地窄難迴旋
柳絮歌
長安三月百花殘滿城飛絮何漫漫千門萬戶東風起
陌上河邊春色闌美人高樓鎖深院白花濛濛落如霰
晴窗窈窕朝日遲亂入簾櫳趁雙燕遊絲相牽時裊裊
委地飄廊不須掃君不見江頭綠葉吹香綿隨波化作
浮萍草
明月篇(并序)
僕讀杜子七言詩歌愛其陳事切實布辭沉著鄙
心竊效之以為長篇聖於子美矣既而讀漢魏以
來歌詩及唐初四子者之所為而反復之則知漢
魏固承三百篇之後流風猶可徵焉而四子者雖
工富麗去古遠甚至其音節往往可歌乃知子美
辭固沉著而調失流轉雖成一家語實則詩歌之
變體也夫詩本性情之發者也其切而易見者莫
如夫婦之間是以三百篇首乎雎鳩六義首乎風
而漢魏作者義關君臣朋友辭必托諸夫婦以宣
鬱而達情焉其旨遠矣由是觀之子美之詩博涉
世故出於夫婦者常少致兼雅頌而風人之義或
缺此其調反在四子之下與暇日為此篇意調若
髣髴四子而才質猥弱思致庸陋故摛詞蕪紊無
復統飭姑錄之以俟審聲者裁割焉
長安月離離出海嶠遙見層城隱半輪漸看阿閣銜初
照㶑灎黃金波團圓白玉盤青天流影披紅蘂白露含
輝汎紫蘭紫蘭紅蘂西風起九衢夾道秋如水錦幌高
褰香霧濃瑣闈斜映輕霞舉霧沉霞落天宇開萬戶千
門月明裏月明皎皎陌東西栢寢岧嶤望不迷侯家臺
榭光先滿戚里笙歌影乍低濯濯芙蓉生玉沼娟娟楊
柳覆金堤鳳凰樓上吹簫女蟋蟀堂中織錦妻别有深
宫閉深院年年歲歲愁相見金屋螢流長信階綺櫳燕
入昭陽殿趙女通宵侍御牀班姬此夕悲團扇秋來明
月照金徽榆黃沙白露逶迤征夫塞上憐行影少婦窗
前想畫眉上林鴻雁書中恨北地關山笛裏悲書中笛
裏空相憶幾見盈虧淚沾臆紅閨貎減落春華玉門腸
斷逢秋色春華秋色遞如流東家怨女上粧樓流蘇帳
捲初安鏡翡翠簾開自上鈎河邊織女期七夕天上嫦
娥奈九秋七夕風濤還可渡九秋霜露迥生愁九秋七
夕須臾易盛年一去真堪惜可憐揚彩入羅幃可憐流
素凝瑤席未作當罏賣酒人難邀隔座援琴客客心對
此嘆蹉跎烏鵲南飛可奈何江頭商婦移船待湖上佳
人挾瑟歌此時憑闌垂玉箸此時滅燭歛青蛾玉箸青
蛾苦緘怨緘怨含情不能吐麗色春妍桃李蹊遲輝晩
媚菖蒲浦與君相思在二八與君相期在三五空持夜
被貼鴛鴦空持暖玉擎鸚鵡青衫泣掩琵琶絃銀屏忍
對箜篌語箜篌再彈月已微穿廊入闥靄斜輝歸心日
遠大刀折極目天涯破鏡飛
邯鄲行
邯鄲道上車馬多行人夜火渡漳河邯鄲女兒年十五
能彈琵琶善歌舞青燈朱戶夜當壚壚頭酒熟喚客沽
玉壺青絲為君繫不妨醉向邯鄲途君不見邯鄲市昔
日繁華安可擬鳴鸞佩玉青雲間鬭雞走馬紅塵裏平
原門前客如雲千載凄涼竟何是黃金白璧成飛灰歌
樓舞榭空流水傷心萬事俱可嗟草長叢臺白日斜廢
苑當時在何處舊宫今日作誰家古來富貴俱寂寞有
酒樽前胡不樂
玄明宫行
君不見玄明宫中滿荆棘昔日富貴今寂寞祠園復為
中貴取遺構空傳孽臣作雄模壯麗淩朝廷遠勢連袤
跨城郭憶昨己巳年來事秉權自倚薰天勢朝求天子
苑暮奪功臣第江艘海舶送花石戚里侯門擁金幣千
人力盡萬牛死土木功成悲此地碧水穿池象溟渤黃
金作宫開日月虹蜺屈曲垂三梁蛟龍盤挐抱雙闕城
中甲第更崔嵬親戚弟兄皆閥閱撼里歌鐘賓客遊排
門冠劒公卿謁生前千門與萬戶死時不得一邱土石
家遊魂泣金谷董相然臍嘆郿塢宫前守衞無呵呼真
人道士三四徒石戶蒼苔生鐡鎖玉階碧草搖金鋪星
宫晝開見行鼠日殿夜禱聞啼狐遊客潛窺翠羽帳市
子屢竊金香罏桑田須臾變滄海桃樹不復栽玄都我
朝中官誰最貴前有王振後曹氏正統以前不得聞成
化之間未有此明聖雖能斷誅罰作新未見持綱紀天
下衣冠難即振中原寇盜時復起古來禍亂非偶然國
有威靈豈常恃玄明之宫今已矣京師土木何時止南
海猶催花石綱西山又起金銀寺君不見金書追奪鐡
劵革長安日日迎護勅
苦熱行簡問陶良伯
六月二十火雲發京師毒熱勝吳下清晨衣冠不敢出
對食欲餐汗滿把閉門袒跣真發狂隱几寤寐何由假
風雲昨日忽入城疾雷破牆雨破瓦此地樓臺更鬱蒸
西山殿閣空瀟灑姑蘇才人玉堂客鄰近不得同杯斝
因君欲訪姑蘇臺臺下清江千尺瀉上有萬竿修竹林
干雲蔽日森炎夏君不見九衢亭午日如赭鳥飛投林
獸奔野紅塵騎馬何為者
修竹篇
君不見真翁堂下竹貫日干雲千尺高亭亭萬木避霜
色䬃䬃空巖迴翠濤平生直節本無偶手栽琅玕種瓊
玖風月何曾忘此君松梅况自稱三友東曹郎君翁所
竒節槪更與翁名齊神龍昔向滄波化彩鳳今從玉樹
棲高堂兹辰開壽籙却洗金盤對春竹霓旌晝下仙人
車雲管宵停嬴女曲翁家舊住上林西托根自近蓬萊
池雪崖冰柱映樓閣雨露常沾萬歲枝
七夕詞
雙星渡河月西没悲參怨商愁夜獨宵闌箕斗自低昂
心憐情恨看七襄人生失意無賤貴寒機織婦鴛鴦思
金屏玉瑟宫娥淚
同崔吕孫三内翰集徐子瞻辰樓
秋日徐君北樓上北樓岧嶤連北斗窗牖臨觀日下花
闌干坐拂天中柳南州孺子美如玉北門詞客同杯酒
咫尺金門接玉堂碧霄共立空翹首
晩雨君卿招不赴
騎馬出門還復入六月隂晴不可卜簷前星出乍有無
城上雨來時斷續炎天留客夜苦短燕地近秋暑偏酷
何人同對寺中花憶爾獨伴啼烏宿
觀石鼓歌
我來太學謁孔廟下觀戟門石鼓陳之罘詛楚幾埋没
此石照耀垂千春苔昏蘚澁讀難下蟲彫鳥剥細不分
古畫詰曲蛟龍隱石氣慘淡烟霧氛周王功勲史籕筆
數石散落岐陽濱中興氣象豈復覩大篆意格誰曾聞
先秦文字稍近古兩漢摹搨多失真六朝以來尚靡麗
鍾王往往稱通神唐韓宋軾遞歌嘆長篇險韻何悲辛
大觀之間入汴國君王好藝崇斯文高駝巨艦遠載致
金填玉嵌傳相珍靖康乘輿忽播蕩保和玩物隨烟塵
神驅鬼守散復聚至寳豈得空沉淪文皇北來定燕鼎
不置太廟留成均博士無煩上書請諸生頗得親講詢
虛廊畫壁安置穩大厦長簷覆蓋新不隨鍾鼎怨磨滅
已與琬琰爭嶙峋平生博覽愛古跡世上墨本徒紛紜
此雖殘缺歲已久尚覺隻字輕千緡璧池日月動華衮
奎閣星斗羅貞珉嗚呼孔廟在萬世此石與廟長無湮
同李進士觀銅雀硯歌
君不見鄴中魏帝無宫殿千秋遺瓦磨為硯墨客騷人
空嘆嗟朱薨綺構誰曾見李君好古精鑒别冬天拂拭
開烟雪虛堂叩之哀玉音泥沙洗出黃金屑廣州紫石
鸜鵒眼歙山龍尾何希罕濡藻光迴星漢垂蟠花背刻
龜螭斷共憶高臺羅綺春翠眉豔骨飛黃塵提攜故物
悲年代感慨新章泣鬼神君不見臨漳此物難復覩河
沉岸坼求者苦縣人相傳為贗古嗚呼日掘西陵土
太白山歌(秦集)
我聞太白横西域百里蒼蒼見寒色靈源萬古誰窮探
雷雨窈冥巖洞黑中峰迢迢直上天瑤宫玉殿開雲烟
千盤萬折不到頂石壁鐡鎖空高懸隂崖皚皚積古雪
絶壑長松幾摧折鳥道斜穿劒閣雲龍潭倒映峨嵋月
高僧出世人不知飛仙淩空笙鶴隨洞天福地在咫尺
悵望塵海令心悲
子昂畫馬歌
學士宋王孫畫馬皆龍姿曾寫飛黃出天廏尚留雲影
落瑤池池頭馬官錦靴袴緩鞚長牽時拂顧萬里精神
開絹素百年毛鬛生風霧吁嗟内乘無人識想見奔騰
過都國翠仗朱軒數往來金羈玉勒增顔色只今天子
罷南征又聞東巡遼海城安得四馬忽然生登臺一顧
千金輕天上常隨八駿行
大復集卷十四
