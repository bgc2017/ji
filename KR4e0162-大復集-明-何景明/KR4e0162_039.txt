何先生傳
何先生者信陽人也名景明字仲默號大復山人今海
内稱大復先生云生有異質穎記殊絶八歲時即能賦
詩為文章諸老生見者争傳誦稱為神童年十二以父
仕臨洮府驛丞乃隨侍臨洮臨洮守李紀者聞其竒召
置門下甚愛重賢之為延師授春秋居頃之即善說春
秋歸又受尚書長兄景韶所甫數月即以尚書魁河南
省試當是時年纔十五也諸王公大人争迎致一見候
車嘗數十乘所過人觀者如堵既入京師遊太學祭酒
林公又甚愛重賢之歸則詩贈焉于是名盛傳海内猶
鳳鳴麟出世人驚睹也年十九登壬戌進士授中書舍
人是時北地李獻吉武功康德涵鄠杜王敬夫歴下邊
廷實皆好古文辭先生與論文語合乃一意誦習古文
而與獻吉又駿發齊名憂憤時事尚節義而鄙榮利並
有國士之風焉往學士為文自六朝以後日益靡靡敝
矣國初尚襲元習宣正以来駸駸如宋矣至弘正間先
生與諸君子始一變趨古其文類國策史記詩類漢魏
盛唐于是明興詩文足起千載之衰而何李最為大家
今學士家稱曰何李或稱曰李何屹然為一代山斗云
始在中書也自館閣諸縉紳與四方學士人人願見先
生又願見先生詩車馬填門巷不絶而先生德性純明
言儀雍雅杯酒談笑間詩文立就作字復秀拔竒勁迥
出常格一時聲傾都下然顧高潔不妄交遊錢寧欲交
驩先生間持古畫求先生題先生曰此名畫無汚吾題
留一年終不與題是時寧賜宗姓最寵貴弄權先生顧
奴視遠之會乾清宫災應詔言便事乃極言邊軍番僧
義子數事義子者斥錢寧也疏留中不出師御史客死
京師權倖廖鵬者賻以棺謂可結縉紳驩也先生曰御
史生不苟受奚為受汚地下邪乃約所知共賻金歛之
竟却其棺督學關中時會鵬弟鸞鎮守關中恃勢益橫
其參隨者遇藩臬官不下馬諸藩臬佯若不見者後遇
先生先生執參隨笞繫責數之諸參隨始人人歛避矣
先是逆瑾撓吏部權則移書許太宰引正大義獻吉與
姜御史詰奏又移書楊太宰直獻吉獄少師李西涯疏
上乞休會有兵事又援古大臣義為書讓之三書皆非
身事而抗言尊顯語涉時忌議者謂憂國憐才古人莫
加也顧獨以不能干謁守中書十年不調官然志在經
術世務終不言功名事後稍遷提學副使来關中而教
關中士亦以經術世務如其所自志關中士氣習文藝
蓋自是一大變云是時世寧侍先生正學書院先生說
五經義與諸家訓詁多殊私以為諸訓詁不及也古天
文地理隂陽律歷家皆能究其指意常言彼有是有不
是欲取經訓與諸家書刪繁折衷成一家言顧三十九
而卒志業竟不及就也豈命數然邪抑詩文盡洩神秘
固造物所忌邪嗟傷乎傷乎而志狀則言先生使滇南
不持滇南一物持父母喪不終禫則不酒不琴性不喜
華麗不治産祿入盡散親故臨卒時餘三十金箧中此
固世俗所難在先生猶其細者始先生崛起汝南人即
以為班固崔駰陸雲王勃之流也夫數子皆幼慧英特
才藻雄麗者故人以比先生至先生德量風節數子又
安可並論哉世多言修士少文才人行劣二者蓋更相
笑也乃先生則獨稱全才可不謂振古豪傑士邪所著
雍大記三十卷何子十二篇詩歌千餘首書疏騷賦序
記銘贊雜文數百篇盛傳當世名可萬世不朽矣次子
立舉癸夘鄊試立子洛文復少俊皆能世其家學
喬生曰世稱何先生詩至名傳四夷不虚也其節行人
不盡傳何哉及讀何子十二篇又歎有王佐才而蚤死
不遇悲夫余故述先生行事采其關國體大者令後世
有可攷焉關西耀州門生喬世寧譔
創建大復何先生祠記
賜進士第嘉議大夫協理京營戎政兵部右侍郎前都
察院右副都御史奉勅巡撫河南等處地方德清蔡汝
楠撰
先生汝南信陽人也信陽故有祠而郡久未祠祠自前
守河中王子崇古始王子祠先生也則以固始許公合
饗而署曰烈文蓋兩重云業已妥神立石而嗣守者謂
先生不宜與許公並祀則出其主鄊賢祠中而事遂寢
蓋八年而余以撫治至大梁首詢得其事慨然思振舉
之矣而是時先生孫洛文中省試第一復具言前事方
亟施行會汝南守廹上計未報越歲夏新守徐子中行
至復以祠事請曰何先生以文章增重昭代功德遠矣
况明公亟意表章而有司不以時舉堕先賢之烈不著
後世謂何然先生主已出即入恐不饗不如專祠便既
與余意合遂亟允其請已復請余記余又允其請乃躍
而馳歸徧卜地城中不得竟得平輿侯漆雕氏書院右
隙地在天中山南確山東抱汝河西繞而城垣當面若
屏翰焉蓋天地之中極而河嶽之總會也為祠前堂後
寢並四楹門垣周繚率如儀經始嘉靖四十一年秋七
月望日越八月二十日垂成會余以少司馬命廹發而
徐子亟走吏請記云余往讀書山中詮論當代名家則
獨推第李獻吉與先生若泰山北斗云然問之交游或
與或否惟今守同郡徐子以余言為然則又未嘗不願
一至其地瞻拜祠宇為恭敬也豈謂余與徐子同宦斯
地而先生之祠竟成于今日也固數也乃卜其祠既不
在他所而竟與孔門高弟並峙千古也又非數哉然余
獨怪鄙人之言曰文士鮮行乃概天下賢者于是而謂
文章不得與節義齒列則又未嘗不投翰興歎也嗟夫
是孰知文章之關扵世也固至鉅哉上之經緯兩儀彌
綸三極其次恢展聖謨潤色洪業其次憫時政得失主
文而譎諫著之冊而勸戒昭播之詩而美刺顯俾人紀
允殖而天常不堕是則文章之為教也故比干剖心箕
子不以演疇貶節季路結纓游夏不以文章損譽三仁
四科其致一也豈若拘學抱咫尺之義以孤於世者邪
明興百六十餘年而文章迄無定體自先生崛起汝南
始與關中李獻吉發憤詞林超覽古始乃排斥群疑歸
之大雅何其雄也即使来哲代興不無侵軼然其開先
基始之功揆之羲和授時神禹治水同一久遠矣矧平
生風節又廩廪較著者哉方先生守中書時猶散曹也
而公家之事知無不言亡論抗疏忼慨如應詔極言番
僧義子錢寧數事披鱗蹈鑊朝士奪色即如逆瑾撓吏
部權則移書讓吏部會有兵事而執政乞休則又移書
讓執政李獻吉與御史姜某訐奏也則又移書太宰直
獻吉矣其感憤時事而扶義俶儻蓋素所蓄也夫其平
居敢諫若此而臨事顧不能仗節如許公為乎何俗士
見之晩也頃余會大梁縉紳長老又云先生自幼沖時
謙抑温退未嘗以才凌人及論國家當否則蹈厲憤發
有萬人獨往之氣由少逮没齒未嘗一問家産而人有
緩急則又無不各厭其意道弗合者雖隆貴人忍不與
見至道藝士即貧賤衰老尤折節下之不倦也夫以彼
其才而好修又若此固蔚然醇儒也獨柰何以文藝少
之哉余又嘗讀先生新論十二篇上下古今天人之際
至備矣假令托以不御之權則何遠不至乃齎志短折
而竟以一學掾死有足傷心流涕者然先生功在斯文
節在朝著行在鄉曲固萬世不朽矣而又何恨哉余悲
世俗不察其意而猥以詞華之士同類而共訾之也故
不著其文而獨詳其行誼大者俾後世得觀覽焉是年
秋中丞安居胡公来代實克成厥終而臺察鳳翔李公
學使歸安陳公咸右文敦節先後恊謀於法得備書云
先生名景明字仲默門人稱大復先生
明故提督學校陜西按察司副使信陽何先生墓碑
通議大夫兵部左侍郎新都汪道昆撰
當世以作者名家必首何李何則學士所稱大復先生
何仲默云往聞先生將終屬諸弟子必李獻吉銘吾墓
諸弟子不果聚族而私為狀為志為銘其後數十年門
人喬景叔始為何先生傳概舉其質行著者載傳中又
數十年先生有孫洛文守太子中允將修闕事屬余為
先生碑余從諸後死者尸祝先生顧得逮事為幸即無
能為中允役其何敢辭先生家信陽世有秋堇堇母李
夢赤日而娠及舉而命之曰景明始能言輒彊記六年
能聲偶八年能文里師謂何氏子童而神逓避席去年
十二從父會寧丞信官臨洮臨洮守召授春秋竒之甚
居三年而父謝去貧不能歸守帳具祖先生於郊車馬
畢具既就舍受伯兄景韶尚書尋以尚書籍鄊試第三
人年十五耳先生翩翩然丱也業已善詩善書出入則
王公大人争迎致之幸一見越三歲舉進士授中書舍
人獨憂國秉下移力請告寺人瑾惎諸在告者矯詔例
免舍人于家瑾誅用大學士李文正公薦起則仍舊秩
直内閣侍經筵久之進司封員外郎侍直如故守中書
餘十載始以副使督學陜西無何病歸歸六日卒時年
三十九先生幼清蚤貴人人且旦暮卿相之卒之年不
及彊官不過二千石惜也初獻吉崛起北地倡江東歷
下二三君子講業京師先生至大悅之相與道古遂駢
肩而進先二三君子鳴其論世則周秦漢魏黃初開元
其人則左史屈宋曹劉阮陸李杜都人士所膾炙者宜
莫如彭澤宣城昌黎先生宣言古文之法亡於韓詩弱
扵陶亡於謝睥睨千古直與左史屈宋曹劉阮陸李杜
游世儒率溺舊聞弗入也及得兩家所論著者胠箧而
擬議之於周秦漢魏黃初開元之間始相顧曰誰謂何
李不馴古之人也於是聞者響應莫不傾耳聽之兩家
逓為桓文執旗鼓號天下矣獻吉兢兢尺寸非規矩不
由先生志在運斤斵輪務底於化于時主典則者張獻
吉主神觧者附先生要諸至言各有所當顧其相直若
繩墨而相濟若和羹即言逆耳而莫逆于心耳視者弗
察也今兩家並懸書海内海内不啻戶說之浸假得終
其天年先生化矣即先生以文學顯顧其義甚高初入
中書輒上書許襄毅所極言嬖人用事公等務操正義
撓其權乾清宫災嘗應詔上封事則又極言義子邊軍
番僧諸不便狀疏留中不行聞盜起河南會文正公請
老先生謂非大臣義書讓之瑾故憚獻吉名高嗛獻吉
先生書抵文正為獻吉地且介康德涵居其間瑾意平
乃解及獻吉對江西簿獄且成先生獨上楊文襄書直
獻吉幸臣錢寧冒賜姓目攝諸公卿獨以古畫求先生
詩待命終歲卒不予中官廖鵬柄事嘗賻師御史棺先
生醵諸客購他材力卻鵬所賻者鵬弟鸞席鵬寵填陜
以西諸參隨騎遇藩臬大夫無所問先生塗遇騎者輒
就馬上縛之乃若使滇不納餽遺居喪不禫不飲歴仕
十餘年不問家人産死之日囊中僅三十緡即其孝廉
足多蓋天性也景叔又言先生博物旁通天文地理隂
陽律歷諸家末年將輟修辭務經世為用先生已矣辛
巳夏六月不雨至于秋八月及先生卒其日大風雷雨
作晝晦冥嗟乎歲在龍蛇泰山梁木阨矣先生言行載
名臣錄鄊譽載中州人物志其學政載陜西通志其家
世則已詳墓志中碑不及詳碑其大者如此汪道昆曰
儒者言皇帝王伯其相推若四時秦終歸餘漢履端矣
由唐宋而迄元季迭相竭而歲終焉大明開天乃復更
始漢文以清静致刑措熙熙然春乎洛陽少年為漢作
始未駕而稅其如通達國體何孝武表章穴經兩司馬
並起即盛矣美矣伊誰始邪明在孝宗春之府也漢承
挾書而得賈董明承十世之敝而得李何先生與賈為
徒而中道並天其有不同者幾希顧漢沿周而去道近
漢之後無文矣唐之中無詩矣兩家興廢繼絶其為力
難即末流誰能不波疇敢登諸千載之上要其功則李
何茂矣嘉靖以往何論建元元封禘而祖之其為司馬
者非兩也而中允起當戶其斯為奉冡祀者邪中允有
當于不佞之言遂屬吳人周天球勒之石
皇明名臣言行錄
何景明字仲默河南信陽州人八歲能属文十五舉鄊
試第三明年會試以文多竒字不第入大學北歸祭酒
林瀚賦詩贈之弘治壬戌舉進士授中書舍人乙丑奉
敬皇帝哀詔下雲南遠方君長及中貴人咸贈遺犀象
珍貝謝弗受後逆瑾用事上書諸大臣言宜自振立以
抑瑾權不用謝病歸踰年免官瑾敗大學士李東陽薦
復授中書舍人直内閣制勅房經筵官其友李夢陽遭
江西之訟衆多媒蘖其短莫肯為直者景明獨上書争
之訟得辨乾清宫災上書陳時政言人事不修天變將
復作且詆義子不當蓄宦官不當寵疏留中不下人為
之寒心時四方學士咸願知景明車馬填門巷錢寧欲
交驩景明持古畫求題謝曰此名畫不可點汚卒不許
師御史客死京邸中人廖鵬贈之棺景明叱却之曰吾
友生不苟受豈以死受之哉遂自出金賻之進吏部驗
封司員外郎仍直内閣陞陜西提學副使政尚嚴務
在崇本起弊士初稍不堪久而安之正德辛巳棄官歸
以疾卒于家所著有何氏集十二論及雍大記常曰文
靡于隋韓力振之而古文亡于韓詩弱于陶謝力振之
而古詩亡於謝人以為知言弘治初北地李夢陽首為
古文以變宋元之習文稱左遷賦尚屈宋詩古體宗漢
魏近律法李杜學士大夫翕焉從之其時濟南邊貢姑
蘇徐禎卿及景明最有名世稱四傑四人才各有所長
李天才雄徤徐陶冶精融而景明藻思秀逸皆藝苑之
鴻匠也
陜西通志
何景明字仲默河南信陽人弘治戊午舉人壬戌進士
少以竒童名中年以詩名世時人方之唐李杜焉由中
書舍人陞提學副使莊重和粹嚴毅高明教人以德行
道誼為先以秦漢文為法條約精密以教化為守令首
務時知府有不受約束者語之曰君子不以作人為事
但與俗吏伍邪其人頓服有同知臨盩厔加刑于生員
之父生員救之坐以擅入公門罪乃檄而數之曰子救
父死且不避乃以不應罪之夫人豈無父邪生員獲免
究當大比方伯移檄減舊額以節費報之曰國家求賢
本意似不如是此胥吏見耳竟不從取生員于書院日
與論說六經旨意不拘拘於傳釋嘗曰緣泥枝葉而忘
尋本根此末學之弊失益遠矣在關中所著有雍大記
既去僚友刊其遺稿曰何仲默集
河南通志
何景明字仲默信陽人生有異質弘治中舉進士授中
書舍人崇古學抑陋習文體為之一變正德初逆瑾用
事景明謝病歸瑾敗復職直内閣制勅房會乾清宫災
應詔陳時政語頗激切不報久之補副使督學關中會
疾作棄官歸卒年三十九所著有雍大記三十卷何氏
集二十六卷行於世
中州人物志
何景明字仲默信陽人也生有異質八歲即能詩年十
二以父任臨洮驛丞乃隨侍臨洮臨洮守李紀者聞其
竒召至門下甚器重為延師授春秋亡何即善說春秋
歸又受尚書於兄景韶所甫數月即以尚書舉鄉試第
三時年十五也諸王公大人以其少而雋争迎致一見
候車日數十乘所過觀者如堵明年會試以文多竒字
不第入太學卒業歸則祭酒林瀚賦詩贈之踰歲為弘
治十五年舉進士授中書舍人與邊李輩工古文辭皆
相振勵而且尚節義鄙榮利並有國士之風焉夢陽又
駿發與景明齊名海内操觚之士皆宗尚之稱李何云
十八年五月景明奉敬皇哀詔下雲南雲南君長及中
貴人咸請題咏比還饋遺犀象珍貝悉謝不受是時逆
瑾用事景明移書許進言宜自振立以抑瑾權瑾聞而
銜之景明乃謝病歸後竟坐免官正德四年瑾誅李東
陽薦復授中書舍人直内閣制勅房經筵官夢陽遭江
西之訟衆多媒蘖其短勢洶洶欲擠䧟重辟景明又移
書楊一清争之始得白五年東陽引疾乞休會有兵事
景明又援古大臣義為書讓之三書義咸高語多不錄
九年正月乾清宫災景明應詔陳時政乃言人事不修
天變將復作且詆義子宦官語頗激切不報是時四方
學士咸願識景明車馬填門巷錢寧亦欲交驩景明持
古畫求題謝曰此名畫不可點汚屢請卒不許師御史
客死京邸權倖廖鵬者贈之以棺景明叱之曰吾友生
不苟受豈以死汚之邪遂自出金賻之十二年進吏部
驗封司員外郎仍直内閣明年遷陜西提學副使以經
術世務教諸士其規約尚嚴志在崇本起弊士初稍不
堪久之幡然興起自是士習文體為之一變云十六年
病歸卒于家所著雍大記三十卷何子十二篇詩樂府
書疏騷賦序記銘贊雜文二十六卷傳于世子立德安
府同知孫洛文翰林庶吉士有雋才能世其家學
論曰何公有經世之才所歴皆散地未獲一展厥藴嘗
著十二論以見志於戲古之才士詞臣如虞卿王符之
類不能致用於時而恒託之論述亦可悲矣
中順大夫陜西提學副使何大復先生行狀
何先生諱景明字仲默號大復山人先世湖廣羅田縣
人四世祖太山紅巾亂時徙信陽遂世為信陽人太山
生四子隆一隆二隆三隆四隆二一名海先生曾祖也
生祖鑑為典術有隂德稱於鄉里鑑生父信驛丞後封
中書舍人博學能詩號梅溪公生四子先娶盧夫人二
子長景韶成化丙子舉河南歴官東昌府判先卒次景
暘弘治戊午與先生同中河南鄊舉見官安慶府通判
後娶李夫人子二人長景暉不仕次即先生者也先生
生六歲能對句出竒字日記數百言知敬諸兄至撻之
不敢詬見羣兒逐戲即不同群八歲能文十二歲隨父
宦之陜西會寧驛時臨洮守李公聞其竒召置門下甚
愛重為延師授春秋其師間出他長兒皆謔笑履師座
先生獨安坐說春秋李公覵歎曰何兒麟鳳也嘗盛衣
冠束金呼入謂其夫人曰汝視予貴邪他日是子貴奚
啻予邪居三年父致仕貧不能還李公饋之車馬集諸
官相送郊亭上揚爵酌先生曰吾小友既歸改治書治
書纔九月沁水李御史瀚時按汝寧調試信陽諸生先
生從其兄往試御史讀其文曰竒才竒才吾未見山川
何盛生此人也遂復如信陽觀之已而中經魁報者至
先生卧應之人曰汝何不喜曰吾固知己何喜為也是
時年纔十五形貌又小且秃笄也諸王公大人争負視
至轉相負匿府不出所居過人遮蔽弗得進草書日數
百張應諸求者一時盡呼為神童次年春試以文多竒
字覆省卷見除不第入太學匝月歸林祭酒作詩贈之
祭酒贈詩諸生前未嘗有也未冠中弘治壬戌進士授
中書舍人奉敬皇帝哀書南下遠方君長貴使者咸贈
遺犀象珍寶有熊太監者獨復重贈遺先生平却不目
太監大發悟扵心曰彼年少能爾吾獨不醜哉遂去職
踰年還惟衣書一篋而已後值逆瑾用事知以小臣不
能奪諸大臣又多自顧即謝病歸居頃之梅溪公與李
夫人同時卒先生哀毁骨立禫祭未成不飲酒不彈琴
服除而逆瑾敗當是時諸名節士多為瑾汚者不即被
大禍而先生獨超然遠舉天下皆曰見幾而作何子豈
不高哉已用大學士李公薦復授中書直内閣制勅房
經筵官其友北地李獻吉遭江西之訟衆多媒蘖其短
莫肯為直者先生獨上書争之且責楊冢宰訟遂得辨
乾清宫災上書陳時政言人事不修天變將復作至詆
曰義子某不當畜也某宦官不當寵也因留中不出人
為之寒心是時錢寧舞權指使百職一日持古畫造門
求題先生曰好畫勿汙吾題爾留一年不與一字師御
史客死京邸幸臣廖氏者贈之棺先生叱却曰吾友平
生不苟受也豈以死汙之哉遂自出金賻之其勇扵為
義類如此先是京官非有罪無九年不遷者先生特以
危行連蹇湮滯中書凡十餘年始轉吏部員外乃陞陜
西提學副使陜西邊絶外地緣邊數縣路出外舊時提
學難之皆調試其縣諸生先生曰即如此是棄之矣竟
往試如他縣藍田大旱其山上有泉先生至則登山投
祭文泉中須臾大雨商州學地狹旁有王母祠大官家
廟州人神其祠先生顧謂守官曰何祠廟為也俱輒毁
已大官家亦不敢怨陜西屬所試諸生竒者悉取正學
書院親自督教間出俸錢贍所不給關中得人于時為
盛今年四月竟以學政勤勞得心疾六月告歸行李蕭
然至家甫六日而卒聖明初服先生乃不永焉豈不命
耶先生生而神明德量純粹志大行堅學精意遠博物
洽聞會理守約究其所造可謂渾然成矣家庭間怡怡
如也交接雍雍如也取與進退齗齗如也自鵬侍側未
嘗見喜怒顔富貴功名不齒諸口平生手不持一錢讀
書必至夜分以為常與人講論終日不倦安貧樂道不
念家産居官勤事以禄自守復絲毫弗苟受然又好予
卒後閱諸囊中餘金三十而已豈可不謂清白君子者
哉初國朝去古益遠詩文至弘治間極矣先生首與北
地李子一變而之古三代而下文取諸左馬詩許曹劉
賦賞屈宋書稱顔柳天下翕然從風盛矣哉千載一時
也嘗曰詩文有不易之法辭斷而意屬聯類而比物殊
途百慮而一致同歸文靡于隋韓力振之而古文亡扵
韓詩弱于陶謝力振之而古詩亡扵謝繇此觀之先生
之所著述可見矣先生通五經尤好易詩其隂陽醫卜
天文地理律吕歷數諸家各造其妙所著有何氏集十
二論定古樂府選漢魏詩三秦志皆行扵世先生生成
化十九年八月六日卒正德十六年八月五日年三十
有九初配張氏先卒贈孺人繼配王氏封孺人後先生
十六日亦卒孺人隨先生周旋甚相愛又能敬每奉飲
食必自為無不甘嘗夜分先生不寢孺人不寢也及先
生卒日夜痛哭環柩走曰吾欲死飯漿不吞口竟不病
而絶嗚呼夫婦同歸孺人之貞志畢矣孺人少先生二
年生子男三人長夫讀書能文聘郟縣王氏參政公女
也次立次登長女聘袁氏子次聘馮氏子次聘張氏子
皆幼今年十月七日將合葬釣魚臺之北山兄景暉謂
鵬曰亡弟素愛子子狀之鵬自幼與先生同里長而從
學先生嘗謂梅溪公曰是子甚解吾有望也及後先生
官京師六年至是又五年餘始從事詩文望先生歸一
講焉及歸而竟不起傷如何耶方先生病篤鵬與其姪
何士門人張詩入執其手泣先生曰死生常理無足悲
但吾生多辛苦耳聲尚琅琅然鵬聞之先人云李夫人
方娠時夢大紅日墮懷中已而生先生今六月至八月
旱卒之日甫歛大風雷雨白晝晦冥先生生死大異豈
非其有關天地不偶然者哉正德十六年八月二十五
日門人樊鵬謹狀
中順大夫陜西按察司提學副使何君墓誌銘
孟洋曰余讀伯夷傳其稱天道不與善人謂其不然今
觀何子修學立行而夭死又何戾也余哭仲默之明日
其孤以門人樊鵬狀謁銘慟乎慟乎君知我我獨不知
君已乎仲默兹為汝誌矣何君諱景明字仲默號大復
山人高祖太山由羅田徙居信陽生海海生鑑鑑以隂
陽家縣辟為典術五子曰信者封徵仕郎中書舍人讀
書善吟號梅溪梅溪公四子長景韶東昌通判卒次景
暘安慶通判次景暉最幼何君何君秀而癯性沉敏有
度八歲能屬文十二從梅溪公宦遊陜西之渭源臨洮
守聞其竒召置館下甚愛重令師授春秋數月即說春
秋其師乃辭避弗教也梅溪公既歸乃又從其兄受尚
書受尚書才九月弘治戊午即以尚書魁河南鄉試己
未試禮部不第遊太學祭酒林公又甚愛重何君贈詩
美之壬戌舉進士進士例改庶吉士何君獨以不喜私
謁弗與進士請歸娶娶張氏二年卒當是時關中李君
獻吉濟南邊君廷實以文章雄視都邑何君往造語合
三子乃變之古自是操觚之士往往趨風秦漢矣甲子
授中書舍人明年奉使南方還過里閈再娶唐縣王氏
是歲正德元年也劉瑾時君度惟大臣可與抗節乃上
書諸尊貴言宜自振立撓瑾權諸尊貴恧顧嗛何君丁
夘何君恐禍及謝病歸郊居著述一年瑾盡舉免諸在
告者戊辰何君免己巳梅溪公及李太孺人相繼卒何
君哀毁危絶辛未冬何君用閣老李公薦復授中書舍
人直内閣經筵官時四方學士咸願知何君車馬填門
巷即元老鉅卿無不欲出門下錢寧欲交驩何君間持
古畫謁何君題君謝曰此名畫不可點毁弗許乾清宫
災君應詔言時事詞義剴切疏留不下丁丑陞吏部驗
封司員外郎仍直内閣戊寅陞陜西按察司提學副使
提學政尚嚴務在崇本起弊士初稍不堪漸久而安風
習亦振初何君獨以文學著聞既提學人又服其能政
若是辛巳二月何君以形勞慮深卒然嘔血損六月棄
官歸會道暑益亟抵家六日為八月五日而何君卒嗚
呼傷哉王孺人故有内疢號痛莫支越十六日亦暴蹷
而卒孺人幼喪父相者貴之人求婚母輒不許年二十
二始歸何君以賢稱會毅皇帝上尊兩宫及李太孺人
張氏同封贈云何君事兄恭能順承父母之志其父母
諸兄亦獨甚愛何君何君一切不好華靡復不治産業
居官所入禄則又常分所親故既歸餘白金不滿三十
兩所在不齎方物疾且亟王孺人泣曰官貧諸兒女幼
君即有不諱奈何君曰若無多患第不昧天理足矣何
君友與人訟者故嘗寡交與及訟衆莫為之地何君乃
獨上書力諍直友之屈師御史者客死京邸莫能歛錦
衣官廖鵬錢寧之黨也賻之棺因結懽士大夫君曰奚
為汙吾友地下乃出金賻之諸所知皆賻之歛成禮旋
卻所賻棺其見義勇為如此何君天資穎異好學常若
不及讀書率過夜半即盛暑蟁蝱汗洽背不廢邇年略
去詞章嘗稱以為天下自有實用之學竭精力猶弗逮
何暇文詞無益也蓋其用世之志至遠今中沮矣惜哉
及王孺人以哀絶亡他顧慮亦貞固矣何君生成化癸
夘八月丙寅卒年三十九歲王孺人少二歲生成化乙
巳二月甲寅子三人長夫聘郟縣王氏參政君女次立
次登女三人長聘袁氏子次馮氏子次張氏子皆王出
是年十月七日合葬典術公墓側何君有文集詩集詞
賦集合若干卷行刻傳扵世云銘曰噫歸哉何君孰奪
爾壽也雖奪爾壽爾名不朽有女媞媞爰儷君子如琴
如瑟樂爾偕死樂爾偕死未畢爾婚嫁豈無巨源靡孤
叔夜凄凄雲旂霧駕遲遲鳳凰喈喈和鳴相隨瞻彼崇
岡載隂載陽靈魄攸藏用萬祀無彊有涯孟洋撰
