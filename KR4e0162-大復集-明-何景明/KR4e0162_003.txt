大復集卷三明何景明撰
辭十篇
澧有蘭辭
澧有蘭兮獨榮滋被覆沙汀兮含葳蕤搴芳兮采綠臨
江兮暮思靈均兮弗覘心愴惻兮目睊睊蹇獨立兮寡
類嗟懷忠兮守艱理楫兮蕩舟空山兮水潺湲
九詠
紫貝宮兮瑶堂結蕙幄兮蓀牀班文豹兮兩階龍宛宛
兮翼梁設爼兮陳玉桂樽兮湛綠清灑掃兮愉穆望靈
車兮冀髣髴靈之來兮開九京欽百神兮紛往迎忽升
堂兮降席爛霏霏兮滿盈被靈服兮委委華英英兮容
裔弁列星兮嵯峨纓曲虹兮猗靡座既奠兮安歌衆倡
作兮音繁和紅顔臻兮交代舞傳芬芭兮揚纖羅拊鳴
鼓兮循玉瑟樂齊會兮衍淫泆歘𦕈𦕈兮靚以密靈之
娛兮不終日靈之車兮倚桂旗駕玉駟兮驂文螭御飄
風兮乘輕霞返層霄兮超九逵來不語兮去無爲目睠
睠兮令予思予遊兮北渚往媵兮帝女水衝波兮潺湲
木蕭蕭兮葉下折蘭蕤兮將若華杳冥冥兮空望予予
朝兮北遊夕邁駕兮冀州覽文昌兮朝東皇冰霰凛兮
不可畱朔颷振兮玄雲黝顧窮原兮增百憂肆改轍兮
西逝遵少皥兮故域素隂肅兮裂肌灝凝凝兮罔極積
霜周兮如陸靈之處兮安測晞温暾兮扶桑訊靈居兮
陽阿六鰲兮戴山沖天兮高駝蔽日兮濤來下徒翹首
兮柰汝何訪靈遊兮南麓悵赤華兮不燭有獸兮黑斷
有虺兮綬腹瞰朱海兮炎霧濁胡軒軿兮不我復嗟四
方之與上下吾又安知其所尋疑神鑑之莫邇豈予心
之靡忱羞蕙肴以罔薦蓄潔粢而孰欽睇孔鸞之翠蓋
像蒼虬之玉音下土幽暗而嶮巇兮需光澤之照臨
雨頌
歲戊辰五月不雨至六月土脉龜坼井汲不給禾則半
偃民實憂作動而轉徙者擾不可禁矣是月已亥雨庚
寅復雨人於是乃有秋望稍定逋志予既爲憂旱賦矣
兹則喜而有頌焉曰后皇惠鮮終悔其傷天覆之彌雨
之洋洋有燁其電有震其雷何燁何震載濟其施甫田
之坼隂液膏之爰高爰亢腴之饒之灌灌黃流周原廣
隰膏之隂之土絡斯釋卉則烝矣樹則升矣彼禾之苗
勃其興矣從横其委維秀驕驕維實絫絫有獸般般亦
斑其皮鳥集于林載澤其儀相彼物矣既鞠既靡自我
天作乃奮而起嘉穀之有萬福是來猗予民哉侯不綏
哉
甘露頌
皇嗣元載仲月維冬茂彼林木甘露以降温風來臻柔
惠周渥湛湛瀼瀼既塗既溽如葩斯敷如實斯摶精華
内融純白有爛寔維和鍾昭我皇穀彬彬庶徵厥來多
福昊天棐忱冥冥罔常於皇克德受此嘉祥
告咎文
䨧雲暗藹彌玄穹兮皇鸞儃回鴟厲翀兮鬱氣涊淟迅
颷渢兮澤渥頑滯不下降兮七曜弗列五緯汩兮北斗
亂精貫日月兮白彗出地芒四發兮隂陽離職互驕越
兮奔震霳霳轢長林兮鳥慄獸亡鯨鰲崟兮雨雪千里
雹交侵兮川陸不分水溺淫兮嗚呼后皇兮愸不我哀
蒞下土兮播害菑我蠢兮寡辜昩兹咎兮曷來升九閽
以陳詞兮仰憑翼而訊之予使列缺以啟途兮擾白螭
以服輗乘玄冥以亟行兮乃覲帝于太微既予忱以跽
進兮告弗祥于帝側含萬物以化光兮胡格和于九域
敷乾始之美利兮運不息之元德飭望舒以馳範兮戒
羲和以正御禁雨工之濫施兮屏雷師之妄騖俾星弗
易次兮天弗改度外紫宮兮内鉤陳申耀魄兮理鴻鈞
御羣靈兮秉萬神分列耀兮朝北辰又使北斗以振紀
兮命輔星以佐之定二儀之元本兮操七政之樞機中
四方以臨制兮均五行而建四時視九逵之蕩蕩兮履
三階之平平駕天廐之玄駟兮啟璇璣與玉衡樹蚩尤
以爲旗兮檻彗星以爲旌驅虹電以前導兮叱攙搶使
先征太白隱隱以晝斂兮熒惑退而守明上下既奠位
兮日月攸行麒麟遊于四野兮虺蛇潜以屏藏鴟鶚鷤
䳏不敢鳴兮鳳凰昭其文章孽誕弭息兮永畀綏康終
予言以告旋兮俯茫茫以容與天黝黝以泬寥兮雲冉
冉而忽雨予爇赤華以昭地兮令燭龍以耀宇回軒車
以長辭兮風颯颯而愁予
七述(并序)
枚乘作七發曹子建作七啟張景陽作七命皆遞爲擬
襲予病居客有述遊觀之盛以啟予者凢七事乃作七
述
胎簮子爲舍人病弗能朝謁脫籍納組買車以還還而
謝姻戚杜慶弔却除塗戸塊焉以居客有冠危冠服闊
領綦履佩玦造門辭曰竊聞子病謝客客願有以見也
胎簮子謝弗見者三客曰竊聞子病謝客客有說于子
願有以見也於是胎簮子乃敷文純之席布瑶華之几
啟扉以入下榻以俟客望見曰子何病之深也吾相子
之病非有窒于腸胃結于腠理瘀于血氣而痼于骨髓
者也若有伏憂綿綿纚纚糾纏于心惟思所起子何病
之深也夫腸胃血氣之病可以湯浣醴灑腠理骨髓之
病可以鑱石灸熨皆宜獨攝靜息不可勤擾而子之病
病于憂也獨則愈生靜則愈積絲分縷起將不可止非
有效于湯浣醴灑鑱石灸熨也顧乃堅戸謝客歛聦寂
視吾見子之病日甚也吾聞目不蔽則神暢耳不塞則
志廣體不局則氣伸吾將述遊觀之盛以語子使子目
快于視以暢其神耳快于聽以廣其志體快于動以伸
其氣而子病去矣胎簮子曰辱客枉造請試言之敢敬
服聽
客曰神都天府之國四通五逹之關繚以濬塹袤以周
原乃有玄居造天崇基冠山周櫩連樓曲屋層軒升高
入奧莫知其端飛甍接題交疏迴欄上通中霤下旋井
幹俯觀次鱗仰接飛翰盤紆焉綸綑焉翼翼焉班班焉
邈不知其所攀也而又環以百里之危垣延以千步之
脩廊炫以瑱壁丹楹植以釦砌雕墻錯以綸綺雜施玄
黃揭層虛而照八埏迷五緯而眩三光中有玄室煴朱
陽兮夏屋寥寥含凄霜兮阿閣崔巍雕沉香兮榱題逶
迤刻沙棠兮輕杉為梲文杏梁兮鳳鷟隠起蛟龍驤兮
乃御飛櫺升廣堂兮若是者可謂宮室之盛者也吾與
子往遊可乎胎簮子曰吾聞瓊宮瑶臺夏以焚臨春結
綺陳以亡彼萬乘之主猶不可也而吾處草野編蓬戸
以爲安者奚事此遊也
客曰乃有上都貴人戚里公子迎晨而出及暮乃止入
饌八珍出布千駟車馬雜沓絡如流水爾其襲白縠服
文裘陋黑貂而不御輕狐白之莫儔燦三英以外飾誠
五紽之可羞躡飛雲之履被明霞之紬冰蠺瑩膚藻龍
耀眸綴以錦帶懸以吳鈎斷犀剸象斬蛟割虬轆轤流
光芙蓉照秋文玉銜英不足比步光懸螭莫爲酬於是
驂騰駕憑華輈施通幰秉脩矛搴葳蕤之飛盖張連蜷
之翠斿蔽羽旍於日表布絲帳於道周馬則驊騮赤驥
紫燕青驪漉漉師師駪駪騤騤踴躍騰驤礧磈權竒雲
騣霧鬛電駭煙馳控以寶鉸纏以金羈銀鞍㸌爚繡軛
生輝乃出黃金擲白璧家多匿亡門有食客意氣傾人
風聲下敵雖秦楚之豪束手而莫抗而燕趙之英不敢
比肩而與匹也若是者可謂服食輿馬之盛者也吾與
子往遊可乎胎簮子曰彼皆崇權貴任豪俠危上以弱
下厚積而過享者也吾布衣藜藿之士奚事此遊也
客曰三五冶容二八曼姬容華眇好豔多姿兩輔善笑
承重頥膩頸豐肉宜細肌長眉連娟曲中規搦腰擢步
隨風移左右盻睞目波施窈窕善戲體迅飛爾乃結脩
鬋之嵳峩襲芳澤之烈薰珥明月之步搖服素霓之繽
紛垂羅掩縠攅簮合茵明滅纖霧綽約繁雲於是進舞
席御歌宮奏大吕扣黃鍾敶鼓搖虡按瑟撾鏞笙竽共
逐金石和同衆音繁會殷扵層空既而停衆樂拂雲和
出嫚舞流纖歌歌曰長裙單衫曳鳴璜吳娃雙歌出洞
房不惜緩步升君堂華燈錯兮夜未央於是醉酣雜坐
弛帶舒纓投贈詩賦顛倒罍罌衆客出座蘭膏不明美
人侍傍逸態横生乃歌曰蘭膏滅兮夜已深絳霄微兮
白河沉鳴琯促柱兮感君心知音識節兮君幸臨夫聲
伎之妙宜無出此子將從遊其間乎胎簮子曰吾聞五
音令人耳聾五色令人目瞽非予所願遊也
客曰平原廣野彌望千里馬可陳列車得駢軌於是遴
徒發乘盛張旗幟淬刃礪鋒弦弓鏃矢輿卒駿奔獵師
起喜乃其布網周山列罟彌澤蹂塵障天舉燎燔薄絶
流赭崖剔林搜壑逸材之獸健舉之翼莫不縱横躪藉
揮突放逸聞弦自墮罹羅立殛灑毛委羽駭膽慄魄孰
能抗巧何以肆力哉由是張罛則盡獲繳矢則疊加仰
貫雙鳬俯連五豝魚不遺筌兔蔑虚罝爾乃仆麒麟下
孔鸞罥翡翠躓豼豻掩雲鴻繫文驒折錦脅鎩繡翰玄
熊綠羆青兕黑㹈鹿麝麕豹麙羊狻猊渫血赬輪積如
堆埼然後臨清池玩流水墜絲竿繋文鯉披鱗所鬐溶
溶裔裔犒徒會侣畢景斯已是較獵之盛也子將從遊
乎胎簮子曰吾聞騁田獵令人志荒非所願遊也
客曰天皇之庭廣莫之墟有山焉其山卑五嶽小三嵕
巄巄嵷嵷&KR0034;&KR0034;嶐嶐岎崯岒嶙嶒嶃迴叢嶵㟴崼&KR1160;&KR3157;
&KR1936;﨑穹㟡&KR3326;百折漼澯焉會流泉漉集凝湧焉潺湲淙
淙於是靈巖福谷異㠋丹壁儲精孕神涵澤流液吐氣
出雲吸月納日積隂清冥灝灝凝凝峭峰植&KR0034;横施黛
青偠緲若霧煙之流藹芙渠之締生中則產玉石鉛碧
丹沙流黃橘林卭節雕梓斑篁枌梧櫟楩㯕楢豫章挺
出勁生俊茂豐長撮捼菲緒婀娜亶翔其水則洪泛沸
汩蕩潏湍洄周搏逆濞潜延排來連混陀隧沛踰埼堐
疾流馳卒崩雪礚雷渤若洞庭灌如江淮復有清瀾瑩
沉下鏡萬有緣以白沙覆以青藪乃有沉鱓浮鷁黿穴
龜藏上下蛟蛇往來鴛鴦鵁鶄鸕鷀&KR0008;&KR0008;羅行此山川
之盛也吾與子遊焉胎簮子曰予夙志竒勝欲足極禹
跡然而病未能遊也
客曰乃有棄情遺世餐氣服道忽逍遥以輕舉望玉京
而徑造啟黃庭之玄言登丹鑰之祕誥爾其彤章翠蓋
翳華芝左驂雙龍右兩螭羽裳翩翻垂白蜺金支玉節
紛葳蕤青鳥先途朱鳳隨齊擊文鼉吹雲箎赤華爍灼
白日移貝宫參差開九閨辛夷爲梁桂爲楣寶幡綴角
羽帳垂椒蘭奮逸霧出幃夜宿姹女棲靈妃被服翠苕
拾青蘺出騰八極驂兩儀上下日月驅風雷千秋萬歲
安有期於是彌駕層顛飛舄絶㠐白雲含輝皓雪奪耀
仰攀桂樹載歌以嘯俯瞰濁世奚異蟲鳥歌曰桂樹兮
交加綠滋兮丹葩仰攀兮嘯歌俯人世兮奈爾何是則
神仙方外之盛也吾與子遊焉胎簮子曰疾迫隘慕遠
遊吾所願也然荒芒而不可徵未暇爲也
客曰有應世之大人秉持仁義服被禮樂其德温温與
與其象熙熙噩噩量出海宇志棲寥廓懷先世之憂抱
終身之樂不結駟而貴不萬鍾而豐不戈甲而威不勳
級而功布絮所不能賤糟糠所不能窮非戮辱之可詘
非斗斛之可容於是陳詩書以爲囿發圖史以爲廬樹
節讓爲旌旄饌道德爲膏腴入皇羲超虞唐揜五覇彰
三王塞者通潜者揚隠者發晦者光轇轕風雲經緯隂
陽繪若黼黻朗如琳琅出則施聲教欵遐荒臻盛美流
休祥處則韞匱深藏韜曜含光視葛天爲並世招箕潁
而同行是則何如胎簮子灑然陽氣見于面病若脫而
瘳者於是延客上坐設帳具饈曰果有是人吾將從遊
伯川詞(并序)
伯川者周太伯之所遺也水部錢君家于川上世敦讓
節至水部益脩文義有紹芳烈將俟宦成歸于伯川之
上命予作辭歌以樂志
錫山之下兮伯之河水鱗鱗兮石峩峩子之室兮水阿
結綠蘅兮葺荷白蘋兮青莎何以繚之兮素沙子朝出
遊兮暮來歌子不樂兮復如何若有人兮河之湄施蕙
帶兮服芰衣循洲陁兮下水裔目眇眇兮獨懷思若華
兮蘭蕤折之兮遺誰霜露兮夕下恐芳菲兮我萎歲暮
兮無聊佳人兮來歸川之上兮太伯所居我迎伯兮河
之隅羞蕙肴兮薦文魚伯之來兮駕栢輿芬霏霏兮爛
襲予我思伯兮世靡渝
霍山辭(并序)
司農公致爲臣而去或曰司農公致爲臣必不豫懷忠
獲疑脩正被斥此屈子所以憂離感憤而賈生所以悼
毁也或曰否不然枉直善惡厥道不同君子要之善且
直而已不論夫合不合也故忠臣不責信于君正士不
責親於人司農公致爲臣胡爲弗豫間日汝南何景明
往造公視其體腴然其度于于然不異平居也徐察其
色黝然顧若有伏憂者於是景明述或人之言告之公
曰夫臣者以誠奉職以道愛君不克其職則耻不得其
道則止今予思克厥職而道不得以罪遣足矣然疇昔
之夕予靡靡寐起游思纚纚有揆皇度或省而反予者
胡爲豫胡爲弗豫或人知予哉景明循階將退公曰行
止進退命也豫不豫人也人如命何予晉産也晉之鄙
有山焉曰霍山霍山者晉鄙之鎮也其下沃渠衍拓可
田而食豐樹□榯可蔭而息而剷窪躋阿可以構而處
也吾逝矣安知人間有豫不豫也景明乃爲霍山之辭
歌以夀公辭曰巖巖霍山之窿穹兮奠彼晉埜左屬太
行蒲阪委蛇兮襄陵&KR1041;嵬而在下雲之興兮霈霈望佳
人兮容與嫋嫋兮秋風芳卉兮已摧虎豹兮咆哮猿嘯
兮又哀山中兮寂寥佳人兮胡不來桂樹生兮何檀檀
霜霰下兮夕以寒叢薄兮蒙密瀺穴兮潺湲鳥萃兮翼
翼獸伏兮般般鴟隼不可以共厲兮佳人歸來兮延年
榮養堂歌
翼翼兹構兮實顯敞蘭栭㰇櫨兮弗卑以抗周墉廣除
兮廊四嚮母氏爰居兮安居服養菊徑兮蕙圃有曄其
萱兮羅生於下洛京逶迤兮嵩邙幽阻湯湯伊瀍兮泛
泛陽渚朝升矚兮暮斯止母不樂兮母何以紛酒觴兮
吹歌羞豐膳兮有加被霞襦兮簮瓊華母氏樂兮樂且
遐
滕王閣歌
朱甍兮參差綺構兮崔嵬俯眺兮層城仰登兮高臺登
高臺兮以臨江渚水浩浩兮在下忽雨兮西山有渰兮
南浦畫舸兮迷津繁吹兮萬戸出千里兮名衢山川麗
兮洪都置酒歌兮張燕會儼車服兮盛文儒俗恬兮政
暇君胡爲兮弗遨以娛君遨娛兮閣中撫迴檻兮披崇
墉携賓客兮舉目弔帝子兮夕江江何有兮有蘭交加
攬紅蕤兮擷瑶華泛長空兮秋水送孤鴻兮落霞逝從
君兮靡由眇愁予兮奈何
大復集卷三
