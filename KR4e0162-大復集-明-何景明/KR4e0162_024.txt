大復集卷二十四明何景明撰
七言律詩六十四首
舟次漢陽(以下使集)
使客舟從漢口來武昌城對漢陽開千年洲在空流水
百尺樓高鎻舊臺太白未輕崔顥句老瞞元妬禰生才
山川不盡豪華盡落日烟江思轉哀
武昌聞邊報
傳聞彍騎近長安北伐朝廷已遣官路繞居庸烽火暗
城高山海戍樓寒一時邊將當關少六月王師出塞難
先帝恩深能養士請纓誰為繫樓蘭
長安驛
暮雨蕭蕭雲黯然數家山下起炊烟窗聞早鴈秋多思
門對寒流夜不眠遠使正持三楚節舊遊曾扣九江船
驛程南去無窮路來往風塵閱歲年
雲溪驛
雲溪驛裏經過處六七年間兩度行風土不殊初到日
雨墻難認舊題名異方見月思鄉縣遠客逢秋念友生
明日巴陵江上酒弟兄相對不勝情
岳陽
楚水滇池萬里遊使車重喜過巴丘千家樹色浮山郭
七月濤聲入郡樓寺裏池亭多舊主城中冠盖半同遊
明朝又下章華路江月湖烟綰别愁
岳陽城中聞笛
何處笛聲三四弄坐聽疑隔楚江濆落梅折柳怨清夜
激羽流商哀白雲月上山樓人獨倚風高秋院客先聞
洞庭空闊瀟湘冷縹緲餘音送鴈羣
七夕
夜久高城風露收微雲斜漢兩悠悠閨中𢷬素思關塞
樓上穿針待女牛屏燭夜深秋似水池花香淡月如鈎
桂宫高處寒多少誰念嫦娥此夜愁
寄君山
塵蹤西過巴陵地尚欠君山寺裏詩十里無緣携客到
六年不到使人思空巖竹映湘妃廟舊井潮深柳毅祠
湖上老仙誰得遇夜寒横笛向江吹
華容弔楚宫
别舘離宫紛綺羅細腰爭待楚王過章華日晩春遊盡
雲梦天寒夜獵多廢殿有基人不到荒臺無主鳥吹歌
西江烟月長如舊只有繁華逐逝波
秦人洞二首
桃川道士來相送指點仙蹤玉觀西雲鎻洞門何處問
花開溪路幾人迷石橋自發新秋草丹竈長封舊日泥
落日山中不勝思松隂竹色冷淒淒
二
聞說秦人此避秦碧桃零落舊時春家移洞裏難知姓
水到人間易問津山色溪聲自今古石床磵戶空埃塵
洞前即是南征路來往年華客髩新
月潭寺二首
玲瓏金刹白雲邊踏閣攀林一徑穿龍出洞門常作雨
鶴巢松樹不知年僧來殿上鳴鍾飯客到山中借榻眠
怪底夜來難得寐秋風窗下遶流泉
二
綠蘿隂下到蒲團茗葉松花進晩飡近水雲霞晴亦雨
傍巖樓閣晝常寒旅懷寥落逢秋半僧話淹留坐夜闌
惆悵塵蹤又南去朝來鍾磬隔烟巒
出新添城
出城凝望一沾巾行到窮邊見洞民青草時多逢瘴死
白茅屋為住山貧秋來萬里倦為客日落千峰愁殺人
聞道徵兵需北戰朔方應已困烟塵
憶中舍諸寅
憶昨共陪天北極幾回朝賀識龍顔簾開仙掖宫雲近
地隔金河苑日閑青𤨏夜歸池上珮朱衣曉入殿中班
只今遠使違趨奉清夢常依霄漢間
憶諸同遊
冠珮長安多貴游别來時復見新秋花邊騎馬春遊寺
月下横簫夜上樓鴻鴈不傳長道字江山應繫遠人憂
遥知賓舘常懸榻經歲誰能為我留
安莊道中
處處人家空薜蘿幾年凋弊擾干戈山過白水峯巒峻
路入盤江瘴癘多嶺徼土風連百粤郊原人語雜諸羅
側身西望看銅柱此地曾經馬伏波
漢將祠
嵯峨高嶺入雲平嶺上人傳漢將名殊域歲時供祭祀
千秋祠廟著神明古墻不辨丹青色深夜猶聞劍戟聲
下馬獨來詢舊事殘碑無字紀南征
新興
蕭條窮巷掩荆扉立馬荒原見鳥飛城為燒殘鄽市少
地從戰後草萊稀燐生隂雨黃昏見鬼哭秋山白日微
却怪當年出師者豈無寸策逹戎機
普安
日下孤城生夕烟相逢只說敗師年塞門晝閉青山上
戍角寒吹白漠前寇至不知重嶺隘兵來能得幾家全
居人尚想黔中將統領三軍獨晏然
九日黔國後園二首
何處風烟消客愁將軍臺榭枕山丘一年又過重陽日
兩鬢空愁萬里秋水國隂多寒已至炎方霜後瘴初收
憑高欲送登臨眼更上池邊百尺樓
二
天空遠水明秋岸梧葉蕭森楓樹殘黃菊數從行處見
紫萸獨向醉中看浮雲樓觀滇城暮落日山川僰道寒
忽憶登高去年客慈恩湖閣共憑闌
白帝城
峽口風悲猿夜號孤舟燈火宿烟臯草深廢井人家少
水落寒山雉&KR0008;高自古金湯難恃險當時版築豈知勞
永安亦在荒城裏玉殿凄凉空野蒿
歸州
暮雲天際見高城行盡千峰峽漸平古郡山頭萬家住
客舟江上一燈明竹枝慣聽巴人曲鳥道纔通楚國程
未卜東歸何日到片帆斜月對離情
郢中
荆門南下接平疇蕭索風烟似晩秋衰草茫茫楚宫廢
荒城寂寂漢江流人亡異代空遺宅歲暮他鄉獨倚樓
最是陽春音調古至今歌罷少人酬
吕公祠(以下家集)
落日蕩漾古水濱邯鄲城邊逢暮春趙王臺榭草花盡
吕公祠堂松桂新馬上十年元是夢世間何處可還真
黃金白髮俱閑事赤日紅塵愁殺人
還家口號
十年奔走違親舍此日歸來喜不禁敢向明時輕組綬
秪緣多病乞山林閑居擬著潘安賦高卧寧知謝傅心
早晩南巖桂花發開軒相望一長吟
高䕫州先生示賞李秀才園中芍藥詩用韻奉
荅
李家芍藥開滿堂䕫州太守更清狂題詩晩坐朱欄静
對酒春憐白日長好為池臺留爛漫莫教風雨怨凄凉
佳期卧病難乘興悵望殘花憶謝郎
五日
五月五日天氣鮮艾葉榴花堆眼前鄉土歲時殊不惡
閭閻風俗自堪憐鄰人角黍能相送野老蒲觴得共傳
回首十年車馬地每逢佳節淚潸然
病後
病後頻驚節序過不將風景怨蹉跎秋來門巷依楓橘
歲晩衣裳戀芰荷洛下閑居辭宦早茂陵消渴著書多
鳳凰池上三年客腰褭空鳴白玉珂
吹笛
横笛高城弄晩颸碧空如水鴈來時關山月落腸應斷
樓閣秋生響易悲楊柳天邊渾折盡梅花江畔故開遲
武陵回首南征路一曲那堪馬上吹
沈逸士來自吳下能詩善鼓琴間投篇什見訊
顧舘於城中予以病不得造乃作此詩招致敝
庄
寂寞秋山卧病年美人勞贈白雲篇陳蕃已下迎徐榻
王子寧回訪戴船郭外樓臺堪眺望水邊花樹足留連
廣陵失後無新譜莫惜携琴為我傳
邀沈清溪趙雪舟馬百愚登樓次百愚韻
村居邀客慚供給且為青山一倚樓十里沙平遥對酒
百年地迥更逢秋城中車馬何人到水曲風烟盡日留
無奈天涯歸思切孤帆八月下長洲
馬百愚同沈清溪見訪次韻二首
門接漁樵只數家柳條藤蔓轉相遮不妨佳句頻題竹
况有清尊共對花開閣定攀棲舊榻入溪還擬著浮槎
誰言人世相逢易浩蕩江湖未有涯
二
共憐野外多風景乘興閒過碧水涯草閣連朝聞雅詠
楓江萬里得佳期馬卿作賦無勍敵沈約為文有妙思
莫向尊前話離别雲山秋色易生悲
十一月五日雨中邀沈清溪趙雪舟
仲冬風雨似秋來無客蓬門晝自開幽抱向人那得盡
窮愁泥我若為裁不禁遠岸梅花照更見孤城柳色催
三徑已拌留二仲相過此地莫遲廻
雨晴
竹裏柴門冬日輝水邊烟霧晩霏微背霜石壁丹楓盛
待雪沙田青麥稀自愛羣鳬將子去却疑雙鸛見人飛
西郊風物晴還好誰共看雲興不違
冬至
至日哦詩野水濱乍晴天氣最宜人簷前白日不覺晩
山下寒梅俱放春遠客盤飡還偶共故園風俗自須親
病來又見陽回節鳴玉何由拜紫宸
立春
今年臘月逢春日喜見東風隔歲吹沙上柳條已堪把
城邊梅花亦不遲離離山郡開雲雪冉冉鄉園易歲時
欲與鄰翁試新酒相邀酩酊莫深辭
燕子次杜工部韻
燕子飛時江柳春眼看節序幾回新亦知社日歸鄉國
忍對秋風别主人舒倦不殊羣物理往來寧有百年身
空簾寂寞山堂夕惆悵花枝淚滿巾
秋興八首
高樓一上思堪哀水盡山空鴈獨廻萬里關河迷北望
無邊風雨入秋來故人尺素年年隔薄暮清砧處處催
徒有寒樽對花發病懷愁絶共誰開
二
憶在京華近侍年五更清珮入朝天鳳凰池接䕫龍會
閶闔樓開日月懸南國自通滄海貢邊塵不動玉門烟
只今病卧遥回首夜夜清光北斗邊
三
前歲今皇新御極鳳銜恩詔出明庭孤槎奉使日南
國萬里題詩天畔亭地入金沙江浩浩風連銅柱海冥
冥昆明亦在滇城裏池上虚疑織女星
四
蜀中形勝千年在峽樹江花照使袍神女廟深虚暮雨
漢王臺迥落秋濤漁人東望滄浪闊客子西來灔澦高
不見啼猿繫舟處風波遥夕夢魂勞
五
漢水東馳入楚來長沙秋望洞庭開江清樓閣中流見
日落帆檣萬里廻去國尚思王粲賦逢時空惜賈生才
湘南兩度曾遊地惆悵烟花暮轉哀
六
秋來門巷少經過日日幽懷對薜蘿一笑流光抛客路
十年歸夢落漁蓑沙邊返照寒初歛水上浮雲晩故多
苦憶梁園辭賦客黃河愁望渺烟波(時李獻吉在汴州)
七
裊裊西風歇衆芳天高谿谷迥烟霜孤城落鴈衝寒水
萬樹鳴蟬帶夕陽塵滿一區楊子宅蓬生三徑蔣公堂
相過未有求羊軰醉裏狂歌亦自長
八
千年申國有提封楚塞重關渺未窮舊事秪看東逝水
高臺不斷北來鴻連山落木蕭條後隔坐殘花悵望中
正是平居多感慨底須辭賦荅秋風
聞望之買馬促装以詩留之
聞君買馬衝宵發正為慈顔在遠京已喜尺書前日至
不妨旌節隔年行故鄉歲暮難為别長路天寒益繫情
擬辦盤飡留暫住况逢風雪阻嚴程
同焦太史游青峰禪寺
裊裊丹梯百丈懸上方宫在白雲間川原暮過淮西雨
樓閣晴開楚上山厭逐風塵為客久喜將樽酒對僧閒
同遊更有情親在並轡山中日往還
十二夜月
待月東林月未圓水邊樓閣半輪偏誰家玉笛休空怨
此夜清樽益可憐即向乾坤生羽翰更看江海淨風烟
停杯席上遥相問却愧當年李謫仙
人日懷孟望之
人日登高聊引興萬峰寂寞對申臺鶯花出郭還難見
雨雪逢春尚未開沙畔柳條悲暮角城邊栢葉照寒杯
關河悵望東歸使渺渺孤槎幾日廻
贈袁將軍惟武
雄劍光寒射早秋南征曾共伏波謀萬營貔虎胸中算
八陣龍蛇掌上籌誰識淮隂堪拜將獨知定遠合封侯
漢家武略多名帥功在雲臺百世留
寄贈劉東山先生次林都憲韻
一疏歸來卧舊山幾回天上識容顔城邊黃石留侯去
海内蒼生謝傅閒日月夢随天闕仗烟波家在洞庭灣
南瞻江漢無多路不得乘槎一往還
寄懷端虚堂
草堂風物迥無倫䕫府詩成更有神携酒幾時容入社
卜居今日願為鄰謝安亦有東山妓文舉元多北海賓
珍重城邊花竹樹年年不厭訪君頻
酬高新甫
連篇落落見才華未報瓊瑶秪自誇靈運詩成應夢草
江淹筆在更生花行吟出郭愁仍破病起逢春思益嘉
不惜清詞三百首品題常到野人家
代孫太守自題沱西别業次劉東山先生韻兼
酬東山
黃鸝未比謝家莊綠野還連晉國堂亭榭寥寥看市遠
江湖渺渺接天長慚過高士蓬三徑喜望佳人水一方
安石他年如未起賦歸應許共徜徉
寄張别駕
苦憶朗陵張别駕尺書今忽到林丘江東亦起秋風興
溪上難忘雪夜舟山郭有花空悵望水亭無客自淹留
汀蘭岸柳俱相待莫負清樽此日遊
九日不見菊次劉朝信韻
一秋風物已凄凉九日無花只斷腸徒把清尊留客醉
不教繁朵向人黃鳴絃急管休相聒舞蝶遊蜂莫自狂
獨坐孤城正愁寂更堪落木下斜陽
夜坐
暮雨寒雲黯復開山齋獨坐思難裁水生門外沙鷗至
月落燈前江鴈來四海交遊總霄漢十年蹤跡但塵埃
長安不見空回首歲晩愁登萬里臺
九月二十六日同賈廣文劉舉人任貢士高䕫
府先生宅内賞菊四首
陶令門前花盡開郭西騎馬看花來疎枝淡蕊寒仍發
細雨斜風晩更催擬向夜深還秉燭可憐秋盡始傳杯
相逢一笑真非易共把繁枝醉不回
二
秋來搖落倍堪嗟喜見孤芳殿物華深院護籬元密密
小堂穿徑故斜斜清詞屢動詩人座白酒還逢處士家
老逐少來無住日莫教空負滿頭花
三
淺白輕黃千萬枝幽香今日始相期雨中籬落人稀到
水畔亭臺蝶不知折向秋風堪寄遠種因晩節故開遲
去年此會今皆徤來歲花時可對誰
四
野店山家開已殘寒來移近曲闌干亭亭似與霜華闘
冉冉偏随月影繁千里况逢佳客賞幾人能得故園看
清尊歲暮東籬下采采金花不滿盤
大復集卷二十四
