大復集卷十八明何景明撰
五言律詩八十一首
登堅山寺絶頂真武廟二首
古廟堅山上丹青碧蘚封遊人不到處一老自鳴鍾絶
壁飛泉掛危峰曲逕通岧嶤一以望頓覺世塵空
二
同來息心石不避捨身臺洞裏烟雲出窗中日月開孤
僧絶頂住遊客半空迴不盡登高興無人送酒來
懷西山
不到西峯久那堪病後情雲思丹壑卧花夢碧巖行城
郭邀來往朝廷問姓名人間自多事嘆息此浮生
自山家歸寺
暝色延歸路雲中見上方萬山懸馬首一徑入羊腸暮
雨横沙界陰霞拂院牆更深磬管發身世樂何鄉
近寺
梵宇頻經處林深入磬聲懸崖攀葛上曲澗遶松行花
鳥還春日樓臺即化城亦知身是妄從此學無生
過書院二首
書院新開日文旌暫過時衣冠成小試絲竹更相隨凍
柳依高堞霜荷傍曲池夜來占寶氣應向斗牛知
二
駐馬高城畔酣歌送落梅風霜十月盡杯酒衆賓回柳
色含春動笳聲向晩催故園無限意行節為遲迴
登樓
孟夏遊茲地登樓慰所期樹陰深坐客花晩更題詩滿
院紅榴發當簷白果垂風情真可住俗物苦相追
過杜家庄
山老頻邀客茅茨隔暮烟聞雞度絶嶠立馬看飛泉種
柳非無地栽麻亦有田謀生今已定不用卜居篇
獨坐
獨坐孤燈静憂心倍寂寥横河當戶轉落月去城遥淚
向何時盡魂從暗裏銷此身雖復在甘與歲時飄
獨立
鼓絶孤城掩溪傍春事殘岸霞晴映樹汀雨暮生寒風
外看花盡烟中望柳繁静觀時物變獨立思千端
袁秀才書院芍藥
亦是傾城色開仍傍杏壇日遲深院落風轉曲闌干不
恨先桃李皆言勝牡丹春華惟在此遊客好相看
李秀才圃中牡丹
此地無車馬名花亦自開何須照羅綺但遣絶塵埃近
水紅雲綻憑闌白日迴姚黃與魏紫空向洛陽栽
李秀才書屋冬菊花
萬樹皆零落亭亭獨自栽根深飽霜雪花好爛池臺短
鬢煩相映孤懷為爾來凡花與衆草歲暮不同開
趙生書堂竹
愛爾書堂竹青青耐久看到門惟一徑入院迥千竿雨
映爐烟細霜生簟色寒晩來幽獨興題句刻琅玕
梅
野水無人地寒梅獨自開花疎間翠篠樹古積蒼苔嶺
雪春潜至林風香暗來一枝猶可折横笛暮休哀
懷賈長教壇上杏花
山城疎雨過綠草暗庭陰坐愛三春樹懷君雙杏林日
長鳴鳥至風静落花深悵望高壇上何由共爾吟
櫻桃
滿郡櫻桃熟筠籠處處傳千枝垂更密萬顆落仍圓細
寫愁難破嘗新淚泫然金盤賜朝士猶憶拜恩年
芍藥
芍藥春風晩開遲莫自嗟城中雖有樹此外更無花倚
席低行月翻階鬭落霞佳人對瑶瑟一為惜年華
雙栢
雙栢種何歲蒼然盤據深蛟龍猶有甲鸛鶴爾何心月
過陰移壁風生響度岑萬年烟霧裏長得護禪林
雪
莽莽黃雲起凄凄素雪浮堂深偏近燭院迥不依樓喜
見漫天舞愁看向日流更將三白兆一慰老農憂
聞雷
中宵岩電發二月始鳴雷落地殷仍起盤空劃欲迴蛟
龍入浦漵風雨過城隈獨坐明燈裏空堂萬慮催
曉起見雪
曙色空窗裏鳴禽更好音幽棲忘盥櫛偃卧問晴陰卷
幔山雲起開門野雪深不愁泥濘路騎馬度西岑
雨
疾雨衝城下春寒入暮催樹明捎落電山暗轉奔雷正
月花狂放三江鴈亂回國西兵馬急愁問羽書來
密雨
密雨過清朝空山對寂寥久陰雷電蟄曠野虎狼驕鷺
立清沙近鷗行白水遥眼前常見汝俗物謾相招
漁樵
白石樵人路滄江漁父潯桃花夾兩岸松色映孤岑坐
傍黿鼉窟行穿虎豹林古今問答意誰識邵公心
淮陰侯
大將登臺貴三軍拔幟豪力能分楚漢功本冠蕭曹故
壘風雲偃空山虎豹號獨憐飛鳥嘆不及范生高
吹笙
寂寂花宫月何人吹玉笙響從銀漢落清遏彩雲行夜
静疑天籟更深入梵聲幽心與禪意凄切轉關情
廢屋
廢屋空山裏風沙不見人壊牆惟有徑獨樹更無鄰寇
盜三關逼徵求萬國頻江湖暮搖落回首一沾巾
燕子
燕子今春到茅堂水郭西本無華屋志難向玉樓棲雨
細鳴相並風輕落故低淘河莫深訝只是為啣泥
病馬六首
柴公有名馬騎出自京華峻耳批雙竹竒毛散五花老
能知道路病已困泥沙貴賤誠如此長吟為爾嗟
二
此馬非凡馬曾酣百戰場聳身思剪拂馳志在騰驤側
立青雲迥悲鳴白日長君恩如不棄終擬報田方
三
從來西域種會是渥洼生不惜千金買寧辭萬里行天
寒思故道歲晩滯空城牽向閑階下長鳴意不平
四
老向關山裏龍媒世不知恩深思欲斷力盡淚空垂苜
蓿辭天苑塵沙别月氐東郊望春草生意在何時
五
惜爾西來遠愁看更向東毛寒常帶雪骨瘦不禁風惆
悵臺邊士凄涼塞上翁徒聞穆天子八駿歷層空
六
跼蹐才難盡踟蹰意若何沙寒苜蓿短路晩蒺藜多不
復馳金市猶思歕玉河側身千里外常恐歲蹉跎
途中寄别餞送諸生
西路臨秋寺登臺憶送行風塵别汝輦江海本吾情塞
柳凝寒望關雲入暮征長安日不遠相見待諸生
送劉大理守衢州府(以下京集)
西寺平反久南邦出守初高門廷尉宅五馬使君車海
岫晴浮越河關暮泊徐蒼生望杜母行駕莫躊躇
送馮大和
久客依親友深秋念此行亦知彈劒鋏不是愛冠纓木
落燕天鴈花催楚岸鸎故山松栢樹何限女蘿情
送石令之廣濟
萬古黃州水孤城赤壁山仙鳬從此去賓鴈幾時還柳
澤春隂細琴堂晝日閑知君忠孝志遺愛楚人間
送張子行
汝陽張季子冬暮獨南行此去棲淮曲何時入漢京龍
劒雄雌别鯤池羽翼生試看古名士多自少年成
元夜孫世其席上餞勤甫
京國上元夜相逢魂黯然張燈非舊俗滿月是離筵楚
塞干戈外春城鼓角邊同遊重分手海内各風烟
送謝邦用之湖南
同作燕京客君為楚上行雲霄無舊侣江漢有深情鼓
吹春天樹樓船水國城遥傳持憲使元是漢廷評
送吕子
京洛三年客雲霄萬里違上書俱不報解珮獨先歸北
極臨燕甸南山繞漢畿相將未可料岐路斷蓬飛
送顧汝成赴浙江參議
水部名元重藩參位不輕十年垂紫綬萬里為蒼生舟
楫江邊驛旌旗海上城風塵尚未息慷慨望君行
李南陽宅餞子容
封王金册節漢使玉堂英禮樂逢今日山川壯此行渡
江春草歇臨海夏雲生賓客南陽宅遥遥萬里情
送高穎之給事使楚道過揚州
諫垣初北上奉使且東還冠冕留仙宴江山慰客顔節
停淮海曲槎到斗牛間别後金門侣應懷玉殿班
餞子容
客館西垣静開尊為汝歌檻花深晩坐城樹喜頻過綵
鷁春湖色驪駒白玉珂還鄉君信樂予柰别愁何
送鄒子之浙中訪迎張子
此去尋張子東行指宋畿秋城悵獨往春棹好同歸雨
外吳帆重江中越岫微平生壯遊興送汝益翻飛
送熊御史尚弼謝病還江西
晨車發帝里秋棹返江鄉草奏孤臣淚懷歸久客腸海
鷗思避俗湖鴈喜隨陽攬轡平生志還山未可忘
送蕭升之任登州府學
廣文騎馬去東郡有花開日對蓬萊觀春登海上臺人
看鳴鳳下客擬釣鰲來莫謂儒官冷絃歌擁俊才
送王有鄰之趙州
大郡須才美君才美更多雙幡朱析羽五馬玉鳴珂橋
市連燈火城亭入芰荷兒童迎太守齊唱趙州歌
真空寺送人不及二首
尋僧憩古寺候客掩松門碧水城隅路青山塞口村廻
舟非盡興駐馬獨傷魂目送寒天鳥孤飛日易昏
二
古路城中斷荒原寺半開碧山從此去芳草為誰來野
送空臨水燕歌獨上臺林風暮吹急歸興颯餘哀
汝立席上送世其二首
故國思先往兵曹喜暫過江雲同楚望邊月自燕歌市
夜盤飱易城春鼓吹多一杯今對汝他日異關河
二
汝去來何日令予轉念家興同張季子愁異賈長沙河
塞行無雪江鄉到已花洞庭風浪闊漂泊問龍蛇
送以行往平山省外父母次韻
歲暮忽為别亦知非遠遊彩衣思孟里鳴玉向秦樓岸
雪晴含照林楓尚帶秋如憐早春色絲鞚返皇州
送劉子遊西山寺
我憶湖西寺春山爾獨行乍暄饒柳意空谷自鸎聲人
減同遊伴花含往歲情片雲回首暮天遣别愁生
送王生還嵩盟兼訊趙叔
此向嵩州去遥看溟海窮行人三月盡獨馬萬山中雪
嶺銜西日春沙起北風傳書問故舊天地一冥鴻
送施聘之御史南還
蹋翼青冥去高秋隻隼孤許身酧日月垂淚向江湖事
業臺中草生涯水上蒲他年問書札滄海一潜夫
送王判之永州
日出楚帆高秋行不覺勞衣裳南嶽霧舟楫九江濤謝
傅非忘屐王祥已佩刀雲霄北萬里風便一鴻毛
送李令赴宜城
名邑今為宰東行更屬秋青天見海岱明月下河洲柳
傍彈琴坐花隨放舄遊蒼生未蘇息須拜富民侯
送韓仲子並訊其弟季子二首
昔别留談數今行出餞遲萬人皆涕淚四海一瘡痍花
映投簮日風流攬轡時西雲暮不斷遥起漢關思
二
令弟先君往伊予實嘆嗟竄身還故里避世入山家斜
日秦城柳繁烟渭曲花豈知燕地客騎馬日風沙
送兄二首
兩兄憐小弟千里會長安曉向蘆溝别宵追松寺懽風
回鴻鴈急雪度鶺鴒寒暫聚遥分散臨岐忍淚看
二
風蓬皆萬里骨肉我三人岐路緣何事他鄉愧此身柳
含燕甸色花隔楚園春佇望行車遠迢迢起暮塵
送曾建昌取道還瀘州
之官懷印綬過里訊松筠峽纜牽瀘水天梯截少岷雲
山蟠越舊錦樹雜冬春目極西南日高歌動我神
送郭進士告歸大梁
病卧歸夷梁瞻雲佇太行金門謝通籍漢署憶含香沙
柳繁臺閣春花宋苑牆古園風竹動蕭灑讀書堂
送沙河方令
野曠孤城出山高上黨分春沙平落日古樹密屯雲桃
李今年種絃歌此地聞未須愁簿領應不廢詩文
送賈郡博之階州
十載一儒官西行路復難羌夷應爼豆邊徼有衣冠隴
坂盤雲上秦城向斗看好音懷萬里早晩報長安
送汪二司業還南京二首
帝宅龍盤内儒林鳳覽中此來名益重相送意無窮畿
甸江山抱宫牆日月通仙舟上南斗攀望彩雲空
二
溟漲開鯨力雲霄列鴈行中朝貴昆弟時論有輝光柳
别金門色花攜玉殿香佇聆前席問獻納在明堂
送楊子濬下第還廣東
憐君不得意春盡獨還家路入蘼蕪草亭深枳殼花客
舟江上遠鄉樹嶺南斜盛世多遭際寧容問釣車
别王秉衡
逸氣如孤鶚長凌萬里雲賈生能抗疏司馬善為文歲
月交心舊山川别思紛城南相送罷消息幾時聞
送楊驛丞
聞說丹河地孤城海上開鹵烟出市井潮影動樓臺漢
使傳宣過夷官入貢來皇華歌送客應閱出羣才
送江華州
為郡稱先子承家氣益豪少年乘五馬何夜夢三刀天
入黃河迥雲開華嶽高古來名勝地此日羡賢勞
送都玄敬主事二首
夫子風流士高才耻受樊長貧思故里多病乞文園落
日空山暮清霜十月繁修程正迢遞努力為加餐
二
此别何時晤佳期難重尋扁舟南國遠歲晩大江深白
首三年客滄洲萬里心平沙有歸鴈竝起送離音
送戴生歸獻縣
旅室蒼苔静寒城月色陰歸人對明燭别調入瑶琴渤
海高雲夕滹沱積雪深趨庭知有日應慰倚門心
送曹瑞卿謫尋甸二首
逐客滇南郡雲天此路長高秋行萬里落日淚千行作
賦投湘水題書寄夜郎殊方氣候異去矣慎風霜
二
一封朝北極萬里暮南溟地遠投蠻府天高哭漢庭旅
情生白髮行色傍秋星若過湘潭上休看杜若青
大復集卷十八
