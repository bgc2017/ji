大復集卷二十五明何景明撰
七言律詩六十六首
生子
兩歲歸來生兩雛故園夫婦亦相娱盧家自愛添丁好
徐氏誰言二子殊未論圖書能繼業且教門戶有懸弧
劬勞正念吾親在更遣悲歡此日俱
溪上
溪上茅齋不掩扉西風初罷芰荷衣月寒沙柳蕭蕭落
天晩江鴻肅肅飛野客哦詩水邊立家人沽酒夜深歸
相逢醉語休辭數城外黃花漸覺稀
無題
豔舞嬌歌出綘紗黃金不惜教琵琶鴛鴦本是雙棲鳥
&KR1341;蓞元開並蔕花紫玉豈忘韓重侣綠珠寧負季倫家
多情自古還多恨腸斷春風巷柳斜
次韻荅莊國賓見訊
多病無能合罷官清時那敢獨求閑遠沙月出明如水
高樹雲來暗似山已恨緇塵侵素服不教青鏡老紅顔
美人歲暮勞相問叢桂山中秪自攀
贈潁川張子辰秀才
聞君已是青雲翼萬里飛騰竟若何縱有當時許由耳
莫教更洗穎川波麒麟自掣黃金鎻騕褭終鳴白玉珂
知爾匣中雙寶劒塵埃他日為誰磨
答雷長史四首
每誦清詞動我愁山中歲暮若為酬因攀桂樹遥相憶
欲寄梅花可自由萬里江湖雙涕淚百年天地幾交遊
誰憐舊日中朝客謫向王門半白頭
二
玉壘青城萬里山亦知歸興滿鄉關沙邊返照寒將歛
江上行雲晩未還道路南來多壅隔雲霄北望少追攀
曳裾受簡皆清事莫向滄浪羡我閒
三
汝上相逢歲已長故人官况近荒凉天涯白髮催遲暮
客裏青尊送夕陽賈誼功名終負漢馬卿詞賦尚遊梁
看君尺素遥相慰况是羊何有和章
四
十載寒氈鄭畫師風流文采更堪思朱門鼓瑟官仍達
青殿揮毫出每遲百里風烟還薄暮孤城雨雪已多時
極知歲晩傷心切起傍官梅自詠詩
送馬公順視學湖南四首
關中人物從來盛况汝才名天下稀得路驊騮看獨步
出塵鷹隼羡高飛十年京洛猶今日萬里江湖更落暉
同是燕臺舊遊客可堪相見又相違
二
洞庭雲夢眼中寬襄國荆門掌上看三楚樓臺皆壯麗
萬年江漢自波瀾烟花白日空愁暮鴻鴈青春尚避寒
莫道秦川歸未得人間今日路難行
三
兩年懷抱值君開聞說京華首重回天上故人難再見
世間岐路轉堪哀孤舟落日三江口遠客浮雲萬里臺
南斗尺書相望切暮天鴻鴈幾時來
四
武昌南望盡雲沙楚岸湘亭更好花桃李百城開士舘
星河中夜傍仙槎南宫書畫新連舫吏部文章舊滿家
直北五雲天更遠欲從何處望京華
王君宿邀蔡大尹過予舍至期雨候蔡不至作
詩促之
招邀數費主人迎枉顧何慚令尹情秪為泥途妨出郭
未應風雨却寒盟雲間不見仙鳬下花外如聞駿馬鳴
玉舄凌空休更怯銀鞍傍險亦須行
讀李子艮嶽詩有感
北朝宫闕已陵夷南渡衣冠更亂離誤國始知金櫃册
蒙塵空嘆翠華旗龍爭虎闘中原破海倒江翻萬古悲
猶是昔時歌舞地風塵今日淚還垂
早春眺望
山郭輕寒細雨開水邊沙逕獨徘徊艱難世事棲田里
潦倒年華斷酒杯晩日殘霞皆自媚白梅青柳逓相催
茅堂春色無人見迸淚看花日幾回
感春
羸病江湖春意生清沙遲日眺(一作照)孤城緣堤塹柳葉
相暗隔屋山桃花獨明萬里江天雙起鴈誰家園樹亂
鳴鶯風光物色元非惡觸目經心偏苦情
寄五清先生
地北天南一寄聲楚山蜀道兩關情他鄉歲月仍羇旅
故國風塵尚甲兵張翰本非思玉鱠謝安終不忘蒼生
遥瞻山斗徒勞仰苦恨江湖不易行
懷西涯先生
六省尚書第一班兩朝元老領千官空教外國聞裴度
未見東山起謝安歸去朝廷公望重老來湖海路行難
兵戈此日交馳檄將帥何時議築壇
寄希哲望之二兄
東風悵别十年懽北斗愁臨五夜看海内君親情獨苦
天涯兄弟見俱難孤城落日黃鸝暮紫塞青春旅鴈寒
君夢可曾回故里予心終日在長安
寄任司訓
江湖不見任公子風雨常懷老鄭虔異域親朋皆萬里
故鄉花柳又新年青春已共浮雲去白日難同逝水還
為道故人從别後一身顦顇淚雙懸
寄馬君卿固安
絃歌今作王畿宰辭賦元傾上國人易水塵沙連雨雪
漢家樓觀接星辰交期秪望雲間履生計猶慚海上綸
寇盗縱横朋舊隔江湖此日淚盈巾
雨中留蔡黃二親
門巷泥深過客難百年聊共此盤餐浮雲落日山河暮
細雨青春樓閣寒近夜蛟龍還入浦久隂鴻鴈更移灘
年華滚滚相逢少莫厭拌留到夜闌
清明日上先祖并兄墓
城西欝欝見佳城駐馬山頭悵獨行萬古松楸此丘壠
百年花柳又清明音容地下空成夢骨肉人間益愴情
更望老親封葬地恨随春草一時生
袁惟武邀客泛舟夜下次韻
春水逶迤碧樹邊滿筵賓客醉開船情親不厭頻來往
笑語何妨更接連遶岸星河天共轉近城鍾鼓夜初傳
人間此會真非易荏苒春風為爾憐
葉四公子西園
邀客西園公子家東風二月已飛花巷遮碧柳行春馬
樓倚青山落暮鴉移席尊罍遥出浦入舟燈火更依沙
清吟况接同鄉彦應有文星動水涯
張太守宅同賈長教會集
遲日香風細細廻招邀更喜廣文陪千年又下南州榻
二月同傳北海杯午院雲隂移几席春城雨色映樓臺
三鱣五馬皆高客獨愧江鷗共往來
春興
東風回首即殘春日日清江愁白蘋北去雲霄無道路
西來天地有烟塵身經貴賤知交態事到安危憶古人
却喜故園桃李樹花開又見一回新
袁冲霄先生同惟學過訪
風起高城春日斜相留肯醉野人家白雲對酒看山色
青草題詩到水涯隔岸鳴鶯深坐樹傍樓飛燕故穿花
竹林萬古追遊地二阮風流未足誇
同高鐵溪先生劉朝信兄宿賢隠寺次韻
雨過青山暮色來僧堂客至燭花開半空樓閣星河動
滿院松梧鸛鶴回浮世黃塵兼赤日古人白骨已蒼苔
兵戈此際同杯酒愁聽春城鼓角哀
袁惟學南園
樹裏行杯坐日斜池邊立馬聽鳴鴉苔隂雨暮寒青竹
水色春深靜白沙開徑蓬蒿無俗客入城花柳似山家
百年懷抱君應識不是淹留為物華
登謝臺
故國蕭條登此臺暮雲春色轉相催蓬蒿滿地悲風起
樓觀當空倒影來山鳥不隨歌舞散野花曾傍綺羅開
今來古往無窮事萬載消沉共一哀
楊花
三月楊花裊裊白憂人淚點暗中抛漫天撲地有何意
惹草粘沙多似毛忽趁狂風翻自遠更遮落日強相高
紅塵滿眼青樓暮攪亂春愁為爾勞
暮春
城邊楊柳飛白花河上春風吹暮沙飄飄歲月此雙燕
渺渺江湖聊一槎人情翻覆似波浪世態變化如雲霞
駟馬高車有憂患只須料理東門瓜
秋夜
黃菊花垂霜月隂碧林丹樹各蕭森關山日暮豺狼近
海水天寒鴈鶩深萬事誰能看倚伏此身何必問升沉
干戈未息瘡痍在永夜遲廻折寸心
賢隠寺别劉朝信
臘近孤城送客難一尊蕭寺共悲懽山空木葉鳴風急
水曲松林背日寒岐路人間妨躍馬十年天上憶鳴鸞
知君此去長安近擬向雲霄直北看
歲暮
歲暮孤城日易隂溪邊茅屋苦寒侵江湖更覺龍蛇遠
霜雪翻教燕雀深病起一身惟縱酒愁來雙淚忽沾襟
山林鍾鼎皆吾志北望悠悠萬里心
對雪懷劉朝信
十月孤城雲黯然萬峰飛雪此溪邊烟斜細細縈寒日
風急飄飄落暮天何處玉珂迷紫陌幾家銀燭照華筵
茅堂此際堪乘興不放山隂半夜船
寄胡宗器悼内
玉蕭不聽鳳凰鳴銀漢愁看織女星永夜機中悲蟋蟀
十年窗下拾流螢白頭司馬空多恨清淚安仁更苦形
見說生兒是竒器他年應慰九泉靈
榖日
翠壑煙開風滿林岸雲沙雪暝隂隂城邊瓜地謀生計
溪上青山獨往心野客開樽閑共語田夫負耒亦相尋
茅堂春事年年異不廢鶯花此日吟
送任宏器入京二首
四十功名亦壯年丈夫才氣豈徒然渡河春羡蛟龍起
望闕晴看日月懸江畔梅花初送雪天邊楊柳正含烟
悲歌此日臨燕趙未許竒遊屬馬遷
二
與爾相逢已十年孤城此别意蕭然春來鄉里交游少
日暮江湖涕淚懸麒驥未應辭道路豫章終擬出風烟
因君遥起長安思况是征鴻又北遷
再送宏器
春日城邊駐客車夕陽山下惜離居燕關悵望風雲外
楚水分携雨雪餘萬里登臺先郭隗十年題柱老相如
長安三月鶯花爛得意休忘尺素書
題葉邦重山水畫限韻
我愛君家畫裏峰更看茅屋傍雙松白雲不是人間路
滄海終期物外蹤野徑一春無駐馬石潭深夜有蟠龍
移家欲向溪邊住坐聽青山日暮鐘
題張給事安期圖為乃翁夀
黃髮仙翁白鹿車安期親見棗如瓜玉盤已獻千年實
玄圃先開五色花壺裏青天長日月眼中滄海又塵沙
觀圖宛識封君面夀酒頻來給事家
贈楊靜之歸真陽
人物遥從泮水看眼中鄉里舊衣冠江鴻終擬登逵路
海鵠還應愛羽翰九日黃花聊對酒千山紅樹正憑欄
真陽城外秋仍好悵望西風白露繁
到寺
樓閣山空暮景懸上方鐘鼓晩來傳白雲獨照孤燈裏
新月遥臨雙樹邊常怪陶潜慵入社亦知蘇晉愛逃禅
高僧老衲真吾侣蘭若松林可度年
太虚上人為起書樓
書樓新起頼休公况接丹梯百丈通秪為雲林巢此地
不須車馬到山中白雲倚檻臨丹壑明月開軒坐碧空
更作百年投老計已將别業傍禪宫
遊西山胡本清邀留
獨馬尋僧春到寺萬山邀客晩登臺野人門巷松邊入
稚子盤餐竹下來江鳥亦隨山鳥喚紅花偏映白花開
頻遊苦為東風意况是情親豈浪猜
新色寺與諸生留别
落日鄉山客淚邊離懷相對各凄然秋原臺殿臨寒景
長路風塵入暮天去國已違丹壑志望鄉空賦白雲篇
平生師友兼恩義未卜相逢是幾年
趙生書屋
城中無日不塵埃騎馬尋朋此地來籬落過人驚鳥雀
庭階留客掃莓苔不妨濁酒繆綢醉况有秋花爛漫開
人世相逢元未易高城鐘漏莫頻催
題任宏器思親卷
十載音塵别夢遥月寒山色暮烟高慈烏樹老情空在
杜宇林疎血未銷恨入東風傷綠鬢淚随芳草濕青袍
海天恩義憑誰話目斷雲孤思正勞
贈嚴生
嚴生開卦南門市一日聲名動此邦共喜君平今有後
誰傳郭璞世無雙白雲晝覆焚香室清月宵臨讀易窗
不把升沉更問汝行藏吾已傍滄江
述懷
紫芝黃獨幾回新霜雪山中又見春萬古光隂雙過客
五年江海一歸人豺狼滿地無行路戎馬他鄉有戰塵
溮水河邊釣臺上分明天與此閑身
送周大
月白寒城菊有花孤燈落葉映交加冬亭霧露縈沙曲
夜閣星河傍水涯千里賓朋常命駕百年父子更通家
梁山楚水無多路來往風塵易歲華
題劉朝信唐學士瀛洲圖
香裊重簾玉署清翠微樓閣報平明花邊歸馬仙袍濕
柳外啼鴉御苑晴秦國姓名青簡重龍圖風月彩毫輕
千年芳躅君應接共看層空一鶚横
送惟學南還(以下京集)
一年賓舘復彈劒九月燕京未授衣世路風塵悲旅鬢
春園花竹夢荆扉扁舟舊泛心常往萬卷今開志豈違
京國重來又三載臨岐真恨不同歸
送趙司訓喪偶還羅山
燕姬砧杵催楊柳楚客衣裳緝芰荷宦况不為游遠賦
閨情空續悼亡歌愁聞鄭監青氈苦老覺安仁白髮多
日暮千山歸故國秋深一鴈度黃河
送易太史歸省湖南
楚鄉秋去息風塵碧石清沙江色新入里競迎金馬士
趨庭遥拜白頭人天邊拄杖尋南嶽海畔登樓望北辰
亦是長沙詞賦客莫看摇落重傷神
八日王宗哲宅見菊
燕臺菊樹豔秋堂楚客鄉心益渺茫人世幾回逢一笑
天涯明日過重陽高雲錦石寒相映細雨清沙濕不妨
况是右丞多雅詠可能無興醉花傍
九日雪荅崔太史
常年九日多風雨風雪今年更可哀䬃䬃仍兼木葉下
輝輝故弄菊花開關河朔氣催燕塞城闕秋隂起漢臺
今日春秋誰紀異亦知君是廣川才
苦熱
燕京閏夏清凉阻楚客羸軀毒熱偏雨過即如卑濕地
雲來翻助鬱蒸天南邦僻地寒江閣西嶽高峰玉井泉
思有丹梯凌倒景恨無孤棹截長烟
雨中
苑上行雲細裊裊城邊鳴雨忽垂垂炎天樓閣虚相映
燕地風塵日自悲滄海未通吳貢賦黃河猶閃漢旌旗
腐儒退食真何補悵望寒江暮有思
聞河南寇
檄書近報河南寇楚塞梁關轉戰空豈有兵車能遠救
即愁道路阻難通江淮城塹西南險嵩洛山川天地中
今日至尊憂不細幾時諸將捷音同
西海子
寺下烟波春不開苑中風浪隠樓臺源泉細繞西山出
雲氣深從北極來萬里乘槎觀日月十年登閣望蓬萊
黃塵碧水須臾事莫使魚龍夜夜哀
汝忠宅待月同望之
空堂濁酒三人醉萬里清光迥未開深夜西鄰還鼓吹
碧天東望有樓臺虚疑星漢城邊照實怕風雲海上來
坐對孤燈各愁思九關哀角更相催
大復集卷二十五
