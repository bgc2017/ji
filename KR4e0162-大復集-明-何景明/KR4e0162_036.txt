大復集卷三十六明何景明撰
碑文墓誌共十八篇
張公去思碑
吾州守張公以彰德府推官蒞吾州遷南京戶部員外
郎適弘治甲子為吾州凡七年既去州之大夫士越考
翼馳狀於京謂余曰公政吾州德我民我民德之子州
人且公所舉其知公為我民文其實碑之余聞公初第
丁未進士来推彰德彰德達上下州之之京師者必之
焉公所以為彰德州人固已識之往来間迨遷守吾州
州之人咸慶曰此其推彰德者也始抵任鳴鼓據公座
列群吏胥隸其下兩翼詰土之情之俗皆莫對且欲徐
伺其所為公頃屈指曰某也富某也窮曰某良曰某曲
且偽曰某里某地闊狭瘠饒高卑如何嫁喪貨農及所
尚敦薄如何悉中左右顧且汗莫知所出神之臨民温
然有餘度人多易近有訟者不欲速成獄久能自解不
問其成案惟詳惟明故境内訟不他求伸民或中其惡
不即以色姑徐治之大要務與民休息不輕震動擊搏
初人以為常不甚快然卒以相安殊無多事隂受其益
民知為生桑柳皆林羊牛雞狗豬靡不腓以孳故賦多
先期納者工役未嘗僕僕舉其不獲已者時孔子廟久
不葺棟桷缺丹白䵝以陊公完之廡置像舊無者州東
山曰義陽昔申伯地世没于衛官公於御史沁水李公
白之遂築書院于山之陽路橋陂池倉府署郵城隍郡
治祠入祀典者每一新民不曰費暇引學官諸生講學
考業然亦不數數諸生益習不怠州往年科無兩舉十
人者兩舉而十人惟公之力處人上下各有禮故無怨
至于小夫亦多感焉由此觀之公之政所謂平易者也
所居雖不大異其去能使人有餘思原公以明經取第
復以經術潤飾吏事且熟文法加之平易所以克令厥
後凡刻削抉剔炫知矜能偽自增顯者視公不足取焉
公名拱字朝儀蜀之内江人履歴不盡紀紀其大者耳
示不忘也而州人忠厚之道存焉以是堅不可讓為之
辭曰天子勅牧光播厥修輔植敦朴顛躓蠈蟊民庸是
優持威倚法刻志爬摉良者不闡益佑其偷惟民之羞
公邁厥迹匪剛以柔令終如始民罔違尤南山之石蒼
蒼寒秋世公之休
王母何氏墓碑
王氏母姓何氏羅山人何原女也為王翁伯全妻王翁
父曰王紀為耒陽縣丞良慎無易行耒陽公為其子求
配乃得何氏也何氏嘗從王翁侍耒陽公遊宦其奉舅
姑君子無不有善道也性温静不見厲容僕婢未嘗有
被叱訶者生子四人長鼎娶張氏次鼐娶夏氏又次鼒
娶孫氏又次威娶張氏女五人長適許伯原次吕祿次
子兄舉人何景暘次王鳳翔次劉森凡為孫男女二十
一人外孫男女八人生某年月日卒某年月日壽七十
六何子曰王氏母當王翁舉鄉耆時嘗入城予時少也
嘗見焉其鄉人族氏卑幼者来見王氏母未嘗不與飲
食也然必躬持與之又躬視之惟恐其不飲食之也其
慈愛人如此宜其子孫衆多且獲壽也王氏母卒之日
其鄉人族氏無不哭者予兄以王翁命求碑樹於墓予
故得略叙其實且為哀辭曰嗚呼允哉坤之德厚而康
兮用蕃其後裕且長兮曷其不淹遂返厥常兮朝日慘
惻颷風厲兮閨堂闃寥發帷蓋兮脩塗委蛇超素驥兮
悠悠天逵鸞皇逝兮惟月有良兮肆辰又吉駕彼柏輀
兮載此杉槨前建文&KR1242;兮迺造玄室玄室造兮寧厥域
有石穹穹兮纘爾德允哉萬嗣昭女則
明故大中大夫資治少尹福建都轉運鹽使司
運使李公墓誌銘
正德十年三月三日致仕大中大夫資治少尹運使李
公卒子汝佐以使於京赴其友人何景明景明哭于庭
讀汝佐書曰先公嘗言求子生誌今死也已矣惟子圖
之嗚呼余忍誌銘公耶雖然公知我于孺子知公宜莫
能若我者予忍弗誌銘公邪志曰公諱紀字朝振潞州
人也中成化乙酉山西省試授故城知縣遷錦衣衛經
歴臨洮府知府累遷至福建運使曾大父本大父日初
皆長者不仕父貴贈錦衣衛經歴母宋氏贈孺人公魁
岸甚莊望之若神徤辯說聲如鼓鐘人咸尊憚敬聽之
少好讀書苦刻父母慮而禁之莫從也自言曰苟弗欲
事往古天下焉已矣苟欲事焉弗讀書無能為也又善
無遺忘一目過者老尚能口誦也以故稽古言當世皆
秩秩有理叙可施弗直為虚詼已也始至故城縣俗昏
議財多財為禮少財為恥貧家男女或壯老無以匹也
公至盡召諸里耆曰夫昏也爾賣爾女邪俾爾女有家
邪即賣女有大賈無用議二姓禮若俾女有家而俾多
出財貧空女何以能家也即人家終窘無財爾能俾爾
女終無家邪自今昏有議財者有法法弗貸于是縣中
貧而匹者千人縣故有官地占于豪官莫能奪公按文
責地豪畏即出之還官乃歲以地出給貧民緩其征是
時河間郡縣最稱故城縣治乃擢故城令為錦衣衛經
歴六年擢臨洮府知府臨洮雜番夷桀難治公曰不操
法示毒人無以遠惡也乃治其豪侮法慢令者治益尚
嚴明吏民人人無不惴慄無敢冒文者其後人人乃得
自緩不至蹈害郡則大治守日與寮寀張宴會坐花行
酒吹笙竽時與衛官擁旌旄伐金鼓出城行射較獵然
人人亦喜觀曰太守甚樂孔武弗擾也洮水將壊城洶
洶不可渡守登城指某山石可堤某山木可梁乃築石
堤水水去城三里伐木為八舟梁之在郡剛方自持不
能恭事上官上官多畏害之都御史有親故過府販綿
葛求守令于民為倍利焉守曰此何以令民也吾為民
守終不能為都御史親故販而重利漁民將執之其人
懼而遁譛于都御史都御史彈守降為長蘆運司同知
或勸公曰運司財利府也人無有望身名陟者公又貧
獨不計子女邪公弗聽益峻自潔嘗赴京諸大商賈人
張具于路遮馬畱食公策馬超過之叱曰吾食汝邪于
是御史嘉之上其名曰居可貪弗汚者今見有李同知
爾公嘗曰寧死不折寧貧不貪觀此公之言施矣然公
為舉人時已能却金不為人干請蓋其方廉志性不移
如此由長蘆擢福建運使一年乞致仕歸曰吾何以弗
已耶世之見用者予知之矣不富勢率通滑爾方者貶
廉者塞吾無用矣吾何以弗已邪别號默菴晩又號漳
東主人歸而築室讀書扁曰怡老雲窩好吟咏著有默
菴集既疾會其親族子弟曰吾年止今日吾平生儉人
以為嗇吾無人以為有夫誰知予者遂出箧笥開使共
視之惟圖書衣幘而已公生正統辛酉七月二十三日
壽七十有五配原氏封孺人先卒繼毛氏亦先卒繼趙
氏男子五人長汝佐郡學生次汝佑儀賓次汝仕汝价
汝儒女子一人菊姬皆毛氏出孫男子一時可孫女四
卜以是年四月四日葬南石曹之原初景明從先君為
驛丞時公使與汝佐同學朝夕惠教即父師矣嘗謂毛
夫人曰汝視景明毋可以異汝佐然毛夫人視景明不
啻不異汝佐也及先君致仕貧甚公饋之車馬其歸也
集衛官送之郊亭揚爵酌先君曰吾老友酌景明曰吾
小友夫予侍公三年也凡公所鑒識望勵予者皆德義
風慕無窮之事豈有世俗庸淺之見者哉其所自負與
又甚宏遠深厚予以為有將相器業而卒抑鬱不究其
用何哉豈古所謂賢人困厄廉士無名者邪予識公之
言行甚衆不悉誌誌其大章章者銘曰嗟嗟棟梁直木
衆莽玉瓉玄珪不遇大享委珮長裾嗟嗟泥塗厥施未
光積則有餘有餘之積其施厥嗣乎
徐太母潘氏墓誌銘
徐太母潘氏卒其元孫漢當承制以刑部郎中張君狀
来求銘按狀潘氏處士潘宗女徐公傑配也徐公先配
李氏李氏生士方士方生漢繼配潘氏生士正士正生
淮及潭潘年四十而喪徐公遺其貲鉅萬盡以任士方
士正二子二子乃商吳越間遂益饒厚其家二子又喪
矣乃復以貲任淮而使漢潭讀書為學生淮亦累貲鉅
萬為大居第京里漢潭皆能學問也居家甚勤儉無襲
衣兼食然施族仁下不有所害初潘適徐氏士方弱也
恩之逾于士正士正卒其二子淮潭弱也母謂士方曰
爾子爾弟之子士方子二子也逾其子漢夫潘氏有大
功德於徐氏三世其不謂之賢母婦哉生正統乙丑七
月十六日卒正德乙亥九月四日享年七十一女一適
梅鏜錦衣百戶孫女三曾孫男二漢卜以是年十月二
日葬城南七里鋪祖塋與其先大父大母並藏焉銘曰
嗟嗟一婦未亡三世以享徐氏之廟百祀爾享
樊懋昭墓誌銘
樊懋昭諱亮信陽在城鄉人五世祖林洪武初自徐州
從軍徐丞相麾下文皇時隨征克大寧歴鄭村埧白溝
河攻圍濟南又歴夹河小河大戰有功陞正千戶死于
陣其家因徙南京林傳玉玉傳清清扈從幸北京遂又
家於北京正統初以林功大死事故陞清為金吾右衛
指揮同知錫之誥清傳子愷戰西直門死詔陞其後為
都指揮同知給恤其家子恕在襁褓夭弗嗣而懋昭父
剛當嗣剛時在南京性戇赴廕未就而歸乃從其外翁
家信陽樊氏由此失其官剛生二男子長曰明次即懋
昭父母愛長子不甚愛懋昭朝夕笞詈懋昭曰父母非
愛兄不愛我也為兄貧爾愈親愛無怨懋昭少好賈賈
不欺人買綿於湖廣李氏至館閱數有羨乃密如李氏
問綿數李不知也懋昭即還其羨遊鄭陽家人来言河
濫溺人即惶問父母人曰無害即大喜忘問其餘館人
旁聞之太息曰此人孝子也知有父母已矣懋昭行賈
二十年饒積嘗買牛家繆與溢三金牛家恐其知而取
也設酒跪曰昨者閱直實溢三金吾貧可遺其一還其
二懋昭笑曰吾知爾貧故溢與爾甯兵備至信陽先問
首惡誅死次問首善以為鄉長鄉亦強懋昭懋昭不欲
為然莫能脫為鄉長民富者持千錢貧者持百錢密遺
之求免役懋昭怒罵棄之地已乃竟役富者而貧者緩
焉官有取嘗爭之數日必抑其半弗得則拂衣起直出
不顧官亦知其直不重讓也然竟怏怏弗平致疾不起
矣生天順己夘十二月十二日卒正德癸酉十二月二
十一日年五十五歲配計氏生子曰鵬為郡學生好讀
書慕古昔從予學甚解懋昭為人篤塞不識字然善算
絲毫不爽又能記不忘先人梅溪公嘗言懋昭父母始
来信陽艱窘其兄好酒不事生懋昭弱也即粥菜行市
供其親長即賈賈遂矣即農乃今教其子儒矣豈可不
謂自立善變化者哉傳言公侯之後必復其始樊氏之
失官越三世而始儒鵬曰亡父積善不能大壽而子孫
孤弱非先生誌銘蔑没朽矣嗟乎遠大懋昭者在鵬也
夫銘曰孰達弗以厄孰起弗以仆爾反爾棄本旋復爾
族
明處士錢公墓誌銘
處士錢公卒遺令其子慶暨中書舍人祿還葬南京新
亭鄉祖塋祿奉柩將行乃以公友人鄭君洪狀来乞銘
予與祿同供事制勑不得辭按狀公諱進字景升姓錢
氏別號菊菴上世蘇州府吳縣人洪武初徙南京著籍
上元縣祖永扈從文皇帝北上授工部營繕所所正遂
著籍大興縣父玉母唐氏有子五人而公長公少機敏
恂質身若弗勝衣好讀書日誦數千言攻書法始授學
吳太常既乃精思摹索晉唐諸名帖嘗曰法者迹也巧
者所以神妙也吾將心致其巧終不至泥古法迹故其
書成一家而士大夫珍之天順間有薦之朝者不報公
乃歎曰吾讀書思進取行志今人以一藝薦而又不獲
達此殆天也吾何願焉乃深自剷晦終身不仕矣家貧
力貿易事其父母父母所欲有為極辦之無不稱指意
友愛其弟達達舉進士為青州府推官早卒公為經營
其室家無弗周至公性好施與宗族不能舉火者皆待
于公冬月見無衣者輒衣之嘗自合秘方膏藥以施病
者出城見枯骨蔽野心愴焉購地瘞之今上上兩宫徽
號推恩耆老公以年八十詔給賜冠帶米肉絹綿公度
量夷坦無崖岸與閭中高年結壽會歌酒盡日兒童婦
女見者輒稱曰錢翁錢翁云公服勤儉起家嘗訓子孫
曰吾見古人以艱苦立門戶而子孫或以奓縱蕩之嗟
乎嗟乎汝等戒哉又自言曰行德者身安之為善者心
樂之今行一德為一善而務章取復是賈販事爾夫古
人恒隂施于冥冥人不知而已無所求故謂之安樂公
生于宣德二年庚戌正月初九日卒正德十一年丙子
五月十一日享年八十有七歲配崔孺人有内政先公十
七年卒子三人長慶前習字中書侍仁智殿次壽輸粟
授散官次即祿女一適陳綱孫男三人曰登譯字官曰
泰曰承澤孫女三人俱幼鄭君曰錢公可謂善不近名
而德不求福然名與福錢公有之矣予始知天下有不
必求而莫能舍者也銘曰施之冥冥獲于昭昭匪爾之
求實由爾招祖邱南鄉爾于逍遥
劉孺人廉氏墓誌銘
孺人廉氏洛川劉判潤之配也以正德十一年四月初
十日卒距其生正統十二年十月十一日享年六十九
歲有子三人珙玹琦有女四人適二靳氏薛氏王氏又
有孫男子五人孫女子八人琦為行人于京師將赴喪
深戚抵狀拜予曰母亡不孝蔑以見矣生有閾内之行
一二乞列諸銘石狀云孺人父廉公景浩劉公同里人
也内治嚴潔孺人為少女又慧絶持女訓故廉公甚愛
之年十九往適劉公性方畏而孺人温惠左右相如賓
敬至白首室無迕言劉公初業太學母太夫人在家老
而諸子皆弱又歲大饑孺人乃盡脫珥簮衣服易粟周
旋窘竭使太夫人不失甘旨而家人咸無饑色太夫人
病歲餘孺人日夜奉起居嘗藥太夫人乃撫手歎曰我
孝婦我孝婦劉公仕凡三徙京衛經歴而孺人有錫矣
至劉公徙判易州孺人勸之曰仕宦老當思還鄉土爾
久在外非止計也劉公乃即解官歸歸無幾何而孺人
卒孺人義訓其子琦幼嬉孺人誡曰汝兄學不成而汝
復優游老婦何望也琦遂厲學舉進士嗟乎孺人于劉
氏者可謂大賢婦母矣乃銘曰孰曰家興靡顛有室孰
曰夫貞靡先女吉瞻彼洛野其域有馬樹其墳檟以材
大厦
王孺人墓誌銘
志曰地道豈不厚哉高山之下必有重淵孺人者武昌
通判馬公瑀之配御史錄母也父王公獻世為信陽衛
人孺人温厚淑則性至孝幼亡其母哭之累日弗食長
歸馬氏為叙理其家外内弗貳家至匱缺其具食翁姑
未嘗弗旨馬公緝學取仕孺人實佐之訓諸子必經于
義而無間其慈里人咸稱孺人大賢云始王氏諸昆弟
富豪里中居有樓臺出入騎馬衣文綺甚耀也王公則
好書詩工于賦詠行義敦質而常慷慨論事甚愛孺人
慧教之書故孺人通孝經論語大義孺人之来嬪也昆
弟為治装使人張牀幕導之鼓樂如俗儀王公大笑曰
此何以為也且装者充女室家陳爾非為衢觀也乃屛
鼓樂盡弛其張具載之于車使人推挽之造壻門以故
崇儉貶飾孺人式焉孺人生天順乙亥六月四日正德
丙子七月六日卒享年六十二子三人長御史次錦次
鍊皆郡學生女三人長適劉暘次適學生吳尚智次適
學生辛昊御史使于外聞孺人喪乃復使于京將奔葬
于城北七里岡祖塋泣告予曰子吾母里人聞吾母矣
幸志銘之余抆涕曰嗟乎昔先君子之在里也有詩友
會而王公宗之蓋時時道王公之風焉余之聞孺人也
有本哉有本哉銘曰北城之域岡蜿蜒上有白日下黃
泉刻銘于石昭後先
明故夔州府知府鐡溪先生高公墓志銘
鐡溪先生高公卒余道赴關西過家哭其喪余抵大梁
之夕也夢一星搖動隕地其光上發厥明有報公疾甚
者及余至公蓋亡一日矣公遺令其子遷曰必何子銘
我而可遷跽而泣曰可是惟爾子之志於是遷乃狀公
事實来求余銘按公上世山東人始祖濟南萬戶萬戶
生成徙居河南太康縣成生智官建文時為副千戶永
樂間謫戍信陽遂世居信陽矣智有孫曰瓊景泰庚午
舉人為祁州司訓司訓有男子二人長鐸次即公司訓
卒于官公纔二歲母李氏攜之歸年十一時與群兒戲
釣于學宫池水上曰我釣鼇亦如此爾指揮劉宗異之
舉于提學陳公選收儒學弟子員中成化甲午鄉試戊
戌舉進士授武選主事崇王請置守備汝寧馬大司馬
以信陽已置守備而汝寧重置難之集司屬議公進曰
是不難移信陽守備置汝寧俾兼視信陽則事攝而官
可不重置大司馬喜曰主事議便於是常引與計事稱
之曰我益友也公仕宦既聞時有所憤切乃言事忤内
貴人内注其名屛上卒以他事逮之調鎮遠府通判在
鎮遠為錢都御史所重諮以邊務洞夷有相仇者使通
判輯之不服通判乃夜徙居他山空設其供帳故所遲
明往卧榻已碎通判則從容束帶出帳前議和事夷覘
而神之盡服弘治改元移山東青州府明年遷鎮江府
同知同知嘗委事江南諸郡著績自鎮江遷夔州府知
府知府一年致仕歸與鄉人游讌觴詠自娱十八年今
天子御極詔進大中大夫初人屬公以公輔之幹公亦
自負旁睨一世無所下以是人又&KR0008;之使不得究其用
故公之歸也益肆形世外嘗曰仕宦之途我固諳之矣
人生苟快意何必至卿相哉公體貌脩偉而精神秀朗
見者傾悅又喜談辯時出詼謔曉音律能自度曲兼善
書畫皆竒徤自成一家公既綜博衆藝而尤長于詩詩
語豪宕自喜篇章流播時人珍之在鎮江往賓日本使
臣使以詩上公和答章立&KR0556;使臣俛首歎服曰此中國
詩人也性儻蕩好交游樂于與進門下之客率多名士
其在鄉益剷岸示坦後進無長少無不與之者而好學
躭詩至老不倦焉公生景泰壬申五月二日卒正德戊
寅八月十有四日享年六十七歲配吳氏封安人有子
八人長遷次選次遠俱郡學生次道次邃次邁次造次
迅女子三人孫男子七人孫女子七人公之將卒也召
八子前曰我有好子徐又曰汝亦有好父遂瞑遷治終
甚慎將以某年月日葬于城南飛鳳山之陽夫吾郡雖
代有顯仕而文物之開實自公作辭翰風流為鄉人宗
即使公徒致位卿相何足以易此哉何足以易此哉銘
曰淮山二精降神合符是生偉人大郡大夫佩劒冠玉
容雅甚都驟驥脩陸大車廣衢既騁既載弭轡懸輿弗
究厥至命也匪吾有男八子接躅登塗列銘公藏萬祀
是圖
馮宗武墓志銘
君名洸字宗武予郡方伯馮公鎬之子也少而敏朗方
伯公竒愛之挈以從宦授詩命業進士未弱冠即能進
士文方伯公嘗數使揖客使客立試之其文無不稱客
意者宗武既自有材質復獲隨侍多購典籍與觀名獻
能自勉嗜降問無有屈難以故學益有蓄為郡學生厲
志超遠不欲委瑣循格在群游中嘗稍自露翹翹靡所
下同輩亦先之謂弗逮也戊辰歲方伯公以憂制居鄉
里其秋宗武忽疾作疾五日竟以不起臨絶呼方伯公
曰父視汝婦若孫言畢瞑矣於戲惜哉初予免官歸自
都下宗武来視予坐語彌日既予謁方伯公公飲予遣
宗武出揖坐之席側視其色不黝其言琅琅有音也而
不數日以死何哉始人望宗武取高第如拾而屢試弗
遇或有言其數竒者然弗謂夭也又聞宗武鄰居者吳
英合室病疫貧不能具食藥宗武以百錢洎米往醫濟
之後英及其妻病死復為買棺以瘞歲凶族人有欲轉
徙者宗武止之曰人有貸予錢者俟取之以需汝矣毋
出也竟以死不克終其意然觀于二事豈當夭者哉宗
武生成化己亥十月五日卒正德戊辰八月一日其生
纔三十也娶馬氏生子格始十歲為有後矣以己巳二
月二十二日歸于城東土家河之原方伯公乃泣涕遣
宗武弟沂攜其子来乞銘曰兒死矣弗及矣願子使其
後有稱述不蔑斯亦足矣乃銘曰爾生既促孰俾才覺
既才既覺孰俾夭伐城東之邱藏焉永括我志爾穴爾
後弗没
明威將軍指揮僉事余君墓志銘
君諱文淵字子澄姓余氏余氏之先淛江奉化人也洪
武間有從戎者迺徙著于京至君大父南城兵馬指揮
使信益蹈善行有名稱生女淑異妃崇王遂大余氏父
鐘字德聲授錦衣衛百戶以王戚隨之汝寧出入親近
厚于禮義善詩歌喜賓客王任之奏為儀衛副賜世蔭
其官後復奉例奏粟為指揮僉事君母吳氏生君君生
於貴然且少而不靡靡為泰能自約下招致延譽無損
父風始生秀敏不期月能言六歲知揖客屬對父命就
師師有所難即無不釋也十三承父官後亦奏粟為指
揮僉事入侍衛能夙夜不惰其身王甚竒愛之也為行
崇厚尚恩外祖母喪弗克葬舅氏弗能婚君皆為破財
力卒舉二大事其造人所難類此然卒之日距其生年
二十五耳天使盈其年則所施者弗止是已柰何弗能
有遐享也先是君父德聲公有疾君日往朝問夕弗寢
即寢亦弗脫帶人或病其憂勞然不謂遽有弗起也余
嘗過汝得與德聲公接識有舊愛亦尚記君之貌今君
乃世矣豈不惜哉君娶治中吳應期女是生子相卜十
二月十五日歸于汝城東邱德聲公與余書曰弗幸亡
兒殁矣命也無若何矣其有不殁者惟子之文是畀余
弗忍違公之意乃銘曰佩玉絫絫垂帶委委話言唯唯
旋辟爾爾天實是美弗竟誰使廓其有藏萬億是弭我
銘斯章君也弗死
誥封太淑人倪氏墓志銘
太淑人倪氏者故指揮使鮑公龍之配而汝寧守禦千
戶成女也有男子三人文武韜文當世其夫官然早卒
也孫威襲官至都指揮僉事始太淑人婚鮑氏當鮑氏
盛太淑人篤塞循默一無所白至不識衡量較物輕重
及遭夫喪子又不及官而夭孫且孑然在攜抱也太淑
人泣曰鮑氏三世屬是兒我當下關闥守吾年俟兒立
也乃躬操門戶苦織紡懷其遺孫至罹單窘艱閟而使
外内不廢人視之猶昔鮑氏盛時也威既立益顯前緒
蔚有觀望太淑人之志果今有得矣太淑人季子韜者
亦先卒獨武侍養能有立有四女子長適陳璽次適王
虎次適劉威皆指揮又次適百戶邱漢孫二鎮乃武之
子次即威也又有孫女二人曾孫男六人曾孫女五人
太淑人生於永樂十五年七月十日而正德四年十一
月十六日乃卒凡享年九十二為鮑氏婦母者七十餘
年其可謂大有始終于鮑氏者哉都閫君卜是年十二
月十日以太淑人祔其夫葬在溮水之南来請銘銘曰
奥其宅其地肆好以寧太淑人之魄
誥封淑人任氏墓志銘
予鄉都指揮僉事鮑君德明喪其正室淑人任氏將葬
請曰亡妻有勤于予今逝去我我願得子之文志其葬
乃志曰任氏者信陽衛中所千戶任清女也適都指揮
僉事鮑君威誥封淑人淑人室有女德家有婦儀御衆
媵不嫉妬待群僕不刻害蓋婦人有君子行者也鮑君
為指揮時淑人甚承之整齊其内内有巨細悉不以干
鮑君鮑君治于官淑人治于家以故鮑君得盡能于外
無有内累也鮑君聽衛事自以循先世官不能光陟前
烈碌碌無以效其才進取于時值邊垂不用績乃思有
所建樹淑人力相之鮑君果以功至都指揮淑人之助
不可少也鮑君凡征役在外者數年淑人益葺其家能
使鮑君不有顧慮淑人有勤于鮑君甚著也然卒之日
年始四十五又無男惟女一人適指揮應襲陳忠天所
以享淑人者何弗厚也是年巳巳十二月十日葬于溮
河之陽祖塋銘曰是為淑人之穴吁其嗟厦之搆也而
乃離其家實之成也而乃殞其華施報天也其虚邪
懷遠將軍信陽衛指揮同知袁公合葬墓志銘
懷遠將軍信陽衛指揮同知袁公卒其子鎔者余同年
舉人者也衰服来請予銘曰鎔辱好于吾子子幸而念
吾子之好其勉以圖吾父余義弗得辭也乃志曰袁公
勛者字世臣其先武昌江夏人也高祖曰壽從高皇帝
兵有功累官副千戶壽生碔碔襲官始自南京徙信陽
衛左千戶所碔生清清生俊皆相繼其官俊即公父也
明于往古成敗有立志思樹竒功厭循循蹈恒轍好讀
馬援傳慕之曰必如此乃男子也後果效功荆襄固原
間歴加指揮同知進階懷遠將軍卒君所襲官蓋其父
立者也公幼而母夫人邱氏棄養養于祖母太恭人繆
氏既長事祖母能篤孝又事三繼母亦靡有弗得職者
也為人長者無所欺備宣府時屬朱參將部戍獨石敵
犯塞士出還奏捷公未有獲也朱參將者往與公愛欲
私之乃密令功載著其功公不知也將奏以告公公愕
然辭朱參將曰將軍鄣列城使某得幸備行列而敵犯
將軍之塞當蒙金矢先士卒獲其渠率今縱不能而將
軍又私我以功夫冒人之功以干上賞未能有厚享者
也將軍則惠我矣其若我何敢以辭也於是朱參將許
之嗟歎曰弗可及也已奏功同部多與得顯秩者而公
益裕然終其身無有怨也公始厲志軍事數入主將白
軍事冀有所建後見邊事益擾將率多不撫循士罷于
求自歎所如不合有志莫可為也乃稱病歸解其職事
閒居士卒至垂泣請而退益堅既謝官出則布衣弗飾
乘馬嘗獨行郭門外遇負薪者弗識也争道擠公墜于
橋水濡衣公起振衣去亡有怒顔負薪者察知是公皇
恐来跽門外左右請罪之公乃反酒食負薪者曰固知
汝弗識我爾我曷怒汝也性夙友愛父命與昆弟分財
悉推與昆弟不取有別産在礶口盜夜劫積稻捕者微
之皆旁舍兒也公曰釋之是窘於饑者也非不令子弟
也我既弗能賑而使其溺于盜又奈何使其以盜死也
於是盜悔讓亡不相率為良者也在宣府有所嘗活者
歸而鬻子得貨持謝公公廉知其鬻子也不受使反其
子又傭有疾疫者彼親者弗敢近公入其卧躬賜藥與
食飲凡公所弗忍者有是也公少業儒所嘗讀書老尚
能口誦使諸子及從者為文親考閱布其次第雖老師
莫能易也及鎔魁河南省試人皆曰公以武世其家又
能以文學成其子也公娶韓氏宣武衛昭信校尉百戶
韓俊女也賢而能其妃然早卒公亦不再室也有男子
四人長曰鎔次鎧次錡次錄鎔既為舉人不欲襲公乃
以鎧代襲而大有能于官女子五人長適指揮汪洋次
適監生辛暠又次適百戶趙騰又次適千戶陳昂其一
幼也又孫男子一人女子一人皆亦幼也公卒于正德
巳巳八月十九日有生六十又四矣以是年十一月二
日合葬韓氏墓銘曰温温之德不爽厥恭厚積自躬厥
承靡窮東門之東有邱其隆是曰公宫公降于中與其
配同萬祀攸終
封孺人李氏墓誌銘
封孺人張公夫人李氏以正德五年八月十四日卒子
雲為給事中聞喪于京師罹戚冒星来奔將以十二月
二十五日葬乃乞余志銘夫人墓以久遠夫人雲與余
世通好又同年進士也余時時得覲夫人又余有兄子
者夫人孫男子妻也間得詳夫人之德故弗可辭也志
曰夫人李氏者封徵仕郎工科左給事中張公之配也
父曰某信陽衛指揮僉事夫人生于貴而順正弗違不
修簮玉之飾能親其族人族人長上卑少来者亡不有
厚往也雲縣襄陵時迎夫人養出有車馬奴妾甚貴夫
人益良惠亡害僕有不稱指亦亡被罵者也至雲歴近
要已致錫命于夫人矣夫人見人恒惴惴慤訥弗耀也
賓客至必自視酒洒饎食男孫有婦媵亦弗以委也以
故内外咸曰夫人大賢始夫人歸張公時及張氏中窘
夫人相張公集其家至躬勤苦事拮据鞠棘亡有怨意
雲稍長能學矣又能相張公篤教弗奪其業以就顯名
夫人蓋不獨可富貴也豈不謂大賢哉夫人生宣德癸
丑三月二十九日壽七十八歲凡為男子二人孫男子
五人女子一人曾孫男子一人女子二人夫人之所享
者厚矣銘曰張氏望申奕世武冠逮夫人歸門戶稍單
何有何亡夫人弗難夫人有子伯震仲雲震則弗永成
志者雲嗚呼夫人内德不易茹辛獲旨食自我積雲相
祖域隘弗可壙迺為夫人改卜肇土在西山下夫人康
哉祀于張氏為世妣祖
壽藏銘(幷序)
壽藏者今太常少卿劉公之所作也公年未期也作斯
藏也預終焉故曰壽藏云可謂達矣夫生曰寄死曰歸
古者之制棺也中年以歲踰中以月祭文葬志或自為
之後世利生而凶死言生則慶言死則忌其達焉者亦
或鮮矣公少敦敏好學能為科舉文未第也而以大父
文恭公之蔭為翰林秀才屢以勞效久次轉官歴中書
舍人大理寺副禮部郎中尚寶司卿又嘗為今上正字
上即極乃以春官侍從遷太常寺少卿頃之迕於逆瑾
罷歸瑾敗復起為太常少卿仍供事内閣制勅房其在
制勅也歴事累朝自天子及后妃王公大典禮咸有事
焉歲時賜賚金幣寶鏹饈饌人咸榮寵之能習國家典
故臨事必有稽而處人又平實易見然則公之達也非
其經練之所成篤厚之所積邪壽藏在武邱山祖塋之
側崇基下水袤形象阜列樹週垣一塜雙戶公曰楊恭
人予配也將與合窆焉公名棨字世信號武邱山人世
家蘇州府長洲縣銘曰巍焉武邱泉有瘞劒産秀生才
有靈斯驗壽藏壘壘在邱之旁有封有樹有扃有房百
年同歸偕此齊德有安者棲無遠先域曷歸曷寄孰祥
孰凶久矣公達究其始終我書銘章永而弗失水衛山
朝固此玄室
姪渭女壙磚銘
姪渭女予三兄女也兄從父宦陜西渭源女生于渭故
名生十二年夭女幽秀警敏質若弗任衣且少言語日
扃閣事紃繡剪縷未嘗從群女戲聘王氏子歲丁夘夏
疫家婢有遘之者衆不敢視女入其卧持水飲之家人
固止弗聽數日婢愈女乃疾恐憂其父母曰吾疾殊不
甚父母見其弗眩困信之病旬餘忽起呼其母曰衣我
我不可活有頃絶六月十日也是夕即瘞于坂西予痛
惋未及銘其壙後數日乃治磚砂書誌銘命童掘土入
之銘曰既以生汝慧汝又以折汝予莫究汝坂西有域
惟以瘞汝
姪岳州壙誌銘
姪岳州東昌公第二子東昌公令岳之巴陵時生也生
而白皙顱角稜起能言後聞人讀書即默記之誦數百
字不忘對客揖讓若成人者也東昌公殁哀哭夜不寐
曰爺棄我何去也遂嬰病病且死猶啼泣呼其父生四
歲死于正德二年六月二十三日埋之堰東岸上銘曰
岳州生申州死死丁夘生甲子魂安之魄歸此
大復集卷三十六
