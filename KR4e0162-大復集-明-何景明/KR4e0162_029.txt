大復集卷二十九明何景明撰
七言絶句九十七首
别相餞諸友
雙井山邊送客時滿林風雪倍相思西行萬里遥回首
太華終南落日遲
友人夜宿
相逄猶憶十年前青草書堂溪水邊四海交遊今殆半
幾人風雨對牀眠
題馮大京畫蘭
雨葉風花獨耐寒圍春不借曲闌干國香空谷無人見
映玉輝金畫裏看
適堅山寺
誰謂高僧不可逄出城西望有雲松騎驢不畏青泥坂
柱杖遥尋碧玉峯
雨中看花七首
溪上雨色晩來頻枝頭花朵太禁春滿林熳爛誰覺汝
一樹分明獨惱人
連朝風急雨滂沱樹頭葉暗花不多縱使明朝風雨息
蒼苔狼藉柰愁何
昨朝日照花盡開今朝雨多花可哀由來落花無根蔕
隨風吹去又吹來
正月已放山丹花二月桃杏似雲霞城中少年紫騮馬
日暮來尋碧玉家
郭外春風次第來杏花開後桃花開近城早花開已謝
狂風猛雨更相催
紅花紫蘂千萬枝日夜雨打更風吹牡丹芍藥莫太驟
暖日晴烟開不遲
牡丹雖遲是花王芍藥留之殿春光好花元待後時發
穠李妖桃空自狂
賈西谷邀飲山寺朝信不至詩以促之
廣文邀客寺亭幽此是春山第二遊立馬望君君不到
不知城市為誰留
任宏噐草亭四首
蔀簷當午溪雲度花重寒枝閣曉庭芳草閉門春寂寂
東風吹雨半池青
薔薇深院無行跡風到閑門掃綠苔明月滿庭香襲襲
野塘新水藕花開
繞屋南山秋色静數枝寒菊一籬烟酒醒讀罷秋聲賦
風落松梢響石泉
門外水流雲自起雪峯半出草堂西孤舟欲作山隂夢
月冷梅寒共一溪
岳豫之小畫四首
溪上水生茅屋凉溪邊風急樹顛狂山中車馬何曾到
秪有雲松盡日蒼
碧江樓閣夕陽邊萬壑千峯生暮烟江上長松一千尺
月明常繫打魚船
百尺孤城對碧山層層樓觀倚雲間水明沙白風濤静
更有何人到此關
樹下茅齋當晝清江邊寺閣倚新晴蒼苔石徑無人到
獨有幽人江上行
元夕懷都下之遊五首
憶昨長安元夕來五侯絃管上樓臺已見炬如千樹列
更看燈似百花開
龍岫層城接御溝香車寶勒夜深遊花坊競買千金帶
綺陌皆懸五色毬
夾路香塵夜不開萬人争道看燈來金波宛轉千門裏
銀漢逶迤一道迴
紫禁煙花一萬層鼇山雲裏見崚嶒繁星散作宫中炬
明月來為殿上燈
白馬金珂上苑東六街歌舞散香風豪遊已作三年夢
愁對春燈此夜紅
題潘秀才吹笛畫扇
幽人横吹滄江静滿江月白青山映好作穿雲裂石聲
夜長恐有蛟龍聽
寄岳陽龐推官四首
君因謫宦留南郡予亦罷官歸故鄉同是鳳凰池上客
江湖千里轉堪傷
洞庭湖邊花柳新岳陽樓上更逄春閒來載酒題詩去
還似當時賈舍人(唐賈至謫巴陵)
三載江城佐郡郎十年天下舊鵷行曾持畫省郎官筆
况著瑶墀近侍裳
湖水春來不見沙九疑南望是天涯軒轅臺上清風樹
湘女祠邊日暮花
閨情(以下京集)
秋風嫋嫋生羅衣美人夜泣紅燭微郎騎白馬臨卬去
樓上年年燕子歸
晩至昌平寺中
度盡青溪十里霜寒蕪落日下蒼茫山城薄酒無錢買
晩飯僧家石耳香
雪中漫興
長安雪花亂如雲複道層城望不分行客遥傳五侯宅
畫樓絲管晝紛紛
寫情
莫將錦瑟怨年華柳絮飄零夢謝家小院迴廊鎮春晝
何人來為掃庭花
送鄉人還
楊柳花飛蕪草青故鄉南望幾長亭城邊客散重回首
愁見孤鴻落晩汀
聞歌
明月暫隨秦弄玉碧空遥度楚行雲莫言此曲終堪聽
孔雀東南各自分
諸將入朝歌十二首
北掃燕齊南楚吳風吹殺氣散輿圖蓬萊山下朝諸將
天子戎衣親受俘
大將龍旗朝帝京至尊親遣貴臣迎侍中獨領嫖姚部
戰馬皆歸龍虎營
羣公陪宴栢梁臺殿上傳呼萬夀杯元戎節鉞來江上
使者樓船泛海迴
河濟江淮血不流中原萬馬一時收黃金未散成功士
白纛先梟敗將頭
河北諸軍盡有名雲中驍騎本輕生金裝白馬翩翩出
不見長安子弟兵
玉佩金貂列上勲槌牛殺馬犒三軍萬里旌旗天上度
滿城金鼓日邊聞
天下山河首洛中漢家州縣滿山東將軍不畫麒麟像
士卒休論汗馬功
龍虎金陵擁帝居吳關水府控淮徐樓船一鼓風波力
滄海鯨鯢作釜魚
闕下千官侍鳳樓苑中天子建龍斿豹房虎圈先班賞
武帳前邊賜姓侯
戰士歸來皆武冠紫纓騮馬跨金鞍可憐萬國城頭月
照見沙場白骨寒
少年生長在邊城介胄南征蟣虱生馬上朝來横吹曲
梅花一半是吳聲
杲杲扶桑朝日升東瞻碣石海波澄正德七年誅叛賊
大明八葉覩中興
樊駙馬府中宴
主家行酒雙玉杯上客不醉歌頻催秦女簫中明月度
鳳凰樓上彩雲迴
閣内杏花
東掖杏花開不遲日邊春色獨先知未薦玉盤千歲實
空看(一作蟠)仙閣五雲枝
孫太史宅贈吕揮使二首
北士承恩天上還黃雲白雪暗西山奏凱未傳青海曲
封侯須到玉門關
白馬騂弓出薊門相逄意氣倒金尊功勲要識將軍吕
文字先看太史孫
贈薛君采二首
五花似玉麒麟骨八尺如龍騕褭身千金臺上求非易
萬馬羣中認未真
爾夢仙人海上行蓬萊清淺不勝情金門再見東方朔
咲指蟠桃花更生
送韓汝慶還關中二首
六月西山雷雨低長安城中十日泥君騎鴻鵠冥冥去
此地愁看燕雀棲
華岳雲臺萬里情高秋落日眺秦城黃河一線通滄海
身在仙人掌上行
燕京十六夜曲四首
御河橋畔千尺臺燕京女兒踏歌來臺上歌鍾日夕起
橋頭酒壚深夜開
萬歲山頭鎻玉樓十王舘中人不遊中宵金鼓雲間動
翠輦龍衣過五侯
九衢車馬似山河萬金買燈不道多已留華月照歌舞
更放香風吹綺羅
月高罷遊關九關暗塵吹汚香霧鬟誰家少年亦太惡
拾着金鈿不肯還
苦熱行十首
六月十一日苦熱奪伏争秋番太強燕京何限好樓閣
袒走狂呼無地凉
日午放朝車馬頻中天風火促颷輪侯宫戚舘冰山冷
赤日黃埃渴殺人
宫裏傳冰賜從官含霜弄雪白雲寒銀牀晝鎻瑠璃井
玉殿隂沉瑪瑙盤
午門朝罷午時過千官萬馬汗成河莫道宫中愛長晝
長晝宫中樂事多
西山松栢千丈臺隂崖脚踏層冰開巖樓洞閣生霜雪
觸熱衝炎誰為來
長安萬家懸甑裏風捲塵沙當晝起五侯堂上冰成山
朝見成山暮成水
城西山峻火雲峯丹梯無路躡芙蓉白石寺前堪避暑
昨朝雷拔殿壇松
赤地驕陽草不生河潭霹靂懶龍驚彎弓后羿非夸父
莫放青天十日行
晝夜蚊蠅飛滿天穿窗撲帳攪人眠乘炎趁熱雖吾畏
露打霜飄不汝憐
邊馬炎天動萬羣昨傳遼水殺將軍王師六月殱玁狁
兵氣遥蒸瀚海雲
内閣荷花二首
誰送仙葩此地栽綵雲飛掌對蓬萊雕闌玉檻圍花發
不放金盤十丈開
風吹菡蓞並頭開水照金魚隊隊回映日跳波珠易碎
接雲步障錦成堆
送鞏丞之金壇因訊養和
鞏丞若問金壇宰為見風流御史才到日琴堂定無事
松廳竹檻對江開
雨望西山
碧山鳴雨過嵯峨湖水風增萬丈波千尺浮圖清暑殿
高窗白石細盤蘿
送王提舉
日出帆高烟水空嶺雲遥在粤天東此行不為浮江興
他日須傳煑海功
東嵒亭
卜築東嵒白石矼孤亭裊裊出烟江細分楊柳開風檻
倒影扶桑坐日窗
椒軒
春開軒地引紅椒錦樹西江望不遥當戶疎簾看結實
背岡茅屋憶行條
寄少谷山人二首
武夷九曲上仙庭錦疊青天萬仞屏下望仙人釣鰲石
北風吹霧海冥冥
台嶽中峯綵霧生石梁遥挂赤霞城仙潭尺素傳雲鯉
報爾今尋華頂行
送陳進士還江西
廬山高起讀書臺萬卷少年今日開九𣲖江流何處入
海風吹浪楚帆來
張子近得道士飲鹿血術欲試未得吾家有一
鹿欲取血飲張子臨庖哀呼不忍見死乃作詩
遺張子焉
聞飡玉脯飲丹血補腦還精身體輕刀几即看哀一死
道人那忍說長生
送甥朝良讀書梅黃山下
聞汝讀書山之中閉門千峯兼萬峯但知高鳳曾飄麥
不論丁生解夢松
宫詞四首
杳杳高城南苑隂苑中日夕翠華臨城邊獵騎分行逐
射得黃熊索賜金
碧草萋萋生御溝垂楊嫋嫋夾朱樓窗臨北斗空中起
水接銀河天上流
微霜凄凄金井欄城頭月出凍雲殘玉樓高對蓬萊雪
誰道宫中夜不寒
宫中夕寒花不開金屋沉沉玉殿苔纔見高臺燈火下
更聞前路管絃催
寶鷄縣(以下秦集)
鷄鳴山下古陳倉板屋千家清渭傍曲岸迢遥凌秀麥
流渠宛轉入垂楊
漢中歌二首
漢王昔日定三秦壯士東歸意氣新旌旗暗度陳倉口
父老重迎㶚水濱
燒棧登壇各有勲謀臣猛將鬱如雲關中自識龍顔主
海内争看縞素軍
終南篇
離宫别舘舊京華表裏關河屬漢家二閣天圍青錦障
五臺雲湧石蓮花
四圖詩贈何燕泉四首
卧遊亭在古椿園萬里軺車出塞垣天馬一從隨漢使
星槎誰復到河源右職方奉使
河南河北望行塵露冕褰帷拜野人嵩少風雲千里色
覃懷花柳萬家春右藩省旬宣
當朝太僕世稱賢在坰常歌魯頌篇天上驌驦惟一骨
苑中騋牝實三千右大卿考牧
西域百年通貢筐中丞萬里建旌旄坐掃蠻山開瘴癘
永令滇海息波濤右都憲廵撫
元日
扶桑日射南山觀楊柳春回北斗城萬里冠裳遥望闕
九霄車駕喜還京
畫竹
誰開素練寫烟梢欲采琅玕奏玉簫猶憶鳳凰池閣上
坐聽風雨下層霄
米元章拜石圖
節比巖巖志比堅冠裳下拜也堪憐此意世人誰解識
至今空羡米家顛
大復集卷二十九
