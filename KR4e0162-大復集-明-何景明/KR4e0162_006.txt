大復集卷六明何景明撰
樂府雜調四十一首
俠客行
朝入主人門暮入主人門思殺主仇謝主恩主人張鐙
夜開宴千金為夀百金餞秋堂露下月出高起視廐中
有駿馬匣中有寳刀拔刀躍馬門前路投主黃金去不
顧
河水曲
河水何濺濺暮采河邊蘭君隨河水去我獨立河干
車遥遥二首
馬立車遥遥望望車塵滅但聞上車語不得下車别
二
寒鷄喔喔知夜半鄰翁舂梁婦炊飯僕夫聞鷄趨車起
欲明未明行十里火輪飛出扶桑霞羲和騎龍鞭日車
君看日亦無閒時我車安得常在家
隴頭流水歌三疊送劉遠夫行
我欲望長安隴阪高蔽天隴阪高可陟隴水鳴濺濺
二
盤盤上隴車斑斑下坂馬我非虎與兕使我行曠野
三
長安有高樓不見隴西州可憐隴頭水日夜東北流
下陵曲
上陵風以雨下陵月星露不見西陵宫但見松栢樹朝
行西山曲暮至長安道長安車馬多風吹陵上草
直路行
直路難行直言難受邪徑捷足莠言悅口直言如矢聞
者畏憚如射曲巷鮮不折幹直路坦坦不可避難大夫
史魚死以尸諫汲黯抗言不冠不見輪扁之言桓公是
悟焦不避烹秦皇霽怒猛虎在前不為我言虺蛇在後
不為我告二世自閟遭害于宫虢君怒御枕塊道中不
忍其憚寧忍其亂苟畏爾耻必視爾死如藥弗潰其疾
必遂如矢不直不能貫革小人惡直君子是持神之聽
之終獲其釐
海山謠
斷鰲立浪海水裂蜃魚食日日五色海中靈氣變莫測
白晝湏臾風雨黑彭祖夭巫咸滅龍伯死精衛絶山亦
可搖水可塞
秋江詞
煙渺渺碧波遠白露晞翠莎晩泛綠漪蒹葭淺浦風吹
帽寒髮短美人立(一作泣)江中流暮雨帆檣江上舟夕陽
簾櫳江上樓舟中採蓮紅藕香樓前踏翠芳草愁芳草
愁西風起芙蓉花落秋水魚初肥酒正美江白如練月
如洗醉下煙波千萬里
瑶瑟怨
美人竹間亭虚簾空月華相思湘江曲淚竹生斑花花
開為誰好花落不復掃出戶見春風低頭怨芳草坐彈
五十絃起視江月殘愁絃不堪聽手澁金鴈寒一彈正
凄切再彈轉嗚咽三彈撥幽腸聲亂冰絃急西風吹芙
蓉一夜落舊紅豈知瑶瑟音能消青鏡容
黃頭郎
黃頭郎爾毋侮殿上天子憐府中丞相怒爾雖有銅山
運去銅如土黃頭郎爾毋侮
黃鵠歌
請君勿諠譁奉君黃鵠歌黃鵠一飛去翺翔天之涯我
欲致此鳥雲中無網羅安得生羽翼從彼凌丹霞山川
遼以邈不歸當柰何
烏夜啼
啞啞烏啼宫井霜殘月半落明星光城頭吹笳已復罷
宫中擊鼔殊未央
竹枝詞
十二峯頭秋草荒冷煙寒月過瞿塘青楓江上孤舟客
不聽猿聲亦斷腸
采葛篇
野風吹葛葛逾好綰霧縈煙青嫋嫋谿廻水白雲石蒼
石根引蔓百尺長越婦腰鎌赤雙足褰裳行歌入中谷
朝日未出霧露寒花繁葉密採掇難年年績絲作絺綌
奉以服君君莫斁君知衣葛好不知採葛苦白日畏逢
蛇月黑畏逢虎君不見吳王宫中細腰女日向歌筵着
白苧
霹靂引
石湫黝黝黑雲夕蛟龍夜起隨霹靂盤空殷地出絶壁
驟雨飄風怒相擊空中將將下矢石千戈萬馬俱辟易
飛鳥墮地委如積古檜長松盡遭劈吁嗟乎阿香深山
巨海胡弗往短蜮脩虺兼魍魎
刺促篇
刺促刺促井燎不續雖有場苖室則靡粟羅雀務獲不
言其多見彼淵鱗或言其苛跣夫逐鹿坐者食肉苟一
需百百爾莫足譬彼乘車弗率坦野驅馳不已或敗爾
馬河有伏罟蛟龍去之相彼有明孰逢其災前有鼔樂
後有寇盗方言方笑不敢以告執鼠不力或傷其手彼
虎彼兕矧不以走有蓬其樹其腹之枵豈不休息維顛
在朝
處州别駕行
處之地山水廻處州别駕賢且才别駕来郵吏馳騎連
連鼓靁靁城門大開别駕来别駕来御駟馬雙麾在前
高盖娜娜入有列戟出有負弩吁嗟别駕賢且才江之
水去悠悠兩帆揚别駕舟處人来迎申人留嗟别駕安
以適彼安以去我
種瓠詞
種瓠東園内瓠葉從風翻綠蔕飄長帶素花密以繁雖
無百尺根枝蔓自纏綿雨露冒時澤陽暉被朝暄竊比
女蘿草附身托高垣綠畛齊結實豈貴充盤飱願為連
理杯長以奉君歡
雙燕篇
雙燕何翩翾飛去仍徊翔依依止畫閨繾綣鳴東廂昔
来届陽節今去易寒凉秪恐秋風高海路多煙霜雙飛
入君戸雙栖在君梁被蒙君仁惠彈射不相防飬雛毛
羽成送雛還故鄉雖無黃雀報歲願巢君堂
去婦詞
嫋嫋竹竿釣魴及鯉魴鯉可食竹竿何以子有錦衣莫
忘布襠子有旨酒莫忘糟糠賤妾嫁君所期偕老紅顔
難長倏已白首白首雖可出不念紅顔日
種麻篇
種麻冀滿丘種葵冀滿園孤生易憔悴獨立多憂患當
行思故旅當食思故歡先機失所豫臨事徒嗟嘆升蕭
艾乃至鉏桂致傷蘭物理有相附疇能識其端斷金俟
同志抱玉難自宣交結良匪易君當圖未然
月食篇
仲夏月食月半缺仲冬月食食之既皇皇下民亦孔之
悸&KR1433;&KR1433;其魄有物薄之彼盈而微實度之宜今此下民
孰使告爾災嗟嗟亦悸孔哀有烈其風自伊天阻雲旗
載揚矇瞽奏鼓率彼下土訴于帝所訴于帝所光復于
天光復于天其明㒺愆照臨爾下民
國士行
漆身為厲呑炭為啞更名入宫厠變形伏橋下雖不禠
讐魄猶得斬讐衣生有國士名死為壮士哀
誰謂河廣行
誰謂河廣濁不見泰山盂水之清可别媸與妍清濁苟
異小大安足言君子知之衆人皆茫然
下宫行
下宫兵来圍朔妻置兒袴中兒不啼一索不得當再索
孤兒那可活嗟杵臼爾為朔客我為友立孤誠難死何
有嗟程嬰女當徐死孤當事爾彊為難我為易千金詐
賣趙氏子真孤乃存杵臼死復趙社嬰刎頭報死者
易水行
寒風夕吹易水波漸離擊筑荆卿歌白衣灑淚當祖路
日落登車去不顧秦王殿上開地圖舞陽色沮那敢呼
手持匕首摘銅柱事已不成空罵倨噫嗟嗟燕丹寡謀
當滅身光也自刎何足云惜哉枉殺樊將軍
君子有所思行(一字起十字止)
猗君子有所思居高無民不如守卑衣錦負薪入市見
嗤神龍在洿淖反為魚鱉譏鳳凰不得地翻身避群鷄
騏驥雖能千里逐鼠堂上不如狸丈夫秉性天所定流
俗是非何足移水中馬與陸地之魚曷謂失所置能久
須寧為地上特生之野草不能為茂樹負巖墻而居
燕啣泥
君不見燕啣泥為巢哺雛常苦饑雛有羽翼各自去安
能久在梁上飛丈夫出處亦如此貧賤富貴皆人為燕
啣泥不慮哺雛勞但慮衆雛飛不高
養蠶詞
桑葉青蠶始生桑葉莫莫蠶白滿箔今年女兒道蠶早
晝夜照蠶恐蠶老浮萍生葉麥落花風簷繰絲鬭鳴車
君不見簇上蠶乾死老蠶成蛾又生子
嗟哉行
老烏能啄牛能觸嗟哉世人互傾覆自徹其藩盗入屋
同病者憐同憂者嘆梟子奪鳳衆雞不安何得同類反
相殘彼梁可逝穽可避禍福由人豈天意君不見虎雖
有瓜鴻有翅
雙鴈篇(并序)
錢水部世恩在宦失偶日夕哀吟其友何景明為
作雙鴈篇寄之
雙鴈雲中来雍雍揚鳴音念子中路散一飛與一沉冥
冥江湖道思歸苦不早昔為並棲禽今為特飛鳥飄沙
戀故浦别流思故河柰何同溝水翻作異𣲖波鳥悲多
苦音客悲多苦言絃爾孤桐琴操我雙鴈篇
莫羅燕
羅雀莫羅燕燕飛在高殿殿高且深誰得見主人垂幕
高殿中燕来徘徊不敢通楊花落燕出啄童子張羅逐
黃雀黃雀入羅燕入幕
牧犢行
黃牛遇虎南山下夜見白石心中怕牧童牧犢畏虎欺
挽弓邏之不敢離削竹為簇蒿為箭射虎恨不穿虎皮
嗟汝虎爾勿欺我犢我犢有日頭生角
城略陽
扶風令城略陽賊来略陽令走藏扶風令為登城喚抽
刀誓衆衆不散三日抗城一日戰戰不利兮生縛見見
賊罵賊危不變略陽城人盡為鬼略陽令生扶風死守
臣上奏驚天子君不見扶風令死封公卿嗟爾略陽之
令胡為生
潘節婦
二十君辭房六十妾在堂紅顔為婦白首孀昔日抱女
今已亡風火炎煙黑鄰里相救失顔色未亡之人安所
從義不避火天返風噫嗟嗟妾雖有身君無子身未化
石心不死
高城行
高城嶻嶻山百堵白日樹旗夜懸鼓將軍戒嚴太守武
城下賊来城上彀弩樓軍轉石城人負土噫嗟嗟城完
家可全城破家為擄傳與城中人但保城莫閉戶
南山篇(并序)
宏器為思親卷予為作詩文及今八年矣宏器得
貢將入京復以此册求予詩遂為是篇
朝采南山白石盤盤風来吹葛葛葉幡幡豈無枝蔓念
我本根翹翹栗薪靡考誰爇緝緝葛絲考則靡服簁簁
澗魚在罶麗麗昔用為飱今用為祭上陵折松下坂折
柳遥遥遊子勿以行久月不恒處日則有酉瞻彼日月
思我父母
轅下駒
轅下駒鳴聲一何悲豈無萬里志跼蹐安能施詰曲羊
腸坂纍纍太行谷車輪不行白日沒仰思玉山意超忽
君不見八駿日行萬里馳煙掠景誰能拘吁嗟乎轅下
駒
大復集卷六
