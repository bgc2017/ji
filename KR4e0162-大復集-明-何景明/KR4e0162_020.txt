大復集卷二十明何景明撰
五言律詩八十五首
駕出
九重玄武仗萬歲羽林軍朝帝乘輿出行天警蹕聞螭
頭蟠曉日雉尾拂春雲佇望南郊氣遥連北斗文
大祀
金榜星辰幕瑶函海嶽編受禧同漢室登禪異秦年日
抱龍旗轉天流羽盖旋揚雄老陪從白首賦甘泉
駕幸南海子
鐃音發桂畤春狩踐蘭區水盡緹城合山迴帳殿孤公
卿隨八駿虎旅備三驅如聞後車載倘遇渭川夫
駕入
地轉瑶壇迥天迴翠輦高入城傳鼓吹開殿引旌旄珮
委春池草盤行上苑桃九天燈燭裏齊拜衮龍袍
慶成宴
漢主汾遊日周王鎬宴時禮成天地恊樂奏鳳凰儀上
殿承天語登筵拜帝釐載歌天保頌還稱既醉詩
皇陵
陵闕皇靈閟山河王氣遥萬年龍虎抱每夜鬼神朝玉
盌留天地金燈照寂寥如看翠華度縹緲在青霄
内直
閣院雨晴初微風動綺疏鳳池通紫極雲闕過(一作迥)清
虛衮軄聞封事軍情見捷書非才叨侍從徒望五雲車
入直
賦豈文園客名慚騎省郎聞鷄趨建禮駐馬望宫墻風
晝楊花色烟春蕙草香露盤天漢上消渴意何長
晩出左掖
洞門餘積雪御苑覆高霞吏散層霄上城行五鳳斜青
回初霽柳紅動峭寒花立馬清沙外空(一作宫)林集暮鴉
奉和嚴太史謁泰陵三首
敬皇十八載四海一何安鼎成棄萬國弓墮哭千官白
日園陵閟秋雲松栢寒龍遊萬歲後寂寞葬衣冠
二
世切如雲望天摧格帝功彌留念諸將顧命託三公玉
几星辰上玄宫霜露中松楸慟哭地白日起悲風
三
夜壑霜鍾杳秋岑玉殿扄繐帷風淅淅銀海月冥冥象
衞朝羣帝龍藏扈百靈臨門日呼召天語舊臣聆
酬郭内翰上陵還詩
帝遣朝陵日暫辭供奉班楸梧開玉殿雲霧宿春山晩
向松間散晴從花下還知君有佳句傳和五陵間
答潘都諫郊壇見遺之作
羽衛天行路龍帷御宿亭璧壇流霽月銀闕動春星諫
獵心空赤逢時鬢尚青極知陪從地瞻切五雲停
殿試宿禮部張子淳郎中署奉和馬張二光禄
喬直閣諸公
東殿春朝晩南宫夜宿深鎖闈猶月色開閤更松陰地
迥神仙接天高象緯臨諸君清廟作三嘆有餘音
得顧華玉全州書兼知望之消息
地北憐為别天南真可哀同時萬里去隔歲一書來水
闊蛟龍出山深杜若開相思有詞賦愁絶並登臺
得朝信惟學書
稍喜豺狼息仍悲鴻鴈音故人雙尺素遥比萬黃金水
上春花樹城邊秋竹林天涯暮風雨腸斷北山吟
得鄭繼之書
鄭生湖海去高興渺難降累月音書數清秋涕淚雙天
邊登越嶠雪裏渡吳江萬水千山暮何時到爾邦
得王子衡贑榆書
萬里一書劄逾年傳帝都竄身天地遠垂淚海雲孤柳
送燕臺駿花留漢殿鳬赤霄終道路白髮且江湖
次韻張郎中九日無菊
九日杯空綠秋城菊未花雨叢寒慘淡風樹晩欹斜獨
客悲漂梗佳人怨折麻何時開爛漫沽酒到君家
除夕和以道懷弟之作
汝弟猶吾弟君家更幾家情知思棣萼愁與對椒花酒
罷看參遠燈寒望斗斜相憐謝池草明日又春華
戴生在吾語感秋思歸詩以慰留之二首
到日中元節淹留歲漸微而翁在異縣知汝苦思歸旅
館空彈鋏秋風未授衣敝床還可宿暫住莫相違
二
二十年方妙昂藏見爾才青雲滿霄漢黃鵠尚徘徊寶
劒休輕試家書莫屢開百年深有望吾道豈塵埃
答汝忠
俱向滄江起同懷魏闕情乾坤尚戎馬我輩復簮纓戢
羽棲雲閤聯翩入鳳城誰知薦賢内今日忝齊名
夜過川甫
日午詩相約更深馬獨來慚非問竒客知是草玄才月
柝楓烏起霜燈竹戶開因思高李輩詞賦擅梁臺
九月二十五日會曹汝學侍御于麓堂夜歸遂
過侍御宅
東閣留樽罷西臺夜過時題詩倚驄馬換酒脫金龜菊
院霜天静楓城海月遲向來秋寺約還許赴佳期
冬夜過飲戴時亮進士
琴酒楊雲宅談玄静夜真庭無旋馬地空有聚螢人霜
霧生陰井風燈動夕鄰喧喧萬車馬日出自紅塵
徐子容見過
三月三十日燕京春興悽相過話遠别此去憶深棲江
漢今舟楫乾坤尚鼓鼙風塵歸未得送汝萬行啼
與王宗哲過訪劉德徵兼有所懷
天街並馬過零雨碧氛氲王子真乘興劉郎雅好文燭
筵揮玉軫風戶裊罏薰忽憶横簫客遥遥隔彩雲
端陽日過子容登瞻辰樓
五日訪南州瞻辰上北樓旌旗夾水殿簫鼓送龍舟滄
海猶多難佳辰但百憂浮雲暮南適遥向楚江頭
九日顯靈宫宴集
九日無風雨賓朋更遠來菊花催酩酊仙侣得追陪眺
迥山河出登高殿閣開攜遊有諸妙詞賦豈吾才
登紫極閣
層閣重重麗丹梯裊裊孤風雲上紫極氣色覽皇都苑
静芙蕖落城喧鴈鶩呼蒼然見淮楚鄉思滿平蕪
侯郎中劉主事見過對菊
菊樹開初爛軒窗坐晩晴客非先有約花亦太多情霜
豔娟娟静風香細細生天涯一杯酒今夕對寒城
過君采次韻二首
海内風塵隔天邊江漢流昔牽春草夢今並玉珂遊神
駿元千里仙人自十洲慚隨燕雀軰白髮世間愁
二
自君來此地謂我頗同流復往江湖去寧忘霄漢遊龍
蛇蟠海曲鴻鴈向河洲從此風波隔長安日暮愁
世其宅夜集同君采作限難字
冬夕具盤餐明燈坐不寒獨憐竹葉盞仍對菊花團素
月縈窗細高雲傍苑殘美人江國去惆悵采芳難
秋夕同蕭執夫舍姪士飲
把燭開塵榻幽尋欵夜扉寒城颯欲暮風葉坐來稀野
興林間竹鄉心楚上薇蕭條共杯酒潦倒愧朝衣
除夕劉戸部宅
畫省開雲幔西堂對雪峰一年惟此會萬里幾相逢守
歲親燈火朝天候鼓鏞江湖有岐路漂轉嘆萍蹤
晩過以行
伯兄難更見愛弟復佳名往日題詩客黃昏駐馬情春
星度北牖暮(一作舊)雨到西城腸斷池塘草東風亦自生
顧九和内翰約看花城南寺病目不赴
不赴城南約遥傳寺裏篇看花吾未老出郭偶無緣簇
馬低春日啼鸎隔彩烟風沙開病眼愁向豔陽天
遊郭氏山亭
舊日追遊地新年此度過庭春歸雪篠洞古發烟蘿遲
日登臨倦名園感慨多風花騎馬去須放酒顔酡
九月四日劉子見過二首
入閤開塵榻留尊對苑牆杪秋餘暑濕高樹獨風霜歲
逼鄉心甚天增病骨涼自憐情興減不比向來狂
二
汝病稀相見高詩久不開側思金石奏喜挹蕙蘭芬細
菊妍霜晝繁砧亂朔雲蕭蕭秋日興對爾憶離羣
九月五日與張劉崔三子約九日遊法藏寺㙮
劉嘗約遊西山竟寒盟故云
未省重陽菊誰邀我輩看城南有塔寺共擬集衣冠雲
起登臺興風追落帽懽此盟今夕定莫似碧山寒
登塔二首
古塔層城畔秋毫萬里看登高攜賦客落日眺長安天
地懸相抱江山鬱自盤誰能絶頂上不避北風寒
二
塔廊徐暗轉不覺此身高月牖通天漢風簷散海濤望
餘秋色遠登罷客心豪去鴈休回首冥冥一羽毛
訪客鑑公房
病客依棲地石房鍾磬深清齋忘肉食獨宿見禪心閤
日斜寒晝窗雲下夕隂吾居亦鄰並日為過西林
齋宿大興隆寺
疊雪霾雲磴隂霞絢石房沉冥通别理宴息對焚香暖
色含初篠遲烟散遠楊齋心臨暮景屬意向春陽
春日劉薛二子過
林花寒不拆城鴈日喧呼壮覺風情減春增旅興孤經
過留翰墨潦倒念江湖未似高陽侣垂鞭向酒罏
再過玄明宫
朔海風雲變玄宫日月移登臨逼九日搖落倍前時翠
竹寒虛寢荒藤蔓曲池重看石槨地徒有雍門悲
九日登仁壽寺後山
石閤淩香岫憑高烟霧開人疑送酒客地即望鄉臺鴈
度桑乾去雲從碣石來魚龍瀚海北萬古一悲哀
十月望夜劉薛二子過對月
院寒冬月白城夜海雲收上客扳蘭省清光近鳳樓關
山一北望河漢迥西流未見乘槎使迢迢上斗牛
九日登慈恩寺閤三首
不到慈恩久今來九日期天寒鴻鴈少秋晩菊花遲搖
落悲風雨登臨感歲時牛山何處是異代獨興思
二
地幽人跡少僧至掃莓苔閤迥湖光入林昏雨色來登
臺憐作客入賦耻非才何事臨佳節秋懷未肯開
三
莫引憑高目蒼茫海色遥秋空波瀰瀰寒日樹蕭蕭關
塞俱搖落音書久寂寥天涯有兄弟猶滯楚江橈
自滇蜀歸李戶部馬舍人見訪
官舍掃莓苔故人尊始開相違頻問訊乍見各徘徊瘴
癘一身在風塵萬里來欲詢滇蜀勝慚愧子長才
雨中過李真人方丈二首
勝地豈常得幽盟難重尋清晨驅馬出聊此息塵心鳴
磬秋堂濕然燈古殿深吹簫愛仙侣縹緲隔珠林
二
層臺暮雲外寂寂羽人居積雨階除静含風殿閤虚洞
中留白日窗下寫丹書即此觀幽逸能令世慮疎
早入宣武門
藹藹名都會鵷鴻共接翺金貂萬戶客鐵騎五陵豪夾
道紅塵滿千門白日高寂寥楊子宅隨分守蓬蒿
望海
登高望遠海萬里一長吟島嶼迎寒日波濤帶夕(一作積)
隂豈無乘筏嘆亦有釣鰲心去去從吾好三山烟霧深
中秋夜集吕給事宅
銀漢高秋露嚴城月色隂美人今夜酒遊子故鄉心烏
鵲江邊去蛟龍海上吟漢宫樓殿迥莫使暮寒侵
與韓汝慶行歸長安望月
中秋高宴會客散向長安皓月千門裏青天並馬看明
添花蘂亂隂益柳條繁悵望高雲上何由振羽翰
晩過周進士言别聞琴
朱絃久寂寞此夜拭瑶琴坐對燕京酒同悲楚客吟城
高下木葉樓迥上秋參别後清江夜遥思絶代音
與孫世其過張秀才
長夏稀朝謁相邀此地同占晴行苑外避暑出城中翠
篠含風静蒼波暎日空因思共童冠歸詠舞雩風
與孫戴張三子納涼
薄暮攜三子追涼步短宵水邊低出月樓上忽横簫久
露花沾濕微風竹動搖醉歌聊永夕坐待紫宸朝
避暑存上人方丈
燕地炎蒸月西林大道傍上方留避暑長日坐焚香細
竹軒窗静高雲殿閤涼何時更乘月過宿贊公房
出遊功德寺
昔聞功德寺今出帝城西晩日丹梯近秋天翠巘齊荷
衰猶(一作斜)映水樹古曲盤堤十里經行地清沙送馬蹄
宿淇公方丈
落日罷登臨禪房秋坐深不妨留枕簟聊得謝冠簮樓
閤湖天影松蘿洞月隂明朝又朝市回憶碧山岑
天壇沈道士觀中
夏日天壇上登臨傍九霄川原一以眺樓觀鬱苕嶤洞
口逢丹侣花間醉碧簫清沙日色盡翻恨馬蹄遥
張子純宅對月
長安今夜月留客此堂開影落清樽裏光從玉殿來苑
花添悵望鄰笛助悲哀幸接仙郎飲高歌愧爾才
病居田給事中夜過
卧疾春天暮相尋客夜幽劇談翻愈病沉醉忽忘憂西
月低臨牖明星遠動樓看君上馬去猶使興情留
春雪諸翰林見過二首
正月燕京雪飛花落滿筵輝輝映旭日脉脉向春天苑
草寒猶細宫雲晩更鮮中原有戎馬何日凱歌旋
二
冉冉烟城裊飄飄苑雪過人稀春夜静花劇暮寒多置
酒邀金馬開軒對玉柯陽春有高調莫惜為予歌
酬盧侍御見訪有作用韻
柱史事沉冥行驄到我亭數章天北極隻字斗南星坐
久鶯初喚吟餘草更青朱絃山水調凄切為君停
同張仲修再過劉子
劉家好兄弟鄰近苑西樓數有花辰會兼成月夜遊留
徐還下榻訪戴不迴舟況接張公子詩輕萬戶侯
過田郎
晩就田郎飲高歌坐此庭炎天忽雲雨西日更雷霆席
傍簷花濕窗臨苑樹青相過戀朋好常得慰飄零
同崔太史張侍御飲周都閫亭子
公主山亭在元戎小隊回碧沙霑細雨白日映輕雷已
並花邊駿難孤竹下杯良宵可乘興歸騎(一作蓮漏)莫頻催
郭氏園亭
漢苑清霄近名園不出城曲穿陰洞入危傍峭岩行賓
客冠簮盛公侯甲第榮日斜登覽罷悵望有餘情
過孫世其時有警報
一自來京邑常時過爾吟飄零嘆往昔留滯到于今各
有江鄉思兼之邊塞心明星罷擊柝悵望北城隂
過遠夫
堂上炎天迥明燈夕坐深相逢濁酒醉獨悵白頭吟苑
柳通西内邊烽起北岑此時對遷客何意復冠簮
出閣過勤甫省中
竹垣通左掖花省接仙郎並坐停杯晩高談卷幔涼水
隂沉紺殿山影落雕牆愧我同朝客傳君寡和章
立秋日吕景二内翰吕田二黃門見訪
高城下一葉亭榭已蕭疎河漢生秋早星辰動夜虚玉
珂停騕褭金硯落蟾蜍俱是文章伯相看我不如
再遊郭氏園亭二首
仲夏一到此主人開水亭園林再駐馬臺榭已流螢細
竹搖風牖孤雲度石屏停杯更暮雨何限北崖青
二
日暮北亭上悵然秋望深碧山聊拄杖滄海未抽簮苑
上開雲閤窗中疊霧岑長安足塵土常過此登臨
過顯靈宫
不到玄宫久桃源更此行行知瑶水近坐望赤霄平洞
草秋先長壇雲晝自生雙雙玉簫發風引度仙城
大復集卷二十
