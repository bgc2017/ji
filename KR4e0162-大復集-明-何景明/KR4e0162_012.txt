大復集卷十二明何景明撰
七言歌行三十八首
歸來篇
君不見陶公飲酒負竒氣平生下筆五千字不肯上書
干明主安能束帶見小吏歸來不願千頃田但須囊中
有酒錢男兒委身事權貴摧眉折腰誠可憐朱君雄豪
氣如虎風期直與陶公伍青袍銀帶不復視壯年棄官
如棄土雅性好酒兼好文眼中富貴豈足論五花換酒
召賓客千金買書遺子孫人生百歲終蕭索如子從容
胡不樂未似原生少宿儲却比蘇家多負郭長安陌上
久離羣予亦還山卧白雲南巖桂樹花自發歲晩相看
一望君
雪中宴袁揮使惟武宅
四郊飛雪暗高城北風怒號天杳冥將軍宅中晝擊鼓
哀筝鳴笛羅後庭我時凍吟在西野忽見將軍送書者
開書讀罷喜即行邀我入門方下馬凝輝絢素開簾櫳
流風迴霰滿堂中青氊帳高雪不濕蘭燈夜照氍毹紅
卿家父子皆好客能留對雪歡今夕已看稱壽奉千金
况復徵歌出雙璧梁園賓客多交遊謝家兄弟盡風流
古人勝事長已矣吾輩優遊亦爾儔
鴻門行
沛公昔日分義軍旌旗十萬西入秦山東諸侯皆後至
咸陽萬姓思為臣項王東來怒如虎置酒朝會鴻門下
門前壯士擁盾入座上小臣拔劒舞爭雄較勝未可量
相看杯酒成倉皇揮刀醉擊玉斗碎攬帶空懸寶玦光
沙丘城邊祖龍死芒碭山傍匿天子澤中夜聞白蛇斷
灞上朝看赤雲起君不見劉郎供帳出秦宫宫中火照
三月紅英雄為謨自有術亞父徒知殺沛公
垓下行
咸陽原上失秦鹿戍夫入關競馳逐君王自負十尺軀
傍人更訝重瞳目横行按劒一何威叱咜四海隨指揮
諸侯西向受金印壯士東歸盡錦衣隂陵道中夜失援
垓下孤軍獨迎戰百萬王師來震天八千子弟隨飛電
自言百戰當一身寧知一敗損威神美人帳下看無主
駿馬江邊棄與人楚歌聲高暮雲佇孤燈對酒慘不語
蓋世英雄力拔山一夕悲哀淚如雨君不見三軍縞素
行負戈烏江不渡愁風波古來失道衆所棄父老雖憐
將奈何
長歌行贈旺兄
兄為吾祖之長孫能將孝義持家門耕鑿不隨時俗改
衣冠頗有古風存我家東岡舊鄉土穀有田場桑有圃
諸弟諠譁逐城市兄也蕭條守環堵僕僮馴雅妻更良
男女膝下皆成行女長適人止近里男大為農不出鄉
只今汝年六十七我翁為叔汝為姪歲時相看如父子
登堂過庭禮不失弟昔省兄盡兄懽夜秉燈燭羅杯盤
兄前勸飲嫂勸餐留我一月相盤桓自從離兄仕都下
都城誰是悠悠者萬戶清晨霜滿裘九衢白晝塵隨馬
朱門金鎻午未開我曹不敢騎馬回此時吾兄正穩卧
日高戶外無人催愛兄好靜謝塵網一卷道書常在掌
托身未肯附年少舉手何曾揖官長頃來生事日看微
種麻自織身上衣少兒從學長幹蠱我兄心中無是非
君不見人間歲月坐相迫胡為東城復南陌兄今已作
白頭翁弟亦長辭青𤨏客山中桂樹况逢春谷口桃花
更照人花前樹下一壺酒弟勸兄酬不畏貧
短歌行贈賈西谷
城西草堂日無事廣文先生騎馬至先生雅性嗜林壑
為愛吾廬有幽意長溪風起寒日冥晩雲含白冬樹青
山城沽酒不易得為爾且繫雙銀瓶先生好吟近頗酷
手書佳句已盈軸燈前朗詠三十篇一一徽音中金玉
顧予疎陋非良儔感君過野常優遊城中豈無萬戶侯
金盤玉饌不少留從來富貴安足慕水上浮漚草頭露
君不見賈生自負洛陽才南遷且作長沙傅
漢將篇
漢家西北烟塵起烽火夜照西京裏單于奔(一作崩)騰一
萬騎關塞逶迤五千里飛符插羽募精強連營列陣掃
邊疆已見將軍屯細柳更聞天子獵長楊長楊羽獵兵
威振疊鼓鳴鉦聞遠近龍虎遙分天上軍魚蛇徧閱雲
中陣長安騘馬俠少年金鞍玉轡鐡連錢共看拔劒追
驕子自許彎弓射左賢驚風晝起邊沙漲疎勒黃雲迷
所向飲馬寒臨月窟傍驅兵夜度天山上降旗欵節樹
戎城卷旆迴旌入帝京征人半死龍庭戰壯士俱標麟
閣名麟閣功名不易得貴臣良相徒顔色邊人盡道李
飛將還漢誰言蘇屬國玉門關外朔雲愁燕頷書生亦
白頭君王自憶廉頗輩義士羞稱萬戶侯
孤鶴篇
我家孤鶴李侯贈霜儀皎潔三尺高向人似矜短羽翼
失侣豈免長呼號赤霄青雲暮延佇天長路遠飛不去
日來秋塘啄苦蓼時向空牆倚脩樹憶昔初在山人家
雌雄和鳴閑且嘉夜寒對舞庭中月日暮雙棲嶺上霞
李侯平生重幽德致此遠自東吳國金櫳玉檻脱相送
異種竒毛惜不得一自天涯失舊行垂頭戢羽空徬徨
朝聞横笛音相和夕對鳴絃影自傷荒階雨濕多泥滓
毛翮摧頽風不起奮迅那推一鶚先昂藏且在羣雞裏
吁嗟人世是還非華表千年更一歸蓬萊宫内青瑤樹
會接文鵷比翼飛
冬雨嘆三首
季冬十日雨不絶寒烟凍霧何凄凄城頭無由見白日
坂下秪是愁黃泥鄉中餓叟納官賦白頭赤脚行中路
薄暮臨河望郡城水深岸滑何由渡
二
一冬枯槁雪不集細雨冥冥高岸濕天邊鴻雁安所歸
歲晩蛟龍不得蟄昨聞汝北多死亡横尸委骨官道傍
我里四鄰久已出到今不知死何鄉
三
西望千峯萬峯連出門朝暮生雲烟日傍雨脚下平地
風外濤頭衝遠天急颷北迴振林薄白晝狐狸行近郭
城下饑烏啄死人蒼鷹側來怒相攫
懷舊吟贈阮世隆
君家高樓對芳樹開宴曾留三日住銅槃絳爉煖照春
金壺銀漏寒催曙知君重義多豪遊滿門賓客為我留
珊瑚不避鐡如意驊騮皆纏金絡頭爾時北上與君别
蔡州城外花如雪夢裏猶尋汝上雲醉中却憶淮西月
丈夫富貴各有因如君立身亦不羣行年四十未白髮
生兒十八期青雲君從秋日遙分手我向東風一回首
山下長搴舊薜蘿樓前應長春楊柳
官倉行
長棘周袤三丈垣高門鐡鎻緘兩關黃鬚碧衫下厫吏
白板朱書十行字帳前喧呼朝不休剪旌分隊聽唱籌
富家得粟堆如邱大車檻檻服兩牛鄉間餓夫立牆下
稍欲近前遭吏罵
除夕醉歌二首
今歲相逢惟此夕美人金罇莫虛擲千金一刻真可惜
夜久衾帷望河漢寒星欲没明燈爛長歌坐待東方旦
二
孤城歲徂嘆幽獨舉觴醉飲城西曲野風蕭條山雪暮
寒梅無花柳難綠今年今日不可留明日明年更可愁
山中縱有如澠酒春花爛漫與誰遊
醉歌行贈柴逸士
今年中秋與君共舉觴待月城西宅良夜清尊逢故人
空堂明燭留遠客山城暮雲黯未收流烟何時散高樓
清風徐來勸我飲明月不至令人愁君是長安舊相識
坐論舊事還相憶金市豪華如夢寐玉京仙侣無消息
人生去住安有同有如長風吹斷蓬得隨江湖扁舟外
不恨關山横笛中酒中雲散天如洗月明忽墮金罇裏
起看皓彩發青巒坐見流光盈綠水闊舞高歌夜未央
攬衣擊節為君起
和獻吉送公順
君不見池中魚君不見澤中蛇一朝羽翼起烟霧向時
頭角盤泥沙神物舒卷各有時男子豈得常在家君今
年纔四十餘雙旟駟馬高蓋車手中持文符腰下佩轆
轤登山采球琳涉水采珊瑚吁嗟至寶今豈無莫使和
氏空號呼
古峯畫梅歌
空江月墮孤山曉直幹横枝疎更好夜來夢破碧窗虚
殘雪半庭寒不掃小橋水淺影初斜野徑風清香未老
霜魂月魄獨俜停玉骨冰肌自枯槁溪頭數點瘦花明
塢雲漠漠林烟渺逋翁湖山詩思閑寂寂柴門春醉倒
山亭晝午鶴飛還一聲長笛江門悄
登山吟
風吹葛蔓石磊磊蘿薜搖烟映山鬼我行登山采石耳
長歌捎林暮風起君不見寺傍桃李飛如霰青春已破
白日晏萬事盡付東流波高飛且嘆南來雁
落花嘆
君不見樹上花東風吹始開東風吹開更吹落世間有
樂寧無哀汝南何生未三十頭髮未白心已灰見此落
花三嘆息東風吹去何時來
復見阮生行
阮生别我尚總角三月不見冠峩峩未知華實竟何似
眼看玉樹成枝柯君不見世間日月翻如波昨日黑髮
今則皤龍駒千里汗成血道傍老馬空蹉跎人生少時
不努力齒大身長嗟奈何
古井篇
君不見城邊古井荆棘荒沙崩雨塌官道傍當時碧甃
映朱閣黃金闌干銀作床美人銅瓶響哀玉寧知委棄
同悲涼梧桐花乾蘚花澁鷺鶿側窺蚯蚓入百丈寒泉
尚堪飲心長綆短空愁立
古松歌
賢隱寺傍之古松竒絶可比徂徠峯問之故老迷歲月
但見皮肉屈疆苔蘚裂高枝上掣玄冥風迴柯反掃隂
崖雪藤飜蔓卷空林黑集霰流烟豈終極斧斤相顧思
盤錯梁棟誰來誇正直昔予山遊駐車馬行吟屢憩兹
松下松根老僧為開徑野色巖姿坐生暝葉暗秋燈𣑽
殿深花香晩飯齋厨靜一年幽憂不到此寧知摧折空
山裏龍盤虎拏終有神白骨蒼鱗半枯死滄波古岸霜
氣夕硉矹猶看數千尺石上連朝走雲雨山中十月飛
霹靂千靈百怪相護訶過客居人盡憐惜君不見泰山
五大夫零落今看在何處滄海空流使者槎悲風暮起
將軍樹嗚呼人生富貴竟何益松乎松乎吾當為爾誅
茆傍青壁
隴右行送徐少參
隴右地長安西行一千里秦日長城號塞垣漢時故郡
稱天水聖朝掃盪無烽烟射獵之地為桑田熟羌賣馬
常入塞將軍遊騎不出邊知君風采古遺愛揚策傳符
度關内父老三秦望節來葱嶺諸羌遮馬拜開藩分道
鎮邊塵居守廵行歴幾春熊軾朱幡今岳伯豸冠白筆
舊臺臣瓦亭之西半山谷土室隂隂連板屋落月孤城
清渭源寒雲古磧黃河曲十年此地曾遊歌别來風物
今如何竹花秋臨鳥鼠穴楊葉夕渡魚龍波回看萬里
風雲色少小趨庭淚沾臆相送悲吟不盡情關山隴坂
高無極
遊西峯示四子
今我不樂遊西峯喜有四子來相從日長古寺風景靜
蜀葵始青榴始紅彭生舊時同遊者每遇遊山先跨馬
徐生愛山欲留宿朝見青山獨開目自云邑城盡原野
頗恨無家傍林谷陳阮二生皆少年陳生家亦近此山
阮生志不在山水騎馬欲行仍復還吁嗟汝輩各努力
此身會見生羽翼乘風高舉或遠遊安得久為山人留
他時倘願騎黃鵠隨我江邊伴白鷗
甄邦治行樂圖
黃金雖有餘不如常乘下澤車紫綬結腰下不如常騎
欵叚馬人生富貴皆有憂豈必只願封公侯君今出有
駿馬更輕裘及此壯年當出遊西飛日月如東流君不
見馬少遊
長安大道行
長安大道如弦直車馬相逢不相識金鞭玉轂共爭先
日日紅塵大道邊七貴門前羅將相五侯座上列神仙
五侯七貴同杯酒萬騎千夫盡奔走一言得意賤可貴
百計奉身無亦有杯酒經過日共遊比權並勢暗相謀
才見黃金結兄弟忽看白刃起仇讐薰天灼地期長久
覆雨飜雲亦隨手富貴誰言福作門驕奢終與禍為鄰
瑤臺歌舞新更主金谷池亭别與人豪賓貴客如風霰
鞍馬當時倏雷電得飽空聞鞲上鷹附炎不見梁間燕
尋常只道泰山安頃刻寧知滄海變秋來春去互推遷
物理相尋是等閒豈知盛滿衰仍至豈識憂從樂極還
獨怪梁生何感慨拂袖長歌辭漢關
入京篇
軒車若水流宫闕似雲浮畿甸一千里山河十二州城
中甲第共崔巍别起雲甍接露臺旭日纔臨萬戶動飛
塵遙見九關開九關雞鳴競車馬百僚已集金門下入
衞皆為龍虎軍來朝盡是貂蟬者天子乘春覽物華霓
旌羽扇五雲車六龍不駐千官仗匹騎常過七貴家七
貴家連鳳城裏轉日薰天勢無比池榭春來錦繡圍樓
臺日暮歌鍾起復有蒙恩過董仇執柄持權得自由不
使府中除將相直教門下謁王侯王侯貴人慕豪富意
氣相看益驕妬未惜朱閑騕褭駒豈論金谷珊瑚樹托
身日月有光輝舉翼風雲多會遇可憐漢室盛衣冠楊
雄蓬巷獨饑寒終歲校書空閉閣十年執戟不遷官公
孫射策取卿相李廣馮唐徒自嘆
送熊廷振之楚藩
燕京春色花太半豫州楊柳風吹斷南雁新衝汝雪來
北車久待河冰泮與君結綬俱明時送君執手如前期
丈夫勲業豈必少四十遭逢猶不遲即今君身更磊落
義氣如山誰可奪同榜衣冠照鄉里十年名位登方岳
帝城朝開羅旆旌欲發未發明星明麒麟獻納遙相憶
江漢風流須此行
送顧錦衣赴廣東僉憲
君不見錦衣白馬若雷電當朝氣勢人爭羨顧君出入
身不移心看富貴同貧賤二三貴人隨至尊冠冕劒佩
如雲屯青袍自向將軍幕欵段不叩諸侯門外臺新捧
廣州檄青冥斧鉞生霜日海嶠諸城發鼓迎江天萬里
褰帷出丈夫不言自立身清水白石何粼粼金張門客
不足數嶢嶢赫赫何為人
送樊生
翩翩南圖鳥昔是北溟鯤纔見搏風一日起忽看垂趐
九天雲樊生此行覽吳越大江石城通日月岧岧南京
十二樓波浪蹴踏金銀闕爾上金陵望帝關星河北極
開幽燕丈夫常懷四海志才人亦賦兩都篇排空萬里
有毛質再接扶搖上九天
彭生行
岷峨山根江水坼萬里波濤混吳越傾湖倒海不可量
仰看一線青天上蔚藍秀色盤三巴間産錦石兼丹沙
王嚴揚馬各挺出異才豈必生中華彭生昂昂千里駒
少年騎馬來成都飛黃騕褭未即試已覺竒氣排長途
君不見岷山不崩江不枯古之高才何代無
黃河篇
黃河崑崙源九曲與天通銀漢貫箕尾左盤日月宫奔
流下龍門噴薄沙海風三山萬里倚窮髮鼇極虹梁開
恍惚排空雪&KR0008;垂銀城便可因之向溟渤郭生少年觀
上都還家且泛黃河艫讀書豈必破萬卷覽勝何須行
九區蓬池已在梁園裏嘯歌綠水洪波起揚帆他日乘
高秋見爾星槎掛斗牛
三清山人歌
山人佩劒冠遠遊腰間鞶囊垂虎頭七星照耀金銀鈎
東行策杖指盧霍逝將滄海尋丹丘三清西南龍虎連
攅峯疊翠盤石蓮千崖萬壑不可以徑度玉梁倒掛銀
河前青蜺下望憑雲烟石璧中開日月懸傍通七十二
福地白玉樓臺羅洞天此中棲身煉大藥寶笈靈書啓
五岳騎鹿時見南斗君聞笙夜侯緱山鶴我今遊目送
冥鴻欲訪名山入越中飛梁萬丈倘可接共爾青天躡
彩虹
昔遊篇
三星爛夜河漢流觴行瑟作中堂幽李君勿嘆息薛君
且停謳英英孟夫子聽我當筵歌昔遊昔遊少年觀上
都並轡驕嘶雙紫騮雲中十二樓羅綺照燕州夾槐複
道臨仙苑垂柳通闤對御溝平明向帝宅半醉過王侯
遊梁詞賦那稱數入洛聲名未足儔自言與我共聯翩
塌翼寧知落九天折花别青門揮袂渡湘川斑竹古魂
垂淚雨蒼梧遙夢結愁烟南嶺越江㘭東城移海郊不
記流年幾抛擲五見楊柳垂青梢鴻雁散他縣鷦鷯棲
故巢君從歧路悲轉蓬我在長安嗟繫匏金門上書久
不報雲閣題詩空自嘲以兹守蹉跎舊客罕經過日與
李薛輩詩酒縱歡歌春風宛轉青絲鞚夜月留連金叵
羅筆翻翠虹霓手掣生蛟鼉三千豔女羅紫宫傾城一
笑揚雙蛾星分霧散去長安豈意天垂雲雨懽龍劒雄
雌忽復合朝天再覩漢衣冠帝京宫觀一如昔盤龍曲
鳳青雲間九衢車馬流如水五侯甲第峙如山星樞常
不轉海岳自迴環昔日繡衣一何貴今看竄逐宰河關
可憐舊賓友逝者誰復還二三壯士力搏虎轉盼埋骨
黃泉灣榮華閃爍若電露俛仰今古凋朱顔君不見漢
李廣威名萬里匃奴聞彎弓貫白石射虎生黃雲一朝
謝病逢醉尉灞亭不識故將軍君不見秦范雎折脅摺
齒隨王稽一言奪相印七國趨關西雄豪趙魏二公子
徒使虞卿從魏齊貴賤傾覆如旋風王侯豈異鳥與虫
魯連獨蹈滄海去張良仍從黃石公孟夫子總角與君
戲共許非凡倫萬金騕褭騰天雲子今胡為在風塵低
頭&KR0804;面男子身笑予落魄亦如此痛飲狂歌非隱淪回
首向崧岳少室高嶙峋寂寥紫芝曲空負桃花春會須
約爾同歸去為招李薛兩才人
贈商三
去冬雪雨留薊門開筵謔浪倒金罇今春燈火到長安
過門不肯迴銀鞍燕山花隔平山柳馬上東風幾回首
大梁吟送李進士
大梁擅豪華鉅野生龍蛇頃來曹李輩擢秀冠詩家神
駒並逐兩超絶凡馬百萬空咨嗟李邕門下多竒士曹
是賢甥李高弟登龍自昔忝通家附驥相看總名世梁
王臺館罷歌鐘兔園賓客有遺蹤侯嬴舊隱夷門里李
渤今歸少室峯回望嵩高瞻岳首即尋玄圃問河宗可
憐二子詩家秀吾生已愧盧王後司馬黃金賦未逢楊
雄白首書空就李當春日别燕川曹也誦詩神黯然蓬
池更憶阮公嘯腸斷洪波綠水篇
東海太守行贈徐以敬
西曹大夫東海太守且停爾車飲我酒二十讀書飽經
術腰下組綬無一尺一朝天子賜五馬十年官至二千
石漢家盜賊滿山東十城九城荆杞中玉食常懷股肱
郡蒼生久慕循良風况君兄弟皆甲第出入光輝無與
比兄飛仙舄宰王畿弟握侯符長千里四世五公自此
始不見關西楊伯起
大復集卷十二
