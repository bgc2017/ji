大復集卷十五明何景明撰
五言律詩八十三首
避雨山舍望見蒲圻縣(以下使集)
向晩蒲圻道遥聞雞犬喧斜光入深巷疎雨過閑門縣
市渾依水人烟只類村蕭條燈火夕沽酒共誰論
景港渡
秋臨景港渡澄波生綠苔舟移遠岸動帆挂好風来斜
日畫旂捲中流清吹哀榜人歌未罷前導已相催
辰溪縣
早發辰溪渡清川喜泛舟山城欹粉堞江驛映朱樓雨
驟沙頽岸天寒水露洲蠻音聞漸異迢逓動鄕愁
沅水驛四首
小驛孤城外隂森草樹幽晩凉凴水榭秋雨坐江樓絶
域鴻難到空山客獨愁夜深歸渡少漁火照汀舟
二
長劍向燈看休歌行路難巖忩懸石&KR1543;江檻殺風湍城
古蒹葭夕堂空蟋蟀寒幾回青瑣闥朝罷想鳴鸞
三
去國日以遠登樓思故鄕雨来江氣白日出市烟黃島
嶼秋逾静軒忩晩更凉凴高凝竚久槐影下微陽
四
江上西風起蕭條暮雨頻山樓連堞壘郡路入荆榛懷
古過沅水悲秋弔楚臣芷香堪採掇思寄日邊人
沅州道中四首
山行多雅興十里幾人家林葉垂朱實蹊藤落紫花緣
崖防轉石傍岸畏頽沙不見前溪堡遥聞奏暮笳
二
歲月驚長道風塵惜舊綈鈎雲盤曲磴沿月遡廻溪南
國疲征斂西戎厭鼓鼙山深正愁絶落日鷓鴣啼
三
共說關門險岧嶤不可攀山峰藏曲折澗道瀉潺湲絶
壁人愁下長林鳥倦還官程元有限行旅敢辭艱
四
向夕人烟近肩輿歷翠微驛花眀去節山霧上征衣果
熟收梨棗𬞞香煑蕨薇開樽對佳客且喜吏人稀
平溪
徙倚平溪館天高秋氣清水螢光不定山籟響難平夜
火雲間戍寒楓江上城終宵無夢寐高枕聽灘聲
清浪
駐旌清浪衛半日費攀躋忩迥開千嶂城高控九溪征
徭無楚戶耕種有蠻妻愁問滇南道迢迢隔嶺西
李參謀府二首
參謀開夕宴邀我坐深更暇日遊觀少清時號令平旌
旗廵哨堡鼓角啓嚴城莫笑書生腐樽前觧論兵
二
高衙赫宏厰鎮坐撫南蠻畫戟環千士雕甍插萬山秋
高鼉鼓振風静虎旗閑聞道西戎亂將軍莫破顔
鎮遠三首
古郡青山下經過駐使車土官迎詔拜蠻客望城遮疊
嶂營孤壘清江繞百家晩來官署裏獨坐詠皇華
二
地僻先搖落空亭長綠莎山川連蜀道市井雜蠻歌旅
箧衣裳少秋程風雨多無人相問訊盡日撫寒柯
三
寥落古城池斜光照戍旗關臨苖子砦洞入長官司殊
俗終難近蠻音久易知踟蹰暮江上又是仲秋時
查城十五夜對月五首
中秋看月色移席近前楹河漢三更沒關山萬里眀風
烟依獨戍砧杵閉空城此夜高堂上多應念遠征
二
天上何所有團團白玉盤可憐秋半月只是客中看影
直朱樓午輪高青嶂寒美人何處共光彩隔雲端
三
驛舍山東下閑吟月出歌婆娑籠夕桂窈窕入雲蘿玉
魄中天滿清輝近水多廣寒高幾許臺殿鎖嫦娥
四
小市無兼味鄰家酒亦慳佳期三五夕遠客萬重山霄
漢分秋色風塵照旅顔去年當此夜坐對紫薇間
五
我愛秋宵永西林待月斜百年幾圓缺今夜倍光華兄
姊俱殊土田廬有舊家金波如客淚獨洒向天涯
安南
﨑嶇踰嶺路到郭已昏鍾城險苖難近關高賈不通郊
烟秋牧馬崖日暖收蜂民俗殊中域生涯亦頗同
送孫教諭
三年别燕市萬里喜相尋禄少供親膳官清任士林板
輿迎白髮芹舍擁青衿莫謂蟠龍久風雲起碧岑
永寧舟中
霜降水還漕舟行不覺勞順風欹浪疾亂石下灘高漁
舫依紅蓼人家住白茅鄉園待歸客應已熟香醪
江門
小店江門市孤舟聞暮砧遠沙含細雨缺岸隐疎林旅
宿青楓晩人烟翠嶽深漸臨巴蜀道一慰望鄉心
灔澦
霜落䕫門樹寒江灔澦孤狂瀾須此障砥柱頼誰扶入
峡愁孤客當關用一夫何勞念西域千載固輿圖
峡中
自昔偏安地于今息戰侵江穿巫峡隘山鑿鬼門深濁
浪魚龍黑寒天日月隂夜猿啼不盡凄斷故鄕心
旅行
日暮行湘水春深别上都繫舟南斗近倚劍北雲孤骨
肉千行淚風塵萬里軀王孫江上草何處采蘼蕪
滹沱河上(以下家集)
長堤枕春郭斷岸入殘暉栖鳥張燈起驚鳬觧䌫飛古
人堪堕淚吾道豈常非未識臨河意中流擊枻歸
渡淮
津口風翻旆春隂欝未開淮流衝古岸沙店倚長臺鳥
向平蕪下人随返照回未忘舟楫興臨路獨遅徊
贈劉大參
自識文翁化佳聲滿大藩野人看露冕稚子望行軒草
色青春細棠隂白晝繁東風應有意先到宛陵原
寄隂舍人
卧病春城暮相思汝水潯紫薇鸞掖遠碧草鳳池深鳴
珮他年夢看花此日心故知俱散盡北望一沾巾
雨霽
斷雨懸深壁餘雷振遠空蒼林横落日碧澗下殘虹萬
井波光静千家樹色同何因共朋好歸詠舞雩風
雨
獨坐浮雲起徘徊夕照孤長風生遠樹細雨入平蕪暗
牖飛蟲落高林宿鳥呼昭回曾有倡此日慰田夫
鳴蟬
仲夏鳴蟬集忩臨碧樹隂清心吾愛爾長日自悲吟露
葉朝栖静風林夕響沈偶通觀物理幽意坐来深
送孫太守
五馬朝天日傾城出餞時倪寬行考最何武去留思碧
草朱輪動青雲皂盖移聖朝崇漢吏功業正當期
五月望月食
月食逢中夏山城黯黯隂孤燈今夕淚哀角萬方心霧
嶂看初滅(一作减)風簾望轉沉清光無遠復齋坐及更深
葵
春後羣花盡孤葵且自芳弱莖依井上勁幹拂簷長衛
足全生理傾心倚太陽幸因佳客至採掇薦中堂
立秋寄獻吉
山城一葉下水榭已迎秋夜迥商風至天空大火流稍
蘇司馬病翻遣宋生愁日暮關河外思君重倚樓
寄樊國賓
不見樊卿久空憐歲月長愛書王逸少癖畫米元章業
紹青緗舊名沾玉牒香十年相會地燒燭對秋堂
沱西别業
使君方擁郡别業枕沱湄城倚章華殿山藏大禹祠賭
棋憐謝傅看畫憶王維未是懸車日烟雲入夢思
東昌公哀祠(并序)
東昌公奄沒已踰三時痛悼之餘篇什尚缺然其
情未可已也扵是作哀詞五首
壯志空寥廓中年與世辭露寒青草夢風惨紫荆悲入
政光前軰傳經實我師大蘇碑不忝慚繼子由詞
二
岳城淹六紀東郡未經年别駕王祥勝彈琹子賤賢一
官猶黑髮萬事已黃泉銘石看遺績凄凉太史篇(太史康德)
(㴠也)
三
江海悠悠逝那堪死别情向平婚未畢卓宰宦初成夜
雨原花落秋風墓草生九京何日返空復望佳城
四
復魄黃河遠歸程汝路偏素車臨故域華表立新阡室
女啼秋夕鄕人弔墓田蕭條風雨候愁絶對床年
五
一自封泉室偏驚節序除白楊悲北郭青草蔓荒墟天
地存亡裏江湖涕淚餘寂寥身後事不忍讀遺書
巾元夜月
片月東城上長風度早秋光臨青嶂發影抱碧潭流灝
氣沉沙浦餘輝戀水樓何人更吹笛關塞不勝愁
西郭
西郭棲遅地寒山夕景繁雞豚歸故道鳥雀下秋園開
戶林風入沿坡草露翻香秔夜来熟歲暮足盤餐
穫稻
穫稻妻孥喜中宵尚築場但堪供俯仰那復問倉箱合
畆黃雲盛翻匙白雪香更須催釀酒溪上鯉魚長
夢何粹夫
内翰同鄉客新知交更深春從都下别秋向夢中尋圖
史留東觀詞章侍上林中宵憶顔色慰我索居心
晩歸自溪上
秋到城西樹緣溪落葉多數家連水竹一逕入烟蘿廢
井寒螿聚閒忩暮雀過濯纓聞孺子燈下亦悲歌
客至
蓬門斷来往草徑自荒蕪有客何方至呼兒問濁酤彈
琹待風月把酒話江湖更枉新詩贈長吟興不孤
登樓二首
𦕈𦕈凴高暮凄凄景物閒秋隂生巨壑雲氣度西山一
郡寒烟畔千門落照間此時瞻北極萬里欲飛攀
二
縹緲東樓上長凭興不慳病来疎眺望秋至廢躋攀日
落河山暮風廻草樹班夜殘猶未倦坐待月臨關
同沈清溪夜坐二首
細雨侵高樹空堂散欝蒸詩成揮彩筆話久落青燈鳳
字慚嵇叔龍門愧李膺瑶琴多古操數為拂朱繩
二
移席留長坐更深雨漸繁竹寒庭鶴警燈静壁蛩喧舟
楫淹歸計琴書代晤言知君多雅興常過蔣生園
雨夜似清溪二首
院静聞疎雨林高納遠風秋聲連蟋蟀寒色上梧桐短
榻孤燈裏清笳萬井中天涯未歸客此夜憶江東
二
微雨初搖颺風吹灑更長冥冥來石壁䬃䬃近秋堂螢
火流深塹鸕鷀下淺塘吳歈當此夕哀切興難忘
雨後邀馬君卿
寂寂楊雄宅琴書誰與同青山過片雨白日抱殘虹塵
榻還堪卧清樽未可空相看城郭暮那忍負秋風
雨中和清溪
濛雨蕭條至悲風日暮多積隂生徑草永夜落庭柯宅
愧高人隱門勞長者過白鷗如有意相逐下烟波
清溪草堂(并序)
沈子高吳人也構草堂扵清溪之上以為隠居焉
今年北游至申來訪予道清溪之勝遂為作詩四
首
草閣臨溪上幽期孰與論白沙連曲岸秋水到閒門檻
外常垂釣舟中數舉樽風情有如此不異浣花村
二
夜夜聞清瀨朝朝見碧潯百年應有寄終日自長吟宿
槳依沙樹開窗散渚禽生涯衆人事不獨愛幽深
三
隱者常稀闊幽居獨羡君汀洲起漁唱籬落傍鷗羣水
接吳門樹窗生禹洞雲更傳詩句好還似沈休文
四
太湖湖上地聞占好園池有業堪投老無官可避時渡
傳桃葉詠門聽竹枝詞何日山隂棹溪堂見戴逵
懷高鐵溪先生四首
積雨空林畔庭除烟霧昏佳人不我至樽酒向誰論野
樹斜連屋秋山遥對門何時孤興發騎馬到荒村
二
吾慕高䕫府風流漢長卿新詩裁錦字麗賦擲金聲早
謝人間事幽通物外情相違動旬月何日見黃生
三
磊落眞邦彦襟期亦我師右丞元好畫謝傅未忘棋花
鳥留新興雲山待妙詞小堂能枉駕一為細論詩
四
僻居臨水次竹樹稍深幽對景非無酒登高亦有樓好
風吹永夜片月度清秋不見孤舟至令人憶子猷
八月丁日
孔庭嚴祀典冠冕萃吾鄉霄漢迴清樂星辰入畫裳萬
年仍爼豆千仞自宫牆此日斯文地瞻依病未忘
初度
此日逢初度悲懷却自寬久為京洛客初乞茂陵官堂
上慈顔喜燈前稚子懽一杯承膝下願得歲相看
夜
地遠柴門静天高夜氣凄寒星臨水動夕月向沙低入
室喧蟲語張燈住鳥啼自然幽意惬不是戀深棲
隂
慘澹長隂合蒼茫四望同地秋還易雨樹晩故多風樓
閣山寒裏衣裳水氣中農家務收穫早為豁層空
吾州
遼邈吾州地名從申伯來通淮一水下入楚萬峰開舊
國無遺廟寒城有廢臺秋郊獨臨眺懷古意悲哀
北望
北望風塵裏遥思日月邊山河臨地極樓觀倚星躔翠
羽開諸國金甌至萬年自從歸病後常夢五雲前
贈張合之秀才二首
張子元竒士㩦書過我林激昂高論氣落魄遠遊心一
飯山家晩孤燈夜雨深城邊有岐路送爾獨長吟
二
匹馬何時出還家此日心卞生懷楚璧郭隗待燕金雄
劒青雲志哀絃白雪吟功名少年在不必淚沾襟
雷
不見蒼山破虛聞巨壑馳烈聲迴地底餘響落天涯魍
魎何由避蛟龍得自隨中宵沛雲雨威澤正當時
月二首
宛宛秋山月今宵尚未圓光生萬里外影對一樽前城
静虛弓倚樓高破鏡懸草堂風露下終夜不成眠
二
片月中秋近輝光一歲無天清驚塞鴈夜冷落楓烏不
寐知宵永無言對影孤更深何處沒萬里墮江湖
三關
楚塞三關隘雲峰入望重何年戎馬地空有昔人蹤積
水沉秋堞長烟帶古烽乾坤當失據饕餮任羣兇
九月
九月清霜下中林蕙草寒暮霞多變態秋色不宜看丘
壑容吾拙乾坤敢自安古來俱涕淚況復歲華殘
大復集卷十五
