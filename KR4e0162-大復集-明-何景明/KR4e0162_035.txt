大復集卷三十五明何景明撰
序十四篇
送郡守孫公考績詩序
予得告還處野中別業不能應州閭交際趙元澤氏者
予所好者也来造予且將諸卿大夫之命曰吾守孫公
將奏功於天子天子且將有顯陟也吾州不復得迓公
駕矣衆咸榮其行而不忍其去我也見之歌詩焉子幸
居家不得無辭以為頌首予以寡於文且病固辭元澤
曰諸大夫之命也敢固請于子予辭不得命乃言曰夫
考績之法次其殿最而為之黜陟者也天子執之以待
天下之吏者也今之例獲考者即為良而多陟之而凡
吏兹土者亦率以獲考為良而榮之然以是而知其政
信其為良者吾獨於守令焉而他有職者弗可也蓋守
令職叢於他官而獲考為難守位雖尊於令而親民與
令同令之事又攝焉則守尤所難也守之上有府有司
有監察其下則縣也府曰某州有缺事也未可考也守
受令惟謹府可矣司曰某州有缺事也未可考也守受
令惟謹司可矣請之監察監察曰某州有缺事也未可
考也守受令惟謹州既靡有缺事守曰吾庶可以考矣
又察之縣曰某縣之事缺未可考也縣無缺事而後可
考於是觀之吾守之獲考也可不謂之難乎其政之善
而為良也可弗信乎今諸大夫出告人曰吾守政則善
是為良守也人曰子私子之守也未敢信今諸大夫告
人曰吾守之欲考績也府考之曰罔有缺事司可之曰
罔有缺事司請於監察監察曰是未有缺事可之又察
之縣曰縣之未有缺事守之能事事也則人必曰是豈
非政之善而能之也豈非良守而能之也余曷敢不信
子之守也夫如是則吾守之賢不待詩歌而知之也而
復以去我為不忍者又非也吾守去兹而有顯陟則其
位又有大於守者矣守一州也其惠狭陟而大於守焉
又豈一州之惠而已也雖然詩歌之作無加于吾守而
吾士民之懷也不可缺也敢以兹言首之詩凡若干篇
贈清溪子序
清溪子嘗遊吾郡題詩山寺中去時予幼也既長予遊
寺中尚見其詩今年予得告屛處郭西之別業所罕有
接識吾鄕有趙元澤者長者也故常與語也他日偕客
来予謂客誰也元澤曰是清溪子也予業已識之蓋二
十年而再至也清溪子亦長者又能為歌詩善鼓琴性
好遠遊凡遊江漢洞庭百粤之間者將三十歲也予亦
好遊嘗遊燕趙遊秦楚滇蜀然悉以宦故遊也弗肆吾
志與子語遊尚勃勃也吾郡先達高鐡溪者嘗仕司馬
部遷楚徼又仕江南仕蜀川亦好遊者也時謝宦隱於
鄊無與語遊者乃數與清溪子語懽甚也於是予與鐡
溪更相延致月餘日與歌吟弄琴至夜分有不怠也夫
人之晤合離散有謂偶然者清溪子始遊吾郡予固稚
子而鐡溪方宦遊也二十年而再至再至而相與甚得
豈偶者也清溪子歸歸而歲一至焉則與吾二人語遊
尚有期也時與清溪子善者皆作詩為別元澤洎馬君
卿者尤數往来者也詩併附卷卷首題畫皆鐡溪作者
也清溪子名昂字子高出東陽沈氏鐡溪名鑑字克明
元澤名惠君卿名錄白坡何景明志
贈蕭文彧號古峰序
蕭文彧先生與予父兄遊者數十載與余遊者六七年
博雅志慤凡世之詰媸侮衆方閧然文彧獨漠然不知
也余益愛焉語多合意嘗謂曰君其澄之不清撓之不
濁者乎余第進士猥来見訪至再乃徵余言請為別號
余知文彧者將安辭遂號曰古峰嗚呼鑿破混沌一泒
世道萬偽日滋吾嘗高卧北窗之風想無懷葛天之民
慨身世之既遠也及道西華玉井覽其峰高寒竦人由
是又南望匡廬五老巢入空冥氣含鴻濛雪落太古乃
登羅浮七十二峰於飛雲之上別来嘗夢想斯境梯石
磴披蒼翠浩歌烟霞深處與華胥氏往来不知有人間
也則文彧之古峰亦此類也耶然文彧世族西江漢唐
聲華今益顯家地之古矣摽支野鹿貌之古矣太羹玄
酒文之古矣余所謂澄之不清撓之不濁其心之古然
則文彧之古峰將凌太虚入廣漠而求之無何有之鄕
奚俟吾言
贈左先生序
左君以大理寺副擢山西按察司僉事時師君亦以刑
部員外郎擢江西按察司僉事二君者同鄉也其擢也
鄊人及其同官者咸寵之或曰二君之用也以法家也
語曰處山善樵處河善漁二君之於法也左君善平師
君善鞠或曰匪獨二君者然也今之用官也皆然也今
天下二司布政則以錢穀之吏為之而按察則選於習
文之家何景明曰不然也在選才爾若論其家何官也
苟執事之不察吾懼其責名而亡實拘器而遺用也舟
之於水車之於陸不相通也然造舟車者弗能舍木也
是故察之舟而櫓檝檣柁者曷一非木也故木良可以
為舟車矣夫器完而神注則立周而用精故耳之職曰
聽善聽為聰目之職曰視善視為明然聰明者非耳目
也皆神之為也故君子全其神而用之可以通天下之
事矣夫左君善平師君善鞠是二君之職也廣之其才
曷往弗善也二君履夷歴艱備嘗通塞是天之多其才
也出為臬為藩入為臺為省為將為相咸由此矣
贈趙君士器序
余官於京十五年其閱鄕之仕郡縣者數十人或起或
沮或全或壊始也不知其著而其微居可知矣諺曰地
知稼小知大夫基事者莫如志鼓動者莫如氣風也盪
於天雷也奮於地山石至固也松柏干之而出氣則使
然也孰能遏之哉大抵吏之沮而壊者咸不知職而顧
於官不憚已而忌於人不知職不憚已則慮不一而志
渙顧官而忌人則多畏而氣不伸故内有得失利害以
變其心外有威福毁譽以折其勢勢折於外而心變於
内則業不精而行罔功惟知職而憚已則職為重官為
輕已為内人為外是故務約而心暇事成而身不失夫
梟翔於屋雞伏其雛吏之命職也為事者殉事為民者
殉民古之吏也今也隳其職以崇位以民冐害而覆其
身夫志氣者不可以無輔也是故必才以濟之識以明
之德以經之義以紀之故剛不暴而勇不亂四者志氣
之輔也趙君士器通判保定府有治績治上考功部績
第一士器弘治辛酉舉河南省其同年選而為郡縣者
十數人或沮或敗士器官獨成且起矣士器之治也剛
而易勇而能遜辨達而不避其所由於志氣者遠大矣
贈許汝登序
許汝登先生為進士初令樂陵大盜之起也山東吏不
守將威於鬭或奔樂陵完令有禽伐大盜遠之功名勃
如也乃陟樂陵令為兵備僉事兵備三年赴考功部奏
上考予嘗問兵備何以能禽守也曰有技乎曰弗能彎
弓曰有力乎曰弗能躍馬予歎曰是知兵計矣是以能
禽守也兵備復任鄉之士大夫曰兵備奏上考甚寵請
子之言加兵備也景明聞之負有為之具者篤不求之
志夫能求之士匪能為者矣語曰富賈坐室貧賈遊市
夫玉必生於無人之山珠必産於九仞之淵然而為重
器而至國中者非珠玉之能求於人也西子不窺戶而
布幣盈門求之者衆也碔砆自懸魚目屢造醜女多媒
天下有為之具四藝著曰才行著曰德勞著曰功聲著
曰名是故守用所以為急也蓄得所以為重也慎伐所
以為嘉也保譽所以為望也夫任使爵位所以加於才
德功名者也求而得不求而失勢之所必有也是故利
害形而心移夫才勝使德勝任功勝爵名勝位必不求
者也賤也而人貴之辱也而人榮之使勝才任勝德爵
勝功位勝名必求之者也貴也而人賤之榮也而人辱
之夫不耻干而羞役者衆人宜之才德功名之士可以
需人之求而非可以求人者也兵備天下才德功名之
士也予弗患夫求之者之不至也
贈南雄判俞君序
俞君公濟判廣東南雄府陳大理曰君起於貢為佐郡
久負而深藴厥施必大請予言贈焉余嘗聞劉大司馬
之為廣東伯也順德令吳獻臣伯常引與坐論謫吏鄒
汝愚伯上客之伯也善下下矣而令也謫吏也安其禮
有與任之有見列之夫先王之時懼天下之塞情而隱
賢恒徹其所蔽限者故崇高則略之富貴則損之使人
人抒其意而盡其才是故先王之時吏也直其道不辱
其身忠其職不卑其位維名與資今之所為蔽限者也
名也標聲資也階勢崇虚而實或不徵升庸而超俊或
格是故聲日張而勢日懸公卿廢禮士之文牧守靡察
民之實是以官屈而吏以調困以此一下上而通天下
是以難也夫受揖則立受跪則坐吏之自處也重其身
以求而求勿浚也修其事以見而見勿皎也執己卑来
陵也居太柔取藉也是故必高其節而遜出直其志而
平施古者學之有術守之有力行之有方皆先守乎已
者也夫定取舍也以制得失定好惡也以制毁譽定是
非也以制從違定行止也以制進退是故上交不謟而
下交不瀆故名也者弗能榮辱而資也者弗能崇卑也
傳曰君子非其人不交故不知其人考其師友焉俞君
師章司成而友大理其所從有淵源矣
贈胡君宗器序
余黨士胡君宗器性爽而敦勤而闊度詳謹而無隱情
辛酉舉於鄉今年選保定府通判不治府主理邊之芻
糧次於懷来七倉屬焉我國家之儲北邊是重故以部
司專紀而五判分受其約兼督之者有守有撫有按有
監司給納之者有權門有貴家有戚里有世族有豪商
有富賈聽役之者有倉吏有場吏有吏胥有兵隸有車
人有攬戶有管庫之厮器有衡有量有石文有委獄有
受訟判也亦難矣臨者取者伺者干者赴而白者来之
沓沓畏之惴惴沾然緣然錯錯然若風雨之至也雲霧
之交也矛戟之衝也機括之發也若川委而疇布也於
是乎無備無宰無識無籌無政莫之應而立也夫衆令
而汎從則遺衆勢而流悅則委衆蓋而闇受則罔衆數
而煩覆則眩衆辭而滯理則叢是故共者承衆令也剛
者折衆勢也察者徹衆蓋也約者舉衆數也通者肆衆
辭也夫致慮而圖全者患之防也任而弗却視者事之
隙也夫瓜繁必摘鵠張必射舉火者寇遁測井者投石
道河求通也疾掘則壅故共而曲意則極之者至矣剛
而樹標則摧之者至矣察而示明則掩之者至矣約而
疏中則實之者至矣通而速成則塞之者至矣夫水之
源潔也可以浮衆舟而不沈可以滅炎燎可以鑑可以
一分可以決重隄之障而轉千仞之石故蒞官之要則
莫要廉以修其身也廉以修其身則心静則氣直則視
燭則計精則才達
贈向先生序
夷陵向子粹行敦質好學而秉禮河南何子珍其人焉
向子為地官郎善於其職遷守廬郡行也謂何子曰予
欲子言之也何子曰唯唯予見子之履禮也禮也者理
之叙也其道也卑非知崇則莫達夫物鉅曠者弗以細
扁遺淺求而浚通明罔以幽隔故曰優優大哉禮儀三
百威儀三千五帝三王踐其理而示其事仲尼識其事
而示其理事實而易理虚而有形者方也神者無不在
也形神弗二故微著一故曰君子之道造端乎夫婦故
曰禮始諸飲食夫君子之為人上也使其吏程而民矩
也貴承也而弗以屈節承也貴親也而弗以回德親也
直内而順於外敬立而行其恭夫然後上下則也故曰
君子揖私朝煇如也登車則有光矣君子之治也設其
綱紀而有其目與民守之誥朝在門夕於野功不可以
躐取也分不可以踰得也故曰嘗遠食必順近食夫賤
市者為售也故君子下也而人高之非求高而下也虚
也而人實之非求實而虚也有功也而人德之非以功
求德也是故君子之修也盡諸躬而已設地而懸望焉
君子恥之故曰徒坐不盡席尺夫才盛者亢其志名高
者危其身享厚者盈其量是故君子才也思抑名也思
藏享也思約故曰君子之受爵也一爵而洒然二爵而
言言斯禮已三爵而油油以退夫仁生之義殺之禮辨
之智藏之故春生秋殺夏辨冬藏天之四時也四時之
道具而安其序故歲弗變而日新是故慮善惟動也動
惟其時也美而無當弗足美也故曰玉磬必擊大琴必
張嘉肴必食夫幾者時之會事之發也制其幾發其事
會其時則莫若斷孟賁之力罷於累試由基之巧廢於
百發弗斷其幾也故曰日中乃暴操刀則割是故禮也
者通於晝夜貫於天地格於人鬼者也是以君子貴履
禮也向子於是再拜曰敢不承子之言何子復拜曰子
之命也敢不告
贈楊静之南歸序
静之先生學於鄉貢於國卒業於監歴事於臺乃銓於
選部而歸省以需政焉歸之日友人集送之歎曰嗟乎
予今也始見天下事矣昔之人曰不出戶知天下此為
說也已使余於鄉也弗於國於監也弗於臺則於天下
也何以見之哉今也余始見天下事矣向之言不可行
者未必不可也其可行者未必可也情有所難徑而勢
有所難格意有所難通而理有所難會耳與目異也身
與心方也故曰民與士不同論匹夫諸侯不相謀此誠
然也何子聞之曰静之其有得乎夫天下有巨有細有
常有變有常常有變變有巨巨有細細有巨而細有細
而巨有常而變有變而常故鑿一戶者昧四方之遠專
一節者失三時之利帆海者不知山駕陸者不知水飲
冰而寒者不知嚮火之焦天下之事其藏也一其見也
不一其趨也一其散也不一其見也散也不一也故君
子多其見聞焉廣其思慮焉悉其履蹈焉其藏也趨也
一也故君子約其見聞焉精其思慮焉矩其蹈履焉理
貞也事情也貞者正其體情者幾于動也體非正不立
幾非動不行是故學而不業者尚本也貢而歴事者達
用也教以成士政以資官厚其身而周其知夫然後可
以見天下而無行不之矣静之其有得乎
送孫處州序
郡守孫先生懋仁以吏部例舉為處州府同知其視郡
凡有三年也申人宜之而難其去我相與送之上其長
老薦紳又言是遷迺郡吏者恒格不超歴有赫非所以
尊異良吏勞勤勸善也咸噫惜不能夷其意景明奉爵
進曰維斯遷也迺吾所為先生慶者諸長老薦紳顧弗
覩也自吾長凡吾郡之守更者幾矣不三考不得輒徙
因仍玩久與民吏耳目相厭刺刺不能其繁逮其徙去
固已奄然倦矣先生在郡始為三歲部始為一考其政
軌民尚有不盡究習猶鼓作莫敢緩悅而志氣展布方
堂堂向殷富即起而置之鉅地登之州邑之上視他昔
守者不可以謂無尊異也然先生偉男子也吾嘗見為
吏者矣慎者多畏不能有所震烈寬者多留不能有所
辨達是曷用寬慎也先生處吾郡與武衛肩立彬比勢
抗干沮衝折而卒能行其威事之𤨏絮旁羅不為曲慮
不為周防以才任之而莫為所變亂以失其措執是以
行亦無少遇挫衂以至於今徙官噫是則偉男子也偉
男子被是遷故長老薦紳噫惜弗以為尊異也然吾聞
適千里者百里一息適萬里者千里一息不亟進則所
至者遠也鵬之將圖南也必直上九萬里則風在下而
南圖易矣府之同知視州之守位則為高事則為簡高
則足以尊其身簡則足以節其力先生遠造斯乃有地
也於是長老薦紳曰如子之言可以慰矣送行當有言
其緝是語書之
送蕭文彧分教臨川序
制士貢入者願祿仕則以學職請禮部彙試而去取之
迺復試於天官去取加詳焉然後進之於大廷而天子
躬臨試之取其堪任者下之選部蓋獲名於禮部試者
十之六七焉獲名於天官試者十之四五焉獲名於大
廷試者十之二三焉予鄉蕭君文彧願就兹請歷三試
俱獲名優列於是領臨川訓導扺行鄉之好於君者咸
致儀為慶張祖為餞徵予以言贈予於君又厚雖不徵
予言固將有所告焉夫君之是請古所謂辭尊居卑者
也然師儒之義大矣非關柝之司可同也故試之屢而
選之重且難如此獨悲今之任是者不知所以盡職舉
其重且難者而自輕忽之甚者昕鼓坐堂上呼喚生揖
弗来者弗詰也夕鼓反室與諸生飲酒虞然弗忌也諸
生腆物来者禮之弗来者怒之業之惰勤弗察也監司
視學者至入其室寥然不聞絃誦閱其士驁然揖讓不
就列考其程課漫不即叙誅其弛職則自謂曰吾官卑
吾齒邁苟升斗私吾妻孥爾安所為哉否則又曰吾盡
職士弗率教也咸若時天下之學職廢矣夫教人者視
其所自教古之所謂師儒曰以賢得民也曰以道得民
也古之所謂教曰考其行也問其業也是故古之人賢
著矣迺考行道立矣迺問業行則進其良糾其有弗良
者已矣業則簡其修董其有弗修者已矣故自教者二
曰賢曰道教人者二曰行曰業賢曰著道曰立行曰良
業曰修盡是四者其教明矣君夙有聞於鄉博學明儀
其量淵然其行敦然其堪是任無疑也且其業於庠也
久歴於師也衆凡所以自教及所以教人者固習見而
熟聞者矣後有稱教明於臨川者必君之功也
壽閻定峰兵憲序
定峰先生以十月十七日為初度之辰諸生既請予詩
壽之復各為詩以送遂成卷焉諸生又請曰必序其詩
而卷斯成矣何子曰諸生何以壽先生也王錫進曰吾
聞之壽祈諸天者不若徵之人也夫人之可徵者莫若
功與德與言巳耳今先生西寇之平是有軍旅之功也
書院之建是有惠士之德也而文詞誨訓是有彛言也
徵之人以為壽者曷以易茲也是則先生之壽者乎何
子曰然夫功則利博也德則被深也言而文則行遠也
夫博則天厚之矣深則天大之矣遠則天久之矣故謂
之壽諸子曰子之言廣錫意矣可以壽先生矣可以序
壽先生之詩矣
贈李仲良耆老序
凡郡縣鄉有老設之為一鄉所平者也皆以長厚有識
達者為之其任在於責科僝事敦薄和爭道訓謹率而
已今歲弗熟自汝以南數百里草盡死中民以下為食
所窘起而竊掠昔之宿寇鉅盜相與乘發助匿熾弗可
已民大動擾於是藩司下令州縣鄉各置一老使任捕
詰雖非典例亦便宜所可舉者也時予鄉以李仲良舉
是役其厚仲良者吳抑之氏彭寬夫氏為仲良見予曰
仲良舉是役吾鄉所賴以弗擾者衆皆為賀而願子有
以告之也予聞仲良鄉之矯矯弗且為惴歛能與人任
事鄉人素所為豪傑者也其為是役吾弗患仲良弗能也
慮仲良弗慎耳攘盜本以安輯良者也苟弗慎則弗能
不妄有逮也有妄逮是猶治濫而加之水救燎而附以
薪其為害倍矣鷹隼韜而養之利其能搏野鳥也苟搏
於家使雞犬弗得寧則必去之寧失野鳥弗及雞犬也
是故仲良弗可以弗慎焉能慎則能弭害能弭害則天
必賞以福是故仲良不可以不慎焉於是抑之寬夫曰
斯言固仲良之所明者也書之俾仲良弗忘
大復集卷三十五
