大復集卷十六明何景明撰
五言律詩八十四首
樊秀才園内菊
樊生園内菊相對小塘西露蕊凄凄放風枝裊裊低栽
(一作種)依石竹下發(一作開)與畹蘭齊明日重陽酒殷勤為
爾㩦
九日同馬君卿任宏器登高四首
歲歲重陽菊開時不在家那知今日酒還對故園花野
静雲依樹天寒鴈聚沙登臨無限意何處望京華
二
遠地宜登望秋光薄暮濃樓高窺萬井潭迥落千峯花
為重陽發人懷百歲逢同遊俱俊彦尊酒得從容
三
病思逢佳節孤懷憶遠遊河山還似昔烟樹不勝秋故
國浮雲去高臺日暮愁牛山元有恨休訝淚長流
四
向夕楓林爽行吟未擬回明霞積水外落日古城隈鼓
角秋深怨風霜歲晩催莫將遲暮意孤負菊花杯
登釣臺
野闊窮秋出雲寒望未開萬峯遥駐馬殘日更登臺水
落龍蛇蟄(一作卧)沙空鴈鶩來孤懷對搖落吟罷有餘哀
孟冬
孟冬嚴氣至坐見物華微古樹猶秋色寒山半夕暉江
湖深欲凍鴻鴈各知歸羸病便深卧從茲日掩扉
寄孫世其舉人
得意西風裏賓筵聽鹿鳴此生看事業今日重科名錦
樹連江路秋花照楚城北來休太晩慰我隔年情
除架
苦葉蕭疎久秋匏亦委沙家人空抱蔓山鳥莫啼花零
落親寒事蹉跎感物華衰榮轉相代何必恨生涯
十月
十月蒼山静孤村帶郭長卜居憐此地高枕復吾鄉野
霧沉寒日城隂遲早霜一年看欲暮酒熟共誰將
懷孟望之
消息三秋隔虛瞻鴻鴈羣長安望不極落日起浮雲奉
使何時出吟詩誰共聞豈知離索久病思日紛紛
寒
水郭逢寒早城隂慘澹中遠山常霧雨衰柳更天風病
骨思狐貉愁顔付酒筩關河待冰雪何處有途窮
殘菊
寒叢後搖落冬至亦蹉跎病葉強相守孤英無柰何園
籬空自愛霜霰暮還多幸有餘香在深杯為爾歌
韓席二僉憲見過留飲
野外慚共給臺端枉駕來河魚還自取樽酒為君開落
木寒風急孤城暮雨催相逢孟冬節翹首待陽回
晴
冬郊零雨霽烟郭望初分獨樹餘寒照平沙足晩雲風
鳶高不下野鶴迥難羣夕坐親杯酒長歌還自聞
雪柬沈馬任三子
黯黯山雲起茅齋傍水涯一冬纔見雪十月已開花霧
裊寒城霰風吹野岸沙同遊詞賦客騎馬入誰家
喜望之至以詩迎之
經歲青山下空吟求友詩故人天上至慰我病中思臘
近冰霜苦春回草木知小堂終日待枉駕莫教遲
再别清溪子
冬舘蕭條别開樽為爾吟岸梅催客鬢江柳送歸心南
國浮雲暮孤城積霰陰逢春湖鴈起休滯北來音
得錢水部書
故人俱落魄水部近何如河上三年别天涯十月書烟
波愁望裏風雨夢魂餘更枉懷人(一作停雲)作長吟淚滿裾
懷沈子
沈生南國去别我獨悽然落月清江樹歸人何處船十
年安陸舍數口太湖田想到鄉園日生涯亦可憐
别望之
相送不得遠臨水一悲歌行雲暮不止遊子意如何楚
塞風烟迥燕關雨雪多春還問消息尺素莫蹉跎
洪法寺别錦夫邃伯
古寺垂楊裏樓臺照落暉重來舊遊地却與故人違雲
樹千山暗風花三月飛未將湖海淚空灑路傍衣
寄孫世其
世路渺難定相期未有涯昔為燕地客常到楚人家繫
馬中堂樹聽鶯上苑花故園看北斗腸斷憶京華
酬葛時秀
罷歸翻自喜舊業有青山積雨稀來客孤雲獨往還良
朋枉高倡撫卷一開顔何日還乘興題詩到竹間
懷葉時華
佳人湖上住亭榭迥堪憐手把青荷葉行吟綠水邊客
皆蓮社友人是竹林賢欲繫空庭馬聞君高樹蟬
雨夜
雲薄高城上孤亭郡郭西暗中螢火度燈下草蟲啼零
落同遊客凄涼舊雨題高歌視雄劍慷慨為誰㩦
遊賢隠寺次馬君卿韻
繫馬長松下風烟幾日留天高還薄暮地迥更逢秋孤
嶂開僧舍千峯繞佛樓自能來白社不用遠公求
與孫世其晩坐
留客江村暮開尊對浦沙池心上孤月樹杪落殘霞地
僻唯宜竹秋高未有花琴書堪晤語隨意宿山家
十四夜
水際浮雲起孤城日暮陰萬山秋葉下獨坐一燈深白
露蒹葭落西風蟋蟀吟關山今夜月横笛有哀音
雨中
一室高原次遥天起夕風雨來汀樹外日沉山霧中鳬
鴈秋沙静鷄豚委巷通白雲望不盡相對意無窮
寄雷長史
不見雷夫子相望歲半餘王門盛賓客仙府足圖書賈
傅才誰敵相如病獨居憐君兼吏隠休憶錦江魚
宿胡山人家
騎馬侵晨出看山至日昏鳴鷄千嶂裏高樹一家村白
石斜通逕清泉直到門秪疑人世外别自有乾坤
登堅山寺
西峯插天起絶頂寺門開雲裏一僧住山中無客來落
花平講席積草徧香臺我欲聞清梵焚香坐不回
寄焦太史藴德
抱璞聲名舊逢時意氣殊麒麟出天廐騕褭在雲衢世
史稱司馬英詞繼董狐遥知東觀裏終日會文儒
寄馬君卿進士
憐君得意日騎馬向春風通籍金門裏分曹畫省東宫
袍唐進士陛戟漢郎中辭賦相如妙聲名誰與同
寄阮行人
夫子風流士高懷近若何張騫能奉使阮籍自行歌文
字留中嶽樓船渡大河梁都看不遠枉駕幾時過
寄張季升給事
獨立當霄漢清譽在處聞朝趨青瑣闥日侍御罏薰温
室千年樹蓬萊五色雲同年還愧我天上早離羣
寄孟望之
昔在長安日相看慰别顔君行太行谷予亦下燕關春
去無消息秋來書未還可憐骨肉夢常越萬重山
寄戴仲鶡進士
戴生久離别宦況近何如白日閒官舍青雲近帝居明
時難自晦直道未應疎問我生涯事山中懶著書
懷李獻吉二首
聞君在羅網古道正難行無使傳消息憑誰問死生東
方元太歲李白是長庚才大翻流落安知造物情
二
冠盖京華地斯人獨可哀神龍在泥淖朱鳳日摧頽世
路無知已乾坤孰愛才梁園别業在何日見歸來
九日同諸友登賢隠山五首
九日西山上登臨思渺然高城過一鴈疎柳歇繁蟬勝
槩仍佳節同游似往年休將竹葉盞空對菊花前
二
古寺來遊日高秋雲物清樓臺萬里目時序百年情野
樹斜侵郭河流曲抱城明年當此際誰與共題名
三
野望秋無頼西風城樹凋浮雲滿天地落日更蕭條醉
舞隨長劒哀歌逐短簫龍山高興者千載竟難招
四
野寺空崖裏高臺舊國傍山川待我輩風日媚重陽雲
嶠秋臨迥松林暮倚長由來宋玉意搖落自悲傷
五
薄暮經行處千巖落照深孤松秀雲壑衆草莽寒林故
里登高興平居懷舊吟風前一感慨不異古人心
望京師寄王軄方
北望依南斗長安萬里愁西風入上苑楊柳落金溝雲
近蓬萊閣天迴太液流仙郎歸畫省高詠接同遊
九日懷鐵溪
獨憶高䕫府何時騎馬來一秋常卧病九日廢登臺寂
寞傳杯手凄涼作賦才陶家園内菊風雨為誰開
雨後次孟望之二首
斷雨藏深浦殘雲霽晩空人家亂水外野艇夕陽中風
急鳴江鸛天高落塞鴻滄浪浩歌起身世羡漁翁
二
萬里看無際高秋接素氛沙村昏片雨石壁斷孤雲鴻
鴈常求侣鳬鷗不離羣寒山有落木風起暮繽紛
霜節
鼓角蒼山畔孤城此歲殘迴風夜不止清霜日以繁未
惜瓊樹晩還悲瑶草寒陽春在何日幽谷待鳴鸞
為王子悼亡
玉魄無消息星辰隔紫泉舞鸞沉寶鏡飛鳳落金鈿不
待中郎貴空傳上婦賢平生浣沙處流水恨潺湲
送柴先生之霍邱訪朱調元
客裏黃金盡天邊逐歲華寒燈具行李早飯出山家東
路蘼蕪滿西風楊柳斜朱君舊相識見爾惜生涯
送孫世其舉人歸華容二首
似爾聦明少吾生望未涯孤城常作客九月始還家暮
雨沉關樹寒風落渚花洞庭秋色裏為我弔長沙
二
爾去荆州府孤帆幾日開山過宋玉宅江到楚王臺落
鴈衝人起浮雲度水來悲懷兼别緒歲暮若為裁
萬歲節
北望看辰極孤城首重回祥雲九重殿仙露萬年杯鳳
輦通宵備龍旗拂曙開侍臣金鑑錄誰有九齡才
任宏器過訪
磊落同鄉友相尋到水涯山中沽白酒籬下覓黃花積
水寒天闊連峯夕照斜興來高詠起揮翰滿烟霞
客至
野外逢迎少柴門落葉稠人閑不掃室客到始梳頭且
為烹茶坐還因看竹留登臨如有興更上水邊樓
上祖塋
故域西山繞佳城望轉幽松寒迷唳鶴草暖集眠牛不
見丘原起空懷霜露愁諸孫時掃謁哀淚灑松楸
上亡兄墓
阡兆還經歲音容不可追幾時門吏散今日路人悲壑
有藏舟處林餘挂劒枝哀哀憐小弟難忘鶺鴒詩
訪賈西谷
儒宫入古檜泮水静塵埃偶到閑官舍能孤遠客杯開
門黃葉落展席清風來更喜庭前菊寒花日暮開
西郊秋興十首
立馬西郊地悲風慘澹生白楊落古墓黃葉下孤城流
水年年去浮雲日日行滄浪清若許聊可濯吾纓
二
谷口風兼雨茅齋淰淰秋寒烟浮島嶼白水亂汀洲散
地躭高卧何時作遠遊近來疎懶甚一月罷登樓
三
野屋清秋暮寒沙易朔風歲年悲老樹岐路感孤蓬醉
豈逃名士狂非避世翁尋常門自掩無客到山中
四
舊家溮水上門向釣臺邊近市來沽酒中流坐放船蒹
葭開晩照洲渚接寒天漁父如相識長歌過我前
五
村居元舊業草舍僻臨城久雨蒼苔積閑門掃更生窺
人一鳥下見客衆鷄鳴翻怪巢由輩空多世上名
六
蕭條萬峰裏門巷静無譁積草惟三徑垂楊自一家寒
雲抱古木晩日媚殘花歲事看如此能教負物華
七
寂寞高臺畔空令故國存古人不可見遺迹更堪論雲
度孤城夕天連積水昏興亡向來事無處問乾坤
八
亭古楓杉落緣溪不柰秋西風怯纖綌細雨戀重裯雙
鷺寒窺井孤鴻晩過樓白鷗還有意相逐向吾洲
九
嚴風日以發落葉轉紛紛遠樹斜銜照寒山半入雲步
兵常嗜酒水部本能文悵望千秋上斯人亦不群
十
古人歌舞地今日幾豪華世事那能定吾生詎有涯秋
蟲不去戶寒鴈各依沙獨少高陽侣時時過酒家
賈長教舍白菊
君家白玉朵不數黃金花淡淡含秋色亭亭傲歲華閑
雲依檻静明月傍壇斜偶坐題詩去寒香為爾誇
雪
一雪今冬早霏霏白滿沙隨風斜着樹帶雨不成花曲
檻寒仍裊空庭晩更加城中一萬戶歌舞是誰家
寄贈莊國賓
上舘宜才子佳名玉葉光文章奪雲錦衣服惹天香下
筆驚鸚鵡吹簫跨鳳凰淮王門下客冠蓋日相望
至日二首
一卧鄉園晩頻看物候新冰霜寒近臘梅柳暗催春直
道何時泰生涯舊業貧蕭條一杯酒愁絶對佳辰
二
冉冉天時逼悠悠人事催坐觀羣物變又見一陽回遠
樹朝暉發孤城凍霧開長安望不見迴首獨餘哀
長安月
萬里長安月曾看照綺羅徘徊留舞席宛轉逐遊珂錦
幌披青霧朱樓拂絳河佳人獨愁思終夕抱雲和
登釣臺四首
歲暮荒臺上孤高望不窮亂山浮落日遠水抱寒空野
鷺時親客江鴻晩避風終期謝城市來此伴漁翁
二
出郭冬初暮登臺日已曛碧潭寒吐月孤嶂晩生雲名
姓嫌人識悲歌欲自聞沙鷗莫飛去應共爾為羣
三
古人棲隠地今日我重來寂寞千山裏烟波萬古臺岩
寒蒼桂落沙晩白鷗迴慷慨無人測長歌不放杯
四
薄暮登臺罷雲山興不忘門人㩦酒至日落更傳觴一
水星河渺孤烟島嶼長不愁歸路晩明月在滄浪
送柴先生二首
迢遞京華路憐君歲暮行一尊淮水上疋馬楚王城白
首家無定黃金藥未成蓬瀛如可涉約爾共逃名
二
季夏辭燕地經冬滯汝湄孤城一相送岐路不勝悲為
客江湖遠求仙歲月遲世途來不易相見更何時
送慈谿劉伯雨之南京尚寶卿
甸隔金陵迥天流銀漢斜江山迴帝宅牛斗上仙槎拔
擢符臺始聲名禮部遐行看好春色留賞舊京花
大復集卷十六
