徂徠集卷二宋石介撰
古詩
汴渠
隋帝荒宴遊厚地刳為溝萬舸東南行四海困横流義
旗舉晉陽揚帆入揚州揚州竟不返京邑為墟丘吁哉
汴渠水至今病不瘳世言汴水利我為汴水憂利害吾
豈知吾試言其由汴水濬且長汴流湍且遒千里泄地
氣萬世勞人謀舳艫相属進餽運曾無休一人奉口腹
百姓竭膏油民力輸公家斗粟不敢收州侯共王都戶
租不敢留太倉粟峨峨冗兵食無羞上林錢朽貫樂官
求要優吾欲塞汴水吾欲壊官舟請君簡賜予請君節
征求王畿方千里邦國足用周盡省轉運使重奉富民
侯天下無移粟一州食一州
麥熟有感
去年經春頻肆赦拜赦人忙走如馬五月不雨麥苗死
赦頻不能活窮寡今年經春無赦書十日一雨及時下
五月麥熟人民飽一麥勝如四度赦吾願吾君與吾相
調和隂陽活元化隂陽無愆元氣活風雨調順苗多稼
使麥長熟人不飢敢告吾君不須赦
讀詔書(丁亥中作)
關中有山生虎狼虎狼性虣不可當去歲食人十有一
無辜被此惡物傷守臣具事奏聖帝聖帝讀之惻上意
乃詔天下捕虎狼意欲斯民無枉死吾君仁覆如天地
只知虎狼有牙齒害人不獨在虎狼臣請勿捕捕貪吏
待士熙道未至
鳳凰饑憶玉山禾鼔翅飛下玉山阿玉山之禾粒未熟
饑不得食心如何麒麟渴憶崑山流軒軒直下崑山幽
崑山之流流未長渴不得飲予心愁
赴任嘉州嘉陵江泛舟
中心横大江兩面疊青嶂江山相夾間何人事吟放半
樽岸幘坐永日揚舲望孤棹已夷猶數峰更清向危影
倒波流凝光浮水上白鷺答猿啼樵歌應漁唱併生泉
石心堪愧庸俗狀江清照人寒江面平如掌有客去逍
遥扁舟浮蕩漾遠與城市絶深將泉石向水鳥忽東西
溪雲時下上軒冕誰富貴琴樽自閒放酒色照綠波吟
聲入秋浪五湖何范蠡磻溪無吕望吾家徂徠下波水
有清漲常時夜雨急隨雨來枕上魂魄寒無寐山居得
真尚一為塵纓縛不得閒時向兩耳聒欲聾喧囂千萬
狀夜雨自潺湲窮途空悲愴劒南四千里地遐接蠻瘴
乍聽江水聲聊使心夷暢
三豪詩送杜默師雄(并序)
本朝八十年文人為多若老師宿學不敢論數近
世作者石曼卿之詩歐陽永叔之文辭杜師雄之
歌篇豪於一代矣師雄學於予辭歸作三豪詩以
送之
曼卿豪於詩社壇高數層永叔豪於辭舉世絶儔朋師
雄歌亦豪三人宜同稱曼卿汩没餘老死殿中丞人雖
埋黃泉詩名長如冰永叔亦連蹇病鸞方鶱騰四海讓
獨步三館最後登師雄二十二筆距獰如鷹才格自天
來辭華非學能迴顧李賀輩麤俗良可憎玉川月蝕詩
猶欲相憑凌曼卿苟不死其才堪股肱永叔器甚宏用
之王道興師雄子勉旃勿便生驕矜
南山贈胡明復先生
我來南山興感悲萬物紜紜宰者誰衆材叢卑無竒姿
直轅曲輪皆所宜大木磊磊節幹竒撑岩柱谷無處施
我願天子修明堂坐朝諸侯會四夷柱要十圍棟百尺
日責匠石搜訪之千人用斧萬人拽大根砍斷山崩欹
五郡追牛十縣丁載送上都天子怡般輸駭汗工倕走
有目未有曾觀窺黃帝合宫堯衢室周制九筵虞總期
聽政朝夕有攸處閨門左右咸以宜天子拱手四輔立
坐致四海為雍熙不用直棄用即大短轅曲輪爾胡為
河決(乙亥中作)
崐崘山最大峨峨横絶域黃河地下來洶洶不可測河
伯一發怒擘開崐崘石水出東北陬浩渺無涯極平地
水行疾九州如咫尺湯湯勢滔天黎元多沉溺上貽堯
心憂四岳舉鯀塞鯀用汨彝倫九載無成績堯怒不能
治遂行羽山殛有子其曰禹命使嗣父職洛中得龜書
九疇文甲拆禹乃乘四載周遊視水迹百川各復道九
河皆開闢禹功既已成水患方滋息竊思夫禹意河九
為遠策况云殺其溢聞之孔安國三代逾千年所以無
災厄戰國爭土疆諸侯用詐力遷徙無常歲湮淪不可
識隄障遏水勢溝渠絶地脉禹道不復究河流有壅隔
頻為中國患中國不安席從官徒負薪河伯弗受璧欲
盡淇園竹安救瓠子役民力殫將竭國財耗亦劇四方
競上疏羣臣爭籌畫田蚡方為相書來多持扼豈顧天
下利惟以私田惜賈誼不為用延年亦見斥如何聖人
功千載復不得皇宋運熙泰四聖崇道德百蠻皆臣順
萬物遂生殖八十餘年間人不聞金革惟兹澶滑郡河
患亦云亟常記天禧中山東與河北藁秸賦不充遂及
兩京側騷然半海内人心愁慘戚河畔木無幾隄防有
穴隙流入魏博間高原為大澤良田百萬頃盡充魚鱉
食救之成勞費不救悲隠惻吾君為深慮不食到日昃
我忝竊寸禄素飱堪自責不負畚一土私輙逃下籍又
無一言長萬分有裨益與世同浮沈随羣甘默默亦或
中夜思斯民苦瘦瘠四年困蝗旱五榖餌蟊賊年來風
雨時纔得一秋麥手足猶瘡痍肌膚未豐碩若待四體
肥斯民無愁色不然尋九河故道皆歴歴一勞而永逸
此成功無斁或可勿復治順其性所適使民就寬肥使
水灌鄰敵試聽芻蕘言三者君自擇
寄永叔
九龍行雨歲在子皇天之命實勤止泓湫水煖皆慾飽
七龍嬉戲兩龍睡卷藏密雲空自膏畜聚甘雨不肯施
旱魃妖狂作民虐風伯暴怒興日熾訴號仰天天不聞
九州之禾皆乾瘁嗟乎龍職職行雨失職不雨民胡恃
騶虞義獸心實仁不忍斯民不食死向龍慢罵數龍罪
龍不能答滿面恥偷向上帝䜛騶虞騶虞得罪龍竊喜
欲知龍與騶虞分仁與不仁而已矣
南霽雲
禄山熾亂火焚崐岡炎炎二京鞠為戰場百官奔走萬
乘愴惶孰城能守孰地不亡藉彼睢水其流湯湯有城
有民在睢之陽遠位廵上廵智我彊以廵守城廵亦克
當賊徒西來殺氣堂堂旌旗如林對城而行廵登城守
辭毅色康城中之人踴躍倍常賊知城堅坐甲裹糧城
中食盡殺愛以嘗士無二志持痛扶瘡寧守城死城不
可降霽雲勇烈跳城軼出走泗投賀求兵救乏賀飲霽
雲牢醴羅列霽雲避席謂衆人曰睢陽之人饑已一月
義不獨飽食不輒咽以刀斷指左右流血何人妨賢忌
忠嫉節心不敢兮賊功害伐不勞一兵坐觀斧鉞霽雲
心折寸寸如鐡霽雲據鞍怒髮衝冠一矢以志復來不
完路人傍觀涕流如瀾遠近聞者為之辛酸力盡且窮
城孤無援至死不屈萬戈來攅精神内發顔色自安身
輕鴻毛名重泰山吾執唐刑㒺容於姦未誅禄山先誅
賀蘭
贈張績禹功
李唐元和間文人如蠭起李翺與李觀言雄破姦宄孟
郊及張籍詩苦動天地持正不退讓子厚稱絶偉元白
雖小道爭名愈弗已卒能伯斯文昌黎韓夫子吾宋興
國來文人如櫛比黃州才專勝漢公氣全粹晦之號絶
羣平地走虎兕謂之雖駮雜亦文中騏驥白稹洎盧震
江沱自為水朱岩兼孫僅培塿對嶽峙卒能伯斯文河
東柳開氏吁嗟河東沒斯文乃屯否汩汩三十年淫哇
滿人耳粤從景祐後大儒復唱始文人如麻粒樅樅攅
戰騎徂徠山磊砢生民寔頑鄙容貌不動人心膽無有
比不度蹄涔微直欲觸鯨鯉有慕韓愈節有肩柳開志
今讀禹功文矛戟寒相倚寶光千丈高飛出破屋裏龍
音萬丈長拔出重淵底雷霆皆藏聲日星或失次我慙
年老大才力漸衰矣禹功氣奔壯今方二十二前去吾
之年猶有十四歲令讀禹功文魂魄已驚悸更加十數
年世應絶儔類卒能伯斯文吾恐不在已禹功幸勉旃
當仁勿讓爾
西北(乙亥中作)
吾嘗觀天下西北險固形四夷皆臣順二鄙獨不庭吾
君仁太厚曠歲稽天刑孽芽遂滋大負固判畦町漸聞
頗驕蹇牧馬附郊坰吾恐患巳深為之居靡寧堂上守
章句將軍弄娉婷不知思此否使人堪涕零
贈孫先生
世無伯樂不識馬眼看騏驥如駑駘先生今年四十四
才似臯䕫胡為哉泰山山下水照石溪聲濊濊白雲堆
我居其間構茅屋好與先生歸去來
寄李緼仲淵
噫吁嘻屈原放賈誼投晦之流子望囚古人今人皆不
免才能累身才更優吾友仲淵少學古胸中疎落希孔
周點毫磨墨作文傳壯哉筆力追羣牛三十青衫得一
尉尺澤寸波蟄長虬清廉愛民復材武一日得罪流遠
州噫吁嘻屈原忠臣楚之望賈誼少年才無儔晦之子
望具命世麒麟頭角爭崔&KR0886;時不與兮將奈何吁嗟仲
淵勿涕流
送李先生謁張侯
先生長七尺栖栖長自弔一飲酒一石常恨酒甕小一
食牛一腔平生未嘗飽負劒出門去滿眼荒榛道行行
何所適淚下沾襟抱李生且收涕不足苦悲惱非無咸
池音䕫曠世所少不識伯樂氏飛黃編牛皂我聞張侯
者其人非草草六經探精微九流得指要荀况或言兵
杜牧曾深考縱横文武術難以尋常較磊磊公侯器可
以鎮紛擾子將丈二矛試向伊前掉見子伊心喜扶子
出泥淖王濟牛心炙李生應得咬
乙亥冬富春先生以老儒醇師居我東齋濟北
張洞明遠楚宫李緼仲淵皆服道就義與介
同執弟子之禮北面受其業因作百八十二
言相勉
鳳凰飛來衆鳥随神龍遊處羣魚嬉先生道德如韓孟
四方學者争奔馳濟北張洞壯且勇楚丘李緼少而竒
胸中磊落頗驚俗泰山石介更過之三人堂堂負英傑
胸中拳曲蟠蛟螭道可服兮身可屈北面受業尊為師
先生晨起坐堂上口諷大易春秋辭洪音琅琅響齒牙
鼓簧孔子興伏羲先生居前三子後恂恂如在汾河湄
續作六經豈必譲焉無房杜廊廟資吁嗟斯文敝已久
天生吾輩同扶持二子勉旃吾不肖先生大用終有時
當以斯文施天下豈徒玩書心神疲
送路遵謁孔宣公
薄田五頃餘纔足供王租慈母八十四髮白牙齒
疎服非帛不煖半冬無袴襦食非肉不飽杯案惟
一蔬南陔孝心子若何為安居方冬萬木折風裂人肌
膚凍死不敢言長途走﨑嶇二百里見我寒荄求吹噓
顧我正憔悴念子空勤劬闕里有聖孫佩服詩與書孜
孜行仁義隂德及焦枯三縣十萬人其命絶而蘇豈使
八十老甘旨不足歟(聞宣公視瑕丘奉符鄒三縣水災之民令無出今年租饑人得生)
過魏東郊
全魏地千里雄大視區宇黃河為血脉太行為筋膐地
靈育聖賢土厚含英武堂堂柳先生意氣如猛虎十三
斷賊指聞者皆震怖十七著野史才俊凌遷固三十補
二書辭深續堯禹六經皆自曉不看注與䟽述作慕仲
淹文章過韓愈下唐二百年先生固獨步投篇動范杲
落筆驚王祜四方交豪傑羣公走聲譽一上中高第數
年編士伍五命為御史連出守方土事業過臯䕫才能
堪相輔鳳凰世不容衆鳥競嘲訴獄中饑不死特地生
爪距貔貅十萬師盟津至北渡塞上諸猛將低頭若首
鼠渴憶海為漿饑思鰲為脯兩手拏人肝大牀横牛肚
一飲酒一石賊來不怕懼帳下立孫吳樽前坐伊吕笑
談韜鈐間出入經綸務匈奴恨未滅獻策言可虜幽州
恨未復上書言可取好文有太宗好武有太祖先生文
武具命兮竟不遇死來三十載荒草盖墳墓四海無英
雄斯文生宗主䜿子敢顛狂黠戎敢慢侮我思柳先生
涕淚落如雨試過魏東郊寒鴉啼老樹丈夫肝膽喪真
儒魂魄去瓦石固無情為我亦慘沮
蜀道自勉
潮陽瘴烟黑去京路八千吏部有大功得罪斥守藩朝
衝江霧行夜枕江濤眠蛟蜃作怪變時時攀船舷魚龍
吐火焰往往出波間故為相恐怖倏忽千萬端道在安
可劫處之自晏然我乏尺寸效月食二萬錢自請西南
來此行非竄遷蜀山險可升蜀道高可緣上無嵐氣熏
下無沙濤翻步覺閣道穏身履劒門安惟懷吏部節不
知蜀道難
聞子規
月上半峰峰樹碧子規啼苦月無色壯士耳邊都不聞
兒女眼中淚自滴古人出處非關身處兮事親出事君
服勤至死不敢倦避勞擇逸豈所聞我看蜀道誠為難
嗟爾子規何云云王尊九折竟叱馭班超萬里圖立勲
乘危踏險盡臣節二人至今揚清芬我本魯國一男子
少小氣志凌浮雲精神許國貫白日有心致主為華勲
位卑身賤難自達滿腹帝典與皇墳有時憤懣吐一言
小人謗議已紛紛宰相寬容天子慈八年之中三從軍
從軍官清吾何苦嘉州路遠爾勿語地不為我易其險
我豈守道不能固子規子規漫啼絶斷無情淚洒向汝
哀隣家
隣家不選醫醫無救病術朝一醫工入夕一醫工出有
加而無瘳遑遑不安室吁嗟隣翁愚予為病者恤瞽醫
一日更千人盲藥何能療沈疾
送趙澤
子來入吾圃纔食一寸苗未足充子腹饑腸猶枯焦玉
山米粒大如棗食之令人身肥饒留以待鳳凰不將食
鴟梟鳳凰一去何日回遺子一粒換肝膋
觀棋
人皆稱善奕伊我獨不能試坐觀勝敗白黑何分明運
知竒復詐用心險且傾嗟哉一枰上何足勞經營安得
百萬騎鐡甲相磨鳴西取元昊頭獻之天子庭北入匈
奴域縛戎王南行東逾滄海東射破高麗城南趨交阯
國蠻子輿櫬迎盡使四夷臣歸來告太平誰能憑文楸
兩人終日爭
贈劉中都
吾登泰山上下視何紛紛彼角而走者孰為麟與麏彼
茁而生者孰為蕭與芸伯樂不復出駑驥終同羣卞和
不再生珉玉將誰分吁哉劉中都高標凌浮雲諸侯不
薦士外府不策勲冉冉趨黃綬勤苦徒爾云我愧勢力
小不能叫吾君勿改芳蘭性林深須自薰勿隠冲鶴聲
天高當自聞
徂徠集卷二
