徂徠集卷四宋石介撰
近體詩
讀安仁學士詩(曼卿舊字安仁)
齊梁無駿骨李杜得秋毫後世益纂組變風堪鬱陶奔
道少驥逸充棟如牛毛試看安仁詠秋風有怒濤
寄雷澤張從道
不知有凍死一室心恬如臘盡妻未褐天寒子讀書澆
風與世薄古道於時疎事事皆同我憶君春草初
竹書筒二首
截竹功何取為筒妙可談長猶不盈尺青若出於藍浮
薄瓤皆去嶔崟節獨堪誰言但空洞自是貴包含虛受
殊招損多藏不類貪巾箱經漫五謗牘篋空三淚有湘
妃洒書疑禹穴探質曾冒霜雪價本擅東南隕籜遺輕
粉移根破凍嵐龍吟終不死鳳實尚餘甘朴陋我為貴
雕鎪彼合慙居常置几案出或係騑驂唱和友朋倦提
攜童僕諳純姿斥丹漆美幹敵楩柟其直如周道虛心
學老耼吾徒正得用詩筆戰方酣
又
達者創竒製雙魚斷竹尋蒼琅破雲色蕭瑟移風音徑
寸不為短探幽乃覺深中間自空洞枝幹何&KR0706;崟投恐
成龍去吹還作鳳吟稜稜人有節竅竅物無心儉朴功
難比提攜力易任純姿古皇道虚受聖人經或貯諫官
草多收女史箴筒兮用可貴吾不換南金
訪田公不遇
主人何處去門外草萋萋獨犬睡不吠幽禽閒自啼老
猿偷果實稚子弄鋤犁日暮園林悄春風吹藥畦
蘇唐詢秀才晩學於予告歸以四韻勉之
憐我山中卧半年相伴吟道傳諸子後易得數爻深㸑
或經年絶書猶盡日尋惜哉未終業親老忽沾襟
獵
騎士千人集綏旌四面張凝隂慘羣物殺氣結飛霜雉
守一節死兔緣三穴藏石慙羊質見狐嘆虎威亡獸困
猶思鬭鴻驚不亂行惟當縱猛鷙盡使食貪狼意務除
田害誰言事外荒非熊得吕望祝網遇成湯近念魏知
古深思夏太康吾君戒馳騁凡事合經常
大寒早行
萬動皆休迹五更獨鳴鞭星霜結凄色風霰過長川草
煖犬猶睡河冰馬不前城牆多有穴林屋半無烟餓虎
寒猶吼妖狐怪不眠山空亂猿叫樹折一雞顛幾處爐
薰炭何人坐有氊﨑嶇轉行路凛冽逼窮年脚指兩箇
落衫裳百孔穿嘘唏鼻纔潤僵直手難拳身固凍不死
老當窮且堅四方丈夫事誰為淚潺湲
遊虚泉山寺
寺遠離朝市同遊並結軨階根盤石磴殿影落青冥地
勝松筠衆山名草藥靈洞門深數里檜樹夀千齡疑有
神仙聚寧容魑魅停年多養龍虎早已蟄雷霆石上生
苔蘚岩阿長茯苓晴雲出幽竇隂霧滑疎櫺露滴茶芽
潤烟蒸竹汗青飡霞充道味採术騐丹經直擬升高處
何妨陟絶陘遐觀際寥廓下視何羶腥自被利名染無
因肺腑醒晨興看案牘夜坐守窗螢齪齪遵前訓兢兢
視此銘沉冥若籠鳥囚係似拘囹有願棲雲壑相隨步
翠坰平生山野性暫喜據梧瞑
至日早離張村
北闕千官集南山萬夀長何人踐文石獨客踏寒霜指
凍且憂落馬羸時恐僵豐凶卜來歲猶喜矞雲黃
歲晏村居
歲晏有餘糧杯盤氣味長天寒酒脚落春近臛頭香菜
色青仍短茶芽嫩更黃此中得深趣真不羡膏粱
病起吟殘菊
病起重陽過東籬菊尚黃慇勤擷寒蕊仔細嗅清香老
梗防閒蝶清油護暁霜叢邊強一酌聊不負秋光
和馬寺丞秋日寄明復先生
秋隂間秋色何處動悲凉有叟傅岩隠明時皤鬢蒼殘
書幾篋蠧寒菊半籬荒惟學春秋者時時到草堂
嶽色
春近滿魯甸雨餘堆汶河濃雲映不盡殘照射來多高
與天垂野閒臨月上波特開西北戶愛此鬱嵯峨
宿村舍(明道癸酉歲)
去去都城遠蕭蕭村落稠饑鴟啄死鹿鳴犢随孳牛轉
徙多空屋荒榛有亂丘狐狸競恐怖雀鼠仍啁啾鬼火
時明滅旋風乍卷收吾心不吐茹忠信待姦仇
和奉符知縣馬寺丞永伯捕蝗回有作
天道不可詰吾當責爾螟方今絶䜛慝何故播羶腥野
草離離盡秋禾穗穗零知君恤民意鬢滅數莖青
泰山
七百里魯甸北瞻何巖巖諸山知峻極五嶽獨尊嚴寰
宇登來小龜蒙視覺凡此為羣物祖草木莫鋤芟
留守待制視學
藝祖興王地諸侯布教宫冠纓臨仗集文雅與時隆泮
水差差綠春芹習習風袍輝子衿動旗映講紗紅節鉞
來門外聲容播國中分庭等威殺更僕宴談終亹亹聞
諄誨拳拳激懦衷武昌尊庾亮蜀郡樂文翁王化周南
始儒縫魯俗通四方觀表則後學發童蒙木鐸留遺韻
緇衣纉舊功願公持此道黃閣弼清躬
其二
演道開談席觀文降使轓水寒芹葉薄春早杏隂繁喜
動青青佩親聞亹亹言孤生荷樂育終始託丘園
其三
開府雍容甚輕裘博雅存席間閒布帙鈴下晝無喧首
喜隆儒術諸生接討論馬融南郭學齪齪豈堪言
其四
春早沂風煖芹生泮水深前旌拂講樹垂佩耀青衿郁
郁彌文化循循善誘心恭王不壊宅金石有遺音
其五
翼翼取則地菁菁樂育篇使轓臨學舍台席俯談筵韋
相傳經舊文翁倡教先諸生動觀嘆門外卓卿旃
其六
泮水綠猶淺春芹葉始敷旌旗久停駐衿佩儼相趨庾
亮親臨學哀公不詬儒茲為表則地風教自王都
寄趙庶明推官
四十年來贊太平君王耳畔管簫聲定襄地域俄聞震
萊牧男兒忽議兵明日邊烽高百丈同時御府出三旌
將軍請用多多筭能向當初見未萌
寄沛縣梁子高
南海怒蛟三尺角埋藏水底嘆吟呻明時直道難干禄
白首躬耕力養親醉讀兵韜鬭龍豹閒抽寶劒舞星辰
官齋東是留侯廟定有英靈還往頻
送殿院還臺
老栢森森節貫冬頭冠獬豸號清雄側階簪筆書王法
當路埋輪有祖風白簡剛嚴重入府皂封切直舊留中
長安豪貴應相避又識當年御史驄
徂徠山齋熟寢家童報征西府從事田集賢元
均張著作與文趙推官庶明書至開緘讀之
因題書後
滿徑蓬蒿懶自鋤何人日午叩茅廬徂徠山下一枕睡
經略府中三紙書兵謀貴勝縱横出海鳥忘機飲啄餘
惟有華夷雅頌作文章兼不讓當初
元均首登賢良科因寄
宏辭等甲賢良貴二美翩翩落个中(今之御試用三題即唐宏辭科也)
虎子得來山穴泣驪珠探去海濤空三千字獨陳當宁
十七人甘坐下風(試者十八人)曾向當年競頭角直從此日
决雌雄(予與元均同年登進士科禮部御前姓名皆相隣)
安道再登制科
雄辭磅礴壓羣英再戰戈矛銳更精裴度韜鈐無失律
武侯節制是神兵千人盡服徂共議九合誰干小白盟
帝宋開基八十載連登科目獨為榮
送奉符監酒税孟執中借職(蜀主之後)
東西兩處各天涯去國還鄉喜又嗟鄒嶧山藏孟子宅
(自言孟軻後)海棠花落蜀王家深知周道非彛酒可罪唐臣
乞税茶三載此心無一事聞經絳帳日常斜(事退日就孫明復先)
(生問道)
嘉州讀邸報見張叔文由御史臺主簿改著作
佐郎依舊在臺
驚聞除目到遐荒病眼偏明喜倍常古節如爭臺栢直
青衫新惹閣芸香中廬夜宿羣經蠧北戶朝趨滿簡霜
主簿雖卑官漸緊近來應有諫書嚢
予與元均永叔君謨同年登科永叔尋入館閣
元均今制策高第君謨後磨勵元均事業獨
予駑下因寄君謨
網羅當日得英雄文陣三人各立功海裏赤鯨疑有角
雲中騏驥欲追風尋聞館閣英聲出又見賢良大對通
亦說年來畜竒業蟭螟何計逐飛鴻
赴任嘉州初登棧道寄題姜潛至之讀易堂
我不從官君下第其間險易兩何如連雲棧外四千里
讀易堂中一帙書慈母含飴垂禿髮先生懷道接茅廬
莫將清淚頻頻灑蜀道之難欲上初
入蜀至左綿路次水軒暫憩
水軒聊得恣吟哦拂拭衣裳塵土多蜀道三千里巇險
官途五十驛風波暫休又作故山夢閒唱還成勞者歌
幾斗米牽歸未得空憐滿眼是烟蘿
寄叔文
幾年持筆事征西未省尊前略展眉草檄朝慵腕勞脫
論兵夜苦舌瘡痍報君自說心如石憂國人言髩欲絲
若紀成功鏤金板能文韓愈自相随
左綿席上呈知郡王虞部(王與介前任同在睢陽)
何事相逢悲喜并倏然相别二周星主人鬢髮無多白
幕府藍衫依舊青目極同思故山斷涕洟共在異鄉零
階前絲竹雖嘈雜不似南湖湖上聽(睢陽南湖宴游之所也)
嘉州寄左綿王虞部
江山如畫望無窮况屬昇平歲屢豐萬樹芙蓉秋色裏
千家砧杵月明中斷霞半著燕支木零露偏留筀竹叢
只欠流杯曲水宴風流未與左綿同(左綿新創流杯)
士廷評相會梓州
道視荀揚雖未至分於管鮑已知深一千二百日離别
五十六驛外相尋重欲同君注周易且來共我聽胡琴
月留屋角不下去似與清風憐苦吟
鄭師易秀才詩奔騰遒壯殆有石曼卿學士風
骨作四韻以勉之
曼卿續得少陵絃絃絶年來又一年驚起聽君諷新句
洒如開集味遺篇一家氣骨疑無偶萬丈光芒欲拂天
好向風騷尤著意他時三箇地詩仙
送李堂伯升病歸
經年玄圃採珠璣無限愁腸對落暉綠竹實疎鳳凰瘦
玉芝粒小麒麟饑不因勞草傷春哭正是飄蓬感疾歸
只有文章滿君腹身雖癯瘠道全肥
伯升病歸君逢遵道送歸
朝來何事苦顰眉一客越吟三子歸河渚徘徊感春草
山齋寂寞背斜暉知心古道誰相得洒淚東風自覺非
早到茅廬慰孤淡易爻重待共參微
喜雨
學作昇平喜雨吟東臯微破滿犁深已聞萬乘焦勞慮
應解三公燮理心天捉乖龍鞭見血雷驅和氣泄為霖
農夫隴上閒論價一寸甘膏一寸金
留題敏夫隠居
三廻到此尋逋客杯案蕭疎氣味長午飯半甌橡子熟
春蔬一筯术苗香四時泉石應無夏滿谷雲霞别是鄉
終待共君結隣里竹邊相並兩間房
訪竹溪呈孟節兼有懷熙道
到頭泉石是吾家坐石聽泉日已斜一片青衫非富貴
千竿綠竹好生涯君曾覽照頭皆雪我試看書眼亦花
便好結為山伴侣教他䕫益佐勲華
招張洞明道
君言下第我西飛執手都門淚滿衣萬里得歸頭半白
經年相别道應肥火鑚欲遍龜難死竹實猶多鳳不饑
暫到東山慰愁抱春秋之學說深微
攝相
惜無百里地封君攝相區區道屢伸少正將身膏斧刃
侏儒流血汙車輪方令魯國知王法自此齊侯畏聖人
昔放四凶誅二叔舜周功業始同倫
寄孔中丞
諫署崢嶸有舊名侯藩偃息政方成張綱昨日彈梁冀
文帝今朝召賈生古節未慙臺栢直仙風應對簡霜清
人言賤子叨知已試把塵冠一振纓
送弟及之就彭門侍養
城南車騎曉駸駸欲去重留酒屢斟惜爾浪浪辭我淚
感予切切戀親心庭闈最樂無妨學風月餘閒豈廢吟
别後不憂書信少但聞為善是佳音
村居
幽居一卧枕溪稜階下杉松纏古藤常愛園林深似隠
不嫌門戸冷如僧麥宜過社猶催種山近經秋却懶登
已把壯心閒頓置少年莫要苦相憎
燕支板浣花牋寄合州徐文職方
合州太守鬢將絲聞說歡情尚不衰板與歌娘拍新調
牋供狎客寫芳辭木成文理差差動花映溪光瑟瑟竒
名得只從嘉郡樹(燕支木嘉州出)樣成仍自薛濤時(有薛濤牋)竒章
磊磊馳聲價江令翩翩落酒巵幾首詩成卷魚子(有魚子牋)
誰人唱罷泣燕支紅牙管好同牀置紫竹笙宜一處施
直助風流向樽席杏花况是未離披(司空圖有杏花辭文頃在睢陽多命)
(唱之)
御史臺牒督光臺錢牒云以憑石柱鐫名因戱
書呈通判寺丞景元
幕中久次無他術銜内兼官帶憲司石柱鐫名誠似是
豸冠加首竟何為幾曾執簡抨彈去空被光臺督責隨
一起鴛鴦戛雲漢應嗤燕雀守藩籬
送馮司理之任彭州
李白詩中蜀道難把詩試讀淚汍瀾江形詰曲千回折
岑路崚嶒萬屈盤登陟去年腰欲折追思今日鼻猶酸
(予去年罷嘉州歸)此行君不同屯蹇五馬相知舊長官(彭牧與君常同)
(官)
赴任嘉州待闕左綿七十日通判吕國博日相
從吟酌至嘉陽因成四韻寄之
鼎來豈敢道能詩一見何因便解頥鄉國三千里離别
杯盤七十日相知送人江外馬駝妓垂釣寺中魚竭池
别後中秋又重九與誰賞月詠東籬
顔魯公太師
唐家六世樹威恩外建藩翰禦不賓二十三州同陷賊
平原猶有一忠臣
又
聖賢道在唯顔子忠烈名存獨杲卿甘向賊庭守節死
不羞吾祖與吾兄
禇遂良僕射
先皇執手未多時受託誠深誓不違終向君前還此笏
一身視死喜如歸
陽城諫議
衆口喑喑血噤牙獨將忠謇敵姦邪德宗若用延齡相
敢有陽城壊白麻
袁高給事
擲毫不肯草絲綸宰相逡廵命别人明日執回盧杞制
始知唐室有忠臣
温造御史
一言膽落折藩臣倔強何人敢恃勲闕下惟聞温御史
蔡州自是李將軍
劉栖楚拾遺
此節寧甘剛則折平生不肯曲如鈎革嚢裹血將何用
一汙龍墀死即休
讀五王傳
聖賢用策寧相遠千載毫釐竟不差四皓當年安漢嗣
五王今日復唐家
讀晉魯二公傳
節似魯公猶被陷忠如裴度亦遭讒上無明主姦邪勝
我讀遺編淚滿衫
李英公勣
一言容易廢忠謀徇主從昏可自尤今日始知孤負託
當時齧指血空流
漢成帝
鬱鬱朱雲志不伸上方寶劒欲生塵空留折檻旌忠直
左右何嘗去佞臣
文中子
龍蟄河汾道不行訏謨經濟授諸生由來房魏皆卿相
共輔文皇致太平
又
獨將禮樂付程仇房杜無才闡大猷可惜唐家三百載
聲明文物愧宗周
初過潼關值雨
二十年來憶華山揚鞭西笑入秦川浮雲何苦深遮閉
豈是三峰不好賢
雨晴賦一絶
過關何事懶搖鞭酷愛三峰落馬前天氣清明新雨後
山光日色滿秦川
過温湯
驪山山下水洋洋一勺之多解破唐敢告後人商鑑近
温湯今日是唐湯
初過大散關馬上作
奈何山色牽吟思旋被江聲破睡魔吟思睡魔兩相戰
誰知馬上有干戈
過飛仙嶺二首
入蜀牽吟景象濃雲山萬疊與千重癡岩頑壑無竒觀
不似飛仙數朵峰
又
御愛數峰非拔秀當時駐蹕欲忘還飛仙急過無真賞
始信明皇不識山
峽中
路狹纔容飛鳥過山將生合奈山何不知天外山長短
何事窺來一管多
劒門讀賈公疎詩石
劒門駐馬立踟蹰讀盡新篇味有餘關令多情兼好事
詩名留得賈公疎
予自南京留守推官循資為掌書記由將仕郎
超階至朝奉郎得蜀嘉州友人相賀者因答之
一循資走五千里四遇恩超十六階自顧非才已過分
誰言英俊尚沉埋
蜀道中念親有作
東望庭幃魂欲銷層層雲棧上岧嶤江聲山色情多少
相伴西來慰寂寥
泥溪驛中作(嘉陵江自大散與予相伴二十餘程至泥溪背予去因有是作)
山驛蕭條酒倦傾嘉陵相背去無情臨流不忍輕相别
吟聽潺湲坐到明
柳池驛中作
二十二餘程鳥道一千一百里江聲聽盡行盡不覺遠
西去出山猶七程(至羅江出山)
訪栗園有感
遊困歸來訪栗園栗園樹老再生孫莫驚頭上見白髮
拾栗兒童長幾番
離鄆州至夀張南邨舍中有老姥八十餘出拜
老姥龍鍾八十三猶能指點認青衫自言老婦嘗蒙惠
白首相將出戶參
徂徠集卷四
