徂徠集别集類二(宋)
提要
臣等謹案徂徠集二十卷宋石介撰介字守
道兖州奉符人天聖八年進士及第初授嘉
州判官後以直集賢院出通判濮州事迹具
宋史本傳初介嘗躬耕徂徠山下人以徂徠
先生稱之因以名集介深惡五季以後文格
卑靡故集中亟推柳開之功而復作怪說以
排楊億其文章宗旨可以想見雖主持太過
抑揚皆不得其平要亦戛然自異者王士禎
池北偶談稱其倔強勁質有唐人風較勝柳
穆二家而終未脫草昧之氣亦篤論也歐陽
修作介墓誌稱所為文章曰某集者若干卷
又曰某集者若干卷凡重言之似原集當分
為二部此本統名徂徠集殆後人所合編歟
第四卷内寄元均叔仁讀易堂永軒暫憩四
詩有錄無書則傳寫脱佚亦非盡其舊矣介
傳孫復之學毅然以天下是非為已任然客
氣太深名心太重不免流於詭激王偁東都
事略記仁宗時罷呂夷簡夏竦而進章得象
晏殊賈昌朝杜衍范仲淹韓琦富弼王素歐
陽修余靖諸人介時為國子直講因作慶歷
聖德詩以褒貶忠佞其詩今載集中盖仿韓
愈元和聖德詩體然唐憲宗削平淮蔡功在
社稷愈仿雅頌以紀功是其職也至於賢姦
黜陟權在朝廷非儒官所應議且其人見在
非蓋棺論定之時迹涉嫌疑尤不當播諸簡
牘以招恩怨厥後歐陽修司馬光朋黨之禍
屢興蘇軾黃庭堅文字之獄迭起實介有以
先導其波又若太學諸生挾持朝局北宋之
末或至於臠割中使南宋之末或至於驅逐
宰執由來者漸亦介有以倡之史稱孫復見
詩有子禍始此之語是猶為一人言之未及
慮其大且遠者也雖當時以此詩得名而其
事實不可以訓故仍舊本存之而附論其失
如右乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
