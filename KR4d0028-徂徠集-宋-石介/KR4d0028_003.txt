徂徠集卷三宋石介撰
古詩
感事
吾嘗觀中夏地平如砥石幅員數萬里車馬通轍跡帝
宅居土中紫垣當辰極長江斷其南絶塞經其北東海
西流沙天為限夷狄三代千餘年天子雖務德寔以險
為恃四夷皆潛匿漢唐德稍衰地勝豈殊昔暫來還亟
去不敢窺城壁石晉一失謀六州淪異域天地破扃鐍
山川無阻阨貽爾子孫患固知非遠策桓桓周世宗三
十纂堯歷一歲破河東劉崇喪精魄再歲復秦鳳不庭
自柔格三歲出南狩王師拯焚溺江北十四州取之如
卷席四歲征關南曾不發一鏑三州相繼降德聲揚蠻
貊李昇請臣妾錢鏐脩貢職帝欲因兵鋒乘勝務深擊
直取幽州城拓土開疆埸重收虎北口復關閉寇賊是
時戰屢克六軍氣呑敵平吳如破竹成功在頃刻惜哉
志不就暴疾生中夕帝宋承大寶聲名發丕赫全蜀獻土
地舉吳上圖籍荆潭與甌閩助祭來匍匐開城納江俘
御樓受晉馘區内一正朔六州獨割剔憤憤柳宗儀才
宏包旦奭生長在河朔耳目熟金革旗鼓朝治兵酒肴
夜結客握臂說心誠倒囊堆金帛客以豪傑士遇侯頗
感激往來達厥誠生死願效力萬德納我說洞然絶嫌
隙事成已有萌侯去何云亟豪傑夜空回帳中屡嘆息
我覽此二事天意終難測撫卷一感傷兩眼淚澘滴
送張革從道謁千乘縣田秘丞京
張生何人者琅玕滿懷抱三十命未興家貧親且老出
門無所適獨守西山操饑寒屡侵凌仁義自充飽手裏
璆琳珍不屑徑寸寶足底麒麟文不踏荒榛道十月客
中寒霜風鳴浩浩張生氣愈壯勁髮上衝帽松筠凍不
折枝葉轉青好雪深徒三尺麒麟不受淖東方有賢者
開廐納騕褭臨風試一鳴應免編牛皂
送范曙赴天雄李太尉辟命
吾家泰山徂徠間濃嵐潑翠粘衣冠君來訪我茅屋下
正值山色含春寒終日把酒對山坐幾片山色落酒闌
峰頭雲好望無倦篘裏酒多傾不乾臨行再拜慇勤别
請我一言披心肝吾貧無錢以贈君門前峨峨横兩山
願君節似南山高眼看富貴如鴻毛伯樂之廏無
駑駘豫章之才多瑰材相君新坐碧油幢之子直
上黃金臺秋風蕭蕭動笳鼓落葉槭槭鳴樽罍將軍手
持十萬騎陣前號令如疾雷從事借籌為决勝運於掌
上何恢恢蠢兹元昊命螻蟻西師堂堂難當哉况我賢
相賢從事北門無憂宜大開
安道登茂材異等科
嘗言春官氏設官何齷齪屑屑取於人辭賦為程約一
字競新竒四聲分清濁矯矯逸雄才動為對偶縛恢恢
晁董策亦遭聲病落每歲棘籬上所得多浮薄嗟哉浮
薄流不知王覇略六經掛東壁三史束高閣𤨏𤨏事雕
篆區區衍述作随行登一第謂身翥寥廓趨衆得一官
謂身縻好爵栖栖咫尺地燕雀假安託汲汲五斗米㕍
鶩資飲啄壯哉張安道少懷夫子學三就禮部試不肯
露頭角恥用衆人遇羞將一戰較甘心搨翼歸豫志本
卓犖三賢文章師(大參宋公副樞蔡公使相范公連章稱薦)儒林推先覺百
鳥聲喈喈獨能辨鸑鷟玉石方混淆獨能識真璞薦之
於天子此材堪輪桷遂得望清光三節近帷幄僚友視
萬乘器宇誠嶽嶽願乞數刻景古今可揚𣙜縱横三千
言得雋如奪矟上下馳皇王周旋騁禮樂遠推災異源
上究星文錯直言補主闕危論針民瘼天子覽其奏嘉
賞為嗟愕既嘆相見晩且言同時樂一命校秘書恩澤
優且渥追惜漢武世仲舒道磽确再念文宗朝劉蕡命
蹇剥有才無其時徒抱此誠慤吾君嗣丕基百王慙景
鑠萬物蒙休嘉四夷奉正朔賢良得其時才命不相虐
子今乃大遇君臣無隔膜我賀吾君明取士得英卓我
賀安道行逢時不踸踔行願入廊廟鈞軸在掌握上使
斯文淳下使斯民樸五帝德可追三王豈為邈
寄復熙道
四五十年來斯文何屯蹇雅正遂凋缺浮薄競相扇在
上無宗主淫哇千萬變後生益纂組少年事雕篆仁義
近消亡聖經亦離散其徒日已多天下過大半路塞不
可闢甚於楊墨患辟之使廓如才比孟子淺患大恐不
救有時淚如霰大賢為時生去聖猶未遠昔日到汶上
熙道始相見知道在熙道一見不敢慢尊之如韓孟與
道作藩翰今春來南都明復去京輦未識心相通所懷
恨未展明復無羈縛我有守官限南走三百里訪我殊
不倦劇談露胸臆胸臆無畔岸高文見事業事業著編
簡一一皇伯略縱横小管晏磊磊王佐才上下包周漢
二賢信命世實為有道見天使扶斯文淳風應可變我
綴二賢末材駑愧欵段
詔下勉諸生
禮部文章淵波浪百尺高進士英俊窟蛟龍千萬條吾
子欲求濟整子棹與篙吾子欲求勝操子戈與矛勿謂
水可狎徒行思遊遨勿謂龍可馴空手揭鬚毛神波忽
洶湧怖死填蟹螯龍角忽張怒走同蝦蟇曹苟利篙楫
往跳海如溝濠苟操戈矛行壯蛟如猿猱吾言有所勉
非徒聲嘈嘈
感興
村居何所適種木種桑梓田園繞家舍遠不踰十里欵
段足乘騎代步而已矣但識畜駑駘安知有騏驥臘月
北風寒太行山色紫君命急如火城頭見烽燧雪深馬
僵倒十夫扶不起軍法有明訓後期者誅死倚鞍思駿
骨撫轡念綠駬求之不可得觳觫滿眼淚旁聞負薪叟
竊語相譏刺居安常念危在險如處易臨難始求濟狼
狽徒勞爾有備則無患古人垂深旨平居無事時華廐
深秘䆳嘉穀與豐草秣飼勞廐吏駑駘飽相枕素飱不
知愧伯樂能識馬每來加勸說飛兔與騕褭日牽在都
市為愛千金資貪吝不肯置今日臨艱難努力自勉勵
又送從道
常欲飽煖天下人其道未得一寸施子有二親皆七十
糠覈不充常寒饑昨日訪我破屋下具雞一隻酒一巵
子起却盤筯不舉吾親未省曾食之對我欷噓涕泗下
孝子之心真可悲子固與我同一體相間豈復有毛皮
顧子之親則吾親吾親凍餒無奈何飽煖天下心徒
為送子出門成此詩
密真杜公作鎮於魏天章李公領使於魏明復
先生客於魏熙道宰於魏因作詩寄
古魏信名地曹劉遺英躅李唐三百年恨為干戈蹴建
安風不還南皮草空綠寥寥千餘祀風流今始續李杜
二賢公清猷鎮雅俗詩名占唐代二公本名族聖時還
並生聲烈相薰馥朝廷倚金湯天子恃心腹盛德繫物
懷威望憬夷服千里無驚烽三軍安食粟休然德化厚
蒼生坐蒙福先生服仁義懷道輕爵禄非其義不取一
簞亦自足陳蕃知人明文侯好士篤解榻延徐孺過門
識干木今留三公館德修令問淑熙道富天爵孝弟聞
鄉曲孔孟信可蹈聖賢良自勖漢庭新射策驟升校書
局魏縣方百里君命往養育三公佐世傑二賢不碌碌
相與施禮讓物歸不待宿相與講道義教化神以速賢
人時遘會間不容薄縠五百年一賢今乃同時生千里
猶比肩四賢今連甍相聚誠可樂相得良有情我愧孤
且陋徒抱此寸誠處乾比无首在泰非彙征出門皆同
人坎坎于郊行獨鶴遠無和栖栖在隂鳴安得雙飛翼
一翥鄴都城
偶作
晉公平淮西兵出速如神崇韜伐西川六十日請臣太
祖初受命諸侯未盡賓蜀廣號敵國荆潭為強隣王師
討有罪不聞過十旬元昊誠螻蟻有地長一畛詎足汚
斧鉞尋當投荆榛是何逾歲月務行含貸仁豈兹將帥
間迥無晉公倫張旗發一號豈無李處耘提戈出一戰
豈無王全斌客兹井中蛙蕩漾於流津平生讀詩書胸
中貯經綸薄田四五畞甘心耕耨勤倚鉏西北望涕淚
空沾巾
詔罷縣令舉
一絃獨不調謂琴皆可廢一目獨不張謂網可皆毁易
絃張其目網在琴聲備令舉或非人止當罪舉吏遂令
天下不得舉廢琴毁網復何異
植萱
一人横行武王則羞今西夷之醜抗中國而敝萬乘西
夷之服升黃堂而驕諸侯尊於天子滿於九州王法不
禁四民不收植萱於階兮庶忘吾憂
贈李常李堂(王黃州禹偁張尚書詠高夫子李相國皆漢人)
顓頊宅帝丘放勲葬咸陽有虞漁雷澤三帝聲汪洋(帝丘)
(咸陽雷澤皆為漢州)聖人遺風烈生民多俊良吾宋八十年賢傑
近相望黃州號辭伯兩朝專文章尚書實大臣朝廷畏
雄剛堂堂高夫子立言嫓荀揚凜凜李丞相功業齊蕭
張三人名未滅相國方騰驤又生不世才李常與李堂
二子皆絶羣鳳凰摩蒼蒼一舉一萬里志氣不可量斯
文各白首寒金敲琳琅古音抱淳澹雲和與空桑豪氣
邁儔匹騕褭與飛黃千里希一賢四公乃同鄉二子復
穎耀士風實深長遥知漢水上千載留聲光
愛日勉諸生
白日如奔驥少年不足恃汲汲身未立忽焉老將至子
試念及此則晝何暇乎食夜何暇乎寐
閒興
大匠構厦屋取直棄曲木如何官擇人棄直獨取曲養
苗除稂莠養民除貪垢存莠苗不碩去貪民自富
過潼關
昔帝御中原守國用三策上策以仁義天下無能敵其
次樹屏翰相維如磐石最下恃險固棄德任智力驅馬
過潼關覽古淚澘滴開元帝道明百蠻奉周歷田野富
農桑邊隅無寇賊紫宸日視朝潼關夜常闢天寶君政
荒宫闈養虺蜴恩愛成怨疾腹心生毒螫朝聞發漁陽
暮已卷河北鳴鼓渡潼關矢及乘輿側重門徒爾設關
吏安所職始知資形勢不如修道德
勉師愚等
不行一千里安得為良馬不連十五城安得稱善價汝
皆有血氣非如木偶者撮髮號男兒肯甘在人下汝不
聞圖王不成猶可霸舜與吾俱人學之則舜也汝等但
勉旃前賢皆可亞
寄弟會等
吾門何所喜子衿青青多豹常志古道佩服卿與軻平
淑號能賦其氣典以和樞從吾日久道德能切磋澤也
齒最少已有亭亭柯彰頗通典籍所立不么麽淳乎性
源濁今亦為清波就初學誦詩日記十板過材雖有高
下異日俱甲科會汝少俊異美若玉山禾看汝辭林中
枝條漸婆娑合亦稍純茂知不隨身矬其流雖涓涓可
導為江沱視汝器磊磊淳流皆蚌螺我有堇山錫欲鑄
為太阿誠能勉就學穎利如銛磨翹翹數子間可與相
肩摩
五月十日雨(明道二年)
鞭土不見血頑石雲不蒸鞭龍不至痛六合雷不升吾
君與吾相威德震八紘萬物各修職雨師獨敢寧
送李堂病歸
春風汶水温曉日徂徠寒之子御病歸請予開一言予
知去病術為子陳大端予嘗學聖人試將道比論道病
非一日善醫惟孔韓賞罰絶於周孔筆誅其姦春秋十
二經王道復全完佛老熾於唐韓刀斷其根原道千餘
言生民復眠飡道病由有弊邪偽容其間身病由有隙
風邪來相干子欲治斯道絶弊道乃存子欲治子身杜
隙身乃安此理近古醫吾言有本原
二子以食貧困於藜藿為詩以勉之
吾世本寒賤吾身守貧約家徒立四壁無田負城郭終
歲服一衣無裝貯囊槖吾雖得一官官微月俸薄况屬
歲荒凶饑民填溝壑吾幸有寸禄不至苦殞穫隨分且
飽煖不然亦流落爾等勤初學無恥衣食惡仁義足飽
飫道德堪咀嚼二者肥爾軀不同乳與酪爾勿嫌粗糲
爾勿厭藜藿富貴自努力青雲路非邈
蜀地多山而少平田因有云
五穀無種處蜀地土田窄癡岩頑石長不休詵詵赤子
將何食
彼縣吏
嗟乎嗟乎彼縣吏剥膚椎髓民將死夏取麥兮秋取粟
笞匹紅兮杖匹紫酒臭甕兮肉爛床馬餘粱兮犬餘餼
雀腹鼠腸容幾何虎噬狼貪何無已
蝦蟇
夏雨下數尺流水滿池泓蝦蟇為得時晝夜鳴不停幾
日飽欲死腹圓如瓶&KR0902;巨吻自開闔短項或縮盈時於
土坎間突出兩眼睛是何癡形骸能吐惡音聲嗟哉爾
肉膻不中為犧牲嗟哉爾聲粗不中和人情殊不自量
力更欲睥睨横海之鱣鯨自謂天地間獨馳善鳴名萬
物聒皆聾不知鐘鼓欽欽雷霆閎閎應龍戢腦入海底
鳳凰舉翼摩青冥此時各默默以避蝦蟇鳴何時雨歇
水澤涸青臭泥中露醜形失水無能為兩脚不解行乾
渴以至死盡把枯殼填土坑
劉生病歸
泰山山前有瓊圃其中不樹蕨與薇千頭綠竹瑤實甘
百畝玉芝丹粒肥麒麟彳亍鳳凰飽鼓趐奮翼揚清輝
徂徠山下少耕耡蒿藜滿圃無芳菲騶虞不住鸞鳥去
日暮啁啾燕雀飛嗟哉劉生失所投不住泰山徂徠依
經年採掇不得飽正是新春癭瘠歸(明復先生居泰山)
久旱
風伯且須戢頭角放出龍喙萬文長喙垂一尺雨一丈
得雨萬丈成豐穰
永伯仲淵在獄作此以傷之
吁嗟惡獸羣蹄踏麒麟如死麏吁嗟惡鳥啅噪鳳凰伏
中林我願爪牙如鋒鍔牙可噬爪可搏直入深山驅虎
狼護取麒麟好頭角又願身生兩羽翼一夕長就萬丈
長直入林中護鳳凰不使毛羽膚寸傷吾願兩未遂中
夜涕沾裳
送進士高拱辰
韓門有李漢柳氏得晦之其道卒無患二子為藩籬吾
才誠駑弱十年空孜孜韓閫與柳閾豈敢輙潛窺二氏
方肆行斯文日巳衰手持萬丈斧欲往斷其枝以次及
根柢使不復蕃滋高生吾之壻乃肯從吾為示我文一
編言辭不葳蕤趐羽雖尚短已堪摩尾箕氣力雖未全
已能搏蛟螭吾日覺老大韓柳難企斯吾子年始壯勇
若熊與羆李漢不足慕晦之當並馳
讀韓文
渺焉五帝上嘗觀二典辭煥乎三王間嘗觀二雅詩道
德既淳厚聲光何葳蕤烈烈日精散閎閎雷聲施施焉
如飛龍潛焉如蟠螭祖述兼憲章後世惟吾師永言二
帝往羣言或隳離亦既二雅末六義多凌遲寥寥千餘
年顛危誰扶持揭揭韓先生雄雄周孔姿披榛啟其途
與古相追馳沿波窮其源與道相濱涯三墳言其大十
翼暢其微先生書之辭包括無孑遺春秋一王法曲禮
三千儀先生載於筆巨細成羈縻楊墨乃淪胥曠然彰
其媸佛老亦顛躋茫然復於夷婉婉平蔡畫淮西獲以
依凌凌逐鱷文潮民蒙其禧將無造化合功與天地齊
洋洋治世音磊磊王化基悖之則幽厲順之則軒羲
徂徠集卷三
