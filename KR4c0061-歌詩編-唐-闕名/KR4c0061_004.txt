歌詩編第四
隴西李賀長吉
艾如張(艾音乂)
錦䄡䄖繍襠襦強強飲啄哺爾雛隴東卧穟滿風雨
莫逐良媒隴西去齊人織網如素空張在野田平碧
中網絲漠漠無形影誤爾觸之傷首紅艾葉綠花誰
剪刻中藏禍機不可測
上雲樂
飛香走紅滿天春花龍盤盤上𬗋雲三千宫女列金
屋五十絃瑟海上聞天江碎碎銀沙路嬴女機中断
煙素斷煙素縫衣舞八月一日君前舞
巫山高
碧叢叢高插天大江飜瀾神曳煙楚魂尋夢風颸然
曉嵐飛雨生苔錢瑶姬一去一千年丁香笻竹啼老
猿古祠近月蟾桂寒椒花墜紅濕雲間
摩多棲子
玉塞去金人二萬四千里風吹沙作雲一時渡遼水
天白水如絹甲絲雙串斷行行莫苦辛城月猶殘半
曉氣朔煙上趢趗胡馬蹄行人聽水别隴上長東西
猛虎行(四言)
長戈莫舂強弩莫抨乳孫哺子教得生獰舉頭爲城
掉尾爲旌東海黃公愁見夜行道逢騶虞牛哀不平
何用尺刀壁上雷鳴泰山之下婦人哭聲官家有程
吏不敢聽
日出行
白日下崑崙發光如舒絲徒照葵藿心不見遊子悲
折折黃河曲日從中央轉暘谷耳曾聞若木眼不見
柰爾鑠石胡爲銷人羿彎弓屬矢郍不中足令久不
得奔詎教晨光夕昏
苦篁調嘨引
請說軒轅在時事伶倫採竹二十四伶倫採之自崑
丘軒轅詔遣中分作十二伶倫以之正音律軒轅以
之調元氣當時黃帝上天時二十三管咸相隨唯留
一管人閒吹人閒無德不能得此管沈埋虞舜祠
拂舞歌詞
吳娥聲絶天空雲閑徘徊門外滿車馬亦須生綠苔
樽有烏程酒勸君千萬夀全勝漢武錦樓上暁望晴
寒飲花露東方日不破天光無老時丹成作蛇乘白
霧千年重化玉井土從蛇作土二千載吳堤綠草秊
季在背有八卦稱神仙邪鱗頑甲滑腥涎(一本脠)
夜坐吟
踏踏馬頭誰見過眼看北斗直天河西風羅幕生翠
波鉛華笑妾顰靑娥爲君起唱長相思簾外嚴霜皆
倒飛明星爛爛東方陲紅霞稍出東南涯陸郎去矣
乘班騅
箜篌引又曰公無渡河
公乎公乎提壷將焉如屈平沈湘不足慕徐衍入海
誠爲愚公乎公乎牀有菅席盤有魚北里有賢兄東
隣有小姑隴畝油油黍與葫瓦甒濁醪蟻浮浮黍可
食醪可飲公乎公乎其奈居被髮奔流竟何如賢兄
小姑哭嗚嗚
平城下
飢寒平城下夜夜守明月玉劒無玉花海風斷鬢髮
塞長連白空遥見漢旗紅靑帳吹短笛煙霧濕畫龍
日魄在城上依俙望城下風吹孤蓬起城中嘶瘦馬
借問築城吏去關幾千里唯愁裹屍歸不惜倒戈死
江南弄
江中綠霧起涼波天上疊巘紅嵯峨水風浦雲生老
竹渚暝蒲帆如一幅鱸魚千頭酒百斛酒中倒卧南
山綠吳歈越吟未終曲江上團團帖寒玉
榮華樂一作東洛梁家謠
鳶肩公子二十餘齒編貝脣繳朱氣如虹蜺飲建
瓴走馬夜歸叫嚴更徑穿複道遊椒房尨裘金玦雜
花光玉堂調笑金樓子臺下戲學邯鄲唱口吟舌話
稱女郎錦袪繡面漢帝旁得明珠十斛白璧一雙新
詔垂金曳𬗋光煌煌馬如飛人如水九卿六官皆望
履將迴日月先反掌欲作江河唯畫地峨峨虎冠上
切雲竦劒晨趍凌𬗋氛繍段千尋貽皂隷黃金百鎰
貺家臣十二門前張大宅晴春煙起連天碧金鋪綴
日雜紅光銅龍齧環似爭力瑶姬凝醉卧芳席海素
籠窗空下隔丹穴取鳳充行庖貜貜如拳郍足食金
蟾呀呀蘭燭香軍裝武妓聲琅璫誰知花雨夜來過
但見池臺春草長嘈嘈絃吹匝天開洪崖簘聲遶天
来天長一矢貫雙虎雲弝絶騁聒旱雷亂袖交竿管
兒舞吳音綠鳥學言語能教刻石平𬗋金解送刻毛
寄新兔三皇皇后七貴人五十校尉二將軍當時飛
去逐彩雲化作今日京華春
瑶華樂
穆天子走龍媒八轡冬瓏逐天迴五精掃地凝雲
開高門左右日月環四方錯鏤稜層殷舞霞垂尾長
盤珊江澄海淨神母顔施紅點翠照虞泉曳雲拖玉
下崑山列布旆如松張蓋如輪金風殿秋清明發春
八蠻十乘矗如雲屯瓊鍾瑶席甘露文玄霜綘雪何
足云薰梅染柳將贈君鉛華之水洗君骨與君相對
作眞質
相勸酒
羲和騁六轡晝夜不曾閑彈烏崦嵫竹杖馬蟠螭鞭
蓐收旣斷翠柳靑帝又造紅蘭堯舜至今萬萬歲數
子將爲傾蓋閒青錢白璧買無端丈夫快意方爲歡
臛&KR1010;臑熊何足云又會湏鍾飲北海箕踞南山歌淫
淫管愔愔横波好送雕題金人生得意且如此何用
強知元化心相勸酒終無輟伏願陛下鴻名絲不歇
子孫綿如石上葛東長安車駢駢中有梁冀舊宅石
崇故園
北中寒
一方黑照三方紫黃河冰合魚龍死三尺木皮斷文
理百石強車上河水霜花草上大如錢揮刀不入迷
濛天爭瀯海水飛凌喧山瀑無聲玉虹懸
梁臺古愁
梁王臺沼空中立天河之水夜飛入臺前鬪玉作蛟
龍綠粉掃天愁露濕撞鍾飲酒行射天金虎蹙裘噴
血班朝朝暮暮愁海翻長繩繫日樂當年芙蓉凝紅
得秋色蘭瞼引春啼脉脉蘆州客鴈報春來寥落野
篁秋漫白
公無出門
天迷迷地密密熊虺食人魂雪霜斷人骨嗾犬狺狺相
索索舐掌偏宜佩蘭客帝遣乘軒灾自息玉星點劒
黃金軛我雖跨馬大得還歷陽湖波大如山毒虬相
視振金鐶狻猊猰㺄吐嚵涎鮑焦一世披草眼顔回
十九鬢毛班顔回非血衰鮑焦不違天天畏遭銜齧
所以致之然分明猶懼公不信公看呵壁書問天
神絃别曲
巫山小女隔雲别春風松花山上發綠蓋獨穿香逕
歸白馬花竿前孑孑蜀江風澹水如羅墮蘭誰泛相
經過南山桂樹爲君死雲衫殘汚紅脂花
綠水辭
今宵好風月阿侯在何處爲有傾人色翻成足愁苦
東湖採蓮葉南湖拔蒲根未持寄小姑且持感愁魂
沙路曲
柳瞼半眠丞相樹珮馬釘鈴踏沙路斷燼遺香褭翠
煙燭騎嗚啼上天去帝家玉龍開九關帝前動笏移
南山獨垂重印押千官金窠篆字紅屈盤沙路歸來
聞好語旱火不光天下雨
上之回
上之回大旗喜懸紅雪撻鳳尾劒匣破舞蛟龍蚩尤
死鼓蓬蓬天高度雷齊墜地地無驚煙海千里
高軒過韓愈皇甫湜見過因而命作
華裾織翠靑如葱金環壓轡搖冬瓏馬蹄殷耳聲隆
隆入門下馬氣如虹東京才子文章公二十八宿羅
心胷九精照耀貫當中殿前作賦聲摩空筆補造化
天無功庬眉書客感秋蓬誰知死草生華風我今垂
翅附冥鴻他日不羞蛇作龍
貝宫夫人
丁丁海女弄金錢雀釵翹揭雙翅關六宫不語一生
閑高懸銀牓照靑山長眉凝綠幾千年清涼堪老鏡
中鸞秋肌稍覺玉衣寒空光帖妥水如天
蘭香神女廟三月中作
古春年年在閑綠搖暖雲松香飛晚華柳渚含日昏
沙砌落紅滿石泉生水芹幽篁畫新粉蛾綠横曉門
弱蕙不勝露山秀愁空春舞珮剪鸞翼帳帶塗輕銀
蘭桂吹濃眉菱藕長莘莘看雨逢瑶姬乘船值江君
吹簘飲酒醉結綬金絲裙走天呵白鹿遊水鞭錦鱗
密髮虚鬟飛膩頰凝花勻團鬢分蛛巢穠眉籠小脣
弄蝶和輕妍風光怯腰身深幃金鴨冷奩鏡幽鳳塵
踏霧乘嵐歸撼玉山上聞
送韋仁實兄弟入關
送客飲别酒千觴無赭顔何物最傷心馬首鳴金鐶
野色浩無主秋明空曠閒坐來壯膽破斷目不能看
行槐引西道靑梢長攅攅韋郎好兄弟疊玉生文翰
我在山上舍一畝蒿磽田夜雨叫租吏舂聲暗交關
誰解念勞勞蒼突唯南山
洛陽城外别皇甫湜
洛陽吹别風龍門起斷煙冬樹束生澁晚𬗋凝華天
單身野霜上疲馬飛蓬閒凭軒一雙淚奉墜綠衣前
溪晚涼
白狐向月號山風秋寒掃雲留玉空石煙青濕白如
幢銀灣曉轉流天東溪汀眠鷺夢征鴻輕漣不語細
游溶層岫迴岑複疊龍苦篁對客吟歌筒
官不來題皇甫湜先軰廳
官不來官庭秋老桐錯幹青龍愁書司曹佐走如牛
疊聲問佐官來否官不來門幽幽
長平箭頭歌
漆灰骨末丹水沙淒淒古血生銅花白翎金簳雨中
盡直儂三脊殘狼牙我尋平原乘兩馬驛東石田蒿
塢下風長日短星䔥䔥星旗雲濕懸空夜左魂右魄
啼肌瘦酪瓶倒盡將羊炙蟲棲鴈病蘆筍紅迴風送
客吹隂火訪古汍瀾收斷鏃折鋒赤璺曾封肉南陌
東城馬上兒勸我將金換簝竹
江樓曲
樓前流水江陵道鯉魚風起芙蓉老曉釵催鬢語南
風抽帆歸來一日功鼉吟浦口飛梅雨竿頭酒旗換
靑苧䔥騷浪白雲差池黃粉油衫寄郎主新槽酒聲
若無力南湖一頃菱花白眼前便有千里愁小玉開
屏見山色
塞下曲
胡角引北風薊門白於水天含青海道城頭見千里
露下旗濛濛寒金鳴夜刻蕃甲鎖蛇鱗馬嘶青塚白
秋靜是旄頭沙遠席箕愁帳北天應盡河聲出塞流
染絲上春機
玉甖汲水花桐井蒨絲沈水如雲影美人懶態燕脂
愁春梭抛擲鳴高樓綵線結茸背複疊白祫玉郎寄
桃葉爲君挑鸞作腰綬願君處處宜春酒
五粒小松歌并序
前謝秀才杜雲卿命予作五粒小松歌予以選書多
事不治典實經十日聊道八句以當命意
蛇子蛇孫龍蜿蜿新香幾粒洪崖飯綠波浸葉滿濃
光細束龍髯絞刀剪主人壁上鋪州圖主人堂前多
俗儒月明白露秋淚滴石筍溪雲肯寄書
塘上行
藕花涼露濕花缺藕根澁飛下雌鴛鴦塘水聲溘溘
吕將軍歌
吕將軍騎赤兔獨携大膽出秦門金粟堆邊哭陵樹
北方逆氣汙青天劒龍夜叫將軍閑將軍振袖揮劒
鍔玉闕朱城有門閣榼榼銀龜摇白馬傳粉女郎火
旗下恒山鐵騎請金槍遥聞箙中花箭香西郊寒蓬
葉如刺皇天新㘽養神驥廏中高桁排蹇蹄飽食靑
芻飲白水圓蒼低迷蓋張地九州人事皆如此赤山
秀鋌禦時英綠眼將軍會天意
休洗紅
休洗紅洗多紅色淺卿卿騁少年昨日殷橋見封侯
早歸來莫作絃上箭
神絃曲
西山日没東山昏颴風吹馬馬踏雲畫絃素管聲淺
繁花裙綷䌨步秋塵桂葉刷風桂墜子靑狸哭血寒
狐死古壁彩虬金帖尾兩工騎入秋潭水百年老鴞
成木魅笑聲碧火巢中起
野歌
亞翎羽箭山桑弓仰天射落銜蘆鴻麻衣黑肥衝北
風帶酒日晚歌田中男兒屈窮心不窮枯榮不等嗔
天公寒風又變爲春柳條條看即煙濛濛
神泣
女巫澆酒雲滿空玉爐炭火香鼕鼕寒雲山鬼來座
中紙錢窸窣鳴颴風相思木帖金鳳鸞攅娥一啑重
一彈呼星召鬼歆杯盤山魅食時人森寒終南日色
低平灣神兮長在有無閒神顚神喜師更顔送神萬
騎還青山
將進酒
琉璃鍾琥珀濃小槽酒滴眞珠紅烹龍炮鳳玉脂泣
羅幃繍幕生香風吹龍笛擊鼉鼓皓齒歌細腰舞況
是靑春日將暮桃花亂落如紅雨勸君終日酩酊醉
酒不到劉伶墳上土
美人梳頭歌
西施曉夢綃帳寒香鬟墮髻半沈檀轆轤咿啞轉鳴
玉驚起芙蓉睡新足雙鸞開鏡秋水光解鬟臨鏡立
象牀一編香絲雲撒地玉釵落處無聲膩纖手却盤
老鵶色翠滑寶釵簮不得春風爛漫惱嬌慵十八鬟
多無氣力粧成&KR2052;鬌欹不斜雲裾數步踏鴈沙背人
不語向何處下階自折櫻桃花
月漉漉篇
月漉漉波煙玉莎靑桂花繁芙蓉别江木粉態裌羅
寒鴈羽鋪煙濕誰能看石帆乘船鏡中入秋白鮮紅
死水香蓮子齊挽菱隔歌袖絲刺罥銀泥
京城
驅馬出門意牢落長安心兩事誰向道自作秋風吟
官街鼓
曉聲隆隆催轉日暮聲隆隆呼月出漢城黃柳映新
簾栢陵飛鷰埋香骨磓發千年日長白孝武秦王聽
不得從君翠髮蘆花色獨共南山守中國幾迴天上
葬神仙漏聲相將無斷緣
許公子鄭姬歌鄭園中作
許史世家外親貴宫錦千段買沉醉銅駞酒熟烘明
膠古堤大柳煙中翠桂開客花名鄭袖入洛聞香鼎
門口先將芍藥獻粧臺後解黃金大如斗莫愁簾中
許合歡淸絃十五爲君彈彈聲咽春弄君骨骨興牽
人馬上鞍兩馬八蹄踏蘭苑情如合竹誰能見夜光
玉枕棲鳳凰袷羅當門刺純綫長翻蜀紙卷明君轉
角含商破碧雲自從小靨來東道曲裏長眉人見少
相如塚上生秋陌三秦誰是言情客蛾鬟醉眼拜諸
宗爲謁王孫請曹植
新夏歌
曉木千籠眞蠟綵落帶枯香數分在隂枝拳牙卷縹
茸長風迴氣扶葱蘢野家麦畦上新壠長畛徘徊桑
柘重刺香滿地菖蒲草雨梁鷰語悲身老三月搖揚
入河道天濃地穠柳梳掃
題歸夢
長安風雨夜書客夢昌谷怡怡中堂笑小弟裁㵎菉
家門厚重意望我飢充腹勞勞一寸心燈花照魚目
經沙苑
野水泛長瀾宫牙開小蒨無人柳自春草渚鴛鴦暖
晴嘶卧沙馬老去悲啼展今春還不歸塞嚶折翅鴈
出城别張乂新酬李漢(一本艾)
李子别上國南山崆峒春不聞今夕鼓差慰煎情人
趙壹賦命薄馬卿家業貧鄕書無所報紫蕨生石雲
長安玉桂國戟帶披侯門慘隂地自光寶馬踏曉昏
臘春戲草苑玉輓鳴&KR2612;轔綠綱縋金鈴霞卷淸池漘
開貫瀉蚨母買水防夏蠅時宜裂大袂劒客車盤茵
小人如死灰心切生秋榛皇圖跨四海百姓拖長紳
光明靄不断腰龜徒甃銀吾將譟禮樂聲調摩清新
欲使十千歲帝道如飛神華實自蒼老流采長傾湓
没没暗齰舌涕血不敢論今將下東道祭酒而别秦
六郡無勦兒長刀誰拭塵地里陽無正快馬遂服轅
二子美年少調道調淸渾譏笑斷冬夜家庭疎篠竿
曙風起四方秋月當東懸賦詩面投擲悲哉不遇人
此别定霑臆越布先裁巾
歌詩編第四終
