宋元詩會卷九十
兵部主事陳焯編
倪瓚
(字元鎮無錫人本大家子元季知天下將亂盡散其貲材逍遙吟諷兼寓意畫圖遂稱名手所居有)
(清閟閣雲林堂而清閟尤勝古墨妙彛器悉藏其中晩年避亂來往江湖多寓琳宮梵刹明洪武甲)
(寅年六十八始歸鄉里時已無家寄居鄒氏而卒)
春日雲林齋居
池泉春漲深逕苔夕隂滿諷咏紫霞篇馳情&KR0990;陽館晴
嵐拂書幌飛花浮茗盌階下松粉黃窗間雲氣暖石梁
蘿蔦垂翳翳行蹤斷非與世相違冥栖久忘返
玄文館讀書
真館何沈沈寥廓神明居陽庭肅宏敞丹林鬱扶疎睠
言兹遊息脱屣榮利區檐榱初日麗池臺涼雨餘焚香
破幽寐飲水聊舒徐潛心觀道妙諷咏古人書懷澄神
自怡意愜理無遺誰云黃虞遠泊然天地初迴首撫八
荒紛攘蚍蜉如願從逍遙遊何許崑崙墟
蕭閒道館聽袁南宮彈琴是日風雨蕭然有感而
作
玉琴轉清亮風雨更飄颻疎桐蔭高館朱槿耀芳條生
物曷可遏撫事發長謠弱齡陪清讌櫛髮想垂髫相見
日已老離居夢且遙秋江渺雲水去鶴影搖搖
夜泊芙蓉洲走筆寄鍊師
芙蓉猶滿渚疎桐已殞霜泊舟菰蒲中吳山隠微陽因
懷靜默士竹林閟玄房煮茗汲寒澗燒丹生夜光憶與
鄭郯輩閒詠步脩廓時予有所思顧瞻重徜徉庭下生
苔蘚牖間繙詩章奕勢鄭老勝酒榼郯生將雅歌雜詼
諧列坐飛羽觴子歸日已晩棗栗亦傾筐(别本止此)揮手輒
謝别暮宿荒城傍遲明趨所期待子鄭公堂晨往遂至
昏企望徒倀倀乃嗟仙真馭固非世所望惻惻理歸櫂
泛泛秋浦長還尋甫里陸㪅醉山隂王素冠斯馳贈喜
知終未忘余兹將遠適旅泊猶彷徨微風動虚碧初月
照石梁曠望對清景賦詩託陳郎茯苓思同煮夜雨共
匡牀
和答吳寅夫對雨見懷
溽雲變隂晦零雨隨風濤的皪集蓮池飄颻洒蘭皋朱
絲緩瑤瑟綠錢生寶刀撫事增慨慷端居倦遊遨處世
每慚柳懷人徒咏陶脆質愛靈藥閒情宣弱毫
述懷
讀書衡茅下秋深黃葉多原上見遠山被褐起行歌依
依墟里間農叟荷蓧過華林散清月寒水淡無波遐哉
栖遁情身外豈有他人生行樂耳富貴將如何
早春對雨寄懷張外史
林外苦泥雨憂來不可絶掀帷望天際春風吹木末飛
蘿散成霧細草綠如髮念子獨高世南山修隠訣撫弄
無絃琴招邀青天月神安形不凋跡高行自潔思之不
可見饑渴何由歇願為鸞鵠翔南遊拂松雪
走筆次陶蓬韻送葉參謀歸金華
手把玉芙蓉青天騎白龍出入人間世飛鴻踏雪蹤瑤
草粲可拾羣峰森玉立璧月挂天南離離星斗濕君昔
在山時玉韞山有輝因同白雲出更與白雲歸白雲無
定處詎只山中住河漢共縈紆經天復東注金華牧羊
人遊戲不生嗔笑拂巖前石行看海底塵手調白羽箭
陋彼磨銅硯一語不投機歸歟寧再見用士始郭隗全
趙終相如項王疑亞父竟爾龍為魚擾擾何時已百年
聊寄耳良也報仇歸言從赤松子去山今幾年還山大
學仙天台司馬宅雲氣近相連
戊寅十二月丹丘柯博士過林下賦詩次韻以答
積雪被長坂卧疴守中林山川雖云阻舟楫肯見尋傾
蓋何必舊相知亦已深驚風飄枯條清池冒重隂聯翩
雙黃鵠飛鳴綠水潯顧望思鬱紆徘徊發悲吟願言齊
羽翮金石固其心歡樂何由替黃髮期滿簪
古詩送友仁賢良之京師
吳山朝靄外闔門春雨餘超忽孤帆遠天末浮雲舒君
今北闕遊我栖南山廬荷鋤事耕作閉戶詠詩書高林
鳴禽曙青苔行迹疎還期茅簷下一枉故人車
贈惟寅(陳汝秩高士)
隠几方熟睡故人來扣扉一笑無言說清坐澹忘機衣
上松蘿雨袖中南澗薇知爾山中來山中無是非三十
不娶妻四十不出仕消搖岩岫間翳名以自肆何曾問
理亂豈復陳美刺高懷如漢隂終老無機事
送惟寅
春江煙靄綠遠樹明清旭歸雁影斜斜鳴聲斷復續陳
君挂帆去似與雁相逐水際白雲度山中甘雨足安得
從耦耕柴門蓺松菊去去且入城懷抱向誰傾姚公有
古道希夷多遠情俾爾遂高隠狂歌樂幽貞
聽錢文則彈琴
牛鳴野窌中雞登山木上黃鍾雜姑洗舂容以清亮别
鵠暮鳴飛流水春演漾愛爾絃手㤀令我形神暢憶昔
擅能事宋袁余所向錢君生獨後超軼絶塵鞅操琴晩
聞道月斧揮天匠杳如清廟瑟朱絃聽歎唱古道久寂
寥古音亦淪喪促軫淚沾纓歌詩重悲悵
為張來儀賦匡山讀書處
廬山鬱岧嶤上有香爐峰影落碧天外翠玉琢芙蓉牽
蘿讀書處雲磴無行蹤猶遺石巖苔花開紫丰茸愁心
飛春雪寶劔沈雙龍應化蘇耽鶴歸栖千歲松仙嵒採
芝叟久别倘相逢
題驪山圖
校獵上林苑洗馬昆明池霜威肅笳鼓雲氣画車旗馬
班陳賦咏衛霍綏蠻夷王風既未遠文明方在兹逶迤
霄漢上鳳凰尚來儀
送馬生
送子淮南行繫舟江岸柳翠影舞晴煙落我杯中酒舉
杯向落日春水浮天碧時見白鷗飛雪光翻綺席應笑
披羊裘獨釣溪邊石
黃本中書齋為寫寄傲忩圖
庭樹綠交蔭時鳥語清綿春竹羅逕筍夏花敷沼蓮慨
然三季後契彼羲農前古井汲脩綆空齋絙素絃長歌
歸去來悟彼陶公賢終尋桃源崦息景竆幽玄
為徐有常画葉湖别墅
葉湖水淪漪松陵在其西望見吳門山波上翠眉低白
蘋晚風起寒煙遠樹齊水蕉籠筆格露柳罩金堤居貞
寧汲汲旅泊自栖栖屏處觀魚鳥風雨夜烏啼
煑石山房
汲澗煑白石雲栖南澗隈敲石發新火荆薪藉餘灰坐
候升降理靜觀寒燠媒遂㤀石鼎沸乍疑山雨來丹成
同此術鶴化詎能猜我亦餐金液清淺笑蓬萊
九日過彦行用韻一首
蕩舟煙景晩舉杯當素秋黃花忽在眼白髮仍滿頭臨
流發悲悼援琴歌楚調罷席更淹留明月波間照何事
鹿皮翁逃名隠屠釣
題趙若巖龍山精舍
我生倦馳騖無機如漢隂重遊古蘭若對山開我襟風
流李謫仙賞静諧夙心琅然哦新詩如聞大雅音回首
石林晩白雲花雨深
蕭閒館夜坐
隠几忽不寐竹露丁泠泠青燈淡斜月薄帷張寒廳躁
煩息中動希静無外聆杳然玄虚際詎知有身形
雙蛾精舍新秋追和戎昱長安秋夕
秋暑晩差涼茗餘眠獨早清風振庭柯寒蛩吟露草晨
興面流水西望吳門道不知人事劇但見青山好
偶成
積雪不肯休蕭條使人愁哀吟四壁静病卧百蟲秋開
門望原野江湖漭交流誰能載美酒為我散煩憂
送章鍊師并寄鄭有道
良覿忽云阻桐花今亦繁落日滿洲渚揚舲念孤鶱因
懷息機叟藴真從灌園晨掃石上雲佇子接清言
冬日忩上水影
日池浮湛淡霞牖上縈迴敷腴三素雲照耀青蓮臺高
流輝自下含漪斂復開尸坐以默觀静極自春回
雲泉為王光大賦
高齋面絶壁林密徑難尋風落松上雪零亂幽磵隂皓
潔映鶴氅清圓和瑤琴閒咏以自樂聊用㤀華簪
懷寄強行之常州學官
君在西溪上年年楊柳春提壺坐柳下邀我見情真青
葉已垂帶白花還覆蘋别來今見柳思爾采芳芹
已卯正月十八日與申屠彦德遊虎丘得客字
余適偶入城本是山中客舟經二王宅弔古覽陳迹松
隂如亭午嵐氣忽斂夕欲去仍徘徊題詩滿苔石
杜真人聽松軒
計籌白石頂聞有丹丘生和玉飲晨露搴林餐絳英止
鶴眠松警螢火照書明為善得仙道翛然不近名
泊舟
泊舟嘉樹下開牖碧江潯慨然念黃落景憩惜清隂多
暇觀魚鳥容與一登臨蜕迹塵喧久欲寡天機深
貞松白雪軒分韻
境静塵慮清雨餘山光變池館閟虛閒琴樽申繾綣蔚
哉春木榮憩我飛翮倦石間有題字苔蝕已難辨
寄楊廉夫
吳松江水春汀洲多綠蘋彈琴吹鐵篴中有古衣巾我
欲載美酒長歌東問津漁舟狎鷗鳥花下訪秦人
寄李隠者
南洲新月色照見水中蘋便欲乘清影沿源訪隠淪君
住鈿山湖綠酒松花春夢披寒雪去疑是剡溪濱
寄韓介石
江上雨雲歇夕陽歌吹濛朱絃彈綠綺令我終韓憶魚
戱弱藻下鳥飛明鏡中夢乘清浦月直過霅溪東
贈友生
春林積雨晴江渚煙波綠谷鳥語綿蠻澗泉聲斷續蘿
逕無來蹤空山聞伐木時援清琴坐還同白雲宿
龍門茶屋圖
龍門秋月影茶屋白雲泉不與世人賞瑤草自年年上
有天池水松風舞淪漣何當躡飛鳬去采池中蓮
尋友人不遇
洲渚多落英&KR1140;流尋遠山輕舟載美酒搖蕩綠波間俯
詠拾瑤草遐思隘塵寰夤緣忽失遇悵望遂空還
次張仲舉韻
秧疇蒔已遍午饁休中林忽聞軺車至攬衣欣慨深遂
尋脩竹下共憩西澗隂汲泉以煮茗遐哉遺世心
池蓮詠
迴翔波間風的歴葉上露清池結素彩華月映微步雲
隂花房斂雨歇芳氣度欲去拾明璫踟蹰惜遲暮
徐氏南園對雨
櫻桃花欲落風雨暮凄迷忽憶郊園日竹林通澗西弱
蔓滋野援蘭葉長芳畦念我當時犮蒿萊没舊蹊
與張貞居雲林堂宴集分韻得春字
青苔網庭除曠然無俗塵依微樵逕接曲密農圃鄰鳴
禽忽變夏疎花尚駐春坐對盈樽酒欣從心所親
奉謝張天民先生
鳴雁將北歸裴回舊棲處江湖春水多欲去仍回顧稻
粱豈予謀繒繳非所慮猶為氣機使暄冷逐來去寥寥
天宇寬彼此同一寓風萍無定蹤易散聊為聚君看網
中魚在疚猶相煦
丙子歲十月八日夜泊閶門將還溪上有懷友仁
陸徵君
明發辭吳會移舟夜淹泊空宇垂繁星微雲暝前郭沈
沈抱沖素悄悄傷離索歸掃松逕苔遲君踐幽約
雨中寄孟集
英英西山雲翳翳終日雨清池散圓文空林絶行屨野
性夙所賦好懷誰共語燒香對長松相與成賓主
次韻姑蘇錢塘懷古(二首)
釀酒劔池水玉壺清若無揮杯送落月山鬼共歌呼松
間燈如漆白骨漫寒蕪
江山國破後弔古一經行輦路苔花碧御溝菰葉生古
跡今寧有新城江上横
題王元用秋水軒
秋水如玉涵綠蒲玉壺美酒清若無佳人倚忩調錦瑟
文君勸酒坐當壚昔年種柳遶漢南樹今搖落人何堪
惟有年年秋水至翠煙石黛漾晴嵐開軒清映臨秋水
斜日荷花淡相倚凌波微步襪生塵交甫凝情珮還委
餘不溪詞
開玄館在餘不溪濱距溪無百步上清王真人所立
溪流冬夏盈演玉光澄映與他水特異故為名焉庚
午歲春因市藥過浙江趨便道將歸梅里俯斯水而
悦之沂流閒詠盥濯平津顧瞻壇宇近在東麓遂舍
舟造其下真人為出酒脯燕嘯巖洞竟日乃返悠悠
徂歲忽已十有七寒暑矣余既為農畎畆身依稼穡
復爾政繁奔走州里欲為昔遊其可得乎鍊師下鶱
物表閒情夷朗周覽宇宙將還真館余因仿像疇昔
之所覩極道山之清婉追賦短章以餞斯别
餘不溪水綠生薲放舟演漾當青春舟隨鶴影忽行遠
洞口桃花飛接人雲松蔽虧煙蘿席儼在溪東之石壁
羽人垂衣坐鼔簧饋我晨餐芝菌香從兹更發洞庭渚
濯髮咸池臨故鄉
歲已酉八月十四日寓甫里之野人居劉君元暉
邀余酌酒快雪齋中對月理咏因賦長句
涼月紛紛疑積雪凝暉散彩白于銀此時獨酌開軒坐
便欲剡溪尋隠淪爾營茅齋名快雪我醉行吟踏秋月
河漢無聲風露寒心境泠然一高潔
送潭州魯總管
翽翽文鵷飛渡淮葳蕤五采下天階西疇昨夜雨初徧
田父謳歌有好懷湘潭山色隨輕轂談笑來為此州牧
隔岸桐林散綺霞三月洞庭春水綠
趙千里扇上寫山用鄭山人韻題
誰見解衣作盤礴卷懷雲煙歸掌握春雨冥冥江水波
竹間日暮衣裳薄零落王孫翰墨餘越王臺殿久荒蕪
要知人好画亦好愛比當年屋上烏
送徐君玉
閩江之水清漣漪隔江名園多茘枝閩中女兒天下白
越波飛槳逐鳬鷖櫂歌清綿洲渚闊蕩槳落日令人悲
蠻煙怪雨忽冥密蔣芽蒲葉相參差此中勝事不為少
徐郎遠遊牽我思
醉歌行次韻酬李徵君春日過草堂
昔聞杜陵之茅屋汀花冥冥汀樹綠舊題新詠荅年華
種木行椒繞山麓石牀丹竈青琅玕春渠流水夜潺湲
當年寶劔淪黃土空餘山月照波間今我不樂懷往古
短世紛紛誰比數花下欣逢李白來汀鳥溪童亦歌舞
酒酣長嘯五情熱軒冕何榮築巖說邈然抗節餓首陽
何異佯狂抱貞潔君歌已竟歌我詩賢愚榮悴百年期
少文豈愛壁間画老疾俱來難命駕仰視翕忽浮雲馳
安得乘螭與雲化楊花縈夢滿晴天迸壑春雷驚醉眠
李侯神清色不動手敲茶雪落輕煙相逢為樂誠草草
竟欲攜君卧烟島城郭秋風白鶴飛海上餐霞不知老
至正十三年三月四日同章鍊師過張先生山齋
壁間見柯敬仲墨竹因懷其人其詩文書畫鑒
賞古跡皆自許為當代所少狂逸有高海岳之
風但目力稍恕耳今日乃可得耶
柯公鑑書奎章閣吟詩作画亦不惡圖書寶玉尊鼎觶
文彩珊瑚光錯落自許才名今獨步身後遺名將誰託
蕭蕭烟雨一枝寒呼爾同遊如可作
贈顧定之
輕薄紛紛新少年論詩作賦如湧泉為雲為雨手翻覆
背面傾擠當面憐阿翁七十仍踰四與我同心生並世
高卧白雲餐絳霞草堂門對靈巖寺
贈陶得和製墨
麋膠萬杵搗玄霜螺製初成龍井莊悟得廷珪張遇法
古松烟細色蒼蒼桐花烟出潘衡後依舊井龍柳枝瘦
請看陶法妙非常一點濃雲瓊楮透
送呂養浩之紹興
賀監宅前路荷花今亦無空餘湖上月照見水中蒲送
爾作官幽絶處錢塘江頭飛柳絮聽事臨堤滿夕嵐時
有沙鷗自來去
題張氏叢竹軒
高軒自虚曠幽竹亦叢生苔石寒依玉風泉夜炙笙治
冠輕可着醖酒綠因名好折青鸞尾仙壇掃月明
秋日贈張茂實
久客東海上秋風吹練裠放言愛莊叟笑癖如陸雲采
藥清晨出哦詩靜夜聞滄浪可濯足吾與爾為羣
為文舉画泖山圖因題
華亭西畔路來訪舊時蹤月浸半江水蓮開九朵峰酒
杯時可把林叟或相從興盡泠然去雲濤起壑松
次韻酬彛齋見詒
荆溪丘壑遠暇日得躋攀野客時相過高人意自閒敲
門看脩竹卜宅近青山勝事今寧有幽吟一解顔
送僧
聞說四明道山川似若耶去依阿育塔還宿梵王家野
井封殘雪江船聚晩沙光公強健否持底作生涯
寄徐仲清
巖谷採靈藥蕭條栖遁情白雲簷下宿海鶴階前鳴燕
俎登春菌晨餐脯竹萌時凴五泄水好過蘭陵城
画竹贈王光大
荆溪王隠士相見每從容借地仍栽竹巢雲獨傍松青
苔盤石淨嘉樹綠隂重約我同栖遁嵩高第幾峰
題漁樵友卷
釣渚復樵山逃名宇宙間一篙春水淨半畆落花閒鷗
鳥時親狎松雲共往還厭聞塵世事緬邈不相關
題元朴上人壁
蕭條江上寺迢逓白雲横坐待高僧久時聞落葉聲䲭
夷懷往事張翰有餘情獨櫂扁舟去門前潮未生
寄王叔明
能詩何水部愛石米南宮允矣英才最居然外祖風釣
絲烟霧外船影畫圖中他日千金積陶朱術偶同(外祖謂子昂也)
悼項山清上人
幽曠山中樂飄颻物外蹤梵餘閒憩石定起獨哦松花
落春衣静雲垂澗戶重依依種蓮處林暝只聞鐘
高進道水竹居
我愛高隠士移居水竹邊白雲行鏡裏翠雨落階前獨
坐敷書席相過趁釣船何當重來此為醉酒如川
賦雪篷
手把玉麈尾身披素綺裘梨花縈夜月柳絮入虚舟不
作饑鳶咏其如載酒遊因懷剡溪興烟水暮悠悠
甫里
甫里林居靜江湖遠浸山漁舟衝雨出巢鶴帶雲還漉
酒松肪滑敷茵楮雪閒春風一來過似泊武陵灣
荒村
踽踽荒村客悠悠遠遁情竹梧秋雨碧荷芰晩波明穴
鼠能人拱池鵝類鶴鳴蕭條阮遙集幾屐了餘生
寄虞子賢
天闊海漫漫崑山望眼寬桃源迷晉世松樹受秦官雨
蘚鹿迒遍霜梧鸞影寒封題數行字聊問竹平安
酬彛齋
秋氣入幽居階前樹影疎筋骸渾懶慢服食轉清虚薄
晩魚潛渚新晴溜繞除茯苓期共煮悵望苦吟餘
聽雨
樓上看春雨玉笙悲遠天辛夷紅蘸水楊柳綠搖烟冉
冉侵書幌冥冥溼釣船新愁嫌點滴自不到鷗邊
題丘氏壁
我愛丘君宅蕭然隠者風石邊蒙細篠井上植高桐墨
沼鵝羣白雲忩藥蕊紅咏歌當上巳修禊樂融融
貽文舉
波光浮翠閣苔色上春衣楊柳鶯啼䆳櫻桃鳥啄稀榮
名非所慕登覽意忘歸泖水宜修禊重來坐釣磯
賦得機徵君荆南精舍圖
結廬溪水南勝處足幽探夏果落山雨春衣染夕嵐石
攲招鶴磴門俯射蛟潭日日縈歸夢蕭條雪滿簪
寄王叔明
幾夢山隂王右軍筆精墨妙最能文每將竹影摹秋月
更愛山居寫白雲秘笈封題饒古跡雅懷蕭散逸人羣
今年七夕聞多事曝畫繙書到夕曛
八月三日與劉道益連牀夜話風雨凄然五日開
霽道益賦詩見貽次韻
扁舟小泊菰蒲雨玄論郤消身意塵空寂室中無侍者
蕭條雲外不羈人酒杯畏病寧復舉燈火新涼差可親
嫋嫋秋風振庭樹綠波芳草似初春
春日送别余秀才
翼翼高帆開遠天綠波芳草隨煙綿春林風雨集憂思
茅屋琴書移晝眠文采由來庾信少草聖近誇張旭顛
百年聚散如落葉行客居人誰可憐
春日試筆
喜看新酒似鵝黃已有春風拂草堂二月江南初破柳
扁舟晩下獨鳴榔苔生不碍山人屐花發應連野老牆
弄酒已拚千日醉莫將時事攪愁腸
用王叔明韻題畫
王郎筆力追前輩海岳新圖入卧遊獨鶴眠松猶警露
孤猿挂樹忽驚秋陶潛宅畔五株柳范蠡湖中一葉舟
同煮茯苓期歲暮殘生此外更何求
居竹軒
翠竹如雲江水春結茅依竹住江濱階前迸筍從侵逕
雨後垂隂欲覆鄰映葉黃鸝還自語傍人白鶴自能馴
遙知靜者㤀聲色滿屋清風未覺貧
送杭州謝總管
南省迢遙阻北京張公開府任豪英守臣視爵等侯伯
僕射親民如父兄錢廟有碑刓夜雨岳墳無樹着秋聲
好將飲食濡饑渴何待三年報政成
寄熙本明
白首遥知得道餘不聞詩思近何如高齋夜雪同誰話
古木寒山獨自居夢裏只尋行去路愁時聊讀寄來書
夕陽溪上多飛鳥若箇能看影是虚
送徐子素
山館留君才一月梅花無數倚霜晴垂簾幽閣團雲影
貯火茶爐作雨聲深竹每容馴鹿卧青山時與道人行
歸舟載得梁溪雪惆悵鄰鷄月四更
三月一日自松陵過華亭
竹西鶯語太丁寧斜日山光澹翠屏春與繁花俱欲謝
人如中酒不能醒鷗明野水孤帆影鶻没長天遠樹青
舟楫何堪更留滯待竆幽賞過華亭
顧仲䞇來聞徐生病差
室裏維摩病已瘳竹爐藥鼎雨聲秋一畦杞菊為供具
滿壁江山入卧遊舟外鷗波情浩蕩忩間蝶夢思綢繆
虎頭癡絶從談謔煮茗聊為半日留
西野對雨有懷明本諸公
怪雨顛風裂芰荷鷗飛歴亂水驚波便須掃地焚香坐
豈有高人載酒過笠澤至今能養鴨山隂何處更籠鵝
重隂忽霽猶斜日惆悵思君奈老何
奉和虞學士寄張外史
華陽上館誰曾到知有高人避世深當戶春雲團紫蓋
洗空花雨散青林丹臺篆迹龍蛇動經閣松聲鸞鶴吟
念子離居消息遠幾將書札寄遙岑
杭人有傳余死者貞居聞之愴然因賦此以寄
果園橘熟誰分餉茅屋詩成嬾寄將衰謝皆傳余已死
迂疎真與世相㤀夜分風雨鷄鳴急天闊江湖雁影長
寥落百年能幾面論文猶及重銜觴
次張伯雨潘子素酬唱韻
團團桂樹覆巖阿茅屋歸來雪一窩高卧丘園竒氣在
倦遊江海故人多楚山白雁遵寒渚練水長魚出素波
去去南州書問少寂寥誰和紫芝歌
寄張德常
身世蕭蕭一羽輕白螺杯裏酌滄瀛逍遙自足忘鵬鷃
漫浪何須記姓名石鼎煮雲聽澗雨玉笙吹月和松聲
凴君為問張公子曾到良常夢亦清
上巳日感懷
石梁破屋路攲斜僻似華陽道士家漠漠春雲飛别鶴
潺潺夜雨雜鳴蛙閒看稚子飜書葉時有鄰翁汲井花
日暮傷心江水綠共舟人已躡飛霞
三月廿二日雨懷荆溪勝遊寄原道
我昔繋舟尋杜牧荆溪流水落川光春茶已放仙人掌
露蘚渾侵玉女牀酒闌更踏花間月舞罷猶彈陌上桑
此日狂遊㤀旦暮十年回首意茫茫
謝伯理東還訪之不遇
謝朓宅前山黛濃山雲飛墮墨池中攜家又作它鄉夢
歸櫂還隨落葉風鶴入暝烟愁浩渺鷗浮遠水思清空
尋君不遇成惆悵江草青青岸蓼紅
東林隠所寄陸徵士
侵扉桃李晝隂隂耕鑿居人有遠心一夜池塘春草綠
孤村風雨落花深不嗔野老羣爭席時有遊魚出聽琴
白髮多情陸徵士松間石上續幽吟
送僧遊天台用張外史韻
四明山水名天下師去那知客路遥雪霽驚麕騰宿莽
月明寒鵲集疎條坐尋雲頂千峰石歸趁江頭八月潮
說與住山光老子送賓也合過溪橋
過許生茅屋看竹
舟過山西已夕曛許生茅屋遠人羣鑿池數尺通野水
開牖一規留白雲煮藥烟輕衝竈出碓茶聲遠隔溪聞
可憐亦有王猷興階下新移見此君
失鶴
啄粟巢松泰華峰直將天地作樊籠不聞丁令歸華表
應馭王喬入太空行迹縱横苔石上寒棲依舊竹林中
清齋我亦厭腥腐長歎思乘萬里風
中秋脾疾不飲有感
經旬卧病掩山扉巖穴潛神似伏龜身世浮雲度流水
生涯煮豆㸑枯萁紅螺捲碧應無分白髮悲秋不自支
莫負尊前今夜月長吟桂影一伸眉
北里
舍北舍南來往少自無人覓野夫家鳩鳴桑上還催種
人語烟中始焙茶池水雲籠芳草氣井牀露净碧桐花
練衣挂石生幽夢睡起行吟到日斜
山園
春水鳬鷖野外堂山園細落橘花香栖栖身世畫盈篋
漠漠風烟酒一觴豈為任真無禮法也須從俗着冠裳
不營産業人應笑竹本桃栽已就行
林下遣興
眼見藤梢已過牆手拈書卷復堆牀閒臨水檻親魚鳥
欲出柴門畏虎狼冠製不嫌龜殼小衣裾新剪鶴翎長
從來任拙唯疎懶一月秋隂不下堂
二月十日玄文館聽雨
卧聽夜雨鳴高屋忽憶陂塘春水生何意遠林饑獨鶴
若為幽谷滯流鶯成叢枸杞還堪采滿樹櫻桃空復情
二月江頭風浪急無機鷗鳥亦頻驚
雪後過陳子貞隠居
陶公卜宅南村裏快雪初晴思一遊樹辨微茫來獨鶴
櫓搖攲側散輕鷗墨池繞溜春冰滿塵榻繙書夕照收
相見惘然如有失掉頭吟咏出林丘
贈别益以道書記
一笑相逢豈有期因懷西崦話移時李公祠畔空餘月
陸子泉頭舊有詩旅思悽悽非中酒人情落落似殘棋
雲濤眼底三生夢鷗影秋汀又遠離
寄張貞居
不但入城蹤跡少南鄰野老見猶稀狂歌衰鳳聊自慰
舊學屠龍良已非蒼蘚渾封麋鹿逕白雲新補薜蘿衣
羊君筆札誰能繼欲讀靈文一扣扉
題孫氏雪林小隠圖
天地飄摇一短篷小忩虚白地爐紅翛然忽起梨雲夢
不定仍因柳絮風鶴影䙰褷簷上下鹿迒散漫屋西東
杜門我自無干請閒寫芭蕉入畫中
思歸
久客懷歸思惘然松間茅屋女蘿牽三杯桃李春風酒
一榻菰蒲夜雨船鴻迹偶曾留雪渚鶴情原只在芝田
他鄉未若還家樂綠樹年年呌杜鵑
夜作古木怪石因題
夜遊西園渚初月光炯炯徙倚巖石下愛此林中影
題秋亭曉色圖
園林夏雨歇旭日照蒼苔誰見竹亭裏孤坐興悠哉
題良常草堂圖
結屋正臨流水開門巧對長松為待神芝三秀移居華
蓋西峯
田舍
山鳥下窺忩牖春風時拂蓬蒿避世何須鄭谷作書已
絶山濤
雲溪佳處
誰覓雲溪佳處渚花汀竹迷藏去鶴原邊倚杖浮鷗波
上鳴榔
謾題
田父聊同爾汝狂夫從問如何昔日揮金豪俠今朝苦
行頭陀
水仙花
曉夢盈盈湘水春翠虬白鳳照江濱香魂莫逐冷風散
儗學黃初賦洛神
追和戎昱寄鍊師
雲霧軒忩倚半空少霞銘處識新宫遙看一片秋山色
鶴影徘徊明月中
雙井院前小立
山色微茫好放船秋蕖野水夕陽邊西風更洒菰蒲雨
羨爾沙鷗自在眠
次韻曹都水
夜寒館裏挑燈宿山罽重敷六尺牀隠几蕭條聽塢雨
竹林煙幕煮茶香
次韻春雨
黯黯春雲映戶輕綠蕪斜日忽開晴依微野徑泉侵盡
風落桐花遠思生
絶句
醉喚吳姬舞踏筵風欄花陣亦回旋愁生細雨寒煙外
詩在青蘋白鳥邊
别潘先輩
君來煙草正凄迷君去溪頭柳葉齊挂席中流竟東上
莫重回首向荆溪
寄友
二月江水清接天楊柳隔江搖綠煙一夜愁心似春雪
隨風舞影落君前
竹枝詞
春愁如雪不能消又見清明賣柳條傷心玉照堂前月
空照錢塘夜夜潮
題畫
樓閣參差霞綺開峰巒重複水縈迴赤欄橋外垂楊下
步月吹笙向此來
六月五日偶成
坐看青苔欲上衣一池春水靄餘暉荒村盡日無車馬
時有殘雲伴鶴歸
二月十五日雨作
風軒紅杏散餘霞堤草青青桃欲花寒食清明看又近
滿川煙雨亂鳴蛙
題畫贈崔子文
性癖居幽每起遲一來溪口意凄迷林亭曉色蒼茫裏
目送風帆過水西
贈曹德昭
谷口桐林落綘霞仙帆初泊野人家蕭閒館裏青苔合
看到階前芍藥花
客舍詠牽牛花
小盤承露淨鉛華玉顆依稀染碧霞弱質幽姿娛我老
傍人籬落蔓秋花
清明後題
野棠花落又清明楊柳青青人耦耕春物闌珊成底事
半江疎雨暮潮平
追和蘇文忠墨蹟卷中詩韻
奎章閣下掌絲綸清淺蓬萊又幾春三十六宮秋寂寂
金盤冷露泣仙人
聞竹枝歌因效其聲
鈿山湖影接松江橘葉青青柿葉黃要寫新詩寄音信
西風斷雁不成行
看花士女圖
畫圖常識春風面雲霧衣裳楚楚裁為問人間春幾許
石欄西畔牡丹開
剖瓜士女圖
月彎分破翠團團六月人間風露寒誰覓東陵故侯去
但知華屋薦金盤
煙雨
煙雨空濛遠樹齊人家樹底自成蹊只應二月吳松尾
渚際維舟聽竹雞
蘇臺懷古
望中煙草古長洲不見當年糜鹿游滿目越來溪上水
流將春夢過杭州
宋元詩會卷九十
