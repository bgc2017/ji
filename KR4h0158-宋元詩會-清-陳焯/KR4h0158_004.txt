宋元詩會卷四
兵部主事陳焯編
楊億
(字大年建州浦城人生有毛被體尺餘經月乃落七歲能屬文雍熙初太宗聞其名召試詩賦五篇)
(下筆立成深加賞異命内侍送至中書宰相表賀翌日下制曰汝方髫齔不由師訓精爽神助文字)
(生知越長絶塵一日千里深有望於汝也即授祕書省正字賜袍笏俄丁外艱淳化中詣闕獻文命)
(試翰林賜進士第遷光祿寺丞真宗即位超拜左正言預修太宗實錄書成乞外補就養知處州召)
(還知制誥景德初加通進銀臺司兼門下封駁事俄判史館與王欽若總修冊府元龜億素薄其人)
(欽若銜之又陳彭年方以文學進忌億名出其右相與毁訾上不為動天禧二年拜工部侍郎官至)
(翰林學士四年十二月卒年五十七集一百九十四卷)
禁直
鳳樓鴛瓦蟾波濕衆籟聲沈百蟲蟄仙盤雲表露成霜
何人夜半牛衣泣芝泥香熟封詔書河漢西傾移斗車
陰風摵摵起庭樹寒澌戛戛鳴宫渠千廬迭唱傳宵警
海山鰲背蓬壺頂金釭珠網結綺錢玉井銀牀垂素綆
前席受釐詢碩生觀書百行須中程投籖乍應嚴鼓節
求衣誤聽蒼蠅聲渴烏漏盡繁星曙魚鑰建章開萬戶
初日曈曨豔屋梁鳴鞭一聲天下路
秋夕池上
蓮塘帶弋林清吹滌煩襟泉咽猶鳴玉臺傾舊築金僵
桃蟲自蠧怪石蘚交侵此夜悲秋客烟蛩亦伴吟
直夜
月魄生宵暈風雷送晚凉飛蠅隨鏤管浮蟻溢清觴負
郭春耕廢鈞天曉夢長玉籖聲未斷落宿半宫牆
偶懷
銀燭飛晴霰蘭英湛凍醪年光侵蒜髮春恨寄雲袍燕
重銜泥遠鴻驚避弋高平生林壑志誤佩吕虔刀
即目
急雨度前軒池荷相對翻峰青雲待族蹊闇李無言捉
鼻生愁咏披襟爽醉魂一廛今已廢猶戀漢庭恩
霜月
月夕露為霜心知厭獨房吟殘猶擁鼻望極自回腸鬢
減前秋綠衣消外國香星津誰待報織素未成章
夕陽
夕籟起汀葭秋空送目賖綠蕪平度鳥紅樹遠連霞水
闊迷歸櫂風清咽迥笳高樓未成下天際玉鈎斜
槿花
宿霧初披縠晨霞暫照梁千金輕一笑七駕未成章塵
暗神妃襪衣殘侍史香深情傳寶瑟終古怨清湘
禁中庭樹
直幹依金闥繁陰覆綺楹纍珠晨露重嘒管夜蟬清霜
桂丹丘路星榆北斗城歲寒徒自許蜀柳笑孤貞
宋殿丞廣南東路轉運
天子憂南越公卿薦陸生九年須富國萬里便揚旌封
部諸蠻接官曺六尚榮交州何日到鼓吹定相迎
奉和御製社日詩
仙掌凌空沆瀣秋大田多稼似雲浮天邊霽景芙蓉闕
江上殘芳杜若洲東觀羣儒宣宴樂南荆遺俗重嬉遊
宸章忽降容欣覩疑是神龜負九疇
别賦賞花
仙山靈沼五城西曉日花光照彩霓露濯冰蠶鋪瑞錦
風吹水麝折香臍芳葩散採添蜂蜜紅片狂飄雜燕泥
曾識壺中舊春色桃源重到路猶迷
偶書
朱輪遠守詎成歡薄宦令人意漸闌郡閤政清慵按吏
鄉園路近易休官梅花遶檻驚春蚤布水當簷覺夏寒
已是三年不聞問何如歸去把漁竿
題張濬所居壁
三張舊族富英髦仙墅重經散鬱陶深喜太丘家法在
須知定國里門高分題每日搖鷄距合宴常時把蟹螯
獨感戴侯恩未報徘徊不覺涕沾袍
留題黃山院
禾黍離離一徑通遊人攬轡即過從趁齋幽鳥聞疎磬
出定高僧記偃松夜半龕燈凝古殿雨餘巖溜迸前峰
昔年曾此題名處素壁欹斜翠蘚重
梁舍人奉使巴中
藥署深嚴纔草詔劍關迢遞忽乘軺霜天歴歴巴猿苦
山路駸駸筰馬驕梁苑寒風吹别袂瞿塘春水送歸橈
紫垣遣使非常例應有星文動九霄
次韻和盛博士雪霽之什
六花新霽白皚皚爽氣颼颼拂面來梁苑酒濃寒力減
謝池風細凍文開天邊幾陣聞歸雁江外千家見蚤梅
此際何人能訪戴剡溪清景足銜杯
閤門廖舍人知袁州
駸駸五馬動征塵太守風流世絶倫身事漢庭為小相
家傳楚國是騷人烟波莫歎重湖遠桑梓仍將别墅鄰
麥穗微黃稻苖綠朱輪入境便行春
次韻和宗人安期見賀恩命之什
分班曉入翔鸞闕直閣旁連浴鳳池綵筆閒批五色詔
好風時動萬年枝勒移鍾阜慙歸晚稱疾文園恨思遲
何事吾宗心倍喜春塘夢徹寄新詩
成都鳳道人遊終南山謁种徵君
何年出蜀訪南宗深鎖閒房翠蘚重振錫忽聞遊地肺
題門兼得謁人龍供吟一路高秋月投宿斜陽遠寺鐘
到日彌天清論罷行尋紫閣與圭峰
王中庸赴河南鞏縣尉
春風祖席引香醪白馬驪駒草色袍官舍前臨兩京道
居民半雜五陵豪卑飛碌碌猶棲棘餘地恢恢暫鼓刀
捧檄初同昔人喜不應搔首歎徒勞
王殿丞通判桂州
科名得玉向崑丘家世長淮入海流通籍殿中鈎盾省
頒條嶺外桂林州漢皇前席期清夜楚客歸帆指素秋
父老歡聞鄰郡政壺漿千里待鳴騶
慎大詹以吳柑見貺
龍陽休說木奴洲震澤黃柑占上流承露玉漿仙掌曙
亞霜金顆洞庭秋香黏素手吳娃麗冷滌朝酲楚客愁
應似荔枝催入貢隨河飛鳥逐鳴騶
祕閣舒職方知舒州
西崑册府控千廬鉛筆多年校魯魚厭享雙鷄大官膳
貪乘五馬使君車明光畫省辭青鎖天柱仙壇訪紫書
只恐政成抛印綬攜家深入白雲居
擇良上人歸天台
片席然犀經水府幾程登陸望霞標吟情晚日繁雲合
歸路秋風密葉凋行道六時廬嶽漏浮杯千里浙江潮
舊房宴坐觀空後香積多年飯頓銷
遊王氏東園
名園聊得拂塵衣深入春叢一逕微萬樹未饒金谷富
百畦猶有漢陰機青蘋風暖天鷄出文杏巢乾海燕歸
向晚鳴騶九門路柳堤回首獨依依
書懷寄劉五
風波名路壯心殘三逕荒凉未得還病起東陽衣帶緩
愁多騎省鬢毛斑五年書命塵西閣千古移文愧北山
獨憶瓊枝苦霜霰清樽歲宴彊&KR0755;顔
吳待問之蒙城簿
西來赴調合關繻黃綬風塵厭九衢祖席且同開口笑
公庭未免折腰趨長安車馬偏欺客魯國衣冠肯戲儒
共憶故園歸計晚舊遊烟樹隔重湖
休沐述懷寄祕閣錢少卿
風號電笑雨平階紈素微凉暗入懷晝枕乍成園吏夢
晨蔬聊學太常齋名慙引籍通丹地心愧移文刻翠崖
大隱金門猶自適日親方朔聽詼諧
始皇
衡石量書夜漏深咸陽宫闕杳沈沈滄波沃日虛鞭石
白刃凝霜枉鑄金萬里長城穿地脈八方馳道聽車音
儒坑未冷驪山火三月青烟遶翠岑
漢武
蓬萊銀闕浪漫漫弱水回風欲到難光照竹宫勞夜拜
露漙金掌費朝餐力通青海求龍種死諱文成食馬肝
待詔先生齒編貝那教索米向長安
南朝
五鼓端門涵漏稀夜籖聲斷翠華飛繁星曉埭聞鷄度
細雨春場射雉歸步試金蓮波濺襪歌翻玉樹涕沾衣
龍蟠王氣終三百猶得澄瀾對敞扉
唐明皇
玉牒開觀檢未封鬭鷄三百遠相從紫雲度曲傳浮世
白石標年鑿半峰河朔叛臣驚舞馬渭橋遺老識真龍
蓬山鈿合愁通信回首空濤一萬重
宋玉
蘭臺清吹拂冠緌薙草新居對渺瀰麗賦朝雲無處所
羇懷秋氣動齎咨三年送目愁鄰媛七澤迷魂怨楚詞
獨有江南哀句在更傳餘恨到黃(闕)
成都
五丁力盡蜀川通千古成都綠酎醲白帝倉空蛙在井
青天路險劍為峰漫傳西漢祠神馬已見南陽起卧龍
張載勒銘堪作戒莫矜函谷一丸封
舊將
平生苦戰憶山西拊劍臨風氣吐霓戟戶當衢容駟馬
降(缺)遶帳列生犀新豐酒滿清商咽武庫兵銷太白低
髀肉漸生衣帶緩蚤朝空聽汝南鷄
洞戶
洞戶飛甍接綺寮一春幽恨寄蘭苕書題枉是藏三歲
壺矢誰同賽百嬌水國風霜凋社橘仙山雲霧隔江潮
東城劍騎何曾出秖為離愁髀肉消
淚
寒風易水已成悲亡國何人見黍離枉是荆王疑美璞
更令楊子怨多岐胡笳暮應三撾鼓楚舞春臨百子池
未抵索居愁翠被圓荷清曉露淋漓
赤日
赤日亭亭晝正賖長風萬里憶星槎銅盤瑤蘂三危露
素綆寒漿五色瓜蘭室冷光浮玉簟柳營清吹逐金笳
翠微泉石終南路千古離宫倚曙霞
七夕(二首)
金壺漏滴正迢迢靈匹相從在此宵月魄嬋娟烏遶樹
河流清淺鵲成橋雲輕天上榆花没風細爐中麝炷飄
寂寞堪憐觀渡女無眠耿耿望青霄
清淺銀河暝靄收漢宫還起曝衣樓共瞻月樹憐飛鵲
誰泛星槎見飲牛弄杼暫應停素手穿針寧待貺明眸
匆匆一夕填橋苦不似人間有造舟
無題(六首)
曲池波暖蕙風輕頭白鴛鴦占綠萍才斷歌雲成夢雨
斗回笑電作嗔霆湘蘭自古傳幽怨秦鳳何年入杳冥
不待萱蘇蠲薄怒閒階鬭雀有遺翎
合歡蠲忿亦休論夢蝶翩翩逐怨魂秖待傾城終未笑
不曾亡國自無言風翻林葉迷歸燕露嫋池荷觸戲鴛
湘水東流何日竭烟篁千古見啼痕
滿天飛絮罥游絲鈿砌苔錢晦履綦北渚自應流怨淚
東鄰誰敢效矉眉姮娥桂獨成幽恨素女弦多有剩悲
幾夕空機愁促杼銀河休問報章遲
巫陽歸夢隔千峰辟惡香銷翠被空桂魄漸虧愁曉月
蕉心不展怨春風遙山黯黯眉長斂一水盈盈語未通
謾托鵾絃傳恨意雲鬟日夕似飛蓬
銅盤蕙草起青烟斗帳香囊四角縣沈約愁多徒自瘦
相如意密有誰傳金塘雨過猶疑夢翠袖風迴秖恐仙
日上秦樓休寄咏東方千騎擁輜軿
露冷星翻月上弦幾枝銀燭照金鈿應知韓掾偷香夜
猶記潘郎擲果年天際明河雖可望苑中高柳未經眠
鳥啼人散青樓曉堂上清風轉莢錢
代意(三首)
夢蘭前事悔成占却羡歸飛拂畫簷錦瑟驚絃愁别鶴
星機促杼怨新縑舞腰罷試收紈袖博齒慵開委玉奩
幾夕離魂自無寐楚天雲斷見凉蟾
短夢殘妝慘别魂白頭詞苦怨文園誰容五馬傳心曲
秖許雙鸞見淚痕易變閒隨南地橘忘憂虛對北堂萱
回文信斷衣香歇猶憶章臺走畫轅
路隔仙源不可尋紫牆霜戟夜沈沈緘情謾託傳書雁
換笑空餘取酒金翡翠巢成珠樹密驪龍睡起玉淵深
新知自樂生離苦年少情多豈易禁
梨
繁花如雪蚤傷春千樹封侯未是貧漢苑漫傳盧橘賦
驪山誰識荔枝塵九秋青女霜添味五夜方諸月溜津
楚客狂酲朝已解水風猶自獵汀蘋
柳絮
瓊蘂飄英逐吹繁建章飛舞入千門羌人自怨殘梅曲
莊叟還迷夢蝶魂漢苑風光隨獵騎洛城風雪撲離尊
錦帆蔽日隋隄遠枉逐東流箭浪翻
荷花
翠幄飄香映綺襦鈿盤清曉露如珠休啼為近鮫人室
欲見誰投玉女壺雲氣乍迴巫峽夢水嬉猶記曲池圖
金花却薦何人步枉遣凌波襪縷濡
懷人
碧樹銀塘接畫樓天人誰肯降瓊輈三山密信傳青雀
五日歸鞭躍紫騮郢酒泛冰星弁側吳歈倚瑟黛蛾愁
雲峰得句懷真賞瘦盡東陽沈隱侯
休沐端居有懷希聖
凝塵滿榻素琴橫岸幘孤吟意未平茗粥露芽銷晝夢
蔗漿雲液浣朝酲水沈朱李金瓶澁風獵幽蘭羽扇輕
獨憶當筵試湯餅謫仙冰骨照人清
館中新蟬
碧城青閣好追凉高柳新聲逐吹長貴伴金貂尊漢相
清含珠露怨齊王蘭臺密侍初成賦河朔歡游正舉觴
雲鬢翠緌徒自許先秋楚客已回腸
小園秋夕
鴻都歸晚禁城賒牆外連營咽暮笳玉井梧傾猶待鳳
金塘柳密更藏鴉心搖雲闕傳疎漏目斷星津過迥槎
已是秋來移帶眼可堪玄鬢有霜華
寄靈仙觀舒職方學士
綠髮深潛不記年却尋丹竈味靈篇華陰學霧還成市
彭澤橫琴豈要絃曉案秖應餐沆瀣夜灘誰見弄潺湲
須知吏隱金門客待乞刀圭作地仙
送客不及
青門祖帳曙烟微片席乘流鳥共飛曲岸馬嘶風嫋嫋
短亭人散柳依依灞陵目斷猶回望楚水魂銷為送歸
秖自河梁傳怨曲洛塵千古化征衣
直夜
繚垣巍闕雲深處畫燭熏爐對擁衾三殿夜籖傳漏箭
九秋霜籟入風琴階前槁葉驚寒雨天際孤鴻答迥砧
攲枕便成魚鳥夢豈知名路有機心
與啟明
越客逃名誤鑿坏漢庭初聘碧鷄才操心四十知無惑
削牘三千恥自媒吟苦多年依洛社賦成他日上蘭臺
郡齋縣榻流塵滿七見東風落楚梅
此夕
此夕秋風獵敗荷玉鈎斜影轉庭柯鮫人淚有千珠迸
楚客愁添萬斛多錦里琴心誰滌器石城桃葉自橫波
程鄉酒薄難成醉帶眼頻移奈瘦何
劉校理屬疾
北窗風勁雪雲繁移疾端居避世喧載酒誰過揚子宅
張羅休署翟公門多才最許飄飄氣小别還銷黯黯魂
促爾徘徊憶真賞遠天新月照黃昏
勸石集賢飲
日上三竿宿霧披章臺走馬帽簷欹秖傳祖席觴無算
肯顧尚書對有期芸省繙經終寂寞柳堤飛鞚好追隨
靈均不醉真何益千古離騷怨楚詞
燈夕上虢内翰
瓊樓十二玉梯斜乾鵲南飛轉斗車有客郢中歌白雪
幾人天上醉流霞金吾緹騎章臺陌素女繁弦大帝家
秦痔未痊齋閣掩夢回宫樹巳啼鴉
李舍人獨直
閣鳳巢高拂綵霓玉芝香雜武都泥十行漢札如絲出
六幕堯天倚杵低露井冰銷垂素綆仙莖日轉射璇題
赫蹏雲落知誰見餘力何妨頌碧鷄
懷舊居
武夷仙穴近吾廬鬭鴨欄摧菌閣虛千匹歲儲妨種橘
百金春事廢觀漁北山烟霧迷歸轍南陌風塵化客裾
堂上金絲應已歇豈惟蘭菊舊叢疎
許洞歸吳中
春渚歸艎不暫留青絲如葆恐逢秋騷人巳得江山助
賦客終成霰雪遊三逕未荒休歎鵩十漿先饋定驚鷗
洞庭霜橘疁田粟歲計猶堪比徹侯
館中
爐銷香篆靄餘芬宴坐氍毺日易曛虎圈微凉生夕籟
鶴天新霽見歸雲通中夢穩春寒薄肅唱聲沈夜漏分
誤濯塵纓成底事嵓阿千古有移文
苦熱
極目長天度鳥稀纖羅不動轉晨暉已裁圓月班姬扇
更換輕雲子産衣河朔一時觴對舉臨淄萬井汗交揮
冰丸雪散成虛設欲借飈輪羾紫微
暑咏寄梅集賢
點綴鮮雲紫電寬微風淅淅起霜紈魏臺清暑開冰井
漢殿延年啜露盤天外一飛期汗漫水邊千畆憶檀欒
流波意密知音少可得延陵為試觀
同友人話建溪舊居
聽話吾廬憶翠微石層縣瀑濺嵓扉風和林籟披襟入
月射溪光擊汰歸露畹荒凉迷草帶雨牆陰濕長苔衣
終年已結南枝戀更羡高鴻避弋飛
憶山居
翹車蘂佩謁明光禁籞多年費稻粱祗羡泥塗龜曳尾
翻嫌霧雨豹成章鳴鳩春榖先疇廢寒蝶秋菘老圃荒
歸計未成芳節晚更憂禽鹿頓(闕)狂
櫻桃
離宫時薦罷樂府艷歌新石髓凝秦洞珠胎剖漢津三
桃聯並列百果獨先春清籞來君賜雕盤助席珍甘餘
應受和圓極豈能神楚客便羊酪歸期負紫蓴
螢
爽籟生遙浦斜暉落半岑微茫浮草際零亂起牆陰武
子窗塵積隋家苑樹深燈光透疎隙珠彩射清潯野燐
宵爭出星榆曉共沈長門秋漏永偏照淚涔涔
致齋太乙宫
漢帝祈年館威神法太微赤章修祕祝盤石拂仙衣雉
雊靈光發鸞歌彩霧霏霓旌飄夕吹瑤草泛春暉瓊屑
晨杯滿芝苖晝茹肥象尊猶一獻鳬舄自雙飛天闊飈
輪度宵殘素瑟希回看蔥鬱處佳氣接彤闈
譯經光梵大師
薪火滅雙林誰傳七佛心譯筵香篆絶經葉蠧魚侵猊
座雲雷歇龍宫歲月深青蓮流半偈白馬度千岑大士
招提啟明君羽葆臨對翻天竺字助發海潮音空界花
成雨仁祠地布金九旬談妙理三接簡宸襟精舍延居
士生臺集野禽琅函香拂袂柰苑樹交隂文字蹄求兔
機緣芥引針龍華他日會應記洛生吟
樞密王左丞宅新菊
中樞多暇日小圃占秋光雕玉新成檻繁金乍泛觴陶
籬侵柳色羅宅掩蘭芳芝影連虚室萱叢接後堂傅巖
猶借雨庾嶺未飛霜温樹偏分蔭芸籖亦鬭香交枝迷
露井墜葉點橫塘桐錄知延壽千齡奉紫皇
秋夜對月
孤雲飛隴首顥氣滿區中警鶴仙盤外圓蟾浴殿東浦
寒珠有淚巖迥桂生風星彩沈榆莢霜華襲桂叢光搖
銀燭亂影射玉壺空露館迷秦甸冰臺接魏宫繞枝驚
暗鵲促雨思隂蛩更想離居恨回腸幾處同
前檻
遠信三年字空庭尺五天行雲愁夢徹初日妬妝妍織
為迴文亂鬟非墮馬偏風車來未定月杵望長縣寶鑑
腸空斷銀潢眼欲穿層波自東注微意若為傳
荷花
絶岸疎烟合回塘夕照和水仙猶度曲川后自收波銀
漢橋橫鵲蘅皋襪濺羅玉杯承露重鈿扇起風多翠羽
芳洲近青絲快騎過石城秋信斷搔首奈愁何
舒女清泉滿黃姑别渚通巴天迷峽雨楚澤映江風思
逐鮫絲亂香愁翠被空灑從瓊蘂露吹任石尤風怨淚
連疎竹私書託過鴻雙魚應共戲休問葉西東
别墅
别墅過從數當年意氣豪象筵開旭日金絡騁平皋託
乘争飛蓋銜杯更藉糟麝烟凝藻梲鱠縷落霜刀雞聳
花冠鬭猿驚柘彈號光風微轉蕙露井正開桃武子牛
探炙梁家兔刻毛東城歸路晚飛絮撲雲袍
夜讌
凉宵綺宴開酃醁湛芳罍鶴蓋留飛舄珠喉怨落梅薄
雲齊鬢膩流雪楚腰迴巧笑傾城媚雕章刻燭催盤空
珠有淚罏冷蕙成灰巾角彈碁勝琴心促軫哀醉羅驚
夢枕愁黛怯妝臺風細傳疎漏猶歌起夜來
宣曲二十二韻
宣曲更衣寵高唐薦枕榮十洲銀闕峻三閣玉梯橫鸞
扇裁紈製羊車插竹迎南樓看馬舞北埭聽鷄鳴絲縷
知延壽靈符為辟兵粟眉長占額蠆髮俯侵睛蓮的沈
寒水芝房照畫楹麝臍薰翠被鹿爪試銀筝秦鳳何來
晚燕蘭夢未成絲囊晨露濕椒壁夜寒輕綺叚餘霞散
瑤林密雪晴流風祕舞罷初日靚妝明雷響金車度梅
殘玉管清銀環添舊恨瓊樹怯新聲洛媛迷芝館星妃
滯斗城七絲絙綠綺六箸鬭紋枰慣聽端門漏愁聞上
苑鶯虛廊偏響&KR1231;近曙鎮嚴更剉蘖心長苦投籖夢自
驚雲波誰託意璧月久含情海闊桃難熟天高桂旋生
銷魂璧臺路千古樂池平
受詔修書述懷感事三十韻
太極垂裳日中原偃革初樓船秋發詠衡石夜程書好
問虚前席徵賢走傳車蓬萊侔漢制煨燼訪秦餘紬繹
資金匱規模出玉除紛綸聞四部祕邃接千廬飲賜雙
雞膳親迴六尺輿華芝下閶闔白羽擁儲胥望氣成龍
虎披文辨魯魚清光無咫尺玄覽亦躊蹰羣彦揮椽筆
微生濫石渠嵇康真懶慢謝客本空疎講學情田埆談
經腹笥虛月評依許劭文體慕相如雅飲歡娛洽清言
鄙恡祛彌旬容出沐終日喜羣居撫巳慚鳴玉歸田憶
荷鋤池籠養魚鳥章服裹猿狙圜府愁尸祿天閽愧敝
裾虛名同鄭璞散質數莊樗國士誰知我鄰家或侮予
放懷齊野馬屏息度羲舒寡婦空憂緯三公亦灌蔬危
心惟觳觫直道忍籧篨往聖容巢許先儒美寗籧晨趨
歎勞止夕惕念歸歟秦痔疎杯酒顔瓢賴斗儲如諧曲
肱卧猶可直鈎漁矯矯龜銜印翩翩隼畫旟一麾終遂
志阮籍去騎驢
到郡滿歲自遣
迢遞分符竹因循度歲華地將鯨海接路與鳳城賒觸
石雲頻起銜山日易斜潮平聚漁市木落見人家吏隱
偏知幸民謠豈敢誇無嫌勾漏僻且得養丹砂
郡齋西亭即事十韻招麗水殿丞武功從事
郡齋退食復何為縱目西亭景物竒疊嶂雨餘泉眼出
澄潭風靜釣絲垂城臨古戍寒蕪闊路轉荒村野彴危
幾處唱歌聞白紵誰家沽酒見青旗蝶隨遊妓穿花逕
犬吠行人隔槿籬桃李成蹊春盡後魚鹽為市日中時
桑麻萬頃晴氛散絲竹千門夕照移吟際嶺雲飛冉冉
望中壠麥秀離離烟迷喬木鶯遷蚤水滿方塘鷺下遲
鶴蓋翩然肯相顧主人終宴豈知疲
京師故人有以隴西鸚鵡遺余者因畜養之去年
出守縉雲提挈而至性靈甚慧觸類能言公退
翫之常若不足忽遇疾而逝因命瘞於小園作
詩一章聊以追悼識者無罪余以貴畜也
隴山秋樹舊巢傾遠向江東逐旆旌去國夢魂應繚繞
入春喉舌漸分明一聲警露何慙鶴百囀遷喬肯讓鶯
終日雕籠神不王經年丹觜色猶輕思歸悒悒因成疾
顧主依依尚有情死葬小園芳草地夜來經雨綠苔生
次韻和席衢州憶洛陽春遊十四韻
周漢經營跡未遐山川形勝最堪嘉前瞻闕塞千尋出
旁逗伊流一派斜子晉鳳笙調夜月宓妃羅襪映朝霞
何人貰酒青樓曉幾處尋春紫陌賒駿馬每從金埓試
芳叢多展翠帷遮出逢勝境争飛蓋歸逼殘陽競走車
庭竹惹烟披嫩籜皋蘭裛露長新芽嵩峰崷崪疑摩斗
洛水清泠欲見沙萬井閭閻真陸海九重宫闕是天家
禁林日暖空啼鳥御苑風微自落花關路行人偏絡繹
津橋賈客苦諠譁何當獻賦論遷邑便欲抛官學種瓜
江海三年勞夢想田園二頃有生涯應知父老沾堯化
長挈壺漿望翠華
大理黃丞使潁州
祥刑新佐張廷尉出塞曾隨霍冠軍露版裁書頻倚馬
甘泉獻賦舊凌雲幾瞻龍衮堯階側暫駕星軺汝水濆
百萬提封周制復三千奏牘漢皇聞依蓮幕府遊從近
聚米山川向背分迴日受釐宣室對又應前席動吾君
戊申年七夕(五首)
六幕西迴斗轉車鮮雲點綴玉鈎斜天孫巳渡黃姑渚
阿母還來漢帝家
明河左界鵲南飛漢苑高樓正曝衣一夕匆匆停弄杼
誰將錦石暫支機
蘭夜沈沈鵲漏移羽車雲幄有佳期應將機上回文縷
分作人間乞巧絲
神女歡娛一夕休月娥孀獨已千秋爭如靈匹年年會
莫恨牛津隔鳳輈
玉女壺傾笑電頻白榆晴影接星津神光奕奕雲容薄
誰見凌波襪起塵
顔太初
(彭城人顔子四十七代孫少博學有雋才慷慨好義善為詩多譏切時事登進士為莒縣尉忤轉運)
(使落職用孔道輔薦召試中書言者擠之改臨晉主簿移應天府戶曹參軍南京國子監說書卒有)
(集十卷)
東州逸黨
天之有常度躔次絶乖離地之有常理沈潛無變虧人
之有常道高下遵軌儀三才各定位萬古永不移二儀
設有變修德可以祈人道或反常其亂何由支昔在典
午朝國祚方陵夷日向中夜出赫赫來東陲地向太極
裂中有蒼鵝飛高厚災且異人妖亦繁滋始有竹林民
怪誕名不羈次有夷甫輩高談慕無為沈湎多越禮阮
籍兼輔之虛名能飾詐光逸與王尼何曾有先見不能
救其衰張華徒竭力無以扶厥危至今西晉書讀之堪
涕洟邇來歴千年炎宋運重熙東州有逸黨尊大自相
推號曰方外友蕩然絶四維六籍被詆訶三皇遭毁訾
坑儒愚黔首快哉秦李斯與世立憲度迂哉魯先師流
蕩終忘反惡聞有民彝或為童牧飲垂髽以相嬉或作
概量歌無非市井辭或作薤露唱發聲令人悲或稱重
意氣金帛不為貲或曰外形骸頂踵了無私麀聚復獶
雜何者為尊卑遙聞風波民未見如調饑偶逢紳帶士
相對如拘縻不知二紀來此風肇自誰都緣極顯地多
用寧馨兒鄉老為品狀不以逸為嗤宗伯主計偕不以
逸為非家國盡為逸禮法從何施我常病其事中夜起
思惟平地三尺限空車發無岐重載歴百仞所來因陵
遲萬一染成俗雖悔何由追幸有名教黨可與决雄雌
所嗟九品賤不得立文墀賈誼唯慟哭梁鴻空五噫終
削南山竹冒死指其疵無使永嘉風敗亂昇平時
詠許希
鍼工許希下蔡人住梁門西市三十年及天聖中皇
躳違豫有内戚達其姓名上召見三進鍼而疾平面
授尚藥奉御其賜予不可勝紀謝恩畢西向而拜上
詢其故奏曰臣拜本師扁鵲也上惜其用心不忘本
給錢五十萬立祠封曰靈應侯因為詩以紀之
京城名利塗車馬交驅馳其間取富貴往往輸巫醫前
後十數輩身没名已隳獨有許希者藴蓄何瑰竒始自
下蔡來所處尤喧卑西市三十年汨汨無人知一朝仗
至藝驟登文石墀三鍼愈上疾神速不移時酬以六尚
官著籍通端闈旌以三品服佩紫垂金龜於時稱謝畢
西向復陳儀當宁驚且問歴歴宣其辭臣傳扁鵲術遇
主今得施特此一展謝臣心不自私主上惜其意擊賞
為噓唏仍給水衡錢國西命立祠復加靈應號金額照
華榱自此輦轂下求禱何祁祁我過慶成坊見之心且
悲秦醫術雖妙五腑及四肢所習得其人千齡祀不虧
魯聖術至大帝道與民彝所習非其人一朝反相持小
吏師荀况竊為辨說資作相勸焚書詐云愚蚩蚩後之
為儒者其心皆李斯昔在布衣日動守先王規朝談十
二經夕誦三百詩依憑稽古力榮進無他岐及居廟堂
上劍長冠峩巍自謂天所賦焉知有宣尼宣尼斷襲封
十經寒暑移他姓為邑官鄉老皆驚疑上章寢不報九
重遭面欺諫官不舉失御史不言非盡為許希笑得路
忘先師
趙湘
(字巨源華州人舉進士歴彰武永興昭武三軍節度推官遷著作佐郎知新繁縣以吏最擢知興元)
(府入為殿中侍御史上書請封禪禮成命往昇州祠兼問民疾苦改刑部員外郎兼侍御史知雜事)
(官至集賢院學士)
寄楊塤
閉門苔自長春恨極天涯落日山橫水空城雨過花斷
狂曾避蝶多病更愁蛙江上無消息風吹渡柳斜
答徐本
天遠草離離秋霖寄信遲相思逢葉盡獨坐聽蟬悲岳
色寒前見松心雪後知頻招猶未至時復檢清辭
春夕偶作
一夕衡門獨自開雨陰深巷少塵埃酒醒風傍池邊起
坐久月從花上來何處夜歌初欲斷四鄰春夢未知回
因思此興無人共時復孤吟步綠苔
鮑當
(真宗朝進士善為詩及第後為河南府法曹時薛映知府事當失其意將欲罪之乃獻孤雁詩一首)
(映大嗟賞自是禮遇甚優時人謂之鮑孤雁)
松江夜泊
舟閒人已息林際月微明一片清江水中涵萬古情
孤雁
寒多稻粱少萬里孤難進不惜充君庖為帶邊庭信
酬阮逸詩卷
木有毫端水有源漸成盤錯到潺湲右丞畫筆多平淺
平淺應知近自然
燕肅
(字穆之益都人家曹州少孤貧遊學舉進士補鳳翔府觀察推官寇凖知府事薦改著作佐郎知臨)
(卭縣由通判河南府擢監察御史為丁謂所惡出知越州歴直昭文館至禮部侍郎卒喜為詩工畫)
(入妙品)
僻居
茅堂城市遠草徑接魚村白日偶無客青山長對門藥
爐留火暖花塢帶烟昏静坐搜新句冥心傍酒樽
宋元詩會卷四
