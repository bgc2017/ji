宋元詩會卷三十二
兵部主事陳焯編
黃裳
(字冕仲延平人元豐間舉進士第一官至尚書有演山集六十卷莆田王悅序其稿曰延平有劍潭)
(綿亘數百里蛟龍宅之其北曰演峰氣象清爽為神人棲息之地尚書端明黃公家於其間集名演)
(山蓋有取焉公之高文大册汪洋瀚漫不知紀極當韋布時著作已林立矣及洊歴華要撰述愈勤)
(要之淵源六經栽培教化故足尚也按王序如此其文不多傳於世惟山谷詩中屡有與冕仲倡和)
(之作則風致亦可想見矣)
道倫竹閣
曾看孤山翠微麓回環閣下千莖竹醉吟先生唐室賢
灑落情懷出流俗赤城德士攀高風特借嘉名榜山腹
雪霜難犯中心虛直節凌雲聳蒼玉月華弄影無纖塵
合有丹霄鳳來宿
燕子樓
盼盼初歸樓上時相如燕子長䨇飛有才將色世間少
况復節義猶堪依將軍一去十餘載玉簫瑤瑟無心解
豈不能死空相隨以色累公非所知白老曾為賦詩客
風裊花枝醉無力後會勲郎漢陽驛因語歔欷已成昔
走筆還賡美人句猶感白楊堪作柱我來登賞非唐人
尚引多情聊愴神人生興盡皆為塵百年一餉難留春
高樓人散誰復親只有燕子年年新
簡元輿祠部
百花巖上仙人住巖下為州山水聚白頭青塚南北人
倒影沈沈濁懷古倚欄把酒與誰同况是使君為獻主
應喚漁舟疎葦中旋膾遊鱗落紅縷祕書座上最軒昂
能共春雲爭態度紅衣帶月今何處幾轉春殘掩朱戶
飛船送客空斷腸梁塵謾落聲中句虚白亭前湖水閒
忽為霓裳起思慕出門沙土亂如雨薰風吹夢天南去
簡無咎學士
北澶車馬來何暮芹茅池邊失歡聚有分共為文字遊
却向西郊話今古世俗聰明多澆漓信厚期君中有主
職事無塵静相對滿榻詩書香數縷嚴扄如在柳隂中
綠幄朱簾細風度紫犀銙破雪花濃石鼎煎聲遶窗戶
凖擬七椀邀盧仝清滌煩襟出新句共笑先生最貧苦
誤使簾前客相慕虛名薄利能幾多裹飯區區來復去
初秋偶作
火行金候兩猶争擾擾蚊蠅自未平雲漏雨聲蒸地爽
日含山色暮天明直須紈扇恩情斷始向籬花意態生
萬里薄寒無一點月明中看雁初横
聞雁
露下多時雁未鳴數聲雲外此宵征北人書到三秋盡
南國弓開一字横孤館有誰驚好夢平蘆何處起寒更
想應爼上終須免宜向方塘寄此生
除夜送代倪簽判
北風吹雪抹潮頭待過東南第一州去客情生來歲夢
隔江燈照此時愁玉皇謫吏行當復金闕除書即便收
言簡氣清終有用卧龍山下自難留
社日遊雲門山
不須扶我自登山脚力能勝十八盤一字雁低頭上過
兩城人細掌中看雖知北戶緣猶在却笑南柯夢未闌
忽見歸雲應是信滿襟先得洞天寒
晁冲之
(字叔用舉進士與喻汝礪為同門生紹聖間黨禍興其兄以道及羣從多入黨人籍中叔用遠引遁)
(居具茨山下踰十年廷議將欲用之竟高蹈不起其詩有具茨集)
紀愁
北風吹我裳夏潦漂我屋牛羊踐我稼雀鼠耗我穀雪
寒墮我指雨淫疾我腹朝行桑榆間秋序傷遠目莫涉
水之涯含沙中兩足攬轡馬病黃伏軾輿脫輹陟山既
見虎還舍乃對鵩一沐三握髮十飯九不肉先生昔離
垢居士今耐辱飽䎹戒畏塗那知有沈陸
雪
月落雞聲寒曉色静茅屋開門驚不知夜雪壓脩竹槎
牙生新冰鱗甲刻溪谷晶晶洲渚明冽冽川原肅孤蹲
雀不動沈酣客猶宿呼童晨汲歸獨潄寒泉玉
陸元鈞(宰)寄日注茶
我昔不知風雅頌草木獨遺茶北諷陋哉徐鉉說茶苦
欲與淇園竹同種又疑禹漏稅九州橘柚當年錯包貢
腐儒妄測聖人意遠物勞民亦安用含桃熟薦當在盤
荔子生來枉飛鞚羊葅異好亦何有蚶菜殊珍要非奉
君家季疵真禍首毁論徒勞世仍重爭新鬭試誇擊拂
風俗移人可深痛老夫病渴手自煎嗜好悠悠亦從衆
更煩小陸分日注密封細字蠻奴送槍旗却憶採擷初
雪花似是雲溪動更期遺我但敲門玉川無復周公夢
贈僧法一墨
黃山之巔百尺松虬枝偃蓋連羣峰山神守護魑魅避
道人剪伐天為容捫崖踸踔篝火遠絶壁晻靄凝烟濃
玄霜霏霏玉杵下捕麋煑角當嚴冬隂房風日不可到
律琯吹盡灰無蹤小書細字著名姓黃金照耀圖䨇龍
守臣再拜選進日九關有詔開重重老儒偶得實天幸
千金更買無由逢上人淡泊何所好工書草隸如飛蓬
苦來求我惜不得一酬十載相過從君不見玉堂詞人
紫垣客拜賜舞蹈黃羅封長安紙價猶未貴江南江北
山皆童
復以承晏墨贈之(法一謂前墨不佳故)
我聞江南墨官有諸奚老超尚不如廷珪後來承晏復
秀出喧然父子名相齊百年相傳文斷碎彷彿尚見蛟
龍背電光屬天星斗昏雨痕倒海風雲晦却憶當年清
暑殿黃門侍立才人見銀鈎灑落桃花牋牙牀磨試紅
絲研同時書画三萬軸大徐小篆徐熙竹御題四絶海
内傳祕府毫芒惜如玉君不見建隆天子開國初曹公
受詔行掃除王侯舊物人今得更寫西天貝葉書
簡江子之求茶
政和密雲不作圃小夸寸許蒼龍蟠金花絳囊如截玉
綠面彷彿松溪寒人間此品那可得三年聞有終未識
老夫於此百不忙飽食但苦夏日長北窗無風睡不解
齒頰苦澁思清涼故人新除恊律郎交遊多在白玉堂
揀牙鬭夸皆飫嘗幸為傳聲李太府煩渠折簡買頭綱
寄王立之
臘雨城南宅衝寒憶屢陪拊憐庭下石問訊竹間梅諸
子譍門立羣公䟦馬回不知多病後誰與倒罇罍
寄江子之
平生江季子疎懶近忘吾不啻三年别如何一字無燒
丹勾漏令釀酒步兵厨二者將安擇功名莫浪圖
初來東里
乘流從此去河漢失清都送騎沙邊散征帆雨外孤挾
雌栖隴雉生子哺巢烏宇宙將焉往飄飄盡畏途
再至都城
崢嶸花萼西清曉望猶迷御路紅塵合宫槐碧瓦齊夾
城知輦過複道覺香低中使傳宣入千門避馬蹄
秋雨感事
苦雨荒秋宅寒生木葉悲半縣藤護碧中缺蔓穿籬書
校時開帙竿垂日繫絲儒冠吾已誤何責五男兒
别飾道二十弟(賁之)
少傅三朝老文章壯九州賦詩資政殿賜字太清樓䟦
燭辭軒陛簪花近冕旒慶門吾老矣華國汝能不
别息道二十二弟(兌之)
中令有清德風流二百年舉家惟食粥絶口不言錢里
閈容吾老庭闈賴汝賢陶丘過范蠡莫泛五湖船
贈江子我子之
江郎淮海秀經術古同師温潤無前輩清新有近詩一
丘須蚤計五斗莫堅辭獻賦修竿牘知君定不為
送惠純上人遊閩
蚤聽閩人說土風此身嘗欲到閩中春溝水動茶花白
夏谷雲生荔子紅襟帶九江山不斷梯航百粤海相通
北窗夜展圖經看手自題書寄遠公
次四兄(以道)韻效李義山雪
暮冬一丈長安雪壯士臨風獨慨慷門巷豈無騎馬客
江湖猶有捕魚郎夜平蔡賊兵輕敵曉入梁園賦擅場
載酒欲尋誰與飲江梅頭白自悲傷
和江子我竹夫人
黃藤白簟倦呼盧高卧南窗示楷模郭芍藥情元最密
鄭櫻桃迹近相疎下帷度日甘同夢隱几終年得異書
晚向禪房陪杖屨清秋霜霰意何如
復和少蘊内翰甥兼謝伯藴通判兄再贈
西湖波浪還佳色風物悲人老可驚遊接竹林公對叔
夢迷春色我思兄酒沾鸚鵡杯行盡詩傍蟾蜍研立成
壯思不逢韓吏部高名誰伴謝宣城
次韻集津兄懷嵩少示王立之
蚤聞三十六峰前願寄茅茨一澗邊谷轉馬蹄山繚繞
巖關虎口樹嬋娟陽坡日煖宜瓜地隂嶺天寒熟芋田
便好與公相隱去不宜相對尚茫然
睡起
素屛紋簟徹輕紗睡起冰盤自削瓜風筍微微開綠籜
雨槐細細落黃花經營薄產初無意補葺疎籬漸有涯
待得高秋尋靖老臨流坐石問丹砂
都下追感往昔因成(二首)
少年使酒走京華縱步曾遊小小家看舞霓裳羽衣曲
聽歌玉樹後庭花門侵楊柳垂珠箔窗對櫻桃卷碧紗
坐客半驚隨逝水主人星散落天涯
春風踏月過章華青鳥䨇邀阿母家繫馬柳低當戶葉
迎人桃出隔墻花鬢深釵暖雲侵臉臂薄衫寒玉映紗
莫作一生惆悵事鄰州不在海西涯
送王敦素(樸)
龍蟠山色引衡廬霜落清江影碧虚鼓枻厭騎沙苑馬
行廚欲食武昌魚緩歌玉樹翻新曲趣入金鑾續舊書
宦達故人稀會面君來相見肯如初
留别江子之
盡室飄零去上都試於溱洧卜幽居不從刺史求彭澤
敢向君王乞鏡湖平日甚豪今潦倒少年最樂晚﨑嶇
故人鼎貴甘相絶别後君須寄一書
題超化寺壁
曲池風定碧瀾平小白魚如鏡裏行水竹再來應識我
壁間不用更題名
送人遊江南
湧金門外斷紅塵衣錦城邊著白蘋不到西湖看山色
定應未可作詩人
立春
巧勝金花真樂事堆盤細菜亦宜人自慚白髮嘲吾老
不上譙門看打春
晁說之
(字以道無咎從弟蘇子瞻器之目為竒才作書詆孟子崇觀間致仕隱嵩山後復起為女弟所誚晚)
(附梁師成志節掃地矣)
送陳叔易應召
處士誰人為作牙盡攜猿鶴到京華從今鄰壑堪惆悵
六六峰前只一家
喻汝礪
(陵陽人與眺冲之同門進士有捫膝稿其詩多見成都所傳海雲山詩甚佳惜字多譌誤姑舍之未)
(錄也)
遊嚴真觀支機石壁有記古鼎丹茅
古木共幽意長廊亦宴如於焉詠逍遙且復散衣裾塵
慮颯已空道心頗閎舒不知度世人去此歲幾徂云何
有丹砂尚爾留庭隅支機亦悠哉誰復訂有無我知此
公意慨彼元封初繼之五鳳間斯民斃刀鋸聊欲謝世
網歘以道自娱抱獨理自會曠懷遺所拘初匪逃世人
而世自我疎含默念斯人起我憂患餘
謁諸葛廟
孤雲何其高明月不可繫灼灼抱此心與世自涇渭釋
耒從所歡感亂亦歔欷咨惟今之人竊國未云恥匕首
入吴市秋風動燕水區區袁與曹等是刺客耳而我于
其間秉義不敢墜哀音回衝飈清義動幽邃天心固難
亮吾獨信所履溶溶日間雲漠漠苔點砌饑鼯墜蒼瓦
淡薄公所憩靜然想英姿孤懷亦差慰
謁江瀆廟
坤軸東南傾大江日夜注前驅下洛洙餘濤略吴楚任
勢不期勞得意緣所遇水也初無營神哉亮誰主芳蘭
沈清華碧藻舒翠縷晨鵠戲野岸春鳬集深渚均是得
所安伊神豈私汝古來幾精魂捨此迷所處滛遊不知
還沙村失烟樹而我後千載悠然在江滸抱嗇貴無競
矜名忌多取冥冥罨岸風滛滛打船雨舞雪窺洪濤開
蘋渡前浦再拜謝神貺聊復隨所住
晚泛浣花遂宿草堂
扣橈泛澄虚濯流睇幽芳晩霙襯竒樹夕霏媚疎篁歸
鳥亦暫閒夜魄動初涼忽焉衆星微天高月舒光昔也
杜陵子澹然此茅堂客至酒自斟句得意已忘云何當
念饑零落在道旁古來技入神一飯豈所望吾輩天所
窮慨歌淚沾裳
遊琴臺
皋朔語類俳上頗倡優之嚴吾數預事慘懔失所棲眷
言彼姝子深情結幽期浩露泛酒甕輕雲思琴徽撫絃
視八荒頗覺秦岫低紛紛漢諸子悟解良獨遲一朝不
自保頸血霑裳衣公豈不炯戒慮禍蓋已微汚已迥前
識達生邁天倪闊哉昭曠情豈屑後代嗤
草堂詩(六首)
燦燦詩翁錦里西只緣詩好合窮栖竹鋪冷色雲連寺
柳漾晴絲鳥過溪凝怨不禁關樹暗駐情應恨蜀山低
離人苦怕春歸盡可忍紅英半著泥
閒把烟光次第陳岷峨風物見精神翻成錦繡千般樣
供與江山幾處春深屋長河元老大蛾眉曼綠却逡巡
從公乞取無邊手免作詩中半箇人
從教日日敞窗扉嫌怕風光入眼遲剰買芒鞵供看竹
趁乘春雨去栽榿苦無賓客僧來後薄有生涯鶴下時
聞道鄰翁酒初熟新篘一酌莫相遺
遠嶼曲洲縱復横沙邊繁鳥弄簫笙一軒簷冷松隂合
十里林香藥草生路轉斷楂逢石坐風移深竹見僧行
晚來懷抱尤清曠時有幽人帶月耕
竹外清疎浸碧溪溪邊竹澹烟雲霏閒看雪嶺題詩罷
醉罷西郊信馬歸霄漢直愁䨇闕迥夢魂長著五陵飛
故園秀木又春色只恐歸去池臺非
錦官城西春草芳杜陵客子憂思長浴晴晩樹淡浮綠
卧水幽花深度香交情憫憫言燕阻舊國渺渺雲山蒼
白蘋洲渚落日晚雲邊正銜歸雁行
韓駒
(字子蒼仙井監人少有文稱政和初以獻頌補假將仕郎召試舍人院賜進士出身除祕省正字尋)
(坐為蘇氏學出知州縣召為著作郎校正御前文籍分撰樂章除祕監遷中書舍人兼修國史尋權)
(直學士院制詞簡重為時所推高宗即位知江州紹興五年卒駒雅負詩名惜其進用多由宦者士)
(論薄之)
答蔡伯世食筍
蓴絲化鹽豉槐葉資新麵豈知苦竹萌風味常獨擅昔
我居錦城屢喫田家飯扶杖自入箐煨此犢角繭後參
鶴林禪餽我桑門饌蒸蒸沸鼎中亂下白玉片惟無它
物乘始覺真味現三年客東都錦籜寧復見千金洛陽
來惟充大臣膳前時過君食欣逢故人面那知列仙臞
已雜蒯通雋吾寧飽甘肥憤吒那忍嚥請歸謂主孟廚
人後當諫苦苣雜嘉蔬沈香和甲煎柯亭既誤椽畫障
或遭練古來可歎事千載寄明辨作詩弔籜龍助子當
食歎
題采菊圖
往在京口為曾公卷題采菊圖九日東籬采落英白
衣遙見眼能明向令自有杯中物一叚風流可得成
蔡天啓屢哦此詩以為善然余嘗謂古人寄懷於物
而無所好然後為達况淵明之高其於黃花直寓意
耳至言飲酒適意亦非淵明極致向使無酒但悠然
見南山其樂多矣遇酒輙醉醉醒之後豈知有江州
太守哉當以此論淵明復作(二首)
黃菊有何好且寄平生懷遇酒興不淺無酒意亦佳此
理誰復明自昔寡所諧空餘采菊圖寂寞縣高齋
今日菊始華叢雁鳴相和若無一觴酒如此重九何悠
然數酌盡會心豈在多醒來不復記散髮東山阿
謝錢珣仲惠高麗墨
王卿贈我三韓紙白若截肪光照几錢侯繼贈朝鮮墨
黑如點漆光浮水舊傳績溪多老松奚超既死松亦空
易水良工近名世珍才始不歸潘翁蕭然南堂一居士
赤管隃麋無月賜借問元圭何自來去年海中持節使
明窗宴坐不悤悤引紙磨墨寒生風自笑平生綰蛇蚓
更慚爾雅注魚蟲殷勤二物從來遠禆海環瀛眼中見
若欲揮寫藏名山不如却作談天衍
分寧大竹取為酒罇短脛寬大腹可容二升而漆
其外戲為短歌
此君少日青而臞爾來黑肥如瓠壺縮肩短帽壓兩耳
無乃戲學騶侏儒人言腹大中何有不獨容君更容酒
未須常要託後車滑稽且作先生友少陵匏罇安在哉
次山石臼空飛埃茅簷對客夜驚笑麴生叩門何自來
老向人間不稱意但覺淵明酒多味乞取田家老瓦盆
伴我年年竹根醉
送趙承之祕監出守南陽
繁臺十月寒□□置酒共祖南陽侯九士一客相獻酬
皆言南陽出水幽菊泉釀酒不論石上酥醍醐出肥牛
使君樓前橘柚古丞相堂下蒲蓮稠夜然蠟炬賓醉舞
春風敧眠百花洲各持一觴勸公飲此行樂矣公何求
我獨倚杖商聲謳此公人間第一流方今羣賢從法駕
金狨塞路嘶驊騮獨令此公守一州臨分慷慨淚莫收
南陽南陽樂復樂歸來歸來無久留
順老寄菜花乾戲作長句
道人禪餘自鉏菜小摘黃花日中曬峨嵋㮕脯久不來
麴糝薑絲典刑在封題寄我紙作囊中有巴蜀齋廚香
起炊曉甑八月白配此春盤一掬黃(㮕軟木耳八月白稻名也)
泰興道中
縣郭連青竹人家蔽綠蘿地偏春事少山迥夕陽多暗
水披崖出輕船掠岸過傳呼細扶柁吾老怯風波
次韻兼簡李道夫
麥秋宜晚起况復雨頻頻桃竹猶能杖柴車未可巾閒
分酒賢聖靜記藥君臣會有騎鯨李來陪賀季真
似矩尚書師枉道由臨川賦詩貽彥章内翰謹次
元韻送行(二首)
喪亂乖離數衰慵問訊疎新霜上鬚鬢老淚溼襟裾忽
報迎車騎遙知奉璽書豈惟謀郤縠文亦似相如
郡戟蒼山上平分二水流四時無癘氣五管有賢侯靜
契羅公遠禪參帛道猷人生一麾樂不必向中州
上泰州使君陳瑩中
當年賢路雜薰蕕歎息諸公善自謀今日在前皆鼎鑊
後來知我獨春秋海邊已擊師襄磬湖上新逢范蠡舟
惟有書生最無事不妨挾册更西游
次韻參寥
此身不擬墮塵緣長恐驚鴻落響弦蹋盡世間千澗壑
歸來胷次一山川深宫木末猶秋色故國天涯只暮烟
憑仗道人分石甃要看庭下玉龍旋
夜泊寧陵
汴水日馳三百里扁舟東下便開帆旦辭杞國風微北
夜泊寧陵月政南老樹挾霜鳴窣窣寒花垂露落毶毶
茫然不悟身何處水色天光共蔚藍
次韻翁監再來館中
歸老江湖久自盟睡餘且復對空枰重來内閣人誰健
慣踏天街馬不驚已喜劉歆分七略尚傳韓愈誨諸生
太平潤色須公等應許吾兼吏隱名
登赤壁磯
緩尋翠竹白沙遊更挽藤梢上上頭豈有危巢與棲鶻
亦無陳迹但飛鷗經營二頃將歸老眷戀羣山為少留
百日使君何足道空餘詩句在江樓
次韻南溪觀魚
城西鼓檝又城東不待溪分上下風碧樹垂楊間黃綠
冰盤行鱠簇青紅横塘日暮林巒合斷岸秋來浦溆通
安得此身無世累便隨漁艇入空濛
撫州邂逅彥正提刑道舊感歎
憶在昭文竝直廬與君三歲侍皇居花開輦路春迎駕
日轉蓬山曉曝書學士南來尚巖穴神州北望已丘墟
愁逢旌節滄江上握手秋風淚滿裾
余為著作郎如瑩為司令官舍皆在左掖門外高
頭坊紹興四年如瑩持節江西道撫相訪輙成
長句
邂逅都城接下風官居總在日華東門瞻曲角趨朝近
路轉高頭出局同今日繡衣新使者晚塗霜鬢舊鄰翁
一杯無復當時樂赤縣黃圖淚眼中
六月二十一日子文待制見訪熱甚追記館中納
涼故事漫成一首
鳳閣西頭千步廊與君長夏對胡牀隂隂檜色連宫草
寂寂棋聲度苑墻細乳分茶紋簟冷明珠擘芡小荷香
身今老病投炎瘴最憶冰盤貯蔗漿
頃年侍立集英殿見周表卿唱名第二客居臨川
表卿為宜黃丞歲滿訪别作詩送之
往時束帶侍明光曾看揮毫點御牀只道驊騮已騰踏
不知鵰鶚尚摧藏官居四合峰巒雨驛路千林橘柚霜
莫為艱難歸故里漢庭今重甲科郎
為亞卿作(三首)
離歌三疊最關情不省從來此地聞蚤是春殘心事惡
落花隂裏更辭君
更欲罇前抵死留為君徐唱木蘭舟臨行翻恨君恩雜
十二金釵淚總流
君住江濱起画樓妾居海角送潮頭潮中有妾相思淚
流到樓前更不流
館中直宿書事(二首)
十載名山慣杖藜清都直宿夢魂疑卧聞長樂鐘聲近
尚憶寒山半夜時
北風吹馬襲貂裘薄雪連雲凍未收銀闕晝開禽鳥白
信知三館是瀛洲
謝人送鳳團及建茶
白髮前朝舊史官風罏煑茗暮江寒蒼龍不復從天下
拭淚看君小鳳團
張元幹
(字仲宗永福人由上舍官大監所其祖文靖公未第時為劉氏壻劉無出蚤卒葬于福清其蹟漸冺)
(元幹從舊篋中得祖手澤因披榛莽求之為文立石以傳名幽巖尊祖錄聞者韙之生平尤篤友誼)
(為可風云有蘆州歸來集)
過宿趙次張郊居(二首)
北客多流落東村更寂寥肯同清夜夢不待故人招月
挂荒園竹霜飛獨木橋聽雞休起舞且共說天驕
莫歎交遊晚相期歲月深秋來初識面老去要知心燈
火須更僕杯盤取自斟平生王霸術䄂手有微吟
花飛
雨暗連兵氣花飛點客愁寓居皆野寺相過只扁舟不
作新塘去還為後柳遊盤餐雖杞菊得飽勝椎牛
中秋不見月和范才元
不見中秋月長吟五字城浮雲有底急清影可憐生殘
夜四更句故人千里情與君徒悵望天上自分明
劉希顔感懷次韻
避謗疎毛穎推愁賴索郎坐來春漏促夢去畏途長故
國書題冷新詩齒頰香湖山雖好在歲月已相忘
寒食書懷
往昔升平客大梁新烟然燭九衢香車聲馳道内家出
春色禁溝宫柳黃陵邑秪今稱趙地衣冠誰復問唐裝
傷心寒食當時事夢想流鶯下苑牆
同錢申伯遊東山
掃榻開軒走寺宫吾曹終日得從容夕陽初落鱓谿路
雲氣半遮獅子峰試問丹砂回白髮何如瀑布煑枯松
暮年縱有壯心在歸意已勝山色濃
鮑由
(字欽止處州龍泉人舉進士少親炙蘇軾於詩文得其指授徽宗召對除工部員外郎與執政不合)
(罷去久之復召為郎再罷起知明州又知海州奉祠卒嘗註杜詩有文集五十卷)
雨餘
礎潤雨欲作好風每相先蕭蕭清入簾令我心灑然閉
門倦長夏枕書日昏眠快此風雨餘端如濯飛泉坌山
有佳趣草木更幽妍井華養文石香篆横雲烟俯仰方
丈間勝事亦可憐永懷觸熱子我勞良獨賢
李昭玘
(字成季濟南人少與眺補之齊名為蘇軾所知第進士教授徐州用李清臣薦為祕省校書加校理)
(通判潞州入為祕丞歴提刑京東西路坐元符黨奪官徽宗立召為右司員外遷常少崇寧初再罷)
(主管鴻慶宫入黨籍居閒十五年寓意書畫自號樂靜先生靖康初以起居舍人召而已卒紹興間)
(追復其官)
春日遊金明池
日有江湖思坐無車馬塵横橋自照水啼鳥不驚人輦
路晴飛絮宫門暗鎖春多情老園吏灑地喜相親
張商英
(字天覺蜀州新津人長身玉立負氣俶儻起家通州主簿章惇經制䕫召與語竒之還朝薦擢監察)
(御史以妄奏侵大臣責監荆南稅更十年乃得館閣校勘再責監稅赤岸哲宗初為開封府推官急)
(於求進移書蘇軾自請入臺執政聞而不悅稍抑之未幾以司諫召遂力攻元祐大臣觀望押闔初)
(無定嚮歴知洪州發運江淮入遷中舍崇寧初為翰林學士適相蔡京草制褒美得擢尚書左丞復)
(與京議政不合入元祐黨籍罷知亳州京久盜國柄中外怨病見商英能立異同更稱為賢徽宗因)
(人望相之商英為政持平稍革弊政人心益喜但意廣才疎機事不密終排于異已者晚貶崇信軍)
(節度卒年七十九)
孤憤吟(二首)
平津諛武帝堯舜未為聰歸來東閣士稱頌比周公勢
利變人心上下交相蒙低顔望眉睫一喜生春風優游
卒兹歲安知朝野空
青青一本桑下可百夫息冷冷一井泉上有千人汲千
里以為郡百里以為邑生齒豈不繁教化繄爾力何事
北窗人歎此徒勞職
香林院
瑟瑟松上風冥冥竹間露窗虚草色寒石仄蒼苔古長
廊寂無人殿閣下鈴語此意兩蕭然仿偟不能去
南峰寺
孤雲飛遠岫落日滿平川寺據南山頂僧傳北祖禪
擬峴亭
英雄往事堪歎息欄干徙倚情何極學取山公醉似泥
不同羊祐謀人國
張壆
(字子厚武進人登科不仕與東萊吕子進同年進士嘗作詩寄吕為時所稱)
記夢中作
楚峽雲嬌宋玉愁月明溪淨印銀鈎襄王定是思前夢
又抱靈衾上玉樓
寄吕子進舍人
籬鷃雲鵬各有程悤悤相别未忘情恨君不在篷籠底
共聽蕭蕭夜雨聲
遊山寺僧以惡草具進戲酬之
凍僕競競依竈燎山僧草草具盤飱井丹已厭嘗蔥葉
庾亮何勞惜韭根
周紫芝
(字少隱宣城人號竹坡老人六十一歲始第出知興國州稱循吏焉有竹坡詩話行世)
莫愁歌
蓮花深紅蓮葉綠平沙月上鴛鴦宿青腰三板蘭作橈
月下莫愁歌一曲移舟入花花轉深花深調苦難為音
江邊半夜誰相語只有嬋娟知此心露花漸白月漸午
刺舟自覓來時路明朝繫䌫柳邊門却在夜深潮落處
(按近日坊選將此首為周竹坡作入元詩中不知竹坡卽紫芝卽少隱也)
苕霅舟中
雲暗千家雨寒生兩岸秋水翻波入戶人覩玉明樓山
色遮愁眼荷香滿客舟水晶宫裏夢還作此生遊
柬耕老霅川
湖上雖相見重來失後期風塵為客久舟楫送歸遲雁
遠無消息梅殘惱别離何時酌君酒爛縵說新詩
汪革
(字信民臨川人嘗謂人咬得菜根斷則百事可做所著有青谿類稿)
寄謝無逸
問訊江南謝康樂溪堂春木想扶疎高談何日看揮麈
安步從來可當車但得丹霞訪龐老何須狗監薦相如
新年更勵於陵節妻子同鋤五畆蔬
霍洞
(字太清常州武進人崇寧間狀元霍端友之從孫也)
宿田舍
北風吹晴屋滿霜翁兒赤體悲無裳閨中幼婦饑欲泣
忍饑取麻燈下績一身豈暇私自憐鳴機軋軋明窗前
織成五丈如霜布翁作襕裙兒作袴明朝官中催租急
依然赤體當風立
太守春遊呈以絶句
朝來五馬去尋春誰信家家甑有塵枕藉道旁宜細問
恐非芳草醉眠人
何大圭
(字晉之廣德人宣政間為館職有聲)
偶然作
茅屋松窗小隱家茶烟漠漠水斜斜簷間乳燕未成語
庭下石榴争放花賴有詩書銷白日倦隨車馬走黃沙
林泉舊約好徑去風雨滿江垂釣車
周知微
(字明老晉陵尉能同時有陸元光者晉陵宰也亦詩附見於此)
題臨淮䨇頭白蓮圖
既不學叔隗季隗南歸晉又不學大喬小喬東入吴一
種桃根與桃葉若為化作䨇芙蕖臨淮政成有餘暇坐
令華屋生瀟灑鵝溪一幅萬里寬移得斷江入圖画天
空水闊江茫茫相見女英並娥皇九嶷雲深蒼梧遠冰
姿泣露不成妝苦心抱恨何年了香骨應甘沒秋草不
如回首謝秋風分作尹邢來漢宫
遊盱眙龜山作廻文
潮回暗浪雪山傾遠浦漁舟釣月明橋對寺門松徑小
檻當泉眼石波清迢迢綠樹江天曉靄靄紅霞海日晴
遙望四山雲接水碧峰千點數帆輕
宋元詩會卷三十二
