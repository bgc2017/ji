宋元詩會卷七十二
兵部主事陳焯編
李鳳
(字翔卿東明人幼嗜學從鄉先生孫曼慶學詩詩輒工長而究心伊洛之書至忘寒暑由廣平學正)
(除國子助教調臨胊主簿未久即去官延祐八年卒子好文)
雎陽懷古
雎陽城郭劫灰餘風景蕭條市井疎堤接汴梁分驛路
地連齊魯幾兵車張巡戰壘沙沈戟閼伯提封草滿墟
珍重開元遺寺在石幢猶刻魯公書
李昶
(字士都幼穎悟過人讀書如夙習金興定二年同父世弼廷對以春秋中二甲第二父三甲第三時)
(人以比向歆正大改元授儒林郎鄭州河隂簿調漕運提舉元兵下河南奉親還鄉里行臺嚴實辟)
(授都事改行軍萬戶府知事已未世祖伐宋次濮州召見問治國用兵之要條對甚悉上嘉納之及)
(即位眷遇益隆歷官翰林侍讀學士吏禮部尚書年八十七卒所著春秋左氏遺意二十卷孟子權)
(衡五卷)
寄王總管
華陽東下古梁州五馬旌旗擁上游腸斷寒江衣帶水
令人空望鎮南樓
過故縣垻
憲宗皇帝射臺高氣壓蠻江萬丈濤玉輦不歸巗樹冷
白雲何處醉蟠桃
張經
(至元中官監察御史歴湖北按察史)
岳陽樓
巴陵形勝甲天下郡治西南有樓曰岳陽盡得巴陵
之勝至元丙戌余以監察御史按臨長沙道出巴陵
往返不暇一登甲午夏備員湖北憲司分司于辰始
得以酬平昔之志噫湖山如此造物者何其靳耶因
留數語以識歲月云
洞庭一水七百里烟朝月夕皆經過豈知斜陽萬里更
有一佳處君山十二盤青螺乾坤有此樓萬古高嵯峨
憶昨長江咫尺限南北風烟畫本一日千摩挲今朝快
一登怳若驅沈痾生平所羨鑑湖清乃今更覺君恩多
湘靈也似知我至時令白鳥來婆娑鐵笛紫荆曲春草
黃陵歌江山一醉漫不省悲風落日生白波愛山愛水
亦非癖奈此日月如飛梭彭蠡銀山堆碧海青銅磨武
昌雲間歎黃鶴采石天外愁青娥詩家割據幾今古元
氣發泄天不訶扁舟歸來月一蓑僊槎已候三山阿吾
欲乘興觀銀河
富珠哩翀
(字子翬其先隆安人祖悳從憲宗南征因家鄧之順陽以功封南陽郡侯父居謙辟掾江西以家自)
(隨生翀贑江舟中時釜鳴者三人以為異翀稍長即勤學父殁歸順陽復往江西從新喻蕭克翁學)
(克翁嘗夜夢大鳥止其所居出視之沖天而去明日翀至克翁為改是名蓋翀始名思温字伯和也)
(大悳十一年用薦者授襄陽縣儒學教諭陞汴梁路儒學正會修世祖實錄姚燧首遂薦翀至大四)
(年授翰林國史院編修官延祐二年擢河東道廉訪司經歴遷陜西行臺監察御史五年拜監察御)
(史除右司都事時相特們德爾專事刑戮翀因避去頃之擢翰林修撰歴國子司業自是外補内召)
(皆稱其官文宗之入也翀建白近漢文故事上眷注呼子翬而不名久之廉訪漢中召僉太禧院遷)
(國子祭酒會命朝臣郊迎帝師翀獨平立不拜衆為慄然元統二年參知江浙行省以遷葬歸鄉里)
(再召以疾辭卒年六十追封南陽郡公諡文靖有文集六十卷)
范墳詩
宋蜀郡開國公范鎮景仁諡忠文盛德偉烈光著史
册人固知之葬在襄城汝安鄉推賢里載東坡集中
甚詳襄城故隸汝州翀來訪問故老其墳儼然尚在
已為野夫豪農耕為禾黍之區矣范氏當金季猶有
居墳左者自經兵燼不知所存拊事歎閔故為作詩
以紀其概幸在官君子知其為先賢遺壠庶有以處
之
忠文峩眉英始也跡甚微堂堂薛簡肅旟隼西南飛其
人古廉守肯持蒟醬歸所得一偉人天下大布衣引以
賓王家光映春官闈昭陵宋仁主前星久無輝犯諱言
所難雷電每霽威雄哉鍊石手妙補天巍巍丞相江南
來雲掩扶桑暉舊德陳苦辭往往阨謗譏諸賢抗章疏
弱卒攻堅陴公力斡禹鼎正氣射黃扉荆舒憤至骨斥
語筆自揮贈之以蕙蘭何往無芳菲時公與司馬聲諧
玉琴徽解冠挂神武甘老西山薇九㝢日瞀瞀赤子將
疇依兩公幸無恙起拯或庶幾嗣君元祐初痛洗前人
非民望屬司馬欲遯天為鞿帝命起公臥門絶車馬騑
君實了吾事此外何所希清風溢寰海不啻嚴陵磯公
既晚家許道德人所師襄城卜封竁汝潁皆京圻我來
訪遺壠名姓存依稀雲仍散兵燼雨雪無留霏公名在
天下豈逐薤露晞誰能禁耕牧盛事為德基吾力不足
振感歎徒歔欷
閱故唐宫
錦佩走滅淮海波虬髥起操湯武戈盪民瘡痏六朝下
天開百二秦山河我來徬徨舊宫土細麥繁花忽誰主
終南王氣三百年僊李春風一千古春風吹夢天茫茫
玉樓金殿春風香開元舞馬散冥寞紇干凍雀含悲涼
世態倉皇幾烟霧秦漢英靈不知處崑崙河脈自西來
湘浦雁行令北去
鄧文原
(字善之綿州人父漳徙錢塘文原年十五通春秋在宋時以流寓試浙西魁四川士至元二十七年)
(行中書省辟為杭州路儒學正大悳二年調崇悳州教授擢應奉翰林文字陞修撰謁告還江南至)
(大元年復為修撰預修成宗實錄授江浙儒學提舉入為國子司業陞翰林待制出僉江浙肅政廉)
(訪斷疑獄如神至治二年召為集賢直學士明年兼國子祭酒泰定元年充經筵官以疾乞致仕召)
(拜翰林侍講學士廉訪嶺北湖南道俱不赴卒年七十一有文集及内制集若干卷藏於家)
雨中雜興
窮巷積隂雨離居寡歡情安得壒埃風逍遥余上征長
日有逝川春花無晚榮永懷山澤居好遯潛英聲於陵
方灌園龐公不入城此意豈忘世咏歌以濯清今我夢
江國噭噭鶗鴂鳴不憂芳草歇但恐白髮生歸休企前
哲矢言著貞誠悠悠莫識察思子攜手行
題丁氏松澗圖
天目之峰凌紫烟下周林壑紆長川清池斗絶涵倒影
神運直自疏鑿先彼美幽貞廬閒房曲奥辛夷荃蒼官
手植經幾年靈虯夭矯今參天門前朝流暮流水但聞
激石瀉瀨鳴濺濺山人養真衡茅下有書可讀琴可絃
意行清澗曲長嘯松風前山月出林高溪花弄春妍僊
人欲來夜將半天空鶴唳山凄然飈塵大笑狂馳子口
誦丹訣傳真玄我欲從之結隣屋得疏藥圃謀芝田
陪高彦敬遊南山
不到南山又二年離離秋草映寒泉東林蕭散開蓮社
西晉風流櫂酒船古寺雲烟終日合長松風雨半空縣
謝公未了登臨興故向禪房借榻眠
都中送元傑道士南歸
授節僊山得過家都門津柳動春華還鄉近似千年鶴
奉使榮於八月槎古井雲封丹竈藥舊松風掃石壇花
道人冠劍鳴瑶珮豈必高車晝錦誇
題小薛王畫鹿
禮樂河間雅好儒曾陪校獵奉鑾輿晝長靈囿觀遊後
政暇嘉賓燕集餘蛺蝶圖工人去久騶虞詩好化行初
宗藩翰墨留珍賞憑仗相如賦子虚
題謝氏通濟橋
涔陽川上壓雲濤迥若僊山駕巨鼇甃石不愁僧路滑
傾金寧計鬼工勞泛槎客去銀河近題柱人歸玉壘高
此地通津足佳興楚歌明月放輕舠
送李彥謙西臺
霜風十月長安道健鶻凌空淨羽毛地控函關西極重
星連執法太微高鑄金古鼎奸先伏發刃新硎用欲韜
雅志澄清付公等我懷江漢放漁舠
送鮮于伯機之官浙東
衣冠文獻參諸老臺閣功名負此公十載黃塵看去馬
萬山青眼送飛鴻揮毫對客風生座載酒論詩月滿篷
昭代需才公論定起分春雨浙江東
送張綱父教官
我友白蘋洲畔客忽凌風雪問征途南州歲晚尋高士
西塞烟深憶釣徒呼酒江船春水動讀書山館雨聲孤
無錢自愧蘇司業聊賦驪駒為子娛
送白君舉
崑崙西日水東溟何處清風起獨醒遠道雲烟今古樹
行人朝暮短長亭草鋪平野春如剪花落重門晝自扃
不有茅茨容嘯傲終南山色為誰青
正旦有感
干戈短景去匆匆回首南朝已夢中世事盡隨天道北
春正依舊斗杓東一時玉燭堪調燮萬國車書想混同
寂寞荒山老松樹看渠梅柳競春風
清明省墓
短櫂吳歌花滿川春帆愁斷蓼莪篇小溪蘋藻墦間祭
春雨桑麻墓下田黃壤有靈終異土青山無樹半荒阡
傷哉巴峽松楸路狐兔蒼寒六十年
奉題延祐宸翰(有序)
欽惟仁宗上承祖武蒐羅俊彦求治匪寧尤尊禮儒
臣務敦風化由是治書侍御史臣郭貫擢禮部尚書
凡在選者六人惟貫進秩有加親灑宸翰昭示龍光
忝備臣僚咸增鼔舞集賢直學士臣鄧文原謹拜手
稽首而作詩曰
宵旰需賢表薦紳秩宗首選贊華勛官聮天府璇璣象
帝闡河圖琬琰文曾聽簫韶瞻曉日仰攀弓劍泣秋雲
小臣作頌稱仁聖湛露承恩未足云
送姚利用入京
雪晴川淨駕飛桅舟入河冰二月開壯士不緣彈鋏去
故山曾見爛柯來上林淑氣催花柳盛代英雄擢草萊
青眼諸賢如問訊為言衰病懶登臺
子昂畫馬
奔騰駿骨雲路長瀟灑神鬃風露涼沙場春牧草肥雨
野徼秋嘶楓隕霜三關戰士黃金甲五陵俠客紅絲韁
朝羈暮絡祗腸斷華山烟樹遥蒼蒼
題陶淵明像
詩中甲子春秋筆籬下黃花雨露枝便向斜川頻載酒
風光不似義熙時
尚野
(字文蔚滿城人幼穎異祖母劉厚資之使就學至元十八年以處士徵為國史院編修兼興文署丞)
(出為汝州判官遷南陽縣尹改懷孟河渠副使大悳六年遷國子助教陞博士仁宗在東官野為太)
(子文學多所禆益至大元年除國子司業四年拜翰林直學士知制誥同修國史皇慶元年陞翰林)
(侍講學士延祐初改集賢侍講學士兼國子祭酒移疾歸卒年七十六追封上黨郡公諡文懿)
淵明歸來圖
羲皇上人鄉里兒田園將蕪非所思楚聲雖託絶怨懟
高情千古歸來詞歸來忽復河山移忠憤意切語益微
白雲遥遥望不極東籬舊菊西山薇夷齊奚疑怨耶非
况乃貌此遺世資文行圭璧照方册飄然髣髴空同時
盧亘
(字彦威武宗朝知制誥有含雪集)
送鄧善之提舉江淛(四首)
春秋嚴筆削凛若執玄鉞君獨抱遺經結髮飽剞劂明
剖是非心微探義理窟下視羣兒愚爭端王正月朅來
奮直筆浩然心思竭王功與帝德昭昭日月揭胡為厭
詞林擬欲觀溟渤榮華若浮烟汗簡青不滅
離離天星高皓皓雲月光候雁過楚澤蟋蟀鳴中堂天
時諒難測徒然多感傷念子去意遠沈憂結衷腸憶昔
初奉歡露白春蘭芳清尊罷新製妙趣深濠梁飛景急
西匿川流浩蕩蕩玄髮凄歲晚不脱天雨霜蔓草豈容
惜松柏在高岡
暘谷上寒日影射扶桑枝瞬息及中天流光迅難持人
生百年内昂昂何所施孤鴻東南征浮雲西北馳可憐
萬感身會合須臾期安得弄明月皎皎遠憂疑折花芙
蓉浦蕩槳江漢涯優游以卒歲身名良不隳
遊雲蒼鱗窮閶闔不可呌徒令虎豹關日月近輝耀濛
濛八表塵隠隠萬彙竅泯然一歸途伊誰執其要栖栖
聖哲徒禮樂懷窈𦕈閉門忍朝饑風雨深蓬蓼今年江
海去光景短螢爝禾黍滿故墟閭巷餘返照揮絃送飛
鴻古今入長嘯
過黃陵廟(此詩已見李材集中而潘選復屬盧亘姑兩存之然李多遊湘南作則題黃陵)
(廟固其宜也)
黃陵廟前湘水綠天寒漁郎唱巴曲沙棠舟上月蒼蒼
翠蛟白蜃江茫茫似聞清愁五十柱萬里鴻飛楓葉暮
神鴉翻舞祠門開珠裳玉袖霑莓苔玄猿晝啼薜蘿影
赤鱗夜去芙蓉冷北渚淚痕斑竹紋南風哀思蒼梧雲
山頭古桂秋露碧山下江流豈終極荒涼揭車雜杜蘅
靈風自吹烟霧旌輕帆晚向芳洲泊聊薦蘋羞奠蘭酌
沅有氾兮湘有沱洞庭木落生層波裴回獨咏騷人歌
和春詩
鶯啼燕語花漸稀天明海碧涵晴暉洛陽臺榭春色在
山隂衣冠昔人非夢雲何處燕瑶席舞雪誰家裁苧衣
獨有倚樓無限意年年烟草暮鴻飛
鮮于樞
(字伯機中歲刻苦讀書因號困學官太常以詩翰名世元史職官儒學皆不載而藝林盛傳其人嘗)
(書幅云登公卿之門不見公卿之面一辱也見公卿之面不知公卿之心二辱也知公卿之心而公)
(卿不知我之心三辱也大丈夫寧甘萬死不可一辱其風致如此子必仁字去矜亦有才名)
感寓(六首)
吾愛東方朔高揖金馬門向非玩六合安肯來崑崙昂
昂九尺身談辯黃河翻誰知上書意蛾眉非自㛰不見
馬相如俛首狗監恩人生非桃李何故不自言
吾愛李太白玩世如游龍自知天上謫何必人間容海
風吹綠髮蕭蕭臥雲松我昔夢見之遺以金芙蓉清輝
怪在眼月落峨眉峰
春風如綠波淡蕩浴楊柳高樓語錦瑟落花泛樽酒何
人白鼻騧蒙茸紫貂袖一字或未識銀章縣兩肘煌煌
貝宫珠迺落緯蕭手誰知草玄者窮巷閉白首
宇宙忽空闊飲馬萬里流平生負兩眼及此行寓州天
清健鶻運木脱饑鷹投長風吹海雨濯我紫綺裘相逢
半遊俠把酒髥如虬慷慨說史記歴今山川秋向來衣
帶水日短河無舟
西風桂花落我上天台山僊子扶我手冷然蒼水環乘
鸞者誰子飛烟渺難攀三生此遊戲弄影銀河灣空山
忽飛瀑四顧鳴潺湲長揖馬子微此豈非人間
船頭書千乘船尾酒百壺酒盡書在眼落月如明珠忽
悟八陣法縱橫如河圖惜哉經世士未肯窺唐虞季子
相六國所見惟隂符
以上感寓詩潘是仁編為丁鶴年作凡六首而元音
僅錄三首以屬鮮于樞未知孰是然近日錢氏列朝
選中所載元末丁高士詩甚夥未嘗及此詩一句則
六首皆鮮于作元音特選其三耳
過桐廬漏巷灘
驚流激長灘百折怒未已篙師與水爭退尺進纔咫技
窮解衣下力排過乃止維時春冬交冰雪寒墮趾我時
卧舟中起視顙有泚迂疎一何補辛苦愧舟子
水荒子歌(二首)
水荒子日日悲歌向城市詞危調苦不忍聞妻孥散盡
餘一身城中米貴丐者衆崎嶇一飽經千門城中昔食
城外米城外人今食城裏耕者漸少田漸荒政恐明年
亦如此水荒子行歌乞食良不惡猶勝弄兵獄中死
水荒子聽我語忍死休離故鄉土江中風浪大如山蛟
鱷垂涎寧貰汝路傍暴客掠人賣性命由他還更苦北
風吹霜水返壑稍稍人烟動墟落賑濟欲下逋負除此
著當年苦為樂水荒子區區吏弊何時無及早還鄉事
東作
湖上曲(淛省廣濟庫每歲用富戶司出納延祐間有富戶侵用官錢莫償者府判王某素殘)
(忍乃拘繋其妻女以小舟載之勒趁遊客于西湖收纏頭入官鮮于伯機感作是詩)
湖邊蕩槳誰家女綠慘紅愁問無語低回忍淚並人船
貪得纏頭強歌舞玉壺美酒不消憂魚腹熊蹯棄如土
陽臺夢短匆匆去鴛鎖生寒愁日暮安得義士擲千金
坐令桑濮歌行露
退宮人引
駝絨繡帽紅顴頰素髮微連細紗結出宮嫁作海商妻
裙腰尚帶河西摺少年十五二十時中官教得行步齊
春羅朝剪繡花帖階前夜舞高䕫麗寵姬當前翠衿小
便覺中原美人少金蓮斜抱捧珠龍玉籠倒挂收香鳥
年年宮中春日長小車銀甕蒲萄香香殿吹簫鳳皇語
一日再宴諸侯王舞困樓蘭過三十内家别選蛾眉入
雖名伴送半無家旋賣珠環問親戚一為商婦始自憐
十年不見回番船多年不記教坊曲時時尋撥相思絃
題董北苑山水
愛山不得山中住長自空吟憶山句偶然見此虚堂間
頓教還我滄洲趣隂厓絶壑雷雨黑蒼藤老樹蛟龍怒
岸石犖确溪澗闊知有人家入無路一重一掩深復深
危橋古木依雲林是中宜有避世者我欲徑去投華簪
源也世本膏粱子胷中丘壑肯如此後來僅見僧巨然
筆墨雖工氣難似想當解衣盤礴初意匠妙與造化俱
官閒飽飯日無事吮墨含毫時自娛誰憐齷齪百僚底
雙鬢塵埃對此圖
建德溪行
山截溪將斷川迴路忽通鳥飛青嶂裏人語翠微中玄
圃參差是桃源想像同平生苦行役翻愛石尤風
題許仁仲卷
殘雪詞林退食時小窗開卷鬢如絲音傳正始誰同調
氣逼元和稍自持文字不隨前輩盡風流只許後人知
霜清月冷梅花瘦獨對熏爐看欲癡
石橋山留題
旁通日月上星辰有路遥應接玉京僊奕未終人物換
秦鞭不到海波平當時混沌知誰鑿他日崆峒強自名
枯樹重榮事尤異欲從樵者問長生
遊智者寺
四圍松是祗園樹三面山開舍衞城遊子心隨仙境化
老禪詩似石根清幾人邂逅有今日半載趦趄成此行
安得盡抛身外事長年來此學無生
袁桷
(字伯長慶元人為童子時詩已著聲大悳初閻復程文海王構薦為國史院簡閱官陞應奉翰林文)
(字同知制誥兼國史院編修請購求遼金宋三史遺書歴兩考遷待制拜集賢直學士移疾去官未)
(幾復以原官召入改翰林直學士知制誥同修國史至治元年遷侍講學士泰定初辭歸桷在詞林)
(朝廷制冊多出其手所著有易說春秋說清容居士集卒年六十一贈中奉大夫追封陳留郡公諡)
(文清按元明善為袁夫人墓誌袁四明人家世通顯桷四代以上皆宋大臣)
飲酒雜詩(五首)
春至舊疾作晝眠聽禽聲總角耽六籍萬化何縱橫觀
象太極初始悟無虧成環中秘靈根羣動一以貞吾欲
乘彩鳳截篁吹為笙上窮崑崙渾下探渤澥清
京師二十載酒中有深歡大雨即閉戶朔風常解鞍客
至輙笑之是豈宜居官振容筮神蓍鴻飛漸于磐百歲
苦世短萬鍾非我干所以東方生吏隠神益完
陽烏乘南雲飄飄振竒翮迫此粱稻謀居移遂成客愧
我食京塵誓墓志未獲雙峰十丈松下有千載魄當年
侍蓬瀛香芸森寶冊高齋集遺編朱墨猶手澤戰兢愧
匪承永念在行役
少欲觀滄海下取珊瑚枝穹龜負玄文靈鰌揚朱鬐盪
舟不能往寶氣時紛披有客方壺來授簡雲差差一以
參太極九以師庖犧振衣海神泣舉觴山鬼移載觀五
嶽形五性各有殊神州養深知百靈受驅馳申申安樂
翁定洛為中居神京屹金臺五雲玉芙蕖始知天經旋
積氣為堪輿
嵯峨白雲阡種松在山腰散之不盈掬離離如麥苗迎
陽潄靈津參差拂雲霄露重碧天淨玄鶴時來巢俛仰
二十年鬢齒日以凋寄聲謝玄鶴相期躡岧嶤
次韻虞伯生夜坐
炎晶爍草露木末望西顥靜躁誰為尸翕忽紛寸抱志
士法天運炳燭不在老羣經固其郛積神以為寶陋彼
多言生希名太玄草山林詎心違歲月付幽討擾擾徒
為名努力在此道
度淮寄養浩
竹清寒房靜殘月在西壁悄悄燈景微尸坐棄枕席井
華飲蟾蜍玄雲成五色明知非世謀精詣在六籍我行
長淮浪凍樹挾春碧夢子白紵寬雙眸炯空激書來屢
在手此意何的的數面不成歡遠别迺復惻歸雁臨風
翔先之寄深臆
懷伯生
春雨消路塵春風散林纈蕩蕩長安門客子千萬轍城
隂有一士淡食羹不啜采彼松上露煮石化晴雪沈冥
獲真性觴至那復說向來舌本談今作耳根熱維南有
樛枝嵒溜滋百結在德良自防居屯詎為折念之長夜
深寒光吐殘月
史氏報春堂
白雲在屋角凱風生樹端下有慈竹叢低昂候平安盈
盈玉雪母光若赤瑛盤朝奉鶴禁恩暮承龜臺歡教兒
誦經史清言消綺紈築堂深且明朱光映庭蘭寸心諒
匪石寵辱非所干世故疾危岌奉盈身愈完願言樹明
德朝夕應加餐
煮茶圖一卷倣石窗史處州燕居故事也
石窗山樵晉公子獨鶴蕭蕭烟竹裏月湖萬傾碧瑠璃
高築虚堂水中沚堂深六月如深秋萬柄風搖紅旖旎
遵南更有山澤姿對面晴峰插天倚憶昔王門豪盛時
甲第如雲總朱紫曉趨黃閣袖香塵俯首脂韋喪厥美
一官遠去長安門德色欣欣對知已豈如高懷脱榮辱
妙出清言洗紈綺郡符一試不挂意岸幘看雲卧林墅
平生嗜茗苦有癖古井汲泉和石髓風回翠碾落晴花
湯響雲鐺滚珠蕊齒寒意冷復三咽萬事無言歸坎止
何人丹青悟天巧落筆毫芒研妙理黃粱初炊夢未古
舊事凄零誰復紀展圖縹緲憶遺蹤玉佩珊珊響秋水
送蘇子寧赴嶺北行省郎中(二首)
貂帽護寒沙冰天閱歲華斷溪駝聽水密雪犬行車雲
盡難尋雁春深不見花昔人竒絶處八月解乘槎
往歲經遊地寒蕪碧燐深雲開山後陣水咽隴頭吟雪
白氊房重天青羽檄沈重華新雨露悲喜候車音
書懷寄從子瑛
越公舊築鄞江宅風捲飛花劫火新子竟尋真餐白石
我方修史玩青春金張螭綬元欺世王謝烏衣亦可人
誓墓政須堅晚歲雙峰擁髻碧嶙峋
次韻天童岫禪師
太白峰高積翠明老禪的的寄深情相思沙礫惟懷璉
獨立鄉臺近子卿舊業久荒松露立浮名空眩槿朝榮
定須結社修真隠寒月深燈了梵經
送雪竇長老校經回里
翠鎖公關疊疊高坐看明月負金鼇已將禪板傳心印
暫下繩牀衣毳袍聖諦無聲機獨露經筌有誤目難逃
塵中白髮誰消得歸掩山寮聽雪濤
五月二十日甘雨如注江南呼為分龍雨
平疇龜坼禱龍君百頃青黃兩界分匝岸已霑三尺雨
隔溪惟見一川雲誰家襏襫涼如水此地祗禂火欲焚
共道神功有南北老農元不廢耕耘
送華山隠者
黑髮詞官佩水蒼萬松深處響琳瑯黃柑有法能為酒
紫术無饑可代糧招鶴舞空山月冷檄龍吹雨海風涼
瑶池欲問長生訣碧澗研朱寫綠章
次周侍御回朝
蛾眉班肅整皇皇匼匝松隂陋午光舞翿當軒催進酒
册函登陛促傳香六龍捧御雲中日三象輸琛海外洋
欲識兩宫清淨理熏風殿角漏初長
碧筩飲
甘露無聲墜玉盤中天飛影動琅玕壚頭太白塵埃熱
石眼空青冰雪寒水泄尾閭來瀚海手扶砥柱障狂瀾
麯生不用忙傾蓋吸盡清香見肺肝
寄子昂
故國王孫佩楚蘭春雲涼月倚朱欄玉簫曲趁鶯聲囀
金鼎香隨蝶夢殘碧沚波清堪把釣黃塵風急倦彈冠
外家文物惟君在笑我冰姿跨曉鞍
送王繼學(二首)
玉京高處雪流脂連插雞冠綠鬢垂蹀躞有泥歌獨漉
琵琶無夢說相思黑河舊樂催填譜白海名花擬進詞
羽獵上林俱罷賦卿雲何以報明時
淺波平疊磧漫漫拂嶺青帘罨畫看氊屋起營羊胛熟
土房催頓馬挏乾祠宮走驛傳金椀冰正分奩貯玉盤
莫上鄉臺望南北白雲微處是長安
觀物
黃河不信從天下濟水那知有伏流自古乾坤合神化
空將簡牘費冥摉張華博物身終死鄒衍談天舌竟休
我亦從今銷綺語春風碧眼玩沙鷗
寄開元奎律師
雙塔亭亭透夕陽芭蕉深處碧窗涼江神夜聽光明偈
天女朝分解脱香齋鉢午空烏守樹經堂雲冷鶴歸房
平生欲結西方社似笑淵明作吏忙
無題次馬伯庸韻(四首)
金縷歌殘月滿江玉顔曾憶侍油幢象牀雲重恩專一
鯨錦波翻賜疊雙春淺正宜氊作幕夜凉深恨魫為窗
浣紗可是無虚匹側足寒溪濺石淙
翠簾匝匝護朱光千葉宮桃滿院香閬苑有鸞通尺素
虚橋無鵲寄流黃上林賦罷歸巴蜀興慶詞工謫夜郎
不是月中親度曲世人那解聽霓裳
相期來似石城潮日望晴虹結綵橋却月眉愁歌漸遠
凌波步近意非遥抽琴有恨迴青角疊袖無塵轉綠腰
弄玉最憐隨鳳去秋來誰與伴吹簫
白髮詞臣兩耳垂華腴堆笏陋牛醫宮娥引燭催麻日
院吏傳更寫制時蠟撚化生秋夕賜翠標疊勝歲華移
低頭欲說唐朝舊願侍虚皇進玉巵
以上八首潘是仁編為貫雲石作曹選於袁貫兩存
之然考次伯庸無題詩在文類中久已屬袁其餘皆
袁作無疑矣潘編多耳食附會而能始亦草率如此
豈未讀文類耶
翰林故事莫盛於唐宋聊述舊聞擬宫詞(五首)
禁鐘初動趣傳宣衣袖薰香到御前漸近宮門扶下馬
内官分引導金蓮
御筆圓封草相麻龍箋香透擁金花儀鸞敕設庭前候
賜酪方終更進茶
制草塗鴉未敢刪内璫宣引侍龍顔已分筆格金蟾滴
更賜端溪紫硯山
春帖分裁閣分多宮娥爭餽纈綃羅青絲菜餅銀盤送
幡勝新題墨旋磨
清馥香温玉酒巵祝文新撰報都知夜來奉旨傳丞相
五朵雲濃押省咨
葛僊翁移居圖
翁媪相攜入翠微轉頭猶有可憐兒丹砂不是神仙藥
勾漏歸來鬢已絲
宮女度曲圖
望瀛法曲紫霞觴更按伊州奉玉皇翠竹涼深宮院密
新聲那得過宮牆
同恕
(字寬甫其先太原人後遷秦中奉元祖昇父繼先皆博學熊文恕安靜端凝羈丱如成人年十三以)
(書經魁鄉校仁宗踐阼即其家拜國子司業三召不起陜西行臺侍御史趙世延請即奉元置魯齋)
(書院中書奏恕領教事制可之延祐設科再主鄉試人服其公致和元年拜集賢侍讀學士以老疾)
(辭恕家無儋石儲而聚書數萬卷扁所居曰榘菴卒年七十八有榘菴集二十卷)
愁
來時容易去何遲半在胸中半在眉門掩落花春去後
窗涵殘月酒醒時濃如野外連天草亂似空中惹地絲
除却五侯歌舞地人間何境不相隨
程文
(字以文徽州人平生介持以著述為事不事造請年踰六十始擢國史編修官調國子助教拜南臺)
(御史遷禮部員外郎有集三十卷)
送文仲德之臨洮帥府經歴
吾聞洮州綠石堪為硯能淬筆鋒如淬劍地靈天寶愁
鬼工埋沒塵沙羞自獻羌童目悍手足鮮挂弓走馬唯
臨邊雄藩令嚴烽燧息鼔角晝静旌旗縣幕官姓文不
好武要使西羌化東魯詩書盈案夜生輝親寫封章上
天府豪猪之靴青兕裘時平不願萬戸侯但得洮州綠
硯石歸來泚筆立螭頭
歲寒問答辭(二首)
松柏杉何槃槃毫末小排雲端不作梁柱守歲寒曾不
如桃李花朝榮暮謝得實升金盤昂藏千百年一待鳳
與鸞
松柏杉何槃槃古來材大用則難君勿言時則然受命
既獨賦性偏高枝中梁柱小枝可以為車船材見識全
吾天鳳鸞不巢且任百鳥喧寧同歲寒老不與春風妍
君勿言時則然大匠一過肯棄捐
高克恭
(字彦叔房山人官尚書善繪事)
題道院(二首)
綠隂無際壓蒼苔為愛幽深手自栽風月早知煩耳目
不教春筍過牆來
草色琅玕逼兩楹蚤隂才過午隂清斜陽又送西軒影
一枕移牀待月生
無錫山中留題
山深自昔無車馬道在何曾畏虎狼祗恐閒人來看竹
淋漓醉墨汚新牆
即事
古木隂中生白烟忽從石上見流泉閒隨屈曲尋源去
直到人家竹塢邊
過弋陽
雷聲驅雨過山西山腹雲根似削齊日暮牧兒歸不得
料應白水漲前溪
過信州
二千里地佳山水無數海棠官道傍風送落紅攙馬過
春光更比路人忙
宋元詩會卷七十二
