宋元詩會卷十二
兵部主事陳焯編
宋庠
(字公序安陸人徙雍丘遂為汴人天聖初舉進士第一擢大理評事同判襄州召試直史館累遷左)
(正言以爭郭后之廢坐罰金久之知制誥權判吏部流内銓詔為翰林學士寶元中參知政事與宰)
(相吕夷簡論不合出知揚州皇祐中拜兵部侍郎同中書門下平章事諫官包拯奏庠在政府無所)
(建明以觀文殿大學士出知河南府再遷兵部尚書以檢校太尉充樞密使封莒國公英宗即位改)
(封鄭國公卒贈太尉兼侍中諡宣獻集四十卷庠初名郊緣李淑欲中之言其姓名有妨國號上諭)
(改此)
歲晏出沐感事内訟
山海有完士希世無良籌偶穿東郭履遂别野人舟不
恥篆刻賦來肩英俊遊私智甚鳬短塵容若鴟愁備員
太史氏補屬富民侯姑學了官事何嘗分主憂口貪斗
食利歲感星躔周中都富才彦方駕若龍虬茂先善史
漢平津治春秋高文用司馬格五寵吾丘間闊路逢葛
繽紛人召鄒桑羊興賈䜿安國出縲囚汲鄭貴交盛徐
陳英藻遒况乃天下樞雄雌來九州衣冠徑複道鼓吹
出長楸席上萬錢箸橋邊八列騶雍容紱魯玦意氣拂
吳鈎咨余良不韙瓴甓厠林璆吹竽昔已濫在梁今可
尤臺閣魏舒被風霜蘇季裘有志謝鶴軒無機防海鷗
恭竢杜陵課誅茅歸故疇
有將獨鶴行都市道上者左右奔迫野態憔悴因
成短韻
明心本霄漢此路極喧埃何意鳴臯罷翻同舞市來波
臣憂轍涸海鳥避風災寄語昂昂質非君羽獨摧
春夕
暝色蔽孤齋空軒向夕開花低應露下月暗覺雲來獨
牖輕蛾聚風枝倦鳥猜無言聊隱几萬鏡一靈臺
寄子京
八年三郡駕朱輪更忝鴻樞對國均老去師丹多忘事
少來之武不如人車中顧馬空能數海上浮鷗想見親
唯有弟兄歸隱志共將耕鑿報堯仁
府齋歲晏節物感人輒成拙詩上寄昭文相公
處世何常盡值才虚名高位自驚猜千重浪裏隨流出
百尺竿頭試險回衰鬢不徒欺曉雪孤心兼欲伴寒灰
嵩陽潁曲風煙接已仗歸雲作隱媒
西湖展江亭
綠鴨東陂已可憐更因雪竇注西田鑿開魚鳥忘情地
展盡汀湖極目天向夕舊灘都浸月過寒新樹便留煙
使君直欲稱漁叟願賜閒州不記年
宋祁
(字子京與兄庠同舉進士禮部奏祁第一章獻太后不欲以弟先兄乃寘祁第十呼曰小宋授復州)
(軍事推官用孫奭薦召試授直史館遷太常博士同知禮儀院歷權三司度支判官天章閣待制判)
(太常禮儀院國子監出知夀州陳州還知制誥入翰林為學士改龍圖學士史館修撰修唐書書成)
(遷左丞進工部尚書踰月拜翰林學士承旨尋卒祁兄弟皆以文學顯而祁尤能文善議論惟清約)
(莊重不及其兄云後諡景文)
九日藥市作
陽九協嘉神期入始多暇五藥會廣㕓遊肩閙相駕靈
品羅賈區仙芬冐闉舍擷露來山阿斸煙去巖罅係道
雜提攜盈襜更薦藉乘時物無賤投乏利能射饔芩互
作主參薺交相假曹植謹贋令韓康無二價西南歲多
癘卑溼連春夏佳劑止刀圭千金厚相謝刺史主求瘼
萬室繫吾化顧頼惡石功捫衿重慚唶
海椶
哆熾風葉張囷皴雨皮厚叢橑列蓋端攢旄注旗首物
以稀見珍材緣怪忘醜
枇杷
有果産西裔作花凌早寒樹繁碧玉葉柯疉黃金丸上
都不可寄咀味獨長歎
衆熙亭曉曯
長夏宜高明緩帶散煩窘憑軒一超然目與天俱盡山
從雲端現日就林外隱風來草樹披煙生井閭近自公
況多暇冲臆無留藴即此可宴居何須事遊軫
和賈相公覽杜工部北征篇
唐家六葉太平罷宫豔醉骨恬無憂孽(闕)詬天翠華出
糢糊戰血腥九州乾瘡坤痍四海破白日殺氣寒颼颼
少陵背賊走行在採梠拾橡填饑喉眼前亂離不忍見
作詩感慨陳大猷北征之篇詞最切讀者心隕如搖輈
莫肯念亂小雅怨自然流涕袁安愁才高位下言不入
憤氣欝屈蟠長虬今日奔亡匪天作向來顛倒皆廟謀
忠骸佞骨相撑拄一燎同燼悲崑丘相君覽古慨前事
追歎子美真詩流前王不見後王見願以此語詒千秋
贈楞嚴舒公上人
丈室錦城隈庭閒地徧苔飯從香積取花續少林開講
晝經殘葉禪宵燭委煤無嫌一時學要是暮雲才
長安道中悵然作(二首)
三輔古風煙征驂悵未前山園蓬顆外(賈山議始皇侈葬言後世不得)
(蓬顆蔽冢)宫室黍離邊樹老經唐日碑殘刻漢年便須真隕
涕不待雍門絃
興亡作今古事往始堪悲宫破黃山在城空北斗移走
岡寒兔隱啼戍暮鴉饑灞岸重回首惟餘王粲詩
過惠崇舊居
雖昧平生契懷賢要可傷生涯與薪盡法意共燈長遺
畫空觀貌殘詩孰補亡神期通一語無乃困津梁
贈清逸魏閒處士
奕世依嵒石褒恩下帝庭姓名高士傳父子少微星池
溜遥通澗家林近帶坰分明詔書意天極賜鴻冥
答勸農李淵宗嘉州江行見寄
嘉月嘉州路軻峩接部船山圍杜宇國江入夜郎天霽
引溪流望凉供水閣眠愧君舟楫意遂欲濟長川
中秋新霽壕水初滿自城東隅泛舟回謝公命賦
齋舫談經後官池載酒行斜陽鳥外落新月樹端生演
漾思江浦夷猶遶郡城東轅有遺恨日想物華清
再遊海雲寺作
十里雲邊寺重驅千騎來天形欹野盡江勢讓山回園
柰濃成幄樓鐘近殷雷斜陽歸鞅促飛蓋冐輕埃
渡湘江
春過瀟湘渡真觀八景圖雲藏岳麓寺江入洞庭湖晴
日花爭發豐年酒易沽長沙十萬戶遊女似京都
城隅晩意
寥寥天意晩稍覺井閭閒水落呈全嶼雲生失半山牛
羊樵路暗燈火客舟還暝思輸鳬鵠歸飛沆漭間
夏日陪提刑彭學士登周襄王故城
聊隨漢使者一上周王城片雨北郊晦殘陽西嶺明野
禽呼自别香草問無名誰復黍離詠但多箕潁情
東晉
倉卒浮江日聲明建號初羣臣讓禁臠上宰製單綀氣
銳開桁戰心歡折屐書纖兒競撞壞不念好家居
僑居
公宇靜寥寥居然俗意銷屐閒誰記齒帶適自忘腰畆
首秋殘穫城西日暮樵比來行樂慣隨意度溪橋
臘後晩望
寒日繫難定鳴笳弄已休凍崖初辨馬昏谷自量牛漢
樹臨關密湖泉入塞流登高能賦未風物古堯州
集江瀆池(二首)
五月追涼地滄江剰素漣林煙昏岸日樓影壓池天篠
密工迷徑荷欹巧避船機忘更何事魚鳥亦留連
飛檻枕溪光歡言客徧觴暫雲銷樹影驟雨發荷香辛
臼橙虀熟庖刀鱠縷長蘋風如有意盈袵借浮涼
將歸(二首)
雲棧短長亭今兹重作經卭崍叱殘馭蜀分使回星旅
鬢雙垂雪羇懷一泛萍驪駒在門久此曲若為聽
遠假西南守三逢梅柳新衰令宦情薄老惜歲華頻郫
釀供銷日巴禽巧喚春離家何所恨雁後作歸人
登琴臺詩
故臺千古恨猶對舊家山半夜鸞凰去他年駟馬還死
憂封禪晩坐愛茂陵閒惟有飄飄氣仍存天地間
墨池
宅廢經池在人亡墨溜乾蟾蜍兼滴破科斗共書殘蠧
罷芸猶翠蒸餘竹自寒它揚無可問撫物費長嘆
西樓
炎氛隨日入岑寂坐遥帷倦鶩昏投浦驚蟬夜去枝桂
華兼月破槎影帶星移珍重窗風好宜人即此時
官下
東泊驂驔一駐車騩雲芣木澹扶疎(鄭有騩山)風經禦寇仙
遊外野識裨諶草創餘潁谷寒煙仍井邑時門殘日但
丘墟兩都大道過從盛不稱支離佩左魚
洛陽春
寶樓斜倚闕西天北轉樓隂壓素漣白雪久殘梁複道
黃頭間守漢樓船塵輕未損朝來霧樹暖才容臘外煙
弭節不妨饒悵戀待歌魚藻記他年
寄題相臺太尉韓公晝錦堂
瑞節前驅晝錦身堂成署榜示州民遷鶯賀燕聯翩集
嘉樹甘棠次第春漳岸夕波通沼溜魏臺暾日弄梁塵
君看千古青編上得意如公有幾人
寒食假中作
九門煙樹蔽春㕓小雨初晴撥火前草色引開盤馬地
簫聲催暖賣餳天縈絲早絮輕無著弄袖和風細可憐
鰲署侍臣貪出沐珉糜珠饀愧頒宣
把酒
歌管嘈嘈月露前且將身世付酡然漫誇鼷鼠機頭箭
不識醯雞甕外天青史有人譏巧宦黃金無術治流年
君看醉趣兼醒趣始覺靈均更可憐
余既到郡有詔仍修唐書寄局中諸僚
一章通奏領州麾詔許殘書得自隨吾黨成章真小子
官家了事是癡兒昏眸視久花爭亂倦首搔餘雪半垂
所願弟兄皆傑筆劉生當見汗青期
真定述事
莫嫌屯壘是邊州試聽山河說上游帳下文書三幕府
馬前鞾靺五諸侯王藩故社經涂國俠窟餘風解報仇
四十年來民緩帶使君何事不輕裘
擬杜子美峽中意
天入虚樓倚百層四方遥謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
春宴行樂家園
園芿初乾小雨泥飲壺遊屐況親攜身輕早蝶千回舞
技癢新禽百種啼乘飲草茵侵坐輭畏風桃綬向林低
陽暉自有留人意銜照高樓未遽西
落花
墜素翻紅各自傷青樓煙雨忍相忘將飛更作迴風舞
已落猶成半面粧滄海客歸珠迸淚章臺人去骨遺香
可能無意傳雙蝶盡付芳心與蜜房
將到都先獻樞密太尉相公
再試州旟驗不才却將憔悴到中臺相車問罷同牛喘
大厦成時與燕來今日謀猷須丙魏他年賓客但鄒枚
西園聞道餘春在尚及花前㶑灔杯
和致政燕侍郎舟中寄晏尚書
異時仙閣對三休頓首辭榮動䆳旒疏廣故僚供祖帳
鴟夷盡室付歸舟側階生玉懷歡宴列壁圖山代遠遊
新句漸高塵累少紫芝巖曲要相求
送越州陸學士
梅天霞破候旗乾鄉樹依然越絶間挾策當年逢掖去
懷章此日繡衣還亭餘内史浮觴水路入仙人取箭山
牛酒盛誇先墅宴不妨春詔得親頒
成都
風物繁雄古奥區十年傖父巧論都雲藏海客星間石
花識文君酒處壚兩劔作關屏對繞二江聯派練平鋪
此時全盛超西漢還有淵雲作頌無
九日宴射
佳節憑高駐綵旗亭臯霧罷轉晨曦堋間羽集號猿後
臺外塵飛戲馬時芳菊治疴爭汎蘂丹萸辟惡徧傳枝
明年此會知何處醉玉頽山不用辭
程密學知益州
墀塗晝對别堯蓂細札芝泥襲綬馨三蜀舊臺呼輻寵
十連新府夢刀靈雲梯霽日明鈎棧雨閣蒼苔蝕劒銘
只恐廉襦歌未厭熒煌歸應六符星
題北樓
少城西北之高樓此地蒼茫天意秋驚風白日忽已晩
落葉長年相與愁極塞雲物自慘澹趨林鳥雀時啁啾
纓上朔塵久不洗安得手弄滄江流
蜀地海棠繁媚有加膩幹豐條苒弱可愛北方所
未見諸公作詩流播西人余素好玩不能自默
然所道皆在前人陳跡中如國風申章亦無愧
云
蜀國天餘煦珍葩地所宜濃芳不隱葉並豔欲燃枝襞
綵分羣萼均霞點萬蕤淺深雙絶態啼笑兩妍姿絳節
排煙竦丹釭落帶垂迴文錦官日傳信到邊遲
余昔遊雲臺觀謁希夷先生陳摶祠堂緬想其人
今追作此詩
仙館三峯下年華百歲中夢休孤蝶往蜕在一蟬空蘂
笈微言祕宵晨浩氣通丹遺䑛後鼎林遣御餘風宿霧
沈荒白餘霞委暗紅峨眉有歸約飛步與誰同
懷古聎望
城闉聊屬聎千古恨悠悠夏享空臺毁韓亡故社留廟
祠旌潁鳳溪水識巢牛春色依林動晨煙傍戍浮庌騶
閒自集田鶴呌相求町篠夤緣密川葭靃靡柔櫟墟迷
鄭鄙隗路隔軒遊感昔如吾輩曾經幾斛愁
詠史
古有容容福人譏齪齪員生貪巧作奏死戒直如弦欲
重高門地非論媚竈天詩書大儒冢絲竹後堂旃東閣
翻芻馬西園竊瘞錢道謀誰執咎戶選不因賢朱鼓成
妖日羌雛入賀年須防反室詔終取闔門憐異日讒成
錦先時默似蟬空貽後人歎流涕掩青編
覽蜀宫故城作
國破江山老人亡岸谷摧鳥飛今日屋鹿聚向時臺故
苑猶霏雪荒池但劫灰頳遺糊處壤闔記數殘枚恨月
窺林下悲風覓隴來依城狐獨速失厦鷰徘徊廢社纔
存樹隂垣自上苔有情惟杜宇長為故王哀
集海雲鴻慶院
地勝祠仍古春餘物徧華山雲時抱石佛雨不萎花嶺
挾樓梯峻巖牽殿墄斜淙谿雜環珮怪蔓走龍蛇供坐
僧飛鉢香園客戲沙吾遊真草草深意屬青霞
次韻和季長學士正月二十八日出郊見寄之什
(邦人以是日祠保夀侯及唐杜丞相云)
雅俗傳祠日年華重宴辰初陽澹江霧小雨破街塵客
蓋浮輕吹齋刀儼後陳林芳催兔目原色換龍鱗壤路
歌聲雜褠倡舞疉新持杯徧酬客惟欠眼中人
十日宴江瀆亭
節去歡猶在賓來賞更延悠揚初短日淒緊乍寒天霽
沼元非漲秋花自少妍蟻留新獻酎蕙續不殘煙戲鰋
衝餘藻遊龜避折蓮流芳真可惜從此遂凋年
浣花泛舟
早夏清和在晴江沿&KR1140;時岸風搖鼓吹波日亂旌旗醉
帟牽緗蔓游鬟撲絳蕤樹來驚浦進山失悟舟移雅俗
西南盛歸軺東北馳此歡那復得抛恨寄天涯
重陽不見菊
蜀地秋高未擬寒翠苞如粒露華乾重陽已過君休恨
留取金英晩節看
過摩訶池(二首)
十頃隋家舊鑿池池平樹盡但迴隄清塵滿道君知否
半是當年濁水泥
池邊不見帛蘭船麥隴連雲樹繞天百歲興衰已如此
爭教東海不為田
九日食餻
飇館輕霜拂曙袍糗餈花飲鬭分曹劉郎不敢題餻字
空負詩中一世豪
王珪
(字禹玉成都華陽人後徙舒弱歲竒警出語驚人舉進士通判揚州召直集賢院為鹽鐵判官遷知)
(制誥為翰林學士知開封府復召入為學士嘉祐中立皇子中書召珪草詔珪曰此大事也非面受)
(旨不可明日請對得上諭始屬草歐陽修歎曰此真學士也英宗在位之四年詔兼端明殿學士神)
(宗即位遷學士承旨熙寧九年進同中書門下平章事拜左僕射哲宗朝封岐國公年六十七薨於)
(位諡曰文珪詩文名世而相業無稱時號三旨宰相云)
梅花
冷香疑到骨瓊豔幾堪餐半醉臨風折清吟拂曉觀贈
春無限意和雪不知寒桃李有慚色枯枝託並欄
依韻恭和聖製龍圖天章閣觀三聖御書
半夜傳君召西清閱帝文筆迴丹穴鳳歌起沛鄉雲御
幄金虯轉仙墀羽仗分為章自天縱況復睿心勤
和王原叔内翰有懷
暮鑰嚴温省宵鈴靜浴堂銀花無柰萎瑶草又還芳夢
久聞仙笛班清犯曉霜帝閽何所叩一炷祝堯香
依韻恭和聖製上元觀燈
雪消華月滿仙臺萬燭當樓寶扇開雙鳳雲中扶輦下
六鼇海上駕山來鎬宫春酒霑周宴汾水秋風陋漢才
一曲昇平人盡樂君王又進紫霞杯
次韻和元厚之平羌
詔收新土鳳林東四百年來一戰功蔥嶺自横秦塞上
金城還落漢圖中輕裘坐欵無遺策折箭來庭有舊風
零雨未濛音已捷不勞歸旅咏周公
聞仲諤脂米川大捷
神兵十萬忽乘秋西磧妖氛一夕收匹馬不嘶榆塞外
長城自起玉關頭君王别繪凌煙閣將帥今輕定遠侯
莫道無人能報國紅旗行去取涼州
金陵懷古
懷鄉訪古事悠悠獨上江城滿目秋一鳥帶煙來别渚
數帆和雨下歸舟蕭蕭暮吹驚紅葉慘慘寒雲壓舊樓
故國淒涼誰與問人心無復更風流
大饗明堂慶成
皇祐更秋律明堂奉帝禋粢盛雖薦德霜露本懷親於
赫朝三后思文秩百神九筵交玉幣重屋近星辰䆳幄
留飈御清壇墮月津衣冠漢儀舊金石舜韶新受胙開
宣室鳴鐘降紫宸羣隂光復旦叶氣斗迴春靈貺叢千
祝豐恩滲四垠慙非老詞筆徒學煥堯文
和吳相公從駕至開寶寺慶夀崇因閣
崇因開寶構金碧晝相輝禁蹕隨曦馭層城轉斗機梵
音獅子吼妙相鴿王歸洛水浮神篆天花散御衣塔疑
從地湧簷擬入雲飛上行乘今果羣趨懼昨非慧珠常
自照法雨徧成霏但起真如念梯梁不可幾
宫詞(三十首)
鼓角三聲夜奏嚴夕齋清廟宿重簾殿前太尉横銀仗
指點金盆御水添
昨日龍輿幸寶文宸毫金軸展風雲前朝御印從頭折
重整牙籖甲乙分
盤龍新織翠雲裘簡點黃封玉匣收防備秋來供御著
金箱捧入曝衣樓
十三垂髻碧螺鬆學舞經年後苑中近日昭儀抄姓字
一時宣撥入東宫
麗日祥煙鎖禁林櫻桃初熟杏成隂年年翠輦來游幸
花落春宫一寸深
夕宴中秋醉廣寒閬風銀闕鎖三山美人半夜歌明月
聲在玉壺天地間
六龍觀稼奉宸游齊賀豐年薦麥秋後苑宴同卿相出
内官金盒送來麰
崇文殿裏勝蓬萊繡柱扶天秘閣開典籍校讐三館外
圖書多出禁中來
天外明河翻玉浪樓西涼月湧金盆香銷甲乙牀前帳
宫鎖玲瓏閉殿門
夜寒金屋篆煙飛燈燭分明在紫薇漏永禁宫三十六
宴回爭踏月輪歸
晩吹翩翩動翠旗爐煙千疉瑞雲飛何人奏對偏移刻
御史天香隔繡衣
金井秋啼絡緯聲出花宫漏報嚴更不知誰是金鸞直
玉宇沈沈夜氣清
紗幔薄垂金麥穗簾鈎纖掛玉蔥條樓西别起長春殿
香碧紅泥透蜀椒
翠鈿貼靨輕如葉玉鳳雕釵嫋欲飛拂曉賀來皇帝閣
綵衣金勝近龍衣
鎖聲金掣閤門環簾捲真珠十二間别殿春風呼萬歲
中丞新押散朝班
御案横金殿幄紅扇開雲表露天容太常奏備三千曲
樂府新調十二鐘
三月金明柳絮飛岸花堤草弄春時數船百戲催宣賜
御輦今年不上池
内人稀見水鞦韆爭擘珠簾帳殿前第一錦標誰奪得
右軍輸却小樓船
禁裏春濃蝶自飛御蠶眠處弄新絲碧窗盡日教鸚鵡
念得君王數首詩
御座垂簾繡額單冰山重疉貯金盤玉清迢遞無塵到
殿角東西五月寒
釣線沈波漾彩舟魚爭芳餌上龍鈎内人急捧金盤接
撥刺紅鱗躍未休
禁裏宫鶯曉未啼千牛仗下報班齊銀袍五百趨龍尾
天子臨軒賜御題
内苑宫人學打毬青絲飛控紫花騮朝朝結束防宣喚
一樣真珠絡轡頭
後苑歸來月上初天歌吹引六鸞輿春風料峭餘寒重
猶索金函覽奏書
中宫賜雪玉成峯滴露堆寒冷照空三十六窗明月夜
嫦娥渾在水晶宫
兩班齊賀玉關清新奏熙州曲破成畫鼓連聲催攧徧
玉人多半未知名
博士當年教玉箏六宫誰敢鬭新聲如今舊曲無心理
寶柱一行秋鴈横
黃昏鎖院聽宣除翰長平明趁起居撰就白麻先進草
金泥降出内中書
雪晴鳷鵲樓邊月風落昭陽殿後梅爐炭灺消香獸暖
獨拈香箸撥紅灰
玉兔何年上月宫夜深搗藥特無蹤神丹不老嫦娥鬢
乞取刀圭駐玉容
宋元詩會卷十二
