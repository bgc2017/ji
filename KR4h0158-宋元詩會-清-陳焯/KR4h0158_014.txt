宋元詩會卷十四
兵部主事陳焯編
梅堯臣(下)
同尹子漸玉幾道訪郭三别墅不遇
秋野已成曠偶然幽興多茨居隔寒水柴戶蔭喬柯看
竹曾留鳳攜朋不為鵝人歸碧苔徑應識屐痕過
送環州通判張殿丞亢
欲向蕭關外窮隂雪暗沙磧寒鴻雁少冰合水泉賖自
有從軍樂應無去國嗟春風曾不到吹角寄梅花
新秋雨夜西齋文會
夜色際隂霾燈青謝客齋梧桐生静思絡緯動秋懷小
酌寧辭醉清言不厭諧誰憐何水部吟苦怨空階
送弟良臣歸宣城
喬木句溪邊秋光幾曲連將歸三畝宅遠寄下江船伴
爾惟征雁悲余有暮蟬親朋如見問貧外似當年
鄭戭及第東歸後赴洋州幕
郤生方得桂王粲始從戎一舸辭吳會單車入漢中亂
山雲木古側徑野泉通欲識風烟美心知故國同
明州推官鄭先輩
應幕海邊郡秋風千里歸隨潮吳榜駛轉浦楚山微野
橘霜前熟江螯露下肥還家候靈鵲人想罷鳴機
僧可眞東歸因謁范蘇州(仲淹)
姑蘇臺畔去雲壑付清機野策過寒水山童護衲衣松
門正投宿竹笠帶餘暉誰愛杼山句使君應姓韋
廖秀才歸衡山縣
千里倦為客秋歸烏榜輕過林湘橘暗收潦楚江清晚
泊親鷗鷺殘芳襲杜蘅長沙幾日到天際見高城
池州進士陳君惠然見過不日且行因以詩贈别
呼童具雞黍頗識故人期竹館忽停駕山樽聊解頤醉
歌返北郭春雨生東陂便與千峰隔登高空復思
春隂
濃淡雲無定凄微氣宇寒鳩鳴桑葉吐村暗杏花殘客
子行裘薄春塘野水寬輕雷欣已發謬作採茶官
訪礦坑老僧
山深無外事日夕愛潺湲趺坐樹間石力畊谿上田解
言南國事能詠碧雲篇莫貰遠公酒深慚陶令賢
詠官妓從人
少為輕薄誤失行落優倡去作小家婦願同貧里裝無
心歌子夜有意學流黃他日東郊上誰人見採桑
送蔡侍禁赴長沙
寒葉下瀟湘之官逐雁行水經菱浦晚船過橘洲香二
女竹林外三閭楓葉傍平時息戎律物景助才章
送余駕部江州
内史九江行潦收波已清何時鷁舟上遠見爐峰迎野
色連葭菼秋香薦橘橙寒潮如特送不肻過湓城
送張秀才之淮南
聊為楚客唱一送淮南行出汴遠心喜移舟孤岫横危
帆將進浦寒霧不分城枚乘舊居處向來秋草生
送李康伯赴武當都監
城下漢江流滄波照鬢秋山川包楚塞風物似荆州試
聽清砧發何如畫角愁遥知絶戎事水味别槎頭
登許昌城望西湖
試望許西偏湖光浸曉烟岸痕添宿雨草色際平田夏
木隂猶薄朱荷出未圓人閒綠波静幽鷺插頭眠
赴霅任君有詩相送仍懷舊賞因次其韻
湖山饒邃處曾省牧之遊雁落葑田闊船過菱渚秋野
烟昏古寺波影動危樓到日尋題墨多應舊壁留
送劉比部
青山夜來雨溪水已潺湲侵曉桂旗動傷離蘋渚前百
壺臨祖道兩槳破春烟舊業西河上歸心落日邊
擬張九齡詠燕
𦕈𦕈飛來燕長年與社違任從新歷改只向舊巢歸永
日當人語輕寒逆雨飛自親文杏慣不識海鷗機
送徐君章秘丞知梁山軍
蒼壁束江流孤軍水上頭蛟龍驚鼓角雲霧裛衣裘午
市巴姑集危灘楚客愁使君才筆健當似白忠州
十三日雪後晚過天漢橋堤上行
堤上殘風雪橋邊盛酒樓據鞍衰意盡倚檻艷歌留海
月開金鑑河冰卧玉虬當年洛陽醉偏憶董糟丘
送李閣使知冀州
騕褭黃金絡春風北渡河將軍守漢法壯士發燕歌綠
水塘蒲短晴天塞雁多家聲復年少矍鑠笑廉頗
與道損仲文子華陪泛西湖
冰消湖已綠渺渺鴨頭春船學吳兒刺吟希楚老新對
山憐去鳥隔樹識遊人誰念滄江上風柔採白蘋
送陶太博通判廣信軍
平時易水頭不復起邊愁壯士去已久寒波空自流臨
塘遺鷺羽隔戍見氊裘半似江南美軍和賸宴游
與夏侯繹張唐民遊蜀岡大明寺
秋葉已多蠧古原看更荒廢城無馬入破冡有狐藏寒
日稍清迥羣山分漭蒼田衣指白水此下是雷塘
泊淮上
清淮渺然去白浪勢如奔同發已先遠獨行將向昏洲
長寧辨路夜泊偶依村稍覺燈光亂應聞人語喧
宣州雜詩
昭亭萬仞山古廟半山間賽雨使君去釣潭漁父閒蕨
肥巖向日竹暗壠連關北望高樓上南飛鳥自還
覽顯忠上人詩
昔讀遠公傳頗聞高行僧廬山將欲雪瀑布結成冰尋
迹數百載歴危千萬層師來笑賈島只解詠嘉陵
和才叔岸傍古廟
樹老垂纓亂祠荒向水開偶人經雨踣古屋為風摧野
鳥棲塵坐漁郎奠竹杯欲傳山鬼曲無奈楚辭哀
和元輿遊春韻
乘閒多遠興信馬與君行碧樹斜通市清流曲抱城山
花高下色春鳥短長聲日暮吾廬近還歌空復情
離蕪湖至觀頭橋
江口泊來久長蒲長舊苖争雛洲鵲鬭遺子浦魚跳宿
岸欣逢戍歸船競趁潮時時望鄉樹已恨白雲遥
送馬廷評之餘姚
越鄉知勝楚君去莫辭遥曉日魚鰕市新霜橘柚橋河
流通海道山井應江潮近邑逢鷗鳥先應避畫橈
送張子野祕丞知鹿邑
忽作五年别相逢雙鬢疎不知從此去當見復何如公
秫時為酒晨庖日有魚沛譙風物美聊以樂琴書
送何遯山人歸蜀
春風入樹綠童稚望柴扉遠壑杜鵑響前山蜀客歸到
家逢社燕下馬澣征衣終日自臨水應知已息機
魯山山行
適與野情愜千山高復低好峰隨處改幽徑獨行迷霜
落熊升樹林空鹿飲溪人家在何許雲外一聲雞
舟次朱家曲寄許下故人
藹藹桑柘岸喧喧雞犬村晚雲連雨黑秋水帶沙渾稍
聽鄰船語初分異土言雖嗟遠朋友日喜近田園
送崔主簿赴睦州清溪
舟輕不畏險逆上子陵灘七里峽天翠千重雲水寒古
祠鳴野鳥亂石激春湍正與高懷愜寧歌行路難
辛著作知西京永寧
躍馬西畿令家塋在洛陽衣霑寒食雨花發故宫牆冷
淡鳩鳴屋寬閒水滿塘送君悲漸老空憶釣伊魴
十五日雪(二首)
寒令奪春令六花侵百花塘冰膠燕觜野水澁芹牙擁
柱輕於絮吹墀淨若沙乳禽饑啄木誰誤撥琵琶
新雷奮蛇甲密雪鬭鵝毛正欲裁輕縠重令著敝袍沙
泉流復凍烟萼坼還韜只待鄰醅熟微聲聽酒槽
送番禺杜主簿
行識桄榔樹初窺翡翠巢地蒸蠻雨接山潤海雲交訟
少通華語蟲多入膳庖不須思朔雪梅吐臘前梢
春寒
春晝自隂隂雲隂薄更深蝶寒方歛翅花冷不開心亞
樹青帘動依山片雨臨未嘗辜景物多病不能尋
洛陽牡丹
古來多貴色殁去定何歸清魄不應散艷花還所依紅
棲金谷妓黃値洛川妃朱紫亦皆附可言人世稀
古鏡
古鏡得荒塜土花全未磨背菱尖尚在鼻獸角微訛月
暗蝦䗫蝕塵昏魍魎過但令光彩發表裏是山河
岸貧
無能事耕穫亦不有雞豚燒蚌&KR3424;槎沫織蓑依樹根野
蘆編作室青蔓與為門稚子將荷葉還充犢鼻禈
村豪
日擊收田鼔時稱大有年爛傾新釀酒包載下江船女
髻銀釵滿童袍毳㲲鮮里胥休借問不信有官權
潁公遺碧霄峰茗
到山春已晚何更有新茶峰頂應多雨天寒始發芽採
時林狖静蒸處石泉嘉持作衣囊祕分來五柳家
蚤發大信口
犬吠知船解村墟尚閉門霜泥粘纜尾冰水閣潮痕撇
撇鸊鵜去纖纖蚱蜢昏梅湖到不遠寄信向田園
閒居
讀易忘饑倦東窗盡日開庭花昏自歛野蝶晝還來謾
數過籬筍遥窺隔葉梅惟愁車馬入門外起塵埃
將赴表臣會呈杜挺之
莫怪去遲遲予心君亦知膝前嬌小女眼底寧馨兒學
語渠渠問牽裳步步隨出門雖不遠情愛未能移
哭孫明復殿丞
自古春秋學皆知不可過生前恩禮少殁後薦章多妻
子將焉託田園有幾何汶陽秋樹裏黃鳥謾聽歌
歐陽寺丞桐城宰
葉落淮南樹青山徧馬頭人烟將近郭松竹不知秋夜
虎林間嘯溪泉舍下流門前仲卿廟遺跡待君求(寺丞)
(宰桐見梅詩諒非凡品而邑乘不載其姓名惜哉)
餘姚令陳寺丞
試邑來勾越風烟復上游江潮自迎客山月亦隨舟海
貨通閭市漁歌入縣樓絃琴無外事坐見浦帆收
任適尉烏程
俛作程鄉尉折腰還自甘弁峰晴照黛霅水曉澄藍葑
上春田闢蘆中走吏參到時蘋葉長柳惲蓋江南
金山寺
吳客獨來後楚橈歸夕曛山形無地接寺界與波分巢
鶻寧窺物馴鷗自作羣老僧忘歲月石上看江雲
依韻和武平九月十五日夜北樓望太湖
東吳臨海若看月上青冥河漢微分練星辰淡布螢細
烟沉遠水重露裛空庭孤坐饒清興惟將影對形
送余中舍知漢州德陽
匹馬易為秣單車長是輕秋風來棧道宿雨度關城石
上樹林暗山根江水明桐花鳳何似歸日為將行
送鮮于祕丞(侁)通判黔州
壺頭山下俗巴婦曲中聽汲井熬鹽白燒田種榖青巖
風來虎嘯江雨過龍腥事簡能談者揚雄所草經
送河清賈主簿歸任
不遠水雲間悠悠泝鷁還分亭接雞犬舉酒對河山殘
雪依荒磧寒烟入暝灣昔人鸞枳歎一併在離顔
新霽望岌笠山(謝紫微坐中賦)
北望直百里峩峩千仞青斷虹迎日盡飛雨帶龍腥隂
壑烟雲畜陽崖草木靈登臨終不厭時許到兹亭
魏屯田知楚州
淮南木葉驚淮上使君行天外高帆出沙頭候吏迎夜
潮通廢埭秋月滿孤城正遲文翁化從來楚俗輕
田家
高樹蔭柴扉青苔照落暉荷鋤山月上尋徑野烟微老
叟扶童望羸牛帶犢歸燈前飯何有白薤露中肥
悼亡
每出身如夢逢人強意多歸來仍寂寞欲語向誰何窗
冷孤螢入宵長一雁過世間無最苦精爽此銷磨
送臨江軍監酒李太博
三江卑濕地北客宦遊稀霧氣多成雨雲蒸易損衣白
醪燒甕美黃雀下田肥未辨殊方語山歌半是非
除夜雪
擊鼔人驅鬼漫天雪送寒臘從今日盡花作舊年看著
樹多還墮隨風葉更乾明朝預王會畏溼兩梁冠
同諸韓及孫曼叔晚遊西湖
晚日城頭落輕鞍果下凉野蜂銜水沫舟子剥菱黃木
老識秋氣徑幽聞草香幅巾聊去檢不作楚人狂
夢後寄歐陽永叔
不趁常參久安眠向舊溪五更千里夢殘月一城雞適
往言猶是浮生理可齊山王今已貴肻聽竹禽啼
夏日晚霽與崔子登周襄故城
雨脚收不盡斜陽半古城獨攜幽客步閒閱老農耕寶
氣無人發隂蟲入夜鳴余非避喧者坐愛遠風清
題松林院
静邃無塵地青熒續熖燈木魚傳飯鼔山衲見歸僧野
色寒多霧溪痕夜閣冰吾非謝康樂獨往亦何能
郡閣閱書投壺和呈相國晏公
較量人世無窮樂羅列平生未見書聊奉投壺祭征虜
休言擊劍馬相如畫樓晚去聞寒角縹帙春來落蠧魚
日奉誨言猶未飽不慙貧賤帶經鋤
依韻和秋夜對月
陳王苑裏望空虚吳客風前憶具區横閣漸看河影轉
繞枝還見鵲驚無蟲催織婦機成素露逼鮫人淚作珠
才比陶潛無用處角巾時任酒沾濡
依韻和武平别後見寄
溪遠檣微一望遥此焉悽絶府中僚已同雁鶩依清淺
共看鸞皇上泬寥别岸無端縈細柳廻舟不忍過新橋
醉來事事能生感誰道愁腸酒易銷
寄洪州致仕李國博
湖上悠然度幾春勇抛榮禄遂天眞青蒲翠竹圍華屋
白酒黃雞命里人果下有時乘小駟兒曹方見擁朱輪
田園歲入千鍾美肯似疏家苦畏貧
送少卿張學士知洪州
朱旗畫舸一百尺五月長江水拍天穏去先應望廬岳
暫來誰復見龍泉閣經吏部重為記山識吳王舊鑄錢
往迹可尋軍事少賸書遺逸附青編
送邵郎中知潭州
長鐃疊吹洞庭外緣虎帶刀蠻帥迎且諭漢家綏撫厚
莫言湘守事權輕木奴洲近霜包熟斑竹林昏野鳥鳴
賈誼宅邊寒井在暫留千騎潄餘清
送王察推(縝)之鄧州
昔向南陽憶洛陽秋橙初熟半林黃車過白水沙痕闊
雁落鉗盧稻穟長廢壘漢碑金刻字古原秦冡石為羊
太平羽檄何曾有賓主相歡菊薦觴
送石昌言學士
混混拍堤瓜蔓水軒軒銜尾桂檣船使君東下只朝夕
父老走迎無後先古堞秋耕拾銅鏃長淮瀑雨入壕蓮
鳴猿舞鶴仍持去不憶承明夜直眠
送樂職方知泗州
長堤凍柳不堪折窮臘使君單騎行蘇合輕裘霜莫犯
銅牙大弩吏先迎山傍楚賈連檣泊水上禹書寒磬清
試向郡樓東北望烟波千里月臨城
和王景彛正月十四日夜有感
燈光暖熱夜催春天半樓開飲近臣馳道横頭起山岳
露臺周匝簇車輪隔簾艷色多相照下馬輕裘各競新
我已暮年殊趣嚮濃油一盞案邊身
小村
淮闊洲多忽有村棘籬疎敗漫為門寒雞得食自呼伴
老叟無衣猶抱孫野艇鳥翹唯斷纜枯桑水齧只危根
嗟哉生計一如此繆入王民版籍論
依韻和吳正仲冬至
流年冉冉即衰遲物趣廻還似轉規長景已知今日至
孤懷不比少年時偶陪上閣鵷鸞後且與南州父老期
况有舂禾新酒熟百分休放手中巵
朝
木鏁初開水上城竹籬深閉日光生青苔井畔雀兒鬭
烏臼樹頭鴉舅鳴世事但知開口笑俗情休要若心行
是非不道任佻達唯憶當時阮步兵
東溪
行到東溪看水時坐臨孤嶼發船遲野鳬眠岸有閒意
老樹著花無醜枝短短蒲茸齊似翦平平沙石淨於篩
情雖不厭住不得薄暮歸來車馬疲
送吳正仲婺倅歸梅谿待闕
山水東陽去未去朋親苕霅朝復朝更無越相逃名舸
猶看吳王送女潮海燕歸齊聲滿屋谿梅開過子生條
明年十月吏迎處七里灘前櫂奏簫
和孫都官河上春望
河上風烟愛此邦吳艘越舸不相降魚腥矗矗橋邊市
花暗深深竹裏窗蹴踘漸知寒食近鞦韆將立小鬟雙
年光取次須偷賞何用功名節與幢
重送周都官
水上朱樓戍角鳴濛濛雨裏榜舟輕未逢甫里先生謁
多見吳興太守迎荷葉半黃蓮子老霜苞微綠橘林明
十年不到風烟改君去將詩與畫評
送李戴之殿丞赴海州𣙜務
瓜蔓水生風雨多吳船發櫂唱吳歌槎從秋漢下應快
人憶故園歸奈何世事静思同轉轂物華催老劇飛梭
茶官别有清閒味海月團團入酒蠃
和楚屯田同曾子固陸子履觀予堂前石榴花
堂下一匹鄭虔馬欄邊兩株安石榴但能有酒邀佳客
亦任狂花落素甌俗女紅裙無好色主人白髮自侵頭
欲歌翠樹芳條曲已去洛陽三十秋
依韻和永叔久在病告近方赴直道懷見寄
浴堂深殿近皇居秋夕詞臣直宿初宫女穿針争落月
官奴持燭看殘書萬家乞巧心無盡斜漢飛光望有餘
枕上江山夢猶熟五更寒雨過簾疎
江鄰幾暫來相見去後戲寄
低頭拜我蒼髯翁來如飛鳥去如風一夕共飲斗柄北
平明已向函關東衆中舊騎跛鼈馬塞下新買連錢驄
疾驅似逐鄧林日不肻暫住行何窮
和韓欽聖學士襄陽聞喜亭
亭欄下望漢江水淨綠無風寫鏡明日脚穿雲射洲影
槎頭擺子出潭聲檣帆落處遠鄉思砧杵動時歸客情
使者徘徊有佳興高吟不減謝宣城
送余少卿知睦州
青山峽裏桐廬郡七里灘頭太守船雲霧未開藏宿鳥
坡原將近見燒田養茶摘蘂新春後種橘收包小雪前
民事蕭條官政簡家書時問霅溪邊
寄題徐都官新居假山
太湖萬穴古山骨共結峰嵐勢不孤苔徑三層平木末
河流一道接牆隅已知谷口多花藥祗欠林間落狖鼯
誰侍巾褠此遊樂里中遺老肻相呼
送趙簡議知徐州(及)
鹿車幾兩馬幾匹軫建朱幡騎彀弓雨過短亭雲斷續
鶯啼高柳路西東吕梁水注千尋險大澤龍歸萬古空
莫問前朝張僕射毬場細草綠蒙蒙
送李中舍(襲之)宰南鄭
莫問褒中道路難襄陽直上幾重灘蒼烟古栢漢高廟
落日荒茅韓信壇出水槎頭一絲挂穿虹雨脚兩橋殘
土風大抵如南國期會先時俗自安
送馬行之都官
昭亭山下送君時不畏西行劍棧危笮馬跨來身更健
吳船乘去計非遲錢塘湖上尋雲屋巾子峰前種槿籬
此趣已高天下士不須功業似鴟夷
寄許主客
昨日山光寺前雨今朝邵伯堰頭風野雲不散低侵水
魚艇無依尚蓋篷藕味初能消酒渴蓼芳猶愛照波紅
揚州有使急廻去敢此寄聲非塞鴻
聞永叔出守同州寄之
冕旒高拱元元上左右無非唯唯臣獨以至公持國法
豈將孤直犯龍鱗茱萸欲把人留楚苜蓿方枯馬入秦
訪古尋碑可銷日秋風原上足麒麟
寄西京通判宋次道
當時交友都無幾欲問歡娛亦異今花接上林新木變
水分清洛舊池深嵯峨嵩色雲常在窈窕宫牆草又侵
修竹千竿白家寺昔年題處可能尋
送唐紫微知蘇臺
洞庭五月水生寒盧橘楊梅已滿盤泰伯廟前看走馬
闔閭城下見驂鸞吳娃結束迎新守府吏趨蹡拜上官
曾過揚州能慣否劉郎盞底勸須寬
右丞李相公自洛移鎮河陽
侯服齊三輔天臺聳百僚新章刻銅虎舊德冠金貂已
作歌襦化方期執玉朝雙鞬辭洛宅千騎向河橋鼔角
春城暮鶯花故苑遥瓜亭猶接畛棠茇自敷條夾道都
人擁迎風四牡驕莫隨文學乘空望旆旗飄
望許昌西湖晚晴
新晴萬柳齊鶯度水東西城上明殘照雲間挂斷霓烟
蒲勻若剪沙岸淨無泥果壓繁枝重人乘小駟低嵐光
開翡翠湖色浸玻瓈惹袖朱藤密如過罨畫谿
次韻和永叔對雪
紛紛何亂日凛凛自開門著莫風難定侵凌物已繁裝
成新樹色没盡古苔痕冷入梁王苑清乘衛國軒欺貧
凍蓬蓽增險怯轘轅小隙皆能及洪爐逼不溫雲衣隨
處積水甲等閒屯團戲為丸轉堆雕作獸蹲豈愁穿破
履幸喜有清樽誰問諸公子高樓與後園
金明池遊
三月天池上都人袨服多水明搖碧玉岸響集靈鼉畫
舸龍延尾長橋霓飲波苑花光粲粲女齒笑瑳瑳行袂
相朋接游肩與踐摩津樓金間采幄殿錦交窠挈榼車
傍綴歸郎馬上歌川魚應望幸幾日翠華過
送李端明知河中府
才業人終服聰明帝所聞來希叚干木去識大馮君金
絡鳴津口朱旗點雁羣山河虞舊國簫鼓漢横汾古堞
臨秋月高樓等白雲應同羊叔子緩帶隔囂氛
代書寄歐陽永叔四十韻
始謫夷陵日當居建德年一書冤逐客四詠繼前賢自
謂臨江徼相逢莫我先白醪封畫榼素鯉養泓泉戒吏
收山栗呼童惜沼蓮只期東浦過共醉小溪邊日日占
風勢時時到水堧安知貪挂席不肻暫廻船自爾皆無
定歸歟亦未然指程幾一月&KR1140;險歴三千魚鳥都難問
音塵杳莫傳因之走羸僕試與訪南遷比及過牛峽還
聞近璧田報言雖不獲吉語喜多全我解歸堯闕君移
近漢淵問途曾未遠命駕亦何緣衰野今行矣隆中有
待焉鄉亭瓜接畛風化蟻同羶即欲朋簪盍翻為俗事
牽愛嬰嬌啞啞嗜寢腹便便雞黍煩為具輪轅豈得前
寄聲勤以謝幸子恕而憐來貺誠為望論情恐未捐常
親馬南郡果謁謝臨川遂得窺顔色重忻論簡編聊資
别後著大出篋中篇問傳輕何學言詩詆鄭箋飄流信
窮厄探討愈精專道舊終忘倦評文欲廢眠寧知主人
貴但見左魚懸所至同風月相歡憶澗瀍清歌嗟在耳
素髮怪侵顚翠堞時登眺芳洲屢溯㳂難醒撥醅醁殊
厭落頭鮮坐竹聽啼鳥臨流聒嘒蟬孤亭起歸夢南陌
去揚鞭出餞陪雙旆方蘄歴廣鄽始生山吏敬頗識利
途邅會面辭何吐離膺事已填空餘郡樓望野色際平
烟
和春日偶書
甕面春醅壓嫩藍盤中鵝炙亦肥甘正宜醉夢輕為蝶
苦怕酬詩密似蠶病起羊公方隠几歸來陶令只乘籃
河堤古木欣欣暗野水新秧拍拍渰已向官資隨分足
莫將忠憤等閒談况於世上諸般厭不作人間一例貪
陋巷自知當退縮權門誰解更趨參高低趣向難為合
冷暖情懷固飽諳免意妻兒猶苟禄強顔冠冕未抽簪
唯公恩遇留連召頻對樽罍也負慙
和禁烟述事
狂風暴雨已頻過近水棠梨著未多窈窕踏歌相把袂
輕浮賭勝各飛堶閒牽白日游絲颺細驀黃金舞帶拕
小苑芳菲花鬭蘂華堂嘲哳燕争窠西州駿馬頭如剥
南國佳人頸似瑳結客追隨傾畫榼分棚遊樂藉清莎
鞦韆競打遺鈿翠芍藥將開翦纈羅我病乞求新火炙
無心更聽打枝歌
雜詩絶句(四首)
蛙行動萍葉誤觀作遊魚稍稍引兩股已變科斗書
青青老鏡葉下有繁實尖浪頭撥船女刺手終不嫌
前時雙鴛鴦失䳄鳴不已今更作雙來還悲舊流水
河畔有釣翁團泥為甕缶坐想秦人聲思傾杜陵酒
七月二十一日夜聞韓玉汝宿城北馬舖
暗樹秋風擺葉鳴桃枝竹簟冷逾清孤燈淡淡短亭客
半夜蕭蕭聞雨聲
京師逢賣梅花(二首)
北土只知看杏蘂大梁亦復賣梅花此心還似庾開府
不惜金錢買取誇
驛使前時走馬廻北人初試越人梅清香莫把荼䕷比
只欠溪頭月下杯
對雪憶往歲錢塘西湖訪林逋處士(二首)
昔乘野艇向湖上泊岸去尋高士初折竹壓籬曾礙過
却穿松下到茅廬
樵童野犬迎人後山葛棠梨案酒時不畏尖風吹入牖
更教牀畔覓鴟夷
黃鶯
内家初上翠微宫樹裏窺人在半空笑語漸高無約束
侍臣偷望向雲中
宋元詩會卷十四
