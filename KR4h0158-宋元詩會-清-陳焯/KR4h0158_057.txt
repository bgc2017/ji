宋元詩會卷五十七
兵部主事陳焯編
郭震
漁者
江柳弄風顰翠黛山花著雨濕臙脂却收短櫂拈長笛
一葉舠中仰面吹
老兵
老來弓劍喜離身說著沙場更愴神任使將軍全得勝
歸時不盡去時人
雲
聚散虚空去復還野人閒處倚笻看不知身是無根物
蔽月遮星作萬端
江為
江行
越信隔年稀孤舟幾夢歸月寒花露重江晩水烟微岸
直帆相望沙空鳥並飛何時洞庭上春雨滿蓑衣
魯交
大雪
方象曉一色皓然天地中楚山雲母障漢殿水精宫遠
近梅花信高低柳絮風吟魂清不徹和月上晴空
錢昭度
野水
野水光如璧澄心不覺勞與天無表裏共月見分毫綠
好磨長劍清宜汎小舠淡交今已矣惆悵越波濤
方中荀
虎丘
海湧起平田禪扉古木間出城先見塔入寺始登山堂
静參徒散巢喧乳鶴還祖龍求寶劍曾此鑿孱顔
楊修
三山亭
滿目江山異洛陽北人懷土淚千行不如亡國中書令
歸老新亭是故鄉
蠶室
摘繭抽絲女在機茅簷葦箔舊堂扉年年桑柘如雲綠
翻織誰家錦地衣
齊雲觀
上界笙歌下界聞縷金羅袖鬱金裙倚欄紅粉如花面
不見巫山空暮雲
秦淮
一氣東南王斗牛祖龍潜為子孫憂金陵地脈何曾斷
不覺真人已姓劉
横塘
早潮纔過晩潮來一一軒窗照水開鑑面無塵風不動
分明倒影見樓臺
青溪
傾城傾國兩妃嬪此地聞名不見人潛想舊時紅粉面
落花風裏步香塵
北渠
金殿分來玉砌流黑龍湖撒鳳池頭後庭花落恩波斷
翻與南唐作御溝
半陽湖
江南龍節水為鄉水不純隂有半陽一片湖光共深淺
兩般泉脈異温良
長命洲
梁武慈悲不鼎烹蒙恩豢養亦虚名狐狸口腹應潜飽
就死多于日放生
天闕山
牛頭天際碧凝嵐王導無稽示妄談若以遠山爲上闕
長安應合指終南
白楊路
殘枝敗葉幾霑春莫問栽培迹已陳細雨斜風恨無力
蕭蕭滿路更愁人
洞元觀
葛玄功行滿三千白日驂鸞上碧天留得舊時壇宇在
後人方信有神仙
利登
雜興
我昔此園遊寒梅吐丹艷重來幾何間叢青倏以遍誰
云花與葉同樹不相見
青陽洞天呈主人曾少裕
兩崖蒼蒼峭天柱停策崖邊喚舟渡青巾羽客打舟來
驚起靈蛇絶溪去千年神漿不自惜萬里晴天安得雨
但見飛泉落半空空中此水來何處嵒下猶涵太古泉
安知上不通銀浦蒼藤半濕苔蘚昏石罅無根迸孫樹
洞門一隙僅通人可惜鑿空開洞府先生朝昏息丹崖
萬壑歸心心不語瑤磬一聲天壁寒白雲紫霧驚相顧
野農謠
去年陽春二月中守令出郊親勸農紅雲一道擁歸騎
村村鏤榜粘春風行行蛇蚓字相續野農不識何由讀
唯聞今年秋粒顆民不收上堂對妻子炊多糴少饑號
啾下堂見官吏稅多輸少喧征求呼官視田吏視釜官
去掉頭吏不顧内煎外迫兩無計更以饑軀受笞箠古
來丘壠幾多人此日殘生豈難棄今年二月春重見勸
農文我勤自鍾惰自釜何用官司勸我氓農亦不必勸
文亦不必述但願官民通有無莫令租吏打門呌呼疾
或言州家一年三百六十日念及我農惟此日
江亭
江亭凭望久野色暝蒼蒼古木浮寒霧空山入夕陽水
流前夜月風作早來霜却笑垂綸者因漁亦自忙
寶陀夙慕展遊願不從心有作
寶陀十里路此日想同遊萬古不收雨四時長是秋樹
寒煙半擁山濕霧還流我獨思歸苦無因到上頭
晩步
住在山塘深更深門前落葉與階平高人聽鶴來相過
野老因樵熟識名一水欲流山影去斷雲時傍燒痕生
翛然獨步蓮峰夕十里松風秋月明
張弋
簡周宗聖
曠野有芳芷近江無早鶯春詩定多少旬日又清明樹
暗憐楊柳花開認橘橙相尋每乖阻夢裏亦愁生
送宋謙父之清江因簡希亮
吟詩夕陽裏相送上蕭灘前路逢梅處同誰倚櫂看歲
窮風力緊江闊雁聲寒持此呈蘇李人生識面難
懷章别紫芝
吟苦事俱廢拙深貧未除年來如旅鴈秋至即移居古
道行黃葉空囊貯素書一生江海恨惟子最知余
寄别顔伯竒
情深袂怕分豈不欲辭君轉柁方乘曉思山已隔雲菊
當前路見雁在半江聞把盞秋纔好遙憐白鷺羣
禪林寺
寺置蕭梁曾識少今朝蘚磴始經過天低日落江湖遠
煙冷風清竹樹多蟲引翠禽行壞屋馬驚白犬吠縣蘿
一僧九十形容古嵒下逢余忽浩歌
俞汝尚
夏日閒居
無人到窮巷長日守閒居宿火惟烘藥喜晴還曬書鄰
翁伴村酒稚子課園蔬門外蒿萊地從深不用鋤
裴說
寄邊衣
深閨乍冷開香篋玉筯微微濕紅頰一陣霜風殺柳條
濃煙半夜成黃葉重重白練明如雪獨下閒階轉凄切
秖知抱杵搗秋砧不覺高樓已無月時聞塞雁聲相喚
紗窗只有燈相伴幾展齊紈又懶裁離腸恐逐金刀斷
細想儀形執牙尺回刀剪破澄江色愁捻金針信手縫
惆悵無人試寬窄時時舉手勻殘淚紅箋漫有千行字
書中不盡心中事一半殷勤託邊使
程子山
&KR0751;庵釣雪灘
待月凝雲館垂竿釣雪灘虚窗堆冷翠傑閣聳高寒籠
養千齡鶴罏燒九轉丹不須論許事心目自清閒
陳必復
客枕
客枕偏饒睡春歸尚擁綿屋深燈易暈漏短夢難圓棲
鳥警涼夜閙蛙喧雨天一聲柔櫓過何處上溪船
贈張駉駉自號牧隠
乍見語相合苦吟心更親老于琴得趣隠與牧為隣一
夜簷花雨十年江樹春所交半湖海恨晩識斯人
沈說
溪樓
心遠俗塵隔樓高野興多稻花黃雀雨山影白鷗波灘
澁推船上橋危挽客過日斜闌倚遍無句奈愁何
縉雲道中
去作京華客離家此月前問程恰中道數日近殘年山
雨易成雪村雲疑是烟僕行愁不進添乞酒漿錢
馮公嶺
曉上馮公嶺艱難見客情雨和殘葉落身逐亂雲行野
店山腰出秋泉石隙生若將世途比此路更為平
别墅
野舍清溪曲連茅接樹隂呼童隣錯應貰酒婦同斟落
照收殘雨寒煙出寸岑江湖成夢事投老屬山林
黃大受
晩步
扇小葛衣輕風清草路平水聲逢石怒煙素近山明喚
犢牛回顧驚人犬倒行耨夫方到屋月已屋頭生
朱繼芳
客路
閨閤空相憶那知客路艱背人前去鳥迎面遠來山夜
泊孤燈悄晨裝片月彎猿聲不知處杳杳白雲間
薛嵎
天育道中
除將吟卷引琴與鶴相隨問寺路猶遠入山僧未知鳥
靈巢佛塔猿飲挂藤枝陵谷幾遷變道傍横古碑
黃幼張
過臨平
孤蹤逐浪萍幾度過臨平人語水相應帆移山倒行鷺
飛秋嶼冷虹飲晩川明不是憑詩句丹青寫不成
陳深
姑蘇臺晩眺分得高字
殘陽古城曲岌岌崇臺高不知何年創尚爾結構牢青
山擁危楯白水環空濠美哉此山谿慘淡悲雄豪當代
一戰霸意氣何矜驕蛾眉坐傾城忠魂隨怒潮空餘故
宫苑寒雀飛野蒿佳辰晤良友清眺舒煩勞夕風振叢
薄鴻雁中天號永懷五湖客一舸凌雲濤浩歌滄浪詞
願言從遊遨
李元應
折楊柳
東風來何時百花已飄零獨有堤上柳慘淡含春榮扁
舟復何適延客江上亭顧無青玉案何以送子行攀條
欲相贈上有雙流鶯流鶯正求友奈此離别情
黃簡
招荆江蕩子
衝風逐飛雲庭葉紛墮槁蕩子久不歸佳人坐中老蕭
蕭楚山晩湛湛江水流經從望夫石那得不回頭
黃文雷
晩立
獨遊得荒谿晩意與心會水聲遠終聞山色静可對鳥
語林塘邊犬吠籬落外柴門未須關月在東峰背
杜旃
綠珠行
蜀絲殷空金作谷珊瑚成林珠百斛彼姝千花萬花蔟
明月出胎照波綠鏡中飛鸞掌中身夜月春風看不足
悲歡倚伏儵禍福西里憐顰東市戮願將舊意奉新人
此别它生定難卜君因妾死莫多怨妾死君前君眼見
高樓直下如海深碧玉一碎沙中沈平時感君愛妾貌
今日令君知妾心
葉茵
漁家行
湖濱江滸疎疎村村村漁家人子孫為魚不管風波惡
出未天明歸黃昏得來魚可數妻兒相對語甕頭有虀
熟鍋中無米煮昔日魚多江湖寬今日江湖半屬官釣
筒釣車漫百尺團罟帆罟空多般盖簔臘雪楊柳岸籠
手西風蘆荻灘嗟嗟蚱蜢千百隻盡向其中仰衣食幾
謀脱離江湖歸犁鉏似聞歲惡農家尤費力
促織
壁間吟不待秋時吟苦中宵動客悲勸汝不須催婦織
家家五月賣新絲
張翰
膾鱸元不動歸思拂袖西風已見幾江上如今來往客
但言鱸膾不言歸
去去
去去扁舟對晩暉晴和直欲減綿衣風來一陣蘆花過
祇道春殘柳絮飛
汪莘
開禧元年十二月遷居柳溪上其夜大雪蓋宰來
訪
茅屋凍將壓柴扉寒不開交朋幾竿竹兄弟數枝梅渡
口月初出沙頭人正迴客居殊自在歲事亦相催
徐作
開庵
藜莧幽人室丘園隠者居一原青嶂合萬木綠隂疎手
把歸田賦腰縣種樹書桑麻連畛秀網罟入溪漁
何偁
贈王居士(三首)
多羨王居士心閒事事幽山從天末見江近枕邊流春
囿千葩秀霜林百果收更能窮物理濠上看魚遊
地占松江勝為園不種瓜幽深清磬響高下石欄斜花
密蜂隨蝶林深雀啅蛇勝如摩詰畫不是季鷹家
霜落川原淡風高木葉丹雲垂千頃白月墮一江寒禮
佛因成塔焚香旋築壇竹聲過小院雜珮響珊珊
竒童二人
李獻可
(吉水人年數歲孝宗召入宫中面試一詩立就帝嘉歎不已曰何不作我家兒)
宫女午睡應制
御手指嬋娟青春白晝眠粉勻香汗濕鬢壓翠雲偏柳
妬眉間綠桃憎臉上鮮夢魂何處是應繞帝王邊
曾澈
(旴江人眉目疎朗出語必援古今括蒼鮑輗遇諸江右驚問之乃逆旅主人子明年訪之死矣僅得)
(遺詩一首於家)
九齡行
我生九齡氣食牛喑嗚頓挫無匹儔白雲無根起天末
一生萬事同悠悠低頭拱手事先覺談笑未了成怨讐
一譽不足勝百毁言語起滅如浮漚聖賢可與知者道
麟鳳豈在山中遊蘧然夢覺大槐國江花昨夜生涼秋
焯有孫文鑑字鹿書幼稟竒慧生三歲能辨四聲七
歲為詩多警句尤工制舉義出應小試輒冠儕偶鄉
里呼以神童顧嗜學太勤每置食飲几案間當抽思
正苦忘其寒温過時進之失度愆和釀成痞疾竟以
蚤夭有遺詩百首其兄弟錄為小帙將授梓人偶讀
曾童子九齡行追憶此孫有病魔篇亦十許歲時作
悲咽酸辛情事何甚相類也嗚呼才人無命豈獨子
安長吉留恨天壌哉附見於此用誌祝予之痛
病魔篇(時年十二)清童子陳文鑑
有一病書生生長在桐邑自度非凡人無端被魔縶
住世幾何年春秋纔過十太丘之耳孫行二又行一
名字毋勞問生死尚莫測旦暮長幽憂被魔勢方劇
念我毁齒初就塾延師益父指為黃童祖目為李泌
豈知命不猶耽思恒廢食踰時或加餐寒温非所擇
浸淫脾胃間久之成痞積驅痞亦何難只因魔作孽
兹魔幻萬狀覼縷未易悉人生五臟全榮衛本堅實
魔能抵其巇朅來據胸臆初發痛有期為期定酉戌
厥後苦纏綿不分日與夕魔形大似拳魔氣通於膝
髣髴物作聲衝喉半含咽行則聲呱呱坐則聲唧唧
七筋握漸稀痛楚百端集家君覓良醫救療意惶迫
但得魔驅除酬金誓勿惜醫聞接踵來指脾云痼疾
攻補合兼施及時不可失就之詢醫方稜术並巴戟
纔餌遭魔怒奮起與藥敵㳙滴強入喉觸忤致嘔溢
魔似膠漆黏不受百草汁元精日銷磨刀圭徒浪擲
匍匐叩醫門醫言須改策藥貴力乃專葠附效什伯
但服更勿疑服久魔自戢㕮咀動盈把烹煎各如式
豈惟不中魔魔意翻自得液甘魔平分味厚魔竊吸
金盡藥亦殫魔肥人愈瘠撑蓆骨稜稜無風寒慄慄
復有後醫至相看勸勿急治此有祕傳庸師安得識
岐黃八法鍼其經著甲乙任督與帶維隨症按腧穴
投之得所宜癥瘕無不抉唯唯姑試之銀絲瑩如雪
手撚入肌膚初無血痕漬漸刺疼莫勝鋒攅等蠆蠍
洞穴非不深魔則已旁匿良久引鍼出衆患仍交作
薰蒸雜艾蒳用助鍼芒力鍼灸既迭加魔損未毫末
痛哭向魔陳君豈夙世業得非駘沈儔來宅我肝膈
有罪應容湔有怨亦堪釋况係他生讐忍向童稚結
願悉毁藥囊從君丐隂隲楮鏹千百焚牲醴三日設
束茅為君車裁莛為君檝求君暫捨予逍遙信所適
貸以一息安冥報在萬劫灑血託青詞下書年月日
羽士二人
黃希旦
(字姬仲邵武人生仁宗景祐二年幼穎拔能文章長而好道禮道士吴惟靖為師盡得其服氣還丹)
(之訣外不立異好事者喜從之遊酣詠自得人皆莫知其所以異也熙寧十年蛻去後有遇諸蜀者)
和賈鴻舉移竹
琳房珠館何虚寂寶砌無塵苔蘚碧仙翁倚檻静吟哦
却憶篔簹拂巖石勁節虚心守歲寒未嘗暫變風霜色
移來迢遞不辭勞深根訝向瑤臺植漸承春意葉青青
時惹天香烟羃羃月籠翠影尚蕭疎露被繁枝纔滴瀝
迎風閒夜擬龍吟結實他年期鳳食非才終約老烟霞
此際謬當親採擇寄言紅紫莫相猜彼此無情蒙化力
逢時剪拂任他人沈去葛陂都咫尺
性慵
性慵人事拙思向遠山居欲得是非少先宜來往疎善
鄰惟水竹良友秖琴書冷淡生涯外逍遙一室虚
春日書懷
二月又將半閒居興若何芳菲殊未賞泥濘阻相過華
砌饒苔蘚柴門長薛蘿韶顔須自惜隨分樂天和
采藥
采藥山中去扳躋不覺賒深源無俗迹滿地是靈芽巗
迥隂留雪溪澄淨見沙可憐名利客應笑此生涯
水心亭
為愛方池淨危亭此構新寒光搖玉鑑晴色戲金鱗月
上驪宫曉蓮開水府春主人能息慮四座絶風塵
詠竹
生涯何所有滿砌植琳琅瘦影碎秋月健梢横曉霜且
從喧鳥雀終待集鸞皇吟遶都忘却誰知此興長
寄贈寶幢修山主
瑤幢真勝槩晦迹一禪翁語默呈心印縱横振祖風晝
閒人事外夜静月華中若問春來意松青百卉紅
竹洞
竹洞新開碧玉林徑幽疑入五華深夜篩明月一天静
晝擁青雲四座隂剪杖佇看雷雨化迎風時聽鳳皇吟
烟霞不用重關閉塵俗誰能此訪尋
謝人惠星冠
學道多年尚屈蟠豈勝仙伯贈峩冠曉簮乍覺星攅頂
夜戴偏宜月滿壇對鑑寧煩朋友正避時羞為利名彈
預思他日雲林下輕罩紗巾鶴髮寒
讀方干詩
數篇騷雅名雖遠三拜逢迎禮過差補得唇來身已老
灌園何苦更咨嗟
葛長庚
(字白叟福之閩清人七歲能詩賦背誦九經父亡母改適長庚遂從陳泥丸學道號海瓊子至雷州)
(繼白氏又改姓白名玉蟾自受陳泥丸仙訣披髮佯狂徧走名山四方求詩文者戶屨常滿紹興壬)
(午伏闕上書言天下事沮不得達因醉執逮京尹一宿乃釋是年十月至臨江軍飲慧月寺之江月)
(亭忽躍身江流中諸從遊者急命舟援之長庚出水面搖手揮去而沒洪都之人皆謂已水解矣未)
(幾見于融州又見于隴蜀云)
長歌
厥初由閥閱吾志在林泉為舜不無地希顔儘有天魚
虫猶可佛雞犬皆登仙顧我非碌碌荷天良拳拳幼時
氣宇壯長日文彩鮮琴劒微暖席江湖動經年異乎三
子撰契彼五家禪既已出洙泗從而師偓佺肩依洪崖
右道在靈運前所得既天祕與交又國賢可圖大藥資
以辦買山錢東訪鼎湖浪西尋蒼梧煙一寸百煉剛半
生雙汙纏簮紳非吾欲魚鳥從所便逸興五湖闊虚名
四海傳飽餐青精飯細讀黃石編頃自七閩出放焉迷
市廛紅塵刺人眼名利交相煎富貴已嘗鼎雲霄當著
鞭蹉跎度青春遲暮即華顛光景亦儵忽物華隨變遷
仰天時一笑顧影長自憐紫府何冥邈青鸞何沈綿蓬
萊雲渺渺小有月娟娟策足青霞路收功黃芽鉛飄然
復何往此去如蛻蟬
秋霄辭(二首)
仰觀銀河月千林散寒光佳人今何之遠在天一方秋
聲酸我鼻秋色斷我腸夜深倚西風清淚如雨霶世有
千里馬可憐無王良
孤月明秋空清影跨洞門彼美嬋娟姿的是姮娥魂凄
然到書帙惸然入酒樽不歸廣寒家夜遊天子園無人
知此懷驚烟籠啼猿
述古(二首)
帝子御飛龍鼎湖呌奚為玉京鬱崔嵬銀河汎渺瀰俯
首視紅塵萬蟻紛何知乘雲遊八極手翫珊瑚枝湯武
事干戈此事矧肯期但聞穆天子八駿會瑤池
河水一鏡清中有驪龍舞波心呈寶圖始脈造化祖燧
人鑚炎涼炎帝餌甘苦身披獝狨衣口服觳觫乳此時
至尊者帝階三尺土嬴政築阿房籛鏗纔傴僂
栖霞
冷煙纏山腰暗水冽石骨欲風松先鳴未雨苔已滑洞
前多琪花洞裏多紫霞高人得所栖日永蒸胡麻
樓前雨霽
飛廉驅鐵騎萬雨飛落地烟淡松自蒼風起竹似醉倚
窗横膝琴政有作詩意白鳥忽飛來點破一山翠
戴月遊西林
悄然無人聲但有一杯月誰家鳴乳尨萬籟静不發蒼
鬚指前路滿地鋪翠樾清露滴秋衾夜氣飛霰屑遙岑
有無中烟渺天空闊劍光衝斗牛長嘯蒼崖裂山行二
三里詩腸思酒渴冷雲曳山腰暗水洗石骨勒馬過斷
橋枯木冷欲折枝頭驚鳥鵲草根鳴蟋蟀試問夜如何
孤猿啼不歇柴門自推敲殘燈更明滅
鶴林賞蓮
玉洞生翠霧瑤林暎素霞天飛明月英夜浴白蓮花碧
水香以淨松聲吹露華衆仙鸞鶴散寂寂五雲家
步虚
清都五雲天天中飛紫瓊上皆青琳府中有白玉京風
露凄且冷蕊宫雲冥冥玉童折珊瑚下弄銀河星
贈郭承務蘆鴈
畫士郭熙畫之冠郭熙去後名未斷其裔復有郭萬里
胸中丹青飽無限為誰作此蘆鴈圖傑出南齊宇文煥
烟水瀟瀟風捲蘆沙邊鴻鴈暮相呼瀟瀟洞庭此秋景
世間此畫知有無幻出棲鴈三四隻八九葉蘆横古磧
欲宿未宿嘹淚聲漁舟泊岸山烟黑秋風吹落梧葉黃
過鴈往往歸衡陽横空書字人不識飛過有影沈滄浪
落霞浸水江村暮數隻翺翔回古渡引領舉喙啄荷花
飛越戍樓西畔去雲寒月淡西塞秋幾聲凄切惹人愁
胡東原香錦亭
東皇剖破勾芒腹錦心繡腸香馥郁絳都風雨僝僽春
花魂無主自精神黃鸝初喚柳開眼海棠枝上春煙暖
放出一點兩點紅牆頭紅腮微笑風東原去後花無主
春工亦懶施機杼亭前忽遇詩酒仙花亦噴出香龍涎
風催雨䟎花不辨滿庭芬芳生爛漫牡丹吐火花欲然
日將錦繡鋪苔氊詩狂夢與花神飲酒醉不與花神寢
酒闌令我憶東原花木雖在人惻然此詩終不為花作
惆悵東原此丘壑而今賞花不見人但見蜂蝶飛閒亭
問月臺蘇竹莊同賦
千山萬山翠交鎖何處瑤臺天上墮臺前吟久忽登樓
樓前開窗天入座留天且莫放天歸問天明月來幾時
青天推月上雲表使我對月自問之試問月中玉妃子
人言羿妻無乃是夜夜清風為作媒欲把冰姿嫁誰氏
桂子婆娑今幾秋蘂宫珠殿何年修吴剛執斧胡不休
玉兔銀蟾猶更留我聞明皇排空聽天樂又聞李白騎
鯨水中捉至今天上弄銀盤依舊萬星攅碧落但見一
輪月在天如何千江千月圓月還似水水似月千眼所
見皆同然今方得月為詩侣月亦有情但無語延月不
久月竟歸我欲乘風遊玉宇
行路難寄紫元
贈君以丹棘忘憂之草青棠合懽之花馬瑙遊仙之夢
枕龍綜辟寒之寶砂天河未翻月未落夜長如年引春
酌古人安在空城郭今夕不飲何時樂
茶歌
柳眼偷看梅花飛百花頭上東風吹壑源春到不知時
霹靂一聲驚曉枝枝頭未敢展鎗旗吐玉綴金先獻竒
雀舌含春不解語只有曉露晨烟知帶露和烟摘歸去
蒸來細搗幾千杵捏作月團三百片火候調勻文與武
碾邊飛絮捲玉塵磨下落珠散金縷首山黃銅鑄小鐺
活火新泉自烹煮蠏眼已没魚眼浮□□松聲送風雨
定州紅玉琢花甆瑞雪滿甌浮白乳綠雲入口生香風
滿口蘭芷香無窮兩腋颼颼毛竅通洗盡枯腸萬事空
君不見孟諫議送茶驚起盧仝睡又不見白居易餽茶
喚醒禹錫醉陸羽作茶經曺暉作茶銘文正范公對茶
笑紗帽籠頭煎石銚素虚見雨如丹砂點作滿盤菖蒲
花東坡深得煎水法酒闌往往覓一呷趙州夢裏見南
泉愛結焚香瀹茗緣吾儕烹茶有滋味華池神水先調
試丹田一畆自栽培金翁姹女採歸來天爐地鼎依時
節煉作黃芽烹白雪味如甘露勝醍醐服之頓覺沈疴
甦身輕便欲登天衢不知天上有茶無
聽趙高士彈琴
我尋屏跡到猿啼雲滿山前花滿溪高峯壁立七十二
風生兩腋天可梯煉師兩鬢東風黑紺天不流月光白
簷牙咬雨昨已晴松幄長空夜瑟瑟興濃抱石玄以輕
得意七絃横玉繩膝頭指弄響玲玲燦然奪目三十星
初如雨滴芭蕉夜久坐梧桐猿嘯罷宛然幽澗聽鳴泉
偶雜脩篁戛清夏先疑易水渡荆軻已轉似勸無渡河
美人金帳别項籍壯士鐵笛吹孟婆不然雙雉兩南北
或者婦牽蘇武服絃中何以湘妃怨指下為甚明妃哭
又非林下感蠨蛸更匪邊笳呌晩秋自然鴈聲下遙塞
忽覺蟬噪過南樓君休彈終我畏聽滿懷今古興亡病
蒼梧雲愁虞舜遠鼎湖雲出軒轅冷一聲一聲復一聲
不管世間銀髮生彈盡天涯夕陽影又向山中彈月明
胡長卿去已久韓飛瓊無此手玉帝聞未曾人間空白
首柳花霏霏滿江城城外海棠紅淚傾恐君餘思更未
已為我春晝鳴晴鶯
贈蓬壺丁仙人琴
瓠巴騎鯨上天去伯牙成連亦千古淺世斷無鍾子期
絃中妙意為誰舉春風春雨滿瀟湘人在蓬窗閉竹房
竹裏鵑啼喉舌冷花間鶯宿夢魂香客從澧沅下衡岳
滿懷詩愁何處著請君拂去水晶塵瀹茗一了撫然作
道人問予若為情伊絃凄兮余莫聽一春十病九困酒
三月都無二日晴俛首沈吟聲一曲吟狃一罷撚撥續
初如雪泉𠻳鳴玉已轉忽如雨&KR0609;&KR0609;于中亦有蟠蛸鳴
儵忽變作冷猿聲始疑荆軻渡易水乃是湘妃夜涕零
昔從撫斷南風了羑里幽人始能曉可嘆壇中苦杏花
山高水寒即聲杳道人此意非人間笑詠洞章鏘佩環
能令舞鳳下丹漢雲裏大地垂頭看世間雞蟲互得失
只好牧羊坐化石何為兒女謾呢呢候蛩時鳴徒戚戚
輸君朝朝在翠微鶴已睡去人不知笑思古今一俯仰
彈到千山月落時君知否梧桐枝上雙燕語盡將萬事
等風絮琴中日月何翛閒肯使事逐孤鴻度
有贈
我見千家閙管絃金瓶玉水養春妍一朝花落空枝在
爨下焦枯亦可憐曾聞李白之詩否以色事人幾長久
斷蘂殘英尚未衰月明人立黃昏柳
筆架山
吾是瑤臺翰墨仙操觚弄槧玉皇前翻雲為墨海為硯
一片寒空如雪殘兔毫象管用不得倒蘸崑崙醉鈎畫
當年染罷八角芒金闕上章求放逸三峯坐斷江南天
臨汝城頭蒼蒼然狀如筆架翠起伏與吾閣筆齁齁眠
山靈驚呼猨鳥亂清魂復被風吹散起來呌問山前人
幾度松枯白石爛
白雲庵
宿霧戀喬木落花粘瘦枝鳥聲人静處山色雨來時霽
月成相約涼風解見知僧房安一枕海氣濯冰肌
順昌即事
筆下千機錦胸中一滴金乾坤春甕闊風月夜樓深世
絶夫君操人誰梁父吟只尋雲外路誰復聽寒砧
五更解酲梅竹之間徘體
宿鳥能傳語殘風且點心山情憐淡坐月色笑孤斟驚
我梅花睡聞他竹葉吟清歸無所得得句貴如金
博羅縣驛
虎嘯月生海猿啼風撼山夢回三鼓盡身自九天還雲
氣浮窗外泉聲入枕間問心宜富貴為復要清閒
景泰晩眺
海岸孤絶處晴沙露遠汀潮花人鬢白山色佛頭青夕
照雌黃筆秋烟水墨屏天空杉月冷鶴夢幾回醒
温學士再訪山中
炎帝辭朱節清晨立素秋借緋皆木葉脫白滿林丘流
水高山興疎風冷雨愁詩人應自樂歌笑海東州
紅梅
人賦紅梅少予詩為補遺霞融姑射面酒沁夀陽肌太
潔遭時妬獨醒為衆疑漫隨春色媚自保歲寒姿
春日道中
洞口鳥呼鳥山頭花戴花風篁蒼韻玉烟樹晩籠紗懷
白一樽酒邀盧七椀茶春光索彈壓萬象曉排衙
梅窗
南窗屋數楹一點陽和生枝上雪粧瘦牆頭風作清霜
天酒自煖夜月夢難成何處人吹笛黃昏送幾聲
赤壁
不說江山笑老權盡稱造化戲曹瞞飛烏遶樹孤回首
斷戟沈沙怒激湍豪傑已隨霜葉盡興亡儘付浪花翻
畫堂莫唱坡仙賦戰骨草中吟夜寒
泛舟黃橋歸廬山
清風為我送歸船數粒青松起薄烟帆影驚飛秋水鴈
櫓聲攪斷夕陽蟬幾人家在溪頭岸一片雲生水底天
滿眼良朋無好酒此心已挂九江邊
留别鐵柱宫葉法師
不嫌來往日詩筒春興無窮我欲東一雨放行三尺水
萬松回納半帆風且將南浦難題景寄在西山絶頂峰
柳處酒家花處寺併留他日款遊從
悠然堂
一池寒碧浸紅鱗芍藥方花春後春烟閣曉垂天幕静
風簾夜上月鈎新閒雲流水無窮意絳闕清都被謫身
不向悠然堂上飲篇詩斗酒付何人
題甕齋
萬軸牙籖聚碧芸數間茅屋鎖閒雲鶯吟芍藥一歌女
蟻遶菖蒲萬水軍香穗横窗盤瘦影茗花浮碗鬭清芬
琴心三疉晝眠覺熟讀數篇韓柳文
題平江府靈巖寺
萬松挾嶺壯招提上有琴臺與墨池佛殿尚存今智積
娃宫曾館古西施太湖遠水如奩鏡木瀆平田似局棋
策杖訪回無際塔日晡聊看草書碑
次韻東坡蒲澗寺
滿山紅白福桑花蒲澗深中儘可家景泰得泉從卓錫
安期種棗說成瓜豈無仙化羊如石尚有書蹤壁似鵶
一飯招提共僧語法華經裏問牛車
秋日有懷
一點秋光寄畫圖秋來吟鬢似楓疎晴烟染樹看何足
缺月梳雲狀不如暑退涼生蟬有語水長天遠鴈無書
此心直欲鵬南舉不學蜘蛛結網居
柳塘送春
急雨將雷過柳塘春因底事亦歸忙經時不放荷花葉
昨夜盡收梔子香判斷千林成夢去安排一夏納風涼
開眉無覓愁來處數筆晴雲盡水鄉
寄桂隠
指點篇書說向誰武侯之後獨公竒許瓢却大堯天小
嚴瀨應高漢座卑夙世已酬霖雨債我身今結水雲知
何人桂樹中間隠莫作南陽一睡驪
草亭偶書
賦罷清都白玉樓不知何事復閻浮琴彈十二欄干月
酒洗三千世界秋絳闕瑤臺知有路空青水碧若為求
紫皇早晩憐孤憤背土凌虚上去休
夢中作
醉醒曳杖訪松關正在黃昏杳靄問既去復來秋後暑
似無還有雨中山澗邊幾葉晩花落天際一鈎明月彎
自覺餘煙埋屐齒行行印破蘚痕斑
呈沈同知
三面俱江一面湖古今畫作水晶圖門臨車馬紅塵路
身在冰霜碧玉壺何道兩山俱翠紫霅苕二水合清汚
岸頭笑與黃冠語為問東林沈在無
乞紙寄諸葛桂隠
翰墨膏肓二十年纔親筆硯便垂涎東陽魚卵寒霜幅
嵊縣溪藤妙雪牋一日禿除千兔穎霎時磨盡萬松煙
洛陽市上今無價直欲昂頭寫碧天
燕巖遊罷與巖主話别
西風吹作此巖遊滿目松筠翠欲流玉燕不飛明月夜
石鐘一振曉霜秋惜乎分水便南北忽爾回頭欲去留
且向人間辦丹料却來山頂結茆休
題上清法堂壁
秋雨縣天風作寒冷煙鎖住屋頭山半巖飛鳥一聲過
峭壁斷雲千古閒世俗不知幽静處神仙隠在有無間
夜來小艇篙脫手醉把霜笻入翠灣
宋元詩會卷五十七
