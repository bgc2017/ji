宋元詩會卷三十三
兵部主事陳焯編
陳瓘
(字瑩中南劍沙縣人少嗜學不慕進取父母勉以門戶事乃一出輙中甲科掌書記湖州簽判越州)
(州守蔡卞知其賢每事加禮而瓘已窺卞心術常欲遠之章惇入相瓘從衆道謁惇聞其名邀與細)
(論時務瓘勸惇消朋黨持中道庶可以救弊意雖忤惇然亦驚異頗有兼收之語至都用瓘為太常)
(博士及卞與惇合志正論遂絀哲宗每覽瓘奏章感悅約再入見執政聞而憾之出通判滄州徽宗)
(即位召為右正言遷左司諫極論卞惇誤國之罪會蔡京逐御史龔夬瓘草疏論京未及上而已罷)
(監揚州料院明年還為著作郎又忤宰相曾布除名遠竄最後徙台州瓘嘗著尊堯錄辨正神宗時)
(誣史宰相指以為罪私命凶人具獄脅瓘以死瓘抗辨大呼終不能害在台五年始得自便帝欲復)
(用之終為執政所持轉徙江楚間卒年六十五紹興中賜諡忠肅)
接花
色紅可使紫葉單可使千花小可使大子少可使繁天
賦有定質我力能使遷自矜接花手可奪造化權衆聞
悉驚詫遣我屢嘆吁用智固巧矣天時可易歟我欲春
採菊我欲冬賞桃汝不能栽接汝巧亦徒勞雨露草必
生雪霜松不死不死有本性必生亦時爾汝之所變易
是亦時所為時乎不可違何物不隨時
秀聚亭
曉色春風裏維舟一小亭看山渾不倦坐待雪峰青
崔鶠
(字惪符雍丘人徙居陽翟登進士第調為鳳州司戶參軍筠州推官徽宗初立以日食求言鶠上書)
(數千言力白司馬光之忠直備數章惇之姦邪帝覽而善之以為相州教授蔡京嗾言者攻擊免官)
(歸屏處十年召為殿中侍御吏既至而欽宗即位授右正言又上書極論蔡京請斬之以謝天下時)
(論歸重俄得攣疾加龍圖閣學士主管嵩山崇福宫)
酴釄依栢引蔓上冐其顚
春風亦已老自厭丹采媚獨留白雪花灑此千尺翠嵯
峨珠籠冠縹緲冐佛髻幽香勿襲人恐為真色累但願
保明姿終日奉清對要之萬物夥汙潔自有類
江月圖
冥冥一葉輕不知水與天獨於灝氣中仰見素璧圓超
然狂道士起視清夜闌自拈白玉笛吹此江月寒想當
萬籟息逸響流空煙我從江海來形留意先還何當買
魚篷追此水墨仙
早春偶題
寒風淅瀝鳴枯葦小鴨睡殘猶未起更教細雨結輕寒
坐聽蕭蕭打窗紙石盆養蒲已抽翠雕斛栽花先弄紫
擁爐閉閣賦幽香未怕春冰生硯水
石牛莊閒居
不識春風面知從底處來紅深桃靨破綠静水簾開物
外心常挂人間事不諧從今江海去無復世推排
春日
落日不可盡丹林紫谷開明明遠色裏歴歴暝鴉回
題績溪雪峰樓
題詩最高處不為待人看記著今朝勝山明松雪寒
春日村居
春草門前已沒靴更無人過野人家離離細竹時聞雨
淡淡疎簾不隔花
婆娑園
晩禽噪竹百千翅殘菊横枝三兩花好在山園養衰疾
風波不到野人家
黃州道中
莫愁微雨落輕雲十里長亭未墊巾流水小橋山下路
馬頭無處不逢春
倪濤
(字巨濟廣德軍人丱角能屬文年十五試太學第一遂擢進士官著作佐郎司勛員外郎朝廷有事)
(燕雲濤力言不可輕議忤王黼貶死年三十九明年金師圍汴始憶其言官一子)
次韻毛達可給事秋懷
結茅遠人村破屋水半扉涼葉墮清響空山轉斜暉微
官卧江漢素心久依依十年天涯秋搖落幾芳菲鳥啼
歲月去蝶夢東南飛平生丘壑志有言輙乖違不如孤
征鴻春風自知歸
謝逸
(字無逸臨川人文章學業為搢紳所推重以其所居溪堂稱之曰溪堂先生與弟薖俱擅詩名於江)
(西在崇寧大觀間修身砥行不為世俗所染蓋卓然有道者)
王立之大裘軒
小人拙生事三冬卧無帳忍寒東窗低坐待朝曦上徐
徐晨光熙稍稍氣血暢熏然四體和恍若醉春釀此法
祕勿傳不易車百兩君胡得此法開軒亦東向蘇公名
大裘意豈在萬丈但觀名軒心人人如挾纊
閨恨
汲井澣我衣伐石固我墉塵埃不被體寂無人蹤通洋
洋西江水我車不敢渡夙駕豈不早早行畏多露行止
既有義離合亦有時衆人豈無心不如我所之
送董元達
讀書不作儒生酸躍馬西入金城關塞垣苦寒風氣惡
歸來面皴鬚眉斑先皇召見延和殿議論慷慨天開顔
謗書盈篋不復辯脫身來看江南山長江滚滚蛟龍怒
扁舟此去何當還大梁城裏定相見玉川破屋應數間
鐵柱觀
豫章城南老子宫階前一柱立積鐵云是旌陽役萬鬼
夜半舁來老蛟穴插定三江不沸騰切勿搖撼坤軸裂
蒼苔包裹鱗皴皮我欲摩娑肘屢掣旌陽挈家上天去
只留千夫應門戶西山高處風露寒兹事恍惚從誰語
安得猛士若朱亥袖柱橫山打狂虎
豫章别李元中宣德
舊聞諸李隱龍眠伯時已老元中少一行作吏各天涯
故人落落疎星曉西山影裡識君面碧照章江眸子瞭
向來問道渺多岐只今領略歸玄妙老鳳垂頭禁不語
古木查牙噪春鳥身在幕府心江湖左胥右律但坐嘯
第愁一葉釣魚舟不容七尺堂堂表我今歸卧靈谷雲
君應紫禁鶯花繞相思有夢到茅齋細雨青燈坐林杪
社日
雨柳重重葉風溪細細紋清歡惟煑茗美味只羹芹飲
不遭田父歸無遺細君東皋農事動舉趾待耕耘
寄隱士
先生骨相不封侯卜居但得林塘幽家藏玉唾幾千卷
手校韋編三十秋相知四海孰青眼高卧一菴今白頭
襄陽耆舊詢名德祗有龐公不入州(一作襄陽耆舊節獨苦祗有龐公難)
(與儔)
謝薖
(字幼槃操行文字與兄齊名吕居仁評無逸詩似康樂幼槃詩似元暉自謂平等之論明萬歴已酉)
(閩人謝肇淛官京師從内府抄得其稿詫為竒事皆二謝之知已也)
顔魯公祠堂
上皇御宇無長策牧羊豎子孤恩澤銀菟分印屬兒曹
二十餘州齊䧟賊常山死守平原拒公家兄弟聲名赫
平原白首立班行忠義凛凛真嚴霜歴事四朝惟一節
當年舌䑛中丞血豈知丞相面如藍貌雖平易心巉巗
老臣何罪死虎口到今誰為袪其銜臨風志士長悲吒
矧瞻遺像嚴祠下未能立草迎送詞一奠椒漿淚盈把
碧筩
君不見韓潮州銀作飲醆誇工倕鐫花鏤葉太𤨏碎何
言豪士亦爾為又不見六一翁嘗吟鸚鵡紅螺詩華堂
一釂豈不樂清歌勸酒須蛾眉吾儕山人寧有此競折
圓荷為飲器細傾初作露珠圓滿引忽驚雲液碎鼻中
寂寂聞妙香舌本徐徐識真味採蓮當聲花當妓豈有
登臨百金費安得城西十頃塘水光搖蕩暑風涼時引
碧筩如象鼻仍看翠蓋充霓裳
有懷覺範上人
道人心與貌俱古哦詩不復效等伍清疑仙掌露華墮
新似秋空玉鈎吐要將餘事付風騷已悟玄機窺佛祖
泐潭老子乳於菟果在叢林嘯風雨何當掃室祗樹園
夜看金盆聽輭語我雖不是龐德公懶駕柴車入城府
公如歸結白蓮社留我山邊一㕓許
陳循中求賦高麗墨詩為作長句
老松收煙琢玄玉可試洮州鴨頭綠來從萬里古樂浪
傳到麻源第三谷要須岱郡鹿角膠擣成方解土炭嘲
請君摩研寫新作一弄潺湲弔康樂
李成悳作二筆几以其一見貽
琴不安絃製竒古可憐不入文房譜鼠鬚龍尾玉蟾蜍
與汝俱成會心侣誰能好事為品題端效廣微亾輙補
謫仙傳樣桂林家以暗投人吾竊取我書大俗如墨豬
下慙羅趙何足數蒙公遠惠試臨池一字不成如畫虎
欲報初無青玉案哦詩况乏驚人語淨鋪側理待君來
愼莫躊躇畏今雨
種竹
闢地種脩竹得方緣祕經成隂向北宇倒影落中庭直
取内含素豈惟枝鬭青龍鍾玉川子猶擬抱添丁
秋暑
秋暑不可耐秋風殊未來何時疎畫扇無處覓涼臺誰
謂月離畢空驚山殷雷愁聞老農語南畆半黃埃
寄汪信民
泮水傳經老蓬山著史才宦遊思引去禄養可歸來要
路眼誰白浮雲心自灰少年何太健君馬獨虺隤
繫纜苻離日君行殊未歸寄書問亳社有夢過江西不
見揮犀柄頻驚響馬蹄殷勤具鷄黍多謝德公妻
喜董彥遠自仙巖歸
鉢囊高掛同僧夏遠寄巖間一把茅地僻猿猴長作伴
食貧櫻筍不充庖瘦藤任拄萬峰頂野鶴來歸千歲巢
簡點篋中詩幾首蒼頭特遣為君抄
玉茗花
佳園昨夜變春容清曉驚開玉一叢素質定欺雲液白
淺粧羞退鶴翎紅似聞金谷初無種欲畫鵝溪恐未工
底事餘花避三舍孤高元有史君風
寄洪鴻父
兒時訪道章江上燕雀羣中見阿鴻南浦飛雲看畫蝀
北窗欹枕傲清風讀書長憶登山勝作尉聊甘食薺窮
想見咏懷非一律鉤章棘句定能工
食菜
道人眞是伊蒲塞頓頓園蔬入饌來紫芥寒葅參薤韭
黃橙苦酒伴鹽梅蒸豚不羡貯人乳飯豆亦能羹芋魁
但恐酪奴不解事攪令枵腹轉春雷
過金山下作
揚子江中風浪生小舟如葉任敧傾槳搖但指金山寺
霧暗初疑鐵甕城絶頂迥分雙塔秀層樓危立一僧清
他年來訪誅茆地吾與此鄕春水盟
鳴鳩
雲隂解盡却殘暉屋上鳴鳩喚婦歸不見池塘烟雨裏
鴛鴦相並濕紅衣
李簿家有侍兒妙麗善歌舞諸人惜其死為賦詩
余亦賦
草頭朝泣露漙漙樵歌暮歸丘隴寒當時座上客半醉
琵琶不許近簾彈
吳彩鸞寫真
天上鳳皇難獨宿人間翡翠本雙棲丹青不與文簫共
誰遣雉東迷雀西
山間
籬落秋花未得霜嫣然一笑媚秋陽可人風味撩詩興
不記姚家宫樣黃
徐俯
(字師川洪州分寧人以父禧死國事授通直郎累官至司馬郎靖康中張邦昌僭位俯遂致仕因買)
(婢名昌奴遇客至即呼前驅使之建炎初落職内侍鄭諶識俯于江西重其詩名言于高宗又用胡)
(直孺汪藻薦擢右諫議大夫中書舍人紹興二年復賜進士出身遷翰林學士改端明殿簽書樞密)
(院兼參知政事時趙鼎欲以岳飛鎮荆襄俯持不可又劉光世乞入奏俯欲許之而鼎議大將未得)
(離軍俯乃求去予祠未幾卒俯有俊才從曾幾吕本中遊獨以進身由中人而與趙忠簡立異識者)
(病之詩六卷行世)
白鷺洲
金陵與廬陵俱出白鷺洲相望萬里江中同二水流
雙廟
開元天寳間衮衮見諸公不聞張與許名在臺省中
唐庚
(字子西眉州丹棱人善屬文舉進士為宗子博士張商英薦其才提舉京畿常平商英罷相庚亦坐)
(貶安置惠州會赦復官承議郎提舉上清太平宫歸蜀道病卒年五十一文集二十卷)
寄郭潛夫
我昔遊瀘江泛舟奔楚宫黔江自南來胥會涪之東黔
江清且碧瀘江濁而紅紅碧不相入分流如卧虹羣瀦
激湍濤洶湧成戰攻須臾盡變濁混混顔色同清固不
勝濁此理天下通君視開成間牛李爭長雄要之贊皇
子不勝太牢公物理自古然徘徊歎無窮
張曲江鐵像詩(像在韶州韶人相傳明皇悔時所鑄云)
開元太平久錯處非一拍就令乏賢人何至相仙客直
道既凋喪曲江遂疎斥汲黯困後薪賈生罷前席金鑑
束高閣鐵胎空數尺妙處難形容英表良髣髴摩挲許
國姿尚想立朝色同時反棄置異代長歎息
雙榕
水東雙榕間有叟時出遊清風衣屨古白雪鬚髯虬吟
哦明月夕簸弄寒江秋驚傳里中兒不泊岸下舟君看
鬼趣中有此風味不安知非黃石但恨無留侯此生鉏
犂手誤入簪紳流無功折毫髮負罪平山丘政爾求澡
濯聞之歎綢繆摳衣倘可親跪履安敢羞得聞半偈語
一解終身憂性不喜伐國兵書非所求
蜜果
臣聞失旦雞已曉猶強鳴書生坐口窮抵死輸血誠嶺
南貢蜜果海道趨彤庭黃蜂樂受職紫鳳助揚舲忠勤
雖云至思慮良未精由來瘴癘鄕不識霜雪情土風不
待講氣象昏如酲秔稻秔稻熱水泉水泉腥而况野果
實豈足奉聖明未論體性殊已覺面目生食之倘有補
勞者甘如餳政恐無禆益所出非和平上林寧少此下
箸安可輕軒轅嘗百毒上古雜神靈武王嗜鮑魚幾諫
仗老成芻蕘復何有葵藿甘自傾
瘧疾示友人
體中初微溫來勢如湯鑊忽然毛髮起冷撼如振鐸良
久交戰罷項背如釋縛尚覺頭涔涔眉額如鑱鑿空日
一寒暑有凖如契約伏枕兩晦朔枵然如空槖平生十
圍腰病起如饑鶴衰髮本無幾脫去如秋籜到今僅能
步出沒如尺蠖舊聞五嶺法有此萬戶瘧而我自僑寓
了不蒙闊略况子又持養何至亦例著此身自空虚客
疾安所託請作如是觀無病亦無藥
喜雨呈趙世澤
去年雨多憂水潦今年雨少憂枯槁都緣縣政失中和
水旱年年勤父老前時雲起雨欲落夜半風來還一掃
明朝引首望雲漢屋上晨暾仍杲杲賦輸百萬未破白
簿脚何緣得勾倒上書自劾欲歸去老婦挽衣傍奪藁
技窮往訴北山神是夕沛然償所禱稻畦䆉稏勢已活
竹裏蕭疎聲更好故應神意閔孤拙苟免歲終書下考
便安杵臼伺秋成雲子滿田行可擣
劒州道中見桃李盛開而梅花猶有存者
桃花能紅李能白春深何處無顔色不應尚有數枝梅
可是東君苦留客向來開處當嚴冬桃李未在交遊中
即今已是丈人行肯與年少争春風
内前行
内前車馬撥不開文德殿下宣麻回紫薇侍郎拜右相
中使押赴文昌臺旄頭昨夜光照牖是夕收芒如秃帚
明日化為甘雨來官家喚作調元手(右相視事明日始得雨喜甚書商霖)
(二大字賜之)周公禮樂未要作致身姚宋也不惡向來兩翁
當國年民間斗米纔四錢
鳴鵲行
簷前羣鵲鳴相呼法當有客或遠書吾今何處得書尺
而况賓客乘軒車平生眼中抹泥塗泛愛了不分賢愚
卒為所賣罪滿軀放逐南越烹蟾蜍百口寄食西南隅
三年莫知安稳無家書已自不可必更望故人雙鯉魚
故人頃來絶能疎况復萬嶺千江湖雞肋曾是安拳餘
至今畏客如於莬豈惟避謗謝還往此日誰肯窺吾廬
杜門却掃也不惡何但忘客兼忘吾喧喧鳴鵲汝過矣
曷不往噪權門朱
冬雷行
百蟲蟄處安如家阿香夜起推雷車一時技癢不忍爬
撼動尺蠖掀龍蛇龍蛇尺蠖踞已久亦欲奮迅舒頑麻
夢中一震忽驚躍發破墐戶排泥沙泥沙已出雷遽止
錯愕欲去難藏遮蟲蛇狼狽莫知數間有伏龍吁可嗟
蜑兒歌
瀘南二子天一邊思之不見今三年阮咸已老得遥集
白髮自愧還欣然未看顱骨并頰顴啼中已有過秦篇
諸田何得賤庶孽會斬莊賈摧強燕
夜坐感懷
聲斷鐘樓月文書對坐時破窗燈熖走凍研筆鋒遲名
利髮將鶴風霜手欲龜何當一蓑雨披曉剪蓴絲
武陵道中
朝持漢使節暮作楚囚奔路入離騷國江通款乃村垣
墻知地濕草木騐冬溫寂寞桃源路行人秖斷魂
收景初書并示藥物
乾坤心腹友江海鬢毛斑藥補他鄕闕書開故國顔何
時乘下澤此日仰高山會是歸耕耦由來有賜環
九日懷舍弟
重陽陶令節單閼賈生年秋色蒼梧外衰顔紫菊前登
高知地盡引滿覺天旋去歲京城雨茱萸對惠連
夜坐懷舍弟
無雲仍露坐有月更江皋沈陸傷吾道浮生憶爾曹扁
舟應夏口此日數秋毫不見今三載當時已二毛
雜詩(惠州作八首)
屏跡舍人巷灌園居士橋花開不旋踵草薙復齊腰蛤
吠明朝雨雞鳴闇夜潮未能全獨樂鄰里去還邀
已絶經年筆仍開盡日門身謀嗟翠羽人事嘆榕根蔬
食風掀市樓居水破村嶺南霜自薄何得鬢邊繁
便歸良不惡未去且隨緣戶口知無瘴謳歌覺有年藤
牋得句後桂酒抱愁邊經術吾衰矣猶堪舉力田
不死良難學全生或可幾茶隨東客到藥附廣船歸棋
倦收成敗書慵卷是非關心無雜慮魂夢入精微
為農沙子步附保水西鄕隱几江天遠開門佛土香時
情荒徑草野色淡漁梁欲縱高秋目東偏短作墻
已分詩驅使寧辭酒過差南烹人釣蛤北信客占鴉年
事侵膚理憂端宿肺家向來功業興到晚詠餘霞
海氣東南上野煙申酉間草平連别洞雨轉入他山道
路魚鹽去樵蘇竹木還西江并北客相對各蒼顔
水過魚村濕沙寬牧地平片雲明外暗斜日雨邊晴山
轉秋光曲川長暝色横瘴鄉人自樂耕釣各浮生
江漲
秋來雨似澆雨罷水如潮市改依高岸津喧救斷橋雲
陰哭鳩婦池溢走魚苗天意良難測前時旱欲焦
謾成
雲暗便窗破山寒賴屋低往還天外少早晏雨中迷書
册開仍闔履聲東復西何嘗有所賦得句旋安題
野望
賴有澄江在專供倚杖清水裁偏岸直雲截亂山平鼙
鼓知農隙雞豚覺歲成却緣搖落後木杪得孤城
醉眠
山靜似太古日長如小年餘花猶可醉好鳥不妨眠世
味門常掩時光簟已便夢中頻得句拈筆又忘筌
送客之五羊
不到番禺久繁雄良自如江山禹貢外城郭漢兵餘圓
折明珠浦旁行異域書五羊雖足樂雙鯉未宜疎
晩春寄友人
眼底春愁惱殺儂揚州往事旋成空風流只合稱狂客
衰䬃何堪作病翁水國春深梅子雨江天日暮鯉魚風
何時執手同尊酒收拾清歡笑語中
春日郊外
城中未省有春光城外榆槐已半黃山好更宜餘積雪
水生看欲倒垂楊鶯邊日暖如人語草際風來作藥香
疑此江頭有佳句為君尋取却茫茫
南遷
去去寬鄕託此蹤閙中無地頓衰翁未誅綺語猶輕典
更賜羅浮有底功蝦菜賤時皆丙穴茅柴美處即郫筒
着鞭要及春前到趁賦梅花庾嶺東
初到惠州
盧橘楊梅乃爾甜肯容遷謫到眉尖因行採藥非無得
取足看山未害廉辯謗若為家一喙著書不直字三縑
老師補處吾何敢政為宗風不敢謙
次勾景山見寄韻
此生正坐不知天豈有豨苓解引年但覺轉喉都是諱
就令搖尾有誰憐腰金已付兒曹佩心印還當我輩傳
他日乘車來問道葦間相顧共延緣
收家書
西川消息到南州骨肉無他歲有秋驥子解吟青玉案
木蘭堪戰黑山頭即時旅思春冰拆昨夜燈花黍穗抽
從此歸田應坐享故山已為理菟裘
北風累日不止寒甚寄鄭潮陽
山前臘雪想紛紛風到南訛盡處村瓮面不容存酒子
牀頭幾欲㸑桐孫園林呼舞知衰怯窗戶奔馳覺眩昏
咫尺潮陽五袴國可能分我一襦溫
閒居
未許幽人曉夢長朝朝親炷佛前香有詩為愛袁家酒
無病緣抄陸氏方身雜蜑中誰是我食除蛇外總隨鄕
白沙翠竹門前路疑出西郊向草堂
聞勾景山補盩厔丞仍聞學道有得以詩調之發
萬里一笑
人言盩厔似江湖莫對丞哉歎負余别後耳根無正始
向來紙尾得黃初可憐鬼谷縱横口全讀神溪縹緲書
臣朔許長錢許少何當天子念公車
遣興
八千岐路愁何補四十光隂老亦宜此去只堪犀首飲
向來都是虎頭痴逢時有道其如命得意無言所恨遲
詩債即今渾倚閣新篇惟有莫相疑
聞鄭二對吏五羊
舊友年來略散亡新收鄭子亦皇皇歲云暮矣無雙雁
我所思兮在五羊獄吏事權先自貴書生蹤跡况能狂
風流人物今餘幾何忍羣兒復謗傷
重陽後二日從無盡泛舟遊處士臺故詩人秦龜
從所居
旱河經雨水微沙船貼臺根日未斜三徑就荒悲白土
一樽相屬對黃花已將遠眺收平楚更遣清言到永嘉
要見仙翁頭似漆請看醉後落烏紗
瀘人何邦直者為安溪把截將有功不賞反得罪
來惠州貧甚吾呼與飲為作此詩
楚人季布以勇顯魯國朱家用俠聞馳馬彎弓臣好武
吹毛洗垢吏深文王孫此日誰漂母卿子前時號冠軍
滿引一杯齊物論白衣蒼狗聽浮雲
寓精道齋感懷家山作
論兵作賦兩悤悤人事光隂轉首空五夜夢飛山色裏
一年秋在雨聲中揚州騎鶴非無意上蔡牽黃信此窮
幸有林泉未歸去欲將清興問征鴻
遊仙雲宫
出郭三竿日横江一葦航雀飛田有麥蠶罷野無桑下
馬危梯滑開門古殿香雨餘丹井溢苔入醮壇荒畫老
星辰動碑殘歲月亡鐘聲落城市符祝走村鄕野鳥啼
巴蜀山崖刻漢唐臨歸更回首惜此一襟涼
春日雜興(三首)
愛梅長恐着花遲日禱東風莫後期及得見梅還冷淡
東風全在小桃枝
茸茸小雨弄春晴已有狂花未見鶯便使一年惆悵在
曉窗寒夢别輕盈
月團新碾破春酲賴有歸鴻寄好音人在天涯莫回首
恐偷華髮上瑤簪
渡沔
鶴歸遼海悲人世猿入巴山呌月明惟有沙蟲今好在
往來休並水邊行
白鷺
說與門前白鷺羣也應從此斷知聞諸君有意除鈎黨
甲乙推求恐到君
蔡京
(興化仙遊人字元長登熙寧三年進士拜中書舍人改知開封府當司馬光秉政復差役法京首如)
(約光甚喜已而臺諫言京挾邪壞法出知成德軍紹聖初入權戶部尚書章惇復變法議久不决京)
(謂惇曰取熙寧成法施行之爾何以講為惇然之自爾兩人相倚以濟及徽宗立京用提舉洞霄宫)
(深結中使童貫于杭因而得柄大政為所欲為害政黨邪卒致宗社之禍其得以耄年死道路者倖)
(也)
寄兒攸遠征
老嬾身心不自由封書寄與淚横流百年信誓當深念
三伏征塗合少休目送旌旗如昨夢心存關塞起新愁
緇衣堂下清風滿早早歸來醉一甌
題殿壁
瓊瑤錯落密成林檜竹交加午有陰恩許塵凡時縱步
不知身在五雲深
孫覿
(字仲益常州人政和間進士相傳蘇子瞻南遷時一妾有娠不得偕往遂嫁常州孫氏及子瞻北歸)
(則仲益生六七齡矣命名曰覿謂賣見也覿詩不媿作者惟誌万俟卨之墓獲罪名教其為東坡遺)
(胤未知是否聊因野史所載而存之)
富陽道中(二首)
渺渺行雲幔溶溶曳水衣雷翻巢墮乳風落網粘飛獨
拄青藜杖來推白板扉平生丘壑趣漂泊寸心違
白帽炎州客青裙酒姥家微風搖扇浪細雨落簷花客
舍休占鵩蠻村欲饌蛇會令醒復醉高枕送生涯
化度寺
失路迷千嶂投林借一枝扣門竹西寺立馬日斜時矍
鑠僧窺戶雎盱犬透籬定知嫌不速明日與君辭
題硤江蕭氏菴(二首)
雪屋清如洗雲崖翠作堆破扉風自掩敗壁雨先頽野
色初還柳林香尚有梅滄江千萬頃一鳥鏡中回
雲逐歸心亂山隨望眼賒疎林敧晚照淺溜咽春沙客
路三年過僧窗一笑譁此生安稅駕有地即為家
讀類說(二首)
亡是談烏有彭郎得小姑誰言鳩作婦謾道雁為奴絡
緯那能織提壺豈解酤龜兹堪一笑非馬亦非驢
額癢會出耳足閒仍有氂石頑飛作燕楮老孕生雞楓
癭那因怒松肪豈是肥君看轉丸手亦復化神竒
龜潭
擺落攀緣斷驅除磊塊平庭松敵老健潭水伴孤清待
月出時看尋雲起處行相隨木上坐徙倚到參横
到象州寓行衙太守陳容德攜酒見過
飣坐黃柑噀手香堆盤丹荔照人光莫辭蜑酒一尊赤
會壓瘴茅千里黃未省讒言遭薏苡直將空腹傲檳榔
酒醒夢覺知何處樹影參差月滿廊
雉山寺青蘿閣
蠻村避謗三年過野寺尋僧半日閒小檻吹香花漠漠
斷崖潄碧水潺潺桄榔葉底秋聲滿栢子煙中午夢還
便擬買舟隨釣叟一蓑煙雨繫滄灣
熊夫人遣介欲壻澤民小詩戲之
墻頭鄰女三年望戶外文君一笑窺欲得賢夫嫁張耳
此真佳壻是羲之定知不折飛梭齒似說先齊舉案眉
豈有侯門深似海水流紅葉謾題詩
宋元詩會卷三十三
