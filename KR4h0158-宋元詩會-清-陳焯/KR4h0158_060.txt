宋元詩會卷六十
兵部主事陳焯編
香奩二十九人
花蘂夫人
(姓費氏青城人蜀主孟昶妃也太祖平蜀俘入後宫嘗以蜀亡問費費占一詩答之頗蒙寵愛後得)
(罪賜死)
秋宵詞
冰肌玉骨清無汗水殿風來暗香滿繡簾一點月窺人
欹枕釵横雲鬢亂起來庭戶悄無聲時見疎星渡銀漢
屈指西風來幾時不道流年暗中換
口占答太祖
君王城上竪降旗妾在深宫那得知十四萬人齊解甲
更無一箇是男兒
宫詞(百首)
五雲樓閣鳳城間花木長新日月閒三十六宮連内苑
太平天子住崑山
會真廣殿遶宫牆樓閣相扶倚太陽淨甃玉階横水岸
御爐香氣撲龍牀
龍池九曲遠相通楊柳絲牽兩岸風長似江南好風景
畫船來去碧波中
殿名新立號重光島上亭臺盡改張但是一人行幸處
黃金閣子鎖牙牀
夾城門與内門通朝罷巡遊到苑中每日中官祇候處
滿堤紅艷立春風
厨盤進食蔟時新侍晏無非列近臣日午殿頭宣索膾
隔花催喚打魚人
立春日進内園花紅蘂輕輕嫰淺霞跪到玉階猶帶露
一時宣賜與宫娃
三面宫城盡夾牆苑中池水白茫茫一從獅子門前入
旋見亭臺遶岸傍
離宫别院遶宫城金板輕敲合鳳笙夜夜月明花樹底
傍池長有按歌聲
旋移紅樹劚新苔宣使龍池再鑿開展得綠波寬似海
水心樓殿勝蓬萊
太虛高閣凌虚殿背倚城牆面枕池諸院各分娘子位
羊車到處不教知
御製新翻曲子成六宫纔唱未知名盡將觱篥來抄譜
先按君王玉笛聲
才人出入每參隨筆硯行將遶曲池張向綵箋書大字
忽防御製寫新詩
六宫官職總新除宫女安排入畫圖二十四司分六局
御前頻見錯相呼
春風一面曉妝成偷折花枝傍水行却被内監遙覻見
故將紅豆打黃鶯
殿前排宴賞花開宫女侵晨探幾回斜望苑門遙舉袖
傳聲宣喚近臣來
小毬場近曲池頭宣喚勲臣試打毬先向畫樓排御幄
管絃聲動立浮斿
供奉頭籌不敢爭上棚等喚近臣名内人酌酒纔宣賜
馬上齊呼萬歲聲
殿前宫女總纖腰初學乘騎怯又嬌上得馬來纔欲走
幾回抛控抱鞍橋
自教宫娥學打毬玉鞍初跨柳腰柔上棚知是官家認
遍遍常贏第一籌
翔鸞閣外夕陽天樹影花光遠接連望見内家來往處
水門斜過畫樓船
月頭支給買花錢滿殿宫人近數千遇著唱名多不語
含羞走過御牀前
内人追逐採蓮時驚起沙鷗兩岸飛蘭櫂把来齊拍水
並船相鬭溼羅衣
修儀承寵住龍池掃地焚香日午時等候大家來院裏
看教鸚鵡念新詩
東内斜將紫禁通龍池鳳苑夾城中曉鐘聲斷嚴妝罷
院院紗窗海日紅
安排諸院接行廊外檻周回十里強青錦地衣紅繡毯
盡鋪龍腦鬱金香
新秋女伴各相逢罨畫船飛别渚中旋折荷花半歌舞
夕陽斜照滿衣紅
早春楊柳引長條倚岸沿堤一面高稱與畫船牽錦纜
暖風搓出綵絲縧
内家宣賜生辰晏隔夜諸宫進御花後殿未聞公主入
東門先報下金車
選進仙韶第一人才勝羅綺不勝春重教按舞桃花下
只踏殘紅作地裀
侍女爭揮玉彈弓金丸飛入亂花中一時驚起流鶯散
踏落殘花滿地紅
七寳闌干白玉除新開涼殿幸金輿一溝泛碧流春水
四面瓊鉤搭綺疏
東宫花燭綵樓新天上仙橋不鎖春徧出六宫歌舞奏
嫦娥初到月虚輪
雞人報曉纔三唱玉井金牀轉轆轤烟引御爐香繞殿
漏籖初刻上銅壺
宫女熏香進御衣殿前開鎖請金匙朝陽初上黃金屋
禁掖春深晝漏遲
鬭草深宫玉檻前春蒲如箭荇如錢不知紅藥闌干曲
日暮何人落翠鈿
春心滴破花邊漏曉夢敲回禁裏鐘十二楚山何處是
御樓曾見兩三峯
博山夜宿沈香火帳外時聞暖鳳笙理遍從頭心上曲
殿前龍直未交更
春殿千官宴却歸上林鶯舌報花時宣薇旋進新裁曲
學士爭吟應詔詩
白藤花限白銀花閤子門當寢殿斜近被宫中知了事
每来隨駕使煎茶
西毬場裏打毬回御宴先于苑内開宣索教坊諸伎樂
傍池催喚入船來
昭儀侍宴足精神玉燭抽看記飲巡倚賴識書為錄事
燈前時復錯瞞人
小雨霜微潤綠苔後闌紅杏傍池開一枝插向金瓶裏
捧進君王殿上来
婕妤生長帝王家常近龍顔逐翠華楊柳岸長春日暮
傍池行困倚桃花
繁杏夭桃燦殿傍鑾輿頻幸鬭雞場歸輿倘翫宫中月
好把龍涎爇滿牀
平頭船子小龍牀多少神僊立御傍旋刺篙竿令過岸
滿池春水蘸紅妝
後宫阿監裹羅巾出入經過院囿頻承奉聖顔憂誤失
就中常怕内夫人
羅衫玉帶最風流斜插銀篦幔裹頭聞得殿前調御馬
掉鞭横過小紅樓
六宫一例羅冠子新樣交鐫白玉花欲試淡妝兼道服
面前宣與唾盂家
三月櫻桃乍熟時内人相引看紅枝回頭索取黃金彈
遶樹藏身打雀兒
春天睡起曉妝成隨侍君王觸處行畫得自家梳洗樣
相憑女伴把來呈
小小宫娥到内園未梳雲鬢臉如蓮自從配與夫人後
不使尋花亂入船
芳菲桃李似新粧兩兩黃鸝呌樹傍倚遍碧闌㤀去住
俄驚宫月照華堂
舞頭皆著畫羅衣唱得新翻御製詞每日内庭聞教隊
樂聲飛上到龍池
春早尋花入内園競傳宣旨欲黃昏明朝駕幸遊蠶市
暗使氊車籠苑門
春日龍池小宴開岸邊亭子號流杯沈檀刻作神仙女
對捧金尊水上來
後宫宫女無多少起得園中笑一團舞蝶落花相看著
春風共語亦應難
雨灑瑤階花盡開君王應是看花来靜凭雕檻渾㤀倦
忽聽笙簧殿外回
流鸎枝上哢聲和惹得愁人愁轉多數月宫階無輦迹
但聞别院閙笙歌
酒庫新修近水傍潑醅初熟五雲漿殿前供御頻宣索
進入花間一陣香
半夜搖船載内家水門紅蠟一行斜聖人正在宫中飲
宣使池頭旋折花
東宫降誕近佳辰少海星邊擁瑞雲中尉傳開三日晏
翰林當撰洗兒文
薄羅衫子透肌膚夏日初長板閤虚獨自凭闌無一事
水風涼處讀文書
沈香亭子傍池斜夏日巡遊歇翠華簾畔越盆盛淨水
内人手裏剖銀瓜
苑東天子愛巡遊御岸花堤枕碧流新教内人供射鴨
長將弓箭遶池頭
水車踏水上宫城寢殿簷頭滴滴鳴助得聖人高枕興
夜涼長作遠灘聲
三清臺近苑牆東樓檻重重暎水紅盡日綺羅人度曲
管絃聲在半天中
畫船花舫總新妝進入池心近島傍松柏樓窗楠木板
暖風吹過一團香
管絃聲急滿龍池宫女蔵鈎夜宴時好是聖人親捉得
便將濃墨埽雙眉
太液波清水殿涼畫船驚起宿鴛鴦翠眉不及池邊柳
取次飛花入建章
金作盤龍繡作麟壺冰樓閣禁中春君王避暑来遊幸
風月横秋氣象新
端午生衣進御牀赭黃羅帕覆金箱美人捧入南熏殿
玉腕斜封綵縷長
少年相逐採蓮回羅帽羅衣巧製裁每到岸頭常拍水
競提纖手出船来
山樓綵鳳棲寒月晏殿金麟吐御香蜀錦地衣呈隊舞
教頭先出拜君王
西風吹葉撼宫梧早怯秋寒著繡襦玉宇無人雙燕去
一彎新月上金樞
内庭秋燕玉池東香散荷花水殿風阿監採菱牽錦纜
月明猶在畫船中
翠華香重御爐添雙鳳樓頭曉日暹扇掩紅鑾金殿悄
一聲清蹕捲珠簾
清曉自傾花上露冷侵宫殿玉蟾蜍擘開五色銷金紙
碧鎖窗前學草書
夜色樓臺月數層金猊煙穗繞觚稜重廊曲折連三殿
密上真珠百寳燈
天門晏閉九重關樓倚銀河氣象間一點星毬垂絳闕
五雲仙仗下蓬山
安排竹栅與巴籬養得新生鵓鴿兒宣受内家專喂飼
花毛閒看總皆知
初年十五最風流新賜雲鬟使上頭按罷霓裳歸院裏
畫樓雲閤總重修
金畫香臺出露盤黃龍雕刻遶朱闌焚修每遇三元節
天子親簮白玉冠
錦城上起凝烟閣擁殿遮樓一面高認得聖顔遙望見
碧闌干映赭黃袍
蕙炷香銷燭影殘御衣熏盡徹更闌歸來困頓眠紅帳
一枕西風夢裏寒
密室紅泥地火爐内人冬日晩傳呼今宵駕幸池頭宿
排比椒房得暖無
梨園弟子簇池頭小樂攜来候燕遊旋炙銀笙先按拍
海棠花下合梁州
樹葉初成鳥出窠石榴花底笑聲多醉中遺却金釵子
拾得從他要賞羅
小殿新妝粉欲乾貴妃姊妹自来看為逢好日先移入
續向西街索牡丹
内人相續報花開准擬君王便看來縫著五絃琴繡袋
宜春院裏按歌回
黃金盒裏盛紅雪重結香羅四出花一一傍邊書勅字
分明賜與大臣家
宫人早起笑相呼不識階前埽地夫乞與金錢爭借問
外頭還似此間無
小隨阿姊學吹笙好見君王乞與名夜埽玉牀朝把鏡
黃金階下不教行
日高殿裏有香煙萬歲聲来動九天妃子院中初降誕
内人爭乞洗兒錢
宫花不與外邊同正月長生一朵紅供御櫻桃看守别
直無鴉鵲到園中
牀頭謝賜紫羅襦不下金階上輭輿官局總來為喜樂
院中新拜内尚書
舞來汗濕羅衣徹樓上人扶下玉梯歸到院中重洗面
金盆水裏潑紅泥
衆中愛得君王笑偷把金箱筆硯開書破紅蠻隔子上
旋推當直内人來
水中芹葉土中花拾得還將避衆家總待别人般數盡
袖中拈出鬱金芽
窗窗戶戶院相當總有珠簾玳瑁牀雖道君王不來宿
帳中長是炷牙香
按花蘂宫詞流傳已久或云四十首或云二十八首
後來刻本增至百篇皆好事者附會之所為不足信
也今就其本集百首内譌誤最著者約舉之如銀燭
秋光冷畫屏輕羅小扇撲流螢此唐杜牧之絶句也
勅賜一窠紅躑躅謝思未了報花開此王建宫詞也
而王珪宫詞三十首竟移取十三章入花蘂集甚覺
無味如翠鈿貼靨輕如笑鎖聲金掣閤門環三月金
明柳絮飛内人稀見水鞦韆禁裏香濃蝶自飛釣線
乘波漾綵舟金井秋啼絡緯聲御案横金殿幄紅紗
幔薄垂金麥穗御座垂簾繡額單天外明河翻玉浪
夜寒金屋篆烟飛曉吹翩翩動翠旗諸什是也及遍
訪别刻得花蘂最初本其百首内有十五首迥乎不
同因悉採以易之究亦難定其是否尚賴博聞君子
考證焉
汴梁宫人
宫詞(四首)
歲歲逢元夜金蛾閙蔟巾見人心自怯終是女兒身
殿前輪值罷偷去賭金釵怕見黃昏月慇懃上玉階
翠翹朱掘背小殿夜蔵鈎驀地羊車至低頭笑不休
一向傳宣急誰知不復還來時舊鍼線記得在窗間
靖康宫人
題驛壁
渭平沙淺雁來時渭漲沙移雁不歸江海一身多少事
清風明月淚沾衣
魏夫人
虞美人草
鴻門玉斗紛如雪十萬降兵夜流血咸陽宫殿三月紅
霸業已隨灰燼滅剛強必死仁義王隂陵失道非天亡
英雄本學萬人敵何用屑屑悲紅妝三軍散盡旌旗倒
玉帳佳人坐中老香魂夜逐劍光飛青血化為原上草
芳心寂寞倚寒枝舊曲聞來似斂眉哀怨徘徊愁不語
恰如夜聽楚歌時滔滔逝水流今古漢楚興亾兩丘土
當年遺事久成空慷慨尊前為誰舞
趙令畤妻王氏
咏懷
白藕作花風已秋不堪殘睡更回頭晩雲帶雨歸飛急
去作西窗一枕愁
沈清友
(吴趨女子)
絶句
晩天移櫂泊垂虹閒倚篷窗問釣翁為底鱸魚低價賣
年來朝市怕秋風
賀鑄妾某氏
春日
獨倚危闌淚滿襟小園春色懶追尋深恩總似丁香結
難展芭蕉一寸心
孟淑卿
題采蓮美人圖
綠槐蟬靜日偏長懶爇金爐百和香莫摘池中蓮子看
箇中多半是空房
春歸
落盡棠梨水拍堤凄凄芳草望中迷無情最是枝頭鳥
不管人愁只顧啼
吴安持妻王氏
(荆公安石長女公集中有寄女詩曰伯姬不見我於今始七齡家書無虚月豈異常歸寧盖答其憶)
(家詩也)
呈父舒王
西風吹入小窗紗秋氣應憐我憶家極目江山千里恨
依然和淚看黃花
曹組母王氏
樓上望妓行雪中
梁王晏罷下瑤臺窄窄紅鞋步雪來恰似陽春三月暮
楊花飛處牡丹開
方勉妻許氏
夫犯夜禁代呈法官
明時樂事娱詩酒帝里風光剰占春况是白衣重得侶
不堪青旆自招人早知玉漏催三鼓肯把金貂換百巡
大抵仁人憐氣節弗教孤客作囚身
莱公姬蒨桃
侍晏呈萊公(二首)
一曲清歌一束綾美人猶自意嫌輕不知織女寒窗下
幾度抛梭織得成
風動衣單手屢呵幽窗軋軋度寒梭臘天日短不盈尺
何似妖姬一曲歌
徐宥女
偶題
絮如柳陌三春雨花落梨園一笛風百尺玉樓簾半捲
夜深人在水晶宫
温婉
寄遠
小花静院東風起燕燕鶯鶯拂桃李斜倚紅牆卜遠人
樓外春山幾千里
譚意哥
寄外
瀟湘江上探春回消盡寒冰落盡梅願得兒夫似春色
一年一度一歸来
毘陵女子
題破錢
半輪殘月掩塵埃依稀猶有開元字想得清光未破時
買盡人間不平事
彈琴
昔年嘗笑卓文君豈信絲桐解誤身今日未彈心已亂
此心原是不由人
浣花女
潭畔芙蓉
芙蓉花發滿江紅盡道芙蓉勝妾容昨日妾從堤上過
如何不見看芙蓉
陸放翁妾某氏
偶吟
玉階蟋蟀閙清夜金井梧桐辭故枝一枕凄涼眠不得
呼燈起作感秋詩
鄧氏
寄衣戍所
欲寄寒衣上帝都連宵裁剪眼糢糊可憐寬窄無人試
淚逐西風灑去途
題畫菊
良工妙手恁安排筆底移來紙上栽葉綠花黃長自媚
等閒那與蝶蜂來
李清照
(字易安趙明誠妻也以文學著稱明誠死再適非類未幾反目作啟與綦處厚云猥以桑榆之晩景)
(配茲駔檜之下材聞者無不笑之非類者謂後夫張汝舟也)
浯溪中興頌碑和張文潛二篇
五十年功如電掃華清宫柳咸陽草五坊供奉鬭雞兒
酒肉堆中不知老叛兵忽自天上來逆臣亦是奸雄才
勤政樓前走戎馬珠翠踏盡香塵埃何為出戰輒披靡
傳置茘枝多馬死堯功舜德本如天安用區區紀文字
著碑銘德真陋哉乃令神鬼磨山崖子儀光弼不自猜
天心悔禍人心開夏為殷鑒當深戒簡策汗青今具在
君不見當時張說最多機雖生已被姚崇賣
君不見驚人廢興傳天寳中興碑上今生草不知負國
有奸雄但說成功尊國老誰令妃子天上來虢國韓國
皆天才苑桑羯鼔玉方響春風不敢生塵埃姓名誰復
知安史健兒猛將安眠死去天尺五抱甕峯峯頭鑿出
開元字時移勢去真可哀奸人心醜深如崖西蜀萬里
尚能反南内一閉何時開可憐孝德如天大反使將軍
稱好在嗚呼奴輩乃不能道輔國用事張后尊乃能念
春薺長安作斤賣
題八咏樓
千古風流八咏樓江山留與後人愁水通南國三千里
氣壓江城十四洲
朱淑真
(錢塘人幼警慧善讀書父母無識嫁與市兒淑真恨配偶非人故詩多愁怨之作集名斷腸而小詞)
(尤有風致)
中秋
秋来長是病不易到中秋欲賞今宵月須登昨夜樓露
濃梧影淡風細桂香浮莫做尋常看嫦娥亦解愁
墨梅
若箇龍眠手能傳處士詩借他窗上影寫作雪中枝頃
刻回春色輕盈動玉巵不能殷七七横笛月中吹
湖上秋夕(二首)
戀戀西湖景山頭帶夕陽歸禽翻竹露落菓響芹塘葉
倚風中靜魚遊水底涼半亭明月色荷氣惱人香
極目寒郊外晩來微雨收隴頭霞散綺天際月縣鉤一
字新鴻度千聲落葉秋倚欄堪聽處玉笛在漁舟
立春
停杯不飲待春來和氣先春動六街生菜乍挑宜捲餅
羅幡旋剪稱聯釵休論殘臘千重恨管入新年百事諧
從此對花并對景盡拘風月入詩懷
春日
輕寒噤瘁花期晩皺綠差鱗接遠波躍藻白魚翻玉尺
穿林黃鳥度金梭閒將詩草臨軒讀静聽漁船隔岸歌
盡日倚窗情脈脈眼前無事奈春何
春詞
屈指清明數日期紛紛紅紫競芳菲池塘水暖鶼鶼並
巷陌風輕燕燕飛柳帶萬條籠淑景游絲千尺舞晴暉
人間何處無春色秖是西樓人未歸
元夜
月滿今宵霽色澄深沈簾幕管絃清誇毫鬭彩連仙館
墜翠遺珠滿帝城一派笑聲連鼔吹六街燈火樂昇平
歸來禁漏踰三四窗上梅花瘦影横
燈花(俗謂燈花冇財花有客花故成末句)
蘭釭和氣散氤氲忽作圓珠吐穗新膏脈破芽非藉手
敷芳成艷不關春疑猜海角天涯事攪亂衾寒枕冷人
我欲生憐心焰上何妨好客致清貧
送人赴試禮部
春闈報罷已三年又向西風促去鞭屢鼔莫嫌非作氣
一飛當自卜沖天賈生少達終何遇馬援才高老更堅
大抵功名無早晩平津今見起菑川
清晝
竹搖清影罩幽窗兩兩時禽噪夕陽謝却海棠飛盡絮
困人天氣日初長
約遊春不去(二首)
鄰姬約我踏青遊強拂愁眉下小樓出戶欲行還自省
也知憔悴見人羞
少年意思懶能酬愛好心情一向休若到舊家遊冶處
只應滿眼是春愁
元夜遇雨
煙火笙歌是處休沈沈春雨暗皇州危樓十二闌干曲
一曲闌干一曲愁
窗西桃花盛開
盡是劉郎手自栽劉郎去後幾番開東君有意能相顧
蛺蝶無情更不來
新荷
平波浮動洛妃鈿翠色嬌圓小更鮮蕩漾湖光三十頃
未知葉底是誰蓮
東馬塍
一塍芳草碧芊芊活水穿花暗護田蠶事正忙農事急
不知春色為誰妍
清瘦
春花秋月若浮漚怎得心如不繫舟肌骨大都無一把
可憐禁駕許多愁
圓子
輕圓絶勝雞頭肉滑膩偏宜蟹眼湯縱可風流無處說
已輸湯餅試何郎
落花
連理枝頭花正開妬花風雨便相催願教青帝長為主
莫遣紛紛點翠苔
長春花
一枝纔謝一枝妍自是春工不與閒縱使牡丹稱絶艷
到頭榮瘁片時間
張秦娥
(少以工小詩得名垂老流落關塞詳見金進士劉昂贈詩中)
南城
坡頭望西山秋意已如許雲影渡江來霏霏半空雨
麗澤
長吟伐木詩停立以望子日暮飛鳥歸門前長春水
采菱舟
散策下松亭水清魚可數却上采菱舟乘風過南浦
遙山
秋水一林碧殘霞幾點紅水窮霞盡處隠隠兩三峯
李少雲
梅花
素艷明寒雪清香任晩風可憐渾似我零落此山中
鮑娘
題杉溪驛
溪驛舊名杉煙光滿翠嵐須知今夜好宿處是江南
女郎慧姞
賦情
自憐新髻好對鏡久夷猶回首瞥見郎含羞整搔頭花
間並郎行低說夜来話蝴蝶學嬌癡飛來傍裙帶羨殺
葉底花色嬌香不漏安得郎如葉長將玉肌覆
周韶
(韶本良家女流落營籍性慧多蓄竒茗與蔡君謨鬭勝之當陳述古莅杭時韶泣求落籍座客曰可)
(作一詩韶應聲立成東坡極為稱賞云)
求落籍
隴上巢空歲月驚忍教回首自梳翎開籠若放雪衣女
長念觀音般若經(時韶身著白衣)
盼盼
惜春容
少年看花雙鬢綠走馬章臺管絃逐而今老更惜花深
終日看花花不足坐中美女顔如玉為我一歌金縷曲
歸時壓得帽簷欹頭上春風紅簌簌
胡楚
(亦杭妓也有送周韶落籍詩見東坡帖中)
芳草
不見當時丁令威年年處處是相思若將此恨同芳草
却恐青青有盡時
送周韶落籍
澹妝輕素鶴翎紅移入朱欄便不同應笑西園舊桃李
強勻顔色待東風
龍靚
(靚與胡楚周韶同以才慧擅青樓名其詩併見稱於坡老)
自嘲
天與羣芳十樣葩獨分顔色不堪誇牡丹芍藥人題遍
自笑身如鼓子花
送周韶落籍
桃花流水本無塵一落人間幾度春解佩暫酬交甫意
濯纓還遇武陵人
宋元詩會卷六十
