宋元詩會卷九十七
兵部主事陳焯編
錢惟善
(字思復錢塘人至正辛巳鄉試出羅刹江賦鎻院三千人皆不知錢塘江為曲江惟善援据舊聞鋪)
(叙詳核因此得名官至副提舉張氏據吳遂不仕退居吳江之筒川)
篆冢歌(有序)
雲間善篆以所書瘞之細林山中題曰篆冢爰來徵
詩遂賦長句以寄(雲間者朱芾孟辨也又見董佐才詩)
包羲卦畫龜龍出頡俑造書鬼夜泣俯觀鳥獸迒蹏跡
依類象形文字立以迄五代咸東封改易殊體靡有同
周官保氏教國子六書大義開羣蒙太史籀文古少異
小篆從省由秦始倉頡爰歴博學篇三家著述初傳世
秦燔經籍訟獄熾乃當隸書趨約易古文雖絶漢章行
尉律學童仍課試東閣祭酒太岳孫夙嘗受業賈氏門
憫悼俗圖昧所向博采籀古加討論揭示上下明指事
轉注假借形聲意立一為端亥畢終分别部居不雜厠
亘千萬古知字原昭若列星麗躔次中興斯學曰陽冰
入室操戈何背戾二徐訓釋浩江河仲也祛妄言不頗
(徐楚金著祛妄辨李陽冰之誤)吳興張有爾傑出復古正俗訂舛訛布
衣道士錢塘住玩世端如郭忠恕三十六舉僅成篇蟬
蜕遺蹤不知處席中如帶惡安西鼓皮離禹良可吁漢
家去古尚未遠成皋印文猶重摹雲間苦嗜古手校科
蟲辨魚魯明窗靜几風日佳臨模一掃千番楮商彝周
鼓眞吾師&KR1915;匾沈著沙畫錐鸞廻鳳翥龍夭矯長戈短
劍相交馳書草日積充屋楣保愛何啻璧與珪細林山
中一坏土緗笈緘縢重閉之於乎禊帖藏玉匣終致溫
韜舉耒插亦恐虹光夜燭天定有竊開窺筆法冢頭草
鳴寒蛩薶文瘞筆同高風後三千年見白日好事應營
馬鬛封
送逵公之京
龍飛天子中興年使者弓旌集俊賢閶闔早朝班玉筍
瀛洲夜直賜金蓮五經同異須劉向三絶才名數鄭虔
黼黻當年遺老在長歌黃鵠送樓船
題清逸齋
神仙官府曾為吏一日乘風即掉頭太白豈惟凌鮑謝
元卿只合友羊求門前種樹雲連屋湖上聽潮月滿樓
遙憶五經名隱地峨眉高聳蜀天秋
送賈元英之照潭
照潭遙望九華山弓馬蕭蕭日暮還夢裏無題惟寄内
胸中有策欲平蠻落花閉戸眠黃犬明月開籠放白鷴
絳灌何曾輕賈誼早隨鵷鷺入朝班
故宮春望次平禹成韻
登臨休賦黍離章千里江流接大荒劍鎖血華空楚舞
鏡埋香骨失秦妝薜蘿山鬼啼螢苑荆棘銅駝卧鹿場
寂寞萬年枝上月夜深猶照舊宮牆
喜白髮為陳師復賦
勲業無成散似樗青銅欣見二毛初中郎興動秋風起
太傅詩成壯歲餘皎皎易汙時一沐星星難染漫千梳
等閒得此無情物自有忘憂滿架書
張天英
(字楠渠温州人徵為國子助教再調皆不就遊西湖多居吳下)
武陵春曉曲書於玉山佳處
武陵春曉花冥冥漁歌蘭枻搖殘星溪涵山氣綠如酒
幽禽啼破松煙青天上時聞鳳皇曲金門飛夢人初醒
長嘯銀臺月將落空翠着衣香霧薄忽見安期蓬海東
佩劍從風降玄鶴陽烏銜火縣扶桑袖卷紅雲朝帝旁
手攬龍車覩天光下視蟻國空千霜
金陵行
金陵城頭生紫煙金陵水立東風前神山蜿蜒行入海
白日化龍飛上天十年不見吹簫侶丹鳳深巢惜毛羽
仙子天端騎鳳來衣上斑璘碧桃雨碧桃如霞浮夀觴
秦淮之鯉數尺長林鳥回翔集庭樹華峰特立天中央
君行出門無百里中道嗷嗷塞人耳霜風洒筆山岳搖
夜半飛章奏天子
前有尊酒行送朱秀方之慈溪
晴窗一夜梅花開天風拂拂從東來僊人乘風忽相遇
飄然便欲歸蓬萊且盡花前一樽酒玉簫瑤瑟重相催
與君俱為異鄉客請君當歌共銜杯共銜杯惜君别明
日西陵浪如雪
思陵石詩
黃帝騎龍去不還玉笙鶴上北風寒孤臣獨有心如鐵
斷石鐫詩泣露盤
夏日寄玉山
赤日行天氣欲焚樹根羣蟻正紛紛道人心在羲皇上
睡殺青松一枕雲
于立
(字彦威南康之匡廬人學道會稽山中得石室藏書放浪自喜常館顧阿瑛家)
釣月軒
夕息西軒陰頗愜濠上景持此月明鈎投竿釣清影流
螢飛暗度幽鳥栖還警遊鱗亦復來露下芙蓉冷
至元戊寅四月十九日風雨大作邨民以為龍王
嫁女予作詩以紀之
西方龍君嫁龍女雷車彭彭載風雨神奸夜邀髑髏語
碧草無光愁露渚鮫人獻綃珠淚泣鸞裾行煙翠痕溼
阿鬟嬌小不成妝帝與桑田湯沐邑臙脂紫土吹海腥
陽侯擊浪玻璃聲湖邊地皮薄如紙長堤捲作長河水
夜夢陳敬初與家兄
我來與君同作客前年共住江邊宅君騎快馬事遠遊
我亦流離去鄉國君家慈親猶未老眼前骨肉仍相保
三人兄弟何人強之子文章最稱好我家老兄浙水濱
老兄比弟家尤貧五載零落不可見迢迢歸夢還相親
人聞夢中相爾汝旁人不知夢中語起來明月滿虛庭
丹楓墮影天霜雨秋風江上生白波秋江蕭蕭鴻雁多
遲君不來知奈何
擁翠堂詩卷
幽人結屋江邊住俗聲不到題詩處門前惟有樹扶疎
檐間只許雲來去落花如雨東風狂綠陰滿地春茫茫
一聲啼鳥驚夢破翠屏淺印煙峰長海綃輕薄煙霏暝
空碧無痕湛清影天風吹落竽籟寒嵐光溼透衣裳冷
我生已有遺世心便欲長往窮幽尋微茫樓觀不可到
雲林冥冥苔碧深
秋夕得雨字
七月凉颸初破暑秋聲蕭蕭在庭戶清新故人忽見過
契闊有懷何足數西夏郎官好詞翰中州美人妙歌舞
縣知野衲解談天况有仙人能噀雨金刀削翠藕絲長
綠房破繭蓮心苦詩成脫穎或有神酒令分曹聊可賭
慇懃素手累行觴瀟洒清談藉揮麈紛紛市上聚蚊兒
昌黎先生歎如土
漁莊
二月春水生三月春波闊東風楊桺花江上魚吹沬放
船直入雲水鄉蘆荻弩芽如指長船頭濯足歌滄浪蘭
杜吹作春風香得魚歸來三尺強有酒在壺琴在牀長
安市上人如蟻十丈紅塵埋馬耳漁莊之人百不理醉
歌長在漁莊底
次韻玉山
過雨收殘暑西來水似天秋風生柁尾明月落尊前慘
淡依山寺欹斜下瀨船清歌不成調思爾枕書眠
次韻泊閶門
淥水秋風蕩槳船白蘋洲上月初弦清光半入紅窗裏
照見羇人夜不眠
題墨雁
黃沙衰草雪毶毶八月天山冷不堪昨夜朔風吹過影
盡將秋色到江南
題振轡馬
渥注龍馬進來時奮迅長鳴不受羈詔與從官調得好
只教隨仗不教騎
題墨竹
先生舊隱鑑湖曲無數琅玕繞屋生蕭蕭六月動秋思
不是風聲即雨聲
巴延子中
(原西域人以祖父任江西遂家於進賢縣判官辛好禮為築宅北山之嘯臺子中官吏部侍郎元亡)
(潛居故山明洪武初以禮徵之作七哀詩飲藥而卒)
過故居
白頭歸故里荒草沒柴門鄉舊仍相見兒童誰復存忠
清千古事骨肉一家魂痛哭松楸下雲愁日欲昏
春日絶句
幾片殘紅點客衣小溪流水鱖魚肥畫橋盡日無人過
楊柳青青燕子飛
袁華
(字子英崑山人)
拜石壇詩
仲瑛嘗于東城菴假山廢基得一石上有蘇子瞻題
識石理瑩潤類璧雖左旁缺損然尚竒甚博士柯敬
仲見而竒之再拜題名而去字曰拜石御史伯頁達
兼善為作古篆書之後仲瑛偶得子瞻答維揚王忠
玉提刑飲快哉亭帖與石上題識相合仲瑛謂此石
即忠玉家快哉亭物也特不知何以至此仲瑛遂為
記其事倩朱伯盛刻之他石而與河南陸仁汝南袁
華各為詩咏之
眉山三蘇宋儒宗長公矯矯人中龍南遷儋耳西赤壁
文章光燄超洪濛快哉之亭雪初霽領客登覽山川雄
自云平生不解飲胡乃一舉觥船空和詩寬限見眞率
鑿崖題石摩蒼穹功名富貴一丘土斷碑殘素傳無窮
吁嗟異物神所衛玉山合璧俄相逢奎章博士丹丘翁
江南放逐驚秋風見之即下米芾拜二顚癡絶將無同
築壇山中加愛護樹以松桂連椅桐雨窗雲戸溼寒翠
朝闌暮楹開青紅白野御史龍頭客青年獻賦蓬萊宮
戲將秃穎寫&KR1915;匾斷釵折股流星虹只今風塵暗河嶽
王侯第宅皆蒿蓬牙籖玉軸映紫素好事獨傳吳顧雍
婁東朱珪鐵作畫字字玉屈蟠蝌蟲嗟哉昔人今已矣
慘淡故國風煙中如何二子復嗜古策勲儒墨收竒功
吳訥
(字克敏休寧人少學兵法習騎射從其父總管吳禮官靖江收復蠻洞至正末用薦授建德路判官)
(兼義兵萬戸屯淛西扎溪源禦明兵戰敗不屈而死時年二十有七遺詩五卷為吳萬戶集)
破紅巾
君不見蘄黃兒紛紛白馬張紅旗去年䧟湖北今年䧟
淮西遂令深山之民皆帶甲四海澒洞含瘡痍堆金積
玉亦何有略地攻城徒爾為又不見黃連寨左帶溪山
右淮海天兵如日照雪霜百萬紅巾一朝敗親王按劍
定中原丞相分兵救吳會邊人不識韓將軍極口爭誇
鐵元帥八座東開昱嶺關羣偷欲度愁躋攀竒兵間道
絶歸路可憐白骨高如山桂林老臣再徵起坐鎮西垣
幾千里昨聞餘黨犯其鋒血作龍沙半江水南方猺獠
勇莫當自謂效義收蘄黃賊徒一見驚喪膽堅壁不出
知天亡諸君力盡在此舉巢穴不平鼠為虎相期麟閣
畫丹青却憶虞廷舞干羽(楊鐡厓曰克敏謁予出其所為詩予竒其人適垣府相臣)
(招致名士講及三關之事克敏慨然有擊楫中流之思未幾遂統士會諸軍於昱關予聞而益竒之其才勇忠)
(義實得於天性則知嚮所為詩皆筆牘之餘耳)
戰昱嶺關
鼓角聲雄隊伍齊揚兵曉戰昱關西黃金匣動雙龍出
赤羽旗開萬馬嘶露布不煩諸將草詩篇還效古人題
沙溪春酒甜如蜜醉卧花隂聽鳥啼
張簡
(字仲簡吳人初師張伯雨為黃冠隱居鴻山元季兵亂以母老歸養仍返儒服顧仲瑛稱其詩簡澹)
(能得陶韋之神)
送王子充歸金華
春入長洲苑東風已及時苑中垂楊樹吹作黃金絲送
君出春城艤舟折柔枝以此聊贈遠相别仍相期君歸
金華山當逢牧羊兒母因入山去遂爾來遲遲楊桺飛
花日待君同賦詩
次韻田秀才見寄
樹杪青蟲晴颺絲春城風物似年時貧餘許邁餐金法
閒有陶潛飲酒詩芳草青青連野闊征鴻歴歴度江遲
長洲故苑煙花外千里懷人入夢思
饒介
(字介之臨川人自翰林應奉出僉江淛廉訪司事張氏入吳杜門不出士誠慕其名自往造請承制)
(以為淮南行省參政家采蓮涇上日以觴咏為事吳亡俘至京師死焉)
送秦文仲博士還三沙
東望大瀛海影落扶桑弓三洲直如矢正射三山中三
山負曉日曉日波浪紅仙人不騎鶴所適多御風秦君
家三洲長與仙人通即之不可見忽爾能相面翩翩頭
上巾舉舉塵中扇高談清溽暑知子不貧賤閒居寡良
儔有酒不自薦此日亦足醉况得邦之彦小醉須解酲
大醉不用醒平生愼許可秪有一劉伶太湖三萬頃七
十二峰青頗怡山水秀閉門修酒經白雲生硯石疎雨
洒窗櫺子上三洲去手杯猶未停
病中對梅花一株欣然有作錄似西塾孟載季廸
兩先生一笑
病中雅量豈堪論澄水能清撓即渾除却妙香無長物
秪應靜坐洗煩言幾叢晚菊今耆舊一樹寒梅老弟昆
曾住鍾山安石墅旁人猶恐我爭墩
夜坐
學默三年漫不譍流光一去意無徵緣如髮白因循染
道似山青自在凝猶有形骸生影迹却將文字寄名稱
一川月色多于水更著秋霜見底澄
陳秀民
(字庶子溫州人博學善書至正中為武岡城步巡檢知常熟州張氏時為江浙行中書省參知政事)
(翰林學士後莫知所終)
送強彦栗歸吳
薊門秋月白城頭夜啼烏城中良家子半是南征夫或
從張都護或屬李輕車道傍别妻子泣下如迸珠自非
英雄具孰使禍亂除戎馬暗中國遊子將何趨君歸慰
父母繄我獨何如
燕京客舍送友歸天台
雁鳴沙漠風秋入燕陵樹客子衣裳單寧不畏霜露驅
車國東門迢迢懷往路尺璧横道周誰能一回顧登山
豺虎雄入海鯨鯢怒天台隔三江丹霞夾玄霧黃精或
可尋胡麻庶當遇明時有遺佚歸哉保貞素我馬病已
久東西厭馳騖逸駕如可攀吾將執其御
送遠曲
誰令車有輪去年載客西入秦誰令馬有蹄今年載客
過遼西車輪雙馬蹄四念君獨行無近侍婦人由來不
下堂側身西望涕沾裳恨不化為雙玉璫終日和鳴在
君旁
至岳州宿岳陽樓
蕩槳&KR1140;流光登樓望八荒江山出圖畫天地入舟航夜
靜星文動秋高月色凉題詩懷李白搔首鬢滄浪
山居雜咏
好山看不盡遊罷更須登石屋晴猶雨天池夏亦冰尋
仙碧霞裏飛步白雲層松花飄滿地歸路喜逢僧
邳州
青山一髮見邳州落日雲迷故國愁父老空傳黃石在
仙人已伴赤松遊乾坤不信無清氣河水胡為尚濁流
野樹昏鴉栖未定數聲哀角起高樓
寄紹興呂左丞
後來江左英賢傳又是淮西保相家見說錦袍酣戰罷
不驚越女采荷花(輟耕錄云張氏據有平江部將呂珍守越參軍陳庶子饒介之在左右一)
(日陳賦此詩饒染翰題扇以寄呂詞翰雙絶呂倩人誦罷大怒曰我為主人血戰守封疆豈愛一女子不忍驚)
(乎見則必殺之)
劉仁本
(字德玄天台人以進士業中乙科歴官江浙省左右司郎中至正庚子仁本治師餘姚作雩咏亭集)
(名士四十二人修禊賦詩髣髴蘭亭稱一時盛事)
戍婦吟(二首)
夫君在邊戍妾身守孤幃欲往備紉櫛不如頻寄衣衣
到恐遲遲不到妾不知欲知衣到未明年鴻雁歸
將軍功未成持牛勞軍士將軍豈無家為妾語夫主勿
為賤妾生寧為將軍死賤妾欲從之軍中無女子
蕨萁行
東山有蕨萁南山有蕨萁西山有蕨萁北山有蕨萁采
采蕨萁晨露未晞荆棘離披筐筥攜持長鑱深入土短
褐寒風吹采采蕨萁可以療饑以簸以炊為餳為飴食
少不下嚥食多傷人脾去年歲歉食無糜橡栗拾盡民
流離今年歲歉田無稗蕨萁食盡將安之美食大官饌
仁心寧汝悲但見昨日奏麥兩岐今日進五色芝呈祥
獻瑞無休時載膏載脂驛騎驅馳蕨萁蕨萁官獨不汝
知已而已而歲云暮矣
方行
(字明敏黃巖人官參知政事於江浙行省或以為方谷真子未知是否其詩名東軒集)
贈虛中上人
一室安禪久三生結願頻傳經來帝子送食下天神水
月虛空相山雲自在身慈航如可渡應許姓龐人
登秦住山
此地曾經駐蹕來秦皇遺跡尚崔嵬採窮滄海無靈藥
歸到驪宮有劫灰萬里黑風迷鬼國一杯弱水隔蓬萊
詩人弔古應多思落日高丘首重回
送賈彦德訓導霍山
中都會面得從容兩載同聽長樂鐘天近君門嚴虎豹
地寬人海混魚龍承恩自合歸宣室論道安能老辟雍
江桺春花增别恨白頭何日更相逢
趙善瑛
(字廷璋成都人八歲能詩長而潛心六籍教授鄉里至正癸卯明氏據蜀隱居樂績山中迨蜀境内)
(附後徙家錦江卒年七十有八)
錦里卜築詩
錦里幽栖處悠然遠俗囂地偏車馬少山近市城遙松
竹連蹊徑藤蘿掩屋茅閉門窮典籍修業問芻蕘見小
悲蛙窞忘機夢鹿蕉白頭宜此樂青眼莫相嘲種菊開
三徑橫琴咏九皋黃葵舒永日紫芋待終朝守道居顔
巷嫌喧棄許瓢薄田多種秫平阜廣栽蕎鵝鴨遊深沼
牛羊牧近郊芝蘭香滿砌枸杞翠連㘭採藥攜輕筥觀
蓮從小舠考槃時諷誦得句自推敲丘壑從茲穩弓旌
謾遠招茗甌供伏臘土簠薦溪毛牧子吹羌笛仙童品
玉簫南山曾採蕨左手慣持螯麋鹿為新侶松筠是故
交煙霞情浩浩詩酒樂陶陶寵辱都忘却功名盡已抛
唐虞今在宥許我學由巢
吳志淳
(字主一無為州人以父廕歴官靖安都昌二縣簿濠泗兵起徙家豫章又遷居鄞之東湖奏除待制)
(入明初遂不仕以終)
兒牧牛
兒牧牛豐林清潤縱爾遊長鞭短策莫輕舉從渠飲嚙
飽即休老幼年年仰衣食耕種田園藉牛力早夜單衣
自飯之秪恐春來或牛瘠日日丁寧語牧兒老翁餉爾
當及時籠禽吹笛任相學愼勿將牛常苦笞牛不耕田
廪無粟淮上三年食人肉
夏日園中清暑
青山地僻車馬稀一載倦游歌式微傍溪卜築面流水
拂石展簟消炎暉老翁過從就蔬食幼女補綴成絺衣
西亭去家苦不遠日暮共逐漁樵歸
陸居仁
(字宅之華亭人以詩經中泰定丙寅鄉試隱居教授自號雲松野褐與楊廉夫錢思復遊殁同葬于)
(山東麓號三高士墓)
楚人弓
楚人弓縣兩石五十萬矢䧟疆敵絳人弓箭三隻長歌
入關成偉績多箭不如少箭力制敵若在弓矢間鳴條
牧野高於山
國馬足
國馬足吉行五十轡如沃天馬足一日千里更神速國
馬天閑飽芻粟太行鹽車天馬哭
張樞
(字夢辰陳留人徙家華亭築室曰讀書莊與諸弟唱和為樂兼工行楷陶南村贈詩云幅巾短杖林)
(和靖斗酒長篇李謫仙又云讐書竹簡拈蘚碧臨帖箋藤寫硬黃可想見其風致也貝瓊作傳云夢)
(辰居華亭之城東門日與子弟數十人講春秋或勸之仕不應人是以高之曰林泉民年八十餘乃)
(終)
送友之戎幕
金吾上將開東閣白髮參軍起曲阿嚴武故人唯杜甫
馬周知已獨常何龍蛇久鬭纏兵甲鴻雁高飛避網羅
慷慨平生兩行淚哀時更比别離多
秋興
百戰關河血未消將軍誰是霍嫖姚中原版蕩悲周室
西楚紛披屬漢朝甲帳珠簾非昨日玉樓金屋麗層霄
兵麾滿眼歸無處愁絶秋風桺萬條
葉杞
(字南有京口人讀書負才智初建德守以掾辟不赴兵興後進士及第會李國鳳經略南土密陳時)
(事十條李嘉納所言遙授丹徒縣主簿將别有委任而事權不復自由矣築别墅於吳淞以老焉)
感衷二十四韻
貢賦通重譯耕桑被九垓歘驚氛祲滿不謂歲時催丞
相興師出綸音降使開紫泥封五采黃道繞三台奕奕
宣光業桓桓李郭才陣雲連朔野廟略定風埃香糯江
南餉葡萄隴右醅馬羣金匝匼毳帳雪毰毸劒動彭城
潰珠還甓社來長驅危破竹密令疾銜枚王者征無戰
羣雄勢欲摧忽聞君命召竟勒將旗回中夏捐雞肋丕
基隱鴆媒義聲從此逝銳氣一時灰天迥威弧弛城孤
畫角哀火狐翻嘯聚海鱷復喧豗欵附眞遺患除封實
戲孩民情猶耿惻天討尚徘徊河漢明如洗崑崙豈易
頽孰矜黃鵠志羞上野鷹臺微效寧無念篇詩信漫裁
霜清野空闊獨立望蓬萊
王澤
(字叔潤號青霞天台人僑居山隂嘗為縣丞於華亭蓋平凉之屬邑也)
寄友人
我本東海人家住東海頭自從丱角時便向西州遊邇
來西遊十九載夜夜思歸夢東海此身厭逐戎馬間落
魄唯存壯心在今年始欲向東還便將歸老天台山相
隨仙人養雞犬笑弄綠水桃花間况聞溪上桃已熟仙
女嬋娟面如玉春風綰結綠雙鬟舞腰解按山薌曲去
年羣仙遥見招謂予自是王子喬山中何嘗識酒禁日
日爛醉吹瓊簫昨日纔經四明道故人相見驚絶倒間
關萬死得生還顔色還同舊時好忽聞天吳落海隅到
海要拾明月珠大風三日撼天黑海底吹折紅珊瑚洪
濤如山老蛟怒白日江皋塞煙霧仙山咫尺不得歸目
送冥冥鳥飛去櫂舟惆悵却西回側望仙山心欲摧空
懷帝子芙蓉闕遙望中天兩玉臺愁來昏昏枕書睡呼
酒狂歌不成醉丈夫出處眞可憐往往長遭不如意作
詩為謝丹霞仙金堂石室無清緣有心未罷歸來約更
待秋風海月圓(是時方谷眞據温台叔潤阻兵不得歸故作此詩)
徽宗畫瓶中桂花
玉色官瓶出内家天香誰貯月中花六宮只愛新凉好
不道金風捲翠華
小遊仙
中山千日酒初醒却愛玄都夜景清起坐天門吹玉笛
月中珠樹起秋聲
董佐才
(字良用曾膺徵辟負才名其居顔曰釋耕所王逄有題詠見詩集中)
題華亭朱孟辨篆冢詩卷
古初無毫楮羲畫何繇傳孰知文字理已具河圖前神
農洎蒼頡俯仰極人天穗書與鳥書剏制分後先龜麟
錫禹時盤銘著湯年岐陽紀石鼓史籀獨稱賢矯若蛟
龍蟠鬱若鎻鈕聯科斗聿行漆形體因自然一從孔壁
廢重為經籍憐秦相約籀古撰次蒼頡篇小篆遂名家
勁健含姿妍登封及詛神金石紛雕鐫下逮隸八分變
化如雲煙漢經煨燼餘文教仍敷宣保氏存六書學僮
纔九千揚雄纂竒字杜林解探研繼蹟非無人意象莫
不全偉哉許祭酒蒐羅歸簡編墜緒頼復舉後學知相
沿陽冰克遠紹鉉鍇造其玄近代郚與周筆勢回奔川
華亭朱茂才好古喜欲顚一掃世俗書習篆忘食眠秦
望幷之罘碧落兼新泉小者案間列大者屋壁縣生平
囊槖貲多充買碑錢功深學既精齒壯志亦堅池魚染
皆黑鐵硯磨將穿摹搨累萬番期差古人肩師法正在
茲什襲比蹄筌孫樵文自祭智永筆忍捐前修不我欺
我癖尤難痊嵯峨細林山上與浮雲連譬彼汲冢書函
之瘞其巔聚土封若堂劖石表為阡其陽碧樹交其隂
書帶緣山靈謹訶護有名如有仙揮洒人間者顯晦名
非偏寳劍蕃賈發玉柙蔓草纏何如篆冢光夜夜暎星
躔(錢維善篆冢歌叙云雲閒善篆俞允文撰崑山雜咏疑其為陸友仁今据董詩乃知為朱孟辨也)
高明
(字則誠永嘉平陽人至正五年中第授處州錄事辟丞相掾値浙省亂作解官寓鄞之櫟社入明初)
(召用以老辭卒於家)
題支離叟
錢塘門裏支離叟短髮蕭疎色黧垢雪霜歲晩結輪囷
風雨年深增老醜挫葴糊繲總無能欲與冥靈齊上夀
天公怒此怪且孏勑遣神官下搜取勾婁吉利忽飛來
虎倒龍顚盡灰朽女蘿飄騰白鶴去琥珀迸裂青羊走
繁隂已逐謝仙車枯幹徒存韋偃手邇來好事猶痛惜
嘆息形模無復有寧知百年皆夢幻靜看萬變互紛揉
榮枯相尋無已時成壞有數元非偶南山誰信梓化特
昆侖俄驚桺生肘朝菌何曾閱晦朔棫樸那知避薪槱
全軀孰似櫟杜樹絜之百圍今在否人生根蒂不可牢
况為草木計近久野客空嘆倚江柟老奴謾泣瑯琊桺
寒煙落日西湖邊衰草荒廬園數畝不見當時鐵門限
春蚓秋蛇徒蚴蟉玄雲飛盡墨池空直寄亭前誰酹酒
陳安
(字鳬盟吳人詩句清逸好遊江湖名流楊顧輩皆稱之)
高大使吳淞歸興圖
楓落吳江白雁飛天涯遊子正思歸香消夜月青綾被
凉入秋風白紵衣江浦蒹葭含宿雨驛亭楊桺帶斜暉
分明記得西湖上載酒蘭舟近翠微
題高理瞻所藏小景圖
昔年為客楚江邊雨霽江南二月天楊桺畫橋深淺水
桃花春岸往來船新篘白酒浮杯釅旋買青魚出網鮮
因見此圖驚舊夢東風吹面鬢蕭然
鄭昂
(字處抑永嘉人)
次復齋登華蓋山
野老憂時淚不乾海天低燕麥風寒秦關土蝕銅牙弩
漢殿月明金井闌共喜寇恂重借潁自慚李愿未歸盤
江山如畫人如玉破帽空悲管幼安
林處士幽居
山籬短短逕斜斜屋子三間竹半遮歲饉無僧供菜把
天寒有鶴守梅花武陵流水非秦世姑孰青山落謝家
共約春暄草芽動杖藜㩦酒踏晴沙
李存
(字明遠一字仲公安仁人通敏淹洽見賞於公卿三舉高蹈丘園皆不起其詩文傳世者曰竢菴集)
題王氏笑閒亭
笑者不必閒閒者不必笑能笑又身閒涉世何爾妙利
名浩於海好惡險成徼躋攀有亡命憤鬱或大呌癡如
蟻旋磨饕若魚上釣不知歲月往已死復誰誚之子素
相聞磊落年尚少構亭頗軒豁勝槪得其要幽花淡無
媚新葉光相照倚欄皆可樂百事弗前料嗟我玩陳篇
兀兀老蓬藋雙眉久不展有臂莫能掉山根晚雲薄誓
欲隨荷蓧倘子不疵瑕拂衣共登眺
美葛子熙
臨川葛生朴且文負擔有力能辛勤家貧妻死母又老
短窗挾策長云云忽思句讀送日月曷若江湖勞骨筋
高碑大碣處處有篆楷草行兼八分晝長院靜手自打
襟袂染煤常若熏旁搜遠取到川陜况乃閩淛江之濆
通都大邑逄好事羅列古雅踰璣纁相酬金帛不論直
豈比市井爭鈞斤收藏圖書家若府下者秦漢高華勛
春初過我因細論絶勝待食如牢豶四方達士一時見
野店濁醪常半醺顧余髮齒久希豁脫簡尚閱徒逢芸
何當一竹兩芒屩共逐溪山秋半雲
早起
短髮梳殘月輕裳試曉風無言渾似道多病欲成翁竹
簡聊千載藜羹亦萬鍾昂昂非自異𤨏𤨏得無同
甘復
(字克敬餘干人至正間從張仲舉遊深為所推重入明初高蹈不出同里趙琥刻其集以傳)
宿山家
木落秋滿山窗虛夜凉集風吹海月生露洗苔衣溼野
客愛清泠長瓢暝中汲
曉出西園由谷中歸
披褐涉西園煩襟散清曉微風動高樹零露下芳沼始
行幽谷中忽出青林杪流水漂餘花脩筠度啼鳥身緣
翠石廻思逐白雲杳負杖孤賞懷春闌綠陰悄
華幼武
(字彦清無錫人家素饒於財師事陳方子貞為詩戲題華稿曰黃楊謂其愛吟事而牽於家務如黃)
(楊之厄閏而不長也彦清即用黃楊自命其集不以為戲焉)
寄趙易窗高士慶雲岡上人
昨宵風雨釀春寒曉色開晴露未乾棋局定須尋李遠
杖藜還肯過蘇端繙經坐榻呼龍守點易虛窗倩鶴看
暫假飛鳬挽飛錫樵蘇不㸑罄交懽
秋夜有感
澤國秋來夜氣凉飄零猶自未還鄉蟪蛄泣露梧桐井
絡緯繅風薜荔墻咫尺故園千里夢亂離華髮十年霜
仲宣樓上長廻首烽火連山欲斷腸
陶宗儀
(字九成原黃巖人徙居松江别號南村﨑嶇亂離每以筆墨自隨晚歲躬耕作勞之餘時時休於樹)
(下有聞見摘葉書之貯一破盎滿則埋之樹根累盎十數一日發之編為若干卷曰輟耕錄)
南邨雜賦(六首)
屋小長林束邨深四水通睡因閒處熟愁向醉時空鵝
鴨春波綠牛羊晚照紅歲輸公賦足泚筆紀田功
路直華亭谷林藏處士家葵菘浮雨甲秔秫吐晴葩塒
羽肥堪縛谿鱗巨易义客來畱共酌濁酒不須賒
甲第多荒址茅茨獨老翁杖藜山遠近舟楫泖西東暮
色蒹葭外秋聲絡緯中郊居端不惡此趣許誰同
槿樹成籬落松脂化茯苓閒開籠鶴栅時過狎鷗亭汗
簡修書史持杯閱酒經塵纓終不縛何愧草堂靈
江海謀生拙園田引興長徑分黃菊本池種白魚秧瘞
筆營山竁橫琴坐石牀俗氛飛不到一曲水雲鄉
草徑牛羊熟雲林鳥雀馴九峰三可覽一室四無鄰世
治方為樂身安豈厭貧凉風北窗下未讓葛天民
西湖紀興
浩浩春波闊冥冥夜雨縣笙歌傳别館燈火隔疎煙作
客頻遷次傷時更可憐明朝晴未卜還是醉湖船
次韻夏士良戸侯
竹裏茅茨白板扉興來隨意卧牛衣天籠平野前山遠
水拍危橋過客稀釣罷得魚沽酒去雨餘種荳荷鋤歸
故人却在城南住日日清觴四座飛
曉起
豆苖引蔓上疎籬桐樹吹花落釣磯老我田園閒處好
故人書疏近來稀挂巾蘿薜看雲起沐髮滄浪待日晞
只怪平生詩癖在形骸消瘦不勝衣
樂靜草堂為衛叔靜賦
屋繞芙蓉九疊屛日長客去掩閒庭巗花煖傍疎簾落
階草晴分汗簡青温火試香删舊譜汲泉煮茗續遺經
江南定有徵賢詔太史方占處士星
次韻答楊廉夫先生
移家正在小斜川新買黃牛學種田奏賦不騎沙苑馬
懷歸常夢浙江船窗浮爽氣青山近書染凉陰綠樹圓
樂歲未教缾有粟全資芋栗應賓筵
夜坐
披衣散髮坐南榮漏點遲遲欲二更風約沼萍雲影淡
月栖徑竹露華明石牀凉意浮珍簟寶鼎沈煙噴玉笙
世慮不關心似洗此身只覺在蓬瀛
宮詞題王叔明士女
大家妝著鬭時宜等候君王看月嬉三十六宮清夜永
幽情不許外人知
宋元詩會卷九十七
