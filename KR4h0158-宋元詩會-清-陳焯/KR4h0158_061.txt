宋元詩會卷六十一
兵部主事陳焯編
金詩附
司馬朴(以下天水留金五人)
(朴字文季温公之猶子宋兵部侍郎以奉使見留居于祁陽授以官託疾不拜遨遊王公之門以壽)
(終文季工書翰有晉人筆意金主嘗購其遺墨學之有雪霽同韓公度登圓福寺閣詩今略載于此)
(積雪日出杲雪飛梅已殘朋遊要及時閣鄰有遐觀乘此蕪穢平快覽天宇寬霽色濕銀界空望連)
(江干山如白毫相滉溢清揚端一氣轉浩渺萬里皆瀰漫優哉賦梁苑想像排廣寒下句俱殘缺不)
(可讀云)
無餘居士齋壁有沈傳師遊道仙岳麓詩石刻穆
仲等和之因亦次韻
湘西勝景豈易論羣山騰闖萬馬奔鶴泉一麓鶱鵬噣
松風十里藏祗園當時侍御遇題寫筆力孰敢爭雄尊
東京少年妙詞藻南陽舊族齊隂樊天心月脇出奇語
使我展讀忘朝昏差差戈劍隱一敵落落旗鼓嚴千屯
無餘居士厲幽志細研六藝方專門凍骭嬌兒慣腸莧
啼饑瘦婦餘淚痕惟君德義克相愜每窮道妙角與根
他人勸酒驚逐魂二子頻酌勤空樽醉中詩成渺江海
風外旛影徒相翻卷藏篋笥已戢戢風生襟袖何軒軒
嗟乎我亦有餘腐陋哉羊政囚華元
滕茂實
(字秀穎姑蘇人初名祼徽宗改賜焉以太學正兼明堂司令與樞密路允迪翰林修撰宋彥通奉使)
(割三鎮太原尋奉密詔據不下國相怒囚使人於雲中欽宗北遷秀穎謁見涕泣相從行主者不之)
(許放允迪彥通南歸茂實留雁門與兄宗正承福字伯壽淮南發運使䄎共居久之家人至自汴梁)
(秀穎往來并代之間布衣終身臨終令黃旛裹尸而葬仍大刻九字云宋使者東陽滕茂實墓士大)
(夫哀其忠為之起墳于雁門歲時致祭雁門李鍾秀挺云喪亂以來家所藏書焚蕩都盡避兵山中)
(民家偶于破箱中得秀穎詩一編紙已敗爛前序秀穎自作可辨者百餘字大略言能安於死生之)
(分而不能忘感慨不平之氣又曰蘇屬國牧羊海上而五言之作自此始予敢援以為例後敘是筆)
(吏林泉野老彥古彦古不著姓年七十八手錄三滕始末號東陽滕秀穎鳳山思遠記者詩數百首)
(可讀者十六七臨終一詩缺三五字而已非筆吏此集則秀穎之事無以見於世蓋先生名節凜然)
(不媿古人其文字言語宜有神物護持雖埋殁之久而光明發見決有不可掩焉者歟䄎字恐悞當)
(作祹見南中高濟叔碑)
臨終詩(并序)
某奉使亡狀不復反父母之邦猶當請從主行以全
臣節或怒而與之死幸以所仗節旛裹其尸及有篆
字九為刊之石埋于臺山之下不必封樹蓋昔年大
病夢遊清涼境界覺而失病所在恐于此有緣如死
窮徼則乞骸骨歸悉如前禱預作哀詞幾于不達方
之淵明則不可亦庶幾少游之遺風也
虀鹽老書生謬列王都官索米了無補從事敢辭難殊
鄰復盟好仗節來榆關城守久不下川塗望漫漫儉輩
果不惜一往何當還牧羊困蘇武假道拘張騫流離念
窘束坐閱四序遷同來悉言歸我獨留塞垣形影自相
弔國破家亦殘呼天竟不聞痛甚傷肺肝相逢老兄弟
悼歎安得宣波瀾卷大厦一木難求安就不違我心渠
不汗我顏昔燕破齊王羣臣望風奔王蠋猶守節燕人
有甘言經首自絶脰感慨今昔傳未嘗食齋禄徒以老
為民况我禄數世一死何足論遠或死江海近或死朝
昏歛我不須衣裹尸以黃旛題作宋臣墓篆字當深刊
我室尚少女兒女皆童頑四海無置錐飄流倍悲酸誰
當給衣食使不厄飢寒歲時一酹我猶足慰我魂我魂
亦悠悠異鄉寄沈冤他時風雨夜草木號空山
喜雨
旱暵雨霑渥豐穰都不疑商羊應屢舞布穀強多知龍
見寧非數雲行自有時當年班夏令曾得近丹墀
哀隆德守臣張確確浮休張舜民之弟嘗為烏雅
帥幕獨不廷謁童貫作詩弔之
雎陽萬古一張巡忠義傳家有世臣顏子服膺當入室
潘郎望拜肯同塵圍城抱恨天猶晦仗劍臨危氣益振
歎子鄰邦盡曹李偷生端作九泉人
天寧節有感
節臨重十慶天寧古殿焚香祝帝齡聲在北方金佛刹
眼看南極老人星千官花覆常陪燕萬里雲遙阻在廷
松柏滿山聊獻壽小臣孤操亦青青(汴梁故老云徽宗本以五月五日生)
(以俗忌移之十月十日故此詩有重十之句)
雨後蔬盤可喜偶成
過雨盤蔬日日新從今休歎庾郎貧寒虀安取咄嗟辦
火食不憂生死鄰野莧何施雖可鄙美芹欲獻去無因
干戈萬里風塵晦慚愧平生肉食人
五日
節物驚心動遠思熏風又見浴蘭時空尋好句書紈扇
無復佳人繋綵絲酒注菖蒲唯欲醉筒包菰黍不勝悲
明年此日當何處風裏孤蓬自不知
偶成
纖雲卷盡見愁容古木交隂一掃空雪壓羣山曉來雨
沙侵缺甃幾番風欲歸未得人將老屢送還來鬼亦窮
賴得子卿佳傳在整冠時讀慰飄蓬
立春
東皇布政物皆春山色禽聲便可人滿谷和風消積雪
半窗晴日動遊塵宮花插帽枝枝秀菜甲堆槃種種新
拘窘經時成土俗聊從一醉適天真
何宏中
(字定遠先世居雁門叔祖青出武弁任忻州兵馬使因家焉祖行宣西遊遇仙不返行宣之子子奇)
(子霖政和中中武舉高科子奇秉義郎武州宣寧尉子霖忠翊郎守豐州安豐砦皆沒王事定遠子)
(奇子也幼倜儻儀觀秀整雅以奇節自許宣和末方賊擾江浙定遠以太學武舉進士陳破賊三策)
(徽宗褒諭謂非近日言事者所可比已而破賊如定遠策遂知名宣和元年集英殿試策第二調滑)
(州韋城尉汴京被圍州郡多避走獨韋不下兵退統制武漢英奏辟欽宗御札召赴軍前以路塞不)
(果因請兵真定宣撫司時副帥种師中兵已潰宣撫司檄定遠副漢英守銀冶路既而太原破西路)
(無完城定遠等提兵竝山而東將赴援京師俄漢英戰死定遠收合散亡立山栅七十四所號令所)
(及千里而遠艱食數月人不敢相食詔以為武節大夫河東河北兩路統制接應使是後金兵日盛)
(所守唯銀冶一城而已金師募人生致定遠天會五年二月糧盡被擒大帥扎拉憐其忠解縛授以)
(官定遠投牒于地曰我常以此物誘人出死力若輩乃欲以此嚇我耶帥嘉其不屈又問欲還鄉否)
(定遠謀南奔陽以願歸為言會監送使臣有先與定遠相攻劫者愬之囚西京府君廟二年帥一日)
(召之授以官又不拜使之充軍亦不從取家屬填城黃龍府益偃蹇不行帥怒禠衣欲斬之定遠忻)
(然就戮曰得死所矣擁之行已數十步帥終不忍召還問爾授官不願充軍又不行填城又不行斬)
(又不懼畢竟如何定遠徐曰生死在公奚問為帥怒解繋之西京獄得州人保任者數十族乃放歸)
(請為黃冠時神霄宮廢道士舊以徽宗為東華君將毁其像定遠為起紫微殿遷像事之年六十三)
(正隆四年病殁自號通理先生所著成真通理二集藏于家州將傳慎微幾先贈詩云故人何定遠)
(造物不虚生骨骼稜稜瘦詩篇字字清世皆尊道義我獨見忠誠尊酒分攜後何時復共傾其餘與)
(朱少章輩唱酬甚多皆為所推重載之墓碣之隂)
述懷
馬革盛尸每恨遲西山餓踣更何辭姓名不到中興歷
付與皇天后土知
姚孝錫
(字仲純豐縣人政和四年登科調代州兵曹金兵入雁門州將議以城降官屬恇怯投死無所仲純)
(投牀大鼾略不以為意金帥就註五臺簿未幾移疾去因家五臺善治生亭榭場圃富於遊觀賓客)
(日盈其門州境歲飢出家所藏粟萬石賑貧乏多所全濟鄉人德之中年之後以家事付諸子放浪)
(山水間詩酒自娛醉軒其自號也資稟簡重喜怒不形于色棄官時年二十九至八十三乃終名士)
(大夫為詩以弔者數十人仲純長于尺牘所著鷄肋集喪亂以來止存律詩五卷而已今略載于此)
(次冠卿韻云節物後先南北異人情冷暖古今同次趙獻之韻云紅纈退風花著子綠鍼浮水稻抽)
(秧溪野早春云久客交情諳冷暖衰年病骨識隂晴春日和德充云烟染綠絲迷别浦雨催紅糝綴)
(長條雜詩云愁邊日晷偏疑短夢裏江山未當歸盤無兼味慙留客夢厭多岐不到鄉賦雪云酒敵)
(餘威翻索莫詩含幽思倍清新雨云岸漲魚吹沫山空石轉雷峰山寺云谷虚繁地籟境寂散天香)
(雲生古木千章秀山抱晴川一掌平懷士會云詩忙疎酒醆俸薄減厨烟感懷云玄宴暮年常抱病)
(子山終日苦思歸古詩尤有高趣恨不復見之矣)
睡起
睡起日侵牖開門遙見山曉風吹臘盡芳草惹春還烟
暖鶯遷谷雲低雁渡關衰年人事減遇酒得開顏
閒居
無客訪衰殘柴門盡日關耽書真是癖惜酒近成慳苔
徑行搜句茅檐臥看山却嫌明鏡裏偏照鬢毛斑
次韻李相公偶成
簾鳥呼歸夢竹風追夕涼感時空有淚却老分無方流
水依山白孤雲帶日黃無人共尊酒散髮臥藜牀
春日書懷
雲散交情薄棋翻世態新山容猶帶臘鳥語已回春節
物驚心遽丘園入夢頻東風如解語端笑未歸人
用峰山舊韻
春水上堤沙春晴散望賒衰年花近眼久客夢還家映
日孤鴻沒迎風雙燕斜平生江海意蚤晚送浮槎
次韻秋興
老畏年光速愁添旅夢多西風著梧竹歸思入烟波夜
永憑詩遣顏衰得酒和故溪千樹柳誰復曬漁蓑
溪橋早春
輕黃未染柳梢勻連日溪風捲塞塵乍暖乍寒花信晚
相呼相喚鳥聲頻少勤謾挾經綸策老懶空餘病患身
追憶故園桃李樹年年紅紫為誰新
生涯
生涯甘分寄耕桑山色圍門水遶牆因病久懲耽酒癖
愛閒仍有和詩忙簷冰滴砌春猶冷野馬浮川日漸長
舊事老年多記憶故園歸夢正悠颺
柳溪别墅
安車隨意飽甘肥晚食徐行理亦齊山市日高人未集
柴門客至鳥先啼溪橋散望攜笻度野寺牽吟信筆題
容膝易安聊自適甕天閒看舞醯雞
次李平子登臺有感
落日孤雲帶遠岡戍樓烟瘴舊邊場疲民卒歲方懷土
遠客憑高自憶鄉漢使一朝延四皓秦詩千古弔三良
行藏此意無人解聊借青山送酒觴
和成冠卿見寄
别恨頻添鬢雪深百年懷抱鬱沈沈標名不挂金銀牓
涉世空堅鐵石心俗物何勞供一醉殘僧正欲伴孤吟
朱絃三弄虛簷寂唯有清風是賞音
感白髮
彈鋏憑誰聽客歌震雷那復化魚梭梳頭白雪驚新有
障眼玄花比舊多鄉問阻兵猶斷絶羇懷憑酒暫消磨
不須更問今朝客門外元無雀可羅
題佛光寺
臧穀雖殊竟兩忘倚闌終日念行藏已欣境寂洗塵慮
更覺心清聞妙香孤鳥帶烟來遠樹斷雲收雨下斜陽
人間未卜蝸牛舍遠目橫秋益自傷
次韻公才對菊見懷
髮蓬新感二毛侵尚阻清尊對菊斟久擬芝蘭同臭味
莫疑魚鳥自高深食貧豈復甘秦炙客病空懷奏楚音
挂席無由上牛斗漫憑流水送歸心
題滕奉使祠
本期蘇鄭共揚鑣不意芝蘭失後凋遺老祗今猶涕淚
後生無復識風標西涇雁度霜前塞滹水樵爭日暮橋
追想平生英偉魄凌雲一笑豈能招
芭蕉
鳳翅搖寒碧虛庭暑不侵何因有恨事常抱未舒心
朱弁
(字少章宋吉州團練使因通問金廷見留命以官託目疾固辭猝然以錐刺之而不為瞬用是得歸)
(凡居雲朔二十年自號觀如居士有曲洧風月堂詩話行于世紹興十二年皇子生大赦宋使洪皓)
(張邵朱弁南歸)
秋夜
秋夜雖漸永未抵客愁長秋月雖已圓不照寸心方將
心貯此愁真作萬斛量惟月憐此夜誰共千里光空令
還家夢欲趁征鴻翔
北人以松皮為菜予初不知味虞侍郎分餉一小
把因飯素授厨人與園蔬雜進珍美可喜因作
一詩
吾老似出家晚悟媿根鈍滋旨却羶葷禪悦要親近偉
哉十八公兹道亦精進舍身奉刀几割體絶嗔恨鱗皴
老龍皮鳴齒溢芳潤流膏為伏龜千歲未須問便堪奴
筍蕨詎肯友芝菌跏趺得一飽萬事皆可擯侍郎文懿
後落落衆推俊澹然世味簿内典得所信香厨留淨供
頻食不言頓宴然默不語草木雷音震得法於此公骨
髓傳心印應憐持節人餉此為問訊欲將無上味為我
洗塵坌食之不敢餘感激在方寸
炕寢三十韻
風土南北殊習尚非一躅出鄉雖仗節入國暫同俗淹
留歲再殘朔雪滿崖谷禦冬貂裘敝一炕且跧伏西山
石為薪黝色驚射目方熾絶可邇將盡還自續飛飛湧
玄雲燄燄積紅玉稍疑雷出地又似風薄木誰容鼠棲
冰信是龍銜燭陽曦助喘息未害搖空腹惠氣生袴襦
仍工展拳足豈惟脱膚鱗兼復平體粟負暄那用詫執
熱定思沃收功在歲寒較德比時燠雖餘炙手焰寧有
爛額酷矧當凝沍晨炎帝獨回轂玄冥真退聽祝融端
可錄嗟予亦何者萬里歌黃鵠偃仰對窗扉妍暖謝衾
褥壯懷羞竈媚晚悟笑突曲因思堕指人暴露苦皸瘃
頻年未解甲蹈此鋒刃毒遙知革輅中旰食安豆粥微
臣將命來意懇誠亦篤有奇不能吐何術正南牧君心
想更切臣罪何由贖此身雖自温此志轉煩促論武貴
止戈天必從人欲安得四海春永作蒼生福聊擬少陵
翁秋風賦茅屋
蘇子翼送黃精酒
仙經何物堪却老較功無如太陽草龍銜雞銜名雖異
兔公羊公事可考蘇君真是神仙裔橘井隂功貫穹昊
雲笈書成數萬言銀闕珠宮用心早獨知此物有奇效
福地名山為儲寶不憚林泉新劚掘斥去杵臼謝篩擣
况從高士論麴糜更課公田收秫稻一朝靈液浮瓮盎
三冬浩氣生襟抱且欣輭飽得澆腸謾說逆流上補腦
眼碧那憂散黑花髮白故應還翠葆賈傅只嫌松醥陋
劉堕敢誇桑落好直須五斗論解酲寧待三杯乃通道
誰知萬里落旄人亦許匏尊自傾倒為君喚迴雪窖春
八載羇愁供一掃
謝崔致君餉天花
三年北饌飽羶葷佳蔬頗憶南州味地菜方為九夏珍
天花忽從五臺至崔侯胸中數千卷金甌名相傳雲裔
愛山亦如謝康樂得此攜歸豈容易應憐使館久寂寥
分餉明明見深意堆盤初見瑤草瘦鳴齒稍覺瓊枝脆
樹鷄濕爛慚扣門桑蛾青黃漫趨市赤城菌子立萬釘
今日因君不知貴乖龍耳僅免一割沙門業已通三世
偃戈息民未有術雖復加餐祗增愧雲山去此縱不遠
口腹何容更相累報君此詩永為好捧腹一笑萬事置
夜雨枕上
淅淅風聲止凄凄雨氣涼愁工縈客思夢故遶江鄉書
疏親朋少干戈歲月長平城弭節地可復見秋霜
客懷
兵氣常時見客懷何日開形骸病自瘦鬢髮老相催已
負秦庭哭終期漢節回風雷識我意一雨洗氛埃
歲序
歲序忽將晏節旄嗟未還低雲慘衆木寒雨失羣山喪
亂關詩思謳謠發病顏夢魂識舊隠時到碧溪灣
白髮
白髮使車前烟波思渺然霜清穫稻日風急授衣天客
館但愁坐釣舟誰醉眠乘槎會有便真到斗牛邊
有感
容貌與年改鬢毛随意斑雁邊雲度塞鳥外日銜山仗
節功奚在捐軀志未閒不知垂老眼何日覩龍顏
戰伐
戰伐何年定悲愁是處同黃雲縈晚塞白露下秋空魚
躍深波月鳥啼落葉風誰知渡江夢一夜繞行宮
丙辰中秋不見月
中秋萬里月何處駕冰輪底事隔年會不憐今夕人兔
疑停杵臼蟾豈避風塵默識嫦娥意承平賞更新
十七夜對月
病骨怯風露愁懷厭甲兵人居絶域久月向此宵明輪
仄初經漢光分半隱城遲遲不肯下應識異鄉情
獨坐
草凍慵抽碧桃癡懶暈紅黃雲猶漢野紫塞漫春風使
節空留滯侯圭未會同階除雪不埽獨立數歸鴻
寒食
絶域年華久衰顏淚點新每逢寒食節頻夢故鄉春草
綠唯供恨花紅只笑人南軒定何日無地不風塵
上已
行行春向暮猶未見花枝晦朔中原隔風烟上已疑常
令蘇節在莫作楚囚悲早晚鸞旗發吾歸敢恨遲
客夜
城月四更上窗風一室幽纖雲縈雁塞重霧逼貂裘兵
革何年息乾坤此夜愁殊鄉兩行淚騷屑灑清秋
攄抱
客滯殊方久山圍絶塞深秋風入橫笛夜月傍沾襟造
膝他時語捐軀此日心飛霜滿明鏡髮短不勝簪
重九
九日今何地寒深紫塞霜敢嫌蘆酒濁且對菊花嘗歲
月雙蓬鬢乾坤百戰場賜萸知未舉夢自識鵷行
送春
風烟節物眼中稀三月人猶戀褚衣結就客愁雲片段
喚回鄉夢雨霏微小桃山下花初見弱柳沙頭絮未飛
把酒送春無别語羨君纔到便成歸
次韻劉太師苦吟之什
長城五字屹逶迤可笑偏師敢出奇句補推敲未安處
韻更瘀絮益難時癡迷竟作禽填海辛苦真成蟻度絲
却羨彌明攻具速劉侯謾說也能詩
善長命作歲除日立春
土牛已著勸農鞭葦索仍專捕鬼權且喜春盤兼守歲
莫嗟臘酒易經年東風漸入江梅夢朔雪猶迷塞柳天
元會明朝定何處羇臣揮淚節旄前
寒食感懷次韻吳英叔
疾風甚雨老難禁嶺外無餳誰解吟雙鬢客塵諳世變
兩眉鄉思儘愁侵榆錢何處迎新火杏粥頻年繋此心
落日高城魂易斷天臨牛斗五湖深
春隂
關河迢遞繞黃沙慘慘隂風塞柳斜花帶露寒無戲蝶
草連雲暗有藏鴉詩窮莫寫愁如海酒薄難將夢到家
絶域東風竟無事祗應催我鬢邊華
寒食
清明亦到客愁邊雙鬢星星只自憐兵氣尚纏巢鳳閣
節旄已落牧羊天紙錢灰入松楸夢餳粥香随榆柳烟
北向雁來寒霧隔音書不比上林傳
李任道編錄濟陽公文章與僕鄙製合為一集且
以雲館二星名之僕何人也乃使與公抗衡獨
不慮公是非者紛紛于異日乎因作詩題于集
後俾知我心者不吾過也庚申六月丙辰江東
朱弁書
絶域山川飽所經客逢歲晚任飄零詞源未得窺三峽
使節何容比二星蘿蔦施松慚弱質蒹葭倚玉怪殊形
齊名李杜吾安敢千載公言有汗青(濟陽公謂宇文叔通少章以死自守)
(恥用叔通見比故此詩以不敢齊名自託)
天問絶句
穴邊酣戰君臣蟻波上羣嬉婢妾魚苦樂不同同一宇
問天此理竟何如
宇文虚中(以下天水留金通籍者)
(字叔通成都人宋黃門侍郎以奉使見留仕為翰林學士承旨皇統初上京諸俘人謀奉叔通為帥)
(奪兵仗南奔事覺繋詔獄諸貴先被叔通嘲笑積不平必欲殺之乃鍛鍊所藏圖書為反具叔通歎)
(曰死自吾分至于圖籍南來士大夫家例有之即如高待制士談圖書尤多於我家豈亦反邪有司)
(承風旨并寘士談極刑人至今冤之)
和高子文秋興
沙碧平猶漲霜紅粉已多駒年驚過隙鳬影倦随波散
步雙扶老棲身一養和羞看使者節甘荷牧人蓑(按養和几)
(名事見江湖散人集扶老見歸去來詞)
和九日
老畏年光短愁随秋色來一持旌節出五見菊花開強
忍玄猿淚聊浮綠蟻杯不堪南向望故國又叢臺
涇王許以酒餉龍溪老人幾月不至以詩促之
先生寂莫草玄文正要侯巴作富鄰客至但須樽有酒
日高不怕甑生塵急催嶺外傳梅使來餉籬邊采菊人
已掃明窗供點筆為君擬賦洞庭春(按叔通别號龍溪)
從人借琴
嶧陽慣聽鳳雛鳴瀉出泠然萬籟聲已厭笙簧非雅曲
幸從炊爨脱餘生昭文不鼓緣何意靖節無絃且寄情
乞與南冠囚縶客為君一奏變春榮
吳激
(字彥高宋宰臣拭之子王履道外孫而米芾元章壻也工詩能文字畫得其婦翁筆意將命帥府以)
(知名留之仕為翰林待制知深州到官三日而卒有東山集十卷并樂府行于世)
雞林書事
箕子朝鮮僻蓬丘弱水寬儒風通百粤舊史記三韓邑
聚居巢慣村&KR0724;披髮安猶存犬籩豆兼用古衣冠兔穎
家工縛鮭腥俗嗜餐騎兵腰玉具府衞挾金丸長袖鳶
窺肉都場狖挂竿琴中蔡氏弄指下祝家彈主禮分庭
抗賓筵百拜難漬橙粇釀旨滋桂鹿脩乾潑墨松如櫛
隤牆石似丹地偏先日出天迫衆山攢鵬翼雲帆遠羊
腸石磴盤由來異文軌休訝變暄寒事可資談柄誰能
記筆端聊將詩貌取歸作畫圖看
歲暮江南(以下補錄二首故次排律之後)
吳淞潮水平月上小舟橫旋斫四腮鱠未輸千里羹擣
虀香不厭照筯雪無聲幾見秋風起空悲白髮生
長安懷古
佳氣猶能想鬱蔥雲間雙闕峙蒼龍春風十里灞陵樹
曉月一聲長樂鐘小苑花開紅漠漠曲江波漲碧溶溶
眼前疊嶂青如畫借問南山共幾峰
張斛
(字德容漁陽人仕宋為武陵守後乃北歸官祕書省著作郎有南遊北歸等詩行于世)
平安關道中(二首)
高林俯青冥柯葉森若識陽光巳轉午隂嶺仍半黑崢
嶸亂石間行子有苦色臨深地勢入涉險天宇塞四顧
無所投足繭去未息悵然增百憂冥冥羨歸翼
窮冬十日隂積雪千山路晴雲開半嶺落日猶在樹悠
悠客心速慘慘天色暮寒鳥各有依解鞍尚無處遊魚
誤銜鉤玄豹終隱霧行行謝冠冕復我林壑趣
高寺
高寺鳴鐘後孤舟落雁邊已知歸徑晚故就上方眠石
峻溜聲急月高松影圓明朝下烟靄迴首阻清川
訪香林老
風雨無時浪蹴天南浮舟楫信多艱半生夢破寒江月
萬里春回故國山歸客自傷青髮改高僧長共白雲閒
誅茅借我溪西地未厭相從水石間
蔡松年
(字伯堅父靖宋季守燕山仕金為翰林學士伯堅行臺尚書省令史出身官至尚書右丞相鎮陽别)
(業有蕭閒堂自號蕭閒老人薨諡文簡百年以來樂府推伯堅與吳彥高號吳蔡體有集行于世)
淮南道中(三首)
南楚二月雨淮天如漏巵畏途泥三尺車馬真鷄栖却
思閒居樂雨具無所施高枕聽簷聲爐烟暈如絲
三年鎮陽遊春歸綠扶疎櫻筍媚園林日長閒枕書行
復當此時涼塵暗歸塗會洗酴醿雪月波浮祕壺
鎮陽亘西南山河在圖畫花雨草烟間人家或僧舍經
行每悵然真賞如未暇待予籃輿歸香火復蓮社
庚申閏月從師還自潁上對新月獨酌(二首)
人言歸甚易但苦食不足必使極其求萬鍾不盈腹處
世附所安無禍即無福却視高蓋車身寵神已辱
問舍前年秋已買潭西地高明鬼所瞰聊取風雨蔽瀕
溪樹嘉木成隂十年計仍當作茅舍名之以今是
和子文寒食北潭
夢裏潭光翠欲流何時春水一虚舟吾廬想見扶疎樹
宦意渾如浩蕩鷗聞道西山明酒面應無外物到眉頭
别來誰唱驚人句十里珠簾有莫愁
雪晴呈玉堂諸公
雪晴松頂玉斕斑曉眼清于化鶴山欲立凍雲搜傑句
却思仙客退清班氊毺帳底沈香火薝蔔花中碧霧鬟
喚取廣寒修月手月波千丈捲春還
和子文晚望
醉眼郊原感慨生夕陽長向古今明高人法士互憎愛
美酒空名誰重輕二頃只謀他日老五絃猶喜晚風清
因君欲賦思歸樂安得穿雲一笛橫
韓侯晁仲許送名酒渴心生塵以詩促之
好在銀缾秋露光借君雲夢到枯腸解澆萬里客愁破
暫吐十年黃卷香江水苦搖梁苑夢海棠新學漢宮粧
天東四月春如許坐待白衣投醉鄉
高士談
(字子文一字季默宋韓武昭王瓊之後宣和末任忻州戶曹仕金為翰林直學士皇統初預宇文太)
(學之禍有蒙城集行于世)
春愁曲
壓花曉露萬珠冷金井咿啞轉纖綆寶階寂寂苔紋深
東風搖碎湘簾影芙蓉帳暖春眠重窗外啼鶯喚新夢
推枕起來嬌翠顰一線沈烟困金鳳游絲飛絮俱悠颺
慵倚繡牀春晝長郎馬不嘶芳草暗半篩急雨飛橫塘
將赴平陽諸公祖席分韻作
灞橋波似箭南浦草如裙此夜燈前淚他年日暮雲醉
和醒一半悲與笑相分莫作陽關疊愁多不忍聞
秋晚書懷
肅肅霜秋晚荒荒塞日斜老松經歲葉寒菊過時花天
闊愁孤鳥江流憫斷槎有巢相喚急獨立羨歸鴉
早起
曉起先烏鵲愁多竟不眠風霜嚴塞草星月淡秋天落
葉親攜帚垂瓶自汲泉禁門朝萬馬魂斷憶當年
風雨宿江上
風雨蕭蕭作暮寒半晴烟靄有無間殘紅一抹沈天日
濕翠千重隔岸山短髮不羞黃葉亂寸心常羨白鷗閒
濤聲午夜喧孤枕夢入瀟湘落木灣
祝簡
(字廉夫單父人宋末登科金初倅某州仕至朝奉郎太常丞兼直史館有鳴嗚集行于世其詩說有)
(云予政和丁酉任洺州教官是時括蒼鮑慎由欽止出所注杜詩說天王守太白守讀如狩于河陽)
(之狩高秋登寒山南望馬邑州馬邑州在成州界予撿唐書志寶應元年徙馬邑州于鹽井城欽止)
(為有據矣舊注馬邑屬雁門于杜子美作詩處全無關涉後人遂謂王源叔謬于牽引不知源叔初)
(不注杜詩予識其孫彥朝彥朝不說杜詩非其大父注蓋彥朝不學見流俗皆讀舊注因而認有可)
(嘆可歎元好問常以此問趙禮部趙云廉夫前輩必不妄試更考之嗣好問見吳彥高東山集有贈)
(李東美詩引云元祐間秘閣校對黃本鄧忠臣字慎思余柳氏姨之夫今世所注杜工部詩乃慎思)
(平生究竭心力而為之者鏤板家標題遂以託名王源叔翰林兩王公前後記初無一語及此注而)
(後記又言如源叔之能文止作記于後則源叔不注杜詩為可見矣舉世雷同無為辨之者宣和近)
(貴李東美有才藻善行書且喜作小楷所寫杜集精密遒麗有足嘉賞為作古詩一篇紙尾因記鄧)
(公事後人聞此其誰不疑然予少時目擊不可不識姑以告李侯非求信後人也彥高此說正與廉)
(夫合近歲得浙本杜詩是源叔之孫祖寧所傳前有序備言其大父源叔未嘗注杜詩廉夫彥高益)
(可信矣故好問錄廉夫詩而併記之)
舟次丹陽
船頭東下趁晨鍾船外清霜氣暗通斷雁聲歸烟靄裏
孤帆影落月明中隋河波浪千年急梁苑池臺一半空
試問碧堤無限柳敗條衰葉幾秋風
下第魚臺東寺
病眼逢花亦倦開流鶯飛去誤相猜多情却愛僧堂燕
才得春風却再來
虚極齋獨坐
虚齋長鋏短燈檠明月當窗夜氣清却掩塵編時閉目
胡牀獨坐聽秋聲
夏雨
電掣雷轟雨覆盆晚來枕簟頗宜人小溝一夜水盈尺
便有蛙聲喧四鄰
朱之才
(字斯美洛西三鄉人于汴宋崇寧間登科入齊為諫官坐直言黜為泗水令尋乞閒退寓居嵫陽因)
(而家焉昆弟數人皆有文名師美自號慶霖居士有霖堂集傳于世)
南越行
南越太后邯鄲女皓齒明眸照蠻土珊瑚為帳象作牀
錦繖高張擊銅鼓太液池内紅芙蓉自憐謫堕蠻烟中
灞陵故人杳無耗深宮獨看南飛鴻随兒作帝心不願
惟願西朝柏梁殿茂陵劉郎亦可人遣郎海角來相見
金猊夜燎龍涎香明珠火齊爭煌煌番禺秦甸隔萬里
今夕得遂雙鴛鴦白首相君佩銀印干戈欲起蕭牆釁
莫言女子無雄心置酒宮中潛結陣漢家使者懦且柔
纖手自欲操霜矛孤鸞竟落老梟手可憐空奮韓千秋
樓船戈鋋師四起或出桂陽下灕水越郎追斬吕嘉頭
九郡同歸漢天子尉陀墳草幾番青霸業猶與炎州橫
玉璽初從真定得黃屋却為邯鄲傾五羊江連湘浦竹
嬌魂應伴湘娥哭
後薄薄酒
薄酒可以謀醉不必霞滋玉味麤布可以禦冬不必狐
貉蒙茸醜婦可以肥家不必楚女吳娃獨夫長夜商祚
訖羲和湎滛紊天歷李白跌宕三百杯阮籍沈醟六十
日眠瓮吏部寡廉恥解貂常侍隳法律儻使飲薄酒未
見有此失秦昭狐腋幾喪首鄭臧鶡冠貽厥咎龍裘金
玦豈不哀繡衣朱襮固無取皆緣麤衣惡不御賈禍招
譏亦何有夏姬滅兩國驪姬禍五世捧心顰眉亡夫差
堕髻啼粧敗梁冀醜婦似可惡終不至顛沛勸君飲簿
衣麤娶醜婦此樂人間最長久
劉著
(字鵬南舒州皖城人宋宣政末登進士第歸金預銓調碌碌州縣年六十餘始入翰林充修撰出守)
(武缺遂終于忻州刺史皖城有玉照鄉既老號玉照老人示不忘本云)
枕上言懷
九土將分裂中原政擾攘孰為真漢相却憶假齊王晉
室遷神鼎梁園作戰場可憐羇客夢夜夜在家鄉
次韻王子慎玉田道中一首兼呈韓公美閣老
東晉風流屬子猷開元峭直讓韓休絲綸對掌驚三雋
尊酒更酬失四愁古道隂隂槐樹老歸鴻杳杳荻花秋
浩然詩思天涯遠月滿江南小謝樓
至日
亂離南國忽經年一線愁添未死前心折靈臺侯雲物
眼看東海變桑田燕巢幕上終非計雉畜樊中政可憐
安得絶雲行九萬却騎鯨背上青天
再和彥高
否泰由來在歲星誰聽叩角作商聲一朝漢魏成今古
百口燕秦隔死生雉堞僅能逃病婦雁書猶記作團兄
雪雲埋盡遼西路有酒如淮奈此情
宋元詩會卷六十一
