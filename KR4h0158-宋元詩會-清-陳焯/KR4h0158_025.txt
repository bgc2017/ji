宋元詩會卷二十五
兵部主事陳焯編
陳襄
(字述古侯官人少孤能自立舉進士調浦城主簿攝令事發姦如神知河陽縣當富弼為郡守一見)
(即禮遇之及入相薦為秘閣校理判祠部出知常州入為開封府推官鹽鐡判官神宗立奉使朔方)
(明年同修起居注知諫院改侍御史知雜事力論青苗法不便乞貶王安石吕惠卿以謝天下又請)
(罷韓絳政府用杜大臣爭利而進者皆不聽召試知制誥辭不就試願補外帝特留修起居注踰年)
(為知制誥安石欲出之帝不許尋直學士院安石益忌之摘其書詔小失出知陳州徙杭州以樞密)
(直學士知通進銀臺司兼侍讀判尚書都省卒年六十四)
送關都官致仕
鴻雁于飛送關公也公能以禮致仕惜其有老成德
不衰不養于朝天子不用古禮留之故作是詩也
鴻雁于飛歸戾于澤君子于田亦適維則旅力不愆曷
云其極庶民之耋職自為愚君子之耋其德有濡旅力
不愆曷云其劬有堅松栢君子斧之有實秠稷農夫有
之天子有老曷其與歸野有白駒來食我麰君子之往
胡為不留我心悠悠為天子之憂
洛陽曲
有客頓征轡暮宿洛陽堤洛陽繁華地慨然心傷悲憶
昔季倫家朱門鼎貴時錦步四十里冠蓋相追隨寵移
百琲珠醉擊珊瑚枝一旦委溝壑身隨朝露晞綺樓日
顛仆金谷無人歸綠珠千古魂散作香塵飛荒榛塞中
道惟有寒螿啼嗟哉百世後驕奢徒爾為
荔枝歌
番禺地僻嵐烟鏁萬樹纍纍産嘉果漢宫墜落金莖露
秦城散起驪山火炎炎六月朱明天映日僊枝紅欲然
自古清芬不能遏留得嘉名為椹仙上皇西去楊妃死
巒海迢迢千萬里華清宮闕閴無人南來不見紅塵起
至今榮植徧閩州離離朱實繁星稠一日為君空變色
千里憑誰速置郵可憐錦幄神仙侣為飲凝漿滌煩暑
綺筵不惜十千錢酩酊秦樓桂花醑秦樓女子繡羅裳
鳳簫嗚咽流宮商醉歌一曲荔枝香席上少年皆斷腸
古靈山試茶歌
乳源淺淺交寒石松花墮粉愁無色明皇玉女跨神雲
鬭剪輕羅縷殘碧我聞巒山二月春方歸苦霧迷天新
雪飛仙鼠潭邊蘭草齊霧牙吸盡香龍脂轆轤繩細井
花暖香塵散碧瑠璃椀玉川冰骨照人寒瑟瑟祥風滿
眼前紫屏冷落沈水烟山月堂軒金鴨眠麻姑癡煑丹
井泉不識人間有上僊
此景
晩崿殘霞斷晴空宿靄收綠蕪天共遠明月水同流落
葉填秋望孤碪答旅愁提壺伴詩筆獨醉庾公樓
幽齋
幽徑絶塵蹤莓苔上粉墉秋聲連夜雨寒色一溪松學
有書千卷歡無酒萬鐘雲屏孤夢斷寂寞掩巫峰
金華山人
幽居倚翠巒塵事不相干天地醉來小琴碁靜裏歡雨
苔春徑綠風竹夜窗寒若問長生術金爐有寶丹
黑崖道中作
隂山沙漠外六月苦行人水迸金蓮曉湯回鐡脚春馬
饑思苑草僕病卧邊塵夜夢金華阻披衣望北辰
舟次巴峽
江流何險阻次第入三巴崖斷時無路山深更有家鄰
蔬饒竹筍鄉果足枇杷况有荆州醖淹留不用嗟
春日賞林亭
把酒春亭覽衆芳水精簾箔逗山光孤松冷落千年換
野槿紛華一日香綠圃烟深迷蛺蝶曲池波暖睡鴛鴦
文園莫惜驦裘費買取宜城作醉鄉
寄遠
飛鵲翩翩暮欲棲楚天新月射璇題袖中已滅三年字
心曲惟通一點犀步障影迷金谷路桃花香隔武陵溪
瑶華好折無人寄腸斷江樓百尺梯
夜意
熏爐香燼蕙烟沈凜冽寒生翡翠衾月國音塵千里絶
仙山樓閣五雲深離懷暗耿金壺漏獨夢多驚玉女碪
騎省中郎才調逸擬將文筆賦秋心
和正辭職方以濬河留滯
萬鍤如雲濬禹溝荀卿橋畔艤行舟珠躔合照賢人聚
銀漢無波海客留且作東山攜妓樂未應南浦送君愁
辛夷花發春醅熟只俟郊原雨少休
和徐通判九月望日始見菊花
月滿霜飛菊始華幽叢冷落帶烟斜籬邊過却重陽酒
澤畔誰憐野草花湖學先生歸解組安州司戸老居家
皆因晩節無人用隕涕臨風為爾嗟
登雄州南門偶書呈知府張皇城
城如銀甕萬兵環悵望孤城野蓼間陂面綠隂通易水
樓頭青靄見狼山漁舟掩映江南浦使驛差池古北關
雅愛六韜名將後塞垣無事虎貔閒
使還咸熙館道中作
土曠人稀驛路賖山中殊不類中華白沙有露鴛鴦泊
芳草無情妯娌花氊館夜燈眠使節石梁秋吹動邊笳
歸來覽照看顔色斗覺霜毛兩鬢加
重陽閣下和同舍
君逢佳節憶還家我亦淹留感歲華清禁讐書驚白髮
故園吹帽負黃花謝安行有登山屐揚子居無載酒車
何日得歸溪上隱大收圖史作生涯
東園觀雪
風毛雨絮小園東天幕低垂慘澹空蘋浦萬家雲覆瓦
花溪千樹玉彫籠穿林已奪春梅蚤夾隴潜滋夏麥豐
湘酌狐衣雖可賦豈無捐瘠在溝中
古城
蘆葦蕭疎天氣清水含山色照重城綠蕪何處管絃地
碧落舊時鐘鼓聲三峽橋邊秋雨過六鼇宫裏夜潮生
蕭郎秦女無歸約十二樓臺空月明
和子瞻京口憶西湖寒食出遊見寄一首
春隂漠漠燕飛飛可惜春光與子違半嶺烟霞紅旆入
滿湖風月畫船歸緱笙一闋人何在遼鶴重來事已非
猶憶去年題别處鳥啼花落客沾衣
送别探得南字
謫宦情牢落窮通理更諳讀書不廢事道古亦何慙昔
喜鄰州守嘗陪後乘糁西湖遊未厭北海飲方酣躡屐
扳雲嶠捫蘿訪竹菴鷺濤千頃雪鷲嶺萬堆藍聲遇時
難一暌離歲忽三陪京方接畛歸省會同參士子文宗
愈朝廷禮問𥅆好留君左右俄領郡東南歲旱錢仍貴
民饑命不堪下車寬賦役露冕訓田蠶畫舸乘春别新
書卜日覃牙旗風發發瑞節虎耽耽龍鳳吳王國烟霞
古佛龕荷香輕泛浦桂子靜飄嵐草澤行吟苦蘭陔奉
養甘子文無愠色夷甫足清談物外冥天籟樽前據石
楠惟應憐舊尹漁釣負江潭
秦觀
(字少游一字太虚高郵人少豪俊工文詞以黃樓賦見蘇軾於徐州軾稱其有屈宋才登第調定海)
(主簿用軾薦除國博遷秘省正字兼國史編修紹聖初坐黨籍出判杭州言者謂其增損寶錄貶監)
(處州酒税冄削秩徙彬州編管横州又徙雷州徽宗立復宣德郎放還至藤州出遊華光亭索水欲)
(飲水至笑視之而卒年五十三有文集四十卷)
春日雜興(四首)
潭潭故邑井猗猗上宮蘭不食自清渫莫服更幽閒志
士恥弱植卷跡甘饑寒佳晨追長覿觸物懸悲端川途
𦕈回遠經歲曠音翰豈不慕裘馬詭得非所安蟬冕多
怵迫繩樞尠憂患枉尋竟何補方枘誠獨難
寢瘵倦文史駕言從遨嬉颸風舉遙溆規日麗清漪含
桃粲朱實杜若懷碧滋娉娉弱絮墮圉圉文魴馳明霞
廓遠矚哀禽攪離思縟草天際合孤雲川上移寬閒絶
輪鞅重復多路岐信美難久佇歸歟從所治
昔我遊京室交通五陵間主客各英妙袍馬相追攀千
金具飲啜百金顧吹彈纓弁羅廣席當頭舞交竿鮮妝
耀淥酒采纈生風瀾燈燭暗夜艾士女紛相班歡娱易
徂歇轉盻如飛翰亹亹負孤願離離銜永歎山鳥窺茗
飲簷花笑蔬餐棄捐勿重陳事定須蓋棺
藝籍燔祖龍斯文就淪喪帝矜黔首愚諸雋(一作雄)出相
望揚馬操宏綱韓柳激頽浪建安妙謳吟風槩亦超放
玉繩帶華月豔豔青冥上奕世希末光經緯得無妄兒
曹獨何事詆斥幾覆醬原心良自誣猥欲私所尚螳螂
拒飛轍精衞填溟漲咄咄徒爾為滄海固無恙鵷鸞日
彫滅黃口紛冗長投袂睇層霄兹懷誰與亮
寄題傅欽之草堂
河陽有洑流經營太行根盛德不終晦發為清濟源斯
堂濟源上太行正當門仰視浮雲作俯窺流水犇脩竹
帶藩籬百禽鳴朝&KR1680;相望有盤谷李愿故居存主人國
之老實惟商巖孫班行昔供奉亟進逆耳言天子色為
動羣公聲亦吞蕭條冰霜際不改白玉温出處士所重
其微難具論公勿思草堂朝廷待公尊
次韻邢敦夫秋懷(四首)
渤海有巨鼇其顛冠嵯峨宿昔常小抃八絃相盪摩忽
遭龍伯入一舉空潮波取皮煎作膠清此崑崙河
蝮蛇初螫手壯士斷其腕豈不悲毁傷所䘏在軀幹西
羌沙鹵地置戍或煩漢雞肋不足云阿瞞妙思算
匠氏構明堂百木入斤斧儻非豫章材冗長亦焉取英
英范與蘇器識兼文武胡為老一州不用作霖雨
憬彼高句麗來修荒貢職天都富如海勞汝送涓滴舳
艫尾相銜遠近困供億止沸當絶薪揚湯百無益
同子瞻端午日遊諸寺賦得深字
太史抱孤韻暢懷在登臨别乘慙鄒枚佳辰事幽尋參
差水石瘦窅窕房櫳深清磬發疎箔妙香横素襟復登
窣堵坡環回矚嶔崟雙溪貫城郭暝色帶孤禽凉飈動
爽籟薄雨生微隂塵想澹清漣牢愁洗芳斟揮箑訂往
古援毫示來今悔無刻燭敏續此金玉音
寄陳季常
一鉤五十犗始具任公釣揭竿趨灌瀆與爾不同調先
生本西蜀俠氣見英妙哀憐世間兒細點似黃鷂侍童
雙擢玉鬢髮光可照駿馬錦障泥相隨窮海嶠平生攜
手好十七登廊廟小生相吏耶徒枉尺書召暮年更折
節學佛得心要鬻馬放阿樊幅巾對沈燎泠泠屋外泉
兀兀原頭燒欲知山中樂萬古同一笑
雷陽書事(三首)
駱越風俗殊有疾皆勿藥束帶趨祀房瞽史巫紛若絃
歌薦繭栗奴主洽觴酌呻吟殊未央更把雞骨灼
一笛一腰鼓鳴聲甚悲凉借問此何為居人朝送殤出
郭披莽蒼磨刀向猪羊何須作佳事鬼去百無殃
舊傳日南郡野女出成羣此去尚應遠東門已如雲蚩
氓託絲布相就通慇懃可憐秋胡子不遇卓文君
海康書事(十首)
白髮坐鉤黨南遷瀕海州灌園以餬口身自雜蒼頭籬
落秋暑中碧花蔓牽牛誰知把鋤人舊日東陵侯
荔子無幾何黃柑遽如許遷臣不惜日恣意移寒暑層
巢俯雲水信美非吾土草芳自有時鴨鵊何關汝
卜居近流水小集依嶔岑終日數椽間但䎹鳥遺音鑪
香入幽夢海月明孤斟鷦鷯一枝足所恨非故林
培塿無松栢駕言出焉遊讀書與意會却掃可忘憂尺
蠖以時屈其信亦非求得歸良不惡未歸且淹留
粤女市無常所至輒成區一日三四遷處處售鰕魚青
裙脚不襪臭味猿與狙孰云風土惡白州生綠珠
海康臘已酉不論冬孟仲殺牛撾祭鼓城郭為沸動雖
非堯歷頒自我先人用大笑荆楚人嘉平獵雲夢
粲粲菴摩勒作湯美無有上客賦驪駒玉奩開素手那
知蒼梧野棄置同芻狗荆山玉扺鵲此事繇來久
裔土桑柘稀蠶戶不紡績吳綃與魯縞取具綱船客一
朝南風下家室相咻迫半賈鬻我藏倍稱還君息
一雨復一暘蒼茫颶風發怒號兼晝夜山海為顛蹶云
何大塊噫乃爾不可遏黎明衆竅虚白日麗空闊
合浦古珠池一熟胎如山試問池邊蜒云今累年閒豈
無明月珍轉徙溟渤間何關二千石時至自當還
右雷陽書事三首海康書事十首曹能始陳仲醇諸
君皆以其詩入東坡集中近日坊刻詩鈔則將雷州
三首互見東坡淮海二集而海康十首則專屬少游
俾覽者莫適為主焯按宋史兩公遷謫日月又考東
坡年譜此十三首皆秦作非蘇詩也蓋蘇公於紹聖
丁丑從惠州安置昌化其弟子由亦謫雷州是年五
月十一日公過子由於藤因同行至雷六月十一日
公别子由渡海屈指在雷未嘗一月淹也且其時公
方病痔呻吟何暇詳究雷陽風俗而書之况灌園餬
口鷦鷯一枝皆屬久居之事乎少游從横州徙雷州
終哲宗之世至徽宗改元始得放還宜乎其屬詠之
多也
幽眠
幽眠起常晩冬晷復不長中間數十刻倏如驚燕翔晨
餐粗云畢申鼓鳴相望忽忽竟何就念之動中腸天地
一逆旅死生猶轉商暫來旋云去遲速乃所常較計亦
何補徒然費慨慷不如聽兩行一槩付酒觴北風吹老
槐白日轉紙窗布衾一覺睡身世成渺茫宿莽冬不衰
蘭茞幽更芳無庸傷局促速此鬢髮霜
隕星石
蕭然古丘上有石傳隕星胡為霄漢間墜地成此精雖
有堅白姿塊然誰汝靈犬眠牛礪角終日蒙羶腥疇昔
同列者到今司賞刑森然事芒角次第羅空青俛仰一
氣中萬化無常經安知風雲會不復歸青冥
山陽阻淺
一日行一尺十日行一丈豈不歎淹留所幸無波浪悲
風動深夜原野渺森爽青天行蟾蜍枯水轉魍魎此時
蓬茅下去心劇於癢棄置勿復論通塞如反掌
送洪景之循州參軍
寒梅不自重輒花桃李先矯枉有佳菊最後衆芳妍各
因一時美難以相嗤憐物理固若是士林亦宜然夫子
南國俊聲猷推妙年數竒晩方偶參軍古龍川龍川雖
云遠風物號清鮮羅浮不相下頡頏巉荒天雲鬢二三
子聊足奉周旋行矣試老拳歸歟遠翔鶱
茶
茶實嘉木英其香乃天育芳不愧杜蘅清堪揜椒菊上
客集堂寮圓月探奩盝玉鼎注漫流金碾響杖竹侵尋
發美鬯旖旎生乳粟經時不銷歇衣袂帶紛郁幸蒙巾
笥藏苦厭龍蘭續願君斥異類使我全芬馥
擬孟郊
曉風有暴信暮蟬無好聲曉風與暮蟬自與時節爭獨
客辭故鄉推車謁梁城梁城道迢遞區區役吾生不如
歸舊山藜藿安性情
陳令舉妙奴詩
西湖水滑多嬌嬙妙奴十二正芬芳肌膚晳白髮脚長
含語未發先有香溪上夜燕侍簪裳皎如華月堕滄浪
音聲入雲能斷腸不許北客辭酒漿主人藹藹邦之良
少年射策謁未央俊詞偉氣森開張玉杓貫斗生怒芒
天欲文采老更昌故使歛翮窺羣翔五十僅補尚書郎
浩歌騎牛倚徜徉東風戲雨花草狂二溪泱泱青黛光
妙奴勿倦侑羽觴主人正欲遊醉鄉
和王通叟琵琶夢
鶗鴂鳴時衆芳歇草堂夢斷音容絶風驚玉露不成圓
一夜芙蕖泣秋月金紋桿面紫檀槽曾把花前送酒舠
庾郎江令費珠璧小砑紅牋揮兔毫風流雲散令人瘦
忍看麴塵昏錦綬楚水悠悠更不西上天破鑑空依舊
輦下春晴
樓闕過朝雨參差動霽光衣冠紛禁路雲氣繞宮牆亂
絮迷春闊蔫花困日長經旬牽酒伴猶未獻長揚
睡起
睡起東軒下悠悠春緒長爬搔失幽囀款欠墮危芳蛛
網留晴絮蜂房受晩香欲尋初斷夢雲霧已冥茫
對淮南詔獄
淮海行搖落文書亦罷休風霜欺獨宿燈火伴冥摉笳
動朱樓曉參横粉堞秋更拚飛鏡破應得大刀頭
次韻答米元章
嗜好清無滓周旋粲有文揮毫春在手岸幘海生雲花
鳥空撩我尊鱸正屬君惟應讀雌蜺差不愧王筠
宿參寥房
鄉國秋行暮房櫳日已暝驚風多犯竹破月不藏星鉤
箔簷風動抄書燭燼零非關相見喜自是眼長青
次韻傅道自適兼呈都司芸叟學士
楚國陳夫子周南久滯留敝袍披槁葉瘦馬兀扁舟藥
餌過三伏文書散百憂何人共禪悅居士有浮休
謝李安上惠茶
故人蚤歲佩飛霞故遣長鬚致茗芽寒槖遽收諸品玉
午甌初試一團花著書懶復追鴻漸辨水時能效易牙
從此道山春困少黃書剩校兩三家
題閻求仁虚樂亭
長官平昔嗜林丘僧與開亭待勝遊脩竹回環扶碧瓦
小池方折轉清流春深鶗鴂催詩句夜靜蟾蜍入釣舟
只恐政成留不得縣人空此憶常遊
流觴亭次韻
卧龍西畔北池頭水擘華堂瑟瑟流幾曲漪漣盤翠帶
一峯孤聳落蒼虬香囊近午清無汗素扇生凉爽入秋
待喚畫師來貎取圖成便是竹溪遊
别程公闢給事
人物風流推鎮東夕郎持節作元戎樽前倦客劉師命
月下清歌盛小叢裘敝黑貂霜正急書傳黃犬歲將窮
買舟江上辭公去㢠首蓬萊夢寐通
遊龍門山次程公韻
路轉横塘入亂峯遍尋瀟灑興無窮樓臺特起喧卑外
村落隨生指點中溪傍五雲清逗玉松分八面翠成宫
歸途父老欣相語今日程公昔謝公
遊龍瑞宫次韻
靈祠真館閟山隈形勢相高對越臺莓徑翠依屏上轉
藕花紅繞鑑中開鶴銜寶箭排烟去龍護金書帶雨來
夾道萬星攅騎火滿城爭看使君回
酬朱李二君見寄
東阡北陌坐淹時偶為高風振羽儀十丈蓮花開處遠
三年楮葉刻成遲鬢毛但速安仁老錢粟難輸曼倩饑
尚賴故人遙省憶發揮春色有新詩
萬古流空一鳥沈衣冠常苦事違心七行俱下知君舊
四者難并笑我今梅已偷春成國色雲猶憑臘造天隂
美人綠綺煩遙贈莫致南金增永吟
寄題倪敦復北軒
倪郎才韻照冰壺北向開軒頗自娱簷度蕙風鳴鴶鵴
壁經梅雨畫螔蝓觥籌交錯銀河挂文史縱横角簟鋪
官舍私居同是漫莫嗟三徑就荒蕪
次韻子由題摘星亭(迷樓舊址)
崑崙左右兩招提中起孤高雉堞西不見燒香成宿霧
虛傳裁錦作障泥螢流花苑飛星亂蕪滿春城綠髮齊
長憶凭欄風雨後斷虹明處海天低
遊鑑湖
畫舫珠簾出繞牆天風吹到芰荷鄉水光入座杯盤瑩
花氣侵人笑語香翡翠側身窺綠酒蜻蜓偷眼避紅妝
葡萄力緩單衣怯始信湖中五月凉
春日寓直有懷參寥
觚稜金爵自岧嶤藏室春深更寂寥捫蝨幽花攲露葉
岸巾高柳轉風條文書几上鬚髯變鞍馬塵中歲月鎖
何日一笻江海上與君徐步看生潮
顯之襌老許用草菴見處詩以約之
橡葉岡頭釋馬銜區中竒觀得窮探崖空飛鼠聲相應
江靜羣峰影倒涵居士碧雲裁秀句道人哀玉扣清談
偶成二老風流事不是三乘宿草菴
和孫莘老遊龍洞
葦蕭傅火度冥冥乍入清都醉魄醒草隱月崖垂鳳尾
風生隂穴帶龍腥壁間泉貯千鍾碧門外天横數尺青
更欲仗笻留頃刻却疑朝市已千齡
西城宴集元祐七年三月上已詔賜館閣官花酒
以中澣日遊金明池瓊林院又會於慶國夫人
園會者二十有六人(二首)
春溜泱泱初滿池晨光欲轉萬年枝樓臺四望烟雲合
簾幕千家錦繡垂風過忽聞花外笑日長時奏水中嬉
太平誰謂全無象寓在羣仙把酒時
宜秋門外喜參尋豪竹哀絲發妙音金爵日邊棲壯麗
彩虹天際卧清深已煩逸少書陳迹更屬相如賦上林
猶恨真人足官府不如魚鳥自飛沈
寄題趙侯澄碧軒
風流公子四難并更引清漪作小亭潤及玉階春漲雨
光浮藻井夜涵星捲簾几硯成圖畫倚檻鬚眉入鏡屏
何日觧衣容借榻卧聽螭口瀉泠泠
贈劉使君景文
落落衣冠八尺雄魚符新賜大河東穰苴兵法由司馬
曹植詩原出國風拈筆古心生篆刻引觴俠氣上雲空
石渠病客君應笑手校黃書兩鬢蓬
劉遜父示以寧齋詩二軸次韻還之
揚舲偶過海邊州一見名郎破百憂荀氏諸龍俱俊偉
河東小鳳最風流明珠白璧堪投報細草幽花入獻酬
别駕舊齋何足念文昌新府待公遊
次韻宋履中近謁大慶退食館中
翠華初到殿中間三館諸儒共一班迎謁曉廷清蹕近
退穿春仗綵旓閒病來怕飲東西玉老去慚陪大小山
知續春明退朝錄借觀當奉一䲭還
會蓬萊閣
冠裳列坐灑清風軒外時䎹韻籜龍人面春生紅玉液
銀盤烟覆紫駝峰天涵秋色山山共樹攪鄉思葉葉重
正欲買船江北去為懷明德更從容
秋興擬杜牧之
鼓鼙夜戰北窗風霜葉鋪階疊亂紅一叚新愁驚枕上
幾聲悲雁落雲中眼前時節看馳馬日下生涯寄斷蓬
弟妹别來勞夢寐杳無消息過江東
秋興擬白樂天
不因霜葉辭林去的當山翁未覺秋北里酒錢煩屢索
南州詩債懶頻酬欲歌金縷羞紅粉擬插黃花避白頭
底事登臨好時節等閒收拾許多愁
中秋口號
雲山簷楯接低空公宴初開氣鬱蔥照海旌旛秋色裏
激天鼓吹月明中香槽旋滴珠千顆歌扇驚圍玉一叢
二十四橋人望處台星正在廣寒宮
還自湯泉十四韻
歲晩倦城郭聯驂度嶪峩天黃雲脚亂村黑鳥翎訛潦
水侵生路晴天落漫坡澄江練不卷温井鑑新磨漁火
分星遠沙鷗散點多霸祠題玉筯龍窟受金波琬琰存
吳事兒童記楚歌孤龕瘦居士䨇塔老頭陀飛鼠鳴深
穴胡蜂結巧窠晩參團白足昏梵禮青螺雲馭沈荒甃
仙舂沒淺莎杖藜從莫逆談笑入無何淡蕩日連霧蕭
騷風轉阿華清俄夢斷回首失烟蘿
寧浦書事
揮汗讀書不已人皆怪我何求我豈更求聞達日長聊
以消憂
泗州東城晩望
渺渺孤城白水環舳艫人語夕霏間林梢一抹青如畫
應是淮流轉處山
春日
金屋舊題煩乙子蜜脾新採賴蜂臣蜻蜓蛺蝶無情思
隨例顛忙過一春
秋日(二首)
霜落䢴溝積水清寒星無數傍船明菰蒲深處疑無地
忽有人家笑語聲
月團新碾瀹花甆飲罷呼兒課楚詞風定小軒無落葉
青蟲相對吐秋絲
春日偶題呈錢尚書
三年京國鬢如絲又見新花發故枝日典春衣非為酒
家貧食粥已多時
蚤春
黃金蔌蔌滿垂楊尚有春寒到畫堂酒力漸銷歌扇怯
入簾飛雪帶梅香
無題
掃地燒香閉閣眠簟紋如水帳如烟客来夢覺知何處
挂起西窗浪接天
金山晩眺
西津江口月初弦水氣昏昏上接天清渚白沙茫不辨
只應燈火是漁船
處州間題
清酒一杯甜似蜜美人雙鬢黑如鴉莫誇春色欺秋色
未信桃花勝菊花
口號
美酒忘憂之物流光過隙之駒不稱人心十事常居
八九得開口笑一月亦無二三莫思身外無窮且賭
尊前見在功名富貴何異楚人之弓城郭人民問取
遼東之鶴付與香鈿畫鼓盡歡美景良辰欲奏長謠
聊陳短韻
平原居士今無影鸚鵡空洲誰舉杯猶有漁陽撾鼓在
為君醉後作輕雷
司馬槱
(字才仲陜州夏臺人用蘇軾薦應制舉中等為錢塘幕官)
洛春謠
洛陽碧水揚春風銅駝陌上桃花紅高樓疊柳綠相向
綃帳金鸞香霧濃錦裘公子五陵客拳毛赤兔雙蹄白
金鈎寶玦逐飛香醉入花叢惱花魄青娥皓齒别吳倡
梅粉妝成半額黃羅屏繡幕圍寒玉帳裏吹笙學鳳凰
細綠圍紅曉烟溼車馬騑騑雲櫛櫛瓊蘂杯深琥珀濃
鴛鴦枕鏤珊瑚澁吹龍笛歌白紵蘭席淋漓日將暮君
不見灞陵岸上楊柳枝青青送别傷南浦
妾薄命
二月東風吹不惡後園桃李先春落高堂去婦對花愁
君恩非輕妾命薄憶昔三星光在天煌煌車馬朱門前
結褵幸得事君子願託絲羅千百年履㾗纔遍君家地
相看已覺君心異門外新歡一破顔室中舊愛雙垂淚
妾心比玉自堅貞君眼如星到處明女子暌離泰山重
丈夫棄置鴻毛輕莫誇綠髮紅顔好女色由來不長保
君不見灞上鑾輿祓禊回阿嬌已向長門老
豐稷
(字相之明州鄞人登第為榖城令以廉明稱使高麗海舟遇風幾覆衆惶擾莫知所為稷神色自若)
(神宗召對問卿昔遭海風何以不畏對曰仗陛下威靈何畏之有帝悦擢監察御史徙著作佐郎吏)
(部員外郎提點利州成都路刑獄入為殿中侍御史遷右司諫抗言宗王僭侈官吏承奉皆宜紏正)
(改國子司業歴祭酒除刑部侍郎兼侍讀出知潁州江寧府拜吏部侍郎又出知河南府蓋章惇素)
(憾稷欲以道路困之徽宗立召為左諫議大夫首劾蔡京姦狀京遂去翰林時宦官漸盛稷懷唐書)
(仇士良傳讀於帝前曾布將拜相稷約同僚共論之值轉工部尚書布遂相稷謝表有佞臣之語帝)
(問為誰對曰曾布也改禮部帝待之厚欲大用而積忤貴近終不得留竟用密直守越蔡京得政修)
(舊怨貶海州團練副使安置台州卒年七十五建炎中追復學士諡清敏)
荷花
桃杏二三月此花泥滓中人心正畏暑水面獨搖風淨
刹如金湧嘉賓照幕紅誰歌采菱曲舟在晩霞東
鄭獬
(字毅夫安陸人少負俊才詞章豪偉峭整流單不敢望舉進士第一通判陳州入直集賢院度支判)
(官修起居注知制誥英宗即位冶永昭山陵悉用乾興制度獬言國用空乏宜飭有司從儉又請申)
(詔中外許令陳言以訪時政得失帝嘉納之出知荆南還判三班院神宗初召獬夕對内東門命草)
(三制賜雙燭送歸舍人院遂拜翰林學士權發遣開封府以不用新法為王安石所惡出知抗州徙)
(貴州引疾乞提舉鴻慶宫卒年五十一)
採鳬茨
朝攜一筐出暮攜一筐歸十指欲流血且急眼前饑官
倉豈無粟粒粒藏珠璣一粒不出倉倉中羣鼠肥
明皇
四海不搖草九重藏禍根十年傲堯舜一笑破乾坤猿
狖皆冠冕犲狼盡子孫潼關兵已破會憶老臣言
蠡口絶句
千重越甲夜城圍戰罷君王醉不知若論破吳功第一
黃金印合鑄西施
朱長文
(字伯原吳郡人著書閱古名動京師元祐中召為太學博士遷秘書正字曾著琴史有文集三百卷)
(别號樂圃)
詠齋偶書呈子通無隱
夙志在蕭閒獲此遯幽跡喬林無冬春蒼藹異晨夕旁
窺疑好峰俯瞰驚峭壁浩然溪山興盡在陶潜宅杖藜
行水邊萍際湛空碧良魚不輕游弱魚猶自惜吟髭不
禁霜曉鏡見蚤白古人已深歎信是林園客遣累假禪
鋒陶情任詩格寄聲招友人來看亭前栢
柬隱者
不愛紛華愛寂寥松風竹月共蕭蕭因隨野鶴過三徑
每對江鷗洗一瓢無復塵埃沾短褐尚思烟水泛歸橈
道人肯與羲之友飛錫重来莫待招
宋元詩會卷二十五
