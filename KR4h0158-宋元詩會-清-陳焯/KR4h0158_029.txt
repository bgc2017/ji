宋元詩會卷二十九
兵部主事陳焯編
張舜民
(字芸叟邠州人登進士為襄崇令王安石倡新法舜民上書言便民所以窮民強内所以弱内富國)
(所以蹙國時人壯之朝廷討西夏環慶帥高遵裕辟舜民掌機密王師無功作詩寓諷坐謫赴鄜延)
(詔獄赦還用司馬光薦為監察御史歴殿中進祕少出運陜西知陜潭青三州元符中罷職徽宗立)
(擢諫議大夫居職七日上事已六十章徙吏侍出知同州坐元祐黨謫置商州復殿撰卒舜民善為)
(文自號浮休居士)
打麥
打麥打麥彭彭魄魄聲在山南應山北五月太陽出東
北才離海嶠麥尚青轉到天心麥已熟鶡旦催人夜不
眠竹雞呼雨雲如墨大婦腰鎌出小婦具筐逐上壠先
捋青下壠已成束田家以苦乃為樂敢憚頭枯面焦黑
貴人薦廟已嘗新酒醴雍容會所親曲終厭飫勞僮僕
豈信田家未入唇盡將精好輸公賦次把斗升求市人
麥秋正急又秧禾豐歲自少凶歲多田家辛苦可奈何
將此打麥詞兼作插禾歌
縱步湘西
今朝不易得天晴閒過江西取意行忽然林外見山色
又向橋邊聞水聲綠竹長松間桃李天然翠幕圍羅綺
日暮歸舟醉不知晩風吹過湘江水
聞赦有作
擊鼓填街道傳聲過水濱國嚴三歲禮恩洗萬家春舟
楫親南斗衣冠拱北辰嶺南並嶺北多少望歸人
紈扇
紈扇本招風曾將熱時用秋來挂壁上却被風吹動
許將
(字冲元福州閩人舉進士第一歐陽修謂其詞氣似沂公未可量也簽判昭慶軍還當試館職不就)
(通判明州神宗召對除集賢校理累擢直舍人院判流内銓進知制誥使朔方應對合機宜館伴屈)
(服回知審官院判尚書兵部遷翰林學士權知開封為蔡確舒亶所陷逮入御史府得釋黜知嶄州)
(用待制起知秦揚鄆三州召為兵侍元祐三年冄為翰林學士拜尚書右丞罷為資政殿學士出知)
(定州移楊州又移大名府紹聖初入為吏尚拜左丞中書侍郎居政地十年以中丞朱諤言罷知河)
(南府晩為祐神觀使卒年七十五諡文定)
成都運司西園亭詩
飛閣出方池修曲見空莽低臨花塢近平覺春波長返
景澄餘暉夕隂帶浮爽從容觀魚樂不减遊濠上
茅茨以為菴環顧蕭然虛内樂苟自足容人即有餘旁
依脩竹密上翳青松疎勿言此中陋中有君子居
東山碧巖亭
舊室曾留古岸邊新亭同賞碧巖前日生獅子峰頭木
烟伴榴花洞口泉黃葉入秋山出地白雲臨曉海垂天
飄然蹤跡今何定别去江湖又一年
潘大臨
(字邠老從黃魯直遊學其為詩吕居仁作江西詩𣲖圖以邠老與韓子蒼謝無逸輩為魯直法嗣云)
浯溪
公泛浯溪春水船繫帆啼鳥青崖邊次山作頌今幾年
當時治亂春風前明皇聰明真晩謬乾坤付與哥奴手
骨肉齊傷九廟焚蜀山騎騾不回首天下寧知再有唐
皇帝紫袍迎上皇神器蒼茫吾敢惜兒不終孝聽五郎
父子幾何不豺虎君臣寧能責(闕)南内凄凉誰得知
人間稱家作端午平生不識顔真卿去年不答高將軍
老來讀碑淚横臆公詩與碑當共行不賞邊功寧有計
不殺(闕)皇猶敢語雨淋日炙字未訛千秋萬歲所鑒多
江上晩步
白鳥沒飛煙微風逆上船江從樊口轉山自武昌連日
月縣終古乾坤别逝川羅浮南斗外黔府古河邊
答王立之惠書
歸自江南即定居謾勞親友問何如剛腸肯為藜羹轉
病骨聊憑竹杖扶南圃膏腴千樹橘東湖春水百金魚
明年生計應堪說待倩君侯買異書
春日書懷
舟楫凌漳水風濤接蠡湖龍媒戒跬步驪頷脫微軀樂
土供遊戲深文苦縶拘胸中雖磈磊墻外或歌呼老去
嵇康懶歸來寗子愚千鍾真臭腐十畆借膏腴春雨何
曾密園花竟自都小橋藏細柳方沼出新蒲酒熟拈巾
漉經傳帶雨鋤行盤隨所有坐客幾時無日轉槐隂暮
門通鳥逕迂仰頭看哺鷇引手出將鶵撫事盆繅繭勞
生戸轉樞形骸浮大塊毛髮燎洪爐世論幾膠柱人心
盡好竽屠龍非至計射雉屈良圖借箸方隆漢推枰已
滅吳從渠畫麟閣吾自著潛夫
林敏功
(字子仁蘄州人下第歸杜門不出者二十年與弟敏修以詩賦相友善當哲宗時世號二林)
贈趙正之
君為稻田官君非力田科我今耕田夫為君奏田歌南
畆茨梁稼東郊煙雨簔田家不作苦奈此歲暮何憫憫
望有年一失成蹉跎立苖非不疎稊稗常苦多小人剝
良善蓬蒿賤嘉禾去惡藉老農芟夷戒駢羅夫君邦之
彦妙年加切磋治國與治身此道終靡他人心不相遠
如以斧伐柯願君日顯榮吾言期不磨
春日有懷
風高收雨急日薄過忩微梅蘂初迎臘春溪欲染衣形
容今日是游衍昔人非節物關愁緒歸鴻正北飛
林敏修
(子仁之弟傳見前)
張牧之竹溪
張牧之隱於竹溪不喜與世接客來蔽竹窺之或韻
人佳士則呼船載之或自刺舟與語俗子十反不一
見怒罵相踵弗顧也人或以少漫郎余獨喜與古人
意合乃作竹溪詩
幽閒古城隂結屋清溪曲溪流湛回映上有青青竹漫
郎欣得之綠髮詠空谷高風及前修勝趣隨遠矚惡客
徒擾人立談非我欲麾去寧汝嗔真意聊自足或言不
當爾往往相謗讟答云豈吾私恐作林泉辱源流别涇
渭臭味同草木肯當百事勝容此一物俗獨餘嵇阮輩
蕩槳戒臣僕濁醪澆古胸日沒還秉燭僕忝瓜葛後意
氣頗相屬平生幾兩屐共老三徑菊行年事無定此計
諾已宿徑須買牛衣兒亦荷書簏從子竹間遊溪魚刴
寒玉
孔文仲
(字經父臨江新喻人少刻苦問學舉進士第一調餘杭尉轉台州推官熙寧初對策九千言力論王)
(安石政術之非安石怒啟神宗御批罷歸廷臣交章奏留僅得國子監直講俄出通判保惪軍元祐)
(初以祕省郎召進禮部員外遷起居舍人擢諫議改中舍同知貢舉疾甚出院而卒年五十一)
將至南都途中感舊二首寄錢穆父
北風吹雪滿皇州攜手同為落魄遊霄漢路岐騰萬里
江湖塵土積千憂世情共逐飛蓬轉人事都如激浪流
只待清談慰愁病月明幾夜促歸舟
苒苒星霜七換年故人已上碧雲天書憑去鴈雖無便
路出名都亦有緣秋晩樓臺風作雪雨餘碕岸柳生烟
應煩北道開樽爼又費公庖幾萬錢
孔武仲
(字常父舉進士調穀城主薄直講國子喪二親毁瘠特甚右肱為不舉元祐初歴祕省正字累遷司)
(業力詆王氏學請以詩賦取士進起居郎拜中舍直學士院擢給事中遷禮侍出知洪州徙宣州坐)
(元祐黨奪職居池州卒年五十七所著經義雜詩文共百餘卷)
徒步吟
嚴風駕雪霜吾轎頗温燠白日煖郊原吾馬快馳逐二
者皆得用翩如兩黃鵠馬驕倦提策轎狹厭攣束何以
救斯弊奔馳有吾足副之兩革靴隨以一笻竹鳬趨上
高岡虎步出平陸折花得低枝照影臨深谷道逢田間
叟時訪以耕牧北音稍入耳俚語俄滿腹行行及前堆
小汗已霡霂芳草可為茵吾眠不須褥人生已太佚終
歲居華屋醉飽耳目昏軟暖筋骸縮今吾異于此千里
干微祿朝隨麏麞騁夜侣鴻雁宿戶樞勞乃久金礦鍜
方熟聊歌以自娛不作楊朱哭
祠二廟之明日未得順風呈同行
岳州西祠從古有控帶洞庭湖之口前對隱顯明滅之
湘山下接淵淪洶湧之長川茫茫白沙連絶嶼淡淡古
木蟠蒼烟昭靈王左安流右翠帳朱幡擁前後鋸牙虎
視森兩廂氣骨生獰欲奔走我來纜舟日已昏袍鞾跪
聽祠官言伏興進退如法式四顧詭譎驚心魂平明結
束舟將解叱吸仍聞北風大焚香奏酒殊無計伏渚藏
汀姑有待二王威神世所傳鈐攝鬼怪賓靈仙好風相
送勢不難舒卷造化須臾間波回草動似有意舉櫂開
帆即千里吟詩賞月岳陽樓買魚沽酒巴陵市
平陽歎
壞雲如山壓齊壘六軍顔色如灰死高郎元自解琵琶
萬歲無愁作天子伯升何曾上青天濺血遺痕芳草間
長城萬里自推仆駿馬只䭾馮小憐姦臣百計為蟊賊
不但妖娥解傾國熊羆哮鬭蹙平陽馮妃對鏡嬌櫳妝
死生契闊不相棄雙雙刎頸長安市
旅枕
旅枕春風底翛然一夢驚漏移清禁遠天入小窗明桂
玉梁園費山椒楚客情蕭條過百五猶有賣花聲
登湘隂北寺江亭
古縣峩新刹孤亭占上頭野苔侵坐綠江水帶天流絲
斷湘靈瑟蘋荒帝子洲人寰真似夢頃刻已千秋
草石寺(寺有潘閬題壁權德輿宴坐記)
高士去已久餘蹤猶可知竹隂侵宴坐山影在平池塵
蝕參軍墨苔侵相國碑漫尋瀟灑趣俯仰愜心期
館中夏日
珍簟舒明玉凉窗納碧天殿樓傳遠鼓宫井取深泉竹
籜風頻脱榴房晩更鮮却驚非故國五月未聞蟬
發王務
曉隨燈火背千家落盡疎星見遠霞一餉春聲回宿鳥
半天寒色在啼鴉臨陂弱柳猶藏葉當路殘梅已盡花
頼值時光正妍潤穩看風物到京華
和竹元珍夜雨
帝城塵土熱如湯喜有殘宵雨送凉旅枕夢雲縈宋玉
空階詩思感何郎香迷舊理烟初斷燈倚輕寒焰不長
明日御溝應更好一番晴色弄垂楊
蘇子瞻雪堂
古縣東邊仄徑開先生曾此斸蒿萊鸞凰一去應不返
花柳當年皆自栽畫壁蒼茫留水墨朱欄剥落長莓苔
鄰翁笑我來何暮檢點風烟興盡回
湖山亭
縣山峻絶有新亭公退時來看洞庭天外微茫二湖合
波心縹緲一峰青非時爽氣生雲雨永夜寒光浸斗星
千古登臨增健筆投文猶可弔湘靈
寄范清老
日挂西南有薄輝稜稜霜氣犯寒衣不愁斗柄隨春轉
秪怕梅花學雪飛湘浦波光頻送别湓城山色屢思歸
高人只在南坡住好共留錢買釣磯
登涵暉亭
常時洲鳬隔波瀾故覓君山直上看罨畫園林春减色
水晶宫闕晝添寒州城斜引羣峰小湖面平吞數驛寬
坐久西風響喬木扁舟思到武陵灘
次韻瀛倅鄧慎思見寄
官是麟臺却佐州蓬瀛俱稱列仙遊憶分曉色趨天闕
想對春風倚郡樓書付塞鴻應易到人如隴水正分流
江湖未有歸耕處何日相逢說旅愁
介之會徐氏家飲薄暮不歸為詩招之
金鞍駿馬照朱門樂會高張晉楚軍狂客浩歌翻白雪
豔姬醉舞轉紅裙花光灼爍筵前錦酒韻氤氲盞上雲
争似竹窗風月夜青燈殘茗細論文
孔平仲
(字毅父登進士第用吕公著薦為祕書丞集賢校理文仲卒歸葬南康詔以平仲判轉運江東護葬)
(事提點江淛鑄錢京西刑獄坐元祐黨出知衡州又以提舉劾其違常平法失米價六十萬置獄潭)
(州疏辯得直徙韶州俄責惠州别駕安置英州徽宗立復朝散大夫召為戸金二部郎中出典刑獄)
(俾帥鄜延環慶黨論再起罷管景靈宫卒平仲長史學工文詞所著續世說等書行世)
二十二日大風發長蘆
張帆風尚小出口勢愈急扁舟已中流前後無所及側
看岸旋轉白浪若山岌磔砉時有聲百罅水争入危檣
聽欲折柁柄脱操執我有常病妻素羸多不粒及兹益
憒亂卧喘氣吸吸婢姥半北人兹險未嘗習蒼皇面深
墨嘔噦皆膽汁可憐兒女輩往往相聚泣出門強指揮
飛沫濺衣濕江豚踊吾前猵獺作人立意如驁吾巇出
沒相百十呼神擲楮泉祈佛啟經襲是時正月尾於節
甫驚蟄雲氣作冥晦氣候變寒澁日中僅得止性命危
若拾紛然方寸亂魂幹久不集官期幸未廹安用苦汲
汲官兵勇貪程一震當少戢何如彼居民生不出井邑
吾田雖曠瘠飦粥粗可給勞生默自慨茅舍行且葺
讀江淹集
煌煌一疋錦爛爛五色筆始知何處得悵此夢中失淹
也雖善文葳蕤少筋骨譬人氣不深往往多奄忽晩年
既富貴外學仍老佛豈非有所怠寖使天才屈奈何不
自尤秘怪疑鬼物我有十丈舟夙期駕溟渤褰霞叩東
皇擘浪窺月窟唯憂倦或止視此頗自栗
城東作
九江非吾土久寓忘羈棲丘墳之所宅舍此亦安歸錢
官最閒暇因得治其私松楸鬱在望時復至郊圻駕言
上東原藹藹晨霞晞草木新過雨秀色可療饑念此道
傍民散居在山蹊方秋百物熟入城各有攜芋迸紫卵
壯薑抽紅筍肥欓香憶烹鯉稻白想流匙養生無不有
美味仍及時此土遂可老行當結茅茨雲水有深約塵
埃無盡期人生適意耳富貴亦何為
月夜
平生最好月况此秋夜闌長風送蕩漾浩露洗團團仰
頭視虛空光采如可餐星辰斂芒角河漢收波瀾更無
微雲翳挂此白玉盤六合静皎皎萬木凉珊珊仍登高
處望歴歴見湖山爽氣集冰雪清心生羽翰便欲御泠
然因之遊廣寒一臨天池水沐浴隨飛仙
夜坐菴前
人定鳥棲息菴前聊倚欄裴回明月上正在脩篁端清
影冰玉碎疎音環佩寒翛然耳目静覺此宇宙寬人生
甘物役汨沒紅塵間宴坐得俄頃境幽心已閒諒能長
無事自可駐朱顔所以學道人類多隱深山
乞巧
衆人喜乞巧我以巧為憂言巧多欺佞行巧為邪柔學
巧競穿穴文巧多雕鎪巧不令如此宜吾之恥求我欲
守拙性浩然鎮輕浮盡窒衆巧門化以孔與周此志尚
未遂感激在初秋南顧問牛女汝實能巧不
費紙吟
家貧何所費使紙如使水親交或見遺自買不知幾置
之几案間數軸俄空矣作字本不工學書非所喜不知
何故盡疑若有神鬼若云隨置郵性復懶牋啟間或強
為之皆出不得已横斜若幡脚齟齬如鴈齒數易僅能
成紛紛多廢委叙致失輕重畏慎防觸抵往往已緘封
時時又刪洗遂令巾衍竭大半或緣此昔無楮先生云
自蔡倫始假令行竹簡秃野未供使人生有知慧不若
愚且鄙古來取卿相未必皆經史誰教識點畫空耗五
斗米咄嗟為此詩又是一張紙
讀莊子
損此以錙銖益我以千金豈足為輕重徒能勞爾心覆
彼以狐狢蒙此以絺綌豈足為厚薄徒能損卿德南山
有鷙鳥睥睨天地秋有意横八極固非守一丘老鴟嚇
腐鼠安可施于此鵷雛尚不屑况非鵷雛比
常父寄半夏
齊州多半夏採自鵲山陽纍纍圓且白千里遠寄將新
婦初解包諸子喜若狂皆云已法製無滑可以嘗大兒
強占據端坐斥四旁次女出其腋一攫已半亡小女作
蟹行乳媪代與攘分頭各咀嚼方愛有所忘須臾被辛
螫棄餘不復藏競以手捫舌啼譟滿中堂父至笑且驚
亟使啖以薑中宵方稍定久此燈燭光大鈞播萬物不
擇窳與良虎掌出深谷鳶頭蔽高岡春草善殺魚野葛
挽人腸各以類自蕃敢問孰主張水玉名雖佳神農錄
之方其外則皎潔其中慕堅剛奈何藴毒性入口有所
傷老兄好服食似此亦可防急難我輩事感惕成此章
代小子廣孫寄翁翁
爹爹來密州再歲得兩子牙兒秀且厚鄭鄭已生齒翁
翁尚未見既見想歡喜廣孫讀書多寫字輒兩紙三三
足精神大安能步履翁翁雖舊識伎倆非昔比何時得
團聚盡使羅拜跪婆婆到輦下翁翁在省裏大婆八十
五寢膳近何似爹爹與妳妳無日不思爾每到時節佳
或對飲食美一一俱上心歸期當屈指昨日又開爐連
天北風起飲闌却蕭條舉目數千里
食桃
剪彼十圍木架此百尺梁十圍不加大百尺不加長胡
為被錦繡空爾飾文章根斷膚已剥至朽不復昌(一作榮)
食桃棄其核下與糞壤藏(一作并)雨露之所濡發生乃微
芒回首枝榦大冉冉出我牆開花又結子意態何煌煌
孤鴈
空城夜已寂一鴈度雲端汀洲亦可止何不怯霜寒豈
非防暗禍驚矯失自安孤音訴明月天高路漫漫以鶉
置懷袖比汝乏羽翰蒙恩傍温暖豈念宵征難
武宗
武宗惟雄俊有臣委用專德裕才略大感恩罄所宣是
時巖廊上六合氣可吞論兵决勝負萬里在目前一平
回鶻兇再洗上黨昏楊弁不知時廼敢盗太原豈信明
光甲遣人斬其元廷謀昧知幾唯有君相然成立三大
功慷慨在一言風霆運不測日月朗高縣李唐勢已去
至此岌復纏外内已息兵崇卑定乾坤遂令河北帥弭
耳如孤豚事書史册上讀之快心魂千載若信宿凛凛
風烈存世人多說劒不見斫伐㾗玩弄反自傷何用飾
璵璠迂哉賈生餌果爾房琯奔施為貴實效詎止衒空
文
南卒
坐食者南卒驕與子弟俱負甲則俯僂荷戈不能趨嘈
然金鼓鳴氣駭失所圖固無一技良徒有七尺軀吾聞
孫子教弱女成武夫吾欲練汝輩使之虓虎如奈何天
子詔苦禁蓄兵書軍旅非素習壯士心踟蹰羣蠻屢騷動
主將復佐除有急何以報思之可驚吁
春暄太早率爾援筆
去歲有閏既苦寒今年春早亦太暄清明寒食在二月
禁火正如揮箑天桃花零落牡丹發漠漠江頭吹柳綿
細蟲打窗夜如雨潤氣蒸礎朝生泉卷簾闢戶迎風坐
徹縟去屏思簟眠勸君用心慎倉卒萬事轉易如車旋
安知明日不凛洌莫以炎凉隨目前
述鷗
水濱老父忘機關醉眠古石紅蕖間綠波蕩漾意不動
白雲往來心與閒有鷗素熟翁如此命侣呼儔就翁喜
相親飲啄少畏避自浮自沈不驚起漁人窺之即謀取
手攜羅網來翁所羣鷗瞥見皆遠逝千里翩翩一回顧
鷗不薄翁勿疑避禍未萌真見幾漁人羅網不在側敢
辭旦夕從翁嬉
常甫招客望海亭
蓬萊釀酒酒已成賀家池上新採菱紫衣侍立烏帽走
吾兄招客望海亭歸來為我道客語異事覼縷皆目覩
醉中遥指北山下云此白處乃海浦入山迤邐數百山
客居乃在一山顛雖非陽侯所窟宅風濤澒洞已拍天
餘山亦有人雜居山無桑麻只捕魚海中百怪所會聚
海馬海人並海驢或如七十之老翁或如三尺之侏儒
手足口眼莫不見鞭磔盡作人號呼千艘競造石首脯
雨聲颯颯魚來初截波一網千萬尾櫂歌喜噪翻蓬壺
垂鈎忽挂綠鸚鵡探石仍得真珊瑚晩晴蜃結綵霞閣
夜黑龍呈明月珠紅漣紫液碧㶑灔頃刻變態世所無
我聞此景若在眼便欲駕舶尋天吳昔時管寧亦避地
吾祖嘆息思乘桴我今何為不可往誰能俛首甘區區
平時此亭景最美自謂清曠更無比一䎹客語心坐馳
却上望海汙潢耳嗟哉好惡隨所遷世間萬事多如此
于將軍
長安遣兵百勝強意氣何有漢中王七軍之心俱猛鷙
虎兕插翼將翺翔睥睨荆益可席卷白帝城高如堵墻
秣馬蓐食朝欲戰雷聲殷殷山之陽沈隂苦雨十餘日
漢水溢出高騰驤蒼黃不暇治步伍攀緣蹙踏半死傷
計窮豈不欲奔走四望如海皆茫茫鼉鳴魚躍尚恐懼
萬一敵至誰敢當遥觀大船載旗鼓關侯凛凛英風揚
蒙衝直繞長堤下勁弩強弓無敵者雖有鐵騎何所施
排空白浪如奔馬將軍拱手就縶縛咋舌無聲面深赭
捷書一日到錦城隻輪不返皆西行將軍疇昔負朋友
若(缺)昌豨猶得生循環報復雖天意壯士所惜惟功名
曹瞞相知三十年臨危不及龐明賢歸來頭白已顦顇
泣涕頓首尤可憐高陵畫像何詭譎乃令慚痛入九泉
淯水之師勇冠世英雄成敗皆偶然
紫髯將軍
華容女子哭幽囚吉利如虎入荆州縛其孤雛斂貔貅
長驅水步八十萬欲獵于吳吳主憂羣臣勸迎同一說
拔刀斫案心膽裂揆彼之量豈我容開門納狼計何拙
魯家狂兒策最長倡而和者有周郎區區黃蓋乃乞降
龍幡遮火燒赤壁東南風急天絳色江中戰舸岸上營
烟焰飛騰半焚溺雷鼓大進聲滿川輕銳廹逐皆崩奔
紫髯將軍更歡喜曹公垂翅不得鶱子布元表何齪齪
成敗之决在一言君不見甘露寶鼎間典午受禪吳猶
存青蓋入洛雖可惜猶勝俛首臣老賊
夏日甘寢
廻風動木葉細雨濕蛛絲心下無閒事人間有此時微
凉紗半卷幽夢角徐吹此興惟吾解兒曹莫使知
冬夕即席作
燭滴緋桃淚香蟠春蚓灰酒花隨煖聚酥蕊帶寒開自
有清歌送惟愁畫角催隔簾疑曉色雪壓數枝梅
與張子明飲湖亭
小艇衝湖過幽亭枕水虛風來荷氣外人在木隂餘濕
印篘新酒長茭族貫魚遥看鶴歸處便是謫仙居
冬晝作
霜隂收欲盡斑駁意初晴漸喜山將出只愁雲更生鳥
窺晡後屋雞唱午間城灰折紅爐火微煎傍耳鳴
造王館公第馬上作
濯濯春容在柳梢野梅相壓吐香苞日邊明晦雲無定
雨後寒暄氣欲交抱蕊縣蟲猶帶繭銜枝飛鳥已營巢
高懷不愛三公府白水青山滿近郊
呈館公
磻溪莘野亦初閒去逐功名遂不還豈有太平辭將相
却來高卧對湖山冥心真出三千界注想長虛第一班
踽踽朱門舊時客冒寒衝雨到郊關
霽夜
寂歴簾櫳深夜明睡廻清夢戍牆鈴狂風送雨已何處
淡月籠雲猶未醒早有秋聲隨墮葉獨將凉意伴流螢
明朝凖擬南軒望洗出廬山萬丈青
寓興
薄寒初著裌衣裳日景中分不短長池館虛明開水石
園林搖落受風霜黃花滿檻金翎秀白酒盈樽玉液香
未老不須雲母粉且教絃筦奏清商
西齋冬夕
平生疎野得江湖歲暮西齋擁一爐雨滴空階如自語
風吹長木更相呼世間寵辱收碁局樓上光隂入酒壺
近日睡時全少夢攀緣狂想自知無
小菴初成奉酬元帥
伐竹誅茅挂織蒲半規小榻一方爐不隨健鶻摩空去
且免窮猿失木呼自有琴書增道氣别開世界在仙壺
幽人欲到知何意若說真菴彼豈無
送登州太守出城馬上作
怱怱送客出城闉霜意方高日漸曛青嶂倚空先有雪
黃沙匝地半和雲旌旗明滅隨車遠鼓角悲凉隔水聞
正是無憀一回首兩行白馬映紅裙
適值劉從道供奉往信陽鎮用前韻送之
君馬悤悤赴信陽雖云同郡似他方村沙卷盡黃昏日
海水吹成半夜霜别恨不須青草色歸期當及小桃香
閒官冷局遥相望兩覺迢迢歲月長
銀河
江湖有客卧孤城每見銀河眼亦明萬里長風吹不斷
一番微雨洗尤清星辰白石參差亂雲氣飛梁倏忽生
織女東西波浪隔夜寒天闊不勝情
選官圖口號
環合官圖展觀呼象子圓飛騰隨八赤推折在雙玄已
貴翻投裔將薨却上天須臾文換武俄頃後馳先錯雜
賢愚品偏頗造化權望移情欲脱患失膽俱縣愠色觀
三已豪心待九遷寧知即罷局榮辱兩茫然
寄内
試說途中景方知别後心行人日暮少風雪亂山深
郭公
枉渚潮初落平岡日又西蘆叢深處泊惟有郭公啼
禾熟
百里西風禾黍香鳴泉落竇榖登場老牛初了耕耘債
齧草坡頭卧夕陽
登賀園高亭
東武名園數賀家更于高處望春華深紅淺白知多少
直到南山盡是花
熙寧口號(二首)
日生明堂講太平時聞深詔下青冥數重遣使詢新法
四面興師剪不庭
萬戶康寧五榖豐江淮相接至山東須知錫福由京邑
天子新成太一宫
榆錢
鏤雪裁綃箇箇圓日斜風定穩如穿憑誰細與東君說
買住青春費幾錢
毛滂
(字澤民任推官從蘇子瞻遊)
秋日書懷
秋日吐微明寒葉墮半碧娟娟竹弄影冉冉香引胍窗
明棐几净水石涵虚白茶開睡足眼苔上嬾行屐屋寒
無燕雀豈獨少賓客顧我警露友佇此遼天翮相對雖
不言孤高比三益邇來世外心漸覺眼界窄兒時喜功
名今念真戲劇平生飜羹手欲爛誰能炙豈待二頃田
初無一㕓宅第當營糟丘努力期百尺頽然寄疎慵坐
看駒過隙韓郎食不足苦心定誰惜那知落英繁吾食
豈無夕舉手謝飛鳶一鼠何勞嚇
下渚湖
春渚連天闊春風夾岸香飛花渡水急垂柳向人長遠
岫分蒼紫垂波映渺茫此身萍梗爾泊處即吾鄉
定光禪院
曉出開霜阪饑烏啄麥畦山腰餘雪瘦天面冷雲低寒
意梅花北禪心柏子西窗前借殘月照我渡前溪
宋元詩會卷二十九
