宋元詩會卷八十二
兵部主事陳焯編
朱德潤
(字澤民睢水人工詩畫延祐間用趙孟頫薦得入仕籍宦弗稱志遂挂冠歸年七十二卒有存復齋)
(稿虞集為跋曰凙民文章典雅而理致甚明獨惜以繪事掩其所長然識者不猒其多能也二子復)
(吉中吉於明初官典籍給事家蔵有睢陽五老圖乃其九世祖兵部郎中朱會與杜祁公輩稱五老)
(者也)
送馮海粟待制入京
人生百年間會面能幾何昔年别君去冰雪滿長河今
歲復送君堤柳青婆娑春塘漾輕舸曉日生微波柔櫓
數聲動遊子行不歌夢隨征帆杳思逐春流多落花粘
空樽錯落金巨羅聚散未足道且使朱顔酡
次韻貢仲章學士題仙山圖
浮生三十餘失志墮塵鞅南吳與北燕所歴如翻掌山
中猿鶴期别路成榛莽瑶草霜未凋靈芝日應長久聞
東王公御氣九霄上縹緲星霞裾虚室絶華想欲從道
無因寫此寄清曠
泛太湖訪友
扁舟去何所渺渺太湖陰依依桑梓村拍拍枕寒潯飛
雲入遐睇鳥道横青岑篙師戒勿渡柔櫓力不任我身
雖骨立未肯折壯心放船當中流浩歌激清音何當被
宫錦再作峨嵋吟
和柯敬仲博士幽蘭
陽和徧巖谷猗蘭發初芳幽姿不自媚隨風忽飄香寧
辭雨露恩感此歲月長願隨郎官握得上中書堂不慚
山澤姿高貴比金張靈芝在宣室豈獨懷沅湘
題唐明皇幸驪山圖
驪山西北高萬乘東南至霓旌蒼翠中閣道丹青内憶
昔上林遊春寒多並轡羯鼓召花奴黃門催力士霓裳
曲未終驚動漁陽騎
題張參政所藏太真上馬圖
開元朝野時清明姚宋廟謀多輔成紫宸前殿焚錦繡
花萼樓高延弟兄那知暇豫生淫樂慢舞霓裳羽衣薄
龍漦流禍入宫牆野鹿銜花汙簾箔春晴並轡曲江行
回顧阿環嬌態生繡衣珠趿如花旋秦虢椒房恩寵鮮
宫中舁出錦棚兒兵滿漁陽人未知一朝犯順入宫闕
咸陽煙塵迷日月翠華雜沓驚塵蒙劍閣西迴渭水中
王臣下微同列國從此藩鎮争豪雄人生富貴真迷途
傾城褒姒無時無漫道玄宗不知政試問當年無逸圖
仙山圖為趙彦昭賦
崆峒之山戴斗極疊嶂横陳開碣石翠崖丹磴互低昂
複閣層欄轉空碧碧桃花落笙聲幽雙成吹玉彩鳳謳
跨鳳騰雲去無迹清猿啼斷層崖秋霞光隠映山長在
寰海茫茫隔烟靄舊遊仙侣謾招呼誤落人間幾千載
吳争越戰何可數束書欲問桃源路畫圖空見避秦人
隔水漁郎不相顧
送李益齋之臨洮
綠陰滿京畿送子之臨洮臨洮何茫茫流出長城濠長
城岸阻玉關阨于闐蔥嶺河涼高羌氐兒郎走帶箭哀
笳風起斗擊刁良人西征二三載寶幢車馬聲塵遥如
今不用酒泉郡豈必坐使朱顔凋蒲萄苜蓿味雖美異
方土俗殊鄉里避地猶當似管寧受封應得論箕子願
從列騎擁旌旄歸来燕處華堂裏却話人情翻掌難曾
浥征袍淚如洗
讀隋書
廣通渠邊渭水流長安猛將縣兜牟陳郎酣睡未知曉
采石夜渡江聲秋韓擒不待賀若報呼得蠻丁作鄉導
銅鉦一聲歌管闌望仙閣下旌旗繞兵家兒女髮照人
金井梧桐三墜身血痕已汙青溪草遺恨空憐高使君
當時只道明良會三十年間轉頭事江都未放錦帆回
晉陽城内驚塵起
德政碑
德政碑路旁立石高巍巍傳是邑中賢令尹三年秩滿
人頌之刻石道傍紀德政傍人見者或歔欷借問歔欷
者誰子云是西家鐫石兒去年官差鐫此石官司督工
限十日上戶歛錢支半工每年準備遭驅責城中書生
無學俸但得錢多好作頌豈知令尹賢不賢且喜豪民
来饋送德政碑磨不去勸君改作橋梁柱乞與行人濟
不通免令觀者嗟何補
水深圍
水深圍田疇蕩蕩如湖陂圍低水深岸不立雖有木石
將何施里中申官官不允徵糧每歲歸倉廪稻粱無種
長菰蒲民産賠償官始准今春水澇忽無津十分災作
五分申問渠何故作此弊府州覆熟成三分吏胥入鄉
日旁午二分徵作賠官賦倘逢人訴熟為荒破盡家資
猶不補因此年年怕官惱水渰水深俱不報東南民力
日漸窮不願為農願為盗人生盗賊豈願為天生衣食
官廹之水渰償米或時稔賠糧無奈水深圍
題石崇錦障圖
洛陽金谷園中花雕玉為欄繡作遮琉璃噐多出珍饌
瑪瑙街長行細車椒房塗香貯歌舞曳珠珥翠籠輕紗
珊瑚扶疎三四尺王羊貴戚爭豪奢那知花淫風雨妬
古来山澤生龍蛇嬋娟墜樓寶珈碎月明夜半啼驚鴉
除日
日行三百六十五今夕方除歲云暮人生憂樂百年期
又見日除當此度養和適情宜及時古今中壽七十稀
自非金石不可永刀圭誰保長生期彭宣老𣆀亦何之
不須更作送窮詩客聞此詞莫傷咨樽前且醉黃金巵
觀内廐洗馬
黃雲灑雨沙場秋灘高水平凝不流曉霜襲透蒼駝裘
圉人浴馬津水頭綠驃連錢雙驊騮日光射波脂膩浮
青絲脱鞚黃金鈎輕爬短刷濕未收三花剪髮平且柔
籋雲駿氣將無儔束芻斗豆豈馬羞茫茫豐草生林丘
霜蹄胡為踏長楸振鬛一躍期天遊
十四日泊安陵
廣川六百里驛道上皇州紫極星辰近黃河日夜流村
明湥夕火灘泊過年舟明發乘車去逢人說浪遊
和龔子敬先生遊春韻
烹茶熱旨酒坐石得嘉賓好鳥時鳴晝幽花不放春山
遺今古事詩著往來人楚地龔夫子諸生數問津
贈黃竹村老儒畫梅竹
煙水旴江渺丹陽度雪寒久憐梅淡泊先問竹平安夜
月清詩思春風彩筆端北來知巳少歲暮欲彈冠
送張景亮知州致仕
角巾歸里舊儒冠宦轍馳驅涉萬端楊柳碧溪春晝永
梅花白雪夜窗寒朝廷有道容辭老田野無羈得盡歡
幸喜玉堂遺業在安居留待後人看
送劉德璋提點還宜興通真觀
通真僊觀欲凌虛牝谷先生晝隱居玄鶴不歸&KR0990;表柱
白雲長護紫泥書桐棺已化人徒仰鐵鎖高縣孰可舒
便欲束書陽羡路青牛春晚又迴車
遊梁溪暮歸
古樹呼風作雅音石梁溪渡景沈沈山横宿靄曉晴薄
人倚曲欄秋思深潁水空遺黃鵠恨茂陵多感白頭吟
栖遲莫厭歸来晚明月驚烏繞故林
和王繼學治書
駒隙流光一鏡縣虚明直與綺窗連鑿開混沌知身外
别有山川在眼前蓬島秋深稽漢使桃源春暖避秦仙
敬亭山色看如畫熊枕圍屏穏晝眠
送趙季文任湖州錄判
萬里奉親官署近萱堂春早燕呢喃桃花紅似郎君馬
楊柳青於從事衫苕水漁舟烟浩渺何山書舍石巉巖
莫思杜牧尋芳晚剰有新詩寄一緘
題豫章山房
豫章林老色參天擁護山僧丈室前豈為法身同草木
要驅塵慮出風烟茶甌香篆晨齋後竹几蒲團夜榻邊
獨有瀏陽歐學士題詩遥問不空禪
和虞先生題當山張真人别業
嵐雨初晴綠樹新松蘿夾屋淨無塵洞花幽鳥時時别
野鶴孤雲日日親紅霧半窗丹火候青山萬古百年人
從君更覓方平宅玄武門前作近隣
紅葉題詩
金殿風微拾墜紅題詩聊寄玉溝東芳情有意隨流水
細字無心學斷鴻别館乍凉霜透幕長門深夜月移宫
才情偶爾成佳配不道周南有國風
出郭
步自東臯隔市塵青山高下欲迎人汀花有意開何晚
野草無名亦自春
陶淵明歸去来圖
甲子題年玩物華門前栗里自桑麻從他晉史書劉宋
别有黃花處士家
蘇天爵
(字伯修真定人父志道歴官行省稱能吏天爵以國子生試名第一釋褐授大都路薊州判官調功)
(德使司照磨改國史院典籍陞應奉翰林文字進修撰擢江南行臺監察御史斷疑獄如神入為監)
(察御史改奎章閣授經郎復拜御史在官四月知無不言自是内遷外擢皆顯官中忤時相罷歸久)
(之上察其誣復使參知浙省大都路都總管兩浙都轉運使仍以江浙參知總兵饒信積勞得疾卒)
(於軍中年五十九天爵為學博而知要長於紀載著國朝名臣事略十五卷文類七十卷詩文稿三)
(十七卷)
送同知任君玉西歸
薇花曾見照青春今日都門又送君入蜀使迎新大守
渡瀘人識舊將軍琴聲彈落巴山月馬首披開劍閣雲
見說西州民事簡客来多誦長卿文
黃清老
(字子肅邵武人泰定中進士官翰林供奉)
福山菴
晨光海上来雲氣升萬壑雞鳴落花中殘鐘度城郭菴
僧戴星出我自飯藜藿寧知天地心但有山水樂書燈
夜搖動霧氣侵几閣開扉得新月欲掩見栖雀烟霞暫
相違筆硯庶有託但留松間雪付與雙白鶴庭柯換故
葉林竹脱新籜何日芝草開拿舟付前約
送王君冕歸陜西(四首)
麥熟天乍熱開軒理瑶琴兹辰有客至一徑蒼苔深日
出樹影倒曠坐分綠陰清談落餘花松風雜幽禽君子
希道德永言結同心
狂風捲茅屋遥見溪上山人生有遇合離别何足歎黃
鵠將西歸臨風振羽翰我有雙明珠置之青雲端朝朝
復暮暮照君千里還
少年處山谷壯歲遊京師性本猿鶴羣焉能牛馬馳曩
有採薪憂挂冠願為醫近得聖賢對讀書甘如飴習慣
已成癖豈無君子知
十載宦京輦田園就荒蕪茲焉得歸耕休馬南山隅舉
酒樹色動鶯燕鳴相呼流水既悦君白雲亦邀余錦囊
可贈還愧非明月珠
送李子威代祀嵩衡淮海(二首)
羣生望甘澤五岳雲氣通天香落巖谷瑞靄春冥濛海
潮天際来金碧森萬峰劃落紫翠堆亭亭玉芙蓉古廟
絲竹存迎神奏黃鍾空山逓餘響落花舞青童
南海祝融宅汪洋載神州巨浸含萬有元氣何空浮蒼
蒼島嶼間彷彿通十洲神魚在深淵甘霖何以求朝折
若木枝夕飲桐栢流萬里竟探討豈徒司馬遊
古樂府(二首)
君好錦繡叚妾好明月珠錦繡可為服服美令人愚不
如珠夜光可以照讀書
君好春芍藥妾好夏池蓮芍藥多豔色春風迷少年不
如蓮有實可以壽君筵
登平遠臺鼇頂峰
六鼇簸蕩玄圃碎三島崩騰失空翠海風掣斷南山雲
分我滄江半江水臺南巖谷青岌岌竒松怪石作人立
山巔恐有風雨来林徑空濛落花濕水東屴崱結平綠
積霧飛嵐坐堪掬蓬莱迢迢幾萬里一碧天光浸寒玉
吟翁回首看不足緩步策驢度空谷誰知咫尺山中幽
望斷殘暉立脩竹
天馬山
溪隨天馬西北行半空忽見蓮花生雙鸞欲下却飛去
旌旗引入丹霞城攀蘿上到猿啼處恍然曠坐消百慮
千山無人雲氣深終日徘徊不能去虚空樓閣時自開
異香忽起三清臺風吹笑語落天半疑是神仙跨鶴来
百花潭上春自照白鹿呼人猿亦嘯路迷不敢輕問津
恐有賢人隠耕釣蒼崖九折樵徑通絶頂可見西崆峒
塵心豁然臂欲羽竦身直上凌天風
尋故人
適興一尋君君家在白雲寒花秋後見落葉夜深聞隨
意坐苔石呼童煮澗芹不須談世事詩思正紛紛
貢闈偶成呈同院諸公
射宫圍棘斷經過閒却秋聲太液波風定碧簾聞禁漏
夜殘銀燭見星河仙人共對青藜杖詞客孤眠白玉坡
弱水蓬莱三萬里不知何處月明多
雪夜直宿玉堂
琪樹花生禁漏遲金莖月色近書闈白雲入水春無跡
銀漢横空夜有輝竹静似聞蒼玉佩松寒欲傍綠荷衣
乾坤清氣蓬莱表獨坐天風拂翠微
張志道别都門
竹寺西軒共聽琴杏花猶記紫囊吟溪山老我扁舟興
風雨知君萬里心滄海夜潮銀漢濕蓬莱春樹碧雲深
三年離别樽前話傾倒何時更似今
庚午興聖殿進史
瑶編初進侍明光日麗龍池晝刻長堤柳染成春水色
宫花併入御爐香金壺洒露層階滑玉椀分冰廣殿凉
矇瞍似知天意喜鳳笙新奏五雲章
梧桐雨
曾將秋信報人知又與西風泣别離刻綠滴殘猶有淚
題紅流去更無詩舊巢鳳冷朝飛遠古井金寒曉汲遲
待得楚臺雲散後却憑琴調寄相思
題平翠樓
華樓突兀摩蒼天清吟飛上神飄然虚欄六曲飛雲起
蓮峰千仞當樽前晴嵐帶霧結秋色脩竹過雨鳴寒泉
東風一笑歌石鼓心期試問金鼇仙
友人擬古樂府因題絶句(四首)
采荇歸来午花梢日轉廊綠陰凉似水不見洗紅妝
生愛東隣女蛾眉畫不如近来機杼廢臨得右軍書
今夜中秋月含情獨上樓辰星三兩點偏照玉簾鈎
露井疎桐晚風亭碧藕秋捲簾山月上水宿見雙鷗
登福山遇僧偶出
鷲嶺雲深杖屨幽竹風松影共悠悠何人分得僧家榻
坐看南山一片秋
友人見訪不遇
君来白鶴下青冥我入春山聽曉鶯可惜小樓風雨過
無人收拾萬松聲
貢師泰
(字泰甫寧國宣城人文靖奎之子也少肄業國子泰定四年授太和州判官改歙縣丞櫂應奉翰林)
(文字出為紹興路總管府推官屢讞疑獄人稱為神再入翰林歴待制國子司業禮部郎中遷吏部)
(拜監察御史陞吏部侍郎外任浙西庸田使江西廉訪副使召為禮部尚書參知江浙行省用戶部)
(尚書分部閩中再以秘書卿召行至海寧得疾卒師泰以文字知名而於政事尤長所至輒效士譽)
(翕然歸之有集行世)
襍咏(四首)
看月當看缺月缺終須圓賞花莫待開花開落還先静
觀萬物理可以全吾天東隣侈曼舞西隣沸繁絃歌燕
猶未終飄忽如浮烟宣尼陳蔡間伯夷首陽巔斯人雖
已矣清風萬古傳
千金不為恩一語終感德所以古来士慷慨重相得睠
兹義利間誰能有真識張儀復連衡酈生空伏軾魯連
不帝秦高論抗六國遂令千載下撫卷長歎息
疎林收霽靄方池含密陰坐深清晝冷餘花散鳴禽緘
情何所寄撫我綠綺琴世無鍾子期誰能復知音
偃息北窗下好風從南來開窗延好風懷抱忽為開人
生如逆旅造花同嬰孩小知鬭蝸角營營真可哀是非
何足論客至且銜杯
姑蘇
百花洲上姑蘇臺吳王宴時花正開半空畫燭西子醉
三更鐵甲東門来吳波渺渺吳山簇不見嬌嚬倚欄曲
丹楓落月怨啼烏碧草東風走驚鹿闔閭丘墓相連處
應恨夫差迷不悟斷指千年血未乾遊魂夜哭臺前路
章華
靈王宗國崇臺宇按劍章華睨中土弁裳伏地走諸侯
鐘鼓凌空震三楚騁驕不畏伍子謀落成乞與吳兵遊
孤舟竟走江上路塊土獨占山中愁十年霸氣終蕭索
回首華榮歸不得饑魂漂泊啼秋烟細腰却舞新王前
朝陽
神娥縹緲高唐上楚宫樓閣森相向丹楓蒼桂涌孤關
白石清江簇連嶂行雲冥冥飛雨寒孤猿咽咽秋花間
翠鈿龍駕杳何處斷魂殘夢愁空山微臣宋玉誇能賦
當日襄王豈真遇千古秋風恨未平高泉飛落三巴怒
黃金
昭王銳志移青社築土縣金奉賢者四方劍佩集強燕
千里風塵馳駿馬郭君自舉先羣豪樂生獨步超凡曹
酬恩一雪霸國恥建功並倚雲天高君臣意氣千年少
落日荒凉沒秋草黃金買貴滿長安悵惆英雄布衣老
戲馬
項王戲馬從東来意氣蹴跼全秦推入關不並沛公轡
還鄉却上彭城臺重瞳按劍風雲靡萬疋騰空烟霧起
凄凉垓下泣名騅零落江邊餘數騎寄奴千載心爭雄
登高把酒臨秋風詐移晉鼎非男子君看百戰東城死
銅雀
半空高柱翔金雀玉扆繐帷塵漠漠西陵老樹暝色寒
長安殘妓春情薄曲終紅袖辭尊前簷傾斷甓飛人間
分香老淚恨不滅秋風吹入苔花斑漢家一片鄴城土
肯為奸雄載歌舞銷盡曹瞞萬古魂落日漳河咽寒雨
送顧仲莊之海北
釣龍臺下與君别萬里東南何日還星斗動搖天在水
海門空闊浪如山瓊玕寶樹来三島鸚鵡金籠出百蠻
簫鼓船回應北上鳳池春早佩珊珊
送馬御史
萬斛龍驤海上回除書忽報自天来紅蓮日轉神仙幕
翠栢霜飛御史臺已喜文章收俊譽還因綱紀得長材
風塵滿目難為别且盡江頭酒一杯
送洪元成赴静江治中
海上東風吹鬢毛杏花開處雨蕭騷薦書舊最司徒考
宫錦新裁别駕袍落日山城旌旆遠拍天春水柁樓高
莫憐投老多辛苦萬里行囊有豹韜
題張子固所藏鮮于墨蹟
一自昭陵藏墨本書名誰復更超羣忽傳河朔專行草
不讓吳興變隸分黃鵠夜深隨落月白鵝秋冷化孤雲
風流頼有張公子雪繭封題比右軍
題李則平憲副所藏息齋竹
滿川風雨長篔簹吹作參差二鳳凰籜粉已翻鱗甲紫
墨花還染羽毛蒼春寒弱幹當軒潤日暮清陰入酒凉
便欲截筒鳴嶰谷却愁彈瑟望瀟湘
巴陵女子盧希孟貞節
尚書子婦魏王孫清白傳家節更貞諸將已捐南渡主
孤身猶抗北来軍血書夜洒巴陵月烈氣秋横鄂渚雲
欲弔忠魂無覓處惟應瑶席從湘君
題淵明小像
竹杖芒鞋白鹿裘山中甲子幾春秋呼童檢點門前柳
莫放花飛過石頭
柯九思
(字敬仲天台人工詩善畫際遇文宗為奎章閣鍳書博士得出入内廷後失寵退居吳下元史無柯)
(傳盖未之考也)
題誠夫尚書垂綸亭
尚書昔隠江漢間垂綸滄波弄白石千山桃葉起春謳
萬頃蘆花湧秋色適興偶拂珊瑚光豈意渭濱終得璜
未央奏策動天子四海籍籍傳文章至今亭子松陰古
磯上蒼苔長膏雨經綸事竟尋舊遊願逐茶烟渡湘浦
釣月軒
談笑從吾樂相過罷送迎凭欄看月出倚釣待雲生蝶
化人間夢鷗尋海上盟軒車穏適意何物更關情
送陳玉林南還
龍去亭空思惘然道人和淚話當年珠宫錫號開三島
金榜承恩自九天花落御牀霑宿霧苔生輦路濕蒼烟
春来怕渡秦淮水處處青林呌杜鵑
姚婁東往玉山因書以寄
相逢何事且徘徊澤國桃花岸岸開見說衡陽南去路
秋深無雁寄書来
索陽莊瓜
榖雨初乾可自由荷鋤原上倦還休醉迷芳草生春夢
誰識東陵是故侯
題畫白頭翁
春濃不放小禽棲白髮衝冠向曉啼簾幕半開人未起
樓臺風暖日猶低
偶題寄玉山
谿行處處是仙家谷口逢君日未斜隔岸雲深相借問
青松望極有桃花
偶成柬匡廬山人
青鳥當時養得馴碧梧露下覆清晨紗窗忽見秋如許
應有蛾眉憶遠人
題李遵道畫扇
江清地僻野人家門外橋通石徑斜不信東華塵十丈
萬山晴雪看梨花
題唐子華畫秋江才子圖
林臯霜老紅初冷嵒畔烟虚翠欲消記得山陰曾訪隠
一笻秋色度溪橋
宇文公諒
(字子貞其先成都人徙吳興公諒弱冠有操行館嘉興富家有夜奔者叱去之明日即辭歸不告以)
(故登至順四年進士第授徽州路同知婺源事改餘姚遷高郵府惟官除國子助教調應奉翰林文)
(字同知制誥兼國史院編修移病歸後歴國子監丞提舉江浙儒學廉訪嶺南以疾請老所著有以)
(齋詩稿玉堂漫稿若干卷)
送復見心往定水
定水招提鳴鶴東鑑湖歸去泛孤篷鉢衣不濕荷花露
玉麈遥生桂子風山静祇看雲自動江澄莫訝水如空
沃州有約尋支遁還許清談共野翁
西湖竹枝詞
斷霞灑灑魚尾紅清唱一聲湖月東阿儂只在繡簾裏
隔着荷花無路通
台哈布哈
(字兼善本巴約特氏初名塔布哈文宗為易斯名父塔布台歴仕台州錄事判官遂家於台布哈家)
(貧好讀書集賢待制周仁榮養而教之年十七領江浙鄉試第一明年賜進士及第授集賢修撰轉)
(秘監著作拜江南行臺御史擢中臺監察御史首劾托歡貪暴既抗章言文宗后加徽號及太臣列)
(土封王為非制幾中危禍頼后悟得免自是屢任外職擢翰林侍讀學士兼修國史方國珍亂海上)
(以布哈稔知賊情遷浙東宣慰使都元帥分閫温州至則國珍寇温縱火筏焚之一夕遁去會與左)
(丞博囉約期進討博囉違約先三日出洋兵潰被執為國珍飾詞上聞布哈痛憤欲死朝廷莫由知)
(之繼遣大司農逹實等至黃巖招撫俱與布哈意見牴牾每值事會可圖輒縱之去更授以官國珍)
(詭降而勢益熾布哈竟力戰死所著有復古編十卷)
賦得上林鶯送張兵曹
春日陽關道鶯聲滿上林来從金谷曉飛度玉樓陰柳
嫩難分色歌停稍辨音明朝空解語人去落花深
春日次宋顯夫韻
帝城三月多春色南陌風光畫不如躑躅花深啼杜宇
鸕鷀灘暖聚王餘玉樓似是秦宫宅金水元非鄭國渠
處處笙歌移白日揚雄空讀五車書
汴梁懷古(雅勒呼集中已見此詩必有一誤)
花石岡前麋鹿過中原秋色動關河欲詢故國傷心事
忍聽前朝皓齒歌蔓草有風嘶石馬荆榛無月泣銅駝
人間富貴皆如夢不獨興亡感慨多
京師上元夜
華月澄澄宿霧收萬家燈火見皇州天閽虎豹依霄漢
人海魚龍混斗牛公子錦韀鳴玉勒内家珠箔控銀鈎
道旁亦有揚雄宅寂寞芸窗冷似秋
寄姚子仲
懶趨青瑣立朝班焚却銀魚挂鐵冠琪樹有枝空集燕
竹花無實謾栖鸞漢廷將相思王允晉代衣冠託謝安
聖世只今多雨露上林芳草似琅玕
春日宣則門書事簡虞伯生
三月龍池柳色深碧梧烟煖日愔愔蜂粘落絮縈青幔
燕逐飛花避綠沈仙仗曉開班玉筍雲韶春奏錫瓊林
從臣盡獻河東賦獨有相如得賜金
寄同年宋吏部
金鏡承恩對紫薇錦韀白馬耀春暉謾隨仙仗朝天去
不記宫花壓帽歸海國風高秋氣早關河雲冷雁聲稀
嗟予已屬明時棄自整絲綸覓釣磯
送趙常伯淮西憲副
東華晨霧正霏霏使者分符向合肥封事尚留青鎖闥
蒙恩近出紫宸闈江涵曉日明樓堞風引春雲上繡衣
珍重故人千里别綠尊須盡莫相違
鞦韆詞
芙蓉宫額半塗黃雙送秋千出畫牆簾底燕驚花雨亂
樹頭蜂繞襪塵香巧將新月添眉黛閒倩東風響珮璫
歸去綠窗和困睡暫憑春夢到遼陽
送瓊州萬戸入京
海氣昏昏接蜃樓颶風吹浪蹴天浮旌旗晝捲蕉花落
弓劍朝縣瘴雨收曾把烏號悲絶域却乘赤撥上神州
男兒墜地四方志須及生封萬戸侯
絶句(二首)
繡簾鈎月夜生凉花霧陰陰入畫堂吹徹玉簫人未寝
更添新火試沈香
金吾列侍擁旌旄五色雲深雉尾高視草詞臣方退食
内宫傳勅賜葡萄
送王奏差調福州
春水溶溶滿鑑湖蘭舟長護錦屠蘇可憐走馬閩山道
榕葉陰中聽鷓鴣
庫庫
(字子山喀喇氏祖雅克章事世祖從征有功庫庫幼肄業國學其學問得諸許衡長襲宿衛制行清潔)
(始授集賢待制遷兵部郎中轉秘書監奉命往覈泉舶芥視珠犀不少留目改僉禮儀院拜監察御)
(史遷秘書大監外歴江南行臺御史浙西廉訪使江浙行省平章政事内歴禮部尚書奎章閣學士)
(大學士知經筵事翰林承旨知制詔兼修國史至正五年將用為平章政事感熱疾先卒年五十一)
(生平志在匡君濟時每侍經筵必娓娓敷陳冀有感動常言宋徽宗多能惟一事不能順帝問何謂)
(一事曰獨不能為君耳聞者韙之)
分賦清風嶺送逹兼善總管紹興
清風嶺頭清風起佳人昔日沈江水一身義重鴻毛輕
芳名千載清風裏會稽太守金閨英通籍當年第一名
劇郡疲民應有望會將霖雨濟蒼生
宋元詩會卷八十二
