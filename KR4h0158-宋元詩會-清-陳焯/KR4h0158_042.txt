宋元詩會卷四十二
兵部主事陳焯編
姜䕫
(字堯章居苕溪與白石洞天為鄰潘德久號之曰白石道人與石湖放翁倡酧最多按黃巖亦號)
(白石時人目為雙白其詩學皆得自蕭干巖海藻而姜則蕭之壻也)
春日書懷
垂楊大别寺春草郎官湖此鄉有石友合幷不得呼瘦
藤倚花樹花片藉冰壺老鄭談絶妙辛楊句敷腴平生
子姚子貌古心甚儒時邀野僧語間與琴工俱酒闌興
未了左轉城南隅大江圍楚碧烟水入玄虚流落不自
恨惟嗟故人疎一月三見夢夢中相與娛日日潮風起
悵望武昌魚
夏日寄朴翁時在靈隠
風吹松樹枝懷我松間友雲從北山來令我屢回首山
雲夜夜起山雨侵人衣遙知竹窗裏自吟新雨詩
太湖
茫茫復茫茫中有山蒼蒼大哉夫差國坐占天一方夫
差醉蓮宫巨浪搖不醒越兵從何來奪我三萬頃年年
亭上秋一笛千古愁誰能知往事飛下雙白鷗
范大參入覲頗愛鄙作以詩謝之
問句石湖老如將日指標枯中說滋味高處戒虚驕頗
喜唐音近寧論漢道遙正聲今在耳萬樂聽簫韶
小孫納婦
慶事集朋親孫枝喜氣新歌雲停碧落舞雪眩青春暖
日花君子清樽酒聖人一春行樂地不負牡丹辰
呈方叔
聱牙落魄一閒官職事何嘗見一斑不是論松須說劒
若非尋壑即觀山閒看落葉隨風去冷笑奔雲送雨還
更有劉巖楊處士伴渠癡坐老花間
夏日天台
青天揮箑臥藤牀翠袖攜壺過酒漿蝟腹出波烹芡實
褭蹄和露擘蓮房招呼時入雞豚社獨坐曾無雁鶩行
便是赤城真隠吏不須劉阮更相將
冬夜不寐
宵柝迢迢警睡魔靜思甘分老林坡忍饑但有嵇康嬾
扣角曾無甯戚歌不起妄心思世事只將閒意養天和
時人休說長生術學著長生事轉多
負暄
不是羲和德澤流寒鄉何處覓温柔絶憐天上黃綿襖
大勝人間紫綺裘旋挾藜牀隨影轉更攜書卷與閒謀
天和妙處誰能會欲獻君王却自羞
和陸放翁見寄
遙知三徑長荒苔解組東歸亦快哉津岸紛紛羣吏去
船頭衮衮好山來平時佳客應相過勝日清樽想屢開
若許詩篇數還往直須追挽古風回
送朝天集歸楊誠齋
翰墨場中老斵輪縦横一筆掃千軍年年花月無閒日
處處江山怕見君箭在的中非爾力風行水面偶成文
先生只可三千首回施江東日暮雲
京口留别張思順
伯勞飛燕若為忙還憶東齋夜共牀别後無書非棄我
春前會面却他鄉連宵為話經憂患異日相逢各老蒼
更欲少留天不許曉風吹艇入垂楊
吳江舟中
自譜新詞韻最嬌小紅低唱我吹簫曲江過盡松陵路
迴首煙波十里橋
琵琶洲
松尾颼颼石浪寒塞吟蕃曲轉聲酸人間無此春風手
應是江妃夜夜彈
吳趨夜泊
夜暗歸雲繞柁牙江涵星影雁團沙行人悵望蘇臺柳
曾與吳王掃落花
林光朝
(字謙之興化莆田人少從陸子正授尹焞之學得伊洛正傳四方就學者甚衆年五十進士及第為)
(孝宗隆興元年調袁州司戶參軍用大臣薦得館職歴著作佐郎兼禮部官進司業以不往賀張說)
(出為廣西提刑召拜祭酒乾道間帝幸學命講中庸大稱善面賜金紫不數日除中書舍人會謝廓)
(然除侍御史光朝繳還詞頭因請外任出知婺州引疾予祠卒年六十五有艾軒詩集)
送别湖北漕李祕監仁甫
文字渺煙雲過眼徒浩浩所有未見書惜哉吾已老子
雲客長安陳迹如一掃同叔向來人我生苦不早亦聞
青城山斯翁為有道瞿塘不可上秋夢長顛倒白日來
西崑一見自應好縦譚百代前至竟非枯槁多為開口
笑明月生懷抱黃鶴有高樓怳如事幽討攬轡逢道州
聽書下下考周南勿留滯掇拾供史藁分手重酸辛璠
璵衆所寶十日不得面何為太草草
資中行奉寄臨邛守宇文郎
銅駝陌上生秋草前者刻石今如掃儋邊半紙半糢糊
下牀三日成悲惱倉史萌芽何可見要從筆意生秦漢
欲將奇字問何人所守一家如小篆是中變幻隨形模
鐘鎛鼎鬲匜盤盂如何西京到魏晉搜盡蒼崖惟此書
即今原隷見顛末仍于畫上分錙銖燕然有年固可紀
筆勢豈得先黃初中郎袖手欲無作正始不逮况其餘
幸哉一見俱抵掌翩翩如反古石渠且說金陵佛屋何
年燈晉分隋張猶青熒忽聽荒雞還自起資中之刻不
徒爾
鞭春行
轆轤罥寒田雀饑江梅落蛀兔脚肥枯腸一夜轉雙轂
眼光吹上蝦蟇衣巖腹新晴山鬼哭女媧墳外春風歸
繭村紙簾大如席柝柝杖藜金雀飛
次韻奉酬趙校書子直
雁塔新題墨未乾去年燈火向秋闌趣看天祿青藜杖
怕著王孫紫綺冠好在三山尋浩渺何如一紙問平安
觚稜皎月無人到玉糝初成許共餐
送别傅郎中安道持節閩中
忽然鄉思若為收莫到三茆最上頭二月東甌看負弩
一天南蕩想行舟過家上冢從今數落絮飛花合晝遊
料得甘泉來奏計定應前席莫遲留
閏月九日登越王臺次韻經略敷文所寄詩
閒陪小隊出山椒為有吳歌雜楚謠縦道菊花如昨日
要看湯餅作三朝千重嶺海供横槊一帶風煙聽采樵
憑仗折衝如此好不應東去更乘軺
前歲過真陽初識子欽今道出曲江不忍遽分偶
成長句志别
秋崖一夕卷炎蒸那更揮斤為斵冰碧落舊尋燒藥竈
白芒長對讀書燈相期大庾何多日似出浮屠向上層
縦有分張吾未老定從臺閣看飛騰
賀丘國鎮致仕
桃花流水是家鄉洛下才名四十強自有赤松堪辟穀
那能白首更為郎案頭貝葉㤀言久江上蓴羹引興長
解后却成香火社好將詩句細商量
送陳侍郎應求知泉州
百片牙旗水面長蔡邕題在刺桐鄉十年杯酒開雲榭
一樣官銜過洛陽我亦攜家緣送客誰能掃地自焚香
野橋衝臘寒梅白莫要登臨憶侍郎
甲午
仙掌秋容媚銅樓曉色遲猗蘭成漢殿苞竹入周詩鼎
卜卿雲合郊禖彩仗移隆興乾道日建武永平時詹事
開新府長秋綴舊儀禮經猶下問易道本生知世子家
為法文王我所師誕彌重海潤漬賞一天慈九月黃金
蘂千齡白玉巵遙開三殿喜高頌走天涯
李昂英
(進士番禺人未詳何官仕在南宋孝光間諡忠簡宋史不載其詩見於石倉選中)
送鄭雪屋歸里
征衣點落紅君去與春同貧到歸時見吟多醉後工不
應冠尚鶡自許氣如虹急著看山眼飛帆吸快風
武夷觀
閒乘石罅船又到浙江邊回向初心地皈依古洞天成
丹呼鶴舞噴酒起龍眠雨意偏留客茶瓜定宿緣
景泰寺
樹合疑山盡攀緣有路通遠鴉追夕照低雁壓西風瀑
勢雷虚壑松聲浪半空凭欄僧指似漲霧是城中
觀穫
負郭平田闊秋深穫課勤短鎌行缺月多稼剪黃雲舊
臘占三白今年稔十分太平村舍裡墮穗飽雞羣
白雲登閣
白雲峯擁到危巔傑閣翬飛倚半天谷響頗疑吟木客
潮回坐見變桑田幾重山隔幾重海一日身閒一日仙
真樂無如會心處林花野鳥亦欣然
登峽山疾風甚雨
長風吹裂碧雲堆捲取銀河瀉下來雨攪犀潭千尺浪
煙遮龍壑一聲雷松翁偃蓋嵒隈立猿女穿羅洞裏回
舊事蘭亭好拈出婆娑溪曲共流杯
西樵巖
巨石卷阿駕半天樵山風景豈虚傳水簾不捲四時雨
丹竈空凝萬古煙印石尚存烏利跡問誰曾識紫姑仙
我來遊徧登雲谷更借山僧半榻眠
送舶使孫叔諧東歸
蓴鱸高興趁新秋帆腹吞風湧去舟萬寶集登天子庫
諸蠻遮泣海山樓世間顛倒是非夢達者逍遙得失侯
歸到家林定重九團欒杯酒菊花浮
宴鳴珮亭和趙漕韻
數尺飛泉漏隔城寒嵒坳處落琮琤縣知勝境無塵到
却訝晴天作雨聲一㰱不容貪者飲兩峯宜著醉翁行
此泉千載因人重曾識光風霽月清
蒲澗滴水嵒觀瀑
與可人遊五四幷快風吹面洗炎蒸鹿巡夾道千章木
猿挂垂嵒百尺藤石室横琴清振玉壺瓢酌水冷調冰
□簾雨後籠山闊不許塵埃俗耳聽
送鑒師往靈洲寺
少年芹泮頂儒冠猛志緇袍出世難孤島一燈開佛屋
長身七尺占僧單鐘鳴魚叩隨緣過櫂舞鷗飛取次看
亭下聽經人在否石欄搖影碧波寒
贈海珠湛老
也曾參破動風旛坐得形枯鬢早斑衲子指為真鐵漢
江神幻出小金山葉亭浪急翻船入蔥嶺雲深挈履還
香燼未寒行道處蕭森翠竹護禪關
羅浮洞長寶谷王寧素送藥瓢
久矣深山煉鶴形聞呼洞長又逃名斷崖怪木人稀跡
亂石奔泉澗有聲劒定通神收古匣奕聊供玩戲紋枰
藥瓢解贈寧無意重到孤庵論養生
送舶使周申
堂堂山立舊朝簪久屈清流督獻琛風送連艘出獅國
浪吹殘句到雞林平生不隔同袍面中歲難禁惜别心
歸見耆英定相問秖言閉戸萬山深
陳造
(字唐卿高郵人年四十三登第調繁昌尉改平江府教授累官安撫司參議范石湖陸放翁俱極稱)
(其詩有江湖長翁集)
魏帝廟
佛貍歲未卯志欲吞宇縣當年江飲馬腥血浸淮甸無
人飯耕牛有井巢歸燕至今閱遺史為汝空飲恨緬想
瓜步留殺氣纏吳分云何此山椒遺像儼高殿無乃甘
事讐吳俗昧所見或復綿歴久後嗣忘敵怨冥漠彼有
識福汝吾敢信君看趙與薛徇國冒禍釁魏侯繼前躅
長呼死白刃胡不尸祝之香火均遠近豈但祈神休抑
使頑懦奮誰令決從違引手適我願
長蘆寺
昔年望長蘆去江逾百步垣宇呀已缺浮圖欹欲仆僧
徒噬肯留日有沈溺懼重來舒望眼佛刹非故處安衆
得亢爽定遷醻夙素似聞瓶錫侣復作醯蚋聚居人禱
蠶麥行客乞泉布營者肆夸侈施者不顧慮百堵煥金
碧奚翅復其故往往豪雋人四壁有未具彼徒創寺意
取鎮湍濤怒向來梵唄所倏為蛟螭據在已不自保誘
俗說依怙波流置不省此理吾未諭
繁昌早發
客行固厪身留滯如捩翼及茲祖禮竟蓐食理帆席風
停浪未蟄天曙月正白版磯滙湍殺荻港煙樹碧杖策
丁家洲徙倚容少息無酒問山店憶鱸聽村笛鳥烏啼
松竹鴈鴇下沙磧回柁投曲澳又寄糝潭夕情疎或易
合不作淮楚隔纍然槁項翁輭語慰行役
泊小姑山
楚山屹兩姑我見乃其稚聞名詩卷間識面客舟次玉
刻極端麗簪植暝蒼翠娟月上天角相與詫嫵媚怒風
將我西未憗卜晩憩山足舟可艤山木纜可繫山外正
風波獨此佳食寐斷知有神物主此勝絶地明朝捐行
槖可無答神賜白鵝雪為肪綠蟻香馥鼻舟穏風又熟
無乃契神意未暇訪彭郎辭費辨非是
命書
命書唐濫觴委源傅吕後有倡莫為遏波蕩今不救字
育叵數計八字詎所囿甲子動垓億舉一百萬漏荒唐
無稽据誦言指休咎奈何聰達人頗復安此謬懷刺曳
長裾偃蹇文士右夸詡走干謁薦墨不待叩士有待濡
沫百請不一售我昔遊江淮知識間新舊文士不到眼
此輩日交簉辭章輕杯水羨彼行槖富鰓鰓問利祿吾
儒所深陋自笑與世違迂論取排詬
布穀吟(人以布穀為催耕其聲曰脫了潑袴淮農傳其言云郭嫂打婆浙人解云一百八箇)
(鳥何與人事人人以意測之是非皆不同為作此)
潑袴不容脫鳥語徒慇懃輸租質農器有袴那解新官
中催科吏如虎告時趣耕爾能許即今春種未入田安
得縣胥知愧汝卑栖俛啄良易謀聒聒彊任田家憂啼
時未旦夜不休班班血痕銜口頭人將近似測禽語汝
意真解憂農不或傳悍妻天所怒姑不可撾渠不顧罰
為此鳥聲曩愆警世毋為郭家婦南方諛佛古到今人
持數珠家梵音區區說似一百八譏訶勸相知何心浙
風淮俗隔江水意解禽言乃如此蘇黃妙句誰嗣之兩
地流傳併須紀世間儒墨紛相攻巨細彼此臧穀同爭
如痛飲卧長晝付渠馬耳謝東風
識村翁語
勸耕淨居村翁老而健問其夀云山居淡食乃爾昔
一村叟一野僧皆壽百二守杜郎中史丞相呼之致
敬厚設而歸即逝二人壽未必止此厚味非野人所
饗也其言有契予心作此記之
山僧一生饜山䔩溪叟所仰纔魚菽漫入侯家與相家
珍膳不應填汝腹百二歲翁清且羸茵坐鼎食寧其宜
焉知暫飽博長往穀神震怒脾媪悲官家顆粒皆民力
此祿食之須此骨兩翁妄食壽弗延當念無功暴天物
我雖不偶猶餐錢車行肉飽隷後先食功揣已懼不稱
因翁有言呼使前盤几畢識翁所言
望夫山
亭亭碧山椒依約凝黛立何年蕩子婦登此望行役君
行斷音信妾恨無終極堅誠不磨滅化作山上石煙悲
復雲慘髣髴見精魄野花徒自好江月為誰白亦知江
南與江北紅樓無處無傾國妾身為石良不惜君心為
石那可得
山居(三首)
山間有好事時肯問何如束送筯頭薤鮮分匙面魚披
襟偕我飽攬髮為君梳一笑塵勞外都無病可袪
忽作斷過訪經旬閒瘦笻慵添和詩債病減灌園功石
鼎褭輕碧庭柯零細紅竹君如見慰竟日嘯窗風
鳥息我亦倦行行取徑微石稜妨錯足藤蔓每鉤衣森
木各天籟連山同夕暉推門吟袖冷滿帶野風歸
香雲寺
山月明空隙庭柯下槁乾沈沈僧夜淨漠漠鴈天寒夢
境愁偏隔詩情老易闌未容辭水厄聊復踞蒲團
圩上
小村山影裏山脚水明沙春事初移柳人家未摘茶生
兒了門戸饌客有中鰕笑我塵埃者奔馳鬢易華
丁酉道中暮春
去家如昨日節物轉頭非風處綠自舞雨餘紅頓稀野
橋平水過村路躡花歸趁得酴醾在箏琶拂舊衣
得姪消息
甚喜年穀熟仍聞佳食眠郡人新過此鄉信得真傳社
酒浮蛆淥湖魚割玉鮮平時計安穏莫靳里胥錢
金地寺
側徑﨑嶇去飛蘿次第捫山横欲無地路轉却逢村竹
栢圍荒寺莓苔上繚垣殘僧不知客芋火老雲根
陪盱眙王使君東遊(二首)
錦席浮波影牙檣轉霧霏飛花窺碧酒舞蝶傍紅衣野
日歌前淡雲峰望處微遊魚應與樂啼鳥莫催歸
纜解鷗飛處船移柳影中林廬桃李月浦溆蕙蘭風酒
淺能無醉歌長惜有終賦詩聊泚筆寓意未須工
雜詠(三首)
淮汴朝宗地孤埤只眼前譙樓西日淡戌鼓北風傳破
竹非無計澆瓜亦自賢客愁渾幾許撫劒倚吳天
天外纖雲盡山巔望眼遙平淮剪綠野白塔界晴霄客
裏風光異吟邊物象驕功名他日事回首興蕭條
關塞凄涼處青徐指顧邊如何漢正朔不盡禹山川將
略輕三捷天威重萬全諸公不愒日老子判留年
次瓜州
雲曀平山塔煙明老濞城客行判費日舟泊細論程閘
水清兼濁潮天雨復晴未須歸有夢午枕愜涼生
高頭山
小駐緣雲脚居然睡眼醒楚田銜樹闊漢水挾山青蹀
躞初㤀倦巉巖已飽經川原方啖蔗不擬嘆漂零
書懷
俛仰人間世纔為一笑資百年羊胛熟萬事虎頭癡文
字聊遮眼功名浪朵頤浮生如此爾况復病餘衰
縣西
一徑斜穿犖确行身閒尤覺馬蹄輕坡頭嘉樹千幢立
煙際長江匹練横茶鼓適敲靈鷲院夕陽欲壓赭圻城
三春簿領沈迷裏野鳥山花眼最明
七夕
龍旌鳳扇一相迎知費青禽幾寄聲天上經年纔舊約
人間轉盼便深更涼河只向樽前落微月偏來酒面明
後夜玉琴彈别鶴獨應乾鵲夢魂驚
夏夜飲客
矻矻官曹興易窮得閒何惜一樽同傍愁邊到無惡客
從竹間來皆好風勝日詩狂輸酒聖轉頭渭北復江東
雕鞍未作扶攜去更放蘭缸子夜紅
寄陳居仁
尚記誅茅柳外隄水光搖霧潤窗扉桑間曾是僧三宿
海上能㤀鶴一歸野店樽罍醅脚釅北鄰雞鶩稿頭肥
解顔一醉平生事更向行藏計是非
贈仲國美
三閱春光一建瓴依然歸櫂泊危亭烏迎客子各頭白
柳學故人俱眼青曾是縦談僵婢僕又成豪飲臥罍瓶
明朝小話前溪别分付溪風管醉醒
贈趙秀才
平生心事釣漁舟解后青衫映白頭肯為功名戲雕虎
不留顔面對沙鷗露漙青蓋高荷曉風約黃陂小麥秋
入眼斜川歸趣好此身何處不莬裘
宿野人家
步尋松篠款谽谺忽到孤山處士家十頃蒼鱗漾墻角
一鉤寒玉插簷牙杯行不乏紅絲鱠飯了仍供白露芽
把臂傾舒吾已怯又分離緒上歸槎
重九山陽儀真兩使君送酒
酒會文期興尚濃佳辰一笑坐天窮兩州各遣六從事
九日俄成一病翁詩不受催空急雨帽無緣落任西風
明朝晴徑通行屐却漫支笻遶菊叢
次韻高賓王見投(二首)
病念還家可奈愁客中日月急梭投土花暈壁迎梅雨
海燕將雛送麥秋霑袖正憐珠隕睫關門能復玉為舟
搘頭閤膝高舂臥黃妳青奴共此樓
魚辟清澄鳥愛昏陶翁歸計酒盈樽山田雨足鳩呼婦
籬苑春深竹有孫百首旋編新賦詠三生猶憶舊精魂
小摩他日紅塵眼閒送蜚雲過海門
林亦之
(字月漁福清人受業於林光朝四方從游者戸屨恒滿惟樂軒陳藻能紹其傳有網山集行世)
丁亥九月十六夜偕李監倉宿臥龍山中聽雨旋
復月出
相喚此山來狂風吹我衣把酒桂花下山雲片段飛掩
門雨初滴開門月旋上倚樹看月明半山聞雨響人間
有佳景詩句頗發越何曾似今夕聽雨還看月
奉題林稚春菊花枕子歌
故人所說菊花枕似把冰丸月下飲秋水一雙明炯炯
數在青囊第一品狂風江上吹蒹葭往往得之嵇阮家
閉門誦書二十載眼睛損盡生空花建陽小作箸頭書
殘更燈火亂蟲魚石渠文字大如斗場屋歲月又不偶
却來南山青草邊東西盡為菊花田手提長筐向山曲
一下收拾三百斛昨者昏迷才起來解把蝇頭小字讀
乃知妙物通羣仙一切藥裏應棄捐
九日遊龍臥山留一夕明日值雨坐超上人房偶
題
野興更周遭應遲問大刀山房逢雨好人意與秋高多
謝烹鮮乳還令厭濁醪重來須累少款款聽蕭騷
陳文煥秀才所宅近市憑樓一望西山宛然
西山簷外見何必鹿門行近晩江聲合疎簾野意生終
朝如此好初月更多情却媿才華鈍三年句不成
奉寄雲安安撫寶文少卿林黃中
泥封款款下青冥却許麾幢換使軿夔子城池開幕府
杜陵詩卷作圖經十年去國未歸夢萬里看山憑短亭
可信明時好人物亂猿啼處是州廳
滕王閣懷古奉呈撫州别駕兼簡戸曹
城邊帝子閣西頭水遶南昌故郡流浦曲天長鷗侣小
夜深雲淨月華浮澹臺墓暗竹根古孺子亭荒荷葉秋
漠漠滄江無了日哦詩休接古人愁
題嚴子陵釣臺
莫向金門傲冕旒歸來却要著羊裘乾坤不是劉文叔
那得長竿到白頭
重陽次日登城山
城山飲罷冷侵衣湖上重來月滿巵未愛疎籬黃菊日
最憐秋水白雲時
呂定
(字仲安以武職顯孝宗朝蓋丞相正惠公端之裔因宦籍而家新昌者也爵至殿前都指揮龍虎上)
(將軍能詩有說劍集其詩腴秀風流居然大雅明松溪宰吕繼梗其遠孫也序而傳之)
懷古
我昔遊海上東望三神山風波幾萬里蒼茫雲靄間魚
龍自掀舞天空日月閒神僊渺無跡徐福去不還空餘
蓬萊閣千載留人寰
追和蘇子瞻遊峽山寺韻
山迴寶華閣水遶金鎖灣塵慮頓焉息于茲開我顔疎
鐘日夕動老僧林下還天風吹白雲悠悠滿松關歸猿
有餘悲月明嘯空山僊人自何來翺翔八極間手把玉
芙蓉吟笑鏘珮環歌罷忽飛去千峯堆翠鬟
赴京
太白樓前雨乍收畫船撾鼓上皇州肯因離别牽愁思
要把勛名事壯遊千里關河旗帶月一天星斗劍横秋
胸中賸有安邊策此去應當獻冕旒
奉天門朝賀
曉日初臨萬歲山寶幢華蓋列朝班九重天上來僊樂
五色雲中識聖顔深殿捲簾香霧裊近臣傳制珮聲還
嵩呼齊視恩如海散作陽和滿世間
班師
紫塞回鑾雪正晴王師百萬擁連營馬嘶大地山河壯
旗捲長空日月明龍虎臺高千嶂聳鳳凰城近五雲生
聖顔有喜天心順中外歡聞奏凱聲
登東岳
海内名山孰與齊清風掖我上丹梯鵬程九萬扶搖近
世界三千指顧低瀑挂天門驚霹靂雨蒸日觀出虹霓
太平會見東封盛玉簡金書煥紫泥
雪夜
漠漠同雲徧海涯曉風寒逼綠窗紗飛揚鱗甲三千界
粧點樓臺百萬家何處妙歌金帳酒誰人清對玉梅花
便應石鼎融冰水烏帽籠頭自煑茶
望岱
岱宗東望鬱嵯峨萬丈僊橋鳥外過秦樹千年空老大
漢碑終古不消磨天壇夜靜垂星斗石磴春深長薜蘿
記得舊遊曾載酒頽然峯頂放長歌
登彭城樓
項王臺上白雲秋亞父墳前草樹稠山色不隨人事改
水聲長近戍城流空餘夜月龍神廟無復春風燕子樓
楚漢興亾俱土壤不須懷古重夷猶
戲馬臺
據鞍揮指八千兵昔日中原幾戰爭逐鹿已無秦社稷
逝騅方歎楚歌聲英雄事往人何在寂寞臺空草自生
回首雲山青矗矗黃流依舊遶彭城
金陵旅夜
一雨皇都萬象明東風嬌囀上林鶯火煙亭館春多少
鐘鼓樓臺夜幾更枕上故園蝴蝶夢枝頭斜月杜鵑聲
銀箋欲寫長相憶滚滚江流不盡情
遊匡廬
欲向匡廬觀瀑布便從彭蠡驟樓船一聲長嘯來丹壑
千丈飛流下碧天洞裏樓臺無歲月雲中雞犬有神仙
憑誰呼起巢松者醉擁宫袍對酒眠
度大庾嶺
鑿破鴻濛一竅通至今傳說九齡功天垂瘴雨蠻煙外
路入炎荒火樹中萬里關河瞻北極兩行旌旆過南雄
鷓鴣聲裏端陽近榕樹青青茘子紅
浴日亭和蘇學士韻
危亭突兀倚青山坐對扶桑碧海灣紫霧欲生龍伯廟
洪濤先湧虎門關光搖宇宙花生眼影動欄干酒上顔
遙望蓬萊宫闕曉一輪飛挂碧雲間
王炎
(字晦叔婺源人受學張南軒登乾道進士官著作佐郎出守湖州年八十餘卒有雙溪集)
題徐商叟所藏李伯時四天王圖
龍眠有巧手幻出汗血駒老衲或戒之回向心地初遂
畫白衣仙蘄與梵釋俱北方四天王亦附瞿曇居雜以
馬龍像宿習終未除四王名字異且復形狀殊信者謂
其有疑者意其無蕩蕩天門高誰能凌空虚何以信不
疑取諸貝葉書
過浯溪讀中興碑
日光玉潔元子辭銀鈎鐵畫顔公書百金不憚買墨本
摩挲石刻今見之猗那清廟久不作其末變為王黍離
春秋一經事多貶魯頌四篇文無譏漁陽鼙鼓入潼華
公卿徒步從六飛朔方天子扶九廟京師父老迎千麾
紫袍再拜謁道左上皇萬里旋鑾輿牝咮鳴晨有悍婦
孽狐嗥夜有老奴扶桑杲杲未翳蝕但歌大業吾何疵
首章義正語未婉前輩不辨來者疑正須細讀史克頌
未用苦說涪翁詩許張勁節震金石李郭壯武如虎貔
斷崖蒼石有時泐諸公萬古聲烈垂天憐倦客有所恨
雨溼江寒催解維神州北望三歎息翰墨是非何議為
胡道士草庵
清風颼颼竹萬箇白日寂寂茅三間春深只有鳥呼夢
地僻略無人叩關豈但壺中堪避世也勝圖上可遊山
出門回首不能住輸與道人閒復閒
解官到郡諸丈置酒岳陽樓招炎為客鄧巴陵索
詩
重上危樓覽洞庭故人一笑對飛觥君山只似&KR0008;山綠
江水不如湘水清半日勝遊成樂事三年俗宦損詩情
天涯解后還離别莫惜尊前底裏傾
和陸簿九日
風露蕭蕭木半黃老來淡薄似秋陽一樽冷落思佳客
九日凄涼在異鄉採菊何心追靖節哦詩無語答仇香
危臺戲馬今安在休惹清愁攪石腸
出郊雜詠
閉戸不知春色佳柳梢欲暗可藏鴉鴨頭新綠齊腰水
女頰輕紅刺眼花
晩憩田家
家書未到鵲先喜春事無多鸎又啼偶對好山留客坐
綠陰遮屋日將西
雙溪種花(二首)
雙溪漸有雜花開每日扶笻到一回勝似名園空鎖閉
主人至老不歸來
蒼頭為我斸西山扶病移花強自寬縦不為花長作主
何妨留與後人看
周文璞
(孝宗時人與姜䕫友善姜有夏日寄朴翁靈隠詩或云即文璞也)
銅雀硯
君王有遺令婢子守空臺遙望西陵下漆燈照鴆杯玉
顔闕釵澤松栢生悲哀低吟短歌行想像奸雄才清泉
沈金彩古煙凝紫灰零落故瓦在雕鐫若陶坏為人作
書硯詞章出詼諧上下千載間流轉何悠哉那知墟中
人天命不復來齊昏亦披猖增土築崔嵬年年漳河頭
野棠如雪開
金牛洞
凌兢下危梯俯傴坐深穴回身避雲霧偃面視日月藥
苗護谽谺竹節截嶭嵂安知幽谿下有此大奇絶金牛
鏟光景仙牒尚可閱岡頭春已半枸杞如點血便恐顛
風興横吹石崖裂
堯章金銅佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相饑鷹餓虎紛
相向拈起靈山受記偈龍天帝釋紛惆悵形模遠自流
沙至鑄出今回更精緻錢王納土歸京師流落多在西
湖寺錢王本是英雄人白蓮花現國主身蛇鄉虎落狗脚朕
何如紅袍玉帶稱功臣天封拆開即退聽兩浙不聞笳
鼓競歸來佛子作護持太師尚父尚書令一枚傳到白
石生生今但有能詩聲同袍秦外銛師兄哦詩禮塔作
佛事同喫地罏山芋羹何曾薰陸綺牀供但見相輪銅
綠明哦詩禮塔猶未畢蘆葉低飛山雨溼
戴敏
(字敏才號東皋子天台人生乾道間攻詩自適不事制舉終窮無悔其子復古後亦繼父志以詩名)
(家)
西溪陳居士家
來訪西巖老家居水竹村紫鱗遊鏡曲黃犢卧雲根自
昔好賓客相傳到子孫不行亭下路護筍别開門
鄭公家
門墻多古意耕釣作生涯菽米散魚子蓮根拔虎牙弄
孫時擲果留客旋煎茶頗動詩人興滿園蕎麥花
小園
小園無事日徘徊頻報家人送酒來惜樹不磨修月斧
愛花須築避風臺引些渠水添池滿移箇柴門傍竹開
多謝有情雙白鷺暫時飛去又飛回
約黃董二親與桂堂諸姪避暑
世間無處避炎蒸欲叫西風叫不譍恨乏由檀除熱惱
心思赤脚踏層冰醉遊河朔誰同往表借明光愧不能
聞有山林最深處清涼境界著高僧
遊張園
乳鴨池塘水淺深熟梅天氣半晴陰東園載酒西園醉
摘盡枇杷一樹金
林夢英
(字叔虎原籍閩清徙撫州為臨川人登淳熙二年進士知武岡軍遷祕書丞)
筆架山
謂天高高由積氣謂山高高由積翠山中雲霧皆寶衣
天上星辰有奇字相傳筆架幾千年此是仙樓三十二
落霞孤鶩近西江青帶瑤簪如八桂
宋元詩會卷四十二
