宋元詩會卷五十
兵部主事陳焯編
高九萬
(號竹磵理宗時人與劉後村孫季蕃善後村寄詩云行世有千首買山無一錢其風致可想)
卜居
結屋離黃道開門對白沙一莊千古月三徑四時花客
至旋沽酒身閒自煑茶相聞蟲鳥外不復聽喧嘩
春日湖上
清波門外放船時盡日輕寒戀客衣花下笑聲人共語
柳邊檣影燕初飛曉風不定棠棃瘦夜雨相連薺麥肥
最憶故山春正好夜來先遣夢魂歸
送方秋崖出都門
忠言歴歴未曾行盡載圖書出帝京餘子但知才可忌
先生當以去爲榮門闌竹石關心久部曲溪山照眼明
長嘯歸歟莫惆悵淛江風定自潮平
江居晚詠
家住清江江上邨江雲山影自平分幾回晚起開門看
不見青山見白雲
過寶蓮山(山下爲韓王府)
拂曉官家簿錄時未曾吹徹玉參差旁人不忍聽鸚鵡
猶向金籠喚太師(時侂胄賜死玉津園側)
春情
天涯海角水雲寬人在吳頭楚尾間彈徹箜篌難寄恨
海棠深院獨憑欄
眞山民
(字山民文忠公之孫宋末隱居不仕但自稱山民諱其名氏識者服君才節謂德祐間復出一淵明)
(也)
幽居雜興
松桂小菟裘山扉幽更幽蜂王衙早晚燕子社春秋鬢
秃難遮老心寬不貯愁年來把鋤手無復揖公侯
光霽閣晚望
一閣納萬象危闌俯渺茫白沙難認月黃葉易爲霜宿
鳥投煙嶼歸樵趁野航孤吟誰是伴漁笛起滄浪
興福寺
爲厭市喧雜攜詩來此吟鳥聲山路静花影寺門深樓
閣莊嚴界池塘清淨心松風亦好事送客出前林
修眞院訪崔道士
竹扉蒼蘚墻林下小丹房風定香煙直月斜簾影長瀹
茶泉味别點易露痕香安得棲塵外求師却老方
春遊和胡叔芳韻
春光潑眼明占勝得新亭棠醉風扶起柳眠鶯喚醒非
無杯泛綠安得鬢皆青且事日爲樂歌聲莫暫停
山亭避暑
怕礙清風入丁寧莫下簾地皆宜避暑人自要趨炎竹
色水千頃松聲風四簷此中有幽致多取未傷廉
三山旅夜
獨坐本無况凄凉更旅中檻低簷碍月窗破紙吟風隣
舘笛三弄譙樓鼓二通半觴聊自適新荔擘輕紅
泊白沙渡
日暮片帆落渡頭生暝煙與鷗分渚泊邀月共船眠燈
影漁舟外湍聲客枕邊離懷正無奈况復聽啼鵑
夜話無上人房
蒲團一榻上坐到夜將分窗月燈昏見巖猿雨歇聞茶
甌勝飲酒禪語當論文只恐紅塵跡涴師松下雲
獨坐
寒齋淡無味孤坐思悠悠時事三緘口年光一轉頭有
書遮老眼無藥療閒愁假使丹心在衰遲也合休
曉行山間
出門誰是伴只約瘦藤行一二里山徑兩三聲曉鶯亂
峰相出沒初日乍隂晴僧舍在何許隔林鐘磬清
山間次季芳韻
好山多在眼塵事少關心風竹有聲畫石泉無操琴許
猿分野果留鶴守雲林不是閒邊客誰來此地吟
溪行
春煖溪西路行吟又幾廻水清明白鷺花落失青苔雲
過日吞吐樹搖風往來漁歌聽未了欲去又徘徊
除夜約張梅境飲
今日又除夕君能爲我來燭光紅照席酒浪綠搖杯臘
帶吟愁去春隨笑臉回相看俱健在莫管歲華催
宿寶勝寺
苦吟吟未了只向兩廊行月去塔無影風來鐸有聲禪
心隨水淨佛眼共燈明安得雲邊住與僧分此情
兵後寓舍送春
觸景多懷舊凭欄易愴神飛花遊蕩子古木老成人世
換山如醉田荒草自新鄉關渺何處回首暗風塵
樓居
攜書來過此便覺少塵埃簷冷留雲宿窗明報月來閒
愁山隔斷幽夢鳥呼回湖海元龍氣從渠俗子猜
蘭溪舟中
一舸下中流西風兩岸秋櫓聲搖客夢帆影挂離愁落
日魚鰕市長煙蘆荻洲篙人夜相語明發又嚴州
清明
清明今日是原上一經過新葬塜無數未來人更多此
生曾悟否不樂復如何莫待澆墳土樽前且醉歌
臨江晚行
茅舍亂雞聲疎林淡見星霜輕留草綠霧暗失山青蹤
跡去來燕交遊聚散萍浮生原是客不必恨飄零
寄郭月蓬
煙波秋草外活計一漁篷淡月明寒葦新霜醉曉楓身
雖殊出處道豈有窮通俯仰看人面何如數過鴻
舟中峡口
亂山如碧玉處處見鵑花水漲傍分港舟行倒走沙宿
依沽酒市飯過釣魚家喜脱風波險推篷數暝鴉
次韻章劒溪山居
想無書赴隴林鶴莫驚猜曳杖雲同出開簾山自來池
堪供洗硯籬不碍觀梅静倚長松立藤花點翠苔
宋道士同遊白雲關
扶攜方外友來入白雲關八九峰如畫兩三人倚欄棋
聲敲竹外簾影落花間一曲瑶琴罷翠隂生晝寒
晚春
有恨青春老無營白晝長葉新林換綠花落地生香雨
意一番足人家百事忙爲儒竟成誤悔不早農桑
江樓秋夕
樓高古城遶無奈漏聲催幽夢風吹斷新吟月送來江
長漁唱遠雲冷雁聲哀明日重陽酒黃花開未開
初夏訪劉道士
白雲隨杖屨伴我到山房暑薄疑天别林深見路長水
芝皆道味花竹亦詩香更待荷開後來分半榻凉
春行
東風物物新花外步清晨蕉葉卷舒雨鳩聲問荅春園
林三月景詩酒百年身試數交遊侶如今有幾人
秋晚
暮色入江郊霜風兩鬢毛笛聲吹月落詩興挾秋高謝
絕南柯蟻留連左手螯孤燈竹窗底危坐一歌騷
李修伯山居
俗子自不到幽扉何必扄苔衣和月卧山雨雜泉聽有
髮徒斑白無名入汗青未應閒此事尚可掃玄經
道逢過軍投宿山寺
窮途欲焉往薄暮此相投蟋蟀數聲雨芭蕉一寺秋鄉
關來枕畔時事上眉頭長嘆爲僧好今逢更說愁
春曉雨
破曉簷花未放乾披衣和夢倚闌干釀成苔暈地猶溼
老盡鶯聲風正寒無客醉敲金鐙響有人睡怯翠衾單
牡丹一夜成消瘦下却朱簾不忍看
西湖圖
兩袖春風一丈藜等閒踏破柳橋西雲開遠嶂碧千疉
雨過落花紅半溪青旆有情邀我醉黃鶯無恨爲誰啼
東城正在桃林外多少遊人逐馬蹄
隱懷
樣不趨時合便休都將往事付東流眼看浮世自今古
迹與孤雲同去留泉石定非騎馬路功名不上釣魚舟
有時但得句無問只與漁歌互唱酬
遊鳳棲寺
十載重遊古鳳棲連宫新遶綠楊堤欲談世事佛無語
不管客愁禽自啼苔滑空廊妨散步塵昏老壁失留題
僧家田地鄰家種菜甲春風綠滿畦
漁浦晚秋
西風吹夢越中遊剪剪輕寒入短裘鴈字不將鄉信寫
蛩聲空和旅吟愁郵亭冷雨孤燈夜漁市斜陽一笛秋
是處山川即吾土仲宣何用怯登樓
泊舟嚴灘
天色微茫入暝鐘嚴陵湍上繫孤篷水禽與我共明月
蘆葉同誰吟晚風隔浦人家漁火外滿江愁思笛聲中
雲開休望飛鴻影身即天涯一斷鴻
題永嘉夢草堂
留得斯堂萬古名江山不敢閉英靈池光曾染吟邊墨
草色猶如夢裡青南浦詩香流未歇東家魂冷喚難醒
當時園柳俱塵迹惟有鳴禽尚可聽
連城春夜留别張建溪
飛絮遊絲客子心連城那忍遽分襟青燈應見詩情苦
濁酒不如交味深一榻暖風棲竹屋半闌淡月立花隂
離懷今夜先收拾盡付明朝馬上吟
夜坐
匹馬平生汗漫遊如今寂寞老林丘小窗半夜青燈雨
幽樹一庭黃葉秋懶看世情寧睡去怕傷時事莫吟休
寒蛩可是知人意未到莎根只說愁
東粤廟
頽欄斜照網蛛絲陳迹凄凉萬古悲柘水尚鳴亾國怨
山松曾見受封時碑因苔蝕無完字城爲田侵失舊基
當日東甌知幾戰如今贏得一荒祠
歲暮
顔不常朱鬢易斑流光難駐雨跳丸一年又是等閒過
百歲只消如此看把酒何曾長在手種桃能得幾凭欄
痴人醉夢不知醒日夜雙眉抵死攅
三峰寺
寂寞煙林噪亂鴉青鞋步入野僧家雲深不碍鐘聲出
日轉還移塔影斜廊下蝸粘沿砌蘚佛前蜂戀插瓶花
竹牀紙帳清如水一枕松風聽煑茶
江頭春日
春暖旗亭煮酒香醉醒始悟是他鄉駕言行邁路千里
豈不懷歸天一方春事漸消鶯語老離愁偏勝柳絲長
無聊莫向城南宿淡月梨花正斷腸
初夏
一葉熏風帶暑回雨天濃翠與庭槐不隨春去鶯猶在
好競時粧榴又開剪尺旋裁新白苧杯盤聊薦舊青梅
篋中敝扇投閒久依舊團團入手來
幽棲
鶴護松扉久不開蒲團端坐思悠哉故交只向夢中見
閒事不經心上來雙屐躡雲春採藥一笻挂月夜觀梅
東風似見山童懶自與幽人掃徑苔
讀劉元城言行錄
一掃權奸九十章七州不憚歴炎荒黃粱富貴百年短
青史是非千載長丞相雖存心已死先生既葬骨猶香
向令鐡漢常留在天下何緣有靖康
秋夜次葉一山韻
自笑秋來似轉蓬偶然飛落過山中一燈幽舘菊花雨
孤枕小樓梧葉風涉世悠悠旋磨蟻懷人杳杳寄書鴻
浮生何預光隂事抵死相催作老翁
杜鵑花得紅字
愁鎻巴雲往事空只將遺恨寄芳叢歸心千古終難白
啼血萬山都是紅枝帶翠烟深夜月魂飛錦水舊東風
至今染出懷鄉恨長挂行人望眼中
客中遇鄉友季芳遠歸省親
河梁邂逅話襟期獵獵西風透裌衣酒臉未隨紅葉醉
鄉心先逐白雲飛客中送客難爲别山上安山胡不歸
借使家書君可寄此間無處問庭幃
山人家
片雲隔斷嶂西風三兩山花屋角紅幾畝桑麻春社後
數家鷄犬夕陽中拾薪澗底青裠婦倚杖簷間白髮翁
我亦願來同隱者種桃早晚趁東風
朱溪澗
路轉峰回又一村天寒大半掩柴門雲融山脊嵐生翠
水嚼沙洲樹出根任擁重裘風亦冷未投荒店月先昏
今宵只傍梅花宿贏得清芬入夢魂
閒中
敢咎章縫解誤人甘於閒處着閒身腹中書在温仍熟
夢裏詩成記不眞引鶴徐行三逕曉約梅同醉一壺春
今朝有喜誰知得新換銜頭號散民
春曉山行
風掃連隂作快晴瘦笻伴我出山扄路從初日紅邊過
人在野花香裏行古水殊無趨世態幽禽懶作弄春聲
棕鞋踏遍山南北只與白雲相送迎
梅仙山(梅福鍊丹地)
西都不知夀安用獨長年縱有丹爐在難吹漢火然
螢火
微蹤一腐草霜重不禁秋想悟浮生短常爲秉燭遊
吉水夜泊
入夜始維舟黃蘆古渡頭眠鷗知讓客飛過蓼花洲
草
草枯根不死春到又敷榮獨有愁根在非春亦自生
水墨海棠
不將翠袖捲紗紅怪得陳玄奪化工想是太眞春睡足
夢魂正在黑甜中
遊春嘲年少
錦袍朱帶玉花驄著意追歡紫陌東只道春風屬楊柳
不知楊柳有秋風
山間早春
小桃枝上認年華隨分紅開一兩花將謂春風只城市
也吹春色到山家
三月晦日
九十風光能有幾東風遽作遠行人樽前莫惜今朝醉
明日鶯聲不是春
吳龍翰
(字君式歙人與方岳同時同里)
牛首山觀揚子江
巨靈擘破此山石鞭起九龍入空碧山分爲兩合不成
夾住長江數千尺九道驚湍相擊撞雷聲怒發誰敢當
金牛怪獸不可數往往殺氣侵肌凉嗚呼蜀道古來難
燒棧能斷人往還一夫可敵百夫勇天險惟有秦函關
固知長江當城壁立此界限分南北東南佳氣無窮年
此江未必成桑田君不見逆亮百萬鼓腥風海鰍出鬭
天掃空書生不能長鎗與大劔只坐帷幄收竒功
題國直先伯祖海潮賦後
銀山突兀滄海頭夜半鼓噪萬貔貅争雄角力轉坤軸
旋磨塵世偕浮漚朝朝暮暮自消長誰言於此隨海鰍
鴟革裹尸已塵土未必怨怒卒不休看公立論屈前輩
筆端有力挽萬牛孤峰絕岸氣象古亦復燦燦珊瑚鈎
分明掘見隂陽根判斷造化之深幽玄機發泄天帝嗔
此文政恐雷電收不然亦似畫鳥跡長夜鬼哭聲啾啾
公自騎&KR1706;去不返滿江明月蘆花秋
西湖曲
十里風光煙水白嵯峨帝城紫霧隔笛聲吹斷蒲葉風
鷺飛界破青山色湖波鱗鱗織成縠翠蓋紅幢機上蔟
長安富兒美少年馬蹄踏踏香塵撲畫舫誰家窈窕娘
半額鵝黃時樣粧玉手折花嬌無力花枝半折銀絲長
隔花躊躇意相屬稍稍談笑聞餘香頽陽西落漢水遠
無計問覓雙瓊璫巫山高哉但入夢安得插翮飛其傍
君不見吳姬采蓮自唱曲君王尚在舟中宿
白紵詞
吳宫煙水碧迢迢如鱗金屋凌琅霄北方佳人顔如花
素衣濯濯明朝霞雲母屏風眞珠箔香銷金鴨春寒薄
璧月流光羅綺筵白紵舞殘西月落君看月落夜潮平
吳江闊兮越江深吳王醉去越王醒
嘉禾沈園
景物何其異虛巖人力成清池沈鳥影高樹落蟬聲花
日樓臺麗香風簾幕輕客來堪一借莫恡百杯傾
感興
閉門逃俗客攜酒過禪關竈古茶煙斷碑殘雨蘚瘢秋
僧行影瘦夜鶴病翎寒片月隨人到孤琴對佛彈
詩境
流水環詩境未容塵土侵步迂莎徑曲坐占草堂深秋
句蛩分和山杯鳥勸斟好懷無客共相對一瑶琴
謾題
放曠疎林下清風吹鬢毛傍梅讀周易對酒歌離騷詩
思秋雲淡古懷明月高五湖天地别煙水綠平篙
夏日書事
園林數間屋長掩竹笆籬亭柳拂棋局瓶花落硯池蝶
狂如被酒蟬咽似吟詩脱帽挂嵒石凉颸入鬢絲
吳越歸秋晚
湖海歸來晚園荒菊幾叢秋山吟骨瘦霜葉醉顔紅弔
影寒溪上懷人落月中青燈滋味永不用哭途窮
春晚郊行
芒鞋竹杖出柴關簡點園林脚不閒翠幄初張花作局
錦䙀成列筍爲班煙波鷗鷺春風外桑柘牛羊夕照間
野興不須邀客共芳樽濁酒對黃山
贈劉後村
騎却青鸞上禁林巖巖聲價重南金花磚日轉瓊箋暖
蓮燭星歸玉漏沉翰墨挈來三昧手絲綸畫出九重心
春風已築沙堤路天上虛皇屬意深
樂府
妾心江岸石千古無變更郎心江上水倏忽風波生
殘月小樓西鵑啼思欲迷妾夫在天南何不那邊啼
春晚畱淮上
淮山歴歴春雲澹淮水湯湯夜月輝此處杜鵑啼不到
江南行客未成歸
久客買舟西還
萬里煙波興渺然愁心繫住㶚橋邊歸裝詩少不成載
自折梅花凑滿船
水邊早梅
數花黯淡帶寒煙漏泄春光矮屋邊會被清池寫疎影
一枝分作兩枝妍
宋伯仁
(字器之湖州人南宋淳祐間爲淮南鹺官詩多清婉可誦然觀其所稱執政諸作邪正不分一以贊)
(頌爲事其所趨尚如是則發諸心聲者亦可概見矣)
歲旦
居閒無賀客早起但如常桃板隨人換梅花隔歲香春
風回笑語雲氣卜豐穰栢酒何勞勸心康夀自長
久雨
暗數春來雨曾無兩日晴樹連山莫辨橋與水俱平閉
戶惟應懶逢人且問耕海棠花落盡顦顇幾流鶯
雪後
暖地難爲雪春天易得晴落梅狂客意啼鳥故園聲愁
樂從他事湖山寄此生願將身與世一葉等相輕
悶甚
酴醿開已殘窗戶尚輕寒往事多因拙清尊強自寬對
妻憐病久顧影得心酸更展淵明集從頭一再看
妙智庵
結屋古山巔源流未有年便非眞隱者且喜得安禪石
洞雲同卧茶鐺客到煎我來當小憩詩滿夕陽天
蘇州有感
秋意滿姑蘇扁舟憶五湖鈴聲邊報急帆影客心孤野
港青如染遙山淡欲無千年遺跡在過眼只斯須
雨中
終日翻盆雨池亭晚更凉對琴思古意釃酒惜韶光綠
漲便鷗懶殘花笑蝶忙高田皆可插好與報君王
春半
春到已多時遊人替衲衣柳眠鶯喚醒花瘦雨添肥官
事癡能了人情久易非一貧能自守贏得掩柴扉
漁父吟
小舟如雁鶩穩穩下波心蓑笠幾風雨江山無古今清
歌鳴短櫂紅葉滿疎林一醉不知世前村月未沉
値雨
吳陵兩月雨留連來問瓊花落砌邊市酒未銷狂客恨
塞鴻先作嫩寒天只憂松下無三逕不管囊中欠一錢
揚子江頭風正急未知何日買歸船
題象山縣棲霞觀應眞亭簡住持張羽士
杜鵑聲裏立東風山色應憐鬢已蓬二麥曉寒新雨後
一年春事落花中醉斟浮蟻邀仙客笑揖飛鷗問釣翁
簷外萬竿君子竹虛心能得幾人同
村莊即事
青旗獵獵又村莊僊景還他是故鄉叟有七旬頭未白
山無重數葉初黃稻畦明月家家酒茆屋清歌處處霜
晩菊一籬秋欲老客懷牢落愧重陽
登海陵城
淮楚年年一番秋西風慣識古譙樓金湯城壁休清野
玉帳英雄未白頭霜草萬家人泠落凍雲千疉雁綢繆
中原無計堪修整且對屯兵說近愁
出陸
吳陵咫尺是維揚徒步方知去路長漁屋試霜蘆葉老
酒家留坐豆花香秋光淺淡人同瘦雁影參差客共忙
僕子莫嗟行李重擔頭強半舊詩囊
邊頭老馬
解下韁繩便欲眠絕無筋力可勝鞭霜蹄遍識淮南地
夜草猶吞塞北煙怕逐綵旗排偃月寧思金鐙趁朝天
華山自有安身處試問將軍更幾年
夜過烏鎮
望極糢糊古樹林彎彎溪港似難尋荻蘆花重霜初下
桑柘隂移月未沉恨别情懷雖戀酒送衣時節怕聞砧
夜行船上山歌意說盡還家一片心
簡張寄翁秀才
徽外琴聲局外棋此心能得幾人知縱横謾說三千字
陶寫須吟百一詩秋到蓼花蟬噪後雨敲荷葉釣歸時
西湖儘着張公子定把吟篷逐月移
賀鶴林吳尚書赴召隆興
鸞翔芝簡下溪堂醉夢驚回午正凉寵報帝俞催宰相
宜將州紱召文昌蘋花襟袖宫花近詩草簾櫳諫草香
大化一新多吉士卷阿歴歴告成王
寓西馬堘
十畝荒林屋數間門通小艇水灣灣人行遠路多嫌僻
我得安居却稱閒樽酒相㤀霜後菊一時難盡雨中山
何年脫下浮名事只與田翁䞉往還
呈留耕先生王侍郎
夜雨篝燈夢未閒十年殊愧屋頭山喜聞鐺脚濤聲起
不憚吟髭雪樣斑漁釣醉歌人所願功名心事國相關
辟書笑倒梅邊鶴盡在先生指顧間
兀坐
對坐清清一穗香悄無人語日偏長硯盤數點梅花片
暗引遊蜂度粉牆
湖上
一泓寒玉浸青山粧點樓臺夕照間歌管滿船春未去
惜無人伴白鷗閒
紙鳶
弄假如眞舞碧空吹噓全在一絲風惟慚尺五天將近
猶在兒童掌握中
王柏
(字會之金華人其祖師愈先受業於龜山復從考亭南軒諸公遊淵源有素柏少慕諸葛亮自號長)
(嘯年踰三十始知家學之原更以魯齋聞同邑何基從黃幹得朱熹之傳即往從之授以立志居敬)
(之旨其學日粹於是當路聘爲麗澤上蔡兩書院師鄉之耆德皆執弟子禮其卒整衣冠端坐弗少)
(亂也國子祭酒楊文仲請於朝諡曰文獻)
和葉聖予小桃源韻
二仙何如人夫豈古隱士道成遡泬寥佯卧不再起鸞
鶴舞松聲蕭騷快心耳金竈清塵生餘丹不輕委我來
桃源遊直窮路所止飛蘿搖春煙素雪噴清泚何時架
草堂深入此山裏翛然逃世慮鍊魄繼遐軌
送希夷之江西
小雨歛輕塵秋聲滿亭驛驅車過南浦别懷徒襞積世
道斯陵夷爲善不自力一朝魯兩生爲人作行色誰知
離索悲有甚萬鍾失
和寬居見懷
北望戲馬臺荆榛滿中路英氣一何多懷古渺難&KR1140;山
河腥日月虎豹沐雨露纍纍楚猴冠異哉天所賦豈無
濟川才淹留秋不暮清風從何來洒洒定吾故贈我金
琅玕鑿落雙魚素
秋熱
西風不力征老火未甘退蟬聲亂耳繁癡蚊健始最一
雨從天來不復有故態天序自分明人心其少耐
題定武蘭亭副本
玉華末命昭陵土蘭亭神蹟埋千古率更搨本入堅珉
(闕)帝歸裝投定武薛家翻刻愚貴遊舊石宣和龕御府
邊塵横空飛渡河中原荆棘鳴鼙鼓維揚蒼茫駕南轅
百年文物不堪補紛紛好事競新模傾欹醜俗亾遺矩
如今薛本亦罕見髣髴典刑猶媚嫵清歡盛會何足傳
右軍他帖以千數託言此筆不可再慨然陳迹興懷古
今昔相視無已時手掩塵編對秋雨
舟中和聖予(二首)
桐江波漸滑霽色午方開香火嚴蘭若煙霞老釣臺崖
高微徑險水轉萬山回欲訪先生裔相從買一杯
江闊風帆急潮回沙露痕寒林無剩葉茅舍各成村雁
落煙波渺鴉歸野色昏未知孤客櫂今夜泊誰門
野興
文字飢難煮爲農策最良興來鋤曉月倦後卧斜陽秋
稼連千頃春花醉幾場任他名利客車馬逐康莊
蘭
早受樵人貢春蘭訪舊盟謝庭誇瑞物楚澤擷芳名蒼
玉裁圭影紫檀含露英奚奴培護巧苔蘚日菁菁
催雨
人世如居甑驕陽不可鉏未聞芻作狗安得夢維魚賦
歛民生槁干戈國計虛安危關一飽雨意莫躊躇
鄭起
(原名震字叔起號菊山閩連江人屢舉不第晚爲安定和靖書院堂長曾伏闕論史嵩之及鄭清之)
(再相起復登門大罵被縶下獄鄭罷相始免詩有清雋集)
再登南樓
客中重上倚層臺天闊雲收八面開鴈帶岳陽秋曉過
浪涵巴峽影西來諸營種柳今何在老子登樓得幾回
自是江山雄壯處興亾不必問寒灰
爛柯山
春風萬古洞門開塵世興亾定幾回碁局至今無處覓
樵人于此遇仙來飛梁横跨丹虹影絶頂平鋪白玉堆
天下紛紛無好著斜陽下嶺共徘徊
宋元詩會卷五十
