宋元詩會卷七十七
兵部主事陳焯編
揭傒斯
(字曼碩龍興富州人父來成宋鄉貢進士傒斯幼貧讀書尤刻苦晝夜不懈繇是貫通百氏大悳間)
(游湘漢程鉅夫盧摰先後為湖南憲長咸器重之鉅夫因妻以從妹延祐間程盧列薦於朝特授翰)
(林國史院編修官時平章李孟監修國史讀其所撰功臣列傳歎曰是方可名史筆若他人直謄吏)
(牘耳陞應奉遷國子助教再入翰林天歷初開奎章閣首擢授經郎文宗時幸閣中奏對稱旨恒呼)
(字而不名每中書奏用儒臣必問曰其材視揭曼碩何如與修經世大典授藝文監丞參簡較書籍)
(事元統初遷翰林待制集賢學士代祠北嶽還擢奎章閣供奉學士改翰林直學士陞侍講學士同)
(知經筵至正三年年七十請老不許詔修遼金宋三史以傒斯為總裁四年遼史成未幾得寒疾七)
(日卒追封豫章郡公諡文安)
遊麻姑山雲關
君子荷初服恩至若無榮穆穆芳雨散悠悠蒼山行危
關擁霧黑飛術緣雲青苔蘚滑如積松杉杳冥冥時逢
負芝翁忽聞流水聲舉足向益高矯然欲遐征徒隸各
㤀倦矧彼高人情
黃鶴山聽雨得清字
玄扃息深構虚館含餘清瀟洒松上來瑟縮花間鳴遙
兼夜柝警細與寒更并懷親感離别撫物愧生成土思
浩方殷春聲耿逾明幸及朋知好達此旦暮情北展非
窮轅南山夢歸耕何言託毫素聊與欵平生
湖南憲使盧學士移病歸潁舟次武昌辱問不肖
姓名奉寄
我本耕牧豎結廬章江涘微生屬休明世尚猶典禮驚
飈卷飛轍寥落從此始三年江漢春萬事隨逝水既昧
理生術復慚遊方旨豈無青山歸亦有桑與梓何為苦
留滯眷眷存君子君子諒不然東皋畢耘耔
麻姑壇
嵯峨仙都觀遙望丹霞天後有千歲松前有百頃田風
日夏颯沓煙雲晝蔥芊羣彦一時集安知非列仙持觴
起相酬罷琴接高言天道信悠邈人情何拘攣靈君不
可致落景詎少延仰雖慚冥冥俯實憂元元主人顧坐
客此中可㤀年
正月十二日尋盧學士船至漢口留詩為别
晴江澹微瀾曳雲在層巘參差連舫出散漫羣鷗遠始
知遵漢廣遙睇高旆卷懷賢每㤀賤臨流亦㤀蹇蒼茫
景將入杳渺春猶淺新知遽相違餘悰何由展
重餞李九時毅賦得南樓月
娟娟臨古戍晃晃辭煙樹寒通雲夢深白映蒼祠暮胡
牀看逾近楚酒愁難駐雁背欲成霜林梢初泫露故人
明夜泊相望定何處且照東海歸行送歸舟去
過江州
遙瞻九江樹已踏西江土落日照庾樓驚風滿湓浦寒
鷗迎櫂起遠岫依城吐悵然感羇遊澹爾成賓主白頭
釣魚叟赤足浣紗女未識居者歡安知行者苦
春日雜言
羃䍥楊柳枝蒙茸春草齊夭夭誰家婦采桑臨路岐零
露沾其裳蛛絲卷其衣樹高身苦弱蠶饑行復遲辛苦
事姑嫜宿昔减容輝見者皆歎息此心獨誰知良人日
暮至嗔問汝何為
三月三日奉陪憲使程公遊麻源第三谷宴藏書
山房白雪樓
明公富暇豫勝日懷登臨蹀躞驄馬行窈窕幽人心縣
崖響晴雨奔流濯春陰雲門轉絶壑畫橋貫長林拂石
慨往運聞鐘知古音耆松有百圍突嶂踰萬尋小憩釣
魚臺聿瞻華子岑捫蘿入縹緲側徑臨蕭森上有百尺
樓下有孤猿吟初筵俯層巔微風蕩危襟笑語信㤀我
觥籌浩難任豈不念永留惘然歸思深
遊禪林寺喜得昌上人
靈皋獨懷往危軒泊閒寂偶與塵事違況值禪林客深
苔上脩玉輕霏澹凝碧驀見飛鳥還靜聞寒溜滴空明
會真賞漂流得良覿常恐心跡乖無由展平昔
淵明歸興圖
家貧無酒飲聊欲試絃歌去家百餘里邈若異山河江
上日多風浩浩水增波門前五柳樹繁蔭空婆娑秫田
已收成歸計當如何
雜詩
青青孤生松高出浮雲中下有嘉樹林上有萬里風俯
視原上草秀色何丰茸自顧豈不高獨立難為容常恐
本根蠧委此蒿與蓬
送袁先輩之盱江
賤貧戀知已親愛畏離别雨罷江色黃扁舟此時發煙
綿綠蕪遠杳渺孤禽沒行雲滿西原麻姑在天末
送華尊師以天夀節奉詔祀武當
靈畤嚴漢祠神峰標楚甸羽人丹丘伯承詔貤嘉薦華
渚曜玉虹條風舞玄燕長淮雨中瀉喬嶽雲間獻涉甸
歷峻址梯空答弘願授簡香始升揭虔帝如眷天清翼
軫動地肅玄武見飛響迥相聞竒祥靜逾絢是中有真
侣早接諸方援腁胝負畚鍤鑿翠蓄雷電金芝産齋房
璚雲冠巗殿祈禠無歲年會節方紛衍既協時若降又
樂明祀徧聖歷齊堪輿豐澤周㝢縣還歸報天子獨往
奚所羨
春暮閒居寄城西程漢翁十五韻
迢迢層城阿峩峩鳳凰山下有隠淪士能為河漢言兩
日一寓音五日一承顔每談經濟事恒及離亂間言詞
多慷慨文字少凋殘不歎東逝川但憶南山田寧與無
心遊不受衆目憐褰衣必峻崿散步亦名園卷舒信在
襟蕭寂固所安經春窘疾痗撫時增懦孱羣書亂藥裹
高臥掩荆關蹇予屬久要朝詣常暮還醜劣愧高情焉
知君所觀日出衆鳥語蒼岑滿樓端申章寫深詣謭薄
何由宣
去婦詞
江東有一士子留都下三年適娶一貴人女為妻久
乃知其已有妻子矣一夕逃去因託去婦為之詩非
徒欲傳其事抑以示風戒云爾
輕合鮮義終苟容希禮遇遠結萬里婚多為才名誤始
與君結好不知君有婦有女嫁他人俱懷託遲暮青青
牆下草生死牆下路娟娟道傍花零落無處所女子失
其身何以保貞素既乖百年意百年誰能度對鏡空悲
唶中心良難訴浮萍難為託一木無兩附棄舊屬新歡
新歡漸成故寧當中路拆莫被他人去寧老阿母傍不
受他人妬騰身出房闥兩絶無復顧豈願嫁他人甘心
西山樹
贈王郎
王郎楚狂士意氣飛秋霜讀書盡萬卷下筆數千行富
貴視浮雲況肯矜文章十五恥里居掉臂辭故鄉夜宿
東海月朝買西州航瞑目王公前結客少年場一飲或
一石一醉或一觴寧揖屠狗人不與俗士當千金不易
笑歲暮單衣裳阮籍在窮途英聲連四方鸞鵠有時鎩
反愧燕雀翔世無劇孟交不及青樓倡燕趙如花人翠
袂黃金璫不識豪俊士空媚癡與狂王郎遠過我坐我
枯藜牀終夕無酒飯撫髀歌慨慷平明别我去極目空
茫茫
登祝融峰贈星上人
洞庭南桂嶺北衡山連延瀟湘黑中有祝融如髻鬟嵯峨
七十二峰間祝融不自知千山萬山如迴環面面芙蓉粧
儼如天仙朝紫皇千官百辟遙相望半夜每瞻東海日
六月常飛滿樹霜龍拏鳳攫熊虎躑雲生霧滅何時極
我來正值太平時況有山僧似疇昔憑高一覽四海空
草間培塿安足雄盤盤羅漢臺翕翕炎帝宫復恐九天
上視我如井中朔風日夜相騰蹙谷老崖堅松柏秃古
來鐵瓦盡飄揚山上至今猶板屋山僧勸我歌我歌徒
自傷天下五嶽嵩中央此山與我俱南疆我今三十始
一見北望中原天更長
送黃五舅得武陵較官還辰州寓居省侍
寧上山頭種禾黍莫向他鄉作羇旅山田得雨尚有年
他鄉憔悴何人憐一身千里家何在全家更在沅湘外
獨樹雞鳴楓葉飛荒村雁落蘆花碎親在窮途望子還
子在長途衣復單居無寸田出無僕明年作官當食禄
望葛市有懷故人盧子儀
順流無風江更急歲暮歸人浩難縶所思只隔江上村
亂樹參差不容入憶昨扁舟&KR1140;雲夢觸熱千里能相送
我來悵望竟空還一樽知是何年共樊山蒼蒼赤壁暮
武昌對岸黃州路連聲大笑櫓如飛回頭獨送孤雲去
題邢先輩西壁山水圖
邢家蒼蒼西屋壁萬壑千巗動寒色大江忽轉天地迴
浮雲孤飛日月白參差樓觀照林紅松檜凄迷起朔風
崑崙蓬萊不可到赤城白帝遙相通賤子平生尚竒偉
南極衡湘北幽冀復從大駕上灤京始投邢君多意氣
君昔扈從戎馬間少壯不知行路難月明飲馬長城窟
雪深射虎祁連山萬里歸來太平日坐我江山百憂失
平明萬騎出天門又駕官車就行役
研山詩
山石出靈壁其大不盈尺高半之中隔絶澗前後五
十五峰東南有飛磴横出方平可二寸許鑿以為硯
號曰研山在唐已有名後歸於李後主主亾歸于宋
米芾元章刻其下述所由來甚詳宋之季歸于天台
戴運使覺民後又歸其族人宰相賈似道求之弗與
㩦持兵亂間寝處與俱乃獲全大都太乙崇福宫張
真人本戴氏子今年春貽書得之請予賦詩其詞曰
何年靈壁一拳石五十五峰不盈尺峰峰相向如削鐵
祝融紫盖列前後東南一泓尤可愛白晝玄雲生霮䨴
在唐已著羣玉賦入宋更受元章拜天台澒洞雲海連
戴氏蔵之餘百年護持不涴權貴手離亂獨與身俱全
帝傍真人乘紫霞尺書招之若還家陰崖洞壑寒&KR1947;&KR1947;
宛轉細路通褒斜崑崙蓬萊與方壺坐臥相對神僊居
硬黃從寫黃庭帖汗青或抄鴻寶書秦淮咽咽金陵道
此物幸不隨秋草願君谷神長不老淨几明窗永相保
題百丈輝長老所蔵李仲賓之孫歲寒圖
豫章西南百丈峰下有大竹多長松巢雲貯霧翻飛淙
緣崕繞澗迷春冬馬駒踏人有龍象東陽老輝在百丈
西江瀉入半甌茶臥竹眠松九天上薊丘丈人子又孫
筆入造化春無痕清風瀟瀟上界聞夜闌疎鐘啼斷猿
白楊河看月
白楊河上看明月昔人曾照今人别茅屋數家河上村
化作三山白銀闕波平風靜櫂歌來萬頃沖融鏡面開
今夜江南憶遊子空瞻雲漢上昭回茫茫萬里燕齊路
北斗縱横泰階曙黃河東逝月西流明日南風過洪去
大信晩泊呈舟中諸公
千家楊柳江當門東梁西梁兩岸蹲連牆大艦集日昏
摐金伐鼓海上聞小江更出采石後前人立功後人守
大信花采石酒陌上相逢莫回首
李宫人琵琶引
鄠縣亢主簿言有李宫人者善琵琶至元十九年以
良家子入宫得幸比之王昭君至大中入事興聖宫
緣有足疾乃得賜歸侍母給内俸如故因亢且乞詩
於予為作李宫人琵琶引其詞曰
茫茫青塜春風裏歲歲寒風吹不起傳得琵琶馬上聲
古今只有王與李李氏昔在至元中少小辭家來入宫
一見世皇稱藝絶珠歌翠舞忽如空君王豈為紅顔惜
自是衆人彈不得玉觴未舉樂未停一曲便覺千金直
廣寒殿裏月流輝太液池頭花發時舊曲未終新解譜
新聲萬變總相宜三十六年如一日長得君王賜顔色
形容漸改病相尋獨抱琵琶空歎息興聖宫中愛更深
承恩始得遂歸心時時尚被宫中召彊理琵琶絃上音
琵琶調終聲轉澀堂上慈親還佇立回看舊賜滿牀頭
落花飛絮春風急
祖生詩
浦城孝子身姓祖自憐性命如糞土生才五歲遭亂離
有母更被官軍擄零丁二十八春秋母縱得生何處求
天地茫茫明月恨江山漠漠白雲愁忽得母書驚母在
看書未盡淚先流書云流落河南縣河南蹋遍無由見
唐州境上忽相逢白髮蕭蕭霜滿面誰知喜極情轉悲
傍人更問初别時千生萬死到今日始為母子東南歸
東南迢遞關山路入門猶記階前樹居人傳說盡相看
雞黍提攜竟朝暮祖生母子真可憐少壯離别老大還
同時鄉井被兵者幾人骨肉能生全願生母子長夀考
四海昇平永相保
居庸行
昔望居庸南今出居庸北巗巒爭吞吐風水清且激逶
迤數千里曲折殊未息關門兩向當天開馬如流水車
如雷荒雞一鳴關吏起列宿慘淡雲徘徊山盤盤石圉
圉山如龍石如虎龍怒欲騰虎欲舞太行劒勢猶如許
昔不容單車今馬列十伍聖人有道關門開關門開千
萬古
長風沙夜泊
長風沙風沙不斷行人嗟行人嗟奈君何南風正高北
風起大船初灣小船喜移船更近大船頭不獨風沙夜
可憂但祝行人好心事長江何處是安流茅舍參差數
株柳時平尚置官軍守青裙老嫗詫鮮魚白髮殘兵賣
私酒
夏五月武昌舟中觸目
兩髯背立鳴雙櫓短蓑開合滄江雨青山如龍入雲去
白髮何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
題明皇出遊圖應制
明皇八駿爭馳道還是開元是天寶長安花發萬年枝
不識年華醉中老奎章閣下文書靜衮衣高拱唐虞聖
莫言此畫徒爾為千載君王作金鏡
黃尊師高軒觀鵝因留宿
開軒南嶽下世事未曾聞落葉常疑雨方池半是雲偶
尋騎鶴侣來此看鵝羣一夜潺湲裏秋光得細分
飲張氏别墅
楚國多才俊張家好弟兄出門湖水碧留客野堂清微
雨鳴疎竹寒烟覆古城園人隔畦語歲暮此中行
以事暫如武昌發臨川
江轉欲無路山迴忽似圍客程秋共遠物色晩多違稍
稍沙鷗集悤悤野樹稀武昌今夜夢定遇故人非
過南康夜泊聞廬阜鐘聲
廬山三百寺何處叩層雲宿鳥月中起歸人湖上聞入
空應更迥近瀑正難分遙想諸僧定香爐上夕熏
喜趙順昌官滿來歸
七載卑栖邑孤標浩蕩中去時惟自信歸日幾人同平
世難為澤高人不計功黃河萬里道洗楫待春風
寄題永豐劉氏暖翠亭(二首)
孤亭萬竹中危坐自生風近與山光合遙連野氣通鳥
啼深不見泉響靜偏聰東帛休相汚先生道未窮
雞山俯鷲溪亭子畫堂西流水茭蒲合陽林竹樹齊耕
桑烟外集賓客雨中攜萬事俱塵土詩成手自題
送陳教授赴郴州
君向郴州去迢迢千里餘年侵别後鬢客問講殘書斷
雁秋風外啼猿落日初興文今日意慎莫愛吾廬
出三洪峽
積水羣山裏行舟亂石間地偏疑隔世峽怒欲藏關獨
鳥啼深樹斜陽下急灘千憂逢一快未覺此生孱
山莊晩立有懷舍姪沆督穫臨川
䔩䔩黃桑葉蒼蒼白竹峰居人爭野碓歸客背村鐘路
暗緣溪濕山寒著露濃阿戎收稻米辛苦缺相從
望嶽
岱宗齊魯間萬古統羣山日向夜中見雲從海外還蓄
靈深屛翰空翠滿河關盡日臨清霽巗巗不可攀
寄題太子文學張希孟凝雲石
聞說張文學家藏石一拳斷痕分淺黛古色亂輕煙潤
想猶懷玉幽疑欲迸泉應從少海得宿昔滿桑田
石鼓
孔廟頽牆下周宣石鼓眠苔分敲火迹雨洗篆蝸涎野
老偷為臼居人打賣錢有形終亦盡流落謾堪憐
銅儀(宋沈存中所鑄)
法像坤儀重來從汴水遷飛龍纏四極黃道界中天望
絶秋毫末循環太古前荒臺明月夜應有淚潺湲
趙道士山水圖
悄愴寒山曉凄迷野水昏長橋通古寺小艇背衡門路
盡雙松上雲生亂石根如行南嶽暮遙見祝融尊
大駕既還獨候驛傳未得和陳真人見示
供奉關山遠淹留日月長鄉書迷楚越鄰笛亂伊涼秋
水流成字晴雲去作行寸心縣帳殿應似雁隨陽
沈逸人東觀招飲山館
野館青山下晴軒積雨餘招尋蒙遠客寂寞愧閒居空
翠沾杯冷殘雲度谷虚從兹結朋好隨處問何如
參禪圖(圖寫洞賓黃龍東坡佛印)
兩山從兩禪異代各談玄絶壁浮春樹空山響夜泉共
遺行住想俱斷去來緣此日開圖畫焚香亦爽然
和傅與礪
近日何多念頻年不肯還河流無故道春色是他山棐
几看雲凭衡門罷月關無情寒與暑偏解鑄衰顔
送秦從事巗卿赴遷安令
聲名藉藉秦著作不見郎君出宰時路入北平黃葉盡
夢回西掖白雲移罷氓舊塞猶耕種野老深村幾亂離
遙想此行前未有來時嗟晩去思遲
楚山秋晩
山人何處抱琴歸遙想樓臺隔翠微老樹風生舟正泊
空江日落雁初飛豈無賦客能招隠亦有漁翁醉息機
一幅秋光舒復卷誰教塵土涴人衣
子陵獨釣圖
何事玄纁入里閭羊裘暫脫就安居空令太史驚同寝
猶把狂奴視報書一出聊為天子重諸公莫道故人疎
朝廷自足中興士且放桐江著老漁
石門峽
長安峽裏子規啼峭壁蒼蒼北斗低雲氣倒連山影合
石稜斜闞浪聲齊南風盡日迎歸櫂落月空江夢故棲
一室十人分數郡百年幾處候晨雞
夢黃鶴樓
黃鶴樓前鸚鵡洲夢中渾似昔時遊蒼山斜入三湘路
落日平鋪七澤流鼓角沈雄遙動地帆檣高下亂維舟
故人雖在多分散獨向南池看白鷗
送詹尊師歸廬山
香爐峰色紫生煙一入京華路杳然雲碓秋閒舂藥水
雨犂春臥種芝田書憑海鶴來時寄劒自潭蛟去後縣
忽報歸期驚倦客獨憐微禄負中年
送大名安治中守沔陽
展澨猶穿魏郡花分符忽指竟陵瓜行瞻禹跡過三峽
帶擁羲文望五華春雨蠶桑無曠土秋風魚稻滿貧家
亦知王政仁為本莫厭公田飯有沙
憶昨(三首)
宫草蔥茸禁樹稀日趨廷顥對凝輝朝迎步輦花間出
暮送回鑾柳下歸碧殿東浮蒼巘合金河北引玉泉肥
幾回弘慶門前路春氣濛濛欲染衣
已巳羣倫映璧奎端陽侍燕寶慈西線分學士親臣送
詩賜黃姑御手題注酒含春瑤露重承塵轉午錦雲低
日斜共出西門道既醉猶能散馬蹄
奎章分署隔窗紗不斷香風别殿花留守日頒中賜果
宣徽月送上供茶諸生講罷仍番直學士詩成每自誇
五載光陰如過客九疑無處望重華
按客有問於虞伯生曰楊仲弘詩如何曰如百戰健
兒范德機詩如何曰如唐臨晉帖揭曼碩詩如何曰
如三日新婦先生詩如何笑曰集乃漢廷老吏也揭
聞之不悦故此首中聯有學士詩成每自誇之句伯
生得詩謂門人曰揭公才力竭矣因荅以詩云故人
不肯宿山家夜半驅車踏月華寄語旁人休大笑詩
成端的向誰誇併題其後云今日新婦老矣
和張太一秋興(二首)
翩翩公子五雲中風骨雖殊意氣同道德淵源行地遠
神明臺觀與天通欲隨穆滿賓王母更擬軒轅相大鴻
南國正秋憂旱暵誰驅列缺起豐隆
蓬萊金闕赤回闌龍虎神君禹步寬朝嚥日華當食穀
夜迎天仗識鳴鑾露飛仙掌金莖凍月滿玄都玉佩寒
遙想西齋清似水吟詩聽到漏聲殘
送李掾自北回歸省長沙因簡趙宣慰張徵士吕
宗二判官
萬里風沙斷三湘日夜流名成親白首歲暮客扁舟黃
鵠延歸思丹楓替别愁眼穿迴處雁心静狎餘鷗細雨
黃陵廟殘陽杜若洲漸深桑梓敬翻畏友朋留送遠慚
羇旅臨分憶舊遊鐘聲衡岳曙帆影洞庭秋風壤通蠻
徼煙霞拂帝丘交歌明月市傾旆壓雲樓訪菊逢徵士
行瓜識故侯為言憔悴客敝盡黑貂裘
曉出順城門有懷何太虚
步出城南門悵望江南路前日風雨中故人從此去
和歐陽南陽月夜思
月出照中園鄰家猶未眠不嫌風露冷看到樹陰圓
題鴈圖
寒向江南暖饑向江南飽物物是江南不道江南好
何失
(燕人世以織紗縠為業與張進忠製筆齊名失獨工詩為士夫所敬重揭傒斯贈詩云心事巢由上)
(文章陶阮間)
感興
渥洼騏驥兒自有絶塵足錦帳過都門飛采射衆目歎
彼轅下姿亦非駑駘物世乏伯樂儔誰識千金骨所以
荷蓑士煙水自淪沒
對酒
古人不我俟不共此酒醇此酒復易盡不能俟後人並
世有不察異代若為親茫茫宇宙間此抱難具陳惟應
空中月分留大江濱
莫吟
獨老朝朝出或醉莫未歸高樹挂新月山妻候柴扉飲
伴更相送欲辟意難違感此鄉曲情淚下忽霑衣
書懷
野性長便雲水居城中有屋不如無慳時因記人來往
多少紅塵汗白鬚
燕都雜題
一夜春陰徹曉寒玉山無奈酒杯乾青娥知有愁多少
狼藉殘妝懶對看
雅勒呼
(字玉卿伊嚕勒昆人)
唐宫題葉
彩毫將恨付霜紅恨自綿綿水自東金屋有關嚴虎豹
玉書無路託鱗鴻秋期暗度驚催織春信潜通誤守宫
莫道銀河消息杳明年錦樹又西風
崔徽寫真
舞鸞妝鏡拭鉛華毫素無聲散彩霞夜月影寒分桂魄
春冰暈薄映桃花夢隨圖去憑青鳥愁逐書來點墨鴉
未得離魂如倩女衰容先我到君家
洛神
鄴宫簷瓦似鴛飄蘭渚鳴鸞去國遙謾說君王留寶枕
不聞仙子和瓊簫驚鴻易沒青天月沈鯉難憑碧海潮
腸斷洛川東去水野煙汀草共蕭蕭
二喬
珊樹交加玉樹重鴛鴦難偶雪難容共思漢事隨流水
各對吴儂蹙遠峰洛賦未成梁月墮羌笳已斷塞雲濃
人間流落渾相似猶勝凄凉泣暮蛩
寄南臺御史達兼善(二首)
昔年奎壁聚星圖文彩虚稱二妙俱秖有蒹葭依玉樹
初無薏苡似明珠鳳凰臺上天光近烏鵲枝邊月影孤
壯志未消知已在敢煩音問慰窮途
白溝秋水帝城邊曉發河南使者船契闊山川將萬里
飄零歲月又三年雲間快覩冥冥鳳海上愁看跕跕鳶
經術匡君須我輩莫將離恨染華顛
送蘇伯修御史之南臺
天上詞臣夐莫雙乘驄此日莅南邦梅花路近宜逢雪
桃葉波平好渡江千里蒼生瞻繡斧十州使者避旌幢
同袍知已如相問已許閒身老北窗
汴梁懷古
花石岡前麋鹿過中原秋色動關河欲詢故國傷心事
忍聽前朝皓齒歌蔓草有風嘶石馬荆榛無月泣銅駝
人間富貴皆如夢不獨興亾感慨多
酬江夏友人見寄
四海元龍眼界空平生豪習竟誰雄早知黔首成秦贅
悔學蛾眉入漢宫曲水疎篁秋色裏小山叢桂月明中
故人歲晩能招隠便買扁舟向漢東
送趙秉彝親迎江夏之官臨川
婀娜新衣錦繡重美人今夕過湖東一聲鐵笛千家月
十幅蒲帆萬里風孔雀畫屏占貴客甘棠嘉樹詠先公
墨池光動凌雲筆春滿花封賦更雄
送蒙古學教授之邛州
玉貫珠聯我國音亂山深處變巴吟蒼虬挂屋寒筇瘦
白鶴縣巢古棧深座冷一氊知宦況書來萬里見鄉心
文翁課最同文盛應譯嘉謨寄上林
二月梅
去年呵筆賦寒梅又見山家二月開不是使君留客醉
肯教仙女逐春回梨花院落為雲夢柳絮池塘作雪猜
東閣如今清興减羅浮誰與寄香來
京師上元夜
華月澄澄宿霧收萬家燈火見皇州天閽虎豹依霄漢
人海魚龍混斗牛公子錦韉鳴玉勒内家珠箔控銀鈎
道傍亦有揚雄宅寂寞芸忩冷似秋
送袁果山經歴之潮陽
潮陽贊府之官去猶是薇垣白髮郎天上故人縣夜榻
海邊候吏促春装翠綃卷雨蕉花老火齊然雲茘子香
終日韓山對簾幕只愁簡牘破詩忙
留别凱烈彦卿學士
十年帝里共鳴珂别後悲歡事幾多汗竹有編歸太史
雨花無迹染維摩湘江夜雨生青草淮海秋風起白波
明日扁舟又南去天涯相望意如何
登越王釣龍臺
自古甌閩國富雄南琛不與職方通江流禹畫縱横外
山入秦封蒼莽中逐鹿師還神器定屠龍人去釣臺空
海門望裏潮頭急何處繁華是故宫
段天佑
(字吉甫河南人官江浙提舉)
送妓入道
歌舞當年第一流洗妝今日别青樓便從南岳夫人去
肯為蘇州刺史留琳館月明簫鳳下鎖窗花老鏡鸞收
却憐愁絶潯陽婦嫁得商人已白頭
謝宗可
(金陵人為詩長於詠物其聲調效薩)
藕花風
舞罷紅衣起未休水雲香裏冷颼颼三更清逼銀塘曉
六月涼生玉井秋颭浪低翻霞影亂凌波輕漾錦香浮
莫教吹醒鴛鴦夢好送真人一葉舟
曉色
遠似煙霏近又空非明非夜雨朦朧一天清露洗難盡
幾樹暗雲遮不窮斷角樓臺濃澹裏殘燈院落有無中
蒼茫半逐雞聲散又被朝陽染作紅
睡燕
補巢銜得落花泥困倚東風倦翅低金屋晝閒隨蝶化
玉堂春靜怕鶯啼魂飛漢殿人應遠夢入烏衣路欲迷
却被捲簾人喚醒小橋流水夕陽西
筆陣
授策登壇拜墨卿霜毫不用鐵為兵戰酣已拔三都壘
奏捷還攻五字城怒捲龍蛇雲霧泣長驅風雨鬼神驚
攀蟾獨掃千軍退功奪中書第一名
走馬燈
飈輪擁轉駕炎精飛繞人間不夜城風鬛追星低弄影
霜蹄逐電去無聲秦軍夜潰咸陽火吴炬宵馳赤壁兵
更憶雕鞍年少客章臺踏碎月華明
詩瓢
雨蔓霜條老翠壺吟邊不是酒葫蘆剖開句裏玲瓏玉
著盡胸中錯落珠滿貯苦心留宇宙深藏清氣付江湖
誰家半腹能千首為問山人果在無
蓮葉舟
穏櫂紅衣汎渺茫風帆浪楫水雲鄉曉撑泰華半峰月
夜載西湖十里香藕放雪絲應作纜荷敧翠柄若為檣
不須更捧金仙足太乙真人夢正涼
無絃琴
獨繭長繅底用抽蛇紋空鎖鳳枝秋落星有色寒光斷
凍瀑無聲練影收别鶴那聞風外泣孤鸞不向月中愁
多情只有柴桑老寂寂山高水自流
紙帳
清縣四壁剡溪霜高臥梅花月半牀繭甕有天春不老
瑤臺無雪夜生香覺來虚白神光發睡去清閒好夢長
一枕總無塵土氣何妨留我白雲鄉
塵
人海深藏混沌中非煙非霧遠空濛六街錦繡迷香紫
九陌笙簫踏輭紅微步緩隨羅襪起清歌飛繞畫梁空
南來一騎蛾眉笑又送長安荔入宫
蟠梅
縈青絆碧裂蒼苔晩歲寒香宛轉來蛟舞凍雲冰骨瘦
龍眠夜月玉鱗開風霜氣勢從千折鐵石心腸亦九迴
袛為東君甘自屈不教虚占百花魁
紅梅
梨雲無夢倚黃昏薄倩朱鉛蝕淚痕宿酒破寒熏玉骨
仙丹偷暖返冰魂茜裠影露羅衣捲霞佩香封縞袂温
回首孤山斜照外尋春誤入杏花村
宋元詩會卷七十七
