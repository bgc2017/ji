宋元詩會卷八十一
兵部主事陳焯撰
黃溍
(字晉卿婺州義烏人母童氏夢大星墜懷而生溍溍成童能記經書迨長以文名四方中延祐二年)
(進士授台州寧海丞遷兩浙都轉運鹽使改諸暨州判官入為應奉翰林文字同知制誥兼翰林國)
(史院編修官轉國子博士出為江浙儒學提舉年六十七不俟引年納禄徑歸未幾詔起為翰林直)
(學士知制誥同修國史兼經筵官陞侍講學士兼官如故自將仕郎七轉至中奉大夫謝政南還優)
(游田里凡七年卒于繡湖之私第年八十一追封江夏郡公謚文獻溍學問淹博約之于至精剖析)
(經史疑難及古今制度名物多先儒所未發者文詞布置謹嚴援据確切及門受業者後多為名儒)
(所著日損齋藁三十餘卷)
雜詩(三首)
晨起步南園旭日朗以清葵花衆草中粲粲敷丹榮流
光非汝私獨爾心自傾覽物有深懷佇立方含情
璞玉與寶劍淪落初未偶君看被煎祓各在千年後將
身比金石誰當獨長久悠悠百代下相知復何有
春風著萬物欣欣皆自私可憐兒女花榮悴更相持獨
有澗底松偃蹇如不知何疑揚執戟草玄鬢若絲
效古(三首)
上山見明月下山月相隨月豈知愛我我行自見之故
山日已遠故人不可思殷勤謝明月願爾無時虧
落花隨風吹各自東西飛花飛既不息水流復何極同
生不同歸能勿異顔色木生則有枝豹死則有皮悠悠
岐路間多言亦奚為
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳳饑不得死䲭梟食琅玕去去
復去去采芝青雲端
連雨雜詩(二首)
我思仇山人山川莽回互十書九不致木葉頻歲暮頗
聞近移居併失夢中路得無挈妻兒倒載入山去
今日曷不樂孤倡無與酬兀坐把書卷展玩不自休借
問誰所為其人已千秋山雨政可聽撥書置牀頭
晚晴
洩雲散積雨林木含餘清披衣有竒懷偶從林叟行新
晴遠峰麗夕蔭孤花明曠日固所虞聊兹息營營
夜歸
空山四寥寥落日翳榛莽蜿蜒草中徑躡屩度寒雨楠
杉窈深黑忽忽疑伏虎林窮澗水明稍聽歸人語
曉行湖上
曉行重湖上旭日青林半露霧寒未除鳬鷖静初散夤
緣際餘景閃倏多遺玩會心乍有得撫巳還成嘆夙予
丹霞約久兹芳洲畔獨往願易違離居歲方換沙暄芷
芽動春遠川華亂存期乃寂寞取適豈爛漫小隠倘見
招漁樵共昏旦
寄方子踐子發
窮居悵無遂徂歲聿載陰飛翹隕芳華候蟲厲哀音急
颸扇叢薄泫露栖喬林撫景慨往古端操思繼今折蘭
合幽佩解纓濯清潯石林窅蔥蒨佳柏鬱蕭森遺世豈
余敢匡時非我任覧已謝高軌即事念所欽纏綿阻道
里緬邈眺岡岑委懷竚芳訊貽好在規箴
東園晚歸
淟涊嬰近務超遥愛佳辰興言望東菑良苗藹津津鄙
人昧時趨曠途夙所遵幸遠簪組累稍欣田圃隣兀兀
登故畦悠悠睇城闉理穢出新竹撼枯落荆薪夕日逗
遠川餘暉散衣巾亹亹觀物變依依念農人渠渠長者
言惻惻非賤貧
贈葉審言别
昔人稱好士乃有黃金臺黃金亦何物顧用驕賢才葉
君被短褐志力何雄哉北走呌閶闔紅雲拍崔嵬終然
無苟售自保同嬰孩車服非吾榮黃金真浮埃十年今
何官茅屋歌蒼苔豈無琅玕樹鳳飛故低佪一朝脱身
去歘觀雲路開葉君善自愛往矣無嫌猜迷邦古所誚
豈弟貴不回願言吐竒胸落落排風雷尚念窮賤者衡
門守蒿莱
休日集於城南
投耒從遠遊牽世乖明略豈不畏簡書未能置丘壑崇
岡近盤互春物紛照灼休沐集諸彦迂趾惠前諾稍空
林中尊復詠霞上作迢迢歴墟壠靡靡瞰城郭脩楊蔭
晴渚野櫻散朱萼撫時悼推斥畢景顧棲託損益向子
明才能賈生薄睠言觀歲寒無將媿場藿
曉望
城頭鴉鳴曙起坐理冠幘開窗寫遥望烟霧竟川澤喧
喧市聲動漠漠井氣白如何山中人歲暮塵埃客
龍灣夜泊
乘潮出遠浦日暮北風平高亭不可望遥遥笳鼔聲月
明寒雁下江空夕烟生非關川途念沈憂坐自盈
秋夜觀書作
閒居感時駛獨學難為功眷言思古人幽懷極忡忡秉
燭起中夜攬卷来清風恭惟千載心皎潔縣無窮冺俗
自升降道妙非汙隆後来亦奚為黑白紛相攻華芳乍
可悦軌轍何由通吾將離言說庶以觀其同所憂名為
累不懼蓄不豐開軒視明河白月當天中怡然掩書坐
夜氣方鴻蒙
登錢山望菰城慨然而賦
吳興水為州諸山若浮萍况此一培塿瑣屑世未明所
欣漁樵居乃與緇錫并種竹有萬竿結茅無十楹老僧
解人意蹝履能相迎芳草被行逕朱藤暗巖扃蕭條空
階暮日照莓苔青猶嫌所歴卑未極遊眺情聳身白雲
上始見春申城想當高會時樓觀飛青冥竭海薦罍勺
窮山羞鼎鉶安知千載後寂寞無人行煌煌冠盖區壤
壤狐兔塋歸来朱門客聽此松風聲
靈源
偶為山中遊遠過雲關宿蒼燈閃初夜雨氣蒸深屋時
聞清梵音窈緲松林曲
草堂
迢迢上方界水木翳清景山深不可留日暮衣裳冷凄
其懷昔遊百歲嗟俄頃
鹿田
披榛度空荒突兀崖寺古幽花雜紅白老屋亞雲雨前
瞻石徑微咫尺不得取
寶峯
下山復上山躡屩行沮洳宿雲冐長嶺旭日暎高樹山
僧亦何為獨向城闉去
山橋
行行指木末路逐飛雲上時登巨石憩共聽春泉響尋
源竟莫窮即事成幽賞
寶石
暮投招提境明發首歸路舉頭望山椒遥認經行處重
重巖壑間蒼然正烟霧
赤城
雞鳴秣吾馬晚飯山中行何以慰旅懷赤城有嘉名灘
長石齒齒樹細風泠泠時見巖壁間粲若丹砂明温泉
發其陽撝訶勤百靈前峰指金閣真境標殊庭白道人
跡稀青崖雲氣生信美無少留緬焉起深情
擔子窪
自從始出關數日走崖谷迢迢度偏嶺險盡得平陸坡
陀皆土山高下紛起伏連天暗豐草不復見林木行人
烟際来牛羊雨中牧颯然衣裳单咫尺異寒燠佇立方
有懷相逢仍問俗畏途宜疾驅更傍灣河宿
遊寶陀寺
十年望滄海臨流不能渡蒼茫歲華晚邂逅舟楫具拂
衣乘天風挂席隨烟霧旦從蛟門發暝指翁洲住前瞻
積水深島嶼青無數梅岑特孤絶遥見日出處寄身人
境外矯首禅關路粲粲金砂石離離白花樹高期愜幽
抱歴覧增遐慕嗒然坐㤀言目送寒潮去
雪竇紀遊(三首)
移舟泊泉口我行已信宿天寒洲渚生峰迴川途曲烟
霞罩蘭若别墅在林麓
高人欣相迎山門帶流水風生珠樹間月窺鏡池裏觸
景遂成迷應接殊未巳
興移初出山繫䌫長汀樹夜来雪已深溪風愈難度猶
疑鐘磬音遥遥白雲處
同王章甫待制校文上京八月十五夜宿龍門驛
凉風墮黃榆萬馬皆南馳而我方北首度關及鳴雞驛
路更幽阻僕夫慘不怡徐驅待明發泱漭窮烟霏貂裘
者誰子怪我縫掖衣為言霜露多遑遑獨安之我非不
自愛簡書今有期憶昔州縣間折腰向小兒荏苒二十
年白首初登基同袍如燕鴻去住恒相違悠然慨平生
與世何參差暝投龍門驛高館臨迴溪青崖拱白月水
木含餘輝秋色故瀟灑我行殊未遲相從况魁彦炯若
珊瑚枝衰暮奚足云一觴聊共持
送鄭以道
鄭君不羈客澷仕常優游故人滿天上獨佐嶺南州嶺
南風土異去天將萬里驛騎如流星衆手挽不止到官
定多暇坐對梅花時溪石秀可硯泚筆成新詩詩成付
迴雁動是春冬隔用儒行召君努力崇明德
歲晏
歲晏木葉落遥見東城隅雉堞鬱岧嶤列屋何蕭疎悠
悠西南望赫赫金張廬退朝集冠盖鳴珂沸通衢合遝
多俊遊並轡飛華裾顧盻有光彩行者為踟蹰俯慙筋
力微無從效馳驅日斜坐官舍還拂案上書緬彼川路
長感此年運徂遲迴不能去嘆息將焉如
送王鍊師歸四明
飄飄采真侣乃在四明山霞裾朝帝所瓊館留人間忽
聞雙鳬舄却向東南還望之若流星邈然不可攀海月
炤階戺天風飛佩環我何苦羇旅冰雪生朱顔
陽山昱上人訪予吳門寓舍求為湘竹詩予辭以
未見竹上人不遠六十里自山中舁其竹而来
好事有如此者欣然為賦長句
道人来自陽山麓手携舊種千竿竹小栽方斛不盈尺
中有瀟湘江一曲未信天工能爾竒不知地脈從誰縮
晴窗翛翛散烟霧眼底森然立羣玉豈期我乃累此君
蒙犯風埃走塵俗故山方遠重愁絶新句未成慙廹促
黃崗之産大中椽政用材美刳其腹願言保此終天年
歲暮山中伴幽獨
題李氏白石山房
名山秀出鄱江曲上有立石如立玉尚書履聲忽已遠
隠者新居在盤谷花開鳥鳴春晝永白雲重重養喬木
夫君亦復稱其家有書能蔵且能續露鈔雪纂久愈富
何啻鄴侯三萬軸山靈翕霍謹呵護夜半虹光發深屋
引泉天井助芳潤大勝吳儂飲山渌我欲從之不可到
細字長書俄滿幅毫分縷析極根柢大義森然見條目
鄙人媿莫知所對叩請安得留更僕頗聞石洞閟遺音
龍門餘韻煩君續臨風傾詠寄綢繆衰朽終期挹膏馥
題張清夫心遠堂
吾聞古来賢逹士不擇山林與朝市百年塵甕兩醯雞
鵬鷃逍遥俱可爾夫君平生瀟灑意俯睨軒裳猶敝屣
翩然一舸鱸魚鄉歸来不待秋風起㤀言兀兀坐終日
天地古今齊一指但見山高湖水深青螺蕩漾銀杯裏
柴桑之人去我久風味何妨略相似神交冥漠雲海長
目送歸鴻渺千里
題醉歌圖
翰林主人天上来布帆不為鱸魚開江湖渺渺天一色
朝光暮靄相徘徊昔賢心賞餘勝處祇有水竹無亭臺
碑材久已沒荆棘屐齒不復留莓苔後来視今猶視昔
今我不樂胡為哉太官馬湩遠莫致隣翁綠蟻浮新醅
欣然一飲便終夕鼻端氣息如雲雷是間别有一天地
不知何處為蓬萊迴觀方内海一粟醯雞塵甕何喧豗
黃冠祕監太狂態騎鯨供奉非仙才揮毫政要真學士
鋒車流水行相催瑶池曲宴多雨露歸歟酌彼黃金罍
桃巖
立石平如削飛雲近可梯莫窮千古勝但惜衆山低靈
草經年長珍禽隔樹啼人言舊朝士感事有留題
雨
兀坐九十日雨聲殊未收花時翻益睡茅屋不禁愁生
事吾何望春寒晚故留江波青滿眼萬里付雙鷗
寄友人
憐君山水意局促守柴扉故里悲秋草凉風滿褐衣滄
洲斜日曉白社幾人歸寂寞分遥念天寒木葉稀
秋懷(二首)
稍稍秋河落娟娟宿露微天清江不息野迥樹相依回
首狂歌數驚心昨夢非流螢無思極巧入絳帷飛
風雨仍搖落江山且滯留懶從生事拙閒惜壯心休弱
蔓縈欹石空槎卧洑流興懷到微物世故劇悠悠
憑軒
信有儒冠誤憑軒意欲迷山深風雨惡天闊羽毛低化
日開炎瘴連城送鼓鼙荷殳吾媿爾未敢嘆塗泥
風雨
風雨忽如此閉門方晝眠故應為計拙可復要人憐燈
火羌村路桑麻杜曲田悠悠今視昔把卷一茫然
山中懷友
卓犖恒山秀相逢幾抱琴五年風雨别四海弟兄心雪
外梅花遠山中桂樹深定知嵇叔夜高興薄雲林
聞子踐卧疾
吾子乃多病何人共解顔水聲和藥臼春色閉松關積
雨連三月懷人劇萬山同遊况零落浩蕩可追攀
八詠樓
懷古荒碑在登樓晚望賒秋陰垂野薄江勢抱城斜天
地悲遊子冰霜感歲華紅塵吹短褐歸興及清笳
送陳養直歸四明
迢迢淛河水同渡不同歸執袂方成别驚帆已若飛野
橋行處酒風雪去時衣瞻望嗟何及天長鴻雁微
送馬伯忱教授
卓犖青雲彦飛騰及妙年書成天禄閣座有廣文氊九
陌車塵外千軍筆陣前白頭慚倚席臨别思茫然
題石門淨勝寺
十頃蒼陂上山迴地勢偏屋栖黃面老碑挂赤烏年葉
葉風荷顫層層雪瀑縣青燈夜寥閴獨照一僧禅
感舊
華屋山丘不可期峴峰依舊綠參差空懷下榻延徐孺
無復乘舟訪戴逵日暮更聞隣舍笛歲寒惟有角弓詩
舊遊寂寞成今古冷石秋花處處悲
早起
漠漠晴簷散薄雲獨搔華髮立清晨春風入樹無行迹
晚月窺簾欲近人旋覺新吟隨夢寐不知清霧濕衣巾
何人正踏長安陌想見看花拂面塵
獨立
數盡飛花一愴然壯心迢逓夕雲邊十年人事空流水
二月風光已杜鵑過眼青春寧復得汚人黃土絶堪憐
故園尚有平生約可使蒼苔到石田
寄友人
繫舸一别雲水鄉暮川葭菼空蒼蒼漳濱卧病他年憶
渭北題詩春日長蕪菁作花已爛漫楊柳飛絮若顛狂
聞道茯苓久堪劚遲子青鞋經澗岡
夏日漫書
枕上初殘柏子香鳥聲簾外已斜陽碧山過雨晴逾好
綠樹無風晚自凉芳歲背人成荏苒好詩和夢落蒼茫
羊求何不来三徑門掩殘書滿石牀
逢葉伯幾
水烟沙雨送歸航楓葉蘆花已十霜瑶曲天香春夢遠
墨池秋草故遊荒碧峰又是新迴雁白石依然舊化羊
一笑相逢却成别暮雲千里思茫茫
答友人
芝掌峰前一杯酒别離歲晚逓相望野梅如雪遥入眼
曉雁連天寒呌霜閉門窮巷燈火冷回首蒼山雲樹長
幾時抱被却同宿愧爾詩筒遠送將
過烏傷墓
丹青像設始何年翁仲遺墟自古傳時有北人来下馬
不知秦樹幾啼鵑牧童解指看碑路野衲分耕祭墓田
回首長安西日外茂陵松柏正蒼烟
金陵天津橋
五雲零落渺天涯陳迹蒼茫日自斜畫角已吹邊塞曲
紅蘭新長内園花可憐遺老埋黃壤曾倚春風望翠華
好在北山猿與鶴依然同住舊烟霞
送人歸豫章
已覺栖遲懶曳裾可能為我強躊躇一帆秋色紅塵外
千里江關白雁初建業水清誰共飲潯陽潮斷定無書
黃金未盡朱顔在莫種桃花學隠居
佘山
春雲牢落雁無聲沙岸參差石有稜雙屐漫窮芳草逕
一龕長愧白頭僧晴濤閃閃翻孤日山木昏昏卷翠藤
後夜清風滿遥念夢遊空指上方燈
遣興
青雲如夢慨平生白髮驚春忽數莖漸覺交遊隨日别
強知顔色逐人行百年松檟誰能去五畆烟霞故可耕
妄念掃除渾欲盡少游何得尚相輕
客樓雨中
江城飄泊動經年盡日高樓閱過船睡起小窗初聽雨
岸傍垂柳已生烟坐抛歲月今如此每望雲山欲泫然
尚喜遊從得諸彦時將樂事寄新篇
次韻答蒋春卿
不謂紅塵拂面時軒然談笑一舒眉晴風石鼎浮花乳
夜雨春盤冷碧絲握手遽成三宿戀論心那覺十年遲
酒船漁網歸無計未必山前白鷺知
花信
巳覺尋芳去較遲千林紅紫想紛披幾經夜雨能無恙
試問春風竟不知斜日遊蜂應有夢野亭立馬已多時
殷勤却是江南客曾擘冰霜寄一枝
送貢教授致仕歸里
宦情鄉思兩依依獨裹寒氊去若飛歲晏忍為千里别
林間驚見一人歸官河遠樹迎山櫂夕日暄風颺綵衣
漫使臨岐生悵望可容泉石借餘輝
陳山晚泊
一柱孤撑杳靄間人言此是客星山流風百世今誰嗣
應詔諸生故未還荒塜草深迂石路高齋月滿閟松關
窮年漫迹滄江上及此維舟獨厚顔
上巖寺訪一公
晚色微茫尚帶星脩蹊犖确斷人行獨支瘦竹身猶徤
高入重雲地忽平落月正當山缺處細泉頻作雨来聲
上方燈火青林曲隠隠疎鐘一再鳴
題東柯谷圖
長松密竹翠交加洞府新開碧海涯石上仙人留足跡
春深澗水出桃花流傳圖畫来千里生長兒孫只一家
目斷飛鴻那可到舊遊空指赤城霞
題雪竇妙高樓
偶為清遊宿梵宫凌晨試上最高峰水翻雪色寒猶落
雲掩丹光遠更重舊有一僧能跨虎近聞三洞盡蔵龍
下方車馬應難到烟際唯聽日暮鐘
送趙繼清潮州推官
相國南遷有故居理官高選出新除承恩特與金魚袋
訪舊爭迎駟馬車春入圜扉庭草暗天低驛路嶺梅疎
鳳池不隔同年面歸及梅花雁影初
送孔御史歸曲阜
清流共喜聚羣賢新渥時聞下九天東觀紬書何日了
中丞遺笏要人傳過家莫久依林廟封事先須徹御筵
千載斯文寄来哲臨分握手重縣縣
送龍南歐陽縣尹
絲綸閣下半同袍獨上南船去莫招出宰不嫌官俸薄
過家那覺驛程遥長溪白石晴雷轉深洞黃茅毒霧消
想見行春有佳句坐令遐俗變風謠
送尉彦誠道州經歷
一别垂垂四十年朔風吹鬢兩蒼然寒氊久坐歸何日
上幕初登望若仙莫使催科書下考盛談名理繼前賢
春生馬首逢迴雁併寫相思入近篇
送陳季和
高齋燈火正蕭條忽遡天風上泬寥共喜弹冠如貢禹
豈期投筆學班超時清桴鼔元無用歲晚弓旌倘見招
雪後江南春水活重来休厭驛程遥
次韻蘇侍郎平村暮歸
中臺多暇獨儀曹退食歸来路不遥扶老未須蒼玉杖
行春聊過赤闌橋揮毫風雨傾三峽聽履星辰接九霄
媿我白頭方倚席敢將巴曲和仙韶
題莫氏山莊圖
旋移小隠傍南峯遠有咸平處士風山態近人猶偃蹇
湖光無雨亦空濛行春杖履時時到臨水軒窗面面通
别作新亭供戲劇青帘搖曳杏花中
鳳凰山
滄海桑田事渺茫行看遺老色荒凉為言故國遊麋鹿
漫指空山號鳳凰春盡綠莎迷輦道雨多蒼蘚上宫牆
遥知江水東流畔更有平蕪與夕陽
九日登石頭城
背郭囂塵遠高秋川岳清幽懷初曠蕩陳迹故縱横遥
望龍盤舊長憐蟻穴爭紺園隨處闢粉堞向来傾撥草
窺眢井看碑騐故塋門開蒼耳路亭愛翠微名遠樹淮
南出滄江鳥外明人烟川浩渺風物歲崢嶸吹帽仍佳
節傳觴但老兵登高未成賦覧古獨含情政復哀王粲
何堪厭襧衡敝廬滄海曲目斷白雲生
積觀賦絶句(三首)
芙蓉峰下南朝寺水秀山明兩絶竒更向水窮山盡處
一庵高貯碧雲師
山中今是太平民尚與人間隔幾塵流水桃花三百曲
莫教重誤武陵人
坐愛春泉響翠微玉花吹濕薜蘿衣何人為擘冰壺破
共看青天白練飛
水仙圖
翛翛翠羽映鳴璫誰遣乘風過我傍歲晏高堂空四壁
一簾烟雨夢瀟湘
山水圖
老樹無陰石有稜亂山高下白雲層夢中猶識江南路
惟恨舟人唤不譍
柳貫
(字道傳浦陽人噐局凝定嘗受性理之學于金履祥期以實踐躬行自幼至老好學不倦凡六經百)
(氏星歷術數及釋老異教之書靡所弗通作文沉鬱舂容涵肆演迤人多傳誦之始用察舉為江山)
(縣儒學教諭仕至翰林待制所著文集四十卷字系近思錄廣輯金石竹帛遺文共十五卷與黃溍)
(齊名曰黃柳又合虞揭稱之曰四傑)
度居庸關
居庸朔方塞始入兩崖張行行轉石角細路縈澗岡層
壑倒天影半林漏晨光﨑嶔里四十所歴萬羊腸千轅
絡前後兩軌通中央谷開稍夷曠在險獲康莊豈惟遂
生聚列㕓參雁行激流或磯磑架广亦僧坊我生山水
窟愛此不能忘是日新雨已浮嵐亂沾裳水聲與石鬭
風飄韻清商跼轡不知高浮雲翼起驤考牒曩有聞經
途今始詳緬惟古塞北八州猶漢疆控扼識形勢會同
知樂康屬兹景運開六服連綏荒兩京備廵幸離宫岌
相望守岳將孝制如祠匪求祥式瞻虎氣騰足徵大業
昌遠想王會圖勿賡祈招章
李老谷聞子規
老杜聞子規近在東西川猶云感時物收淚寫幽悁今
我行塞徼子規相後先時夏雲景晦鳥呼搖空烟響入
樹窅窅啼垂血濺濺想知岐路難不恤軀命全千聲復
萬聲唤我歸言遄苟非木石心豈免腸内煎江南叢薄
間有花名杜鵑開時是鳥至相戒治春田不歸如江水
負此今五年風土孰云異物情要有遷寄巢勿浪出祝
爾還自憐嚴程趣行邁且復揮吾鞭
和袁集賢上都雜詩(八首)
雨水漸衣黑雲沙際目黃烟開才黯澹日出已蒼凉徇
俗高簷帽清心小篆香端居萬里念蕙草惜微芳
昔建寰中業初開徼外山雎城平兀兀沙水淨灣灣朱
夏宸游正清秋武衛閒叨陪文學乘空愧鬢毛斑
徭俗隨方異溝途隔舍迷醺人惟馬湩勸客有駝蹄殿
角孤花靚城隅雜樹低天涯中夜舞如意昔曾攜
天潢猶白白雲幕故青青積潦摧車軸高風墮箭翎宫
塗丹赭堊殿戸紫金釘女樂蓬莱祕哀簫動杳冥
幄殿層雲障轅門積雪峰竒鷹皆戴角御馬盡飛龍瀚
海將臨幸云亭望陟封青丘大羽獵有事待玄冬
曹務唯章句官規自法程齋扉侵雨潤宴几得風清歴
歴三刀夢行行萬里城明年遂耕隱深仗酒為名
公子青絲轡王孫綠幰車宴酣風小定舞破日西斜手
擲宫中果神行海上槎築郿無自厚儉德不期奢
水草方方善弓弧戸戶便合圍連婦女從戌到曾玄雪
毳千家帳冰瓢百眼泉浚稽山更北長望斗光縣
觀實喇鄂爾多御宴回
毳幕承空枉繡楣綵繩亘地掣文霓辰旗忽動祠光下
甲帳徐開殿影齊芍藥名花圍簇坐蒲萄法酒拆封泥
御前賜酺千官醉思覺中天雨露低
元日宴大安閣
金殿開扉日映樞翠帷香霧動流蘇玉壺脩幹雙龍捧
寶座重裀瑞鵲敷春色入杯初瀲灔雪光浮檻尚模糊
天元啟運三陽正需宴欣承湛露濡
還次桓州
塞雨初乾草木霜穹廬秋色滿沙場割鮮爼上薦黃鼠
獵獲腰間縣白狼别部烏桓知幾族他山穡落是何方
長雲西北天如水想見旌旗瀚海光
題齋壁
牧馬新来秣地椒衛頭挏酒玉傾瓢羲和白日經天近
勅勒陰山度幕遥雨過忽然思御裌風清聊復快淩歊
他年續作灤陽夢萬里排雲遡寂寥
送臨川謝有源赴閩醫提領
一路青山荔子叢華山西望粤臺東家風蘭玉庭階上
官事葠苓藥籠中鷁首去乘潮浪白蠣房催薦酒醅紅
福州自是炎蒸少臘雪飛花落半空
張養浩
(字希孟濟南人年方十歲讀書不輟父母止之則默誦竊讀稍長肆力益勤山東按察使薦為學正)
(遊京師獻書平章布呼密大竒之辟為令史選受棠邑縣尹多惠政召授東宫文學拜監察御史以)
(言事忤僧格變姓名遁去尚書省罷召起右司都事遷翰林直學士祕書少監歴禮部侍郎尚書至)
(參議中書省事諫止英宗張燈内廷尤人所不敢言者丁父憂屢召弗起天歷二年關中大旱特授)
(陜西行省中丞聞命登車經華山禱雨痛哭不能起忽大雨二日到官四月以賑荒積勞得疾卒年)
(六十秦人哀之如失父母追封濱國公諡文忠)
休日郊外
久厭官居苦幽尋到澗阿鶴知松歲月鷗狎海風波野
迥㙮孤立嶺高雲半過莬裘良未暇聊此慰蹉跎
山行
一嬾將成性春遊尚爾勤花攲知雨力水皺見風文碧
落一明月青山半白雲却愁從此去塵冗又紛紛
齋居春暮
漂泊東君底處家落紅風捲赤城霞半窗春夢子規月
滿院客愁楊柳花世事悠悠惟欠酒棠陰密密欲蔵鴉
韶光九十須臾頃不是劉郎鬢易華
趵突泉
繞欄驚視重徘徊流水緣何自起堆三尺不消平地雪
四時常吼半空雷深通滄海愁波盡怒撼秋風恐岸摧
每過塵懷為瀟灑斜陽欲沒未能回
王執謙
(字六皆濟南人與張養浩李京輩稱詩家四傑)
孟光舉案圖
白髮梁鴻與世乖賴逢光也配其才五噫歌罷愁無奈
不覺春從案上来
李京
(字景山河間人與王執謙張養浩田衍唱和士林美之稱為神人)
留别都城諸公
蒼龍雙闕鬱岧嶤曾侍鵷鸞趁早朝往事已隨塵滚滚
虚名贏得鬢蕭蕭長林豐草空相憶瘴雨蠻烟苦見招
借問都門門外柳為誰留著最長條
宋元詩會卷八十一
