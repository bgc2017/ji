宋元詩會卷三
兵部主事陳焯編
張詠
(字復之濮州鄄城人太平興國五年郡舉進士議以詠首薦有夙儒張覃者未第詠與寇凖致書郡)
(將薦覃為首衆許其能讓是歲詠登進士乙科授大理評事知崇陽縣用蘇易簡薦入為太子中允)
(歴知麟相二州改濮州知浚儀縣擢荆湖北路轉運使太宗聞其強幹召還超拜虞部郎中賜金紫)
(進樞密直學士同知銀臺通進封駁司出知益州恩威並行蜀民畏而戴之真宗即位加左諫議大)
(夫入拜給事中改御史中丞同知貢舉會奏彈丞相酒過出知杭州未幾復命知益州歸朝掌三班)
(領登聞檢院因患腦瘍乞解任命知并州大中祥符三年召還抗言丁謂王欽若當誅章三上出知)
(陳州卒年七十贈左僕射謚忠定有集十卷)
悼蜀四十韻
蜀國富且庶風俗矜浮薄奢僣極珠貝狂佚務娱樂虹
橋吐飛泉煙柳閉朱閣燭影逐星沈歌聲和月落鬭雞
破百萬呼盧縱大噱游女白玉璫驕馬黃金絡酒肆夜
不扃花市春漸作禾稼暮雲連紈繡淑氣錯熙熙三十
年光景倏如昨天道本害盈侈極禍必作當時布政者
罔思救民瘼不能宣淳化移風復儉約情性非方直多
為聲色著從欲竊虚譽隨心縱貪攫蠶食生靈肌作威
恣暴虐佞罔天子聽所利惟剝削一方忿恨興千里攘
臂躍火氣烘寒空雪采揮蓮鍔無人能卻敵何暇施擊
柝害物黷貨輩皆為白刃爍瓦礫積臺榭荆棘迷城郭
里第鎖苔蕪庭軒喧鳥雀斗粟金帛酬束芻綺羅博悲
夫驕奢民不能飽葵藿朝廷命元戎帥師盪兇惡虎旅
一以至梟巢一何弱燎毛焰晶熒破竹鋒熠爚兵驕不
可戢殺人如戲謔悼耄皆麗誅玉石何所度未能剪強
暴爭先謀剽掠民生計空賒死心愁隕穫四野搆豺狼
五畝孰耕鑿出師不以律餘孽何由卻鄙夫識蜂蠆寡
術能籠絡邊郵未肅清何顔食天爵世方尚奔馳誰復
振蹇諤黃屋遠萬里九重高寥廓時稱多英雄才豈無
衛霍近聞命良臣拭目觀奇略
縣齋秋夕
才薄難勝任空銷懶惰情公堂羣吏散苔地亂蟲聲隔
歲鄉書絶新寒酒病生方今聖明代不敢話辭榮
登麟州城樓
莫問戎庭苦高欄日夕攀時清官事少邊靜戍人閒雉
堞臨寒水穹廬倚亂山皇恩正無外不擬更移還
送别蘇寺丞
公身多不定何路慰飄離莫以微言合苦將幽思悲山
程朝醉少雪屋夜眠遲即問逢春約芳菲折贈誰
登黃鶴樓
重重軒檻與雲平一度登臨萬想生黃鶴信移煙樹老
碧雲魂亂晩風清何年紫陌紅塵息終日空江白浪聲
莫道安邦是高致此身終約到蓬瀛
金陵郡齋述懷
傍人往往羨清途野逸情懷亦自扶官舍四邊多種竹
潮溝一面近生蘆病嫌見客低徊甚老覺臨官氣味麤
不信浮名是身累有時閒撚白髭鬚
遊趙氏西園
蜀中春豔世間疎比並陳園恐未如數里花光浮煖日
六街塵靜見香車翻空雅樂催歡處入格新詩上板初
方信承平無一事淮陽閒殺老尚書
歸越東舊隠留别秦中知巳
客亭楊柳葉初殘歌咽秋空慘别顔吟愛好峯歸越路
醉衝寒雨出秦關煙蘿庭戶重棲倚漁浦人家舊往還
縱使功名無分得免教心在怨尤間
再會傅逸人
分到知心死不輕幾年曾是愴離情微風吹雨雁初下
落葉滿階蟲正鳴燈盡苦嫌論劍略簟凉頻喜轉琴聲
從來共約雲泉老肯向人間占好名
郊居寄朝中知巳
年來流水壊平田客徑窮愁自可憐汀葦亂搖寒夜雨
沙鷗閒弄夕陽天狂嫌濁酒難成醉冷笑清詩不直錢
碧落故人知我否幾回相憶上漁船
舟中晩望桃源山
仙山初指眼初明倚棹因妨半日程雲裏未忘尋去路
世間爭合有浮名嵓空闇老松千尺天靜時聞鶴一聲
更謝暮霞憐惜别滿波紅影照崢嶸
貽傅逸人
少年名節動人羣避俗身居積水濆幾為典衣留遠客
半乘欹枕看閒雲門連酒舍青苔滑路近沙汀白鳥分
誰道無情活黎庶數篇新咏帶南薰(按史公幼與傅霖同學既貴之後求)
(霖三十年不可得晩知陳州一日霖忽來謁公問昔何隠今何出霖曰子將行矣來報子爾翼日辭去後一月)
(而公卒據此則傅霖乃學道通仙術者然公屢有會傅逸人詩其蹤跡未嘗疎闊即此作云門連酒舍留客典)
(衣亦非逃世絶俗之流也史所載殆出於小說固未深考歟)
雙龍寺
未踏關陽巳見山木鯨時吼翠微間老僧隨隊看雲起
居士忘機共鶴閒入眼煙光依砌濕倚空霧氣傍(一作繞)
山環三朝寶訓神明護大讀經章祝玉顔
鶴
共憐潔白本天姿縱枉泥塵性不卑况是稻粱厭足日
好尋煙月卻歸時跡參詩雅何年始名係仙經四海知
應到昆丘指來歴曾陪鵷鷺浴華池
新蟬
脱塵還與比仙遊露腹何妨近品流嫩殼半遺紅藥地
細聲偏傍綠楊樓詩家取象吟難盡畫格偷真意不休
正好儒林擬緌拂馮唐無苦預悲秋
過華山懷白雲陳先生
性愚不肯林泉住強要清流擬致君今日星馳劍南去
回頭慚愧華山雲
雨夜(二首)
四簷風雨滴秋聲醉起重挑背壁燈世事不窮身不定
令人閒憶虎溪僧
簾幕蕭蕭竹院深客懷孤寂伴燈吟無端一夜空階雨
滴破思鄉萬里心
寄傅逸人
當年失腳下漁磯苦為明時未得歸寄語巢由莫相笑
此心不是愛輕肥
送别王秘丞
帝鄉三十年前别江外相逢鬢已衰清論未窮行計速
為君臨水立多時
聞鷓鴣
畫中曾見曲中聞不是傷情即斷魂北客南來心未穩
數聲相應在前村
錢易
(字希白俶之從子年十七舉進士試崇政殿三篇日未中而就自此以才藻知名太宗嘗嘆世無李)
(白蘇易簡曰今進士錢易其人也欲召置翰林不果真宗朝再舉進士以第二人中第除秘書丞通)
(判信州改太常博士直集賢院遷尚書祠部員外郎擢知制誥官至翰林學士儤直未滿卒仁宗憐)
(之召其妻盛氏人禁中賜以冠帔有集一百五十卷)
温泉詩
悲哉天寶時帝耄政不修寵幸尊婦人隂極陽巳柔外
戚盛本枝櫛比封列侯丞相大將軍備位甚悠悠天下
安既久積漸力不周車服金玉煥黎庶饑寒愁驪山温
泉宫晝幸與夜遊一游百司備萬費一日休誰能心自
快化作社稷憂國忠恣吞噬林甫懷姦偷(缺)雛據太原
鐘鼓無許收黃塵滿長安慘黷九廟羞唐天未使絶返
正知疾瘳自兹遊賞地荆棘生荒秋舊物悉巳廢蜘蛛
挂重樓覧者咸寒心一過三迴頭因知帝王業堅固宣
鴻猷豈可信嗜欲侮弄生瘡疣
西遊曲
花銷秋老白日短敗紅荒綠迷空館擬將清血灑昭陵
幽谷蛇啼半山晩十年辭家勤獻書王孫不許延公車
江頭柤廟祭無日重門生草寒離離我有黃金三尺劍
姦骨餘㾗古波豔佩入函關無故人玉握凋零七星暗
南兵
曾見南兵苦征遼事一如金瘡寒長肉紙甲雨生蛆山
小虀霜骨河枯膾腐魚黎元無處哭丁戶日相疎
韓丕
(字太簡華州鄭人幼孤貧有志操年長始學文太平興國三年進士嘗著孟母碑返魯頌人多誦之)
(授大理評事通判衡州用石熙載薦試中書擢著作佐郎直史館歴知制誥丕文思艱澁宰相以其)
(稽緩書命常加督責積不能平乃表求外郡出知虢州太宗嘉其冲澹自處召為翰林學士終以遲)
(鈍不敏難任禁近三出典州就加禮部侍郎大中祥符二年卒)
寄岳陽劉從事
秋來憶故人寓目臨大野遠近聞清商依稀奏豳雅經
霜樹半紅無風葉自下一片洞庭心聊憑塞鴻寫
菊
冷淡花枝寂寂闌只緣開晩少人看若教總似陶潜眼
肯向芳春豔牡丹
唐異
(文鑑載詩而履歴莫考但其警句在宋中葉時巳盛傳自是前輩勝流未可與茫無籍里者同論也)
塞上作
防秋人不到萬里絶妖氛馬放降來地鵰盤戰後雲月
依孤壘没燒逐遠荒分未省為邊客宵笳懶欲聞
閒居書事
幽居輕宿雨屐齒偏林塘一境無過客千山自夕陽晝
禽多獨語夏木有餘凉招隠詩慵寄時清誰肯忘
羅處約
(字思純益州華陽人父濟仕蜀歸朝至太常丞處約登太平興國中進士知吴縣時王禹偁知長洲)
(縣日以詩篇唱和蘇杭間多傳誦後並召直史館處約終荆湖路巡撫年三十三)
泛太湖
三萬六千頃湖侵海内田逢山方得地見月始知天南
國吞將盡東溟勢欲連何當灑為雨無處不豐年
潘閬
(字逍遙錢塘人與王禹偁孫何魏野輩游處最歡放懷湖山吟詠自適人以謫仙擬之)
叙吟
高吟見太平不恥老無成髮任莖莖白詩須字字清搜
疑滄海竭得恐鬼神驚此外非關念人間萬事輕
夏日宿西禪
此地絶炎蒸深疑到不能夜凉知有雨院靜若無僧枕
潤連雲榻窗明照佛燈浮生多賤骨時日恐難勝
歲暮自桐廬歸錢塘晩泊漁浦
久客見華髮孤櫂桐廬歸新月無朗照落日有餘輝漁
浦風浪急龍山煙火微時驚沙上雁一一背南飛
落葉
片片復落落園林漸向空幾番經夜雨一半是秋風靜
擁莎階下閒堆蘚徑中谷松與巖檜寧與此時同
渭上秋夕
秋色滿晴川登臨渭水邊殘陽初過雨何樹不鳴蟬極
浦涵新月孤帆没遠煙漁人空老盡誰似太公賢
望華山
高愛三峯插太虚昂頭吟望倒騎驢旁人大笑從他笑
終擬全家向上居
宋太宗晩年燒丹閬曾獻方書及帝升遐懼罪乃變
姓名匿舒州灊山寺為行者後真宗赦其罪以為滁
州參軍卒
路振
(字子發永州祁陽人淳化中進士試巵言日出賦太宗嘉其典贍擢置甲科由通判邠州召直史館)
(大中祥符初使北歸撰乘軺錄以獻擢左司諫知制誥振文詞温麗屢奏賦頌為時輩所稱尤長詩)
(詠卒平五十八)
伐棘篇
伐棘何所山之巔秋風颾颾棘子丹折根破柢堅且頑
斸夫趦趄汗汚顔攅鋒束芒趨道還□之森森繚長藩
暮冬號風雪暗天漏寒不鳴守犬眠主人堂上多金錢
東陵暴客來窺垣舉手觸鋒身隕顛千矛萬戟爭後先
襟袖結裂不可揎蹠破指傷流血殷神離氣沮走蹁躚
數尺之墻弗復攀無知小醜騷河壖朔方屯師連七年
木波馬領沙填填氣脈不絶如喉咽官軍虎怒思吼軒
強弩一發山河穿將不叶謀空即安翫養蟻寇成兇顛
推芻挽粟徒喧喧邊臣無心靖國艱為余諷此伐棘篇
种放
(字明逸河南洛陽人性沉默好學少志山林奉母隠終南豹林谷用張齊賢薦召赴闕授司諫進右)
(諫議大夫真宗眷遇特厚始終不衰晩節耽名利時論薄之)
夏日山居
隂隂林木靜寂寂無人境紅綻紫葳香嵐沈玉膏冷看
雲時獨坐慎事常中省何客馭風來新篁動疎影
諭蒙詩
大瀛卑百瀆自成浮天潯崇丘下累塊竟為蔽日深王
者在謙小夙推堯禹心拜言尊賢仁慎德棄珠金自滿
九族散匪驕百善尋炳兹夏商鑒滅國因誇淫
酬陳齋民見寄
竹扉常晝掩幽僻置身安自委漁樵分因思出處難周
庭方設燎漢將尚封壇莫問煙霞意人寰事萬端
寇準
(字平仲華州人太平興國中登進士時年十九淳熙五年參知政事定策立真宗為太子景德元年)
(拜平章政事决親征之策封萊國公以丁謂之譛貶雷州司戶卒謚忠愍)
暇日遊建平三閭故里廟貌荒凉慘動耳目噫賢
者之祀世不絶享郡無正人遺棄若是感事傷
俗因留斯句
人生若遠遊多是悲登眺况復念三閭遺蹤良可吊道
直出章華才高逐邊徼冤聲噴夜江愁色迷煙嶠斷碑
没敗莎古木吟荒廟祠破少薦馨岸峻稀停櫂神容漬
老苔壊壁通殘照舊徑失朱門空庭起寒燒餘基雖索
寞清問長光耀旌賢誰再興勿使過者誚
水閣晨起
板閣長晏眠偶獨起清旦月落簷鳥語煙開客船散長
江色自澄汀樹聲空亂羣動又復然勞勞可長歎
晩望有感
出門望寒野四顧惟椒坡憶昔楚大夫還此情如何殘
陽半明雨水落西風多因同下蔡恨不覺增悲歌
長郊雨餘遠樹減翠新蟬忽鳴激耳嘹唳久客孤
坐情如何哉形之於文聊以自遣
遙山夏雨歇遠樹凉風至憑欄偶開襟新蟬動秋思沙
溪潔細流庭木驚疎翠節候又復然幽憂斯所萃芳歲
若奔流羲光不停轡感物悼前期誰知此時意
江南春
波渺渺柳依依孤村芳草遠斜日杏花飛江南春盡離
腸斷蘋滿汀洲人未歸
春日登樓懷歸
高樓聊引望杳杳一川平遠水無人渡孤舟盡日横荒
村生斷靄深樹語流鶯舊業通清渭沈思忽自驚
再歸秦川
阮路何方盡西歸興未勞河流經陜狹山色入秦高返
照明秋壘孤村接暮濤還如丁令至故里滿蓬蒿
秋夜勉友
西風驚萬木危坐思悠哉故國經年别秋鴻半夜來人
應多棄善天豈不憐才休學嚴夫子荒凉老釣臺
秋日原上
蕭蕭古原上景物感離腸遠嶠收殘雨寒林帶夕陽溪
聲迷竹韻野色混秋光吟罷還西望平沙起雁行
秦中感懷寄江外知已
念子隔江海浩然時已秋蟬鳴關外樹人在水邊樓髮
白猶搜句時清尚旅遊遙思當永夜不寐向孤舟
水村即事
虚齋臨遠水吟釣度朝晡葦岸秋聲合莎亭鶴影孤片
雲藏疊巘野燒起寒蕪獨步時吟望離人隔五湖
冬夜旅思
年少嗟羇旅煙霄進未能江樓千里月雪屋一龕燈遠
信憑邊雁孤吟寄嶽僧爐灰愁擁坐硯水巳成冰
感興寄蓮嶽一二詩禪友
西風傷遠别前計竟成非芳草此時暮故山何日歸禪
應同雅道貧合長天機飜憶雲浮侣無憀對夕暉
湖上作
極目望南浦望中生遠思雁沈芳草渡燒斷夕陽陂歲
月寒萍梗江山念别離惟餘清夜夢暫與白雲期
楚江夜懷
西風生遠水蕭颯度吟臺明月夜還滿故人秋未來寒
蛩啼暗壁敗葉下蒼苔誰念空江外年年首重迴
送人
客亭殘照裏歌闋獨南行芳草無斷色旅人多别情遠
塗方不極長笛更飛聲莫動鄉關念徒令白髮生
巴東驛秋日晩望
楚驛獨閒望山村秋暮天數峯横夕照孤笛起江船遣
恨須言命冥心漸學禪遲遲未回首深谷暗寒煙
東歸再經峽中
復命經三峽波瀾極目愁片雲生斷壁孤石礙中流道
路連巴塞風煙接楚丘重來登望處因念昔年遊
荆南秋望
西風吹戶牖獨自客荆蠻積水浮秋漢微陽淡遠山蟬
稀疎葉盡雨歇片雲閒何日忘簮紱深居石室間
夜泊江上
歲暮峽中村維舟古樹根羣峯初落月後夜獨聞猿流
水自無盡客愁那可論平明離楚岸迢逓指吴門
應制賦牡丹花(時正言直館)
栽培終得近天家獨有芳名出衆花香逓暖風飄御座
葉籠輕靄襯明霞縱吟宜把紅牋擘留賞惟張翠幄遮
深覺侍臣千載幸許隨仙仗看穠華
巴東寒食
春雨蕭蕭寒食天遠行猶在楚江邊人思故國迷殘照
鳥隔深花語斷煙薄宦未能酬壯節良時空自感流年
因循未學陶潜興長見孤雲倍黯然
過霧山
青燈古殿枕寒溪門外天垂斗柄低啼鳥不知春向背
落花依舊水東西半橋霜月光相照一帶松煙色未齊
誰料百年榛莽地香雲今日繞輪蹄
南浦
春色入垂楊煙波漲南浦日落動離魂江花泣微雨
送轉運梅學士進邊郡
悵飲惜離羣窮邊去路分雪深山館夜孤雁背燈聞
初夏雨中
綠樹新隂暗井桐雜英當砌墜疎紅重門寂寂經初夏
盡日垂簾細雨中
歸州留别傅君
楊柳如絲拂畫橋此中留語欲魂銷還愁别後巴東館
獨聽空江半夜潮
柳
曉帶輕煙間杏花晩凝深翠拂平沙長條别有風流處
密映錢塘蘇小家
無題
金甲珠襦鏁繡扄杜城殘月葬娥英春風候館花如雪
空有鶯傳度曲聲
南平驛
心隨流水還鄉國身向青山上屈盤遠夢不成秋雨細
西風一夜客亭寒
舂陵聞雁
危欄秋盡偶來凭霜落秋山爽氣澄誰道衡陽無雁過
數聲殘日下舂陵
秋日
柳衰蟬噪寒煙没地迥山遙暮雨收宛是昔年秋氣味
只添多病與離愁
輦下春日
雨餘宫闕麗春隂三月花光照上林誰倚青樓望歸騎
日斜南陌柳煙深
錢惟演
(字希聖吴越王俶之子從俶歸朝為神武軍將軍博學能文詞召試學士院以笏起草立就真宗稱)
(善改太僕少卿歴知制誥給事中翰林學士遷尚書工部侍郎仁宗即位進兵部初附丁謂以傾寇)
(凖後復擠謂自解宰相馮拯惡其為人罷為鎮國軍節度改武勝軍節度使雅冀柄用抑鬱不得志)
(而卒太常張瓌請謚文墨詔覆議改謚曰思惟演文詞清麗與揚億劉筠相上下所著典懿集三十)
(卷)
槿花
綺霞初結處珠露未晞時寶樹寧三尺華燈更九枝亭
亭方自喜黯黯卻成悲欲作飛煙散猶憐返照遲
秋夕池上
珪月上金塘煙容帶水光朱華接蘭坂綠荇溢魚防叢
暗禽棲密林疎露下凉秋懷巳潘鬢無奈更啼螿
始皇
天極周環百二都六王鐘鐻接流蘇金椎漫築甘泉道
匕首還隨督亢圖已覺副車驚博浪更攜連弩望蓬壺
不將寸土封諸子劉項繇來是匹夫
漢武
一曲横汾鼓吹迴侍臣高會柏梁臺金芝霅煜凌晨見
青雀軒翔白晝來立堠東溟邀鶴駕窮兵西極待龍媒
甘泉祭罷神光滅更遣人間識玉杯
南朝
結綺臨春暎夕霏景陽鐘動曙星稀潘妃寶釧光如畫
江令花牋落似飛蚱蜢臨波朱火度觚稜拂漢紫煙微
自從飲馬秦淮水蜀柳無因對殿幃
詠唐天寶間事
山上湯泉架玉梁雲中複道吐瑤光絲囊暗合三危露
翠幰時遺百和香任走金雞親便坐更抛珠被掩方牀
匆匆一曲梁州罷萬里橋邊見夕陽
成都
武侯千載有餘靈壘石刀㾗尚未平巴婦自饒丹穴富
漢庭還責碧砮征雨經蜀市應和酒琴到臨卭别寄情
知有忠臣能叱馭不論雲棧尚崢嶸
公子
蓮勺交衢接沁園來時十里一開筵歌翻南國桃根曲
馬過章臺杏葉韉别殿對迴雙綬貴後門歸夜九枝然
閒隨翠幰歌烏帽紫陌三條入柳煙
宋玉
章華清宴重遊陪已有微詞更有才神女夢靈因賦感
屈平魂怨待招迴悲秋千古情難盡障袂何時望可來
袛用大言君自許景差無計上蘭臺
寄靈仙觀舒職方學士
方瞳玄髮粉闈郎絳闕齋心奉紫皇徵士高懷雲在嶺
騷人秋思水周堂閒園露草開三徑靈宇華燈燭九光
知有美田堪種玉幾時春渚逐歸航
無題
誤語成疑意已傷春山低斂翠眉長鄂君繡被朝猶掩
荀令薰爐冷自香有恨豈因燕鳳去無言寧為息侯亡
合歡不驗丁香結秪得凄凉對燭房
苦熱
赫赫烘霞鬭曉光雙紋枕簟碧牙牀頻傾蜜勺寧蠲渴
久捧冰壺未覺凉雪嶺卻思隨博望風窗猶欲傲羲皇
更憐乳燕翻飛處深入盧家白玉堂
秋日小園
碧簟凉生白袷衣廋園秋晩得幽期千房嫩菊金螢亂
百葉衰荷鈿扇敧日薄蘚花沿素壁雨淫蛙鼓占清池
翛然自合蒙莊趣誰識無心似標枝
休沐有懷
雕盤瓊蕊冰(去聲)寒澌密樹蟬嘶下直時更賦新詩荅靈
運不將團扇隔元規經旬綠草沿階上盡日流風轉蕙
遲秪待觚稜照初旭横經還集絳紗帷
艷體(三首)
絳縷初分麝氣濃絃聲不動意潜通圓蟾可見還歸海
媚蝶多驚欲御風紈扇寄情雖自潔玉壺盛淚秖凝紅
春窗亦有心知夢未到鳴鐘巳旋空
耿耿寒燈照醉羅看朱成碧意如何虎頭辟惡無妨枕
犀角凉心更待磨惟有幽蘭啼月露可將尺素託雲波
山屏六曲歸來夜秪恐重投折齒梭
香歇環沈無限猜春隂濃淡畫簾開有時盤馬看猶懶
盡日投壺笑未迴蝶怨豈能重傅粉雉驕疑待更求媒
啼妝不治金翹闇腸斷温郎玉照臺
直夜
千廬徼道發傳呼帝宇沈沈璧月孤重燎秖聞喧鬭鼠
危枝誰見遶驚烏石螭霜重連鈎盾玉虎冰消下轆轤
素髮自憐同騎省一竿何日釣秋鱸
淚
家在河陽路入秦樓頭相望秖酸辛江南滿目新亭宴
塞外傷心故國春仙掌倚天頻滴露方諸待月自涵津
荆王未辨連城價腸斷區區抱璧人
送許洞歸吴
草薰風暖接長亭一曲驪歌倒醁醽懷古更投玄石賦
艤舟聞采紫莖萍醉抛隋岸楊花白吟過淮山桂樹青
可使長離終鎩羽淵雲詞藻出天庭
初秋屬疾
蜜脾初滿石榴紅秋意先侵玉井桐薤簟自憑南郭几
縠巾猶領北窗風雲迷候雁辭遙塞露濕飛螢起暗叢
病巳不須傳七發粉牋香墨寄詩筒
懷舊居
武祀仙壇接里閭琴堂水閣半凌虚竹林舊享銅盤食
門巷今容駟馬車楚國大言登宋玉漢家答詔用相如
未知笳鼓歸何日空鏁鱣庭春草疎
小園秋夕
潘鬢秋來已自傷庾園時物更荒凉紫梨半熟連紅樹
碧蘚初圓亂縹墻月露暗從孤桂滴水風猶獵敗荷香
滑稽還喜鴟夷在欲取臨卭美酒嘗
與客啟明
越溪微霰灑寒梅家近嚴陵古釣臺夢欲成魚通夕去
書曾憑犬隔秋迴干時不為侏儒粟樂聖猶銜叔夜杯
帝右豈無楊得意漢宫須薦長卿才
送客不及
橋闊川長恨巳多斑騅嘶斷隔雲羅遙山幾疊迷朱旆
芳草經時駐玉珂高鳥可能追夕照綠楊空自拂微波
短轅白鼻何由得目送層樓一雁過
再次韻和大年
雲變危峯萬里横簟鋪湘水一牀平紅蘭受露消晨渴
綠蕙翻風析夜酲逸少偶書葵扇貴羊欣閒臥練裠輕
無妨天下芝泥熟獨看瑤光近太清
館中新蟬
習習光風泛紫蘭新聲含怨日將殘自憐伴省成團扇
誰許迎秋集武冠委蜕亭臯隨木葉飛緌雲表拂仙盤
青蔥玉樹連金爵不覺醯雞競羽翰
梨
紫花青蒂壓枝繁秋實離離出上闌東海圓珪無奈碧
嵰山甜雪不勝寒已憂仙佩懸珠重更恐金刀切玉難
自與相如解消渴何須瓊蕊作朝餐
柳絮
三月江南花漸稀春隂漠漠雪霏霏章臺街裏翻輕吹
灞水橋邊送落暉陸凱傳情梅暗落韓憑遺恨蝶爭飛
不知化作萍飄否惟見紛紛上客衣
再賦荷花
玉甃引清泉風高露白天盈盈臨一水羃羃隔長煙巳
分蘭芝溺仍憂趙后仙鮫絲衣更密珠蚌淚長圓瑟怨
來湘浦鴻驚近洛川金塘正斜照誰倚木蘭船
上已玉津園賜宴
漢家傳洛飲楚俗泛蘭泉玉液初頒酒金盤屢擊鮮珥
彤尋竹籞傾蓋集芝㕓錦羽翻晴旭霞英落暖煙雅音
和舜樂睿澤洽堯天更聽承雲曲同歌在鎬年
致齋太乙宫
齋潔奉惟馨瑤臺獨自升樓迷五里霧壇燭九枝燈珠
館來青雀璇題射玉繩疎鐘平野闊古柏夕霏凝鶴扇
真窺月仙衣可鏤冰春茶泛雲液曉飯薦蘭蒸鍊藥疑
洪井藏書類羽陵回瞻大帝室飛檻更長憑
夜讌
昨夜宴南堂華燈燭九光削青爭落筆舉白鬭飛觴祇
覺輝裴玉寧思夢謝塘解煩憑蜜勺藉俎半蘭房促席
風絃怨開簾月露凉酡顔君莫訴西北轉銀潢
宣曲
絳縷初分後銀環未解時巳障紈扇笑猶捧玉壺悲乞
巧長生殿迎風太液池雕屏涵火齊寶帳隔琉璃欲買
詞人賦空傳狎客詩蔗漿消内熱瓊蕊療朝饑綺蒂桃
初熟紅心草欲披凌波渡羅襪向日翳華芝素臉分甘
柰香津滴紫梨龍梭隨振素獺髓補凝脂蓬餌重陽節
金針七夕期玉膏當淧溢翠蓋逐葳蕤弦急哀隨指歌
長恨入眉青鸞惟有舞赤鳳可能疑下蔡迷還易平陽
破未知髻高釵自墜腰細佩長垂出恐嚴鐘晩歸嫌細
幰遲轆轤驚曉夢鸚鵡漏春思魂怨惟愁斷腸柔巳自
危壁璫螢影度瓊戶蘚花滋掩鼻讒難訴披圖悔豈追
秖應金帶枕聊為達微詞
别墅
别館斗城傍斜軒映曲房蒼頭冠綠幘中婦織流黃複
道登平樂期門集未央意錢梁冀宅挾瑟莫愁堂走馬
章臺柳停車陌上桑彀弓隨寶帳投轄付銀牀出戴繁
星急歸衝細雨忙曾過阿君宿醉舞起跳梁
清風
溽暑迎秋盡凉飈逗曉迴墜桐侵玉井拂柳度章臺已
覺雲翹動還驚月幌開鮫簾移亂影瑤瑟泛餘哀扇掩
藏鸞羽荷傾側露杯正當河左界不待雨東來自好傳
垂翼寧勞起死灰楚宫誰第賦宋玉最多才
屬疾
積日勞無補彌天疾未瘳馬卿非避事盛憲自多憂目
眩花成果心驚蟻鬭牛豳冰那浣熱洛笛更生愁拂枕
窗風度穿簾隙日流唾壺從巳缺博齒亦慵投發篋尋
桐籙支頤動越謳平生江海志夕夢繞滄洲
荷花
水闊雨蕭蕭風微影自搖徐孃羞半面楚女妬纖腰别
恨抛深浦遺香逐畫橈華燈連霧夕鈿合映霞朝淚有
鮫人見魂須宋玉招淩波終未渡疑待鵲為橋
戊申年七夕
烏鵲飛來接斷雲秪貪清淺渡星津不知一夜支機石
卻屬乘槎上漢人
玉露金河顥氣凉辛夷車轉桂旗香姮娥可是多猜忌
不駐瓊輪放夜長
一歲佳期一夕過羽旗雲蓋涉微波明朝若寄相思淚
玉枕金莖得最多
青鳥當時下紫雲綺囊書秘露桃新莫嫌夜半移牀遠
朱雀窗中别有人
驪阜凌雲對玉鈎千門高切絳河秋欲聞天語猶嫌遠
更結三層乞巧樓
宋元詩會卷三
