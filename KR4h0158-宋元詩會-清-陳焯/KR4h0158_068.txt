宋元詩會卷六十八
兵部主事陳焯編
趙復
(字仁甫德安人元太宗乙未歲命太子科綽帥師伐宋德安以嘗逆戰其民盡被俘戮時姚樞奉詔)
(即軍中求儒道釋及醫卜之士凡儒生挂俘籍者輙脱之以歸復在其中以九族俱殘不欲北樞知)
(其為竒士留帳中夜逸行及水際將投身焉樞躡挽之多方曉譬謂徒死無益身存則先祀可延隨)
(吾而北當保其無他復勉從之先是南北道絶載籍久不相通自復至燕始取所記程朱諸撰著盡)
(錄付樞從復學者浸廣其教日益有聞世祖在潛邸嘗召見諮以伐宋事對曰宋吾父母國也未有)
(導他人伐吾父母者世祖義之因不彊之仕楊惟中聞復論深嗜其學與樞謀建太極書院請復講)
(授其中復作傳道圖别著伊洛發揮標其宗旨學者稱之曰江漢先生)
覃懷春日
江南江北半浮生蹤跡居然水上萍竹雞啼罷山雨黑
蠶子生時桑柘青(按楊元耶姚諸公皆起家中都以入元初自當為元詩眉目而是卷)
(首江漢容城兩先生蓋於義例各有取焉)
劉因
(字夢吉保定容城人世為儒家父述年四十無子夢神人馬載一兒至其家曰善養之既覺而因生)
(乃名曰駰字夢驥後改名及字云因天資絶人三歲識書日記千百言過目不忘甫弱冠才器超邁)
(作希聖解初為經學究訓詁之說輙嘆曰聖人精義殆不止此及得周程張邵朱呂之書一見能發)
(其微曰我固謂當有是也因性不苟合家居教授師道尊嚴雖甚貧非其義一介不取公卿聞名往)
(謁因多遜避或以為傲弗惜也至元十九年以布呼密薦擢承德郎右贊善大夫未幾念母疾辭歸)
(明年丁内艱二十八年用集賢學士再徵以疾固辭且上書宰相詞意哀婉帝聞之曰豈古所謂不)
(召之臣歟年四十五卒贈翰林學士諡文靖所著有四書精要三十卷文集十餘卷詩五卷號丁亥)
(集)
燕平學僊臺
碣石際海隅西南奄全燕中有學僊臺燕平欲昇天燕
平骨已朽遺臺猶相傳雖復生青松歲久摧為烟極目
望海波不見三山巔三山巨鼇簪山人蟣蝨然使無不
足論信有亦可憐大塊與洪爐金石難久堅天地會有
盡何物為神僊空山無笙鶴落日下饑鳶今古非一臺
浩歎秋風前
黃金臺
燕山不改色易水無新聲誰知數尺臺中有萬古情區
區後世人猶愛黃金名黃金亦何物能為賢重輕德輝
照九仞鳳鳥才一鳴伊誰腐鼠棄坐見饑鳶爭周道日
東漸二老皆西行養民以致賢王業自此成黃金與山
平不救兵縱横落日下荒臺山水有餘清
張燕公讀書堂
隂壁下寒泉陽崖隱深洞想像張幽州當年此絃誦遐
情納方寸灝露驚宵夢既有真積功豈無致時用不然
起絶學猶當垂後統濟濟唐開元儒臣相伯仲文雖數
燕許名不並姚宋遂令百世下烟霞抱餘痛尋幽縱步
貪懷古清歌送緬思百鹿翁眼中見連棟兹山有道氣
會遇或天縱聊以永今朝白雲不可種
種松
萬牛來丘山大厦高崔嵬當年誰辛苦遺此千歲材手
持百松子與之俱傾頽殷勤囑造物為護荒山隈今來
見毫末喜溢蒼烟堆十年望根立百年排風雷自此千
萬歲再見明堂開東家十年計戢戢千頭栽豈不早有
望求此良悠哉
和詠二疏
委質義有歸乞骸老當去豈無戀闕心難忘首丘趣在
禮此常典末世成高舉漢庭多公卿圖畫兩疏傅至今
秦中吟感嘆東門路目覩霍將軍功高擅恩顧一朝履
危機千載損英譽仲翁幸及年安肯嬰世務聖主賜臣
金奉養行厥素造物佚我老餘齡今自悟田園付子孫
身後復無慮神交冥漠中樂境尚森著
和詠三良
江山錯如繡死與敝屣遺安用親愛人共此丘土微秦
人多尚氣宜無兒女私乃亦如當塗區區戀衣帷因傷
秦政惡三嘆王綱虧殉人已可誅而况收良歸坐令百
夫特含恨與世違秖應墓前栢直幹千年希遙知作俑
戒為感詩人悲重吟黃鳥章淚下霑人衣
燕歌行
薊門來悲風易水生寒波雲物改何色遊子唱燕歌燕
歌在何處鬱鬱西山阿武陽燕下都歲晩獨經過青丘
遙相連風雨墮嵯峨七十齊郡邑百二秦山河學術有
管樂道義無丘軻蚩蚩魚肉民誰與休干戈
遊雲水庵
乘春奮幽潛觀化登丘山哀淙聞遠壑息駕思雲關墾
石密松桂結屋深茅菅生烟紛漠漠激流散潺潺山石
浮夀色澗木榮歡顔覽物有真意撫節驚循環悠然千
載情儼若盤石間眷焉欲晤語古人何當還
泛舟西溪
萬山倒滄浪一葉凌嵯峨嵯峨為飛舞翠影如婆娑輕
隂散雨足淨綠生圓波人間碧海幻老眼青銅磨風雲
幾千古辦此雨中蓑溪南有幽人鼓櫂前山阿烟深渺
無處月色浮松蘿
和九日閒居
深居忘晦朔好事惟侯生偶因菊酒至喜聞佳節名香
醪泛寥廓醉境還空明青天凛危帽浩蕩來秋聲緬懷
長沙孫生氣流千齡乾坤一東籬南山久亦傾回看聲
利徒僅比秋花榮撫時感遺事可見萬古情
孤雲
孤雲生幾時冉冉何所適豈無崑華高路遠嗟獨力徘
徊天中央明月為顔色下有幽棲士歲晏倚青壁朝飲
澗下泉暮拂松間石相對澹忘情倒影寒潭碧
遊源泉
叢祠鬱蒼翠萬木藏清幽冷然石上足不逐蒼波流長
風索我御欲舉仍遲留白雲何山來相對亦悠悠
玉溪精廬
居然山四頽危檻俯晴春川氣生不極翠潤流衣巾林
隂起薄暮酒色生微醺歌聲忽落谷驚歸欲飛雲
白蓮
冰華謝風塵素質更深靜灝露凝幽香皎月散清景誰
並絶世姿澹然水中影青房生苦心秋風逼凉冷安得
同愛人共此良夜永
潄霞巖
丹霞凌日觀餘津浩難收蒼凉蘇病骨醉暈浮巖幽萬
象春意融頽然得歸休擾擾路傍子無勞歌遠遊
經古城
我行常山尾高城下吾前按轡覽形勢依依見全燕易
水開前襟飛狐連右肩遙想豪傑場撫已增慨然薪人
過我傍一笑如相憐指城前問余考古今幾年沈思未
及答行歌入蒼煙
月下獨酌
佳月靜可飲一天明水寒餘光泛不極徘徊尊爼間但
覺凉露下不知清夜闌醉眠吾有興君當下西山
飛泉亭
崦嵫多露草秋空把飛泉胸中玉芙蓉滿意清泠淵火
食因煩鬱下顧心茫然何當分一杯灑落齊州烟
六華峰
入山採靈芝濯足東澗濱白雲不可招丹霞有餘津長
風忽絶頂悠哉凌翠氛舉手問浮世此子何今人
蜀葵
蜀葵落秋子已能成小叢如何同枝花隱隱纔含紅一
氣有先後萬物誰窮通伊誰歎遲暮來此樽酒同
翟節婦
昔金源氏之南遷也河朔土崩天理蕩然西山乃有
婦人翟氏年二十餘其夫從軍死於所事婦匍匐數
百里以其尸歸負土而葬之遂自經墓側鄰里救而
復蘇始終一節今年八十餘矣予為作詩
兵塵浩然際烈士難自全婦人無九首志欲不二天燕
山翟氏女既嫁夫防邊一朝聞死事健婦增慨然生有
如此夫早寡非所憐求尸白刃中負土家山前事去哀
益深義盡身可捐無兒欲何為所依惟黃泉鄉鄰救引
决烈日丹衷縣誰倣節孝翁重表濉陽賢
桃源行
六王埽地阿房起桃源與秦分一水小國寡民君所憐
賦役多慙負天子天家正朔不得知手種桃枝辨四時
遺風百世尚不冺俗無君長人熙熙漁舟載入人間世
却悔桃花露蹤跡曾聞父老說秦彊不信而今解亡國
畫圖曾識武陵溪飛鴻滅沒天之西但恨于今又千載
不聞再有漁人迷
明妃曲
初聞丹青寫明眸明妃私喜六宫羞再聞北使選絶色
六宮無慮明妃愁妾身只有愁可必萬里今從漢宫出
悔不别君未識時免使君心憐玉質君心有愛在遠方
寧恨妾身辭椒房飛鴻不解琵琶語秖帶離愁歸故鄉
續十二辰詩
饑鳶嚇鼠驚不起牛背高眠有如此江山虎踞千里來
才辦荆州兔穴爾魚龍入海浩無涯幻境等是杯中蛇
馬耳秋風去無跡羊腸蜀道早還家何必高門沐猴舞
豚穽雞栖皆樂土柴門狗吠報隣翁約買神猪謝春雨
清江曲
清江芙蕖玉可憐岸花汀草自年年來鴻去燕不相識
曉露無聲香暗泣江樓縹緲如花人望欲見之不可親
無限晴雲錦樹新愁眉只向遙山顰遙山一千里長在
愁眉底鏡裏繁華過眼空遙山鑄向青銅中遙山遙復
遙芙蕖霜早凋明日愁眉為誰掃月白江清天未曉
宋徽宗賜周凖人馬圖
筆底金鞍自蕭爽誰云不博降王長汴梁門外若雲屯
畫本相看應自賞十載青衣夢故都經營慘淡欲何如
只除金粟呼風裊曾見昭陵鐵騎趨
宋高宗題李唐秋江圖
秋江吞天雲拍水濤借西風挾不起斷雲分雨入江村
回首龍沙幾千里澹菴老筆搖江聲髣髴阿唐慘淡情
千秋萬古青山恨不見歸舟一葉横
明河秋夕圖
明河澹澹縱復横行雲悠悠度疎星鳳媒不來烏夜驚
瓊枝玉佩遲所託畫中隱隱有機聲秋來秋去今猶古
此恨不隨天宇青崑崙西頭風浪平辦我一舟蓮葉輕
浩歌中流擊明月九原喚起嚴君平人間此水何時清
明遠堂賞蓮醉賦
畫堂香遠凝清秋宛如坐我南湖舟主人愛客情亦重
謂我無語花應羞荷香繞筆詩自健滿紙已覺清江流
平生老氣回萬牛為君傾倒元龍樓舉杯喚起謝安石
我醉不省蒼生憂
除夕
百歲三分一初心漫慨然空囊難避節青鏡不留年靜
閱無窮世閒觀已定天履端思後月四鼓未成眠
登武陽
朝遊樊子館晚上武陽城潮接滄溟近山從碣石生斷
虹雲淡白返照雨疎明且莫悲吟發樵歌已愴情
書堂旅夜
淹留已半載去住意何深月色一千里愁人方寸心秋
聲助搖落生理歎浮沈松桂清霜滿哀歌動故林
秋望
病骨秋偏早單衣露亦寒微雲生水際暝色起林端地
迥月遲下樓高山易殘輕風吹欲舉醉袖拂層巒
重渡滹沱
遙臨滹水岸回望土門關秋色巉巖上川形拱抱間分
疆人自隘設險地誰慳欲問前朝渡江鷗故意閒
寒夜
肝膽了無寐襟懷誰與同更長頭可白燭暗火逾紅硯
滴冰生癭星流氣吐虹林鴉先我起鳴噪竟何功
寄子東太守
一夕西山客頻年往事非黃塵驚我老青眼似君稀别
浦秋容靜離亭草色微殷勤重寄謝後會不應違
登雄州城樓
古戍寒雲接渺茫故鄉遊子動悲凉江山自古有佳客
烟雨為誰留太行野色分將愁外綠物華呈出夜來霜
海門何處秋聲急極目滄波空夕陽
新晴
小雨新晴草色蘇家園生理未全疎埋盆欲學魚千里
試地先栽芋一區時與老農談稼穡不因閒客罷琴書
乾坤妙處無人會卧看牆隂雀哺雛
夢鎮州潭園
昨夜分明是鎮州溪潭先子舊曾遊魂來千里太行碧
夢覺滿庭烟水秋古淡園林無限意登臨今昔幾人愁
當年猿鶴應無恙爭信書郎漫白頭
自適
久矣黃塵絶往還惟餘風月到柴關清霜烈日從渠畏
野鶴孤雲迥自閒天上銀河連碧落人間秋色對南山
高吟大醉堯夫老只有豪誇不易删
老崖
老崖隂隂雲樹清柴門寂寂綠苔生空明萬象隨月出
水墨四山因雨成千古心期破茅屋百年人事短燈檠
道民不是悲秋客聽盡疎蛩夜夜聲
夏日即事
迂疎爭笑近清狂多病筋骸可預防久乏園蔬因種藥
不留窗紙為抄方閒從鳥雀分晴晝靜與蠜蛩共晚凉
莫道幽人好標致陶廬原自有羲皇
夜雨
夢覺呼童問幾更未譍先作案頭鳴山深六月有秋意
夜靜滿城惟雨聲四海虛名此身愧百年浮世寸心驚
誰教簷溜如愁思欲斷還連直到明
過徐橋
老岸危欄曙色分只疑身是入山雲十年往事不回顧
百里清泉如可聞人世誰教有長路坤靈終亦化塵氛
興亡更遣陂塘在幾欲悲秋酒正醺
秋郊
行過青林徑欲還誰家茅屋在林間雲初湧出半含雨
風漸吹開微露山世味嘗來知懶貴韶華老盡覺秋閒
天教勝境為詩敵未許幽人穩閉關
反垂柳短吟
偃蹇高松雪漫飛最憐憔悴綠楊枝青絲曾識鶯聲輭
黃葉俄驚馬足遲有分只偷春色早無心要結歲寒知
不應再得東風力更與行人管别離
遂城道中
鐵城秋色接西垣遠客還鄉易斷魂霸業可憐燕太子
戰樓誰弔漢公孫冷烟衰草千家塜流水斜陽一點村
慰眼西風猶有物太行依舊壓中原
石螺
碧筩和露捲晴霞錦浪隨鯨落晩沙風趁歌聲來弄葉
酒知人意要浮花胸中壁立三峰玉醉裏神遊太一家
明日清霜看紅翠人生容易鬢成華
遠山筆架得痕字
何物能支筆萬鈞案頭依約遠山痕燈横烟影隱猶見
秋入霜毫勢欲吞掌上三峰看太華人間一髮是中原
秘書未免從高閣不向林泉怨少恩
秋蓮子
瘦影亭亭不自容淡香杳杳欲誰通不堪翠減紅銷際
更在清江冷月中擬欲青房全晚節那知白露已秋風
盛衰老眼依然在莫放扁舟酒易空
村居雜興
鄰翁走相報隔窗呼我起數日不見山今朝翠如洗
白樂天琵琶行圖
冀馬嘶寒風逐臣念鄉國江浦聞哀絃長吟望南北
臘盡
小雪初晴臘盡時無窮梅柳怨開遲人間不覺春日早
只有吾家布被知
銅雀瓦硯
諸侯負漢已堪憐直筆何為亦魏編却愛曹瞞臺上瓦
至今猶屬建安年
新居
雪擁閒門儘未除小齋人道似禪居年來日歷無多事
只有求方與借書
山家
馬蹄踏水亂明霞醉袖迎風受落花怪見溪童出門望
鵲聲先我到山家
宋理宗南樓風月横披一首
試聽隂山勅勒歌朔風悲壯動山河南樓烟月無多景
緩步微吟奈爾何
安熙
(字敬仲真定藁城人祖滔父松皆以學行淑其鄉人熙既承家學及聞保定劉因之名心嚮慕焉藁)
(城距因所居不十舍因亦聞熙力於為學深許與之熙方造門而因已殁乃從因門人烏叔備聞其)
(緒論一以朱氏為宗自是益從事下學之功平實切密簡靚和易四方來學者多所成就遭時承平)
(不屑仕進家居教授垂四十年殁後鄉人為立祠於藁城之西筦鎮其門人蘇天爵輯熙遺文而虞)
(集為序焉)
擬古
鬱鬱巖下栢青青水中蒲巖前有幽人壯歲常獨居獨
居亦何為不羡春華敷十年掩關卧門庭盡荒蕪美人
殊不來日夕聽軒車
人生有定分所貴能樂天自輕失所守欲進安敢前思
君重思君此情誰與宣舉頭見明月顧影徒自憐終當
謝塵世洗心聞澗泉
書事
野性原孤潔無朋獨嘯歌業荒聞道淺靜久閱人多靈
鳳寧棲枳冥鴻本避羅南遊有高興何處是滄波
次韻答友見贈
高山流水趣何深萬古千秋一素琴白石清泉成雅志
光風霽月負初心伏龍應羡雲生谷獨鶴不驚鴉滿林
無用野夫宜揣分商家元自有甘霖
杏花初開小酌
生紅和露滴胭脂又到芳春寂寞時便擬提壺花下醉
却愁羞殺背陽枝
杖藜吟繞去還來收拾春光入酒杯自是風花要題品
等閒蜂蝶莫相催
龍仁夫
(字觀復號麟洲永新人以學行稱與同郡劉詵劉岳申齊名而仁夫之文尤竒逸流麗所著周易多)
(發先儒所未及至元間用薦者授江浙儒學副提舉不就詩文多散失惟兩絶句流傳至今蓋其命)
(題託興足見高風固非求工於詞調也)
琵琶亭
老大蛾眉負所天忍將離怨付哀絃江心正好看明月
又抱琵琶過别船
應小玉帶索詩
菡蓞池邊風滿衣木樨亭下雨霏霏老夫記得坡仙語
病體難禁玉帶圍
劉會孟
(字辰翁别號須谿廬陵人於唐宋諸大家詩皆有批點又評世說新語皆為士林所稱而同時張孟)
(浩贈以詩云首陽餓夫甘一死叩馬何曾罪辛巳淵明頭上漉酒巾義熙以後為全人蓋宋亡之後)
(須谿竟不出仕也)
文姬歸漢圖
鵲巢覆絶孔文舉錦衾裹葬楊德祖銅雀春風歌舞長
獨復悽然故人女故人有女勝無兒滿腹興亡身屬誰
琴燒笛折筝灰冷閭巷草深歸鶴饑美人用事單于國
細馬䭾金為向北曾從過雁借書看又託枯魚寄聲得
塞笳日聽心自哀天遣前朝漢使來穹廬抱子送于野
欲去欲住真難哉大兒牽衣小兒乳割乳分攜淚如雨
馬駛兒啼漸不聞腸斷一如初遇(闕)畫圖巧盡但無聲不
画賢王子母情踟蹰拳跼各有態未必日暮分馳能天
長地久何終極事已不堪回首覓草無南北是青青雲
有朝昏長羃羃琵琶恨絶妬難消海上羝兒夢豈遙入
見玉關天似錦歸從金馬曉當朝容儀憔悴餘雞骨記
問荒唐存又殁衛郎去我墓何所魏史親人禮難越當
時一女贖元身亂代流離更可聞天南地北有歸路四
海九州無故人
春晴(二首)
江柳長天草色齊新晴何物不芳菲無因化作千蝴蝶
西蜀東吳款款歸
新燕池塘綠雨肥初晴未暖日光微角巾猶帶花梢濕
纔倚闌干見絮飛
李冶
(字仁卿真定欒城人登金進士第辟知鈞州歲壬辰城潰冶微服北渡流落忻崞間世祖在潛邸聞)
(其賢遣使召之且曰素聞仁卿學優才贍久欲一見其勿他辭既至問河南居官者孰賢冶惟以完)
(顔仲德對又薦魏璠王鶚李獻卿蘭光庭等七人皆有用之才及世祖詢治道則曰立法度正紀綱)
(而已上嘉納之晚家元氏買田封龍山下授徒講道及世祖即位復聘之不起至元二年再以學士)
(召引老病朞月輙去官歸卒於家年八十八所著有敬齋文集壁書藂削泛說古今難益古衍疑測)
(圓鏡海等書)
觀主人植槐
主人有佳樹移植庭之隅繁柯雖剪去不敢觸根株朝
溉復夕灌乳井幾成枯諷誦角弓詩古人能起予愛樹
尚如此愛士當何如
楊白花
帝家迷樓春晝長紫笙吹破百花香葡萄凝碧琥珀光
燕語鶯啼空斷腸枕帷紅淚灑瀟湘玉鏡臺前添午妝
茜羅緩帶雙鴛鴦蝴蝶趁雪上釵梁千里萬里雲茫茫
姑蘇臺
吳王宴罷歌臺晩斜日清江映欄檻臺上西施醉捧心
江邊東越愁嘗膽鴟夷裹尸去不還麋鹿散迹遊其間
秋深明月照高樹驚烏啼落丹楓寒功名獨羡陶朱子
一葉扁舟弄雲水
瀟湘夜雨
遠寺孤舟墮渺茫雨聲一夜滿瀟湘黃陵渡口風波暗
多少征人說故鄉
墨海棠
漢宫愁絶冷臙脂一醮劉郎兩鬢絲甲帳夜寒錦燭短
六銖雲帔獨來時
胡長孺
(字汲仲永康人家世通顯至長孺其學益大振九經諸史下逮百氏無不包羅而揆序之宋咸淳間)
(從外舅宦蜀舉蜀銓試第一名授廸功郎宋亡退棲永康至元二十五年詔下求賢有司強起之拜)
(集賢修撰改教授揚州移建昌轉寧海主簿擢兩浙都運鹽使司階將仕郎以病辭不赴隱杭之武)
(林山以終長孺初師青田余學古學古師王夢松夢松亦青田人傳龍泉葉味道之學味道則朱元)
(晦弟子也其淵源極正而涵養足以充之卒年七十五所著書有瓦缶編南昌集寧海漫抄顔樂齋)
(稿行於世)
題段郁文雪石
白雲飛來着石空翕霍變化生竒峰朝曦照耀舒復卷
碧華忽擁玻璃宫秋潮初壯明于雪千雷動地吳山裂
濤頭出海夕陽微百鍊青銅浮玉玦雲容濤勢偉且竒
乍出乍沒須臾時乾䔍雪山白盈尺晴天萬里窺蛾眉
似識詩翁作詩苦獨擁清妍照環堵河翻月落夜未央
如虹光氣飛屋梁
許衡
(字仲平懷之河内人家世為農父通避地河南以泰和九年九月生衡於新鄭縣幼有異質長嗜學)
(如饑渴家貧無書從日者家手抄書疏義繼得王輔嗣易說夜思晝誦身體而力踐之轉魯留魏人)
(見其有德稍稍信從居三年還懷從柳城姚樞得程朱遺書益大有得居蘇門與樞及竇默相講習)
(凡喪祭嫁娶必徵於禮以倡其鄉人學者寖盛人有所遺一毫弗義弗受也甲寅世祖出王秦中以)
(姚樞為勸農使因召衡為京兆提學中統元年世祖即位召至京師時王文統以言利進為平章政)
(事衡無意立朝授太子太保不拜改國子祭酒未幾謝病歸至元二年復召至京師命議事中書省)
(衡力陳立國規模凡數千言帝皆嘉納四年移疾歸懷五年復召還六年命與太常卿徐世隆定朝)
(儀併定官制俱稱旨亡何阿哈瑪特為中書平章政事勢傾朝野銜衡不附已薦為中書左丞欲中以)
(法衡辭免從幸上京乃論列阿哈瑪特專權罔上諸事不報即日解機務歸後召為集賢大學士兼國)
(子祭酒領太史院事至元十八年辛年七十三諡文正)
訓子
干戈恣爛漫無人救時屯中原竟失鹿滄海變飛塵我
躬揣何能僅存亂後身遺芳藉祖德隂理出先人俯仰
意油然此樂誰與倫家無儋石儲心有天地春况對汝
二子豈復知吾貧願汝學古人古道淳且真勿憚攻苦
辛當思過乃親身在畎畆間不忘君與民功名戒乘捷
以此書諸紳
有感(二首)
嬌兒未成人病苦不肯退憂傷動中懷慘慘心欲碎老
妻情更惡中夜泣相對何如早還鄉山陽墳隴在平生
所願心展轉不得遂十年誤同遊回首只多愧病連肝
肺深愁覺妻子累悠悠故鄉情滴滴眼中淚
歸興不可遏歸程待何時悠悠故鄉心一夕千里馳西
風動霄漢慘慘令人悲况我多病身天涯久棲遲交遊
義難忘豈忍輕别離重念丘隴遠嬌兒正愚癡因循死
異邑後世將安遺所願經營日及此未全衰樹桑牆以
下開畦水之湄既得舒困難且可為鎡基
别西山
大山如蹲龍小山如踞虎烟嵐鬱蒼翠遠近互吞吐我
來蘇門居遨遊成樂土策杖望朝雲捲簾看暮雨佳意
豁塵腥勝槩入談麈使我鬱陶消不覺勞瘵愈生平鄙
吝心一洗出千古回首聲利人何殊坐囹圄遠役非素
懷况兼跋涉苦吟鞭裊春風遲遲如去魯芳菲二三月
追遊盛桃塢歸來願無違一樽相對舉
又一首
所愛林慮山不處要路津兹焉幾千古絶彼朝市塵我
來成素交淡淡日益親形骸兩相忘誰主誰復賓充然
樂我饑怡然棲我神朝光連暮色佳意含餘春心境一
融會世味殊非真奕奕草木光熙熙禽鳥馴衆物欣有
託吾廬行亦新
和吳行甫雨雹韻
青山偃蹇與世疎只將秀色供吾徒知君如我有山癖
深探遠討吾不如金燈峰山詩千首挂鏡臺前一杯酒
人間萬事盡浮雲故人曾為相思否雲邊鸞鳳玉鞭鳴
跛鼈蹣跚疊繭生天末碧雲凝遠思夕陽無語下西城
北門觀漲
雨水添新漲陂湖沒舊痕人迷堤口路船上樹頭村歲
事知前誤秋耕未可論誰憐徭役苦天亦恡深恩
不寐
秋宵初感慨展轉不成眠老况青燈外羇愁白髮邊蹉
跎嗟往事安穩憶歸年却起開門望霜清月滿天
别友人
良朋不易得此去復誰羣别酒無勞勸濃愁已自醺間
關花外鳥冷澹日邊雲莫唱陽關徹離聲忍更聞
趙氏南莊
曉起北窗凉清談戢羽觴入簾花氣重落地燕泥香夢
裏青山小吟邊白日長秋風載書籍相對築茅堂
登東城
步屧上東城秋風晚更清亂雲隨日下荒草過堤平野
迥寬凝佇詩成促後生何當常似此慰我病中情
遊北觀
扶杖古城荒飄然意可傷道宫烟鎻樹農舍雨頽牆捕
吏翻疑寇平人却笑狂長吁空仰首天際正蒼蒼
喜晴
曙色開晴望春風吹客顔綠紆東去水青起北來山魏
府方期往共城已夢還芳菲梅塢盛留醉竹花間
病中雜言(二首)
磊落青山萬仞高虛崖絶險駭猿猱從誰得上巖龕住
免我從來俗事勞曉日烟霞明澗壑霽天霏靄散林臯
休言只好寬凝佇滿地干戈學善逃
春來秋去客中情轉首光隂十歲經學苦煉成心下赤
愁多消却鬢邊青眼前世事翻棋局夢裏家山憶畫屏
何日歸同林下友笑談書史復忘形
題武郎中桃溪歸隱圖
門外鞦韆擺翠烟籬邊雞犬亦閒閒更教爛漫花千樹
對着縈紆水一灣好景已憑摩詰畫他年重約長卿還
尋思此世人心别又愛功名又愛山
中秋不見月繼竇先生韻
撥去塵機得暫閒秋蟾思比去年看誰知黯黯隂雲合
故作凄凄夜色寒好友不來誰酩酊詩人徒想自闌干
世間萬事渾難定付與無心却較安
晚步西溪
拉友西溪往步聯溪邊佳景麗秋天日回林影蒼烟外
風轉灘聲白鳥前迅走雙輪機磨巧連安獨木小橋偏
老年活計尋幽隱須擬為氓置一㕓
宋元詩會卷六十八
