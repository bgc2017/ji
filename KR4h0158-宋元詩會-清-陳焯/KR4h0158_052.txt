宋元詩會卷五十二
兵部主事陳焯編
陳普
(字尚德寕德人生宋末入元為遺民學者稱石堂先生)
擬古(二首)
東方有樂國開闢先柏皇鸞鳳為鷄鶩麒麟為馬羊晨
霞作朝食太和為酒漿土無干戈禍人夀千年長下視
禹九州有土皆戰場白日虎狼行青天蛟龍翔我欲為
遠遊滄海渺無梁何年夸娥氏移置天中央
同根一味草時命嗟異遇風月芳香合兩地隔周楚爾
生麟趾家朝夕沐玉露我在雲夢林百草相蒙妬白璧
終不緇惸惸亦良苦
壬辰日蝕
憶昔度宗皇帝時十年十三日食之似道贔屭湖海曲
天子宫庭耽樂嬉滿朝翕翕皆婦人禍来照鏡方畫眉北
軍順流日食既兩國正爾争雄雌興亡豈必皆有數百
年以来士氣衰文臣髀肉不識馬武士驚魄怕見旗
凭闌
高豁乾坤眼山青緣雨收夕陽流水遶荒草白雲浮柳
蔭小溪側樵歌古渡頭凭虛發清嘯安得仲宣樓
德陽林梅麓太守輓章
殷士皆周祼南音獨楚冠寢車人更怒負爼我何安義
合雍容就名應久遠看梅花眞鐡石耐得許多寒
野燒
雜沓平原起電紅憑陵勢欲逼青峰草茅不問新開甲
蟄戶尤憐乍啟封何暇胤侯分玉石稍如伯益逐蛇龍
際天逸德無人識獨倚高樓到晚鐘
懷古
世事悠悠一轉頭斷雲荒草古今愁青山北去黃河隔
白日西飛滄海流秦有金牛開劔閣楚無熊虎割鴻溝
多情蕭寺峰前月幾夜蛩聲影半樓
答友人
雲作交遊山作賓道心為主自安貧柴門無鑰見同物
竹帛有名終累人綠水一潭澄静性青山萬疊裹閒身
紛紛望拜馬蹄下不見胸中萬斛塵
秋日即事(五首)
夜牀轉輾恨明遲曉髮梳寒倚竹扉樹影紙忩風作色
蛩聲壁罅月流輝三杯白酒窮年客滿箧紅塵隔歲衣
遥想白鷗江上路蓼花楓葉雨霏霏
玉露金莖曉髮寒秋風仍作去年看蛩聲疎雨長為客
㕍影殘蟬獨倚欄鐡硯窗櫺雲影淡丹楓溪曲水㾗乾
西風曾與黃花約擬掇繁英貰酒餐
二尺書檠對影居西風吹雪上吟鬚雲邊月色人千里
竹裏秋聲酒半壺客思邇来紅葉亂雁聲南去白雲孤
季鷹自是知幾者一念蓴鱸便到吳
書餘飲水枕長肱四壁啼蛩訴不平月色滿忩詩骨冷
露華方枕夢魂清西風歲歲長堤柳流水朝朝大海萍
紅葉山深無雁過殘砧幾處搗秋聲
遊絲閃閃挂虛簷翔集號寒華嶽尖白髮束来閒點易
烏衣歸去寂鈎簾三千客路飛楓葉四五人家賣酒帘
魚笛水寒江上晩荒叢荳葉雨纖纖
鼓瑟
滿樓明月調雲和五十絃中急雨過彩鳳拂衣鳴翠竹
素鱗鼓鬛出寒波凄凉楚客新愁斷清切湘靈舊怨多
一曲更沈人已静江頭雲挂綠嵯峨
七夕
但把凡身小品論寕湏搨額問星辰女郎戀别淚如雨
遑取金針度與人
四皓
長樂巵前露雪眉嵒花亂笑出山時有人拍手瓜田裏
來往青門總不知
李廣李陵
茂陵無奈太倉陳槐里家傳本助秦萬落千村荆杞滿
隴西桃李亦成薪
賈生
落日長沙被鵩驚愁来強把死生輕洛陽才子多流涕
太息沾襟過一生
武帝
商車不足筭緡來桑孔咸陽悉茂材一撮茂陵無覓處
建章門戶至今開
荀彧
亂離揀得一枝棲得道争知却是迷曹操若逢諸葛亮
暮年當作漢征西
謝翺
(字臯羽福之長溪人文丞相開府延平翺以布衣諮議參軍天祥卒亡匿無恒處嘗持酒祭嚴子陵)
(釣臺設天祥主號哭為招魂詞以竹如意擊石歌之詳西臺慟哭記後往来杭睦間以肺疾終其詩)
(曰晞髮集格律蒼老直追古人)
宋鐃歌鼓吹曲
太祖嘗微時歌日出其後卒平僭亂證於日為日
離海
日離海青曈曨沃以積水涵蒼穹神光隱豹霧空氣呼
吸為蛇龍赤雲衣紫霓從吹白衆宿歌大風天吳遁清
海宫
宋既受天命為下所推戴懲五季亂誓將整師秋
毫無所犯為天馬黃
天馬黃産異方龍為馬白照夜氣汗雲聲嘒野偹法衣
引宸駕騰天垠倏變化閠之餘劘以霸閱八姓瞬代謝
驅祥靈入罟擭皇上帝監於下誓無譁出既禡市日中
不易賈坐明堂朝諸夏賚萬方錫純嘏
汴京既定李筠懷不軌據壺關以叛王師討平之
為征黎
黎之壄彌蒼莽迤壺關屬上黨有雄矯徤曰餘宿將於
故之思泣示厥像倚孽(缺)勢方張辯臣獻議勸下太行
趨懷孟虎牢計之上爭洛邑以東鄉王師奄至扼其吭
帝授方略中厥狀獸窮駭突死卒以焬脅從已逮孥肆
放凱歌回皇威暢
上親征李重進至廣陵臨其城拔之為上臨墉
上臨墉戈耀日韎韋指顧流電疾辠止其魁不及卒其
魁則頑曰予虢自出坐於轅門斧以率歸子往諭泣股
栗語中其肝至畢述侍不及屏沮回遹鞠投於燎甘所
即皇仁閔下焉止蹕貔貅徹竈歸數實獲其棘矢納世
室
湖湘亂命將拯之至江陵周保權已平賊出軍澧
南以拒卒取滅亡為軍澧南
軍澧南潰飛鳥鷹隼北來龍蛇夭矯帝有初命奉致討
臨於荆妖孽既掃急驅而孕雉入蒼莽以保王旅長馳
颯振槁以仁易暴戒擊剽惟荆衡及郴士如林磔其節
蟊春葩秋隂我有造於南式敷德音
王師拯湖湘道渚宫高繼冲懼出迎悉以其版籍
來上為鄰之震
鄰之震震於戶戒登陴徹守御神威掩至不及拒沿楚
以南菁茅宿莽獻於王吏奉厥土天子有詔侯西楚自
南北東皆我疆籠旗虎節拜降王秦戈鞏甲期韜藏玉
几肅穆垂衣裳
蜀主㫤懼隂結太原獲其諜六師征之㫤至以母
託上許歸母數日㫤卒母以酒酹地因不食亦
卒為母思悲
母思悲母於歸母聞帝語妾歸無所妾生并土蜀壄茫
茫奄失其疆初帝謂母子㫤來小者侯大者王有痍其
肌載粟於倉畢有下土方歸母於鄉天不女奪朕言不
忘
劉鋹亂嶺南為象陳以拒王師象奔踶反踐俘鋹
以獻為象之奔
象之奔斯惟迹蹶蹶魚麗駕空雲鳥潰南草浮浮順於
貔貅焚其帑實棄厥陬皇風播平轂瞀星辰起皆北走
唐季以來逆雛來咮嶺海肅清無留後於汴獻囚凱歌
奏
上命將平南唐誓城陷毋得輙戮一人衆咸聽命
為征誓
帝命將臣誓師於征禡牙於庭曰無劉我人曲阿惟唐
以及豫章孽於南國楚粤是疆我師孔武聿禽其王始
怒頟頟將臣不懌曰如上命即起予疾弓韜於衣刃以
不血收其石程焚其侈滛視於丁寧筈羽不飲取其鎛
磬以獻於京於京告成垓埏既平
錢氏奄有吳越朝會貢獻不絶於道至是以版圖
歸職方為版圖歸
版圖歸歸職方昔服跗注偹戎行帝鍚之旆龍鳥章酧
獻命與胥今上及秦王外臣拜稽首笑頷帝色康畢同
軌来於梁寵靈奕奕敷重光願止劔履覲帶裳四海臣
妾配虞唐
陳洪進初隸南唐﨑嶇得逹於天子至是籍其國
封略来獻為附庸畢
清源無諸邦力弱臣秣陵間道遣進表九門望日旌願
齒鄒與郳自達天子庭四鄰彫覇業國除洗天兵皇靈
暢遐外蜑俗邇聲明歸其所隸州乞身奉朝請(音清)帝命
得陪祀湯沐在王城從兹附庸畢歌以頌河清
宋祖征河東班師以伐功遺太宗卒成其志為上
之回
上之回舞干戚鳴鑾在鑣士飽力桴鼓轟騰罕山北餘
刃恢恢軍容肅穆王畿主辰參後服神繼聖伐功卒扼
以偏師斷北脅矢菆鳴房蝟集的質子援絶新銜璧并
俗嚬嚬附於化以安得其屈産歸帝閑重譯君長來稱
藩籥節僸樂示子孫
騎吹曲
親征
雲屯列竈驅貔貅殿前殺馬祭蚩尤勾陳蒼蒼太白溼
賊帳夢驚繞營日軍呼萬歲摧太行驊騮東抹流霓光
重華繼堯坐垂拱并土再駕無葛疆
廻鑾曲
建隆親征回鑾
徂暑黎陽車駕歸掃清氛翳兵更衣江都朔雲車駕出
凱歌消冰供尚食都人引領望翠華征人一月俱還家
開寶親征回鑾
長堤夜幸士素飽孤城沈竈無飛鳥從征鹵簿拜上恩
太常朝上回鑾表
太平興國回鑾
都人望氣歸瑶闕星掃茸頭落参伐西人冉冉留紫雲
六飛擁日歌回軍
遣將曲
平荆湖遣將
天門雷動開風雲内前盡給羽林軍聖人神武授廟算
斬將搴旗各駿奔王師所過如時雨洗濯焦枯嚮荆楚
重宣德意弔遺黎素服軍前釋俘部全家到闕拜上恩
詔書為築先臣墓
下劔門遣將
神風流霆驅偃草天兵夜下西南道虎賁長戟来鳳州
歸峽銜枚疾如掃廟謨萬里諗諸將山川曲折圖形狀
天同鬼授契若符坐滅罘罳鹵供帳歸來論功授節鎮
鐃鼓殿前歌破陣
歸朝曲
南平王歸朝
荆南萬里朝天道巫女雲荒産芳草錦韉道賜帶盤鵰
方物南來進龍腦願陪郊祀依日光供帳歸朝親奉表
勲階邑食及隸人移鎮徐戎作家廟人生富貴侯與王
四海為家皆故鄕
吴越王妃歸朝
勾吴月令牽牛中(妃以開寶九年五月隨王入朝)翟茀乘風来閟宫隨
王劔履朝上殿黃門夜趣長春宴昭容引班入内朝龍
衮當中開雉扇宴罷朝辭坐局促詔賜離宫作湯沐先
王烝嘗澤有差上恩許歌陌上花
諭歸朝曲
淮南草溼網蟲露家在先朝父尚主眞人御極四海歸
偃蹇不朝稱節度夜持鐵劵為爾賜上恩特遣儀鑾使
神離魄奪取族夷功臣效命錫龍旂
李侍中妾歌
李筠愛將唯儋珪美人姓劉筠侍兒城危搶撥不得力
雨損鉛華帳下啼擁髻前言馬有幾猶說閨中那問此
赤龍從東乘日車火繞城門内蛇死英雄際會風雲奔
婦人思報羅裳恩
孟蜀李夫人詞
春荒曲薄蠶叢土屈狄歸朝辭廟主官家呼母恩許歸
劔閣并門無處所故衣升屋棺四繞出門哭子汴州道
回腸酹酒三致辭巴蜀如歸化啼鳥老身不食追爾魂
鹵簿臨門拜上恩
南唐奉使曲
孤城圍中拜右史侍書猶對重瞳子請行慷慨期緩師
奉命日馳三百里河流遡風車北首便殿蒙恩入天袖
臣肝有血不濺衣寸舌欲存建王後竒胷如江湧崔嵬
慟哭不得天顔回
伎女洗藍曲
後庭朱黃作衣裏伎女帳帷青曳地碧綠夜挂寒不收
緣此洗藍渟露水外間學染因得名不省歸朝為國氏
他年寄生産鴟尾空憶宫中鳥銜子
邸吏謁故主曲
嶺南使鶴日教戰巫女才人謔相見南橈欲載遠遊冠
衞士盗船去不還夢見隨俘上江邸道謁凄凉唯故吏
自言置邸本先王方物入朝緣此至聞言含咽涕灑江
况乃園人舊姓龐淚辭嶺南無歸處蒙恩秪向江陵住
以上二十六首俱紀宋初事倣樂府另為一體不
入古今詩中
翠鏁亭避雨(亭有魏王妃所題字尚新王嘗以皇子成德軍節度使鎮南故妃至其處)
客有遊山衣著久如薜荔行行萬翠亭忽作風雨憩仰
面無所覩梁間有題字問此何人書婉娩有弱氣云昔
魏王妃學書似李衛乘雲到此山灑墨在空翠塵風吹
土花倏忽景物異疑此夢與仙不類人間世
鐵蛇嶺長耳僧
嶺上有神僧風吹堅兩耳云昔垂至肩手提忽然起遊
方得至術来此制蛇虺衣縫獨繭絲裂縫蛇盡死至今
山下草食之蠱可已客去勿復言海隅多幻詭
九日前子善來會山中
朝尋寒露枝莫摘不盈把風吹西南雲幽情誰與寫有
客來縉州遺我古盞斝中有鴛鴦文色如銅雀瓦浮以
鬱金蕤蒼蘚藉其下此物寧足感聊用助歌者但懷郢
曲悲豈計所知寡
九日禺中登沃州放鶴峰南望天台諸山
鏡面小蓬島入剡脱我驂舍櫂来沃州下嶺見精藍脩
眉浮天姥天台在其南良遊愛九日巾墮髮不&KR0808;醉浮
秋夕英饑食决明實遠尋竺僧迹俯仰千載陳狂呼許
玄度王謝十八人彷彿川谷應草禾皆冥冥便欲即之
語又疑物所馮閉目遊泰初寥廓以為隣
因北遊者寄峨眉家先生先生曾宰建之浦城故
末童及之
靈關高縹緲縹緲出層城其上盤紫雲倏忽牛馬形交
青不栖樹浴彼清泠泓惟有孤鸑鷟銜命此山靈迎風
遡寥廓杳杳西北征羽毛中道折六月霜霰零回首靈
關雲淚下如縣纓
擬古寄何大卿(四首)
空山産桐梓擬作膝上琴琴成不他飾種漆江之潯獨
無徽將軫何以發商音但得獨繭蠶飼之扶桑隂烹魚
腹有膠不患海水深
雄雌雙碧鷄所食琪樹蘤来棲藥洞中當春怕乳子其
雌秋别時守此唯雄耳可憐銜子歸萬里渡海水
流来山中花紺碧三百里漪漪歙硯雲含風入秋水五
芝與八石往往産其沚豈獨袐靈文亦復隱竒士不見
施家郎詩詞獨清泚一朝控白鸞吹笙洗塵滓
山人食木實竹實以飼鳳聞此来空煙三載脱塵鞚不
見玉笙音唯聞溪鳥弄西臺憶故人野祭忽如夢仰視
浮雲馳不覺哭之慟
效孟郊體(四首)
閒庭生柏影荇藻交行路忽忽如有人起視不見處牽
牛秋正中海白夜疑曙野風吹空巢波濤在孤樹
落葉昔日雨地上僅可數今雨落葉處可數還在樹不
愁繞樹飛愁有空枝垂天涯風雨心涕零無所之寒花
飄夕暉美人啼秋衣不染根與髮良藥空爾為
越禽惜羽毛不向惡木棲木奴重踰淮愛爾巢其枝巢
枝不食實中有二老棋乳子明月中夢繞東南飛
閨中玻黎盆貯水看落月看月復看日日月從此出愛
此日與月傾瀉入妾懷疑此一掬水中涵濟與淮淚落
水中影見妾頭上釵
遠遊篇寄府教景熙
朝遊扶桑根不折拂日枝莫食楚萍實掬海見虹霓黃
鵠别我影目盡漢水湄况復銜其子風露何當歸飄蕭
入桂叢零落紫苔衣夢魂知爾處落羽在瑶池
古釵嘆
刑徒鬼火去飄忽息婦堆前殯齊發白烟淚溼樵叟来
拾得慈獻陵中髮青長七尺光照地髮下宛轉金釵二
持歸薰沐置高堂包裹恐為神所將妻兒朝拜復莫拜
冉冉臥病不得瘥省知天物厭凡庸夜送白龍潭水中
叩頭郤顧祈免死永入幽宫伴龍子
秋風海上曲
秋風吹水龍上天龍女抱珠海底眠水花生雲起如葑
神龍下宿藕絲孔巨鼇贔屭鼉鼓隨赤魚鱗鬛陳旍旗
海人見此失&KR0894;網歸對妻兒月下紡自言移家来磧中
十載秋風潮不上老夫一人語門前見此已是開皇年
陌上桑
旭日曈曨颺拂羽落葚空條生曉霧人生顔色逐春妍
夏葉餵蠶少絲縷蘭膏照繭未登簇露溼頭梳惟水沐
郤憐鄰女學鍊眞藥爐七過煮桑薪縱逢蕭史上天去
甕盆生苔愁殺人
種葵蒲萄下
戎葵花種蒲萄下年年葉長見花謝蒲萄漸密花漸遲
開時及見蒲萄垂微風搖曳架上枝隂雲凝碧行琉璃
天人下飲蒲萄露花神夜泣向天訴謝爾蒲萄數尺隂
不如寸草同此心
古别離
仙人别母母哭啼遺以神藥乃醉之醒来哭定記兒語
食此庭前雙橘樹葉能禦饑病能愈豈似當時逐兒去
鄰翁有女立我前取刀剖腹爾勿憐但爾嫁夫能治田
生子不願生神仙
書畫梅花水僊卷
風吹韈露明微照芳雲弱植仙姝廟髻鬟零亂在枕函
月裏羅浮夢中到鮫綃拂塵蟬翼隔忩霧凝寒唯影入
曉来坐對殘空標翠翎不見額黃溼
小元祐歌寄劉君鼎
前甲子小元祐句章祲黑權臣死端平天子初改紀襲
芳泰陵種蘭芷當秋淮甸枯草黃彎弧北向射天狼是
年南海無波浪月溼珠胎君以降只今六十空白頭獨
騎麒麟補春秋天回星周美惡復人世更傳蔡州錄
避暑城西觀吴道子畫老君像
溼煙挂龍天海頭角城溽暑如炎州白氛翳景失樓閣
蓬莱縹緲不可求觧衣揮塵子城下地湧青蓮隣古社
卷簾看畫人猶龍矯首見龍還見畫碧瞳雪髮垂過耳
弄筆者誰吴氏子
有洗舊誥綾作青色鬻者以紺繒易得之作手卷
賦小樂章求好事書其後
吴宫輦路傷行客繭冰壓雲凝曉色門前新掃染家鄰
借人鋪設殘衣帛官花翦綾連院號覆取翻青成一道
織紋宛轉勅字新知是初誰六尺誥城霞失彩宫蘚病
中與海圖上衣領改顔倖售緣所遭褪藥玄香洗藍影
青綢易得淚承睫擊筑楚歌無故發歌殘求書好事人
異代儻傳誥綾帖
廣惜往日
崈真院絶粒示兒宋禮部侍郎謝枋得所作也粤人
謝翺用其語為楚歌以節之其詞曰
漢有臣兮龔勝卒噤不食兮四十日今忍饑兮我復渴
道間關兮踰半月幸求死兮得死苟不得兮無術鳳笙
兮龍笛燕羣仙兮日將夕風吹衣兮珮蕭瑟駿龍兮寥
天行成兮緣畢
瓊花引
后土祠前車馬道天人種花無瑤草英雲蕊珠欲上天
夜半黃門催進表酒香浮春露泥泥二十四橋色如洗
隂風吹雪月墮地幾人不得揚州死孤貞抱一不再識
夜歸閬風曉無蹟蒼苔染根烟雨泣歲久遊魂化為碧
賦得北府酒
北府酒吹溼宫城柳柳枝着地春垂垂秪管人間新别離
離情欲斷江水語女兒連臂歌白紵淮南神仙来酒坊
甲馬獵獵羽林郎百年風物烟塵蒼老兵對月猶舉觴
青帘淚溼女牆下曾我行軍舊司馬
烏棲曲擬張司業
吴宫草深四五月破楚門開烏啼歇美人軍裝多在船
歸来把弓墮弓弦越羅如粟越王獻宫中飬蠶不作線
轆轤出屋井水淺梔樹花萎子如繭烏栖烏啼宫燭秋
越女入宫吴女愁
鴻門讌
火雲屬地汗流宇杯影龍蛇分漢楚楚人起舞本為楚
中有楚人為漢舞鸊鵜淬光雌不語楚國孤臣泣俘旅
他年疽背怒發眥芒碭雲歸作風雨君看楚舞如楚何
楚舞未終聞楚歌
虞美人草詞
髑髏起語鴟呌嘯山精夜啼楚王廟渡淮風雨八千人
叱咤向天成白道身輕百戰轉危亡狼藉悲歌出漢堡
夜帳天寒抱玉泣血變草青烟曉溼他年辟仇春草生
吴中草死無妾名自從為草生西楚得到吴中猶楚舞
樊夫人上昇詞
四明山樊榭即漢劉綱與夫人樊氏上昇處
石蠔粘窗秋見海山雞夜啼弄花彩王孫吹笙導夫人
青髮凌風素霞在雨塵離地白浩浩河西種星榆樹老
海桑童童日出歸衣溼上池洗頭草
後瓊花引
揚州城門夜塞雪揚州城中哭明月墮枝溼雲故鬼愁
西来隂風無健鶻神鴉愁空衆芳歇一夕蒼苔變華髮
宫花織簾塵掩襪玉華無因進吴越灕灕淮水山央央
誰其死者李與姜
冬青樹引别玉潛
冬青樹山南陲九日靈禽居上枝知君種年星在尾根到
九泉護龍髓恒星晝霣夜不見七度山南與鬼戰願君
此心無所移此樹終有花開時山南金粟見離離白衣
人拜樹下起靈禽啄粟枝上飛(此事詳見林景熙與唐珏詩中)
極目(二首)
南雁去來盡音書不可憑應過蠻嶺瘴聞拊楚臣膺滄
海沈秦璧愁雲起舜陵可堪夢魂在回首舊觚稜
月離孤嶂雨尋夢下山川野塜埋鸚鵡殘碑哭杜鵑妓
收中使客民買内醫田到此聞鄰笛離情重惘然
槿樹
白犬吠行人西風杵臼新洗香澄宿水曝髮向秋鄰野
草依溝盡宫花入帽頻人家小門徑憐爾獨相親
元日讀老子望瀑作
空山無轍迹縣水下分洪醉醒聽猶在寒暄色不同異
書天姥秘靈物乳池空祗憶殘年雨先流到海中
雨中觀海棠
風吹簾網動對爾惜芳菲蜀雨何人在吳宫祗燕歸燭
消春粉盡淚濕野香微抱蘤殘青子鳥銜隨處飛
哭所知
總戎臨百粤花鳥瘴江村落日失滄海寒風上薊門雨
青餘化血林黑見歸魂欲哭山陽笛隣人亦不存
九日韶卿子善有約不至子静亦歸桐廬與景雲
飲瀑下
揉藍染釣緡欲老此江濱九日寒泉水他年白髮身隣
州曾約客别業未歸人嗅菊知吾事那能更問津
呈王尚書應麟
寒風吹鬢影客淚溼衣塵千里見積水滿城無故人船
歌甌雪盡劔舞越花新獨憶絲綸老相從話所親
山隂道中呈鄭正樸翁
楊柳遠天色野風來水涯異鄕同夢客今雨故人家越
樹夜啼鳥禹陵冬落花悠悠江海意為爾鬢先華
哭肯齋李先生
落日夢江海呼天野水涯百年唯此死孤劔託全家血
染楚花碧魂歸蜀日斜能令感恩者狼籍慰荒遐
八詠樓
江山此愁絶寒角夢中吹飛鳥過帆影遊塵空戟枝水
交明月動槎洑故州移已薄齊梁士猶吟沈約詩
至日憶山中客
山村雲物外至朔閏年愁獨客語茅屋樵人共白頭驛
花殘楚水烽火到交州欲隠裂裳帛春来重結裘
哭廣信謝公
自爾逃名姓終喪哭水濱海僧疑見貌山鬼舊為隣客
死留衣物囊空出告身他年越鄉値賣卜有斯人
莫春感興
天涯芳草夢此意未應冺獨對風烟老虚為江海人漁
樵分落日櫻筍過殘春舉世無知已他生應逐臣
送道士歸赤松
閒身可得仙諸妄覺他年夜氣浮秋井隂花冷碧田禮
星逢鶴下咒食待人眠叩齒通玄觧祠堂山影邊
西臺哭所思
殘年哭知已白日下荒臺淚落吳江水隨潮到海廻故
衣猶染碧后土不憐才未老山中客唯應賦八哀
題翁徵君集後
樵獵識冠裳何言志四方離秦風日冷過楚薜蘿長野
夢違徵詔衰年枉薦章故山唐室晩應種术為糧
夜坐呈韶卿
修行吴楚間鶴去杳難攀衰世已如此愁身更入山巢
居避太歲藥飯救羸顔故友在江海相思不得還
寄育王賢上人
於今秪老身從昔少埃塵失蜀年為客居山石作鄰南
遊宗竺法西語問巴人閉戶藤花落多浮茗椀春
海亭夜坐
孤身滯海垠暑溽上南雲歸日喜秋近愁人畏夜分坐
凉依井氣眠溼動星文故友在山北音書不得聞
江上别友
相看仍慟哭欲學晉諸賢戍近風鳴柝江空雨送船朔
雲侵别色南雪憶歸年擬共鋤青术無為俗事牽
憶過徐偃王祠下作
徐王遺跡地花落舊巖阿山鬼下茅屋野雞啼苧蘿别
祠江路見疑冡草間多寒食思家客空村記所過
雨中感懷
幽齋蒲稗裏夜色入柴荆坐久雨聲絶水深荷刺生聽
猿思楚宿失鶴夢南征白屋青山下何年返舊耕
寺南小池
寺南疏小沼堤隱獺行蹤杉影動寒水夕陽藏半峰清
涵落鳥毳寒却病僧容聞說初開日鉢盂盛養龍
巳丑除夜
鬢絲殘雪影况復在塵埃暮色隨鐘盡年光逐水來隣
逋燈下索鄉夢戍邊回明日聽春雨渡江登越臺
野望
心遊太古後轉覺此生浮天外知何物山中着得愁岸
花低草色潮水逆江流消長盈虛裏令人白盡頭
商人婦
抱兒來拜月去日爾初生已自滿三歲無人問五行孤
燈寒杵石殘夢遠鐘聲夜夜鄰家女吹簫到二更
悼古季清
典刑前一輩言語尚風流詩律縛不住梅花惱得愁雲
烟今變滅老病總宜休喚醒菟裘夢嚴城山雨秋
雪後湖堤步歸
無求如有得散策隄邊行山碧眼花亂水寒毛孔生窮
冬疑有雨一雪却成晴勞謝天涯月相隨步入城
書文山卷後
魂飛萬里程天地隔幽明死不從公死生如無此生丹
心渾未化碧血已先成無處堪揮淚吾今變姓名
青蒻亭
青山何處似疑是剡溪傍採蒻無人到生莎滿徑荒水
交難辨色花和不同香歸路逢樵子麻衣草結裳
沙岸登舟
五里兒女步虛沙映斷笻雲支半山石帆席上溪風數
雁憐身隻聞鵑願耳聾市橋東畔塔側影夕陽中
僧房疥壁
松樹落釵肢曉行猶見燈圓亭方井水老寺少年僧澗
響夜疑雨雲寒春欲層山童錯相認應道我來曾
叠山
礧磈復崔嵬晴雲撥不開鐘聞上界響石自太湖來靈
草擣為藥寒松燼作煤欲窮登覽興未到已徘徊
歲月
歲月記不得曾行此處村目欹眠石影樹長食藤根晩
羡棲猿鳥春來問子孫勞生空可說不是欲㤀言
送汪十
多年隱賣漿此去結山房掃菌侵花落種松如草長老
期秋欲至貧味水初嘗歲晚逢樵獵音書定不㤀
悼南上人
翻經卷未終聞打寂時鐘盡說他身在惟應外國逢錫
聲歸後夜琴意滿諸峰憶昨安禪處湖雲起白龍
送毛耳翁之湘南
湘草碧於水王孫尚此留一身行萬里雙鬢集諸愁月
落衡雲曙龍逃海雨秋可能無事業相見竟悠悠
别子静郤送之霅
獨往知吾事語離何所求故家無别業殘夢下扁舟積
葉吴宫冷吟猿顧渚秋那能不相待羇旅負清遊
懷峨眉家先生
露下溼百草病思生積愁窟泉春洗屐氊雪暮過樓魂
夢来巴峽衣冠老代州平生仗忠信心世豈相仇
遊釣臺
古臺臨釣渚遺像在蒼烟有客隨槎到無僧依樹禅風
塵侵祭噐樵獵避兵船應有前朝蹟看碑數漢年
早春寄嶺海流人
短褐隨南賈衰年異壮遊龍旂虛左个鴻影别中州晚
避高麗使春乘百濟舟王孫與芳草相憶可能留
送人還蜀
白髮夢鄉國君歸路不迷洑槎秋見草荒棧夜聞雞月
過秦凉北星流河漢西何因到却返吴語話分攜
憶梁禮部椅
閒庭芳桂叢相憶曙雲空文字能娱老莓苔此興同青
山明月下家口少微東歲晚西莊路柴門語自工
孤山
又冐晴絲向水涯寒雲冉冉護巾紗能知綠鬢幾回至
欲作黃冠此處家已把掖垣等茅舍不愁封禅對梅花
晚風吹袂過船去看鶴上天衝碧霞
中秋憶山中人
兹夕發清嘯為君楚舞終西風五陵夢凉露九霄中野
邏煙常起溪流榜不通天隂無乳兔林盡見飛鴻溼溼
雲垂髮芁芁樹偃弓劒歌玄武莫塵語白鷗空秪有淮
南淚應沾青桂叢
雨宿太白
城中家斧冰此地絶炎蒸天食青童捧龍居白氣升暗
燈猶宿火寢服尚衷繒客話從前事書傳入内僧風流
今獨盡雲物老相仍淨榻搜凉卧危欄入醉凭雨師行
下界鳥夢識中乘明發甬南去他山逢智弘
採藥候潮山宿山頂精藍夜中望海
蛟門南去鳥此地望迢迢積溼侵旛黑生寒入夢飄見
燈歸舶夜聞偈觧衣朝土植皆為藥山枝不滿樵暗光
珠母徙秋影石花消擬候槎回漢寕甘客老遼郤尋徐
福島因問秦皇橋於彼看日出羽旌焉可招
仙華山招隠
軒后悲蒼劒神娥下玉簫攀髯初失夢遺蜕尚凌歊碧
墮升棺影青分産桂苖山精依鹿竹天雨溼雞翹有約
成孤憤無人重久要豢龍因姓氏使鶴語軒軺冉冉將
終老冥冥不可招無書寄青雀有恨在中條
友人自杭回建寄别(三首)
同來不同去離别暗銷魂閩浙若同水扁舟送到門
潮信到嚴瀨水色過衢城寄潮不寄水潮去有回程
水到衢城盡梅花上嶺生不如寄明月步步送君行
過杭州故宫(二首)
禾黍何人為守閽落花臺殿暗消魂朝元閣下歸来燕
不見前頭鸚鵡言
紫雲樓閣讌流霞今日凄凉佛子家殘照下山花霧散
萬年枝上挂袈裟
重過(二首)
複道垂楊草欲交武林無樹着凌霄野猿引子移来住
覆盡花枝翡翠巢
隔江風雨動諸陵無主園池草自春聞說就中誰最泣
女冠猶有舊宫人
春閨詞
手觸殘紅頭懶梳香隨蝴蝶上衣裾暖風吹睡無言語
又向牀頭看夢書
四皓
冷却秦灰鬢已翁紫芝歌罷落花風若教一出無遺恨
莫入留侯凖儗中
蠟梅
冷豔清香受雪知雨中誰把蠟為衣蜜房做就花枝色
留得寒蜂宿不歸
題酒家壁
綠隂深處問天涯黃鳥聲中覓酒家樹上老猿摘殘果
向来纔見是春花
方鳳
(淛人字韶卿由太學生授零州教授陳宜中當國禮下之同郡黃溍柳貫夙遊其門宋亡與謝翺吴)
(思齊同志高蹈不問當世事思齊字子善永康人陳龍川外孫也)
仙華山
仙華矗萬仞我乃廬其東日夕與山對今兹踏岑巃起
左信奔鹿當前任啼狨大嘯崖石裂一覽天宇空蒼松
飽風雨絶壑挂老龍樵斧不得睨撫根憩吾躬邈哉軒
轅氏問道由崆峒龍髯一以遠千載悲遺弓猶傳少女靈
鍊玉於馬宫山林重帝胄香火明民衷我来重懷古攬
涕臨西風何當速刺飛一洗磊塊胷
宋元詩會卷五十二
