宋元詩會卷十三
兵部主事陳焯編
蔡襄
(字君謨仙遊人舉進士為西京留守推官館閣校勘范仲淹以言事去國余靖論救之尹洙請與同)
(貶歐陽修移書責司諫高若訥由是三人皆坐譴襄作四賢一不肖詩遠近傳誦進知諫院規切君)
(過責備大臣一無鯁避聞者悚然俄直史館兼修起居注益任職論事多禆國體以母老求知福州)
(改福建路轉運使復修起居注唐介忤宰相貶春州襄力争之得改英州溫成后追冊請勿立忌併)
(罷監護園陵官三御史論梁適解職襄不草制帝遇之益厚賜其母冠帔示寵遷龍圖閣直學士知)
(開封府再知溫州召為翰林學士三司使乞知杭州拜端明殿學士治平三年丁母憂明年卒年五)
(十六贈吏部侍郎諡忠惠)
楊叔武北堂夜話
歲晏物景薄層隂向晚饒輕雲隠微月殘雪棲枯條夫
君有高適顧我慰寂寥瀟灑開北堂拂榻延良宵前几
陳古書坐見千載遥間亦發新句幽思含九韶神明静
外照念慮醉中消揚雄戒丹轂顔子安一瓢良玉不火
變翠栢寧霜彫此心固獨往聲利詎得招
遊鼓山靈源洞
郡樓瞻東方嵐光瑩人目乘舟逐蚤潮十里登南麓雲
深翳落花樹暗迷幽谷朝雞亂木魚晏日明金屋靈泉
注石竇清吹出篁竹捫蘿躋上峰大空延眺矚孤青浮
海山長白挂天瀑况逢肥遯人性尚自幽獨西景復向
城淹留未云足
寄題滁州豐樂亭
君為滁上守乘閒務幽尋羣從留山阿美望窮前林良
讌追佳賞高亭曠遐臨烟雲無定姿水石惟清音静見
魚鳥適遥聞雞犬深時節屢豐有民里無欺侵豈獨延
衆物因兹託冲襟大筆每絶唱芳樽寧孤斟别日念已
長來期詎能今安得凌風翰相從殫歲隂
出東門向北苑路
曉行東城隅光華著諸物溪漲浪花生山晴鳥聲出稍
稍見人烟川原正蒼鬱
丙申秋過漁溪驛驛舊有梅數株嘗題詩記今無
有也
曾把蚤梅枝思君在别離别離雖云遠萬里終還期樹
枯根已撥人去復何之故館動秋色雲物藏寒曦清香
不可聞衰草空繁滋一夜平階雨輾轉良自知
訪天台菴
幽人去未還門戶和雲閉亭午樹隂圓深冬泉響細寒
生羣蟲蟄清徹孤鶴唳寂寞傍山歸寫向滄溟際
留别舊居花檻
别意起中夕出門風吹衣側月光艷薄餘花香氣微清
尊歲相向欲去心有違殘葩勿盡放主人行亦歸
翠巖寺
攬蔓巖扃峻交繩寶界平斜峰約雲勢密樹起秋聲泉
檻妨蛩響霜樓助月明冥筌兼灑落警句一何清
夏晚南野
夏竹圍前檻凉襟析舊酲疊雲封日茜斜雨著虹明魚
動池開暈蟬移樹减清葭洲烟向暝鳬鶩自相迎
蕪隂樓上
野馬沈寒氣神禽度暖風斷霞天共紫斜日樹齊紅山
口横虚釣江隈跋遠篷解窮千里目争奈思無窮
和丘提刑聞新鴈寄度支
翔鴈來江渚秋容在遠空幾聲疎樹外一字斷雲中虚
館垂簷月平臯敗葉風裁詩託幽思幽思更無窮
送别陳比部
祖向西郊道川原畫閣臨燒痕經雨活樹色入谿深斜
日明春態孤雲感客心何人知别意重把酒杯斟
洪澤阻風
今日風期惡遲廻一水濱村旗呈酒聖廟鼓賽河神躍
鯉曾驚網饑烏不避人篙工時借問何處即通津
開州園縱民遊樂
風日朝來好園林雨後清遊魚知水樂蝶戲見春晴草
輭迷行迹花深隠笑聲觀民聊自適不用管絃迎
奉酬王知縣賞春不預以詩見贈
仙陬翠觀盡繁英朱白相兼照眼明池浸嵐光生晚碧
鳥驚人語斷春聲談諧遽喜開懷久骫骳終慙走筆成
佳致可能陶靖節庭柯斜盼獨忘情
過天津橋
日暖溪平水漸銷水聲纔下内前橋山川滿眼閒宫殿
草樹迷人舊市朝每向尋春偏有意却成懷古更無聊
洛陽平昔多豪俊惆悵埋魂不可招
宿延平津
鳴籟蕭森萬木聲濃嵐環合亂峰青樓臺矗處雙溪會
雷電交時一劍靈曉市人烟披霽旭夜潭漁火鬭寒星
畫屏曾指孤舟看今日孤舟在畫屏
晝寢宴坐軒憶與蘇才翁會别
投凉下馬卧僧家遶簟清風卷絳紗脩竹滿前微雨過
遠山無際薄雲遮武侯舊隠人應到閩嶠孤城日自斜
解與塵心消百事更開新焙煮靈芽
丙申五月遊興化西門上溪
尋谿偶過上溪遊雨後溪渾水亂流因傍堤松却飛蓋
為聞山鳥輟鳴騶平田䆉稏青雲合滿谷芭蕉碧玉抽
開濟無功湏蚤去故時瓜隴有通侯
和江上觀潮
地卷天回出海東人間何事可争雄千年浪說鴟夷怒
一沸全疑渤澥空寂静最宜聞夜枕峥嶸湏待駕秋風
尋思物理眞難測隨月虧圓亦未通
遣興
苦竹生筍四五寸櫻桃開花千萬枝空濛野色當樓處
索寞春寒帶雨時已放清歌逐瑶管旋篘新釀行金巵
衰翁酩酊自為樂舉鞭不問并州兒
上巳日州園東樓
地上多于枝上花東樓凝望惜年華潮頭正對伍胥廟
燕子争歸百姓家粉籜漸高山徑筍綠旗初展石巖茶
流芳自與人兼老樽酒相逢莫重嗟
杭州璘上人以花數種見寄
名卉參差十數科商船千里任風波土花分破根株小
春色隨來意緒多欲種更看移樹法將開湏用傍欄歌
中年漸不勝杯酌紅翠他時奈爾何
陪尹子漸申安禮宿香山寺
二月已強半尋春登石樓山光侵暮變草色到雲休歸
鳥沈巖際行人過樹頭剥苔看石碣因火認魚舟漸夜
灘聲惡憑虚屋勢浮乘閒聊自適觴詠屬吾流
宿漁梁驛
庭樹疎疎河漢低瓦溝霜白月平西寒鴉不奈單棲苦
落泊驚飛到曉啼
入天竺山留客
山光物態弄春暉莫為輕隂便擬歸縱使晴明無雨過
入雲深處亦霑衣
徐虞部以龍尾石硯邀余第品仍授來使持還書
府
玉質純蒼理緻精鋒鋩都盡墨無聲相如間道還持去
肯要秦人十五城
梅堯臣
(字聖俞宣城人侍讀學士詢從子也工為詩以深遠古澹為宗初用蔭官桐城主簿調河南留守錢)
(惟演見而嗟賞之歐陽修與為詩友自歎不及歴德興建德襄城縣令監税湖州大臣屢薦宜在館)
(閣召試賜進士出身為國子監直講累遷尚書都官員外郎預修唐書未成卒有宛陵集四十卷)
野田行
輕雷長陂水農事乃及辰茅旌送山鬼瓦鼓迎田神青
臯暗藏雉萬木欣已春桑間偶耕者誰復來問津
過開封古城
荒城臨殘日雞犬三四家豈復古阡陌但問新桑麻頽
垣下多穴所窟狐與蛇漢兵墮銅鏃青血為土花
寄靈隠通教僧
竒山青若洗草木生石上根萌不可窮條蔓自增王其
隂有高僧日食惟一盎世人久已疎猿鳥應相向
秋夜感懷
風葉相追逐庭響如人行獨宿不成寐起坐心屏營哀
哉齊體人魂氣今何征曾不如隕籜繞樹猶有聲涕淚
不能止月落荒雞鳴
陽翟縣城凝嵩亭
西北望嵩色憶上太室時陟彼已不淺坐此安能知誰
棲絶壁下但見前峰危正與曩未異目存迹焉追
追詠崔奉禮小園
前此訪君時已觀堂宇邃安知中屏開自有幽林致花
搴巖桂紅石擘雲根翠正當秋風來不見搖落意
夜聽鄰家唱
夜中未成寐鄰歌聞所稀想像朱唇動髣髴梁塵飛誤
節應偷笑竊聽起披衣湏臾曲已終窗月存餘暉
寄題滁州醉翁亭
琅琊谷口泉分流漾山翠使君愛泉清每來泉上醉日
暮使君歸野老紛紛至但留山鳥啼與伴松間吹
秋日村行
谿霧晝盡收山村夜初晦饑禽來往飛遠樹青紅碎原
上楚牛牧屋頭吳婦碓雞肥酒已熟野老邀同輩
彼鴷吟
斲木喙雖長不啄栢與松松栢木堅直中心無蠧蟲廣
庭木云美不與松栢比臃腫質性虚朽蝎招猛觜主人
赫然怒我愛爾何毁彈射出窮山羣鳥亦相喜啁啾弄
好音自謂得天理哀哉彼鴷禽吻血徒為爾鷹鸇不摶
擊狐兔縱横起况兹樹腹殆力去且濱死
范饒州坐中客語食河豚魚
春洲生荻芽春岸飛楊花河豚當是時貴不數魚蝦其
狀已可怪其毒亦莫加忿腹若封豕怒目猶吳蛙庖煎
苟失所入喉為鏌鎁若此喪軀體何湏資齒牙持問南
方人黨護復矜誇皆言美無度誰謂死如麻吾語不得
屈自思空咄嗟退之來潮陽始憚餐籠蛇子厚居柳州
而甘食蝦蟆二物雖可憎性命無舛差斯味曾不比中
藏禍無涯甚美惡亦稱此言誠可嘉
田家語
庚辰詔書凡民三丁籍一立校與長號弓箭手用備
不虞主司欲以多媚上急責郡吏郡吏畏不敢辨遂
以屬縣令互摉民口雖老幼不得免上下愁怨天雨
滛滛豈助聖上撫育之意耶因錄田家之言次為文
以俟採詩者云
誰道田家樂春税秋未足里胥扣我門日夕苦煎促盛
夏流潦多白水高於屋水既害我菽蝗又食我粟前月
詔書來生齒復版錄三丁籍一壯要使操弓韣州符今
又嚴老吏持鞭朴摉索稚與艾唯存跛無目田閭敢怨
嗟父子各悲哭南畝焉可事買箭賣牛犢愁氣變久雨
鐺缶空無粥盲跛不能耕死亡在遲速我聞誠所慙徒
爾叨君禄却詠歸去來刈薪向深谷
冬雷
上帝設號令隠其南山下震發固有時曷常事憑怒春
以動含生夏以奮風雨冬其息不用藏在黃厚土我今
來江南歲歷惟建午如何小雪前向曉疑鳴釡蛟蛇龜
蟲厄鱗裂口塊吐蝦䗫不食月深窟僵兩股天公豈物
欺若此汨時序或言非天公實乃隂怪主嘗觀古祠畫
牛首椎連鼓黑雲雜狂飈相與為肺腑是不由昊穹安
能順寒暑吾因考厥事復以驗莽鹵市井欺量衡定知
不活汝元惡逆大倫弗加霹靂斧此豈曰無私故予未
所取必恐竊天威似將文法侮焉顧五行錯詎畏萬物
覩欲扣九門陳恨身無鳥羽
偶書寄蘇子美
君詩壯且竒君筆正復妙二者世其寶一得亦難料我
今或盈軸體逸思亦峭有如秋空鷹氣壓城雀鷂又如
飲巨鍾一舉不能釂既釂心已醉顚倒視兩曜吾交有
永叔勁正語多要嘗評吾二人放檢不同調其於文字
間苦硬與惡少雖然趣尚殊握手幸相笑
月下懷裴如晦宋中道
九陌無人行寒月净如水洗然天宇空玉井東南起我
馬卧我庭帖帖垂頸耳霜花滿黑鬛安欲致千里我僕
寢我廐相背肖兩已夜深忽驚魘呼若中流矢是時興
我懷顧影行月底唯影與月光舉止無猜毁吾交有裴
宋心意月影比尋常同語默肯問世俗子
飲劉原甫家原甫懷二古錢勸酒其一齊之大刀
長五寸半其一王莽時金錯刀長二寸半
主人勸客飲勸客無夭妍欲出古時物先謂射以年我
料孔子履久化武庫烟固知陶氏梭飛來風雨天世無
軒轅鏡百怪争後先復聞豐城劍已入平津淵聊讐二
百載儻有書畫傳嗢呼纔十一便言傾觥船探懷發二
寶太公新室錢獨行齊大刀鎌形末環連文存半辨齊
背有模法圓次觀金錯刀一刀直五千(其文如此)精銅不蠧
蝕肉好鈎婉全為君舉酒盡跨馬月娟娟
再同江鄰幾陳和叔學士集劉舍人宅觀白鷴孔
雀鳬鼎周亞夫印鈿玉寶赫連勃勃龍雀刀
主人鳳凰池二客天禄閣共來東軒飲高論雜諧謔南
籠養白鷴北籠養孔雀素質水紋纖翠毛金縷薄大誇
鳬柄鼎不比龍頭杓玉印傳條侯字辨亞與惡鈿劍刻
辟邪符寶殊制作末觀赫連刀龍雀鑄鐶鍔每出一物
玩必勸衆賓酌又令三雲髻行酒何婥約固非世俗驩
自得閱古樂聖賢泯泯去安有不死藥竟知不免此焉
用強檢縛開目即是今轉目已成昨歸時見月上酒醒
見月落怳然如夢寐前語誠不錯
韻語答永叔内翰
世人作肥字正如論饅頭厚皮雖然佳俗物已可羞字
法歎中絶今將五十秋近日稍稍貴追蹤慕前流曾未
三數人得與古昔儔古人皆能書獨其賢者留後世不
推此但務於書求不知前日工隨紙泯已休顔書苟不
佳世豈不寶收設如楊凝式言且直節修又若李廷中
清愼實罕侔乃知愛其書兼取為人優豈書能存久賢
哲人焉廋非賢必能此惟賢乃為尤其餘皆泯泯死去
同馬牛太尹歐陽公昨日喜疾瘳信筆寫此語語可忘
病憂黃昏走小校寄我東郭陬綴之輒成篇聊以助吟
謳
諭烏
百鳥共戴鳳惟欲鳳德昌願鳳得其輔咨爾孰可當百
鳥告兩間惟烏最靈長乃呼鳥與鵲將政庶鳥康烏時
來佐鳳署置且非良咸用所附已欲同助翺翔以鷰代
鴻雁傳書識暄凉鸜鵒代鸚鵡剥舌說語詳秃鶬代老
鶴乘軒事昂藏野鶉代雄雞爪觜稱擅場雀豹代鵰鶚
摶擊肅秋霜蝙蝠常入幕捕蚊夜何忙老鴟啄臭腐盤
飛使游揚鵂鶹與梟鵩待以為非常一朝百鳥厭讒烏
出遠方烏伎亦止此不敢戀鳳傍養子頗似父又貪噪
豺狼為烏鳥不伏獸肻為爾戕莫如且歛翮休用苦不
量吉凶豈自了人事亦交相
初冬夜坐憶桐城山行
我昔吏桐鄉窮山屐屢躡路險獨後來心危常自怯下
顧雲容容前溪未可涉半崖風颯然驚鳥争墮葉脩蔓
不知名丹實坼在莢林端野鼠飛緣挽一何捷馬行聞
虎氣竪耳鼻息&KR2758;遂投山家宿駭汗衣尚浹歸來撫童
僕前事語妻妾吾妻常有言艱勤壯時業安慕終日閒
笑媚看婦靨自是甘努力于今無所懾老大官雖暇失
偶淚滿睫書之空自知城上鼓三疊
寄歐陽永叔滁州
昔讀韋公集固多滁州詞爛漫寫風土下上窮幽竒君
今得此郡名與前人馳君才比江海浩浩觀無涯下筆
猶高帆十幅美滿吹一舉一千里只在頃刻時尋常行
舟艫傍岸撐牽疲有才苟如此但恨不勇為仲尼著春
秋貶骨嘗苦笞後世各有史善惡亦不遺君能切體類
鏡照嫫與施直辭鬼膽懼微文姦魄悲不書兒女書不
作風月詩唯存先王法好醜無使疑安求一時譽當期
千載知此外有甘脆可以奉親慈山蔬采筍蕨野膳獵
麏麋鱸膾古來美梟䏑今且推夏果亦瑣細一一舊頗
窺圓尖剥水實青紅摘林枝又足供宴樂聊與子所宜
愼勿思北來我言非狂癡洗慮當以淨洗垢當以脂此
語同飲食遠寄入君脾
和王仲儀詠癭二十韻
汝水出山險汝民多病癭或如雞精滿或如猿嗛並女
慚高掩襟男大闊裁領飲水擬注壺吐詞侔有鯁樗里
既已聞杜預亦不幸秦人號智囊吳瓠繫狗頸□□常
住頤伶仃安及脛只欲仰問天無由俯窺井挾帶歲月
深冒犯風霜冷厭惡雖自知剖割且誰肻不唯羞把鏡
仍亦愁弔影内燎煩羊厴外砭費針穎在木曰楠榴刳
之可為皿此誠無所用既有何能辟(音屏)膨脝側無首臃
腫異臚頂難將面目施可與胎胞逞賢哉臨汝守世德
調金鼎氓俗雖醜乖教令日修整風土恐隨遷晨昏憂
屢省儻欲便慈顔名城不難請
憶將渡揚子江
月暈知天風舟人夜相語平明好挂帆白浪須出浦此
身猶在吳歸夢預到楚今日念同來吾妻已為土
鴨雛
春鴨日浮波羽冷難伏卵嘗因雞抱時託以雞窠暖三
旬卵既坼羽毛寒脛短雞寧辨其雛翅擁情欵欵一日
向水涯所禀殊未斷泛然去中流雞呼心悹悹人之苟
異懷負義不足算有志在毓養勿論報德限
答宣城張主簿遺鴉山茶次其韻
昔觀唐人詩茶詠鴉山嘉鴉銜茶子生遂同山名鴉重
以初槍旗采之穿烟霞江南雖盛産處處無此茶纖嫩
如雀舌煎烹比露芽競收青蒻焙不重漉酒紗顧渚亦
頗近蒙頂來以遐雙井鷹掇爪建溪春剥葩日鑄弄香
美天目猶稻麻吳人與越人各各相鬭夸傳買費金帛
愛貪無夷華甘苦不一致精麤還有差至珍非貴多為
贈勿言些如何煩縣僚忽遺及我家雪貯雙砂甖詩琢
無玉瑕文字摉怪竒難於抱長蛇明珠滿紙上剩畜不
為奢玩久手生胝窺久眼生花嘗聞茗消肉應亦可破
瘕飲啜氣覺清賞重歎復嗟歎嗟既不足吟誦又豈加
我今實強為君莫笑我耶
得雷太簡自製蒙頂茶
陸羽舊茶經一意重蒙頂比來唯建溪團片敵湯餅顧
渚及陽羡又復下越茗近來江國人鷹爪誇雙井凡今
天下品非此不覽省蜀荈久無味聲名謾馳騁因雷與
改造帶露摘牙穎自煮至揉焙入碾只俄頃湯嫩乳花
浮香新舌甘永初分翰林公豈數博士冷醉來不知惜
悔許已向醒重思朋友義果决在勇猛倏然乃以贈蠟
囊收細梗吁嗟茗與鞭二物誠不幸我貧事事無得之
似贅癭
椹澗晝夢
誰謂死無知每出輒來夢豈其憂在途似亦會相送初
看不異昔及寤始悲痛人間轉面非清魂殁猶共
靈樹鋪夕夢
晝夢同坐隅夕夢立我左自置五色絲色透縑囊過意
在留補綴恐衣或綻破殁仍憂我身使存心得墮
武陵行
生事在漁樵所居亦烟水野艇一竿絲朝朝狎清泚忽
自傍藤陰乘流轉山觜始覺景氣佳潛通小谿裏常時
不見春入谷驚花蘂幽興窮綠波翫芳心莫已花外一
峰明林間碧洞啟遥聞雞犬音漸悟人烟邇
挾彈篇
長安細侯年尚少獨出春郊不須曉手持柘彈灞陵邊
豈惜金丸射飛鳥金丸射盡飛鳥空解衣市酒向新豐
醉倒銀缾方肯去去卧紅樓歌吹中不管花開與花老
明朝還去杜城東
使風
跨下橋南逆水風十幅蒲帆彎若弓淮波帶日魚鱗紅
岌岌飛上北斗中龜山始撞人定鐘岸草澁澁鳴秋蟲
余居御橋南夜聞妖鳥鳴傚昌黎體
都城夜半隂雲黑忽聞轉轂聲吚呦嘗憶楚鄉有妖鳥
一身九首如贅疣或時月暗過閭里緩音低語若有求
小兒藏頭婦滅火閉門雞犬不爾留我問楚俗何苦爾
云是鬼車載鬼遊鬼車載鬼奚所及抽人之筋繫車輈
昔聽此言未能信欲訪上天終無由今來中土百物正
安能遂與南方儔上帝因風如可達願令驅逐出九州
永叔寄澄心堂紙二幅
昨朝人自東郡來古紙兩軸緘縢開滑如春冰密如繭
把玩驚喜心徘徊蜀箋脆蠧不禁久剡楮薄輭還可咍
書言寄去當寶惜慎勿亂與人剪裁江南李氏有國日
百金不許市一枚澄心堂中惟此物静几鋪寫無塵埃
當時國破何所有帑藏空竭生莓苔但存圖書及此紙
輦入都府非珍瓌于今已踰六十載弃置大屋墻角堆
幅狹不堪作詔命聊備麤使供鸞臺鸞臺天官或好事
持歸祕惜何嫌猜君今轉遺重增愧無君筆札無君才
心煩收拾乏匵櫃日畏撦裂防嬰孩不忍揮毫徒有思
依依還起子山哀
同蔡君謨江鄰幾觀宋中道書畫
君謨善書能别書宣獻家藏天下無宣獻既没二子立
漆匣甲乙收盈厨鍾王眞蹟尚可覩歐禇遺墨非因模
開元大歷名流夥一一手澤存有餘行草楷正大小異
點畫勁婉精神殊坐中鄰幾素近視最辨纖悉時驚吁
逡廵蔡侯得所得索硯鋪紙纔須臾一埽一幅太快健
檀溪躍過瘦的盧觀書已畢復觀畫數軸吳江種稻圖
稻苖秧秧水拍拍羣鷺矯翼人荷鋤陂塍高下石籠密
竹樹參倚荆籬疎大車立輪轉流急小犢欺顧稚子驅
令人頻有故鄉念春事况及蠶桑初虎頭將軍畫列女
二十餘子拕裠裾許穆夫人尤窈窕因誦載馳誠起予
余無書性無田區美人雖見身老癯舉頭事事不稱意
不如倒盡君酒壺
觀何君寶畫
燕馬易畫吳牛難圖馬骨應細牛骨麤馬毛要密牛毛
疎麤疎必辨别細密多糢糊乃知戴嵩筆能出韓幹徒
韓馬精神在韁勒嵩牛怒鬭無牽拘昨日何家觀小軸
絹雖破爛色不渝二頭相觸角競犄前脚如跪後脚舒
尾株搨直脊膂蹙筋力寫盡蹄腕殊一勝一敗又苦似
勝者狠逐敗者趨卷窮赤印置小字置字乃是陶尚書
尚書國初人愛畫收幾厨買時不惜金與帛帛載羊車
錢載驢後世兒孫不能保賣入窮市無須臾凡目矜新
不重故千錢酬直皆笑愚四牛遂為何氏有裝背入眼
天下無坐中吾儕趣已異又喜玄女傳兵符此本實稱
閻令畫下筆簡細容顔姝三人鬼狀一牛首八女二十
美丈夫黃帝中間蔭葩蓋霞扇錯玳旌擁朱冠服難知
歲月遠但見儀衛森清都復觀鹿臺獨夫受妲己不笑
何由娛酒池肉林騎行炙剖心斮脛堪悲吁數幅吳王
宴西子綵舟張樂當姑蘇宫娥數百族高下鬒髻一一
紅芙蕖危峰細浪得平遠前對洞庭傍大湖商紂夫差
可垂誡歴世傳玩參盤盂雕鷹草木不足記特詠此事
心何如
觀楊之美畫
天官乘車建朱旗赤旛前亞風卷披二龍緩駕蒼髯垂
印箱傍挈文籍隨雙驂推軛如畏遲行從冠服多威儀
水官自有眞龍騎兩佐並跨鯨尾螭步趨羣吏怪眼眉
雲生海面無端涯雷部處上相與期人身獸爪負鼓馳
後有同類挾且槌次執電鏡風囊吹青蛇有角魚足鬐
上下引導神所施地官既失不可知此畫傳是閻令為
設色鮮潤筆法竒絹理滑膩雞子皮吳生龍王多裂隳
八軸展玩忘晨炊李成山水曉景移黃荃花竹雀擁技
韓幹馬本摸搨時神駿都失存毫釐日高腹枵眼眥眵
邂逅獲見何言疲厚謝主翁意不衰他日飽目看無遺
和江鄰幾景德寺避暑
垤蟻不應雨鳴鳶不生風鬱氣若甑炊初陽如火紅躶
膚汗交流腯體膏將鎔龍頭費挹酌犢鼻彊遮蒙常畏
俗物來去避青蓮宫廣堂鋪琉璃高簷蔭梧桐廊壁畫
地獄獄具鑊鋸舂鐵城何熖熖鐵牀亦彤彤誰知炮烙
死活間傳自西域黃面翁正類人世苦此熱聲利役使
亡西東京師貴賃幾椽舍窮煎相似聒欲聾屋頭朝爨
作飲食枕底夕艾驅蚊蟲宜爾近巷江夫子賦詩特壓
塵土中
蔡君謨示古大弩牙
黃銅弩牙金錯花銀闌線齒如排沙上立準度可省括
箭溝三道前直窊其度四寸寸五刻鋈光歴歴無纖差
蔡侯出此問誰得往年客遺來瑯琊瑯琊築城穿厚壤
既獲磨洗争傳誇莫知歲月孰製作精妙近世應難加
發機高下在分刻今人妄射功仍賖願侯擬之起新法
勿使邊兵死似麻
許生南歸
大盤小盤堆明珠海估眩目迷精麤斗量入貢由掇拾
未必一一疵纇無不貢亦自有光價此等固知魚目殊
許生懷文頗所似暫抑安用頻增吁倚門老母應日望
霜前稻熟舂紅稃歸來爛炊多釀酒洗蕩幽憤傾盆盂
九卿有命不愁晚朱邑當年是嗇夫
二十四日江鄰幾邀觀三館書畫錄其所見
五月秘府始暴書一日江君來約予世間難有古畫筆
可往共觀臨石渠我時跨馬冐熱去開厨發匣鳴鑰魚
羲獻墨迹十一卷水玉作軸光疏疏最竒小楷樂毅論
永和題尾付官奴又看四本絶品畫戴嵩吳牛望青蕪
李成寒林樹半枯黃荃工妙白&KR0693;圖不知名姓貌人物
二公對奕旁觀俱黃金錯鏤為投壺粉障復畫一病夫
後有女子執巾裾牀前紅毯平圍爐牀上二姝展氍毹
繞牀屏風山有無畫中見畫三重鋪此幅巧甚意思殊
孰眞孰假丹青模世事若此還可吁
和歐陽永叔啼鳥十八韻
南方窮山多野鳥百種巧舌乘春鳴深林參天不見日
滿壑呼嘯誰識名但依音響得其字因與爾雅殊形聲
我昔曾有禽言詩粗究一二啼嚎情苦竹岡頭泥滑滑
君時最賞趣向精餘篇亦各有思致恨未與盡衆鳥評
君今山郡日無事静聽鳥語如交争提壺相與來勸飲
戴勝亦助能勸耕我念此鳥頗有益如欲使君勤以行
勸耕幸且彊職事勸飲亦冀無獨醒杜鵑蜀魄哭歸去
小人懷土慎勿聽城頭春鳩自謂拙鵲巢輒處安得平
高窠喬木美毛羽哢吭葉底無如鶯口中調簧定何益
下啄蚯蚓孰曰清自餘多類不足數一一推本煩神靈
我居中土别無鳥老鴉鸜鵒方縱横教雛呌噪日羣集
豈有勸酒花下傾願君切莫厭啼鳥啼鳥於君無所營
途中寄上尚書晏相公二十韻
驚飈入林鴉亂飛舞空落葉相追隨秋權摧物不見跡
但使萬古生愁悲登山臨水昔感别身作旅人安得宜
單舟匹婦更無婢朝餐每愧婦親炊平生獨以文字樂
曾未敢恥貧賤為官雖寸進實過分名姓已被賢者知
疎愚生不謁豪貴守此退縮行將衰潁州相公秉道德
一見不以論高卑久調元化費精力猶且未倦刪書詩
唐之文章剔蕪穢纖悉寧有差毫釐謂其耽學可與語
便語淵奥袪佹疑浮言近意不歴口直欲海窟拏蛟螭
再拜膝前荷勤誨垂槖捆載歸忘饑解艇水驛無幾舍
新詩又遣牙兵持上言行李覽物景聊可與婦陳酒巵
下言狂斐頗及古陶韋比格吾不私相公貴且事翰墨
我軰豈得專遊嬉今將蒿芹薦爼豆定亦不以微薄遺
常令有詠無巨細當因川陸舟車貽日對順流思疾置
老魚姦怯潛鱗鬐(晏公全集二百餘卷明嘉靖時嚴分宜家尚有之後竟不可得見矣)
(覽此詩為之慨然)
送方進士遊廬山
長風沙浪屋許大羅刹石齒水下排歴此二險過湓浦
始見瀑布縣蒼崖繋舟上岸入松徑三日踏穿新蠟鞋
路盤深谷出嶺望後山日照前山霾偶逢風雨恐衣濕
側倚石脇人相乖雨收不覺在高處卻見童僕提攜偕
水聲不絶鳥聲好藥草香氣侵人懷老僧避俗去足跣
野客就澗開門䦱樹嵓隠映見寺刹層層杳杳躋雲階
塢田將穫鳥雀横秋果正熟猿猴□東林淡虀應似舊
唯此足以待爾儕子心灑落撇然往我方塵垢難磨揩
秋雨篇
秋雨一向不解休連昏接晨終窮秋梅生不量仰天問
神官夜夢言語周日月是天之兩目忽然生瞖無藥瘳
只知淚滴為赤子赤子豈悟天公憂天公哭&KR2965;&KR2965;灑涕
落九州地祗不敢安泥潦已没頭乃因從容詰神官后
稷今在帝所不從前后稷知稼穡曾以筋力親田疇曷
不告帝且輟泣九榖正熟容其收蚤時不泣此時泣憂
民欲活反扼喉神官發怒髭奮虬下土小臣安預謀恐
然驚覺汗交流樹上已聽呼雌鳩
和吳冲卿學士石屏
吳夫子佩銀龜乘天馬素怪竒忽得虢略一片石其中
白色圓如規又有樹與烏畫手雖妙何能為吳乃持問
歐陽公比公曩獲猶可疑疑不為辨賦以詩詩辭粲粲
明星垂復遣賫來使我和坐上鉅公傍睨之范侯實有
揚雄學咸云此理難究推我歸滌慮反覆思義雖不經
聊解頤月與太陽合朔時陽烏飛上桂樹枝枝上作窠
生羣兒人不知天公天公欲俾世間見影著石面如粘
黐烏既不得去月亦不可移留為千古作好玩慎勿傾
撲同玉碑(時在唐書局與歐陽永叔王元叔范景仁會食得所示詩)
莫登樓
莫登樓脚力雖健勞雙眸下見紛紛馬與牛馬矜鞍轡
牛服輈露臺歌吹聲不休腰鼓百面紅臂褠先打六么
後梁州棚簾夾道多夭柔鮮衣壯僕獰髭虬寶撾呵叱
倚王侯夸妍鬭艷目已偷天寒酒醺誰爾侜倚檻心往
形獨留有此光景無能游粉署深沉空翠幬青綾被冷
風颼颼懷抱既如此何須望樓頭
高車再過謝永叔内翰
世人重貴不重舊重舊今在歐陽公昨朝喜我都門入
高車臨岸進船篷俯躬拜我禮愈下騶從竊語音微通
我公聲名壓朝右何厚於此瘦老翁笑言啞啞似平昔
妻子信說如梁鴻自兹連雨泥没脛未得謁帝明光宫
冒隂履溼就税地親賓未過知巷窮復聞傳呼公又至
黃金絡馬聲瓏瓏紫袍寶帶照屋室飲水啜茗當清風
邀以新詩出古律霜髯屢頷搖寒松因嗟近代貴莫比
官為司空仍侍巾今成冡丘已寂寞文字豈得留無窮
以此易彼可勿媿浮榮有若送雨虹須臾斷滅不復見
唯有明月常當空况我學不為買禄直欲到死攀軻雄
一飯足以飽我腹一衣足以飾我躬老雖得職不足顯
願與公去驩樂同驩樂同治田園潁水東
宋元詩會卷十三
