宋元詩會卷六十六
兵部主事陳焯編
(元有天下文治蔚興累朝御製詞章史臣必編次成帙而元文類弗載一字當因内府藏本不落人)
(間也茲從野史中搜得文宗詩二首用冠簡端)
元文宗
(上神智天畀怡情詞翰雅喜登臨居金陵潛邸時常屏從官獨造鍾山冶亭吟賞竟日曾命近臣房)
(大年畫京都萬歲山圖大年辭以未至其地上索紙運筆先作一藳授之大年驚服謂格法周匝停)
(勻雖積學專工莫能及也)
自集慶路入正大統途中偶吟
穿了氁衫便着鞭一鈎殘月柳梢邊二三點露滴如雨
六七箇星猶在天犬吠竹籬人過語雞鳴茅店客驚眠
須臾捧出扶桑日七十二峰都在前
望九華
昔年曾見九華圖為問江南有也無今日五溪橋上見
畫師猶自欠工夫
楊奐
(字煥然乾州奉天人母夢日光射其身而生識者謂文明之兆因以奐名之金末舉進士不第作萬)
(言策指陳時弊未及上而歸元太宗戊戌詔試諸道進士奐試東平兩中賦論第一用耶律楚材薦)
(授河南路徵收課税所長官兼廉訪使在官十年乃請老世祖總漠南驛召參議京兆宣撫司事累)
(辭得請年七十終于家諡文憲所著書百餘卷)
有懷梁仲經父
美人熒熒在何處海闊天低隔烟霧珊瑚零落芙蓉空
咫尺相望迷去路翠輦金輿雙鳳凰風吹環珮聲玎璫
壺觴狼籍事已往一日萬里愁茫茫劉郎竟是誰家客
歲晩霜華林葉赤美人熒熒在何處鴨綠江頭江月白
宿草堂
廢寺人蹤斷幽溪野性便魚須分浪細虎跡印沙圓馴
雀偷僧飯饑蚊破客眠獻芹吾豈敢直欲斸山田
寄商夢卿
無窮惟永日有盡是流年白髮誰能免丹經恐妄傳會
心人健否到處冡纍然滾滾風波地方思萬里船
阿道村
官路人家少邊城驛使頻季鷹終去洛王粲近歸秦天
地羣龍鬭泥沙尺蠖伸親朋應笑我頭白傍風塵
留别儒禪
溪行魚不畏巖宿虎相隨怕客談新事逢人誦舊詩衲
輕聊覆體米滑欲翻匙僧臘知餘幾霜髭已滿頥
謝顧副言問疾
久謝公家事時勞長者車可憐新病後未覺故人疎渭
北偏饒夢河南近得書相忘吾豈敢欲出怯籃輿
訪耿君玉隱居
居幽穿洞府岸狹束溪流細逕隣翁熟縣崖遠客愁橋
明山月上窗暗野雲浮世事何曾到年侵易白頭
雨夜(二首)
關河隔千里筆硯寄餘生老覺鄉心重閒知世念輕浮
風搖竹影細雨簌檐聲落魄緣何事吾今不用名
窗秋風獵獵檐夜雨頻頻蛩韻愁於我燈花笑向人此
身猶在洛何日定歸秦不必黃粱熟真慚白髮新
未歸
渭水遙通洛函關近隔秦百年垂老日千里未歸身夢
寐嫌為客妻孥不諱貧一官無可戀花氣五陵春
荅京叔文季昆仲
何處音書至劉家好弟兄科名先世在詩律早年成嶺
北饒風雪淮南困甲兵論文吾有意尊酒阻同傾
飲山家
爲愛春風好乘時把一杯百年雙眼在萬事寸心灰花
向坐中落客從雲外來詩成無紙筆書地惜蒼苔
浮生懷裕之
漢節飛雲外秦城落照邊浮生空自老歸計定何年淚
滿陳蕃榻心遙祖逖鞭短詩聊遣興羞向故人傳
晩至青口
長年困行役短髮易飄零世事驚春夢交親散曉星燒
痕侵路黑柳色夾堤青落日明霞底原情動鶺鴒
撫州
北界連南界昌州又撫州月明魚泊夜霜冷鼠山秋為
客無時了勞生有許愁殘年嬰世網吾欲謝溪鷗
青峰寺哭燦然弟
長别惟生死難忘是弟兄但吾今到處想汝昔曾行鄉
社三年阻兵戈一夢驚青山風雨夜此去更傷情
至滑州堤
舊事悲存沒殘年厭往還孤城晴雪底雙塔暮雲間馬
沒長津在龍歸老井閒隔林青數點多是濬州山
出鴉谷宿北石橋
燒火連山暗春雲出谷遲避人投野店繫馬就疎籬舊
宇頽垣在新愁客枕知清明無幾日細與數歸期
宿南石橋
江流平入楚山勢遠連秦岸柳猶含凍溪花欲破春石
銜車轍古沙印虎蹄新晩境長為客空山不見人
承德亨見訪
世事元無定人生只合閒君今悲白髮我亦負青山廢
郭官居冷荒年旅食慳最憐情義厚朝至暮方還
次答正卿(二首)
客愁青鏡裏歸夢白鷗邊故國人何在新秋月又圓米
鹽逢此日詩酒負殘年長羡平林鳥雙飛入暮烟
何人依玉樹有客隱金華老覺身為累時勞夢到家且
騎山簡馬誰識子陽蛙日暮秋風起飛塵滿画叉
次荅伯直侍郎
家貧餘四壁地勝接三鄉詞賦狂司馬形容老遂良画
眉從爾闊舞袖為誰長生死交情在書紳示不忘
冠氏留别趙帥
主人情爛漫客子自奔忙不見猶頻夢相逢合斷腸秋
凉抛藥裹夜雨倒壺觴回首高城北幽燕去路長
送靳才卿之平陽
却向他州去蕭蕭雪滿簪丘園初到眼兒女總關心汾
水野烟白霍山寒霧深得歸歸更好吾亦愛秦音
呈君美
上陽門外路日暮獨歸時齒髮已衰謝風塵仍别離斷
雲横紫閣急雨掠蒼陂地勝饒新句君將寄阿誰
楊飛卿
吾宗久零落之子亦中年紫邏堪高卧玄經擬共傳前
言非戲爾舊處想依然留著新詩筆教隨過海船
文紀行贈之以馬
洛水西頭路桃花夾岸香偏宜紅叱撥小試紫游韁雨
徑沙初輭春山草正長杖藜猶過我此别莫相忘
懷同祖卿
東府倉皇别西河迤邐回元戎期坐嘯上客入行臺夢
裏惠連句生前張翰杯龍池清似染應恨不歸來
答張君美
我無茅一把誰有橘千頭應物機仍拙憂時涕欲流謾
違魚鳥信豈為稻粱謀老去輕三仕詩來抵四愁
宿重陽宫
村落到山盡軒窗臨水多野禽如舊識隣叟漸相過林
靜連官竹籬疎補女蘿夜深眠不著倚杖看星河
應試萬寧宫
月澹長楊曉色清天題飛下寂無聲南山霧豹文章在
北海雲鵬羽翼成玉檻玲瓏紅靄重金爐縹緲翠烟輕
誰言半夜曾前席白日君王問賈生(稗史謂金章宗試貢士於萬寧)
(宫楊紫陽年方弱冠蓆屋稍近殿檐金主出御幄顧之問其名氏里貫而去故有君王問賈生之句然考其本)
(傳紫陽在金末實未有此遇也或即元太宗乎)
長安感懷
此心直欲作東周再到長安已白頭往事無憑空擊楫
故人何處獨登樓月搖銀海秦陵夜露濕金莖漢殿秋
落日酒醒雙淚眼幾時清渭向西流
呈公茂
冰雪相看十五年照人風采只依然我今自分蓬蒿底
君獨何心道路邊渭北幾時無夢寐終南何處有林泉
不妨便作求田計伴取揚雄草太玄
病中趙之讓見訪
洛陽三月不得雨君家西來常苦隂酒杯雖好怕到手
藥裹底事猶關心對牀幾日肯相就擁被中宵愁獨吟
莫疑衰病便揮謝解吐新句酬知音
寄商夢卿
一望東原一惘然芸窗誰與伴高眠秋風有意招張翰
春草無由見惠連王母信音青鳥外溪翁心事白鷗邊
殷勤為向侯芭道判却殘年老太玄
讀汝南遺事(二首)
軹道牽羊事已非更堪行酒著青衣裹頭婢子那知此
爭逐君王烈焰歸
六朝江冰故依然隔斷中原又百年長笑桓温無遠略
竟留王猛佐苻堅
出郭作
燕姬歌處囀鶯喉燕酒春來滑似油自有五陵年少在
平明騎馬過盧溝
過湯隂崇壽寺
城荒古寺冷於冰絳帳誰燒照佛燈閒遶空階觀石刻
偶聞音語得鄉僧
憶君美
銅柱從君泣墮鳶䲭夷心事五湖邊頭顱如此人間事
不得青山對暮年
管寧濯足圖
踏遍遼東未是癡藜牀欲穴只心知好留一掬黃泥水
墁却曹公受禪碑
讀涑水通鑑
風烟慘澹駐三巴漢燼將燃蜀婦髽欲起温公問書法
武侯入寇寇誰家
耶律楚材
(字晉卿遼東丹王托雲八世孫父履以學行事金世宗特見親任終尚書右丞楚材生三歲而孤母)
(楊氏教之學及長博極羣書旁通天文地理律歴術數之說下筆為文若宿搆章宗問以疑獄數事)
(所對甚優遂辟為掾後仕為開州同知宣宗遷汴完顔復興留守燕辟為左右司員外郎元太祖定)
(燕聞其名召見之日見親信嘗指楚材謂太宗曰此人天賜我家爾後軍國庶政當悉委之太宗即)
(位首請肆赦且條便宜一十八事頒天下立燕京十路徵收課税使國用充足拜中書令事無鉅細)
(皆先白之權貴屢譖不行克汴城奏活百姓百四十七萬人文治大興年五十五薨於位追封廣寧)
(王諡文正)
九日黃華屬和
西風殘日秋有客嗟幽獨偶爾得香醪凄然憶霜菊世
態屢遷變人生多反復十年一夢中猶未黃粱熟
酬非熊
藹藹英聲鎮北州非熊人物本風流時逢佳客開青眼
久領元戎尚黑頭已發豐城神劍出休嗟暗室夜光投
驅兵經略關中了題遍長安舊酒樓
柬趙庭玉子質
萬里龍庭白草秋時時歸夢舊漁舟酌殘白酒難成醉
老盡黃花無限愁久識人心多厭政喜逢天下已歸劉
而今子入中州去莫惜寒梅寄隴頭
元好問
(字裕之號遺山太原秀容人也父德明字東巖有聲場屋累舉不第生二子長好古次好問皆以才)
(名著而好問穎悟殊絶七歲能詩長從陵川郝天挺學六年大成下太行渡大河為箕山琴臺詩閒)
(閒趙公見之謂少陵以來無此作也由是名震京師金興定五年舉進士金亡晦跡其詩益工學者)
(宗之所作金史為一代鴻筆在陜時編中州集人少見者入明初始大行於世)
㶏亭
春物已清美客懷自幽獨危亭一徘徊翛然若新沐宿
雲淡野川元氣浮草木微茫盡楚尾平遠疑杜曲生平
遠遊賦吟諷心自足朅來著世網抑抑就邊幅人生要
適情無榮復何辱乾坤入望眼容我謝羈束一笑白鷗
前春波動新綠
龍潭
層冰積浩蕩陵谷互吞吐窈窕轉幽壑突兀開淨宇回
頭山水縣亦復墮塵土孤雲鐵梁北宇宙一仰俯風景
初不殊川塗忽脩阻寒潭海眼淨黯黑自終古蟄龍何
年卧萬國待霖雨誰能裂蒼崖雷風視掀舉
黃公廟
羇客無恒居六月走長路清風黃公祠地古欣所遇劍
飛素靈哭龍躍雲雨赴堂堂文成君談笑取帝傅功名
要有命隂相知何預誰謂圯上人異事驚竹素河清不
可俟筋力疲世故袖間一編書塵埃歎遲暮
别李周卿
行路澀于棘單車望千山歌君歸雲曲清涕留餘澘六
年河朔州動輙得謗訕惟君篤高義日來款柴關古交
松栢心今交桃李顔古人去不返古道挽不還相思一
樽酒幽恨寄山間
九日讀書山中(二首)
行帳適南下居人跼庭戶城中望青山一水不易渡今
朝川涂靜偶得展衰步蕩如脱囚拘廣漠開四顧半生
無根著筋力疲世故大似丁令威歸來歎墟墓鄉閭喪
亂久觸目異平素枌榆雖尚有歲晏多霜露
今日復何日霜氣倏已凄登高有佳招山中古招提翩
翩劉公子玉田重相攜乾坤動詩興澗壑忘攀躋霍侯
家甚貧劣有酒與雞城居厭鼙鼓移家此幽棲世網不
易逃所向皆塵泥何以濯我纓林間有清溪
少林
雲林入清深禪房坐蕭爽澄泉潔餘習高鳥喚長往我
無玄豹姿漫有紫霞想回首山中雲靈芝日應長
緱山置酒
靈宫肅清曉細栢含古春人言王子喬鶴馭此上賓白
雲山蒼蒼平田木欣欣登高覽元化浩蕩融心神西望
洛陽城大路通平津行人細如蟻擾擾爭紅塵蓬萊風
濤深鬢毛日夜新殷勤一杯酒愧爾雲間人
種松
百錢買松羔植之我東墻汲井浣塵土插籬護牛羊一
日三摩挲愛此添丁郎昨宵入我夢忽爾變昂藏昂藏
上雲雨慘澹含風霜起來月中看細鬛錯針芒惘然一
太息何年起明堂鄰叟向我言種木本易長不見河畔
柳顧盻百尺強君自作遠計今日何所望
飲酒(三首)
西郊一畆宅閉門秋草深牀頭有新釀意愜成孤斟舉
杯謝明月蓬蓽肯相臨願將萬古色照我萬古心
去古日已遠百偽無一真獨餘醉鄉地中有羲皇醇聖
教難為功乃見酒力神誰能釀滄海盡醉區中民
此飲又復醉此醉更酣適徘徊雲間月相對澹以默三
更風露下巾袖警微濕浩歌天壤間今夕知何夕
雜詩(三首)
相士如相馬滅没深天機區區銅馬法徒識牝與驪人
言當塗公惡人知其微如何許劭語受之不復疑知人
固不易人亦未易知妍媸在水鏡鉛粉徒自欺
崑山有璞玉外質而内美唯其不自衒故與頑石齒和
也速於售再獻甘滅趾在玉庸何傷惜君兩足耳
堂堂明堂柱根節幾歲寒使與蒲柳同扶厦良亦難我
衣敝緼袍我飯苜蓿盤天公方試我劍鋏勿妄彈
放言
韓非死孤憤虞卿著窮愁長沙一湘纍郊島兩詩囚人
生定能幾肺肝日相讐井蛙奚足論褌虱良足羞正有
一朝樂不償百年憂古來帝王師或從赤松遊大笑人
間世起減真浮漚曾是萬戶封不博一掉頭有來且當
避未至吾何求
學東坡移居(五首)
廢地三畆餘十年長蒿萊瓦礫雖糞壤白骨深蒼苔孤
客無所投即此營茅齋墾斸豈不苦寢處亦可懷辱身
賤者事寧當惜筋骸伐木荒林中運甓古城隈辛勤八
十日吾事乃得諧買宅必萬錢一錢不天來今晨見此
屋一笑心顔開
壬辰困重圍金粟論升勺明年出青城瞑目就束縛毫
釐脱鬼手攘臂留空槖聊城千里外狼狽何所託諸公
頗相念餘粒分鳬鶴得損不相償坏土填巨壑一冬不
掣衣繒纊如紙薄一日僅兩食強半雜藜藿不羞蓬蔂
行粗識瓢飲樂敵貧如敵寇自信頗亦慤兒啼飯籮空
堅陣為屢却滄溟浮一葉渺不見止泊五窮果何神為
戲乃爾虐
舊隱嵩山陽筍蕨豐餽餉新齋浙江曲山水窮放浪乾
坤兩茅含氣壓華屋上一從陵谷變歸顧無復望樵漁
憶還往風土夢閒曠恍如悟前身姓改心不忘去年住
佛屋盡室寄尋丈今年僦民居卧榻礙盆盎靜言尋禍
本正坐一出妄青山不能隱俛首入羈鞅巢傾卵隨覆
身在顔亦強空悲龍髯絶永負魚腹葬置錐良有餘終
身志懲創
國史經喪亂天幸有所歸但恨後十年時事無人知興
廢屬之天事豈盡乖違傳聞入讐敵祇以興罵譏老臣
與存亡高賢死兵饑身死名亦滅義士為傷悲哀哀淮
西城萬夫甘伏尸田横巨擘耳猶為談者資我作南冠
錄一語不敢私稗官雜家流國風賤婦詩成書有作者
起本良在兹濕薪烟滿眼破硯冰生髭造物留此筆吾
貧復何辭
此州多寓士論年悉肩隨風波同一舟奚必骨肉為倪
家蓮花白每釀必見貽季昌妙琴事足以相娛嬉郭侯
家多書篇帙得徧窺趙子篤於學間以問所疑王生舊
鄰舍窮達心不移千里訪存殁十口分寒饑獨有仲通
甫天馬不可羈直以論詩文稍稍窺藩籬永懷王與李
朔漠行當歸我作野史亭日與諸君期相從一笑樂來
事無庸知書來聞吉語報我脱縶維慚非一狐腋不值
五羖皮
野史亭夜雨感興
私錄關赴告求野或有取秋兔一寸毫盡力不易舉衰
遲私自惜憂思當誰語展轉天未明幽窗響疎雨
過晉陽故城書事
惠遠祠前晉溪水翠葉銀花清見底水上西山如卧屏
鬱鬱蒼蒼三百里中原北門形勢雄想見城闕雲烟中
望川亭上閱今古但有麥浪搖春風君不見繫舟山頭
龍角秃白塔一摧城覆沒薛王出降民不降屋瓦亂飛
如箭鏃汾流决入大夏門府治移著唐明村只從巨屏
失光彩河洛幾度風烟昏東闕蒼龍西玉虎金雀觚稜
上雲雨不論民居與官府僊佛所廬餘百所鬼役天才
千萬古爭教一炬成焦土至今父老哭向天死恨河南
往來苦南人鬼巫好禨祥禺夫畚鍤開連岡官衙十字
改丁字釘破并州渠亦亡幾時却到承平了重看官家
築晉陽
九月七日夢中作詩續以末後一句
桃花紅深李花白昨日成團今日折歌聲滿耳何處來
楊柳青旗洛陽陌拊君背握君手朝鐘暮鼓無了期世
事于人竟何有青青鏡中髮忽忽成白首六國印何如
負郭一頃田千載名不及即時一杯酒
過劉子中新居
鄆州城隅兩茅屋市聲喧喧自幽獨春風吹盡山杏花
只有青青一叢竹先生愛畫如惜玉練鵲翔鸞餘百軸
大兒踉蹡挾書歸土銼疎烟纔一粥微官枉負半生閒
也著區區簿領間何時却與溪南老紫蓋山前共往還
高門關
高門關頭霜樹老細路千山萬山繞亂餘村落不見人
霰雪霏霏暗清曉莘川百里如掌平閒田滿眼人得耕
山中樹藝亦不惡誰遣多田知姓名許李申楊竟何得
只今惟有石灘聲
歸舟怨
渡頭楊柳青復青閨中少婦動離情只從問得狂夫處
夜夜夢到洛陽城城南吹櫓聲北雁鳴嚶嚶江流望不
極相思春草生
天門引
秦王深居不得近從破衡成欲誰信白頭遊客困咸陽
憔悴黃金百斤盡海中僊人黃鵠舉大笑人間爭腐鼠
丈夫何意作蘇秦六印才堪警兒女古來多為虛名老
不見阿房淨如掃千年虎豹守天門一日牛羊卧秋草
蛟龍引
古劍咸陽墓中得抉開青雲見白日蛟龍地底氣如虹
土花千年不敢蝕洪鑪烈焰初騰精横海已覺無長鯨
世上元無倚天手匣中誰解不平鳴割城恨不逢相如
佐酒恨不逢朱虛尚方未入朱雲請盟槃合與毛生俱
誰念田文坐中客只將彈鋏歎無魚
荆棘中杏花
牆東荒蹊抱村斜荆棘狼藉盤根芽何年丹杏此留種
小紅濈濈爭春華野人慣見漫不省獨有詩客來咨嗟
天真不到鉛粉筆富豔自是宫闈花曲池芳逕非宿昔
蒼苔濁酒同天涯京師惜花如惜玉曉擔賣徹東西家
杏花看紅不看白十日忙殺遊春車誰家園亭有此樹
鄭重已著重幃遮阿嬌新寵貯金屋明妃遠嫁愁悲笳
落花縈簾拂牀席亦有飄泊沾泥沙天公無心物自物
得意未用相陵誇黃昏人歸花不語唯有落月啼栖鴉
湘夫人咏
木蘭芙蓉滿芳洲白雲飛來北渚遊千秋萬歲帝鄉遠
雲來雲去空悠悠秋風秋月沅江渡波上寒烟引輕素
九疑山高猿夜啼竹枝無聲墮殘露
後平湖曲
越女顔如花吳兒潔於玉天教並牆居不著同被宿美
人一笑千黃金連城不博百年心樓上牆頭無一物暮
爨朝舂一生足秋風拂羅裳秋水照紅妝舉頭見郎至
低頭采蓮房郎心只如菱刺短妾意未覺藕絲長與郎
期何許眼礙同舟女春波澹澹無盡情雙星盈盈不得
語十里平湖艇子遲岸花汀草伴人歸鴛鴦驚起東西
去唯有蜻蜓接翅飛
隋故宫行
渭川楊柳先得春二月鶯啼百囀新長春宫中千樹錦
暖日晴雲思煞人君王半醉唱吳歌絳僊起舞嚬翠娥
吳兒謾說曾行樂三十六宫能幾多千秋萬古金銀闕
海沒三山一毫髮繁華夢覺人不知留得寒蛩泣秋月
寄答溪南詩老辛愿敬之
五年不喚溪南渡日夕心馳洛西路山中今日見君詩
惆悵良辰又相誤龍蛇大澤變風景虎豹天門鬱烟霧
丈夫不合把鉏犁青鬢無情忽衰素平泉漫作窮愁志
笠澤休題自憐賦長安正有五侯鯖骯髒誰能作樓護
青燈老屋深蓬蒿蝙蝠掠面莎雞號劍歌夜半激悲壯
松風萬壑翻雲濤區區墓上曹征西我知慚愧王東皋
人生只有一杯酒螟蛉蜾蠃安能豪
密公寶章小集
天東長白太寶幢天河發源導三江有木蔽映山朝陽
云誰巢者雛鳳凰雲間吐氣日五色百鳥不敢言文章
名都盤盤魏大梁黃金甲第羅康莊王家書絶畫亦絶
欲與中秘論低昂密公書院無絲簧窗明几潔凝幽香
元光以後門鑰費文士稍得連壺觴客來喜色浮清揚
典衣置酒餘空箱生平俊氣不易降眼中俗物都茫茫
淵明素琴嵇阮酒妙意所寄誰能量在昔武元握乾綱
扶桑為弓射八荒獵取大國如驅羊民風朴魯資質彊
文洽未及武剋剛興陵之孫越王子天以人瑞歸明昌
十三執經侍帝傍十八健筆凌阿房撐腸文字五千卷
靈臺架搆能鋪張高陽苗裔襲衆芳胡不置之貢玉堂
袖中正有活國手地下纔得修文郎悲風蕭蕭吹白楊
丘山零落可憐傷承平故態耿猶在拂試寶墨生輝光
恰似如庵連榻坐一甌春露淡相忘(密公子瑜完顔宗室中第一流)
(人也平生所寶惟書畫家藏幾與中秘等南渡倉卒公抱持愛護與身存亡於他物一無所攜故竟坐窮以薨)
(君子傷之)
覓神霄道士古銅爵
雷章著土紛朱碧秋菌春蒲人不識若非儀狄墓中來
應自杜康祠下得古人偶得酒之傳摸索飲器流饞涎
巧偷豪奪吾何敢他日酬君九府錢
贈休糧張鍊師
金砂霧散風雨疾一點黃金鑄秋橘中林宴坐人不知
野鹿銜花蜂課蜜富兒盤饌羅羶葷擾擾飛蠅復聚蚊
見說西山好薇蕨一枝青竹願隨君
題商孟卿家明皇合曲圖
海棠一株春一國燕燕鶯鶯作寒食千古萬古開元日
三郎搦管仰面吹天公大笑嗔不得寧王天人玉不如
番綽樂句不可無宫腰不按羽衣譜疾舞底用牧豬奴
風聳水聲閟清都夢中令人羡華胥何時却並宫牆聽
不恨將身作李謩
蟾池
老蟇食月飽復吐天公一目頻年瞽下界新增養蟾戶
玉斧誰憐修月苦郡國蟾池知幾所碧玉清流水仙府
小蟾徐行腹如鼔大蟾張頤怒于虎渠家眉間有黃乳
膏粱大丁正須汝何人說與月復讎疾過池頭不容語
向來屬私今屬官從今見蟇當好看爬沙即上青雲端
劉遠筆
老㕙力能舉玉杵文陣挽彊猶百鈞惜哉變化太狡獪
嚮也褐衣今虎文宣城諸葛寂無聞前後兩劉新冊勲
謝郎神鋒恨太雋雖然豈不超人羣三錢雞毛吐皇墳
尖奴定能張吾軍何時酌我百壺酒為汝醉草垂天雲
祖唐臣愚庵
小智胠篋盗所羞大智移國鬼與讎浮生匹絹兩盂粥
心計擾擾知何求青州荆州兔三窟古人今人貉一丘
喚起羅池柳夫子與君同醉訾家洲
常山妷生四十月能搦管作字筆意開廊有成人
之量喜為賦詩使洛誦之
大兒小兒舞商羊東家西家捉迷藏牙牙作羣雁雁行
是中乃有常山郎常山嬌嬌可憐蟲四歲未有三歲彊
黑鷹破殼自神駿黃犢放脚須跳梁只知見紙即塗抹
誰謂轉腕能低昂渠家兩公破天荒劉煇夢靈果專場
榮鄉亭中詩版在岐山名字香山香此郎晚出西樞房
虎穴虎子不可當天驚地怪見落筆便合抱送中書堂
文星煌煌照燕南青青子衿滿恒陽教官連被鳳尾諾
瑞物多生金粟岡兒曹變化不作難何必二十始乖張
明年作字一丈大當有稜角垂光芒
金世宗御書田不伐望月婆羅門引分得楚字韻
瑤光樓前按歌舞桂樹秋香月三五白頭誰解記開元
四海歡聲沸簫鼔兩都秋色皆喬木三月阿房已焦土
天上亦有别離情可是田郎心獨苦承平舊物霓裳譜
寶氣暉暉映千古銀橋望極竟不歸滅没燕鴻下平楚
贈别孫德謙
津橋垂楊雪花白挽斷春衫苦留客西湖一雨春意濃
絶似銅駝洛陽陌湖亭轟醉卧春風到手金杯不放空
鵲山一帶傷心碧羡殺孫郎馬首東
紀子正杏園燕子
紀翁種杏城西垠千株萬株紅艷新今年寒食好天色
曉氣鬱鬱含芳津天公自愛此花好朝熏暮染煩花神
融霞暈雪一傾倒非烟非霧非卿雲未開何所似乳兒
粉妝深綘唇能啼能笑癡復騃畫出百子元非真半開
何所似里中處女東家隣陽和入骨春思動欲語不語
時輕顰就中爛縵尤更好五家合隊虢與秦曲江江頭
看車馬十里羅綺爭紅塵陽平一邑多詩豪主人買酒
邀衆賓花時有成約恨少楊子張吾軍落花著衣紅繽
紛四坐慘澹傷精魂花開花落十日耳對花不飲花應
嗔愛花常苦得花晚爭教行樂無閒身芳苞一破不更
合且看錦樹烘殘春
汎舟大明湖
長白山前繡江水展放荷花三十里看山水底山更佳
一堆蒼烟收不起山從陽丘西來青一灣天公擲下半
玉環大明湖上一杯酒昨日繡江眉睫間晩凉一櫂東
城渡水暗荷深若無路江妃不惜水芝香狼藉秋風與
秋露蘭襟鬱鬱散芳澤羅襪盈盈見微步晚晴一賦畫
不成枉著風標誇白鷺我時驂鸞追散仙但見金支翠
蕤相後先眼花耳熱不稱意高唱吳歌叩兩舷喚取樊
川搖醉筆風流聊與付他年
賦邢州鵲山
去時唐山道望望鵲山背今朝西北看竒秀益可愛蒼
茫失層疊解駁見縈帶浮雲自來去盡巧寧變壞吳妝
入小筆隱隱拂殘黛城隅靜女人不知擁髮低顰如有
待太行横截九州半一掩一重俱有態只知天平六峰
天下稀此山東來亦閒在烟埋雨沒今幾時殆天所藏
予發之郭熙未足語平遠摹寫惟有韋郎詩
癸卯歲杏花
南州景氣暖杏花見紅梅讀書山前二月尾向陽杏花
全未開待開竟不開怕寒貪睡嗔人催愛花被花惱不
徹一日遶樹空千回牙牙嬌語山櫻破稠閙成團稀作
顆小蕾從教絳蠟封繁枝未要晴雲裹兩月不舉酒半
歲不作詩更教古銅瓶子無一枝綠隂青子長相思今
年閏年好寒節花開不妨遲一月
宋元詩會卷六十六
