宋元詩會卷七十五
兵部主事陳焯編
馬祖常
(字伯庸世為永古特部居靖州天山其高祖實喇濟蘇于金季任鳳翔兵馬判官子孫俱以馬為氏曾)
(祖烏呼訥從世祖征宋留汴轉餉遂家于光州祖常七歲知學得錢即以市書既長從蜀儒張䇓受)
(業䇓甚器之延祐初鄉貢會試皆中第一廷試第二授應奉翰林文字拜監察御史直聲震一時會)
(特們德爾專政祖常率同列劾其十罪仁宗黜之姦臣復相左遷開平縣尹將欲中傷之遂退居光)
(州姦臣死除翰林待制擢典寶少監太子左贊善尋兼翰林直學士陞禮部尚書丁祖母憂起仍原)
(官天歷初兩知貢舉一為讀卷官號稱得人歷參議中書省江南行臺中丞同知徽政院事遂拜御)
(史中丞樞密副使辭職歸光州自是屢詔皆不起至元四年卒年六十追封魏郡公諡文貞祖常工)
(文章尤致力于詩圓密清麗大篇短章無不可誦可傳有集行世)
古詩
凌晨視園蔬綠色承露英命婦自採摘終朝掬不盈持
以充庖厨豈療饑腸鳴婆娑秋菘葉不受魚肉腥朝暾
煦寒畦中心含素馨
舟中望鄒嶧山
魯雲偃車盖汶水流魚鱗操舟返任濟川梁號通津東
望鄒嶧山六丁鑿嶙峋靈巖溜泉乳仙遊道霞軿石髓
如可食吾將託茲身
齋宿太社署
朱門屹南起金水經北流繚垣外旁達周屋内廣脩圭
玉承璅藉碧鏤飾衣篝中壇土五色夏松露浮浮改容
事眀神豈謂茲淹留
齊宫蔚清華前榮寫方壺右礎石芙蓉日景射銅鋪嘉
木蔭長夏階草宜露濡兵衛限囂雜簷網縣蜘蛛署書
督粢盛設吏視茅苴端居見博士希武循庭除
度居庸關次繼學韻
飛鞚陟雲巘決眥盡圖畫天氣吹高寒山雨灑長夏冥
冥白鳥去寂寂松子下陸行石當頭水舂泉繞舍高與
蜀道齊深乃盤谷亞筍輿約重來羸馬苦常跨朋從詠
連疊酬應給閒暇得見王子喬吾將驂鶴駕
西方濼
魯郊秋已深西濼多蒲魚日暮積靄重維舟月生初露
涼水禽宿雨晴豔芙蕖擷花結楚佩宛若湘南居
苦寒(二首)
肅肅歲已晏冽冽冰霰集寒雲光不流槁木鳴日夕挾
纊處南戶嚴稜坐相襲端然成離居念念穉陽復
褰裳居重戶驚飈沓書帷穴地篝石火持酒得冰澌杲
杲日出光萬物待彼施豈無陽和節歲序非爾私
淵明東籬圖
畫史謝文字託意在粉繪高人蹈古道終造玄澹會涉
世情豈真採菊心若寄持酒每自慰悠悠似相契
擬古
崇臺拂繁雲阿閣蔭廣路上有彈琴女文采被煙霧玉
食薦翠盤渴飲瑤草露鄙薄貧士妻終歲弄機杼
送衛大隠卜者
飲馬盧溝河水寒傷馬骨牧羊居庸關草短餓羊腹君
行苦悤悤我且無握粟陟岡望高雲東南有黃鵠
初日
初日照我樹我樹日華滋檀欒綠陰合四顧無曲枝盛
暑熾煩歊其中有涼颸成林蔭千畝棲息任所宜
種桃
種桃南山麓三歲不得實種瓜東郊園擷之在百日豈
不思遲暮終焉有常食如何植瑤草千歲始一獲
端午效六朝體
脩篁發秀林新荷疊芳池綵絲擷霧縷紗縠含風漪蕤
賓應樂律端陽正歲時馥馥蘭湯浴灔灔蒲酒持漢宫
鬭草戲楚船張水嬉江心鑄龍鏡好用照湘纍
留别沂州張君仲
揚舲下彭城分颿上沂水與子作别離眷言重徙倚曩
在京華居連室同井里出則鑣御聯入則衣袂比茲晨
各散去相顧意未已我操田器歸子執州符仕慎勿輕
此身期以善自止
移梅
幽屏逐魚鳥沈跡儔隠淪所欣在林藪嘉植日以親眷
言江介品紛葩號南珍遇我好竒服移根得良因井井
十畝園菁茅蔭澗濱縞裳被玉質宜此空山春
田間
中田蒔柔桑周垣列菀柳居然成農耕林廬頗完厚朋
從時往來牀頭出樽酒意氣每酣適仰視北有斗豈知
念湘纍那復嘆魯叟丈夫貴立志文字託永久
古意
秋羅畫雙蝶涼颸透鮫綃攀紆翠襞積騰拏鳳盤翹公
子高宴集水閣芙蓉搖來禽丹砂紅石蜜春冰消歡情
光景洽壮意風雲飄所期國士知豈謂虞人招
上京書懷
燕子泥融蘭葉短疊疊荷錢水初滿人家時節近端陽
繡袂羅衫雙佩光共笑江南五雜組畫鷁浮波供角黍
沙苑射柳追風駒古來此地為名區
所過
寧王玉笛吹鳳凰桐花秋露宫晝長開元天子忽思武
手中金箭照眼光何物羣婢出後房羽林孤兒射殺將
坐中凛凛無漁陽
李夫人
未央天子香醺骨夫人不貯黃金屋水銅無光澀秋月
留得當年舊蛾綠瑤臺夜佩聲闌珊沈雲呌雁沙泉寒
二十五絃彈鳳凰玉釵小燕飛春山
題織錦回文圖
桃葉渡江不用楫織女烏鵲填河白合歡樹下宜男草
色色不及羅裙好織錦度曲聲亦柔黃龍塞是契丹州
夫君戍歸定何日樂府陳娘歌第一
秋意
張良廟前流水聲歌風臺下曉雞鳴行人舟中寐復起
此生亦欲成功名白髮可憐升斗禄持歸不足求田屋
揮杯看劔獨長嘯萬里朝雲見晴旭
湖北驛中偶成
江田稻花露始零浦中蓮子青復青楚船祠龍來買酒
十幅蒲帆上洞庭羅衣熏香錢滿箧身是揚州販鹽客
明年載米入長安妻封縣君身有官
李後主圖
澤國中寒歲年晏沙嶼潮痕明石棧風吹半樹野梅發
天上書來問春雁江南後主丹鉛手畫盡冰絲世無有
宫中長晝諫嚢稀嫵媚吴娃雙進酒
送周南翁之官池陽
霏微桂叢綠霧深集仙書殿秋沈沈九華山影墮酒醆
便欲起挹青楓林青楓林高霜葉赤遙遙連雲雁行急
蜀麻吴鹽來往時閒坐城樓聽江笛
題明皇端箭圖
銀牀墮露下高桐竹練含冰留麝籠蒲萄酒作碼碯紅
湘娥江邊採芙蓉月華流影天漢東素商凄清颺微風
草根知秋有鳴蛩
過文著作家
誰住街西屋文昌著作臣茶甌宜客静書帙覺予親栽
竹應棲鳳操觚定獲麟青藜明夜半北極動星辰
送王眉叟真人
秋暉上寒竹白鶴立蒼苔石洞松花落雲房澗水來彈
琴翻道曲搗藥應猿哀别浦迴船急孤山看早梅
送人之陜省幕和韻
綬帶驚沙鶴紗巾逐海鷗驪山泉未冷華岳樹先秋路
出汾陽里衣仍晏子裘風流蓮幕美君豈歎淹留
送蘇子寧赴嶺北省幕
雞塞鳴啾哳龍沙列夜營賜衣俱魯縞給餉盡吴秔野
井冰生夏寒天雪沒晴藩垣資贊畫幕府正知名
謁告書懷
先子桐鄉地年來憶舊遊山春花競發沙旭水閒流石
屋青霞夜藤牀碧樹秋防身龍具在強欲問吴鈎
泗州塔
梵塔層層出雲間見象輪金光動淮水鐸語召川神負
載坤多力莊嚴佛有因埏陶千萬億穹石刻銘新
舟中
叢薄縈雲曲岡巒引霧霪舟輕風燕疾衣薄水螢侵夜
久江喧瀨秋清竹滿林閒情任飄泊到處欲登臨
海子槗(二首)
朝馬秋塵急天潢晩鏡舒影圓雲度鳥波靜藻依魚石
棧通星漢銀河落水渠無人洗寒露為我媚芙蕖
南望蓬萊觀行人隔苑牆有時馴象浴不見狎鷗翔宫
樹飄秋葉江船認石梁辟雍真可作擬賦獻文王
送符鎮撫之官
金符傳拜將白羽看麾軍吹角弓横月開旗馬望雲舅
家書盡讀新府令初聞油幕風流盛吾歸詫隠君
贈里人别因寄祖義祖烈
萬里天南地逢君似到鄉欲同觀海嶼忽别上河梁楚
樹思題葉淮僧憶借航歸時報兄弟莫遣石田荒
再從浙入閩(二首)
江外淹留久那堪去復回水生客星瀨日出偃王臺烓
竈茶甌至筠籠橘顆來春雲又成雨著意落寒梅
積雨關河溼今朝日始晴浮船下夜瀨覓酒近春城鵝
鴨將雛出牛羊傍母行獨憐無似客萬里又南征
遊華嚴寺
化國日遲遲招提獨往時鶴馴看梵磬猫定護齋糜貝
葉翻經譯沙牆應制詩庭前雙樹好長夏得風吹
出都
長城懷古處身在日華東水出盧龍塞山連碣石宫沙
鷗終自白霜樹忽然紅雲海鴻濛氣歸颿杳靄中
贈楊洞天道人
我自不入俗君今又欲仙鳥啼百花裏屋住萬山邊密
樹雲難過空潭月易圓題詩秋卷了為說小行年
次韻咏石
老石何年有依稀滿路旁無人愁飲羽有客坐亡羊戒
世能言晉傳書豈姓黃補天成五色何獨柱眀堂
用樂天韻因效其題詠閒意
繰絲車響雨來稀罨畫圖中住翠微村北村南桑扈呌
家前家後竹雞飛青憐藤蔓春牽屋綠愛荷盤夏剪衣
更憶江天家萬里行逢僧子借船歸
夀郝大參
退傳歸來髮尚青角巾閒對老人星鳳凰池上辭松閣
鸚鵡洲邊買竹亭留客只談三里霧見人寧問五侯鯖
慚無剛卯為公夀他日淮南種茯苓
九日在告
青山到屋三十里瘦馬不能閒一過欲趁重陽浮菊蘂
翻愁落葉下巖阿南鴻帶雨秋飛急北谷來霜夜杵多
病裏題詩遣野興何人攜手與高歌
題若谷
擊劒酣歌白日迷高情邈邈見天倪石潭藻舞魚深泳
花嶼春明鳥自啼架上道書研宇宙箧中衣帶剪虹霓
洞房清晝奩香轉坐聽東街馬過泥
錢塘潮
石橋西畔竹棚斜閒日浮舟閱歲華金鑿縣崕開佛國
玉分飛瀑過人家風杉鸛下春鳴垤雨樹猿啼暝蹋花
欲賃茭田來此住東南更望赤城霞
盖善長御史泗濱堂
泗水千年碧似藍泗濱華屋締楩柟人從魯北耕春雨
山自徂徠供夕嵐方印只今垂組紐長檠猶獨近書龕
天邊倦客滄洲遠卷裏題詩興未堪
治書再和復次韻
西南春巷杏花牆索米長安漢戟郎市裏忽聞雞吐綬
海邊還報鳥含香月移桂樹通階石芝發銅池謝井牀
襆直閤門休沐晩新詩刻燭賦千章
鄢陵别南客
層層林表白浮圖古鄢城高旅望孤秋雨喜沾梁土麥
暝烟愁合楚田蕪行人北上隨沙雁歸客南還對渚鳬
溱洧波清饒草樹百年生聚尚繩樞
寄弘長老雲山
曙雨初生蹛蝀槗梵山吟唄不移朝曾分禪榻春盤礴
更想雲山夜寂寥繭紙題詩尋伴少郫筒沽酒入城遙
佛龕千丈金銀界照世酥燈弟子燒
送安慶路教王中夫
南國煙花一萬重船浮春水正溶溶舒州城壯山偏護
博士官清印自封夜誦挑燈吟蟋蟀秋行攜酒采芙蓉
仙人李白今應在問訊時時過宿松
送蘇州卜者
幾歲京華賃屋居得官猶苦食無魚成都誰問君平卜
江左人知郭璞書春水浮空波緩緩秋機織字錦舒舒
虎丘剰飲千鍾酒醉裏高歌唱闔閭
奉陪薦食英宗神御殿用繼學韻
乘石松陰偃翠虬先皇曾此駐龍輈茂陵弓劒隨天御
原廟衣冠奉月遊藉玉已行周制度酹金那罰漢諸侯
百馨水陸修葅醢望拜孤臣涕莫收
送王參政上京奏選(二首)
滇池細馬踏龍沙宰相朝天路不賖峽裏琴泉春作乳
月中珠樹夜成花三千禮樂尊儒術百二山河壯帝家
魚上禹門無點額直郎宣奏日當衙
千官吉日聽宣麻白髮文臣帝汝嘉池鳳有毛皆五色
蘂珠無樹不三花綠綈詔底書分雨紅錦囊中字剪霞
天路北盤三十六歸時秋月滿京華
送胡震亨巡簡
獵獵雙弓騎氣張古來逢掖試穿楊清江鑄鏡芙蓉月
綠酒筵開玳瑁堂稻熟萬塍初下水橘垂千樹已經霜
藍袍包裹迎丞簿莫負尚書薦鶚章
送毛真人還山
朱提仙印碧霞裳賜履承恩自尚方雨灑石壇苔錦滑
日穿油幌竹書光葉鳬此日還滄海漢鵠當年下建章
琪樹萬叢芝萬本江南歸路水雲鄉
雜詠(二首)
百丈牽船泝上流清淮從古有三洲浮山堰逐降王去
淝水波因小謝收紅樹有霜還可騎白蘋無雨更宜舟
平生自是多行役莫信吾家馬少游
濠梁無客更觀魚遊子行過莫問書潮落沙痕鷗泛少
風回雲影雁行疎歸帆夜宿山前寺從槖秋辭仗外車
俯仰此身天地内滄洲重去帶經鋤
西山
鳳城西去玉泉頭楊柳堤長馬上遊六月熏風吹别殿
半天飛雨灑重樓山浮樹盖連雲動露滴荷盤並水流
艤岸龍舟能北望翠華來日正清秋
石城縣尉
石城縣尉坐寒廳日有新詩寫後屏官小不騎沙苑馬
書多空識楚江萍老兵束矢除階草佐吏休衙罷閣鈴
兄弟幾年為我友何時同舍究殘經
無題
三湘瀟灑恨無潮鳥鵲填河願有槗丹穴鳳來龍樹遠
海門魚去蜃樓遙已知京兆誇高髻不信章華鬭細腰
船尾横江春水急長年無事恨吹簫
次韻李行齋集賢
英聲籍甚著天門詩句年來與我論沙磧翳雲歌北塞
稻畦分水夢東屯秋風八月推茅屋夜雨三更注酒盆
明日桑乾須繫馬翠華過處看承恩
寄姚參政上都
南熏清暑上京居六月涼亭正打魚雨嶺火明山芍藥
風田金動草芙蕖甘泉曉仗臨前殿京兆秋塵待屬車
侍從文臣行不送舊寮淹蹇意何如
寄贈揚州王鍊師
仙客吹笙踏月輪因遊淮海誤尋真松花擣月分貧士
杮葉題詩寄遠人清水有潮留載酒春雲不雨取裁巾
江都千樹隋宫柳曾見先生綠髮新
挽何得之先生
手織烏紗日賣錢全家移住五雲邊伏生有女書空在
伯道無兒世共憐北市行歌花爛漫西亭坐歗月嬋娟
少微光氣今年暗知是詩隨過海船
開平事
金馬東門畫省西千官花覆曙光低九莖芝盖雲衣合
百石銅盤露顆齊鹿栅已營脩竹塢燕巢還補落花泥
上林伏日金桃熟鸚鵡來時不敢棲
還過龍門
紫塞秋高鳳輦回龍門有客去還來蕩摩日月崑崙坼
吐納風雲混沌開天帝有神司主宰地靈無力載崔嵬
誰吹石瀨成飛雨不使時人汚酒杯
光山縣孔宰豳風亭
光山近在故山西樹滿岡頭稻滿畦鄰屋讀書相教授
社祠酣酒共提攜水牛礪角嫌耕淺野繭抽絲喜價低
春雨行田無從吏獨騎羸馬畏青泥
次韻進士宋顯夫海岸春行
靈沼春波殿影高行人苑外望蟠桃街塵曙雨沈紅霧
宫瓦晴飛動翠濤鳥度鏡中還避彈魚跳船尾不因篙
曲江别有新承宴笑我官曹似馬曹
菊枕
東籬采采數枝霜包裹西風入夢涼半夜歸心三徑遠
一囊秋色四屏香牀頭未覺黃金盡鏡底難教白髮長
幾度醉來消不得臥收清氣入詩腸
登雨花臺
積翠生層巘凝光浴巨濤吴城花覆井楚舸竹裁篙地
近魚龍逼天空鶴鸛高野槗皆螮蝀溪水盡蒲萄雨石
逢芝箭風林得鳳毛臙脂兒女小罨畫鬼神饕六代都
銜璧三山尚戴鼇故宫猶荏苒古樹漫周遭仙洞歌瑤
草人家宴碧桃飯香非接淅酒好不篘糟綠霧春連閣
丹霞曉映袍攀躋歡境勝跋涉憚人勞老我才還劣清
資愧重叨采詩今有使問俗似無曹佳麗千年最聲名
一世豪歲時休澣日攜手足遊遨
求趙伯顯畫家山圖用唐李中韻
春雁南來後家書一紙無山花應向日陂水計通湖羸
㹀衣資絮生蠶薄藉蘆久宜拂白石強此伏青蒲琴客
分抄譜仙翁許借壺園紅榴火煉沼綠芡盤鋪嵐氣飄
簷隙煙光鬱座隅呼雲横蹛蝀問月看蟾蜍倚杖心何
逸觀魚興不孤新開竹林逕併乞寫成圖
猗綠園
殖産吾何取開林我獨能縛船嘗取竹擣紙每移藤池
曲波濤小花繁霧雨蒸春雲同礎潤秋月共江澄鳳下
非因食魚來不可罾寫經還道士裹飯乞行僧筍屨新
青折荷衣舊翠凝浮甌茶有乳溢甕酒無冰香灺留文
篆書囊剰繚綾清晨餐玉罷東坐日初升
泉南孫氏園亭
鑿石通歸汐浮梁看浴暾鴨闌萍上甃鹿栅蘚生垣薝
蔔乘栀子篔簹長竹孫書香芸辟蠧席煖錦裁鵷交客
登仙籍承家荷帝恩冰甌蜂蜜溜酒榼茘漿翻吹籥花
圍屋彈琴鶴舞園海雲春有態閩雪夜無痕誰謂衣裳
懶予今杖屨煩捋鬚歌月地翹首望天門
楊妃墓
漢廟衣冠照碧燐唐陵翁仲作黃塵馬嵬坡上棠梨樹
猶占秦原幾日春
驪山
玉女泉邊翠藻多石池涵影媚宫娥可憐繡嶺啼春鳥
猶似棃園弟子歌
送胡古愚還越
越江秋水得霜清夜夜天南婺女明客子布衣風又急
世間無用是才名
閩浙之交
路入閩中盡翠微家家蕉葛作秋衣石牆遮竹松圍屋
時有丹禽哺子歸
趙氏宗室畫水石
生平已識趙王孫竹素何年畫石根萬里南雲秋似水
直容艇子到柴門
和史參政韻
五雲天近晝香殘紅白花枝滿藥欄一夜東風吹小雨
殿頭持卷隔簾看
流鶯
喬木繁陰晝景舒檀桑綠色滿階除京都三月花飛盡
纔聽流鶯一囀初
蔡琰圖
邊月還如漢月圓龍堆沙水咽哀絃文姬此夕穹廬夢
應到春閨舊鏡前
代悼亾為陳云嶠作
燕子樓空花不開繡簾天晩月初來手痕留在紅牙板
猶有餘香妬落梅
王士熙
(字繼學東平人任浙東肅政廉訪司歷官中丞其父構官翰林承旨贈大司徒魯國公諡文肅)
玉環引送伯庸北上
崑山有美璞昆吾有寶刀堆雪漉寒冰凝此英瓊瑤團
團月長滿晶晶白雲淺似環環無窮寥寥人意遠有美
天山人皎潔同精神禁垣青春多大佩垂朝紳腰無大
羽箭肘有如斗印結束上京行騮駒驟長靷不采珊瑚
鈎海深安可求不執水蒼璧朔廷羅公侯愛此玲瓏質
題詩贈與客百金一朝傾三年不可得不得只空行山
泉琴峽鳴摩挲龍門石憶憶應留情天風北極高歸途
踏霜草不惜玉環分只願君歸早
早朝行
石城啼鳥翻曙光千門萬戶開未央丞相珂馬沙堤長
奏章催喚東曹郎燕山驛騎朝來到雨澤十分九州報
輦金䭾帛分遠行龍沙士飽無鼓聲閣中龍牀琢白玉
瑟瑟圍屏海波綠曲欄四月櫻桃紅舜琴日日彈熏風
送蘇公赴嶺北行省郎中
居庸關頭亂山積李陵臺西白沙磧畫省郎官貂帽側
飛雪皚皚馬韉濕馬蹄雪深遲遲行冷月悽雲塞垣明
鐵甲無光烽不驚萬營角聲如水清明年四月新草生
征人賣劍隴頭耕思君遙遙隔高城南風城樓來雁鳴
玩芳亭
何處春來好城南尺五天地幽迷曉樹花重壓春煙上
客抛羅袂佳人舞畫筵晩來清興熟移坐曲池邊
題鮮于伯機與仇廉訪帖
三生文采趙公子四海聲名仇使君彈琴不作廣陵散
焚香遙駐博山雲玉署春來鶯漫語繡衣人去雁空聞
龍蛇兩紙光如玉即是安西與右軍(其帖曰魏公子眀日外過寒舍廉訪)
(能一來焚香彈琴亦甚佳公子子昂也)
送巨德新
渭城秋水汎紅蓮白雪梁園作賦年金馬朝回門似水
碧雞人去路如天揚雄宅古平蕪雨諸葛祠空老樹煙
小隊出遊春色裏滿溪花朵正娟娟
夀劉邢公
詔下金鑾第一廳春風湛露讌趨庭嘉辰又緩蒼龍角
仙侣同驂白鶴翎衛武高年猶入相韋賢老日只傳經
崆峒别有長生訣杖几凝香酒半醒
送袁道士(二首)
五公舊譜漢庭傳之子飄飄去學仙山裏牧羊成白石
臺間騎鶴上青天黃庭夜月吟三疊綠綺秋風度七絃
拂袖京塵留不住别離可奈落花前
軒轅雲裔越公家學道青山幾歲華仙覓安期曾授棗
詩成湘子解開花金砂擬煉長生藥銀海初回遠使槎
二十四巖眀月夜簫聲何處落烟霞
寄上都僚友
天上風清暑盡消尚方仙隊按雲韶白鵝海水生鷹獵
紅藥山岡詐馬朝涼入賜衣飄細葛醉題歌扇溼輕綃
河堤楊柳休傷别八月星槎到鵲橋
題節婦
寒窗機杼泣秋風鏡影鉛雲不汝同明月有光生夜白
貞松無夢妒春紅羅襦舊繡天吴折綠綺離弦海鶴空
陌上行人指華表閉門疎雨落梧桐
驪山宫圖
翠嶺餘煙曉仗催五家車騎入朝來千峰雲散歌樓合
十月霜晴浴殿開烽火高堂留草樹茘支長路認塵埃
月中人去青山在始信昆明有劫灰
送袁德平歸越
平湖如鏡靜秋波禹穴西風捲綠蘿狂客有船都載酒
道人無字不籠鵝牀頭書笏青雲近窗下殘編白雪多
燕市塵深拂衣去海門何處問漁蓑
寄武夷思學齋
武夷山色清於水君築高齋第幾峰北苑鶯啼春煮茗
西風鶴語夜巢松田家送酒芝香瀉道士留書石髓封
聞說牙籖三萬軸欲憑南雁約相從
送朱真一住西山
官河新柳雪初融仙客歸舟背楚鴻鐵柱晝閒山似玉
石樓人靜水如空煮茶榻畔延徐孺采藥爐邊覓葛洪
天上雲多白鶴去子規何事怨東風
上京次馬伯庸韻
侍臣催講御階西雲靜觚稜曉色低天闢神州卑兩漢
地連碣石轉三齊含香晝永閒青瑣視草堂幽溼紫泥
最憶東山老松樹秋風應有鶴來棲
王在中代祀秦蜀山川
太華雲連蜀棧低柳花三月紫騮嘶香浮曉露金匳溼
旛拂春煙絳節齊策牘當年登桂苑詞林後夜趣芝泥
長安遊客應無數誰共王褒頌碧雞
和馬伯庸寄袁學士
白雪賡歌少朱絃詠歎長天池鵾獨運霧谷豹深蔵舊
地收華戟新田買石房閒情齊綺皓時論佇班揚瑚璉
登周廟宗彝畫舜裳西昆分顥氣南斗避寒芒六月灤
陽扇三秋鏡水航彈琴無俗曲辟穀有仙方玉海羞麟
脯金莖饋露漿書空忘咄咄文障拂堂堂翰府聯芳遠
樞庭奕葉光名山留史策鳥國售詩章節擬芝田鶴音
諧律管凰寫經酬道士立塔禮空王藉草連裙碧分觥
注酒黃竹牀吟几小紗幘鬢絲涼離别三生夢歸依一
瓣香升堂乖笑語在野愧才良雲擁鄞山雨潮生定海
洋何時宣室召四馬驟康莊
李宫人琵琶引(三首)
瓊花春鳥百花香太液池邊夜色涼一曲六么天上譜
君王為進紫霞觴
鑾輿三月幸龍岡宣喚新詩促曉妝撥斷冰絃秋滿眼
塞天雲碧草茫茫
一入湥宫歲月長承恩曾得侍昭陽檀槽按出新翻曲
五色雲中落鳳凰
宋本
(字誠夫大都人幼從父禎官江陵聞王奎文眀性理之學本往質所得造詣日深善為古文詞名播)
(荆楚年四十始還燕至治元年廷試第一人及第授翰林修撰泰定元年春除監察御史糾劾權要)
(無少鯁避于地震直陳時事致災詞氣奮激衆皆聳聽移兵部員外郎轉中書左司都事遷禮部郎)
(中陞吏部侍郎改禮部文宗開奎章閣擢為學士進禮部尚書卒年五十四所著有至治集四十卷)
(行于世)
大都雜詩(四首)
抛却漁竿滄海邊拂衣來看九重天畫欄九陌橋如月
綠影千門樹似煙南國佳人王幼玉中朝才子杜樊川
紫雲樓上如澠酒孤負春風二十年
繡錯繁華徧九衢上林詞賦漢西都朱門細婢金條脱
紫禁材官玉鹿盧萬里星辰開上界四朝冠盖翊皇圖
東鄰白面生紈綺笑殺揚雄臥一區
蘆溝曉月墮蒼煙十一門開日色鮮海上神山無弱水
人間平地有鈞天寶幢珠珞瞿曇寺豪竹哀絲瑇瑁筵
春雨如膏三萬里盡將嵩呼祝堯年
形勢全燕擁地靈梯航萬國走王城狗屠已仕明天子
牛相寧知别太平玄武鈎陳騰王氣白麟赤雁入新聲
近來朝報多如雨不見河南召賈生
舶上謠(送伯庸以番貨事奉使閩淛十首)
江華江月要才情多病堪憐馬長卿莫向都門折楊柳
帝鄉春色不南行
琉球真蠟接闍婆日本辰韓濊貊倭番舶去時遺矴石
年年到處海無波
朱張死去十年過海宼凋零海賈多南風六月到岸酒
花鼓篙丁奈樂何
湧金門外是西湖隄上垂楊盡姓蘇作得吴趨阿誰唱
小卿墳上露蘭枯
舊時家近黑橋街三十餘年不往來憑仗使君一問訊
楊梅銀杏幾回開
閩中父老白髭鬚老子風流記得無昔日郎君騎竹馬
如今使者駕軺車(伯庸之先嘗仕閩中)
素馨華畔十八娘炎雲瑞露酌天漿一日供厨三百顆
使君館券莫支羊
薰陸胡椒腽肭齊明珠象齒駭雞犀世間莫作珍竒看
解使英雄價盡低
東海澄清南海涼公厨海錯照壺觴郎君鮝好江瑤脆
水母綿明烏賊香
明年歸路蹋陽和雕胯輕衫剪越羅春風通惠河頭路
還與官家得寶歌
顧琛
(字淵白嘉興人恃才傲物嘗入京獻燕都賦翰林元復初斥之日今天下一家燕乃戰國之名何足)
(稱也慚恨而歸晩年官岳陽教授)
題錢舜舉畫漁翁牽罾圖
苕溪道人溪上居一生只慣觀打魚吴兒打魚當耕織
意匠别出絲綸餘緯葭縛竹直水口承以密罟防其逋
卒然一掣勢莫禦紫鱗躍出金芙蕖蓬窗草屋色色具
茶瓶酒碗尋常俱船頭青山立突兀船後綠樹搖扶疎
人間名利不可汚煙水為席天為廬西塞山前晩風急
醉踏船舷浪花入漁翁心事道人知日暮來看倚笻立
迴頭却捉秋兔毫寫入生綃半猶溼令人展卷心茫然
辛苦微官悔何及吴松江上鱸魚肥秋風落葉滿魚磯
何不買舟逕東歸何不買舟逕東歸
宋元詩會卷七十五
