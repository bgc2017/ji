宋元詩會卷四十一
兵部主事陳焯編
張栻
(字敬夫丞相浚子也穎悟夙成師胡宏一見即告以孔門論仁之旨栻退而思若有得焉益自奮厲)
(作希顔錄初以廕補官除直祕閣孝宗新即位浚起謫籍開府治戎栻間以軍事入奏因有所啟沃)
(孝宗異其言遂定君臣之契浚去位湯思退用事遂罷兵講和栻營葬甫畢即拜疏力言讐不可㤀)
(當以自強為務時宰相虞允文自任恢拓然所求者非其道栻亦不與苟同每奏事上前直抒已見)
(多宰相所難堪者以是屢進輒退家居日久孝宗念之起知靜江府安撫廣南西路諸蠻悦服尋除)
(祕閣修撰荆湖北路轉運副使因劾信陽守劉大辨不報求去詔提舉武夷山沖佑觀卒年四十八)
遊靜福山
朔風天外來寒色方嚴冽駕言道山遊蒼松挺勁節羣
鴉競鳴噪亂啄青山雪羽衣去千年高峰掛霜月
送朱元晦
君侯起南服意氣凌九州聿登文石陛忠言動宸旒坐
令聲利場縮頸仍包羞郤來卧衡門無媿自日休盡收
湖海意仰希洙泗遊不遠關山阻為我再月畱遺經得
紬繹心事兩綢繆惟兹斷金友出處寧殊謀南山對牀
話匪為林壑幽白雲政在望歸袂風颼颼朝來出别語
已抱離索憂
灕山
灕江即湘江濈濈清見石其東列羣峰秋水碧復碧日
出霧露收草徑上逼側憑欄舒望眼已足慰疇昔㪅窺
岩穴勝創見為驚惕如何數里間竒觀屢接跡寬同厦
屋深劃若巨靈擘日月遞光景風雲變朝夕石橋幾年
成乳竇一時滴神龍舊隱處仰視多辟易蜕跡凜猶存
隱隱印霜脊下有澄湫深餘波潄蒼壁往者已仙去來
者此其宅薄晩叩松關風過聲索索聊麾車騎退容我
且散策郤望訾家洲輕舫渡前磧回首烟樹林已復挂
蟾魄宇曠淨餘滓羣物被光澤河洲寄遐思空岩皎虚
白清輝猶可窺水色相激射天邊與川上亭亭如合璧
居然廣寒遊不用假六翮
嶽麓書院
遊觀不作難呼舟渡清泚新晴宿潦淨羣山政如洗上
方凭危欄萬象見根柢寒泉自可㪺况復雜肴醴高談
下夕陽邂逅玄鑰啟中流發浩歌月色在波底
送楊廷秀
平生風雨夕每念名節難窮冬百草歇手自種瑯玕吾
子三十策字字起三歎豈欲求人知正自方寸殫請哦
碩人詩匪為樂考槃
題城南書院招元晦
積雨欣始霽清和在此時林葉既敷榮禽聲亦融怡鳴
泉永不窮湖風起淪漪西山卷餘雲逾覺秀色滋層林
叢綠間愛彼松栢姿青青初不改似與幽人期
仲春過陽江亭子
亭古危臨岸林幽巧近城烟容隨雨住花片著溪清春
事已如許客懷隨與傾亭前幾株樹滿意欲敷榮
九日與賓佐登龍山
曉風獵獵笛横秋澤國山河九日遊萬里煙雲歸老眼
千年形勢接中州丘原到處堪懷古萸菊隨時豈解愁
此日此心誰共領朝宗江漢自東流
落梅
清溪雨過小橋東落月紛紛水暎紅五夜客愁花片裏
一年春事角聲中歌殘玉樹人何在舞破香衫曲未終
郤憶孤山醉歸路馬蹄殘雪襯東風(此首已入三十八卷尤袤詩而)
(南軒集中復見之必有一誤姑竢再考)
蘇雲卿(附)
(廣漢人少與張浚為布衣交浚以管樂期之紹興間來豫章東湖結廬獨居浚為相馳書函幣屬豫)
(章帥漕親造其廬期以必致雲卿即日遯去題詩于壁莫知所之)
還張德遠書幣題詩蔬圃壁間
多年别作一番風誰料聲名達帝聰自有時人求富貴
莫將富貴汙(去聲)蘇公
楊萬里
(字廷秀吉州吉水人紹興甲戌進士調永州零陵丞時張浚謫永杜門謝客萬里以書力請始得見)
(浚勉以誠正之學因服教終身題其室曰誠齋丁父憂服闋知奉新縣用大臣薦召為國子博士歴)
(吏部郎官將作少監出知漳州常州尋提舉廣東茶盬有平盜功孝宗稱之曰仁者之勇就除提點)
(刑獄以憂去免喪召為尚左郎官淳熙十二年地震上封事萬言最為切直以爭張浚配享忤旨出)
(知筠州光宗即位以祕監召再出轉運江東朝議欲用鐵錢萬里力疏其不便失宰相意改知贑州)
(不赴子祠自是不復出矣寧宗嗣位召赴行在引年乞休嘉泰四年升寶謨閣學士卒年八十三諡)
(文節子長孺)
新秋晩酌
匡牀東鄉坐秋風忽凄其老夫衰病骨急令閉東扉西
扉亦半掩壓風作東吹何必風及我風入涼自馳晩蟬
是誰說我飲渠便知飛從何方來徑集庭樹枝三歎復
九詠話盡新秋悲我老悲已㤀汝語復為誰老烏啼一
聲不知蟬所之
蘇木灘
灘雪清濺眸灘雷怒醒耳落洪翠壁立跳波碧山起船
進若戰勝船退亦遊戲若非篙師苦進退皆可喜忽逢
下灘舟掀舞快雲駛何曾費一櫂纔瞬已數里會有上
灘時得意君勿恃
聞一二故人相繼而逝感歎書懷
故人昔同朝與遊每甚歡豈緣勢利合相得文字間有
頃各補外不見今六年我來荆溪上敲榜索租錢故人
復雙入飛上青雲端我雖世味澹羨心能恝然忽傳故
人去得書墨未乾又傳故人亡驚悼摧肺肝鼎貴良獨
佳安貧未遽賢向以我易彼安知不作難今以彼易我
試問誰當慳如何捐此軀必要博好官顧謂妻與子官
滿當歸田我賤汝勿羞我貧汝勿歎從汝丐我身百年
庶團欒妻子笑答我脩短未易言冨貴必速殞郭令當
夭殘貧賤果永算顔子夀必延我復答渠道薄命我自
憐我福肯如郭我德敢望顔造物本嗇與我乃多取旃
借令彼不怒退者我獨安汝言自有理我意不可還
暮宿半塗
朝日在我東夕日在我西我行日亦行日歸我未歸勢
須就人宿遠近或難期平生太疎放似黠亦似癡如何
今日行不以衾枕隨幸逢春小暄倒睡莫解衣借令今
夕寒我醉亦不知
次日醉歸
日晩頗欲歸主人苦見留我非不能飲老病怯觥籌人
意不可違欲去且復休我醉彼自止醉亦何足愁歸路
意昏昏落日在嶺陬竹裏有人家欲憩聊一投有叟喜
我至呼我為君侯告以我非是俛笑仍掉頭機心久已
盡猶有不下鷗田父亦外我我老誰與遊
跋馬公弼省幹出示山谷草聖浣花醉圖(名彦輔西人)
涪翁浣花醉圖歌歌詞自作復自寫少陵無人張顛死
以翁奄有二子者不論釵股與錐沙更數旱蛟及驚蛇
詩仙不合兼草聖鬼怒天嗔教薄命人言愛書緣愛賢
紫眉未必勝青編舊時鬼門關外客如今一字抵尺璧
何須千載空相憶
送王監簿民瞻南歸(庭珪)
潮頭打雲雲不留月波潑窗窗欲流夜寒報晴豈待曉
天公端為盧溪老盧溪在山不知年盧溪出山即日還
黃紙苦催得高卧青霞成癖誰能那詔謂先生式國人
掉頭已復煙林深路傍莫作兩疏看老儒不用槖中金
題嚴州新堂
郡圃舊亭面東了無所見太守曹仲本撤材易地為
堂貿地以廣之正對南山經始小築覺江山輻凑因
得長句
新堂略有次第否忙裏從公一來覷是時新秋收舊雨
小風吹花掠巾屨江山只道不解語云何惠然堂上聚
北山故挽南山住東溪不遣西溪去向來天藏在何處
遭公拈出天不拒舊亭不為作山主背山起樓何以故
㪅煩好手鏟東阜放出釣臺寸來許
謝唐德明惠筍
高人愛筍如愛玉忍口不餐要添竹云何又遣十輩來
昏花兩眼為渠開販夫束縛向市賣外強中乾美安在
錦紋猶帶落花泥不論燒煑兩皆奇猪肝累人真可怍
以筍累公端不惡
上元夜里俗粉米為繭絲書吉語置其中以占一
歲之禍福謂之繭卜因戲作長句
去年上元客三衢衝雨看燈強作娛今年上元家裏住
村落無燈惟有雨隔溪叢祠稍簫鼓不知還有遊人否
兒女炊玉作繭絲中藏吉語默有祈小兒祝身取官早
小女只求蠶事好先生平生笑兒癡逢場亦復作兒戲
不願著腳金華殿不願增巢上林苑只哦少陵七字詩
但得長年飽喫飯心知繭卜未必然醉中得卜喜欲癲
釣雪舟中霜夜望月
溪邊小立苦待月月知人意偏遲出歸來閉戶悶不看
忽然飛上千峰端卻登釣雪聊一望冰輪正挂松柯上
詩人愛月愛中秋有人問儂儂掉頭一年月色只臘裏
雪汁揩磨霜水洗八荒萬里一青天碧潭浮出白玉盤
更約梅花作渠伴中秋可是欠此段
雪夜尋梅
去年看梅南溪北月作主人梅作客今年看梅荆溪西
玉為風骨雪為衣臘前欲雪竟未雪梅花不慣人間熱
横枝憔悴涴晴埃端令羞面不肻開縞裠夜訴玉皇殿
乞得天花來作伴三更滕六駕海神先遣東風吹玉塵
梅仙曉沐銀浦水冰膚别放瑤林春詩人莫作雪前看
雪後精神添一半
過霅川大溪
菰蒲際天青無邊只堪蓮蕩不堪田中有一溪元不遠
摺作三百六十灣政如綠錦地衣上玉龍盤屈於其間
前船未轉後船隔前灣望得到不得及至前灣到得時
只與後灣纔咫尺朝來已度數百縈問知德清猶半程
老夫乍喜櫂夫悶管有到時君莫問
插秧歌
田夫抛秧田婦接小兒拔秧大兒插笠是兜鍪蓑是甲
雨從頭上溼到胛喚渠朝餐歇半霎低頭折腰只不答
秧根未牢蒔未匝照管鵝兒與雛鴨
題望韶亭
新隆寺後看韶石三三兩兩各依稀金坑津頭看韶石
十十五五不整齊一來望韶亭上看九韶八音堆一案
金鐘大鏞浮水涯玉瑟瑤琴倚天半堯時文物也麄疎
禮樂猶帶鴻荒餘茅茨殿上搥土鼓葦籥聲外無笙竽
黃能郎君走川嶽領取后䕫搜禮樂嶧山桐樹半夜鳴
泗水石頭清晝躍山祗川后爭獻珍姚家制作初一新
帝思南嶽來時巡宫琛廟寶皆駿奔曲江清澈碧瓊輭
海山孤尖翠屏展天顔有喜后䕫知一奏雲韶供亞飯
帝登九嶷㤀卻歸不知斑盡湘笛枝后䕫一脛破莫隨
坐委衆樂江之湄儀鳳舞獸掃無迹獨留一狻守其側
至今喚作獅子石雨淋日炙爛不得洞庭張樂已莓苔
犍為獲磬亦塵埃不如九韶故無恙戛擊尚可冬起雷
何時九秋霜月裏來聽湘妃瑟聲美曲終道是不見人
江上數峰是誰子
正月十二日遊東坡白鶴峰故居其北思無邪齋
真蹟猶存
詩人自古例遷謫蘇李夜郎并惠州人言造物因嘲弄
故遣各捉一處囚不知天公愛佳句曲與詩人為地頭
詩人眼底高四海萬象不足供詩愁帝將湖海賜湯沐
僅僅可以當冥搜郤令玉堂揮翰手為提椽筆判羅浮
羅浮山色濃潑黛豐湖水光先得秋東坡日與羣仙遊
朝發崑閬夕不周雲冠霞佩照宇宙金章玉句鳴天球
但登詩壇將騷雅底用蟻穴封王侯元符諸賢下石者
祗於千載掩鼻羞我來剝啄王粲宅鶴峰無恙江空流
安知先生百歲後不來弄月白蘋州無人挽住乞一句
猶道雪乳冰湍不當年醉裏題壁處六丁巳遣雷電收
獨遺無邪四箇字鸞飄鳳泊蟠銀鈎如今亦無合江樓
嘉祐破寺風颼颼
題南海東廟
羅浮山如萬石鍾一股南走如渴龍雷奔雷激遮不住
直抵海濱無去處低頭飲海吐絳霞舉頭對著祝融家
珠宫玉室水晶殿萬水一日朝再衙青山四圍作城郭
海濤半浸青山腳客來莫上浴日亭亭上見海君始驚
青山缺處如玉玦潮頭飛來打雙闕晴天無雲濺碎雪
天下都無此奇絶大海更在小海東西廟不如東廟雄
南來若不到東廟西京未覩建章宫海神喜我著綺語
為我改容收霧雨乾坤軒豁未能許小試日光穿漏句
羅仲憲送蔊菜謝以長句
學琴自有譜相鶴自有經蔬經我繙盡不見蔊菜名金
華詩裏初相識玉友尊前每相憶坐令芥孫薑子芽一
見風流俱避席取士取名多失真向來許靖亦誤人君
不見鄭花不得半山句卻參魯直稱門生
謝胡子遠郎中惠蒲大韶墨報以龍涎心字香
墨家者流老蒲仙碧梧採花和麝煙華陽黑水煎膠漆
大陰玄霜作肌骨龍尾磨汁飲鼠鬚落點髹几几不如
夷甫清瞳光敵日一見墨卿驚自失後來䕫州有梁杲
爾來黟川有吳老亦追時好得時名竟為蒲生竪降旌
吳墨往往玄尚白梁墨溼溼黐黏壁南宮先生來自西
惠然贈我四玄圭我無鵲返鸞回字我無金章玉句子
得君此贈端何似兀者得鞾僧得髢安得玉案雙鳴璫
金刀繡段底物償送以龍涎心字香為君興雲繞明窗
李聖俞郎中求吾家江西黃雀醝法戲作醝經遣
之
江夏無雙小道士一丘一壑長避世裁雲縫霧作羽衣
蘆花柳綿當裘袂身騎鴻鵠太液池腳踏金蟇攀桂枝
渴飲南陽菊潭水飢啄藍田粟玉芝今年天田秋大熟
紫皇遣刈神倉穀一雙鳬舄墮雲羅夜隨弋人臥茅屋
賣身不直程將軍卻與彭越俱策勲解衣戲入玉壺底
壺中别是一乾坤水精鹽山兩岐麥身在椒蘭衆香國
玉條脫下澡凝脂金叵羅中酌瓊液平生學仙不學禪
刳心洗髓糟牀邊諸公爼豆驚四筵猶得留侯借箸前
昔為飛仙今酒仙更入太史滑稽篇
跋尤延之左司所藏光堯御書歌
光堯太上皇帝御書西漢書列傳目上有璽文曰帝
錄臣袤得之以示臣萬里謹拜手稽首作歌敬書于
後
鸞臺長史老野僧月前病鶴霜後蠅文書海裏衮不了
黑花亂發雙眼睛故人同舍尤太史敲門未揖心先喜
袖中傾下十斛珠五色光芒射窗几自言天風來帝㫄
拾得復古殿中雲一張向來太上坐朝罷勝日光風花
柳暇浣花䕺裏冰雪容宣城鷄距針芒鋒天顔有喜聊
小試西京書目供遊戲韓彭衛霍欣挂名舒向卿雲感
書字漢廷多少失意人九京寸恨不作塵一朝翻入聖
筆底昭回之光喚渠起小臣濫巾縫掖行手抄孝經不
徹章何曾下筆寫史漢再拜恭覽汗透裳太史結廬伴
鷗鷺錫山山下荆溪渡紅光紫炁燭天衢箇是深藏寶
書處
行路難
君不見河陽花今如泥土昔如霞君不見武昌柳春作
金絲秋作帚人生馬耳射東風柳色桃花郤長久秦時
東陵千戶侯華蟲被體腰蒼璆漢初沛邑刀筆吏折腰
如磬頭搶地蕭相厥初謁邵平中庭百拜百不譍邵平
後來謁蕭相故侯一拜一惆悵萬事反覆何所無二子
豈是大丈夫窮通流坎皆偶爾摶扶未必賢搶榆華胥
别是一天地醉鄉何曾有生死儂欲與君歸去來千愁
萬恨付一杯
送姜夔堯章謁石湖先生
釣璜英氣横白蜺欬唾珠玉皆新詩江山愁訴鸎為泣
鬼神露索天洩機彭蠡波心弄明月詩星入腸肺肝裂
吐作春風百種花吹散瀕湖數峰雪青鞋布襪輭紅塵
千詩只博一字貧吾友夷陵蕭太守逢人說項不離口
袖詩束來謁老夫慙無高價當璠璵翻然卻買松江艇
徑去蘇州參石湖
謝王恭父贈梁杲墨
君不見蜀人文字天下工前有相如後揚雄君不見蜀
人烏丸天下妙前有蒲韶後梁杲初得梁墨黐糢糊老
夫道梁不及蒲蓬山藏室王校書笑我未識真玄菟兩
圭水蒼笏雙團點漆璧一併贈老夫此意已金石洮州
綠玉試松花星潭黑雲走風沙龍蛇起陸鷹入骨卻愁
雷電奪神物
再賦石翁石婆
石翁誰怒猶睅目石婆多愁鬢先秃荒山野水四無人
二老對立今幾春珠襦玉匣化為土金雁銀鳬亦飛去
知是六朝何帝陵摩挲碧蘚俱無語
贈寫真水鑑處士王溫叔
我不如森森千丈松我不如濯濯春月柳髯疎鬢秃已
雪霜皮皺肉皴真老醜葉生畫時顔尚朱王生畫時骨
更臞一生愛山吟不就兩肩化作秋山瘦君不見褒公
鄂公圖凌煙腰間羽箭大如椽君不見浣花醉圖粉墨
落日斜泥滑驢失腳貴人寒士兩相嗤畫圖猶在人已
非王生王生且停手不如生前一杯酒
嘲道㫄楓松相倚
雙楓一松相後前可憐老翁依少年少年翡翠新衫子
老翁深衣青布被更看秋風清露時少年再換輕紅衣
莫教一夜霜雪落少年赤立無衣著老翁深衣郤不惡
臘夜普明寺睡覺
作臘聊春酒依人只短檠略無更可數聽到雨無聲犬
吠知何苦鷄寒肯更鳴生來眠不足老去夢難成
和仲良春晩即事
筍改齋前路蔬眠雨後畦晴江明處動遠樹看來齊我
語真彫朽君詩妙斲泥殷勤報春去恰恰一鶯啼
泊樟頭
此地三接淅從來四肅霜日斜秋樹轉市散暮船忙波
捲青中白霞翻紫外黃汀沙渾換卻不記舊圓方
理蔬
小摘吾猶惜頻來逕自成青蟲捕仍有蠧葉病還生貧
裏猶存竈霜餘正可羹窺園未妨學抱甕更須營
之永和小憩資壽寺
石子密鋪徑竹莖疎作行不緣憩騶僕幾失此山房佛
像看都好林花靜自香來須清興盡歸更借僧牀
白沙買船晩至嚴州
重霧凝朝雨斜陽竟晩晴萬山江外盡一墖嶺尖明身
小寧嫌窄途長已倦行子陵臺下水未酌意先清
涉水溪宿淡山
徑仄愁斜步溪深怯正看破船能不渡晴色敢辭寒白
退山雲細青還玉宇寬險艱明已濟魂夢未渠安
夜坐
欲雪天還惜不風寒自生燈搖無定影火作始然聲又
遣庭闈訊縣知骨肉情履端猶幾日有夢未歸程
立春前一夕
臘盡春還未朝暄暮復寒雨晴終日異衣著一冬難生
菜知無分殘梅不用看本憑書遣睡轉使睡相干
午憩東塘近白干江西地盡於此
日以秋還短塗緣熱故長也知茅店窄奈此竹風凉更
遠終然到而吾有底忙欲行猶小駐咫尺便它鄉
秋夜讀書
穉子慵都睡先生喚不譍蟲聲窗外月書册夜深燈半
醉聊今古千年幾廢興有懷人未會不樂我何曾
送葉叔羽寺丞持節淮東
煮海誰為祟沿淮困不勝民思賢使者帝遣大農丞玉
節寒侵斗牙檣凍作冰來歸䎹早著紫禁要渠登
别蕭挺之泉州
八葉今成九一枝誰敢雙野人應補外賢者亦為邦夾
岸梅臨水孤帆雪湧江别愁纔半掬不遣我心降
池亭
小沼纔階下孤亭恰水邊揩磨一玉鏡上下兩青天可
惜無多水難堪著釣船今年非不暑每到輒醒然
從范至能參政遊石湖精舍坐間走筆
震澤分波入垂虹隔水看何須小風起生怕牡丹寒政
坐諸峰好端令落筆難催人理歸櫂落日許無端
四月四日午初出浙東界入信州永豐
外面千峰合中間一徑通日光自搖水天靜本無風村
酒渟春綠林花倦午紅莫欺山堠子知我入江東
曉晴過猿藤逕
厭雨欣初霽貪程敢晏眠排天雙壁起受日一峰先入
逕惟逢樹無人况有煙藤深猿不見聲到客愁邊
羅溪道中
每歲秋猶熱今年閏故涼松稀青有數山遠碧無常陣
陣金風細家家玉粒香秪言官路短堠子暗添長
宿蘭溪水驛前
繫纜蘭溪岸開襟柳驛窗人爭趨夜市月自落秋江燈
火疎還密帆檣隻更雙平生經此縣今夕駐孤幢
發揚港渡入交石夾
朝雨悤悤霽春山歴歴嘉老青交幼綠暗錦出明花漁
艇十數隻鷄聲三五家人生須富貴此輩亦生涯
蚤起稜鎮
人趁村中樹鷄鳴擔上籠忽看一天紫未吐半輪紅誰
撼扶桑露吹來楊柳風詩肩忍涼冷已出兩臞峰
見澹菴胡先生舍人
澹翁家近醉翁家二老風流莫等差黃帽朱耶飽煙雨
白頭紫禁判鶯花補天老手何須石行地新堤早著沙
三歲别公千里見端能解榻瀹春芽
和馬公弼雪
灑竹穿梅湖更山客間得此未嫌寒髯疎也被輕輕點
齒冷猶禁細細餐晴了還成三日凍消餘畱得半庭看
憑誰說似王郎婦鹽絮吟來總未安
賀澹菴先生胡侍郎新居落成
眼高不肻住清都夢繞江南水竹居卻入青原更青處
飽看黃本硬黃書剪裁風月聊堪醉拆洗乾坤正要渠
賜宅不應公得免未知此第似林廬
霰
雪花遣霰作前鋒勢頗張皇欲暗空篩瓦巧尋疎處漏
跳階誤到暖邊融寒聲帶雨山難白冷氣侵人火失紅
方訝一冬暄較甚今宵敢歎臥如弓
中秋前兩日别劉彦純彭仲壯於白馬山下
悤悤離合夢非夢續續談諧眠不眠莫道對牀容易著
試思分手幾何年長亭更放金荷淺後夜誰同璧月圓
要得長隨二三友不知由我定由天
答漢章直
詩人今代謝宣城舉子新年章子平雨剩風殘忽春暮
花催草喚又詩成五湖煙水三冬臥萬里雲霄一日程
老裏睡多吟裏少舊家句熟近來生
秋懷
隨分哦詩足散愁老懷何用更冥搜聿來胥宇蟻移穴
無以為家燕入秋蓋世功名吹劒首平生憂患淅矛頭
從今歸去便歸去未到無顔見白鷗
以糟蟹洞庭柑送丁端叔有詩因和其韻
斗州只解寄鵝毛鼎肉何曾饋百牢驅使木奴供露顆
催科郭索獻霜螯鄉封萬戸只名醉天作一丘都是糟
卻被新詩太清絶喚將雪虐更風饕
十二月廿一日迎春
星淡孤螢月一梳迎春早起正愁予土牛只解催人老
春氣自來何事渠官柳野梅殘雪後金幡玉勝曉光初
郤思歸跨春山犢繭栗仍將挂漢書
上元前大雪即晴
臘前三白已奇絶年後六花仍作團纔定忽斜偏有思
欲消還凍不勝寒且留大地萬銀屋要伴青天孤玉盤
今歲上元君記取紅燈白月雪中看
寓倅廳寒夜不寐
不堪斜雨打虚窗只願晴陽送曉光自是老人眠不著
近來春夜幾曾長樓頭吹動梅花曲夢裏猶疑燕寢香
道是官居如客舍等閒一宿兩年強
昨日訪子上不遇裴回庭砌觀木犀而歸再以七
言乞數枝
昨攜兒輩叩雲關繞遍巖花恣意看苔砌落深金布地
水沈蒸透粟堆盤寄詩北院賒秋色供我西窗當晩餐
小朵出叢須折郤莫教折破碧團欒
題南雄驛外計堂
攜家度嶺夜乘槎小泊淩江水北涯二月山城無菜把
一年春事又楊花舉頭海國星辰近回顧梅山草樹遮
客子相逢聞好語看山只欠到南華
三月一日過摩舍那灘阻雨泊清溪鎮
一聲霹靂霽光收急泊荒茆野渡頭摩舍那灘衝石過
曼陁羅影漾江流山纔入眼雲遮斷船去追程雨見留
夜宿清溪望清遠舉頭不見隔英州
春晴懷故園海棠
竹邊臺榭水邊亭不要人隨只獨行乍暖柳條無氣力
淡晴花影不分明一番過雨來幽徑無數新禽有喜聲
只欠翠紗紅映肉兩年寒食負先生
初食筍蕨
炰鳳烹龍世浪傳猩脣熊掌我無緣只逢筍蕨杯盤日
便是山林冨貴天穉子玉膚新脫錦小兒紫臂未開拳
只嫌嶺外無珍饌一味春蔬不直錢
南海東廟浴日亭
南海端為四海魁扶桑絶境信奇哉日從若木梢頭轉
潮到占城國裏回最愛五更紅浪沸忽吹萬里紫霞開天
公管領詩人眼銀漢星槎借一來
冬至節後賀皇太子及平陽郡主
長樂鐘聲遶夢驚建章星影照人行千官燈語聽殘點
一夜霜寒在五更金鑰玉&KR1630;開北闕銀鞍絲控謁東明
青宫朱邸環天極五色祥雲覆帝城
謝張功父送牡丹
病眼看詩痛不勝落花千朵喚雙明淺紅濃紫各新樣
雪白鵝黃非舊名擡舉精神微雨過留連消息嫩寒生
蠟封水養松窗底未似琱欄倚半酲
沈虞卿祕監招遊西湖
蘇公堤遠柳生煙和靖園深竹映關船入芰荷香處去
人從雲水國中還似寒如暖清和在欲雨翻晴頃刻間
能為蓬萊老仙伯一杯痛快吸湖山
跋陸務觀劒南詩稿
今代詩人後陸雲天將詩本借詩人重尋子美行程舊
盡拾靈均怨句新鬼嘯狨啼巴峽雨花紅玉白劒南春
錦囊繙罷清風起吹仄西窗月半輪
送周元吉顯謨左司將漕湖北
又見周郎攜小喬武昌赤壁醉嬌嬈蜀江雪水來三峽
吳苑風煙訪六朝秋月春花出肝肺新詞麗曲入笙簫
歸來郤侍金鑾殿好看霜毫映珥貂
過平望
望中不著一山遮四顧平田接水涯柳樹行中分港汊
竹林多處聚人家風將春色歸沙草天放晴光入浪花
午睡起來情緒惡急呼蟹眼瀹龍芽
送吳敏叔待制侍郎
腳踏鷄翹豹尾間心飛碧岫白雲端人看疏傅如圖畫
帝念嚴光返釣灘玉殿松班唐次對竹宫茅立漢祠官
自憐病鶴樊籠底方羨冥鴻片影寒
戊申四月九日得請補外初出國門宿釋迦寺
出卻金宫入梵宫翠微綠霧染衣濃三年不識西湖月
一夜初聞南澗鐘藏室蓬山真昨戲園翁溪友得今從
若非朝士相追送何處冥鴻更有蹤
明發南屏
新晴在在野花香過雨迢迢沙路長兩度立朝今結局
一生作客老還鄉猶嫌數騎傳書札剩喜千山入肺腸
到得前頭上船處莫將白髮照滄浪
入玉山七里頭
諸村不雨數旬餘此地瀕江萬寶蘇晩紫豆花初總角
早黃稻穗已長須回頭金步野蹊遠當面玉山秋墖孤
偶見年時解船處客愁依舊挂菰蒲
過弋陽觀競渡
急鼓繁鉦動地呼碧琉璃上兩龍趨一聲翻倒馮夷國
千載凄涼楚大夫銀椀錦標誇勝捷畫橈繡臂照江湖
三年端午真虚過奇觀初逢慰道塗
宿放牛亭秦太師墳菴
函關只有一穰侯瀛館寧無再帝丘天極八重心未死
台星三點拆方休只看壁後新亭策恐作栘中屬國羞
今日牛羊上丘壠不知承相更嗔不
清明日午憩黃池鎮
莫笑孤村小市頭花邊人出浦邊遊綠楊拂水雙浮鴨
碧草粘天一落鷗嬾困風光酣午睡陰沈天氣嫁春愁
阿誰道是清明節我對清明喚作秋
明發黃土龕過高路
又過崢嶸兩峽間也無溪水也無田嶺雲放腳寒垂地
山麥掀髯翠拂天碧玉屏風吹不倒青綾步帳買無錢
詩人冨貴非人世猶自凄涼意惘然
送丘宗卿帥蜀
諭蜀宣威百萬兵不須號令自精明酒揮勃律天西椀
鼓卧蓬婆雪外城二月海棠傾國色五更杜宇說鄉情
少陵山谷千年恨不遇丘遲眼為青
發趙屯得風宿楊林池是日行二百里
動地風來覺地浮拍天浪起帶天流舞翻柳樹知何喜
拜殺蘆花未肯休兩岸萬山如走馬一帆千里送歸舟
出籠病鶴孤飛後回首金籠始欲愁
登鳳凰臺
十年百尺鳳凰臺送盡潮回鳳不回白鷺北頭江草合
烏衣西面杏花開龍蟠虎踞山川在古往今來鼓角哀
只有謫仙留句處春風掌管拂蛛煤
送簡壽王主簿之官臨桂
柴門草徑儘莓苔不放黃塵俗子來詩客清晨衝雨入
梅花一夜為君開飄蕭落葉殘燈火陸續清談濁酒杯
二十一年纔四見驪駒抵死又相催
書黃廬陵伯庸詩卷
句法何曾問外人單傳山谷當家春截來雲錦花無樣
倒寫珠胎海亦貧汗竹香中翻墨汁扶桑梢上挂頭巾
詩名官職看雙好向道儒冠不誤身
九日菊未花
舊說黃楊厄閏年今年併厄菊花天但挼青蕊浮新酒
何必黃金鑄小錢半醉嚼香霜月底一枝卻老鬢絲邊
阿誰會得開遲意暗展重陽十月前
春日(二首)
江水夜韶樂海棠春貴妃殷勤向春道莫遣一花飛
日落碧簪外人行紅雨中幽人詩酒裏又是一春風
夏日追涼
夜熱依然午熱同開門小立月明中竹深樹密蟲鳴處
時有微涼不是風
書王右丞詩後
晩因子厚識淵明早學蘇州得右丞忽夢少陵談句法
勸參庾信謁陰鏗
讀白元長慶二集詩
讀過元詩與白詩一生少傅重微之再三不曉渠何意
半是交情半是私
瓶中紅白二蓮(二首)
紅白蓮花共玉瓶紅蓮韻絶白蓮清空齋不是無秋暑
暑被花銷斷不生
白蓮半莟未開時看作紅蓮更不疑到得欲開渾别了
玉膚洗退淡胭脂
上章戴灘
脫巾枕手仰哦詩醉上諸灘總不知回看他船上灘苦
方知他看我船時
三月二十七日送春絶句
只餘三日便清和儘放春歸莫恨他落盡千花飛盡絮
留春肯住欲如何
宿靈鷲禪寺(二首)
暑中帶汗入山中霜滿風篁雪滿松只是山寒清到骨
也無霜雪也無風
初疑夜雨忽朝晴乃是山泉終夜鳴流到前溪無半語
在山做得許多聲
出永豐縣西石橋上聞子規
花愁月恨只長啼雨夕風晨不住飛自出錦江歸未得
至今猶勸别人歸
戲筆
野菊荒苔各鑄錢金黃銅綠兩爭妍天公支與窮詩客
只買清愁不買田
大雪中過言水小盤渡西歸
風捲寒江浪溼天斜吹亂雪忽平船碧琉璃上瓊花裏
獨載詩人孟浩然
題桄榔樹
化工到得巧窮時東補西移也大奇君看桄榔一窠子
竹身杏葉海棠枝
送德輪行者
瀝血抄經奈若何十年依舊一頭陀袈裟未著愁多事
著了袈裟事更多
過鳥石大小二浪灘俗呼為郎因戲作竹枝歌
小郎灘下大郎灘伯仲分司水府關誰為行媒教作贅
小姑山與大姑山
三月三日上忠襄墳因之行散絶句(三首)
長干橋外即烏衣今著屠沽賣菜兒晉殿吳宫猶碧草
王亭謝館儘黃鸝
遊人不是上墳回便是清湍禊事來冣苦相逢無處避
天禧寺及雨花臺
除郤鍾山與石城六朝遺跡問難真里名只道新名好
不道新名誤後人
過松源晨炊漆公店
莫言下嶺便無難賺得行人錯喜歡正入萬山圈子裏
一山放出一山攔
悶歌行
阻風泊湖心康郎山旁小舟三宿作悶歌行
風氣掀天浪打頭只須一笑不須愁近看兩日遠三日
氣力窮時會自休
有歎
飽喜饑嗔笑殺儂鳳凰未可笑狙公儘逃暮四朝三外
猶在桐花竹實中
八月十三日望月
纔近中秋月已清鴉青幕挂一團冰忽然覺得今宵月
元不粘天獨自行
初秋戲作俳體(二首)
自曝羣書舊間新淨揩白醭拂黃塵莫羞空腹無丁字
且免秋陽晒殺人
獨對秋筠倒晩壺喜無吏舍四歌呼柳梢一殼兹緇滓
屋角雙斑谷古孤
暮春
花時追賞夜將朝花過遲眠日儘高又與山禽爭口腹
執竿挾彈守櫻桃
木犀芙蓉盛開
先生深住萬山村霧裹雲包不見痕也被閒人知去處
芙蓉巷裏木犀門
楊長孺
(字伯子誠齋先生子也清節高文趾美克肖嘉定間為湖州守彈壓貴豪牧養小民治績冠于三輔)
(及帥番禺將受代有俸錢七千緡盡委以充下戸租稅嘗言士大夫能清廉便是七分人了公忠仁)
(明皆從此出)
一滴泉
法眼三泓井曹溪一滴泉經秋杜宇血遺老徑山禪衲
子非常釋叢林别是天方諸多少淚分洒汝江邊
湖州民祠小像于學宫值有淛東庾節之除攜像
以行自題其上
面有憂民色天知報國心三年風月少兩鬢雪霜深更
莫留形跡何曾廢古今不如隨我去相伴老山林(按湖)
(學之祠楊伯子也與工部尚書戴少望並爼豆焉楊羞與戴伍故卷藏以行當時士子有戲和楊韻者末句云)
(可憐戴工部獨樹不成林)
帥番禺秩滿别石門
石門得得泊歸舟江水依依别故侯擬把片香投贈汝
這回欲帶忘來休(晉吳隠之守五羊歸舟有香一片投石門江中詩用此事)
宋元詩會卷四十一
