宋元詩會卷七十四
兵部主事陳焯編
虞集
(字伯生宋丞相允文五世孫也宋亡父汲以黃岡尉罷職僑居臨川崇仁與吳澄為友娶國子祭酒)
(楊文仲女文仲守衡為汲禱於南嶽而生集集三歲即知讀書母楊氏口授諸經輒能闇誦及就外)
(傳則凡宜習者皆已先通大義矣左丞董士選任南行臺中丞延集家塾大德初用薦授大都路儒)
(學教授遷國子助教時吳澄為司業於學制欲有所更張集力贊之會有為異論者澄投劾去集亦)
(以病免未幾除太常博士丞相拜珠從集問禮器祭義歎息久之益信儒者為有用遷集賢修撰翰)
(林待制國史院編修官仁宗嘗對左右曰儒者皆用矣惟虞伯生未顯擢耳英宗即位集以丁艱南)
(歸遣使召入泰定初除國子司業秘書少監帝每幸上都命集與王結執經以從拜翰林直學士俄)
(兼國子祭酒文宗立命集仍兼經筵除奎章閣侍書學士有旨修經世大典命集與趙世延同任總)
(裁再閱歲乃成以目疾辭職不允馬祖常為御史中丞欲集薦其所知集拒之祖常不樂文宗崩集)
(在告謀歸弗果幼君繼崩大臣將立托歡特穆爾太子祖常使人告集曰御史有言矣遂謝病歸臨)
(川蓋文宗在上都日將立其子為太子而引托歡特穆爾乳母夫言明宗在日自言太子非其子俾)
(集書詔播告中外故御史諷集速去然順帝顧心知之侍臣有言及此者輒不懌曰此我家事豈由)
(彼書生耶至正八年卒年七十有七平生為文萬篇藁存者十僅二三嘗題其書室曰邵菴故世稱)
(邵菴先生云)
赤城館
雷起龍門山雨灑赤城觀蕭騷山木疎浩蕩塵路斷魚
龍喜新波燕雀集虚幔開戶微風起倚杖衆雲散
同閣學士賦金鴨燒香
黃金鑄為鴨焚蘭夕殿中窈窕轉斜月逶迤動微風綺
席列珠樹華燈連玉虹無眠待顧問不知清夜終
題儋耳東坡載酒堂
翳翳儋耳城歴歴桄榔樹百年遺故丘新堂設賓阼清
風海上至朝陽在庭戶丹山五色鳳覽德屢來下甘辛
熟桂酒羅列雜藷蕷苻黎多子孫食飲祭先具蛟龍波
浪深歸來風雨遽
賦茅山道士雲松巢
昔年李供奉廬山思結巢褰雲自天上和鶴止松梢道
士潘閒遠高居古大茅誦經門臥虎看劒石眠蛟飛步
脱鳬舄長吟吹鳳匏九江攬秀色許爾作神交
上京有感
翰音迎日轂儀羽集雲路寂寞就書閣老大長郎署為
山望成岑織錦待盈度我行起視夜星漢非故處
寄子昂
春風動崇蘭庭戶光陸離言收竹上露石角挂練衣車
行不擇路芣苡何楚楚遊子憺忘歸徘徊歲云暮
至治壬戌八月十五日榆林對月
日落次榆林東望待月出大星何煜煜芒角在昴畢草
樹風不起蛩蜩絶啁唧天高露如霜客子衣盡白羸驂
齕餘棧婺婦泣幽室行吟毛骨寒坐見星河沒驛人告
晨征曈曈曉光發
題商德符華山圖
昔祠雲臺館行穿御階柏夕隂嵐氣深重碧照行客獨
訪張超谷漸覺岩險迫冰生玉井頭日射仙掌側豈無
鐵鎖縣翻身若飛鶻恐煩華隂令不奈昌黎伯王事况
有程車馬何忽忽流觀終南山周覽天府國爾來十七
年欲往不再得山河想邈悠傷殘轉蕭索摩挲商老圖
彷彿希夷宅高哉蓮華峰白雲澹秋色
送張兵部孟功巡河分韻得屋上烏
花發上陽春門開未央曙城柝起羣栖流光散朝羽息
影須近檐結巢願當戸轆轤轉金井終日灌嘉樹
書上京國子監壁
神京極高寒幽居了晨夜雷風無時發零雨每飄灑炎
光不到地蕭爽度長夏大化漠無宰豈必事陶冶揚雄
不曉事守道棲棲者玄經百無徵白髮謾盈把
酬上清道士鈔隂何詩
殘雪松上落輕冰硯裏生寫詩過半夜欹枕又天明少
陵愛何遜太白侶隂鏗不愁勞弱翰亦足助高情
題水木清華亭
中流汎蘭枻望彼嘉樹林落日蕩野水浮雲生夕隂魚
游戀芳藻鳥鳴在幽岑為樂恐易老吾將脱朝簪
白翎雀歌
烏桓城下白翎雀雌雄相呼以為樂平沙無樹託營巢
八月雪深黃草薄君不見舊時飛燕在昭陽沈沈宫殿
鎖鴛鴦芙蓉露冷秋宵永芍藥風暄春晝長
寫廬山圖上
憶昔繫船桑落洲洲前五老當船頭風吹雲氣迷谷起
霜隊楓葉令人愁高人祗在第九疊太白一去三千秋
石橋二客如有待裹茶試泉春巖幽
吳郡陸友仁得白玉方印其文曰衞青臨川王順
伯定以為漢物求賦此詩
將軍騎從公主時豈意刻玉為文章珠襦已隨黃土化
此物還同金雁翔軍中只識長平侯西風木葉茂陵秋
人生卑微何可忽碌碌姓名誰見收
題濼陽胡氏雪溪卷
積雪平沙山隂道射虎殘年不知老豈識船如天上坐
翠竹為帷樹為葆昔乞鏡湖苦不早白髮如絲照清潦
他年此地若相逢應著漁蓑脱貂帽
金人出塞圖
海風吹沙如捲濤高為陀磧深為壕築壘其上嚴周遭
名王專居氣振豪肉食湩飲田為遨八月草白風颼颾
馬食草實輕骨毛扣弦試弓復置櫜今日不樂心慅慅
什什伍伍呼其曹銀黃兔鶻明繡袍鷓鴣小管隨鳴鞉
背孤向虚出北皋海東之鷙馴不驕錦鞲金簇紅絨絛
按習久蓄思一超是時皛清天翳絶駕鵝東去雲帖帖
去地萬仞只一瞥離婁屬望目力竭微如聞音鷙上掣
束身直去不回折遂使孤飛入片雲頃刻平蕪洒毛血
爭誇得雋頓足悦旌旗先歸向城闕落日悲風起蕭屑
烟塵滿城鼓微咽大戸要王具甘歠王亦欣然沃焦熱
閼支出迎騎小鐵琵琶兩姬紅顴頰舞歌迭進醉燭滅
穹廬斜轉氍毹月
為達兼善御史題墨竹
蜀道荒涼多古木篔簹千丈相因依少年慣見今白髮
杜宇夜啼愁不歸老可嘗作陵州守古墨蛟龍多入手
春雷每恐破壁去神鼎空令䕫魅走丹丘越人不到蜀
脩葉何以能縱橫内府人家爛縵寫使可見之心亦驚
江南御史龍頭客暫别那能不相憶知君深識篆籀文
故作寒泉溜崖石
子昂墨竹
吳興畫竹不欲工腕指所至生秋風古來篆籀法已絶
止有木葉雕蠶蟲黃金錯刀交屈鐵大隂作雨山石裂
蛟龍起陸真宰愁雲暗蒼梧泣湘血吳興之竹乃非竹
吳興昔年面如玉波濤浩蕩江海空落月年年照秋屋
題花鳥圖
吳中女兒顔色好洗面看花花為悄調朱弄粉不自施
寫作窗間雪衣鳥綠窗沈沈春晝遲半生心事花鳥知
花殘鳥去人不歸細雨梅酸愁畫眉
畫鶴
薛公少保昔畫鶴毛羽蕭條向寥廓通泉縣壁久微茫
故物都非况城郭長鳴闊步貌閒暇解寫高情亦竒作
田中芝草日應長石上松花晚猶落赤壁江深孤月小
白雲野迥秋霄薄羣帝相從絳節朝八公許製黃金藥
誤嬰塵網跡易迷移召中州夢如昨借懸素壁憶真侶
忽有微風動林壑碧虚寥寥積雪高直過蕭臺絶栖泊
林皋亭
九月天氣肅鶴鳴在林隂使君甚好客來者總能吟紅
樹秋山近黃華夕露深鄰翁八九十有酒即相尋
送先隴二鄰僧還吳(二首)
蘭若背山隂松筠夾逕深門閒容虎臥湖近聽龍吟雨
過泉添澗風飄磬出林衲衣皆舊識一一謝幽岑
東崦憶招提幽尋日未西過山隨虎跡倚石待猿啼雲
外催歸錫松間覓舊題卜鄰吾欲老母惜伴扶藜
雪谷早行
積雪擁柴門行人稍出村溪頭或遇虎木末不聞猿接
棧迴山閣支橋就樹根驅車上重坂回首見朝暾
送人之劎閣倅
往年登劎閣騎馬著春衫設險懷前賦摩崖覓舊劖鄉
人遊雪界郡倅試冰銜歸道觀新政春江不挂帆
漫興
雨閣添衣潤風簾隠几高白頭更事少病目向書勞南
客傳音信東家問酒醪江邊茅屋破歸楫若為操
寄丁夘進士薩天錫
江上新詩好亦知公事閒投壺深竹裏繫馬古松間夜
月多臨海秋風或在山玉堂蕭爽地思爾佩珊珊
送長沙守
白髮長沙守循良又好文近辭金馬去遠有玉魚分對
竹聽湘雨開簾看嶽雲漢庭思賈誼一飯莫忘君
寄莆田先生
縣榻塵生席深居晝下帷齊眉安饋食擁髻近歌詩藥
裹須湩乳書題憶荔支白頭吟更苦何必蜀人思
鄭谷圖
道士徐太虚生紙畫山居林壑春烟裏桑麻夜雨餘過
橋九節杖連屋一牀書似是子真谷歸耕三月初
題沈肩吾縣令贈行卷
縣庭都禁謁祇許見諸生接壤皆興學遊民亦願耕絃
歌居室迥山水畫圖清千載雲巖石能留令尹名
戲作試問堂前石
試問堂前石來今幾十年衰顔空雨雪幽致自風烟微
醉寒堪倚孤吟靜更眠舊湖春水長誰繫釣魚船
送魯子翬廉使之漢中
封上頒臺禮輕車入漢中節毛吹渭雨木葉動秦風把
酒臺基古馳書歲事豐朝回倚西閣日日數歸鴻
立春夜試墨
輕雪作春花飛來入鬢斜紫貂迎曉霧絳蠟炫清霞書
詔頻趨閣思歸即借車幾時將稚子隨意踏江沙
送王照磨之官雲南
遺廟珍珠浦歸舟僰道溪飛鳶愁暑雨走馬畏山泥宮
署尊丹鷲祠官勝碧雞題詩遠相送紅日五雲西
八月八日有感題視草堂壁
載筆趨芸閣探囊索緼袍坐銷秋日淨心折夜風高識
字頭先白謀生計轉勞文園多病渴常想賜蒲萄
贈鐵菴道士(二首)
昔遊雲臺觀山色上衣青松花春雨落柏葉秋露零饑
來煮白石睡起看黃庭人間忽已老莫問少微星
海上别妻子山中求茯苓白虎戲玄渚蒼龍護綠扄燒
香招五老行厨庖六丁從子似非遠丹霞粲華星
送袁伯長扈從上京
日色蒼涼映赭袍時巡毋乃聖躬勞天連閣道晨留輦
星散周廬夜屬櫜白馬錦韉來窈窕紫駝銀甕出蒲萄
從官車騎多如雨祇有揚雄賦最高
代祀西嶽至成都作
我到成都纔十日駟馬橋下春水生渡江相送荷主意
過家不留非我情鸕鷀輕筏下溪足鸚鵡小窗知客名
賴得郫筒酒易醉夜深衝雨漢州城
贈星上人歸湘中
潭北湘花無影樹一花吹度海門潮天香滿室足初起
雲氣上衣身欲飄寶月夜寒龍在鉢銀河秋近鵲成橋
豈無半箇卭州竹與爾松根共寂寥
歐陽原功待制入院後僕以兼領成均辰酉甚嚴
絶不得相見今夜當同宿齋宫賦此先寄并柬
謝敬德修撰
學省初兼禁直稀故人同署郤相違食餘苜蓿承朝日
坐候棠梨過夕暉預喜奉祠秋寺燭定知催襆早朝衣
今晨瘦馬經門巷想擁青綾尚掩扉
次韻張蔡國公淡菴青山寺詩
相國觀山負夙期聖恩祗許暫相違身隨雲影留三宿
心了泉聲絶百非開士談空依寶樹野人耕雨薦山薇
雙龍深護安禪處繞坐諸天近紫微
題南野亭
門外烟塵接帝扃坐中春色自幽亭雲橫北極知天近
日轉東華覺地靈前澗魚遊留客釣上林鶯囀把杯聽
莫嗟韋曲花無賴留擅終南雨後青
賦碭山成簡卿心遠亭
作亭臨河河水渾草樹繞屋啼鳥聞夢回枕上彭城雨
目送檐間芒碭雲歸來黃菊有佳色坐老青山無垢氛
但願樽中長得酒曲阿休問舊參軍
次韻朱本初訪李溉之學士不遇
城南城北暖塵飛伐木相求苦未歸吟到碧桃還細雨
行尋芳草又斜暉綺窗綵筆題詩徧斗帳沈香入袖微
共載小車馳紫陌重遊莫待曉紅稀
寄題子敬平章山居
聞道乘閒入翠微猶愁嵐氣濕人衣道傍野樹飛花盡
溪上春雲作雨歸故舊釣絲輕在手仙人棋局靜忘機
赤松曾許同千載擬向高秋傍鶴飛
寄來鶴亭主人(二首)
德清舊館何時到雨後春泉定滿池綠字久無弘景信
紫苔長應少霞碑數峰烟樹天垂野千頃鷗波雨散絲
海内交遊多老去為誰溪上放船遲
荔子枝頭火向紅高堂紈扇坐熏風湘筠簟冷魚波合
海柏梁深燕雨通絡緯豈知秋袂薄扊扅長憶曉餐同
入城來看花如錦誰道清霜解惱公
寫韻軒(二首)
翩翩仙子藥王山明月高樓遂不還天外脩眉塵鏡掩
窗中遺墨夜燈闌雪深黃竹歸無所雨暗蒼梧淚更斑
何啻浮雲相契合窅然餘迹謾人間
仙人本自好樓居深下重簾寫韻書江上數峰千仞表
硯中微露九秋餘下方鐘鼓塵初靜絶世文章事不虚
最愛夜涼天闕近綺窗留得玉蟾蜍
滕王閣(三首)
高閣城頭戶牖開江中影見碧崔嵬文章誰復三王後
雲氣長從五老來畫角數聲南斗落白鹽萬斛北風逥
洲頭原有蛟龍窟怪得詩成急雨催
天寒江閣立蒼茫百尺闌干送夕陽歲久魚龍非故物
春深蛺蝶是何王帆檣星斗通南極車蓋風雲擁豫章
燈火夜歸湖上雨隔鄰呼酒說干將
危樓百尺倚闌干滿目青山不厭看空翠遠疑江樹小
落霞飛送酒杯乾千年劍氣侵牛斗半夜天香下廣寒
我欲乘鸞朝帝闕五雲深處是長安
贈僧一初
江頭說與老禪知玩水看山豈定期白髮自來無處所
黃花更老不嫌遲爐烟遶座寒留宿缺月窺禪夜誦詩
惟有峽中三石壑十年幾度見遊時
鐵柱宫
老翁無意弄新波化作鳬翁倚柱歌點石神方寧復得
沈沙遺戟不堪磨汾隂鼎鼐千年出海底珊瑚百尺過
誰在蓬萊期劫外下騎黃鶴一摩挲
按此詩初出人皆未喻其旨蓋言此柱未敢必為旌
陽之物故詩意皆設疑詞以問之焯見鐵柱宫題
詠多矣惟道園與熊與可詩超出衆作以其不泥陳
跡也
神鳳琴
鳴鳥人間久不聞遺絃欲託斷琴紋曾看土鼓歌朝日
亦共陶樽醉夜分五色雲中迎太乙九疑山下望湘君
采詩應被唐風譜早晚樓船或祀汾
謝書巢送宣和瀘石硯
巢翁新得瀘州硯拂拭塵埃送老樵毁璧復完知故物
沈沙俄出認前朝毫翻夜雨天垂藻墨汎春冰地應潮
恐召相如令草檄為懷諸葛渡軍遙
題暖翠亭
老去唯思臥白雲一亭萬竹喜初聞波迴曉日鴛鴦並
沙散晴烟翡翠分把釣左泉歸衞女乘舟北渚望湘君
誰能獨采薇盈袖却道高寒思不羣
題張希孟中丞送畢中達提點卷後
十年七聘不還朝起為饑民夜駕軺嘉樹百年誰忍伐
生芻一束不能招西州華屋交遊少北海清尊意氣消
欲寫濟南名士傳泉聲山影晚蕭蕭
寄泉南三老人
春城連海樹扶疎中有幽人八十餘庾信流傳江左賦
伏生零落濟南書鄰翁社舞尊多酒弟子晨炊饌有魚
前代衣冠今絶少欲看三老載安車
甲戌四月十七日至臨川沖雲寺
郭西寺門雙石頭水檻相對林塘幽白花過雨落松暝
黃鳥隔溪鳴麥秋衰朽虚蒙宣室問淹遲實愛小山留
為貪佛日同僧話滿袖香烟念舊遊
李伯宗錄詩
老去逢春祗謾吟敢煩彩筆為追尋玉堂天上成塵夢
茅舍山中稱野心萬里雲霄歸鳥盡孤村風雨落花深
文章傳世知何用空使高情慨古今
鶴
予家有薛少保鶴圖一大軸先尚書自蜀攜至此邑
以為珍玩先參政晚歲失之不知所在當時極惋歎
今三十餘年集妻姪浚儀趙德莊從好事家重購得
之欲集識其故而藏諸篋笥為賦此
吾家舊物薛公鶴老氣崢嶸壓九皋鐵石鬭身脩足脛
雪霜依骨淺翎毛通泉久失千年璧杜甫空吟一世豪
老去思鄉歸未得時時借看倚秋高
費無隠丹室
碧雲雙引樹重重除却丹經戶牖空一徑綠隂三月雨
數聲啼鳥百花風年深不記栽桃客夜静長留賣藥翁
幾度到來渾不語獨依秋色數歸鴻
寄澄湛堂
月中桂子落嵒阿想在林間閱貝多持足地神衣拂石
獻珠天女襪凌波香因結願留龍受水為烹茶喚虎䭾
寄到竹西無孔笛吹成動地太平歌
賦雪洲
江上經年憶雪多長洲化作玉坡陀舊時射虎迷蹲石
薄暮歸漁認擁蓑河伯作宫龍獻璧湘靈遺珮鳳停梭
鳬鷖容與江花發更待春來生水波
送胡古愚
仙館醉餘千石酒上林吟遍百花風拾遺徒步頭雖白
供奉歸來錦更紅晚下紫薇憐病鶴春生綠水送冥鴻
故人江上如相見為借扁舟候禿翁
挽文山丞相
徒把金戈挽落暉南冠無奈北風吹子房本為韓仇出
諸葛寧知漢祚移雲暗鼎湖龍去遠月明華表鶴歸遲
不須更上新亭望大不如前洒淚時
贈無塵道人
雲霧為衣月作裳天壇獨自禮虚皇龍收古劍沈秋水
鶴識神丹起夜光金井有聲惟墜露玉階無色乍凝霜
無端下界松風動又欲飄然上鳳凰
王庶山水
蜀人偏愛蜀江山圖畫蒼茫咫尺間駟馬橋邊車蓋合
百花潭上釣魚閒亦知杜甫貧能賦應嘆揚雄老不還
花重錦官難得見杜鵑啼處雨班班
仁壽寺僧報生瑞竹
聞道故園生瑞竹令人歸興滿江干扁舟不畏瞿塘險
匹馬誰云蜀道難杜甫溪頭花匼匝孔明廟裏柏闌珊
新堂題作歸歟字定得臨江把釣竿
還鄉
還鄉思速去鄉遲王事相縻敢後期里父留看題壁字
山僧打送捨田碑胡桃笻竹南方要盧橘枇杷上國知
此日君親俱在望徘徊三顧欲何如
正月十一日朝回即事
宮樹春隂合霓旌拂曙來天光臨閣道雲氣轉蓬萊晝
漏沈沈鼓晨樽灔灔杯香霏簾底霧樂殷殿前雷祥瑞
儀曹奏珍醇尚食催舞庭分鷺序效獻過龍媒融雪微
生草輕風不動埃老人南極至王母上方回玉色何多
喜金菙得重陪裁詩賀新雨西閣待門開
御溝詩次宋顯夫韻
御溝雪融三月初鳬鷖鴻雁總來居蒲萄水綠可為酒
楊柳條青堪貫魚逶迤天河起箕尾滉漾雲海浮青徐
舟前花落傍飛燕隄上風來濕舞裾翠輦時留金騕褭
錦波不著玉芙蕖臨流宋玉偏能賦莫待東都客問予
宣和墨竹寒雀
洒墨寫明玕深宫春晝閒蕭條數枝雪不似紇干山
雙鴛圖
戢翼石梁隂秋風日夜深使君莫行野江水蕩人心
題敬仲雜畫(三首)
雨過黃陵廟蒼梧雲正愁何時倚虚幌對此滿林秋
峽口春雲重江南夜雨多水深桃葉渡風急竹枝歌
蒼涼初出日黃落早知秋不遇采芝客寧知叢桂幽
青山白雲圖
獨向山中訪隠君行窮千澗水沄沄仙家更在空青外
祇許人間禮白雲
竹塢沙頭鸂鶒
蝴蝶飛來石竹叢羅襦曾試繡文重荷花啼鳥銀屏外
臥看窗間唾碧茸
題蔡端明蘇東坡墨蹟後(二首)
祗今誰是錢塘守頗解湖中宿畫船曉起鬭茶龍井月
花開陌上載嬋娟
三生石上舊精魂邂逅相逢莫重論縱有繡囊留别恨
已無明鏡著啼痕
臘日偶題
舊時燕子尾毿毿重覓新巢冷未堪為報道人歸去也
杏花春雨在江南
題扇與周幹臣
玉疊松花密餅香龍珠星顆露盤涼遥知環碧樓中坐
翠竹蒼松夏日長
李孟
(字道復潞州上黨人曾祖仕金祖父入元皆任外職因徙居漢中孟七歲能文倜儻有大志談古今)
(治亂娓娓如親出其間至元中以事至京師中書右丞楊吉丁一見竒之薦於東宫未及用成宗立)
(又因薦者用為太子師傅大悳元年武宗撫軍北方仁宗留宮中孟日陳善言多所進益成宗崩安)
(西王謀繼大統國事幾危孟力佐仁宗定内難以迎武宗功在社稷忽逃去不知所之至大二年仁)
(宗為皇太子侍帝同太后内宴從容述孟前事帝感其言遣使搜訪得之特授中書平章政事集賢)
(大學士同知樞密院事仁宗嗣立以舊學委任益專拜中書平章政事進階光禄大夫賜爵秦國公)
(親授印章孟辭國公印奏三上始允延祐元年進金紫上柱國改封韓國公乞解政歸里許之英宗)
(立為姦相所搆賴上保全讒不得行然猶奪其封拜前後制命至治九年卒御史累章辯誣詔復原)
(官進封魏國公諡文忠)
進詩
十年陪顧問一旦決安危自合成功去應慚見事遲長
城何自壊孤注莫相疑辟穀求仙者高明百世師
曹元用
(字子貞世居阿城徙汶上元用資稟俊爽幼嗜書一經目輒成誦夜讀每達曙父憂其成疾止之乃)
(以衣蔽窗默觀弗輟承旨閻復於天下士少所許可及見元用出所為文示之元用輒指其疵復大)
(竒之薦為國史院編修元用初不習吏事及辟掾御史臺見事明決吏反倚以為師轉中書省右司)
(掾除應奉翰林文字遷禮部主事建議上累朝皇后徽號自是始免稱名改尚書省右司都事轉員)
(外郎退居任城久之齊魯間從學者甚衆延祐六年授太常禮儀院經歴於祀事多所裁定會仁宗)
(崩英宗召禮官議太廟寢室惟元用議稱旨授翰林待制陞直學士泰定二年授太子贊善轉禮部)
(尚書兼經筵官再拜翰林侍講學士天歷二年代祀曲阜孔子廟還俄卒賜鈔五千緡追封東平郡)
(公諡文獻有詩文四十卷號超然集)
次韻馬伯庸
欒水橋邊御道西酒旗閒挂暮簷低春從綠樹隂中老
雲補青山闕處齊畫戟遥臨青瑣闥紫騮解惜錦障泥
鸞凰自為明時出宜傍上林高處栖
秋懷
沙磧秋高宛馬肥哀笳一曲塞雲飛南鄉兒女應相念
過盡征鴻猶未歸
熊太古
(豫章人朋來之季子也兄曰承先象先而太古熊世其家學)
送復上人遊吳
二月鍾陵花滿烟袈裟東上木蘭船地浮彭蠡江聲轉
山入姑蘇海氣連千里從師應未晚五湖為客謾多年
遥知後夜相思處坐看中天好月圓
韓性
(字明善紹興人其先居安陽宋忠獻王穉圭其八世祖也高祖扈從南渡遂家于越性天資警敏七)
(歲讀書數行俱下九歲通小戴禮作大義操筆立就及長博綜羣籍為詩文自成一家四方問字者)
(戶屨至無所容延祐初詔用科舉取士凡以文法請益者得其心傳義理自勝輒掇巍科憲府嘗舉)
(性為教官謝曰幸有先人之薄田可具饘粥讀書砥行無媿古人足矣禄仕非所願也年七十有六)
(卒所著有禮記說詩音釋書辨疑郡志及文集共二十餘卷)
宛委山
秦山幾千仞翠入蓬萊城城中望山色明暗分隂晴老
夫散策山前路為愛看雲不歸去仰看驚怪鷺飛來回
頭忽見雲生處崦中孤起如炊烟乘風騰上蒼崖巔崖
巔宿雲喜迎接横空一幅兜羅綿天風吹散銀千縷淡
處是烟濃是雨雲師拗怒不肯回露出峰頭尺來許一
雨三日溪水肥老夫欲歸不成歸雲師知我慘不樂故
出小譎相娛嬉老夫作詩一笑領舉袖收雲散空迥倚
松叫絶山下人仰看雲峰起山頂
陽明洞
洞天深窅行客疑飈輪碧簡誰能稽倚松長嘯巖壑動
放懷未必今人非石氣盤空散成霧檜子無風落青雨
草間欲問苗龍壇薜荔鱗鱗絡銅虎
謝端
(字敬惪蜀之遂寧人宋末避兵江陵因家焉端五歲能吟詩十歲作賦稍長與宋本齊名時號謝宋)
(荆南宣尉史杠薦之姚樞樞與論文竒之每語人曰後二十年若謝端者豈易得哉延祐五年擢進)
(士乙科援承事郎同知湘隂州事歲滿入為國子博士遷太常博士尋除翰林修撰陞待制國子司)
(業翰林直學士至順元統以來制册多出其手預修文宗明宗寧宗三朝實錄時稱其有史才年六)
(十二卒)
題滋溪子書堂
趙之川滹浸淶易恒&KR0740;泜洨各異出惟滋有溪亦是匹
或伏或見乃不容不能百里滹是從混混千里俱朝宗
予曩涉河觀大江踔雲蕩日怒擊撞歸視子滋嶺之瀧
是滋名揚子所始有田有廬水之涘有堂三楹庳非侈
中經子史堂右左高曾遺子以自課子迺善繼志不惰
蒐今摭古抉怪竒泓涵演迤吐為詞副墨往往傳京師
籯金青紫來亦偶滋溪有源子有後斯堂斯書可世守
烏雅子敬
(本輝和爾人僑涿郡以字行官平章雅耽詞翰有别業在山中極水木亭榭之勝見虞伯生所題詩)
題李龍眠青宜結三馬圖
古人畫馬形與骨今人畫馬色與肉唐有韓幹筆意高
宋有龍眠可相續今朝偶見西馬圖眼如圓鈴膝團麯
短騣兩耳雙竹批風入四蹄如鐵踣宗伯老蘇亦閒雅
贊以詩文過金玉嗚呼安得九方皋見此應須少回矚
宋元詩會卷七十四
