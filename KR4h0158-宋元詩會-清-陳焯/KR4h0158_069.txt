宋元詩會卷六十九
兵部主事陳焯編
杜瑛
(字文玉其先霸州信安人金將亡避地河南緱氏山中時兵後文物凋喪瑛搜訪遺書盡讀之得其)
(指趣古今得失如指諸掌間關轉徙教授汾晉間田中書鈕祜禄珪開府于相瑛赴其聘遂家焉與良)
(千畆辭不受歲巳未世祖南伐至相召見問計瑛條對稱旨上悦曰儒者中乃有此人乎中統初詔)
(徵瑛時王文統方用事辭不就杜門著書一不以窮通動其志年七十遺命二子處立處愿曰吾即)
(死當表吾墓曰緱山杜處士云所著春秋地里原委語孟㫄通皇極引用皇極疑事極學律吕律歷)
(禮樂雜志合文集共七十卷)
留春曲
絮飛冷屑龍蟠玉花隕香摧鳳銜燭批頰深林呌新綠
倚闌人唱留春曲春光欲去如死灰明年暖風吹又來
何如日日長相守典衣共醉花前杯殷勤留春春不住
白日西馳水東去鏡中絲髮奈老何君當持杯我欲歌
弔故宫
月上觚稜椒壁濕饑烏啄碎琅玕石劫灰飛盡海揚塵
廢殿荒臺土花碧洛陽書生汴梁客一夜春風頭欲白
尊中頼有酒如泉醉倚寒窗破愁寂
秋思
壯心忽忽劇縣旌秋氣能令客子驚白雁不聞雲外過
清霜先向鬢邊生銅駝巷陌周東土金鳳樓臺鄴北城
千古繁華俱一夢空餘草木戰風聲
征南口號
春早雲南麥已黃瀘江蒸霧水如湯馬蹄半帶隂山雪
變作人天六月凉
劉詵
(字桂翁廬陵人幼失父自知樹立年十二作為科場文有老成氣象既冠重厚醇雅以師道自居教)
(學者有法聲譽日隆江南行御史臺屢以遺逸薦不報詵為文根本六經融液今古而不露其踔厲)
(風發之狀四方求文者日至于門其集曰桂隱詵所號也年八十三卒)
感興(四首)
昔在唐虞時萬象昭白日聖人垂龍衣巖殿吹鳳律朱
草聯階生景星當戸出羣賢布天下野穀盡嘉實嗟哉
戰國交九㝢淪戈戟糟糠委仁義軒蓋寵權術孟軻起
驅馳白髮颯垂軾空餘七篇書千載資歎息
姬室逸其御天下皆兵交楚武首僭王名器從此淆仲
父佐伯業仗義何嘐嘐正辭削其僭王綱可復昭奈何
舍近事遠問南舟膠堂堂匡周師所得僅一茅所以魯
仲尼加之器小嘲良會不再得誰能遏秦崤
秦人燔詩書聖道散若烟宫殿干斗極東遊問神仙漢
祖祠孔子遂為百代先大哉禮樂意所見何卓然因勢
導其趨勇赴如决川但恨羣臣間餘習猶櫜鞬良平雖
善慮不在三代前安得豁達資一見賈少年
峨峨蓬萊山白玉為洞房仙人雲霧衣侍女冰雪妝丹
霞縹緲中往來皆鳳凰借問羣仙人何者為秦皇羣仙
顧我笑振袂凌風翔我有金鼎丹鍊之踰千霜相期息
瑤樹歲晚何渺茫吾聞仙人家美酒如瓊漿長生所願
求得醉亦可償
春寒閒居
西里夜圍燭東鄰朝玩山相視無羡心豐約自不關芳
草滿幽庭日晏人未還久隂忽微暄孤禽語花間
古意
昨日苦大燠酬以今日寒天道極必反人事盛必刓剛
桑有迭施消長乘兩端彼美者誰子一生困辛酸日宴
食未炊冬月衣不完著書垂白髮門草秋漫漫天道何
由詰俯仰良自歎
詩窮
作詩能窮人誰能忍不作但見平生愁霏霏筆端落朝
騎孤鳳凰暮駕兩黃鶴手攜王子晉吹笙上寥廓人言
忌太高下筆寧淺弱窮通信有命詩道未可薄
天道
種稻南山邊雨足多稻穗一朝疾風來腐折不可刈東
家不知耕雨粟夜滿地問渠安得之飽食了無愧我欲
廢鉏耰雨粟非可覬人事且自盡天道勿徒恃
雜詩
空山有一婦二十失所天貞心比堅石血淚迸湧泉寒
燈役機杼拾穗裙不完婚男與嫁女辛苦雪滿顛自謂
分當爾節義何足言城中髽孀姬潛好留少年門前立
旌木世人何由傳
古詩贈張漢臣遊金陵
古詩出性情聲在閭巷間採之被絃歌聽者醇風還大
音既寥闊羣喙何間關燕碈混良璞楚菉藏崇蘭妙理
忽有合正在不可删秋高星河空天風吹珮環
石人
石門何年啓疑與開闢俱上有遺世人形軀略糢糊山
空明月寒往來誰與徒吾聞晉榆石能言禎妖樞又聞
榖城公頗窺隂符書叩之了不應無乃嗔我愚
中秋故鄉南鄰楊氏招飲
老來歸故里百事非故情惟有山間月猶作兒時明是
時秋且半夕氣忽已清南鄰招客飲步聽危澗聲月色
酒中亂樹影盤中横鄉曲佳節意風露白髮莖我懷豈
在酒酒觴且徐傾
芍藥
夏早衆綠翳階蘤始獨開窈窕專后德深房出徘徊翠
蕤擁帝輦手擎紫霞杯夜永宫月酣餘香散蓬萊
曉行
星明天宇迥山驛鼓初發行人稍已動露氣漫野白方
塘浸道隅荒荒似寒月日出炊烟横雞聲隔林樾
呈須溪劉先生
仙人三山來袖有五尺琴綠尾龍門植朱絲軒轅音攜
之曾謁舜三奏鳳舞庭風高天路斷歸見崑崙青起視
八極間琅琅成孤鳴綠海凝不動白日回夜明時違地
亦失猶使天下傾但恨無子期彼直樂其名
蕭孚有以左耳陶瓶對客煎茶名快媳婦坐間為
賦十六韻
南中土埴堅妙器出陶火控摶雅以靜整削平不頗渾
淪象瓜團短小類橘顆粤椰實盡刳蜀芋膚未剖喙如
柄揭西耳若柳生左油滋飾外鍜灰坌增下裹高齋奉
煎烹湯勢疾軒簸狹束蟹眼高薄逼車聲播俄頃潤渴
喉巧婦愧其惰乃知轉旋工政要傾酌妥主翁嗜吟詩
佳客時滿座呼童汲清深瀹雪澆磊砢急需既能應閒
棄無不可東家重函鼎菌蠢腹徒果美人預為虀常恐
遲及禍何如且小用慎勿誚么麽
贈趙中山(中山本舊公子于道有得蚤遊京師為諸名公所敬)
先生昔佩青珊瑚錦袍白馬玉雪膚夜遊鈞天聽廣樂
帝㫄分食瓊宫酥天風千丈吹綠髮紫鴛七十黃流蘇
手㪺北斗酌玉女麻姑曉報滄溟枯東方烏啼白日薄
姓名盡變騎鯨魚華池内養九芝露金房獨照千年珠
肩摩淨名孔雀扇足躡子晉芙蓉車吹笙看月薊門市
從者皆服貂襜褕羣真虛左願聞道親寫文字為其徒
少年經世二十策海水洗盡無留餘始知古來忠孝士
變幻不與常人俱君不見韓亡流落子房子千秋萬歲
傳編書(讀此可知天水剰流亦多變姓名入道者彼承旨公獨何心哉)
兒時喜見雪
兒時喜見雪癡待天雲黃晝觀捲箔恨暝色夜聞欖裘
思曙光佳人踏靴映玉靨獵士鞚馬驂白凰千金高樓
換美酒樓外三尺酒百觴寶香繡帳春色暖俯視萬里
成大荒便從淮城取元濟直至延海歸蘇郎邇來悔狂
年已過閉門讀書學堅卧蒲團竹几聽蕭瑟畏寒自補
油窗破欲論往事誰復知但見羣兒似昔時
昭君曲
漢宫美人人不識初出宫門天下惜漢宫歌舞人不傳
琵琶馬上行人憐君王含情重悽惻只在殿前留不得
人生豈是無知音知音已晚徒傷心天寒衰草沙似雪
舉頭惟見漢宫月十年漢使去無蹤夢中長在明光宫
國家和親四海樂不怨君王悲命薄君不見秋風茂陵
英雄才萬里江都嫁沙漠
前醉歌
天青青造就萬古事不平月皓皓照盡世間人醜好人
言天月俱無心平頗醜好皆由人我言人生無智力明
月青天愁所集簞瓢貧士年少死相君蒸乳老無齒販
屠市兒萬戶侯著經儒生白滿頭李君晚役將軍府文
昌碑起韓碑仆啓期九十無一兒遷哲多孫披籍知雄
狐妓圍釵列屋朝雉悲歌夕牧犢楚和抱璞哭山中燕
人寶石緹十重百年老樹同一幹半作犧樽半溝斷古
來恨事何其多青天明月奈爾何我有一斗酒澆君肝
肺之嵯峨青天明月奈爾何
後醉歌
天如輪我行與之周八垠月如璧我坐對之居一室買
酒酹月月滿巵買酒澆天天飲之長風吹天碧萬里纖
雲飛盡月如水黃金滿塢董將軍長安夜炬高焚雲胡
椒八百元相國翠珥寶釵落荆棘征南竒勲泣杜郵屬
鏤憤入洪濤秋禹山血濺麒麟閣機雲夢遶華亭鶴波
心詞臣溺滿衣何如讀書閉山扉斷頭博士窘乘障何
如得句支藜杖山中老人無機權有酒只勸月與天青
天明月俱欣然
貴賤吟(庚午大飢天下死者相望秋大熟榖反大賤)
春大饑斗粟不易娉婷姬秋大熟三錢直買一斗粟人
間貴賤反掌異賤未可輕貴難恃君不見土龍百拜還
為塵病駒秣豆乘錦裀人間貴賤元無真
題劉平妻殺虎圖
君不見杞梁妻夫死但能哀聲悲又不見泰山婦虎食
其夫哭當路人生伉儷重百年閨房無力救所天空餘
肝腸裂千寸高徹遙漢卑重泉何如濱州劉平妻獨勇
殺虎奪夫曳其踵大兒三歲能助力小兒坐席癡不恐
沙空月落山谷深妾命何輕夫命重當時視虎如兔狐
眼中無虎惟有夫一朝義聲震百郡裴旻李廣皆庸奴
古來君臣亦如此患難政要忠良扶何為當熊待馮媛
何為敵來使鶴戰射猿老將世豈多搏獒車右今不見
秋風展圖毛髮起始信人間有倫紀嗚呼河東女兒抉
眼去其夫若見此圖當顙泚
九日郊行
九日登高處心情歲歲同平田初穫稻曠野屢聞鴻風
景悲塵世江山閱寓公茱萸朝雨濕愁報綠樽空
酬以芳見貽
山露沾琴潤山風到鬢寒酌多迷夢覺語久雜悲歡身
豈如泥爪鬚難染石肝不知明月在何處是瑤壇
和彭琦初見夀
陋巷秋風處士家回思千劫筭炊沙小年曾似三眠柳
老去羞看九日花白髮夜深燈館字蒲團日宴地爐茶
故人賸作飛騰祝試聽漁陽一摻撾
送劉巨川赴惠州海豐巡檢(大博之孫)
須溪孫子好才名百丈龍山繞屋春文學盡交天下士
弓刀更治嶺南民盾頭墨潤長亭雪扇外旗麾列嶂塵
若見羅浮花爛漫可能遠寄一枝新
閒居即事
小窗拄頰看雲過不斷東風吹鬢皤松古何知春至早
花濃偏值雨來多已安薄相食無肉更覺衰顔酒不酡
無力能為移粟政有愁自賦采薇歌
彭琦初用坡翁紙帳韻惠建昌楮衾次韻為謝
雪緜揉碎密縈連清卧梅花性更便茸暖何須蠻客帳
座寒但少廣文氊窗升紅日那知曉夢壓白雲疑近天
但恐少陵茅屋漏雨宵沾破不成眠
戴表元
(字帥初慶元奉化人七歲學古詩文多竒語宋咸淳中入太學既而試禮部第十人登進士乙科教)
(授建寧府稍遷臨安教授行戶部掌故皆不就大德八年表元年已六十餘用薦起家拜信州教授)
(調婺州以疾辭最後翰林以修撰博士論薦而老疾不可起矣史稱其學博而肆其文清深雅潔化)
(陳腐為神竒至元大德間為東南文章第一人惜其集不多見也門人最知名者為袁桷云)
飛花行贈馬衢州
山上風花山下飛花飛欲盡山翁歸歸遲亦自忘行迹
但覺滿地紅依依餘花更惜隨溪去溪上遊人山下路
戀家漁父斷來蹤避難劉郎記前度花開花落春風前
我昔與翁同少年祇今鶴去但華表何處烏啼悲杜鵑
遊人自遊春日暮從翁問花花不語且當向花日日醉
醉倒花前學花舞
東離湖州七十里泊南潯佳聚落也
張帆出東郭沽酒問南潯画屋蘆花淨紅墻柳樹深魚
艘寒滿港橘市晝成林吾道真迂闊浮家尚越吟
苕溪
六月苕溪路人看似若耶漁罾挂棕樹酒舫出荷花碧
水千塍共青山一道斜人間無限事不厭是桑麻
送同年潘昌朝
客路秋深又送迎狂歌爛飲慰飄零風前數髮莖莖白
馬上看山段段青古穴無丹生洞氣高林有鶴避潮腥
明年更欲三茅去擬借新箋道德經
送百上人并簡善之
聞說西湖已自憐君遊更傍早春天六橋水暖初楊柳
三竺春深未杜鵑舊壁草生尋舊刻新巖茶熟試新泉
城中詩友曾相識西蜀殘儒解草玄
吳澄
(字幼清撫州崇仁人生三歲穎悟日發五歲勤學夜讀書至旦母憂其過勞節膏火不多與澄候寢)
(然火復誦既長貫穿經傳嘗舉進士不中至元十三年樂安鄭松招澄居布水谷乃著孝經章句校)
(定六籍御史程鉅夫奉詔求賢起澄至京師未幾以母老辭歸左丞董士選延之於家親執饋食曰)
(吳先生天下士也既入朝薦澄有道擢應奉翰林文字有司敦勸久之方至聞已有代者即日南歸)
(未幾除江西儒學副提舉以疾去官至大元年召為國子監丞陞司業立教法四條未及行一夕謝)
(去俄拜集賢直學士疾作不果行泰定元年充經筵講官修英宗實錄成未上即移疾歸詔加資善)
(大夫賜鈔五千貫卒年八十五學者稱草廬先生贈左丞追封臨川郡公諡文正按元儒先後軰)
(出于趙江漢諸公外其著者則導江張䇓蘭谿金履祥休寧陳櫟資州黃澤北海蕭㪺豫章熊朋來)
(等諸所譔述皆有功聖賢甚大惜其詩不傳故于是編莫由采入也)
題唐隱士盧鴻十志圖
嵩高地中區下有隱者廬兩徵堅不起一志終不渝好
爵等浮雲還歸對生徒官為營草堂殊恩耀山隅邇來
數百年十境入畫圖之子服儒服浸滛老莊書翛然有
仙意生白一室虛三宿戒凝戀十境亦可無
送涂君歸淛
昨歲抱琴來今兹抱琴去委質隨長風斷蓬與飛絮一
家蠡湖南一住西湖東兩地各繾綣寸心漫怔忡浮雲
豈無依倦鳥亦有棲迎門穉婦笑索果嬌兒啼歸裝春
袖薄荒徑春花落理曲到求凰何人悲别鶴
雪谷早行為張允中作
路絶人蹤失關隘槎枒老樹森矛介兩間寥廓淨無塵
誰剪天花徧飛灑風絮當頭零亂舞兹遊浪說平生快
蹇駑瘦骨真耐寒踏破鴻濛新色界豈是提兵李常侍
夜發文城薄淮蔡又非直諫韓侍郎遠謫潮陽出秦塞
面棃凍坼髭綴銀何事催君早行邁君不見古昔閉門
僵卧人高似灞橋驢背償詩債
過枯河
高堂出郭二舍近午憩東陽安樂鎮雙堤對峙似城牆
中坳一道如壕甽驅車下坂為溝塍低平盡處還復登
半坳一門字斗大濱滄行鹽兩分界不知此是古黃河
且行且顧心疑怪前詢父老為余言河北山東此處分
古河來自白馬渡東過開州城下去遂達浮光粤魯河
入海當年由此處
壽王講師
欲雪未雪雲黯黑不知此日神仙謫桃實今經幾度紅
梅花仍似當年白厭向閩山食荔蕉喜來江浦訪鸞簫
廣文客舍寒如許自有春風長藥苗
次韻楊司業
春夏華榮變衰歇穨飈刮肌山露骨騷人望秋悲泬寥
忽見小春梅蕊發頓然喜氣排寒冬不管天令嚴鈇鉞
古來蹈道如蹈水與泊與齊偕出沒坐中白晝對羲皇
門外黃埃自城闕只憐郭璞註蟲魚或誤蔡謨啖蜞&KR1209;
爭似冥冥雲翼遠靜看滑滑霜蹄蹶公桑十畆邇洙泗
我菊一區連楚越縣知真樂在曲肱到處扁舟堪散髮
我能振袂從公遊分我南溪半風月
湖口阻風登江磯山觀濤
狂風吹人渾欲倒瑟瑟寒聲動秋草捫蘿徑上磯頭山
萬頃江湖波浩渺怒鱗雲鬛奔騰來眩目快心千樣好
向曾觀海難為觀回首匡廬青未了玄雲作帽深蒙頭
五老藏昂元不老何時月夜水鏡淨漭蕩澄虛納蒼昊
著我峰尖伴老人坐看海東紅日杲
為舒景春賦東皋
東皋種杏者今住杏花村收榖虎衛道銜珠蛇報恩窗
紅開曉色草碧驗春温豈待閒舒嘯栢湖真有孫
贈裴子晉
怪子抛家去歸來非故吾閱人如水鏡知已慎江湖宿
雨添新漲春風滿舊廬怱怱又言别聊為賦驪駒
和劉尚友
挺挺詞林秀栖栖越嶠東幾年淹此鳳何日見猶龍郊
畤文中子談遷太史公萬金家寶在昭代定遭逢
豫章貢院即事奉和雲林提舉
客裏秋光好歸心不厭遲牆低孤塔見院靜一簾垂隔
紙聞風怒臨階看日移宛然似三徑未負菊花期
貢院中和張仲美
牆外浮屠壓古城案頭文字浩縱横不辭霜鬢年華老
又辦天朝歲貢英秋隴故園迷蝶夢曉窗客枕厭雞聲
何當孺子亭前去省想高風浣俗情
送丹陵胡道士遊京師
遠遊誰為賦新篇來自丹陵小洞天拂日一鞭聊復爾
御風雙袂已飄然快看鵬海三千里早證龍沙八百仙
莫戀射熊春夢樂贈詩人在斗牛邊
次韻胡器之問病
鶯聲睍睆燕差池春到閒中日更遲偶躡清都陪淨侶
誰知勝境即良醫屋頭月上元無夜樹杪風來似有期
坐客屢談渾忘荅問余還職在何時
次韻息窩道人
三年隻影落天涯望極南雲眼欲花道上已驚仙枕夢
河邊誤泛客星槎棗梨秋熟供新飯桃李春榮滿舊家
喜得息窩消息好黃金粲粲待披沙
客中即事次韻元復初郊行
客中又過二分春聞道千紅百紫新雨到庭隅長芳草
日窺窗隙弄游塵縣知萬里只如此孤坐一堂還可人
不信却須凌倒景九天樓閣倚長身
題閤皂山
漢吳仙跡兩峰齊欲拾瑤華路恐迷寶殿青紅疑地湧
林巒蒼翠接天低九重香案分雲篆八景琅函記玉題
仙鶴翔空清似水步虛聲在朵雲西
用贈李粲然韻述懷
故里香秔滑欲流歸田計晚愧遲留縣知海上三山客
塵視人間萬戶侯南去擬尋吳市卒北來喜共李仙舟
玄翁一室渾無白誰識王龔貢鮑優
次别易耕雲
别去家山經歲年乍歸又著嶺南鞭雙眸眩眊番船載
滿口腥鹹海物鮮胸次冰霜寧受滓世間粉黛自爭妍
早來共此青春樂日暖風和無際邊
疊葉梅
羅浮夢斷杳無蹤冰雪仙姿兩兩逢縞袂怯單寒後襲
粉妝嫌薄曉來濃迎風一笑知顔厚臨水相看見影重
道眼只將平等視玉環飛燕總天容
夜坐
物情自適更誰禁草際螢飛鳥宿林魯叟爾來無夢寐
蜀莊此去只冥沈客中又見秋風起夜半初聞木葉吟
凉意逼人眠不得坐看孤月到天心
次韻芍藥
寒沍深冬宿異根發榮今日謝春恩淺潮半醉流霞暈
清印初昏淡月痕花下蜂狂成勝集草間狼藉到芳樽
紫芝興味亦如此誰信京華有綺園
次韻牡丹
誰是舊時姚魏家喜從官舍得竒葩風前月下嬌嬈態
天上人間富貴花化魄他年鎻子骨點唇何處箭頭砂
後庭玉樹閒歌曲羞殺陳宫說麗華
何榮祖
(字繼先其先太原人金亡徙家廣平榮祖狀貌魁偉額有赤文背負隆起有相者謂曰子位極人臣)
(且夀相也少以吏累遷中書省椽擢御史臺都事史始折節讀書日記數千言阿哈瑪特專權監察御)
(范方等劾奏甚力阿哈瑪特知榮祖主其謀奏為左右都事以隸巳未幾御史臺除治書侍御史升侍)
(御史出為山東按察而阿哈瑪特莫逞其志遷按察河南除雲南行省參知政事以母老辭又拜御史中)
(丞復出為山東東西道按察使召入為尚書參知政事時持論與僧格左以病告未幾起為尚書右)
(丞僧格敗改中書右丞奏行所定至元新格請改按察為肅政廉訪司而立監治之法尋拜昭文館)
(大學士預中書省事又加平章政事卒年七十九追封趙國公諡文憲)
齋居雜言
名教無窮樂真知在暮年中庸萬事畢太極一心全世
事頻觀易人情靜看天興來時有句率爾亦飄然
郝天挺
(字繼先出都嚕别旌居安肅州凡五世父巴圖爾于憲宗之世多著武功天挺英爽有志略幼受業)
(元好問世祖召見嘉其容止有旨俾執文字備宿衛春宫久之除參議雲南行尚書省事擢廉訪漢)
(中入為吏部尚書三除外任俱不赴拜中書右丞與宰相論事有不合輙面斥之成宗崩仁宗以太)
(后命首定大難及武宗入正大統天挺與有力焉自是朝廷大事必召天挺密議始行歴江西河南)
(二省右丞召拜御史中丞出為河南行省平章政事卒年六十七追封冀國公諡文定有註唐人鼓)
(吹集十卷)
題麻姑壇
路入雲關仙境佳瓊田瑤草帶烟霞貯經洞古無遺檢
養藥爐存失舊砂青鳥不傳金母信紫鸞應返玉皇家
巖扉不掩春長在開盡碧桃千樹花
徐世隆
(字威卿陳州西華人弱冠登金正大四年進士辭職讀書歲壬辰奉母北渡嚴實招致東平幕府俾)
(掌書記壬子世祖召見于日月山時方征雲南以問世隆對曰孟子有言不嗜殺人者能一之世祖)
(曰誠如卿言吾事濟矣中統元年擢燕京等路宣撫使至元元年遷翰林侍講學士兼太常卿俄兼)
(戶部侍郎承詔定内外官制七年擢吏部尚書九年乞補外為東昌路總管十四年以按察使提刑)
(山東明年移淮東十七年召為翰林學士以疾辭二十二年再召不起賜田十頃時年八十卒所著)
(有瀛洲集百卷)
挽文丞相
大元不殺文丞相君義臣忠兩得之義似漢皇封齒日
忠於蜀將斬顔時乾坤日月華夷見海嶺風霜草木知
只恐史書編不盡老夫和淚寫新詩(中聯一作精忠貫日勁節凌霜)
此詩通鑑與稗史俱譌為王磐作今蒐得元刻舊本
乃知是徐非王也按王磐仕元為翰林承旨承旨正
史官也安有史書編不到之慮乎焯於廿年前曾序
友人周子緼詩覼縷數百言致疑于王不當有是作
及覩元刻始釋此疑然前序亦不妨並存耳
熊朋來
(字與可豫章人宋進士元初徵為福建廬陵教授學者稱天慵先生)
鐵柱詩
九牧失貢金司空不行水蛟龍弄波濤魑魅入城市吁
嗟清談晉萬事漫不理遂令千載人稽首旌陽子
趙世延
(字子敬其先永古特人祖安札爾幼孤鞠于外大資父卓裕勒嘉譌其音為趙家遂以趙為氏世延天)
(秀發喜讀書究心儒者之學弱冠世祖召見俾入樞密院肄習官政至元二十一年授承事郎雲南)
(諸路提刑按察司判官二十六年擢監察御史與同列五人劾丞相僧格不法其五人皆得罪而世)
(延幸免二十九年出僉江南湖北道肅政廉訪司事踰年除山東廉訪江南行臺侍御史遷安西路)
(總管皇慶二年拜江浙行省參知政事尋召還參大政中書歲餘遷御史中丞劾奏權臣特們德爾)
(罪惡有詔奪官尋陞翰林學士承旨進昭文館學士留守大都未幾乞補外拜四川行省平章政事)
(仁宗崩特們德爾復相銳意報復屬其黨誘世延從弟誣告世延欲置之死頼上護持屢繫得釋仍)
(歴官中外出入不常晩除奎章閣大學士翰林學士承旨中書平章政事魯國公卒年七十七諡文)
(忠)
代祀南嶽登祝融峰
天風吹我躡雲根一覽羣山蟻垤紛瀛海波翻初日上
石壇人語半空聞炎荒作鎮荆吳遠元氣流形天地分
何日束書煨芋室孤峰絶頂看浮雲
商挺
(字孟卿曹州濟隂人年二十四汴京破北走依冠氏趙天錫與元好問楊奐遊日益知名世祖受京)
(兆分地聞挺名遣使徵召入對稱旨字而不名憲宗征蜀挺謂不宜輕動世祖深然之及憲宗崩世)
(祖北還挺奏當特嚴符信以防姦詐後額哷布格使至軍中執而斬之其效立見中統元年改宣撫)
(司為行中書省俾挺僉行省事進參知政事至元六年同僉樞密院事陞副使九年封皇子安西王)
(以挺為王相會同官趙炳死朝廷執擅殺者鞫問伏辜語連挺及其子瓛頌繫久之免死籍其家二)
(十年復樞密副使俄以疾辭卒年八十有詩千餘首尤善隸書延祐間贈魯國公諡文定)
水仙花(二首)
海外三山璧月明人間誰識許飛瓊秋風吹上青鸞背
未散天香與素英
明月珠衣翡翠裳冰肌玉骨自清凉不隨王母瑤池去
來侍維摩病几傍
王磐
(字文炳廣平永年人世業農饒於貲金末父禧入財佐軍興補進義副尉金人遷汴舉家避地魯山)
(磐客居貧甚年二十六擢正大四年進士授官不赴肆力問學轉徙淮襄間久之北歸楊惟中嚴實)
(後先禮聘中統元年拜益都等路宣撫副使以疾免依李璮居青州題其居曰鹿菴有終焉之意及)
(璮謀不軌磐覺之脱身入京師世祖聞之嘉其誠節撫勞甚厚事平挈妻子至東平召拜翰林為學)
(士遷太常少卿乞致仕不允江南既下朝儀官制多頼磐議以定進資德大夫致仕年九十二卒追)
(封洛國公諡文忠)
澤陽山
今晨到谼谷駐馬五松邊山中富清景不暇相周旋瀑
布落晴雪金燈開夜蓮空懷上方寺矯首浮雲巔
巨源相過話舊有感
中統三年春二月變起青齊帶吳越鯨鯢轉側海波翻
城郭横尸野流血我時辛苦賊中來兵塵糢糊眼不開
妻孥棄捐豺虎口飛蓬飄轉無根荄天寒日暮齊河縣
破驛荒凉絶煙爨騎行驛馬鈍如蛙官吏散逃無處喚
與君此地忽相逢行臺郎中氣勢雄憫我白頭遭喪亂
壯我臨難全孤忠急呼驛吏具鞍馬使我厄路還亨通
明晨相隨濟南去出入條侯營壘中死生契闊不相棄
起居飲食常與同標山華注日在眼綿歴春草及秋風
四郊斫木桑柘盡濼源飲馬波濤空兇渠腰領膏野草
始見齊魯收烟烽巨源巨源君且坐我欲高歌君可和
往事回頭十五年猶想離魂招楚些身逢播越百憂纏
生不成名空老大我依破硯竊恩榮君佐雄藩收最課
流萍暫聚不多時且喜相看顔一破我衰無力訪君難
願君得暇頻相過
馮子振
(字海粟攸州人其豪俊與陳孚略同于天下之書無所不記當其為文也酒酣耳熱命侍史二三人)
(潤筆以俟子振據案疾書隨紙多寡頃刻輙盡雖事料醲郁美如簇錦律之法度未免乖刺大約工)
(于詞曲而詩文次之)
塔燈
擎天一柱礙雲低破暗功應日月齊半夜火龍蟠地軸
八方星象下天梯光摇灔澦涵珠蚌影落滄溟照水犀
文焰逼人高萬丈倒持鐵筆向空題
鶴骨笛
胎仙脱脛寄飛瓊換羽移宫學鳳鳴噴月未醒千載夢
徹雲猶帶九臯聲管含芝露吹香遠調引松風入髓清
莫向江頭吹暮雪籠中媒老正關情
江梅
若有人兮湘水濆冷香和月浸黃昏自憐不入離騷譜
待把芳心弔楚魂
溪梅
古樹横斜澗水邊野橋村市獨暄妍玉堂路杳無心到
甘與漁翁繫釣船
野梅
瓊林浮翠淡朦朣遙望珠仙隱見中一夜東風吹不散
曉看渾似碧紗籠
老梅
古樹槎枒長綠苔半邊生死尚花開不須更問春深淺
人道咸平手種來
矮梅
不放冰梢數尺長怕分春色過鄰牆大材未必難為用
禹殿雲深鎻畫梁
蠟梅
洗却鉛華扮道妝檀心殘露紫香囊從今宫額翻新樣
變作眉間一點黃
宋元詩會卷六十九
