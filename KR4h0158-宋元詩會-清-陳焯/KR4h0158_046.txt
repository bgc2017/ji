宋元詩會卷四十六
兵部主事陳焯編
楊簡
(字敬仲慈谿人乾道五年進士授富陽主簿會陸九淵過富陽問答有所契遂定師弟子之禮為紹)
(興府司理忤其帥引去用薦差浙西撫幹改知嵊縣丁艱服除知樂平縣召為國博以疏救趙汝愚)
(被斥嘉泰四年賜緋衣用朝散郎權發遣全州寧宗立授祕書郎遷著作以旱蝗陳言不用求外補)
(知温州民愛之如父母咸畫像以祀遷駕部郎歴國吏院編修移疾請去連主宫觀理宗即位加中)
(大夫致仕卒生平著作甚富咸淳間門人即其所居作慈湖書院云)
撫琴行
蕭蕭指下生秋風淅淅幽響颼寒空月明夜氣清人骨
何處仙臂搖丁東野鶴驚起舞流水咽復鳴一歎三唱
意未已悠悠話出太古情龍吟虎嘯逓神怪千山萬壑
風雨晦海濤振蕩林木響亂撒金盤冰雹碎和風回春
陽縹緲孤鸞翔三江五湖烟水闊波聲飋飋鳴漁榔悲
猿臨澗欲渡不敢渡但聞澗下蕭瑟松風長閒雲洩碧
落勢去還廻薄神仙恍惚無定所微吟似欲止所作馭
風一笑歸蓬瀛猶有餘音遶寥廓
鳳遊山潮泉
妙藏天地秘神斧為誰開水性原流下山靈強勒回
戴昺
(字景明號東野石屏之從孫嘉定乙邜進士官贑州法曹參軍有東野農歌集)
莫悲秋
傷春非貞女悲秋非烈士時運自循環我心如止水剝
固復之機榮乃悴之始未識天地妙胡為浪悲喜鷃蓬
或數仞鵬海或萬里大小何必齊蒙莊未窮理
侍屏翁遊屏山分得水字
攜琴入空山脩竹翠相倚一曲千古心泠泠寄流水拂
雲卧白石冥搜契玄理有時采薪人歌聲隔林起
秋日過屏山菴
淒切抱葉蟬間關栖樹禽入山本避喧復愛聆此音微
颸動夕爽薄雲散秋陰衆籟閴以靜片月生東林
逐瘧鬼
咄哉瘧鬼何冥愚沈魄猶滯江流居孰云胄出高陽氏
而乃不肖如此歟為妖常闖秋令動作威又竊炎官餘
今年恣雎逞暴瘧十戸九室聞嗟吁人生一歲一寒暑
自有大瘧纏其軀翻手為凉覆手暖笑爾禍福纔須臾
癡兒騃女或汝怖那能嚇我烈丈夫汝不記少陵詩句
有神語子璋髑髏血模糊昌黎譴逐更多術灌毒炷艾
揮靈符今來古往共憎疾奈何長惡終不渝胡不學鮫
人細織冰綃製雲裾胡不從湘君緩移桂櫂搴芙蕖乃
甘卑渫賈衆怨厭禳唾罵無時無爾來經旬瞰吾室再
三謝遣猶踟蹰吾詩吾酒既不廢汝窮汝技將何如大
江秋色正瀟洒明月皎皎風疎疎便須悟悔速歸去嘯
儔呼侣相嬉娛夜闌吟徹欲就睡燈花照眼團如珠夢
回病思砉然散颯颯風籟生庭梧
納凉即事
炎蒸欣傍晩埽地坐寬凉入竹風逾冷生荷水亦香蟻
行緣食几螢照落書牀聽得農人語今年稻穗長
偕兄侍屏翁探梅分得空字
踏破登山屐來尋傍水叢眼明千樹底春在數花中格
瘦詩難寫香寒酒易空狂歌歸秉燭驚怪走兒童
安居
安居元自好春晝更遲遲雪涌煎茶鼎雲生浴硯池栽
荷填廢沼移竹補疎籬猶有閒光景欹眠續舊詩
自武林還家由剡中
一笻雙不借役役又東還野渡淺深水夕陽高下山光
陰虚我老造物靳人閒高躅思吾祖鳴琴獨閉關
春晩即事
春郊農務急野岸水㾗高蒲渚鳴姑惡桑林囀伯勞整
欄扶芍藥搴網護櫻桃不改窮居樂何妨見二毛
次韻屏翁初夏會芳小集
一觴還一咏竟日醉難成坐石驚雲濕臨池愛水平密
林宜午蔭啼鳥尚春聲更有櫻桃約明朝且願晴
秋晩
西風澄曉氣凝觀愜幽情艸潤蛩聲滑松凉鶴夢清吟
懷依水靜病思得秋輕忽憶登高近循籬看菊英
夏曼卿作新樓扁曰瀟湘片景來求拙畫且索亭
詩
有此一樓足悠然萬慮忘拓開風月地壓斷水雲鄉四
野留春色千峰明夕陽眼前無限景何處認瀟湘
十日取野菊從酒
野徑菊仍好村壚酒亦嘉未應今日蕊便是背時花心
在家千里身猶客九華官程難久駐風雨暮山斜
從板橋買舟上青陽
卸馬板橋西扁舟逆上溪水鎪巖骨斷煙截樹頭齊野
鴨驚人起村雞上樹啼老農頭雪白猶自把鉏犁
書初考
得考雖多幸無功袛自嫌但求官速滿不道老同添卑
拙翔蓬鷃艱辛上竹鮎黃花寒更好三嗅憶陶潛
謝趙山臺見訪
寂寞海東頭殷勤貴客舟如何經歲約袛作數宵留清
玩分行篋高吟壓小樓更須謀作會同醉菊花秋
僻居
地僻塵先遠身閒味覺深清池涵竹色老樹帶藤陰引
鶴隨安步招蟬伴醉吟有時然古鼎隱几自觀心
屏翁領諸孫小集野亭即席次韻
結屋新亭好登臨野興長心融八窗白塵隔九衢黃泛
菊金英碎嘗粳玉顆香更期梅着蕊來賞小春光
山家小憩即景效藥名體
柴門通草徑茅屋桂枝間修竹連翹木高松續斷山仰
空青蔭密掃石綠花斑傍澗牽牛飲白頭翁自閒
永嘉薛君自號雲屋來池陽以詩見貽用韻答之
清晨聞剥啄喜得薛能詩風月一囊錦江湖兩鬢絲寒
城吹角夜孤館擁衾時誰會吟心苦梅花是舊知
立春前五日得雪
雪作春前瑞銀城擁萬家太婆頭欲白九子頂先華壓
麥嘉培本封梅惜損花家童解人意燒鼎問烹茶(太婆九子)
(俱山名)
幽棲
幽棲頗喜隔囂喧無客柴門盡日關汲水灌花私雨露
臨池疊石幻溪山四時有景常能好一世無人放得閒
清坐小亭觀衆妙數聲黃鳥綠陰間
此生
此生畢竟已蹉跎有酒何妨醉且歌人世盡緣愁得老
春花偏被雨相魔草欺蘭瘦能香否杏笑梅殘奈俗何
誰上東樓看霽景海山無數列青螺
春事
春事關心常起早愛看景物試凭欄戲魚池面微添綠
啼鳥枝頭尚帶寒斬棘重樊新插柳㪺泉頻灌自栽蘭
年來賸有園林興每恨廬邊地不寬
自况
多貲徒作守錢奴伏臘無憂便有餘世路本夷休自險
人情太密反成疎非圖報施方為善豈為功名始讀書
門外良田堪種秫自牽黃犢試犁鉏
次君玉弟聞新鴈
霜風颯颯荻花洲避北趨南巧自謀倦翮飛殘千里月
寒聲催老一天秋乍教騷客驚詩夢莫為征夫寄别愁
汝度塞垣應未久新來烟燧已沈不
次韻東渠兄觀梅
詩眼非梅不可遮三葩五蕊便堪嘉瘦如飯顆逢工部
老似磻溪卧子牙水影月香參衆妙弟酬兄倡自成家
快篘新醖同清賞莫待枝頭爛漫花
七夕感興
家家懽笑迓星期我軰相邀只酒巵矯俗何須標牘鼻
甘愚不解候蛛絲新秋光彩月來處半夜清凉風起時
一曲玉簫塵外意此音除是鶴仙知
抵池陽未入關泊于齊山數日因窮巖壑之勝
瘦策相扶上翠微眼驚竒怪足忘疲三十六洞猶昔者
四百餘年無牧之漲水淼瀰春雨後遠山重疊夕陽時
幾多江北江南恨問着沙鷗總不知
賞茶
自汲香泉帶落花漫燒石鼎試新茶綠隂天氣閒庭院
卧聽黃蜂報晩衙
夜過鑑湖
推篷四望水連空一片蒲帆正飽風山際白雲雲際月
子規聲在白雲中
嚴子陵
赤伏君王訪舊遊富春男子只羊裘一竿本為逃名去
何意虚名上釣鈎
里中小漁舟被差防江有感而賦
着身平地更多憂一櫂思為泛宅謀昨夜西風邊報急
防江也要釣魚舟
劉宰
(字平國金壇人既冠入鄉校卓然不苟於去就舉紹熙元年進士調江陵尉遷真州司法時有偽學)
(之禁不讀周程等書者方許與考試宰不奉詔授泰興令决獄多竒中會韓侂胄謀用兵宰為浙東)
(倉司幹官職事修舉急引去無復仕進意自是屢召不起端平初朝廷奬用老成一時譽望收召略)
(盡所不能致者宰與崔與之耳尋卒鄉人為之罷市)
東陽道旁涵碧亭
四山委蒼翠一沼湛清漣雲飛松竹礙石墮藤蘿牽泉
音亂絲竹鳥語賡笑言斯亭作者誰俛仰四百年檐宇
有興廢篇章足流傳官道紛往來此地曠周旋乃知造
物意以遺靜者便我來旱暵餘龜兆坼平田攀崖遡源
委石竇鳴涓涓摩娑兩石魚變化定何年
漫塘觀雪分韻得遠字
入臘甫自兹得雪殊不晩凝寒祛厲氣積潤滋麥本清
興浩無極步屧忘足蹇扣門呼石交頸縮語猶謇挾攜
事登眺南去還北反所向遊目礙僒若虎就圈歸來漫
塘上四望與天遠蓑重漁舟歸煙横樵舍飯稜層敞瑶
池燦爛開瓊苑玉龍擁寒城銀海迷疊巘頗喜漫翁貧
覽富逾北阮呼兒具杯酌採掇飜蔬畹不辭多酌我自
愧飲河鼹少焉歛夕氛桂魄爭婉娩飜思造化工舒卷
意難忖
崇禧夜坐
淮浙千萬山茲山鍾秀異山中四時好雪景更佳耳危
樓俯八荒豈無超詣士春遊眩紅紫秋賞挹蒼翠衝寒
繚冰崖問訊世能幾山神出竒觀似慰遠來意漫空飛
六花匝地掩蕪穢頗疑羣玉府飄墜人間世又疑姑射
僊與物洗疵癘意行輙有得曠望了無際更欲呼雲車
御風駕六氣舉酒酹初平逍遥聊卒歲
夜夢續句
乙丑四月四夜夢中得句云昏旦視生死又云不種
桃與李覺坐而思豈吾壽不延歟因就枕上足而成
詩
大化賦羣有脩短亦天只彭殤誰得失鵬鷃均適已我
今識其然昏旦視生死青青竹籬下不種桃與李老薺
怙春柔叢蒿麗芳旨耘鋤藉人力四時自終始屬饜幸
朝夕過計胡為爾勿笑趙孟偷甚矣吾衰矣
送李秀巖歸蜀
平生秀巖翁嘉遯輕朝衣聖朝重特招趣駕不容違我
豈匏瓜哉先聖固所希長江一萬里舟行疾如飛東南
盛人物十九飫甘肥頗藉子公力寧知伯玉非翁豈好
異同曰余起布韋忍比淮之水東下雜於淝論奏了不
阿正直鬼神依讒言嗟止棘曰歸詠采薇歲晏江濤平
雨雪從霏微懸知到家日花竹遶山扉
吳門道歸書懷
投閒三十年日與木石俱暮景際休明搜羅逮樵漁洪
造賜甄收羣公交薦書殷勤奉明詔婉戀辭田廬一寒
不自揣五窮暗揶揄行行步京畿迎勞多軒車眼青見
故人皆歎此老臞形容不自惜奈此氣昏愚席間迷舊
識筆底誤新書十目所共睹一語良非虚儻昧知止戒
不反田園居去去入修門蹇步接天衢深虞眩聞見狂
易滋發舒籲天寫真情浩歌賦歸與
贈九華程君
君家九華山山翠常在目雞犬聲相聞山腰幾隣曲本
固枝葉蕃無若君之族當年紫槖翁一念盡親睦俸餘
不自有買田徧溪谷計口給之食昏旦常陸續吉凶更
資助當使有餘蓄只今大江南盛事君家獨君歸廣此
意勝處新卜築周遭植名花中間敞家塾少長驅之學
毋間親疎屬庶幾子又孫更衍無窮福亦俾作法人百
世流清馥
喜客泉
物我未忘情無情惟止水底事山中泉客來如有喜悠
然鏡面平倏爾魚眼生依焉開笑面似與客逢迎客喜
泉豈知泉笑客何有邂逅深山中聊結無情友
松風軒晩望
遠山迓歸雲近山留夕照澄江横淨練怒風收衆竅東
南佳山水此地宅其要連甍三萬家金碧互輝耀閒房
列歌舞傑觀富登眺物理會有極却慮成悲嘯我家三
茆峰一室倚青峭下有荆溪水水深魚可釣歸歟有成
計靜坐觀衆妙功名付公等連茹祗明詔他年問無恙
短策寄嶺嶠浩歌暢幽懷狂斐君勿誚
送魏華甫侍郎謫靖州
靖州風物最五溪畬田歲入人不饑淘沙得金遨以嬉
瘴烟不逐嶺雲西六花瑞臘春臺熙尤便逐客過往稀
理亂黜陟了不知夫子豈欲居九夷要尊主勢扶時危
有言不用時我違翻然不受好爵羈向來鄉行誰可晞
平生易名慕者誰蘇陳凛凛百世師畏塗萬折甘如飴
陽烏當天照隱微直前一疏可忘之江頭後會端有期
暗香欲動寒梅枝
石翁姥
采石江頭風晝息掀天雪浪平如席沿崖小泊客心寬
攀蘿曾看望夫石天涯望斷人不歸露寒猶想淚沾衣
爭似石翁攜石姥年年對峙夾岡道人歸人去我何心
雨沐風餐人自老比翼鳥連理枝年多物化徒爾為長
生殿裏知不知
寄和趙章泉
章泉先生虎豹章餘子駭逐狐兔藏少陵遊不返衡湘
孤吟風月老林塘駕鵝不送置我傍悵望空勞水一方
廣文别日天未霜殷勤寄音示無忘新詩寫作鴻雁行
憐我病骨猶未康續貂聊復寄歸航宫墻百雉如金湯
登門歲月知何當江湖極目煙波蒼
送王穎叔分教山陽
向來肉食昧遠謀坐談欲復千古讎良平不逐勝(缺)遊
毛錐竟作書生羞楚山蒼蒼楚水流甲光向日金鱗稠
酒闌一笑看吳鈎將軍意氣傾九州先生身短智則脩
百鍊可使繞指柔安邊端藉帷幄籌泮宫還獻馘與囚
英聲南來動冕旒貂蟬未必生兜鍪
過司徒墓
司徒墓荒塜纍纍不知數草中翁仲無復存壟上牛羊
自朝暮想見當時百萬松佳城在處鬱蔥蔥車馬時來
卿相子鐘魚聲出梵王宫年深事遠無留蹟只與耕夫
資墾闢萬古同成一斛塵官爵高卑誰汝識
發紹興
留滯青春晩經行此日初柔條桑着眼短穗麥生鬚竹
外雲埋屋花邊水遶渠箇中容我老肯遺子公書
馮公嶺
地隘人逾峻人勤俗不奢時培石上土更種竹間茶接
畛田成篆連筒水濺花征塵如不到老我即東家
長林海邊道上
海霧曉逾合海風春更寒衰顔欺薄酒老膽傲驚湍叢
竹人家近平沙客路寬明朝應更好山翠撲征鞍
松江道中
久作松江夢重來泛短篷淡雲飛急雪枯葉戰狂風煙
末三家市波心一釣翁鴟夷身計耳吳越等成空
偶成
月下浮舟去雲邊曳杖行物華隨節換人意與秋清小
圃蔬逾潤荒叢菊向榮幽尋元自好底用絆浮名
天台道中
花重朝扉散鳥啼春意深風光自流轉行役負登臨澗
水流縈綠山雲捲夕陰病容兼白髮漂泊此時心
秋晩
木落山呈骨泉空水返源知時秋燕去負日午蜂喧玉
粒慳晨甑金英卧晩園歲華今已暮身世兩忘言
和韻呈李果州
行樂非吾事朋從慰此生劇談忘夜永起立覺晨清黃
獨幽人供朱絃太古聲他年盛山集不假退之評
感懷寄趙章泉
我屋方茅下君家閩楚交鹿門知得計燕幕未安巢澗
谷泉從飲山田飯可抄應攜靈壽杖雪蕊嗅梅稍
北固山望揚州懷古
北固城高萬象秋煙竿一縷認揚州試乘綠漲三篙水
要見朱簾十里樓淚濕宫衣朝霧重愁薰寒草夕陽浮
隋堤舊事無人問兩兩垂楊繫客舟
懷徐表兄
一笑相逢句曲天别來十五換流年忍思清渭玫瑰詠
無復通泉寶劍篇北渚春回芳樹合西山日暮碧雲連
雁來數寄平安信無限離思若箇邊
寄潘子善上舍
陳少陽率太學生伏闕上書六賊遂退天下快之少
陽猶以後書論李邦彦白時中等言不用拂衣去近
傳太學伏闕書是歟非歟非山林人所得知獨怪朝
廷不用其言諸君仍苟安於學豈以靖康時事視今
日緩急異耶為賦一詩質之同志
少陽一疏折羣姦拂袖歸來日月閒誤國小人猶法從
叩閽諸子自賢關是非頗亦通千古義利那能立兩間
若向西湖浮畫舫好傾巵酒酹孤山
裘萬頃
(字元量新建人淳熙進士嘉定癸酉除吏部架閣明年遷大理司直疏力丐外敕差江西撫幹以便)
(禄養卒于家有竹溪集)
行役
宿霧鎻山椒落月挂林側﨑嶇歴岡巒髣髴辨阡陌秋
高風露寒道遠時序廹安得歸故園篝燈理書册
羅溪橋
我來從西昌日日困塵土誰知羅溪橋淨若初過雨長
松列左右清風奏宫羽薄暮舍籃輿扁舟渡溪去
病中聞伯量相訪寄之(二首)
我屋脩竹根身閒境逾靜維摩本無心誰令示人病夕
陽耿疎林影落莓苔徑佇立有所懷高人倘乘興
高人在城郭應酬頗紛如憶我烟霞栖遺我一紙書雨
餘窗戸凉蛩聲滿階除相過有成言何時命巾車
次韻伯仁善利閣小室
山林吾所廬夜月但對影焉知江上人一目了萬境褰
裳步崇臺有室妍且靜徘徊不能去坐見四山瞑
見雪
玄冥當語誰餉我一簷雪吾廬本來靜得此更清絶遥
憐北海上往往已盈尺齧氊人在否毋陵子卿節
出門
出門復入門吾行竟安之攜書北窗下翻閱聊自怡有
懷千載人掩卷還歔欷采采首陽薇戀戀商山芝一裘
或終身欣然釣江湄斯人不可作斯道日湮微目前稻
粱謀鳬鴈方齊飛青田寂無音歲晩將疇依慎勿出門
去塵埃染人衣
菖蒲
康廬入吾懷十載馳夢魂踵門者何人遺余以芳蓀歡
然得其趣如對五老言幽姿出巖谷常帶冰雪㾗塵容
為一洗兩目不復昏忽思三峽流褰衣涉潺湲因仍一
寸石浸潤九節根人言可扶老歲易須其蕃兹理諒不
誣吾將從綺園
從人覓墨梅
熏爐束詩魂茗椀驅睡思掩關寂無營翰墨自娛戲山
寒溪正清月澹雪初霽横斜兩三枝見說可人意天機
如胸中出手特餘事何時剪冰紈來對病居士
題余仲祥松齋
芳妍桃李場紛趨歘成蹊長松坐偃蹇遂爾不見知平
生異時人不與俗轉移蕭然塵埃中擅此丘壑竒窗空
境逾清四壁風來吹抱琴揖蒼髯喜氣掀兩眉臭味既
與同相親不相違直期閱歲寒可但忘朝饑
夜坐薦福寺同玉成
鞭鸞未暇相追逐且向祗園止君宿清談待得月華生
窗戸明明耿殘燭誰令泉石墮吾前洗盡人間絲與竹
風帆明發君不留此樂只應吾所獨
厭原山中曉行
碧雞夜半聲啁哳喚起幽人步林樾秋高風露着羣木
無數寒花泣明月松篁一徑宛如畫石溜涓涓更清絶
山巔便好結茅廬莫待他年鬢成雪
贈拂雲主人
十年作計須種木一日不可使無竹道人於此得三昧
綠霧中間着蒼玉拂雲誰為名其居我亦心同雲捲舒
相期直覓飛霞佩不用重拈種樹書
雨夜
秋事雨已畢秋容晴為妍新香浮䆉稏餘潤溢潺湲機
杼蛩聲裏犁鋤鷺影邊吾生一何幸田里又豐年
用鄭浮梁韻簡圜師
杖屨山蹊窄鐘魚佛界深寒梅殘屋角春薺老墻隂一
水元無恙扁舟尚可尋煩師掬清溜為我洗塵心
酬胡伯仁
山長飛鳥急江闊去帆微唱晩幾漁笛憑高一釣磯從
君濯冰雪滿袖得珠璣三嘆不能已歸來吟夕暉
送胡仲立入京
昔對延英日諸公嘆弗如敢言天下事不負案頭書此
去朝雙闕懸知有異除榮途方着脚未用曳長裾
贈施真人
素鞸方多難丹砂倘一逢勿疑蕉覆鹿會見竹成龍澗
水遠仍潔巖花幽更濃行行望仙宇知在最高峯
留淺沙
故山豈不好蕭寺亦堪居作意多成礙無心始自知鐘
魚飽香積枕簟熟華胥但惜詩成後傍無阿買書
晚步
日落欲閉戸風清聊杖藜千山猶帶雨一徑已無泥㶁
㶁水聲急悠悠雲影低催歸緣底事着意傍人啼
書晁文元道院集
華屋金狨座雕鞍駟馬車才堪誇世俗早已落丘墟此
病久沈痼無人解掃除千年子晁子道院有遺書
偶成
松徑煩風掃柴門為雨扄行攜道院集坐對敬齋銘好
事心常記閒談耳不聽觀空為世誤無異醉初醒
老屋
老屋久欹側隨宜聊拄撐吾今且共住緣盡會須行雨
打從教壞風搖不用驚世間虚幻相聚散本無情
寄題喻高士澹軒
世事邯鄲枕生涯老子書能知澹中味雅稱竹間居石
徑排雲入霜根帶月鋤紛華不到眼贏得玩清虚
題洪内翰爽榭
霧閣雲窗天外安懸知幽趣勝人間簾櫳夜月浮銀海
桃李春風醉玉山自笑紅塵無暇日浪憑清夢覓商顔
何如飛佩隨君後細看匡廬紫翠鬟
夜坐
爐火篝燈孰與同此心吾欲付冥鴻茅簷已作涉旬雨
蕙帳不禁連夜風一叚清愁詩句裏十分寒事酒杯中
溪雲未用安排雪且聽梅花試小紅
玉山道中時赴掌故之命
麥苖堆綠菜花黃一簇人家古道旁酒熟不妨邀里巷
年豐贏得事農桑世情只說宦遊好客裏那知歸興長
我有平生蓑笠在釣絲何日理斜陽
端午上饒道中
一春留滯在京華午日依前未到家細葛香羅素無望
黃塵烏帽亦堪嗟爭舟野渡人如簇立馬郵亭日欲斜
遥想塤篪獻親壽綵衣羅拜酌流霞
睡起書懷時諸公相勉再出
北窗終日廢書眠一枕清風值萬錢雲度茆簷輕苒苒
泉生石砌淨涓涓不嫌雨脚花間注要聽秋聲屋外傳
三徑初成吾欲老幕中何用泛紅蓮
喜范光伯相過
章江東下幾灣洄誰伴臞仙夜探梅離别不禁詩社泠
遭逢莫放酒船回冰霜滿眼歲將換花柳轉頭春又來
安得飛騰九霄外鞭鸞笞鳳日相陪
柬黃子益(二首)
青衫日日困塵沙安用浮名與世誇已過半生真似夢
未荒三徑且還家恨無沈水紆香穗喜有寒泉瀹茗花
袖却西歸遮日手園林幽處看桑麻
睡起忻然思慮少病餘猶覺應酬艱招搖風月聊須竹
收拾雲煙幸有山但要世緣隨手斷莫憂詩債幾時還
追奔富貴非吾事且占林泉一味閒
題懷秀堂
莫教滿地長莓苔杖屨從今日日來曲徑要隨松巷轉
柴門須對石橋開墻頭花木因時種案上圖書任意堆
幸有林泉可投老忍將雙脚踏塵埃
大雪次前韻
誰知天巧出玄機但怪飛璚過眼竒暝立風枝寒雀倦
愁吟冰谷曉猿饑蘆花洲渚月明夜柳絮池塘春暮時
此景人間不長有寫真傳影正須詩
次洪内相梅亭
人間多是梅開後旋種東籬事故常那得紅簾捲朱戸
細看素質傲清霜一生寄興雲山外幾度搔頭江路傍
咫尺名園身未到夜窗羞對返魂香
入京道中風雨因賦以遂退休
新築書堂壁未乾馬蹄催我上長安兒時只道為官好
老去方知行路難千里關山千里念一番風雨一番寒
何如靜坐茅齋下翠竹蒼梧仔細看
閒居
閒居最與性相便勤即繙書懶即眠終日閉門真省事
有時面壁似耽禪大椿歲籥祈親壽斷簡生涯聽子傳
待問洪崖覓丹訣白雲深處引寒泉
用韻謝伯量過訪山中
勝遊千里笑談中雪片梅花正仲冬肯向蓆門尋孺子
更能草具重茅容春風頓覺生寒谷夜榻惟愁聽曉鐘
半世梅坡門下客及今何幸得過從
次王成之韻咏梅
誰遣冰魂照夕陽搖搖一任北風凉眼前共有幾多蕊
鼻觀胡為如此香佳實會須歸列鼎孤標已自壓羣芳
濡毫我欲從君賦未害平生鐵石腸
送張高安入京
青衫十載蟾宫客墨綬三年鳳嶺頭循吏聲名武陽令
故家風味富平侯江邊休歎雙鳬去天上行看一網收
入簉鵷班立仙仗莫忘回首顧沙鷗
題小桃源
半月池邊倚瘦藤望仙臺上岸烏巾塵埃一點不到地
花木四時長是春載酒豈無好事者爛柯應有着棋人
請君更種桃千樹準擬漁郎來問津
保福寺對橙菊有感
平生愛菊陶彭澤清夜移橙杜草堂千載詩魂招不得
獨留風味在僧房
次韻松風閣(四首)
飛花數點雨初歇啼鳥一聲春正長讀罷黃庭了無事
旋安銀葉試爐香
不見詩仙何遜來春風幾度早梅開竹籬茅舍自清絶
未用移根東閣栽
簷間新燕幾時來簷外閒花往歲栽丹杏碧桃渾落盡
綠陰底處結青梅
無所用心魚在沼居然生子燕成窠誰言春去花事歇
萱草石榴情更多
九日
籬落黃花尚自無白衣况未到吾廬莫令此日負佳節
為展淵明采菊圖
崔與之
(字正子廣州人少卓犖有竒節不遠數千里遊太學紹熙四年舉進士授潯州司法參軍調淮西檢)
(法官知建昌新城通判邕州擢廣西提刑風采赫然召為金部員外郎安撫淮東屢上書宰相爭納)
(李全必有後憂在淮守戰兼修敵入無功和議遂寢以秘書少監召力辭不赴尋用煥章閣待制安)
(撫成都開誠布公戎帥恊和軍政以立召拜為禮部尚書辭理宗即位屢召俱辭最後授廣東經略)
(兼知廣州叛兵俯伏聽命上於是注想彌切進參知政事力辭乃訪以時政與之條奏懇至上覽嘉)
(歎趣召愈殷控辭至十有三疏始得致仕以觀文殿大學士提舉洞霄宫年八十二薨諡清獻)
送䕫門丁帥赴召
議論方前席功名早上坡去帆瓜蔓水遺愛竹枝歌同
志星辰少孤愁暮雨多倚風窮望眼碧色渺平莎
送范漕赴召
獨汲千尋綆推開八面窗相逢俱氣許未語已心降分
鎮中邊蜀歸途内外江禁林風雨夜應念鹿門龐
送時漕大卿淮西簡法(二首)
卿月高華照楚墟澄清雅意見登車星分屯壘雲中戍
風引艅艎塞下儲十二聚民行惠政三千議獄謹刑書
最聲烜赫流聰纊聖詔今朝下玉除
十年宦海任飄零豈料光華伴使星落魄半生頭已白
爬沙一見眼長青天涯明月方依樹淮上長風忽散萍
别淚誰能效兒女不堪官柳暗長亭
嘉定甲戌分閫東淮時金騎南奔人不願往以君
命不敢辭留五年始以少蓬召而病且衰矣艤
櫂南康夢人告之曰死於廬山之下覺而賦此
行到廬山日日陰斜風細雨亂雲深移舟夜壑人間世
荷鍤春郊物外心要把封疆安社稷誰教軒冕換山林
殷勤招隱吾知矣五老朝來露玉簪
姚鏞
(字希聲剡人戴復古愛其才為忘年友通判吉州以平寇論功擢守章貢)
春夜曲
金魚鎻合蘭缸小酒不支愁尋睡早梨花欲墮風更寒
燕子不歸春自老流蘇護帳香雲結三十六簧清吹咽
緘書欲寄湘水深城烏啼落花西月
題畫壁
兩山灌木帶晴鵶泯泯春流漾浦沙隔岸小舟呼不應
碧桃花外是誰家
寓霅川
王戴谿頭小隱山漁翁引上霅谿船幾回倦釣思歸去
又為蘋花住一年
敖陶孫
(字器之閩人寧宗時太學生題詩三元樓弔趙汝愚為韓侂胄所捕亡命江湖侂胄敗始登第)
佳人佩明月贈俞德章
佳人佩明月笑語含春姿手握幽蘭叢照影清漢湄少
年冶遊子行樂方及時折苕戲相贈玉色頩自持歸來
種白璧日漚文錦絲加幣欲聘子常恐歲月遲終然不
可諧翕歘聽所之願言遺薌澤遠慰千里思
三元樓題壁弔趙丞相
左手旋乾右轉坤如何羣小恣流言狼胡無地居周旦
魚腹終天弔屈原一死固知公所欠孤忠幸有史長存
九泉若遇韓忠獻休說如今有末孫(按三元樓臨安酒肆也韓侂胄)
(既逐趙丞相汝愚至衡州暴卒敖聞而弔之適飲酒題詩於壁酒未盡釂其壁已舁去敖知必為侂胄所廉急)
(易傭人衣持酒具下樓已遇捕者至問敖上舍在樓否對曰方酣飲急亡命走海隅得免)
宋元詩會卷四十六
