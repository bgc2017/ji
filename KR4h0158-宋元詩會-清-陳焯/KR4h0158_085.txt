宋元詩會卷八十五
兵部主事陳焯編
余闕
(字廷心本唐古氏世居武威以父實喇藏布官合肥遂為合肥人母尹氏夢異人至生闕闕墮地時)
(髮盡白其性澹無嗜欲不知肉味惟甘六藝學若飴蜜與京兆張恒遊恒乃吳澄弟子善談文理闕)
(之學因以絶世擢元統癸酉進士第授同知泗州事治聲大著俄召入應奉翰林文字轉中書刑部)
(主事與當路議不合拂衣竟歸復召拜監察御史知無不言言多峭直無忌或勸之稍遜以避禍闕)
(弗答改中書禮部員外郎出為湖廣行省左右司往郎中時右丞實喇卜怙權自用會猺蠻反當帥師)
(討未有行意闕揚言激之始行旋奉召還翰林待制出僉浙東廉訪司事丁母憂歸隠青陽山中至)
(正壬辰天下兵動平章托和爾巴哈統戎淮南承制起闕權淮西宣慰副使分治安慶安慶距城皆)
(盗栅也闕從間道入推赤心置人腹中民翕然歸四方来依者甚衆闕知民可用乃帥之破雙港砦)
(聲威大振諸砦次第請降則益繕城浚濠修戰具力屯政賊至輒敗却之是時淮西皆䧟惟安慶巋)
(然獨存轉淮西行省參知政事尋改左丞賜二品服闕益奮勵誓死報國丁酉冬寇大集圍城樵餉)
(路絶兵出數失利戊戌正月七日城䧟猶率衆巷戰不勝遂自刎死年五十六其妻蔣氏聞之亦率)
(其子德臣女福童赴水死諸將卒從死者千餘人事聞贈淮南行省平章諡曰忠宣)
擬古(二首)
昔在西京日縱觀質前聞皇皇九衢裏列第起朱門借
問所居誰丞相大將軍平明事遊謁車馬若雲屯芍藥
調羹鼎狒狖鑄酒罇頌聲美東魯逸奏出西秦迴風薄
蘭氣十里揚清芬東家有狂生容顔若中人謬言擬宣尼
幽思切玄文著書空自苦名宦乃不振悠悠千載下安
有揚子雲
昊天轉時律大火西南馳勁商發羣籟白露降嚴威攬
衣起視夜明月鑒薄帷翩翩征雁翔唧唧寒蛩悲紅蘭
委芳采柏葉亦離披喬喬千丈松孤生泰山隈凝霜裂
其膚層冰斷其柢摧殘若傾盖蒼翠終不移草木有至
性明哲宜戒兹
白馬誰家子
白馬誰家子綠轡縵瑚纓腰間雙寶劍璀璨雪花明甫
出金華省還過五鳳城君王賜顔色七寶奉威聲夜入
瓊樓飲金罇滿繡楹燕姬陳屢舞楚女奏鳴筝慷慨顧
賓從英風四座生一朝富貴盡不如秋草榮黔婁雖貧
賤千載有餘名
天門山(保寧知府楊丹作記)
揚子博地志名山屢出王但言隠彌深崇冠峙嵩梁井
絡通遥甸天經列鉅障羣峰如菡萏歴亂發金塘玉壺
既嶇崿天門迥開張蜿蜒連紫蓋飛泉濺石牀入門蔭
脩竹中夏若寒霜靈鳥多異色中林皆妙香耀真啟幽
室積石構瑶房萬里秘冥奥千秋阻秩望惟應學仙侣
結桂共相羊
送劉伯温之江西廉使
祖帳依山館車蓋何繽紛使君驅駟馬衣上繡成文中
坐陳綺席羽觴流薄薰情多酒行急意促歌吹殷况我
鄉邦友同館復離羣初暘麗神皋遥望澄遠氛迴鑣望
雙闕五色若卿雲蒼茫歲年徂東西岐路分道長會日
遠何以奉殷勤惟有凌霜柏天寒可贈君
秋興亭
涉江登危榭引望二川流雙城共臨水兩岸起飛樓漢
渚深初綠江皋迥易秋金風揚素浪丹霞麗綵舟登高
及佳日能賦命良儔御者奉旨酒庖人供膳羞一為山
水媚能令車騎留為語同懷者倘遊即来遊
九日鄂渚登高
南州理秋祓嘉節協乾陽爰與幕中友臨眺涉崇岡維
時天氣肅芬菊已沾霜瑟瑟風振谷凄凄日在房高雲
歛楚岫曜景遊川梁微徑出丹林列坐泛金觴佳賓未
會合良會安可常英曹幸文雅獻酬寧計行預恐還吹
帽煩君戒太康
先天觀
仙客鍊金地蒼山深幾重至今龍虎氣猶在琵琶峯峯
前石路整金澗垂楊嶺萬壑閟阿宫千秋奉丹鼎日日
采三秀人人吹玉笙既要王子晉復命董雙成方朔金
門步春来多自豫青鳥幾時還銜書寄君去北闕懷美
禄南山思遠遊勞心如御水東去復西流
題虞邵菴送别圖
南州山水麗中田歲事豐時貞文物粲道合朋輩同濟
濟衆君子班坐蔭青松迴洲環偃月丹林結綵虹翔鷗
方矯矯鳴雁亦嗈嗈即趣情已展染翰思彌工予亦幽
栖者纓冠朝北宫披圖誦佳詠邈爾想高風
送黃紹及第歸江西
上林花落盡東門餞别初遊絲横輦道金波溢鏤渠含
觴不能飲躑躅此城隅念子正英妙丹泉媚綠蕖翻然
阻山岫邈爾問離居芸閣誰同坐蒲編孰共書時應有
詞賦為寄北飛魚
送胥式南還
孟冬寒律應原野降繁霜客子倦遊覧結笥還故鄉驅
車出城闕旭日縣晶光綺宫上爛爛翠閣後蒼蒼豈無
京華志晞景發清揚冨貴在榮遇貧賤有安行恒恐歲
年廹臯蘭凋紫芳君看沙上雁鶱翮乃隨陽
題施氏西嶼書堂
中智貴得性得性非易求羡君淠川曲松竹蔽層丘春
秋當佳日兄弟各命儔總轡凌晨術展席面清流參差
瓊峯出泓澄綺磧周緗荷承繡宇黃鳥響疏樓起坐玩
芳帙為樂鮮優游河陽恥巧宦建春壓旅愁安得周公
瑾為館孫仲謀
蘭亭
奉節過東鄙總轡臨越墟覽此崇山阿亭榭猶晉餘陽
林積珍木禊館流鏤渠微風旋輕瀨宛委寫成書秋杪
霜露滋清商滿縣隅紅蓮凋綺蘂微瀾見躍魚藉芳泛
羽觴視聽良有娛逍遥大化内豈必三月初
自集賢嶺入大龍山
皖公標楚甸兹嶺孕竒形翠積樅江滸崇冠吕蒙城戒
途入中林平岡駐我旌延望失来術周覽多所經峩峩
石窗矗窅窅巖岫冥離離雲朝隮粲粲樹敷榮關弓射
鳴雁羣谷振弦聲仰憐山人居俯悦洞下耕蒼龍啟春
候金虎收光精權家既非學農用或可明願言同載者
為爾鑄阿兵
安慶郡庠後亭讌董僉事
鯨鯢起襄漢郡邑盡燒殘兹城獨完好使者一開顔省
風降文囿弭節遵曲干雙池夾行徑累榭在雲間天净
羣峰出地迥蒼江環霞生射蛟臺雁沒逢龍山開樽華
堂上命酌頫危欄主人送瑶爵但云嘉會難豈為杯酒
歡樂此罷民安魄淵無恒彩清川有急瀾明晨起驂服
相望阻重關
送康上人往三城
嘗登大龍嶺横槊視四方原野何蕭條白骨紛交横維
昔休明日兹城冠荆揚芳郊列華屋文纕被五章乘車
衣螭繡貴擬金與張此禍誰所為念之五内傷豎儒謬
乘障永頼天降康樅陽將解甲皖口寖開疆耕夫緣南
畆士女各在桑念子中林士振策亦有行我聞三城美
龍嶺在其傍連林積脩阻下有澄湖光明當洗甲兵從
子臥石牀
七哀
殷湯誦罙阻周魯歌東征聖哲則有然我何敢留行斬
牲祀怒特釁鼓起前旌野布魚麗陣山鳴鐃吹聲函關
何用塞受降行已成路逢故鄉人取書寄東京寄言東
京友勉樹千載名一身未足惜妻子非無情
八月十五日處州分司對月
玄武夕始正華月生秋旻金波何穆穆綠桂滿中輪徘
徊出西陸照耀此甌閩光流河宿隠氣隨商律振餘輝
動軒房紫蘭含微津皇天降嘉歲五政亦已陳樂哉一
巵酒允矣同庶人
安南王留宴
將命坐藩服式禮奉國賓賢王重意氣延客列華裀肅
肅高堂上圓方饋八珍齊優雜趙女歌曲一何新遺響
從風發雕梁落素塵中觴每傳滿眷眷難具陳厚往已
有愧懷報恐無因
黃鶴樓
岧嶤黃鵠嶺巋巍構楚材澄江環畫楯連城抗鉛階雕
衡朱鳥峙淵井綠荷開隠見長沙渚想望陽雲臺晴霄
一仰止輪奐信美哉淮南儻好道日夕化人来
龍丘長吟贈程子正
戰龍起新室羣鳥亦翩翩偉哉龍丘生抱琴歸故山仰
視天際鴻俯弄席上絃清音發疏越逸響遺澗泉悠悠
鳳翔漢婉婉虬媚川清風自千古何用能草玄
待制張廷美姑阿慶詩
葭菼啟望國灼灼詠桃夭操觚染芳藻短髮未勝翹始
聆白雪句兼傳黃竹謠蘭萌初映砌春霜已降霄秋榛
覆故隴驚蓬颯迴飈金罇與瑶席庶足奉嬌嬈(一作仁嬌)
詠古(楊沛)
楊生仕州縣謀國不謀身一朝解印綬歸来但長貧茅
茨上穿漏頽垣翳綠榛空牀積風雨蝸牛止其巾辛苦
豈足念殺身且成仁
大别山柏樹
竒樹如蛟蜃盤骫上虚空孤生雖異桂半死反如桐香
帶金爐氣色映綺錢中靈從后皇服年隨天地終常瞻
北枝翠終古鬱蔥蔥
送王關赴泗州行捕提舉
蒼茫吳楚會縱横淮汳流春水未泮渚芳杜己生洲揚
旌朱樓前張獵青山幽獻功效大兕亦致公子裘消搖
足為樂何嗟晩不侯
送李好古之南臺御史
都門相送處旭日動蘭暉綺樹鶯初下金溝絮漸飛分
驂向遠道把袂戀音徽去去江南陌應看滿路威
送霍維肅令尹
握手蘭宫外朝光滿禁塗山寒知塞近苑静覺鶯疎草
草離樽既悠悠征輛驅還應軫時念不羡執金吾
吕公亭
鄂渚江漢會茲亭宅其幽我来窺石鏡兼得眺芳洲遠
岫雲中沒春江雨外流何如乘白鶴吹笛過南樓
宴晴江山拱北樓
漢坻開繡閣蕭然似渚宫晴江華楯外列岫綺錢中樹
色芳樽綠荷花粉臉紅賢王敬愛客樂宴意何終
詠絶塵軒
網軒開翠崿山水下蔥蘢江中寶牀擁樹杪雕欄紅心
融二陣滅境静六塵空應似青蓮葉齊開綠水中
壓雪軒
軒轅鑄鼎處仙臺成畫圖寒雲生洞渚暝色入蒼梧如
霧飄丹閣非烟起玉爐年年漫来此無處挽龍胡
竹嶼
秋水鏡臺隍孤州入淼茫地如方丈好山接會稽長紫
蔓林中合紅蓮葉底香何人酒船裏應是賀知章
送危應奉分院上京
峽路傳清警金輿夾綵㫋還如向姑射詎比幸甘泉遠
樹紛成幄關榆始委錢從臣偏寵近載筆幔城邊
禎祥菊
舊花已萎絶新花迺再芳都緣禀金氣特解傲司藏旖
旎生殘馥葳蕤出故房應憐蕙草質戢穎委微霜
賦得九里松送吳元振之江浙左丞
結駟向青郊松陰九里遥言從天竺寺自度小春橋偃
蹇成芝蓋蕭森蔭蘭橈相送將何贈期君保後凋
題果囉羅易之四明山水圖
窗中望蒼翠春水起晨霏孤嶂纔盈尺長松未合圍蕭
蕭此仙客日日候巖扉念爾空延佇王孫且未歸
祝蕃遠經歴挽詩
逸軌無還轍驚川有怨思蒼苔生舊館素簡委空帷龔
勝誰相弔虞翻少見知惟應問道者寂寞薦江蘺
題蛾眉亭
空亭瞰牛渚高高凌紫氛澄江萬里至華崿兩眉分落
日兼霞彩流光成綺文憑軒引蘭酌休憶謝將軍
南山贈隠者
君家南山下南山果何如開闔盡雲路向背凌空虚木
客採薜荔怨女詠蘼蕪何當牽白犬見君巖下書
賦得慈恩寺塔送李惟中赴西臺侍御
祗園開塔廟遐瞰盡三秦琱玉裁文陛金銅結綺輪高
標雙闕外流影灞陵津攬轡還登眺題名繼昔人
寄題環秀亭(在五祖寺)
宗老来相報黃梅盗已平傳聞一峯下臨眺九江横象
構誰能壊香臺積可成憑詢幾小刦又復到昆明
葛編修輓詩(景老)
昔别情何樂今還語向誰幽房通貝闕空館罥蕪絲未
過徐公墓徒懷有道碑扁舟望湖曲清淚濕江蘺
賦得鉅野澤送宋顯夫僉事之南山
堤上柳沈沈春蒲汎渚禽濟田東滙闊汶水北流深落
日依中沚浮雲積太陰微茫看不盡渾似醉時心
夜坐和成太常
牽衣表宫雉華星動綺錢沈沈鳷鵲觀悠悠清漏傳無
才愧三益虚食念百㕓綿思至中旦莫繼瑶華篇
送張有恒赴安慶郡經歴
曉路通高嶂春城入大江草生垂釣浦人語讀書窗肅
客移茶鼎行田載酒缸幕僚誰得似高步絶紛龐
宋祭酒輓歌
文章知有數耆舊忽先零東井開圖畫西山閟爽靈司
徒虚執饋太史早垂銘悵望平原繡時時問客星
送李伯實下第還江西
之子不得意南行無怨詞官河人杳杳客路雨絲絲古
木淮陰市春城孺子祠悽然千里别為賦小星詩
有所思
春風起寒色春衣方重薰新装捲羅幕清唱入行雲艷
色若流月芳澤謝蘭芬嬋娟信無度我思何在君
長安陌
浩浩長安陌瓊樓夾廣㕓鴛鴦御溝上芍藥吹樓前駿
馬追韓嫣金尊酌鄭虔功名有時有且得樂當年
伯九德興學詩
上德撫玄運籲俊尹神京三雍烝髦士五學訓齊氓登
高陳羽葆鸞刀奉麗牲優游樂清化大道嘉方行
送孫教授
皇情重聲教宵裝爾載馳邊城南徼外禮殿左江陲揖
讓陳椰噐絃歌蔭薜帷全勝宜春郭花落閉門時
賦得君子泉送彭公權為黃州教授
君子沒已久遺井郡齋中本寓思人意兼全澤物功銀
牀駁故蘚玉甃薄寒桐幾日趨官舍横經誦養家
賦得春雁送司執中江西憲幕
春風起蘋末旅雁尚回翔乳鴨嬌同啑新蒲短可蔵應
懷洞庭水非避塞垣霜客路頻懷舊題書寄帝鄉
題叚吉甫助教别墅圖
玉署挂新圖如君舊隠居峰高託霞上葉變為秋初遊
客看常在溪聲聽却無只此同登望豈必命柴車
送王其用隨州省親
都門楊柳萬絲垂城下行人駟牡騑宫中近得三年謁
篋裏新裁五色衣漢皋秋晩遊娼少夢渚波寒獵火微
我有愁心似征雁隨君日日向南飛
登太平寺次韻董憲副
蕭寺行春望下方城中雲物變凄凉野人籬落通灊口
賈客帆檣出漢陽多難漸平堪對酒一樽難盡更焚香
憑將使者陽春曲消却征人鬢上霜
題叚應奉山水圖
水如剡溪水山似沃洲山想見鱸魚美扁舟常不還
題溪樓
溪水綠悠悠高樓在溪上日暮望江南舟中采菱唱
别樊時中(二首)
桃花灼灼柳絲柔立馬看君發鄂州懊惱人生是離别
不如江漢共東流
光禄橋西惜解攜春星欲傍露盤低自来宫柳多離思
更着城烏在上啼
題光禄主事仲桓君海棠圖
沈香羯鼓弄春杯席上纔看半作堆爭似君家屛障裏年
年歲歲有花開
題紅梅翠竹圖
竹蘂梅花一色春盈盈翠鈿掩丹唇休言畫史無情思
却勝宫中剪綵人
郭奎
(字子章淮南人宋濂序其望雲集曰子章曾從余廷心學治經而性尤嗜詩自黃初以降諸名家多)
(嚅嚌其芳腴故剔句鎪詞趣味雋永韻度婉微廷心極稱之集名望雲者志思親也遭亂離悲憤以)
(老于詩外無所表見云)
擬古贈别
孟冬霜露降悴彼荷與蒲青青蕙蘭芳采之將焉如贈
君夙昔意聊以慰斯須絃歌厲清響置酒岐路隅親戚
念遠行各言勉良圖常恐不為樂日月方其除晨風奮
高翼北林多古榆臨岐執子手安得同車驅
九日偶成
良晨惜難再秋序倏已殫登高啟飛閣望遠俯層巒寒
菊正盈把濁醪方共歡微此一日宴客懷殊可歎
擬古思友
鶡鳴歲將晏蒹葭淒以霜思君隔山海道路悠且長睇
彼參與辰清夜悲未央狂飈西北至一雁方南翔言念
疇昔歡與子同衣裳安知異寒暑日月不我將天高則
有斗川涉愁無梁憂心隠如惄出戶徒彷徨
送姜彦英還錢塘
東南有高樓華月照綺楹瓊筵列海錯雜以絃歌聲疎
簾捲晨夕迴瞰蒼江清君今利攸往我獨懷鹿鳴執手
望長路駕言出東城嘉會常不足何况臨當行晴郊望
樹碧綠渚春蘭生持觴意難盡相思空復情
寄李彦端
嘉樹藹夏綠清風動虛襟念君有高趣勞我徑寸心佇
立東城曲日夕見雲岑以兹世多故㤀彼升與沈聊樂
在書籍佩玉懷所欽華池散逸步當戸鳴幽禽蘭生已
覆井泉響迥出林醉將山口月彈作絃上音明月照别
鶴遺音戞南金何當坐松石從爾聽瑶琴
次錢子貢蘇門感懷
燕支木葉落盧龍秋色来空閨有思婦清夜悲且哀錦
書為君寄寶鏡誰人開膏沐不復容綠髮栖浮埃團團
皎月輝照彼單于臺馳心在萬里出戸聊徘回
雜詩
孤月江上明清光泛流水北有愁思婦南有遊蕩子蕩
子行未歸思婦安所止姑老在高堂貧賤復如此君行
忽逾年膏沐誰為理妾心金石堅不逐浮雲起會合良
未期離亂何時己君當復来歸妾當效同死凌風願翺
翔揭波詠杭葦再逐平生歡被服紈與綺
紀夢
忽忽頽芳年搖搖寄行役寝興勞形神鬢髮玄已白驚
風響庭樹憂思日常積夢魂清夜歸髣髴舊鄉邑青松
在園田桑柘蔭廬室飛鳥雲際還牛羊下来夕澄湖澹
微波秋山有佳色雞犬雜比鄰墟烟靄阡陌怡怡兄弟
情淒淒丘隴側伐木逢行歌僕夫候馬立臨流濯長纓
挂冠坐盤石似慰生平歡覺来異疇昔百年如轉蓬萬
物乃遺舄天命良在兹勿復云得失
貧女吟
猗猗石上蘭青青澤中蒲貧家有美女二八嬌如荼朱
顔不自媚貞固操匪渝少為父母惜生長紅羅襦綺樓
高且深竊恐行露濡一朝零落盡萍迹湖東隅塵沙陋
茅屋水濺冰雪膚鴛鴦懶復織翡翠愁還梳鳴鸞在何
處坐惜華芳徂恥作商人婦願奉君子儒妾心擬有託
請贈雙明珠
遊羅漢寺
步出城東門褰裳涉西澨幽尋窮四郊日入未遑已逍
遥遠塵蹤夕憩空門裏陰階轉長廊金碧炫晴綺園池
清且深水竹澹如洗追念疇昔歡豈謂重来此春日忽
載陽百物含芳卉好鳥向我鳴高僧見人起閒雲石上
生天花覆瑶几信宿方告還行行詎能止
春日行
春風爾来何無情忽然吹我華髮生淮南三月花滿城
金尊海錯羅雕楹美人對坐彈鳴筝酒酣起奏升天行
當年歡樂不復得白日為照心未平心未平發長嘯我
曹豈是閭閻兒齊東魯連頗同調
新豐市
過新豐待沽酒雪華當空大如手斷橋荒店無人烟獨
有寒梅伴疎柳憶昔江東未搆兵我亦曾經此地行東
家槌牛出新釀西家開宴還吹笙春風步障千花錦當
壚美人勸客飲形勢雖非漢祖為髣髴咸陽舊陵寢停
驂慷慨懷馬周我欲濯髮臨清流斗酒不可得高興良難
酬着鞭遥指敬亭路孤雲日暮心悠悠
夜坐吟
江風蕭蕭吹古樹關月蒼茫海生霧北斗漸落明河傾
城頭烏啼天欲曙客子不寐憂無衣東征三年猶未歸
蟋蟀在戸歲將暮洞庭霜白芙蓉稀男兒生當百戰死
不執金吾即挾七閉門勿用長夜歌騏驥終能致千里
七夕曲
天河盈盈一水隔河東美人河西客耕雲織霧兩相望
一歲綢繆在今夕雙龍引車鵲作橋風迴桂渚秋葉飄
抛梭投杼整環佩金童玉女行相要兩情相合美如舊
復恐天雞催曉漏倚屛猶有斷腸言東方未明少停候
欲渡不渡河之湄君亦但恨生别離明年七夕還當期
不見人間死離别朱顔一去難再歸
從軍婦
從軍婦良家女新梳北髻學邊語狐皮裁帽紵絲衫馬
上佯羞見親故黃巾盗賊亂中華去歲燒我父母家天
朝命將專征伐強兵爭奪顔如花顔如花命如葉此身
一失無名節憶昔姑家納采時燈前豫綰同心結嫁夫
誓擬齊蛾眉誰知萬里為軍妻木棉帳低風日惡五紋
刺繡思深閨思深閨難再得人生莫願多顔色東鄰女
伴醜且貧鄉里不出成家室
寄衣曲
華燈闇室秋夜長吳刀翦綵為衣裳欲縫不縫心惻惻
還向姑前較寬窄燕山八月雪苦寒氊褐狐裘俱擘裂
明朝驛使催征車白袍絮就愁寫書舅姑已老妾無子
願君早曳玉門裾臨行封裹復致意着時莫遣沙塵穢
和蔡都事見寄
汎汎仙槎遠雲津月未沈水光明使節星采動詞林夙
駕江亭迥前瞻浦樹深瑶華如可拾願得繼高吟
次劉仲孚
地遠孤雲白秋深一雁過淚因明月下心在故鄉多列
郡方傳檄連城未息戈羈危萬里思江上逐馳波
送孫良玉還同安
送君江上去山路雨初晴落日平淮樹春潮帶皖城酒
因今夕醉人是故鄉情莫說王孫怨芳洲綠草生
春日遊敬亭山
冠蓋聯鑣出晴郊北路分我尋何水部誰似鮑參軍芳
樹聞啼鳥飛泉隔亂雲題詩兼勸酒聊樂在殷勤
郡齋秋日次韻
幕府簡書静一官清自閒秋聲在東壁爽氣滿西山叢
菊可延夀芳樽聊解顔當軒兩嘉樹好鳥暮知還
出暖水向新營
山陽暖水地舊是北軍屯一澗雲連棧千峰雪照門奉
書觀壁壘馳驛到邊藩為卜歸人信今朝喜鵲喧
留水西寺貽季潭上人
好山吾所慕今日水西遊花雨千峰瞑松風六月秋龍
為人聽法僧共鹿尋幽如此林泉樂榮名安足求
秋興
龍門疏鑿禹時功江漢滔滔亦滙東萬古山河今異域
千年禮樂舊同風忽思鱸鱠慙張翰將學丹砂就葛洪
祗恨兵戈猶在目秋来衰鬢對飛蓬
答人見寄
自傷孤雁影翩翩避弋南来折復旋塞上牧羊幾䧟賊
山中尋鶴託遊仙黃冠偶倩傍人正寶劍誰為烈士捐
華髮秋来垂兩鬢江湖憔悴任吾年
早秋旅夕
初月凉風夜向闌倚樓愁到笛聲殘天高閶闔銀河白
露滴梧桐金井寒多病馬卿猶是客幾時張翰也辭官
年年怕近清秋日憶殺湖邊舊釣竿
涇縣
涇川不減若耶溪况有招提在水西四面雲山當縣合
五更星斗落簷低挐舟競訪桓彛廟立馬空慚李白題
但願功成身退早桃花潭上結幽棲
臘日
臘日三年為異客今年霜雪未全饒風塵暗滿淮南路
霧雨寒生江上潮鄉夢有時逢骨肉此身何處託漁樵
共来吳楚交兵地烽火依稀似六朝
次丘太守韻
翳翳桑榆晩正宜夕陽山色望中竒鷗盟遠渚誰争席
鶴放長松自擇枝疏廣賜金㤀得少陶灊束帶怨歸遲
黃花時節牽兒女爛醉籬根且賦詩
開歲臥病
多病文園渴未消自從人日遇花朝不知楊柳將春色
綠到淮南第幾橋
德興山中
路入深山忽有村隔溪烟火似桃源漁舟不喚行人渡
洞裏春寒静掩門
書所見
黃犢飲溪芳草滿青裙挑菜碧芹肥故山好處多如此
湖上春風憶我歸
劉汶
(字魯源天歷至順間以能詩名好遊山水而探竒會稽往来尤數郭奎嘗稱其所作故次諸望雲集)
(以見焉)
贈劉禹玉
劉郎方朔徒遊戲紫泥海千年華表非唯有寸心在向
来逝河西雄辯吞虹蜺手携九節杖東入蓬莱栖我時
探禹穴同看山陰雪千人萬人中怪子獨超越朝騎白
鼻騧暮逐油壁車得錢即付酒攜妓顔如花踏翻豪俠
窟醉狎山人家或嘲狂處士或誚報恩子從渠立名多
詎識子竒偉一朝去鄉國北上争吹嘘家無十金産袖
有萬言書所陳果何事為國非自計寧遭丞相嗔肯負
丈夫志蹉跎十數秋甘與黃冠儔善蔵倚天劍未暇摩
斗牛幡然走山東隠跡隨壺公還尋岱宗去絶壑凌天
風鷄鳴上日觀眼亂扶桑紅窺臨事未己逸氣横萬里
行歌齊魯間興為廬山起廬山秀可餐怡此冰雪顔揮
毫灑瀑布五老開雲關遠公拍手笑喜見遺民還乃知
士不偶正可遊名山去年臥衡岳聊憩四海脚厭垂君
平簾懶賣伯休藥却呼魏夫人共把流霞酌今年與山
辭下走湘水湄臨風弔賈傅酧月招湘纍文章本疏蕩
強忍終技癢光怪不可收倏忽又千丈有時遇知音朗
咏山中吟復恐兒輩覺不得容山林兹晨忽聚首慰我
别来久辛勤四十霜所獲竟何有却懷居東時勇以功
名期焉知尚漂泊筋力供路岐舉杯置往念此去安所
之南窺古雲陽更了山川竒山川固娛目慎勿過幽獨
奈何白雲歌再送劉十六乾坤助蒼茫迴首眷空谷我
將秣其駒乃不受羈束願子無遐心歸哉返初服
汪主簿清明不出見寄
人情雨中花客情松上烟苟非薛卞門何以歸龍泉附
驥知自遠慕羊徒得羶君看長舌人早晩無乾涎所以
汲太守穏作淮陽眠昨日出東郭風榆吹綠錢流光一
何情去我如郵傳道逢誰家子饌奠號新阡感此不能
己戌笳吹晩天
癸酉除夕
此夕何多感明朝過六旬乾坤又元統人物少咸淳酒
厭山杯渌楊傷水國春燈前曾戲綵馬首一沾巾
早春述懷
春與年年别窮隨日日增眼明貪夜讀事少㤀晨興倦
鳥猶還木潛魚己涉冰栖遲唯故轍無夢到飛騰
宋元詩會卷八十五
