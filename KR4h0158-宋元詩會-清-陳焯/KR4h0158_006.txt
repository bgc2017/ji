宋元詩會卷六
兵部主事陳焯編
王旦
(字子明大名莘人父祜宋初名臣嘗植三槐於庭曰子孫必有為三公者旦幼沈嘿好學登太平興)
(國五年進士知平江縣用薦召試擢知制誥真宗即位同知樞密院進參知政事澶淵之役旦權留)
(守東京未幾拜同平章事凡柄用十八年為相一紀國有大事待以取决惟於天書封禪不敢為異)
(議則其相業之累云年六十薨諡文正)
十洲閣
山川如幻閣長秋一島飛來伴九洲不礙漁樵雙槳過
何妨羅綺四時遊雲疑泰華分張去水憶蓬瀛散漫浮
禁苑未知湖海樂生綃寫取獻中州
李迪
(字復古幽州人少攜其文見柳開開竒之曰公輔材也舉進士第一授將作監丞通判徐兖二州改)
(祕書省著作郎直史館歴陜西都轉運使入為翰斯林學士請發内藏庫佐國用其料曹瑋之勝嘉勒)
(賚皆卓識可辦大事帝甚重之天禧中拜給事中參知政事於周懷政之誅力護太子及寇凖罷真)
(宗欲相迪迪固辭一日對滋福殿皇太子出拜以得相為賀帝顧迪曰尚可辭耶遂以吏部侍郎同中)
(書門下平章事會丁謂擅權迪請與謂俱罷謂出迪知鄆州謂敗仁宗起為祕書監屢典州郡太后)
(崩召為資政殿學士未幾復同中書門下平章事再出領郡以太子太傅致仕年七十七薨諡文定)
題河陽後城平嵩閣
南指嵩高北太行大河中出貫霛長君王不恃金湯險
自有仁恩結萬方
王曾
(字孝先青州益都人咸平中由鄉貢試禮部廷對皆第一以將作監丞通判濟州召試授祕書省著)
(作郎直史館遷翰林學士真宗晩坐承明殿召對久之既退使内侍諭曾曰曏思卿甚故不及朝服)
(見卿卿勿以我為慢也其見尊禮如此遷主客郎中歴右諫議大夫參知政事為王欽若所排出知)
(應天府未幾復參知政事仁宗立遷吏部尚書以裁抑太后姻家通請謁者復出領郡景祐二年拜)
(右僕射兼門下侍郎同平章事封沂國公年六十一薨諡文正)
立春帖子
北陸凝陰盡千門淑氣新年年金殿裏寶字帖宜春
蚤梅
石畔籬根取次栽小園春意覺先來雪中勿問和羹事
且向百花頭上開
杜衍
(字世昌越州山陰人擢進士甲科補揚州觀察推官改知平遙縣通判晉州歴知乾州鳳翔河東陜)
(西轉運使召為樞密直學士出知天雄軍仁宗特以御史中丞召兼判流内銓聲動京師寶元二年)
(拜同知樞密院事改副使凡内降恩多封還詔旨寢格不行進同平章事薦引賢能阻抑僥倖小人)
(多不悦出知兖州慶歷七年以太子少師致仕自是屢召不起封祁國公卒年八十諡正獻)
新居感詠
無似老且病惟恐歸田遲一旦得引年九天還聽卑尚霑二
品祿俾盡百年期恩深淪骨髓感極橫涕洟始營菟裘地
來向濉水湄城隅最窮僻匠者寧求竒卜築悉由巳軒牖
亦隨宜外㠯庇風雨内以安妻兒燕雀莫羣噪鷦鷯才一
枝因念古聖賢名為千古垂何嘗廣居室儉為後人師亞
聖樂簞食寢丘無立錐文終防勢奪景相恥家為文園四
壁立鄭公小殿移伊余具員者適會承平時無術毘萬務無
才撫四夷為郡亦齪齪勞心徒孜孜保身巳天幸拊巳宜
自知開卷顔間厚復懼來者嗤勗哉知止足清白猶可追
幽居即事
寂寂復寂寂告老閒居日徑草高於人林鳥熟如客黃
卷不釋手清風常滿室内顧平生心無過此時適
雨中荷花
翠蓋佳人臨水立檀粉不勻香汗濕一陣風來碧浪翻
珍珠零落難收拾
晏殊
(字同叔撫州臨川人七歲以神童薦召試援筆立成帝嘉賞賜同進士出身擢祕書省正字祕閣讀)
(書遷光祿寺丞丁内外艱皆奪服起之以左正言直史館久之為翰林學士仁宗即位太后聽政大)
(臣丁謂曹利用各欲獨見奏事殊建言當垂簾聽奏羣臣無請見理議遂定預修真宗實錄進禮部)
(侍郎樞密副使上疏論張耆忤太后旨出知應天府延范仲淹以教生徒學校之重興實自殊始召)
(拜御史中丞歴參知政事尚書左丞康定初進同中書門下平章事為權倖所排出知潁州數徙知)
(河南府引疾請歸京師疾平留侍經筵薨於位贈司空兼侍中諡元獻文集二百四十卷)
和王校勘中夏東園
東園何所樂所樂非塵事野竹亂無行幽花晚多思閒
窺魚尾赤暗辨蜂腰細樹影密遮林藤梢枉罥袂潘蔬
足登膳陶秫徑取醉幸獲我汝交都忘今昔世歡言捧
瑤佩願以疎麻繼
列子有力命王充論衡有命祿極言必定之致覽
之有感
大鈞播羣物零茂歸自然默定自有初不為智力遷禦
寇導其流仲任派其源智愚信自我通塞當由天宰世
曰皋伊迷邦有顔原吾道誠一槩彼途鍾百端卷之入
纖毫舒之盈八埏進退得其宜夸榮非所先朝聞可夕
隕吾奉聖師言
西園示張寺丞
元巳清明假未開小園幽逕獨徘徊春寒不定斑斑雨
宿醉難禁灔灧杯無可奈何花落去似曾相識燕歸來
游梁賦客多風味莫惜青錢萬選才
初秋宿直
絳河星斗夜闌干禁署沈沈閉九關上帝冊書羣玉府
仙人宫闕巨鰲山凉蟾影度秋隂薄促漏聲來夜唱閒
擁鼻吟多欲愁絶嚴鐘凄斷樹烏還
安昌侯
蓮勺移家近七遷一編經訓世相傳關中沃壤通涇渭
堂上繁音逐管絃身服儒衣同蔡義日將巵酒對彭宣
高墳丈五陽陵外千古朱雲氣凛然
崇因寺
捲簾山色眼前見入夜濤聲枕上聞苔徑雨餘堆落葉
石樓風静鎖寒雲
雪中
平臺千里渴商霖内史憂民望最深衣上六花非所好
畆間盈尺是吾心
題琵琶亭
流光過眼如車轂薄宦拘人似馬銜若遇琵琶應大笑
何須抆淚濕青衫
詠竿戲題中書壁
百尺竿頭裊裊身脚騰跟倒駭傍人漢陰有叟君知否
抱甕區區亦未貧
狄遵度
(字元規長沙人父棐龍圖閣直學士遵度用父蔭為襄縣主簿居數月棄去好為古文著春秋雜說)
(多所發明尤嗜杜甫詩嘗讚其集一夕夢見甫為誦已作乃世所未見者亡何卒有集十二卷)
白雲
秋風吹白雲觸處自何谷初猶半洞門歘出遍巖腹零
落依水湄片叚挂枯木餘影透微白滅跡混空綠烟蘿
自蘙薈島漵徒縈曲安知蒼梧野下覆猿鳥哭誰能久
徘徊返顧視黃鵠
和渙之深秋月夜書事
洞庭葉下凉颼颼銀河頑白凝不流圓月擬缺不忍缺
輕露欲浮終未浮憶吹朱籟鳳軿上更採紫芝雲嶠陬
玉樓天半幾千尺珠樹玲瓏縣上頭
雨
高林風黑雨聲怒小閣燈青人語闌誰知雲外月高照
定是葉間鶯最寒時覺急飄愁未巳似聞徐滴喜初翻
驪駒北首榆關路天晴烟樹沙磧寬
登樓
羣山南走失所往百川東逝兹其窮天低水國疑將壓
人過月塘愁欲空
莎青石細淺見底天空雲淡無一毫波間圓月照不動
海上清風來最高
林逋
(字君復錢塘人少孤性恬淡好古結廬西湖之孤山二十年不入城市真宗聞其名賜粟帛詔長吏)
(歲時勞問自為墓於其廬側既卒州為上聞仁宗嗟悼賜諡和靖先生)
閔師見寫陋容以詩奉答
顧我丘壑人煩師與之寫北山終日縣風調一何野林
僧忽焉至欲揖頃方罷復有松上猿驚窺未遑下
送牛秀才之山陽省兄
之子詠陟岡别我歲時晏後夜失羣鶴高天著行雁楚
山遠近出江樹青紅間尊酒無足辭離愁滿行盻
湖樓晚望
湖水混空碧憑闌凝睇勞夕寒山翠重秋淨雁行高遠
意極千里浮生輕一毫叢林數未遍杳靄隔漁舠
上湖閒泛艤舟石函因過下湖小墅
平皋望不極雲樹遠依依及向扁舟泊還尋下瀨歸青
山連石埭春水入柴扉多謝提壺鳥留人到落暉
湖村晚興
滄洲白鳥飛山影落晴暉映竹犬初吠弄船人合歸水
波隨月動林翠帶烟微寺近疎鐘起蕭然還掩扉
湖山小隱(三首)
猿鳥分清絶林蘿擁翠微步穿僧逕出肩撘道衣歸水
墅香菰熟烟崖蚤筍肥功名無一點何處更忘機
園井夾蕭森紅芳墮翠陰晝嵓松鼠靜春塹竹雞深歲
課非無秫家藏&KR0870;有琴顔原遺事在千古壯閒心
衡門鄰晚島環堵背寒岡片月通蘿逕幽雲在石牀客
遊抛鄠杜漁事擬滄浪管樂非吾尚昂頭肯自方
中峰
中峰一徑分盤折上幽雲夕照前村見秋濤隔嶺聞長
松含古翠衰藥動微薰自愛蘇門嘯懷賢思不羣
小圃春日
岸幘倚微風柴籬春色中草長團粉蝶林暖墜青蟲載
酒為誰子移花獨乃翁於陵偕隱事清尚未相同
郊園避暑
柴門鮮人事氛垢頗相忘愛彼林間靜復兹池上凉託
心時散帙遲客預攜觴况有陶籬趣歸禽語夕陽
山村冬暮
衡茅林麓下春色巳微茫雪竹堆寒翠風梅落晚香樵
期多獨往茶事不全忙雙鷺有時起橫飛過野塘
出曹州
詩懷動歎嗟驢立帽陰斜雨濼生新鹻茅叢夾舊槎午
烟昏獨店岡路透誰家幾日江南興扁舟泊岸沙
留題李頡林亭
無琴枕鶴經盡日卧林亭啼鳥舊相語幽人誰欲聽半
闌花藉白一徑草盤青何必對樽酒此中堪獨醒
翠微亭
亭在江干寺清凉更翠微秋階響松子雨壁上苔衣絶
境長難得浮生不擬歸旅懷何計是西崦入斜暉
埜城寺水亭
金井前朝事林僧問不知綠苔欺破閣白鳥占閒池清
楚曾經晉荒唐直到隋南廊一聲磬斜照獨凝思
聞葉初秀才東歸
高鴻多北向極目雨餘天春滿吳山樹人登汴水船吟
生千里月醉盡一囊錢肯便懷鄉邑時清復少年
和梅聖俞雪中同虛白上人來訪
湖上玩佳雪相將惟道林蚤烟村意遠春漲岸痕深地
僻過三徑人閒試五禽歸橈有餘興寧復比山陰
和朱仲方送然社師無為還歴陽
歸客過東關行行一錫閒破林霜後月孤寺水邊山頂
笠衝殘葉腰裝歇暮灣香燈舊吟社清思逐師還
夏日寺居和酬葉次公
午日猛如焚清凉愛寺軒鶴毛橫蘚陣蟻穴入莎根社
信題茶角樓衣笐酒痕中餐不勞問筍菊淨盤罇
送長吉上人
囊集暮雲篇行行肻廢禪青山買未暇朱闕且隨緣茗
試幽人井香焚賈客船淮流遲新月吟翫想忘眠
春日送袁成進士北歸
春潮上海門歸雁遠行分千里倦行客片帆還送君酒
波欺碧草歌疊褭晴雲來歲東堂桂聊酬一戰勛
送史殿省典封州
馬援疎蠻邑銅標何可窮人烟時亦有海色自如空髭
髮梅分白旌旗瘴減紅惟應蒔藥罷埋照酒醪中
送王舍人罷兩浙憲赴闕
上問還旌節明廷覲冕旒清溪傾綺席蠧簡壓歸舟越
俗今無訟閒田亦有秋公期論爵賞當拜富民侯
送昱師赴請姑蘇
同載闔閭人衣囊覆㲲巾新烟赤岸暝融雪太湖春鐘
遠移齋候香遲上定身當知舉如意寶地雨花頻
送皎師歸越
林間久離索忽忽望西陵靜戶初聞扣歸舟又說登野
烟含樹色春浪疊沙稜幸謝雲門路同尋苦未能
送思齊上人之宣城
林嶺藹春暉程程入翠微泉聲落坐石花氣上行衣詩
正情懷淡禪高論語稀蕭閒水西寺駐錫莫忘歸
洞霄宫
大滌山相向華陽路暗通風霜唐碣久草木漢祠空劍
石苔花碧丹池水氣紅幽人天柱側茅屋灑松風
送僧休復之京師
金錫指歸鴻田衣獵曉風春江片席遠松月一房空新
句别離後舊山魂夢中到京當袖刺館閣盡名公
寄錢紫微
晞髮晨初起中丘謝病身空持白雲意遙贈紫微人畫
轂坊門遠蒼苔掖署春元和舊文體當許繼清塵
淮甸城居寄任刺史
擾擾非吾事深居斷俗情石莎無雨瘦秋竹共蟬清劍
在慵閒拂詩難憶細評寥然獨榰枕淮月上山城
寄茂才馮彭年
異代甘泉賦誰當頌太微無如摛薻妙所惜賞音稀漸
遠鄉關樹方單客子衣扁舟艤何許霰雪暮霏霏
湖山小隱(二首)
道著權名便絶交一峰春翠濕衡茆莊生巳憤鴟鳶嚇
揚子休譏蝘蜓嘲潏潏藥泉來石竇霏霏茶靄出松梢
琴僧近借南熏譜且併閒工仔細抄
閒搭綸巾擁縹囊此心隨分識興亡黑頭為相雖無謂
白眼看人亦未妨雲噴石花生劍壁雨敲松子落琴牀
清猿幽鳥遙相呌數筆湖山又夕陽
湖上初春偶作
梅花開盡臘亦盡春暖便如寒食天氣色半歸湖岸柳
人家多上郭門船文禽相並映芳草翠㶑欲生浮嫩烟
幾處酒旗山影下細風時巳弄繁絃
西湖春日
爭得才如杜牧之試來湖上輒題詩春烟寺院敲齋鼓
夕照樓臺卓酒旗濃吐雜芳薰巘崿濕飛雙翠破漣漪
人間幸有蓑兼笠且上漁舟作釣師
小園春日
草烟橫碧露華微乘興春園懶欲歸聚散有情輸蛺蝶
淺深無色比薔薇浮名莫惜千鍾貴急景須防百歲稀
一事不堪身衣褐且偷閒眼看芳菲
夏日池上
蓮香如綺細濛濛翡翠窺魚䙚水葓卷箔未生單簟月
凭闌初過一襟風橫欹片石安琴薦獨倚新篁看鶴籠
沈李凍醪無寄與可憐瀟灑興誰同
西巖夏日
蕙帳蕭閒掩敝廬子真巖石坐來初為驚野鳥巢間乳
懶過鄰僧竹裡居新溜迸凉侵靜語晚雲浮潤上殘書
何煩彊捉白團扇一柄青松自有餘
秋日湖西晚歸舟中書事
水痕秋落蟹螯肥閒過黃公酒舍歸魚覺船行沈草岸
犬聞人語出柴扉蒼山半帶寒烟重丹葉疎分夕照微
卻憶清谿謝太傅當時未解惜蓑衣
深居雜興(五首)
四壁垣衣釣具腥巳甘衡泌號沈冥伶倫近日無侯白
奴僕當時有衛青花月病懷看酒譜雲蘿幽信寄茶經
茅君使者清閒甚獨理叢毛向戶庭
冉冉秋雲抱嘯臺一丘松竹是閒媒誰聞濟北傳兵略
枉說山東出相才樵褐短長披榼膝丹爐高下疊縣胎
三千功行無圭角可望虛皇九錫來
松竹封侯尚未尊石為公輔亦云云清華自合論閒客
玄默何妨事靜君鶴料免慚尸厚祿茶功兼儗策元勲
幽人不作山中相且擁圖書卧白雲
湖上山林畫不如霜天時候屬園廬梯斜晩樹收紅柿
筒直寒流得白魚石上琹尊苔點淨籬陰鷄犬竹叢疎
一關兼是和雲掩敢道門無卿相車
掉臂何妨入隱淪高賢應總貴全真次山有以稱聲叟
魯望兼之傳散人拂水遠天孤榜晚夾村微雨一犁春
不知圖畫誰名手狀取江湖太古民
孤山寺
雲峰水樹南朝寺秖隔叢篁作並鄰破殿靜披虀臼古
齋房閒試酪奴春白公睡閣幽如畫張祐詩牌妙入神
乘興醉來拖木屐翠苔蒼蘚石磷磷
西湖
混元神巧本無形匠出西湖作畫屏春水淨如僧眼碧
晚山濃似佛頭青欒櫨粉堵搖魚影蘭杜烟叢閣鷺翎
往往鳴榔與橫笛細風斜雨不堪聽
平居遣興
有甚餘閒得解嘲高慵時把几桯敲卑孜晚鳥沈幽語
歴刺疎篁露病梢草野交遊披褐見神仙書史點朱抄
皇朝不是甘逃遁爭奈心嘉許與巢
池陽山居
數家村店蔟山傍下馬危橋巳夕陽驚鳥忽衝谿靄破
暗花閒墮塹風香時間盤泊心猶戀日後尋思興必狂
可惜回頭一聲笛酒旗斜曳出疎篁
無為軍
掩映軍城隔水鄉人烟景物共蒼蒼酒家樓閣搖風旆
茶客舟船蔟雨檣殘笛遠砧聞野墅老苔寒檜看僧房
狎鷗更有江湖興珍重江頭白一行
出泉水驛
曉城寒水共蕭蕭濕碧吹青路一條烟靄濃間出山驛
林蘿深裏過溪橋閒情謾會吟兼畫隱事猶輸釣與樵
多謝孤村人落外酒旗風急更相招
耿濟口舟行
環迴幾合似江干刺眼詩幽盡狀難沙觜半平春晚濕
水痕無底照秋寬老霜蒲葦交千刃怕雨鳬鷗著一攢
擬就孤峰寄蓑笠舊鄉漁業久凋殘
園廬
柴關寒井對蕭辰自愛棲遲近古人閒草徧庭終勝俗
好書堆案轉甘貧橋邊野水通漁路籬外青山見寺鄰
懶為躬耕詠梁父吾生巳是太平民
雪
瓦溝如粉疊樓腰高會誰能解酒貂清夾曉林初落索
冷和春雨轉飄蕭堪憐雀避來閒地最愛僧衝過短橋
獨有閉關孤隱者一軒貧病在顔瓢
春陰
似雨非晴意思深宿酲牽引卧春陰苦憐燕子寒相並
生怕梨花晚不禁薄薄簾幃欺欲透遙遙歌管壓來沈
北園南陌狂無數只有芳菲會此心
山園小梅(三首)
衆芳搖落&KR0870;暄妍占盡風情向小園疎影橫斜水清淺
暗香浮動月黃昏霜禽欲下先偷眼粉蝶如知合斷魂
幸有微吟可相狎不須檀板共金樽
剪綃零碎點酥乾向背稀稠畫亦難日薄縱甘春至晚
霜深應怯夜來寒澄鮮祇共鄰僧惜冷落猶嫌俗客看
憶著江南舊行路酒旗斜拂墮吟鞍
吟懷長恨負芳時為見梅花輒入詩雪後園林纔半樹
水邊籬落忽橫枝人憐紅艷多應俗天與清香似有私
堪笑羌鄉亦風味解將聲調角中吹
蝶
細眉雙聳敵秋毫冉冉芳園日幾遭清宿露花應自得
暖爭風絮欲相高情人没後魂猶在傲吏齊來夢亦勞
閒掩遺編苦堪恨不并香草入離騷
送范希文寺丞
林中蕭寂款吾廬亹亹猶欣接緒餘去櫂看當辨江樹
離尊聊為摘園蔬馬卿才大常能賦梅福官卑數上書
黼座垂精正求治何時條對召公車
送馬程知江州惪安
酒酣無復耿離腸一路之官盡水鄉公廨寒生對廬阜
客帆風定泊潯陽陂涵洲渚初收潦露浥兼葭未作霜
到日何人先刺謁二林開士在琹堂
寄宣城宗言姪
春水涵波綠渺瀰江南芳草又離離謝家元住青山郭
郤氏近攀丹桂枝衣下香囊非爾好牀頭詩卷媿吾癡
中林獨處仍多病蚤晚能來慰所思
寄太白李山人
顔如童子髮如黳卜築深當太白西身上只衣麤直裰
馬前長帶古偏提鵾鵬懶擊三千水龍虎閒封六乙泥
幾度枕肱人跡外半窗松雪論天倪
歴陽寄金陵衍上人
蘚暈莎叢古石旁寺和松竹背秋岡騷吟未斷雲生壑
梵偈重開月照香五老舊遊應悄默六朝閒事肯悲凉
西州獨客心搖甚抹碧江天鳥一行
寄題歴陽馬文仲水軒
占得幽居近郭西水軒風景獨難齊烟含晚樹人家遠
雨濕春風燕子低紅燭酒醒多聚會粉牋詩敵幾招攜
旅遊今日堪搔首搖落山城困馬蹄
暮春寄懷曹南通守任寺丞
跌蕩情懷每事同十年曹社醉春風彈弓園圃陰森下
碁子廳堂寂靜中赤脚我猶無一婢黑頭君合作三公
江湖今日還勞結目送歸飛點點鴻
和陳湜贈希社師
瘦靠闌干撘梵襟綠荷階面雨花深迢迢海寺浮杯興
杳杳秋空放鶴心齋磬冷搖松吹雜定燈孤坐竹風侵
鏘然更有金書偈秖許神龍聽靜吟
集賢李建中工部嘗以七言長韻見寄感存懷殁
因用追和
清絶門牆冷似冰野人懷刺昔曾登新題對雨分蕭寺
舊夢經秋說杜陵貧典郡符資月給老持臺憲減秋稜
開元文字鍾王筆惆悵臨風一燼燈
讀王黃州詩集
坐吟行看對清秋懶架仍移近枕頭放達有唐惟白傅
縱橫吾宋是黃州左遷商嶺題無數三入承明筆未休
紅藥紫薇足千古又添揚子伴牢愁
孤山隱居書壁
山水未深猿鳥少此生猶擬别移居直過天竺溪流上
獨樹為橋小結廬
池上作
蔟蔟菰蒲映蓼花水痕天影蘸秋霞分明似箇屏風上
飛起鵁鶄一道斜
葑田
淤泥肥黑稻秧青闊蓋清流旋旋生擬倩湖君書版籍
水仙今佃老農耕
山中寒食
氣象纔過一百五且持春酒養衰年中林不是不禁火
其奈山櫻發欲然
秋江寫望
蒼茫沙觜鷺鷥眠片水無痕浸碧天最愛蘆花經雨後
一篷烟火飯漁船
詠諸葛退筆
神功雖缺力終存架琢珊瑚欠策勛日暮閒窗何所似
灞陵憔悴故將軍
答潘司理
庭柯雪壓已如春乘興山陰亦少人岑寂園廬何所對
酒中賢聖藥君臣
即席送江夏茂才
與君未别且酣飲别後令人空倚樓一點風帆若為望
海門平闊鷺濤秋
貍奴
纖鈎時得小溪魚飽卧花陰興有餘自是鼠嫌貧不到
莫慚尸素在吾廬
自作壽堂因書一絶以誌之
湖上青山對結廬墳前秋色亦蕭疎茂陵他日求遺稿
猶喜曾無封禪書
宋元詩會卷六
