宋元詩會卷八十四
兵部主事陳焯編
杜本
(字伯原臨江之清江人博學善屬文江浙行省丞宗相呼喇穆爾得其所上救荒策大竒之力薦於武)
(嘗被召至京未幾歸隠武夷山文宗在南邸時聞其名及即位以幣徵之不起至正三年右丞相托)
(克托以隠士薦召為翰林待制行至杭州復稱疾固辭所著有四經表義六書通編十原等書年七十)
(五卒學者稱為清碧先生)
寄仲弘
老来自愛黃叔度少日真期魯仲連高臥獨無田二頃
曳裾誰有客三千浪波渺渺浮鷗鳥白日翩翩換歲年
却憶江東楊少尹劇談終夜不成眠
用韻贈相士
武夷九曲好清流且櫂扁舟試一遊高挽藤蘿捫翠壁
緩穿竹樹問丹丘黃金徒貴誰求馬白石空歌自飯牛
盛世鳳麟如要識莫耽幽討更遲留
題小景
秋雲滿地夕陽微黃葉蕭蕭雁正飛最是江南好天氣
村醪初熟蠏螯肥
何中
(字太虚撫之樂安人少以古學自任弘深該博諸先逹皆推服之至順間江西行省平章全岳柱聘)
(為龍興郡學師未幾卒所著有易類象書傳補遺知非堂藁共三十九卷)
穆山山中
江南有丘壑我生良獨閒秋風二三友朅来遊兹山山
深不見寺但見飛泉寒蛇行兩山掖天風鳴珮環青煙
從何来墮我前林端未知有徑否鐘磬猶未殘長歌萬
谷應仰見數峯攢紆徐緣澗入側步寒雲關豁然得空
曠聊復解破顔殿静蘚花潤松危鶴聲乾僧寶炯數珠
相我盤礴觀大開雙白眼應接幾青鬟
烏石山天王寺
天王小精廬山角臨城闉古稱藩服雄畢竟環相陳塔
影六七枝瓦縫千萬鱗烟明南臺樹潮壯方山津老僧
肯前揖似余異人人指點壁間畫脩廡行逡廵觀音大
自在維摩妙悲顰蒼然古木陰寒山若可親板扉幾尊
者一一皆風神老僧太息言劫餘偶遺珍從今幾年算
此壁終成塵余笑謂老僧子意亦良勤適見俄巳失當
悟無還真
戊子十一月二十四日拜疊山先生于雙桐驛蓋
先伯見山同丙辰理宗親擢也先生叙舊好言
同心焉明日中賦詩為别
吳門白日落孤妾悲洞房徙倚無所歸朔風滿羅裳昔
為春柳陰今作秋菊黃芳景不速盡妾心與俱長逝者
魂魄在九京共徜徉粲粲河吐水蕭蕭天雨霜出門即
遠道死生永相望
遊芙蓉山(二首)
十里五里石一步一長嗟行行山轉高悠悠日將斜縈
折抵深谷直下十數家来往自成村桃柳映桑麻崖杉
老絳葉石㯶垂枯花陰凝四時雪陽燄一川霞誰令余
到此幽意浩無涯行將辦畚鍤来此耕山畬
岧岧青芙蓉峻秀琢寒玉危流千丈飛鏗鍧石相觸幽
閟魚龍宫荒寒霧雨蓄凄神不可留前登散遐矚參差
雜花動香氣汎深谷日照丹霞開萬峯洗晴綠同心有
長鑱緩尋靈藥斸葛仙早見招庶得從所欲
歲晩詠懷
天霜不停威寒韭日以槁厲飈竟吹脱未許依叢老南
山多白石終歲常皜皜乃知得至静超然全所保妄盡
無非天心寧不違道凋落奚足懷鍾山有神草
松野即事(二首)
娛心仗老笻細數諸峯影微烟過前樹淡日在半嶺幽
鳥識歸宿遑恤雲路永冥鴻各有見日邊半行整出處
無定期是非諒難省
山窗一叢蕙脩葉吐紫蕤或云斷續花我亦豈敢疑楚
澤多芳草真偽奚難知浮俗尊虛名君子傷令姿博觀
貴自得清芬良在兹
白馬篇
冥冥子規林蕭蕭綠楊路白馬誰家兒揚鞭西南去去
去知何為不辭塗濘苦陰陽速相禪乾坤幾新故丈夫
慎馳騖出門巳難步悠悠獨鳥沒霧暗連村樹
文江夜舟
北斗一何渴下飲空江流南雁知何愁相喚不自休東
浦征人歸孤燈出籬幽西淵捕魚急飛火走一舟漢皇
極寬仁今年租税憂有生一擾擾吾道更悠悠
曉發辭夫磯時李泂溉之先行
荻暗鷄鳴村平皋下殘月參差隣舫語艣聲帶潮發露
華望中白蓬陰散秋髮沙鳥知曙鳴海雲上空滅念我
前行友青山巳飛越遲爾及相攜無嗟賞心歇
龍潭阻風夜興
水宿滯前期前津北風惡林寒燈影深莎雞滿籬落荒
忽寄孤迥凄清愧離索年光星河轉夜氣衣裘覺乍駭
勁翮翻俄驚大魚躍潮痕侵柳根移船避沙閣
早發東阿午經東平晩宿汶上是日雪
嚴裝齊地曉投館魯鄉暮天寒客心速雪下車聲遽迷
獸出桑畦流人披野路淺靄須城山斜橋汶津樹前聖
有遺業惝惘經行處荷蓧與耦耕何其得深趣
早起
覺来日巳升花梢衆禽語何許白浮萍池間散還聚起
見梅花空夜来幾更雨魚行春到水草暖香在露溪上
人語喧樵薪滿沙路
菊
我耕不半畆黃花列千叢蕭條變衰時一夕萬里風立
孤不作難英英異風骨君看牆東客夜寒步霜月
春風如少年效程漢翁
春風如少年狂逐無定處垂楊曲江堤細草東郊路秪
言今似昔不悟新非故流水何時歸殘鶯數聲暮
招仙觀
逶迤溪南路窅窕招仙谷空堂兩道人殘棋映深竹一
葉響疎籬雙鴉啼高屋出門隨歸人遠燒在山麓
發新淦金水亭
振衣上野航回首謝山阪日淡秋水空風清片帆遠沙
光侵岸發峯影隨人轉前渡烟火深離亭路今緬
淮安道中
鐘聲起前林悠悠向南客天垂大野高月淡行路白雞
犬淮上村雲霞海邊色舊時塞垣地来往人馳驛
漢宫春
君不見漢宫六六多佳麗露花半染雲裾翠少翁招得
夫人魂孤鸞夜啼月波墜趙家姊妹專風流雙蛾不識
人生愁芙蓉並蒂欹一朵西風青鳥徒離憂飛龍翩翩
上天去雲幕椒房土花雨墮膩埋脂恨未消香魂尚寄
寒莖舞人間炎日焦衆芳肯隨葵藿来傾陽柔情幽怨
透地脈烟幃寂寞強成妝誰吹舊曲綠雲切寸心婉婉
應愁絶綠羅幾疊御賜衣紅綃半點守宫血空留媚臉
栖餘妍遥憶羊車望幸年至今一片巫山雨化為飛淚
徒澘然故家陵苑孤雲外綠樹如雲草如海殷勤惟有
虞美人同向牆陰弄晴靄
春怨
洛人傾國賞牡丹東家繡轂西家園黃鸝紫燕新得意
柔雲如酥花迷魂遊人寂寂歸何處花亦年年占風雨
江南却遇李龜年蘇州空感楊開府誰吹玉笛斷人腸
斜橋淺淺流水香惟有千年老銅狄看盡人間幾夕陽
冲虛宫景真堂
怡山東麓堂静深欲尋真景真難尋華鐘時發貞明韻
秀木逓縣天監陰天風飂飂吹余髮戲綰幽藤作條脱
騎鳳簫驚烏石雲降龍劍照鼓山月丹爐藥竈長周旋
六時采擷三芝鮮蓬莱書札失幽約幾度歸潮深碧烟
秋夜長
雲浪流碧虛雨花散前除西風紅葉石欄曲盡併寒聲
歸綺疏回文讀罷雙蛾歛城上啼烏稀漏點東家嬌小
乍迎郎沈水銀篝殘晩妝燈裏鏡臺閒自照紅顔相似
夜偏長
高囦春冬歌(二首)
春風東来汎幽谷出門一笑人間綠新雨池塘柳帶鶯
嫩雲洲渚沙眠犢一蓑一笠東西村天高地下斯人存
歸来醉醒聊隨意翠樹無言花滿門
寒鴉萬點落葉赤山風蕭蕭野日白池上梅花俱有情
林間茅舍元無客人言梅花知歲寒花亦偶然冰雪間
向来羣芳冷欲盡蘭芽巳動春將還
幽尋
意適可幽尋天空晩氣沈鷗飛一川迥花落五雲深庾
子江南恨瓊奴柱下吟野風吹我老鴻雁有餘音
晩興
雁背霜花落吟悲興自如天虚鱗甲動山老鬢毛疎斷
隴暮歸客寒溪人自漁蒼茫閉籬落政爾緩驅車
喜雨
雲葉来西北風聲乍疾徐冥冥天下雨湛湛圃中蔬書
傳堪經世乾坤且助鋤欲言無與領獨立看芙蕖
竒石
竒石争迎立青杉互引前泠泠兩溪水淡淡一峯烟閒
作題巖字時逢採藥仙蒼崖忽陡絶松影一蕭然
山中
何處征徭急兹山水石竒鳥鳴新葉長磴仄斷雲移趺
坐天正碧起行風自遲徑穿松罅去巾袂罥蛛絲
南居寺
閉戶未從容出門誰適從聊隨碧溪轉忽與白鷗逢小
雨十數點淡烟三四峯幽尋趣未巳山寺巳鳴鐘
病中感懷
多病他鄉外孤懷始覺愁山圍雙露曉門閉一蟬秋遇
合馮生鋏勲名季子裘悠悠耦耕者端暇為人謀
陳家源(二首)
恐為仙源裏山從洞口開茅簷無客到稚子怪人来塘
綠魚迎日林清鳥啄苔欲令幽賞足石道泝縈迴
翠霧斷崖側丹霞流水西竹從幽處密松自古来欹落
葉半藏路清風時滿溪仙家元不遠未許衆人知
立秋夕作
但覺焦原苦何當沛澤流夕風微報響古木暗蔵秋生
事冥難測閒心遠作愁亂山高下碧烟靄淡浮浮
送人歸臨川
金河疎柳外去櫂響流澌為客有歸日送人愁别時寒
雲隨雁遠南雪到山遲舊隠書無恙行蔵莫豫期
江中
挂席亂驚湍曾過此渡難潮歸揚子晩山入秣陵寒聽
語知鄉近㤀年計日寬穏行隨夜泊烟火滿江干
鄱陽湖中除夕
除夕生能幾誰無骨肉親望鄉偏恨路在遠欲遺身湖
雪殘波岸船燈獨夜人淹旬須一月珍重故園春
辛亥元夕
頑坐故貪默忽行時自言寒沙梅影路微雪酒香村時
序鬢髮改人家童稚喧街頭試燈候不到郭西門
贈李仲元
曾逢偏意悟顔面費追思把酒忽相語計年深自悲亂
山蔵路遠秋水去城遲若到寒溪上教兒護菊籬
别唐仲謙
記名長似識相見始慚非每到極言罷却欣幽聽稀日
明山氣改江静水痕歸添得今朝别城陰空掩扉
水口夜思
牢落不成寐荔陰寒石磯潮生灘響盡海近夜凉歸旅
思隨時改鄉音逐逓非燕南與粤北祗足費征衣
吳仲谷来喜雨
山居難適俗到縣動經年偶出成竒事相看各粲然酒
深孤榻外燈淡小樓偏草草荀陳夕他時尚有傳
除夕
歴歴諸除夕蘧廬是處安翻因歸路近始覺到家難浦
隔雁聲落篷孤燈影寒家人應共說賓閣尚盤桓
送李仲章遠遊
風笛無聲笑指空出門誰碍更求通一帆千里客何遠
王氣雄圖江自東赤壁驚烏飛夜月衡陽歸雁落秋風
人間興廢不須問詩在江潭柳影中
秋懷
萬壑東歸晝夜流人間自是本無愁不悲白骨塌秋井
尚恨華屋歸山丘此事直須一杯酒只今何用萬里侯
明朝且可尋黃獨荷鍤徑往西山秋
雨中
炎夏如秋氣巳遷老天竒變亦多端山横北牖陰雲合
人對南山暮雨寒江海窮居無米易古今隨意得詩難
巖花落盡幽禽語坐擁千林俯碧欄
八月二十八日
黃竹哀歌世偶傳佳期應待後千年曲江宫外看蒲柳
凝碧池邊聽管絃古往今来人化鶴天長地久帝為鵑
蓬莱水淺應聞似徐福歸舟已失仙
次韻彭希爽吳景傳約遊穆山
穆山祗在白雲隈擘石為門任去来兩澗寒聲通法席
數峯秋影散香臺林蔵僧梵含風遠嶺隔山樵戴月回
此地能令高興别中秋時近桂初開
舟中
竦立去帆波渺渺深籠寒靄樹稀稀象牙潭上風初急
龍霧洲前雪亂飛山掩孤鐘分響到沙明叢雁逐行歸
雕房熾炭行時令阿那痴漁擁斷磯
題崔伯明詩卷
海底珊瑚不易收俄然在手醒雙眸媧皇煉石天無縫
織女機絲月共秋一草作花生自别三年刻楮巧堪羞
客窗燈影誰為伴雨響空欄徹夜流
酬揭曼碩贈别
来日君還在我前歸時我獨占君先冰寒斷道鳴駝外
雪暗空村落雁邊畫省諸公扶日月南州孤客記山川
松聲多處黃精好舉手青霞始學仙
秋夜獨立有懷
秋老谿貧獨夜時邛枝移徧響蟲飛山城鼓疊月生海
林屋燈寒風動扉帶雪關河人别久隔天書札雁来稀
㤀情每有難㤀者黃葉一庭霜滿衣
偶成
初啼山鳥篆香斜荏苒明時翫歲華三日雨深春在水
一林烟濕暖生花尋盟舊卷鈎簾展開禁新醅隔竹賒
却憶去年歸漸近半篷殘雪上寒沙
陳虚一尊師山房雨後
一片閒心倚石壇千峯向背碧當軒海門雨氣縣虹影
洞府香風粲鶴言絶艷槿花深映戶生紅荔子密圍村
早知千里移家近久辦黃岡十畆園
新淦阪步作
松筠色潤翠成圍鵝鴨聲多水漸肥隔縣販人争野路
迎年浣女試新衣暖烟黃柳知春到殘雪青山伴客歸
茅屋酒旗隨處有悠悠世事儘相違
閤早山
兩崖松竹綠蕭蕭時聽巖陰響野樵鶴信蚤歸題籙客
蜂房分綴鍊丹寮晉時月在淦源淺粤國雲通勾漏遥
仙馭肯㤀橋鼎地鳳笙清夜落璿霄
夕陽
斜陽盡入笛聲中兩岸樵漁一水通楊柳巳疎楓漸落
黃花渾未識秋風
微雨
一天微雨濕芳塵紅綠相依幾處春家在海棠花下住
傷心長是未歸人
洪希文
(仙游人其父名巖虎字德章宋咸淳丁卯貢士工詩有軒渠集希文其仲子也希文詩學得諸家傳)
(故以續軒渠名集薊子列傳曰兒識父母軒渠笑悅希文從父匿萬山中倡和朝晩燒芋咬菜人或)
(不知無愠色也生前至元庚辰卒至正乙巳夀八十有六實與元代相終始云)
送林景惠興化教諭
朝遊夾漈山漈水何漣漪暮登石門山山石亦差差水
石太古色山人去何之君今遊此山為余訪頽基多謝
炊藜翁七略今有歸矧兹十室邑文獻猶庶幾君子樂
育才薪槱理不遺白袍久延佇獨立風披披煦之以惠
風暢若春陽熙前程雖云邁来者猶可期
貧甚食草具作
赤莧赤如脂苦蕒甘如飴盤登惡草具味等薇與芝賢
哲逝巳遠昧昧余所思伊人既㤀世此外皆若遺梁肉
世豈乏飽死黃脗兒千金洼渥種歲晩鳴枯萁尚餘耽
書癖不與塵土緇此樂豈在外簟瓢猶山雌
龜洋僧越浦造寧海東際橋姪清甫為求詩以壯
其事
我昔攜二客涉此春江潯春江渺無際下有魚龍吟行
客日巳晩夾岸菰蒲陰滄江見舟子招招勞予心我家
山之陽我友山之岑懷哉不得往黃鳥鳴空林向微塵
外人慨此將焉任欲立萬歲功豈憚歲月深刺手斸巨
鼇纍址重淵涔雲濤鼓韶濩共爾澆煩襟吾鄉鄒魯鄉
人物多華簪寥寥䜟緯語桓譚非所欽為謝金仙子氣
化無古今逝將紀江漢相國生自(闕)
續聶夷中傷田家
貿貿丘麥秀蝡蝡吳蠶生微行執懿筐亦既受厥明上
焉給王賦下焉紓官征豈為饑寒念所念瘡痏平哀哀
生理窄了了無餘贏惻怛夷中詩萬古田舍情
題聖墩妃宫湄洲嶼
我昔䌫舟謁江干曾覿帝子瓊華顔雲濤激射雷電集
殿閣硉兀魚龍間此洲仙島誰所構面勢軒豁規層瀾
壺山峙秀倒影入乾坤擺脱呈倪端粉牆丹桂輝掩映
華表聳突過飛巒湘君小水幻靈骨虞帝跡遠何由攀
銀樓玉閣足官府忠孝許入巫咸班帝憐遐陬雜鯨鰐
柄授水府司人寰五雲殿䆳嚴侍衛仙衣法駕朝天關
危檣出火海浪破神鬼役使㤀險難靈旗毿㲚廣樂振
長風萬里翔孔鸞平洲遠嶼天所劃古廟不獨誇黃灣
至人何心戀桑梓如水在地行曲盤升階再拜薦脯藻
不以菲薄羞儒酸日談書史得少暇石橋潛度凭雕欄
詩成不覺肝膽醒松檜蓊薈鳴玦環騎鯨散髮出長嘯
追逐縹緲乘風還
春寒無炭
古人坐客寒無氊我今為客寒無烟東風兼領玄冥權
今年春寒過去年梅子含酸實未堅薺麥雖茂胎未全
海棠羞澀開紫綿山南山北無杜鵑詩翁縮頸聳兩肩
元龜守殼凍不前吟成呵硯冰尚堅毛穎蹇劣非張顛
喚起石鼎句再聯倚牆道士鼻息喧此時得酒真解仙
博取一醉尚可憐君不見雲安斗水直萬錢杜陵雖老
性命縣畫灰對雪思悄然忍寒披絮夜不眠牛頭何日
雙錦纏
飯牛歌
牛吒吒蹏趵趵枯萁囓盡芳草綠自晡薄夜不滿腹擷
菜作糜荳作粥飼饑飲渴兩巳足脫紖解銜就茅屋不
愁饑腸當轆轆風簷獨抱牛衣宿丁男長大牛有犢明
年添種南山曲
惜春吟
去年醉倒百花傍旁人拍手笑我狂從今花酒兩無分
一春正坐讐書忙先生讐書未肯出詠柳題花閒度日
朝来着步花巳空搔首東風長太息
聽琴歌
疎簾曲檻蘋風凉細腰美人藕絲裳神閒氣定丰度遠
玉指纖纖彈履霜喬林鶯囀日卓午幽澗泉鳴夜未央
孤鸞别鶴生暗恨毋以冰炭置我腸
曉行途中書事
冥發昧所適東西覺惘然門敲村店酒鐘落客津船猿
呌荒山月雞號墟里烟回思在家日日晏尚高眠
穫稻
雲散水微茫千畦萬隴黃罄腰勞日少鼓腹樂時長處
處聞雞犬家家足稻粱太平本無象新釀甕頭香
夀峯翫月
素娥准勅六丁擎下照塵寰似水晶河漢無雲天萬里
溪山不夜月三更蓬莱弱水何曾隔玉宇瓊樓只此明
今夜夀峯峯絶頂與君端坐細推評
清明遊陳氏園亭
村村花柳豔晴川百五時光不暫延綠暗園林尚佳節
清明亭館自新烟喜逢熟食傳遺老怕着新衣學少年
惆悵東欄花似雪人生底處勝樽前
春晩同數客遊靈巖廣化寺書所見
塔外青山匝四圍澗邊流水繞松扉白雲一塢僧長住
紅杏數枝春漸稀雨足人牛耕曠野山深鳥雀哢晴暉
長廊響屧皆明禁口自㤀言心自非
盧琦
(字希韓惠安人至正二年進士十二年稍遷至永春縣尹賑饑減歛勸農興學其邑大治鄰境仙遊)
(盗發琦適在其縣盗遥見之羅拜曰此永春大夫也為大夫百姓者何幸之大乎吾邑長用暴毒驅)
(我故至此耳琦立馬喻以禍福衆皆拔刃請縛其酋以自新琦許之酋至械送帥府自是威惠行於)
(境外安溪賊數萬来襲永春琦召邑民喻之曰汝等能戰則與之戰不能戰則我當獨死之耳衆皆)
(感憤曰使君何言也使君父母我民赤子其忍以父母畀賊耶因踴躍争奮大破之賊遁去時列郡)
(多䧟於賊獨永春宴然十六年改調寧德縣尹)
題待月亭卷
郡西古招提樓臺跨城邑小亭僅數椽日斜晩凉入君
侯魯此遊徘徊松下立開樽待明月月来海風急俗韻
忽巳消素光良可挹天容萬里淨露氣千松濕酒闌賓
客歡詩就鬼神泣蹇余塵土蹤驅馳慚靡及時来弄清
暉每擬續佳什文園多病早浣花百憂集願言問嬋娟
何當謝羈縶
題陳允中山居
山妍雨初暗洞窈雲常暝琤琤碧澗流落落青松影遊
咏有高人誅茅臨複嶺開窗嵐翠香展卷白日永興来
即吟詩客至但烹茗抱琴戒出遊蕙帳夜深冷
贈白雲
白雲亦何閒竟日不下山時從脩竹裏相伴一僧還悠
悠覆松頂渺渺歸岫間奔走塵俗者視君何厚顔
白雲精舍
幽齋白雲裏苔徑隠林樾空階落葉多深竹書聲歇嵐
光翠以流爐烟暝常結凉飈拂長林猶疑絃吹發
蒋阜叢林
沈沈青蓮宇隠隠聞疎鐘桂殿荒蘚碧蘭階落葉紅水
聲出溪竹石瀨鳴寒松東林有佳興解綬来相從
禪巖夕照
空巖夕照沒寒棲野僧定歸鳥帶殘光連雲下蘿逕禪
房掩暮山楓林起烟磬幽人獨去来高軒足清興
鞦韆
綠窗美人閉深院燕語鶯啼春事半畫欄睡足四無人
空與東君說幽怨綵繩嬝嬝挂青烟羅襪纖纖翻翠袖
紅妝高出牆頭花繡帶斜飛亭際柳香風蕩漾春誰主
願學飛仙飛不去黃昏溪月浸梨花背立鞦韆悄無語
秋蚊
茉莉堂前月華吐飛蚊擾擾晴雷怒深閨小玉焚椒蘭
繡幕穿簾柳花度芙蓉夜臥銀燭滅綠紗如烟罩香雪
潛身飛入羅扇風耳畔營營宵不絶瓊肌一咂雨夢回
玉腕斜批守宫血屋外寒蟬自清素夜夜長吟飲花露
練湖曲
練湖七月凉雨過白水蕩蕩紅芙蓉芙蓉紅盡早霜下
鴛鴦飛去何匆匆茜裙女兒弄虚碧鳴榔聲斷無消息
清波小藻出銀魚落日銀山秋欲滴望湖接山雲茫茫
鳥飛不盡青天蒼丹陽使者坐白日小吏開甕春酒香
倚欄半醉風吹醒萬頃湖光落天影挂冠何日隠江南
短褐綸竿上漁艇
寄張子震
南浦多芳草東風又落花相思頻入夢見說欲回家竒
字從人問新醅為客賒自慚羇旅者猶滯錦江涯
答王經歴庭訓
數日不相見文園病若何山城春事晩竹屋雨聲多幕
府官如水門庭雀可羅東家有賀老杖屨肯相過
遊吳廷用南莊
公事多餘暇看山到遠村雲莊依竹見樵徑過橋分野
水晴舂碓巖松晝掩門所欣花縣邇歸路任黃昏
和韻答白明之
君厭區區簿領勞詩人相對便揮毫幽居最喜青山色
熟睡不知紅日高夜雨江湖談舊事秋風庭院試新袍
笑他名利途中客一似扁舟駕海濤
汀州道中
七閩窮處古汀州萬壑千巖草樹稠嵐氣滿林晴亦雨
溪聲近驛夜如秋雲間僧舍時聞犬兵後人家盡買牛
但得龔黃為太守邊方從此永無憂
臨河城外别丁景文
六月騎馬奔出郭故人相送高洋橋百年古郡千峰遶
萬頃平田十里遥客懷欲别且須酒溪月自来何待招
後夜相思定何處羣山疊疊雨瀟瀟
贈片雲上人
曾憶相逢月臺下清談猶自帶烟霞避喧却愛山中寺
訪舊還尋海上槎石鼎烹茶分野水紙窗敲燭看簷花
定知歸去松蘿密猶向雲間採藥芽
依韻答歐士中
客舍凄凉生綠蕪經年祗傍野人居樽空但買鄰家酒
巷僻應回長者車白鳥夢殘楓樹冷黃花香老竹籬疎
相逢且莫談離别一别如今十載餘
病中懷王德輝
憶與故人分袂日遊魚吹浪動新荷一年又見黃花老
兩地相思白髮多月落千峰霜滿樹雨餘溪上水生波
知君囊底詩偏好寄與茅齋敵病魔
和朱仲綱赴杭韻
客中送子西陵渡落日寒烟滿翠微美玉無瑕和氏泣
蓴鱸有興季鷹歸江城雁過秋生樹野店雞鳴月在衣
壯歲功名須努力只今搜士到柴扉
松江道中
兩袖西風此地過清秋八月滿烟波秔田萬頃連天遠
茅屋千家近水多買得鱸魚供晩餉聽殘稚子唱吳歌
年来自笑行蔵拙獨立篷窗對素娥
題元符宫東秀軒又名日觀
茅山山下種玉地道士闢為東秀軒五色彩雲開日觀
萬株秋露濕雲根竹園筍出牛穿角松樹年深鶴長孫
一道天河横屋過奎光垂地映堂門
山行雜詠
拂拂輕風穀雨初綠楊堤上步紆徐竹林生筍長過母
巢燕撲蟲歸哺雛雨散溪流平岸漲雲開巖樹倚天孤
憑誰喚起王摩詰寫入秋毫作畫圖
再遊南莊
飛鳳山南樹色蒼疎籬野屋對蒲塘巖雲掩日收殘暑
溪雨迴風生午凉手種晩菘盈圃嫩飯炊新稻滿厨香
叩門休認催租吏願借竹林飛羽觴
題全安莊
野老尋真幽更幽僧知敬客喜来遊疎鐘幾杵江山暮
落雁一聲天地秋野鳥有情憐我去林花濺淚為誰愁
而今惆悵滄洲别不識重來有日不
寒夜懷京和韻
帝京别久夢相通鬱蔥佳氣凌青空石麟銅雀動凉月
玉樓珠箔来天風宫壺龍滴曉漏盡玉階馬滑春雪融
錦衣高唱少年子銀甕索酒蒲萄宫
宋元詩會卷八十四
