宋元詩會卷七十三
兵部主事陳焯編
許謙
(字益之其先京兆人徙金華至謙方五世父觥宋淳祐七年進士仕未顯以殁謙生數歲而孤世母)
(陶氏口授孝經論語入耳輒不忘稍長肆力于學取四部書分晝夜讀之雖疾不廢既乃受業金履)
(祥盡得其所傳之奥于是随所誦讀輒有發明于四書集註則著叢說二十卷于尚書則著叢說六)
(卷于詩傳則著名物鈔八卷其觀史有治忽幾微蓋倣史家年經月緯之法起太皞氏訖宋元祐元)
(年司馬光卒之月備其世數原其興亡以為光卒則中原之治不可復興故附於獲麟之義以致意)
(焉延祐初居東陽入華山四方來學者遠而幽冀齊魯近而荆揚吳越皆不憚百舍相從先後論薦)
(于朝者章數十上鄉闈大比請司衡文皆莫能致學者視其安否為斯道之隆替焉卒年六十八世)
(稱白雲先生由何基王柏金履祥至謙而道益著故推原統系者目謙為考亭之嫡嗣焉詩調平常)
(端人正士之言正不必求諸新異也)
遣興(五首)
秋日常苦短秋夜不可闌葉鳴迅風晚蟲怨零露寒月
白天炯炯振衣起盤桓山川出浮滓翳彼明不完幽興
中道絶百感來無端何當誅豐隆致身無羽翰清光亦
何私不照方寸丹
猗猗澧有蘭馥馥沅有芷獵獵石上蒲泛泛水中芰鮮
鮮三徑菊旎旎百畮蕙采掇集衆芳粲爛成雜佩佩服
何所從將以待君子
蓬生衆麻中不扶能自直寒窗效蠧鑽孤陋寡聞識古
來貴尚友萬善在熏炙古人不可見今人豈易得千載
遥相思空使我心惻
春風榮衆芳秋露悴百草羲和策日月急疾兩飛鳥枯
桑號天風俛仰波浩渺氣流物隨化金石不自保人生
寄蜉蝣時邁胡不老天地有終窮微渺何足道
乾坤無停運清氣日夜生人居覆載間所息能不萌握
機養天和持守如捧盈得喪固有命寵辱何足驚一身
磐石重萬鍾浮雲輕丈夫有志願誰謂吾無成
詠懷
朔風漠沙白瘴日越荔丹出門萬里道爭似二頃田拜
塵素所薄知命復何言鄙夫競聲利石火寒無煙清風
桐江水捷徑終南山丈夫時用舍所貴無泚顔得喪固
一瞬芳臭俱百年坦途有覆轍窮哭誰復憐乾坤渺無
際我身蝨其間浩氣貫元化漸著豈不關見可乃合道
行險祇自殘平生作霖志詎有懷土安風雲有嘉會時
至客何難君看激海鵬振翮青霄端
酬潘明之
鴻鵠凌青霄燕雀巢白屋凌霄志寥廓巢屋亦云足故
人渺天涯歲月如轉燭昔為交手歡今成斷腸曲嵩華
日以高江漢日以卑道異謀不同何用傷别離書成情
未盡路遠夢更迷相思溪水頭猶如送君時
題曹提領湘靈廟聞樂見燈詩卷
重華陟遐方馬斃車折軸娥英失所天往殉行且哭黛
凝衡山雲淚染湘江竹夫君不可見異穴嘆同榖廟食
三千年境土惠徼福事久竟忘哀幻化驚耳目音響鈞
天和光景清夜燭誰熊寫新聲如彼涓在濮
贈江行父(二首)
有朋遠方來傾蓋語已契紛紛燕雀間聽此孤鶴唳中
扃湛淵水窺測渺無際接人氣雖和自律言頗厲為言
君子交相與期晚歲珠玉生光輝顧我形頗穢
海為百川歸流派各有源清濁豈不異皆可觀其瀾威
儀動三千意象非一端要知霄壤隔乃在毫釐間畢公
勤小物垂訓古不刊
潁川趙璉從予遊逾二載於其行書以贈之
宵漏四十餘疾急不可駐役夫昧昏夜戍柝迷夙暮商
頌歌悠揚未足發歸趣竹徑流疎螢蕉葉瀉清露咿咿
遠雞鳴蠅聲無乃誤
送李榮甫知事遷淮西
淮水出桐柏浙江發東陽期會至滄海千里遥相望源
澄撓不濁水德固可量願將此清泠溥施彼一方
放牛圖
木葉紅欲落野草青未枯徤犢起跳浪脱梏行江隅牧
人善防閑為擇牧與芻母牛徐掉尾煦嫗鳴相呼阿童
得所託靜中樂華胥豈惟置蓑笠乾坤一籧篨苟能物
付物拱默湛如愚
思遠樓
玄樓矗城端簷影墮水涯憑闌對堤草鳴櫓飛浪花舊
聞會昌湖一望十里賒藩籬孰定地相入如犬牙河間
尋丈波僅可通行槎芙蕖已銷落寒水浮枯葭佳景不
及遠興思重咨嗟夫人各有思所異正與邪潮汐蕩漓
薄鄭衞生淫哇君子善發慮身通心則遐徘徊興未已
古木啼昏鴉
中州龍翔興慶寺
孤嶼浮中川晝夜汨潮汐何年地維裂中斷洲渚失兩
峰峙東西蔽影互朝夕浮屠據稜層梵宇絢金碧飛龍
迫風雷曾此一憩息昔時梐枑居今作大士室了師擇
靈地為假蛟鼉窟聚沙合舊港連亘如片石山扉夜無
關神物便入出亂流攜故老一一訪陳迹軒亭倚葭葦
濤浪倚几席豫章號凄風篠蕩翳寒日憑高慨今古天
海相蕩激景在人已非悠悠意何極
暮過東津館
薄暮下通津灘急舟劇箭漁燈互明滅隴月時隠見清
颸從東來涼風襲我面目送兩山青天長淨如練
遊鍾山至八功德水
悠悠鍾山雲朝夕碍我目褰衣試一往行與雲相逐驅
馬出東門十里至山麓幽人昔已古誰能繼芳躅猿鶴
乘古林鼪鼯嘯深木彼哉西方人胡為擅斯谷豈云事
幽栖政爾炫華屋泓泉抱何德濁熱供一沃巖回屐欲
倦小憩倚脩竹涼颸自披襟佳興亦云足
舟中雜興(三首)
冉冉江上蘆離離路傍草霜露侵衣裳何用涉遠道鴻
雁方有序孤飛在林表豈不顧其羣長風翮難矯
亭亭嶺上雲玄鶴相與飛俛啄戀故巢不得從雲歸秋
風颺黃葉飄颻各何之籯糧事遠遊在昔聞斷機栖鳥
辭茂林徘徊更依違悠悠兩江水共此明月輝
嵐烟紫崔嵬波月光滉瀁星宿縣虚篷雲雨暗逸槳震
澤商氣深雄風駕濤浪白鷗與蒼雁來往同簸蕩吳潮
海門闊飛雪噴秋響重重越山迎汨汨溪流上舟行歴
旬日佳景閱萬状孤征抱結思所感重悽愴安得同心
人詠歌共清賞
送胡秋白衢州學正
東陽有佳士簪盍鍾山下摛文集風雲論事共樽斝為
言諸孫行二妙皆作者有懷不可見情若江流瀉今此
逢少君秋月澄霽野儒術久不振屏棄如土苴泮林雖
儲材樲棘亂梧檟固當距詖行扶植歸大雅太末古名
邦生才今豈寡善性水同趨範模待良冶
採藥
亭亭北山松宿靄蔭深碧蒼根走虬龍巨幹盤鐵石平
生梁柱材不受霜雪厄兔絲得所附裊裊挂千尺流脂
入九地千歲化琥珀我欲掇其英俯仰費搜擿紅爐轉
丹砂石髓變金液但恐茫昧間圖驥不可索意長時苦
促雙鬢日夜白刀圭或可試習習在兩腋蓬萊三萬里
詎謂弱水隔他時來山中故老應不識
種松
青松如秧針植在山之蹊豈惟娛心目歲寒以為期未
飽雨露恩那識廟廊姿蓬萊塞三徑埋沒誰復知秋風
隕百草秀色不少衰雖然咫尺根已見佳種竒君看二
十年腰大數十圍雪霜挺堅操雲漢擎高枝時有白鶴
來凡鳥那堪棲兔絲與凌霄冉冉相附依青松本貞固
不逐衆物移大器固晚成何用嫌暮遲願言堅汝節黽
勉待歲時
對竹
主人樹脩竹近在桃李場賦性雖不同相友庸何傷陽
春被桃李紅白爭低昂無言自成蹊相媚色與香何心
伴幽獨徒引蝶蜂忙此君心本虚寧逐春風狂咄嗟桃
與李開落那能常
寄友人
丹鳳止高岡衆鳥甘戢羽昂昂九皋鶴下土得所附江
南竹實多朝陽自軒翥延頸戛然鳴四顧失其侶豈不
念相從天闊無處所鳳兮歸何時恥與燕雀伍
秋日
秋風撼虚林秋水揚素波緩衣踞磐石怡盼庭樹柯芳
景良可惜去日亦已多天寒道路遠奈此兩鬢何興來
勿引酒醉飲空悲歌丈夫有志適慷慨捫太阿
酬潘明之
華亭谷深紫烟濕老鶴唳空眼垂碧功名千歲衣染墨
遼陽骨換今幾日華表時來語消息九皋胎化頂未丹
海門雲冷高飛難戛然長鳴飲清湍何當天風吹羽翰
方壺圓嶠同盤桓
遊龍回寺碧雲有何無適草書
蒼鱗作霖回壑裏竟化長岡飛不起何年老僧飛錫來
強架檐楹萬山㡳碧雲石梯如登天俯視竹樹行其巔
巖巒起伏呈怪状壮若羣馬奔吾前何仙仙去不復返
滿壁龍蛇驚醉眼可憐一半委塗泥况復阽危混苔蘚
山翁摸搨妙入神永和繭紙且逼真勸君勿辭一日力
為我留為百世珍君不見二王舊帖皆殘編至今不惜
千金傳
立秋日寄趙璉
蘭皋慘碧烟萋萋徘徊不忍竟與違欲窮目力望江水
江風故挾雙舟飛歸來復對呶呶者思才俯首西窗下
廏中駿足逐春風執策臨之盡凡馬拂硯挑燈披竹素
朝昏總是懷人處有時獨倚西南樓不見冥鴻北征路
送諸暨俞州判
北風蕭蕭吹江蘆清霜載道冰在鬚奚奴束書催上車
政成卷旆歸京都暨陽渺處天一隅里閭凋瘵煩爬梳
負戈攘臂衆暴寡探囊胠篋爭捐軀天民秉彛同好德
椎牛端為饑寒驅倅州寬惠别淑慝癉惡豈必連妻孥
甘棠蔽芾有餘蔭百里寧謐無援桴存心忠孝本天性
為政固與常人殊壽昌自樂歸河中希文隠憂居江湖
白雲舍近畢至願青霄路迥寧躊躇
馮公嶺
層巒疊嶂危相倚亂若飄風湧秋水寒松荒草間蒼黃
照眼崢嶸三十里初如井㡳望天門一峰巍然中獨尊
縈回百折至絶頂俯視衆嶺來兒孫人言此山插霄漢
馬不容鞭僕夫嘆攀援何異蜀道難氣竭神疲背流汗
熟視徐行路覺平心寬意適步更輕志須預定自遠到
世事豈得終無成我來正值窮冬月倚杖巖前嚼松雪
午店烟生野飯香陽坡日近梅花發寄語悠悠行路人
乾坤設險君勿嗔胸中芥蔕未盡去須信坦道多荆榛
題姑蘇臺
姑蘇城上姑蘇臺青山百里蛾眉開平郊如掌思清遠
昔人樂極曾生哀大讐未復敵不死壯志消磨侈心起
會稽捷甲功自多種蠡深謀誠未已不知佳冶能傾國
暮暮朝朝醉春色勲臣抉眼視東門越女還為越人得
只今興廢總成空惟餘碧草搖凄風可憐千古臺前水
不洗當年甬東恥
友人招飲榴花下
獰風惡雨消餘春春歸到處成清隂萬枝濃綠幻春色
絳葩丹蕊俄森森祝融行部過九地誤縱炬火燒園林
豔妝炙日色更好泠泠著雨紅尤深浩歌相對作痛飲
有花為伴非孤斟支頤半醉不成夢恍惚錯錯供微吟
只愁明日便搖落徘徊欲去還重臨會須秋風折珠實
當載樽酒相追尋
放櫂行
安溪湖平行櫂多黃頭豎兒倚櫂歌梅花照眼送寒色
酒暈著臉生春和炎涼世態翻覆手江水長靜風吹波
出門一笑天萬里白鷗浩蕩如吾何
暮春郊外
行行多勝事石竇濺流泉白鳥浮雲外青山落日邊風
平花委地野迥草連天春事成牢落人生一夢然
遊智者寺
風日景颼颼松隂繋紫騮白雲千載寺黃葉四山秋地
勝樓臺接林深虎豹遊人生自可樂此外復何求
蕭兄臨行索詩即席賦贈
相逢嗟久别歸路復悤悤我愧今原憲君非舊阿蒙山
風驚落木江日數飛鴻舟颺西流水明朝定向東
花溪道中(二首)
板橋橫古渡村墅帶平林野鴨寒塘靜山禽曉樹深雨
微風栗烈雲暗雪侵尋安道門前水清遊豈獨吟
天寒道路遠此去復何求適意真為樂浮生㡳用憂雲
容低野樹風力逆溪流喜見梅花笑相迎傍驛樓
浦川方仲觀入城從學繼入公門今歸侍親求詩
百里來為學違親半載餘暮雲飛故里秋露浥行車紅
葉蟬聲老黃花雁影疎漢朝尊吏事何必業詩書
秋夕
月落窗仍暗燈殘卷未收家人催杼柚穉子數更籌冷
露蟲摶夜凄風樹怯秋百年一瞬目萬慮幾搔頭
過太湖
周迴萬水入遠近數州環南極疑無地西浮直際山三
江歸漢表一徑界河間白浪秋風疾漁舟意尚閒
贈王斗山
骨肉斯文氣味投春風芹藻憶同遊故人别後無青眼
此日相逢盡白頭匣劍光橫南斗夜鳳梧隂冷峴山秋
惟應且試連鼇手未許江干下直鉤
三月十五夜登迎華觀
夜深來此倚欄干千里樓臺俯首看月到中天花影正
露零平地草光寒氣清更覺山川近意遠從知宇宙寬
長嘯一聲雲外落幾家兒女夢初殘
青田大鶴洞
榕影扶疎路九回仙家那復著塵埃山間田在牛終隠
石上巢空鶴下來丹竈無灰惟白草劍鋒遺跡自蒼苔
洞中道士今何處三扣雲關杳莫開
西山萬象寺
亂峰盡處接浮雲東望悠悠萬事陳百里江流縈縞帶
滿城居室比魚鱗野僧倚竹嘯留客山鳥穿林啼喚人
落曰亭中一杯酒何年復此對晴春
九月十七日登清涼寺翠微亭故址
梵宇崢嶸枕上頭倚風極目立荒丘黃花覆地初經雨
白雁橫雲遠帶秋城郭已非山故在江淮失險水空流
衲僧八十仍多病收淚殷勤說故侯
次韻王中齋登拱翠樓
曾醉危樓坐石坡彈筝擊缶醉婆娑蓬飛已改流年鬢
木老猶存舊日柯紅樹參差秋水遠碧山高下夕陽多
此時還縱西風眼共倚闌干起浩歌
秋暮有懷
十二欄干倚翠微露華寒重逼羅衣碧天連水思空遠
衰草滿庭人未歸秋雨樓臺幾寂寞春風院落自芳菲
冥鴻應有青霄侶為隔閒雲尚獨飛
即席用蘇世賢韻送郭子昭(二首)
攬轡春風入駿蹄兩堤烟柳護晴溪黃鶯自有留人意
相對殘紅不忍啼
落花高下弄菲菲多少離愁付笛吹别後故人休忘却
與君重賦渭城詩
宋无
(字子虚吳郡人明高季迪評其詩澹蕩遒逸于虞楊范揭外别樹一宗蓋欣賞之至也)
公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劒光射日白虹吐人
發殺機天不與撞斗帳中唉亞父霸業明朝棄如土
妾薄命
雲母屏琢春冰鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妬况復君心不如故故人心尚峰九疑新妾那能無
故時補天天不高填海海不深不食蓮菂不知妾心
烏夜啼
露華洗天天墮水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花霧酣不回
宮中夜夜啼棲烏美人日日歌吳歈吳王國破歌聲絶
鬼火青熒生碧血千年壤塚穴狐兔烏銜紙錢挂枯樹
髑髏無語滿眼泥曾見吳王歌舞時烏夜啼啼為誰身
前歡樂身後悲空留琴怨傳相思烏夜啼啼别離
南峰宴坐僧
空嵒槁木形入定掩松扄鵲供銜來果猿看誦罷經雲
霞埋衲重苔蘚上鞋青只有樵人識曾因採茯苓
銅陵五松山中
樵聲聞遠林流水隔雲深茅屋在何處桃花無路尋身
黃松上鼠頭白竹間禽應有仙家住避秦來至今
沙上
四望無邊際中浮一片沙人家居釣艇官賦種蘆花渚
綠紅蒿短江清白鳥斜垂流欲東去萬里寄生涯
寄題無照西園
近地棲禪室祇園草木薰鞋香花洞雨衣潤石欄雲松
吹和琴雜茶烟到樹分遥知道林輩來此論玄文
建業閒居春思
杜曲芳菲早江城店舍烟雨青榆莢地風白柳花天愁
結丁香上酲餘禁酒前病多遊冶少春事亦留連
大滌山道士
童顔幾寒暑編葉當衣裳琴古面如漆柏枯身有香樹
精為老僕石髓作乾糧不語坐松下天風吹髮涼
送陳衡中之越
見說會稽郡風流如晉時貧惟將母去清不要人知脩
竹王猷宅春風夏禹祠到官遊有暇好寄剡中詩
金陵送倪水西之江陵
楚江江上暮雲東萬里春波去意濃桃葉歌殘秣陵酒
梨花夢斷景陽鐘沅湘水落瓊瑶合巴蜀山來錦繡重
回雁峰前見歸雁相思何處再相逢
秣陵晚聎
天塹鴻流擁積沙石城虎踞漫雄誇山林青草六朝地
巷陌烏衣百姓家紫蓋黃旗消王氣瓊枝璧月弔庭花
孤雲更作降旛勢目斷樓船日又斜
公子家
朱門當道擁高牙拂曉鳴騶散乳鴉紅叱撥驕金匼匝
黑崑崙黠解琵琶姬持銀蠟燒明月犬帶金鈴臥落花
不信銅駝荆棘裏百年前是五侯家
秋日垂虹亭
滿袖玉皇香案烟綵霓背上俯晴川紅黃霜樹珊瑚海
黑白雲花玳瑁天京圃空離樓十二丹墀罷對字三千
吟毫醉蘸吳江月寫與騎鯨李謫仙
春日野步書田家
翳日榿隂翠幄遮葑圍高下奕枰斜陂塘幾曲淺深水
桃杏一溪紅白花頳尾自跳魚放子綠頭相並鴨眠沙
春郊景物堪圖寫輸與烟樵雨牧家
客燕雨懷
薊門飛雨布袍泥遊子魂消幾夢歸賦有聲華羞狗監
淚無氣概哂牛衣客愁萬斛添杯量春瘦三分減帶圍
不似江南烟艇小柳花如雪荻魚肥
許山人宅
桐君種藥隠衡皋竹祖生孫共養高茶脚碧雲凝午椀
酒聲紅雨滴春槽休糧貌古添清瘦餌术身輕長綠毛
仙詔未頒遲拔宅家資猶戀一溪桃
春日病起
壮懷玉具劍空攜老去金門獻賦遲服藥身軀多病日
養花天氣半隂時愁鄉塵積瑶琴嶽夢境寒生翠被池
春事幾何公事急劇憐蝴蝶挂蛛絲
無題
妝淺顰深凭綺疏小郎新拜執金吾絃中言語分明怨
裀上腰肢準擬扶翠履鴛寒慵鬭草紅牙馬暖罷摴蒲
無人商略心頭事私向花前卜紫姑
毛遂
兩國從衡倚諍臣誰為脱穎出囊珍縱饒得與銅盆歃
十九人皆碌碌人
王蠋
全齊拱手受燕兵義士能為國重輕七十二城皆北面
一時攄憤獨書生
甘羅
函谷關中富列侯黃童亦僭上卿謀此時園綺猶年少
甘隠商山到白頭
通子
但覓家中梨栗嘗不拈紙筆學文章乃翁臨老投蓮社
解舉籃輿亦自強
綠珠
紅粉捐軀為主家明珠十斛委泥沙年年金谷園中燕
銜取香泥葬落花
李三郎
獨跨青騾棧閣間華清休憶夜鳴鸞空教萬馬盤旋舞
不濟﨑嶇蜀道難
關盼盼
妾未成灰鬢已霜啼紅十載唾茸窗香魂若作樓中燕
一世孤飛不肯雙
泰娘
太守風流寵泰娘歌成樂府屬劉郎一般女子皋橋住
底事無人詠孟光
馮道
亡國降臣固位難癡頑老子幾朝官朝梁暮晉渾閒事
更舍殘骸與契丹
西湖
故都日日望迴鑾錦繡湖山醉裏看戀著銷金窩子帳
龍沙忘却兩宮寒
漢宫
武帝昇霞玉殿空金人夜泣月明中可憐嬪御無行幸
猶費丹砂飼守宫
金陵懷古
宫甎賣盡雨崩牆苜蓿秋紅滿夕陽玉樹後庭花不見
北人租地種茴香
長信秋
長信秋來月自圓夜香猶拜玉階前妾今不願君王寵
惟願君王壽萬年
山中僧
雪頂霜眉齒半稀跏趺苔石看雲歸山童掃葉鶴飛起
狼籍松花滿衲衣
玉環病齒圖
一點春寒入瓠犀海棠花下獨嚬眉内厨幾日無宣喚
不向君王索荔枝
游三茅華陽諸洞
書滿琅函閉不開雲窗霧閣鎖青苔門前白鹿將麑過
定是避秦人引來
客夜思親
老妻病女去淮西慈母居吳鶴髮衰我獨天涯聽夜雨
寒燈三處照相思
春歸
釀蜜筒香蜂報衙杏梁泥歇燕成家浮萍斷送春歸去
盡向風流載落花
髮白解嘲
吳霜兩鬢早先秋聞道愁多會白頭谿上鷺絲渾似雪
想應無那一身愁
西湖書所見
綠闌干護水鱗鱗蘇小門前柳弄春聽得語聲嬌不見
隔簾佯喚賣花人
長卿
一病文園渴思深祇應惆悵為鳴琴老來減盡凌雲氣
却賦長門易酒金
春風
東風吹綠上汀洲染出江南一片愁長到春來問芳草
不知何地可忘憂
老將
殺氣消磨暗鐵衣夜看太白劍無輝舊時麾下誰相問
半去封侯半不歸
老馬
瘦蹄生入玉門關病放沙場戰骨閒歸齕殘芻應有淚
將軍頭白戍天山
春愁
金雁塵香暗鳳絃紅繩風緊閣秋千園林寂寞無鶯燕
一段春愁是杜鵑
蘇爾約蘇哈雅
(字浮岑號酸齋輝和爾人阿爾哈雅孫也父名衮格根初以貫為氏酸齋生而神采秀異膂力絶人年)
(十二三時使徤兒驅數生馬疾馳已持槊立道上待馬至騰上之越一跨三運槊風生觀者辟易及)
(長折節讀書仁宗朝拜翰林學士忽興退隠之思移疾居江南賣藥錢塘市中詭姓名易衣冠人無)
(識者詩清麗尤工樂府同時有徐甜齋並以詞曲名世而酸齋淡情榮利早賦遂初其志趨尤為難)
(及)
桃花巖
白兆山桃花巖太白有詩近人建長庚書院來京師
時中書平章白雲相其成求詩於詞林李秋谷程雪
樓陳北山元復初趙子昂張希孟與僕同賦
美人一别三千年思美人兮在我前桃花染雨入白兆
信知塵世逃神仙空山亭亭伴朝暮老樹悲啼發紅霧
為誰化作靈奥區十丈風烟挂淮浦神遊八極栖此山
流水杳然心自閒解劍狂歌一壺外知有洞府無人間
美人篇
仙風雕雪玲瓏温吳姬剪月纖纖昏行雲補髻翠光滑
鳳凰呌落空山月手摘閒愁八字分春山恨重畫不伸
肌濃汗膩朱粉勻背人揮淚妝無痕霜刃自裂石榴裙
閉門不識諸王孫綠烟熏透藍田玉羅帶隨風換妝束
飛鳥銜怨過長門芳菲暗綴韶華屋錦香帳冷蘭燈沈
落花不入芙蓉衾三山路杳銀河深彩鸞高訴愁人心
君山行
北溟魚背幾千里負我大夢遊弱水蓬萊隔眼不盈拳
碧落香銷吹不起茜裙女兒懷遠遊遠人不歸明月羞
寶釵綰髻翠欲流風鬟十二照暮秋女蝸煉石補天手
手拙石開露天醜瓊樓玉宇亦人間直指示君君見不
斯須魚去夢亦還白雲與我遊君山
别離情
吁别離之苦兮蒼梧之野春草青黃陵廟前春水生日
暮湘裙動輕翠玉樹亭亭染紅淚又聞垓下虞姬泣斗
帳初驚楚歌畢佳人閣淚棄英雄劍血不銷原草碧何
物謂之别離情肝腸剥剥如銅聲不如斫其竹翦其草
免使人生為情老
采石歌
采石山頭石頳色采石山下江流雪行客不過水無跡
難以斷魂招太白我亦不留白玉堂京華酒淺湘雲長
新亭風雨夜來夢千載相思各斷腸
蘆花被
僕過梁山泊有漁翁織蘆花為被僕尚其清欲易之
以紬者翁曰君尚吾清願以詩輸之遂賦果却紬
採得蘆花不涴塵翠蓑聊復藉為裀西風刮夢秋無際
夜月生香雪滿身毛骨已隨天地老聲名不讓古今貧
青綾莫為鴛鴦妬欸乃聲中别有春
鳳凰山
路隔蒼苔卒未通泉花如髮玉濛濛蛟浮海近雲窗濕
蚊怯山寒葛帳空高枕不知秋水上開門忽見暮帆東
物華萬態俱忘我北望惟心一寸紅
秋江
澄淨秋江一舸輕不堪蹤跡想平生西風兩鬢山河在
落日滿船鴻雁聲村酒尚存黃閣醉短檠猶照玉關情
料應今夜還鄉夢殘葉蕭蕭月二更
蒲劍
三尺青青古太阿舞風吹碎一川波長橋有影蛟龍懼
流水無聲日夜磨兩岸帶烟生殺氣五更彈雨和漁歌
秋來只恐金飈惡銷盡鋒稜恨轉多
宋元詩會卷七十三
