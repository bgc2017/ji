宋元詩會卷二十七
兵部主事陳焯編
賀鑄
(字方回衛州人孝惠皇后之族孫也長七尺面鐵色喜談時事可否不少假借博學彊記工詩文尤)
(善于度曲化陳語為新竒出人意表其氣概雄爽近于任俠初娶宗人女隸籍右選監太原工作元)
(祐中李清臣執政奏換通直郎通判泗州又倅太平州以尚氣使酒不合于時退居吴下自號慶湖)
(遺老以終有集二十卷)
故鄴
按鄴都記漢建安十二年曹操滅袁氏始大築鄴當
時京兆洛陽南陽許皆大都而鄴為之長操子丕代
漢復定都洛陽此後僭竊更據鄴而未始殘破元魏
孝文帝自代南廵駐蹕鄴下久之以南望枉人山北
接栢人縣非善地遂去之河南將行挂飯罌于城樓
上識者解之挂飯縣飱也豈待玄孫宅此乎至孝靜
帝果為高歡劫遷都鄴齊五主營建宫室規模壯麗
逾前魏周武平齊焚撤略盡及隋文克尉迥遂洿瀦
之築京觀于葛屨山徙郡治安陽鄴猶為屬邑熙寧
間始廢之戊午九月獨遊晩歸馬上賦
魏武昔恢圖北平譚尚孼卜鄴築新都非徒為三穴將
行遷鼎志遽有分香訣落日繐帳空奠終歌舞闋旋䎹
瀍洛上載起蒼龍闕四葉不歸東苔花馳道絶食槽䜟
終騐挂飯期先決擾攘百年間累車尋覆轍山川氣象
變朝市繁華歇白露復青蕪茫茫換時節隂風吹葛屨
燐火走兵血木葉下西陵寒蟲助騷屑
燭蛾
雙蛾來翩翩慕此堂上燭附炎竟何功自取焚如酷感
彼萬動微保生在無欲不見青林蟬飲風聊自足
題蘭陵王碑隂
碑載王名肅字長恭北齊文襄之子王有武略善撫
士每得一瓜數李必分甘餌衆金墉之戰免胄先登
推功第一今蘭陵王曲即凱歌也為後主所忌得疾
不治而卒以鴆薨墓在滏陽西南十里碑字大兼分
隸法有古氣而不著書人名文乃盧思道也
齊室生武賢蘭陵類頗牧析瓜饗虎士饜慰比粱肉金
墉免胄戰破陣何神速樂府有遺聲當歌凱旋曲磐宗
既不壽霸祚宜爾促十代六百年人間變陵谷荒塗接
幽壠誰復禁樵牧窆石半欹摧鉤鋤斷鼇足蒼苔蝕篆
刻仰睇眩塵目操翰無媿詞千言不為辱人生妄區别
共盡同草木何待雍門彈令君淚盈匊
冠氏送武欽之安陽
黃金絡征轡之子待明發樽酒少遲留禪林見凉月歌
鬟結蛾黛怨此佳期闊去去柳堤風青蟬催白髮
遊雲龍張氏山居
雲龍山距彭城郭南三里郡人張天驥聖塗築亭于
西麓元豐初郡守眉山蘇公屢登燕于此亭下畜二
鶴因以放鶴名亭復為之記亭下有小屋曰蘇齋壁
間榜眉山所留二詩及畫大枯株亦公醉筆也壬戌
秋余初至徐張惠然見臨繼相招為山中遊
昔聞張逸民卜築雲龍山東望結遐想喜得彭城官一
語定襟契宛如平生歡招攜屬休沐投此蘿薜間女僕
候門巷青袿雙翠鬟蘇齋軒戶明餅火焚椒蘭寶墨鬼
神護清詩冰玉寒森然拱簷霤架石排琅玕東趨放鶴
亭磴道披茅菅指顧百村落炊烟林莽間日脚灑平陸
兩山如斷環凄風振晩葉坐怯衣裘單引領紫霄極飄
颻如可干緬懷眉山公五馬來遊盤酣興走顛筆蒼崖
即鑱刊午年仲冬月雪野雲彌漫掃石坐舒嘯惠泉烹
鳳團當時詫盛集千古陋逵安俛仰迹遂陳斯人久泥
蟠我來後千日逸䠱何由攀仰懷勝事往俯遵塵路還
山英能不辱時欵白雲關
登黃樓有懷蘇眉山
登黃樓望黃州黃州望不見樓下水東流水流何可留
浮雲更悠悠傷心澤畔客憔悴楚蘭秋
和張謀父遊石佛山觀魏太武書
按南北史彭城圖經魏太平真君十一年太武南侵
至瓜步築宫駐蹕聲欲渡江宋人患之遣使請婚饋
百牢以犒師明年春旋師渡淮復留連徐方再旬始
北去今彭城南五里因山鑱佛高十許丈東北百步
有大磐石欹枕小溪劃然四字曰阿彌陀佛皆徑尺
餘蓋當時太武以鐵箠畫是字非刊刻也乙丑秋張
謀父賦詩要余屬和焉
中區昔屯否代邦天所開鴻圖屬太武不世英雄才南
洗洛陽血西盪長安灰氊車十萬乘略地驅風雷一葦
濟長淮築宫瓜步隈東隣拜牢餼走使為婚媒雲旗即
歸路覽勝此徘徊俯揮鐵馬鞭頑石同陶坏劃成四大
字屹栗隂虹摧淪精入崖壑怒氣羞蟠回茫茫六百年
風雨生莓苔偉蹟寖銷泯威靈安在哉君為訪古遊賦
詩追七哀人生誰不爾零落同塵埃
登金陵雨花臺
迢迢朱雀航飛蓋共凌越東風石子岡芳草微徑絶生
公法堂在清夜貯明月回認城郭遊春䔢爛晴雪長煙
動江隩微雲起山脅連檣去遲回白鳥屢明滅
遊百福寺即唐詩人張司業藉故居
文昌西郭居脩竹閉環堵琴樽不復存青蓮開梵宇塵
紛晦遺像粉繪才可覩拜奠愧無言長哦古樂府
金山
輕舠放中泠岸遠春風壯檝師俯仰呼天水爭簸蕩吾
方扣其舷聊賡小海唱梢回即東麓側磴聯履杖危刹
表層巔疲筋躡牽彊斜廊繚複殿魚脊分背向放目四
垠寬秋毫入吾望侵雲鐵甕壘崛起無緣傍映日海門
山不蔕滄波上吾雖百石吏平昔有微尚俄得金仙徒
翦蘿開岫幌誓投桑榆年浮玉翁自况
和潘豳老漢上屬目
浮雲蒙山頭清川山下流芳洲采香女薄暮漾歸舟並
蒂雙荷葉逢迎一障羞持情不得語大婦在高樓
望夫石
亭亭思婦石下閱幾人代蕩子長不歸山椒久相待微
雲蔭髮彩初月輝蛾黛秋雨疊苔衣春風舞蘿帶宛然
姑射子矯首塵冥外陳跡遂無窮佳期曾莫再脱如魯
秋氏妄結桑下愛玉質委泥沙悠悠復安在
寄題潯陽周氏濓溪草堂
江華人周茂叔仕至尚書郎累使嶺表中年投節退
居湓城之南溪上因名濂溪以自况二子壽字元翁燾
字次元相踵第進士丙子五月余艤舟漢陽始與元
翁相際求余賦詩
濓溪之水清未足濯公纓平生抱苦節成就此溪名長
歗置符傳孤雲歸思輕溪頭四壁居溪下百畆耕量汲
奉晨盥課樵共夕烹希逢杖屨遊但聽絃歌聲為客開
三逕傳家惟一經雙珠光照乘合璧價連城褐被有餘
樂問縑無隱情昔仰名父子今推難弟兄不應文範後
遽謂公慙卿勒詩高崖石敢告後代生
彭城三詠
元豐甲子余與彭城張仲謀父東萊寇昌朝元弼彭
城陳師仲傳道臨城王適子立宋城王羾文舉采徐
方陳迹分詠之余得戲馬臺斬蛇澤歌風臺三題即
賦焉
秦蛇已中斷劉項方龍戰叱咤沮風雲雎盱走霆電鴻
溝一畫天地開楚王洗劒東歸来新都形勝控淮泗籠
山絡谷營高臺重瞳登覽何為者不知招賢知戲馬上
如激矢下投丸蘭筋霜腕便回盤半夜悲歌騅不逝明
日隂陵行路難騋牝三千歸漢苑粟豆尤聞蠧縣官君
不見華山之陽古坰牧春風吹草年年綠(右戲馬臺)
君不聞泗濱昔日有亭長送徒咸陽失收掌澤中置酒
飲相訣吾亦從茲犇芒碭隂風蕭蕭導者懼前有脩蛇
怒横路酒酣拔劒肯留行劃斷蜿蜒不回顧河明月出
人踵來彼媪何冤號且哀謂遭赤帝屠吾子語竟莫知
安在哉真人聞此自心許茫茫四海吾其主虎變龍飛
十二年馘項梟英直狐鼠半夜雄鋩飛上天幾見長陵
一坏土(右斬蛇澤)
漢祖高風百尺臺千年客土生蒿萊無窮人事水東去
如故地形山四來江淮猶沸鯨鯢血八十一車枉歸轍
白叟逢迎皆故人斗酒歡呼惜將别崤澠迢遥非我鄉
死生此地烏能忘酒闌鳴筑動雲物青衿兒曹隨抑揚
爾時可無股肱力端思猛士守四方君不聞淮隂就縛
何慷慨解道鳥盡良弓藏(右歌風臺)
江南曲
遊倡搴杜若别浦鴛鴦落向晩鯉魚風客檣千里泊當
時桃葉是新聲千載長餘隔水情烏衣巷裏人誰在白
鷺洲邊草自生
留别僧訥
宂從西班誰比數牛儈馬醫猶爾汝詩解窮人未必工
苦調酸聲效梁父滎陽道人方外交謂我有言追屈騷
驪珠不惜彈黃雀狗尾何堪聯黑貂秦淮潮上扁舟發
後日相思一書札千里同風了了然人間無處無明月
叢臺歌
累土三百尺流光二千年人生物數不相待摧頽故址
秋風前武靈舊隴今安在秃樹無隂困樵采玉簫金鏡
未銷沈幾見耕夫到城賣君不聞叢臺全盛時綺羅成
市遊春暉一從琱輦閉荒草蕭散行雲無復歸招魂想
像風流在晴華露蔓猶依稀縈紆棘逕撩人衣禾黍晩
成貆貉肥層簷碧瓦碎平地夢作鴛鴦逐伴飛登臨弔
古將語誰城郭人民今是非指君看取故時物南有清
流西翠微彷徨華表不能去豈獨遼東丁令威
雨餘晩望
相應乳鳩鳴桑間返照明平津小舫度高隴一牛耕林
藪歸心健塵埃病骨輕屈騷魂爽在未許獨君清
自鄆還徐道中
八月過新雨行雲弄晩凉山川乍明晦禾黍半青黃西
去真何事東還非故鄉悠悠塵土裏無路不亡羊
丙寅舟次宋城作
水館雨邊村登臨奈斷魂黃花開小徑紅粉哭高原舟
楫逢新火松楸老故園斜陽一千里依約是蘇門
酬桂林從叔
江到三湘盡山圍八桂深龍蛇寒不蟄霧露晝多隂迢
遞馳梅信殷勤訪竹林淮南風土美留滯亦何心
懷寄潘孝本兼簡其子言
春色先梅嶺秋聲後桂林溪通五羊險雲近九疑隂無
雁難逢信有猿能伴吟燒春酒自美應對阿戎斟
宿黃葉嶺田家
聚落荒山裏畬田歲不登牛衣障隙雪鼠穴見隣燈愁
入魚難暝寒凝酒亦冰悵然歌白石推枕待晨興
金陵懷寄歴陽王掾
征魯亭邊路望夫山下舟長江不隔夢明月秖供愁促
席歌塵斷閒忩醉墨留惜芳橋畔柳誰繫木蘭舟
秦淮夜泊
官柳動春條秦淮生暮潮樓臺見新月燈火上雙橋隔
岸開朱箔臨風弄紫簫誰憐遠遊子心旆正搖搖
秋夜聞雨
故國心馳北扁舟計漫東寒生一夜雨病涉兩秋風落
泊籬根葉幽憂屋角蟲何情悲節物聊自况衰翁
龜山晩泊
春候半寒温維舟淮上村長林補山罅青草際潮㾗久
厭浮家役重招去國魂禪房欲舒寫煙雨促黃昏
江夏寓興
風與檣烏便儂先塞雁來山經七澤斷潮自九江回漁
父猶知隱騷人枉衒才朋遊正相遠梅信為誰開
病後登快哉亭
經雨清蝉得意鳴征塵斷處見歸程病來把酒不知厭
夢後倚樓無限情鴉帶斜陽投古刹草將野色入荒城
故園又負黃花約但覺秋風髮上生
題永城縣園水亭
詰曲池塘碧玉流禊亭孤占小汀洲長紉座上芳蘭佩
不繫簷前畫鷁舟好泛羽觴修舊事為書繭紙記清遊
季真待得東還日初見紅蕖十畆秋
罷大匠屬為淮南行
何處經行特惘然津頭曾送木蘭船桃花春水生前夜
楊柳秋風憶故年驛路尺書疑斷絶官倉斗米愧留連
飄颻復作江湖計從此長安是日邊
與張歴陽追懷從禽之樂因賦
宜秋門外養鷹坊好草陂頭射雉場油幕氊廬張野飲
錦袍貂帽結戎妝興闌落日黃塵斷夢後西風白髮長
誰念江湖獨流寓此情難話與漁郎
歴陽姥磯下馬上有懷京都遊好
楚澤初冬正穫田孤鴻欲下却翻然人煙隱約青山郭
雲物離披小雪天送别杯盤猶昨日勞生鞍馬遂窮年
故人多在金閨籍誰念心如寸斷絃
宿芥塘佛祠壁間得魏湘畢平仲張士宗昔所留
字皆吾故人也
青青䵃夾欲抽芒浩蕩東風晩更狂微逕斷橋尋古寺
短籬高樹隔横塘開門未掃楊花雨待曉先燒栢子香
底許暫忘行役倦故人題字滿長廊
上已晩泊龜山作
薄暮東風不滿帆遲遲未忍去淮南故園猶在北山北
佳節可憐三月三蘭葉自供遊女佩芸編聊對故人談
洛橋車騎相望客曾為吳兒幾許慙
寄清凉和上人
南國風流百不存石頭今是給孤園山連雉堞斜侵路
潮送漁舟自到門方丈定容居士病貝多應待客兒翻
縣知後日逢迎際桃李春風兩不言
潘豳老出十數詩皆有懷蘇儋州者因賦
人煙寂絶鬼門關更指儋州杳莽間三四月交天漏雨
東南地盡水浮山依迷春草鴒原失響像秋風鶴馭還
回羡河陽賢父子雪堂曾伴十年閒
答致仕吳朝請(潛)登黃鶴樓見招
城隅黃鶴莫登臨端使悲翁動楚吟日下長安人共遠
天圍夢澤歲方隂北風欲雪雁飛急南渚始冰魚伏深
誰似草堂安隱客下帷隱几不求心
高郵舟中對雪
天涯晩歲客無歡擁鼻微吟行路難三楚浮程波淼淼
五陵歸夢雪漫漫兔園授簡心猶壯剡曲拏舟興久闌
病骨支離仍禁酒漁蓑重緝待春寒
廣陵茱萸灣晩泊
冷雲抛雪未成花過埭東風凍著沙荻蒲漁歸初下雁
楓橋市散只啼鴉舊聞南國饒春事行見東風換物華
老病心情亦何有藥嚢詩卷是生涯
擬温飛卿
露網朱甍上風簾翠幕前宿衾熏菡萏朝鏡拂漪漣津
潤銷金筆香依撲粉綿度閒雙陸子撥恨十三絃鸚鵡
殷勤語栴檀委曲煙鮫綃乾玉筯魚鑰限金蓮團扇謌
桃葉烏絲代杏牋朱門長窅窅白馬自翩翩難釣三珠
樹徒抛九寶鞭酒闌應有待夢破即無緣信鵲新秋去
孤蟾後夜圓浪言牆外地的是洞中仙
郎官湖
按李白詩序云乾元歲流夜郎遇故人尚書郎張謂
使夏口沔州杜太守漢陽王令觴于江城之南湖張
公四望超然請白標之嘉名白因號之郎官湖席上
文士輔翼岑靖以為知言今所謂郎官湖者占郡城
之北束手于兩山間縱廣百許步固不足四望而超
然也已知其非是且郡南瀕江之人持南唐時地劵
尚指郎官湖為鄰盖湖為江水所并而去城里餘猶
有洲渚隱然未泯乃湖之故防也余丙子五月舟次
沔陽求訪遺老始得其詳因賦此詩志之
當年賢守令載酒沔南遊凉月呈新霽明湖涵素秋郎
官夏口使仙客夜郎囚促膝青螭舫連觴紫綺裘高驩
隨雨散餘躅想風流芳草失青履滄波浮白鷗江吞百
頃盡石刻一篇留宜有沈碑者前懷陵谷憂
過曹氏園馬上作
香風細細出重牆不見繁枝已斷腸知有何人卷簾箔
卧看零落滿斜陽
斗峴山
西來投策倦躋攀晩葉寒花一逕間盡日閒雲不留雨
斜陽還照隔江山
晁補之
(字无咎濟州鉅野人父端友工于詩補之幼慧善屬文年十七從父倅杭州著七述以謁通判蘇軾)
(軾極稱之由是知名舉進士及别試皆第一調澧州司戸參軍召試除祕省正字歷著作佐郎章惇)
(當國出知齊州坐修神宗實錄失實左官徽宗立召拜吏部員外禮部郎中黨論起為諫官管師仁)
(所論出知河中府徙湖州密州果州遂主宫觀還家葺歸來園忘情仕進大觀末出黨籍起知泗州)
(卒年五十八)
荳葉黃
蒹葭蒼荳葉黃南村不見岡北村十頃彊東家車滿箱
西家未上場荳葉黃野離離鼠窟之兔入畦豕母從豚
兒豕啼豚咿咿銜角復銜箕荳葉黃穀又熟翁媪衰餔
糜粥荳葉黃葉黃不獨荳白黍堪作酒瓠大棗紅皺荳
葉黃穰穰何膴膴腰䥥獨健婦大男往何許官家教弓
刀要汝殺賊去
視田贈八弟無斁(二首)
河流之所濡一斛泥數斗我莊當水窮乃比石田瘦尚
無東陵瓜况有南山豆天雨不可期且復鞭牛後
薄遊廢家務待子營糗糧莊奴不入租報我田久荒凌
兢馬到門硉兀牛卧場立苗蒼耳根此策殊未長
謁岱祠即事
澤南三百里極望横天雲雲端色凝黛諦視初可分崢
嶸介丘像澒洞元氣屯頃刻有變化慘淡殊明昏天行
帝出震其位生物元不周僨西北川乃東南奔寧知六
鼇死竟使三山淪不有是難傾孰維大塊根嘗聞周官
說實惟天帝孫神靈所鎮守民物斯芘存幽明脗一理
有道惟常尊不覺下馬拜僮奴亦遵循迺知正直理足
使冥頑敦莫宿太平驛不眠慮絲棼明朝好天色萬象
開肧渾勢横恒碣盡支壓齊魯蹲五色冒日觀一握通
帝閣恢拓下摧嗺青蒼上氤氲泉石競沮洳煙嵐互紛
綸高舉躐風海深蹯跆火輪濤波卷堆阜一一溟渤吞
棋枰視井邑匕箸藏松椿碧瓦峙雙闕紅墻繚長闉願
瞻巖閟宫内滌邪垢魂賜臣登絶頂一覽神秀原萬壑
射窈窕三壇矗嶙峋莽不覩項領何能窮䏶跟稍稍指
鳬繹依依數亭云松列大夫爵驘識將軍墳瑣屑澗花
麗霏微崖藥熏廣大良有以竒險安足論解榻坐中觀
洗心馳大鈞初疑無字碑瑩潔誰敢文又怪玉女井高
絶何由奫俯穿鬭仙巖鳥下天壁垠側度五賢堂熊經
背逡巡劒石危數履女蘿柔屢捫揮斥八極遠風來袂
軒軒寥廓自無梯猶疑天可賓隂谷不敢視恐落魑魅
羣安得遂獨往身如黃鵠翻徒觀衆山小愁絶下天門
送君
送君馬上時不道朝罏燠春風入木心皮肌發紅綠春
風良易莫那得勤行路且莫望南忩胡蝶飛無數
上馬
上馬笑屬君歸期在十日來時草白芽歸時青鬱鬱來
嗔馬蹄急歸嗔馬蹄緩人心自如此馬蹄終不變
開梅山
開梅山梅山開自熙寧之五年其初連峰上參天巒崖
盤&KR2975;閡羣蠻南北之帝鑿混元此山不圯藏雲煙躋攀
鳥道出薈蔚下視蛇脊相夤緣窮南山南山石室大如
屋黃閔之記盤瓠行跡今依然高辛氏時北有貔貅壓
境中下令購其首妻以少女金盈斗遍國無人有畜狗
厥初得之病老婦以盤覆瓠化而走堪嗟吳將軍屈死
㹞㹞口帝皇下令萬國同事成違信道不容竟以女妻
之狗乃負走逃山中山崖幽絶不復人跡通帝雖悲思
深往求輒遇雨與風更為獨力之衣短後裙六男六女
相婚姻木皮草實五色文武溪赤髀皆子孫自以吾父
有功母帝女凌夷夏商間稍稍病侵侮周宣昔中興方
叔幾振旅春秋絶筆逮戰國一負一勝安可數邇來梅
山恃險阻黃茅竹箭霪霧雨南人顛踣斃溪弩據關守
隘類穴鼠一夫當其阨萬衆莫能武欲知梅山開誰施
神禹斧大使身服儒賓客盈幕府檄傳猺初疑叩馬卒
歡舞坦然無障塞土石填溪渚但恐關梁通失制後誰
禦開梅山開山易防獠難不如昔人閉玉關
胡戢秀才效歐陽公集古作琬琰堂
君不見廬陵公往為學士修書日詔卑千金訪遺逸遺
文逸字往往出故都易姓幾兵火量臋鼎腹細詰詘道
人岣嶁空有聞丘陵仙鬼事恍惚共和十鼓記亡一嶧
山肉在無復骨雲陽八體又瓜剖至使漢童訛尉律世
儒詭正何足臧公家安取千軸藏題籖甲乙潁水陽後
來胡君癖膏肓傾家自構琬琰堂摉羅近出補厥亡荒
林圮冡見未嘗南觀禹穴計渺茫閉門睥睨在一牀常
恨平生好古家無力騎馬蹊田觀斷刻中郎二字煩走
驛率更三日勞野食長年囊楮况易擲兒作摹朱婦遮
壁願從胡君丐無有十百數中聊取仂胡君今逸民盱
眙不見十五春坐令鉛槧老壯士朝廷豈無憂國人曩
時豪氣今雖在會面只謀千日醉聽君汗漫馳古先世
事無何付蟬蜕
贈戴嗣良歌時罷洪府監兵過廣陵為東坡公出
所獲西夏刀劒公命作詩
三郎少日如乳虎代父搏賊驚山東硬弓長箭取官職
自說九戰皆先鋒將軍拳勇饋不繼痛惜靈武竒計空
城頭揶揄下俛走壯士志屈羞填胷平生山西踏霜雪
洪府下溼號兒童聞名未識二十載初見長揖東坡公
銳頭短後凛八尺氣似飲井垂檐虹只令不語當陣立
望見已是千夫雄往年身奪五刀劒名玉所擐犀札同
晨朝擕來一府看竊指私語驚庭中紅妝擁坐花照酒
青萍拔鞘堂生風螺旋鋩鍔波起脊白蛟雙挾三蒼龍
試人一縷立褫魄戲客三招森動容東坡喜為出好礪
洮鴨綠石如堅銅收藏入匣人意定蛾眉稍進琉璃鍾
太平君子尚小毖戒懼邾小毋荓蜂舞干兩階庶可覩
跳空七劒今何庸從公取礪歸作硯聞公嘗諫求邊功
李成季得閻子常古琴作
昔人流水高山手此意寧從絃上有閻侯卷舌卧閭里
意向是中留不朽似聞綠綺置牀頭暑雨東城無麥秋
趙傳和氏齋五日吳得湛盧當兩州李侯得意誇題柱
成詩欲使邀諸路自有桓山石室彈深屋時聞繭抽緒
無琴尚可何獨絃要識精微非度數人生有累無非失
我欲心灰木為質嬾從徽的自凝塵老向詩書逾愛日
自言結習久難除猶理斷編尋止息焦城卜築近連軫
歸約閻侯亦蕭瑟舊聞君祖課木奴試買瑕丘百株粟
吳松道中(二首)
停舟傍河滸四顧盡荒原日落狐鳴冡天寒犬吠村繫
帆凌震澤搶雨入盤門悵望夫差事吴山閟楚魂
曉路雨蕭蕭江鄉葉正飄天寒雁聲急歲晩客程遥鳥
避征帆却魚驚蕩槳跳孤舟宿何許霜月繫楓橋
濟州道中寄葉勛秀才
曉路入西郊新霜著鬢毛貧交借羸馬慈母授征袍野
静狐狸出天寒雁鵠高艱難憶親舊清淚漬平皐
同魯直和普安院壁上蘇公詩
畏暑聊尋寺追凉故遶池雨園鳩喚婦風徑燕將兒散
篆縈簾額留雲暗井眉龍蛇動屋壁知有長公詩
千秋嶺上
永日倦高躋盤回四望迷松根危抱石嶺路曲隨溪馬
腹飛雲薄山腰過雨低隂崖不可度誰此構長梯
魚溝懷家
生涯身事任東西藥笥書囊偶自賫柳嫩桑柔鴉欲乳
雪消水動麥初齊沙頭晩日檣竿直淮上春風鴈鶩低
歸去未應芳物老桃花如錦遍松溪
送曹子方福建轉運判官
談經草檄鬢華生初擁閩山傳節行江入桐廬青欲斷
溪從劒浦碧來迎茶雖戸種租宜薄鹽不家煎價欲平
要使祈招歌德意君恩不為遠人輕
泗州王諫議明叟留飲
雲水東遊蚤歲懷半生塵土却教回兩行堤柳關心在
一點淮山入眼來北省主人誇酒好南風稚子喜帆開
揚州底事牽行色端為瓊花芍藥催
澠池道中寄福昌令張景良通直
十年一夢間湖湘欲往從之道阻長可但知君愛彭澤
不應言我薄淮陽馬穿崤底流泉白鳥下關頭落照黃
愁作驛亭寒不寐懷人思古九迴腸
次韻邠倅王征夫
函谷雞鳴滿面塵夫君泛愛尚為親清時有味俱吾黨
黃髮相看更幾人物理未驚翁喪馬世情應笑子知津
似聞絶塞風沙苦只約觥船莫負春
蠖軒孤坐寄曹南教授八弟
畏暑經旬不涉街蠖軒孤坐壁生苔出簷碧筍猶爭長
映戸丹榴故後開雙蝶風前愁夜去一蟬雨外送秋來
曹南瘦弟應相憶白髮遷兄未放回
遊華嶽歸道中望仙掌
深巖踏遍尋歸路仙掌依然在碧虛無限遊人重駐馬
豈惟狂客倒騎驢挂圖天漢朝霞上落影秦關夕照餘
千古全生纔一士可憐登覽盡丘墟
國子監莫歸
杖屨清晨往縑囊薄莫歸閒官廳事冷蝴蝶上階飛
譙國嘲提壺
何處提壺鳥荒園自呌春夕陽深樹裏持此勸何人
揚州雜詠
皂莢村南三里許春江不隔一程遥雙堤鬭起如牛角
知是隋家萬里橋
龍興寺裏青雲幹后土祠中白雪葩五百年間城郭改
空留鴨脚伴瓊花
題廬山
南康南麓江州北五百僧房綴蜜脾盡是廬山佳絶處
不知何處合題詩
遇赦北歸
山猶故險水猶奔無復前年濺淚㾗自是人心隨境别
櫓聲帆色盡君恩
皖口寄懷前太平守陳公度
常愛東陵早拂衣我行曾不叩荆扉憑君天柱峰頭望
看我扁舟幾日歸
沈括
(字存中錢塘人博學善文以父任調沭陽主簿擢進士第為館閣校勘刪定三司條例首訂南郊禮)
(省費萬計神宗稱善遷中允進太常丞同修起居注上問以籍民車及禁蜀鹽私井兩事奏對明暢)
(擢知制誥往聘朔方考究彊界本末塞其爭地之請歸拜翰林學士以蔡確論出知宣州召知審官)
(院又出知延州至鎮整理邊政佐西討有功加龍圖閣學士坐徐禧軍敗謫均州團練副使元祐初)
(以光祿少卿分司居潤卒年六十五則按宋史叙括為沈遼沈遘諸父行而鄧氏函史稱從兄弟)
(或别有考歟)
江南曲
新秋拂水無行跡夜夜隨潮過江北西風卷雨上半天
渡口微凉含曉碧城頭鼓響日脚垂天際籠煙鏁山色
高樓索莫臨長陌黃竹一聲無北客清平田苦少人耕
惟有蘆花滿江白
潤州甘露寺(前照坊選作張先詩今改正)
丞相高齋半草萊舊時風月滿亭臺地從日月生時見
眼到江山盡處回三國是非春夢斷六朝城闕野花開
心隨潮水漫漫去流向煙村半日來
秀州官舍秋日
草滿池塘霜送梅林疎野色近樓臺天圍故越侵雲近
湖上孤城帶月回客夢冷隨風葉斷秋心低逐雁聲來
流年又喜經重九可意黃花是處開
仙都
苔封輦路上青山鶴馭遼天去不還惟有銀河秋夜月
鼎湖烟浪到人間
姑孰
新晴渡口百花香石子池頭鴨弄黃捲幔夕陽留不住
好風將雨過梅塘
歸計
住山人少說山多空只年年憶薜蘿不是自心應不信
眼前歸計又蹉跎
歎老
為覓少年心不得當時感舊已澘然情懷此日君休問
又老當時二十年
沈遼
(字叡達遘弟也幼挺拔不羣長而好學傲睨一世為文初宗左班二史鋤植縱舍自成一家澹于進)
(取用兄任監壽州酒税吳充使三司薦監内藏庫熙寧初為審官院主簿受知王安石及其當國更)
(張法令遼持論不阿日益見疎坐與其曹長不合罷去久之監杭州軍資庫攝華亭縣適他使者至)
(修夙怨中以法奪官流永州更赦徙池州遂築室齊山之上名曰雲巢以老焉間作為文章雄竒峭)
(麗尤長于歌詩元豐末卒年五十四)
鈷母潭
余讀子厚書始聞鈷母潭榜舟西江下振步愚溪南高
下凌山阿松篁蔽秋嵐上人識其地古木森楩楠水深
日波瀾此理亦易探古木為鈷母土音正相參所記或
不然信書殊未甘此公廢已久山水窮年耽造化毫楮
間浮實微相錟幽心有默識西歸助清談
贈别子瞻
平生雅遊眉陽客五年不見鬚已白借田東坡在江北
芟夷蓬蒿自種麥相逢不盡一樽酒故態那復論歡戚
手抱阿武勸餘瀝維摩老夫失定力老夫寂寂出三湘
更欲卜居池水陽薄田止須數十畆田上更樹麻與桑
老來正苦廹生事清明雖近猶未秧罷亞若可博乾麨
以無易有遥相望我舟即行不得駐欲卜後會誠茫茫
他時有信如相寄不用辛苦為詩章
龜兹舞
龜兹舞龜兹舞始自漢時入樂府世上誰傳此樂名不
知此樂猶傳否黃扉朱邸晝無事美人親尋教坊譜衣
冠盡得畫圖看樂器多因西域取紅綠結裀坐後部長
笛短簫形製古雞婁揩鼓舊所識饒貝流蘇分白羽玉
顔二女高髻花孔雀羅衫金畫縷紅靴玉帶踏筵出初
驚翔鸞下玄圃中有一人奏羯鼓頭如山兮手如雨其
間曲調雜晉楚歌詞至今傳晉語須臾曲罷立前廡歎
息平生未嘗睹清都閬苑昔有夢寂寞如今在何所我
家家住江海涯上國樂事殊未知玉顔邀我索題詩他
時有夢與誰期
宋元詩會卷二十七
