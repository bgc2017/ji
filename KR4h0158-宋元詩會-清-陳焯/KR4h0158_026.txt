宋元詩會卷二十六
兵部主事陳焯編
孫覺
(字莘老高郵人甫冠從胡瑗受學為同學所推登進士調合肥主簿試館職預首選為校勘神宗初)
(以昌王記室擢右正言坐希旨舉劾大僚落職通判越州徙通州以知諫院召嘗入對神宗言吕惠)
(卿為利之故屈身王安石其交必解後果交惡復奏青苗民所不願出知廣德軍徙湖州廬州丁祖)
(母憂去服除知蘇州福州入為祕書少監哲宗立遷右諫議大夫進吏侍擢御史中丞移疾提舉舒)
(州靈僊觀卒年六十三)
介亭
真人昔未起奔鹿駭四方連延天目山兩乳百里長有
地跨江海無種生侯王中宵燎穹旻列石表壇場朱旗
大梁野英氣吞八荒寥寥百年後故物亦已亡所餘彼
巉巖峰巔屹相望主人承明老星斗工文章築亭紫霄
上坐客蒼株旁攀雲弄明月曉星生扶桑禹山隔波濤
簡書永埋藏願逢希夷使水土還故常
李廌
(字方叔其先自鄆徙華廌六歲而孤能自奮立稍長以學問稱鄉里謁蘇軾于黃州䞇其文軾曰子)
(之才萬人敵也鄉舉試禮部軾典貢舉遺之賦詩自責謀諸范祖禹將同薦之會相繼去國不果軾)
(亡廌哭之慟作文祭之曰皇天后土鑒一生忠義之心名山大川還萬古英靈之氣讀者悚然卒年)
(五十一)
文選樓
申轅應楚聘鄒枚適梁苑藩侯喜賓客賢賢易鷹犬黃
綺遊漢庭羽翼繒繳遠秦府十八公攀附名益顯昭明
梁才子文囿俾蒐選高齋切浮雲雉堞俯晴巘尚應媿
河間筆削非大典
驪山歌
君門如天深九重君王如帝坐法宫人生難處是安穩
何為來此驪山中複道連雲接金闕樓觀隱煙横翠紅
林深谷暗迷八駿朝東暮西勞六龍六龍西幸峩眉棧
悲風便入華清院霓裳蕭散羽衣空麋鹿來遊墟市變
我上朝元春半老滿地落花人不掃羯鼓樓高挂夕陽
長生殿古生青草可憐吳楚兩醯雞築臺未就巳堪悲
長楊五柞漢幸免江都樓成隋自迷由來流連多喪德
宴安鴆毒因奢惑三風十愆古所戒不必驪山可亡國
書侍兒小瑩裙帶
旋剪香羅列地垂嬌紅嫩綠寫珠璣花前欲作重重結
繫定春光不放歸
張耒
(字文潛淮隂人十三歲能文十七作函關賦已傳人口遊學于陳學官蘇轍愛之因得從軾遊軾稱)
(其文汪洋冲澹有一唱三歎之致弱冠第進士官主簿尉丞用范純仁薦為祕省正字歷著作郎史)
(館檢討擢起居舍人紹聖初坐黨籍連貶徽宗立召為太常少卿復坐黨籍落職言者謂耒聞蘇軾)
(訃舉哀行服遂貶房州别駕晩監南嶽廟卒年六十一)
夏日書懷
士而懷其居孔子亦云非賢臣事晉侯夜載使逃齊酖
毒比燕居君子不可懷樂小必害大安近遠之迷野芻
養騏驥當念和鑾馳一飽願即止幾何非犬雞高賢意
有在汲汲不敢違安能守槽櫪長伴兒曹嬉
感遇
穰侯擅關中頗畏諸侯客摉車計已遲終困范公策庸
夫吞富貴百計私自惜勢移禍敗至智巧竟何益至公
覽英俊苴補乃無隙請看桑林餓亦脱趙子厄
斑竹
重瞳陟方時二妃蓋老人安肯泣路傍洒淚留叢筠頗
疑葛陂化點點留斑鱗慎勿脱水去人世多埃塵
糴官粟有感
持錢糴官粟日夕擁公門官價雖不高官倉常苦貧兼
并閉囷廩一粒不肯分伺待官粟空騰價邀吾民坐視
既不可禁之亦紛紜擾擾田畆中果腹才幾人我欲究
其原宏闊未易陳哀哉天地間生民常苦辛
離黃州
扁舟發孤城揮手謝送者山回地勢卷天豁江面瀉中
流望赤壁石脚插水下昏昏煙霧嶺歴歴漁樵舍來此
實三載鄰里通假借别之豈無情老淚為一洒篙工起
鳴鼓輕櫓健如馬聊為過江宿寂寂樊山夜
晩歸寄無咎
屋東雲移山屋西日半壁餘天一劍青遠雨萬絲白官
事癡可了未遭官長責惟應晁夫子不可别頃刻
廣化遇雨
浮雲蔽高峰臺殿延晩色風聲轉谷豪雨脚射山白東
樓瞰虚明龍甲排檜栢蕭森異人境坐視動神魄撞鐘
寺門掩晩霽尚殘滴相攜下山去塵静馬無迹歸來解
鞍歇新月如破璧但恐桃花源回舟已青壁
贈無咎(三首)
文風還正始磊落有諸君長者進後生亦使我有聞譬
如狸與虎偶使並稱文終然不可及困我力空勤
觸有羸其角進有跋其胡膏車秣吾馬白日在脩途雖
乏無何杯頗多未見書力學致事功良田本深鋤
黃子少年時風流勝春柳中年一鉢飯萬事寒木朽室
有僧對談房無妾持帚此道人人事誰令余獨不
阿几
小兒名阿几眉目頗疎明日來書案傍學我讀書聲男
兒事業多何必學讀書自古竒男子往往羞為儒阿几
笑謂爺薄雲無密雨看爺饑寒姿兒豈合貴富翁家破
篋中惟有書與史教兒不讀書更欲作何事
寓陳雜詩(三首)
朝雨如棼絲咫尺不相辨俄然晨光漏紺碧出天面天
工易明晦頃刻俄屢變今朝事大定雲物卷組練客有
北來說蝝生被數縣穀穗無一粒遺稈如立箭卑田成
大澤投種哀莫見官人懵不知猶喜輸租辦興懷及鰥
寡獨愧吾飽飯
秦子死南海旅骨還故墟辛勤一生事空得數篇書琅
琅巧言語玉佩聯瓊琚知者能幾人憎者頗有餘書生
事業薄生世苦勤劬持以待後世何足潤槁枯興懷及
平昔使我涕漣如道路阻且長悲哉違撫孤
開門無客來永日不冠屨客知我老懶投刺輒復去端
成兩相忘因得百無慮故人在傍郡書信不能屢興哀
東坡公將揜郟山墓不能往一慟名議真有負可能金
玉骨亦逐黃壤腐但恐已神僊裂石終飛去
寄答參寥
我生為文章與衆常不偶出其所為詩不笑即嘲詬少
年勇自辯盛氣争可否年來知所避不敢出諸口時時
未免作包以十襲厚低心讓兒曹默默衆人後見君不
能已頗亦陳所有君豈少取之時以佳句授幽絃喜有
聽清唱慰孤奏如何瞥然去使我不得友
夏日雜感(二首)
羣動入夜息我歸亦安眠脱我身上衣投枕體宴然朝
日常營營有生不可閒羲和戢其光幸此須臾閒人生
一世中大小無百年胡為不自暇長抱勤苦歎才者勇
設施誕者夸死權彼有驅其心欲休諒無緣我本與世
疎少慵老成頑何為不引去坎軻行所艱
娟娟檐前月雖缺自媚好團團理絲蟲養身恃其巧無
能老蝙蝠乘夜出堂奥那能捕飛蚊未解聒耳閙悲歌
草間蚓辛苦自鳴噪爾生可以默何所欲而噪鳴哇訴
其渴謂若天可禱瘖蟬死不鳴豈以訴無效悠悠羣動
情誰能辨醜好我歌豈徒然亦用自警告
冬日放言(二首)
秦人焚詩書意欲遂絶滅六經至今存何曾損豪髮興
衰有天理人力自淺拙不憂驪山墓回首遭發掘
元子本豪爽頗復有俗氣孟嘉亦可人乃與較權勢崛
強盡百年究竟成何事江左無英雄汝得免徒隸
潘郎以予生日見過致酒出兩詩
東風沛甘雨百物一時好江邊桃李盡紅紫到百草道
傍負擔子寒食歸祭禱念我淮上丘三年不躬掃
淮陽牡丹窟盛不數伊洛姚黃一枝開衆豔氣如爍亭
亭風塵表獨立朝萬萼誰知臨老眼更復美葵藿
于湖曲(并序)
蕪湖令寄示温庭筠湖隂曲其序乃云晉王敦反屯
于湖隂帝微行至其營敦夢日遶之覺而追不及故
樂府有湖隂曲按晉地志有于湖而無湖隂本紀云
敦屯于湖隂察營壘而去余頃遊蕪湖問父老湖隂
所在皆莫之知也然則帝至于湖當為斷句乃作于
湖曲以遺之使正其是非云
武昌雲旗蔽天赤夜築于湖洗鋒鏑巴滇騄駿風作蹄
去如滅沒來不嘶日圍萬里纏孤壁兵氣如霜已潛釋
蛇矛賤士識天顔玉帳髯奴落妖魄君不見銅駝陌上
塵沙起朔騎春來飲瀍水浮江天馬是龍兒蹙踏揚州
開帝里王氣尚縣五百秋弄兵老濞空白頭石城戰骨
卧秋草更欲君王分上流
蘇叔黨吕知止自許下見訪叔黨有詩見贈賦此
奉答
三年齊安看江山可當中原故人面北來塵埃逢故人
眼前却作江山見君似江山定不疎能出吾言世亦無
蘇郎下筆妙無敵吕郎與談驚未識鳳雛驥子未宜輕
囊空各有千金璧贈君錦繡英瓊瑶報我琅玕金錯刀
溪毛横汙未相棄歲暮與君甘緼袍
少年行
少年賣珠登主門主家千金惜一身綠韝請罪見天子
尚得君王呼主人鬭雞走馬長安道豪傑驅來奉談笑
漢庭碌碌公與侯畏禍憂誅先白頭
代贈
洞房飛香作春霧僊人勸酒香中語明眸第二紫雲娘
鶯學歌聲柳如舞蹙眉長歌澧有蘭銀勾請君春草篇
繁絃高張燭燒夜玉壺未盡參在天春泥雪消淮上路
東風浪欲驚客櫓惱公舊事幾魂夢過眼相逢一風雨
黃流清洛上天漢吳山洞庭藏水府謾題詩句寄歸舟
江口風狂那得渡
片雪歌
瑶池一片孤飛雪風急身輕飛不歇誰將翠袖遮得歸
十斛明珠換與誰金龜貴客迎將去玉作輜軿載烟霧
人間不解桃李心獨與琵琶自相語主人白頭情不親
朱樓夜鎖梨花春願同花落寄流水飄出朱門隨路塵
長恐此生空已矣從此失身輕薄子人生但樂兩心知
誰是瓊瑶孰泥滓鶯驚中彈花辭樹蝶散蜂稀春日暮
風光不斷流水長不知片雪今何處
飛螢詞
碧梧含風夏夜清林塘五月初飛螢翠屏玉簟起凉思
一點秋心從此生方池水深溪雨積上下輝輝亂凝碧
幸因簾捲到華堂不畏人驚拂瑶席漢宫千門連萬戸
夜夜熒煌暗中度光流太液池上波影落金盤月邊露
銀闕蒼蒼玉漏遲年年為爾足愁思長門怨妾不成寐
團扇美人還賦詩避暑風廊人語笑欄下撲來羅扇小
已投幽室自分明更伴殘星碧天曉君不見連昌宫殿
洛陽西破瓦頽垣今古悲荒榛腐草無人跡只有秋來
熠燿飛
偶書(三首)
秋隂漫漫幾千里赤壁磯前天接水連檣接柁不復行
老魚擘波時出戲黃橙紫栗收如積青錢買酒不堪惜
北人歲久厭南餐山邊有路何時還
窮秋晝夜隂如一夜不見星朝蔽日枯疇已穫大野空
怒江未落連州沒長魚撥刺不受釣漁子高眠守蓬蓽
紫髯舊宫誰復遊鼎峙雄心久蕭瑟
周郎戰處滄江回魚龍蕩潏山石摧荆州艨艟莫舉檝
走君不勞一炬灰當年雄豪誰復在喬木荒煙忽千載
蘄竹截作寸笛材一寫山川萬古哀
勞歌
暑天三月亢無雨雲頭不合惟飛土深堂無人午睡餘
欲動身先汗如雨忽憐街里負重民筋骸長轉十石弩
半衲遮背是生涯以力受金飽兒女人家牛馬繫高木
惜恐奔驅犯炎酷天工作民良久難誰知不如牛馬福
江南曲
江蒲芽白江水綠江頭花開自幽淑人家晨炊欲熟時
旋去網魚惟所欲往來送租只用船未省沙泥曾汙足
有錢買酒醉鄰里終日數口常在目不學長安貴公卿
每遣離心寄朱轂朝遊巖廊暮海島譴人未歸心自逐
牧牛兒
牧牛兒遠陂牧遠陂牧牛芳草綠兒怒掉鞭牛不觸澗
邊柳古南風清麥深蔽目田野平烏犍礪角逐草行老
㹀卧噍饑不鳴犢兒跳梁没草去隔林應母時一聲老
翁念兒自攜餉出門先上岡頭望日斜驟雨濕蓑衣拍
手唱歌尋伴歸遠村放牛風日薄近村牧牛泥水惡珠
璣燕趙兒不知兒生但知牛背樂
讀中興頌碑
玉環妖血無人掃漁陽馬厭長安草潼關戰骨高於山
萬里君王蜀中老金戈鐵馬從西來郭公凛凛英雄才
舉旗為風偃為雨洒滌九廟無塵埃元功高名誰與紀
風雅不繼騷人死水部胸中星斗文太師筆下蛟龍字
天遣二子傳將來高山十丈磨蒼崖誰持此碑入我室
使我一見昏眸開百年廢興增歎慨當時數子今安在
君不見荒凉浯水棄不收時有遊人打碑賣
魯直惠洮河綠石作冰壺研次韻
洮河之石利劒矛磨刀日解十二牛千年荒徼困沙礫
一日見寶來中州黃子文章妙天下獨駕八馬森幢旒
平生筆墨萬金直竒煤利翰盈篋收誰持此研參案几
風瀾近手寒生秋包持投我棄不惜副以清詩帛加璧
明窗試墨吐秀潤端溪歙州無此色野人齋房無玩好
慙愧衣冠陳裸國晁侯碧海為文詞盤礴萬頃澄清漪
新篇來如徹扎箭勁筆更似畫沙錐知君自足報蒼璧
愧我空賦瓊瑰詩
福昌秋日效張文昌(二首)
秋野無人秋日白禾黍登場風索索豆田黃時霜已多
桑蟲食葉留空柯小蝶翩翩晩花紫野鶉啄粟驚人起
洛陽西原君莫行秋光處處傷人情
黃桑蕭蕭秋水清田中日午村鷄鳴場邊九月禾黍熟
空原雉飛飽新穀棗籬蟲鳴村路曲道邊古墳生野菊
人稀田闊草茫茫洛陽秋深能斷腸
題韓幹馬圖
頭如翔鸞月頰光背如安輿鳬臆方心知不載田舍郎
猶帶開元天子紅袍香韓幹寫時國無事綠樹隂低春
晝長兩髯執轡儼在傍如瞻馳道黃屋張北風揚塵燕
賊狂廐中萬馬歸范陽天子乘騾蜀山路滿川苜蓿為
誰芳
罔沙阻風
大江春風浪如屋客舟迎風罔沙宿連檣接柁古岸傍
岸頭無人春草綠船頭日出炊煙起買魚攜菜來就市
漁人水惡不出門蕭條野市無雞豚堤邊紙錢灰若雨
洗酒賽神巫降語南人艇子不避風横江五兩翩翩去
北鄰賣餅兒每五鼓未旦即遶街呼賣雖大寒烈
風不廢而時略不少差因為作詩且有所警示
秸秬
城頭月落霜如雪樓頭五鼓聲欲絶捧盤出戶歌一聲
市樓東西人未行北風吹衣射我餅不憂衣單憂餅冷
業無高卑志當堅男兒有求安得閒
讀蘇子瞻韓幹馬圖
我雖不見韓幹馬一讀公詩如見者韓生畫馬常苦肥
肉中藏骨以為竒開元有臣善司牧四十萬匹屯山谷
養之罕用食之豐力不曾施空長肉韓生圖像無乃然
我謂韓生巧未全君不見昔時騏驥人未得饑守鹽車
唯有骨昂藏不受塵土侵伯樂未來空佇立騏驥乏食
肉常臞韓生不寫瘦馬駒誰能為驥傳之圖不如凡馬
飽青芻
再和馬圖
我年十五遊關西當時唯揀惡馬騎華州城西鐵駿馬
勇士十人不可羈牽來當庭立不定兩足人立迎風嘶
我心壯此寧復畏撫鞍躡鐙乘以馳長衢大呼人四走
腰穩如植身如飛橋邊爭道挽不止側身逼墮壕中泥
縣空十丈才一擲我手失轡猶攅蹄迴頭一躍已在岸
但見滿道人嗟咨關中平地草木短盡日散漫游忘歸
驅馳寧復受鞭策進止自與人心齊爾來十年我南走
此馬嗟嗟入誰手楚鄉水國地卑汙人盡乘船馬如狗
我身未老心已衰夢寐時時猶見之想圖思畫忽有感
况復慷慨吟公詩達人遇境貴不惑世有尤物常難得
寧能使我即無情搔首長歌還歎息
郭圃送蕪菁感成長句
蕪菁至南皆變菘菘美在上根不食瑶簪玉筍不可見
使我每食思故國西鄰老翁知我意盈筐走送如雪白
蒸烹氣味元不改今晨一餐和南北孔明用蜀最艱窘
百計捃拾無遺策當時此物助軍行渭上褒中有遺植
英雄臨事究瑣屑終服竒才屈彊敵想見躬耕自灌畦
當時有意誰能測
蕭朝散惠石本韓幹馬圖馬亡後足
世人怪韓生畫馬身苦肥幹寧忍不畫驥骨當時廐馬
君未知開元太平國無事戰馬卷甲飽不騎玉關槖駝
通萬里長安第宅連諸姨笙歌錦繡遍一國六龍長閒
空食粟霜甜秋草沙苑遊日暖春波渭川浴脽圓腰穩
目生光細尾豐膺毛帖肉珠鞍玉鐙驕不行豈有塵埃
侵四足韓生丹青寫天廐磊落萬龍無一瘦豈知車下
骨如牆饑齧草根刺傷口君家古圖才半身千里騰驤
已有神迴身側顧不無意剪騣絡頭嗟失真君不見太
宗戰馬拳腹毛身騎此馬縛羣豪龍虎精神金鼓氣豈
有閒地供脂膏至今畫圖快胷臆想見虬鬚親破賊那
知但愛廐中肥漁陽筯脚蹄如石神駒入水隨煙雲蜀
山石路無行人六驥悲鳴足流血騎騾遺事一酸辛
奉先寺
荒凉城南奉先寺後宫美人官葬此角樓相望高起墳
草間栢下多石人秩卑埋骨不作塜青石浮屠當丘墳
家家墳上作享亭朱門相向無人聲樹頭土梟作人語
月黑風悲鬼搖樹宫中養女作子孫年年犢車來作主
廢后陵園官道側家破無人掃陵域官家歲給半千錢
街頭買餅作寒食
田家
野塘積水綠可染舍南新柳齊如剪去冬雪好麥穗長
今日雨晴初擇繭東家饋黍西舍迎連臂踏歌村市晩
婦騎夫荷兒扶翁月出橋南歸路遠
海州道中(二首)
孤舟夜行秋水廣秋風滿帆不搖槳荒田寂寂無人聲
水邊跳魚翻水響河邊守罾茅作屋罾頭月明人夜宿
船中客覺天未明誰家鞭牛登隴聲
秋野蒼蒼秋日黃黃蒿滿田蒼耳長草虫吚吚鳴復咽
一秋雨多水滿轍渡頭鳴舂村徑斜悠悠小蝶飛豆花
逃屋無人草滿家纍纍秋蔓縣寒瓜
女几祠下
山邊白雲閒不掃山下松花龍甲老東風古栢吹暖香
廟前土馬荒春草朝霞為裳水為珮守廟千年老龍在
清風掃堂神欲還山頭月出溪潺潺
從黃仲閔求友于泉
炎暑戰已定清秋當抗衡碧雲生雁思幽草見蛩情晒
麥村墟静觀書枕簞清誰能酌玄酒來破屈原醒
贈陳履常
勞苦陳夫子欣䎹病肺蘇席門迂次數僧米及時無旨
蓄親庖急青錢藥裹須我場方不給何以縶君駒
至安化驛先寄淮陽故人
蕭條安化驛倦客思悠哉積水連天闊青山送客來疎
籬風捲葉敗屋雨生苔寄語淮陽舊人今放逐回
酬同年徐正夫司戸時欲築室嵩洛間
少别老相見無言空惘然功名屬多病詩酒樂衰年&KR1690;
厭顔公粥囊須趙壹錢歸裝何日辦嵩少好林泉
破幌
破幌一點白卧知千里明低窗通雪氣喬木尚風聲傳
柝軍城静鳴鐘梵刹清高眠尋斷夢鄰樹已烏驚
秋懷(三首)
木落晩風急宵凉侵暑衣有期惟向老無計未成歸只
益顛毛脱還從髀肉肥感時仍弔古回首意多違
衰鬢不堪洗病軀先覺隂天寒白日短歲暮亂山深薄
酒醒無力危絃奏不禁謀身老逾拙三聽洛陽砧
清秋萬里興力疾上高臺歲熟雉兔飽風高榆柳摧晩
篁元自綠幽菊為誰開寂寞無人問鄉書久不來
宿銅陵
山色日已遠問人歸路長碧天凉後闊秋物雨餘荒人
静路傍寺鳥啼林下房銅陵竟何就空死漢吳王
冬夜
山静寒雲薄天空孤月明霜桐占階影風葉繞廊聲經
濟心難就蹉跎歲屢更冥鴻本清遠何事亦宵征
和西齋
山色供開鏡溪光照掩扉暗蟲先夜響萎葉近秋飛灌
壠晴蔬出窺籠暮鶴歸鳴琴坐朗月輕露點秋衣
春寒
客舍逢桃李清尊聊自懽夢中驚夜雨醉裏度春寒草
色遠還綠鳥聲晴更繁預期多病眼花發莫辭看
歲暮書事(二首)
歲晏北風疾山空萬谷號木枯隨意折鴻斷不成高深
屋支蓬戸温爐暖緼袍老天元不寐鳴竹鼓蕭騷
原廟依岡起傳為世祖營南陽無雊雉熊耳合投兵霜
日蓬原路天風栢殿聲山川英氣在不負昔聞名
宿東魯父店
郡國何時極羈愁觸處生望隨天不盡春共野兼平煙
樹淮南闊漁鹽楚俗輕飄零五年别歎息鬢毛更
春望
暖日晴熏草清淮闊浸天地卑連遠水城廢入春田目
極風燈外愁縣淚臉邊人生苦多感花柳自年年
同七兄及崧上人自墳莊還寺
和風快人意岸幘晩衿凉日落野㾗碧月生淮際光論
詩得靈運静語屬支郎不是耽閒散從來懶性長
蔡河漲
渾渾雖未巳浩浩竟東歸闊處長天近澄邊一鳥飛西
風疎葦亂斜日遠村微淹泊從吾道扁舟伴釣磯
泊長平晩望
江穩夷猶櫂春歸杳靄天翠深交岸樹綠遠望川田漁
酒數家市帆檣何處船登臨一回首無恨亦依然
夏日(三首)
蚓壤排晴圃蝸涎印雨階花鬚嬌帶粉樹角老封苔問
字病多忘過隣慵却廻晩凉還盥櫛對竹引清杯
細徑依原僻茅蓬四五家山田來雉兔溪雨熟桑麻竹
籠辰收果茅菴夜守瓜頗知農事樂從此問生涯
夜色川原合秋聲草木催星辰隨地闊河漢抱山來栖
鶴凉先警饑烏夕未回高樓對斜月鳴笛正清哀
冬日雜興(三首)
池館留餘雪西山照夕曛臘催梅蘂迸春向鳥聲新愁
思仍當病風光欲近人年年桃李樹相對只傷神
南壁蒼崖壯窮冬井落閒風聲先老樹日色避諸山落
雁饑相向啼烏夕自還微微寒月影蓬戶已深關
擊柝山城閉疎燈野店扄疾風鳴夜谷晴水動浮星霜
翼歸何晩鄰機織未停短歌時自和愁絶更誰聽
建平途次
野橋田徑滑官路柳條新流水伴遲日野花留晩春點
空知去翼衝綠有歸人自笑諳岐路無勞更問津
暮春
夜雨輕寒拂曉晴牡丹開盡值清明庭前落絮誰家柳
葉裏新聲是處鶯白髮欲來如有信青春歸去更無情
便當種秫長成酒遠學陶潛過此生
夏日雜興
墻下溪流清且長夾溪喬木雨蒼蒼䙚風翠菓擎枝重
照水圓荷舞葉凉蝸殼已枯黏粉壁燕泥時落汚書牀
南山野客閒相過贈我能攜藥滿筐
屋東
蒼鳩呼雨屋東啼麥穗初長燕子飛竹裏人家雞犬静
水邊官舍吏民稀溪聲夜漲寒通枕山色朝晴翠染衣
頼有西隣好詩句賡酬終日自忘饑
登海州城樓
城外滄溟日夜流城南山直到城樓溪田雨足禾先熟
海樹風高葉易秋疎傅里閭詢故老秦皇車甲想東遊
客心不待傷千里檻外風煙盡是愁
京師廢宅
當道朱門白晝扄高堂歌吹久無聲古窗積雨昏殘畫
朽樹輕隂長寄生門下老人時洒掃舊時來客歎平生
豔姬驕馬知何處獨有庭花春自榮
登城樓
沙雨初乾巾褐輕獨披蓑蔓步高城天晴海上峰巒出
野暗人家燈火明歸鳥各尋芳樹去夕陽微照遠村耕
登樓已恨荆州遠况復安仁白髮生
送泗州推官王永年致仕還鄉王年四十而致仕
士大夫所少也
為憶田園便拂衣休官退勇似君稀塵埃擺脱青衫去
閭里驚嗟黑髮歸南畆稻糧仍歲熟舊山芝术入秋肥
百年從此皆閒日寄語人間浪是非
自海至楚途次寄馬全玉
蕭蕭晩雨向風斜村遠荒凉三四家野色連雲迷稼穡
秋聲催曉出蒹葭愁如夜月長隨客身似飛鴻不記家
極目相望何處是海天無際落殘霞
夏日
黃簾翠幔斷飛蠅午影當軒睡未興枕穩海魚鐫紫石
扇凉山雪畫青繒廊隂日轉雕欄樹坐冷風生玉盌冰
滿案詩書塵蠧甚故應疎懶過炎蒸
遣興和晁應之
蓬門鳥雀啅黃昏歸逕牛羊各有羣水闊蛟龍隂後出
山空虎豹夜深聞西來谷引秦川雨南去秋連楚澤雲
唐漢廢興無處問西風禾黍但丘墳
渡洛因泛舟東下數里頗憶淮上
沄沄清洛轉山隈渺渺東流不復回輕鳥竟隨青嶂去
亂波争泛夕陽來偶驚舟楫鄉心起乍脱塵埃病眼開
疑是盱眙郭門外月明帆席過清淮
和周廉彦
山光不動晩雲垂芳草初長襯馬蹄新月已生飛鳥外
落霞更在夕陽西花開有客時攜酒門冷無車出畏泥
修禊洛濱期一醉天津春浪綠浮堤
春日遣興
流光向老惜芳菲搔首悲歌心事違綠野染成延晝永
亂紅吹盡放春歸荆榛廢苑人閒牧風雨空城鳥夜飛
斷送一番桃李盡可憐桑柘有光輝
卧病月餘呈子由
風葉鳴窗已復朝喚回歸夢故山遥酒壺暗淡浮塵集
藥鼎青熒敗葉燒閉戶獨依寒蟋蟀移牀更就雨芭蕉
病深欲請安心術長日如年未易消
次韻張公遠
平淡春雲捧額浮秋光劒戟近人流無腸可斷方為恨
有藥能治不是愁欲待挑琴聊試術未傳驅豆更何謀
遥知添得寒窗夢尤在華堂綺席頭
雙槐晩秀三月一日初見新葉
東皇無處著繁華亦復分張到我家他日老蒼悲敗枿
今晨嫩綠出新芽秃翁承弁纖纖髮村婦縈鬟草草花
桃李蹊中人迹絶綠隂門巷正藏鴉
登山望海
鳥去蒼煙古木人歸綠野孤舟信美雖非吾土消愁且
復登樓
霅溪道至四安鎮
苕霅清秋水底天夜帆燈火客高眠江東可但鱸魚美
一看溪山直萬錢
上元都下二絶
淡薄晴雲放月華晩粧新暈臉邊霞管絃樓上争酤酒
巧笑車頭旋買花
驕馬金鞭白面郎雙鬟小女坐車箱輪聲轆轆歸何處
留得紅籠絳蠟香
傷春(二首)
浮雲冉冉送春華怯見輕寒日欲斜半夜雨聲能幾許
曉來落盡一城花
嫩紫妖紅惜不得亂隨風雨點蓬蒿荒田野草花開晩
主管春光屬爾曹
春雨中偶成
春隂只與睡相宜卧聽鳴禽語復飛一縷斷香浮不散
何人深院晝熏衣
懷金陵(二首)
壁月瓊枝不復論秦淮半已掠荒村青溪天水相澄映
便是臨春閣上魂
曾作金陵爛漫遊北歸塵土變衣裘芰荷聲裏孤舟雨
卧入江南第一州
宋元詩會卷二十六
