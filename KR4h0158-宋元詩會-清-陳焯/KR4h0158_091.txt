宋元詩會卷九十一
兵部主事陳焯編
楊維楨
(字廉夫會稽人泰定丁卯進士署天台尹改錢清場鹽司狷直寡諧十年不調後遷江西儒學提舉)
(未上值兵亂避地富春山徙錢塘張士誠屢招不往又忤達實丞相自蘇徙松江主盟詞壇東南鴻)
(雅造訪其廬戶屨恒滿喜戴華陽巾披鶴氅吹鐵笛作梅花弄因號鐵崖慕之者以為神仙中人也)
(明初徵詣闕廷咨考禮文兼定元史即以白衣乞骸骨歸抵家而卒年七十五所著書數百卷其擬)
(古樂府尤為擅場)
赤堇篇
吳鈎父悖子楚邪臣逆君曷比赤堇精新鑄雙龍文作
世無價寶三鄉何足論倚天落旄頭仰日裂飛雲一怒
安天下持以奉至尊
海客行
海客朱雀航下有五鳳房三月發長干六月下淮揚清
絲牽白日羅幕西風凉大姬勸金露小姬彈空桑中姬
執藥饌調冰浣肝腸海客睡不起明晏賽神羊
驪山曲
驪山鬱崔嵬宫闕金銀開月生鳷鵲觀雲遶鳳凰臺宫
中紅妝子調笑春風媒青鳥銜巾去乳鹿送花來天王
太白次地皇金粟堆石馬動秋色羌笛連暮哀只今瑤
池水八駿渴生埃
要離塜
金昌亭下路春草沒荒丘云是要離塜令人生古愁侏
兒三尺幹不佩雙吳鈎中包猛士膽白日照高秋忍死
屠骨肉視身若蜉蝣荆軻不了恨慶忌成身謀如何五
噫客死與爾同仇
香山篇(太湖西濱西施種香之所)
放舟脂塘曲盤遊湖上雷雷鳴湖雨作還泊香山隈美
人鬭香草上有九畹栽美人在何所搴芳招歸來露下
荆棘草鹿上姑蘇臺
紈扇辭
團團合歡扇似此月嬋娟嬋娟有時缺我扇豈長圓秋
風落桐葉我扇同棄捐不得如秋葉吹墜在君前
虎丘篇
路出女墳湖警蹕霸王驅靈池飛霹靂枯塜走於莵老
禪猶點石仙鬼只疑狐祖龍來發閟銀海翩飛鳬
詠古
騷雅去已久宫體争哇淫洛陽風一變枳性隨人心鄉
關思蕭瑟作賦哀江南調入金釵臂亡國有餘音
采菱曲
箬下清塘好清塘勝若耶鴛鴦飛鏡浦鸂鶒睡銀沙兩
槳夾螳臂雙榔交犬牙照波還自惜艷色似荷花袖惹
紅萍溼裙牽翠蔓斜大堤東過客背面在蒹葭日落江
風起清歌雜笑哇
道旁騎
春風扇官道官柳黃金條道旁百金騎俠氣争春饒竹
間小桃花嫣如董嬌嬈下馬隔花語疑是花中妖
梁父吟
步出齊城門上陟獨樂峰梁父昂雉堞蕩隂夷鬛封齊
相殺三士杵臼不能雄所以梁父吟感歎長嘯翁吁嗟
長嘯翁相漢起伏龍關張比彊冶將相俱和同上帝弃
炎祚將星墮營中抱膝和梁父梁父生悲風
送客洞庭西
送客洞庭西雷堆青兩兩陳殿出空明吳城連蒼莽春
隨湖水深風將潮聲長楊柳讀書堂芙蓉采蓮槳懷人
故未休望望欲成往
夏駕石鼓詞(在夏駕山高一丈徑三尺下有盤石為足諺云石鼓鳴三吳兵)
周家十圜鼓散落陳倉野猶有夏駕石盤盤駕之下秦
鞭血山骨吳獵焦火野夏鼓建不拔石鳴知者寡父老
愳䜟言山空石長啞
陳祖檜
在長興大雄寺檜中空裂為四支垂蔭半庭堅如金
石相傳陳高祖於梁天監年手植於此大雄寺即高
祖之故宅也
陳皇有遺宅迺在烏山中當時手所植花木羅青紅獨
有左紐樹閱世如龜龍懷哉手植人不見三閣崇後庭
種玉樹金井凋秋風
勸農篇
今日當假我縣守初出郭出郭到誰家田父有新約桑
隂抽扊扅石碕度略彴田父喜我來釃酒出杯杓招徠
道上氓賣刀買黃犢水南駕魚梁水北築穡屋十分麥
上場兩番蠶上箔丞願吏不妖重願歲不惡呼婦殺黃
雞重話田間樂
家仕歎
小仕時為農古有當會稽豈皆食其官以官養旄倪千
金買作郡萬金收滿車三年逓郵傳誰以民為家
覽古(十二首)
單父七絃琴為治務感興十金南門木立令務必行單
父有成言夜漁若嚴刑南門能徙木不能徙民情以此
知巧信不如拙而誠
恭儉漢天子取士忌少年未應絳灌徒庭中肯妨賢徒
為宣室召復有長沙遷不見馮都尉(唐)龐眉竟誰憐
郭解本大俠睚眦殺人威當其出邑屋獨不殺倨夷屬
吏脱踐更卒感肉袒來此事實近道可以俠少之
出關棄繻子南征笑狂生左右無黃髮淫夫挾之行戮
殺漢使者君臣起大兵尉佗羈漢綬何曾請長纓
子陵江海客本非沮溺倫仁義立奇論豈果忘吾民狂
奴作故態飄然歸富春客星犯帝座太史奏天文故人
信符䜟三公等浮雲
董卓劫慈明(荀爽)次以及伯喈(蔡邕)子龍獨何人(申屠蟠)談笑
卻啀啀高視梁碭上片雲卷而懷古來高世士塵埃豈
能埋
襄陽有高士生産不曾治何以遺妻子鹿門有深期籍
籍齒牙論龍鳳名諸兒諸葛拜牀下可是圯橋師
汝南許文休喪亂一駑士敢當諸葛拜合受蜀主鄙士
論推指南無乃失臧否乃知郡公曹排擯有公是
洛陽輕薄子挾彈走春嬉結交金谷友謟事賈午兒蔑
棄慈母訓乾沒不知幾感已賦閒居猶以拙自悲
我愛王懷祖面壁售人罵不比少掾時瞋目答米價褊
中頓有容坦之詎能過桓桓大將軍漢業在出跨
韓信卜母地旁置萬人廬郭公卜鄰水長洲偶成墟千
秋揚子窆投棄同江魚裸髮何為者厭魅開羣愚孰借
神丁火焚郤青囊書
鄭州跛男子(婁師德)識者惟客師(袁客師)深沈有容量不為
同列知唾面戒其弟俛世一何卑君看白水澗沫額宣
駑資
按楊鐵崖詩集别本於西湖竹枝詞之尾附見和章
十數家而女子薛蘭英乃最後一人也蘭英所和止
於絶句而已其後接排覽古諸作仍係鐵崖集内詩
近見坊選竟以屬之蘭英此大誤也觀者辨之
篳篥吟
張猩猩嗜酒復嗜音春雲小宫鸚鵡吟猩猩帳底軋胡
琴一雙銀絲紫龍口瀉下驪珠三萬斗劃然大豆爆絶
絃尚覺鶯聲在楊柳神絃夢入鬼工秋湘山搖江江倒
流玉兔為爾停月臼飛魚為爾躍神舟西來大官坐栲
栳羌絲啁啁聽者惱張猩一曲獨當筵乞與五花金線
襖春風殘絲二十年江南相見落花天道人春夢飛蝴
蝶手弄金瓢合簧葉張猩猩淚如雨面如霞勸爾更盡
雙叵羅白頭吳娥年少歌金釭悲啼奈樂何
内人阮琴圖(為顧瑛作)
花點吳鹽春欲老翡翠飛來翥芳草美人睡起春思深
彈絲拊木寫同心茘枝五絃調急緩阮家月琴軸初綰
須臾鈞天雙合樂南熏殿中風動幕棃園樂官樂不鳴
宫中之音和且平
内人吹篴詞
天寶年來教春坊紫雲製曲吹寧王美人何處竊九漏
耳譜亦解傳伊凉鵾絃轉斷黃金軸獨據胡牀弄横玉
冶情忽逐野鶯飛十指紅蠶迷起伏御溝水暖浴鵁鶄
天地久無征戰聲芙蓉楊柳自搖落豈識黃雲邊塞情
西樓今夜月色午内人思仙望河鼓白日蕭條鳳不來
井梧風動神烏語
内人剖瓜詞
轆轤索褪垂金井水殿風來晩花淨美人睡起袒蟬紗
照見臂釵紅肉影茘子漿酸搖左車阿母新進朱陵瓜
侍奴手浴井花冷水冰金盆擎掌窊鸞刀未破圓玉斗
斗破紅冰驚落手玉郎渴甚索相嘲可忍食殘團月凹
屏風謠
瑠璃怯寒翡翠熱芍藥芙蓉四時絶深堂氣候異冬春
門外酸風箭入骨匡牀毾㲪踏香雪紅姬扶醉醉眼纈
金缸燄燄照羅襪阿瞞嬌郎慎輕劣隙光射人如白日
西溪曲
西溪溪口東岡道楊柳隂隂春欲老花間繫馬我曾來
紅雨傷春迹如掃美人勸我金巵漿玉臺贈以盤龍寶
願作西溪一水魚趁爾音顔為予好城南將軍同醉倒
殯宫今已生春草
湖中女
湖中水滑如脂湖中女芙蓉姿湖中小槳蕩蓮葉唱得
吳王白雪詞輕裾利屣踏雁足為客高歌射明目生年
不作人家婦東人西人喚恩主主家薄倖恩不終歸來
抱瑟彈孤鴻
琵琶怨
蜀絲鴛鴦織錦縚邏檀鳳凰斷金槽絃抽甕繭五色毫
雙成十指聲嘈嘈冡頭青草天山雪眼中紅冰嵬下血
哀絃悽斷感精烈池上蕤賓躍方鐵
周郎玉笙謠
絲竹之器貫古今而聲不可以變者惟笙也潘安仁
謂笙總衆清之林衛無所措其邪鄭無所容其淫者
是以樂記曰竹聲濫濫以立會若笙又立會之要
者故䕫以儀鳳鳥接浮丘之仙也於虖下俚哇沸笙
師之教幾歇矣金華周郎琦獨聰于此余嘗靈巖虎
阜間聞其奇哢令人飄飄然有伊洛間意時坐客句
曲張真居東海倪元鎮崑丘顧仲瑛雲丘張仲簡吳
興郯九成咸名能詩者也余為賦玉笙謠一首且率
諸君子同賦余又為引之如此
周郎學仙吹玉笙玉笙吹得丹山七十二鳳之和鳴曾
侍瑤池阿母讌坐中調笑董雙成謫向人間赤松洞洞
口桃花苦迎送南尋二女湘水頭十三哀絃不成哢西
洞庭東洞庭相逢鐵笛銅龍精從我吹春玉臺上叢霄
不許謝玄卿
毛女
沙丘腥風吹腐龍華隂毛竹藏雙魚(叶農)宫中雨露不可
食啖松啖柏留春容桃花流水迷紅霧十二峰頭度朝
暮自是嬋娟有仙骨入海徐郎豈知故衣沐雨鬟櫛風
槲葉楚楚山花紅秦樓舊鏡掩明月咸陽目送雙飛鴻
羅浮美人
海南天空月皜皜三山如拳海如沼綠衣歌舞不動塵
海仙騎魚波嫋嫋翩然而來坐芳草皎如白月升林杪
洗粧不受瘴烟昏縞袂初逢鴻欲矯手持君山老人笛
黃鶴新腔知者少江南吹斷桃葉腸雨聲夜落巫山曉
昭君曲
塞雁向南飛明妃西嫁幾時歸塞酥入饌損漢食朔風
中人裂漢衣朔音不通言語譯分死薄命穹盧域君不
見越中美人嫁姑蘇敵國既破還陶朱嗟嗟孤塜綠草
碧祇博呼名雙白璧
篳篥吟
春風吹船下揚州夜聽篴聲江月流故宫搖落楊柳衰
客子於邑山陽愁明朝此聲不可求乃知朔客杜寬者
手持悲篥尋南遊邊笳拍中愁未休龜兹角筦親編收
王門歴盡及五侯翩然鴻飛不可留篴材既訪柯椽鎪
更協鳳鳴崑崙丘卷蘆易地鳴隴頭城南思婦歌牽牛
欲絶未絶一縷抽劃然石裂千丈湫呌噪鵝鸛飛蛟虬
洞庭之水天東浮杜寬杜寬藝絶優藝隠豈比閔張儔
為君貰美酒不惜千金裘和我君山鏌邪笛與爾同登
黃鶴樓
李夫人
絶代一佳人美色如洛妃春月為作眉上彀秋水為作
眼中陂歌瓊蕤舞玉枝君王有情不自持玉枝一夜摧
瓊蕤一朝落君王之心何以樂若有人兮有若無來遲
遲兮去促促芙蓉葉上清露結晴光倒射金虹滅山為
雲海為雨何得分明夢中語素娥影沒百子池靈風吹
散綵霞姿
虎威將
虎威將何鋒稜曾斬故人雙涕零不隨漢水死樊城歸
國欲為秦孟明虎威將謁高陵不如白馬將先軫賜策
圖丹青
的盧馬
大耳主呼阿盧阿盧努力託我千金軀檀溪水深不見
底阿盧一躍三丈餘君不見當陽橋沔水渡一雙羽翼
真都護豈知阿盧論功不在關張下
亂宫奴
亂宫奴錦襜褕淫如秦嫪毐驕如馮子都春風永巷花
龍駒内家官爵賤如土昨夜宫奴官上柱葦衣篾帶血
魂啼石子岡頭天嘯雨桓桓虎將吞熊貔燕席豈受宫
奴欺虎將死作椎鬼夢中擊奴奴不起
老馬戀棧豆
曹&KR1065;以桓範鄉里老宿特禮之及懿起兵召範範以
車駕在外乃南出懿謂蔣濟曰知囊往矣濟曰範則
智矣駑馬戀棧豆爾&KR1065;必不能用也範勸&KR1065;計皆不
從&KR1065;乃投刀于地曰我亦不失作富家翁範笑曰曹
子丹佳人生汝兄弟㹠犢耳何圖今日坐汝族滅曹
真五子皆封侯真字子丹懿圍爽第四角起高樓令
人在上察動静
老馬戀棧豆棧豆不多時老駑老待死豈復千里馳哀
哀㹠犢子身隨六龍飛老駑空獻策㹠犢復何為㹠犢
子窟室方聚麀五侯宅前起高樓智囊乃是都鄉侯
夕陽亭
夕陽亭馬超超車驅驅問高貴今何如夕陽亭行且止
白沙一信南風起千載髑髏夜生齒項成大府攝鬼豪
論功闕剪當塗高竹書小兒既有罪夕陽老魅誅何逃
於乎桐宫空斃金屑斝鴛鴦榼中牛繼馬
鳩酒來悲煬帝也
鳩酒來酒不來永巷閣門門已開十二小兒衣濺血咫
尺抽戈猜阿孩破木衝錦纜斷播郎不到流珠堂蕭娘
已逐行春館練帶巾髹榻板七寶焚衣孰長短
大健兒
唐太宗常曰當今名將惟李勣道宗萬徹而已勣道
宗雖不能大勝亦不大敗至萬徹非大勝即大敗徹
自建成敗後嘗隠于終南山晩節再出乃為房氏不
肖子所䧟君子惜之
燉煌有力士自稱大健兒氣吞黃狼纛義扶白鵲旗李
家春宫子去逐春宫起海池敵虬髯不識真天子天子
親評三大將鴨綠歸來肆驕宕快刀不斫兩牝妖躄足
甘為羣鼠葬老荆盜弄金烏丸手持血日夢中還何如
短衣疋馬射猛虎老死不出終南山
石婦操(并引)
石婦即望夫石也在處有之詩人悲其志與精衛同
不必問其主名也予為詞補入琴操云
峩峩孤竹岡上有石魯魯山夫折山華歲歲山頭歌石
婦行人幾時歸東海山頭有時聚行人歸啼石柱石婦
岑岑化黃土
大數謠
梁朝老檜昨夜死海聲已入西門市草中張伯懷璧子
丹缾有書誰識此小夫争爵幾時休二十四老前無儔
黃金無方鑄髑髏樓船夢過西流洲更生靈香那得偷
大樹夜聽聲如牛
公無渡河
公無渡河河水清兮不見泥公身非水犀狂風黑浪欲
何濟公不能濟横帆在河西青頭少婦泣血啼有年不
死將誰齊公死河靈伯妾死河靈妻
烏夜啼(并引)
古樂府烏夜啼者宋王義慶妓妾報赦之詞予為補
之而少見規誡之義云
蘢蔥高樹青門西夜夜栖烏來上啼報君凶報君喜願
君高樹成連理啼夜夜八九子莫使君家高樹移烏生
八九烏散飛
眉嫵詞
朝畫眉夕畫眉畫眉日日生春姿長安已知京兆嫵有
司直奏君王知君王毛舉人間事不咎人間夫婦私
胭脂井
井無水荒龍椅不得如巴馬子仰天夜見黃姑星水底
嘍嘍話紅鬼井中之人不殉死宫人斜在雷塘趾
平原君
平原君起朱樓美人盈盈樓上居槃跚跛波彼何叟美
人一笑槃跚愁門下士引去不可留美人高價千金直
千金不惜美人頭君不見帷中婦女觀跛者一笑五國
生戈矛
馮家女(幷引)
漢司隸馮方之女也避亂揚州袁術見而悦之遂納
焉甚愛幸諸婦思害其寵語之曰將軍貴人也有志
節當時時涕泣憂愁以長見欽重馮氏從之後諸婦
因共絞殺繫之厠術誠以為不得志而死也
馮家女綠髮盤雙鴉離亂棄鄉土聘入將軍家將軍愛
幸諸婦妬顔色粹美無疵瑕掩鼻襲餘衍淚眼啼春華
馮家女昨日堂上人今朝厠中鬼將軍不為疑司隸不
為理道傍古冡生棘榛千年古憤何由伸嗚呼古憤何
由伸
金臺篇
金臺起朔方金色照天光上有七十二鳳凰金居玉食
高頡頏王不居心獨苦拜師禮士心逾下羣賢起南西
東國恥一洗黃金空十年燕雌今日雄君不見姑胥何
用黃金屋野鹿穿花豕銜蓐
大難日
來日大難君不知焦心敝力欲何為早知大難學安期
煉煮丹石服靈芝大藥誤死世所嗤不如美酒千日可
辟饑美酒不獲暢中腸千歲而死名為殤
白雪詞
癡雲蔦日日為黃白光半夜漏東方廣寒兔老玉髮蜕
一剪剛風落人世錦宫肉屏香汗溶酒如春江飲如虹
彩鸞簾額不受捲酒面洗作梨花風階下獅子積不壞
十日璚田換塵界金鉦取挂扶桑曉照見璚田出寒莩
柏谷詞
柏谷險君勿趨君一趨龍為魚槳長豈識真龍軀賴爾
老婦能挽夫論報不賜誅槳長本無辜舉之羽林郎大
將軍可奴
蹋踘篇(二首)
江南女兒花娟娟五花繡出葵花圓蹋花上下雙文鴛
雙文鴛玉連瑣髻斜斜馬初墮
金鞭齊停馬上郎落花旋風掃毬場繡輪擲過東家牆
東家牆噪雙燕平頭奴握便面
邯鄲弄(二首)
邯鄲市上美人家美人小襪青月牙繡靴對著平頭鴉
平頭鴉塌場下包銀壺䭾細馬
裠翻柳腳垂青空水風吹亂秋芙蓉須臾氣喘如渴虹
如渴虹索銀癭轉轆轤飲金井
雉朝飛
琴操有雉朝飛多指牧犢子作據揚雄所記則曰雉
朝飛者衛女傅母之所作也衛女嫁齊太子中道太
子死問傅母曰且往當喪喪畢女不肯歸終之以死
傅母悔之取女所自操琴於塜上鼓之忽有雉出墓
中傅母撫雉曰女果為雉也言未畢雉飛而起故其
操曰雉朝飛予以牧犢子之歎不如衛女之善死有
關世教也故賦以補舊樂府之缺云
雉朝飛一雄挾一雌雄死雌誓黃泥歸衛女嫁齊子未
及夫與妻青縭綰素結一死與夫齊人言衛女蕩且離
焉得塜中有雉飛琴聲鼓之聞者悲
貿絲詞
鳴鳩毋止棘止棘為摧薪女子母貿絲貿絲為棄人相
逢誓作同穴親六禮一失結髮不終身外為狂夫暴内
為兄弟哂(叶平)寄語貿絲女卜語不可信况乃卜非真
獨漉篇
古樂府獨漉篇為父報仇之作也太白擬之轉為雪
國恥之詞予在吳中見有父仇不報而與之同室處
者人理之滅甚矣為賦此詞
獨漉獨漉惡木濁(叶逐)仇家當族孝子免汙辱孝子軀幹
小勇氣滿九州拔刀鞘中睨父仇父仇未報何面上父
丘漆仇頭為飲器臠仇肉為食嘬頭上之天纔可戴
桓山禽
古樂府有上留田行上留之地有父死而兄不字其
弟者鄰人為弟作悲歌以風其兄南俗兄違父命而
虐其庶弟於父死之後者往往有焉故賦桓山鳥以
繼上留云
桓山鳥鳴聲一何悲嚴父戒二子分財無嫡支父死未
葬命已違兩枝荆花摧一枝嗚呼桓山鳥鳴聲實堪悲
死隔别生流離百鳥聞之為嗟咨
結襪子
古樂府有結襪子大抵言感恩重而以命相許也太
白擬之亦然予以結襪子屬張釋之張釋之天下稱
賢故為是詞
漢家九陛飛秋霜公卿聚會立朝堂王生何人談老黃
廷辱廷尉理不當廷尉跪結襪有如壯夫出跨下面無
慚色神洋洋君不見黃石公進張良夏侯章低孟嘗長
者之名從此敭
鍾離
鍾離女臼頭深目凹鼻唇皮膚若煙面如塵手有五色
之綵線為君補衮成天文漸臺之君荒且悖明朝夷臺
作平地太子擇日正儲位鍾離在宫齊國治
梁家守藏奴
將軍椒房親跋扈闞如虎嗟嗟孫家兒豈識鳶肩主有
司夜捕拏藏婢及人母紫金與白珠沒入將軍府吁嗟
乎梁家婢何太苦不知將軍妻秦宫婦三主六宫七貴
人明曰飛花亂紅雨
大唐公主遠嫁行
朔方聽鏑忘劬勞外家未必亡飛髇如何異族待同胞
丹鳳下與梟為巢君不見大唐公主親嫁辱終唐老鶻
來相鈔渡河歸來話涕泣後人猶以昏為交
城西美人歌
丙戌花朝後一日與客遊長城之靈山宴于城東老
人所時偕遊者城西美人靈山秀也酒酣作城西美
人歌
長城嬉春春半強杏花滿城散餘香城西美人戀春陽
引客五馬青絲韁美人有似真珠漿和氣能消冰炭腸
前朝丞相靈山堂雙雙石郎立道旁當時門前走犬馬
今日丘壟登牛羊美人兮美人舞燕燕歌鸎鸎蜻蜓蛺
蝶争飛揚城東老人為我開錦障金柈薦我生梹榔美
人兮美人吹玉篴彈紅桑為我再進黃金觴舊時美人
已黃土莫惜秉燭添紅妝
修月匠歌
按酉陽雜俎太和中有王秀才遊嵩山迷道見一人
枕幞而卧曰君知月乃七寶合成乎月勢如丸其影
則日爍其凸處也常有八萬二千戶修之予即一數
因作修月匠歌
天公弄丸七寶鈿脆如琉璃折如線月宫匠人八萬戶
勅賜僊廚瓊屑飯什什伍伍入杳冥妙手持天輕欲旋
千斤寶斧運化鈞混沌皮開精魄見羿家奔娥太輕脱
須臾踏破蓮花瓣十二山河影碎中輪郭重完冰一片
縹緲長縣玉臼飛堅牢永絶妖蟇患封詞何用蟣蝨臣
功成萬古蒙天眷一歸蘭路不知年兔子花開三萬遍
廬山瀑布謠
甲申秋八月十六夜予夢與酸齋遊廬山各賦詩酸
齋賦彭郎詞予賦瀑布謠
銀河忽如瓠子決瀉諸五老之峰前我疑天孫織素練
素練脱軸垂青天便欲手把并刀翦翦取一幅玻璃煙
相逢雲石子有似捉月僊酒喉無耐夜渴甚騎&KR1706;吸海
枯桑田居然化作十萬丈玉虹倒挂清冷淵
三男辭
塗山鐵冶家張氏婦一産三男人以為奇事予獨稽
諸史傳而有唐檀子之隠憂焉
君不見羌人之妻産龍鷲駱家之婦生虎狸造物或好
怪癡兒以為奇塗村鐵婦不畫眉健手能運千斤椎懷
姙弗知十月期一誕三子如母豨鄰舍來賀子公相出
茆茨親戚來賀子車蓋生光輝里胥馳走聞有司三豎
内有麒麟兒隂陽者流來布推張家瑞鳳三聮枝我聞
其言信且疑歴扣古牒如元龜硤石三生未言瑞南昌
四孕徒招非有條給乳本句踐五羊十帛胡多儀他日
唐檀驗後事不如介葛聞三犧
題楊妃春睡圖
沈香亭前燕來後三郎鼓中放花柳西宫困人春最先
華清溶溶煖如酒雪肢欲透紅薔薇錦襠卸盡流蘇幃
小蓮敧擁扶不起翠被卷作梨雲飛蟠龍髻重未勝綰
燕釵半落犀梳偃晩漏壺中水聲遠簾外日斜花影轉
琵琶未受呼喚促睡重梨腰春正熟不知小䙀思塞酥
夢中化作銜花鹿
盲老公
刺拜珠臺長也戊戌十月二十三日黨海寇用壯士
椎殺之穆爾古蘇將黃中禽拜珠盡戮其家
盲老公侍御史崇臺半面呼天子白米紅鹽十萬家鳳
笙龍管三千指門前養客皆天驕一客解散千黃苗太
阿之枋忽倒擲搥殺義鶻招羣梟一客死百客辱萬夫
怒一夫獨生縛老盲來作俘百口賤良一日戮獨遣小
娥年十五腰金買身潛出戶䭾作倡家馬
銅將軍
刺偽相張士信丁未六月六日為龍井砲擊死
銅將軍無目視有凖無耳聽有神高紗紅帽鐵篙子南
來開府稱藩臣兵強國富結四鄰上禀正朔天王尊阿
弟柱國秉國鈞僣逼大兄稱孤君案前大勢十妖嬖後
宫春艷千花嬪水犀萬弩填震澤河丁萬鍾輸茅津神
愁鬼憤哭萬民銅將軍天假手疾雷一擊粉碎千金身
斬妖蔓拔禍根烈火三日燒碧雲鐵篙子面縛西向為
吳賓
周鐵星
張氏亡國亡于其弟士信趣亡於毒斂臣周侲侲山
陽鐵冶子以聚斂功至上卿伏誅日曰錢榖鹽鐵籍
皆在我汝國欲富當勿殺我主者怒曰亡國賊不知
死罪尚敢言是耶速殺之吳人快之或手額謝天曰
今日天開眼也
周鐵星國上卿談申韓為法經釘箠杖為刑千倉萬庫
内外盈十有三賦争科名周鐵星鞭算箕斂無時停開
血河築血城血戰艦血軍營刮民膏吸民髓六郡赤骨
填芻靈齊雲倚天一日傾鐵星亡國法當烹尚將六郡
金谷數死丐萬一充虞衡嗚呼周鐵星十抽一椎百萬
釘誓刳爾髏作溺罌鐵星碎地啓瞶天開顭(音盲)
蔡葉行
刺倖佞臣蔡彦文葉德新張氏亡國由大弟致此實
由二佞丁未春二佞伏誅於臺城風乾其尸于秤刑
者一月
君不見偽吳兄弟四六七十年強兵富金榖大兄垂旒
不下堂小弟秉鈞獨當國山隂蔡藥師雲陽葉星卜朝
坐白玉堂暮宿黃金屋文不談周召武不論頗牧機務
託腹心邊策憑耳目弄臣什什引膝前骨鯁孤孤納囚
牿去年東臺殺普化今年南垣殺鐵木鳳陵剖棺取含
珠鯨海刮商劫沈玉鬻官隨地進妖艷籠貨無時滿坑
谷西風捲地來六郡下披竹朽索不御六馬奔腐木那
支五樓覆大越先罪魁餘殃盡拏戮寄謝悠悠佞倖兒
福不盈眦禍連族何如吳門市賣藥賣卜死亦足(張按士)
(誠委政於弟士信士信惟務酒色專用黃敬夫及蔡葉三人時民間有十七字謠曰丞相做事業專用黃菜葉)
(一朝西風來乾鱉)
二月十二日玉山人買百花船泊山塘橋下呼瓊
花翠屏二姬招予與張渥叔厚于立彦成遊虎
阜俄而雪霰交作未果此行先以此詩寫寄就
要諸公各和
百華樓船高八柱主人春遊約春渚山塘橋下風兼雨
正值灌壇西海婦桃花衖口小蠻孃腰身楊柳隨風揚
翡翠屏深未肯出蹋歌直待踏春陽喜聞晴語聲谷谷
明朝豫作花遊曲小蠻約伴合吹笙解調江南有于鵠
謝吕敬夫紅牙管歌
吕云度廟老宫人所傳物也滄江泰娘蓋敬夫席上
善倚以和余天忽雷者故詩中及之
鐵心道人吹鐵笛大雷怒裂龍門石滄江一夜風雨湍
水族干頭嘯悲激樓頭阿泰聚雙蛾手持紫檀不敢歌
吕家律吕慘不和換以紅牙尺八之冰柯五絲同心結
龍首曾把昭陽玉人手只今流落已百年不省愁中折
楊柳道人吹春哀北征宫人斜上草青青吳兒木石悍
不驚泰娘苦獨多春情為君清淚滴紅永
題伏生受書圖
瓜丘崩科斗藏典墳孰求楚左相金絲未壞孔子堂濟
南老生教齊魯綿蕝禮官何足伍挾書嚴禁禁未開盤
詰誰能禁齊語百年禮樂當有興天子好文開太平百
篇大義喜有託十三女口傳嚘嚶太常掌故親往受百
篇僅遺二十九河内女兒還可疑老人屋中有科斗建
元博士孔襄孫五十九篇為訓文嘉唐悼桀空有詔孔
氏全經誰與論倪家書生能受學一篇薦上元非樸賞
官得列中大夫帝軌皇塗未恢擴漢家小康黃老餘烏
用司空城旦書蓋(音闔)師言治在何處後世徒走陳農車
(陳農車漢成帝時人)
明皇按樂圖
大唐天子梨園師金湯重付軋犖兒何人端坐閱樂籍
三萬纏頭不足支龜年檀板阿蠻舞花奴手中花如雨
鈞天供奉真天人上亦親撾汝陽鼓玉奴檀槽倦無力
忽竊寧哥手中笛邊風吹入新貢簫銅池夜夢雙飛翼
閤門邊奏塞黈聰耳譜更訪明月宫漁陽一震萬竅聾
梨園弟子散如雨惟有舞馬傷春風
冬青塜篇
老羝夜射錢塘潮天山兩乳王氣消秃妖尚壓龍虎怪
浮圖十丈高岧嶤文山老客智且勇夜舟拔山山不&KR0978;
江南石馬久不嘶塜上冬青今已拱百年父老憤填胸
不知巧手奪天工冬青之木鬱蔥蔥六檟更樹蒲門東
鴻門會
天迷關地迷戶東龍白日西龍雨撞鐘飲酒愁海翻碧
火吹巢雙猰㺄(暗言范增項莊)照天萬古無二烏殘星破月開
天餘座中有客天子氣左肱七十二子連明珠軍聲十
萬振屋瓦拔劍當人面如赭軍將下馬力排山石破青
天撞玉斝
警枕詞
吳越王錢鏐自少在軍中夜來嘗寐倦極則就圓木
小枕或枕大鈴寐熟輙攲而寤名曰警枕置粉盤于
卧内有所記則書盤中比老不倦或寢方酣外有白
事者令侍女振鈴即寤時彈銅丸于樓牆之外以警
直更者嘗微行夜叩北門吏不肯啓關曰雖大王來
亦不啓乃自他門入明日召北門吏厚賜之
不睡龍醒復醒珊瑚圓木搖金鈴五花寶簟芙蓉屏銅
盤雪粉香淺清樓牆銅彈飛霹靂夜半更奴起辟易圓
木功無與敵吳越封疆平地闢四世三王安袵席
宋元詩會卷九十一
