宋元詩會卷二十
兵部主事陳焯編
曾鞏
(字子固建昌南豐人生而警敏讀書脱口成誦年十二試作六論援筆而成其詞甚偉甫冠名聲四)
(方歐陽修見其文竒之中嘉祐二年進士第調太平州司法參軍召編史館書籍遷校勘集賢校理)
(為實錄簡討官出通判越州知齊州治行卓然徙襄州洪州加直龍圖閣知福州徙明亳滄三州鞏)
(負才名久外任處之泊如遇闕神宗召見勞問甚寵遂留判三班院加史館修撰編國史弗克成拜)
(中書舍人尋掌延安□王牋奏丁母艱數月卒年六十五鞏文章本原六經斟酌於司馬遷韓愈一)
(時作者鮮能過之少交王安石為之延譽及安石得政遂與之異其不獲大用者亦由失意於吕公)
(著云)
讀五代史
唐衰匪一日遠自開元中尚傳十四帝始告歷數窮由
來根本強暴戾豈易攻嗟哉梁周間卒莫相始終興無
累世德滅若燭向風當時積薪上曾寧廢歌鐘
詠史(二首)
京室天下歸飛甍無餘地國士憂社稷塗人養聲利貴
賤競一時峨冠各鱗次子龍獨幽遠聘召漠無意
子雲無由歸俛首天禄閣君平獨西南抗顔觀寥廓無
猜到沈冥有故驚寂寞用心豈必殊拘肆事終若
雜詩(二首)
三季已千載古道久荒榛紛紛東漢士飛鳴不當辰經
營救氛沴此志卒埃塵士生有進退何必棄其身其道
雖褊迫其行絶緇磷公心不吾誑復求無此人
韓公綴文辭筆力乃天授竝驅六經中獨立千載後謂
為學可及不覺驚縮手如天有日月厥曜無與偶當之
萬象瑩所照百怪走此其自然光萬物安得有其人雖
已歿其氣著星斗窮天破大惑更覺功業久當身止自
善所遇時則不致官九列齊此理嗟亦苟孔孟非其稱
斗禄應未取惜哉天下才甘受外物誘
將之江淛延祖子山師柔會别飲散獨宿孤亭遂
書懷别
蜀客向何處欲觀浙江潮艤舟吳門栅況會故人招置
酒吳亭上無人吹紫簫浩觀萬物變颯爾生凉飈遂恐
時節晩芳蘭從此凋功名竟安在富貴空寥寥
令弟南源刈稻
買田南山下禾黍忽已秋糟牀待此注豈止衣食謀窮
隂迫霜霰不可遲揫收久苦城中囂至山諒優游況已
除險穢新堂置巖幽窗軒衆峯出階墀水淙流良材未
成種草樹亦已稠寒花開照耀谷鳥樂啾啁心與珍境
接佳興固已遒而況饋朝夕甘美日可摉晝務誡遺滯
夜工督舂揄因觀稼穡勞始覺奉養優此樂詎非幸人
生復何求送子固自起往意不可留
庭木
庭中有佳樹清影四面垂往往風雨夜蛟龍此投依留
之待鸞鳳未許燕雀窺誰謂烏鳥惡安巢最高枝不顧
白日照直傍隂虹飛自恃棲託穏豈憂彈射危三春獨
翺翔百鳥斂羽儀鳳凰不能爭況乃鳬鴈微既務志意
得都為世可欺白晝攫鼎肉從容擇牷犧近人不肯避
一怒終夜啼遭其瞰牆屋禍患豈可移聽之欲占赦婦
女固已癡忿害乃其所何肯報福釐行路指之歎童稚
爭罵譏衆怒未易忽徼幸亦有斯安知無刀斧崩分棄
毛皮
追租
耕耨筋力苦收刈田野樂鄉鄰約來往樽酒追酬酢生
涯給俯仰公斂忘厚薄胡為此歲暮老少顔色惡國用
有緩急時議廢量度内外奔氣勢上下窮割剝今歲九
夏旱赤日萬里灼陂湖蹙埃&KR1631;禾黍死磽确衆期必見
省理在非可略謂須倒廩賑詎止追租閣吾人已迫切
此望亦迂邈奈何呻吟訴卒受鞭箠却寧論救憔悴反
與爭合龠問胡應驅迫久已罹匱涸計須賣強壯勢不
存尫弱去歲已如此愁呼徧郊郭饑羸乞分寸斯須死
笞縳法令尚修明此理可驚愕
秋夜
秋露隨節至零零在幽篁灝氣入我牖蕭然衾簟凉念
往不能寐枕書嗟漏長平生肺腑友一訣餘空牀況有
鵲巢德辛苦茹糟糠偕老遂不可輔賢真淼茫家事成
濩落嬌兒亦徬徨晤言豈可接虚貎在中堂清淚昏我
眼沈憂回我腸誠知百無益恩義故難忘
過介甫歸偶成
結交謂無嫌忠告期有補直道詎非難盡言竟多迕知
者尚復然悠悠誰可語
萬山
萬山臨漢皋峯嶺頗秀發王粲舊居處荒草久埋沒解
佩蓋已迷沈碑終自伐最宜北城望正值氛藹歇縹緲
出烟雲清明動毛髮留連至歸時長見西林月
漢陽泊舟
暫泊漢陽岸不登黃鶴樓江含峨岷氣萬里正東流驚
風孤鴈起蔽日寒雲浮祗役雖遠道放懷成薄游興隨
滄洲發事等漁樵幽烟波一尊酒盡室載扁舟
初夏有感
我從得病臥閭巷三見夏物爭滋榮紅英紫萼逐風盡
高榦密葉還隂成山亭水館處處好朱碧萬實相駢擎
林烏梁燕各生子翅羽已足爭飛騰雉鷄五色繡新翮
鷕鷕慕匹相隨鳴穴蜂露蝶亦有類歘往復聚何翾輕
箔蠶滿室事方盛繭綴下上如連星麥芒秧潁錯雜出
高壠大澤填黃青物從草木及蟲鳥無一不自盈其情
嗟我獨病不如彼胷氣卧立常怦怦筋酸骨楚頭目眩
強食豈得肌膚盈我身今雖落衆後我志素欲希軻卿
十年萬事常坎壈奔走未足供藜羹愁勤未老鬚先白
多學只自為身兵自然感疾憊形體後日雖復應伶俜
非同世俗顧顔色所慕少壯成功名但令命在尚可勉
屑細詎足傷吾平
送叔延判官
北風吹空雪花冷平鋪雲濤冒峯頂江長水闊飛鳥絶
沙樹參差動波影君子從戎碧油下綠髮清瞳笏袍整
危帆健櫓醉中去千里奔過猶一頃明年隨春到京國
紅紫燒空折桃杏獻書又謁蓬萊宫新斸豪曹試鋒潁
況遇朝廷方急材驥騄騤騤足當騁
地動
吾聞元氣判為二升降相輔非相傷今者無端越疆畔
隂氣焰焰侵於陽陽收剛明避其勢隂負捷勝尤倡佯
地乘是氣抗於下震盪裂折乖其常齊秦晉代及荆楚
千百其堵崩連牆隆丘傑屋不自定翩若猛吹搖旌幢
生民洶洶避其所如寄厥命於湖江有聲四出嘻可怕
誰擊萬鼓何雷硠隂為氣静乃如此天意昧密寧能詳
或云蠻荒尚侵軼已事豈必垂灾祥意者邪臣有專恣
氣象翕翕難為當據經若此非臆決皎如秋日浮青霜
祖宗威靈陛下聖安得直語聞明堂
戲書
家貧故不用籌算官冷又能無外憂交遊斷絶正當爾
眠飯安穏餘何求君不見黃金滿籯要心計大印如斗
為身讐妻孥意氣賓客附往往主人先白頭
芙蓉臺
芙蓉花開秋水冷水面無風見花影飄香上下兩嬋娟
雲在巫山月在天清瀾素礫為庭戶羽蓋霓裳不知數
臺上遊人下流水柱脚亭亭插花裏闌邊飲酒櫂女歌
臺北臺南花正多莫笑來時常著屐綠柳牆連使君宅
京師觀音院新堂
九衢言語亂人耳三市塵沙眯人目猿狙未慣囊章綬
魚鳥寧忘慕谿谷悵無棲宿在清曠欲弄潺湲愈煩燠
道人誰氏斥佳境決漢披霄敞華屋駢羅嶷嶷三秀石
叢迸娟娟兩脩竹雲蒸雨泄被巖壑海倒河垂動林麓
頓驚俯仰遠囂濁豈直形骸擺羈束解衣堅坐暝忘返
飲水清談心亦足
曉出
曉出城南羅卒乘皂纛采旗密相映貔貅距躍良家子
鵝鸛彌縫司馬令奪標一一飛步疾槃槊兩兩翻身勁
灞上今朝且兒戲衛青異日須天幸
送英州蘇祕丞
遠民歌舞戴昇平碧閣朱樓照眼明鄉饌雨餘收白蕈
客罇秋後對紅英瀧鳴真水遥通海路入南山不隔城
材術如君有餘暇出遊應數擁雙旌
送陳郎中還京兼過九江新宅
艤舟金碧照溪沙帆上風吹五兩斜罷郡紫泥催向闕
過江紅旆引還家因將舊社人攜酒應喜新林樹見花
莫作山齋久留意中臺虚位有清華
盆池
環環清泚旱猶深柄柄芙蓉近可尋蒼璧巧藏天影入
翠奩微帶蘚㾗侵能供水石三秋興不負江湖萬里心
照影獨憐身老去日添華髮已盈簪
簡翁都官
倦遊公府曳長裾笑上扁舟指舊廬自有文章真杞梓
不須雕琢是璠璵浮蛆滿瓮嘗春酒垂露臨窗理素書
況得君賓同壯節一鄉清問更誰如
送雙漸之漢陽
楚國封疆最上流夾江分命兩諸侯何年南狩雲檣出
六月西來雪浪浮夏口樓臺供夕望秦川風物待春遊
可能頻度漁陽曲不負當年鸚鵡洲
送覺祖明上人
冠石新牆日月回豐堂環殿起崔嵬鐘隨秋勢金聲壯
佛隠寒雲玉座開流水遠奔雙澗去平林高擁四山來
麒麟細草東南路一望松門意轉哀
送撫州錢郎中
名郎元是足風流得郡東南地更幽翠幕管絃三市晚
畫堂烟雨五峯秋黃柑巧綴星垂檻香稻勻翻雪滿甌
應與謝公資健筆邦人才薄詎能酬
簡景山侍御
長年心事最相親一笑相疎忽數旬栢府地嚴方許國
芸臺官冷但容身饑腸漫竊公廚膳病髮難堪客舍塵
還有鹿門棲宿興想君他日肯為鄰
遊天章寺
籃輿朝出踏輕塵拂面毶毶柳色新曲水豈能留往事
南湖空解照行人最宜靈運登山屐不負淵明漉酒巾
老去飄零心未折暫須同醉海邊春
錢塘上元夜祥符寺陪咨臣郎中文燕席
月明如晝露華濃錦帳名郎笑語同金地夜寒消美酒
玉人春困倚東風紅雲燈火浮滄海碧水樓臺浸遠空
白髮蹉跎歡意少強顔猶入少年叢
雪後同徐祕丞皇甫節推孔教授北園晚步
沙草正黃瀕海意江梅還白故園情循除遠水春前急
繞郭空山雪後明林影易斜寒日短角聲吹去暮雲平
最慙佳客忘形契肯伴衰翁著屐行
凝香齋
每覺西齋景最幽不知官是古諸侯一尊風月身無事
千里耕桑歲有秋雲水醒心鳴好鳥玉沙清耳潄寒流
沈烟細細臨黃卷疑在香爐最上頭
次道子中書問歸期
竊食東州歲未朞蓬萊人問幾時歸凭闌到處臨清泚
開閣終朝對翠微兩印每閒軍市静雙旌多偃送迎稀
一枝數粒身安穏不羨雲鵬九萬飛
趵突泉
一派遥從玉水分暗來都灑歷山塵滋榮冬茹温常蚤
潤澤春茶味更真已覺路傍行似鑑最憐沙際涌如輪
層城齊魯封疆會況託娥英詫世人
金山寺
塵外岧嶤鷲嶺宫架虚排險出青紅林光巧轉滄波上
海色遥涵白日東夜静神龍聽呪食秋深蒼鶻起摶風
連荆控蜀長江水盡在回廊顧盻中
昇山
脩竹長松十里隂任敦燒藥洞門深獨窺金版驚人語
能到青霞出世心鷄犬亦隨雲外去蓬瀛豈必海中尋
丹樓碧閣唐朝寺鐘唄香花滿舊林
玄沙寺
昇山南下一峯高上盡層軒未覺勞際海烟雲常慘淡
入冬松竹更蕭騷經臺日永銷香篆講席風生落麈毛
我亦有心從自得琉璃瓶水照秋毫
送鄭州邵資政
江夏無雙譽菑川第一才笑談成黼藻咳唾落瓊瑰紫
氣鋒鋩露青冥羽翼開雋遊追幕府高步集蓬萊探討
篇章洽研磨術業該九霄新漢邸萬目注梁臺選擇真
儒用招延急詔催衣冠驚甪綺賓友重鄒枚每右横經
席寧虚置醴杯八荒披日月萬里散雲雷始去東山榜
俄參北斗魁廟堂竒計得荒服鷙心摧帝念人求舊朝
須汝作梅避榮言屢切請外志難回際海歸謀略連吳
入剸裁夕冰承命出晝錦過鄉來許國風猷壯容民宇
量恢節旄恩換鎮京室地稱陪賜覲親中扆通班接上
台壺漿空度洧公位在三槐
憶越中梅
浣沙亭北小山梅蘭渚移來手自栽今日舊林冰雪地
冷香幽艷向誰開
霧凇
園林初日静無風霧凇花開處處同記得集英深殿裏
舞人齊插玉瓏鬆
詠柳
亂條猶未變初黃倚得東風勢便狂解把飛花蒙日月
不知天地有清霜
蘇軾(上)
(字子瞻一字和仲眉州眉山人生十年父洵遊學四方母程氏親以書授程讀東漢范滂傳慨然太)
(息軾請曰兒若為滂母許之乎程氏曰汝能為滂吾顧不能為滂母耶比冠博通經史屬文日數千)
(言嘉祐二年試禮部主司歐陽修得軾論驚喜欲冠多士疑其客曾鞏所為寘第二殿試乙科以書)
(見修修語梅堯臣曰吾當避此人出一頭地矣丁母憂服闋調福昌主簿用薦試閣復對制策入三)
(等除理評簽判鳳翔府英宗自藩邸素聞其名欲召入翰林知制誥宰相韓琦請緩之試二論復入)
(三等得直史館丁父憂熙寧二年還朝王安石執政素惡其持論異已以軾判官告院神宗召見訪)
(政令得失軾對以求治太急聽言太廣進人太銳神宗慨然安石不悦命權開封府推官軾上書極)
(論新法不便安石滋怒嗾御史論奏其過窮治無所得遂請外通判杭州徙知徐州湖州坐詩語謗)
(訕下獄神宗憐之安置黃州上屢欲用軾為宰相王珪等所阻移汝州請就食常州哲宗立起知登)
(州召為禮部耶中遷起居舍人賜緋遷中書舍人尋除翰林學士召對便殿宣仁后諭以優擢出先)
(帝意曰先帝每誦卿文章必歎曰竒才竒才但未及進用卿耳軾不覺哭失聲宣仁與哲宗亦泣遂)
(命坐賜茶撤御前金蓮燭送歸院積以論事為當軸者所恨請外出知杭州杭人德之家有畫像飲)
(食必祝召為吏部尚書以弟轍除右丞改翰林承讀旨復出知潁州徙揚州未幾以兵部尚書召兼侍)
(宣仁崩哲宗親政國事浸變以兩學士出知定州自是一斥不復起矣紹聖初安置惠州再貶居昌)
(化徽宗立移廉州改舒州團練副使徙永州更三大赦還提舉玉局觀卒于常州年六十六贈太師)
(諡文忠)
司馬君實獨樂園
青山在屋上流水在屋下中有五畝園花竹秀而野花
香襲杖屨竹色侵杯斝樽酒樂餘春碁局消長夏洛陽
古多士風俗猶爾雅先生卧不出冠蓋傾洛社雖云衆
與樂中有獨樂者才全德不形所貴知我寡
秋懷
苦熱念西風常恐來無時及兹遂凄凜又作徂年悲蟋
蟀鳴我牀黃葉投我幃窗前有棲鵩夜嘯如狐狸露冷
梧葉脱孤眠無安枝熠燿亦求偶高屋飛相追定知無
幾見迫此清霜期物化逝不留我興為嗟咨便當勤秉
燭行樂戒暮遲
湖上夜歸
我飲不盡器半酣尤味長籃輿湖上歸春風吹面凉行
到孤山西夜色已蒼蒼清吟雜夢寐得句旋已忘尚記
梨花村依依聞暗香
虎丘
入門無平田石路穿細嶺隂風生澗壑古木翳潭井湛
盧誰復見秋水光耿耿鐵花秀巖壁殺氣噤蛙黽幽幽
生公堂左右立頑礦當年或未信異類服精猛胡為百
歲後仙鬼互馳騁東軒有佳致雲光麗千頃熙熙覽生
物春意破凄冷我來屬無事霽日相與永喜鵲翻初旦
愁鳶蹲落景坐見漁樵還新月溪上影悟彼良自咍歸
田行可請
與王郎昆仲及兒子邁遶城觀荷花登峴山亭晚
入飛英寺(二首)
清風定何物可愛不可名所至如君子草木有嘉聲我
行本無事孤舟任斜横中流自偃仰適與風相迎舉杯
屬浩渺樂此兩無情歸來苕霅間雲水夜自明
吏民憐我懶鬭訟日已稀能為無事飲可作不夜歸復
尋飛英遊盡此一寸暉撞鐘履聲集顛倒雲山衣我來
無時節杖屨自推扉莫作使君看外似中已非
寒食雨(二首)
自我來黃州已過三寒食年年欲惜春春去不容惜今
年又苦雨兩月秋蕭瑟卧聞海棠花泥汙臙脂雪
春江欲入戶雨勢來不已小屋如漁舟濛濛水雲裏空
庖煑寒菜破竈燒溼葦那知是寒食死灰吹不起
别歲
故人適千里臨别尚遲遲人行猶可復歲行那可追問
歲安所之遠在天一涯已逐東流水赴海歸無時東鄰
酒初熟西舍彘亦肥且為一日歡慰此窮年悲勿嗟舊
歲别行與新歲辭去去勿回顧還君老與衰
罷徐州往南京馬上走筆寄子由
父老何自來花枝嫋長紅洗琖拜馬前請夀使君公前
年無使君魚鼈化兒童舉鞭謝父老正坐使君窮窮人
命分惡所向招灾凶水來非吾過去亦非吾功
東坡(二首并叙)
余至黃二年日以困匱故人馬正卿哀予乏食為於
郡中請故營地數十畝使得躬耕其中地既久荒為
茨棘瓦礫之場而歲又大旱墾闢之勞筋力殆盡釋
耒而歎乃作是詩自愍其勤庶幾來歲之入以忘其
勞焉
荒田雖浪莽高庳各有適下隰種秔秫東原蒔棗栗江
南有蜀士桑果已許乞好竹不難栽但恐鞭横逸仍須
卜佳處規以安我室家童燒枯草走報暗井出一飽未
敢期瓢飲已可必
潘子久不調沽酒江南村郭生本將種賣藥西市垣古
生亦好事恐是押牙孫家有十畝竹無時客叩門我窮
交舊絶三子獨見存從我於東坡勞餉同一餐可憐杜
拾遺事與朱阮論吾師卜子夏四海皆弟昆
孫莘老寄墨(四首)
徂徠無老松易水無良工珍材取樂浪妙手惟潘翁魚
胞熟萬杵犀角盤雙龍墨成不敢用進入蓬萊宫蓬萊
春晝永三殿明房櫳金箋灑飛白瑞霧縈長虹遥憐醉
常侍一笑開天容
谿石琢馬肝剡藤開玉版嘘嘘雲霧出奕奕龍蛇綰此
中有何好秀色紛滿眼故人歸天禄古漆窺蠧簡隃麋
給尚方老手擅編剗分餘幸見及流落一歎赧
我貧如饑鼠長夜空齩齧瓦池研竈煤葦管書柿葉近
者唐夫子遠致烏玉玦先生又繼之圭璧爛箱篋晴窗
洗硯坐蛇蚓稍蟠結便有好事人敲門求醉帖
吾窮本坐詩久服朋友戒五年江湖上閉口洗殘債今
來復稍稍快癢如爬疥先生不譏訶又復寄詩械幽光
發竒思點黮出荒怪詩成自一笑故疾逢鰕蟹
僕所蔵仇池石希代之寳也王晉卿以小詩借觀
意在於奪僕不敢不借然以此詩先之
海石來珠宫秀色如蛾綠坡陀尺寸間宛轉陵巒足連
娟二華頂空洞三茆腹初疑仇池化又恐瀛洲蹙慇懃
嶠南使餽餉淮東牧得之喜無寐與汝交不瀆盛以高
麗盆藉以文登玉幽光先五夜冷氣壓三伏老人生如
寄衡茅久未卜一夫幸可致千里還相逐風流貴公子
竄謫武當谷見山應已厭何事奪所欲欲留嗟趙弱寧
許負秦曲傳觀慎勿許間道歸應速
遷居(有引)
吾紹聖元年十月二日至惠州寓合江樓是月十八
日遷于嘉祐寺二年三月十九日復遷于合江樓三
年四月二十日復歸于嘉祐寺時方卜築白鶴峯之
上庶幾其少安乎
前年家水東回首夕陽麗去年家水西溼面春雨細東
西兩無擇緣盡我輒逝今年復東徙舊館聊一憩已買
白鶴峯規作終老計長江在北戸雪浪舞吾砌青山滿
牆頭䰀鬌幾雲髻雖慙抱朴子金鼎陋蟬蜕猶賢柳柳
州廟爼薦丹荔吾生本無待俯仰了此世念念自成劫
塵塵各有際下觀生物息相吹等蚊蚋
聞鄰舍兒誦書欣然而作
幽居亂蛙黽生理半人禽跫然已可喜況聞弦誦音兒
聲自圓美誰家兩青衿且欣習齊咻未敢笑越吟九齡
起韶石姜子家日南吾道無南北安知不生今海闊尚
挂斗天高欲横參荆榛短牆缺燈火破屋深引書與相
和置酒仍獨斟可以侑我醉琅然如玉琴
和陶飲酒(二首)
道喪士失已出語輒不情江左風流人醉中亦求名淵
明獨清真談笑得此生身如受風竹掩冉衆葉驚俯仰
各有態得酒詩自成
蠢蠕食葉蟲仰空慕高飛一朝傅兩翅乃得粘網悲啁
啾厭巢雀沮澤疑可依赴水生兩殼遭閉何時歸二蟲
竟誰是一笑百念衰幸此未化間有酒君莫違
和陶止酒
丁丑歲余謫海南子由亦貶雷州五月十一日相遇
於藤同行至雷六月十一日相别渡海余時病痔呻
吟子由亦終夕不寐因誦淵明詩勸余止酒乃和元
韻因以贈别庶幾真止矣(觀此序則知子瞻至雷州經過信宿惜别悤悤)
(曾未飽諳雷俗其居雷雜詠當屬秦淮海不應更入蘇詩也)
時來與物逝路窮非我止與子各意行同落百蠻裏蕭
然兩别駕各攜一稚子子室有孟光我室惟法喜相逢
山谷間一月同卧起茫茫海南北粗亦足生理勸我師
淵明力薄且為巳微痾坐杯勺止酒則廖矣望道雖未
濟隠約見津涘從今東坡室不立杜康祀
和陶擬古(三首)
有客叩我門繋馬門前柳庭空鳥雀散門閉客立久主
人枕書卧夢我平生友忽聞剝啄聲驚散一杯酒倒裳
起謝客夢覺兩愧負坐談雜今古不答顔愈厚問我何
處來我來無何有
客去室幽幽鵩鳥來坐隅引吭伸兩翮太息意不舒吾
生如寄耳何者為我廬去此復何之少安與汝居夜中
聞長嘯月露荒榛蕪無問亦無答吉凶兩何如
黎山有幽子形槁神獨完負薪入城市笑我儒衣冠生
不聞詩書豈知有孔顔翛然獨往來榮辱未易關日暮
鳥獸散家在孤雲端問答了不通歎息指屢彈似言君
貴人草莽棲龍鸞遺我吉貝布海風今歲寒
和鮮于子駿鄆州新堂月夜
明月入華池反照池上堂堂中隠几人心與水月凉風
螢已無迹露草時有光起觀河漢流步屧響長廊名都
信繁會千指調絲簧先生病不飲童子為燒香獨作五
字詩清絶如韋郎詩成月漸側皎皎兩相望
屈原塔
楚人悲屈原千歲意未歇精魂飄何處父老空哽咽至
今滄江上投飯救饑渴遺風成競渡猿呌楚山裂屈原
古壯士就死意甚烈世俗安得知眷眷不忍決南賓舊
屬楚山上有遺塔應是奉佛人恐子就淪滅此事雖無
憑此意固已切古人誰不死何必較考折名聲實無窮
富貴亦暫熱大夫知此理所以持死節
枸杞
神藥不自閟羅生滿山澤日有牛羊憂歲有野火厄越
俗不好事過眼等茨棘青荑春自長絳珠爛莫摘短籬
護新植紫筍生卧節根莖與花實收拾無棄物大將玄
吾鬢小則餉我客似聞朱明洞中有千歲質靈厖或夜
吠可見不可索仙人儻許我借仗扶衰疾
讀孟郊詩
愛君銅斗歌鄙俚頗近古桃弓射鴨罷獨速(一作著)短蓑
舞不憂踏船翻踏浪不踏土吳姬霜雪白赤脚浣白紵
嫁與踏浪兒不識離别苦歌君江湖曲感我長羇旅
與客遊道場何山
清溪到山盡飛路盤空小紅亭與白塔隠見喬木杪中
休得小庵孤絶寄雲表洞庭在北戸雲水天渺渺高堂
儼像設禪室各深窈奔泉何處來華屋過溪沼何山隔
幽谷去路清且悄長松度翠蔓絶壁挂啼鳥我友自杭
來尚歎所歷少明朝已陳迹清景墮空杳
寄鄧道士(并引)
羅浮山有野人相傳葛穉川之隸也鄧道士守安山
中有道者也嘗於庵前見其足迹長二尺許紹聖二
年正月十日予偶讀韋蘇州寄全椒山中道士詩依
韻寄之
一杯羅浮春遠餉採薇客遥知獨酌罷醉卧松下石幽
人不可見清嘯聞月夕聊戲菴中人空飛本無迹
焦千之求惠山泉詩
兹山定空中乳水滿其腹遇隙則發見臭味實一族淺
深各有值方圓隨所蓄或為雲洶涌或作綫斷續或鳴
空洞中雜佩間琴筑或流蒼石縫宛轉龍鸞蹙缾罌走
四海真偽半相瀆貴人高宴罷醉眼亂紅綠赤泥開方
印紫餅截圓玉傾甌共歡賞竊語笑僮僕豈如泉上僧
盥灑自挹掬故人憐我病蒻籠寄新馥欠伸北窗下晝
睡美方熟精品厭凡泉願子致一斛
書鄢陵王主簿所畫折枝
論畫以形似見與兒童鄰賦詩必此詩定非知詩人詩
畫本一律天工與清新邊鸞雀寫生趙昌花傳神何如
此兩幅疎淡含精勻誰言一點紅解寄無邊春
書韓幹牧馬圖
南山下汧渭間想見開元天寳年八坊分屯隘秦川四
十萬匹如雲烟騅駓駰駱驪騮騵白魚赤兔騂皇□龍
顱鳳頸獰且妍竒姿逸德隠駑頑碧眼波斯手足鮮歲
時剪刷供帝閑柘袍臨池侍三千紅妝照日光流淵樓
下玉螭吐清寒往來蹙踏生飛湍衆工䑛筆和朱鉛先
生曹霸弟子韓廐馬多肉尻脽圓肉中畫骨誇猶難金
羈玉勒繡羅鞍鞭箠刻烙傷天全不如此圖近自然平
沙細草荒芊綿驚鴻脱兔爭後先王良挾策飛上天何
必俯首服短轅
中秋見月寄子由
西風吹暑天益高明月耿耿分秋毫彭城閉門青嶂合
坐聽百步飛鳴濤使君攜客登燕子月色著人如著水
筵前不設鼓與鐘處處笛聲相應起浮雲卷盡流金丸
戲馬臺西山鬱蟠杯中淥酒一時盡衣上白露三更寒
荔枝歎
十里一置飛塵灰五里一堠兵火催顛坑仆谷相枕藉
知是荔枝千騎來飛車跨山鶻横海風枝露葉如新採
宫中美人一破顔驚塵濺血流千載永元荔枝來交州
天寳歲貢取之涪至今欲食林甫肉無人舉觴酬伯游
我願天公憐赤子莫生尤物為瘡痏君不見武夷溪邊
金粟芽前丁後蔡相籠加爭新買寵各出意今年鬭品
充官茶吾君所乏豈此物致養口體何陋耶洛陽相君
忠孝家可憐亦進姚黃花
别子由
先君昔愛洛陽居我今亦過嵩山麓水南卜宅吾豈敢
試向伊川買脩竹又聞緱山好泉眼傍市穿林瀉冰玉
遥想茅軒照水開兩翁相對清如鵠
泗州僧伽塔
我昔南行舟繋汴逆風三日沙吹面舟人共勸禱靈塔
香火未收旗脚轉回頭頃刻失長橋却到龜山未朝飯
至人無心何厚薄我自懷私欣所便耕田欲雨刈欲晴
去得順風來者怨若使人人禱輒遂造物應須日千變
我今身世兩悠悠去無所逐來無戀得行固願留不惡
每到有求神亦倦退之舊云三百尺澄觀所營今已換
不嫌俗士汙丹梯一看雲山遶淮甸
遊金山寺
我家江水初發源宦遊直送江入海聞道潮頭一丈高
天寒尚有沙痕在中泠南畔石盤陀古來出沒隨濤波
試登絶頂望鄉國江南江北青山多羇愁畏晚尋歸楫
山僧苦留看落日微風萬頃靴文細斷霞半空魚尾赤
是時江月初生魄二更月落天深黑江心似有炬火明
飛焰照山棲鳥驚悵然歸卧心莫識非鬼非人竟何物
江山如此不歸山江神見怪驚我頑我謝江神豈得已
有田不歸如江水
孫莘老求墨妙亭詩
蘭亭繭紙入昭陵世間遺跡猶龍騰顔公變法出新意
細筋入骨如秋鷹徐家父子亦秀絶字外出力中藏稜
嶧山傳刻典刑在千載筆法留陽冰杜陵評書貴瘦硬
此論未公吾不憑短長肥瘠各有態玉環飛燕誰敢憎
吳興太守真好古購買斷缺揮縑繒龜趺入坐螭隠壁
空齋晝静聞登登竒蹤散出走吳越勝事傳說誇友朋
書來乞詩要自寫為把栗尾書谿藤後來視今猶視昔
過眼百世如風燈他年劉郎憶賀監還道同時須伏膺
將之湖州戲贈莘老
餘杭自是山水窟側聞吳興更清絶湖中橘林新著霜
溪上苕花正浮雪顧渚茶芽白於齒梅溪木瓜紅勝頰
吳兒鱠縷薄欲飛來去先說饞涎垂亦知謝公到郡久
應怪杜牧尋春遲鬢絲只好對禪榻湖亭不用張水嬉
續麗人行
李仲謀家有周昉畫背面欠伸内人極精戲作此詩
深宫無人春日長沈香亭北百花香美人睡起薄梳洗
燕舞鸎啼空斷腸畫工欲畫無窮意背立東風初破睡
若教回首却嫣然陽城下蔡俱風靡杜陵饑客眼長寒
蹇驢破帽隨金鞍隔花臨水時一見只許腰支背後看
心醉歸來茆屋底方信人間有西子君不見孟光舉案
與眉齊何曾背面傷春啼
攜妓樂遊張山人園
大杏金黃小麥熟墮巢乳鵲拳新竹故將俗物惱幽人
細馬紅妝滿山谷提壺勸酒意雖重杜鵑催歸聲更速
酒闌人散却關門寂歷斜陽挂疎木
九日黃樓作
去年重陽不可說南城夜半千漚發水穿城下作雷鳴
泥滿城頭飛雨滑黃花白酒無人問日暮歸來洗鞾襪
豈知還復有今年把琖對花容一呷莫嫌酒薄紅粉陋
終勝泥中事鍬鍤黃樓新成壁未乾清河已落霜初殺
朝來白露如細雨南山不見千尋刹樓前便作海茫茫
樓下空聞櫓鴉軋薄寒中人老可畏熱酒澆腸氣先壓
烟消日出見漁村遠水鱗鱗山齾齾詩人猛士雜龍虎
楚舞吳歌亂鵝鴨一杯相屬君勿辭此境何殊泛清霅
定惠院寓居月夜偶出
幽人無事不出門偶逐東風轉良夜參差玉宇飛木末
繚繞香烟來月下江雲有態清自媚竹露無聲浩如瀉
已驚弱柳萬絲垂尚有殘梅一枝亞清詩獨吟還自和
白酒已盡誰能借不辭青春忽忽過但恐懽意年年謝
自知醉耳愛松風會揀霜林結茅舍浮浮大甑長炊玉
溜溜小槽如壓蔗飲中真味老更濃醉裏狂言醒可怕
但當謝客對妻子倒冠落佩從嘲罵
院東雜花滿山有海棠一株土人不知貴也
江城地瘴蕃草木只有名花苦幽獨嫣然一笑竹籬間
桃李漫山總麤俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠袖卷紗紅映肉林深露暗曉光遲日暖風輕春睡足
雨中有淚亦悽愴月下無人更清淑先生食飽無一事
散步逍遥自捫腹不問人家與僧舍拄杖敲門看脩竹
忽逢絶艷照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
和秦太虚梅花
西湖處士骨應槁只有此詩君壓倒東坡先生心已灰
為愛君詩被花惱多情立馬待黃昏殘雪消遲月出蚤
江頭千樹春欲闇竹外一枝斜更好孤山山下醉眠處
點綴裙腰紛不掃萬里春隨逐客來十年花送佳人老
去年花開我已病今年對花還草草不如風雨卷春歸
收拾餘香還畀昊
豆粥
君不見滹沱流澌車折軸公孫倉皇奉豆粥溼薪破竈
自燎衣饑寒頓解劉文叔又不見金谷敲冰草木春帳
下烹煎皆美人萍虀豆粥不傳法咄嗟而辦石季倫干
戈未解身如寄聲色相纏心已醉身心顛倒自不知更
識人間有真味豈如江頭千頃雪色蘆茅簷出沒晨烟
孤地碓舂秔光似玉沙缾煑豆輭如酥我老此身無著
處賣書來問東家住卧聽鷄鳴粥熟時蓬頭曳履君家
去
送戴蒙赴成都玉局觀將老焉
拾遺被酒行歌處野梅官柳西郊路聞道華陽版籍中
至今尚有城南杜我欲歸尋萬里橋水花風葉暮蕭蕭
芋魁徑尺誰能盡榿木三年已足燒百歲風狂定何有
羨君今作峨眉叟縱未家生執戟郎也應世出埋輪守
莫欺老病未歸身玉局他年第幾人會待子猷清興發
還須雪夜去尋君
秧馬歌(并引)
過廬陵見宣德郎致仕曾君安止所出作禾譜文既
温雅事亦詳實惜其有所缺不譜農器也予昔遊武
昌見農夫皆騎秧馬以榆棗為腹欲其滑以楸桐為
背欲其輕腹如小舟昂其首尾背如覆瓦以便兩髀
雀躍于泥中繋束藁其首以縛秧日行千畦較之傴
僂而作者勞佚相絶矣史記禹乘四載泥行乘橇解
者曰橇形如箕摘行泥上豈秧馬之類乎作秧馬歌
一首附于禾譜之末云
春雲濛濛雨淒淒春秧欲老翠剡齊嗟我婦子行水泥
朝分一壠暮千畦腰如箜篌首啄鷄筋煩骨殆聲酸嘶
我有桐馬手自提頭尻軒昂腹脇低背如覆瓦去角圭
以我兩足為四蹄聳踊滑汰如鳬鷖纖纖束藁亦可齎
何用繁纓與月題朅從畦東走畦西山城欲閉聞鼓鼙
忽作的盧躍檀溪歸來挂壁從高棲了無芻秣饑不啼
少壯騎汝逮老黧何曾蹶軼防顛擠錦韉公子朝金閨
笑我一生蹋牛犁不知自有木駃騠
四月十一日初食茘枝
南村諸楊北村盧(謂楊梅盧橘)白花青葉冬不枯垂黃綴紫
烟雨裏特與荔枝為先驅海山仙人絳羅襦紅紗中單
白玉膚不須更待妃子笑風骨自是傾城姝不知天工
有意無遣此尤物生海隅雲山得伴松檜老霜雪自困
楂梨麤先生洗琖酌桂醑冰盤薦此頳虬珠似開江鰩
斫玉柱更洗河豚烹腹腴我生涉世本為口一官久已
輕蓴鱸人間何者非夢幻南來萬里真良圖
過於海舶得邁寄書酒作詩遠和之皆粲然可觀
子由有書相慶也因用其韻賦一篇并寄諸子
姪
我似老牛鞭不動雨滑泥深四蹄重汝如黃犢走却來
海闊山高百程送庶幾門戸有八慈不恨居鄰無二仲
他年汝曹笏滿牀中夜起舞踏破甕會當洗眼看騰躍
莫指癡腹笑空洞譽兒雖是兩翁癖積德已自三世種
豈惟萬一許生還尚恐九十煩珍從六子晨耕簞瓢出
衆婦夜績燈火共春秋古史乃家法詩筆離騷亦時用
但令文字還照世糞土腐餘安足夢
渚宫
渚宫寂寞依古郢楚地荒茫非故基二王臺閣已鹵莽
何況遠聞縱横時楚王獵罷擊靈鼔猛士操舟張水嬉
釣魚不復數魚鼈大鼎千石烹蛟螭當時郢人架宫殿
意思絶妙般與倕飛樓百尺照湖水上有燕趙千娥眉
臨風揚揚意自得長使宋玉作楚詞秦兵西來取鐘簴
故宫禾黍秋離離千年壯觀不可復今之存者蓋已卑
池空野迥樓閣小惟有深竹藏孤狸臺中絳帳誰復見
臺下野水浮清漪綠窗朱戸春晝閉想見深屋彈朱絲
腐儒亦解愛聲色何用白首談孔姬沙泉半涸草堂在
破窗無紙風颸颸陳公蹤跡最未遠七瑞寥落今何之
百年人事知幾變直恐荒廢成空陂誰能為我訪遺迹
草中應有湘東碑
送將官梁左藏赴莫州
燕南垂趙北際其間不合大如礪至今父老哀公孫蒸
土為城鐵作門城中積穀三百萬猛士如雲驕不戰一
朝鼓角鳴地中帳下美人空掩面豈如千騎平時來笑
談謦欬生風雷葛巾羽扇紅塵静投壺雅歌清燕開東
方健兒虓虎樣泣涕懷思廉頗將彭城老守亦淒然不
見君家雪兒唱
贈寫御容妙善師
憶昔射策干先皇珠簾翠幄分兩廂紫衣中使下傳詔
跪捧再拜聞天香仰觀紘冕目生暈但見曉色開扶桑
迎陽晚出步就坐絳紗玉斧光照廊野人不識日月角
彷彿尚記重瞳光三年歸來真一夢橋山松檜凄風霜
天容玉色誰敢畫老師古寺晝閉房夢中神授心有得
覺來信手筆已忘幅巾常服儼不動孤臣入門涕自滂
元老侑坐鬚眉古虎臣立侍冠劍長平生慣寫龍鳳質
肯顧草間猿與麞都人踏破鐵門限黃金白璧空堆牀
爾來摹寫亦到我謂是先帝白髮郎不須覽鏡坐自了
明年乞身歸故鄉
送王伯敭守虢
華山東麓秦遺民當時依山來避秦至今風俗含古意
柔桑淥水招行人行人掉臂不回首爭入崤函土囊口
惟有使君千里來欲飲三堂無事酒三堂本來一事無
日長睡起聞投壺牀頭硯石開雲月澗底松根斸雪腴
山棚盜散人安寢勸買耕牛發陳廩歸來只作水衡卿
我欲攜壺就君飲
安國寺尋春
卧聞百舌呼春風起尋花柳村村同城南古寺脩竹合
小房曲檻欹深紅看花歎老憶年少對酒思家愁老翁
病眼不羞雲母亂鬢絲強理茶烟中遥知二月王城
外玉仙洪福花如海薄羅勻霧蓋新妝快馬爭風鳴雜
佩玉川先生真可憐一生耽酒終無錢病過春風九十
日獨抱添丁看花發
舟中夜起
微風蕭蕭吹菰蒲開門看雨月滿湖舟人水鳥兩同夢
大魚驚竄如奔狐夜深人物不相管我獨形影相嬉娛
暗潮生渚弔寒蚓落月挂柳看縣蛛此生忽忽憂患裏
清境過眼能須臾鷄鳴鐘動百鳥散船頭擊鼓還相呼
虢國夫人夜遊圖
佳人自鞚玉花驄翩如驚燕踏飛龍金鞭爭道寳釵落
何人先入明光宫宫中羯鼔催花柳玉奴絃索花奴手
坐中八姨真貴人走馬來看不動塵明眸皓齒復誰見
只有丹青餘淚痕人間俯仰成今古吳公臺下雷塘路
當時一笑潘麗華不知門外韓擒虎
十一月二十六日松風亭下梅花盛開
春風嶺上淮南村昔年梅花曾斷魂豈知流落復相見
蠻風蜑雨愁黃昏長條半落荔枝浦卧樹獨秀桄榔園
豈惟幽光留夜色直恐冷艷排冬温松風亭下荆棘裏
兩株玉蘂明朝&KR1680;海南仙雲嬌墮砌月下縞衣來扣門
酒醒夢覺起繞樹妙意有在終無言先生獨飲勿歎息
幸有落月窺清樽
郭祥正家醉畫竹石壁上郭作詩為謝且遺古銅
劍二
空腸得酒芒角出肝肺槎牙生竹石森然欲作不可回
吐向君家雪色壁平生好詩仍好畫書牆涴壁長遭罵
不嗔不罵喜有餘世間誰復如君者一雙銅劍秋水光
兩首新詩爭劍鋩劍在牀頭詩在手不知誰作蛟龍吼
送晁美叔
我年二十無朋儔當時四海一子由君來扣門如有求
頎然病鶴清而脩醉翁遣我從子游翁如退之蹈軻丘
尚欲放予出一頭(嘉祐初軾與子由寓興國浴室美叔忽見訪云君從歐陽公遊久矣公令)
(我來與子定交謂子必名世老夫亦須放他出一頭地)酒醒夢斷四十秋病鶴不
病骨愈虯惟有我顔老可羞醉翁賓客散九州幾人白
髮還相收我如懷祖拙自謀正作尚書已過優君求會
稽寔良籌往看萬壑爭交流(君近乞越州)
宋元詩會卷二十
