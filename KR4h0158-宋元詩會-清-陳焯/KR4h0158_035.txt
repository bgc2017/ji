宋元詩會卷三十五
兵部主事陳焯編
高登
(字彦先漳浦人少孤力學宣和間為太學生汴京被圍登與陳東等上書乞斬六賊及奪李綱兵柄)
(再詣闕争之欽宗即位相吳敏張邦昌將復用李邦彦登力陳為不可不報紹興初廷對直切授富)
(川主簿尋兼賀州學事秩滿士民匄留不獲相率饋錢以助其裝登辭之不可遂買書置學宫而去)
(召赴都堂審察上疏萬言帝覧而善之秦檜惡其譏已授静江府古縣令縣乃檜父舊治檜生于此)
(郡帥胡舜陟諭當建祠登曰檜為相無狀祠不可立舜陟大怒摭他事去登且誣以專殺之罪詔送)
(府獄登航海上書求納官贖罪帝憫之會有為檜誘登往見者登不從檜怒仍送府獄幸舜陟先死)
(其事得白廣漕辟為歸善令又用考試策題侵檜檜復坐以前事編管容州將置之死僅而得免謫)
(居授徒以終)
還山招陳希韓
乾坤莾回互日月相盪摩百年纔瞬息萬類總么麽是
身非我有造物如吾何觸事會心少幽棲發興多眷言
意所適樂此山之阿脩篁擢新幹老木榮舊柯谷聲傳
地籟松韻答天和獨石介而安寒泉淡無波園蔬掇纖
嫩名菓仍駢羅細蔫著雨花碧卷受風荷隨意坐莓苔
絺衣掛薜蘿得酒即酩酊作詩共吟哦嘯長情浩蕩舞
短影婆娑妻孥鹿門趣黃綺商山歌﨑嶇路辭遥迢逓
誰見過交親憶同調出處矢靡他每憐傷弓禽因感赴
燭蛾自覺此身浮相看雙鬢皤人事何時休歸來勿蹉
跎
冒寒行風雨有感
號風撼枯枿凍雨凝路塵乾坤秘日月八荒同一雲遥
知沙漠寒黯淡愁殺人天涯望不極流淚滿衣巾
中秋對月
繡江再見中秋月歲去月圓人尚缺相望千里共嬋娟
苦恨亭亭照離别今夕一樽誰與同孟光舉案對梁鴻
衆雛立侍儼成列以次持杯夀乃翁乃翁看月揩病目
手足傾頽頭髮秃但願團欒三十秋不計東西與南北
杜門
故人方謝客為問意如何午枕清風足夜窗明月多易
招惟酒聖難遣是詩魔一榻君家事何妨獨我過
夢遊故山
風際氅披鶴雲根杖策鳩幽棲知好在歸夢故難留山
放數峰出泉分一𣲖流把茆何日辦縛屋護松楸
送元泰
但得身長健何妨鬢已華胸藏惟錦繡筆走是龍蛇作
掾只三語讀書空五車卷懷已良計去去卧煙霞
水漲謝邑宰送米
心知一字不堪煮矻矻窮年黃卷中食粥由來未為拙
儲瓶况乃嗟屢空令君好賢嫓韓愈賤子受賜慙盧仝
春水從教遶舍北癡兒寧復啼門東
乞米
臣饑欲死侏儒飽方朔誰憐是歲星館下諸生笑豐腹
江頭漁父誚獨醒魯公已作乞米帖陶令旋尋儲粟缾
親舊依然眼相向故應特地為吾青
小源欲歸
潮頰香醪暈醉紅鐙敲歸路勒青驄水涵萬頃曾孫稼
月逗盈衿少女風大誤平生緣画足無聊中夜祗書空
擬將方寸難論事直扣天門問化工
夜行道中
黃茒時節瘴煙濃人在山凹第幾重梁竦負才徒感慨
嵇康賦性本疎慵此生自斷天休問吾道當年世不容
會脱幘巾還舊隠鹿門妻子慣相從
九日
塞雁南飛度戍樓一聲天地有餘秋家連滄海難窮目
人在蠻荒欲盡頭莫效涓涘禆國計况無毫髮為身謀
所須菽水能多少蹤跡飄然不繫舟
歐陽澈
(字德明崇仁人年少負氣慷慨談時事不少屈其憂國憫時出于天性靖康初上禦敵十策既又論)
(列十事皆不報高宗即位徒步走行在上封事極詆用事大臣為黃潛善所殺)
重遊寥陽洞有感
尋眞曾到寥陽殿小立廊腰花影轉飛瓊仙子下瑶臺
婥約雲鬟眼波剪水沈煙斷一簾秋醉睡海棠紅玉輭
武陵歸去探年華揚州夢覺江波遠重來風物恰依然
愛日融融素煙卷洞門寂歴鎖長春異木槎枒插天半
霞衣苒苒媚東風綠鎖窗前重識面酒酣春筍理琵琶
曲終依約含幽怨人間名利幾時休馬蹄不駐空留戀
桃花流水古猶今回首碧雲人不見
秋試下即事有感寄國鎮
籬菊金英噴異香杜門岑絶獨持觴風掀脱葉横斜舞
雲襯平林淺淡黃塞管有情增哽噎野花無緒伴凄凉
不禁景物撩秋眼剰與新篇付錦囊
戲促朝宗酒約
雨收雲海湧金盆簾捲香絲破篆紋雙陸無心酬白璧
十千有約醉紅裙哦詩誤許聯師服載酒眞當過子雲
待遣秋娘呈妙舞春山已把水沈薰
陳欽若時寓盤龍作詩寄之
凛凛冰霜嚼齒牙沈沈清夜詠簷花摩雲氣逸干星斗
落紙詞妍帶綺霞醉掃麝煤奔渴驥困紆象管引秋蛇
擬尋紅樹賡詩社却日揮戈不許斜
歸途遣興借朝宗韻簡敦仁
緩著歸鞭水石鄉息鞍箕踞小橋傍煙滋竹葉雙叢玉
秋著蘆花一岸霜潑眼溪山增爽氣襲人蘭蕙破幽香
擬提吟筆扛洪鼎反笑蚍蜉不自量
謝人惠紫竹杖
王猷珍重惠龍孫策險扶危價莫論爛醉縣錢過酒肆
狂吟步月打僧門虛心尚有凌雲操勁節元無染淚㾗
應向香山居士道朱藤雖好未為尊
臨川戲留友人
山童澤涸欲金流小雨廉纖陡變秋河朔飲徒方快意
鱸魚歸興不如休歌姝况有飛瓊侣結客當為擲菓遊
一曲陽關腸斷盡未應聞此不遲留
和子賢夏日晚望
溪山潑墨水雲秋似綺餘霞次第收燦燦拒霜鋪蓼岸
雙雙屬玉舞蘋洲杳無錦字來憑雁擬滅機心試狎鷗
望裏碧雲還又合數峰江上忍凝眸
洪皓
(字光弼鄱陽人少有竒節負經略四方志登政和五年進士王黼朱勔皆欲婚之力辭宣和中為秀)
(州司錄拯水災活十數萬人攝寧海令蠲貧弱四千八百戶税時號洪佛子建炎三年充北庭通問)
(使至彼被執其副使龔璹竟事劉豫公節愈厲致窘辱百端移太原遷雲中逓冷山金大臣有烏舍)
(者延公訓子而衣食不給宴如也淹留十五年放歸高宗欲大用之又以忤秦檜通判饒州責濠州)
(團練安置英州徙南雄卒年六十八諡忠宣有文集五十卷子适遵邁皆以文學致顯仕蓋忠義之)
(報云)
奉使留金金臣烏舍求詩口占漫答
久持使節傍門庭薄命猶賒五鼎烹羝乳何心占北海
鴈書隨夢到京城莫言地廣頻修怨應念民勞早戢兵
國寳善鄰君寳信坐膺難老見昇平
向子諲
(字伯恭臨江人敏中玄孫欽聖憲肅皇后再從姪也元符三年用后復辟恩補承奉郎三遷知開封)
(府歷京畿轉運副使建炎之亂康王次濟州子諲遣助軍費張邦昌使其甥劉逹齎手書通問子諲)
(焚書不啟因械繫劉逹于獄中力請康王率諸將渡河出其不意以救二帝遷江淮發運以素善李)
(綱為黃潛善所惡斥知襲慶府道梗不得行紹興元年移鄂州主管安撫荆湖東路單騎入賊營諭)
(降被執俄釋回詔提舉江州太平宫再除戶部侍郎因潘良貴叱其奏對煩凟上怒良貴而子諲亦)
(與同貶及和議起力排之忤秦檜致仕卒年六十八)
題王文孺臞菴
仙翁五十鬢猶青高卧柴門晝亦扄茅舍已忘鐘鼎夢
蒲輪休過薜蘿亭隂森門巷先生柳寂寞江天處士星
晩歲田家農事了閒抄寗戚相牛經
陳與義
(字去非洛人兒時即能作文登政和三年上舍甲科官教授遷太學博士高宗南遷避亂轉徙召為)
(兵部員外郎歴翰林學士知制誥紹興七年拜參知政事惟思用道德以輔朝廷尊主威正綱紀丞)
(相趙鼎每于上前陳恢復之論與義必助之無何出知湖州遂請祠卒年四十九所賦墨梅詩最為)
(徽宗所賞云)
休日早起
曨曨窗影來稍稍禽聲集開門知有雨老樹半身濕劇
讀了無味遠遊非所急蒲團著身寬安取萬戶邑開鏡
白雲度捲簾秋光入飽受今日閒明朝復羈縶
夜步堤上
旋買青芒鞵去踏沙頭月争教冠蓋地著此影&KR0691;兀樹
寒栖鳥動風轉孤管發月色夜夜佳人生事如髮夢中
續清遊濃露濕銀闕
連雨書事
九月逄連雨蕭蕭穏送秋龍公無乃倦客子不勝愁雲
氣昏城壁鐘聲咽寺樓年年授衣節牢落向他州
寒食
草草隨時事蕭蕭傍水門濃隂花照野寒食柳圍村客
袂空佳節鶯聲忽故園不知何處笛吹恨滿清樽
雨
沙岸殘春雨茅簷古鎮官一時花迸淚萬里客憑欄日
晚薔薇重樓高燕子寒惜無陶謝手盡可破憂端
雨中
北客霜侵鬢南州雨送年未聞兵革定徒使歲時遷古
澤生春靄高空落暮鳶山川含萬古鬱鬱在樽前
將次葉城道中
荒野少人跡竹輿伊軋聲晴雲秋更白野水暮還明寂
寞信吾道淹留諳物情王喬有餘舄借我一東征
宿資聖院閣
暮投山崦寺高處絶人羣遠岫林間見微泉舍後聞閣
虛雲亂入江闊野横分欲與僧為記今年懶作文
道中寒食(二首)
飛絮春猶冷離家食更寒能供幾歲月不辦了悲歡刺
史蔔萄酒先生苜蓿盤一官違壯節百慮集征鞍
斗粟淹吾駕浮雲笑此生有詩酬歲月無夢到功名客
裏逄歸雁愁邊有亂鶯楊花不解事更作倚風輕
岸幘
岸幘立清曉山頭生薄隂亂雲交翠壁細雨濕青林花
落客心碎鳥啼春意深窮鄉愁節換時得一閒吟
别吕伯恭
樽酒相逄地江楓欲盡時猶能十日客共出數年詩供
世無筋力驚心有别離好為南極柱深慰旅人悲
䎹王道濟䧟賊
海内堂堂友如今在賊圍虚傳袁盎脱不見華元歸浮
世身難料危途計易非雲孤馬息嶺老涕不勝揮
立春雨
衡山縣下春日雨遠映青山絲樣斜容易江邊欺客况
分明沙際濕年華竹林路隔生新水古渡船空集亂鴉
未暇獨憂巾一角西溪當有續開花
清明
雨晴閒步澗邊沙行入荒林聞亂鴉寒食清明驚節序
暖風遲日醉棃花書生投老王官谷壯士偷生漂母家
不用鞦韆與蹴踘只將詩句答年華
龍門
未到龍門十載彊斷崖依舊立斜陽金銀佛寺浮佳氣
花木禪房接上方羸馬乍來還竟去流鶯多處最難忘
老僧不作留人意看水看山白髮長
雨晴
天缺西南江面清纖雲不動小灘横墻頭語雀衣猶濕
樓外殘雷氣未平盡取微凉供穏睡急搜竒句報新晴
今宵絶勝無人共卧看星河盡意明
眼疾
天公嗔我眼常白故置昏昏阿堵中不怪參軍騎瞎馬
但妨中散送飛鴻著籬令惡誰能對損讀方竒定有功
九惱從來為佛種會知那律證圓通
秋夜
中庭淡月照三更白露澄空河漢明莫遣西風吹葉盡
却愁無處著秋聲
清明
街頭女兒雙髻鴉隨蜂趁蝶學妖邪東風也作清明節
開徧來禽一樹花
芙蓉洲
殘年不復徙他邦長與兩禪同夜釭坐到更深都寂寞
雪花無數落天窗
牡丹
一自黃沙入玉關十年伊洛路漫漫青墩溪畔龍鍾客
獨立東風看牡丹
汪藻
(字彦章饒州德興人幼穎異入太學中進士第由婺州推官遷江西提舉學事徽宗親製君臣慶會)
(閣詩惟藻和篇稱最時胡伸亦有文名人為之語曰江左二寳胡伸汪藻遷著作佐郎與王黼不合)
(罷去欽宗即位三遷為起居舍人高宗以中舍召時次揚州藻多陳奏宰相黃潛善惡之出主宫觀)
(明年復召用拜翰林學士帝親書白團扇紫誥仍兼綰黃麻似六經十字賜之自是詔令多出其手)
(紹興二年出知湖州六年詔賜史館餐錢聽辟所屬就纂日歷八年上所修書六百六十五卷升顯)
(謨閣學士以言者奪職居永州二十四年卒)
古鏡行
我有辟邪鏡得之咸陽宫其隂為天池一母將九龍㫄
書負圖字土蝕如旋蟲緘以駭雞珍妙極倕之工清光
照遠近千里秋毫空豈不鑒脂澤所貴肝膽通問誰為
此器太古非人功客聞重歎息意欲窺靈蹤高臺不辭
倚恐客難稱容繩窮匣半啟四室來悲風日車當晝留
羞澁如頑銅森然髮上指凛若臨霜鋒我還撫客手此
豈世寳同揮淚兩無言掩鏡鞶囊中
避地函亭野步
今日幸無雨天空出遥岑行行不知疲遂至春江潯汲
路轉籬落人家在桑隂平疇漲清波隴麥如人深溝畎
戲鳬鶩新蒲映浮沈我生本樵漁對此諧初心景物豈
不好悲來自難任風塵暗中原四海如驚禽黃屋狩萬
里兩宫隔辰參龍移螻螘窺月晦蟾蜍侵宇宙有傾覆
茲遊豈嶇&KR0706;銷憂賴濁醪太息誰能斟
庚午歲屏居零陵
暑退潦亦收瀟湘淨如染時觀自跳魚衝破青琬琰纖
纖初弦月不受薄雲揜近村應漸寒已有鴉數點
桃源行
祖龍門外神傳璧方士猶言仙可得東行欲與羡門親
咫尺蓬萊滄海隔那知平地有青雲只屬尋常避世人
關中日月空萬古花下山川長一身中原别後無消息
聞說瓜分因感昔誰教晉鼎判東西却愧秦城限南北
人間萬事愈可憐此地當時亦偶然何事區區漢天子
種桃辛苦望長年
過吳明叟新居
誰開大屋沈沈者門外垂楊拂車馬主人四十持節歸
高卧綠隂啼鳥下冥冥一徑傍花入忽有清池照深夏
魚吹落日知鏡净荷受微風看珠瀉夫君少多湖海氣
欲騁驊騮無地跨故將能事驚世人坐向雲端差萬瓦
稍培幽桂出窗前時放青山來竹罅人言此興極不淺
天遣公忙那肯暇要須便作輞川圖他日思歸聊對画
阻風雨辟邪渡寄王仲成
渡頭急雨鳴森木木杪顚風飛大屋没腰寒水稻生芽
滿眼青泥車折軸山行値雨舟値風窮愁日日煩天公
不如歸卧澗壑底世事一掃春煙空别君兩年重此别
喜君胸次渾冰雪擬將身作賈胡留無奈事如空鳥滅
挽我不回君怒嗔交情把握成參辰相隨百里還相見
只有西山似故人
過臨平(二首)
一别九霄路風煙長滿衣已成身老大無復世輕肥天
闊鳥雙下山寒人獨歸曉來何事雨春水半巗扉
睡起凉生岸鈎簾坐小窗麥風能起柁梅雨不鳴江往
事心長折歸途影自雙依然蒲柳地不待早秋降
次韻向君受感秋
且欲相隨苜蓿盤不須多問沐猴冠菊花有意浮杯酒
桐葉無聲下井欄千里江山漁笛晚十年燈火客氊寒
男兒幾許功名事華髮催人不少寬
醉别季高侍郎
疇昔追隨翰墨場功名今日愧劉郎英姿合上凌煙閣
巧譖曾遭偃月堂雙槳又乘清夜去一樽聊發少年狂
歸來却共燈花語騎省看成滿鏡霜
書寧州驛壁
過眼空花一餉休坐狂猶得佐名州雖遭瀧吏嗤韓子
却喜溪神識柳侯盡日野田行䆉稏有時雲嶠聽鈎輈
會將新濯滄浪足踏遍千巗萬壑秋
晚發吳城山
風埽陽侯雪陣平雨催摩詰画圖成氣吞浦溆重林盡
秋著江湖去鳥明厚禄故人無一字長年三老伴餘生
會須滿意開懷抱到眼廬山不世情
李彌遜
(字似之蘇州吳縣人登大觀三年進士調單州司戶擢編修以封事剴切廢斥八載靖康初知瑞州)
(徙知饒州以召對首奏勘亂大計排斥奸言帝嘉其讜直欲留之為時相所忌知吉州紹興七年遷)
(起居郎論事益鯁切無所避和議起胡銓范如圭曾開以忤秦檜相繼貶逐彌遜復抗争之檜大怒)
(嗾言官論彌遜與趙鼎王庶同沮和議落職十餘年卒朝廷思其忠節追復敷文閣待制有詩十卷)
同天隠少章遊嵩山懷元明
秦公我輩士早踏翰墨場萬言若投石十年猶枯囊苦
欲泛江海有親在高堂牢落京華春門無一壺漿長鞭
策瘦馬送我古道傍憐我値險艱赤心寫摧傷鏗鏘五
字句勢與鵰鶚翔感此坐矯首星星鬢成蒼西風小搖
落雨洗煙嵐光嶂曉露孤秀野隂栖暗芳更攜鮑謝流
履盡千巗霜搜竒得幽深訪古到渺茫月落潭影空清
吟殊未央緬懷紫芝宇百憂繞廻腸三歎已晡食十起
中夜牀雲埋長安日魂夢不敢驤茂苑富山水結廬余
所嘗我欲放船下卜鄰俯滄浪耦耕種秫田共掃三逕
荒頭白青山裏長歌樂歲觴
承天寺
宿雨洗蒼骨峰巒發新秀尋幽躡竒蹤騰踏衆山囿層
林鎖巗隈突兀見危構空高望浮黎静聖逼靈鷲我來
風雨秋白露欲昏晝但聞百川赴鳴玉瀉寒竇岳示閟
嵲峨路絶不得簉攀緣仰脇息坐石俯長溜帶露摘山
芎披榛覓仙酎山光晚逾清雲壑若相授終期爛漫遊
陽烏欲回咮更約十日留之子緩蹄輳
法王東庵
吾宗丘壑資耿耿抱幽獨結構祗洹家縈迴轉巗腹前
川布黃金合嶂來蒼玉步出覺華天乘凌眩生目雲間
起層林林際縣高屋斷砌滴疎泉微蹤隠深木堂空貝
葉昏苔盛半階綠朱幡久不來哀猨響秋谷
秋居雜咏(二首)
青春背我去白日不吾謀霜飈驚草木寒威戒衣裘寓
形復幾時四序忽一周世路伏劒戟中懷孕螟蟊營營
事長久頽齡如置郵丘園倘未卜悟悦心自休
窮秋雜花遠眷此霜下傑明金委珞瓔寳璐綴環玦依
依風轉蘭皓皓日穿雪苦無夭冶姿不受衆目悦銜觴
泛其英攬之腸為結誰能踵高門持以浣中熱
宿揚州城外
舟行遶城郭缺月疎林杪窈窕一溪深微茫衆星小忘
言對詩書適意親魚鳥幸此絶紛華行歌閱昏曉
遊黃蘗寺
苦為捫蘿行正坐愛山癖振衣雲中樹洗耳泉上石稍
尋優鉢林偶傍瞿曇宅溪横走羊腸山轉迴龍脊兩難
伴搘笻二老共飛錫望迷落葉秋坐斷蒲團夕雲歸繞
窗明香盡出簷碧希聲發巖竇妙觀生牆壁塵緣掃不
開勝事成今昔
行路難
江心蟠石蒼虬立山激江流浪頭急風昏月暗魚龍愁
電掣雲奔鬼神入船頭星斗天為低夜潮生寒洲渚移
鳴舷鼓枻驚楚子危檣遠䌫號吳兒篙師咄咄自相語
明朝扁舟繫何許半月江行十日風寸步家山隔秦楚
黃衫年少金雕鞍日高華屋春夢殘插花走馬咸陽道
世上空嗟行路難
虞仲通判以溪聲名軒約同賦
山根出泉瀉鳴玉上有蒼崖擎佛屋無風水石自撞觸
不盡潮音發寒谷宰官豈是雲間陸舊識南泉生處熟
當軒大㮄與名目平地重翻偃溪曲曲中時轉三妙語
一一聲音談佛祖喧豗噫視十方鼓萬壑風雷送煙雨
此聲不屬聞中取六鑿相攘竟誰主後來紛紛何足數
五乳峰頭曾賺舉山翁有耳百不聞團蒲曲几窮朝昏
何時沿溪掬寒綠掃葉煎茶睡初足
遊龍潭
秦山破碎天上來女媧仙去空崔嵬中縣鳴玉三千尺
下有百仞青銅開居龍變化出嘘吸雨暗雲昏鬼神入
我來坐石秋水間雲影扶疎落空濕浮丘容成不可俟
摩挲青壁著名字兩翁下遊會有時訪我鍾陵五松寺
山行遇雨
滄溟四乾青虬立碧雲摩霄高嶫岋六丁夜挽天河傾
石骨無塵露蒼濕長風吹雨不成絲飛鞚衝山帶煙入
羲和回馭還青冥布榖催耕喚春急
獨宿昭亭山寺
山寒六月飛霜雪樓殿夜深鐘鼓歇琅玕無風萬戟閒
屋角明河掛天闕龍牙七尺玉壺冰炯炯神清夢不成
可憐幽絶無人共卧看雲頭璧月生
發光林寺
朝發光林寺﨑嶇渡復攀樞衣緣翠濕側足下蒼頑急
雨欲平澗斷雲時見山祗應超勝地行路不知艱
久雨阻遊昭亭有作
浪跡隨方寄窮途觸事諳雨逄春甲子江滿地東南客
鬢霜前落詩情酒外酣上方愁獨往藜杖許同參
春日雜詠(二首)
幽栖足春事晴日苦相催屐齒穿沙穏笻鬚礙竹回光
風初轉蕙殘雪欲欺梅自是經過少柴門日日開
二月忽已破一春彊半過提壺工喚客布榖巧當歌得
酒先愁盡惜花翻恨多逄辰不為樂明日復如何
池亭詩月
輕雷不成雨風砌旋搘牀山亂雲行曲樓高月路長柴
門非故國戎馬尚他鄉笳鼓悲清暝關河思不忘
散策
散策北岡路牛羊歸徑深水窮人小立山静客微吟點
點稻花雨團團榕葉隂田翁罷争席明日共幽尋
與公序避暑石盎方晝欲寢聞林間禽鳴甚樂因
得小詩
一林啼鳥不知名應怪山翁此地行化蝶與周俱是夢
遊魚知我久忘情胷中丘壑眞餘事世上功名畏後生
但得盈樽供自酌何妨人境卧淵明
渡橫溪
百尺滄浪兩岸沙肩輿徒涉步欹斜溪聲猶帶夜來雨
山色漸分雲外霞岸曲斷林開鳥道水邊疎竹近人家
塵埃何處尋眞境試逐寒流認落花
次韻學士兄富陽道中
長江送客静波瀾路入回溪第一灣石瀨橫陳潮力減
風檣圜轉櫓聲閒驅除方寸無窮事領略平生未識山
自笑疎慵似中散政宜寥落水雲間
德甫知丞過筠莊谿亭為待月之會戲呈席上諸
友
載酒何人過子雲傳呼雞犬亦驚奔門無車馬苔侵逕
坐近池臺竹覆尊好月邀人留晚照疾雷催雨過前村
獨醒楚子眞多事共醉愚溪百尺渾
自連江赴守鄱陽黃原道中作
海角三年一夢成北來重聽偃溪聲凝雲帶雨留愁住
茂樹隨山送客行税稻沿崖畦上下茒茨枕谷路縱橫
莫從馬腹消雙髀此地眞堪老此生
題趙幹江行初雪圖
瓜步西頭水拍天白鷗波上寄長年箇中認得江南手
十里黃蘆雪打船
朱松
(字喬年徽州婺源人中進士第胡世將謝克家薦之除祕書省正字趙鼎都督川陜荆襄兵馬招松)
(為屬辭之鼎再相除校書郎遷著作郎再用常同薦除度支員外史館校勘歷司勲吏部郎秦檜决)
(策議和松與同列上章極言其不可檜怒諷御史論松懷異自賢出知饒州未上卒子熹)
題蘆雁屏
征鴻坐何事天遣南北飛蕭然如旅人無情自相依孤
葦吹欲折秋風不勝威冥冥一高雁空費弋者機寒聲
落煙渚相應不暫違嗟余識此情納手空歎欷
於潛道中
山行厭犖确理策扶欹危綠野三兩家一息知可期冉
冉層林端炊煙褭晴暉其民豐且樂恐是太古遺那知
都邑間百索困鞭笞繁華今何有半作道傍羸
度芙蓉嶺
幽泉端為誰放溜雜琴筑山深春未老泛泛浪蘂馥娟
娟菖蒲花可玩不可觸枯根盤翠岸老作蛇蚓蹙蹇裳
踏下流濯此塵土足何當餌香節净洗心眼肉餘功到
方書萬卷不再讀晚歲窮名山靈苖縱穿斸
坐睡
坐久睡屢兀手失未了書清風脱然至心醒得我娛起
看孤隙光了不移錙銖云何短夢中萬境生須臾嗟彼
市朝子百巧營其軀安知非夢境過眼滅無餘
戲答胡汝能
我生苦中狹與世枘鑿乖平生素心人耿耿不滿懷汝
能伯始後遊世如嬰孩相逄握手語便作塤箎諧時時
笑謂我如子患未涯執古以稽今求合誠難哉涉世幸
未遠子車尚可回不見山巨源雍容居鼎台寥寥嵇中
散絶交良可哀
謁吳公路許借論衡復留一日戲作
幽獨不自得駕言款齋廬殷勤主人意投轄恐回車世
途早已涉此去將焉如惟憂酒錢盡使我詩腸枯會合
曾幾何可復自為疎更當留一夕帳中搜異書
書窗對月
天公自厭雨一夕開寒晴霜風净曠野搖落有餘聲饑
鴉得林静霽月縈窗生故人千里餘濁壺誰與傾遥知
勸影醉共此通夕情明年溪上路來餉雨中耕
春日與卓民表陳國器步出北郊
灼灼桃吐華濯濯柳垂縷芳菲挽人出春工乃如許嗟
余閉門久佳節過不數伴擬山隂勝詩作斜川語誰言
一尊酒妙指合千古歸來讀殘書耿耿霜月苦空餘流
落心三歎非吾土
和謝綽中觀瀾亭
方塘灔宿漲曲澗來飛湍光涵蔚藍天澒洞碧玉寬小
亭塵土外瓦影浮朱欄霜渚寫秋色煙林養漁竿佳人
秋霞衣皎皎明月冠欲濯且無塵隠几得妙觀海若眩
河伯等在蝸角端那知坳堂上杯水生濤瀾
答保安江師送米
不見道人久天涯歲云除朝來食指動忽接送米書念
師折脚鐺五合未省餘雖無覆餗禍尚有乞食逋云何
憐孤客日受饑火驅未曾貸監河矧肻索(缺)奴嗟余事
筆耕輕棄南畆鋤慁煩方外客此計良已疎何時事粗
了歸葺五畆居生涯寄緯竹豈即非良圖
久雨短句呈夢得
身閒書有味吏傲俗不親小窗據物表掃盡心眼塵令
尹垂珠玉敲門喚行春作意向芳物吾車曾未巾愁隂
入病骨鳩婦聲亦嗔冥冥三日雨桃李迹已陳眼中醉
鄉路風味良獨醇流光不容玩尺璧何足珍漓俗益可
厭願言勤問津
菖蒲
東山在眉宇未到心鬱紆流泉撞哀玉清冽生菖蒲聞
有嬋娟子棄家來結廬窈窕雲霧窗參差冰玉膚絶粒
餌香節仙姿清且腴邇來隠身去冷落愁臞儒靈方無
由乞石斗移根鬚相看意已消何必見子都
中秋夜雨
秋雲定何心忍翳今夕月尚嫌微點綴况乃都漫滅他
時任氛霾此際望清澈倦投衲子窗竹雨聽騷屑對牀
不成夢有酒那能設螢飛矜意氣蟲語轉幽咽心知層
隂表皎皎玉輪潔何當凌倒景徙倚玩飛轍
曉過吳縣
舟行有嚴程越國常曉發雙櫓兀殘夢起坐窺落月人
家岸野水霧雨籠䆳闥遥憐瑣窗人欹枕聽嘔軋
秋懷(四首)
秋風未幾日我髮白已多千林了未覺奈此一葉何安
坐惜流光斜盻寄庭柯寒蟲獨何者唧唧夜自歌
月林疎愈明露草净可拭飛飛螢逓照軋軋蟲自織移
燈檢書讀千載如經夕微言契夙心妙解失陳迹文章
事雕琢回視眞兒劇世無揚子雲此理誰見直
林皋片葉脱静士最先知自我抱兹獨悠然星氣馳乾
坤一逆旅鼎鼎竟何為枯榮俯仰中兒輩浪自悲青雲
渺難必白髮不可辭得飽良已泰雨畦瓜芋肥
市朝富危機匹夫死憑河何如狎鷗子烟雨一滄波行
藏各有趣不在相詆訶我師陋巷人千古冠四科
送志宏西上
九州眼一槩餘子眞瑣瑣嶽立培塿中喜此高岋硪如
公我輩人取友亦到我揮毫賦垂天風雨卷蓬顆相期
八表遊未覺夙心左解龜醉江閣酒面山月墮起瞻帝
鄉雲感歎不成坐何須飛霞佩自辦凌風舸瀛州渺溟
渤萬里一掀簸
月桂花
窗前小桂叢著花無曠月月行晦朔周一再開復歇初
如醉肌紅忽作絳裙色誰人相料理耿耿自開落有如
貧家女信美乏風格春風木芍藥穠豔傾一國芳根雖
無恙歲晚但枯枿
飲梅花下贈客
憶挽梅花與君别終年夢掛南臺月天涯谿上一尊酒
依舊風枝舞香雪高情絶豔兩無言玉笛冰灘自幽咽
且當醉倒此花前猶勝相思寄愁絶
淮南道中微雪
密密雲隂合斜斜雪態妍似欺春力淺故傍客愁邊宿
鳥投村暝寒梅抱蘂鮮無人命尊酒清絶裊茶烟
東陽社日泛舟觀競渡
誰喚思家客來為蕩槳嬉鬢華羞照水雨意解催詩疊
鼓飛文鷁香鬟出短籬醉歸眞夢覺猶憶湔裙時
解汳舟
上國經年客春流一櫂波已醒離帳酒猶記客亭歌野
枕殘歸夢霜衾擁獨哦蓬窗横落月作意傍人多
西湖泛舟
望湖樓下照衰顔羞見塵埃兩鬢斑風艇縱看山轉側
烟堤儘逐水回還喚人歸去城鐘急觸處相親嶺月彎
不用新詩摹絶境定知長到夢魂間
贈言命張生
俛仰塵埃的自羞稍看寒餓復誰憂小兒造物巧相戲
窮鬼逐人殊未休我所不知煩子算世如無取更何求
服箱挹酒眞么麽那用區區問斗牛
贈僧
知有叢林特地過幅巾迎笑出巖阿杖藜同覓牛羊路
濯足來分鷗鷺波豈不倦遊貪斗粟坐令歸思動漁蓑
他年會有相逢日稍食吾言聽子呵
答卓民表送茶
攪雲飛雪一番新誰念幽人尚食陳髣髴三生玉川子
破除千餅建谿春喚回窈窈清都夢洗盡蓬蓬渴肺塵
便欲乘風度芹水郤愁狡獪得君嗔
答人留别之什
家在大江東復東去君一舍碧流通那知臨水登山處
同寄飛蓬斷梗中愁絶杯中千里月夢縈江上一帆風
只今且作須臾意更典雲裘醉小叢
招友生
雨收天氣欲清明猶有餘寒在粥餳馬隊客勤貪晝永
鱣堂人病想身輕讀書有味虀鹽好對境無情夢寐清
欲話此懷須我輩一來蠟屐伴春行
送藺廷彦之衡州
墻東新徑去年開二老扶笻便往來數面何曾三日别
離懷都寄十分杯客亭繫馬梅争落官舍裁書雁欲回
見說雲霄有知已那須卜築向蒿萊
曾幾
(字吉甫其先贑州人徙河南府幼有識度母死蔬食十五年入太學有聲用兄弼蔭授將仕郎試吏)
(部優等賜上舍出身擢國子正靖康初提舉淮東茶鹽高宗即位累遷浙西提刑坐兄開與秦檜力)
(争和議牽連落職僑居上饒七年檜死起知台州以賀允中薦得召對稱旨授秘書少監歷敷文閣)
(待制乾道二年卒年八十二諡文清有文集三十卷)
嶺梅
蠻煙無處洗梅蘂不勝清顧我已頭白見渠猶眼明折
來知韻勝落去得愁生坐入江南夢園林雪正晴
鄧帥寄梅併山堂酒
甓社湖邊路詩筒得報回舊時雲液酒新歲雨肥梅不
是園官送眞成驛使來鬢毛都白盡更著此花催
謝人送壑源絶品云九重所賜也
三伏汗如雨終朝霑我裳誰分金掌露來作玉溪凉别
甑輭炊飯小爐深炷香麯生何等物不與汝同鄉
述姪餉日鑄茶
寳銙自不乏山芽安可無子能來日鑄吾得具風爐夏
木囀黃鳥僧窗行白駒談多喚坐睡此味政時須
次韻雪中
積雪何所待冷雲終未開有時聞瀉竹無路去尋梅只
欲關門卧誰能蕩槳來辟寒須底物正合麯君才
種竹
近郊宜竹樹手植滿庭隅餘子不足數此君安可無風
來當一笑雪壓要相扶莫作封侯想生成鄙木奴
巖桂
粟玉粘枝細青雲剪葉齊團團巖下桂表表木中犀江
樹風蕭瑟園花氣慘凄濃薰不如此何以慰幽棲
即事
似病原非病求閒方得閒殘僧六七輩敗屋兩三間野
外無供給城中斷送還同行木上座相與往茶山
(清波雜志云宋高士寓上饒者則有徐師川吕居仁鄭顧道曾宏父吉父諸公嘉祐中狀元劉煇嘗欲編)
(玉溪唱酬集以誌其盛因循未成焯按吕本中字居仁紹興間官中書舍人秦檜既相私有引用意本中)
(封還除目檜隨風御史劾罷之因屏居茶山寺以殁鄭望之字顧道彭城人少有文名官吏部侍郎弟資)
(之字深道亦吏部侍郎僑居上饒扁其室曰寓屋師川名俯詩見前卷居仁於南宋稱雅宗其全集不傳)
(僅從石倉詩風中錄得數首而已宏甫名開與鄭君詩皆無從見惜哉)
長至日述懷兼寄十七兄
老來逾覺白駒忙眼看重陽又一陽心似死灰飛不起
愁如寒日短初長厭看賓客空投謁強對妻孥略舉觴
回首山隂酬勸地應憐鴻雁不成行
壬戍歲除作明朝六十歲矣
禪榻蕭然丈室空薰銷火冷閉門中光隂大似燭見䟦
問學只如船逆風一歲臨分驚老大五更相守笑兒童
休言四十明朝過看取霜髯六十翁
謝人分餉洞庭柑
黃柑送似得嘗新坐我松江震澤濱想見霜林三百顆
夢成羅帕一雙珍流雲噀霧眞成酒帶葉連枝絶可人
莫向君家樊素口瓠犀微齼遠山顰
(此詩一作謝宏父餉柑然宏父其兄也不應有君家句)
荔子
異方風物鬢成斑荔子嘗新得破顔蘭蕙香浮襟解後
雪霜膚在酒酣間絶知高韻傾瑶柱未覺豐肌病玉環
似是看來終不近寄聲龍目漫追攀
避寇遷居郭内風雨凄然鄭簡道餉酒
烟雨昏昏二月梅全家避寇寄城隈欲尋碧落侍郎去
遽沐青州從事來令我妻孥爭洗盞想公伯仲正傳杯
安能鬱鬱久居此且傍茶山松逕回
雪作
卧聞堆霰却無聲起看階前又不能一夜紙窗明似月
多年布被冷于冰屐穿過我柴門客笠重歸來竹院僧
三白自佳清亦好諸山粉黛見層層
雪中登王正中書閣
對雪誰堪語登樓似欲仙人家修月戶丈室散花天峰
疊鈎簾外江横隠几前寒深落雁渚清集釣魚船解病
從摩詰消愁得仲宣展書明細字烹茗濕疎烟月好還
同夢詩成已下弦明年倘相憶為一到關邊
宋元詩會卷三十五
