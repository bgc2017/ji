宋元詩會卷六十四
兵部主事陳焯編
金詩附
李獻能
(字欽叔河中人年二十一以省元賜第廷試第一人宏詞優等授應奉翰林文字在翰苑凡十年出)
(為鄜州觀察判官用薦者復應奉俄遷修撰以鎮南軍節度副使充河中經歴正大八年河中陷獨)
(得一船走陜州被召以道梗不能赴就權陜府行省左右司郎中軍變遇禍)
夜宿虚皇閣下
倚天青壁截雲霞一水高縣界削瓜不惜竛竮攀石磴
要看絢爛坼雲華玉峰影裏虚皇閣鐵笛聲中祕監家
明日川塗入塵土却應平地幾褎斜
上清宮梅同座主閒閒公賦
厭住盧家白玉堂琳宮瀟洒占年芳光生琪樹風霜古
影占銀潢月露涼物外根株本仙種世間紅紫避嚴粧
遨頭詞伯今何遜一笑詩成字字香
送獵口號(二首)
蓮燭金紗蔟蔟齊宮槐籠曉尚凄迷景陽鍾罷聽殘漏
萬馬銜霜不敢嘶
閶闔傳符啟九關一聲清蹕駐南山虎賁先導三千士
天馬初離十二閑
王渥
(字仲澤以字行興定二年進士調管州司候不赴壽州防禦使邦獻商州防禦使國器武勝節度使)
(庭玉愛其才連辟三府經歴官在軍中凡十年舉寧陵令未赴丁母夫人憂廬墓三年服除復授寧)
(陵正大七年金國與宋議和擇可為行人者仲澤以才選凡再至揚州制司宋人愛其才有中州豪)
(士之目使還以寧陵課最遷一官入為尚書省掾三月即授太學助教充樞密院經歴官八年院廢)
(權右司郎中中牟失利不知所終)
有寄
十年鐵馬暗京華客子飄零處處家征雁久疎河朔信
小梅重見汝南花棲棲活計依簷雀冉冉年光赴壑蛇
舊雨故人應念我不來聯句夜煎茶
寄京父
憶昔相從在寢丘城南城北縱歡遊杏花聯句香隨馬
野水添杯浪拍舟邂逅又從三月别飄零合負一春愁
汝陽淮甸經行徧應有新詩為我留
被檄再至揚州制司驛亭有題詩譏予和事不成
者云來往二年無一事青山也解笑行人因為
解嘲
二年奔走道途間知被青山笑往還只向江南南岸老
行人應更笑青山
冀禹錫
(字京父龍山人崇慶二年進士調沈丘簿與縣令不相能及令以贓敗疑京父發之乃賂遺權貴誣)
(京父以賓客依託之事坐廢十年正大中當路諸公極力辨其被誣乃得用常調守扶風丞召補省)
(掾不就歸德奏充知事及城被攻京父為經歴官守禦之策一府倚重之車駕至授左右司都事兼)
(應奉翰林文字官奴之變家人勸京父羸服免禍不從人有自外至者京父問賊入禁中否曰禁中)
(賊滿矣乃自投水中)
僧房
上方樓觀裌衣寒霜後川原眼界寬我是禪房未歸客
阿師休作長官看
張建
(字吉甫蒲城人明昌初舉才行授絳州教官召為宫教應奉翰林文字以老乞身道陵愛其淳素不)
(欲令去左右眷眷久之超同知華州防禦使事仍賜詩有從今晝錦蓮峰下三樂休誇榮啟期之句)
(士林榮之吉甫自號蘭泉老人有集行于世)
擬古(四首)
客從岳頂來貽我松粉黃為言服之久身輕欲飛翔我
嘗淡無味我嗅寂無香還君三太息世好方膏粱
枯桑依頽垣摧折生理微剝我枝間葉備君身上衣葉
盡誰復顧棲烏亦來稀君看牡丹叢日日笙歌圍
庭前蘭蕙窠三年種不成門外旱蒺藜一旦還自生第
恐傷我足鋤去根與萌如何一雨後走蔓復縱橫
有客曳長裾袖刺謁高閎低頭拜閽者始得通姓名主
人果厚眷開宴海陸并顧必承彼顔語必順彼情不如
茅簷下飽我藜藿羹
送張子玉
渭水玻璃碧秦山劍戟明秋光如我瘦行色與君清蟬
嘒西風柳鴉翻落日城歸舟幸無物且莫苦貪程
毛麾
(字牧達平陽人大定十六年舉學行特賜進士出身授挍書郎入教官掖歴太常博士終于同知沁)
(州軍州事有平水集行于世)
魏城馬南瑞以異香見貽且索詩為賦
二卉真香豈復加便宜編譜入雄誇留殘一點薔薇水
幻出諸天薝蔔花佩帶正垂金鈿小薰爐孤起翠雲斜
金籠甲帳豪華事慚愧桑樞甕牖家
春賞
潤土梅天雨乍晴喚回春意有新鶯雲霞照眼青山近
羅綺吹香白晝明翠勺銀罌沽酒市暖風遲日賣花聲
人人共喜華胥世何用鼇頭羨錦城
王琢
(字器之平陽人與毛牧達同時相友善天性孝友為鄉里所稱酷嗜讀書往往手自抄寫家素貧乏)
(而能以剛介自持未嘗有所丐貸時命不偶年四十五以病卒士論惜之有姑汾漫士集行于世)
癸酉歲大熱
似動不動雲蒸空欲雨未雨天無風時時日腳蹴雲破
一射萬土紅爐中纖絺挂體劇重鎧大屋僅可為樊籠
積冰為丘坐自潰輕箑况得微涼通山林亦聞有暍死
城市偪側宜無容雖然一氣播常令頓作駭異疑非公
曾聞天南有祝融出入毒霧騎雙龍自從鼎去昧神怪
無乃煽虐行心胸手搖斗柄酌炎海力逐熛怒乘離宮
喜為鬱蒸怒為火流爍金石乾河洪熾昌自欲弄朱夏
驕蹇未肯官炎農烟霞灼灼燥昏曉鳥獸喘喘茫西東
此而不制滿三伏遂恐百物隨枯蓬太白之兵攢萬峰
銀河之浪滔無窮可洗虐焰夷姦凶我欲呼愬煩神功
耽耽九虎天關重
王元節
(字子元弘州人祖山甫遼戶部侍郎父詡海陵朝左司員外郎子元壻于南山翁傳其賦學第進士)
(雅尚氣節不能從俗俯仰故仕不達既罷密州觀察判官即閒居鄉里以詩酒自娛號遯齋老人年)
(五十餘卒)
古鎮道中
秀拔諸峰鎮海墩海天水氣兩昏昏鷗飛翠竹白沙地
人宿黃魚紫蟹村向背雲山行處路淺深潮浦漲來痕
同遊幸有能詩客不倦躋攀到石門
青塚
環佩魂歸青塜月琵琶聲斷黑山秋漢家多少征西將
泉下相逢也合羞
叚繼昌
(字子新白水人自號適安居士家甚貧而世間事皆不挂口有以錢遺之者必盡送酒家一日天苦)
(寒人有遺之酒者飲不盡而醉夜半忽驚用衣衾覆酒缸僵臥榻上人為言酒自不冰先生將不為)
(寒所病乎子新笑曰人病尚可酒病不可療也其好飲如此臨終辭鄉里託以他適明日臥于党氏)
(園亭大石上視之已逝矣)
梨花
一林輕素媚春光透骨濃薰百和香消得太真吹玉笛
小庭人散月如霜
春早
斷冰銷盡荻芽尖凍壠蘇來白薺添幾片野雲飛不去
晚風吹作雨纖纖
岳行甫
(字仁老鄜州洛川人在關中最有詩名泰和初有以仁老所作達之道陵者道陵大加賞異授以官)
(不就士論皆高之)
謝人惠二小漆冠
規製新翻出杜郎最宜閨子夜燒香不爭寶髻峩宮樣
自與霓裳配道裝細攏翠鬟雲易滿淺銜牙櫛月難藏
水衡雙寄非無意要買楊枝惱孟光
立春日
銀線青絲翠椀堆爭牛擊鼓欲驚雷翻風鬭巧春頭勝
漉雪浮香臘尾杯迎暖梢梢金著柳逗寒葉葉粉飄梅
不成一事人空老半百光隂又七迴
周馳
(字仲才濟南人經學出于醇德先生王廣道賦學出于泰山李時亨至于党趙又其忘年友也資性)
(古雅而以襟量見稱大定中住太學屢試策論魁多士貞祐之兵濟南陷不肯降赴井死)
㪪子(私盍反支起也)
勿以微才棄安危任不輕誰憐一片小能使四方平几
案由吾正槃盂免爾傾會當遇夷坦沈默更何營(此詩王仲)
(澤所傳或以為仲澤作也因其與周仲才詩意相近姑附于此以俟更考)
酬郭安道(二首)
西風吹起白蘋波半夜扁舟掠岸過不向長橋沽一醉
滿天明月奈秋何
江間小艇數能乘活計今如船子僧稍喜老妻能斫鱠
欲令穉子學扳罾
劉鐸
(字文仲冀州棗強人承安五年進士元光二年入為太常博士正大初改兵部員外郎以武昌軍節)
(度副使致仕癸巳歲病殁于京師自號柳溪先生有集傳世)
春日
翠微深處幾人家風颺輕烟雨壓沙寒勒野桃開較晚
向陽纔有兩三花
讀李訓鄭注傳
誰教閹宦作權臣肅代優游到敬文三子謀疎誰不道
泄機也合罪劉蕡
劉勲
(字少宣本出洛陽元魏遷洛陽二十萬家實雲中故其父祖而上為雲中人至少宣客居濟南樂其)
(風土遂占籍焉少日住太學與兄譙庭老俱有聲場屋間南渡後專于詩學往往為人所傳云)
春日
粉蝶耽香夢正迷黃蜂和蜜計何癡小軒無事誰如我
臥看楊花點硯池
秋凉
桃笙乘勢獻微凉紈扇無功送暑光老病不嫌風露冷
莫教添作鬢邊霜
秦略
(字簡夫陵川人父事軻有詩名工作大字簡夫少舉進士不中即以詩為業詩尚雕刻而不欲見斧)
(鑿痕故頗有自得之趣悼亡一詩高出時輩殆荆公所謂看似尋常最奇崛成如容易却艱難者耶)
(年六十七卒臨終留詩云軀殼羈棲宅兒孫邂逅恩雲山最佳處隨意著詩魂簡夫自號西溪老人)
(有集行于世子彥容為黃冠師)
白髮
臨水時自照照我須與眉須眉何所似恰似純白絲從
此一白後寧有再黑時譬如花落地不復還故枝殷勤
語須眉聽我自解詩幼小癡讀書既壯多憂思自苦有
冰蘗自潤無膏脂勞生到今日汝白將何辭
悼亡
自古生離足感傷爭教死别便相忘荒陂何處墳三尺
老眼他鄉淚數行多事春風吹夢散無情寒月照更長
還家恰是新寒節忍見堂空紙挂牆
馬天來
(字雲章人止謂之元章介休人黃裳榜經義進士博學多技能畫入神品百年以來無出其右者大)
(安初調潁州司候靈壁簿召為國史院編修官正大九年病殁于京師年六十一)
山中
青林寂寂鳥關關畫出風烟落照間脱却草鞋臨水坐
野雲分我一邊閒
劉昂霄
(字景玄别字季房陵川人元裕之云泰和中予識景玄于太原人有言是在家讀廣記半月能背誦)
(者予未之許也戲取市人日歷鱗雜米鹽者令讀之一過目無脱遺嘗用門資序調慶陽軍器庫使)
(不就諸公方薦試宏辭而景玄病不起矣臨終夢賦山泉云帶雲縈遠澗和月到疎林又云萬里馮)
(唐老中年賈傅歸未幾下世年三十七)
趙村晚望
放眼東原上風烟接渺茫林疎出村落野迥散牛羊天
地浮元氣山河半夕陽登高一長嘯未覺阮生狂
田紫芝
(字德秀滄州人父濟以蔭為部掾德秀少孤養于外家定襄趙氏故多居于忻年十三外祖廣寧治)
(中命賦麗華引語意驚絶人謂李長吉復生資性穎悟一覽萬言年二十讀經傳子史幾徧為人疎)
(俊而以藴藉見稱與同郡王元卿齊名貞祐初避兵臺山倉卒為游騎所馳遇害時年二十四士論)
(惜之)
夜雨寄元敏之昆弟(時年十六)
醉臥蕭森蝶翅輕一燈無語夢邊明虚檐急雨三江浪
老木高風萬馬兵枕簟先秋失殘暑湖山徹曉看新晴
對牀曾有詩來否為問韋家好弟兄
亂後登凌雲臺
秋思紛紛不易裁凌雲臺上獨裵徊亂鴉背著斜陽去
寒雁帶將秋色來破屋無烟空碎瓦新墳經雨已蒼苔
天翻地覆親曾見信得昆明有刦灰
冥鴻亭下第後作
眼底功名一物無飛揚跋扈竟何如青雲岐路多辛苦
賴得皇家結網疎
王萬鍾
(字元卿秀容人父甫字用之通經史淳質有儒行亦以知醫見稱兄萬石字器玉住太學有賦聲用)
(之妻死不更娶二子俱無家室井臼之事率親為之貧居陋巷中破屋蕭然不蔽風雨而絃誦之聲)
(不絶也元卿少有逸才與同郡田德秀齊名號王田初用之聞北兵入塞即以其州為不可守去之)
(太原五年不敢歸貞祐二年州破死者十餘萬人而用之亦以是日病殁于太原較其時皆三月三)
(日已時也人謂用之先見固可稱然生死定數亦自不能免云元卿父殁之後與其兄居于平晉之)
(金城里明年兵復至兄被害元卿欲收葬之時遊騎充斥親舊勸勿往元卿持不可曰兄死不收留)
(此身欲何用耶流涕而去尋亦被禍時人甚哀惜之死時年二十七)
元氏桂軒為敏之賦
簾捲堂前桂子凉一軒燈火夜初長月中春好元無價
天上風來别有香常棣一家同映秀詞林百世繼餘芳
閒花野草空無數掩盡人間獨擅場
春宵
風尖月細春猶淺酒冷燈昏夜向深人在西軒愁不寐
十年間事總經心
雷琯
(字伯威坊州人以薦書從事史館調入作司使博學能文時輩少有及者并州人李汾與伯威同在)
(史館以高蹇得罪伯威作詩送之頗譏翰林諸人不能少忍至與一書生相角逐使之狼狽而去有)
(郎君未足留商隱官長從教罵廣文之句又云明日春風一杯酒與君同酹信陵墳人甚稱之)
信陵館酒間
維昔有迂叟樹桐彼高岡殷勤為封植遂欲棲鳳皇桐
生日已長鳳來殊未央維鳳覽德輝非時詎來翔枝幹
枯以死志願終莫償憶在西周初飛下岐之陽裵回不
能去和鳴聲鏘鏘文王既已歿千載徽音亡咄爾叟何
為而欲發其光空令枯株上日晏啼鶖鶬
古意(二首)
綿綿兔絲草濯濯檉樹枝結根偶相值引蔓纏綿之春
風一披拂花葉含榮滋弱質附美蔭百齡誓不違清商
忽用事霜飈䬃已凄豈意百尺條同此寸草萎柔蔓失
所託憔悴徒傷悲知君無歲寒何用相因依
賢王悲墜履賢婦念遺簪重在不忘故微物何所欽嗟
我昔遊友雲路揚徽音詎念宿昔好棄擲各飛沈昔如
膠投漆今如辰與參桃李雖成蹊諒無松柏心
龍德宮
紫簫吹斷綵雲歸十二樓空盡玉梯綵仗竟無金母降
仙裾猶憶化人攜千年洛苑銅駝怨萬里坤維杜宇啼
莫倚危欄供極目斜陽更在露盤西
王賓
(字德卿亳社人貞祐二年進士由虹縣令入為尚書省令史壬辰遇亂反正授同知集慶軍節度使)
(明年以蔡州迎駕詔行六部尚書事為叛兵所害)
除夜
落拓功名挽不前圍爐兀坐夜蕭然臘殘畫角東風裏
春到梅花小雪邊守得歲來慵攬鏡送將窮去自裝船
平明撿點人間事只有詩魔似去年
李夷
(字子遷後改名儀宛丘人苦于作詩賦古鏡云盤盤古皇州夢斷繁華歇一鞭春事忙耕出隴頭月)
(土蝕背花昏蹄涔駭龍蹲須髥怒欲張縮手不敢捫又云壽光閱人多曾有此客否欽叔諸人甚愛)
(之)
書淵明傳後
南渡龍孫角秃顛不甘橫斃寄奴弦一襟義氣麾周粟
滿簡清風削宋年雪徑低迴松落落霜籬徤羨菊鮮鮮
時屯謐輩輕頽節顏厚吾家草木賢
史學
(字學優延安人兄才字才長住太學有聲學優正大中省試第一人釋褐舞陽簿辟盧氏令卒官妻)
(李氏河南尹成之孫女小詩殊有思致學優嘗客京師有所眷久而不歸李作詩寄之云百年風樹)
(底誰淚到君前學優得詩即日命駕)
陪陳彥人謁筠泉榮上人(以下四絶句皆其兄史才詩因學優附見)
強隨禪客到西禪竹柏圍青蔭石泉一首小詩吟不就
閒情元在落花邊
宫詞
寶帶香褠水府仙黃旂彩扇九龍船熏風十里瑤華島
一派歌聲唱采蓮
晚梅
孤根春半恰春回剛逐夭桃艷杏開蝶子蜂兒應有語
東風元不為渠來
七夕
箱牛回馭錦機閒天上悲懽亦夢間月夜並肩人不見
蕭蕭風葉滿驪山
侯册
(字君澤以門資仕與杜仲梁張仲經劉京叔遊用是得名嘗作樂府云玉階春草傷心碧錦瑟華年)
(過眼空又云千金買斷青樓月爛醉桃花扇影風人多愛之壬辰歲病京師圍中作詞甚哀明日君)
(澤死其後京城亦丘墟矣)
醉中
爛醉歸來失驢腳破靴指天冠倒卓起來白眼望青山
狂氣崢嶸無處著陶潛止酒意有在餔糟醊醨良未害
君看謝奕對桓温得失老兵何足怪螟蛉蜾蠃待二豪
飲中寧有山家濤平明徑訪陳驚坐相對西風把蟹螯
寒食
交遊零落葉辭柯歲月崢嶸馬注坡燕子不來寒食過
滿城風雨落紅多
昨朝
昨朝已作春歸辭今日還成送客詩客子春光俱不見
落花寂寂閉門時
王元粹
(字子正初名元粹後止名粹平州人系出遼世衣冠家年十八九作詩便有高趣性習專固世事不)
(以累其業故時輩無能當之者正大末用門資叙為南陽酒官遭亂流寓襄陽襄陽破隻身北歸寄)
(食燕中遂為黃冠師有十月風霜侵病骨數家針線補殘衣之句親舊有憐其孤苦欲為之更娶者)
(子正業已高舉主太極道院竟不能自返年四十餘癸夘九月病卒詩人淄川楊叔能輓之云匹婦)
(主中饋雖貧生理存五言造平淡隻影臥黃昏謾下陳蕃榻虚沾文舉尊北平家世絶銜恨入荒原)
(從弟鬱亦攻詩方之其兄蓋商周矣)
春日
春日何慘慘春雲何隂隂桃李都未花况乃餘寒侵久
在城市居而無人見尋讀易了一編靜見天地心貧士
寡徒侶古來非獨今
西山避亂
蒼山多回互四望令人迷過午日已暖殘雪融為泥路
滑不可進弱葛愁攀躋老幼委溝壑不如犬與鷄嗷嗷
同行子手中各有攜汲澗為飲食架木為巖栖夜半三
四驚翁媪禁兒啼念我長病母亂離隔東西
壽李長源
匹馬短衣看此行看君誰信是書生聽詩未覺秦川遠
倚劍長懷晉水清一飯見哀韓信恥千金為壽魯連輕
壯年休灑新亭淚且為江山灌巨觥
王鬱
(字飛伯少日作樂府擬古别離有黃鶴樓高雲不飛鸚鵡州寒星已曙之句人多傳之其後入京師)
(大為李欽叔所稱用是頗自貴重云)
傷别曲
蘭皋飛暗塵征車紆去轍長安雖咫尺回首繁華歇故
人亭下酒蛾眉眼中血平生慷慨腸忽作柔絲結傳聞
紫塞傍秋烽下危堞班超未投筆來瑱空嚼鐵誰能金
閨中坐看娟娟月
古别離
山腰露蕙含天淚江林楓葉秋容醉夫君八月雁門行
碎霜冷印白龍轡憶君挑妾初鳴琴琴中已有白頭吟
朝朝暮暮當時事言之秪足傷人心君不見湘妃二女
哭舜時烟筠青玉紅珠滋蒼梧人去百想絶忍教今日
生離别生離别情偏重不及雙飛南浦雲落紅寂寂春
閨夢
折楊柳
長安二月多綠楊遠信未到龍庭旁佳人中夜抱影坐
風窗冷冷愁思長青天無雲一鏡潔萬戶千門音響絶
何人橫笛在高樓玉龍呌徹春江月
王革
(字德新一名著臨潢人潢一作潼用蔭補官正大中以六赴廷試賜出身調宜君簿為人有藴藉善)
(談笑密國公璹與之唱酬相得甚歡年七十八終于雲中)
寄答劉京叔
十年相望惜睽違驚見蘭章墮客扉鄭子已聞耕有谷
榮公誰念老無衣水浮落日流難盡山礙行雲斷不飛
千古神州亦吾土幾時同采北山薇
申萬全
(字百勝高平人少有聲太學貞祐二年乙科調福昌簿不赴隱居盧氏山中以讀書為業正大中召)
(為史館編修從征死于水)
病中
浪走天涯歲月侵病中猶作越人吟野麋本自便豐草
倦鳥寧堪憶故林畫像功名原有命乞墦富貴果何心
幾時真脱塵囂累巖岫尋居不厭深
杜佺
(字真卿武功人宋末有詩名于關中阜昌中登科涖官亦有聲馬嵬太眞墓過客題詩甚多道陵詔)
(錄其詩得五百餘首付詞臣第之真卿詩在高等)
馬嵬道中
垂柳隂隂水拍堤春晴茅屋燕爭泥海棠正好東風惡
狼藉殘紅送馬蹄
李之翰
(字周卿濟南人宣和末擢第人有勸謁童貫可以徑至館職者周卿謝絶之金兵破洺州縛見元帥)
(誘之使降語及君臣之際辭情慷慨自分一死帥憐之遂被錄用後守寧州)
書呈仲孚
造物固難量誰能計寒餓失馬乃為福夢牛翻作禍長
溪霜練靜脩嶺蒼龍臥魂夢吾已安不勞歌楚些
歲暮
休怪年來白髮新天涯三載困埃塵偶離沙磧窮隂地
收得桑榆老病身對雪莫吟秦嶺句撥醅且醉漢江春
此生自斷無餘事何必區區問大鈞
三興居士
(三興居士阜昌中人)
題平隂僧寺
三吳家近水晶宮行坐紅香綠影中今日異鄉僧寺裏
一盆荷葉戰西風(原註云三興寓宋興之意三字可增作宋亦可作中也又楚以三戶而興)
(其義廣矣蓋宋人流落中州者)
楊興宗
(興宗高陵人宋既渡江故興宗有龍南集楊君羨嘗見之按興宗者亦寓意與三興同)
出劍門
嘔啞鳴櫓下長川萬疉青峰只眼前山鷓啄殘紅杏粉
杜鵑啼破綠楊烟夢迴蜀棧雲千片醉枕巴江月一船
物色誰分杜陵老風騷牢落劍南天
元日能
(日能不知何許人與劉巖老同時)
紅梅
天上瓊兒白玉肌吳妝約略更相宜認桃辨杏由君眼
自有溪風山月知(嵒老同賦云一點清香透雲雪是中那得杏花天評者謂二詩同意而日)
(能為工紅吳妝一作妝)
范墀
(字元涉系出潁川有詩話行于世)
和高子初梅
春風也自惜流光只放寒梅一樹芳玉粉更妝前夜雪
口脂猶注昔年香江湖昨夢誰同寄詩酒風流豈易忘
東閣何郎未全老花枝休笑鬢絲長
宋楫
(字濟川長干人年十九天德三年擢第除著作郎母老丐歸養許之官至孟州防禦使)
庭槐
庭槐先人手所植再世清隂方滿臺慚愧兒孫種桃李
花枝準擬當年開
高德裔
(字曼卿鶴野人高才博學弱冠擢第累遷登聞撿院同知太府少監平陽少尹開州刺史豐王傅卒)
(于西京路轉運使)
坐亡女(女環川張氏年十三異夢之後坐亡已四年矣贈詩者甚多)
結習銷來性自圓去留元不間人天消搖自是忘形蝶
枯寂寧同委蜕蟬無礙真空常蕩蕩若存餘息尚綿綿
立亡坐脱皆游戲定力何嘗有變遷
郭長倩
(字曼卿文登人皇統丙寅經義乙科仕至祕書少監兼禮部郎中修起居注)
義師院叢竹
南軒移種自西壇瘦玉亭亭十數竿得法未應輸老柏
植根兼得近幽蘭雖無穠豔包春色自許貞心老歲寒
百草千花盡零落請君來向此中看
張翰
(字林卿秀容人大定二十八年進士為人有藴藉如素宦然累遷監察御史翰林直學士貞祐初戶)
(部侍郎車駕南渡出為河平軍節度使召拜戶部尚書卒年五十五)
萬寧宮朝回
宿雨初收變曉涼宮槐恰得幾花黃鵲傳喜語留鞘尾
泉打空山輥鞠場已覺雲林非俗境更從衣袖得天香
太平朝野歡娛在不到蓮塘有底忙
金郊驛
山館蕭然爾許清二更枕簟覺秋生西窗大好吟詩處
聽得松聲又雨聲
李好復
(字仲通安喜人明昌二年進士榆次令有能聲入為警巡使嘗以事縛一護衞道陵有投鼠之喻出)
(為歴城令終于滑州刺史)
雨中與客飲
門外平橋一水分數聲漁唱隔溪聞暖風落絮飄香雪
小雨沾花濕夢雲釀具未甘名長物詩壇聊欲張吾軍
相逢莫惜通宵飲明日閒身不屬君
楊邦基
(字德茂大定中進士仕至祕書監禮部尚書文筆字畫有前輩風調世獨以其畫比李伯時云)
墨梅
粉蝶如知合斷魂啼妝先自怨黃昏花光筆底春風老
寂寞嶺南烟雨痕
盧元
(字子達玉田人幼而敏惠年未二十試于長安為策論魁擢第後又中策魁明昌初章廟設宏詞科)
(命公卿舉所知子達與郭黻周詢張復亨就試凡七日並中選遂入翰苑累遷至待制)
閒詠
天近蒼龍闕居連洗馬堂松聲得鄰舍山色出宮牆巷
陋輪蹄少庭閒日月長九衢紅霧裏亦有白雲鄉
舒穆嚕世勣
(字晉卿承安中進士終于禮部尚書)
紙鳶
鴟鳶鵰鶚孰雌雄假手成形本自同果物戲人人戲物
為風乘我我乘風扶搖漫擬層霄上高下都歸半紙中
兒輩呶呶方佇目豈知天外有冥鴻
趙思文
(字廷玉永平人明昌五年進士貞祐中陷歿都城間關南渡遂為金主所知歴虢州刺史汝州防禦)
(使金安集慶兩軍節庭使召拜禮部尚書壬辰卒)
試院中呈同官崔伯善李順之
睡起松隂鳥雀譁忽驚霜果堕檐牙簡書迫促全疎酒
眼力眵昏只費茶不學道人餐柏葉却隨舉子踏槐花
提衡文字非吾事崔李風流有故家
劉昂
(字次霄濟南人承安五年進士調鄠縣令劉光甫曾為同官稱次霄高材博學詩時有佳句云)
讀三國志
虎視鯨吞卒未休一時人物盡風流婦翁正得黃承彥
兒子當如孫仲謀乳臭蒙孫真寄坐齒寒鄰國莫分憂
阿瞞狐媚無多罪誰作桓文得到頭
王仲元
(字清卿平隂人承安中進士以能書名)
雪中同周臣内翰賦
天上瑞花散不收温温叶氣浹皇州橫溪月澹梅宜臘
平野風閒麥有秋清興雅高東武會孤吟誰似灞陵遊
西山玉立三千丈好句都輸趙倚樓
盧洵
(字仁甫高平人李承旨致美見所作上梁文勉使就舉六十一歲呂造榜登科歴河南府教授河陽)
(丞宜陽令致仕後居伊陽年八十三卒)
白溝
白沙清淺不容舟遼宋封疆限此溝到了山河無定主
碧波依舊只東流
馮辰
(字駕之臨潼人貞祐三年進士辟涇陽令九歲知作詩)
雨後(時年十三)
東風花外錦鳩啼喚起西山雨一犁綠滿蔬畦人不到
桔槔閒立夕陽低
李過庭
(字庭訓武亭人貞祐二年進士歴宜陽永寧滎陽三縣令所去見思入為右曹掾斷獄寬平當妖賊)
(李亨首坐所詿誤數百人皆從輕法正大中擢右三部司正終于昌武軍節度副使)
讀公孫弘傳
古來好客數平津我道真龍未必真一箇仲舒容不得
不知開閤為何人
宋元詩會卷六十四
