宋元詩會卷三十一
兵部主事陳焯編
程顥
(字伯淳世居中山徙河南大中大夫珦之子舉進士調鄠上元簿因吕公著薦為中允監察御史裏)
(行神宗素知其名數召見一日從容諮訪報正午始趨出中人曰御史不知上未食乎前後進說甚)
(多嘗勸帝防未萌之欲及勿輕天下士帝俯躬曰當為卿戒之王安石議㪅法令言者攻之甚力顥)
(被旨赴中堂議事安石方怒顥徐曰天下事非一家私議願平氣以聽安石為之媿屈出知扶溝縣)
(除判武學究為論新法不合罷歸哲宗立召用未行而卒年五十四顥與弟師事周敦頤倡明正學)
(以眞儒命世文彥博采衆論題其墓曰明道嘉定十三年賜諡純公)
陪陸子履白石萬固
條山蒼蒼河流黃中蒲形勢天下彊帝得賢侯殿一方
四年不更慰民望元豐戊午季春月上心閔雨愁黎蒼
使車四出走羣望我亦奉命來陜疆精誠感格天意順
詔書才下雨已霶病麥還青禾出土野農鼓舞歌君王
故人相見不道舊為雨歡喜殊未央聖主寬憂小臣樂
自可放蕩舒中腸白石萬固皆勝地主人為我攜壺觴
况逢佳日俗所尚車馬未曉填康莊扶提十里雜老幼
迤邐千騎明戈鎗初聽鳴鐃入青靄漸見朱旆輝朝陽
遨頭自是謝康樂後乘獨慚元漫郎侯來雖知有賓客
衆喜更為將豐穰臨溪坐石徧巗谷幽處往往聞絲簧
山光似迎好客動日景定為遊人長乘高望遠興不盡
戀戀不知岐路忙人生汨沒苦百態得此樂事眞難常
我辭佳境已惆悵侯亦那能久此鄕他時會合重相語
辜負泉石何能㤀
紫閣
仙掌遠相招縈紆渡石橋暝雲生澗底寒雨下山腰樹
色千層亂天形一罅遥使程難久駐回首羡漁樵
陳公廙園修禊事席上賦
盛集蘭亭舊風流洛社今坐中無俗客水曲有清音香
篆來還去花枝泛復沈未須愁日暮天際是輕隂
高觀谷
轟雷疊鼓響前峰來自彤雲翠靄中洞穴積陰成氣象
鬼神憑暗擅威風噴崖雨露千尋溼落石珠璣萬顆紅
縱有虬龍難作祟還應不是旱時功
凌霄三峰
長嘯巗東古寺前三峰相倚勢相連偶逢雲靜得見日
若有路通須近天怪石似雷鳴谷底老松如雪著崖顚
結根不得居平地猶與蓮花遠比肩
西湖
潩水橋邊鴨子陂樓臺只在郡城西煙波乍見心先快
島嶼將尋路欲迷盡日無風横舴艋有時經雨飲虹霓
如何咫尺塵埃地不使遊人續杖藜
和詠草
漸覺東皇意思勻陳根初動夜來新忽驚平地有輕綠
已蓋六街無舊塵莫為枯榮吟野望且憐愁醉祝香輪
詩人空怨王孫遠極目萋萋又一春
春日江上
新蒲嫩柳滿汀洲春入漁汀一櫂浮雲幕倒遮天外日
風帘輕颺竹間樓望窮遠岫微茫見興逐歸槎汗漫遊
不畏蛟螭起波浪却憐清泚向東流
下白徑嶺先寄孔周翰郎中
驟經微雨過芳郊轉覺長河氣象豪歸騎已登吳坂峻
飛雲猶認華山高門前岐路通西國城上樓臺壓巨濤
欲問甘棠舊風化主人邀客醉香醪
郊行卽事
芳原綠野恣行時春入遙山碧四圍興逐亂紅穿柳巷
困臨流水坐苔磯莫辭醆酒十分醉只恐風花一片飛
况是清明好天氣不妨游衍暮忘歸
春雪
二月將臨尾羣陰久退潛只知桃李豔何復雪霜嫌密
霰仍先集飄霙忽散霑帶風成料峭和雨作廉纖江漢
初彌望珠璣間得兼片痕才著瓦斜勢漸穿簾鳥化遼
城鶴途鋪越女縑落英時鬭舞飛絮或同黏寒怯開闈
賞光疑伴月覘價增樵市炭興入酒家帘惜竹頻敲葉
愁花旋覆苫失權悲太皞助虐有飛廉積勢方平壠澌
流已墜簷東君莫惆悵杲日待重瞻
草堂
參差臺殿綠雲中四面篔簹一徑通展讀華陽眞誥上
神仙居在碧琳宫
題淮南寺
南去北來誰得休白蘋吹盡楚江秋道人不是悲秋客
一任晚山相對愁
張載
(字子厚長安人少喜談兵年二十一以書謁范仲淹一見知其遠器乃警之曰儒者自有名教可樂)
(何事於兵因勸讀中庸載以為未足又訪諸釋老無所得乃反而求之六經嘗坐虎皮講易京師聽)
(從者衆一夕二程至與論易遂撤坐輟講謂學者曰汝軰可師之吾弗及也舉進士由祁州司法參)
(軍召問治道神宗悅以為崇文院校書歴知太常禮院移疾歸中道而卒所著正蒙西銘二書甚為)
(伊川所服世稱横渠先生賜諡明)
載近觀漢魏而下樂府有名正而意調卒卑者嘗
革舊詞追正題意作樂府(五首)
短簫歌
靈旗指不庭方大風泱泱天外揚短簫歌歌愷康朝廷
萬年繼明重光曾孫稼如茨梁嘉與萬邦純嘏有常
度關山
度關山循九州省耕寬徭詢明幽人為貴兮哀我人斯
敢余休
雞鳴曲
雞鳴嘐嘐兮台懷憂兄弟表裏兮台心求黃金門白玉
堂置酒愷樂榮華有光桃傷李僵爾如或忘
燕歌行
小雅廢兮東山不作哀我人斯皇心不樂丞哉斯人胡
然而天兮王師於鑠
東門行
古風出東門我行樂巾綦今歌東門行牽衣彊畱甘餔
糜仗劒去予忽如遺時清君去予心衰
移疾
移疾謝華省問耕還敝舍扶持便疎慵曠僻逃將迓晝
棋莎徑側暮粥桐陰下久矣澄清心永愧桑弧射
宿興慶池通軒示同志
清湘庭下千竿竹百尺斑斕聳蒼玉通軒軒外萬頃陂
陂接南山天與齊唐基一壞半禾黍舉目氣象增愁思
我來正當搖落時塵埃七日無人知東平叔子信余友
問學不厭堅相隨君莫痛兮鳳沼湮又莫悲兮花萼墮
所憂聖道久榛塞富貴浮雲眼空過明發余西叔且東
高談更為通宵坐
題館壁
壁門金闕倚天開五見宫花落古槐明日扁舟江海去
却從雲氣望蓬莱
别館中諸公
九天宫殿鬱岧嶤碧瓦參差接絳霄藜藿野心雖萬里
不無回戀向清朝
畢仲游
(字公叔鄭州人文簡公士安曾孫也與兄仲衍同登第官主簿轉運司元祐初召試學士院擢第一)
(歴官清苦終始不渝士林賢之以祕閣校理出知耀州淪黨籍卒年七十五)
寄鄭介夫
鄭子安彊否梅花萬里春如何投虎穴直欲犯龍鱗北
闕今無數南方信有人可憐妻子在年少不謀身
劉跂
(永靜東光人尚書右僕射劉摯之子摯為章惇蔡卞所䧟冤未白而卒徽宗立跂伏闕訴誣得復職)
(予贈諡跂遭黨事為官落拓家居避禍能詩文以壽終)
題半隱堂
一堂圖籍自陶冶三徑蕭蘭俱歲華定非平恩許侯宅
會是仲長公理家端居雅不煩摒擋佳設頗曾成咄嗟
惟我身閒數來往微絃一泛即生涯
任伯雨
(字惪翁眉山人父孜學行與蘇洵齊名鄕里伯雨自幼已矯然不羣文本經術中進士第調施州清)
(江主簿知雍丘縣召為宗丞擢右正言首擊章惇貶雷州繼論蔡卞六大罪建中靖國元年當國者)
(欲主調停故以中為名伯雨倡言唐惪宗時正坐君子小人雜進以致播遷建中乃其紀號不可不)
(戒居諫省半年所上一百八疏大臣畏其多言諭以少默即實授給事中伯雨不聽抗論愈力且將)
(劾曾布布覺之徙為度支員外郎尋知虢州崇寧黨事作削籍編管通州蔡卞等猶未甘心復用匿)
(名書逮其子赴獄鍜鍊無所得始釋之伯雨徙昌化三年而歸宣和初卒年七十三高宗初贈諫議)
(大夫後諡忠敏)
述懷
元符庚辰歲孟冬十二日任子丞大宗碌碌奉朝籍聖
主訪落初聽言勞日昃諫路員有闕求人恐不及誰謂
方遴選邂逅首疎逖詔旨忽中授䎹命旦夕惕平生慕
古人素願或可畢精神倍疏瀹激昂登文石青雲開九
天清光親咫尺每見情益交肝膽盡剖析敬承丁寧訓
重許以忠直自喜千載遇奮身遑他恤志欲收主威力
先排巨室切齒憤欽永刻意望䕫稷哀哉愛君心不能
當衆嫉投湘為獨醒得罪因懷璧尚賴天德廣閱歲已
再謫仇人意未厭窮荒必投斥轉海僅萬里艱危備經
歴有時遭颶風天地如抹漆雪浪山崩頽轟豗飛霹靂
扁舟甚桔槔俯仰顚倒立䨇檣捲欲折繩斷水蘸蓆鯨
鱷口垂涎噴吐煙雨集萬怪競周章腥臊助嘘吸平生
仗忠信安敢保瞬息夤緣脫魚腹島嶼稍登陟天氣欝
欲流土色焦成赤草木蒸氛霧亭午日未出荒徑少人
行窸窣走虺蜴居民傍溪滸横崖戶百十矮屋盡栅欄
臭穢如圈櫪家家啖菜粥雜米無十一小魚與細鰕相
尚珍鼎食鳥言分嘲哳卉服坌蒙羃顔色盡黃腫大半
抱瘴疾其風貪以淫其俗拙以僻殆非人間世宜爾太
荒閴我生本匹夫賦性自眞率雅有江海志仕宦特牽
廹一日偶遭際用舍何敢必但思忠邪分於國繫休戚
滄溟有竭時我意何窮極
元日
憶昔東班賀紫宸和風佳氣淨無塵龍墀初下觚稜日
雉扇齊開玉座春接武九霄曾近侍投荒三載作流人
窮通忤合雖天理俯仰尋思不為身
感古
指鹿姦謀豈偶然都緣人事不由天要知左右皆言馬
只為當時殺正先
鄒浩
(字志完常州人第進士調潁昌教授元祐中上疏論事將用為太常博士來之邵論罷之哲宗親擢)
(為右正言請試士勿書王氏經義時章惇獨相用事威權震赫浩持議每觸忌諱仍上露章劾其不)
(忠侵上適賢妃劉氏立為后浩力陳不可章惇詆為狂妄落職羈管新州徽宗卽位召復右正言遷)
(左司諫改起居舍人進中舍俄用兵吏二侍出知江寧府徙杭越州初浩還朝帝首嘉歎其諫立后)
(事因問諫草安在退曰焚之矣退告陳瓘瓘曰禍其在此乎及蔡京當國果忌浩使其黨為偽疏以)
(激上怒再責衡州稍復閣直以瘴疾卒年五十二高宗朝贈直學士賜諡忠)
秋蠅
秋風快如刀著木木欲折蕃鮮轉凄凄入眼無一悅青
蠅獨何為飛鳴猶未滅造化本無私爾生一偶竊念方
三伏中日車午停轍下照人世間何異紅爐熱勁鳥倦
戢翼獰獸喘吐舌惟人於此時體懈劇疲苶虚堂幸可
逃枕簟隨意設好睡邊韶同素懶嵇康埓更此値清涼
酣寢謂須決䨇睫纔欲交汗膚遭爾齧營營不絶聲宛
類讒口呐使我寢不安欲息還復挈况如一簞貧未能
萬錢歠園蔬薦脫粟杯盤殊滅裂䨇筯纔欲拈咀嚼遭
爾餮適從何處來食飲汙修潔使我味不甘欲嚥還復
噎敺除付疲兵袛足增跛蹩宜哉孫權彈為爾情激切
期望秋風回一掃無餘孽偶此延朝昏勿謂風不烈氣
候侵凝凛龍蛇且藏穴爾形大豆然豈能堅如鐵
别零陵
零陵距中邦道阻五千里我以放逐來本非心樂只身
止高山巔忽忽彌半䙫人情久自親况復多可喜坐使
故鄕念如火沃之水罪大不得留今兹動行李昭州雖
嶺南流寓蓋均耳儻未還庭闈在彼猶在此胡然當作
離耿耿殊不已物我要兼忘咄哉從此始
詠路
赤路如龍蛇不知幾千丈出沒山水間一下復一上伊
予獨何為與之同俯仰
王景亮攜晁無咎清美堂記來求詩為賦此
先生不出二十年幅巾種樹老盧泉盧泉水木清且妍
築堂流水茂樹間晁侯作記筆如椽画欄素壁青瑤鐫
明珠白璧光射天先生矜詫喜欲顚春歸野岸綠漪漣
青山東缺如斷環雲消風輭山蒼然杏梢紅破臙脂寒
先生醉狂夢思山自駕草車束塵編上堂讀書門晝關
金徽朱絲弄猗蘭相思古人太古前若非豪士魯仲連
即是幽人梁伯鸞先生好學老益堅少時不信功名艱
青衫屢補鞾次穿晚知有命絶可憐歸來自買汶上田
䆉稏香露凝秋殷只知留客有酒錢肻問釜粥寒虀酸
拖金曳繡卷曉班何似布褐煖且寬先生所願一何廉
貴人孰與先生賢朱門銅臭厨肉羶夜闌白月照管絃
美人一笑夭桃然安知賢達死丘園正恐後世終無傳
此意已輸先生先我今欲歸無由緣蕙帳依約聞清猿
何時相從一醉眠德公渡沔應已還山中桂枝聊攀援
次韻崔光先見簡作詩催春色
春遊有客忘朝暮酷似經星好風雨豈知仲蔚長蓬蒿
寂寂儒宫裁一畆新詩故委黃耳來舌在驚疑為頻吐
鴻鈞密運掃轍蹤萬物終然歸鼓舞去年枯槁欲樵蘇
今已蕃鮮媚農圃我家吹律信參天苗裔非才閴無覩
族寒官冷自離竒安能仰贊媧皇補廟堂爕理皆少年
佇見囊金罄花塢
代書招德苻
北風鳴四野饑鳥下黃昏寒燭照無寐孤懷誰與論伊
余賦招隱撫事倍銷魂莫使衡門下朝來獨負暄
次韻錢岊雪中
六出飛瓊玖雲愁正臘天寒聲生密竹爽氣徹純綿故
苑風初靜重樓月向圓何當酬此景蘸甲引金船
入試院呈同事章顯父推官及監試柴承之朝奉
漢江洶洶不知休江上譙門鼓角秋匹馬﨑嶇隨國事
同心邂逅得儒流何妨蟋蟀牀頭急况是芭蕉雨脚收
别乘端容共蕭散從今相與傲浮丘
又得敷文書
一封黃勅下天關嶺表湖南破旅顔吏部回頭真可笑
拾遺作伴竟同還張公洞裏花流水揚子江邊雪滿山
更約家居多暇日相從莫遣鬢毛斑
昭平别元光
不因投竄抵昭平那得相逢一笑親塵裏豈知居士意
山中聊見宰官身周顒尚以家為累元亮惟知酒是真
莫逆于心更何語撥開船子過醪津
昭州北還過滑石泉
馬頭今日過嚴關十九年前去復還惟有流泉聲似舊
憑欄重聽響潺潺
從昭州北還過永州澹山巖有狐鳴之異
我入幽嵒亦偶然初無消息與人傳馴狐戲學仙伽客
一夜飛鳴報老禪
游酢
(字定夫建州建陽人與兄醇以文行知名程頤見之京師謂其資可以進道程顥興扶溝學招使肄)
(業盡得其學第進士調蕭山尉用薦召為太學博士以養親求知河陽縣晚得監察御史出知漢陽)
(軍和舒濠三州而卒)
歸雁
天末驚風急江湖野思長悲鳴愁絶塞接翼冐風霜澤
岸多矰弋雲間乏稻粱茫然棲息地飲啄欲何鄕
感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黃投閒如有約早晚問耕桑
遊寶應寺
崒嵂三峰帶白灣誰開蘭若翠微間竹牀雲懶禪心定
草徑苔荒屐齒斑天入碧嵐成玉宇鳥飛青嶂出塵寰
此中即是蘂珠境遮莫閒吟一解顔
楊時
(字中立南劍將樂人幼穎異潛心經史熙寧九年中進士第時河南二程講孔孟絶學時調官不赴)
(以師禮見顥於潁昌相得甚懽其歸也顥目送之曰吾道南矣後又見程頤於洛年已四十一日値)
(頤瞑坐時與游酢侍立不去頤既覺則門外雪深一尺矣歴知瀏陽餘杭蕭山三縣皆有惠政轉荆)
(州教授德望日重四方之士千里從遊號曰龜山先生會有使高麗者國王問龜山安在使回以聞)
(徽宗召為著作郎面對陳時政甚切除邇英殿說書進諫議兼侍講金兵圍京城時條陳戰守機宜)
(皆不能用欽宗朝兼國子祭酒首請黜王安石從祀而諫官馬澥力右王氏上疏詆時遂罷祭酒除)
(徽猷閣直學士提舉崇福宫高宗立擢工部侍郎告老致仕卒年八十三)
遊武夷
函關﨑嶔走秦鹿天下並逐爭羣雄抉雲翻空鼇足折
黔黎竄涌如寒蛩武夷山深水清泚避世猶有高人蹤
龍泓東注海波涌玉女翠擁秋雲鬆赤霄真骨寫虚壁
通泉凡筆慙非工藏舟浮梁跨絶壑隱見似與天潢通
當時雞犬不復見窠巖依舊煙霞籠我來秋杪月既望
尚有幽菊埋榛叢天容洗淨雨新霽雲幕四卷清無風
掀篷進櫂窮異境注目想見流殘虹回船杖屨躡幽徑
松竹窈窕環琳宫自憐病骨挂塵網幔亭高會何由逢
解衣歸卧玉𤨏碎仰看明月穿疎篷
岳陽書事
洞庭水落洲渚出疊翠疏峰遠煙沒重樓百尺壓高城
簷瓦參差倚天闕湖光上下天水融中以日月分西東
氣凌雲夢吞八九欲與溟渤爭雌雄澄瀾無風雨新霽
一日萬頃磨青銅瑠璃夜影貯星漢騎鯨已在銀河中
湘妃帝子昔何許但有林壑青浮空蒼梧雲深不可見
遺恨千古嗟何窮須臾晦冥忽異色風怒濤翻際天黑
乘陵瀨壑走魑魅渟滀百怪誰能測忽看舟子玩行險
更欲飛帆借風力安得晴雲萬里開依舊寒光浸虛碧
寄范正甫
羇窮莫厭如牢圈從古功名出屠販男兒不負縣弧心
馬革裹尸猶足願君不見淮隂寄食饑貧叟胯下英風
亦何有逢時吐氣雷電奔金印纍纍大如斗玉門晝夜
羽檄驚睥睨欲塹天都城叩關虎士鬱餘怒科頭奮戟
如鵰鷹君從壯年藴竒策未宜縮首藏柴荆昔人投筆
真豪杰慨然萬里終成名南山白額雖欲老百獸遭之
猶裂腦
偶成
天遠何須問勞生聽若何犂鋤三畆足栖息一枝多白
雪寧堪冐清時只浪過好尋明月影醉舞自婆娑
泛江至土坊
萬頃江湖遠孤乘一葉船鴈飛雲外字篷掩水中天波
靜櫓聲息風彊帆影偏回環聊注目浩蕩接青煙
用韻和早梅
楚國春歸早寒梅處處開月和清豔宿天與靚粧來東
閣詩懷動南枝歲律回蕭然冰雪態無處覓輕埃
漢坂舟行
曲岸通幽徑疎籬映竹斜塢深藏吠犬林薄露人家石
瀨魚偏美鄰村酒易賒祇應雲水富自足一生涯
湘君祠
鳥鼠荒庭暮秋花覆短牆蒼梧雲不斷湘水意何長澤
岸蒹葭綠籬根草樹黃蕭蕭竹間淚千古一悲傷
潁昌西湖泛舟
春過鶯花無處尋移舟行近古城隂褰衣水上收殘片
傾耳枝間覓好音山隔曲堤迷遠近魚跳文藻亂浮沉
飄然自得江湖趣陡起歸與萬里心
送丁季深
煙含疎柳綠蒙茸杏頰桃英入眼紅邂逅與君逢臘雪
飄零獨我過春風空愁轉轂音塵遠且寄離懷笑語中
後夜月明人寂寂相思那復一樽同
蘄州早起
城頭雷動角聲哀似共行人怨落梅欲報晨炊粱未熟
喚回殘夢眼慵開霜清暗覺貂裘冷月淡空令犬吠猜
倚杖起看風正烈不堪嘶馬重徘徊
寄長沙簿孫昭遠
陽城衰晚拙催科闔寢空慙罪亦多祭竈請憐君自適
載醪祛惑我誰過猗猗庭有蘭堪佩寂寂門無雀可羅
歸去好尋溪上侣為投纓紱換漁蓑
席上别蔡安禮
故里相看眼暫明一尊聊此話平生杜陵蚤被微官縛
元亮今為世網攖長路關山吾北去春風梅嶺子南征
結隣莫負當時約早晚滄浪共濯纓
汴上
天上行雲曳白衣半銜晴日在林扉盤花落鴈驚還起
啄食饑烏趁不飛榆莢青錢飄已盡月堤流水漭相圍
征途處處塵隨眼多病長年與世違
荆州書事
千里瀕江地可毛結廬何必故山椒載醪不過斜川路
飲水誰同陋巷瓢勿問雞蟲閒得失但知鵬鷃各逍遥
黃塵滿眼僧窗靜坐對風花意已消
直舍大風書事寄循道
枕書無寐首空搔萬竅嘘風正怒號雪意浮空迷遠目
月林梳影見秋毫幽庭所藉惟荒草妙理應須付濁醪
誰念維舟江上客落帆千里壓雲濤
劉弇
(字偉明吉州安福人兒時警敏日誦萬餘言登元豐二年進士知嘉州峨眉縣改太學博士元符中)
(有事于南郊弇進南郊大禮賦哲宗覽之動容以為相如子雲復出也除祕省正字徽宗即位改著)
(作佐郎實錄檢討官以疾卒有雲龍集三十卷)
感遇(二首)
㛹娟誰家子粲粲生輝光弄姿俯春蘭臨風振微芳秋
水揚清矑白玉䨇明璫問渠家何許笑指南山陽去去
不輟軌怳若遊雲翔遥看入縹緲明月斷人腸
疾雷疑車音出門乃知非抱影長自明流螢點霜幃羅
帶剪秋水黃金縷春衣持看清夜闌愁非故時輝食葵
心知傾茹蠟腸虚肥纂纂棗下歌惜此歲月違因聲勸
語儂勿復遲遲歸
宿長山寺
蒼山兩蟠虬傑勢分夭矯不緣事幽尋兹地終難到破
暝紫煙生寫谷清樾好村長下牛羊雲綻入歸鳥松風
卷孤磬夜半秋聲小客懷方未央千里漫白道庭樹一
鳥驚愁看楚天曉
送邢清臣赴左選
泊舟梅林浦解纜墨潭灣層波日日生䨇槳那得閒龐
眉青翰客相與春風還江梅吹欲盡岸柳未勝攀無以
持贈君對君成彊顔官况更新好晚步非間關直北清
夢多半落夷門山慇懃尺素語勿為魚鴻慳
癸酉歲暮壽春道中
有城有城半蕪沒倔彊當年開狡窟青韁白馬成底事
魏得其狗空凌突清淮不洗饕利腸石馬崔嵬化英物
據鞍浩歎為踟蹰但見悲風起蓬勃
石廊洞
君不見仙家三十六洞天西南大半盤蒼巔此外元揚
擅嶄絶况有石廊人喜傳碧蓮參差隅地湧徙倚危梯
飛螮蝀陰陰洞戶半空開一縷聯凹愁寄種萬鈞崔嵬
挂礧石吁可怪兮若飛動天然湫面尋丈間寒掬初慳
媪神捧紫厓蒙茸瑶草秀縣泉涓涓把天酒淑靈豈即
乾坤私窟宅宛是神仙舊飛鳥點影陽光回遊子履深
驚殷雷九夏三冬自回斡雨暘寒燠爭喧豗神物奄有
似無謂突兀古廟當巖隈鼪鼯笑舞助怪變落日愁絶
松風哀瞰臨一方殆天意累露之疑此其是仙乎仙乎
胡不歸忍使秋燐泣陰鬼
人日
去年人日螺江邊今年人日在通川家國浩蕩五千里
客子騷屑心茫然霜蘆盡解故時葉生意陡爾歸蘭荃
海風如刀冰塞渡欲航野水雪暗天他鄕信美非吾土
香草悅魂真浪傳南冠故聲秪操楚劉章雅志惟歌田
五乘如單費廪粟一囊就盡持餐錢顚毛冉冉不吾與
齒根浮動輕于翾小雀誰言畏死鷂未肯屈折同桮棬
章貢直西三徑在爾來望眼欲成穿科桑洗竹真吾事
孰使齪齪纔充員何時解得無拘束歸釣潭頭楓葉鯿
宿法藏禪院
斜河左界縣朱提冷燼掠天螢糝飛高梧泣液涼參差
前村後村烏夜啼雕甍繡栱絶坤維知自在世張禪扉
有睆釋子龐兩眉清梵一聲捎翠微亂我心曲天之涯
寂歴故感迎新悲歸歟誰是真忘機獨鹿水深愁濁泥
村南
村南行吟踏新場馬乘欵叚壺縣漿如稼濃雲穟含黃
柿葉亞枝收趁霜臘團雞髀盤餚香簫鼓下神巫正狂
呼兒往問當壚娘清美何如顧建康
安成道中作(二首)
故家楚尾隣三湘粗有晴地麻與桑利機未判身輕嘗
生涯寄將一葉上歸釣頳尾秋滄浪
翠篠娟娟棲暗芳半隱半見誰門牆分曹戲兒嶷雁行
今我垂垂老境逼竹馬鳩車憐汝狂
夜歎
丹鳥白鳥爭吞吐還雲去雲無定度不無夏簟工熨體
况有秋螿競扶戶一嘅三嘆詎如許客思紛紛野煙縷
宵明景晏掛斜河叢萱苒蒻團清露有美一人在西方
白玉珮環珠兩璫明眸皓齒豔朝陽企予望汝涕滂皇
安得灑汝羅衣裳
杉溪驛
竹巖杉溪道路長道邊古驛開蒼茫分流溪水薄枉渚
挨石人家環上方王程星火何時歇霜冬草樹芸其黃
去來今昔幾男子姓字喧傳兩女郎
秋日儀眞即事
秋風來從越天末痛洗玻璃出明月雲陴隱起玉龍眠
下有舂容萬濤雪獨繭之綸欹一葉半酣老魚櫂歌發
客心寸許了無多底事臨風吹欲折
持釣
艇子悠揚打雨來嫋絲越箭青玫瑰昨聞古湫新雨足
漲波泛入西溪來西溪兩岸行人少白鷺對翹佳客陪
低雲弄嬌不成去半與枉渚相縈廻藻間頳尾厠銀鯽
正爾作羣爭曝腮故應沈餌得所置行醉甕頭新熟醅
遊麻姑觀用黃道士韻
鳥道參差掛空白雲林曾是飛昇迹漫論滄海復揚塵
已識松杉老岑寂玉駕斑龍飛九色古殿崔巍遺石刻
會須揖彼丹丘人掇拾頽年兹偃息
蔣沙莊居(四首)
他日蓬蒿地吾廬瓦數溝井泉甘勝乳庭竹冷先秋村
巷時情淡田疇歲計優荆扉論日掩最喜近松楸
晴屋鳴鳩婦春陂翳雉媒筯頭甘野蔌鋤力到陳荄掠
水千艘健横風一笛哀最憐䨇白鳥解事等閒來
名愧周繁弱材非魯孟勞蛙仍當鼓吹徑任沒蓬蒿紫
芋新厨味黃橙馥鱠刀業詩何水部耽酒阮兵曹
劉宗墳墓國金水眇縈回颭颭鴉巢覆疎疎槿戶開春
風持贈柳臘雪試粧梅欲識塵埃少元無俗物來
莆田雜詩(四首)
清樾陂陀外春深四五家叢祠下簫鼓平楚暗桑麻水
國潛虬傲天程去鳥賒仙山仍在目瀟灑送生涯
梅雨催農鎛癡風泣海檣魚龍波浪闊燕雀戶庭涼鰩
柱春刳玉蠔山夜鑿霜家園兩痕淚早晚促吾裝
鶗鴂青春晏鼱鼩白社驕掠風雛燕翼界雨晚虹腰醥
醁銀牀瀝丰茸紫澗苖到家幸無苦浦溆有回潮
鶴唳歸雲急龍移過雨腥桂清飄月岫槎老卧煙汀洞
失壺公舊雩傳妙應靈不緣幽事隔小復理篁簈
試院次韻奉酬趙達夫記室惜春之什
風酣雨輭嫋簷絲坐負吾人痛飲時使者嶺梅傳信遠
王孫芳草怨歸遲釀成紫府無端夢開到朱欄第幾枝
欲問東君挽流轉顚狂好在曲江詩
九曲池
昔帝檣烏下日邊曾留清蹕此蹁躚魚龍窟暗浮春漲
鳬雁行低破暝煙星閣催頽空歲月蕪城埋沒舊山川
後庭一曲陳歌歇更看當年水調傳
春日送簽判楊承議
春山野思萬千重那更江頭來送公别淚滴流紅杏雨
離情搖曳綠楊風一枝易遶南飛鵲隻字難憑北塞鴻
惟有感恩情不斷夜深長入夢魂中
春日舟中即事
不因門有北堂親肯泛孤舟瘴海濱萬里江湖愁去客
一春風雨厭行人花朝水國留題懶月夜鄕園入夢頻
每被煙波驚破膽却思雲石自由身
張繹
(字思叔河南壽安人家甚微年長未知學偶有感觸即發憤從師友問業以文名程頤甚器之嘗言)
(吾晚得二士謂繹與尹焞也)
寄友人
有客厭事事潔身山之幽寒暑不相貸乃有卒歲憂有
生此有事簡之成贅疣澄江本無痕不如信虚舟六經
力道要無以利心求一朝與理會萬境真天遊伊水正
清冷子行無滯留西風昨夜至送子馳中流落月灑殘
夢已著古岸頭我病彊送君是行良難儔異時青門下
誰識東陵侯
田晝
(字承君陽翟人樞密使田况之從子以任為校書郎歴知西河縣淮陽軍有善政兩地皆德之淮人)
(祀為土神少與鄒浩以氣節相激礪浩之諫立后也晝實慫恿之宋文鑑載有田畫以史考証當即)
(是晝姑記於此)
築長堤
築長堤白頭荷杵隨者妻背脇傴僂筋力微以手置胸
路旁啼老夫七十嫗與齊五尺應門生兩兒夜來春雨
深一犁破曉徑去畊南陂南鄰里正豪且彊白紙大字
來呼追科頭跣足不得稽要與官長修長堤官長亦大
賢能得使者意上堤駕軺軒不復問餘事終當升諸朝
自足富妻子何惜桑榆年一為官長死
杜牧
弟病兄孤失所依當時書語最堪悲豈圖乞得南州後
却恨尋芳去較遲
羅從彦
(字仲素南劒人以累舉恩為惠州博羅縣主簿聞同郡楊時得河南程氏學慨然慕之及時為蕭山)
(令遂徒步從學焉時熟察之喜曰惟斯人可與言道從彦初見時三日即驚汗浹背曰不至是幾虚)
(過一生矣既而築室山中絶意仕進嘗采祖宗故事為遵堯錄靖康中擬獻闕下會國難不果紹興)
(中卒學者稱之曰豫章先生)
挽吉溪吳助教
新生誇躑躅舊德歎凋零冷帶商巖月光凌處士星布
衣難得祿白首易窮經追想今何在溪流對洞庭
和延年巖桂
幾樹芬芳氣欲沈枝枝若占卻家林風搖已認飄殘菊
日照渾疑綴散金仙窟移來成美景東堂分去結清陰
我今不願蟾宫折待到秋宵把酒吟
宋元詩會卷三十一
