宋元詩會卷六十三
兵部主事陳焯編
金詩附
魏摶霄
(字飛卿初用蔭補以薦書從事史館明昌中宏詞中選授應奉翰林文字未幾卒飛卿詩以富豔稱)
(如張公子席間賦嵩山筆力豪邁党承旨許其在劉無黨之上云)
田若虚遊龍門寶應用天隨子體賦詩因次其韻
少室右臂禹所斷開排清伊來高寒土肉養石自古秀
山腰流泉無時乾佛髻滴滴染深翠松風颼颼鳴驚湍
白傅已矣不可見予誰從之投歸鞍
王磵
(字逸賓先世原家臨洺至逸賓遂為汴梁人博學能文不就科舉孝友天至非其食不食家無儋石)
(之儲宴如也明昌中故相馬吉甫惠迪知開封舉逸賓王彥功游宗之德行才能逸賓得鹿邑主簿)
(乞致仕彥功以親老調鞏州教官宗之讓不受三人者雖出處不齊而時人皆以高士目之)
次文遠韻
野性唯便閴寂居蒼苔鳥跡滿庭書林花過雨紅猶重
籬竹和烟翠亦疎已與農人成保社更令兒輩學耕鋤
賞音只有東郊客日袖新詩到敝廬
雜詩(二首)
晴日南溪物色饒草芽新綠凍全消金絲柳底洲沙沒
數尺流波拍夜橋
漢梁王苑古臺西秋思紛紛獨杖藜雲壓高城鴈飛盡
一聲寒角夕陽低
劉濤
(字及之夏津人明昌二年同進士用戶部尚書孫鐸薦入翰苑歴太原運副汾州倅入為太子贊善)
(以彰德治中致仕尋卒沁南節度康瑭良輔葬之林慮之寶巖)
宿平遙集福寺
院僻和僧靜門閒與晝長燕泥朝雨淖蝶蘂晚風香野
興煎詩思乾愁繞客腸青奴如解事供我暮窗涼
送王純叔守曹州
柏路人看御史驄年來眼落簿書叢單車乍别金鑾月
五馬頻嘶玉勒風故國山河連小鄶舊家雞犬識新豐
遙知别夜詩成處醉袖淋浪蜜炬紅
路鐸
(字宣叔伯達之子與弟和叔父子俱有重名而宣叔文最奇尤長於詩精緻温潤自成一家任臺諫)
(有古直臣風貞祐初出為孟州防禦使城陷投沁水死有虚舟居士集得之鄉人劉庭幹家)
雨中
月翳有時吐風熏俄自清雲迴暑天影雨進夜窗聲眼
聽參天籟神遊得化城覺來還故處饑鼠撼燈檠
汴梁公廨西樓
雲態看來變簷隂坐次移一蟬吟未了雙鳥去何之薄
宦槐安夢浮名劍首炊安心元有法遣興可無詩
七夕與信叔仲荀會飲晚歸有作
秋香瀉月笑談香飲散歸來夜未央闕角星河搖淡影
柳行燈火試新涼雄飛勲業歸時輩信美江山著漫郎
萬事浮雲心鐵石休將梁國嚇蒙莊
師拓
(字無忌平涼人舉進士不中明昌中有司薦其才以嗜酒不果)
冬夜
雲破月穿牖夜嚴風號隙客子寢不安寒燈照空壁默
然不平事起坐長太息書但記姓名劍本匹夫敵追奔
慕前哲恢張濟時策何意造物兒重此稻粱役興酣氣
益振孤憤遠飄激非無南山雲高臥養虚寂茹芝酌縣
流嘯吟展胸臆聖達豈不念且有不暖席此抱與誰知
乾坤夜寥閴
遊同樂園
晴日明華構繁隂蕩綠波蓬丘滄海遠春色上林多流
水時雖逝遷鶯暖自歌可憐懽樂極鉦鼔散雲和
郡城南郭早望
曉立回塘上何人逸興同柳濃天霽雨萍坼岸含風鳥
影明蒼靄湖光倒碧空秦川何日到解髮濯清灃
中元後二日
暑謝涼生際庭虚雨過時天長雲斷續風急樹離披世
態貧逾薄秋光老易悲燕城寒事早還與舊貂期
酈權
(字元輿安陽人作詩有筆力父瓊金初有功仕至武寧軍節度使元輿以門資叙宦不達朝議高其)
(才明昌初以著作郎召之未幾卒有坡軒集行於世)
竹林寺矮松
蒼烟靄山曲回溪抱脩筠中藏古佛宮荒僻無四鄰靈
松插殿角偃蹇今幾春何年霹靂雨投石搜灊鱗謫重
飛舉難堕此蜿蜒身聯拳縮爪股氣屈不得伸臥枝老
無力支撐藉樵薪無風自悲吟失水固不神安論才不
才禍福了已分南山聳千嶂直幹排風雲正以中繩墨
中道遭斧斤豈知無用資千歲保其身
西遊
茅店雞聲外柴車犬吠間疎星涵積水殘月墮昏山好
夢人何在秋風我獨還梨園有名酒聊此慰間關
七夕
縹緲針樓外天教彩羽過步雲榆送影拂月桂交柯繡
縷縈芳袂瓜蓮得巧梭常娥如解妒還與試斜河
留仲澤
朝初猶濕紫宸霞暫輟旌旗擁使華馳馬彎弓真將種
載書囊筆自名家江湖萬里春回鴈燕趙千林月滿花
明日升沈便霄壤更留玉樹倚蒹葭
寄唐州幕官劉無黨
白髮青衫宦苦卑邊荒誰識鳳麟姿河西落魄高書記
劍外清貧杜拾遺紫玉山高傳楚夢蠙珠淵靜照黃陂
禁中頗牧他年事先遣江淮草木知
楊雲翼
(字之美樂平人以明昌五年登經義進士第一人詞賦亦中乙科天資穎發博通經傳至於天文律)
(歷醫卜之學無不臻極事母孝與人友款曲周密處事詳雅而能以大節自任南渡後二十年與禮)
(部閒閒公代掌文柄時人號楊趙而公以後輩自處不敢當也宣宗頻歲南伐事勢有决不可者論)
(議之際時相多以避嫌不敢言公獨直言極諫以為兩淮生靈皆陛下赤子不能外禦北兵而取償)
(於宋以天下為度者不如是也是後再出兵時金一軍幾為宋人所覆宣宗悔悟責主兵者曰我當)
(何面目見楊雲翼也興定末拜吏部尚書中外望其旦暮入相竟以足疾不果正大五年八月終于)
(翰林學士年五十九諡曰文獻子恕字誠之第進士)
大秦寺
寺廢基空在人歸地自閒綠苔昏碧瓦白墖應青山暗
谷行雲度蒼烟獨鳥還喚回塵土夢聊此弄澄灣
烟雨
涼氣先秋至重隂接望迷有無山遠近濃澹樹高低鳥
雀枝間露牛羊舍北泥支頤政愁絶風雨過前溪
侯右丞雲溪
功成何許覓菟裘天地雲溪一釣舟夢破煩襟濯明月
詩成醉耳枕寒流西風歸興隨黃鵠皎日盟言信白鷗
政恐蒼生未忘在草堂才得畫中遊
光林寺
烟浮霜墖閉禪關今落先生杖履間碧水同來弄明月
黃塵不解汙青山因緣多自成三宿物我終同付八還
欲識光林全體露松花落盡嶺雲閒
謾興
乍寒簾幕一燈青從吏羇情爾許情葉擁西風秋有思
天垂北斗夜無聲吟蛩遶夢家千里過鴈連愁月四更
寄語黃華耐岑寂好看霜蘂到歸程
李純甫
(字之純弘州人承安間進士仕至尚書右司都事三十歲後徧觀佛書能悉其精微既而取道學書)
(讀之著一書合三家為一就伊川橫渠晦菴諸人所得者而商略之毫髮不相貸且恨不同時與相)
(詰難也)
灞陵風雪
君不見浣花老人醉歸圖熊兒捉轡驥子扶又不見玉
川先生一絶句徤倒莓苔三四五蹇驢駝著盡詩仙短
策長鞭似有緣政在灞陵風雪裏管是襄陽孟浩然官
家放歌殊不惡蹇驢大勝揚州鶴莫愛東華門外輭紅
塵席帽烏鞾老却人
怪松謠
阿誰栽汝來幾時輪囷擁腫蒼虬姿鱗皴百怪雄牙髭
拏空天矯蟠枯枝疑是秘魔巖中老慵物旱火燒天鞭
不出睡中失却照海珠差入黃泉蜕其骨石鉗沙錮汗
且僵埋頭臥角政摧藏試與摩挲定何似怒我掁觸鬚
髥張壯士囚縛不得住神物世間無著處隄防夜半雷
破山尾血淋漓飛却去
史肅
(字舜元本京兆人僑居北京之和衆幼孤養於外家天資挺特高才博學作詩精微有理尤善用事)
(古賦亦奇峭工于字畫業科舉為名進士立朝為才大夫優于政事所至有聲吏畏而安之累以廉)
(陞歴赤縣及幕官入為監察御史遷治書出刺通州大中黨獄起為所詿誤謫靜難軍節度副使大)
(安初召為中都路轉運副使超戶部正郎復坐鐫降同知汾州事卒官)
别張信夫
破壘殘星沒寒城曉角孤天低雲錯莫野曠雪糢糊小
市千錢米征人丈八殳邊愁故未已不敢恨長途
物化
物化能忘我天遊不用心羶香羣蟻聚樹靜一蟬吟敗
井勞深汲荒庭闕近尋枕書聊假息夕日半牆隂
北潭
竹隂松影玉蔥蘢十里平堤一徑通碧水乍開新鏡面
青山都是好屏風寒蟬高鳥清愁外折葦枯荷小景中
酒力未多秋興逸夕陽聊貸半林紅
早出遵化
朝來對酒不能觴看盡西風去鳥行山好未忘三日雅
詩窮贏得一秋忙彊顔紅葉自由舞野性黃花無賴香
多謝殷勤暮雲影更留淡墨寫溪光
蕭貢
(字貞卿咸陽人唐太傅寘十七代孫博學能文不減前輩蔡正甫大定二十二年進士自涇州觀察)
(判官召補省掾不四五月拜監察御史累遷右司郎中預修泰和律令歴大興同尹德州防禦使同)
(知大名府事陜西西路轉運使河東北路按察轉運使靜難軍節度事南京都轉運使御史中丞以)
(戶部尚書致仕年六十六終于家諡曰文簡)
古採蓮曲
洋洋長江水渺渺漲平湖田田青茄荷艷艷紅芙蕖酣
酣斜日外苒苒涼風餘蒨蒨誰家子裊裊二八初兩兩
并輕舟笑笑相招呼悠悠波上鴛潑潑蒲中魚采采不
盈手依依欲何如
漢歌
華隂雙璧傳山鬼報道明年祖龍死草間豪傑伺天時
攘袖撫衿爭欲起叢祠篝火妖狐語夥涉為王張大楚
南公舊有三戶謠東井新看五星聚中原茫茫走秦鹿
天遣沛公興白屋大蛇斬斷素靈號蚩尤祭罷朱旗矗
朅來扶義入關中恩結人心帝道隆秦法煩苛猶一洗
項王慓悍何勞攻三傑相須力人紀四老仍來安太子
已令陸賈說詩書更詔孫通制儀禮阿翁著手規摹遠
獨恨兒孫讀城旦王純霸雜寧不知不是不知知已晚
按部道中
寒城睥睨插山隅秋半霜風塞草枯月轉譙樓天未曉
角聲吹徹小單于(馬定國郢州城西亦有此末句當是偶同)
龐鑄
(字才卿大興人家世貴顯明昌五年進士風流文采為時輩所推字書亦有藴藉仕至京兆運使自)
(號默翁)
田器之燕子圖
器之自敘云明昌丙辰予從軍塞外合鹵里山野舍
荒涼難以狀言春末有雙燕亦巢此屋土人不之識
屢欲捕之予曲為全護此燕晝出夜歸予必開戶待
之忽一日飛止坐隅都無驚畏巧語移時不去予始
悟明日秋社此鳥當歸殆留别語也因作一詩贈之
云幾年塞外歴崎危誰謂烏衣亦此飛朝向蘆陂知
有為暮投茅舍重相依君憐我處頻迎語我憶君時
不掩扉明月西風悲鼓角君應先去我何歸此詩以
細字寫之為蠟丸繋之燕足上明年四月予受代歸
又八年泰和甲子任潞州觀察判官四月十二日偶
坐廨舍之含翠堂忽雙燕至一飛簷戶間一上硯屏
予諦視之繋足蠟丸故在乃知此鳥蓋往年贈詩者
也因請同年龐君才卿畫為圖求諸公賦詩器之姓
田名琢雲朔人明昌五年進士仕至山東路宣撫使
田君才略燕雲客少年累有安邊策悔從筆硯取功名
直要橫馳沙漠北塞垣春雪白皚皚東風未放玄隂開
烏衣之國定何許一雙燕子能飛來三年驛舍安西道
眼底鶯花無夢到忽見低飛入短簷此身似向邯鄲覺
君居海東我中原相逢乃在穹廬前天涯流落俱為客
感時念遠空澘然長安何限高高閣晝夜風閒開翠幕
底事猜嫌不往依甘從此地風沙惡土人嗜肉無仁心
一生弋獵誇從禽有巢幸穩勿浪出汝身未必輕千金
朝來暮去益狎昵物我相忘情意一但怪重裘積漸添
元是西風催社日須知音巧惟鷾鴯忽來坐隅如告辭
我方留寓未歸得為君忍賦傷心詩詩成自述聊為戲繋
足封之亦無意燕已歸飛我未歸刁斗聲中忽驚歲旄
頭夜落妖氛收嫖姚獻凱歸神州玉關早喜班超入
北海不聞蘇武留君才經世寧終枉幕府須賢來上黨
别後歸期兩及瓜人間秋燕十來往沈沈官舍紅芳稀
葛衣燕居澹忘機忽聞巧語入簷戶大似相識來相依
一飛簷外窺庭樹一上屏山驚不去解足分明得帛書
真是當年留别句天生萬物禽最微固耶偶耶吾不知
古道益遠交情醨朝恩暮怨雲遷移當時握手悲别離
一旦富貴棄如遺聞予燕歌應自疑慎無示之嗔我譏
王良臣
(字大用潞人承安五年進士作詩以敏捷稱又於内典有所得入翰林與李欽叔善從軍南征欽叔)
(亦與行道中酬唱甚多有詩云蕎花冉冉蜜脾香禾穗纍纍鶻眼黃一縷晚烟吹不去為誰著意護)
(秋霜欽叔愛之興定初自請北行沒于軍中贈孟州防禦使)
九月七日飲
紫霞零落帶孤禽平楚蒼蒼秋意深月過初三半梳玉
菊迎重九滿籬金天憐病骨商量暖雲促歸程會計隂
風鴈飛來更瀟洒一枝蘆雪印波心
雜詩(二首)
老子平生酷愛閒天教行處得禪關粥魚敲落簷頭月
猶在梅花醉夢間
殘陽收拾弟兄行揀得機心不到鄉安置小奴今夜夢
蘆花風細月如霜
高廷玉
(字獻臣恩州人大定末進士章宗衞王朝甚有時名為人豪爽尚氣節一時名士多歸之貞祐初自)
(左右司郎官出為河南治中與知府復興屢以公事相可否時都城受圍使驛阻絶復興為安撫副)
(使懼獻臣謀已乃以造逆誣之獻臣就逮龐才卿雷希顏王士衡辛敬之皆被羅織幾有一網之禍)
(比赦至獻臣瘐死矣獻臣多作詩賦海中牛頭云鑿開混沌竅闖出神農首人多稱道之)
天津橋同李之純待月
驂鸞追散仙乘槎抵銀潢跳上玉龍背抱得銀蟾光素
娥愁不歸再拜捧瑤觴問以天上事玉色儼以莊爾能
為我歌白雪我亦為爾搗玄霜不然借我廣寒殿與爾
長作無何鄉傍有謫仙人拍手笑我狂天風忽吹散人
月兩茫茫
飛山怨
漢家自有飛將軍軍中駭嘆箭有神一朝乃與獄吏對
惜無千金書牘背手把屬鏤口銜須號天者三我何辜
伊吾壯志長已矣不得提攜玉龍死可憐休唱白浮鳩
至今秦人悲杜郵
道出平州寒食憶家
柳色方濃别玉京程程又值石龜城山重水複人千里
月苦風酸鴈一聲上國春風桃葉渡東陽寒食杏花餳
楚魂蜀魄偏相妒兩地悠悠寄此情
柳絮
斷送春歸去紛飛不暫停和風三徑雪微雨一池萍蝶
惹依芳草蜂沾過小庭靜宜投隙地狂欲攬青冥得得
穿朱戶時時撲翠屏黃鶯枝上語似與訴飄零
李遹
(字平甫欒城人明昌二年進士高才博學無所不通為人滑稽多智而不欲表表自見工畫山水得)
(前輩不傳之妙龍虎亦入妙品然皆其餘事也)
使高麗
去國五千里馬頭猶向東宦情蕉葉鹿世味蓼心蟲倦
枕三更夢征衫八月風山川秋滿眼歸思寄孤鴻
江村
陸地無根客江村有髮僧兩盂殘喘粥一寸苦吟燈
送窮
昔年曾作送窮詩結柳齎糧擬退之送去還來因復語
君家猶有讀書兒
馮延登
(字子駿吉州人承安二年進士令寧邊日適閒閒公守此州與之考論文義相得甚歡故子駿詩文)
(皆有律度正大末奉命北使見留使招鳳翔不從欲殺者久之割其鬚髥羈管豐州二年乃得還天)
(興初授禮部侍郎京城陷自投井中)
宿三家寺
老柏蒼蒼纏老藤招提牢落有殘僧暝禽自入藏經閣
饑鼠時窺照佛燈未得安心如北秀却思覓法逐南能
濛濛雨暗門前路更得雲房一曲肱
寄笏青柯平
飛雪驚沙捲屋茅清寒潑水透綈袍松風度壑江聲遠
蘿月當軒扇影高敢對名山談世事不妨空腹貯離騷
且將手版牢藏起政恐山人識馬曹
華清故宮
寵貴羊羔退曲江華清霧閣對雲窗層巒未了霓裳舞
遷客俄驚羯鼓腔簷際疎星疑曉鏡天邊晴樹認高幢
遊人尚喜風流在白石涵波皂莢雙
高憲
(字仲常遼東人黃華之甥幼學于外家故詩筆字畫俱有舅氏之風天資穎悟博學彊記在太學中)
(諸人莫敢與抗泰和三年乙科登第自言於世味澹無所好惟生死文字間而已)
寄李天英
稻秸蒼蒼陂已枯西風剪剪弄楸梧蒹葭水落魚梁迥
蟋蟀聲高山驛孤社甕新成元亮酒并刀細落季膺鱸
作詩遠寄霜前鴈人在海東天一隅
趙元
(字宜之定襄人經童出身舉進士不中以年及調鞏西簿未幾失明自少日博通書傳作詩有規矩)
(泰和以後有詩名河東李屏山為賦愚軒有落筆突兀無黃初之句愚軒宜之自號也愚軒集中無)
(甚好句因金源人甚推之勉存一二其膾炙人口者如鄰婦哭等詩意亦淺近不足錄也)
書懷
懶退無心廩與庖願攜諸子劚山磽閒消白日醒吟醉
猛省浮生夢幻泡窈窕雲山三兔窟漂搖風樹一鳩巢
聮名便入村家社莫認公卿是故交
早發寶應龍門道中有感
山僧送客客行東迴首雲寮夢寐中人語吚呦村店火
帽簷敧側石門風伊川遠映春冰綠少頂先攙曉日紅
為問年來幾還往只應烏鵲識衰翁
密國公璹
(字子瑜興陵之孫越王之長子百年以來宗室中第一流人也少日學詩于朱臣觀學書于任君謨)
(遂有出藍之譽文筆亦委曲能道所欲言朝臣自閒閒公楊禮部雷御史而下皆推重之賦資雅重)
(薄于世味好賢樂善寒士有不能及者所居有樗軒又有如庵自號樗軒老人其詩號如庵小藁圍)
(城中以疾薨時年六十一)
老境
老境唯禪况幽居似寶坊酒杯盛硯水經卷貯詩囊懶
甚書彌少閒多夢自長不知何處雨徑作夜來涼
王生以秋騷見示謝之
三年京國與君遊每恨知君尚未周始露雄文凌楚些
又登長陌佩吳鉤燈殘茅店鷄催曉霜落金風鴈喚秋
後夜文星出西洛仲宣知在水南樓
思歸
四時唯覺漏聲長幾度吟殘蠟燼釭驚夢故人風動竹
催春羯鼓雨敲窗新詩淡似鵝黃酒歸思濃如鴨綠江
遙望翠雲亭下水滿陂青草鷺鷥雙
秋晚出郭閒遊
塵中俗事海漫漫暫出城闉借眼寬沙麓去邊羣牧小
野雲平處一鵰盤殘荷露水秋光晚衰柳搖風古渡寒
此幅大年橫景畫魯岡圖上似曾看
自題寫真
枯木寒灰久亦神因緣來現胙公身只緣酷愛東坡老
人道前身趙德麟(樗軒嘗封胙國公)
書龍德公八景亭
刻桷朱楹墮紺紗裙腰草色趁階斜誰知剥落亭中石
曾聽宣和玉樹花
梁園
一十八里汴堤柳三十六橋梁苑花縱使風光都似舊
北人見了也思家
王特起
(字正之代州崞縣人泰和三年進士調真定府錄事參軍有惠政改令沁原遷司竹監使廷議欲以)
(館職召試會卒特起好學善議論音樂技藝無所不能其遊華山詩最為趙閒閒所賞)
漫作
有時幽鳥話心事無限秋蟲誇口才北闕上書吾老矣
東籬把菊思悠哉竹林留得巨源在蓮社招入淵明來
不然餘子敗人意懷抱耿耿胡為開
華山絶句
三峰盤地軸一水落天紳造化無遺巧丹青總失真
馮璧
(字叔獻别字天粹承安二年進士歴州縣召入翰林再為曹郎宣宗朝屢以使指鞫大獄權貴如歸)
(德知府宿州總帥聲勢焰焰朝廷知其跋扈而不能摧伏者叔獻以法臨之毫髮不貸也幼有重名)
(就所長論之館閣臺諫與賓客言乃其選也徒以小心奉法不畏彊禦故屢以城旦書屈之識者有)
(用違其長之嘆興陵末以同知集慶軍節度使事致仕居崧山龍潭者十餘年諸生從之遊與四方)
(問遺者不絶賦詩飲酒放浪山水間人望以為神仙焉年七十九終于家)
雨後看竝玉所控諸峰
竝玉如高人壁立九千仞一日不見之令人生鄙吝春
深木葉敷秀色益濡潤結茅寄僧藍晴碧時得趁老宿
詫孫峰隅侍到齠齔連延青一色枚數須諦認溟濛空
翠間我亦疑未信朝來雲氣昏埋沒瑜與瑾如蒼梧政
愁湘妃鬱思舜重隂俄解駁霮濧夕暉襯娟娟忽層出
歴歴分遠近雲峯互吞吐千狀纔一瞬出奇如孫吳相
降如廉藺如衆星拱辰如侯伯入覲接武如朋簪承迎
如价儐負固如吳楚爭長如齊晉怪詭如波斯駢羅貢
琛贐窘蹙如擒獲係纍將就釁如應龍神靈蟄臥時奮
迅如天駟超軼坰牧税羈靷如勁敵改容失箸駭疾震
如猛士無譁攢槊俟嚴陣獨兩峰巍然魁傑儼崇峻光
輔岳柱天鬱為中興鎮降生申及甫周室僨復振詩傳
配崧高百世磨不磷
和希顏
虎守天門未易通庾塵無扇障西風主人何負盗憎主
公論不明私害公老伏固非千里驥冥飛似是五噫鴻
紛紛往事渠知幾都付崧巔一笑中
雒帥覓蘭作詩以寄
雲插高牙畫戟新春移寶檻燕堂深水南紅藥初退舍
嵩麓紫蘭今嗣音繭足頳肩坐香累高梁華柱豈渠心
使君有問花應語玉樹誠佳非故林
明皇擊梧桐圖
三郎耳譜趁花奴風調才情信有餘天寶錯來非一拍
霓裳中節亦區區
習池醉歸圖
襄漢方屯十萬兵習池日往不曾醒紛紛誤晉皆渠輩
何獨王家一寧馨
王若虚
(字從之槀城人承安三年經義進士師其舅周德卿及劉正甫得其論義為多博學彊記誦古詩至)
(萬餘首他文稱是善持論李屏山杯酒間談辯鋒起時人莫能抗從之能以三數語窒之使噤不得)
(語甚為名流所推釋褐鄜州錄事歴門山令入翰林自應奉轉直學士居冷局十五年崔立之變羣)
(小獻諂為立起功德碑以都堂命召從之從之外若遜辭而實欲以死守之時議稱焉北渡後居鄉)
(里癸夘三月東遊與劉文季輩登泰山憩於黃峴峯之萃美亭談笑而化時年七十)
贈王士衡
王生非狂者乃以善哭稱每至欲悲時不間醉與醒音
詞初惻愴涕泗隨縱橫問之無所言坐客笑且驚王生
不暇䘏若出諸其誠嗟我與生友此意猶未明絲染動
墨悲麟亡傷孔情韓哀峻嶺陟阮感窮途行涕流賈太
傅音抗唐衢生古來哭者多其哭非無名生其偶然歟
何苦摧形神如其果有為為爾同發聲
貧士歎
甑無塵瓶無粟北風蕭蕭吹破屋入門四顧何凄涼稚
子低眉老妻哭世無魯子敬郭元振之真丈夫故應餓
死填坑谷蒼天生我亦何意蓋世虚名食不足爭如只
使冗且愚大腹便便飽粱肉
病中
學道今何得謀生久不成藍衫幾棄物綘帳亦虚名事
拙應天意交疎即世情煩憂時自解感觸又還生
題淵明歸去來圖(二首)
孤雲出岫暮鴻飛去住悠然兩不疑我自欲歸歸便了
何須更說世相遺
抛却微官百自由應無一事挂心頭銷憂更藉琴書力
借問先生有底憂
還家(二首)
山杏溪桃化棘榛舞臺歌榭墮灰塵春來底事堪行處
門外流鶯枉喚人
回思夢裏繁華事幸及當年樂此身閒立斜陽看兒戲
憐渠虚作太平人
麻九疇
(字知幾莫州人三歲識字七歲能草書作大字有及數尺者故所至有神童之目章宗召見問汝入)
(宮殿中亦懼怯否對曰君臣父子也子寧懼父耶上大奇之興定末府試經義第一詞賦第二省試)
(亦然簾試以脱誤下第知幾先有才名又連名甲選遠近想望風采雖牛童馬走亦能道麻九疇姓)
(名正大三年右相侯蕭公趙禮部連章薦知幾可試館職乃賜盧亞榜第二甲第一人及第授太祝)
(權太常博士應奉翰林文字知幾天資野逸高騫自便與人交一語不相合則逕去不返顧自度終)
(不能與世合未幾謝病去)
賦伯玉透光鏡
太隂淪魄元不耀太陽分光成二曜嗚呼怪銅盜此幻
透影在壁與背肖奩開㸌㸌光走庭劃如剸犀乍脱鞘
泓澄秋落百丈潭疑有龍向天門跳秦娃漢婉化鴛土
寵雨恩雲埋鳳詔當年椒塗鑑桃李身後泉臺映蓬藋
枕簟無情草木香笙歌不暖梟狐嘯髑髏一醜不再妍
不知持此將安照萬斛珠璣委俑人喚得偷兒成鬼剽
借問金槌一控時何如海上青蠅弔壽如金石佳且好
此銘此篆兩奇峭今誰子後曩誰先贏得鈿樞經蟻竅
千古繁華一夢醒恍然入手稱神妙丹砂變紫翠羽青
萬金難買人年少君侯新自洛陽來玉臺人物今温嶠
相看大笑古人癡收鏡入奩還自笑
竹癭冠為李道人賦
東方有物字豐隆以鳴為職驅羣聾萬頭濈濈囚凍窟
欲出不出愁天公迴寒作暖出一噫黑帝不敢藏昆蟲
所以獨為六子長揮斥元氣周神功車轟鼓震頃萬里
六甲雲風隨喚起四隂用事合收聲猶奮狂陽鳴不已
號令非時遭物玩草木不凋花再蕾惱得司秋訴帝閽
漏泄機緘法當死天公大怪下桎梏推落車中墮巖谷
非程非馬亦非人化作蒼筤一枝竹勁氣剛風難遽銷
夜聞風雨猶蕭蕭聳身直上三千尺天公又怪干雲霄
鬼壓神縛不聽出只見白雲鎖三日雲散惟餘青屈盤
頤隠於臍變仙質道人真是萬物盗斫取為冠就天巧
秋霜爭敢上頭顱常與春風同醉倒此冠固奇惜未大
有冠獨在方之外日月為藤織四時烟霞為籜綿千載
天潢絶漢梁虚碧北斗旋衡簪沆瀣不隨脂粉侶狻猊
不逐風霜陪獬豸一任旋乾復轉坤頭上峩峩終古在
欲作檀那施此冠不識先生若為戴
梁山宮圖
梁山宮高高切雲秦家簫鼓空中聞宮殿作雲王作龍
何人敢謁滈池君珠圍翠繞窮天下道上行人衣半赭
不覺生靈血液枯化為宮上鴛鴦瓦朝盧生暮侯生師
事二人學羨門焉知以政藏其身神仙亦死何曾神空
能詐取六孱國不識盧生真間客種成間隙盧生去尚
令道士作鬼語祖龍竟墮此機中以璧見欺猶未悟魚
腥引得扛鼎來梁山火滅漢旗開何如後世丹青手一
夫不役千樓臺梁山之圖却傳世梁山之宮安在哉
陽夏何正卿作疊語四句未成章予復以疊語寄
之凡四變
緼緼蠢蠢何等民矯矯亢亢内守貞昂昂藏藏獨異俗
落落莫莫丕厭貧歸與歸與且餬口鳳兮鳳兮德衰久
樂云樂云無絃琴命乎命乎一杯酒匪鱣匪鮪故為臧
避言避世必也狂至大至剛秣吾馬爰清爰淨循我牆
用之捨之時所係晉如摧如寧復計暖然凄然任春秋
優哉游哉聊卒歲
秋望
雲氣東南壯風烟正北長遠人投屋小寒草帶城荒馴
鴨便秋潦饑牛背夕陽閒情儘堪畫未要雨浪浪
手植檜印章
梁折山摧入小成日華留得寸暉明不盈一握空蟲篆
未喪斯文麤姓名草木西周朝有暮圖書東觀死猶生
二千年後司封紐未信栽時出此情
秋懷
昨夜新涼御褐裘一番節物弄清愁月縣雙杵若為夜
人在一隅偏覺秋敗葉只能驚畫扇啼螿終不到朱樓
還鄉夢斷寒衾曉依舊雲山是蔡州
李道人家山圖
見說高齋住太行溪山襟帶古祠堂圭桐葉落周家雨
鐵樹根盤晉國霜烽火不堪耕夜月畫圖猶可挂殘陽
自憐不及汾州鴈春去秋來過石梁
牛歎
誰憐宿料一生無身後仍遭金十奴惟蓋却教蒙狗馬
不知何事負農夫
清明
村村榆火碧烟新拜掃歸來第四辰城裏看家多白髮
遊春總是少年人
紅梅
一種冰魂物已尤朱唇點綴更風流歲寒未許東風管
澹抹濃粧也自由
劉從益
(字雲卿南山翁撝之曾孫大安元年進士拜監察御史坐與當路者辯曲直得罪去久之起為葉縣)
(令未幾被召百姓詣臺乞留不聽入授應奉翰林文字踰月以疾卒時年四十四)
過尉氏懷阮籍
朝來國門遊暮抵蓬池宿有懷阮步兵豪氣無檢束嘯
歌陟高臺長風振林木老眼何曾青四海無一物萬古
留詩名九原銷醉骨居然方丈家惜也微瑕玉塗窮道
不窮先生安用哭
清和即事
一度清明了一年温風嫋嫋雨班班幾家繡幰尋芳去
何處蹇驢䭾醉還宿草新墳驚世短落花流水占春閒
曉鶯啼破松窗夢缺月東來挂屋山
次韻三弟贈南菴老人
一菴盤礴勝巢仙不入叢林恰是禪花圃蓮塘閒即景
粥盂齋鉢老隨緣忘言已了八千偈適意更揮三兩絃
邂逅我來推不去坐分一半好風烟
宋九嘉
(字飛卿夏津人黃裳榜進士乙科歴藍田高陵扶風三水四縣令皆有能聲入為右警巡使應奉翰)
(林文字正大中病失音廢居歿于癸巳之禍)
留别孫俊民姚公茂
草根殘日射離觴主席風生熱肺腸此去兜零紅照夜
輸君吹笛傍糟牀(公茂此時固已知名于金矣詩不佳因其别公茂也存之)
酴醿菊
酴醿風味醺人醉著莫東籬愛酒翁一夜金英全換骨
冷香晴雪滿秋風
雷淵
(字希顏别字季默同知北京路轉運使事思之季子崇慶二年黃裳榜進士甲科釋褐涇州錄事徐)
(州觀察判官召為荆王府文學兼記室參軍轉應奉翰林文字同知制誥兼國史院編修官拜監察)
(御史以公事免用宰相侯莘卿薦除太學博士還應奉終于翰林修撰)
會善寺松
物生自有常怪特物之病嗟嗟此老蒼磊磊生魁柄侏
儒蹙髀股宿瘤擁腮頸蜿蜒蛟龍戲騰擲貙虎競鬚髥
喜張磔意氣怒狂迸匠石求柍桭節目足譏評芻蕘急
薪槱堅悍空盻瞪靜言觀倚伏未易相弔慶雖違時世
用顧免斤斧橫陽秋莫榮悴歲月何究竟盤盤曲則全
挺挺獨也正小草誤掃迹伏神還守性儻随天中景廣
宇共庥映
讀孔北海傳
漢室風流絶建安老瞞父子力排山可憐魯國真男子
也著區區七子間
宋元詩會卷六十三
