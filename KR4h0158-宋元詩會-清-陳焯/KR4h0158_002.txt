宋元詩會卷二
兵部主事陳焯編
鄭文寶
(字仲賢初仕江南用父蔭授奉禮郎入宋李煜以環衛奉朝請文寶左右其間太平興國八年登進)
(士第除修武主簿轉光祿寺丞獻所著文改著作佐郎通判潁州歴殿中丞陜西轉運副使李順亂)
(蜀文寶有平賊功太宗召至闕下喜其奏對捷辯加工部員外郎以興復營田於賀蘭山下擾民無)
(功又奏減解州鹽價歲虧課額為二司所發貶藍山令真宗即位召還授殿中丞歴河東轉運使卒)
(年六十一有集二十卷談苑二十卷江表志三卷)
送枝江秦長官罷秩
衆論才名外親人似古人官嫌容易達家愛等閒貧解
印詩權在移風澤國春政聲誣不得慙見數鄉民
送曹緯劉鼎二秀才
旦夕春風老離心共黯然小舟聞笛夜微雨養花天手
筆人皆有曹劉世所賢郴侯重才子從此看鶯遷
温泉
潺湲如燎嶺雲隂玉石魚龍換古今只見開元無事久
不知貞觀用功深籠無解語衣無雪堆有黃沙粟有金
惆悵羌渠負恩澤始尤夷甫未經心
讀江總傳
行人慵過景陽宫宫畔離離禾黍風庭玉有花空怨白
井蓮無步莫愁紅吟詩功業才雖大亡國君臣道最同
爭忍暮年歸故里綸竿迴避釣魚翁
赴闕日過石子鎮
得罪先朝出粉闈五原功業更誰知年深放逐無人識
白雪關頭一望時
孫僅
(字鄰幾上蔡人咸平元年舉進士第一官知制誥)
勘書
儒家無外事招客勘青編筆墨東西置朱黃次第研頻
憂傷點竄細恐誤流傳改易文辭正增加字數全目因
繁處倦心向注中專端坐窮今古披襟見聖賢疲勞時
舉白遊息或談玄得興忘昏旭題名記歲年棲毫思確
解廢卷恨亡篇魚魯皆刊定誰人敢間然
張維
(吴興人以詩名江湖間即子野尚書之父也卒年九十一孫莘老序其詩云自得而無怨懟之語瀟)
(灑而有沉澹之思)
孤帆
江心雲破處遙見去帆孤浪闊疑升漢風高若泛湖依
微過遠嶼彷彿落平蕪莫問乘舟客利名同一途
庭鶴
戢翼盤桓傍小庭不無清夜夢烟汀靜翹月色一團素
閒啄苔錢數點青終日稻粱聊自足滿前雞鶩漫相形
巳隨秋意歸詩筆更與幽棲上畫屏
玉蝴蝶花
雪朵中間蓓蕾齊驟開尤覺繡工遲品高多說瓊花似
曲妙誰將玉笛吹散舞不休零晚樹團飛無定撼風枝
漆園如有須為夢若在藍田種更宜
聞砧
遙野空林砧杵聲淺沙棲雁自相鳴西風送響暝色靜
久客感秋愁思生何處征人移塞帳即時新月落江城
不知今夜搗衣曲欲寫深閨多少情
宿後陳莊
臘凍初開苕水清煙村遠郭漫行吟灘頭斜日鳬鷖隊
枕上西風鼓角聲一櫂寒燈隨夜釣滿犁膏雨趁春耕
誰言五福仍須富九十年餘樂太平
周密齊東野語云宋有兩張先皆字子野其一博州
人天聖三年進士歐陽公為作墓誌其一天聖八年
進士則吴興人也二人名姓偶同又適同時不可不知
也陳振孫詩曰平生聞說張三影十詠誰知有乃翁
遐想盛時生恨晚恍如身在畫圖中十詠有宿清江
小舍一首破損僅存一句菰葉青青綠荇齊云
李沆
(字太初洺州肥鄉人太平興國五年舉進士為將作監丞通判潭州遷右贊善轉著作郎歴補闕知)
(制誥入翰林為學士嘗侍宴太宗目送之曰風度端凝真貴人也淳化三年參知政事真宗即位拜)
(戶部侍郎咸平初以本官同平章事上北幸命沆留守京師肅然累加門下侍郎尚書右僕射嘗言)
(居相位愧無補當時惟中外所陳利害一切報罷之此少以報國耳景德元年七月薨年五十八贈)
(太尉中書令謚文靖王旦於沆殁後歎其先識之遠曰李文靖真聖人也)
平陽侯
為臣固不易為相良獨難孰是弼萬幾而苟懷自安䣜
侯佐漢祖規橅洵可觀其時在開創詎云擘畫殫垂死
薦平陽相倚定後艱既憚牝雞鷙復慮幼主孱參也急
調劑饑恐弗及餐奈何不事事醇酒以為眈后意愈無
忌帝肉曾未寒寵姬與愛子身命恣摧殘少主憂入地
吕勢積滔天藉非平與勃漢祚誰當全參實沗相位昧
者稱其賢
王禹偁
(字元之濟州鉅野人世為農家九歲能文畢士安見而器之太平興國八年登進士授成武主簿徙)
(知長洲縣時同年生羅處約宰吴縣日與賦詠人多傳誦太宗聞其名召試擢右拾遺直史館賜緋)
(即日獻端拱箴以寓規諷未幾判大理寺緣妖尼道安誣訟徐鉉偁論道安反坐貶商州團練副使)
(稍遷拜左正言歴翰林學士知審官院通進銀臺封駁司又以議禮坐謗訕出知滁州真宗即位遷)
(秩刑部召還復知制誥咸平初預修太祖實錄與宰相不恊出知黃州徙蘄州卒年四十八訃聞上)
(甚悼之有小畜集二十卷)
酬种放徵君一百韻
太歲在辛夘九月萬木落是時太隂虧占云臣道剥王
生出紫薇譴逐走商洛扶親又抱子迤邐過京索敝車
載詩史病馬懸囊槖西都不敢住空負香山約閿鄉正
南路秦嶺峭如削肩輿礙巨石十步三四却妻孥亦徒
步磧礫不容脚山店蓋木皮煙火渾薰灼夜深聞贙虎
合家屢驚戄山泉何瀠洄切裂無橋彴卸鞍引羸蹄解
襪事芒屩晨瀾髮可鑒朝涉脛如斮商山六百里天設
皆碞崿上洛在其中狴牢曾未若逐臣自可死何必在
遠惡刺史不我顧古寺聊淹泊卜居雜民甿致養無精
糳知道由自寬有親彊為樂側聞种先生終南臥雲壑
長沮既躬耕元禮仍開學王績婦未娶介潔翹孤鶴之
推母偕隠教誨修天爵詩情亦嗜酒道氣不服藥田衣
剪荷芰野飯烹茝葯霧豹澤文彩冥鴻避矰繳肯從羔
雁聘唯恐簮裾縛如何宋右史斥鷃議鵰鶚(起居舍人宋維翰奏)
(种放隠居終南乞量才錄用頗為識者所笑)玄纁與丹詔恩禮誠非薄仍勑
京兆府敦諭辭恭恪先生戀板輿純孝心堅確散髮走
煙巒拜章謝恩渥巨材猶在澗大玉不出璞使者遂空
回軟輪何寂寞賢母召徵君庭責詞嗃嗃胡為事章句
漏名入街郭府縣汚我山胥徒譟吾幄以兹近聲利安
得成高邈誓將徙窮谷庶可逃喧濁先生拜引過為夀
開樽杓陶陶又熙熙何啻聞竽籥人傳到遷客面目頓
慚怍器小識不遠當年事頭角遭時得一第遊宦何齷
齪逐羶甚蚍蜉鬭耀向熠爚宰邑乏絃歌諫垣無謇諤
便蕃朱紫綬僭忝絲綸閣方號騤騤龍巳困狺狺㹱待
罪始知非咄哉昧先覺一聆高世行罪髮庸可擢忍恥
賦三章塵埃寄(一作望)寥廓明年會恩宥量移井蛙躍靡
暇謁南山征途望西嶽黃河波洶湧白徑苔斑駁中條
圍解懸五老煙矗矗此焉為郡副烏敢事隕穫籠禽幸
未死尚且謀飲啄米呼村婢舂樵顧山童斫飼馬捽寒
蕪看書爇秋籜信口亦吟哦放心無適莫君恩巳絶望
人事終難度相府一張紙喚起久屈蠖誠知有梁柱未
忍棄榱桷五城天上開三殿雲間卓重取正衣冠籠裹
山猱玃病翼得風雲壊墻勞赭堊諫官與史氏舊職聊
羈絡舉袖拂石螭凝眸睨金雀冥心想前事一夢何揮
霍長恐先生聞倚松成大噱關中朋友來遺我神仙作
繁華遠容綺錚鏦美金錯古澹啜鉶羹大雅鏗木鐸千
言距百韻旨趣何綽綽孰念氣如虹翻然輕抵鵲俊甚
麻姑爪快比屠門嚼渾金豈在鎔尺璧寧施琢愈風齊
捧檄忘味同聞樂置之向懷袖日夕芬蘭若褒我塵俗
韻鉛刀化干鏌同聲必有應過實還疑謔盛夸山中事
雲屋張霞幕蘭茆含露採石髓和煙酌巢由泉滌耳園
綺芝盈握有時上絶頂星斗近可摸下視塵世人營營
似螶&KR2577;男兒既束髮出處岐路各苟非秉陶鈞即去持
矛槊致主比唐虞安邊如衛霍不爾為逸人深居返吾
朴胡然自碌碌名節亦銷爍行年過半世功業無圭勺
無術鑄五兵使民興錢鎛無才統六師逐寇開沙漠空
言說王道肆目看人瘼多慚指佞草虚效傾心藿一覽
大雅文起予亦何博况兹山野性謨畫昧方略搔首謝
朝簮行將返耕鑿
不見陽城驛(并序)
余為兒童時覽元白集唱和陽城驛詩時稹貶江陵
過南山感陽道州而作是詩也且改驛為避賢郵不
忍呼其諱也樂天在翰林得而和之又見杜紫薇富
水驛詩題下解云富水驛舊名與陽諫議同卒章曰
驛名不合輕移改留警朝天擁傳人淳化二年九月
余自西掖左官商於訪其驛則無有也撿之圖經求
之郡境則富水地存而驛廢陽城之號遂莫知矣因
作古風詩申明三賢之作且以不見陽城驛為首句
至於道州之行事元詩盡之矣此不復云
不見陽城驛空吟昔人詩誰改避賢郵唱首元微之微
之謫江陵顦顇為判司路道商山驛一夕見嗟咨所嗟
陽道州抗直貞元時時亦被斥逐南荒終一麾題詩改
驛名格力何高奇樂天在翰林亦和遷客詞遂使道州
名光與日月齊是後數十年借問經者誰留題富水驛
始見杜紫薇紫薇言驛名不合輕改移欲遣朝天者惕
然知在兹一以諱事神名呼不忍為一以名警衆名存
教可施為善雖不同同歸化之基邇來又百稔編集空
鱗差我遷上洛郡罪譴身縶維舊詩猶可誦古驛殊無
遺富水地雖在陽城名豈知空想數君子貫若珠累累
三章詩未冺千古名亦垂德音苟不嗣吾道當巳而前
賢尚如此今我復何悲題此商於驛吟之聊自怡
竹䶉
商嶺多脩篁蒼翠連山谷有鼠生其中薦食無厭足春
筍齧生犀秋筠折寒玉飫飽致肥腯優游恣蕃肓林密
鳶不攫穴深犬難逐鳳凰餓欲死彼實無一掬唯此竹
間䶉琅玕長滿腹暖戲綠叢隂舉頭傲鴻鵠不知商山
民愛爾身上肉有鍤利其鋒有錐銛於鏃開穴窘如囚
洞胸聲似哭膏血尚淋漓攜來入市鬻竹也比賢良鼠
兮類商俗所食既非宜所禍誠知速吁嗟狡小人乘時
竊君祿貴依社樹神俸盗太倉粟笙簧佞舌鳴藥石嘉
言伏朝見秉大權夕聞罹顯戮李斯具五刑趙高夷三
族信有司殺者在暗明如燭彼狡無害賢彼鼠無食竹
聞鴞(有序)
滁淮地也郡堞之上鴟鴞巢焉永夕鳴嘯不巳妻子
驚死或終夜不寐因作詩喻之
元精自萬彙羽族何茫茫為怪有鴟鴞為瑞稱鳳凰鳳
凰不時出未識五色章吾生在鄒魯風土殊遠方鳴鳩
隨乳燕日夕巢吾梁翩翾雜鳥雀比屋率為常又從筮
仕來五年居帝鄉更直入承明侍宴夜未央上林聞鶯
囀巧舌如笙簧鴟鴞徒知名聞見實未嘗頃年謫商山
聽之已悲凉今兹出内庭罸郡來永陽誰知爾鸋鴂營
巢在城墻年加睡漸少秋盡漏且長鳴嘯殊不已歴歴
含微霜孺人泣我右稚子啼我傍吾心非達士詎免亦
悵悵人生縱百歲忽若石火光其間有窮通幽昧難自
量我愛臯與䕫峩冠虞舜堂簫韶聞九成丹穴來鏘鏘
又愛閎與散陳力遇文王鸑鷟聽岐山多士周道昌嗟
嗟漢賈誼年少謫南荒故有鵩鳥賦倚伏理甚詳郇公
暨鄴侯放逐同一邦夜深聞此鳥韋公涕沾裳李侯舉
酒令斯音非不祥坐客如不聞罰之以巨觴遂使惡聲
鳥聽之無所傷(天寶中韋郇公謫守蘄州時李鄴侯亦以處士放逐因夜飲聞鴟鴞韋公泣下)
(李公曰此鳥人以為惡其聲可聽乃令坐客有不聞其聲者罰以大杯由是聽之不厭)贊皇貶袁
州懷鴞義亦臧(李太尉有懷鴞賦)乃知昔賢哲未免亦悽惶况
余不肖者邀寵在朝行報國惟直道謀身昧周防四年
兩度黜鬢髮已蒼蒼雖得五品官銷盡百鍊鋼何當解
印綬歸田謝膏粱教兒勤稼穡與妻甘糟糠鳳來非我
慶鴞集非我殃優游盡天年身世俱可忘
和楊遂賀雨
我罷内廷職出臨永陽民永陽民雖庶未免多饑貧富
之既無術齪齪為謹身不堪今夏旱如燎復如焚厥田
本塗泥坐見生塵氛稚老無所訴嗷嗷望穹旻食祿憂
人憂蚤夜眉不伸從决獄中囚徧禱境内神楚辭有山
鬼廟貌羅水濱佛法有浮圖寺宇連城闉齋莊命寮寀
供給抽俸緡鼓笛迎湫水香花照金輪誠知非典故且
慰旱熯人偶與天雨會滂沱四郊勻插秧復修堰野叟
何欣欣可辦官府調亦免農艱辛爕調賴時相感應由
聖君於吾復何有敢望歌頌云清流楊水部德與我為
鄰仇香官位屈何遜詩格新見投賀雨詩言自人口聞
夫君蓋私我過實豈相親為霖非我事職業惟詞臣若
有民謠起當知帝澤春庶使採詩官入奏助南薰
對雪示嘉祐
去年看雪在商州使君命我山寺頭峯巒草樹六百里
饑鼯凍鳥聲啾啾山城窮陋無妓樂何以銷得騷人愁
抱缾自瀉不待勸乘興一引連十甌晩歸上馬頗自適
狂吟醉舞夜不休今年看雪在帝里瑤臺瓊樹佳氣浮
朝回攬轡聊四望移下五城十二樓樽中有酒翻不飲
鬱鬱不快非怨尤吾兒嬌騃未曉事問我胡不私獻酧
因令把筆寫我意為渠吟作雪中謳昔為副使不理事
待罪且免憂人憂今為諫官非冗長拾遺三館俸入優
秋來連㴻百日雨禾黍飃溺多不收如今行潦占南畝
農夫失望無來麰爾看門外饑餓者往往殭殕填渠溝
峩冠旅進又旅退曾無一事禆皇猷俸錢一月數家賦
朝衣一襲幾人裘安邊不學趙充國富民不作田千秋
胡為碌碌事文筆歌時頌聖如俳優一家衣食仰在我
縱得飽暖如狗偷况我眼昏頭漸白安能隠几勤校讐
何時提汝歸田去賣馬可易數隻牛深耕淺種苟自給
藜羹豆粥充饑喉黍畦鋤理學元亮瓜田澆灌師秦侯
素餐免作疲人蠧開卷免對古人羞未行此志吾戚戚
對酒不飲抑有由斯言不敢向人道語爾小子為詒謀
和馬中允爐邊偶作
誰為東君掌青律故將春日連人日春日雨絲暖融融
人日雪花寒慄慄雨雪寒暖苦不同可比交情去就中
仲咸擁爐發歌詠古風激破澆漓風人情離合古來有
召公初亦疑周公汾陽臨淮本仇隙一旦分兵若親戚
四公翻覆人不譏各各操心為邦國此外譸張多為已
反掌背面如千里張耳陳餘不忍言魏其武安何足齒
我愛中允君子心心與人交淡如水别有人間勢利徒
一去一就隨榮枯西漢董賢方佞倖孔光迎拜卑如奴
是時揚雄在東觀投閣欲死無人扶有唐力士夫人死
朝士執喪如喪妣是時李白放江邊憔悴無人供酒錢
小人之性何所似真如蜂蝶并螻蟻尋香逐臭苟朝昏
豈願松篁與蘭茝重君誓心一何極澗底松兮陵上栢
澗松陵栢有朽時我約君心無改易
拍板謠
麻姑親採扶桑木鏤脆排焦其數六雙成捧立王母前
曾按瑤池白雲曲幾時流落來人間梨園部中齊管絃
管絃纔動我能應知音審樂功何全吴宫女兒手如筍
執向玳筵為樂凖數聲慢仙人屐齒下雲棧老狐臘月
渡黃河緩步輕輕踏冰片數聲急空江雹打漁翁笠鮫
人泣對水晶盤滿把珠璣連瀉入劃然一聲送曲徹由
基射透七重札金罍冷落閴無聞隴頭凍後泉聲絶律
吕與我數自齊絲竹望我為宗師總驅節奏在術内歌
舞之人無我欺所以唐相牛僧孺為文命之為樂句
筵上狂詩送侍棋衣襖天使
昔事先皇叨近侍北門西掖華清地太宗多材復多藝
萬幾餘暇翻棋勢對面千里為第一獨飛天蛾為第二
第三海底取明珠三陣堂堂皆御製中侍宣來示近臣
天機秘密通鬼神乃知棋法通軍法既戒貪心又嫌怯
惟宜靜勝守封疆不樂窮兵用戈甲先皇三勢有深旨
豈獨一枰而巳矣當時受賜感君恩藏於篋笥傳子孫
至道年中出滁上失脚青雲空悵望移典維揚日望還
軒轅鼎成飛上天龍髯忽斷攀不得舊朝衣上淚潺湲
吾皇曲念先朝物徵歸再掌西垣筆悲凉忽見紅藥開
哭臨空隨梓宫出去年領郡得齊安山州僻陋在江干
黃民誰識舊學士白頭猶任老郎官昨日江邊天使到
隨例霑恩著衣襖皇華本是江南客久侍先皇對棋奕
筵中偶說當年事三勢分明皆記得我從失職别上臺
御書深鎖不將來遙想棋圖在私室天香散盡空塵埃
今日因君聊話及翻作停杯向隅泣人生不易逢聖朝
君恩未報雙鬢凋金鑾殿花春灼灼永熙陵樹夜蕭蕭
空歎拖腸在泥土不如䑛鼎升煙霄多病相如猶未死
追思往事欲魂消星使今辰逥馬首彊對離筵滿傾酒
悲歌一曲從事書唱與朝中舊知友
還楊遂蜀中集
上蒼茫昧胡為乎施設吾道生吾徒否多泰少是天意
生有述作死不虚聖人憂患方演易賢者窮愁始著書
盡令富貴䧟逸樂蠢蠢戢戢如雞猪冺然無物作時瑞
誰識鳳凰與騶虞經史子集燦今古粉繪帝道張皇謨
一言可採即不朽名姓張與日月俱乃知天心厚我輩
窮辱不足形悲呼夫君擢秀在江左國小而逼何區區
科名始得值兵火金陵坐見成丘墟入朝纔得一贊善
黜降重為縣大夫彰明僻遠在蜀道又遇袄賊攻成都
徒行抱印向隴氐乞食村落何崎嶇歸來朝責作主簿
朱衣黯淡鬢毛疎昨朝投我蜀中作錚然一集如瓊琚
杜甫遭竄吟不輟庾信悲哀情有餘我逢聖代自多難
謾誇三入承明廬近令編綴小畜集文筆詩賦何紛如
才名官職不兩立真宰析刻分毫銖郎官疎遠既未貴
縣吏禮數不足拘相逢且說文章樂為君酌酒焚枯魚
成武縣作
釋褐來成武初官且自彊位卑松在澗俸薄葉經霜雨
菌生書案饑禽啄印牀猶驚寫秋卷枕砌落花黃
除夜寄羅評事同年
歲暮洞庭山知君思浩然年侵曉色盡人枕夜濤眠移
櫂風搖浪開窗雪滿天無因一乘興同醉太湖船
五更睡
數載直承明寵深還若驚趁朝雞喚起殘夢馬䭾行左
宦離雙闕高眠盡五更如將閒比貴此味敵公卿
寧公新拜首座因贈
著書新奏御優詔及禪扉首座名雖貴家山老未歸磬
聲寒繞枕塔影靜侵衣終憶西湖上秋風白鳥飛
寄碭山主簿朱九齡
忽思蓬島會羣仙二百同年最少年利市襴衫抛白紵
風流名紙寫紅牋歌樓夜宴停銀燭柳巷春泥汚錦韉
今日折腰塵土裏共君追想好凄然
寄金鄉張贊善
年少辭榮自古稀朝衣不著著斑衣北堂侍膳侵星起
南畝催耕冐雨歸種竹野塘春筍脆採蘭幽澗露芽肥
伊余自是徒勞者未得同尋舊釣磯
遊虎丘山寺
寺墻圍著碧孱顔曾是當年海湧山盡把好峯藏院裏
不教幽景落人間劍池草色經冬在石座苔花自古斑
珍重晉朝吾祖宅一回來此便忘還
寄潤州趙舍人(二首)
南徐城古樹蒼蒼衙府樓臺盡枕江甘露鐘聲清醉榻
海門山色滴吟窗直廬久負題紅藥出鎮何妨擁碧幢
聞說秋來自高尚道装笻竹鶴成雙
記言彩筆罷摛華郡閣高閒似道家琴院坐聽江寺磬
郡樓吟見海山霞春園遺母親燒筍夜榻留僧自煮茶
應笑陶潜未歸去折腰奔走在泥沙
寄毗陵劉博士
毗陵古郡接江堧赴任琴書共一船下岸且尋甘露寺
到城先問惠山泉秋蟾吐檻供吟興野鶴偎牀伴醉眠
官散道孤詩筆老不應雙鬢更皤然
中元夜宿餘杭山仙泉寺留題
祭廟迴來略問禪蘚牆沙徑碧山前風疏遠磬秋開講
水響寒車夜救田藍綬有香花菡蓞竹窗無寐月嬋娟
自慚政術貽枯旱忍臥松隂潄石泉
再泛吴江
二年為吏住江濱重到江頭照病身滿眼碧波輸野鳥
一蓑疎雨屬漁人隨船曉月孤輪白入座晴山數點青
張翰精靈還笑我綠袍依舊惹埃塵
和郡寮題李中舍公署
樹影池光映曉霞綠楊隂下吏排衙閒拖屐齒妨横筍
靜拂琴牀有落花地脈暗分吴苑水厨煙時煮洞庭茶
青宫詞客多閒暇按曲飛觴待歲華
題張處士溪居
雲裏寒溪竹裏橋野人居處絶塵囂病來芳草生漁艇
睡起殘花落酒瓢閒把道書尋晩逕靜攜茶鼎洗春潮
長洲懶吏頻過此為愛盤餐有藥苗
送羅著作奉使湖湘
使星躔次入長沙曉别延英去路賖數刻漏中承密旨
幾重湖外奉皇華山行馬拂湘川石寺宿僧供嶽麓茶
迴日期君直西掖當階紅藥正開花
送馮學士入蜀
錦川宜共少年期四十風情去未遲蠶市夜歌欹枕處
峨眉春雪倚樓時休誇上直吟紅藥多羨乘軺聽子規
莫學當初杜工部因循不賦海棠詩
賀將作孔監致仕
泣辭明主竟抽簮便約幽雲老舊林朝請罷來頻典笏
田園歸去只攜琴焚香靜院當山色晒藥空庭避竹隂
一子得官三品祿未饒疏傅有黃金
和陳州田舍人留别
演綸多暇每封章暫去頒條道更光郡吏好排紅粉妓
使君曾是紫薇郎樓臺有月新詩出囹圄無人綠草長
地接清淮足佳致水村煙塢是魚鄉
回襄陽周奉禮同年因題紙尾
武關西畔路巉巖兩月勞君寄兩緘鏡裏想添新白髮
篋中猶貯舊青衫扶頭酒好無辭醉縮項魚多且放饞
譬似元和張太祝十年不改舊官銜
寒食
今年寒食在商山山裏風光亦可憐稚子就花拈蛺蝶
人家依樹繫鞦韆郊原曉綠初經雨巷陌春隂乍禁煙
副使官閒莫惆悵酒錢猶有撰碑錢
南郊大禮詩(二首)
聖君重卜祀南郊仗擁黃麾間白旄仙吹冷翻蒼玉佩
曉霞晴透絳紗袍天開兜率齋宫靜海湧蓬萊帳殿高
遷客生還知有望商山不敢讀離騷
嚴禋禮退一陽生抃賀歡呼動四溟聖夀久長南至日
寶圖高大北辰星九重城闕天將曙百萬人家戶不扄
知有化工無棄物海波分細一浮萍
新秋即事
宦途流落似長沙賴有詩情遣歲華吟弄淺波臨釣渚
醉披殘照入僧家石挨苦竹旁抽筍雨打戎葵臥放花
安得君恩許歸去東陵閒種一園瓜
前賦村居雜興詩二首間半歲不復省視因長男
嘉祐讀杜工部集見語意頗有相類者咨於余
且意余竊之也余喜而作詩聊以自賀
命屈由來道日新詩家權柄敵陶鈞任無功業調金鼎
且有篇章到古人本與樂天為後進敢期子美是前身
從今莫厭閒官職主管風騷勝要津
贈衛尉宋卿二十二丈
謫宦歸來髮更斑徊翔猶得寺卿閒幾多僚友三台上
大半生徒兩制間舊賜錦袍多貰酒新裁紗帽欲歸山
東垣小諫龍鍾甚空媿洪爐蚤鑄顔
送融州任巽戶曹撰越王愛姬墓誌得罪
御前曾取好科名一掾如何萬里行身落蠻方人共惜
罪因文學自為榮吏供版籍多魚税民種山田見象耕
君看咸通十司戶投荒終久是公卿
幕次閒吟
江蘺吟盡鬢成霜謫宦歸來夢一場每日祗窺丹鳳案
被人猶喚紫薇郎齋宫獨坐風翻幕客舍閒吟葉滿牀
若是承明容再入未曾荒廢舊文章
送張監察通判餘杭
郡城瀟灑浙江濱暫輟乘驄慰遠民莫放霜威誇御史
且收風景屬詩人雪侵樓上迎潮眼花擁湖中泛月身
盡是公餘吟咏處好飛佳句寄詞臣
書齋
年年賃宅住閒坊也構幽齋作道裝守靜便為生白室
著書兼是草玄堂屏山獨臥千峯雪御札時開一炷香
莫笑未歸田里去宦途機巧盡能忘
滁州官舍
忽從天上謫人間知向山州住幾年俸外不教收果實
公餘多愛入林泉朝簮未解雖妨道宦路無機即是禪
鈴閣悄然私自問郡齋何異玉堂前
臘月
臘月滁州始覺寒年豐歲暮郡齋閒官供好酒何憂雪
天與新詩合看山日照野塘梅欲綻燒迴荒徑草猶斑
吏人散後無公事門戟森森夕鳥還
寄杭州昭慶寺華嚴社主省常上人
夢幻吾身是偶然勞生四十又三年任誇西掖吟紅藥
何似東林種白蓮入定雪龕燈焰直講經霜殿磬聲圓
謫官不得餘杭郡空寄高僧結社篇
歲暮感懷
歲暮山城放逐臣老從霄漢委泥塵公卿别後全無信
兄弟書來秪說貧眼看青山休未得鬢垂華髮摘空頻
文章氣概成何事霑惹虚名誤此身
芍藥詩
牡丹落盡正凄凉紅藥開時醉一場羽客諳傳尸解術
仙家重爇返魂香蜂尋檀口論前事露濕穠英試曉粧
曾忝掖垣真舊物多情應認紫薇郎
贈省欽師(師善八分書太宗召於殿上書數行得賜紫衣)
舊隠何年别翠微瀑泉聲外鎖禪扉御前能寫八分字
天上曾宣三事衣燈照夜寒霜後冷鼎烹秋菌雨中肥
終歸五老峯邊去杯渡長江一錫飛
贈狀元先輩孫僅
病中何事忽開顔記得詩稱小狀元(余淳化辛夘歲贈君詩云明年再就)
(堯階試應被人呼小狀元)粉壁乍懸龍虎榜錦標終屬鶺鴒原青雲
隨步登花塔紅雪飄衣醉御園還有一條遺恨處不教
英俊在吾門
謫居感事(一百六十韻重内綏字維字俱押)
遷謫獨熙熙襟懷自坦夷孤寒明主信清直上天知消
息還依道生涯只在詩惟當喻山木詎敢詠江籬偶歎
勞生事因思志學詩讀書方覩奧下筆便搜竒賦格驚
鸚鵡儒冠薄鵕䴊耕桑都不事園井未曾窺必欲縑緗
富寧教杼軸紕光隂常矻矻交友盡偲偲步驟依班馬
根源法孔姬收螢秋不倦刻鵠夜忘疲流輩多相許時
賢亦見推叨榮偕計吏濫吹謁春司僕瘦途中病驢寒
雪裏騎空拳入場屋拭目看京師技癢初調箾鋒銛欲
試錐甲科登漢制(太平興國八年余首中甲科)内殿識堯眉數刻愁
晡矣三題亦勉之先鳴輸俊彦上第遂參差罷舉身何
託還家命自奇惟慚親倚戶敢望嫂停炊竭力求甘旨
終朝走路岐貪希仲由米多廢董生帷丹桂何時折孤
篷逐吹移知憐無國士志氣自男兒季子貂裘敝狂生
刺字隳廣場重考覆蹇步載驅馳明代寧甘退青雲暗
有期禮闈冠多士御試拜丹墀澤霧寧慚豹摶風肯伏
雌重瞳念孤迹一第忝鴻私得告還鄉貴除官佐邑卑
折腰稱小吏矩步慎初資(解褐得主簿)枳棘心何恨松筠操
自持及親家有養事長禮無虧銅墨官常改煙霄兩露
垂縣花聊主管寺棘且羈縻(九年授大理評事知蘇州長洲縣)吴郡包
山側長洲巨海湄萬家呼父母百里撫惸嫠敢起徒勞
歎長憂竊祿嗤宦途甘碌碌官業亦孜孜政事還多暇
優游甚不羈村尋魯望宅寺認館娃基西子留香逕吴
王有劍池狂歌殊不厭酒興最相宜草織登山履蒲紉
(平聲)挽舫綏果酸嘗橄欖花好插酴醾震澤柑包火松江
鱠縷絲三年無異政一篋有新詞多戀南園臥俄從北
闕追(雍熙四年奉召赴闕)呈材真樸&KR0554;召對立茅茨載筆居三館
登朝忝拾遺紫泥天上降朱紱御前披侍從殊為貴圖
書頗自怡史才媿班固諫筆謝辛毗擬把微軀報慚將
厚祿尸安邊上章疏端拱獻箴規精鑒逢英主心知是
伯䕫(余論邊事特為趙許公所器)賡歌才不稱掌誥筆難摛(是歲蒙上召余)
(殿上作歌遂有西掖之拜)制歷多無事(閣下有制歷當直舍人如無除目書名而出)詞頭
每怯遲繁隂温室樹清吹萬年枝青鎖霞光透蒼苔露
片萎御香飄硯席宫葉落纓緌看浴池心鳳閒捫殿角
螭上林花掩映仙掌露淋漓對近瞻旒冕班清辟虎貔
宫簾垂翡翠御水動漣漪紀號年淳化朝元月建寅(叶移)
攝官捧寶冊祝夀執樽彝表案行低折(時余又押諸方表案)宫懸
聽肅祇德音王澤潤謙柄斗杓移貴接臯䕫步深窺龍
鳳姿策勲何炫赫賜紫更萎蕤(是日加柱國謝日面賜金紫)蚊力山
難負鵜梁翼易滋論功慙八柱受服欲三褫(音遲)祗慮殃
將至曾無事可禆趨朝空俯傴退食自逶迤更直當春
好横行隔宿咨(每休假三日後謂之横行於正衙參假院吏隔夜報)内朝長得對
駕幸每教隨瓊苑觀雲稼金明閱水嬉賞花臨鳳沼侍
釣立魚坻拂面黃金柳&KR0755;顔白玉巵分題宣險韻翻勢
得仙碁(上嘗賜兩制碁勢圖)竟舉窺天管爭燃煮豆萁恨無才應
副空有表虔祈(每有御製詩韻難并新碁勢但上表免和訴不曉而巳)睿睠偏稱
賞天顔極撫綏中官賜文字院吏捧巾綦遭遇誠堪惜
功名竊自思請纓無壯志視草亦胡為未獻東封頌空
鐫北嶽碑深慚專俎豆長欲議邊陲但可懷驕子何須
斬谷蠡胸中貯兵甲堂上有熊罷成敗觀千古弛張在
四維兼磨斷佞劍擬樹直言旗遇事難緘默平居疾喔
咿無權逐鳥雀俛首任狐狸廷尉專刑殺(以制誥舍人兼大理寺事)
詞臣益等衰五花儀久廢三尺法聊施書命猶無諂評
刑肯有欺厚誣凌近侍内亂疾妖尼(妖尼道安誣告徐騎省)丹筆
當無赦金科了不疑拜章期悟主仆法更防維萋菲終
無巳雷霆遂赫斯如弦傷訐直投杵覓瑕疵衆鑠金須
化羣排柱不支佞權迴北斗讒舌簸南箕闕下羊腸險
朝端虎尾危道孤貽衆怒責薄頼宸慈西掖除三字南
山佐一麾蒼黃塵滿面揮灑淚交頤目斷九重闕魂銷
八達衢尊親遠扶侍兄弟盡流離秦嶺偏巉絶商於更
嶮巇吾廬何處是我馬忽長辭六里山蒼翠丹河浪渺
瀰分封思魏鞅割地憶張儀懶讀三閭傳空尋四皓祠
畬煙濃似瘴松雪白如梨壊舍牀鋪月寒窗硯結澌振
書衫作拂解帶竹為揓呼僕泥茶竈從僧借藥篩鐘愁
上寺起角怨水門吹舊友誰青眼新秋出白髭煙嵐晴
鬱鬱風雨夜颸颸我過徒三省吾生自百罹初來聞旅
雁不覺見黃鸝市井攜山菜房廊蓋木皮(商州民多以木皮蓋屋)
野花紅爛縵山草碧䙰褷副使官資冷商州酒味醨尾
因求食掉角為觸藩羸有夢思紅藥無心採紫芝瘦妻
容慘戚稚子淚漣洏暖怯蛇穿壁昏憂虎入籬松根然
夜燭山蕨助朝饑豈獨堂虧飬還憂地乏醫跡飄萍渤
海親老日崦嵫閣下辭巢鳳山中伴野麋風欺秀林木
雲隔向陽葵屈産遭駑馬丹山困嚇鴟悔須分黑白本
合混妍媸自此韜餘刃終當學鈍鎚窮通皆有數得喪
又奚悲自顧才何有空憐道在兹宣尼猶削伐大禹亦
腁胝運去當如鼠投來且禦魑避風聊戢翼得水會揚
鬐琴酒圖三樂詩章效四蚩(白公有四蚩詩)魚須從典賣貂尾
任傾欹兀兀拖腸鼠悠悠曳尾龜北窗尋蛺蝶南岸看
鸕鷀山翠樓頻上雲生杖獨榰簟閒留曉魄簷暖負冬
曦松柏寒仍翠瓊瑤湼不緇望誰分曲直秪自仰神祗
吾道寧窮矣斯文未巳而狂吟何所益孤憤洩黃陂
商山海棠
錦里名雖盛商山豔更繁别疑天與態不類土生根淺
著紅蘭染深於絳雪噴待開先釀酒怕落預呼魂香裏
無勍敵花中是至尊桂須辭月窟桃合避仙源浮動冠
頻側霓裳袖忽翻望夫臨水石窺客出墻垣贈别難饒
柳忘憂肯讓萱輕輕飛燕舞脈脈息媯言蕙陋虚侵逕
梨凡浪占園論心留蝶宿低面厭鶯喧不忝神仙品何
辜造化恩自期栽御苑誰使擲山村綺季荒祠畔仙娥
古洞門煙愁思舊夢雨泣怨新婚畫恐明妃恨移同卓
氏奔秪教三月見不得四時存繡被堆籠勢臙脂浥淚
痕貳車春未去應得伴芳罇
茶園十二韻
勤王修歲貢晩駕過郊原蔽芾餘千本青蔥共一園牙
新撐老葉土軟迸新根舌小侔黃雀毛獰摘綠猿出蒸
香更别入焙火微温採近桐花節生無穀雨㾗緘縢防
遠道進獻趁頭番待破華胥夢先經閶闔門汲泉鳴玉
甃開宴壓瑤罇茂育知天意甄收荷主恩沃心同直諫
苦口類嘉言未復金鑾召年年奉至尊
山僧雨中送牡丹
數枝香帶雨霏霏雨裏攜來叩竹扉擬戴却休成悵望
御園曾插滿頭歸
春居雜興
兩株桃杏映籬斜妝點商山副使家何事春風容不得
和鶯吹折數枝花
杏花(三首)
暖映垂楊曲檻邊一堆紅雪罩春煙春來自得風流伴
榆莢休抛買笑錢
長愁風雨暗離披醉遶吟看得幾時只有流鶯偏稱意
夜來偷宿最繁枝
陌上紛披枝上稀多情猶解撲人衣雙成灑道迎王母
十里濛濛絳雪飛
别丹水
曾經爛漫濯吾纓忍别潺湲月夜聲便入紅塵染詩思
吟魂猶合數年清
芍藥開花憶牡丹
風雨無情落牡丹翻階紅藥滿朱欄明皇幸蜀楊妃死
縱有嬪嬙不喜看
后土廟瓊花詩(二首)
揚州后土廟有花一株潔白可愛樹細而花繁
不知實何木也俗謂之瓊花因賦詩以狀其態
誰移琪樹下仙鄉二月輕冰八月霜若使夀陽公主在
自當羞見落梅妝
春冰薄薄壓枝柯分與清香是月娥忽似暑天深澗底
老松擎雪白婆娑
曹緯
(見鄭文寶集有送曹緯劉鼎二秀才詩其弟即元寵也緯詩文名秋浦集)
山行
日出過山頭日入宿山下我行山亦行隠隠似奔馬朝
昏山送迎山意自傾寫借問征途間誰如此山者
自齋山借舟泛湖還家
十里平湖漫不流晩風吹浪打行舟定知歸得侵燈火
家在菰蒲最盡頭
曹組
(字元寵緯之弟也兄弟俱以文名組六舉不第著鐵硯篇以自見後有寵於徽宗授睿思殿待制)
夜歸曲
饑烏啞啞啼暮寒回風急雪飄朱闌瑣窗繡閣豔紅獸
書幕金泥搖彩鸞吴妝秀色攅眉綠能唱襄陽大堤曲
酒酣横笛咽孤吹吹裂柯亭傲霜竹遠空寒雪渾不動
老狐應被黃河凍暗回微暖入江梅何處荒榛挂么鳳
歸來穩跨青連錢貂耳擁鼻行翩翩籠紗密炬照飛霰
十二玉樓人未眠
李至
(字言幾真定人生七歲而孤育於飛龍使李知審家幼沈靜好學屬文典贍舉進士授將作監通判)
(鄂州擢著作郎遷右補闕知制誥歴翰林學士參知政事雍熙初議親征范陽至上疏力止聞者韙)
(之以目疾累表求解機政進秩吏部會建秘閣命兼秘書監總三館書至道初詔太子師事之真宗)
(即位拜工部尚書參知政事咸平元年復以目疾求解政授武信軍節度徙知河南府卒年五十五)
(贈侍中)
桃花犬歌
宫中有犬桃花名絳繒圍頸懸金鈴先皇為愛馴且異
指顧之間知上意珠簾未卷扇未開桃花搖尾常先至
夜靜不離香砌眠朝饑秪傍御牀餧彩雲路熟不勞牽
瑤草風微有時吠無何軒后鑄鼎成忽遺弓劍葉寰瀛
迢迢松闕伊川上遠逐龍輴十數程兩眥漣漣似垂淚
骨見毛寒頓憔悴萬人見者倍傷心微物感恩猶若是
韓盧備獵何足嘉西旅充庭豈為瑞聞君奉詔修實錄
一字為褒應不曲白魚赤雁且勿書願君書此懲浮俗
宋元詩會卷二
