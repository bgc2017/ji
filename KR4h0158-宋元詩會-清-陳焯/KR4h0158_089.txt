宋元詩會卷八十九
兵部主事陳焯編
陳樵
(字君采婺之東陽人别號鹿皮子世為淛東巨族其父名取青宋末進士嘗抗章詆賈似道誤國及)
(宋亡元丞相巴延見其章欲用之辭不就樵幼承家學又受易詩書春秋大義於李直方凡古今之)
(書無不讀讀無不解學成而隠邈然不與世接著書數十種而易象數新說洪範傳經解左經新說)
(太極圖通書解聖賢大意性理大明石室新語淳熙糾繆尤見稱於學者卒年八十有八為至正乙)
(已年詳見宋景濓所撰墓誌)
清隠亭
白日照陽春九陌揚遠塵往來酣蟻戰誰是投閒人人
生苟知足政復貴隠淪萬事等大夢汨沒徒艱辛所以
賢達士不肯勞其神結亭林泉間歸來養清真窗虛野
鳥狎樹密山猿馴草色上階秀花枝倚檻新俛仰有佳
趣樽酒時相親終焉遠塵俗不愧無懷民
送吉夫北上
之子冰雪姿冥心學仙真官卑且勿念況復憂其貧邇
來太白山山勢凌秋旻雲盡月照夜花開鳥鳴晨閒居
少公事猿鶴為比隣採芝過林麓釣魚游水濱七年不
得調幽興如逸民通塞任物理聊用安此身憶昔始相
識交情日以親問君煉藥方祕之不肯陳金液且莫採
何以製水銀豈伊蓬萊中無分追後塵君今别我去九
關朝帝宸功名信可就慎勿煩精神閬風青峩峩海波
白粼粼他年重會面笑盼桃華春
答李齊賢言别
古來青雲士論德不論年及時揚意氣車服耀且鮮譬
彼桃李花逢春各争妍胡能學蘭菊遲暮秋風前羨子
富年華文思如湧泉詞場早騰譽海内推英賢而我竟
何為著鞭苦不先賦命有遲速行止任自然吾觀鴻鵠
飛低迴未須憐會當振六翮高舉摩青天
歲寒亭
夕隕悲蕣華秋零悼蒲柳急景不可留高風邈難久風
霜十二月松竹凋獨後還與嶺上梅結為歲寒友草木
本無情猶能同歲寒奈何市井交輕薄不足觀
把酒
把酒勸白日日車邈難攀朝來出東海薄暮沈西山東
西若循環來去無時閒何如延光景令人駐朱顔
送兄游姑蘇
浮雲渺天末隨風恣悠揚遊子四方志去去道路長手
中二尺琴朱絃汎宫商但恐和者寡使我心增傷
晚香逕
秋菊有佳色幽香知為誰蔚為霜中傑肯向露下衰獨
賞心悠然酒至觴淋漓永懷陶靖節高風邈難追
東飛伯勞西飛燕題飛花亭
東飛伯勞西飛燕花光絮影從風轉蜂黃蝶粉照靈葩
不散明珠祇散花霑衣墮袂花如雨羽人化蝶隨花去
羽人下顧笑春紅春閨一夕生秋容骨齊熊耳君知否
花艷春暉不經久羽衣一瞬千萬春蔫花墮蕊齊崐崘
夜闌曲
碧宇星回夜漫漫靈蕪煙暖重熏薦冷翠香銷青桂枝
冰荷蓋光光遶帷纖腰艷舞金萎蕤吳羹蜀酒精瓊糜
酒闌半解龍綃衣春朝曲渚聞鵾雞
海人謠
海南蠻丁髮垂耳朝朝采寳丹崖裏夜光盈尺出飛魚
栢葉收珠寒蕊起幽箔連錢生綠花切玉蠻刀如切水
九譯來朝萬里天北風不動明玕死
行路難
褰帷取流蘇流蘇不解連環解離情别思出君懷教人
枉結流蘇帶作書報天孫河翻浪動七香軺折伊蘭兮
捐艾蕭伊蘭化作榛中草美盼何須比目魚六翮安用
頻伽鳥文鴛宛頸柰枝連不如見月生羽翰
七夕宫詞
内人拜月金鋪戸鳳宿梧枝秋葉舞露華入袂玉階寒
織署錦工催祭杼月下金鈿照骨明同心絲鱠紅生縷
素瓜碧寳上華樓夜闌飈馭下銀州
送厲生之天台
劉郎洞前藥草肥年年送春春不歸劉郎採藥路不迷
路迷却是還家時人間藥盡採者稀醫師採藥歸來遲
終南捷徑莫西去正在劉郎路迷處
代嘲舊人
吳王臺前天地老羊家吹笛煙花繞羊郎到老不識顰
昨日西施顰更好妾行自綰春風髻姊送出門車在道
塗金兩袖石麒麟姊唾乾時碧如草唾花一夜滿妾身
云是背後淖夫人
代玉山子答
建中老父吹蘆管背花吹盡風花片雪中花老花未知
我起開簾納江燕夏姬引鏡春争妍房老不出金谷園
花奴鼓急人人顧砑光帽滑花難住
題海棠
東風吹墮緗雲影别院春遲宫漏永繡幃寳帶綰流蘇
夢入瑤臺呼不醒熒熒銀燭花蕊多城頭烏啼奈曉何
題騎牛讀書圖
朝看書騎牛出去日上初暮看書騎牛歸來日欲晡朝
朝暮暮看書卷還慮牛飢無牧芻家貧本分辛勤過平
時敢望閒工夫人生衣食皆有餘棄之不學將何如
中秋月
銀漢西流烏接翼回首人間化為碧瑤臺貝闕可避居
三郎錯路歸魚鳧霓裳月裏親偷得却怪李謩偷壓笛
投外憲□職
浙右饒名宦天潢異衆流星華婺女分印蘚越城秋長
吏多佳政流人反故丘諸郎復為郡外憲此優游
銀谷澗山房
樓臺依水石石樹帶疎篁洞口有靈藥水西無夕陽天
花空處沒春草定中長芳桂已飛盡有時聞妙香
次周剛善僧房牡丹韻
不擬維摩室春風步障開欲分清露浥故近白雲栽色
奪人間艷香從天上來韶華正繁富啼鴂莫相催
春日(二首)
處處春風滿東皇信不偏蘼蕪窮遠岸梅柳共新年白
水暖浮日碧山晴吐煙清時多樂事敢擬卜居篇
細雨花隂重輕煙草色勻驚禽長避客嬌燕却依人絃
管紅樓酒輪蹄紫陌塵東風競游賞因想杏園春
送張仲舉歸晉陽舉進士
挂帆謝公浦把酒闔閭城江柳不忍折春風當别行關
雲連楚暗隴月向吳生葉落長安道思君北問程
黃晉卿見過却歸烏傷
江雨間行人江干雨又新今朝下垂榻幾日望行塵冰
雪鶯遷樹江湖雁得春非君被軒鑒懷抱欲何伸
太霞洞
石林深處飯胡麻幾度登臨送日車雪到峰頭猶是雨
雲生石上半成霞相看露下朝華草不放春歸冷艷花
魏紫姚黃風捲盡人間蜂蝶到山家
越觀
吳根越角兩茫茫石傘峰頭俯大荒鳥道北來通禹會
雁程南去盡衡陽雲移暫覺天河没月暗不知松影長
天姥若耶他日事明朝采蕺下山梁
溪亭
百尺層崖接翠微潭空石影曉離離雲隨白鶴翔千仞
月與青猿共一枝不信水深騎赤鯉曾因夢裏殺黃鸝
芳洲翠羽無人拾自補山中白接䍦
翻經臺
石函朱几曙雲中雲散臺高萬象空枝重有時來白鳥
雨殘無處著晴虹血書貝葉三年碧秋入蘿衣半袂紅
幾度山人同聽法翠微深處石池龍
少霞洞山居(二首)
輕霞洞口採金芝千歲山南聽竹雞煮石鼎中饒綠薤
封書燕外有丹泥度關僧寄婆羅樹入寺人傳木客詩
又抱瑤琴向隂壑青禽啄碎碧梧枝(木客詩見江西圖經)
煙霧霏霏溼麝媒文生綠硯硯生苔天風拂地鳳笙下
楚雨入吳龍女回石壁水花泉湧出海棠春色鳥銜來
洞天只在風塵裏門外游塵埽不開
招隠巖
何年積蓋與山齊樹轉峰回草逕微野火裂為方解石
秋風不到寄生枝誰來樹下看雲坐半入人間作燕飛
箬笠巖前今淨社寧須更草北山移
紫微巖
手種巖花對北峰花間無葉紫茸茸人行鳬雁不到處
家在鶯花第幾重綠水值隂還又碧青春著樹却成紅
紫霞漫入絲綸閣且伴山中白髮翁
飛花亭
昨日朝華照夕曛我看夕秀比朝菌松高猿見古時月
花晚鶯添幾日春盛露囊中封臘藥無塵袖裏裹吳雲
人間何用春長在只愛飛紅日日新
水亭
小鳳穿花照水明水禽衝浪動軒楹雲從薜茘衣中起
雨向玕琪樹上生曲水傍人流白羽嬌花無語答黃鶯
澗中日與山中日同上晴忩各自行
南軒
澗底菖蒲綠滿叢雲根水竹傍梧桐人來遠地見山碧
月未冷時如日紅春水有聲通北澗晚花無信誤東風
人間不是高寒地那得芳菲入夏中
臨花亭
芳草生煙葯在房鞓紅衣紫共芬芳丘園風雨三家市
草木文章萬丈光花正欲言還寂默春無自性不堅良
晚來只有鵝紅在莫放香絲取次黃
西峴峰
聽盡熙寧水樂聲斷碑無字倚荒庭雲歸僧舍樹皆濕
犬吠獵園山誤譍覆屋松隂遮日黑隔林春色著雲青
故侯轍迹無尋處丞相題詩擬峴亭
上虞魏氏湖上精舍圖
湖上蘭舟水上亭有時水漲與階平亭前古樹經春發
門外孤洲昨夜生海氣遙連育王塔蜃樓斜入會稽城
山隂道士攜琴至寫盡風聲到水聲
霜巖石室
洞天無暑亦無寒淑氣芳風不出山掃葉僧歸雲未濕
賣花人去蝶先還滿庭脩竹下黃葉千歲古松生綠煙
盡道雪中依裸壤虚疑夏室是冰天
石磴
磴平如席草茸香盛夏宜人石氣涼杜宇血銷添碧燐
山雞食罷化餘糧赤松有約吾將老白髮無愁不解長
醉則潄流眠枕此看雲不復據胡牀
菊庵
秋深紅紫滿秋籬穠蒂纖莖綠照扉猿飲澗中甘菊水
雲粘石上舊蓑衣月知人境來相覓花有心情死不飛
桃李自開還自落却疑晚卉未㤀機
山房
冷雲堆裏散人家鹿幘羊裘不衣麻門外樹身無歲月
山中人語帶煙霞雲侵壊衲長生菌風斷游絲半度花
采蕺林深人不見連筒引水自煎茶
麞谷澗
清流拂石下巖隈澗底菖蒲曳綠苔野鹿避人縣樹宿
溪魚乘水上山來翠連春草誰能拾風觸石崖彊半迴
自入夏來涼意定更移脩竹澗邊栽
伏蟾山
山上飛雲去不留山中蟾兔又經秋斗臨河曲侵鶉尾
露上莎根到草頭綠桂花中歌白苧碧梧影裏飯青牛
有時竹掃蟾蜍下滿腹丹書溼欲流
山館
石甗峰前綠草肥兔絲挾雨上梧枝天台道士投龍去
少白山人相鶴歸苜蓿帶茸初映日雕胡落釜半成糜
石楠花落無人掃誰臥水隂歌采薇
春日閨思
白玉堂前雙燕飛堂中思婦怨殘暉臂環寄遠青蕪合
瓊字題乾白雁歸醉倚合昏驚葉暗愁尋荳蔻妬花肥
忩間昨日同心錦染罷香絲不上機
園
築園却欲留方士一室圜中度歲年有客持雲坐盤石
無人伴月出蘿煙晴晞白髮三千丈寒折朱絲五十絃
玄圃方壺君莫問人間回首即神仙
玉雪亭(二首)
花遶亭臺水遶門壺中别是一乾坤銀蟾飛去秋無色
白石長來雲有根樹印虬枝翻畫譜僧調獺髓補詩痕
相如健筆誰堪繼好騁詞華賦兔園
羽仙飛步駕青鸞仙袂臨風響佩環琪樹移根來月裏
瓊花無夢落人間春回隴首梅先覺舟入山隂客未還
我亦玉堂揮翰手他年鵷鷺造朝班
送蔡竹澗江山教諭
仙霞嶺與落霞齊乘興吟游日未西簾影到池元是水
縠紋浮雨却成溪煙清院竹鸞窺客日暖宮芹燕拾泥
莫道廣文官况冷忩前生意草萋萋
咏蘆雁宿
沙汀栖處穏夜漏有奴看月暗蘆花白一身秋夢寒
山水
青山如䯻樹如麻茅屋青帘認酒家侵曉一番飛雨過
滿川流出碧桃花
李孝光
(字季和温州樂清人少博學雅志復古隠居雁蕩師峰下四方之士遠來受學名日益著台哈布哈以)
(事之至正七年詔徵隠士用秘書監著作郎召赴京師見上於宣文閣進孝經上大悦賜上尊明年)
(陞秘書監丞卒于官年五十三有文集二十卷)
大星
大星在天小星落城頭嗚嗚吹畫角津吏擊鼓河上船
行人草草居人憐男兒墮地弧矢願南北東西君莫怨
北風寄陳輔賢(别本少前五句)
蕭蕭北風吹客船月未出海天蒼然客子放歌脚扣舷
蕭臺東頭天裹海蕭臺西頭山刺天君行西過釣臺口
寄謝江邊老病叟坐看雲臺落人手丈夫豈敢愛微軀
奈此黃花一尊酒
茅山謠
道人兩鬢青如蓮大醉上山捫青天青天蕩蕩玉盤出
引手舉盤天上縣銀海傾倒桂樹影長風吹香落丹井
地上小兒沾玉馥白兔急搗玄霜熟愔愔仙家十二樓
夜半起拂踆烏浴手招茅君呌列仙帶劍上立紅雲前
茅君騎虎上天去道人乞我明霞篇
送方叔高賦得長安道
灞陵橋上秋風早行人曉出長安道長安城頭烏正啼
長安陌上聞朝雞征車遙遙行復止征馬蕭蕭鳴不已
將軍年少美且都黃金箭鏃雕玉弧未央前殿進書罷
諸生拜官辭石渠將軍歸去亦草草長安道邊人羨好
莫憐賈誼謫長沙不見馮唐禁中老
妾薄命
妾薄命當語誰身年二八為嬌兒阿母歲歲不嫁女二
十三十顔色衰天公兩手搏日月下燭萬物無偏私奈
何醜女得好匹一生常在黃金閨美女如花不嫁人父
母既沒諸兄癡寄書東家小姑道得嫁莫擇夫壻好他
人好惡那得知失時不嫁令人老
越上
賀家湖上又秋風放翁宅前東復東兩行雲樹忽遠近
十里荷花能白紅游人濯足銀潢上越女梳頭青鏡中
我欲張帆上南斗扶桑碧海與天通
宿巢縣
旅食荆吳改歲年春風行路思綿綿青山故遶周瑜墓
明月猶窺亞父泉楚縣城荒餘畫角巢湖日落有歸船
天涯芳草萋萋綠漫為登樓憶仲宣
送陳杏林赴潮州醫學教授
三千驛路上灘船九品醫官半百年藥市得錢添月俸
杏林收榖當公田北書漸覺江鴻遠南食初嘗海蛤鮮
不用越巫驅瘴癘家家傳取衛生篇
古長信秋詞(二首)
缺月流光入綺疏金壺傳箭夢回初秦臺彩鳳無消息
桂影空閒十二除
輦路青苔雨後深銅魚雙鑰晝沈沈詞臣還有相如在
不得當時買賦金(李五峰擬古樂府與楊廉夫齋名今集内不傳一字當為拙目妄刪)
(也)
吳王納涼圖
六月長洲水殿涼酒酣揮袖倚新妝芙蕖露冷秋雲薄
回首西風響屧廊
游艮嶽
一沼何堪役萬民一峰將使九州貧江山假設方成就
真箇江山已屬人
寄朱希顔
江邊鴻雁下年年客子何由兩鬢玄七十二灘秋月白
荻花風落釣魚船
張昱
(字光弼廬陵人早遊湖海為虞集張翥所知楊左丞鎮江淛辟参謀軍府事遷杭省左右司員外郎)
(行樞密院判官天下用兵藩府官多侵官怙勢光弼詩酒自娛超然物表左丞死棄官不出張氏欲)
(禮致不應策其必敗題蕉葉寓意焉居西湖夀安坊今之花市也貧無以庀廬凌彦翀為疏募金繕)
(葺之明初被徵至京閔其老厚賜放歸年八十三卒)
白鴒雀歌
烏桓城下白鴒雀雄鳴雌隨求飲啄有時決起天上飛
告訴生來毛羽弱西河伶人火倪赤能以絲聲代禽臆
象牙指撥十三絃宛轉繁音哀且急玉真處子舞進觴
團衫鞶帶分兩傍玉纖羅袖柘枝體要與雀聲相頡頏
朝弹暮彈白鴒雀貴人聽之以為樂變化春光指顧間
萬蕊千花動絃索只今蕭條河水邊宫庭毁盡沙依然
傷哉不聞白鴒雀但見落日生寒烟(賦白鴒雀者多矣覽此可得作歌之)
(由)
歌風臺
世間快意寧有此亭長還鄊作天子沛宮不樂復何為
諸母父兄知舊事酒酣起舞和兒歌眼中盡是漢山河
韓彭受誅黥布戮且喜壯士今無多縱酒極歡留十日
慷慨傷懷淚沾臆萬乘旌旗不自尊魂魄猶為故鄊惜
由來極樂易生哀泗水東流不再回萬歲千秋誰不念
古之帝王安在哉莓苔石刻今如許幾度西風灞陵雨
漢家社稷四百年荒臺猶是開基處
陪宴相府得芍藥花有感
醉吐車茵愧不材馬前蝴蝶趁花回玉缾盛露扶春起
錦帳圍燈照夜開垂白敢思溱洧贈歌紅還是廟廊裁
揚州何遜空才思惟對高寒詠閤梅
惆悵(三首)
三山夢斷綵雲空幾把長箋賦惱公畫閣小杯鸚鵡綠
玉盤纖手茘枝紅春衫汗裛薔薇露夜帳香回茉莉風
惆悵近來江海上却將鞍馬學從戎
畫船湖上載春行日日花香扇底生蘇小樓前看洗馬
水仙祠畔坐聞鶯碧桃紅杏渾相識紫燕黃蜂俱有情
惆悵繁華同逝水盡歸江海作潮聲
惆悵當年使酒來娼樓紅粉夜相催可憐明月二分在
不見璚花半朵開誰復醉翁堂下柳更堪從事閣中梅
揚州一片青青草誰信春來無雁回
湖上漫興
湖上新泥雪漸融門前溝水暗相通裙欺萱草輕盈綠
粉學櫻桃淺淡紅暮雨欲來銀燭上春寒猶在酒樽空
青綾被薄不成夢又是一番花信風
秋興
一夜涼風便覺秋楚人多感易生愁金盤露水何曾見
紈扇恩情未肯休零落梧桐宮井上稀疏楊柳御街頭
近來收得麻姑信說道蓬萊更可憂
感事
雨逼湖樓作晚寒此心時暫酒邊寬杞人惟恐青天墜
精衛難期碧海乾鴻雁信從雲裏過山河影在月中看
洛陽橋上聞鵑處誰識當時獨倚闌
贈沈生還江州
鄊心正爾怯高樓况復樓中賦遠遊客裏登臨俱是感
人間送别不宜秋風前落葉隨車滿日下浮雲共水流
知女琵琶亭畔去白頭司馬憶江州
演法師惠紙帳
銀燈照夜白紛紛四面光搖白縠文隔枕不聞巫峽雨
繞牀惟走剡溪雲風和柳絮何因到月與梅花竟莫分
塞北江南風景别却思氊帳舊從軍
幕中呈楊左丞
免胄日趨丞相府解鞍夜宿五侯家玉杯行酒聽春雨
銀燭照天生晚霞世亂且從軍旅事功成須插御筵花
漢王未可輕韓信尚要生擒李左車
峽川
石與青天近溪雲向客低自然堪下淚不是有猿啼
水殿納涼圖
别殿紅綃女無風亦自涼欄邊是湖水夜夜宿鴛鴦
别劉博士
秖為情如雨從教醉似泥免看楊柳色相送出城西
柳花詞
滿院長條散綠隂誰家門戶碧沈沈地衣不許重簾隔
雪白花鋪一寸深
婆留井(錢王初生時將棄井宗婆奮留之故乳名婆留既貴以鏐代留字)
舊日婆留井未堙石闌苔蘚上龍鱗而今率土俱臣妾
莫願皇天産異人
題吳綵鸞寫韻圖
小點紅鸞欲下遲遠山渾似畫來眉如何一念人間事
上界仙曹便得知
春日
一陣東風一陣寒芭蕉長過石闌干只消幾箇懵騰醉
看得春光到牡丹(瞿宗吉云此詩刺淮張用事諸人也)
輦下曲
守内番僧日念吽御廚酒肉按時供組鈴扇鼓諸天樂
知在龍宫第幾重
似嫌皎日破愚昏白晝尋常一釣軒男女傾城求受戒
法中祕密不能言
劉躍
(字宗起萁先南唐駙馬之後徙居廬陵其地名中洲故自號中洲釣者躍性警敏讀書過目成誦鈎)
(玄摭粹以大肆力于文章徵聘鼎來念禄不逮親概辭之作樓曰海雲延四方之士講學其中樂而)
(㤀老詩集若干卷禾川吳孟勤題為淵泉集蓋易中洲釣唱以是名美之嘉其學之有本也)
園樂為國賓先生賦
君不見金谷平泉恣歡謔異石奇花成海嶽寕知富貴
生百憂一旦荆榛總寥落灉江先生隠者流數畆荒園
即為樂瓜畦新雨長更鉏橘井青天甘自鑿生意隨時
灌野芳餘香暇日收仙藥倦來佳句獨長吟醉裏濁醪
還更酌不讓習家兼有池絶似温公乍居洛前年丹詔
急賢良高臥白雲辭好爵東鄰公子帶横金北里老翁
田負郭從渠五鼎厭珍饌自分杯羹飽藜藿世路風波
不暫停柴門烟月應如昨我亦江湖垂釣徒直鈎兼恨
多蛟鱷明當抱瓮託幽棲尺書先寄東飛鶴
梅村歌為金溪王用霖賦
王先生有高趣家在梅村最深處清溪一派遶孤村種
得寒梅千萬樹年年凍雪封林園羣木生意俱斬然忽
驚一蕊破香玉直與天下春争先繁花爛漫相高下彷
彿枯梢晴雪亞光涵冰樹不勝秋影入瓊林欲無夜先
生巾屨獨行吟看花繞樹窮幽深奚奴不覺錦囊重發
興兼有龍蜃吟笑殺西風明月冷負却暗香與疎影絶
似羅浮仙者流妙處無言心自領
讀書樓為姪以安賦
阿咸新起讀書樓十二欄干五月秋萬卷烟雲香墨潤
一燈風露碧忩幽新題華扁迴鸞鳳高捲朱簾近斗牛
不用金籯遺孫子好傳鴻寳繼前修
和送石維高之泉江
愛君吟思浩無邊眼底交遊最少年開口已誇成玉唾
論心偏得醉金船鳳凰瑞世鳴初日鴻雁排雲上遠天
此别但應勞夢想高標梧竹淨娟娟
沙渚盟鷗
平沙白石渚初晴好共羣鷗訂舊盟斜日荒涼雲影落
清風浩蕩雪衣輕海翁坐對應相狎山客行隨亦不驚
却笑當筵賦鸚鵡疎慵久已謝浮名
良月宴于棲遁處賦殘菊
菊殘猶有最高枝棲遁齋前獨自怡深夜雪霜金瑣碎
清晨風雨玉離披魏公不負題詩好陶令空嫌送酒遲
憐爾秋香渾未減餐英回首更何之
竒石為黃大賦
相對憐孤石由來出四溟一峯支瘦骨千穴見竒形空
洞含天趣巉巖毓地靈鰲移愁負重龍擘帶餘腥巧斵
慚羣匠神鞭謝六丁晴雲時吐白隂蘚間書青花木恢
餘地琴書列廣庭願言題琬琰珍重列圖經
張伯遠
(字可久號小山善製詞曲評者謂其清而且麗&KR0990;而不豔若披仙風招海月當以九方皋之眼相之)
餞祝直清
朝餐狙林橡夕飲虎窟泉幽棲豈不逸于道為未全是
以少微星含輝麗中天雲蘿謝招隠冠帶趨興賢魯生
贊制作商老安疑然董子述徵騐賈誼明經權盛德有
遭逢志士無棄捐長貧若忘世一出垂千年折梅楚山
阿賦詩江水邊寂寞思古人中懷為君宣
周密
(號草忩以樂府知名其出處籍里弗著惟成廷珪集中有送周草忩尊師歸廬山太平宫蓋元末詞)
(人晩而學道者也然難直定為黃冠故不附張雨之後)
有懷袁季源
江樓深夜倚涼入鬢蕭蕭人隔東西浙心隨早晩潮風
高孤月暈河澹萬星搖欲寄今宵意新鴻或可招
南園
清芳堂下千株桂猶是韓家舊賜園白髮老翁和淚說
百年中見兩平原
吳當
(字伯尚澄之孫也當幼承祖訓以穎悟篤實稱長通經史百家言侍其祖至京補國子生至正五年)
(以蔭授萬億四庫照磨未上用薦者改國子助教預修遼金宋三史書成除翰林修撰遷國子博士)
(歴監丞司業祭酒待制翰林改禮部員外拜監察御史轉禮部郎中再入翰林為直學士時江南兵)
(起大臣有薦當才可任政事者特授江西肅政廉訪使偕江西行省參政和尼齊兵部尚書黃昭招)
(捕江西諸郡當召募民兵所至克捷連定建昌撫州二郡為總兵托多所忌構蜚語謂當與賊通而)
(和尼齊者雅不善當亦力掩其平賊功狀於是當與黃昭皆左遷後誣白詔拜當江西行省參知政)
(事命未下而陳友諒已䧟江西當杜門著書友諒遣人辟之以死拒不屈終隠廬陵逾年病卒年六)
(十五所著有周禮纂言及學言稿)
潯陽舟中
百年頭上著烏紗一日江邊踏釣槎病似相如空有賦
貧于杜甫更無家漁歌楚楚蒹葭月樵笛村村躑躅花
事業已隨兵燹盡青門惟守邵平瓜
宋元詩會卷八十九
