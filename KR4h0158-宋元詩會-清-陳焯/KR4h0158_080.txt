宋元詩會卷八十
兵部主事陳焯編
薩都拉(下)
華清曲題楊妃病齒
沈香亭北春書長海棠睡起扶殘妝清歌妙舞一時静
燕語鶯啼空斷腸朱唇半啟榴房破脂清紅注珍珠顆
一點春酸入瓠犀雪色鮫綃濕香唾九華帳裏熏蘭烟
玉肱曲枕珊瑚偏玉釵半脱翠蛾斂龍髯天子空垂涎
妾身雖侍君王側别有閒情向誰說斷腸塞上錦䙀兒
萬恨千愁言不得成都遥進新荔枝金盤紫露甘如飴
紅塵一騎不成笑病中風味心自知君不聞華清宫一
齒作楚蔵禍癰又不聞馬嵬坡一身濺血未足多漁陽
一日鼙鼓動始覺開元天下痛雲臺不見漢功臣三十
六牙何足用
楊花曲
燕京女兒十六七顔如花紅眼如漆蘭香滿路馬如飛
窄袖籠鞭嬌欲滴春風淡蕩搖春心銀筝銀燭高堂深
繡裳不暖錦鴛夢紫烟紅霧天沈沈芳年誰惜去如水
春困著人倦梳洗夜来小雨濕天街滿院楊花飛不起
芙蓉曲兼善狀元索賦
秋江渺渺芙蓉香秋江女兒將斷腸綘袍春淺護雲暖
翠袖日暮迎風凉鯨魚風起江波白霜落洞庭飛木葉
蕩舟何處採蓮人愛惜芙蓉悴顔色
如夢曲哀燕將軍
芙蓉花為誰好洞房昨夜將軍老將軍老去空鐵衣漆
燈照室人不歸
宫錦袍氊帳高將軍夜酌凉蒲萄蒲萄力重醉不醒美
人猶在珊瑚枕
海子頭誰家樓繡簾半捲風悠悠行人謂是將軍府將
軍不来罷歌舞
平村曲春水綠將軍獵回曾此宿將軍一去成荒丘依
舊平村春水流
皓齒歌細腰舞綠窗朱戸將軍府將軍老去無少年為
野草兮為荒田
如花人櫻桃唇傍人近前丞相嗔繁華日日笙歌動世
事悠悠總如夢
鞦韆謠
寒梅零落春雪灑蕭娘腰瘦無一把淡黃楊柳未成陰
何人已繫青驄馬畫樓深處迎春歸鞦韆影裏紅杏肥
濛濛花氣濕人面東風吹冷輕羅衣衣上粉珠流不歇
暗解翠裙花下摺殷勤莫遣燕子知會向人間報風月
過嘉興
三山雲海幾千里十幅蒲帆挂秋水吳中過客莫思家
江南畫船如屋裏蘆芽短短穿碧沙船頭鯉魚吹浪花
吳姬蕩槳入城去細雨小寒生綠紗我歌水調無人續
江上月凉吹紫竹春風一曲鷓鴣詞花落鶯啼滿城綠
江南樂
江南樂春水虹橋滿城郭出門不用金馬絡門前花船
如畫閣綠紗窗虚鎖春霧隔窗蛾眉秋水活翡翠冠高
羅袖闊楚舞吳歌勸郎酌紫竹瑶絲相間作船頭柳花
如雪落船尾彩旗風綽綽秉燭夜遊隨意足人生無如
江南樂
江南怨
江南怨生男遠遊生女賤十三畫得蛾眉成十五新妝
識郎面識郎一面思猶淺千金買官遊不轉郎家水田
跨州縣大船小船過淮甸買官未得不肯歸不惜韶華
去如箭楊花簾幕飛乳燕疎雨梧桐閉深院人生無如
江南怨
過居庸關(至順癸酉歲)
居庸關山蒼蒼關南暑多關北凉天門曉開虎豹卧石
鼓晝擊雲雷張關門鑄鐵半空倚古来幾度壯士死草
根白骨棄不收冷雨陰風泣山鬼道傍老翁八十餘短
衣白髮扶犁鋤路人立馬問前事猶能歴歴言丘墟夜
来鋤豆得戈鐵雨蝕風吹失顔色鐵腥惟帶土花青猶
是將軍戰時血前年人復鐵作門貔貅萬竈如雲屯生
存有功挂玉印死者誰復招孤魂居庸關何崢嶸上天
胡不呼六丁驅之海外休甲兵男耕女織天下平千古
萬古無戰争
七夕後一夜樂陵臺上懷李御史公藝
凉風吹動梧桐葉瀉下泠泠露華白樂陵臺上悄無人
獨倚梧桐看秋月月高當午桐影直不覺衣沾露華濕
此時却憶金陵人酒醒江樓聽吹笛
偕卞敬之遊吳山駝峯紫陽洞
天風吹我登駝峯大山小山石玲瓏赤霞日射紫瑪瑙
白露夜滴青芙蓉飄飄雲氣穿石室石上凉風吹細竹
挂冠何日賦歸来掃石篝燈洞中宿
題壽監司所藏美人織錦圖
卷中織錦秦川女大姬啞啞弄機杼小姬織倦何所思
簾幕無人燕雙語成都花發江水春門前馬嘶車轔轔
髻雲兩耳看欲墮蛾眉八字畫不伸行人一去無消息
冰蠶吐絲成五色柔腸九曲細如絲萬縷春愁政如織
綺窗睡起聞早鶯西樓月落金盆傾暖霞拂地海棠曉
香雪潑戸梨花晴日長春院機聲動梭影穿花飛小鳳
水心驚起鴛鴦棲花底不成蝴蝶夢纖纖玉指柔且和
香鈎小襪裁春羅滿懷心事付流水蕩目雲錦迴青波
梅仙山行
赤星落地漢祚微端門日日腥風吹咸陽秋色壓宫樹
金人夜泣銅駝悲先生袖疏探虎窟漢鼎猶堪支一足
九重烟霧似海深門外何人知慟哭賊莽白日升高臺
玉璽墮地聲如雷周公揖譲孺子戲絳袍將軍何日来
塵飛滄海風擲瓦白鶴身輕快如馬一聲鐵笛度閩關
山月溪風共瀟灑龍争虎鬭耳不聞長嘯袖拂松枝雲
夜鐺白石煮秋雨玉佩赤錦飄霞裙先生一去幾千載
尚有當年遺跡在題詩絶壁寄先生頓使林巒顔色改
藥爐寂寞秋草深丹井水落莓苔侵至今火灰化為土
猶有丹光穿樹林
過淮河
淮水清河水黃出門偶爾同異鄉排空捲雲若飛電隨
風逐浪庸何傷東流入海殊不惡萬里同行有清濁
西樓别寄閩憲諸公
八月八日溪上别溪上彩旗紅獵獵離情已逐渡江雲
邊草連天翦秋色玉驄金虎諸大夫欲别不别留斯須
沙明淺渚白鳥下酒盡落日青山孤丈夫有淚不須灑
去客挂帆君上馬悠悠回首各東西惟見西溪捕魚者
閩關一片月太行一片雲雁書遠寄隔山嶽雲飛月明
多憶君
送友人之金陵
陳郎買舟上金陵寒江水落風浪小飛帆遠挂蔣山青
空城畫角秦淮曉白門酒美東冶亭吳姬喚客客不行
樓中子弟盡年少玉奴行酒吹鸞笙陳郎不聽黃金縷
朝走東吳暮走楚半生落魄一故袍感慨長歌弔千古
六朝遺跡生暮烟故家荒塜迷花鈿鳳凰臺上醉李白
何人知子囊無錢
為九江方七高賦
匡廬山中有佳士讀書結屋青雲松碧窗夜影紫翠動
落日照見香爐峯窺燈夜壁山鬼過采蘭東徑仙人逢
危簷墮雪聽風竹古寺隔嶺聞烟鐘每思幽絶動歸興
歲晩落葉迷行蹤扁舟何日過湖口分我半壁青芙蓉
中秋月夜泛舟於金陵石頭城
秦淮流水西復東倒涵天影磨青銅飛廉掃空出海月
明珠飛入琉璃宫著我扁舟二三友江上雪槎泛牛斗
笑語人間兩岸燈進君江上一尊酒醉来起舞聽浩歌
宛如玉樹春風和世間樂事古来少天下明月今夕多
六代江山自瀟灑潮落潮生石城下人生得意當夜遊
此月此水年年秋
雨傘
開如輪合如束剪紙調膏護秋竹日中荷葉影亭亭雨
裏芭蕉聲簌簌晴天却陰雨却晴二天之說誠分明但
操大柄常在手覆盡東西南北行
春别
花氣壓簾愁不掃細雨粼粼長芳草玉釵燕尾剪春寒
坐惜流年鏡中老東風吹柳人不知春嬌滿眼顰雙眉
吳松錦字夢中得曉来月落聞烏啼南園日暖蝴蝶醉
香霧熏人海棠睡朱門小立蹴金蓮落紅起作離人淚
春遊太真觀
東風惱人如著酒曉鶯啼斷門前柳青山忽然契我懷
飛上玄都拾星斗綠雲弄雨小立久幾片落花春在手
遼東白鶴胡不歸松下丹鉛老霜臼
過桐廬
桐廬山水天下清洪濤拍岸山圍城桐君已乘丹鳳去
世間草木誰知情落日搖紅魚尾赤江上潮回沙嘴立
三三兩兩野人家半住漁村半樵牧盡抛章甫求仙靈
松間黃鶴喚不應阻風三日看山色平生慣識枯枝藤
碧桃海上開多少幾度春風長瑶草白雲滿地不歸来
石爛松枯天地老
送石民瞻吳江訪友
老友吳江去吳江水尚高一樽散鱸膾四月過櫻桃矍
鑠綠玉杖風流白紵袍西窗故人夜應是動揮毫
和學士伯生虞先生寄韻
白鬢眉山老玉堂清晝閒聲名滿天下翰墨落人間才
俊賈太傳行高元魯山獨憐江海客樽酒夜闌珊
投宿龍潭道林寺
倦遊借禪榻客意稍從容落日江船鼓孤燈野寺鐘竹
雞啼雨過山臼帶雲舂半夜波濤作長潭起卧龍
送景南上人歸江西
登高傷遠别鴻雁幾行飛萬木江頭落一僧船上歸故
山秋嶂遠殘日晚鐘微亦有同袍者多應候竹扉
偕趙逢吉避暑石頭城日暮余歸逢吉留宿山中
却寄
竹下一僧坐城頭獨客還星河到平地風露滿空山犬
吠松林外燈明石壁間故人借禪榻心共白雲閒
夜宿昇龍觀
舊日宸遊地朱欄護輦紋龍飛九天雨鶴夢一龕雲神
火丹爐見仙音客枕聞殷勤謝道士深夜禮茅君
秋日雨中登石城訪長老珪白巖不遇
石頭城畔去紅葉雨紛紛半日不見路四山都是雲魚
龍隨水上鐘磬隔江聞遥憶南莊叟天寒補衲裙
苦雨水溢呈憲司諸公
病客如僧懶多寒擁毳裘三山一夜雨四月滿城秋海
瘴連雲起江湖入市流釣竿如在手便可上漁舟
送李恕可隨王宗師入京
借得茅山鶴乘風飛上天江聲近九里客路已三千禁
闕紅雲上家鄉碧海邊待聞金馬詔復見玉堂仙
送莫秀才歸番陽
番陽秋水落白下買船還遠夢驚新雁歸帆識舊灣打
碑過薦福携酒看芝山却憶曾遊處清溪萬柳間
寄石民瞻
京口石彭澤詩懷似鶴形蒼天容老健白髮照江清夜
鼎薰雞舌秋袍織鳳翎醉扶綠玉杖應望石頭城
題紫薇觀馮道士房
卜築長江上回峯晩更竒山村猿索飯竹屋鶴聽碁雲
護燒丹竈泉香洗藥池道人足高興不許俗人知
次崔鎮壁間韻
木落歲時晏黃雲欲雪天買魚河下客立馬渡頭船野
迥風欺帽天寒袖裹鞭夜眠三鼓後晚發五更前
寄王御史
御史傳天語飛霜到海垠浙江潮似雪閩海臘如春孤
客見明月亂山愁遠人何時動歸興家有白頭親
送管元帥南征
楚帆風一葉此去幾時還日暮漢江碧雨晴湘竹斑邊
聲連草木野色動荆蠻决策平猺後歸心北固山
鍾山遇風雨
城市多驄馬清遊有幾人山靈飛白雨朝士說紅塵雲
起鐘樓暝桃開野寺春上人歸太晚誰主復誰賓
龍潭送侍中田美中攜酒十里作
公子青驄馬追隨十里遥風頭雲葉凍酒面雪花消惜
别頻回首無因見舞腰君歸金帳暖何限可憐宵
送宣古木
鐵面小將軍旌旗照海門兵機出孫武膽氣走桓温社
稷劒三尺乾坤酒一樽茫茫雲漢内此意與誰論
山中懷友
自是麒麟種卑栖又幾年故廬南雪下短褐北風前歲
暮山林瘦天高雨露偏惟應丈夫志未受故人憐
送唐卿御史
去去紅塵外秋光滿華嵩故鄉歸衣錦行路避乘驄未
覺長安遠真成冀北空燕山一枝桂回首正西風
宿大横驛
燈火明沙渡牛羊過水西村舂千澗落野店四山齊桂
樹偏宜月人家盡向溪秋蟾莫相惱惟聽度關雞
遊梅仙山和唐人韻(二首)
城郭千峰合仙凡一水分顛崖縣鳥道亂石聚羊羣苔
井分丹水茶爐煮白雲肩輿萬松嶺有客訪梅君
絶頂尋仙跡寒泉照病容栖鸞多種竹愛鶴莫移松丹
藥人来乞山稉手自舂秋深霜葉滿麋鹿日相逢
次王御史
江城連日雪騎馬欲何之老樹昏鴉集寒塘落雁遲松
窗燈下酒竹屋夜深棋寄語王公子幽棲或可期
塵鏡
古鏡色如墨千年獨此留玉臺蟲網暗珠匣土花浮莫
笑塵埃滿曾令鬼魅愁蟠龍今已化雲雨夢悠悠
廢檠
不解照珠翠早同文字盟何年中路棄無復向人明宿
雨高齋夢秋吟廢館情相看幾今夕及此慨平生
斷碑
零落秋風卧何年破廟碑圖經愁莫載耆舊說頻移野
燒龜文失荒臺鳥跡疑遥知千載後拂拭轉堪悲
卧鐘
龍虡久摧折深埋奈爾何耕民誰睥睨野衲自摩挲雅
奏多年歇銘文幾字訛斜陽荆棘裏長伴舊銅駝
道中謾興
雲氣千峰暝溪流水拍橋竹溪泥滑滑榕樹雨瀟瀟曲
棧鈎崖角垂虹挂嶺腰山家酒初熟或許借椰飄
京口夜坐
鐵甕城頭刻漏遲凉霜如雪撲簾飛雁聲墮地夢迴枕
月色滿城人搗衣塞北將軍猶索戰江南遊子苦思歸
呼鷹腰箭從圍獵苜蓿秋深馬正肥
登金山雄跨亭
朱欄六曲倚高秋元氣茫茫日夜浮客去客来天地老
潮生潮落古今愁疎鐘水國前朝寺落日海門何處舟
更擬黃昏盡餘興却從燈火望揚州
寄天竺長老訴笑隠召住大龍翔集慶寺
東南隠者人不識一日才名動九重地濕厭看天竺雨
月明来聽景陽鐘衲衣香暖留春麝石鉢雲寒卧夜龍
何日相從陪杖履秋風江上採芙蓉
高郵城樓曉望
城上高樓城下湖城頭畫角曉嗚嗚望中燈火明還滅
天際星河澹欲無隔水人家種楊柳帶霜鳬雁起菰蒲
短衣匹馬非吾事擬向烟波覓釣徒
和中丞伯庸馬先生贈别
江南驛使路遥遥遠赴龍門看海潮桂殿且留修月斧
銀河未許渡星軺隔花立馬聽更漏帶月鳴珂趁早朝
秪恐淮南春色動萬竿烟雨綠相招
寄京口鶴林寺長老即休
白頭不出城南寺枯坐蒲團笑客忙過暑葛衣從破碎
逢秋竹院愈荒凉空山雲濕龍歸鉢古屋松低鶴到牀
遥憶題詩舊遊處夜深東壁月蒼蒼
次學士盧疎齋題贈句容唐别駕
疎齋落落謫仙才句曲名山數往来晚讀茶經醫酒病
春從隣舍覓花栽昔年奏對含雞舌今日登臨獨鳳臺
賴有閒居唐别駕相尋猿鶴莫驚猜
三衢守馬昂夫索題爛柯山石橋
洞口龍眠紫氣多登臨聊和采芝歌爛柯仙子何年去
鞭石神人此地過烏鵲横橋秋有影銀河垂地夜無波
遥知題柱凌雲客天近應聞織女梭
宿茅山崇禧觀南塢樓
天際三峯横紫烟山前山後盡芝田樓臺木末疑無路
雞犬雲中半是仙白石經年皆化玉青松鎮日秪聞泉
曲林三館幽棲地一夜鐘樓聽雨眠
登鎮陽龍興寺閣觀銅鑄梵容
眼中樓觀見應稀鐵鳳棲簷勢欲飛天半寶花飄閣道
月中桂子落僧衣高擎玉露仙人掌上碍銀河織女機
全趙堂堂遺物在山川良是昔人非
送僉事王君實之淮東
使君臘月揚州去東閣梅開雪壓枝淮上有官皆避馬
竹西無處不題詩春風楊柳平山路夜月瓊花后土祠
從此公餘多勝覧好傳佳句遠人知
元統乙亥初春除閩憲知事謝參政許可用惠茶
春到人間纔十日東風先過玉川家紫薇書寄斜封印
黃閣香分上賜茶秋露有聲浮薤葉夜窗無夢到梅花
清風兩腋歸何處直上三山看海霞
阻風崔鎮有感
逆風吹河河倒行阻風時節近清明南人北人俱上塜
桃花杏花開滿城雖云年少慣作客但覺此日難為情
河魚村酒亦足醉賴有同船好弟兄
贈吳山紫陽庵女道士
武林吳山紫陽庵淛民有丁姓者棄俗為全真一日
忽召其妻入山書詩四句云懶散六十三妙用無人
識順逆兩俱㤀虚空鎮常寂坐抱一膝而逝俗謂之
騎鶴化其妻束髮簪冠為女道士奉其夫蛻二十年
不下山幾於得道神仙渺茫姑不暇論其婦一節乃
可尚也婦年七十王其姓諱守素亦淛人云登覧之
餘因為賦詩
不見遼東丁令威舊遊城郭昔人非鏡中春去青鸞老
華表山空白鶴歸石竹淚乾斑雨在玉簫聲斷綵雲飛
洞門花落無人迹獨坐蒼苔補道衣
過鵝湖寺
十里蒼松對寺門四圍翠滴露紛紛湖心水滿通銀漢
山頂鵝飛化白雲玉井芙蓉天畔出劒池雪浪月中聞
石牀茶竈如招隠還許閒人一半分
臺山懷古
粤王故國四圍山雲氣猶屯虎豹關銅獸暗隨秋露泣
海鴉多背夕陽還一時人物風塵外千古英雄草恭間
日暮鷓鴣啼更急荒苔野竹雨斑斑
層樓
廣寒世界夜迢迢醉拍闌干酒易消河漢入樓天不雨
江風吹月海初潮影摇翠幕金蓮炬夢斷凉雲碧玉簫
休唱後庭舊時曲六朝宫殿草蕭蕭
題揚州驛
銀燭高燒照不眠呼兒飲馬汲清泉寒砧萬戶月如水
塞雁一聲霜滿天金縷欵歌来枕上銀瓶索酒到亭前
明朝走向燕山道贏得紅樓說少年
次張舉韻題皖山金氏繡野亭
南冠猶有舊風流說著舒州處處幽最喜園林動花竹
不妨城郭帶林丘一樽濁酒青山暮三徑晚香黃菊秋
未識孤高金處士杖藜應許約同遊
贈學古澹上人
瘦影相隨九節笻同袍無處覓行蹤遠看天目山中寺
来聽石頭城裏鐘洗鉢泉通陳井水開窗雲度蔣陵松
忽聞一夜猿啼月却憶飛来最上峰
再遊崇禧寺
野人再到城南寺臨水芙蓉次第開新酒瓦盆青映竹
舊題石壁綠封苔夕陽半嶺牛羊下秋色滿天鴻雁来
獨上新亭天地闊不湏揮淚灑蓬莱
題李遵道畫竹木圖
風流未識生前面翰墨空遺死後名鳳尾拂雲秋有影
龍頭出水夜無聲半生清節江南夢萬里靈槎海上行
應逐錦袍弄明月倒騎赤鯉對吹笙
次韻登凌歊臺
山勢如龍去復迴閒雲野望護崇臺離宫夜有月高下
輦路日無人往来春色不隨亡國盡野花只作舊時開
斷碑衰草荒烟裏風雨年年上綠苔
訪揭㬅碩袐書
城中車馬多如雲載酒問字無一人碧桃花開光豔豔
硯池水暖波粼粼先生楷書白晝静家童畫紙烏絲勻
落紅滿地送客去十年不見江南春
采石懷李白
夢斷金雞萬里天醉揮秃筆掃蠻箋錦袍日進酒一斗
采石江空月滿船金馬重門天似海青山荒塜夜如年
抵應風骨蛾眉妬不作天仙作水仙
登石城
登臨未惜馬蹄遥古木秋高萬葉凋廢館徒傳陳後主
新碑猶載晉南朝年深階路埋花徑雨壊山牆出翠翹
六代興亡在何處石頭依舊打寒潮
懷句曲外史
霞佩翩翩出洞天當時彷彿見臞仙幾年海上張公子
今日山中葛稚川滄海塵飛丹已熟玉堂人去榻空縣
林間載酒来相覓乞寫丹經與世傳
次韻寄張伯雨茅山
句曲道人門不出幾時茫屨接殷懃春晴洗藥分泉去
午睡烹茶隔竹聞山脚客行驚犬吠樹皮苔老結龍紋
三層臺上月如水半夜吹簫入紫雲
病中夜坐
江樹花開午夜春綠香吹散隔簾雲吟詩思苦家人怪
搗藥聲高隣舍聞惟有工程餐白术亦無心事對紅裙
消愁且喜樓西畔明月一池蛙亂喧
招隠首山分韻得生字
龍飛鳳隠知何處今日空餘黃鵠名千古江山圍故國
五更風雨入空城猿啼洞府暮雲合花落祠堂春草生
何日結茅向青壁抱琴坐石聽泉聲
酌桂芳庭
桂枝秋露洗銀瓶醉裏題詩記答曾接竹池通丹井水
隔松人誦蘂珠經茶香石鼎燒紅葉酒渴冰盤破紫菱
一帶鍾山青未了碧窗雲氣護龍亭
次韻參政繼學王先生自海南還桂林
空山幽響落林柯蠻犬呶呶吠碧蘿大庾嶺頭三月盡
鬱孤臺下幾人過㯽榔雨過鳩鳴急薜荔雲深猿嘯多
幾度裁詩寄相憶江南如此奈愁何
九華山題石潭驛
馬上行人看九華飄飄高旆倚天涯排空峭石生玄筍
落日竒峯挂赤霞仙掌三秋擎露屑天河半夜礙星槎
雲中五老應招手喚客来遊太乙家
夢登齊山得詩二首
登高遠望四山齊何處風流杜牧之白苧曾聽松下唱
紫簫還向月中吹野雲雨後無行跡芳草春深有斷碑
夢裏勝遊閒記得翠微亭上寫烏絲
杖藜踏破碧崔嵬夢裏清遊樂未回萬壑泉聲松下去
數行秋色雁邊来文章小杜人何在風雨重陽菊自開
山路雲深行客倦竹雞飛上獨春臺
答茅山道士見寄
道人自有愛山癖蠟屐平生幾兩穿七竅冷雲秋噴竹
一琴明月夜調絃山中紫府茅君宅肘後丹方許史傳
短褐擬尋黃獨出長鑱斸雪早春前
平望驛
左帶吳松右太湖人家笑語隔菰蒲風濤不動魚龍國
烟雨翻成水墨圖越客卧吹船上笛吳姬多倚水邊壚
鑑湖道士如招隠一曲他年得賜無
過紫薇庵訪馮道士
道士愛幽居年来一事無盆池新過雨石上種菖蒲
山中華盖洞石氣冷蕭蕭不見眠雲客惟逢避雨樵
過高郵射陽湖雜詠
飄蕭樹梢風淅瀝湖上雨不見打魚人菰蒲雁相語
秋風吹白波秋雨鳴敗荷平湖三十里過客感秋多
憩奉真道院
落花風颺步虚聲翠草玄芝爛漫生過客不知春早晚
午窗晴日睡聞鶯
過揚州
買舟南浦秋聞雁呼酒西窗夜剪燈何處玉簫天似水
瓊花一夜白如冰
上京即事(七首)
一派簫韶起半空水晶行殿玉屛風諸王舞蹈千官賀
齊捧蒲萄壽兩宫
上苑棕毛百尺樓天風搖曳錦絨鈎内家宴罷無人到
面面珠簾夜不收
行殿参差翡翠光朱衣花帽宴親王繡簾齊卷熏風起
十六天魔舞袖長
中官作隊導宫車小樣紅靴踏輭沙昨夜内家清暑宴
御羅凉帽插珠花
大野連山沙作堆白沙平處見樓臺行人禁地避芳草
盡向曲闌斜路来
院院翻經有呪僧垂簾白晝點酥燈上京六月凉如水
酒渴天厨更賜冰
牛羊散漫落日下野草生香乳酪酣卷地朔風沙似雪
家家行帳下氊簾
過贊善庵
夕陽欲下行人少落葉蕭蕭路不分脩竹萬竿秋影亂
山風吹作滿窗雲
將遊茅山先寄張伯雨
借騎白鶴訪茅君琪樹秋聲隔夜聞料得山中張外史
開門先掃鶴巢雲
春日鎮陽柳溪道院
城外青溪出洞門道人歸去日長曛柳花滿地無人掃
隔水遥看是白雲
寄奎章學士濟南李溉之
山東李白似劉伶投老歸来酒未醒天下三分秋月色
二分多在水心亭
黃河舟中月夜
十丈雲帆拂斗杓星槎風急浪花飄夜深露冷銀河近
卧聽天孫織絳綃
釣臺夜興
仙茶旋煮桐江水坐客遥分石壁燈風露滿船山月上
夜深獨對釣臺僧
早發
山頭鐘響不聞鷄重露翻鴉滿樹啼艇子釣臺東畔發
月輪却在釣臺西
泊江家步無月同孟志學小酌
蘭溪春水似蒲萄越女如花壓小槽今夜共君溪上醉
直湏溪月照宫袍
黃亭驛曉起
積雨莓苔上壁青曉寒山館夢初醒鷓鴣聲裏流年度
自是行人不願聽
閩城歲暮
嶺南春早不見雪臘月街頭聽買花海國人家除夕近
滿城微雨濕山茶
彭城雜詠(三首)
亞父塜前春草齊楚王城上夕陽低黃鶯不解興亡事
飛過海棠枝上啼
城下黃河去不回四山依舊畫屛閉無人念得登臨意
獨上將軍戲馬臺
何處春風燕子樓斷碑落日古城頭畫眉人遠繁華歇
無數遠山生暮愁
奎章閣感興(二首)
奎章三月文書静花落春深鎖閣門玉座不移天步遠
石碑空有御書存
花落春深似去年無人再到閣門前當時濟濟誇多士
争進文章乞賜錢
京城立春
燕姬白馬青絲繮短衣窄袖銀鐙光御溝飲馬不回首
貪看柳花飛過墻
雪中妃子
梁王宴罷下瑶臺窄窄紅靴步雪来疑是陽和三月暮
楊花飛處牡丹開
醉起
楊柳樓心月滿牀錦屏繡褥夜生香不知門外春多少
自起移燈照海棠
宫詞
駿馬驕嘶懶著鞭晚凉騎過御樓前宫娥不識中書令
借問誰家美少年
黃河
斗杓照水半垂天水氣漲天如白烟南北櫓聲争上下
月中聞鼓避官船
宋元詩會卷八十
