宋元詩會卷八十三
兵部主事陳焯編
吳萊
(字立夫浦陽人集賢大學士直方子也天資絶人七歲能屬文讀書目涉成誦嘗往族父家日易漢)
(書一帙以去族父廹扣之萊口誦一字不遺延祐七年以春秋舉上禮部不第退居深褭山中益窮)
(諸書奥旨著尚書標說春秋世變圖傳授譜古職方錄樂府類編一百卷唐律删要三十卷文集六)
(十卷萊於黃柳行輩稍後而二公稱許一則曰絶世之才一則曰非今世之士其推服如此用御史)
(薦調長薌書院山長未上而卒年僅四十有四君子惜之私諡淵穎先生)
山中人(二首)
白日出復沒胡獨勞我生所務在卒歲朝夕彊營營當
春治農噐土脉亦殫盈薄言藝黍稷庶以觀其成凉風
一披拂場圃如坻京凍戸猶畆首康衢或歌聲於兹尚
不給野有菜色氓毋寧拾橡栗起視牀頭瓶
貧賤素所有豈辭辛與勤清晨腰我斧往伐西山薪高
巖屹巨壑蛇虎氣逼人衣裳既不完出入在荆榛日日
一接淅斧甑恒生塵白石幾時爛青烟空滿林家徒四
立壁冬令方行春亦有偓佺子翛然為世珍
和陶淵明詠貧士(三首)
上天無停曜日月會降婁山林少過轍二鳥鳴相酬亦
有五采鳳飛来為岐周姬公世不作白屋多懷憂逢時
倘一用華士非吾儔函谷空逐客傅巖乃旁求
人生自沈静豈得意非干宜哉揚執戟三世不徙官窮
冬無完褐盡日止一餐美芹終不獻晨曝尚餘寒手種
老松樹蒼然霜雪顔政爾有佳思清風吾掩關
舉世尚馳騖飄然風中蓬上書争衒鬻言語自稱工誰
歟持清節乃見楚兩龔黃塵隨手拂白日與心同有榮
方覺辱無屈豈求通誓追遼海鶴插翅以相從
皂角林觀劉錡戰處
東都何慘澹南土劇蕭騷往往隳戰鬭於焉出英髦為
君竟如寄立國已不高家供敵人賂歲奉使客艘乾坤
忽掀簸城郭皆動搖狡兔手可攖長蛇心更饕精熒金
鎖甲翕赩橘紅袍厲矛終抉腕投鞭遽填壕云何大兵
壓尚謂和議牢白波横天險清野捲地毛將營皂林斫
軍艦采石鏖大星遽崩殞滄海争遁逃向非斯人在久
矣凄烟蒿龍虎空野競狐狸遂寒嘷信史猶未著竒功
果誰褒因之懷舊跡一弔楚江臯
大食瓶
西南有大石國自波斯傳兹人最解寶厥土善陶埏素
瓶一二尺金碧燦相鮮晶瑩龍宫獻錯落鬼斧鐫粟紋
起點綴花穟蟠蜿蜒定州譲巧薄卭邑鬭清堅脱指滑
欲墜凝瞳冷將穿逖哉賈舶力真致鮫鰐淵常嗟古噐
物頗為世所捐襆衫易冠衮盤盎改豆籩禮圖日以變
戎索豈其然在時苟適用重譯悉来前寰區幸混一四
海際幅員縣度縛繩絙娑夷&KR3237;草船鑿空發使節隨谷
混民編漢土堆櫝笥蕃羅塞鞍韀城池信不隔服食奈
渠遷輪囷即上據鼎金疇能肩插葩奪豔冶盛酪添馨
羶當筵特見異博識無庸詮蔵之或論價裹此猶吾氊
珊瑚尚可擊磧路徒飛烟彼既歸互市我且置桮圈角
貒獨不出記取征西年
時儺
古人重儺疫時俗事禬禳歲陽欲改律輿鬼寖耀鋩厲
神乃恣肆魃蜮併猖狂侲僮幸成列巫覡陳禁方虎頭
眩金目玄製寧赤裳桃弧敺菑沴豆礫斃癉剛百靈咸
震慴六合高褰張清炳信不容動静維吾常世塗頗險
盭人魅更跳梁狐鼠戴分幘䕫魖竊香囊煎熬到膏髓
擊剥成疕瘍乘風作國蠧抵隙為民殃自從九鼎沒誰
使百怪蔵瘃寒服裭帛饑窶食閒糧蘆花蔽汝體㭬粟
饞吾腸地膚竟捲去天孽俱凋傷神荼欲呀啖蟠木蔓
不長家倛彊顔貎枯竹無耿光聖言謂近戲五祀徒驚
惶惜哉六典廢述此時儺章
觀隋王度古鏡記後題
王家有古鏡軒氏昔鑄成太乙来護冶玄冥與儲精日
月鍾璀璨龜蛇助威獰萬靈吐真水全體洞太清綵奩
出未半冰片弄光晶寶匣收不動玉麟聞響聲有身尚
變化無翼欲飛行恍然百世後流落汾陰城高士觀即
賞異僧識還驚金船拭膏澤經碧穿屋楹牆垣照可撤
臟腑燭能熒涕泣念鸚鵡悲酸逢豹生一朝忽屛迹六
幕黯不明狐狸遞隠現魑魅莽縱横皮膚峻剖削骨髓
窮敲榜雷風儻有作厲虐敢紛更嗟吾幸居山猨鹿與
我争嗟吾願渡海鮫鰐恐並迎楊氏雀環在張公龍劍
幷因兹訪洞穴得不振冠纓
樓彦珍北遊京師予病不及往餞歲晩有懷幷寄
彦昭浚常
日晩北風起少年方遠遊徘徊上谷塞眺望黃河流峥
嶸十月冰朔色壓九州熒煌大明殿御道接龍樓時廵
向灤水臘雪擁薊丘前驅鸞鳳旗後乘貂鼠裘尚食豐
宴飫教坊樂箜篌百官散城邑駝馬盡歸休自今帝王
都想爾觀覽周却疑書傳間不謂秦漢優何家非許史
無客不枚鄒投輪即雨集揮袂遽雲浮東航扶桑陰西
笮崑崙陬變化指顧異芻蕘立談收文物彼洛禊土音
吾越謳私將竊禄志勇赴隨陽謀隨陽即澤雁竊禄豈
梁鶖美玉獻劍彘精金鏤帣韝出門亟裝束行路肯滯
留布韋謾老耋鄉里惟田疇功名幸一遇螻螘尚公侯
學問敢彊飾黍稷待耡耰當令竹帛上直與先逹侔毋
使螢爝光肅然寸草秋嗟予久抱疢餞酒弗及芻念爾
忽萬里征夢或見求宣生頗俊逸鄭子復綢繆趾高有
捷步胷正無昏眸早看拜家慶共許動宸旒傳車定不
礙關鑰便若抽杏花開如錦楊柳滿陌頭去時小兒女
来詫真驊騮
病起讀列子真經(三首)
世間豈有極海外猶齊州日月更出沒江河却同流夸
娥追即死章亥步曷周蠓蚋生不久鯤鵬背吾遊神瀵
湧滋穴巨鼇戴蓬丘想象或可到徘徊獨懷憂南方祝
髮裸北國鞨巾裘逍遥特爾分智者善為謀
神巫善相人壺子如濕灰扁鵲巧發藥季良病弗治一
形苟脱落純氣固委蛇隨火出石壁泳珠沒淫隈彼或
蜩翼得此猶漚鳥疑中心既怵殆外物盡坑谿幹殼即
木葉皮膚類嬰孩遠矣列姑射吾為榮啟期
此日忽過隙居人恒鮮歡毫毛悉為我體節欲求完大
盗竊名爵小廉捨豆簟熊魚徒兩得利義肯兼安馬醫
自不辱燕技毋容干時勢苟未至事功良獨難蕭條白
麻履慘澹青蘚冠長嘯答鳴鶴北風江水寒
夕泛海東尋梅岑山觀音大士洞遂登盤陀石處
及東霍山回過翁浦問徐偃王舊城(三首)
起尋千步沙穹石塞行路怒濤所縱擊徒以頑險故卓
哉梅子真與世良不遇上書空雪衣燒藥迴烟樹玄螭
時側行縞鶴一迴顧從之招羡門滄海晝多霧
茫茫瀛海間海外此孤絶飛泉亂垂纓險峒森削鐵天
香固遥聞梵相俄一瞥魚龍互圍繞仙鬼驚變滅舟航
米旅遊鐘磬聚禅悦笑撚小白花秋湖落如雪
遥觀杳無極宛與東霍隣悲夫童男女去作魚鼈民紵
嶼尚餘聚蓬山寧爾神古櫂苔駐跡仙枰竹袪塵短褐
徒為拂飛槎邈難親好攜支機石去躍織女津
早秋偶然作寄宋景濂(四首)
我病三月久問言此何時山林日搖落草木欲變衰忽
来臨青鏡何故摘白髭千里復萬里遠哉鴻雁期
西風吹梧桐一葉兩葉積故書翻有塵雄劍挂在壁時
違甘窮困事到即輝赫除却雙鹿行門前少人跡
悠悠秋夜長夢覺秋月霽有才寧及人無學敢求蜕揮
来河水絃削作泰山礪吁嗟祁孔賓得失毫髮際
往者東入海飄然任所如大風戕波浪飛雪灑舳艫壮
志昔尚少狂遊今併無誓登盤陀石重望扶桑墟
西域種羊皮書褥歌寄李仲羽
大漠迤西俗能種羊凡屠羊悉留其骨以初冬未日
埋地中至春陽季月上未日為吹笳咒語則子羊從
土中出凡埋骨一具可得子羊數隻
波斯谷中神夜語波斯牧羊供雜(闕)當道剚刀羊可食
土城留種羊脛骨四圍築垣聞杵聲羊子還從脛骨牛
青草叢抽臍未斷馬蹄踣鐵繞垣行羊子跳踉却在草
鼠王如拳不同老飫肉筵開塞饌肥裁皮褥作書林寶
南州俠客遇西人昔得手褥今無倫君不見冰蠶之錦
欲盈尺康洽年来貧不貧(按釋楚石琦公嘗目見其事曰此四生胎外之化也故有)
(句曰自言羊可種不信繭成絲)
杜鵑行
南山北山啼杜鵑杜鵑花發山欲然千枝萬朵惜未得
中有一抺巴陵烟休說銅梁幷玉壘搖蕩春光餘淚水
五丁鑿路少人行石鏡生塵妖骨死東風青鳥来何處
中宫移植鎖魂樹不如歸去便歸家誰其友者揚州花
畫馬行
凉秋八月霜浩浩白雁驚飛散蓬葆川原蓄牧萬馬来
揚鬛攢蹄齕枯草漁陽突騎自有真奚官剪拭傾城闉
素絲結轡美無價繡罽披韀驅向人當塗奮擲甚崛壮
一旦紛騰入天仗父老東城接鬭雞邊兒内苑隨調象
煌煌京洛鳴和鈴奔走萬里如流星筋力追風烏鵲厲
精神噴霧蛟龍冥往年踊躍將一跨寂寞而今空見畫
黃金鑄式猶峥嶸多少地上騏驎行
江南曲寄周公甫
東風吹人千萬里青蘋花發前湖水江南女子木蘭舟
却採蘋花泛流水水流花發春光好失時不採花應老
年少吳儂歌懊惱白晳容顔半枯槁倏然来去雙彩鳬
化作汝舄穿雲衢汝珮復解江妃珠龍宫蛟室本不隔
相期更有瀟湘客
荔枝行寄王善父
炎雲六月光陸離人在閩南餐荔枝荔枝日餐三百顆
紅線亞林欺衆果絳羅繫樹蠟封蔕尚食擎盤獻青瑣
涪州歲貢與此同意昔移根来漢宫天生尤物不用世
沾灑蜑雨吹蠻風蠻風蜑雨振林藪西域蒲萄秋壓酒
勸君莫近楊太真傳說驪山塵汙人
明月行寄傅嘉父
上天有明月来自滄海東蠻潮夜捲馮夷宫海門一線
驚欲射江面樓臺聳千尺冰岸雪崖屹不動水犀組練
皆勍敵越人善泅技巳癢明月光中吾得賞飛来白鶴
晉清角跳出長魚漢疎網北風吹起蘆花秋笑撫錢王
鐵箭頭襆衣枕斧此何處烏鵲無枝空繞樹
二月六日雨書都城舊事
燕南趙北吹黃塵九天宫闕生紫雲十二門開衢路直
畫輪驄馬多行客歲寒殿外柳纔青金水河邊冰尚白
雞人傳漏放曉朝文石分班押百僚南陽近親最舞蹈
京兆耆舊争歌謠教坊供奉飾玉女鐘能鐘聲鼓能鼓
錦来西蜀被玄駝肉出太官餐猛虎初日扶桑稍照人
内筵錫燕杏花春沐犢騂牲泰畤祀鸞旗翠蓋驪山廵
東風萬里飄寒雨我昔稔聞今不睹快然呼酒擊唾壺
茂陵徐生曾上書
姑蘇臺歌寄方養心
姑蘇臺南閶闔開姑蘇臺北鴻雁来春花秋月幾時好
步屧尋香去如掃冤胥憤血空海潮老濞妖妝又烟草
少年為客誰我令千里汝猶談一經黃龍挾舟夜有雨
白虎司劍天無星山中菖蒲十二節未肯落盡青頭髮
姑蘇臺上愁殺人身在勾吳望勾越
烈婦行
落日沈海雲壓城官軍多載婦女行大弓勁箭自山下
顔色如灰愁上馬我生不慣生馬駒存者吾子亡吾夫
毋寧完身吐玉雪忍使餒肉當熊貙青楓嶺頭望回浦
血指畫巖心獨苦老螭扣地救未及芳草迷天淚零雨
卓哉一死可百年此事巳過永泰前黃沙野塞多降骨
忠義傳中收不得
富春新創關將軍廟成吳子中攜卷索題
吳生病起有怪聞夢中識得髯將軍香火乞靈自此揭
廟門釃酒㯶櫚雲我曾久讀名將傳紫金焰眼頳玉面
漢鼎&KR0992;離彊分割楚鋒剽狡輕攻戰天荒地老路不通
魂升魄降骴秋蓬神仙負劍乃兵解巫覡傳芭真鬼雄
壯夫本合荆州死嚴祀何哉富春里只今江左四祠無
狄公髯乎髯乎獨不恨見孫江東
題錢舜舉張麗華侍女汲井圖
景陽宫中臙脂井手出銀盤牽素綆鉛華不御面生光
寶帳垂綃花妬影臨春結綺屹層空璧月瓊枝狎客同
鴛鴦戲水池塘雨蛺蝶尋香殿閣風日高歡宴嬌若訴
牀脚表章昏不寤吳兒白袍戰鼓死洛土青蓋降船渡
井泥無波井欄缺半點臙脂汙緋雪蕙心蘭質吹作塵
目斷寒江鎖江鐵
白髮詞寄答陳時父
昔予頭燥髮未苗今我頭枯髮先折童心尚在顔貎改
滿鬢蒼華點霜雪朝来抱鏡看未真鏡裏相逢類兩人
東都貧孟歎孤劍西邸老康悲故茵烏髭每怕不得素
素櫛何庸問衰暮楓林葉底變風烟藥草莖邊虛雨露
自非神仙劉阮儔世間容有幾春秋情知鸛鶴長朱頂
得見鴛鴦會白頭
黑海青歌
越山山有黑海青長拳快眼健羽翎三年籠養未得飽
萬里驍俊猶飛星黃蘆老葦日摧折白鷺文鶬看磔裂
腥沾石磧吹遠風髓擊寒岡散輕雪伊人脱手本凡禽
歲晩連條到上林鉗奴素賤多侯骨騎士虚豪即俠心
晉宫邸廢身欲死燕國雲銷草如砥嗟非鸞鳳高杳冥
望盡狐狸衆披靡當時奉使探遠巢兩徼馳兵聞勇鏖
南土誰知此鷙猛北州驟見争驚號天鵝薄天垂兩翼
海青雖黑打可得太平八極無不通函谷何問關西東
嶺南宜濛子解渴水歌
廣州園官進渴水天風夏熱宜濛子百花醖作甘露漿
南國烹成赤龍髓棕櫚亭高内撤餐梧桐井壓滄江乾
栢觀金莖擎未濕藍橋玉臼搗空寒小甖封出香覆錦
古鼎貢餘聲撼寢酒客心情辟酒兵茶僧手叚侵茶品
阿瞞口酸那得梅茂陵肺消誰賜桮液奪塞酥有氣味
波凝海椹無塵埃向来暑殿評湯物沈水紫蘇聞第一
北方巫者降神歌
天深洞房月漆黑巫女擊鼔唱歌發高梁鐵鐙縣半空
塞向墐戶跡不通酒肉滂沱静几席筝琶疊作凄霜風
暗中鏗然那敢觸塞外袄神唤来速隴坻水草肥馬羣
門巷光輝燿狼纛舉家側耳聽語言出無入有凌崑崙
妖狐聲音共呌嘯健鶻影勢同飛翻甌脱故王大獵處
燕支廢磧黃沙樹休屠收像接秦宫于闐請騧開漢路
古今世事一渺茫楚禨越女幾災祥是邪非邪降靈場
麒麟被髮跨地荒
題袁子仁所蔵巴船出峽圖
巴山一帶高崔嵬巴江萬里從天来前夫疾挽後夫摧
黃牛白狗遽船開曉風東回水西上灔澦堆頭伏如象
盤旋鳥道怕張帆汨沒龍淵驚櫂漿世人性命重濤波
吳鹽蜀麻得利多怪石急流須勇退貪夫險魄謾悲歌
神禹釃江江更惡五丁鑿路空巖㟧舟船可坐尚髮危
棧閣能行終淚落嗟兹舉目無不然直愁平地即山川
至喜亭邊聊酹酒長年三老好攤錢
觀淮陰龔翠巗所修古棋經
淮陰老人古棋經廣陵大幕青油廳一江對壘静晝日
三楚結陣鏗流星東南賓客少馳檄白黑紋楸即彊敵
坐穏縈迴建旌旆手談劈䃗藏矛戟世間風雨長百變
身佩安危知幾戰崑河割破半藩籬漲海掃空全局面
樂矣軍中有此娛攻城掠野類兵書宫殿寝園終草莽
冕旒章服到鮫魚君不見驪山婦姑三十六破屋數間
昏不燭夜来教得王積薪滿眼長安塞馬塵
夜觀古樂府詞憶故友黃明遠明遠曾作樂府考
錄漢魏晉宋以来樂歌古詞
憶昔黃君美如玉老屋青燈雨間宿起翻案上竒佹詞
前後千年樂家曲予方弱冠學謳歌去問詩騷法若何
偉兹欲繼三百五吮盡蝦蠏此蛟鼉就中齊代及秦楚
巾拂鞞鐸争傳譜清商雅部粲然文騎吹簫鐃雄者武
心力涵泳到手力抄撮来口力有白醭目力無纖埃時
時弄筆便著句花木禽魚古今趣北岸垂綸楊柳枝東
隣著屐櫻桃樹自此相逢二十春一朝門巷閴生塵淺
殯蓬虆凍螘嘬荒廬寂寞妖狐嚬人世本無金石夀簡
編零落安能久藝文著錄數百家一二僅存誰不朽一
二不朽終崢嶸歲遠寖恐山淵平嗟吾尚愛古樂府夜
半松風知此聲
客夜聞琵琶彈白翎鵲
白翎鵲東海来十里五里何摧頽一飛飛上青霄際再
飛飛墮黃沙堆少年臂名鷹齊出誇駿馬放鷹一馳躍
與鵲相上下身佩木弓射必命中中疊雙(叶)蹀血芟毛
天欲雪摩雲壓草地多風衝突三邊有意氣指揮八極
無英雄白翎鵲西海去千里萬里何軒翥一飛飛上賀
蘭山再飛飛過鐵門關少年領彊兵乘勝即轉戰戟頭
吹火光旗幟舞秋練手持生鐵刀空城鳥雀盡死鏖麋
鹿瘡痍無處避角猯躑躅向人號收拾廣輪奠郡邑肅
清星嶽静波濤白翎鵲東海西海都驅廓太常召見日
月山治定功成禮樂作大雅清商久寂寥鵾雞邏逤多
弦索上林花開早浮艷榆塞葉落終迴薄一聲高一聲
低一聲懾懦百虎豹一聲束縛千鯨鯢白頭漢士聞先
拍青眼邊兒聽却啼君不見康崑崙羅黑黑開元絶藝
傾一國若還覩我白翎詞二十四弦彈不得
題錢君輔紫芝圖
我聞錢子古丈夫早歲喪親伏墓廬血淚迸空百草枯
神芝挺發黃土壚一莖三秀曄以敷圓釘寶蓋屹相扶
醴泉灌注含膏腴紫雲覆護連根株山靈地媪侈厥符
鳥啁獸躅助號呼削杖苴經麻布襦毁容惡服絶復蘇
孝悌有玉貫斗樞卉木榮華孝之餘里閭耉長起歎吁
痛心疾首矧可摹夫孰無親堂上居日嚴祗敬本一軀
夫孰非子膝下娛風樹悲撓弗待予愛生戚死自古初
德鉏誶帚俗易趨刳分宦奥類向隅較計絲粟遽異儲
被薪委壑餧鳶烏酣酒嗜炙酗桮盂衰雖在身孝已渝
天薦厥祉天亦誣信哉純孝與世殊史筆值此合特書
素冠所刺今不無朱草有神錫爾孤琅玕玉樹豈得如
岱衡恒華五嶽都玄黃赤白擁趾髗列仙山澤或療臞
瑞不為孝徒區區天寒歲晩霜霰疎慎終追遠在我儒
匪丹伊青繪此圖後有過者尚式車
白鼻騧
白鼻騧白鼻騧當軒迥立噴風沙名驥留良定北土蹇
&KR1042;索價猶東家青松縛柳曉安早紅錦裁韀春映草支
遁心機愛神駿伏波骨力輕衰老去年禁馬無馬騎天
下括馬數馬皮浮湛鄉閭萬里足笑傲品秩千金羈幸
哉漢武重修政往矣劉聰真覆鏡立防戰備要馬稀蔵
冨民寰須馬盛向来河隴色為羣目極川原亂若雲庶
人徒行未足恤世間醇駟何由得
偶閱昌國志賦得補陀洛迦山圖
甬東東際控東荒蓬萊北界跨石梁天風吹来黑水國
海雨灑過青龍洋寶陀山高此孤絶善財洞近争巉裂
黃金沙土結香雲白玉樹花飄瘴雪扶桑島上接鯷人
棋子灣頭望馬秦安期先生脱赤舄羲和女子扶朱輪
晨雞鳴聲日觀立老蜃樓臺潮候急釋迦方域舶船通
娑竭世家宫殿濕君不見海人稽首扣海磯鮫鼉不動
護仙衣紫竹旃檀何處所毗陵頻伽獨飛舞
五洩東源有地度可十數畆後負山前則石河如
帶幽夐深窈蓋隠居學道者可築室偶賦一詩
屬陳彦正
越中五洩古名山東源峻嶺空雲間老石崚嶒欲見骨
天河瀉破莓苔灣蛟龍縮身似蜥蜴魑魅出沒司神姦
雷公一聲忽下擊鳥跡不到猶重關青華仙真舊治所
碧落侍從登清班穴疑綵狻據一柱戶想銅獸銜雙環
鳳馭鸞鞭白羽瓘芝樓菌閣朱莖殷梯樑未絶或可值
洞府寖遠多愁顔嚮曾褰衣得揭涉别擬鑿徑通茅菅
寬弘頗占十數畆夐静粗覺非人寰澗流帶綰玉繚繞
巒翠髻擁花斕斒截斷塵埃與世隔構成簷宇寧吾慳
陳君尋常有道力况此跬步臨幽潺虚室光明白不動
寶爐温養丹將還丈夫出處我巳定馳字早寄孤飛鷴
休拘崑崙倂漲海遇有勝處同躋攀
韓蘄王花園老卒歌
蘄王手種紅錦花十載不挂鐵錏鍜花園老卒守花樹
睡著花磚聞曙鴉白頭白盡身無事古塞沙塵戰餘騎
多士如雲足健兒一竒在腹終憔悴青銅萬緡滿地光
寶函矯節賜夷王宫粧粉艷去酣酒海□珠賝歸壓檣
王家舍兒驚吐舌御府珊瑚碎飛雪口猶乳臭却帳前
矍鑠一翁嗟棄捐君不見天下英雄本奴魯左鼻成龍
右鼻虎頸血淋漓思釁鼓史傳沈埋誰比數花開花落
幾風雨(此事詳載鶴林玉露湏按其始末方得作詩之旨)
月出東林客窗上疑梅花影
朔風何處寒梅發江水悠悠路超忽逢花不語疑見人
對影非真却因月縱使無花意自同誰知有影色俱空
回頭不見東林樹猶勝羅浮是夢中
次韻傅適道虎陂閘舟中
少年解唱邯鄲曲惟有垂楊夾堤綠夜来誰抱焦尾琴
彈作東風雉登木虎陂閘裏水生烟荆門山頭星照船
争似揚州春十里一雙鸞信待君傳
方養心欲遊泰山用前韻作思仙詞復和之
浩歌起作遊仙曲黃鶴無期瑶草綠神人結屋泰山巔
手拂浮雲攬若木一笑齊州九點烟天風吹斷蓬莱船
還上高丘看遠海有書莫遣麻姑傳
古祥寺
一昔逢寒食行吟採物華風生敲檻竹雨濕墮船花曲
塢青龍樹長灘白鷺沙回看江上水直去到君家
秋夜效梁簡文宫體(二首)
無奈凉夜永起登樓上頭鵲翻金殿宿螢近玉階流梧
桐老葉恨芙蓉新蘂愁婕妤團扇上那得不驚秋
曾是昔年寵如今誰與同秋獵長楊苑夜幸猗蘭宫瓊
杯香泫露翠袖薄禁風將心與明月流入君帷中
一笑
一笑長竿折徒憐大海魚文章猶醬瓿塵土只鹽車白
日燕臺劍清風禹穴書上林誰獻賦愁絶馬相如
歲初喜大人回自嶺南遂攜兒諤北行送之
乍喜吾親返還攜穉子行風沙千里道雨露九重城舊
汎江潮遠新過嶺瘴清長秋官屬盛去可接簪纓
此去知何處飄然惜爾年塵飛馳馬埒雪擁讀書氊日
觀躋攀外雲臺獻納邊文園寧久病湏奏上林篇
次韻吳正傳都城寒食
悠悠獨酌舞春衫千障黃塵客未諳鐵騎引駝沙草北
雕弧驚雁塞雲南太平天子回中望齊國先生稷下談
猶有七香車幾兩曉来風雨定誰驂
滄州
荒亭貰酒壮心違目極東州霧雨霏百里齊封滄海接
千年禹跡濁河微暗塵掉馬呈金轡衰草看羊著錦衣
猶記上元鳴鼓夜滿船燈火越歌歸
觀唐沈坋續仙傳
手展仙書向此朝起予俗病對芭蕉室間半夜雲璈動
巖罅千年雪髓消閒說茅龍騎太白遥聞木鶴降仁嬌
秦車漢輦窮天下望斷蓬莱倂寂寥
寄吳正傳
日晩天寒攬敝裘西南目盡瀫江流養生有論空成懶
招隠無騷却好遊雁鵠吟風燈照几蛟龍躍雪劒鳴韝
平生自笑飛騰暮幸矣心猶與道謀
憶寄方子清時子清久留吳中
一别嗟何處相思撫舊蹊月明施瀨北雲起蠡巗西䟦
踄舟車動過從笈篋攜隣光因借燭道味肯吹虀好學
螢分照論交雁擇栖丘園心薜荔海國氣鯨鯢卷帙籖
翻蠧謳吟研發黳經筌參老易樂府錄鐃鼙治法推周
稼淳風仰漢綈談玄知野馬考字守家雞土域標鞮象
天圖辨斗奎遺文多廢墜妙契極端倪獨樹盤桓久平
蕪眺望低霜林紅玳瑁霧雨碧玻瓈屛跡依狐兔銷愁
對鷺鷖塵書投梵夾美餉挈童鑴槲葉時遮峒藤梢或
罥谿龍居瞡雪瀑虎路躡霞梯出入恒聯袂追隨幾杖
藜竹山香嶺嶠花島繡湖隄尚義開黌始延儒振席齊
生徒脩棗脯祭品授葅臡錦石看還數蒼松倚却題吾
伊朝屢集渾灝夜同稽自謂菖為歜人疑榖似稊中悁
真抑鬱外物總筌蹄歲序空流邁波濤益慘悽故袍寒
擘繭雄劍滑膏鵜綠映牽帆水紅黏曳屧泥娃宫釵鈿
拾甫里筆牀齎鶴市歌喉引鱸鄉鱠手&KR1290;吳趨誇粉黛
越産購珠犀富業連橙圃菑霖潰稻畦占歸仍浩渺結
客重酸嘶彼此身如寄參商夢欲迷蓬飛甘掃軌桂落
得通閨俠眼收丹電仙襟化素霓貧期金埒騁賤許玉
階躋病矣長憂痼閒哉敢恨暌㨵除須爾鑷磨刮更予
篦本欲晞王貢兹猶慕阮嵇猖狂疏奏牘輭弱謝耕犂
習静求神悟超羣畏俗擠清琴桑有鯉鉅弩蹠非鼷教
駕傳御轡觀隅識撩枅耡芝黧受謫抱璞跀聞蹄性命
緣窮鬼功名厄嬖奚悠悠鸞與鳳泯泯鹿將麑白谷今
安駟青霄古執珪毋寧長隠逸辛苦等黔黎
吳師道
(字正傳婺州蘭溪人自羈丱知學即善記覧工詞章因讀宋儒眞德秀遺書慨然有志於為己之學)
(質之同郡許謙謙復之以理一分殊繇是心志益廣造履益深登至治元年進士第授高郵縣丞調)
(寧國路錄事遷池州建德縣尹錚然有聲中書左丞吕思誠侍御史孔思立列薦之召為國子助教)
(其為教一本考亭而遵許衡之成法六館諸生咸謂得師以禮部郎中致仕終於家所著有易詩書)
(雜說春秋胡傳辯及文集若干卷)
賦苕溪漁歌送殷尉之烏程
苕溪多漁村渺渺連震澤歸舟聞扣舷清唱烟水隔聲
隨晩風長響入秋山碧官曹閒無事聽之聊自適翛然
滄浪思恨不同泛宅如逢玄真子應問金華客
老翁行
老翁手插標泣售官道邊自云八口家貨易支凶年婦
人二斗粟兒子一餉錢少壯猶有歸老者當棄捐逃生
欲他適四境同騷然流尸穢江波累骨明丘山閩中稍
云樂瘴癘多不還遠近一死同去去勿復言春深四野
綠流水鳴空田饑魂耿難招日莫愁凄烟聖王養四海
菑患仍安全骨肉老不分丘墳死相連傷哉見此事慘
怛中心酸
鴻門宴
花膺繡膊帕抺額勇士如雲森劍戟沛公對酒顔如灰
主人重瞳光照席重瞳座上身如寄巵酒未吞心巳醉
醉酣不辨真天人百萬貔貅眼中睡春融玉帳香風開
嗚嗚帳下筝琶哀目前等作萬口計軍聲四面歡如雷
沛公唯諾非無意就中暗擊秦天地此時可想聽得異
四面軍聲皆漢騎(按吳正傳歌行有鴻門宴及姑蘇臺章華朝陽戱馬共五詩其四首巳見)
(之於貢泰甫集内即此一首亦莫定果為吳作否姑存之)
柬王文學
有客空齋歎不歸鄉心二月亂於絲杏花深巷春風夢
茅屋荒田夜雨詩天氣未佳宜且住人生行樂竟何時
乞君安得千壺酒爛飲狂歌慰别離
再和鹿申寺吳存吾韻
十年不到雲間寺白石清泉笑俗塵環壁詩存蒼蘚古
空山鹿去野花春舊僧零落多歸塔刧火蕭疎近失隣
好事主人能釀酒從今来往不辭頻
衢州超化寺
南朝老屋半傾欹尚想諸賢會集時閣外雲山天歴歴
城頭風雨樹離離渡江疋馬空成夢冒雪孤鴻自足悲
頼是同行非俗子僧寮借紙錄殘碑
寄題留山道館
幾處燒丹詫葛翁留山今復見新宫神仙自愛無人識
樓館誰令有路通碧水帶花来洞口玉笙隨鶴度雲中
更尋履石依稀迹轉覺幽深興未窮
佳山水亭
百年老屋半蒼苔一日佳哉舊觀回浮世何曾改山水
高懷聊復寄亭臺夜深漁艇簷頭宿日落僧窗竹裏開
此去京華踏塵土時時還有夢飛来
錢舜舉畫卷
不向東風開酣霜拒秋冷紅白為誰妍自照滄浪影
次韻晉卿北山紀遊
一壑風烟自可留十年湖海漫曾遊短衣射虎真堪樂
莫恨將軍老不侯
宋元詩會卷八十三
