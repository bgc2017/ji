宋元詩會卷五十三
兵部主事陳焯編
劉壎
(南豐人號水邨宋亡有忠義集以詩補史紀殉難諸公)
補史十忠詩
知潭州湖南安撫使李公(芾)
三已甘退休十連起遲暮伊誰急求子流落乃不怒黑
雲來如山殺氣震平楚恭惟君父命封疆以身護闔門
義不辱呼卒汝善處飛魂隨劒光自已投火去天泣鬼
神愁地搖山嶽仆吾非莒柱厲敢以死醜主正自常事
耳命義逃安所冲遠誰與儔雎陽有張許
池州通判權州事趙公(夘發昌州人妻雍氏)
若人作何狀立節乃殊偉人言此蜀珍位卑名未起坐
分秋浦月攝此千里寄沙頭風色惡寒城凜弘峙吾聞
開關迎棄遁亦復恥兹惟城郭臣大義吾知已間道走
帛書灑血别玉季細君絶可人雙飛同一死南八彼男
兒此婦乃如此骨朽香不廢吾詩當青史
丞相都督信國公文公(天祥)
時平輒棄置事廹甘前驅嗚呼忠義臣匪直科目儒江
寒朔吹急列城同一趨豈不寄便安綱常乃當扶移檄
倡諸鎮奮袂躬援枹川决莫我回萬險棲海隅天乎復
不濟道窮竟成俘一死事乃了吾頭任模糊悠悠譏好
名責人無已夫三衢有魁相投老作尚書(謂畱夢炎也)
參政行丞相事陸公(秀夫)
天地無託足海天同隰光明知復何為不忍隳三綱祼
薦覬少延謳歌寧遠亡或者莒在齊聊且帝一方竭蹷
竟委頓臣謀非不臧運去天莫畱力盡心彌強終不負
吾主名義天地長懷璽隨龍遊舉室水中央斯人文華
士乃爾百鍊鋼機雲儻通譜應羞朝洛陽
前左丞相江文忠公(萬里)弟(萬頃)
匡廬雲錦屏鴻儒産其下風神儼如龍夭矯莫可駕卷
懷經濟具婆娑洛中社怪事玉牀搖清晝天忽夜突騎
從何來隂風飄屋瓦大臣義有死欲避吾不暇庭前環
止水萬事付一捨從容友靈均朝野動悲吒愍章極哀
榮汗簡誰記者倘有南董書季方足堪亞
江西制置司都統密公(侑)
臣有致身義豈計官崇卑偏將知死忠不曰天下竒漢
節既披靡失位趨江西閫帳駐臨汝招徠樂其歸雪寒
南浦愁羽檄蘄濟師一將奮風虎鼓行亟飈馳踰嶺疾
戰苦裹瘡呼健兒坐縛膝不屈伏鑕甘如飴小臣禆校
耳職也宜死綏廬州大將在白首豎降旗
淮東制置使知揚州李公(庭芝)
淮海接風塵何乃似鐵壁臥護有天人十載藉福力重
來人未老愁絶事如昔苦戰孤城危痛哭天柱拆夢遊
三山上人倫浮海出突圍志南征吾欲重建極天弗鑒
忠臣冥冥墮叢棘先軫面如生萇弘血化碧臣死誰復
知臣忠終不易一將更大事嚼舌死罵敵
樞密閩廣宣撫使陳公(文龍戊辰狀元)
淳熙名宰孫比德粹如玉决科魁羣英駸駸廌冠肅䫫
田煩諫疏相嗔俄嗾逐補郡仍免歸黃流已漫陸天族
日光薄力疾支顛覆蹉跎南冠縶道病死不辱往昔五
峰堂傾蓋語䟦燭斯人眞偉人哀哉慳厚禄長揖丙辰
魁各天並黃鵠不有二忠存千古笑科目
少傅樞密使張公(世傑)
士有守節死豈以責武夫武夫尚能竒消得銀管書何
許熊虎英鐵面美髯鬚護塞久枕戈赴難甘殞軀金山
定活著志願嗟違初江心集羣策炎精回一嘘間關障
海嶺萬死存趙孤時也可奈何北風散檣烏漂漂竟何
之無乃膏鯨魚渭濱多貴將反笑斯人迂
四川制置使知重慶府張公(珏)
坤維拓提封形勝古天府血戰五十秋零落餘八柱江
南傳箭急誰暇此回顧落日古渝城杖鉞乃甚武天東
甑雖墮吾自強支拄渡瀘躬討逆歸來戰彌苦蕭條下
夔門機穽伏中路咄咄快敵仇誰歟掩坏土哀哉關西
雄國亡猶不負同時督軍將腰金插雙虎
許月卿
(字太空婺源人幼從考亭門人遊又受學魏鶴山勵志操行才足經世舉進士授司戸參軍率三學)
(訟權相史嵩之不報官府學教授再上書忤執政幾蹈不測會執政免得畱稍遷提舉江西常平歷)
(浙西運幹召試館職又忤賈似道罷歸宋亡屏居一室閔墨不言者幾十年而卒其大節固無愧文)
(謝云)
京城看月
幾千萬里碧琉璃中有一圓光照之更無一物可與對
部勒星宿光陸離憶昔看月大江頭天地中間風吹衣
凡客無緣相賓主獨攜杯酒獨吟詩秪今千門萬戶閉
良夜京華無人知似我清快更有誰故山今宵月更竒
明日懶人眞箇歸
題明皇貴妃上馬圖
開元天寳號太平快活三郎偏縱情帝閑天驥雲雷駛
回首絶憐妃子醉海棠酣春睡未足扶上馬時頽山玉
二璫兩邊扶蹋鐙羣姬爭扶不用命萬花叢玉山花花
朝王醉牡丹共立馬前黃幡綽獻笑容顔似嘲㖸三郎
勒馬頻回頭兩手按膝雙凝眸夾立兩旁御弓箭帶御
器械如行殿二璫相語儼相向貴妃未至龍顔望龍顔
不怡吾曹憂眤眤私語雙燕秋御前兩驥立仗俟御龍
整暇聊緩轡卷中何止數十人十人眼只在一身朕能
墜馬替妃子不忍花飛驚玉體三郎但念妃子醉豈知
身醉誤國事無鹽為后能彊齊夙夜警戒雞鳴詩花鈿
安得紛委地馬嵬安得有墜時
雲邊
雲邊人種麥天際客歸舟月色輕寒夜笛聲何處樓久
晴人渴雨倦仕我思休高士傳閒看東籬花正幽
同滕推遊朱緋堂
當日朱緋夢荒烟化鶴城斜陽邊草色深樹裏禽聲欲
雨路微濕出雲山半青神遊應故里只欠愛翁亭
捧硯姬空翠(二首)
捧硯姬空翠隨琴鶴曉烟夕陽更山外流水自樓前芳
草垂楊地和風麗日天戲遊看處處明媚自年年
看山車放慢過水馬爭先須信一年景無如三月天露
花如此好烟樹十分圓客醉不須去竹牀相對眠
次韻雲嵒
權輿於我屋渠渠久敬如君世莫如明月清風詩滿案
好天良夜酒連車樽前遠韻輕盈菊醉後分題爛漫書
凡此坐中人十九鈞樞玉帶客金魚
追賦暮遊
余以庚子冬離廣陵將肄奉常試業於京師舟泊無
錫日已暮與王希聖微服遊南禪蓋訪古也參寥題
名壁無恙寺記有碑碑隂結字甚偉視之蔡京也出
門烟樹蒼然數僧偶語而已余與希聖却立四顧曰
此佳景也當寫之為詩而舉子業亂其中不能就暇
日追想宛在其目因賦寄希聖其明年冬十一月也
歲月驅人又可一慨
錫山舟泊似荒村微服南禪古跡存壁上姓名今已遠
碑隂人物了能言薄遊草草月侵岫遠思悠悠風滿軒
攜手出門烟樹密數僧離立語黃昏
滿城風雨近重陽
滿城風雨近重陽一舸煙波入醉鄉心事已同鷗鳥白
眼界空有雲山蒼酒安能管興亡事菊亦頗復時世粧
何似長歌明月裏月明天闊地更長
春日閒賦
數行竹樹鳴春雨一簇人家帶曉煙省事山丹自籬落
親人海燕並庭簷樓高思遠天無極酒罷歌闌月正圓
新茗一甌香一篆與君清坐看風簾
何夢桂
(字巖叟淳安人咸淳乙丑第三人及第判台州軍事累遷大理寺卿移疾歸入元屢徵不起杜門學)
(易自號潛齋)
擬古(三首)
生為結髮婚死為同穴鬼豈意冰上緣淪沒隔萬里半
鏡隨塵沙嫁衣在巾笥紅絲倘未絶白首尚歸止心隨
碣石雲淚落銅盤水雲飛會南來水流還北注此生不
可期心期勖來世
萬馬蕭蕭來萬矢的的鳴蛾眉逐羈馽淚盡眦血零偷
生愧夫天寧死化鬼憐昭質誓不汚九死志靡徵紅玉
隨劍光晶熒貫列星遺胔葬螻蟻冡墓高媧陵
封狼邈萬里風雪饒隂山地荒走蛇豕俘縶去不還高
門誰氏子受驅牧猳貄去時紈袴敝氊毳不蔽寒夜夜
望北斗不逐南箕旋父母生我初拊我掌股間豈意越
在茲撫身空自憐
愚石歌
大塊初分生怪石曾與不周山作骨山崩地缺天柱摧
片石耆姿轉竒崛媧皇煉石補天工化作五星成五色
地下為石天上星頑質變化生神靈一朝天狼齧蝕五
星隕隕石宋野猶有光晶熒何人夜負入海嶼錯雜昆
吾無覓處中間塊石獨崎嶔住在錦溪溪上滸石潤可
以硯石紋可以屏贔屭或刳鼎廉栗或劖銘不然雲母
與紫英否則丹砂和空青爾材於用百不適空有千尺
高稜層暴流沒馬不加減霜降石出不加增火不焦水
不凝刻桐扣不鳴飲羽射不驚世間至智不能化而我
安敢逃愚名人聞愚惡聞智喜君謂我愚眞知已築室
招子願結交更請柳溪作愚記
寄王南叟寓江鄉
歌盡驪駒落日寒相思無處問平安客愁白髮三千丈
世路青泥百八盤夜月梅花頻入夢秋風菰米強加餐
高山如故絲絃在懶向旁人取次彈
弔維揚瓊花
雙鶴揚州問故家一樽后土弔瓊花人間驚破霓裳舞
天上徵回玉女車死櫱記曾霑雨露落英誓不汚泥沙
後庭玉樹今誰主猶得臺城葬麗華
丁亥清明和昭德姪孫韻
風吹苦楝結輕寒乾石青精屋半間潑火雨收春樹綠
踏青人出畫簾閒紅顔白髮悲歡事舊日新年夢覺關
滿地落花啼鳥急天涯遊子幾時還
招隱(二首)
别後頻驚束帶寬相逢亦復笑蒼顔秪今歲月青牛老
何處烟波白鳥閒千古心期寒綠綺十年世事墮黃間
脩簧倚徧空江暮枉殺招呼費小山
回頭五十九年非千里乘風翼倦飛門外黃塵時事改
樽前白髮故人稀金河沙煖春鴻去朱雀橋空海燕歸
惟有嚴陵灘下路年年潮水上漁磯
李郎中有詩謝寄藤杖仍次韻答之
海南覓得古藤枝持與詩人杜牧之紫貝斑文鞭更爛
赤龍蒼骨蜕尤竒路無夷險終全節用有行藏一任時
非但與君扶脚力鏦蛟剸虎要支持
和酈僉事見寄韻
詩書無用戲侏儒兩序今猶見璧圖末路弟兄知已少
中原人物似君無曲終湘水絲繩絶書入昭陵筆硯蕪
珍重江南春信早暗隨梅萼到西湖
挽寧谷居士何公
鼠遶枯藤齧未休得如此老死何求翁踰八十媪黃髮
孫見曾玄兒白頭身世幅巾歸繭室歲時盂飯灑孤丘
百年心事無人識分付黃花满地秋
感寓(二首)
西風落日怕登樓倚徧闌千萬古愁衰漢竟成三國誤
秣陵不改六朝羞江山有恨畱青史天地無情送白頭
擊碎唾壺歌不盡荒臺殘雨夢揚州
試向昆明問劫灰幾看麋鹿上蘇臺閒中歷日生青草
夢裏乾坤化大槐塞雁南歸春又去江潮東下暮還來
臨平山盡啼鵑歇可是征人喚不回
挽太學正節先生徐應鑣
國破君亡一死宜絶憐兒女死如飴龍池竟負媧皇誓
蛙坎空遺烈士悲洗骨不汚唐六館瀝心無愧趙孤兒
北行多少生還客休向梯雲讀墓碑
題川無竭寄傲窗
南山有路滑如苔多少人從半嶺回不是老僧空傲世
世人自不上山來
贈雲菴董道人
一塢寒雲暝不開茅簷低壓半蒼苔近來雲出不成雨
莫遣無心出岫來
汪元量
(字大有錢塘人以善琴事謝后王昭儀宋亡隨三宮入北庭久之請為黃冠南歸幼主與王昭儀及)
(諸降臣皆有詩餞之自是往來江湖無定跡所作詩皆紀亡國降元之事詩而兼史與所南鐵函長)
(存天壤可也元量别號水雲其詩為水雲集)
北征
北帥有嚴程挽我投燕京挾此萬卷書明發萬里行出
門隔山嶽未知死與生三宫錦帆張粉陣吹鸞笙遺民
拜路傍哭號皆失聲吳山何青青吳水何泠泠山水豈
有極天地終無情回首呌重華蒼梧雲正横
幽州除夜醉歌
燕姬壓酒春宵永列炬搖光拂紅影銀鴨香烘雲母屏
綺窗繡閣流芳馨晚管聲含蘭氣嬌鳳釵拕頸烏雲飄
錦瑟無端促絃急纖娥歛翠翻成泣雕龍啁唽雞鳴早
一笑紅顔鏡中老
夷山醉歌(二首)
楚狂醉歌歌正發更上梁臺望明月西風獵獵吹我衣
絶代佳人皎如雪搥羯鼓彈箜篌烹羊宰牛坐糟丘一
笑再笑揚清謳遥看汴水波聲小錦纜忘還事多少昨
日金明池上來艮嶽凄凉麋鹿遶麥青青黍離離萬年
枝上鴉亂啼二龍北狩不復返六龍南渡無還期金銅
淚迸露盤濕畫闌桂柱酸風急鳩居鵲構蒼隼入蛇出
燕巢白狐立東南地䧟妖氛黑雙鳳高飛海南陌吳山
日落天沈沈母子同行向天北關河萬里雨露深小儒
何必悲苦辛歸來耳熱忘頭白買笑揮金莫相失呼奚
奴吹篳篥美人縱復横今夕是何夕楚狂醉歌歌欲輟
老猿為我啼竹裂
嗚呼再歌兮花滿臺好月為我光徘徊人生在世不滿
百紛華過眼皆成灰夷山青青汴水綠西北高樓咽絲
竹美人十指纖如玉為我行觴歌一曲含宫嚼徵當窗
牖露脚斜飛濕楊柳就中有客話陳橋如此山河落人
手客且住聽我語楚漢中分兩丘土七雄爭戰總塵埃
三國鶯花浩無主咸陽宫殿不復都華清池沼温泉枯
世間興廢奔如電滄海桑田幾回變人生得意且盡歡
何須苦苦為高官人生有命且行樂何必區區歎牢落
遮莫金章與玉珂何如桐江披釣蓑遮莫貂蟬貴此身
何如柴桑漉酒巾君不見海上看羊手持節饑來和雪
扣氊齧又不見飯顆山頭人見嗤愁吟痛飲眞吾師美
人勸我酒有客有客聽我歌須臾客醉美人睡我亦不
知天與地嗚呼再歌兮無人聽月自落兮酒未醒
孫殿帥從魏公出師
我宋麒麟閣功當向上名出師休背主誓死莫偷生社
稷逢今日英雄在此行勿為兒女態一笑欲傾城
杭州(二首)
有客回陽九無人握髮三關中新約法江左舊清談鐵
騎來天北樓&KR0657;過海南一枝巢越鳥八繭熟吳蠶
天也今如此人乎可奈何臺邊西子去宮裏北人過玉
樹歌方息金銅淚已多旌旗遮御路舟楫滿官河
杭州雜詠和林石田(十二首)
石田林處士唫鏡静無塵亂後長如醉愁來不為貧飯
蔬畱好客筆硯老斯人近法秦州體篇篇妙入神
先生忘富貴久客幸平安髮已千莖白心猶一寸丹衣
冠前進士家世舊郎官醉入烏程里吟登李杜壇
蠋也吞聲哭潛行到水頭人誰包馬革子獨取羊裘北
面生何益南冠死則休百年如過翼撫掌笑孫劉
一春雲幕幕三月雨淋淋魚菜不歸市鶯花空滿林人
行官巷口兵蔟御街心老子猖狂甚猶歌梁父吟
躡足封韓信剖心眞比干河山千古淚風雨一番寒世
指鹿為馬人呼鳥作鸞江頭潮洶洶城脚水漫漫
吟身春共瘦獨立望江亭越水荒荒白吳山了了青軍
降欣解甲民喜罷抽丁拍碎欄干曲吞聲血淚零
陵廟成焦土宫牆沒野蒿亡秦皆趙李佐漢獨蕭曹國
子乘黃貴山人衣白高飛埃猶黯黯逝水正滔滔
靜看縱横士翻成買賣兒禁中驚戰鼓城上出降旗魏
操非無漢唐高不有隋從兹更革後寧復太平期
偶出西湖上新蒲綠未齊攜來鯿縮項買得蟹團臍問
酒入新店喚船行舊堤亂離多殺戮水畔幾人啼
日月往來轂乾坤生殺機江春蛟妾舞塞煖雁奴歸送
客詩添債愁城酒破圍如何秦相國昨夜酖韓非
世變摩訶曲時更短後衣魏庭翁仲泣唐殿子孫非樹
秃鴉爭集梁空燕自歸斷橋春已莫無限柳花飛
竟夕柴門掩無心接縉紳山中多樂事世上少全人諸
呂幾亡漢商翁不仕秦柴桑深僻處亦有晉遺民
太皇謝太后挽章(二首)
笳鼓喧吳越傷心國破時雨闌花洒淚烟苑柳顰眉事
去千年速愁來一死遲舊臣相弔後寒月墮臙脂
大漠隂風起羇孤血淚縣忽聞天下母已赴月中仙哀
樂浮雲外榮枯逝水前遺書乞骸骨歸葬越山邊
江陵
月到荆江上輕帆莫遠揚水搖龍影動風送雁聲長北
斗回秋柄南辰耿夜光徘徊舒一嘯詩興落瀟湘
錢塘
躑躅吞聲淚暗傾杖藜徐步浙江行平蕪古路人煙斷
綠樹新墟鬼火明事去玉環沈絶域愁來金盌出佳城
十年草木都麋爛畱得南枝照淺清
酬王昭儀
愁到濃時酒自斟挑燈看劒淚㾗深黃金臺愧少知已
碧玉調高空好音萬葉秋風孤館夢一燈夜雨故鄉心
庭前昨夜梧桐語勁氣蕭蕭入短襟
御宴蓬萊島
曉日重闈對冕旒内家開宴擁歌謳駝峰縷割分金盌
馬乳時傾泛玉甌禁苑風生亭北曲寢園月轉殿西頭
山前山後花如錦一朵紅雲侍輦遊
潼關
蔽日烏雲撥不開昏昏勒馬度關來綠蕪逕路人千里
黃葉郵亭酒一杯事去空垂悲國淚愁來莫上望鄉臺
桃林塞外愁烟起大漠天寒鬼哭哀
石頭城
石頭城上小徘徊世換僧殘寺已灰地接汴淮山北去
江吞吳越水東來徤魚奮鬛隨蛟舞快鶻翻身獵雁回
一片降旗千古淚前人留與後人哀
揚州
重到揚州十載餘畫橋雨過月模糊后皇廟裏花何在
煬帝堤邊柳亦枯陂麥青青嘶亂馬城蕪冉冉落羣烏
人生聚散愁無盡且小停鞭向酒壚
長沙
洞庭纔過浪猶高河伯欣然止怒濤傍岸買魚仍問米
登樓呼酒更持螯湘汀暮雨幽蘭濕野渡寒風古樹號
詩到巴陵吟不得屈原千古有離騷
湖州歌(七十四首)
丙子正月十有三撾鞞伐鼓下江南皋亭山下青烟起
宰執相看似醉酣
萬馬如雲在外間玉階僊仗罷趨班三宫北面議方定
遣使臯亭欵伯顔
殿上羣臣嘿不言伯顔丞相趣降箋三宫共在珠簾下
萬騎虬鬚遶殿前
謝了天恩出内門駕前喝道上將軍白旄黃鉞分行立
一點猩紅似幼君
一匊吳山在眼中樓臺疊疊間青紅錦帆後夜烟江上
手抱琵琶憶故宫
北望燕雲不盡頭大江東去水悠悠夕陽一片寒鴉外
目斷東西四百州
十數年來國事乖大臣無計逐時挨三宫今日燕山去
春草凄凄上玉階
錦帆高揭繡簾開鼉鼓聲悲鳳管哀月子纖纖雲裏見
吳江不盡莫潮來
一出宫門上畫船紅紅白白艷神僊山長水遠愁無那
又見江南月上絃
太湖風起浪頭高錦柁搖搖坐不牢靠著篷窗垂兩目
船頭船尾爛弓刀
昨夜三更淚濕腮伍胥何事夢中來三宫從此相分别
自勒潮頭白馬迴
受降城下草離離寒食清明只自悲漢寢秦陵何處在
鶯花無主雨如絲
金陵昨夜有降書更說揚州一戰輸淮北淮南清未了
又添軍馬下東吳
鐵甕城頭馬亂嘶金陵城下砲如飛黑風捲地鼓鼙急
昨夜常州又受圍
曉來宫櫂去如飛掠髮鬟雲淺畫眉風雨凄凄能自遣
三三五五坐彈碁
曉鬢鬅鬆懶不梳忽聽人說是南徐手中明鏡抛船上
半揭篷窗看打魚
京口沿河賣酒家東邊楊柳北邊花柳搖花謝人分散
一向天涯一海涯
一片淮山落照中開船忽遇打頭風行軍元帥傳言語
别撥官軍下浙東
不堪回首淚盈盈萬里淮河聽雨聲莫問萍虀併豆粥
且餐麥飯與魚羹
宰執連鑣向北行淮西夜夜鬼燈青雖然適意無南北
生死難逃篩下星
兩淮極目草芊芊野渡灰餘屋數椽兵馬渡江人走盡
民船拘歛作官船
宫人清夜按瑶琴不識明妃出塞心十八拍中無限恨
轉絃又奏廣陵音
清天澹澹月荒荒兩岸淮田盡戰場宫女不眠開眼坐
更聽人唱哭襄陽
翠鬟半嚲倦梳妝楊柳風前陣陣凉絃索懶拈縮纖手
龍涎猶嚼口脂香
鳳管龍笙處處吹都民歡樂太平時宫娥不識興亡事
猶唱宣和御製詞
丞相催人急放舟舟中兒女淚交流淮南漸遠波聲小
猶見揚州望火樓
一半淮江半浙江怒潮日夜自相撞揚州昨夜軍書至
說道淮安未肯降
曉來潮信暫相畱滿耳驚濤愁復愁月殿不知何處在
錦帆搖曳到揚州
九尺瓊花一夜開無雙亭曲小徘徊可憐后土空祠宇
望斷韋郎不見來
兩淮戰鼓不停撾萬騎精兵賽夜义破陣焚舟彈指頃
南人猶懼夏爺爺
官軍兩岸護龍舟麥飯魚羹進不休宫女垂頭空作惡
暗抛珠淚落船頭
太皇太后過江都遥指淮山是畫圖抛却故家風雨外
夜來歸夢遶西湖
蘆荻颼颼風亂吹戰場白骨㬥沙泥淮南兵後人烟絶
新雨燈前醉玉妃
篷窗倚坐酒微酣淮水無波似蔚藍雙櫓咿啞搖不住
望中猶自是江南
銷金帳下忽天明夢裏無情亦有情何處亂山可堆骨
暫時相對坐調笙
絲雨綿雲五月寒淮堧遺老笑儒冠行軍元帥來相探
折送駝峰炙一盤
使臣開閘過高郵楊柳絲絲拂去舟宫女推篷猶自笑
閒抛金彈打沙鷗
邵伯津頭閘未開山城鼔角不勝哀一川霞錦供行客
且掬荷香進酒杯
北風吹雨入篷間宫女腰肢瘦怯寒阿監隔船相借問
計程今日到淮安
寳應城南柳數株葭牆艾席是民居眼前境逆無詩興
忽有小舟來賣魚
船泊邳州古岸傍斜風細雨送昏黃美人一一船中坐
猶把金猊注好香
徐州城上覓黃樓四壁詩章讀不休更欲登臺看戲馬
州官攜酒共嬉遊
歌風臺畔水沄沄地面官人餽酒葷宫女上船嬉一霎
不禁塵土汚衣裙
新濟州來舊濟州柳門西畔兩三鷗酒邊笑謔消長日
弄竹彈絲盡勝流
琵琶切切更嘈嘈高柳羣蟬逐不號一片夕陽無限好
汶河西上酒樓高
錦帆百幅礙斜陽遥望陵州里許長車馬爭馳迎把盞
走來船上看花娘
兀兀篷窗坐似禪景州城外更凄然官河宛轉無風力
馬曳驢拖鼓子船
船到滄州且少畱客來同上酒家樓沿河樹折棗初剥
滿地藤枯瓜未收
日中轉柁到河間萬里羇人強自寬此夜此歌如此酒
臨安月色好誰看
長蘆轉柁是通津盡是東西南北人日暮煙花簫鼔閙
紅樓爛醉楚州春
恰到楊邨舊馬頭北風吹雨便成秋嗚嗚鬼物敗人興
掩却篷窗且睡休
滿朝宰相出通州迎接三宮宴不休六十里天圍錦帳
素車白馬月中遊
會同館裏紫蒙茸蘭麝飄來陣陣風簫鼓沸天迴雁舞
黃羅帳幔燕三宫
皇帝初開第一筵天顔問勞意綿綿大元皇后同茶飯
宴罷歸來月滿天
第二筵開入九重君王把酒勸三宫駝峰割罷行酥酪
又進椒盤剥嫩蔥
第三筵席在蓬萊丞相行杯不放杯割馬燒羊熬解粥
三宫宴罷謝恩迴
第四筵開在廣寒葡萄酒釀色如丹并刀細割天雞肉
宴罷歸來月滿鞍
第五華筵正大宫轆轤引酒吸長虹金盤堆起綿羊肉
樂指三千響碧空
第六筵開在禁庭蒸麋燒鹿薦杯行三宫滿飲天顔喜
月下笙歌入舊城
第七筵排極整齊三宫遊處輭輿提杏奬新沃燒熊肉
更進鵪鶉野雉雞
第八筵開在北亭三宫豐燕已恩榮諸行百戲都呈藝
樂局伶官呌點名
第九筵開進帝妃三宫端坐受金巵須臾殿上都酣醉
拍手高歌舞雁兒
第十瓊筵敞禁庭兩邊丞相把壺瓶君王自勸三宫酒
更送天香近玉屏
一人不殺謝乾坤萬里來來謁帝閽高下受官隨品從
九流藝術亦沾恩
僧道恩榮已受封上庠儒者亦恩隆福王又拜平原郡
幼主新封瀛國公
金屋妝成物色新三宫日用御厨珍其餘宫女千餘箇
分嫁幽州老斵輪
每月支糧萬石鈞日支羊肉六千斤御厨請給葡萄酒
别賜天鵝與野麕
三宫寢室異香飄貂鼠氊簾錦繡標花毯褥裀三萬件
織金鳳被八千條
客中忽忽又重陽滿酌葡萄當菊觴謝后已叨新聖旨
謝家田土免輸糧
三殿加餐強自寬内家日日問平安大元皇后來相探
特賜絲紬二百單
萬里脩途似夢中天家賜予意無窮昭儀别館香雲煖
自把詩書授國公
江南郡守列金階内裏華筵日日排文武官僚多二品
還鄉盡帶虎頭牌
四川昝帥尚麤豪萬馬來燕貢一遭奏授虎符三百面
内家更賜織金袍
曉望燕雲正雪天閉門氊帳恣高眠内家遺鈔三千錠
添賜三宫日用錢
越州歌(十首)
淮南四畔草離離萬檝千艘水上飛旗幟蔽江金鼓震
伯顔丞相過江時
東南半壁日昏昏萬騎臨軒趣幼君三十六宫隨輦去
不堪回首望吳雲
西峰雲鎻幾時開昨夜京城戰鼓哀漁父生來載歌舞
滿頭白髮見兵來
魯港當年傀儡場六軍盡笑賈平章三聲鑼響三更後
不見人呼大魏王
脱却黃袍心莫欺魏王事業止于斯孤舟走過揚州去
表奏朝廷乞太師
賈廟巍巍盡勅封秦齊兩國受恩同木綿菴下無依鬼
合策麒麟第一功
羣臣上疏納忠言國害分明在目前只論平章行不法
分田之後又私田
甲子初秋柳宿乖皇天無雨只空雷正當七月初三夜
帝勸長星酒一杯
月夜湖歌歌正長船來船去水茫茫上塘歌了下塘唱
更唱吳王與越王
苦夢吳山列御筵三千宫女燭金蓮而今莫說夢中夢
夢裏吳山只自憐
醉歌(十首)
呂將軍在守襄陽十載襄陽鐵脊梁望斷援兵無信息
聲聲罵殺賈平章
援兵不遣事堪哀食肉權臣大不才見說襄樊投拜了
千軍萬馬過江來
淮襄州郡盡歸降鞞鼓喧天入古杭國母已無心聽政
書生空有淚成行
六宫宫女淚漣漣事主誰知不盡年太后宣傳許降國
伯顔丞相到簾前
亂點連聲殺六更熒熒庭燎待天明侍臣已寫歸降表
臣妾簽名謝道清
衣冠不改只如先關會通行滿市廛北客南人成買賣
京城依舊使時錢
北師要討撒花銀官府行移逼市民丞相伯顔猶有語
學中須揀秀才人
湧金門外雨晴初多少紅船上下趨龍管鳳笙無韻調
却撾戰鼓下西湖
南苑西宫棘露牙萬年枝上亂啼鴉北人環立闌干曲
手指紅梅作杏花
伯顔丞相吕將軍收了江南不殺人昨日太皇請茶飯
滿朝朱紫盡降臣
戎州(三首)
錦荔戎州第一竒大如雞子壓枝垂金刀剪下三千顆
對客從容把酒巵
害馬勞生事已灰長安無復使人來滿園蓊蔚千千樹
盡是楊妃死後裁
錦殼中間玉一團樹高數丈實難攀瀘戎顆顆甜如密
夔梓纍纍味薄酸
鳳州歌
去路迢迢入兩當三千三百到華陽黃花川上黃花驛
千百猿聲斷客腸
宋元詩會卷五十三
