宋元詩會卷五十九
兵部主事陳焯編
惠洪(下)
貲國寺春晩
龍鄉戒曉月空斜喚起清圓響絡車燒筍餉田村窕窈
拾薪煮繭語諠譁美欣崖蜜嘗新果香識山礬稱意花
歸去路迷光已夕浸門春水一池蛙
送瑩上人遊衡嶽
紫盖峰頭樓閣生朱靈洞口水雲晴盤空路作驚蛇去
落日人如凍蟻行重郭老師今健否蔵年珍木但聞名
定應自掃巖邊石時發披雲嘯月聲
訪友人
日暮荒城倚瘦藤江南春思倍添增那知淮水黃塵路
忽見廬山白髮僧乞食久辭烟際寺連牀今對夜深燈
明年我亦尋君去同陟天池最上層
過孜莫翁
禹穴朝來散晩參一程隨便達雲巖南山任把浮雲蔽
西嶺猶將落日銜幽徑野花開舊菊石牀楸子下高杉
投宵夜永寒無寐良憶真僧衣不蠶
大風夕懷道夫敦素
病覺春寒花信重起來散策夕陽中方收一霎挂龍雨
忽作千秋攧鷂風淮水粘天雲泛浪吳山吐月鏡緣空
二豪詩眼應驚絶覓句遙知與我同
九日
去歲重陽瘴海濱病拈霜蘂嗅清晨身閒已斷思歸夢
山好仍逢稱意人夘飯露葵欣旋摘夜窗風栗共嘗新
妙年衲子應相笑痴鈍耽源老應真
陳瑩中左司自丹丘欲家豫章至湓浦而止余自
九峯往見之(二首)
鴈蕩天台看不足却搬兒女寄篷忩徑來漳水謀三頃
偶愛廬山家九江名節逼真如醉白生涯領略類湘龐
向來萬事都休理且聽樓鐘咽夜撞
與公靈鷲曾聽法游戲人間知幾生夏口甕中蔵畫像
孤山月下認歌聲翳消已覺花無蔕礦盡今知珠自明
遠壑夕陽殘雨後一番飛絮滿江城
鞦韆
畫架雙裁翠絡偏佳人春戲小樓前飄揚血色裙拖地
斷送玉容人上天花板潤霑紅杏雨綵繩斜挂綠楊煙
下來閒處從容立疑是蟾宫謫降仙
謁靈源塔
高颿駕浪過南溟那料歸來掃此亭桃李成隂春老大
谿山好在鬢凋零瓦燈已照宫商石卵塔分蔵服匿瓶
春雪尚能知客意蕩除毛孔瘴烟腥
次韻宿清修寺
湘山也學廬山好落瀑聲飛繡谷風正欲來歸向兒說
戲將收拾入詩中浪驚醉枕寒松響春滿茶鐺活火紅
清景骨飛嗟未到故應唯許夢魂通
次韻渡江有作
棄舟植杖首重回隔岸遙聞津鼓催淮上梅傳春信至
江南山逐笑聲來行瞻瑞霧籠雙闕更看神光發五臺
王事幸陪方外樂為君點筆走風雷
二月大雨江漲晩晴
投老歸來楚水濱水清聊可濯衣塵拚心樂事都還汝
入手清閒不與人尚有笑談消白晝更無情緒管青春
暗驚少日王城外走馬爭先看寶津
題翠靄堂
虚簷碧瓦臨無地吐月吞風六月寒簾捲煙光搖戶牖
雨餘嶽色墮闌干侍兒自炷真龍腦座客同分小鳳團
誰謂太平本無象規模堪入畫圖看
次韻寧鄉道中
夾道傳呼部曲犇遙知秋色動吟魂黃柑綠橘平蕪路
剰水殘山夕照林似鏡此心清自迥如雲往事去無痕
鐘聲有寺蔵煙翠忽見林間窈窕門
十五日立春
千年象教唐朝寺雪後新年晴復隂殘僧無事春又至
遊客不來山自深長廊掃葉望空翠小閣卷經横水沈
三生白業有言說一念淨心無古今
晩步歸西崦
庭除有路入深壑曳履翛然獨往還布穀風光寒日近
摘茶時節亂山間花枝重少人甘老燕子空忙春自閒
歸晩斷橋逢野水更能揎手弄潺湲
晩秋溪行
熟路沿溪過石橋掃除秋晩淨迢迢幽尋忽見蘭芽茁
小立仍逢柿葉飄撲摝水飛雙去鳥&KR0785;瓏山響一聲樵
歸來半掩殘經在燕寢香凝碧未消
夏日偶書
碧縷横斜試水沈紅腮甘冷嚼來禽含風廣殿聞棋響
轉日迴廊暗柳隂強撚冰紈除睡色倦憑棐几適閒心
攀翻涴衲黃塵事過眼雲蹤不可尋
竹爐
博山沈水覺塵埃旋斫凌雲綠玉材自拭錦䙀含淚粉
要焚銀葉返魂梅意消未掩黃庭卷火冷空餘白雪灰
應把熏衣閉深閣流蘇想見畫屏開
石臺夜坐
故鄉乃有此叢林下板何妨著寂音永與世遺他日志
尚嫌山淺暮年心凍雲未放僧窗曉折竹方知夜雪深
琢句自應清似玉更宜坡字硬黃臨
秋日還廬山故人書因以為寄
風葉鳴廊夜色晴隔雲微月稍分明下簾徒怯衣裳薄
拂榻空驚枕簟清病眼得秋還少睡壯心于世尚多情
何時却作廬山去渡水穿雲取次行
送軫上人之匡山
何處高人雲路迷相逢忽薦目前機偶逢菜葉隨流水
知有茅茨在翠微碎瑣夜談皆可聽烟霏秋嶺欲同歸
翛然又向諸方去無數山供玉麈揮
送敏上人
殘林病葉強翻紅已覺清秋夜氣濃懶復小忩邀獨秀
却應歸夢挂雙峰水分淮甸當縣席路遶匡山可振笻
若見虎溪谿上月為言相憶作衰容
次韻超然竹隂秋夕
月脇雲行夜未深滿庭風露葉辭林知誰牆外千竿竹
分我窗西一&KR1194;隂山好已無歸國夢老閒猶有讀書心
剩題詩句酬幽隠歲月翩翩接翅禽
送宗上人歸南泉
燈外佳眠試冷齋欲成歸夢暗驚回一軒秋色侵衣重
半夜波聲拍枕來江國潮平人獨漉海山家在意徘徊
倚藤明日秦淮上看子風帆十幅開
上元宿百丈
上元獨宿寒巖寺卧看篝燈暎薄紗夜久雪猿啼嶽頂
夢回清月在梅花十分春瘦緣何事一掬歸心未到家
却憶少年行樂處輭紅香霧噴京華
宿鹿苑書松上人房
冷齋託宿自攜衾卧聽松風度栗林黃卷青燈紙窗下
白灰紅火地爐深夢回清響舂巖溜夜久幽香噴水沈
慣作横刀眠下板為君令有住庵心
題草衣巖
鉏頭為枕草為氊曾與高人說任緣豈料大嫌沽世價
未應虛費買山錢閒編木葉輕于紙細葺蘆花輭勝綿
石室至今增壯觀可知千載得人傳
至筠
乞漿問路到筠溪天氣清和得所宜父老相逢班草坐
風光初過採茶時摩挲禪榻營春睡想像齋厨辦晩炊
白首不知丘壑改壁間來讀舊題詩
懷李道夫
半篙晩漲綠楊灣接翅鷗歸霧雨殘數疊吴山圍楚夢
一番花信釀春寒别時小語依然在隔歲來書展復看
補衮胸中五色線只今應作怒蜺蟠
效李白湘中體
夕光江搖魚尾紅何處扁舟開晩篷雁字初成春有信
烟鬟空好雨無蹤荒寒數葦橘洲岸領略半忩湘寺鐘
浦口行人已爭渡林下歸僧欣一逢
題天王圓證大師房壁
閉戶不妨依聚落開軒隨分有山林殘經半掩世情斷
好鳥一聲村意深籬外風筠森束玉屋頭霜橘欲垂金
能營野飯羹紅醬渡水何辭數訪尋
題胥大夫欣欣堂
議郎和粹色無求繞屋江山秀氣浮弱柳貪眠禽喚起
異花含笑草忘憂閉門不放青春返解榻長令佳客留
摹寫高情無好句謾横詩眼付冥搜
送海印奭老住東林
湘容嶽色中秋後古寺閒房小寢餘掃徑帚粘新落葉
開忩風掩讀殘書吹雲又作他山去種漆何時伴我居
洞上閒名猶在世未應容易與人除
宿芙蓉峰書方丈壁
赤髭病客煙瘴面漆瞳道人冰雪容俯檻夜殘看落月
不知脚下有千峰
廬山雜興(二首)
幽花疎竹冷梢雲江北江南正小春但得青山常在眼
不妨白髮暗隨人
白水連空不見村冥冥細雨濕黃昏秋山咫尺無由到
須信關人不用門
秋晩
紫棃紅棗八九樹竹屋柴門三四家機杼聲遲秋日晩
遶籬寒菊自開花
謝人惠蘆雁圖
道林煙雨久不到忽見橘洲蘆雁行笑裏筆端三昧力
坐中移我過瀟湘
湓江宿舟中
琵琶亭下孤舟宿夜靜風清水四圍蝴蝶夢中江月白
蘆花鳴笛釣船歸
登鄧氏平遠樓望見小廬山作
倚欄天際數歸帆春在滄洲數筆間我與小樓俱是書
雨中猶復見廬山
衲子二十八人
真淨
(號雲菴善學顔平原書其手帖多名流題跋以為不減楊少師而南禪老人猶在其下也)
寄無為居士
世俗事無盡養高心自閒蔬園通綠野林塢帶青山丹
竈忘添火雲菴懶著關别應修省術七十見朱顔
送張簽判遊開先
步入青松裏迢迢一徑通漸分華藏界深隠法王宫道
與神仙别人非世俗同欲知西祖意庭柏老春風
留題紹公寂照軒
幽軒名寂照四海坐中閒景物有遷色主人無異顔野
泉澄檻外香藹起簷間涼夜誰相問寥寥月滿山
送人之南嶽
境幽南嶽寺路向碧巖分遠近松相接高低鐘共聞靈
禽時奏樂香石日籠雲想到經行處超然趣不羣
仲殊
(與蘇子瞻為方外友殊性嗜蜜而僧思聰嗜琴故蘇詩有云招得琴聰與蜜殊)
潤州
北固樓前一笛風斷雲飛出建章宫江南二月多芳草
春在濛濛細雨中
淨端
(字明表歸安丘氏子肄業吴山解空講院始見人弄獅子發明心要遂詣參翠峰月禪師得游戲三)
(昧云法孫比丘師皎刻其詩文一册行世)
答陸蒙老
枕上浮生過半百短髮毶毶霜樣白西溪河上舊家山
歲歲故鄉歸似客船頭漸進古松門云是吳筠讀書宅
烟雲半嶺望層樓鼇頂崢嶸蘂宫窄有人挂衲歸盤陀
稜稜瘦骨真維摩幾年面壁舌不動忽然拍手賡魚歌
秋來滿船載明月俄驚雨笠仍烟蓑黃梅渡口水流急
五湖深處任風波
惟悟
(字仲晦與楊蟠公濟善蟠通判杭州往來多詩僧而永安天竺諸老皆一時名衲惜其詩不盡傳也)
聞泉
澗泉吾所好山舍寂無喧春脈生雲底夜聲來枕前風
休不動竹月起未啼猿石上鳴逾急泠然清夢魂
將訪永安東山禪師先寄
庵在千株松桂下更無塵事到夫君高蹤罕過呼猿澗
靜思唯看抱石雲日暮燈龕禽影集雪晴崖罅路形分
揚雄約我須投宿月裏禪餘怯論文
奉和楊公濟宿永安方丈呈東山禪師
道安獨繼襄陽踵詩好慵窺霅晝評竹屋數間經幾載
草衣三事傲平生縱陪林下收孤迹難學人間走大名
燈火已殘談未倦曉風斜雨打窗聲
酬公濟早過天竺呈明智及同遊二老
曉過翻經臺下寺與君同謁祖師堂庭前紫桂葉頻脫
石上紅梅花正香出洞隂雲開遠影籠松寒日漏清光
謝公勸飯須無讓不許非時薦茗湯
修睦
宿岳陽開元寺
竟日凭虚檻何當興歎頻往來人自老今古月常新風
逆沈魚唱松疎露鶴身無眠鐘又動幾客在迷津
景雲
老僧
日照西山雪老僧門始開凍瓶黏柱礎宿火陷爐灰童
子病歸去鹿麋寒入來齋鐘知漸近枝鳥下生臺
子蘭
華嚴寺望樊川
萬木葉初紅人家樹色中疎鐘搖雨脚積水浸雲容雪
磧迴寒雁村燈促夜舂舊山歸未得生計欲何從
契嵩
(字仲靈有鐔津集行世)
感遇(二首)
山人白玉京去去何縹緲瓊樓十二層&KR0785;瓏汎雲表銀
湟月為波萬頃即池沼秋來宫殿光逗落人間曉空際
時澄明烟霞眇青鳥可望不可到所思空杳杳
松柏地之靈草莽亦同茂願得區域中人心復純素蒼
梧會稽隂纍纍見陵墓六合無知音青山有歸路人生
惜朱顔賢哲長還顧昨夜露華臺誰不怨秋暮
懷越中兼示山隂諸明士
厭見人境喧清遊憶靈越東南千萬山浮青滿寥泬從
來鑑中景形勝人間絶月湛換鵝溪雲起蔵書穴客子
若飄蓬俄與故人别尺素未及通芳草已云歇所悲行
路難俛仰損名節鳴雁欲東飛寄語謝明月
早秋吟
山家昨夜房櫳冷梧桐一葉飄金井長天如水淨藏雲
明月含暉變秋景桂枝花折風飄飄誰在高樓吹玉簫
人間不見槎升漢天上將看鵲作橋年少征人在何處
白露霑衣未歸去海畔今無漂母家江南誰與王孫遇
浙江晩望
暮色看無際秋空水混天片帆飛鳥外新月落潮邊隔
越山形小吞吴地勢偏幾人来往者早晩渡頭船
題徑山寺
翠拔羣山外連天勢未休雲迷飛鳥道雨出濺龍湫僧
在深雲定香和杳靄浮人間遊不到臺殿自清秋
郎侍郎致仕
平時獨高謝道勝欲韜光白髮辭明主青山戀故鄉藥
畦容鶴到吟徑恐雲蔵更愛禪林臥時來拂石牀
汎若耶溪
越水乘春泛船忩掩又開好山沿岸去驟雨落花來榜
影樵人渡歌聲浣女回滄浪無限意日暮更悠哉
山亭晚春
山庭晚来靜林石自巉巉犬去吠人語花飛恣鳥銜晴
烟熏茂草照日藹高杉更喜團圓月清光下碧嵒
寄懷泐潭山月禪師
聞道安禪處松蘿杳隔溪清猿定中發幽鳥坐邊栖雲
影朝晡别山峯遠近齊不知誰問法雪夜立江西
送客還道中作
北郭送之子日斜還舊居路泥侵曉潤晦月逼春餘桑
柘雨中綠人烟關外疎依然見風俗歸興混樵漁
入石壁山
身似浮雲歲不留塵中擾攘只宜休老來已習青蘿子
隠去應追帛道猷直入亂山寧計路俄看落葉始知秋
他時谷口人相遇莫問裁詩謝五侯
酬楊公濟早過天竺呈明智及同遊二老
澗北夜依禪舍宿峰南今訪講師堂初行松路愛清曉
及過石溪聞異香日色煖烘諸壑淨晴嵐翠潑幾峰光
道標尚客何高趣更飲吾曺柏葉湯
新歲連雨不止因寄公濟兼簡賢令強公
寒郊纔喜歲華新景物隂隂又一旬雲帶天低垂壓野
雨蔵春晝暗迷人寧愁燈火妨明月卻歎詩家惜令辰
陶令而今卧江國倚樓吟望更誰親
尚顔
夷陵即事
不難饒白髮相續是灘波避世嫌身晩思家乞夢多暑
衣經雪著凍研向陽呵豈意臨岐路還聞聖主過
志詮
夕歸
落日寒蟬鳴獨歸林下寺松扉竟未掩片月隨行屨惟
聞犬吠聲又入青蘿去
虚中
贈栖禪上人
巖房高且靜住此幾寒暄鹿嗅安禪石猿啼乞食村朝
陽生樹罅古路透雲根獨步閒相覓凄涼碧洞門
清尚
贈樊川長老
瘦顔諸骨現滿面雪毫垂坐石鳥疑死出門人謂癡照
身潭入楚浸影檜生隋太白曾經夏清風涼四肢
希晝
書惠崇師房
詩名在四方獨此寄閒房故域寒濤闊春城夜夢長禽
聲沈遠水花影動回廊幾為分題客殷勤掃石牀
寄懷古
見說鵬隂僻人烟半雜羌秋深邊日短風動曉笳長樹
勢分孤壘河流出遠荒遙知林下客吟苦夜禪忘
送嗣端東歸
遠念生泉石人中事欲銷卷衣城木落尋寺海山遙帆
影迷寒雁經聲隠暮潮後期俱未定况我鬢先凋
送可倫赴廣南轉運凌使君見招
别語畏殘漏心縣瘴海邊回期無定日去路極遙天苦
霧沈山郭寒沙漲隰田幾宵尋使府清話廢閒眠
早春闕下寄觀公
客心長念隠早晩得書招看月前期阻論山静會遙微
陽生遠道殘雪下中霄坐見青門柳依依又結條
保暹
宿宇昭師房
與我難忘舊多期病此房卧雲歸未得静夜話空長草
際沈螢影杉西露月光天明共無寐南去水茫茫
早秋閒寄宇公
窗虛枕簟明微覺早涼生深院無人語長松滴雨聲詩
來禪外得愁入靜中平遠念西林下相思合慰情
文兆
宿西山精舍
西山乘興宿靜稱寂寥心一徑杉松老三更雨雪深草
堂僧語息雲閣磬聲沈未遂長棲此雙峰曉待尋
送簡長師之洛
動静非常態超然西去心水期經洛聽雲約到嵩吟齋
訪烟村遠禪依竹寺深秖應風雅道相府是知音
行肇
郊居吟
靜室簾孤捲幽光墜露多徑寒杉影轉窗晩雪聲過茗
味沙泉合罏香竹靄和遙懷起深夕舊寺隔滄波
送文光上人西遊
高木墜殘霖關河入遠心嵩遊忘楚夢華近識秦音塔
古縣圖認碑荒背燒尋幾思興替事獨上灞陵吟
清順
(字怡然西湖詩僧與可久號逸老者所居皆湖山勝處清順性尤約介不妄交人常致乏食處之泊)
(如也)
書景舒菴壁
大布君能著始知蠶口非冢間容一榻身外只三衣護
戒避生草淨心觀落暉寂寥能自守今世固應稀
偶題
竹暗不通日泉聲落如雨春風自有期桃李亂深塢
簡長
送僧南歸
漸老念鄉國先歸獨羨君吴山全接漢江樹半藏雲振
錫林烟斷添缾澗月分重棲上方定孤狖雪中聞
送行禪師
南國山重疊歸心向石門寄禪依鳥道絶食過漁村楚
雪黏缾凍江沙濺衲昏白雲深隠處枕上海濤翻
贈浩律師
浩也毘尼學精于玉帳嚴蟻酣停掃砌燕乳記鈎簾茶
鼎敲冰煮花壺漉水添夢回池草綠忍踐綠纖纖
惟鳳
與行肇師宿廬山棲賢寺
水瀑寒侵室圍爐静話長詩心全大雅祖意會諸方磬
斷危杉月燈殘古塔霜無眠向遙夕又約去衡陽
弔長禪師
霜鐘侵漏急相弔晩悲濃海客傳遺偈林僧寫病容潄
泉流落葉定石集鳴蛩回首雲門望殘陽下遠峰
懷古
寺居寄簡長
雪苑東山寺山深少往還紅塵無夢想白日自安閒杖
履苔痕上香燈樹影間何須更飛錫歸隠沃洲山
居天柱山
四野豁家庭柴門夜不扄水邊成半偈月下了殘經雖
逐諸塵轉終當一念醒未知斯旨者萬役盡勞形
智圓
贈聞聰師
澹然塵慮絶禪外苦風騷性覺眠雲僻名因背俗高水
烟蒸紙帳寒髮澀銅刀幾宿秋江寺閒吟聽夜濤
遵式
酬伉上人
高卧清閒極誰能更似君山光晴後見瀑響夜深聞拾
句書幽石收茶踏亂雲江頭待無事終學棄人羣
贈智倫弟
溪竹擁疎簾溪雲冷不厭千巖惟虎伴一講許詩兼煮
茗敲冰柱看經就雪簷有時開静戶寒日下峰尖
元肇
(淳熙中人號淮海有語錄及淮海詩集行世)
虎丘
滄海何年湧秦傳虎踞丘池空劍光冷墳闕鬼吟愁石
礙樓臺側烟深草木浮吳人貪勝槩春盡亦來遊
徑山
東西兩徑幽歲晩得同遊壑霽隂猶在溪雲凍不浮鳥
驚樵斧重猿挂樹枝柔怕有梅花發因行到水頭
善珍
山行晩歸
藥徑入雲林晩晴扶杖吟照泥星復雨經朔月猶隂樹
折憐巢覆泉清見葉沈愛閒自如此不是學灰心
春寒
松間燈夕過顧影在天涯雪暝迷歸鶴春寒誤早花艱
難知世味貧病厭年華故國風塵外無人可問家
如璧
次韻答呂居仁
向來相許濟時功大似頻伽響遠空我已定交木上座
君猶求舊管城公文章不療百年老世事能排雙頰紅
好貸夜窗三十刻胡牀趺坐究幡風
顯萬
送炭與湘山西堂惠然師
紛紛向火乞兒多獨有君如擇乳鵝萬鍜爐中尋粲可
一堆灰裏撥隂何雪欹敗屋閒犀柄草卧空庭任雀羅
急送烏薪相煖熱恐隨春夢入南柯
可觀
入院登座其日重九
胸中一寸灰已冷頭上千莖雪未消老步只宜平地去
不知何事又登高
惠嚴
正覺寺
野水痕俱落挐舟日未西斷溝横略彴支徑入招提方
廣源深似竹林境可齊徘徊未能返暝色起前溪
按汴宋詩僧自參寥覺範外獨以九人著稱所謂九
人者淮南惠崇江南宇昭金華寶暹劍南希晝南越
文兆天台行肇沃州簡長貴城惟鳳峩眉華台也今
於八僧詩各得數章獨闕華上人故附見其名焉
宋元詩會卷五十九
