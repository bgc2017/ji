宋元詩會卷一
兵部主事陳焯編
宋太祖
(稗史載宋師圍金陵南唐使徐鉉來欲用口舌解圍鉉盛稱其主博學多藝有聖人之能因誦所為)
(秋月詩宋祖大笑曰此寒士語耳吾不道也鉉未心服因以上請侍臣皆驚懼相目宋祖徐曰吾微)
(時自秦中歸道華山下醉臥田間覺而月出有句曰未離海底千山黑纔到天中萬國明鉉大驚殿)
(上稱夀夫開創之主神智過人區區吟事固無足道然以一人而肇數百載文明之治其氣象聲口)
(得諸英分函蓋一世有不期然而然者漢龍準大風之歌明高皇神鳳慈烏之操後先一揆雲漢天)
(章自非刻鏤組織所能幾也)
初日詩
太陽初出光赫赫千山萬山如火發一輪頃刻上天衢
逐退羣星與殘月
宋仁宗
(帝於進士聞喜宴必製詩以賜之如恩袍草色動仙籍桂香浮皆警旬也嘉祐初梅龍圖摯出守杭)
(州亦拜賜章凡數首其首篇曰地有吴山美東南第一州則見之歐文有美堂記餘惜不盡傳爾)
賞花釣魚
晴旭輝輝苑籞開氤氲花氣好風來游絲罥絮縈行仗
墮蕊飄香入酒杯魚躍文波時潑剌鶯留深樹久徘徊
青春朝野方無事故許遊觀近侍陪
賜劉沆輓章
早富經綸業終成輔弼功立朝無黨比為國盡公忠此
日悲遺直誰人嗣匪躬深嗟亡一鏡何以慰予衷
宋神宗
(神宗深於風雅頗自韜晦未嘗輕露其能而結構完密藴義纏綿如輓大公主三章則直詩人之詩)
(不得以帝王篇什目之也蓋汴宋慶歷嘉祐間當人文之極盛臣下製作傳聞宫禁名章秀句服習)
(宏多雖曰聰睿性成亦薰染陶汰之力有以致之乃論者比諸周穆漢祖其風調為不侔矣)
秦國大公主輓章三首
海闊三山路香輪定不歸帳深空翡翠珮冷失珠璣明
月留歌扇殘霞散舞衣都門送車返宿草自芳菲
曉望城西道靈車去漸遙春風空魯館明月斷秦簫塵
入羅衣暗香隨玉篆銷芳魂飛北渚那復可為招
慶自天源發恩從國愛申歌鐘雖在館桃李不成春水
折徒還沁樓高巳隔秦區區會稽市無復獻珠人
宋徽宗
(道君無所不能何有於詩然靡靡之音識者知其不競藝林所錄惟禁苑茘枝一首音節稍壯顧紅)
(塵一騎害馬勞生唐室妖風奚堪髣髴而未年之䜟早寓於此存詩者所以志戒也若其篇什則無)
(取焉)
禁苑茘枝結實賜燕帥王安中
葆和殿下茘枝丹文武衣冠被百蠻思與近臣同此味
紅塵飛鞚過燕山
幸徐常廬
人生何事厭囂塵汎宅浮家冬復春今日暫來猿鶴語
他年應召白雲人
宋孝宗
(宋南渡令主惟一孝宗其見諸歌吟者雄緊清厲氣概岸然雖上抑於德夀下沮於僉人而厥志為)
(可尚矣說者謂在藩邸時得力於尹焞朱震輩之講習豈不然乎)
春晴
春風歸草木曉日麗山河物滯欣逢泰時豐自此多神
州應未遠當繼沛中歌
題宫中泠泉堂
孰云人力非自然千巖萬壑藏雲烟上有崢嶸倚空之
翠壁下有潺湲潄玉之飛泉一堂虚敞臨佳沼密蔭交
加森翠葆山頭草木四時芳閱盡歲寒常不老
玉津園賜和洪邁
春郊柔綠遍桑麻小駐芳園覧物華應信吾心非暇逸
頓回晴意絶咨嗟每思富庶將同樂敢務漁畋謾自誇
不似華清當日事五家車騎爛如花
新秋過雨述懷
平生雄武心覧鏡朱顔在豈惜常憂勤規恢須廣大
金山寺
屹然天立枕中流彈壓東南二百州狂敵來臨須破膽
何勞平地戰貔貅
范質
(字文素大名宗城人生之夕母夢神人授以五色筆後唐長興四年舉進士為忠武軍節度推官歴)
(官翰林學士知制誥周祖征叛每覧其誥勅處分軍事輙歎曰宰相器也周廣順初加拜中書侍郎)
(平章事集賢殿大學士兼知樞密院事進位左僕射世宗不豫入受顧命恭帝即位加開府儀同三)
(司封蕭國公及宋太祖北征至陳橋為六師推戴質率王溥等遂降階稱臣焉加兼侍中罷知樞密)
(乾德初帝將有事圜丘以質為大禮使進封魯國公卒年五十四質廉介自持兩朝皆任宰輔不事)
(生産太宗嘗稱之曰近時宰相清慎無出質右者惜欠周世宗一死耳有集三十卷)
戒兒姪八百字(昨得謝課書希於京秩之中更與遷轉余以諸兒姪輩生長以來未)
(諳外事艱難損益懵然莫辨抒古詩一章曉之)
去年初釋褐一命到蓬丘(謂謝課)青袍春草色白紵棄如
仇適會龍飛慶王澤天下流爾得六品階無乃太為優
凡登進士第四選升校讐歴官十五考叙階與爾儔如
何志未滿意欲凌雲遊若言品位卑寄書來我求省之
再三歎不覺淚盈眸吾家本寒素門地寡公侯先子有
令德樂道尚優游生逢世多僻委順信沉浮仕宦不喜
逹吏隠同莊周積善有餘慶清白為貽謀伊余奉家訓
孜孜務進修夙夜事勤肅言行思悔尤出門擇交友防
慎畏薰蕕省躬常懼玷恐掇庭闈羞童年志於學不墮
為箕裘二十中甲科頳尾化為虬(二十三進士及第今舉全數)三十
入翰苑(時三十三)步武向瀛州四十登宰輔(年四十一)貂冠侍冕
旒備位行一紀將何助帝猷既非救旱雨豈是濟川舟
天子未遐棄日益素餐憂黃河潤九里草木皆寖漬吾
宗凡九人繼踵升官次門内無白丁森森朱綠紫鵷行
洎内職亞尹州從事府掾監省官高低皆清美悉由僥
倖升不因資考致朝廷懸爵秩命之曰公器才者祿及
身功者賞於世非才及非功安得專厚利寒衣内府帛
飢食太倉米不蠶復不穡未嘗勤四體雖然一家榮豈
塞衆人議顒顒十目窺齪齪千人指借問爾與吾如何
不自媿戒爾學立身莫若先孝弟怡怡奉親長不敢生
驕易戰戰復兢兢造次必於是戒爾學干祿莫若勤道
藝常聞諸格言學而優則仕不患人不知惟患學不至
戒爾遠恥辱恭則近乎禮自卑而尊人先彼而後已相
鼠與茅鴟宜鑑詩人刺戒爾勿放曠放曠非端士周孔
垂名教齊梁尚清議南朝稱八逹千載穢青史戒爾勿
嗜酒狂藥非佳味能移謹厚性化為兇險類古今傾敗
者歴歴皆可記戒爾勿多言多言者衆忌苟不慎樞機
災危從此始是非毁譽間適足為身累舉世重交游擬
結金蘭契忿怨容易生風波當時起所以君子心汪汪
淡如水舉世好承奉昂昂增意氣不知承奉者以爾為
翫戱所以古人疾籧篨與戚施舉世重任俠俗呼為氣
義為人赴急難往往陷刑死所以馬援書殷勤戒諸子
舉世賤清素奉身好華侈肥馬衣輕裘揚揚過閭里雖
得市童憐還為識者鄙我本羇旅臣遭逢堯舜理位重
才不充戚戚懷憂畏深淵與薄冰蹈之惟恐墜爾曹當
憫我勿使增罪戾閉門斂蹤跡縮首避名勢名勢不久
居畢竟何足恃物盛必有衰有隆還有替速成不堅牢
亟走多顛躓灼灼園中花早發還先萎遲遲澗畔松鬱
鬱含晚翠賦命有疾徐青雲難力致寄語謝諸郎躁進
徒為耳
徐鉉
(字鼎臣揚州廣陵人十歲能屬文不妄遊處與韓熙載齊名仕吴為校書郎又仕南唐李景父子宋)
(師圍金陵李煜遣鉉求緩兵及隨煜入覲太祖責之聲甚厲鉉對曰臣為江南大臣國亡罪當死不)
(當問其他太祖歎曰忠臣也事我當如李氏命為太子率更令太平興國初直學士院從征太原師)
(還加給事中八年出為右散騎常侍遷左常侍淳化二年坐尼道安誣以姦私貶靜難行軍司馬卒)
(年七十六)
寒食日作
厨冷烟初禁門閒日更斜東風不好事吹落滿庭花過
社紛紛燕新晴淡淡霞京都盛遊觀誰訪子雲家
中書相公谿亭閒宴依韻(李建勲)
雨霽秋光晚亭虚野興逥沙鷗掠岸去溪水上階來客
傲風欹幘筵香菊在杯東山長許醉何事憶天台
和州酬江中丞見寄
賈傅南遷久江關道路遙北來空見雁西去不如潮鼠
穴依城社鴻飛在泬寥高低各有處不擬更相招
泰州道中却寄東京故人
風緊雨凄凄川逥岸漸低吴州林外近隋苑霧中迷聚
散紛如此悲歡豈易齊料君殘酒醒還聽子規啼
送高先輩南歸
鄉國悲前事風光屬後生名從天上得身入故都行草
色初裁綬鵬飛不算程自憐枯朽思相送剰含情
送龔明府九江歸寧
茂宰隨官去扁舟著綵衣湓城春酒熟廬阜野花稀解
䌫垂楊綠開帆宿鷺飛一朝吾道泰還逐落潮歸
和致仕張尚書新創道院
梓澤成新致金丹有舊情挂冠朝睡足隠几暮江清藥
圃分輕綠松忩起細聲養高寧厭病默坐對諸生(尚書時有)
(瘖疾)
京口江際弄水
退公求靜獨臨川揚子江南二月天百尺翠屏甘露閣
數帆晴日海門船波澄瀨石寒如玉草接汀蘋綠似烟
安得乘槎更東去十洲風外弄潺湲
宿蔣帝廟明日遊山南諸寺
便返城闉意未甘更從山北到山南花枝似雪春雖半
桂魄如眉日始三松蓋遮門寒黯黯柳絲妨路翠毶毶
登臨莫怪偏留戀遊宦多年事事諳
和殷舍人蕭員外春雪
萬里春隂乍履端廣庭風起玉塵乾梅花嶺上連天白
蕙草階前特地寒晴去便為經歲别興來何惜徹宵看
此時鵷侣皆閒暇贈荅詩成禁漏殘
秋日雨中與蕭贊善訪殷舍人於翰林座中作
野出西垣步步遲秋光如水雨如絲銅龍樓下逢閒客
紅藥階前訪舊知亂點半滋承露處碎聲因想滴篷時
銀臺鎖入須歸去不惜餘歡盡酒巵
除夜
寒燈耿耿漏遲遲送故迎新了不欺往事并隨殘歷日
春風寧識舊容儀預慙歲酒難先飲更對鄉儺羨小兒
吟罷明朝贈知巳便須題作去年詩
正初答鍾郎中見寄
高齋遲景雪初晴風拂喬枝待早鶯南省郎官名籍籍
東隣妓女字英英流年倏忽成陳事春物依稀有舊情
新歲相思自過訪不煩虚左遠相迎
賀殷游二舍人入翰林江給事拜中丞
清晨待漏獨徘徊霄漢懸心不易裁閣老深嚴歸翰苑
夕郎威望拜霜臺青綾對覆蓬壺晚赤棒前驅道路開
猶有西垣廳記在莫忘同草紫泥來
送歐陽太監遊廬山
家家門外廬山路惟有夫君乞假遊案牘乍抛公署晩
林泉巳近洞天秋海潮盡處逢陶石江月圓時上庾樓
此去蕭然好長往人間何事不悠悠
和蕭郎中小雪日作
征西府裡日西斜獨試新爐自煮茶籬菊盡來低覆水
塞鴻飛去遠連霞寂寥小雪閒中過斑駁輕霜鬢上加
算得流年無奈處莫將詩句祝蒼華
宣威苗將軍貶官後重經故宅
將山南望近西坊亭館依然鎻院墻天子未嘗過細柳
將軍尋巳戍燉煌(史萬歲嘗謫戍燉煌)欹傾怪石山無色零落圓
荷水不香為將為儒皆寂寞門前愁殺馬中郎
送應之道人歸江西
曾騎竹馬傍洪涯二十餘年變物華客夢等閒過驛閣
歸帆遙羨指龍沙名題小篆矜垂露詩作吴吟對綺霞
歲暮定知逥未得信來憑為寄梅花
寄江州蕭給事
夕郎憂國不憂身今向天涯作逐臣魂夢暗馳龍闕曙
嘯吟閒繞虎谿春朝車載酒過山寺諫紙題詩寄野人
惆悵懦夫何足道自離羣後巳同塵
陪王庶子遊後湖涵虚閣(東宫園)
縣圃清虚乍過秋看山尋水上兹樓輕鷗的的飛難没
紅葉紛紛晩更稠風卷微雲分遠岫浪搖晴日照中洲
躋攀况有承華客如在南皮奉勝遊
王三十七自京垂訪作此送之
失鄉遷客在天涯門揜苔垣向水斜只就鱗鴻求遠信
敢言車馬訪貧家烟生柳岸將垂縷雪壓梅園半是花
惆悵明朝樽酒散夢魂相送到京華
寄外甥苗仲武
放逐今來瘴海邊親情多在鳳臺前且將聚散為閒事
須信華枯是偶然蟬噪疎林村倚郭鳥飛殘照水連天
此中惟欠韓康伯共對秋風詠數篇
送楊郎中唐員外奉使湖南
江邊微雨柳條新握節含香二使臣兩綬對懸雲夢日
方舟齊泛洞庭春今朝草木逢新律昨日山川滿戰塵
同是多情懷古客不妨為賦吊靈均
和表弟包穎見寄
平生中表最情親浮世那堪聚散頻謝朓却令歸省閣
劉楨猶自臥漳濱舊遊半似前生事要路多逢後進人
且喜新吟報強健明年相望杏園春
送彭秀才
賈生去國巳三年短褐閒行皖水邊盡日野雲生舍下
有時京信到門前無人與和投湘賦媿子來浮訪戴船
滿袖新詩好回去莫隨騷客醉林泉
和蕭郎中午日見寄
細雨輕風采藥時搴簾隠几更何為豈知澤畔紉蘭客
來赴城中角黍期多罪靜思如剉蘗赦書纔聽似含飴
謝公制勝常閒暇願接西川敵手碁
和翰長聞西樞赴鄰居夜宴
開筵别有鄰居興卜夜應憐禁漏長舊友不期先命駕
新姬憑寵剰傳觴香烟結霧籠金鴨燭焰成花照杏梁
京邑衣冠多勝賞鱸魚爭敢道思鄉
和蕭少卿見慶新居
湘浦懷沙已不疑京城賜第豈前期鼓聲到晚知坊遠
山色來多與靜宜簮履尚應憐故物稻粱空自媿華池
新詩問我偏饒思還念鷦鷯得一枝
題紫陽觀
南朝名士富仙才追步東卿遂不迴丹井自深桐暗老
祠宫長在鶴頻來巖邊桂樹攀仍倚洞口桃花落復開
惆悵霓裳太平事一函真跡鎖昭臺
贈奚道士(名含象)
奚生曾有洞天期猶傍天壇摘紫芝處世自能心混沌
全真誰見德支離玉霄壁閉人長在金鼎功成俗未知
他日飈輪謁茅許願同雞犬去相隨
九日落星山登高
秋暮天高稻穗成落星山上會諸賓黃花泛酒依流俗
白髮滿頭思古人巖影晚看雲出岫湖光遙見客垂綸
風烟不改年長度終待林泉老此身
十日和張少監
重陽高會古平臺吟徧秋光始下來黃菊後期香未減
新詩捧得眼還開每因佳節知身老却憶前歡似夢回
且喜清時屢行樂是非名利盡悠哉
陳侍郎宅觀花燭
今夜銀河萬里秋人言織女嫁牽牛珮聲嘹亮和金奏
燭影熒煌映玉鈎座客亦從天子賜更籌須為主人留
世間盛事君知否朝下鸞臺夕鳳樓
柳枝辭
陌上朱門柳映花簾鈎半捲綠隂斜憑郎暫駐青驄馬
此是錢塘小小家
水閣春來乍減寒曉粧初罷倚闌干長條亂拂春波動
不許佳人照影看
趙普
(字則平幽州薊人周顯德間永興軍節度劉詞辟為從事遺表薦普於朝宋太祖拔滁州宰相范質)
(奏為軍事判官太祖嘗與語奇之陳橋之役以佐命功授右諫議大夫充樞密直學士乾德二年范)
(質等罷相以普為門下侍郎平章事集賢殿大學士普既拜相上視如左右手事無大小悉咨决焉)
(五年春加右僕射昭文館大學士上屢幸其第自是頗專朝政廷臣忌之會有攻其短者恩禮漸疎)
(太平興國初入朝上書自陳預聞顧託之事太宗感悟召見慰諭拜司徒兼侍中封梁國公八年出)
(為武勝軍節度用陳王元僖言復拜太保兼侍中未幾被疾求致仕上勉從之卒年七十一追封韓)
(王)
雪中駕幸敝廬恭紀
貞元重數筴滕六劇霏葩漠漠初濡砌皚皚欲聚沙閭
閻銀作界宫闕玉為家調鼎慚鹽撒沾温覺絮加瑞凝
三殿瓦欣動五雲車冰柱撐茅屋瓊枝擁翠華微行停
蹕警冷漏靜街譁具野曾無隗蟠溪豈問牙公然門駐
輦那信室蟠蝸積素堪麟畫飛黃想兔罝一庭堪曳練
十道趣宣麻戎索籌先後雄材辨等差神威殷地軸御
指落天花袁臥甘朝穩裴功敢夜誇雪山行獻琯早晚
到星槎
張齊賢
(曹州冤句人生三歲值晉亂徙家洛陽孤貧力學少慕唐李大亮之為人故字師亮太祖幸西都齊)
(賢以布衣獻策及還語太宗曰吾兹行惟得一張齊賢耳我不欲官之異時可輔汝為相也太宗擢)
(進士因齊賢名稍後一榜盡與京官以大理評事通判衡州遷祕書丞改著作佐郎直史館俄改左)
(拾遺策兵事多竒中出為江南西路轉運使召拜樞密直學士遷左諫議大夫雍熙三年大舉北伐)
(齊賢請行即授給事中知代州以軍功拜工部侍郎淳化二年參知政事同中書門下平章事真宗)
(即位加兵部尚書進左僕射年七十二薨贈司徒謚文定)
豫章胡氏華林書堂
一百年來烟爨同衣冠江左慕家風兒孫歌舞詩書内
鄉黨優游揖讓中孝弟筠編爭紀錄門閭天語賜褒崇
莫將六闕方朱氏(朱敬則家門孝友三葉旌表門標六闕)葉葉蒸蒸奉始
終
午橋新居
午橋今得晉公廬水竹烟花興有餘師亮白頭心巳足
四登兩府九尚書
李昉
(字明遠深州饒陽人漢乾祐舉進士為祕書郎周世宗愛其文章擢史館修撰進翰林學士宋初加)
(中書舍人開寶二年直學士院太宗即位加戶部侍郎歴參知政事淳化五年以特進司空致仕年)
(七十二薨謚文正生平為詩文慕白居易淺近易曉有集五十卷)
題岱宗無字碑
巨石來從十八盤離宫複道滿千山不因封禪窮民力
漢祖何緣便入關
永昌陵輓詞
丹青史筆敢虛張功德巍然軼漢唐奠玉四回朝上帝
御樓三度納降王
錢若水
(字澹成河南新安人幼聰悟十歲能屬文雍熙中舉進士授同州觀察推官用寇準薦試翰林擢祕)
(書監直史館歲餘遷右正言知制誥同知貢舉以奏邊事稱旨進翰林學士以右諫議同知樞密院)
(事真宗即位加工部侍郎從幸大名陳禦敵安邊之策未幾知開封府上出手札訪以兵事改知天)
(雄軍節制部署深為戎將推服上謂左右曰若水儒臣中知兵者也因遣巡撫陜西還拜鄧州觀察)
(使代經略使知并州事病辛年四十四有集二十卷)
濟源縣裴公亭
裴相亭成未退身空煩舞袖與歌塵至今亭下瀟瀟竹
似對秋風怨主人
賈黃中
(字媧民滄州南皮人七歲能屬文十五舉進士授校書郎集賢校理遷左拾遺歴補闕開寶八年逋)
(判定州判太常禮院未幾採訪嶺南太宗即位遷禮部員外郎知昇州上李氏宫閣中遺物計直數)
(百萬上嘉其廉其五年召歸闕拜駕部員外郎知制誥屢知貢舉加中書舍人兼史館修撰淳化二)
(年參知政事俄罷知襄州以母老乞留京改知潭州拜禮部侍郎兼秘書監卒年五十六黃中性畏)
(愼過當雖知政事無所建明故時論不之許有文集三十卷)
桂林還珠洞
赫赫威聲震百蠻肯擕筐筥溷溪山無人為起文淵問
端的珠還意苡還
曹翰
(大名人少為郡小吏好使氣陵人不容於鄉里乾祐初周太祖鎮鄴與語奇之以隸世宗帳下及即)
(位補供奉官改德州刺史宋初從征澤潞還改濟州刺史移刺均州兼西南轉運使充成都平劍南)
(屢著戰功遷蔡州團練使歴桂州觀察使太平興國四年從征太原又從征幽州拜威塞軍節度後)
(坐罪當棄市削官免死雍熙二年起為左千牛上將軍淳化三年卒年六十九翰雖武人頗知詩律)
(宋史載其所作退將詩感動人主有曹景宗競病之風焉)
内宴應制
三十年前學六韜英名嘗得預時髦曾因國難披金甲
不為家貧賣寶刀臂徤尚嫌弓力軟眼明猶識陣雲高
庭前昨夜秋風起羞見團花舊戰袍
柳開
(字仲塗開寶進士端拱元年知廣西全州招撫蠻洞甚得其心作詩鑑一篇示之按宋史稱開為)
(宋初文學耆儒未及其吏事即詩亦不入文鑑中因閱廣西名勝志得律詩二章併悉其治全州惠)
(政亦一快也人開自稱無碍道)
捲煙閣
古寺聳山椒公堂去不遙尋僧忘俗慮盤道出塵囂疎
箔捲煙霧明眸望泬寥漁翁江上立指我在雲霄
楚南樓
洗盡蠻煙几案空登臨直見楚山雄坐當鴻鵠高飛處
身在乾坤灝氣中木落有情瞻北闕霜輕無夢入西風
凭欄自是蓬瀛客獨對瀟湘興未窮
蕭貫
(江西新喻人登祥符八年進士與兄賀弟賁皆以文名貫未第時嘗感疾夢至帝所命賦曉寒歌宮)
(人授之簡曰此衍波箋也)
禁中曉寒歌
寶獸宫扉三十六宫樹迎霜紅簇簇翠紗盤鳳珠網垂
百刻香殘隕蓮燭炭猊呀焰壁椒馥轆轤欲轉霏紅玉
渴烏涓涓不相續十二嶢關隠宫綠長廊四注簾旋濡
海牛壓檐風不入文鞾侍嬪當宸闈壺箭傳呼鑰魚濕
尚衣次進入堵墻千門萬戶聞天香九龍鼓氣號寒螿
晬容澤玉輝晨光綵衣佩魚無左璫兩兩趨走瞻扶桑
紅萍半規出波面熠爚觚稜九霞絢鳴鞘一聲天上來
長劍高冠滿前殿
吕蒙正
(字聖功洛陽人太平興國二年進士第一由通判昇州歴知制誥拜參知政事同平章事封許國公)
(卒年六十八謚文穆)
罷相歸贈隠者
昔作儒生謁鎖闈今提相印出黃扉九重鵷鷺醉中别
萬里烟霄逹後歸鄰叟盡垂新白髮故人猶著舊麻衣
雒陽漫詫多才子自嘆遭時似我稀
讀書龍門山
八灘風起浪花飛手把漁竿傍釣磯自是鈎頭香餌别
此心終待得魚歸
蘇易簡
(字太簡梓州銅山人少慧勤學年踰弱冠舉進士初仕將作監丞逋判昇州遷贊善以右拾遺知制)
(誥進秩祠部員外郎同知貢舉以妻弟匿喪充貢坐罷知制誥俄復官淳化二年同知京朝官考課)
(遷中書舍人充承旨續李肇翰林志二卷以獻上賜詩嘉之遷給事中參知政事緣與同官趙昌言)
(不恊忿爭上前出知鄧州移陳州卒有文集二十卷)
誦聖製大言賦
聖人興兮告成功登崑崙兮展升中芳席地兮饗祖宗
天籟起兮調笙鏞日烏月兔耀文明參旗井鉞武衛森
挹北斗兮注醴醆削西華兮為石䃭飛雲湧霞炮脤膰
刳鯨腊鵬代鰈鶼迅雷三動山呼發紫電三流爟火赫
四時一同兮萬八千年泰山融兮溟海乾圓蓋偃兮方
輿穿
樂史
(字永言原京兆人徙居崇仁宋初官著作郎賜緋魚袋卒年七十八著書十二種惟寰宇記傳於世)
(子黃裳黃中黃目黃庭俱先後登進士黃目歴仕最久官通進銀臺兼門下封駁事)
鍾山寺
千峯夾一逕一逕花枕泉聽泉復看竹行到鍾山前古
寺雲生屋高僧月伴禪自慚留一宿匹馬又朝天
楊朴
(字契玄鄭州人太宗朝用畢士安薦召見賦詩)
應制賦蓑衣
軟綠柔藍著勝衣依船吟釣正相宜蒹葭影裏和烟臥
菡蓞香中帶雨披狂脱酒家春醉後亂堆漁舍晩晴時
直饒紫綬金章貴未肯輕輕博換伊
魏野
(字仲先陜州陜人也世為農母嘗夢引袂月中承鬼得之因有妊生野及長嗜吟咏不求聞達真宗)
(祀汾隂野與李凟同被薦遣陜令招之辭不至天禧三年無疾而卒年六十)
冬日書事
十月天不暖前村到豈能閒聞啄木鳥疑是打門僧壊
砌平山雪空堂照瀑冰晩來因出戶差可暫攜藤
書友人屋壁
達人輕祿位居處傍林泉洗硯魚吞墨烹茶鶴避煙閒
惟歌聖代老不恨流年靜想閒來者還應我最偏
述懷
東郊魏仲先生計只隨緣任懶自掃地更貧誰怨天有
名閒富貴無事小神仙不覺流光速身將半百年
春日
春暖出茅亭攜笻傍水行易諳馴鹿性難辨鬭雞情妻
喜栽花活兒誇賽草贏翻嫌我慵拙不解彊謀生
暮秋閒望
水閣閒登望郊原欲刈禾壊檐巢燕少積雨病蟬多砧
隔寒溪擣鐘隨曉吹過扁舟何日去江上負烟蓑
啄木
爪利觜還剛殘陽啄更忙千林蠧如盡一腹餒何妨形
小過槐陌聲高近草堂豈能同燕雀惟解占高梁
閒居書事
無才動聖君養拙住山村臨事知閒貴澄心覺道尊成
家書滿屋添口鶴生孫仍喜多時雨經春免灌園
秋霽草堂閒望
草堂高迥勝危樓時節殘陽向晩秋野色青黃禾半熟
雲容黑白雨初收依依永巷聞村笛隠隠長河認客舟
正是詩家好風景懶隨前輩却悲愁
秋日登樓客次懷張覃進士
聞說飄零亦異鄉登樓吟望益悲凉當時欲别言難盡
他日相逢語更長蟬噪水村千萬樹雁過雲岫兩三行
明朝策蹇還無定空倚危欄到夕陽
蚤起
夜長久待得晨興眈睡童猶喚不譍燒葉爐中無宿火
讀書窗下有殘燈臨階短髮梳和月傍岸衰容洗帶冰
應被巢禽相怪訝尋常日午起庸能
上知府寇相公
文武禀全才何人更可陪有官居鼎鼐無地起樓臺聖
主詩方和親王狀始迴鎮臨求二陜調燮輟三台鳳閣
頒重去龍旌暫擁來下車三度雨上事數聲雷未暇瞻
珪璧先蒙話草萊幾思趨相府恐懼復徘徊
陜州平陸縣
寒食花藏縣重陽菊繞灣一聲離岸櫓數點别州山
上王相公
聖朝宰相年年出公在中書十二秋西祀東封俱巳了
好來相伴赤松遊
尋逸者不遇
尋真誤入蓬萊島香風不動松花老探芝何處未歸來
白雲滿地無人掃
酬萊公
世情冷暖由分别何必區區較異同但得常將紅袖拂
也應勝似碧紗籠
王操
(太平興國初官太子中允獻南郊頌)
喜故人至
地僻無賓侣柴門晝始開谿山寒葉落江國故人來話
舊驚霜鬢論詩滯酒杯相留喜同宿不寐曙光迴
送人南歸
相送當搖落孤舟泛渺瀰去帆看已遠臨水立多時别
浦寒鴻下空山夜鶴移他年重會面吟鬢共成絲
上李昉相公
弱冠登龍入粉闈少年清貴古來稀袖中詔草朝天去
頭上宫花侍宴歸卓筆玉堂寒漏迥捲簾池館水禽飛
三台位近猶多遜閒聽秋霖憶翠微
朝苑優游數十春文章敵手更無人對敭旒冕如僚友
下直門闌似隠淪倚檻白雲供醉望榰笻黃葉落吟身
年來得意知難喻大半門生作侍臣
宋元詩會卷一
