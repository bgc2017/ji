宋元詩會卷五十四
兵部主事陳焯編
熊鉌
(號勿軒建陽人為寧州司戶參軍入元不仕老而好學所著有翰墨全書行世按元文類中有熊)
(鉌者亦係閩人其著作多屬大德至大間距宋亡三十餘載恐非勿軒當再考之)
遊武夷山
我來武夷山遠意起千古嘗疑混沌開疏鑿未經禹峽
山猶古梁洪濤莽回互行舟畱大壑營巢餘斷樹垠崖
波濤痕隱隱皆可覩陶然上古民要服固深阻秦威何
桓桓薄海猶廣土六合皆湧沸一枝豈寧處嘗言十三
君隱隱避秦侣一日厭塵寰泠然遂高舉上山娱賓雲
下山滿豺虎神仙何渺茫虹橋想虛語桃源亦其類好
事自誇詡風氣日已開蛇斷出眞主遂令閩山陬盡入
職方宇漢志名始彰祠堂用魚脯流傳世代久琳宫粲
衣羽至今此名山號為神仙府
上致用院李同知論海舶
易經致民用肇自羲農先耒耜既生聚市易還懋遷公
私不交病本末無倒縣古人致主術稱物匪有偏厥初
禹作貢不但中邦田四海自錫貢寧憚來往邊碣石來
冀右海岱青徐連東南並淮揚亦自江海沿夫豈寶遠
物有道歸陶甄成周制國用半在周官編虞衡與商賈
胡不末利捐艱難開國心什一猶欲蠲裒益固有道公
功格皇天後儒不知學說理多虛玄生財昧大道民命
日益朘管商一作俑蠧弊貽千年漁鹽尚抑末奈何誘
開阡懷清一以築煢獨堪哀憐封君擅半賦公私重熬
煎寒機凍女手汗粒頳農肩織衣不上體舂粟不下咽
傷哉力田家欲說涕淚漣何如棄之去逐末利百千矧
此賈舶人入海如登仙遠窮象齒徼深入驪珠淵大貝
與南琛錯落萬斛船取之人不傷用之我何愆奈何昧
輕重屑屑窮算鞭錙銖較鷺股漏網魚吞船安得體國
臣為天掘泉源上資國脈壽下拯民瘼瘨朝夕禹貢志
菲食甘胝腁九載不入門千古孰與賢更想公旦心待
旦尤乾乾世俗吝與驕曾不絲毫牽所以太和治常在
虞周前此道久已亡利欲充垓埏豈曰治不及曾是心
無傳名公中州傑自是天分全問學甚充厚願力還精
堅博物功不勞無欲心湛然維此一樞軸實秉大化甄
如天有北斗物物歸璣璇帝念南海民風化舊所宣皇
皇風霜節炳炳奎璧躔纖微亦何凂闔散有大權利用
六府修制用九府圜古人不可作得意皆蹄筌誰哉識
治本理此南熏絃三代事寂寞念之心中㾓書生武夷
客偶此來海堧使者採風謠詩歌寓惓惓
寄趙菊東山長(三首)
男兒貴神交何必見顔色大江有佳士夢寐不可得忽
來幔亭間片雲亦相識娟娟如在眼猶此一水隔
澹然幽貞姿乃是夕英菊託根九秋杪霜露凄已肅我
疑靈均伴只有淵明獨采采黃金花豈意在林曲
胡為此不采却采泮水芹聖人望魯念彼黍車轔轔餘
澤孟孫氏管商何足論新畬有陳根猶是豐芭春
上嚴廉訪(三首)
古人重民教禮樂用為急虞書有三官周典猶二職太
學領奉常西都有餘責兩生既不來何參又無術
漢興歴數世兹事竟未遑一絶不復續千載重慨慷房
魏輔貞觀汗瀋空流漿開寶襲唐陋儀儼負義方
南方尚秉禮文風未云衰釋奠古雅樂鄉飲舊漢儀表
章在正學舍魯將安之願言假良遇制作逄昌時
擣衣曲
北望悠悠音信少空房念遠心常早流螢煜煜夜稍清
塞雁嗈嗈寒已到細絲清水練方新在椸半濕日中明
隔籬翁媪寐不熟月落尚聞砧杵聲將軍錦帳環歌舞
百戰仍遲歸寸土老農肩米肉成瘡思婦裁衣淚如雨
呈劉治中
弱水流西河水東瞻烏爰止誰雌雄天地方閉何時通
顚倒溷室成仙宫我羡仙人在高空絶粒輕舉乘天風
豢養不及真神龍人生剪羽樊籠中名尤利怨方相攻
忽聞海上蓬萊翁却來幔亭跨長虹願畱徜徉羣仙峰
塵寰渺渺知何窮
送洛陽靳中事
銅駝巷陌棘風凉尚記東都舊帝鄉甲馬營空雲氣遠
杜鵑聲去洛園荒天開地闢人才出風起雲飛汗竹香
倘得行窩容我老春風借地種姚黃
聞讀書有感
萬疊青山鎖暮隂倚欄凝竚意深深趁時士女忻秦服
學語兒童解楚吟當日繁華逐流水何年拱把秀穹林
遼東爼豆銅川筮認取斯人萬古心
越川道中
野田秋澗響潺潺新翠喬林繞舍環淡日凝烟横别浦
斜風吹雨過前山柴扉初放牛羊出漁艇方攜蠏蛤還
自笑平生愛遊覽天教長在水雲間
客夜書事
西風凉信入虛簷絺綌微單已戒嚴鄉夢不隨秋夜永
客愁偏向雨聲添清高鳴雁低雲海漂泊流螢傍竹簾
搔首寒燈樓舍悄行藏自曉不須占
平江舟中不寐
遠水瀟瀟荻葦風月明雲外呌孤鴻丹楓擁被疎蓬底
夢斷山深野寺鐘
江邊客舍
輕寒無賴入征裘野水閒雲總是愁極目遠山横靄外
數聲鳴櫓白蘋洲
王鎡
(括之平昌人字介翁宋末官縣尉當祥興播遷時即解綬歸隱工於吟咏宋史載王鎡文集二十卷)
(今所傳月洞詩草特豹斑耳明閩人徐興公極稱之)
錢塘江
凉疎萬柳條秋滿石欄橋吳越興亡事晨昏來去潮雲
開天日近水接海山遥望到西陵渡風帆穩自飄
塞上曲
黃雲連白草萬里有無間霜冷髑髏哭天寒甲胄閒馬
嘶經戰地鵰認打圍山移戍腰金印將軍度玉關(馬嘶一聯)
(用唐異句不嫌其同)
買舟
赤欄橋上路幾度卜歸期流水無迴日行人有老時潮
來江勢逆月出海門遲風順輕舟駛蒲帆盡夜吹
别虞君集
瓦瓶擔酒去送客石橋東潮過汀沙上船迴島嶼中桃
花三月雨楊柳五更風明日思君處渡頭烟水空
送默然上人歸天台
孤雲不定心持鉢度寒林野飯青蒲潔客程黃葉深海
風潮水發山雨燒烟沈歸到石橋日應看瀑布吟
早行
客程因太早却費一更眠落月已歸海殘星猶在天櫓
聲荷葉浦螢火荳花田隔岸誰家起青燈遠樹邊
别黃吟隱
飲乾分别酒話久未移舟潮水催行客海山生遠愁蟬
聲秋浦樹雁影夕陽樓今夜相思夢蘆花第幾洲
秋深
風露損衣裾秋深懷古廬僕方談夜夢客至得家書子
黑石蓮老柿紅霜葉疎今年籬下菊遥憶少人鋤
訪翟梅山
諸老彫零盡江湖今有誰半生行客慣多難識君遲花
屋春風酒梅山雪夜詩莫為名釣出世事正如棋
晩春即事
雲氣不分明天隂忽又晴喜凉溪鵲浴知雨沼蛙鳴仙
藥黃精飯齋蔬白椹羹惜春吟未就閒踏落花行
山中
榮枯皆定數枉作送窮吟有色非真畫無絃是古琴青
松秦世事黃菊晉人心塵外烟蘿客相尋入遠林
避亂柯巖綠坡諸公以詩見寄
柯括地西東音書久不通山河隔今古天地老英雄局
敗棋難著愁多酒易中花前多少恨無語寄春風
感秋寄白雲趙寺丞
囊裏不藏金相隨只破琴每因看月夜長動故人心敗
草關河路秋風楚越砧愁來不成寐壞壁更蛩吟
谿村
水路隨山轉谿晴踏輭沙斜陽曬魚綱疎竹露人家行
蠏上枯岸飢禽銜落花老翁分石坐閒話到桑麻
寄友
髮影明寒鏡蕭蕭亦自憐故人難會面行客又經年晴
雪添崖瀑春雲雜燒烟相思有書札寫盡夜燈前
宿香嚴院
地爐煨火柏枝香借宿寒寮到上方山近白雲歸古殿
風高黃葉響空廊敲門僧踏梅花月入夜猿啼楓樹霜
夢醒不知窗日上時聞清磬出松堂
寄杜北山
倦客蕭蕭兩鬢秋柳絲無力絆歸舟曉風落葉辭高樹
夜月行人在别州千里關河鄉國夢一江烟浪古今愁
雁聲過盡青天闊却憶同登望海樓
古杭感事
國事彫零佳氣衰東南豪傑竟何之雲寒廢殿排班石
草臥前朝記事碑沙漲浙江龍去遠天寬北闕鳳歸遲
可憐不老吳山月曾照官家寵幸時
山居
屋頭蘚樹蜕鳴蛩池上溝泉鑿石通香老蒲花春洞影
凉生槲葉午窗風泥瓶開酒畱樵客篛笠穿雲訪藥翁
雖是一貧清似水定無徭役到山中
暮春寄仙洲舍弟
去年妍菊醉重陽今日誰知各異鄉落葉石欄霜信早
敗荷池屋雨聲凉人情好惡花甘苦世事榮枯草短長
别有駿鵰雙翮徤剛風摩透入蒼茫
湖山即景次尹綠坡
湖山掩映雁潭秋今古詩人說勝遊綠柳影分騎馬路
丹楓葉落釣魚舟前坡風起歸樵笛别墅雲藏賣酒樓
長記尋梅冰雪裏氊靴駝帽鷫鸘裘
尹綠坡山間吟所
苔痕分路見人家犬護籬根臥落花一片林塘詩境界
四時花果隱生涯鋤山揀日春栽藥汲水和雲夜煮茶
耕錄有文須點看旋搖松露入硃砂
寓龍虎山中示張鍊師
蓮盂送别萬峰雲龍虎山前過小春草屨慣穿枯嶺葉
布衣猶帶舊京塵氊寒不見遊仙夢路遠誰憐倦客貧
東望海門歸未得北風吹雪滿唐巾
病中
鏡裏初疑看不真衰顔只恐是他人醫言斷酒方除病
母戒觀書亦損神臥久不知黃葉落起來添出白髭新
自梳頭髮斜陽下手脱隨風半秃塵
春酌
酒闌歌罷翠簾遮月柳驚啼子夜鴉多少斷雲心上事
結成香夢是梨花
西湖
南北高峰呌杜鵑斜陽浮翠斷橋邊畫船歸盡江湖夢
一半樓臺楊柳烟
秦望山
祖龍癡欲望長年却遣君房渡海船枉去蓬山覓丹藥
桃源亦自有神仙
深春(二首)
夾泥花上燕巢邊翠箔桑空蠶又眠天氣乍晴風候别
坐看盆藕出雙錢
燕子來時春又休暖風吹綠上枝頭繡簾不隔荼䕷月
香影無人自入樓
訪庭植上人
苔侵坐處石頭青滿屋春雲不用扄入定醒來香印冷
一簾花雨濕殘經
宿西上竺
閒收石上著殘棋山月無聲鶴睡時落葉打忩霜满屋
有僧吟得夜寒詩
斷橋春望
拾翠車閒輦路塵山南山北杜鵑春誰家庭院東風裏
吹出桃花不見人
漁父吟
竹絲籃裏白魚肥日落江頭換酒歸只恐明朝風雪至
老妻連夜補蓑衣
夀光宫
井氣蒸雲濕石欄虬鬚道士自燒丹開門風帶琴聲出
一陣松花满醮壇
裁衣曲
燒罷心香午夜闌玉纖輕稔剪刀寒衣成恐不如郎意
獨試燈前照影看
花下作字付葉拓山使者
花蘚層層潤石牀綠隂多處自生凉閒將筆染荼䕷露
寫得春詞滿紙香
鄭思肖
(字所南别號億翁宋亡僑寓姑蘇黍離之痛一飯不忘著有心史以鐵函藏承天寺井中至明崇禎)
(間因淘井得出)
避暑入古寺
避暑入古寺暫爾遣騷屑心静凉於秋倏然適清悦彼
哉誰氏子對奕氣爭傑惜其二低手彼此蔑竒著旁觀
發冷笑連呼錯錯錯救之不可及流視入寥廓
嗟汝(二首)
嗟汝兒女曹至蠢亦孔醜面笑心搖搖欲進乃却走憨
癡弄盲語捧酒祝鬼壽傷哉復傷哉醒眼頻搔首
偶背垂衣時萬事暗蒼莽詔汝一世人父亡子焉往良
心油然生千載垂清響與道同周流光明塞穹壤
苦懷
古人立志高為義不為已今人所見卑獨為貧賤恥不
義富貴生寧以餓而死遺體非不重所懼悖於理我稟
清淑氣生而秀為士讀書三十年頗知六經旨質之以
人道所言皆如此奚乃滯風塵爾汝弄歡喜
菊花歌
太極之髓日之精生出天地秋風身萬木搖落百花死
正色與秋爭光明背時獨立抱寂寞心香貞烈透寥廓
至死不變英氣多舉頭南山高嵯峨
題多景樓
英雄登眺處一劒獨來遊男子抱竒氣中原入遠謀江
分淮浙土天闊楚吳秋試望斜陽外誰寬西顧憂
逢陳宜之
行李苦役役相逄古潤州千金一夜醉四海十年遊山
静鬼行月宵凉人夢秋近聞邊事急畎畝得無憂
越州飛翼樓
飛來絶頂上流盻入無垠國土東南闊山川今古新高
樓臨白日平地載青春直欲蓬萊去因風問大鈞
山中聞鶴
凉夜坐嚴石飛來白鶴鳴星流銀彈過月碾玉輪行萬
里思不極一天秋更清欣然有所得長嘯度蓬瀛
聽琴
洋洋盈耳間一派水潺潺意不隨聲盡心應與物閒宿
雲穿竇出飛鳥御風還却喜無人識支頤看遠山
别故人
拍馬又登程餘酣尚未醒曙蟾消淡白秋漢覆空青江
走遊龍勢山蟠睡虎形飄零母感歎天地亦浮萍
詠懷(三首)
天命未歸莽大夫空美新三宫猶萬里一念只孤臣淚
盡眼中血心狂夢裏身勿云今已矣舉首即蒼旻
未能歸趙璧我不厭干戈萬古青天在三年白骨多春
風仍歲月世界自山河寧忍委國難飛身入薜蘿
不信夜不曉哀哀鎻暗顰鐵城蹲敗土錦國漲飛塵草
泣荒宫雨花羞悄地春少焉開霽色四望一時新
晚晴
落照開空霽明霞映水鮮乾文縣造化土脈潤山川白
滿重圓月青還不翳天定鐘聲更徹通夕喜無眠
即事(二首)
棲遲破屋下書史自徜徉道不嫌清苦人皆笑獨狂晩
花虧雨露老樹慣風霜莫望閶門北愁雲天外長
一說乾坤事無愁鬢亦斑心飛空闊外身墮亂離間日
落經何國雲歸識故山憑誰扣冥漠天道幾時還
宿半塘寺
一襟清氣足此夜豈人寰醉影松杉下吟身風露間秋
縣當殿月雲宿近城山眀發騎鯨去飄然不可攀
追奬(并序)
毛惜惜高郵軍妓也理宗朝榮全據高郵城叛召惜
惜佐酒惜惜怒叱之曰汝本趙官家徤兒何敢反耶
吾有死耳不能為反賊行酒榮全以刃裂其口立命
臠之
誰謂匪人賤猶懷事賊羞挺身持大義正語叱狂囚名
在春逾艷骨香花不愁有靈知國事地下笑王侯
辛已歲立春作
大辱痛於死含哀弔歲華呌雲聲草檄戀闕夢宣麻地
走人形獸春開鬼面花年年北去婦馬上哭琵琶
夏駕湖晩步懷古
豈獨吳王事可憐人生回首總凄然空嗟落日猶如夢
不記東風幾換年寶駕跡消前古地菱歌聲斷晩凉船
如今城郭都遷變茅屋荒頽草積烟
送人之行在
歌斷陽關奏暮笳東風吹客向京華三更舟度淞江月
一路春連上苑花地逼星辰黃道近山環宫殿紫雲斜
兹遊歸計須宜早莫遣相思夢遶家
飄零
飄零書劒十年吳又見西風脱盡梧萬頃秋生杯後興
數莖雪上鏡中鬚晴天空闊浮雲盡破屋荒凉俗夢無
惟有固窮心不改左經右史足清娛
醉鄉
誰居此域作生涯偏許劉伶畢卓家屋影空空天渺漭
燭光閃閃地横斜春紅輭玉頽衣樹秋碧流波漾纈花
接壤或通三島路任他苦海事如麻
萬里和風眼底回陶陶樂土隔飛埃暖浮花思春初透
紅漲霞紋潮正來長駐童顔驅老去不教玄鬢受愁催
舉頭閶闔手能摸更欲乘風過九垓
二礪
愁裏高歌梁父吟猶如金玉戞商音十年勾踐亡吴計
七日包胥哭楚心秋送新鴻哀破國晝行飢虎齧空林
胸中有誓深於海肯使神州竟陸沈
鈞天夢冷紫宸春臣子銜哀社稷屯一縷血忱開白日
兩篇心誓哭蒼旻渡江祖逖願興晉蹈海仲連羞帝秦
回首故都宫闕恨满山秋色正愁人
弔揚州瓊花(并序)
揚州瓊花天下惟一本后土夫人司之花之盛衰淮
境豐歉係焉未南渡前經兵火此花亦死今遭大故
丙子歲維揚䧟丁丑歲此花又死孰謂草木無知乎
南土新飛劫火灰瓊仙戀國暗驚猜定應攝向天宫種
不忍䧟於秦地開花死青春禽鳥哭城埋黑氣鬼神哀
一朝枯枿變高樹傳得歌聲沸似雷
湖上漫賦
蘚厓蒼潤雨初乾石罅飛泉噴雪寒啼斷禽聲山更静
青松影下倚欄干
絶句(二首)
閶門城外水涵空雁影淒凉落照中一望秋風數千里
不知何處是行宫
草木恩深雨露餘公卿環列漢庭居一朝投閣千年笑
却是揚雄不讀書
小春花
天地無情正北風飛鴻哀咽亂雲中此時縱使開千樹
不及東皇一點紅
春日(二首)
山塘遊舫接荒城縱有笙歌耳不清深憶國家無事日
人心和氣是春聲
曉來怕上最高樓春盡時光只似秋草木荒寒生意澀
風腥雨膩一天愁
劉麟瑞
(號如村亦有紀忠詩附見其里系未詳)
忠義總管田公燧鳳守李公實
天西戰士競銜枚乘會關山路始開兩蜀金湯隨水逝
三秦烽火照天來鳳州文武渾無愧馬嶺英靈只自哀
後夜魂歸何處寓隴頭蕭索一枝梅
天水知軍時公當可西和總管陳公瑀
天水西和兩將強七書貯腹負剛腸魚麗陣布刀如雪
馬革屍空骨似霜廉藺昔存秦莫敵關張今敗蜀終亡
輕財得士人猶惜長想英風慨智囊
金州守臣和公彦威綂制楊公興福
貔貅曾是守饒風扞拓金房未易攻十八谷開通徼外
五千兵勁入關中賀蘭不救雎陽敗諸葛猶存越巂功
當日更推楊統制馬傷軍沒箭飛紅
同慶知府李公冲偕死節諸公
諸公耿耿抱精忠炎運將灰日不東北戍躐陵羣盗衂
西陲震蕩列城空香凝燕寢家何在鼎沸魚遊計已窮
玉石俱焚天亦泣千年誰為憶高風
援襄都統制張公貴
忠勇堂堂貫斗牛英雄端不愧兜鍪鹿門雲合張羅網
龍尾坡翻化髑髏雙廟有靈開正祀孤城無援屹中流
由來死節男兒事却笑明年有客羞
守襄都統制牛公富范公天順
元戎志喜豎降幡偏將能知大義存頭觸危樓輕烈熖
脰經孤館凛忠魂聲沈刁斗摧城影塵掩干將滲血痕
世遠事殊遺老盡更無人解說襄樊
沙洋堡禆將邊公居誼
兵威破竹列城驚誰信偏禆不肯迎兩箭離弦聲霹靂
二雄交斃氣崢嶸可憐侯服微臣在忍見人間大厦傾
萬木凋零風雪裏空餘鐵樹一花明
丞相江公萬里知府江公萬頃
名重天閽侍太微昔年南國秉樞機人歸綠野身猶徤
兵滿紅塵世已非止水亭前風淅淅鄱陽城外草依依
棣華相映人間瑞節惠隆名世所稀
宗室趙公崇源
南風不競慘悲聲幕燕泥牛總是驚玉牒名香時巳逝
金枝花悴本難榮身明六籍忠仍孝軍滿孤城死亦生
後度推敲明月夜江村村外寄幽情
端明招討使汪公立信
如此竒才正可憐曾陳大計為安邊天存廟社施籌策
地限籓籬老歲年獨眼明明尋趙地丹心耿耿向淮堧
江南寸土聯區脱慟哭高沙赴九泉
湖南安撫知潭州李公芾
平楚樓頭矢石驚焚香稽首别宸京盡殱妻子期全節
寧死封疆不忍生烟燄張空頽趙壁旌旗倒影下湘城
善刀人在同觀化名與澄江一樣清
江東通判趙公淮妾某氏
石頭城昔號金湯岌岌孤墉戰馬場西日突圍逃溧水
南冠荷校說維揚血凝漢節誇男子身寄秦淮藉女郎
千載妾身貞更潔仰天哭向水雲鄉
沙市監鎮司馬公夢求
荆水滔滔百尺渾何來淺縮漫潺湲木城聯岸風輪吼
沙磧屯雲火炬燔效死小臣懷綠綬偷生天閫愧朱轓
下官名姓君知否涑水先生七世孫
參政高公應松
腸斷吳山錦繡叢六更聲絶海潮空千門鎻月移行在
八駿乘風想會同扈蹕孤臣慙主辱征鞍萬里哭途窮
兩宫緩緩趨朝陛回首天南獨死忠
蜀帥張公珏
玉壘雲浮五十秋關西虓將勇無儔三吳甑堕猶堅守
八柱唇亡不耐愁瀘水捷收勞騕褭䕫門機伏失兜鍪
吾君不負吾寧死遺恨誰憐快敵讐
儒士王公士敏
此行無復望生還畱取哀吟宇宙間報國有懷追蜀相
遺民空自戀吳山明星箕尾英靈在斜日桑榆歷數慳
寂寂圜扉終不悔忠魂莫恨左輪殷
嗣秀王與檡瑞安守臣方洪
派接天潢本近親更生忠節古無倫千軍守禦求閩嶠
半歲勤王護宋民巷戰血流生不辱劒飛魂逝死能神
風流喜遇莆城友攜手泉扄萬古春
樞密張公世傑
曾擁貔貅奏凱歌厓山雲暝竟蹉跎地空九有棲荒服
寨列千艘保海阿龍躍璽沈天若此鳥鳴矴絶事如何
鯨波沃日炎光熄凛凛英魂尚枕戈
江東制置使謝公枋得
草履麻衣謾蔽形十年賣卜慣零丁願從楚地師龔勝
暫向遼陽友管寧采石吟成期絶粒娥碑讀罷棄餘齡
一門盡節均無愧千載西山疉疉青
美人朱氏
給事中宫已歴年蒙恩扈從赴幽燕賢王索好緣難合
烈婦捐生節已全日晏寢門疑鎻鑰宵長驛館泣嬋娟
同來小婢猶堪詫一樣清風兩地傳
梁隆吉
(原名棟鎮江人以字行宋末登第為小官宋亡與其弟入茅山衣道士服登武林鎮海樓題聞角詩)
(得禍幾不測然以是益為有道所稱從遊日衆為遺民三十載一夕無疾卒)
淵明攜酒圖
淵明無心雲纔出便歸岫東皋半頃秫所種不常有苦
恨無酒錢閒却持杯手今朝有一壺攜之訪親友惜無
好事人能消幾壺酒區區謀一醉豈望名不朽閒吟籬
下菊自傳門前柳試問劉寄奴還識此人不
黃葵
乾坤有正氣間色皆為臣名葩據中央紅紫誰敢鄰傾
日不忘君衛足恐傷身冥然無知識忠孝出本眞林林
天地間戴履而為人明靈秀萬物孰不尊君親嗟嗟叔
季後利欲泯天倫邈哉望帝國産此瑞世珍九夏不趨
炎三月不争春高秋風露冷孤標出清塵背時還獨立
攬芳淚沾巾
久雨有感
少年不學稼老大生理拙入山採黃精窮冬一尺雪虎
狼正縱横原野有白骨傷心重傷心吾饑何足恤
送李北山歸建康(二首)
人生無百年胡為在遠道遊子歸故鄉王孫怨芳草有
田歸去來無田歸亦好
貧賤有餓死富貴履危機東海不可漁西山采無薇四
方已一氣我今將安歸
大茅峰
杖藜絶頂窮追尋青山世路爭嶇&KR0706;碧雲遮斷天外眼
春風吹老人間心大龍上天寶劒化小龍入海明珠沈
無人更守黃帝鼎有客欲問秦皇金顚崖誰念受辛苦
古洞未易潛幽深神光不破黑暗腦山鬼空學離騷吟我
來俯仰一慨慷山川良昔人民今安得長扛撑日月華
陽世界收層隂一聲長嘯下山去草木為我畱清音
四禽言
不如歸去錦官宮殿迷烟樹天津橋上一兩聲呌破中
原無住處不如歸去
脫却布袴貧家能有幾尺布織盡寒機無得裁可人不
來廉叔度脱却布袴
行不得也哥哥湖南湖北春水多九嶷山前呌虞舜奈
此乾坤無路何行不得也哥哥
提葫蘆年來酒賤頻頻沽衆人皆醉我亦醉哀哉誰問
醒三閭提葫蘆
金陵廢宫
六代俄然又一唐青山坐閱幾興亡心知江左非王業
口說中原是帝鄉落日有時登北固春風吹夢過錢塘
荆墳檜宅依然在畱與烏衣話短長
鳳皇臺
白髮久孤鸚鵡杯碧梧自老鳳皇臺管夷吾亦僅如許
李謫仙今安在哉城郭是非秋雨外江山形勝暮潮來
小畱只等中秋月且放青冥萬里開
白鷺亭
荻花蘆葉老風烟獨上秋城思渺然白鷺不知如許事
赤烏又隔幾何年六朝往蹟秦淮水一笛晩風江浦船
我輩人今竟誰許只堪漁艇夕陽邊
贈嘉興徐同年
憶昔青龍在戊辰馬蹄同踏杏園春歸田令尹空書晉
執戟郎君盡美新萬事不醒中酒聖一貧無奈訟錢神
相逄莫效窮途泣薇蕨山頭要有人
登鎮海樓聞角聲
聽徹哀吟獨倚樓碧天無際思悠悠誰知盡是中原恨
吹到東南第一州
唐涇
(字清父道州龍山人宋亡有江南紀事詩)
江南紀事
吳山一髮暮雲孤愁向湘纍訊故都鳳去只餘韶樂在
雁來還寄帛書無登壇有客陳孤注平隴何人復五銖
歌徹黍離風雨惡南山深處呌烏烏
閩亡徙東廣
逖泉已矣又菇蕕半壁乾坤只恁休頻歲建杓移北斗
何人持節救東甌烟蜚檣櫓風濤怒雲鎻樓臺日月愁
南望羊城天欲暮可堪回首問神州
廣亡徙海
箕冠如櫛擁茅旌誰執騂毛㰱晉盟遵海而南關氣數
渡江以北少功名火旗晻靄雲藏闕水陣周遭雪壓城
一榻不容人鼾睡那知霧島是神京
厓山亡
萬里輿圖入朔方搖搖孤注海之陽石尤風惡雲藏軫
天駟星沈月掩房島上有人悲義士水濱無處問君王
羲和指著烏飛路去去虞淵暮色蒼
讀史懷友
羞登廣武議英雄匣却吳鈎弢却弓幕下清談王太尉
門前白馬褚司空一編衮斧風塵表千古綱常天壤中
說與華隂捫虱老何曾正統在江東
宋元詩會卷五十四
