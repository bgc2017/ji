宋元詩會卷五
兵部主事陳焯編
劉筠
(字子儀大名人舉進士為館陶縣尉會詔試選人校太清樓書楊億擢筠第一以大理評事為祕閣)
(校理真宗垂意篇籍筠預修圖經及冊府元龜推為精敏書成進左正言直史館遷左司諫知制誥)
(進翰林學士初筠嘗草丁謂罷相制及謂復留令别草制筠不奉詔乃更召晏殊殊遇筠出院側面)
(而過不敢揖蓋有所媿也帝疾謂浸擅權筠遂請外補知廬州仁宗即位召為翰林學士俄拜御史)
(中丞進承旨判尚書都省再知廬州卒筠初為楊億所識拔後遂與之齊名時號楊劉晚為同姓富)
(人奏求恩澤士論少之所著凡七集)
赴郡之初尋屬愆亢有司舉舊典取湫水徵巫覡
以致禱而涉旬靡應農事方急遣罷去越翊日
乃雨
優詔將州任視政纔旬時田畯訴炎暵坐虞多稼萎雲
將掉頭去波臣涸轍悲行部殊未及隨車杳難期往慙
神父化(鮑惪守南陽吏民號為神父)今取旱母嗤(蕭雅所至必赤地大旱人號為旱母)
諸曹白事者雩典舉舊規郡北岐棘山上有三湫池衙
吏潔齊往汲水置縹瓷朝服領巫覡詰旦迓諸岐承以
結綵輿奉於五龍祠自是率賓介寅午款於斯紛敷薦
楮鏹浸漬灑楊枝瓦罏松香鈍瓢樽黍酌醨四壁繪神
變正筵塑靈儀怖若葉公牖怪甚葛仙陂老覡十數輩
勃屑頭如魌童巫及伶倡貌寢語嘍囇但多罋盎質曾
乏婉孌姿交手操鈴拂合譟屢僛僛喧塵著蓬髮穢汗
落粉頤一聞且一嘔掩鼻以攢眉隮蔚朝待族敗革震
散之㢲飄暮欲息竅竹呼復來慢黷固巳甚誕妄相馮
隨如是者浹日僅得沾服滋嗟予政無狀百拜胡敢辭
矧夫民習俗姑用慰齎咨神道貴得一何乃託邪師遽
俾送湫勺撤役勤繭絲申明恤刑詔撻重捨輕疑從此
四五日油霈洽封圻周官地官職皇舞雖有祈道經涖
天下傷民誠弗為惟神稟聰正遠鬼務肅秖願守有常
惪可戒興妖思
禁中庭樹
紫闥分陰地丹條擢秀時高枝接温樹密葉覆辛夷夜
影瑤光接晨英玉露滋乘春好封植為賦角弓詩
槿花
紫霧函燈檠彤霞逼綺寮吳宫何薄命楚夢不終朝半
被曾羞問鄰牆却悔招莫移風雨怨更囑鵲為橋
即目
地僻無車轍心灰欲坐忘疾雷徒破柱幽草不迎凉日
烈蟬遺蛻花休蜜滿房覆觴知已久寧有次公狂
夕陽(二首)
夕陽堪極目况復近秋殘塞迥橫烟紫江清照葉丹伍
胥嗟路遠潘子念行難更有蕪城恨城空逼夜寒
瓊蘂滋晨飲青縑擁夜衾萬年宫省樹五色帝家禽詔
草裁藤角薰爐燼水沈浴堂還獨對鳴佩有清音
偶懷
不才甘客難多病豈旬休可待乘軒寵終慚䑛痔求渚
蘭薰露夕江橘富霜秋養拙寧無地千波一葉舟
寄靈仙觀舒職方學士
石渠仙署久離羣抗迹丹臺世絶倫揚子不甘嘲尚白
漆園終許自全真紫烟深處鸞雙舞朱髓成來鳥共伸
若向雲中見鷄犬可能渾忘姓劉人
題林處士淝上新屋壁
久厭侯鯖盡室來卜居鄰近釣魚臺舊山鶴怨無錢買
新竹僧同過宅栽斗酒誰從揚子學扁舟空訪戴逵回
抽毫有汚東陽望但惜明時老澗才
始皇
利觜由來得擅場盡遷豪富入咸陽屬車夜出迷雲雨
峻令朝行劇虎狼前殿建旗臨紫極東門立石見扶桑
侍臣嘉頌徒虛美不奈盧生䜟國亡
漢武
漢武天臺接絳河半涵飛霧鬱嵯峨桑田凖待他年變
瓠子先成此日歌夏鼎幾遷空象物秦橋未就已沈波
相如作賦徒能諷却助飄飄逸氣多
南朝
華林酒滿勸長星青漆樓高未稱情麝壁燈迴偏照日
雀航波漲欲浮城鐘聲但恐嚴妝晚衣帶那知敵國輕
千古風流佳麗地盡賒哀思與蘭成
唐明皇
歲歲南山見壽星百蠻回首奉威靈梨園法部兼胡部
玉輦長亭復短亭河鼔暗期隨日轉馬嵬恨血染塵腥
西歸重按臨波舞故老相看但涕零
宋玉
楚國荒驕日已深山川朝暮劇登臨曾傷積毁亡師道
秖託微辭蕩主心江草東西多恨色峽雲高下結層隂
潘郎千載聞遺韻又說經秋思不任
成都
鏤膚剽俗恣遊遨種得蹲鴟號富饒井絡共知天與險
蠶叢無奈世興妖杜鵑積恨花如血諸葛遺靈栢半燒
才似文園何足道一生琴意秖成痟
舊將
幾年鏖套復征蠻分閫功成兩鬢斑新畫儀容當漢閣
舊銘勲業在燕山龍泉照步文犀澁馬埒堆金駿足閒
時泰無因問充國曉窗風雪夢陽關
公子
油壁香車隔渭橋黃山路遠苦相邀行庖爨蠟雕胡熟
永埒鋪金汗血驕别館橫陳張静婉期門長揖霍嫖姚
注鈎握槊曾無憚綠桂膏濃曉未銷
洞戶
百尺青樓大道邊五陵游騎曉翩翩不思夜魄過三五
秖問春醪賞十千密鎖香雲深處戶亂飄梨雪晚來天
愁眉豈待歌成後咫尺河陽信未傳
淚(二首)
雍門琴罷已浪浪更上牛山半夕陽楚澤雲迷千里目
薊門歌斷九迴腸寒梅帶雨飄雜席尺素停燈作報章
湘水未乾終未盡豈徒萬點寄疎篁
含酸寤歎幾傷神嗚咽交流動滿巾建業江山非故國
灞陵風雨又殘春虞歌訣别知亡楚燕酒初酣待報秦
欲訴青天消積恨月娥孀苦更愁人
直夜(二首)
雞人肅唱發章溝漢殿重重虎戟稠翠羽欲樐温室樹
金波先上結璘樓風來太液聞鳴鶴露卷明河見飲牛
萬國表章頻奏瑞手批天語思如流
嘉木清音接綺窗謫仙風骨凛冰霜堯厨萐脯分珍膳
漢廟含桃和酪漿磴道神行通碣石井榦雲構俯瑤光
金釭璧月相暉映獸口時飄侍史香
無題(二首)
曾許千金答浣沙越溪浪淺不通槎曉樓簾卷還凝霧
外苑牆低却映花滿目離愁頻駐馬一春幽夢祇驚鴉
柔桑蔽日南城路懊恨羅敷自有家
星爚銀鞍狹路逢長裾連帶任流風身輕近識吳宫燕
目斷還驚洛浦鴻未許香囊安肘後獨憐丹枕在房中
南園蝴蝶飛無限一一雌隨一一雄
請急懷希聖
䡾䡾風檐乳燕翔浴蘭衣綌簟流黃雲容倏變千峰險
草色相沿百帶長旋製紫荷供槖筆暗移神蔡忍搘牀
思君只欲傾家釀待漏同誰賦栢梁
秋夕
枳落莎渠急夜蟲翛然平子四愁中栗林忽感雕陵鵲
雲表初過代嶺鴻阮籍卧帷疎鑒月馬融橫笛遠含風
即兼吏隱前賢事猶勝楊岐泣斷蓬
問人疾
撫枕悽然掩北軒漢庭誰問馬文園風簷鴟嘯厨烟絶
月樹烏驚藥杵喧戲習五禽成妙術學虧一簣阻微言
不因九奏清塵起天路應迷簡子魂
燈夕寄懷
千輪佛火照層城九陌香車擊迅霆簡子心知天帝樂
孟家惟信紫姑靈金徒抱箭催壺水玉宇來風滿砌蓂
簾卷文疏蓮燭燼通中枕上獨聞鈴
艷體(二首)
走馬章臺冒雨歸後門猶待滯前期荷心出水終無定
蘿蔓從風莫自持複帳麝輕難辟惡曲房蠶嬾不成絲
漸漸隴麥藏鳴雉更恨如皋一箭遲
簾聲燭影浪多疑仙榖何能為解迷藻井風高蛛壊網
杏梁春晚燕占泥更看山遠堆凝黛縱許犀靈秖駭雞
枉裂霜繒幾千尺紅蘭終夕露珠啼
代意
華池阿閣不相容濁水清塵恨莫竆明月自新班女扇
行雲無奈楚臺風乳鶯啼曉銷蘭炷媚蝶傷春失蕙叢
縱使多才如子建秖能援筆賦驚鴻
李舍人獨直
卿靄重重覆碧門獨揮鴻筆坐西垣誠明自有中和氣
潤色還多郁穆言内苑朱櫻和酪賜前階紅藥任風翻
紫絲新履回翔地應笑東方避世喧
初秋屬疾
秋陰凄淡隔重城一畆居仍近禁營漢苑樓臺沈暮影
謝家鼔吹發新聲烟昏露井殘桃墜葉下凉波獨鳥驚
節物變衰吟更苦可堪漳浦卧劉楨
暑夜
芒熛盛惪正渾儀休問探湯向小兒盡日羽陵開蠧簡
幾人河朔飲芳巵堯厨萐脯頻搖處漢殿相風未轉時
争得琴高借雙鯉暫遊姑射對冰姿
與啟明
秦痔從來易得車邵枝今比我何如垂天借喻齊諧志
握火尋盟越絶書旭日西清雲幄密朔風南陌葦衣疎
故山夜鶴空多怨金屋人争誦子虛
秋夕池上
殺青和墨度流年飽食無功鬢颯然却憶侯封安邑棗
不能兄事魯褒錢千峰月白烏啼樹六幕風高鶚在天
招隱詩成誰擊節願傾家釀載漁船
送客不及
日上旗亭第五重百壺春釀與誰同黃山遠隔奔霄騎
紫塞孤飛避弋鴻湘竹幾時休染淚楚旌終日自搖風
此情不及歌楊柳一尺魚書萬水中
送許洞歸吳
欲折瑤華向綠疇風光滿目盡離愁茂林脩竹多嘉客
萬壑千巖憶舊遊漢詔巳聞求泛駕禰狂無自屈岑牟
荆山待價何憂晚龜手猶期裂地酬
七夕
靈匹迢迢駕七襄暫陳雲幄對星潢已看素魄過三譲
何用華燈更九光玉腕雙絲輕宛轉霞衣雜佩暗丁當
誰言巧意能勝拙秖見鳩閒鵲自忙
館中新蟬
庭中嘉樹發華滋可要螳螂共此時翼薄乍舒宫女鬢
蛻輕全解羽人尸風來玉女烏先轉露下金莖鶴未知
日永聲長兼夜息肯容潘岳到秋悲
暑詠寄梅翁
石渠岌嶪亘垂虹玄蔭清流接桂宫玉女壺欹天未笑
羲和轡緩日方中孝先便腹無寧誚痀僂承蜩敢衒功
蠲渴欲來飛雪散南昌世胄有仙風
懷舊居
毛竹千叢蔽野亭曉猨驚後亂峰青漢庭巳奏三千牘
周室仍繙十二經紫殿深沈頻視草緇帷寂寞自飛螢
振衣本為蒼生起肯向荀家秖聚星
鶴
碧樹陰濃釦砌平華亭歸夢曉頻驚仙經若未標竒相
琴操何因寄恨聲養氣自憐雞善勝全身却許雁能鳴
芝田玉水春雲伴可得乘軒是所榮
苦熱
六幕雲收萬籟沈結瑤千尺倦登臨七盤妙舞頻揮汗
五色嘉瓜互鎮心極目嶺梅寧止渴拂波宫柳漫垂隂
祇憂火解神仙骨賴有泉聲發素琴
柳絮
半減依依學轉蓬斑騅無奈恣西東平沙千里經春雪
廣陌三條盡日風北斗城高連蠛蠓甘泉樹密蔽青蔥
漢家舊苑眠應足豈覺黃金萬縷空
梨
玄光仙樹阻丹梯御宿嘉名近可齊真定蚤寒霜葉薄
樊川初曉露枝低先時櫻熟煩羊酪遠信梅酸損瓠犀
宋玉有情終未識蔗漿無奈楚魂迷
纂修述懷
良弼論思暇英才視草餘西清承密旨東觀類羣書左
氏先經日征南發例初編年終顯惪歴帝自几蘧一覽
無前古三長豈後予宏綱提要妙至論絶籧篨訛謬刊
三豕公平喜衆狙菁英咸采掇疣贅悉消除組織千章
合研竆萬象書胡為參也魯亦造仲尼居處末加駢拇
于中或輔車乘軒思衛鶴努力訪劉驢見彈曾求炙臨
川復羡魚孰云貂可續自愧鶚難如蚤入希東郭先知
服子輿直非頭似筆知謝里名樗蝸舍遊從寡鶉衣禮
貌疎寸陰嗟荏苒十駕敢躊蹰天祿揚雄閣承明嚴助
廬時陪折俎宴頓異帶經鉏繫日親函丈他門絶曳裾
卓錐雖有地擔石尚無儲獵犬方勞指神龜可避漁屠
門誇大嚼鼠壤鄙餘蔬闕里辭難措漳濱病且祛學勤
徒力爾性拙奈天歟大道今興起先生意卷舒正為王
者瑞何羡使君旟暗室欣觀火頽波賴決渠當仁如退
讓末跡定淪胥
夜讌
玳押風簾薄金徒漏箭長食魚齊上客置醴漢元王芥
醬辛初和蓱虀冷乍嘗巢笙傳曲沃操鼔發漁陽吟燭
惟憂盡杯籌豈易防齒犀融嵰雪栢麝薦荀香笑逐呼
盧勝歌隨解佩狂遺簪兼墮珥流盼復回腸綵鳳尋仙
吏斑騅待陸郎主歡殊未巳投轄在銀牀
别墅
盛槩復風流交通遍五侯鳴鐘平樂宴擊鞠茂陵遊狡
兔方多穴蒼鷹始下韝鉗奴藏廣柳劍騎騁長楸雲際
尋橦伎花間笑甓樓害先除白額夢已應黃頭燕酒惟
增氣秦箏漫送愁鴻毛輕一死秖待報私讐
致齋太乙宫
紫館天神貴綸闈地望清齋宫奉蠲潔攝事罄誠明殿
翼如軒翥壇垓類削成直官琳札密太宰繡衣輕薜荔
羅芳席虹蜺曳綵旌星陳五帝佐醴薦一元牲蒼駟回
風馭珍禽警露聲丹霞升曉氣若木競新英挹袂寧無
友凌霄自放情受釐宣室對賈傅異諸生
宣曲
八月收民算三千異典章天機從此淺國艷或非良玉
戶銅為沓羅幬象作牀驪姬初悔泣飛燕近專房蓮小
才承步梅新競試妝盡知春可樂終歎夜何長取酒臨
卭遠吞聲息國亡難銷守宫血易斷舞鸞腸百草兼花
鬭雙鈎映燭藏金人須手鑄虎圈更身當步輦回長樂
飛除接未央琳珉飭歡館薻繡裛周牆厭火雙魚尾鳴
弦小雁行雲甍澄灝氣綺井激回光路有斯須隔憂難
頃刻忘新聲來樂府别寢近温湯虹跨層臺晚螢飛下
苑凉錦帷迎七夕蓬餌薦重陽九畹蘭承露三江橘帶
霜方資裂繒笑可要盪舟狂並釣池魚小重衾穴鳳翔
珊瑚分碧樹火齊列清防背枕生幽怨登樓多遠傷下
陳無自媿人彘劇豺狼
前檻
垂柳陰森院游絲曠蕩春蘅皋誰駐馬羅襪自生塵四
姓良家子三年賦客鄰折腰行太緩連瑣語何頻倭墮
雲爭媚便娟月鬭新滅瘢難辨玉約指不勝銀電笑投
壺勝江澄擣練勻東南勞鶴望西北限牛津寶唾凝蘭
氣鳴黃咽絳唇籠禽思隴樹洞犬謝秦人咏絮才無對
聞琴意始真長安足輕薄慎勿走瓊輪
秋月
瑤席留懽友金波對廣庭重簾和霧卷六幕極天青屬
玉東西館琉璃左右屏梁園休賦雪隋苑漫飛螢蟾滴
全供硯牛津不見星綺窗分皎皎芸閣共亭亭已喪應
劉魄誰通鮑謝靈欲銷千里恨魯酒薄還醒
清風
閶闔重門啟飛廉别館深熇蒸全巳却雅興可能任雲
起汾河詠旌搖楚國心過簫添爽籟拂野蕩層陰夕勁
淮陽桂晨棲越鄂衾登高從落帽安寢任吹襟珠網疎
難掩銅爐冷易侵急翻池上葉遙送月前砧舞袖更回
態歌梁極繞音最憐鵰鶚意瞬息度千岑
病
暫困秦王痔無疑廣客蛇職清唐内相宅僻魯東家行
藥虹梁渡披襟蕙徑斜香凝虚白室露泫紫微花冰飲
何嘗熱瓊餐益自加熊經仙有術龜息壽無涯珍簟裁
湘竹輕巾覆越紗逍遙成雅詠屬和有容巴
王左丞新菊
東閣留嘉客寒葩艷晚光秋風自蕭瑟台座對熒煌麗
奪雙南價清令九畹香嵰州霜薦味太液鵠分裳巳助
蜂成蜜還隨蟻泛觴俯臨輝艾綬佩服間萸房節物傳
荆俗詩情掩謝塘更期松偃蓋永奉大清房
螢
荒郊多腐草故苑近清秋照密何勝數囊輕莫盡收月
高疑爝息天遠認星流紫桂風微急紅蘭露徧浮巳能
穿永巷更欲拂高樓滅燭方無寐鳴蛩相薦愁
上已玉津園賜宴
需雲分渥澤禊飲恣歡游緹幕侵晨設蘭泉對席流蕙
肴清萐莆玉醴湛金甌春服萋萋盛光風灔灔浮桐華
穠競發鸎語巧相求妙曲新聲合斜陽醉未休
再賦荷花
莫雨過湘渚微凉滿楚宫濺裙無限水障袂幾多風浪
迹嫌蓱實塵勞笑菊叢氣清防麝損信密帶魚通游女
歌爭發騷人思未竆休傳江北意月冷魏池空
水國開良宴霞天湛晚暉凌波宓妃至盪槳莫愁歸妝
淺休啼臉香清願襲衣即時聞鼔瑟他日間支機繡騎
翩翩過珍禽兩兩飛牢收交甫佩莫遣此心違
櫻桃
赤水分珠樹薰風送麥秋蜀都春氣蚤漢苑夏陰稠廟
薦清和候恩頒侍從流楚昭萍巳剖韓嫣彈爭投沆瀣
滋芳液醍醐助品羞玉盤光宛轉全擬付歌喉
送譯經大師
漢夢通西域逍遙廣舊園竺乾方演教金粟豈忘言硏
滴寒蟾吐臺香瑞獸噴揮毫花滿裓隱几雪盈門大士
清歌發南宗密印存縱橫十二部慧日破重昏
戊申年七夕
伯勞東翥燕西飛又報黃姑織女期天帝聘錢還得否
昔人求富是虛辭(道書云牽牛娶織女取天帝錢二萬備禮久而不還被驅在營室)
華寢星陳夜未央明河奕奕度神光一年暫得停機杼
不奈秋蛩促織忙
吹笙何處伴乘鸞窺牖誰人見阿環便有唐家今夕意
月和風露滿驪山
浙浙風微皎月新鵲橋橫絶飲牛津豈惟蜀客知蹤跡
更問庭中曬腹人
琥車芝駕儼清秋微雨侵宵助涕流人世莫嗟離恨苦
却應天上更悠悠
丁謂
(字公言蘇州長洲人登淳化三年進士為大理評事通判饒州踰年直史館歴轉運使工部員外郎)
(權三司鹽鐡副使未幾擢知制誥判吏部流内銓真宗幸澶淵俾謂知鄆州兼齊濮等州安撫事召)
(權三司使上會計錄尋加樞密直學士大中祥符初封禪議起謂與王欽若力贊天書之事凡營造)
(宫觀及呈獻四方祥瑞皆自兩人發之謂遂洊蒙寵任拜同中書門下平章事昭文館大學士力傾)
(寇凖貶道州同列無敢言者乾興元年封晉國公仁宗即位進司徒兼侍郎為山陵使以交結近侍)
(䨓允恭事發貶崖州司戶參軍明道中授祕書監致仕居光州卒)
代意
玦帶珊瑚珮解瓊楚雲無定好傷情臨卭巳誤通琴意
金谷難尋辨玉聲微警單棲盤露重密含幽思畹蘭平
明珠百琲將何當悵望輕軀病欲成
梨
搖搖繁實弄秋光曾伴青椑薦武皇玄圃雲腴滋紺質
上林風馭獵清香尋芳尚憶瓊為樹蠲渴因知玉有漿
多少好枝誰最見冒霜丹顆倚鄰牆
荷花
紉蘭為佩桂為舟北渚雲飛發櫂謳巳有萬絲能結怨
不須千蓋彊障羞金隄勃窣誰同上翠帟繽紛客自留
欲選浣沙傾敵國越王更起近江樓
山居
洞口清香澈海濱四時芬馥四時春山多綠桂憐同氣
谷有幽蘭讓後塵草解忘憂憂底事花能含笑笑何人
爭如彼美欽天壤長薦芳香奉百神
荷花排律(二首)
彼美秋江上塵埃恥託根笑傾行雨國香返夢蘭魂蛺
蝶無媒妁鴛鴦見子孫徧窺思爾槳深鎖憶重門怯徇
風波性慚留月露痕枉將金試步千古怨東昏
相倚秋風立蘭言似有無未饒霜女俊不愛月娥孤力
弱烟披素心危露泣珠剪衣隨楚思幽怨寄吳歈半折
香囊解微傾醉弁扶涉江如可採百琲答輕軀
絶句荷花
夢散高唐夜正遙楚天何處不無憀秋風似會荆王意
露渚烟汀養細腰
陳彭年
(真宗朝官禁近與丁謂王欽若林特劉承珪同惡時稱五鬼)
送申國長公主入道
盡出花鈿散寶津雲鬟初剪向殘春因驚風燭難留世
遂作池蓮不染身貝葉乍翻疑錦軸梵聲纔學誤梁塵
從兹艷質歸空後湘浦應無解佩人(堯山外紀載此詩又見唐律送)
(妓入道為楊邭伯作較是)
王欽若
(新喻人少登進士真宗深器之歴官司空同平章事性傾巧力排寇準倡為天書符瑞取悦人主詳)
(國史中)
覺林寺
暫拂塵襟思倍清竹風山色亂泉聲安民功淺君恩重
又策羸蹄向古城
李宗諤
(字昌武宰相昉第三子七歲能屬文恥以父任得官獨由鄉舉第進士授校書郎遷集賢校理真宗)
(即位拜起居舍人擢知制誥景惪二年為翰林學士從東封改工部郎中歴右諫議大夫卒年四十)
(九詩見西崑酬倡集)
代意
霧鸞曉影忽參差雲雨陽臺役夢思自是膠弦無續日
不同珪月有圓時洞房斗帳承新愛河漢星橋隔後期
綺榭凝塵斷消息抒情空擬四愁詩
南朝
仙華玉壽夜沈沈三閣齊雲複道深平昔金鋪空廢苑
於今瓊樹有遺音珠簾映寢方成夢麝壁飄香未稱心
惆悵雷塘能幾日吟魂醉魄巳相尋
漢武
建章宫闕鬱岧嶤露掌脩莖倚泬寥平樂館中觀角觝
單于臺上懾天驕蓬萊望氣滄波闊太一祈年紫府遙
西母不來東朔去茂陵松栢冷瀟瀟
燈夕上虢内翰
東城南陌盡遊人陌上香車起暗塵歴歴星榆光奪晝
煌煌火樹艷爭春章溝五鼔催行樂衛尉千廬罷徼巡
應念鰲山方並宿紫泥封後獨嚬伸
新蟬
雨過新聲出苑牆烟輕餘韻度回塘短亭疎柳臨官道
平野西風更夕陽八斗陳思饒賦詠二毛潘岳易悲凉
感時偏動騷人思不問天涯與帝鄉
勸石集賢飲
都門祖[車犬]綺筵張舉白無由&KR1140;羽觴石室紬書勤亦至
金貂換酒醉何妨甕間吏部寧須問席上車公不可忘
應念朝來猶毷氉解酲誰用蔗為漿
清風
閒館方迴暑商飈乍應金天高初起籟松淡更宜琴汾
棹傳歌遠班詩託興深東陽仁自布西顥氣還侵太液
翻晴旭靈和亂翠陰舟輕飛燕袂臺迥楚王襟阮嘯經
時盡齊蟬度日吟愁生孤戍角響續暮城砧室靜銷雲
縷庭虛轉蕙心賢哉吉甫頌千載有遺音
錢惟濟
(見西崑酬倡集當是惟演弟兄官恩州刺史)
夜讌
清讌夜何其南亭露欲晞□躚霞袖舉㶑灔羽觴飛鏤
楶搖花落金鐺照月輝瑤光未西落休賦醉言歸
苦熱
蘋末風休飛閣深亭亭日御漸流金火雲接影橫銀漢
水鳥無聲下翠陰渴想孤山同飲露煩思楚殿獨披襟
蔗漿粔籹都無味衛玠清羸欲不任
刁衎
(字元賓昇州人從李煜歸宋太祖賜緋魚授太祝至真宗朝官比部員外郎充崇文院檢討改兵部)
(郎中卒年六十九其詩見西崑酬倡集)
代意
蕙時芳夕九迴腸歛袂東窗待曉光秦嶺樹高迷隴塞
楚天雲澹隔瀟湘病餘公幹情多詠秋晚安仁鬢有霜
休道鮫人落珠淚微波還擬託陳王
漢武
高宴栢梁詞可仰橫汾簫鼔樂難窮已教丞相開東閣
猶使將軍誤北戎灑淚甘泉還有恨祈年仙館惜成空
誰知辛苦回中道共盡千齡五柞宫
陳越
(字損之開封尉氏人少好學尤精歴代史編咸平中詔舉賢良策入第四等由州判召遷著作佐郎)
(直史館歴太常丞羣牧判官擢左正言卒年四十性嗜酒罕有醒日以是遘疾士論惜之)
懷希聖
玉甃銀牀蔭碧桐北窗珍簟水紋融衣裁練布如王導
扇執蒲葵學謝公瓊屑半和仙掌露蘭苕輕泛楚臺風
若非冰雪神仙骨相樂誰同一笑中
舒雅
(字子正久仕李唐工文章與吳淑齊名恬於榮宦入宋為職方員外郎祕閣校理監舒州靈仙觀)
答劉學士
往歲别京畿□山與衆違君心似松栢雁足寄珠璣學
道情雖篤燒丹力尚微雲中雞犬抂秪候主人歸
答内翰學士
清貴無過近侍臣多情猶憶舊交親金蓮燭下裁詩句
麟角峰前寄隱淪和氣忽飄燕谷暖好風徐起謝庭春
緘藏便是山家寶留與兒孫世不貧
答錢少卿
蓬萊閣下舊鄰居偶别俄驚四載餘每見寒葭思倚玉
忽臨秋水得雙魚人間貴盛君誰及物外優閒我自餘
聞說歸艎向春渚深知不與道情疎
晁迥
(字明遠澶州人徙家彭門舉進士為大理評事遷殿中丞用薦擢右正言直史館累遷工部侍郎仁)
(宗朝進禮部尚書以太子少保致仕卒年八十四)
屬疾
精騖成勤瘁頤真俟有瘳吟生南越思慈結北堂憂粲
枕甘為蝶豐厨厭炙牛玄元知寡欲平子尚多愁夕鳥
侵階啄宵螢入樹流玉書能靜覽枉矢倦閒投忽賦行
雲什堪聽擊壤謳期君整朝佩仙署在瀛洲
清風
仙馭來相慰解顔良會稀病蠲宜養素趣遠欲忘機懲
躁寧無漸延齡或可祈影搖珠箔細聲泛鈿箏微委恨
餘班扇流歡入楚衣陶潛知夢穩韓壽畏香飛氣爽蒼
龍闕凉生白虎闈健資雞距筆偷撼獸鐶扉松下琴心
逸江東膾縷肥宿懷真隱處依約與同歸
薛映
(字景暘父允中仕孟蜀歸宋為都官郎中映舉進士由理評通判昇州累遷太常丞歴制置轉運擢)
(知制誥仁宗朝拜禮部尚書分司南京卒詩見西崑酬倡集)
清風
爽氣乘秋至凉飈蕩暑初泠泠含遠韻摵摵動輕裾翠
幕波無際修篁韻有餘潛驚塞草綠乍拂井桐疎素髮
悲郎將霜紈感婕妤窗光流熠燿簾影亂蟾蜍塵襲青
絲騎香飄紺幰車故宫經馺娑别館度儲胥薄莫來金
埒凌晨上玉除寧同起窮巷賸欲賦愁予(娑讀上聲)
戊申年七夕
月放泠輪傍絳河相期寶婺夜經過姮娥不惜宫中桂
乞與天香分外多
碧天如水月如鈎金露盤高玉殿秋青鳥潛來報消息
一時西望九天虬
漢殿初呈楚舞時月臺風榭鎮相隨如何牛女佳期夕
又待鑾輿百子池
月露庭中錦繡筵神光五色一何鮮世間工巧如求得
四至卿曹亦偶然
銀河耿耿露漙漙綵縷金針玉佩環天媛貪忙為靈匹
幾時留巧與人間
任隨
(景惪間太常丞直集賢院詩見西崑酬倡集)
漢武
殊庭深恨隔仙曹桂館蜚廉事轉勞銀闕尚沈滄海闊
井幹空拂絳河高萯陽弋獵侵多稼朔塞旌旗照不毛
苦信憑虛王母說東方三度竊蟠桃
鶴
何年玉羽别昆丘飛舞長親十二樓警露夜窺瑤圃月
翔雲高憶海天秋肯教渠略知遐壽會向神區更遠遊
正是溶溪烟水碧好陪青鳳飲澄流
劉隲
(景惪間官工部員外郎直集賢院詩見西崑酬倡集)
槿花
虢國妝初罷高塘夢始迴霓裳猶未解繡被巳成堆赤
帝宫簾卷華陽洞戶開神仙有良會清唱在瑤臺
漢武
高挹方諸薦水蒼醮壇時見燭神光日邊甲帳雖虛設
汾上樓船不可忘槃溉碧霄甘露白室遷幽壤瑞雲黃
東巡岱嶽探金策倒指寧聞壽數長
舊將
彊弩當年討不庭功成身退炳丹青囊沙澤畔知兵法
聚米山前識陣形驥老未甘秋伏櫪劍閒猶覺夜衝星
分茅錫土傳家牒鍾鼎還須為勒銘
館中新蟬
搖落何須宋玉悲齊庭遺恨莫沾衣池中菡蓞香全減
井上梧桐葉乍飛風促箏聲隨斷續日移甎影自光輝
宜秋門外饒芳樹結駟那堪送客歸
崔遵度
(字堅白本江陵人徙淄川太平興國八年進士解褐和州主簿歴著作佐郎太子中允景德初為編)
(修官進吏部兼左諭德判司農寺天禧四年卒年六十七)
屬疾
李白羹初美相如渴漸瘳八磚非性嬾三昧減心憂筆
苑多批鳳詞鋒勝解牛舊山疑鶴怨畏日想雲愁廣内
勞揮翰通中羡枕流使君方屢降客轄未容投好奏倪
寬議何須莊舄謳朝衣薰歇不侍史待仙洲
李繼
(景德間戶部員外郎直集賢院詩見西崑酬倡集)
霜月
銀牀葉暗飄霜月夜迢迢寒極金難辟憂多酒漫消荀
爐殘更換湘瑟罷仍調誰道河流淺盈盈萬里遙
懷希聖
銀闕琳房視草餘龍門岑寂斷軒車彩毫閒試金壺墨
青案時看玉字書王儉風流希謝傅子雲詞賦敵相如
瓊枝不見蕭齋晚蕙草烟微度綺疏
王左丞新菊
青規前席暇歸沐興何長北第秋將晚東籬菊正芳幽
叢霏薄霧桂色艷輕霜巳近黃金印兼臨白玉堂甘疑
掩萍實秀肯讓芝房有佞還應指無憂可要忘蘂浮丞
相酒氣馥令君香好固松椿壽仙經識祕方
宋元詩會卷五
