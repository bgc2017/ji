宋元詩會卷七十
兵部主事陳焯編
盧摰
(字處道號疎齋涿郡人坐右大書一天字其下細注六字云有記性不急性善詩尤工詞曲與戴表)
(元同為至元中名士歷官學士湖南廉訪)
寄蕭徵君惟斗
秦中幽勝地迺在終南山磬石負磊磊清泉散潺潺侃
侃古君子亹亹泉石間圖史紛坐隅衡門晝長關種菊
餐落英襲芳佩秋蘭道腴德充符怡然有餘歡鳴鶴時
一来似愛孤雲閒孤雲不能飛鳴鶴遂空還濈濈桃李
豔鬱鬱松柏寒羲和駛春光歲晏霜露繁感物有深儆
懷哉邈難攀
題李伯時九歌圖
蒼龍駟車載初陽綠天浮動開八荒連捲飛霧儼冠劎
四三神君翼東皇桂醑盎烈蘭餚芳楹筵巫覡紛披猖
瑶琴袗衣杳何許兩妃倚竹臨空江野烟顰翠九疑遠
暮雨灑恨湘波凉冰夷闇投明月璣山鬼夜嘯猿猱悲
長歌撫節懷楚纍遺音疎越知者稀築室賴有佳人期
紫壇荷屋薜荔帷汀洲聊堪搴杜若怨公子兮悵㤀歸
恑毫怪墨含古色虎頭癡絶公麟癡續騷未成今見畫
忽欲輕舉超無為朝来目送秋雲飛
淵明歸来圖
留侯晚歲遊赤松武侯早歲稱卧龍亡秦扶漢聲隆隆
淵明初非避俗翁兩侯大節將無同陽秋特書晉甲子
辭鋒時露長沙雄王弘何幸奉吾足督郵能芥平生胸
門前五柳春濛濛落絮不與江波東環堵蕭然吾未窮
北窗儘有羲皇風畫圖不盡千古意詩成一笑浮生空
采薇圖
服藥求長年孰與孤竹子一食西山薇萬古猶不死
茅山(三首)
馬上微風散薄隂玉笙吹客過花林山中宰相杳何許
日暮碧峰雞犬音
澗邊瑤草洞中華細水流春帶碧沙昨夜山中酒初熟
道人不暇讀南華
竹杪飛亭枕石泉松壇香霧散茶烟鳥聲記得夜来雨
鹿夢驚回别有天
梁曾
(字貢父燕人少好學日記書數千言中統四年用王鶚薦辟中書左三部令史歷省掾至元十年授)
(雲南諸路行省都事歷廣南西宣撫司事除知南陽府十七年進兵部尚書使安南十年正月授吏)
(部尚書再使安南其國有三門中曰陽明左曰日新右曰雲會部臣郊迎將由日新門入曾大怒曰)
(奉詔不由中門是我辱君命也即回館待開陽明門始入又責陳日燇親出迎詔且講新朝尚右之)
(禮以書往復者三宣布威德日燇感服三月命陪臣詣闕請罪並上萬夀頌貢方物惟謹而以金幣)
(竒物為贐曾悉拒不受八月還京師陛見帝大悦解衣賜之皇慶元年特授昭文館大學士乞致仕)
(不允再起為集賢侍講學士奉詔代祀中岳病不復職至順二年卒年八十一)
岳陽樓
樓前秋水健帆開樓下凉風舞袖回萬里舟帆通鳥道
四時雲雨護龍堆江山如此不一醉歲月幾何能再来
欲問老髯求鐵笛月中吹上紫荆臺
圖克坦公履
(金后圖克坦之族世祖朝官翰林侍讀學士)
春日雜詠
東風簾幕半塵埃歌舞臺空晝不開試問雙飛新燕子
今年社日為誰来
楊果
(字正卿祁州蒲隂人金正大甲申進士授偃師令改滿城改陜皆以廉幹稱金亡歲巳丑楊奐徵河)
(南課税起果為經歷未幾史天澤經略河南用為參議世祖中統元年擢果北京宣撫使明年拜参)
(知政事至元六年出為懷孟路總管請老卒於家年七十五諡文獻果工文章尤長於樂府有西菴)
(集行世)
羽林行
銀鞍白馬鳴玉珂風花三月胭脂坡侍中女夫領軍子
萬金買斷青樓歌少年羽林出名字隨從武皇偏得意
當時事少遊幸多御馬御衣常得賜年年春水復秋山
風毛雨血金蓮川歸来宴賀滿宫醉山呼搖動東南天
明昌泰和承平久北人歲獻蒲萄酒一聲長嘯四海空
繁華事往空回首縣瓠月落城上牆天子死不為降王
羽林零落秪君在白頭辛苦趨路傍腰無長劍手無槍
欲語前事涕滿裳洛陽城下歲華暮秋風秋氣傷金瘡
龍門流出伊河水北望臨潢八千里蔡州新起髑髏臺
只合當年抱君死君家父兄健如虎一旦倉皇變為鼠
錦衣新貴見莫嗤得時失時令人悲
狄仁傑墓
牝雞聲裏紫宸寒神器都歸竊弄間一語喚回鸚鵡夢
九霄奪得鳳雛還荒墳寂莫臨官道清節孤高直泰山
為問模稜蘇相國當年相見愧何顔
洛陽懷古
洛陽雲樹鬱崔嵬落日行人首重回山勢忽從平野斷
河聲偏到故宫哀五噫擬逐梁鴻去六印休驚季子来
惆悵青槐舊時路年年無數野棠開
申屠致遠
(字大用東平壽張人世祖朝用薦為經略同知事官至翰林待制)
靜中吟
靜中有物即縈心物象相㤀趣轉深為報柴桑陶處士
無絃争似更無琴
魏璠
(字山公金貞祐三年進士國勢危迫璠用薦以翰林修撰宣諭武仙軍前令仙進兵不應金亡無所)
(歸世祖在潛邸聞璠名徵至和林詢當世之務璠陳便宜三十餘事帝嘉納多采用焉以疾卒於和)
(林年七十諡靖肅)
西山書事
山勢回環西北高彊燕自古出英豪地連雲朔偏宜馬
人襲衣冠盡帶刀塵暗玉樓無鳳宿雲埋金水似龍韜
可憐一片繁華地空見春風長綠蒿
滕賓
(號玉霄睢陽人至元間以填詞名家其詩亦婉約可誦白雲平章求仙於燕京西山頂一日適出玉)
(霄訪之不值因戲題一絶於壁類高真所為白雲公歸詰其由不得疑呂仙過之一時喧傳朝野競)
(觀輻輳戸外後知為玉霄戲筆白雲公戒以勿泄厚賂之)
吟人
吟人瘦倚欄干曲酒醒香消午夢殘燕子不來春社去
一簾疎雨杏花寒
紫芝道院(訪白雲平章不值戲題此詩)
西風短褐吹黃埃何不隨我遊蓬萊狂歌醉舞下山去
後夜月明騎鶴來
宋衜
(字弘道潞州長子人年十七避地襄陽已而北歸屏居河内者十五年趙璧經略河南聞其名禮聘)
(之中統三年擢翰林修撰六年以行省員外郎隨征高麗復命慰勞甚優授河南總管府判官不赴)
(入為太常少卿十八年除秘書監二十年立詹事院首命衜為太子賓客二十三年卒有秬山集十)
(卷行世)
次范葯莊韻
家近西湖六月涼蘭舟桂醑芰荷裳海門潮上波濤壯
天竺風來草木黃今日悲秋哦楚些他年著論辨吳亡
君才位置聞人說宜待詩仙七寶牀
巳巳春往均州
武當卻立翠屏新碧玉溶溶漢水奔如畫江山千古在
城闉幾度戰塵昏
觀出獵(二首)
金鈚染血犬銜毛倒臂蒼鷹掣錦絛紅日下山秋塞闊
齊歌野樂陣雲高
平原馬首雁行齊狡兔深藏鳥不飛環立傳觴人半醉
斜欹貂帽雪中歸
陳孚
(字剛中台州臨海人幼穎慧絶倫讀書過目成誦至元中以布衣上大一統賦署上蔡書院山長考)
(滿謁選京師世祖命梁曾以吏部尚書使安南調孚翰林國史院編修攝禮部郎中為曾副三十年)
(正月至安南世子陳日燇以憂制不出郊迎曾與孚回館致書詰日燇以不庭之罪且責其無禮辭)
(直氣壮皆孚筆也舉饋遺悉卻之使還授翰林待制兼國史院編修帝方欲寘之要地而廷臣嫉其)
(方正遂除建德路總管府治中再遷衢州所至多善政歷台州路總管詔遣奉使宣撫循行諸道首)
(發浙東元帥托歡徹爾不法諸事按實坐其罪孚亦以此致疾卒於家年六十四所著觀光稿行世)
徐州
項王熊豹姿氣欲吞天下大呼渡河來山嶽如崩瓦當
其火秦宫血湧渭水赭嗔目叱諸侯膽落毛髮灑誰知
隂陵路浩歌淚如瀉惟徐乃故都昔此奠宗社尚想巍
臺上鐵槊擁萬馬酒酣笳鼓鳴旌旗蔽原野及今亦何
有荒棘秋滿把皇天祚真主神器不可假豈有時雨師
刈人如土苴天亡君勿悲為君奠罍斝
涿州
晨發白溝河薄暮宿范陽殘城無雉堞枯木鳴白狼回
首望中原日落烟茫茫天低鶻沒處彷彿見太行緬懷
昭烈帝八尺鬚眉蒼平生漢社稷志欲為高光惜哉不
得就越在天一方里人亦何知牲酒奠樓桑車蓋不復
見但有秋草黃我来已千載誰復悲興亡天明登車去
塵霧沾衣裳
鄢陵
鄢陵昔搆兵萬騎夜流血一矢忽飛来射落楚山月哀
哉公子側戰骨當速朽胡為三日榖易此半樽酒我今
不飲酒但飲落月光晉楚杳何處雉鳴烟茫茫
鸚鵡州
大江東南來孤洲屹枯蘚中有千載人殘骨寄偃蹇貽
漢黨錮禍薦紳半摧殄况復啖葛奴盡使羽翼剪天乎
鸞鳳姿乃此侶猰犬想當落筆時酒酣玉巵洗鸚鵡何
足詠僅以雕蟲顯賢哉龐德公一犁老襄峴
淮安州
孤帆下江北千里西風輕泊舟公路浦始見南昌亭青
天下白露亂葉淒以聲汀洲結海色冉冉孤月生
秦長城
驅車出長城飲馬長城窟朔雲黃浩浩萬里見秋鶻白
骨渺何處腥風卷寒沙蒙恬劍下血化作川上花祖龍
一何愚社稷付征杵長城土未乾秦宫已焦土千載不
可問似聞鬼夜哭矯首武陵源紅霞滿川谷
洞庭月
月明水無㾗冷光泫清露微風一披拂金影散無數天
地青茫茫白者獨有鷺鷺去月不搖一鏡湛如故
金蓮川
茫茫金蓮川日映山色赭天如碧油幢萬里罩平野野
中何所有深草卧羊馬昔人建離宫今存但古瓦秋風
吹白波猶似哀淚灑村女採金蓮芳香紅滿把豈知步
蓮人豔骨掩泉下
過鏡湖
鏡水八百里水光如鏡明偶尋古寺坐便有清風生天
闊雁一點山空猿數聲老僧作茗供笑下孤舟輕
甓社湖遇大風
天低烟冥冥平湖遶淮楚一帆東南来乃為風伯侮前
如殘葉飄後如輕蝶舞驚濤湧雪山濕浪濺銀雨嘗聞
貝宫胎夜夜靈光吐吾無盜睡心龍兮爾何怒舟師倚
斷桅相戒不得語亦有潛禱人拱手面如土回視天際
雁萬點落遠浦彼物何悠悠吾生浪自苦
暮雪
長空捲玉花汀洲白浩浩雁影不復見千崖暮如曉漁
翁寒欲歸不記巴陵道坐睡船自流雲深一蓑小
歸帆
日落牛羊歸渡頭動津鼓烟昏不見人隐隐數聲櫓水
波忽驚搖大魚亂跳舞北風一何勁帆飛過南浦
洪贊井深有六七十丈者
洪贊山岧嶤勢如舞雙鳳大井千尺深窈然見空洞野
人驅十牛汲以五石甕滴水如寶珠一甕十室共我生
海東頭漣漪飽清弄嘗聞慧山泉萬里驛騎送急呼茗
椀来試作清淨供
燕子樓
長相思久别離東風不暖殘燕支乳鴉困柔鸞悲櫻桃
泫紅膩蘼蕪凋綠滋牙牀琥珀枕夢君君不知
雄州
燕南垂趙北際昔年巍城鐵可礪城上烽火明如彗只
今殘堞黃雲曀老榆半枯縣薜荔市翁叱馬聲嘒嘒叩
以瓦橋潛出涕英雄虎鬭空萬世北風吹沙秋鶴淚
盧溝曉月
長橋彎彎飲海鯨河水不濺冰崢嶸遠鷄數聲燈火杳
殘蟾猶映長庚橫道上征車鐸聲急霜花如錢馬鬛濕
忽驚沙際金影搖白鷗飛下黃蘆立
玉泉垂虹
雪波碧湧千崖高落花點點浮寒瑤日斜忽有五彩氣
飛上太空橫作橋古寺鐘殘塔鈴語回首前村猶急雨
輕綃欲剪一幅秋更逐西風過南浦
金臺夕照
巍坡十二青雲梯老樹偃伏猶穹圭長裾已翳星辰去
殘陽空挂盧溝西召南六百年宗社一日黃金重天下
精纏寶氣夜不收又見殘霞明朔野
出門别親友
停君漢水浮鴨之翠杓聽我嶧山棲鸞之綠桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿來牧野白旄麾開炮烙烟桓圭朱芾侯青社
又不見南陽卧龍人不識一朝佐漢坐狼石羽扇輕搖
蛇鳥驚火精焰焰天西極旗亭四月柳如藍紫騮嘶風
黃金驂豈無叩牛歌亦有捫蝨談天生巉嵓崒嵂骨蒿
莱槁死誰能甘我欲登泰山扶笻欵天關東溟弱水如
可攀手弄白日青雲間我欲渡黃河赤脚淩秋波水仙
樓閣高嵯峨徑叱海若笞蛟鼉停君翠杓聽我綠桐真
人開天六合同風騶虞鳳凰飛舞鎬宫有線五色獻於
重瞳補舜衣裳山龍華蟲虎豹九關兮不可以逹吾則
脱冠歸来兮丹丘之青峰長揖二三子目送西征鴻
銅雀臺
古臺百尺生野蒿昔誰築此當塗高上有三千金步摇
滿陵松柏圍鳳綃西飛燕子東伯勞塵間泉下路迢迢
龍帳銀筝紫檀槽怨入漳河翻夜濤人生過眼草上露
白骨何由見歌舞不念漢家長陵一抔土玉匣珠襦鎖
秋雨
三高祠
君不見洛陽記室雙鬢皤不忍荆棘埋銅駝西風忽念
鱸魚鱠歸来江上眠秋波又不見甫里先生心更苦河
朔生靈半黃土夕陽蓑笠二頃田口誦羲黃思太古二
君隐淪豈得已一生不及鴟夷子吳宫鹿走越山高脱
纓徑濯滄浪水丈夫此身繋乾坤豈甘便老菰蒲根古
今得失一巵酒我欲起酹汀鷗魂
常州
毘陵城西漁火紅家家夜香燒碧空荻花離離季子塜
楓葉索索春申宫鷄聲人語三千里大船小船浪相倚
鸂鶒一雙飛上天人在柁樓弄秋水
漢留侯廟
子房王佐才其風凛冰雪天遣鶴髮翁圯上授寶訣博
浪沙中千尺鐵祖龍未死膽已裂况此喑啞扛鼎夫不
直秋風一劍血談笑帷幄間六合雄雌决夘金四百年
只在三寸舌但恨漢德非姚虞不得身為古稷契雍熙
至治如可作豈肯脱冠挂北闕留城古祠今千載碧蘚
澑雨眠斷碣我恐至人或不死尚有笙鶴擁玉節酌泉
採菊往奠之回首芒碭墮山月
望泰山
扁舟浮泗来夜宿須句國眼明忽見玉芙蓉插天亭亭
千丈碧舟人為我言此乃七十二君之泰山天風吹落
黃峴露冰花亂灑龜蒙間七十二君今何在寶符朝朝
吐光彩千年老鶴巢雲松夜看白日湧東海東海青童
仙踞龜啖蟹螯笑秦亭上攀蟠桃笑彼鞭石駕長橋天
帝之孫奠天極鮑魚狂魄腥山色我有東封書中含萬
古情欲奏天子甘泉殿手刻玉檢黃金繩寄聲為報牽
狗老先向石壇種瑤草
瓜洲
烟際繋孤舟蘆花滿櫂秋江空雙雁落天闊一星流急
鼓西津渡殘燈北固樓商人茅店下沽酒話揚州
越上早行
青鞋三十里草露惹衣斑潮落曹娥渡雲昏夏禹山秋
聲黃葉裏天影白鷗間欲問錢塘路漁家半掩關
吳松江長橋
松江波萬頃橋倚碧雲端白鳥穿屏小青天落鏡寒夕
陽明佛塔秋色老漁竿無限凭闌意何時此挂冠
真州
淮海三千里天開錦繡鄉烟濃楊柳重風淡芰荷香翠
戸妝營妓紅橋税海商黃昏燈火閙塵麝撲衣裳
邳州
沂水碧潺潺汀沙白鳥閒林邊郯子國烟際嶧陽山茅
屋秋先破荒村夜不關烹魚呼濁酒一笑夕陽間
黃石公廟在東阿縣榖城南
榖城黃石廟古木白雲深黃石有存没素書無古今老
耼三世夢孺子一生心日落祠門掩殘鴉又滿林
獻州
萬里天東北西風獨杖藜雁聲秋帶魏樹色曉浮齊野
闊青烟淡天空白日低人家在何處隠隠野狐啼
度三花嶺
絶壁三千丈荒烟八九家黃茅青草瘴黑質白章蛇橄
欖高縣子芭蕉倒吐花嶺頭一回首何處是京華
感懷呈龐夷簡修撰張幼度應奉(二首)
濫直承明署身閒似地仙雖無官長罵未敢酒家眠瘦
已寬朝服貧須乞酒錢最愁親舍遠夢遶白雲邊
五湖烟浪闊短櫂早歸休有母思臣密無人問客周關
河雙鬢晚風雨一燈秋去矣金鑾夢寒汀對白鷗
雲州
天險龍門峡縣崖兀老蒼千蹄天馬躍一寸地椒香夜
雪青氊帳秋烟白土房路人遙指語十里是溫湯
桓州
躍馬長城外方知眼界寬晴天雷雨急暑夜雪霜寒鐵
騎秋呼鶻金盤曉薦貛柳營弓劍滿容我一儒冠
送修撰輔伯賢同知滑州
又作州官去秋霜點鬢華風生白馬渡月冷紫薇花三
釡娛親老雙旌放吏衙重來定何日雲路有靈槎
寄揚州教授胡石塘
昔日光明闕昂然有此翁方聞前賈傅俄見罷申公瘦
已肩如鶴貧猶氣似虹北門端有待豈必滯儒宫
邯鄲懷古
數點寒峰擁翠嵐叢臺日落見漳南火枯襄子殘銅斗
土蝕平原舊玉簪宫閉沙丘空有雀兵吞函谷已如蠶
回仙逆旅今存否世上黃梁夢正酣
鄂渚晚眺
黃鶴樓前木葉黃白雲飛盡岸茫茫櫓聲搖月歸巫峡
燈影隨潮過漢陽庾令有塵汙簡冊禰生無土蓋文章
闌干只認當年柳留與行人記武昌
鳳凰臺
鳳凰臺上野烏啼笳鼓連雲日又西天地無情潮寂寞
英雄有恨黍高低殘桁夜雨迷朱雀荒塜秋風怨白雞
空有斷碑蒼蘚裏千年畱得謫仙題
交趾使還
少年偶此請長纓命落南州一羽輕萬里上林無雁到
三更函谷有雞鳴金戈影裏丹心苦銅鼓聲中白髮生
已喜歸来身健在夢回猶覺瘴魂驚
與李子構讀天寶遺事
四十乾坤拱紫宸東風只屬倚闌人玉鳬波暖驪山曉
金犢烟橫繡嶺春七夕有釵畱羽客千秋無鏡泣孤臣
紅塵一騎君休笑中有漁陽萬騎塵
馬平謁柳侯廟
詞華一代日星尊茶臼村童儼尚存山左竟令驅癘鬼
庭中已悔乞天孫善和里隔生前淚文惠祠封死後魂
欲奠荔蕉不知處滿池榕葉擁朱門
偕翰林學士劉東崖禮部侍郎李兩山登憫忠寺
閣
天京朝萬國十二舜神州宫闕開中禁關河拱上游扶
桑彤氣近析木紺光流劍佩千牛衛旌幢五鳳樓玉泉
蟠地湧金塔插天浮北嶽瑤符出南溟瘴霧收人皆躋
壽域我亦步瀛洲智不如犀首癡猶過虎頭國恩難獨
報儒術幸同儔偶此登阿閣悠然望薊丘長庚欣識李
太乙願依劉雪擁飛狐夜風號涿鹿秋黃花堆徑濕紅
葉帶城幽且盡一壺酒掀髯送白鷗
后土祠瓊花
荒棘萋萋后土宫芳根已逐綵雲空男兒别有揚州淚
不為瓊花滴曉風
露筋廟
白鳥飛空萬箭攢玉肌一夜粉痕乾殘碑何用誇筋露
要露平生鐵肺肝
陵母墓
太傅勲名半紙殘百年人子痛如山緣何方寸非徐庶
忍死慈親一劍間
磁州
漳水東流繞碧灣風蒲獵獵夕陽間帽簷不奈黃塵滿
賴有磁州數點山
博浪沙
一擊車中膽氣高祖龍社稷已驚搖如何十二金人外
猶有民間鐵未銷
思明州
手捧檳榔染蛤灰峒中婦女趁墟来蓬頭赤脚無鉛粉
只有風吹錦帶開
鹿酒香濃大彘肥黃茅岡上紙錢飛一聲鼓絶長鎗立
又是蠻巫祭鬼歸
毒蟲含弩滿汀沙荒草深眠十丈蛇遙望天邊紅似火
瘴雲飛落木棉花
刺竹叢叢苦筍生山禽無數不知名元宵已似春深後
龍眼花開蛤蚧鳴
明安驛道中
野鵲山頭野草黃埜狐嶺上月茫茫五更但覺天風冷
帳頂青氊一寸霜
湖上感舊
昔日珠樓擁翠鈿女牆猶在草芊芊東風第六橋邊柳
不見黃鸝見杜鵑
范增墓
七十衰翁兩鬢霜西来一笑火咸陽平生竒計無他事
只勸鴻門殺漢王
迴衡山縣望南嶽呈御史完顔修撰龐夷簡
雨洗松隂綠未乾今朝山下倚欄干一天露重月華濕
七十二峰生翠寒
臧夢解
(號魯山慶元人宋末第進士未官而國亡至元十三年從其鄉郡守將内附授奉訓大夫婺州路提)
(舉再授息州知州未行改海寧政平訟簡為諸州縣最久之除同知桂陽路總管府事三十年擢奉)
(議大夫廣西肅政廉訪副使發奸摘伏如神大德元年改江西按總管李倜贓罪一道澄清六年遷)
(浙東九年除廣東肅政廉訪使遂請老退居杭州以亞中大夫湖南宣慰副使致仕夢解博學洽聞)
(為時名儒所著有周官考三卷春秋微一卷)
直沽謠
雜遝東入海歸来幾人在紛紛道路覓亨衢笑我蓬門
絶冠蓋虎不食堂上肉狼不驚里中婦風塵出門即險
阻何况茫茫海如許去年吳人赴燕薊南風吹人浪如
底一時輸粟得官歸殺馬椎牛宴閭里今年吳兒求高
遷復禱天妃海上船北風吹魂墜黑水始知溟渤皆墓
田勸君陸行莫㤀莱州道水行莫㤀沙門島豺狼當路
蛟龍爭寧論他人致身早君不見賈人剖腹藏明珠後
来無人鑒覆車明年五月南風起猶有行人問直沽
劉護贈魯山廉訪詩附見
肅政光華遠清臺啓至公節移庾嶺北軺發桂江東
楮帳篩寒月椰杯鼓朔風瘦童空捧杖負馬不装狨
徼俗三年問威名百郡雄星芒垂許洛雪色照賓融
敷教有虞廟講經夫子宫清嚴銷獷盜易直牖倥侗
吏猾加笞竹官貪解印銅冤銷千白屋恩及萬黃童
花縵嬉冬暖弧笙吹歲豐夷珠人有佩粤布我無筒
剖决心如水驅馳鬢已蓬六條方奏最四牡欲歌功
為有澄清志遲輸獻納忠織雲添衣繡飛霆亦乘驄
楚尾吳頭會三湘七澤通天文恢翼軫地蓋接潭洪
牙纛聯分政旌旗列總戎鶩爭肥似雁羆搏猛於熊
懷璧枉無罪見金㤀有躬化源安汨汨獄市積悤悤
大器能繩物先聲已擊蒙道傍豺果避窟底兔成空
勿珥終凶筆毌彎報怨弓左饘並右粥後稑更先穜
采菊賦歸老愛蓮無極翁理明輕勢利語妙徹盲聾
顧盻山須動揄揚石可礱羽儀傾振鷺啄菢徧哀鴻
念昔初騰踏時方息戰攻考工崖黯黯試壘海曨曨
赤芾被三百素絲歌五緫穩行卑劍閣善納小雲夢
甲子從頭數冠紳進秩穹階蘭香浣露田玉氣嘘虹
世或探斯鷇吾寧牾爾犝察魚應小慧聽蟻豈真聰
静躁聆徽外剛柔省彀中江湖歸獨步宇宙涉丹衷
德驥曾思附仙丹偶未同耐寒衣故白好古佩仍蔥
夢枕頻鮮茘羇帆幾落楓會看楊綰貴不計孟郊窮
溫井覘陽長明奎卜道隆摛辭寧愛助華髮尚氈氋
王惲
(字仲謀衛州汲縣人父祖俱仕金惲幼善属文端操履與東魯王博文渤海王旭齊名時稱三王中)
(統元年左丞姚樞宣撫東平辟為詳議官時勑諸路選儒吏之能理財者一人惲以選至京師上書)
(論時政擢為中書省詳定官轉翰林修撰同知制誥兼國史院編修至元五年拜監察御史出為平)
(陽路總管府判河南北道提刑按察副使尋遷燕南河北道改山東東西道提刑副使又改閩海道)
(提刑按察使二十八年召授翰林學士進中奉大夫大悳五年乞致仕歸八年六月卒贈承旨追封)
(太原郡公諡文定所著有相鑑五十卷并雜著詩文合為一百卷)
義俠行(有序)
予為王著作劍歌行繼更曰義俠或詢其所以因為
之解曰彼惡貫盈禍及天下大臣當言天吏得以顯
戮而著處心積慮一旦用計殺之快則快矣終非正
理夫以匹夫之微竊殺生之柄不謂之俠可乎然大
姦大惡凡民㒺不憝又按春秋法亂臣賊子人人得
而誅之不以義與之可乎古今游俠若是者不數人
如讓之止報已私軻之糜軀無成則此舉越尋常萬
萬也凡人臨小利害尚且顧父母念妻子慮一發不
中且致後患著之心孰謂不及此哉然所以略不顧
惜者良由義激於衷捐一身為輕為天下除害為重
也著字子明益都人沈毅有膽氣輕才重義不屑小
節嘗為吏不樂去而從軍得千夫長歸有是舉死年
二十九時至元十九年壬午歲三月十七日云
君不見悲風蕭蕭易水寒荆軻西去不復還狂圖秪與
蝥蛛靡至今恨骨埋秦關又不見豫讓義所激漆身吞
炭人不識糜軀但酬一已恩三刜襄衣竟何益超今冠
古無與儔堂堂義烈王青州午年辰月丁丑夜漢允榮
祕通神謀春坊代作魯兩觀夘魄已褫曾夷猶袖中金
鎚斬馬劍談笑䤋取姦臣頭九重天子為動色萬命拔
出顛崖幽陂陀燕血濟時雨一洗六合妖氛收丈夫百
年等一死死得其所鴻毛輶我知精誠耿不滅白虹貫
日霜橫秋潮頭不作子胥怒地下當與龍逢遊長歌落
筆增慨慷覺我髮監寒颼飀燈前山鬼忽悲歎鐵面御
史君其羞
輝縣卓水泉
鏡中流水畫中山酒盡銀瓶興未闌碧玉沼深人不見
柳花飛渡翠琅玕
孟攀鱗
(字駕之雲内人父祖皆仕金攀鱗幼號竒童正大七年擢進士第仕至朝散大夫招討使壬辰汴京)
(下北歸居平陽世祖中統三年召授翰林待制同修國史帝嘗問宗廟郊祀儀制攀鱗據經典以對)
(因命攀鱗會太常議定禮儀俄以病乞歸卒年六十四贈承旨平原郡公諡文定)
春浦帆歸圖
涵空水色碧於苔照眼山光翠作堆疑是桃花源上客
輕舟天外得春来
張易
(字簡又趙州人至元間官樞密副使誤以兵授賊坐誅)
送魯齋先生南歸
衮衮諸公入省闈先生承詔獨南歸道逢時否貧何病
老得身閒古亦稀行色一杯燕市酒春風三月故山薇
到家已及蠶生日布榖催耕隴麥肥
周應極
(鄱陽人官集賢待制其所居名誠存堂)
宿李陵臺
野戍平蕪入曠懷征鞍小駐李陵臺關河萬里秋風晚
霜月一天鴻雁来持節蘇卿真壯士開邊漢武亦奇才
千年陳跡無窮意且向郵亭酌酒杯
劉致
(石州寧鄉人其父彦文字子章中統間官懷集令致從姚燧游燧稱致文清拔宏豔見彦文誌銘中)
姑蘇臺
麋鹿應知易代頻吳趨佳唱不堪聞捧心臺暗梨花月
抉目門深薜荔雲江閱水犀歐冶劎氣騰金虎闔閭墳
計然已死鴟夷逝寂寞五湖西日曛
宋元詩會卷七十
