石屛詞跋
式之以詩鳴東南半天下所稱南渡後江湖四靈之一
也石屏其所居山名因以為號性好遊南適甌閩北窺
吳越上會稽絶重江浮彭蠡汎洞庭望匡廬五老九嶷
諸峰然後放于淮泗歸老委羽之下讀其自述沁園春
一闋自嘲望江南三闋可想見其大槩矣一時樓四明
吳荆溪軰盛稱其痛念先人固竆繼志以為天台詩品
莫出其右者楊用修乃以江西烈女一事疵其為人不
幾以小節掩大德耶至如胸中無千百字書云云是石
屏自恨少孤失學之語指為方虛谷短之抑謬矣樓大
防陶南村所紀二則聊附于左以俟賞識君子古虞毛
晉識
樓鑰云黃岩戴君敏才獨能以詩自適號東臯子不肯
作舉子業終窮而不悔且死一子方襁褓中語親友曰
吾之病革矣而子甚幼詩遂無傳乎為之太息語不及
他與世異好乃如此子既長名曰復古字式之或告以
遺言收拾殘編僅存一二深切痛之遂篤意古律雪巢
林監廟景思竹隠徐直院淵子皆丹丘名士俱從之遊講
明句法又登三山陸放翁之門而詩益進一日携大編訪
予且言吾以此傳父業然亦以此而窮求一語以書其志
余答之曰夫詩能窮人或謂性窮然後工笠澤之論李長
吉玉谿生甚悲也子惟能固窮則詩愈昌矣余之言固何
足為軒輊邪嘗聞戴安道善琴二子勃顒並受琴於父父
没所傳之聲不忍復奏乃各造新弄廣陵止息之流皆與
世異其孝固可稱然似稍過果爾則琴亦當廢矣式之豈
其苖裔邪而能以詩承先志殆異於此東臯子其不死矣
陶宗儀云戴石屏先生復古未遇時流寓江右武寧有富
家翁愛其才以女妻之居二三年忽欲作歸計妻問其故
告以曾娶妻白之父父怒妻宛曲解釋盡以奩具贈夫仍
餞以詞云惜多才憐薄命無計可留汝揉碎花牋忍寫斷
腸句道傍楊柳依依千絲萬縷抵不住一分愁緒捉月盟
言不是夢中語後回君若重來不相忘處把杯酒澆奴墳
土夫既别遂赴水死可謂賢烈也已
