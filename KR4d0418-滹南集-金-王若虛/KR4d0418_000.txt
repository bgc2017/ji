王若虚字從之慵夫其號槀城人承安二年經義進士
歴管城門山二縣令用薦入爲國史院編修官遷應奉
翰林文字爲著作佐郎遷平凉府判官召爲左司諫轉
延州刺史入爲直學士入元遂隐居不出後東遊泰山
至黃峴峯憩萃美亭談笑終焉所著文章號慵夫集又
滹南遺老集傳扵世事見金史按中州集稱若虚負重
名精經學史學文章禮樂一代偉人北渡後隐居鄉里
據此則滹南老人終于元未嘗仕于元且其人已入金
史文藝傳焦氏經籍志編入元人誤也此本山隂祁氏
藏書康熙乙未春王歸繡谷亭收藏因考史傳而附記
于後錢唐吴焯書
又按集内詩與中州集本句微有不同覺中州之為善
想元遺山入選詩摘其微瑕不嫌改削耳然此固原作
其後一卷係因中州集𥙷入便相同中州集所無者宫
女圍棋一首和王子端此本多一首白髮嘆六韻即感
秋十二韻之半亦元遺山增改後人失考據以編入續
集耳焯再書
滹南遺老集目錄
一卷
五經辨惑(上)
二卷
五經辨惑(下)
三卷
論語辨惑序總論
四卷
論語辨惑(一)
五卷
論語辨惑(二)
六卷
論語辨惑(三)
七卷
論語辨惑(四)
八卷
史記辨惑(四)議論不當
十三卷
史記辨惑(五)文勢不相承接
十四卷
史記辨惑(六)姓名冗複
十五卷
史記辨惑(七)字語冗複
十六卷
史記辨惑(八重叠載事)
十七卷
史記辨惑(九疑誤)
十八卷
史記辨惑(十用虚字多不安)
十九卷
史記辨惑(十一雜辨)
二十卷
諸史辨惑(上)
二十一卷
諸史辨惑(下)
二十二卷
新唐書辨(上)
二十三卷
新唐書辨(中)
二十四卷
新唐盡辨(下)
二十五卷
君事實辨(上)
二十六卷
君事實辨(下)
二十七卷
臣事實辨(上)
二十八卷
臣事實辨(中)
二十九卷
臣事實辨(下)
三十卷
議論辨惑
三十一卷
著述辨惑
三十二卷
雜辨
三十三卷
謬誤雜辨
三十四卷
文辨(一序附)
三十五卷
文辨
三十六卷
文辨(三)
三十七卷
文辨(四)
三十八卷
詩話(上)
三十九卷
詩話(中)
四十卷
詩話(下)
四十一卷
雑文(詩附)
揖翠軒賦(并序)
瑞竹賦(并序)
寕晉縣令吳君遺愛碑
真定縣令國公德政碑
王氏先塋之碑
李仲和墓碣銘
故朝列大夫劉公墓碣銘
四十二卷
千戶賈侯父墓銘
太一三代度師蕭公墓表
清虚大師侯公墓碣
贈昭毅大將軍高公墓碣
四十三卷
進士彭子升墓誌
保義副尉趙公墓誌
焚驢誌
哀鴈詞
高思誠詠白堂記
門山縣吏隱堂記
恒山堂記
四十四卷
鄜州龍興寺明極軒記
茅先生道院記
趙州齊參謀新修悟真庵記
答張仲傑書
道學發原序
揚子法言微旨序
送王士衡赴舉序
送吕鵬舉赴試序
送彭子升之任冀州序
四十五卷
祖唐臣愚庵序
復之純交說
移刺仲澤虚舟堂銘
四醉圖贊
林下四友贊
王士衡真贊
跋寳墨堂記
跋王進之墨本孝經
上周監察夫人生朝
貧士嘆
白髮嘆
題淵明歸去來圖
題趙内翰城南訪道圖
答鄭州辨禅師見戲代高防禦
再到故園述懷
評東坡山谷四絶
評王子端四絶
題宫人圍碁圖
續附一卷
滹南遗老集引
黃鳥止于邱阿流丸止于甌臾羣言止于公是夫言生
于人心心既不同言亦各異其在彼也一是非其在此
也一是非左右佩劍其誰能正之必有大人者出獨立
當世吐辭立論掃流俗之所徇取古今天下之所共與
者與諸人有以塞其口而厭其心而後呶呶之說息矣
自秦火以來漢武帝表章六經不謂無功于聖人然諸
儒曲學往往反為所汨陵遲至于唐宋人自為說雖其
推明隱奥為多其間踳駁淆混詿誤後生盖亦不少顧
六經且如是况百家乎子長實錄也劉子元黜其煩孟
堅鉅筆也劉貢父刊其誤子京俊才也劉器之病其略
頋史氏且如是况雑述乎然則有人于此品藻其是非
覼縷其得失使惑者有所釋鬱者有所伸學者有所適
從則其澤天下也不既厚矣乎今百餘年鴻生碩儒前
後踵相接考其撰著訇礚彪炳今文古文無代無之惟
于議論之學殆為闕如豈其時物文理相與為汙隆耶
其磊落之才閎大之器深識英眄為世檦表者不常有
耶抑亦有其人遭世多故不幸而無以振發之也滹南
先生學博而要才大而雅識明而遠所謂雖無文王猶
興者也以為傳注六經之蠧也以之作六絰辨論孟聖
賢之志也以之作論孟辨史所以信萬世文所以飭治
具詩所以道情性皆不可後也各以之為辨而又辨歴
代君臣之事迹條分區别美惡著見如粉墨然非夫獨
立當世取古今天下之所共與者與諸人能然乎哉嗚
呼道之不明也久矣凡以羣言揜之也故卑者以陷而
高者以行怪拙者以惛而巧者以徇欲傳者如是受之
者又如是尖纖之逞而浮誕之夸吾將見天下之人一
趨于壊而巳耳如先生之學誠處之王公之貴賴以範
世填俗其庶乎道復明于今日也先生今已矣後百年
千年得一人焉食先生之餘廣先生之心能使斯文之
不墜則雖百年千年吾知其為一日也欒城李治引
滹南遺老集引
予以剽竊之學由白衣入翰林當代鉅公如趙閑閑楊
禮部滹南先生皆士林儀表人莫得見之而一旦得侍
几硯渾源雷晞顔良鄉王武升河中李欽叔亦稱天下
之選而十年得遇從游故予嘗自謂叨取科第未足為
幸而沗厠英游之末兹所以為幸也歟玉堂東觀側耳
高論日夕獲益實多然爱予最深誨予最切愈久愈親
者滹南先生一人而已先生性聰敏蚤歲力學以明經
中乙科自應奉文字至為直學士主文盟幾三十年出
入經傳手未嘗釋卷為文不事雕篆唯求當理尤不善
四六其主名節區别是非古人不貸也壬寅之春先生
歸自范陽道順天為予作數日留以手書四帙見示曰
吾平生頗好議論嘗所雑著往往為人竊去今記憶止
此子其為我去取之予再拜謝不敏明年春先生亡矣
越四年其子恕見予于燕京予盡以其書付之又二年
稾城令董君彦明益以所蔵釐為四十五卷與其丞趙
君壽卿倡議募工將&KR0866;諸板以壽其傳嘱爲引予爲先
生之學之大本諸天理質諸人情不爲孤僻崖異之論
如三老三宥五誅七出之說前賢不敢訾議而先生斷
之不疑學者當于孔孟而下求之不然殆爲不知先生
也先生諱若虚慵夫其自號云歲屠維作噩閏月初吉
日後進東明王鶚斂袵書
古之君子學博矣猶以為有弗辨辨之弗明弗措也惟
然故博而非雜乃其善學經若史羣書論議記釋具存
而世有博雅之士潜心焉者又詳說將考覈而求其是
是殆前乎諸老先生所望乎來者之盛心而余于滹南
遺老集讀而知之者以此所尊者經而于傳記百氏弗
盡信見到處擺脱窠臼而不依隨以為是非以是談經
與史則詩文以下可知也非其學之博而蘄乎辨之明
疇克爾嗚呼中原文獻之邦諸老而後百餘年未知隔
宇宙有可慨者滹南生乎其間必有遺風餘澤之沾丐
者未冺故所學論說源委則然方將抄其會余意者随
可讀書附記同異切磋究之值風雪凍指欲墜握筆復
已里興賢書院行且&KR0866;梓喜而為之識於帙之初閼逢
涒灘冬至日前荆臺冷官彭應龍翼夫序
滹南辨惑一書初江左未之聞也至元二十年古滄王
公時舉來丞是邦出于行篋始得見之興賢書院謄錄
刊行迨今十年其极為復翁所得以字多差舛恐誤讀
者欲得元本證之而王公去此陞行臺監察御史尋柄
文廣東宦轍無定雖欲求之末由也已既幸任廻道過
廬陵吾州士夫以棠隂之舊候迎公來就乞校正出脱
漏差錯字四百餘公因得改的付局刊换公又以元遺
山中州集所載滹南古律詩僅二十萹俾續卷末收書
君子幸加詳焉大德三年二月中和節雙桂書院王復
翁謹書
