滹南遺老集卷之二十六
滹南王若虚從之
君事實辨
光武封功臣鄧禹吳漢皆食四縣丁恭議曰古者封侯
不過百里強榦弱枝所以為治也今封四縣不合法
制帝曰古之亡國皆以無道未嘗聞功臣地多而滅
亡者也近世議者以光武為非予謂恭固遠慮然光
武知本之言其可廢哉治天下者無道德仁義以相
維持而欲恃區區之法制以沮奸雄而弭禍亂盖亦
難矣
東坡嘗言三國志注中好事甚多而惜其遺漏自今觀
之信然如曹操征烏桓還自謂幸勝而偏賞先諫者
可以為千古法也操一生所行類皆不道之事獨此
一節有光清史而陳夀略之豈非闕典之甚哉
先主以私憾殺張𥙿孔明表請其罪報曰芳蘭生門不
得不鋤嗚呼先主天資仁厚有古賢君之風至于此
舉乃與曺操無異惜哉
晉史山濤傳云鬲令袁毅賂公卿以求虛譽遺濤絲百
斤濤不欲為異于時受而藏于閣上後毅事露濤取
絲付吏積年塵埃印封如初王戎亦嘗受人布司隷
糾之武帝謂朝臣曰戎豈懷私苟得者正當不欲為
異耳嗚呼古人所謂不為異者不為崖異絶俗之事
而已臨財之際雖一介必有義存豈容自汚而猥之
尚同為貴哉戎本貪夫豈無足責濤既受其物矣印
封雖在何以自明且濤又嘗以盗官稻田為李憙所
劾則非真能清潔者也而史臣亦以此恕之何耶武
帝身為人主宜以節儉厲俗始自貴近而王愷與石
崇爭侈乃以己物助之戎也犯贓則為之護諱而貸
其罪天下安得不亂哉
宋文帝嘗故令諸子晚食曰欲其識有飢苦以節儉御
物唐明皇帥太子以下芟麦于宫中曰欲其知稼穡
之艱難嗚呼人主之教子當使親師傅通古今義理
既明百行自正曾謂此等可以制其心乎
宋孔熙先傳學文史兼通數術有縱横才志文帝時為
散騎侍郎不為時知憤憤不得志乃與范曄謀亂事
覺窮治望風吐欵辭氣不撓上竒其才遣人慰勉曰
以卿之才而滯于集書省理應有異志此乃我負卿
也又謂執政曰孔熙先年四十而猶為散郎安得不
作賊君子謂宋文帝于是失言矣人臣至于叛逆復
何才之足惜且士之進退自有命存縱其淹抑終身
亦當委順奈何以小不如意遂圖不軌乎由帝之言
是使狂躁之徒得以藉口而無忌惮豈所以為訓哉
嗚呼彭城王同氣之親雖犯嫌隙本無他腸尚可聽
其自親以全友爱之義重以會稽之哀祈扶令育之
死諫而帝卒殺之不疑顧乃眷眷于熙先小子人何
其心術之悖也
隋文帝每謂趙緯曰朕于卿無所爱惜但卿骨相不當
貴耳此非人主之言而亦非其本心也特綽之抗直
帝不能堪故耳
唐太宗嘗云奴告主反此弊事也謀反不能獨存必與
人共成之何患不發而使奴告耶自今有告者乃受
仍斬之君子曰太宗之立法是矣惜其猶以利害言
也夫以奴告主理所不容自當禁之縱使無由得發
亦豈可許乎乃不學之過也
唐太宗錄囚有劉恭者頸有勝文自云當勝天下坐是
繋獄帝曰天將興之非朕所能除若無天命勝文何
為乃釋之齊人段志充請帝致政于太子大臣乞誅
之詔曰朕之有罪是其真也若其無罪是其狂也亦
釋之此可謂寬明矣然于李君羡則以䜟記之文而
殺劉洎則以廢立之語而殺或怪其不能以斯心加
諸彼是不然恭志充軰凡人皆知其不足道故無所
動其心君羡與洎則觸其真諱惡之機故不能自克
耳武后能容蘇安恒而不容魏元同劉禕之亦是類
也
唐明皇酺宴命三百里内刺史縣令各率所部音樂集
于樓下以較勝負懷州刺史以車載樂工數百皆衣
文綉服箱之牛皆為虎豹犀象之状魯山令元德秀
惟遣樂工數人連𬒮而歌于蒍于上曰懷之人其塗
炭乎立以刺史為散官君子曰城中好高髻四方高
一尺明皇耽于淫樂天下方且風靡而傚之而又親
詔守令責其角勝則彼惟知求勝以取悅盖亦不足
怪也乃因德秀之諷而罰懷州刺史信有過矣而導
之者獨無罪乎卒不自克至于寇亂父興中原受祻
而不可觧塗炭者豈止懷州之人哉
憲宗朝李絳李吉甫數爭論于上前禮部尚書同平章
事權德輿居中無所可否上鄙之德輿罷守本官范
氏唐鑑稱其明慵夫曰憲宗黜德輿誠是然吉甫謟
邪屢為絳所屈帝常直絳而謂吉甫專為悅媚則其
可鄙盖甚于德輿矣顧乃存之而不去其後絳亦罷
免而吉甫獨寵任終身至以議謚貶張仲方而特賜
曰忠何其眷之深歟然則帝之明未足多也
憲宗元和三年求試賢良方正舉人牛僧孺李宗閔皇
甫湜深陳時政之失皆後高第上亦嘉之詔中書優
與處置宰臣李吉甫惡其言直泣訴于上且誣考官
不公上乃貶諸考官而僧孺等久之不調慵夫曰三
子以直言應詔其心非有他也帝既嘉之即當擢用
而施行以示至公其誰敢議顧乃徇吉甫之私情而
為之報怨牛李之隙有自來矣帝每以朋黨疑臣下
而不知巳爲朋黨之根也
唐武后時徐元慶父爽爲縣尉趙師韞所殺元慶復手
殺師韞后欲赦死陳子昂議以爲枕戈讎敵人子之
義誅罪禁亂王法之綱非義不可訓人亂綱不可明
法且元慶所以能義動天下者以其忘生而反于德
也若釋之以利其生是奪其德虧其義非所謂殺身
成仁全死忘生之節宜正國之典寘之以刑然後旌
其閭墓可也時韙其言後柳子厚駁之曰旌與誅不
得並誅其可旌則黯刑旌其可誅則壊禮若師韞以
私怨虐非辜州牧不知罪刑官不知問而元慶能報
之是守禮而行義也執事者宜有慚色將謝之不暇
而又何誅其或父不免于罪而師韞之誅不愆于法
是死于法而非死于吏讐天子之法而戕奉法之吏
是悖驁而凌上也執而誅之所以正邦典而又何旌
當取公羊受誅不受誅之義以斷之元和中梁悦報
父讐殺秦杲報有司曰據禮經則義不同天徵法令
則殺人者死禮法二事皆王政之大端宜令詳議韓
退之曰聖人丁寕其義于經而深沒其文于律將使
法吏一斷于法而經術之士得引經而議也宜定其
制凡復父讐者事發具申尚書省集議奏聞酌其宜
而處之勅杖悅一百流循州明皇時張瑝張秀亦以
父讐殺楊汪議者多言宜加矜宥張九齡欲活之而
裴耀卿李林甫以為亂國法帝然之謂九齡曰孝子
之情義不顧死殺人而赦此塗不可啓也乃下勅曰
國家設法期于止殺各伸為子之志誰非徇孝之人
展轉相讐何有限極臯陶作士法在必行曾参殺人
亦不可恕使河南府杖殺之考比三事惟明皇所處
為不可易子昂等議似高要非正法盖禮記周官及
公羊氏復讐之說皆亂世事不足信也
楚靈王聞羣公子被殺自投于車下曰人之爱其子亦
如余乎侍者曰甚焉王曰予殺人子多矣能無及此
乎唐文宗惑楊賢妃之譖幾廢太子永已而永暴薨
後帝因觀樂見童子緣橦而其父來往走其下泫然
流涕曰朕為天子不能全一子乃誅教坊宫人嘗構
害太子者十數人嗟夫惻隐之心人皆有之父子之
道出于天性靈王因巳子之死而始悟殺人子之為
非文宗見他人之爱子而後知巳子不全之可恨者
昏蔽如此宜其懵于天下之理也
温公極稱周世宗之美而曰大功未成中道而夭盖太
平之業天將啓聖人而授之非人謀之所及予謂温
公歸之天數是矣以爲將啓聖人則媚主之辭也世
宗天資豈宋祖之所敢望而如宋祖者其足謂之聖
人乎使世宗而在太平之期可以立待何必宋祖哉
宋主征李煜煜遣徐鉉朝京師言其師出無名且曰煜
以小事大如子事父未有過失奈何見伐宋主曰爾
謂父子爲兩家可乎鉉無以對而退歐公載其事于
五代史而論之曰嗚呼大哉何其言之簡也王者之
興天下必歸于一統可來者來之不可者伐之期于
掃蕩一平而後巳周世宗征淮南詔捃摭前事務較
曲直以為辭何其小哉慵夫曰歐公之言過矣自古
出師未嘗無名而加人之罪者必有辭而後可曲直
之理正所當較也宋主此舉果何名而何辭哉偶鉉
及父子之喻因得以是而折之夫父子固不當為兩
家矣而宋之與唐何遽有父子之分哉天下非一人
之所獨有也此疆彼界容得分據而並立小事大大
保小亦各盡其道而已有罪則伐無罪則巳自三代
以來莫不然豈有必皆掃蕩使歸于一統者哉世宗
既服江南清源節度使劉從效請置進奏院于京師
直隷中朝詔報曰江南近服方務綏懷卿若置邸上
都與彼抗衡受而有之罪在于朕勉事舊君且宜如
故如此則于卿䔍始終之義于朕盡柔遠之宜鍾謨
入貢帝問曰江南亦治兵修守偹乎對以不敢帝曰
向時則為仇敵今日則為一家大義以定保無他虞
然人生難期至於後日事不可知歸語汝主可及吾
時完城郭繕甲兵據守要害為子孫計世宗德度如
此其視宋主何啻天壌而反以較曲直為小乎宋主
之初出師撫曹彬背曰會取會取彼本無罪只是自
家著他不得此則情實之語也歐公一代正人而曲
媚本朝妄&KR0918;主闕在臣子之義雖未為過而史書垂
世之言安可不出于大公至正耶不載可也
唐將劉臣容討黃巢幾擒而後縱之曰國家喜負人不
若留賊以為富貴之資議者議其以鷹犬自期其言
誠是然如巨容軰何足責哉宋主太祖命曹彬平江
南許以使相及回惟賜錢五十萬曰更為朕平太原然
後與卿此非以鷹犬使人耶而宋儒每稱其吝惜名
器夫人君之于臣遇之以禮而示之以誠故人樂為
之用果惜名器則如勿許然宋祖素多權詐本不為
名器計也嗚呼使彬而君子何必以此待之如其小
人則亦不復肯盡力矣嘗以彬之行事考之盖所謂
君子者則宋祖非惟失所以使人而又見其不能知
人也
滹南遺老集卷之二十六
