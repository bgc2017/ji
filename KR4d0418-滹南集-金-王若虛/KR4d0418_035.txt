滹南遺老集卷之三十五
滹南王若虛從之
文辨
退之盤谷序云友人李愿居之稱友人則便知爲巳之
友其後但當云予聞而壯之何必用昌黎韓愈字柳
子厚凌凖墓誌既稱孤某以其先人善予以誌爲請
而終云河東柳宗元哭以爲誌山谷劉明仲墨竹賦
既稱故以歸我而斷以黃庭堅曰其病亦同盖予我
者自述而姓名則從旁言之耳劉伶酒德頌始稱大
人先生而後稱吾東坡黠鼠賦始稱蘇子而後稱予
蘇過思子臺賦始稱客而後稱吾皆是類也前軰多
不計此以理觀之其寔害事謹于為文者當試思焉
崔伯善嘗言退之送李愿序粉白黛綠一節當删去以
為非大丈夫得志之急務其論似高然此自富貴者
之常存之何害但病在太多且過于浮豔耳餘事皆
略言而此獨說出如許情狀何邪盖不唯為雅正之
累而于文勢亦滯矣其于爲人賢不肖何如也多却
於字
退之行難篇云先生矜語其客曰某胥也某商也其生
某任之其死某誄之予謂上二某字胥商之名也下
二某字先生自稱也一而用之何以别乎又曰某與
某何人也任與誄也非罪歟皆曰然然者是其言之
辭也令先生問胥商之爲人何如巳之任誄當否其
意未安取决于衆而皆以爲然何所是而然之哉又
云其得任與誄也有由乎抑有罪不足任而誄之邪
先生曰否吾惡其初又云先生之所謂賢者大賢歟
抑賢于人之賢歟齊也晉也且有二與七十而可謂
今之天下無其人邪又云先生之與者盡于此乎其
皆賢乎抑猶有舉其多而没其少者乎先生曰固然
吾敢求其全其問荅之間所下字語皆支離不相應
觀者試詳味之
退之行難篇言取士不當求偹盖言常理無甚高論而
自以為孟子不如其矜持亦甚矣
退之原道云寒然後為之衣飢然後為之食木處而顛
土處而病也然後為之宫室三然後字慢却本意又
云責冬之裘者曰曷不為葛之之易責飢之食者曰
曷不為飲之之易葛之飲之多却之字
凢作序而併言作之之故者此乃序之序而非本序也
若記若詩若誌銘皆然人少能免此病者退之原道
等篇未云作原道原性原毁歐公本論云作本論猶
贅也
退之送温處士赴河陽軍序云洛之北涯曰石生其南
涯曰温生全篇皆從傍記錄之辭而其未云生既至
其為吾以前所稱為天下賀以後所稱為吾致私怨
于盡取此乃方與他人言而遽與本人語亦有方與
本人語而却與他人言者自古詩文如此者何可勝
數哉
伯樂一過冀北之野而馬群遂空夫冀北馬多天下伯
樂雖善知馬安能遂空其群邪觧之者曰吾所謂空
非無馬也無良馬也此一吾字害事夫言群空及觧
之者自是兩人而云吾所謂却是言之者自觧也若
作彼字其字故云所謂空者吾謂空者皆可矣又云
生既至拜公于軍門其為吾以前所稱為天下賀以
後所稱為吾致私怨于盡取也二為吾字當去其一
退之評伯夷止是議論散文而以頌名之非其體也
退之送石處士序云河陽軍節度御史大夫烏公為節
度之三月重却節度字但作至鎮到官莅事之類可
也又云先生仁且勇若以義請而彊委重焉其何說
之辭之字不妥又云先生起拜祝辭曰敢不敬蚤夜
以求從祝規當去祝辭字
退之論時尚之弊云每為文得意人必怪之至應事俗
作下筆自慙者人及以為好王元之嘗謂祭裴少卿
文當是盖得之矣然顔子不貳過論亦此類耳而置
集中何也
退之祭柳子厚文云嗟嗟子厚而至然耶自古莫不然
我又何嗟而其下復用嗟字似不可也
石鼎聯句詩序云斯須曙鼓動鼕鼕何必用鼕鼕兩字
當削去之
李于墓誌銘豚魚難三者古以飬老反曰是皆殺人不
可食一筵之饌禁忌十常不食二三多却不食二字
師說云萇弘師襄老𣆀郯子之徒其賢不及孔子孔子
曰三人行必有我師此兩節文理不相承
圩者王承福傳云又曰粟稼而生者也又字不妥盖前
無承福語也
猫相乳說云客曰王功德如是祥祉如是其善持之也
可知巳既巳因叙之以為猫相乳說云爾既巳字不
妥爾字亦贅
仲長統贊云自謂高幹有雄志而無雄才自字不妥言
嘗可也
樊紹述墓誌云紹述于斯術其可謂至于斯極者矣斯
極字殊不愜古人或云何至斯極者言若是之甚耳
非極至之極也
退之論許遠之事云城壞其徒俱死獨蒙愧恥求活雖
至愚者不忍為嗚呼而謂遠之賢而為之邪而字上
著不得嗚呼字
猫相乳說云猫有生子同日者其一母死焉有二子飲
于死母母且死其鳴咿咿母且死一句贅而害理且
字訓將也
薛公逹墓誌云鳳翔軍帥䛀的命射君三發連三中中
輙一軍大呼以笑連三大呼笑下五字似不須用史
記云陳平從攻陳豨黥布凢六出竒計輙益邑凡六
益封亦此類
邵氏聞見錄云嘗得退之薛助教誌石與印本不同挾
一矢作指一矢甚妙又得李元賓墓銘亦與印本不
同印夲云文高乎當世行過乎古人竟何為哉石本
乃作意何為哉益歎石本之語妙子謂指字太做造
不若挾之自然意字尤無義理亦只當作竟邵氏之
許殊未當也苑荆産云碑本盖初作時遂刻之中間
或有未安他日自加點定未可知也若初本不同當
擇其善者取之不必專以石刻為正此說盡矣
陳後山云退之之記記其事耳今之記乃論也予謂不
然唐人本短于議論故每如此議論雖多何害為記
盖文之大體固有不同而其理則一殆後山妄為分
别正猶評東坡以詩為詞也且宋文視漢唐百體皆
異其開廓横放自一代之變而後山獨怪其一二何
邪
後山詩話云黃詩韓文有意故有工左杜則無工矣然
學者必先黃韓不由黃韓而爲左杜則失之拙易此
顛倒語也左杜冠絶古今可謂天下之至工而無以
如之矣黃韓信美曾何可及而反憂學者有拙易之
失乎且黃韓與二家亦殊不相似初不必由此而爲
爲彼也陳氏喜爲高論而不中理每每如此
丹陽洪氏注韓文有云字字有法法左氏司馬遷也予
謂左氏之文固字字有法矣司馬遷何足以當之文
法之疎莫遷若也
柳子厚謂退之平淮西碑猶有帽子頭使巳為之便說
用兵伐叛此争名者忌刻妄加詬病耳其寔豈必如是
論而今世人往往主其說凡有議論人者輙援是以
駁之亦已過矣
劉禹錫評叚文昌平淮西碑云碑頭便曰韓弘為統公
武為將用左氏欒書將中軍欒壓佐之文勢也又是
仿班固燕然碑樣别是一家之美嗚呼劉柳當時訊
病退之出于好勝而争名其論不公未足深怪至于
文昌之作識者皆知其陋矣而禹錫以不情之語妄
加推獎盖在傾退之故因而為之借助耳彼真小人
也哉
東坡嘗欲效退之送李愿序作一文每執筆輙罷因笑
曰不若且讓退之獨步此誠有所譲耶抑其寔不能
邪盖亦一時之戲語耳古之作者各自名家其所長
不可強而同其優劣不可比擬而定也自今觀之坡
文及此者豈少哉然使其必模仿而成亦未必可貴
也
邵氏云韓文自經中來柳文自史中來定自妄說恰恨
韓文皆出于經柳文皆出于史或謂東坡學史記戰
國策山谷耑法蘭亭序者亦不足信也
世稱李杜而李不如杜稱韓柳而柳不如韓稱蘇黃而
黃不如蘇不必辨而後知歐陽公以為李勝杜晏元
獻以為柳勝韓江西諸子以為黃勝蘇人之好惡固
有不同者而古今之通論不可易也
晏殊以為柳勝韓李淑又謂劉勝柳所謂一蠏不如一
蠏
柳子厚放逐既久憔悴無聊不勝憤激故觸物遇事輙
弄翰以自託然不满人意者甚多若辨伏神憎王孫
罵尸蟲斬曲几哀溺招海賈之類苦無義理徒費雕
鎸不作可也黔驢等說亦不足觀
罵尸蟲文意本責尸蟲而終之以祝天帝首尾相背矣
捕蛇者說云呌囂乎東西隳突乎南北殊為不美退之
無此等也子厚才識不减退之然而令人不爱者惡
語多而和氣少耳
滹南遺老集卷三十五
