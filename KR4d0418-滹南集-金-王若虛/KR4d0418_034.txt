滹南遺老集卷之三十四
滹南王若虚從之
文辨
相如上林賦設子虚使者烏有先生以相難荅至亡是
公而意終盖一賦耳而蕭統别之為二統不足怪也
至遷固為傳亦曰上覽子虚賦而善之相如以為此
乃諸侯之事故别賦上林何哉豈相如賦子虚自有
首尾而其賦上林也復合之為一邪不然遷固亦失
也
張衡二京一賦也而文選析為二首左思三都一賦也
而析為三首若以字數繁多一卷不能盡之則不當
稱某京某都而各云一首也豈後人編輯者之誤而
不出于統歟然世說載庾亮評庾闡南都賦謂可以
三二京而四三都又何也
晉宋書載淵明歸去來辭云善萬物之得時感吾生之
行休已矣乎寓形字内復幾時曷不委心任去留胡
為皇皇欲何之已矣乎之語所以便章而為斷猶系
曰亂曰之類則與上文不相属矣故當以時字之字
為韻其留字偶與前休字相協而已後之擬者自東
坡而下皆雜和之然則果孰為韻邪近見陶集夲作
能復幾時此為可從盖八字自是兩句耳然陶集云
胡為乎遑遑兮欲何之殆不可讀却宜從史所載也
劉禹錫問大鈞賦云楚臣天問不詶今臣過幸一獻三
售上二句脫兩字何卜賦云時乎時乎去不可邀來
不可逃淹兮孰含操夫操所以對含也上當脱三字
又云堇之毒豕苓雞首之賤毛亦有脱誤處禹錫集
文粹所載皆然安得善本而考之
東坡𣏌菊賦云或糠覈而瓠肥或梁肉而墨瘦諸本皆
同近觀秘府所藏公手書此賦無瓠墨二字固當勝
也
東坡詩論其末云嗟夫天下之人欲觀于詩其必先知
夫興之不可與比同則詩之意可以意曉而無勞而
其中又有云嗟夫人下之人欲觀于詩其必先知比
興此十六字盖重複也不惟語言為贅其于上下文
理亦自間斷此灼然可見而諸本皆無去之者盖相
承其誤而未嘗細考也
左氏文章不復可議惟状物論事辭或過繁此古今之
所知也如韓原之戰晉侯乘鄭駟慶鄭以其非土産
而諫之言其進退不可周旋不能足矣至云亂氣狡
憤隂血周作張胍僨興外彊中乾何必爾邪
左氏書晉敗于邲軍士争舟舟中之指可掬獻帝紀云
帝渡河不得渡者皆争攀船船上人以刃擽斷其指
舟中之指可掬劉子元稱邱明之體文雖缺略理甚
昭著不言攀舟以刃斷指而讀者自見其事予謂此
亦太簡意終不完未若獻帝紀之為是也
洪邁容齋隨筆云石駘仲卒有庶子六人卜所以為後
者曰沐浴佩玉則兆五人者皆沐浴佩玉石祁子曰
孰有執親之喪而沐浴佩玉者乎不沐浴佩玉此檀
弓之文也今之為文者不然必曰沐浴佩玉則兆五
人者如之祁子獨不可曰孰有執親之喪而若此者
乎似亦足以盡其事然古意衰矣慵夫曰邁論固高
學者不可不知然古今互有短長亦當參取使繁省
輕重得其中不必盡如此說也沐浴佩玉字實多雨
處夫文章惟求真是而已須存古意何為哉
邵氏云讀司馬子長之文茫然若與其事相背戾伯夷
傳曰予登箕山其上有許由冡意果何在下用冨貴
如可求雖執鞭之士吾亦為之歲寒然後知松柏等
語殊不類其事所以為宏深高古歟視他人拘拘窘
束一步武不敢外者膽智甚薄也慵夫曰許由之事
何關伯夷遷特以其議國高蹈風義略等而傳聞可
疑因附見耳然亦不足為法也若夫富貴不苟求歲
寒知松栢等語此正合其事矣安得為不類且為文
者亦論其是非當否而已豈徒以膽智為貴哉遷文
雖竒疎拙亦多不必皆可取也邵氏之言太高而過
正將誤後學予不得不辨
洪邁云司馬遷記馮唐救魏尚事其始曰魏尚為雲中
守與匃奴戰上功幕府一言不相應文吏以法繩之
其賞不行臣以為陛下賞太輕罸太重而又申言之
曰且雲中守魏尚坐上功首虜差六級陛下下之吏
削其爵罰作之重言雲中守及姓名而文勢益遒健
有力今人無此筆也予謂此唐本語自當寔錄何關
史氏之功若以文法律之則首虜差級削爵罰作之
語宜移于前而前語復換于後乃愜盖始言者其事
而申言者其意次第當如此耳重言官職姓名其寔
冗複吾未見其益健也宋末諸儒喜爲高論而往往
過正詎可盡信哉
洪邁云文之繁省者各有當史記衛青傳云校尉李朔
校尉趙不虞校尉公孫戎奴各三從大將軍獲王以
以三百戶封朔爲涉軹侯以千三百戶封不虞爲隨
成侯以千三百戶封戎奴爲從平侯前漢書但云校
尉李朔趙不虞公孫戎奴各三從大將軍封朔爲涉
軹侯不虞爲隨成侯戎奴爲從平侯减史記二十三
字然不若史記爲朴贍可喜予謂此夲不足論若欲
較之則封戶之寔當從史記而校尉之稱漢書爲勝
也
司馬遷之法最疎開卷令人不樂然千古推尊莫有攻
其短者惟東坡不甚好之而陳無已黃魯直怪歎以
爲異事嗚呼吾亦以千古雷同者爲不可曉也安得
如蘇公者與之語此哉
晉張輔評遷固史云遷叙三千年事止五十萬言固叙
二百年事乃八十萬言繁省不同優劣可知此兒童
之見也遷之所叙雖號三千年其所列者幾人所載
者幾事寂寥殘缺首尾不完往往不能成傳或止有
其名氏至秦漢乃始稍詳此正獲疎略之譏者而反
以為優乎且論文者求其當否而已繁省豈所計哉
遷之勝固者獨其辭氯近古有戰國之風耳
邵公濟嘗言遷史杜詩意不在似故佳此繆妄之論也
使文章無形體邪則不必似若其有之不似則不是
謂其不主故常不專蹈&KR0670;可矣而云意不在似非夢
中語乎
唐子西云六經已後便有司馬遷三百篇已後便有杜
子美故作文當學司馬遷作詩當學杜子美其論杜
子美吾不敢知至謂六經已後便有司馬遷談何容
易哉自古文士過于遷者何限而獨及此人乎遷雖
氣質近古以繩準律之殆百孔千瘡而謂學者專當
取法過矣
馬子才子長游一篇馳騁放肆率皆長語耳自古文士
過于遷者為不少矣豈必有觀覧之助始盡其妙而
遷之變態亦何至于是哉使文章之理果如子才所
說則世之作者其勞亦甚矣其言弔屈原之䰟云不
知魚腹之骨尚無恙者乎讀之令人失笑雖詩詞詭
激亦不應爾况可施于文邪盖馬氏全集其浮誇多
此類也
洪邁謂漢書溝洫志載賈譲治河策云河從河内北至
黎陽爲石隄激使東抵東郡平岡又爲石隄使西北
扺黎陽觀下又爲石隄使東北抵東郡津北又爲石
隄使西北抵魏郡昭陽又爲石隄激使東北百餘里
閒河再西三東凡五用石隄字而不爲冗複非後人
筆墨畦徑所能到予謂此寔冗複安得不覺然既欲
詳見其事不如此當如何道盖班氏之美不必言是
特邁過愛而妄為高論耳
退之于前人自班固以下不論以予觀之他文則未敢
知若史筆詎可輕孟堅也
楊子雲觧嘲云為可為于可為之時則從為不可為于
不可為之時則凶此不成義理但云為于可為之時
為于不可為之時或云可為而為之不可為而為之
則可矣
陳後山曰楊子雲之文好竒而卒不能竒故思若而辭
艱善為文者因事出奇江河之行順下而已至其觸
山赴谷風搏物激然後盡天下之變子雲雖竒故不
能竒也此論甚佳可以為後學之法
退之送窮文以鬼為主名故可問荅往復楊子雲逐貧
賦但云呼貧與語貧曰唯唯恐未妥也
謝靈運嘗謂天下才共一石子建獨得八斗我得一斗
古今共得一斗茆璞辨其不然慵夫曰此自狂言又
何足論然璞復云可當八斗者唯坡云亦恐不必道
坡文固未易及要不可以限量定也
凡為文有遥想而言之者有追憶而言之者各有定所
不可亂也歸去來辭將歸而賦耳既歸之事當想像
而言之今自問途而下皆追錄之語其于畦徑無乃
窒乎巳矣乎云者所以總結而為斷也不宜更及耘
耔嘯詠之事退之感二鳥賦亦然
歸去來辭本自一篇自然真率文字後人摸擬已自不
宜况可次其韻乎次韻則牽合而不類矣
庾信哀江南賦堆垜故寔以寓時事雖記聞為富筆力
亦壮而荒蕪不雅了無足觀如崩于鉅鹿之沙碎于
長平之瓦此何等語至云申包胥之頓地碎之以首
尤不成文也
杜詩云庾信文章老更成凌雲健筆意縱横今人嗤點
流傳賦未覺前賢畏後生嘗讀庾氏諸賦類不足觀
而愁賦尤狂易可怪然子美雅稱如此且譏誚嗤點
者予恐少陵之語未公而嗤點者未為過也
張融海賦不成文字其序云壮哉水之竒也竒哉水之
壮也何等陋語
滹南遺老集卷三十四
