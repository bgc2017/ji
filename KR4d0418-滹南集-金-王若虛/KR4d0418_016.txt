滹南遺老集卷之十六
滹南王若虚從之
史記辨惑
重叠載事辨
楚莊王圍鄭鄭伯迎降之辭既載于楚世家又載于鄭
世家莊王縣陳申叔時為牽牛徑田之喻既載于楚
世家又載于陳世家莊王圍宋華元告以析骨食子
之急既載于楚世家又載于宋世家陳恒殺闞止事
既詳見于齊世家而又見于田完世家陳乞立陽生
事亦然子路死難事既詳見于衞世家而又見于本
傳陳厲公齊懿仲卜田完事止宜載于完世家而又
全載于陳世家專諸刺吳王僚事止宜載于本傳而
又載于吳世家楚平王執伍奢召二子事止宜詳見
于子胥傳而又全見于楚世家子胥諫吳王之言吳
王賜死之事子胥將死之語亦止宜見于子胥傳而
楚越世家又皆載之闔廬將死属太子報越事載于
吳世家是矣而又見于子胥傳春秋書天王狩河陽
事載于孔子世家矣而又見於晉世家又見於周本
紀項羽遷義帝事既載于羽本紀而又見于高帝紀
陳平間楚君臣事既載于項羽紀而又見于本傳張
良難酈生事既載于高帝紀而又見於本傳酈生責
高祖倨見事止宜載于本傳而又見于帝紀緹縈上
書救父事載于孝文紀而又見于倉公傳近來孔毅
夫雜說論晉史王隠諫祖約弈棋事兩傳俱出謂之
繁文而嚴有翼著藝苑雌黃亦摭新唐重複事以為
病獨未見遷書之失耶
吳世家云季札聘于魯請觀周樂其言云云使于齊說
晏子曰子速納邑與政乃免于難齊國之政將有所
歸未得所歸難未息也使于鄭見子産如舊交謂子
産曰鄭之執政侈難將至矣政必及子子為國慎以
禮不然鄭國將敗適衞說蘧瑗史狗史猶公子荆公
叔發公子朝曰衞多君子未有患也適晉說趙文子
韓宣子魏獻子曰晉國其萃于三家乎將去謂叔向
曰君侈而多良大夫皆富政將在三家吾子直必思
自免于難凡此皆以見季子之明識著之可矣至魯
世家襄公二十九年云吳延陵季子使魯間周樂盡
知其意鄭世家簡公二十二年云吳使延陵季子于
鄭見子産如舊交謂曰鄭之執政侈難將至政將及
子子為政必以禮不然鄭將敗衞世家獻公後三年
云吳延陵季子使過衞見蘧伯玉史鰌曰衞多君子
其國無故晉世家平公十四年云吳延陵季子來使
與趙文子韓宣子魏獻子語曰晉國之政卒歸此三
家矣是何必哉
管蔡世家既備言武王崩成王少管蔡疑周公之為不
利故挾武庚作亂周公承以王命誅之矣而衞世家
又詳出之何若但云周公既誅管蔡乎
趙世家贊云吾聞馮王孫曰趙王遷其母倡也嬖于悼
襄王悼襄王廢嫡子嘉而立遷遷素無行信䜛故誅
其良將李牧用郭開豈不謬哉至馮唐傳稱李牧之
功曰是時趙幾覇後會趙王遷立其母倡也用郭開
䜛而誅李牧予謂趙王遷所以奪嫡而立則由其母
見嬖之故若乃信䜛而誅李牧倡何與焉此句為贅
而班書亦存之過矣
竇嬰傳云梁孝王者孝景弟也其母竇太后愛之梁孝
王朝因昆弟燕飲是時上未立太子酒酣從容言曰
千秋之後傳梁王太后驩嬰引巵進諫按帝言傳位
孝王事世家自具何不但輕道過
滹南遺老集卷之十六
