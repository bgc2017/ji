滹南遺老集卷之四十二
滹南王若虚從之
千戶賈侯父墓銘
保塞賈侯嘗識予於東垣丁酉夏六月不遠八舍致書
見招至則館其家禮意甚厚已而言曰某也不天生六
歲而失怙恃今四十年矣而未有紀述而不朽之託負
媿良深雖不及誌諸幽猶得以表其隧某既幼孤家譜
世系不復能知而先君之事幸存其大略敢丐一言以
傳信嗚呼墓有碑碑有文所從來尚矣且禮不忘其本
而孝莫大于顯親親有善而揄揚之大書深刻以申其
追慕尊崇之意此天道之自然人情之同欲而子職之
所當盡者也不亦務乎吾觀近世自一介之微稍躋貴
顯者爭先樹建以為華榮螭首龜趺亭亭相望宜我侯
之不敢緩也既辱侯知能勿成其美按公諱字巨平
祁之蒲隂人其先皆隱德不仕公長身美風姿賦性淳
篤事父母以孝悌聞待友朋以忠信稱鄉黨宗族莫不
服其德而又重氣節急患難有貸其錢者雖至百萬
不問儻期議者以為難初長兄儀次兄成憐公生父
母屬念且公等幹蠱可嘉故曲極友愛儀子弗嗣屢請
析居儀輒紿曰二親既有命書矣卒舉貲産付公州貳
高君亦謂其可妻也以女歸焉承安丁已春三月以疾
終于家享年五十九即以其月葬于里之先塋公凡四
娶皆同郡巨室子而最後為李氏尤賢淑備婦德男一
人曰輔李所出即侯也一女適宋氏男孫三女孫二人
當貞祐兵火之餘城邑幾廢遺黎無依侯以完復安輯
之功為衆所推由本縣尉至為州刺史及歸聖朝勲績
益著自招撫使累遷河北東西等路左副都元帥甲午
中朝廷更定官稱選充行軍千戶云侯儀度魁傑胷次
灑落其才術器識類皆不凡而爱民喜士為河朔稱首
盖一代之偉人也嗚呼源深則流長本根固則枝葉茂
物有常理君子每以為積善獲福之喻視履考祥以人
占天如影響之敏符契之不可無也昔有預高閭門俾
容軒盖手植庭槐期生三公者初若妄意已而果然冥
冥之中昭昭者存焉是故即其所享可以推其始之所
自來由其所為可以卜其終之所必至夫何疑哉侯以
妙年遭遇驟至顯榮富貴功名無不如志諸子岐嶷稱
其佳兒此决非出于偶然者固足以知其世積之善矣
而躬行之實不替益隆于先有光又可見其方來之報
則賈氏之餘慶殊未艾也是宜書故書之而系以銘曰
厥土惟腴厥木惟敷有崇其&KR0588;于城之隅閟之深封
之固過者必恭賈公之墓
太一三代度師蕭公墓表
太一之數興於金朝天眷閒衛郡蕭真人其始祖也靈
異之跡上動至尊勅賜觀名太一萬壽世嗣其法一再
傳而得師焉師諱志冲字用道博州堂邑人本姓王氏
祖某父某並受真人法籙師幼穎悟誦書日千言而沉
静寡言不好戲弄年十六父兄議婚師曰性喜出家不
願娶也強之不可因而逃去隱于冠氏李守竒家遂與
守竒詣衛州參二代師為門弟子始事尊宿霍子華子
華故有淹疾師侍奉惟謹前後十年無懈倦之色或衣
不觧帶者數月人以為難大定十六年朝廷普試僧道
師初密誦經文人人不知一旦中選儕類甚驚及當給
據言于考官曰師兄蕭道宗累被黜落年過四十乞以
據授道宗某方壯徐為後圖未晚也考官不許而多其
讓十七年授度保充衛州管内威儀領教門事二代師
將退席密語道宗曰吾門徒數萬而試經具戒者完顔
志寕及王某而巳志寕資雖明敏而頗輕肆非主教之
才不如王某純粹廉潔爲可属乃以爲法嗣而改姓
凡法嗣皆從蕭氏蓋祖師之訓也師素不爲辭章及升
堂諭衆随意而言悉成文理勸戒深切聽者聳然内外
相慶以爲宗門得人矣居無何有司選奏四方高德之
士𥙷住中都天長觀師首應之既而河犯郡城居人往
往他徙而本觀道衆亦旅寓于蘇門師聞而還聲望既
隆求教者接跡而至歲所傳無慮數千人先是汲縣閻
村有觀曰朝元荒廢已久而額籍具存師請諸官遷于
西門墳園之側以處其衆明年河復本觀殿宇頽毁
且盡師次第繕完尋復一新而增創者幾倍所費不貲
明昌間前尚書右丞劉公偉自大名移鎮河中道出淇
上謁師甚恭州倅移刺者先以常流待師見劉加禮心
猶疑之其後數屏人獨往而師常静坐無爲因問先生
于此有何受用師曰静中自有所得非語言可以形容
若無得者雖片時不能安况終身乎其人乃服曰劉公
誠有知矣師自重修觀舍深居簡出外人多不識其面
承安改元日食正旦父老懼災請師作醮于神霄宫士
庶畢集師少時白晳而癯至是色如紫玉目光炯然冠
佩整肅若自天而下觀者嘆仰以為真人復生也少長
貴賤悉歸禮之泰和初章廟春秋已高皇嗣未立設普
天大醮于亳之太清宫閒歲報謝師皆與焉五年河南
道士籍少既以再祈皇嗣被召過師問之師曰向來作
醮例遣重臣所在供擬多傷物命其違天意甚矣自今
宜罷之至于與醮官吏皆須禁止葷酒務行善事庶可
達誠雖然再三則凟亦恐徒勞耳籍至闕以勿遣重臣
為言上可之而令籍詣太清行事如初師與俱往既又
同赴中都太極宫誦經百日時戶部侍郎胥鼎方提控
寺觀恐師南還率朝士十餘候之曰今明主臨朝尊元
重道天長纔廢隨建此宫如師者人天眼目不容遽去
也會宫衆亦堅挽之遂勉為留七年大蝗上遣中官問
提點郭元長禳治法元長勅其徒閱道藏求之師從傍
曰道藏如海豈易討尋就使有之亦未敢必其應吾祖
真人嘗留經籙三百餘階内有秘章今可用也遂取以
進上喜曰天垂此教以利生民即命師依科作醮比行
禮大雨師呪信香一炷禱于真人其雨立止翌日有旨
問蝗絶之期對以三日據法有灑壇符而灑時當留一
面使蝗有所歸師則留其西西乃大山也及期則羣飛
入山而死詔加賞賚師固辭曰道人救物安用賞為上
曰真道人也當别議旌表郭元長告免提點職詔師繼
之仍賜號元通大師内人賈病逾年諸醫莫療上曰此
非藥餌所及前禳蝗王某殆是異人或能起之師奉命
直抵宫闈治以符水而愈宫闈非閹寺不得到盖以道
重師也衛紹即位特賜上清大洞法服一襲當時榮之
師嘗謂人生貴適意顧名雖尊顯而身甚勞浩然有休
息志乃因胥公舉汾西李大方以自代而歸實大安二
年之春也一日集衆曰祖師立教代代相承如續燈然
無有窮盡今弟子中蕭輔道者祖師再從孫吾當付之
於是退處西堂高拱淵默不復以世務關意貞祐二年
四代師主亳之太清師亦從焉四年閏七月丙午忽謂
門人曰速具湯沐吾將歸寂門人亟加冠履未畢而逝
有鶴數十旋遶久之時天氣猶暑閱餘旬而體不變八
月庚申權殯于宫之塋其日隂晦重甚衆方以時刻為
疑俄樹杪雲開如席許得以不誤已而隂晦如故又聞
香風四來送者幾萬人咸嘆異之初師之將誕也有桑
生于宅中不半歲成樹比十年其高數尋状如層樓世
所未見至是亦無故而枯相與始終尤可怪訝也師平
生無喜愠恂恂似不能言至遇事而發雖衆所難决者
三數語輒定老莊之外兼通諸史諸書而尤長于左氏
春秋其智識有大過人者享年六十六歲戒臘四十自
號元朴子云四代師字公弼既返河朔將復迎師骨以
祔于真人而求所以表其墓者俾予文之公弼一世偉
人所交皆天下之士而竊幸與之游昔已嘗為作真人
傳矣而又有兹命是不以蕪陋見鄙也義不得辭則據
其事状而具著焉
清虚大師侯公墓碣
師諱元仙字子真趙州人也大父澄以胥吏起身至河
北西路漕司掾才幹既優而行巳無玷尤以孝友著稱
議者謂不見用于時則必有得于道母殁慨然曰所以
區區塵土間者為親故也今不侍養復何為哉聞淇上
蕭真人立太一大教因往參為門弟子真人一見爱之
授名道净傳太一三元法得以便宜行化乃即本州及
真定之第各建太一堂奉持香火以符藥濟人大定二
年凡釋道之居無名額者許進輸賜之公遂投牒以在
州道院為太清觀而在府者為迎祥真人每批經籙必
先授公而後傳前後千品公曰天寶下降要當永劫流
行一日去世誰其保之密禱上真願于私属生繼嗣其
後男琳得子相貌殊常即師也生不茹葷始學語能辨
三官之像少長嬉戲則教群兒禮北斗澄大喜以為祈
禱有徵而得所託矣會朝廷鬻祠牒由是度為道士年
十四已克主大醮詞音清亮迥出一時儕輩翕然推服
明昌初以高德應詔入住中都天長觀自泰和改元國
家事祈禳連設大醮羽流極天下之選而師皆與焉仍
常居要職出諸人右功完賞賚甚渥賜紫衣德號曰觀
妙尋佩符馳傳降御香于岱嶽長白等山頃之以親老
辭歸鄉里崇慶間召住太極宫用進𥙷軍儲恩改授今
號宣宗南廵被命入汴提控上清宫勅有司一依天長
故事逾年而退未幾太清宫請爲宗主三返益勤不得
已應之時院門凌替殆莫能支加以歲賦數百斛爲病
尤甚師下車未浹旬以狀上聞悉獲蠲免衆賴其庇已
而拂袖棲遲于洧川正大庚寅正月爲士左崇等作
醮于鈞臺法事勝絶舉壇欣幸以爲未始遇也既畢將
還忽示微疾衆欲召醫候之師不許曰世緣已盡自可
長往安用療爲越三日日中命置高座面處之頋至未
刻則口占一頌舉首端坐項中戛然有聲兩手握子文
而逝時年六十九矣遠近士庶炷香拜禮者累日神色
宛如生人已酉焚化於郭西從遺命也下火之際紫雲
見其北蒼鶴十數翔舞空中移時乃散送者幾萬人莫
不以手加額嗚呼異哉其超脱明白如此亦世所罕聞
也丙戌塔于潁濱之崇真觀予素知師名而不及識每
以為恨然嘗與其門人悟詮游悟詮業履清修而讀
書好事亦落落不凡者以大元辛丑年正月二十日改
葬師于平棘縣明信鄉之鄭村原属予銘其墓渠意既
堅而竊亦樂為之道也乃叙而銘之曰
其生也爲賢其沒也爲仙人而如此足矣又何加焉
著之琬琰以永其傳
贈昭毅大將軍高公墓碣
慶源軍節度使高侯因教授王君進士陳生來見曰不
肖不天生四年而先君捐館舍訓誨不得聞奉養不及
致其爲不幸可知也逮其成長事與心違曷勝風樹之
悲顧瞻松楸未嘗不流涕太息今將刻石墓隧以垂之
無窮事實始末雖不能詳而故老所傳猶得見其爲人
之大略兹敢以託予謝非其才而請益堅重以王陳雅
故義不可辭則勉爲之叙次曰公諱顯高邑人其先皆
農隠弗耀公敦朴簡静而辭色温温接物極愷悌輕財
務施喜周困窮其事親處兄弟孝友尤篤至教人亦必
先此里閭宗戚無貴賤疎近交口稱爲吉人無間言者
明昌七年五月壬午以疾終于家享年四十即葬其鄉
之先塋夫人韓氏婦德無缺亦著賢譽後公十九年卒
子三人長曰慶終本縣丞次曰進不仕次曰添禄即節
度也男孫四人女三人正大中以節度恩特贈昭毅大
將軍夫人封號如例初節度當再罹兵火之後寇盗並
興道路蓁蕪城邑頽廢而能紏集義旅撫安遺黎内守
外攘以鳩完復之功闔境晏然遂成樂土有司嘉其能
擢柏鄉令累遷今職治聲甚美公望甚重其福禄方隆
而未艾異時所至有詎量者嗚呼積善之家必有餘慶
不及其身則在其後物有定理聖賢有成言古今有同
然之效昭乎其不可誣也今患不能為善為之未始無
徵高氏世居畎畝沒沒于常流殆與草木共腐而一旦
子孫蕃昌門地烜赫以為邦人之榮推原其自豈偶然
也哉是誠可書故揭之以勸來者而系以銘曰
身雖不顯而後也昌夀雖不永而所存者長褒䘏有
命紀述有章以播其芳以揚其光是之謂不亡
滹南遺老集卷四十二
