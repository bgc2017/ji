滹南遺老集卷之十四
滹南王若虚從之
史記辨惑(六)
姓名冗複辨
夏本記云禹之父曰鯀鯀之父曰帝顓頊顓頊之父曰
昌意昌意之父曰黃帝禹者黃帝之元孫而顓頊之
孫也禹之曾大父昌意及父鯀皆不得在帝位為人
臣劉子元史通點煩云顓頊紀中具言黃帝是顓頊
祖矣此篇云禹是顓頊孫則其上不得更言黃帝之
元孫既云昌意及鯀不得在帝位則下文不當復云
為人臣也遂除五十七字誠大中其病然遷書率皆
此類可勝道哉今略舉之如此紀既明叙啟為禹之
子矣及即位又曰帝啟禹之子衛世家既明敘蒯瞶
為出公之父矣及蒯聵立又曰是為莊公莊公者出
公之父也晉世家既明叙公子重耳為獻公之子矣
及重耳立又曰是為文公晉文公重耳晉獻公之子
也其後又曰重耳即位為晉君是為文公晉厲公八
年閏十二月欒書中行偃囚厲公迎公子周而立之
是為悼公悼公元年正月書等弑厲公智瑩迎公子
周來至絳刑雞與大夫盟而立之是為悼公魯世家
云宣公卒子成公黑肱立是為成公管蔡世家云武
王同母兄弟十人長曰伯邑考次曰武王發次曰管
叔鮮次曰周公旦次曰蔡叔度次曰曹叔振鐸次曰
成叔武次曰曰霍叔處次曰康叔封次曰冉季載季
載最少同母兄弟十人唯發旦賢左右輔文王故文
王舍伯邑考而以發爲太子是爲武王夫冉季載次
第在末自可知其最少何必更言前巳言同母兄弟
十人亦何必重舉前既偁武王發何必又云是爲武
王武王賢而立止宜入夲紀耳康叔封冉季載既見
于此矣而衛世家復云康叔名封武王同母少弟其
次尚有冉季載季載最少蔡平侯卒靈侯般之孫東
國攻平侯子而自立是爲悼侯悼侯父曰隱太子友
者靈侯之太子平侯立而殺隐太子故平侯卒而隐
太子之子東國攻平侯子而代立是為悼侯田完世
家云田乞卒子常代立是為田成子及常卒又云常
謚為成子吴王濞傳既云高帝兄劉仲之子也而又
云劉仲子沛侯濞年二十有氣力義縱傳既云縱有
姊姁以醫幸王太后而又云拜義姁弟縱為中郎若
是之類皆當為史通之所點也
史記稱人姓名冗複為甚正是不及諸史處殷紀云武
丁以雉雊而懼祖巳曰王勿憂先修政事祖巳乃訓
王曰此正當云乃訓之曰越世家云勾踐棲會稽欲
殺妻子燔寳噐觸戰以死大夫種止勾踐曰止當云
止之陳世家云孔寕儀行父請殺泄冶公弗禁遂殺
泄冶止當云遂殺之吴世家云季札使于鄭見子産
如舊交謂子産曰鄭之執政侈難將至矣止當云謂
之趙世家云自叔帶以下五世而生趙夙趙夙晉獻
公之十六年伐霍魁耿而趙夙為將伐霍中間多趙
夙字又云趙盾卒子朔嗣趙朔景公之三年朔爲晉
將下軍叔鄭中間多趙朔字季布傳云丁公爲項羽
逐窘高祖彭城西短兵接高祖急顧丁公曰兩賢豈
相厄哉于是丁公引兵而還漢王遂觧去及項羽滅
丁公謁見高祖高祖以丁公徇軍中丁公爲項王臣
不忠使項王失天下者乃丁公也遂斬丁公曰使後
世爲人臣者無效丁公安用許多丁公字耶蕭相國
世家贊云蕭相國何于秦時爲刀筆吏錄錄未有竒
節及漢興依日月之末光何謹守管籥因民之疾奉
法順流與之更始謹守管籥上多却何字周昌嘗燕
時入奏事高帝方擁戚姬昌還走帝逐得騎周昌項
止當云騎其項高后使使召周昌周昌至謁高后高
后怒而罵周昌止當云既至后怒而罵郅都為中尉
丞相條候至貴倨也而都揖丞相止當云都揖之臨
江王徵詣中尉府對簿臨江王欲得刀筆為書謝上
而都禁吏不予魏其侯使人以間予臨江王多兩臨
江王字止當云欲得刀筆以間予之竇太后中都以
漢法于是遂斬郅都止當云于是斬之主父偃傳云
是時徐樂嚴安俱上書言世務各一事徐樂曰云云
嚴安上書曰云云重却上書二字天子召見三人乃
拜主父偃徐樂嚴安為郎中止當云俱拜為郎中偃
以齊主自殺下吏上欲勿誅公孫弘曰主父偃本首
惡陛下不誅主父偃無以謝天下乃遂族主父偃止
當云不誅無以謝天下遂族之張湯傳云上疑湯有
姦問湯湯不謝湯又作驚多一湯字董仲舒傳云弟
子以次相受業或莫見其面盖三年董仲舒不窺于
園何必更言姓名郭觧得罪公孫弘議當大逆無道
遂族郭觧翁伯翁伯觧之字也傳首既著之次尤爲
贅
劉子元駁遷書曰宋世家初云襄公即位而仍謂宋襄
公吴世家云闔閭越世家云勾踐皆于其號上加吴
王越王字句句未嘗捨之其論甚當然此乃遷全體
之病也凡稱某王類加國號凡舉人名每連姓氏冗
複蕪穢最是不滿人意處班范而下乃始淨盡焉
滹南遺老集卷十四
