重校正唐文粹卷第三十之上
吳興姚鉉纂
表奏書䟽庚(檄露布附揔七首)
奏五
兵機四
論渾瑊李晟等諸軍兵馬不要指授方略狀
收河中後請罷兵狀
初收城後請不誅鳳翔軍將趙貴先狀
論請不替鳳翔節度使李楚琳狀(巳上並陸贄)
論功一
論神兵軍大揔管狀(張說)
檄一(附)
爲徐敬業以武后臨朝移諸郡縣檄(駱賓王)
露布一(附)
破朱泚露布(于公異)
論渾瑊李晟等諸軍兵馬不要指授方略狀陸贄
右欽淑奉宣聖旨省卿所奏蕃軍退歸及關中體勢理皆切當甚
慰朕懷然渾瑊李晟等諸軍須有商量規畫令其進取朕見欲遣
使宣慰卿宜審細條流速奏來者臣聞將貴專謀兵以竒勝軍機
遥制則失變戎帥稟命則不威是以古之賢君選將而任分之於
閫誓莫干也授之以鉞俾專斷也夫然故軍敗則死衆戰勝則策
勲不用刑而師律貞不勞慮而武功立其於委任之體豈不博大
哉其於責成之利豈不精覈哉自昔帝王之所以夷大難成大業
者由此道也其或疑於委任以制斷由巳爲大權昧於責成以指
麾順旨爲名將鋒鏑交於原野而決策於九重之中機會變於斯
須而定計於千里之外違令則失順從令則失宜失順則挫君之
嚴失宜則敗君之衆用捨相礙否臧皆凶上有掣肘之譏下無死
綏之志其於分畫之道豈不兩傷哉其於經綸之術豈不都謬㦲
自昔帝王之所以長亂繁刑喪師蹙國者由此過也兹道得失兵
家大樞當今事宜所繫尤切蓋以寇盜充斥乘輿播遷人心有觀
變之摇王室無自固之重秦梁迴繚千里而遥臨之以威則力勢
不制授之以策則阻遠不精頃者驟降詔書教諭羣帥事無大小
悉爲規裁及乎章表陳誠使臣復命進退遟速率乖聖謀豈皆樂
於違忤哉亦由傳聞與指實不同懸筭與臨事有異故也設使其
中或有肆情奸令者陛下能於此時戮其違詔之罪乎臣竊恐未
能也陛下復能奪其兵而易置將帥乎臣亦恐未能也是則違命
者旣不果行罰從命者又未必叶宜徒費空言秪勞睿慮匪惟無
益其損實多何則時方艱屯下凌上替凡在執干戈而衛社稷者
皆自謂勲業由巳義烈發心安於專行病於羈制陛下宜俯循斯
意因而委之遂其所安護其所病敦以付授之義固以親信之恩
假以便宜之權待以殊常之賞其餘細故悉勿關言所賜詔書務
從簡要愼其言以取重深其託以示誠言見重則君道尊託以誠
則人心感尊則不嚴而衆服感則不令而事成其勢當令智者騁
謀勇者奮力小大咸極其分賢愚各適其懷將自效忠兵自樂戰
與夫迫於驅制不得巳而從之者志氣何啻百倍哉夫君上之權
特異臣下惟不自用乃能用人其要在順於物情其契在通於時
變今之要契頗具於兹儻蒙究思或有可取謹奏
收河中後請罷兵狀
昨日欽淑奉宣聖旨示臣馬燧渾瑊等奏平懷光收河中事狀兼
令臣商量須作何處置令欽淑奏來者兇梗殱盪關畿廓淸實聖
謀廣運之功亦宗社無疆之祚應須處置大略巳附欽淑口陳展
轉傳言恐未盡意謹復薦其固陋願陛下少留察焉臣聞禍或生
福福亦生禍喪有得之理得有喪之端故晉勝鄢陵范爕祈死吳
剋勁越夫差啓殃是知禍福不可以屢空徼幸不可以常覬居福
而慮禍則其福可保見得而亡喪則其喪必臻臣竊懼諂䛕希旨
之徒險躁生事之輩幸兇醜覆亡之會揣英主削平之心必將競
效甘言誘開利欲謂王師所向莫敵謂餘孽指顧可平請迴蒲坂
之戈復起淮沂之役斯議一啓必有亂階故微臣姑以生禍爲憂
而未敢以獲福爲賀也何則建中之難其事可徵始以蓄憾而隘
於含容或以亟勝而輕於戰伐故文喜之討涇上瘡痛未平崇義
之征漢南芟夷繼起阻命之帥非不誅也伐叛之師非不克也介
焉之斷非不堅也赫斯之怒非不逞也然以人不見恤惟戮是聞
有辜無辜莫敢自保是以抱釁反側者懼鈇鉞之次加畏禍危疑
者慮猜譖之交及遂乃螽結以拒討狼顧以背恩彌兩河而亘淮
夷盪三輔而盜京邑鑾輅爲之再駕行宫至於合圍于時海内大
摇物情幾去天命莫保於寸晷王威不出於一城邦國之杌&KR2419;艱
屯綿綿聮聮若苞桑綴旒幸而不殊者屢矣勢之危窘實足寒心
非有曩時熊羆翕習之師雷霆奮發之勢武庫劒戟之利帑藏財
賦之殷其所以施令率人取威定亂比於建中之始豈不至微哉
然而陛下懷悔過之深誠降非常之大號知黷武窮兵之長亂知
急征重歛之勦財知殘人肆欲之取危知違衆率心之稔慝知蒸
庶困極之興怨知上下鬱堙之失情德音漁然與之更始所在宣
敡之際聞者莫不涕流雖或兇獷匪人亦必爲之歔欷誠之動物
乃至於斯懷裊鴟以好音消䘲沴爲和氣由是姦回易慮黎獻歸
心假王叛換之夫削偽號以請罪觀釁首竄之將壹純誠以效勤
流亡凍餒者希保於室家屯戍戰爭者冀全其性命德澤將竭而
重霈君臣巳絶而更交天下之情翕然一變曩討之而愈叛今釋
之而畢來曩以百萬之師而力殫今以咫尺之詔而化洽是則聖
王之敷理道服暴人任德而不任兵明矣羣帥之悖臣禮拒天誅
圖活而不圖王又明矣尚恐陛下以臣言之略而未喻也請復循
其本而申備之往以河朔靑齊同惡相扇擁戎據土易化不庭陛
下恥王化之未同忿姦慝之靡格於是發六軍神策河陽河東澤
潞朔方之騎士以徂征于北命永平汴宋幽隴江淮閩嶺之將卒
以奮伐干南罄國家廩帑以贍軍悉公私廏牧以張武筭歛周於
萬類徵徭被於八荒勞巳甚矣威亦盛矣旣而曠日綿歲老師費
財兩河之寇患有加無瘳而邦本已殆覆矣洎涇卒唱亂泚戎搆
災豺狼整居於禁闈猰㺄擇肉於馳道河朔問罪之衆布路而歸
宗郊伏順之師守壘不暇于斯之亂海内沸騰儻有問鼎之雄圖
淊天之巨猾幸災乘閒何所不爲旣而悅納之儔咸自歛縮内無
非望之議外無軼境之侵及聞天澤滌瑕制書復爵曾不蔕芥望
風𣢾降爭馳表章唯恐居後跡其素志於此可知是皆假兵救死
之流戀土偷安之輩懷生畏死蠢動之大情慮危求安品物之恒
性有天下而子百姓者以天下之欲爲欲以百姓之心爲心固當
遂其所懷去其所畏給其所求使家家自寧人人自遂家苟寧矣
國亦同焉人苟遂矣君亦泰焉是則好生以及物者乃自生之方
施安以及物者乃自安之術濟彼於死地而求此之久生也從古
及今未之有焉措彼於危地而求此之久安也從古及今亦未之
有焉是以昔之聖王知生人之所樂而巳亦樂之故與人同其生
則上下之樂兼得矣聖王知安者人之所利而巳亦利之故與人
共其安則家國之利兩全矣其有反易常理昏迷不恭則當外察
其崛強之由内省於撫馭之失脩近以來遠檢身而率人故書曰
惟干戈省厥躬又曰舞干羽于兩階七旬有苗格孔子曰遠人不
服則脩文德以來之旣來之則安之此其證也如或昧於懷柔務
在攻取不徵教化之未至不疵誠感之未孚惟峻威是臨惟忿心
是肆視人如禽獸而曝之原野輕人如草芥而勦之銛鋒叛者不
賓則命致討討者不克則將議刑是使負釁者懼必死之誅奉辭
者慮無功之責編甿以困於杼軸而思變士卒以憚於死喪而念
歸萬情相攻亂豈有定一夫不率闔境罹殃一境不寧普天致擾
兵挐禍結變起百端故孔子曰遠人不服而不能來也邦分崩離
㭊而不能守也而謀動干戈於邦内吾恐季孫之憂不在顓臾而
在蕭牆之内矣此蓋必然之常理至當之格言足以爲朗鑑元龜
貫百王而不易者也事之至此得無懼乎夫理有必然則殊途歸
於同轍言有至當則異代應如合符頃以東北孼徒職貢廢闕陛
下忿其違命大舉甲兵至令逆泚誘姦乘釁而動所備之宼猶遠
介於河山不虞之戎巳竊發於都輦蕭牆之戒不其信歟世典垂
訓旣如彼近事明驗又如此所以德音叙哀痛之情悔征伐之事
引衆慝以咎巳布明信以示人旣往之失畢懲莫大之辜咸宥約
之以省賦誓之以息兵由是億兆汗人四三叛帥感陛下自新之
旨悅陛下盛德之言革面易辭且脩臣禮其於深心密議固亦未
盡坦然必當聚黨而謀傾耳而聽觀陛下所行之事考陛下所誓
之言若言與事符則遷善之心漸固儻事與言背則慮禍之態復
興自京邑底寧乘輿旋返屬懷光繼亂天討又行息兵之言我則
未復山東羣帥所以未敢生辭者蓋爲河中之地密近王城迫於
朝夕之虞不得不翦除之爾今若改轅移旆復指淮西則淮西元
兇必將䛘脅其同惡之徒閒說於新附之帥謂之曰奉天息兵之
旨乃因窘急而言朝廷稍安必復誅伐是以朱泚滅而懷光戮懷
光戮而希烈征希烈儻平禍將次及則彼之蓄素疑而懷宿負者
能不爲之動心故心旣動則盈其喪身覆族之憂憂旣盈則慮以
脣亡齒寒之病夫病同者雖胡越而相慜憂同者不邀結而自親
河朔靑齊固當響應建中之禍勢必重興以國家再造之初當羣
孼息肩之後迭來鳴吠或肆奔衝討之則我力未遑縱之乃宼患
斯甚臣愚竊以爲禍非細未審陛下何方以待之若有其方悔之
可也如其未有願陛下勿輕易焉凡將圖終必在愼始禍機一發
難可復追臣請粗陳當今維馭之所宜惟聖主省擇萬一夫君之
大柄在惠與威二者兼行廢一不可惠而罔威則不畏威而罔惠
則不懷苟知夫惠之可懷而廢其取威之具則所敷之惠適足以
示弱也其何懷之有焉苟知夫威之可畏而遺其施惠之德則所
作之威適足以召敵也其何畏之有焉故善爲國者宣惠以養威
蓄威以尊惠威而能養則不挫惠而見尊則有恩是以惠與威交
相畜也威與惠互相行也人主之欲柔遠人而服強暴不明斯術
之要莫之得焉今皇運中興天禍將悔以逆泚之偷居上國以懷
光之竊保中畿歲未再周相次梟殄實衆慝驚心之日羣生改觀
之時威則巳行惠猶未洽誠宜上副天眷下收物情布恤人之惠
以濟威乘滅賊之威以行惠宥河中染汙之黨悉無所問赦淮右
僭逆之罪咸與惟新蠲貸疲甿休罷戰士符往歲息兵之令以彰
信丕大君含垢之德以布仁俾萬姓皆曰大哉王言又曰一哉王
心如是則威不用而畏如神明惠不費而懷如父母凡在危疑懷
懼者必將曰淮右僭逆之罪且赦矣吾屬何患焉凡在脅從同惡
者必將曰河中染汙之黨且宥矣吾屬何疚焉凡在倦苦思安者
必將曰吾君有戰勝之師抑而不騁信乎其罷征矣凡在凋殘望
理者必將曰吾君有載勝嫉亂之憤忍而不攄信乎其恤隱矣天
下之心若此而禍不息理道不行者無之臣所未敢保其必從唯
希烈一人而巳揆其私心非不願從也想其潛慮非不追悔也但
以猖狂失計巳竊大名雖荷陛下全宥之恩然不能不自&KR0804;於天
地之間耳緃未順命斯爲獨夫内則無辭以起兵外則無類以求
助其計不過厚撫部曲偷容歲時雖欲陸梁勢必不致陛下但敕
諸鎮各守封疆彼旣氣奪筭窮是乃狴牢之虜不有人禍則當鬼
誅朝廷務崇德以待之臣固知其必不逃於所揣矣古所謂不戰
而屈人之兵者斯之謂歟今若不顧機宜復興戎役瀆威而蔑惠
捨易而即難是棄明信而務忿心假敵辭而資宼援窮者不暇恤
勞者不得居國之安危或未可保此乃成敗理亂之所繫願陛下
難之愼之區區上干憂惜在此儻蒙過納狂瞽不疑所行謹當草
其招諭之辭詳陳備禦之畫伏俟宣許方敢以聞謹奏
初收城後請不誅鳳翔軍將趙貴先狀
右欽淑奉宣聖旨前者共卿商量趙貴先欲恕其罪朕朝來更問
諸將皆云貴先順從朱泚即是逆人合依常刑不可寬捨衆意如
此應難釋放卿宜知悉者臣愚以爲貴先從逆之罪法當不容貴
先陷身之由情則可恕陛下所議矜宥原其情也諸將所請誅戮
據於法也據法而除君之惡者人臣之常志原情而安衆之危者
人主之大權臣主之道旣殊通執之方亦異言皆有當體各有宜
事或相駮而無傷此之謂也往以襄城告急詔令隴右發兵齊映
率衆東行貴先即其部將于時軍至昭應適遇駕幸奉天齊映馳
歸鳳翔貴先獨主營幕進無揔帥退閡亂兵遂爲賊泚所招紿以
同迎鑾輅泚旣反狀未露貴先安得勿從巳受邀留遂遭刧制身
縻僞職兵隸兇徒雖在賊中亦不見任首末事跡簡在天心臣並
親承德音非獨聞於傳說其於情狀頗足哀矜所丁受責之辜惟
有不能守節而死爾貴先儻能死節即是忠烈之徒固獲襃旌豈
資寬捨凡所議讞蓋緣獄疑罪疑惟輕實編令典脅從罔理亦載
聖謩況復懷光未殱希烈猶熾遭罹誘陷其類寔繁今京邑初平
皇猷更始乃是汚俗觀化之日聖王布德之時所用刑章尤宜審
愼一輕一重理亂攸生宥之以恩則自新者咸思歸命斷之以法
則懷懼者姑務偷生衆心旣偷賊勢斯固不忍一朝之忿而貽累
歲之憂苟徇匹夫之談免興億衆之役爲計若此夫何利之有焉
曩者羯胡亂華染汚士吏肅宗興復累降赦書罪止渠魁餘無所
問河朔遺孼旣聞德澤之弘被且幸脅汚之見原人人皆自怨尤
各悔歸國之晚及乎三司按罪繼用嚴科未降之流復喜得計慶
緒將消而再結思明巳附而重攜浸長厲階至今爲梗豈不以任
法吏而虧權道小不忍而亂大謀者乎昔漢高帝旣定四方見諸
將往往竊語謀反及問張良曰爲之柰何良曰陛下最恨者爲誰
帝曰雍齒與我有舊而數窘我良曰今急封雍齒則人人自堅矣
帝用良計諸將果安皆云雍齒且侯吾屬何患蓋以圖霸王者不
牽於常制安反仄者罔念於宿瑕今陛下有漢高之英貴先無雍
齒之釁加戮不足威暴逆矜全可以定危疑明恕而行盛德斯在
何所爲慮尚勞依違微臣區區上言蓋爲將來張本凡非首惡皆
願從寬庶使負累之徒莫不聞風向化消姦兇誘惑之計開叛亂
降附之門此其大機不可失也陛下前意固善矣伏惟不爲浮議
所移謹奏
論請不替鳳翔節度使李楚琳狀
右欽淑奉宣聖旨李楚琳不可久在鳳翔終須别與移改有人陳
奏請朕到鳳翔日簡擇一人替楚琳充節度使楚琳别與一官便
隨朕歸京旣有迎駕諸軍威勢甚盛因此替換亦是權宜卿商量
穩便否者臣聞王者有作先懷永圖謀必可傳事必可繼不因利
以苟得不乘便而幸成故能上下相接而理可長久也彼楚琳者
固是亂人乘國難而肆逞其姦賊邦君而篡居其位投以典法是
宜汚潴旣屬多虞不遑致討乃分之以旄鉞又繼之以寵榮逮至
南巡頗全外順道途無壅亦有賴焉雖爵命累加蓋非獲巳然王
言一出則不可渝縱闕君臣之恩猶須進退以禮今若因行幸之
威勢假迎扈之甲兵易置以歸是同虜執以言乎除亂則不武以
言乎務理則不誠禍變繁興爲日巳久負釁居位豈唯一人以此
時巡後將焉入以此撫御其誰敢懷昔漢高僞遊韓信見獲功臣
繼叛天下幾危征伐紛紜以至于没其徼倖之不可爲也如是陛
下得不以爲至誡哉議者謂之權宜臣又未諭其理夫權宜之爲
義取類權衡衡者秤也權者錘也故權在於衡則物之多少可凖
權施於事則義之輕重不差其趣理也必取重而捨輕其遠疑也
則就輕而避重苟非聖哲難盡精微故聖人貴之乃曰可與適道
未可與立可與立未可與權言知機之難也今者甫平大亂將復
天衢輦輅所經首行脅奪易一帥而虧萬乘之義得一方而結四
海之疑乃是重其所輕而輕其所重謂之權也不亦反乎以反道
爲權以任數爲智君上行之必失衆臣下用之必陷身歷代所以
多喪亂而長姦邪由此誤也夫以韓信才略當代莫儔且負嫌猜
巳遭告訐縱之足以亂區㝢除之可以安國家幸而成擒猶謂失
策當時救攻戰之害百代流詭詐之機況楚琳卒伍凡材厮養賤
品因時擾攘得肆猖狂非有䧟堅殪敵之雄出竒制勝之略頗同
孤鼠乘夜睢盱晨光旣昇勢自跧縮今郊畿已乂武衛方嚴汧隴
鎮壓於其西邠涇扼制於其北顧是歧下若居掌中以楚琳瑣劣
之資處掌中控握之地縱令蹢躅何惡能爲願陛下姑務含弘普
安反側促駕遄止錄功犒勤敷肆眚之恩布惟新之令然後徵韋
臯楚琳俾入分文武之職擇元勲宿望命出揔歧隴之師則彼承
詔欣榮奔走不暇安敢蠆芥復勞誅鋤措置得宜萬無一跌何遽
過動不爲遠圖仰希睿聦試更詳慮謹奏
論神兵軍大揔管功狀張說
右被牒奉勑責通大揔管功狀者自契丹背恩營州失守前軍喪
律榆關不開幽平鳥捿於重壍戎羯虎食於四野燕南諸城十僅
存一河朔之地人挾兩端由是豺狼入於牢穽蜂蠆出於懷袖王
受服不宿孤劒先驅寇讎日深甲兵未繼于時鳩合步騎不滿三
千彼衆我寡兵怯虜熾且保關守塞力猶不禦況土人弄兵轉相
攻拔外召夷狄内據險隘冀州旣䧟勢將不巳當決水之衝承烈
火之熖逆風撲燎摧岸塞河韓白見之知其難矣王權以料敵靜
而鎮下宣國恩以撫寧曉愚俗以逆順督將吏以忠義示士伍以
嚴肅深籌秘於六竒潛檄通於千里滄瀛具得響援增氣幽易恒
定聲威有立而又分兵井陘杜其西望引軍河漕阻此上流張虚
旗於趙城設竒兵於襄國亦猶吳人潛軍於巢縣而見舟豫章漢
將捷逕於武關而聲出崤澠蓋廣授以安衆多方以悞敵故能舉
無遺策兵不踰時滌昴宿於妖氛拔冀方於塗炭俾皇靈溥暢黔
首昭蘇朝廷釋東顧之憂漳滏息南侵之患然後歸剽掠返流亡
業窮乏賑痍傷僵暴皆掩死喪復怨賞不失勞亦無濫受罰不漏
罪亦無冤人則王有大勲於是役也而又誠以奉上義以利人至
忠之狀有三爲善之跡有五所謂忠者一曰思致命也初戎宼方
殷王乘馹赴救衆纔數騎捍敵羣醜山東父老如恃山河旣而王
躬擐甲胄吐誠師旅誓在盡敵以報前讎故得感激來戰決命爭
勝二曰能果斷也凶黨狂狡飛轉妖書吠堯謗舜閒誘愚惑事斯
蔓結搖我人心王隂察州閭揜求魁蠧獲應賊書人耿羅漢等一
十三人焚書伏罪衆而後定故得破謀殺諜悖計無施三曰誠感
神也王地維近屬躬當大任所過山川鬼神之地罔不精意懇禱
以請云天子聖明皇天輔德實降靈助以濟神兵幽感明祇多獲
孚祐故得行師之處勝風送旗合戰之時興雲翊陣金鼓所向冰
消草靡所謂善者一曰均下也飲食勞逸與將士必同二曰絜巳
也徧賞有功王秋毫無受三曰詢善也國之彝典成誦在心閱實
定名必諮羣議四曰嫉惡也每戮一人親數其罪必深加咎責使
愧恥於地五曰不伐也賊平之日將吏賀功王稱美天威惟勞士
衆兢兢然若不已有也惟聖人神武制命預授兵符惟大揔管忠
善襲行克成廟筭今者顯號年紀騰輝國籍方謂垂範雲臺勒休
彝器而杕杜遣宴甫率於舊章茅土增封殊未於宗正此壯夫義
士所以竊議而長歎者也雖樹下不言用歸功於明主然策勲有
典何勸善於戎臣敢憑下問是用大陳其所正復州縣招撫歸降
補署官僚存集流迸擒殺凶醜收獲軍實與吏士共功者具如别
狀
爲徐敬業以武后臨朝移諸郡縣檄駱賓王
僞周武氏者性非和順地實寒微昔充太宗下陳曾以更衣入侍
洎乎晚節穢亂春宫潛隱先帝之私隂圖後房之嬖入門見嫉蛾
眉不肯讓人掩袖工䜛孤媚偏能惑主踐元后於翬翟䧟吾君於
聚麀加以虺蜴爲心豺狼成性近狎邪僻殘害忠良殺姊屠兄弑
君鴆母人神之所同嫉天地之所不容猶復苞藏禍心窺竊神器
君之愛子幽之於别宫賊之宗盟委之以重任嗚呼霍子孟之不
作朱虚侯之巳亡燕啄皇孫知漢祚之將盡龍漦帝后識夏庭之
遽衰敬業皇唐舊臣公侯冡子奉先君之成業荷本朝之厚恩宋
微子之興悲良有以也袁君山之流涕豈徒然哉是用氣憤風雲
志安社稷因天下之失望順宇内之推心爰舉義旗以淸妖蠥南
連百越北盡三河鐡騎成羣王軸相接海陵紅粟倉儲之積靡窮
江浦黃旗匡復之功何遠班聲動而北風起劒氣衝而南斗平喑
嗚則山岳崩頽叱咤則風雲變色以此制敵何敵不搉以此圖功
何功不克公等或居漢地或叶周親或&KR0574;重寄於話言或受顧命
於宣室言猶在耳忠豈忘心一坏之土未乾六尺之孤何託儻能
轉禍爲福送往事居共立勤王之圖無廢大君之命凡諸爵賞同
指山河若其眷戀窮城徘徊歧路坐昧先幾之兆必貽後至之誅
請看今日之域中竟是誰家之天下
破朱泚露布于公異
尚書兵部臣聞春司生榮秋主殺伐若終始殺伐則不能成歲功
仁則順成暴則滅絶若一貫邪正則不能建大中是故春秋序行
則通元和而充氣母德刑具舉則恊王道而經彝倫亂由是除兵
不可去堯舜禹湯之德統元立極之君或制五兵或張九伐蓋欲
攘削姦寇保乂生靈補雍熙之未洽佐聲教之不暨有以然者抑
實爲何伏惟皇帝陛下溥博法於乾坤貞明侔於日月陶埏六籍
表正萬邦揚高祖太宗之耿光奉肅宗代宗之丕烈自纂大前緒
高居穆淸率土承有截之風懷生無不遂之物邊鄙或聳干戈爰
設有征無戰許蔡侯首領之誅陸梁背誕涇原生肘腋之變逆賊
朱泚所以委身凶德假翮姦徒熒惑我生人僭賊我神器聚爲起
穢之物腥彼宫闈散作旬始之妖孛于躔次先皇懷柔河朔敷佑
下人錄其率化之績優以登賢之禮恩澤汪濊集凡庶之門名位
薰灼加闒葺之質冀革桀驁將馴大和殊不知惡木生槎枿之英
猰狗吠豢牢之主頃屬鑾輿順動郊圻駐蹕而泚乃嘯兇命醜阻
兵安忍長戈指闕流矢射天穿高墉以鼠牙毒王師以蠆尾罪踰
羿浞惡貫梟獍是以萬方憤怒九服囂騰思齒劒者投袂而興爭
淬刃者不期而會賊伺閒舋隂貸兇謀旣緩雷霆之誅遂延晷刻
之命臣是用祗承睿筭恭行天討攝衣登壇明君臣之大義禡牙
饗社假神祇之幽贊以今月二十五日揔領師徒直趨都邑略灞
滻以揚旆瞰苑囿而下營土垡雲舒木棚林植養威蓄銳直殄兇
渠卧鼓偃旗猶輕小利賊初凌犯巳略芟夷謂其氣竭而來歸尙
敢尸居而作固敵若可縱帥多奚爲至二十七日會諸將於中權
召勝風於大旆未鼓而人心粗厲先庚而軍令凝嚴各懷報國之
心爭淬伏讎之刃臣知其可用遂此長驅五月二十八日寅時華
州鎮國軍節度使駱元光商州節度使兼御史大夫尚可孤本軍
副元帥都知兵馬使吳詵都虞候兼御史大夫邢君牙京西行營
都知兵馬使檢校刑部尚書孟涉右廂兵馬使郭審全權文成神
策行營商州節度都虞候彭光俊等承命於牙旗之下分麾於轅
門之外將士等超乘賈勇免胄啓行夾川陸而左旋右抽抵丘陵
而浸淫布濩聲塞宇宙氣雄鉦鼓陳兵於光泰門外盡銳於神䴥
倉東繚垣摧以成塵滋水涸而爲地左廣未離於舊壘前偏巳交
於賊鋒若降於天如出於地賊將姚令言張雲等志懷僄狡言尚
憑凌作忠盡謀力則不及怙亂賊義氣如有餘勢同飈馳衆若螽
集橫列堅陣旁連高岡猶張蹭磴之鱗更舉螳螂之臂衙前兵馬
使兼御史大夫王佖知衙兼刀斧將兼御史中丞史萬頃等自相
約誓乂合軍聲指麾而貙兕作威感激而風雲動色遂先登進擊
深入合攻七擒連發而星馳兩翼旁張而雲合霜刃交先而霍燿
鼉鼓騰聲而隱轔賊方土崩我乃霆擊乘其踣藉遂至於上蘭取
彼鯨鯢直通於中禁叚成諫賊之心膂旣巳生擒沈厚運賊之羽
毛終制死命故其係頸求活投戈乞降崩騰於莽蒼之間震懾於
旌麾之下臣以其雖染汚俗昔實平人推赤心以如初敷王化而
如一姚令言等力扞王師退而復合惡鳥將墜尚顧危巢妖狐就
擒猶守舊穴自卯以及酉來拒而復攻讙譟之聲山傾而河泄鼓
鼙之氣霆鬪而雷馳屏翳發向敵之風回禄扇燎原之焰馬逸未
止士怒未舒旣自北而徂南竟輿尸而折首又使決勝軍節度使
工部尚書唐良臣右軍兵馬使御史大夫趙光詵義武軍兵馬使
楊萬榮左步軍使孟日華馬軍將田子竒霍去傲郝覲華州左廂
兵馬使馬英右先鋒兵馬使董玼神策商州節度兵馬使賈愼金
左都虞候張望都等領馬步爲副勢均破浪攻甚決河雖其恃武
庫之五兵憑宫垣之萬雉及兹翦滅纔欲乘凌曾乏鑄刃之鋒巳
失藩籬之固遂生擒僞署侍郎董奉中書侍郎平章事蔣鎮右僕
射平章事張光兵馬使李希倩等逆賊朱泚與同惡姚令言張芝
等輕騎走出臣巳遣兵馬使田子竒追躡計即誅夷臣竊以此賊
包藏逆謀參會凶德祲氛其氣豺武其心背先皇亭育之恩傷陛
下玄默之化漢之莽卓未有如此之大者也或者上天之意申儆
於巨唐中興之期光啓於陛下不然何王師奮發勢無駐於建瓴
醜類搶攘功有輕於折箠猶逃密網尚返隻輪誠當盡敵之時更
發追亡之騎且稽分體未即燃臍快億兆之歡心蕩宗社之深恥
即當梟戮用申刑典今巳肅淸宫禁修謁寢園鍾簴不移廟貌如
故蓋宸極之所垂象列聖之所雄都神扶業業之傾天降穰穰之
福不然豈免於毀圯之患崩剥之虞者哉此皆上天降鑒睿慮旁
施制兵要於事先規雄圖於彀内再造可封之俗固櫜不戰之功
左武右文銷鋒鑄鏑澹乎華胥之夢熙然葛天之風臣謬寄台司
幸當統帥乏吉甫之文武缺郄縠之詩書此皆諸將叶心羣帥宣
力非臣庸績敢自矜大不勝慶快之極謹差某官奉露布以聞
重校正唐文粹卷第三十之上
重校正唐文粹卷第三十之下
吳興姚鉉纂
制策一
應賢良方正能直言極諫科策劉蕡
朕聞古先哲王之理也玄默無爲端拱司契陶甿心以居簡凝日
用於不宰立本以厚下推誠而建中繇是天人通隂陽和俗躋仁
壽物無疪癘噫盛德之所臻夐乎其莫可及也三代令王質文迭
救百偽滋熾風流寖微自漢而降足徵蓋寡朕顧惟昧道祗荷丕
搆奉若謨訓不敢荒寧任賢惕勵宵衣旰食詎追三五之遐䡄庶
紹祖宗之鴻緒而心有所未達行有所未孚由中及外闕政斯廣
是以人不率化氣或堙厄災旱竟歲播殖愆時國廪罕蓄乏九年
之儲吏道多端微三載之績京師爲諸夏之本也將以觀理而豪
猾踰檢太學明教化之源也期於變風而生徒惰業列郡在乎頒
條而干禁或未絶百工在乎桉度而淫巧或未息俗墮風靡積訛
成蠧其擇官濟理也聽人以言則枝葉難辨防下以禮則格恥不
形其阜財發號也生之寡而食之衆煩於令而鮮於理思欲究此
謬盭致之洽平兹心浩然若涉淵水故前詔有司博延羣彦佇啓
宿懵冀臻時雍子大夫皆識達古今旨在康濟造庭待問副朕虚
懷必當箴治之闕辨政之疪明綱條之致紊稽庶富之所急何術
斯革乎前弊何澤斯惠乎下土何施而治古可近何道而和氣克
充推之本源著於條對至若夷吾輕重之權孰輔於理嚴尤底定
之策孰叶於時元凱之考課何先叔子之克平何務推此龜鏡擇
乎中庸期在洽聞朕將親覽
對褐衣小生沐浴齋戒伏於彤庭之内謹頓首上言皇帝陛下臣
誠不佞有匡國致君之術無位而不得行有犯顔敢諫之心無路
而不得達但懷憤抑鬱思有一時之發耳常欲與庶人議於道商
賈論於市得通上聽一悟主心雖被妖言之罪無所悔焉況逢陛
下以至德嗣興以大明垂照詢求過闕咨訪謨猷制詔中外舉能
直言極諫者臣旣辱斯舉專承大問敢不悉意以言至於上之所
忌時之所禁權倖之所避諱有司之所與奪臣愚不識大體伏惟
陛下少加優容不使聖朝有儻直而受戮者乃天下之幸也非臣
之所望也謹昧死以對㐲以聖策有思古先之理念玄默之化欲
通天人以濟俗和隂陽以煦物見陛下慕道之深也臣以爲哲王
之理其則不遠惟陛下致之之道何如耳伏以聖策有荷丕搆而
不敢荒寧奉謨訓而罔有怠忽見陛下憂勞之至也若夫任賢惕
厲宵衣旰食宜黜左右之纖佞進股肱之大臣若夫追蹤三五紹
復祖宗宜鑒前古之興亡明當時之成敗心有所未達以下情蔽
而不得上通行有所未孚以上澤壅而不得下浹欲人之化也在
修巳以先之欲氣之和也在遂性以導之救災旱在致乎精誠廣
播殖在視乎食力國廪罕蓄本乎冗食尚繁吏道多端本乎選用
失當豪猾踰檢由中外之法殊生徒惰業由學校之官廢列郡干
禁由授任非人百工滛巧由制度不立伏以聖策有澤官濟理之
勤阜財發號之歎見陛下教化之本也且進人以行即枝葉安有
難辨乎防下以禮即格恥安有不形乎念生寡而食衆則可罷斥
游墮念令煩而理鮮在乎觀察行否博延羣彦願陛下必納其言
造庭待問則小臣安敢愛死伏以聖策有求賢箴闕之言審政辨
疵之令見陛下咨訪之心勤也遂小臣屏姦豪之志則弊革于前
守陛下念康濟之方則惠孚于下邪正之道分而理古可近禮樂
之方著而和氣克充至若夷吾之法非皇王之權嚴尤所陳無最
上之策元凱之所先不若唐堯之考績叔子之所務不若虞舜之
舞干且俱非大德之中庸未可爲上聖之龜鏡又何足爲陛下道
之哉或有以繫安危之機兆存亡之變者臣請披瀝肝膽爲陛下
别白而重言之臣前所謂哲王之理其則不遠者在陛下愼思之
力行之始終不懈而巳謹按春秋元者氣之始也春者歲之始也
春秋以元加於歲以春加於王明王者當奉若天道以謹其始也
又舉時以終歲舉月以終時春秋雖無事必書首月以存時明王
者當奉若天道以謹其終也王者動作始終必法於天者以其運
行不息也陛下旣能謹其始又能謹其終懋而修之勤而行之則
可以執契而居簡無爲而不宰矣廣立本之大業崇建中之盛德
豈可遠歟安有三代循環之弊百僞滋熾之漸乎臣故曰唯陛下
致之之道何如耳臣前所謂若夫任賢惕厲宵衣旰食宜黜左右
之纖佞進股肱之大臣實以陛下憂勞之至也臣聞不宜憂而憂
者國必衰宜憂而不憂者國必危今陛下不以國家存亡之計社
稷安危之策而降於清問臣不知陛下以布衣之臣不足以定大
計邪或萬機之勤而聖慮有所未至邪不然何宜憂而不憂者也
臣以爲陛下之所憂者宜憂宫闈將變社稷將危天下將傾四海
將亂此四者乃國家巳然之兆故臣謂聖慮宜先及之夫帝業旣
艱難而成之固不可容易而守之太祖兆其基高祖勤其績太宗
定其業玄宗繼其明至于陛下二百餘載其間聖明相因擾亂繼
作未有不委用賢士親近正人而能紹興其徽烈者矣或一日不
念則顚覆大器宗廟之恥萬古爲恨臣謹桉春秋人君之道在體
元以居正昔董仲舒爲漢武帝言之略矣其所未盡善者臣得爲
陛下備而論之夫繼故不書即位所以正其始也終必書所以正
其終也故爲君者所發必正言所履必正道所居必正位所近必
正人又桉春秋閽寺殺吳子餘祭書其名春秋譏其疎遠賢士昵
近刑人有不君之道矣伏惟陛下思祖宗開國之勤念春秋繼故
之戒將明法度之端則發正言而履正道將杜篡弑之漸則居正
位而近正人遠刀鋸之殘親骨鯁之直輔相得以專其任庶寮得
以守其官奈何以䙝近五六人揔天下之大政外專陛下之命内
竊陛下之權威懾朝廷勢傾海内羣臣莫敢指其狀天子不得制
其心禍稔蕭牆姦生帷幄臣恐曹節侯景復生於今日矣此宫闈
之所以將變臣謹桉春秋魯定公元年春王不言正月者春秋以
爲先君不得正其終則後君不得正其始故曰定無正也今忠賢
無腹心之寄閽寺專廢立之權陷先帝不得正其終致陛下不得
正其始況皇儲未建郊祀未修將相之職不歸名分之宜不定此
社稷所以危也臣謹桉春秋王札子殺召伯毛伯春秋之義兩下
相殺不書而此書者重其專王命也夫天之所授者在命君之所
存者在正操其命而失之者是不君也侵其命而專之者是不臣
也君不君臣不臣此天下所以將傾也謹桉春秋晉趙鞅以晉陽
之兵叛入于晉書其歸者以其能逐君側之惡人以安其君故春
秋善之今威柄凌夷藩臣跋扈或有不達人臣之節首亂者以安
君爲名不究春秋之微稱兵者以逐惡爲義則典刑不由乎天子
征伐必自於諸侯此海内所以將亂故樊噲排闥而雪涕袁盎當
車以抗詞京房發憤而殞身竇武不顧而畢命此皆陛下明知之
耳臣謹桉春秋晉狐射姑殺陽處父書襄公殺之者以其君漏言
襄公不能固隂重之機處父所以及戕賊之禍故春秋非之夫上
漏其情則不莫敢盡意上洩其事則下莫敢盡言故傳有造膝詭
詞之文易有失身害成之戒今公卿大臣非不欲爲陛下言之慮
陛下忽而不用之陛下忽而不用必洩其言臣下旣言而不行必
嬰其禍適足鉗直臣之口而重姦臣之威是以欲盡其言則有失
身之懼欲盡其意則有害成之憂故低徊鬱塞以俟陛下感悟然
後盡其啓沃耳陛下何不聽朝之餘時御便殿召當世賢相與舊
德老臣訪持變扶危之謀求定衰救亂之術塞隂邪之路屏䙝狎
之臣制侵凌迫脅之心復門戸掃除之役戒其所宜戒憂其所宜
憂旣不得理於前當理於後旣不得正其始當正其終則可以虔
奉典謨克承丕搆終任賢之效無旰食之憂臣前所謂若夫追蹤
三五紹復祖宗宜鑒前古之興亡明當時之成敗者臣聞堯舜之
爲君也而天下大治以其能任五官四岳十二牧不失其舉不貳
其業不侵其職居官惟其能左右惟其賢元凱在下雖微而必舉
四凶在朝雖強而必誅考其安危明其取捨至秦二代漢之元成
咸願措國如唐虞致身如堯舜而終敗亡者以其不見安危之機
不知取捨之道不任大臣不辨姦人不親忠賢不遠䜛佞伏惟陛
下察唐虞之所以興而景行於前鑒秦漢之所以亡而戒懼於後
陛下無謂廟堂無賢相庶官無賢士今綱紀未絶典刑猶在人誰
不欲致身爲王臣致時爲昇平陛下何忽而不用之耳又有居官
非其能左右非其賢其惡如四凶其詐如趙高其姦如恭顯者陛
下又何憚而不去之邪神器固有歸天命固有分祖廟固有靈忠
臣固有心陛下其念之哉昔秦之亡也失於強暴漢之亡也失於
微弱強暴則賊臣畏死而害上微弱則姦臣竊權而震主伏見敬
宗皇帝不虞亡秦之禍不翦其萌伏惟陛下深軫亡漢之憂以杜
其漸則祖宗之鴻緒可紹三五之遐䡄可追矣臣前所謂陛下心
有所未達以下情塞而不能上通行有所未孚以上澤壅而不得
下浹者且百姓有塗炭之苦陛下無由而知則陛下有子惠之心
百姓無由而信臣謹按春秋書梁亡不書取者梁自亡也以其思
慮昏而耳目塞上出惡政人爲寇盜皆不知其所以然以其自取
滅亡也臣聞國君之所以尊者重其社稷也社稷之所以重者存
其百姓也苟百娃之不存則雖社稷不得固其重苟社稷之不重
則雖國君不得保其尊故治天下者不可不知百姓之情也百姓
者陛下之赤子陛下宜命慈仁者親之育之如保傳焉如乳哺焉
如師之教導焉故人之於上也敬之如神明愛之如父母今或不
然陛下親近貴倖分曹補署建除卒吏召致賓客因其貨財假其
氣勢大者統藩方小者爲牧守居上無清惠之政而有饕餮之害
居下無忠誠之節而有姦欺之罪故人之於上也畏之如豺狼惡
之如仇讎今海内困窮處處流散飢者不得食寒者不得衣鰥寡
孤獨者不得存老幼疾病者不得養加以國權兵柄專在左右貪
臣聚歛以固寵姦吏因緣而弄法冤痛之聲上達乎九天下入于
九泉鬼神爲之怨怒隂陽爲之愆錯君門九重而不得告訴士人
無所歸化百姓無所歸命官亂人貧盜賊並起土崩之勢憂在朝
夕即不幸因之以師旅繼之以凶荒臣恐陳勝吳廣不獨起於秦
赤眉黃巾不獨生於漢故臣所以爲陛下發憤扼腕痛心泣血耳
如此則百姓有塗炭之苦陛下何由而知之陛下有子惠之心百
姓安得而信之致使陛下行有所未孚心有所未達固其然也臣
聞昔漢元帝即位之初更制七十餘事其心甚誠其稱甚美然而
綱紀日紊國祚日衰姦宄日強黎元日困者以其不能擇賢明而
任之失其操柄也自陛下御㝢憂勤兆庶屢降德音四海之内莫
不抗首而長息自喜復生於死亡之中伏惟陛下愼終如始以塞
萬方之望誠宜揭國權以歸其相持兵柄以歸其將去貪臣聚歛
之政除姦吏因緣之害唯忠賢是近唯正直是任内寵便辟無所
聽焉選清愼之官擇仁惠之長敏之以利煦之以和教之以孝慈
導之以德義去耳目之塞通天下之情俾萬國歡康兆民蘇息則
心無所不達行無所不孚矣臣前所謂欲人之化也在修巳以先
之者臣聞德以修巳教以導人脩巳也則人不勸而自至導人也
則人敦行而率從是以君子欲政之必行也故以身先之欲人之
從化也故以道御之今陛下先之以身而政未必行御之以道而
人未從化豈不以立教之旨未盡其方邪夫立教之方在乎君以
明制之臣以忠行之君以知人爲明臣以匡時爲忠知人則任賢
而去邪匡時則固本而守法賢不用則重賞不足以勸善邪不去
則嚴刑不足以禁非本不固則民流法不守則政散而欲教之必
至化之必行不可得也陛下能斥姦邪不私其左右舉賢正不遺
其疎遠則化浹於朝廷矣勸人以敦本分職而奉法修其身以及
其人始於中而成於外則化行於天下矣臣前所謂欲氣之和也
在遂性以導之者當納人於仁壽也夫欲人之仁壽也在乎立制
度修教化夫制度立則財用省財用省則賦歛輕賦歛輕則人富
矣教化修則爭競息爭競息則刑罰清刑罰清則人安矣旣富矣
則仁義興焉旣安矣則壽考生焉仁壽之心感於下和平之氣應
於上故災害不作休祥荐臻四方底寧萬姓咸遂臣前所謂救災
旱在致乎精誠者臣謹按春秋魯僖公一年之中三書不雨者以
其人君有恤人之志也魯文公二年之中一書不雨者以其人君
無憫人之心也故僖致精誠而旱不害物文無憫恤而變則成災
陛下誠能有恤人之心則無成災之變矣臣前所謂廣播殖在視
乎食力者臣謹按春秋君人者必時視人之所勤人勤於力則功
築罕人勤於財則貢賦少人勤於食則百事廢今財食與人力皆
勤矣願陛下廢百事之用以廣三時之務則播殖不愆矣臣前所
謂國廩罕蓄本乎冗食尚繁者臣謹按春秋臧孫辰告糴于齊春
秋譏其無九年之蓄一年不登而百姓饑臣願斥游墮之徒以篤
其耕植省不急之費以贍其黎元則廪蓄不乏矣臣前所謂吏道
多端本乎選用失當者由國家取人不盡其才用人不明其要故
也今陛下之用人也求其聲而不求其實故人之趨進也務其末
而不務其本臣願考課績之實定遷序之制則多端之吏道息矣
臣前所謂豪猾踰檢由中外之法殊者以其官禁不一也臣謹桉
春秋齊桓公盟諸侯不書日而葵丘之盟將以日者美其能宣明
天子之禁率奉王官之法故春秋備而書之故夫官者五帝三皇
之所建也法者高祖太宗之所制也法宜畫一官宜正名今又分
外官中官之員立南司北司之局或犯禁於南則亡命於北或正
刑於内則破律於外法出多門人無所措實由兵農勢異中外法
殊也臣聞古者因井田而制軍賦間農事以修武備提封約卒乘
之數命將在公卿之列故兵農一致而文武同方可以保乂邦家
式遏亂略洎太宗皇帝肇建邦典亦致府兵省臺軍衛文武參掌
居閑歲則櫜弓力牆將有事則釋耒荷戈所以修復古制不廢舊
物今則不然夏官不知兵籍止於奉朝請大將不主兵事止於養
勲封今軍容合中宫之政戎律附内臣之職首戴武弁嫉文吏如
仇讎足蹈軍門視農夫如草芥謀不足以翦除兇逆而詐足以抑
揚威福勇不足以鎮衛社稷而暴足以侵軼里閭羈紲藩臣干凌
宰輔隳裂王度汨亂朝經張武夫之威上以制君父假天子之命
下以御英豪有藏姦觀舋之心無仗節死難之義豈先王經文緯
武之旨邪臣願陛下貫文武之道均兵農之功正貴賤之名一中
外之法還軍衛之職修省署之官近崇貞觀之規遠復成周之制
自邦畿以刑于下國始天子而達于諸侯則可以制豪猾之強無
踰檢之患矣臣前所謂生徒墮業由學校之官廢者蓋以國家貴
其禄而賤其能先其事而後其行故庶官乏通經之學諸生無進
業之心矣臣前所謂列郡干禁由授任非其人者臣以爲刺史之
任理亂之根本繫焉朝廷之法制在焉權可以抑豪猾恩可以惠
孤寡強可以禦姦寇政可以移風俗其將校有曾經戰陣及功臣
子弟各請隨宜酬賞無理人之術者不當授此官則絶干禁之患
矣臣前所謂百工淫巧由制度不立者請以官位爵禄制其器用
車服禁人金銀珠玉錦繡彫鏤不蓄於私家則無蕩心之巧矣臣
前所謂辨枝葉者在考言而詢行也臣前所謂形恥格者在導德
而齊禮也臣前所謂念生寡而食衆可罷斥惰游者已備於前矣
臣前所謂令繁而理鮮要察其行否者臣聞號令理國之具也君
審而出之臣奉而行之或虧益止留罪在不赦今陛下令繁而理
鮮要得非持之者有所蔽欺乎前臣所謂博延羣彦願陛下必納
其言造庭待問則小臣豈敢愛死者臣聞眺錯爲漢畫削諸侯之
策非不知禍之將至矣忠臣之心壯夫之節苟利社稷死無悔焉
臣今非不知言發而禍應計行而身戮蓋所以痛社稷之危哀生
人之困豈忍姑息於時忌竊陛下一命之寵哉昔龍逢死而啓殷
比干死而啓周韓非死而啓漢陳蕃死而啓魏今臣之來也有司
或不敢薦臣之言陛下又無以察臣之心退必受戮於權臣之手
臣幸得從四子遊於地下固臣之願也所不知殺臣者臣死之後
將孰爲啓之哉至於人主之闕政教之疵前日之弊臣旣言之矣
若乃流下土之惠條近古之理致其和平者在陛下行之而巳然
上之所陳者實以臣親承聖問敢不條對雖臣之愚以爲未極教
化之大端皇王之要道伏惟陛下事天地以教人敬奉宗廟以教
人孝養高年以教人悌育百姓以教人慈調元氣以煦育扇大和
於仁壽可以逍遥而無爲垂拱而成化至若念陶鈞之道在擇宰
相而任之使權造物之柄念保定之功在擇將帥而任之使修分
閫之寄念百度之未貞在擇庶官而任之使專職業之守念百姓
之愁痛在擇長吏而任之使明惠養之術自然言足爲天下教動
足爲天下法仁足以勸善義足以禁非又何必宵衣旰食勞神惕
慮然後致其理哉謹對
重校正唐文粹卷第三十之下
嘉靖甲申歲太學生姑蘇徐焴文明刻于家塾
