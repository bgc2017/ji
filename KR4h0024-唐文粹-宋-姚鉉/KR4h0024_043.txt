重校正唐文粹卷第四十三
吳興姚鉉纂
古文甲(揔一十五首)
五原
原道原性原毀
原鬼原人(己上並韓愈)
三原
原化(皮日休)原親原仁(牛僧孺)
五規
出規處規戲規
心規時規(巳上並元結)
二惡
惡圓惡曲(並元結)
原道韓愈
博愛之謂仁行而宜之之謂義由是而之焉之謂道足乎已無待
於外之謂德仁與義爲定名道與德爲虚位故道有君子有小人
而德有凶有吉老子之小仁義非毀之也其見者小也坐井而觀
天曰天小者非天罪也彼以煦煦爲仁孑孑爲義其小之也則宜
其所謂道道其所道非吾所謂道也其所謂德德其所德非吾所
謂德也凡吾所謂道德云者合仁與義言之也天下之公言也老
子之所謂道德云者去仁與義言之也一人之私言也周道衰孔
子沒火于秦黃老于漢佛于晉魏梁隋之間其言道德仁義者不
入于楊則入于墨不入于老則入于佛入于彼必出于此入者主
之出者奴之入者附之出者汗之噫後之人其欲聞仁義道德之
說孰從而聽之老者曰孔子吾師之弟子也佛者曰孔子吾師之
弟子也爲孔子者習間其說樂其誕而自小也亦曰吾師亦嘗師
之云爾不唯舉之於其口而又筆之於其書噫後之人雖欲聞仁
義道德之說其孰從而求之甚矣人之好怪也不求其端不計其
末惟怪之欲聞古之爲民者四今之爲民者六古之教者處其一
今之教者處其三農之家一而食粟之家六工之家一而用器之
家六賈之家一而資焉之家六奈之何民不窮且盗也古之時人
之害多矣有聖人者立然後教之以相生養之道爲之君爲之師
驅其蟲蛇禽獸而處之中土寒然後爲之衣飢然後爲之食木處
而顚土處而病也然後爲之宫室爲之工以贍其器用爲之賈以
通其有無爲之醫藥以濟其天死爲之葬埋祭祀以長其恩愛爲
之禮以次其先後爲之樂以宣其壹鬱爲之政以率其怠勌爲之
刑以鋤其強梗相欺也爲之符璽斗斛權衡以信之相奪也爲之
城郭甲兵以守之害至而爲之備患生而爲之防今其言曰聖人
不死大盗不止剖斗折衡而民不爭嗚呼其亦不思而巳矣如古
之無聖人人之類滅久矣何也無羽毛鱗介以居寒熱也無爪牙
以爭食也是故君者出令者也臣者行君之令而致其民者也民
者出粟米絲麻作器皿通貨財以事其上者也君不出令則失其
所以爲君臣不能行君之令而致之民民不出粟米絲麻作器皿
通貨財以事其上則誅今其法曰必棄而君臣去而父子禁而相
生養之道以求其所謂淸淨寂滅者嗚呼其幸而出於三代之後
不見黜於禹湯文武周公孔子也其亦不幸而不得出於三代之
前不見正於禹湯文武周公孔子也帝之與王其號名殊其所以
爲聖一也夏葛而冬裘渴飲而飢食其事殊其所以爲智一也今
其言曰曷不爲太古之無事是亦責冬之裘者曰曷不爲葛之之
易也責飢之食者曰曷不爲飲之之易也傳曰古之欲明明德於
天下者先治其國欲治其國者先齊其家欲齊其家者先脩其身
欲脩其身者先正其心欲正其心者先誠其意然則古之所爲正
心而誠意者將以有爲也今也欲治其心而外國家天下滅其天
常子焉而不父其父臣焉而不君其君民焉而不事其事孔子之
作春秋也諸侯用夷禮則夷之夷而進於中國則中國之經曰夷
狄之有君不如諸夏之亡也詩曰戎狄是膺荆舒是懲今也舉夷
狄之法而加之先王之教之上幾何其不胥而爲夷也夫所謂先
王之教者何也博愛之謂仁行而宜之之謂義由是而之焉之謂
道足乎已無待於外之謂德其文詩書易春秋其法禮樂刑政其
民士農工賈其位君臣父子師友賓主昆弟夫婦其服絲麻其居
宫室其食粟米𬞞菓魚肉其爲道易明而爲教易行也是故以之
爲已則順而祥以之爲人則愛而公以之爲心則和而平以之爲
天下國家無所處而不當是故生則得其情死則盡其常郊焉而
天神假廟焉而人鬼饗曰斯道何道也曰斯吾道也非向所謂老
與佛之道也堯以是傳之舜舜以是傳之禹禹以是傳之湯湯以
是傳之文武周公文武周公傳之孔子孔子傳之孟軻孟軻之死
不得其傳焉荀與楊也擇焉而不精語焉而不詳由周公而上上
而爲君故其事行由周公而下下而爲臣故其說長然則如之何
其可也曰不塞不流不止不行人其人火其書廬其居明先王之
道以道之鰥寡孤獨廢疾者有養也其亦庶乎其可也
原性
性也者與生俱生也情也者接於物而生也性之品有三而其所
以爲性者五情之品有三而其所以爲情者七曰何也曰性之品
有上中下三上焉者善焉而巳矣中焉者可道而上下也下焉者
惡焉而巳矣其所以爲性者五曰仁曰禮曰信曰義曰智上焉者
之於五也主於一而行之四中焉者之於五一也不少有焉則少
反焉其於四也混下焉者之於五也反於一而悖於四性之於情
視其品情之品有上中下三其所以爲情者七曰喜曰怒曰哀曰
懼曰愛曰惡曰欲上焉者之於七也動而處中中焉者之於七也
有所甚有所亡然而求合其中者也下焉者之於七也亡與甚直
情而行者也情之於性視其品孟子之言性曰人之性善荀子之
言性曰人之性惡楊子之言性曰人之性善惡混夫始善而進惡
歟始惡而進善歟始也混而今也善惡分歟皆舉其中而遺其上
下者也得其一而失其二者也叔魚之生也其母視之知其必以
賄死楊食我之生也叔向之母聞其號也知必滅其宗越椒之生
也文子以爲大戚知若敖氏之鬼不食也人之性果善乎后稷之
生也其母無災其始匍匐也則歧歧然嶷嶷然文王之在母也母
不憂旣生也傅不勤旣學也師不煩人之性果惡乎堯之朱舜之
均文王之管蔡習非不善也而卒爲姦瞽叟之舜鮌之禹習非不
惡也而卒爲聖人人之性善惡果混乎故曰三子之言性也舉其
中而遺其上下者也得其一而失其二者也曰然則性之上下者
終不可移乎曰上之性就學而愈明下之性畏威而寡罪是故上
者可教而下者可制也其品則孔子謂不移也曰今之言性者異
於此何也曰今之言性者雜佛老而言也雜佛老而言者奚言而
不異
原毀
古之君子其責巳也重以周其待人也輕以約重以周故不怠輕
以約故人樂爲善聞古之人有舜者其爲人也仁義人也求其所
以爲舜者責於已曰彼人也予人也彼能是而我乃不能是蚤夜
以思去其不如舜者就其如舜者聞古之人有周公者其爲人也
多材多藝人也求其所以爲周公者責於已曰彼人也予人也彼
能是而我乃不能是蚤夜以思去其不如周公者就其如周公者
舜大聖人也後世無及焉周公大聖人也後世無及焉是人也乃
曰不如舜不如周公吾之病也是不亦責於已者重以周乎其於
人也曰彼人也能有是是足爲良人矣能有是是足爲藝人矣取
其一不責其二即其新不究其舊恐恐然懼其人之不得爲善之
利一善易修也一藝易能也其於人也乃曰能有是是亦足矣曰
能善是是亦足矣不亦待於人者輕以約乎今之君子其責人也
詳其待已也廉詳故人難於爲善廉故自取也少已未有善曰我
善是是亦足矣已未有能曰我能是是亦足矣外以欺於人内以
欺於心未少有得而止矣是不亦待於已者巳廉乎其於人也曰
彼雖能是其人不足稱也彼雖善是其用不足稱也舉其一不計
其十究其舊不圖其新恐恐然惟懼其人之有聞也是不亦責於
人者巳詳乎夫是之謂不以衆人待其身而以聖人望於人吾未
見其尊已也雖然爲是者有本原怠與忌之謂也怠者不能修而
忌者畏人修吾常試之矣常試語於衆曰某良士某良士其應者
必其人之與也不然則其所疎遠不與同其利者也不然則其畏
也不若是強者必怒於言懦者必怒於色矣又常語於衆曰某非
良士某非良士其不應者必其人之與也不然則其所疎遠不與
同其利者也不然則其畏也不若是強者必悅於言懦者必悅於
色矣是故事修而謗興德高而毀來嗚呼士之處世而望名譽之
光道德之行難矣將有仕於上者得吾說而存之其國家可幾於
理也
原鬼
有嘯於梁從而燭之無見也斯鬼乎曰非也鬼無聲有立於堂從
而視之無見也斯鬼乎曰非也鬼無形有觸吾躬從而執之無得
也斯鬼乎曰非也鬼無聲與形安有氣曰鬼無聲也無形也無氣
也果無鬼乎曰有形而無聲者物有之矣土石是也有聲而無形
者物有之矣風霆是也有聲與形者物有之矣人獸是也無聲與
形者物有之矣鬼神是也曰然則有怪而與民物接者何也曰是
有二說漠然無形與聲者鬼之常也民有忤於天有違於民有爽
於物逆於倫而感於氣於是乎鬼有成於形有憑於聲以應之而
下殃禍焉皆民之爲也其旣也又反乎其常曰何謂物曰成於形
與聲者土石風霆人獸是也反乎無聲與形者鬼神是也不能無
形與聲者物怪是也故其作而接於民也無恒故有動於民而爲
福亦有動於民而爲禍亦有動於民而莫之爲禍福適丁民之有
是時也作原鬼
原人
形於上者謂之天形於下者謂之地命於其兩間者謂之人形於
上日月星辰皆天也形於下草木山川皆地也命於其兩間夷狄
禽獸皆人也曰然則吾謂禽獸曰人可乎曰非也指山而問焉曰
山可也山有草木禽獸皆舉之矣指山之一草而問焉曰山乎曰
山則不可故天道亂而日月星辰不得其行地道亂而草木山川
不得其平人道亂而夷狄禽獸不得其性天者日月星辰之主也
地者草木山川之主也人者夷狄禽獸之主也主而暴之不得其
爲主之道矣是故聖人一視而同仁篤近而舉遠
原化皮日休
或曰聖人之化出於三皇成於五帝定於周禮其質也道德仁義
其文也詩書禮樂此萬代王者未有易是而能治者也至於東漢
西域之教流於中國其民也舉族生敬盡産施濟子去其父夫亡
其婦蚩蚩嚚嚚慕其風蹈其壷者若百川蕩滉不可止者何哉所
謂聖人化也不曰化民乎民今知化者惟西域氏而巳矣有言聖
人之化者則比戸以爲嗤豈聖人之化不及西域氏之化邪何其
戾也如是曰天未厭亂不世世生聖人其道者存乎言其教者在
乎文有違其言㪍其教者即戾矣古者楊墨塞路孟子辭而闢之
廓如也故有周孔必有楊墨要在有孟子而巳矣今西域之教嶽
其基溟其源亂於楊墨也甚矣如是爲士則孰有孟子哉千載之
後獨有一昌黎先生露臂瞋視詬之於千百人内其言雖行其道
不勝苟軒裳之士世世有昌黎先生則吾以爲孟子矣譬如天下
之民皆桀民也苟有一堯民處之一堯民之善豈能化天下桀民
之惡哉則有心於道乃堯民矣嗚呼今之士率邪以御衆握亂以
治天下其賢尚爾求不肖者反化之不曰難哉
原親
能嗣其親不曰子乎吾觀夫今之世誨其子者必檟肌篣骨傷愛
毀性以爲教嗚呼孟子所謂古者易子而教誠有旨歟不能教其
子者是亡其身者也不能得其親者是捨其族者也古者佞臣愛
人之貴過乎其親必捨而事之公子開是也愛人之權過乎其子
必殺而徇之易牙是也自兹巳降爲夫強臣者將欲奪人之宗必
殺已子王莽殺子宇是也噫教尚不可況其殺歟或曰均是親也
均是害也則周公誅管蔡石碏殺石厚叔向僇叔魚漢文流淮南
可乎曰均是親也賢則能嗣親凶則能覆族均是害也周公不誅
則他人誅之石碏不殺則他人殺之叔向不僇則他人僇之漢文
不流則他人流之已刑則及一人他刑則及其族此聖賢所以惜
其族也刑者仁在其中矣
原仁牛僧孺
救天下者皆曰仁得天下者皆曰利則可乎曰不可也不得巳而
有天下則曰仁得巳而有者則曰利也善畏其利善決其仁皆聖
也湯文王是也原意曰聖人眎生民以天下襁穉在焚溺無不挈
者然則挈而授其家乎將遂挈而有之乎彼家無人而有之不得
巳而仁矣有人而有之則得巳而利矣夏無人也(謂無微子)湯有以仁
殷有人也文王畏其利前賢明湯意故無伯夷後聖明文王意故
曰周之德可謂至德也巳矣
出規元結
元子門人叔將出遊三年及還元子問之曰爾去我久矣何以異
乎諾曰叔將始自山中至長安見權貴之盛心憤然切悔比年於
空山窮谷與夫子甘飢寒愛水木而巳不數月自王公大人卿相
近臣之門無不至者及一年有向與歡宴過之可弔有始賀拜候
巳聞就談豈不裂封疆土未識豈無印綬懷之未暖其客得禄位
者隨死得金玉者皆孥參遊讌者或刑或免叔將之身如犬逃者
五六似鼠藏者八九當其時環望天地如置在杯斗之中元子聞
之歎曰叔將汝何思而爲乎汝若思爲社稷之臣則非正直不進
非忠讜不言雖手足斧鉞口能出聲猶極忠言與氣偕絶汝若思
爲禄位之臣猶當避赫赫之路晦顯顯之機如下廏粟馬齒食而
巳汝忽然望權勢而往自致身於刑禍之方得䈥骨載肉而歸幸
也大矣二三子以叔將爲戒乎
處規
州舒吾問元子曰吾聞子多矣竟將何爲對曰雲山幸不求吾是
林泉又不責吾非熙然能自全順時而老可矣復安爲哉舒吾曰
元子其過誤乎其大矯也吾厭世人飾言以由道藏智以全璞退
身以顯行設機以樹名吾子由之使我何信元子俛而謝之滕許
大夫友元子聞不應舒吾之說乃曰嗟嗟元子少辭者邪何不曰
使吾得所處但如山林不見吾是非吾將娭(音稀)而往也以子爲飾
言藏智退身設機何不曰如此豈不多於盜權竊位蒙汙萬物冨
貴始及而刑禍促之者乎元子謝不及季川問曰兟(兟兄之别稱義載爾雅)
終不復二論兟有意乎於戲季川吾有言則自是言達則人非吾
安能使吾身之有是而令他人之有非至於聞聞也哉
戲規
元子友倚于雲丘之巔戲牧兒曰爾爲牧歌當不責爾暴牧兒歌
去乃暴他田田主鞭之啼而冤元子啼不止召其父而止之元子
友眞卿聞之書過於元子曰嗟嗟次山苟戲小兒俾陷鞭焉而蒙
冤之彼牧兒望次山猶儓隷不敢干其主及苟戲乃或與次山猶
仇讎斯豈愼德也歟吾聞君子不苟戲無似非如何惑一兒使不
知所以蒙過此非苟戲似非之非者邪惡不必易此元子報眞卿
曰於戲吾獨立於空山之上戲歌牧兒得過幾不可免彼行於世
上有愛憎相忌是非相反名利相奪禍福相從至於有蒙戮辱者
焉得不因苟戲似非世兒惑之以及者乎眞卿吾當以戲爲規
心規
元子病遊世歸于商餘之中以酒自肆有醉歌夫公聞之(音多)元
子之酒請歌之歌曰元子樂矣(俾和者曰何樂亦然何樂亦然)我曰我雲我山我
林我泉又曰元子樂矣(俾和者曰何樂然尔何樂然尔)我曰我鼻我目我口我耳
歌巳矣夫公曰自樂山林可也自樂耳目何哉人誰無此元子引
酒當夫曰勸君此杯酒緩飲之聽我說子行於世間目不隨人視
耳不隨人聽口不隨人語鼻不隨人氣其甚也則須封苞裹塞不
爾有滅身亡家之禍傷汙毀辱之患生焉雖王公大人亦不能自
主口鼻耳目夫公何思之不熟邪
時規
乾元已亥漫叟待詔在長安時中行公掌制在中書中書有醇酒
時得一醉醉中叟誕曰願窮天下鳥獸蟲魚以充殺者之心願窮
天下之醇酎美色以充欲者之心中行公聞之嘆曰子何思不盡
邪不曰願得如九州之地者億萬分封君臣父子兄弟之爭國者
使人民免賊虐殘酷者乎何不曰願得布帛錢貨珍寶之物溢於
王者府藏滿將相權勢之家使人民免飢寒勞苦者乎叟聞公言
退而書之授於學者用爲時規
惡圓
元子家有乳母爲圓轉之器以悅嬰兒嬰兒喜之母使爲之聚孩
孺助嬰兒之樂友人公植者聞有戲兒之器請見之及見之趨焚
之責元子曰吾聞古之惡圓之士歌曰寧方爲皂不圓爲卿寧方
爲汙辱不圓爲顯榮其甚者則終身不仰視曰吾惡天圓或有喻
之以天大無窮人不能極遠視四垂因謂之圓天不圓也對曰天
縱不圓爲人稱之我亦惡焉次山奈何任造圓轉之器恣令悅媚
嬰兒小喜之長必好之教兒學圓且䧟不義躬自戲圓又失方正
嗟嗟次山入門愛嬰兒之樂圓出門當愛小人之趨圓吾安知次
山異日不言圓行圓動圓靜圓以終身乎吾豈次山之友也元子
召季川謂曰吾自嬰兒戲圓公植尚辱我言絶忽乎吾與汝圓以
應物圓以趨時非圓不預非圓不爲公植其操矛戟刑我乎
惡曲
元子時與鄰里會曲全當時之歡以順長老之意歸泉上叔盈問
曰向夫子曲全其歡道然也苟爲爾乎元子曰叔盈視吾曲其心
以徇財利曲其行以希名位當過吾吾苟全一歡於鄰里無惡然
可也東邑有全道之士聞元子對叔盈恐曰吾聞元次山約其門
人曰無惡我之小曲眞惛鄙惡辭也吾輩全直三十年未常曲氣
以轉聲曲辭以達意曲步以便往曲視以回目猶患於古人古人
有惡曲者不曲臂以取物不曲膝以便坐見天下有曲於君曲於
民曲於鬼神者往劫而死之今元次山苟曲言貌強全一歡以爲
不褻其直慁哉若能苟曲於鄰里強全一歡豈不能苟曲於鄕縣
以全言行能苟曲於鄕縣豈不能苟曲於邦國以彰名譽能苟曲
於邦國豈不能苟曲於天下以揚德義若言行名譽德義偕顯豈
有鍾鼎不入門權位不在已乎嗚呼曲爲之小爲大之漸曲爲之
也有何不可姦邪凶惡其㘥(音由)乎元子間之頌曰吾以顔貌曲全
一歡全直君子之惡我如此由有過於此者何以自免
重校正唐文粹卷第四十三
