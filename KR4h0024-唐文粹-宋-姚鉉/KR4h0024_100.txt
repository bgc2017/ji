重校正唐文粹卷第一百
吳興姚鉉纂
傳錄紀事(揔一十二首)
錄二
孫氏西齋錄(孫樵)燕將錄(杜牧)
紀事五
書田將軍邊事(孫樵)叚太尉逸事狀(柳宗元)
拾甲子年事(羅隱)書何易于(孫樵)
說石烈士(羅隱)
五紀五
象江太守(李商隱)華山尉
齊魯二生宜都内人
孫氏西齋錄孫樵
孫樵謂陸長源唐春秋乃編年雜錄因掇其絜切峭獨可以示懲
勸者擲其叢冗秃屑不足以警訓者自爲十八通書號孫氏西齋
錄起高祖之初武皇之終首廟號以表元首日月以表事尚功力
正刑名登崇善良蕩戮兇回有所鯁避則徵文示譏無所顧慄則
直書志慝所謂高祖殺太子建成者何黜功徇愛譏失教也(太宗有大)
(功宜嗣有天下高祖不當立建成爲太子至有六月二十四日事故書曰高祖殺太子建成)李勣立皇后武氏
者何忘諫贊慝懲廢命也(李勣爲顧命大臣儻堅諫不奪高宗不敢立武氏爲后故書曰李勣立皇后武)
(氏)起王氏巳廢之䰟上配天皇者何登嫌黜冡不可謂順予懼後
世疑於禘祼也(高宗廢王立武武乃貞觀侍女何以列昭穆故特以王后配高宗示天后有嫌於禘祼)條高
后擅政之年下繫中宗者何紫色閠位不可謂正予懼後世牽以
稱臨也(天后改元即眞今悉以天后年號及行事繫于中宗示女子不得改元有政也)崔察賊殺中書令
裴(名犯武宗廟諱)者何詭䛕梯亂肇殺機也(裴爲顧命大臣屢白天后歸政御史崔察廷詰曰裴若不)
(有異謀何故使太后歸政天后遂怒斬裴於都亭驛故書曰崔察賊殺中書令裴也)張守珪以安禄山叛者
何貸刑咈教稔禍階也(禄山乃張守珪部將嘗犯今張曲江令守珪斬之守珪不從果使亂天下故書日張)
(守珪以安禄山叛他皆故此)稱天下殺者何罪暴天下示衆與殺也稱天子殺
者何死非其罪示衆不與殺也臣或不書卒者何不以直終去卒
以示貶也君或不書葬者何不以正終去葬以示譏也懼怠去瑞
示戒志濔尚德必書賤尸位則黜貴皆所以毆邪合正俾匯大義
(則前所謂起王后配天皇條天后年號行事繫于中宗之類)操實寘例以示懲勸(則前所謂李勣立皇后武)
(氏張守珪以安禄山叛之類)嗚呼宰相昇沈人於十數年間史官出没人於千
百歲後是史官與宰相分挈死生權也爲史官者不能抃忠骨於
枯墳臠諂䰟於下泉磨毫黷札叢閣飽帙豈國家任史官意耶樵
旣序其略授其友高錫望傳云
燕將錄杜牧
譚忠者絳人也祖瑶天寶末令内黃死燕寇忠豪健喜兵始去燕
燕牧劉濟與二千人障白狼口(山名契丹路)後將漁陽軍留范陽元和
五年中黃門出禁兵伐趙魏牧田季安令其徒曰師不跨河二十
五年矣今一旦越魏伐趙趙城虜魏亦虜矣計爲之何其徒有超
佐伍而言曰願借騎五千以除君憂季安大呼曰壯哉或兵决出
格沮者斬忠其時爲燕使魏知其謀乃入謂季安曰某之謀是引
天下之兵也何者往年王師取蜀取吳筭不失一是相臣之謀今
越魏伐趙不使耆臣宿將而專付中臣不輸天下之甲而多出秦
甲君知誰爲之謀此乃天子自爲之謀欲將夸服於臣下也今若
師未叩趙而先碎於魏是上之謀反不如下且能不恥於天下乎
旣恥且怒於是任智畫策仗猛將練精兵畢力再舉涉河鑑前之
敗必不越魏而伐趙校罪輕重必不先趙而後魏是上不上下不
下當魏而來也季安曰然則若之何忠曰王師入魏君厚犒之於
是悉甲壓境號曰伐趙則可隂遺趙人書曰魏若伐趙則河北義
士爲魏賣友魏若與趙則河南忠臣爲魏反君賣友反君之名魏
不忍受執事若能隂解陴障遺魏一城魏得持之奏捷天子以爲
符信此乃使魏北得以奉趙西得以爲臣於趙有角尖之耗於魏
獲不世之利執事豈能無意於逍乎趙人脫不拒君是魏霸基安
矣季安曰善先坐之來是天眷魏也遂用忠之謀與趙隂計得其
堂陽(縣名屬冀州)忠歸燕謀欲激燕伐趙會劉濟合諸將曰天子知我
怨趙今命我伐之趙亦必大備我伐與不伐孰利忠疾對曰天子
終不使我伐趙趙亦不備燕劉濟怒曰爾何不直言濟以趙叛命
忠繫獄因使人視趙果不備燕後一日詔果來曰燕南有趙北有
胡胡猛趙孱不可捨胡而事趙也燕其爲予謹護北疆勿使予復
挂胡憂而得專心於趙此亦燕之功也劉濟乃解獄召忠曰信如
子斷矣何以知之忠曰潞牧盧從史外親燕内實忌之外絶趙内
實與之此爲趙畫曰燕以趙爲障雖怨趙必不殘趙不必爲備一
且視趙不敢抗燕二且使燕獲疑天子趙人旣不備燕潞人則走
告于天子曰燕厚怨趙今趙見伐而不備燕是燕反與趙也此所
以知天子終不使君伐趙趙亦必不備燕劉濟曰今則柰何忠曰
燕孕怨天下無不知今天子伐趙君坐全燕之甲一人未濟易水
此正使潞人將燕賣恩於趙敗忠於上兩皆善也是燕貯忠義之
心卒染私趙之口不見德於趙人惡聲徒嘈嘈於天下耳惟君熟
思之劉濟曰吾知之矣乃下令軍中曰五日畢出後者醢以殉濟
乃自將七萬人南伐趙屠饒陽束鹿(二縣屬深州)殺萬人暴卒于師濟
子緫襲職忠復用事元和十四年春趙人獻城十二(德州管平原安陵長河棣)
(州管厭次河陽信蓨平昌將陵蒲臺㴾海)冬誅齊三分其地忠因說緫曰凡天地數窮
合必離離必合河北與天下相離六十年矣此亦數之窮也必與
天地復合且建中時朱泚搏天子狩畿甸李希烈僭于梁王武俊
稱趙朱泚稱冀田悅稱魏李納稱齊郡國往往弄兵者低目而視
當此之時可爲危矣然天下卒於無事自元和巳來劉闢守蜀棧
道劒閣自以爲子孫世世之地然畢卒三萬數月見羈李錡橫大
江撫石頭全吳之兵不得一戰反束縛帳下田季安守魏盧從史
守潞皆天下之精甲駕趙爲騎鼎立相視可爲彊矣然從史繞壍
五十里萬戟自護身如大醉忽在轞車季安死墳杵未收家爲逐
客蔡人被重葉之甲圓三石之弦持九尺之刃突前跳後卒(子忽反)
如搏鶚一可枝百累數萬人四歲不北二三可爲堅矣然夜半太
雪忽失其城齊人經地數千里倚㴾海牆泰山壍大河精甲數億
鈐其阨可爲安矣然兵折於潭趙(地名鄆西六十里)首竿於都市此皆君
之自見亦非人力所能及蓋上帝神兵下來誅之耳今天子巨謀
纖計必平章於大臣鋪樂張獵未嘗戴星徘徊顐玩之臣顔澀不
展縮衣節口以賞戰士此志豈須臾忘於天下哉今國兵駸駸北
來趙人巳獻城十二助魏破齊惟燕未得一日之勞爲子孫壽後
世豈能帖帖無事乎吾深爲君憂之緫泣且拜曰自數月來聞先
生之言今也幸枉大教吾心定矣明年春劉緫出燕卒于趙忠護
緫喪來數日亦卒年六十四官至御史大夫忠弟憲前范陽安次
令持兄喪歸葬于絳常往來長安間元年孟春某遇於馮翊屬縣
北徵中因吐其兄之狀某因直書其事至於褒貶之閒俟學春秋
者焉
書田將軍邊事孫樵
背臨卭南馳越二百里得嚴道郡實與沉黎越雋俱爲邊城迫於
群蠻田在賓將軍刺嚴道三年能條悉南蠻事謂樵言曰巴蜀西
迫於戎南偪於蠻宜其有以制之者當廣德建中之閒西戎兩飲
馬於岷江其衆如蟻前鋒魁徤皆擐五屬之甲持倍尋之戟徐呼
接步且戰且進蜀兵遇鬪如值横堵羅戈如林發矢如蝱皆折刃
吞鏃不能斃一戎而況陷其陣乎然其戎兵踐吾地日深而疫死
者曰衆即自度不能留亦輒引去故蜀人爲之語曰西戎尚可南
蠻殘我自南康公鑿靑谿道以和群蠻俾由蜀而貢又擇群蠻子
弟聚於錦城使習書筭業就輒去復以他繼如此垂五十年不絶
其來則其學於蜀者不啻千百故其國人皆能習知巴蜀土風山
川要害文皇帝三年南蠻果大入成都門四日而旋其所剽掠自
成都以南越雋以北八百里之閒民畜爲空加以敗卒貧民持兵
羣聚因緣刧殺官不能禁由是西蜀十六州至今爲病自是以來
羣蠻嘗有屠蜀之心居則息畜聚粟動則練兵講戰而又俾其習
於蜀者伺連帥之閒隙察兵賦之虛實或聞蜀之細民苦於重征
且將啓之以幸非常(李丞相固言鎮西蜀時其有編民李權者遣書通蠻言蜀無備可取狀邊城獲之按問得)
(實遂棄市至今或有踵其所爲者)吾不知群蠻此舉大劒以南爲國家所有乎且
每歲發卒以戍南者皆城都頑民飽稻飫豕十九如瓠雖知征鼔
之數不習山川之險吾常伺其來朔風正嚴緩步坦途日次一舍
固以呵然汗矣而況歷重阻即嚴程束甲而趨扶戟而鬪耶加以
爲將者刻薄以自入餽運者縱吏以鼠竊縣官當給帛則以疎而
易良當賑粟則以沙而參粒(每歲當給帛主將輒先市輕帛以易重帛然後散諸邊卒當給糧下吏必)
(先盗其米然後以沙𥙷足數以給邊卒常以爲怨)如此則邊卒將怨望之不睱又惡能殊
死而力戰乎此巴蜀所以爲憂樵曰誠如將軍言苟爲國家計者
孰若詔嚴道沉黎越雋三城太守俾度其要害按其壁壘得自募
卒以守之且兵籍於郡則易爲役卒出於邊則習其險而又各於
其部善相美地分卒爲屯春夏則耕蠶以資其衣食秋冬則嚴壁
以俟其寇虜連帥即能督之歲遣廉白吏視其卒之有無劾其守
之不法者以聞如此則縣官無餽運之費奸吏無因緣之盗兵足
食給卒無咠怨於將軍何如田將軍曰如此何患言卒遂書
叚太尉逸事狀柳宗元
太尉始爲涇州刺史時汾陽王以副元帥居蒲王子晞爲尚書領
行營節度使寓軍邠州縱士卒無賴邠人偷嗜暴惡者率以貨竄
名軍伍中則肆志吏不得問日群行丐取於市不嗛輒奮擊折人
手足椎釜鬲甕盎盈道上把臂徐去至有撞殺孕婦人邠寧節度
使白孝德以王故戚不敢言太尉自州以狀白府願計事至則曰
天子以生人付公理公見人被暴害因恬然且大亂若何孝德曰
願奉教太尉曰某爲涇州甚適少事今不忍人無寇暴死以亂天
子邊事公誠以都虞候命某者能爲公巳亂使公之人不得害孝
德曰幸甚如太尉請旣署一月晞軍士十七人入市取酒又以刀
刺酒翁壞釀器酒流溝中太尉列卒取十七人皆斷頭拄槊上植
市門外晞一營大譟盡甲孝德震恐召太尉曰將柰之何太尉曰
無傷也請辭於軍孝德使數十人從太尉太尉盡辭去解佩刀選
老躄者一人持馬至晞門下甲者出太尉笑且入曰殺一老卒何
甲也吾戴吾頭來矣甲者愕因諭曰尚書固負若屬耶副元帥固
負若屬耶奈何欲以亂敗郭氏爲白尚書出聽我言晞出見太尉
太尉曰副元帥勲塞天地當務始終今尚書恣卒爲暴暴且亂亂
天子邊欲誰歸罪罪且及副元帥今邠人惡子弟以貨竄名軍籍
中殺害人如是不止幾曰不大亂亂由尚書出人皆曰尚書倚副
元帥不戢士然則郭氏功名其與存者幾何言未畢晞再拜曰公
幸教晞以道恩甚大願奉軍以從顧叱左右皆解甲散還火伍中
敢譁者死太尉曰吾未晡食請假設草具旣食曰吾疾作願留宿
門下命持馬者去且曰明旦來遂卧軍中晞不解衣戒候卒擊柝
衛太尉旦俱至孝德所謝不能請改過邠州由是無禍先是太尉
在涇州爲營田官涇大將焦令諶取人田自占數十頃給與農曰
且熟歸我半是歲大旱野無草農以告諶曰我知入數而巳不知
旱也督責益急農且飢死無以償即告太尉太尉判狀辭甚巽使
人求諭諶諶盛怒召農者曰我畏叚某耶何敢言我取判鋪背上
以大杖擊二十垂死輿來廷中太尉大泣曰乃我困汝即自取水
洗去血裂裳衣瘡手注善藥旦夕自哺農者然後食取騎馬賣市
穀代償使勿知淮西寓軍帥尹少榮剛直士也入見諶大罵曰汝
誠人耶涇州之野如赭人且飢死而必得穀又用大杖擊無罪者
叚公仁信大人也而汝不知敬今叚公惟一馬賤賣市穀入汝汝
又取之不恥凡爲人傲天災犯大人擊無罪者又取仁者穀使主
人出無馬汝將何以視天地尚不愧奴隷耶諶雖暴抗然聞其言
則大愧流汗不能食曰吾終不可以見叚公一夕自恨死及太尉
自涇州以司農徵戒其族過岐朱泚必致貨幣愼勿妆及過泚致
大綾三百兩太尉壻韋晤堅拒不得命至都太尉怒曰果不用吾
言晤謝曰處賤無以拒也太尉曰然終不以在吾第以綾如司農
治事堂棲之梁木上泚反太尉終吏以告泚泚取視其故封識且
存
太尉逸事如右
史館今之稱太尉大節者以爲武人一時奮不慮死以取名天下
不知太尉之所立如是宗元嘗出入岐周邠&KR1581;閒過眞定北上馬
嶺歷亭鄣戎堡竊好問老校退卒能言其事太尉爲人煦煦常低
首拱手促步言氣卑弱未嘗以色待物人視之儒者也遇不可必
達其志决非偶然者會州刺史崔公來言信行直備得太尉遺事
覆校無疑或恐尚逸墜未集太史氏敢以狀私於執事謹狀
拾甲子年事羅隱
大和中張谷納邯鄲人李嚴女備歌舞具及長大妍麗豐足殆不
似下賤物又能傳故都聲以牽課人摧沮有時涼曉哀轉歷歷見
趙家之遺臺老樹雖驚離弔往之懷似不能多也雅爲谷所愛因
目曰新聲及劉從諫得父卦谷以窮遊佐其事新聲亦從去然性
本便惠雖谷之起居謀慮皆預有承迎故頗聞中外消息時從諫
得志後勾聚亡命以窺脅朝廷大爲四方人怪訝有實其事於谷
者谷不以介意新聲曰妾於公直巾履間狎玩者耳除歌酒外不
當以應顧命然食人之食憂人之憂理常也況妾乎前日天子授
從諫節度使時非從諫有戰野之功拔城之績蓋以其先父挈齊
還我去就閒未能奪其嗣耳而公不幸爲其屬則牽制之道在此
不在彼也自劉氏奄有全趙更改歲時未嘗聞以一縷一蹄爲天
子壽而指使軰率無頼人且章武朝數鎮顚覆皆以雄才傑器尙
不能固天子恩況從諫擢自兒女子手中一旦襲如何家業苟不
以法而得亦宜以不法而終此倚伏之常數也而又卒伍佻險言
語不祥是不爲齊鬼所酬而死於帳下者幸矣孰謂公從其事反
不知其事者哉姑不能早折其肘臂以作天子計則宜脫族西去
大丈夫勿顧一飯恩以骨肉腥健兒衣食言訖悲涕流落谷不决
者三月新聲後進以其業不用也縊殺之會昌中從諫死以其子
露父意族之谷竟從逆嗚呼謀及婦人者必亡而新聲之言惜其
不用余前過太行時有傳吏能道當時事因拾於編簡
書何易于孫樵
何易于嘗爲益昌令縣距刺史治所四十里城嘉陵江南刺史崔
朴嘗乘春自上游多從賓容歌酒泛舟東下直出益昌旁至則索
民挽舟易于即自腰笏引舟上下刺史驚呌問狀易于曰方春百
姓不耕即𧖟隙不可奪易于爲屬令當其無事可以充役刺史與
賓客跳出舟偕騎還去益昌民多即山樹茶利私自入會鹽鐡奏
重㩁筦詔下所在不得爲百姓匿易于視詔曰益昌不征茶百姓
尚不可活矧厚其賦以毒民乎命吏剗去吏爭曰天子詔所在不
得爲百姓匿今剗去罪愈重吏止死明府公寧免竄海裔耶易于
曰吾寧愛一身以毒一邑民乎亦不使罪蔓爾曹即自縱火焚之
觀風使聞其狀以易于挺身爲民卒不加劾邑民死喪子弱業破
不能具葬者易于輒出俸錢使吏爲辦百姓入常賦有垂白僂杖
者易于必召坐與食問政得失庭有競民易于輒親自與語爲指
白枉直罪小者勸大者杖悉立遣之不以付夷治益昌三年獄無
繫民民不知役改緜州羅江令其治視益昌是時相國裴公出鎮
緜州獨能嘉易于治嘗從觀其政導從不過三人其易于廉約如
此會昌五年樵道出益昌民有能言何易于治狀者且曰天子設
上下考以勉吏而易于考止中上何哉樵曰易于督賦何如曰上
請貸期不欲緊絶百姓使賤出粟帛督役何如曰度支費不足遂
出俸錢冀優貧民饋給往來權勢何如曰傳符外一無所與擒盗
何如曰無盗樵曰余居長安中十年歲聞給事中校考則曰某人
爲某縣得上下考某人由上下考得某官問其政則曰某人能督
賦先期而畢某人能督役省度支費某人當道能得往來達官爲
好言某人能擒若干盗縣令得上下考者如此邑民不對笑去
說石烈士羅隱
石孝忠者生長韓魏閒其爲人猛悍多力少年時偷雞殺狗殆不
可勝計州里甚苦之後折節事李愬爲愬前驅其信任與愬家人
伍元和中蔡人不歸天子用裴丞相(計以丞相征蔡若愬)者光顔者重胤者
皆受丞相指揮明年蔡平天子快之詔刑部韓侍郎撰平蔡碑將
所以大丞相功業於蔡州孝忠一旦熟視其文大恚怒因作力推
去其碑僅傾䏧者再三吏不能止乃執詣節度使悉以聞時章武
皇帝方以東北事倚諸將聞是卒也甚訝之命具獄將斃於碑下
孝忠度必死也苟虛死則無以明愬功乃僞低畏若不勝按驗吏
罔之未知其爲人也孝忠伺吏隙用枷尾拉一吏殺之天子聞之
怒且使送闕下及至也亦未異其人因召見曰汝推吾碑殺吾吏
爲何孝忠頓首曰臣一死未足以塞責但得面天顔則赤族無恨
矣臣事李愬歲久以賤故給事無不聞見平蔡之日臣從在軍前
且吳秀琳蔡之姦賊也而愬降之李祐蔡之驍將也而愬擒之蔡
之爪牙脫落於是矣及元濟縛雖丞相與二三輩不能先知也蔡
平之後刻石紀功盡歸乎丞相而愬第其名與光顔重胤齒愬固
無所言矣設不幸更有一淮西其將略如愬者復肯爲陛下用乎
賞不當功罰不當罪非陛下所以勸人也臣所以推去碑者不惟
明愬之績亦將爲陛下正賞罰之源臣不推碑無以爲吏擒臣不
殺吏無以見陛下臣死不容時矣請就刑憲宗旣得淮西本末且
多其義遂赦之因命曰烈士復召翰林叚學士撰淮西碑一如孝
忠語後孝忠隸江陵軍驅使大中未白丞相鎮江陵余求謁丞相
府有從事爲余道孝忠事遂次焉將所以教人爲下
象江太守李商隱
滎陽鄭璠自象江得怪石六其三聳而銳上又一如世閒道士存
思圖畫人肺胃肝腎次第懸絡者又一空中而隱外若癃癭殃疝
病不作物者又一色紺冰(去聲)而理平漫彈之好聲璠爲象江三年
不病瘴平安寢食及還長安無家居婦兒寄止人舍下計輦六石
道費俸六十萬璠嗜好有意極類前輩人
華山尉
陶生有恒人善養又善與人遊又善爲官會昌初生病骨熱且死
是年長安中進士爲陶生誄者數十人生在時吾巳得之矣及旣
死吾又得之
齊魯二生
程驤
右一人字蟠之其父少良本鄆盗人也晚更與其徒畜牝馬草一
羸私作弓矢刀杖學發冡抄道常就迥遠坑谷無廬徼處依大林
木蚤夜偵候作姦李師古貪諸土貨下令䘏商鄆與淮海近出入
天下珍寶日日不絶少良致貲以萬數每旬時歸妻子輒置食飲
勞其黨後少良老前所置食有大臠連骨以牙齒稍脫落不能食
其妻輒起請黨中少年曰公子與此老父椎埋剽奪十數年意不
計天下有活人今其尚不能食況能在公子叔行(胡浪反)耶公子此
去必殺之草閒無爲鐡門外老捕盗所徂快少良默憚之出百餘
萬謝其黨曰老嫗眞解事敢以此爲諸君別衆許之與盟曰事後
敗出約不相引少良由是以其貲發舉貿轉與隣伍重信義䘏死
喪斷魚肉葱薤禮拜畫佛讀佛書不復出里閈意若大君子能悔
咎前惡者十五年死子驤率不知後一日有過其母罵之曰此種
不良庸有好事耶驤泣問其語母盡以少良時事告之驤號哭數
日不食乃悉散其財踰年驤甚苦貧就里中舉負給薪水灑掃之
事讀書日數千言里先生賢之時與饘糗布帛使供養其母後漸
通五經歷代史諸子雜家往往同學人去其師從驤講授又其爲
人寬厚滋茂動靜有繩墨人不敢犯烏重胤爲鄆帥喜聞驤與之
錢數十萬令市書籍驤復以其餘賚諸生其里閭故德少良者亦
常來與驤孳息其貨數年復致萬金驤固不以爲已有繩契管楗
雜付比近用度費耗了不勘詰道益高開成初相國彭城公遣其
客張谷聘之驤不起
劉义
右一人字义不知其所來在魏與焦濛閭冰田滂善任氣重義大
軀有聲力嘗出入市井殺牛擊犬豕羅網鳥雀亦或時因酒殺人
變姓名遁去會赦得出後流入齊魯始讀書能爲歌詩然恃其故
時所爲輒不能俛仰貴人穿屐破衣從尋常人乞丐酒食爲活聞
韓愈善接天下士步行歸之旣至賦冰柱雪車二詩一旦居盧仝
孟郊之上樊宗師以文自任見义拜之後以爭語不能下諸公因
持愈金數斤去曰此諛墓中人所得耳不若與劉君爲壽愈不能
止復歸齊魯又之行固不在聖賢中庸之列然其能面道人短長
不畏卒禍及得其服義則又彌縫勸諫有若骨肉此其過人無限
宜都内人
武后篡旣久頗放縱耽内習不敬宗廟四方日有叛逆防豫不暇
時宜都内人以唾壷進思有以諫者后坐帷下倚檀机與語問四
方事宜都内人曰大家知古女卑於男耶后曰知内人曰古有女
媧亦不正是天子佐伏羲理九州耳後世孃姥有越出房閤斷天
下事者皆不得其正多是輔昏主不然抱小兒獨大家革天姓改
去釵釧襲服冠冕符瑞日至大臣不敢動眞天子也然今内之弄
臣狎人朝夕進御者久未屏去妾疑此未當天意后曰何内人曰
女隂也男陽也陽尊而隂卑雖大家以隂事主天然宜體取剛亢
明烈以消羣陽陽消然後隂得志也今狎弄日至處大家夫宫尊
位其勢隂求陽也陽勝而隂亦微不可久也大家始今日能屏去
男妾獨立天下則陽之剛亢明烈可有矣如是過萬萬世男子益
削女子益專妾之願在此后雖不能盡用然即日下令誅作明堂
者
重校正唐文粹卷第一百
姑蘇後學尤桂
朱整同校正
嘉靖甲申歲太學生姑蘇徐焴文明刻于家墪
