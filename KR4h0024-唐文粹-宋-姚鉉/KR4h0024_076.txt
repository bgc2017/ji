重校正唐文粹卷第七十六
吳興姚鉉纂
記已(揔一十首)
浮圖九
撫州寶應寺律藏院戒壇記(顔眞卿)
孤山永福寺石壁法華經記(元稹)
福州南澗寺上方石像記(歐陽詹)
畫西方㡧記(白居易)
黃石巖禪院記(劉軻)
沃州山禪院記(白居易)
塑像記(段成式)
信州南巖草衣禪師宴坐記(權德輿)
鸚鵡舍利塔記(韋臯)
災沴一
泗州大水記(吕周任)
撫州寶應寺律藏院戒壇記顔眞卿
如來以身口意三業難調伏也淨尸羅以息其内行住坐卧四威
儀攝善心也明布薩以昭其外故曰波羅提木义是汝之師則憍
陳如之善來迦葉波之尚法諸聲聞三歸約衆十四年以八敬度
尼羯磨相承其致一也至漢靈帝建寧元年有北天竺五桑門支
法領等始於長安譯出四分戒本兼羯磨與大僧受戒至曹魏有
天竺十尼自遠而來爲尼受具後秦姚萇弘始十一年有梵僧佛
陀邪舍譯出四分律本而關内先行僧祇江南盛行十誦至元魏
法聦律師始闡四分之宗聦傳道覆覆傳惠光光傳雲暉願願傳
理隱樂洪雲雲傳遵遵傳智首首傳道宣宣傳洪法勵滿意意傳
法成成傳(大亮道賓亮亮)傳雲一賓岸超惠澄澄傳惠欽皆口相授受臻
于壼奥欽俗姓徐洪州建昌人蓋漢孺子之後也二十二尋師于
臨川楮山後五歲削髮隷于高安龍岡寺遂受戒有唐義淨則譯
經上足曰洪州之靈傑其秉宣羯磨者曰兩京滌法銳欽智度沖
深神用高爽行無權實身絶開遮闡律藏而日月光明騁辯才而
龍象蹴踏江嶺之外凜然風生開元末北遊京充福先大德常誦
大涅槃經而講之兼明俱舍論維摩金剛經每登講座其下日有
二三千人由是名動輦轂屬禄山作亂杖錫南歸居于西山洪井
雙嶺之間慕高僧觀顯之遺蹤於寺北剙置蘭若山泉之美頗極
幽絶欽雖堅持律儀而志在弘濟好讀周易左傳下筆成章著律
儀輔演十卷嘗撰本州龍興寺戒壇碑頗見稱於作者三年眞卿
忝刺撫州東南四里有宋侍中臨川内史謝靈運翻大涅槃經古
臺階扃儼然軒構摧圯有高行頭陀僧智清者首事修葺安居住
持明年秋七月眞卿績秩將滿有觀察使尚書御史大夫趙國魏
公願以我皇帝降誕之辰奏爲寶應寺仍請山林高行僧三七人
冬十月二十三日聖恩允許於是鼎新輪奐其興也㪍焉乃請止
觀大師法源法泉襄陽乘覺淸源善弘羅浮圓覺佛跡十喻餘杭
惠達洎當州海通海岸等同住董修以資景福僉以爲學徒雖增
毗尼未立明年三月乃請欽登壇而董振鐸焉仍俾龍岡道幹天
台法裔招提智融白馬法胤衡岳正覺同德義盈香城藏選龍興
藏志開元明徹等同秉法事於是遠近駿奔道場側塞聖像放光
而龍王不雨者四旬僧尼等三百五十七人而文士正議大夫前
衛尉少卿張延皇脫俗歸眞其名曰壞綱爲稱首焉又欽此年已
來爲受具者凡一萬餘人江嶺湖海之間幅員千里餘像法於變
皆欽教道之力焉臨川在嶺隅未嘗弘律於是二衆三百餘人謂
法裔敷演而依止之後有上都資聖寺高德曰還本律主偉兹能
辦深嗟嘆而贊美之謂於寺東南置普通無礙禪院院内立鎮國
觀音道場請善弘居之以開悟心要雲一上足曰智融精持本事
如會尊衆乃命智光等於普通道場東置律藏院剙立戒壇以行
欽公之來儀且施肇紀之不朽經營未幾壇殿鬱興肅乎渡海浮
囊分毫羅刹之請嚴身瓔珞照耀摩尼之光則入佛位而披伽棃
者名香普薰神足無極其可勝紀而無絶乎有唐大曆辛亥歲春
三月行撫州刺史魯郡開國公顔眞卿書而志之
孤山永福寺石壁法華經記元稹
按沙門釋惠皎自狀其事云永福寺一名孤山寺在杭州錢塘湖
心孤山上石壁法華經在寺之中始以元和十二年嚴休復爲刺
史時惠皎萌厥心卒以長慶四年白居易爲刺史時成厥事上下
其石六尺有五寸短長其石五十七尺有六寸座周於下蓋周於
石砌周於堂凡買工鑿經六萬九千有二百五十錢十經之數經
旣訖又立石爲二碑其一碑凡輸錢於經者由十而上皆得名於
碑其輸之貴者有若杭州刺史嚴休復中書舍人杭州刺史白居
易刑部郎中湖州刺史崔玄亮刑部郎中睦州刺史韋文恪處州
刺史韋行立衢州刺史張聿御史中丞蘇州刺史李諒御史大夫
越州刺史元稹右司郎中處州刺史陳岵九刺史之外搢紳之由
杭者若宣慰使庫部郎中知制誥賈餗以降鮮不輸於經石之列
必以輸錢先後爲次第不以貴賤老幼多少爲後先其一碑僧之
徒思得名聲人聞其事以自廣余以長慶二年相先帝無狀譴於
同州明年徙於會稽路於杭杭民竟相觀睹白怪問之皆曰非觀
宰相蓋欲觀曩所聞之元白耳由是僧之徒誤以余爲名聲人相
與日夜攻刺史白乞余文余觀僧之徒所以經於石文於碑蓋欲
爲不朽且欲自大其本術今夫碑旣文經旣石而又九諸侯相率
貢錢於所事由近而言亦可謂來異宗而成不朽矣由遠而言即
不知幾萬歲而外地與天相軋隂與陽相盪火與風相射名與形
相滅則四海九州皆大空中一微塵耳又安知其朽不朽哉然而
羊叔子識枯樹中舊環張僧繇世爲畫師歷陽之氣至今爲城郭
苟一吐而異世卒不可化鍜之中學數息則易成此又性與一物
相遊而終不能兩相忘矣又安知夫六萬九千之文刻石永永因
衆姓合成獨不能爲千萬劫含藏之不朽邪由是思之則僧之徒
得計矣至於佛書妙奥僧當爲余言余不當爲僧言況斯文止紀
於刻石故不及講貫其義云長慶四年四月十一日浙江東道都
團練觀察處置等使通議大夫使持節都督越州諸軍事守刺史
兼御史大夫上柱國賜紫金魚袋元稹記
福州南澗寺上方石像記歐陽詹
萬物闐闐各由襲㳂無襲無㳂而忽以然苟非妖怪實爲珍慶斯
石像者其珍慶歟始孕靈韞質兆眹未見則峨峨巨石巖峭山立
鎮郡城之前阜壓蓮宫之上界海若鞭而莫動天將泐而終固皇
唐天寶八年五月六日淸晝忽騰雲旁涌驟雨來集驚飈環駭匉
訇杳冥雄雄者雷騞然中震逆火噴野大聲殷空岑嶺躨跜潭洞
簸蕩須臾風雨散雷雲收激劈輪囷斬焉中闢南委地以梯落北
干霄而碣樹不上不下不西不東亭亭厥心隱隱眞像三十二相
具八十種好備列侍環衛品覺有序莊嚴供養文物咸祑融然慈
面儼矣儀形似倚雪山而授法如開月殿以趺坐異矣哉不曰博
聞乎未聆於旣往不曰多智乎罔測其所來且物之堅莫堅於石
況高厚廣袤又羣石之傑一朝瓜剖中有雕琢其爲造石之初致
有相以外封乎其爲有石之後入無間以内攻乎噫不可以人事
徵試請以神化察巍巍釋氏發揮道精其身旣傾其神不生等二
儀以通變齊四大而有力教於時有所頽靡人於教有所忸怩則
爲不可思議以煦以吹故示此無跡之跡難然之然俾知其我存
存入我之門經曰千百億化身蓋隨感而應兹身者則千百億之
一焉昔諸佛報現皆託於有命有命則有生有生則有滅曷若因
其不朽之物憑乎不動之基形旣長存法亦隨是與夫爲童兒而
出世假長者以來化玄玄之徼則雖一永永之利則不侔可以禮
足而悔罪寄影以安樂予則求福不回者焚香跪仰或從釋子之
後故爲巉巉之餘仞聊書其所由來貞元六年七月十五日記
畫西方㡧記白居易
我本師釋迦如來說言從是西方過十萬億佛土有世界號極樂
以無八苦四惡道故也其國號淨土以無三毒五濁業故也其佛
號阿彌陀以夀無量願無量功德相好光明無量故也諦觀此娑
婆世界微塵衆生無賢愚無貴賤無幼艾有起心歸佛者舉手合
掌必先向西方有怖厄苦惱者開口發聲必先念阿彌陀佛又範
金合土刻石織文乃至印水聚沙童子戲者莫不率以阿彌陀佛
爲上首不知其然而然由是而觀是彼如來有大誓願於此衆生
衆生有大因緣於彼國土明矣不然者南北東方過去見在未來
佛多矣何獨如是哉何獨如是哉唐中大夫太子少傅上柱國馮
翊縣開國侯賜紫金魚袋白居易當衰暮之歲中風痺之疾乃捨
俸錢三萬命工人杜敬宗按阿彌陀無量壽二經畫西方世界一
部高九尺廣丈有三尺彌陀尊佛坐中央觀音勢至二大士侍左
右天人瞻仰眷屬圍繞樓臺伎樂水樹花鳥七寶嚴飾五彩彰施
爛爛煌煌功德成就弟子居易焚香稽首跪於佛前起慈悲心發
弘誓願願此功德迴施一切衆生一切衆生有如我老者如我病
者皆願離苦得樂斷惡修善不越南部便覩西方白毫大光應念
來感靑蓮上品隨願往生從見在身盡未來際常得親近而供養
也欲重明此願而偈讃云
極樂世界淸淨土無諸惡道及衆苦願如老身病苦者同歸無量
夀佛所
黃石巖禪院記劉軻
古老有言曰太極之氣積成山岳洩爲川瀆然則匡阜之境其大
者乎庚辰歲山客劉軻采拾怪異自麓至頂却下半里餘次于黃
石巖巖中有棲禪子不知其幾臘乃賾其輕重頗見其宅心之地
乃問其住年但手指松桂云毫髮我植今環人臂烏飛兔走吾復
何齒矧卯戌之昏且霜炎之凍灰生落之榮顇去留之㳂泝雖云
之自彼而於我蔑如也於戲向非巖房峭絶僧行孤峙則人境兩
失其宜也復何言哉觀夫煙雲雜乎履舄嵐靄生於襟䄂羣形浩
擾併入眸子每至煙雨初霽山光澄練泠泠仙語如在耳右況又
聳凌兢上冥冥焉知不能與洪崖接袂浮丘連駕盈縮造化吐納
顥氣絶慚容於厚面遠喧卑之臊穢乎不得而然者蓋鈎也餌也
名爲利鈎利爲名餌吞鉤食餌手足羈鎻彼焉得跳躍於此乎夫
禪子脫去桎梏四支宣展動與雲無心靜將石何機物我一致端
邪徑塞僕所謂非斯人不能住斯境也禪師宜春人俗姓劉名常
進人以師久住遂以其姓易其巖名云
沃州山禪院記白居易
沃州山在剡縣南三十里禪院在沃州山之陽天姥岑之隂南對
天台而華頂赤城列焉北對四明而金庭石鼓介焉西北有支遁
嶺而養馬坡放鶴峯次焉東南有石橋谿谿出天台石橋因名焉
其餘卑巖小泉如子孫之從父祖者不可勝數東南山水越爲首
剡爲面沃州天姥爲眉目夫有非常之境然後有非常之人棲焉
晉宋以來因山洞開厥初有羅漢僧西天竺人白道猷居焉次有
高僧竺法潛支遁林居焉次又有乾興淵支遁開威藴崇實光識
斐藏濟度逞印凡十八僧居焉高士名人有戴逵王洽劉恢許玄
度殷融郄超孫綽桓彦表王敬仁何次道王文度謝長霞袁彦伯
王蒙衛玠謝萬石蔡叔子王羲之凡十八人或遊焉或止焉故道
猷詩云連峯數千里脩竹帶平津茅茨隱不見雞鳴知有人謝靈
運詩云暝投剡中宿明登天姥岑高高入雲霓還期安可尋蓋人
與山相得於一時也自齊至唐兹山寖荒靈境寂寥罕有人遊故
辭人朱放詩云月在沃州山上人歸剡縣江邊劉長卿詩云何人
住沃州此皆愛而不到者也大和二年春有頭陀僧白寂然來遊
兹山見道猷支竺遺跡泉石盡在依依然如歸故鄉戀不能去時
浙東廉使元相國聞之始爲卜築次廉使陸中丞知之助其繕完
三年而禪院成五年而佛事立正殿若干間齋堂若干間僧舍若
干間夏臘之僧歲不暇八九十安居遊觀之外日與寂然討論心
要振起禪風白黑之徒附而化者甚衆嗟乎支竺殁而佛聲寢靈
山廢而法不作後數百歲而寂然繼之豈非時有待而化之有緣
邪六年夏寂然遣門徒僧常贄自剡抵洛持書與圖詣從叔樂天
乞爲禪院記云昔道猷肇開兹山後寂然嗣興兹山今樂天又垂
文兹山異乎哉沃州山與白氏其世有緣乎
塑像記叚成式
在世間攘巨寇必思袵金浴鐵強矯雄毅者雖空門亦忿怒鏖撲
爲法大防也據内典下天處蘇迷盧之半爲忉利尉候北方毗沙
門統藥义衆所治水精宫城護世其住處曰紛陀利曰質多羅曰
七林曰摩偷曰如意等下壓象跡當歡喜之地上接蜂歌雜莊嚴
之境常憍尸迦將破怨敵聖者奮勇健臂出甲胄林獨揭勝幢不
頓一戟&KR1698;迦婁而垂趐捘修羅而束手猶怒折蓮柄狂搜藕絲蓋
多聞位居初地離十二失故經云毗沙門得方便救護之門昔縛
喝伽藍北虜感夢而懴悔近于闐聚落西羌覩相而來降其威神
營衛肹蠁靈應事無虚譯世不絶書相傳北方天王與贍部有緣
謂西域瞿薩國本天王棲神之處也廬陵龍興寺西北隅先有設
色遺像武宗五年毀廢至大中初重建寺其處爲僧乾立所居乾
每讇囈不安旬日方悟遽徙他室昉誓造北方變(梁朝謂雕塑像亦爲變也)請
押衙熊輅爲導首輅遂與執白籌者郭宣熊師佐等縱臾閭伍爲
說第一施結增上緣獲零憏貨貝共二十萬輅厚自損徹周歲功
就乃多聞儀形嚴毅如生眉結雲聚目稜電擊猛焰彗肩蚑蜂搶
軒金塗錯落而燐亂形彩陸離而芒角得工巧明矣其或夔魖蠱
&KR3181;[瓜見]是不翅擊三屍磔五冡也及素天女主藏神凡四四事堂内
三壁寫載部落雷公拗怒忖留惡覷吁可畏也吉之人香火徼福
林篿乞靈福既據我靈詎乏主噫予曾閱正法念經說摩䤈陀山
六齋日四天於此會計間浮提善業豈容不歸敬與輅爲學性端
介敏辯王公多伏之復晤禪那宗要得揔持契訣常持北方眞言
大中三年病且死忽夢天王操戟卓地有泉迸射搏之及面因驚
覺汗洽而愈十二年洪州狂賊盜兵殺吏尋定州差輅上府至新
塗夢天王支槊張目曰世途若此爾欲何往即宿留數日賊毛鶴
果膾肝飲頭尢恣殘酷其踐較著如是十三年秋予閑居漢上輅
爲交阯使入京請予紀釋氏事以上事請予明張北方故實焉
信州南巖草衣禪師宴坐記權德輿
信州南巖有淸淨宴坐之地而禪師在焉師所由來莫得而詳初
州人析薪者遇之于野中其形塊然與草木俱咨於州長乃延就
兹地三十年矣州人不知其所然也遂以草衣号焉足不蹈地口
不嘗味日無晝夜時無寒暑寂默之境一繩牀而已萬有囂然此
身不動其内則以三世五藴皆從妄作然後以有法諦觀十二緣
於正智中得眞常眞我方寸之地湛然虚無身及智慧二俱淸淨
微言軟語有時而聞涉其境之遠近隨其根之上下如雨潤萬物
風行空中履其門閾皆獲趣入若非斡玄機於無際窮實相之源
底則四時攻於外百疾生於内矣古所謂遺物離人而立於獨者
禪師得之嗚呼世人感物以遊心心遷於物則利害生焉吉凶形
焉牽攣鞿瑣蕩而不復至人則返靜於動復性於情夭壽仁鄙之
殊由此作也斯蓋世諦之一說耳於禪師之道其猶稊稗邪建中
二年予吏役道于上饒時左司郎崔公出爲郡佐探禪師之味也
熟爲予詳言之拂拭纓塵攜手接足洗我以善得於儀形且以爲
楞嚴之妙旨毗耶之密用皆在是矣又焉知此地之宴坐不爲他
方之說法乎故粗書聞見以志于石
鸚鵡舍利塔記韋皐
元精以五氣授萬類雖鱗介毛羽必有感淸英純粹者矣或炳耀
離火或稟竒蒼精皆應乎人文以奉若時政則有革彼禽類習乎
能言了空相於不念留眞骨於巳斃殆非元聖示現感於人心同
夫異緣用一眞化前歲有獻鸚鵡鳥者曰此鳥聲容可觀音中華
夏有河東裴氏者志樂金僊之道聞西方有珍禽羣嬉和鳴演暢
法音以此鳥名載梵經智殊常類意佛身所化常狎而敬之始告
以六齋之禁比及辰後非時之食終夕不視固可以矯激流俗端
嚴梵倫或教以持佛名號者曰當由有念以至無念則仰首奮翼
若承善聽其後或俾之念佛則默然而不荅或謂之不念即唱言
阿彌陀歷試如一曾無爽異余謂其以有念爲緣生以無念爲眞
際緣生不荅以爲緣起也眞際雖言言本空也每虚室戒曙發和
雅音穆如笙竽靜鼓天風下上其音念念相續聞之者莫不洗然
而嘉善矣於戲生有辰乎緣其盡乎以今年七月悴爾不懌巳日
而甚馴養者知將盡乃鳴磬告曰將西歸乎爲爾擊磬爾其存念
每一擊磬一稱彌陀佛洎十擊磬而十念成歛翼委足不震不仆
揜然而絶按釋典十念成往生西方又云得佛惠者殁有舍利知
其說者固不隔殊類哉遂命火以闍維之法焚之餘燼之末果有
舍利十餘粒炯爾耀目瑩然在掌識者驚視聞者駭聽咸曰苟可
以誘迷利世安往而非菩薩之化歟時有高僧惠觀常詣三學山
巡禮聖跡聞說此身涕淚悲泣請以舍利於靈山用陶甓建塔旌
異也余謂此禽存而由道殁而有徵古之所以通聖賢階至化者
女蝸蛇軀以嗣帝中衍鳥身而建侯紀乎冊書其誰曰語怪而況
此鳥有弘於道流聖證昭昭胡可默已是用不愧直書于辭貞元
十九年八月十四日記
泗州大水記吕周任
春秋左氏傳曰天反時爲妖地反物爲災其於水也反利爲害矣
在唐堯時包山陵而浩滔天在漢武時浮齧桑而浸鉅野皆震蕩
上心昏墊下人其故何哉天其或者警休明而表忠誠也皇唐貞
元八年歲在壬申夏六月上帝作孽罰兹東土浩淼長瀾周亘千
里請究其本而言之是時山泐桐栢發谼歕湧下注淮瀆平湍七
丈浮壽逾濠下連滄波東風駕海潮上不落雨水相逆濺濤倒流
矗縮迴薄衝壅淮泗積隂驟雨河瀉瓴建不捨晝夜至于旬浹乾
坤合怒雲雷爲屯以水濟水吞洲漂防走不及竄飛不及翔連甍
爲河宫噍類如魚鼈事出慮外孰能圖之開府儀同三司檢校右
散騎常侍兼御史大夫泗州刺史武當郡王張公以其始至也聚
邑老以訪故搴薪楗石以禦之其漸盛也運心術以馭事維舟編
桴以載之遂連舳促櫓歛邑之惸[婺-矛+牙]老弱州之庫藏圖籍官府之
器先寘于遠墅軍資甲楯士女馬牛遽遷于水次將徤丁壯遏水
之不可者任便而自安逮數日而計行矣洪波汗漫不測涯涘驚
飊鼓濤舟不得不覆巨浪崩山城不得不圮崇丘如㠀稍稍而没
夏屋如查汎汎相繼天迴地轉混茫其中公獨與左右十數人纜
舟於郡城西南隅女牆濕堵之上以向衝波之來不亦危哉公之
左右失色同辭請移公曰伾天子守土臣也苟有難而違之若君
命何且南山隔淮幾五六里吾能往矣況是别境離局姦也雖死
不爲公於是使部内十驛遷於虹城西鄙而南傍南而東四百里
達維揚之路俾星郵無壅又東北直渡經下邳五百里至於徐州
通廉察之問又移淮南城將令斷扁舟往來立標樹信以虞寇盜
之變公每端拱對水而訴曰伾奉聖主明詔司牧此州以觀萬姓
河公何爲不仁降此大沴伾之罪也厲聲正色阽危不撓歷再旬
而水定又再旬而水抽自水始至及水始耗巳六時矣又一時而
復流郊境之内無平不陂郛郭之間無岸不谷尺椽片瓦蕩然無
所有可異者唯公之露寢與内寢巋然存焉豈不可浮而往蓋不
可顚而壞乎斯則神仰公之仁先庶物而遺巳神賞公之忠臨大
難而守節神高公之義動適權以成務故保其聽政養安之所旌
公之善也昔邵伯之理也人愛甘棠而勿翦方兹神靈扶持不亦
遠乎公乃捨車而徒棄輴而泥弔亡恤存綏復軍郡遠軫聖慮詔
左庶子姚公弔而賑之至於修府署建城池詔有司計功而償緍
立鄽市造井屋公申勸料程以貰以貸纔踰年而城邑復常矣其
於縮板爲垣樹柳爲麗端衢四達廨宇雙峙即公之新意也天災
流行何代無之逢昏即盛遇賢即退故劉昆返風而火滅王尊臨
河而水止蓋忠誠之至也公嘗領羸兵守孤城以百當萬俾國家
全山東之地名載靑史公即國之長城也今以一葦之航絓於危
堞之上以當漲海之勢城頽而一塊不傾水止而所濟獲全公即
國之貞臣也固知明主之委任於公也皆感而通焉周任不敏學
於舊史氏借古以諭公未或同年矣謹述而紀之
