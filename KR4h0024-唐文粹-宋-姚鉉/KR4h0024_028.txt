重校正唐文粹卷第二十八
吳興姚鉉纂
表奏書䟽戊(揔十三首)
復位一
請則天皇后復位於皇子䟽(蘇安恒)
去濫賞六
請減去濫食封邑䟽(韋嗣立)論職官多濫䟽
請選舉擇賢才䟽(薛登)條奏貢舉䟽(楊綰)
議楊綰條奏貢舉䟽(賈至)
諫高祖不以伶人爲近侍䟽(李綱)
去濫刑三
諫除濫刑䟽(朱敬則)論刑法多濫䟽(韋嗣立)
請不改反逆緣坐刑名䟽(崔仁師)
彈奏二
彈李義府䟽(王義方)
彈義成軍節度使李聽䟽(周太玄)
誅戮一
請誅程元振䟽(柳伉)
請則天皇后復位於皇太子䟽蘇安恒
臣聞忠臣不順時而取寵烈士不惜死而偷生故君道不明者忠
臣之過歟臣道不軌者烈士之過歟昔者先皇晏駕留其顧託將
以萬務殷廣令陛下兼知政事雖唐堯虞舜居其位而共工伯鮌
在其朝間陛下骨血之恩阻陛下母子之愛愚臣謂聖情以運祚
將衰極斯大節天下之人謂陛下微弱李氏貪天之功何以年在
耄倦而不能復子明辟使忠言莫進姦佞成朋夷狄紛擾屠害黎
庶陛下雖納隍興念亦何能救此生靈臣聞天下者神堯文皇之
天下也昔有隋失馭小人道長羣雄駭鹿四海瞻烏皇唐親事戎
旃鳳翔參野削平㝢縣龍飛踐極㰱血爲盟指河爲誓非李氏不
王非功臣不封陛下雖居正統實因唐氏舊基故詩曰惟鵲有巢
惟鳩居之此言雖小可以喻大陛下自坤生德乘乾作主豈不以
上符天意下順人心東宫昔在諒隂相王又非長子陛下恐宗祀
中絶所以應其謳歌當今太子追迴年德俱盛陛下貪其寶位而
忘母子深恩臣聞京邑翼翼四方所視陛下蔽太子之元良枉太
子之神器何以教天下母慈子孝焉何能使天下移風易俗焉惟
陛下思之將何聖顔以見唐家宗廟將何誥命以謁大帝墳陵陛
下何故日夜積憂不知鍾鳴漏盡臣愚以爲天意人事還歸李家
陛下雖安天位殊不知物極則反器滿則傾故語曰當斷不斷反
受其亂此之謂也陛下不如高揖樞務自怡聖躬命史臣以書之
令樂府以歌之斯亦太平之盛事也臣聞見過不諫非忠臣也畏
死不言非勇士也臣何惜一朝之命而不安萬乘之國哉故曰苟
利國家雖死可矣願陛下暫輟萬務詳臣愚見陛下若以臣爲忠
則從諫如流擇是而用若以臣爲不忠則斬取臣頭以令天下
請減去濫食封邑䟽韋嗣立
臣聞國無九年之儲家無三年之蓄家非其家國非其國也故知
立國立家皆資於儲蓄矣夫水旱之災關之隂陽運數非人智力
所能及也堯遭大水湯遭大旱則知仁聖之君亦所不免當此時
百姓不至於困弊者有積也今陛下倉庫之内比稍空竭尋常用
度不支一年儻有水旱人須賑給徵發時動兵要資裝則將何以
備之其緣倉庫不實妨於政化者觸類而是臣竊見食封之家其
數甚衆昨略問戸部云用六十餘萬丁一丁兩匹即是一百二十
萬巳上匹臣頃在太府知每年庸調絹數多不過百萬少則七八
十萬以來比諸封家所入全少儻有蟲霜旱潦曾不半在國家支
供何以取給臣聞自封茅土裂山河皆須業著經綸功申草昧然
後配宗廟之享承帶礪之恩皇運之初功臣共定天下當時食封
纔只三二十家今以尋常特恩遂至百家巳上國家租賦太半私
門則資用有餘國家則支計不足有餘則或致奢僭不足則坐致
憂危制國之方豈謂爲得封戸之物諸家自徵或是官典或是奴
僕多挾勢逞威陵突州縣几是封戸不勝侵漁或輸物多索褁頭
或相知要取中物百姓怨歎遠近共知復有因將貨易轉更生舉
徵打紛紛曾不寧息貧乏百姓何以克堪若必限丁物送太府封
家但於左藏請受不得輙自徵催則必免侵漁人冀蘇息
論職官多濫䟽
臣聞設官分職量才置吏此本於理人而務安之也故書曰在知
人在安民知人則哲能官人安民則惠黎民懷之能哲而惠何憂
乎驩兜何畏乎有苗者是也則明官得其人而天下自理矣古者
取人必先挆鄕曲之譽然後辟於州郡州郡有聲然後辟於五府
才著五府然後升之天朝此則用一人所擇者甚悉擢一士所歷
者甚深孔子曰譬有美錦不可使人學製此明用人不可不審擇
也用得其才則治非其才則亂治亂所繫焉可不深擇之哉今之
取人有異此道多未甚試效即頓至遷擢夫競趨者人之常情僥
倖者人之所趣而今務進不避僥倖者接踵比肩布於文武之列
有文者用理内外則有回邪贓汚上下敗亂之憂有武者用將軍
戎則有庸懦怯弱師旅喪亡之患補授無限員闕不供遂至員外
置官數倍正闕曹署典吏困於祗承府庫倉儲竭於資俸國家大
事豈甚於此古者懸爵待士唯有才者得之若任以無才則有才
之路塞賢人君子所以遁跡銷聲常懷歎恨者也且賢人君子守
於正直之道遠於僥倖之門若僥倖開則賢者不可復出矣賢者
遂退若欲求人安化洽復不可得也人若不安國將危矣陛下安
可不深慮之
請選舉擇賢才䟽薛登
臣聞國以得賢爲寶臣以舉士爲忠是以子皮之讓國僑鮑叔之
推管仲燕昭委兵於樂毅符堅託政於王猛子産受國人之謗夷
吾貪共賈之財昭王錫路馬以止䜛永固戮樊世以除譖處猜嫌
而益信行閒毀而無疑此由默而識之委而察之深也至若宰我
見愚於宣尼逢萌被知於文叔韓信無聞於項氏毛遂不齒於平
原此失之故也是以人主受不肖之士則政乖得賢良之佐則時
泰故堯資八元而庶績其理周任十亂而天下和平由是言之則
知士不可不察而官不可妄授也何者比來舉薦多不以才假譽
馳聲互相推奬希潤身之小計忘臣子之大猷非所以報國求賢
副陛下翹翹之望者也臣竊窺古之取士實異於今先觀名行之
源考其鄕邑之譽崇禮讓以勵巳明節義以標信以敦朴爲先最
以雕蟲爲後科故人崇勸讓之風士去輕浮之行希仕者必修貞
確不拔之操行難進易退之規衆議以定其高下郡將難誣於曲
直故計貢之賢愚即州將之榮辱穢行之彰露亦鄕人之厚顔是
以李陵降而隴西慙干木隱而西河美故名勝於利則小人之道
消利勝於名則貪暴之風扇是知化俗之本須擯輕浮昔冀缺以
禮讓升朝則晉人知禮文翁以儒林奬俗則蜀士多儒燕昭好馬
則駿馬來庭葉公好龍則眞龍入室由是言之未有上之所好而
下不從其化者也自亡國之季雖雜從橫而漢代求才猶徵百行
是以禮節之士敏德自修閭里推高然後爲府寺所辟魏氏取人
尤愛放達晉宋之後秖重門資爲奬人求官之風乖授職惟賢之
義有梁薦士雅愛屬辭陳氏簡賢特珍賦詠故其俗以詩酒爲重
不以修身爲務逮至隋室餘風尚存開皇中李諤論之於文帝曰
魏之三祖更好文辭忽君人之大道好雕蟲之小藝連篇累牘不
出月露之形積桉盈箱唯是風雲之狀代俗以此相高朝廷以兹
擢士故文筆日煩其政日亂帝納李諤之策由是下制禁斷文筆
浮辭其年泗州刺史司馬幼之以表不典實得罪於是風俗改勵
政化大行煬帝嗣興又變前法置進士等科於是後主之徒復相
放傚因陋就寡赴速邀時緝綴小文名之策學不以指實爲本而
以浮虚爲貴有唐纂曆雖漸革於前非陛下君臨思察才於共理
樹本崇化唯在旌賢今之舉人有乖事實鄕議決小人之筆行修
無長者之論策第喧競於州府祈思不勝於拜伏或明制纔出試
遣搜敡驅馳府寺之門出入王公之第上啓陳詩唯希咳唾之澤
摩頂至足冀荷提攜之恩故俗号舉人皆稱覓舉覓爲自求之稱
未是人知之辭察其行而度其材則人品於兹見矣徇已之心切
則至公之理乖貪仕之性彰則廉㓗之風薄是知府命雖高異叔
度勤勤之讓黃門巳貴無秦嘉耿耿之辭縱不能挹已推賢亦不
肯待於三命豈與夫白駒皎皎不雜風塵束帛戔戔榮高物表校
量其廣狹也是以耿介之士羞自拔而致其辭循常之人捨其疎
而取其附故選司補署諠然成禮闈州貢賓王紛諍於階闥謗議
雜合浸以成風夫競榮者必有競利之心謙遜者亦無貪賄之累
自非上智焉能不移在於中人理由習俗若重謹厚之士則懷禄
者必崇德以潔巳若開趨競之門則邀仕者皆戚施而附會附會
則百姓罹其弊潔巳則兆庶蒙其福故風化之漸靡不由兹今訪
鄕閭之談唯秖歸於里正縱使名虧禮則罪挂刑章或冒籍以偷
資或邀勲而竊級假其不義之賂則是無犯鄕閭豈得比郭有道
之銓量茅容望重裴逸人之賞拔夏少名高語其優劣也秖如才
應經邦之流唯令試策武能制敵之例秖驗彎弧若其文擅淸竒
便充甲第藻思微減旋即告歸以此收人恐乖事實何者樂廣假
筆於潘岳靈運辭高於穆之平津文劣於長卿子建筆麗於荀彧
若以射策爲最則潘謝曹馬必居孫樂之右若使協贊機猷則安
仁靈運亦無禆附之益由此言之不可一槩而取也至如武藝則
趙雲雖勇資諸葛之指撝周勃雖雄乏陳平之計略使樊噲居蕭
何之任必無指蹤之機使蕭何入戲下之軍亦無免主之效鬪將
長於摧鋒謀將審於料事是以文淵聚朱知隗囂之可圖陳湯屈
指識烏孫之自解八難之謀設高祖追慙於酈生九拒之計窮公
輸息心於伐宋謀將不長於弓馬良相寧資於射策豈與夫元長
自表妄飾辭鋒曹植題章虚飛麗藻校量其可否也伏願陛下降
明制頒峻科千里一賢尚不爲少僥倖冒進須立隄防斷浮虚之
飾辭收實用之良策不取無稽之說必求忠讜之言文則試以效
官武則令其守禦始旣察言觀行中亦循名責實自然僥倖濫吹
之伍無所藏其妄庸故晏嬰云舉之以語考之以事寡其言而多
其行拙於文而工於事此取人得賢之道也其有武藝超絶文鋒
挺秀有效技之𥚹用無經國之大才爲軍鋒之爪牙作辭賦之摽
準自可試凌雲之策練穿札之工承上命而賦甘泉稟中軍而令
赴敵旣有隨才之任必無負乘之憂臣謹按吳起臨戰左右進劒
吳子曰夫提鼓揮桴臨難決疑此將事也一劒之任非將事也謹
按諸葛亮臨戎不親戎服頓蜀兵於渭南宣王持勁卒不敢當此
豈弓矢之用也謹按楊德意誦長卿之文武帝曰恨不得與此人
同時及相如至終於文園令不以公卿之位處之者蓋非其所任
故也謹案漢法所舉之主終身保任揚雄之坐田議責其冒薦成
子之居魏相酬於得賢賞罰之令行則請謁之心絶退讓之義著
則貪競之路銷自然朝廷無爭禄之人選司有撝謙之士仍請寬
立年限容其採訪簡汰堪用者令其試守以觀能否參驗行事以
别是非不實免王丹之官得人加翟璜之賞自然見賢不隱食禄
不專則荀彧進鍾繇郭嘉劉隱薦李膺朱穆勢不去遠有稱職者
受薦賢之賞濫舉者抵欺罔之罪自然舉得賢行則君子之道長
矣
條奏貢舉䟽楊綰
國之選士必籍賢良蓋取孝友純備言行敦實居常育德動不違
仁體忠信之資履謙恭之操藏器則未嘗自伐虚心而所應必誠
夫如是故能率巳從政化人鎮俗者也自叔世澆詐兹道䆮微爭
尚文辭互相矜衒馬卿浮薄竟不偶於任用趙壹虚誕終取擯於
鄕閭自時厥後其道彌盛不思實行皆徇空名敗俗傷教備載前
史古人比文章於鄭衛蓋有由也近煬帝始置進士之科當時猶
試策而巳至高祖朝劉思立爲考功員外郎又奏進士加雜文明
經加帖經從此積弊䆮而成俗幼能就學皆誦當代之詩長而博
文不越諸家之集遞相黨與用致虚聲六經則未嘗開卷三史則
皆同挂壁況復徵以孔門之道責其君子之儒者哉祖習旣深奔
競爲務矜藝者曾無愧色勇進者但欲凌人以毀讟爲常談以向
背爲巳任投刺干謁驅馳於要津露才揚已喧騰於當代古之賢
良方正豈有如此者乎朝之公卿以此待士家之長老以此垂訓
欲其返淳朴懷禮讓守忠信識廉隅何可得也譬之於水其流巳
濁若不澄本何當復淸方今聖德御天再寧寰宇四海之内顒顒
向化皆延頸舉踵思聖朝之理也不以此時而理之則太平之政
又乖矣凡國之大柄莫不先擇下臣古先哲后皆側席待賢今之
取人令將牒自舉非經國之體也望請依古制縣令察孝廉審知
在鄕閭有孝悌及信義廉恥之行加以經業才堪策試者以孝廉
爲名薦之於州刺史當以禮待之試其所通之學其通者送名於
省自縣至省不得令舉人輒自陳牒比來有到狀保辨識牒等一
切並停其所習經左傳公羊穀梁禮記周禮儀禮尚書毛詩周易
任通一經務取深義奥旨通諸家之義試日差諸司官有儒學者
對問每經問義十條問畢對策三道其策皆問古今理體及當時
要務取堪行用者其經義并策全通爲上第望付吏部便與官其
經義通八策通二爲中第與出身下第罷歸其明經比試帖經例
非古義皆誦帖括冀圖僥倖并近有道舉亦非理國之體望請與
明經進士並停其國子監舉人亦請准此如有行業不著所由妄
相推薦請量加貶黜所冀數年之間人倫一變旣歸實學當識大
猷居家者自修德業從政者皆知廉恥浮競自止敦庬自勸教人
之本實在兹焉事若施行即别立條例詔左右丞諸司侍郎御史
大夫中丞給舍同議聞奏
議楊綰條奏貢舉䟽賈至
謹按夏之政尚忠殷之政尚敬周之政尚文然則文與忠敬皆統
人之行也且夫述行美極人文人文興則忠敬存焉是故前代以
文取士本文行也由辭以觀行則及辭也宣父稱顔子不遷怒不
貳過謂之好學至乎修春秋則游夏之徒不能措一辭不亦明乎
間者禮部取人有乖斯義易曰觀乎人文以化成天下關睢之義
曰先王以是經夫婦成孝敬厚人倫美教化移風俗蓋王政之所
由廢興也故延陵聽樂知諸侯之存亡今試學者以帖字爲精通
而不窮旨義豈能知遷怒貳過之道乎考文者以聲病爲是非而
務擇浮豔豈能知移風易俗化天下之事乎是以上失其源而下
襲其流乘流波蕩不知所止先王之道莫能行也夫先王之道消
則小人之道長小人之道長則亂臣賊子由是生焉臣弑其君子
弑其父非一朝一夕之故其所來者漸矣漸者何謂志信之陵頽
恥尚之失所末學之馳騁儒道之不舉四者皆由取士之失也夫
一國之事繫一人之本謂之風贊揚其風繫卿大夫也卿大夫何
常不出於士乎今取士試之小道而不以遠者大者使干禄之徒
趨馳末術是誘導之差也夫以蝸蚓之餌雜垂滄海而望吞舟之
魚至不亦難乎所以食垂餌者皆小魚就科目者皆小藝四人之
業士最關於風化近代趨仕靡然向風致使禄山一呼而四海震
蕩思明再亂而十年不復向使禮讓之道弘仁義之風著則忠臣
孝子比屋可封逆節不得而萌也人心不得而摇也且夏有天下
四百載禹之道喪而殷始興焉殷有天下六百祀湯之法棄而周
始興焉周有天下八百年文武之政廢而秦始并焉觀三代之選
士任賢皆考實行故能風俗淳一運祚長遠秦坑儒士二代而亡
漢興雜三代之政弘四科之舉西京始振經術之學東都終持名
節之行至有近戚竊位強臣擅權弱主孤立母后專政而社稷不
隕終彼四百豈非學行扇化於鄕里哉厥後文章道弊尚於浮侈
取士術異苟濟一時自魏至隋僅四百載三光分景九州阻域竊
號僣位德義不修是以子孫速顚享國咸促國家革魏晉梁隋之
弊承夏殷周漢之業四隩旣宅九州攸同覆燾亭育合德天地安
有捨皇王舉士之道蹤亂代取人之術此公卿大夫之辱也楊綰
所奏實爲正論然自典午覆敗中原版蕩戎狄亂華衣冠遷徙南
北分裂人多僑處聖朝一平區宇尚復因循版圖則張閭井未設
士居鄕土百無一二因緣官族所在耕築地望繫之數百年之外
而身皆東西南北之人焉今欲依古制鄕舉里選猶恐取士之未
盡也請兼廣學校以弘訓誘今兩京有太學州縣有小學兵革一
動生徒流離儒臣師氏禄廩無向貢士不稱行實胄子何常講習
獨禮部每歲擢甲乙之第謂弘奬擢不甚謬哉秖足長浮薄之風
啓僥倖之路矣其國子博士等望加員數厚其禄祑選通儒碩生
閒居其軄十道大郡量置太學館令博士出外兼領郡官召置生
徒依乎故事保桑梓者鄕里舉焉在流寓者庠序推焉朝而行之
夕見其利如此則靑靑不復興刺擾擾由其歸本矣人倫之始王
化之先不是過也
諫高祖不以伶人爲近侍䟽李綱
臣按周禮均工樂樂不得厠於仕伍雖復才如子野妙等師襄皆
身終子繼不易其業故魏武使禰衡擊鼓衡先解朝服露體而擊
之云不敢以先王法服爲伶人之衣惟齊高緯封曹妙達爲王授
安馬駒爲開府旣招物議大斁彝倫有國有家者以爲殷鑒方今
新定天下開太平之業起義功臣行賞未徧高才碩學猶滯草萊
而先令舞胡致位五品鳴玉曳組趨馳廊廡故非創業垂統貽則
子孫之道也
諫除濫刑䟽朱敬則
臣聞李斯之相秦也行申商之法重刑名之家杜私門張公室棄
無用之費損不急之官惜日愛功疾耕急戰人繁國富乃屠諸侯
此救弊之術也故曰刻薄可施於進趨變詐可陳於攻戰兵猶火
也不戢將自焚況鋒鏑巳銷石城又毀諒可易之以寬泰潤之以
淳和八風之樂以柔之三代之禮以導之秦旣不然淫虐滋甚往
而不返卒至土崩此不知變之禍也陸賈叔孫通之事漢王也當
滎陽成臯之間糧饋巳窮智勇俱困不敢開一說效一竒惟進豪
猾之才薦貪暴之客及區宇適平干戈向戢金鼓之聲未歇傷痍
之痛尚聞二子顧盻綽有餘態及陳詩書說禮樂開王道謀帝圖
高皇帝忿曰吾以馬上得之安事詩書乎對曰馬上得之可馬上
理之乎高皇默然於是陸賈著新語叔孫通定禮儀始知天子之
尊此知變之善也向使高皇排二子而不教置詩書而不顧重攻
戰之吏尊首級之材複道爭功張良巳知其變拔劒擊柱吾屬不
得無謀即晷漏難逾何二十帝乎亡秦是續何二百年乎故曰仁
義者聖人之蘧廬禮經者先王之陳迹然則祝辭向畢芻狗須投
淳精巳流糟粕可棄仁義尙捨況輕此者乎自文明草昧天地屯
蒙二叔流言四凶構難不設鉤距無以應天順人不切刑名不可
摧姦息暴故置神器開吉端曲直之影必呈包藏之心盡露神道
助直無罪不除人心保寧無妖不戮以兹妙筭窮造化之幽深用
此神謀入天人之袐術故能計不下席聽不出闈蒼生晏然紫宸
易主大哉偉哉無得而稱也豈比造攻鳴條大戰牧野血變草木
頭折不周可同年而語乎然而急趨無善迹促柱少和聲拯溺不
規行療飢非鼎食即向時之妙策乃當今之芻狗也伏願覽秦漢
之得失考時事之合宜審糟粕之可遺覺蘧廬之須毁見機而作
豈勞終日乎陛下必不可偃蹇太平徘徊中路伏願改法制立章
程下恬愉之辭流曠蕩之澤斷萋菲之牙角頓姦險之鋒芒塞羅
織之源掃朋黨之迹使天下蒼生坦然大悅豈不樂哉
論刑法多濫䟽韋嗣立
臣竊嘗聞之在堯舜之日畫其衣冠當文景之時幾致刑措歷兹
千載以爲美談臣㐲惟陛下睿哲欽明窮神知化自軒昊以降莫
之與京獨有往之論法或未盡善皆由主司姦兇惑亂視聽尋而
陛下聖察具詳之矣然竟未能明其本源察其前事今天下萬姓
識陛下本心尚使四海多銜冤之人九泉有抱痛之鬼臣誠愚暗
不識大綱請爲陛下始末而言其事楊豫之後刑獄漸興用法之
伍務於窮竟連坐相牽數年不絶遂使巨姦大猾伺隙乘間内包
犲狼之心外亦鷹鸇之跡隂圖潛結共相影會構似是之言成不
赦之罪皆深爲巧誣恣行楚毒人不勝痛便乞自誣公卿士庶連
頸受戮道路籍籍雖知非辜而鍜鍊巳成辯占皆合縱臯陶爲理
于公定刑則謂汚宫毀柩猶未塞責雖陛下仁慈哀念恤獄緩死
及覽辭狀便巳周密皆謂勘鞫得情是其實犯雖欲寬捨其如法
何於是小乃身誅大則族滅相緣共坐者不可勝言此豈宿搆讎
嫌將申報復皆圖苟成公效自求官賞當時稱傳謂爲羅織其中
陷刑得罪者雖有敏識通才被告言者便遭枉抑心徒痛其冤酷
口莫能以自明或受誅夷或遭殛竄並甘心引分赴之如歸故知
弄法侮文傷人實甚頼陛下特迴聖察昭然詳究周興丘勣之類
弘義俊臣之徒皆相次伏誅事暴遐邇而朝野慶泰若再覩陽和
且如仁傑元忠俱罹枉陷被勘鞫之際亦皆巳自誣向非陛下至
明垂以省察則葅醢之戮巳及其身欲望輸忠聖代安可復得陛
下擢而升之各爲良輔國之棟幹稱此二人何乃前非而後是哉
誠由枉陷與甄明耳臣但恐往之得罪者多並皆此流則向時之
冤其數甚衆昔殺一孝婦尚或降災而濫者蓋多寧無怨氣怨氣
上達則水旱所興欲望歲登不可得也陛下儻弘天地之大德施
雷雨之深仁歸罪於削刻之徒降恩於枉濫之伍自垂拱巳來大
辟罪巳下常赦所不原者罪無輕重一皆原洗被以昭蘇伏法之
輩追還官爵緣累之徒普霑恩造如此則天下皆知比所陷罪元
非陛下之意咸是虐吏之辜幽明歡欣則感通和氣和氣下降則
風雨以時風雨以時則五穀豐稔歲旣稔矣人亦安矣太平之美
亦何遠哉伏願陛下深察
請不改反逆緣坐刑名䟽崔仁師
自昔羲農以降爰及唐虞或設言而人不犯或畫像而下知禁三
代之盛泣辜解網父子兄弟罪不相及咸臻至理俱爲稱首及其
叔代亂獄滋煩周之季年不勝其弊烈火原於子産峭澗起於安
于韓季申商爭持急刻參夷相坐始於此也秦用其法遂至土崩
漢高之務寬大未爲盡善文帝之存仁厚仍多涼德遂使新坦族
滅信越葅醢見嗤良史謂之過刑晉魏至隋雖有損益凝脂猶密
秋荼尚煩皇上爰發至仁念兹刑憲酌前王之令典採往哲之嘉
猷革弊蠲苛可大可久仍降綸綍頒之九區故得斷獄數簡手足
有措刑淸化洽未有不安忽以暴秦酷法爲隆周中典乖惻隱之
情反惟行之令進退參詳未見其可且父子天屬昆季同氣誅其
父子足累其心此而不顧何愛兄弟旣欲改法請更審量
彈李義府䟽王義方
義府擅殺寺丞陛下雖巳釋放臣不應更有鞫劾然天子置三公
九卿二十七大夫八十一元士本欲水火相濟鹽梅相成然後庶
績咸熙風雨交泰則知人主不得獨非皆由聖旨昔唐堯至聖失
之於四兇漢祖深仁失之於陳狶光武聦明寬恕失之於逢萌魏
武勇略英雄失之於張邈此並英傑之主莫不失之於前得之於
後陛下繼聖撫有萬邦蠻陬夷落猶懼刑網況輦轂咫尺姦臣肆
虐殺一六品寺丞足使忠臣抗憤義士扼腕縱令正義自取絞縊
此事彌不可容便是畏義府之權勢能殺身以滅口此則生殺之
威上非主出賞罰之柄下移姦佞臣聞履霜堅冰積小成大請乞
重勘當畢正義致死之由雪冤氣於幽泉誅姦臣於白日對仗叱
義府不退義方三叱上旣無言義府趨出義方乃讀彈文曰義府
善柔成性佞媚爲心昔事馬周分桃見寵後交劉洎割袖承恩生
其羽翼長其光價因緣際會遂階通達不能盡忠端節對敭王休
策蹇勵駑祗奉皇眷而反憑附城社蔽虧日月請託公行交遊羣
小貪冶容之好原有罪之淳于恐漏洩其謀殞無辜之正義雖挾
山超海之力望此猶輕迴天轉日之威方斯更劣此如可恕孰不
可容金風戒節玉露啓途霜簡與秋典共淸忠臣將鷹鸇並擊請
除君側少荅鴻私碎首玉階庶明臣節伏請付法推斷以申典憲
彈義成軍節度使李聽䟽周太玄
臣聞賞罰不明無以示天下是非一貫無能建大中臣竊見義成
軍節度使李聽位極寵榮心無報效朝廷資其承籍委以統戎俾
代憲誠付之雄鎮揔三萬貔貅之衆兼兩藩節制之權冀其俯安
危疑上副恩遇況陛下授以神筭假以天威入魏之期剋日先定
而李聽擁旄觀望按甲遷延熒惑人事逗撓軍政遂使憲誠䧟於
屠戮亂衆肆其姦兇由是六郡無依全師喪敗委貝州而不守燒
劫無遺望棧口而疾馳狼狽就道自徒苟免不憚包羞蔑棄朝章
有同兒戲魏州之亂職聽之由論其負恩萬死猶幸伏以封常淸
河南失律斬於關門高霞寓唐鄧破傷投諸遐裔渾鎬節制易定
苦戰而兵力不支袁滋逗留西川欲進而兇渠尚在或親當矢石
或躬履艱危勢屈賊鋒竟申朝典未嘗貸法必振皇威今李聽罪
惡流聞中外憤惋比之常淸等輩萬萬過之若陛下猶視含弘不
寘極法臣等恐憲章墜地天下寒心伏望付之法司以正刑典
請誅程元振䟽柳伉
臣出身事君忝備近密夙有志願銘之在心若遭艱危必死王事
當今日之際是臣死之秋將死之言庶禆萬一特乞陛下少垂聽
覽則甘就鼎鑊且天生四夷皆習戰鬪輕走易北獨有犬戎數萬
之師犯關度隴歴秦渭牧邠涇曾不血刃直至城闕館榖向有三
載緜地數踚千里謀臣不爲陛下陳一言武士不爲陛下效一戰
各攜卒伍剽劫閭閻汗辱宮闈燒焚陵寢者何故此將帥之心叛
陛下也自朝義東滅迴紇北歸陛下以爲智力所能神明所贊委
權近貴失意元勲日引月長浸成大禍陛下侍臣載路多士盈庭
竟無一人折檻牽裾犯顔迴慮至使北捐汾浦西失秦川者何故
此公卿之心叛陛下也陛下出城之日鑾駕未動京師百娃劫奪
府庫城外百姓更相殺戮者何故此三輔之心叛陛下也自九月
二十八日聞有警急十月一日下詔徵兵至今凡四十日矣天下
兵一人不至何故此四海之心叛陛下也近自京輔遠至海隅文
武百寮志皆離叛雖有朝恩戮力陜郡堅城陛下獨能長守社稷
乎今臣所言四者皆叛陛下以爲虚邪實邪若以爲實陛下以今
日之事爲安邪危邪若以爲危陛下豈得高枕而卧不決大計臣
聞良醫之療病也必審觀病源當病授藥若不當病療之無益陛
下知今日之病何因至此臣實知之請言其故何者天下之心皆
恨陛下不練士卒疎遠賢良委任宦官離閒將相以至於此陛下
必欲救今日之急存宗廟社稷即請斬元振之首懸示天下盡出
内使配隸諸州以朝恩勲勞留在左右仍以神策兵馬迴付漢官
使朝臣百寮每日坐議左右使令盡用文武然後大下明詔削去
尊號引過歸巳深自刻責誓與下寮將相率德勵行後宮嬪妃且
移别院與宰相巳下晝夜論政下詔云若天下勲臣知予自新許
予改過即召慕將士來赴朝廷若以爲舊惡未悛修身有闕則帝
王大器敢妨聖賢聽天下所往也陛下若納臣此言行臣所請一
月之内天下兵馬若不雲集闕下臣請闔門寸斬以謝陛下伏乞
陛下讀臣此表一二十徧親與朝廷商量事若可行則自處置不
用露臣此表臣今日上表即知萬死但願行之死無所恨陛下若
違臣所請更無長策社稷重事伏惟陛下審圖之
重校正唐文粹卷第二十八
