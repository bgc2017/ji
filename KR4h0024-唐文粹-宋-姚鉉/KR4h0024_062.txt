重校正唐文粹卷第六十二
吴興姚鉉纂
碑十四(揔八首)
釋二
上都大安國寺大達法師玄祕塔碑(裴休)
大唐興善寺大廣智不空三藏碑(嚴郢)
澧州藥山故惟儼大師碑(唐伸)
衡州般若寺觀音大師碑(張正甫)
越州開元寺故律和尚塔碑(梁肅)
衡山大明寺律和尚塔碑(柳宗元)
撫州景雲寺律和尚塔碑(白居易)
廬山東林寺律大德熙怡大師碑(許堯佐)
唐故左街僧錄内供奉三教談論引駕大德安國寺上
座賜紫大達法師玄祕塔碑銘(并序)裴休
玄祕塔者大法師端甫靈骨之所歸也於戲爲丈夫者在家則張
仁義禮樂輔天子以扶世導俗出家則運慈悲定慧佐如來以闡
教利生捨此無以爲丈夫也背此無以爲達道也和尚其出家之
雄乎天水趙氏世爲秦人初母張夫人夢梵僧謂曰當生貴子即
出囊中舍利使吞之及誕所夢僧白晝入其室摩其頂曰必當大
弘法教言訖而滅旣成人高顙深目大頥方口長六尺五寸其音
如鐘夫將欲荷如來之菩提鑿生靈之耳目固必有殊祥竒表歟
始十歲依崇福寺道悟禪師爲沙彌十七正度爲比丘隷安國寺
具威儀於西明寺照律師稟持犯於崇福寺昇律師傳唯識大義
於安國寺素法師通涅槃大旨於福林寺峑法師復夢梵僧以舍
利滿琉璃器使吞之且曰三藏大教盡貯汝腹矣自是經律論無
敵於天下囊括川注逢原委會滔滔然莫能濟其畔岸矣夫將欲
伐株杌於情田雨甘露於法種者固必有勇智宏辯歟無何謁文
殊於淸涼衆聖皆現演大經於太原傾都畢會德宗皇帝聞其名
徵之一見大悅常出入禁中與儒道議論賜紫方袍歲時錫施異
於他等復詔侍皇太子於東朝順宗皇帝深仰其風親之若昆弟
相與卧起恩禮特隆憲宗皇帝數幸其寺待之若賓友常承顧問
注納偏厚而和尚符彩超邁詞理響捷迎合上旨皆契眞乘雖造
次應對未嘗不以闡揚爲務繇是天子益知佛爲大聖人其教有
大不思議事當是時朝廷方削平區夏縛吳斡蜀潴蔡蕩鄆而天
子端拱無事詔和尚率緇屬迎眞骨於靈山開法場於祕殿爲人
請福親奉香燈旣而刑不殘兵不黷赤子無愁聲蒼海無驚浪蓋
參用眞宗以毗大政之明效也夫將欲顯大不思議之道輔大有
爲之君固必有冥符玄契歟掌内殿法儀錄左街僧事以摽表淨
衆者凡一十年講涅槃唯識經論位處當仁傳授宗主以開誘道
俗者凡一百六十座運三密於瑜伽契無生於悉地日持諸部十
餘萬遍指淨土爲息肩之地嚴金經爲報法之恩前後供施數十
百萬悉以崇飾殿宇窮極雕繪而方丈匡牀靜慮自得貴臣盛族
皆所依慕豪俠工賈莫不瞻嚮薦金寶以致誠仰端嚴而禮足日
有千數不可殫書而和尚即衆生以觀佛離四相以修善心下如
地坦無丘陵王公輿臺皆以誠接議者以爲成就常不輕行者唯
和尚而巳夫將欲駕横海之大航拯迷途於彼岸者固必有竒功
妙道歟以開成元年六月一日西向右脅而滅當暑而尊容若生
竟夕而異香猶鬱其年七月六日遷於長樂之南原遺命荼毗得
舍利三百餘粒方熾而神光月皎旣燼而靈骨珠圓賜謚大達塔
曰玄祕俗壽六十七僧臘四十八門弟子比丘比丘尼約千餘輩
或講論玄言或紀綱大寺修禪秉律分作人師五十其徒皆爲達
者於戲和尚果出家之雄乎不然何至德殊祥如此其盛也承襲
弟子義均自政正言等克荷先業虔守遺風大懼徽猷有時堙没
而今閤門使劉公法緣最深道契彌固亦以爲請願播淸塵休嘗
遊其藩備其事隨善讃歎蓋無愧辭銘曰
賢劫千佛第四能仁哀我生靈出經破塵教網高張孰辯孰分有
大法師如從親聞經律論藏戒定慧學深淺同源先後相覺異宗
偏義孰正孰駮有大法師爲作霜雹趣眞則滯涉俗則流象狂猿
輕鈎檻莫收柅制刀斷尚生瘡疣有大法師絶念而遊巨唐啓運
大雄垂教千載冥符三乘迭耀寵重恩顧顯闡讃導有大法師逢
時感召空門正闢法宇方開崢嶸棟梁一旦而摧水月鏡像無心
去來徒令後學瞻仰徘徊
大唐興善寺大廣智不空三藏碑銘(并序)嚴郢
和尚諱不空西域人也氏族不聞於中夏故不書玄宗燭知至道
特見高仰迄肅宗代宗三朝皆爲灌頂國師以玄言德祥開右至
尊代宗初以特進大鴻臚襃表之及示疾不起又就卧内加開府
儀同三司蕭國公皆牢讓不允特賜法号曰大廣智三藏大曆九
年夏六月癸未滅度於京師大興善寺代宗爲之廢朝三日贈司
空追謚大辯正廣智三藏和尚茶毗之時詔遣中謁者齎祝文祖
祭申如在之敬睿詞深切嘉薦令芳禮冠羣倫舉無與比明年九
月詔以舍利起塔于舊居寺院和尚性聦朗博觀前佛法萬要指
緇門獨立邈盪盪其無雙稽夫眞言字義之憲度灌頂升壇之軌
迹即時成佛之速應聲儲祉之妙天麗且彌地普而深固非末學
所能詳也敢不槩見序其大歸昔金剛薩埵親於毗盧遮那佛前
受瑜伽最上乘義後數百歲傳於龍猛菩薩龍猛又數百歲傳於
龍智阿闍梨龍智傳金剛智阿闍梨金剛智東來傳於和尚和尚
又西遊天竺師子等國詣龍智阿闍梨揚攉十八會法法化相承
自毗盧遮那如來至於和尚凡六葉矣每齋戒留中導迎善氣登
禮皆荅福應較然温樹不言莫可記巳西域隘巷狂象奔突以慈
眼視之不旋踵而象伏不起南海半渡天吳鼓駭以定力對之未
移晷而海靜無浪其生也母氏有毫光照燭之瑞其殁也精舍有
池水竭涸之異凢僧夏五十享年七十自成童至于晚暮常飾供
具坐道場浴蘭焚香入佛知見五十餘年晨夜寒暑未曾須臾有
傾欹懈倦之色過人絶遠乃如是者後學升堂誦說有法者非一
而沙門惠朗受次補之記得傳燈之旨繼明佛日紹六爲七至矣
哉於戲法子永懷梁木將絶本行託余勒崇昔承微言今見几杖
光容眇漠壇宇淸愴纂書昭銘小子何讓銘曰
嗚呼大士起我三宗道爲帝師秩爲儀同昔在廣成軒后順風歲
逾三千復有蕭公瑜伽上乘眞語密契六葉授受傳燈相繼述者
牒之爛然有第陸伏狂象水息天吳慈心制暴慧力降愚寂然感
通其可測乎兩楹夢奠雙樹變色司空寵終辯正旌德天使祖祭
宸衷悽惻詔起寶塔舊庭之隅下藏舍利上飾浮屠跡殊生滅法
離有無刊石爲偈傳之大都
澧州藥山故惟儼大師碑銘(并序)唐伸
上嗣位明年澧陽郡藥山釋氏大師以十二月六日終於修心之
所後八歲門人持先師之行西來京師告于崇敬寺大德求所以
發揮先師之耿光垂於不朽崇敬寺大德於余爲從母兄也嘗參
徑山得其心要自興善寬敬示滅之後四方從道之人將質疑傳
妙罔不詣崇敬者嘗謂伸曰吾道之明於藥山猶爾教之闡于洙
泗智炬雖滅法雷猶響豈可使明德不照至行湮没矣惟大師生
南康信豐縣自爲兒童時未嘗處羣子戲弄之中往往獨坐如思
如念年十七即南度大庾抵潮之西山得惠照禪師乃落髮服緇
執禮以事大曆八年受具於衡嶽希琛律師釋禮矩儀動如宿習
一朝乃言曰大丈夫當離法自靜焉能屑屑事細行於衣巾邪是
時南嶽有遷江西有寂中嶽有洪皆悟心契乃知大圭之質豈俟
磨礱照乘之珍難晦符彩自是寂以大乘法聞四方學徒至於指
心傳要衆所不能達者師必默識懸解不違如愚居寂之室垂二
十年寂曰爾之所得可謂浹於心術布於四體欲益而無所益欲
知而無所知渾然天和合於大無吾無有以教矣佛法以開示羣
盲爲大功度滅衆惡爲大德爾當以功德普濟迷途宜作梯航無
久滯此由是陟羅浮涉淸涼歷三峽遊九江貞元初因憩藥山喟
然歎曰吾生寄世若萍蓬耳又何效其飄轉邪旣披榛結菴纔庇
跌座鄕人知者因賫擕飲饌奔走而往師曰吾無德於人吾何以
勞人乎哉並謝而不受鄕人跪曰願聞日費之具曰米一升足矣
自是常以山𬞞數本佐食一食訖就座轉法華華嚴涅槃經晝夜
若一始終如是者殆三十年矣游方求益之徒知教之在此後數
歲而僧徒葺居禪室接棟鱗差其衆不可勝數至於沃煩正覆導
源成流有以見寂公先知之明矣忽一旦謂其徒曰乘郵而行及
暮而息未有久行而不息者吾至所詣矣吾將有以息矣靈源自
淸混之者相能滅諸相是無二色窮本絶外爾其悉之語畢隱几
而化春秋八十四僧臘六十夏後二十日入室弟子沖虚等遷座
建塔于禪居之東遵本教也始師常以大練布爲衣以竹器爲蹻
自薙其髮自具其食雖門人百數童侍甚廣未嘗易其力珍羞百
品鮮果駢羅未嘗易其食冬裘重燠暑服輕疎未嘗易其衣華室
淨深香榻嚴絜未嘗易其處麋鹿環繞猛獸伏前未嘗易其觀貴
賤迭來頂謁牀下未嘗易其禮非夫聲萬有契眞空離攀緣於病
本性淸淨乎物表焉能遺形骸忘嗜慾久而如一者邪其他碩臣
重官歸依修禮於師之道未有及其門閫者故不列之於篇銘曰
一物在中觸境而搖我示其元不境不跳西方聖人實言道要道
要旣得何言惟妙我源自濟我眞自靈大包萬有細出無形曹溪
所傳徒藏於密身世俱空曾何有物自見曰明是爲至精出没在
我誰曰死生刻之琬琰立此巖岫作碑者伸期於不朽
衡州般若寺觀音大師碑銘(并序)張正甫
天寶三載觀音大師終于衡嶽山春秋六十八僧臘四十八元和
十八年故大弟子道一之門人曰惟寬懷暉感塵劫遽遷塔樹巳
拱懼絶故老之口將貽後學之憂丕若貽謀思揚祖德乃列景行
託於廢文彊名無跡以慰乎罔極之恩曰自騰蘭之演教于中土
也殆將千歲達磨傳心至六葉也分爲二宗不階初入頓入佛惠
曹溪教旨於是乎傳弘而信之觀音其人也大師諱懷讓京兆杜
氏其先因家安康即爲郡人髫年駿發聦悟絶衆羣言所涉一覽
無遺居常而未或好弄在醜而不可䙝近嘗嘿觀止水因而顧影
形儀顒若宛在鏡中三反厥像如初沛焉而心乎獝得還步未輟
聞於空中曰佛法津梁俟子而大旣應付囑爾盍勉之乃深割愛
綠亟從剃落以荆土律藏之微密也大士智京在焉攝衣從之旣
進而儀法峻整冠於等輩以嵩嶽龍之泉海也長安長老在焉稽
首咨之旣授記而身心自在超出塵垢厭離文字思會宗元周法
界以冥搜指曹溪而遐舉能大師方弘法施學者如歸涉其藩閫
者十一二焉躋其室堂者又十一焉師以後學弱齡分於末席虚
中而若無所受善閉而惟恐有聞能公異焉置之座右會一音吹
萬有衍方寸彌大千同焉而支暢異焉而合同授祕印目爲宗
師乃陟武當窮棲十霜朅來衡嶽終焉是託惟般若聖㮣有觀音
道場宴居斯宇因以爲號或微言析理辯士順風而杜其口或杖
屨將撰山靈借留而現於夢遠自梁益近從荆吳雲趨景附風動
川至靈山勝會今古一時至矣哉未始聞也一公見性同德弘教
鐘陵鬱爲名家再揚木鐸而施及寬暉繼傳心燈共鎮國土乃追
琢琬琰揭于故山楊其耿光以示來劫其受法弟子亦序列于左
式明我教之有開焉銘曰
不疾而速平平南宗窮行其教嶽嶽讓公秀發之英激于童齒出
塵之像光於止水乃趨律會儀範孔脩乃探密藏先覺同求曹溪
實歸般若觀妙體是宗極湛乎反照一從委順六紀於兹教跡未
衰靈峯巋而一公丕承峻其廊廡寬暉繼起重規疊矩乃掃塵塔
乃植豐碑率是教者兹焉有歸
越州開元寺律和尚塔碑銘(并序)梁肅
釋氏先律師諱曇一字曇㣧報年八十僧夏六十一以大曆六年
十二月七日滅度于越州開元寺遷座起塔于秦望山之陽制縗
會葬者以千百數大師本南陽張氏曾祖隋太常恒始家會稽之
山隂大師誕鍾粹氣聦悟夙發幼學五經因探禹穴至雲門寺遂
依沙門諒公出家景龍中制度尋受具戒天縱辯慧益之以軌儀
翕然巳爲人望矣開元初西遊長安觀音亮律師見而竒之授以
毗尼之學又依崇聖寺檀子法師學俱舍唯識從即度沙門善無
畏受菩薩戒探道覩奥出類拔萃朞月之間名動京師大師崖岸
峻峙機神坦邁體識詳雅應用虚明得三藏之隱賾究諸宗之源
底加以素解玄儒旁揔曆緯長老聞風而悅服公卿下榻以賓禮
由是與少保兖國陸公象先賀賓客知章李北海邕徐中書安貞
禇諫議庭誨及涇縣令萬齊融爲儒釋之遊莫逆之友其導世皆
先之以文行弘之以戒定入蘭室而馨香自發臨水鏡而毫髮必
鑒不知其所由然矣開元二十六年復歸會稽謂人曰三世佛法
戒爲根本本之不修道遠乎哉故設教以尸羅爲主取鄴郡律䟽
合終南事鈔括其異同詳發正義學徒頼焉大凢北際河朔南越
荆閩四分之宗自我而盛烈炬之破昏黑羣流之赴淵澤適來之
時行化也如彼有爲而生乘化而息草木潛潤慈雲無心適去之
時處順也如此人世遷轉道存運在瞻望不見寂寥空山哀哉銘
曰
越水漫漫崇山廻合大師化滅式建靈塔𬗟慕上士誕修淨法有
威有儀不穿不雜德溥化洽雲從海納勒銘垂後千萬億劫
衡山大明寺律和尚塔碑銘(并序)柳宗元
儒以禮立仁義無之則壊佛以律持定惠去之則喪是以離禮於
仁義者不可與言儒異律於定惠者不可與言佛達是道者唯大
明師師姓歐陽氏號曰惠聞唐開元二十一年始生天寶十一載
始爲浮啚大曆十一年始登壇爲大律師貞元十三年十一月十
日卒元和九年正月其弟子懷信道嵩尼無染等命高道僧靈嶼
爲行狀列其行事願刊之兹碑宗元今掇其大者言曰師先因官
世家潭州爲大族有勲烈爵位今不言大浮啚也凢浮啚之道衰
其徒必小律而去經大明恐焉於是從峻洎偘以究戒律而大法
以立又從秀洎昱以通經教而奥義以修由是二道出入隱顯後
學以不惑來求以有得廣德二年始立大明寺于衡山詔選居寺
僧二十一人師爲之首乾元三年又命衡山立毗尼藏詔選講律
僧七人師應其數凡其衣服器用動有師法言語行止皆爲物軌
執巾&KR1250;奉杖屨爲侍者數百翦毛髮被教戒爲學者數萬得衆若
獨居尊若卑晦而光介而大灝灝焉無以加也其塔在祝融峯西
趾下碑在塔東詞曰
儒以禮行覺以律興一歸眞源無大小乘大明之律是定是惠丕
窮經教爲法出世化人無量垂𥙿無際詔尊碩德威儀有繼道遍
大洲徽音勿替祝融西麓洞庭南裔金石刻辭彌億千歲
唐撫州景雲寺故律大德上弘和尚石塔碑銘(并序)
白居易
元和十一年春廬山東林寺僧道深懷縱如建冲契宗一至柔辯
諸智則智明雲臯太易等凡二十輩與白黑衆千餘人俱實持故
景雲大德弘公行狀一通贄錢十萬來詣潯陽請司馬白居易作
先師碑會有故不果十二年夏作石墳成復來請會有病不果十
三年冬作石塔成又來請始從之旣而僧反山衆反聚落錢反寺
府翌日而文就明年而碑立其詞云我聞竺乾古先生出世法法
要有三曰戒定惠戒生定定生惠惠生八萬四千法門是三者迭
爲用若次第言則定爲惠因戒爲定根根植則苗茂因樹則果滿
無因求滿猶夢果也無根求茂猶揠苗也雖佛以一切種智攝三
界必先用戒菩薩以六波羅蜜化四生不能捨律律之用可思量
不可思量如來十弟子中稱優波離善持律波離滅有南山大師
得之南山滅有景雲大師得之師諱上弘姓饒氏曾祖君雅祖公
悅父知恭臨川南城人童而有知故生十五歲發出家心始從舅
氏剃落壯而有立故生二十五歲立菩提願從南岳大圓大師具
戒樂其所由生故大曆中不去父母之邦請隷于夲州景雲寺修
道德應無所住故貞元初離我所徙居洪州龍興寺說法親近善
知識故與匡山法眞天台靈𥙿荆門法裔曁興果神湊建昌惠進
等五長老交遊佛法屬王臣故與姜相國公輔顔太師眞卿暨本
道廉使楊君憑韋君丹四君子友善提振禁戒故講四分律而從
善遠罪者無其數隨順化緣故坐甘露壇而誓衆主盟者二十年
荷擔大事故前後登方等施尸羅者十有八會救拔羣生故娑婆
男女由我得度者萬五千五百七十二人示生無常故元和十年
十月巳亥遷化于東林精舍示滅有所故是月丙寅歸全于南岡
石墳住世七十七歲安居六十五夏自生至滅隨跡示教行止語
默無非佛事夫施於人也博則反諸已也厚故門人鄕人報如不
及繇是藝松成林琢石爲塔塔有碑碑有銘銘曰
佛滅度後薝蔔香衰醍醐味醨誰反是香誰復是味景雲大師景
雲之生一匡苾芻中興毗尼景雲之滅衆將安仰法將疇依昔景
雲來行道者隨踐跡者歸今景雲去升堂者思入室者悲鑪峯之
西虎溪之南石塔巍巍有紀事者以眞實詞書于塔碑
廬山東林寺律大德熙怡大師碑銘(并序)許堯佐
大師諱熙怡姓曹氏桂陽人也舊勲前烈垂休積慶史氏詳之矣
夫眞如不遠其要在乎無垢妙理不深其要在乎見性本於眞實
暢於虚空俾聆芳咀潤孜孜請益則大師之教也大師體識深靜
風度端敏受具戒於南嶽修律儀於東林常跌坐一室而四方學
者差肩繼踵發此柔軟納其歸依嘉言玉振微文冰釋故崇德雅
美臨壇持法垂五十年嘗以至德初隷東林寺居舍利塔院數逾
二紀而信心長者懷甘奉贄紛然並進監厨守藏不遑祗受旣而
悉歸精舍頒於衆僧大師率門人布衣糲食而巳故推巳以見相
因相而歸空搜閱精微鑚研旨要常苦背悶而針石不能及也故
中夜累歎有神人撫背殊形駭物斯須乃去自兹窮討經論切磋
心要加以律儀端靜受持動至感通之應固難盡書至於山鹿歸
仁林鳥效祉大師之室不足駭也大曆五年躋五老峯望彭蠡臨
瀑布乃構凌雲精室爲經行之地旁引泉竇以滌塵垢近躡松壑
以求淸涼丹崖雲岫勢若屏牖然趨風望景攀危輦重翼如而至
者難以數計積十餘年乃止大林精廬杖屨衣巾屏居一室行住
生卧無非道場乃淬法刃燃惠炬俾夫恂恂圍繞者割其縳導其
迷洗然而自得也貞元中歸東林戒壇院以爲吾道已成吾教巳
行十二年丙子歲秋七月二十七日召門弟子曰吾隨化還須臾
寂滅僧臘五十報齡七十一州閭赴弔道路銜悲宗師旣没法教
疇依蓮沼蕪涸禪林凋折以其年八月十四日遷座于香谷原從
人欲也大師精貫六藝旁達百氏嘗與故太師魯國公顔眞卿故
丞相天水趙公憬故鄭滑節度兼御史大夫范陽盧公羣今吏部
侍郎弘農楊公於陵爲參禪之侣幽鍵洞發玄言兩得門人法粲
道鏡道寧道深道琛道建利辯等並三明繼軌四禪紹迹緣起皆
泯空有兩詮卜商傳闕里之教龍樹演迦維之法其旨一也咸以
夙承甘露願勒貞珉銘曰
演暢微妙經行道揚昭昭大師啓迪無方孰云虚空不可思量載
滌緣念永淸水地異物幽贊靈烏效瑞景行如存追思不墜白月
在水澄虚則明至人臨池無垢則淸信而不渝沖而不盈宛彼堂
廡空留法象門人紹德禪燈繼相式播芳塵以慰瞻仰
重校正唐文粹卷第六十二
