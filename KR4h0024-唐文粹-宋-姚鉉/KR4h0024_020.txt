重校正唐文粹卷第二十
吳興姚鉉纂
頌丙(雅附揔八首)
神武四
大唐中興頌(元結)鳳翔出師紀聖功頌(楊炎)
大唐河西平胡頌平淮西雅(附柳宗元)
時政一
聖政紀頌(來鵠)
豐年一
德勝頌(歐陽詹)
祥應一
歲星居心頌(權德輿)
高世一
伯夷頌(韓愈)
大唐中興頌(并序)元結
天寶十四年安禄山䧟洛陽明年䧟長安天子幸蜀太子即位於
靈武明年皇帝移軍鳳翔其年復兩京上皇還京師於戲前代帝
王有盛德大業者必見于歌頌若令歌頌大業刻之金石非老於
文學其誰宜爲頌曰
噫嘻前朝孽臣姦驕爲昏爲妖邊將騁兵毒亂國經羣生失寧大
駕南巡百僚竄身奉賊稱臣天將昌唐繄睨我皇匹馬北方獨立
一呼千麾萬旟戎卒前驅我師其東儲皇撫戎蕩攘羣兇復服指
期曾不踰時有國無之事有至難宗廟再安二聖重歡地闢天開
蠲除妖災瑞慶大來兇徒逆儔涵濡天休死生堪羞功勞位尊忠
烈名存澤流子孫盛德之興山高日昇萬福是膺能令大君聲容
沄沄不在斯文湘江東西中直浯溪石崖天齊可磨可鐫刊此頌
焉何千萬年
鳳翔出師紀聖功頌(并序)楊炎
舜有兩階之舞周有孟津之會皇帝有𡵨陽之蒐德莫勤乎安國
勛莫配乎立極利萬物莫近乎去暴蓋受天元符與人請命宜契
相合億兆有歸以唱則感神鬼之心以征則去雲雷之難維唐七
葉姦臣大盗於二京皇帝龍鳴於河北觀兵雍上建都發號以朝
萬國心嚮天地志通幽昧淳精四達大造玄成於是巢山駕海之
羣狼纛鳥章之君不期而趨于闕下者四十有三萬元帥廣平王
俶太尉光弼司徒子儀等稽首言曰臣聞天啓聖以俟時聖感時
而赴難非神功不能當大運非玄德不能合人心故軒轅之道也
伏蚩尤宗周之仁也稱襁負陛下之德大瑞於人和人和而動天
天與和合氣百姓因之以獨化四夷因之以子來王師德之以貞
勝意者河洛徯怨後東征之期人靈駿奔望西狩之禮天子方齊
寶輅講金匱之書翌日霓旌武賁大車之輪黃鉞靈鼉彤弓太阿
荆韓楚魏之廣七閩五獠之長金鼓百萬車徒九合大陣千東郊
皇帝建白麾以誓于軍曰維高祖歆于上天四宗重光照臨下土
百有五十祀至于聖皇揔武之干戈備文之法象蕞爾逆虜敢迷
天紀盗我符璽黷我威靈使四海之内兵革縱横肝腦塗裂旻蒼
降鑒錫命於予俾纉夏巳墜之功寬堯未刑之族於戲余匪玉帛
山河是愛惟蒼生災害是憂匪天命威力是憑惟人心忠義是保
咨爾張目成天羅植髮成干櫓布和成將帥厲氣成風雲若作進
退爾惟旗鼔若斷首尾爾惟常蛇若戮鯨鯢爾惟干將若拯沈溺
爾惟巨艦夏有一旅之衆武有十人之謩志定金石信非盟誓爾
其念哉是時天威動六合兵氣連太白乾坤爲之坱軋河嶽爲之
震蕩彼狐鳴鑿齒之徒不崇朝而聲反於謳歌形歸於蹈舞者幾
過半矣故鄠杜之師以形勝灞上之兇以威逐桃林之陣以竒破
河洛之孽以氣摧帝乃開天牢迴豹尾陵顥氣鎻攙搶應龍秉鉞
玄女侍坐乃考夏氏配天之義備漢皇建武之典雲髦玉輅山動
地踊降自西雍幸于京師萬姓前導百靈爲衛布德澤望陵寢悲
黍稷之將秀覽城闕之爲墟以雷雨洗川澤以皇風淸怨怒以大
賞議勤勞以成功告宗廟以詳明去聾昧以惠政哀困窮淸蹕而
奉聖皇稱觴以朝前殿於是東國耆老長安士庶排御輅入天庭
動千門呼萬歲煙雲下遶林藪山迴神靈頌於堂精魄感於廟王
矦慶於國父子洽於家鍾石反於懸罍俎陳於席華戎踊躍喜氣
磅礴日非三舍天聲萬里神謀不得窺其奥天道不能後其時斯
一會之略也然後動變化爲鑪假仁義爲途陶氣象鑿耳目與神
合司契以道浸澆醨全犀象之形斷珠玉之脛然後以景星燭夜
甘露淸氣昇閬風對天老捨鴻名以還太素乘大曆而統人紀俾
不思而降不祭而歆以元和感生淳古於是宰臣聚而言曰主上
以神武淸難至德遂人崇勛絶瑞光照萬古闢開日月于今六年
百姓豈忘力於帝乎人臣盍謝生於天乎請相與鑿石於誓師之
場告成於得衆之地斯王道之盛典臣炎稽首敢獻頌曰
天命帝兮蕩妖昏交風雨兮會秦門惟聖德兮漫海外五單于兮
勇士會俗鳥獸兮家雲㠀越浮山泛靑草徵羽騎兮列天營啓金
縢兮賜長纓日爲車兮雷爲鼔醢鯨鯢兮掃煙雨開明堂兮饗文
祖帝爲皇兮后爲母歌雲臺兮冊玉府篆穹石兮駕終古
大唐河西平胡聖德頌(并序)
維唐至德二年春正月武威郡胡洎九蕃夷落内伺師旅之間外
合狼豕之兇據金城害州伯蛇變交戟之下炎焚大澤之中二月
乙丑皇帝以五命之服詔太僕崔偁揔中權專上將誓軍前之士
郤城下之盟又命内常侍劉日新振鼔鐸之音護羌戎之長林竦
蝟合會于東郊粤庚午高牙大旆鐡馬長鎩歕以淸笳陣以雲蛇
列于四衝蓬頭執戟鼓以靈鼉進于逵路趫悍獷猤虎裘蝯臂北
陵于土門之隊鈎車雲梯強弩堅楯齊傳于西烽之亭於是引熊
虎之師杖龍蛇之劒矛戟四起煙塵火色金鼓一振天地徘徊血
亂玄黃聲囂瓦屋是風雲皆入陣彼草木盡爲兵日月垂照於窮
鄕皇靈赫臨於天外名王貴馬大玉文貝素女錦衣百金之産萬
井之資皆委于入貢之府布于有地之宫是時也千人踊萬人賀
美太階之符見頌偃伯之議興持進金城太守李萬頃洎五邑長
吏軍正大夫等言曰蓋聞王命先天以奉時賢臣合統以偕運靡
乘乎帝籙不能撥亂罔應乎閒氣不得遭逢故大人之作必先靖
難以摧兇取暴爲治國以任賢杖能爲建功磅礴乎茅茨之下葳
蕤乎玄古之上斯軒轅得之以勝蚩尤大夏得之以勝有扈西伯
得之去殷伐崇太宗得之奄有遼海上皇得之克乎巨猾陛下得
之再淸宇宙掃蕩氛蠥兊若大唐之新命復高祖之天下臣等恭
惟六聖騰光百有五十祀周賁海㝢鋪敷菌蠢丹穴之賮孤竹之
君金罽括羽委命下吏陛下建大號纉鴻業歸勛祖禰昭事聖皇
是必天錫忠良佐成命器二臣所應皇運之統伏崇羽之兇太康
西人永永來裔願篆石誌美以爲頌云
詔虎臣兮殪天狐載火旗兮耀昆吾霽塵壘兮被戎都
獻平淮西雅(并表)柳宗元
臣某言臣負罪竄伏違尚書牋表奏十有四年聖恩寬宥命守遐
壤懷印曳紱有社有人(云云)伏惟睿聖文武皇帝陛下天造神斷
克淸大憝金鼓一動萬方畢臣太平之功中興之德推校千古無
所與讓臣伏自忖度有方剛之力不得備戎行致死命況今巳無
事思報國恩獨唯文章伏見周宣王時稱中興其道彰大于後罕
及然徵於詩大小雅其選徒出狩則車攻吉日命官分土則崧高
報弈蒸人南征北代則六月采芭平淮夷則江漢常武鏗鍧炳燿
盪人耳目故宣王之形容與其輔佐今由望之若神人然此無他
以雅故也臣伏見陛下自即位巳來平夏州夷劒南取江東定河
北今又發自天衷克翦淮右而又大雅不作臣誠不佞然不勝憤
踊伏以朝多文臣不敢盡累數事謹撰平淮夷雅二篇雖不及尹
吉甫邵穆公等庶施後代有以佐唐之光明謹昧死再拜以獻平
淮夷雅二篇
皇武方城
皇武命丞相度董師集大功也
皇耆(旨)其武于溵于淮旣徒旣車環蔡其來狡衆昏嚚甚毒于酲
狂奔呌呶以扞大刑皇咨于度惟汝一德曠誅四祀其徯汝克錫
汝斧鉞其往視師師是蔡人以宥以釐度拜稽首廟于元龜旣類
旣禡于社是宜金節煌煌錫鍎彫戈犀甲熊旆成命是荷度拜稽
首出次于東天子餞之罍斝是崇鼎臑俎胾五獻百籩凡百卿士
班以周旋旣涉于滻乃翼乃前孰啚厥猷其佐多賢宛宛周道于
山于川遠揚邇昭陟降連連我旆我旗于道于陌訓干羣帥拳勇
來格公曰徐之無恃額額式和爾容惟義之宅進次于郾彼昏卒
狂裒兇鞠頑鋒蝟斧螗赤子匍匐厥父是元怒其萌芽以悖太陽
王旅渾渾是佚是怙旣獲敵師若飢得餔蔡兇伊窘悉起來聚右
檮其虚靡愆厥慮載闢載祓承相是臨弛其武刑諭我德心其危
旣安有長如林曾是讙譊化爲謳吟皇曰來歸汝復相予爵之成
國柞以夏墟度拜稽首天子聖神度拜稽首皇祐下人淮夷旣平
震是朔南宜廟宜郊以告德音歸牛休馬豐稼于野我武唯皇永
保無疆
皇武十有一章章八句
方城命愬守也卒入蔡得其大醜以平淮右
方城臨臨王卒峙之匪徼匪競皇有正命皇命于愬往舒余仁踣
彼艱頑柔惠是馴愬拜即命于皇之訓旣礪旣攻以後厥刃王卒
嶷嶷熊羆是式銜勇韜力日思奮殛寇昏以狂敢蹈愬疆士獲厥
心大祖高驤長戟酋矛粲其緌章右翦左屠聿禽其良其良旣宥
告以父母恩柔于肌卒貢爾有維彼攸恃乃偵乃誘維彼攸宅乃
發乃守其是爰獲我功我多隂諜厥圖以究爾訛雨雪洋洋大風
來加于燠其寒于邇其遐汝隂之茫懸派之峨是拔是震大殱厥
家狡虜旣縻輸于國郡示之市人即社行誅乃諭乃止蔡有厚喜
完其室家仰父俯子汝水沄沄旣淸而瀰蔡人行歌我步逶遟蔡
人歌矣蔡風和矣孰類蔡初胡甈爾居式慕以康爲愿有餘是究
是咨皇德旣舒皇曰咨愬𥙿乃父功昔我文祖惟西平是庸内誨
于家外刑于邦孰是蔡人而不率從蔡人率止惟西平有子惟我
有臣疇允大邦俾惠我人于廟告功以顯萬方
方城十章章八句
聖政紀頌(并序)來鵠
穆宗皇帝臨大朝與羣臣言奏政事羣臣退而宰臣奏曰陛下問
及乎政事此三皇五帝之所徽美也陛下不問及史臣此三皇五
帝之所弭巳也徽美者將有乎聞也弭巳者將有乎亡也以聞之
而又亡之則陛下徒有宵衣旰食之名規天條地之績與羣臣言
後若飈然拂冠過冕湮時銷日無得用於後譬如十夫樹楊一夫
拔之無得以成其大也政事羣臣得陛下日問之是十夫樹楊也
史官執筆爲陛下日遠之是一夫拔楊也使後之人訝聖朝空晨
虚夕閑殿曠廷無君臣咨謀洋溢之言乏社稷安危強讜之說是
不亦遠史臣致不載其事如拔去其楊將弭已之謂乎臣伏念貞
觀永徽之代百官之有耳目但聽視天子而巳故言事者安論紓
詞無疑權慮勢史官執筆于階之下天子側旒于殿之上奏者發
誠于廷之中是以正衙一開則臣誠前而啓之帝旒近而鎮之史
筆隨而絡之由是君臣謀國圖政之事俞機都要之言詫業發神
豐編照物偕籍于堯典差光于天陽至今見太宗文德若三皇五
帝之所徽美也自永徽之後宰執不正窺伺是忌針棘前後阻越
對&KR0993;狼噬虎飡持膏衒肉蓋以言多爲已曾不致君内荏失中畏
使人聽乃奏史官與百僚俱退然後宰臣請事由是君有問而宰
臣知之史官不得與於聞君有舉而宰臣謀之史官不得記其事
次第周行檢錄制誥與冗吏同工而巳臣嘗涕泣以歎豈有以一
已之細一性之忌於黍晷圭景之間苟嗜急須迴天遮上使聖緒
神績有嘉敡善諷罔得聞於千萬年枉有謂明朝空晨虚夕閑殿
曠廷無君臣咨謀洋溢之言乏社稷安危強讜之說若今踵而承
之則不唯臣有障聦蔽睿之刺抑陛下雖有三皇五帝之所徽美
而若遠史臣則三皇五帝之所弭巳也抑又有一夫拔楊之謂歟
臣請史官執筆當羣臣奏事隨日撰錄號爲聖政紀臣立朝荷禄
幸甚穆宗皇帝動扆頷旒憮然歎曰吁朕罔敢粉名厥後乃罔知
厥後然聖人存簡策者亦非以粉名也蓋存乎大國之典鴻祖之
業我國有典我祖有業業在于典典在于史曷厥史不書是尸余
于祖涸業于典也朕纉承聖緒恭惟恪思將念厥政未嘗不離安
廢酣馳荒騖遠是以每與宰臣言如簇天下一巡省每見宰臣退
而展天下盡聞知豈圖臣蓄猾謀公無同事欲弄尾舌先衛巖穴
隔斥史臣占佞眀后致懿搜嘉訪不存堯典之書善諷名猷莫出
淸廟之什史臣負我不舉其官宰輔盡忠厥聞有此由是詔史職
執史筆立于廷之下錄君臣臚句之必行載剛毅進退之敢議題
其篇目曰聖政紀也至上之即位三年有鄕校小臣來鵠居山澤
閒常私心重惜史臣以其史臣者是當國之鏡千億代之眉目也
因窺穆宗實錄得解憤釋嫉於立史官爲聖政紀者追而頌出其
事以鑒今之廷列故拜獻其頌曰
三皇不書五帝不紀有聖有神風銷日巳何教何師生來死止無
典無法頑肩奡比三皇實作五帝實治成天造地不昏不圯言得
非排文得聖齒表表如見者莫若乎史是知朴繩休結正簡斯若
君誥臣箴觚編毫絡前書後經規善鑒惡國之大章如何寢略嗚
呼貞觀多叶永徽多俞廷日發論殿日發謨牙孽不作鳥鼠其除
論出不蓋謀行不紆楹然史臣蛇然史裾瞠瞠而視逶逶而婁翹
筆當面決防納汚不梏爾智不席我愚執言直注史文直敷故得
粲粲朝典落落廷謇聖牘旣多堯風不淺頒編坦軸君出臣顯若
儼見旒若俯見冕無閑殿曠廷無尸安素晏三皇不亡五帝不翦
太宗得之史焉斯展曁乎後相圖身天子專問我獨以言史不得
近丘明見嫌倚相在擯秉筆如今隨班不進班退史歸惘然疇依
奏問莫覩嘉謀固稀取彼誥命禄爲國肥炯哉時皇言必及章德
室五帝道奥三皇如何翊臣嚵肉嗜&KR0954;觜距磨快楅衡物長控截
僚位占護陽光垣私藩已遠史廋唐俾德音嘉訪默縮暗亡咽典
噤法蓋聖籠昌曷以致此史文不張後必非笑將來否臧謂乎殿
空扆逸朝懵廷荒不知姦蔽文失汪洋有貞觀業有永徽綱亦匿
匪見亦寢匪彰頼有後臣知言不佞伊尹直心太甲須聖事旣可
書史何不命乃具前欺大陳不敬曰逐史之喻請以物並且十夫
樹楊一夫欲競栽旣未牢摒豈能盛帝業以栽逐史似摒穆宗憮
然若疚若醟何昔臣斯隱我祖正不傳親問不寫密諍孰示來朝
以光神政由是天呼震岌徵奔召急史提筆來叱廷而入端耳抗
目不撝不挹獬豸側頭螭虯擺濨握管絶怡當殿而立君也盡問
臣也倒誠磊磊其事鏜鏜其聲大何不顯細何不明語未絶緒史
巳錄成錄成謂何書政紀名伊紀淸芬可昭典墳古師官鳥昔聖
官雲方之我后錄里書分錄有君法書有君文君法君文在聖政
紀云殿無閑時廷無曠日雲諏波訪倦編刓筆君劬臣勞上討下
述惟勤惟明在聖政紀出至德何比至教焉如孰窺孰則外夷内
儲謂君有道乎臣有謨歟有道有謨在聖政紀書一體列秩同力
翼戴析福去枚絶防無礙國章可披唐文可愛善咨不偷嘉論不
蓋不偷不蓋在聖政紀載諒夫揔斯不杇可懸魏闕愚得是言非
訕非伐實謂毉臣渾沌開君日月妖物雰死天文光發惟我之有
頌兮奚斯躍而董狐蹷
德勝頌二章(并序)歐陽詹
唐貞元六年歲在庚午隂陽家流曰歲在午人馬食土人之所食
也穀馬之所食也草今言食土明歲無嘉穀而野無靑草則運數
于茲合凶災之大者於是天尋舊步地轉恒軸交紏迴薄將有結
于常沴自春二月至于夏五月或赫日杲杲或密雲溶溶爲燋灼
爲霖霪似不日而至皇帝宿布大和人神鳥獸魚鱉咸若騰歡心
揚喜雲欣欣熙熙休氣中積浹磅礴浮蒼蒼潛相戞磨力強者勝
九陽搆旱而莫展六隂作潦而不就氛祲靄爲慶雲烈景皦爲祥
光油油薰薰宛復如春塊不破而雨足條無聲而風暢日者生氣
欲凝淑氣猶競彼雖罔得爲禍此亦未能爲福徘徊相持時澤不
降五稼含萌而待藝百芳蓄穎以思坼至是土膏融甘液宣若决
亭泉如開涌煙豐本增歧芃芃緜緜無磽塉與良沃獲一十於百
千䞉𬞞雲矗以委圃餘粮嶽峙而栖畒夫體病不能害心心平必
能制體古人曰人者天地之心也旣和且平則天地之病又焉得
成歟況奔走游泳之物曰靈曰祗之類皆吁歈怡逸於其中乎宜
其療乾元之宿疹愈坤元之常疾以至於交泰如斯之盛邪古先
帝王至聖則堯至仁則湯有黎甿以稱理歷水旱而莫禦豈不以
道未全洽而德尚涼哉皇帝非徒能禦之又易之爲大慶殊祥其
於道德可謂充塞洋溢光今而邁古矣元元嗚啞歌聖代者動天
殷地以夜繼晝而其詞未弘輒爲頌二章用貽於康衢庶事明而
聲暢流乎無窮而以德勝目篇頌曰
歲在午天災于常昔人食土今我飫梁匪徒我飫梁鰥寡千箱盛
矣乎吾皇之德變眚爲祥休哉德兮
歲在午天災斯屬昔馬食土今牛饜菽匪徒牛饜菽犬豕梁肉盛
矣乎吾皇之德轉禍爲福休哉德兮
歲星居心頌權德輿
皇上宅位六祀七政貞眀於上七教敷聞於下其有不迪不吉不
庭不若之徒皆薰然而和晻然而化春三月司天氏奏歲星居心
宿五度其色黃眀潤大光澤帝位積五十餘日詔下有司頒示中
外故臣得而言之以形歌頌謹案歲星五帝爲蒼五行爲木五常
爲仁五事爲貌天意若曰時以至仁爲理覆露万民洽浹生類恊
夫五行五事之用則發於星緯形於禎應隂騭大化昭報成功玄
符幽贊其昭昭如是禮運之論聖人以日星爲紀四時爲柄洪範
之叙皇極曰歛時五福用敷錫厥庶人發於人格於天天人交感
合若符節其年秋平河中之寇葬其遺骸復其世祀班淮右之師
用弘文告用去武備此二帝三代所以恢令召也於是一統類以
昭德明法制以塞違薦禮百神賓懷獷俗嘉瑞美祥紛委狎至置
之而不有哲人端士連茹播職求之如巳失然後端拱於穆淸怡
神於靖冥驅一代爲純誠接萬靈於眀庭斯又登邁遂古光昭聞
見巍乎紹天統物之盛者也微臣瑣賤沭浴仁聖敢獻歲星居心
頌一章以備周詩由庚由儀之闕頌曰
皇矣上帝降鑒下人后王承之制作禮文人用眀德家尚孝仁人
無癘疵俗以阜蕃敷祐四方發爲天祥重華煌煌乃居明堂下煦
仁澤上爲祥光回復感通天人攸同乃法五事乃建大中君君臣
臣德輝昭融保祐命之自天無窮微臣頌歌敢備唐風
伯夷頌(并序)韓愈
士之持立獨行適於義而巳不顧人之是非皆豪傑之士信道篤
而自知明者也一家非之力行而不惑者鮮矣若至于一國一州
非之力行而不惑者蓋天下一人而巳矣若至於舉世非之而不
惑者則千五百年乃一人而巳耳若伯夷者窮天地亘萬世而不
顧者也昭乎日月不足以爲明崒乎泰山不足以爲高巍乎天地
不足以爲容當殷之亡周之興微子賢也抱祭器而去之武王周
公聖也率天下之賢士從天下之諸矦而攻之未嘗有非之者也
彼伯夷叔齊乃獨以爲不可殷旣滅矣天下宗周彼二子乃獨恥
食其粟餓死而不顧由是而言夫豈有求而爲哉信道篤而自知
明也今世之謂士者一凡人譽之則自以爲有餘一凡人沮之則
自以爲不足夫彼獨非聖人自是如此夫聖人乃萬世之標凖也
余故曰若伯夷者特立獨行窮天地亘萬世而不顧者也雖然微
二子亂臣賊子接跡于後世矣
重校正唐文粹卷第二十
嘉靖甲申歲太學生姑蘇徐焴文明刻于家塾
