重校正唐文粹卷第二十五
吳興姚鉉纂
表奏書䟽甲(揔一十三首)
表
尊號二
請土尊號表(韓愈)賀冊尊號表
肆赦一
爲桂州王珙中丞賀赦表(令狐楚)
政事一
奉天論延訪朝臣表(陸贄)
獻事五
爲陳正卿進續尚書表(蕭潁士)
進渾儀表(張說)
爲東平薛太守進王氏瑞詩表(高適)
進張巡中丞傳表(李翰)
爲并州長史張仁亶進九鼎銘表(吳少微)
配祭一
論郊祭合設皇地祇表(賈曾)
教化一
請行禮樂化導三事表(裴耀卿)
請削爵一抑損外戚一
爲敬暉等論武氏宜削去王爵表(岑羲)
請抑損外戚權寵并乞佐外郡表(武平一)
請上尊號表韓愈
臣某言臣得所管國子太學廣文四門及書筭律等七館學生沈
周封等二百人狀稱身雖賤微然皆以選擇得備學生讀六藝之
文修先王之道粗有知識皆由上恩天子整齊乾坤出入神聖經
營乎無爲之業游息乎混元之宫不謀於廷不戰於野坐收冀部
旋定幽都析木天街星宿清潤北嶽繄閭神鬼受職地彌天區界
軼海外舜之十有二州周之七百餘國章亥所步禹契所書四面
輻湊各修貢職西戎之首北虜之渠怚威愧德失據狼狽收其種
落逃遁遠去來獻羊馬千里不絶功旣如此德又如彼爰初嗣位
首去姦孽隨所顧指應時清寧哀天下之鰥寡釋四海之鬱結左
右前後莫匪俊良小大之材咸盡其用無所誅詰一和以仁由是
五穀歲登百瑞時見六府三事惟序惟歌昔者媧皇殺黑龍以濟
冀州堯誅九嬰以定下土血兵刻力僅就厥功以方吾君一何遠
也堯之在位七十餘載戒飭咨嗟以致平治孔子之聖自云三年
有成今自嗣位巳來歲有餘耳臻此功德其何捷哉置郵傳命未
足以諭以非常之功襲尋常之號以冠古之美屈守文之名臣子
之誠闕而不奏天號人稱不滿事實斯亦搢紳先生之過也謂臣
官居師長不言謂何考其所陳中於義理天人合願不謀而同非
臣之愚所敢隱蔽輒冐死以聞伏乞天恩特允誠志令公卿大夫
得竭思慮取正於經以定大號有司備禮擇日以頒天下幸甚天
下幸甚
賀冊尊號表
臣某言伏聞宰相公卿百官及關輔百姓耆耊等以陛下功崇德
鉅天成地平宜加號於殊常以昭示於來載陳請懇至于再于三
陛下仰稽乾符俯順人志乃以新秋首序令月吉辰發揚鴻休膺
受顯冊天人合慶日月揚光環海之閒含生之類誠歡誠喜頓首
頓首臣聞體仁以長人之謂元發而中節之謂和無所不通之謂
聖妙而無方之謂神經緯天地之謂文戡定禍亂之謂武先天不
違之謂法天道濟天下之謂應道伏惟元和聖文神武法天應道
皇帝陛下子育億兆視之如傷可謂體仁以長人矣喜怒以類刑
賞不差可謂發而中節矣明照無私幽隱畢達可謂無所不通矣
發號出令雲行雨施可謂妙而無方矣三光順軌草木遂長可謂
經緯天地矣除剗寇盜㝢縣淸夷可謂戡定禍亂矣風雨以時祥
瑞輻湊可謂先天而天弗違矣國内無饑寒四夷皆朝貢可謂道
濟天下矣衆美備具名實相當赫赫巍巍超今冠古方當議明堂
辟雍之事撰泰山梁父之儀搜三代之逸禮𥙷百王之漏典時乘
六龍肆覲東后微臣幸生聖代觸犯刑章假息海隅死亡無日瞻
望宸極心魂飛揚有永棄之悲無自新之望曾不得與鳥獸率舞
蠻夷縱觀茹痛銜酸且愧且恥無任感恩戀闕懇迫彷徨之至謹
奉表陳賀以聞
爲桂州王珙中丞賀赦表令狐楚
臣某言伏奉十一月十日制書南郊大禮畢大赦天下者湛恩庬
鴻大號渙汗際天接地孰不慶幸臣某中謝臣聞禘嘗之禮所以
仁祖禰也郊社之儀所以尊天地也五帝之前蕢桴土鼓致其敬
敬有餘矣而禮不足三王巳降金罍王斝備其儀儀有餘矣而敬
不聞秦之增封也覬望神仙漢之郊丘也穰除災害雖無文而咸
秩終有廢而莫舉猶可以編在方冊垂其鴻名豈若國家參文質
于六經之中陛下酌損益於百代之後順昊天之成命得黎人之
懽心九穀有年四方無事然後因吉土迎長日咸池屢奏太蔟登
歌萬靈識周旋之位百神知饗獻之節雲散而柴燔高達風清而
蕭薌遠聞信大報之無私亦玄鑒之不昧臣當時集軍將官吏僧
道百姓等丁寧宣示訖惟天之意莫遺於微細如日之輝不隔於
幽遠頑豔知感鬼神懷柔何者刑莫大於成獄陛下捨之罪無輕
重恩莫深於延賞陛下推之澤及存殁行道求志敢於直言者旣
許以親覽觸綸罣網屏在遠方者又移之近郊減來歲之新租昭
其儉也棄比年之逋債弘諸仁也念勲臣而樹勲者益勸尊有德
而不德者知慙賜羸老有粟帛之優禮神祇無牲幣之愛此所謂
幽室盡曉枯條徧春雷雨作而蟄蟲昭蘇風雲行而籠鳥飛舞率
土臣妾不勝大慶況臣蒙被恩澤獲齒生類會守遠郡阻窺盛禮
徘徊天外目與心斷無任抃躍之至謹遣突將王淸朝等奉表陳
賀以聞
奉天論延訪朝臣表陸䞇
臣某言賊泚逋誅尚穴宫禁陛下思戀宗廟痛傷黎元仁孝交感
至於憤激猥以急務下詢微臣臣雖鄙儒尊慕行義荷陛下知已
之遇感陛下思理之誠愚衷所懷承問輒發不以淺深自揆不以
喜怒上虞誠缺於周防承順之規是亦忠於陛下一至之分也前
奉詔問尋具上陳請延羣臣稍與親接廣咨訪之路開諫諍之門
通壅鬱之情弘採拔之道自獻荅奏迨兹彌旬不聞施行不賜詶
詰未審宸旨以爲如何如昧於忖量但務竭盡恐由辭理蹇拙不
能暢達事情慺慺血誠復願披瀝頻煩黷冒豈不慙惶蓋犬馬感
恩思效之心睠睠而不能自止者也臣聞立國之本在乎得衆得
衆之要在乎見情故仲尼以爲人情者聖王之田理道所由生也
是則時之否泰事之損益萬化所繫必因人情情有通塞故否泰
生情有厚薄故損益生通天下之情者莫智於聖人盡聖人之心
者莫測於易象其列卦也乾下坤上乃爲泰乾上坤下則曰否其
取象也損上益下則曰益損下益上乃爲損乾爲天爲君坤爲地
爲臣天在下而地處上於位乖矣而反謂之泰者上下交故也君
在上而臣處下於義順也而反謂之否者上下不交故也氣不交
則庶物不育情不交則萬邦不和天氣下降地氣上騰然後歲功
成君澤下流臣誠上達然後理道立損益之義亦由是焉上約已
而𥙿於人人必悅而奉上矣其不謂之益乎上蔑人而肆於已人
必怨而叛上矣其不謂之損乎然則上下交而泰不交而否自損
者人益自益者人損情之得失豈容易哉故喻君爲舟喻人爲水
言水能載舟亦能覆舟也舟即君道水即人情舟順水之道乃浮
違則没君得人之情乃固失則危是以古先聖王居人之上也必
以其心從天下之心而不敢以天下之人從其欲乃至兢兢業業
一日萬幾夫幾者事之微也以聖人之德天子之尊且猶愼事之
微乃至一日萬慮豈不以居上接下懼失其情歟書曰人心唯危
道心唯微微則萬幾之慮不得不精也危則覆舟之誡不可不畏
也夫揆物以意宣意以言言或是非莫若考於有跡跡或成敗莫
若驗於巳行自昔王業盛衰君道得失史冊盡在粲然可徵與衆
同欲靡不興違衆自用靡不廢從善納諫靡不固遠賢恥過靡不
危故詩書稱堯之德則曰稽于衆捨已從人數舜之功則曰明四
目達四聦言務同欲也序禹之所由興則曰益贊于禹禹拜昌言
述湯之所以王則曰用人惟巳改過不吝言能納諫也歌文王作
周則曰濟濟多士文王以寧美武王克殷則曰亂臣十人同心同
德言皆從善也堯舜禹湯文武此六君子天下之盛王也莫不從
諫而輔德詢衆以成功是則德益盛而慮益微功愈高而意愈下
及代之衰也則道亦反焉故書曰紂有億兆夷人離心離德言違
衆也詩曰汝炰烋于中國斂怨以爲德不明爾德時無背無側爾
德不明以無背無卿又曰雖無老成人尚有典刑曾是莫聽大命
以傾言遠賢也書曰謂人莫巳若者亡詩曰惟彼不愼自獨俾臧
自有肺腸俾人卒狂言自用也前史數桀紂之惡曰智足以拒諫
言足以飾非言恥過也考得失於巳行之跡鑑盛衰於巳驗之符
孰失道而不衰孰得理而不盛相應以類影響不差故不則而象
之敬而畏之乎自秦漢曁干周隋其閒將歷千載代興者非一姓
繼覆者非一君雖所遇殊時所爲異跡然失衆必敗得衆必成與
堯舜禹湯同務者必興與桀紂幽厲同趣者必覆多同於善則功
倍多同於惡則禍甚善惡同類端如貫珠成敗象行明若觀火此
歷代之元龜也尚恐議者曰時異事殊臣請復爲陛下粗舉近效
之尤章者以辯焉太宗文皇帝以天縱之才有神器之重武定禍
亂文致太平威行如雷霆明照侔日月英略施於百勝聖功被於
九歌固非庶品之所度量常情之所鑚仰然猶競競畏愼懼失人
心每戒臣下獻規恒以危亡爲慮夙興聽理日旰亡勞公卿迭進
廷奏庶務評議得失與衆共之下無滯情上無私斷退朝之睱宴
接侍臣咨訪謀猷詢求過闕或論往古成敗或問人閒事情每言
及暗主亂朝則省懼自戒言及賢君理代則企竦思齊言及稼穡
艱難則上下相臣務遵勤儉言及閭閻疾苦則君臣同慮議息征
徭懋德懲違觸類滋長尚恐過言謬舉旣往難追每召宰輔平章
必遣諫官俱入小有頗失隨即箴規得一善必遽命甄昇聽一諫
必明加襃錫故得時無闕事人樂輸誠又引文學之流更直宿於
内署或講求典禮或諷誦詩書每至夜分情忘厭倦伏以太宗之
德美貞觀之理安且猶務得人心其勤若此是則人之於理道可
一日不接乎高宗初年亦親聽納故當時翕然歸美以爲有貞觀
之風兼賴遺澤在人先範垂𥙿幸無改作俗以阜康數十年閒天
下無事承平之業滋久倦怠之意頗彰燕居益深接下彌簡前哲
之耿光寖遠中宫之威柄潛移卒有嗣聖臨朝天授革命豈不以
經邦之道闕疇咨於大猷宴安之懷溺偏信於近狎馴致禍變幾
將傾危雖亂匪自他然其失一也弊俗一靡餘風遂流訖神龍景
雲之閒皆嬖倖亂朝忠義不達玄宗躬定大難手振宏綱開懷納
忠克巳從諫尊用舊老廣採羣才大臣不敢壅下情私服不敢干
公議朝淸道泰垂三十年謂化巳成謂安可保耳目之娛漸廣憂
勤之志稍衰侈心一萌邪道並進貪權竊柄者則曰德如堯舜矣
焉用勞神承意趣利者則曰時巳太平矣胡不爲樂有深謀遠慮
者謂之迂誕驚衆有讜言切議者謂之誹謗邀名至尊收視於穆
淸上宰養威於廊廟諫曹以頌義爲奉職法吏以識旨爲當官司
府以厚斂爲公忠權門以多賂爲問望外寵持竊國之勢内寵擅
迴天之淫禍機熾然𦦨𦦨滋甚舉天下如居積薪之上人人懼焚
而朝廷相蒙曾莫之省日務遊宴方謂有無疆之休大盜一興至
今爲梗豈不以忽於戒備逸於居安憚忠鯁之怫心甘䛕詐之從
欲漸漬不聞其失以至於大失乎肅宗懲致寇之由藴撥亂之略
虚受廣納同符乎太宗招延詢謀輟食廢寢洞啓城府推心與人
豁披胸襟忘巳應物故得來蘇之望允塞配天之業勃興先皇帝
繼守恭勤而益之以和惠惠則有感和則有親雖時經艱屯而衆
不離㭊理尙寬大務因循而重改作然於紫宸聽朝常限三人奏
事時亦宣諭德令諜責侍臣或賞其盡規或含以容默性本仁怒
事多弘讓諫雖未從且不深忤情苟有阻終獲上通故君臣相安
而人亦小息陛下英姿逸辯邁絶人倫武略雄圖牢籠物表憤積
習以妨理任削平而在躬以明威照臨以嚴法制斷流弊自久浚
恒太深遠者驚疑而阻命逃死之亂作近者畏懾而偷容避罪之
態生君臣意乖上下情隔君將務理而下防誅夷臣將納忠又上
慮欺誕故睿誠不布於羣物物情不達於睿聦臣於往年曾任御
史獲奉朝謁僅欲半年陛下嚴邃高居未嘗降旨臨問羣臣跼踳
趨退亦不列事奏陳軒墀之閒且未相論宇宙之廣何由自通雖
復列對使臣别延宰輔旣殊師錫且異公言未行者則戒以樞密
勿論巳行者又謂之遂事不諫漸生拘礙動涉猜嫌由是人各隱
情以言爲諱至於變故將起億兆同憂獨陛下恬然不知方謂太
平可致陛下以今日之所覩驗往時之所聞孰眞孰虚何得何失
則事之通塞備詳之矣人之情僞盡知之矣列聖升降之效歷歷
如彼當今理亂之由昭昭如此未有不興於得衆殆於失人𥙿於
僉諧蔽於偏信濟美因乎納諫虧德由乎自賢善始本乎憂勤失
人萌乎安汰今陛下將欲悔禍徼福去危從安若不循太宗創業
之規襲肅宗中興之理鑑天寶致亂之所以懲今者遷幸之所因
則何以孚聖懷揚令聞新遠邇之聽歸反側之心乎前承德音訪
及庸鄙敢緣斯義輒以獻聞自爾以來反覆千慮愚智有分信非
可移至今拳拳猶滯所見不勝愚誠懇款謹復布露以聞臣惶怖
死罪謹言
爲陳正卿進續尚書表蕭潁士
臣某言林莽介賤幼而強學竊聞諸大易之說曰觀乎天文以察
時變觀乎人文以化成天下察乎變者立德以貞其象感其化者
立言以贊其功故太極列三階五緯於上聖人著三墳五典於下
至哉文乎天人合應名數指歸之大統也今之言文字者始於太
昊徵訓典者本於唐堯振頽綱者孰若漢朝興盛言者莫如聖代
是則太昊联之軒轅章之唐堯祖之虞舜述之漢高作之光武維
之祖宗開之陛下固之臣愚以爲太昊至於我高祖太宗軒轅至
於我開元聖文神武皇帝陛下稱廣運者四代繼成功者四君咸
宜昭布睿典光熙德政矣則伏羲創文籍黃帝立史官太古淳奥
權輿朴略至陶唐氏而後大備故孔子美之曰堯之爲君也煥乎
其有文章由是叙帝王之書首唐虞之典於堯則曰欽明文思於
舜則曰誕敷文德文之時義大矣哉夏商巳後得弗及舜仲尼雜
目其書不爲典言未能察變成化比唐虞之際也何則夏之興也
泣辜殊於至理殷之興也慙德乖於雅樂周之興也謂武微於盡
善其不爲帝典宜矣凌夷僭亂以曁暴秦剗亂墳籍瞽聾兆庶王
者之風殄矣生人之道窮矣天之未喪斯文也帝道復興於漢家
數百年閒而憲章具舉夫其推步律曆帝堯分命之典也增修封
禪帝舜時巡之義也約三章之法以正咎繇之刑班四時之舞以
纉后䕫之樂臣竊觀三代之作貽範垂訓體國綏人雖載祀延長
德澤深遠皆因循轍迹故弗易其事孔子曰殷因於夏禮周因於
殷禮所損益可知也未有鍾七雄交戰之末繼六籍焚如之後帝
典缺而更張淳風醨而再洽若大漢者也且義帝之喪三軍縞服
異夫湯武放弑其君矣諸呂之亂浹辰底定異夫羿浞之驟移其
祚矣中興之盛華戎率服異夫吳楚之僭竊其名矣夫如是有漢
之美固可以比肩虞后千載一時之運歟曹馬巳還曾何足擬四
分五裂朝成暮敗其間雖晉平吳蜀隋舉陳國混并未幾危亡荐
及法令不足以禁齊人聲明不足以垂後裔其於帝道疎矣又況
乎南遷淮海北起獯戎者邪兹又二朝之不若也臣聞乾道運行
否終則泰上帝有以輔文明之哲后表光宅之休期必將乘喪亂
之極繼驅馳之運故有周之末禮樂崩壞連橫合縱俱非正朔則
秦氏略定而漢代以興在晉之亡㝢縣崩析南吳北虜各擅名號
隋氏削平而聖朝以此行天意一也不然何秦隋二葉而亡也如
彼唐漢一家之盛也若此於赫盛唐正百王之闕思文陛下光五
聖之嗣啓運應期之符弔人代罪之義制禮作樂之本郊天禪地
之位萬庾三登之穰河淸海晏之瑞舞七旬而殊俗格歌六律而
薰風至故以騰子姒而絶景挹媯郊而高議矣又何東晉後魏梁
陳周齊之足道哉誠宜詔史臣敷帝載炳唐虞之故實黜商周之
遺制矣漢氏巳略之於前皇唐復曠之於後臣實惜焉知而不述
臣子之罪也臣實愚淺竊不自揆敢緣聖朝稽古之道陛下文思
之德耕牧解暇輒復若書討尋載籍于兹一紀今謹上續尚書一
部凡若干篇卷始有漢二典次我唐二典以續夫前書堯虞之典
也其餘文景明章之後魏晉宋齊巳還南訖有陳北起元魏歷周
隋洎夫高氏以至聖朝揔一十二代詔策章䟽頌歌符檄忠臣之
正議武士之權謀類而刊之次以年代以續夫夏商秦魯之篇也
臣聞古者右史記事左史記言舉其大略前書之議備矣孔聖没
而微言絶暴秦興而挾書罪雖戰國遺策舊章駮亂於縱橫漢臣
著記新體互約於表志其道末者其文雜其才淺者其意煩豈聖
人存易簡之旨盡芟夷之義也昔文宣修五帝之書究三王之季
臣性非天縱學異人師稟生何幸親逢聖代此皆文武聖皇之遺
旨臣愚曷足以知之何者臣嘗伏讀貞觀實錄昔太宗因聽政之
暇觀覽尙書謂侍臣曰朕每庶希唐虞亦恩公等齊肩稷契又曰
今數百年外讀我國史豈獨窺兩漢哉臣故知有漢之功業與我
唐之代理俱可以繼夫唐虞之盛也伏惟陛下玄德昭升至仁廣
被乃二十一年正月制曰有勵精一心共興玄化俾蒼生登於仁
壽天下還於淳樸愚臣𬗟述太宗之旨伏惟陛下之詔固宜取類
於三代之閒也勒成帝典不亦宜乎陛下睿思雄飛宸章閒發質
文一變風雅大興臣聞水之細者江海假其深材之短者棟梁資
其峻陛下必謂臣所著小有可觀賜以召見闕庭一垂試問臣採
摭之外亦以學文縱不能光揚盛美猶庶乎細水短材之益則聖
人之含容大矣微臣之誠願畢矣
進渾儀表張說
臣聞迎日授時莫先於曆象先天成務必歸於製作伏惟開元神
武皇帝陛下建中立極緯武經文至德難名神功莫測於是定曆
成歲立象考天紹唐堯欽若之典遵虞舜璿玉之義上皇能事於
斯備矣臣書院先奉勑造游儀以測上矅盈縮去年六月造畢進
奏又奉恩旨更立渾儀臣等准勑令左衛率府長史梁令瓉檢校
創造於是博考傳記舊有張衡陸績王蕃錢樂之等並造斯器雖
渾體有象而不能運行事非經久旋亦毁廢臣今按據典故鑄銅
爲儀圓以象天使得俯察上具列宿赤道周天度數注水激輪令
其自運一日一夜天轉一周又别立二周輪絡在天外綴以日月
令得運行每轉一帀日行一度月行十二度十九分度之七凡二
十九轉有餘而日月會三百六十五轉而行帀仍置木櫃以爲地
平令儀半在地上半在地下晦明朔望不差毫髮又立二木人於
地乎之上前置鐘鼓以候辰刻每一刻則自然擊鼓每一辰則自
然撞鐘皆於櫃中各施輪軸鈎鍵交錯關鎻相持轉運雖周而遟
速各異周而復始循環不息隂陽不能逃其數度分不能隱其時
究天地之斡運極乾坤之變化斯皆上稟聖謨旁獲神助臣等愚
思非所能及望錄付史館宣示百寮使知告成之功迥超前古無
任勤懇之至謹隨表上進以聞
爲東平薛太守進王氏瑞詩表高適
臣某言符瑞之興實由王政歌詩之作本自國風伏見范陽盧某
母瑯瑘王氏性合希夷體於靜默精微道本馳騖玄關旁通天地
之心預紀休徵之盛去景龍二載撰天寶迴紋詩凡八百一十二
字循環有數若寒暑之遞遷應變無窮謂隂陽之莫測誡其子曰
吾没之後爾密記之當逢大道之朝必遇非常之主則眞圖之製
便可上言君親之義不違犬馬之誠斯在臣早識其子常與臣言
星霜屢移書奏仍闕以歲月滋久旨趣幽微沈吟耳目之前倏忽
禎祥之後伏惟皇帝陛下乘道御極乃聖興化參日月之並明一
乾坤而同德梯航萬里爭飲淳和之風臣妾四夷盡歸仁壽之域
今陛下務於道道可盡乎法於天天實長久是知與道齊運比天
同休無疆之徵乃在兹矣則天授之美其可替乎章句粲然所謂
没而不朽者也臣某誠惶誠恐頓首頓首昔漢幸甘泉且昧神君
之語周窮轍跡徒稱王母之謠豈若迥出名言高懸響像應皇王
之丕命運宫商於景福且夫靈芝嘉禾以草木之瑞者黃龍丹雀
以禽獸之瑞者猶能揚光帝載標榜頌聲方之眞圖彼未爲得特
望編之史策列在樂章則陛下先於天而聽於人也臣才術淺劣
&KR0861;忝藩條曾微㳙塵以荅萬一恒馳北極每切子牟之戀遥奉南
山願效封人之祝(云云)
進張巡中丞傳表李翰
臣聞聖主襃死難之士育死事之孤或親推轜車或追建封邑厚
死有以慰生撫存有以荅亡然後君臣之義貫以生死激勸之道
著於存亡君所以不遺於臣臣所以不背其君君恩臣節於是乎
立伏見故御史中丞贈揚州大都督張巡生於昌時少習儒訓屬
逆胡搆亂凶虐滔天挺身下位忠勇奮發率烏合之衆當漁陽之
鋒賊時竊據洛陽控引幽朔驅其猛銳吞噬河南巡前守雍丘潰
其心腹及魯炅十萬之師棄甲於宛葉哥舒以天下之衆敗績於
潼關兩宫出居萬國波蕩賊遂僭盜神器鴟峙兩京南臨漢江西
逼岐雍羣師遷延而不進列郡望風而出奔而巡獨守孤城不爲
之郤賊乃撓出巡後議啚江淮巡退軍睢陽扼其咽領前後拒守
自春徂冬大戰數十小戰數百以少擊衆以弱制強出竒無窮制
勝如神殺其兇醜凡九十餘萬賊所以不敢越睢陽而取江淮江
淮所以保全者巡之力也城孤粮盡外救不至猶奮羸起病摧鋒
陷堅俾三軍之士噉膚而食知死不叛及城陷見執終無撓詞顧
叱兇徒精貫白日雖古之忠烈何以加焉伏以光天文武大聖孝
皇帝陛下聦明文思睿哲神武提一旅之衆復配天之業賞功襃
節大賚羣臣遂贈楊州官及其子此誠陛下發德音之美也而議
者或罪巡以食人愚巡以守死臣切痛之今臣敢取十倫以議巡
過以塞衆口惟聖聦鑒焉臣聞人稟教以立身刑原情而定罪故
事有虧教則人道不列刑有非罪則王法不加忠者臣之教恕者
法之情今巡握節而死非虧教也析骸而爨非本情也春秋之義
以功覆過咎繇之典容過宥刑故大易之戒遏惡揚善爲國之體
錄用棄瑕今衆議巡罪是廢君臣之教絀忠義之節不以功掩過
不以刑恕情善遏惡揚錄瑕棄用非所以奬人倫明勸戒也且逆
胡背德人鬼所讎朝廷衣冠沐恩累代大臣將相從逆北肩而巡
朝廷不登坐宴不與不階一伍之衆不假一節之權感肅義旅奮
身死節此巡之忠大矣賊勢憑凌連兵百萬巡以數千之衆橫而
制之若無巡則無睢陽無睢陽則無江淮賊若因江淮之資兵彌
廣財彌積根結盤據西向以拒王師雖終於殱夷而曠日持久國
家以六師震其西巡以堅壘扼其東故陜鄢一戰而犬羊北走王
師因之而勢勝聲勢纔接而城䧟此天意使巡保江淮以待陛下
之師師至而巡死也此巡之功大矣古者列國諸侯或相侵伐猶
有分災救患之義況諸將同受國恩奉辭伐罪乎巡所以固守者
非惟懷獨克之志亦以恃諸軍之救救不至而食盡食旣盡而及
人乖其本圖非其素志則巡之情可求矣設使巡守城之初巳有
食人之訃損數百之衆以全天下臣猶曰功過相掩況非其素志
乎在周典之三宥其一曰宥過失故語巡之忠則可以敦世教議
巡之功則可以繫中興原巡之情則可以宥過失昔夫子制春秋
明襃貶齊桓將封禪略而不書晉文公召王河陽書而諱之蓋以
匡戴之功大可以掩僭禪之過也今巡蒼黃之罪輕於僭禪興復
之功重於匡戴罪疑惟輕功疑惟重聖人之訓昭然可徵臣故謂
巡者足可以爲訓矣臣又聞罰不及嗣賞延于世此三代所以直
道而行今巡子亞夫雖受一官不免飢寒之患江淮旣巡所保戸
口充完臣謂宜封以百戸俾食其子臣又聞強死爲厲遊䰟爲變
有所歸往則不爲災巡旣身首支離將士等骸骼不掩臣謂宜於
睢陽城北擇一高原招䰟葬送巡并將士大作一墓而葬使九泉
之䰟猶思效命三軍之衆有以輕生旣感幽明且無冤厲亦國家
志過旌善垂誡百世之義也臣少與巡遊巡之平生臣所知悉令
巡死大難不覩休明惟期令名是其榮禄若不時紀錄日月寖悠
或掩而不傳或傳而不實而巡生死不遇誠可悲焉臣敢採所聞
得其親覩撰傳一卷昧死獻上伏惟陛下大明在上廣運臨下仁
遐之德洽于艱難有善必紀無微不錄儻以臣所撰編列史官雖
退死丘壑骨而不杇臣翰誠惶誠恐頓首頓首死罪死罪
爲并州長史張仁亶進九鼎銘表吳少微
臣聞鼎者夏后氏作羣牧貢金遠方圖物備諸山澤以禦魑魅厥
後嗣德昏亂鼎遷于商夏之寶也𣏌不足徵殷旣有之又患失之
周德休明神寶不墜百代可繼伏惟陛下光大而當之若乃崇貴
之器金王之鼎鎔首山發睢上列太廟序明堂克明靈命以奉上
帝非愚臣所敢議臣聞禮之興也始諸飲食故先王之制曰舉九
鼎蓋筠藥淳熬澄瀦膏餌御九州之美順四時之和臣所以征繕
北金敢貢新鼎夫有器必有名臣竊見九州同迺述九號夫永昌
天中所以基皇周也長安及岐所以紀靈瑞也武興建都所以光
帝閈也禮曰觀禪云云所以美升中也少陽載靑所以冀儲德也
東原底平所以廣封植也江都淮海所以肆朝宗也江陵作鎮所
以制荆蠻也成都奥區所以遏珍貢也夫此九者誠不足揄衍鴻
休昭振方統庶覩者美其所稱知有由作微臣朽老不達有慙歌
頌塵八命之寵章負中軍之重任匪躬厥獻伏表流汗其九鼎銘
謹敢列上謹遣某官某奉鼎以聞臣某(云云)
論郊祭合設皇地祇表賈曾
臣詳據典禮謂宜天地合祭謹按禮記祭法曰有虞氏禘黃帝而
郊嚳夏后氏禘黃帝而郊鮌傳曰大合禘然則郊之與廟俱有禘
祭禘廟則祖宗之主俱合於太祖之廟禘郊則地祇羣望俱合於
圓丘以始祖配享皆有事而太祭異於常祀之義禮大傳曰不王
不禘故知王者受命必行禘禮虞書曰正月元日舜格干文祖肆
類于上帝禋于六宗望秩于山川徧于羣神此則受命而行禘禮
者也言格于文祖則餘廟之享可知矣言類于上帝則地祇之合
可知矣且山川之祀皆屬于地羣望尚徧況地祇乎周官以六律
六呂五聲大合樂以致神祇以和邦國以諧萬人又云凡六樂者
六變而致象物及天神此則禘郊合天神地祇人鬼祭之樂也三
輔故事漢祭圓丘儀上帝位正南面后土位亦南面而少東又東
觀漢記云光武即位爲壇於鄗之陽祭告天地採用元始故事二
年正月於洛陽城南依鄗爲圓壇天地位其上南向西上按兩漢
時自有后土及北郊祀而此巳於圓丘設地位明是禘祭之儀又
春秋說云王者一歲七祭天地合食於四孟别於分至此復天地
自常有同祭之義王肅曰孔子云兆圓丘於南郊又云祭天而地
配此亦郊祀合祭之明說唯鄭康成不論禘當合祭而分昊天上
帝爲二神專憑緯文事匪經見又其注大傳不王不禘義則云正
歲之正祭感帝之精以其祖配注周官大司樂圓丘義則引大傳
五禘以爲冬至祭遞相矛盾未足可依伏惟陛下膺籙居尊繼文
在曆自臨宸極未親郊祭今之南郊正當禘禮固宜合祀天地咸
祑百神荅受命之符彰致敬之道豈可不崇盛禮同彼常郊使地
祇無位未從禘享合請備設皇地祇并從祀等座則禮得稽古義
合緣情然郊丘之祀國之大事或失其宜精禋將闕臣術不通經
識慙博古徒以昔謬禮職今忝諫曹正議是司敢不陳上儻事有
可採惟斷之聖慮也
請行禮樂化導三事表裴耀卿
三者禮樂化道也州牧縣宰所守者宣揚禮樂典書經籍所教者
返古還朴上奉君親下安鄕族若皆氣和浹洽自然化理淸平由
此言之不在刑法聖朝制禮作樂雖行之自久而外州遠郡俗習
未知徒聞禮樂之名不知禮樂之實竊見鄕飲酒禮頒於天下比
來唯有貢舉之日略用其儀閭里之閒未通其事臣在州日率當
州所管縣一一與百姓勸導行禮奏樂歌至白華華黍由庚等章
言孝子養親及羣物遂性之義或有泣者則知人心有感不可盡
誣但臣州久絶雅聲不識古樂伏計太常具有樂器太樂久備和
聲伏望令天下三五十大州簡有性識於太常調習雅聲仍請笙
竽琴瑟之類各三兩事令比州轉次造習每年各備禮儀准令式
行禮稍加勸奬以示風俗又以州縣之學本以勸人禄在其中聞
於學也今計天下州縣所置學生不減五六萬人及諸色并國子
每年薦舉擢第過百人巳上雖有司明試務在擇才而學校衰微
居然可驗州縣補學生之日皆不願爲遠郡送鄕貢之時多有不
願來集恐成頽弊不可因循伏望詳擇其宜微加勸革
爲敬暉等論武氏宜削去王爵表岑羲
臣暉等言臣聞神器者天下之至公必歸乎有德皇極者域中之
大寶必順乎天命歷考前古詳觀帝業皆不並興莫不更王故三
皇氏沒而五帝氏興夏殷氏衰而周漢氏作何則帝王之曆數必
應乎五行水盛則火衰木衰則金盛天地之運也必合乎四時春
往則夏來暑退則寒集則知五行之數帝王不可違違之則宗社
不安生人不理四時之序天地不能變變之則霜露不均水旱交
錯自有隋失御海内崩離天曆之重歸于唐室萬方樂業荷撥亂
之功三聖重光布生成之德可謂有功於四海有德於蒸人自弘
道遏密生靈降禍百姓哀號如喪考妣則天皇帝臨御帝圖明目
達聦躬親庶績則有䜛邪凶孽誣惑叡德搆害宗枝誅夷殆盡英
藩賢戚百不存一餘類在者投竄荒裔酷虐人神感傷天地忠臣
義士實所痛心自天授之際僭稱改革武家子姪咸樹封建十餘
年閒實亦榮極時唐室藩屏豈得並封故知事有昇降時使然也
今則天皇帝厭倦萬務神器大寶重歸陛下百姓謳歌欣復唐業
上至卿士下及蒼生黃髮之倫童兒之輩莫不歡欣舞抃如見父
母豈不以唐家恩德感幽祇之心陛下仁明順天下之望今皇業
重構聖祚中興神祇之道有助於先德矣黎人之誠無負於陛下
矣臣又聞之業不兩盛事不兩大故天無二日土無二王前聖之
格言先哲之明誡自皇明反正天命惟新武家諸王封建依舊生
者旣加茅土死者仍追賦邑萬姓失望卿士寒心何則開闢巳來
罕有斯理帝王之道實無此法陛下縱欲開恩以行私惠豈可違
五行運曆乎乖四時寒暑乎又海内衆情朝廷竊議謂武氏諸王
身計亦危適將有損何處之未得其所居之實恐不安陛下雖欲
寵之翻乃陷之不遵古典故也且唐曆有歸周命巳去爵重則難
保禄薄則易全又則天皇帝親政之時武氏諸王亦分外職今並
居京輦不降舊封天下之心竊將不可陛下縱欲敦崇外戚曲流
恩貸奈宗廟社稷之計何奈卿士黎人之議何伏願陛下爲社稷
之遠圖割私情之小愛内崇經邦之要外順遐邇之心豈不固宗
社之本允人靈之願則陛下巍巍之業貫三光而洞九泉親親之
義上有倫而下有序臣等特承榮寵思竭丹赤旣爲唐臣實爲唐
計伏乞聖慈俯垂矜納焉
請抑損外戚權寵并乞佐外郡表武平一
臣平一言臣緣脩起居注太史監每季有牒臣伏見從去歲巳來
屢有災異熒惑入羽林太白再經天太陽虧月犯大角臣伏按舊
史文志咸非休吉之感或爲咎徵之兆臣聞災不妄生變不虚設
象見於上人應於下其理昭彰有如影響陛下嗣膺鴻業夤畏上
玄故皇天不言以災眚譴誡詩曰敬天之怒不敢驅馳又曰惟此
文王小心翼翼昭事上帝聿懷多福臣伏見陛下孝愛因心敦崇
戚族澤濡后氏恩洽外家位以慈周榮因惠假臣當宗親階越三
等家有數侯旣忝國姻復叨枝屬朱輪華轂金牓瑶簪過東漢之
梁鄧邁西京之許史光輝焜煌古今所絶誠陛下睦於親寵降於
慈貸臣未息譏謀深近囂黷恩彌崇而議彌積位逾厚而舋逾擁
臣又聞月滿必虧日盈則蝕春秋有交謝之理星律有輪環之次
時不再來榮難久藉昔永淳之後藩維構孽王室多難先聖考運
從權時居寶曆臣諸房等地惟宗子爵列扞城竊禄䟽封屢迴星
紀今皇明復辟聖政惟新自合恭守園廬遥承雨露庇影椒房之
末階親槐里之餘今乃再假寵靈驟貽奬渥姻從日茂爵封如初
但見昇崇無聞損降高班厚位遂超涯極以此或隂氣僭陽乾文
告變且頃年巳來河洛汎溢東都西京俱有水潦蓋以隂氣太盛
所致昔王家驕貴梅福上書竇氏專權丁鴻進諫臣伏思古來后
妃之始自呂霍上官閻董之氏皆以恩寵過深驕盈僭溢一朝傾
覆竟無噍類易曰不遠而復又曰鼎折足覆公餗伏願思抑損之
宜運長遠之策或令安車就第使剖符臨州遠之以機權錫之以
閑逸上恭乾乾之惕下全親親之道則肅彰國圖殷鑒後葉臣舋
招酷罰待斃苫壞聖心不棄窮穢備官史冊哀緒莫申餘隂無幾
精魂屢竭昭恤末流如將有補明時不矜荒殆伏乞假名外郡遂
禮私庭冀存識爽少訓&KR0804;冒臣瞻光視漏豈復支久旣因災眚誠
兼宗國俯揆殘骸退深荒越
重校正唐文粹卷第二十五嘉靖甲申歲太學生姑蘇徐焴文明刻于家塾
