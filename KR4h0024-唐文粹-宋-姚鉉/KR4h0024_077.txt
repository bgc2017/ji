重校正唐文粹卷第七十七
吳興姚鉉纂
記庚(錄志附揔一十七首)
讌會五
太學張博士講禮記記(歐陽詹)穆氏四子講藝記(崔祐甫)
吳郡詩石記(白居易)琴會記(柳識)伯樂川記(孫逖)
讌犒二
嶺南節度使饗軍堂記(柳宗元)邠寕節度饗軍記(李觀)
書畫琴故物八
畫記(韓愈)祖二疎圖記(王藹)蘇州畫龍記(李紳)
錄桃源畫(附舒元輿)書屏記(司空圖)玉筋篆志(附舒元輿)
斵琴志衛公故物記(韋端符)
種殖二
養竹記(白居易)&KR1833;竹記(劉寬夫)
太學張博士講禮記記歐陽詹
說釋典籍謂之講講之爲言構也如農之耕田疇焉田疇將植而
不實雖耕矣必耨分其畦壟嘉榖由是乎生典籍將肄以求明雖
習矣必講窮其旨趣儒術由是乎成我國家春享先師後更日命
太學博士淸河張公講禮記盛儒術祖聖三刊經九公通其六籍
于五而禮記在其中禮也者御人之大故首于羣籍而講之束脩
旣行筵肆乃設公就几北坐南面直講抗牘南坐北面大司成端
委居于東小司成率屬列于西國子師長序公侯子孫自其館太
學長序卿大夫子孫自其館四門師長序八方俊造自其館廣文
師長序天下秀彦自其館其餘法家墨家書家筭家術業以明亦
自其館没階雲來即席鱗差攅弁如星連襟成帷公先申有禮之
本次陳有禮之要正三代損益得失定百家䟽義長短鎔乎作者
之意注乎學者之耳河傾于懸風落于天淸泠灑蕩幽遠無泥所
昧鏡徹於靈臺所凝冰釋於心泉後一日聞于朝百司達官造者
半後一日聞于都九城知名造者半皆尋聲得器虚來實歸予職
在下庠六掌有教道不足訓領徒從公惟始洎終覩公之美敬書
盛事記諸屋壁并列當時執簡摳衣者干左偏貞元十四年五月
二十七日記
穆氏四子講藝記崔祐甫
檢校秘書少監兼和州刺史侍御史河南穆寧字子寧以正直登
朝以嚴明作牧斯歷陽之人弗惟奉承相御史之符候持三尺律
期於禁暴懲姦而已廼能廣吾君之德淸人於教化教化之興始
於家庭延於邦國事之體大且非謏聞者之所及也請言其家之
教化焉使君有四子曰贊曰質曰賡曰賞聳秀之姿若瑶林植庭
雪羽馴廡克岐克嶷突而偕弁方欲以六經百氏播禮樂務忠孝
正名器導人倫如蘭有芳心泉有淸源兆德之階於是乎始使君
曰昔陳亢喜聞詩聞禮聞君子之遠其子於孔鯉今兹贊之儕也
其年或成人或幾成人學詩學禮則亦旣戒遠子之節吾事可不
務哉於是考州之東四十里因僧居之外階庭戸牖芳草拳石近
而幽遠而曠澶澷平田觱沸温泉可以步而適可以濯而蠲謂爾
羣子息焉遊焉贊質曁賡賞拜手稽首曰應惟惠施之車仲舒之
帷蘇秦之錐三物畢具而郡廷温淸所在今也改晨昏爲旬朔夫
豈不懷家人有嚴君焉惟命之受曰俾爾斵俾爾茨俾爾負則使
君之材使君之堂使君之薪成且美矣安在其習定省之近儀哉
抑又嘗聞廼祖安陽府君傳洪範九疇究天人之際贊等祗荷嚴
訓述修祖德穆氏之門欲不大不可得也祐甫不腆幸與使君有
郎省之舊考槃在阿歲聿云暮誰謂相遠駕言出遊旣覿邦君又
適諸子之館使君第三子字紹古於伯季之間肆文史考故實甚
精而成因見謂曰丈人吾父之友也從事於游夏之門久矣盍以
文見誨如賡也宜何文也祐甫應之曰僕朴人也徒有志於文知
文之阡陌而不知其精粹請道其所見而紹古自執焉欲以文經
邦者宜董賈欲以文動俗者宜楊馬言偃之文鬱而不見卜商有
詩序其體近六經屈原宋玉怨刺比興之詞深而失中近於子夏
所謂哀以思刻石銘座者取崔蔡論都及政者宗班張飛書走檄
者徵陳琳曹劉之氣奮以舉潘陸之詞縟而麗過此巳往未之或
知宋齊巳降年代未遠有文之士胄系皆存議其優劣其詞未易
故闕焉紹古曰盍書之因命筆而記之大曆七年十一月十八日
檢校尚書吏部郎中慱陵崔祐甫之詞也
吳郡詩石記白居易
貞元初韋應物爲蘇州牧房孺復爲杭州牧皆豪人也韋嗜詩房
嗜酒每與賓友一醉一詠其風流雅韻多播於吳中或目韋房爲
詩酒仙時予始年十四五旅二郡以幼賤不得與遊宴尤覺其才
調高而郡守尊以當時心言異日蘇杭苟獲一郡足矣及今自中
書舍人間領二州去年脫杭印今年佩蘇印旣醉於彼又吟於此
酣歌狂什亦往往在人口中則蘇杭之風景韋房之詩酒兼有之
矣豈始望及此哉然二郡之物狀人情與曩時不異前後相去三
十七年江山是而齒髮非又可嗟矣韋在此州歌詩甚多有郡宴
詩云兵衛森畫戟燕寢凝淸香最爲警策今刻此篇于石傳貽將
來因以予旬宴一章亦附于後雖雅俗不類各詠一時之至偶書
石背且償其初心焉寶曆元年七月二十日蘇州刺史白居易題
琴會記柳識
君子之座必左琴右書雅好閱古古亦置於舟車也大曆六年浙
西觀察使蘇州刺史兼御史大夫贊皇公祇命朝于京闕春正月
夕次朱方刺史樊公稱江月當軒願以巵酒侑勝居無何贊皇公
弦琴樊公和之演操相應澄淸撫綏遞爲伯牙更爲子期琴動人
靜琴酣酒醒淸聲向月和氣在堂春風猶寒是夜覺暖罷宴之後
贊皇顧潤州曰見明珠者始賤魚目知雅樂者始賤鄭聲自樸散
爲器眞意在琴與衆同出於虚獨能致靜同韻五音獨能多感同
名爲樂獨偶聖賢是宜稱德切近於道昔堯以美利利于天下曲
名始暢自舜禹至于夫子不止且聲著哀思或當戚自陳其後居
常翫之和理所措若然者寧襲陶公眞意空拍而已豈襲胡笳巧
麗異域悲聲我有山水桐音寶而持之古操則爲其餘未暇是知
贊皇所好無非貽訓似有道而猶重之若此況乃眞有道之士乎
輒記所論貽諸達者
伯樂川記孫逖
太原元帥黃門侍郎李公國之宗盟朝之畯德以元凱之忠肅兼
桓文之節制戊辰歲秋七月公以疆場之事會幽州長史李公于
伯樂川王命也以駕四牡鏘八鸞旆旌悠悠車轞嘽嘽乙未出于
北京戊戌次于横野己亥至于會封人戒備軍吏宿設立會表于
高阜闢轅門於大荒漁陽精銳太原材力駟介八百徒兵三千戈
如林羽若月少長有禮賓主不悖蚩尤&KR1518;其五兵若敖慙其六卒
洸洸乎信可以慴穹廬而震高闕也於是地主致餼以昭饗宴之
禮君子有儀以訓上下之則歌蔓草之相遇笑投壷之失辭大庖
旣盈釃酒有與咠樂周於卒乘屬厭及於輿臺慈惠之德於是乎
在夫幽州太原襟帶之地自河以北幽州制之自河以東太原制
之在兩軍之交當二境之上厥有棄地皆爲曠林守之則表裏之
勢全捨之則俟望之路隔公料以古今度其川原獻方略而入覲
于王議工徒而東爲此會爰究爰度匪遊匪追蓐食無再舍之勤
扞諏爲一夕之衛不忘于素返旆而旋君子謂此會也能用典矣
初公之始至太原也酌於人賦於事以爲節用者國之善政於是
乎減戍卒以寬其征修備者武之善經於是乎置秋集以裒其旅
足食者人之所庇於是乎賞屯兵以艾其力近利者姦之所生於
是乎禁和糴以懲其弊然後序山澤之險廣亭燧之虞候騎出於
長城爟火通於大漠書田庀賦講射訓騶蓄信義爲國寶修德刑
爲戰器行之一年軍乃有節邊鄙不聳龔黃之教也雖魏絳有和
戎之利郄縠有敦詩之德申伯之式是南邦韓侯之奄受北國曷
云比議未足量力公之與幽州李公也義均伯仲芳若蕙蘭周諸
侯以異姓爲後晉大夫以同官爲僚入亞六卿共行司馬之法出
膺九命俱受元戎之律詩曰維其有之是以似之其二公之謂矣
不書所會將何述焉揚厥美萬斯年俾夫來世知二公相見在此
川也
嶺南節度使饗軍堂記柳宗元
唐制嶺南爲五府府部州以十數其大小之戎號令之用則聽于
節度使焉其外大海多蠻夷由流求訶陵西底大夏康居環水而
國以百數則統于押蕃舶使焉内之幅員萬里以就秩拱玉稽時
聽教命外之羇屬數萬里以譯言摯寶歲帥貢職合外二使之重
以治于廣州故賓軍之事宜無與校大且賓有牲牢饔餼嘉樂好
禮以同遠合䟽軍有犒饋宴饗勞旋勤歸以羣力一心於是治也
閈閎階序不可與他邦類必厚棟大梁夷庭高門然後可以上充
於揖讓下周於步武今御史大夫扶風公廉廣州且專二使增德
以來遠人申威以修戎政大宴饗合樂從其豐盈先是爲堂於治
城西北陬其位公北向賓衆南向奏部伎于其西視泉池于其東
隅奥庳庂庭廡下陋音未及角則炎赫當目汙眩更起而禮莫克
終故凡大宴饗大軍旅則寓于外壘儀形不勝公於是始斥其制
爲堂南面横八楹縱十楹嚮之宴位化爲東序西又如之其外更
衣之次膳食之宇列觀以游目偶亭以展聲彌望極顧莫䆒其往
泉池之舊增濬益植以暇以息如在林壑問工焉取則師輿是供
問役焉取則蠻隷是徵問材焉取則隙宇是遷或益其闕伐山浮
海農賈拱手張目示具乃十月甲子克成公命饗于新堂幢牙茸
纛金節析羽旆旗旟旞咸飾于下鼓以鼖鼓金以鐸鐃公與監軍
使肅上賓廷羣寮將校士吏咸次于位卉裳罽衣胡夷蜑蠻睢盱
就列者千人以上鉶鼎體節燔炰胾炙羽鱗貍牙之物沈泛醍盎
之齊均飫于卒士興王之舞服夷之伎揳擊吹鼓之音飛騰幻怪
之容寰觀于遠邇禮成樂徧以叙其賀且曰是邦臨護之大五人
合之非是堂之制不可以備物非公之德不可以容衆曠于往初
肇自今兹大和有人以觀遠方古之戎政其曷用加此華元名大
夫也殺羊而御者不及霍去病良將軍也餘肉而士有飢色猶克
稱能以垂到今矧兹具美其道不廢願訪于金石以永示後祀遂
相與來告且乞辭牢讓不獲乃刻于兹
邠寧節度饗軍記李觀
朗寧郡王張公擁七尺之節臨三州之師牧我邠荒藩我雍疆威
厲乎廣漢聲凌乎四鄰戎無南侵國無西憂師嚴民整封守晏如
聖上聞之何嘗不負扆而嗟之因乃寵以彤弓嘉以墨書乃慰乃
止曷日而無哉於是仗鉞揔戎之臣咸望公而歡懼能無稱於維
朗寧之卒巳仗誠而言曰獲拜賜之光聖上之寵崇朗寧足以厲
不戮力之臣然斯事也君臣之殊尤敢不述之而已哉越三月河
澌未流東風始湊優柔逶迤被公軍令公曩奉詔親帥師備胡乘
虚君命未復不自議還雖閫外得顓亦大有所不顓也于是軍吏
之職事者進伏於鉞下曰實以是月賞功息勤惠老及疾哀死及
孤厥死無怨厥生而愉所以披軍實賚師徒實舊典也違之不孚
公從之乃練令辰豁連城鼓於四門旆於四墉日旣登塵不騰窮
隂閉淑氣升軍聲歡康儲輿靁硠翕乎衆民輳乎氐羌空山之木
春近塞之草芳朗寧乃鳩文武之吏列而爲行東西嚮闕而再拜
如蒙上命命之然後申號而惠周升堂而澤溥賁育之倫列於軍
之宇校師之士次于軍之堂進猶風趨坐如雲屯旌旗蔽日刃戟
交光公于是衆食而食衆安而安士盡感之優用醉飽而御酒餚
是日朗寧軍中無淫聲無亂音右金鼔左羽旄所以奮武之觀壯
軍之容其餘管磬之歡弦匏之繁罔不合簡節諧雅音俾三軍之
夫毅其氣和其心羣羌之長釋我俘歸我侵少壯熏熏老疾謳吟
祲化爲祥虜趨爲擒洪矣偉矣朗寧之理明德遐被者乎乃知乎
致享者不止乎味張樂者不止乎聲仁可以碩其膚龢可以暢其
情故朗寧之饗士兼以仁龢被之豈以羶以腥猗之哉武有七德
朗寧其由二三焉于時歲紀恊洽國家郊祀之明年觀布衣來遊
賓公之筵宗盟兄侍御史益有文行忠信而從朗寧之軍惡羣小
之日取媚也故不自書命觀書之曰子之文直長於記事益知之
乃題曰邠寧節度饗軍記
畫記韓愈
雜古今人物小畫共一卷騎而立者五人騎而被甲載兵立者十
人一人騎執大旗前立騎而被甲載兵行且下牽者十人騎且負
者二人騎執器者二人騎擁田犬者一人騎而牽者二人騎而驅
者三人執羈靮立者二人騎而下倚馬臂隼而立者一人騎而驅
涉者二人徒而羈牧者二人坐而指使者一人甲胄手弓矢鈇鉞
植者七人甲胄執幟植者十人負者七人偃寢休者二人甲胄坐
睡者一人涉者一人方涉坐而脫足者一人寒附火者一人雜執
器物役者八人奉壷矢者一人舍而具食者十有一人挹且法者
四人牛牽者二人驢驅者四人一人杖而負者婦人以孺子載而
可見者六人載而上下者三人孺子戲者九人凡人之事三十有
二爲人大小百二十有三而莫有同者焉馬大者九匹於馬之中
亦有馬之下者焉行者奔者涉者陸者翹者顧者鳴者寢者訛者
立者人立者齕者飲者溲者陟者降者癢磨樹者嘘者嗅者喜相
戲者怒相踶囓者秣者騎者驟者走者載服物者載狐兔者凡馬
之事二十有七爲馬大小八十有三而莫有同者焉牛大小十一
頭槖駞三頭驢如槖駞之數而加其一焉隼一犬羊狐兔麋鹿共
三十旃車三兩雜兵器弓矢旌旗刀劔矛楯弓服矢房甲胄之屬
瓶盂簦笠筐筥錡釜飲食服用之器投壷之矢博奕之具二百五
十有一皆曲極其妙貞元甲戌年予在京師甚無事同居有獨孤
生申叔者始得此畫而與予彈碁予幸勝而獲焉意甚惜之以爲
非一工人之所能運思蓋叢集衆工人之所長耳雖百金不願易
也明年出京師至河陽與二三客論畫品格因出而觀之座有趙
侍御者君子人也見之戚然若有感然少而進曰噫予之手摸也
亡之且二十年矣予少時常有志乎兹事得國本絶人事而摸得
之遊閩中而喪焉居閑處獨時往來予懷也以其始爲之勞而夙
好之篤也今雖遇之力不能爲己且命工人存其大都焉予旣甚
愛之又感趙君之事因以贈之而記其人物之形狀與數而時觀
之以自釋焉
祖二疎圖記王藹
吳郡顧生能寫物筆下狀人風神情度甚得其態自江以東譽爲
神妙有好事者先賄以良金細帛必避而不顧設食精美亦不爲
之謝乃曰主人致殷勤豈無意邪何不醉我斗酒乘其酣逸當無
愛惜乃張素座隅前即置酒一器初沈思想望搖首撼頥忽飲十
餘杯斗無三揖主人曰酒興相激吾將勇於畫矣午未及夕而數
幅之上有帳於京城之外帳中有筵筵中有犧罇二壷觥即觩而
罍斝即倍犧壷之數而樂師差於前樂有竽琴瑟有笙鏞有缶有
筑有鼓而㯥若鼓手以合奏也列坐皆冕帶盛服有持筭主事者
有捧斝就飲者有憑軾徐來者有目於騎而迴者有仰吻而咍者
有俛首而肅者有避席而遺簪屨者有促襟而將進者此漢公卿
祖二疎也主人久視而問曰東嚮而坐即行客也去國離羣而容
無慘恨何爲妙曰二疎之去乃知足也非疾時也非時之不禮也
非危於禍機也非避於讒口也非失於權利也旣辭勤於夙夜而
果其優游故顔間無慘恨之色主人歎曰旣不爲利易巳之能絜
也嗜酒而混俗何其高也圖二疎以遺於時俗勸也求其能狀物
之情者孰有勝乎
蘇州畫龍記李紳
自造父劉累殁豢氏不副龍不復擾隱去莫狎往往時見史必書
志代以自識者寡之故工得以詭亂形狀神其變化彪炳五色逾
遠眞像蓋上飛于天晦隔層雲下歸于泉深入無底考之丹靑難
以徵驗好事者張其畫以示羣目觀者或駭疑得其狀長洲令廳
北廡有畫蛟龍六焉玄素異鱗狀殊質怪驤首拖尾似隨風雷乘
櫨薄楣若䡍雲雨燕雀懼栖其上螻蟻罔緣其側目視光射瑩無
流塵伸盤逶迤如護榱棟每飛雨度牖疎雲殷空鱗鮮耀隂顧壁
疑拔志其側曰僧繇弗興之舊度摸之不知何人也二工圖龍天
與幽思今是壁指遠異代繼之圖法無謝於二子而名漏不傳詢
于耆人亦絶傳記茂宰博陵崔君據始命余述舉丹素實驗附邑
書末簡庶乎後數百歲棟宇斯變龍忘其像而事刻編簡繇昭昭
然時貞元癸未歲秋七月記
錄桃源畫記舒元輿
四明山道士葉沈囊出古畫畫有桃源圖圖上有谿谿名武陵之
源按仙記分靈洞三十六之一支其水趣流勢與江河同有深而
渌淺而白白者激石渌者落鏡溪南北有山山如屏形接連而去
峯竪不險翠穠不浮其夾岸有樹木千萬本列立如揖丹色鮮如
霞擢舉欲動燦若舒顔山鋪朱底草散茵毯有鸞靑其衿有鶴丹
其頂有雞玉其羽有狗金其色毛亭亭間而立者十有八九
岸而北有曲深嵓門細露室宇霞檻繚轉雲磴五色雪冰肌顔服
身衣裳皆負星月文章岸而南有五人服貌肖虹玉左右有書童
玉女角髮而侍立者十二視其意況皆逍遥飛動若雲十許片油
焉而生忽焉而往其坦處有壇層級沓玉冰壇面俄起燼竈竈口
含火上有雲氣且備五色中有溪艇泛上一人雪華鬢眉身著奏
時衣服手鼓短枻意狀深遠合而視之大略山勢高水容深人貌
魁竒鶴情閑暇煙嵐草木如帶香氣熟得詳翫自覺骨戞淸玉如
身入鏡中不似在人寰間眇然有高謝之志從中坐來少選道士
卷畫而藏之若身形郤落塵土中視嚮所張壁上又疑有頑石化
出塞斷道路某見畫物不甚寡如此圖未嘗到眼是知工之精而
有如是者邪葉君且自珍重無路得請遂染筆錄其名數將所以
備異日寫畫之不謬也
書屏記司空圖
人之格狀或峻其心必勁心之勁則視其筆跡亦足見其人矣歷
代入書品者八十一人賢傑多在其間不可誣也國初歐虞之後
繼有名公元和長慶間先大夫初以詩師友兵部盧公載從事於
商於因題紀唱和乃以書受知於裴公休辟倅鍾陵及徵拜侍御
史退居中條時李忻州戎亦以草隷著稱爲計吏在蒲因輟所寶
徐公浩眞跡一屏以爲貺凡四十二幅八體皆備所題多文選五
言詩其朔風動秋草邊馬有歸心十數字或草或隷尤爲精絶或
綴小簡於其下記云怒猊抉石渴驥奔泉可以視碧落矣先公淸
旦披翫殆廢寢食常屬誡云正長詩英吏部筆力逸氣相資竒功
無跡儒家之寶莫踰此屏也但二者皆美神物所窺必當奪璧於
中流飛鋩於烈火也殆非子孫之所可存耳庚子歲遇亂自虞邑
居負之置於王城别業丙辰春正月陜軍復入則前後所藏及佛
道圖記共七千四百卷與是屏皆爲灰燼痛哉今旅寓華下於進
士姚顗所居獲覽書品及徐公評論因感憤追述貽信後學且冀
精於賞覽者必將繼有詮次光化二年八月三日泗水司空圖銜
涕撰錄謹記之
王筯篆志舒元輿
秦丞相斯變蒼頡籀文爲玉筯篆體尚太古謂古若無人當時議
書者皆輸伏之故拔乎能成一家法式歷兩漢三國至隋氏更八
姓無有出者嗚呼天意謂篆之道不可以終絶故授之以趙郡李
氏子陽冰陽冰生皇唐開元天子時不聞外奬躬入篆室獨能隔
一千年而與秦斯相見可謂能不孤天意矣當時得議書者亦皆
輸伏之且謂之其格峻其力猛其功備光大於秦斯有倍矣此直
見上天以字寶瑞吾唐矣不然何綿更姓氏而寂寞無人某道不
攻篆而識其點畫常有意求秦丞相眞跡會秦丞相去久聞其有
八字刻在荆玉有洪碑樹嶧山巔今荆璧爲璽飛上天矣固不可
得而見也洪碑留在人間往往有好事者躋巔得見某亦常問得
去嶧山道路異日將裹足觀之未去間行長安會同里客有得陽
冰眞跡遺在六幅素上者遂請歸客堂張之見蟲蝕鳥步㾗跡若
屈鐡石陷入屋壁霜晝照著疑龍蛇駭解鱗甲活動皆欲飛去齊
目眎之分明覩文字之根植吾堂中然後知向之議者謂冰愈於
斯吾雖未登嶧山觀此可以信其爲深於篆者之言也試以手拂
拭其煙顔塵容侵暴日久攝芻坼裂玉筯欲折予以褻慢讓其主
主曰此易致耳豈當其如是愛邪予曰今世人所以重秦斯之跡
非能盡辨别之以其秦古矣斯邈矣向使秦斯與子比肩子能貴
之乎曩吾尚欲苦辛登嶧山之巔縮在予掌握中今且猶不爲子
貴子不過生於唐而得與冰同爲唐人吾知冰殁二三十年其蹤
跡流於人間固不甚少得爲子目數見故易之若此使冰生於秦
時予又安得使造次而見遺塵邪是子賤目也世人皆然嗟吁冰
旣即世是字寶入地矣後人思孜孜求之今且遭不知者忽易想
生筆下日有新迹固爲門戸見覩之物矣冰雖欲求沽售不獨棄
爲糞土必遭其詬怒也主聞之其愧色見於顔眉間欲卷而退知
其退也必因循而不信彊止留之引筆書其志行下以保明其爲
字寶也不謬詞曰
斯去千年冰生唐時冰復去矣後來者誰後千年有人誰能待之
後千年無人篆止於斯嗚呼主人爲吾寶之
斵琴志舒元輿
寂寞間有至音注梧桐中越客沈虬子耳長木音常斧樹之良孫
斵而琴之予客越見其方風釿取朴成輒叫索淸濁應刃濁授授
成輪圓濁沛雪落淸聲酬荅若寒玉透木噴出瓏&KR0785;及察投意之
始放心虚無間猶掌握無毛倫他人見朴在刃下而沈氏成琴入
眼中不知釿之數到邪琴之形化邪兩肩聳張若對古人雙池呀
開若挹澄渟絶刃四顧得色上面旁眎或懵其所以爲沈生乃弦
素絲七條其上備指一弄五聲叢鳴鳴中有靈峯橫空鳴泉出雲
鳳龍騰凌鶴哀烏啼松吟風悲予聆之初聞聲入身覺毛骨聳擢
中見境在眼覺精爽沖動終然睹化源寥寥貫到心靈則百骸七
竅仙仙而忘覺神立寥廓上洞見天地初氣駕肩太古闊視區外
乃知不知音聲者終身爲朧朦嘻木纔滿數尺絲不盈十條古聖
人欲其中含天音天之如此直乃叩之以觀化本且絲本俱無情
物也固不能自鳴是使歷代知其必鳴之稀以至爨入鼎下枯折
空山而不聞者非一也今人明明以聲耳耳且惑況槁木無朕而
責其必無惑邪予於此見沈氏子之審音也之運釿也俱與神遇
懼異日斯琴流于人間爲他者亂類則沈氏之道爲委土矣故志
之
衛公故物記韋端符
三年冬端符於三原令座中揖其羣官有客曰某丞李謂端符曰
是衛公之胄也其家傳賜書與他服器十餘物者訖讌端符即丞
居爲客謁丞延入就次端符因跪請曰籍君僕射公之嗣固願見
僕射公之烈之多其事辭雖文記或闕略具天下耳舌矣聞君世
傳文帝詔與公服物者願得以觀丞慘慘曰諾即其家偃僂躍步
奉賜書一函他物一器出發視有玉帶一首末爲玉十有三方者
七挫兩隅者六每綴環焉爲附而固者以金丞曰傳云環者列佩
用也玉之粹者若含怡然澤者若渙釋然公擒蕭銑時高祖所賜
于闐獻三帶其一也素錦袍一其襟衭促小裁制絶巧密光爛爛
如波旁出紫文綾襖一促製小袖如袍其爲文林樹於上其下有
馳馬射者又雜爲狻猊虎貙槖駞者靴袴一往來爲鈎屬鎻劒文
疑非華人所爲也自始傳于今莫能名其物象笏一差狹不類今
笏者佩筆一竒木爲管韜刻飾以金别爲金環以限難其間韜者
火鏡二大觽一小觽一笇囊二椰孟一蓋常佩於玉帶環者十三
物亡其五有存者八大帝爲兒時與公子某年上下文帝命居宫
中侍吾兒戲即賜以皇子服物黃綾袍皆爲龍鸞文素錦襖綷五
采爲花若鳥者素錦半袖小笏皆緻巧功良今工之爲不能也文
帝賜書二十通多言征討事厚勞苦信必威賞而已其兵事節度
皆付公吾不從中理也曁公疾親詔者數四其一曰有晝夜視公
病大老嫗令一人來吾欲熟知公起居狀丞曰權文公視此詔常
泣曰君臣之際乃如是邪端符旣畢觀中若有物擊惻其心者於
玉帶見遠方致物而上不專有以賜有功也於文錦衆物見其時
之工志功不志靡也於賜公子以皇子衣服見視臣如友而游兒
也於詔征討見擇將材付將職也上嘗不曲制其事旁他可動哉
於公問公疾見上荅憫公如家人之視子姓也公之勞烈如是其
大固有以感之獨推期運吾不信也丞曰子觀吾故物異他人之
觀一似動色隱心者於霜露變時每閱省是物人雅謂子工文辭
幸爲記吾得觀以慰吾慕思也故曰記衛公故物
養竹記白居易
竹似賢何哉竹本固固以樹德君子見其本則思善建不拔者竹
牲直直以立身君子見其性則思中立不倚者竹心空空以體道
君子見其心則思應用虚受者竹節貞貞以立志君子見其節則
思砥礪名行夷險一致者夫如是故君子人多樹之爲庭實焉貞
元十九年春居易以拔萃選及第授校書郎始於長安求假居處
得常樂里故關相國私第之東亭而處之明日屨及于亭之東南
隅見叢竹於斯枝葉殄瘁無聲無色詢乎關氏之老則曰此相國
之手植者自相國捐舘他人假居繇是筐篚者斬焉篲帚者刈焉
刑餘之材長無尋焉數無百焉又有凡草木雜生其中苯䔿薈蔚
有無竹之心焉居易惜其嘗經長者之手而見賤俗人之目翦棄
若是本性猶存乃芟翳薈除糞壤䟽其間封其下不終日而畢於
是日出有淸隂風來有淸聲依依然欣欣然若有情於感遇也嗟
乎竹植物也於人何有哉以其有似於賢而人猶愛惜之封植之
況其眞賢者乎然則竹之於草木猶賢之於衆庶嗚呼竹不能自
異惟人異之賢不能自異惟用賢者異之故作養竹記書于亭之
壁以貽其後之居斯者亦欲以聞於今之用賢者云
&KR1833;竹記(音果割也出玉篇)劉寬夫
左史院近宸居之正地直日華之東偏俗塵不飛人意自遠閟䆳
幽閴似非官曹有竹一叢翠接階所其虚中絜外之操蔭座袪煩
之能紫微郎高公嘗賦之固以備盡然而歲月滋久蔓衍浸淫大
小相依高下叢茂俾日光不透隂氣常凝瞑色爲之早來陽春爲
之減煦四序不正一庭常昏蚊䖟曹飛雀鷃自遂披圖散帙觀覽
不快二年冬侍軒之暇載筆之餘偶步庭除病其蔽翳因命斤斧
將治其蕪沈吟即時乃用申誡且謂其徒曰礪爾器用端爾操執
愼爾區分其有質微而葉環苯䔿者去之從風而不能自正者去
之大而倚者去之聚而曲者去之竅而不能備笙篁之用者去之
挺而不能棲鸞鳳者去之其有羣居不亂獨立自持振風發屋不
爲之傾大旱乾物不爲之瘁堅可以配松栢勁可以凌雪霜密可
以泊晴煙疎可以漏宵月嬋娟可翫勁挺不回者爾其保之旣而
芟翦畢功繁蕪立盡去者存者邪正乃分不浹旬扶疎一林歷歷
可見有淸風澡慮之效皦日明姦之機檀欒風生韻合宫徵君子
是以知竹箭之美尙科别之功即其他不俟言而詳矣或以斯爲
小可以伸之因紀一時之妙筆而𫐠之
重校正唐文粹卷第七十七
