重校正唐文粹卷第六十一
吳興姚鉉纂
碑十三(揔五首)
釋(議例銘附)
天台智者大師碑(梁肅)左谿大師碑(李華)
天台法門議(附梁肅)止觀統例(附)心印銘(附)
天台智者大師碑(并序)梁肅
天台山西南隅一峯曰佛隴蓋智者大師得道之所前大佛教重
光之地陳朝崇之置寺曰脩禪及隋創國淸廢脩禪號號爲道場
自大師入滅一百八十餘載長老大比丘然公光昭大師之遺訓
以啓後學門人安定梁肅聞上易名銘勒大師之遺烈以示後世
云大師諱智顗字德安時號智者其先穎川陳氏世居荆州之華
容感緣應迹載在别傳夫治世之經非仲尼則三王四代之制寢
而不章出世之道非大師則三乘四教之旨晦而不明昔如來乘
一大事因緣菩薩以普門示現自華嚴肇開至雙林高會無小無
大同歸佛界及大雄示滅學路派别世旣下衰教亦陵遟故龍樹
大士病之乃用權略制諸外道乃詮智度發明宗極微言東流我
惠文禪師得之由文字中入不二法門以授南嶽思大師當時教
尚簡密不能廣被而空有諸宗扇惑方夏及大師受之於是開止
觀法門其教大略即身心而指定慧即言說而詮解脫大中一實
相之宗趣無證眞得之妙自發心至于成道行位昭明無相奪倫
然後誕敷契經而會同之煥然冰釋示佛知見窺其教者脩焉息
焉蓋無入而不自得焉大師之設教也如此若夫弛張用捨開闔
默語高步海内爲(兩朝)宗師大明在天光被四表大雲注雨旁施萬
物繇是言佛法者以天台爲司南殊塗異論往往退息緣離化城
示滅兹山是歲隋開皇十七年也夫名者實之賓教者道之門大
師溷其賓闢其門自言地位示有證入故感而應之之事可得而
知也若安住法界現爲比丘等覺歟妙覺歟不可得而知也當是
時也得大師之門者千數得深心者三十有二人纂其言行於後
世者曰章安禪師灌頂頂傳縉雲威禪師威傳東陽東陽縉雲同
號時謂小威威傳左谿朗禪師自縉雲至左谿以玄珠相付向晦
宴息而巳左谿門人之上首今湛然禪師行高識遠超悟辯達凡
祖師之教在章句者必引而伸之後來資之以崇德辨惑不可悉
數蓋嘗謂肅曰是山之佛隴亦鄒魯之洙泗妙法之耿光先師之
遺塵爰集于兹自上元寶曆之世邦寇擾攘緇錫駭散可易名建
寺脩持塔廟莊嚴佛土迴向之徒有所依歸繄衆人是頼汝吾徒
也盍紀諸文言刻於金石俾千載之下知吾道之所以然小子稽
首受命故大師之本迹教門之經明後裔之住持皆見乎辭其文
曰
諸佛出世惟一大事天台教源與佛同致赫赫大師開示奥祕載
弘道要安住圓位白日麗天天下文明大師出現國土化成無生
而生生化兩明薪盡火滅山空道行五世之後閒生上德微言在
兹德音允塞明明我后易名淨域此山有壞此教不極
故左谿大師碑銘(并序)李華
百億三昧無非度門於覺照中而得自在過去大士時惟左谿左
谿傅氏之子法號玄朗字惠明其先北地泥陽人漢魏大族隋晉
南渡家於義烏今爲東陽義烏人也自江夏太守極梁居士翕賢
達相承世謂居士爲諸佛化身杳不可測左谿則居士六代孫梵
行之門宜生上德母葛氏夢天降靈瑞而娠左谿心靜體安迄于
乳育生九年矣辭家入道兼綜羣言曰此法門之畎澮也如意年
中剃度隷義烏淸泰寺尋光州岸律師受具戒就會稽印宗禪師
商律部重山深林怖畏之地獨處巖穴凡三十年宴居左谿因以
爲號每言石泉可以洗昏蒙雲松可以遺身世吾以此始亦以此
終于所居一方建立精舍約而不陋跪懴其間如來諸大弟子皆
菩薩僧大迦葉之頭陀舍利弗之智惠羅睺羅之密行須菩提之
解空此四者皆最上乘同趨異名分流合體舍利弗先佛滅度佛
以法心付大迦葉此後相承凡二十九世至梁魏間有菩薩僧菩
提達摩禪師傳楞伽法八世至東京聖善寺弘正禪師今北宗是
也又達摩六世至大通禪師大通又授大智禪師大智禪師降及
長安山北寺融禪師蓋北宗之一源也又達摩五代至璨禪師今
南宗是也又達摩四代至信禪師信又授融禪師住牛頭山今徑
山禪師承其後也至梁陳間有惠文禪師學龍樹法授惠思大師
南岳祖師是也思傳智者大師天台法門是也智者傳灌頂大師
灌頂傳縉雲威大師縉雲傳東陽大師左谿是也又弘景禪師得
天台法居荆州當陽傳其禪師俗謂蘭若和尚是也左谿所傳止
觀爲本祇樹園内當聞此經燃燈佛前無有少法因字以詮義因
義以明理因理以同如定慧雙脩空有皆捨此其略也菩薩或以
性海度或以普門化香象至底彌樓最高其餘幽贊不知充滿法
界夫知上法易行上法難脩上法易證上法難明謂左谿爲有則
實無所行謂左谿爲無則妙有常住視聽之表巍巍左谿因恭禪
師重研心法十八種物行頭陀教厥後奉東陽威大師得最上乘
詮第一義現聲聞像弘大覺心不可名也偏袒跪膝奉觀音上聖
願生兜率天親近彌勒殫罄衣鉢嚴具尊儀焚香稽首則舍利降
靈光發寺非正陽屋宇凋落殿移則像毀財匱則力艱左谿杖錫
指撝工人聽命如從舊舘儼若天成心不離定中口不嘗藥味耄
期之歲同於壯齡告門人曰吾六印道圓萬行無得戒爲心本爾
等師之天寶十三載九月十九日就滅春秋八十二夏六十四四
輩號慟如慕如疑香木幢幡雷動山谷鄕人或夢左谿居寶閣第
四重者寤告其鄰與之夢恊兜率天者第四天也願力所届廣度
人天旣茶毗巳門人分舍利建塔於左谿遵像法也城邑之人願
獲親近分半舍利起塔於州某原申永慕也左谿僻在深山衣弊
食絶布紙而綻掬泉而齋如繒纊之温均滑甘之飽誦經則翔禽
下聽洗鉢則羣猿來捧宴生一室同法界之大蕭然一院等他方
之遊或問曰萬行皆空云何苦行對曰本無苦樂妄習爲因衆生
妄除我苦隨盡又問曰山水自利如聚落何對曰名香挺根於海
岸如來成道於雪山未聞籠中比大寥廓至若旱蛙躍流瞽犬能
視雲雷興而獵者捨弓矢鱗介絶而漁者壊&KR0699;梁舉其倬然曷可
殫載弟子衢州龍丘九巖寺道賓越州法華寺僧法源僧神邕本
州靈隱寺僧玄淨栖巖寺僧法開蘇州報恩寺僧道遵皆菩薩僧
開左谿之祕藏常州福業寺僧守眞杭州靈耀寺僧法澄靈隱寺
僧法眞明州天寶寺僧道源淨安寺僧惠從本州開元寺僧淸辨
純得醍醐飽左谿之道味入室弟子本州開元寺僧行宣常州妙
樂寺僧湛然見如來性傳左谿之法門新羅僧法融理應英純理
應歸國化行東表弘左谿之妙賾菩薩戒弟子傳禮王光福等菩
提惠牙霑左谿之一雨清辯禪師等荷擔遺烈見請斯文銘曰
磁石湊金澄流見月法與心起緣隨定設衆生未度我爲舟筏將
如趙代豈望荆越趨道云何知之在行殈煩惱&KR1145;開寂滅城不住
之住無生之生兜率天樂徘徊下迎潺湲左谿東入滄海靑松白
日人亡地在四輩盡哀時乎不待頌德空領劫衣無改
天台法門議梁肅
論曰脩釋氏之訓者務之而巳曰戒定惠斯道也始於發心成于
妙覺經緯於三乘導達於萬行而能事備矣昔法王出世由一道
淸淨用一音演法機感不同所聞益異故五時五味半滿權實偏
圓大小之義播於諸部粲然殊流要其所歸無越一實故經曰雖
說種種道其實爲佛乘又曰開方便門示眞實相喻之以衆流入
海標之以不二法門自他兩得同詣祕密此教之所由作也洎鶴
林滅而法網散神足隱而宗途異各權所得互爲矛楯更作其中
或三昧示生四依出現應機不等持論亦别故攝論地持成實惟
識之類分路並作非有非空之談莫能一貫旣而去聖滋遠其風
東扇說法者桎梏於文字莫知自解習禪者虚無其性相不可牽
復是此者非彼未證者謂證惠解之道流以忘反身口之事蕩而
無章於是法門之前統或幾乎息矣旣而教不終否至人利見惠
聞惠思或羅相繼法雷之振未普故木鐸重授於天台大師大師
像身子善現之超悟備帝堯后舜之休相贊龍樹之遺論從南岳
之妙解然後用三種止觀成一事因緣括萬法於一心開十乘於
八教戒定惠之說空假中之觀坦然明白可舉而行是故教無遺
法法無棄人人無廢心心無釋行行有所證證有其宗大師教門
所以爲盛故其在世也光照天下爲帝王師範其去世也往來上
界爲慈氏輔佐卷舒於普門示現降德爲如來所使階位境智蓋
無得而稱焉於戲應跡雖往正言不墜習之者猶足以抗折百家
照示三藏又況聞而能思思而能脩脩而能信信而不巳者歟斯
人也雖曰未證吾必謂之近矣今之人正信者鮮遊禪關者或以
無佛無法何罪何善之化化中人巳下馳騁愛欲之徒出入衣冠
之類以爲斯言至矣且不逆耳故從其門者若飛蛾之赴明燭破
塊之落空谷殊不知坐致憔爛而莫能自出雖欲益之而實損之
與夫衆魔外道爲害一揆由是觀之此宗之大訓此教之旁濟其
於天下爲不侔矣自智者傳法五世至今天台湛然大師中興其
道爲予言之如此故錄之以繫于篇
止觀統例
夫止觀何爲也導萬法之理而復於實際者也實際者何也性之
本也物之所以不能復者昏與動使之然也照昏者謂之明駐動
者謂之靜明與靜止觀之體也在因謂之止觀在果謂之智定因
謂之行果謂之成行者行此者也成者證此者也原夫聖人有以
見惑足以喪志動足以失方於是乎止而觀之靜而明之使其動
而能靜靜而能明因相待以成法即絶待以照本御大車以禦正
乘大事而揔權消息乎不二之場鼓舞於說三之域至微以盡性
至賾而體神語其近則一毫之善可通也語其遠則重玄之門可
闚也用至圓以圓之物無偏也用至實以實之物無妄也聖人舉
其言所以示也廣其用所以告也優而柔之使自求之擬而議之
使自至之此止觀所由作也夫三諦者何也一之謂也空假中者
何也一之目也空假者相對之義中道者得一之名此思議之說
非至一之旨也至一即三至三即一非相含而然也非相生而然
也非數義也非強名也自然之理也言而傳之者迹也理謂之本
迹謂之末本也者聖人所至之地也末也者聖人所示之教也由
本以垂迹則爲小爲大爲通爲别爲頓爲漸爲顯爲祕爲權爲實
爲定爲不定循迹以返本則爲一爲大爲圓爲實爲無住爲中爲
妙爲第一義是三一之藴也所謂空也者通萬法而爲言者也假
也者立萬法而爲言者也中也者妙萬法而爲言者也破一切惑
莫盛乎空建一切法莫盛乎假究竟一切性莫大乎中舉中則無
法非中自假則何法非假舉空則無法不空成之謂之三德脩之
謂之三觀舉其要則聖人極深研機窮理盡性之說乎昧者使明
塞者使通通則悟悟則至至則常常則盡矣明則照照則化化則
成成則一矣聖人有以彌綸萬法而不差旁薄萬劫而不遺燾載
恒沙而不有復歸無物而不無寓名之曰佛經號之曰覺究其旨
其解脫自在莫大極妙之德乎夫三觀成功者如此所謂圓頓者
非漸次非不定指論十章之義也十章者恢演始末通道之關也
五略者舉其宏綱截流之津也十境者發動之機立觀之諦也十
乘者妙用所脩發行之門也止於正觀而終於見境者義備故也
闕其餘者非脩之要也乘者何也載物而運者也十者何也成載
之事也知其境之妙不行而至者德之上也乘一而巳豈籍夫九
哉九者非他相生之說未至者之所踐也故發心者發其所發安
心者安無所安徧破者徧無所破爰至餘乘皆不得巳而說也至
於别其義例判爲章目推而廣之不爲繁統而簡之不爲少如連
環不可解也如貫珠不可雜也如懸鏡不可弇也如通川不可遏
也議家多門非諍論也按經正義非虚說也辨四教淺深事有源
也成一事因緣理無遺也噫止觀其救世明道之書乎非夫聖智
超絶卓爾獨立其孰能爲乎非夫聦明深達得意忘象其孰能知
乎今之人乃專用章句文字從而釋之又何疎漏邪或稱不思議
境與不思議事皆極聖之域等覺至人由所未盡若凡夫生滅心
行三惑浩然於言說之中推上妙之理是猶醯雞而說大鵬夏虫
之議增冰其不可見明矣今止觀之說文字萬數廣尋果地無益
初學豈如暗然自脩功至自至何必以早計爲事乎是大不然凡
所爲上聖之域豈隔闊遼夐與凡境杳絶歟是唯一性而巳得之
爲悟失之爲迷一理而巳迷而爲凡悟而爲聖迷者自隔理不隔
也失者自失性不失也止觀之作所以離異同而究聖神使羣生
正性而順理者也正性順理所以行覺路而至妙境也不知此教
者則學何所入功何所施智何所發譬如無目昧于日月之光行
於重險之處顚踣墮落可勝旣乎噫去聖久遠賢人不出庸昏之
徒含識而巳至使魔邪詭惑諸黨並熾空有云云爲坑爲穽有膠
於文句不敢動者有流於漭浪不能住者有太遠而甘心不至者
有太近而我身即是者有枯木而稱定者有竅號而稱惠者有奔
走非道而言權者有假於鬼而言通者有放心而言廣者有罕言
而爲密者有齒舌潛傳爲口訣者凡此之類自立爲祖繼祖爲家
反經非聖昧者不覺仲尼有言道之不明也我知之矣由物累也
悲夫隋開皇十八年智者去世至皇朝建中垂二百載以斯文相
傳凡五家師其始曰灌頂其次曰縉雲威又其次曰東陽小威又
其次曰左谿朗公其五曰荆谿然公頂於同門中惠解第一能奉
師訓集成此書蓋不以文詞爲本故也或失則煩或得則野當二
威之際緘受而巳其道不行天寶中左谿始弘解說而知者蓋寡
荆谿廣以傳記數十萬言網羅遺法勤矣備矣荆谿滅後知其說
者適三四人古人云生而知之者上學而知之者次困而學之又
其次夫生而知之者蓋性德者也學而知之者天機深者也若嗜
慾深耳目塞雖學而不知斯爲下矣今夫學者内病於蔽外役於
煩没世不能通其文數年不能得其益是則業文爲之屨校梏足
也棼句爲之簸糠眯目也以不能之師教不領之弟子止觀所以
未光大於時也予常慼慼於是整其宏綱撮其機要其理之所存
教之所急或易置之或引伸之其義之迂其辭之鄙或䕌除之或
潤色之大凡浮疎之患十愈其九廣略之宜三存其一於是祛鄙
滯導蒙童貽諸他人則吾豈敢若同見同行且不以止觀罪我亦
無隱乎爾建中上元甲子首事筆削三歲在㭊木之津功畢云爾
心印銘(陳諫序)
安定梁肅字敬之學止觀法門於沙門元浩其未知也患不能知
之旣知之患不能至之於是作心印銘蓋机杖盤盂座右之類取
其自省也其文自浩浩羣生至有無云云言未知也自本則不然
至終篇言其旣知也以旣知之心印其未知號曰心印銘大抵與
經論合而歸於無相庶乎哉諫獲與敬之游又嘗聞浩公之言故
序其所由然著于銘之首云
浩浩羣生或動或靜或幽或明旁魄六合運用五行莫不因心而
寓其形波流火馳出入如機如環無端莫知其歸或細不可視或
大不可圍日月至明或以爲昏秋毫至微或以爲繁或囊包天地
或渴飲四海舒卷變化惟心所在夭壽得喪惟心所宰心遷境遷
心曠境曠物無定心心無定象明則有天人幽則有鬼神苦樂相
紛如絲之棼有無云云不可勝言抑末也巳本則不然惟本之爲
體寂兮浩兮不可遺兮顯矣默矣不可測矣統萬有於纖芥視億
載於屈指外而不入内而不出不闔不闢不虚不實無感不應無
應不神在天而天在人而人常存而未始或存常昏而未嘗不昏
豈惟我哉蓋無物不然豈惟我得蓋無物不得混而爲一莫覩其
極故曰心生法生心滅法滅離一切相則名諸佛
重校正唐文粹卷第六十一
