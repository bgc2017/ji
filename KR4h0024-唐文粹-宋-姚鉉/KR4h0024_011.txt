重校正唐文粹卷第十一
吳興姚鉉纂
古調乙(揔四十六首)
楚騷體十一
九諷(并系述皮日休)反招䰟(并序)
悼賈(并序)
效古詩三十五
江有楓一篇(蕭穎士)菊榮五章
有竹一篇蟬鳴五章(宋華)
涼雨一篇(蕭穎士)虞獲子鹿一篇(韋應物)
上古之什𥙷亡訓傳十三章(顧況)
倬彼我系一首(王勃)元和聖德詩一首
鄆州溪堂詩一首漢隄詩一首(盧肇)
有所恨二章(歐陽詹)河之水二章(韓愈)
九諷系述(并序)皮日休
昔在屈平旣放作離騷經正詭俗而爲九歌辨窮愁而爲九章是
後詞人摭而爲之皆所以嗜其麗詞撢其逸藻者也至若宋玉之
九辨王襃之九懷劉向之九歎王逸之九思其爲淸怨素豔幽快
古秀皆得芝蘭之芬芳鸞鳳之毛羽也然自原已降繼而作者皆
相去數百祀足知其文難述其辭罕繼者矣大凡有文人不擇難
易皆出於毫端者乃大作者也楊雄之文丘軻乎而有廣騷也梁
竦之辭班馬乎而有悼騷也又不知王逸奚罪其文不以二家之
述爲離騷之兩派也昔者聖賢不偶命必著書以見志況斯文之
怨抑歟噫吾之道不爲不明吾之命未爲不偶而見志斯文者吾
懼來世任臣之君因謗而去賢持禄之士以猜而遠德故復嗣數
賢之作以九爲數命之爲九諷焉嗚呼百世之下復有修離騷章
句者乎則吾之文未過不爲乎廣騷悼騷也
粤勾亶之薄俗兮其風狡而且苦吾欲以直道揠其邪心兮皆騁
容而莫顧前誨行兮後止高諭仰兮下俯咸爲吾之儇爲愚兮並
以吾之霾爲傴羌靈脩之乃吾知兮先職我而爲輔奈其臣之狺
狺兮及不知吾之所撫吾欲以明喆之性辨君臣之分兮定文物
之數吾欲以正訐之道兮進忠賢而退姦豎吾欲以醇醲之化兮
反當今而爲往古吾欲以忖度之志兮定觚圓而反規矩念儓覈
之在位兮若梟羊之當路内灼怛以如倳兮復何知其所愬乃指
天而鬱悠兮將天奪乎國祜永惄惄以何言兮將求知其吾祖
正俗
有肪兮點而謂之不絜有泉兮壅而謂之不决有茞兮轥而謂之
不芳有軸兮而謂之不轍聲咺(許遠切)唏以無音兮氣鬱悒而空
咽旣惄惄以增懼兮又謾謾(漫)而不訣誣彭祖以爲孺兮譎殤子
以爲耊夥衆人之難信兮撏夸者之不悅佞爲痝兮何去姦爲疣
兮莫劀(音刮)讟爲轡兮莫御謗爲玉兮何切彘旣䑋而必烹兮木方
㚇(子公切)兮必折心而似車兮思緜緜而如瓞手欲動兮似拳
足將行兮如絏旣不辨其顔跖兮遂一貫於堯桀吾哀生之不遟
兮奚至死而惙惙念帝座之不爣(他朗切)兮故交光於卷舌旣何路
以自辨兮遂没齒而癆刺
遇謗
靳尚之言兮美如㜲子蘭之氣兮醲於酲旣怒&KR1531;(音緜)以相向兮遂
裹足而南征面㥾㥾以美色心以何情耳方聦兮忽睽目正
視兮忽盲日當午兮便昃天方晝兮不明欲泣兮有血將啼兮失
聲望靈脩兮似失出國門兮若驚軔識怨兮亦緩駟知愁兮復鳴
旣徜徉兮夏水復眷戀兮南荆嗟余夙秉於大訓兮涵淸骨之忠
貞旣貿貿者之莫予容兮向重蒼而自盟旣惏(路南切)仁以憑義兮
遂鈲信而摫(規)誠將眞宰之不仁兮胡爲役余以此生彼鷽斯之
有賊兮固不能容乎鶬鶊彼茨菉之叢穢兮固不能讓乎杜蘅巳
矣乎國無人兮莫我留將訴帝干玉京
見逐
荷爲裯(丁牛切)兮芰爲襬(碑)荃爲䘿(居勿切)兮薛爲禕弭吾棹兮灃之
浦駐吾楫兮湘之湄悲莫悲兮新去國怨莫怨兮新相思幽篁蕭
兮靜晚淸漪澹兮去遟湘君欲出兮風水急帝子不來兮煙雨微
芷旣老兮白葯(於角切)日將暮兮紅萎朝浮乎鶻蹏(啼)夕叫乎羈雌
攭(禮)漾漾兮不止㶇(黃)悠悠兮何之日出没兮北渚雲依俙兮九
疑旣無人以辯余兮又何心而怨咨退不解其㤞&KR2907;(上音鐸下音悸)兮進
不知其忸怩寒蜩怨而無聲兮古木悽其寡枝嗟吾魄之不反兮
千秋萬歲湘中馳
悲遊
慨天道之不明兮何獨生此大佞若䝟(烏八切)貐之能冠兮當一國
而持柄見舌臣之反詐兮信其主以不競轍巳覆而又遵兮仡(五迄)
(切)將翻而不整不思心張之疾兮又玩膏盲之病竟客死於咸陽
兮終不作毒王之幸旣養䖘(火胡切)以爲患兮遂倒釬(音仠)以授柄將
䛕臣以肆禍兮豈上天之付命粤吾大以爲不可兮彼以災而爲
慶儻靈均之魄有知兮刷吾恥於下瞑
憫邪
有美一人兮端憂千喑(蔭)萬惄兮曾不得以少休腸結多以莫迴
兮淚啼極而不流王孫何處兮碧草極目公子不來兮淸湘滿樓
汀邊月色兮曉將曉浦上蘆花兮秋復秋天泬寥以似淬兮峯巉
崪以如抽篔簹颯兮雨岸杜若死兮霜洲遺余程兮灃之側整余
陌兮湘之幽望女嬃兮秭歸夢懷宋玉兮荆門愁欲向天以號咷
兮寸晷不可以少留又不如吾魄所處兮永寞寞以悠悠
端憂
山之巔兮水之涘桂爲祠兮蘭爲祀執玉桴兮扣雷鼓奠金&KR2168;兮
滴浮蟻薦瓊芳兮望暮雲獻椒醑兮拜寒水祝肹蠁以怪談兮巫
妖冶而魅醉波閃倏兮湘君竹蕭疎兮帝子日將暮兮河伯秋正
深兮山鬼神之化兮何方人之艱兮至此胡不化其邪而爲正兮
胡不反其戾而爲義胡不轉其亡而爲興兮胡不易其亂而爲治
但血食於下國兮罪不少裨於有位吾將乘靑螭而駕白蚪兮謁
帝而訴神之累請天弧發鏃兮天掊行箠神速悔尤兮俾吾靈脩
而易志
紀祀
粤吾秉志兮絜於瑾瑜芬其德而芳其道兮榮於蘼蕪將興國以
見罪兮擬佐王而蒙辜彼羣小之茸茸兮如慕臭之鼈蜉以大鵬
爲爵兮以康瓠爲㼶以衮衣爲褋兮以黎丘爲墟以鄭姬爲醜兮
以子産爲愚以鮑焦爲貪兮以孔聖爲巫吾將奮鱗於大空兮奚
獨慕此江湖吾將發榮於蟠桃兮奚獨守此蒿蔞吾將蕩其魄兮
驂風軔與軋車謁帝於冥冥之天兮秉其生殺之樞將飄飄以爲
逝兮亦何必懷此佞邪之故都
捨慕
堯死兮舜滅禹殄兮湯絶似玉兮將沈如金兮永没行以仁兮止
以義生以貞兮死以絜念余曾不足以蹈聖閫兮亦慕兹而自悅
湘浦兮煙深沅江兮風切顧影兮自憐撫躬兮永訣鬼慘兮神悲
雨泣兮泉咽竟汨没以奫淪兮永幽憂而怫鬱湘之山兮未盡湘
之流兮不竭千秋兮愁雲萬古兮明月靈均之冤兮孰能銷其氣
靈均之愁兮孰能釋其結來者之自鑒兮無致位於牙孽
絜死
反招魂(并序)
屈原作大招魂(或日景差作疑不能明)宋玉作招魂皮子以爲忠放不如守
介而死奚招魂爲故作反招魂一篇以辨之辭曰
承溟涬之命兮付余才而輔君君旣不得乎志兮余飄飄而播遷
余蕩大空而就滅兮君又招余俾復身余詣帝以請訣兮帝俾巫
陽以筮云巫陽語余以不可歸兮故作詞以招君乃下招曰余君
兮歸來故都愼不可留些其君雄虺兮其民封狐些食民之肝鬲
以爲其肉兮摘民之髮膚以爲其衣些朝刀鋸而暮鼎鑊兮上曖
昧而下墨(眉)杘癡些君兮歸來故都愼不可留些余昔爲比干之
魄兮干僇而余去些未聞干貪生以自招兮余竟終其所處些君
兮歸來故都愼不可留些余昔爲伍胥之魄兮胥僇而余逝些末
聞胥貪位以惜生兮執屬鏤而不滯些君兮歸來故都愼不可留
些余昔爲弘演之魂兮演自殘而余行些余未聞演惜余以不死
兮俾其義而益明些君兮歸來故都愼不可留些帝命余以輔君
兮亦以君之忠介些今以忠而見聞兮尚盤桓而有待些將自冨
貴而入羈旅兮其志乃悔些將戀骨肉而惜家族兮何不自裁些
梟食母而獍食父兮見禽獸之爲生些苟&KR1223;殘者眉壽兮實梟獍
而同名些君乎愼勿懷故都之戀歸來乎余爲君存千古忠烈之
榮枯些
悼賈(并序)
余嘗讀賈誼新書見其經濟之道眞命世王佐之才也自漢氏革
嬴高祖得於矢石不暇延儒人及爲天子制缺度弛處華而夷是
時獨有叔孫生能定朝儀其制未悉唯生草其書欲以制屈諸矦
推定正朔調黃輿服通流貨幣天不祐漢絳灌興謗竟枉其道出
傅湘沅生自以不得志哀屈平之放逐及渡湘沈文以弔之故其
辭曰瞝(摛)九州而相君兮何必懷此故都噫余釋生之意矣當戰
國時屈平不用於荆則有齊趙秦魏矣何不捨荆而相他國乎余
謂平雖遭靳尚子蘭之讒不忍捨同姓之邦爲他國之相宜矣然
則生之見棄又甚於平當漢時捨文帝則諸矦矣如適諸矦則新
書之文抑諸矦而尊天子也捨諸矦則胡越矣則新書之文滅胡
越而崇中夏也是以其心切其憤深其詞隱而麗其藻傷而雅余
悲生哀平之見棄又生不能自明其道鳴呼聖賢之文與道也求
知與用苟不在於一時而在於百世之後者乎其生之哀平歟余
之悲生歟吾之道也廢與用幸未可知但不知百世之後得其文
而存之者復何人也咸通癸未中南浮至沅湘復沈文以悼之其
辭曰
粤炎緒之嫣緜兮其國度之未彰天錫生以命理兮冀其道之益
鵂鶹以動愁嗚呼哀哉世旣不平頷吾道以爲非兮吾復何依蘋
蘭憔悴兮稂莠繁滋麟鳳匿迹兮梟獍騰威憒匠罷斧兮拙者構
之離婁閉目兮瞽者揚眉子都蒙𬒮兮敦洽聘姿嗚呼哀哉亦先
生之尤也胎(丑吏)其世之不可兮何不解而去位又垂萬世之名取
捨在此奚自謗於童羖兮乃憪然而爲累蓋伊尹三就五就之心
兮冀其民之可治奈惽惽以不悟兮又被之以非議幸一人之再
覺兮荅受釐之奥義旣孱王以墮駕兮乃冤慟而巳矣訊曰君不
明兮莫我知幽都寂兮和涕歸文懸日月兮俟後聖用之大故忽
兮其何足悲
江有楓一篇十章(并序)蕭穎士
江有楓思陸鄭二友吳會舊遊且疾讒也君宦干尹府以直方不
偶見偪讒佞惟古之賢者有避色避言之義矯然去之二室之閒
有槭樹焉與江南楓形胥類憩於其下而作是詩以貽夫二三子
焉
江有楓其葉蒙蒙我友自東于以遊從山有槭其葉漠漠我友徂
北于以休息想彼槭矣亦類其楓矧伊懷人而忘于東東可遊矣
會之丘矣于山于水于廟于寺于亭于里君子遊焉于以宴喜其
樂亹亹粤東可居彼吳之墟有田有庭有朋有書有蓴有魚君子
居焉惟以宴醑其樂徐徐我朋在矣彼陸之子(彼陸之子淹也)如松如𣏌
淑問不已我友于征彼鄭之子(彼鄭之子愕也)如琇如英德音孔明我思
震澤菱芡幕幕寤寐如覿我思剡谿杉篠萋萋寤寐無迷有鳥有
鳥粤鷗與鷺浮湍戲渚皓然絜素忘其猜妬彼何人斯曾足傷懼
此懼維何懼寘于羅彼驕者子讒言孔多我聞先師體命委和公
伯之愬則如予何悵然山河惟以嘯歌其憂也哉
菊榮一篇五章(并序)
菊榮酬贈離且申志也久寓大邑賢宰宋矦惠而好予賦鳴蟬以
貺別有懷相規備厥卒章于以報焉
采采者菊芬其榮斯紫英黃萼照灼丹墀愷悌君子佩服攸宜王
國是維大君是毗(宋即太尉文貞公之子也)貽爾子孫百禄萃之
采采者菊于邑之城舊根新莖布葉垂英彼美淑人應家之禎有
弦旣鳴我政則平宜爾棟崇必復其慶
采采者菊于邦之府隂槐翳柳邇楹近宇彼勞者子喧卑是處慨
其莫知藴結誰語企彼高人色斯遐舉
采采者菊于賓之館旣低其枝又弱其榦有匪君子是焉披翫良
辰旨酒宴飲無筭愴其仳別終然永歎
歲方宴矣霜露殘促誰其榮斯有英者菊豈微春華懿此貞色人
之侮我混干薪棘詩人有言好是正直
有竹一篇七章(并序)
有竹懿李新後閤而讌親友也
有竹斯竿于閤之前君子秉心惟其貞堅兮有竿斯竹于閤之側
君子秉操惟其正直兮彼蔚者竹蕭其森矣有開者閤宛其深矣
迥簷幽砌如翼如齒冬之宵霰雪斯瀌我有金鑪熺其以歊夏之
日炎景斯鬱我有珍簟淒其以栗彼紛者務休其豫矣有旨者酒
歡其且矣友僚萃止跗萼載韡彼美公之姓兮那歟應積慶兮期
子惟去之柄兮
蟬鳴一篇五章(并序)宋華
蟬鳴感秋興送將歸也僻守外邑而蘭陵子相過詰朝言歸賦詩
見志以申贈焉
蟬其鳴矣于彼疎桐庇影容跡何往不容嘒嘒其長永託于風未
見君子我心忡忡旣見君子樂且有融
彼蟬鳴矣于林之表含風飲露以樂吾道有懷載遷伊誰云保未
見君子我心悄悄旣見君子披豁予抱
蟬鳴蟬鳴幽暢乎而肅肅爾庭遠近涼颸言赴高柳叢篁閒之思
而不見如渴如飢亦旣覯止我心則夷
蟬鳴伊何時運未與匪歎秋徂怨斯路阻願言莫從鬱悒誰語君
子至止慰我延佇何斯違斯倏邇遐舉
歲之秋深蟬其夕吟披衣軒除蕭蕭風林我友來斯言告離衿何
以叙懷臨水鳴琴何以贈言委順浮沈
涼雨一章(并序)蕭穎士
涼雨志楊矦樂賓僚也
習習涼雨泠泠浮飇君子樂胥于其賓僚有女斯夭式歌且謠歡
言終宵惟以招邀于胥樂兮
虞獲子鹿一篇(并序)韋應物
虞獲子鹿憫園鹿也遭虞之機張見畜於人不得遂其天性焉
虞獲子鹿畜之城陬園有美草池有淸流但見蹷蹷亦聞&KR0687;&KR0687;誰
知其思巖谷之游
上古之什補亡訓傳十三章顧況
上古慜農也
遐哉上古生棄與柱勾龍氏主乃有甫田惟彼甫田有萬斯年開
利之源無乃塞源一㕓亦官百㕓亦官嗇夫孔艱浸兮暵兮申有
螽兮惟馨祀是患豈止餧與寒嗇夫咨咨䅎盛苗衰耕之耰之襏
襫鋤犁手腁足胝水之蛭螾吮喋我肌我姑自思胡不奮飛東人
利百西人利百有匪我心胡爲不易河水活活萬人逐末俾爾之
愉悅兮
上古一章
左車憑險也(震爲雷兄長之左東方之師也憑險不巳君子憂心而作是詩)
左車有慶萬人猶病曷何去之于黨孔盛敏爾之生胡爲波迸
左車有赫萬人毒螫曷可去之于黨孔碩敏爾之生胡爲草戚
左車二章
築城刺臨戎也寺人臨戎以墓塼爲城壁
築城登登于以作固咨爾寺兮發郊外冡墓死而無知猶或不可
若其有知惟上帝是愬
築城弈弈于以固敵咨爾寺兮發郊外冡甓死而無知猶或不可
若其有知惟上帝是謫
築城二章
持斧啓戎士也戎士伐松柏爲蒸薪孝子徘徊而作是詩
持斧持斧無翦我松柏兮
持斧一章
十月之郊造公室也君子居公室當思布德行化焉
十月之郊羣木肇生陽潛地中舒達勾萌曀其蔚兮不可以遊息
乃熂蒺藜乃夷荆棘乃繇彼曲直匠氏度思登斧以時澤梁蓁蓁
無或夭枝有巨根蔕生混茫際呼吸羣籟萬人揮斤坎坎有厲陸
遷水濟百力殫弊審方面勢姑博其製作爲公室公室旣成禦燥
濕風日棟之斯厚榱之斯密如翼于飛如鱗櫛比繚以周墉墄以
崇階俯而望之矗與雲齊䃤砆碔砆藻井旋題丹素之燝兮椒桂
之馥兮高閣高閣珠綴結絡金鋪爛若不集于鳥雀繪事告畢賓
筵祑祑乃命旨酒琴瑟琴瑟在堂莫不靜謐周環掩闢仰不漏日
冬日嚴凝言納其陽和風載昇夏日鬱蒸言用于隂涼風颯興有
匪君子自賢不巳乃夢乘舟乃夢乘車夢人占之更爽其居炎炎
則移皎皎則虧木實之繁兮明年息枝爰處若思胡寧不爾思
十月之郊一章
燕于巢審日辰也(燕不以甲乙銜泥)
燕燕于巢綴葺維戊甲兮乙兮不宜有謬飛龍在天雲掩于斗曷
日于雨乃曰庚午彼日之差亦孔斯醜昔在羲和湎淫不修我筮
我龜莫我告繇胤迺征之彛倫九疇君子授律是禡是禷三五不
備罔克攸遂惠此蒸人母廢爾事爾莫我從維來者是冀
燕于巢一章
蘇方諷商胡舶舟運蘇方歲發扶南林邑至齊國立盡
蘇方之赤在胡之舶其利乃博我土曠兮我居&KR1940;兮我衣不白兮
朱紫爛兮傳瑞曄兮相唐虞之維百兮
蘇方一章
陵霜之華傷不實也
陵霜之華我心憂嗟隂之勝矣而陽不加坱軋陶鈞乃帝乃神乃
舒乃屯烈烈嚴秋熙熙陽春職生有倫今華發非其辰辰屬東方
之仁遐想三五黃帝登雲堯年百餘二儀分位六氣不渝二景如
璧五星如珠陵霜之華兮何不妄敷
陵霜之華一章
囝哀閩也(囝音蹇閩俗呼子爲囝父爲郎罷)
囝生閩方閩吏得之乃絶其陽爲臧爲獲致金滿屋爲髠爲鉗如
視草木天道無知我罹其毒神道無知彼受其福郎罷別囝吾悔
生汝及汝旣生人勸不舉不從人言果獲是苦囝別郎罷心摧血
下隔地絶天及至黃泉不得在郎罷前
囝一章
我行自東不遑居也
我行自東山海其空旅棘有叢我行自西壘與雲齊雨雪淒淒我
行自南烈火滿林日中無禽霧雨淫淫我行自北燭龍寡色何枉
不直我憂京京何道不行兮
我行自東一章
採蠟怨奢也荒巖之間有以纊蒙其身腰藤造險及有羣蜂肆毒
哀呼不應則上捨藤而下沈壑
採採者蠟于泉谷兮煌煌中堂烈華燭兮新歌善舞弦柱促兮荒
巖之人自取其毒兮
採蠟一章
倬彼我系一首王勃兄勵序
倬彼我系舍弟號州參軍勃所作也傷迫乎家貧道未成而受禄
不得如古之君子四十強而仕也故本其情性源其事業西陳先
人之迹以議出處致天爵之艱難也
倬彼我系出自有周分疆錫社派別枝流居衞仕宋匡嬴相劉迺
武迺文或公或矦
晉曆崩坼衣冠擾弊粤自太原播徂江澨禮喪賢隱時屯道閉王
室如燬生人多殪
伊我有器思逢其主自東旋西擇木開宇田彼河曲家乎汾浦天
未厭亂吾將誰輔
伊我祖德思濟九埏不常厥所于兹五遷欲及時也天豈願焉其
位雖屈其言則傳
爰述帝制大蒐王道曰天曰人是祖是考禮樂咸若詩書具草貽
厥孫謀永爲家寶
伊余小子信慙明哲彼網有條彼車有轍思屏人事克終前烈于
嗟代網卒余來絏
來絏伊何謂余白仕我瞻先達三十方起夫豈不懷高山仰止願
言毓德啜菽飲水
有鳥反哺其聲嗷嗷言念舊德憂心忉忉今我不養歲月其滔僶
俛從役豈敢告勞
從役伊何薄求卑位告勞伊何來參卿事名存實爽負信愆義靜
言遐思中心是愧
元和聖德詩一首(并序)韓愈
臣愈頓首再拜言曰臣伏見皇帝陛下即位以來誅流姦臣朝廷
淸明無有欺蔽外斬楊惠琳劉闢以收夏蜀東定靑徐積年之叛
海内怖駭不敢違越郊天告廟神靈歡喜風雨明晦無不從順太
平之期適當今日臣蒙被恩澤日與羣臣序立紫宸殿下親望穆
穆之光而其職業又在以經籍教導國子誠宜率先作歌詩以稱
道盛德不可以詞語淺薄不足以自效爲懈輒依古作四言元和
聖德詩一篇凡千有二十四字指事實錄具載明天子文武神聖
以驚動百姓耳目傳示無極其詩曰
皇帝即祚物無違拒曰暘而暘曰雨而雨維是元年有盗在夏欲
覆其州以踵近武皇帝曰嘻豈不在我負鄙爲艱縱則不可出師
征之其衆十旅軍其城下告以福禍腹敗枝披不敢保聚擲首陴
外降幡夜豎疆外之險莫過蜀土韋皐去鎮劉闢守後血人于牙
不肯吐口開庫啗士曰隨所取汝張汝弓汝伐汝鼓汝爲表書求
我帥汝事始上聞在列咸怒皇帝曰然嗟遠士女苟附而安則且
付與讀命于庭出節少府朝發京師夕至其部闢喜謂黨汝振而
伍蜀可全有此不當受萬牛臠肉萬甕行酒以錦纏股以紅帊首
有恇其兇有餌其誘其出穰穰隊以萬數遂劫東川遂據城阻皇
帝曰嗟其又可許爰命崇文分卒禁禦有安其驅無暴我野日行
三十徐壁其右闢黨聚謀鹿頭是守崇文奉詔進退規矩戰不貪
殺擒不濫數四方節度整兵頓馬上章乞討俟命起坐皇帝曰嘻
無汝煩苦荆并洎梁在國門戸出師三千各選爾醜四軍齊作殷
其如阜或披其角或脫其距長驅洋洋無有齟齬八月壬午闢棄
城走載妻與妾包裹稚乳是日崇文入處其宇分散逐捕搜原剔
藪闢窮見窘無地自處俯視大江不見洲渚遂自顚倒若杵投臼
取之江中枷脰械手婦女纍纍啼哭拜叩來獻闕下以告廟社周
示城市咸使觀覩解脫攣索夾以砧斧婉婉弱子赤立傴僂牽頭
曳足先斷腰膂次及其徒體骸撐拄末乃取闢駭汗如寫揮刀紛
紜爭刌膾脯優賞將吏㭊珪綴組帛堆其家粟塞其庾哀憐陣殁
廩給孤寡贈官封墓周帀宏溥經戰伐地寬免租簿施令酬功急
疾如火天地中閒莫不順序幽恒靑魏東盡海浦南至徐蔡區外
雜虜怛威赧德踧踖蹈舞掉棄兵革私習簋簠來請來覲十百其
耦皇帝曰吁伯父叔舅各安爾位訓厥甿畮正月元日初見宗祖
躬執百禮登降拜俯薦于新宫視瞻梁梠戚見容色淚落入俎侍
祠之臣助我惻楚乃以上辛於郊用牡除于國南鱗筍毛簴廬幕
周施開揭磊砢獸盾騰挐圓壇帖妥天兵四羅旂常婀娜駕龍十
二魚魚雅雅霄昇于丘奠璧獻斝衆樂驚作轟豗融冶紫焰嘘呵
高靈下墮羣星從坐錯落侈哆日君月妃煥赫婐姽瀆鬼濛鴻嶽
祗嶪峩飫沃羶薌産祥降嘏鳳皇應奏舒翼自拊赤鱗黃龍逶陀
結糾卿士庶人黃童白叟踊躍歡呀失喜噎&KR1783;乾淸坤夷境落褰
舉帝車迴來日正當午幸丹鳳門大赦天下滌濯剗磢磨滅瑕垢
續功臣嗣拔賢任耇孩飬無告仁滂施厚皇帝神聖通達今古聽
聦視明一似堯禹生知法式動得理所天錫皇帝爲天下主并包
畜養無異細鉅億載萬年敢有違者皇帝勤儉盥濯陶瓦斥遣浮
華好此綈紵勑戒四方侈則有咎天錫皇帝多麥與黍無召水旱
耗于雀鼠億載萬年有冨無窶皇帝正直別白善否擅命而狂旣
翦旣去盡逐羣姦靡有遺侶天錫皇帝庬臣碩輔博問遐觀以置
左右億載萬年無敢予侮皇帝大孝慈祥悌友怡怡愉愉奉太皇
后浹于族親濡及九有天錫皇帝與天齊壽登兹太平無怠永久
億載萬年爲父爲母博士臣愈職是訓詁作爲歌詩以配吉甫
鄆州谿堂詩一章(并序)韓愈
憲宗之十四年始定東平三分其地以華州刺史禮部尚書兼御
史大夫扶風馬公爲鄆曹濮節度觀察等使鎮其地旣一年襃其
軍號曰天平軍上即位之二年召公入且將用之以彼之人安於
公也復歸之鎮上之三年公爲政於鄆曹濮也適四年矣治成制
定衆志大固惡絶於心仁形於色竭心力以供國家之職于時沂
密始分而殘其帥其後幽鎮魏不悅于政相扇繼變復歸於舊徐
亦乘勢逐帥自署同於三方惟鄆也截然中居四鄰望之若防之
制水恃以無恐然而皆曰鄆爲虜巢且六十年將強卒武曹濮於
鄆州大而近軍所根柢皆驕以易怨而公承死亡之後掇拾之餘
剥虜椎髓公私埽地赤立新舊不相保持萬目睽睽公於此時能
安以治之其功爲大若幽鎮魏徐之亂不扇而變此功反小何也
公之始至衆未熟化以武則忿而憾以恩則橫而肆一以爲赤子
一以爲龍蛇憊心罷精磨以歲月然後致之難也及教之行衆皆
戴公爲親父母夫叛父母從仇讎非人之情故曰易於是天子以
爲尚書右僕射扶風郡開國伯以襃嘉之公亦樂衆之和知人之
悅而侈上之賜也於是爲堂於其居之西北隅號曰谿堂以饗士
大夫通上下之志旣饗其從事陳曾謂其衆言公之畜此邦其勤
不亦至乎此邦之人纍公之化惟所令之不亦順乎上勤下順遂
濟登兹不亦休乎昔者人謂斯何今者人謂斯何雖然斯堂之作
意其有謂而喑無詩歌是不考引公德而接邦人於道也乃使來
請其詩曰
帝奠九壥有葉有年有荒有條河岱之間及我憲考一牧正之視
邦選侯以公來尸公來尸之人始未信公不飲食以訓以徇孰飢
無食孰呻孰歎孰冤不問不得分願孰爲邦蟊節拫之螟羊很狼
貪以口覆城吹之喣之摩手拊之箴之石之膊而磔之凡公四封
旣富以強謂公吾父孰違公令可以師征不寧守邦公作谿堂播
播流水淺有蒲蓮深有蒹葦公以賓燕其鼓駭駭公燕谿堂賓校
醉飽流有跳魚岸有集鳥旣歌以舞其鼓考考公在谿堂公御琴
瑟公曁賓贊稽經諏律施用不差人用不屈谿有薲苽有龜有魚
公在中流右詩左書無我斁遺此邦是庥
漢隄詩一首(并序)盧肇
上元年秋漢水大溢齧襄隄以入旣沈漢郛遂滅峴趾棟榱且流
壓溺無筭襄之城僅以門免三日水去陷爲大塗餘民棲于楚山
號不敢下餒躓相挽其能全者什六七上大憂曰襄惟東南實脰
荆海苦氣不息吾躬曷瘳今天下(降下之下)災于有漢庭垣盡潴胔骼
在淖有嬰墜井母實號之今襄臣盡墜吾號尚及哉咨乃卿士疇
能振之以易吾亂咸以地官范陽公舊理南粤㠀夷率化甘子民
心俾踐于襄必克底乂上俞以往公旣至省漢之溺由舊防之不
固幾五十載又詢之漢水之不犯襄郛惟是甚災旣魚士庶災或
能嗣孰以遏之慕民新漢之隄食敵其功資三其食因故隄之址
廣倍之高再倍之距襄之郊繚半百里明年春隄成公具以䟽上
大歡復襄之疲民一祀賑榖十萬斛民旣保寧謳歌怡愉旣而舒
蘇不知曩之災也昔狄敗衞侯于熒澤齊桓公帥諸矦城緣陵以
居之而衛國忘亡君子是以稱桓公之德今公之爲是隄也襄有
衛人之思焉而況宣天子之慈以生厥民曷齊桓之尚哉噫五材
之生沴也必極干物物之旣極天必資明哲以蘇之理之常也古
之人有力保一邑勇禦一寇謂之有功尚以金石載之況捍大災
救大患其美若是豈得無稱焉是宜以聲詩播之登于樂府惟漢
亦有瓠子之歌是可類之謹按正考甫作商詩公子奚斯命太史
克請于周作魯詩皆其國之公族也肇於公爲族孫幸力於文所
不宜默惟峴之碑曰羊公惟隄之詩曰盧公是古今之相光昭也
其誰曰不然詩曰
隂沴好陽來暴于襄洎入大郛波端若鋩觸厚摧高不知其防駭
潰顚委萬室皆毁竈登蛟鼉堂集鱣鮪惟恩若讎母不能子洪潰
旣涸閈閎其虚巳隳我堵以剥我廬酸傷顧望若踐丘墟帝曰念
嗟朕曰南顧流災降慝天曷台怒滔滔襄郊捽我嬰孺於惟餘毗
飢傷喘呼(火故)斯爲淫痍孰往膏傅惟汝元寮僉舉明哲我公用諧
苴茅杖節來視襄人燠(許六切)烋(許又切)提挈不日不月咍乎抃悅乃
詠故隄陷于沙泥缺落拗圯由東訖西公曰嗚呼漢之有隄實命
(性命之命)襄人不力乃力則及乃身具鍤與畚漢隄其新帝廩有粟帝
府有緡爾成爾隄必錫爾勤襄人怡怡聽命襄滸背囊肩杵奔走
蹈舞分之卒伍令以麾鼓尋尺旣度日月可數登登嶪嶪周旋上
下披峴斵楚(楚峴二山在襄南)飛石輓土舉築殷雷駭汗霏雨疲癃鰥獨
奮有筋膂呀吁來助提筐負筥不勞其勞雜沓笑語咸曰盧公來
賜我生斯隄旣成蜿蜿而平確爾山固屹如雲橫漢流雖彺堅不
可蝕代千年億與天無極惟公之隄昔在人心旣築旣成橫之于
南萌渚不峻此門不深今復在兹于漢之隂斯隄巳崇兹民獲祐
齯童相慶室以完富貽于襄人願保厥壽繄公之功赫焉如晝捍
此巨災崪若京阜天子錫之百姓載之族孫作詩昭示厥後
有所恨二章(并序)歐陽詹
有所恨由故人馬紳死而興也予待試京師六年與馬生相知者
四秋性與情相合也衣與食相同也予及第歸覲故園自別來無
憶不至於襟懷無想不至於姿容願一促膝惄如也昨旣至止馬
生且疾巫者忌以見人曰不見即愈見即害遂忍即見庶以求見
忍者五日馬生云亡噫故人也昔越萬里猶求見焉惑乎一言蔽
乎一垣而死生以之死生之道千秋之離也五日之面半旬之歡
也尚可半旬之歡不就而卒甘千秋之離一恨也又與生別撡執
都門生脫紫羅半臂曰即日相去秦吳聊以爲憶予貧也素乏衣
服不暇藏篋笥聮緜在身二年閒同弊帛以棄所以新而輕著故
而不留者予實未衰馬其方少爾斯日日相與也所留何止在兹
乎今人旣往所贈又造次而亡之二恨也申二恨爲有所恨二章
云
我思君子吁嗟萬里亦旣至止曷不覯止本不信巫而巫言是履
在門五日如待之死有所恨兮
我思遺衣爲憶以貽亦旣受持曷不保持本不欺友而友情是違
隔生之贈造次亡之有所恨兮
河之水二章寄姪老成韓愈
河之水去悠悠我不如水東流我有孤姪在海陬三年不見兮使
我生憂日復日夜復夜三年不見汝使我鬢髮未老而先化河
之水悠悠去我不如水東注我有孤姪在海浦三年不見兮使我
心苦采蕨于山緡魚于泉我徂京師不其還
重校正唐文粹卷第十一
