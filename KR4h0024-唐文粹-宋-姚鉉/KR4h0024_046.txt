重校正唐文粹卷第四十六
吳興姚鉉纂
古文戊(揔二十四首)
讀四
讀荀(韓愈)讀墨子讀鬼谷子(來鵠)
讀司馬法(皮日休)
辯九
諱辯(韓愈)辯文(獨孤郁)辯謀(陳黯)
辯害(羅隱)時辯(沈顔)三子言性辯(杜牧)
象耕鳥耘辯(陸龜蒙)太華仙掌辯(王涯)廬江四辯(盧潘)
解十一
進學解(韓愈)仲尼不歷聘解(盛均)文之章解(韋籌)
獲麟解(韓愈)國之興亡解(李華)象刑解(沈顔)
工器解(程晏)人旱解(盛均)歸解書彭陽公碑隂(朱閱)
命解(李翺)叛解(李甘)
讀荀韓愈
始吾讀孟軻書然後知孔子之道尊聖人之道易行王易王霸易
霸也以爲孔子之徒没尊聖人者孟氏而巳晚得揚雄書益尊信
孟氏因雄書而孟氏益尊則雄者亦聖人之徒歟聖人之道不傳
于世周之衰好事者各以其說于時君紛紛籍籍相亂六經與百
家之說錯雜然老師大儒猶在火于秦黃老于漢其存而醇者孟
軻氏而巳耳楊雄氏而巳耳及得荀氏書於是又知有荀氏者也
考其辭時若不醇粹要其歸與孔子異者鮮矣抑猶在軻雄之間
乎孔子刪詩書筆削春秋合於道者著之離於道者去之故詩書
春秋無疵予欲削荀氏之不合者附于聖人之籍亦孔子之志歟
孟氏醇乎醇者也荀與雄大醇而小疵
讀墨子
儒譏墨以尚同兼愛尚賢明鬼而孔子畏大人居是邦不非其大
夫之賢者春秋譏專臣不尚同哉孔子泛愛親仁以博施濟衆爲
聖不兼愛哉孔子賢賢以四科進襃弟子疾没世而名不稱不尚
賢哉孔子不與祭如不祭者曰我祭則受福不明鬼哉儒墨同是
堯舜同非桀紂同修身正心以治天下國家奚不相悅如是哉予
以謂辯生於末學各務售其師之說非二師之道本然也孔子必
用墨子墨子必用孔子不相用不足爲孔墨
讀鬼谷子來鵠
聖人神疲力盡以行道開禮展樂以告人欲天下不忘乎温良忠
慤敬讓之心也後之明王又增以設學校立廟祀籩豆時修衣冕
屢製其天下之書則牆袠整整林軸麗麗斯可謂教道之備者也
如是猶有不率其勸不由乎道者所以聖人憂其窳墮乃曰三年
不爲禮禮必壊三年不爲樂樂必崩何訓之示之之至而訓之示
之之難也鬼谷子者鬼谷先生之書也六國時所作其教人容動
色理氣意之間以詭紿激訐恌固呼哩離合揣測反覆憸滑之術
悉備於章旨余讀之知六國之時得術是書者惟秦儀而巳亦盜
禄入國之秘經然自六經巳降至于漸醨之後其中有數篇者乃
今之粉兒乳子亦可與秦儀齒也至如捭合飛箝(捭合飛箝皆篇名)實時
之常態是知漸醨之後不讀鬼谷之書者其行事皆得自然符契
也嗚呼聖人之道設禮樂詩書之多學校廟祀之盛孜孜矻矻則
何易壊易崩入人之心難邪鬼谷之書三卷而巳代不家有則何
自然符合奥妙契人心之易邪使天下用聖人之道學温良忠慤
敬讓之心得如自然符契鬼谷之書者則吾見聖人無恨矣抑余
瞑目放已陶陶入太古風是不可得也昔蒼頡文字鬼爲之哭不
知鬼谷作是書鬼何爲邪吾今不覺毛磔膽寒者是疑今之復有
鬼谷新書而懷之者則吾不知其備
讀司馬法皮日休
古之取天下也以民心今之取天下也以民命唐虞尚仁天下之
民從而帝之不曰取天下以民心者乎漢魏尚權取赤子於利刃
之下爭寸土於百戰之内士爲諸侯諸侯爲天子非兵不能威非
戰不能服不曰取天下以民命者乎由是編之爲術(謂大公六韜也)術愈
精而殺人愈多法益工而害物益甚嗚呼其亦不仁矣蚩蚩之類
不敢惜死者上懼乎刑次貪乎賞民之於君猶子也何異父欲殺
其子先紿以威後㗖以利哉孟子曰我善爲陳我善爲戰大罪也
後之士有是者雖不得士吾以爲猶士焉
諱辯韓愈
愈與進士李賀書勸賀舉進士賀舉進士有與賀爭名者毀之曰
賀父名晉肅賀不舉進士爲是勸之舉者爲非聽者不察也和而
唱之同然一辭皇甫湜曰子與賀且得罪愈曰然律曰二名不偏
諱釋之者曰謂若言徵不言在言在不言徵是也律曰不諱嫌名
釋之者曰謂若禹與雨丘與蓲(與丘同音烏草之名)之類是也今賀父名晉
肅賀舉進士爲犯二名律乎爲犯嫌名律乎父名晉而子不得舉
進士若父名仁則子不得爲人乎夫諱始於何時作法制以教天
下者非周公孔子歟周公作詩不諱(周公曰克昌厥後又曰駿發𡭗斯)孔子不偏
諱二名(孔子曰宋不足徵也又曰某在斯)春秋不譏不諱嫌名(衛桓公名完)康王釗之
孫實爲昭王曾參之父名晳曾子不諱昔(曾子曰昔者吾友又曰裼裘而弔)周之
時有騏期漢之時有杜度此其子宜如何諱將諱其嫌遂諱其姓
乎將不諱其嫌者乎漢諱武帝名徹爲通不聞又諱車轍之轍爲
某字也諱吕后名雉爲野雞不聞又諱治天下之治爲某字也今
上章及詔不聞諱滸勢秉饑也惟宦官宫妾乃不敢言諭及機以
爲觸犯(以諭爲近代宗廟諱以機爲近玄宗廟諱)士君子立言行事宜何所法守也今
考之於經質之於律稽之以國家之典賀舉進士爲可爲不可邪
凡事父母得如曾參可以無譏矣作人得如周公孔子亦可以止
矣今世之士不務行曾參周公孔子之行而諱親之名則務勝於
曾參周公孔子亦見其惑也夫周公孔子曾參卒不可勝勝周公
孔子曾參乃比於宦官宫妾則是宦官宫妾之孝於其親賢於周
公孔子曾參者邪
辯文獨孤郁
或曰文所以指陳是非有以多爲貴也其要在乎彩飾其字而慎
其所爲體也又曰文章乃一藝耳是皆不知上流之文而文之所
由作也夫天文位乎上人文位乎中不可得而增損者自然之文
也故伏犠作八卦以象天地窮極終始萬化無有差忒故易與天
地準此聖人之文至也但合其德而三才之道盡後聖有作不能
使支爲五或七而九洎曲折者是其文之至也文字旣生治亂旣
形仲尼作春秋以繩萬世而襃貶在一字是亦文之至也乎然則
易卦之一畫春秋之一字豈所謂崇飾之道而尚多之意邪夫文
者考言之具也可以革則不足以畢天地矣故聖人當使將來無
得以筆削果可以包舉其義雖一畫一字其可以矣病不然然而
曰必以彩飾之能援引之冨爲作文之秘急是何言之末歟夫天
豈有意於文彩邪而日月星辰不可踰地豈有意於文彩邪而山
川丘陵不可如八卦春秋豈有意於文彩邪而極與天地侔其何
故得以不可越自然也夫自然者不得不然之謂邪不得不然又
何體之慎邪夫天地八卦春秋確止於此者也吾得定其所云其
不至於此者惟吾何學焉吾安能以天下之心也是則其心卓然
絶於俗者其文不求而至也無得子爲教苟於聖達之門無所入
則雖劬勞憔悴於黼黻其何數哉是故在心曰志宣於口曰言垂
於書曰文其實一也若聖與賢則其書文皆教化之至言也徒見
其纖靡而無根者多紿目文與藝嗚呼
辯謀陳黯
覆載之中胸有心者有其謀然其謀則必爲已而鮮爲人也故有
孜孜汲汲力於謀者得之則逸身豐家不得則嫉時怨命噫此真
澆風薄俗者之心也豈古聖賢之心乎夫古聖賢未始無謀而不
求利於身也不求利於身而利自及也何以明之堯舜有大寶之
位不傳於子而傳於他人是爲天下之謀得其君也大禹䟽鑿橫
流過其門而不顧啼嬰是爲天下之人謀出其溺也后稷勤耕播
殖百榖是爲天下之人謀粒其食也其謀信何如哉古今語帝王
者必首於堯舜論功德者無出於禹稷風馨億齡不復磨滅其利
身又如何哉近世之謀則不然小者不過於謀衣食大者不過於
謀禄位督之利天下者或未見謀嗚呼持是心而希其道侔於古
人是猶欲越山海而捨梯航其進也無由矣雖今聖人在上賢人
在位其謀靡爲不然恐蚩蚩者日用而不知也故因文以辯之且
欲賢不肖皆公其心苟賢不肖皆公其心則三古之風日可復矣
辯害羅隱
虎豹之爲害也則焚山不顧野人之菽粟蛟蜃之爲害也則絶流
不顧漁人之鈎網其所全者大所去者小也順大道而行者救天
下者也盡規矩而進者全禮義者也權濟天下而君臣立上下正
然後禮義在焉力不能濟於用而君臣上下之不正雖抱空器奚
所施設是以佐盟津之師焚山絶流者也扣馬而諫計菽粟而顧
鈎網者也於戲
時辯沈顔
論者以五帝不迨於三皇時變也三代不迨於五帝時變也五伯
不迨於三代時變也孰曰時其在君乎在臣乎在民乎沈子曰在
君不在臣在臣不在民在民不在君臣古若羲若軒若陶若虞時
在君也若殷武丁若周武王若齊桓公若晉文公時在臣也若夏
之桀殷之辛周之赧秦之二世時在民也故時在君則爲皇爲帝
時在臣則爲王爲霸時在民則爲禽爲虜爲禍矣夫君德日勤時
在於君君德不申時在於民愚故曰在君不在臣在臣不在民在
民不在君臣吁唯明君而能知時之所在乎
三子言性辯杜牧
孟子言人性善荀子言人性惡楊子言人性善惡混曰喜曰哀曰
懼曰惡曰欲曰愛曰怒夫七者情也情出於性也夫七情中愛怒
二者生而自能是二者性之根惡之端也乳兒見乳必拏求不得
即啼是愛與兒俱生也夫豈知其五者焉旣壯而五者隨而生焉
或有或亡或厚或薄至於愛怒曾不須臾與乳兒相離而至於壯
也君子之性愛怒淡然不出於道中人可以上下者有愛拘於禮
有怒懼於法世有禮法其有踰者不敢恣其情世無禮法亦隨而
熾焉至於小人雖有禮法而不能制愛則求之不得即怒怒則亂
故曰愛怒者性之本惡之端與乳兒俱生相隨而至於壯也凢言
情性善者多引舜禹言不善者多引丹朱商均夫舜禹二君子生
人巳來如二君子者凢有幾人不可引以爲喻丹朱商均爲堯舜
子夫生於堯舜之世被其化皆爲善人況生於其室親爲父子蒸
不能潤灼不能熱是其惡與堯舜之善等耳天止一日月耳言光
明者豈可引以爲喻人之品類可與上下者衆可與上下之性愛
怒居多愛怒者惡之端也荀言人之性惡比於二子荀得多矣
象耕鳥耘辯陸龜蒙
世謂舜之在下也田于歷山象爲之耕鳥爲之耘聖德感召也如
是余曰斯異術也何聖德歟孔子敘書於舜曰濬哲文明聖德止
於是而足矣何感召之云云乎然象耕鳥耘之說吾得於農家請
試辯之吾觀耕者行端而徐起墢欲深獸之形魁者無出於象行
必端履必深法其端深故曰象耕耘者去莠舉手務疾而畏晚鳥
之啄食務疾而畏奪法其疾畏故曰鳥耘試禹之績大成而後薦
之於天其爲端且深非得於象耕平去四凶恐害於政其爲疾且
畏非得於鳥耘乎不然則雷澤之漁河濱之陶一無感召何也豈
聖德有時而不德邪孟子曰尭舜與人同耳而好事者張以就其
怪非聖人之意也吾病其書之異端敺之使合於道人其從我乎
雖不從吾亦不能變其說
太華仙掌辯王涯
西嶽太華華之首峯有五崖比壑破巖而列自下遠而望之偶爲
掌形舊俗土記之傳者皆曰昔河自積石出而西流旣越龍門遂
弭南馳者千數百里折波左旋將走東溟連山塞之壅不得去有
巨靈於此力擘而剖其中跖而北者爲首陽絶而南者爲太華河
自此洩茫洋下馳故其掌跡猶存巨靈之跡也余聞惑之乃往觀
曰誕哉此說乎夫所謂神者非人也其動無聲其行無跡若形而
無象若氣而無色拔山剖澤而不見其作鼓風奔水而不見其力
視不可察名不能及故推而謂之神苟有聲可聞形可見非神之
所爲則皆人力之能及也烏有神之作力而有人跡乎且夫高天
厚地聳山流川者神之所爲也所言開山導河亦神也神之所以
神者有作而無悖一成而不易烏有始塞而復逹之始連而復絶
之始不知終是不爲神矣且此靈之運爲何古乎在太初開闢之
始乎爲陶唐洪水懷山襄陵之際乎以爲開闢之也宜當肧渾之
先天地未位萬象茫昧尚無定歸當止一河之壅抑而一靈與其
道借有其事自爲而著悠悠乎年代之眇没其誰也克傳以爲陶
唐洪水之際乎則禹奠百川宜在禹貢乃曰導河積石至于龍門
南至于華隂東至于底柱皆禹功之所致以逹于海豈天地大異
之若此典記不以爲文哉天設四瀆宜有以通不當始遏其流滯
撓其和氣及其汨亂而後理也且山谷之作此形何則不有危䧟
相薄高深相敵乃有銳而出者爲虎牙偶而背者爲熊耳角而巘
者爲牛首冠而峭者爲雞頭必以形之類形而必加說則雞牛熊
虎之象其亦有作乎余嘗覽張平子賦西京至巨靈高掌厥跡猶
存之辭以爲該聞精逹以是惑使不語怪神之旨何所述明曁覩
其形而咨之果謬悠而無據也將假文神事以飾其辭歟爲思而
有闕歟因辯其由而述之以告山下
廬江四辯盧潘
凡作事必法古名地者必求於古地而不古失其地矣秦一天下
破國爲郡名地者唯求於禹貢與山海經故始皇二十六年㠯楊
州之地爲九江鄣郡會稽九江會稽出禹貢鄣出山海經按海内
南經云三天子鄣山在閩西注云在歙縣東浙江出焉海内東經
云廬江出三天子都入江彭澤西注云即彭蠡也今彭澤縣西是
也經又曰一名天子鄣江南之鄣由此名也廬江在彭蠡西涯因
廬江以立名項羽封英布爲九江王盡有楊州之地漢高改九江
曰淮南即封布爲淮南王十一年布誅立皇子長爲淮南王孝文
八年長死徙封長子安爲淮南王賜爲廬江王勃爲衡山王應劭
曰廬江故廬子國也考尋載籍古無廬國之名是劭以廬江爲廬
戎之地也按左氏傳盧戎亦曰廬在宣城西山中劭誤以中廬之
廬爲廬江之廬後人因迷而不悟按漢書諸侯王年表北界淮瀕
略廬衡爲淮南顔注云廬衡二山名也衡即今霍山按東漢地理
志建武十年省六安國以縣屬廬江郡郡十四城有舒潯陽襄安
郡南有九江東合爲大江大江之南與彭澤相接旣得潯陽潯陽
有廬山廬山因廬江而名古矣廬江之地包江南北而有之周景
武廬山記云匡俗周威王時生而神靈居於山上世稱廬君則是
俗因山爲號不因俗爲廬而名山爲西域法者曰惠遠作廬山記
不知所始乃曰匡俗出殷周之際結廬山上因名山曰廬其謬甚
矣按豫章舊志俗父與番陽令吳芮佐漢定天下而亡漢封俗於
潯陽武帝南巡封俗爲明公是山不因俗而名愈明矣余故曰事
必法古名地者必求於古廬江自山海經所謂出三天子都者是
也今山在彭蠡之上亡其所謂廬江者時移事古名與地改故也
又按經云浙江出三天子都在其東地理志云浙江出黟縣南率
山東入海率則歙今浙江是也今率山在歙州南連延而西曰浙
嶺浙水實出其隂又西走(音奏)彭澤凡三百里并水出山陽者皆西
流匯于彭蠡廬江遠乎哉是必一水也又按今潯陽在江州大江
之南古潯陽在大江之北名地爲國者豈限江之南北哉求於古
而巳矣廬江之國自山海經而名者爲是
右辯廬江
同食館不知名於何時咸謂自廬以往振廩同食因以爲名按左
氏桓十三年傳楚屈瑕伐羅羅與盧戎兩軍之杜注云盧亦爲廬
廬戎南蠻也文十六年經楚人秦人巴人滅庸注云庸今上庸也
(今房州上庸即其地)傳云楚人出師自廬以往振廩同食注云廬今襄陽中
廬縣也振發廩倉也同食上下無異饌也次于勾澨勾澨楚西境
也使廬戢梨侵庸戢梨廬大夫也又按漢書地理志當陽之中廬
在襄陽縣南今猶有次廬村顔注云隋室諱忠故改爲次又按楚
莊王時都郢即今之江陵由郢而伐西北密邇之庸安有發東北
數千里之廩上下同食哉此非廬江之廬明矣噫夫命名者不詳
國地之本末俾後世地因名而生惑余今以廬江所治故六地也
六與蓼皆滅於楚以滅而臧孫辰歎曰臯陶庭堅不祀忽諸德之
不建民之無援哀哉足以爲後代鑑因更是館名曰建德
右改同食館名
漢書淮南王殺開章葬之肥陵肥陵肥水之上也在壽春應劭云
夏水出父城東南至此與肥合故曰合肥今按肥水出雞鳴山北
流二十里所分而爲二其一東南流經合肥縣南又東南入巢湖
其一西北流二百里出壽春西投(去聲)于淮二水皆曰肥余按爾雅
歸異出同流肥言所出同而所歸異也是山也高不過百尋所出
唯一水分流而巳其源實同而所流實異也故皆曰肥今二州圖
記皆不見夏水與父城惡睹其謂夏與肥合者乎合於一源分而
爲肥合亦同也故曰合肥而云夏與肥合者亦應氏之失也
右辯合肥
按圖記今冶父山在廬江東北即左氏所謂莫敖縊于荒谷羣帥
囚于冶父兹山是也余按杜注及地理志荆州記皆云冶父城在
荆州荒谷西北小城即冶父城莫敖縊于荒谷羣帥囚于冶父是
也廬非廬戎之地同食異振廩之所安得復有冶父哉後人妄加
之明矣矧囚於城豈囚於山乎余按今冶父山實有鐵冶乃作教
告縣更名曰冶山不疑
右辯冶父山
進學解韓愈
國子先生晨入太學招諸生立館下誨之曰業精于勤荒于嬉行
成于思毀于隨方今聖賢相逢治具必張拔去凶邪登崇俊良占
(去聲)小善者率以錄名一藝者無不庸爬(蒲麻反)羅剔抉刮垢磨光蓋
有幸而獲選孰云多而不揚諸生業患不能精無患有司之不明
行患不能成無患有司之不公言未旣有笑于列者曰先生欺予
哉弟子事先生于兹有時矣先生口不絶吟於六藝之文手不停
披於百家之編記事者必提其要纂言者必鉤其玄貪多務得細
大不捐焚膏油以繼晷恒矻矻以窮年先生之於業可謂勤矣觝
排異端攘斥佛老補苴(子予反)鏬漏張皇幽眇尋墜緒之茫茫獨旁
搜而遠紹障百川而東之廻狂瀾於旣倒先生之於儒可謂有勞
矣沈浸醲郁含英咀華作爲文章其書滿家上規姚姒渾渾亡涯
周誥殷盤佶屈聱牙春秋謹嚴左氏浮誇易竒而法詩正而葩下
逮莊騷太史所錄子雲相如同工異曲先生之於德可謂閎其中
而肆其外矣少始知學勇於敢爲長通於方左右具宜先生之於
爲人可謂成矣然而公不見信於人私不見助於友跋前疐後動
輙得咎暫爲御史遂竄南夷三年博士冗不見治(平聲)命與仇謀取
敗幾時冬暖而兒號寒年登而妻啼饑頭童齒豁竟死何禆不知
慮此而反教人爲先生曰吁子來前夫大木爲杗(音亡)細木爲桷欂
櫖侏儒椳(烏回反)闑扂(丁玷反)楔(先列反)各得其施以成室屋者匠氏之
功也玉札丹砂赤箭青芝牛溲馬勃敗鼓之皮俱收並蓄待用無
遺者醫師之良也登明選公雜進巧拙紆餘爲妍卓犖爲傑校短
量長惟器是適者宰相之方也昔者孟軻好辯孔道以明轍環天
下卒老于行荀卿守正大論以興逃䜛于楚廢死蘭陵是二儒者
吐辭爲經舉足爲法絶類離倫優入聖域其遇於世何如也今先
生學雖勤而不繇其統言雖多而不要(平)其中文雖竒而不濟於
用行雖脩而不顯於衆猶且月費俸錢歲靡(平)廩粟子不知耕婦
不知織乘馬從徒安坐而食踵常途之役役窺陳篇以盗竊然而
聖主不加誅宰臣不見斥兹非其頼歟動而得謗名亦隨之投閑
置散乃分之宜若夫商財賄之有亡計班資之崇&KR0763;(音卑)志巳量之
所稱(去)指前人之瑕疵是所謂詰匠氏之不以杙爲楹而訾醫師
之不以昌陽引年欲進其豨苓也
仲尼不歷聘解盛均
學者多稱仲尼歷聘不遇吾謂仲尼觀禮行道不歷聘不遇吾謂
仲尼觀禮也夫二國交驩曰聘以臣使於君亦曰聘男輸財於女
國駕帛於士皆曰聘故無財與無君國之命一不聘也當德蝕衰
周道狙七國蓋仲尼傷禮樂不起是以學韶於齊求師於周將欲
鑄義以鏡國張仁以羅俗使明笥爲宗資也且去魯適衛蓋辭在
於仕矣自宋之鄭殆非臣矣絶粮於陳蔡亦無財矣官至司寇果
不爲士安謂聘哉吾聞夫子觀夏道則之𣏌觀殷道則之宋較是
而言雖他國可知也安謂歷聘哉
文之章解韋籌
垂日月所以爲天也光盛而形物于地備禮樂所以成人也言成
而著訓于簡非是而光者燭龍爟火亦光矣非是而言者狂童詖
子亦言矣故定曰天文曰人文自文而之于地之于簡者章也然
而文在帝則簡在史是以堯文思章于典舜文明亦章于典文王
性堯舜之文也文治于西伯章于詩易仲尼性堯舜文王之文而
弗帝弗伯也盛章于禮樂經記回性仲尼之文也文不及章偃商
學仲尼文而之于人也故樂章武城民而經章魏國君伋性其祖
者也參(士南反)以學而章于中庸軻性伋者也勤其道而章于七篇
由偃至軻無有禮樂者乎是畢由人文而章者也未見不由而章
者也人視影於地者仰而見爝火而不見日月必曰非天文之章
也視辭章於簡者久而見狂濫而不見禮樂則不曰非人文之章
也浸有不自文而章(諸國卿巳降)易曰觀乎人文以化成天下使章不
自人文也天下孰觀而孰化
獲麟解韓愈
麟之爲靈昭昭也詠於詩書於春秋雜出於傳記百家之書雖婦
人小子皆知其爲祥也然麟之爲物不畜於家不恒有於天下其
爲形也不類非若馬牛犬豕犲狼麋鹿之狀然則雖有麟不可知
其爲麟也角者吾知其爲牛鬛者吾知其爲馬犬豕豺狼麋鹿吾
知其爲犬豕豺狼麋鹿惟麟也不可知不可知則其謂之不祥也
亦宜雖麟之出必有聖人在乎位麟爲聖人出也聖人者必知麟
麟之果不爲不祥也又曰麟之所以爲麟者以德不以形若麟之
出不待聖人則其謂之不祥也亦宜
國之興亡解李華
爲國者同於理身身或不和則藥石之針灸之若夫扶疾而不攻
疾病則斃扶之者屍也齊隋之亡也以貞於終始爲惑苟而無恥
爲明慢於事職爲高賢見義不爲爲長者繩違用法則附強而潰
弱也議於得失則異寡而同衆也尚學希古謂之誕趣便中時謂
之工觀其燥濕而輕重之候其成敗而襃貶之肉食之尊以滋味
糊口忍危亡而僥祿利自是而下則曰上司猶如之我於國何主
設能憤發則逆爲備豫動開束闑氣沮志衰志亦從化倖於生者
炎炎而四合死於正者求援而四合死於正者求援而無繼麒麟
悲鳴鳳鳥垂翅鴟鼓害翼犬呀毒喙則蛇鴆虎狼之徒其可向邪
嗟乎心腹支體一也爲病者萬焉雖有岐緩而不請岐緩視之而
不救噫齊隋不亡得哉反是而理則王道易易也
象刑解沈顔
舜禹之代象刑而人不敢犯言象刑者以赭以墨染其衣冠異其
服色凡爲三等及秦法苛虐方用肉刑鋸鑿箠扑楚毒畢至而人
犯愈多俗益不治其故何也非徒上古淳朴人易爲化亦由聖智
玄遠深得其理故也夫法過峧則犯者多犯者多則刑者衆刑者
衆則民無恥民無恥則雖曰劓之刖之笞之朴之而不爲畏也何
以知其然邪夫九人冠而一人髽則髽者慕而冠者勝九人髽而
一人冠則冠者慕而髽者勝民不知冠之髽之爲勝但見衆而爲
慕矣今免者多而刑者少人尚慕其多矣及刑者多而免者少焉
以少爲勝乎故曰法過峻則犯者多犯者多則刑者衆刑者衆則
民無恥民無恥則雖曰劓之刖之笞之朴之而不爲畏也凡民之
心知恣其所爲而不知戒其所失今辱而笞之不足以爲法也何
者蓋笞絶則罪釋痛止則恥滅恥滅則復爲其非矣故不足以爲
法也虞舜染其衣冠異其服色是罪終身不釋恥畢世不滅豈特
巳以爲恥也人之見之者皆以爲恥也皆以爲戒也愚故曰非徒
上古淳朴人易其化亦由聖智玄邈深得其理故也
人旱解盛均
涒灘歲越垠曠旱塞諸陽遷市不雨祈山川庶神又不雨觴土龍
舞巫覡愈不雨或言邦有術人能捕退龍而譟之昔歲嘗然農剰
其澤及召術人至而旱色如故太守怒亟命擒之術人遁去矣其
遺囊有書一幅目曰人旱旱有三曰天旱國旱人旱曷爲天旱蹇
陽肆凶下土祗慎雖六七歲黎人不饑曷爲國旱君道熾災德涸
仁枯貪風暴氣蒸爲時癘曷爲人旱邦燬其政吏賊其行千里人
心燥不爲隂夫天旱求諸仁仁洽而時豐國旱求諸德德潤而澤
流人旱求諸政政清而俗阜今貨遊於上刑黷于下百姓焦愁結
成恨暑所謂人旱者也邦守不清其政而逮龍貨雨是猶乘攆適
海豢羊望翼於何可冀乎太守得書增怒是歲自正月不雨至于
五月明年殍死者數千人而太守亦以財禍
工器解程晏
匠刀者不必自用割匠弓者不必自用射善爲器而巳善割者不
必善匠刀善射者不必善匠弓善用人之器而巳庖丁豈自鍜而
後操之邪由基豈自斵而後射之邪然則匠刀者不嫉庖丁之解
匠弓者不嫉由基之中業巳之爲器而懼刃之不利弦之不勁也
我器旣利旣勁稱彼之用是器得其所又何嫉哉蕭張爲漢之器
旣利旣勁矣不嫉漢祖之能刃我而解羽弦我而中羽天下是業
巳之爲器也反是者所謂巳匠刀不欲人之善割巳匠弓不欲人
之善射然則器安適乎范增之器也旣利旣勁矣鴻門之言不用
羽非善割善射者終不能用其器也是器豈嫉人也哉痛器之失
其所也是言也不足爲儒者道用警乎貪民嫉上之臣也
歸解書彭陽公碑隂朱閱
古者以死爲歸也然則豈死者皆得歸哉故有兇肆之徒壓溺而
斃貪暴之軰刑戮以亡謂之不得其死不得其死是不得所歸也
父母全而生之子全而歸之不虧其身不辱其親是得所歸矣所
歸者猶有數品焉有跛躄而歸者有困窮而歸者有憂鞠而歸者
有暇豫而歸者有榮顯而歸者有欣喜而歸者佞媚於生前而得
其死者跛躄而歸也愚鄙於生前而得其死者困窮而歸也彊暴
於生前而得其死者憂鞠而歸也三者皆茀其歸路也正直於生
前得其死者暇豫而歸也敏達於生前得其死者榮顯而歸也仁
惠於生前得其死者欣喜而歸也三者皆坦其歸路也嗚呼公昔
有遺德於其生前矣而今之歸也豈有跛躄困窮憂鞠之苦而無
暇豫榮顯忻喜之逸哉公歸之道光矣予感公之知獨來弔作歸
解或曰子不識彭陽公而云知豈誣也哉曰公尹洛禮陳商爲鄆
薦蔡京莅京辟李商隱予偶不識公耳公之知予如春潦之奔壑
夏雲之得龍秋弧之發矢冬鑪之納火勢豈後於三子哉是則公
亦知予者也何必識然後知乃曰之知也在道之相望爾昔殷湯
與周公不相識孔子與周公不相識孟軻與孔子不相識楊雄與
孟軻不相識韓愈與楊雄不相識果不相知哉伊尹與夏桀相識
比干與殷紂相識果相知哉今天下大國之侯小國之伯予常識
之矣目且相視言亦相交豈得爲余知也哉予感歎碑下歸解於
是書之
命解李翺
或曰貴與冨在我而巳以知求則得之不求則不得也何命之爲
或曰不然求之有不得而不求有得之者皆命也人事何爲二子
出或問曰二者之言其孰是也對曰是皆䧟人於不善之言也以
智而求之者盗耕人之田者也皆以爲命者弗耕而望收者也吾
無取焉爾循其方由其道雖禄之千乘之冨舉而立諸卿大夫之
上受而不辭非曰貪也私於已者寡而利於天下者多故不辭也
何命之有焉如取之不循其道雖一飲之細也猶不可受況冨貴
之大耶非廉也利於人者鮮而賊於道者多故弗爲也何智之有
焉然則君子之術其亦可知也
叛解李甘
或曰申恒何讎而叛解曰盗賊冨豪讎乎且惏其財而強索之若
冤其主也申習盜恒習賊差乎解曰害財曰盜以盜害人曰賊天
下有士家之有紵粟也天下有相家之有子弟也申憑葉縣非盜
歟恒驚宰相非賊歟或曰有盜一金費十金而可捕爲之乎有賊
一夫殺十夫而可磔行之乎今三年兵之非十金而捕如費何萬
人死之非十夫而磔如殺何解曰以金爲輕而不捕則窮人家家
謀盜矣冨人家家遇盜矣以一夫爲寡而不磔則壯夫人人爲賊
矣懦夫人人被賊矣是故盡天下之盜者三年爲蚤也勝天下之
賊者萬人爲少也或曰吾聞寡夫重閉盍鍵乎解曰天雨垣敗盜
賊乘之門之閉耶曰以彼習叛之巧也贖而吏之何如解曰盜賊
