重校正唐文粹卷第五十二
吳興姚鉉纂
碑三(揔五首)
嶽瀆祠廟
嵩山啓母廟碑(崔融)少室山少姨廟碑(楊臼)
三城韓公廟碑(李華)柳州羅池廟碑(韓愈)野廟文(陸龜蒙)
嵩山啓母廟碑(并序)崔融
臣聞天地生成其法自然之謂道隂陽鼓舞其功不測之謂神然
則物或類感事因通變乾棟傾而三光北馳坤輿缺而百川東瀉
河淪越雋有郡邑之爲魚水陷歷陽有吏人之化鼈訪遺蹤於女
峽風雨蕭條徵往事於姑泉弦歌響亮盈虛靡定合散焉常不知
誰子旣老氏之多懵忽然爲人寧賈生之足辯仰觀俯察裁識幽
明之故原始反終未窮死生之說得於道而失於道義有必然出
於幾而入於幾理無或廢知變化者其知神之所爲乎臣謹按啓
母廟者蓋夏后啓之母也漢避景帝諱改啓之字曰開厥後相傳
或爲開母而顧野王輿地志盧元明嵩高記並不尋避諱之旨以
爲陽翟婦人事不經見諒無所取粤若玉斗琁璣李母之居鄰北
極金臺石室王母之宅在西山氣爲母則羣物以萌月爲母則容
光必照坤爲母則上下交泰后爲母則邦家有成故華胥履跡而
雄氏孕女登感神而炎運作星流華渚而白帝生月貫幽房而黑
精降明明有夏穆穆塗山子娶於度土之辰女婚於台桑之地搜
竒帝紀識異歸藏束生發蒙而有迷韓子稱賢而不朽漢臣之筆
墨泉海陳其令名秦相之一字千金敘其嘉應士歌南國徒間候
禹之詞石破北方終見生余之兆則郭璞所謂陽城西啓母石李
彤所謂嵩山南啓母祠隨巢之說有徵鴻烈之言無爽者矣昔者
鸞川之上母變空桑豚水之濱男生破竹美人之虹名螮蝀仙婦
之月作蟾蜍精衛銜木而償冤女尸化草而成嬪山崩蜀道臺候
婦而無歸石立武昌亭望夫而不及論乎誕載羣下莫尊於帝王
語乎遷易凡百無聞於感致美矣哉不可得而稱也大唐革去故
鼎取新與運而生繼天而作握乾元而造物海内知春闢混沌而
爲家域中無外天皇膺曆數順謳歌金匱王板服皇王之能事衢
室廟堂承祖宗之茂烈垂衣裳而作元后端拱北辰負黼扆而朝
諸侯嚮明南面周邦赫赫其道洽於成康漢室巍巍其化鍾於文
景東漸西被遠安邇肅海三年而無波雲連月而不散天瑞降地
符昇靈鳳五文歲時來苑囿神龍八卦昏旦游池沼禮云乎哉無
取於周旋揖讓樂之謂也必在於移風易俗司禄益富家國於是
乎有餘司命益年臣人於是乎不夭明王三懼未嘗遺戒愼之心
天子四鄰莫能展弼諧之用家安其業但聽於鄰雞人得其和遂
同於野鹿表䜟記奏河圖四十六事之著明曷云尚也登太山禪
梁甫七十二封之可識何以加乎且夫窮聖神備道德滋萌元氣
開闢太初斯乃天皇氏之所以應乎天也依土地明神靈駕六羽
而上騰度九州而下濟斯乃人皇氏之所以順乎人也造書契教
畋漁合五緯而節四時登九天而類萬物斯乃犠皇氏之所以制
人法也務播殖該變通嘗藥以救兆人聚貨而交天下斯乃農皇
氏之所以興人利也振䕫鼓載龍旗天則玄女授符帝則黃神降
斗斯乃軒轅氏之所以除人害也均度量正都邑揔秋令於金天
分瑞官於鳳紀斯乃帝昊氏之所以爲人極也絜祭祀義鬼神履
時以象天養財以任地斯乃帝頊氏之所以爲人教也秋乘馬春
乘龍順三辰而天道平建五正而人事理斯乃帝辛氏之所以爲
人政也明如日晦如隂人無識其名帝何力於我斯乃帝堯氏之
所以昭君德也聞一善舉八才帝唱動而爛星雲天歌發而蹌鳥
獸斯乃帝舜氏之所以章后功也夫三統者道之大五行者生之
宗三皇法之而列五帝則之而序道以三興德以五立非天下之
至聖孰能兼於此乎而猶雖休勿休損之又損下明詔發德音尊
天而重人省方而巡狩舉星畢曳雲梢召風伯以淸塵命山靈而
護野馳洛邑鶩襄城天迴而地游雲合而霧沓周穆王來遊太室
先徵夏啓之居漢武帝有事嵩丘即訪娰開之石徒觀其丹靑歲
古霜露年侵聖情有睠興言改葺其山則古文之外方其地則新
邑之中土銘壇邐迤斜分玉女之臺碑闕相望近對石人之廟金
草生而五色貝樹長而三花紫雲合沓於溪澗白霧氛氲於巖嶺
考之易林信惟神明所伏求之遁甲固以威靈肅然夫其命有司
乘務隙因高背下察隱嶙之餘基審日觀星揆摧殘之落構周官
置臬郢匠揮斤異態神行全模化造紅葩奪日飛累榭於山間綺
綴衝風架迴廊於木末仙人在棟神女臨䆫周施玳瑁之椽徧覆
琉璃之瓦赤玉爲階甃黃金作門闕山如白岸樹似靑溪羞蕰藻
於前庭藉生芻於後徑蘭香夾水居然洗沭之資竹帚臨風自隔
囂塵之境夢臺雲雨宋玉對而先驚楚壁山川屈原書而幾倦壽
宫幨兮不擾象設安兮逾肅霜羅曳曳雲錦披披鴛鴦褥兮翡翠
幬白羽扇兮靑絲履垂玉鸞之佩若往而若還戴金雀之釵不長
而不短其居處也曖曖昧昧隂閉陽開其被服也煌煌熒熒霞駮
雲蔚鼎俎則麟胎鳳卵烝蕙燃蓂餌膳則木蜜金膏玉漿瓊酒當
是時也合五嶽訊九魁選太隂命玄闕馮夷鳴鼓女媧淸歌左蒼
龍弓吹箎右白虎兮縆瑟金眞拂座玉女焚香肅肅習習天媛來
風雨雰雰霏霏神姬下霜雪孔雀飛而儀鳳舞弄玉邀歡軿車合
而羅綺陳智瓊陪宴麻姑服道變海水而來遊織婦希風填河津
而下謁洛妃綽約江妃緜眇玄女以明同爲珠素女以穨雲作髻
九天眞母八極夫人畢集於兹矣靑霞衣兮翠雲裘靈連蜷兮旣
留車迴風兮馬飛電視倏忽兮無見昔者濟隂山下降堯母之精
靈湘川水曲留舜妃之響像壝壇或在徒聞分福之名棟宇不修
誰辨安歌之處豈知夫三仙福地百姓尊祠挾王者之都畿當聖
人之順動犠牲玉帛可以洽氣和神幼婦外孫可以披文相質虔
奉綸旨式陳壯觀雖周人作詩自得后妃之美而魏臣獻賦終慙
神女之工敢作銘曰
九州地險五嶽天中蛟龍洞穴日月仙宫蓄洩雲霧震蕩雷風笙
歌近接鍾鼓遥通(其一)昔在嬀帝洪泉未塞昏墊下人汎濫中國於
鑠大禹顯允天德龍畫旁分螺書徧刻(其二)佩文北海省土南方還
從碣石更下台桑予娶有禮我都攸昌八年不顧四載惟荒(其三)宛
委旣登轘轅佇鑿家室誤往熊羆方作天道幽祕生涯紏錯其化
則遷其靈是託(其四)宓妃之館仙女之臺物類通感精魂去來巫山
廟立漢水祠開壝壇歲古棟宇年摧(其五)皇矣大唐麗哉神聖膺圖
受籙體元居正赫赫高祖天有成命明明太宗於兹爲盛(其六)重光
累洽下武嗣文負扆而化垂衣以君三靈盻蠁六氣氤氲魚鼈咸
若雞犬相聞(其七)重譯請命殊鄰稟朔化及中孚風移大朴天秩百
禮人和萬樂汾水可遊峴山何邈(其八)隨巢舊說夏啓遺居盛德不
泯嘉聲在諸周王轉蹕漢帝迴輿聿懷降鑒其祀如初(其九)虞衡掌
木班垂葺宇虹亘梅梁龍盤桂柱草積庭院水周堂廡石室置儔
軒宫爲輔性珠簾洞卷玉座含淸金翠玓瓅羅縠輕明儀形若動
侍衛疑生依俙有物惝怳無聲(其十一)帝子湘川天孫漢曲翩緜縹
緲躊躇躑躅神女弄珠靈妃啓玉倏來忽往星繁電燭(其十二)壯矣
麗矣神之聽之聦明是屬景福無欺夫人立館幼婦鐫辭巍巍皇
室萬萬餘基(其十三)
少室山少姨廟碑銘(并序)楊烱
臣聞崑閬西北之天門也則五帝處其陽陸三皇居其正地太山
東南之日觀也則秦皇刻其石銘漢帝探其玉策故知建都邑正
方位畫崇墉刳濬洫必憑天地之險然後四海爲家擁神休尊明
號恊時月同量衡必致山川之祠然後羣神受職少室山者山嶽
之神秀也憑河圖而括地用遁甲而開山發揮宇宙之精噴薄隂
陽之氣壁立而千仞削成而四方北臨恒碣猶如聚米南望荆衡
纔同覆簣共工觸皇天之八柱未足擬議龍伯釣溟海之三山無
階響像考於含神紐白玉猶存驗於山海經黃花不落其名有序
則太室西偏其位可知則嵩高佐命若乃乾坤之所合雷雨之所
交仰躔七星之野俯鎮三河之曲朝市臨於域中樞機正於天下
六合交會於是乎有天帝之下都九州名山於是乎有靈仙之窟
宅臣謹按少姨廟者則漢書地理志崇高少室之廟也其神爲婦
人像者則故老相傳云啓母塗山之妹也昔者生於石紐水土所
以致其功娶于塗山室家所以成其德后宗之位象南宫之一星
外戚之班比西京之列傳惟幾不測其道無方騁神變而揮霍降
精靈而肹蠁亦猶蔣侯三妹青溪之軌跡可尋虞帝二妃湘水之
波瀾未歇何止祠稱丁婦廟號滕姑少女宅於西宫夫人館於南
嶽山臨白岸空聞石室之靈浦對青崖獨有金臺之異若斯而巳
矣時更魏晉數歷周隋四望於是莫修八神以之無主炎涼代序
寧觀爼豆之容霜露霑衣非復弦歌之地國家乘天造之草昧屬
人謀之與能奄有大寶遂登神器天地水火之無象則女媧氏補
之於是乎鍊其五石東西南北之失位則神農氏立之於是乎甄
其四海天皇貴與天乎合德富與地乎侔貲窮變化之理盡神明
之數伏犧畫卦唯觀鳥獸之文皇帝垂衣蓋取乾坤之象利兼於
成器功周於備物瑶臺美化闡邦國之風猷銀牓嘉聲茂君親之
典禮稱才子者八族則叔獻季貍有亂臣者十人則太顚閎夭若
夫圓丘方澤所以饗天神地祇複廟重櫩所以序文昭武穆命秩
宗之位分太宰之宫考虞夏之質文定殷周之損益其大禮有如
此者高陽有飛龍之樂始會八風帝舜有儀鳳之音初調九奏后
䕫典其教制氏辨其聲鍾磬竽瑟致其和尊卑長幼成其序其廣
樂有如此者太微營室明堂布政之宫白獸蒼龍象魏懸書之法
下應猶草王言如絲北辰而拱衆星南面而朝天下其爲政有如
此者紏萬人者施以八刑詰四方者戒之三典畫衣不犯載酒無
冤免禽獸於網羅納寰瀛於軌物其恤刑有如此者周人之養國
老始闢西膠漢氏之召諸生初開太學辟廱所以行其禮泮宫所
以班其政童子三尺羞稱霸后之臣冠者六人唯述明王之道其
文德有如此者涼風至司馬於是乎陳兵太白高將軍於是乎宜
戰乘斗杓而誓旅出星門而杖鉞莊周稱天子之劒舉之按之吕
望言聖人之兵如風如雨其武功有如此者稽其殷令有文犀利
劒之效珍考其周書有赭白乘黃之騁力東漸西被南馳北走盧
敖之窮觀六合不出於城隍陶侃之飛入八門未遊於宫室其疆
理有如此者察璿璣而孚大運天迴地游吹玉律而部人時陽動
隂靜煙雲蕭索而合彩日月淑清而啓旦豈直鳳巢阿閣入軒后
之圖書魚躍中舟稱武王之事業其休徵有如此者然則囊括混
沌發揮生靈大庭不足使驂乘驪連不足使扶轂可以會玉帛可
以荅靈祇行聖人之大孝旣郊祀而宗祀昭帝王之盛節亦因天
而事天猶復下聽輿人旁求故實以爲唐堯五載無聞太室之儀
殷帝八遷未卜王城之地是用陳圭置臬建周后之兩都詔蹕鳴
鑾巡漢皇之中嶽熒惑先列招搖在上隱天而動地欱野而歕山
旌旗則日月運行鐘鼓則雷風相薄道伊闕捷轘轅怡然長望邈
乎周覽壯靈山之雲雨仍求載祀之經對閑寢之丘墟思秩無文
之禮於是降天渙命司存因其舊跡葺其新廟詳費務議工徒下
隴蜀之名材致荆藍之寶玉易者言乎悅使民忘其勞詩者歌乎
于來成之不日東西轇轕南北崢嶸繡栭兮雲楣光照耀兮奪目
桂棟兮蘭橑氣氛氲兮襲人皎日登於約䟽奔星下於閨闥珠簾
玳匣上高閣而三休金柱銀楹出長廊而中宿窮山海之瓌寶盡
人神之壯麗豈止河庭貝闕俯瞰馮夷之都洛水瑶壇旁臨虙妃
之館爾其巖嶂重複岡巒左右靑霞起而照天白霧生而帀地餘
基隱嶙仍知萬歲之亭古木摧殘尚辨三花之樹明公舊祀棟宇
岧嶤仙女層臺風煙爛漫軒轅之訪大隗先求牧馬之童太一之
徵少君直下乘龍之使夫峻極也天帝因而會昌夫降神也景福
由其興作於是乎昭之以明德聽之以和聲可以羞澗溪沼沚之
毛可以奠潢汙行潦之水聦明正直惟鬼神而有知玉帛犠性實
陳信而無媿日之吉靈之來蜺爲旌兮翠爲蓋雷爲車兮電爲策
鼓之以南箕風嫋嫋而先路潤之以西畢雨冥冥而灑道其始至
也若海靜山空曈曈曨曨照白日於扶桑之東其少進也若移星
轉漢粲粲爛爛吐明月於瀛洲之半佩珠璣而玓瓅襲羅縠而飄
颻建晨嬰之寶冠踐遠遊之文履命儔兮嘯侣徙倚兮徘徊羣仙
畢集衆靈咸至有西華之紫妃有中黃之素女華山之上明星遠
燭陽臺之下暮雨潛通或瓊室以飛霞或銀臺而薦樂天孫忽降
暫停支石之機神女相歡即起投壷之電左侍右衛則甲申之瓊
石乙巳之蘭蕭妍倡妙妓則憑悅之清歌幽靈之鼓瑟樂章旣闋
禮容斯備迴風兮雲旗入不言兮出不辭荷衣兮蕙帶倏而來兮
忽而逝惟神享德降百福而無疆惟嶽配天視三公而有典昔者
夏后氏之乘四方仍開宛委之圖周穆王之御八龍猶紀舂山之
石況乎上照下漏天平地成人主宅中旁羅於宇縣山靈顯位密
邇於神州豈使命德不傳頌聲無紀由是三天降策有南霍之叔
儲八丈鐫銘有西王之服道魏國鍾繇之字唯勒歲年晉家張載
之文遂承明詔其詞曰
上帝有命皇天無親樹之元后以牧蒸人光宅六合懷柔百神德
成郊祀禮備宗禋(其一)軒稱配永崐㠊帝出堯號則天汾陽詔蹕觀
人設教恊時同律有感必通無文咸秩(其二)皇家啓聖受命于天上
鍊五石旁䟽九川開階運斗宅海乘乾王母益地周公卜年(其三)天
子建德重規疊矩聖敬日躋宗文祖武範圍三極和平萬㝢率由
舊章粤若乩古(其四)琁宫夜敞銀牓朝開德象隂月聲符震雷山河
翼戴星緯鹽梅能事畢矣乾元大哉(其五)化定制禮功成作樂日月
旂常夏殷正朔德澤天外文明地角氣白星黃風搖露濁(其六)兩京
畿甸五載巡遊驅馳太一部列蚩尤將見大隗爰尋許由迴鸞躑
躅寓目周流(其七)鬱鬱靈鎮巖巖積石直上五千去天三百帝休非
遠眞經可覿石室徘徊瓊膏滴瀝(其八)山惟地德神即隂靈瑶姬逐
雨玉女隨星隂陽不測黍稷非馨倏忽年代荒蕪廟庭(其九)旁求祀
典載垂天渙始詔林衡俄成壯觀紫梲星錯丹梁霞煥似對青溪
如遊白岸(其十)文貍赤豹電策雷車隱隱中道訇訇太虚遂停龍駕
永託神居天迴地上霧歇雲除(其十一)衆靈睒易羣仙容與衡嶽夫
人漢濱游女洛川解佩天河弄杼顧慕招攜&KR0813;紛儔侣同氣同聲
爰笑爰語(其十二)于以採蘋南澗之濱于以採藻于彼行潦日吉兮
辰良浴蘭湯兮沐芳揚枹兮拊鼓奠桂酒兮椒漿神其萃止降福
穰穰(其十三)
韓公廟碑銘(并序)李華
唐之元老有大庇於生人曰韓公公盡力大朝位尊將相三城立
廟軍帥乞靈則祠之天寶季歲華奉使朔方展敬祠下式瞻風采
像與神合沈沈如生嗚呼生以功爲臣殁以靈爲神神乎宜奉公
揔戎疆外懸衡審政拒隴循河緜亘萬里堅城雄防扜蔽三輔介
胄之士垂十萬人瞻我麾節以爲進退先是突厥犯塞乘勝入朔
方游騎至安定守軍不到經略失守虜乃驅監牧之騋牝退存廬
帳進圍聚邑鳴弓躍馬規復漠南邊人搖心元聖軫念節將更至
咸以爲請搢紳獻議則以和親爲便中宗未之許也初以公耋老
且重煩之及卜師於太宫之庭惟公之吉至尊親臨前殿授以兵
符公承命徂征北蕃逆駭記所謂君子有其時有其命公得其二
而伸其一者也公忠貫神明慮幾造化鎮以長策潰其姦謀一麾
偏師屠名王復喪馬奪壍拂雲維而城之並河之阿列築三鎮將
精士銳談笑就役匈奴莫敢南視雷哭而遁老幼望公以相震怖
不然則乘冰轉鬪無日無之旣而據河山翫其動靜納行旅歸之
袵席憑墉而望匹馬單兵不匿形影虜由是械手足而刳腹心朝
廷無草竊之虞天下滅征役之半矣詩云文武吉甫萬邦爲憲又
曰方叔元老克壯其猷公之謂也帳下之厮尚有存者曰公號令
素嚴人無違禁自將吏騎卒咸有旗表節不常出出則賞罰隨之
賞無非功罰無非罪上流而下競心行而事從謀全功成由此術
也三城旣就刊木標櫓記之種落刻其降年後皆如之豈挺生上
將之龜策也竒鑒先物之然也夫鳥獸草木出其倫輩猶或利害
憑焉況殊績功勲終始天地翼輔先聖寵綏元元有茅社之尊符
節之重後奉者果一勝遂一謀庸非明神幽贊之效雅有吉甫薄
伐至于太原王命南仲城彼朔方傳稱齊桓伐戎攘狄以其病燕
滅衛魏絳和戎狄合諸侯從古及今以爲大功其餘秦恬漢靑之
倫纔丘垤耳尚或筮頌颺之簡策貴之況忠武卓異屨履今昔而
詠歌無之非古也竊感趙孟懷隨武之德寤寐永歎奉銘神宫其
文曰
赫爾韓公司武有經受命北伐渠魁就刑敢或不順鼓行風霆崇
岱壓卵滄波灌螢沈泉雷動機發冥冥功奮三城人謠億齡謀出
先後構危於寧張天之威恢廟之靈北狄頓顙山戎來庭萬里寢
柝緣河罷扄趨拜故祠德謝惟馨翔野何有羣山靑靑感激遺風
徘徊涕零吾誰與歸式薦斯銘
柳州羅池廟碑銘(并序)韓愈
羅池廟者故刺史柳侯廟也柳爲州不鄙夷其民動以禮法三年
民各自矜奮曰兹土雖遠京師吾等亦天氓今天幸惠仁侯若不
化服我則非人於是老少相教語莫違侯命凡有所爲於其鄕閭
及於其家皆曰吾侯聞之得無不可於意否莫不忖度而後從事
凡期令之民勸趨之無有後先必以其時於是民業有經公無負
租流逋四歸樂生興讓宅有新屋涉有新船池園絜修猪牛羊鴨
肥大蕃息子嚴父詔婦順夫教嫁娶葬送各有條法出相弟長入
相慈孝先時貧民以男女相質久不得贖盡没爲隸我侯之至按
國之故以傭除本悉奪歸之大修孔子廟城郭道巷皆治使端正
樹以名木而民旣皆悅喜嘗與郡將魏忠謝寧歐陽翼飲酒驛亭
謂曰吾棄於時而寄於此與君等好也明年吾將死死而爲神後
三年爲廟祀我及期而死三年孟秋辛卯侯降于州之後堂歐陽
翼等見而拜之其夕夢翼而告之曰館我於羅池其日景辰廟成
大祭過客李儀醉酒慢侮堂上得疾扶出廟門即死明年春魏忠
歐陽翼使謝寧來京師請書其事于石余謂柳侯生能澤其民死
能驚動禍福之以食其土可謂靈也巳作迎享送神詩遺柳氏俾
歌以祀焉而并刻之柳侯河東人諱宗元字子厚賢而有文章嘗
位於朝光顯矣巳而擯不用其詞曰
荔子丹兮蕉黃雜肴𬞞兮進侯堂侯之船兮兩旗度中流兮風泊
之待侯不來兮不知我悲侯乘駒兮入廟慰我民兮不嚬以笑鵝
之山兮柳之水桂樹團團兮白石齒齒侯朝出游兮暮來歸春與
猿吟兮秋與鶴飛北方之人兮爲侯是非千秋萬歲兮侯無我違
福我兮壽我驅厲鬼兮山之左下無苦濕兮高無乾秔稌充羡兮
蛇蛟結蟠我民報事兮無怠其始自今兮欽于世世
野廟碑陸龜蒙
碑者悲也古者懸而窆用木後人書之以表其功德因留之不忍
去碑之名由是而得自秦漢以降生而有功德政事者亦碑之而
又易之以石失其稱矣余之碑野廟也非有政事功德可紀直悲
夫甿竭其力以奉無名之土木而巳矣甌粤間好事鬼山椒水濱
多淫祀其廟貌有雄而毅黝而碩者則曰將軍有温而愿哲而少
者則曰某郎有媪(烏老切)而尊嚴者則曰姥有容而豔者則曰姑其
居處則敞之以庭堂峻之以陛級左右老木攅植森拱蘿蔦翳于
上鴟鴞室其閒車馬徒隸叢雜怪狀農作之甿怖之大者推牛次
者擊豕小不下犬雞魚菽之薦牲酒之奠缺於家可也缺於神不
可也一朝懈怠禍亦隨作耋孺畜牧慓慓然疾病死喪甿不曰適
丁其時邪而自惑其生悉歸之於神雖然若以古言之則戾以今
言之則庶乎神之不足過也何者豈不以生能禦大災捍大患其
死也則血食於生人無名之土木不當禦與災捍患者爲比是戾
於古也明矣今之雄毅而碩者有之温愿而少者有之升階級坐
堂筵耳弦匏口梁肉載車馬擁徒隸者皆是也解民之懸淸民之
暍未嘗貯于胸中民之當奉者一日懈怠則發悍吏肆淫刑敺之
以就事校神之禍福孰爲輕重哉平居無事指爲賢良一旦有大
夫之憂當報國之日則回撓脆怯顛躓竄踣乞爲囚虜之不暇此
乃纓弁言語之土木爾又何責其眞土木邪故曰以今言之則庶
乎神之不足過也旣而爲詩以誌其末
土木其形竊吾民之酒牲固無以名土木其智竊吾君之禄位如
何可議禄位頎頎酒牲甚微神之饗也孰云其非視吾之碑知斯
文之孔悲
重校正唐文粹卷第五十二
