重校正唐文粹卷第八
吳興姚鉉纂
古賦辛(揔七首)
古器三
霜鍾賦(喬潭)欹器賦(李德𥙿)
砥石賦(劉禹錫)
物景二
晩晴賦(杜牧)秋聲賦(劉禹錫)
決疑二
問大鈞賦(劉禹錫)何卜賦
霜鍾賦(并序)喬潭
南陽豐山有九鍾焉霜降則鳴潭叨遇逹奚公擢甲科然則南陽
即公隱居之舊地爲此賦以廣知音焉
豐山之峯巉嵒積翠之石森爽冒寒之松上無飛鳥下無人蹤何
杳杳以靜謐有天然之古鍾兩欒神資九乳靈化寧失制於侈揜
豈遺音於窕摦每虚氣以自得常宿懸以警下動於耳而藏於心
必高秋之涼夜於是泬寥兮日暮而天晶蕭瑟兮霜落而風清爽
氣無眹潛來滿盈跳然復出鏗爾有聲信不擊而不考能大鳴而
小鳴始則含糊擁鬱旋復充詘若往若還徘徊其間爾其舒肆奔
放長欒遠暢乍浮空以紆餘更觸物而瀏亮入林肅肅在水湯湯
泛濫小瀨聮緜疎篁夜鶴怨兮彌苦寒猨悲兮更長餘韻舂容随
風悠揚繞於洞庭浮於瀟湘梧楸紛以離披蒹葭䬃其蒼蒼及夫
夜以艾兮彌靜山無人兮月冷初蕭蕭以自淒復琅琅而虚警其
動愈出其來甚徐合於元化遊於太虚轉遠而盡誰知所如聊獨
坐於傾聽惘若失乎躊躇聽不及想以存其餘方其寒氣曉集鏘
然應急發越林巒周流井邑前聲未盡後韻相及羇臣之空館屢
來思婦之高樓遠入無不倀然驚夢歔欷掩泣夫鍾之應霜也應
以無心士之知巳也貴知其音不鼓而鳴者其聲遠不言而信者
其分深故自然之聲無假於煩手持達之分不資於滕口吾欲徵
華鍾喻良友懷音淵默藏器虚受可以適南陽待清霜之一扣系
曰風籟起乎喧長薄霜鍾鳴兮動哀壑合大塊兮聲無作雖有聞
兮常寂寞
欹器賦(并序)李德𥙿
癸丑歲余時在中樞丞相路公見遺欹器贈以古人之物永懷君
子之心嘗欲報以辭賦屬力小任重朝夕盡瘁固未睱於體物今
者公巳殁世余有放逐忽覩兹器悽然懷舊因追爲此賦置公之
靈筵
昔周道旣平旣安且寧赫赫公旦配德阿衡謂難守者成難持者
盈始作兹器告于神明至仲尼憲文武之道思周公之德入太廟
而觀器見遺法而歎息且曰月滿而虧日盈則&KR0628;彼天道之常然
欲久盛而焉得乃沃水於器俯察要終挹彼注兹授之若冲虚則
臲&KR3575;似君子之困蒙中則端平如君子之中庸滿則傾跌霆流電
發器如隄隤水若河決非神鼎之自盈異衢樽之不竭蓋欲表人
道之隆替明百事之有節然兹器也不以中而自藏不以跌而自
傷其過也如彼薄蝕其更也浸彼輝光得其道者居則念於豐蔀
動乃思於謙受顔旣復而不遠惠屢黜而何咎知任重之力及悟
物盈之難久雖神道之無形常慘然於前後昔與君子同秉國鈞
公得之爲賢相余失之爲放臣覩遺物而猶在懷舊好而悲辛思
欲克巳以復禮永報德於仁人
砥石賦(并序)劉禹錫
南方氣泄而雨淫地慝而傷物媪神噫濕渝色壞味雖金之堅亦
失恒性始余有佩刀甚良至是澁不可拔剖其室乃出遡陽眇眩
傅刃蒙脊鱗然如痏痂如黑子如青蠅之惡銳氣中錮猶人被病
然客有聞焉裒密石以遺予沃之草腴雜以鳥膏切劘下上直質
焯見躊躇四顧逌爾謝客微子之貽幾喪吾寶客曰吾聞諸梅福
曰爵禄者天下之砥石也高皇帝所以礪世磨鈍有見耶余退感
其言作砥石賦
我有利金兮以利爲佩遭土卑而慝作雄鋩爲之潛晦如景昏而
蝕旣兮與肌&KR0238;而爲癘顧秋蓬之不可刜兮尚可遊乎髖髀之外
利物蒙蔽材人惆悵俾百汰之至精蟠一檢而多恙豈害氣之獨
然兮將久不試而然彼屠者之刀兮獵者之鋋不灌不淬兮糅錯
銜鉛日鼔月揮兮刲腴擊鮮皖㸌爟以耀芒蓊淫夷而騰羶豈不
以涉暑而蒙沴兮鼎用之而成妍有客自東遺余越砥圭形石質
蒼色膩理剗其鱗皴滑以滫瀡如衣澣垢如鼎出否霧盡披天萍
開見水拭寒熖以破眥擊清音而振耳故態復還寶心再起旣賦
形而終用一蒙垢焉何耻感利鈍之有時兮寄雄心於瞪視嗟乎
石以砥焉化鈍爲利法以砥焉化愚爲智武王得之商俗以厚高
帝得之傑材奔走得旣有自失豈無因漢氏巳還三光景分隨道
闊狹用之得人五百餘年唐風始振懸乎天砥以礱兆民橎生在
天成器在君天爲物君君爲人天安有執礪世之具而患乎無賢
歟
晚晴賦(并序)杜牧
秋日晚晴樊川子目于郊園見大者小者有狀類者故書賦云
雨晴秋容新沐兮忻遶園而細履面平池之清空兮紫閣青橫遠
來照水如高堂之上見羅幕兮垂乎鏡裏木勢黨伍兮行者如迎
偃者如醉高者如逹低者如跋松數十株切切交峙如冠劒大臣
國有急難庭立而議竹林外裹兮十萬丈夫甲刃摐摐密陣而環
待豈負軍令之不敢囂兮何意氣之嚴毅復引舟于深灣忽八九
之紅芰姹然如婦歛然如女墮蘂黦顔似見放棄白鷺潛來兮邈
風標之公子窺此美人兮如慕悅其容媚雜花差於岸側兮絳綠
黃紫格頑色賤兮或妾或婢閒草甚多叢者束兮靡者杳兮仰風
獵日如立如笑兮千千萬萬之容兮不可得而狀也若予者則謂
何如倒冠落珮兮與世闊疎敖敖休休兮真徇其愚而隱居者乎
秋聲賦(并序)劉禹錫
相國中山公賦秋聲以屬天官太常伯唱和俱絶皆得時道行之
餘興猶動光隂之歎況伊鬱老病者乎吟之斐然以寄孤憤
碧天如水兮窅窅悠悠百蟲迎暮兮萬葉吟秋欲辭林而蕭䬃潛
命侣以啁啾送將歸兮臨水非吾土兮登樓晚枝多露蟬之思夕
草起寒螿之愁至若松竹含韻梧楸早脫驚綺䟽之晩吹墜碧砌
之涼月念塞外之征行顧閨中之騷屑夜蛩鳴兮機杼促朔鴈呌
兮音書絶遠杵續兮何泠泠虚室靜兮空切切如吟如嘯非竹非
絲合自然之宫徵動終歲之別離廢井苔合荒園露滋草蒼蒼兮
人寂寂樹槭槭兮蟲伊伊則有安石風流巨源多可平六符而佐
主施九品而自我猶復感隂蟲之鳴軒歎涼葉之初墮異宋玉之
悲傷覺潘郎之么麽嗟乎驥伏櫪而巳老鷹在鞲而有情聆朔風
而心動盻天籟而神驚力將痑兮足受紲猶奮迅于秋聲
問大鈞賦(并序)
始余失臺郎爲刺史又貶州司馬俟罪朗州三見閏月人咸曰數
異人間之景光中有威神巾金甲而煒煌命之使前兮其音琅琅
曰吾大化之一工也居上臨下無其不平汝今有辭吾一以聽播
形肖貌生類積億橐籥圈匡鎔鍊消息我之司智初不爾嗇不守
以愚覆爲汝賊旣賦汝形輔之聦明盍求世師資適攸宜胡然抗
心遐想前烈倚梯青冥舉足斯跌韜爾智斧無爲自伐鑿竅太繁
天和乃洩利逕前誘多逢覆徹名賜内煎外火非熱今哀汝窮將
厚汝愚剔去剛徤納之柔濡塞前竅之傷痍兮招太和而興居貰
以待人兮急以自拘道存邃奥無示四隅軌物之勢不作兮見傷
之機自無汝不善用吾焉嗇乎且夫貞而騰氣者膴膴徤而垂精
者昊昊我居其中猶輪是蹈以不息爲體以日新爲道倮鱗蜚走
灌莽苞皂乃牙乃甲乃殈乃剖陽榮隂悴生濡死藁各乘氣化不
以意造賦大運兮無有淑惡彼多方兮自生醜好爾奚不德余以
驟壯姑尤我以速老耶觀汝百爲又或不然赤子哇哇急其能言
亦旣名物幾時蹁蹮春耕其丘投種之日釋耒而歎何時實粟望
所未至謂余舒舒欲其久留謂我瞥如我一子二誰之曲歟彼蒹
葭之蒼蒼兮霜霰苦而中堅松竹之皸皴索籜兮不若榯筍之可
憐納材葦而構明堂固容消而力完楊且之晢兮不可以常然當
錫爾以老成蒼眉皓髯山立時行去敵氣與矝色兮噤危言以端
誠俾人望之侮黷不生爾之所得孰與壯多不善處老問余而何
授受而迴&KR1355;&KR1355;形開嚮之威神孰爲來哉乃遽衣促盥端慮滌想
委珮仾簪特簿叩顙而言曰楚臣天問不詶今臣遇幸一獻三售
始厚以愚終期以壽忘上問之罪濯巳然之咎心增故術腸飽新
授馳神清玄拜手稽首
何卜賦
余旣幻惑力命之說兮身久放而愈疑心回穴其莫曉兮將取質
夫東龜楚人俗巫而好術兮叟有鬻卜而來思乃招而訊之曰嘻
人莫不塞有時而通伊我兮久而愈窮人莫不病有時而間伊我
兮久而滋蔓吾聞人肖五行動止有則四時轉續變於所極一歲
之旱人斯具舟三月之熱人斯具裘極必反焉其猶合符子首圓
而足方予腹隂而背陽胡形象之有肖而變化之殊常經曰剥極
則賁居賁而未嘗剥者其誰否極受泰居否而未嘗泰者又其誰
鸖胡不截鳬胡不禆䕫何罰而踸踔蚿何功而扶持紛紜恣睢交
作舛馳似與似奪似信似欺孰主張之問于子龜卜者曰招我以
粗問我以微有天下之是非有仁人之是非在此爲美兮在彼爲
蚩或昔而成或今而虧君問曷由主張其時時乎時乎去不可邀
來不可逃淹兮孰捨操堇之毒豕苓雞首之賤毛各於其時而伯
(音霸)其曹屠龍之伎非曰不偉時無所用莫若履狶作踊之工非曰
可珍時有所用貴于斵輪絡首縻足兮驥不能跬前無所阻兮跛
鼈千里同涉于川其時在風㳂者之吉沂者之凶同蓻于野其時
在澤伊穜之利乃穋之厄故曰是耶非耶主者時耶諒淑惡之同
出兮顧所丁之若何夫如是得非我美失非我耻其去曷思其來
曷期姑蹈常而俟之夫何卜爲言訖執龜而起予退而作何卜賦
於是蹈道之心一而俟時之志堅内視羣疑猶冰釋然
重校正唐文粹卷第八
