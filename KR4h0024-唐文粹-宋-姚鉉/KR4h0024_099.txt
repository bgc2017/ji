重校正唐文粹卷第九十九
吳興姚鉉纂
傳錄記事(揔一十五首)
題傳後二
題叔孫通傳後(皮日休)題東漢傳後(司空圖)
假物讀傳附四
毛穎傳(韓愈)讀韓愈所作毛穎傳(柳宗元)
下邳侯革華傳(韓愈)容成侯傳(司空圖)
忠烈三
李紳傳(沈亞之)楊烈婦傳(李翺)
竇烈女傳(司空圖)
隱逸二
江湖散人傳(陸龜蒙)負苓者傳(王績)
竒才一
李賀小傳(李商隱)
雜伎二
梓人傳(柳宗元)郭槖駝傳
妖惑一
李赤傳(柳宗元)
題叔孫通傳後皮日休
古之所謂禮不相襲樂不相㳂者何哉非乎彼聖人此聖人也此
不相襲者角其功利之深淺爾不相㳂者明文武之優劣爾故三
王迭作五帝更制夏殷文武遞述其禮昭昭然若兩曜爭朗百川
注瀆者矣然由周公刊之仲尼正之以周公之才之美謂後世無
其人乎乃有仲尼仲尼之後迄今望其道如顔閔文如游夏者鮮
矣況聖人哉是後之制禮作樂宜取周書孔策爲標凖也漢氏受
命禮壞文毁時無聖人苟措其儀立其禮不㳂襲於聖制者妄也
夫國之大祭不過乎郊祀宗廟也漢之旣命其郊止於五畤之祀
者禮不曰兆五帝之郊者乎止於昭靈之園者禮不曰天子七廟
者乎而叔孫生不爲之正郊祀立宗廟去秦時之非制議昭靈之
非禮汲汲於朝會之儀俾漢天子爲高祖其身不得郊見饗不及
七廟臆生其制吻刊厥式非不標準於聖人乎將以漢新去水火
方弭兵械難爲改作乎將不明壇墠之位禘祫之儀者乎若然者
湯伐桀周伐紂其制可知也嗚呼不明於古制樂通於時變君子
不由也其叔孫生之謂也
題東漢傳後司空圖
儒衣而漢弁也人望而畏之是威其德也必有操戈待之者矣君
子救時也亦必相時度力以致其用不可則靜而鎮之以道訓服
苟厲鋒氣果於擊搏道不能化力不能制是將濟時重困故元禮
之徒終致鉤黨之禍至於張儉又不能引决區區之身雖殘壞天
下何禆於吾道哉陳太丘之容衆郭有道之誘人其意未嘗沮物
而彼亦不厚其毒利害可見矣且猛摯不革其暴麟不足以爲仁
也惡鳥不息其鳴鳳不足以爲瑞也況彼二三子甘逞於權豪呶
呶以至大亂惟據正而能屈巳者庶可與權
毛穎傳韓愈
毛穎者中山人也其先明眎佐禹治東方土飬萬物有功因封於
夘地死爲十二神嘗曰吾子孫神明之後不可與物同當吐而生
巳而果然明眎八世孫䨲世傳當殷時居中山得神仙之術能匿
光使物竊姮娥騎蟾蜍入月其後代遂隱不仕云居東都者曰㕙
狡而善走與韓盧爭能盧不及盧怒與鵲宋謀而殺之醢其肉秦
始皇時蒙將軍恬南伐楚次中山將大獵以懼楚召左庶長與軍
尉以連山筮之得天與人文之兆筮者賀曰今日之獲不角不牙
衣褐之徒缺口而長鬚八竅而趺居獨取其髦簡牘是資天下其
同書秦其遂兼諸侯乎遂獵圍毛氏之族拔其毫載穎而歸獻俘
于章臺宫聚其族而加束縛焉秦皇帝使恬賜之湯沭而封諸管
城號管城子日見親寵任事穎爲人強記而便敏自結繩之代以
及秦事無不纂錄隂陽卜筮占相醫方族氏山經地志字書圖畫
九流百家天人之書及浮圖老子外國之說皆所詳悉又通於當
代之務官府簿書市井貨錢注記惟上所使自秦皇帝及太子扶
蘇胡亥丞相斯中車府令高下及國人無不愛重又善隨人意正
直邪曲巧拙一隨其人雖後見廢棄終默不洩惟不喜武士然見
請亦時往累拜中書令與上益狎上嘗呼爲中書君上親決事以
衡石自程雖宫人不得立左右獨穎與執燭者嘗侍上休方罷穎
與綘人陳玄弘農陶泓及會稽禇先生友善相推致其出處必偕
上召穎三人者不待詔輒俱往上未嘗怪焉後因進見上將有任
使拂拭之因免冠謝上見其髮秃又所摹畫不能稱上意上嘻笑
曰中書君老而秃不任吾用吾常謂君中書君今不中書耶對曰
臣所謂盡心者焉因不復召歸封邑終于管城其子孫甚多散處
中國夷狄皆冒管氏惟居中山者能繼父祖業
太史公曰毛氏有兩族其一姬姓文王之子對於毛所謂魯衛毛
聃者也戰國時有毛公毛遂獨中山之族不知其本所出子孫最
蕃昌春秋之成見絶於孔子而非其罪及蒙將軍拔中山之毫始
皇封之管城世遂有名而姬姓之毛無聞穎始以俘見幸任使秦
之滅諸侯穎亦有功賞不詶勞以老見疎秦眞少恩哉
讀韓愈所作毛穎傳柳宗元
自吾居夷不與中州人通書有來南者時言韓愈爲毛穎傳不能
舉其辭而獨大笑以爲怪而吾久不克見楊子誨之來始持其書
索而讀之若捕龍蛇搏虎豹急與之角而力不敢暇信韓子之怪
於文也世之模擬竄竊取青嫓白肥皮厚肉柔筋脆骨而以爲辭
者之讀之也其大笑固宜且世人笑之也不以其俳乎且俳又非
聖人之所棄者詩曰善戲謔兮不爲虐兮太史公書有滑稽列傳
皆取乎有益於世者也故學者終日討論荅問呻吟習復應對進
退掬溜掩灑則罷憊而廢亂故有息焉游焉之說不學操縵不能
安絃有所拘者有所縱也大羹玄酒體節之薦味之至者而又設
以竒異小蟲水草樝棃橘柚苦鹹酸辛雖蜇吻裂鼻縮舌澀齒而
咸有篤好之者文王之菖蒲𦵔屈到之芰曾晳之羊棗然後盡天
下之竒味以足於口獨文異乎韓子之爲也亦將施焉而不爲虐
歟息焉游焉而有所縱歟盡六藝之竒味以足於口歟而不若是
則韓之詞若壅大川焉其必決而放諸陸不可以不陳也且凡古
今是非六藝百家大細穿穴用而不遺者毛穎之功也韓子窮古
書好斯文嘉穎之能盡其意故奮而爲之傳以發其鬱積而學者
得之勵其有益於世歟是其言也固與異世者語而貪常嗜瑣者
猶呫呫然動其喙彼亦勞甚矣乎
下邳侯革華傳韓愈
下邳侯革華者其先隴西人也三十六代祖守犍爲黃帝時以力
召拜大司農以其闢土有功又知稼穡之艱難遷輕車都尉子孫
相繼至周武王時徙居桃林冠冕遂絶其後人思其濟世之才因
復其位而加任使焉華父犨生五年襲先祖爵禄仕至上輕車都
尉華母世居長樂有乳哺之恩越王勾踐時嘗侍宴姑蘇臺詩所
謂有覺德行者也犨因引重至太行山力不任事遂死於轅下上
嗟悼命大宰申屠公執刀而解之其支派分離散其他處華長子
也上念其父劬勞而死於王事封華爲下邳侯詔將作大匠治之
華爲性堅勁屈強難以直禦匠以其膏潤之然後去其豪族而加
裁割焉會太原人金十奴與新鄭人斛斯生相逢薦華於五木大
夫是後稍稍得成其名上嘉之遂釋褐賜墨綬華嘗曰吾辛勤久
今方成名得處上左右足矣及獻之果然華爲人善能履道別威
儀進止趨蹌一隨人意上將駕出遊畋獵馳騁毬擊射御及禮神
祭祀交賓接賢未嘗不召華偕往伏事上久之因病忽開口論議
泄露密旨上繇是疎之詔將作大匠治之又命其友金十奴等𥙷
過之尋獻於上上雖納有泥塗賤處方召使之餘並不得預焉頃
之上見其顔色顦顇又衰憊失度上咨嗟曰下邳侯老而憊不任
吾事今棄子于市不復召子矣華無息其繼者族人焉
贊曰革氏之先本出皮姓軒轅時蒼頡觀鳥跡制文字以其始於
皮而至於華故從革焉漢書功臣表有煑棗侯革末者即其後也
初華本自胡而來趙武靈王時見重是後子孫盛于中國
容成侯傳司空圖
容成侯金炯者本蜀郡嚴道人附山而居同族中多見搜採其先
因秦時調發詣尚方輸作世苦之乃誡子孫易其服色必以清厲
自進後徙居上洛會郡中盧生范生皆傳修鍊之術委質相資因
砥磨以致用上聞而器之召見嘉其鑒局且謂毫髮無隱屢顧之
歷試臺閣號爲明達挾奸邪以事上者見之膽慄輒自披露至於
婦人女子媚惑之態亦不能掩也其察察如此是雖造物無私圓
方不礙然疪陋者終惡忌積毁於上以爲背面不相副炯亦自病
於狹中不能以塵垢混其跡也竟被擯斥後亟有月蝕之變時宫
中漏下數刻上臨軒念其規益復召俾其道所以然者扣之響應
不疲上異焉命以容成侯奉朝請而宗人派別於廣陵者炫飾求
售䧟爲輕薄于權戚中或憮然自喜則狎玩不厭至或被以組繡
蓋便其俯仰取容雖穿鼻服役亦無耻耳旣稍進炯又鄙其爲人
迺復以䜛廢歸老于家
太史公曰炯之遠祖當軒轅時以化服以祝融氏得薦於上能強
記天象地形草木蟲介萬殊之狀皆視諸掌握蓋其術亦規摹於
洪範耳物怪遇之莫不惴息自廢後益親幸上晨興必先至則與
冠冕者偕進號爲壽光先生不名也子孫稍下衰然流寓太原者
始尙玄亦以精鍊見重觀炯雖任用兢兢惟恐失墜不善晦匿果
爲邪醜所嫉幾不能免噫大雅君子旣明且哲以保其身難矣哉
李紳傳沈亞之
李紳者本趙人徙家吳中元和元年節度使宗臣錡在吳紳以進
士及第還過謁錡錡舍之與宴遊晝夜錡能其才留執書記明年
錡以驕聞有詔召稱疾不欲行賓客莫敢言紳爲言不入不得去
會留後使王澹專職爲錡具行錡蓄怒始發於澹隂教士食之初
士卒當勞賜者皆會府中受賜與中貴人臨視以至中軍士得賜
者俱不散齊呼曰澹逆可食即盡即執中貴人脅曰爾寧遂衆欲
寧飽衆腹曰請所欲曰爲我衆書報天子幸得復錡位貴人懼僞
諾之召書記以䟽紳聞之亡入錡内匿衆索不得及中貴人至促
錡行錡益怒急召紳授紙筆令操書上牘紳坐錡前佯惴怖戰管
摇紙下札皆不能字輒塗去累數十行又如是幾盡紙錡怒罵曰
是何敢如是汝欲下從于先人耶對曰紳不敢惡生直以少養長
儒家未嘗聞金革鳴今暴及此且不知精神在所誠得死生畏苦
前倖耳錡復制以兵刃令易紙復然傍一人爲錡言曰聞有許侍
御縱者尤能軍中書紳不足與等請召縱縱至錡銳意自舉授詞
操書無不可錡意遂幽紳於潤之外獄兵散乃出縱竟逆死
贊曰李錡之賊江東也其抗節者有李雲李紳雲則山中劉騰爲
書以大之蹟未及稱且紳職錡肘腋下舉動顧盻有一不誠則支
體立盡衆手而紳亦不顧而曉然自效如此可謂臨大節而不可
奪者耶
楊烈婦傳李翺
建中四年李希烈陷汴州旣又將盜陳州分其兵數千人抵項城
縣蓋將掠其玉帛俘纍其男女以會于陳州縣令李偘不知所爲
其妻楊氏曰君縣令也寇至當守力不足死焉職也君如逃則誰
守偘曰兵與財皆無將若何楊氏曰如不守縣爲賊所得矣倉廪
皆其積也府庫皆其財也百姓皆其戰士也國家何有奪賊之財
而食其食重賞以合死士其必濟於是召胥吏百姓於庭楊氏言
曰縣令誠主也雖然歲滿罷去非若吏人百姓然吏人百姓邑人
也墳墓在焉宜相與致死以守其節忍失其貞而爲賊之人耶衆
皆泣許之乃徇曰以瓦石中賊者與之千金以刀矢兵刃之物中
賊者與之萬錢得數百人偘率之以乘城楊氏親爲之㸑以食之
無長少必周而均偘使與賊言曰項城父老義不爲賊矣皆悉力
守死得吾城不足以威不如亟去徒失利無爲也賊皆笑有蜚箭
集于偘偘傷而歸楊氏責之曰君不在則人誰肯固矣與其死于
城不猶愈於家乎偘遂忍之復登陴項城小邑無長戟勁弩高城
深溝之固賊氣吞焉率其徒將從超城而下有以弱弓射者中其
帥墮馬死其帥希烈之壻也賊失勢相與散走項城之人無傷焉
刺史上偘之功詔遷絳州太平縣令楊氏至兹猶存婦人女子之
奉父母舅姑盡恭順和於娣姒於卑幼有慈愛而能不失其貞者
則賢矣辯行止明攻守勇烈之道公卿大臣之所難厥自兵興朝
廷寵旌守禦之臣憑堅城深池之險儲蓄山積貨財自若冠胄服
甲弓矢而馳者不知幾人其勇不能以守其忠不能以死棄其城
而走者有矣彼何人哉若楊氏者婦人也孔子曰仁者必有勇楊
氏當之矣
贊曰凡人之情皆謂後來者不及於古之賢者自古亦稀獨後代
耶及其有之與古人不殊也若高愍女楊烈婦者雖古烈女其何
加焉予懼其行事堙滅而不傳故皆序之將告于史官
竇烈婦傳司空圖
河南竇氏朝邑令畢某之妻也四年秋同民叛其帥李瑭瑭走蒲
令挈其孥竄望仙里旣夕盜作乃仇家也捽令壞其首志必死之
令妻蔽捍泣且拜益急乃持其袂重傷猶不置令竊視竟得逃匿
而免里人列狀於府賚之酒帛毉亦馳乘而至幾死者數矣逮踰
月方克偕全愚寓居渭濱得備聞於里中梁生生言操史牘者苟
當和平紀王庭琛瑞之美誠幸矣然傑異之操化導宗族里閭俾
男必爲貞夫女必爲烈婦是有國有家皆頼之豈徒炫於視聽哉
愚以爲知言乃著其事
贊曰蓄千金之貲雖云憂患尚有不安其室者況蹈危觸難何以
相保哉且婦人女子扣盎足以駭之而白刃之下獨不顧死以免
其夫是果能一於所從而不悔者也豈化漸之有所自也吾知爲
臣爲妾者必繼有其人免貽史氏之愧矣
江湖散人傳陸龜蒙
散人者散誕之人也心散意散形散神散旣無羈限爲時之怪民
束於禮樂者外之曰此散人也散人不知恥從而稱之人或笑曰
彼病子之散而目之子反以爲其號何也散人曰天地大者也在
太虚中一物耳勞乎覆載勞乎運行差之晷度寒暑錯亂望斯須
之散其可得耶水土之散稽有用乎水之散爲雨爲露爲霜雪水
之局爲潴洳爲潢爲汚土之散封之可崇穴之可深生可以藝死
可以入土之局塤不可以爲埞甓不可以爲盂得非散能通變化
局不能耶退若不散守名之筌進若不散執時之權筌可守耶權
可執耶遂爲散歌散傳以志其散
負苓者傳王績
昔者文中子講道於白午之溪弟子捧書北面環堂成列講罷程
生退省于松下語及周易薛收嘆曰不及伏羲氏乎何詞之多也
俄而有負苓者皤皤然委檐而息曰吾子何嘆也薛生曰叟何爲
者而徵吾嘆負苓者曰夫麗朱者丹附墨者黑蓋漸而得之也今
吾子所服者道而猶有嘆是六府五藏不能無受也吾是以問薛
生曰收聞之師易者道之藴也伏羲畫卦而文王繫之不逮省文
矣以爲文王病也吾是以嘆負苓者曰文王焉病伏羲氏病甚者
也昔者伏羲氏之未畫卦也三才其不立乎四序其不行乎百物
其不生乎萬象其不森乎何營營乎而費畫也自伏羲氏洩道之
密漏神之幾分張大和磔裂元氣使天下之智者詭道逆出曰我
善言象而識物情隂陽相磨遠近相取作爲剛柔同異之說以駭
人志於是知者不知而大朴散矣則伏羲氏始兆亂者安得羸嘆
而差文王負其苓而行追而問之居與姓名不荅文中子聞之曰
隱者也
李賀小傳李商隱
京兆杜牧爲李長吉集序狀長吉之竒甚盡世傳之長吉姊嫁王
氏者語長吉之事尤備長吉細瘦通眉長指爪能苦吟疾書最先
爲昌黎韓愈所知所與游者王參元楊敬之權璩崔植爲密每旦
日出與諸公游未嘗得題然後爲詩如他人思量牽合以及程限
爲意恒從小奚奴騎距驉背一古破錦囊遇有所得即書投囊中
及暮歸太夫人使婢受囊出之見所書多輒曰是兒要當嘔出心
始巳耳上燈與食長吉從婢取書研墨疊紙足成之投他囊中非
大醉及吊喪日率如此過亦不復省王楊輩時復來探取寫去長
吉往往獨騎往還京雒所至或時有著隨棄之故沈子明家所餘
四卷而巳長吉將死時忽晝見一緋衣人駕赤蚪持一版書若太
古篆或霹靂石文者云當召長吉長吉了不能讀歘下榻叩頭言
阿穪(長吉學語時呼太夫人云)老且病賀不願去緋衣人笑曰帝成白玉樓立
召君爲記天上差樂不苦也長吉獨泣邊人盡見之少之長吉氣
絶常所居䆫中㪍㪍有煙氣聞行車嘒管之聲太夫人急止人哭
待之如炊五斗黍許時長吉竟死王氏姊非能造作謂長吉者實
所見如此嗚呼天蒼蒼而高也上果有帝耶帝果有苑囿官室觀
閣之玩耶苟信然則天之高邈帝之尊嚴亦宜有人物文彩愈此
世者何獨番番於長吉而使其不壽耶噫又豈世所謂才而竒者
不獨地上少耶天上亦不多耶長吉生二十四年位不過奉禮太
常中當時人亦多排擯毀斥之又豈才而竒者帝獨重之而人反
不重耶又豈人見會勝帝耶
梓人傳柳宗元
裴封叔之第在光德里有梓人𣢾其門願傭隙宇而處焉所職尋
引規矩繩墨家不居磨斵之器問其能曰吾善度材視棟宇之制
高深圓方短長之宜吾指使而羣工役焉捨我衆莫能就一宇故
食於官府吾受禄三倍作於私家吾收其直太半焉他日入其室
其牀闕足而不能理曰將求他工余甚笑之謂其無能而貪禄嗜
貨者其後京兆尹將飾署余往過焉委羣材會衆工咸執斧斤刀
鋸皆環立嚮之梓人左持引右執杖而中處焉量棟宇之任視木
之能舉揮其杖曰斧彼執斧者奔而右顧而指曰鋸彼執鋸者趨
而左俄而斤者斵刀者削皆視其色俟其言莫敢自斷(者其)不勝任
者怒而退之亦莫敢愠焉畫宮於堵盈尺而曲盡其制計其毫釐
而構大厦無進退焉旣成書於上棟曰某年某月某日某建則其
姓字也凡執用之工不在列余圜視大駭然後知其術之工大矣
繼而嘆曰彼將捨其手藝專其心智而能知體要者歟吾聞勞心
者役人勞力者役於人彼其勞心者歟能者用而智者謀彼其智
者歟是足爲佐天子相天下法矣物莫近乎此也彼爲天下者本
於人其執役者爲徒隷爲鄕師里胥其上爲下士又其上爲中士
爲上士又其上爲大夫爲卿爲公離而爲六職判而爲百役外藩
四海有方伯連帥郡有守邑有宰皆有佐政其下有力者胥吏又
其下皆有嗇夫版尹以就役焉猶衆工之各有執伎以食力也彼
佐天子相天下者舉而加焉指而使焉調其綱紀而盈縮焉齊其
法制而整頓焉猶梓人之有規矩繩墨以定制也擇天下之士使
稱其職居天下之人使安其業視都知野視野知國視國知天下
其遠近細大可以據其圖而究焉猶梓人畫宫於堵而繪于成也
能者進而由之使無所德不能者退而休之亦莫敢愠不衒能不
矜名不親小勞不侵衆官日與天下之英才論其大經猶梓人之
善運衆工而不伐藝也夫然後相道得而萬國理矣相道旣得萬
國旣理天下舉首而望曰相之功也後之人循跡而慕曰彼相之
才也士或談殷周之理者曰伊傅周召其百執事之勞勤而不得
紀焉猶梓人自名其功而執用者不列也大哉相乎通是道者所
謂相而巳矣其不知體要者反此以恪勤爲公以簿書爲尊衒能
矜名視小勞侵衆官竊取六職百役之事听听於府廷而遺其大
者遠者焉所謂不通是道者也猶梓人而不知繩墨之曲直規矩
之圓方尋引之短長姑奪衆工之斧斤刀鋸以佐其藝又不能備
其工以至敗績用而無所成也不亦謬歟或曰彼主爲室者儻或
發其私智牽制梓人之慮奪其世守而道謀是用雖不能成功豈
其罪耶亦在任之而巳余曰不然夫繩墨誠陳規矩誠設高者不
可抑而下也狹者不可張而廣也由我則固不由我則圯彼將樂
去固而就圯也則卷其術默其智悠爾而去不屈吾道是誠良梓
人耳其或嗜其貨利忍而不能捨也喪其制量屈而不能守也棟
橈屋壞則曰非我罪也可乎哉可乎哉余謂梓人之道類於相故
書而藏之梓人盖古之審曲面勢者今謂之都料匠云余所遇者
楊氏潛其名
郭橐駞傳
郭橐駞不知始自何名病僂癃然伏行有類橐駞者故鄕人號之
駞駞聞之曰甚善名我固當因捨其名亦自謂橐駞云其鄕曰豐
樂鄉在長安西駞業種樹凡長安豪家富人爲觀游及賣果者皆
爭迎取養視駞所種樹或移徙無不活且碩茂蚤實以蕃他植者
雖窺伺傚慕莫能加也有問之對曰橐駞非能使木壽且孳也以
能順木之天以致其性焉爾凡植木之性其本欲舒其培欲平其
土欲故其築欲密旣然巳勿動勿慮去不復顧其蒔也若子其置
也若棄則其天者全而其性得矣故吾不害其長而巳非有能碩
茂之也不抑耗其實而巳非有能蚤而蕃之也他植者則不然根
拳而土易其培之也若不過焉則不及苟有能反是者則又愛之
太恩憂之太勤旦視而暮撫巳去而復顧甚者爪其膚以驗其生
枯搖其本以觀其疎密而木之性日以離矣雖曰愛之其實害之
雖曰憂之其實讎之故不我若也吾又何能爲哉問者曰以子之
道移之官理可乎駞曰我知種樹而巳理非吾業也然吾居鄕見
長人者好煩其令若甚憐焉而卒以禍旦暮吏來而呼曰官命促
爾耕勖爾植督爾穫蚤繰而緒蚤織而縷字而幼孩遂而雞豚鳴
鼓而聚之擊木而召之吾小人具飱饔以勞吏且不得暇又何以
蕃吾生安吾性耶故病且怠若是則與吾業者其亦有類乎問者
喜曰不亦善夫吾問養樹而得養人術傳其事以爲官戒也
李赤傳
李赤江湖浪人也常曰吾善爲歌詩詩類李白故號曰李赤遊宣
州州人館之其友與俱遊者有姻焉間累日乃從之館赤方與婦
人言其友戲之赤曰是媒我也吾將娶乎是友大駭曰足下妻固
無恙太夫人在堂安得有是豈狂易病惑耶取絳雪餌之赤不肯
服有間婦人至又與赤言即取巾經其脰赤兩手助之舌盡出其
友號而救之婦人解其巾走去赤怒其友曰汝無道吾將從吾妻
汝何爲者赤乃就牖間爲書輾而圓封之又爲書博而封之訖如
厠久其友從之見赤軒厠抱甕詭笑而側視勢且下入乃倒曳得
之又大怒曰吾巳升堂面吾妻吾妻之容世固無有堂之飾宏大
富麗椒蘭之氣油然而起顧視汝之世猶溷厠也而吾妻之居與
帝居鈞天清都無以異若何苦余至此哉然後其友知赤之所遭
乃厠鬼也聚僕謀曰亟去是厠遂行宿三十里夜赤又如厠久從
之且復入矣持出洗其汚衆環之以至旦去抵他縣縣之吏方宴
赤拜揖跪起無異者酒行友未及言飲巳而顧赤則巳去矣走從
之赤入厠舉其牀扞門門堅不可入其友叫且言之衆發牆以入
赤之面䧟不㓗者半矣又出洗之縣之吏更召巫師善呪術者守
赤赤自若也夜半守者怠皆睡及覺更呼而求之見其足於厠外
赤死久矣猶得尸歸其家取其所封書讀之蓋與其母妻訣其言
詞猶人也柳先生曰李赤之傳不誣矣是其病心而爲是耶抑固
有厠鬼也赤之名聞江湖間其始爲士無以異於人也一惑於怪
而所爲若是乃反以世爲溷溷爲帝居清都其屬意明白今世皆
知笑赤之惑也及至是非取與向背决不爲赤者幾何人耶反修
而身無以欲利好惡遷其神而不返則幸耳又何暇赤之笑哉
重校正唐文粹卷第九十九
