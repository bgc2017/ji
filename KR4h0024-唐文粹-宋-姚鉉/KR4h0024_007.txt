重校正唐文粹卷第七
吳興姚鉉纂
古賦庚(揔一十四首)
鳥獸昆䖝
大鵬賦(李白)鵰賦(杜甫)
白鷼賦(蕭穎士)白鸚鵡賦(王維)
感二鳥賦(韓愈)白羽扇賦(張九齡)
玄猿賦(吳筠)麈尾賦(陳子昂)
由鹿賦(吕温)蠶賦(陸龜蒙)
秋蟲賦(羅隱)蝨賦(李商隱)
後蝨賦(陸龜蒙)蝎賦(李商隱)
大鵬賦(并序)李白
余昔於江陵口見天台司馬子微謂余有仙風道骨可與神遊八
極之表因著大鵬遇希有鳥賦以自廣此賦巳傳于世往往人間
見之悔其少作未窮宏逹之旨中年棄之及讀晉書覩阮宣子大
鵬讃鄙心陋之遂更記憶多將舊本不同今復存于集豈敢傳諸
作者庶可示之子弟而巳其辭曰
南華老仙發天機于&KR0238;園吐崢嶸之高論開浩蕩之竒言徵至怪
于齊諧談北溟之巨魚吾不知幾千里其名曰鯤化成大鵬質疑
肧渾脫脩鬛于海島張廣翅于天門刷渤澥之春流晞扶桑之朝
暾赫弈乎宇宙憑凌乎崑崙一鼓一舞煙曚沙昏五嶽爲之震蕩
百川爲之崩奔爾乃蹶厚地摩太清亘層霄突重溟激三千以崛
起搏九萬而迅征背嶪太山之崔嵬翼舉垂雲之縱橫左廻右旋
倏隂忽明歴汗漫以夭矯排閶闔之崢嶸簸鴻濛扇雷霆斗轉而
天動山搖而海傾怒無所搏雄無所爭固可想象其勢髣髴其形
若乃足縈虹蜺目耀日月連軒沓拖揮霍翕忽噴氣則六合生雲
灑毛則千里飛雪邈彼北荒將窮南隅遞逸翮以傍鼓擊奔颷而
長駈燭龍銜光以照影列缺施鞭而啓塗塊視三山杯觀五湖其
動也神應其行也道俱任公見之而罷釣有窮不敢以彎弧莫不
投竿失鏃仰之長吁爾其雄姿壯觀映背河漢上摩蒼蒼下覆漫
漫盤古開天而直視羲和倚日以傍歎&KR0813;紛乎八荒之間隱映乎
四海之半橫大明而掩晝若混茫之未判忽騰覆以廻旋則霞廓
而霧散然後六月一息至于海湄欻翳景以橫榰逆高天而下垂
憩乎泱漭之野入乎汪湟之地猛勢所射餘風所吹溟漲沸渭巖
嶽紛披天吳爲之㤕慄海若爲之躨跜巨鼇冠山而却走長鯨騰
海而下馳縮殼挫鬛莫之敢窺吾亦不測其神怪而若此蓋乃造
化之所爲豈比夫蓬萊之黃鵠誇金衣與菊裳耻蒼梧之玄鳳耀
綵質與錦章旣服御于靈仙亦馴擾干池惶精衛殷勤于銜木鶢
鶋悲愁乎薦觴天雞警曙于蟠桃踆烏炳耀于太陽不曠蕩而縱
適何拘攣而守常未若兹鵬之逍遥無厥類而比方不矜大而暴
猛每順時而行藏參玄根以比壽飲元氣以爲漿戲暘谷而徘徊
憑炎洲而抑揚俄而希有見而謂之曰偉哉鵬乎若此之樂也吾
左翼掩乎東極右翼蔽乎西荒跨躡池絡周旋天綱以恍愡爲巢
以虚無爲場我呼爾遊爾呼我翔於是太鵬許之欣然相隨此二
禽已登于寥廓而尺鷃之輩空見笑于藩籬
鵰賦(并進表)杜甫
臣甫言臣之近代陵夷公侯之貴磨滅鼎銘之勲不復照曜於明
時自先君恕預以降奉儒守官未墜素業矣亡祖故尚書膳部員
外郎先臣某脩文於中宗之朝高視於藏書之府故天下學士到
于今而師之臣幸頼先臣緒業自七歲所綴詩筆向四十載矣約
有千餘篇今賈馬之徒得排金門上玉堂者甚衆矣唯臣衣不蓋
體常寄食於人奔走不暇祗恐轉死溝壑安敢望仕進乎伏惟明
主哀憐之儻使執先祖之故事拔泥塗之久辱則臣之述作雖不
足以鼓吹六經先鳴數子至於沈鬱頓挫隨時敏捷而揚雄枚臯
之流庶可跂及也有臣如此陛下其舍諸伏惟明主哀憐之無令
役役便至於衰老也臣甫誠惶誠恐頓首頓首死罪死罪以爲鵰
者&KR0743;鳥之殊特搏擊而不可當豈但壯觀於旌門發狂於原隰引
以爲類是大臣正色立朝之義臣竊重其有英雄之姿故作此賦
實望以此逹於聖聦耳不揆蕪淺謹投延恩匭進表獻上以聞謹
言
賦
當九秋之清凄見一鶚之直上以雄材爲巳任橫殺氣而獨往捎
捎勁翮肅肅遺響杳不可追俊無留賞彼何鄉之性命碎今日之
指掌伊鷙鳥之累百敢同年而爭長此鵰之大略也若乃虞人之
所得也必以氣禀玄冥隂乘甲子河海蕩潏風雲亂起雪冱山隂
冰纏樹死迷向背於八極絶飛走於萬里朝無所充腸夕違其所
止頗愁呼而蹭蹬信求食而依倚用此時而㧻&KR0891;待尤者而綱紀
表狎羽而潛窺順雄姿之所擬欻捷來於森木固先繫於利觜解
騰攫而竦神開網羅而有喜獻禽之課數備而巳及乎閩隷受之
也則擇其清質列在周垣揮拘攣之掣曳挫豪梗之飛翻識畋遊
之所使登馬上而孤騫然後綴以珠飾呈於至尊搏風槍櫐用壯
旌門乘輿或幸別館獵平原寒蕪空闊霜仗喧繁觀其夾翠華而
上下卷毛血之崩奔隨意氣而電落引塵沙而晝昏豁堵墻之榮
觀棄功效而不論斯亦足重也至如千年孽狐三窟校兔恃古塜
之荆棘飽荒城之霜露回惑我往來趑趄我場圃雖青骹戴角白
鼻如瓠蹙奔蹄而俯臨飛迅翼以遐寓而料全於果見迫寧遽屢
攬之而穎脫便有若於神助是以嘵哮其音颯爽其慮續下韝而
繚繞尚投跡而容與奮威逐北施巧無據方蹉跎而就擒亦造次
而難去一竒卒獲百勝昭著風宿多端蕭條何處斯又足稱也爾
其鶬鴰鳱鶂之倫莫益於物空生此身聮拳拾穗長大如人肉多
奚有味乃不珍輕鷹隼而自若託鴻鵠而爲鄰彼壯夫之慷慨假
強敵而逡巡拉先鳴之異者及將起而遄臻忽翮天路終辭水濱
寧掩羣而盡取且决意而驚新此又一時之俊也夫其降精於金
立骨如䥫目通於腦筋入於節架軒楹之上純&KR0238;光芒掣梁棟之
間寒風凜冽雖趾矯千變林嶺萬穴繫叢薄之不開突扠㧎而皆
折又有觸邪之義也久而服勤是可吁畏必使烏攫之黨罷鈔盗
而潛飛梟怪之羣想英靈而遽墜豈比乎虚陳其力叨竊其位等
摩天而自安與槍榆而無事者矣故不見其用也則晨飛絶壑暮
起長汀來雖自負去若無形置巢嶻&KR1110;養子青冥倏爾年歲茫然
闕廷莫試鉤爪空廻斗星衆鶵儻割鮮於金殿此鳥巳將老於巖
扄
白鷴賦(并序)蕭穎士
白鷴羽族之幽竒也素質黑章爪觜純丹體備冠距頗類夫雞翟
神皃清閑不雜於衆禽栖止遐深與人境罕接固莫得而馴狎也
上聞而徵焉處以雕籠致以馹騎將集長楊游太液行有日矣天
寶辛卯歲予旅泊江會流宕逾時秋八月自山隂前次東陽方議
夫南登西泛極聞見之義諒𥚹懷所素蓄而未之從也會有命自
天台赴京闕適與兹鳥偕至于會稽之傳舍觀其宛頸旁睨徊徨
掩抑往往孤鳴音韻凄京如慕侶而不獲因感而賦之曰
鳥之生矣于彼江山彩之玄素文不綺斑備文武之玉飾微妖姬
之殊顔情莽眇以耿絜皃軒昂以安閑無馴擾之近性故不愜於
人寰遊必海裔栖必雲間冀養拙以自保祛未萌之憂患不然豈
陋彼都邑之佳麗顧投身乎阻艱以其標自然之靜故名之曰白
鷴者歟何天聽之𬗟邈辱微禽之瑣細偶一日之見羈委微軀以
受制望層城以歛翼懷衆侶而孤唳從廐置之駿奔仰君門以遐
逝君門兮九重同呌窱兮穹崇池太液兮㠀方壷萬族翔泳乎其
中晝聒未央之繁絃夕警長樂之靈鍾顧疎野之賤迹豈敢求一
枝而見容越水清兮鏡色吳山遠兮天逼窺淺深以颺影逗杳冥
兮一息謂杉松可得永日而噪聚蓴荇足以窮年而啄食一與心
賞兮睽違念歸飛兮何極鸚能言而入座鸖善舞而登軒殊二者
之俗態諒慚惶於主恩是以雖信美而非其志獨屏營而兢䰟者
焉
白鸚鵡賦王維
若夫名依西域族本南海同朱喙之清音變綠衣於素彩惟兹鳥
之可貴諒其美之斯在爾其入翫於人見珍竒質狎蘭房之妓女
去桂林之雲日易喬枝以羅䄂代危巢以瓊室慕侶方遠依人永
畢託言語而雖通顧形影之非匹經過珠網出入金鋪單鳴無應
隻影長孤偶白鷴於池側對皓鸖於庭隅愁混色而難辨願知名
而自呼明心有識懷恩何極芳樹絶想鵰梁撫翼時銜花而不言
每投人以方息慧性孤稟雅容非飾含火德之明輝被金方之正
色至如海鷰呈瑞有玉篋之可依山雞學舞向寶鏡而知歸皆羽
毛之偉麗奉日月之光輝豈憐兹鳥地遠形微色凌紈質彩奪繒
衣深籠久閉喬木長違儻見借其羽翼與遷鸎而共飛
感二鳥賦(并序)韓愈
貞元十一年五月戊辰愈東歸癸酉自潼關出息于河之隂時始
去京師有不遇時之歎見行有籠白烏白鸜鵒而西者號於道曰
某土之守某官使使者進於天子東西者皆避路莫敢正目焉因
竊自悲幸生天下無事時承先人之遺業不識干戈攻守耕穫之
勤讀書著文自七歲至今凡二十二年其行巳不敢有愧於古人
之道其閑居思念前古當今之故亦僅志其一二大者焉選舉於
有司與百十人偕退曾不得薦書齒下士于朝以仰望天子之光
明今是鳥也惟以羽毛之異非有道德智謀承顧問贊教化者乃
反得蒙採擢薦進光輝如此故爲賦以自悼且明夫遭時者雖小
善必達不遭時者累善無所容焉其辭曰
吾何歸乎吾將旣行而後累思誠不足以自存苟有食其從之出
國門而東騖觸白日之隆景時返顧以流涕念西路之差永過潼
關而坐息窺黃流之奔猛感二鳥之無知方蒙恩而入幸惟進退
之殊異增予懷之耿耿彼中心之何喜徒外飾焉是逞予生命之
湮阨曾二鳥之不如汨東西與南北恒十年以不居辱飽食其有
數況策名與薦書時所好之爲賢庸有謂余之非愚昔殷之高宗
得良弼於宵寐孰左右者爲之先信天同而神比及時運之未
來或兩求而莫致雖家到而戸說秪招尤而速累蓋上天之生余
亦有期於下地盍永配於古人獨怊悵於無位雖得之而不能乃
鬼神之所戲幸年歲之未暮庶無羡於斯類
白羽扇賦(并序)張九齡
開元二十四年夏盛暑奉敕遣大將軍高力士賜宰臣白羽扇九
齡與焉竊有所感立進賦曰
當時而用任物所長彼鴻鵠之弱羽出江湖之下方安知煩暑可
致清涼豈無紈素彩畫文章復有脩竹剖㭊毫芒提携密邇搖動
馨香惟衆珍之在御何短翮之敢當與竊恩於聖后且見持於未
央伊昔皐澤之時亦有雲霄之志苟效用之得所雖殺身而何忘
肅肅鳥羽穆如微風縱秋氣之移奪終感恩於篋中
玄猿賦(并序)道士吳筠
前志稱周穆王南征君子變爲猿鶴小人變爲蟲沙夫神用無方
未必不爾筠自入廬嶽則覩斯玄猿嘉夫雨昏則無聲景霽則長
嘯不踐土石超遥於萬木之間春咀其英秋食其實不犯稼穡深
棲遠處猶有君子之性異乎狙猱之倫且多難巳來庶品凋敗麋
鹿殫於網罟遺氓困於誅求此獨蕭然物莫能患豈不以託跡冥
絶不才遠禍昔夫子歎山梁雌雉曰時哉時哉予因感之聊以作
賦
伊玄猿之所育于南國之曾岑動不踐地居常在林雖泛泛而無
據亦熙熙而有心雰嵐昏而共默風雨霽而爭吟使幽人之思清
暢羈客之涕霑襟何必聆嶰谷之管對雍門之琴哉歷千尋之喬
木俯萬仞之危嶠弄遊雲之亂飛嬉落日之橫照連肱澗飲命侶
煙嘯或聚而閑棲或分而迥趠壽同靈鸖性本君子阻重巖之險
非虎豹所履蔭交柯之密豈鵰鶚能視故逢蒙操弓憚高深而止
鄧公折箭含惻隱而巳何患累之罕臻不干物以利巳詎若狒狒
凌人以就戮猩猩甘酒而遄死夫時珍貂裘世寶狐白徒能工於
隱伏終見陷於機辟麝懷香以賈害狙伐巧而招射小則翡翠殞
於毛羽大則犀象殘於齒革孰能去有用之損取無用之益固弃
置於常情永逍遥以自適無威刑以相臨有族類而相親食資諸
物衣取諸身不賦不役靡勞靡勤如政教之未施保巢居之淳淳
匪虞氏之所及何狙公之能馴吾固知人爲物之貴又焉測元化
之所大均乎
麈尾賦(并序)陳子昂
甲子歲天子在洛陽時余始解褐與秘書省正字太子司直宗秦
客置酒於金谷亭大集賓客酒酣共賦座上食物命余爲麈尾賦
焉
天子浩浩兮物亦云云性命變化兮如絲之棼或以神好正直天
蓋默默或以道惡強梁天亦茫茫此仙都之微獸因何負而罹殃
始居幽山之藪食乎豐草之鄕不害物以利已每營道而同方何
忘情以委代而任性之不忘卒罘網以見逼受庖割而罹傷豈不
以斯尾之有用而殺身於此堂爲君彫爼之羞厠君金盤之實承
主人之嘉慶對象筵與寶瑟雖信美於兹辰詎同歡於疇日客有
感之而歎曰命不可思神亦難測吉凶悔吝未始有極假如天道
之用莫神於龍受戮爲醢不知其凶王者之瑞莫聖於麟遇害於
野不知其仁神旣不能自智聖亦不能自知況林棲而谷走及山
鹿與野麋古人有言天地之心其間無巧冥之則順動之則夭諒
物情之不異我心又何兢於猜矯故曰天之神明與物推移不爲
事先動而輙隨是以至人無已聖人不知子欲全身而遠害曾是
浩然而順斯
由鹿賦(并序)
貞元丁卯歲予南出穰樊之間遇野人縶鹿而至者問之荅曰此
爲由鹿由此鹿以誘致羣鹿也備言其狀且曰此鹿每有所致輙
鳴嘷不飲食者累日余喟然歎曰虞之即鹿也必以其類致之人
之即人也亦必以其友致之實繁有徒古之然矣嗟乎鹿無情而
猶知痛傷人之與謀寔安殘酷者彼何人斯彼何人斯物微感深
遂作賦曰
鹿之生兮亦禀亭毒備齒角以無競循性情而自牧姑有昧於行
止尚焉知乎倚伏捨爾崇林輕遊近麓偶巧網之生致蒙主人之
全育飲以渫井飼于芳庭寢卧荃柔騰倚蘭馨露往霜來日安月
寧雖矯性之非樂終感恩而不驚曾不知養非玩物用有深意命
之曰由俾陷其類涼秋八月爽景清氣羇致山阿縻于蹊隧設伏
以侍翳叢而伺同氣相求誘之孔易將必慕侣豈云貪餌&KR0687;&KR0687;和
鳴麌麌狎至彼泯慮於猜信此無情於誠僞孰是蒼卒禍生所忽
毒鏑欻以星貫潛機劃其電發或洞胷而達腋或折足而碎骨望
林巒兮非遠顧町疃兮未滅風嘷澤而北至日掩山而西没走駭
侣於巖煙呌飢麛於澗月苟行路之聞者孰不心摧而思絶想爾
由矣野心而仁望純束而驚顧隨獲車兮逡廵視鼎中之銷爛觀
机上之剖分忽哀鳴以感類若沈痛之在身雖復處之密邇享以
豐珍比檻猿之駭躍同海鳥之愁辛敢擇蔭而後止思走險以何
因痛無知以相陷含怨毒而莫伸客有感而言曰物誠有諸人亦
宜乎摭事或比原心則殊借如淮隂搆禍冤在神理通說且拒狶
謀寧起堂堂蕭公實曰知巳紿致鐘室胡寧忍此吕禄之難誰非
漢臣交則不義賣亦不仁彼美酈生旣爲交親誘襲軍印豈無他
人於戲微獸傷類如不自容伊人賣友而享其功滅交道兮墜義
風曾麋鹿之不若何仁信之可宗巳焉哉諒此世之茫茫吾未見
其始終
蠶賦(并序)陸龜蒙
荀卿子有蠶賦楊泉亦爲之皆言蠶有功於世不斥其禍於民也
余激而賦之極言其不可能無意乎詩人碩鼠之刺於是乎在
古民之衣或羽或皮無得無喪其游熙熙藝麻緝纑官初喜窺十
奪四五民心乃離逮蠶之生繭厚絲美機杼經緯龍鸞葩卉官誕
益嚵盡取後巳嗚呼旣豢而烹蠶實病此伐桑滅蠶民不凍死
秋蟲賦(并序)羅隱
秋蟲蜘蛛也致身網羅間實腹亦網羅間愚感其理有得喪因以
言賦之
物之小兮迎網而斃物之大兮兼網而逝網也者繩其小而不繩
其大吾不知爾身之危兮腹之餧兮吁
蝨賦李商隱
亦氣而孕亦卵而成晨鷖露鶴不如其生汝職唯齧而不善齧回
臭而多跖香而絶
後蝨賦(并序)陸龜蒙
余讀玉谿生蝨賦有就顔避跖之嘆似未知蝨作後蝨賦以矯之
衣緇守白髮華守黑不爲物遷是有恒德小人趨時必變顔色弃
瘠涵腴乃蝨之賊
蝎賦李商隱
夜風索索緣隙憑壁弗聲弗鳴潛此毒螫厥虎不翅厥牛不齒爾
兮何功旣角而尾
重校正唐文粹卷第七
