重校正唐文粹卷第八十六
吳興姚鉉纂
書八(㧾一十一首)
薦賢四
上宰相薦皇甫湜書(韋處厚)薦所知於徐州張僕射書(李翶)
薦齊孝若書(令狐楚)薦樊衡書(崔顥)
師資七
與李㪍書(田弘正)與叚校理書(劉巖夫)
荅人求文章(柳宗元)上韓吏部書(林簡言)
與常州獨孤使君書(崔元翰)荅韋中立書(柳宗元)
復杜温夫書
上宰相薦皇甫湜書韋處厚
相公閣下伏以燕國張公說登翊聖明底寧泰階推心旁求虚已
下納房太尉由布衣振起於門下張曲江自蓬戸發揮於嶺底而
繼播休名襲佩相印克懋勲德不忝揄揚後之朝望因以興勸不
多二公而推燕國者以雜居羣倫齊齒下輩崇搆棟榦則杪忽方
輕琢飾珪璋則蒙昧未耀器用旣光持之於耳目之前垂後而无
配名節兼大用之於身世之後希古而絶倫夫豈推策考步之爲
乎藏往知來之兆乎蓋合以尺牘片言申以考跡定貌靈異五行
之鍾粹也文章心靈之造形也著誠居業本隱以之顯觀心擇術
自麤以之微以是而求則坐決萬方之内立斷百代之下其術旣
定其道甚明竊見前進士皇甫湜年三十二學窮古訓詞秀人文
脫落章句簡斥枝葉游百氏而旁覽折之以歸正囊六義以疾馳
諷之以合雅苟堅其持操不恐於囂囂之訕脩其踐立不誘於藉
藉之譽孟軻黜楊墨之心楊雄尊孔顔之志形乎旣立果於將然
至於用心合論操毫注簡排百氏之雜說判九流之紛蕩摘其舛
駮趨于夷途徵會理軸遣訓詞波無不蹈正超常曲暢精旨置之
石渠必有劉向之刊正羣言列之東觀必有孟堅之勒成漢史施
之奏議必有賈誼之兼對諸生天旣委明干斯人苟回險其道未
得按輪而驅則必混翼于天池飱精於沆瀣秉矰繳者從而道之
固无及矣儻得遊門下信其才能相公得徇公之名有摭竒之實
後進幸甚舍人驂御賤役也猶能達掃門之事禰衡雕蟲薄技也
猶能遇非常之薦今某辱奉恩顧實百於舍人之儔皇甫湜藴積
才志固百於正平之量處厚百舍人之勢不能達百正平之心方
切恃私於門舘明者觀之其恥非一也懼愚瞽不盡謹繕其書論
賦合八首用卜可否輕瀆嚴威下情不任戰懼之至
薦所知於徐州張僕射書李翺
翶再拜齊桓公不疑於其臣管夷吾信而霸天下攘戎翟匡周室
亡國存荆楚服諸侯莫不至焉豎刁易牙信而齊國亂身死不葬
五公子爭立兄弟相及者數世桓公之信於其臣一道也所信者
賢則格于天地功及後世不得其人則不得其死其知人不易也
豈惟霸者爲然雖聖人亦不能免焉帝堯之時賢不肖人皆立于
朝堯能知舜於是乎驩兜放共工流殛鮌竄三苗舉禹稷臯陶二
十有二人加諸上位故堯崩三載四海遏密八音後世之人皆謂
之帝堯焉向使堯不能知舜而遂尊驩兜共工之黨於朝禹稷臯
陶之下二十有二人不能用則堯將不得爲齊桓公爾豈復得曰
大哉堯之爲君乎惟天爲大惟堯則之蕩蕩乎民無能名焉者哉
春秋曰夏滅項蓋齊滅之曷不言齊滅之爲桓諱也春秋爲賢者
諱此滅人之國何賢爾君子之惡惡也嫉始善善也樂終桓公嘗
有繼絶存亡之功故君子爲之諱繼絶存亡賢者之事也管夷吾
用所以能繼絶世存亡國焉耳豎刁易牙用則不能也向使桓公
始不用管夷吾末有豎刁易牙爭㩲不葬而亂齊國則幽厲之諸
侯也始用賢而終身諱其惡君子樂用賢也如此始不用賢以及
其終而幸後世之掩其過也則微矣然則居上位流德澤於百姓
者何所勞乎勞於擇賢得其人加諸上使天下皆化之焉而已矣
今天子之大臣有土地千里孰有如執事好賢不倦者乎蓋(得其)人
人亦多矣其所可求而不可取者則有人焉隴西李觀竒士也伏
聞執事知其賢將用之未及而觀病死昌黎韓愈得古文之遺風
明理亂根本之所由伏聞執事又知其賢將用之未及而愈爲宣
武軍節度使之所留觀愈皆豪傑之士也如此人不時出觀自古
天下亦有數百年無如其人者焉執事皆得而知之皆不得而用
之翶實爲執事惜焉豈唯翺一人而巳後之讀前載者亦必多爲
執事惜之矣兹有平昌孟郊貞士也伏聞執事舊知之郊爲五言
詩自前漢李都尉蘇屬國及建安諸子南朝二謝郊能兼其體而
有之李觀薦郊於梁肅𥙷闕書曰郊之五言詩其有高處在古無
上其有平處下顧兩謝韓愈送郊詩曰作詩三百首杳默咸池音
彼二子皆知言者也豈欺天下之人哉郊窮餓不得安養其親周
天下無所遇作詩曰食薺腸亦苦強歌聲無歡出門即有礙誰謂
天地寬其窮也甚矣凡賢人竒士自以所負不苟合于世是以雖
見之難得而知也見而不能知其賢如勿見而巳矣知其賢而不
能用如勿知其賢而巳矣用而不能盡其才如勿用而巳矣盡其
才而容讒人之所閒者如勿盡其才而已矣故見賢而能知知而
能用用而能盡其才而不容讒人之所閒者天下一人而巳矣兹
有二人焉偕來其一人賢士也其一人常常人也待之禮貌不加
崇焉則賢者行而常常之人日來矣況其待常常之人禮貌加厚
則善人何求而來哉孔子曰吾未見好德如好色者聖人不好色
而好德者也雖好色而不如好德者次也德與色均好之又其次
也雖好德而不如好色者下也最甚不好德而好色者窮矣有人
告曰某所有女國色也天下之人必將極其力而求之無所愛矣
有人告曰某所有人國士也天下之人則不能一往而先焉是豈
非不好德而好色者乎賢者則宜有以别於天下之人矣孔子述
易定禮樂刪詩敘書作春秋聖人也奮乎百世之上其所化之者
非其道則夷狄人也而孔子之廟存焉雖賢者亦不能日往拜之
以其待於人寡矣故無益於人雖孔子之廟尚不能朝夕而事焉
況天下之人乎有待於人而不能禮善人良士則不如無待也嗚
呼人之降年不可與期郊將爲他人之所得而大有立功於世與
其短命而死皆不可知也二者卒有一於郊之身他日爲執事惜
之不可旣矣執事終不得而用之矣雖恨之亦無奈何矣翺窮賤
人也直辭無讓非所宜至于此者也爲道之存焉耳不直則不足
以伸道也非好多言者也翺再拜
薦齊孝若書今狐楚
某官至辱垂下問令公舉一人可管記之任者愚以爲軍中之書
記節度之喉舌指事立言而上達思中天心發號出令以下行期
悅人意諒非容易而可專據竊見前進士高陽齊孝若字考叔年
二十四學必專授文皆雅正詞賦甚精章表殊徤疎眉目美風姿
外若坦蕩中甚畏愼執事儻引在幕下列於賓佐使其馳一檄飛
一書必能應馬上之急求言腹中之所欲夫掇芳刈楚不棄幽遠
況孝若相門子弟射策甲科家居君侯之化下且數年矣不勞重
幣而獲至寶甚善甚善雄都大府多士如林最所知者實斯人也
請爲閣下記其若此惟用與捨高明裁之
薦樊衡書崔顥
夫相州者先王之舊都西山雄崇足是秀異竊見縣人樊衡年三
十神爽清晤才能絶倫雖白面書生有雄膽大略深識可以軌時
俗長策可以安塞裔藏用守道實有歲年今國家封山勒崇希代
罕遇含育之類莫不踊躍況詔徵隱逸州貢茂異衡之際會千載
一時君侯復躬自執玉陪鑾日觀此州名藩必有所舉當是舉者
非衡而誰伏願不棄賢才賜以甄獎得奔大禮升聞天朝衡因此
時策名樹績報國榮家令當代之士知出君侯之門矣顥不勝區
區敢聞左右俯伏階墀用增戰汗
與李㪍書田弘正
弘正珍重執事之心積二十餘年竟不獲自道於執事者徒懇懇
終日常恐空老而無所師誠固内自不安矣自前年朝謁得展拜
執事於道路之間時苦牽事復略不得伸前時所畜之意彌有不
足於心矣執事以古今仁義發爲懲惡勸善之心豈惟當世士君
子所賴抑亦姬公孔子之心待執事而明白之矣每覽前後史策
紀其所爲古之賢者有出無愧矣弘正近奉制書去魏就鎮自念
寵榮巳極能無憂惕之甚哉且自二寇亂常巳來六十餘載矣河
北之地教化之所不行冀趙魏常山又河北之尤者日月積習遂
爲匪人誠可悲矣寢食常念之以爲負經濟不羈之才者執事可
以將朝廷之化移獷俗之心矣弘正庸虚輒不自意(思君)子降重爲
邑人啓茅塞之心仰執事坐師氏之筵使鄙夫修擁篲之禮則向
之羞姑可掩矣不審執事當俯而就之乎復恥而不就乎今輒虚
上倅之位俟君子光臨古人有功成不居退得所詣者鄙人咏之
久矣儻終不拒至誠之情幸甚
與叚校理書劉巖夫
人藏其心不可測度也搖舌於口誰不言仁誼哉清濁相渾眞僞
難辨今雖有提其肺腸以呈衆某必笑而不諒此亦不足怪也蓋
僞者繫而眞者寡況憑區區文字而能取信於人邪所以某藴蓄
斯久不敢輕奮抑爲此也今幸因執事稍垂盼睞以不倫衆輩故
得肆陳其愚惟賜詳之某七歲受教誨始學箕裘迄今十六不見
成熟性本慵惰強之惟艱不能勠力盡瘁服勤先聖然常謂男子
生而懸弧示有事於四方固不得與兒女曹並列依違以没世每
欲奮廓埃壒破開濤浪聳翼雲漢垂名竹帛謂舒腕可取耳殊不
知世道隘局九重阻深不可也又欲藏器弛用洗滌他腸昧旦調
旨甘入夜吟編簡索聖賢意探情性源白雲霏空虚舟汎波塵機
不張語默自任湜湜然得全其愚爲唐一閑人而家世清風祗承
嚴訓不可也又欲掉長舌於公卿閒蘧蒢戚施以媚於人拱立下
流阿旨從衆善者曰善不善者亦曰善巧言如流俾躬處休而愚
僻巳慣矯之惟病不可也三者之惑心不可屈志不可諧歧路難
期歲月易老踐履之道倀然自迷執事濯纓清流敏古多識試與
指其要路將鞭蹇以趨之某再拜
荅人求文章書柳宗元
古今號文章爲難足下知其所以難乎非謂比興之不足恢拓之
不遠鑚礪之不工頗纇之不除也得之爲難知之愈難爾儻或得
其高朗探其深賾雖有蕪累則爲日月之蝕也大珪之瑕也曷足
傷其明黜其寶哉且自孔子巳來兹道大闢家修人勵刓精竭慮
者幾千年矣其間耗費簡札役用心神者其可數乎登文章之籙
波及後代越不過數十人耳其餘誰不欲爭裂綺繡互攀日月高
居於萬物之中雄視於百代之下率皆縱誔而不克躑躅而不進
力蹙勢窮吞志而没故曰得之爲難嗟乎道之顯晦幸不幸繫焉
談之辯訥升降繫焉鑒之頗平好惡繫焉交之廣狹屈伸繫焉則
彼卓然自得以奮其閒者合乎否乎是未可知也而又榮古陋今
者比肩疊迹大抵生而不遇死則垂聲者衆焉楊雄没而法言大
興馬遷生而史記未振彼之二子且猶若是況乎未甚聞著者哉
有文不傳於後祀聲遂絶於天下者矣故曰知之愈難而爲文之
士亦多漁獵前作戕賊文史抉其意抽其華置齒牙閒遇事&KR1123;起
金聲玉耀誑聾瞽之人徼一時之聲雖終淪棄其奪朱亂雅爲害
巳甚是其所以難也閒聞足下欲觀僕文章退發囊笥編其蕪穢
心悸氣動交於胷中未知孰勝故久滯而不往也今往僕所著賦
頌碑碣文記議論書序之文凡四十八首合爲一通想令治書蒼
頭吟諷之也擊轅拊缶必有所擇顧鑒視何如耳還以一字示襃
貶焉
上韓吏部書林簡言
人有儒其業與孟軻同代而生不遂師於軻不得聞乎道閣下豈
不謂之惜乎又有與楊雄同代而生不遂師於雄不得聞乎道閣
下豈不謂之惜哉有習於琴者問其所習必曰吾師於某某所傳
師曠之道也習於弧者問其所習必曰吾師於某某所傳濯孺子
之道也脫二人未至於古然亦無敢是非者以所習有據故也儻
曰吾自能非授受於人也必知其音俚音也其能庸能也嗚呼聖
人之道與琴弧之道相遠矣而琴弧尚能自習之如此況聖人之
道乎去夫子千有餘載孟軻楊雄死今得聖人之旨能傳說聖人
之道閣下耳今人睎閣下之門孟軻楊雄之門也小子幸儒其業
與閣下同代而生閣下無限其門俾小子不得聞其道爲異代惜
焉
與常州獨孤使君書崔元翰
日月崔元翰再拜上書郎中使君閣下天之文以日月星辰地之
文以百榖草木生於天地而肖天地聖賢又得其靈和粹美故皆
含章垂文用能裁成庶物化成天下而治平之主必以文德致時
雍其承輔之臣亦以文事助王政而唐堯虞舜禹湯文武之代則
憲章法度禮樂存焉臯陶伯益伊傳周召之倫則誥命謨訓歌頌
傳焉其後衛武召穆吉甫仍叙咸作之詩並列于雅孔聖無大位
由修春秋述詩易反諸正而寄之治而素臣丘明游夏之徒又述
而贊之推是而言爲天子大臣明王道斷國論不通乎文學者則
陋矣士君子立於世升於朝而不繇乎文行者則僻矣然患後世
之文放蕩於浮虚舛馳於怪迂其道遂隱謂宜得明哲之師長表
正其根源然後教化淳矣閣下紹三代之文章播六學之典訓微
言高論正詞雅旨温純深潤溥博弘麗道德仁義粲然昭昭可得
而本學者風馳雲委日就月將庶幾於正若元翰者徒以先人之
緒業不敢有二事不遷於他物而其顓蒙樸騃難以爲工抗精勞
力未有可採獨喜閣下雖處貴位而有仲尼誨人不倦之美亦欲
以素所論撰貢之閣下然而未有暇也不意流於明友露其嗤鄙
而乃盛見稱歎俯加招納顧淮狂簡何以克堪今謹别貢五篇庶
垂觀察儻復襃其一字有踰拱璧之利假以一言若垂華衮之榮
不宣元翰載拜
荅韋中立書柳宗元
宗元白辱書云欲相師僕道不篤業甚淺近環顧其中未見可師
者雖嘗好言論爲文章甚不自是也不意吾子自京都來蠻夷閒
乃幸見取僕自卜固無取假令有取亦不敢爲人師爲衆人師尚
不敢況敢爲吾子師乎孟子稱人之患在好爲人師由魏晉巳下
人益不事師今之世不聞有師輒譁笑之以爲狂人獨韓愈奮不
顧流俗犯笑侮收召後學作師說因抗顔而爲師世果羣怪聚罵
指目牽引而增爲言詞愈以是得狂名居長安炊不暇熟又挈挈
而東西如是數矣屈子賦曰邑犬羣吠吠所怪也僕往聞庸蜀之
南恒雨少日日出則犬吠予以爲過言前六七年僕來南二年冬
幸大雪踰嶺被南越中數州之犬皆蒼黃吠噬狂走者累日至無
雪乃巳然後始信前所聞者今韓愈旣自以爲蜀之日吾子又欲
使吾爲越之雪不亦病乎非獨見病亦以病吾子然雪與日豈有
過哉顧吠者犬耳度今天下不吠者幾人而誰敢衒怪於羣目以
召閙取怒乎僕自謫過以來益少志慮居南中九年增脚氣病漸
不喜閙豈可使呶呶者早夜沸吾耳搔吾心則固僵仆煩憒愈不
可過矣平居望外遭齒舌不少不獨欠爲人之師耳抑又聞之古
者重冠禮將以貴成人之道是聖人所尤用心者也數百年來人
不復行近有孫昌胤者獨發憤行之旣成禮明日造朝到外廷薦
笏言於卿士某子冠畢應之者咸憮然京兆尹鄭叔則怫然曳笏
卻立曰何預我邪廷中皆大笑天下不以非鄭尹而快孫子何哉
獨爲所不爲也今之命師者大類此吾子行厚而辭深凡所作皆
恢恢然有古人形貌雖僕敢爲師亦何所增加也假以㒒年先吾
子聞道著書之日不後誠欲往來言所聞則僕固願悉陳中所得
者吾子苟自擇之取某事去某事則可矣若定是非以教吾子僕
材不足而又畏前所陳者其爲不敢也決矣吾子前所欲見吾文
悉以陳之非以耀明於子聊欲觀子氣色誠好惡如何也今書來
言者皆太過吾子誠非佞譽誣䛕之徒直見愛甚故然耳始吾幼
且少爲文章以辭爲工及長乃知文者以明道是固不爲炳炳琅
琅務采色衒聲音而爲能也凡吾所陳皆自謂近道而不知道之
果近乎遠乎吾子好道而可吾文或者其於道不遠矣故吾每爲
文章未嘗敢以輕心掉之懼其剽而不留也未嘗敢以怠心易之
懼其弛而不嚴也未嘗敢以昏氣出之懼其昧没而雜也未嘗敢
以矜氣作之懼其偃蹇而驕也抑之欲其奥揚之欲其明䟽之欲
其通廉之欲其節激而發之欲其清固而存之欲其重此吾所以
羽翼夫道也本之書以求其質本之詩以求其恒本之禮以求其
宜本之春秋以求其斷本之易以求其動此吾所以取道之原也
參之榖梁氏以厲其氣參之荀孟以暢其支參之莊老以肆其端
參之國語以博其趣參之離騷以致其幽參之太史以著其絜此
吾所以旁推交通而以爲之文也凡若此者果是邪果非邪有取
乎抑無取乎吾子幸觀焉擇焉有餘以告焉苟亟來以廣是道子
不有得焉則我得矣又何以師云爾哉取其實而去其名無招越
蜀吠怪而爲外廷所笑則幸矣
復杜温夫書柳宗元
宗元自兩月來三辱生書書皆逾千言意若相望以不對荅引譽
者然僕誠過矣而生與吾文又十卷噫亦多矣文多而書頻吾不
對荅引譽宜可自反而來徵不肯相見亟拜亟問其得終無辭乎
凡生十卷之文吾巳略觀之矣吾性騃滯多所未甚諭安敢懸斷
是且非邪書&KR1328;吾必曰周孔周孔安可當也儗人必於其倫生以
直躬見&KR1328;宜無所䛕今道而不幸乃曰周孔吾豈得無駭怪且疑
生悖亂浮誕無所取幅尺以故愈不對荅來柳州見一刺史即周
孔之今而去我道連而謁於潮之二邦又得二周孔去之京師京
師顯人爲文辭立聲名以干數又宜得周孔千百何吾生胷中擾
擾焉多周孔哉吾雖少爲文不能自彫斵引筆行墨快意纍纍意
盡便止亦何所師法立言狀物未嘗求過人亦不能明辨生之才
致但見生用助字不當律令惟以此奉荅所謂乎歟邪哉夫者疑
辭也矣爾焉也者決辭也今生則一之宜考前聞人所使用與吾
言類且異愼思之則一益也庚桑子言藿蠋鵠卵者吾取焉道連
而謁於潮其卒可化乎然世之求知音者一遇其人或爲十數文
即務往京師急日月犯風雨走謁門戸以冀苟得今生年非甚少
而自荆來柳自柳將道連而謁於潮途遠而深矣則其志杲有異
乎又狀貌嶷然類丈夫視端形直心無岐徑其質氣誠可也獨要
謹充之爾謹充之則非吾獨能生宜勿怨亟之二邦以取法時思
吾言非固拒生者孟子曰余不屑其教誨也者是亦教誨之而巳
矣某白
重校正唐文粹卷第八十六
