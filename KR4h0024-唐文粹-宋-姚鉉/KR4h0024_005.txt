重校正唐文粹卷第五
吳興姚鉉纂
古賦戊(一首)
海潮賦(并序及進賦狀)盧肇
夫潮之生因乎日也其盈其虚繫乎月也古君子所未究之將爲
之辭猶憚夫有所未通者故先序以盡之肇始窺堯典見曆象日
月以定四時乃知聖人之心蓋行乎渾天矣渾天之法著隂陽之
運不差隂陽之運不差萬物之理皆得萬物之理皆得其海潮之
出入欲不盡著將安適乎近代言潮者皆驗其及時而絶過朔乃
興月弦乃小羸月望乃大至以爲水爲隂類牽於月而高下隨之
也遂爲濤志定其朝夕以爲萬古之式莫之逾也殊不知月之與
海同物也物之同能相激乎易曰天地睽而其事同也男女睽而
其志通也夫物之形相睽而後震動焉生植焉譬猶烹餁置水盈
鼎而不爨之欲望膳羞之熟成五味之美其可得乎潮亦然也天
之行徤晝夜復焉日傅于天天右旋入海而日隨之日之至也水
其可以附之乎故因其灼激而退焉退於彼盈於此則潮之往來
不足怪也其小大之期則制之於月大小不常必有遲有速故盈
虧之勢與月同體何以然日月合朔之際則潮殆微絶以其至隂
之物邇於至陽是以陽之威不得肆焉隂之輝不得明焉隂陽敵
故無進無退無進無退乃適平焉是以月之與潮皆隱乎晦此潮
生之實驗也其肭其朓則潮亦隨之乃知日激水而潮生月離日
而潮大斯不刊之理也古之人或以日如平地執燭遠則不見何
甚謬乎夫日之入海其必然之理乎且自朔之後月入不盡晝常
見焉以至於望自望之後月出不盡晝常見焉以至於晦見於書
者未嘗有光必待日入於海隔以映之受光多少隨日遠近近則
光少遠則光多至近則甚虧至遠則大滿此理又足證夫日至于
海水退于潮尤較然也肇適得其旨以潮之理未始著於經籍間
以類言之猶乾坤立則易行乎其中易行乎其中則物(有象焉物有象)而
後有辭此聖人之教也肇觀乎日月之運乃識海潮之道識海潮
之道亦欲推潮之象得其象亦欲爲之辭非敢衒於學者蓋欲請
示千萬祀知聖代有苦心之士如肇者焉賦曰
開圓靈於混沌包四極以永貞(立天之道)赩至陽之元精(謂日也)作寒暑
與晦明截穹崇以高步涉浩漾而下征廻龜鳥於兩至(冬至日在南斗玄武)
(之體故云龜夏至日在東井朱雀之體故云鳥也)曾不愆乎度程其出也天光來而氣曙
其入也海水退而潮生何古人之守惑謂滋濤之不測安有夫虞
泉之鄕沃焦之域棲悲谷以成暝浴濛汜而改色巨鰌隱見以作
規介人呼吸而爲式陽侯玩威於鬼工伍胥洩怒乎忠力是以納
人於聾昧遺羞乎後代曾未知海潮之生兮自日而太隂裁其小
大也今將考之以不惑之理著之於不刊之辭陳其本則晝夜之
運可見其影響言其徵則朔望之候不爽乎毫釐豈不謂乎有耳
目之疾而㸌將判乎神醫者也粤若太極分隂分陽陽爲日故節
之以分至啓閉隂爲水故霏之以雨露雪霜雖至賾而可見雖至
大而可量豈謂居其中而不察乎渺漠亡其外而不考其茫洋者
哉故水者隂之母日者陽之祖陽不下而昏曉之望不得成隂不
升而雲雨之施不得覩因上下之交泰識洪濤之所鼓胡爲乎曆
象取其枝葉而迷其本根也策其㳙滴而喪其泉源也(諸家不言海潮之由)
(也)於是欲抉其所迷而論之採其所長而存之光乎廓乎汨磅礴
乎差瀴溟之無際曷鴻濛而可以盡度乎乃知夫言潮之初心遊
六虚索蜿蜒乎乾龍駕轇轕乎坤輿知六合之外洪波無所洩(但隨)
(二至升降而巳)識四海之内至精有所儲(元氣常運萬物自成)不然何以使百川赴
之而不溢萬古揆之而靡餘也是乃察乎濤之所由生也駭乎哉
彼其爲廣也視之而盪盪矣彼其爲壯也欱乎其沆沆矣其增其
羸其難爲狀矣當夫巨浸所稽視無巔倪洶湧澒洞窮東極西浮
厚地也體定(謂地浮於水天在冰外也)半圓天而勢齊(謂隂陽上下各一半也)謂無物可
以激其至大故有識而皆迷及其碧落右轉陽精西入(始作潮也)抗雄
威之獨燥卻衆柔之繁濕高浪瀑以旁飛駭水洶而外集霏細碎
以霧散屹奔騰以山立巨泡丘浮而迭起飛沬電烻以驚急且其
日之爲體也若熾堅金圓徑千里(周髀法日日徑千里周三千里)土石去之稍邇
而必焚魚龍就之雖遠而皆靡何海水之能逼而不澎濞沸渭以
四起故其所以凌鑠其所以薄激者莫不魄落焯鑠如㸑巨鑊赩
兮不可探乎㵁㵁之内呀焉若天地之有齦齶其始也漏光迸射
虹截㝢縣拂長庚而尚隱帶餘霞而未殄其漸没豿(虎菌反)兮若后
羿之時平林載馳驅貙虎與兕象懾千熊及萬羆呀偃蹇而矍鑠
忽劃礫而齹(此何反意宜反齒露不齊之皃)其少進也若兆人&KR0813;紛填城溢
郭蹄相蹂蹙轂相摩錯閧闉澶漫淩強侮弱倏皇輿之前蹕孰不
奔走而揮霍及其勢之將極也涾兮若牧野之師昆陽之衆定足
不得駭然來奔騰千壓萬蹴搏沸亂雄稜後閼懦勢前判懾仁兵
而自僵倏谷呀而巘斷此者皆海濤遇日之形聞者可以識其畔
岸也賦未畢有知玄先生諷之曰斯義也古人未言吾將耀乎文
墨之場以貽永久爲天下稱揚爰有博聞之士駭潮之義始盱衡
而抵掌俄䫴(虚禁反)齘(虚介反)而愕眙擥衣下席蹈足掀臂將欲致詰
領畫天地久之而乃謂先生曰伊潮之源先賢未言枚乘循涯而
止記其極木華指近而未考其垠焉有末學後塵遽荒唐而敢論
先生矍然而疑乃因其後推車捧席執腒(音渠乾雉也儀禮士相見春夏用腒秋冬用雉)
伺顔言之少間請見徵之所加客乃曰人所不知而不言不謂之
訥人所未識而不道不謂之愚彼亦何敢擅談天之美斡究地之
羭指溢漭之難悟欲蠱聽於羣儒今將盡索乎彼潮之至理何得
與日月而相符且大章所步(大章禹臣禹使步量地理者也)東西有極容成叩玄
隂陽巳測(容成黃帝臣帝遣造曆日)陽秀受乎江政玄冥佐乎水德莫不窮海
運稽日域及周公之爲政也則土圭致晷(謂量日影千里而差一寸也)周髀作
則(即勾股筭法周人以髀爲勾以股爲周以筭乃知日之遠近也)禆竈窮情乎天象(禆竈鄭大夫善知天文者)
子雲贊數於幽默(楊雄作太玄經分八十一首七百二十九贊以定隂陽之數者也)張衡考動以
鑄儀(謂地動儀)淳風述時而建式(謂作乙巳占以儀立式以定星辰也)彼皆凝神於經緯
之間極思乎圓方之壼胡不立一辭於滋潮以明乎繫日之根本
也先生苟竒之胡不思之先生將寶之胡不考之(自此巳下發十四問)苟由
日升當若凖若繩何春夏差小(其一問)而秋冬勃興(其二問)其逾朔也
當少進何遽激而斗增(其三問月二日潮便大也)其過望也當少退何積日而
憑凌(其四問十八日潮勢何故更大也)晝何常微(其五問晝潮皆小也)夜何常大(其六問潮比晝勢校)
(大海人知之)何錢塘洶然以獨起殊百川之進退(其七問)何仲秋忽爾而
自興異三時之滂霈(其八問)日之赫焉猶火之烈火至水中其威乃
絶入洪溟以深漬何日光而不滅(其九問)潮之往來旣云因日日唯
一沈潮何再出(其十問)萬流之多匪江匪河發自畎澮往成天波終
古不極盍沈四國何成彼潮而小大一式(其十一問)爲潮之外水歸何
域(十二問)又云水實浮地在海之心日潛其下而逢彼太隂且其土
厚石重山峻川深投塊置水靡有不沈豈同其芥葉而泛以蹄涔
繄坱北之至大何水力之能任(十三問)吾聞之天地噫(音隘)氣有吸有
呼晝夜成候潮乃不踰(其十四問)豈由日月之所運作誇誕以相誣者
哉先生閱賦之初深通厥旨及聞客論听然啓齒於是謂客徐坐
善聽厥辭蓋聞南越無頒冰之禮鄭人有市璞之嗤常桎梏於獨
見終沈溺於羣疑旣别白而不悟爰提耳而告之然事有至理無
爭無勝猶權衡之在懸審錙銖而必應稽海潮之奥旨諒余心之
足證當爲子窮幽而洞冥豈止於揆物而稱哉(荅第一問)夫日北而燠
陽生於復䷗(震下坤上復將論日之升降隂陽之大體故假周易復姤二卦以明之也)離南斗而景長
(冬至後日漸近比故晝漸長日進一度故也)邇中都而夜促當是時也氣蒸川源潤歸
草木旣作雲而洩雨乃襄陵而溢谷魚龍發坼於胎卵鳥獸含滋
於孕育且水生之數一而得土之數六不測者雖能作於溟渤苟
窮之當無羡於升掬其散也爲萬物之腴其聚也歸四海之腹歸
則視之而有餘散則察之而不足春夏當氣散之時故潮差而小
也(荅第二問)及其日南而涼隂生於姤䷫(巽下乾上姤)退東井而延夕(夏至後日)
(漸近南故夜長也)遠神州而减晝當是時也草木辭榮風霜入候水泉閉
而上涸滋液歸而下湊瘁萬物以如燖空大澤而若漏縮於此者
盈於彼信吾理之非謬秋冬當氣聚之時故潮差而大也(荅第三問)兩
曜之形大小唯敵旣當朔以制威陽雖盛而難迫其離若爭其合
如擊始交綏而並鬪(合朔之次非無物喻之故比乎交綏也)終摩壘而先釋(月行疾合朔乃)
(過故比乎摩壘也)日沮其雄水凝其液旣冒威於一朝信畜怒乎再夕且
潮之所恃者月(趣隂類也)所畏者日(避陽威也)月違日以漸遥水畏威而乃
溢亦猶羣后納職來簉王門獲命以出望宁而奔引百寮而盡退
何一跡之敢存此潮象之所以至二日而斗增也(荅第四問)黃道所遵
遐邇巳均肆極陽而不礙故積水而皆振自朔而退(哉生魄之後左行漸遠於)
(日也)退爲順式自望而進(自望之後在日之右漸逼於日也)進爲干德(稍稍近日若來干犯之也)
伊坎精之旣全將就晦而見逼勢由望而積壯故信宿而乃極此
潮之所以後望二日而方盛也(荅第五并第六問)自曉至昏潮終復始陽
光一潛水復迸起復來中州逾八萬里(周天法一面出入八萬里)其勢涵澹無
物能弭(周天法一面去日八萬一千一百九十九里有竒也)分晝於戌作夜於子(子前爲早潮子後爲)
(晚潮一云戌前爲早潮亥後爲晩潮)子之前日下而隂滋子之後日上而陽隨滋於
隂者故鑠之於水而不能甚振隨於陽者故迫之爲潮而莫肯少
衰此潮所以夜大而晝稍微也(荅第七問)嘗信彼東遊亦聞其揆賦之
者究物理盡人謀水無遠而不識地無大而不搜觀古者立名而
可驗何天之造物而難籌且浙者折也蓋取其潮出海屈折而倒
流也夫其地形也則右蟠吳而大江覃其腹左挾越而巨澤灌其
喉獨兹水也夾羣山而遠入射一帶而中投夫潮以平來百川皆
就浙入旣深激而爲鬪此一覽而可知又何索於詳究(荅第八問)羣隂
旣歸水與天違當宵分之際(謂八月也)避至烈之輝因圓光之旣對引
大海以羣飛(太玄經云海中飛羣)夫秋之中而隂盛亦猶春之半而陽肥事
苟稽於巳著理必辨於猶微故濤生於八月之望者尤岌岌而巍
巍也(荅第九問)萬物之中分日之熱(謂三才之中各有火也)叩琢鑚研其火乃烈
吹煙得焰傳薪就爇附於堅則難銷焚於槁則易絶所依無定遇
水乃滅太陽之精火非其匹至威無焰至精有質入四海而水不
敢濡照八紘而物莫能屈就之者咸得其光輝仰之者不知其何
物其體若是豈比夫寒灰死炭遇濕而同漂汨哉(荅第十問)方輿之下
陽祖所廻歷亥子而右盛逾丑寅而左來右激之遠兮遠爲朝左
激之遠兮遠爲夕旣因月而大小成亦隨時而前後隔此日之所
以一沈而潮之所以兩析也(荅第十一問)天地一氣也隂陽一致也其
虚其盈隨日之經界寒暑之二道將無差於萬齡故小大可法而
乾坤永寧也(荅第十二問)若夫雲者雨者風者霧者爲雪爲霜者爲雹
爲露者雷之所鼓者龍之所赴者羣生之所賦者萬物之所附者
彼皆與日而推移所以就其衰而成其茂也然後九圍無餘而萬
流爲之長輔談未竟客又勦而言曰若乃寒暑定而風雨均也
吾聞之洪範云豫常燠急常寒狂乃隂雨爲沴僭則陽氣來于苟
日月之躔一定又何遠於王政之大端彼有後問姑紓前言夫三
才者其德之必同天以陽爲主地以隂爲宗參二儀之道在一人
之躬一人行之三才皆協德順時則雨霽均行逾常則凶荒接僭
慢所以犯陽德也故曝尫莫之哀狂急所以犯隂德也故離畢爲
之災此則爲政之所致非可以常度而剸裁也客曰唯其餘如何
復從而解之曰(苍第十三問)惟坤與乾余常究焉清者浮於上濁者積
於淵濁以載物爲德清以不極爲玄載物者以積鹵負其大(鹵鹹水也)
(所以能浮厚地也)不極者以上規奠其圓(北辰不動謂之上規也)故知鹵不積則其
地不能載玄不運則其氣無以宣夫如是山嶽雖大地載之而不
知其重華夷雖廣鹵承之而不知其然也氣之輕者其升乃高故
積雲如嶽不駐鴻毛輕而清也而物莫能勞及其于霄勢窮霏然
下墜(謂爲雨者也)隨坳壑而虚受任畎澮之䟽潰著則重也故舟檝可
以浮寄至夫離九天堙九地作重隂之膠固自堅冰以馴致固可
以乘鴻溟以自安受萬有而不圯者也聽兹言較兹道定一陽之
所宗何衆理之難考且合昏知暮而翰音司晨安有懷五常之美
預率土之濱苟無諒乎此旨亦何足齒於吾人(荅第十四問)子以天地
之中元氣噫(音億)噦爲夕爲朝且登且没泛辭波而甚雄處童蒙而
未發孰觀地喙乎深泉之涯孰指天吭乎巨海之窟旣無究於兹
源寧有因其呼吸而騰勃者哉客謝曰辭旣巳矣欲入壼奥願(申一)
問先生幸以所聞教之嘗居海裔覿潮之勢或久往而方來或合
沓而相際曷舛互之若斯今幸指乎所制先生撰屨旁眄亦窮其
變吾因訊夫墨客當大索其所見彼亦告於余曰日往月來氣㢠
天轉其激也大則體盛而相疎其作也小則勢接而相踐惟體勢
之可准故合杳而有羡其何怪焉客乃跽軀斂色交𬒮而辭彼圓
玄方賾古惑今疑歎載籍之不具恨象數之尚遺方盡迷於閫域
非先生親得於學者而孰肯論之於是乎若卵判鶵生鼓擊聲隨
雷電至而幽蟄起蛟龍升而雲雨滋形開夢去醒至酲離旣手之
舞之足之蹈之乃避席而稱詩爲賀庶知玄先生之辭辭曰
噫哉古人迷潮源兮刓編齾翰曾未言兮羅虚列怪無藩垣兮名
儒幽討理可尊兮高駕日域窺天門兮濤疑一釋永立言兮若和
與扁祛吾惽兮昔之論者何其繁兮意摩心揣秪爲讙兮隂陽數
定水長存兮進退與日遊混元兮一升一降兮寒暑成下凝濁兮
上浮清隨盈任縮兮浮四𬈑釡鎘蒸爨兮擬厥形願揚此辭兮顯
爲經高誇百氏兮貽億齡先生曰彼能賦之子能演之非文鋒之
破鏑何以解乎群疑客乃酣然自得油然而退也
海潮賦後序
夫以璿樞顯視周四七而成文王琯潛聆載十二而分統肇有憑
翼生乎象先雖迷放屬之源終識踆躔之數是以迎推洞乎三合
分至貞乎四禽旣測洪荒暸分清濁於是九圍所沓必揆於靈臺
萬古無差可徵於幽贊且彤車白馬先命羲和紫極黃龍次分甘
石雖東流不溢天問猶疑而北戸承陽地維何隱稽夫儒氏之業
也莫不咸思蟻轉盡愧雞如安可命曰三靈或迷其二大愚以始
聞方數則揆玄黃亦嘗以大竇酬嘲敢云早惠旣不用蛉膠習戲
自鄙童心及竊譽思中拘塵長者執經堂奥避席嚴師自悟牖閒
媿非胡廣頻依廡下虚感伯通而日月居諸榆槐屢改管窺之心
妄切瞽史之學難修而又爛額焦頭方思馬褐捉襟見肘久困牛
衣颯垂領以若驚顧生髀而增歎信天人之際難可究思考經緯
之文固有宗旨竊以海潮之事代或迷之今於賦中盡抉疑滯輙
依洛下閎張平子何承天等以渾天爲法水與地居其半日月繞
乎其下以證夫激而成潮之理并納華夷郡國環以二十八宿黃
道所交及立北極爲上規南極爲下規以正乎日月之所由升降
其理昭然可辨謂之潮圖施諸粉繢庶將無闕𬗟螢囊之巳久撫
魚網而多慙敢避識者之譏固受不知之罪云耳
日至海成潮入圖法
八月之望日在翼軫之閒此時潮最大今立此望之夕日入初於
時在戌見潮初生之候
渾天載地及水法
地浮於水天在水外天道右轉七政左旋日入則晚潮激於左日
出則早潮激於右潮之小大則隨於月月近則小月遠則大
右此賦中具論之矣
新定海潮集解渾天古今正法圖自古說天有六
一曰渾天(張衡所述)二曰蓋天(周髀以爲法)三曰宣夜(無師法)四曰安天(虞喜作)
五曰昕天(姚信作)六曰穹天(虞聳作自蓋天巳下並好竒徇異之說非至說也先儒亦不重其術也)
右今撰賦及圖定取渾天爲法其增立渾天之術自張平子始言
天地狀如雞子天包於地周旋無端其形渾渾故曰渾天也
渾天法
晉葛洪謂天形如雞子地如雞子之黃周天三百六十五度四分
度之一半覆地上半繞地下二十八宿半隱半見宋何承天云廼
觀渾儀研求天意乃悟天形正圓水居其半中高外卑水周其下
梁祖晅云渾天之形内圓如彈丸其半出地上半隱地下
右今撰圖正用此法但諸家能言天形而未知日之激水而成潮
也又按周易離爲日坤爲地日出地上於卦在晉䷢日入地下卦
爲明夷䷣乾爲天坎爲水天右旋入水爲夕則天在水下於卦爲
需䷄天左旋昇出爲朝於卦在訟䷅又離爲日坎爲水日出水上
卦爲未濟䷿濟之言涉也日東出而未西涉水此其象也日入水
下卦爲旣濟䷾言日右隨天入巳涉干海則周易之象其事較然
右今撰潮圖探於周易合乎渾天推於爻象故賦指復姤二卦以
定隂陽
言不及渾天而乖誕者凡五家莊子(逍遥篇)玄中記王仲任論衡(言日)
(不入地)山經釋氏言四天(乙已占具解訖)
右並無證驗不可究尋王仲任徒肆談天失之極遠桓君山攻之
巳破此不復云莊生則假物爲喻以論眞宗而學者多誤故列之
爲難信之首玄中山經一無可取釋氏俱舍乃自立心法非可以
表測而度量也又按吳王蕃法云余因周禮鄭衆鄭玄之言用勾
股之術以求天之里數夏至之日以八尺之表求晷於陽城表南
得影一尺五寸南至日南下無影則日南去陽城一萬五千里立
八十而旁十五則曰高八萬里日南邪去以勾股法得八萬一千
三百九十四里有竒蓋天頂至地之數也倍之得十六萬二千七
百八十八里有竒即天徑之數也以周徑之法乘得五十一萬三
千六百八十七里有竒即周天之數也右肇始學渾天法於度支
推官監察御史太原王軒軒以王蕃之術授焉自後因演而成圖
旣知夫天地之薄厚則日月之行寒暑之候皆由自得之遂用覃
思臣溟稽萬流之昇降果見潮生之候由是博考羣言以證遇晦
而自得之旨無所疑焉
渾儀之制渾儀法肇得自虞舜以旋璣玉衡以齊七政鄭康成云
其轉運者爲璣其止息者爲衡皆玉爲之七政者日月五星也則
渾儀之本法晉侍中劉智云顓頊造渾儀黃帝爲蓋天則此二器
皆古聖王之制作也但學者失其用耳說者乃云始自張衡今考
其事張乃巧述其法而揆之非始造者也虞喜又云洛下閎爲漢
武帝於地中轉渾天定時修太初曆又知此術在張平子前也後
漢左中郎將賈逵以永元十五年造黃道渾儀張衡以延熹七年
更造銅儀以四分爲度於密室中以漏水轉之令伺者閉戸而唱
以告司天者云琁璣所加某星巳中某星今没皆如合符契其後
吳王蕃修之如陸績及後魏太史令晁崇隋河間劉焯皆修渾儀
之法李淳風因爲遊儀蓋與靈憲同也
右以物象天謂之渾儀則日月四海在渾儀之内日月盈縮之度
可察而獨迷潮水生來之候豈古人未之思乎肇秪於此術究而
得之不爲怪誕無據之說猶恐時之學者尚有所疑故以著之
進海潮賦狀
朝散大夫持節歙州諸軍事守歙州刺史柱國賜紫金魚袋臣盧
肇謹進上海潮賦一首
右臣伏聞神農立極先定乾坤軒后統天始弘曆象蓋以大聖有
作而大法乃明必自臣子之所爲克成君父之至德只如陳韶奏
夏允諧聖帝之音而伐鼓鏗鐘元在工人之手業雖成於微賤事
乃奏於皇王臣今所陳竊用此道伏惟睿文明聖孝德皇帝陛下
德邁伊嬀道包覆載垂衣而九有無外執契而萬國來庭日月貞
明天地交泰珍圖瑞物允膺得一之符伯益皐繇共佐千年之聖
臣實陋賤亦忝方州而微臣始自知書志在稽古或觀天地之道
得於經史之間旣察置圭亦聞測管究黃鍾於玉律窺碧落於璿
樞伏念司馬遷則書載天官張平子則儀鈞地動臣仰遵前哲輙
揆圓虚偶識海潮深符易象理皆摭實事盡揣摩旣當鳳紀之朝
願陳蟸測之見臣肇誠惶誠恐頓首頓首臣又聞天垂象而六合
成道生一而三才具皆由日月運乎隂陽是謂神明分乎晝夜伏
知此道盡在陛下&KR1078;鑒之中故不俟微臣因此别白然自古以來
莫不以地厚難測日旣入而人不見其行海大無涯潮潛生而人
不知其候上古聖人則之於八卦學者演之成六家而有講論未
明根本不啚天垂大法假乎微臣獲在聖朝彰此愚見臣門地衰
薄生長江湖志在爲儒弱不好弄研求近代寒苦莫甚於斯臣伏
念爲業之初家空四壁夜無脂燭則爇薪蘇曉恨頑冥亦嘗縣刺
在名場則最爲孤立於多士則時賢獨知累竊皇恩遽變白屋臣
於會昌三年應進士舉故山南節度使同中書門下平章事王起
擢臣爲進士狀頭筮仕之初故鄂岳節度使盧商自中書出鎮辟
臣爲從事自後故江陵節度使贈太尉裴休故太原節度使贈左
僕射盧簡求皆將相重臣知臣苦心謂臣有立全無親黨不自吹
嘘悉賞微才奏署門吏臣前年二月蒙恩自潼關防禦判官除秘
書省著作郎其年八月又蒙恩除倉部員外郎充集賢院直學士
去年五月又蒙恩除歙州刺史臣謹行陛下法令常懼愆違理郡
周星未有政績潛被百姓詣闕以臣粗能緝理求欲留臣奉七月
二十二日勑又蒙聖恩賜臣金紫臣素無強近之援不異草澤之
人忽荷寵光及此叨忝臣不以平生志業上奏於宸慈實懼犬馬
之微忽先於溝壑則臣積年無所闡揚非唯自負片心實亦上辜
聖代是敢竊以所撰前件潮賦并圖進上臣爲此賦以二十餘年
前後詳參實符象數願以潢汚之水輒赴溟渤之流而彫蟲所爲
刻鵠難肖塵冐天聽罪當鼎鑊今差軍事押衙盧師洎隨狀奉進
上黷宸嚴敢期睿覽臣肇無任惶懼戰越屏營之至謹錄奏以聞
伏俟誅責
勑盧肇文學優瞻時輩所推窮測海潮出於獨見徵引有據圖象
甚明足成一家之言以祛千載之惑其賦宜宣付史館
重校正唐文粹卷第五
嘉靖甲申歲太學生姑蘇徐焴文明刻干家墪
