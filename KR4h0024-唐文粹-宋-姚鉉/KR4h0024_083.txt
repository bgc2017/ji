重校正唐文粹卷第八十三
吳興姚鉉纂
書五(揔一十一首)
論選舉五
與權德輿書(柳冕)荅柳福州書(權德輿)
上宣州高大夫書(杜牧)上禮部權侍郎書(獨孤郁)
荅獨孤秀才書(權德輿)
論諫諍二
與人論諫書(杜牧)與李諫議行方書(孫樵)
論仕進一
荅孟郊論仕進書(獨孤郁)
論虚无一
與鄭駙馬書(張說)
論法乘一
與濟法師書(白居易)
論服餌一
與崔連州論石鍾乳事書(柳宗元)
與權德輿書柳冕
冕白昔仲弓問爲政子曰先有司有司之政在於舉士是以三代
尚德尊其教化故其人賢西漢尚儒明其理亂故其人智後漢尚
章句師其傳習故其人守名節魏晉尚氏族故其人矜代隋氏尙
吏道貴其官位故其人寡廉恥唐承隋法不改其理此天所以待
聖主正之何者進士以詩賦取人不先理道明經以墨義考試不
本儒意選人以書判殿最不尊人物故吏道之理天下天下奔競
而無廉恥者以教之者末也閣下豈不謂然乎自頃有司試明經
奏請每經問義十道五道全寫䟽五道全寫注其有明聖人之道
盡六經之意而不能誦䟽與注一切棄之恐清識之士無由而進
腐生豎子比肩登第不亦失乎閣下因從容啓明主稍革其弊奏
爲二等其有明六經之義合先王之道者以爲上等其精於誦注
者與下等不亦善乎且明六經之義合先王之道君子之儒教之
本也明六經之注與六經之䟽小人之儒教之末也今者先章句
之學後君子之儒以求清識之士不亦難乎是以天下至大士人
至衆而人物殄瘁廉恥不興者亦在取士之道未盡其術也誠能
革其弊尊其本舉君子之儒先於履行者俾之入仕即清識君子
也俾之立朝即王公大人也一年得一二十人十年得一二百人
三十年得五六百人即海内人物不亦盛乎昔唐虞之盛也十六
族而巳周之興也十亂而巳漢之王也三傑而巳太宗之聖也十
八學士而巳豈多乎哉今海内人物顒然思理推而廣之以風天
下即天下之士靡然而至矣是則由於有司以化天下之士得無
廉恥乎冕頓首
荅柳福州書權德輿
來問見愛殷懃甚厚䟽以先師對仲弓有司之說又曰由於有司
以風天下誠哉大君子之言理道也今之取士在於禮部吏部按
資格以擬官奏郎官以考别失權衡重輕之本無乃甚乎至於禮
部求才猶似爲仁由巳然亦㳂於時風豈能自振嘗讀劉秩祭酒
上䟽云太學設官職在造士士不知方時無賢才臣之罪也每讀
至此心常慕之當時置於國庠似在散地而方以乏賢内訟慨然
上奏此君子之心也君子之言也況以蒙劣辱當儀曹爲時求人
豈敢容易然再歲計偕多有親故故進士初牓有之帖落有之策
落有之及第亦有之不以私害公不以名廢實不敢自愛不訪於
人兩漢設科本於射策故公孫弘董仲舒之倫痛言理道近者祖
習綺靡過於雕蟲俗謂之甲賦律詩儷偶對屬況十數年間至大
官右職教化所繫其若是乎是以二年巳來參考對策不訪名物
不徵隱奥求通理而巳求辨惑而巳習常而力不足者則不能迴
復於此故或得其人庶他時有通識懿文可以持重不遷者而不
盡在於齪齪科第也明經問義有幸中所記者則書不停綴令釋
通其意則牆面木偶遂列上第末如之何頃者參五其問令書釋
意義則於䟽注之中苟剛撮旨要有數句而通者昧其理而未盡
有數紙而黜者雖未盡善庶稍得之至於來問明六經之義合先
王之道而不在於注䟽者雖令學究一經之科每歲一人猶慮其
不能至也且明經者仕進之多數也注䟽者猶可以質驗也不者
儻有司率情下上其才旣失其末又不得其本則蕩然矣無乃然
乎古人云勉彊行道則德日起而大有功中庸有困而行之勉彊
而行之鄙雖不敏敢忘勉之之道邪大凡常情爲近習所勝没没
於聞見汲汲於進取苟避患安時俾躬處休以至老死自爲得計
豈復有揣摩古今風俗整齊教化根本原始要終長轡遠馭如閣
下吐論之若是者邪此鄙人所以喟然三復而不知其巳也來問
又言三代兩漢至近古所不同豈古化夐遠之不可復邪復因緣
漸靡而操執者不之思邪鄙人頑固謹俟餘論因自發舒慙怍無
量德輿再拜
上宣州高大夫書杜牧
某頓首再拜自去歲前五年執事者上言云科第之選宜與寒士
凡爲子弟議不可進熟於上耳固於上心上持下執堅如金石爲
子弟者魚潛鼠遁無入仕路某竊惑之科第之設聖祖神宗所以
選賢才也豈計子弟與寒士也古之急於士者取盜取讎取於夷
狄豈計其所由來況國家設取士之科而使子弟不得由之若以
科第之徒浮華輕薄不可任以爲治則國朝自房梁公巳降有大
功立大節率多科第人也若以子弟生於膏梁不知理道不可與
美名不令得美仕則自堯巳降聖人賢人率多子弟凡此數者進
退取捨無所依據某所以憤懣而不曉也堯天子子也禹公子也
文王諸侯孫與子也武王文王子也周公文王之子武王之弟也
夫子天子裔孫宋公六代大夫子也春秋時列國有其社稷各數
百年其良臣多出公族及卿大夫子孫也魯之季友季文子叔孫
穆子叔孫昭子孟獻子皆出於三桓也臧文仲武仲出於公子彄
柳下惠出於公子無駭(諸侯之子稱公子公子之子稱公孫公孫之子稱公族以王父字爲氏展禽是也)
宋之良臣多出於戴恒武莊之族也舉其尤者華元子罕向戍是
也衛之良臣亦公族及卿大夫之裔也舉其尤者公子荆公叔發
公子朝皆公族也子鮮公子也史狗史魚寗武子卿大夫之裔也
齊之晏嬰晏桓子子也曹之子臧公子也吳之季扎王子也鄭之
良臣皆公孫公族也舉其尤者子封子良子罕子展子皮子産子
張子太叔是也楚之良臣子囊子西子期皆王子也子庚王孫也
其卿大夫之裔鬪氏生令尹子文後有鬪辛鬪巢鬪懷(昭王返國皆有大功)
蔿氏生蔿賈孫叔敖(蔿艾也)薳啓彊薳子憑薳掩薳罷屈氏生屈蕩
屈到屈建(子木)六國時有昭奚恤公族也屈原諸屈後也皆其祖先
於武王文王時基楚國爲霸者用其子孫其社稷垂九百餘年至
於晉國最爲彊其賢臣尤多有趙氏魏氏韓氏狐氏中行氏范氏
荀氏羊舌氏欒氏郤氏祁氏其先皆武公獻公文公勤勞臣也用
其子弟召諸侯而盟之者僅三百年在六國齊之孟嘗趙之平原
魏之信陵皆王子王孫也齊復有司馬穰苴亦王族也其在漢魏
巳下至於國朝公族之子弟卿大夫之胄裔書於史氏爲偉人者
不可勝數不可殫論聖賢才能於子弟中復何如也言科第浮華
輕薄不可任用則國朝房梁公玄齡進士也相太宗凡二十一年
爲唐宗臣比之伊吕周召者郝公處俊亦進士也爲宰相時高宗
欲遜位與武后處俊曰天下者高祖太宗之天下非陛下之有但
可傳之子孫不可私以與后高宗因止來濟上官儀李玄義皆進
士也後爲宰相濟助長孫太尉禇河南共摧武后者後突屈入塞
免胄戰死儀革廢武后召玄義助處俊言不可以位與武后婁侍
中師德亦進士也吐蕃彊盛爲監察御史以紅抹額應猛士詔躬
衣皮袴率士屯田積榖八百萬石二十四年西征兵不乏食薦狄
公爲相取中宗於房陵立爲太子漢陽王張公東之亦進士也年
八十爲相敺致四王手提社稷上還中宗郭代公元振亦進士也
鎮涼州僅十五年北卻突厥西走吐蕃制地一萬里握兵三十萬
武氏惕息不敢移唐社稷魏公知古亦進士也爲宰相廢太平公
主謀以佐玄宗及卒也宋開府哭之曰叔向古之遺直子産古之
遺愛兼而有者其魏公乎姚梁公元崇登第下筆成章舉首佐玄
宗起中興業凡三十年天下幾無一人之獄宋開府璟亦進士也
與姚唱和致開元太平者劉幽求登制策科與玄宗徒步誅韋氏
立睿宗者蘇氏父子皆進士也大許公爲相於武后朝酷吏中不
失其正於中宗朝誅反賊鄭普思於韋后黨中小許公佐玄宗朝
號爲蘇宋張燕公說登制策科排張易之兄弟贊睿宗請玄宗監
國竟誅太平公主招置文學士開内學舘玄宗好書尚古封中泰
山祀后土因燕公也張曲江九齡亦進士也排李林甫牛仙客罵
張守珪不斬安禄山謫老南服年未七十張巡亦進士也凡三入
判等以兵九千守睢陽城凡周歲拒賊十三萬兵(出天寶雜記)使賊不
能東進尺寸以全江淮元和中宰相河東司徒兼中書令裴公皆
進士也裴公仍再得宏辭制策科當貞元時河北叛齊蔡亦叛階
此蜀亦叛吳亦叛他未叛者皆高下其目熟視朝廷希嚮彊弱而
施其所爲司空始相憲宗廢權倖之機牙令不得張收歛百職歸
於有司命節度使出朝廷不由兵士(始自撫州余袁相爲滑州滑州凡三月無帥三軍無事憲)
(宗始信之自此不用貞元故事以行軍副使大將軍爲節度使)拔取沈滯各還其官(開州取唐舍人爲職方郎)
(中知制誥饒州取李趙公爲考功郎中知制誥在貞元中皆十餘年遷逐其他似謫者亦皆當叙用也)然後西取蜀
東取吳天下仰首始見白日裴公撫安魏博使田氏盡歸六州元
和中翦蔡劇賊於洛師脇下招來常山質其二子以累其心取十
三城使不得與齊交手爲寇因誅師道河南盡平當是時天下幾
至於太平凡此十九公皆國家與之存亡安危治亂者也不知科
第之選復何如也至於智效一官忠立一節德行文學不可悉數
董生云春秋之義變古則譏之傅說命高宗曰鑑于先王成憲其
以永無愆故殷道復興鴻鴈矣宣王能復先王之道西漢魏相佐
漢宣帝爲中興但能奉行漢家故事姚梁佐玄宗亦以務舉貞觀
之法制耳自古及今未有背本棄古而能致治者昨獲覽三郎秀
才新文凡十篇數日在手讀之不倦其旨意所尚皆本仁義而歸
忠信加以辭彩道茂皎無塵土況有誠明長厚之譽於千人中儻
使前五六年得進士第今可以出入諫官御史助明天子爲治矣
古人云三月不仕則相弔安有凡五六年來選取進士施設網罟
如防盗賊言子弟者噎啞抑鬱思一解布衣與下士齒厥路無由
於古未前聞也某因覽三郎文章不覺發憤略言大槩干觸尊重
無任惶懼某再拜
上禮部權侍郎書獨孤郁
貞元十三年八月日獨孤郁謹上書千舍人三兄閣下郁以母舊
遂獲謁見敘古大賢之遇郁也亦不以常交言之眷意甚露郁瑣
瑣鬱堙二年無聞摧頽折羽而不喜者非失意之謂非尤人之謂
蓋將因事自罪而不喜也借如豫章生於擁腫小木之中樵蘇見
之亦以嗟矣一有不嗟則必自與擁腫者亦不多遠也珠璣雜於
礫石之中童子弄之亦以驚矣一有不驚則必自與礫石者亦不
多遠也鏌鎁卧於鉛鈍之中下工覩之固亦知矣一有不知則必
自與鉛鈍者亦不多遠也毛嬙後於宿瘤而行有目者覩之固即
分矣一有不分則必自與宿瘤亦不多遠也苟與乎擁腫礫石鉛
鈍宿瘤輩果殊異則不能移凡眼所擇況逃乎良工巧冶有識者
之目哉今禮部侍郎之目固亦國之良工巧冶有識者之目也於
中再擇再不中是眞巳爲擁腫礫石鉛鈍宿瘤矣何止與斯不遠
哉此所以因事自罪而不喜也或諭之曰今子之道尚光子之所
以不振者晦過也子之道豐蔀也子且有崪天之材而隱植之有
照乘之珍而密櫝之有切玉之利而謹橈之有傾都之豔而深帷
之雖使離婁左執光而右拭眥迫而索之固亦不能知矣子何不
移植露光披鋒示貌使識者覩之而駭之彼之所誨固亦郁所不
能焉巳必不材也不寶也不利也不妺也且遍過於有識者之目
是自揚其短也巳必材也必寶也必利也必姝也雖小示其光鋒
榦貌於一人驚我亦巳多矣所不驚者是子四事果不足異於族
凡也郁病直拙獨大賢於郁分殊尚不能以亟況悠悠者歟郁常
行乎時輩之間多酌其言語善者鄙者自減盈消息其旨稍有可
驚不敢不於許言者言之今之後學者或嘆曰吁後來惡乎所歸
哉此且非宜長者所當聞也亦非宜長者所不當聞也今朝廷先
達病在不能公也或能公而不能爲力也覽其文則贊美稱嗟無
不至也其閒善惡輕重進退則心以别矣此其所以爲公也鮮有
知其必善而風鼓之不啻若自口出此其所以爲公不能甚力致
遑遑之倫其下才者亦曰今夫在位者其無公歟其無公歟有一
善未嘗肯稱也意曰非我事也又慮與之談者不與我符愛也是
使諸子竊竊然自以無聞爲不辱遂相與擇捷趨邪紛屯於主司
之跡親者苟能致譽則不詰其所以致譽者之賢不肖而曹趨之
矣此實今之躁進苟得之風也在朝廷大賢主而名之驅而正之
於其善者扶之搖之善而未具者決之導之使四方學士知嚮方
焉何如其曰非我事也若使一人曰非我事也十人曰非我事也
舉朝廷皆曰非我事也苟非我事則無所不非我事無所不非我
事則天地之間無乃以寂寥乎昔孔子飭詩書禮樂以化齊弟子
而至天下使孔子亦曰非我事也則今者安盡聞夫七十子之賢
詩書禮樂之盛七十子亦曰非我事也又孰爲播孔子之聖如此
其大乎今文亦如是朝廷先達亦如是後之達者亦如是等不相
播則人文禮義知巳復往之道不幾乎息矣郁不肖辱承大賢心
深矣非又敢以假喻自薦意欲以大賢擇衆賢而使七十子之徒
亦方孔子於大賢也何如
荅孤獨秀才書權德輿
損四日書問兼示新文閎博峻異有立言致遠之旨其於惠愛纖
悉重厚甚善甚善以吾子才志與年三者皆富以嘉聲自振若建
瓴決水大冶良工必有不期至而至者況以日新又日新之盛哉
夫豫章珠璣鏌鎁毛嬙終不慮隱之櫝之橈之帷之之爲患而擁
腫礫石鉛鈍宿瘤之排蔽但發有疾徐耳來問云一人驚之亦多
矣豈與族凡校邪此誠得之又云先達病不能公或公而病其無
力今夫滔滔者或辨之不至而苟善待之及揚聲延譽則鉗口結
舌大凡舉世之病也如鄙夫者直力不足耳亦懼招倈奔走爲津
爲歧至有竊所愛者則寡矣又奚能廢是也從古未達者之望達
者何嘗不如是邪先師七十子所儗豈敢當也三復戁然無言喻
懷其他慕重續俟會話德輿頓首
與人論諫書杜牧
某疎愚怠墮不識機括獨好讀書讀之多矣每見君臣治亂之間
興亡諫諍之道遐想其人䑛筆和墨則冀人君一悟而至于治平
不悟則烹身滅族唯此二者不思中道自秦漢巳來凡千百輩不
可悉數然怒諫而激亂生禍者累累皆是納諫而悔過行道者不
能百一何者皆以辭語迂險指射醜惡致使然也夫迂險之言近
於誕妄指射醜惡足以激怒夫以誕妄之說激怒之辭以卑凌尊
以下干上是以諫殺人者殺人愈多諫畋獵者畋獵愈甚諫治宫
山廻語親倖曰叩頭者之言安足信哉漢文帝亦謂張釋之曰卑
之無甚高論令可行也今人平居無事友朋骨肉切磋規誨之閒
尚宜旁引曲釋亹亹繹繹使其樂去其不善而樂行其善況今君
臣尊卑之間欲因激切之言而望道行事治者乎故禮稱五諫而
直諫爲下前數月見報上披閣下諫䟽錫以幣帛僻左且遠莫知
其故近於遊客處一睹閣下諫草明白辯婉出入有據吾君聖明
宜爲動心數日在手味之不足且抃且慰三者交并不能自止吾
君聞諫旣且行之仍復寵錫誘能諫者斯乃堯舜禹湯文武之心
也聞於遠地宜爲吾君抃也閣下以忠考文章立於朝廷勇於諫
而且深於其道果能輔吾君而光世德某承閣下之厚愛冀於異
時資閣下之知以進尺寸能不爲閣下之喜復自喜也吾君今日
披一䟽而行之明日聞一言而用之賢才忠良之士森列朝廷是
以奮起志慮各盡所懷則文祖武宗之業窮天地日出月入皆可
掃洒以復厥初某縱不得效用但於一官一局筐篋簿書之閒活
妻子而老身命焉作爲歌詩稱道仁聖天子之所爲治則爲有餘
能不自慰故獲閣下之一䟽抃喜慰三者交并眞不虚也宜如此
也無因面讃其事書紙言誠不覺繁多某再拜
與李諫議行方書孫樵
樵嘗爲日蝕書以爲國家設諫官期換君心之非不以一咈其言
而怠於諫即繼以死非其職邪執事居其官亦嘗有意於此乎開
元之間豈特諫官而後言邪苟立天子廷者皆得開口奮舌爭於
上前故自貞觀巳還開元之政最爲脩明及林甫舞智以固權張
詐以聾上於是束羣僚之口縳諫官之舌且以法中敢言者由是
林甫之惡熾而勿復聞禄山之逆祕而勿復知天寶之政由此而
荒矣今者下無林甫遏諫之權上有開元虚巳之勞如此則敘立
明庭者皆得道上是非不顧時忌矧執事官曰諫議哉執事則不
能言避其官而逃其禄可也官秩優而位崇者少邪今年三月上
嘗欲營治國門執事尚諫罷之今者詔營廢寺以復羣髠三年之
間斤斧之聲不絶度其經費豈特國門之廣乎稽其所務豈特國
門之急乎何執事在國門則知諫在佛寺則緘默勇其細而怯其
大豈諫大夫職邪憔以爲大蠹生民者不過羣髠武皇帝發憤除
之冀活疲甿今天下之民喘未及息國家復欲興旣除之髠以重
困之將何以致民於蕃冨乎樵不知時態竊所憤勇故作奏書一
通以明羣髠大蠹之由生民重困之原無路上聞輒以寓獻執事
儻以樵書爲不狂試人爲上言其略
荅孟郊論仕進書獨孤郁
某還白天下病不言久矣吾子猥貺嘉言以篤鄙人之志是勖天
下之心也幸何獨乎鄙人也利何獨乎是文邪夫言豈一端而巳
矣知惡而不言是使天下之爲惡不思乎其懼也知善而不言是
使天下之爲善者不勸其慕也此二者天下之達道也㒒嘗論之
安政不爭斯語直以阨蒙摧頽吾子之所聞見雖欲激昂以是非
天下其誰一從僕之所云邪吾子知僕將宦遊訪僕曰是役也爲
身之役歟爲人之役歟意甚善古人曰仕非爲貧也又曰君子之
仕行其義也僕雖不肖寧獨以衣服飲食犬馬聲色屋室使僕之
屑屑歟僕將沈棄蹇連乎則撫循吾之軀何爲也其將奮飛騰凌
乎則君之建官行封豈私吾飢而寒也又曰親戚處乎大位力主
人也足下之所謂親戚者曷若僕之有身邪足下所待僕之寧以
曲私從義乎天下之君子固當有以自力也粤其果有茂異僕幸
側聞其風曷敢不踴躍話道干彼不識況親戚之無閒乎苟不能
藉此弟僕能貴富之且猶莫許而況又妄於他人邪又曰不待位
而言之大道之言也信哉古人有庶人謗於道商旅議於市芻蕘
者得進其狂妄焉足下念僕孱性而欲輔僕愚心共主公於天下
是直諒多聞之益也其則何幸其將責僕以必聞以至公之道爲
市賈於天下也且何人哉昔張安世爲大司馬車騎將軍錄尚書
事嘗有所薦其人來謝安世大恨以舉賢進能豈有私邪謝絶之
有郎功高不調而自言安世應曰君之功高明主所知人臣執事
何短長而自言乎絶不許巳而郎遷幕府長史郎辭去之官安世
問以適失長史曰將爲明主股肱而士無所進論者以爲譏安世
曰明主在上賢不肖較然臣下自修而巳何知上而薦之其匿名
跡遠權勢如此彼推揚賢哲乃公卿大夫四岳十二牧之職也而
冨平隂陽用不敢當如僕璅璅方困奈何以上官他人之任反以
許乎人哉東野用心冀有以相照幸無以僭越之道深望於鄙人
也某頓首
與鄭駙馬書張說
晚尋莊周書以天地爲國道德爲身老室之戸牗孔門之棖闑足
可反覆孝慈胎育仁義而晉朝賢士乃祖尚浮虚弛廢禮樂其所
遺失將詣眞宗不愈遠也老稱歸根曰靜復命知常復命近於無
有知常其有知見邪斯故反照爾孔云窮神知化德之盛者神不
可窮而窮之是神合於我化不可知而知之是化爲我用唯此二
義繄莊生亦不始盡言焉非滎陽之深於道者孰爲輕導兹意也
與濟法師書白居易
月日弟子太原白居易白濟上人侍者昨者頂謁時不以愚蒙言
及佛法或未了者許重討論今經典閒未諭者其義有二欲面問
荅恐彼此卒卒語言不盡故粗形於文字願詳覽之敬佇報章以
開未悟所望所望佛以無上大慧觀一切衆生知其根性大小不
等而以方便智說方便法故爲闡提說十善法爲小乘說四諦法
爲中乘說十二因緣法爲大乘說六波羅蜜法皆對病根投以良
藥此蓋方便教中不易之典也何者若爲小乘人說大乘法心則
狂亂狐疑不信所謂無以大海内於牛跡也若爲大乘人說小乘
法是以穢食置於寶器所謂彼自無創勿傷之也故維摩經揔其
義云爲大醫王應病與藥又首楞嚴三昧經云不先思量而說何
法隨其所應而爲說法正是此義耳猶恐說法者不隨人之根性
也故又法華經戒云若但讃佛乘衆生没在罪苦不能信是法破
法不信故如此非獨慮說者不能救病亦懼聞者不信没入罪苦
也則佛之付囑豈不丁寧邪何則法王經云若定根基爲小乘人
說小乘法爲大乘人說大乘法爲闡提人說闡提法是斷佛性是
滅沸身是說法人當歷百千萬劫墮諸地獄縱佛出世猶未得出
若主人中缺脣無舌獲如是報何以故衆生之性即是法性從本
已來無有增減云何於中分别病藥又云於諸法中若說高下即
名邪說其口當破其舌當裂何以故一切衆生心垢同一垢心淨
同一淨衆生若病應同一病衆生須藥應同一藥若說多法即名
顚倒何以故爲妄分别坼善惡法破一切法故隨機說法斷佛道
故此又了然不壞之義也又金剛經云是法平等無有高下是名
阿耨多羅三藐三菩提又金剛三昧經云皆以一味道終不以小
乘無有諸雜味猶如一雨潤據此後三經則與前三經義甚相戾
也其故何哉若云依維摩詰謂冨樓那云先當入定觀此人心然
後說法又云不觀人根不應說法夫以冨樓那之通慧又親奉如
來爲大弟子尚未能觀知人心況後五百歲末法中弟子豈盡能
觀知人心而後說法乎設使觀知人心若彼發小乘心而爲說大
乘法可乎若未能觀彼心而率巳意說又可旣乎未能觀與默然
不說又可乎若云依義不依語則上六經之義互相違反其將孰
依乎若云依了義經則三世諸佛一切善法皆從此六經出孰名
爲不了義經乎況諸經中與維摩法華首楞嚴之說同者非一也
與法王金剛三昧之說同者亦非一也不可徧舉故於二義中各
舉三經此六經皆上人常所講讀者今故引以爲問必有甚深之
旨焉今且有人忽問法於上人上人或能觀知其心或未能觀知
其心將應病與藥而爲說邪將同一病一藥而爲說邪若應病藥
足有高下是有雜味即反法王等三經之義豈徒反其義又獲如
上所說之罪報矣若同一病一藥爲說必當說大乘大乘即佛乘
也若讃佛乘且不隨應且不救病即反維摩等三經之義豈徒反
其義又使衆生没在罪苦矣六者皆如來說如來是眞語實語不
誑語不異語者今隨此則反彼順彼則逆此設有問者上人其將
何法以對焉此其未諭者一也又五藴者色受想行識是也十二
因緣者無明緣行行緣識識緣名名緣色色緣六入六入緣觸觸
緣受受緣愛愛緣取取緣有有緣生生緣老死病苦憂悲苦惱是
也夫五藴十二因緣蓋一法也蓋一義也略言之則爲五詳言之
則爲十二雖名數多少或殊其於倫次轉遷合同條貫今五藴中
則色受想行識相次而十二緣中則行識色入觸受想緣一則色
在行前一則色次行後正序之旣不類逆倫之又不同若謂佛次
第而言則不應有此雜亂若謂佛偶然而說則不當名爲因緣前
後不論其義安在此其未諭者二也上人耆年大德後學宗師就
出家中又以說法而作佛事必能研精二義合而通之仍望指陳
著於翰墨蓋欲藏於篋笥永永不忘也其幹疑義亦續啓問居易
頓首
與崔連州論石鍾乳事書柳宗元
某白前所以致石鍾乳非良聞子敬所餌與此類又聞子敬時憤
悶動作宜以爲未得其粹美而爲麤鑛慘悍所中懼傷子敬醇懿
仍習謬誤故勤以爲告也再獲書辭辱徵引地理證驗過數百言
以爲土之所出乃良無不可者是將不然夫言土之出者固多良
而少不可不謂其咸無不可也草木之生也依於土然即其類也
而有居山之隂陽或近水或附石其本性移焉又況鍾乳産於石
石之精麤疎密尋尺特異而穴土之上下其土之薄厚石之高下
不可知則依而産者固不一性然由其精密而出者則油然而清
烱然而耀其竅滑以夷其飢廉以微食之使人榮華温柔其氣宣
流生胃通腸壽善康寧心平意舒其樂愉愉由其麤疎而下者則
奔突結澁乍大乍細色如枯骨或類死灰淹顇不發叢齒積纇重
濁頑樸食之使人偃蹇抑鬱泄火生風戟喉癢肺幽悶不聦心煩
喜怒肝舉氣剛不能和平故君子愼焉取其色之美而不必惟土
之信以求志精凡爲此事幸子敬餌之近不至於是故可止禦也
必若土之出無不可者則東南之竹箭雖旁𡵨操曲皆可以貫犀
革北山之木雖離竒液瞞空立中枯者皆可以梁百尺之觀航千
仞之淵冀之北土馬之所生凡其大耳短脰拘攣踠跌薄蹄而曳
者皆可以勝百鈞馳千里雍之塊璞皆可以備砥礪徐之糞壤皆
可以封大社荆之茅皆可以縮酒九江之龜皆可以卜泗濱之石
皆可以擊考若是而不大謬者少矣其在人也則魯之晨飲其羊
開轂而輠輪者皆可以爲師盧之沽名者皆可以爲大毉西子之
里惡而臏者皆可以當侯王山西之冒没輕俛呇貪而忍者皆可
以毉凶門制閫外山東之稚騃撲鄙力農桑㗖棗栗者皆可以謀
謨於廟堂之上若是則反倫悖道甚矣何以異於是物哉是故經
中言丹砂者類芙蓉而有光言當歸者似馬尾蠶首言人參者似
人形黃芩似腐腸附子八角甘遂赤膚之類不可悉數若果土宜
乃善則云生某所不當云某者良也又經注云始興爲上次乃廣
連則不必服正爲始興也今再三爲言者惟欲得其精英以固子
敬之壽非以知藥石角技能也若心服餌不必利已姑務勝人誇
而辯博素不望此於子敬其不然明矣故畢其說某白
重校正唐文粹卷第八十三
