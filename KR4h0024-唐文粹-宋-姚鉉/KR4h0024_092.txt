重校正唐文粹卷第九十二
吳興姚鉉纂
序乙(揔一十三首)
集序
唐御史大夫李栖筠文集序(權德輿)
唐刑部尚書致仕白居易文集序(元稹)
唐贈禮部尚書孝公崔沔文集序(李華)
唐吏部侍郎昌黎先生韓愈文集序(李漢)
唐尚書刑部侍郎(文公)孫逖文集序(顔眞卿)
唐比部郎中崔元翰文集序(權德輿)
唐左𥙷闕皇甫冉詩集序(獨孤及)
唐左𥙷闕李翰前集序(梁肅)
唐左𥙷闕梁肅文集序(崔恭)
唐司封員外郎李華中集序(獨孤及)
唐禮部員外郎柳宗元文集序(劉禹錫)
唐右拾遺陳子昂文集序(盧藏用)
唐衡州刺史吕温文集序(劉禹錫)
唐御史大夫贈司徒贊皇文獻公李栖筠文集序
權德輿
辰象文于天山川文于地肖形最靈經緯教化鼓天下之動通萬
物之宜而人文作焉三才備焉命代大君子所以序九功正五事
精義入神英華發外著之話言施之憲章文明之盛與天地準贊
皇文獻公以文行正直祗事代宗中行山立乃協于初未弱冠隱
于汲郡共城山下營道抗志不苟合於時族子華名知於人嘗謂
公曰叔父上鄰伊周旁合管樂聲動律外氣橫人間感激西上舉
秀才第一陟降中外間關代故宣力匪躬勤于王家出涖方國入
居清近由給事黃門官小司空剖符毗陵陟明于吳廉問風行四
方表率拜御史大夫不仁者遠武皇炳然審天工之可付公亦曉
然知理道之可必一德交感推心合符執熱以待濯臨摰而不淑
豈斯人未得蒙公之功化邪何造物者之戾也始與計偕投小宗
伯書至内外掃除之際自爲墓誌其間嚮三十年周旋官業斯文
相爲用大凡出於詩之無邪易之貞厲春秋之襃貶且以閎奓鉅
衍爲曼辭麗句可喜非法故言公之文簡實而粹精朗拔而章明
書誌二篇感槩自敘英華特逹君子之道有初有終至若嘉園綺
弛張出處於秦漢之間著四先生碑美蕭文終邴承相之倫或退
或讓作五君詠病有司詩賦取士非化成之道著貢舉議其他下
屬城教條則辭語温潤言公事上奏則切劘端正觸類而長皆文
約旨明昭昭然足以激衰薄而申矩度如崑丘玄圃積玉相照景
山鄧林凡木不植覽公遺編者髣髴風采知公之道焉烏虖以韓
安國之忠厚多大略漢武以爲國器壺遂深中篤行將亦倚以爲
相董仲舒言天人之際有王佐之才而皆不至彼當時齷齪備位
者相廷無虚日又況竒衺忮害崇黨蔽善公于斯時道未大光然
其謨猷獻替過於當國流風遺書暴于天下神之聽之景福于趙
公纂承門訓弘大名器三命樞機爲唐夔龍君子然後謂流澤貽
慶之言也信德輿先公與公天寶中修詞射策爲同門生並時筮
仕于魏貝之地聲猷志氣相視莫逆伏思羈屑展敬無容猥以疎
愚承趙公至惠忝聲舉之舊無忘代親翊唐虞之朝嘗陪宰政捧
門中集錄屑涕見授辭不獲命謹直書以冠于篇
白氏長慶集序元稹
白氏長慶集者太原人白居易之所作居易字樂天始言試指之
無二字能不誤(具樂天與予書)始旣言讀書勤敏與他兒異五六歲識聲
韻十五志詩賦二十七舉進士貞元末進士尚馳競不尚文就中
六籍尤擯落禮部侍郎高郢始用經藝爲進退樂天一舉擢上第
明年拔萃甲科由是性習相近遠求玄珠斬白蛇劒等賦及百道
判新進士競相傳於京師矣會憲宗皇帝無召天下士樂天對詔
稱旨又登甲科末幾入翰林掌制誥比比上書言得失因爲賀雨
詩秦中吟等數十章指言天下事時人比之風騷焉子始與樂天
同校祕書前後多以詩章相贈荅會予譴掾江陵樂天猶在翰林
寄予百韻律詩及雜體前後數十首是後各佐江通復相詶寄巴
蜀江楚間洎長安中少年遞相倣效競作新詞自謂爲元和詩而
樂天秦中吟賀雨諷諭閑適等篇時人罕能知者然而二十年間
禁省觀寺郵候牆壁之上無不書王公妾婦牛童馬走之口無不
道至於繕寫摸勒衒賣於市井或持之以交酒茗者處處皆是(揚越)
(間多作書摸勒樂天及予雜詩賣於市肆也)其甚者有至於盜竊名姓苟求自售雜亂
間厠無可奈何予嘗於平水市中(鏡湖傍草市名)見村校諸童競習歌詩
召而問之皆對曰先生教我樂天微之詩固亦不知予之爲微之
也又雞林賈人求市頗切自云本國宰相每以百金換一篇其甚
僞者宰相輙能辨别之自篇章以來未有如是流傳之廣者長慶
四年樂天自杭州刺史以右庶子詔還予時刺部會稽因得盡徵
其文手自排纉成五十卷凡二千一百九十一首前輩多以前集
中集爲名予以爲國家改元長慶於是因號曰白氏長慶集大凡
人之文各有所長樂天之長可以爲多矣夫以諷諭之詩長於激
閑適之詩長於遣感傷之詩長於切五字律詩百言而上長於贍
五字七字百言而下長於情賦贊箴戒之類長於當碑記敘事制
詔長於實啓奏表狀長於直書檄詞策剖判長於盡揔而言之不
亦多乎哉至於樂天之官秩景行與予之交分淺深非敘文之要
也故不書長慶四年冬十二月十日微之序
尚書崔孝公文集序李華
文章本乎作者而哀樂繫乎時本乎作者六經之志也繫乎時者
樂文武而哀幽厲也立身揚名有國有家化人成俗安危存亡於
是乎觀之宣干志者曰言飾而成之曰文有德之文信無德之文
詐臯陶之歌史克之頌信也子朝之告宰嚭之詞詐也而士君子
恥之夫子之文章偃商傳焉偃商殁而孔伋孟軻作蓋六經之遺
也屈平宋玉哀而傷靡而不遠六經之道遯矣論及後世力足者
不能知之知之者力或不足則文義寖以微矣文顧行行顧文此
其與於古歟帝唐文行臣太子賓客贈禮部尚書博陵孝公崔氏
諱沔字若沖安平公愷之少子也世爲德表門爲上族振發純英
滋漸名訓大包淑和高厲遐清行先乎孝藝𥙿乎文資孝可以股
肱王室揆文可以弼成邦教進士登第舉賢良方正對策第一召
見拜校書郎歷陸渾主簿朝廷以公直躬正詞擢左𥙷闕以公嫉
邪忿佞除殿中侍御史文端武淑遷起居舍人學該典禮拜尚書
祠部員外郎議事惟允遷給事中立言成訓改中書舍人辭乞就
養授虞部郎中節高天下升御史中丞剛亦不吐降著作郎道冠
儒林遷祕書少監動爲人範除左庶子宜均大政拜中書侍郎望
尊地逼出爲魏州刺史人惟求舊入爲左散騎常侍貳東宫居守
集賢院學士祕書監太子賓客兼懷州刺史罷州復職副守薨于
位時開元二十四年冬仲月旬有七日春秋六十七贈禮部尚書
海内冠帶涕哀宗師公爲御史糾輸誠之罔持國屬之罪爲給事
中拒貴倖怙恩之詔削大臣忤旨之刑爲中丞數發太倉減上林
禽鳥之給以賑艱食陜東之人仆而復起宦官犯法執以按劾權
寵屏息朝章大行權貢舉時得陸尚書景融來楊州瑱宋上黨遥
宋兵部鼎等僉爲國器在中書詔命之出上考天時下從人心異
於斯者必替其否在魏州屬雨水敗稼乃弛禁便人先行後聞活
者萬計公自爲常侍賓客恒任介正德播天下而不容於朝置之
散地竟孤其道時乎初公與元兄御史渾齊名弱冠遊京師搢紳
儒學之士皆曰崔氏伯仲必至台司旣而御史君天没公終于副
守則向之所屬適爲人慟哉公之侍疾也孝逹于神祇居憂也哀
貫乎天地喪期有數而茹毒終身慈不貸姦貞亦肆直道勝而齊
物德全而及人博厚崇高篤實有耀儔於古烈蓋魯衛之君子歟
在魏州車駕東廵關外諸侯公爲上第由是分掌選署仕進之族
知勸焉親交鄰里饑者待公而炊寒者待公而裘蒸嘗之奠待公
而後具故禄廩深厚家未嘗足開元中天下富穰車服過制公菲
飲食卑宫室濯衣澣冠俾人瞻我而化其不化者亦慙乎心矣見
天下之善如不及從而佐之見天下之不善如探湯從而誨之則
卒蹈於中庸翻然於不迪巳過半矣中朝議政或疑羣謀未允公
援六經伸百氏覆於時事事舉其中天下莫不諷誦焉文集經亂
罹多散逸今其存者二十九卷長子成甫進士擢第校書郎陜縣
尉知名當時不幸早世嗣子祐甫論譔先志一卷爲第三十傳祖
禰之美合於禮經見公文章知公行事則人倫之敘治亂之源三
閣行乎天下反魏晉之浮誕合立言於世教其於道也至乎哉祐
甫純孝而文直清而和希公門者謂公存焉明發不寐泣次遺文
以華北州鄰壤婚姻之舊嘗趨公門備閱家編祐甫代華爲校書
郎華以是味公之道也熟詞則不敏有古之直焉
唐吏部侍郎昌黎先生韓愈文集序李漢
文者貫道之器也不深於斯道有至焉者不也易繇爻象春秋書
事詩詠歌書禮剔其僞皆深矣乎秦漢巳前其氣渾然迨乎司馬
遷相如董生楊雄劉向之徒尤所謂傑然者也至後漢曹魏氣象
萎薾司馬氏巳來規範蕩悉謂易巳下爲古文剽掠僭竊爲工耳
文與道蓁塞固然莫知也先生生於大曆戊申幼孤隨兄播遷韶
嶺兄卒鞠於嫂氏辛勤來歸自知讀書爲文日記數千百言比壯
經書通念曉析酷排釋氏諸史百子皆搜抉無隱汗瀾卓踔奫泫
澄深詭然而蛟龍翔蔚然而虎鳳躍鏘然而韶鈞發日光玉絜周
情孔思千態萬貌卒澤於道德仁義炳如也洞視萬古愍惻當世
遂大拯頽風教人自爲時人始而驚中而笑且排先生志益堅其
終人亦翕然而隨嗚呼先生於文摧䧟廓清之功比於武事可謂
雄偉不賞者矣長慶四年冬先生殁門人隴西李漢辱知最厚且
親遂收拾遺文無所失墜得賦四古詩二百五聮句(十一)律詩一百
七十三雜著六十四書啓序八十六哀辭祭文三十八碑誌七十
六筆硯鱷魚文三表狀四十七揔七百并目錄合爲四十一卷目
爲昌黎先生集傳於代又有注論語十卷傳學者順宗實錄五卷
列於史書不在集中先生諱愈字退之官至吏部侍郎餘在國史
本傳
唐尚書刑部侍郎贈尚書右㒒射孫逖文公集序
顔眞卿
古之爲文者所以導逹心志發揮性靈本乎詠歌終乎雅頌帝容
作而君臣動色王澤竭而風化不行政之興衰實繋于此然而文
勝質則繡其鞶悅而血流漂杵質勝文則野於禮樂而木訥不華
歷代相因莫能適中故詩人之賦麗以則詞人之賦麗以淫此其
效也漢魏巳還雅道微缺梁陳斯降宫體聿興旣馳騁於末流遂
受嗤於後學是以沈隱侯之論謝康樂也乃云靈均巳來此未及
覩盧黃門之序陳拾遺也而云道喪五百歲而得陳君若激昂頽
波雖無害於過正搉其中論不亦傷於厚誣何則雅鄭在人理亂
由俗桑間濮上胡爲乎綿古之時正始皇風奚獨乎凡今之代蓋
不然矣其或斌斌彪炳郁郁相宣膺期運以挺生奄寰瀛而首出
者其惟僕射孫公乎公諱逖河南鞏人其先自樂安武水寓于涉
而從焉父嘉之以詞學登科官至宋州司馬公風裁徵明天才傑
出學窮百氏不好非聖之書文統三變特深稽古之道故逸氣上
濟而高情四逹羌索隱乎渾元之始表獨立於常均之外不其盛
歟年數歲即好屬文十五時相國齊公崔日用試土火鑪賦公雅
思遒麗援翰立成齊公駭之約以忘年之契邇後遂有大名故其
試言也年未弱冠而三擅甲科吏部侍郎王丘試竹簾賦降階約
拜以殊禮待之相國燕公張說覽其策而心醉其序事也則伯樂
川記及諸碑誌皆卓立千古傳於域中其爲詩也必有逸韻佳對
冠絶當時布在人口其詞言也則宰相張九齡欲倚摭疵瑕沈吟
久之不能易一字公之除庶子也苑咸草詔曰西掖掌綸朝推無
對議者以爲知言凡斯夥多庸可悉數故燕國深賞公才俾與張
九齡許景先韋述同遊門庭命子均垍施伯仲之禮江夏李邕自
陳州入計繕寫某集賫以詣公託知巳之分其爲先逹所重也如
此公又雅有清鑒典考功時精覈進士雖權要不能逼所獎擢者
二十七人數年間宏詞判等入甲者一十六人授校書者九人其
餘咸著名當世巳而多至顯官明年典舉亦如之故言弟者必稱
孫公而巳夫然信可謂人文之宗師國風之哲匠者矣公凡所著
詩歌賦序策問贊碑志表䟽制誥不可勝紀遭二朝之亂多有散
落子宿絳成等夙奉過庭之訓咸以文章知名同時臺省乃編次
公文集爲二十卷列之于左庶乎好事者傳寫諷誦以垂乎無窮
亦何必藏名山而納石室也金紫光禄大夫檢校刑部尚書上柱
國魯郡開國公顔眞卿昔觀光乎天府實荷公之獎擢見命爲序
豈究端倪時則永泰元年仲秋之月至若世系閥閱蓋存諸别傳
此不復云
唐尚書比部郎中博陵崔元翰文集序權德輿
易賁之彖曰觀乎人文以化成天下故闕里之四教門人之四科
未有遺文者荀況孟軻修道著書本於仁義經術之枝派也迨夫
騷人怨思之作游士從衡之論刺譏捭闔文憲陵夷至漢廷賈誼
劉向班固楊雄司馬遷相如之倫鬱然復興有古風烈然則文之
用也橫三才之中經紀事物章明統類不可巳也殷之說命周之
命君陳君牙楚射父之訓辭鄭東里之潤色天子諸侯名命之文
也張老之輪奐史克之駉馭吉甫之清風伯喈之無愧賢士大夫
頌述之文也至若夫子紀延陵墓叔向寓子産書董仲舒射策言
天人相與之際阮元瑜書記翩翩之任觸類滋多非文不彰後之
人力不足者詞或侈靡理或底伏文之難能也如是博陵崔君元
翰東漢濟北相長岑之後也曾祖某濟州刺史祖某鳳閣舍人考
某以經明歷衛州汲縣尉虢州湖城縣主簿親没遂不復仕探古
先微言著尚書洪範周易忘象及三國春秋幽觀之書門人諸儒
易其名曰貞文孝父君紹文宗雕龍之慶究貞文法義之學㓗廉
清方敦直莊明博見強志不取合於俗默而好深湛之思舒而爲
彬蔚之文師遵六籍磅礴二漢不爲物遷不爲波流初間關隱約
於河朔之間年殆知天命甫與計偕至京師洎博學宏詞直言極
諫凡三登甲科名動天下初自典校祕書連辟汧公北平王司徒
府管奏記之職歷太常寺協律郎大理評事錫以命服登朝爲太
常博士禮部員外郎貞元七年春轉職方員外郎知制誥八年冬
罷爲比部郎中十一年夏寢疾不起其壽四百甲子其文若干篇
閎茂博厚菁華縝密足以希前古而聳後學紀循吏而述政事則
房栢鄕碣孫信州頌敘守臣勲烈則黎陽城碑劉幽州神道碑表
宗工賢人兆域則李太師梁郎中誌文撰門中德善則貞文孝父
誌碣二銘攄志氣以申感槩則與李都統及二從事書詮桑門心
法則大覺禪師碑推人情以陳聖德則請復尊號表陳理道則有
制策藻潤王度則有詔誥嚮所敘詩書說命駉頌而下君皆索其
粹精故能度越倫類有盛名於代其他詩賦贊論銘誄序記等今
爲三十卷如黃鍾玉磬琮璧琬琰奏於懸間列在西序其章者雖
漢廷諸公不能加也無溢言曼辭以爲夸大無讇笑柔色以資孟
晉勁直而不能屈已清剛而不能容物介特寡徒晚逹中廢斯亦
命之所賦也德輿昔歲獲與君遊於江湖間又接武侍從登文石
之陛常所論著備探簡編君之孤某旣除喪泣捧遺文見咨序引
故如其篇第直書以冠之云
唐左𥙷闕安定皇甫冉文集序獨孤及
五言詩之源生於國風廣於離騷著於李蘇盛於曹劉其所自遠
矣當漢魏間雖巳朴散爲器作者猶質有餘而文不足以今揆昔
則有朱弦疎越大羹遺味之歎歷千餘歲至沈詹事宋員外始財
成六吕彰施五色使言之而中倫歌之而成聲緣情綺靡之功至
是乃備雖去雅&KR1051;遠其麗有過於古者亦猶路鼗出於土鼓篆籕
生於鳥跡也沈宋旣殁而崔司勲顥王右丞維復崛起於開元天
寶之間得其門而入者當代不過數人補闕其人也補闕諱冉字
茂政玄晏先生之後樂平縣令价之孫潭州長史顗之子十歲能
文十五而老成右丞相曲江張公深所歎異伯父祕書少監彬尤
器之自是令問休暢舉進士第一歷無錫尉左金吾兵曹今相國
太原公之推轂河南也辟爲書記大曆二載遷左拾遺轉左𥙷闕
奉使江表因省家至丹陽朝廷三署郎位以待君之復不幸短命
年方五十四而殁嗚呼惜哉君忠恕廉恪居官可紀孝友恭譲自
内形外言必依仁交不苟合得喪喜愠罕見於容故覩君述作知
君所尚以景命不永斯文未臻其極也蓋存於遺札者凢三百有
五十篇其詩大略以古之比興就今之聲律涵詠風騷憲章顔謝
至若麗曲感動逸思奔發則天機獨得非師資所獎每舞雩詠歸
或金谷文會曲水修禊南浦愴别新聲秀句輒加於常時一等才
鍾於情故也君母弟曾字孝常與君同稟學詩之訓君有誨誘之
助焉旣而麗藻競爽盛名相亞同乎聲者方之景陽孟陽孝常旣
除喪懼遺製之墜于地也以某與茂政前後爲諫官故銜痛編集
以論譔見託遂著其始終以冠于篇
唐左𥙷闕李翰前集序梁肅
文之作上所以發揚道德正性命之紀次所以裁成典禮厚人倫
之義又所以貽顯義類立天下之中三代之後其流派别炎漢制
度以霸王道雜之故其文亦二賈生馬遷劉向班固其文博厚出
於王風者也枚叔相如楊雄張衡其文雄富出於霸塗者也其後
作者理勝則文薄文勝則理消理消則言愈繁斯亂矣文薄則意
愈巧斯弱矣故文本於道失道則博之以氣不足則飾之以辭蓋
道能兼氣氣能兼辭辭不當則文斯敗矣唐有天下幾二百載而
文章三變初則廣漢陳子昂以風雅革浮侈次則燕國張公說以
宏茂廣波瀾天寶以還則李員外蕭功曹賈常侍獨孤常州比肩
而作故其道益熾若乃辭源辯博馳騖古今之際高步天地之間
則有左𥙷闕李君君名翰趙郡贊皇人也天姿朗秀率性聦逹博
涉經籍其文尤工故作敘治亂則明白坦蕩衍餘條暢端如貫珠
之可觀也陳道義則游泳性情探微豁冥渙乎春冰之將泮也廣
勸戒則得失相維吉凶相追焯乎元龜之在前也頌功美則温直
顯融協于文中穆如清風之中人也議者又謂君之才若崇山出
雲神禹導河觸石而彌六合隨山而注巨壑蓋無物足以道其氣
而閱其行者也世所謂文章之雄捨君其誰歟弱冠進士登科解
褐衛縣尉其後以書記再參淮南節度軍謀累遷大理司直天子
聞其才召拜左𥙷闕俄加翰林學士君之處世用捨關乎才進退
牽乎時始居筮仕值蔽善者當路故屈於下位(天寶末房公琯韋少師陟薦公充史)
(官諫司之任當國者不聽乃巳)中歲多難時方用武故委於外藩及夫宣室而揮
宸翰也方用人文以飾王度則因疾罷免嘻昔君子賢人運與事
并得信其志者寡其用矣其餘屬雅道喪缺黃鍾毀棄若孟子轗
軻士安多病亦何可勝論惟斯文足以振當世餘烈足以遺後嗣
此之謂不朽君旣退歸居于河南之陽翟家愈貧而禄不及志愈
邁而文益壯暇日以嘗所述作三十卷目爲前集命予序之君與
予實有伯喈仲宣之義故書于篇
唐右𥙷闕梁肅文集序崔恭
敘曰皇甫士安志好閑放不榮軒冕導情適志作高士傳贊記遺
韻風猷尚在而公早從釋氏義理生知結意爲文志在於此言談
語笑常所切劘心在一乘故敘釋氏最爲精博與皇甫士安之所
素尚亦相放焉則今天台大師元浩之門弟子也摳衣捧席與余
同焉故能知其景行收其製作編成二十軸以爲儒林之綱紀云
若夫明是非探得失乃作西伯稱王議宗道德矣功成作磻溪銘
四皓贊釣臺碑圯橋碑絜當世激清風作先賢贊獨孤常州集序
觀講論語序美藝文善章句作李𥙷闕集序隱士李君遺文序備
教化彰諷詠作中書侍郎贈太子太傅李公集序開國公包君集
序揔名實樹遺風作常州獨孤公遺愛頌太常卿常山郡開國公
崔公神道碑惡戎醜思康濟作兵箴敘宗系思祖德作述初賦病
流濫悅故居作過舊園賦明大道宗有德作受命寶賦其餘言志
導情記會敘别揔存諸集錄歸根復命一以貫之作心印銘住一
乘明法體作三如來畫贊知法要識權實作天台山禪林寺碑逹
教源周境智作荆溪大師碑大教之所由佛日之未忘蓋盡於此
矣若以神道設教化源旁濟作泗州開元寺僧伽和尚塔銘言僧
事齊律儀作過海和尚碑銘幽公碑銘釋氏制作無以抗敵大法
將滅人鮮知之唱和之者或寡矣故公之文章粹美深遠無人能
到此事可以俟於知音不可與薄俗者同世而論也余之仰止未
盡其善蓋釋氏之鼓吹歟諸佛之影嚮歟余所不者道其窮歟常
懷不言之歎杳冥之恨爾後之人識逹希夷意通響象知我之言
之不怍耳若以敘人倫正襃貶則人皆知之非獨情至而稱其製
作也大約公之習尚敦古風閱傳記硜硜然以此導引於人以爲
其常米鹽細碎未嘗挂口故鮮通人事亦賢者之一病也夫子所
謂君子多乎哉不多也故無適時之用任使之勤余故以皇甫士
安比之若管夷吾諸葛亮留心濟世自謂棟梁則非公之所尚也
所謂善古而不善今知賢而不知俗故論贊碑頌能言賢者之事
不能言小人之稱享年若干以某年月日終于長安某里朝廷尚
德故以公爲太子侍讀國尚實錄故以公爲史館修撰發誥令敷
王猷故以公爲翰林學士三職齊署則公之處朝廷不爲不逹矣
年過四十士林歸崇比夫顔子黃叔度不爲不壽矣其碌碌者老
於郎署白首人世又何𥙷哉於逹者不可以夭壽之歎而病於促
數焉公遺孤殁後而生今巳成立則友明之知臧孫之後存於此
也
趙郡李華中集序獨孤及
志非言不形言非文不彰是三者相爲用亦猶涉川者假舟檝而
後濟自典謨缺雅頌寢王道陵夷文教下衰故作者往往先文字
後比興其風流蕩而不返乃至有飾其詞而遺其意者則潤色愈
工其實愈喪及其大壊也儷偶章句使枝對葉比以八病四聲爲
梏拲守之如奉法令聞臯陶史克之作則呷然笑之天下雷同風
馳雲趨文不足言言不足志亦猶木蘭爲舟翠羽爲檝翫之於陸
而無涉川之用痛乎流俗之感人也久矣帝唐以文德敷乂于下
民被王風俗稍丕變至天后時陳子昂以雅易鄭學者&KR1051;而嚮方
天寶中公與蘭陵蕭茂挺長樂賈幼幾勃焉復起用三代文章律
度當世公之作本乎王道大抵以五經爲泉源杼情性以託諷然
後有歌詠美教化獻箴諫然後有賦頌懸權衡以辯天下公是非
然後有論議至若記敘編錄銘鼎刻石之作必採其行事以正襃
貶非夫子之旨不書故風雅之指歸刑政之根本忠孝之大倫皆
見於詞然後中古之風復形於今于時文士馳騖飈扇波委二十
年閒學者稍厭抑揚黃華而窺咸韶之音者什五六識者謂之文
章中興公實啓之公名華字遐叔趙郡人安邑令府君第三子質
直而和純固而明曠遠而有節中行而能斷孝敬忠廉根於天機
執親之喪哀逹神明其任職釐務外若坦蕩而内持正性謙而不
犯見義乃勇舉善惟懼不及務去惡如復讎與朋友交然諾著於
天下其偉詞麗則和氣之餘也學博而識有餘才多而體愈迅每
述作則筆端風生聽者耳駭開元二十三年舉進士天寶二年舉
博學宏詞皆爲科首由南和尉擢祕書省校書郎八年歷伊闕尉
當斯時唐興百三十餘年天下一家朝廷尚文夫羿工乎中微拙
於使人無巳譽公才與時并故不近名而名彰時輩歸望如鱗羽
之於虬鸞也十一年拜監察御史會權臣竊政柄貪搰當路公入
司方書出按二千石持斧所嚮列郡爲肅爲姦黨所嫉不容於御
史府除右𥙷闕禄山之難方命圯族者蔽天聦明勇者不得奮明
者不得謀公危行正詞獻納以誠累陳誅兇渠完封疆之策閽犬
迎吠故書留不下時繼太夫人在鄴初潼關敗書聞或勸公走蜀
詣行在所公曰奈方寸何間行問安否然後輦安輿而逃謀未果
爲盜所獲二京旣復坐謫杭州司功太夫人棄敬養公自傷悼以
事君故踐危亂而不能安親旣受汙非其疾而貽親之憂及隨牒
願終養而遭天不弔由是銜罔極之痛者三故雖除喪抱終身之
戚焉謂志巳厭息陳力之願焉因屏居江淮閒省躬遺名誓心自
絶無何詔授左𥙷闕又加尚書司封員外郎璽書連徵公卿已下
傾首延佇至止之日將以司言處公公曰焉有隳節辱志者可以
荷君之寵乎遂移疾請告故相國梁公峴之領選江南也表爲從
事加檢校吏部郎明年遇風痺徙家于山陽疾痼貧甚課子弟力
農圃贍衣服雅好修無生法以冥寂思慮視爵禄形骸與遺土同
惟吳楚之士君子譔家傳修墓版及郡邑頌賢守宰功德者靡不
齎貨幣越江湖求文於公得請者以爲子孫榮公遇勝日時復綴
錄以應其求過是而往不復著書素所著者多散落人間自志學
至校書郎以前八卷并舜山公主誌文竇將軍神道碑崔河南生
祠碑禮部李侍郎碑安定三孝論哀舊遊詩韓幼深避亂詩序祭
王端員外沈起居興宗裴員外騰文别元亘詩并楊騎曹集序王
常山碑並因亂失之名存而篇亡自監察御史以後迄至于今所
述者公長男羔字宗敘編而集之斷自監察御史巳前十卷號爲
前集其後二十卷頌賦詩歌碑表序論誌記讃祭文凡一百四十
四篇爲中集其中陳王業則無疆頌議世道則原卜論質文論主
文而譎諫則言毉含元殿賦敦禮教則哀節婦賦二孝讃與外孫
女二孩書表賢逹盛德則元魯山碣房太尉德銘崖賓客集序德
先生誄權著作墓表李夫人傳靈夫人頌一生死之間杼其交情
則祭蕭功曹劉評事張博士文吟詠情性逹於事變則詠古詩辨
卿大夫族姓則盧監神道碑思舊則三賢論自敘則别相里造范
倫序詮佛教心要而會其異同則南泉眞禪師左溪朗禪師碑其
餘雖比興萬變而未始不根於道德故覽公之文知公之質不俟
覿容貌聽詞氣而後覩其行若使束帶立於史臣之位且備獻替
足以潤色王度正一代之訓典天而病之國不幸也然遐叔身甚
病而心甚壯文益贍而才不竭則前路逸氣詎可度矣他日繼於
此而作者當爲後集及常遊公之藩也久故錄其述作之所以然
著于篇
唐尚書禮部員外郎柳宗元文集序劉禹錫
八音與政通而文章與時高下三代之文至戰國而病涉秦漢復
起漢之文至列國而病唐興復起夫政庬而士裂三光五岳之氣
分(扶問切)大音不完故必混一而後大振初貞元中上方嚮文章昭
回之光下飾萬物天下文士爭執所長與時而奮粲焉如繁星麗
天而芒射寒色正人望而敬者五行而巳河東柳子厚斯人望而
敬者歟子厚始以童子有竒名於貞元初至九年爲名進士十有
九年爲材御史二十有一年以文章稱首入尚書爲禮部員外郎
是歲以疎雋少檢獲訕出牧邵州又謫佐永州居十年詔書徵不
用遂爲柳州刺史五歲不得召病且革留書抵其友中山劉禹錫
曰我不幸卒以謫死以遺草累故人禹錫執書以泣因編次爲四
十五通行於世子厚之喪昌黎韓退之誌其墓且以書來弔曰哀
哉若人之不淑吾常評其文雄深雅徤似司馬子長崔蔡不足多
也安定皇甫湜於文章少所推讓亦以退之言爲然凡子厚名氏
與仕與年曁行巳之大方有退之之誌若祭文在今附于第一通
之末云
唐右拾遺陳子昂文集序盧藏用
昔孔宣父以天縱之才自衛返魯乃刪詩定禮述易道而修春秋
數千百年文章粲然可觀也孔子殁二百歲而騷人作於是怨麗
浮侈之法行焉漢興二百年賈誼馬遷爲之傑憲章禮樂有老成
之風長卿子雲之儔瑰詭萬變亦竒特之士也惜其王公大人之
言溺於流辭而不顯其後班張崔蔡曹劉潘陸隨波而作雖大雅
不足其遺風餘烈尚有典刑宋齊之末蓋顦顇矣逶迤陵頽流靡
忘返至于徐庾天之將喪斯文也後進之士若上官儀者繼踵而
生於是風雅之道掃地盡矣易曰物不可以終否故受之以泰道
喪五百歲而得陳君君諱子昂字伯玉蜀人也崛起江漢虎視函
夏卓立千古橫制頽波天下翕然質文一變非夫岷峨之精巫廬
之靈則何以生此故其諫諍之辭則爲政之先也昭夷之碣則議
論之當也國殤之文則大雅之怨也徐君之議則刑禮之中也至
於感激頓挫微顯闡幽庶幾見變化之朕以接乎天人之際者則
感遇之篇存焉官其逸足駸駸方將搏扶搖而淩太清獵遺風而
薄嵩岱吾見其進未見其止惜乎湮厄當世道不遇時委骨巴山
年志俱天故其文未極也嗚呼聦明精粹而淪剥貪叨桀驁以顯
榮天乎天乎吾始未知天焉昔嘗與余有忘形之契四海之内一
人而巳良友殁矣天其喪余今採其遺文可存者編而次之凢十
卷恨不逢作者不得列於詩人之什悲夫故粗論文變而爲之序
至於王霸之才卓犖之行則存之别傳以繼於終篇云
唐衡州刺史吕温文集序劉禹錫
五行秀氣得之居多者爲雋人其色㶑灩於顔間其聲發而爲文
章天之所與有物來相彼由學而致者如工人染夏以視羽畎有
生死之殊矣初貞元中天子之文章煥乎垂光慶霄在上萬物五
色天下人文爲氣所召其生乃蕃靈芝萐莆與百果齊坼然煌煌
翹翹出乎其類終爲偉人者幾希矣東平吕和叔實生是時而絶
人甚遠始以文學振三川三川守以爲貢士之冠名都西馳速如
羽翼長安中諸生咸避其鋒兩科連中鋩刃愈出德宗聞其名自
集賢殿校書郎擢爲左拾遺明年犬戎請和上問能使絕域者君
以竒表有專對材膺選轉殿内史錫之銀章還拜尚書戸部員外
郎轉司封遷刑部郎中兼侍御史副治書之職會中執法左遷緣
坐道州刺史以政聞改衡州年四十而殁後十年其子安衡泣奉
遺草來謁咨予伸之成一家言凡二百篇和叔名温别字化光祖
考皆以文學至大官蚤聞詩禮於先侍郎又師吳郡李質通春秋
從安定梁肅學文章勇於藝能咸有所祖年益壯志益大遂撥生
文字與雋賢交重氣槩覈名實欽然以致君及物爲大欲每與其
徒講疑考要皇玉富強之際臣子忠孝之道出入上下百千年間
詆訶角逐疊發連中得一善輒盱衡擊節揚𬒮頓足信容得色舞
于眉端以爲案是言循是理合乎心而氣將之昭然若揭日月而
行孰能閼其勢而爭天光者乎嗚呼言可信而時異道甚長而命
窄精氣爲物其有所歸乎古之爲書者先立言而後體物賈生之
書道過哉而荀卿亦後其賦和叔年少遇君而卒以謫似賈生能
明王道似荀卿故予先後視二書斷自人文化成論至諸葛武侯
廟記爲上篇他咸有爲而爲之始學左氏書故其文微爲富豔夫
羿之關弓惟巴虬九日乃能盡其彀而廻注鷃爵亦要中於尋常
之閒非羿之手弓有能有不能所遇然而然也後之逹解者推而
廣之知予之素交不相索於文字之内而巳
重校正唐文粹卷第九十二
