重校正唐文粹卷第七十四
吳興姚鉉纂
記丁(書附揔一十七首)
堂樓亭閣
虢州三堂記(吕温)
廬山草堂記(白居易)
尉遲長史草堂記(李翰)
盧郎中齊居記(李華)
廬陵所居竹室記(房千里)
西軒記(柳宗元)
書宣州疊嶂樓(附獨孤霖)
李白酒樓記(沈光)
新修滕王閣記(韓愈)
蘭溪縣東峯新亭記(馮宿)
宴喜亭記(韓愈)
白蘋亭記(李直方)
穎亭記(陳寬)
二公亭記(歐陽詹)
零陵萬石亭記(柳宗元)
沔州秋興亭記(賈至)
郢州孟亭記(皮日休)
虢州三堂記吕温
應龍乘風雲作雷雨退必蟠蟄以全其力君子役智能統機劇退
必宴息以全其性力全則神化無窮性全則精用不竭深山大澤
其所以蟠蟄乎高齋清池其所以晏息乎虢州三堂者君子宴息
之境也開元初天子思二南之風並選宗英共持理柄虢大而近
匪親不居時惟五王出入相授承平易理逸政多暇考卜惟勝作
爲三堂三者明臣子在三之節堂者勵宗室克構之義豈徒造適
亦實垂謹居德樂善何其盛哉然當時漢同家人魯用王禮棟宇
制度非諸侯居後刺史馬君錫因其頽陊始革基構豐而不侈約
而不陋以琴樽詩書之幽素易綺紈鍾鼓之繁喧惟林池煙景不
讓他日觀其廣踰百畒深入重扃廻塘屈盤沓㠀交映溟渤轉於
環堵蓬臺起於中庭浩然天成孰曰智及春之日衆木花坼岸鋪
㠀識沈浮照耀其水五色於是乎襲馨擷竒方舟逶迤樂魚時翻
飄蘂雪飛泝㳂環廻隱映差池咫尺迷路不知所歸此則武陵仙
源未足以極幽絶也夏之日石寒水清松密竹深大柳起風甘棠
垂隂於是濯纓漣漪解帶升堂畏景火雲隔林無光虚甍沈沈皓
壁如霜弱扇不搖南軒清涼此則楚襄蘭臺未足以滌炎鬱也秋
之日金飈掃林蓊鬱洞開太華爽氣出關而來於是乎弦琴端居
景物廓如月委皓素水涵空虚鳥驚寒沙露滴高梧境隨夜深疑
與世殊此則庾公西樓未足以澹神慮也冬之日同雲千里大雪
盈尺四眺無路三堂虚白於是乎置酒褰帷凭軒倚楹瑶階如眞
玉樹羅生日暮天霽雲開月明冰泉潺潺終夜有聲此則子猷山
隂未足以暢吟嘯也於戲不離軒冕而踐夷曠之域不出戸庭而
獲江海之心趣近懸解跡同大隱序閱四時之勝節宣六氣之和
貴而居之可曰厚矣若知其身旣安而思所以安人其性旣適而
思所以適物不以自樂而忽鰥寡之苦不以自逸而忘稼穡之勤
能推是心以惠境内則良二千石也方今人亦勞止上思乂息州
鄀之選重如庭臣由是南陽張公輟揮翰之任受剖符之寄遊刃
而理此焉坐嘯靜政令若水木全戸民如魚鳥馴致其道闇
然日彰小子以通家之愛獲拜牀下且齒諸子侍坐于三堂見知
惟人不敢無述捧筆避席請書堂隂俾後之人知此堂非止燕遊
亦可以觀清淨爲政之道
廬山草堂記白居易
匡廬竒秀甲天下山山北峯曰香爐峯北寺曰遺愛寺介峯寺間
其境勝絶又甲廬山元和十一年秋太原人白樂天見而愛之若
遠行客過故鄕戀戀不能去因面峯腋寺作爲草堂明年春草堂
成三間兩柱二室四牖廣袤豐殺一稱心力洞北戸來隂風防徂
暑也敞南薨納陽日虞祁寒也木斵而巳不加丹墻圬而巳不加
白磩階用石羃牎用紙竹䈴紵幃率稱是焉堂中設木榻四素屏
二漆琴一張儒道佛書各(两三)卷樂天旣來爲主仰觀出俯聽泉旁
睨竹樹雲石自辰及酉應接不暇俄而物誘氣隨外適内和一宿
體寧再宿心恬三宿後頽然嗒然不知其然而然自問其故荅曰
是居也前有平地輪廣十丈中有平臺半平地臺南有方池倍平
臺環池多山竹野卉池中生白蓮白魚又南抵石澗夾澗有古松
老杉大僅十人圍高不知幾百尺修柯戞雲低枝拂潭如幢豎如
蓋張如龍蛇走松下多灌叢蘿蔦葉蔓駢織承翳日月光不到地
盛夏風氣如八九月時下鋪白石爲出入道堂北五步據層崖積
石嵌空垤塊雜木異草蓋覆其上緣隂蒙蒙朱實離離不識其名
四時一色又有飛泉植茗就以烹燀好事者見可永日堂東有瀑
布水懸三尺瀉階隅落石渠昏曉如練色夜中如環佩琴筑聲堂
西倚北崖右趾以剖竹架空引崖上泉脉分綫懸自簷注砌纍纍
如貫珠霏微如雨露滴瀝飄灑隨風遠去其四旁耳目杖屢可及
者春有錦繡谷花夏有石門澗雲秋有虎谿月冬有鑪峯雪隂晴
顯晦昏旦含吐千變萬狀不可殫紀覼縷而言故云甲廬山者噫
凡人豐一屋華一簀而起居其間尚不免有驕穩之態今我爲是
物主物至致知各以類至又安得不外適内和體寧心恬哉昔永
遠宗雷輩十八人同入此山老死不返去我千載我知其心以是
哉矧余自思從幼迨老若白屋若朱門凡所止雖一日二日聊覆
簣土爲臺聚拳石爲山環斗水爲池其喜山水病僻如此一旦蹇
剥來佐江郡郡守以優容撫我廬山以靈勝待我是天與我時地
與我所卒獲所好又何求焉尚以冗員所羈餘累未盡或往或來
未遑寧處待余異日弟妹婚嫁畢司馬歲秩滿出處行止得以自
遂則必左手引妻子右手抱琴書終老於斯以成就我平生之志
清泉白石實聞此言時三月二十七日始居新堂四月九日與河
南元集虚范陽張允中南陽張深之東西二林長老湊朗滿晦堅
等凡十有二人具齋施茶果以樂之因爲草堂記
尉遲長史草堂記李翰
吾友晉陵郡丞河南尉遟緒節闊逹志遐遠含和而不假修推誠
而不詭行外若可渾其中甚清外如可離其中甚靜夫求賢逹之
趣當考其中若然夫子其達者歟而境或超詣心或獨得飄飄然
不知冠冕之在已浩浩然不知天地之爲大其冥機愼道迹繫心
曠人或未覩吾能知之大曆四年夏乃以俸錢搆草堂于郡城之
南求其志也材不斵全其樸牆不彫分其素然而規制宏敞清冷
含風可以卻暑而生白矣後有小山曲池窈窕幽徑枕倚于高墉
前有芳樹珍卉嬋娟脩竹隔閡于中屏由外而入宛若壺中由内
而出始若人間其幽邃有如此者夫子又有雄辭奥學潤色其事
階上何有有羣書萬卷階下何有有空林一瓢非道統名儒不登
此堂非素琴香茗不入兹室是知草堂之貴夫子之靜天下茫茫
人未易悉吾與夫子昔同賓賦三十四年于兹矣吾則棄於世矣
歎夫子下位每求其故而有疑焉今觀夫子之志乃鄰於道寥寥
草堂自致之資書於壁微吾非俟其歲秋八月乙丑朔記
盧郎中齋居記李華
鴻鵠遡清風凌顥氣翺翔自得於冥冥之間故虞衡矰繳不能爲
患甘芻豐秣羈縶駿驥首冠鈠錫身被瓔瓖力方盛也騁於康逵
及其殆也困於鞭策由是智者高鴻鵠而卑駿驥豈妄而論哉今
凶渠假息五兵未偃廟堂有風力之臣征鎮皆方邵之老則仁人
靜士戢伏自持各其志也尚書左司郎中嗣漁陽公盧振字子厚
奉世德而聿修之味道風而游泳之處于九江南郭荒榛之下不
貽害於身不假力於人夷堆墆實窪穽尋尺無遺材草木不移植
書堂齋亭成於指顧高松茂篠森於門巷晏然燕居勝自我得君
子出則行其志也公以瑚璉之器爲郎官以干將之斷宰赤縣君
子入則善其身也公就鴻鵠之冥冥捨騏驥之馳騁況大江在下
名山當日嘉賓時來攜手長望可以頤神遠壽暢其天和浴乎沂
風乎舞雩吾與點也尋陽僑舊推仁人焉廣德二年四月五日趙
郡李華云
廬陵所居竹室記房千里
凡天地之氣煦嫗乎春曦彤乎夏淒乎秋而洌乎冬楚之南當冬
而且曦燕之北當夏而且洌是皆不得氣之中正人之百骸上陽
而下隂陽戒於焮故膏肓欲寒隂戒於溺故腎脇欲燠人之外好
欲軒冕文綵以爲榮似若動且陽焉人之内好欲寡慮恬默以爲
泰似若靜且隂焉其外門欲肥馬大車以爲熱者其内室欲虚堂
廣厦以爲淸者果反是必爲災且妖且病且亂且窮矣天地之氣
當夏而洌當冬而曦其歲時惡人之百骸上陽而不能寒下隂而
不能煦其形神瘵外飾文綵不能動且陽而必慊其心内思恬默
不能靜且泰而必汨其志外門淒淒而寒者内室彤彤而熱者其
事窮予三年夏待罪于廬陵其環堵所棲者率用竹以結其四周
植者爲柱楣撑者爲榱桷破者爲霤削者爲障舊者爲樞篾者爲
纏絡而籠土者爲級横而格(音各)空者爲梁方大暑火烘爆霤坼攘
若墜于鑪若燎于原舌呀而不能持支墮而不自運赫赫熖熖如
列千萬炬于室内視其門即寂寥虚間若清秋之山焉若寒浦之
波焉予乃知嚮所謂天地之氣人之百骸與其心形之内外居室
之寒燠反是果爲妖且災且病且亂且窮也今予方窮不能奮果
窮也其處于是亦宜矣天地之氣不能易者也鄒子有吹律之變
人之死生不可制者也俞扁有鍼砭之術是二者尤不可革且有
道而革之今予室之曦予門之寒予亦姑思其治之之道將爇其
廬而斬其工其能永永以爍予書其辭于壁
西軒記柳宗元
永貞中余名在黨人不容於尚書省爲邵州道貶未州司馬至則
無以爲居寓龍興寺西序之下余知釋氏之道且久固所願也然
余所庇之屋甚隱蔽其戸北向居昧昧也寺之居於是州爲高西
序之西屬當大江之流江之外山谷林麓甚衆於是鑿西墉以爲
戸戸之外爲軒以臨羣木之杪無所不矚焉不徒席不運几而得
大觀夫室嚮者之室也席與凡嚮者之處也嚮也昧而今也顯豈
異物邪因悟夫佛之道可以轉惑見爲眞智即羣迷爲正覺捨大
闇爲光明夫性豈異物邪孰能爲余鑿大昏之墉闢靈照之戸廣
應物之軒者吾將與爲徒遂書爲二其一志諸戸外其一以貽巽
上人焉
書宣州疊嶂樓獨孤霖
郡地四出皆卑即阜以垣故於樓爲易而賦名必著其當正據扉
亦雄昈競侈由是繚步逾千方目相瞪則壯邦麗廨之勲慊在第
一繁絲機羅錯卉障錦春以融獨峯揉雲雙波屹風暑以澄曉黛
嚬入夕蟾娟來秋以揚雲併半空冰偏一岸冬以明此㮣舉爾覼
縷不盡也然而月話方狎燭醉始酣則防城徤卒籌三而環警緒
強者&KR0804;𬗟而不發乘險者帖薾而不進潰毒者隱忍而不能就其
鍼砭搏猛者持疑而不能盡其膽勇而復視其強者弱之險者夷
之毒者甘之猛者柔之信乎酒之作於人也如是翰林李公太白
聦明才韻至今爲天下唱首業術正救天必賦之矣致其君如古
帝王進其臣如古藥石揮直刃以血其邪者推羲轂以輦其正者
豈憑酒而作也憑酒而作者強非眞勇太白旣以峭訐矯時之狀
不得大用流斥齊魯眼明耳聦恐貽顚踣故狎弄杯觴沈溺麴糵
耳一淫雅目混黑白或酒醒神徤視聽銳發振筆著紙乃以聦明
移於月露風雲使之㳙絜飛動移於草木禽魚使之妍茂騫擲移
於邊情閨思使之壯氣激人離情溢目移於幽巖邃谷使之遼歷
物外爽人精魄移於車馬弓矢悲憤酣歌使之馳騁決發如睨幽
并而失意放懷盡見窮通焉嗚虖太白觸文之強乘文之險潰文
之毒搏文之猛而作狎弄杯觴沈溺麴蘖是眞築其聦翳其明醒
則移於賦詠宜乎醉而生醉而死余徐思之使太白䟽其聦決其
明移於行事強犯時忌其不得醉而死生也當時骨鯁忠赤遞有
其人收其逸才萃於太白至千齊魯結搆凌雲者有限獨斯樓也
廣不逾數席瓦缺掾蠧雖樵兒牧豎過亦指之曰李白常醉于此
矣
新修滕王閣記韓愈
愈少時則聞江南多登臨之美而滕王閣爲第一有瑰偉絶特之
稱及得三王所爲序賦記等(王勃作游閣序王緒作賦今中丞王公爲從事日作修閣記並題在閣)
壯其文辭益欲往一觀而讀之以忘吾憂繫官于朝願莫之遂十
四年以言斥守揭陽便道取疾以至海上又不得過南昌而觀所
謂滕王閣者其冬以天子進大號加恩區内移刺袁州於南昌爲
屬邑私喜幸自以爲當得躬詣太府受約束於下執事及其無事
且還儻得一至其處竊寄目償所願焉至州之七月詔以中書舍
人太原王公爲御史中丞觀察江南西道洪江饒虔吉信撫袁悉
屬治所八州之人前所不便及所願欲而不得者公至之日皆罷
行之大者驛聞小者立變春施秋殺陽開隂閉令修於庭戸數日
之間而人自得於湖山千里之外吾雖欲出意見論利害聽命於
幕下而吾州乃無一事可假而行者又安得捨巳所事以勤館人
則滕王閣又無因而至焉其歲九月人吏浹和公與監軍使燕于
此閣文武賓士皆與在席酒半合詞言曰此屋不修且壊前公爲
從事此邦適治新之公所爲文實書在壁今三十年而公來爲邦
伯適及朞月公又來燕于此公乎得無情哉公應曰諾於是棟楹
梁桷板檻之腐黑撓折者易新之蓋瓦級甎之故鉂者赤白之漫
漶不鮮者治之則巳無侈前人無廢後觀工旣訖功公以衆飲而
賞焉以書命愈曰子其爲我記之愈旣以未得造觀爲歎竊喜載
名其上辭列三王之次有榮耀焉乃不辭而成公命其江山之好
登望之樂雖老矣如獲從公游尚能爲公賦之元和十五年十月
某日袁州刺史韓愈記
蘭谿縣靈隱寺東峯新亭記馮宿
東陽實會稽西部之郡蘭谿實東陽西鄙之邑歲在戊寅天官署
洪君少卿以爲之宰君之始至則用信待物用勤集事信故人阜
勤故公濟未朞而其政成後三年夏六月余過其邑洪君導余以
邑之勝賞於是乎有東峯亭之遊背城之闉半里而近初届佛刹
刹之上方而亭在焉松門蓋空石道如帶足倦累息然後造夫極
焉向之池隍館宇之多旗亭闤闠之喧途道往來之衆簿書鞅掌
之繁顧步之餘忽焉如失但山風飀飀嶺雲峩峩飛軒憑虚洞壑
在下向背殊狀昏明易色指遥青而點黛者問之則曰某山某巖
某林某墅指遠白而曳練者問之則曰某洲某渚某湫某塘高深
互呈心目相競飄若象外意某幻成余旣諧其私爰究其本先是
邑微登攀遊觀之所洪君曾是挈俸錢二萬經斯營斯因地於山
因材於林因工於子來因時於農隙又何易也崇山濬谷佳境勝
槩緜世伏匿一朝發朗又何能也君在建中興元之間爲江南西
道節度曹王所知時方興軍職壓宼境供億倉卒賦平人和王實
頼之故御史大夫鄭滑節度盧公羣與君嘗同寮每號之曰精金
百鍊良驥千里誠矣然則是邑之理兹亭之勝於君之分不爲難
能夫播芳塵而鼓餘波者非文莫可遂攬筆爲記刊于石而附諸
地志焉
宴喜亭記韓愈
太原王弘中在連與學佛之人景常元慧者遊異日從二人者
行於其居之後丘荒之間上高而望得異處焉斬茅而嘉樹列發
石而清泉激輦糞壤焚榴翳卻立而視之出者突然成丘陷者呀
然成谷窪者爲池而缺者爲洞若有鬼神異物隂來相之自是弘
中與二人者晨往而夕忘歸焉乃立屋以游風雨旣除寒暑旣成
愈請名之其丘曰俟德之丘蔽於古而顯於今有俟之道也其
石谷曰謙受之谷瀑曰振鷺之瀑谷言德瀑言容也其土谷曰黃
金之谷瀑曰秩秩之瀑谷言容瀑言德也洞曰寒居之洞志其入
時也池曰君子之池虛以鍾其美盈以出其惡也泉之源曰天澤
之泉出高而施下也合而言之以屋曰燕喜之亭取詩所謂魯侯
燕喜者頌也於是州民之老聞而相與觀焉曰吾州之山水名於
天下然而無與燕喜者比經營於其側者相接也而莫宜其地凡
天作而藏之以遺其人乎弘中自吏部郎貶秩而來次其道途所
經自藍田山入商洛涉浙湍臨漢水升峴首以望方城出荆門下
岷江過洞庭上湘水行衡山之下繇郴踰嶺猨狖所家魚龍所宫
極幽遐瓌詭之觀宜其於山水飫聞而厭見今其意乃若不足傳
曰智者樂水仁者樂山弘中之德與其所好可謂協矣智以謀之
仁以居之吾知其去是而羽儀於天朝也不遠矣遂刻石以記
白蘋亭記李直方
新作白蘋亭書時且志政也梁太守柳惲賦詩於始因以名洲今
邦伯李公成室於終兹用目亭度乎事則位均考乎地則境同合
美配德古今相望亭之時義至矣吳江之南震澤之隂曰湖州幅
員千里棋布九邑卞山屈盤而爲之鎮五谿叢流以道其氣其土
沃其候清其人壽其風信實公之始至也用恭寬明恕以懷之敬
事眘罰以勸之賦令之先必度其物宜而咨于前訓故居者逸亡
者旋或蹈境而留或聆聲而遷提封之内無榛灌繩墨之下無姦
傲旣而外邑多材郡不能渫公命懸諸善價俾代常傜於是乎幽
巖之巨木斯出積歲之逋租必入公家受其利山氓蒙其惠繇是
白蘋之制經矣洲在郡城南東亂霅谿而即焉白沙如浮流波環
之前有大野緜雲繚以萬峯顧有名都壓水駢以千室邑居可望
而喧埃不及空水交映而雲天在下造物之工若有私於是焉茭
菰叢生鳧鶴朋游嘉名雖曜清境或棄公於是相顯爽之宜立卑
高之程據洲之陽揆日之正揭大亭一焉修廊雙注北距于霅浮
軒瞰流峩水亭二焉大可以施筵席小可以容宴豆凡棟宇之法
輪奐之美銛刮密石用成翬飛施宏壯而有度備彤紫而不蹹内
則庭除朗絜彌望鋪雪曲沼逶迤以中貫飛梁天矯而對起紫桂
翠篁辛荑木蘭碧抆丹實蛇走珠綴鮮飈暗起縈葉振蘂落英飄
颻灑空浮水天目神池之上多不名之卉洞庭水府之下産怪狀
之石嶙峋乎玉容葳蕤乎瑶芳衆榮偶植羅列布濩外則差(初宜反)
以白蘋間之紅蕖川與天遠百里如組邦君之來肅肅旆旌綵舟
徐移魚躍鳥鳴亭成之日三吳之賢大夫集焉公用鼓鍾羽籥以
樂之然后使臣之臨重客之來獲游是者怳乎有遺區之歎則爲
邦之成績作亭之良規參合二美游揚四海坐馳而逝與廏置偕
矧蘋之爲用風有季女之奠騷有放臣之望夫以澗谿之賤微而
可充王公之殷薦是故君子重之今扶贊勝賞也如彼哲賢咏歌
也如此則是亭憑眺之外又有傳經之道焉若乃乘農隙之暇時
購武夫之羡功廛閭不煩財用不屈揚昔人之休烈垂不朽之遐
觀咨其剏物之智有以加人不如是烏能及此已夘歲冬十月予
將浮淛河上會稽凌縉雲觀赤城道出公之仁宇目覽亭之崇構
舉書其實合春秋傳信之經後之人無視十洲孟浪之說而没其
誼云
潁亭記陳寬
潁水濱有地可以覽山川之秀者九山祠在焉西北餘予升之見
潁水直北劈地而來如隙光端如匣劒視若中面使人毛磔又
見太室與大隗等列領羣峯而來崪屹不得進蹭蹬卻倚三十六
嶠若立指焉而近北左手煙雲草樹濃淡覆露各盡其態平視之
令人意遠超超然若萬里之鶴也予曰可樹亭哉遂召匠氏授以
程度匠氏曰諾退而有言曰假吾令不德主未聞惠人未蒙仁止
其幾而遽以庥覽爲懷乎予聞之甚羞而以爲不聞也夫陽翟自
潁陽逹許昌皆漢郡穎川屬是乃吾土也予不肖假長于此雖獲
戾于人而不避者吾將識其來乎及成會邑中彦髦以落之中宴
客有舉爵而稱曰吾斯山河之秀可與峴首爭請名之潁亭遂名
之若使解攜手值良辰嘉賓二三聲酒緩進旣揖旣抗對之益酣
因書石以介其壁俾覽者懲之當敏樹政無敏樹亭以鈞匠氏之
意也唐大中庚午歲三月九日丁亥攝陽翟縣令陳寬記
紐狀鼇之首二公止旌輿以廻睇假渔舟而上陟幕煙茵草翫懌
移日心謀意籌有建亭之筭而未之言也二公旣歸邑人踵公遊
於斯者如市登中隆觀媚麗前來後至異口同辭昔漢帝不曰百
姓安其田里而無愁怨之聲者其由良二千石乎是謂政平教成
使俗泰而民以寧者也虞書不曰股肱良哉庶事康哉是謂翼帝
藩皇調隂序陽使物阜而民以昌者也席公今日之化育吾徒是
以寧姜公昔歲之弼諧吾徒是以昌且以之寧又以之昌愷悌君
子也詩云愷悌君子民之父母二公者眞吾父母矣兹阜二公攸
選尚而加愛務休訟簡必復斯至上露下蕪忍令父母憩之乎遂
偕發言爲公就亭之功如牆而前陳誠于縣尹縣尹允其請而爲
之辨方經蹠環當上頂誡奢訓簡以授子來於是家有餘力圃有
餘木或掬一抷土焉或翦一枝材焉一心百身蜂還蟻往榛莽可
去以自薙瓦甓無脛而奔萃一之日斤斧之功畢二之日圬之
傭息再晨而成二公莫知層梁亘以中豁飛甍翼而四翥東西南
北方不殊致糊白墳以呈素臒頳壤而垂繪通以虹橋綴以綺樹
華而非侈儉而不陋煙水交浮巖巒疊迥精舍奉其旁逹都城企
其遐際容影光彩漪入瀾澄指朱軒於潭底閱雲岑乎波裏熿熿
油演如飛若動又釣人飄颻於左右游禽出没乎前後一眄一睞
千趣萬態稅息之者若在蓬壺方丈之上二公重清曠於舊賞納
衷懇乎羣庶尋幽探異常於斯勞賓祖客常於斯加以平疇間闢
通途在下可以觀耕耨可以采謳謠作一亭而衆美具噫天造兹
阜其固與人爲亭歟不然何不遠郛郭而博敞詭秀之若此非常
之地意待非常之人故越千萬祀而至二公方覿也邑人想之復
言曰事無隱義物有正名地爲二公而見亭從二公而建斯亭也
可署曰二公亭雖芻蕘之云其實有謂二公不忽遂以爲號小子
藝忝干文曾觀光上國去之日歷越遊吳歸之晨踰荆泛漢會稽
之蘭亭姑蘇之華亭襄陽峴首豫章湖中皆古今稱爲佳境或棟
宇猶在或基址未没山川物象徧得而覽方之於此遠有慙德懿
哉二公智周德厚卜地如此感民若彼且非飾說入吾邑者升吾
亭者知之古之製器物造宫室咸有銘頌以昭其義斯亭也豈無
斆古而爲之章句者小子薄劣不敢議其事粗述其旨始爲之記
兼借二公之名紀于左以爲邦榮在位賓寮亦以序從公而列貞
元九年三月二十五日記
零陵萬石亭記柳宗元
御史中丞清河男崔公來莅永州間日登城北墉臨于荒野叢翳
之隙見怪石持出度其下必有殊勝步自西門以求其墟伐竹披
奥欹側以入縣谷跨谿皆大石林立渙若奔雲錯若置碁怒者虎
鬪企者鳥厲抉其穴則鼻口相呀搜其根則蹄股交跱環行&KR0787;目
疑若搏噬於是刳闢朽壤翦焚榛穢決澮溝導伏流散爲疎林洄
爲清池寥廓泓渟若造物者始判清濁效竒於兹地非人力也乃
立游亭以宅厥中亭之西石若掖分可以眺望其下青壁斗絶沈
于淵源莫究其極自下而望則合爲攅巒與山無窮明日州邑耄
老雜然而至曰吾儕生是州藝是野眉尨齒鯢未嘗知此豈天墜
地出設兹神物以彰我公之德歟旣賀而請名公曰是石之數不
可知也以其多而命之曰萬石亭耄老又言之曰懿夫公之名亭
也豈專狀物而巳哉公嘗六爲二千石旣嬴其數然而有道之士
咸恨公之嘉績未洽于人敢頌休聲祝公于明神漢之三公秩號
萬石我公之德宜受兹錫漢有純臣惟萬石君我公之化始于閨
門道合千古祐之自天野夫獻辭公壽萬年宗元嘗以牋奏隷尚
書敢專筆削以附零陵故事元和十年正月五日記
沔州秋興亭記賈至
在陽而舒在隂而慘性之常也履險而慄涉夷而泰情之變也觀
揖讓而退覩交戰而競目之感也聞韶頀而和聆鄭衛而靡耳之
動也夫其舒則洽慘則悴慄則止泰則通退則無咎競則有悔和
則安樂靡則憂危性情耳目優劣若此故君子愼居處謹視聽焉
沔州刺史賈載吾家之良也理沔州未朞月而政和於訟堂之西
因高搆宇不出庭戸在雲霄矣卻負大别之固俯視滄海之浸閱
吳蜀樓船之殷鑒荆衛藪澤之大亦有旨哉性得情適耳虚目開
且處動則倦理倦莫若靜處靜則明惟明以理動窮則變變則通
通則久今沔州靈府恬而神用爽政是以和觀其前戸後牖順開
闔之義簡也上棟下宇無雕琢之飾儉也簡近於智儉近于仁仁
智居之何陋之有況乎當發生之晨則攅秀木於高砌見鶯其鳴
矣處臺榭之月則納清風於洞戸見暑之徂矣在搖落之時則俯
顥氣於軒檻見火之流矣值嚴疑之節則棲同雲於扃闥見雪之
紛矣政成頌清體安心逸而詩人之興常在常時之興秋興最高
因以命亭焉予自巴丘徵赴宣室歇鞍棠樹之側解帶竹林之下
嘉其俛仰美其動息乃命進牘抽毫志之
郢州孟亭記皮日休
明皇世章句之風大得建安體論者推李翰林杜工部爲尤介其
間能不愧者惟吾鄕之孟先生也先生之作遇景入詠不拘竒抉
異令齷齪束人口者涵涵然有干霄之興若公輸氏當巧而不巧
者也北齊美蕭慤芙蓉露下落楊柳月中疎先生則有微雲澹河
漢疎雨滴梧桐樂府美玉融殘日霽沙嶼清風動高泉先生則有
氣蒸雲夢澤波動岳陽城謝眺之詩句精者有露隰寒塘草月映
清淮流先生則有荷風送香氣竹露滴清聲此與古人爭勝於毫
釐也他稱是者衆不可悉類嗚呼先生之道復何言邪謂乎貧則
天爵于身謂乎死則不朽於文爲士之道亦以至矣先生襄陽人
也日休襄陽人也旣慕其名亦覩其貌蓋仲尼思文王則嗜昌歜
七十子思仲尼則師有若吾於先生見之矣說者曰王右丞筆先
生于郢之亭(亭在刺史治所)四年滎陽鄭公誠刺是州余將抵江南艤舟
而詣之果以文見貴則先生之貌縱視矣先是亭之名取先生之
諱(舊名浩然亭)公曰焉有賢者之名爲趨厮走養朝夕言於刺史前邪
命易之以先生姓(今改爲孟亭)日休時在宴因曰春秋書紀季公子友
仲孫湫字者貴之也故書名曰貶書字曰貴況以賢者名于署亭
乎君子是以知公樂善之深也百祀之弊一朝而去(百祀謂開元至今)則
民之弊也去之可知矣見善不書非聖人之志宴豆旣撤立而爲
文咸通四年四月三日記
重校正唐文粹卷第七十四
