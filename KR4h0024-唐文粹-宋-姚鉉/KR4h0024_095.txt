重校正唐文粹卷第九十五
吳興姚鉉
序戊(揔一十四首)
著譔十
大統紀序(陳鴻)三傳指要序(劉珂)西漢文類序(柳宗元)
樂府古題序(元稹)崇豐二陵集禮後序(柳宗元)
元和辨謗略序(唐次)張隱居莊子指要序(權德輿)
注孫子序(杜牧)般若心經贊序(張說)
釋宗密禪源諸詮序(裴休)
唱和聮題四
荆潭唱和集序(韓愈)聮句詩序(呂温)
宿天長寺上方唱和詩序(權德輿)愚谿詩序(柳宗元)
大統紀序陳鴻
敘曰臣聞日月星辰紀乎天也山嶽江河紀乎地也曆數正朔紀
乎帝也正氣爲帝帝天號也統倫羣生冠耀元符牢籠乾坤之精
彈壓山川之靈威武薄乎八紘文明光乎百代功格皇天名在祀
典以揖讓而登皇極者廼可言矣開曆垂統自始皇焚書爲煙燼
史官廢紀失傳其本後代儒者鑿天地心胷造生人聞見故諸緯
書及皇甫謐譙周之徒得肆言上古之事恃無可驗&KR1313;開異說臣
少學乎史氏志在編年貞元丁酉歲登太常第始閑居遂志廼修
大紀三十卷正統年代隨甲子紀年書事條貫興廢舉王制之大
綱天地變裂星辰錯行興帝之理亡后之亂畢書之通諷諭明勸
戒也七年書始就故絶筆於元和六年辛卯自太易至太昊年代
史傳無正說且書皇甫謐似是之言昔太吴氏迎日推策造甲子
臣以爲天地立於水城於氣氣萌萬物昌甲而生生主寅帝首太
昊歲起攝提故書太昊首甲寅皇甫謐云太昊在位一百一十年
又云子孫五十九姓傳世五萬餘歲又有循飛等九紀亦無定年
陶弘景云欲以數紀之生求知百代之上誠可笑矣臣非知古者
亦不敢強爲發正自太昊至炎帝世曆無明文存首而巳舜行天
子事八十年孔安國注云舜在位五十年三十而徵庸三十年在
位歷試二年攝位二十八年服堯喪三年其一在三十之數爲天
子五十年凢一百一十二歲崩堯帝天下七十載得舜試舜三年
一在徵庸正月上月受終于文祖二十八載帝乃殂落堯二十八
年合入舜曆通計在位八十一載堯在位七十二載即舜元年丙
子帝摰元年乙卯帝嚳元年乙已顓頊元年丁亥少昊元年癸亥
黃帝元年癸未炎帝元年癸未以是推之伏子賤最可憑也諸家
年代曆不分出益三年當禹薦益於天七年而崩益行天子事三
載禹喪畢讓于啓啓賢諸侯歸之益避于箕山之陽禹之聖啓之
賢益之讓豈可廢而不明今以大唐元和六年太歲辛卯上推至
炎帝元年癸未凢三千六百九年自軒轅至夏殷約世本以文宣
王太史公堯典舜典商書夏書爲實錄周秦以降則按本朝國史
春秋緯書云炎帝子孫帝臨至帝岡又有八代四百餘年據太史
公黃帝與炎帝戰于阪泉之野易稱神農氏没黃帝堯舜氏作今
臣依周易史記以黃帝代炎帝緯命曆敘又稱少昊子孫相承十
代四百餘年驗緯書起漢哀平間前代儒者好記異聞新進後學
耳目固不可驗皇甫謐劉伯莊皆以舜爲戊寅年即位在位二十
年遂使神農巳來甲子相承錯謬按漢書舜生三十徵庸三十在
位五十陟方廼死通服堯喪三年禹崩啓未立使三年何繋今出
益三年成禹志且堯禪舜二十八年而崩益行天子事三年爲益
之事可也大道之行以天下爲家何必私三年於啓或云有窮伊
尹周公共和如何當夏后相不恢于夏家羿爲相臣篡相自立后
相奔死商丘浞又殺羿自立少康長廼復夏政自是之後備見於
諸家年曆云
三傳指要序劉軻
先儒以春秋之有三傳若天之有三光然然則春秋蓋聖人之文
乎聖人之文天也天其少變乎故詩有變風易有變體春秋有變
例變之爲義也非介然温習之所至賾乎其粹者也軻常病先儒
各固所習互相矛楯學者凖裁無所豈先聖後經以闢後生者邪
抑守文持論敗潰失據者之過邪次又病今之學者涉流而迷源
捨經以習傳摭直言而不知其所以言此所謂去經緯而從組繢
者矣旣傳生于經亦所以緯于經也三家者蓋同門而異戸庸得
不要其終以會其歸乎愚誠顓蒙敢會三家必當之言列于經下
撰成十五卷目之曰三傳指要冀始涉者開卷有以見聖賢之心
焉俾左氏冨而不誣公羊裁而不俗榖梁清而不短幸是非殆乎
息矣庶儒道君子有以相期於孔氏之門
西漢文類序柳宗元
左右史混久矣言事駮亂尚書春秋之旨不立自左丘明傳孔氏
太史公述曆古今史記迄于今交錯相糾莫能離其說獨左氏國
語紀言不參於事戰國策春秋後語頗本古史尚書之制然無古
聖人蔚然之道大抵促數耗矣而後之文者寵之文之近古而尤
壯麗莫若漢之西京班固書傳之吾嘗病其畔散不屬無以考其
變欲采比義會年長疾作駑墮日甚未能勝也幸吾弟宗直愛古
書樂而成之搜討磔裂捃摭融結離而同之與類推移不易時而
咸得從其條貫森然炳然若開羣玉之府指揮聮累圭璋琮璜之
狀各有列位不失其序雖弟其價可也以文觀之則賦頌詩歌書
奏詔策辨論之詞畢具以語觀之則右史記言尚書國語戰國策
成敗興衰之說大備無不包也噫是可以爲學者之端邪始吾少
時有路子者自贊爲是書吾嘉而序其意而其書終莫能具卒俟
宗直也故刪取其序繋于左以爲西漢文類首紀殷周之前其文
簡而野魏晉已降則盪而靡得其中者漢氏漢氏之東則旣衰矣
當文帝時始得賈生明儒術武帝尤好焉而公孫弘董仲舒司馬
遷相如之徒作風雅益盛敷施天下自天子至公卿大夫士庶人
咸通焉於是宣於詔策逹於奏議諷於辭賦傳於歌謠由高帝迄
于哀平王莽之誅四方之文章蓋爛然矣史臣班孟堅修其書拔
其尤者充于簡冊則二百三十年間列辟之逹道名臣之大範賢
能之志業黔黎之風美列焉若乃合其英精離其變通論次其序
位必俟學古者興行之唐興用文理貞元間文章特盛本之三代
浹于漢氏與之相準於是有能者取孟堅書類其文次其先後爲
四十卷
樂府古題序元稹
詩訖于周離騷訖于楚是後詩之流爲二十四名賦頌銘贊文誄
箴詩行詠吟題怨歎章篇操引謠謳歌曲詞調皆詩人六義之餘
而作者之旨由操而下八名皆起於郊祭軍賓吉凶苦樂之際在
音聲以度詞審調以節唱句度短長之數聲韻平上之差莫不由
之準度而又區别其在琴瑟者爲操引採民甿者爲謳謠備曲度
者揔得謂之歌曲詞調斯皆由樂以定詞非選詞以配樂也由詩
而下九名皆屬事而作雖題號不同而悉謂之爲詩可也後之審
樂者往往采取其詞度爲歌曲蓋選詞以配樂非由樂以定詞也
而纂撰者由詩而下十七名盡編爲樂府等題除鐃吹橫吹郊祀
清商等詞在樂志者其餘木簡仲卿四愁七哀之輩亦未必盡播
於管弦明矣後之文人逹樂者少不復如是配别但遇興紀題往
往兼以句讀短長爲歌詩之異劉𥙷闕云樂府肇於漢魏按仲尼
學文王操伯牙作水伶操齊牘沐作雉朝飛衛女作思歸引則不
於漢魏而後始亦以明矣況自風雅至於樂流莫非諷興當時之
事以貽後世之人㳂襲古題唱和重複於文或有短長於義咸爲
贅媵尚不如寓意古題刺美見事猶有詩人引古以諷之義焉曹
劉沈鮑之徒時得如此亦復稀少近代惟詩人杜甫悲陳陶哀江
頭兵車麗人等凢所歌行率皆即事名篇無有倚傍余少時與友
人白樂天李公垂輩謂是爲當遂不復擬賦古題昨南梁州見進
士劉猛李餘各賦古樂府詩數十百中一二章咸有新意予因選
而和之其有雖用古題全無古義者若出門行不言離别將進酒
特書列女之類是也其或頗同古義全創新詞者則因家止述軍
輸捉捕請先螻蟻之類是也劉李二子方將極意於斯文因爲粗
明古今歌詩同異之旨焉
崇豐二陵集禮後序柳宗元
傳曰詩書執禮禮不執則不行自開元制禮大臣諱避去國恤章
而山陵之禮遂無所執世之不學者乃妄取預凶事之說而大典
闕焉由是累聖山陵皆摭拾残缺附比倫類巳乃斥去其後莫能
徵永貞元和間天禍仍遘自崇陵至于豐陵不能周歲司空杜公
由太常相天下連爲禮儀使擇其僚以備損益於是河東裴瑾以
太常丞隴西辛秘以博士用焉内之則攅塗秘器象物之宜外之
則復土因山之制上則顧命典策與文物以授萬國下則制服節
文頒憲以示四方由其肅恭無不備具包并緫統千載之盈縮羅
絡旁午百氏之異同搜揚翦截而畢得其中顧問關決而不悖於
事議者以爲司空得其人而邦典不墜裴氏乃悉取其所刊定及
奏復于上辨列於下聮百執事之儀以爲崇豐二陵集禮藏於太
常書閣君子以爲愛禮而近古焉昔韋孟以詩禮傳楚而郊廟之
制卒正於玄成鄭玄以箋注師漢而禪代之儀卒集於小同賈誼
以經術起而嘉最好學盧植以儒學用而諶爲祭法舊史咸以爲
榮今裴氏太尉公以禮匡義嗣侍中公以禮儀封禪祠部公以禮
成大事大理公以禮輔東官而瑾也以禮奉二陵又能成書以充
其闕其爲愛禮近古也源遠乎哉瑾字豐叔其伯仲咸以文學顯
於世大理之兄正平節公以儀範成家道以文雅經邦政今相國
郇公其宗子也郇公以孝友勤勞揚于家邦遊其門若聞韶頀入
其廟如至鄒魯恩溢乎九族禮儀於他門則豐叔之習禮也其出
於孝悌歟由於家而逹於邦國其榮於史氏也果矣
元和辨謗略序唐次
唐聞乾坤定而上下分矣至於播四時之候遂萬物之宜在驗乎
妖祥之二氣祥氣降則爲豐爲茂妖氣降則爲沴爲災君臣立而
卑高隔矣至於處神明之奥詢獻納之辭在審乎邪正之二說正
言勝則爲忠爲讜邪言勝則爲讒爲䛕故詩云萋兮斐兮成是貝
錦刺其組織之甚巧也語曰邪徑敗良田讒口亂善人惡其莠言
之蠧政也蓋謂似信而詐似忠而非便便可以動心捷捷可以亂
聽豈止鵜鴂彫卉薏苡惑珠者哉況立國立家自中徂外道偏則
刑罰不中讒勝則忠孝靡彰逖覽前聞𬗟思近古招賢容鯁遠佞
嫉邪慮之則深防之未至伏惟睿聖文武皇帝陛下垂衣御㝢化
洽文明謨猷博訪於搢紳旌賁屢臻於巖穴尚復廣四目周四聦
制治皆在於未萌作範將垂於不朽乃詔掌文之臣令狐楚等上
自周漢下洎隋朝求史籍之忠賢罹讒謗之事迹敘瑕舋之本末
紀謠詠之淺深編次指明勒成十卷昔虞舜有堲讒之命我皇修
辨謗之書千古一心同垂至理將俟法宫退日&KR0628;之政别殿備乙
夜之觀則聖慮先辨謗何由興上天不言而人自信矣
張隱居莊子指要序權德輿
今之畸人有隱居張氏者治莊生内外雜篇以向郭舊注未盡采
其旨乃爲之訓釋猶懼學者之蕩於一端泥於一說又作三十三
篇指要以明之蓋弘道以周物闡幽以致用内外相濟始終相發
其文約其旨明纍如珠貫渙若冰釋旣而以予嘗所蘄嚮俾敘而
辨之爲道之用也經天地該萬物内化者可以澤四海外化者可
以冥是非沂然順物内外偕化得其環中以應無窮古之善爲道
者如此洎乎性命耳目之相軋也不勝於物則相刃相劘徇乎無
涯氣耗乎名聲之域心鬪於彼是之境螴蜳滑涽封執逆旅懼力
不足而羣奔舛馳莊生哀其如是乃退廣柱下之說弛張變化未
始離乎道用虚静恬淡無爲無本焉故其言后王撫世也則曰靜
而聖動而王無爲也而尊其言君子行道也則曰時命大行乎則
返一無迹大窮乎則深根寧極窒乎欲則曰休影息迹逹乎生則
曰外形委蛻其放言大觀也則齊彭殤一堯桀等周公於猨狙比
大舜於豕虱或至大適以爲累或至細乃牽乎用斯豈窮鄕一曲
者所能通故有内外雜篇之異然則道之於物無不繇也行之者
視其分隨其方而揭厲之則爲家爲邦爲仁爲智游之泳之日漸
漬之化與心成不知所自則昧者皦躁者靜循之而愈照冥之而
愈妙䙬寧懸解豈遠人哉隱居之意明此而巳矣隱居名九垓别
號渾淪子老於是學徧遊名山無常居不粒食與土木鳥獸同其
外而中明也如是向使與漆園同代如丘明受經於仲尼矣其顔
成子南榮趎之徒歟予摳衣於君實所辱命粗舉莊生之略直書
隱居之志以冠于篇
注孫子序杜牧
兵者刑也刑者政事也爲夫子之徒實仲由冉有之事也今者據
按聽訟械繋罪人笞死于市者吏之所爲也驅兵數萬撅其城郭
係累其妻子斬其罪人亦吏之所爲也木索兵刃無異意也笞之
與斬無異刑也小而易制用力少者木索笞也大而難制用力多
者兵刃斬也俱期於除去惡民安活善人爲國家者使教化通流
無敢輒有不由我而自恣者其取吏也無他術也無異道也俱止
於仁義忠信智勇嚴明也苟得其道一二者可以使之爲小吏盡
得其道者可以使之爲大吏故用力少者其吏易得也功易見也
用力多者其吏難得也功難就也止此而巳無他術也無異道也
自三代巳降皆由斯也子貢頌夫子之德曰文武之道未墜於地
在人賢者識其大者遠者不賢者識其小者近者季孫問冉有曰
子於戰學之乎性逹之也對曰學之李孫曰事孔子惡乎學冉有
曰即學於孔子孔子者大聖兼該文武並用適聞其戰法猶未之
詳也復不知自何代何人分爲二道曰文曰武離而俱行因使搢
紳之士不敢言兵或恥言之苟有言者世以爲麤暴異人人不比
數嗚呼亡失根本斯最爲甚周公相成王制禮作樂尊大儒術有
淮夷叛則出征之夫子相魯公會于夾谷曰有文事者必有武備
叱辱齊侯伏不敢動是二大聖人豈不知兵乎周有齊太公秦有
王翦兩漢有韓信趙充國耿弇虞詡叚潁魏有司馬懿吳有周瑜
蜀有諸葛武侯晉有羊祜杜公元凱梁有韋叡元魏有崔浩周有
韋孝寬隋有楊素國朝有李靖李勣裴行儉郭元振如此人者當
其一時其所出計畫皆考古校今竒秘長遠策先定於内功後成
於外彼壯徤輕死善擊刺者供其呼召指使耳豈可知其所由來
哉牧幼讀禮至于四郊多壘卿大夫之辱也謂其書眞不虚說年
十六時見盜起圓二三千里係戮將相族誅刺史及其官屬屍塞
城府山東崩壞殷殷焉聲振朝廷當其時使將兵行誅者則必壯
徤善擊刺者卿大夫行列進退一如常時笑歌嬉遊輒不爲辱非
當辱不辱以爲山東亂事非我輩所宜當知牧自此謂幼所讀禮
眞妄人之言不足取信不足爲教及年二十始讀尚書毛詩左傳
國語十三代史書見其樹立其國滅亡其國未始不由兵也主兵
者聖賢材能多聞博識之士則必樹立其國也壯徤擊刺不學之
徒則必敗亡其國也然後信知爲國家者兵最爲大非賢卿大夫
不可堪任其事苟有敗滅眞卿大夫之辱信不虚也因求自古以
兵著書列於後世可以教於後生者凡十數家且數萬言其孫武
所著十三篇自武死後凡千歲將兵者有成者有敗者勘其事跡
皆與武所著書一一相抵當猶印圈模刻一不差跌武之所論大
約用仁義使機權也武所著書凢十數萬言曹魏武帝削其繁剰
筆其精切凡十三篇成爲一編曹自爲序因注解之曰吾讀兵書
戰策多矣孫武深矣然其所爲注解十不釋一此者蓋非曹不能
盡注解也予尋魏志見曹自作兵書十餘萬言諸將征伐皆以新
書從事從令者尅捷違教者負敗意曹自於新書中馳驟其說自
成一家事業不欲隨孫武後盡解其書不然者曹豈不能邪今新
書巳亡不可復知予因取孫武書備其注曹之所注亦盡存之分
爲上中下三卷後之人有讀武書予解者因而學之猶盤中走丸
丸之走盤橫斜圓直計於臨時不可盡知其必可知者是知丸不
能出於盤也議於廊廟之上兵形巳成然後付之於將漢祖言指
蹤者人也獲兔者犬也此其是也彼爲相者曰兵非吾事吾不當
知君子曰叨居其位可也
般若心經贊序張說
萬行起心心人之主三乘歸一一法之宗知心無所得是眞得見
一無不通是玄通如來說五藴皆空人本空也如來說諸法空相
法亦空也知法照空見空捨法二者知見復非空邪是故定與慧
俱空中法入此門者爲明門行此路者爲超路非夫行深波若者
其孰能證於此乎秘書少監駙馬都尉滎陽鄭萬鈞深藝之士也
學有傳癖書成草聖廼揮灑手翰鐫刻心經樹聖善之寶坊啓未
來之華業佛以無依相而說法本不生我以無得心而傳今則無
滅道存文字意齊天壤國老張說聞而嘉焉讃揚佛事題之樂石
釋宗密禪源諸詮序裴休
禪師集禪源諸詮爲禪藏而都敘之休曰未曾有也自如來現世
隨機立教菩薩間生據病指藥故一代時教開深淺之三門一眞
淨心演性相之别法馬龍二士皆弘調御之說而空性異宗能秀
二師俱傳逹磨之心而頓漸殊稟天台專依三觀牛頭無有一法
江西舉體全眞荷澤直指知見其他空有相破眞妄相攻反奪順
取密指顯說故西域中夏其宗實繁良以病有干源藥生多品投
機隨器不得一同雖俱爲證悟之門盡是正眞之道然諸宗門下
通少局多故數十年來師法益壞以承稟爲戶牖各自開張以經
論爲干戈互相攻擊情隨函矢而遷變法逐人我以高低是非紛
拏莫能辨析則向者世尊菩薩諸方教宗適足以起諍後人增煩
惱病何利益之有哉圭峯大師久而歎曰吾丁此時不可以默矣
於是以如來三種教義印禪宗三種法門融瓶盤釵釧爲一金攪
酥酪醍醐爲一味振綱領而舉者皆順據會要而來者同趨尚恐
學者之難明也又復直示宗源本末眞妄之和合空性之隱顯法
義之差殊頓漸之同異遮表之廻互權實之深淺通局之是非莫
不提耳而告之指掌而示之嚬伸以吼之柔和以誘之乳而藥之
憂性命之夭傷也保而護之念水火之漂焚也挈而導之懼邪小
之逆䧟也揮而散之悲鬪靜之牢固也大明不能破長夜之昏慈
父不能保身後之子若吾師者捧佛日而委曲廻照疑曀盡除順
佛心而橫亘大悲窮刧蒙益是則世尊爲闡教之主吾師爲會教
之人本末相符遠近相照可謂畢一代時教之能事矣或曰自如
來滅後未嘗大都而通之今一旦違宗趣而不守廢關防而不據
無乃乖秘藏密契之道乎荅曰佛於法華經涅槃會中亦以融爲
一味但昧者不覺故涅槃經云迦葉菩薩曰諸佛有密語而無密
藏世尊讃之曰如來之言開發頭露清淨無翳愚人不解謂之秘
藏智者了逹則不名藏此其證也故王道興則外戸不閉而守在
戎夷佛道備則諸法揔持而防在外魔不當復執情攘臂於其間
也嗚呼後學者當取信於佛無取信於人當取證於本法無取證
於末習能如是則可以報圭峯大師劬勞之德矣
荆潭唱和詩序韓愈
從事有示愈以荆潭酬唱詩者愈旣受以卒業因仰而言曰夫和
乎之音淡薄而愁思之聲要妙驩愉之辭難工而窮苦之言易好
也是故文章之作恒發於羇旅草野至若王公貴人氣得志滿非
性能而好之則不暇以爲今公開鎮蠻荆統郡惟九常侍楊公領
湖之南攘地二千里德刑之政並勤爵禄之報兩崇乃能存志乎
詩書寓辭乎詠歌往復循環有唱斯和搜竒抉怪雕鏤文字與韋
布里閭顦顇專一之士較其毫釐分寸鏗鏘發金石幽眇感鬼神
信所謂材全而能鉅者也兩府之從事與部屬之吏屬而和之苟
在編者咸可觀也宜乎施之樂章紀諸冊書從事曰子之言是也
告於公書以爲荆潭唱和詩序
聮句詩序吕温
河東柳茂直與余有藩楊之睦且道義相得也余兄弟志守拙默
不交當世晨昏之外靖專一室顧我者惟茂直而巳以爲切磋蓋
常事討論有宴息導志氣徒然起憤議時世予欲無言其或晴天
曠景浩蕩多思永夜高月耿耿不寐或風露初曉怳若有得或煙
雨如晦𬗟懷所思不然何以節宣慘舒暢逹情性其有易於詩乎
乃因翰墨之餘琴酒之暇屬物命篇聮珠唱玉審韻諧律同聲則
應研情比象造境皆會亦猶衆壑合注&KR1051;爲大川羣山出雲混成
一氣朗宣五色微闡六義雖小道必有可觀其在兹矣茂直命余
序述存以編簡俾後之觀者知吾黨所立之濫觴
崔吏部衛兵部同南縣尉日宿天長寺上方唱和詩序
權德輿
易之同人曰文明以徤中正而應故道同於内而氣相求情發於
中而聲成文以觀以羣以比以興清河崔處仁河東衛從周於是
有清秋仁祠往復十七韻之作初二賢皆以秀造分校秘府弘文
之書貞元初同爲渭南尉聮曹結綬相視莫逆處仁自府庭旋歸
稅駕於斯國門勝槩康莊在下馳車徒而走聲利者此爲咽喉外
煩埃壒中孕閑曠晝懸清光夕湛虚明上方之鐘磬深夜之月露
眺聽寂寞情靈感發投者報者無非瓊瑶如金絲應和孔翠翔集
盡在是矣厥後同爲左右補闕從周以本官入爲翰林學士處仁
累以尚書郎知制誥旣而處仁西垣即眞從周復以外郎掌誥洎
處仁遷小宗伯而從周即眞俄掌貢舉實爲之代元和三年秋處
仁爲吏部侍郎從周爲兵部侍郎重九休澣聮鑣道舊永懷曩篇
二紀于兹慮屋壁之隙壊詩文之磨滅不若刻勒片石之爲堅且
久也惟二賢大雅閎逹人倫龜玉更爲王楊迭爲田蘇便蕃清近
烜赫章大其於爲霖爲礪四方之屬耳目久矣然則志氣之所舒
英華之所攄其濫觴於此乎德輿與二君子同爲諫官同掌書命
相繼典貢士分曹居中臺其間交代迭處不可具舉敢叨益者之
數實悅同心之言追琢旣具序夫本末亦二君子之志也
愚谿詩序柳宗元
灌水之陽有谿焉東流入於瀟水或曰冉氏常居也故姓是谿爲
冉谿或曰可以染也名之以其能故謂之染谿余以愚觸罪謫瀟
水上愛是谿入二三里得其尤絶者家焉古有愚公谷今余家是
谿而名莫能定土之居者猶斷斷然不可以不更也故更之爲愚
谿愚谿之上買小丘爲愚丘自愚丘東北行六十步得泉焉又買
居之爲愚泉愚泉凡六穴皆出山下平地蓋上出也合流屈曲而
南爲愚溝遂負土累石塞其隘爲愚池愚池之東爲愚堂其南爲
愚庭池之中爲愚㠀嘉木異石錯置皆山水之竒者以余故咸以
愚辱焉夫水智者樂也今是谿獨見辱於愚何哉蓋其流甚下不
可以漑灌又峻急多坻石大舟不可入也幽邃淺狹蛟龍不屑不
能興雲雨無以利世而適類於余然則雖辱而愚之可也寗武子
邦無道則愚智而爲愚者也顔子終日不違如愚睿而爲愚者也
皆不得爲眞愚今余遭有道而違於理悖於事故凡爲愚者莫我
若也夫然則天下莫能爭是谿余得專而名焉谿雖莫利於世而
善鑒萬類清瑩秀徹鏘鳴金石能使愚者喜笑眷慕樂而不能去
也余雖不合於俗亦頗以文墨自慰漱滌萬物牢籠百態而無所
避之以愚詞歌愚谿則茫然而不違昏然而同歸超鴻蒙混希夷
寂寥而莫我知也於是作八愚詩紀於谿石上
重校正唐文粹卷第九十五
嘉靖甲申歲太學生姑蘇徐焴文明刻于家塾
