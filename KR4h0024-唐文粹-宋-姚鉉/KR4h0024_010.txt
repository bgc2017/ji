重校正唐文粹卷第十
吳興姚鉉纂
古調一(揔一百四十五首)
古今樂章(一百三十五首)
琴操(一十首)
古樂章
𥙷樂歌十篇(元結)𥙷九夏歌系文九篇(皮日休)
今樂章
冬至日祀旻天圓丘樂章八首(魏徵等作)
開元樂章十九首(張說)
玄宗開元十三年封泰山祀天樂章十二首
正月上辛祈糓於南郊樂章三首(禇亮)
季秋享上帝於明堂樂章一首
祀五方上帝于五郊樂章二十首(魏徵等作)
祀朝日樂章三首(貞觀中)祀夕月樂章三首(貞觀中)
睿宗太極元年登黃地祗於方丘樂章十一首(盧從愿等作)
玄宗開元十三年禪社首山祭地祇樂章八首(賀知章)
登太社樂章三首(魏徵等作)享龍池樂章十首(姚崇等作)
享太廟樂章五首(郭子儀等作)儀坤廟樂章九首(徐彦伯等作)
琴操十首(韓愈)
𥙷樂歌十篇(并序)元結
自伏羲氏至於殷室凡十代樂歌有其名亡其辭考之傳記其義
或存焉嗚呼樂聲自太古始百世之後盡亡古音嗚呼樂歌自太
古始百世之後遂亡古辭今國家追復純古列祀往帝歲時薦享
則必作樂而無雲門咸池韶夏之聲故探其名義以𥙷之誠不足
全化金石反正宫羽而或存之猶乙乙冥冥有純古之聲豈幾乎
司樂君子導和焉爾凡十篇二十章各引其義以序之命曰𥙷樂
歌
網罟伏羲氏之樂歌也其義蓋稱伏羲能易人取禽獸之勞
吾人苦兮水深深網罟設兮水不深吾人苦兮山幽幽網罟設兮
山不幽
右網罟二章章四句
豐年神農之樂歌也其義蓋稱神農教人種植之功
倚太帝兮其智如神分草實兮濟我生人猗太帝兮其功如天均
四時兮成我豐年
右豐年二章章四句
雲門軒轅氏之樂歌也其義蓋言雲之出潤益萬物如帝之德無
所不施
玄雲溶溶兮垂雨濛濛類我聖澤兮涵濡不窮黃雲漠漠兮含暎
逾光邈我聖德兮溥被無方
右雲門二章章四句
九淵少昊氏之樂歌也其義蓋稱少昊之德淵然深遠
聖德至深兮奫奫如淵生類娭娭兮孰知其然(娭許其反)
右九淵一章章四句
五莖顓頊氏之樂歌也其義蓋稱顓頊得五德之根莖
植植萬物兮脩脩根莖五德涵柔兮渢渢(房戎反)而生其如何兮秞
秞(似周反)天下皆自我君兮化成
右五莖一章章七句
六英高辛氏之樂歌也其義蓋稱帝嚳能揔六合之英華
我有金石兮擊拊淙淙與汝歌舞兮上帝之風由六合兮英華渢
渢我有絲竹兮韻和泠泠與汝歌舞兮上帝之聲由六合兮根柢
嬴嬴
右六英二章章六句
咸池陶唐氏之樂歌也其義蓋稱堯德至大無不備全
元化油油兮孰知其然至德汨汨(姑没反)兮順之以先元化浘浘(音尾)
兮孰知其然至道泱泱兮由之以全
右咸池二章章四句
大韶有虞氏之樂歌也其義蓋稱帝舜能紹先聖之德
森森羣象兮日見生成欲聞朕初兮玄封冥冥洋洋至化兮日見
深柔欲聞涵濩兮大淵油油
右大韶二章章四句
大夏有夏氏之樂歌也其義蓋稱禹治水其功能大中國
茫茫下土兮乃生九州山有長岑兮川有深流茫茫下土兮乃均
四方國有民人兮野有封疆茫茫下土兮乃歌萬年上有茂功兮
下戴仁天
右大夏三章章四句
大護有殷氏之樂歌也其議蓋稱湯救天下護然得所
萬姓苦兮怨且哭不有聖人兮誰護育聖人生兮天下和萬物熙
熙兮舞且歌
右大護二章章四句
𥙷九夏歌系文九篇(并序)皮日休
周禮鍾師掌金奏九樂事以鍾鼓奏九夏按鄭康成注云夏者大
也樂之大者歌有九也九夏者皆詩篇銘頌之類也此歌之大者
載在乎樂章樂崩亦從而亡是以頌不能具也嗚呼吾觀之魯頌
其古也亦以久矣九夏亡者吾能頌乎夫大樂旣去至音不嗣頌
於古不足以𥙷亡頌於今不足以入用庸何頌乎頌之亡者俾千
古之下鄭衞之内窈窈冥冥不獨有大卷(音拳黃帝樂名)之音者乎
王夏之歌者王出入之所奏也
爣爣皎日欻麗于天厥明御舒如王出焉爣爣皎日欻入于地厥
晦厥貞如王入焉出有龍旂入有珩珮勿駈勿馳惟愼惟戒出有
嘉謀入有内則繄彼臣庶欽王之式
王夏四章章四句
肆夏之歌者尸出入之所奏也
愔愔清廟儀儀衮服我尸出矣迎神之榖杳杳隂竹坎坎路鼓我
尸入矣得神之祜
夏肆二章章四句
昭夏之歌者牲出入之所奏也
有鬱其鬯有儼其彝九變未作全乘來之旣醑旣酢爰&KR0615;(音胤小鼓)爰
舞象物旣降全乘之去
昭夏二章章四句
納夏之歌者四方賓客來之所奏也
麟之儀儀不縶不維樂德而至如賓之娛鳳之愉愉不篝不笯樂
德而至如賓之娱自筐及筥我有牢醑自筐及篚我有貨幣我牢
不愆我貨不匱碩碩其才有樂而止
納夏四章章四句
章夏之歌者臣有功之所奏也
王有虎臣錫之鈇鉞征彼不憓一撲而滅王有虎臣錫之圭瓉征
彼不享一烘而泮王有掌封遉(音偵)爾疆理王有掌客饋爾饔餼何
以樂之金石九奏何以賜之龍旂九旒(去聲)
章夏四章章四句
齊夏之歌者夫人祭之所奏也
&KR0785;&KR0785;衡笄翬翬䄖翟自内而祭爲君之則
齊夏一章章四句
族夏之歌者族人酌之所奏也
洪源誰孕䟽爲江河大塊孰埏播爲山阿厥流浩漾厥勢嵯峨今
君之酌慰我實多
族夏二章章四句
祴夏之歌者賓出之所奏也
禮酒旣酌嘉賓旣厚牘爲之奏禮酒旣竭嘉賓旣悅應爲之節禮
酒旣罄嘉賓旣酲雅爲之行(牘應雅三樂器也賓醉而出奏祴夏以此三器築地爲之行事也)
祴夏三章章三句
驁夏之歌者公出入所奏也
桓桓其珪衮衮其衣出作二伯天子是毗桓桓其珪衮衮其服入
作三孤國人是福
鷔夏二章章四句
冬至日祀旻天圓丘樂章八首(魏徵禇亮虞世南等作)
降神用豫和
上靈睠命膺會昌盛德殷薦叶辰良景福降兮聖德遠玄化穆兮
天歷長
皇帝行用太和
穆穆我后道應千齡登三處大得一居貞禮惟崇德樂以和聲百
神仰止天下文明
登歌奠玉帛用肅和
闓陽播氣甄曜垂明有赫圓宰深仁曲成日麗蒼璧煙開紫營聿
遵虔享式降鴻禎
迎俎用雍和
欽惟大帝載仰皇穹始命田燭爰啓郊宫雲門駭聽雷鼓鳴空神
其介祀景祚斯融
酌獻飲福用壽和
八音斯奏三獻畢陳寳祚惟永光輝日新
送文舞出迎武舞入用舒和
疊璧凝影皇壇路編珠流彩帝郊前已奏皇鍾歌大吕還符寶曆
祚昌年
武舞作用凱安
昔在炎運終中華亂無象鄷郊赤烏見邙山黑雲上大賚下周車
禁暴開殷網幽明同叶贊鼎祚齊天壤
送神用豫和
歌奏畢兮禮獻終六龍馭兮神將昇明德感兮非黍稷降福簡兮
祚休徵
開元樂章十九首張說
迎神永和之樂三章
肅九室諧八音歌皇慕動神心禮宿設
樂妙尋聲明格祼奠臨
律迓氣音入玄依玉几御黼筵聆愾息
優周旋九韶遍百福傳
信工祝永頌聲來祖考聽和平相百辟
貢九瀛神休委帝孝成
皇帝行太和之樂一章
時文聖后清廟肅雍致誠勤孝在貌思恭玉節四夏
金鏘五鍾繩繩雲步穆穆天容
酌瓉登歌肅和之樂一章
天子孝享工歌溥將躬祼鬱鬯乃爇膋薌臭以達隂
聲以求陽奉時蒸嘗永代不忘
迎俎雍和之樂二章
在滌嘉豢麗碑敬牲角握之牡色純之騂火傳陽燧
水漑隂精太公胖俎傅說和羹
齋戒豐潔俎豆有馨亦有和羹旣戒旣平鼓鍾管磬
肅唱和鳴皇皇后祖來我思成
酌獻用文舞一章
聖謨九德真言五千慶集昌胄符開帝先高文仗鉞
克配彼天三宗握鏡六合煥然帝其承祀率禮罔愆
圖書霧出日月清懸舞形德類詠諗功傳黃龍蜿蜒
綵雲蹁蹮五行氣順八佾風宣介此百福於皇萬年
宣皇帝室光犬之舞一章
肅肅藝祖滔滔濬源有雄玉劒作鎮金門文王餘緒
后稷謀孫肈禋九廟四海來尊
光皇帝室長發之舞一章
具禮崇德備樂承風魏推憧主周贈司空不行而至
無成有終神與王業天歸帝功
景皇帝室大政之舞一章
於赫元命權輿帝文天齊八柱地半三分宗廟觀德
笙鏞樂勲封唐之兆成天下君
元皇帝室大成之舞一章
帝舞季歷襲聖生昌后歌有媧𣅿炎孕皇天地合德
日月齊光肅雍孝享祚我萬方
高祖神堯皇帝室大明之舞一章
赤精亂德四海困窮黃旗舉義三靈會同旱望春雨
雲披大風溥天來祭高祖之功
太宗文武聖皇帝室崇德之舞一章
皇合一德廟宗百神削平天下大拯生民上帝配食
單于入臣戎歌陣舞曄曄蒸蒸
高宗天皇大帝室鈞天之舞一章
高皇邁道端拱無爲化懷獯鬻兵戢句驪禮尊封禪
樂盛來儀合位媧后同稱伏羲
中宗孝和皇帝室文和之舞一章
退居江水鬱起丹陵禮物還舊朝典中興龍圖反及
駿命恭膺鳴球香瓉大禧是承
睿宗大聖真皇帝室景雲之舞一章
景雲霏爛告我帝符噫帝沖德與天爲徒笙鏞遥遠
俎豆虛無春秋孝獻因復此都
皇帝受福酒胙福和之樂一章
備禮用樂崇親致尊誠通慈降敬徹愛存獻懷稱壽
啐感承恩皇帝孝德子孫千億大包天域長亘不極
送文舞迎武舞一章
六鍾翕恊六變成八佾倘佯八風生樂九韶兮人神感
美七德兮天地清
亞終獻武舞凱安之樂四章
毖彼瑶爵亞維上公室如屏氣門不容躬禮殷其本
樂執其中聖皇所慕天地幽通
禮帀三獻樂變九成降循軒陛仰欷皇情福與仁合
德因孝明百年神畏四海風行
緫緫干戚填填鼓鍾奮揚增氣坐作爲容離若&KR0743;鳥
合如戰龍萬方觀德肅肅雍雍
烈祖順三靈文宗威四海黃鉞誅羣盗朱旗掃多罪
戢兵天下安約法人心改大哉干羽意長見風雲在
撤豆登歌一章
止笙磬撤豆籩廓無響窅又玄主在室
神在天情餘慕禮罔愆嘉黍稷屢豐年
送神一章
眇嘉樂援靈爽感若来思如往休氣息
迴風上返寂寞還愡恍懷虛駕結空想
玄宗開元十三年封泰山祀天樂章一十二首
降神用豫和六變
夾鍾宫之一
欵泰壇柴泰清受天命報天成竦皇心
薦樂聲志上達歆下迎
夾鍾宫之二
億上帝臨下庭騎日月陪列星嘉視信
大禧馨澹神心醉皇靈
夾鍾宫之三
相百辟貢八荒九歌叙萬舞翔肅振振
鏘皇皇帝欣欣福穰穰
黃鍾宫之四
高在上道光明物資始德難名承眷命
牧蒼生寰宇謐大階平
太簇徵之五
天道無親至誠與鄰山川遍禮宫徵惟新玉帛非盛
聦明會眞正斯一德通乎百神
姑洗羽之六
饗帝饗親維孝維聖緝熙懿德敷揚成命華夷志同
笙鏞禮盛明靈降止感此誠敬
迎送皇帝用太和
孝敬中發和容外彰騰華照㝢如昇太陽眞璧就奠
玄靈垂光禮樂具舉濟濟洋洋
登歌奠玉帛用肅和(羽調)
奠祖配天承天享帝百靈咸秩四海來祭植我蒼璧
布我玄製華日徘徊神煙容裔
迎爼入用雍和
爼豆有馝絜粢豐盛亦有和羔旣戒旣平鼓鍾管磬
肅唱和明皇皇后祖來我思成
酌獻用夀和
蒸蒸我后享獻惟寅躬酌鬱鬯跪奠羽神孝莫孝乎配
上帝於親敬莫敬乎教天下爲臣
皇帝飲福酒用夀和
皇祖嚴配享皇天皇降嘏天子萬年
送文舞出迎武舞入用舒和(商調)
六鍾翕恊六變成八佾倘佯八風生樂九韶兮人神感
美七德兮天地清
送神用豫和(夾鍾宫調)
禮樂終禋燎上懷靈惠結皇想歸風莊
迴天爽百福來衆神往
正月上辛祈榖於南郊樂章三首禇亮
登歌奠玉帛用肅和
履艮斯繩居中體正龍運垂祉昭符啓聖式事巖禋
聿懷嘉慶惟帝永錫時皇休命
迎俎用雍和
殷薦乘春太壇臨曙八簋盈和六瑚登御嘉稷匪歆
德聲斯飫祝嘏無易靈心有豫
送文舞出迎武舞入用舒和
玉帛犧牲申敬享金絲戚羽盛音容庶俾億齡提景福
長欣萬㝢洽時邕
季秋享上帝於明堂樂章一首
送文舞出迎武舞入用舒和
御扆合宫承寳歷席圓重館奉明靈偃武修文九圍泰
沈烽靜柝八荒寧
祀五方上帝于五郊樂章二十首(魏徵禇亮虞世南等作)
祀皇帝降神(宫音)
黃中正位含章居員旣長六律兼和五聲畢陳萬舞
乃薦斯牲神其下降永祥休平
登歌奠玉帛用肅和
眇眇方輿蒼蒼圓蓋至哉樞紐宅中圖大氣調四序
風和萬籟祚我明德時雍道泰
迎俎用雍和
金縣夕肆玉俎朝陳饗薦黃道芬流紫辰迺誠迺敬
載享載禋崇祀斯在惟皇是賓
送文舞出迎武舞入用舒和
御徵乘宫出郊甸安歌率舞遞將迎自有雲門符帝賞
猶持雷鼓荅天成
祀青帝降神用角音
鶴雲旦起鳥星昏集候啓新風陽開初蟄至德可饗
行潦斯挹錫以無疆蒸人乃粒
登歌奠玉帛用肅和
玄鳥司春蒼龍登歲節物變柳光風轉蕙瑶席降神
朱絃享帝誠備祝嘏禮殫珪幣
迎爼用雍和
大樂希音至誠簡禮文物斯建聲名濟濟六變有成
三登無體迺眷豐絜恩覃愷悌
送文舞出迎武舞入用舒和
笙歌籥舞屬年韶鷺鼓鳧鍾展時豫調露初迎綺春
節丞雲遽踐蒼霄馭
祀赤帝降用徵音
青陽告謝朱明戒序咸長是祈敬陳椒醑博碩斯薦
笙鏞備舉庶盡肅恭非馨稷黍
登歌奠玉帛用肅和
離位克明火中宵見峯雲暮起景風晨扇木槿初榮
含桃可薦芬馥百品鏘洋三變
迎俎用雍和
昭昭丹陸弈弈炎方禮陳牲幣樂備箎簧瓊羞溢俎
王齊浮觴恭惟正直歆此馨香
送文舞出迎武舞入用舒和
千里温風飄絳羽十枚炎景勝朱干陳觴薦爼歌三獻
拊石摐金會七盤
祝白帝降神用商音
白藏應節天高氣清歲功旣阜庶類收成萬方靜謐
九土和平馨香是薦受胙聦明
登歌奠玉帛用肅和
金行在節素靈居正氣肅霜嚴林凋草勁豺祭隼擊
潦收川鏡九榖巳登千箱流詠
迎俎用雍和
律應西成氣躔南吕珪幣咸列笙竽備舉苾苾蘭羞
芬芬桂醑式資宴貺用調霜序
送文舞出迎武舞入用舒和
璿儀氣爽驚緹籥玉吕灰飛含素商鳴鞞奏管芳羞薦
會舞安歌葆眊揚
祝黑帝降神用羽音
嚴冬季月星迴風厲享祀報功方祈來歲
登歌奠玉帛用舒和
律周玉琯星回金度次極陽烏紀窮隂兔火林霰雪
湯泉凝沍八蜡巳登三農息務
迎俎用雍和
陽月斯紀應鍾在候載潔牲牷爰登爼豆旣高旣遠
無聲無臭靜言格思惟神保祐
登歌奠玉帛用舒和
測妙爲神通微曰聖坎祀貽則郊禋展敬璧薦登光
金歌動映以載嘉德以流曾慶
迎爼用雍和
朏晨爭舉天宗禮闢夜典涼秋隂明湛夕有齊斯旨
有牲斯碩穆穆其暉穰穰是積
送文舞出迎武舞入用豫和
合吹八風金奏動分容萬舞玉鞘驚辭昭茂典光前烈
夕曜成功表舊明
睿宗太極元年登黃地祇於方丘樂章十一首
林鍾商
太樂和暢殷薦明神一降通感八變必臻有求斯應
無德不親降靈醉止休徵萬人
太蔟角(盧從愿)
坤元載物陽樂發生播殖資始品彙咸亨別爼棋布
方壇砥平神歆禋祝后德惟明
姑洗徵(劉冕)
大君出震有事郊禋齋戒旣肅馨香畢陳樂和禮備
候暖風春恭惟降福實頼明神
南吕羽(韓休)
於穆濬哲維清緝熙肅事昭配永言孝思滌濯靜嘉
馨香在兹神之聽之用受福釐
皇帝行用太和(黃鍾宫王皎)
於穆聖皇六葉重光太原刻頌后土䟽埸寳鼎呈符
敲雲孕祥禮樂備矣降福穰穰
登歌奠玉帛用肅和(蕤賓均之夾鍾羽崔玄同)
聿脩嚴配展事禋宗祥符寶鼎禮備黃琮祝辭以信
明德惟聦介兹景福永永無窮
登爼用雍和(黃鍾均之南宫羽賈曾)
蠲我漸糦潔我膋薌有豆孔碩爲羞旣臧至誠無昧
精意惟芳神其醉止欣欣樂康
酌獻飲福用壽和
禮物斯具樂章乃陳誰其作主皇考聖真對越在天
聖明佐神窅然汾汾厚澤如春
送文舞出迎武舞入用舒和(太蔟宫何鸞)
樂奏云闋禮章載虔禋宗于地昭嘏于天惟馨薦矣
旣醉歆焉神之降福永永萬年
武舞用凱安(黃鍾均之林鍾徵蔣挺)
維歲之吉維辰之良聖君紱冕肅事壇埸大禮巳備
大樂斯張神其醉止降福無疆
送神用順和(源光𥙿)
方丘旣膳嘉饗載謐齋敬畢誠陶匏貴質秀簠豐薦
芳爼盈實永永福流其昇如日
玄宗開元十三年禪社首山祭地秖樂章八首賀知章
迎神用順和
至哉合柔德萬物資以生恒順稱厚載流謙通變盈
聖心事能察增廣陳厥誠黃祇僾如在泰折俟咸亨
皇帝行用太和
肅我成命於昭黃祇裘冕而祀陟降在斯五音克備
八變聿施緝熙肆靖厥心匪離
登歌奠玉帛用肅和
黃祗是祗我其夙夜寅畏誠潔匪遑寧舍禮以琮玉
薦厥茅藉念兹降康胡寧克睱
迎爼用雍和
夙夜宥密不敢寧宴五齊旣陳八音在縣粢盛以絜
房爼斯薦明德惟馨尚兹克徧
皇帝初獻用壽和
惟以明發有懷載殷樂盈而返禮順其禋立清以獻
薦欲是親於穆不巳裒對斯臻
皇帝飲福用福和
穆穆天子告成岱宗大裘如濡執珽有顒樂以平志
禮以和容上帝臨我云胡肅邕
皇帝還宫用太和
昭昭有唐天卑萬國列祖應命四宗順則申錫無疆
宗我同德曾孫繼緒享神配極
送神用靈具醉(代順和源乾曜)
靈具醉杳熙熙靈將往眇禗禗顧明德
吐正辭爛遺光流禎祺
登太社樂章三首(魏徵禇亮虞世南等作)
登歌奠玉帛用肅和
后土凝德神功叶契九域底平兩儀交際戊期應序
隂墉展幣靈車少留俯歆樽桂
迎爼用雍和
美報崇本嚴恭展事受露流壇承風啓地絜粢登爼
醇犧入饋介福遠流羣生畢遂
送文舞出迎武舞入用舒和
神道發生敷九稼隂陽乘仁暢八埏緯武經文陶景化
登祥薦祉啓豐年
享龍池樂章十首(姚崇)
第一章
恭聞帝里生靈祉應報明君鼎業新旣叶翠泉光寶命還符白水
出眞人當時舜海潛龍躍此日堯河帶馬巡獨有前河一小鴈叨
承舊惠入天津
第二章
帝宅王家大道邊神馬潛龍涌聖泉昔日昔時經此地看來看去
漸成川歌臺舞榭宜正月柳岸梅洲勝往年莫疑波上春雲少祇
爲龍飛直上天
第三章(沈佺期)
龍池躍龍龍巳飛龍德光天天不違池開天漢分皇道龍向天門
入紫微邸第樓臺多氣色君王鳬鴈有光輝爲報寰中百川水來
朝上地莫東歸
第四章
代邸東南龍或躍泉淸碧浪遠浮天樓臺影就波中出日月光疑
鏡裏懸鴈沼迴流成舜海龜書薦祉應堯年大川旣濟慙爲楫報
德空思奉細㳙
第五章(姜皎)
龍池初此出龍山常經此地謁龍顔日日芙蓉生夏水年年楊柳
變春灣堯壇寶匣餘煙霧舜海漁舟尚往還願以飄颻五色影從
來從去九天閒
第六章
龍興白水漢興符聖主時乘運斗樞岸上䒠茸五花樹波中的皪
千金珠慘環昔聞迎夏啓發匣先來瑞有虞風色雲光隨隱見赤
雲神化象江湖
第七章(蘇頲)
西京鳳邸躍龍泉佳氣休光鍾在天軒后霧圓今巳得秦王水劒
昔當傳恩魚不似昆明釣瑞鶴長如太液仙願侍廵遊同舊里更
聞蕭鼓濟樓船
第八章(李乂)
星分邑里四人居水洊源流萬頃餘魏國君王秤象處晉家蕃邸
化龍初靑蒲似騁遊梁馬綠藻疑游宴鎬魚自有神靈滋液地年
年雲物史官書
第九章(姜晞)
靈沼縈迴邸第前浴日涵春寫曙天始見龍臺昇鳳闕應如霄漢
起神泉石匱渚傍還啓聖桃李初生更有仙欲化帝圖從此受正
同河變一千年
第十章
訖坤啓聖吐龍泉泉水年年勝一年始看魚躍方成海即覩龍飛
利在天洲渚遥將銀漢接樓臺直與紫微連休氣榮光恒不散懸
知此地是神仙
享太廟樂章五首
玄宗至道大聖大明孝皇帝室奠獻用廣運之舞一章
(郭子儀)
於赫皇祖昭明有融惟文之德惟武之功河海靜謐車書混同虔
恭孝饗穆穆玄風
肅宗文明武德大聖大宣孝皇帝室奠獻用惟新之舞
一章(劉晏)
漢運惟永神功中興風駈氛祲天覆黎蒸三光再朗庶績其凝重
熙累葉景命是膺
代宗睿文孝武皇帝室奠獻用保大之舞一章
(郭子儀)
於穆文考聖神昭彰蕭勺羣慝含光遠方萬物茂遂九夷賓王愔
愔雲韶德音不忘
德宗神武孝文皇帝室奠獻用文明之舞一章(鄭絪)
於穆時文受天明命允恭玄默化成理定出震嗣德應乾傳聖猗
歟緝熙千億流慶
憲宗聖神章武孝皇帝室奠獻用象之舞一章
(叚文昌)
肅肅淸廟登顯至德澤周八荒兵定四極生物咸遂羣盗滅息明
聖繼承子孫千億
儀坤廟樂章九首
迎神用永和(林鍾宫徐彦伯)
猗若淸廟肅肅熒熒國薦嚴祀坤興淑靈有几在室有樂在庭臨
兹孝享百禄惟寧
皇帝行用太和(黃鍾宫丘悅)
孝哉我后沖乎迺聖道映重華德輝文命慕深視篋情殷撫鏡萬
國移風兆人承慶
酌獻登歌用肅和(中吕均之太蔟張齊賢)
褾圭旣濯鬱鬯旣陳畫羃雲舉黃流土醇儀充獻酌禮盛衆禋地
察惟孝愉焉饗親
迎俎用雍和(林鍾宫薛稷)
陽靈配德隂魄昭升堯壇鳳下漢室龍興俔天作對前旒是凝化
行南國道盛西陵造舟集灌無德而稱我粢旣㓗我醴旣澄隂陽
靈廟光靈若憑德馨惟饗孝思蒸蒸
昭成皇后室酌用坤貞
乾道旣亨坤元以貞肅雍攸在輔佐斯成外睦九族内光一庭克
生睿哲祈我休明欽若徽範悠哉淑靈建兹淸宫于彼上京縮茅
以獻㓗秬惟馨實受其福期乎億齡
飲福酒用壽和(黃鍾宫徐堅)
於穆清廟肅雍嚴祀合福受釐介以繁祉
送文舞出迎武舞入用舒和(胡雄)
送文迎武遞參差一始一終光聖儀四海生人歌有慶千齡孝享
肅無虧
撤俎用雍和(蕤賓均之夾鍾員半千)
孝享云畢維撤有章雲感玄羽風悽素商瞻望神座祇戀匪遑禮
終樂闋肅雍鏘鏘
送神(林鍾商祝欽明)
閟宫實實淸廟微微降格無象馨香有依式昭纂慶方融嗣徽明
禋是享神保聿歸
琴操十首韓愈
將歸操
秋之水兮其色幽幽我將濟兮不得其由涉其淺兮石齧我足乘
其深兮龍入我舟我濟而悔兮將安歸尤歸乎歸乎無與石鬪兮
無應龍求
猗蘭操
蘭之猗猗揚揚其香不採而佩於蘭何傷今天之旋其曷爲然我
行四方以日以年雪霜貿貿薺麥之茂子如不傷我不爾覯薺麥
之茂薺麥之有君子之傷君子之守
龜山操
龜之氣兮不能爲雨龜之枿兮不中梁柱龜之大兮秖以奄魯知
將隳兮哀莫予伍周公有鬼兮嗟予歸輔
越裳操
雨之施物以孳我何意於彼爲自周之先其艱其勤以有疆宇私
我後人我祖在上四方在下厥臨孔威敢戲以侮孰荒于門孰治
于田四海旣均越裳是臣
拘幽操
目窈窈兮其凝其盲耳肅肅兮聽不聞聲朝不日出兮夜不見月
與星有知無知兮爲死爲生嗚呼臣罪當誅兮天王聖明
岐山操
我家于豳自我先公伊我承序敢有不同今狄之人將土我疆民
爲我戰誰使死傷彼𡵨有岨我往獨處爾莫余追無思我悲
履霜操
父兮兒寒母兮兒飢兒罪當笞逐兒何爲兒在中野以宿以處四
無人聲誰與兒語兒寒何衣兒飢何食兒行于野履霜以足母生
衆兒有母憐之獨無母憐兒寧不悲
雉朝飛操
雉之飛于朝日羣雌孤雄意氣橫出當東而西當啄而飛隨飛隨
啄羣雌粥粥嗟我雖人曾不如彼雉雞生身七十年無一妾與妃
別鵠操
雄鵠銜枝來雌鵠啄泥歸巢成不生子大義當乖離江漢水之大
鵠身鳥之微更無相逢日且可繞樹相隨飛
殘形操
有獸維貍兮我夢得之其身孔明兮而頭不知吉凶何爲兮覺坐
而思巫咸上天兮識者其誰
重校正唐文粹卷第十
嘉靖甲申歲太學生姑蘇徐焴文明刻于家塾
