重校正唐文粹卷第四十一
吳興姚鉉纂
議丙(揔十二首)
謚議十一
唐丞相太保贈太師苗晉卿謚議(獨孤及)
唐丞相謚文貞楊綰謚議(梁肅)
唐丞相江陵尹御史大夫吕諲謚議(獨孤及)
駮議吕諲(嚴郢)重議吕諲(獨孤及)
唐丞相贈司空李揆謚議(權德輿)
唐隴右節度經略大使郭知運謚議(獨孤及)
駮議郭知運(崔厦)重議郭知運(獨孤及)
唐御史中丞盧弈謚議
唐常州刺史獨孤及謚議(權德輿)
古諸矦世子謚議一
晉謚恭世子議(白居易)
唐丞相故太保贈太師苗晉卿謚議獨孤及
太師稟天純懿爲唐股肱兩朝當國庶績惟允論道賦政送往事
居叶恭秉彝動罔違德惠和以懋其事明哲以保其身昔嘗懸衡
九流剖竹四郡刀尺之下無滯用𥜗袴之内無貧人洛陽居守東
夏輯睦天寶之年二京爲戎皇輿西狩億兆左袵太師踐危機不
易心處橫潰不忘國奮身拔跡於犲狼之口道不汗而節不奪忠
之大者至德乾元中天下多故皇綱未張肅宗脩漢宣故事用刑
名繩下而太師以曹參爲師持淸靜守職勵翼王度將順事典人
亦寧一厥猷茂焉能知人能官人愼選乃僚言刈其楚至有拔羣
萃而取公器不五六年比肩衮職者光映冊府當代榮之漢史稱
胡廣與故吏陳蕃並爲三司太師有焉夫九德咸事寬爲之首百
工惟時哲則能惠宜其享天眉壽爲國元老古者生以行觀其志
没以謚易其名字之美惡視行之大小後代或三字以表德貞惠
文子是也或二字以彰善鄼文終侯留文成侯是也蓋其跡大名
盛則禮優謚崇太師德冠搢紳位侔周召將加誄謚之制宜以鄼
留爲准謹按大戴禮體和居中曰懿文賢有成曰獻稽千載之令
典合二名以配德請謚曰懿獻謹議
唐丞相謚文貞楊綰謚議代太常荅蘇端駮議
梁肅
議曰有國之典存以位叙其德没以謚易其名名之小大視德之
美惡蓋書其著而略其微要其終而明其義故曰謚以尊名節以
一惠恥名之浮於行也楊文貞體淳素之質恊時中之德爰自下
列至于宰司秉心不渝動必由道與夫立功立事開物濟衆不同
日語矣而淸儉厲俗明哲保身曰文與貞在我惟允秉公議者其
誰曰不然今奉符謂公與元載交游嘗爲載薦引載之咎惡悉歸
於公斯乃昧於觀行定謚之義且非君子成人之美也請區而評
之昔荀爽爲董卓所舉致位三公及卓斁亂漢政可謂甚矣而漢
史曾不以卓之過累於慈明晏子陳氏俱事齊侯陳志邪而晏志
正春秋亦不以陳之惡延於平仲是知道不必合事不必同則載
之於公其事可見況當載秉鈞而公不參大政載以時望慕我我
則靜而守中因疎爲簡適見淸節文有發載之惡皆漏泄致辭患
自掇也庸可救乎及夫載覆其餗公膺大任任職月淺屢以疾辭
位且不安安可以啓悟而責之乎昔季文子三尹無食粟之馬衣
帛之妾君子以爲忠楊公以大名厚位出入三朝無宅一區無馬
一駟志於清白交不諂瀆可不謂貞乎掌訓誥秉銓衡處成均貳
宗伯潤色王度無替厥美加以敏而好學見善如不及可不謂文
乎謹按謚法貞之例有三清白守節曰貞大憲克就曰貞憂國忘
死曰貞文之義有六經緯天地曰文道德慱聞曰文愍人接禮曰
文不恥下問曰文慈惠愛人曰文修德來遠曰文名旣不備事亦
殊貫又安可以二王三恪私廟家祭之闕併貴於一名哉若具美
果在一名則士文伯孔文子且無經緯天地之文孟武伯寗武子
又非克定禍亂之武若以廢禮不稱其名臧孫辰縱逆祀不得謚
文管夷吾臺門反坫不得謚敬是知議名之道取其所長則捨其
所短志大行則遺其小節使善惡決於一字襃貶垂於將來蓋先
王制謚之方也若綜覈名實形於公論宜也取坦然明白彰於遐
邇者今或乘人之意肆誣謗之辭所謂抉瑕刺骨之說非正議也
且聖人無全能才不必備以鄭公徵立言正色恥君不如堯舜其
節大矣而昧於知人許公瓌固執條詔廷沮邪計其志明矣終不
能守故春秋爲賢者諱過傳稱不以一眚掩大德語曰無求備於
一人蓋二公所以爲文貞也若曰百行所歸九德咸事如周公之
文宣然後擬議則千古莫嗣而謚典絶矣安在一二蘇魏足爲定
制乎謹上參典禮近考故事楊公之名請如前議云爾
唐丞相故江陵尹御史大夫吕諲謚議獨孤及
吕諲任職從政聦敏肅給能以才智潤飾吏道至德中與三司同
鞫大獄獨引律文附會經義而平反之當時卒用中典諲參其論
在台司齪齪雖無匪躬之能然平章法度守而勿失其爲荆州一
年有成號令明具賦歛均一物有制而事有倫大抵以威信爲主
戮陳希昂按申太芝之奸而三楚之人悅服厥功茂焉自至德巳
來荷推轂受賑之寄處方面者數十輩而將不驕卒不墮政脩人
和如諲者蓋鮮矣豈不以人散久矣而兵未戢挹濁流者難俟淸
整棼絲者難爲工諲當此時能以慈惠易其疾苦且訓其三軍如
臂使指闔境無拔葵啗棗之盗而楚人到于今猶歌詠之其識略
必有過人者雖勿襃之其可乎按謚法威德克就曰肅禁暴威也
愛人德也考禮議名而擬諸其形容請謚曰肅謹議
駮議吕諲嚴郢
伏以故相國江陵尹兼御史大夫贈吏部尚書吕公諲昔事先朝
累當大任至德之初天步艱難公首披荆榛扈蹕靈武忘軀進忠
一日三接先朝察匪躬之節納沃心之議爰立作相弼諧神人其
嘉謀嘉猷獻可替否之跡入則造膝出則詭辭温樹不言難可得
而知也至有爛焉明白欲蓋而彰者請區而載之乾元收復之際
兩都衣冠多繫於三司詔獄御史中丞崔良器議事失入時宰苗
太師崔趙公等雖廷諍之然未堅決公有犯無隱引經正辭上是
其言刑爲之省所全活者蓋數百人明主收霜電之威聖朝行寬
大之典者繄公之力也古者進賢受上賞書不云乎咎繇曰都在
知人公踐台衡專以推賢任人爲務故相國房公琯故吏部侍郎
韋公陟入登右職皆公之由今相國黃門侍郎杜公之蒞江陵也
公薦在方面之任今相國中書侍郎元公之在度支也公咨以幕
府之政曾未數歲而二相接武於上台天地交泰聖賢相得庶績
咸熙五典克從者資公之舉善也則子皮之舉子産鮑叔之舉管
仲蕭何之舉曹參武侯之舉蔣琬方之前人我有餘地其在荆南
也戢兵和衆令行禁止理績爲天下最雖古之羊杜無得而踰今
太常議荆南之政詳矣而曰在台司齪齪無匪躬之能者乃抉瑕
掩瑜之論非中適之言也國家故事宰臣之謚皆有二字以彰善
旌德焉夫以呂公文能無害武能禁暴貞則幹事忠則利人盛烈
弘規不可備舉傳叙八元之德曰忠肅恭懿若以美謚擬於形容
請謚吕公曰忠肅謹議
重議呂諲獨孤及
博士獨孤及議曰吕諲任宰相日淺當時會肅宗躬親萬務庶政
羣臣畏威奉職而巳雖有謨謀於巖廊之上莫由有知之者其荆
門之政爲仁由巳略見於事其恩惠被於物風謠存乎人故人得
而稱之議名之際敢不闕其所疑而錄其尤者著者有司之職也
其閱實訟獄在未執政之前前議之詳矣敢辱再告至若推進名
賢使登大任旣同温室之樹且行狀所不載孔子曰君子於其所
不知蓋闕如也故不書今奉符令必用二字且以忠配肅謹按舊
儀凡殁者之故吏得以行狀請謚於尚書省而考行定謚則有司
存廷辯可否宜在衆議今駮議撰謚異同之說並故吏專之伏恐
亂庖人尸祝之分違公器不私之誡且非唐虞師錫僉曰之道昔
周道衰孔子作春秋以繩當代而亂臣賊子懼謚法亦春秋之微
旨也在懲惡勸善不在哀榮在議美惡不在字多文王伐崇周公
殺三監誅淮夷晉重耳一戰而霸諸矦武功盛矣而皆謚曰文以
冀缺之恪德臨事寗俞之忠於其國隨會之納諫不忘其師言身
不夫其友其文德豈不優乎而並謚曰武固知書法者必稱其大
而略其細故言文不言武言武不言文三代巳下朴散禮壞乃有
二字之謚二字謚非古也其源生於衰周施及戰國之君漢興蕭
何張良霍去病霍光俱以文武大略佐漢時致太平其事業不一
謂一名不足以紀其善於是乎有文終文成景桓宣成之謚雖瀆
禮甚矣然猶襃不失人唐興參用周漢之制謂魏徵以王道佐時
近文直言極諫愛君而忘身近貞二德並優廢一莫可故曰文貞
公謂蕭瑀端直鯁亮近貞性多猜貳近𥚹言𥚹則失其謇正稱貞
則遺其吝狹非一言所能名故曰貞褊公其餘舉凢推類大抵准
此皆有爲之也若跡無殊途事歸一貫則直以一字目之故杜如
晦謚成封德彝謚明王珪謚懿陳叔逹謚忠温彦慱謚恭岑文本
謚憲韋巨源謚昭唐休璟謚忠魏知古謚忠崔日用謚昭其流不
可悉數此並當時赫赫以功名居宰相位者謚不過一字不聞其
子孫佐吏有以字少稱屈者由此言之二字不必爲襃一字不必
爲貶若襃貶果在字數則是堯舜禹湯文武成康不如周威烈王
靜愼王也齊桓晉文不如趙武靈魏安釐秦莊襄楚考烈也杜如
晦王珪巳下或成或明或懿或憲不如蕭瑀之貞褊也歷考古訓
及貞觀以來制度似皆不然今奉所議云國家故事宰相必以二
字謚未知所出何品式請具諲當以爲按據若忠者臣事君之常
道苟靖恭于位誰則非忠非有炳然之異則不以爲謚如議獄緩
死任賢舉善德之美者然肅者威德克就之名足以表之矣月令
曰孟秋天地始肅詩曰曷不肅雍又肅肅王命仲山甫將之肅嚴
也敬也忠之屬也天地不肅則歲不成宗廟不肅則禮不立軍族
不肅則人不服肅之時義大矣哉以諲之從政也威能閑邪德可
濟衆故以肅易名而忠在其中矣亦猶隨會寗俞之不稱文豈必
因而重之然後爲美魏晉巳來以賈詡之籌筭賈逵之忠壯張旣
之政能程昱之智勇顧雍之密重王渾之器量劉惔之鑒裁庾翼
之志略彼八君子者方之東平宜無慙德死之日並謚曰肅當代
不以爲貶何嘗徵一字二字爲之升降乎謹上稽前典下據甲令
參之禮經而究其行事請依前謚曰肅謹議
唐丞相贈司空李揆謚議權德輿
將仕郎守太常博士臣權德輿議曰李揆端莊粹温潔廉淑愼用
文章術學資適逢時奮其英華以取貴達如良庖投刃無復肯綮
歷諫曹左史司王言貳春官以至于平章大政在帝左右必以文
誼藩身奉法遵職官曹無粃政姻族無倖人束帶山立敷陳前志
檢然而温有碩儒大臣之度或起或廢其道甚夷昔觀射父能作
訓辭以行事於諸侯左史倚相能道訓典以叙百物揆實有之建
中中西戎乞盟以舊齒宿望將命殊俗結華夷之信董衣裳之會
巳事迴車歲當興元匪躬靡盬至河池而殁追錫司空恩禮有加
按謚法曰率事以信曰恭不懈于位曰恭揆果行求已致位台司
歷官陟降十有八次周旋敬愼以揚職業不曰率事以信乎及逾
懸車之年奉絶域之使受詔即路視險若夷貞厲盡瘁復於左轂
不曰不懈于位乎昔韋玄成翟方進以經明爲漢相而皆謚曰恭
述揆所履節以一惠勤官死事炳然昭明有司易名請以恭謚
故左武衛大將軍持節隴右節度經略大使兼鴻臚卿
御史中丞贈涼州都督太原郡開國公郭知運謚議
獨孤及
郭知運驍勇有謀善於用兵起行間爲唐上將當時唐興百餘載
矣天下充富太倉有二十年之蓄玄宗循漢武故事方銳意拓土
知運適與時會遂扶乘天威奮其材力敢與虜确故能破默啜可
汗以靖北庭敗吐蕃誅康待賓隴底以西烽火爲息慰薦麾下吏
士任必以材往往超倫績用茂著王君奐以果勇代處分閫之寄
牛仙客出將入相以清幹信謹稱斯又奬拔之明也當時議者謂
知運與郭虔瓘王晙薛訥並爲中興名將至今隴上將士思之或
有起祠宇於故城遺壘尸而祝之者上元中肅宗加太公望以武
成王之號知運列於配食之位則其勲伐事業宜有以美稱易其
名者謹按謚法服叛懷遠曰威易曰厥孚威如繫辭曰弧矢之利
以威天下虞書曰董之用威傳曰非威非懷何以示德則威者聖
人所以佐仁義以齊天下者也施於名號可以表將帥之德請謚
知運曰威謹議
駮議郭知運崔厦
左司員外郎崔厦議曰郭知運承恩詔葬向五十年今請易名竊
恐非禮謹按禮記云禮時爲大又曰過時不爲禮也昔衛公叔文
子卒將葬其子或請謚於君曰日月有時將葬矣請易其名者蓋
時不可踰也節度旣名不浮行數紀之前門生故吏巳合謀謚今
乃申請竊將有爲而作節度嗣子英又頃屬多故屢制方隅朝廷
立勲位表端揆附從者竊不中禮會無妄之求況節度當開元初
賵贈特加碑誌逾等皆出恩命追悼之過亦巳當矣今又鹵莽外
於典章追送往之闕遺啓將來之冒昧況今裂土者接畛專征者
百輩若率而行之誰曰無請不惟有司疲於簡牘抑恐名器等於
草芥雖曰曲全竊將不可又禮經云巳孤暴貴不爲父作謚若節
度合謚而不以其時則嗣子廢先君之德若不合謚而苟遂其志
則先君因嗣子而見尊以僕射而言恐貽越禮之讓以國家而言
又殊旌善之體請下太常重議
重議郭知運獨孤及
博士獨孤及議曰禮時爲大順次之將次葬易名時也古有闕禮
追遠請謚順也假如諸矦五月而葬魯惠公之薨也有宋師至隱
公元年十月巳改葬不以踰時廢禮又公叔戍請謚適當葬前謹
按禮經曾不言巳葬則不可追謚況帝王殊塗不相㳂襲新禮則
死必有謚不云日月有時今請易名者五家無非葬後苗太師一
年矣吕諲四年矣盧奕五年矣顔杲卿八年矣並荷襃寵無異同
之論獨知運以其子不幸遂以過時見抑苟必以巳葬未葬爲節
則八年與五十年其緩一也而與奪殊制無乃不可乎議云巳孤
暴貴不爲父作謚此謂其父無位而子居大官不當以已之貴加
榮於父也禮不云乎父爲士子爲大夫葬以士耳若知運者處方
面之寄位列九卿茂勲崇名與衛霍侔飾終之禮宜加於他將一
等豈待因依嗣子然後作謚今之專征者雖逢風雲化爲侯王其
祖父爵位與知運齒者鮮矣奈何懼名器等於草芥以是殺禮竊
謂近誣乾元以來累有詔追贈百官祖父内外文武具僚之先悉
蒙恩錫或音徽久沐或墓木巳拱受大名貴位於九原者以萬數
未嘗以殁代遠近爲限夫贈謚一也贈者一時之寵謚者不刊之
令今以歲久而廢易名是王澤浹於天下而獨隔於一人也當開
元二年吐蕃以舉國之師入五原塞擊柝之聲聞於秦雍知運與
郭虔瓘討平之以張王室當時微知運則汧隴之西左袵是懼今
朝廷方將命將帥以征不服討不庭宜襃之以勸握兵者安可以
葬久而廢大典況夫謚法者蓋考其言行事業之邪正必以字襃
貶之使生者聞美謚而慕覩惡謚而懼不待賞罰而賢不肖皆勸
是一字之謚賢於三千之刑本非爲殁者之子孫以爲哀榮寵贈
之具假令知運無子且未嘗立勲苟位至上將則謚不可廢豈以
其子之存亡爲請謚之可否竊稽載籍徵諸舊章易名之禮請如
前謹議
唐故御史中丞盧奕謚議獨孤及
盧奕剛毅而忠直方而淸勵精吏事所居可紀天寶十四載洛陽
覆没于時東都人士狼狽鹿駭猛虎磨牙而爭其肉居位者皆欲
保性命而完妻子或先策高足爭脫羿彀或不恥苟活甘飲盜泉
奕獨正身守位義不去以死全節誓不辱勢窘力屈以朝服就執
西向而辭然後受害雖古烈士方之者鮮矣或曰洛陽之存亡操
兵者實任其咎非執法吏所能抗師將奔去之可也委身寇讎以
死誰懟某以爲不然勇者禦而忠者守必社稷是衛則死生以之
危而去之是智免也於忠何有蓋荀息殺身於晉不食其言也仲
由結纓於衛不避其難也石丐勤其官而水死守位而忘軀也伯
姬待保姆而火死先禮而後身也彼四人者死之日皆於事無𥙷
夫豈愛死而賈禍也以爲死輕於義故蹈義而捐生古人書之使
事君者勸然則禄山之亂大於里丕孔悝廉察之任切於玄冥之
官分命所繫不啻保姆逆黨兵威烈於水火于斯時也能與執干
戈者同其勠力挽之不來推之不去豈不以師可虧義不可苟身
可殺節不可奪故全其特操于白刃之下孰與懷安偷生者同其
風哉謹按謚法圖國忘死曰貞秉德遵業曰烈奕執憲戎馬之間
志藩王室可謂圖國矣國危不能拯而繼之以死可謂忘死矣歷
官十一任言必正事必果而淸節不撓去之若始至可謂秉德矣
先黃門以直道佐時奕嗣之以忠純可謂遵業矣請謚曰貞烈謹
議
唐故常州刺史獨孤及謚議權德輿
將仕郎守太常博士權德輿議曰獨孤及剛方直淸根於性術其
修身蒞官確乎處中立言遣辭有古風格辯論裁正昭德塞違濬
波瀾而去流蕩得菁華而無枝葉其摳衣入室之徒皆足以掌贊
書而秉方冊則及之爲文可徵矣其爲博士時有上議景皇帝不
宜爲太祖者詔下庶官及舉夏殷周漢之故事尊祖配天之大旨
以爲景皇帝始封於唐天所命也於是定議爲一代典法新平長
公主之子裴敖尚永淸公主欲以他宗主婚及相禮上陳不可竟
得以裴僕射遵慶爲主當時稱之定吕諲盧奕郭知運之謚用禮
文憲度得襃貶之正凢所往復詞旨堅明其理舒州屬歲飢旱鄰
郡庸亡什四巳上而舒人生聚悅安不知凶年優詔襃異就賜金
紫其初在濠其後在常皆因俗爲理人用愛戴雖不得居公卿長
帥之任然其奉常議論三郡績用亦足以列於文苑附於循吏按
謚法曰博文多能曰憲薦可替否曰憲及酌三王四代之典訓作
爲文章以輔教化是爲博聞位參中外必以稱職聞是爲多能定
宗廟之饗爲薦可正婚姻之至爲替否有司稽美行而易其名者
請謚及曰憲謹謚
晉謚恭世子議白居易
晉侯以驪姬之惑殺太子申生或謂申生得殺身成仁之道是以
晉人謚爲恭世子載在方冊古今以爲然居易獨以爲不然大凢
恭之義有三以孝保身子之恭以正承命臣之恭以道守嗣君之
恭若棄嗣於非禮不可謂道受命於非義不可謂正殺身以非罪
不可謂孝三者率非恭也申生有焉而謚曰恭不知其可若垂之
來代以爲訓戒居易懼後之臣子有失大義守小節者將奔走之
將欲商攉敢徵義類在昔虞舜父頑母嚚舜旣克諧瞽亦允若申
生父之昏姬之惡誠宜率子道以幾諫感君心至誠雖申生之孝
不侔於舜而獻公之頑亦不逮於瞽盍以烝烝之乂俾不格於姦
乎故咎之始形則齋慄祗戴而爲虞舜可也若不能及禍之將兆
則讓位去國爲吳太伯可也若又不能及難之旣作則全身遠害
爲公子重耳可也三失無一得於是乎致身於不義不祗䧟父於
不德不慈負罪被名以至於死臣子之道不其惑歟夫以堯之聖
書美曰允恭舜之孝書美曰温恭今以申生之失道亦謂曰恭庸
可稱乎周之衰也楚子以霸王之器奄有荆蠻光啓土宇赫赫楚
國由之而興謚之爲恭猶曰薄德今申生徇其死不顧其義輕其
身不啚其君俾死之後弑三君(奚齊卓子懷公)殺十有五臣(荀息里克丕鄭祁舉共華)
(賈華叔堅騅顓纍虎持宫山祁慶鄭狐突瑕生郄芮)實啓禍先大亂晉國則楚恭之得也如
彼申生之失也如此異德同謚無乃不可乎左氏修魯史受經於
仲尼蓋仲尼之志丘明從而明之無善惡無小大莫不微婉而發
揮焉至於申生之死也之謚也略而無譏何其謬哉何以覈諸且
仲尼脩春秋明則有凢例幽則有微旨其有君不君臣不臣父不
父子不子者率書名以貶之故書曰晉侯殺其太子申生不言晉
人而書晉侯且名太子者蓋明晉侯不道且罪申生䧟君父於不
義也以微旨考之則仲尼之明貶可知矣以凢例推之則左氏之
闕文可知矣嗚呼先王之制謚豈容易哉蓋善惡始終必襃貶於
一字所以彰明往者而勸沮來者故君子於其謚無所苟而巳矣
繇是而言則恭世子之謚不亦誣乎不亦誣乎
重校正唐文粹卷第四十一
