重校正唐文粹卷第五十八
吳興姚鉉纂
碑十(揔七首)
庶官四
唐刑部尚書致仕白居易神道碑(李商隱)
唐吏部侍郎奚陟神道碑(劉禹錫)
唐左拾遺翰林學士李白新墓碑(范傅正)
唐吏部郎中高都公楊仲宣碑(席豫)
牧守三
唐常州刺史獨孤及神道碑(崔祐甫)
唐饒州刺史吳丹神道碑(白居易)
唐和州刺史張擇神道碑
唐刑部尚書致仕贈尚書右僕射太原白公墓碑銘(并序)
李商隱
公以致仕刑部尚書年七十五會昌六年八月薨東都贈右僕射
十一月遂葬龍門子景受大中三年自潁陽尉典治集賢御書侍
大夫人弘農郡君楊氏來京師胖胖兢兢奉公之遺畏不克旣乃
件右功世以命其客取文刻碑文曰
公字樂天諱居易前進士避祖諱選書判拔萃注秘省校書元年
對憲宗詔策語切不得爲諫官補盩厔尉明年試進士取故蕭遂
州澣爲第一事畢怗集賢校理月中詔由右銀臺門入翰林院試
文五篇明日以所試制加段佑兵部尚書領涇州遂爲學士右拾
遺滿將擬官請掾京兆以助供養授戸曹時上愛兵襄陽荆州入
䟽獻物在約束外公密詆二帥且曰非善良後雖與宰相不猒(入聲)
禍其後禮官竟以多殺不辜謚于頔爲厲李師古襲父事逆務作
項領以謾儕曹上錢六百萬贖文貞故第以與魏氏公又言文貞
第正堂用太宗殿材魏氏歲臘鋪席祭其先人今雖窮後當有賢
即朝廷覆一瓦魏氏有分彼安肯入賊所贖第邪上由是賜錢直
劵以居其孫在職三年每讌見多前笏留上輦是否意詔湔剔抉
摩望及少年見天下無一事五年會憂掩坎廬墓七年以左贊善
大夫箸吉武相遇盜殊絶賊棄刀天街日比午長安中盡知公以
次紙爲䟽言元衡死狀不得報即貶江州移忠州刺史穆宗用爲
司門員外四月知制誥加秩主客眞守中書舍人敘緋受旨起田
孝公代恒陽孝公行贈錢五百萬拒不内燕趙相殺不巳公又上
䟽列言河朔畔岸復不報又貶杭州旣至築提扞江分殺水孔道
用肥見田發故鄴侯泌五井渟儲甘清以變飲食循錢塘上下民
迎濤祠神伴侣歌舞徙右庶子出蘇州授祕書監換服色遷刑部
侍郎乞官分司得太子賓客除河南尹復爲舊官進階開國九年
除同州不上改太子少傅申百日假又二歲得所薨官白氏由楚
入秦秦自不直社郵事封子仲太原以有其後祖某鞏縣令考季
庚襄州别駕贈太保一女妻譚氏始公生七月能展書指之無二
字横縱不誤旣長與弟行簡俱有名故李刑部建庾左丞敬休友
最善居家以戸小飲薄酒朔望晦輒不肉食携鄧同韋楚白服遊
人閒姓名過海流入雞林日南有文字國爲中書舍人三日如建
中詔書上鄭公覃自代後爲相稱質直文宗時文貞公果有孫起
使下數歲至諫議大夫賢可任爲今上御史中丞他日景受嘗跪
曰大人居翰林六同列五且爲相獨白氏亡有公笑曰汝少以待
其曾祖弟今右㒒射平章事敏中果相天子復憲宗所欲得開七
關(句絶)城守四州以集巨伐仲冬南至備宰相儀物擎跪齋栗給事
寡嫂永寧里中有兄弟家指嚮徤慕以信公知人集七十五卷元
相爲序系曰
公之世先用談說聞肅代代優布蹤河南隂德未校公有弟昆本
跋不摇乃果敷舒匪骼匪臑噫(烏介反)其醇腴干鄉洎邦取用不窮
天子見之層陛玉堂徵徵其中上汰唐禹帝爲輦留續緒襞縷歲
終當遷戸曹是取曄白其華㬭不痕緇(上聲)用從棄遣至道天子疇
誰與伍率中道上納筆懾麾綽三郡理旣去刑部倏東其居大尹
河南翦其暴逋君有三輔臣有田畒臣衰君強謝不堪守翎翊伸
伸君子之文不僭不怒惟君子武君子旣貞兩有其矩孰永&KR0847;家
曾祖之弟坤柄巽䋲以就大計匪哲則知亦有教詔益襃其收揠
莠而導刻詩於碑以報百世公老於東遂葬其地
傷子辭弘農楊氏
予有令子儉衣削食以紀先功志刊貞石彼蒼不遺俾善莫隆今
子建立痛冤無窮
唐尚書吏部侍郎贈司空奚公神道碑銘(并序)
劉禹錫
嗚呼有唐清臣尚書吏部侍郎奚公貞元十五年十月甲子薨于
位詔贈禮部尚書太常考行謚曰某是歲臘月丁酉葬于萬安縣
之某原後三十有四年子爲諸侯爲大夫門戸有煒於是門下生
琢石紀德揭于新阡云公諱陟字殷衡其先在夏爲車正以功封
于薛下古以降爲譙郡人或因仕適楚復之秦今爲京兆人隋唐
之祭再世以明經爲博士家有賜書曾祖簡亦以文學爲太子司
議郎大父乾釋仕至光州刺史烈考諱某有道而尚晦終徐州司
功參軍贈和州刺史由子貴也天以大運生萬物而以正氣鍾賢
人至和來宅其德乃具公實有焉幼而擢陵苕之秀長而成清廟
之器羣倫月旦咸以第一及從鄉賦洎昇名太常果居上第明年
詔郡國徵賢良設四科以盡材公居文詞清麗之目授弘文舘校
書郞時德宗新即位聲烜虜庭西戎畏威底貢内附詔諫議大夫
崔河圖持節即虜帳以報之使臣欲盛其賓寮以自大遂嘿表公
爲介授大理評事除書到門公方爲人子不敢許以遠稱病弗果
行歸寧壽春飬志盡敬丞相楊炎勇于用才擢公爲左拾遺奉安
輿而西未幾再集荼蓼居從後喪將闋是歲建中四年京師急變
黃屋順動狩于巴梁公徒行間道以歸王所旣中月而詔授起居
郎充翰林學士創鉅愈遟病不拜職改太子司議郎從大駕廻入
尚書爲司金元士且參推筦之務有頃持愍冊宣恩于蘇門將行
錫銀朱干青蒲上復命稱旨轉吏部(員外)郎是曹在南官爲眉目在
選士爲司命公執直筆閱簿書紛挐盤錯一瞬而剖時文昌缺左
右丞都曹差重遂轉左司郎中尋遷中書舍人執事者繫公識精
以斟酌大政非獨用文飾也會江淮間民被水禍上愍焉特命公
宣撫之許以便宜及物赤車所至如東風變枯條其利疾復奏咸
可轉刑部侍郎時主計臣延齡以險刻貴倖而與京兆尹相惡以
危事中之坐譴已又逮繫其吏峻䋲之事下司寇主奏議者欲文
致而甘心焉公侃然持平挫彼嶽嶽君子聞之善其知道不私刑
曹旣清以餘刃兼領選事居一年授權知吏部侍郎又一年即眞
是秩言能審官者本朝有裴馬盧李四君子物論以公嫓焉時得
疾發癕有國醫方直禁中上促遣如弟且飭之曰某賢臣也悉術
以治之及有司以不起聞震悼加等娶瑯瑘王氏石泉公之曾孫
友壻皆一時彦士長子某蚤不禄第二子敬則歷太僕少卿今爲
濮州刺史兼御史中丞賜金紫以連最就加貴秩俾視九卿第三
子敬玄以詞藝似續登文科歷左補闕今爲尚書刑部郎中第四
子炅舉進士最小子咸砥礪纂修宜爲名公家子其邁德垂𥙿之
光乎公少以名器自任及顯逹急於推賢視其所舉則在西省薦
權丞相由右掖掌訓辭在中銓表楊僕射由地曹綜吏部二公後
爲天下偉人凡執文章權衡以揣量多士一入中禁考策詞三在
天官第章句披沙剖璞由我而顯者落落然居多推是風鑒移于
大冶則鎔範之内無非祥金嗟乎天不遐其福而孤民望使由庚
之什不作於貞元中惜也初公旣終詔贈大宗伯後以第三子在
郎位被霈澤再追襃至司空故昔之葬儀用常伯而今之碑用三
公云銘曰
仁麟智龍爲瑞一辰未若君子瑞于人倫惟唐德宗道類漢宣督
責繩下風稜言言公丁斯時籍在雋賢從難表節執羈而還帝曰
汝器黃流瑟然可爲大僚左右化源乃飾王度乃馳輶軒旣執刑
柄亦操吏權陽和熙熙貯在顔間守法持正嶷如秋山火不侵玉
倖臣畏伏鳳鳴祥煙梟噪低跧帝方倚用天不假年公寐無寤其
名愈遠門人逹者赤舄玄衮公居甚卑其德愈尊兩子朝服駢驅
朱輪佳城何在胄貴之里螭首龜趺德輝是紀嗚呼後人下拜于
此
唐左拾遺翰林學士李公新墓碑銘(并序)范傳正
騏驥䈥力成意在萬里外歷塊一蹶斃於空谷唯餘駿骨價重千
金大鵬羽翼張勢欲摩穹昊天風不來海波不起塌翅别島空留
大名人亦有之故左拾遺翰林學士李公之謂矣公名白字太白
其先隴西成紀人絶嗣之家難求譜牒公之孫女搜於箱篋中得
公之亡子伯禽手䟽十數行紙壊字缺不能詳備約而計之涼武
昭王九代孫也隋末多難一房被竄于碎葉流離散落隱易姓名
故自國朝巳來編於屬籍神龍初潛還廣漢因僑爲郡人父客以
逋其邑遂以客爲名高卧雲林不求禄仕公之生也先府君指天
枝以復姓先夫人夢長庚而告祥名之與字咸所取象受五行之
剛氣叔夜心高挺三蜀之雄才相如文逸瓌竒宏廓拔俗無類少
以俠自任而門多長者車常欲一鳴驚人一飛沖天彼漸陸遷喬
皆不能也由是慷慨自負不拘常調器度弘大聲聞于天天寶初
召見於金鑾殿玄宗明皇帝降輦步迎如見園綺論當世務草荅
蕃書辯如懸河筆不停綴玄宗嘉之以寶牀方丈賜食於前御手
和羹德音襃美褐衣恩遇前無比儔遂直翰林專掌密命將處司
言之任多陪侍從之遊他日泛白蓮池公不在宴皇歡旣洽召公
作序時公巳被酒於翰苑中仍命高將軍扶以登舟優寵如是旣
而上䟽請還舊山玄宗甚愛其才或慮乘醉出入省中不能不言
温室樹恐掇後患惜而遂之公以爲千鈞之弩一發不中則當摧
撞折牙而永息機用安能俲碌碌者蘇而復上哉脫屣軒冕釋羈
韁鏁因肆情性大放宇宙間飲酒非嗜其酣樂取其昏以富作詩
非事於文律取其吟以適好神仙非慕其輕舉將不可求之事求
之欲好壯心遣餘年也在長安時秘書監賀知章號公爲謫仙人
吟公烏棲曲云此詩可以哭鬼神矣時人又以公及賀監汝陽王
崔宗之裴周南等八人爲酒中八仙朝列賦謫仙謌百餘首俄屬
戎馬生郊遠身海上往來於斗牛之分優游没身偶乘扁舟一日
千里或遇勝境終年不移時長江遠山一泉一石無往而不自得
也晚歲渡牛渚磯至姑熟悅謝家靑山有終焉之志盤桓利居竟
卒於此其生也聖朝之高士其往也當塗之旅人代宗之初搜羅
俊逸拜公左拾遺制下於彤庭禮降於玄壤生不及禄殁而稱官
嗚呼命歟傳正生唐代甲子相懸常於先大夫文字中見與公有
潯陽夜宴詩則知與公有通家之舊早於人間得公遺篇逸句吟
詠在口無何叨蒙恩獎廉問宣池按圖得公之墳墓在當塗邑因
令禁樵採備灑掃訪公之子孫欲申慰薦凡三四年乃獲孫女二
人一爲陳雲之室一乃劉勸之妻皆編戸甿也因召至郡庭相見
與語衣服村落形容朴野而進退閑都應對詳諦且祖德如在儒
風宛然問其所以則曰父伯禽以貞元八年不禄而卒有兄一人
出遊一十二年不知所在父存無官父殁爲民有兄不相保爲天
下之窮人無桑以自蠶非不知機杼無田以自力非不知稼穡況
婦人不任布裙糲食何所仰給儷于農夫救死而巳久不敢聞于
縣官懼辱祖考鄉閭逼迫忍恥來告言訖淚下余亦對之泫然因
云先祖志在青山遺言宅兆頃屬多故殯於龍山東麓地近而非
本意墳高三尺日益摧圯力且不及知如之何聞之憫然將遂其
請因當塗令諸葛縱會計在州得諭其事縱亦好事者學爲歌詩
樂聞其語便道還縣躬相地形卜新宅于青山之陽以元和十二
年正月二十二日遷神于此遂公之志也西去舊墳六里南抵驛
路三百步北倚謝公山即青山也天寶十二載勑改名焉因告二
女將改適於士族皆曰夫妻之道命也亦分也在孤窮旣失身於
下俚仗威力乃求援於他門生縱偷安死何面目見大父於地下
欲敗其類所不忍聞余亦嘉之不奪其志復井稅免徭役而巳今
士大夫之葬必誌於墓有勲庸道德之家兼樹碑于道余才術貧
虛不能雨致令作新墓銘輒刊二石一寘于泉扃一表于通路亦
峴首漢川之義也庶芳聲之不泯焉文集二十卷或得之於時之
文士或得之於宗族編緝斷簡以行于代銘曰
嵩嶽降神是生輔臣蓬萊譴眞斯爲逸人晉有七賢唐稱八仙應
彼星象唯公一焉晦以麴蘖暢於文篇萬象奔走乎筆端萬慮泯
滅乎罇前卧必酒甕行惟酒船吟風詠月席地幕天但貴乎適其
所適不知夫所以然而然至今尚疑其醉在千日寧審乎夀終百
年謝家山兮李公墓異代詩流同此路舊墳卑&KR0763;風雨侵新宅爽
塏松栢林故鄉萬里且無嗣二女從民永於此猗歟琢石爲二碑
一藏幽隧一臨𡵨岸深谷高變化時一存一毀名不虧
唐故朝請大夫吏部郎中上柱國高都公楊府君碑銘
(并序)席豫
夫靈鎮三峯倚京師而西峙榮河一曲抱華隂而東注故川嶽氣
交雲雨時出感降才傑紛綸元勲冠世爲強家宅兹沃土者其惟
弘農楊氏焉曰我伯㣧厥自唐叔關中相府乘朱輪者十人洛下
儒門登衮職者四代慶靈不隕以生我高都公公諱仲宣字蔓後
漢太尉震之二十代孫也自高祖至于大父並名播海内迹存朝
端舊史前碑其詳之矣烈考皇孫刑部尚書魏國忠公元琰屬姦
臣擅命明辟應期功濟中興安劉氏者周勃禮優歸老論叔向者
祁奚出處全身忠貞盡節公即尚書府君之第三子也粤在幼齡
夙有至性事魏公莒國夫人以孝聞宗族推稱州閭籍甚清眞邁
俗秀楚不羣氣和可親色厲難犯言必合禮動不違仁集七略之
書名高漢閣作三都之賦價重洛城未弱冠以通經爲修文生授
右千牛光朝選也秩滿補太廟丞以親累出爲蘄州司戸參軍屬
先尚書辭滿告歸公罷官就飬潁曲别業地連嵩高丘中有華孝
子絜白之興川上有水漁父滄浪之歌温清獲申隱淪兼遂橫爲
酷吏王勖所誣䧟貶授嶲州臺登縣尉劒南節度使益府長史韋
抗奏公爲管記飛書之急倚馬立成尋有詔停官歸侍俄丁尚書
府君憂鞠凶而降哀毀骨立殆不勝喪取全於禮服闋從常調吏
部侍郎魏奉古早以文伯期於王佐乃授河南府河陽縣尉尋應
藻思清華舉今上親試對策甲科除蒲州司法參軍丁莒國夫人
憂杖而後起公居魏公之喪也服闋不仕爲叔父瑶所敦逼不獲
巳而應命其年糊名考判公居上等乃擢拜監察御史獬豸之角
初見觸邪雞棲之車還聞嫉惡坐剛直出爲汾州孝義縣令前宰
無良下氓失業稼穡之地半爲荒疇桑榆之人多在逋藪公曉喻
歸本流亡盡復旣富而教厥土有年故得雉馴郊田鸞降庭樹刺
史蕭恕乃圖畫其像郵傳以聞天恩疇庸璽書襃美乃除華州下
邽縣令辭疾罷職求歸養閑無何除河南鞏縣令所歷爲政有逾
於前尋遷禮部員外郎歷左司員外郎春官之屬以龢神人左轄
之佐以正綱紀乃轉吏部員外郎九品之曹一臺之劇有簿書以
旌淑慝擇刀筆以決否臧於是乎以公滅私秉心匪石剖疑析滯
揮翰如流選部以清繄公是賴尋遷本司郎中乃統胥徒是稱小
選峻以風檢請託不行絕其關梁僥倖自息若乃見理之速持事
之堅雖有賁育之勇金張之勢曾無恐懼不可動摇不陟台階奄
先泉壤悲夫以元和二十九年七月五日構疾終于萬年永寧里
之私第春秋四十有九以其年十月十七日歸葬于閿鄉牧馬原
禮也惟公自家刑國曰仁與義厚利者常流之所重公以先人邑
入盡分諸孤善交者衆人之所艱公以結下朋遊曾無凡客士有
險詖比隣不通人或急艱傾家以濟素懷儉約雅好眞如不服綺
紈不食葷血雖粉闈有閌朱紱斯皇不易貴賤之心能全始終之
節嗟乎譽高千載道屈一時漢之崔駰官終邑宰魏之管輅位止
府丞天乎與才而人乎無命自古所歎豈獨高都而巳府公所著
文集十卷盛行於代嗣子輪行太常寺奉禮郎次子轅轍轔輯等
永惟過庭之訓式遵卜宅之禮靈轜戒道哀挽及關靈掌東拓地
惟鄕縣拱樹西靡心存帝京銘曰
河之靈華之精人之傑國之禛年不永位未亨閉泉路兮冥寞空
歲隂兮崢嶸
唐故常州刺史獨孤公神道碑銘(并序)崔祐甫
昔劉向稱賈誼言三代與秦亂之意其論甚美逹於國體雖古之
伊吕未能遠過又稱董仲舒有王佐之材雖伊吕亡以加管晏之
屬殆不及也於戲二君以偉才當盛漢之崇而位止於下國二千
石祐甫聞於先君僕射曰主恩非臣下之所圖天命豈生人之所
制有唐碩量深識之士曰獨孤常州諱及字至之河南洛陽人皇
朝左千牛元慶之曾孫蔡州長史思滕之孫殿中侍御史贈祕書
監通理之第四子仕而遭時鵠立於朝建旟東夏三著嘉績嗚呼
痛乎奄忽捐舘其時也大曆十二年夏四月二十九日其地也常
州之路寢其壽也五十三年中朝名公素見知者後進之士聞義
嚮風者洎濠舒常三州之百姓莫不填膺流眥不宴不相浹辰彌
月厚而惜之者往往失聲出涕沲若公有子朗郁等未齓厥兄檢
校水部員外郎兼侍御史汜方佐淛河東帥聞喪來奔半旬而至
惋毒之甚如不欲生旣受吏人賓客之弔乃忍死謀事以六月六
日引使君之柩去常州歸洛陽其年歲次丁巳十月朔七日葬我
使君于河南府夀安縣某原先祕監之塋以夫人博陵縣君崔氏
祔焉禮也水部曰天之降災害于我家仲叔季盡矣吾將老矣吾
弟常州之子未立今不刻石表墓則常州之令名何以傳於後乃
託我故人叙而銘之常州稟元和以生幼有成人之量祕監府君
親授以孝經常州一覽成誦祕監問曰汝志於何句對曰立身行
道揚名於後世是志也自是徧覽五經觀其大義不爲章句學成
童丁祕監憂勺飲不入口者累日先夫人同郡長孫氏諭以不可
滅性之義由是微進饘粥杖而後起免喪加於人一等鄕族稱其
孝焉長孫夫人高行明識訓導甚至常州漸教成器卓然有立著
延陵論君子謂其評議之精在古人右天寶末以洞曉玄經對策
上第超拜華隂縣尉著古函谷關仙掌二銘格高理精當代詞人
無不畏服俄屬中原兵亂避地于越丁太夫人憂毀瘠過禮旣外
除江淮都統使戸部尚書李峘奏爲掌書記授左金吾衛兵曹參
軍軍旅之事非其所好未幾返初服今上即位下詔收俊茂舉滯
淹政之大者以公爲左拾遺凡所諫諍直而不訐婉而不撓屬藁
訓詞不傳于外遷太常博士時新平大長公主之子裴防尚永清
公主初以太子少傅裴遵慶爲婚主將行五禮公實相焉中使口
宣詔旨易之大長主後夫姜慶初常州曰婚姻之禮王化之階以
異姓之人主之不可甚矣某不奉詔中書令汾陽王時爲五禮使
從焉又百官薨卒定謚之際綜覈名實皆居其當嚴河南郢詶荅
吕荆州諲謚議博而正當時韙之遷尚書禮部員外郎受詔考第
吏部選人詞翰旌别淑慝朝野稱正上方大䘏黎庶精選牧守以
公爲濠州刺史平其徭賦恤其冤弱課磧聞上加朝散大夫遷舒
州刺史舒境瀕江傍山羣盜所聚或蟠結林藪或趑趄城寺公惠
以柔之武以讋之釋矛服耒盡爲良俗其他如在濠之政居一年
璽書勞問就加尚書司封郎中錫以金章紫綬屬江南旱歉比境
之人流庸甚衆公忠心以撫舒獨完安天子聞而休之擢拜常州
刺史常州當全吳之中據名城沃土兵興之後中華翦覆吴中州
府此焉稱大故朝之選牧恒屬意焉公宣中和平易之教務振人
毓德之體百姓蒙化遷善不知所以安而安吏不忍欺路不拾遺
餘粮棲畝膏露降之公平生聞人之善必揄揚之氣盡與之不啻
若身得之後進有才而業未就者教誨誘掖之惟日不足公之文
章大抵以立憲誡世襃賢遏惡爲用故論議最長其或列于碣頌
流于詠歌峻如嵩華盛如江河清如秋風過物邈不可逮公有集
二十卷行於代若夫贊堯舜禹湯之命爲誥爲典爲謨爲訓人皆
許之而不吾試論道之位宜而不陟前是公之仲兄季弟伯姊三
年之間繼殁執天倫之喪如茶如&KR1419;竟以無禄天何不仁然則賈
與董名位不盡其才吾先君之歎主恩天命斯見矣其銘曰
常州之孝行爲大蒸蒸翼翼以敬以愛友于兄弟如捧如戴常州
之義篤于友用之有常行之可久扶危拯溺爾身我手常州之才
施于政撫柔三部以仁爲柄龔遂國嶠十古迭映常州之文究其
本質取其正豔從其損在星之緯在衣之衮常州之年止中身去
昭昭之盛世與萬鬼而爲鄰白馬江上青鳥洛濱鶺鴒在原嗟爾
元昆縗袵霑血長號訴冤纂述遺美謂余不諼我覯之子將二十
年相投藥石胡疹不痊譬我於池子爲之泉譬我於桐子爲之弦
榮不獨遂難不隻全如何淑明摧馥碎堅廞衣楚挽徘徊墓田望
之不見赴之無緣狸首班如女手拳如天如天如泣涕漣如
故饒州刺史吳府君神道碑銘(并序)白居易
汩市朝溺妻子非逹也囚山林擯血屬非逹也若有人與羣動處
一代閒彼爲彼我爲我不自潔不自汚不巢許不伊吕水其心雲
其身浮沈消息無往而不自得者其逹人乎吾友吳君嘗從事於
斯矣君諱丹字眞存太子通事舍人覽之曾孫睦州司馬庶之孫
太子宫門郎贈工部尚書詮之長子以進士第入官歷正字協律
郎大理評事監察殿中侍御史太子舍人水部庫部員外郎都官
駕部郎中諫議大夫大理少鄕饒州刺史歷職義成軍節度判官
浙西道節度判官潼關防禦判官鎮州宣慰副使匭函使階至中
大夫勲至上柱國賜紫金魚袋君讀書數干卷著文數萬言寶歷
元年六月某日薨于饒州官次其年十一月某日葬于常州晉陵
縣仁和鄕北原從志也君生四五歲弄泥沙時所作戲輙象道家
法事八九歲弄筆硯時所出言輒類詩家篇章不自知其然蓋宿
習儒玄之業明矣弱冠喜道書奉眞籙每專氣入靖不粒食者累
歲顥氣充而丹田澤飄然有出世心旣壯在家爲長屬有三幼第
八稚姪嗷嗷慄慄不忍見其饑寒慨然有干禄意乃曰肥遯不可
以立訓吾將業儒以馳名名競不可以怡神吾將體玄以育德凍
餒不可以安道吾將強學以徇禄禄位不可以多取吾將知足而
守中繇是去江湖來京師求名得名求禄得禄身榮家給之外無
長物無越思素琴在右黃庭在左澹乎自處與天和終始履仕塗
二十七年享夀命八十二歲無室家累無子孫憂屈伸寵辱委順
而巳未嘗一日慼慼其心顔以至于歸全反眞故予所謂逹人之
徒歟信矣仲弟湖州長史某以予辱與其兄游旣爲同門生又爲
同舍郎周知初終託爲碑記噫先生之道吾能引古以明之銘曰
漢中大夫東方曼蒨夏侯湛高之作廟貌贊唐中大夫眞存先生
白樂天知之作神道銘嗚呼二大夫異代而同塗其皆逹者乎
唐故通議大夫和州刺史吳郡張公神道碑銘(并序)
張之爲著姓尚矣自漢太傅良侍中肱晉司空華丞相嘉以降勲
賢軒冕歷代不乏肱避地渡江始居于吳故其子孫稱吳郡人嘉
以孝悌聞干郡故其所居號孝張里嘉之曾孫𥙿在宋爲司徒即
公五代祖也司徒之孫儔在隋爲吳郡都督即公曾王父也台州
臨海令諱鵾即公之大父也袁州司馬諱孝績即公皇考也或以
人物著或以婚閥稱迄今爲江南右族公諱擇字無擇未冠丁袁
州府君憂廬于墓晝號而夜泣者三年有靈芝醴泉出焉旣冠好
學能屬文從鄕賦登明經第旣第應制舉中精通經史科𥙷弘文
舘校書郎調左金吾錄事換杭州錄事參軍在杭州前後詰僞制
補吏者三十八人駮假年侍老者二十人舉而正之人伏其明會
劉幽求來爲刺史舉課上聞詔授絳州錄事參軍絳之郡丞有主
壻者怙寵侮法豪奪人利公數其罪露章奏之章下丞相姚元崇
竒之致書襃美尋改太原府功曹參軍給事中張昶爲江淮安撫
使表公正直奏署部從事吏部尚書陸象先爲河東按察使狀公
清白奏授懷州獲嘉以不茹柔不吐剛得罪繇是左遷鄂州司馬
移深州司馬轉號州長史時上方思理詔求二千石之良者時宰
以公塞詔擢拜和州刺史公之在郡奉詔條䘏人隱而巳不知其
他無何水潦害農公請蠲榖籍之損者什七八時李知柔爲本道
採訪使素不快公之剛直密䟽誣奏以附下爲名遂貶蘇州别駕
老幼攀位而遮道者數百人信宿方得去移曹州别駕歲餘謝病
歸老于家天寶十三年正月二十一日終于東都利仁里私第其
年二月十二日葬于河南府伊闕縣中李原享年八十三噫公生
天地間八十有三年可謂壽矣其間當明皇馭天下四十有五年
可謂時矣有其才得其壽逢其時然職不過陪臣秩僅至郡守凡
所貯畜&KR1273;而不舒嗚呼其命也夫公之文學常爲賀知章賈彦璿
許之公之諒直常爲李邕張庭珪稱之公之政事又爲劉姚張陸
推之夫以八君子之力援之而不足以一知柔之力排之而有餘
阨窮不振以至没齒嗚呼其命也夫古人云道不虛行又云其後
必有逹者故公之子大理評事諴以節行聞于時公之孫戸部侍
郎平叔以才以先于國報施之道信昭昭矣不在其身則在子孫
相去幾何哉長慶二年某月某日平叔奉祖德揭而碑之居易據
家狀序而銘之其詞云
有木有木碩大而長破爲桷杙不作棟梁有驥有驥規行矩步辱
在短轅不駕大輅嗚呼噫嘻公亦如之將時不我遇而我不遇時
勿謂巳矣天錫多祉旣賢其子以濟其美又才其孫以大其門苟
無先德孰啓後昆
重校正唐文粹卷第五十八
