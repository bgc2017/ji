重校正唐文粹卷第三十三之上
吳興姚鉉纂
文丙(揔九首)
弔古三
許由先生廟酹文(柳識)弔夷齊文
書師曠廟文(袁皓)
雷霆一
上天鼓文(程浩)
軍政一
祭纛文(獨孤及)畏途一招北客文
祛癘一
送窮文(叚成式)
責檄二
責龜文(王岳靈)檄曲江水伯文(樊鑄)
許先生穎陽祠庭獻酹文柳識
壬辰歲夏四月客有自洛東遊至先生遺廟而穎永古風舊山巋
然追懷古蹤慕美至道以時酒敬酹于靈旣酌旣拜獻乎言曰
天清旣能久地靜不能朽先生清淨天地全性出於肧渾入於鴻
蒙雲遊鳥還蓊鬱和風當時帝道巳半滋章欲深大樸散於人未
散於山林乃有巢父杳冥同心堯齎公器退然見推遇聖相感不
得不知耳雖濯於清流道終播於無爲所謂春膏時蒸朽葉自滋
先生含德唐堯發之潁陽之仁德日大天下之禄利日卑且聖王
所重者名器至人所重者感通推以大名義同譲終廉能感俗道
自爲功任應會之偶然生垂後之清風人登雲嶺多憶箕潁猗歟
先生山水齊名兹焉遺廟萬古芬馨
弔夷齊文
洪河之東兮首陽穹崇側聞孤竹二子昔也餒在其中偕隱胡爲
得仁而死青苔古木蒼雲秋水魂兮來何依兮去何止掇澗溪之
毛薦精誠而巳初先生鴻逸中州鸞伏西山顧薇蕨之離離歌唐
虞之不還謂易暴兮又武謂墨縗兮胡顔一吒兮忘飢若有誚兮
干巖之關豈不以冠弊在於上履新處於下且曰一人之正位孰
知三聖之純嘏讓周之意不其然乎是以知先生所恤者偏矣當
昔夷羊在牧殷綱解結乾道息坤維絶鯨吞噬兮鬼孽王奮厥武
天意若曰覆昏暴資濬哲於是三老歸而八百會一戎衣而九有
截況乎旗錫黃鳥珪命赤烏俾荷鉅橋之施俾申羑里之辜故能
山立雨集電掃風驅及下車也五刃不礪於武庫九駿伏轅於文
途雖二士不食而兆人其蘇旣而溥天周土率土周人于嗟先生
逃將奚臻萬姓歸飾兮獨鬱乎方寸六合莽蕩兮終跼乎一身雖
忤時而過周終臣心而惻殷所以不食其食求仁得仁然非一端
事各其志若旁通以阜厥躬應物以濟其利則焉有貞節之規各
親之事靈乎靈乎雖非與道而保生乃勖爲臣之不二
書師曠廟文袁皓
吟篁怨桐天其聲乎鏘石鏗金天其文乎擊革鳴絲天其暢乎匏
土之韻天其和乎天有至音寄斯八物先生不生斯音鬱鬱先生
旣生斯音在律嗚呼先生之耳時可求也先生之心不可得也天
全樂乎先生之無神乎愚固狂而不可攄先生之有神乎愚堅誠
而乞其圖先生之耳有神乎化爲天下之耳先生之心有神乎化
爲天下之心者可以舒於今然後家家知舜琴
上天鼓文程浩
雷車闐闐六合喧吼驟風雨於南極族星雲於北斗遑俄選蹙東
海以波蕩擺太山而瓜剖玉石至堅切如泥濘松栢至勁粉爲枯
朽鼉皮擊考而魑魅晱暘龍領觗觸而鯨鯢奔走陶鑄造化之鑪
而鴻毛萬像幹運乾坤之柄而嬰孩羣有由是言則九鼎瑣細三
山培塿鼒鼐可以指揮蓬萊可以背負殊不測離蒼天之近遠當
懼驚魂在玄雲之幾重徒勞矯首及夫白日兩歇長虹霽後列缺
緩轡玄冥假手蓄殘怒之未洩聞餘音之良久而小子之繆學敢
獻疑於座右今若爲善惡之宰主操賞罰之休咎胡不扶持顔閔
之羶行夭閼跖蹻之首夀罪一亂臣懲天下之凶醜旌一孝行激
天下之悌友法高懸於堯典形不試於周后何必霹靂潛之龍
養育吠堯之狗
祭纛文獨孤及
天地不仁神明無親惟正是與若響之荅敢有象恭滔天搆亹稱
亂國有明罰神其捨諸賊臣劉展假寵多難敢包狼心竊發蠆毒
將敷虐于我上下神祇使東溟揚波羣動昏墊皇帝震怒按劒授
鉞命我上將底天之伐於是有虎牙鷹揚之臣蛇矛犀渠之羣橫
行而東我伐用張月羽雲旗以先啓行方將歷潯陽下南陵收京
口掃建業斮梟獍以釁鼓封鯨鯢于京觀俾萬里浪破三象霧廓
今以令月吉日整駕即路是用徼福于爾有神惟神降衷尚弼予
志敢告無靡旗無絓驂無汰輈無僨車命五將護野萬靈並轂令
天地氛祲望風掃除魑魅魍魎罔不率㑭莫我敢遏爲神祇羞尚
饗
招北客文
蜀之先曰𧖟叢兮縱其目以稱王當周室凌頽兮亂無紀綱洎乎
杜宇從天而降鼈靈泝江而上相禪而帝據有南國之九世蜀夲
南夷人也皆左其袵而椎其髻及通乎秦也始於惠王之代五牛
琢而秦女至一蛇死而力士斃二江雙注羣山四蔽其地卑溼其
風脞脆蠻貊雜處滇僰爲隣地偏而兩儀不正寒薄而四氣不均
花葉再榮秋冬如春暮夜多雨朝旦多雲陽景罕開隂氣恒昏以
暑以溼爲瘵爲癘氣浥蟄以中人吾知重膇之疾兮將嬰爾身蜀
之不可往北客歸去來兮
其東則有大江澐澐下絶地垠百谷相吞出於荆門突怒吼劃附
于太白渤潏硼砰會于滄溟跳噴浩森上濺飛鳥蹙縮盤渦下旋
黿鼉三峽兩璧亂峯如戟岈屹崪&KR1043;洞劃坼高干天霓雲外水
積晝日無光其下黑窄瞿塘無底淺處萬尺啼猿哀哀腸斷過客
復有千歲老蛟能變其身好飲人血化爲婦人衒服靚粧遊干水
濱五月之間白帝之下洪濤塞峽不見灔澦翻天蹙地霆吼雷怒
亦有行舟突然而去人未及顧櫂未及舉瞥見陽臺不辨雲雨千
里一歇日未移午須臾黑風暴起拔樹震山石走砂飛波騰浪翻
舟子失據摧檣折竿漩入九泉没而不還支體糜散蕩入石間水
族呀呀拔刺爭餐蜀之東不可往北客歸去來兮
其西則有高山萬重峻極屬天西有崑崙其峯相連日月廻環閡
于山巔巒崖盤嶔天璧夐絶陽和不入隂氣固閉千年增冰萬古
積雪谿寒地坼谷凍石裂夏月草枯春天木折蒼煙凝兮黑霧結
人墮指兮馬傷骨江水噴激廻盤紆縈棧璧緣雲釣連相撑繩梁
嶫虛傍沓杳冥下不見底空聞波聲過者矍然亡魂喪精復引一
索其名爲笮人懸半空度彼絶壑或如鳥兮或如玃倏往還來幸
不落或有豪猪千羣努鬛射人寒熊孔碩登樹自擲見人則擘巨
麋如牛脩角如劒餓虎爭肉吼怒闞闞復有高崖墜石兮聲若雷
之軯轟上敲下礚似火迸兮滿山流星磵溪忽兮倒流林岸爲之
頽傾碎騰狖與過鳥駭木魅兮山精飛石壓人兮不可行西有犬
戎與此山通形貌類人言語不同氊廬隆穹毳裘蒙茸啜酪啖肉
持搶挾弓依草及泉務戰與功其聲如犬其聚如蜂中國之人兮
或流落於其中豈只掘鼠茹雪以取活終當鈹其足而纍其胸泣
漢月於西海思故鄉於北風蜀之西不可往北客歸去來兮
其南則有卭笮之關天設險艱少有平地連延長山橫亘廬江隔
閡百蠻吁彼漢原上當漏天靡日不雨四時霶然其人如魚爰處
其泉終年霖霪時復日出㹞㹞諸犬向天吠日人皆濕寢偏死腰
疾復有陽山之路毒瘴下凝白日無光其氣瞢瞢暑雨下濕黃茅
上蒸南方之人兮不敢過豈止走獸踣兮飛鳥墮吾不知造化兮
何知此方些蜀之南不可以往北客歸去來兮
其北則有劒山巉巉天鑿之門二璧谽谺高岸嶙峋上拄南斗傍
鎮于坤下有長道北逹于秦秦地神州中有聖人左右伊皐能致
我君雙闕峩峩上覆慶雲千官鏘鏘朝于紫宸玉樓鳳凰金殿麒
麟布德垂澤搜賢修文皇化欣欣煦然而春蜀之北不可以往北
客歸去來兮
送窮文㱼成式
子大中八年作留窮辭詞人謂子辭反之勝也至十三年客漢上
復作送窮祝是年正之晦童稚戲爲送窮舡判筒而槽比籜而閭
細枲纏幅楮飾木偶家督被酒請禳窮將酹地歌舞窮子謂曰予
送非嚵歷慼循隂索隙膋葷餅直脰涎瀝者非寒哭蔟憐敗
衣網身惡覻牆間冷嘯淒辛者非嚇(去)覡嗾巫欺癡嬈衰燼數楮
泉擾狎狐狸者噫有才歉升窄朘腸&KR0938;喀幾童其筆燥心汗滴以
是而殁者去些有議古酌今左凌右浸麓垤酒涔短淺不禁以是
而殁者去些
責龜文王岳靈
萬物之貴者人也人惟秀介蟲之智者龜也龜惟神隱括無形神
之謂也窮通有極秀之謂也况天之與人其道甚遠不有以也將
何遠焉則吉凶之祥假子以告變化之象因子以明欲愛謀稽疑
必先弊昆命宜蠲割誘慕展布心腹子無欺於人人有望於子成
天下之亹亹豈不率道與何諸吕弄權昭大横於漢帝帝辛毒痡
匪告繇於周武揆惡之輕重也吕之惡不浮于辛量德之休明也
昌之德靡及於發子二其行誰不解體矣夫義禮之輿也信身之
幹也何陳氏之母不疾而稱疾魯孫之臣卜僭而告義喪於禮失
其徒寔繁吾不殫悉考夫演卦繇者蓍也蓍之靈而不加子之長
定妍蚩者鏡也鏡之明不如子之知銘乎竹帛萬代不泯奚起矛
楯俾吾反惑於古人孰謂子原天地之美逹五行之理徒使䟽淪
澡雪仰止蒙求曾莫之校何異乎曹丘生愚拒季布善盻已虞國
僑哉必以剥桂刻漆非材木所願拔鶡裂冠非禽鳥所欲當潛伏
奫灣違禍罾罟九江錫命其可得乎豈不免氓之蚩蚩熒惑於耳
目也
檄曲江水伯文(天寳三載群公之故也)樊鑄
主張於地之血脉者豈不曰水伯乎爾自獸爲身面爲人控牽兩
龍窟宅百谷億有祀矣故斁倫於元氣之液弄權於坤輿之竅所
云老而不死是謂之賊伊我謂爾有是夫何者三載二月春服旣
成冠者五六人才子六七人皆簸揚文精開闔武庫游嬉春晝㳂
洄江干興飛壯心舞曳齒胄皆貸白龜之德不負赤鯉之本爾何
爲隂發暴殄潛生毒痡簣禍階於沙岸垣死府於花島如數子者
皆載垂堂之誡爾始若懸流三十仞跳沬四十里固應尊而不親
舋豈相及爾岸不崪屼流不唐突設人所倚之福䧟爾孔易之誘
俾水衒貫堅之功舫聲之如蜩螗捫空呼天迄死不救倏恣化魚
之惡誰下拜牛之惠溺我國寳豈明時弃珠之泉沈彼綵船實去
夜藏舟之壑與夫覩右山四耳之獸夢穎川一角之人置于大江
未匹斯甚使揭竿求父之子投牋請弟之兄奏箜篌傷妻之夫厲
波濤徇壻之婦罹其凶害不忍荼毒並告無辜于上下神祗行哭
失至於爾安乎爾今肆行賊虐者豈不謂性與習成乎何哉曩者
溺孫興公於後湖之中淪炎帝女於東海之上化鼈於黃氏之母
爲魚於歷陽之郡爾應恃以舊捷蔓其後圖殊不知事不欲數數
斯辱矣惡貫巳滿天命誅之然今歷視爾自昔爲過之所或天涯
或地&KR3008;起於侯甸之外且非輦轂之下豈比今日俯九門臨四逹
使哀聲悲響上及聦聽爾誰欺欺天乎然曲江者南峙仙閣北距
靈宫足可效赤水産黃帝之珠胡爲殱蒼生竊司命之契況之人
也皆編中華俗游無何鄊所冀猛火烈山而莫焚大浸稽天而不
溺旣遇爾省括捨之中縱使飯術解漂之餌山經不沈之木豈可
免爾之圖乎玆中江自首創至于今時數千里子更代易主㠀流
波秏纔可接腋於井蛙詎持頤於海鼈爾之所處豈不狹隘乎人
之所賞豈有舳艫乎逮天寳載我皇恢土德以博之竇澤流以濬
之積潤下之波瀾用濟川之舟檝豈不謂幸於爾也爾何滿以致
溢凶以自斃使彼都人士自此之後懼爾同失神之海惡爾甚探
手之湯匪徒歇爾盛事過自掇也雖悔可追然靈莫尊於君人時
莫美於陽春君固愛人種德乘春宥罪省囹圄去桎梏爾奚得恃
宅無聞括守有曲襲不辜於止獄之候繫餘殃於積慶之家僕謂
數子呌天曹訴地府黜爾主職在於斯須不然僕見欲上書於承
明廬徵菑近速周處擊劒長逐擘波深搜爾居遁逃則焦僥東請
長臂者灑漉之又於雄棠北使長股者憑踐之不然邀離朱以視
之命宋定以縛之然後調馬梅扇獸炭是烹是醘以報東門爾儻
若混空隱形和水匿象則使牛曳蛇尾絶其本根縱逢山見彘毛
終難必復矣僕亦宜念五六日至于旬時恐爾有詞曰予不誡視
成不令而行故矢在弦上垂而未發儻能易轍僕則旣往不咎若
爲刻舟爾則何辭以對徐察爾變惟審圖之
重校正唐文粹卷第三十三之上
重校正唐文粹卷第三十三之下
吳興姚鉉纂
文丁(揔一十五首)
傷悼(題哀辭後附)
弔古戰場文(李華)弔國殤文(張說)弔九江驛碑材文(歐陽詹)
悲剡溪古藤文(舒元輿)弔韓弇没胡中文(李觀)
哀二良文(白居易)奠相國令狐公文(李商隱)
祭韓侍郎文(李翺)祭獨孤常州文(崔祐甫)
祀呂衡州化光文(柳宗元)
爲常州獨孤使君祭李員外文(梁肅)祭柳子厚文(韓愈)
祭柳柳州文(皇甫湜)祭亡友故楊州功曹蕭公文(李華)
歐陽生哀辭(韓愈)
弔古戰場文李華
浩浩乎平沙無垠夐不見人河水縈帶群山糾紛黯兮慘悴風悲
日曛蓬斷草枯澟若霜晨鳥非不下獸挺亡群亭長告余曰此古
戰場也常覆三軍往往鬼哭天隂則聞傷心哉秦歟漢歟將近代
歟吾聞夫齊魏傜戍荆韓召募萬里奔走連年暴露沙草晨牧河
冰夜渡地闊天長不知歸路寄身鋒刃腷臆誰訢秦漢而還多事
四夷中州耗斁無世無之古稱戎夏不抗王師文教失宣武臣用
竒竒兵有異於仁義王道迂闊而莫爲嗚呼噫嘻吾想夫北風振
漠胡兵伺便主將驕敵期門受戰野豎旄旗川廻組練法重心駭
威尊命賤利鏃穿骨驚沙入面主客相搏山川震眩聲折江河勢
崩雷電至若窮隂凝閉凛洌海隅積雪没脛堅冰在鬚鷙鳥休巢
征馬踟蹰繒纊無温墮指裂膚當此苦寒天假強胡憑凌殺氣以
相剪屠徑截輜重横攻士卒都尉新降將軍復没屍填巨港之岸
血滿長城之窟無貴無賤同爲枯骨可勝言哉鼓衰兮力盡矢竭
兮弦絶白刃交兮寳刀折兩軍蹙兮生死决降矣哉終身夷狄戰
矣哉暴骨沙礫鳥無聲兮山寂寂夜正長兮風淅淅魂魄結兮天
沉沉鬼神聚兮雲羃羃日光寒兮草短月色苦兮霜白傷心慘目
有如是耶吾聞之牧用趙卒大破林胡開地千里遁逃匈奴漢傾
天下財殫力痡任人而巳其在多乎周逐獫狁北至大原旣城朔
方全師而還飲至策勲知樂且閑穆穆棣棣君臣之間秦起長城
竟海爲關荼毒生人萬里朱殷漢繫匈奴雖得隂山枕骸徧野功
不𥙷患蒼蒼蒸民誰無父母提携捧負畏其不夀誰無兄弟如足
如手誰無夫婦如賓如友生也何恩殺之何咎其存其没家莫聞
知人或有言將信將疑娟娟心目寢寐見之布奠傾觴哭望天涯
天地爲愁草木悽悲弔祭不至精魂無依必有凶年人其流離嗚
呼噫嘻時耶命耶從古如斯爲之柰何守在四夷
弔國殤文張說
北伐兮東胡邈遼陽兮孤竹徧師兮覆衆在崇山兮峽谷露芃芃
兮蔓草風蓁蓁兮拱木見馬血兮夜燃聞殤魂兮雨哭君王按金
鼓而氣憤撫珠鈴而淚滋横萬里兮抽恨弔群山而寫悲懟凶將
湖湖東有山蛟奔螭引直到湖心頓址之處則茂林峭石勢瓌氣
勝非往時所睇而神祠曰祖將軍廟在焉公覿其詭秀與碑材叶
即日以酒脯奠其祖神出錢五萬造亭曰祖亭南香爐峯北潯陽
城九江爲庭千艘歷階亭旣就公製亭之文手勒斯碑而立之公
文爲天下最書爲天下最斯亭之地亦天下最庶資三善加以斯
碑之竒相持萬古而採異留名之致一得也後典州吏於州之九
江驛有脩坏之勞狀其末績乃取斯碑剗公之述寘巳之述今爲
九江驛之碑焉子旅遊江州稅于玆驛祠部員外郎鄭恕同之鄭
與州將嚴士良共爲予說而俱以相示嗚呼先賤後貴世之常也
先貴後賤人之傷也以祖亭方九江驛則蘭室鮑肆矣以魯公之
文方今之文則牢醴糟糠矣以魯公之札翰方今之札翰則錦綉
枲麻矣以魯公之用方令之用則諸夏夷狄矣痛哉斯碑出祖亭
入九江驛失魯公之文得人之文削魯公之札翰題人之札翰亡
魯公之用就人之用是去蘭室而居鮑肆捨牢醴而食糟糠脫錦
綉而服枲麻黜諸夏而即夷狄可悲之甚者况我質天成必將可
名魯公所以卜擇敬愼如彼而常人無良黷辱如此與夫有道而
黥無罪而刖投四裔禦魑魅何以别也石不能言豈其無冤故弔
之情違乃傷理怫乃冤人實有之物亦應然嗚呼子碑冤可予知
隂騭子材豈曰無意必有以殊方頒以異與顔表勝以殊則明從
吏居卑以異奚旌子産旣授子不終致悠悠彼蒼何嗟及矣美玉
抵禽高冠藉足有類子碑先榮後辱繼世生哲詎無賢兮將覿于
斯將悼于斯庶滌所黷而復攸宜屹屹子碑如神如祗人得以專
天造何爲其不然矣其不然矣
悲剡谿古藤文舒元輿
剡谿上緜四五百里多古藤株枿逼土雖春入土脉他植發活獨
古藤氣候不覺絶盡生意予以爲本乎地者春到必動此藤亦本
於地春春且死色遂問谿上人有道者云谿中多紙工刀斧斬伐
無時擘剥皮肌以給其業噫藤雖植物者温而榮寒而枯養而生
殘而死亦將似有命於天地間今爲紙工斬伐不得發生是天地
氣力爲人中傷致一物疾癘之若此異日過數十百郡洎東雒西
雍歷見書文者皆以剡紙相夸予寤曩見剡藤之死職止由此此
過固不在紙工且今九牧士人自專言能見文章戸牖者其數與
麻竹相多聽其語其自安重皆不啻握驪龍珠雖苟有曉寤者其
倫甚寡不勝衆者亦皆斂手無語勝衆者果自謂天之文章歸我
遂輕傲聖人道使周南召南風骨折入於抑揚皇華中言偃卜子
夏文學䧟入於淫靡放蕩中比肩握管動盈數千百人數千百人
筆下動行數千萬言不知其爲謬誤日日以縱自然殘藤命易其
桑葉波波頽沓未見止息如此則綺文妄言輩誰非書剡紙者耶
紙工嗜利暁夜斬藤以鬻之雖舉天下爲剡谿猶不足以給况一
剡谿者耶以此恐後之日不復有藤生於剡矣大抵人間費用苟
得著其理則不枉之道在則暴耗之過莫由横及扵物物之資人
亦有其時時其斬伐不爲夭閼予謂今之錯爲之文者皆夭閼剡
谿蕂之流也藤生有涯而錯爲文者無涯無涯之損物不直於剡
藤而巳予所以取剡藤以寄其悲
弔韓弇没胡中文李觀
維唐貞元元年匈奴上𣢾乞盟天子以其言誠乃命上將往墠隂
山而聽其誓言監察御史韓君載筆而隨焉我上將仗九廟之信
而首盟其間以戎人心爲心戎乘我不虞而有詭謀我計無素成
而姦以宿萌故勇者死奔者追而韓君爲之擒矣嗚呼有備無患
軍志也戎人安所暴其詐千慮一失聖人也韓君是以爲之虜天
其或者將用警我非福戎也韓君爲之擒其繫命歟五年於兹生
死不尋謂之生豈復還期謂之死永永湮沉或曰死矣曾是切商
弦之心絶國浩浩窮西極濱強胡居之大視齗齗流沙無波隂山
無春邊草不綠塞鴻不賓秦有長城漢有遺人死者虜鬼生者虜
臣哀哀韓君生死窮辛鬼能靈人能語君生其所君死其所今兩
寂然心繇中阻君初奉役意氣西道白珪之貺唾掌可保激魯陽
之勇歎典屬之老乃郎於事不能畫竒從軍之籌君固職之可疑
不疑固用阽危羌戎髬髵坐刃我師倉卒闇曶血殷朔陲實死者
痛非摛者悲夾谷之會不聞仲尼秦中九月黃葉始下長風西來
烈烈飄瓦望君申弔亦懼來者巳乎一魂時也命也
哀二良文白居易
丞相隴西公出鎮于汴州軍司馬御史大夫陸長源實左右之二
年而軍用寧司空南陽公作藩于徐州軍副使祠部員外郎鄭通
誠實先後之十年而民用康曁十五年春隴西薨浹辰而師亂大
夫以直道及禍十六年夏南陽薨翌日而難作員外以危行遇害
惜乎大夫人之望也員外國之良也咸克絜于身儉于家勤于邦
又申之以言行文學智謀政事故其歷要官參劇務如刀劒發硎
割而無滯如鍾磬在懸動而有聲識者以爲異時登天子股肱耳
目之任必能脩德秉哲紹復隴西南陽之事業以藩輔王家嗚呼
善人宜將鍾奕葉之慶而不免及身之禍天乎報施之眹何其眛
歟昔詩人有黃鳥之章以哀三良不得其死今斯文亦以哀二良
命其篇云
伊大化之無形兮浩浩而茫茫中有禍兮若機之張梁之亂兮陸
受其毒徐之難兮鄭罹其殃惟善人兮邦之紀綱邦之瘁兮正人
先亡謂天之惡下民兮胡爲乎生此忠良謂天之愛下民兮胡爲
乎生此犲狼我欲階冥冥問蒼蒼蒼蒼之不可問兮俾我心之衋
傷悲夫而今而後吾知夫天難忱而命靡常耶
奠相國令狐公文李商隠
戊午歲丁未朔乙亥晦弟子玉谿李商隱叩頭哭奠故相國贈司
空彭陽公嗚呼昔夢飛塵從公車輪今夢山阿送公哀歌古有從
死今無柰何天平之年大刀長戟將軍樽旁一人衣白十年忽然
蜩宣甲化人譽公憐人譛公罵公高如天愚卑如地脫蟺如蛇如
氣之易愚調京下公病梁山絶崖飛梁山行一千草奏天子鐫辭
墓門臨絶丁寕託爾而存公此去耶禁(其禁反)不時歸鳳棲原上新
舊衮衣(公先人亦贈司空)有泉者路有夜者臺昔之去者宜其在哉聖有
夫子廉有伯夷浮魂沉魄公其與之故山峩峩玉谿在中送公而
歸一世蒿蓬嗚呼
祭韓侍郎文李翶
嗚呼孔氏云遠楊朱恣行孟軻拒之乃壞于成戎風混華異學魁
横兄常辨之孔道昭明建武以還文卑質喪氣萎體敗剽剥不讓
儷花鬪葉顚倒相上及兄之爲思動鬼神撥去其華得其本根關
合怪駭驅濤涌雲包劉越嬴並武同殷六經之風絶而復新學者
有歸大變于文兄之仕宦罔辭干難䟽奏輙斥去而復遷昇黜不
改正言亟聞貞元十二兄作汴州我游自徐始得兄交視我無能
待乎以友講文析道爲益之厚二十九年不知其久兄以疾休我
病卧室三來視我笑語窮日何荒不耕會之以一人心樂生皆惡
言凶兄之在病則齊其終順化以盡靡惑千中欲别千萬意如不
窮臨喪大號決裂肝胸老聃言壽死而不亡兄名之垂星斗之光
我譔兄行下于太常聲殫天地誰云不長喪車來東我刺廬江君
命有嚴不見兄喪遣使奠斝百酸攪腸音容若在曷日而忘嗚呼
哀哉嗚呼哀哉
祭獨孤常州文崔祐甫
維大曆十二年歲次月日外從祖舅朝散大夫權知中書舍人賜
紫金魚袋崔祐甫遣表妷前鄧州南陽縣尉李綜以清酌之奠祭
于從外孫甥常州獨孤使君至之之靈往矣至之此時何時空原
拱木荆榛狐貍林風月露以之增悲子之往也高格遠量秀氣茂
姿亡兮何若有兮誰對豈流蘇寓馬從之巳而嗚呼哀哉王事適
我政事一埤益我在籠而不能求其釋獨有懷君之淚臨秋風而
自滴平生相期聊復一叙一以豁胷中之憤氣二以簡明靈而晤
語吾與至之思弘道義自家刑國張維舉墜吾與至之思敦交好
平居琢磨遇死赴蹈吾與至之思邁純德言爲士准動有時則吾
與至之思全高節風雨如晦嘐嘐不輟吾與至之思闡斯文不俾
臯契獨謩華勛吾與至之談空覈玄夢蝶喻筏去之蕭然吾與至
之期諸晚歲偃卧山樊同披薜荔舉其大較良難名數念我交情
千枝萬縷霜風掃葉或散或聚萬化紛然同歸野土向之所務孰
云其主嗚呼哀哉爛然澄酤平昔共歡如何此奠取象於觀我思
此飫子必吾劇目想道周暫留徒御所可懷者徐生之絮
祀呂衡州化光文柳宗元
維元和六年歲次辛卯八月癸亥朔友人守永州司馬員外置同
正員柳宗元謹遣書吏同曹家人襄兒奉清酌庶羞之奠敬祭于
呂八化光之靈嗚呼天乎君子何厲天實仇之生人何罪天實讎
之聦明正直行爲君子天則必速其死道德仁義志存生人天則
必夭其身吾固知蒼蒼之無信漠漠之無神今於化光之殁悲逾
深而毒逾甚故復呼天以云云天乎痛哉堯舜之道至大以簡仲
尼之文至幽以默千載紛爭或失或得倬乎吾兄獨取其直貫乎
化始與道咸極推而下之法度不忒旁而肆之中和允塞道大藝
備斯爲全德而官止刺一州年不逾五十佐王之志没而不立豈
非循正直以召災好仁義以速咎者邪宗元幼雖好學未聞其道
洎乎獲友君子乃知適於中庸削去邪雜顯陳眞正爲道不謬兄
實使然嗚呼積乎中不必施於外𥙿乎古不必諧於今二事相勘
從古至少於化最爲太甚履行第一尚非所長文章過人略而不
有夙志所蓄巍然可知貪愚皆貴險佷皆老則化光之夭厄反不
榮歟所慟者志不得行功不得施蚩蚩之甿不被化光之德庸庸
之俗不知化光之心斯言一出内若焚裂海内甚廣知者幾人自
友朋凋喪志業殆絶唯望化光伸其宏略震耀昌大興行於時使
斯人徒知我所立今復往矣吾道息矣雖其存者志亦死矣臨江
大哭萬事巳矣窮天之學貫古之識一朝去此終復何適嗚呼化
光今何爲乎止乎行乎昧乎明乎豈蕩而爲大空與化無窮乎將
結而爲光耀以助臨照乎豈爲雨爲露以澤下土乎將爲雷爲霆
以泄怨怒乎豈爲鳳爲麟爲景星爲卿雲以寓其神乎將爲金
爲錫爲珪爲璧以棲其魄乎豈復爲賢人以續其志乎將奮爲神
明以遂其義乎不然是昭昭者其得巳乎其不得巳乎抑有知乎
其無知乎彼且有知其可使吾知之乎幽明茫然一慟長絶嗚呼
化光庶幾聽之尚饗
爲常州獨孤使君祭李員外文梁肅
大曆九年五月日朝散大夫守常州刺史賜紫金魚袋獨孤某謹
以清酌之奠祭干故尚書吏部郎趙郡李遐叔三兄之靈嗚呼疇
昔之年接兄討論倚伏之數或尋其源嘗謂仁人百禄滋蕃如何
於兄斯莫存焉嗚呼哀哉惟兄孝友仁恕高名寬𥙿何德之茂何
才之冨粹氣積中暢於四支發爲斯文郁郁有輝自五百年風雅
凌遲假手干兄鬱爲宗師乃登憲闈直以舉之乃列諫臣闕則補
之玄宗季年戎狄内侮兄方就養劫在犲虎氣霧濛濛薄汙我躬
雷雨作解遠身于東帝曰孝哉可務於中名居右掖亦踐南宮丘
明爲耻玄晏方病清漳閑卧樂道推命哀于大賢不嚮大年人之
不幸天亦何言在昔賈生見惡絳灌王佐之用不展於漢我之方
行遭世紛亂時運屯塞古今一貫嗚呼哀哉某以蒙蔽夙承眷惠
義均伯仲合若符契慱約乎文章之事優游乎性命之際謂得携
手相期卒歲天其喪予兄則先逝嗚呼哀哉曩自朝列出持使節
十年離别一旦存没吳楚迢遞江山阻越不及歸贈仍乖執紼寢
門一哀魂斷心絶恭承嘉命來牧干常繐帳斯在哀何可忘鞠然
二孤訴彼穹蒼孰謂遐叔與天茫茫魂兮歸兮臨此一觴嗚呼哀
哉
祭柳子厚文韓愈
維年月韓愈謹以清酌庶羞之奠祭干亡友柳子厚之靈嗟嗟子
厚而至然耶自古莫不然我又何嗟人之生世如夢一覺其間利
害竟亦何校當其夢時有樂有悲及其旣覺豈足追惟凡物之生
不願爲材犧樽青黃乃木之災子之中棄天脫馵羈玉珮瓊琚大
放厥辭冨貴無能磨滅誰紀子之自著表表愈偉不善爲斵血指
汗顔巧匠旁觀縮手袖間子之文章而不用世乃令吾徒掌帝之
制子之視人自以無前一斥不復群飛刺天嗟嗟子厚今有今亡
臨絶之音一何琅琅徧告諸友以寄厥子不鄙謂余亦託以死凡
今之交觀勢厚薄余豈可保能承子託非我知子子實命我由有
鬼神弗敢遺墯念子永歸無復來期設祭棺前矢心以辭嗚呼哀
哉尚饗
祭柳柳州文皇甫湜
嗚呼柳州秀氣孤禀弱冠游學聲華籍甚肆意文章秋濤瑞錦吹
迥蟲濫王風凛凛連收甲科驟閱班品青衿搢紳屬目歛衽公卿
之禄若在倉廪至駿難馭太白易慘華鍾始橦一頓聲寢梧山恨
望桂水愁飲鬱鬱群議悠悠積稔竟奄荒瘴遂絕羇枕嗚呼柳州
命實在天賢不必貴壽不必賢雖聖與神無如命何自古以然相
視咨嗟歸葬秦原即路江臯聲容蔑然相嘆增勞惟有令名日遠
日高式薦誠辭以佐羞醪尚饗
祭亡友故楊州功曹蕭公文李華
乾元三年二月十日孤子李華云云茂挺平生相知情體如一歲
月之别俄成古今天乎喪予此痛何極華釁罰深重艱棘所鍾殊
方永慕觸目號裂孤窮易感況哭故人以足下才惟挺生名蓋天
下道孤命屈淪阨終身避亂全絜忠也冒危遷祔孝也有王佐之
才先師之訓而殁於道路何負於天天乎痛哉華疇昔之歲幸忝
周旋足下不棄愚劣一言契合古稱管鮑今則蕭李有過必規無
文不講知名當世實頼吾人循環往復何日忘此而況泣血千里
羈旅相依聞此一哀心骨皆斷痛之至者言不能宣是欲寄辭秖
益填塞茂挺茂挺君其降靈尚饗
歐陽生哀辭韓愈
歐陽詹世居閩越自詹巳上皆爲閩越官至州佐縣令者累累有
焉閩越地肥衍有山泉禽魚之樂雖有長材秀民通文書吏事與
上國齒者未嘗肯出仕今上初故宰相常衮爲福建諸州觀察使
治其地衮以文辭進有名於時又作大官臨莅其民鄉縣小民有
能誦書作文辭者衮親與之爲客主之禮觀遊宴饗必召與之時
未幾皆化翕然詹于時獨秀出衮加敬愛諸生皆推服閩越之人
舉進士繇詹始建中貞元間余就食江南未接人事往往聞詹名
閭巷間詹之稱於江南也久貞元三年余始至京師舉進士聞詹
名尤甚八年春遂與詹文辭同考試登第始相識自後詹歸閩中
余或在京師他處不見詹久者唯詹歸閩中時爲然其他時與詹
離率不歷歲移時則必合合必兩忘其所趨久然後去故余與詹
相知爲深詹事父母盡孝道仁於妻子於朋友義以誠氣醇以方
容貌嶷嶷然其燕私善謔以和其文章切深喜往復善自道讀其
書知其於慈孝最隆也十五年冬余以徐州從事朝正于京師詹
爲國子監四門助教將率其徒伏闕下舉余爲博士會監有獄不
果上觀其心有益於余將忘其身之賤而爲之也嗚呼詹今其死
矣詹閩越人也父母老矣捨朝夕之養以來京師其心將以有得
於是而歸爲父母榮也雖其父母之心亦皆然詹在側雖無離憂
其志不樂也詹在京師雖有離憂其志樂也若詹者所謂以忠養
志者歟詹雖未得位其名聲流於人人其德行信於友朋雖詹與
其父母皆可無憾也詹之事業文章李翶旣爲之傳故作哀辭以
舒余哀以傳于後以遺其父母而解其悲哀以卒詹志云
求仕與友兮遠違其鄕父母之命兮子奉以行友則旣獲兮禄實
不豐以志爲養兮何有牛羊事實旣脩兮名譽又光父母欣欣兮
常若在傍命雖云短兮其存者長終要必死兮願不永傷友朋視
疾兮藥物甚良飲食孔時兮所欲無妨壽命不齊兮人道之常在
側與遠兮非有不同山川阻深兮魂魄流行祀祭則及兮勿謂不
通哭泣無益兮抑哀自強推生知死兮以慰孝誠嗚呼哀哉兮是
亦難忘
題哀辭後
愈性不喜書自爲此文唯自書兩通其一通遺清河崔群群與余
皆生友也哀生之不得位而死哭之過時而悲其一通今書以遺
彭城劉君伉君喜古文以吾所爲合於古詣吾廬而來請者八九
至而其色不怨益堅凡愈之爲此文盖哀歐陽生之不顯榮於前
又懼若泯滅於後也今劉君之請未必知歐陽生其志在古文耳
雖然愈之爲古文豈獨取其句讀不類於今者耶思古人而不得
見學古道則欲兼通其辭通其辭者本志乎古者也古之道不苟
譽毀於人劉君好其辭則其知歐陽生也無惑焉
重校正唐文粹卷第三十三之下
