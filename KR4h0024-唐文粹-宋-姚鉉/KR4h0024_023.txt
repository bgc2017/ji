重校正唐文粹卷第二十三
吳興姚鉉纂
贊甲(揔六首)
帝王一
唐武宗皇帝眞容贊(李德𥙿)
將相功臣四
凌煙閣二十二勲臣贊(呂温)三賢贊(司空圖)
白題寫眞贊(裴度)張荆州畫贊(呂温)
庶官一
右丞徐公寫眞贊(獨孤及)
唐武宗皇帝眞容贊(并序)李德𥙿
仁聖文武至神大孝皇帝御極之五載氣應天和德感人心朝廷
四方咸一於政風雨時若螽螟歲息銷蓬孛爲休氣驅戎狄爲懷
人北荒堅昆重譯而至厥有窘代憑阻弄兵陸梁韋顧旣伐夙沙
自縛武功旣成休德昭明前古未聞百王莫致之事皆葳蕤於圖
諜矣皇上以爲大禹叙九疇敬五事豈不曰貌恭則莊視明則正
予欲作繢傳照審其儀形且夫聖人潛心於天以通神明先定其
神而萬物理矣昔之訪具茨期姑射在此而巳況乎廣成之戒抱
一玄元之去多欲予所貴道良爲是矣豈眩夫係風之言竒彼淖
冰之術從偓佺之所珍遺堯舜之令名哉於是圖經素寫良金擬
鑑形於止水若凝視於清鏡五彩旣彰穆穆煌煌居列仙之館近
玄祖之光蓋以昭燕翼之謀顯丕承之德矣臣聞古之至聖必有
竒相是黃熊之瑞應於龍體赤精之符協於圖表頎然而長文王
所以王天下也體貌多竒漢高所以威海内也然則繢事之微
極於惟肖至於天光睟淸日華明潤非可圖也庶髣髴焉末臣奉
詔敢颺言曰
唐運中興天授大君軒耀其武堯煥其文北伐檢狁漠朔无氛西
伏堅昆稽首稱臣䘲生壷關盜起河汾沈機先物雄斷解紛克定
羣慝竟全大勲八表旣寧萬機益勤爰命采繢載模天眞崐閬仙
岑峻極秋旻蓬瀛白日光照清晨涵育如天尊嚴若神輝赫絪緼
爲龍爲雲聖作物覩禎祥以臻宣光乃孕虞熙載甄政建中和金
聲玉振太階旣平廟器乃陳化下以德持盈以仁四瀆宗海衆星
拱辰億萬斯年藻朗日新
凌煙閣勲臣贊二十二首(并序)吕温
我二后受成命撫興運軋坤軸撼乾樞鼓元氣而雷域中騰百川
而雨天下雷收雨霽如再開闢蕩焉與太極同功貞觀十七年太
宗以功成治定秉爲而不有之道讓德于祖考推勞于羣臣念匡
濟於艱難感風雲於疇昔思所以攄之無窮乃詔有司擬其形容
圖畫於凌煙閣者二十有四人蓋象乎二十四氣之佐天昭勲德
也昔者舜以五臣致理周以十亂反正高祖以三傑作漢光武以
二十八將中興若夫錯綜勲賢牢籠今古雄四代而高視者其惟
聖唐乎至若唐莒公劉渝公之倫探元符建帝圖首戴神堯舉晉
陽而活天下此則大禹之拯溺也魏鄭公以致君爲巳任諫若不
及謇謇左右秉心宣猷此則咎繇之颺言也虞永興糺合羣儒旁
求百代明備王禮克諧帝樂使我大國煥乎其有文章此則夷䕫
之制作也長孫趙公舉大義除二兇安宗廟定社稷以振我丕赫
無疆之休此則周公之匡救也英衛受天勇智雄武佐聖鼓行海
内麾定四方此則太公之膺揚也房杜玄機朗識並運帷幄神發
響效謨成天功此則蕭何之指蹤也子房之決勝也尉遟秦程剛
毅木訥氣鎮三軍力崩大敵匹馬孤劒爲王前驅此則吳漢之樸
忠賈復之雄勇也其餘皆榱棟殊材黼黻異制儔諸古烈罔有慙
德皇王之際於斯爲盛其始也文爲經武爲緯智斯作忠斯述其
末也大不偪小不遏退者全來者逹控而縱之使自用之推而引
之使自盡之不設籠檻以觀遼廓之致不頓韁鎻以極權竒之變
執一德而衆力展懸大信而羣情竭高祖聚之以義太宗用之以
道高宗終之以仁傳聖萬代享其功利此非盛歟昔陸機袁宏爲
晉人而歌功於漢魏作者猶或稱之況乎遊聖代觀國光目睨凌
煙而頌聲不作某不揣賤劣有斐然之志輒盡所蓄各爲讃一章
上以見王業之艱難中以明聖賢之相須次以朗前哲之光韻末
以聳後人之誠節侯君集張亮負勲跋扈自陷大逆敢没其名用
彰天刑使伐勞懷貳者懼春秋之義異姓爲後故以河閒元王爲
贊首云
河閒元王孝恭
太極構天本由一氣大人創業資我族類堂堂河閒仁勇是經遹
駿有聲爲唐宗英暴隋天亡羣盗猖狂我伐用張時爲哲王武有
烈光爲爪翼肺腸經綸八方自南徂東晏海澄江(平蕭銑輔以祐)使父兄
帝天下化家爲邦用竭爾力寵臻其極言不伐色不德以遜以默
柔嘉惟則佐高祖建大勣如周旦奭與太宗守大成如漢閒平宜
君宜王盤石無疆
房梁公玄齡
梁公先覺龍卧待君長彗流光掃天布新義師雷興公躍其鱗杖
策千里來謁帝&KR1377;婉婉梁公實懿實聦實光實融羽義翼忠若鸞
若鴻大風動地儒服從容靜運胸中弛張折衝左右太宗夷屯廓
蒙定高祖功功告武成翊開太平我雖忘勞時靡有爭網羅遺賢
推轂羣英玉不韜輝蘭無沈馨飛鴻出冥振鷺在庭濟濟多士太
宗以寧公無事矣闕衮有𥙷惟仲山甫經營四方方叔邵虎大邦
鈞軸至則委汝閑居台輔撝默自處亦莫敢余侮高朗令終嗚呼
梁公
杜葉公如晦
穆穆葉公竒姿粹靈藴元和氣爲大國楨乘時恢能唐室大開故
人相攜(公與房梁公同有匡濟之志也)直上太階更爲隂陽迭作日月佐明四海
贊育萬物王度是欽如玉如金德音愔愔萬有千古永稱房杜如
周申甫
魏鄭公徵
堂堂魏公崇節大志喬榦直聳摩天自致遭風雲時得霸王器一
言委質有死無二撫我則后各盡其志(嘗事李密隱太子)沈浮變通龍戰
旣息皇建其極俾補衮職其繩則直諤諤嶷嶷危言正色保太宗
德弼違替否日月不蝕黜漢霸雜行周王道人或有言秉德不撓
(與封德彝庭諍)禮興樂崇德合道豐保合大和昭明有融起四年中復三
代風言出化成神哉厥功尹躬佐商有恥于湯公以其志匡飾聖
唐爲唐宗臣致唐無疆永式萬邦
長孫趙公無忌
趙國之先發祥朔土乃祖乃父受天之祜爲天下母有子而賢爲
唐宣輔聖賢同氣千載一覩丕顯趙公允文允武克忠克仁實有
大勲高祖受命太宗歸尊翼翼乾乾恪居于藩羣孽亂嗣爭窺神
器鴻業將墜公揭大義一匡天地人到于今家受其賜帝將傳聖
爰有顧命汝忠汝誠莫與汝京與我聖子守唐太平公相高宗有
太宗遺風刑措財豐八荒來同和氣大融妖星襲月禍起中宫公
將正之以王帝躬(武氏謀位公以力爭)力屈羣邪誠阻天聦黜非其尢令問
無窮
唐莒公儉
歲寒隂凝冰雪皚皚有鳥擇木先陽春來誰歟莒公王佐之材閒
運未開登潛龍臺代萬姓請命與天爲媒扶龍而興振起雲雷權
輿帝圖經始唐基始覆一簣勃焉巍巍易失者時難知惟幾知幾
其神莒公元勲
劉渝公政會
河出崐崘來潤中夏連山合沓橫擁其派巨靈勃然手擘太華決
流東注功並造化粤我聖唐將舉晉陽帝命是將往拯溺干四方
亦旣載旆亦旣秉鉞強兇當路(王威高君雅)拒不得發渝公慷慨感義
激節用竒制變大事立決雷奮霆越天衢八達則莫我敢遏如巨
靈破山河勢始豁赫矣渝公與神齊烈跡如仙掌炯炯不滅
李衛公靖
有隋之末羣盗熾爇帝怒震發五星從太白煥照參野將有聖人
兵定天下金精下射猛毅感激李公矯矯從此奮跡躍于中原王
者則獲壯士不死(初公不利於我帝欲戮之壯其言而免壯士公自稱)唐威載赫帝曰汝傑
致天之罰手付金鉞俾往式遏不庭則殺如飇發發如火烈烈摧
枯爍雪應鼓如截遠若荆巫險若江湖強若匈奴莫不率從莫不
震恭車書混同氛䘲蕩空衛侯之功功則維何威明惠和策勇駕
智長驅仁義仁義曠蕩帝王之將萬古曷瞻鐡山巉巉(詔築墳闕象鐡山積)
(石山)
李英公勣
橫流莫極大亂無象英公傑出應運爲將與楚楚霸與漢漢王天
時人事隨我所向長蛇縱蠚(王充)東據河洛婪婪封豕(建德)來濟同惡
號吼連聲如雷妒霆萬里震驚時維英公諒我太宗斬豕以鉞取
蛇于穴羣穢殄滅乃定九鼎乃開明堂奄有大邦金甲同光告成
于王(太宗獻捷于高祖與勣俱擐金甲爲上下將)皇業用昌帝命英公北伐獫狁雷鼓
殷殷旄頭幾殞掃雲黑山布唐陽春五原草綠不見南牧㠀夷未
庭天子親征其鋒維英莫拒莫抗是震是蕩破東海浪天下旣和
解鞍投戈衮服委他華髮皤皤終始三朝無玷可磨
劉夔公弘基
䕫公崢嶸金虎之精應時而生與運俱行揔帝元戎震唐天聲瞋
目張膽前無金城别建龍節中分虎旅啓行萬里乘氣一鼓劒揮
雷霆旆卷風雨先馳咸陽鎮定天府天府旣定唐集大命入揚王
庭出權兵柄薄伐獫狁朔風不競徂征㠀夷東海如鏡義始忠卒
元勲之盛
長孫邳公順德
泰山未明雷鬱幽崖日觀赫開舒爲丹霞昔我太宗賢傑潛屯帝
出于震爛其盈門邳公炳焉實耀其閒功參造物謀恊先天執殳
前驅捧轂南轅以勞以舊佐命之元
虞永興公世南
英英永興華德素行以文富國以道佐命天下旣定爲唐儒宗東
觀石渠始生古風乘精繹思假道書圃驅馳百代出入三古問羲
黃心聽堯舜語歸來帝側獻可替否帝告永興與鴻碩之倫闡六
籍三墳建樂章禮文先師是宗於廓辟雍辟雍沈沈天子所臨或
弦或歌講古述今其從八千纓弁森森獩貃羌髳或詠德音羽林
孤兒亦垂靑襟洋洋聲教無遠不洎日月所照皆成文字鬱開古
始掃蕩澆季實我羣儒成太宗之志英英永興宜曰文懿
尉遟鄂公敬德
侁侁鄂公百鍊龍泉沈翳未宣氣衝斗閒佩非其人(初事宋金剛)躍入
大川神武獲焉提之上天天地之内指麾無前熊威虎力隱若敵
國剛毅木訥安劉必勃武德之屯手拔禍根掃除氛昏捧出日月
耀于天門功成名遂高謝戎事烈烈猛志化爲和氣深地高堂頥
性保命屑瓊飲露靜奏淸商商爲臣勵事君鄂公之志之仁(貞觀後公)
(不交人事常鍊氣服食奏淸商樂以自奉)
蕭宋公瑀
隋氏不君忠賢莫用桐生朝陽有集惟鳳捨彼頽厦鬱爲新棟路
車玄衮開國有宋武德之暮羣孽内蠧巍巍宋公聳節高步不吐
不茹不來不去屹&KR4128;中立爲天一柱從容而言社稷遂安持誠秉
忠光輔二君激濁揚淸欲人如身道至廣莫我敢羣境至大不容
纖塵雪山倚空冰壑照人耿介絶倫爲唐貞臣
張郯公公謹
有倬郯公仡仡而貞侁侁而仁實太宗信臣有宗守藩内難未夷
圖之則安捨之則危帝臨安危機以懼以疑以蓍爲先知是筮是
咨郯公嶷然排闥折蓍抗憤正詞用人事定天意身爲元龜不知
不識順義之則以定社稷郯公之力公之云亡帝念其勤若痛在
身天懷發中哭不避辰君臣之閒夐古未聞
屈突蔣公通
五運相推土火革期隋化爲唐忠臣不知猶驅義徒奮拒王師指
心誓天摩頸待時人歸有德四海皆叛春日滿川流冰未泮亡家
徇國方寸不亂力屈勢窮排空落翰東南慟哭聲盡魂斷仗忠就
擒萬國瞻漢帝曰爾通古之烈士孝于其親誰不欲子俾侯于蔣
授以師紀感恩不死宣力如彼佐唐扶隋名教之美
高申公士廉
維嶽降神佐唐生申忠貞自天孝友如春德爲邦基仁厚人倫肅
肅雍雍眞王者臣慶因歸妹光延天配(文懿皇后公之同出也)㛰媾之中雲
龍潛會建公南海廓我無外諒我撥亂弼文開泰逷彼庸蜀荐鍾
澆季文翁之化若掃于地申公攸徂有教無類父子兄弟望風相
媿勃興儒雅大復禮義西南頌聲到今不墜名登元勲理冠羣吏
全材大器於鑠厥懿
殷鄖公開山
温温殷公初若懦夫銅印試吏襃衣爲儒大風驅雲忽與之俱遭
逢眞宰參造化謨天地旣闢厥功有赫從王龔行佐帝光宅遠展
驥足高揮鳳翮以永終譽垂于竹帛
秦胡公叔寶
洛汭之役龍戰未決(我師與王世充陣于九曲)秦公應變臨陣電拔銑氣盡來
我盈彼竭成敗反掌存亡奄忽虎來風壯鼇轉山没遂作心膂爰
從討伐崩圍陷陣火迸冰裂翕如鶚聲縱若鯨突功成國定萬古
壯骨
程盧公知節
盧公倬然動軼幾先轉禍爲福(與秦胡公降于九曲)攀龍上天繽翻鵬翼積
風乃聳桓桓將軍大敵則勇雷崩山谷貔虎頓伏飇倒溟波鯨鯢
蹉跎見危而進當死不讓干城三朝身老氣壯
叚襃公志玄
襃公虎臣先運而臻謁帝太原許唐與身擁劒駕氣騰風躍雲積
忠累仁光有厥勲建旄北伐細柳宵屯風謐霜凝嚴扃達晨天子
之使駐車軍門(軍屯肅章乃外壁門以夜不納制使)安衆秉威此眞將軍侁侁桓桓
克壯有聞
許譙公紹
羣動相食血流中原譙公夷陵豺虎爲鄰列境連城火炎煙昏皎
其一邦如玉不焚三光忽開萬象皆新誰有天下平生故人(公與高祖)
(有舊)引忠歸誠豹變蠖伸金石之契移爲君臣弈弈煌煌爲龍爲光
元戎啓行大旆央央式遏大江奄征南方恩斯勤斯兩不可忘
三賢贊(并序)司空圖
隋大業閒房公李公魏公同師文中子嘗謂其徒曰玄齡也志而
密靖也惠而斷徵也直而遂俾其遭時致力必濟謨庸厥後果然
宜有贊激云
三賢志同夙尚儒風以植公忠出遇太宗諷議從容謀厥羣雄君
勞臣惕荒夷阻闢百千年社稷
自題寫眞贊裴度
爾才不長爾貌不揚胡爲將胡爲相一片靈臺丹靑莫狀
張荆州畫贊(并序)吕温
中書令始興文獻公有唐綆亮之臣也開元二十二年玄宗春秋
高矣謂太平自致頗易天下綜覈稍怠推納寖廣若君子小人摩
肩于朝直聲遂寢邪氣始勝中興之業衰焉公於是以生人爲身
社稷自任抗危言而無所避秉大節而不可奪小必諫大必諍攀
帝檻曆天階犯雷霆之威不霽不止日月幾蝕郤爲分明虎而冠
之不敢猛視羣賢倚賴天下仰望凜凜乎千載之望矣不虞天將
啓幽薊之禍俾姦臣乘舋以速致戎詐成讒勝聖不能保褫我公
衮寘于侯服身雖遠而諫愈切道旣塞而誠彌堅憂而不怨終老
南國於戲功業見乎變而其變有二在否則通在泰則窮開元初
天子新出艱難久憤荒政樂與羣下勵精致理於是乎有否極之
變姚宋坐而乘之舉爲時要動中上急天光照身宇宙在手勢若
舟楫相得當洪流而鼓迅風崇朝千里不足怪也開元末天子倦
于勤而安其安高視穆淸霈然大滿於是乎有泰極之變荆州起
而扶之舉爲時害動咈上欲日與讒黨抗行于交戟之中勢若微
陽戰隂衝密雲而吐丹氣欻耀而滅又何難乎所痛者逢一時事
一聖踐其跡執其柄而有可有不可有成有不成況乎差池草茅
沈落光耀者復何言哉復何言哉曹谿沙門靈徹雖脫離世務而
猶好正直攜其圖像因以示余覩而感之仍作贊曰
唐有棟臣往矣其邈世傳遺像以覺後學德容恢異天骨峻擢波
澄東溟日照泰嶽具瞻崇崇起敬起忠貌與神會凜然生風氣藴
逆鱗色形匪躬當時曲直如在胸中鯤鱗初脫激海以化羊角中
頽摩天而下無喜無愠亦如斯畫嗚呼爲臣儆爾夙夜
尚書左丞徐公寫眞圖贊(并序)獨孤及
侍御史韓公至淸以學藝書畫之美聞于天下辛丑歲三月以王
事靡盬館于豫章與前尚書右丞徐公同舍於惠明寺之淨室嘗
以暇日裂素灑翰畫徐公之貌陳於公之座隅而美目方口和氣
秀骨毫釐無差若分形於鏡入自外者或欲擎跽揖讓俯僂拜謁
不知其畫也衆君子嗟歎之不足則言以讃其美某亦繼唱于後
哲匠運思天姿是具假之筆精實以神遇居然成象豁若披霧瞻
仰神鋒如窺武庫婉婉高識昂昂獨步絶頂孤松空波白鷺不犯
之色匪躬之故孰知其化亦在毫素
重校正唐文粹卷第二十三
