重校正唐文粹卷第九十八
吳興姚鉉纂
序辛(揔二十五首)
餞別
餞張尚書赴朔方序(賈曾)送桂州邢中丞序(蕭昕)
送裴中丞赴黔中序(權德輿)餞副大使移軍廣陵序(李白)
送建安郡守之任序(盛均)送陳郎將歸衡嶽序(李白)
送幽州李端公序(韓愈)送崔羣序(柳宗元)
送權十一序(李白)送區冊序(韓愈)
送張承祖之東都序(李白)送王塤秀才序(韓愈)
送王棨序(陳黯)送符載歸蜀省覲序(崔群)
送族叔楊行元下第歸廣陵序(歐陽詹)
送族弟旭下第東歸序(蕭穎士)
送從姪耑遊廬山序李(白)送薛處士序(杜牧)
別中嶽二三眞人序(陳子昂)
餞十七翁二十四翁尋桃源序(李白)
送靈徹上人歸沃州序(權德輿)送林公歸衡嶽序(李白)
送浮屠文暢師序(韓愈)送簡師序(皇甫湜)
送玄上人歸天竺寺序(權德輿)
餞張尚書赴朔方序賈曾
王者大司馬制軍詰禁封國正朔惠綏蠻貊刑齊猾夏其儀尚矣
天子道穆三象功清六合截海來威窮荒揆教將以靜流服度藩
畿削惲凌暴昭蘇寡弱乃命元宰兵部尚書燕公專節朔方授律
羣帥涉河之外距關之西公皆統之重分閫也公智以開物精以
造微文爲一變之英武有萬人之敵歴登庶尹王猷載寧三宅台
衡帝采惟亮雖坐堂足以制勝而勤國忘其定居閹茂次年仲臯
貞閠拜手東洛馳軺北闕備官而行成旅以從是日也景風司至
星火殷宵伯趙鳴而戒隂爽鳩習而揚武賦可以昇高遠望詩可
以出宿餞行有詔具寮爰開祖宴且申後命寵以蕃錫天章賦別
御札題牋副衣勉挾纊之誠兼壷喻投醪之旨筐篚以將其貺筆
硯以表其文前載未書今冊斯覩侍中安陽公以仁體國中書令
河東公以德熙朝爕贊功成訏謀景睱慕采薇之興悵伐木之朋
詢彼之師卜兹郊候鼎門右轉岐路旁分當闕塞之斷山接華林
之高樹幕人宿設重帟雲平太官饔舉百羞霞錯四夏六胤之變
朱于皇羽之容雷殷川原電烻林薄朝傾多士巷無居人接盖隂
衢揚袂風野羽觴遞進列座酣而不譁清鐃間發將士激而逾厲
視日知其吉氣吹律驗其商聲則巳景列穹都風騰沙漠西域輕
郅支之使東胡息冒頓之虞顧夫南仲于征吉甫薄伐不其遠也
若木還照前茅啓行聽闐闐之去鼓目悠悠之轉旆歌事者每懷
靡及念離者跋予望之成志在心發言同唱自天子有式叙清風
請編出車之什以繼蒸人之雅
夏日送桂州刺史邢中丞赴任序蕭昕
桂林巨鎮臨川荒服居五嶺之表控兩越之郊俗比華風化同内
地然而洞居砦止人好阻兵有殊貨重裝吏無廉政選其任者實
難其才故郡久曠官朝思稱職以腹心之寄輟爪牙之雄俾其澄
清行獨坐之事俾其式遏揔防禦之權惟帝知人佇報尤政五月
維夏畏途萬里溽暑方起火雲始生履蒼梧瘴癘之郊涉沅湘風
濤之壯衆悅是舉而傷此行公陳力滅私飲冰徇節以忠則九折
之塗可叱以信則三江之水可航聚糧戒徒肅裝候傳無酒酤我
緩仳離之憂徵文寵別慰行邁之思僕以渭陽之故而首序云
奉送裴二十一兄閣老中丞赴黔中序權德輿
裴兄居諫大夫五年休聞籍甚其於匪躬據古切劘獻替掖垣衆
君子徒見其拜章伏閣而莫知其所言者然則發舒純誠弘大聦
明以貢於穆清者可勝道哉每漢庭大僚與六官貳職之缺羣情
屬目俟其授受久矣壬子詔書有黔巫長帥之拜秩於清憲襃以
命服周行諸公以爲一方之幸且惜其去而未喻也及夫別殿前
席沃心交感重藩符之所付慮安集之不稱凡所以輟近臣惠遠
人之旨纖悉備厚上許周月之代兄求三歲之理又以見首公急
病而忘其僻遠淹䘏然後諸公知惜別爲細而感恩爲大在此行
矣自牂牁通夜郎置吏以示綏懷以安剽輕失其理則蕭然愁擾
得其和則驩然感悅方略招徠繫於官師以兄之慈惠直信粹清
廉白爲仁由己不改其度使大化淳流在明誠洞開推人情以賦
政便習俗而不擾彼四封之内如熱待濯如水走下史臣操簡以
傳循吏使者急宣以將徵命雖欲復三歲之言其可得乎未間則
褰赤帷飲醇酒晏晏言笑中無町畦雖鬱蒸霧雨之候無自而入
矣大丈夫被薦紳彯華纓弘宣職業無有遠邇則嚮之玉堂清禁
論思侍從與今之龍節前導金龜映組皆所以事君也豈有中外
之異耶祖軷霑醉宣言相勉在加飡寓書而巳至若山川風物與
離騷瞻望之嘆皆備於詩人所賦故兹不書
餞副大使李藏用移軍廣陵序李白
夫功未足以盖世威不可以震主必挾此者持之安歸所以彭越
醢於前韓信誅於後况權位不及於此者虚生危疑而潜包禍心
小拒王命是以謀臣將啖以節鉞誘而烹之亦由借鴻濤於奔鯨
鱠生人於哮虎呼吸江海橫流百川左縈右拂卜有餘郡國計未
及誰當其鋒我副使李公勇冠三軍衆無一旅横倚天之劒揮駐
日之戈吟嘯四顧熊羆兩集蒙輪扛鼎之士杖干將而星羅上可
以决天雲下可以絶地維翕振虎旅赫張王師退如山立進若電
逝轉戰百勝僵屍盈川水膏於蒼溟陸血於原野一掃瓦解洗清
全吳可謂萬里長城橫斷楚塞不絶五嶺之北盡餌於脩蛇勢盤
地蹙不可圖也而功大用小天高路遠社稷雖定於劉章封侯未
施於李廣使慷慨之士長吁青雲且移軍廣陵恭揖後命組練照
雪樓船乘風簫鼓沸而三山動旌旗揚而九天轉良牧出祖列將
登筵歌酣易水之風氣振武安之瓦海日夜色雲帆中流席闌賦
詩以壯三軍之事白也筆巳老矣序何能爲
送建安郡守之任序盛均
大禹分九州之産生物各有其處獨人之善惡無區別之地是聖
人知民心牽於所化也夫理有風而化有本國者風帝王之理邦
者本牧守之化二漢以還風化相蕩貪波㪍漲人不棲身故有得
一郡若豪虎之暴豚羊焉猛旣有餘化宜不善也有唐洗叔世之
弊惟牧守不新其規實乃知風化之本未可移去然則禄食者佐
國不務其理爲邦不敞其化愚不知夫禄食之道也惟閩嶠拔一
臂西指則建安在焉其郡襟山而束水其人猱黠而易隨等閩之
支屬特稀聞善化者得非地深法蠧會斂無時猾吏坐姿姦欺黎
庶日爲葷蠆哉皇帝遠懷疲俗樂有嘉政使君前刺三郡雅稱善
化今兹東授必能伸病俗以抒重寄矣將期後賀得以序行
春於南浦與諸公送陳郎將歸衡嶽序李白
仲尼旅人文王明夷苟非其時賢聖低眉況僕之不肖者而遷逐
枯槁固其宜耶朝心不開暮髮盡白登高送遠使人增愁陳郞將
義風凛然英思逸發來下專城之榻去邀才子之詩動清興於中
流汎素波而徑去諸公仰望不及連章祖之序慙起予輙冠名賢
之首作者嗤我乃爲撫掌之資乎
送幽州李端公序韓愈
元年今相國李公爲吏部員外郞愈嘗與借朝道語幽州司徒公
之賢曰某前年被詔告禮幽州入其地迓勞之使里至每進益恭
及郊司徒公紅袜首鞾袴握刀左右雜佩弓韔服矢插房俯立迎
道左某禮辭曰公天子之宰禮不可如是及府又以其服即事某
又曰公三公不可以將服承命卒不得辭上堂即客階即坐必東
嚮愈曰國家失太平於今六十年夫十日十二子相配數窮六十
其將復平平必自幽州始亂之所出也今天子之大聖司徒公勤
於禮庶幾帥先河南北之將來覲奉職如開元時乎李公曰然今
李公旣朝夕左右必數數爲上言元年之言殆合矣端公歲時來
壽其親東都東都之士大夫莫不拜千門其爲人佐甚忠意欲司
徒公功名流千萬歲請以愈言爲使歸之獻
送崔羣序柳宗元
貞松産於巖嶺高直聳秀條暢碩茂粹然立於千仞之表和氣之
發也禀和氣之至者必合以正性於是有貞心勁質用固其本禦
攘冰霜以貫歲寒故君子儀之清河崔敦詩有柔儒温文之道以
和其氣近仁復禮物義歸厚其有禀者歟有雅厚質方之誠以正
其性慤論忠告交道甚直其有合者歟是故日章之聲振於京師
常與隴西李杓直南陽韓安平洎余爲交杓直敦柔深明沖曠坦
夷慕崔君之和安平厲莊端毅高朗振邁悅崔君之正余以剛柔
不常造次爽宜求正於韓襲和於李就崔君而考其中焉忘言相
親默與道合今將寧覲東周振策于邁且餞於野或命爲之序余
於崔君有通家之舊外黨之親然吾不以是合之崔君以文學登
於儀曹揚于王庭甲俊造之選首讎校之任然吾不以是視之於
其序也故載之其末云
金陵與諸賢送權十一序李白
斯高柄秦嬴世不二三傑伏草與漢並出莽夷未暉耿鄧乃起自
古英逹未必盡用於當年去就之理在大運爾我君六葉繼聖熙
于玄風垂拱穆然紫極天人其一哉所以青雲豪士散在商釣四
座明哲皆清朝旅人吾希風廣成蕩瀁浮世素受寶訣爲三十六
帝之外臣即四明逸老賀知章呼余爲謫仙人盖實錄耳而嘗採
姹女於江華收河車於清溪與天水權昭夷服勤爐火之業久矣
之子也沖恬淵靜才翰駿發白每一篇一札皆昭夷之所操吁捨
我而南若折羽翼時歲律寒色天風枯聲雲帆涉漢冏若絶雷舉
目四顧霜天崢嶸銜杯叙離而羣子賦詩以出餞酒仙翁李白辭
送區冊序韓愈
陽山天下之窮處也陸有丘陵之險虎豹之虞江流悍急橫波之
石廉利侔劒戟舟船上下失勢破碎淪溺者往往有之縣郭無居
民官無丞尉夾江荒茅篁竹之間小吏十餘家皆鳥言夷面始至
言說不相通畫地爲字然後可以告以出租賦奉期約是以賓客
遊從之士無所爲而至愈待罪於斯且半歲有區生者誓言相好
自南海拏舟而來升自賓階儀觀甚偉坐與之語文義卓然莊周
云逃空虚者聞人足音跫然而喜矣况如斯人者豈易得哉入吾
室聞詩書仁義之說欣然喜若有志於其間也與之翳嘉林坐石
磯投竿而漁陶然以樂若能遺外聲利而不厭貧賤也歲之初告
歸拜其親酒壷旣傾序以識別
暮春於江夏送張承祖之東都序李白
吁咄哉僕書室坐愁亦巳久矣每思欲遐登蓬萊極目四海手弄
白日頂摩青穹揮斥幽憤不可得也而金骨未變王顔以緇何嘗
不捫松傷心撫鶴歎息誤學書劒薄遊人間紫禁九重碧山萬里
有才無命甘於後時劉表不用於禰衡暫來江夏賀循喜逢於張
翰且樂船中遇達人張侯大雅君子統泛舟之役在清川之湄談
玄賦詩連興數月醉盡花柳賞窮江山王命有程告以于邁煙景
之色慘爲愁容繫飛帆於半天汎渌水於遥海欲去不去更開芳
樽樂雖寰中趣逸天外平生酣暢未若此時至於清談浩歌雄筆
麗藻笑飲醁酒醉揮素琴余實不愧於古人也揚袂遠別何時歸
來想洛陽之秋風鱠伊魚以相待詩可贈遠無乃闕乎
送王塤秀才序韓愈
吾嘗以爲孔子之道大而能博門弟子不能徧觀而盡識也故學
焉而皆得其性之所近其後離散分處諸侯之國又各以其所能
授弟子源遠而末益分蓋子夏之學其後有田子方子方之後流
而爲莊周故周之書喜稱子方之爲人荀卿之書語聖人必曰孔
子子弓子弓之事業不傳惟太史公書弟子傳有姓名字曰馯臂
子弓子弓受易於商瞿孟軻師子思子思之學蓋出曾子自孔子
殁羣弟子莫不有書獨孟軻氏之傳得其宗故吾少而樂觀焉太
原王塤示予所爲文好舉孟子之所道者與之言信說孟子而屢
贊其文辭夫㳂河而下苟不止雖有疾遅必至於海如不得其道
也雖疾不止終莫幸而至焉故學者必慎其所道道於楊墨老莊
佛之學而欲之聖人之道者猶航斷港絶潢以望至於海也故求
觀聖人之道者必自孟子始今塤之所由旣幾於知道如又得其
船與楫知㳂而不止嗚呼其可量也哉
送王棨序陳黯
黯去歲自襃中還輦下輔文出新試相示其間有江南春賦篇末
云今日併爲天下春無江南兮江北某即賀其登選於時矣何者
以輔文家於江南其詞意有是(句)非前眹耶今春果擢上第夏六
月告歸省于閩命序送行某辭以未第言不爲時重輔文曰吾所
知者惟道與義豈以巳第未第爲重輕哉愚繇是不得讓鱗羣之
衆也必聖其龍羽族之多也必瑞其鳳鳳非四翼龍非二首所以
異於鱗羽者惟其稀出耳嚮使日百時千盈川溢陸則蛇虺鳩雀
無非龍鳳矣其誰曰聖且瑞哉進士科由漢迄唐爲擢賢之首也
寰瀛之大億兆之衆歲貢其籍者數纔于千有司升其名者復止
于三十其不爲貴而且稀乎輔文早歲業儒而深於詞賦其體物
諷調與相如楊雄之流異代而同工也故角於文陣而聲光振起
今之中選是榮其歸想寧慶之晨爲鄕里改觀孰不謂人之龍鳳
乎懿哉輔文是行也足以自重
送廬嶽處士符載歸蜀覲省序崔羣
旄頭光明垂三十載不習爼豆化爲侯王者十有八九焉由是隱
逸憔悴羔鴈不行蒼山沈沈側陋不顯建中初有峨嵋客符君發
六籍棹三湘深入匡廬絶迹半紀學窺顔子之門閾文紹陳君之
骨鯁逸慕嚴光之垂釣志效管寧之不欺結廬熙熙人不知其然
也頃予奉命江西三年往復彭蠡未嘗不詠湖月潄天倪造符君
雲扃宿五老峯下動更晦朔不理還櫂偶丹霄至人白鶴羽客搴
靈芝跪天壇相顧永息乎蓬瀛豈復又縈於塵網覩君超澹愴興
舊遊雖笑語飲食如常終忽忽若居大夢君家在岷蜀展愛高堂
將聖賢典籍充人子幣帛斯所以激衰俗扇清風方伯地君不以
厚禮遲吾子予未之信秋九月楚人歌採蘭以送之
送族叔楊行元下第歸廣陵序歐陽詹
族叔行元旣射策與主司不合春二月將歸淮南所寓羣公設祖
方獻未酬族叔悄然有不暢之色羣公亦愕爾而阻懽小子侍觴
奉而前曰歸好事春美時酒樂物叔於三者加同人將之而有未
悅豈禮闈失意之爲乎昆吾産金荆山産玉自民役巧鎔琢盖多
惟干將和璞有大聞非百鍊則其良可用歟非三獻而其寶可眞
歟苟良苟眞不即成不即售適以精其研稔其實如叔也亦何稽
於一邂逅哉若昔之人作必行動必中則是蘇秦無履穿之嘆寗
戚無石爛之歌孫弘無十上之勤商鞅無再干之勞也知泰而不
知否知易而不知難是夫人也非所以待乎叔也叔如之何叔欣
然見卞氏又來之路平歸心納春景安酒意四座以恊千鍾以娛
旣醉昇車秋爲到期
送族弟旭帖經下第東歸序蕭穎士
吾族旭也洵美有聲夫蒸蒸者行之能翼翼者體之敬工文足以
摽絶唱深識足以剖羣疑兼而備焉實爲難者意其倍積風之力
駭絶電之姿從東道以載馳去南溟而一息此其分也翳明代擇
人宜乎盡能使輪轅當曲直之適鑿枘靡圓方之嘆則宏綱舉而
浮議息矣以吾弟不羈之才逢聖君如渴之日而徵求章句見遺
甲乙是猶籠鸑鷟絆騰黃望遼廓權竒其可得也吾聞諸君子非
無位之患惟立身實難今爾有是才居是屈能卷舒其道喜愠不
形又其沖融坦蕩莫可得而窺也不然書未十獻歲未二毛道非
擺闔交無薦寵而雄雖先進歎甚後時何哉論者以爲人之望也
仲春二月東京千里之子往矣薄言旋歸賦詩而寵別者皆上國
之選莫不銜憤屑涕抗詞悲歌吾乃知道術親而然諾重也况乎
西遷而五陵是宅南渡而二曹其昌居宋有摯疇之姻在周爲魯
衛之國曾是共祖不待馮商之言已爲路人未處陶生之嘆今也
于邁如何勿思詩不云乎凡今之人莫如兄弟不廢急難之謂也
秋於敬亭送從姪耑遊廬山序李白
余小時大人令誦子虚賦私心慕之及長南遊雲夢覽七澤之壯
觀酒隱安陸蹉跎十年初嘉興季父謫長沙西還時余拜見預飲
林下耑乃稚子嬉遊在傍今來有成鬱負秀氣吾衰久矣見爾慰
心申悲道舊破啼爲笑方告我遠涉西登香爐長山横蹙九江却
轉瀑布天落半與銀河爭流騰虹奔電潨射萬壑此宇宙之竒詭
也其上有方湖石井不可得而窺焉羡君此行撫鶴長嘯恨丹液
未就白龍來遲使秦人著鞭先往桃花之水孤負夙願慙未歸於
名山終期後來携手五嶽情以送遠詩寧闕乎
送薛處士序杜牧
處士之名何哉潛山隱市皆處士也在山也且非頑如木石也在
市也亦非愚如市人也蓋有大智不得大用故羞恥不出寧肯與
市人木石爲伍也國有大智之人不能大用是國病也故處士之
名自負也謗國也非大君子其孰能當之薛君之處士蓋自負也
果能窺測堯舜孔子之道使指制有方弛張不窮則上之命一日
來子之廬子之身一日立上之朝使我輩居則來問學仕則來問
政千辯萬索滔滔而得若如此則善苟未至是而遽名曰處士雖
吾子自負其不爲矯歟某敢用此贈行
別中嶽二三眞人序陳子昂
夫愛名山歌長往世有之矣若夫放身霄嶺宴景雲林卑俗不可
得而聞時士不可得而見則吾欲高視終古一笑昔人嵩山有二
仙自浮丘公王子晉上朝玉帝遺跡金壇鳳笙悠悠千載無響吾
每以是臨霞永慨撫膺增歎常謂煙駕不逢羽人長往去囂世走
青雲登玉女之峯窺石人之廟見司馬子微馮太和霓裳眇然冥
壑獨立眞朋羽會金漿玉液則有楊仙公玄默洞天賈上士幽棲
牝谷玉笙吹鳳瑶裝駐鶴方且迷軒轅之駕期漫汙之遊吾亦何
人躬接兹賞實欲執青節從白蜺陪飲崑崙之庭觀化玄元之府
宿心遂矣冥骨甘矣豈知瓊都命淺金籙道微攀倒景而迷途顧
中峯而失路塵縈俗累復汨吾和仙人眞侶永幽靈契翳青芝而
延佇遥會何期折丹桂而徘徊遠心空絶紫煙去黃庭極仰寥廓
而無光視寰區而寡色悠悠何往白頭名利之交咄咄誰嗟玄運
盛衰之感則如楊朱歧路墨子素絲尚平辭家而不歸鮑焦抱木
而枯死可以慟可以悲古人之心吾今得之矣
奉餞十七翁二十四翁尋桃源序李白
昔祖龍滅古道嚴威刑煎熬生人若墜大火三墳五典散爲寒灰
築長城起阿房并諸侯殺豪俊自謂功高羲皇國可萬世思欲凌
雲氣求仙人登封泰山風雨暴作雖五松受職草木有知而萬象
乖度禮刑將弛則綺皓不得不遁於南山魯連不得不蹈於東海
桃源之避世者可謂超升先覺夫指鹿之儔連頸而同死非吾黨
之謂乎二翁耽老氏之言繼少卿之作文以述大雅道以通至精
卷舒天地之心脫落神仙之境武陵遺跡可得而窺焉問津利往
水引漁者花藏仙谿春風不知從來落英何許流出石洞來入晨
光盡開有良田名池竹果森列三十六洞別爲一天邪今扁舟而
行笑謝人世阡陌未改古人依然白雲何時而來歸靑山一去而
誰往諸公賦桃源以美之
送靈澈上人廬山廻歸沃洲序懽德輿
昔廬山遠公鍾山約公皆以文章廣心地用贊後學俾學者乘理
以詣因言而悟得非玄津之一派乎吳興長老晝公掇六義之清
英首冠方外入其空者有沃洲澈上人上人心冥空無而跡寄文
字故語甚夷易如不出常境而諸生思慮終不可至其變也如風
松迭韻冰玉相扣層峯千仞下有金碧&KR0719;鄙夫之目初不敢眎三
復則淡然天和晦於其中故覩其容覽其詞知其心不待境靜而
靜況會稽山水自古勝絶東晉逸民多遁世於此夏五月上人自
鑪峯言旋復于是邦予知夫拂方袍坐輕舟泝㳂鏡中靜得佳句
然後罙入空寂萬慮洗然則嚮之境物又其稊稗也鄙人方景行
企尚之不暇惡敢以離羣爲歎哉
江夏送林公遊衡嶽序李白
江南之仙山黃鶴之爽氣偶得英粹後生俊人林公世爲豪家此
土之秀落髮歸道專精律儀白月在天朗然獨出旣灑落於彩翰
亦諷誦於金口閑雲無心與化偕往欲將振五樓之金策浮三湘
之碧波乘杯泝流考室名嶽瞰憩冥壑凌臨諸天登祝融之峯巒
望長沙之煙火遥謝舊國誓遺歸蹤百千開士稀有此者余所以
嘆其峻節揚其清波龍象先輦迴眸拭視比夫汨泥沙者相去九
牛之一毛昔智者安禪於台山遠公託志於廬嶽高標勝槩斯亦
嚮慕哉紫霞搖心青楓夾岸目斷川上送君此行羣公臨流賦詩
以贈
送浮屠文暢師序韓愈
人固有儒名而墨行者問其名則是校其行則非可以與之游乎
如有墨名而儒行者問其名則非校其行則是可以與之游乎楊
子雲稱在門墻則揮之在夷狄則進之吾取以爲法焉浮屠師文
暢喜文章其周遊天下凡有行必請於搢紳先生以求詠歌其所
志貞元十九年春將行東南柳君宗元爲之請解其裝得所送叙
詩累百餘篇非至篤好其何能致多如是耶惜其無以聖人之道
告者而徒舉浮屠之說贈焉夫文暢浮屠也如欲聞浮屠之說當
自就其師而問之何故謁吾從而來請也彼見吾君臣父子之懿
文物事爲之盛其心有慕焉拘其法而未能入故樂聞其說而請
之如吾徒者宜當告之以二帝三王之道日月星辰之行天地之
所以著鬼神之所以幽人物之所以蕃江河之所以流而語之不
當又爲浮屠之說而瀆告之也民之初生固若禽獸夷狄然聖人
者立然後知宫居而粒食親親而尊尊生者養而死者藏是故道
莫大乎仁義教莫大乎禮樂刑政施之於天下萬物得其宜措之
於其躬體安而氣平堯以是傳之舜舜以是傳之禹禹以是傳之
湯湯以是傳之文武文武以是傳之周公孔子書之於册中國之
人世守之今浮屠者孰爲而孰傳之耶夫鳥俛而啄仰而四顧夫
獸深居而簡出懼物之爲巳害也猶且不脫焉弱之肉強之食今
吾與文暢安居而暇食優遊以生死與禽獸異者寧可不知其所
自耶夫不知者非其人之罪也知而不爲者惑也悅乎故不能即
乎新者弱也知而不以告者不仁也告而不以實者不信也余旣
重柳請又嘉浮屠能喜文詞於是乎言
送簡師序皇甫湜
鳳羽而麟毛鳥與獸也經傳以比聖人豈非以其心不以其形者
耶師雖佛名而儒其行雖夷狄其衣服而仁義其心雖未齒於士
與麟鳳類矣不猶愈於冠朝冠服朝服或溺於淫怪之說以斁彝
倫者耶嗚呼師吾獨賢也刑部侍郎昌黎韓愈旣貶于潮浮屠之
徒懽快以抃師獨憤起訪予求叙行以資適潮不顧蛇山鰐水萬
里之險毒若將朝得進拜而夕死可者嗚呼悲吾絆不得侣師以
馳
送玄上人歸天竺寺序權德輿
度門之教根於空寂因修以取證階有以及無不踐精深之習而
悟虚無之理者未之有也未得爲得則其病歟僕久味斯法思與
言者旣而得玄禪師師早誦大乘經各數萬言晩得觀門之學今
則色空如一哀樂不入矣桑門之患爲外見所雜旣得之患爲内
見所縛今玄公翛然於二見之間不内不外冥夫至妙身戒心惠
合於無倪且以勾吳有山水之絶境天竺又經行之淨界振錫而
往其心浩然盖隨緣生興觸物成化而不爲外塵所引也幅巾男
子權德輿稽首
重校正唐文粹卷第九十八
