重校正唐文粹卷第六十四
吳興姚鉉纂
碑十六
釋四(碑隂記附揔九首)
荆州玉泉寺大通禪師碑(張說)
潤州鶴林寺故徑山大師碑(李華)
牛頭第一祖融大師新塔記(附劉禹錫)
章敬寺百巗禪師碑(權德與)
漳州三平大師碑(王諷)
楊州華林寺大悲禪師碑(賈餗)
洪州開元寺石門道一禪師塔碑(權德輿)
無姓和尚碑(柳宗元)碑隂記(附)
荆州玉泉寺大通禪師碑銘(并序)張說
譔夫揔四大者成乎身矣立萬始者主乎心矣身是虚哉即身見
空始同妙用心非實也觀心若幻乃等眞如名數入焉妙本乖言
說出焉眞宗隱故如來有意傳要道力持至德萬劫而遥付法印
一念而頓授佛身誰其弘之實大通禪師其人也禪師尊稱大通
諱神秀本姓李陳留尉氏人也心洞九漏懸解先覺身長八尺秀
眉大耳應王伯之象合聖賢之度少爲諸生遊問江表老莊玄旨
書易大義三乘經論四分律儀說通訓詁音參吳晉爛乎如襲孔
翠玲然如振金玉旣而獨鑒潛發多聞旁施逮知天命之年自拔
人間之世企聞蘄州有忍禪師禪門之法胤也自菩提達磨天竺
東來以法傳惠可惠可傳僧璨僧璨傳道信道信傳弘忍繼明重
跡相承五光乃不遠遐阻飜飛謁詣虚受與沃心懸會高悟與眞
乘同轍繣指忘識湛見本心住寂滅境行無是處有師而成即燃
燈佛所無依而說是空王法門服勤六年不捨晝夜大師歎曰東
山之法盡在秀矣命之洗足引之並坐於是涕辭而去退藏於密
儀鳳中始隷玉泉名在僧錄寺東七里地坦山雄目之曰此正楞
伽孤峯度門蘭若蔭松藉草吾將老焉雲從龍風從虎大道出賢
人覩𡵨陽之地就去成都華隂之山學來如市未云多也後進得
以拂三有超四禪升堂七十味道三千不是過也爾其開法大略
則惠念以息想極力以攝心其入也品均凡聖其到也行無前後
趣定之前萬緣盡閉發慧之後一切皆如特奉楞伽遞爲心要過
此以往未之或知久視年中禪師春秋高矣詔請而來趺坐覲君
肩輿上殿屈萬乘而稽首灑九重而宴居傳聖道者不北面有盛
德者無臣禮遂推爲兩京法主三帝國師仰佛日之再中慶優曇
之一現然處都邑婉其祕旨每帝王分座后妃臨席鵷鷺四帀龍
象三繞時熾炭待礦故對默而心降時賑飢投味故告約而義領
一雨溥霑於衆緣萬籟各吹於本分非夫安住無畏應變無方者
孰能至爾乎聖敬日崇朝恩代積當陽初會之所置寺曰度門尉
氏先人之宅置寺曰報恩軾閭名鄕表德非儗局猒諠輦長懷虚
壑累乞還山旣聽中駐久矣衰憊無他患苦魄散神全形遺力謝
神龍二年二月二十八日夜中顧命趺坐汨如化滅禪師武德八
年乙酉受具於天宫至是年丙午復終於此寺蓋僧臘八十矣生
於隋末百有餘歲未嘗自言故人莫審其數也三界火心四部冰
背榱崩梁壞雷動雨泣凡諸寶身生是金口故其喪也如執親焉
詔使弔哀侯王歸賵三月二日冊謚大通展飾終之義禮也時厥
五日假安闕塞緩及葬之期懷也宸駕臨訣至午橋王公悲送至
伊水羽儀陳設至山龕仲秋旣望還詔乃下帝諾先許冥遂宿心
太常卿鼓吹導引城門郎護監喪葬是日天子出龍門泫金攏登
高停蹕目盡迴輿自伊及江扶道哀候幡花百輦香雲千里維十
月哉生魄明即舊居後岡安神起塔國錢嚴飾賜逾百萬巨鍾是
先帝所鑄羣經是後皇所錫金牓御題華幡内造塔寺尊重遠稱
標絶初禪師形解東洛相見南荆白霧積晦於禪山素蓮寄生於
坐樹則雙林變色泗水逆流至人違代同符異感百日卒哭也在
龍華寺設大會八千人度二七入二祥練縞也咸就西明道場數
如前會萬迴菩薩乞施後宮寶衣盈箱珍價敵國親舉寵費侑供
巡香其廣福慱因存没如此日月逾邁榮落相推於戲法子永戀
宗極痛慈舟之遽失恨涌塔之遟開石城之歎也不孤廬山之碑
焉可作竊比夫子貢之論夫子也生於天地不知天地之高厚飲
於江海不知江海之廣深強名無跡以慰其心銘曰
額珠内隱匪指莫效心鏡外塵匪磨莫照海藏安靜風識牽樂不
入度門孰探法要倬哉禪伯獨立天下功收密詣解郤名假詣無
所得解亦都捨月影空如現於悟者無量善衆爲父爲師露清熱
惱光射昏疑冀將住世萬壽無期奈何過隙一朝去之嗟我門人
憂心斷續進憶瞻仰退思付囑盡不離定空非滅覺念兹在兹敢
告無學
潤州鶴林寺故徑山大師碑銘(并序)李華
道行無跡妙極無象謂體性空而夲源淸淨謂諸見滅而覺照圓
明我天人師示第一義師無可說之法義爲不二之門其定也風
輪駐機其惠也日宫開照其用也春泉利物三者備體誰後誰先
入無量而不動開法華而踴出湛兮以有無觀聽而莫測寥兮以
遠近思惟而不窮智得皆空爲眞實際大悲恒寂遍撫羣迷月入
百川之中佛帀千花之上修而證者玄同妙有應而起者旁作化
身先大師適來此土化身歟適去他方補處歟不可得而知也自
如來現滅四魔横恣人天無怙寄命崩崖勝大敵者那羅延身消
大毒者伽陀妙藥拔䧟扶墜而生大師大師延陵馬氏諱玄素字
道淸崇高紹興於法外徑緒不繫於人間慈母方娠厭患葷肉長
至之日誕彌仁尊生有異祥乳育安靜旣齓稽首父母求歸法門
即日獲請出依精舍如意年中剃度隸江寧長壽寺旣進具已戒
光還照定水澄源鵝王之不受泥塵香象之頓除羇鎻未之比也
身長七尺體無凡骨眉毫際臉口若方丹目不顧睇聲侔扣玉入
南牛頭山事威大師撞鍾大鳴入海同味迦葉以頭陀第一大師
亦斗藪塵勞聞一知十未嘗請益觀法無本觀心不生喻金剛之
最堅比師子之無畏圓月照海高深盡明惠風吹雲宇宙皆淨威
大師摩頂謂曰東南正法待汝興行命於别位開導來學於是騶
虞馴擾表仁之至也衆禽獻果明化之均也接足右繞百千人俱
大師悉以菩薩呼之教習大乘戒妄調伏目性還源無漸而可隨
無頓而可入摩尼照物一切如之吾常默然無法可說或有信願
雙極懇求心要於我渴仰施汝醍醐問禪定邪吾無修問智慧邪
吾無得道惟心證不在言通懷帝釋輪終爲世論自淨而巳無求
色聲旣悟者小無微塵大無三界當悟者内珠雖隱猶作來因藥
草萬殊根莖等潤貌和言寡飢至飽歸或有聞尊稱而遷善見色
身而獨得我無爾念道溥慈圓食不問醎酸口不言寒暑身同池
水飽蚊蚋之飢渴道離人我順衆生之往來貴賤冤親是法平等
故饋甘味而不辭同於糗糒奉上服而不拒齊於弊褐俾夫家有
道侶府無爭人開元中本寺僧法密請至京口潤州刺史韋銑灑
掃鶴林兹焉供養有屠者恣忍積骸如山聞大師尊名來仰眞範
忽自感悟懴悔求哀大師受之又白言和尚大悲當應我供大師
納衣跏趺未嘗出戸公侯稽首不爲動摇至是如其懇乞忻然降
詣夫盗隱其罪虎慈其子仁與不仁皆同佛性不生不滅無去無
來今濁流一澄淸水立現諸佛所度我亦度之天寶中楊州僧希
玄密請至廣陵便風馳帆白光引棹楚人相慶佛日渡江梁宋齊
魯傾都來會津塞途盈人無立位解衣投施積若丘陵皆委於所
在行無住捨禮部尚書李憕時爲楊州牧齋心跪謁爲衆唱首望
慈月者誰不淸涼傳百億明燈照四維上下塵沙之數皆趨佛乘
二州以貪法之心移牒逾月均吾喜捨成汝堅牢無非道場還至
本處天寶十一載十一月十一日中夜坐滅嗚呼菩提位中六十
一夏父母之生八十五年赴哀位者可思量否至有浮江而奠望
寺而哭十里花雨四天香雲幡幢蓋網光蔽日月以其月二十一
日四衆等號捧全身建塔于黃鶴山西原像法也州伯邑宰執喪
師之禮率申哀慕江湖震悼曩於寺内移居高松互偃涅槃之夕
椅桐雙枯虎狼哀號聲破山谷人祇㦧慟天地晦冥及發引登原
風雨如掃慈烏覆野靈鶴徊翔有情無情德至皆感初達摩祖師
傳法三世至信大師信門人達者融大師居牛頭山得自然智慧
大師就而證之且曰七佛教戒諸三昧門語有差别義無差别羣
生根器各各不同惟最上乘攝而歸一涼風旣至百實皆成汝能
揔持吾亦隨喜由是無上覺路分爲此宗融大師講法則金蓮冬
敷頓錫而靈泉湧溢東夷西域得神足者赴會聽焉融授巖大師
巖授方大師方授持大師持授威大師凡七世矣眞乘妙緣靈祥
嘉應僉具傳錄布於人世門人法鏡吳中上首是也門人法欽徑
山長老是也觀音普門文殊佛性惟二菩薩重光道源門人法勵
法海親奉微言感延霜露繕崇龕座開構軒楹時惟海公求報師
訓廬孔氏之墓起淨明之塔世異人同泫然長慕僧端等蔭旃檀
樹皆得身香菩薩戒弟子故吏部侍郎齊澣故刑部尚書張均故
江東採訪使潤州刺史劉曰正故廣州都督梁昇卿故採訪使潤
州刺史徐嶠故採訪使常州刺史劉同昇故潤州刺史韋昭理故
給事中韓賞故御史中丞李丹故涇陽令萬齊融禮部員外郎崔
令欽道流人望莫盛於此弟子嘗聞道於徑山猶樂正子春之於
夫子也洗心瞻仰天漢彌高鏡公門人悟甚深者大理評事楊詣
過去聖賢諸功德藏志之所至無不聞知魯史從告況乎傳信其
文曰
濁金淸鏡在爾銷鍊磨之瑩之功至乃見膏漬炷然光明外遍陽
升律應草木皆變啓迪瘖瞽惟吾大師息言成教捨法興悲辰極
不動風波自移境由心寂道與人隨杳然玄默湛入無餘性本非
垢云何淨除身心宴寂大拯淪胥内光無盡萬境同如甘露正味
瑠璃妙器遍施大千無同無異度未度者化周緣備道樹忽枯涅
槃時至我無生滅隨世因緣吉祥殿上應化諸天寂寂靈塔滔滔
逝川怛沙劫壞智月常圓
牛頭山第一祖融太師新塔記劉禹錫
初摩訶迦葉授佛心印得其人而傳之至師子比丘凡二十五葉
而達摩得焉東來中華華人奉之爲第一祖又三傳至雙峯信公
雙峯廣其道而歧之一爲東山宗能秀寂其後也一爲牛頭宗巖
持威鶴林徑山其後也分慈氏之一支爲如來之别子咸有祖稱
粲然貫珠大師號法融姓韋氏延陵人少爲儒博極羣書旣而歎
曰此仁誼言耳吾志求出世間法遂入句曲依僧晁改逢掖而緇
之徙居是山宴坐石室以惠力感通故旱麓泉涌以神功示現故
皓雪蓮生巨蛇摧伏羣鹿聽法貞觀中雙峯過江望牛頭頓錫曰
此山有道氣宜有得之者乃來果與大師相遇性合神授至于無
言同躋智地密付眞印揭立江左名聞九圍學徒百千如水歸海
由其門而爲天人師者皆脉分焉顯慶二年報身示滅道在後覺
神依故山戒香不絶龕座未飾夫豈不思乎蓋神其冥數必有所
待大和三年潤州牧浙江西道觀察使檢校禮部尚書趙郡李公
在鎮三閏百爲大備尚理信古儒玄交修始下令禁桑門販佛以
眩人者而于眞實相深達焉嘗謂大師像設宜從本教言自我啓
因自我成乃召主吏藉我月入得緍錢二十萬俾秣陵令如符經
營之三月甲子新塔成事嚴而工人盡藝誠達而山神來護願力
旣從衆心歸重造白龍像大會諸天聲香之藴如見如聞即相生
敬幽明同感尚書欲傳信于後遠命愚志之夫上士解空而離相
中士著空而嫉有不因相何以視覺不由有何以悟無彼達眞諦
而得中道者當知爲而不有賢乎以不修爲無爲也
唐故章敬寺百巗禪師碑銘(并序)權德輿
禪宗長老百巗大師之師曰大寂禪師傳佛語心法始自達磨至
于惠能能化行于南服流干天下大抵以五藴九識十八界皆空
猶鏡之明也雖萬象畢呈而光性無累心之虚也雖三際不住而
覺觀湛然得於此者即凡成聖不然則一塵瞥起六入膠固循環
回復於生死之中風濤火輪迷忘不息授受䐇合大師得之一言
宗通深入無礙師諱懷暉姓謝氏東晉流寓今爲泉州人孩提秀
發博究書術一旦慨然曰我之祖先今安在邪四肢百體視聽動
使孰使之然邪漼然雨泣誓服緇褐志在楞伽行在曹溪得圓明
淸淨之本去妄想因緣之習百八句義照其身心心離文字化無
方所於是抵淸涼下幽都登徂來入太行所至之邦蒙被法味止
于太行百巗寺門人因以百巗號焉元和三年有詔徵至京師宴
座于章敬寺每歲召入麟德殿講論後以疾固辭十年十二月恬
然示滅其年六十其夏三十五弟子智朗志操等以明年正月起
塔于灞陵原凡一燈所傳一雨所潤入法界者不可勝書著法師
資傳一編自雞足山大迦葉而下至于能秀論次詳實或問心要
者荅曰心本淸淨而無境者也非遣境以會心非去垢以取淨神
妙獨立不與物俱能悟斯者不爲習氣生死幻藴之所累也故薦
紳先生知道入理者多游焉嘗試言之以中庸之自誠而明以盡
萬物之性以大易之寂然不動感而遂通則方袍襃衣其極致一
也嚮使師與孔聖同時其顔生閔損之列歟釋尊在代其大惠綱
明之倫歟至若從師受具之次第宰官大臣之尊信誕生入滅之
感異今皆不書某三十年前常聞道於大寂聿來京下時款師言
頃因哀傷似獲悟入則知煩惱不逮菩提雖聚散於此生期會歸
於彼岸銘曰
西方之教南宗之妙與日並照百巗得之爲代導師潁若瑠璃結
火燔性愛流溺正癡冥奔命即心是佛即色是空師之通兮無去
無來無縳無解師之化兮揭兹靈塔丹素周帀示塵劫兮
漳州三平大師碑銘(并序)王諷
得菩提一乘嗣逹磨正統誌其修證俾人知方則有大師法名義
中俗姓楊氏爲高陵人因父仕閩生於福唐縣年十四宋州律師
玄用剃髮二十七具戒先修三摩鉢提後修奢摩他禪那大師幻
悟法印不汨幻機日損薰結玄超冥觀先依百巗懷暉大師歷奉
西堂百丈石䂮後依大顚大師寶曆初到漳州州有三平山因芟
薙住持敞爲招提學人不遠荒服請法者常有三百餘人示以俗
諦勉其如幻解脫示以眞空顯非祕密度門虚往實歸皆悅義味
知性無量於無量中以習氣所拘推爲性分知智無異於無異中
以隨生所繫推爲業智以此演教證可知也大師一日疾背疽閉
戸七日不通問洎出疽巳潰矣無何門人以母喪聞又閉戸七日
不食飲武宗皇帝簡併佛刹冠帶僧徒大師止於三平深巗至宣
宗皇帝稍復佛法有巡禮僧常肇惟建等二十人刺史故太子鄭
少師薰俾藏其事旬歲内寺宇一新因舊額標曰開元於戲知物
不終完成之以裨教知像不盡法約之以表微晦其用而不知其
方本乎跡而不知其常咸通十三年十一月六日宴坐示滅享年
九十二僧臘六十五諷自吏部侍郎以旁累謫守漳浦至止二日
訪之但和容瞪目久而無言徵其意備得行止事實相見無間然
也問曰周易經歷三聖皆合天旨神道注之者以至虚而善應則
以道爲稱以不思而玄覽則以神爲名逹理者也經云隱而顯不
言而喻不疾而速不行而至後之通儒有何疑也異日又訪之適
有刑獄因語及師曰孝之至也無所不善有其跡乃匹夫之令節
法之至也莫得而私一其政則國之彛典其於適道適權又如此
言訖頷之不復更言今亡矣夫彊擬諸形容因爲銘曰
觀跡知證語默明焉觀證知教權實形焉體用如一曷以言宣太
素浩然吾師亦然觀其定容見其正性不閱外塵朗然内淨智圓
則神理通則聖師能得之隨順無競吾之行止師何以知得性之
分識時之機逹心大師邈不可追
楊州華林寺大悲禪師碑銘(并序)賈餗
有天地而萬物生焉形氣推遷行識相緣一受其形萬化而未始
有極沙界塵劫驅迷走妄浩乎若汨諸巨海而無垠也倀乎若囚
諸闇室而無曉也四蛇六賊攻其内熱燄燋芽寓其質而昧者舉
世猶竊竊然以彊力敏智可大取所欲攘螳臂而戰蝸角其不勝
也則憂悲恐懼日以交馳曾未知夫牽於名而溺於惑者以形質
之相雖天地秋毫細大殊耳其有限一也以壽觀天雖萬齡一瞬
脩促異耳其有限一也其必盡一也况大不及天地而遠不至萬
齡者又惡足以擬議哉此西方之聖人所以懸覺照於無極也自
大迦葉親承心印二十九世傳菩提逹磨始來中土代襲爲祖派
别爲宗故第六祖曹溪惠能始與荆州神秀分南北之號曹溪旣
没其嗣法者神會懷讓又析爲二宗初師子比丘以遭罹大難恐
異端之學起故傳袈裟以爲信迨曹溪凡十世而其間增上慢者
徇名迷實至決性命以圖之故每授受之際如避仇敵反曹溪將
老神會曰衣所以傳信也信苟在法衣何有焉他日請祕于師之
塔廟以熄心競傳衣繇是遂絶師嗣法於神會大師者也上距大
迦葉三十六代皆以眞空妙有覺性佛心默傳密付印可懸解行
之謂般若到之謂涅槃得之者變凡聖猶反掌失之者淪生死於
浩劫不以心得不著佛求知佛性之在我亦無我而可證洞然與
虚空爲體無起無滅包大千而不礙窮萬古而不老而神通自在
顯晦無跡陶冶萬有未時生心然後爲得也其教之大略如此師
諱靈坦代宗皇帝錫號曰大悲姓武氏蓋則天太后之族孫也父
宣官至洛陽令師生而神雋七歲舉童子及第年二十歷太子通
事舍人逸羣高步脫落羈束雖在軒冕之中泊如也及隨父至洛
陽聞荷澤寺有神會大師即決然蟬蛻萬緣誓究心法父知其志
不可奪亦壯而許之凡操篲服勤於師之門庭者八九年而玄關
祕鑰罔不洞解一旦密承屬付莫有知者後十五日而荷澤被遷
於弋陽臨行謂門人曰吾大法弗墜矣遂東西南北夫亦何恒時
天寶十二載也師旣佩眞玦遊無定所以爲非博通不足以圓證
故閱大藏於廬江浮查寺非廣問不足以具足故參了義於上都
忠禪師繇是名稱高遠天下瞻企將東吾道固請出關天子降錫
名之詔以顯其德時大曆八年也旣周流江表四十餘載或山而
栖或邑而遊鏡懸於空萬象俱納蚩蚩横目所至成市癡愛貪欲
榛荒心路以大無畏廓而闢之元和三年故丞相趙公之爲楊州
始虚州之華林精舍以邀止焉初師之東遊也以世道交喪其日
固久將息言向晦與物相遺恍惚之間若有以傳燈之契來授者
且印指於頭曰以是爲信厥後每將演導則指跡如丹若乃制毒
龍於金山柔猛虎於定山在江隂則神龜靈蛇之感現在江都則
山鬼城神之懼伏皆顯仁藏用以示慈力斯衆目之所覩故略不
盡書而惑者以爲怪迂之說不可爲訓是未聞菩薩大士遊乎不
思議解脫者無心於物而物自交應者乎住華林九年年一百有
八歷僧夏八十有八以元和十一年秋九月八日返眞於其寺明
年建塔於州之西原門人遍于天下荷其教者惟上都西明寺全
證證以自達摩以來皆有論譔而師之樂石未刻謂余能盡知其
道寳曆元年駐錫于毗陵持其教宗與師之行事願得文而建諸
塔廟余因採其昭昭可述者載于碑時丞相太原公揔戎淮南之
三年也其銘曰
茫茫萬有兮生死同纏業風振海兮識浪滔天覺者云誰兮有西
方之大仙慈悲廣大兮妙力無邊八萬度門兮異派同源文字言
說兮罔非蹄筌惟心法皎皎兮如月斯懸惟大迦葉兮首得而傳
代代繩繩兮燈不絶然迄于荷澤兮師又嗣焉法存形謝兮諸祖
其然門人思慕兮塔彼西原將祈不朽兮余可無言
洪州開元寺石門道一禪師塔碑銘(并序)權德輿
鍾陵之西曰海昏海昏南鄙有石門山禪宗大師馬氏塔廟之所
在也門弟子以德輿嘗游大師之藩俾文言而揭之曰三如來身
以大慈爲之夲六波羅蜜以般若爲之鍵非上德宿殖者惡乎至
哉大師諱道一代居德陽生有異表幼無兒戲嶷如山立湛如川
渟舌廣長以覆凖足文理而成字全德法器自天授之嘗以爲九
流六學不足經慮局然理世之具豈資出世之方唯度門正覺爲
上智宅心之域耳初落髮於資中進具於巴西後聞衡嶽有讓禪
師者傳教於曹溪六祖眞心超詣是謂頓門跂履造請一言懸解
始類顔子如愚以知十俄比淨名默然於不二以法惟無住化亦
隨方嘗禪誦於撫之西裏山又南至于虔之龔公山攫搏者馴悍
戾者仁瞻其儀相自用丕變刺史今河南尹裴公久於稟奉多所
信嚮用此定惠發其明誠大曆中尚書路冀公之爲連帥也舟車
旁午請居理所貞元元年成紀李公以侍極司憲臨長是邦勤護
法之誠承最後之說大抵去三以就一捨權以趣實示不遷不染
之性無差别次第之門嘗曰佛不遠人即心而證法無所攝觸境
皆如豈在多歧以泥學者故夸父喫㖃求之愈疎而金剛醍醐正
在方寸於是解其結發其覆如利刃之破罥索甘露之洒稠林隨
其義味快得善利者可勝道哉化緣旣周趺坐報盡時貞元四年
二月庚辰春秋八十夏臘六十前此以石門淸曠之境爲宴默終
焉之地忽謂入室弟子曰吾至二月當還爾其識之及是委化如
合符節當夾鍾發生之候恊拘尸薪火之期緇素幼艾失聲望路
瀇涸流而法雨滂灑及山門而天香紛靄交感之際昧者不知沙
門惠海智藏鎬英志賢智通道悟懷暉惟寬智廣崇泰惠雲等體
服其勞心通其教以爲吾師眞性湛然與虚空俱唯是體魄化爲
舍利則西方之故事傳焉不可巳也乃率籲其徒從茶毗之法珠
圓玉絜煜燿盈升建兹嚴事衆所瞻仰至七年而功用成竭誠信
故緩也德輿往因稽首粗獲擊蒙雖飛鳥在空莫知近遠而法雲
覆物巳被淸涼今兹銘表之事敢拒衆多之請銘曰
達磨心法南爲曹溪頓門巍巍振拔沈泥禪師弘之俾民不迷九
江西部爲一都會亦旣戾止玄津横霈慈哀攝護爲大法礪五濁
六觸翳然相蒙直心道場決之則通隨器受益各見其功眞性無
方妙道不竭顧兹夢幻亦有生滅微言密用煥炳昭晣過去諸佛
有脩多羅心能悟之在一刹那何以寘哀兹窣堵波
無姓和尚碑銘(并序)柳宗元
維某年月日嶽州大和尚終于聖安寺凡爲僧若干年年若干有
名無姓世莫能知其閭里宗族所設施者有問焉而告曰吾姓性
也其源無初其胄無終承于釋師以系道夲吾無姓邪法劒云者
我名也實且不有名惡乎存吾有名邪性海吾鄕也法界吾宇也
戒爲之墉惠爲之戸以守則固以居則安吾閭里不具乎度門道
品其數無極菩薩大士其衆無涯吾與之戚而不吾異也吾宗族
不大乎其若可聞者如此而止讀法華金剛般若經數逾千萬或
譏以有爲曰吾未嘗作嗚呼佛道逾遠異端競起唯天台大師爲
得其說和尙紹承本統以順中道凡受教者不失其宗生物流動
趣向混亂唯極樂正路爲得其歸和尚勤求端慤以成志願凡聽
信者不惑其道或譏以有迹曰吾未嘗行始居房州龍興寺中徙
居是州作道場于楞伽北峯不越閫者五十祀和尚凡所嚴事皆
世高德始出家事而依者曰卓然師居南陽立山葬嶽州就受戒
者曰道穎師居荆州弟子之首曰懷遠師居長沙安國寺爲南嶽
戒法歲來侍師會其終遂以某月日葬于卓然師塔東若干步銘
曰
道本於一離爲異門以性爲姓乃歸其根無名而名師教是尊假
以示物非吾所存大鄕不居大族不親淵懿内朗冲虚外仁聖有
道和尚功德者不可悉數弘農公自餘杭命以行狀來懷遠師自
長沙以傳來使余爲碑旣書其辭又假其隂以記
重校正唐文粹卷第六十四
