重校正唐文粹卷第八十二
吳興姚鉉纂
書四(揔一十首)
論史
荅孟判官論宇文生評史官書(柳冕)
與馬植書(劉軻)論史上蕭至忠書(劉子玄)
與陳叔達重借隋紀書(王績)荅王績書(陳叔達)
荅韓愈論史官書(柳宗元)荅皇甫湜書(李翺)
與韓愈致叚太尉逸事書(柳宗元)
與史館韓愈郎中書(元稹)荅元稹侍御書(韓愈)
荅孟判官論宇文生評史官書柳冕
昨暮辱問兼示所寄宇文生書憂深思遠推仲尼之道見天地之
心甚善來書之意遠者大者斯盡善矣其愚之所諭者輒備聞見
以獻左右字文生云仲尼因舊史修春秋所記不過二百四十二
年今子長乃軼孔氏而修數千年荒絶之書助以黃老寓託之說
仲尼之所二子長之所一仲尼之所難子長之所易美則美矣愚
以爲未盡昔大雅喪然後頌聲寢王澤竭然後詩不作諸侯放恣
處士横議孔子懼作春秋以一王法於是記言事以爲襃貶盡聞
見以爲實辭舉凡例以爲異同此夫子之所見也故書之所聞異
同此夫子之所聞也故書之所傳聞異同此夫子之所傳聞也故
書之非此三者夫子不書此聖人之志也非當十二公之事聖人
以爲易過十二公之事聖人以爲難明矣六經之作聖人所以明
天道正人倫助治亂苟非大者君子不學苟非遠者君子不言學
大則君子之德崇言遠則君子之業廣故仲尼歎曰大哉堯之爲
君也惟天爲大惟堯則之巍巍乎其有成功也煥乎其有文章也
又曰周監於二代郁郁乎文哉吾從周於是敘書即起堯典稱樂
即美韶武論詩即首周南修春秋則繩以文武之道然後樂正雅
頌各得其所至于幽厲桓莊逶迤陵頽斯不足徵也故曰夏禮吾
能言之杞不足徵也殷禮吾能言之宋不足徵也足則吾能徵之
矣是以三千之徒無道桓文之事者豈不教尊而後道高師聖而
後功倍者也曾子曰尊其所聞則高明矣行其所知則光大矣又
來書罪子長自序云夫子没五百年而史記作非聖人而修聖人
之名者素王之篡臣也美則美矣愚以爲未盡昔周公制禮五百
年而夫子修春秋夫子没五百年而子長修史記遷雖不得聖人
之道而繼聖人之志不得聖人之才而得聖人之旨自以爲命世
而生亦信然也且遷之没巳千載矣遷之史未有繼之者謂之命
世不亦宜乎噫遷承滅學之後修廢起滯以論天人之際以通古
今之變而徵遷叙事廣其所聞是軒轅之道不滅矣推而廣之亦
非罪也且遷之過在不本於儒教以一王法使楊朱墨子得非聖
人此儒之罪也不在於叙遠古示將來也足下豈不謂然乎夫聖
人之於春秋所以教人善惡也修經以志之書法以勸之立例以
明之恐人之不至也恐人之不學也苟不以其道示人則聖人不
復修春秋矣不以其法教人則後世不復師聖人矣故夫求聖人
之道在求聖人之心求聖人之心在書聖人之法法者凡例襃貶
是也而遷捨之春秋尚古而遷變古由不本於經也以遷之雄才
奮史筆不虚美不隱惡守凡例而書之則與左氏並驅爭先矣苟
知聖人之法則知春秋之可興知春秋之可興則君子乎哉宇文
生近之矣昔者仲尼門人得其門者然後見宗廟之美升其堂者
然後見稚頌之聲入其室者然後見道德之奥雖道有汚隆性有
深淺然當其所得莫不有聖人之道故言而爲經動而爲教者學
也不學而至者無焉故曰不登高山不知天之大也不臨深谿不
知地之廣也不遊聖人之門不知道德之富也今大雅旣隱賢人
隨之苟非君子孰能知道宇文生居於今之世行於古之道君子
以爲難前志之所遺此子之所得君子以爲難爲僕謝之夫言大
道者不可以小說應黃鍾者不可以末音師聖人者不可以無法
三者知之斯爲難文之爲難斯又難之僕智不足而彊言之頓首
與馬植書劉軻
始存之不以予古拙不責予以今人之態能遺其鉛黃外飾直索
予心於古人之心在今之行古者然雖無以應君子幸存之不友
予以面予何人敢不以心友於存之邪且古人相知在此今愚忌
存之固有未予知者矧與相面者其能異於行路之人哉固無也
有恨羣居時口未能言及此還罷又不相處雖素尚蓄積竟未得
露一毫於方寸之地每一相見何嘗不嗛嗛於内若飲者實滿於
腹思一吐而未果者存之謂予是言似乎哉以爲似則予不得不
吐於存之矣先此二十年予方去兒童心將事四方志若學山者
以一簣不止望嵚崟干上誓不以丘陵其心而盡乎中道也志且
未決適遭天譴重罹凶咎日月之下獨有形影存之以予此時宜
如何心哉苟將盡餘息以鴻同大化或有論予者相曉以古道且
曰若身未立於時若名未揚於人若且死獨不畏聖人之經戒俾
立身揚名之意邪蹶然而恐震駭且久曰微夫子吾幾得罪於聖
人矣噫聖人之言天戒也天戒何可違乎歷數歲自洙泗渡于淮
達于江過洞庭三苗踰郴亦南㳂湞江浮滄溟抵羅浮始得師于
壽春楊生楊生以傳書爲道者也始則三代聖王死而其道盡留
於春秋春秋之道某以不下牀而求之求之必謀吾無傳不失其
指每問一卷講一經說一傳疑周公孔子左丘明公羊高榖梁赤
若迴環在座似假生之口以達其心也邇來數年精力刻竭希金
口木舌將以卒其業雖未能無愧於古人然於聖人之道非不孜
孜也旣而曰以是爲駕說之儒曷若爲行道之儒邪貯之於心有
經實施之於事有古道猶不愈於堆案滿架矻矻於筆硯間邪徒
念旣往者未及孔門之宫墻自謂與回牛相上下傳經意者家家
自以爲商偃執史筆者人人自以爲遷固此愚所以憤悱思欲以
聖人之爲市南宜僚以解其紛以衡石輕重俾將來者知聖代有
譙周焉此某所以蓄其心者元和初方下羅浮越梅嶺泛贛江浮
彭蟸又抵於匡廬匡廬有隱士茅君腹笥古今史且能言其工拙
贅蠧語經之文聖人之語歷歷如指掌予又從而明之者若出井
置之於泰山之上其爲見非不弘矣長恨司馬子長謂挈諸聖賢
者豈不然乎哉脫漸子長之言予之厄窮其身將淬磨其心亦天
也是天有意我獨無恙何也夫然亦何必瞽吾目然后國語刖吾
足然后兵法抵宫刑然后史記邪予是以自忘其愚瞽故有三傳
指要十五卷漢書右史十卷黃中通理三卷翼孟三卷隋監一卷
三禪五革一卷每撰一書何嘗不覃精潛思綿絡指統或有鼓吹
於大君之前曰眞良史矣且曰上古之人不能昭明矣某其如何
有知予者相期不啻於今人存之信然乎哉此古人所以許一死
以謝知已誠難事也如不難亦何爲必以古人期於今人待邪又
自史記班漢巳來秉史筆者予盡知其人矣言東漢有若陳宗尹
敏伏無忌邊韶崔實馬日磾蔡邕盧植司馬彪華嶠范曄袁宏言
國志有若衛顗繆襲應璩王沈傳玄茅曜薛塋華覆陳壽言晉洛
京史有若陸機束晳王詮詮子隱言江左史有若鄧粲孫盛王韶
之檀道鸞何法盛臧榮緒言宋史有若何承天裴松之蘇寶圭沈
約裴子野言齊史有若江文通吳均言梁史有若周興嗣鮑行卿
何之元劉璠言陳史有若顧野王傅宰陸瓊姚察察子思廉言十
六國史有若崔鴻言魏史有若鄧淵崔浩浩弟覽高允張偉劉橫
李彪邢巒温子昇魏收言北齊史有若祖孝徵陸元規湯休之杜
臺卿崔子發李德林林子百藥言後周史有若柳虬牛弘令狐德
棻岑文本言隋書有若王師邵王胄顔師古孔穎達于志寧李延
壽言皇家受命有若温大雅魏鄭公房梁公長孫趙公許敬宗劉
胤之楊仁卿顧胤牛鳳及劉子玄朱敬則徐堅吳兢次而修者亦
近在耳目於戲自東觀至武德巳來其閒作者遺草有未行於時
及修撰未旣者如聞並藏於史閣固非外學者可得究諸予雖無
聞良史至於實錄品藻增損詳略亦各有新意豈無班馬之文質
董史之遺直者邪蓋有之矣我未之見也常欲以春秋條貫刪𥙷
冗闕掇拾衆美成一家之盡善有若採葑菲者無以下體衣狐裘
者無以羔袖言不多乎哉以爲多則存之視予力志何如耳昔阮
嗣宗嗜酒當時以爲步兵挍尉雖非其任貴且快意今予之嗜書
有甚於嗣宗之嗜酒且虚其腹若行哺而實者存之宜如何處予
哉傳不云乎心志旣通名譽不聞其足下何遺邪此存之所宜動
心也脫禄不及厚孤弱名不及善知友匡廬之下猶有田一成耕
牛兩具僮僕爲相雜書萬卷亦足以養高頤神誠知非丈夫矣所
立固不失谷口鄭子眞耳敢布諸足下其圖之某再拜
論史上蕭至忠書劉子玄
僕自策名仕伍待罪朝列三爲史臣再入東觀竟不能勒成國典
貽彼後來者何哉靜言思之其不可有五故也何者古之國史皆
出一家如魯漢之丘明子長晉齊之董狐南史咸能立言不朽藏
諸名山未聞藉於衆功方云絶筆惟後漢東觀大集羣懦而著述
無主條章靡立由是伯度訝其不實公理以爲可焚張蔡二子糺
之於當代傳范兩家嗤之於後葉今史司取士有倍東京人自以
爲荀袁家自稱爲政駿每欲記一事載一言皆閣筆相視含毫不
斷故首白可期而汗青無日其不可一也前漢郡國計書先上太
史副上丞相後漢公卿所撰始集公府乃上蘭臺由是史官所修
載事爲傳爰自近古此道不行史臣編錄惟自詢探而左右二史
闕注起居衣冠百家罕通行狀求風俗於州郡視聽匪詳討㳂革
於臺閣簿籍難見雖使尼父再出猶且成於管窺況僕限以中才
安能遂其博物其不可二也昔董狐之書法也以示於朝南史之
書弒也執蕳以往而近代史局皆通籍禁門幽居九重欲人不見
尋其義者蓋由杜彼顔面防諸請謁故也然今館中作者多士如
林皆願長喙無聞䶦舌儻有五始初成一字加貶言未絶口而朝
野具知筆未涵毫而搢紳咸見夫孫盛實錄取嫉權門王韶直書
見讎貴族人之情也能無畏乎其不可三也古者刊定一史纂成
一家體統各殊指歸咸别夫尚書之教以䟽通知遠爲主春秋之
義以懲惡勸善爲先史記則退處士而進姦雄漢書則抑忠臣而
飾主闕斯並曩賢得失之例良史是非之准作者言之詳矣頃史
官注記多取稟監修楊令公法春秋則云必須直辭宗尚書則曰
宜多隱惡十羊九牧其意難行一國三公適從焉在其不可四也
竊以史置監修雖無古式尋其名號可得而言夫言監者蓋揔領
之義耳如創紀編年則年有斷限草傳叙事則事有豐約或可略
而不略或應書而不書此失刊削之務也屬辭比事勞逸宜均揮
鉛奮墨勤墮須等某袠某篇付之此職某紀某傳歸之彼官此銓
配之理也斯並宜明立科條審定區域儻人思自勉則書可立成
今監之者旣不指授修之者又無遵奉用使爭學苟且務相推避
坐變炎涼徒延歲月其不可五也凡此不可其流實多一言以蔽
三隅自反而時談物議焉得笑僕編次無聞者哉比者伏見明公
每汲汲於勸誘勤勤於課績或云墳籍事重努力用心或云歲序
巳淹何時輟手竊以綱維不舉而督課徒勤雖威以刺骨之刑勖
以懸金之賞終不得也論語曰陳力就列不能者止僕所以昔者
布懷知已歷詆群公屢辭載筆之官願罷記言之職者正爲此耳
當今朝號得人國稱多士蓬山之下良直差肩芸閣之中英竒接
武僕旣功虧刻鶴筆未獲麟徒殫太官之膳虚索長安之米乞以
本職還其舊居多謝簡書請避賢路惟明公足下哀而許之
與陳叔達重借隋紀書王績
久承所撰隋紀繕寫咸畢前舍弟及家人往並有書借咸不見付
豈連城之珍俟楚文而乃進崩山之操待鍾期而後發應以左貂
右蟬榮冠東省掌壷負璽望重南宫朝夕丹墀揖讓增價往來青
瑣步頓生光豐屋華榱顧蓬蒿而徙眷鳴鍾列鼎想藜藿而移交
不與驕期遂忘曩時之好耳僕遭逢明聖棲遲丘壑幸悅堯舜之
風得全箕穎之操雖心期所託吾道遥存而出處離異儀形難接
所以願憑鱗羽宛若承顔望觀述作欣然得意足下裁成國典襃
貶人倫欲使明鏡一時覆車千祀故當貽諸好事豈擬唯傳子孫
方復固其緘縢嚴其扄鐍天下之望豈如是乎僕亡兄芮城嘗典
著局大業之末欲撰隋書俄逢喪亂未及終畢僕竊不自揆思卒
餘功收撮漂零尚存數帙兆自開皇之始迄于大業之初咸亡兄
黜竄之遺迹也大業之後言事闕然僕雖欲繼成無可憑採以此
尤思見足下之所作也還使請致無再三王績白
荅王績書陳叔達
賢弟千牛及家人典琴至頻辱芳翰索下官所撰隋紀雖承厚眷
懣然自失誠恐持郄克之質入邯戰之墟奏曹鄶之音歷莖英之
肆所以遟迴簡牘伏念旬時輒揆短懷仰違前命今奉來札誨責
逾深旣以驕鄙相訶又以緘縢致誚欲加之罪其無辭乎正當要
使必致耳了不知賢兄芮城有隋書之作足下旣圖繼就須有考
尋謹依高旨繕錄馳送然僕雖不佞頗聞君子之論矣嘗以謂爲
國以禮君舉必書故左史記言右史記事言者申立德立功之意
也事者敘立德立功之迹也所以明勸沮所以别是非自非可以
關社稷之安危涉天人之興廢古之君子何嘗取諸襃貶之作有
由然也自微言泯絶大義乖墜三代之教亂於甲兵六經之術滅
於煨燼君人者尚空名以夸六合史官者貴虚飾以佞一時下及
馬遷爰建班固咸有述作庶幾聖賢其於斟酌典謨表章微絶曾
不能觸其藩籬者也魏晉之際夫何足云中原版蕩史道息矣然
國於天地與有立焉苟能宅郊禋建社稷樹師長撫黎元雖復五
裂山河三分躔次規模典式豈徒然哉是賢兄文中子知其若此
也恐後之筆削陷於繫碎宏綱正典暗而不宣乃興元經以定眞
統蓋獲麟之事夫何足以知之叔達亡國之餘幸賴前烈有隋之
末濫尸貴郡因霑善誘頗識大方至若梁魏周齊之閒耳目耆舊
所接風流人物名實可知衣冠道義謳謠尚在頃者皇建其極君
子道亨憑藉時來妄叨近侍廟堂多暇典墳自娱覽後魏周齊之
紀傳考下官之所聞見曾不喜怒隨意曲直任情敘致浮雜襃貶
阿黨述時望者以爵禄爲榮談陳國紀者以狙譎爲能事至於密
會王道潛濟生人旣昧於知音咸寢而不記貪救寫其祖父冠冕
胤嗣婚姻以爲譜牒之證耳豈不痛哉風俗之壞一至於此雖人
倫王化備列元經而恢談碩議或不可捨是以薛記室及賢兄芮
城常悲魏周之史各著春秋近更研覽眞良史焉古人云過高唐
者學王豹之謳遊睢渙者學藻繪之功竊惟隋氏之王三十六年
成敗否泰目所親覩誠懼後之作者復習向時之弊焉故聊因掌
壷之暇著隨紀二十卷騁辭流離則媿於心矣書事簡要則嘗有
志焉孔子曰我欲載之空言不如附之於行事儻近是乎謹恃疇
眷以塵清覽當積兼金以購黜竄耳又恐足下紀傳之作須備異
聞今更附王胄大業起居注往
荅韓愈論史官書柳宗元
正月二十一日宗元頓首十八丈退之侍者前獲書言史事云具
與劉秀才書及今乃見書藁私心甚不喜與退之往年言史事甚
大謬若書中言退之不宜一日在館下安有探宰相意以爲苟以
史榮一韓退之邪若果爾退之豈宜虚受宰相榮已而冒居館下
近密地食奉養役使掌固利紙筆爲私書取以供子弟費古之志
於道者不宜若是且退之以爲紀錄者有刑禍避不肯就尤非也
史以名襃貶猶且恐懼不敢爲設使退之爲御史中丞大夫其褒
貶成敗人愈益顯其宜恐懼尤大也則尤將揚揚入臺府美食安
坐行呼唱於朝廷而巳邪在御史猶爾設使退之爲宰相生殺出
入升黜天下士其敵益衆則又揚揚入政事堂美食安坐行呼唱
於内廷外衢而巳邪又何以異不爲史而榮其號利其禄也又言
不有人禍則有天刑若以罪夫前古之爲史者然亦甚惑凡居其
位思直其道道苟直雖死不可迴也如迴之莫若亟去其位孔子
之困於魯衛陳宋蔡齊楚者其時暗諸侯不能以也其不遇而死
不以作春秋故也當其時雖不作春秋孔子猶不遇而死也若周
公史佚雖紀言書事猶遇且顯也又不得以春秋爲孔子累范曄
悖亂雖不爲史其族亦赤司馬遷觸天子喜怒班固不檢下崔浩
沽其直以鬪暴虜皆非中道左丘明以疾盲出於不幸子夏不爲
史亦盲不可以是爲戒其餘皆不出此是退之宜守中道不忘其
直無以他事自恐退之之恐唯在不直不得中道刑禍非所恐也
凡言二百年文武士多有誠如此者今退之曰我一人也何能明
則同職者又所云若是後來繼今者又所云若是人人皆曰我一
人則卒誰能紀傳之邪如退之但以所聞知孜孜不敢怠則同職
者後來繼今者亦各以所聞知孜孜不敢怠則庶幾不墜使卒有
明也不然徒信人口語每每異辭日以滋久則所云磊磊軒天地
者決不沈没且亂雜無可考非有志者所忍恣也果有志豈當待
人督責迫蹙然後爲官守邪又凡鬼神事眇茫荒惑無可准明者
所不道退之之智而猶懼於此今學如退之辭如退之好言論如
退之慷慨自謂正直行行焉如退之猶所云若是則唐之史述其
卒無可託乎明天子賢宰相得史才如此而又不果甚可痛哉退
之宜更思可爲速爲果卒以爲恐懼不敢則一日可引去又何以
云行且謀也今人當爲而不爲又誘館中他人及後生者此大惑
巳不勉已而欲勉人難矣哉
荅皇甫湜書李翺
辱書覽所寄文章辭高理直歡悅無量有足發予者自别足下來
僕口不曾言文非不好也言無所益衆亦未信秪足以招謗忤物
於道無明故不言也僕到越中得一官三年矣材能甚薄澤不被
物月費官錢自度終無𥙷累求罷去尚未得以爲愧僕性不解謟
佞復不能曲事權貴以故不得齒于士林而足下亦抱屈在外故
略有所說凡古賢聖得位於時道行天下皆不著書以其事業存
於制度足以自見故也其著書者蓋道德充積阨摧於時身卑處
下澤不能潤物恥灰泯而燼滅又無聖人爲之發明故假空言是
非一代以傳無窮而自光耀于後或往往有著書者僕近寫得唐
書史官才薄言辭鄙淺不足以發揚高祖太宗烈聖明德使後之
觀者文采不及周漢之書僕以爲西漢十一帝高祖起布衣定天
下豁達大度東漢所不及其餘惟文宣二帝爲優自惠景已下亦
不皆明於東漢明章兩帝而前漢事迹灼然傳在人口者以司馬
遷班固敘述高簡之工故學者悅而習焉其讀之詳也足下讀范
曄漢書陳壽三國志王隱晉書生熟何如左丘明司馬遷班固書
之温習哉故温習者事跡彰而罕讀者事跡晦讀之疎數在辭之
高下理必然也唐有天下聖明繼於周漢而史官敘事曾不如范
曄陳壽所爲況足擬望左丘明司馬遷班固之文哉僕所以爲恥
當兹得于時者雖負作者之材其道旣能被物則不肯著書矣僕
竊不自度無位於朝幸有餘暇而辭句足以稱讃明盛紀一代功
臣賢士行跡灼然可傳於後代自以爲能不滅者不敢爲讓故欲
筆削國史成不刊之書用仲尼襃貶之心取天下公是公非以爲
本羣黨之所謂是者僕未必以爲是羣黨之所謂非者僕未必以
爲非使僕書成而傳則富貴而功德不著者未必聲明於後貧賤
而道德全者未必不炟赫於無窮韓退之所謂誅姦䛕於旣死發
潛德之幽光是翺心也僕文彩雖不足以希左丘明司馬子長足
下視僕敘高愍女揚烈婦豈盡出班孟堅蔡伯喈之下邪仲尼有
言不有博奕者乎爲之猶賢乎巳僕所爲雖無益於人比之博奕
猶爲勝也足下以爲何如哉古之賢聖當仁不讓於師仲尼則曰
文王旣没文不在兹乎又曰予欲無言天何言哉孟軻則曰予之
不遇魯侯天也臧氏之子安能使子不遇哉司馬遷則曰成一家
之言藏諸名山以俟後聖人君子僕之不讓亦非大過也幸無怪
與韓愈致叚太尉逸事書柳宗元
退之館下前有書進退之力史事奉荅誠中吾病若疑不得實未
即藉者誠是也退之平生不以不信見遇竊自冠好遊邊上問古
老卒吏得叚太尉事最詳今所趨走州刺史崔公時賜言事又具
得太尉實跡參校備具太尉大節古固無有然人以爲偶一奮遂
名無窮今大不然太尉自有難在軍中其處心未嘗虧仄其莅事
無一不可紀會在下名未達以故不聞非直以一時取笏爲諒也
太史遷死退之復以史道在職宜不苟過日時昔與退之期爲史
志甚壯今孤囚廢錮連遭瘴癘羸頓朝夕就死無能爲也弟不能
竟其業若太尉者宜使勿墜太史遷言荆軻徵夏無且言大將軍
徵蘇建言留侯徵畫容貌今孤囚賤辱雖不及無且建等然比畫
工傳容貌尚差勝春秋傳所謂傳信傳著雖孔子亦猶是也竊自
以爲信且著其逸事有狀不宣宗元頓首
與史館韓愈郎中書元稹
郎中退之足下某與前衰州文學掾甄逢遊善逢故刑部員外郎
濟之子天寶中隱于衛之青巗山採訪使苗公等五人皆以狀薦
凡十徵不起末以左拾遺就拜之適禄山朝奏京城懇於上前求
爲賓介玄宗可其奏禄山還至衛遣太守鄭遵意詣山中致命輟
行信宿以俟之甄生慮不得免乃僞瘖其音復隱青巗踰年而禄
山叛即日遣僞節度使蔡希德緘刀逼召且曰或不可彊斬首來
徇旣而甄生禁閉無言延頸承刃氣和色定若甘心然希德義而
捨之禄山亦終不能致慶緒繼逆虜而囚之東都安國觀代宗復
洛甄生卧匡牀詣元帥府至則號撲自治代宗爲之動色遂命傳
置長安肅宗高其行因授館於三司治所令從賊官囚慙拜之受
汚者莫不俯伏仰歎時恨不即死於其地且夫辯所從於居易之
時堅直操於利仁之世而猶𥚹淺選耎者之所不爲蓋怫人之心
難而害巳之避深也況乎天下亂矣王澤竭矣死忠者不必顯從
亂者不必誅而曰眷眷本朝甘心白刃難矣哉是以治平則爲公
爲卿爲鴛爲鷺世變則爲蛇爲豕爲獍爲鴞者十常八九焉若甄
生冕弁不加其身禄食不進其口於天寶末蓋青巗一男子耳及
亂則延頸承刃分死不回曰不以不顯而廢忠不以不誅而從亂
參合古今之士蓋萬一焉某嘗讀注記闕而未書謹備所聞蓋欲
執事者編此義烈以永永於來世耳子逢始生之歲顔太保崔太
傅皆爲歌詩以美賢者有後且序甄生之本末及逢旣長耕先人
舊田於襄之宜城讀書爲文不詣州里歲饉則力穡節用以給足
於親族歲穰則施餘於其鄰里鄉黨之不能自持者前後斥家財
眞安而樂之者謹詳足下所論載校之史法若濟者固當得附書
今逢又能行身幸於方州大臣以標目其先人事載之天下耳目
徹之天子追爵其父第四品赫然驚人逢與其父俱當得書矣濟
逢父子自吾人發春秋美君子樂道人之善夫苟能樂道人之善
則天下皆去惡爲善善人得其所其功實大足下與濟父子俱宜
牽聮得書足下勉逢令終始其躬而足下年尚彊嗣德有繼將大
書特書屢書不一書而巳也愈旣承命又執筆以俟愈再拜
重校正唐文粹卷第八十二
