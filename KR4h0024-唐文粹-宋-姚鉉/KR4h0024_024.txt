重校正唐文粹卷第二十四
吳興姚鉉纂
贊乙(揔二十八首)
孝子一
二孝贊(李華)
古賢四
四皓贊(梁肅)商山四皓畫圖贊(韋渠年)
四皓後贊(李華)四公子贊(潘存實)
名臣一
鳳閣王侍郎傳論贊(李翰)
浮啚十一
三如來贊(梁肅)西方淨土變相贊(李白)
藍田法池寺二法堂贊(張說)
誌公畫贊(李白)達磨和尚法門義贊(釋皎然)
天台和尚法門義贊能秀二祖贊
誌公贊唐大通和尚法門義贊
唐鶴林和尚法門義贊李居士贊(李白)
圖畫六
龍馬圖贊(柳宗元)騶虞畫贊(白居易)貘屏贊
畫鵰贊怪松圖贊(陸龜蒙)
金鄕薛少府廳畫鶴贊(李白)
鷙鳥一
雙白鷹贊(蘇頲)
絶藝一
裴昊將軍射虎圖贊(李翰)
雅樂二
霹靂琴贊(柳宗元)琴贊(李白)
橋梁一
蒲津橋贊(張說)
二孝贊(并序)李華
靈武二孝曰侯知道程俱羅目不覩朝廷之容耳不聞韶夏之聲
足不登齊魯之境所見戎馬旃裘參於夷狄而能生養以孝没奉
以哀穿壙起墳出於身力鄕人助之者哭而反之廬於冡次號泣
無節侯氏七年矣程氏三年矣根於天性陶我孝理其至乎哉埃
垢積首草生髮閒每大漠晨空連山夜寂人煙四絶虎豹與鄰擁
墳椎膺聲氣咽塞下入九泉上徹九天背爛心杇皮枯節攣草木
先秋而凋落景氣不時而凝閉殊鳥異獸助之悲號萬物有極此
哀無窮大哉二子能以孝終始乎語曰孝如曾參不忍離其親生
旣不忍殁忍離之哉二子之孝過於曾氏矣昔吳起忍與毋盟陳
湯忍匿父喪起謀復楚霸而戮死湯功釋漢恥而囚廢神道昭昭
若何無報九州之衆誰非人子踐霜露者聞風永懷士有感一諾
一顧猶或與之死生嘉一草一木猶或爲之歌詠而況百行之宗
終天之慼乎華奉使朔陲欲親往弔焉屬河凌絶渡願言不果憑
軾隔川寄聲二孝同爲贊一章敢旌善人以附惇史其文曰
厥初生人有君有親孝於親者爲子忠於君者爲臣兆自天命降
成人倫背死不義忘生不仁愚及知就爲之禮文禮文不能節其
哀繄道德之元純至哉侯氏創鉅病殷手足腁胝成此高墳𬞞果
爲奠茅蒲爲&KR0818;其奉也敬其生也貧大漠黃沙空山白雲柏庭旣
夕松路未晨宼戎接境犲狼成羣夜黑颷動如臨鬼神哭無常聲
迴徹蒼旻風雨漂搖支體鱗皴色慘莪蒿聲酸棘薪苴斬三年爾
獨終身邑子程生其哀也均顧後絶配瞻前無鄰冬十一月河冰
塞津吾將弔之其路無因寄誠斯文揮涕河濱
四皓贊(并序)梁肅
道可佐皇而隘於帝治是以崆峒箕山之長揖於軒堯也德宜輔
王而偶生霸世則四皓之所以晦明於漢氏也噫周道絶而王澤
涸秦短世而漢雜興六合披攘兵不睱戢則四公軒軒然鴻飛于
冥時也天下大寶一人攸繫苟蔑嫡崇庶則亂是用長而公僂僂
然俯定儲后權也處則以時出則以權時以全巳之道權以安天
下之器得非知幾者歟易謂知幾其神乎四公體之故曰時合道
合時塞道塞生非其時與道消息四公之謂歟贊曰
秦失其鹿豪傑並逐鸞鳳何依白雲深谷英英南山采采紫芝漢
以劒起吾誰與歸栖心化元澹泊無爲禮物雖至先生默而惟彼
貞石確不可轉儲皇不安我德用顯大君是驚惠位是寧四公屈
身天下和平弋者何思鴻飛冥冥
商山四皓畫圖贊(并序)韋渠牟
故人淸河房茂長刺商山成簡靜之化曰隱居之類也畫兹圖以
貺予𬗟乎沉吟想似之不足故爲文以懿之詞曰
煥煥煌煌爲珪爲璋孰光乎不耀之光幽幽深深爲山爲林孰繫
乎不繫之心足知乎虚室生白玄門不關流水去住淸風往還豈
比夫稷契在世巢由在山一物有累兩心不閑者哉閑之謂何簪
裾薛蘿本不干我豈云其他熙熙忻忻與時爲春匡漢避秦惟兹
四人于德之鄰不孤其身于磵之濱不迷其津繪事旣素孰知其
故想像儀形念兹丹靑曄曄紫芝深谷逶迤俛仰今古空林住時
鳳豈無德鸞皆有羣出處語默商山白雲
四皓後贊李華
時濁代危賢人去之商洛深山鸞鳳潛飛漢以霸興皇王道衰玉
帛雖至先生不歸吾非固然可動而起痝眉皓髮來護太子至尊
動容奪嫡心巳四賢暫屈天下定矣返駕商山白雲千里
四公子贊(并序)潘存實
四君當齊楚趙魏之盛門客三千人聞者孰不慕之有未達則孰
不曰一朝富且貴必然嗚呼自四君殁千載之閒豈無貴於四君
者豈無富於四君者而然者其誰旣富貴則曰彼四子徒沽名爾
三千之人何爲哉悲夫人之貴也爲身四君之貴也爲人富貴皆
知可及也而富貴之心與貧賤之心不相負者愚則未見其及也
贊曰
四人爲身萬二千人爲耳目四人爲梁萬二千人爲榱桷有危可
平有死可生豈彼威憑寔惟義爭嗟乎人之家或財不自與心不
自是妻不睦夫父不慈子而況乎萬二千士懿哉恨目不覩此
鳳閣王侍郎傳論贊(并序)李翰
論曰王氏之先蓋出於有周自后稷公劉迨乎大玉王季以至文
武成康累聖重光以成王業故能卜世三十卜年七百天所命也
下及靈王厥德雖衰而天命未改有太子晉者登仙干伊洛之間
其後代子孫遂稱爲王氏考其綿系不亦遠乎旣而姬氏運窮戰
國蜂起有錯爲魏將翦爲秦將咸以武功翊扶霸業宏謀遠略二
國賴焉自秦至漢有吉有駿爲漢代名賢白漢至晉有覽有祥爲
晉室公輔時徐州刺史呂虔檄祥爲别駕虔有佩刀工者相之以
爲三公之器虔謂祥曰苟非其人刀或爲害卿有公輔之量故以
相與祥固辭不獲而後受之祥在魏爲司空太尉封睢陵侯晉武
帝踐祚拜太保爵爲公年八十餘賜凡杖不朝爲國元老祥臨薨
以佩刀授其弟覽曰汝後必興足稱此刀覽拜光禄大夫封即丘
子門施行馬覽生撫軍長史裁裁生丞相始興文獻公導匡輔中
興遷都建業元帝倚以宰衡之任而王氏盛於江左矣其正緒也
則悅洽珣珉以弘雅淸亮重於時其傍枝也則渾戎衍經以曠達
夷坦高於物若乃器宇崇邈風鑒昭朗則宋侍中左光禄大夫開
府儀同三司特進豫寧文侯其人也忠肅恭懿宣慈惠和則宋侍
中金紫光禄大夫開府豫寧忠敏侯其人也開物成務緯地經天
則齊中書監尚書令太尉南昌文獻公其人也廉正澄絜恬虚簡
潤則梁侍中金紫光禄大夫中書令南昌安侯其人也美幹英姿
通機敏藝則梁侍中金紫光禄大夫五兵尙書南昌章侯其人也
博學高才鴻筆麗藻則周内史太子太保驃騎將軍開府儀同三
司司空司徒石泉康公其人也有典有則如珪如璋則隋安都郡
大守石泉侯其人也道韻淸穆德徽光劭則太子舍人荆王府司
馬皇朝贈魏州刺史其人也其餘枝分葉散岳峙川流孝範忠規
仁聲義烈女嬪帝子男尚王姬公侯保輔之尊令僕卿尹之貴紐
龜鳴玉紫蓋朱軒赫奕蟬聮&KR0813;紛菴藹市朝亟改而無替舟壑驟
遷而不易衣冠禮樂百代傳之而比肩人物風流四海望之而延
頸豈不美哉雖復魯三桓之子孫鄭七穆之宗族晉之欒范齊之
國高張氏之七葉貂蟬楊家之四世台衮石奮石慶恭睿重規胡
質胡威淸廉疊軌父子儒學桓榮與桓郁相承兄弟文章陸機與
陸雲齊舉未足以延兹家範麗我門輝所謂積善之家必有餘慶
盛德必有百世之祀者也善乎郭景純之言淮水絶王氏滅此非
其效歟石泉公承積德之基挺舉和之氣髫齓之歲便能竭力以
事親其性純篤率由而至精神朗晤特異常童好學讀書略無懈
倦常研味經史雖寢食有所不遑纔及成童已爲博達朋侣推薦
束髮而就列焉歷仕州郡咸以材能底績旣以賢良文學舉又以
夙行公方進遂乃昇臺府拜卿僕三典名嶽一佐神州始學之今
得而行之以明察禦姦豪以慈和撫孤弱以謹靖成公務以清白
杜私求珠玉非所寶脂膏不能潤故能所廣者紀不令而行千里
應其言百姓歸其德所謂愷悌君子人之父母者也及其翔鳳池
執螭劒出納王命弼諧帝猷理在將順怡然而奉旨事當進色偘
然而犯鱗常欲興禮制樂簡刑寬政獎儒術抑吏道正風俗厚人
倫乃籧瑗之忠誠史魚之端操孟公綽之不欲季文子之無私羊
興祖之衣帷葛袍公孫弘之食帷粟飯陳寵之奏藁咸削孔光之
温樹不言我之行事立名殆出於數公之右矣由是特爲上所親
倚常以忠賢許之其好古博雅述作無倦遊心於千載之表騁思
於九流之域雖堆桉盈机積訟充庭汗簡懷鉛晷刻無捨所莅之
職由中及外或考其事或相厥土博採前志旁求故實輒加撰錄
無或闕遺至以祖德家聲前言往行追述編紀動成部帙有忠孝
之道焉有禮義之規焉有經邦之則焉有正家之訓焉固可以詒
厥孫謀播乎長世者也易曰君子體仁足以長人嘉會足以合禮
利物足以和義貞固足以幹事又曰君子進德脩業忠信所以進
德也脩辭立其誠所以居業也又曰君子學以聚之問以辨之寬
以居之仁以行之詩曰瑟兮僩兮赫兮烜兮有斐君子終不可諼
兮道盛德至善人所不能忘也又曰樂只君子邦家之基又曰嘉
樂君子顯顯令德宜民宜人受禄于天若石泉公者可謂備君子
之德矣其爲聖朝輔佐受天之禄也宜哉贊曰
仙緒山賓靈液流津積德累仁生賢淸神孝以事親忠以爲臣履
道正身秉國之鈞君子哉若人上德哉若人
三如來畫像贊(并序)梁肅
法王之身有三曰法曰報曰應報身從無邊功德生應身依無邊
衆生生法身從如如無有生分别說三其極一貫原夫大道之體
離一切相是其本也積大德施大惠合大道成大身是其報也出
入十界隨所利見如水月鏡是其應也自因至果故不得不有其
報病一切病故不得不行其應應亦名也報亦名也名乎哉其實
相之賓乎經云觀身實相觀佛亦然嘗試思之以爲衆生蓋反佛
者也是三相在佛爲三德在凡爲三障一者生死生死即空寂空
寂即法身也二者煩惱煩惱即智慧智慧即報身也三者結業結
業即解脫解脫即應身也三德成於悟三障成於迷迷而不復也
遂自絶於佛乘哀哉予嘗齋心命工裂素作繪聖德之形容可舉
目而見見而後思思而後知至知至之路蓋由是矣瞻仰之不足
遂爲之贊庶觀者有以三如來不在心外不可以有無心取
大哉法體體如虛空不始不終不垢不淨不邊不中是謂湼槃是
謂法身諸佛性海是无上正眞
右贊毗盧遮那佛
妙哉報體體法而大由清淨功德色無礙德色無礙成實智慧範
圍法界盡未來際
右贊盧舍那佛
神造化功萬化无方休有烈光以百億色身播百億國土啓權顯
實或默或語示我寂滅雙林之下
右贊釋迦牟尼佛
三聖一身本无有異恒沙諸佛其道一致衆生唯妄竟妄斯至懸
象著明用鑒心地
右揔贊
金銀泥畫西方淨土變相贊(并序)李白
我聞金方之西日没之所去中華十萬億刹有極樂世界焉彼國
之佛身長六十萬億恒沙由旬眉閒白毫向右宛轉如五須彌山
目光淸白若四大海水端坐說法湛然常存沼明金沙岸列珍樹
欄楯彌覆羅網周張車瑠璃爲樓殿之飾玻璃馬腦耀階砌之
榮皆諸佛所證無虚言者金銀泥畫西方淨土變相蓋馮翊郡太
夫人奉爲亡夫湖州刺史韋公之所建也夫人藴冰玉之淸敷聖
善之訓伉儷義大希拯拔於幽塗父子恩深用薰脩於景福誓捨
珍物購求名工圖金創瑞繪銀設像八功德水波動靑蓮之池七
寶香花光映黃金之地淸風所拂如生五音百千妙樂咸疑動作
若巳發願及未發願若巳當生及未當生精念七日必生其國功
德罔極酌而難名贊曰
向西日没處遥瞻大悲顔目淨碧海水身光紫金山勤念必往生
是故稱極樂珠網珍寶樹天花散香閣圖畫了在眼願託彼道場
以此功德海冥祐爲舟梁八十一劫罪如風掃輕霜諦觀無量壽
長放玉毫光
藍田法池寺二法堂贊(并序)張說
法池西三歸院二法堂兹寺長老初上禪師所造也禪師俗姓彭
名知至性篤孝執親之喪七日不食微言密行志道探玄究易老
莊太一之旨善正書擅鍾王品格其點畫宛秀毫縷必見如折槁
荷磨文石䈥理灑颯固非人力之所致也中朝名士山藪高尚法
流開勝遠近募焉及晩年專意於禪頌生平藝業脫若遺塵矣常
歎曰帝王父母許我出家雨露生成恩惟一揆依如來教創是功
德萬一乎獻福二宫潛祐七祖將與一切咸登道場於是三歸堂
以長安元年辛丑子月望日癸未立善法堂以開元元年癸丑丑
月望日戊辰建禪師母弟仁琬弟子沙門啓疑及沙彌令哲左右
斯業實有力焉而作贊曰
三歸堂贊
敬告諸佛子一心淸淨觀欲求正眞道當從信根入是佛虚空相
是法微妙光定慧不相離是僧和合義人空法亦空二空亦復空
住心三空寶是名三歸處
善法堂贊
至哉初上人建立善法堂彩翠三世佛莊嚴淸淨眼能運無礙心
普入於一切見若不染色知若不取識是名眞實見亦名解脫知
佛觀離生滅諸法等如是
誌公畫贊李白
水中之月了不可取虚空其心寥廓無主錦幪鳥爪獨行絶侣刀
齊尺梁扇迷陳語丹靑聖容去住無所
六贊釋皎然
達磨和尚法門義贊
我師西來傳乎眞訣大輪當路小乘亡轍冥冥世人初見日月權
跡有歸光雲不滅
天台和尚法門義贊
我立三觀即假而眞如何果外強欲明因萬象之性空江月輪以
此江月還名法身
能秀二祖贊
二公之心如月如日四方無雲當空而出三乘同軌萬法斯一南
北分宗工言之失
誌公贊
大動之地我安其中高景無氛靈鶴在空出生死泥隨物有終𠢐
形駭俗借繢開蒙常攜刀尺精意誰通
唐大通和尚法門義贊
觀淨之筌斯言不住四色蓮花白花爲喻應知離相或未圓通吾
師惠心雲開天空
唐鶴林和尚法門義贊
眞見之體知而不知性猶無主禪何有支我本圓寂湛而不移聿
來化人慈力所爲
李居士李白
至人之心如鏡中影揮斤萬變動不離靜彼質我斤揮風是騁了
物無二皆爲匠郢吾族賢老名喧寫眞貌圖粉繢生爲垢塵從白
得衰與天爲鄰儼然不語長存此身
龍馬圖贊(并序)柳宗元
始吾聞明皇帝在位靈昌郡得異馬于河而莫知其形好事者涿
人盧遵以其圖來示余其狀龍鱗虺尾拳髦環目肉鬣馬之靈怪
有是邪居帝閑幾二十年從封禪郊籍鳴和鑾者數十事遇亂帝
西幸至咸陽西入渭水化龍泳去不知所終且其來也宜于時其
去也存其神是全德也旣覩其形不可以不贊
靈和粹異孕至神兮倮尾童鬣䟽紫鱗兮巍然特出瑞聖人兮理
平和樂百禮陳兮鳴鑾在御大路遵兮世尨道悖還吾眞兮哀鳴
延首渭水濱弓沛焉潛泳旋奫淪兮淵居海遊靈無鄰兮出處孔
時類至仁兮嗟爾衆類孰是倫兮進昏死亂阽厥身兮匪馬之慕
吾誰親兮贊之斯圖宜世珍兮
騶虞畫贊(并序)白居易
騶虞仁瑞之獸也其所感所食曁形狀質文孫氏瑞應圖具載其
事元和元年夏有以騶虞圖贈予者予愛其外猛而威内仁而信
又嗟曠代不覿引筆讃之詞曰
孟山有獸仁心毛質不踐生芻不食生物有道則見非時不出三
季巳還退藏於密我聞其名徵之於書不識其形得之於圖白質
黑文猊首虎軀是邪非邪孰知之乎巳矣夫已矣夫前不見其往
者後不見其來者于嗟乎騶虞
貘屏贊(并序)白居易
貘者象鼻犀目牛尾虎足生南方山谷中寢其皮辟温圖其形辟
邪予舊病頭風每寢息常以小屏衛其首適遇畫工偶令寫之按
山海經此獸食鐡與銅不食他物因有所感遂爲贊曰
邈哉竒獸生于南國其名曰貘非鐡不食昔在上古人心忠質征
伐教令自天子出劒戟省用銅鐡羡溢貘當是時飽食終日三代
以降王法不一鑠鐡爲兵範銅爲佛佛像日益兵刃日滋何山不
剗何谷不隳銖銅寸鐡罔有孑遺悲哉彼貘無乃餒而嗚呼匪貘
之悲惟時之悲
畫鵰贊(并序)白居易
壽安令白昊予宗兄也得丹靑之妙傳寫之要毛羣羽族尤是所
長長慶元年以畫鵰貺予予愛之因題贊云
&KR0743;禽之英黑鵰丁丁鉤綴八爪劒插六翎想入心匠寫從筆精不
卵不鶵一日而成軒然將飛戞然欲鳴毛動骨活神來著形始知
造物不必窅冥但獲天機則與化爭韓幹之馬籍籍知名薛稷之
鶴翩翩有聲研工覈能較眞鬪靈豈無他人不知我兄
怪松圖贊(并序)陸龜蒙
有道人自天台來示余怪松圖披之甚駭人目根盤于巖穴之内
輪囷逼側而上身大數圍而高不四五尺礧碋然蹙縮然榦不睱
枝枝不睱葉有若龍攣虎跛壯士囚縳之狀道人曰是何物怪如
是耶子能辯之乎余曰草木之生安有怪耶苟肥瘠得於中寒暑
均於外不爲物所凌折未有不挺而茂者也矧松栢乎今不幸出
於巖穴之内脞脆者則䃘然其牙伏死其下矣何自奮之能爲是
松也雖稚氣初拆而正性不辱及其壯也力與石鬪乘陽之威悲
已之軋拔而將升卒不勝其壓擁勇鬱遏坌憤激訐然後大醜彰
於形質天下指之爲怪木吁豈異人乎哉天之賦才之盛者蚤不
得用於世則伏而不舒薰蒸沉酣日進其道權擠勢奪卒不勝其
阨號呼呶拏發越赴訴然後大竒出於文彩天下之指爲怪民嗚
呼木病而後怪不怪不能圖其眞文病而後竒不竒不能駭於俗
非始不幸而終幸者邪道人曰然爲我贊之贊曰
松生蔭隘巖獄穴械病乎不快卒以爲怪擁腫支離神羞鬼疑道
人嗟咨筆傳其竒或怪其形或竒于辭自爲怪魁是以贊之
金鄕薛少府廳畫鶴贊李白
高堂閑軒兮雖聽訟而不擾圖蓬山之竒禽想瀛洲之縹緲紫頂
煙赩丹眸星皎昂然佇眙霍若驚矯形留座隅勢出天表謂長鳴
於風宵終寂立於霜曉凝翫益古俯察逾妍舞疑傾市聽似聞弦
儻感至精以神變或可弄景以浮煙
雙白鷹贊(并序)蘇頲
開元乙卯歲東夷君長白肅眘扶餘而貢白鷹一雙其一重三斤
有四兩其一重三斤有二兩皆皓如練色斑若綵章積雪全映飛
花碎點所謂金氣之英瑶光之精高髻偉臆長距秀頸奮發而銳
堅剛則厲摩天絶海雷繫飈逝觀其行時令順秋殺指麾應捷顧
眄餘雄當落鵬之賞蔑仇鷂之敵實稀代之尤也皇上祗膺聖圖
欽若王道方寶賢重穀尊儒食艾後宫撤綺繡前殿焚珠玉與王
侯卿士朝夕論思異無所貴輕衛公之好鶴竒無所珍同漢皇之
卻馬畋豈矜於馳騁獵以存乎蒐狩未嘗合圍掩羣載羽灑血乃
強不攫而猛不噬矣然以萬方入貢懷其來也三年重譯嘉其至
也故仁爲之心有仁則勇威爲之力有威則重況此鳥猛過於衆
重倍於凡禮於君則勸忠祭於祖則立敬壯其體則用武綷其翼
則成文彼寵而服之鶡也能果榮而戴之蟬也能絜矧乎職命司
寇師惟尚文聞箴刺姦擇善爲吏蓋選士之是式匪從禽之足云
此謂備於圖而儆在位也微臣奉制敢稱贊曰
鷹之大者精明竦峻勁而橫絶雄則遠振錦文素綵珠聮玉潤往
乃奮威將軍所徇鷹之次者勇銳光芒截海而至乘風載揚絡以
紅點文其綵章下鞲必中惟吏之良
裴昊將軍射虎圖贊(并序)李翰
世稱裴將軍射虎而不及見駕部郎中兼侍御史滎陽鄭公博物
好古旌能尚藝于裴氏子得其先人射虎圖傳以示予壯哉古今
之未有倫也夫弧矢之用所以服猛除暴而威戎狄故士生則以
蓬矢射四方君立則以五侯選諸侯五侯之正皆飾以熊虎猛獸
之皮象而射之也昭除暴不若也周官曰張五侯則遠國屬射而
中之威不庭也昭昭乎除暴威遠之義蓋射之大端若殺不加有
罪威不及不庭雖有百中之功而無一發之矢彀弓鳥下拾矢猨
號工則工矣是射之末節開元中山戎寇邊玄宗命將軍守北平
州且充龍苑軍使以捍薊之北門公嘗率偏軍橫絶漠策匹馬陷
重圍搖轆轤而百萬洞開驅橐駞而沙場一掃聲振北狄氣慴東
胡稜威大矣而北平連山廣野地實多虎擇肉於人如有飛翼荐
食邊鄙甚於戎夷羣老憂而請焉公於是屏車徒去矛鎩曰賈予
餘勇挺身以餌之眈眈甝虓烈烈騰逝當其威怒也百獸以伏萬
夫莫亢而公馳單騎彀白羽挑之使來翼之而迴從容返視咫尺
旋翫心即其度手張其機左射右拂縈之疊四中皆没羽倒必應
弦毛紛血灑腋洞心穿或叱之而弭伏或箠之而郤走將威有所
勝氣有所全精專於中志正於内故能以一人之力戰羣虎之命
使鋸牙鉤爪戢而莫措雷聲電視消而不揚猛摧於柔衆怯於獨
其爲易也若獵狐兔聮鶖鶬雖有矯牙冠羣亦垂頭榻尾應鏑而
斃如此者凡三十有一矣其餘竄匿不敢復出大漠之南千里罷
扃鳥獸咸若山川以寧胡人服藝畏威不敢南牧願充麾下者五
百餘人兹所謂剛猛除暴而戎夷格昔漢飛將軍亦爲北平守擊
胡有困辱之事射虎有騰傷之患其與將軍神勇非爲侔矣鄭公
旣寫其圖俾予贊之詞曰
憬彼山戎噬我封略有羣者虎載肆騰搏邊甿懔懔若崩厥角將
軍出塞屏黜車騎進馬前當挺身以餌威有所服精有所聚氣全
以雄力果而取震驚矍矍虎反如鼠威武桓桓人反如虎勁弓雷
霹長矢電激中口穿匈貫心洞腋視如空皮劃若破的應發連斃
紛紜枕藉據鞍遥叱揮箠逆擊閉目沈冥喪精擗易三軍駭呼萬
靈動魄海波爲騰塞草皆赤卞莊俟鬪方聞兩獲漢將如飛幾爲
所扼將軍神勇冠世超昔號猨未工飲羽非敵弧矢之設以威四
方羣虎旣夷狄人來降收闥罷扃山川以寧至今北荒猶畏其靈
霹靂琴贊(并序)柳宗元
霹靂琴者零陵湘水西震餘枯桐之爲也姑枯桐生石上說者言
蛟龍伏其竅一夕暴震火之焚至旦乃巳其餘硿然倒卧道上震
旁之民稍柴薪之超道人聞取以爲三琴琴莫良于桐桐之良莫
良于生石上石上之枯又加良焉火之餘又加良焉震之于火爲
異是琴也旣良而異合爲二美天下將不可載焉微道人天下之
美幾喪余作贊辭識其超之石以著其事又益以序而爲它傳辭
曰
惟湘之涯惟石之危龍伏之靈震焚之竒旣良而異爰合其美超
實爲之贊者柳子
琴贊李白
嶧陽孤桐石聳天骨根老冰泉葉苦霜月斵爲綠綺徽聲粲發秋
風入松萬古竒絶
蒲津橋贊張說
易曰利涉大川濟乎難也詩曰造舟爲梁通乎險也域中有四瀆
黃河居其長河上有三橋蒲津是其一隔秦稱塞臨晉名關關西
之要衝河東之輻湊必由是也其舊制橫絙百丈連艦千艘辮脩
笮以維之繫圍木以距之亦云固矣然每冬冰未合春沍初解流
凘崢嶸塞川而下如礎如臼如堆如阜或摐或掍或磨或切綆斷
航破無歲不有雖殘渭南之竹仆隴坻之松敗輒更之罄不供費
津吏成罪縣徒告勞以爲常矣開元十有二載皇帝聞之曰嘻我
其慮哉乃思索其極敷祐于下通其變使人不倦相其宜授彼有
司俾鐡伐竹取堅易脆圖其始而可久紓其終而就逸無疆惟休
亦無疆惟恤於是大匠蕆事百工獻藝賦晉國之一鼓法周官之
六齊飛廉煽炭祝融理爐是鍊是烹亦錯亦鍜結而爲連鎻鎔而
爲伏牛偶立於兩岸襟束於中潬鎻以持航牛以縶纜亦將厭水
物奠浮梁又䟽其舟閒畫其鷁首必使奔凘不突積凌不隘新法
旣成永代作則原夫天意有四旨焉濟人仁也利物義也順事禮
也圖遠智也仁以平心義以和氣禮以成政智以節財心平則應
諧百神矣氣和則感生萬物矣政成則乂文之經矣財節則豐武
之德矣故天將儲其禎地將阜其用人將盈其力聖皇之道乾乾
翼翼觀藝而無窮詠功而無極
重校正唐文粹卷第二十四
