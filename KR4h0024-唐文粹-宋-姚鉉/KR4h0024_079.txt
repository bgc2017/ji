重校正唐文粹卷第七十九
吳興姚鉉纂
書一(揔八首)
論政
上姚令公書(張九齡)荅張九齡書(姚元崇)
謝杜相公論房杜二相書(柳冕)上宰相書(陸長源)
賀崔相國書(權德輿)論事於宰相書(李翺)
上崔相公書(劉軻)再上崔相公書
上姚令公書張九齡
日月左拾遺張九齡奏記紫微令梁公閣下公登廟堂運天下者
久之矣人之情僞事之得失所更多矣非曲學之說小子之慮所
能損益亦巳明矣然而意有不盡末可息區區之懷或以見容亦
猶用九九之術以此道也忍棄之乎今君侯秉天下之鈞爲聖朝
之佐大見信用渴日太平千載一時胡可遇也而君侯旣遇非常
之主巳踐難得之機加以明若鏡中運如掌上有形必察無往不
臻朝暮羲軒之時何云伊吕而已際會易失功業垂成而舉朝之
衆傾心前弊未盡往往擬議愚用惜焉何者任人當才爲政大體
與之共理無出此途而果之用才非無知人之鑒其所以失溺在
緣情之舉夫見勢則附俗人之所能也與不妄受志士之所難也
君侯察其苟附及不輕受就而厚之因而用之則禽息之首爲知
已而必碎豫讓之身感國士而能漆至於合如市道廉公之門客
虚盈勢比雀羅廷尉之交情貴賤初則許之以死殉體面俱柔終
乃背之而飽飛身名巳遂小人恒態不可不察自君侯職相國之
重持用人之懽而淺中弱植之徒巳延頸企踵而至謟親戚以求
譽媚賓客以取容情結笑言談生羽翼萬事至廣千變難知其間
豈不有才所失在於無恥君侯或棄其所短收其所長人且不知
深旨之若斯便謂盡私於此輩其有議者則曰不識宰相無以得
遷不因交遊無以求售明主在上君侯爲相安得此言由出其口
所以爲君侯至惜且人可誠感難可戶說爲君侯之計謝媒介之
徒即雖有所長一皆阻抑專謀選衆之舉息彼訕上之失禍生有
胎亦不可忽嗚呼古人有言禦寒莫若重裘止謗莫如自修修之
至極何謗不息勿曰無害其禍將大夫長才廣度珠潛璧匿無先
容以求達雖後時而自安今豈無之何近何遠但問於其類人焉
廋哉雖不識之有何不可是知女不私人可以爲婦矣士不苟進
可以爲臣矣此君侯之度内耳安用小人之說爲固知山藏海納
言之無咎下情上通氣用和洽是以不敢默而巳巳也願無以人
故而廢其言以傷君侯之明此至願也幸甚幸甚
荅張九齡書姚元崇
忽辱牋翰喜慰攸集退惟自省慙懼亦深實智力之所不逮也宜
朝廷之所見責也僕本凡近之材素非經濟之具叨承過聽謬膺
朝委自少及長從微至著惟以直道爲業匪以曲路期通歷官三
朝年逾一紀凡所稱薦罕避嫌疑實有祁奚之舉非無許允之對
則天之世巳被流言行之有恒久而自辯近蒙奬擢倍勵駑庸每
以推賢進士爲務欲使公卿大夫稱職豈楊橋之或用及解狐之
可爲而悠悠之徒未足矜察嗷嗷之口欲以中傷上恃天聦俯仗
神道旣不得奉身而退但知信心而前然顧無隱慝亦死爲明矣
猥惟不敏敬承厥休時當座銘永爲身寶元崇頓首
謝杜相公論房杜二相書柳冕
冕再拜上書相公閣下非得蔣起居書伏承相公以冕論房杜二
相書并荅江西刑政論共四本以付史館冕惕然自失懼辱相公
之厚意遂取舊本删改數處愧無運斤之妙徒有傷手之責謹隨
狀獻上退而自慙去年又續奉相公手䟽以國家承文弊之後房
杜爲相不能反之於質誠如高論又以文章承徐庾之弊不能反
之於古愚以爲不然故追而論之以獻左右且今之文章與古之
文章立意異矣何則古之作者因治亂而感哀樂因哀樂而爲詠
歌因詠歌而成比興故大雅作則王道盛矣小雅作則王道缺矣
稚變風則王道衰矣詩不作則王澤竭矣至於屈宋哀而以思流
而不反皆亡國之音也至於西漢楊馬巳降置其盛明之代而習
亡國之音所失豈不大哉然而武帝聞子虚之賦歎曰嗟乎朕不
得與此人同時故武帝好神仙相如爲大人賦以諷上讀之飄飄
然反有陵雲之志子雲非之曰諷則諷矣吾恐不免於勸也子雲
知之不能行之於是風雅之文變爲形似比興之體變爲飛動禮
義之情變爲物色詩之六義盡矣何則屈宋唱之兩漢扇之魏晉
江左隨波而不反矣故蕭曹雖賢不能變淫麗之體二荀雖盛不
能變聲色之詞房杜雖明不能變齊梁之弊是則風俗好尚繫在
時王不在人臣明矣故文章之道不根教化别是一技耳當時君
子恥爲文人語曰德成而上藝成而下文章技藝之流也故夫子
末之是以四楊荀陳以德行經術名震海内門生受業皆一時英
俊而文章之士不得行束脩之禮非夫兩漢近古由有三代之風
乎惜也繫士風而不本於王化至若荀孟賈生明先王之道盡天
人之際意不在文而文自隨之此眞君子之文也然荀孟之學困
於儒墨賈生之才廢於絳灌道可以濟天下而莫能行之文可以
變風雅而不能振之是天下皆惑不可以一人正之今風俗移人
久矣文雅不振甚矣苟以此罪之即蕭曹輩皆罪人也豈獨房杜
乎相公如變其文即先變其俗文章風俗其弊一也變之之術在
教其心使人日用而不自知也伏惟尊經術卑文士經術尊則教
化美教化美則文章盛文章盛則王道興此二者在聖君行之而
巳冕再拜
上宰相書陸長源
月日太中大夫守汝州刺史兼御史中丞本州防禦使陸長源謹
奉書相公閤下相公以命世之略應佐時之器發文苑之鴻猷繼
台庭之盛業聖上傾心以待相公之啓沃天下側耳以待相公之
政理豈得與房杜異日而不與蘇宋同年哉某比在朝廷接君子
之步武聽哲人之語言區區之誠願盡於此今上聦明英武自漢
魏巳來賢君哲后未有如今上者自臨極巳來宰相未有如房杜
蘇宋者何偶聖之有期而得賢之無路蓋有此也夫誡人之失亦
由端其躬而後求影之直故宰相者導生人之本稽政化之源正
辭以固之平氣以待之物有其官官得其人則提綱而網目張振
領而毛裘舉至如移制度評軍國事關社稷者斯在宸衷猶望宰
相自古况今獻可替否其餘朝廷之常興羣司之闕務弛張由於
下筆指顧在於一言使政歸常典理革前弊和氣浹於下淸風穆
於上自然宰輔之事行弼諧之義暢何必捨其易而攻其難犯龍
鱗之不測蹈虎尾而莫顧哉其宰相之寄也在於用賢賢不濫而
人自理次於秉政政不撓而國自安用賢者除改是也秉政者賞
罰是也其用賢也絶黨與捨憎嫌使韋弦各施輪轅適用頃者之
用人也聲利以撓其心愛惡而昏其識以枉爲直破觚爲圓除改
出於門庭賞罰隨其情欲求道行事舉其可得乎且尚書六司天
下之理本兵部無戎帳戸部無版圖虞水不管山川金倉不司錢
榖光禄不供酒衛尉不供幕秘書不校勘著作不修撰官曹虚設
禄俸枉請計考者假而爲資飬聲者藉而爲地一隅如是諸司悉
然欲求網目張裘毛舉其可得乎此宰相之職也且棟傾者正之
則屋無壓焉之懼疾甚者攻之則人無祲沴之患正傾在於良匠
攻疾在於良醫故政化失諫臣得抗䟽以論之敗累興憲官得持
法而繩之諫臣須謇謇匪躬之士憲官須孜孜嫉惡之人今悉求
温潤美秀沈默弘寬者爲之蓋北轅適楚圓鑿方枘欲求扶傾愈
疾其可得乎貞元初兵戈初解蝗旱爲災邑多逃亡人士殍餒至
使官厨有闕國用增艱王制曰國無九年之蓄曰不足無六年之
畜曰急無三年之蓄曰國非其國也三年耕必有一年之食九年
耕必有三年之食以三十年之通雖有凶旱水溢民無菜色然後
天子之食日舉以樂今歲豐年稔榖賤傷農誠宜出價以歛糴實
太倉之儲豈可慢易於豐賤之日危急於凶荒之際比年國家和
糴殆不得人文悵空存倉廪不實是由賞罰之典曠姦濫之吏生
此亦宰相擇人之過也某之州戸口減一萬兵數無二千夏率供
秋秋率供夏儻四氣或爽一歲無年實恐投姦有虞爲累非淺況
率土州縣其事略同古人云旱則資舟雖在豐稔之時須爲凶險
之備此亦宰相之職也蝗旱之時聖上憂畿縣凋瘵親擇臺省十
人出爲畿令其後京畿稍理皆擢以大郡則聖上旌賢賞功之意
也頃來度支勑符皆云刺史縣令以戶口減殿一人賦歛增最一
人與者騫騰於廊廟嫌者沈淪於草莽欲求其爲惡者懼爲善者
勸其可得乎此宰相之職也況今北虜和親縻費轉甚西戎作梗
邊鄙未安所望求方邵之才選甘傅之將䏈營朔裔復河外之城
振旅湟中收隴右之地且田單匹夫也敗樂毅乘勝之師謝艾書
生也破麻秋勁銳之卒豈有其時而無其人哉在用與不用耳此
亦宰相之職也太宗得房杜貞觀之政成玄宗得蘇宋開元之業
泰今相公居廟堂之上當台衮之任與房杜蘇宋列於靑史寧肯
昵親愛行胏腑踵覆車之轍哉某齒髮向衰志力由在遇賢相逢
明時亦願一豁平生少展微分不然者老於泉石亦求仁而得仁
某再拜
賀崔相國書權德輿
伏惟大方全德自中發外藴爲志氣播爲事業然則阜庶生物操
持化權結於衆心爲日固久且大賢之出處天下之否泰也故詔
下之日人人相應又早歲獲覩皇極綜論玄德志孤雲賦淒風詩
伏讀累日備見精慮之所至言理亂者多推世運於必然殊不知
弛張變化存乎其人而已自古哲賢之徒或志尚不展鬱堙當世
長歎痛哭於是乎作伏惟以常所感槩申於盛明使三辰光潤萬
方軌道實在指顧豈逃彀中且以西漢公輔言之蕭曹以淸靜熙
帝載良平以謨明贊王業至宣帝時則魏相通故事邴吉知大體
斯皆章章可言者也洎夫張蒼之律曆孫弘之文章韋賢之好學
平當之有恥然亦號爲賢相抑又次焉至若匡張孔馬服儒衣冠
被阿䛕之譏不勝其任最下則陶靑劉舍莊翟趙周之徒皆齪齪
備位故身名偕泯未此數子者豈不粗知君臣之道古今之變哉
病於無所發明保持禄位而已有時無功可不謂大哀乎又古人
有立德立功立言之訓顧多幸獲覽炳然之文又備承餘論有以
見大君子遣辭發慮弘𥙿溥博者矣惟德與功實在今日洒天下
之耳目復萬物於全性在丈人踐而行之守而終之而已不宣某
再拜
論事於宰相書李翺
凡居上位之人皆勇於進而懦於退但見已道之行不見已道之
塞日度一日以至於黜退奄至而終不能先自爲謀者前後皆是
也閤下居位三年矣其所合於人情者不少其所乖於物議者亦
巳多矣姦邪登用而不知知而不能去柳泌爲刺史䟽而不止韓
潮州直諫貶責諍而不得道路之人咸曰焉用彼相矣閤下尚自
恕以爲猶可以輔政太平雖枉尺猶能直尋較吾所得者不啻補
其所失何足遽自爲去就也切怪閤下能容忍亦已甚矣昨日來
高枕不寐靜爲閤下思之豈有宰相上三䟽而止一邪人而終不
信閤下天資畏愼又不能顯辯其事忍恥署勑内愧私歎又將自
恕曰吾道尚行吾言尚信我果爲賢相矣我若引退則誰能輔太
平邪是又不可之甚也當貞觀之初房杜爲相以爲非房杜則不
可也開元之初姚宋爲相以爲非姚宋則不可也房杜姚宋之不
爲相亦以久矣中書未嘗無宰相然則果何必於房杜姚宋況道
不行雖臯陶伊尹將何爲也房杜姚宋誠賢也若道不行言不信
其心所爲賢者終不敢不進其心所爲邪者終不敢不薦而許敬
宗李義府同列用事言信道行又自度智力必不足以排之矣則
將自引而止乎將坐而待黜退乎尚自恕苟安於位乎以閤下之
明度之當可知矣凡慮己事則不明斷他人事則明己私而他人
公勇易斷也承閤下厚知受奬擢者不少能受閤下德而獻盡言
者未必多人幸蒙以國士見目十五年餘矣但欲自竭其分耳聽
與怪在閤下裁之而已
上崔相公書劉軻
當今帝尭在上夔龍爲相犬戎新逐三晉四戰之地無梟鶵狼子
是宜徼福者爭歸賀於相國某獨不敢以是心同衆人之唯唯思
有以一跪吐而未果者誠以相門尊高非布衣可以私謁其或關
衡石輕重非先書導誠素則無以爲也然而潛是心不爲身有所
祈輸誠於相公得不以常常之心憐其持意邪陸生有言曰天下
安注意相今屬兇孽新夷泰階初平天下之懸懸其心復魏文貞
房梁公姚梁公宋開府致太宗玄宗故事若啼嬰兒待哺塞是望
者獨相公是以聞相公以是爲心即房宋不死二宗之道盡得施
於上矣語不云乎雖有鎡基不如乘時自用武以來至于今日不
謂無時得其時而不乘之以貞觀開元治平之勢則勢之過如發
矢耳此所以爲相公惜是時之難再也且天下欲上如二宗待相
公而肖之耳今相公豈不待天下之士而坐爲房宋者也又非有
其時無其人人與時偕有矣豈可厚誣多土謂無一可與言房宋
故事者邪昔宓不齊邑不方百里師五老而友二十八人齊桓公
爲諸侯盟主有坐友三人諫臣五人舉過者三十人周公相成王
躬吐握之勞所執贄於窮閭隘巷者七十人彼一聖二賢挈下戴
上非獨責成其心而天下之人故至千今稱爲聖賢況當相公首
築太平之基焉知夫有心者不磨勇養氣待相公呼而出之耳今
云云論者見犬戎退邊不數十里便謂邊無可虞虜無能爲見趙
魏之地死一帥易一將便謂天下無事廟堂可以高枕此豈知相
公弟欲因前之無事不欲爲巍巍蕩蕩之績乎抑其聞宰相之事
必以天下爲言以衡石言之豈不資天下錙銖輕重爲平凖者邪
以鼎實言之豈不資天下水陸飛走爲滋味者邪若輕者雖有生
之微豈不資衡鼎之一物乎伏念自知書來恥不爲章句小說桎
梏聲病之學敢希趾遐蹤切慕左丘明揚子雲司馬子長班孟堅
之爲書故北居廬山亦常有述作幸當相公調元厚生之次不使
一物不遂其性一夫不獲其心是宜天下褐衣之徒孤立藝進之
秋也謹獻所嘗著隋監一卷右史十卷伏希樞務之暇賜一覽讀
恩幸思幸軻恐懼再拜
再上崔相公書
劉軻謹再拜相公閤下先獻書三日軻將出通化門其心遟遟然
若虚其腹如未猒其食者且曰今嗣聖重光相公登庸天下裹誠
蓄志之士將不遠千里願獻計於相府者固多矣適會其時得觀
光輦下云欲出東門歸江湖業爲儒生閱天下利病苟無一詞聞
天下善否將何以見江漢之士故退於逆旅思有以效誠於相公
者伏念挈缾負薪之言古人不遺相公其遺邪某自惟輟耕窮書
或得侍坐於搢紳長者洎屬文駕說之士每議及國朝相府間事
言貞觀則房魏言開元則姚宋自貞觀數十歲至開元中間豈無
房魏之相邪目開元數十歲至于今中間豈無姚宋之相邪何說
者局於四而不至於五六邪豈無繼之者力不足而追不及邪將
力足追及而日非大有爲之時而不能爲之者邪某嘗試言之矣
夫北轅適楚南轅適晉是不可到日暮途遠是豈力不足進不及
邪不繇其道故也然則非說者不屈指五六而局於四也古天子
以天下事歸於相府相府以天下事爲己任故伊尹自負以天下
之重周公亦潛心在於伊尹耳故曰周公兼三王以施四事夫周
公之潛心於伊尹而不愧乎伊尹獨伊尹恥其君不及堯舜故其
心愧恥夫其存心直下千歲無人嗣續惟梁公鄭公高視千載之
上始潛心於伊尹且亦惟恐太宗不及堯舜故德謚以經諱天地
曰宗爲不祧之廟至姚公宋公又潛心於房魏亦惟恐玄宗不及
太宗故致時雍復貞觀治平之風焉某請梗槩姚宋舊事而言之
諸說以姚之爲相也先有司罷冗職修舊法百官各盡其才又奏
請無赦宥無數遷吏無任功臣以政於是上責成於下下權歸於
上上下交而天下泰矣故曰姚善應變所以成天下之務宋之爲
相也以彌綸爲己任亦以筆硯專隨故曰宋善守文所以持天下
之正繇是四十年間威振四海教加百姓政歸有司綺繻羅紈之
家請謁不行而戚里束手矣故生於開元天寶之間自幼迨強仕
女有家男有室耳不聞鉦鼓目不識兵革故玄宗無爲恭事玄默
而已矣今上新嗣大位相公新揭大柄必欲盡天下善美以調和
鼎味冀所以沃天心而福衆庶也某知相公固亦潛心於姚宋亦
恐聖君不及玄宗焉夫姚宋潛心於房魏而已無愧於房魏今相
公已潛心於姚宋詎得有愧於姚宋邪夫惟無愧實在應變成務
守文持正踐其跡必至其所至俾後人之談者自四公而加相國
焉相公必以是爲心某知相公未得高枕於廟堂之上者有四矣
孔子曰不患寡而患不均今緣邊八鎮之士聞六軍之人坐以受
賜莫不開口以待哺將欲賈餘勇以壯邊勢惟恐不厚於六軍之
賜矣此亦賞過乎功者不得不搖心也非所謂至賞不費賞明而
教行者也某切謂相公未得高枕於廟堂之上一也聖上自儲副
即祚蓋三代不刊之事雖巷兒街童知其必然彼貪天之功者以
爲房閭永巷北宫貞伯子之能事必隂教是謀出一時之策畫寵
以懷黃垂組不謂無恩矣脫或天光獨私恩無與對使權量天下
輕重以專備顧問雖賢如史游納忠覲心恐必漸弘恭之勢矣古
之賢聖遏禍於未芽芽而滋之根著而不可拔矣某謂相公未得
高枕於廟堂之上二也昔西京初留侯譏高祖表用蕭曹故人東
漢初鄧禹戒光武以功臣專任貞觀初太宗自秦府登極有上封
事者請以秦府舊兵追入宿衞太宗曰朕方以天下爲家惟才行
是取何新舊爲夫以一家國爲言誰能無私必以天下爲言孰非
王人而以家國之私於天下也范瞱云舉德則功不必厚奉勞則
人或匪賢必處非其地非所以優貸而見惜其功也故姚宋所以
無任功臣以政其在兹乎是以門開誰一與長閉此某切謂相公
末得高枕於廟堂之上三也日者有自邊兵來曰凡事閱於目而
可寘於口非鑿空架虚事游談者也且國家所以禦戎狄爲邊垣
者朔方爲大夫朔方去戎虜不數百里而近使胡塵不至於亭障
者實以邠涇之鎮虜不敢東顧自燕盜已來惟朔方多軍功内以
遏不軌外以拓胡虜故朔方之於朝廷雖手足之扞頭目不足過
也比者姦回秉政司計者析秋毫以刻肌骨非紅粟腐帛不及於
邊兵無櫬甲之服以赤肉冐流矢者駢門皆是統率者雖章連十
上帝閽九重留中莫聞至有抽刃垂頸祝觴禱死貴爲節制猶無
憀若是矧責由卒隷尚安能固其生與戎狄攻鬪邪今釣怨者旣
逐新恩已大洽相公必深惟前弊思有以矯之之術以廟筭决勝
授成策於邊將者古人以天下諭一身以四邊同支體以中國視
心腹支體有疾心腹安得無憂乎善言邊兵者以河隴不如燕薊
燕薊不如朔方朔方軍之地連險小雜虜俗習騎射繫軍者非其
父兄則其子弟故所以無對於諸軍矣今之存者皆諸軍遷徙或
叛孽殘寇之餘遠鄕里别妻子執戈卧甲坐不遑暖胡塵一起連
頭應召必無美利以啗其欲必無爵賞以磨其勇以之防塞可謂
連雞矣此某謂相公未得高枕於廟堂之上四也古之相天下者
獨勞一身役一心範天地而俾無遺事於天下也蓋存乎任使而
已矣傳曰使智者慮義者行仁者守又曰使智者佐仁者此舜所
以穆四門而貞元首者也某所以首多士之伍進希相公必首而
納之然後開平津之閤待白屋之士且問曰計安在知致理致君
之策駢肩出於門下矣若然者吾君不愧於二宗相公不愧於四
公何有力足以追而曰非其時而不爲之者邪此小生汲汲於私
心誠在乎此切欲使後之秉史筆者直書蕭相國故事亦以無愧
辭於史官焉某不勝區區之志唐突尊重伏惟矜其意而宥其罪
某恐懼再拜
重校正唐文粹卷第七十九
