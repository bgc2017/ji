遠琬琰不刻豈前脩博達者爲邦之意乎貞義女者溧陽黃山里
史氏之女也以家溧陽史闕書之歲三十不移其志清英絜白事
母純孝手柔荑而不龜身激漂以自業當楚平王時王虐忠助䜛
苛虐厥政芟於尚斬於奢血流于朝赤族伍氏怨毒於人何其深
哉子胥始東奔勾吳月涉星遁或七日不火傷弓于飛逼迫於昭
關匍匐於瀨渚捨車而徒告窮此女目色以臆授之壷漿全人自
沈形與口滅卓絶千古聲凌浮雲激節必報之讎雪誠無疑之地
難乎哉借如曹娥潛波理貫於孝道聶姊殞肆槩動於天倫魯姑
棄子以卻三軍之衆漂母進飯没受千金之恩方之於此彼或異
爾卒使伍君開張闔閭傾蕩鄢郢吳師鞭屍於楚國申胥泣血於
秦庭我亡爾存亦各壯志張英風於古今雪大憤於天地微此女
之力雖云爲忠孝之士亦焉能咆哮炟爀施於後世也望其溺所
愴然低迴而不能去每風號吳天月苦荆水響象如在精魂可悲
惜其投金有泉而刻石無主哀哉邑宰滎陽鄭公名晏家康成之
學世子産之才琴清心閑百里大化有若主簿扶風竇嘉賓縣尉
廣平宋陟丹陽李濟南郡陳然淸河張昭皆有卿才霸略同事相
協𬗟紀英淑勒銘道周雖陵頽海竭文或不死其辭曰
粲粲貞女孤生寒門上無所天下報母恩春風三十花落無言乃
如之人激漂清源碧流素手縈彼潺湲求思不可秉節而存伍胥
東奔乞食於此女分壷漿滅口而死聲動列國義形壯士入郢鞭
屍還吳雪恥投金瀨沚報德稱美明明千秋如月在水
項籍碑銘(并序)李觀
鋪周秦之顛亡粲乎簡冊吁可駭也惟秦失在暴惟周失在弱上
慢下黷政無紀網若然者神靈不得不哀世教不得不張且天地
不可以無主故帝必誕眷命不可以坐得故有心者經綸於是漢
祖起於豐沛公起於會稽陳吳之徒自稱乎假王其餘揭竿而呼
爭先刺秦者如林如藪于時亂浩浩兵憧憧風從虎雲從龍三靈
昏而四海空公乃杖撥亂之劒希當世之功浮江而西有壯士八
千枹鼓于舟中吁嗟乎無人維禦乎羣兇所以謀大業拯萬靈而
爭雌雄者獨漢祖與公遂號百勝之師趣累卵之危活趙歇擒王
離十壁愕眙一麾靡餘然後飄銳氣聳利鋒扼秦關怒漢先因語
曰捐約則違人固信則自違惡取乎乃軍鴻門屠咸陽鼎峙于神
州幅裂于四方始退與漢祖東西而王天下是知量不足謀不長
矣然雖兵衆於漢戰捷於漢其後則有靈壁之敗太公虜滎陽之
圍紀信焚廣武之守傷其胸長陵之役撓其師與漢祖龍虎相逐
干戈合離五年之後勝敗乃知是知兵之不可窮物之不可終天
地否而開雲雷屯而通故有三將潰圍孤軍曷歸良馬在御美人
在帷楚歌夜聞哀泣垂綏遂飲帳中申令麾下鏡分美人颷舉良
馬曉漫漫雲茫茫失道於隂陵問津於烏江其猶魚遭網而游鳥
嬰羅而翔終不免矣尚能合從亡之人御追逃之兵旗鼓指掌鵝
鸛丘陵足罔不蹷首胡不横然始解馬於舟子結纓於死地痛矣
夫何自慷慨斯焉之甚邪而曰天實亡我非戰之罪何執而不窹
哉公實勇而無謀剛而無親忌而信䜛暴而殘人是以人得蹈其
資兵得害其身眞自亡也豈天亡乎使公勇而能謀關中可據矣
剛而能親諸將不攜矣明以察讒竒計得施矣恕而愛人百姓樂
推矣若然則舉天下如轉圜何漢氏與二臣能計之哉至如謀於
漢者昔其臣也公實棄之兵於漢者亦其將也公不庸之故曰得
人者昌失人者亡噫從始而言之蓋天理有素乎故生項以靜難
生漢以牧人靜難者授勇牧人者授仁不然何鴻門阽而復持成
臯跳而復振入關而緩來王楚而驟歸者哉釋名曰碑悲也觀嘗
尋楚漢春秋見公帳中之歌而詠之輒泫然而悲爰刻石爲文多
不究其終始銘曰
姬孱而絶嬴虐而滅九陽鬱結九州卼臲必生聖哲以起滅絕維
漢自豐維楚自東偕伐寇戎反相戰攻戰攻不罷洎乎垓下彼衆
我寡龍死于野
諸葛武侯廟碑銘(幷序)尚馳
漢代之季天下不得不三分蓋有由矣曹氏挾王室之威重孫氏
藉父兄之餘業劉氏獨不階尺土開國於亡命行旅之閒天贊一
武侯即鼎足之勢均也公諱亮字孔明身長八尺嘗躬耕壠畒好
爲梁甫吟雖經綸之材隱括未用而寥廓之志舉措輒形旣先主
扶世奠民渴明智用謀之佐致三顧見咨當代之畫公於是輕重
中夏揣摩全吳定王業於胸心決神機於掌握由是身爲先主所
起計爲先主所用自北徂南周爰執事夷險平亂靡所不之卒使
劉氏以岷峨之地爲己封梁益之人爲己蓄曹操不敢以兵強驟
進孫權不敢以境闊妄動彼相之力焉屬先主創業未半中道而
殁遺詔邦家之事大錄于公敕後主事公如事父至於職爲臣行
令如君其名近嫌也位爲君事臣如父其形近猜也不然豈周公
賦鴟鴞之詩成王啓金縢之誥此雖大小有異託付不殊竟能上
不生疑心下不興流言苟非誠信結於人格於神移於物則莫能
至是公復揔戎仗律無歲不征將繼舊邦之業用復先君之命所
以南擒孟獲而不殺志在綏戎狄矣西拔𡵨山而不賀志在吞河
洛矣役木牛流馬濟人之力巳紓矣制陣圖兵法敵國之軍可翫
矣故得三關不封二邦喪氣大勲未集行師而殞戎夷野祠甿庶
巷祭遺愛所使豈求而得之噫國之將亡本必先顚且以蜀之連
山峻極其險不爲公死而平沃土冨饒其利不爲公死而薄甲兵
士卒其衆不爲公死而滅府藏穀帛其冨不爲公死而貧及鄧艾
揚聲於前鍾會躡跡於後減蜀三十萬戸如撓羊羣劉禪竟不免
面縛壘門身爲降虜天事歟人事歟天事遠吾不知之矣以人事
而論使武侯常存殷若二敵國勝於本朝百萬之師北向爭衡司
馬懿復惕息而不敢戰足明中原非曹丕所有也舉其大略眞命
世之雄未可以身許小國之君延霸王之佐因曰才有所詣不建
前賢向令伊吕並世而生殷周易地而處則太甲不放桐宫而四
海咸理諸侯不誓孟津而天下大定但爲天不假年志盡莫就生
居於後功績在其下耳然非先主之識武侯或不能輔成於王業
使百代令君用人必由此道欲使社稷不振賢智逃於藪澤其可
得邪公死之日遺令葬漢中宅軍前祭法曰法施於民以死勤事
以勞定國則祀之至令官書廟食成不刊之典一山之内每有風
行草動狀帶威神若歲大旱邦人禱之能爲雲爲雨是謂存與没
人皆福利生死古今一也死而不朽反貴於生銘曰
漢室大壊掃地無依人心各動天命未歸角力爭負有翼者飛突
兀卧龍吟嘯待時一論世事超拜軍師魚水相得生死以之仗順
收兵行權略地氣蓋全吳胷吞大魏國政成三人臣莫二乃建社
稷興王之器旣得武侯臲卼魏都敵國末滅謀臣巳殂大本去矣
不降得乎荒墳四頽拱木皆枯尚餘精爽能禁樵蘇人生異代仰
止山隅
蜀丞相諸葛武侯祠堂碑銘(并序)裴度
度嘗讀舊史詳求往哲或秉事君之節無開國之才得立身之道
無治人之術四者備矣兼而行之則蜀丞相諸葛公其人也公本
系在簡策大名蓋天地不復以云當漢祚衰陵人心競逐取威定
霸者求賢如不及藏器在身者擇主而後動公是時也躬耕南陽
自比管樂我未從虎時稱卧龍詩曰潛雖伏矣亦孔之炤荆州平
心與元直神交洎乎三顧而許以驅馳一言而定其機勢於是翼
扶劉氏纉承舊服結吳抗魏擁蜀稱漢刑政達於荒外道化行乎
域中誰謂阻深殷爲強國誰爲遳脆勵爲勁兵則知地無常形人
無常性自我而作若金在鎔故九州之地魏有其七我無其一由
僻陋而啓雄圖出封疆以延大敵財用足而不曰浚我以生干戈
動而不曰殘人以逞其底定南方也不以力制而取其心服震懾
諸夏也不敢角其勝負而止候其存亡法加於人也雖從死而無
怨德及於人也雖弈葉而見思此所謂精義入神自誠而明者矣
若其人存其政舉則四海可平五服可傾而陳壽之評未極其能
事崔浩之說又詰其成功此皆以變詐之略論節制之師以進取
之方語化成之道不其謬歟夫委棄荆州不能遂有三郡此乃務
增德以吞宇宙不黷武以爭尋常及出斜谷據武公分兵屯田謀
久駐之計與敵對壘待可勝之期雜乎居人如適虛邑彼則喪氣
我方養威若天假之年則繼大漢之祀成先主之志不難矣且權
傾一國聲震八紘上下無異辭始終無愧色苟非運膺五百道冠
生知曷以臻於此乎故玄德知人之明者倚仗曰魚之有水仲達
姦人之雄者嗟稱曰天下竒才度每迹其行事度其遠心願奮短
札以排羣議而文字蚩鄙志願未果元和三年冬十月聖上以西
南奥區寇亂餘孼罷甿未息汚俗未淸輟我股肱爲之父母乃詔
相國臨淮公由秉鈞之重承推轂之寄戎軒乃降藩服乃理將明
帝道陬落綏懷漙暢仁風閭閻滋殖府中無留事宇下無棄才人
知嚮方我有餘地則諸葛公在昔之治與相國當今之政異代而
同塵矣度謬以庸薄獲參管記隨旌旄而爰止望祠宇而修謁有
儀可象以赫厥靈雖徽烈不忘而碑表未立古者或拳拳一善或
師長一城尚流斯文以示來裔況如在之歎終古不紀其可闕乎
乃刻貞石庶此都之人存必拜之感云爾銘曰
昔在先主思啓疆宇擾攘靡依英雄無輔爰得武侯先定蜀土道
德城池禮義干櫓煦物如春化人如神勞而不怨用之有倫柔服
蠻落鋪敷渭濱攝跡畏威雜居懷仁中原旰食不測不克以待可
勝允臻其極天未悔禍公命不果漢祚其亡將星中墮反旗鳴鼓
猶走司馬死而可作當小天下尚父作周阿衡佐商兼齊管晏揔
漢蕭張易代而生易地而理遭遇豐約亦皆然矣嗚虖竒謀奮發
美志夭遏吁嗟嚴立咸受謫罰聞之痛之或泣或絶甘棠勿翦駢
邑斯奪繇是而言殊途共轍本於忠恕孰不感悅苟非誠慤徒云
固結古栢森森遺廟沈沈不殄禋祀以迄于今靡不駿奔若有照
臨蜀國之風蜀人之心錦江清波玉壘峻岑入海際天知公德音
諸葛武侯廟記吕温
天厭漢德俾絶其紐羣生墜塗四海飛水武侯命世實念皇極魏
姦吳輕未獲心膂南陽堅卧待時而起三顧雖晚羣雄粗定必也
篲掃是資鼎立變化消息謀成掌中龍戰玄黃再得雲雨於是右
揭如天之府左提用武之國因山分力與水合勢蟠亘萬里張爲
龍形亦欲首吞咸鎬尾束河洛翼乎中夏飛于天衢然後魚驅勾
吳東入晏海大勲未集天奪其魄至誠無忘炳在日月烈氣不散
長爲風雷英雄痛心六百年矣於戲以武侯之才知巳託國土雖
狹國以勤儉富民雖寡兵以節制強魏武旣没晉宣非敵而戎車
荐駕不復中原或竒謀非長則斬將覆軍無虛舉矣或餽粮不繼
則築室反耕有成筭矣嘗試念之頗賾其原夫民無歸德以爲歸
撫則思虐則忘其思也不可使忘其忘也不可使思當漢道方休
哀平無罪王莽乃欲憑戚寵造符命脅之以威動之以神使人忘
漢終不可得也及高光舊德與世衰遠桓靈流毒在人骨髓武侯
乃欲開季世振絶緒論之不以本臨之不以忠使人思漢亦不可
得也向使武侯奉先主之命告天下曰我之舉也匪私劉宗惟活
元元曹氏利汝乎吾事之曹氏害汝乎吾除之俾虐魏偪從之民
聳誠感動然後經武觀舋長驅義聲咸洛不足完矣奈何當至公
之運而強人以私此猶力爭彼未心服勤而靡獲不亦宜哉乃知
務開濟之業者未能審時定勢而大順人心而克觀厥成吾不信
也惜其才有餘而見未至𫐠于遺廟以俟通識唐貞元十四年七
月二十五日東平吕温記
刻武侯碑隂孫樵
赤帝子火熾四百年天厭其熱洎獻燼矣武侯獨憤激不顧妆死
灰於蜀欲嘘而再燃之艱乎爲力哉是以國稱用武歧雍閒地不
尺闊抑非智不周天意炳炳也夫以武侯之賢寧靡籌其不可邪
蓋激備隆中以天下託不欲曲肱安榖終兒女子手將驅馳死備
志邪由是覈武侯之所爲殆庶幾矣然跨西南一隅與吳魏抗國
提卒數萬綽綽乎去留無我技者是亦善爲兵矣史壽以爲短於
應變眞抑武侯哉俾武侯不早入蜀地曹之君臣將奔走固圉之
不暇鍾鄧寧能越巖懸兵決勝指取邪是井絡之野與武侯存亡
俱矣天殱武侯其不愛劉愈明白矣其姜維何力焉曩蟠南陽時
人不與仲毅伍洎受社稷寄擅刑賞柄曾心不愧畏人不疑黷何
意氣明信之卓卓也武侯死殆五百載訖今梁漢之民謌道遺烈
廟而祭者如在其愛於民如此而久也獨謂武侯之治比於燕奭
彼屠齊城合諸侯在下矣
重校正唐文粹卷第五十五之上
重校正唐文粹卷第五十五之下
吳興姚鉉纂
碑七(墓銘附揔四首)
妃主
唐和麗妃神道碑(張說)唐鄎國長公主神道碑
唐岐陽公主墓誌銘(附杜牧)唐東光縣主神道碑(李華)
唐和麗妃神道碑銘(并序)張說
舊史云軒轅帝宫次星具黃龍之體郊媒神祀次妃成玄鳥之命
非聖也莫能法天非天也莫能感聖則有相乎坤而母乎震齊乎
古而合乎天跡雖秘絶猶可測而言焉麗妃趙氏天水人也麗者
以華美爲貴妃者以配合爲尊易云日月麗天傳稱星辰合度麗
加妃號自我爲初原夫八駿覲周肇有封姓三軍霸晉乃蕃卿族
設寶符而開國曳珠履而承家果驗成宣之後不乏文忠之慶堯
門昭殿何代無人曁乎紫氣上通瑶臺獨立楚宫選美納良袂於
神雲漢掖求才進團扇於明月故坐而論教則比位三司動而具
贍則儀刑六列者矣先將軍以恩澤授職太夫人以有禮封鄭流
車躍馬豈無甲觀之親湫宅閑門不有椒房之勢探風揆化憂國
如家故聖人有以尚其德也躬親繭館義形熊檻退席以愛禮樛
木以廣恩望古難臻之地必爲常踐之域故聖人有以嘉其志也
懸象告沴經時寢疾在蒙被之辰荅還輦之問生可捐於浮假心
獨係於玄眞神往上清願承恩而入道形歸下土期去禮而薄葬
慈顔同氣奚敢爲言皇上閔而許之咨嗟不巳開元十四年春秋
三十有四七月十四日薨於春華殿殯於龍興觀之精屋示以出
家從道例也命河南尹監護河南令副焉喪葬務約成遺語也二
十六日窆於故都之後邙山之陽孺慕承華悽涼薄室列薤歌於
東路迴容衛於北山夀堂一閉兮凡聖等人代同悲兮脩短閒月
帔雲衣禭以神仙之服上方陶簋旋於造化之初此皆聖主之曲
成賢妃之本志何必雲陽山下别起通靈之臺未央宫中虚立致
神之帳若夫易名之典考行是存帝謚曰和禮之貴也氣之和者
生萬物聲之和者孕八音魂而有知感聖恩乎有詔史臣恭銘内
職事出彤管辭無華飾寫樂池之永傷寄瑶山之罔極銘曰
帝妃佐后實掌隂教八月選才千金聘貌禮獻絲繭詩脩澣濯婦
政可尊嬪風胥效皎皎漢女爲皇降靈娥娥邦媛順道之經結以
印綬華光後庭帶之弓韣朗潤前星退述潛運夙承嘉漿謙苦中
京﨑嶇上黨金鏡開目明珠耀掌心方樂於時泰魂奄悲於化往
紫雲衣兮霓裳送美人兮北邙白壤宫兮青松苑去君恩兮日遠
秋風急兮霜天草木黃兮野田滅香容於空槨留畫像於甘泉春
秋以麗和之二字獨襃美於千年
鄎國長公主神道碑銘(并序)張說
臣聞堯有娥英承九族之敦序舜有宵燭動百里之光耀大聖之
後天必縱之積善之家神所慶矣豈惟上帝之女雲漢爲靈平王
之孫肅雍其德連華前志世有其人皇唐鄎國長公主者睿宗之
第七女也母曰崔國妃搆累聖而成門合濟美而爲室藴乾坤之
純粹演日月之清明神媛誕靈常言所絶免懷之歲天奪聖善不
食三日哀比成人文母流胎教之慈曾子得生知之孝由是宫闈
延矚邦國遠聞及乎玉笄耀首油駢在馭錫之美地邑以荆山求
之令族嬪于薛氏爾其居翫圖史動修法度服其澣濯恭儉之教
興鼓其琴瑟敬讓之風被其行已也安親惠下之謂仁敬宗好合
之謂義降貴接卑之謂禮恕情周物之謂智推心而行罔不該備
其理家也侍膳饔餗之均和主饋醴&KR0755;之品齊絲竹五音之徽靡
纂組九華之縟麗經目所涉莫不精詣每至三元上賀五日中參
進對詳華折旋舒婉故以式瞻貴里儀範通門如千花之汎惠風
百卉之涵膏露窈窕之儀克舉蕃衍之福大來有男子四女子五
謠碧生階芝蘭滿室也習禮明詩日漸庭闈之訓銀章女綬地連
恩澤之侯自先朝徹扆之辰迄今公主成笄之日外降過制内疾
餘哀手寫金字梵經三部躬繡綵線弗二鋪貝葉眞偈現心相於
銀鈎蓮華妙容呈意生於玉指孝思惟則道遠乎哉開元繼明推
恩由巳進封鄎國長公主食邑一千二百戸田賦廣而彌儉禮秩
尊而益恭其後君子晨歌夫人晝哭未亡爲稱生意盡矣撫視遺
孤將守柏舟之誓志期剃落永從奈苑之游朝制斷恩改降鄭氏
陵谷可移隋和之德不昧寒暑有遷松筠之性如一均養七子庥
廕二宗汾隂之室忘亡滎陽之黨相慶旣而善福虚應寢疾彌留
盡國毉之伎遠方畢至供御府之藥中使相望命之必至不可枝
也堂邑山林忽焉瘁色平陽歌舞適足愁人開元十三年二月庚
午薨於河南縣之脩業里春秋三十有七震悼紫庭哀傷朱邸傾
家若墜舉國同悲有詔光禄卿孟温禮監護喪葬京兆尹能延休
副焉窀穸之禮一如涼國公主故事夏四月恩旨陪葬於橋陵不
祔不從古之道也皇上念同氣之致美感閱川之永謝恨棣華之
半缺悲瑶草之先化乃命國史昭銘懿迹降恩禮於雲露寫哀辭
於金石水非湘渚還起帝子之祠山是洛陽即封天妹之冡銘曰
帝系白雲仙源紫氣漲家成國承天作貴赫赫聖祖曰文曰武皇
皇睿宗一變萬邦挺生淑媛慈和孝恭清臚如神蛾眉無雙邸第
立官湯沐建封爰及笄緫禮施環佩鳴鳳獻祥乘龍擇對帝唐降
女天乙歸妹珠玉過庭蘋蘩正内蛟門早閴龍湖忽上無地何載
無天何仰金澱書經華絲繡像欲報之德昊天罔極孰是言歸良
人永違銀爐煙斷羅幕霜飛懇願毁形託身壊衣不諒人只改嬪
他士稟命曰從從人曰順息嬀繩楚懷嬴霸晉反經合權與道同
韻燠休二室均歡等潤四海謐清九族和平萬物向榮衆鶵未成
心戀盛明形隨落英祖載鼎城歸穸咸京挽歌敭聲鹵薄凶行哀
哀聖情惻惻同生橋山片石千秋令名
唐故𡵨陽公主墓誌銘杜牧
憲宗皇帝即位八年出嫡女冊封𡵨陽公主下嫁于今工部尚書
判度支杜公琮始憲宗時宰相權德輿有壻獨孤郁爲翰林學士
帝愛其材因命宰相曰我嫡女旣笄可嫁德輿得壻獨孤我豈不
得邪可求其比後丞相吉甫進言曰前所奉詔臣謹搜其人因名
我烈祖司徒岐公曰有孫兒琮年始弱冠德行文學秀朗嚴整臣
嘗爲司徒吏熟其家事官族世婚習尚守治臣一皆忖度疑琮可
以奉詔帝即召尚書見與語大悅受殿中少監服章金紫以元和
八年某月日主下嫁于杜氏上御正殿禮畢由西朝堂出節幡鼓
鐸儀物畢備引就昌化里賜第上御延喜樓駐止主輪尚書及賓
侍酒食金帛奏内樂降嬪御送行賜第堂有四廡繢椽藻櫨丹白
其壁派龍首水爲沼主外族因請願以尚父汾陽王大通里亭沼
爲主别館當其時隆貴顯榮莫與爲比主實憲宗皇帝嫡女穆宗
皇帝母妹敬宗皇帝今天子親姑尚父汾陽王子儀外曾孫太皇
太后始以正妃事憲宗以太后太皇太后愛養三朝凡四十年德
厚慈恕化充六宫主以一女之愛降于杜氏建事舅姑杜氏大族
其他宜爲婦禮者不翅數十人主卑委怡順奉上撫下終日惕惕
屏息拜起一同家人禮度二十餘年人未嘗以絲髮間指爲貴驕
始與尚書合謀曰上所賜及婢奴卒不肯窮屈奏請納之上嘉歎
許可因錫其直悉自市寒賤可制指者自是閉門落然不聞人聲
尚書讀書考今古治亂主職婦事承奉夫族時歲獻饋吉凶&KR0608;助
必親自經手池塞館陊闢毬場種樹不數年搢紳間雜然稱尚書
有賢婦尚書旋出爲灃州刺史主後尚書行郡縣聞主且至殺牛
羊大爲數百人供具主至從不二十人六七婢乘驢闒茸約所至
不得肉食驛吏立門外舁飯食以返不數日間聞于京師衆譁說
以爲異事尚書在灃州三年主始入後出中間不識刺史廳屏尚
書治澧州考治行爲天下第一後爲大司徒京兆尹鳳翔節度使
朝廷屈指比數以爲凡有中外重難非尚書不可主賢益彰雖至
宫闈貴號亦加尊敬姑涼國太夫人寢疾比喪及葬主奉養蚤夜
不解帶親自嘗藥粥飯不經心手一不以進旣而哭泣哀號感動
他人尚書後爲忠武軍節度使所治許州創爲節度府五十年南
迫於蔡蔡屋室卑&KR0763;主居無正堂處東支屋恬然六年許軍強雄
且撑劇寇自始多用武臣治各出已部曲家人疵政㢮法習爲循
常有司用比邊障遠地擲置不問民亦甘心尚書再治之老民相
率兩走闕下遮丞相馬叩頭乞留請樹生祠及詔追去攀緣攜扶
哭於道路尚書治外主治内尚書所至必稱崱崱爲名公偉人主
實有内助焉穆宗以太皇太后敬主尤爲親信俯首益卑車服侍
使愈自貶抑覲謁温凊外口不言他事訖穆宗朝人不以親貴稱
當貞元時德宗行姑息之政王武俊王士眞張孝忠子聮爲國壻
憲宗初寵于頔來朝以其子配以長女皆挾恩佩勢聚少俠狗馬
爲事日截馳道縱擊平人豪取民物官不敢問戚里相尚不以爲
窮弱自主降于尚書壁絶外之初怒中笑後皆敬畏累聖亦指示
主德以誡警之至于今以主尚書顯重於中外戚里亦皆自檢歛
隨短長爲善於是舊俗滅不復有尚書自許奉急追詔主有疾小
愈強不肯留曰去朝興慶宫縱死於道吾無恨以開成二年十一
月某日薨於汝州長橋驛享年若于上廢朝三日其年十二月某
日主喪至京師比及葬兩宫弔問相繼於道開成三年某月日上
御正殿詔丞相嗣復攝中書令正衙宣冊謚曰莊淑大長公主某
年某月日祔葬于萬年縣洪原鄉少陵原尚書先塋禮也生男二
人長曰輔九年十歲次曰楊十始二歲女二人某於尚書爲從父
弟以實銘銘曰
章武皇帝唐中興主刑于正妃教及嫡女婉婉帝子下嫁時賢影
逐響荅隨順纏綿杜氏大族枝蔓蟬聮上有舅姑高堂儼然螭綬
龜章玉佩金軒飬色悅意侍後承前人不我貴我敬我虔始終盡
禮大小周旋餘二十年誰興間言貴不召驕富不期侈是此四者
倏相首尾自古名士或泥於此孰謂帝子超脫擺棄婦職是勤夫
言是指地荒館陊屏外不履淑德柔風天下傾耳宜乎夀考歸女
婚子不錫全祉孰提神紀幽石有誌顯筆有史流于千祀
唐故東光縣主神道碑銘(并序)李華
先朝宗室之望曰紀王太宗第十子也惟帝族母師曰東光縣主
紀王第三女也自天降祐生有令德年八歲王不豫循環左右不
食累日王撫首諭焉爲之進膳縣主察起居未復憂色如初動於
神祇王疾用閒周文樂正之養不過焉至若天人之秀元氣之純
積於中文於外其容可知也孝以奉親慈以臨下尊師傅服澣濯
其德可知也禮傳爲簮珥詩書爲佩玉原心而顧身體訓而成教
其言可知也降尊而處下推泰而從約詣繡繪之妙適飲膳之和
其功可知也年十八受封邑王擇聞喜公以妻之聞喜有王佐之
材委會蕃邸縣主以皇孫之貴和鳴侯家隂德莫違煇動邦教養
先姑如寧膝下奉君子如見大賓以徽柔睦娣姒以莊敬端幼賤
鵲巢之化存焉太后臨朝諸武專政魯衞之國翦焉丘墟紀王流
竄巴濮薨於道路縣主承訊崩心嘔血每一發聲飛鳥哀鳴草木
無色外除之後衣裳無純綵杯圈無甘食耳不聽聲首不加飾自
朝廷達於㝢内罔不哀之太后復辟中宗出震日昇暘谷天下文
明雷破羣隂品物咸遂以王懿親盛德詔有司備禮物陪葬昭陵
聞喜公時爲孝義令詔書至河縣主聞之嘔血而絶絶而復蘇告
諸子曰家國再造冤酷獲申爲我謝中外親親下見先王瞑目無
恨言未畢而薨春秋五十有四時神龍元年二月二十二日有司
以聞中宗震悼召聞喜公問公悉以對上歔欷久之殿省垂泣六
宫悽愴乃下詔襃美史官撰德弔祭賵贈禮過其備矣深於春秋
者歎曰孝之至不忘其親忠之至乃心王室自古賢士大夫莫能
備舉惟縣主有焉紀王之陷非罪也泣血以終哀中宗之撫興運
也則感深而殞絶忠孝兩極首其人倫使百代之下聞其風者有
以勸焉其爲不匱遠矣嗚呼天輔善人宜其有後男十人女十人
四子至大夫曰遇曰遘曰邁邁仁則踐修孝惟明發少子德位兼
盛曰迥今河南尹兼東都留守上柱國禄益厚而慕益深不遠劬
勞之報故也銜涕投簡而命下吏敬銘三章式表幽宅其文曰
肅雍王門天帝之孫因心則孝懷盛敬尊配美良士如賓禮存泣
血終身豈惟霜露慶集家國魂清冡墓夀絶哀歡事高緗素天作
邙山萬化攸歸地閉金印泉深衮衣國風悽愴&KR0686;管無輝
重校正唐文粹卷第五十五之下
嘉靖甲申歲太學生姑蘇徐焴文明刻于家塾
