重校正唐文粹卷第六十六
吳興姚鉉纂
銘甲(揔一十首)
名跡十
塗山銘(柳宗元)仙掌銘(獨孤及)古函谷關銘
虎牢關銘(賈至)棧道銘(歐陽詹)仙都山銘(張鷺)
磻谿銘(梁肅)胥山銘(盧元輔)天門山銘(李白)
湞陽東嶺洞谷銘(元傑)
塗山銘(并序)柳宗元
維夏后氏建大功定大位立大政勤勞萬邦和寧四極威懷九有
儀刑後王當乎洪流方割災被下土自壷口而導百川大功建焉
虞帝耄期順承天曆自南河而受四海大位定焉萬國旣同宣省
風教自塗山而會諸侯大政立焉功莫崇乎禦大災乃錫玄圭以
承帝命位莫崇乎執大象乃輯五瑞以建皇極政莫先乎齊大統
乃朝玉帛以混經制是所以承唐虞之後垂子孫之丕業立商周
之前樹帝王之洪範者也嗚呼天地之道尚德而右功帝王之政
崇德而賞功故堯舜至德而位不及嗣湯武大功而祚延于世有
夏德配於二聖而唐虞讓功焉功冠於三代而商周讓德焉宜乎
立極垂統貽于後裔當位作聖著爲世準則塗山者功之所由定
德之所由濟政之所由立有天下者宜取於此追惟大號旣發華
蓋旣狩方岳列位奔走來同山川守臣莫敢遑寧羽旄四合衣裳
咸會虔恭就列俯僂聽命然後示之以禮樂和氣周洽申之以德
刑天威振耀制立謨訓宜在長久厥後啓征有扈而夏德始衰羿
距太康而帝業不守皇祖之訓不由也人亡政墜卒就陵替向使
繼代守文之君又能紹其功德脩其政統卑官室惡衣服拜昌言
平均賦入制定朝會則諸侯常至而天命不去矣兹山之會安得
獨光於後歟是以周穆遐追遺法復會於是山聲垂天下亦紹前
軌用此道也故余爲之銘庶後代朝諸侯制天下者仰則於此其
辭曰
惟禹體道功厚德茂會朝侯衛統一憲度省方宣教化制殊類咸
會壇位承奉儀矩禮具樂備德容旣孚乃舉明刑以弼聖謨則戮
防風遺骨專車克威克明疇敢以渝宣昭黎獻底定寰區傳祚後
胤丕承帝圖塗山巖巖界彼東國惟禹之德配天無極即山刊碑
貽後作則
仙掌銘(并序)獨孤及
隂陽開闔元氣變化泄爲百川凝爲崇山山川之作與天地並疑
有眞宰而未知尸其功者有若巨靈贔屓攘臂其閒左排首陽右
拓太華絶地軸使中裂拆山脊爲兩道然後導河而東俾無有害
留此巨跡于峯之巔後代揭厲於玄蹤者聆其風而駭之或謂詼
詭不經存而不議及以爲學者揔其一域則惑於餘方曾不知創
宇宙作萬象月而日之星而辰之使輪轉環遶箭馳風疾可駭於
俗有甚於此者徒觀其隂騭無眹未嘗駭焉而巨靈特以有跡駭
世世果惑矣天地有官隂陽有藏鍜鍊六氣作爲萬形形有不遂
其性氣有不達於物則造物者取元精之和合而散之財而成之
如埏埴鑪鍾之爲瓶爲缶爲鈎爲棘規者矩者大者細者然則黃
河華嶽之在六合猶陶冶之有瓶缶鈎棘也於其自然蓋萬化之
一工也天機冥動而聖功啓元精密感而外物應故有無跡之跡
介于石焉可以見神行無方妙用不測彼管窺者方循跡而求之
揣其所至於巨細之境則道斯遠矣夫以手執大象力持化權指
撝太極蹴蹋顥氣立于無閒行乎無窮則據長河如措杯擘太華
若破塊不足駭也世人方以禹鑿龍門而導西河爲神祇可不謂
大哀乎峩峩靈掌纖指如畫隱轔磅礴上揮太淸遠而視之如欲
捫靑天而掬皓露攀扶桑而捧白日不去不來若飛若動非至神
曷以生此唐興百三十有八載余尉于華隂華人以爲紀[山弇]嵫勒
之罘頌嶧山銘燕然舊典也玄聖巨跡豈帝者巡省伐國之不若
歟其古之闕文以俟知言歟仰之嘆之斐然琢石爲志其詞曰
天作高山設險西方至精未分川壅而傷帝命巨靈經啓地脉乃
眷斯顧高掌遠跖砉如剖竹騞若裂帛川開山破天動地坼黃河
太華自此而闢神返虚極跡掛石壁跡豈我名神非我靈變化翕
忽希夷杳冥道本不生化亦無形天何言哉山川以寧斷鼇補天
世未覩焉夸娥愚公莫知其蹤屹彼靈掌懸諸巃嵸介二大都亭
亭高聳霞赩煙噴雲抱花捧百神依憑萬峯朝拱長於上古以閱
羣動下視衆山蜉蝣䘊蠓彼邦人士永揖遺烈瞻之在前如揭日
月三川有竭此掌不滅
古函谷關銘(并序)
王者建邦經野觀象立極於是有重門擊柝以待暴客故封略土
宇守在關塞山川丘陵爲之城池天作崤函俾屏京室崇山迴合
連岡叢倚長河屈盤萬里來束崖奔嶺蹙谷抱谿鬪崫起重險爲
秦東門截函夏於閫閾鏁天府於戸牖外阨八州之咽喉故百二
形焉内權六合之奥區故霸王出焉當其中原鹿駭戰國蝟起嬴
氏建瓴山東擇肉宇内持戟百萬連衡此關是時也開門而九國
師遁振策而二周鼎入奄有大寶遂吞中區洎江返秦璧天祐漢
祚高皇帝提劒而起以遏亂略斬白帝紲降王舉漢中平咸陽廓
金城以建都活萬姓以三章取威定功此焉是保粤若詢事國牒
聆風仙籙則真氣靈蹤起乎其中柱史一去流沙萬里留玉函於
舊宅傳寶圖於本枝豈上帝乃脊興王是感不然何錫羡開國如
此其大歲在大火余適下陽停驂塞門憑覽舊國襟帶如故世道
不留秦餘空山漢遺茂草恐復舟失於壑岸化爲谷萬載之後昧
者不知乃刻頌此石以示來裔其辭曰
天地雷雨英雄交爭設險守國作藩于京姓易時移山空塞平千
秋陵谷想見精靈仙駕長往雄圖杳冥于以志之勒銘巖扄
虎牢開銘(并序)賈至
天地定位山川據其極王侯設險虎牢擁其要振之以五岳維嵩
崒焉迫之以四瀆洪河突焉宜其咽喉九州閫域中夏贊經綸之
攻拒郤攙搶之凌暴若乃金火代變山河分裂脇從力爭義散約
解時漢祖守之以臨山東坐清三齊彊楚躑躅而不進隋氏失馭
中原版蕩封豕荐食龍戰玄黃時則太宗據之以拒河朔克擒醜
夏僞鄭袒縳而請命於戲自周室微弱虎狼并吞盛衰千祀正閠
更王而政和民安一統長久漢氏昭於前載我唐光於兹日其創
業之王戡定功業咸在斯地意者天開險固爲霸王之器乎聖作
功業知窅冥之意乎不然何玄期時事影響之若此也又聞諸鄭
志曰制巖邑也&KR0593;叔死焉而唐漢紹興得非山靈河神正直是輔
乃知不獨恃險而顚沛者在於涼德歟天寶七載至自宋都西經
洛陽歇鞍登兹懷古欽望鑒山河之壯麗想威靈而咫尺慨然有
懷敢獻頌曰
邈矣維嵩峻極于天磅礴崔嵬北臨洪川嶽瀆會險蹙坼封泉寔
開虎牢作固伊瀍維兹虎牢天設巨防攻在坤下拒在离旁昏恃
以滅聖憑而王崢嶸豁呀孟門相向伊昔漢祖戡秦統周勍敵相
及此焉淹留終夷海春遂復洪溝乘舋而東奄有九州隋氏敗績
黎人艱阻帝命太宗陳師鞠旅鐡騎僔僔雲旗容與擒夏克鄭在
此一舉日月永清昆蟲得所歲在戊子西經登兹祇聖肅然憫亡
悽其虢叔返道復隍慴師項氏烹苛莫能守之險易同途成敗異
時德不在鼎王孫布詞三苗不循魏武忸怩逆失順獲古今同期
申鑒勒銘庶警將來
棧道銘(并序)歐陽詹
秦之坤蜀之艮連高夾深九州之險也隂谿窮谷萬仞直下奔崖
峭壁千里無土亘隔呀絶巉巉冥冥麋鹿無谿猿猱相望三代而
往蹄足莫之能越秦雖有心蜀雖有情五萬年閒夐不相接且秦
之與蜀也人一其性物同所宜嗜欲無餘門教化無餘源可貿遷
可親昵擘坼地脉睽離物理豈造化之意乎天實凝淸而成地實
凝濁而形當其凝也如鎔金下鑄騰雲上浮空隙有所不開迴翔
有所不合澄結旣定竅缺生乎其中西南有漏天天之竅缺也于
斯有兹地地之竅缺也天地也者將以上覆下燾含蓄萬靈可通
必使而通者也苟有可通而未通則賢代其工而通之故有爲舟
以濟川爲梯以踰山惟兹地有川不可以舟涉有山不可以梯及
粤有智慮以全玄造立巨衡而舉追氏縋懸纑以下梓人猿垂絶
冥鳥傍危岑鑿積石以全力梁半空於未用斜根玉壘旁綴靑泥
截斷岸以虹矯繞翠屏而龍踠堅勁膠固雲横砥平揔庸蜀之通
途統𡵨雍之康莊都邑之能步山川之無脛若水決防如鴻嚮陽
南之北之踵武湯湯躋峩峩以自若臨蒼蒼而不懼繇是贄幣以
遥達人神以會同稽禮樂之短長量威力之汙隆可王者王可公
者公而相吹以風或曰受琢之石長存可構之材無窮易刓代蠧
斯道也未始有終嗚呼爲上懷來在乎德爲下昭德在乎義德義
之如今日則或人之言有孚其反之則石雖存恐不爲琢材雖多
恐不爲構想夫往昔有時而有有時而無是用惕惕天下蚩蚩知
聖賢創物之意之人寡明德義固物之道之人稀敢陳兩端之要
銘諸斯道之左庶主德義者存今日之所履踵武湯湯者荷古人
之攸作銘曰
天覆地燾本亦同設大象難全或漏或缺損多益寡聖賢代工彼
雖有缺與無缺同惟北曰秦維南則蜀地缺其閒坤維不續斗起
斷岸屹爲兩區秦人路絶蜀火煙孤天實不通賢斯有造鑚堅剡
勁無蹊以道若川匪舟若陸非車緣危轉虚步驟交如構雖在功
存亦由德項怫劉怒旋見以踣隋落我營自顚而植地非革勢材
不易林踣植之致惠怨之心勿謂斯道不恒勿謂斯道可久禮不
以禮可有而無恭不以恭可無而有創之之意如彼固之之理若
兹彼知不易兹而易知勒銘道左其同我思
仙都山銘張鷺
仙都有山山出萬山直上千尋入煙霞深圓如笋抽高突雲隂摽
表下國權輿象帝日歟月歟萬有千歲東西大鎮川澤四衛造化
無言莫知往制晴嵐依依宿霧洞開髣髴有像神仙下來顥氣氤
氲靈鳥環迴永殊塵雜不鼓纖埃絶頂霄崿澄湖在上人罕戾止
孰闚其狀日燭雲披風飄液飛如雨雨空微灑霑衣谷來松音潭
影曙暉往往鶴唳不知所歸唐垂百年玄宗體元響應萬歲聲聞
上天帝祚明德祠堂在焉永懷軒后功成此地丹竈猶存龍昇萬
里事列方誌道高靑史無復仙容空流谿水百越之内此山爲大
恍若壷中疑生象外直而不倚高而不殆古往今來獨立滄海
磻溪銘(并序)梁肅
隂陽和而萬物生聖賢合而天下平和者時也合者運也在昔堯
舜合禹仰洪水而天下平者四百年湯合伊尹革桀驁而天下平
者六百年文武合太公一戎衣而天下平者八百年與夫風雨寒
暑五行四時佐天生物一也天之數不可以不變時則有懷山襄
陵浩浩滔天之災君之運不可以不極時則有作威殺戮毒痛四
海之變變則通時則有四載之庸極則反時則有放伐之功於戲
惟尚父鍾其運而遇其主躡其機而作其合者歟于後伯陽不顯
仲尼旅人其不合者歟故曰君子得其時則大行不得其時則龍
蟠也嘉尚父之動靜不失其時作磻溪銘曰
至人無心與道出處處則土木出則雷雨惟殷道絶粤有尚父爰
宅于幽盤桓草莽天地闔闢隂陽運行明極而昏昏極而明遇主
水濱謨泰八紘牧野桓桓一麾而平惟彼日月得天而光惟彼聖
賢得時而彰獨夫昏迷我乃豹藏文武作周我乃鷹揚故曰大道
無體大人無方運用變通至虚而常作銘磻溪今古芒茫
胥山銘(并序)盧元輔
元和十年冬十月朝散大夫使持節杭州諸軍事杭州刺史上柱
國盧元輔視事三歲塵天子書上畏羣靈下慙蒸人乃啓忠祠銘
而序曰維唐敷祀典于天下廢淫置明資父事君罔有不舉寢廟
旣設我命厥新有周行人伍公字子胥陪吳之職得死直言國人
求忠者之屍禱水星之舍將瞰鴟革遂臨浙江千五百年廟貌不
改漢史遷曰胥山今云靑山者繆也吁善父爲孝記曰父讎不與
共戴天諫君爲忠經曰諸侯有諍臣不失國當枕于宋鄭絶楚出
疆在平爲未宦臣在奢爲旣壯子坎壈伏節乞師於吳軍鼓丁寧
五戰至郢先喆王建邦啓土著以話言戴后惟人人虐惟后成湯
用爲大義孔子立爲大經子胥修爲大仇騷人賦爲大怨咸令在
上慢惡不生則前戈鞭墓非倒行也後戈走昭非逆施也夫差旣
王宰嚭受賂二十年内越恁又顚太伯廟血將乾闔閭劒光且失
公朝焉宴焉入則諫焉孰謂矢毒孰謂刀寒雖言屢出口而車甲
巳困於齊矣蟹稻已奪於歲矣屬鏤之賜竟及其身䲭夷盛屍投
于水濱憤悱鼓怒配濤作神其神迄今一日再至來也海鴟羣飛
陽侯夾從聲遠而近聲近而遠奮于吳怫于越夕于楚乃退於是
仲秋闕望杭人以旗鼓迓之笳簫和之百城聚覩大耀威靈卷沙
墨裂地灰截若岸坼成坑迎潮氏格之如吕梁丈人爲靈戈威矛
㶑浪百重渚塞不先跳檣揭舷再飯之間絶其音聲蕩漭千里洪
波砥平有滑有腯有鹹有腥遥實乎下庭山海梯航鷄林扶桑交
臂于夘階金狄在戸雷鼓在堂魏罇漢豆六代笙簧可謂奉天爵
之馨香獲人神之盛禮佐皇震怒驅叱大邪萬里永清人觀斗氣
銘曰
武王鉞紂子胥鞭平爲人爲父十死一生矯矯伍員執弓挾矢杖
其寶劒以謁吳子稽首楚罪皆中紂理蒸報子妻殱鉏直士赫赫
王閭實聽竒謨錫之金鼓以號以誅黃旗大舉右廣皆朱戮墓非
赭瞻昭乃烏後王嗣立執書不泣顚越言潤宰嚭䜛輯步光欲飛
姑蘇待執吾則切諫抉眼不入投于河上自統波濤晝夜兩至懷
沙類騷洗滌南北簸蕩東西夷蠻卉服罔敢不來雖非命祀不讓
瀆齊帝帝王王代代明明表我忠哉
天門山銘李白
梁山博望關扄楚濱夾據洪流寔爲吳津兩坐錯落如鯨張鱗惟
海有若惟川有神牛渚怪物目圍車輪光射島嶼氣凌星辰卷沙
揚濤溺馬殺人國泰呈瑞時訛返珍開則九江納錫閉則五岳飛
塵天隂之地無德匪親
湞陽果業寺開東嶺洞谷銘(并序)元傑
隂陽精氣結爲山嶽者則爲勝爲異爲奥爲閟故萬嶺交峙而嵩
華辨其方羣岳斆靈而瀛壷拔其類是知仙居靈宅其必有黨乎
鳴絃之北趾果業之東阜高不百仞廣纔千畝層巖石室幽谷靈
洞殊境異觀秀絶竒偉雖瀑流之下鑪峯懸磴之躋丹嶠路遠莫
覿余不知其倫擬焉按寺記云昔有方士于是山鋉金變形羽服
登仙故石座丹竈至今存焉觀其東嶺削成石瑩如玉岡巒峭竦
巖壁重複捫藟而昇如造雲根縹眇嬋娟似霞衣可攀眞氣勝而
塵累捐五蓋破而淸機閑蕩然放懷如羽翼之巳生赤城之可接
噫境變志遷若符契之恊從也下臨長川澄波吐瀾煙霞夕收飛
鳥不喧杳渺逶迤流注無閒西直巨壑連嶂如屏林靄朝翠巖光
晝淸篠簜藏輝杉松下冥虚廓寂寥涵風有聲緣嶺未極劃開洞
門黛容崢嶸詭狀輪囷疑伏龍怪鎮含煙雲又有古木倒傍絶壁
盤根網結掛絡空碧崩崖傍傾猨逕下庂羽人幽會此焉瑶席搏
翠壁而直上軋﨑嶇於紫氛雙巖屹以中斷奔屏蹙而成室涵孕
精爽澄凝氣源信列仙之攸居豈塵俗之所止哉嗚呼鶴駕一去
鳳簫響絶荆榛蔽路危磴敗滅跡留人境而舉世莫知地聮精刹
而羣遊莫至吁可怪乎其晦藏也元和丙申歲秋八月余以膠鬲
之困寓居精舍再從兄昭肅時假兹邑政便於人務簡多睱與當
寺僧知捷日探道源捷亦好古饕竒之士也因語故實𬗟思羽客
之玄風以爲靈跡神蹤精誠必復乃操刃持畚履險通幽梯絶棧
而歷巉巖排蒙籠而登杳藹時更不稔而神居秘躅粲然皆睹嗟
乎芝田玄圃豈遠乎哉天之與人氣通則合客有顧咨而諗予者
或應之曰天之運否泰相濟故善利稱德有下民昏墊人之道行
藏有數故棘津蓬累時惟鷹揚靈物必通道在斯著不然何荒阻
千祀㪍焉而興歟乃爲銘曰
鑿石通道兮援木枝仰攀洞口兮踐欹危奔龍伏虎兮勢狀竒林
攅峯倚兮蟠雲螭下臨隂谷兮神以慄嵌巖巖兮洞無極老松蕭
瑟兮生遠風興雲霈霈兮煙霧黑懸巖排空兮色噴黛堅根網絡
兮層霄外披霓解帶兮羽翼生下眺遥江兮入靑靄世道紛綸兮
何足謂朝爲榮華兮夕顦顇不如幽谷兮閱仙經冀接浮丘兮整
煙轡我窺丹竈兮坐山腹衆峯參差兮隱雲族鑿仙嶺兮望瑤臺
朝霞照海兮銱綺開信赤松之所昇降王喬之所往來道或用晦
兮靈物斯潛殷道未昌兮說築傅巖紛予感此兮勒銘雲根山旣
不杇兮與名長存
重校正唐文粹卷第六十六
