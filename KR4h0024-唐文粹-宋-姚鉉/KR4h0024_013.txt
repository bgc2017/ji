重校正唐文粹卷第十三
吳興姚鉉纂
詩丁(揔六十六首)
樂府辭下
神仙十二
步虛詞十首(道士吳筠)步虛詞(高駢)夢上天(元稹)
俠少十七
結客少年場(盧照隣)邯鄲少年行(鄭錫)邯鄲少年行(高適)
少年子(李白)少年行二首(王維)少年詞(李百藥)
少年行(張籍)少年行(崔國輔)俠客行(元稹)
俠客行(李白)刺年少(李賀)古遊俠呈軍中諸將(崔顥)
青樓曲(王昌齡)劒客(賈島)壯士吟(孟遟)
結韈子(李白)
行樂十三
楚宫行(張籍)上之回(李白)陽春歌
鼓吹入朝曲白紵詞三首冬白紵(元稹)
相逢行(李白)古樂府(權德輿)朝來曲(王昌齡)
將進酒(李白)將進酒(李賀)
追悼一
李夫人(白居易)
愁苦六
古別離(李端)古別離(孟郊)遊子吟(李益)
遊子吟(孟郊)苦熱行(王轂)苦寒吟(孟郊)
鳥獸花卉十三
八駿圖(白居易)天馬歌(李白)紫騮馬
騘馬行(杜甫)猛虎行(李白)猛虎行(李賀)
白虎行烏棲曲(李白)烏夜啼
艾如張(李賀)野田黃雀行(李白)採蓮曲(張籍)
採蓮曲(李白)
古城道路四
石城(鄭谷)沙路曲(李賀)沙堤行呈裴相公(張籍)
洛陽陌(李白)
步虚詞十首道士吳筠
衆仙仰靈範肅駕朝神宗金景相照曜逶迤昇太空七玄巳高飛
火鍊生珠宫餘慶逮天壤平和王道融八威清遊氣十絶舞祥風
使我躋陽源其來自隂功逍遙太霞上真鑒靡不通
逸轡登紫清元乘邁奔電閬風隔三天俯視猶可見玉闥摽敞朗
瓊林鬱葱蒨自非挺金骨焉得諧夙願真朋何森森合景恣遊宴
良會忘淹留千齡纔一眄
三宫發明景朗照同鬱儀紛然馳飈欻上采空清蕤令我洞金色
後天耀瓊姿心恊太虛靜寥寥竟何思玄中有至樂淡泊終無爲
但與正真友飄颻散遨嬉
稟化凝正氣鍊形爲真仙忘心符元宗返本恊自然帝一集絳宮
流光出丹玄元英與桃君朗詠長生篇六府煥明霞百關羅紫煙
飇車涉寥廓靡靡乘景遷不覺雲路遠斯須遊萬天
扶桑誕初景羽蓋凌晨霞倏欻造西域嬉遊金母家碧津湛洪源
灼爍敷荷花煌煌青琳宮璨璨列玉華真氣溢絳府自然思無邪
俯矜區中士夭濁良可嗟
瓊臺劫爲仞孤暎大羅表常有三素雲凝光自飛繞羽童泛明霞
升降何縹緲鸞鳳吹雅音栖翔絳林摽玉虛無晝夜靈景何皎皎
一覩太上京方知衆天小
灼灼青華林靈風振瓊柯三光無冬春一氣清且和廻首邇結鄰
傾眸親曜羅豁落制六天流鈴威百魔緜緜慶不極誰謂椿齡多
高情無侈靡遇物生華光至樂無簫歌金玉音琅琅或登眀眞臺
宴此羽景堂杳靄結寶雲霏微散靈香天人誠遐曠歡泰不可量
爰從太微上肆覲虚皇尊騰我八景與威遟入天門旣登玉宸庭
肅肅仰紫軒敢問龍漢末如何闢乾坤怡然輟雲璈告我希夷言
幸聞至精理方見造化源
二氣播萬有化機無停輪而我操其端乃能出陶鈞寥寥大漠上
所遇皆清眞澄瑩含元和氣同自相親絳樹結丹實紫霞流碧津
以兹保童嬰永用超形神
步虛詞高駢
青溪道士人不識上天下天鶴一隻洞門深鎻碧牎寒滴露研朱
點周易
夢上天元稹
夢上高高天高高蒼蒼高不極下視五嶽塊纍纍仰天依舊蒼蒼
色蹋雲聳身身更上攀天下天攀未得西瞻若木免輪仾東望蟠
桃海波黑日月之光不到此非暗非明煙塞塞天悠地遠身跨風
下無階梯上無力來時畏有他人上截斷龍胡斬鵬翼茫茫漫漫
方自悲哭向青雲搯(音叨)素臆哭聲厭咽旁人惡喚起驚悲淚飄露
千慚萬謝喚厭人向使無君終不寤
結客少年場盧照鄰
長安重遊俠洛陽冨才雄玉劒浮雲騎金鞭眀月弓鬪雞通渭北
走馬向關東孫賓遥見待郭解暗相通不受千金爵誰論萬里功
將軍下天上虜騎入雲中𤇺火夜似月兵氣暁成虹横行徇知巳
負羽遠征戎龍旌昏朔霧鳥陣卷寒風追奔瀚海咽戰罷隂山空
歸來謝天子何如馬上翁
邯鄲少年行鄭錫
霞鞍金口騮豹䄂紫貂裘家住叢臺下門前漳水流喚人呈楚舞
借客試吳鉤見說秦兵至甘心赴國讎
邯鄲少年行高適
邯鄲城西遊俠子自言生長邯鄲裏千場縱博家仍冨數處報讎
身不死宅中歌笑日紛紛門外車馬長如雲未知肝膽向誰是令
人却憶平原君君不見今交態薄黃金用盡還疎索以兹感歎辭
舊遊更於時事無所求且與少年飲美酒往來射獵西山頭
少年子李白
青雲少年子挾彈章臺左鞍馬四邊開突如流星過金丸落飛鳥
夜入瓊樓卧夷齊是何人獨守西山餓
少年行二首王維
新豐美酒斗十千咸陽遊俠多少年相逢意氣爲君飲繫馬高樓
垂柳邊
漢家君臣歡宴終高議雲臺論戰功天子臨軒賜侯印將軍佩出
明光宫
少年詞李百藥
始酌文君酒新吹弄玉簫少年不歡樂何以盡芳朝千金笑裏面
一搦掌中腰掛冠豈憚宿迎拜不勝嬌寄語少年子無辭歸路遥
少年行張籍
少年從出獵長楊禁中新拜羽林郞獨到輦前射雙虎君王手賜
黃金璫日日鬪雞都市裏贏得寶刀重刻字百里報讎夜出城平
明還在倡樓醉遥聞虜到平陵下不待詔書行上馬斬得名王獻
桂宫封侯起第一日中不爲六郡良家子百戰始取邊城功
少年行崔國輔
遺却珊瑚鞭白馬驕不行章臺折楊柳春草路傍情
俠客行元稹
俠客不怕死怕在事不成事成不肯藏姓名我非竊賊誰夜行白
日堂堂殺袁盎九衢草草人面青此客此心歸海鯨海鯨露背横
滄溟海波分作兩處生分海減力俠客有謀人莫測三尺鐡蛇延
二國
俠客行李白
趙家縵胡纓吳鉤霜雪明銀鞍照白馬颯沓如流星十步殺一人
千里不留行事了拂衣去深藏身與名閑過信陵飲脫劒膝上橫
將炙啖朱亥持觴勸侯嬴三杯吐然諾五嶽倒爲輕眼花耳熱後
意氣素蜺生救趙揮金鎚邯鄲先震驚千秋二壯士炟赫大梁城
縱死俠骨香不慚世上英誰能書閣下白首太玄經
刺年少李賀
青騘馬肥金鞍光龍腦入縷羅衫香美人狎坐飛瓊觴貧人喚云
天上郞別起高樓連碧篠絲曳紅鱗出深沼有時半醉百花前背
把金丸落飛鳥自說生來未爲客一身美妾過三百豈知斸地種
田家官稅頻催没人識長金積玉誇豪毅每揖閑人多意氣生來
不讀半行書秪把黃金買身貴少年安得長少年海波尚變爲桑
田枯榮逓傳急如箭天公不肯於君偏莫道韶華鎮長在白頭面
皺專相待
古遊俠呈軍中諸將崔顥
少年負膽氣好勇復知幾杖劒出門去孤城逢合圍殺人遼水上
走馬漁陽歸錯落金鎻甲蒙茸貂鼠衣還家且行獵弓矢速如飛
地迥鷹犬疾草深孤兔肥腰間帶兩綬轉眄生光輝顧謂今日戰
何如隨建威
青樓曲王昌齡
白馬金鞍從武皇旌旗十萬宿長楊樓頭小婦鳴箏坐遥見飛塵
入建章馳道楊花滿御溝紅粧縵綰上青樓金章紫綬千餘騎夫
壻朝廻初拜侯
劒客賈㠀
十年磨一劒霜刃未曾試今日把似君誰有不平事
壯士吟孟遟
壯士何曾悲悲即無迴期如何易水上未歌先淚垂
結襪子李白
燕南壯士吳門豪筑中置鉛魚隱刀感君恩重許君命太山一擲
輕鴻毛
楚宫行張籍
章華宫中九月時桂花半落紅橘垂江頭騎火照輦道君王夜從
雲夢歸霓旌鳳蓋到雙闕臺上重重歌吹發千門萬戶開相當燭
籠左右列成行下輦更衣入洞房洞房侍女盡焚香玉階羅幕微
有霜齊言此夕樂未央玉酒湛湛盈華觴絲竹次第鳴中堂巴姬
起舞向君王迴身垂手結明璫願君千年萬年夀朝出射麋夜飲
酒
上之回李白
三十六離宫樓臺與天通閣道步行月美人愁煙空恩疎寵不及
桃李傷春風淫樂意何極金輿向回中萬乘出黃道千旗揚彩虹
前軍細柳北後涉甘泉東豈問渭川老寧邀襄野童秋暮瑶池宴
歸來樂未窮
陽春歌
長安白日照春空綠楊結煙垂裊風披香殿前花始紅流芳發色
繡戸中繡戸中相經過飛燕皇后輕身舞紫宫夫人絶世歌聖君
三萬六千日歲歲年年柰樂何
鼓吹入朝曲
金陵控海浦渌水帶吳京鐃歌列騎吹颯沓列公卿搥鍾速嚴糚
伐鼓啓重城天子憑玉案劒履若雲行日出照萬戶簪裾爛明星
朝罷沐浴閑遨遊閬風亭濟濟雙闕下歡娛樂恩榮
白紵詞三首
揚淸音發皓齒北方佳人東鄰子且吟白紵停渌水長袖拂面爲
君起寒雲夜卷霜海空胡風吹天飄塞鴻玉顔滿堂樂未終館娃
日落歌塵濛
月寒江清夜沉沉美人一笑千黃金垂羅舞縠揚哀音郢中白雪
且莫吟子夜吳歌動君心動君心冀君賞願作天池雙鴛鴦一朝
飛去綠雲上
吳刀翦綵縫舞衣眀粧麗服奪春輝揚眉轉袖若雪飛傾城獨立
世所稀激楚結風醉忘歸高堂月落燭巳微玉釵挂纓君莫違
冬白紵元稹
吳宫夜長宮漏𣢾簾幕四垂燈熖暖西施自舞王自管雪紵翻翻
鶴翎散(上聲)促節牽繁舞腰軟舞腰軟王罷飲蓋覆西施鳳花錦身
作牀臂爲枕朝珮瑽瑽王晏寢醒來閤門報無事子胥死後言爲
諱近王之臣諭王意共笑越王窮惴惴夜夜抱冰寒不睡
相逢行李白
朝騎五花馬謁帝出銀臺秀色誰家子雲車珠箔開夾轂相借問
知從天上來邀入青綺門當歌共銜杯銜杯映歌扇似月雲中見
相見不得親不如不相見相見情巳深未語可知心胡爲返空閨
孤眠愁錦衾錦衾與羅帷纏綿會有時春風正澹蕩暮雨來何遟
後因三春鳥更報長相思
古樂府權德輿
光風澹蕩百花吐樓上朝朝學歌舞身年二八壻侍中幼妹承恩
兄尚主綠䆫珠箔繡鴛鴦侍婢先焚百和香鸎啼日出不知曙寂
寂羅幃春夢長
朝來曲王昌齡
月昃鳴珂動花連繡戶春盤龍玉臺鏡唯待畫眉人
將進酒李白
君不見黃河之水天上來奔流到海不復㢠君不見高堂眀鏡悲
白髮朝如靑絲暮如雪人生得意須盡歡莫使金樽空對月天生
我材必有用千金散盡還復來烹羊宰牛且爲樂會須一飲三百
杯岑夫子丹丘生與君歌一曲請君爲我聽鍾鼎玉帛不足貴但
願長醉不願醒古來賢逹皆寂寞惟有飲者留其名陳王昔時宴
平樂斗酒十千恣歡謔主人何爲言少錢且須沽酒對君酌五花
馬千金裘呼兒將出換美酒與爾同銷萬古愁
將進酒李賀
瑠璃鍾琥珀濃小槽酒滴眞珠紅烹龍炮鳳玉脂泣羅幃翠幕圍
春風吹龍笛擊鼉鼓皓齒歌細腰舞況是靑春日將暮桃花亂落
如紅雨勸君終日酩酊歸酒不到劉伶墳上土
李夫人白居易
漢武帝初喪李夫人夫人病時不肯别死後留得生前恩君恩不
盡念未巳甘泉殿裏令寫眞丹青畫出竟何益不言不笑愁殺人
又令方士合靈藥玉釜煎煉金爐焚九華帳深夜悄悄反魂香降
夫人䰟夫人之䰟在何許香煙引到焚香處旣來何苦不須臾縹
緲悠揚還滅去去何速兮來何遟是耶非耶兩不知翠蛾髣髴平
生貌不似昭陽寢疾時䰟之不來君心苦䰟之來兮君亦悲背燈
隔帳不得語安用暫來還見違傷心不獨漢武帝自古及今皆若
斯君不見穆王三日哭重璧臺前傷盛姬又不見秦陵一掬淚馬
嵬坡下念楊妃縱令妍姿豔質化爲土此恨長在無銷期生亦惑
死亦惑凡物惑人忘不得人非木石皆有情不如不遇傾城色
古别離李端
水國葉黃時洞庭霜落夜行舟聞商賈宿在楓林下此地送君還
茫茫似夢間後期知幾日前路轉多山巫峽通湘浦迢迢隔雲雨
天晴見海檣月落聞津鼓人老自多愁水深難急流清宵歌一曲
白首對汀洲
古別離孟郊
松仙雲繚繞萍俗水分離雲去有歸日水分無合時春芳役雙目
春色柔四支楊柳織别愁千條萬條絲
遊子吟孟益
女羞夫壻薄客耻主人賤過逢同衆流低迴愧相見君非青銅鏡
何事空照面莫以衣上塵不謂心如練人生當榮盛待士勿言倦
君看白日晩不異弦上箭
遊子吟孟郊
慈母手中線遊子身上衣臨行密密縫意恐遟遟歸誰言寸草心
報得三春暉
苦熱行王轂
祝融南來鞭火龍火旗熖熖燒天紅日輪當午凝不去萬國如在
洪爐中五嶽翠乾雲彩滅陽侯海底愁波竭何當一夕金風發爲
我掃却天下熱
苦寒吟孟郊
天色寒青蒼北風呌枯桑厚冰無裂文短日有冷光敲石不得火
壯隂奪正陽苦調更何言久吟成此章
八駿圖白居易
穆王八駭天馬駒後人愛之寫爲圖背如龍兮頸如象骨竦筋高
脂肉壯日行萬里疾如飛穆王獨乘何所之四荒八極蹋欲徧三
十二蹄無歇時屬車軸折趁不及黃屋草生棄若遺瑤池西赴王
母宴七廟經年不親薦璧臺南與盛姬遊眀堂不復朝諸侯白雲
黃竹歌聲動一人荒樂萬人愁周從后稷到文武積德累功世勤
苦豈知纔及四代孫心輕王業如灰土由來尤物不在大能蕩君
心即爲害文帝却之不肯乘千里馬去漢道興穆王得之不爲戒
八駿駒來周室壞至今此物世稱珍不知房星之精下爲怪八駿
圖君莫愛
天馬歌李白
天馬來出月氐窟背爲虎文龍翼骨嘶靑雲振綠髮蘭筋權竒走
滅没騰崑崙歷西極四足無一蹶雞鳴刷燕晡秣越神行電邁躡
慌惚天馬呼飛龍趨目眀長庚臆雙鳧尾如流星首渴烏口噴紅
光汙溝珠曾陪時龍躍天衢羈金絡月照皇都逸氣稜稜凌九區
白璧如山誰敢沽迴頭笑紫燕但覺爾輩愚天馬奔戀君軒駷躍
驚矯浮雲飜萬里足躑躅遥瞻閶闔門不逢寒風子誰採逸景孫
自雲在靑天丘陵遠崔嵬鹽車上峻坂倒行逆施畏日晩伯樂翦
拂中道遺少盡其力老棄之願逢田子方惻然爲我悲雖有玉山
禾不能療苦飢嚴霜五月凋桂枝伏瀝銜冤摧兩眉請君贖獻穆
天子猶堪弄影舞瑶池
紫騮馬
紫騮行且嘶雙飜碧玉&KR2324;臨流不肯渡似惜錦障泥白雪關山遠
黃雲海樹迷揮鞭萬里去安得念春閨
騘馬行杜甫
鄧公馬癖人共知初得花騘大宛種夙昔傳聞思一見牽來左右
神皆竦雄姿逸態何崷崪顧影驕嘶自矜寵兩目淸熒夾鏡懸肉
[騣-凶+(鬯-匕)]碨礧連錢動朝來久試華軒下未覺千金滿高價赤汗微生白
雪毛銀鞍却覆香羅帕卿家舊賜公取之天廐眞龍此其亞晝洗
須騰涇渭深夕趨可刷幽并夜吾聞良驥老始成此馬數年人更
驚豈有四蹄疾於鳥不與八駿俱先鳴時俗造次那得致雲霧晦
冥方降精近聞下詔喧都邑肯使騏鱗地上行
猛虎行李白
朝作猛虎行暮作猛虎吟腸斷非關隴頭水淚下不爲雍門琴旍
旌&KR0813;紛兩河道戰鼓驚山欲傾倒秦人半作燕地囚胡馬翻㘅洛
陽草一輸一失關下兵朝降夕叛幽薊城巨鼇未斬海水動魚龍
奪走安得寧頗似楚漢時翻覆無定止朝過博浪沙暮入淮隂市
張良未遇韓信貧劉項存亡在兩臣暫到下邳受兵略來投漂母
作主人賢哲栖栖古如此今時亦棄青雲士有策不敢犯龍鱗竄
身南國避胡塵寶書長劒挂高閣金鞍駿馬散故人昨日方爲宣
城客掣鈴交通二千石有時六博快壯心遶牀三帀呼一擲楚人
每道張旭竒心藏風雲世莫知三吳邦伯皆顧盻四海雄俠兩追
隨蕭曹曾作沛中吏攀龍附鳳當有時溧陽酒樓三月春楊花茫
茫愁殺人胡人綠眼吹玉笛吴歌白紵飛梁塵丈夫相見且爲樂
搥牛撾鼓會衆賓我從此去釣東海得魚笑寄情相親
猛虎行李賀
長戈莫春彊弩莫抨乳孫哺子教得生獰舉頭爲城掉尾爲旌東
海黃公愁見夜行道逢騶虞牛哀不平何用尺刀壁上雷鳴泰山
之下婦人哭聲官家有程吏不敢聽
白虎行
火烏日暗崩騰雲秦皇虎視蒼生羣燒書滅國無暇日鑄劒佩玦
唯將軍玉壇設醮思沖天一世二世當萬年燒丹未得不死藥拏
舟海上尋神仙鯨魚張鬛海波沸耕人半作征人鬼雄豪氣猛如
𦦨煙無人爲決天河水誰最苦兮誰最苦報人義士深相許漸離
擊筑荆卿歌荆卿把酒燕丹語劒如霜兮膽如鐡出燕城兮望秦
月天授秦風祚未終衮龍衣點荆卿血朱旗卓地白蛇死漢皇却
是眞天子
烏棲曲李白
姑蘇臺上烏棲時吳王宫裏醉西施吳歌楚舞歡未畢靑山猶銜
半邊日銀箭金壼漏水多起看秋月墜江波東方漸高柰爾何
烏夜啼
黃雲城邊烏欲棲歸飛啞啞枝上啼機中織錦秦川女碧紗如煙
隔窗語停梭悵然憶遠人獨宿孤房淚如雨
艾如張李賀
錦䄡䄖繡襠𥜗彊彊啄食哺爾鶵壟東卧穟滿風雨莫逐良媒壟
西去齊人織網如素空張在野田平碧中網絲漠漠無形影誤爾
觸之傷首紅艾葉綠花誰翦刻中藏禍機不可識
野田黃雀行李白
遊莫逐炎洲翠棲莫近吳宫燕炎洲逐翠遭網羅吳宮火起焚爾
窠蕭條兩翅蓬蒿下縱有鷹鸇柰爾何
採蓮曲張籍
秋江岸邊蓮子多採蓮女兒凭船歌青房圓實齊戢戢爭前競折
漾微波試索綠莖不尋藕斷處絲多刺傷手白練束腰䄂半卷不
插玉釵䊋梳淺船中未滿渡前洲借問阿誰家住遠歸時共待暮
潮上自弄芙蓉還蕩槳
採蓮曲李白
若耶溪傍採蓮女笑隔荷花共人語日照新䊋水底明風飄香䄂
空中舉岸上誰家遊冶郞三三五五映垂楊紫騮嘶入落花去見
此踟蹰空斷腸
石城鄭谷
石城昔爲莫愁鄕莫愁魂散石城荒江人依舊棹舴艋江岸還飛
雙鴛鴦帆去帆來風浩渺花開花謝春悲涼煙濃草遠望不盡千
古漢陽閑夕陽
沙路曲李賀
柳隂半眠丞相樹珮馬玎玲蹋沙路斷燼遺香䙚翠煙獨騎鳴蹄
上天去帝家玉龍摐九關帝前簪笏稱南山獨垂重印押千官金
科篆字紅屈盤沙路歸來聞好語旱火不光天下雨
沙隄行呈裴相公張籍
長安大道沙爲隄旱風無塵暖無泥宫中玉漏下三刻朱衣導騎
丞相來路傍高樓息歌吹千車不行行者避街官閭吏相傳呼宫
前十里唯空衢白麻詔下移相印新隄未成舊隄盡
洛陽陌李白
白玉誰家郞迴車渡天津看花東陌上驚動洛陽人
重校正唐文粹卷第十三
