重校正唐文粹卷第三十七
吳興姚鉉纂
論丁(揔一十一首)
兵刑四
守在四夷論(牛僧孺)守論(杜牧)戰論
斷刑論(柳宗元)
臨御四
機權論二首(樓上權下馮用之)王言論(李德𥙿)
英傑論
諫諍一
忠諫論(李德𥙿)
嬖惑二
近倖論(李德𥙿)寱論(元結)
守在四夷論牛僧孺
傳曰古者天子守在四夷蓋言能令四夷不侵咸自守境洎周漢
迄隋多不知守身但欲四夷自守殊不知四夷自守國内皆成四
夷也因著論以明之何者夫守之大旨以防攻也善防其攻者莫
若防其敗善防其敗者莫若防其亡夫四夷不守境不過於略地
侵城是有敗無亡也若王者之貴如天如地苟落一星伐一樹不
足損天地之光耀蓋帝王之權能殺人能生人能達人能窮人能
貧人能冨人一國之人思之必伺君好而贊之雖似親之其實攻
之王者守大道淪非道是則不見敗而有亡也况四夷之攻至難
者四國人之攻至易者亦有四四夷之攻以白刃國人之攻以巧
言四夷之攻以鼓鼙國人之攻以祕隱四夷之攻以兵相害國人
之攻以矯相親四夷之攻以兵相侵國人之攻以矯相益觀白刃
則懼而思守也聆巧言則悅而思受也聽鼓鼙則警而思備也遇
祕隱則懵而思述也逢相害則恚而思讎也見相親則惑而思近
也值相侵則忿而思報也得相益則喜而思隣也攻邊則人人思
守也攻身則人人思受也抑人情之常非所鑚鑿而異也且王者
之守有六失守之不固則非道攻之守之不貞則色攻之守之不
約則聲攻之守之不廉則聚歛攻之守之不儉則奢侈攻之守之
不正則邪佞攻之守之不仁則征伐攻之夏捨淑德而嬖妹喜是
色攻而亡也商捨德音而耽愔愔是聲攻而亡也周厲捨廉節而
悅榮夷公是聚歛攻而亡也秦皇捨儉節而起阿房是奢侈攻而
亡也漢靈捨正直而用刑臣是佞倖攻而亡也隋煬捨慈仁而事
遼東是征伐攻而亡也自三王百代無四夷之攻而亡者皆以守
身不謹爲嗜慾所攻故也雖得四夷自守復何益哉或云幽王自
以爲犬戎所滅僧孺以爲幽王自以守道不固頻舉僞烽嗷嗷天
下空於杼軸加以襃姒色攻諸矦不信而敗非獨由於四夷也至
於晉十六國稽其本則禍生於惠帝也賈后以色攻賈謐以佞攻
致令八王並興生人減半然後戎夷乘間敢有窺窬可謂四夷先
起於内不由四夷不守於外也故有德者先守其身但令四夷自
守曾不防戎狄在其國中故攻秦之胡者二世也豈必東夷南蠻
西戎北狄哉沈尹戍雖舉守四夷之言而不書守身之道是載華
而略實非垂範之旨敢因文字以附簡編之闕
守論(并序)杜牧
往年兩河盜起屠囚大臣劫戮二千石國家不議誅廼束兵自守
反脩大曆貞元故事而行姑息之政是使逆輩益橫終唱患禍故
作守論焉
厥今天下何如哉干戈朽鈇鉞鈍含弘混貸煦育逆孽殆爲故常
而執事大人曾不歷筭周思以爲宿謀方且嵬岸抑揚自以爲廣
大繁昌莫已若也嗚呼其不知乎其俟蹇頓顚傾而後爲之支計
乎且天下幾里列郡幾所而自河以北蟠城數百金堅蔓織角奔
爲寇伺吾人之顦顇天時之不利則將與朋伍羅絡郡國將駭亂
吾民於掌股之上耳今者及吾之壯不圖擒取而乃處恬逸第第
相付以爲後世子孫背脅疽根此復何也今之議者咸曰夫倔強
之徒吾以良將勁兵爲銜策高位美爵充飽其腸安而不撓外而
不拘亦猶豢擾虎狼而不怫其心則忿氣不萌此大曆貞元所以
守邦也亦何必疾戰焚煎吾民然後以爲快也愚曰大曆貞元之
間適以此爲禍也當是之時有城數十千百卒夫則朝廷待之貸
以法故於是乎闊視大言自樹一家破制削法角爲尊奢天子養
威而不問有司守恬而不呵王侯通爵越錄受之覲聘不來机杖
扶之逆息虜㣧皇子嬪之裝緣彩飾無不備之是以地益廣兵益
強僭擬益甚侈心益昌於是土田名器分劃大盡而賊夫貪心未
及畔岸遂有淫名越號或帝或王盟詛自立恬淡不畏走兵四略
以飽其志者也是以趙魏燕齊卓起大倡梁蔡吳蜀躡而和之其
餘混澒軒囂欲相效者往往而是運遭孝武宵旰不忘前英後傑
夕思朝議故能大者誅鋤小者惠來不然周秦之郊幾爲犯獵哉
大抵生人油然多欲欲而不得則怒怒則爭亂隨之是以教笞於
家刑罰於國征伐於天下此所以裁其欲而塞其爭也大曆貞元
之間盡反此道提區區之有而塞無涯之爭是以首尾指支幾不
能相運掉也今者不知此非而反用以爲經愚見爲盗者非止於
河北而巳嗚呼大曆貞元守郡之術永戒之哉
戰論(并序)
兵非脆也榖非殫也而戰必挫北是曰不循其道也故作戰論焉
河北視天下猶珠璣也天下視河北猶四支也珠璣苟無豈不活
身四支苟去吾不知其爲人何以言之夫河北者俗儉風渾淫巧
不生朴毅堅強果於戰耕名城堅壘嶺㠔相貫高山大河盤互交
鎻加以土息徤馬便於馳敵是以出則勝處則饒不窺天下之産
自可封殖亦猶大農之家不待珠璣然後以爲富也天下無河北
則不可河北旣虜則精甲銳卒利刀良弓徤馬無有也卒(蔟忽反)然
夷狄驚四邊摩封疆出表裏吾何以禦之是天下一支兵去矣河
東盟津滑臺大梁彭城東平盡宿厚兵以塞虜衝是六郡之師嚴
飾護疆不可他使是天下二支兵去矣六郡之師厥數三億低首
仰給横拱不爲則㳂淮已北循河之南東盡海西叩洛經數千里
赤地盡取纔能應費是天下三支財去矣咸陽西北戎夷大屯嚇
呼膻臊徹于帝居周秦單師不能排闢於是盡剷吳越荆楚之饒
以啖兵戍是天下四支財去矣乃使吾用度不周徵傜不常無以
膏齊民無以接四夷禮樂刑政不暇修治品式條章不能備具是
天下四支盡解頭腹兀然而已焉有人解四支其自以能久爲安
乎今者誠能治其五敗則一戰可定四支可生夫天下無事之時
殿寄大臣偷處榮逸爲家治具戰士離落兵甲鈍弊車馬刓弱而
未嘗爲之簡帖整飾天下雜然盗發則疾敺疾戰此宿敗之師也
何爲而不北乎是不蒐練之過者其敗一也夫百人荷戈仰食縣
官則挾千夫之名大將小禆操其餘贏以虜壯爲幸以師老爲娛
是執兵者常少麋食者常多築壘未乾公囊巳虚此不責實料食
之過其敗二也夫戰輒小勝則張皇其功奔走獻狀以邀上賞或
一日再賜一月累封凱還未歌書品巳崇爵命極矣田宫廣矣金
繒溢矣子孫官矣焉肯搜竒外死勤於戎矣此賞厚之過其敗三
也夫多喪兵士顚翻大都則跳身而來刺邦而去迴視刀鋸菜色
甚安一歲未更旋巳立於壇墀之上矣此輕罰之過其敗四也夫
大將將兵柄不得專恩臣詰責第來揮之至如堂然將陣殷然將
鼓一則曰必爲偃月一則曰必爲魚麗三軍萬夫環旋翔佯恍駭
之間虜騎乘之遂取吾之鼓旗此不專任責成之過其敗五也元
和時天子急太平嚴約以律下常團兵數十萬以誅蔡天下乾耗
四歲後能取此蓋五敗不去也長慶初盗據子孫悉來走命是内
地無事天子寬禁厚恩與人休息未幾而燕趙甚亂引師起將五
敗益甚登壇注意之臣死竄且不暇復焉能加威於反虜哉今者
誠欲調持干戈灑掃垢汗以爲萬世安而乃踵前非踵前非是不
可爲也古之政有不善士傳言庶人謗發是論者亦且將書于謗
木傳于士大夫非偶言而巳
斷刑論柳宗元
余旣爲斷刑論或者以釋刑復於余其辭云云余不得巳爲之言
焉夫聖人之爲賞罰者非他所以懲勸者也賞務速而後有勸罰
務速而後有懲必曰賞以春夏刑以秋冬而謂之至理者僞也使
秋爲善必俟春夏而後賞則爲善者必怠春爲不善者必俟秋冬
而後罰則爲不善者必懈爲善者怠爲不善者懈是敺天下之人
而入於罪又緩而慢之以滋其懈怠此刑之所以不措也必使爲
善者不越月踰時而得其賞則人勇而有勸焉爲不善者不越月
踰時而得其罰則人懼而有懲焉爲善者日以有勸爲不善者日
以有懲是敺天下之人而從善遠罪也敺天下之人而從善遠罪
是刑所以措而化所以成也或者務言天而不言人是惑于道者
也胡不謀之人心以熟吾道吾道之盡而化矣是蒼蒼者焉能與
吾事而暇知之哉果以爲天時之可得順大和之可得致則全吾
道而得之矣全吾道而不得者非所謂大和也是亦必無而巳矣
又何必枉吾之道曲順其時以謟是物哉吾固知順時之得天不
如順人順道之得天也何也使犯死者自春而窮其辭欲不死不
可得貫三木加連鎻而致之獄吏大暑數日痒不得搔痺不得搖
痛不得摩飢不得時而食渴不得時而飲目不得瞑支不得舒怨
號之聲聞於里人如是而大和之不傷天時之不逆是亦必無而
巳矣彼其所宜得者死而巳也又若是焉何哉或者乃以雪霜者
天之經也雷霆者天之權也非常之罪不時可以殺人之權也當
刑者必順時而殺人之經也是不然夫雷霆雪霜者特一氣耳非
有心於物者也聖人有物者也春夏之有富霆也或發而震破巨
石裂大木木石豈爲非常罪也哉秋冬之有霜雪也舉草木而殘
之草木豈有非常罪也哉彼豈有懲於物也哉彼無所懲則效之
者惑也果以爲仁必知經智必知權是又未盡於經權之道也何
也經也者常也權也者達經者也皆仁智之事也離之滋惑矣經
非權則泥權非經則悖是二者強名也曰當斯之盡矣當也者大
中之道也離而爲名大中之器用也知經而不知權不知經者也
知權而不知經不知權者也偏知而謂之智不智者也偏守而謂
之仁不仁者也知經者不以異物害吾道知權者不以常人怫吾
慮合之於一而不疑者信干道而已矣且古之所以言天者蓋以
愚蚩蚩者耳非爲聦明睿智者設也或者之未達不思之甚也
機論上馮用之
機者機也經緯天下織綜人事而已矣機者微也發之至微用之
至廣大人行之則合於道細人竊之則階於亂合道所以濟世階
亂所以滅身濟世機之利者也滅身機之害者也知利而不知害
雖去其害害必悅之知害而不知利雖就其利利必違之知利而
知害知去而知就其惟聖人乎文王武王知機之君也箕子周公
知機之臣也夫三才設位而機行乎其中矣得之者昌失之者亡
善用則集乎百祥昧用則來乎百殃故天之一發龍蛇爲之起陸
人之一發天地爲之反覆范蠡善用也勾踐以之克霸無極昧用
也楚國於焉殄瘁至哉斯術也莫不以合義爲本趣時爲用苟悖
於義則悅隨者寡未逢於時則虚其事稽其取與離合之際可謂
神矣雖離婁之目不可視烏獲之力不可制南金之利不可斷迅
雷之聲不可及夫神器至重也堯不與子而禪於舜蓋取聖之機
也舜不讓丹朱而復禪禹蓋取時之機也兄弟至親周公離於管
蔡取賢之機也秦越之䟽嬴氏合於由余取霸之機也設令堯與
丹朱而棄舜億兆之心竟歸於虞則不謂之聖帝矣舜忘大義而
顧小節不承堯而禪禹則不謂之明君矣周公暱管蔡而不戮必
墜文武之業則不謂之賢臣矣秦伯鄙由余而不用必失四方之
士則不謂之霸主矣天下雖聞之而不可知雖見之而不可測善
爲國者如偃師焉民如幻也欲之動欲之靜機在於我豈當不悅
乎善爲君者猶造父焉人猶馬也欲之東欲之西策在於我豈有
能違乎經曰不獨親其親則天下皆親不獨子其子則天下皆子
富哉是機也我以天下爲親爲子天下孰不以我爲親爲子乎夫
然故災害不生禍亂不作此聖人之旨也則知欲安者必先安於
人欲利者必先利於人能安人而人不安之能利人而人不利之
者未之有也漢祖入關不行殺戮善安人也秦室寶貨悉分士卒
善利人也卒收天下之心享天下之富此聖人之作也項籍反是
而亡不亦宜乎善爲臣者不厚於身而厚於君不潤於室而潤於
國厚於君忠也潤於國公也旣忠且公君其薄之哉民其怨之哉
禄位其去之哉雖不厚於身而身自厚矣不潤於室而室自潤矣
此君子之爲也鄼侯處位而舉淮隂厚君者也入秦不取金璧而
取圖籍潤國者也故能位冠三傑聲流萬古韓信忌剋酈生殛逐
田横欲有功而自厚貪賞而自潤終貽伊慼雲夢生擒夫域中至
大之謂道天下至賾之謂機有道無機守死而一身獨善有機無
道好謀而彛倫攸斁伯夷叔齊守死也豈謂億兆塗炭俟周武哉
李斯趙高好謀也豈知刑政酷毒失民心哉機道相須盡善盡美
然而發機之要實資於時故進而得時亦機也退而得時亦機也
取而得時亦機也語而得時亦機也默而得時亦機也進得其時
則有利伊尹干湯是也退得其時則無悶二疎辭禄是也取得其
時則必獲甘羅陟相是也捨得其時則元吉泰伯去吳是也語得
其時則見信傅說是也默得其時則保身微子是也故進不相時
則凶眺錯所以見誅也退不相時則禍白起所以伏劒也取不相
時則招吝許伐鄭也捨不相時則有悔虞棄號也語不相時則殆
辱薛冶諫其君也默不相時則受謗子家從其賊也所以失之毫
釐差之千里故君子得其機則仇讎變爲心腹况其恩者乎失其
機則親昵反爲勍敵况其䟽者乎齊桓用讎能盡管仲之謀九合
諸侯一匡天下衛懿好鶴失於臣下之望國之有難士卒不戰夫
如是則一得一失易於反掌一興一亡疾如旋踵爲國家者可不
務乎或曰老氏云以智治國國之賊不以智治國國之福然則智
非機耶機非智耶荅曰機者生於智者也智者隨其性者也大人
君子得其遠者大者爲而不有功成不居使天下熙熙然若登春
臺如享太牢不知帝力故爲國之福非謂其無慮無思兀兀然如
草木鳥獸而能治國者也細人曲士得其小者近者嗜欲繫焉矜
伐在焉是非生焉爭鬪興焉故爲國之賊聖人慮百世之後善人
少而不善人多垂此玄言蓋抑揚之旨也且聖人不仁以百姓爲
芻狗不仁之仁豈非機耶國不用機以克永世匪我攸聞夫茫茫
六經萬機之圃昭昭前史萬機之鑑仲尼云知幾其神乎有旨哉
有旨哉
權論下
大哉鼓天下之動成天下之務反於常而致治違於道而合利非
權其孰能與於此乎夫權者適一時之變非悠久之用然則適變
於一時利在於悠久者也聖人知道德有不可爲之時禮義有不
可施之時刑名有不可威之時由是濟之以權也其或不可爲而
爲則禮義如畫餅充飢矣不可施而施則禮樂如說河濟渴矣不
可威而威則刑名如治絲而棼矣豈惟乖理適足資亂故用權之
際道德可棄禮義可置刑名可弛及乎發號施令如風偃草衆知
嚮方莫敢不服與夫道德禮義刑名之功又何異哉雖曰棄之置
之弛之蓋殊途而同歸也故權者國家之利器也輜重可離而權
不可失兵食可去而權不可無迅雷發則群物驚大風起則萬彙
振嚴霜冽則衆木落遟日昇則百卉秀孰爲此者曰天地也天地
尚或用之而况於人乎夫休祥不見則中庸之君不能力行而濟
於聖咎徵不作則殘暴之主不能革心而至於道福其善君子所
以知勸禍其淫小人所以知戒夫天之德至仁也地之道無私也
至仁則不傷於物何乃行肅殺之令乎蓋秋不殺則春無以生矣
無私則不黨於人何乃垂災沴之變乎蓋惡不癉則善無以彰矣
一弛一張天道乃長一懲一勸天道乃遠觀天之道執天之行盡
矣是以君子則而象之體而行之故當不合用而用不合棄而棄
不合賞而賞不合誅而誅者皆從權而制宜也聖人以神道設教
俾民日用而不知權之時義大矣哉高宗知傅說之賢欲委之代
天取於皂隸之徒儀於百辟之上慮群情弗恊事難以濟故稱夢
得賢相乃刻像而求之商之中興頼善權之主也文王知太公之
賢欲擢居輔弼搜於屠釣之間致於三公之上庶士靡靡恐未適
從故稱天遺我師乃出畋而獲之周之永年頼善權之君也此二
君苟懼設詐之損德固執信而循常則傳巗虚老而莫伸渭濱没
齒而不用棟梁斯壞其何以興夫權之大端在於利害而巳矣利
萬而害一害之何傷害百而利十利之必亡苟害於事雖鄙俚之
議君子懼之苟利於後雖先王興教達人抗行也子雖至親西伯
食其肉不然則死於羑里也父雖至尊沛公索其羹不然則臣於
項籍也西伯非不慈蓋子巳死不食則已身亦斃沛公非不孝蓋
其父爲虜奔赴則已身亦降又何益乎能捨無益之慈孝成莫大
之基業大人之權變不可得而聞也夫是非未明向背未定成敗
未測取與未决當此之時行權之時也故權可以明是非定向背
測成敗决取與穰苴布衣見景公景公委之以兵柄斬一寵臣三
軍畏懾克成其功也孫武被褐謁吳王吳王試以教戰戮三嬖妾
衆女整齊卒顯其能也易曰巽以行權巽風也風行也無不可動
之物無不可往之所權之用無不可治之時無不可成之事昔晉
文公見天王于河陽譎則譎矣而夾輔之勲垂於史冊鬻拳諫楚
子以兵刃悖則悖矣而盡忠之節著於春秋夫事有先奪而後與
先順而後取太甲不治伊尹放之俟其改過而反其政公子光謀
亂伍胥避之乃進專諸以成其志然後盡事君之節雪殺父之冤
不其偉歟夫乾坤之道易簡也而猶窮則變變則通通則能久故
王公設權以固其國知變以馭其民善馭者視人如嬰孩悟之誘
之莫不胥悅不善馭者以民爲規矩謂方圓定矣不能苟合善權
變者如弈棋焉或取或捨或進或退無固無必皆任其勢也捨非
資敵蓋捨小而取大退非怯彼蓋進損而退益孔子曰可與共學
未可與立可與立未可與適道可與適道未可與權得非權之難
耶觀其相魯君於夾谷挫齊銳於鐏爼當是時齊侯強而不強魯
國弱而不弱聖人之智不亦多乎夫獸廢爪牙則充羣獸之腸矣
禽鎩羽翮則供衆禽之羞矣人失權變則爲英雄之資矣三十輻
之車制之者柅萬乘之國統之者權五賊在心神至聦而莫測三
盗旣興物雖衆而皆覩至哉始離而終合始逆而終順始非而終
是始失而終得權之旨也或曰機之與權同乎異乎對曰異也設
於事先之謂機應於事變之謂權機之先設猶張羅待鳥來則獲
矣權之應變猶荷戈禦獸審其勢也知機而不知權者得於預謀
失於臨事知權而不知機者巧於臨事拙於預謀知機而知權者
帝霸之君也王佐之臣也自五帝旣降捨機權而能治天下者未
之有也
王言論李德𥙿
夫帝王與羣臣言不在援引古今以飾雄辯惟在簡而當理雄辯
不足以服姦臣之心惟能塞諍臣之口昔田蚡請考功地益宅武
帝曰遂取武庫衛將軍言郭解家貧又曰布衣權至使將軍知此
其家不貧殷仲文言音樂好之自解宋祖曰吾只恐解此謂簡而
當理足使姦臣奪心邪人破膽矣余歷事六朝弼諧二主文宗辭
皆文雅而未嘗聘辨武宗言必簡要而不爲文飾皆得君人之量
能盡臣下之辭豈唯王言如是人臣亦當然也其有辯若波濤辭
多枝葉文經意而飾詐矯聖言以蔽聦此乃姦人之雄遊說之士
焉得謂之獻替哉爲人臣者當戒於斯愼於斯必不獲罪於天矣
英傑論
帝王之任英傑皆須御之以氣結之以恩然後可使也若不以英
氣折之而寵以姑息則驕不可任若不以恩愛結之而肅以禮號
則怨不爲用駕御之術惟漢祖盡之黥布歸漢(句絶)高祖方踞牀洗
而召布入見布大怒悔來欲自殺出就舍張(音帳)飲食從官如漢主
居布又喜過望武帝踞厠見衛青以大將軍之貴而隸人蓄之此
不得不絶大漠而盪葷允也蜀先主與關羽張飛同卧起而稠人
廣坐侍立終日皆用此道故能成功夫御英傑使猛將與見道德
之人接方正之士事不同也不可以繁禮飾貌浮詞足言宜乎洞
開胸懷令見肝肺氣懾其勇恩結其心雖踞洗召之不爲薄矣禄
山夷狄之譎詐者也非將門英豪草萊竒傑其戰鬪之氣擊刺之
材去關張遠矣天寶末受專征之任託不御之權入朝賜宴坐内
殿西序雞障之下非其所據果蓄異圖幽陵厲階至今爲梗蓋恩
甚驕盈以至於此儻以徒隸蓄之豈有斯恨
忠諫論
人君拒諫有二一曰生於愛名二曰不能去欲雖桀紂桓靈之君
未能忘名自知爲惡多矣畏天下人知之將謂諫巳則惡不可掩
故不欲人之諫也如晉獻非驪姬寐不安齊桓非易牙食不美必
不能去之亦不欲人諫也人臣忠諫亦有二欲道行於君可使身
安國理者其辭婉欲名高後世不顧身危國亂者其辭訐考叔啓
大隧以成莊公之孝倉唐獻犬鴈以復文侯之愛留侯封雍齒以
安羣臣招四皓以定惠帝此所謂婉也諫大夫言婢不爲主白馬
令言帝欲不帝(劉李二人名不便故書其官)激主之怒自有其名望其聽從固
不可得此所謂訐也漢元帝欲御樓船薛廣德當乘輿諫曰臣自
刎頸血汚車輪陛下不入廟矣張猛曰乘船危就橋安聖主不乘
危元帝曰曉人不當如是耶則知諫者之道在於婉矣唯英主必
能從諫何者自知功德及生人者大矣雖有小惡不諱人言如漢
高械繫蕭相國及聞王衛尉之言曰我不過爲桀紂主而相國爲
賢相此所謂不諱也近世名臣王石泉居相時以子爲眉州司士
天后嘗問曰君在相位子何遠乎對曰廬陵是陛下愛子今猶在
遠臣之子焉敢相近有以見君子之心亦倉唐之比也
近倖論
自古中主以降皆安於近習遠於忠良其主非不知君子可親小
人可去而不可改者其弊有二一曰性相近二曰嗜慾深桓靈之
主與小人氣合如水之走下火之就燥皆自然而親結不可解也
侯覽張讓所以得蔽君也元成二后皆有所嗜吹簫撾鼓之娛微
行沈湎之樂非倖臣無以承意非近習無以共歡石顯張敞所以
得蠧政也惟人君少欲英明者則能反是如文帝雖有鄧通趙談
所信者賈誼張釋之袁盎此所謂少欲也武帝雖有韓嫣李延年
而所貴者公孫弘倪寬卜式此所謂英明也故君聽不惑政無頗
纇近則開元初内有姜皎崔滌以極宮中之樂外有姚盧蘇宋以
修天下之政得元成之欲享舜禹之名六合晏然千古莫及其故
何也倖臣不得干政事也後代能知漢之文武及開元致理之要
雖有倖臣亦何害於理哉
寱論元結
元子天寶中曾預讌於諫議大夫之座酒盡而無以續之大夫歎
曰諫議冗者貧無以繼酒嗟哉元子醉中議之曰大夫頗能用一
謀令大夫尊重如侍中威權等司隸何若大夫問謀對曰得寱婢
一人在人主左右以寱言先諷則可請有所說大夫不聞古有邰
侯侯家得寱婢寐則寱言言則侯輒鞭之如是一歲婢寱如故侯
無如婢何有夷奴每厭勞辱寐則假寱其言似不怨主而若忠信
侯聞問之則曰素有寱病寐中寱言非所知也引寱婢自辨辭說
云云侯疑學婢鞭之不止髠之鉗之奴寱愈甚奴於是重窺侯意
先事寱說說侯之過警以禍福侯又無如奴何客有知侯禍機因
寱奴之先扣侯門諫侯以改過免禍侯納客爲上賓復其奴命之
曰寱良氏子孫世在于邰大夫誠能學奴效婢假寱言以規諫人
主俾悔過追悞與天下如新大夫見尊重威權何止侍中司隸大
夫乃歎曰嗚呼吾謂今之士君子曾不如邰侯夷奴耶
重校正唐文粹卷第三十七
