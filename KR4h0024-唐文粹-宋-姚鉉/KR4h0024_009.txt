重校正唐文粹卷第九
吳興姚鉉纂
古賦壬(總十首)
脩身一
動静交相養賦(白居易)
哀樂愁思八
懷忠賦(歐陽詹)泛渭賦(白居易)
望賦(劉禹錫)惜餘春賦(李白)
江上愁心賦(張說)別知賦(韓愈)
愛而不見賦(蕭穎士)傷往賦(劉禹錫)
夢一
夢渴賦(何諷)
動静交相養賦(并序)白居易
居易常見今之立身從事者有失於動有失於靜斯由動静俱不
得其時與理也因述其所以然用自儆導命曰動靜交相養賦云
天地有常道萬物有常性道不可以終靜濟之以動性不可以終
動濟之以靜養之則兩全而交利不養之則兩傷而交病故聖人
取諸震以發身受以復而知命所以莊生曰智養恬易曰蒙養正
者也吾觀天文其中有程日明則月晦日晦則月明明晦交養晝
夜乃成吾觀歲功其中有信陽進則隂退陽退則隂進進退交養
寒暑乃順且躁者本於靜也斯則躁爲民靜爲君以民養君教化
之根則動養靜之道斯存且有者生於無也斯則無爲母有爲子
以母養子生成之理則靜養動之義明矣所以動之爲用在氣爲
春在鳥爲飛在舟爲楫在弩爲機不有動也靜將疇依所以靜之
爲用在蟲爲蟄在水爲止在門爲楗在輪爲柅不有靜也動奚資
始則知動兮靜所伏靜兮動所倚吾何以知交養之然哉以此有
以見人之生於世出處相濟必有時而行非匏瓜不可以長繫人
之善其身枉直相循必有時而屈故尺蠖不可以長伸嗟夫今之
人知動之可以成功不知非其時動亦爲凶知靜之可以立德不
知非其理靜亦爲賊大矣哉動靜之際聖人其難之先之則過時
後之則不及時交養之間不容毫釐故老氏觀妙顔子知幾噫非
二君子吾誰與歸
懷忠賦(并序)歐陽詹
丙寅歲因受譴季冬之月次于殷墟歷關龍逢墓焉昔聆其風未
嘗不迴腸霣涕覩夫塋壟心又增傷遂寫憤于言爲賦以弔先生
以忠諫致命故以懷忠命篇云
天生彼辛兮用殱覆于夏家欲悠悠而罔極毒浩浩而無涯無辜
殞身肆市朝之若莽有道併命委炮烙以如麻伊先生之諤諤爲
酷烈之所加嘗披圖於往載每廢卷於興嗟蕭條舊邑莽蒼空陂
陷陵成坎古木無枝或人曰此其墓也又一倍以增悲嗚呼麟非
騰噬之儔詎虎狼之共穴鳳實仁靈之類豈鷹鸇之同列惟玉石
之明分亦薰蕕之自別是以謇謇心競昂昂面折彼炎炎之原燎
信撲撲而不滅寧歸死以申懷不貪生而結舌痛矣哉古人有言
輔仁者天福善者神胡爲是日功不如人使典章之不信俾忠義
之空勤律中大吕日臨蒙谷風颼颼於衰草煙茫茫乎平陸思悽
悽而填臆淚淫淫以盈目義則非其知友親故遠夫骨肉節臨危
而不撓行於艱而彌篤惟其有之是以傷之而慟哭
泛渭賦(并序)白居易
右丞相高公之掌貢舉也予以鄉貢進士舉及第左丞相鄭公之
領選部也予以書判拔萃登科十九年天子並命二公對掌鈞軸
朝野無事人物甚安明年春予爲校書郎始徙家秦中卜居渭上
上樂時和歲稔萬物得其宜下樂名遂官閑一身得其所旣美二
公佐清靜之理又荷二公垂特達之遇發於嗟嘆流於詠歌于時
泛舟于渭因爲泛渭賦以導其意辭曰
亭亭華山下有人跂兮望兮愛彼三峯之白雲泛泛渭水上有舟
㳂兮泝兮愛此百里之清流以我爲太平之人兮得於斯而優游
又感陽春之氣熙熙兮樂天和而不憂曰予生之幸兮時哉時哉
當皇唐受命之九葉兮夷與華而無氛埃及皇帝纉位之二紀兮
命高與鄭爲鹽梅二賢兮爰立四門兮大開凡讀儒書與履儒行
者率充賦而四來雖片藝而必收兮故不弃予之小才感再遇於
知已心慙怍以徘徊登予名於太常署予職於蘭臺臺有蘭兮閣
有芸芳菲菲兮可襲備一官而無事又不維而不縶家去省兮百
里每三旬而一入川有渭兮山有華澹悠悠其可賞目白雲兮漱
清流且或偃而或仰門去渭兮百步常一日而三往夜分兮扣舷
天無雲兮水無煙遟遟兮明月波淡灔兮棹寅緣日暮兮舟泊草
萋萋兮沙漠漠習習兮春風岸柳動兮渚花落發浩歌以長引舉
濁醪而緩酌春冉冉兮其將盡予何爲平不樂鳥樂兮雲際鳴嚶
嚶兮飛裔裔魚樂兮泉底鬐撥撥兮尾潎潎我樂兮聖代心融融
兮神泄泄伊萬物各得其樂者由聖賢之相契賢致聖於無爲聖
致時於旣濟凝爲和兮聚五福發爲春兮銷六沴不我後兮不我
先適當我兮生之世彼鱗蟲與羽族咸和樂而不知惠我爲人兮
最靈所以愧賢相而荷聖帝樂乎樂乎泛于渭兮詠而歸聊逍遥
以卒歲
望賦劉禹錫
邈不語兮臨風境自外兮感從中明晦轉續兮八極鴻蒙上下交
氣兮羣生異容發孤照于寸眸騖遐情乎太空物乘化兮多象人
遇時兮不同嗟乎有目者必騁望以盡意當望者必緣情而感時
有待者瞿瞿忘懷者熙熙慮深者瞠然若喪樂極者沖然無違外
徙倚其如一中紏紛兮若斯望如何其望最樂晞慶霄兮遡阿閣
如雲兮天顔咫尺如草兮臣心踴躍扇交翟兮葳蕤旗升龍兮蠖
略日轉黃道天開碧落凝瑞景於庭樹掬非煙於殿幕望如何其
望且懽登灞岸兮見長安紛擾擾兮紅塵合鬱葱葱兮佳氣盤池
象漢兮昭回城依斗兮闌干避御史之騘馬逐倖臣之金丸望如
何其望彼好宗萬靈兮越四隩漢帝仙臺兮秦皇海嶠霓衣踴于
河上馬跡窮乎越徼紫氣度關而斐斖神光屬天而照耀睆眷眷
以馳精聳專專而觀妙望如何其望有形視蠢蠢兮窮冥冥楚塞
氛惡兮蕭關燧明暈籠孤月角奮長庚沙多似雪磧有疑城煙雲
非女子之氣草木盡王者之兵審曳柴之虚警破來騎之先聲信
有得于風鳥示無言于旆旌望如何其望且慕恩意隔兮年光騖
雕輦巳辭兮金屋何處長信草生兮長門日暮傒翠華之儻來仰
玄天以自訴況復湘水無還漳河空注淚染枝葉香餘紈素風蕭
蕭兮北渚波煙漠漠兮西陵樹夫不歸兮江上石子可見兮秦原
墓拍琴翻朔塞之音挾瑟指邯鄲之路望如何其望最傷佩環玦
兮思帝鄉龍門不見兮雲霧蒼蒼喬木何許兮山高水長春之氣
兮悅萬族獨含嚬兮千里目秋之景兮懸清光偏結憤兮九回腸
羡環拱于白榆惜馳暉于落棠諒衝斗兮誰見伊戴盆兮何望(平聲)
豈止蘇武在胡管寧浮海送飛鴻之滅没附隂火之光彩鶴頸長
引烏頭未改恨巳極兮平原空起何時兮東山在永望如何傷懷
孔多降將有依風之感宫人成憶月之歌歌曰張衡側身愁思久
王粲登樓日迴首不作渭濱垂釣臣羞爲洛陽拜塵友
惜餘春賦李白
天之何爲令北斗而知春兮迴指於東方水蕩漾兮碧色蘭葳蕤
兮紅芳試登高而望遠極雲海之微茫䰟一去兮欲斷淚流頰兮
成行吟青楓而詠滄浪懷洞庭兮悲瀟湘何餘心之縹緲兮與春
風而飄揚飄揚兮無限念佳期兮莫展平原萋兮綺色愛芳草兮
如翦惜餘春之將闌每爲恨而不淺漢之曲兮江之潭把瑶草兮
思何堪想遊女於峴北愁帝子於湘南恨無極兮心氲氲目眇眇
兮憂紛紛披衞情於淇水結楚夢於陽雲春每歸兮花開花已闌
兮春改嘆長河之流春送馳波於東海春不留兮時已失老衰颯
而情逾在恨不得挂長繩於青天繫西飛之白日若有人兮情相
親去南國兮往西秦見遊絲之橫路網春輝以留人沉吟兮哀歌
躑躅兮傷別送行子之將遠看征鴻之稍滅醉愁心於垂楊隨柔
條以紏結望夫君兮興咨嗟橫涕淚兮怨春華遥寄影於明月送
夫君於天涯
江上愁心賦張說
江上之峻山兮鬱﨑嶬儀而不極雲爲峯兮煙爲色歘變態兮心
不識江上之深林兮杳冥蒙而不巳鳥爲花兮猿爲子紛盪瀁兮
言莫擬夏雲隂兮若山秋水平兮若天冬沙飛兮淅淅春草靡兮
芊芊感四節之默運知萬化之潛遷伴衆鳥兮寒渚望孤帆兮日
邊雖欲貫愁腸於巧筆紡離夢於哀絃是心也非模放之所逮將
有言兮是然將無言兮是然
別知賦韓愈
予取友於天下將歲行之兩周下何深之不即上何高之不求紛
擾擾其旣多或喜能而好修寧安顯而獨𥙿顧阨窮而共愁帷知
心而難得斯一旦而爲收歲癸未而遷逐侣䖝蛇於海陬遇夫人
之來使闢公館而羅羞索微言於亂志發孤笑於羣憂物何深而
不考理何隱而不抽始參差以異序卒爛漫而同流何此懽之不
可恃遂駕馬而廻輈山嗷嗷其相軋樹蓊蓊其相樛雨浪浪其不
止雲浩浩其常浮知來者之不可以數哀去此而無由倚郭郛而
掩涕空盡日以遟留
愛而不見賦蕭穎士
嗟乎或愛之而不見者有矣何必周秦異代夷夏殊軌阻嚴城之
九重限方舟之一水苟時事之多怨故人遐而室邇關山起於足
下堂上遠乎千里聳專專之目成遽時逝而復止詩人所以思婉
孌而搔首賦城隅之有俟吁不得其巳也惟夙昔之良會夢佳期
於北方欵渤海之三山吸流霞之景光含芳辭以貺予云好惠之
不忘顧服義之永日陪遊嬉於帝鄕廣莫忽其飄怒鯨波洶而騰
張俄驚魂以輟寐間窮髮之茫茫將揭厲以復從駃風濤之匪量
顧投軀以靡吝撫遺體以兢惶晨切切以悽愴夕屏營以彷徨追
前懽之俯邇歎此恨之悠長於是收神返慮澄澹靜默冥然就寢
兀若無識冀良宵之復遇希舊遊之可即徒有顧兮且未克憂沉
深兮萃胷臆風兮雨兮何極
傷往賦(并序)劉禹錫
人之所以取貴於蜚走者情也而誕者以遣情爲智豈至言耶予
受室九年而鰥痛若人之夭閼弗遂也作賦以傷之冀夫覽者有
以增伉儷之重云
歎獨處之邑邑兮憤伊人之我遺情可殺而猶毒境當懽而復悲
人或朝嘆而暮息夫何越月而逾時太極運乎三辰轉寒暑而下
馳有歸于無兮盛復于衰猶昧爽之必暮又安得而怨咨我今怨
夫若人兮曾旭旦而潛暉飄零日及之萼倏忽蜉蝣之衣川走下
而不還露迎陽而易晞恩巳甚兮難絶見無期兮永思我行其野
農民桑者舉桉來饁亦在林下我觀于途裨販之夫同荷均挈荆
釵布𥜗羽毛之蕃鱗介之微和鳴灌叢雙泳漣漪薨薨者蟲蠢蠢
伊豸遊空穴深兩兩相比何動類之萬殊必雄雌而與俱物莫失
儷以孤處我方踽踽而焉如我復虚室目淒涼兮心伊鬱心伊鬱
兮將語誰坐匡牀兮撫嬰兒何所丐沐兮何從仰飴襦袴在身兮
昔圍差跌鞶囊附臂兮餘馥葳蕤誠天性之潛感顧童心兮如疑
嘵然有難繼之慕漠然減好弄之姿指遺袿兮能認愬空帷兮欲
歸我入寢宫痛人亡兮物改其容寶瑟僵兮絃柱絶瑶臺傾兮鏡
奩空寒爐委灰虚幌多風隙駟晨轉牎蟾夜通步搖昏兮網粘翡
翠芳褥掩兮塵化蛩蛩閱刀尺之餘澤見巾箱之故封翫服儼兮
猶具繁華謝兮焉從想翩翻於是非求僁窣與冥蒙信竒術之可
致嗟此生兮不逢徒注視以寂聽恍神疲而目窮還抱影以獨出
紛百哀而攻中系曰龍門風霜苦別鶴哀鳴夜銜羽吳江波浪深
雌劒一去無遺音悲之來兮憤予心洶如行波洊浸淫悵緣情而
莫極思執禮以自箴巳焉哉苒苒生死悠悠古今乘彼一氣兮聚
散相尋或鼓而興或罷而沉以無涯之情愛悼不駐之光隂諒自
迷其有分徒終怨於匪忱彼蒙莊兮何人予獨累嘆而長吟
夢渴賦何諷
不宿食以晨飲困鍾盂以沉寢永春晝而高扄墮幅巾而横枕及
乎酒適衷腸神遊異方煙生喉舌惝然如狂爰瞰甃以窺汲諒不
任於呼吸俄據河而俯瀆乃器舟而杯斛倒魚鼈之窟宅見蛟龍
之委伏猶胃腸之不浹資宴飲而未足由是奔九江走五湖手不
睱於斡運心不息於躊躇見波漸竭而百川如綫岸益高而底淤
將枯腹慊爾而未覺肺燥然而不濡尋至大溟茫然連清豈爾浩
瀚而吾量不盈斟酌未幾倏見涯涘百靈稽首乞留濡漑吾腹未
充豈汝爲意俄傾竭於浩渺奄滴瀝而無漬瑶宮貝闕盡列平地
三山赤城可以步至鯤鯨噞喁相喣以呬大鵬驚攫巨鼇愕眙四
顧燥涸悒然興情此情何竒非吾所知恨滄海之可罄不足充吾
之所思周遭有截塊然墆㙞水府萬族咸呼帝闕帝且不聞吾欲
未竭方將尋蟻垤期耿恭問姜毋以何在訪舒姑而欲從辨夸父
於渭上弔相如於臨卭萬計巳盡六腑如燼䆫日斜照飛蚊遶鬢
旣驚旣覺可嘆可笑飲不盡器枯腸巳療搘頥沉吟其意逾深以
吾此日之一夢見自古不足者之心
重校正唐文粹卷第九
