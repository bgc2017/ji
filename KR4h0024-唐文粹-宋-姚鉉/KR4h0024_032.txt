重校正唐文粹卷第三十二
吳興姚鉉纂
文乙(揔一十三首)
帝王八
謚冊二
唐中宗孝和皇帝謚冊文(蘇頲)
唐德宗神武皇帝謚冊文(權德輿)
哀冊六
唐高祖神堯皇帝哀冊文(虞世南)
唐太宗文武皇帝哀冊文(禇遂良)
唐中宗孝和皇帝哀冊文(徐彦伯)
唐睿宗玄眞皇帝哀冊文(蘇頲)
唐玄宗明皇帝哀冊文(王縉)
唐憲宗章武皇帝哀冊文(令狐楚)
后妃五
謚冊二
唐順宗莊憲皇后謚冊文(權德輿)
唐懿宗元昭皇太后謚冊文(夏侯孜)
哀冊三
唐太宗文德皇后哀冊文(虞世南)
唐高宗則天皇后哀冊文(崔融)
唐代宗貞懿皇后哀冊文(常衮)
唐中宗孝和皇帝謚冊文蘇頲
維景雲元年歲次庚戍十月戊寅朔十三日庚寅攝太尉銀青光
禄大夫守戸部尚書上柱國宣城郡開國公臣姚珽等上議曰臣
聞聖人極天下之賾以象其物宜成天下之文以察其時變加於
百姓之謂德刑於四方之謂風德也者動於神明風也者由於教
化原始見則名合道先知終存義迹因行表其來尚矣伏惟大行
應天神龍皇帝纉武之命允文之基肇承於宥密以至乎緝熙若
乃含青雲之符燿赤光之瑞履順而一夷險安貞而再潛躍由是
恭于三朝服兹四罪傒予之始祀夏而無改舊物若帝之初遷周
而有膺新命虔匹夫蒸蒸之思愛於文母豫太帝庾庾之占友於
王季旣而三年諒闇九族敦敘免喪問道穆乎天子之容退朝藏
密怡若家人之禮功收其成不以微刑濟其寬不以大讜詞所不
忤讒說所不入約躬而厚物盡下以推人翺翔乎儒雅之林經啓
於文章之囿不傷麛卵不夭卉木體仁也行於蠻貊暨於陪臺施
惠也酌中衢之樽不竭也陳太廟之器不盈也故能百寶用四靈
臻嘉禾神芝日獻于府柔遠格懷荒至名駒巨象歲填于牧方採
厚陵之露華感而通夢遂揚昊壇之煙燎嚴以配尊然後心遊絶
冥神寄愷樂在雲臺之上希夷於眞諦之門追汾水之陽縹緲乎
列仙之館豈圖變生氛沴凶遘霄極欻憑玉以大漸顧遺弓而上
僊所以函夏攀援人神哀戚龍攅旣啓鳥耘逾慕禮撤三獻北有
因山之名法崇二言南有至郊之議謹案謚法慈惠愛親博施備
物皆曰孝安人緝衆推賢讓能皆曰和夫孝以安親和以安人是
則憲先生之典謨垂後裔之光烈者蓋天之所稱矣請上尊謚曰
孝和皇帝廟曰中宗謹上
唐德宗神武皇帝謚冊文權德輿
維永貞元年歲次乙酉月朔日孝孫嗣皇帝臣某伏惟大行皇帝
德合天地作人父母纂承光明建用皇極昔在寶應制天下賦輿
戚藩以大自魯䟽雍師律旣貞會陜收洛克燀威命廓開王塗是
登上嗣乃宅丕后服藝祖神宗之大烈有乾乾翼翼之至敬敷佑
迪哲尊嚴懿恭燭明四極發育萬類濯沐乎仁澤澄清乎理本巍
巍乎建中風聲與貞觀同符洎時有祲沴變生京轂省方展義弘
隂騭之功整旅致誅申震燿之令氛祲滅息侯王䡄道丕冒持載
鏡清砥平然後明禋毖祀萬靈以接翕受敷施九德咸事含弘亭
毒以致其和博采虚受以通其志政刑有箴宸扆有銘煥乎文明
之化成也因時創節象卦設樂薰然中和之被物也納嘉言於近
侍輟巳行之詔疾䜛口於宵人宥過失之罪去徽號而約已正廟
祧以尊祖九譯通道萬方來庭賨旅焯乎勲籍夷歌陳於樂府霜
露所墜車書大同順氣旁達天休滋至慶霄輪囷德水清澈三辰
秉陽以宣耀百嘉麗地而交感飛走呈祥肖翹遂性在宥天下二
十有七年夫文思光被陶唐之盛也&KR0579;怛忠利虞帝之教也亹亹
穆穆周文之業也聦明神武漢祖之烈也窮古先之大律極帝者
之上儀方將扈升崇丘侍撿玉牒奄遺天命永棄萬方億兆嗷嗷
哀號靡訴顧惟沖昧懼忝孫謀君父有命付兹神器虔恭貽訓感
慕滋深今因山旣建同䡄畢至一二元老宗工碩生考稱天之禮
稽節惠之法式遵古義敢薦大名謹遣太尉某謹奉冊上尊謚曰
神武孝文皇帝廟曰德宗伏帷聖靈昭格膺是典禮幽贊丕祉流
於無窮嗚呼哀哉
唐高祖神堯皇帝哀冊文虞世南
維貞觀五年太歲云云即以明年某月日遷座于獻陵禮也玄覽
載籍逖聽皇王立德可久應運斯昌天基崇峻帝系悠長虹暉降
祉眞氣呈祥緫衡朱黻熊軾龍常契叶禎符誕生睿聖&KR0686;雲晝聚
黃星夕映舒卷潛躍幾深道性地載天臨日暉川鏡歷試藩岳風
移俗正火德云謝羣龍戰野蚩尤曜旗王良策馬拔山曀日滔天
泯夏蕩拒黎元阽危宗社提劒創業仗鉞專征風驅雲動海運天
行伐謀上略制勝神兵尊王踐土復帝夷庚職惟上相任隆羣辟
六階巳平四門咸闢殊物顯命彝章典冊錫重介珪禮優乘石煙
霞改色鏞管變音觀國受命負扆君臨仁霑動植化感飛沈殷輅
周冕禹迹堯心削觚反樸抵璧藏金商俗未改遺氛阻亂沙塞虔
劉伊瀍叛換應變雷動乘機電斷十角雲消三川冰泮漸以文教
致諸王道制禮和樂尊儒養老翠鳳棲梧丹魚在藻水浮玄貝階
榮朱草威加海外澤被區中要荒合䡄鞮羯遐通没羽沈浪飛輪
駕風眷言釋負有懷高謝翛爾櫟陽杳同姑射趨詩禮以承天稟
義方以成化聿膺景福方期永年玉几奄及金縢遂愆絶五日之
晨省遽千齡而上僊攀帷扆以孺慕抱劒舄以纏綿嗚呼哀哉虔
奉顧託式遵遺志指珠玉而不藏即陶甄以成器貽儉德以爲譽
垂風聲於後嗣嗚呼哀哉永去天邑言遵地肺背沃野之神臯越
通川之清渭懷𡵨下之前迹眷新豐之舊里笳哀噎以留思旐翩
翻而顧指悲風急而拱木吟平野晦而寒煙起嗚呼哀哉惟綴衣
之如昨忽馳光之莫駐亟時逝而節改俄涉新而履故野蒼蒼以
日衰歲凛凜而行暮感物悲於氣序銜哀踐於霜露泣川水之逝
波動商山之風樹蹐厚地而無感仰高天而何訴嗚呼哀哉曰聖
與人誰前誰後炎昊無金石之固勛華異松喬之壽孰歷世而長
存唯令名之不朽矧玄功與至德冠列辟而爲首俾軼五而登三
與天長而地久嗚呼哀哉
唐太宗文武皇帝哀冊文禇遂良
維貞觀二十三年歲次巳酉五月甲辰朔二十六日已巳大行皇
帝崩于翠微官之含風殿旋殯于太極殿之西階粤八月庚寅將
遷座于昭陵禮也鳳管凝和龍帷將曙溢化同軫綿區縞素哀子
嗣皇帝某覽風樹而增感攀銅池而拊膺迫宗祧之是寄傷往駕
之無憑奠樽盈而悲緒促靈景翳而愁雲興去劒滋遠清徽方閟
爰詔司存傳芳瓊字其辭曰
三微固祉五曜垂文光昭司牧對越唐勛族著玄牝家傳縉雲高
配于天一人有慶大行神武惟幾作聖良書自得高文成性夙表
餘雄先懷反正蒼兕爰發朱旗首令寰瀛昏墊關洛荒蕪妖傾地
軸盜弄乾樞戎衣光啓霸政宏謨天兵電掃月陣風驅蚩尤遞翦
揳窳咸誅閏位不虔餘分興戾先收秦組次焚商袂轉圜上略容
光下濟從邑垂仁賓門灑惠脩風順䡄凝圖奉睿青戾同規玄珠
恊契發輝三五聲明遐裔泛野休兵靈臺&KR2224;革升巖藏銑遵河奉
璧學肆徐輪丘園散帛就日攸宜如天在斯刑哀動植化美塤箎
樂華曾舉禮葉旁垂沙場罄翦斗極咸羈狼山入囿潮渚歸池東
旌若木西旆條支龍鄕委責鳥服來儀大矣乘時悠哉利見文龜
浮沼應龍在淀潏露飛甘卿雲呈絢松荑望幸瑤華方薦仙舟劒
術星飛告變凝沴氣於升年掩璿暉於離殿嗚呼哀哉商管初秋
飛弦罷佾驚川悠𬗟宫車晏出大墜弗營元龜獻吉展軨效駕端
圭司日迫靈心於將餞痛皇情其如失凝秋林於廣路遡悲風於
長術經柏梁而徐轉邁蘭池而從蹕聳輕旆之逶迤動邊笳之蕭
瑟嗚呼哀哉周營甫竁漢啓泉闈榖林摇落喬巖變衰平原淒兮
白日遠深渚澹兮秋雲飛覽銅雀而興慕傷鼎湖之不歸嗚呼哀
哉崤陵玄壤嵎山窮路虚衛翻英輕馳委素堯門閉而日慘羲庭
易而雲呀嗟厚德之長違仰高天而攀慕嗚呼哀哉崇基永煥置
業方昭遺風餘烈天長地遥想神襟而騰茂縱史筆而揚翹籠嘉
聲於日月終有𥙿於唐堯嗚呼哀哉
唐中宗孝和皇帝哀冊文徐彦伯
維景龍四年歲次庚戍六月辛巳朔二日壬午大行應天神龍皇
帝崩于神龍殿旋殯于太極殿之西階粤景雲元年十一月二日
乙酉將遷座干定陵禮也畫攅毁帟雕輼肅軔縞紼霜迴丹旆雪
引御窆臺之眇默背天閣之崇峻皇帝瞻在原之墜響感聮萼之
凋隂禮奠收兮泣遺跡同氣訣兮悲聖心爰命下臣式揚鴻懿咨
睿烈於金牒刻明猷於玉字其詞曰
少典之子重華之孫珠聮寶系海浸昌源鳳鳥鳴國龍蛟守門於
鑠皇朕赫應成命青靄南浮彤雲北映掃刷中㝢光亨累聖欽若
應天纉成前慶身佩星斗掌提曦鏡克明克類允武允文就之如
日望之如雲聲中律吕辭合典墳道懋登庸榮膺繼體位擁青陸
業移朱邸春誦夏弦冬詩秋禮復子明辟固天攸啓鵬舉提象鸞
飛鑿乾蘿圖巳御芝璽仍傳拱默當宁賡歌撫弦堯親更睦嬀德
通羶萬寶阜成四門光闢宵衣若厲道風猶戹野接翹車殿横儒
席留連縞讌婉孌詞客潤洽泉魚恩周卉毳鞮譯騖輪要荒走幣
削觚反樸寬刑薄稅俗冨京坻人忘疵癘帝圖廣運天意難誣旖
旎祥籙張皇瑞符仙芝抱砌神萐摇厨龜負綈檢鱗銜斗樞孝思
罔極宗庸克賽親幸國陽式陳昭配翠輦容與蜺幬晻曖蒼璧森
羅明祇肅對玄精備典洪範盈疇將竦華蓋遥封岱丘猒紫寅之
阨僻追白雲之豫遊時若慕於喪妣道空在於委裘嗚呼哀哉惟
幾在辰枚卜違吉仍几虚座綴衣空室景沴攝提悲纏昱日羣臣
奉於末命天下悲乎晏出嗚呼哀哉宗伯&KR0681;典同軌赴辰龜謀人
兆犀鞟移輴喝苦挽於香掖咽酸笳於曙旻彤階皛皛兮露驚月
王座微微兮花掩塵嗚呼哀哉列綺城之哀仗引滋橋之度幰朔
飈急兮御道寒愁日晦兮雲郊晚駐石馬之新塗下金天之舊坂
見疎杏之原長覺深松之路遠嗚呼哀哉伊昔睿喆先謀壽宫猗
那我后復幸方中委冠劒於泉穸保明靈於昊穹山有移兮海有
變道無缺兮聲無窮嗚呼哀哉
唐睿宗玄眞皇帝哀冊文蘇頲
維開元四年歲次景辰六月乙巳朔二十日甲子大行睿宗大聖
玄眞皇帝崩於百福殿徙殯于太極殿之西階粤十月朔某日將
遷座于橋陵禮也素帟褰周青壼警節儼無聲以虚衛陳有象而
成列哀子開元神武皇帝某追攀引䌇眇擗司常悽庶物其涕迸
感衆靈而影彰睠兹鴻業欽若要道爰制近臣敢揚大寶其詞曰
高祖興唐垂其耿光睿宗誕慶紹我明命明命伊何重熙累盛耿
光伊何翊善傳聖在昔分瑞爰初剖符宅殷令典居相宏圖宣哲
觀藝祗庸服儒踐其成式納以嘉謨否歷終泰傾維更紐予從代
王子事周母退象藏密沖襟釋負不爲震驚自得謙受權乃復亨
塞而自開固推皇弟仍陟元台鳴牝搆孽紛虹肆災飈馳神武電
掃姦回三讓天下載登宸極順夫甿心忘我帝力鞮譯修貢親賢
任職樂英巳敷禮緯重繹宗廟率祀郊丘肇禋養而迎夏芟以祈
春靜默㳂道和平返淳智周翔泳功濟陶鈞知子惟明從吾所尚
陋伊祈之莫緒追齧缺而將喪帝允執乎厥中皇遂崇於太上始
授圖而觀察終脫屣以清曠齋必閑舘朝而别宫問安順色資孝
弘風理極兼受言承至公豈綴衣而憑几忽成鼎而號弓嗚呼哀
哉夢年罕驗顧是付囑屬神器其得所委靈心其何欲增摧絶以
孺慕竟厭時以去俗萬邦赴而同軌六遂陳而帥屬外羣悲於縞
素中不瘞於珠玉蜃輅迎轉龍㡛戒徂寒生紫殿曉發清都笳挽
遟遟而徙靡旆旌戀戀以威紆除櫟陽之御路指橋嶽之幽途禮
旣獻而三撤神方寧而九虞遠遊通冠近嚴歸蹕因高而渭川盡
見馮下而秦京稍出積耘草以横霜攅悲松以翳日嗚呼哀哉粤
羲軒之建子姒兮令問傳其不巳猗簡冊之尊聖眞兮鴻名冠而
方始然後景雲藹華露滋揚至德殷永思此天子之孝也臣何足
以知之嗚呼哀哉
唐玄宗明皇帝哀冊文王縉
維寶應元年歲次壬寅建巳月五日玄宗至道大聖大明孝皇帝
崩干神龍殿旋殯于太極殿之西階粤以寶應二年三月甲辰朔
十一日將遷座于泰陵禮也象物巳設仙馭將飛空聞脫屣無復
求衣孝孫皇帝親臨遣奠意延晷刻向池綍而涕流想山園而心
惻九天兮無所一往兮何極感貽美於孫謀俾述事於祖德其詞
曰
天厭隋亂中原無主人歸唐德上帝是輔以聖易暴興文繼武義
冠殷湯威包漢祖仰膺曆數光宅區宇惟皇得一承乾嗣五赫哉
厥初萬物斯覩景龍之際乾儀反坤不利王室將開禍門吕危劉
氏趙啄皇孫我獨仗劒神期武賁上排閶闔俯掃軒轅不驚宗廟
大造黎元爲而不有禮備尊尊乃奉睿宗爰受寶命問安侍膳純
孝至敬維城之年佐潞之政一蓍獻兆百靈翼聖躍馬截流水不
敢競潛龍變海池亦呈慶有開必先興王之盛誥曰皇帝余倦于
勤往纉丕業以順兆人辭之不可其命惟新體乾之大法土之均
臨之以日生之以春寒暑彰信動植知仁九族旣睦四門旣賓天
通之聖電斷之神求賢巽簴就列搢紳讜言是聽庶政必親刑措
兵戢威加德馴戎狄讋竄塞不驚塵琛賮爭入來自無垠駕鼔斥
駿焚裘棄珍風雨時若京坻相因師於上古思與還淳然後制禮
節焉北祠后土南郊上玄齋祭陵廟位號山川教戰講武祈農籍
田冕旒問俗旌旗幸邊文物蔽地英聲動天鳳巢麟擾甘露醴泉
九尾三春朱草非煙繽紛效祉每歲且千道德洋溢乾坤交泰成
功如可登封于岱太平如何是時無外才藝餘美帝王之最學究
天人乙夜慙對文齊日月秋風靡逮推曆正元調律平害札動雲
落弦開葉碎揮琴陋虞教謌輕沛良辰可賞聽政方退鐘鼓屢陳
君臣高會巍巍蕩蕩四十餘載巡省順動西南奥區命子出震繼
明握圖長驅猛士累翦封狐不失舊物言旋上都離宫就養壽酒
多娛習道久矣神仙遠乎嗚呼哀哉湖上鑄鼎海中祈藥忽乘紫
氣長遊碧落千門萬戸若無天兮寥廓八達九衢雖有人兮寂寞
淚爲雨於宸極哭成雷於郊郭遺轍跡而徒攀葬衣冠而可託同
軌畢至初陵巳開震鳳輦於仙仗降龍輴於帝臺儗將行兮肅穆
似有覩兮徘徊遇春城兮如送望暮山兮謂來嗚呼哀哉壽原肇
吉先天不違接橋山之大隧營金阜之玄扉擁馳道兮皆往獨宫
車兮不歸厚夜兮藏晝終天兮戢輝文始遠極武餘英威立德不
朽至道惟微雖隂陽之與變化侔聖德兮安可希超前古以作則
遺後代以垂衣嗚呼哀哉
唐憲宗章武皇帝哀冊文令狐楚
維元和十五年歲次庚子正月甲戍朔二十七日庚子移殯於太
内太極殿之西階粤五月十五日庚申遷座于景陵禮也玉衡南
指金波西落皓雪集其麻衣素雲褰其綃幕柳宫龍動竹池魚躍
兆庶雨泣於浩穣萬靈風號於寥廓哀子嗣皇帝仰攀雕輦殷奠
瓊筵哀無容以觸地痛不返而終天仙仗徐進宸儀永隔降睿旨
於鸞臺揚聖功於鳳冊其詞曰
配天惟唐伊祁同光應道爲帝玄元之系聖人有作孝子善繼顯
赫十朝緫齊四裔執其大象司彼左契武烈誕敷文明下濟出潛
離隱或躍未融親則盤石封殊翦桐承祧黃屋主鬯青宫禮樂盡
在謳謌荐至軒皇倦勤傳付神器太母侍飬親臨寶位怡聲下色
先意承志家令敢言天子屏貴明明出震業業承乾其仁如山其
智如泉理析堅白學探幽玄揮毫霧動掞藻霞鮮所持者儉所寶
者賢刑靡不省賞無不延冕旒迎日珪璧祈年涕謁宗廟臣朝昊
天天縱神聖日躋孝敬鴻名再加寶曆一定窮人屢賑名士交聘
獸愛觸邪草憐指佞梯航修貢鱗羽遂性河色呈符山聲告慶編
書辨謗創殿思政甘節必稱苦言終聽稜威之遠德政之盛霜雪
憲章雷風號令夏臺齒劒上黨納穽趙際宅心鄴中聽命誰能去
兵王者有征王壘霧廓金陵鏡清狐鳴上蔡蟻聚東平伏鑕就戮
迴戈受烹始以上殺歸於好生恢恢不失蕩蕩難名信及隱微道
存溥博走馬斯卻昆蟲咸若調其玉燭徇以木鐸混同車書遠頒
正朔範金合土大興太學清蹕鳴鑾將登高嶽四維旣張五刃巳
藏蠻夷戎羌敢不來王天下清淨朝廷樂康會冠劒以高晏戲魚
龍於廣場有嚴有翼無怠無荒俗皆臻於壽域人自爲於犧皇日
出入兮安窮極雲飛揚兮無處所瑞方瞻乎鳳來災忽聞於鸛語
謂百年之可十嗟九齡之不與當凝旒而下臨奄脫屣以輕舉萬
姓哀其考喪千宫懷其后撫封人猶祝於南山帝子巳號於北渚
嗚呼哀哉披靈衣兮如在委仙佩兮若休建環海以靜寐謝鼎湖
而遠遊桂華朗兮高殿寂梧葉暗兮深宫愁驚同䡄之遽至咽長
川而不流嗚呼哀哉威儀肅設文物前列酌玉斝以宵奠駕金根
而曉發出朱雀之正門背青鸞之迥闕逶迤原野蒼茫日月去復
去兮降堯階悲莫悲兮臨禹穴嗚呼哀哉地開蒼谷天作豐山江
海自流於泉下城郭取象於人閒高封馬鬛永秘龍顔鱗有逆兮
曾觸髯欲升兮尚攀朝百靈以肅肅遺八駿以閑閑陵植栢兮未
拱閣生苔兮巳班嚴日宫而深閉藹雲幄以空還與衆感於萬井
結宸悲於九關嗚呼哀哉神行無方乾徤不息物皆被於聖澤人
自迷於帝力巍平高代之行至矣動天之德後玄壤以長存冠蒼
穹而罔極嗚呼哀哉
唐順宗莊憲皇后謚冊文權德輿
維元和十一年歲次景申某月朔日哀子嗣皇帝臣某伏惟大行
皇太后柔明承天廣大法地齊二儀以發育含萬物而化光靜專
宅心謙儉約巳塗山積厚淮水秉靈四德交脩六宫承式於德宗
有逮事之孝敬於先皇有輔佐之憂勤啓迪風徽儀形天下伏以
永貞誥命脫曬寰區乃居太上之尊乃正中宫之位顧兹沖眇上
荷劬勞自幼逮長稟邑姜之教勖繼體纂圖申長信之供養率用
慈訓施于理道母儀所被子惠所覃一紀于兹萬方蒙福以載物
之量包逮下之仁嗣任姒之徽音慕黃老之清淨宜錫丕祉壽如
岡陵昊蒼不愸艱棘俄及追惟顧復創鉅感深銜恤茹荼叩心罔
極今祔隅先遠龜筮告吉順厚夷體幽嚴就路宰政卿尹與典禮
之官詢考古式詳稽謚法以周道章明未之或改敬形擬議敢易
大名謹遣攝太尉中書侍郎平章事臣裴度奉冊上尊謚曰莊憲
皇后伏惟皇靈降格淑聖幽贊昭配清廟對越鴻休與太隂方祇
永永無極嗚呼哀哉
唐懿宗元昭皇太后謚冊文夏侯孜
維大中十三年歲次巳卯九月癸丑朔二十七日巳卯嗣皇帝臣
伏帷先太后體貞明以合天本懿粹而象地發秀于外含章在中
由穎川以表祥配沙麓而比德塗山佐夏莘野興商潛耀空藴於
方祇秘景莫觀於圓魄卓爾絜操穆然凝輝欲報之德昊天罔極
臣猥以沖昧獲奉宗祧怵惕哀焭慮墜大寶而天意允若人心克
諧惟懷永圖懼乖末命退省蒙固上感劬勞繫鏡無塵賜衣有篋
宸儀雖閟慈旨長存莫追蘭殿之晨昏空感椒塗之霜露言成隂
教行著國章逮事靡及於循陔終吉徒哀於陟屺敢舉追崇之典
寧申顧復之思伏惟舉位以定名考謚以尊德所以揚茂烈傳休
聲率由舊章竊擬素範今禮官詳議庶僚稱贊備陳徽數克播令
猷正位號於瑤齋森禮容於金戺母儀無斁廟貌有嚴將享鴻休
實憑玄祐謹遣攝太尉門下侍郎兼兵部尚書平章事蕭鄴奉冊
上尊謚曰元昭皇太后伏惟明靈昭格俯鑒精誠時巳逝而敬在
六衣夜不陽而禮存三獻惟是薦享與唐無疆嗚呼哀哉謹言
唐太宗文德皇后哀冊文虞世南
維貞觀十年歲次甲申六月巳未朔二十一日巳卯大行皇后崩
於立政殿粤九月十日丁酉將遷座于昭陵禮也殯宫夕啓靈轜
曉前儼帷帟於空殿肅陛衛於靈筵皇帝親臨宵載義深追遠瞻
青蒲而永絶悼玉階之莫返蜃輅將引犧樽巳撤爰詔記言式揚
徽烈其詞曰
二儀合德兩躍齊光列聖觀象邦家克昌猗歟華族英靈降祉比
齊越姜疋宋踰子育德高門騰芬素里體仁將聖披圖閱史造舟
爲梁嗣徽前德履和思順自家形國淑問不巳柔風允塞紃組報
勤璁珩垂則時逢昌聖運屬休徵代邸膺曆唐侯嗣興紫宫並曜
黃道偕昇化宣風始業贊丕承比德無競凝神不測應物通理撫
機先識體備賢能暉無眺側績包九亂恩加八極性道希夷言容
莊敬戒奢處約懷沖履正景曖風暄霜嚴冰淨領略三古箴規六
行源濬流遠時昌祚延國貞誕叡皇友挺賢談高辯日學冠通玄
慈訓所及懿德光前五福云備千齡方永地紀絶維月輪韜景辰
興不豫德音彌整馬鬛無對鶴珠斯屏嗚呼哀哉異人神於倏忽
變容服於平生改清蹕以哀挽易朱旗以素旌昔照朝景響環佩
於曾城今冥永夜吟松栢於山楹嗚呼哀哉氣變灰飛暑退寒襲
煙觸樹而凝慘露分枝而垂泣聞哀鴈之夕飛聽悲風之暁急仰
雲霄而永慕慟陵寢其何及嗚呼哀哉背玄武而北轅絶牽牛而
横度途去去而逾遠馬駸駸而不駐想渭水之貫都歎黃山之隱
霧嗚呼哀哉嗟人生之浮促若飄風之過牖牖何風而暫停人何
生而能久唯承天與載物邈慈深而德厚邁任姒之高蹤播英聲
而無朽嗚呼哀哉
唐高宗則天皇后哀冊文崔融
維神龍元年歲次乙已十一月朔二日云云大行則天大聖皇后
崩于洛陽宫之仙居殿旋殯于乾陵禮也祖庭火燼攅宫月曉雲
帶黼翣風牽絳旐儼天衛之蒼蒼邈神儀之窅窅哀子嗣皇帝慕
切充窮誠殷遣奠瞻象服其如在攀龍車而不見閟慈範於長陵
戢神輝於前殿示人䡄訓先王典則爰命史臣颺言聖德其詞曰
天生后稷飛鳥覆翼天護武王躍魚隕航施于成康武子有光豐
沛之疆河汾之陽異氣發祥聖母其昌穆穆皇皇作令于唐至哉
坤德沉潛剛克竒相月偃惠心泉塞蘋藻惟勤紘綖是則訓自閨
閫風行邦國七廟肅祗六宫允釐中外和睦遐邇清夷家道以正
王化之基皇曰納輔后其謀咨謀咨攸侯皇用嘉止亦旣顧命聿
懷代已聖后謙沖辭不獲已從宜稱制於斯爲美仗義當責亡軀
濟厄神器權臨大運匪革宗祧永固寰宇奄宅負扆肅清垂旒光
赫洗洗我君四海無氛英才遠略鴻業大勲雷霆其武日月其文
灑以甘露覆之慶雲制禮作樂還淳返朴宗祀明堂崇儒太學四
夷慕化九戎稟朔沈璧大河泥金中嶽巍乎成功翕然嚮風乃復
明辟深惟至公歸閑於大庭之館受養於長樂之宫品彙胥悅謳
謌載隆鼎祚旣穆珽樞巳肅庶保大和長介景福如何靡怙而降
斯酷后弄孫其未掩人喪妣其焉速嗣皇擗踊列辟扶服九親號
咷萬姓荼毒嗚呼哀哉積憂勞而不豫兮搆氛沴而成災逢冰霜
之慘烈兮見草木之凋摧感大漸之將至兮遺惠言而不回付聖
子其得兮顧黎元曰念哉頒寵錫以留訣兮節禮數而送哀邈終
天而一去兮復何時而下來嗚呼哀哉光隂荏苒兮氣緒迴互泣
盡冬霜兮悲生春露攅塗云啓兮同軌畢赴湘川不從兮洪塋蓋
祔古則祀闕今也儀具嗚呼哀哉夜漏盡兮晨輓發轉相風兮摇
畫月厭河洛兮不臨去嵩邙兮飄忽指咸陽之園寢歷長安之宫
闕旋六馬兮頃期考三龜兮中歇嗚呼哀哉出國門兮夷由覽舊
物兮親憂備物森兮如在艮時闋兮莫留當赫曦之盛夏宛蕭瑟
之窮秋山隱隱兮崩裂水洄洄兮逆流嗚呼哀哉挂旌旐於松烟
即宫闈於夜泉下幽翳兮無日上穹隆兮蓋天隧路嚴兮百靈拱
殿園虚兮萬國旋如有望而不至怨西陵之茫然嗚呼哀哉攝帝
皇之高風欽文母之餘懿時來存兮立極數往歸兮配地何通變
之有恒兮而始終之無愧惟聖慈之可法播徽音於後嗣嗚呼哀
哉
唐代宗貞懿皇后哀冊文常衮
維大曆十年歲在辛卯十月辛酉朔六日景寅貴妃獨孤氏薨粤
明日追謚曰貞懿皇后殯于殿之西階十三年十月癸酉乃命門
下侍郎同平章事常衮持節冊命其月二十五日丁酉遷座于莊
陵禮也素紗列位黼帟周庭輅升王綴軒缺珠欞皇帝悼鸞掖以
追懷感麟趾而增慟備百禮以殷遣命六宫而哀送宗祝薦告司
儀降收爰詔侍臣紀垂鴻休其詞曰
祚祉悠久寵靈誕受元魏戚藩周隋帝后五侯迭興七貴居右肇
啓皇運光膺文母纉女是因以綱大倫生知隂教育我蒸人瑞雲
呈彩瑶星降神聦明睿智婉麗貞仁惟昔天鑒搜求才淑龍德在
田葛覃于谷周姜胥宇漢后推轂王業惟艱嬪風巳穆繼文傳聖
嗣徽克令不曜其光乃終有慶祗奉園寢肅恭靈命越在哀焭聿
追孝敬文織絲組朱禄玄黃上供祭服以祀明堂法度有節不待
珩璜篇訓之制自盈縑緗叙我邦族風于天下始於憂勤叶成王
化慈厚諸女寵臨下嫁登進賢才勞謙日夜服繒示儉脫簪申誡
訪問後言讌遊夙退内和羣娣動有矜誨外睦諸親泣辭封拜闕
翟有日親𧖟俟時忽歸清漢言復方祇萬乘悼懷羣臣慕思玉衣
追慶金鈿同儀嗚呼哀哉去昭陽兮窅然乘雲駕兮何在人代宛
兮如舊炎涼倏兮巳改翠葆森以成列素旗儼而相待言從玉兆
之貞永閟瑶華之彩别長秋之西苑過望春兮南登招帝子于北
渚從母后於東陵下上清兮動金翠外無像兮中有憑合簫挽以
攅咽結雲雨之凄凝吾君感於幽期俯曾亭而望思慘殯媛以延
佇極容衛以盡時摇巾袂兮遠訣隔軒檻兮羣悲不復見兮迴御
輦傷如何兮軫睿慈下蘭臯兮背芷陽旌悠悠兮野蒼蒼帶白花
兮掩淚衣玄扮兮斷腸當盛明兮共樂怱幽處兮獨傷去故庭兮
日遠即新宫兮夜長禭無文繡之飾器無珠貝之藏蓋自我之立
制刑有國之大方嗚呼哀哉見送往之空歸歎終焉之如此方士
神兮是與非甘泉畫兮疑復似遺音在於玉瑱陳迹留於金戺獻
萬壽兮無期存二南之餘美
重校正唐文粹卷第三十二
