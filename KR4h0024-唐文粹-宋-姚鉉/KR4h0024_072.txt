重校正唐文粹卷第七十二
吳興姚鉉纂
記乙(揔一十一首)
府署
中書政事堂記(李華)
御史臺新造中書院記(舒元輿)
御史大夫壁記(李華)
御史中丞壁記
東都留臺石柱記(趙曄)
吏部員外郎南曹廳壁記(權德輿)
監祭使壁記(柳宗元)
祕書郎壁記(權德輿)
四門助教壁記(柳宗元)
國學新修五經壁記(劉禹錫)
問國庠記(舒元輿)
中書政事堂記李華
政事堂者自武德巳來常於門下省議事謂之政事堂故長孫无
忌起復授司空房玄齡授左僕射魏徵授太子太保皆知門下省
事至高宗光宅元年裴炎自侍中除中書令執宰相筆乃移政事
堂於中書省記曰政事堂者君不可以枉道於天反道於地覆道
於社稷無道於黎元此堂得以議之臣不可悖道於君逆道於人
黷道於貨亂道於刑尅一方之命變王者之制此堂得以移之兵
不可以擅誅權不可以擅施貨不可以擅蓄王澤不可以擅奪君
恩不可以擅間私讎不可以擅報公爵不可以擅私此堂得以誅
之事不可以輕入重罪不可以生入死法不可以剥害於人財不
可以擅加於賦情不可以委之於倖亂不可以啓之於萌伐紊不
賞削紊不封聞荒不救見饉不驚逆諫自賢違道傷古此堂得以
殺之故曰廟堂之上鐏爼之前有兵有刑有挺有刃有斧鉞有鴆
毒有夷族有破家登此堂者得以行之故伊尹放太甲之不嗣周
公逐管蔡之不義霍光廢昌邑之亂狄公正廬陵之位自君弱臣
強之後宰相主生殺之柄天子掩九重之耳爕理化爲權衡論思
變成機務道變傾身禍敗不可勝數列國有傳青史有名可以爲
終身之誡無罪記云
御史臺新造中書院記舒元輿
王者執生殺之柄造天下使百度順而巳矣其或不順與順而不
得其度者皆屬於御史府府之動靜爲朝廷紀綱之職與百司絶
類蓋百司坐其署但專局而巳矣入於朝與啓事於丞相府亦不
出乎其位是以朝罷而各復其司以無事於朝堂與中書也若御
史臺每朝會其長揔領屬官謁於天子道路誰何之聲逹于禁扉
至含元殿西廡使朱衣從官傳呼促百官就班遲曉文武臣僚列
於兩觀之下使監察御史二人立於東西朝堂甎道以監之雞人
報點監者押百官由通乾觀象入宣政門及班于殿庭則左右廵
使二人分押於鍾鼔樓下若兩班就食於廊下則又分殿中侍御
史一人爲之使以莅之内謁者承旨喚仗入東西閣門峨冠曳組
者皆趨而進分監察御史二人立於紫宸屏下以監其出入爐煙
起天子負斧扆聽政自螭首龍池南屬於文武班則侍御史一人
盡得專彈舉不如法者由是吾府之屬入殿内其職益繁其風益
峻故大臣由公相巳下皆屏氣竊息注萬目於吾曹吾曹坐南臺
則綜覈天下之法立内朝則約繩千官之失百司有滯疑之事皆
就我而質故乘輿所在下馬成府釐朝庭之綱目與坐臺之判决
者相半是以御史府故事於中書之南常有理所先時惟中丞得
專寓於尚舍一院若雜事與左右廵使則寓於西省小胥之廡下
遇大朝會時吾屬皆來則忿憩於雜事廵使之地旣寓於小胥則
我實客也每亡事而去則主人必坌而入諠譁狼藉其態萬變向
之霜稜盡爲涕涶矣豈吾君以天下綱紀屬之於我之意邪上元
二年侍御史劉孺之作直廳記初拜儀云謝宰相訖向南直省院
候端長又入中書儀云到直省院入門揖端公訖各就房嗚呼以
御史之重以前時作者之記恬然以直省院爲記君子未嘗有非
之者有羊之神何其翳而不光邪聖唐大和三年己酉歲天子擢
尚書吏部郎中河南宇文公爲御史中丞詔下之日不仁者相弔
御史府新例知雜事一人中丞得以選於廷臣河南公旣拜之日
上言請尚書司勲郎中瑯瑘王君以自輔識者曰河南琅瑘同心
異質之人也心苟同雖堅金可斷於御史乎何有他日雜事果以
寓直省院爲歎廼議於中丞深樂之昂持啓於中丞曰此前日之
闕也中丞能爲之豈直栢署之光乎實羽儀吾府之多也皆佐其
意事得聞於上上曰良有是乎俞其請如響即詔度文出錢百萬
以資焉乃於政事堂直阡之南選地以作之中書之南實天下會
計之地不容咫尺之隙非雄重清切之司於此豈容足乎我是以
得制焉舊中丞院在西與西院相絶遂以其地易大京兆院合爲
三院東西四十六步南北四十步由東爲首其一爲中丞其二爲
雜事其三爲左右廵使若中丞升爲大夫改官不改院若三院必
朝集臺院附於雜事殿察附於廵使其名揔號爲御史臺中書南
院院門北闢以取其嚮朝廷也其制自中書南廊加南北爲軒入
院門分東西廂爲拜揖折旋之地内外皆有廡蟠廻詰曲矚之盈
盈然梁棟甚宏柱石甚偉掾欒楶梲麗而不華門牎戸牖華而不
侈名木修篁竒葩秀實若升綠雲若編青簫以至于几桉筆硯簾
幌茵榻果籩茗器皆新作也從官胥士役夫走馬勾稽桉牘飲食
休息之地皆得其所若百官之請事羣吏之參謁入吾門將抵伺
於屏者見吾軒堂階闥之嚴固不俟戒而自肅爲此者何尊天子
也吾府爲天子耳目宸居堂陛未有耳目聦明堂陛峻正而天子
不尊也天子尊未有姦臣賊子而不滅也姦臣賊子盡滅矣可以
自朝廷至于海隅蕩蕩然何所不理哉吾之作豈是志小者近者
之心邪謹桉高宗天皇大帝作大明宫將二百年矣當時有司經
度曾不是思將以待我而作我之所以作蓋前𥙷二百年之遺事
後貽千萬年之不朽搢紳觀者命爲御史北臺聞者謂之知言君
子曰移中丞雜事今之心於大柄天下豈有遺事哉某備于寮屬
得聞君子之論且承公命其記於是乎書乃題中丞雜事洎三院
主主簿官封名氏於其後以爲一時之盛事大和四年歲次庚戌
八月十六日丁巳記
御史大夫壁記李華
君以文明照臨百官官紏其邪職在邦憲由京師而端下國王化
所繫不惟威行御史大夫其任也用捨決於天心得失震於人聽
舉直措枉果而不撓則公卿屏氣道路生風率其屬以正于朝瞻
我衣冠不仁者遠苟異於是爲君子羞政之雄雌與德輕重故名
公在位天下仰頼焉秦官有御史大夫在漢爲三公職副丞相丞
相闕則大夫遷或名司空或名舊號史足徵也議大政必下丞相
御史其廷署古曰府近曰臺其衣冠章綬品秩所視載於甲令聖
朝臣唐虞高尚之賢内周漢不賓之俗登人於五福薦樂於九歌
帝德廣運而瑞草生天威震動而神羊至故柱石骨鯁之老更拜
焉距義寧至先天登宰相者十二人以本官參政事者十三人故
相任者四人藉威聲以稜徼外桉戎律者八人官或改稱大司憲
臺或分爲左右肅政罷置不恒從其宜也開元天寶中刑措不用
元元休息由是務簡益重地清彌尊任難其人多舉勲德至宰輔
者四人宰輔兼者一人故相任者一人兼節度者九人異姓封王
者二人尊號加孝德之明年樂成公自尚書左丞兼文部遷崇德
也昭融禮經嗣續文雅張(仲孝)友山甫將明風度可以師長人倫動
靜可以訓齊天下喬岳鎮定嘉量平均心爲百行之宗體備四時
之氣雅有之曰文武吉甫萬邦爲憲樂成有焉至若教行於無訟
之前慮辨於未萌之始未萌而慮則求煩不獲無訟而教則何用
不臧寬細瑕爲大體復故事爲新政小人畏法君子夷心無隱情
於國家無愧辭於神道堂堂乎大雅之素也初廳壁列先政之名
記而不敘公以爲艱難之選將俟後人謂華嘗備屬僚或知故實
授簡之恩至屬辭之藝寡無以允副非常之待所報者直質而少
文天寶十四載六月十五日記
御史中丞壁記
皇帝授天明命垂五十年大道成俗黎民於變百官設而無事三
辟存而不論振古未然也猶以爲成歲資于降霜律人本於持憲
憲司之拜尤覈名實王猷其遠乎夫察風俗平冤滯踣邪佞延俊
賢云誰司之職惟御史御史亞長曰中丞貳大夫以領其屬士丏
爲伯游之佐司馬乃令尹之偏古之制也漢儀大夫副丞相以備
其闕參維國綱鮮臨府事故中丞專焉意者殄凶人之豪挾君子
之道各行其志無所牽束行止與大臣絶位指顧則周行振聳政
體宜之晉宋元魏以還無御史大夫由是中丞威望愈尊禮有加
等如火烈烈如霜肅殺不可犯也屬時清無獄朝尚寬政行葦忠
厚王化根源周室仁及草木而愷悌流乎頌聲漢文好黃老而公
卿恥言人過舉盛德則儀形著矣焉用察察缺缺以恟生人哉欲
畿百役有不如法得舉劾之至若密絹峻威微文深詆衆所嚴憚
愈於京師蓋由臨之者專也奉之者一也專則權有獨斷一則政
無多門前達以之立名於此曁皇運中興與人休息雖風移代變
煩簡則殊而舉直措枉典刑猶在殿中侍御史河東薛公朝之望
也復修舊職澟然生風秦官漢儀斯不替矣乃篆石題記使人不
遺聊紀於近庶昭厥德始自乾元歲掌留務者次而書之以垂于
後大曆八年月日記
吏記員外郎南曹廳壁記權德輿
漢朝尚書郎辨章制度主文書起草之任東漢方冠以名曹用諸
曹功超卓者轉遷選部魏晉巳還其任寖劇國家紀律昭明官循
其方凢薦紳之倫未命爲大夫者滿歲皆調於轂下啓事賦禄必
光有司初上元中天官趙郡李敬玄號爲稱職以覆視官簿差次
裁成端本肇末得不重煩乃請外郎一人顓南曹之任其後或詔
同曹郎分主之或詔他曹郎權居之皆難其才而愼其舉也大抵
膺是命者必屬耳目焉以其公是能否之間不可遏也以事之委
會吏之竒衺因緣詭故中若市道居之者通則闊略守或刻深苟
成績於是則翰飛不暇登二掖贊六職得之夷易疾若傳置太原
王仲舒字弘中温毅廉直清方敦實風㮣姿材邁乎羣倫貞元十
年冬繇諸侯部從事賢良對策歷左右諫列儀曹考功郎十八年
實受斯命類能故也於是用堅明忠恕循理官業程品具舉尤違
自絶然後以之質於冡宰小宰罷遣者不讟受禄者不誣恢恢然
投其虚而鋩刃不頓君子以弘中之道爲折中矣昔春秋書士縠
曰堪其事也魯語曰署所以朝夕虔君命也今因官署而舉事任
春秋丘明之志也至若龍朔咸亨改復之說此皆不書
監祭使壁記柳宗元
禮檀弓曰祭禮與其敬不足而禮有餘也不若禮不足而敬有餘
也是必禮與敬皆足而後祭之義行焉唐開元禮凡大祠若于中
祠若干咸以御史監祠祠官有不如儀者以聞其刻印移書則曰
監祭使寶應中尤異其禮更號祠祭使俄復其初又凡制供祠之
吏雖當齋戒得以決罰由是禮與敬無不足者聖人之於祭祀非
必神之也蓋亦附之教焉事於天地者示有尊也不肅則無以教
敬事於宗廟者示廣孝也不肅則無以教愛事於有功烈者示報
德也不肅則無以勸善凡肅之道自法制始奉法守制由御史出
者也故將有事焉則祠部上其日吏部上其官奉制書以來告然
後頒于有司以謹百事太常修其禮光禄合其物百工之役先一
日咸至于祠而考閱焉御史會公卿有司執簡而臨之故其粢盛
牲牢酒醲菜果之饌必實于庖厨鍾鼔笙竿琴瑟戞擊之樂簨簴
綴兆之數必具干庭内樽彝罍洗爼豆醆斝之器必絜于壇堂之
上奉奠之士贊禮之童樂工舞師洎執役而衛者咸引數其實設
箠朴干堂下以修官刑而羣吏莫敢不備物羅奏牘千几上以嚴
天憲而衆官莫敢不盡誠而祭之日先昇立于西階之上以待卒
事其禮之周旋樂之節奏必周知之退而視其燔燎瘞埋終之以
敬也居常則飭四方祀貢之物以時登干王府服器之修具祠宇
之繕理牛羊毛滌之節三宫御廩之實畢備而聽命焉舊以監察
御史長居是職貞元十九年十二月御史多闕予班在三人之下
進而領焉明年中山劉禹錫始復舊制由禮與敬以臨其人而官
事益理制令有不宜于時者必復于上革而正之於是始爲記求
簿書得爲是職者若干爲書記
秘書郎壁記權德輿
桉六典秘書郎四人從六品上分掌四部書以甲乙丙丁爲之目
昔漢武帝聚天下文藉於庫内謂之中秘書魏晉之際秘書與中
書或分或合故云職近日月宜居三臺之上丞郎之任與南宫相
亞歷代辨論與時輕重國初思漢廷延閣之制薄江左貴游之選
始以岑江陵虞永興禇河南迭爲之厥後彬彬多文學之士然則
先王之法志官師之訓典九流百氏如貫珠然學與仕皆優而還
相爲用者其在兹乎今年春滎陽鄭君具瞻自涇陽尉承詔授任
鄭君質重而有敏行坦夷而含明識且今中書相君之令弟也方
以結綬滿歲調於選部言吏資者積三遷而後至今超居之有以
見擇賢審官與怡怡綽綽之道爲盡美矣在晉鄭默領中外三閣
始删煩文而朱紫不雜開元初君之王考潁川府君叔祖刑部府
君皆繇禮官博士繼登其任諸父諸兄或解巾以司讎校或決科
而登館殿含章筮仕多在於斯猶桓公武公之代爲卿士蓋善於
其職而宜之義也謂鄙人嘗學舊史能知書府官業之所繇是俾
編次郎位彰施屋壁時貞元庚辰歲秋七月記
四門助教壁記柳宗元
周人置虞庠于四郊以養國老教胄子祭統曰天子設四學蓋其
制也易傳太初篇曰天子旦入東學晝入南學夕入西學暮入北
學蔡邕引之以定明堂之位焉大戴禮保傅篇曰帝入東學以貴
仁入南學以貴德入西學以貴義入比學以尊爵賈生述之以明
太子之教焉故曰爲大教之官而四學具焉參明堂之政原大教
之極其建置之道弘也後魏太和中立學于四門置助教二十人
惰氏始隷于國子而降置五人皇朝始合于太學又省至三人員
位彌簡其官尤難非有儒之通者不列也四門學之制掌國之上
士中士下士凢三等侯伯子男凢四等其子孫之爲胄子者及庶
士庶人之子爲俊士者使執其業而居其次就師儒之官而考正
焉助教之職佐博士以掌鼔篋榎楚之政分其人而教育之其有
通經力學者必於歲之杪升於禮部聽簡試焉課生徒之進退必
酌于中道非博雅莊敬之流固不得臨於是故有去而升于朝者
賀秘書由是爲博士爲散騎由是爲左拾遺舊制與抬遺爲八品
清官故必以名實者居於其位貞元中王化旣成經籍少聞有司
命太學之官頗以爲易專名譽好文章者咸恥爲學官至是河東
柳立始以前進士求署兹職天水武儒衡閩中歐陽詹又繼之是
歲四門助教凢三人皆文士京師以爲異余與立同祖爲與武公
同升於禮部與歐陽生同志於文四門助教署未嘗紀前人名氏
余故爲之記而由夫三子者始乎𡭗
國學新修五經壁記劉禹錫
初大曆中名儒張參爲國子司業始詳定五經書于論堂東西廂
之壁辨齊魯之音取其宜考古今之文取其正繇是諸生之師心
曲學偏聽臆說咸束而歸于大同揭揭高懸積六十載崩剥汚衊
泯然不鮮今天子尚文章尊典籍于苑囿不加尺椽而成均以治
學上言遽賜千萬時祭酒嘷實尸之博士公肅實佐之國庠重嚴
過者必軾遂以羡嬴再新壁書懲前土塗不充以儔乃折堅木負
墉而比之其製如版牘而高廣其平如粉澤而絜滑背施隂關使
衆如一附離之際無迹而尋堂皇靚深兩屋相照申命國子能通
法書者分章揆日懸其業而繕寫焉筆削旣成讎校旣精白黑彬
班瞭然飛動以蒙來求煥若星辰以敬來趨肅如神明以疑來質
決若蓍蔡由京師而風天下覃及九譯咸知宗師非止服縫掖者
鑚仰而巳于是學官陳師正等曁生徒凡四百二十有八人請金
石刻且歌曰我有學宇旣傾而成之我有壁經旣昧而明之孰規
模之孰發揮之祭酒維齊博士維韋俾我學徒弦詠以時切切祁
祁不遨不嬉庶乎遒人來采我詩時余爲禮部郎凡瞽宗之事得
以開決故書之以移史官宜附于文志
問國庠記舒元輿
先王建太學法以教國胄子欲敺人歸義府也故設官區掌嚴大
其事明公侯卿大夫必由是而出某旣求善藝於闕下謂今之太
學猶古之太學將欲觀焉自以爲下土小儒未嘗覩天子庠序欲
往時先三日齋沭而後行行及門下脫蓋下車循牆而趨請於謁
者曰吾欲觀禮於太學將每事問之於子可乎謁者許諾遂前導
之初過於朱門門闔沈沈問曰此魯聖人之宫也遂拜之次至于
西有高門門中有厦屋問之曰此論堂也予懼其鴻學方論不敢
入導者曰此無人乃虚堂爾予感之遂入見庭廣數畒盡墾爲圃
矣心益惑復問導者曰此老圃所宅子安得欺我邪導者曰此積
年無儒論故庭化爲廢地久爲宫於此者圃之非圃所宅也循廊
升堂堂中無机榻有苔草没地予立其上&KR3536;慘滿眼大不稱嚮之
意復爲導者引又至一門問之曰此國子舘也入其門其庭其堂
如入論堂俄又歷至三館門問之廣文也太學也四門也入其門
其庭其堂如國子其生徒去聖人之奥如堂館之蕪嗟乎詩書禮
樂國之洪源也濬其源天下可以光潤窒其源天下爲之顦顇故
唐堯知其如此亦先命廷臣典三禮教胄子誕敷文德於天下天
下之屋皆可封及夏殷時其孟也則必濬之其季也則皆自窒之
自窒之時天下之屋皆可誅至周室有文武周公㪍興而作復唐
虞之道行七八百年而付仲尼承之孜孜日夜席不敢煖祖述之
憲章之發於鄒魯張於洙泗上摩躪三光下垂之無窮其徒有入
室者升堂者及門者散滿天下雖丁周季而天下姦臣賊子猶解
曰周孔之教不敢妄動以此則文之教豈可須臾弛邪至嬴政犯
之窒其源源未絶而巳自絶於天下矣漢初纔息于戈復濬其源
而後生公孫弘倪寬卜式之徒並出維持戰爭之漢二百年間無
所失墜皆周公仲尼之力也國家用于戈取天下其道正於漢氏
及闢儒宫立素王祠設學官命生徒崇盛館宇固亦不下漢氏然
自寇生幽陵軍旅之事始勝爼豆故太學之道不得不衰涼今皇
帝傳大寶七𣏌生獻吳濞蜀禪於郊廟梟夏逆首殛潞姦師拔魏
世家此用兩階之舞可謂至矣今溟澥無波兵器可以蒙之虎皮
矣乃大修周公仲尼之道之時也而太學且猶衰涼之若此豈非
有司之不供職邪羣公卿士之不留意邪不然何使巍巍國庠寂
寞不聞回也賜也說釋道義之聲雖館宇雲合鞠爲荒圃可謂大
國虚設以自欺也愚甚不取且懼周公仲尼之道没墜於泉遂記
其所荒之大略以喻有司
重校正唐文粹卷第七十二
