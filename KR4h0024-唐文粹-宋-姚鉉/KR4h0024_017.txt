重校正唐文粹卷第十七上
吳興姚鉉纂
詩十一(揔五十九首)
古調歌篇七
寺觀十一
始除尚書郞別善福精舍(韋應物)寄閻防(劉昚虚)
題鶴林寺(薛據)題破山寺後禪院(常建)
琅邪山寺(韋應物)簡寂觀西澗瀑布下作
五老峯贈隱者(姚係)石門墨山有禪堂道觀天下絶境(張說)
題思禪寺(獨孤及)仙遊寺有龍潭穴弄玉祠(李華)
遊棲霞寺(顧況)
廟社四
四皓廟(元稹)魚山神女歌詞二首(王維)
古社(元稹)
邊塞三
虜患(張陵)代北州老翁荅(張謂)遼西(崔顥)
畫圖六
王處士草堂壁畫衡霍諸山(劉長卿)題劉相公三湘圖(郞士元)
觀于舍人壁畫山水(王季友)題遐上人古松歌(朱灣)
畫竹歌(白居易)觀李湊所畫美人障子(劉長卿)
古器物五
石鼓歌(韓愈)古劒歌(郭元振)磨鏡篇(劉禹錫)
贈友人古鏡(朱晝)團扇歌(劉禹錫)
樂器七
彈琴(劉希戩)江上琴興(常建)聽蜀僧彈琴(李白)
奉和張舍人閣中直夜思聞雅琴因書事(吕温)
聽彈風入松贈楊補闕(王昌齡)金陵聽韓侍御吹笛(李白)
武昌老人說笛歌(劉禹錫)
草木十一
題老張松樹(宋之問)古栢行(杜甫)脩竹篇(陳子昂)
種竹(元稹)竹徑偶作(權德輿)露青竹鞭歌(顧況)
暑日題道邊樹(王轂)井上桐(陸龜蒙)石上藤(岑參)
兔絲(元稹)春草謠(顧況)
禽鳥昆蟲十
王兵馬使二角鷹(杜甫)觀放白鷹(李白)
飛鳶操(劉禹錫)百舌吟鸚鵡詞(蘇郁)
鴛鴦篇(陳子昂)子規啼(韋應物)鶗鴂吟(劉禹錫)
春蟬(元稹)江上蚊子(韋楚老)
道路二
戲題關門(岑參)門前路(陸龜蒙)
始除尚書郎别善福精舍韋應物
簡略非世器委身同草木逍遥精舍居飲水自爲足累日曾一櫛
對書常懶讀社臘會高年山川恣遊矚明世方選士中朝懸美禄
除書忽到門冠帶便拘束愧忝郎署迹謬蒙君子錄俯仰垂華纓
飄颻翔輕轂行將親愛別戀此西澗曲遠峯照夕川夏雨生衆綠
迅風飄往路廻首不遑宿明晨下煙闕白雲在幽谷
寄閻防(時在終南山豐德寺讀書)劉眘虛
青瞑南山色君與緇錫隣深路入古寺落花隨暮春紛紛對寂寞
往往落衣巾松色空照水經聲時有人晚心復南望山遠情獨親
應以脩往業亦唯此立身深林度空夜煙月資清眞莫嘆文明日
彌年從隠淪
題鶴林寺薛據
道門隠形勝向背臨法橋松覆山殿冷花藏溪路遥珊珊寶幡挂
燄燄眀燈燒遲日半空谷春風連上潮少憑水木興暫忝身心調
願謝携手客茲山禪侣饒
題破山寺後禪院常建
清晨入古寺初日明高林竹徑通幽處禪房花木深山光悅鳥性
潭影空人心萬籟此都寂但餘鍾磬音
琅邪山寺韋應物
受命恤人隱玆遊久未忘鳴騶響幽澗前旌耀崇崗青冥臺砌寒
綠縟草木香填壑隮花界疊石構雲房經制隨巖轉繚繞豈定方
新泉洩隂壁高蘿蔭綠塘攀林一棲心飲水得清涼還歸坐郡閣
但見山蒼蒼
簡寂觀西澗瀑布下作
淙流絶壁散虚煙翠澗深巖際松風起飄颻來灑襟窺蘿玩猿鳥
解組傲園林茶菓邀眞侣觴酌洽同心曠歲懷兹賞春行始重尋
聊將橫吹笛一寫山水音
五老峯太明觀贈隱者姚係
雲觀此山北與君携手稀林端涉橫水洞口入斜暉乍覺鸞鶴邇
忽爲煙霧飛故人清和客默會琴心微丹術幸可授青龍當未歸
悠悠平生意此日復相違
石門墨山二山相連有禪堂道觀天下絶境張說
菌輪江上山近在華容縣常陟巴丘首天晴遥可見佳遊屢前諾
芳月愆幽眷及此符守移懽言臨道便旣携賞心客復有送行掾
竹徑入隂窅松崖上空蒨草共林一色雲與峯萬變探窺石門斷
緣越沙澗轉兩山勢爭雄峯巘相顧盻藥妙靈仙寶境華巖壑選
清都西淵絶金地東敞宴池果接園畦風煙邇臺殿高尋去石頂
曠覧天宇徧千山紛滿目百川豁對面騎來雲氣迎人去鳥聲戀
長揖桃源士舉世同企羡
題思禪寺上方獨孤及
溪口聞法鼓停撓登翠屏攀雲到金界合掌開禪扃鬱律衆山抱
空濛花雨零老僧指香樓云是不死亭眇眇千越路茫茫春草青
遠山噴百谷繚繞馳東溟目極想何在境照心亦冥騞然諸根空
破結如破瓶下視三界狹但聞五濁腥山中有良藥吾欲隳天形
仙遊寺有龍潭穴弄玉祠李華
捨事入樵逕雲木深谷口萬壑移晦眀千峯轉前後嶷然龍潭上
石勢若奔走開坼秋天光崩騰夏雷吼靈溪自兹去紆直互紛糾
聽聲靜復喧望色無更有冥冥翠微下高殿映杉柳滴滴洞穴中
懸泉響相扣昔時秦王女羽化年代久日暮松風來簫聲生左右
早窺神仙籙願結芝术友安得羡門方青囊繫吾肘
遊棲霞寺顧況
棲霞山中子規鳥口邊血出啼不了山僧後夜初入定聞似不聞
山月曉
四皓廟元稹
巢由昔避世堯舜不得臣伊吕雖急病湯武乃可君四賢胡爲者
千載名氛氲顯晦有遺跡前後疑不倫秦政虐天下黷武窮生民
諸侯戰心死壯士眉亦顰張良韓孺子椎碎屬車輪遂令英雄意
日夜思報秦先生相將去不復嬰世塵雲卷在孤岫龍潜爲小鱗
秦皇轉無道諫者鼎鑊親茅焦脫衣諫先生無一言趙高殺二世
先生如不聞劉項取天下先生遊白雲海内八年戰先生全一身
漢業日已定先生名亦振不得爲濟世宜哉爲隠淪如何一朝起
屈作儲貳賓安存孝惠帝摧顇戚夫人捨大以謀細虬盤而蠖伸
惠皇竟不嗣吕氏禍有因雖懷安劉志未若周與陳皆落子房術
先生道何屯出處貴明白故吾今有云
魚山神女歌詞二首王維
迎神
坎坎擊鼓魚山之下吹洞簫望極浦女巫進紛屢舞陣瑤席湛清
酤風淒淒兮夜雨神之來兮不來使我心兮苦復苦
送神
紛進拜兮堂前目眷眷兮瓊筵來不語兮意不傳作暮雨兮愁空
山悲急管思繁絃靈芝駕儼欲旋倏雲收兮雨歇山青青兮水潺
潺
古社元稹
古社基阯在人散社不神唯有空心樹妖狐藏魅人狐惑意顛倒
臊腥不復聞丘墳變城郭花草仍荆榛良田千萬頃占作天荒田
主人議芟斫怪見不敢前那言空山燒夜隨風馬奔飛聲鼓鼙震
高烟旗幟飜逡廵荆棘盡孤兔無子孫孤死魅人醒煙消壇墠存
繞壇舊田地給授有等倫農收村落盛社樹新團圓社公千萬歲
永保村中民
虜患張陵
今日漢家探使回蟻疊胡兵來未歇春風渭水不敢流揔作六軍
心上血
代北州老翁荅張謂
負薪老翁住北州北望鄕關生客愁自言老翁有三子兩人巳向
黃沙死如今小男新長成明年聞道更徵兵定知此别必零落不
及相隨同死生盡將田宅借鄰伍且復伶俜去鄕土在生本求多
子孫及有誰知更辛苦近傳天子尊武臣強兵直欲靜胡塵安邊
自合有長策何必流離中國人
遼西崔顥
燕郊芳歲晚殘雪凍邊城四月春草合遼陽春水生胡人正牧馬
漢將日徵兵露重寳刀濕沙虛金鼓鳴寒衣著巳盡春服誰與成
寄語洛陽使爲傳邊塞情
王處士草堂壁畫衡霍諸山劉長卿
愛此衡霍近卷簾如可攀能令堂上客見盡湘南山青翠千萬狀
飛來方丈間歸雲無處滅去鳥何時還勝事日相對主人常獨閑
清隂滿四壁佳氣生重關頗與宿心會看看慰愁顔
題劉相公三湘圖郞士元
昔別醉衡霍爾來憶南州今朝乎津邸兼得瀟湘遊稍辨荆門樹
依然芳杜洲微眀三巴峽咫尺萬里流去鳥不知倦遠帆生暮愁
涔陽指天末北渚空悠悠枕上見漁父座中常狎鷗誰言魏闕下
自有東山幽
觀于舍人壁畫山水王季友
野人宿在人家少朝具此山謂山曉半壁仍棲嶺上雲開簾放出
湖中鳥獨坐長松是阿誰再三招手起來遲于公大笑向予說小
弟丹青能爾爲
題遐上人院壁畫古松歌朱灣
石上盤古根謂言天生朽安知草木性變在畫師手隂深方丈間
眞趣幽且閒木文離披勢搓捽中裂空心火燒出掃成三寸五寸
枝便作千年萬年物莓苔濃淡意不同一半死皮藏蠧蟲風霜未
必來到此氣色杳似寒山中孤標可翫不可取能使支公道場古
畫竹歌(并序)白居易
恊律郎蕭悅善畫竹舉世無倫蕭亦甚自秘重有終歲求其一竿
一枝而不得者知予好事忽寫一十五竿惠然見投予厚其意高
其藝無以荅貺作歌以報之凡一百八十六言歌曰
植物之中竹難寫古今雖畫無似者蕭郞下筆獨逼眞丹靑巳來
唯一人人畫竹身肥擁腫蕭畫莖瘦節節竦人畫竹梢死羸垂蕭
畫枝活葉葉動不根而生從意生不筍而成由筆成野塘水邊碕
岸側森森兩叢十五莖嬋娟不失筠粉態蕭索盡得風煙情舉頭
忽見不似畫低眉靜聽疑有聲西叢七莖勁而健省向天笁寺前
石上見東叢八莖疎且寒憶曾湘妃廟裏雨中看幽姿遠思少人
別與君相顧空長嘆蕭郞蕭郞老可惜手戰眼昏頭雪色自言便
是絶筆時從今此竹尤難得
觀李湊畫美人障子劉長卿
愛爾含天姿丹青有殊智無間巳得象象外更生意西子不可見
千秋無重還空憐浣紗熊猶在含毫間一笑豈易得雙蛾如有情
牎風不舉袖但覺羅衣輕華堂翠幕春風來内閣金屏曙色開此
中一見亂人目只疑行到雲陽臺
石鼓歌韓愈
張生手持石鼓文勸我試作石鼓歌少陵無人謫仙死才薄將柰
石鼓何周綱陵遲四海沸宣王憤起揮天戈大開明堂受朝賀諸
侯劒珮鳴相磨蒐于岐陽騁雄俊萬里禽獸皆遮羅䥴功勒成告
萬世鑿石作鼓隳嵯峨從臣才藝咸第一揀選撰刻留山阿雨淋
日炙野火燎鬼物守護煩撝訶公從何處得紙本毫髮盡備無差
訛詞嚴義密讀難曉字體不類隷與蝌年深豈免有畫缺快劒斫
斷生蛟鼉鸞翔鳳翥衆仙下珊瑚碧樹交枝柯金繩鐡索鎻紐壯
古鼎躍水騰龍梭陋儒編詩不收入二雅𥚹迫無委蛇孔子西行
不到秦掎摭星宿遺羲娥嗟予好古生苦晩對此涕淚雙滂沱憶
昔初蒙博士徵其年始改稱元和故人從軍在右輔爲我量度掘
臼科濯冠沐浴告祭酒如此至寳存豈多氈包席裹可立致十鼓
只載數駱駞薦諸太廟比郜鼎光價豈止百倍過聖恩若許留太
學諸生講解得切磋觀經鴻都尚填咽坐見舉國來奔波剜苔剔
蘚露節角安置妥帖平不頗大厦深簷與盖覆經歴久遠期無他
中朝大官老於事詎肯感激徒媕娿牧童敲火牛礪角誰復著手
爲摩挲日消月爍就埋没六年西顧空吟哦羲之俗書趁姿媚數
紙尚可博白鵝繼周八代爭戰罷無人收拾理則那方今太平日
無事柄任儒術崇丘軻安能以此上論列願借辯口如懸河石鼓
之歌止於此嗚呼吾意其蹉跎
古劒歌郭元振
君不見昆吾鐡冶飛炎煙紅光紫氣俱赫然良工鍜鍊凡幾年鑄
得寳劒名龍泉龍泉顏色如霜雪良工咨嗟歎竒絶琉璃玉匣吐
蓮花錯鏤金環生眀月正逢天下無風塵幸得用防君子身精光
黯黯青蛇色文章片片綠龜鱗非直結交遊俠子亦曾親近英雄
人何言中路遭棄捐零落飄淪古獄邊雖復沉埋無所用猶能夜
夜氣衝天
磨鏡篇劉禹錫
流塵翳明鏡歲久看如&KR0238;門前負局生爲我一磨拂萍開綠池滿
暈盡金波溢白日照空心圓光走幽室山神祅氣沮野魅眞形出
却思未磨時瓦礫來唐突
贈友人古鏡朱晝
我有古時鏡初自壞陵得蛟龍猶泥蟠魑魅幸月蝕磨久見菱蘂
青於藍水色贈君將照心無使心受惑
團扇歌劉禹錫
團扇復團扇奉君清暑殿秋風入庭樹從此不相見上有乘鸞女
蒼蒼網蟲遍明月入懷袖別是機中練
彈琴劉希戩
碧山本岑寂素琴何清幽彈爲風入松崖谷颯以秋庭鶴舞白雪
泉魚躍洪流余欲娱世人明月難暗投感嘆未終曲淚下不可收
嗚呼鍾子期零落歸山丘死而若有知魂兮從我遊
江上琴興常建
江上調玉琴一絃清一心泠泠七絃變萬木澄幽隂能使江月白
又令江水深始知梧桐枝可以徽黃金
聽蜀僧濬彈琴李白
蜀僧抱綠綺西上峨眉峯爲我一揮手如聽萬壑松客心洗流水
餘響入霜鍾不覺碧山暮秋雲暗幾重
奉和張舍人閣中直夜思聞雅琴因書事吕温
迢遞天上直寂寞丘中琴憶爾山水韻起予仁智心凝情在正始
超想疎煩襟涼生子夜後月照禁垣深遠風譪蘭氣微露清桐隂
方襲緇衣慶永奉南薰吟
聽彈風入松贈楊𥙷闕王昌齡
商風入我絃夜竹深有露絃悲與林寂清景不可度寥落幽居心
飀颼青松樹松風吹草白溪水寒日暮聲意去復還九變待一顧
空山多雨雪獨立君始悟
金陵聽韓侍御吹笛李白
韓公吹玉笛倜儻流玉音風吹繞鍾山萬壑皆龍吟王子停鳳管
師襄掩瑶琴餘響渡江去天涯安可尋
武昌老人說笛歌劉禹錫
武昌老人七十餘手把庾令相聞書自言年少學吹笛早事曹王
曾賞激往年征鎮戍蘄州楚山蕭蕭笛竹秋當時買林恣搜索典
却身上烏貂裘古苔蒼蒼封咾節石上孤生飽風雪商聲五音隨
指發水中龍應行雲絶曾將黃鶴樓上吹一聲占盡秋江月如今
老去興猶遲音韻高低耳不知氣力巳無心尚在時時一曲夢中
吹
題老張松樹宋之問
歲晩東巖下周顧何悽惻日落西山隂衆草起寒色中有喬松樹
使我長嘆息百尺無寸枝一生自孤直
古栢行杜甫
孔明廟前有老栢柯如青銅根如石霜皮溜雨四十圍黛色參天
二千尺君臣巳與時際會樹木猶爲人愛惜雲來氣接巫峽長月
出寒通雪山白憶昨路遶錦亭東先主武侯同閟宫崔嵬枝榦郊
原古窈窕丹青戶牖空落落盤踞雖得地冥冥孤高多烈風扶持
自是神明力正直元因造化功大厦如傾要梁棟萬牛迴首丘山
重不露文章世巳驚未辭翦伐誰能送苦心未免容螻蟻香葉曾
經宿鸞鳳志人幽士莫怨嗟古來才大難爲用
與東方左史脩竹篇(并序)陳子昂
東方公足下文章道弊五百年矣漢魏風骨晉宋莫傳然而文獻
有可徵者僕嘗暇時觀齊梁間詩彩麗競繁而興寄都絶每以永
嘆竊思古人常恐逶迤頽靡風雅不作以耿耿也一昨於解三處
見明公詠孤桐篇骨氣端翔音情頓挫光映朗練有金石聲遂用
洗心飾視發揮幽鬱不圖正始之音復覩於兹可使建安作者相
視而笑解君云張茂先何敬祖東方生與其比肩僕亦以爲知言
也故感嘆雅製作脩竹詩一篇當有知音以傳示之
龍種生南岳孤翠鬱亭亭峯頂上崇崒煙雨下微冥夜聞鼯鼠呌
晝聒泉壑聲春風正淡蕩白露巳清泠哀響激金奏密色滋玉英
歲寒霜雪苦含彩獨青青豈不厭凝冽羞比春木榮春木有盈歇
此節無凋零始願比金石終古保堅貞不意伶倫子吹之學鳳鳴
遂偶雲龢瑟張樂奏天庭妙曲方千變簫韶巳九成信蒙雕斵美
常願事僊靈驅馳翠虯駕伊鬱紫鸞笙結交嬴臺女吟弄昇天行
携手登白日遠游戲赤城低昂玄鶴舞斷絶彩雲生永隨衆仙去
三山遊玉京
種竹(并序)元稹
昔樂天贈余詩云無波古井水有節秋竹竿余秋來種竹廳下因
而有懷聊書十韻
昔公憐我直比之秋竹竿秋來苦相憶種竹廳前看失地顔色改
傷根枝葉殘清風猶淅淅高節空團團鳴蟬聒莫景跳蛙築幽欄
塵土復晝夜梢雲良獨難丹丘信云遠安得臨仙壇㳂瘴冬草綠
何人驚歲寒可憐亭亭榦一一青琅玕孤鳳竟不至坐傷時節闌
竹逕偶作權德輿
退朝此休沐閉戶無塵氛支策入幽逕清風隨此君琴觴恣偃傲
蘭蕙相葐蒀幽賞方自適林西煙景曛
露青竹鞭歌顧況
鮮于仲通正當年章仇兼瓊在蜀川約束蜀兒採馬鞭蜀兒採鞭
不敢眠横截斜飛飛鳥邊繩橋夜上層崖巔頭插白雲跨飛泉採
得馬鞭長且堅浮漚丁子珠聮聮灰煑蠟揩光爛然章仇兼瓊持
上天上天雨露何其偏飛龍閑廏馬數千朝飲吳江夕秣燕紅塵
撲轡汗濕韉師子麒麟聊比肩曲江昆明洗刷牽四蹄踏浪頭枿
天蛟龍稽顙河伯虔拓羯胡鶵脚手鮮陳閎韓幹丹青妍欲貌未
貌眼欲穿金鞍玉勒錦連乾騎入桃花楊柳煙十二樓中奏管絃
樓中美人奪神仙爭愛大家把此鞭禄山入關關破年忽見楊州
北邸前秖有人還千一錢亭亭筆直無皴節磨將形相一條鐵市
頭格是無人別江海賤臣不拘絏垂鞘挂影西窗缺稚子覓衣桃
仰穴家僮拾薪幾拗折玉潤猶霑玉壘雪碧鮮似染萇弘血蜀帝
祠邊子規咽相如橋上文君絶往來策馬降至尊七盤九折橫劒
門穆王八駿超崑崙安用冉冉孤生根聖人不貴難得貨金玉珊
瑚誰買恩
暑日題道邊樹王轂
火輪迸熖燒長空浮埃撲面愁濛濛羸僮走馬喘不進忽逢碧樹
含清風清風留我移時住滿地濃隂懶前去却嘆人無及物功不
似團團道邊樹
井上桐陸龜蒙
美人傷別離汲井常待曉愁因轆轤轉驚起雙棲鳥獨立傍銀牀
碧桐風嫋嫋
石上藤岑參
石上生孤藤弱蔓依石長不逢高枝引未得淩空上何處堪託身
爲君長萬丈
兔絲元稹
人生莫依倚依倚事不成君看兔絲蔓依倚榛與荆荆榛易蒙密
百鳥撩亂鳴下有狐兔穴奔走亦縱横樵童斫將去柔蔓與之并
翳薈生可耻束縛死無名桂樹月中出珊瑚石上生俊鶻渡海食
應龍昇天行靈物夲特達不復相纏縈纏縈竟何者荆棘與飛莖
春草謠顧況
春草不解行隨人上東城正月二月色綿綿千里萬里傷人情
王兵馬使二角鷹杜甫
悲臺蕭䬃石巃嵸哀豁&KR1166;枒浩呼洶中有萬里之長江迴風䧟日
孤光動角鷹翻倒壯士臂將軍玉帳軒翠氣二鷹猛腦徐侯穟目
如愁胡視天地杉雞竹兔不自惜溪虎野羊俱闢易鞲上鋒稜十
二翮將軍勇銳與之敵將軍樹勲起安西崑崙虞泉入馬蹄白羽
曾肉三狻猊敢決豈不與之齊荆南芮公得將軍亦如角鷹下翔
雲惡鳥飛飛啄金屋安得爾輩開其群驅出六合梟鸞分
觀放白鷹李白
八月邊風高胡鷹白錦毛孤飛一片雪百里見秋毫
飛鳶操劉禹錫
鳶飛杳杳青雲裏鳶鳴蕭蕭風四起旗尾飄揚勢漸高箭頭&KR1154;劃
聲相似長空悠悠霽日懸六翮不動凝非煙游鵾翔鴈出其下慶
雲淸景相廻旋忽聞饑鳥噪相聚瞥下雲中爭腐鼠騰音礪吻相
喧呼仰天大嚇疑鵷鶵畏人避大投高處俛啄無聲猶屢顧靑鳥
自愛玉山禾仙禽徒貴華亭露撲樕危巢向暮時陪鰓飽腹蹲枯
枝游童挾彈一麾肘臆碎羽分人不悲天生衆禽若有類威鳳文
章在仁義鷹隼儀形螻蟻心雖能唳天何足貴
百舌吟
曉星寥落春雲低初聞百舌間關啼花枝滿空迷處所摇動繁英
墜紅雨笙篁百囀音韻多黃鸝吞聲燕無語東方朝日遟遟升迎
風弄景如自驚數聲不盡又飛去何許相逢綠楊路緜蠻宛轉似
娛人一心百舌何紛紜&KR0755;顔俠少停歌聽墮珥妖姬和睡聞可憐
光景何時盡誰能低回避鷹隼廷尉張羅自不關潘郎挾彈無情
損天生羽族爾何微舌端萬變乘春暉南方朱鳥一朝見索漠無
言蒿下飛
鸚鵡詞蘇郁
莫把金籠閉鸚鵡箇箇分明解人語忽然更向君前語三十六宫
愁幾許
鴛鴦篇陳子昂
飛飛鴛鴦鳥舉翼相蔽虧俱來渌潭裏共向白雲涯音容相眷戀
羽翮兩逶迤蘋蘩戲春渚霜霰遶寒池浦沙連岸淨汀樹拂潭垂
年年此游翫歲歲來追隨鳳凰起丹穴獨向梧桐枝鴻鴈來紫塞
空憶稻粱施烏啼倦依託鶴鳴傷別離豈若此雙禽翻飛不異林
刷羽清江浦交頸紫山岑文章負竒色和鳴多好音聞有鴛鴦綺
復有鴛鴦衾持爲美人贈勖此故交心
子規啼韋應物
高林滴露夏夜清南山子規啼一聲鄰家孀婦抱兒泣我獨展轉
何爲情
鶗鴂吟劉禹錫
朝陽有鳴鳳不聞千萬祀鶗鴂催衆芳畏聞先入耳秋風白露晞
從是爾啼時如何上春日唧唧滿庭飛
春蟬元稹
我自東歸日厭苦春鳩聲作詩憐化工不遣春蟬生及來商山道
山深氣不平春秋兩相似虫豸百種鳴風松不成韻蜩螗沸如羹
豈無朝陽鳳羞與微物爭安得天上雨奔渾河漢傾蕩滌反時氣
然後好晴明
江上蚊子韋楚老
摇狹翅亞紅腹江邊夜起如雲哭請問貪婪一點心腐肉填腹幾
多足越女如花住江曲寒娥夜夜凝雙綠任君撩亂錦䆫中十幅
輕綃圍夜玉
戲題關門岑參
來亦一布衣去亦一布衣羞見關城吏還從舊路歸
門前路陸龜蒙
門前向城路一直復一曲曲去日中還直行日暮宿何必日中還
曲塗荆棘間
重校正唐文粹卷第十七上
重校正唐文粹卷第十七下
吳興姚鉉纂
詩十二(揔五十六首)
古調歌篇八
月明河四
月生句(劉猛)把酒問月(李白)月蝕詩(盧仝)
明河篇(宋之問)
風雨露雪六
賀雨詩(白居易)洛陽清明日雨霽(李正封)
詠露山雪(釋皎然)秋風引(劉禹錫)
竹牎聞風寄苗發司空曙(李益)
江海泉水十
觀海(獨孤及)西陵口觀海(薛據)題玉潭(獨孤及)
及第後過楊子江(施肩吾)責漢水詞(李善夷)
迎潮送潮詞二首(陸龜蒙)引泉詩
賦得三峽流泉歌(李季蘭)明冰篇(冨嘉謨)
宫禁七
殿前曲(王昌齡)西施篇(王維)三閣詞四首(劉禹錫)
霓裳羽衣曲(李肱)
神仙二十九
遊仙詩十六首(道士吳筠)上元夫人詩(李白)
王子喬(宋之問)玉眞仙人詞(李白)夢太白峯西(常建)
苦篁調笑引(李賀)少室山韋鍊師昇仙歌(皇甫冉)
宿靑牛谷梁鍊師仙居(楊衡)玄都壇歌(杜甫)
寄全椒山中道士(韋應物)洗心(道士司馬退之)
齋心(王昌齡)寄菖蒲(張籍)金璫玉佩歌(顧況)
月生句劉猛
月生十五前日望光彩圓月滿十五後日畏光彩瘦不見夜花色
一樽成暗酒匣中苔背銅光短不遍空不惜補明月慙無此良工
把酒問月(故人賈淳令余問之)李白
靑天有月來幾時我今停杯一問之人攀眀月不可得月行却與
人相隨皎如飛鏡臨丹闕綠煙滅盡淸輝發但見宵從海上來寧
知曉向雲間没白兔搗藥秋復春姮娥孤棲誰與鄰今人不見古
時月今月曾經照古人古人今人若流水共看明月皆如此唯願
當歌對酒時月光長照金樽裏
月蝕詩盧仝
新天子即位五年歲次庚寅斗柄插子律調黃鍾森森萬木夜殭
立寒氣贔屓頑無風爛銀盤從海底出出來照我草屋東天色紺
滑凝不流冰光交貫寒曈矓初疑白蓮花浮出龍王宫八月十五
夜比並不可雙此時怪事發有物吞食來輪中輪如壯士斧斫壞
桂似雪山風拉摧百鍊鏡照見膽平地埋寒灰火龍珠飛出腦却
入&KR1109;蛤胎搥環破璧眼看盡當天一搭如煤始磨蹤滅跡須臾間
便似萬古不可開不料至神物有此大狼狽星如撒沙出爭頭事
光大奴婢炷燈看揜(鳥感切)菼如玳瑁今夜吐𦦨如長虹孔隙千道
射戶外玉川子涕泗下中庭獨自行念此日月者太隂太陽精皇
天要識物日月乃化生走天汲汲勞四體與天作眼行光明此眼
不自保天公行道何由行吾見隂陽家有說望日蝕月月光滅朔
月掩日日光缺兩眼不相攻此說吾不容又孔子師老子云五色
令人目盲吾恐天似人好色則喪明幸且非春時萬物不嬌榮青
山破瓦色渌水冰崢嶸花枯無女豔鳥死沉歌聲頑冬何所好偏
使一目盲又聞古老說蝕月蝦蟇精徑圓千里入汝腹如此癡騃
阿誰生可從海窟來便解緣清冥恐是眶睫閒揞塞所化成黃帝
有二目帝舜重瞳明二帝懸四目四海生光輝吾不過二帝滉漭
不可知何故瞳子上坐使蟲豸欺長嗟白兔搗靈藥恰似有意防
姦非藥成滿&KR0875;不中度委任白兔夫何爲憶昔堯爲天十日燒九
州金爍水銀流玉熠丹砂燋六合烘爲窰堯心增百憂天見堯心
憂勃然發怒決洪流立擬沃殺九日妖天高日走沃不及但見萬
國赤子戢戢生魚頭此時九御導九日爭持節幡麾幢旒駕車六
九五十四頭蛟螭虯掣電九火輈汝若蝕開齟齬輪御轡執索相
爬鉤推蕩轟渴入汝喉紅鱗𦦨鳥燒口快翎鬛倒側聲醆鄒撑腸
拄肚礧礧如山丘自可飽死更不偷不獨填飢坑亦解堯心憂恨
汝時當食埋頭㩎腦不肯食不當食張唇哆觜食不休食天之眼
養逆命安得上帝請汝劉嗚呼人養虎被虎齧天媚蟇被蟇瞎乃
知恩非類一一自作孽吾見患眼人必索良工訣想天不異人愛
眼固應一安得常娥氏來習扁鵲術手操舂喉戈去此睛上物初
旣猶朦朧旣久如抹&KR0238;但恐功業成便此不吐出玉川子又涕泗
下心禱再拜額搨沙土中地上蟣虱臣仝告訴帝天皇臣心有鐡
一寸可刳妖蟇癡腸皇天不爲臣立梯磴臣血肉身無由飛上天
揚天光封詞付與小心風颰排閶闔入紫宫密邇玉几前劈拆奏
上臣仝頑愚胷敢死橫干天甚長東方蒼龍角插戟尾捭風當心
開明堂統領三百六十鱗蟲坐治東方宫月蝕不救援安用東方
龍南方火鳥赤潑血項長尾短飛跋刺頭戴井冠高逹枿月蝕鳥
宫十二度鳥爲居停主人不覺察貪向何人家行赤口毒舌毒蟲
頭上喫却月不啄殺虛貶鬼眼赤䆕(音抉)䆷鳥罪不可雪西方攫虎
立掎掎(音几)斧爲牙鑿爲齒偷犠牲食封豕大蟇一臠固當軟美見
似不見是何道理爪牙根天不念天天若准擬錯准擬北方寒龜
被蛇縛藏頭人殼如入獄蛇筋束緊束破殼寒龜夏鼈一種味且
當臛其肉一底板没信處唯堪支牀脚不中鑚灼與天下卜歲星
主福德官爵奉董秦忍使黔婁生覆尸無衣巾天失眼不弔歲星
胡其仁熒惑矍鑠公執法大不中月明無罪過不糾蝕月蟲年年
十月朝太微支盧謫罰何災凶土星與土性相背反養福德生禍
害到人頭上死破敗今夜月蝕安可會大白眞將軍怒激鋒鋩生
恒州陣斬酈定進項骨脆甚春蔓菁天唯兩眼失一眼將軍何處
行天兵辰星任廷尉天律自主持人命在盆底固應樂見天肓時
天若不肯信試喚臯陶鬼一問而今三台文章官作上天紀綱環
天二十八宿磊落尚書郞整頓排班行劒握他人將一四太陽側
一四天市旁操斧代大匠兩手不怕傷弧矢引滿反射人天狼呀
啄明煌煌癡牛與騃女不肯勤農桑徒勞含滛思旦夕遥相望蚩
尤簸旗弄旬始搥天鼔鳴璫琅枉矢龍蛇行眉目森森張天狗下
舐地血流何滂滂譎險萬萬黨構架何可當眯目舋成就害我光
明王請留北斗一星相北極指揮萬國懸中央此外盡拂除沙磧
如山岡贖我父母光當時恒星没殞雨如抨漿似天會事發叱喝
誅姦狂何故中道廢自遺今日殃善善又惡惡郭公所以亡願天
神聖心無信他人忠玉川子詞訖風色緊格格近月墨暗邊有似
動劒戟須臾癡蟇精兩吻自決坼初露半个璧漸吐滿輪魄衆星
盡原赦一蟇獨誅磔腹肚忽脫落依舊挂穹碧光彩未蘇來慘淡
一片白奈何萬里光受此吞吐厄再得見天眼感荷天地力或問
玉川子孔子修春秋二百四十年月蝕盡不收今子咄咄詞頗合
孔意不玉川子笑荅或請聽逗遛孔子父母魯諱魯不諱周書外
書大惡故月蝕不見收余命唐天口食唐土唐禮過三唐樂過五
小猶不說大不可數災沴無有小大瘉安引衰周研覈可否日分
晝月分夜辨寒暑一主刑一主德政乃舉孰爲人面上一目偏可
去願天完兩目照下萬方土更不瞽萬萬古
眀河篇宋之問
八月涼風天氣晶萬里無雲河漢明昏見南樓淸且淺曉落西山
縱復橫洛陽城闕天中起長河夜夜千門裏複道連共蔽虧畫
堂瓊戶特相宜雲母帳前初況濫水精簾外轉逶迆倬彼昭回如
練白復出東城接南陌南陌征人去不歸誰家今夜擣寒衣鴛鴦
機上疎螢度烏鵲橋邊一鴈飛鴈飛螢度愁難歇坐見明河漸微
没巳能舒卷任浮雲不惜光輝讓流月眀河可望不可親願得乘
槎一問津更將織女支機石還訪成都賣卜人
賀雨詩白居易
皇帝嗣寳歷元和三年冬自冬及春暮不雨旱爞爞上心念下民
懼歲成災凶遂下罪巳詔殷勤告萬邦帝曰予一人繼天承祖宗
憂勤不遑寧夙夜心忡忡元年誅劉闢一舉靖巴卭二年戮李錡
不戰安江東顧惟眇眇德遽有巍巍功或者天降沴無乃儆予躬
上思荅天戒下思致時邕莫如率其身慈和與儉恭乃命罷進獻
乃命賑飢窮宥死降五刑責巳寬三農宫女出宣徽廐馬減飛龍
庶政靡不舉皆出自宸衷奔騰道路人傴僂田野翁懽呼相告報
感泣涕霑胸順人人心悅先天天意從詔下纔七日和氣生沖融
凝爲油油雲散作習習風晝夜三日雨淒淒復濛濛萬心春熙熙
百穀靑芃芃人變愁爲喜歲易儉爲豐乃知王者心憂樂與衆同
皇天及后土所感無不通冠珮何鏘鏘將相及王公蹈舞呼萬歲
列賀眀庭中小臣誠愚陋職忝金鑾宫稽首再三拜一言獻天聦
君以明爲聖臣以直爲忠敢賀有其始亦願有其終
洛陽淸明日雨霽李正封
曉日淸明天夜來嵩少雨千門尚煙火九陌無塵土酒醁河橋春
漏閑宫殿午遊人戀芳草半犯嚴城鼓
詠露
霏霏靈液重雲表無聲落霑樹急玄蟬灑池淒皓鶴流塵清遠陌
飛月澄高閣宵潤玉堂簾曙寒金井索佳人比珠淚坐感紅綃薄
山雪釋皎然
夕陽在西峯疊翠縈殘雪狂風卷絮迴驚猿攀玉折何意山中人
誤報山花發
秋風引劉禹錫
何處秋風至蕭蕭送鴈群今朝入庭樹孤客最先聞
竹䆫聞風寄苗發司空曙李益
微風驚暮坐臨牅思悠哉開門復動竹疑是故人來時滴枝上露
稍霑階下苔幸當一入幌爲拂綠琴埃
觀海獨孤及
北登㴾海㠀迴首秦東門誰尸造物功鑿此天池源澒洞吞百谷
周流無四垠廓然混茫際望見天地根白日自中吐扶桑如可捫
迢遥蓬萊峯想像金臺存秦帝昔經此登臨異飛翻揚旌百神會
望日羣山奔徐福竟何成羡門徒空言唯見石橋足千年潮水痕
西陵口觀海薛據
浙江漫湯湯近海勢彌廣在昔胚混凝融爲百川長地形失端倪
天色潛滉瀁東南際萬里極目遠無象山影乍浮沉潮波忽來往
孤帆或不見棹歌猶響像日暮長風起客心空振蕩浦口霞未收
潭心月初上林嶼幾邅迴亭臯時偃仰歲晏訪蓬瀛眞遊非外奬
題玉潭獨孤及
碧玉徒強名冰壷難比德唯當寂照心可並&KR1343;淪色
及第後過楊子江施肩吾
憶昔將貢年抱愁此江邊魚龍互閃爍黑浪高於天今日步春草
復來經此道江神也世情爲我風色好
責漢水辭(并序)李善夷
春秋僖公四年齊桓公合諸矦之師盟于召陵責楚之苞茅不入
問昭王南征而不復楚子使屈完對曰貢之不入寡君之罪也敢
不供給昭王南征之不復君其問諸水濱按昭王南征至漢舟人
膠其舟王遂溺死杜預曰當時漢水未屬楚杜之注其爲謬哉且
楚實殷之始封楚苦縣瀨鄕在漢水東北六百餘里則漢水於西
周之際豈未屬楚乎又詩云撻彼殷武奮伐荆楚深入其阻裒荆
之旅鄭玄注云深入方城之阻也方城今在漢水北三百里豈昭
王時未屬楚乎屈完改齊桓所問之大不敢他對但請自問於水
濱之人言我不之知也漢實屬楚久矣夫山林川澤天子祀之必
有其神楚人膠其船而禍其君神不能福神之罪也余過漢見其
波濤滉瀁而責其水詞曰
漢之廣兮風波四起雖有風波不如蹄涔之水蹄涔之水不爲下
國而傾天子漢之深兮其隄莫量雖云莫量不如行潦之汪行潦
之汪不爲下國而溺天王漢之美者曰魴吾雖飢不食其魴恐汚
吾之飢腸
迎潮送潮詞二首(并序)陸龜蒙
余耕稼所在松江南旁田廬門外有溝通浦溆而朝夕之潮至焉
天弗雨則軋而留之用以滌濯灌漑及物之功甚鉅其羸壯遲速
繫望晦盈虚也用之則順而進捨之則默以退有類乎君子之道
翫而感之作迎潮送潮詞二首聊寄聲於騷人之末
江霜嚴兮楓葉丹潮聲高兮墟落寒鷗巢卑兮漁箔短遠岸没兮
光爛爛潮之德兮無際旣充其大兮又充其細密幽人兮款柴門
寂寞流連兮依稀舊痕濡餘澤槁兮潮之恩不尸其功兮歸于混
元
右迎潮
潮西來兮又東下日染中流兮紅灑灑汀葭蒼兮水蓼枯風騷牢
兮愁煙孤大幾望兮微將翳晦搜瀛溶兮斂然而退愛長波兮數
數一幅巾兮無纓可濯帆生塵兮棹有衣悵潮之還兮吾猶未歸
右送潮
引泉詩(睦州龍興觀老君院作)
上嗣位六載吾宗刺桐川余來拜旌戟詔下之明年是時春三月
繞郭花蟬聮嵐盤百萬髻上插黃金鈿授以道士館置榻于東偏
滿院聲碧樹空堂形老仙本性樂凝淡及來更虛玄焚香禮眞像
盥手披靈編新安山角角烏龍獨巉然(烏龍山名)除非淨晴日不見蒼
崖巔上有拏雲峯下有噴壑泉泉分數十汊落處皆崢潺寒聲入
爛醉聒破西䆫眠支笻超獨尋秖在墻東邊呼僮具畚鍤立鑿莓
苔穿灇漴一派墮練帶橫斜牽亂石抛落落寒流響濺濺狂怒七
里瀨縮到疎楹前跳光潑半散湧沬飛㳬圓勢束三峽挂瀉危孤
磴懸曾聞瑤池溜亦灌朱草田鳧伯弄翠蘂鸞鶵舞丹煙凌風捩
桂柂隔霧馳犀船況當玄元家嘗著道德篇上善可比水斯文參
五千精靈若在此肯惡微波傳不擬爭滴瀝還應會淪漣出門後
飛箭合勢浮靑天必有學眞子鹿冠秋鶴顔如能輔吾志日使䟽
其源
賦得三峽流泉歌李季蘭
妾家本住巫山雲巫山流水常自聞玉琴奏出轉寥夐直似當時
夢中聽三峽迢迢幾千里一時流入幽闈裏巨石崩崖指下生飛
波遠浪弦中起初疑噴怒含雷風復似嗚咽流不通迴湍曲瀨意
將盡時復滴瀝平沙中憶昔阮公爲此曲能使仲容聽不足一彈
旣畢還一彈願比流泉鎮相續
明冰篇冨嘉謨
北陸蒼茫河海凝南山闌干晝夜冰素彩峩峩明月升深山窮谷
不自見安知採斵備嘉薦隂房固&KR3359;掩寒扇陽春二月朝始暾春
光潭沲度千門明冰時出御至尊彤庭赫赫九儀備腰玉煌煌千
官事明冰畢歲周在位憶昔沙朔寒風漲崑崙長河冰始壯漫汗
崚嶒積亭障邕邕鳴鴈江上來禁苑池臺冰復開搖春涵綠映樓
臺豳歌七月王風始明冰藏用照物軌四時不忒千萬祀
殿前曲王昌齡
貴人糚梳殿前催香風吹入殿後來仗引笙歌大宛馬白蓮花發
照池臺
西施篇王維
豔色天下重西施寧久微朝爲越溪女暮作吳宫妃賤日豈殊衆
貴來方悟稀邀人傅香粉不自著羅衣君寵益嬌態君憐無是非
當時浣紗伴莫得同車歸寄謝鄰家子效顰安可希
三閣詞(吳音四首)
貴人三閣上日晏朱梳頭不應有恨事嬌甚卻成愁
珠箔曲瓊鈎子細見楊州北兵那得渡浪語聲悠悠
沉香帖閣柱金縷畫門楣迴首降幡下巳見黍離離
三人出眢井一身登檻車朱門謾臨水不得見鱸魚
霓裳羽衣曲李肱
開元太平日萬國賀豐歲梨園厭舊曲玉座流新製鳳管遞參差
霞衣競搖曳宴罷水殿空輦餘春草細蓬壷事巳久仙樂功無替
詎肯聽遺音聖明知善繼
遊仙十六首道士吳筠
啓冊觀往載搖懷考今情終古已寂寂舉世何營營悟彼衆仙妙
超然含至精凝神契沖玄化服凌太淸心同宇宙廣體合雲霞輕
翔風吹羽蓋慶霄拂霓旌龍駕朝紫微後天保令名豈如寰中士
軒冕矜暫榮
鸞鳳棲瑶林鵰鶚集平楚飲啄本殊好翺翔終異所吾方遺諠囂
立節慕高舉解玆區中戀結彼霄外侣誰謂天路遐感通自無阻
愍俗從遷謝尋仙去淪没三元有眞人與我生道骨凌晨吸丹景
入夜飲黃月百關彌調暢方寸益淸越棲神合虚無洞覽周恍惚
不覺隨玉皇焚香詣金闕
西龜初定籙東華已校名三官無遺譴七祖昇雲軿體妙塵累隔
心微玄化并一朝出天地億載猶童嬰使我齊浩劫蕭蕭宴玉淸
怡神在靈府皎皎含淸澄仙經不吾欺輕舉信有徵疇昔希道念
而今果天矜豈非隂功著乃致白日昇焉用過洞府吾其越朱陵
高眞誠寥邈道合不我遺孰謂姑射遠神人可同嬉結駕從之遊
飄飄出天垂不理人自化神凝物無疵因知至精感足以和四時
八海廣無際三山高不極金臺羅中天羽客恣遊息霞液朝可飲
虹芝晩堪食嘯歌自忘心騰舉寧假翼保壽同三光安能幾千億
將過太帝宫暫詣扶桑處眞童已相迓爲我淸宿霧海若寧洪濤
羲和止奔馭五雲結層閣八景動飛輿靑霞正可挹丹椹時一遇
留我宴玉堂歸軒不令遽
欲趨洞陽界試覽丹極表赤帝躍火龍炎官控朱鳥導我昇絳府
長驅出天杪陽靈赫重暉四達何皎皎爲爾流飄風羣生遂無夭
予因詣金母飛蓋超西極遂入素中天停輪太濛側若華拂流影
不使白日匿傾㬢復亭午六合無暝色道化隨感遷此理誰能測
九龍何蜿蜿載我昇雲綱臨睨懷舊國風塵混蒼茫依依遠人寰
去去邇帝鄕上超星辰紀下視日月光倏巳過太微天居煥煌煌
停驂太儀側整服金闕前肅肅承上帝鏘鏘會羣仙鴻鑪發靈香
廣廡張鈞天玉醴洽中座霞膏充四筵良期無終極俛仰移億年
峻朗妙門闢澄微眞鑒通瓊林九霞上金閣三天中飛蚪躍慶雲
翔鶴摶靈風鬱彼玉京會仙期六合同
予昇至陽源欲憩眀霞館飄飄瓊輪舉曄曄金景散結虛成萬有
高妙咸可翫玉山鬱嵯峨琅海杳無岸暫賞過千椿遐齡誰復筭
招擕紫陽友合宴玉淸臺排景羽衣振浮空雲駕來靈旛七曜動
瓊障九光開鳳舞龍璈奏蚪軒殊未迴
高昇紫極上宴此玄都岑玉蘂散竒香瓊珂流雅音靈風生太漠
習習吹人襟體混希微廣神凝空洞深蕭然宇宙外自得乾坤心
上元夫人詩李白
上元誰夫人偏得王母嬌嵯峨三角髻餘髮散垂腰裘披靑色錦
身著赤霜袍手提嬴女見閑與鳳吹簫眉語兩自笑忽然隨風飄
王子喬宋之問
王子喬愛神仙七月七日上賓天白虎搖瑟鳳吹笙乘騎雲氣噏
日精噏日精長不歸遺廟今在而人非空望山頭草草露濕君衣
玉眞仙人詞李白
玉眞之眞人時往太華峯淸晨鳴天鼓飇歘騰雙龍弄霓不輟手
行雲本無蹤幾時人少廣王母應相逢
夢太白西峯常建
夢寐昇九崖杳靄逢元君貴我太白岑寥寥辭垢氛結宇在星漢
宴林閉氛氲簷楹覆餘翠巾舄生片雲時往溪谷間孤亭晝仍曛
松峯引天影石瀨淸霞文括目緩舟趣霽心投鳥羣春風又搖櫂
潭㠀花紛紛
苦篁調笑引李賀
請說軒轅在時事伶倫采竹二十四伶倫采之自崐丘軒轅以之
調元氣當時黃帝上天時二十三管咸相隨唯留一管人間吹無
德不能得此管此管沉埋虞舜祠
少室山韋鍊師昇仙歌皇甫冉
紅霞紫氣甚氤氲絳節靑童迎少君忽從林下昇天去空使時人
禮白雲
宿靑牛谷梁鍊師仙居楊衡
隨雲步入靑牛谷靑牛道士留我宿可憐夜久月明中唯有壇邊
一枝竹
玄都壇歌寄元逸人杜甫
故人昔隱東蒙峯巳佩含景蒼精龍故人今居子午谷獨在隂崖
結茅屋屋前太古玄都壇靑石漠漠松風寒子規夜啼山竹裂王
母晝下雲旗翻知君此計誠長往芝草琅玕日應長鐡鎻高垂不
可攀致身福地何蕭爽
寄全椒山中道士韋應物
今朝郡齋冷忽念山中客澗底束荆薪歸來煑白石欲持一瓢酒
遠慰風雨夕落葉遍空山何處尋行跡
洗心道士司馬退之
不踐名利道始覺塵土腥不味稻粱食始覺神骨淸羅浮奔走外
日月無短明山瘦松亦勁鶴老飛更輕逍遥此中客翠髮皆長生
草木多古色雞犬無新聲君有出俗志不貪英雄名傲然脫冠帶
改換人間情去矣丹霄步向曉雲冥冥
齋心王昌齡
女蘿覆石壁溪水幽濛瀧紫葛蔓黃花娟娟寒露中朝飲花上露
夜卧松下風雲英化爲水光彩與我同日月蕩精魂寥寥天府空
寄菖蒲張籍
石上生菖蒲一寸十二節仙人勸我食令我頭靑面如雪逢人寄
君一絳囊書中不得傳此方君能來作棲霞侣與君同入丹玄鄕
金璫玉珮歌顧況
贈君金璫太霄之玉珮金鎻禹步之流珠五嶽眞君之祕籙九天
丈人之寳書東井沐浴辰巳畢先進洞房上奔日借問君從何處
來黃姑織女機邊出
重校正唐文粹卷第十七之下
