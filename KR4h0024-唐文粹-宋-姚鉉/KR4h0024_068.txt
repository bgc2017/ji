重校正唐文粹卷第六十八
吳興姚鉉纂
銘丙(銘隂附揔九首)
宰輔七
唐丞相逍遥公韋公墓誌銘(張說)
唐丞相太尉房公德銘(李華)
唐丞相太尉房公德銘之隂(柳宗元)
唐丞相故太保贈太師韓國公苗公墓誌銘(李華)
唐丞相太保致仕岐國公杜公墓誌銘(權德輿)
唐丞相魏國公賈公墓誌銘
唐丞相太子少師竒章公墓誌銘(杜牧)
節制二
唐盧龍節度副大使檢校司徒兼中書令彭城郡王劉公
墓誌銘(權德輿)
唐武昌軍節度使元公墓誌銘(白居易)
唐丞相逍遥公韋公墓誌銘(并序)
唐故中書令逍遥公韋氏諱嗣立字延構京兆杜陵人也受渾元
之正性挺生人之秀傑門爲孝悌之府世處台衡之地士林之高
標宗臣之首出者也生於秦之淸水長於鄭之成臯聦明先覺博
古兼覽究蓬山之百氏綜闕里之六藝文而不華實而不滯原夫
志在於易行在於禮守橐籥之沖虚播未弦之愷悌事有則而言
有度神無方而用無體其與人也温艮善誘仁恕多容俾夫頑蔽
開晢愎&KR0743;優從君子進道小人革慮聞者願來見者忘去若膏澤
之浸陽和之感萬物不知其化矣及夫覆簣登朝濫觴宰邑聖朝
知其周慎忠肅簡易循良是以綢繆兩禁重疊千里迄踐宰衡終
厥有成凡化二邑里七郡三入中書再統兵部選兵吏各兩冬典
樞密共五載光弼四主歷政三十有餘其間累有謗及官因左退
日月蝕而更明隨和幽而不昧爾其爲邦設教遵德閑邪身勤心
苦誠感物化禮讓興於私室刑罰廢於公家衡鏡高懸文武矯首
才無我失善若已有風流名教作法垂後訏謨皇極功格天地茫
茫蠢蠢旣生旣遂四夷來王五靈皆至然而外榮中素迹邇心遐
杳然朱戸之若喪邈然赤松之可接西宴驪山之谷東息龍池之
野擇逍遥而建號列土宇而開社即明主封立帝之謀表高臣之
志也公考侍中爲國元輔公兄承慶當代齊名咸以令德繼和金
鼎扶陽二相陳氏三君復追美矣侍中前夫人崔氏生黃門而即
世後夫人王氏生公而偏愛公克諧以孝因心則友啓均養之德
成無間之言天下之人比之祥覽惟公德行言語文學政事四者
實揔而兼之事親養志而能爭居喪過哀而顧禮此又善中之善
者也善人天之經也國之寶也道將興廢木鐸之用有時命或推
移蒼生之望恒在春秋六十遘疾陳郡還醫洛師開元七年九月
二日薨于歸德里有詔贈兵部尚書謚曰某禮也明年某月葬於
某地有子孚恒濟史儡然在疚靡所寘哀以某忝縉雲之舊寮沐
清風之餘論入難名之閫域窺妙德之形容見託銘誌庶傳精爽
至於歷官次序平居事業當見郡府遺愛之碑國史名臣之傳故
不存焉銘曰
峩峩仁公抱孝含忠文獻則足高明有融翻飛王佐穆我清風道
濟明時心樂幽地薜衣華衮坦然一致逍遥啓封帶礪傳祀生涯
共盡振古其常人秉三德天歸百祥臧孫有後公業不亡
唐丞相太尉房公德銘李華
玄宗季年逆將持兵天錫房公言正其傾羣兇害直事乃不行慮
起幽陵連覆二京帝慈蒸人避狄西蜀爰命監撫理兵北朔登賢
爲輔讓子以續公賷冊書亦捧瑞玉聖人神聖天地咸若子孝臣
忠元元踊躍命帥中軍謀殱羿浞人或有言志屈道行公曰不可
屈則佞生柄不在公象昏曀明退師儲宫出守函谷入爲尙書正
色諤諤又刺汾澮遽臨彭濮何負而東何負而西公受挫抑邦人
悽悽帝懷明德俾我不迷徵拜秋官僉曰休哉薨殂閬中國瘁人
哀喬嶽隕躓輔星昏霾天子洟涕迎崇上台巖巖岱宗瞻其峻極
赫赫房公尊其盛德昔撫宜春列邦是式建銘江濱以慰南國
唐丞相太尉房公德銘之隂柳宗元
天子之三公稱公王者之後稱公諸侯之入爲王卿士亦曰公有
土封其臣稱之曰公尊其道而師之稱曰公楚之僭凡爲縣者皆
曰公古之人通謂年之長老曰公故言三公若周公召公王者之
後若宋公爲王卿士若衛武公虢文公鄭桓公其臣稱之則列國
皆然師之尊若太公楚爲縣者若葉公白公年之長老若毛公申
公涪公而大臣罕能以姓配公者雖僅有之然不能著也唐之大
臣以姓配公最著者曰房公公相玄宗有勞于蜀人咸服其節相
肅宗作訓于𡵨人咸尊其道惟正直慈愛以成於德用是進退所
居而事理辨所去而人哀號理遠人遠人不勝其懷爲文士趙郡
李華銘公之德亂不克立今刺史太原王涯嘉公之道猶在乎人
人不忘公之道爲之刻石且曰州之南有亭曰需宴亭公之爲也
人之思也乃增飾棟宇即而立焉州人大悅咸會隕涕言曰昔公
以周召之德微子之仁有土封以爲卿士道爲三公德爲國師年
爲元老嘗爲縣縣懷其化至于州州濡其澤凡我子孫罔不戴纂
盛德之詞文而不刻更刺史數十莫克興起乃率歸於王公公嘗
以機密匡天子于禁中承公之道刺於我邦由公之理又能尊公
之德起遺文以昭前烈則其入爲卿士三公也孰曰不宜吾懼其
去我也遽願書于銘之隂用永表于邦之良政
唐丞相故太保贈太師韓國公苗公墓誌銘(并序)李華
永泰元年四月戊子唐舊相太保韓國公薨天子輟朝羣臣出次
五月壬午贈太師七月丙子詔使中謁者莅祭京兆少尹護喪龍
旗輤車鹵簿哀導加于一等園塋封樹碑版垂後盛于當朝葬我
韓國公夫人名本於宏才非此運不揚元勲出於忠烈非死之中
登日月九天之上乾坤閉而復闢鈞軸折而再駕故肅宗皇帝於
行在見公曰欲求良弼其在兹乎公諱晉卿字元輔上黨壼關人
祖襲夔贈太子太師父殆庶贈禮部尚書公成童好學弱冠工文
二登甲科三入高等始自郡邑臺省之任終乎廊廟台輔之器至
如牧四郡使四道在人爲政之絶跡於公能事之常格故不足敘
天寶之末胡羯亂常公身在陷穽心圖遼廓謁至尊於幕殿議大
計於轅門天子壯之拜爲左相公于時與兵部尚書汾陽郡王經
略大業翊贊中興公撫於内汾陽營於外克二京復九廟尊先帝
返上皇公之功也乾元二年元兇授首陳希烈等四十八人議在
殊死公抗䟽上論以四方猶虞罪當寬宥三司質定其事不行於
戲慶緒之誅也不用公議使有思明之難朝議之減復行公計果
今天下大安仁人之言不可巳巳上元二年玄宗升遐詔公攝政
肅宗違代令公當國道合君臣時契雲龍於二主功高宇宙德鍾
社稷於一身夫平計之勃安之揔有平勃之勲伊攝之霍立之再
當伊霍之任人臣貴極今古罕儔公晚嬰衰疾屬辭樞務遂得特
紆聖眷俯降臣禮赤墀之下杖策來朝宣室之中肩輿入見此則
明主上德而屈體忠臣感恩而忘形君臣之閒斯爲盛矣無何有
詔冊授太保軍國大務仍咨訪焉公至和爲心太素爲體以虚舟
應物世累不能干其神以公器濟時江海不能開其慮故軒裳鍾
鼎於我如浮雲大位遐年在生爲逆旅享年七十有七歷任二十
有四順如也夫人韓國夫人博陵崔氏詩書之門金玉其度先公
而殁今則祔焉嗣子發丕堅粲垂向吕稷望咸等並強學懿文保
家繼代忠足以勵行孝足以揚名敘德立銘願昭先烈掌文之客
敢忘大猷其詞曰
有唐宗臣爲國元老清明淳粹全德體道磊落臣節深沈廟謨智
能逃難忠則忘軀幽薊弄兵咸秦振蕩舉族南棄拔身北嚮一見
先皇其言甚壯指麾籌畫爰立作相天地反正蒼生之望伊昔南
狩衣冠下從三司獻議萬乘將同諫書一出天下稱公二聖登遐
萬方是荷聖皇在闇務輟宸坐稱政臨朝非公不可彼蒼不仁殱
我鼎臣天歸說夢嶽降申神嵯峨碑版突兀封樹嗚呼相國韓公
之墓
唐丞相金紫光禄大夫守太保致仕贈太傅𡵨國公杜
公墓誌銘(并序)權德輿
有唐元老太保岐公諱佑字君卿年七十八以得謝之歲歲十一
月辛未啓手足京師安仁里皇帝恤然不視朝三日冊贈太傅弔
祠加恩明年夏四月乙酉返眞宅于少陵原大墓公之先自漢建
平侯晉當陽侯而下忠賢閒出積厚昌大以至曾王父行敏皇銀
靑光禄大夫荆益二州大都督府長史南陽郡公王父慤皇中散
大夫尚書右司員外郎詳定學士父希望皇銀靑光禄大夫鴻臚
卿恒州刺史西河郡太守飾終三加至尚書左僕射公揔中龢之
粹靈蹈明哲之大方體仁以長人厚德以載物器周代資材爲國
華程功積事博達弘𥙿在玄宗朝以門子筮仕解巾有聲在肅宗
朝以郡掾廷吏賢侯交辟俄以臺郎御史二千石事代宗以六軄
之貳十聮之重兵符相印事德宗初自度支郎歲中拜小司徒時
當艱急政有均節持權者排陷改蘇饒二州刺史以亞丞相顓政
南方入居左轄出典侯服旋委節旄貞師淮海凡居鎮十五年歷
禮刑二尚書乃進左揆爕和大政拜章來朝兼理公台綢繆樞極
在帝左右順宗諒闇公攝冡宰因山復土專護其任進掌五教乃
平九賦永貞内禪公奉典策今上繼明眞授司徒備物采飾襃優
章灼推致四時之和茂明萬物之宜初公來朝之明年年及懸車
抗章告老三上不允厥後詔公每旬一朝訪決重務以公年與德
耆尊禮不名後再歲天子憫煩公以官軄之事思遂堅請禮優師
臣大雅稱方叔元老且非宰政東漢之胡公中庸不理藩服曷若
公都將相之重兼文武之全三代論道兩朝揔巳搢紳瞻仰者凡
六十年致位就第極其榮號隆其五福闇然得之在臨川有愷悌
之化涖南海有威懷之略自淮而南興事任力三邦之人類有聲
詩炳如嵩華刻在金石公旣當安危注意之重一人倚賴急宣密
啓多所交感嘉保太平承寧諸侯或惡其煩言或導其善氣損怨
服義日用不知至有執介圭朝象魏冠功臣之表近天子之光爲
時龜龍公所樞柅喜士容物羣而不黨理遣情恕犯而不校一言
定交死生以之趨人之急唯恐不及不徼福不乞靈物怪氣燄不
接於心術誠明坦蕩自得於天理中正之外無自入焉國門南出
杜陵故地畎清流䟽灌叢觴斝引滿金絲合奏時賢儁人結轍在
門極謝安之林墅異陸賈之裝櫜鄕耋時會鷗鳥不驚又以見公
放懷推仁無不逮也至若閱天下之義理究先生之法志著通典
二百篇誕章閎議錯綜古今經代立言之旨備焉凡推轂之士繇
幕廷而奮迅者近於百輩將相六軄左右曹臺以至列藩二千石
不可勝書夫人安定郡梁氏蘇州常熟縣令幼睦之女也專柔淑
愼動有儀矩先於公殁幾三十年矣嗣子司農少卿師損與其弟
昭應縣令式方駕部員外郎從郁等皆以材能孝謹爲卿大夫元
士推擇之際以吏資廕庥之下咸有淑聲儼然摧剥相眩無怙誠
信哀敬實加於人以德輿嘗沗府辟晚聮台座每荷同升之義盍
陳無愧之辭直書德輝以鏤幽礎銘曰
君子之用可以大受斤斤𡵨公祗事三后謨明盛時其道甚夷乃
將乃相乃公乃師六府龢平五福叢滋齊之温良商之慈愛推本
性術發舒光大宣力中外勤勞翼戴懸車乞身知進知退歲在大
梁月生一陽以佚以息忽乎茫茫廞襚納書禮優職襄和氣在上
昭明發揚少陵鬱鬱蓍蔡恊吉宰木號風虞泉落日于嗟𡵨公居
此玄室
唐故金紫光禄大夫檢校司空兼尚書左僕射同中書
門下平章事上柱國魏國公贈太傳賈公墓誌銘(并序)
權德輿
德宗皇帝享國二十有七年注意於將相之臣惟魏國賈公諱耽
字敦詩始則四握兵符保釐節制終乃再踐師長爕和樞極文武
致用實寧斯人景鍾書伐金鼎和味咸有一德用平太階奉綴衣
之詔公始感疾先復土之期公乃捐館屬太上皇重公耆碩進加
司空今皇帝憫公徽懿追命太傅春秋七十六佩相印一十三年
前史稱賈生通達國體其孫嘉好學世其家其曾孫捐之建議深
切漢元帝爲之罷朱崖郡皆其先古之有議論風節者也曾王父
遠則皇長河尉生王父知義沁源主簿贈揚州大都督都督生烈
考琰之燕居不仕贈尚書左僕射皆代德安貞延䊮于後公忠正
仁恕極深研幾究今古於百氏窮地域於九譯乾元初寰海未靜
褐衣危言始尉太平連辟大府三入御史府再爲尚書郎亞尹北
都剖符西河嘉猷循行所涖居最大曆十四年冬十月繇大鴻臚
貞師于梁恊力羣帥平夷江漢靑綬大封恒然光明進參六職節
制襄峴載會兵車撫征淮右徵詣行宫眞拜冬官明年以三后之
任分正洛師加地進律察廉唐鄧復揔賦輿鎮于靈昌政成八稔
愷悌淸靜於是膺審象之寄贊格天之業中外授受勤勞王家易
坤之說曰地道也臣道也惟公有博載之量露生庶物書洪範之
說曰強弗友剛克爕友柔克惟公推寬信之誠弼亮時化故其撫
封也不尚禁厲不施皦察扶導善氣折銷未萌使貪者讓躁者靜
四鄰敬之如神明闔境愛之如父母其作相也當先皇帝洪覆隂
騭財成造化宗工儁老但以忠厚承淸光故公之揚休德煇涵泳
無際藹然和平之運恬然易簡之道至若匪躬詭詞勞謙不伐者
亦何可勝言坦夷而周密廣大而絜靜聳善虚已求天下之才博
聞強識通天下之志斯可及巳所著梁懷王傅碑先君子碑陳祖
德以自況載家聲於可久體要閎達邁乎羣倫撰海内華夷圖及
論次地理之書凡五十有五編貢在中禁傳於域内言方志者以
公名家被病更時屏絶毉術且曰吾以忠信爲丘禱死生爲天理
一氣聚散斯焉順之美檟壽堂自爲終制憒然委化以啓手足推
從古知命之士所難能焉夫人武功蘇氏駕部郎中守中之曾孫
處士珣之女有柔儀淑行殁於中年二十有五年矣嗣子疇太常
寺恊律即早夭次子疄太子司議郎少子㽥京兆府參軍事馴行
孝謹號咷毁瘠奉二尊堂帷合于九原刻兹樂石以永終古銘曰
麟之儀儀鳳之師師有倬魏公發輝清時外揔方國掃除螟螣入
居公台左右皇極於學無不通於士無不容穆如龢風叩若華鐘
偉材閎議信以發志中行循性其道易易始於淸明紀號永貞維
陽月之朔日兮返智氣於冥冥下旬逮半兮祖載于庭神歸古原
兮閟此音形前直國門兮旁邇梁傅不忘本兮公之素笳簫啓路
歸此壤樹嗚呼有唐元老兮魏公之墓
唐丞相故太子少師竒章郡開國公贈太尉牛公墓誌
銘(并序)杜牧
唐佐四帝十九年宰相牛公諱某字某八代祖弘以德行儒學相
隋氏封竒章郡公贈文安侯文安後四世諱鳳及仕唐爲中書門
下侍郎監修國史於公爲高祖文安後五世集州刺史贈給事中
諱休克於公爲曾祖集州生太常博士贈太尉紹太尉生華州鄭
縣尉贈太保諱幼聞太保生公孤始七歲長安南下杜樊鄕東文
安有隋氏賜田數頃書千卷尚存公年十五依以爲學不出一室
數年業就名聲入都中故丞相韋公執誼以聦明氣勢急於襃拔
如柳宗元劉禹錫輩以文學秀少皆在門下韋公亟命柳劉於樊
鄕訪公曰願一得相見公乘驢至門韋公曰是矣東京李元禮爲
後進師隋竒章公仁德禄位二者包而有之公登進士上第元和
四年應賢良直諫制數強臣不奉法憂天子熾於武功詔下第一
授伊闕尉以直被毁周歲凡十府奏取不下伊闕滿歲郄公士美
以昭義軍書記辟凡三上請詔除河南尉拜監察御史丁母夫人
憂制終復拜監察御史轉殿中侍御史遷禮部員外郎都官員外
郎兼侍御史知雜事改考功員外郎集賢殿學士庫部郎中知制
誥賜五品命服半歲遷御史中丞宿州刺史李直臣以贓數萬敗
穆宗得偏辭於中稱直臣冤且言有才宰相言恪不用公以具獄
奏上曰直臣有才可惜公曰彼不才者無飽食以足妻子安足慮
本設法令所以縛束有才者禄山朱沘是才過人而亂天下上因
可奏曰善賜章服金紫遷戸部侍郎掌財賦事上益親重欲相之
會中書令韓弘男公武謀曰大人守大梁二十年齊蔡誅後始來
朝今不以財援中外設有飛一辭者誰與保白公武賷弘書獻公
錢千萬公笑曰此何名爲公亟持去明年弘公武繼卒主藏奴與
吏訟於御史府上憐弘大臣父子併死稚孫將家事走中使至第
盡取財簿自閱視凡中外主權多納弘貨獨朱勾細字曰某年月
日送戸部牛侍郎錢千萬不納上大喜以指曆簿遍視旁側曰果
然吾不謬知人言訖再拜殿上皆再拜呼萬歲尋以本官平章事
明年正位中書侍郎加銀靑三品兼集賢大學士監修國史敬宗
即位與武士畋宴無時徵天下道士言長生事公亟諫曰陛下不
讀玄元皇帝五千言以淸靜養生彼道士皆庸人徒誇欺虚荒豈
足師法未一歲請退不許連四月日間以疾辭乃以鄂岳六州建
節號武昌軍命公爲禮部尚書平章事爲節度使公始至問民尤
苦皆曰城土疎惡歲輸簾竹爲苫具奸吏旁緣主爲侵取費與稅
等歲久前後政欲畫計策訖無所施公即除去冗長用公私錢陶
塼甃城凡五年乃就明年文宗即位加吏部尚書明年急徵拜兵
部尚書平章事重拜中書侍郎弘文館大學士鄭注怨宋丞相申
錫造言挾漳王爲大逆狀跡牢密上怒必殺公曰人臣不過宰相
今申錫已宰相假使如所謀豈復欲過宰相有他圖乎臣爲中丞
愛申錫忠良奏爲御史申錫心臣敢以死保之上意解由是宋不
死大和六年西戎再遣大臣䞇寶王來朝禮倍前時盡罷東嚮守
兵用明臣附李太尉德𥙿時殿劒南西川上言維州降今若使生
羌三千人燒十三橋擣戎腹心可洗久恥是韋臯二十年至死恨
不能致事下尚書省百官聚議皆如劒南奏公獨曰西戎四面各
萬里來責曰何事失信養馬蔚茹川(在平凉郡西)上平涼坂萬騎綴回
中怒氣直辭不三日至咸陽橋西南遠數千里雖百維州此時安
可用棄誠信有利無害匹夫不忍爲況天子以誠信見責於夷狄
且有太患上曰然遂罷維州議大和六年檢校右僕射平章事淮
南節度使經六年至開成二年連上章請休官詔益不許公曰臣
惟退罷可以行心夏五月以兵付監軍使拜䟽訖就道除檢校司
空留守東都明年拜左僕射上恐公不起詔曰朕比有疾良巳思
一面敘公不得巳至闕下一拜謝閉門不出明年檢校司空平章
事襄州節度使出都門賜黃彝樽龍杓凡六品名出周禮詔曰精
金古器用以比況君子非無意也襄州七年饒假軍人入賦不一
公至據地籍免貧弱四千萬均入豪彊皆曰甘心不出一怨言明
年武宗即位就加司徒會昌元年秋七月漢水溢堤入郭自漢陽
王張東之一百五十歲後水爲最大李太尉德𥙿挾維州事曰修
利不至罷爲太子少師未幾檢校司徒兼太子少保明年以檢校
官兼太子太傳留守東都劉稹以上黨叛誅死時李太尉專柄五
年多逐賢士天下恨怨以公德全畏之言於武宗曰上黨軋在京
控山東劉從諫父死擅之十年後來朝加宰相縱去不留之致稹
叛竭天下力乃能取此皆公與李宗閔爲宰相時事從諫以大和
六年十二月十七日拜闕下實以其月十九日節度淮南明年正
月從諫以宰相東還河南少尹吕述公惡其爲人述與李太尉書
言稹破報至公出聲歎恨上見述書復聞前縱從諫去疊二怒不
一參校自十月至十二月公凡三貶至循州員外長史天下人爲
公挼手咤罵公走萬里瘴海上二年恬泰若一無事今天子即位
移衡州汝州長史遷太子少保少師凡四年復位大中二年十月
二十七日薨于東都城南别墅年六十九天子恫傷不朝兩日冊
贈太尉天下善人執手相弔哭公忠厚仁恕莊重敬愼未嘗以此
八者自勉而終身益篤爲宰相急於銓品凡名清官不忍持一資
以假非其人以道德謨於天子每指古義爲據有言機利克迫必
鈲㓢使之摧破三大邦去苛碎條約除大患其輕巧吏欲賊公愛
惡希嚮所爲渾然終不能見故所至必大治衣冠單窮出俸錢嫁
其子女月與衣資送其死喪凡數百家李太尉志必殺公後南謫
過汝州公厚供具哀其窮爲解說海上與中州少以異勉安之不
出一言及於前事鎮武昌時軍容使仇士良爲監軍使公律以(禮敬)
暑甚大合軍宴拱手至暮一不搖扇益自儉克平居非公事不出
内屏周三歲語言舉止率有常度仇軍容開成末首議立武宗權
力震天下每言至公必合手加顙曰淸德可服人但過恡官財與
人無一毫恩分耳不肯引譽不敢怨毁淡居其中公始自河南薦
鄕貢仕爲郎官考吏部科目選三開幕府中丞宰相外凡取六十
餘人上至將相次布臺閣皆當時名士每暇日讌語寮吏必言古
人脩身行事旁誘曲指微警教之不以已所長人所不及裁量高
下以生重輕後進歸之承望聲光得一言許可必自矜重夫人辛
氏以公封張掖郡贈僕射祕之長女士林稱爲婦師凡三十年前
公八年殁五男六女長曰蔚監察御史次曰叢浙南府協律郎皆
以文行登進士第不藉公勢次曰奉蒨河南府洛陽尉二人皆稚
齒長女嫁戸部郎中上黨苗愔次女嫁河中節度副使檢校郎中
范陽張洙次女嫁河南府戸曹集賢校理常山張希復次女嫁前
進士鄧淑次女未笄一人始數歲以某年月日葬少陵南某鄕某
山里銘曰
道旣訛衰必有以扶厥公之生以隆其洿幽以獨明暵以雨濡以
教其徒以佐天子滅絶霸駮如有樞柅標揭峙倚巍乎二紀臣宗
德老鉅傑魁礨孰爲忌畏譖去南海不校不辨牽復顯大百行渾
圓隣於及年以歸其全
故幽州盧龍軍節度副大使知節度事管内支度營田
觀察處置押奚契丹兩番經略盧龍軍等使開府儀同
三司檢校司徒兼中書令幽州大都督府長史上柱國
彭城郡王贈太師劉公墓誌銘(并序)權德輿
析木之下幽陵碣石融結絪緼誕靈熊渾乃生元臣以翼大君惟
彭城郡王宣力三代撫封四紀在德宗朝纂服舊勞以亞丞相得
顓征伐冬官夏卿再踐六職乃列台宰乃居師長在順宗朝論道
進律就加司空又拜司徒今皇帝聦明齊聖襃厚功德權侍中中
書令綢繆樞衡臨長諸侯玄衮赤舄崇其物采九命二伯極其名
器勲猷備其贊書始終焯於代家五年秋七月寢疾薨于莫州之
廨舍享年五十四冬十月歸全涿州良鄕縣之某原追錫太師不
視朝三日命諫議大夫弔祠法賻廷尉卿持節禮冊又詔宰臣德
輿銘干壽堂所以加恩報勞始終滲漏之澤也公姓劉氏諱濟字
濟之蜀昭烈皇帝二十一代孫曾祖弘遠皇檢校司衛卿臨洮軍
使襲彭城郡公贈永州刺史祖貢皇特進左金吾衛大將軍贈揚
州大都督父怦皇幽州盧龍節度觀察等使御史大夫贈司徒恭
公公承是覆露生而𡵨嶷深而通直而和弘毅忠肅端明温重固
巳藴絶人之姿挺希代之器始以門子橫經游京師有司擢上第
參幽州軍事轉兵曹掾歷范陽令考績皆爲府中最興元初以太
子家令爲莫州刺史以御史中丞爲行軍司馬凡吏理之慰薦輿
師之拊養如良庖之無晵肯翳良農之無滅裂司徒即代有詔奪
情節哀順變講信修睦先公之封畛盡在長帥之威惠畢舉比歲
大旱蝝蝗爲災絜齋𬞞菲默以心禱甘雨祁祁嘉生莓莓因其豐
登示以班制古諸侯之令典靡不具焉貞元初烏桓誘北方之戎
幸吾阻飢大聳邊鄙公先計後戰陳兵于郊乃遣單車使者誘掖
教告繇是諸戎皆爲公用朝不庭方厥猷茂焉明年鮮卑墨乙之
犯古漁陽其後啜刺寇右北平公分命左右軍異道並出然後以
中堅衝擊士不離傷師不留行深入其阻抵青都山下捕斬首虜
以萬級獲橐駞馬牛羊無萬數十九年林胡率諸部雜種侵淫于
澶薊之北公親統革車會九國室韋之師以討焉飲馬灤河之上
揚旌冷陘之北戎王棄其國遯去公署南部落刺史爲王而還登
山斵石著北伐銘以見志自太行巳東懷和四鄰或歸其天倫或
復其地理警急則解其顚没居常則納諸矩度兵興巳來氣俗相
因或以夸敗度或以美没禮比屋之人被縵胡而揮孟勞不知書
術公乃修先師祠堂選幼壯孝悌之倫春秋二仲行釋菜鄕飲酒
之禮生徒爼豆若在洙泗和門眈耽公署沈沈自從事掾史迨紀
綱之僕庠序有倫采章不紊接士必下以詞氣推賢而容其出處
隴西李益樂安任公叔皆以賓筵薦延至郎吏二千石近臣良守
此又烈丈夫大君子曠度犖犖之爲也其於勤身𥙿物生聚教訓
祁寒則頒之絮帛大歉則賑其倉廩一方之人蒙被惠和嘉祥交
於動植孝順浹於州壤美化周行無不及焉去年冬王師問罪於
常山公率先蹈厲累上功捷引義慷慨賦詩以獻詔宰司序引百
執事屬和以美大之師次瀛州旣圍樂壽又遣支兵急攻安平三
旬未下武怒益奮命其子緫以騎士八千先登公親鼓之士皆殊
死戰亭午而拔誅屠無噍類蓋所以宣威制勝於可必也天子賜
以寶劒金甲彤弓盧矢方董諸侯之師將覆其巢俄感厲氣隱机
口占署緫軍司馬曰無以吾故而稽天誅悉召戲下以須王命俄
而下霈然之詔宥罪班師加公寵渥巳至大病遺章悃款不及家
事天下之人偉其忠勞緫以君命起於倚廬之中委重戎事由御
史大夫爲工部尚書凡軍師之節制封部之廉察盡如恭公太師
之命焉茹荼雪泣祗服丕矩以國僑之遺愛知公業之不亡生極
榮號没有愍冊揚名以繼志善訓以克家君臣父子之道斯爲至
矣褒大臣所以尊王命懿武事所以恢天聲敢攄馨香以識冥寞
銘曰
帝在法宫推心懋功洸洸彭城秉義納忠幽都朔易賜履來宅便
藩渥命焜燿嘉績北戎病燕從古以然懷倈蕩定勇略昭宣爕和
之重公作霖雨師律之嚴公爲齊斧廓開䘲沴振奮威武保大定
功庇人尊主郄縠敦悅乃主成師善經義府公實似之北伐刻銘
西征賦詩播於工歌列在鼎彝壯猷未極大暮如斯華首童牙辛
酸涕洟義方紹續君命吉禄孝在無改恩延必復參差輅葆澶漫
陵谷勒石下泉幽玄昭燭
唐故武昌軍節度觀察處置等使正議大夫檢校戸部
尚書鄂州刺史兼御史大夫賜紫金魚袋贈尚書右僕
射河南元公墓誌銘(并序)白居易
公諱積字微之河南人六代祖巖隋兵部尚書封平昌公五代祖
弘隋北平太守高祖義端魏州刺史曾祖廷景𡵨州參軍祖悱南
頓縣丞贈兵部員外郎考諱寬比部郎中舒王府長史贈尚書右
僕射妣滎陽鄭氏追封陳留郡太夫人公即僕射府君之第四子
後魏昭成皇帝十五代孫也公受天地粹靈生而𡵨然孩而嶷然
九歲能屬文十五明經及第二十四調判入四等署祕省校書二
十八應制策入三等拜左拾遺即日獻教本書數月間上封事六
七憲宗召對言及時政執政者疑忌出公爲河南尉丁陳留太夫
人憂哀毀過禮杖而能起服除之明日授監察御史使于蜀按任
敬仲獄得情又劾奏東川帥違詔條過籍稅又奏平塗山甫等八
十八家冤事名動三川三川人慕之其後多以公姓字名其子朝
廷病東諸侯不奉法東御史府不治事命公分臺而董之時有河
南尉離扄從軍職尹不能止監察使死其柩乘傳入郵郵吏不敢
詰内園司械繫人踰年臺府不得知飛龍使匿趙氏亡命奴爲養
子主不敢言浙右帥封杖決安吉今至死子不敢愬凡此數十事
或奏或劾或移歲餘皆舉正之内外權寵臣無奈何或不快意會
河南尹有不如法事公引故事奏而攝之甚急先是不快者乘其
便相噪嗷坐公專達作威黜爲江陵士曹掾居四年徙通州司馬
又四年移虢州長史長慶初穆宗嗣位舊聞公名以膳部員外郎
徵用旣至轉祠部郎中賜緋魚袋知制誥制誥王言也近代相㳂
多失於巧俗自公下筆一變至於雅三變至於典謨時謂得人上
嘉之數召與語知其有輔弼才擢授中書舍人賜金魚袋翰林學
士丞旨尋拜工部侍郎旋守本官同中書門下平章事公旣得位
方將行已志荅君知無何有憸人以飛語搆同位詔下按驗無狀
上知其誣全大體與同位兩罷之出爲同州刺史始至急吏緩民
省事節用歲收羡財千萬以𥙷租其餘因弊制事贍上利下者甚
多二年改御史大夫浙東觀察使將去同同之耆幼鰥獨泣戀如
别慈父母遮道不可遏送詔使道呵麾鞭有見血者路闢而後得
行先是明州歲進海物其淡蚶非禮之味尤速壞課其程日馳數
百里公至越未下車趨奏罷自越抵京師郵夫獲息肩者萬計道
路歌舞之明年辨沃瘠察貧富均勞逸以定稅籍越人便之無流
庸無逋賦又明年命吏課七郡人冬築陂塘春貯雨水夏漑旱苗
農人賴之無餓殍在越八載政成課高上知之就加禮部尚書降
璽書慰諭以示旌寵又以尚書左丞徵還旋改戸部尚書鄂岳節
度使在鄂三載其政如越大和五年七月二十二日遇暴疾一日
薨于位春秋五十三上聞之軫悼不視朝贈尚書右僕射加&KR0608;贈
焉前夫人京兆韋氏懿淑有聞無禄早世生一女曰保子適校書
郎韋絢今夫人河東裴氏賢明知禮有輔佐君子之勞封河東郡
君生三女曰小迎未笄道衛道扶齠齓一子曰道護三歲仲兄司
農少卿積姪御史臺主簿某等銜哀襄事裴夫人韋氏長女洎諸
孤幼等號護廧翣以六年七月十二日附葬於咸陽縣奉賢鄕洪
瀆原從先宅兆公著文一百卷題爲元氏長慶集又集古今刑政
之書三百卷名類集並行於代公凡爲文無不臻極尤工詩在翰
林時穆宗前後索詩數百篇命左右諷詠宫中呼爲元才子自六
宫兩都八方至南蠻東夷國皆寫傳之每一章一句出無脛而走
疾於珠玉又觀其述作編纂之旨豈止於文章刀筆哉實有心在
於安人治國致君堯舜致身伊臯耳抑天不與邪將人不幸邪予
嘗悲公始以直躬律人勤而行之則坎壈而不偶謫瘴鄕凡十年
髮班白而來歸次以權道濟世變而通之又齟齬而不安居相位
僅三月席不暖而罷去通介進退卒不獲心是以法理之用止於
舉一職不布於庶官仁義之澤止於惠一方不周於四海故公之
心不足也逢時與不逢時同得位與不得位同富貴與浮雲同何
者時行而道未行身遇而心不遇也執友居易獨知其心以泣濡
翰直書銘于墓曰
嗚呼微之年過知命不謂之天位兼將相不謂之少然未康吾民
未盡吾道在公之心則爲不了惜哉惜哉道廣而俗隘時矣夫心
長而運短命矣夫嗚呼微之巳矣夫
重校正唐文猝卷第六十八
