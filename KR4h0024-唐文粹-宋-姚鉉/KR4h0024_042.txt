重校正唐文粹卷第四十二
吳興姚鉉纂
議丁(揔一十二首)
歷代是非七
西伯受命稱王議(梁肅)魯議(高郢)
漢高祖僞游議(高參)貓鼠議(崔祐甫)
酷吏傳議(權德輿)世祖封不義侯議
後漢賊臣董卓廟議(高適)
喪制五
定服制議(魏徵令狐德棻等)駮行三年之服議(張柬之)
服母齊衰三年議(田再思)改葬服議(韓愈)
廣喪朋友議(崔祐甫)
西伯受命稱王議梁肅
太史公曰詩人道西伯以受命之年稱王而斷虞芮之訟遂追王
太王王季改正朔易服色十年而崩或謂大雅序文王受命作周
泰誓序十有一年武王伐殷妄徵二經以實其說予以爲反經非
聖不可以訓莫此爲甚焉嘗試言之夫無聖人無作作則爲萬代
法仲尼美文王之德曰三分天下有其二以服事殷又曰内文明
而外柔順以蒙大難文王以之未有南面稱王而謂之服事易姓
創制而謂之柔順仲尼稱武王之烈曰湯武革命又曰武王末受
命未有父受之而子復革命父爲天子云未受當武王之會盟津
也告諸侯曰汝未知天命未可以誓師也曰惟九年大統未集予
小子其承厥志孰有王者出征復俟天命天統旣改而復云未集
禮大傳稱牧之野旣事而退遂柴于上帝追王太王王季文王改
正朔殊徽號若虞芮之歲稱王則不應復云追王王制旣行則不
應復云改物是皆反經者也夫大者天地其次君臣聖人知定位
之不可易也故制爲上下之禮財成天地之道使各當其分而不
相間若億兆之去留天命之與奪則存乎其時聖人順而行之故
謳謌所歸而舜禹揖讓桀紂惡盈則湯武放伐所謂後天而奉天
時不得巳而爲之者也若殷道未絶紂凶未極而遂稱王以令天
下則不可謂至德也巳此其非聖者也予以爲大雅作周之義蓋
取夫積德累仁爲海内所歸往武王因之遂成大業非所謂革命
易姓爲作周也泰誓紀年蓋武王周公追考前文陳王業之盛自
虞芮始故斷爲受命之歲仲尼憲章文武故因而叙之曰十有一
年武王伐殷非所謂自稱玉而爲之數也文王旣殁經義斯在如
曰不然以俟君子
魯議高郢
周公居攝七年致政而殁成王康王追思其德命魯侯代之祀以
天子禮樂魯君得乘大輅建太常外祭郊社内祭嘗禘虞夏商周
之服器與官兼而用之以廣魯於天下郢竊謂自天子至于庶人
尊卑貴賤待禮而别豐者不可殺殺者不可豐成康過賜非禮也
魯君受賜亦非禮也何則郢聞有位而後行典禮仲尼不臣門人
非君也季札不嗣吳爵非長也周公不王而以禮樂王者是以非
禮誣周公也設欲誣周公以非禮魯謂昊天上帝亦可誣乎奈何
使魯人郊昔孔子憤歎於衰周而欲求禮於魯及覩其僭乃言曰
魯之郊禘非禮也周公其衰乎魯用天子禮樂者本以郊上帝旣
非聲明文物之不當用可知矣又恐來者以杞宋用王禮爲從因
言𣏌之郊也禹也宋之郊也契也是天子之事守也𣏌宋二王後
得守先祖禮樂魯何守而用之邪猶懼其未能又言曰天子祭天
地諸侯祭社稷祝嘏莫敢易其常古是謂大嘏此乃申言名位不
同禮亦異數之定分也夫子之言昭昭如揭日月而學者或以爲
事更聖人未聞可否難措辭於魯議者於謙默之道則可矣於發
揮之義恐未盡也詩曰爾之教矣人胥效矣魯侯用王禮其臣亦
用侯之禮故季氏舞八佾旅泰山設公廟歌雍徹嗟乎禮之不早
辯也如此古者父爲天子諸侯子爲士祭禮從子不得從其父晉
應武王之穆得用備物享武王乎若享非禮之襃是周公不得爲
聖也知其不享是成康秪以王者禮樂餒周公于魯矣安在其廣
乎且周公之績孰與伊尹佐商成康之明孰與太戊崇異伊尹不
過號爲保衡至于沃丁太戊亦不加以王禮或謂周公叔父也於
伊尹而爲親故尊而異之夫太伯太王之元子三以天下讓於王
季王季得之以傳祚於文武故孔子曰泰伯其可謂至德也巳矣
及武王克紂追太王王季文王而不追王泰伯豈武王忘泰伯之
德而不親乎蓋以等威之禮名分之别爲萬代之凖不爲一人私
也夫人情無常以禮爲常以禮從情動則有悖且如王者祖有功
而宗有德祖宗之廟代代不毀大凡繼體之君皆欲祖宗其父至
于功德未著不敢妄加廟稱者情非不欲限禮而巳矣故禮之行
於宗廟父子不得遂其私而況成康又得以天地之公器大典獨
私於周公乎周公有大勳于周土田附庸以益之則可秬鬯圭瓉
以賜之則可若天子禮樂成康所悖以爲尊也胡可以假人成康
雖欲尊於周公伯禽其忍受之以出僭其君入䧟其父乎若周公
躬制禮樂墳土未乾而子孫不克負荷亂王者之度孔子稱其衰
不亦宜乎
漢高祖僞游議高參
或曰漢高帝僞游雲夢以擒韓信果哉其智足稱也予以謂高祖
不思弘遠之規而務一時之計於是乎失政刑矣夫聖人貴正不
貴幸與律不與臧昔者明王五載一巡狩合諸侯各朝于方嶽大
明黜陟故無德者削地有功者進律漢氏君臨萬國示人以偷僞
遊之名不可以訓且當此之時韓信未有逆節一朝繫信而生諸
侯之疑天下皆疑則所利者少而所失者多昔崇伯之方命圯族
共工之靜言庸違帝堯以則哲之明而未有去者蓋以其行僞象
恭且有四嶽之舉故也向使堯惡四凶之行拒四嶽之舉不待試
用加之誅放天下必以爲戮不辜矣夫刑一人使天下知其罪則
服賞一人使天下知其賢則勸若賞而不勸刑而不服則堯所不
爲也漢祖不能斟酌古典卒用陳平之言執信而歸干京師一二
年間韓王信反馬邑趙相貫高謀柏人陳狶反代地彭越黥布盧
綰悉以叛換豈非服勸用刑之失歟傳曰君人執信臣人執忠古
之盟主恥襲侵之事況光有天下者乎於戲悠悠千載變詐萌生
使天子不復言巡狩諸侯不敢議朝覲大者自嫌強盛小者懼於
囚執是恩信不流于下而忠孝不達于上王者之澤寖以陵遟自
雲夢始矣
貓鼠議崔祐甫
臣聞天生萬物剛柔有性聖人因之垂範作則禮記郊特牲篇曰
迎貓爲食田鼠也然則貓之食鼠載在禮經以其除害利人雖微
必錄今此貓對鼠不食仁則仁矣無乃失於性乎鼠之爲物晝伏
夜動詩人賦之曰相鼠有體人而無禮又曰碩鼠碩鼠無食我黍
其序曰食而畏人若大鼠也臣旋觀之雖云動物異於麋鹿麏兔
彼皆以時殺獲爲國之用貓受人養育職旣不脩亦何異於法吏
不勤觸邪疆吏不勤扞敵又按禮部式具列三瑞無貓不食鼠之
目以兹稱慶臣所未詳伏以國家化洽治平天符荐至紛綸雜沓
史不絶書今兹貓鼠則若以劉向五行傳論之恐須申命憲司察
聽貪吏誡諸邊候無失徼巡貓能致功鼠不爲害
酷吏傳議權德輿
詩美仲山甫曰剛亦不吐柔亦不茹故體備徤順是謂全德不然
則直已循性能秉一方事舉於中皆理道也得柔之道者爲循吏
失剛之理者爲酷吏司馬氏脩史記始作二傳以誡世爾而後以
郅都爲酷吏傳首愚有惑焉都之爲中郎將上欲搏野彘活賈姬
從容奏議引宗廟太后之重其爲濟南守誅豪猾首惡道不拾遺
其爲中尉宗室貴臣歛手反目爲鴈門守匈奴不敢近邊至爲偶
人像之騎射莫能中然其勇敢氣節根於公廉不發私書不受請
寄具此數者爲漢名臣入居命卿出揔郡守堅剛忠純終始若一
坐臨江之嫌當太后之怒身死漢廷首足異處有以見漢氏之不
綱王澤之弛絶也蓋在史氏發而明之以旌事君以勵使臣俾百
代之下有所懲勸子長旣首冠酷吏班氏又因而從之善善惡惡
之義於此缺矣夫椎埋沈命舞文巧詆之徒目爲等夷雜列篇次
至其述贊雖云引是非爭大體又何補焉噫洪範之沈潛大易之
直方皆臣道也都雖未蹈之斯近之矣不隱忠以避死不枉道以
涖官無處父之華異申棖之欲所至之邦必以稱職聞其古之剛
而無虐怒而中節者歟剛似酷弱似仁在辨之不惑而巳天下似
是而非失之多矣豈獨是哉開卷之際怳然有感且以司馬氏班
氏皆良史也猶不能辨故斐然成文
世祖封不義侯議
先師曰惟器與名不可以假人又曰必也正名乎又曰惟則定國
於戲有國者可不務乎當東漢世祖之初天命再集宜於此時貞
百度正三綱纂脩德教允荅天意時彭寵以南陽舊恩位列上將
有舉漁陽之功饋邯鄲之忠竟以讒謗獲罪反側怨望遂攻朱浮
於薊自稱燕王其時師旅孔熾元元苦甚時君宜以息人紓難爲
心則當錄念功用昭洗瑕穢次則布之威懷革其非心必不得巳
則仗大順以討之出師以征之明君君臣臣之義此三者皆不能
用或用之而不能盡及夫蒼頭子密有便室之逆運其狙忍時伺
卧寢遂使命懸僕隷蒼卒授首及詣闕也封爲不義侯愚以爲伯
通之叛命子密之戕君同歸于亂罪不相蔽宜各致於法昭示王
度反乃爵於五等又以不義爲名且舉以不義莫可侯也而此侯
漢爵爲不足勸春秋齊豹盗三叛人名之義無乃異於是乎其欒
布之哭彭越孔車之葬主父使於東漢議罪罪孰甚焉況四方甫
定傷痍未復不稽古訓以喜怒爲刑賞使天下陪臺厮養各幸其
君之亂而徼侯印授諸侯危疑之勢鼓臣下叛換之源棄名器而
汨彝訓且以憲令爲戲時風浩浩蕩而不復至使桓靈不道山陽
脅奪本其所以自庸詎知非封不義之效歟
後漢賊臣董卓廟議高適
昔漢祚凌夷桓靈棄德宦官用事國步多艱宗社有綴旒之危宰
臣非𥙷衮之具董卓地兼形勝手握兵鈐顚而不扶禍則先唱興
晉陽之甲君側未除入洛陽之宫臣節如掃至乃發掘園寢逼辱
妃嬪太后之崩豈稱天命弘農之廢孰謂人心敢諷朝廷以自尊
貴大肆剽虜以極誅求焚燒都邑馳突放横衣冠凍餒倚死牆壁
之間兆庶困窮生塗草莽之上於是天地憤怒鬼神號哭而山東
義旗攘𬒮爭起連州跨郡皆以誅卓爲名故兵挫於孫堅氣奪於
袁紹僭擬輿服黨助奸邪驅蹙東人脅帝西幸淫刑以逞有湯鑊
之甚要之縻爛刳剔異端乃謂漢鼎可移郿塢方盛殊不知禍盈
惡稔未或不亡故神贊允誠天假布手母妻屠戮種族無留懸首
燃臍遺臭萬代骨肉灰燼不其快哉今狄道之人不慙卓之不臣
而務其爲鬼苟斯鬼足尚則漢莽可得而神晉敦可得而廟桓玄
父子可享於江鄕爾朱弟兄可祠於朔上嗟乎仁賢之魄寂寞於
丘陵義烈之魂沈埋於泉壤何馨香之氣而用於暴悖之鬼哉適
竊奉吹嘘庇身戎幕每承餘論飽識公忠之言不遠下風盡知仁
義之夲昨忝高會敬受德音今具賊臣之事悉以條上謹按尚書
王者望祑天地之神祗諸侯祭境内之山川亂臣不言淫祀無取
則董卓之廟義當焚毀
定服制議魏徵令狐德棻同議
臣聞禮所以決嫌疑别同異明是非者也非從天降非從地出人
情而巳矣夫親族有九服術有六隨恩以薄厚稱情以立文然舅
之與姨雖爲同氣論情度義先後實殊何則舅爲母之本族姨乃
外成他族求之母族姨不在焉考之經文舅誠爲重故周王念齊
每稱舅甥之國秦伯懷晉實切渭陽之詩在舅服止一時爲姨居
喪五月循名喪實逐末棄本蓋古人之情或有未達所宜損益寔
在兹乎記曰兄弟之子猶子蓋引而進之也嫂叔不服蓋推而遠
之也禮繼父同居則爲之周未嘗同居則不服爲從母之夫舅之
妻二夫人相爲服或曰同㸑緦然則繼父之徒並非骨肉服重由
乎同爨恩輕在乎異居故知制服雖繼於名亦緣恩之厚薄者也
或有長年之嫂遇孩童之叔劬勞鞠養情若所生分飢共寒契闊
偕老譬同居之繼父方他人之同爨情義之深淺寧可同日而言
哉在其生也愛之同於骨肉及其死則曰推而遠之求之本源深
所未喻若推而遠之爲是則不可生而共居生而共居爲是則不
可死同行路重其生而輕其死厚其始而薄其終稱情立文其義
安在且事嫂見稱載籍非一鄭仲虞則恩禮甚篤顔弘都則端肅
致感馬援則其見必冠孔伋則哭之爲位此並躬踐教義仁深孝
友察其所行之旨豈非先覺者歟但于時上無哲王禮非下之所
議遂使深情鬱乎千載至理藏於萬古其來久矣豈不惜哉今屬
欽明在辰聖人有作五禮詳洽一物無遺猶且永念愼終凝神遐
想以爲尊卑之叙雖焕乎大備喪紀之制或情禮未周爰命袟宗
更詳考正臣等奉遵明旨觸類旁求採摭羣經討論傳記變薄俗
於旣往垂篤義於將來信六籍所不能超百王而獨得者也諸儒
所守互有異同詳求厥中申明聖旨謹按曾祖父母舊服齋衰三
月請加爲齊衰五月適子婦舊服大功請加爲周年衆子婦舊服
小功今請與兄弟子婦同爲大功九月嫂叔舊無服今請服小功
五月報其弟妻及父兄亦小功五月舅服緦麻請與從母同服小
功謹議
駮行三年之服議張柬之
夫三年之喪二十五月不刊之典也謹按春秋魯僖公三十三年
十二月乙巳公薨文公二年冬公子遂如齊納幣左傳曰禮也杜
元凱注云僖公喪終此年十一月納幣在十二月士婚禮納采納
徵皆有玄纁束帛諸侯則謂之納幣蓋公爲太子巳行婚禮故傳
稱禮也公羊傳曰納幣不書此何以書譏喪娶在三年之内何以
譏三年之内不啚婚何休注云僖公以十二月薨至此冬未滿二
十五月納采問名納吉皆在三年之内故書何休以公十二月薨
至此冬十二月纔二十四月非二十五月是未滿三年而圖婚也
按經書十二月乙巳公薨杜以長曆推乙巳是十一月十二日非
十二月經書十二月是經誤文公元年四月葬我君僖公傳曰緩
也諸侯五月而葬若是十二月薨即是五月不得言緩明知是十
一月薨故注僖公喪終此年至十二月而滿二十五月故丘明傳
曰禮也據此推步杜之考校豈公羊之所能逮況丘明親受經於
仲尼乎且二傳何杜所爭惟爭一月不爭一年二十五月除喪由
來無别此則春秋三年之喪二十五月之明驗也尙書伊訓云成
湯旣没太甲元年惟元祀十有二月伊尹祀于先王奉嗣王祗見
厥祖孔安國注云湯以元年十一月崩據此則二年十一月小祥
三年十一月大祥故太甲篇中云惟三祀十有二月朔伊尹以冕
服奉嗣王歸于亳是十一月大祥訖十二月朔日加王冕服服吉
而歸亳也是孔言湯元年十一月之明證顧命云四月哉生魄王
不懌是四月十六日也翌日乙丑王崩是十七日也丁卯命作冊
度是十九日也越七日癸酉伯相命士須材是四月二十五日也
則成王崩至康王麻冕黼裳中間有十月康王方始見廟則知湯
崩在十一月淹停至殮訖方始十二月祗見其祖顧命見廟訖諸
侯出廟門俟伊訓言祗見厥祖侯甸群后咸在則崩及見廟殷周
之禮並同此周因於殷禮損益可知也不得元年以前别有一年
此尚書三年之喪二十五月之明驗也禮記三年問云三年之喪
二十五月而畢哀痛未盡思慕未忘然而服以是斷之者豈不送
死有巳復生有節又喪服四制云變而從宜故大祥鼓素琴告人
以終又閒傳云朞而小祥食菜果又朞而大祥有醯醬中月而&KR0941;
食酒肉又喪服小記云再朞之喪三年也九月七月之喪三時也
五月之喪二時也三月之喪一時也此禮記三年之喪二十五月
之明驗也儀礼士虞禮云朞而大祥中月而禫是月也吉祭此禮
周公所制則儀禮三年之喪二十五月之明驗也此四驗者並禮
經正文或周公所制或仲尼所述吾子豈得以禮記戴聖所脩輒
欲排毀漢初高堂生傳禮旣未周備宣帝時少傅后倉因淹中孔
壁所得五十六篇著曲臺記以授弟子戴德戴聖慶溥三人合以
正經及孫卿所述並相符會列於學官年代巳久今無端搆造異
論旣無依據深可歎息其二十五月先儒考校唯鄭康成注儀禮
中月而&KR0941;以中月閒見自死至禫凡二十七月又解禫云禫言澹
澹然平安之意今皆二十七月後復常從鄭議也踰月入禫禫旣
復常則二十五月爲免喪矣二十五月二十七月其議本同竊以
子之於父母喪也有終身之痛創巨者日久痛深者愈遟豈徒歲
月而巳乎故練而慨然者蓋悲慕之懷未盡而擗踊之情巳歇祥
而廓然者蓋哀傷之痛巳除而孤藐之念更起此皆情之所致豈
外飾哉故記曰三年之喪義同過隙先王立其中制以成文理是
以祥則縞帶素紕&KR0941;則無所不佩今吾子將徇情棄禮實爲乖僻
夫去縗麻之服襲錦縠之衣行道之人皆不忍也直爲節之以禮
無可奈何故由也不能過制爲姊服鯉也不能過朞哭其母夫豈
不懷懼名教逼巳也至若孔鄭何杜之徒並命代挺生範模來裔
宫牆積仞未易可窺但鑚仰不休必當漸入勝境詎勞終年矻矻
虚肆莠言所有掎摭先儒願且以時消息
服母齊衰三年議田再思
乾尊坤卑天一地二隂陽之位分矣夫婦之道配焉至若死喪之
威降殺之等禮經五服之制齊斬有殊考妣三年之喪貴賤無隔
以報免懷之慈酬罔極之恩稽之上古喪期無數曁乎中葉方有
歲年禮記云五帝殊時不相㳂樂三王異代不相襲禮白虎通云
質文再而變正朔三而復自周公制禮之後孔父刊經巳來爰殊
厭降之儀以標服紀之節重輕從俗斟酌隨時故知禮不從天而
降不由地而出也在人消息爲適時之中耳春秋諸國魯最知禮
以周公之後孔子之邦也晉韓起來聘言周禮盡在魯矣齊仲孫
來盟言魯猶秉周禮子張問高宗諒隂三年不言不聽其子服出
母子游爲同母異父昆弟之服大功子夏謂合從齊衰之制此等
並四科之數十哲之人高步孔門親承聖訓及遇喪事猶此致疑
即明自古巳來昇降不一者也三年之制說者紛然鄭玄以爲二
十七月王肅以爲二十五月又改葬之服鄭云服緦三月王云訖
葬而除又繼母出嫁鄭云皆服王云從子繼育乃爲之服又無服
之殤鄭云子生一月哭之一日王云以哭之日易服之月鄭王祖
經宗傳各有異同荀摯采古求遺互爲損益方知去聖漸遠殘缺
彌多故曰會禮之家名爲聚議寧有定哉而父在爲母三年行之
巳逾四紀出自高宗大帝之代不從則天皇后之朝大帝御極之
辰中宗獻書之日往時參議將可施行編之於格服之巳久前王
所是䟽而爲律後王所是著而爲令何必乖先帝之旨阻人子之
情虧仁孝之心背德義之本有何妨於彝倫而欲服之周年與伯
叔母齊焉與姊妹同焉夫三年之喪如白駒之過隙君子喪親有
終身之憂何況再周乎夫禮者體也履也示之以迹孝者畜也養
也因之以心小人不恥不仁不畏不義服之有制使愚人跋及衣
之以衰使見之摧痛以此防人人猶有朝死夕忘者以此制人人
猶有釋服從吉者方今漸歸古朴須敦孝義抑賢引愚理資寧戚
食稻衣錦所不忍聞若以庶事朝儀一依周禮則古之見君也公
卿大夫贄羔鴈珪璧今何故不依乎周之用刑也則墨劓宫刖今
何故不行也周則侯甸男衛朝聘有數今何故不行也周則不五
十不仕七十不入朝今何故不依乎周則井邑兵甸以立征稅今
何故不行乎周則分土五等父死子及今何故不行乎周則冠冕
衣裘乘車而戰今何故不行乎周則三老五更膠序養老今何故
不行乎諸如此例不可勝述何獨孝思之事愛一年之服於其母
乎可爲痛心可爲慟哭者詩云哀哀父母生我劬勞禮記云父之
親子也親賢而下不能母之親子也賢而親之無能則憐之阮嗣
宗晉代之英才方外之高士以爲母重於父據齊斬升數麄細巳
降何忍服之節制減至於周豈後代之盡慙於枯骨循古未必是
依今未必非也又同爨服緦禮經明義嫂叔遠别同諸路人引而
進之觸類而長猶子咸衣苴葈季父不服緦麻推遠之情有餘睦
親之義未足又母之昆弟情切渭陽翟輔論舅之冤寗氏宅甥之
相我之出也義亦殷矣不同從母之尊遂降小功之服依諸古禮
有爽俗情今貶舅而宗姨是陋今而榮古此並太宗之制也行之
百年矣輒爲刊復實用有疑
改葬服議韓愈
經曰改葬緦春秋榖梁傳亦曰改葬之禮緦舉下緬也此皆謂子
之於父母其他則皆無服何以識其必然經次五等之服小功之
下然後著改葬之制更無輕重之差以此知惟記其最親者其他
無服則不記也若主人當服斬衰其餘親各服其服則經亦言之
不當惟云緦也傳稱舉下緬者緬猶遠也下服之最輕者也以其
遠故其服輕也江熙曰禮天子諸侯易服而葬以爲交於神明者
不可以純凶況其緬者乎是故改葬之禮其服惟輕以此而言則
亦明矣衛司徒文子改葬其叔父問服於子思子思曰禮父母改
葬緦旣葬而除之不忍無服送至親也非父母無服無服則弔服
而加麻此又其著者也文子又曰喪服旣除然後乃葬則其服何
服子思曰三年之喪未葬服不變除何有焉然則改葬與未葬者
有異矣古者諸侯五月而葬大夫三月而葬士踰月無故未有過
時而不葬者也過時而不葬謂之不能葬春秋譏之若有故而未
葬雖出三年子之服不變此孝子之所以著其情先王之所以必
其時之道也雖有其文未有著其人者以知其至少也改葬者爲
山崩水涌毀其墓及葬而禮不備者若文王之葬王季以水囓其
墓魯隱公之葬惠公以有宋師太子少葬有闕之類是也喪有進
而無退有易以輕服無加以重服殯於堂則謂之殯瘞於野謂之
葬近代巳來事與古異或游或仕在千里之外或子幼妻稚不能
自還甚者拘以隂陽畏忌遂葬於其山及其反葬也遠者或至數
十年近者亦出三年其吉服而從於事也久矣又安可取未葬不
變服之例而反爲之重服歟在喪當葬猶宜易以輕服況旣遠而
反純凶以葬乎若果重服是所謂未可除而除不當重而更重也
或曰喪與其易也寧戚惟重服不亦可乎曰不然易之與戚則易
固不如戚矣雖然未若合禮之爲懿也儉之與奢則儉固愈於奢
矣雖然未若合禮之爲懿也過猶不及其此類之謂乎或曰經稱
改葬緦而不著其月數則以三月而後除也子思之對文子則曰
旣葬而除之今宜如何曰自啓殯至于旣葬而三月則除之未三
月則服以終三月也曰妻爲夫何如曰如子無弔服而加麻何如
曰今之弔服猶古之弔服也
廣喪朋友議崔祐甫
殿中侍御史安定皇甫政字公理故尚書左丞之子文行兼茂不
忝前烈雅度精誠其儔蓋寡祐甫昔年嘗爲左丞使介而公理又
余之族甥故狎焉大曆七年余寓滁而公理寓楚適有來訊示余
以所著喪朋友議余美其重禮義有古之遺範瞻望德門軌躅每
替亦感思者之所慰幸也公理又諗余曰政自從事於文舅氏未
嘗以一言見誨豈所望哉盍示今議之利病猗歟公理年未四十
班在赤墀簪筆持簡爲王近臣頃又佐廉問董淮海之部名遂矣
權厚矣固當緩步闊視光車美服爲貴爲達而巳矣乃不遺我謏
狹不略我衰憊念噬膚之戚收門吏之舊周爰諮詢以師道見待
吾亦何有但美子之求益不倦雖一勺而進可以浸天壞一拳之
多可以鎮方域況其渺瀰旣廣嶄崒巳峻增之廓之於成名乎必
矣皇甫氏有子哉因覽斯議忽憶永泰中於穆鄂州寧會客席與
故湖南觀察韋大夫之晉同宴適值有發遠書者知鄭郴州炅之
龐歙州濬或以疾而殁或遇戕於盗韋氏出涕沲若而言曰二刺
史之晉之交友也於是歛匕箸離筵席因歸於所次而哭三日人
來弔之者韋則盡哀長號不徒慼容而巳又間歲祐甫佐江南西
道連帥魏尚書時屬幕中之參佐有加官者聚合藥餌卜日爲宴
冥前行人至知團練副使考功邢郎中宇捐館於荆南邢與魏鄕
國接近且邢郎中則諸魏之出於尚書爲内外昆弟適受朝命爲
尚書倅僕感杜蕢規平公之事將入言於府主請罷宴若不可則
請徹樂卒事而同列之士惡我者嗤鄙之詞充牣於聽謂我樵夫
農叟之智也好我者頻慼而相誨曰愼無以方枘施圓鑿自取辱
焉諄諄然如不能僕懦夫也因是而自誨及其宴也太庖具酒車
傾鄭衛之女列於賓席之末俳優侏儒設於公堂之下晝日不足
繼之以燭使夫膳夫歘來酌曰曠飲斯必當見輿曳之無筭又焉
得終其詞哉使我不言適其宜也今者追想韋湖南猶孔門之訓
其他則吾不知因縱言之以報公理示之議當矣又何以規議旣
成客或謂祐甫曰韋湖南魏江西二觀察頗嘗知其風味公直簡
諒則魏先之飾情強仁韋之志也今吾子之論無乃剥魏而附韋
乎且子魏之上介也論議不隱恐非春秋内魯故宋之義盍辯焉
祐甫應之曰噫寧以他規我是論也吾復之熟之有日矣韋湖南
之晉飾情強仁誠如來議禮不云乎先王制禮賢者俯而就之不
肖者企而及之子張曰先王制禮不敢不至焉韋氏之喪朋友縱
不由衷亦與夫二者之義合矣吾雖欲不與其可得哉至於故府
公魏尚書公直簡諒清身敬職郡人戴於下朝聽滿於上狼藉甚
盛豈造次之所盡哉但於邢副使之喪若忍悲而就宴可謂哀樂
失其節乃左氏傳所載樂祁告人曰君與叔孫其皆死乎及子招
樂憂謂也者情不至焉率而爲宴則禮經所謂直情而徑行者戎
狄之道也吾雖欲勿議又不可得也且吾之所論者因皇甫公理
所著喪朋友議故縱言及之非敢定二觀察之襃貶湖南吾取節
焉而巳矣來議又以吾嘗爲魏公使介今兹著論異於春秋隱魯
故宋者兹又近而非中也僕射雖不腆中臺之劇曹郎且兼柱下
史有名於著定矣受命爲尚書介彌縫潤色之職事安可見責以
敬故君之祀嗚呼晉悼公魏絳之君也絳戮悼公之弟韓厥趙宣
之所任也厥僕宣子之僕及其終也悼公謝魏絳曰無重寡人之
過宣子曰可賀我矣而絳厥無罪焉豈當不懷重公平世論議之
與刑罰當豈異哉子何見過深也嗚呼天下有至公有至當知賢
而舉用之至公也臨事而平處之至當也各守其分復何尤哉自
漢徐孺子於故舉主之喪徒步千里而行一祭厚則厚矣其於傳
繼非可也歷代莫之非也近日張荆州九齡又刻石而美之於是
後來之受舉爲參佐者報恩之分往往過當或撓我王憲捨其親
戚之罪負舉其不令子孫以竊名位背公死黨兹或近之時論從
而與之通人又不救遂往而不返徐生徐生得非失中之履霜也
常積憤懣因而書之
重校正唐文粹卷第四十二
