重校正唐文粹卷第六十七
吳興姚鉉纂
銘乙(碣頌附揔一十五首)
高道二
昭夷子趙氏碣頌(陳子昂)東明張先生銘(柳宗元)
忠孝二
文貞公笏銘(孫樵)孝門銘(柳宗元)
暴虐二
佷石銘(皇甫湜)銘秦坑(司空圖)
浮圖四
洪州大雲寺鍾銘(獨孤及)鹿泉本願寺鍾銘
化成寺大鍾銘(李白)温州仙巖寺銘(司空圖)
橋梁二
石橋銘(張嘉貞)石橋銘(張或)
宅一
丹崖公宅銘(元結)
井一
井銘(柳宗元)
冡一
文冡銘(劉蜕)
昭夷子趙氏碣頌(并序)陳子昂
昭夷諱元字貞固汲人也本居河間爲大儒至祖掞尤博雅明道
隋徵八學士與同郡劉焯俱至京師補黎陽郡長始居汲焉有二
子禮輿禮轅輿官至臨穎縣丞轅爲校書郎並著名當代昭夷即
禮輿之季子也元精沖懿有英雄之姿學不常師志在遐遠年二
十七褐衣遊洛陽天下名流翕然宗仰羣蒙以初筮求我昭夷以
玄轂發機故蓬居窮巷軒冕結轍時世議迫阨不容其高乃屈身
泥蟠求禄下位爲幽州宜禄縣尉到職逾歲默然無言唯採藥彈
琴詠堯舜而巳州將郡守穆然承風君之道標浩如也因巡田入
隴山見烏支丹穴密有潛遁之意蒼龍丙申歲在大梁遭命不造
發痟疾而卒年三十九嗚呼哀哉天下士友聞之知與不知莫不
爲之垂涕蓋傷其有濟世之量而無長世之年夫上德道全器無
不順中庸以降才則好偏有張也之莊無展也之道好由也之勇
𬗟回也之仁侈宰予之言遺澹臺之行務端木之智忘寗武之愚
或正而不竒或達而過雜君獨五味足六氣和通衆賢之不兼暢
羣才之大適雖不至於道其殆庶幾乎故時無閒言物飽其義吾
常論人事有十君得其九一不至者命矣夫於戲名聞天下而不
達於堂上智周萬物而不適乎一人其時歟其事歟君同人雲居
沙門釋法成嵩山道士河内司馬子微終南山人范陽盧藏用御
史中丞鉅鹿魏元忠監察御史吳郡陸餘慶秦州長史平昌孟詵
雍州司功太原王適洛州參軍西河宋之問安定主簿博陵崔璩
咸痛君中夭鼎餁不實百代祀德故老或云以爲名者德之表謚
者行之迹君囊括世道位屯時艱困乎臲卼光景不矅乃共稽騭
舊行考謚定名問于元蓍象曰明夷于昭夷昔歎曰才位不兼大
運有數嘗哀時命而作頌云諸公以予從君之遊最久故秉翰參
議其頌曰
天道宏運兮物各有時匪時不生匪運不成昔者元精汨潏陽九
滔災大人感生堯禹恢能隂陽旣和玄帝傳家五百數終桀鷔暴
邪子乙提運水火革明匪賢不昌尹乃阿衡六百運徂受始淫狂
西伯考元曆在聖昌匪雄不決匪謀不臧姜牙皓眉寔逢其良投
劒指麾奄有八荒周有天下七百餘年太公之後不聞大賢豈無
仲尼負道周旋無勢一挈無土一㕓然則大運之所來時哉時哉
隘業隘運巨功巨(德苟)非其時草木爲伍昭夷作頌云示有嘗著汲
人嚜記言變化之事且曰請爾靈龜永宴息乎浩初
東明張先生銘(并序)柳宗元
東明先生張氏曰因嘗有以文薦於天子天子策試甚高以爲長
安尉一年投去印綬願爲黃老術詔許之居東明觀三十餘年受
畢法道行峻異得衆眞祕書訣籙聚經籍圖史侔於麟閣以弟回
降秩封州先生曰吾老矣支體不可解也遂從以去明年回之子
襲死哭之慟遂病旣亟以命回曰吾生天寶訖貞元巳酉歲十月
今死于汝之手盈吾志矣京師吾生也畢原先人之歸也必以返
葬乃自爲誌而卒明年正月某日葬如其言子某等爲碑以志于
墓辭曰
匪禄而康匪爵而榮漠焉以虚充焉以盈言而不爲華光而不爲
榮名介絜而周流道包涵而清寧幽觀其形與化相冥寂寞以成
其道是以勿嬰世皆狂狂奔利死名我獨浩浩端一以生或曰先
生友悌以遁慈幼以死若不能忘情者何也吾曰道去友邪去慈
邪從容以求其得之邪盪莽狠倖道之非邪且夫虧恩壞禮枯槁
顦顇隳聖圖壽離中就異欻然與神鬼爲偶頑然以木石爲類空
侗而不實窮老而無死先生之道固知異夫此也乃書千石以紀
文貞公笏銘(并序)孫樵
大中六年詔出文貞公笏歸其孫丞相謨孫樵請銘其笏曰
靈豸薦角比干獻骨合以憤烈在公爲笏怒虎可唾笏不可挫太
華可裂笏不可折柱天不庂指日不蝕標儀條臆起梗開直噫諫
舌切切上磨帝缺不逆不怫笏則公笏緊拱折列諍舌不發膠榮
領餗下偷上愎非公之節孰爲公笏
壽州安豐縣孝門銘(并壽州刺史表)柳宗元
懿厥孝思兹惟淑靈稟承粹和篤守天經泣侍嬴疾默禱隱冥引
刃自嚮殘肌敗形羞膳奉進憂勞孝誠惟時高高曾不是聽創鉅
痛仍號于穹旻捧土濡涕頓首成墳䧟膺腐眦寒暑在廬草木悴
死鳥獸踟蹰殊類異族亦相其哀肇有二位孝道爰興克脩厥猷
載籍是登在帝有虞以孝蒸蒸仲尼述經以教于曾惟昔魯侯見
命夷宫亦有考叔悟莊稱純顯顯李氏寔與之倫哀嗟道路涕慕
里隣邦伯章奏稽首慇懃上動帝心旁達明神神錫祕祉三秀靈
泉帝命荐嘉亦表其門統合上下交贊天人建此碑號億齡揚芬
壽州刺史臣承思言九月丁亥安豐縣令臣某上所部編戸甿李
興父被惡疾歲月就凾興自刃股肉假託饋獻其父老病巳不能
啖啜經宿而死興號呼撫臆口鼻垂血捧土就墳霑漬涕洟遂於
墳左作小廬蒙以苫茨伏匿其中扶服頓踊晝夜哭訴孝誠幽達
神爲見異廬上産紫芝白芝二本各長一寸廬中醴泉涌出竒形
瑞状應驗圖記此皆陛下孝理神化隂中其心而克致斯事謹桉
興匹庶賤陋循習淺下性非文字所導生與耒耨爲業而能鍾彼
醇孝超出古烈天意神道猶錫瑞物以表殊異伏惟陛下有唐堯
如天如神之德宜加旌襃合于上下請表其里閭刻石明白宣延
風美觀示後祀永永無極臣昧死上請
佷石銘皇甫湜
佷石蒼蒼驪山之傍鑱朴礲瘢嶷然四方昔秦皇帝謀之不臧七
十萬人兹焉惶惶發石此山言礎於墳若有憑依屹住中逵淫刑
蹙迫人力無施故老相傳以佷名之自昔太古不封不樹有葛於
溝有薪於野後聖有作緣情不忍爲之棺槨其在唐虞則維&KR1094;木
噫嘻暴秦虐用其人墳而象山下錮三泉窮珍揔竒力瘁財殫驅
驅而前如刈草菅天毒其哀神憤其凶讁戍一呼九州風從白挺
荆棘指麾崤潼險阻不闔干戈倒鋒屍露于劫燧燔于童逢顆無
依不十年中禹葬會稽不改其行聖德洋洋厥響久長至于漢劉
釋之而言中如可欲猶隙南山矧私其身以盡其人刻詞佷石烱
戒千春
銘秦坑司空圖
秦術戾儒厥民斯酷秦儒旣坑厥祀隨覆天復儒讎儒祀而家秦
坑儒邪儒坑秦邪
洪州大雲寺鍾銘獨孤及
參變化孕律吕和神人莫疾於聲故天地以雷震萬物聖人以樂
節八風佛土以鍾警六時天造聖作同符異貫自眞乘開設其輪
三轉像教不墜而法鼓之制存&KR0686;&KR0686;蓮宫于江之濱萬井在其前
善惡興乎人將欲誕敷我法音啓迪我善根我是以作萬鈞之鍾
大其器所以昭其度也侯誰尸之長者杜海洎北方上士精法觀
釋法鸞與比丘衆百三十有五人實果其願將辦所作于時火官
金工循厥戒令範隂陽九六之數以合造化均薄厚侈弇之齊以
諧淸濁聚精會神鳩工於其閒弘誓旣遠昏疑皆破故衆心如城
施者成市大悲之感與萬靈接祝融回禄髣髴交應越五月辛丑
新鍾成於是此邦民大和會膜拜縱觀川塞衢隘億兆諦聽鯨魚
乃發訇然如扶摇號而萬竅怒霹靂作而崇山破在坑滿坑在谷
滿谷金界岌峇若震若盪旣而拗怒散渙與迴飇俱激度越大千
周流六虚經于嚴城入于𣑽宫徘徊乎霜天凌厲乎淸夜千門徹
萬戸警魚龍皆奮蟲豸不蟄於是聆其音者貪騃遷善聾盲知方
識浪安流地獄淸涼吒王解形刀輪摧藏嚴乎心者聞聲以知受
觀受以悟法若露淸耳根鏡照身業彼金鼓聲氣木鐸徇路整衆
孚號方斯陋矣蓋聖人弘道以觀善因善以建法作法器以爲天
下利利者教之果法者教之因善者教之宗我鍾乃懸是訓是崇
世界有極大音無窮
鹿泉本願寺銅鍾銘
八音之列數者金爲長金聲之動物者鍾爲大相彼創制本乎無
心隨輕重之所考遇洪纖而必應其體妙乎其幾神乎故帝庭用
之以和樂𣑽宇作之而助道其有旨哉伊夲願道場昔鬼土所卜
即輪王建塔之地有隋氏因而緝焉皇唐統天增壯厥構雖臺殿
有赫而鍾簴未雄曰都維那某等顯允令得鬱爲紀綱洞三學之
奥府張二嚴之巨翼以爲是聲聞則有以敷衆美不則無以遍十
方乃同寅叶恭唱議改作我心匪石彼應如雲緇流輔仁而或勤
或懋清信委施而爲岡爲陵於是乎遠貿精金博召艮冶鳧氏宰
陶人翼鎔範脩林樸植火正叱咤以啓號風師閱怒而陳力巨扇
咆哮洪鑪赫曦焮奪清夜光連紫微旁通竇以決注下潛成於數
圍察夫隂未凝陽爲烈爙爆泉沸氣憤雲洩旣旬而後實旣堅而
後發轉於隧漸於堂混乎其輪圓洞然而博暢仙獸勒於下驪龍
踏於上蓄精誠含寥亮乃神工之旣濟而寶器之大壯也且夫作
有度而體有經侈奄均厚薄中則不播不石不鬱不柞雖鴻音未
揚識者已知其妙矣故緇衆咸躍善願克充而縣之衣冠里之髦
彦聚捨珍翫翕營層臺峻嶒百常沆瀣一色然後插雲柱倚天梯
駢轆轤綰脩索攅㔣力以下拔軋豐容而上昇雄以筍鱗顚以交
扛猛以簴權作以離立大器斯屬洪椎乃鏗威音潼溶而一吼虓
響岌嶪乎三界上極有頂下彌空輪飛行天仙海陸神識莫不警
革塵滯褰開冥蒙滌曠劫之瑕滅長夜之苦使浩福潛潤冥機坐
融其諸佛神通之用乎不然者千鈞之聲一杵之播則曷以臻於
是矣允釐僧務本三勢而克終式遏劒輪後四爰而長擊故初起
細而促漸登鍠以舒旣銳而入微又增而復壯於是壯也乃而畢
爲若是者何皆皇覺啓導抑揚之深思也實欲普其念周乎仁張
皇慈音引曳悲韻使萬物咸若六時登聞不惕不惶以安以樂或
謂霆鬪雷裂山傾河洩靈祗殱走猛毅僵蹷皆恐怖殺傷之事我
大雄氏慈制又悲乎然哉若乃顒顒聖賢翼翼龍象以之懴薩以
之引宣微妙其心精進厥德有秩有序不差不忒住持我像教洋
溢我玄風洞達我幽明清寧我邦國神之不可以已其在兹乎皇
唐十有八年春仲月八日是鍾也旣成即其秋孟月上弦兹臺也
復構他方聖衆咸飛來而讃揚地中菩薩咸踊出而瞻仰於是陳
巨會以落之張𣑽樂以考之煌煌乎休哉越寶庭之能事畢矣而
宏範莫紀又八稔於斯河南史凛然文林之秀也尉于右邑攝兹
銅章惠化一清於灌壇希聲重美於洪器命我昭述式副羣心之
望焉而主簿弘農楊量新尉楊光朝等並高斡才敏力懋於道勉
奉天秩允恭仁祠輔營樂石贊就厥美雖默者果得不言乎銘曰
靈鍾上空儀法天體道内虚含至圓雄威蓄毓時乃宣震擊鏗鍠
流大千十萬調御及聖賢應我眞聲開𣑽筵一切苦輪悲熾然開
我眞聲咸息肩虚空有盡福無邊神用廣大莫與先
化成寺大鍾銘(并序)李白
噫天以震雷鼓羣動佛以鴻鍾警大夢而能發揮沈潛開覺茫蠢
則鍾之取象其義博哉夫揚音大千所以清眞心警俗慮協響廣
樂所以達元氣彰天聲銘勳皇宫所以旌豐功昭茂德莫不配美
金鼎增輝寶坊仍事作制豈徒然也粤有唐宣城郡當塗縣化城
寺大鍾者量函千鈞聲盈萬壑蓋邑宰李公之所剏也公名有則
系玄元之英蕤茂列聖之天枝生于公族貴而秀出少藴才略壯
而有成而西逾流沙立功絶域帝疇乎厥庸始學古從政歷宰潔
白聲聞于天天書襃榮輝之簡牘稽首三復子孫其天寶之初鳴
琴此邦不言而理日計之無近功歲計之有大利物不知化潛臻
小康神明其道越不可尚方入于禪關覩天宫崢嶸聞鍾聲瑣屑
乃謂諸龍象曰曷不建大法鼓樹之層臺使羣聾六時有所歸仰
不亦美乎於是發一言以先覺舉百里而咸應秋毫不挫人多子
來銅崇朝而山積工不日而雲會乃採鳧氏撰鴻鍾火天地之爐
扇隂陽之炭回禄奮怒蜚廉震驚金精轉涾以融熠銅液星熒而
熣燦光噴日道氣蔽天維紅雲點於太淸紫煙矗於遥海炟爀宇
宙功侔鬼神瑩而察之吁可駭也爾其龍質炳發虎形躨跜縻金
索以上絙懸寶樓而迭擊傍振萬壑高聞九天聲動山以隱隱響
奔電而闐闐赦湯鑊於幽途息劒輪於苦海景福肹蠁被于人天
非李公好謀而成弘濟羣物又孰能興於此乎丞尉等並衣冠之
龜龍人物之摽凖大雅君子同僚盡心聞善賈勇贊成厥美寺主
昇朝閑心古容英骨秀氣洒落毫素謙柔笑言海受水而皆納鏡
無形而不燭直道妙用乃如是言然常虚懷忘情潔已利物是人
行空寂不動見如來有若上座靈隱都維那則舒名僧曰暉藴虚
常因調護賢哉六開士普聞八萬法深入禪惠精修律儀將博我
以文章求我以述作功德大海酌而難名遂與六曹豪吏姑熟賢
老乃緇乃黃鳧趨𣑽庭請揚宰君之鴻美白昔忝侍從備于詞臣
恭承德音敢闕清風之誦其詞曰
雄雄鴻鍾砰隱天雷鼓霆擊警大千含號炟爀聲無邊摧慴魑魅
招靈仙旁極六道下九泉劒輪輟苦期息肩湯鑊猛火停熾然愷
悌賢宰人父母興功利物信可久傳芳金鍾永不朽
温州仙巖寺銘司空圖
巖之巔森戟鑱天中宅靈僊瀑之作風斡洞壑地洶山鑿越之裔
甌之隅人逸而腴某其帥某其牧寺圯而復
石橋銘(并序)張嘉貞
趙郡洨河石橋隋匠李春之跡也製造竒特人不知其所以爲試
觀乎用石之妙楞平碪鬪方版促郁縬穹隆崇豁然無楹吁可怪
也又詳乎又插駢坒磨礱緻密甃百象一仍餬灰璺腰鐵鐵蹙兩
涯嵌四穴蓋以殺怒水之蕩突雖懷山而固護焉非夫深智遠慮
莫能剏是其欄檻華柱鎚斲龍獸之狀蟠繞拏踞眭盱翕欻若飛
若動又足畏乎夫通濟利涉三才一致故辰象昭回天江臨乎析
木鬼神幽助海石到乎扶桑亦有停杯渡河羽毛填塞引弓擊水
鱗甲攅會者徒聞于耳不覯于目目所覯者工所難者比於是者
莫之與京勑河北道推勾租庸兼復囚使判官衛州司功參軍河
東柳渙繼爲銘曰
於繹工妙沖訊靈若架海維河浮黿役鵲伊制或微並模蓋略析
堅合異超涯截壑支堂勿動觀龍是躍信梁而竒在啓爲博北走
燕蒯南馳温洛騑騑壯轅殷殷雷薄攜斧拖繡騫&KR0865;視鶴藝入侔
天財豐頌閣斵輪見嗟錯石惟作並固良球人斯瞿䁨
石橋銘(并序)張彧
閹茂歲我御史大夫李公晟奉詔㧾禁戎三萬北定河朔冬十月
師癸趙郡郡南石橋者天下之雄勝乃揆厥跡度厥功皆合于自
然包我造化僕散客也狀而銘曰
洨水伊何諸州互湊秋霖夏潦奔突延袤杼材蕆制樸斵紛糅斡
地泉開盤根玉甃虹舒電拖虎步雲搆截險横包乘流迥透坱軋
匠造琳琅蔟簉敞作洞門呀爲石竇賖莫筭盈一紀方就力將岸
爭勢與空鬪吞齊跨趙儆夜防晝月挂虚㙴星羅伏獸謂之鈐鍵
撮我宇宙謂之關梁扼我戎寇郡國襟帶河山領袖經途者安逸
軌者覆東南一尉西北一候萬里書傳三邊檄奏郵亭控引事物
殷冨夕發蒯壖朝趨禁霤質含冰碧文耀藻繡花影全芳苔痕半
舊天啓大壯神功罕究勒銘巨橋敢告豪右
丹崖翁宅銘并序元結
零陵瀧下三十里得丹崖翁宅(丹崖俗曰赤石國)有唐節者曾爲瀧水令
去官家于座下自稱丹崖翁丹崖湘中水石之異者翁湘中得道
之逸者愛其水石爲之作銘銘曰
瀧水未盡瀧水猶峻忽見淵洄丹崖千仞磳磳丹崖其下誰家門
前斷船籬上釣車不知幾峯爲其四墉竹幽石磴飛泉戸中怪石
臨淵䂩䂩(綺競)石巔何得石巔翁獨醉眠吾欲與翁東西茅宇飲啄
終老翁亦悅許世俗常事阻人心情徘徊巖下遂刻此銘
井銘(并序)柳宗元
始州之人各以甖甈負江水莫克井飲崖岸峻厚旱則水益遠人
陟膝大艱雨多則塗滑而顚恒惟咨嗟怨惑訛言終不能就元和
十一年三月朔命爲并城北隍上未晦果寒食冽而多泉邑人以
灌其土堅垍其利悠久其相者浮圖談康諸軍事牙將米景鑿者
蔣晏凡用罸布六千三百役傭三十六大甎千七百其深八尋有
二尺銘曰
盈以其神來不窮惠我後之人噫疇肯似于政其來日新
梓州兜率寺文冡銘(并序)劉蛻
文塜者長沙劉蛻復愚爲文不忍棄其草聚而封之也蛻愚而不
銳於用百工之技天不工蛻也而獨文蛻焉故飲食不忘於文晦
冥不忘於文悲戚怨憤疾病嬉游羣居行役未嘗不以文爲懷也
適當無事而天下將以文爲號文明代生殖明晦皆效文用故日
月星辰文乎旂常昆蟲鳥獸文乎彝器徐方之土文於侯社夏翟
如秦兆惟曰不吉卜於水不成乎河洛兆則亦惟日不吉卜於木
而悶悶土協吉纍纍爲冡則汲之兆乎峭峭爲壁則魯之兆乎且
其占曰土之文爲山河爲華英將不崩不竭爲滋味而傳乎結爲
丘陵爲其設險乎融爲川瀆率其朝宗乎華爲百榖以絜祭祀之
粢盛乎不然使其速腐爲墟壌生芻藁以食牛羊乎化塗泥爲陶
甄以作器乎將塊爲五色而茅社分封乎流於樂爲土鼓爲&KR1176;桴
以洩其和聲乎夷爲都邑以興宫廟乎坎爲洿池以澤生殖乎祀
爲壇竈乎窽爲井墓乎吾皆不得而知也當旣不爲吾用唯速化
爲百工之用愼無朽爲芝菌以怪人自媚愼無堅爲金鐵以作貨
起爭愼無潏爲醴泉以味乎謟口愼無禱爲城社以狐鼠憑妖愼
無聳爲良材以雕斵傷性愼無萌爲蘭茞以佩服見藝嗚呼介而
爲石使之能言舒而爲螾使之飲泉旣而他年遊䰟之未返者亦
命巫師而弔三招之號曰在几閣而來歸兮掩爲塵垢在耳目而
來歸兮奄視汝醜在口吻而來歸兮譽不汝久噫筆絶之年而麟
見祟文其無祟乎唅非珠玉歛無裙襦後世詩禮之儒無驚吾之
幽墟其冡也在莽蒼之野大塊之丘時有唐大中丁卯而戊辰之
季秋銘曰
文乎文乎有鬼神乎風水惟貞將利其子孫乎
重校正唐文粹卷第六十七
