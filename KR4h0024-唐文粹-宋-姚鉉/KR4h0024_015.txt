重校正唐文粹卷第十五之上
吳興姚鉉纂
詩庚(揔五十九首)
古調歌篇三
懷古十二
四皓詩(李白)穎陽東谿懷古(崔曙)
登郭隗臺(皇甫松)歸沛縣道中晚泊留侯城(劉長卿)
鴻門醼(王轂)古泉驛(張說)
嚴陵釣臺下作(權德輿)吳中懷古(劉駕)
故絳行(杜頠)郢城懷古(李百藥)
題西施浣紗石(胡幽眞)鄴城懷古(孟雲卿)
懷賢十
三君詠三首(高適)七愛詩六首(皮日休)
陽城驛(元稹)
送李觀韓愈別兼獻張徐州(孟郊)
送狄宗亨(王昌齡)送孟浩然之廣陵(李白)
送客(陳子昂)送唐次(武元衡)
送皇甫湜赴舉(馬異)送張宗原(姚合)
送綦毋潛落第還鄕(王維)送暨道士還玉清(李頎)
淇上別趙仙舟(王維)送沈秀才下第東歸(賈㠀)
崔九第欲往南山(王維)同前(裴迪)
贈別沈四逸人(高適)留別王維(翟興宗)
送豆盧策歸別墅(孟郊)送柳淳入關
四皓詩李白
白髮四老人昂藏南山側偃卧松雪間冥翳不可識雲窗拂靑靄
石壁橫翠色龍虎方戰爭於焉自休息秦人失金鏡漢祖昇紫極
隂虹濁太陽前星遂淪匿一行佐明聖歘起生羽翼功成身不居
舒卷在胸臆窅冥合元化茫昧信難測飛聲塞天衢萬古仰遺跡
穎陽東谿懷古崔曙
靈谿氛霧歇皎鏡清心顔空色不映水秋聲多在山世人久疎曠
萬物皆自閑白鷺寒更浴孤雲晴未還昔時讓王者此地閉玄關
無以躡高步凄涼林壑間
登郭隗臺皇甫松
燕相謀在兹積金黃巍巍上者欲何顔使我千載悲
歸沛縣道中晩泊留侯城劉長卿
訪古此城下子房安在哉白雲去不返危堞空崔巍伊昔楚漢時
頗聞經濟才運籌風塵下能使天地開蔓草日巳積長松日巳摧
功名滿靑史祠廟唯蒼苔百里暮程遠孤舟川上迴進帆東風便
轉岸前山來楚州澹相引沙鷗閑不猜扣船從此去延首仍徘徊
鴻門醼王轂
寰海沸兮爭戰苦風雲愁兮會龍虎四百年漢欲開基項莊一劒
何虛舞殊不知人心去暴秦天意歸真主項王足底踏漢土席上
相看渾未悟
古泉驛(於陵仲子宅也)張說
昔聞陵仲子守義辭三公身賃妻織屨樂亦在其中豈無窮賤苦
羞與傾巧同長白臨河上於陵入濟東我今行至此感歎石泉空
嚴子陵釣臺下作權德輿
絶頂聳蒼翠清湍石磷磷先生晦其中天子不得臣心靈棲顥元
纓冕猶緇塵不樂禁中卧却歸江上春潛驅東漢風日使薄者醇
焉用佐天下持此報故人則知大賢心不獨私其身弛張有深致
耕釣陶天眞柰何清風後擾擾論屈伸交情同市道利欲相紛綸
我行訪遺臺仰古懷逸民矰繳鴻鵠遠雪霜松桂新江流去不窮
山色凌秋旻人世自今古清輝照無垠
吳中懷古劉駕
勾踐飲膽日吳王酒滿杯笙歌入海雲聲自姑蘇來西施舞初罷
侍兒整金篦衆女不敢妬自比泉下泥越鼓聲騰騰吳王隔黃池
難將甬東地更學會稽棲
故絳行杜頠
君不見銅鞮觀數里城池巳蕪漫君不見祈禠宫幾重臺榭亦微
濛介馬兵車全盛時歌童舞女妖豔姿一代繁華皆共絶九原唯
望塜纍纍
郢城懷古李百藥
客心悲莫序登墉瞰平陸林澤窅芊綿山川鬱重複王公資設險
名都距江隩方城疑北門溟海窮南服長策挫吳豕雄圖競周鹿
大蒐雲夢崦壯觀章華築人世更不競西師日侵蹙運圯屬驅馳
時屯恣敲扑莫救夷陵火無復秦庭哭鄢郢遂丘墟風塵俄惨黷
狐兔時遊踐霜露日霑沐釣渚故地平神臺層字覆陣雲埋夏首
窮隂慘荒谷悵矣洲壑遷悲哉年祀倏雖異三春望終傷千里目
題西施浣紗石胡幽貞
一朝入紫宫萬古遺芳塵至今溪邊花不敢嬌青春
鄴城懷古孟雲卿
朝發淇水南將尋北燕路魏家舊城闕寥落無人住伊昔天地屯
曹公獨中據羣臣將北面白日忽西暮三臺竟寂寥萬世難長固
雄豪安在哉衰草霑霜露崔巍長河北尚見應劉墓古樹藏龍蛇
荒茅伏狐兔永懷故池館數子連章句逸興驅山河雄辭變雲霧
我行覩遺跡精爽如相遇斗酒將酹君悲風白楊樹
三君詠(并序)高適
開元中適游於魏郡北有故太師鄭公舊館里中有故尚書郭公
遺業邑外又有故太守狄公生祠焉覩物增懷遂爲三君詠
魏鄭公(徵)
鄭公經綸日隋氏風塵昏濟代取高位逢時敢直言道光先帝業
義激舊君恩寂寞卧龍處英靈千載魂
郭代公(元振)
代公實英邁津涯浩難識權兵抗矯徵仗節歸有德縱橫負大智
顧盻安社稷流落勿重陳懷哉爲悽惻
狄梁公(仁傑)
梁公乃貞固勲烈垂竹帛昌言太后朝潛運儲皇策待賢開相府
共里登方伯至今青雲人猶是門下客
七愛詩(并序)皮日休
皮子之志常以眞純自許每謂立大化者必有眞相以房杜爲眞
相焉定大亂者必有眞將以李太尉爲眞將焉傲大君者必有眞
隠以盧徵君爲眞隠焉鎮澆俗者必有眞吏以元魯山爲眞吏焉
負逸氣者必有眞放以李翰林爲眞放焉爲名臣者必有眞才以
白太傅爲眞才焉嗚呼吾之道時耶行其事也在乎愛忠矣不時
耶行其事也亦在乎愛忠矣苟有心歌詠者豈徒然哉
房杜二相國
吾愛房與杜貧賤共聮步脫身抛亂世策杖歸眞主縱橫握中筭
左右天下務䯈髒無敵才磊落不世遇美矣名公卿魁然真宰輔
黃閣三十年清風一萬古巨業照國史大勲鎮王府遂使後世民
至今受陶鑄粤吾少有志敢躡前賢路苟得同其時願爲執鞭豎
李太尉(晟)
吾愛李太尉崛起定中原驍雄十萬兵四面圍國門一戰收三畿
一叱散妖氛乘輿旣反正兇豎爭亡魂巍巍柱天功蕩蕩蓋世勲
仁於曹孟德勇過霍將軍丹劵入帑藏靑史傳子孫所謂大丈夫
動合驚乾坤所謂聖天子難得忠貞臣下以契魚水上以合風雲
百世必一亂千年方一人吾雖翰墨子氣槩敢不羣願以太平頌
題向甘泉春
盧徵君(鴻)
吾愛盧徵君高卧嵩山裏百辟未一顧三徵方暫起坦腹對宰相
岸幘揖天子建禮門前吟金鑾殿裏醉天下皆哺糟徵君獨絜巳
天下皆樂聞徵君獨洗耳天下皆懷羞徵君獨多耻銀黃不妨懸
赤紱不妨被而於心抱中獨作羲皇地籃轝一云返泥詔褒不巳
再看緱山雲重酌嵩陽水放曠書裏終逍遥醉中死吾謂伊與周
不若徵君貴吾謂巢與許不若徵君義高名無階級逸迹絶涯涘
万世唐書中逸名不可比粤吾慕眞隠疆以骨肉累如教不爲名
敢有徵君志
元魯山
吾愛元紫芝清介如伯夷輦毋遠之官宰邑無點疪三年魯山民
豐稔不暫飢三年魯山吏淸愼各自持只飲魯山泉只採魯山薇
一室冰蘗苦四遠聲光飛退歸舊隱來斗酒入茅茨雞黍匪家畜
琴罇常自怡盡日一菜食窮年一布衣清似匣中鏡直如琴上絲
世無用賢人青山生白髭旣卧黔婁衾空立陳寔碑吾無魯山道
空有魯山辭所恨不相識援毫空涕垂
李翰林
吾愛李太白身是酒星魄口吐天上文跡作人間客磥砢千丈林
澄澈萬尋碧醉中草樂府十幅筆一息召見承明廬天子親賜食
醉曾吐御床傲幾觸天澤權臣妬逸才心如斗筲窄失恩出内署
海岳甘自適刺謁戴接籬赴宴着穀屐諸矦百步迎明君九天憶
竟遭腐脅疾醉魄歸八極大鵬不可籠大椿不可摘蓬壷不可見
姑射不可識五岳爲辭鋒四溟作胸臆惜哉千萬年此俊不可得
白太傅
吾愛白樂天逸才生自然誰爲詞翰器乃是經濟賢欻從浮豔詩
作得典誥篇立身百行足爲文六藝全清望逸内署直聲驚諫垣
所刺必有思所臨必有傳忘形任詩酒寄傲遍林泉所望握文柄
所希持化權何期遇訾毀中道多左遷天下皆汲汲樂天獨怡然
天下皆悶悶樂天獨捨旃高吟辭兩掖清嘯罷三川處世似孤鶴
遺榮同蛻蟬仕若不得志可爲龜鏡焉
陽城驛元稹
商有陽城驛名同陽道州陽公没巳久感我淚交流昔公孝父毋
行與曾閔儔旣孤善兄弟凡弟和且柔一夕不相見若懷三歲憂
遂是不婚娶没齒同衾裯妹夫死他縣遺骨無人收公令季弟往
公與仲弟留相別竟不得三人同遠遊共負他鄕骨歸來藏故丘
棲遲居下邑邑人無苟偷里中競長短來問劣與優官刑一朝耻
公短終身羞公亦不遺布人自不盗牛問公何德爾忠信先自修
發言當道理不顧黨與讎聲香漸翕習冠蓋若雲浮少者從公學
老者從公游往來相告報縣尹與君矦名落公卿口湧如波薦舟
天子得聞之書下再三求書中願一見不異旱地蚪何以持爲御
駟馬駕安輈公方伯夷操事殷不事周我實唐士庶食唐之田疇
我聞天子意安敢專自由來爲諫大夫朝夕侍冕旒希夷惇薄俗
密勿獻良籌神醫不言術人瘼曾暗瘳月請諫官俸諸弟相對謀
皆曰親戚外酒散目前愁公云不有爾安得此嘉猷施餘盡酤酒
客來相獻酬日旰不謀食春深仍弊裘人心良慼慼我樂獨油油
眞元歲云暮朝有曲如鈎風波勢奔蹙日月光綢繆齒牙屬爲猾
禾黍暗生蝥豈無司言者肉食吞其喉豈無司標者利柄扼其韝
鼻復勢氣塞不可辨薰蕕公雖未顯諫惴惴如患瘤飛章八九上
皆若珠暗投炎炎日將熾積燎無人抽公乃率其屬決諫同報讎
延英殿門外扣閣仍叩頭且曰事不止臣諫誓不休上知不可遏
命以美語酬降官司成署俾之爲贅疣姦心不快活擊刺礪戈矛
終爲道州去天道意悠悠遂令不言者反以言爲訅喉舌坐成木
膺鸇化爲鳩避權如避虎冠豸如冠猴平生附我者詩人稱好逑
私來一執手恐若墜諸溝送我不出戶决我不迴眸唯有太學生
各具粮與糇咸言公去矣我亦去荒陬公與諸生別步步駐行騶
有生不可訣行行遇閩甌爲師得如此得爲賢者不道州聞公來
鼓舞歌且謳昔公居夏邑狎人如狎鶠況自爲刺史豈復援鼓桴
滋彰一時罷教化天下遒炎瘴不得老英華忽巳愁有鳥哭楊震
無兒悲鄧攸唯餘門弟子列樹松與楸今來過此驛若弔汨羅洲
祠曹諱羊祜此釋何不侔我願避公諱名爲避賢郵此名有深意
蔽賢天所尤吾聞玄元教日月冥九幽幽隂蔽翳者永爲幽翳囚
奉同徐侍郎五雲谿新亭重陽宴集作獨孤及
萬峯蒼翠色雙谿清淺流巳符東山趣況值江南秋白露天地肅
黃花門舘幽山公惜美景肯爲芳罇留五馬照池塘繁絃催獻酬
風前孟嘉帽乘興李膺舟騁望傲千古當歌遺四愁豈令永和人
獨擅山隂遊
高軒過李賀
華裾織翠靑如葱金環壓轡搖玲瓏馬蹄隱耳聲隆隆入門下馬
氣如虹云是東京才子文章鉅公二十八宿羅心胸元精昭昭貫
當中殿前作賦聲摩空筆補造化天無功厖眉書客感秋蓬誰知
死草生華風我今垂翅附冥鴻他日不羞蛇作龍
郡中與諸文士讌集韋應物
兵衛森畫戟宴寢凝清香海上風雨至逍遥池閣涼煩痾正消散
嘉賓復滿堂自慙居處崇未覩斯民康理會是非遣性達形迹忘
鮮肥屬時禁𬞞果幸見嘗俯飲一杯酒仰聆金玉章神歡體自輕
意欲淩風翔吳中盛文史羣彦今汪洋方知大藩地豈曰才賦疆
淮南秋夜呈周偘李疑
天淨河漢高夜閑碪杵發清秋急如此離恨應難歇風亂池上螢
露光竹門月與君共遊處勿作他鄕別
夜飲東亭宋之問
春水鳴大壑皓月吐層岑岑壑景色佳慰我遠遊心闇芳足幽氣
驚棲多衆音高興南山曲長謠橫素琴
讌客詞張籍
上客不用顧金羈主人有酒君莫違請君看取園中花地上漸多
枝上稀山頭樹綠不見石谿水無風應更碧人人齊醉起舞時誰
覺翻衣與倒幘明朝花盡人巳去此地獨來空遶樹
過賈六蘇晉
主人病且閑客來情彌適一酌復一笑不知日將夕昨来屬歡遊
於今盡成昔努力持所趣空名定何益
送渾將軍出塞高適
將軍族貴兵且強漢家巳是渾邪王子孫相承在朝野至今部曲
燕支下控絃盡用隂山兒臨陣常騎大宛馬銀鞍王勒繡鍪狐每
逐嫖姚破骨都李廣由來先將士衛青未肯學孫吳傳有沙埸十
萬騎昨日邊庭羽書至城頭畫角三四聲匣裏寶刀晝夜鳴意氣
能甘萬里去辛勤動作一年行黃雲白草無前後朝望旌旗夕刁
斗塞下應多俠少年關西不見春楊柳從軍但問所從誰擊劒酣
歌當此時遠別無輕繞朝策平戎早寄仲宣詩
送郭大夫再使吐蕃張說
犬戎廢東獻漢使馳西極長策間酋渠猜阻自夷殛容髮徂邊歲
旌裘弊海色五年一見家妻子不相識武庫兵猶動金方事未息
遠圖俟才智苦節輸筋力脫刀贈分手書帶加飡食知君萬里矦
立功在異域
送張舍人之江東李白
張翰江東去正值秋風時天晴一鴈遠海闊孤帆遟白日行欲莫
滄波杳難期吳洲如見月千里幸相思
吳興送梁𥙷闕歸朝賦得荻花朱長文
柳家汀洲孟冬月雲寒水清荻花發一枝特贈朝天人願比蓬萊
殿前雪
送周愿判官歸嶺南姚係
早蟬望秋鳴夜琴怨離聲眇然多異感值子江山行由來重義人
感激事縱橫往復念遐阻淹留慕平生晨奔九衢餞莫始萬里程
山驛風月樹海門烟霞城易綃泉源近拾翠沙溆明蘭蕙一爲贈
貧交空復情
送韓愈從軍孟郊
志士感恩起變衣非變性親賓改舊觀僮僕生新敬坐作羣書吟
行爲孤劒詠始知出處心不失平生正淒淒天地秋凛凛軍馬令
驛塵時一飛物色極四淨王師旣不戰廟略盡無競王粲有所依
元瑜初應命一章諭檄明百萬心氣定今朝旗鼓前笑別大夫盛
送王昌齡赴江寧岑參
對酒寂不語悵然悲送君明時不得用白首徒攻文國澤從一官
滄波幾千里群心滿天闕獨去過淮水舊家冨春渚常憶卧江樓
自聞君欲行頻夢南徐州窮巷獨閉門寒燈靜深屋北風吹微雪
抱被肯同宿君今到京口正值桃花時舟中饒孤興湖上多新詩
潛蚪且深蟠黃鶴舉未晚惜君靑雲氣努力加飱飯
送李十一尉臨谿常建
泠泠花下琴君唱渡江吟天際一帆影預懸離別心以言神僊尉
因致瑤華音迴軫撫商調越谿澄碧林
奉送韋起居老舅百日假滿歸嵩陽舊居權德輿
威鳳翔紫氛孤雲出寥天竒彩與幽姿縹緲皆自然嘗聞陶唐氏
亦有巢許全以玆聳風俗豈必效羈牽大君遂群方左史蹈前賢
振衣去朝市賜告歸林泉滑和固難久循性得所便有名皆畏途
無事乃真筌舊壑窮杳窱新潭漾淪漣巖花落又開山月缺復圓
輕策逗蘿逕幅巾凌翠烟機閑魚鳥狎體和芝术鮮四皓本避難
二疎猶待年況今寰海淸復此鬢髮玄顧慙纓上塵未絶區中緣
齊竽終自退心寄嵩峯巔
送從叔簡孟郊
長安離別道宛在東城隅寒草根未死愁人心巳枯促促水上影
遥遥天際途生隨昏曉中皆被日月驅北驥繞山岳南帆指江湖
高蹤一超忽千里在須臾
感別從叔簡再東歸
去年車馬道高槐結浮隂下有名利人一人千萬心黃鶴共遠語
滄溟無近潯苦苦靜退姿泠泠思歸吟菱唱忽生聽芸書迴望深
淸風散言笑餘花綴衣襟獨恨魚鳥別一飛將一沉
送弟郢東歸
爾去東南夜我無西北夢誰言貧別易貧別愁更重曉色奪明月
征人逐群動春風楚濤高旅榜將誰共
盧十五竹亭送姪偁歸山楊衡
落葉寒擁壁淸霜夜霑石正是憶山時復送歸山客殷勤一樽酒
曉月當牎白
送李觀韓愈別兼獻張徐州孟郊
冨別愁在顔貧別愁銷骨懶磨舊銅鏡畏見新白髮古樹春無花
子規啼有血離絃不堪聽一聽三四絶世途非一險俗慮各千結
有客步大方驅車獨迷轍故人韓與李逸翰雙皎潔哀哉摧折歸
贈詞縱横設徐方國號在元戎天下傑禰生投刺遊王粲吟詩謁
高情無遺照朗枹開暁月有土不埋冤有讎皆爲雪願爲直草木
永向君地列願爲古琴瑟永向君地發欲識丈夫心曾將孤劒說
送狄宗亨王昌齡
秋在水清山暮蟬洛陽樹色鳴臯烟送君歸去愁不盡又惜空度
涼風天
送孟浩然之廣陵李白
故人西辭黃鶴樓烟花三月下楊州孤帆遠影碧山盡唯見長江
天際流
送客陳子昂
故人洞庭去楊柳春風生相送河洲晩蒼茫別思盈白蘋巳堪把
綠芷復含榮江南多桂樹歸客贈生平
送唐次武元衡
都門去馬嘶灞水東流淺靑槐驛路長白日離亭晚望望烟景微
草色行人遠
送皇甫湜赴舉馬異
馬蹄聲特特去入天子國借問去是誰秀才皇甫湜含吐一腹文
八音兼五色主文有崔李郁郁爲朝德靑銅鏡必明朱絲繩必直
稱意太平年願子長相憶
送張宗原姚合
東門送客道春色如死灰一客失意行十客顔色低住者旣無家
去者又非歸愁窮一成疾百藥不可治子賢我且愚命分不合齊
誰開蹇躓門日日同遊栖子行何所之切切食與衣誰能買仁義
令子無寒飢野田不生草四向生路歧士人甚商賈終日須東西
鴻鴈春北去秋風復南飛勉君向前路無失相見期
送綦毋潛落第還鄕王維
聖代無隱者英靈盡來歸遂令東山客不作顧采薇旣至君門遠
孰云吾道非江淮度寒食京兆縫春衣置酒長亭送同心與我違
行當浮桂棹未幾拂荆扉遠樹帶行客孤村當落暉吾謀適不用
勿謂知音稀
送暨道士還玉淸李頎
仙官有名籍度世吳江濱大道本無我青春長與君中州俄巳到
至理得而聞明主降黃屋時人看白雲空山何窈窕三秀日氛氲
遂此留書客超遥烟駕分
淇上別趙仙舟王維
相逢方一笑相送還成泣祖席巳傷離荒城復愁入天寒遠山靜
日莫長江急解纜君巳遥望君空佇立
送沈秀才下第東歸賈㠀
曲言惡者誰悅耳如彈絲直言好者誰刺耳如長錐沈生才俊秀
心腸無邪欺君子忌苟合擇交如求師毀出嫉夫口騰入禮部闈
下第若子耻遺才人耻之東歸家堂遠掉轡時參差浙雲近吳見
汴柳接楚垂明年春光別迴首不復疑
崔九弟欲往南山王維
城隅一分手幾日還相見山中有桂花莫待花如霰
和裴迪
歸山深淺去須盡丘壑美莫學武陵人暫遊桃源裏
留別崔興宗
駐馬欲去襟清寒御溝上前山景氣佳獨往還惆悵
贈別沈四逸人高適
沈侯未可測其況信浮沉十載常獨坐幾人知此心乘舟蹈滄海
買劒投黃金世務不足煩有田西山岑我行遇知巳遂得開清襟
何意閫閾間沛然江海深疾風掃秋樹濮上多鳴砧耿耿罇酒前
聮鴈飛愁隂平生重離別感激對孤吟
送豆盧策歸別墅孟郊
短松鶴未巢高石雲始棲君爲蕭灑去性與雲鶴齊力買竒險地
手開淸淺溪身披薜蘿襟山陟莓苔梯一卷冰雪文避俗常自攜
送柳淳入關
靑山輾爲塵白日無閑人自古推高車争利西入秦王門與矦門
待冨不待貧空齎一束書獨去誰相親
重校正唐文粹卷第十五之上
重校止唐文粹卷第十五下
吳興姚鉉纂
詩辛(揔六十七首)
古調歌篇四
行役二十
歧路(鮑溶)秋入關(賈馳)
晨裝行(歐陽詹)蜀道後期(張說)
蜀中將歸留辭韋相公(歐陽詹)
襄陽路逢寒食(張說)巡邊在河北作
奉和左司員外先赴長安逢立春日贈韋侍郞等諸公(孫逖)
初發太原至途中寄太原所思(歐陽詹)
西還至散關荅喬補闕(陳子昂)
剡谿行却寄新別者(朱倣)
早發龍且舘舟中寄東海李司倉鄭司戶(獨孤及)
贈遠(陸龜蒙)何梁別(馬戴)
有所思(盧仝)寄遠(李白)
寄遠(賈㠀)怨情(李白)
生別離(白居易)別離(陸龜蒙)
離怨(張籍)春愁(韓琮)
和贈遠(獨孤及)
失意九
傷歌行(張籍)遷謫江表久未歸(竇參)
失志夜坐思歸楚江(孟郊)失意歸吳寄劉侍郞
荅李昌期(楊洵美)莫相疑行(杜甫)
王夫子(白居易)孟先生詩(韓愈)
徐十八晦落第(歐陽詹)
疾病三
温泉莊卧病寄楊七炯(宋之問)
夏中詶于逖畢燿問病見贈(獨孤及)
秋園卧疾呈暉上人(陳子昂)
傷悼七
荅宋主簿兼贈平昔遊舊(盧蔵用)
對酒憶賀監三首(李白)哭玄英方干先生(孫邰)
吊王將軍墓(常建)國殤(孟郊)
歧路鮑溶
北風送微寒徒侣勤遠程憂人席不暖殘月馬上明飄飄歧路間
長見日初生重嶂曉色淺疎猿寒啼清人間多歧路常恐終身行
迴見四方人車輪無留聲空谷亦堪隱下田非懶耕古人有遺訓
飽食非親榮我生禮義鄕少小見太平聖賢猶羇旅況復非其名
秋入關賈馳
河上微風來關頭樹初濕今朝關城吏又見孤客入上國誰與期
西來徒自急
晨裝行歐陽詹
村店月西入山枝鵊聲永裝徹夜席束囊事晨征寂寂人尚眠
悠悠天未眀豈無偃息心所務前有程
蜀道後期張說
客心爭日月來往預期程秋風不相待先至洛陽城
蜀中將歸留辭韋相公歐陽詹
寧體即雲構方前恒玉食貧居豈及此要欲懷歸憶在夢關山遠
如流歲華逼眀晨首鄕路迢遞孤飛翼
襄陽路逢寒食張說
去年寒食洞庭波今年寒食襄陽路不辭着處尋山水祗畏還家
落春暮
巡邊在河北作
去年六月西河西今年六月北河北沙場磧路何爲爾重氣輕生
知許國人生在世能幾時壯年征戰髮如絲會待安邊報明主作
頌封山也未遟
奉和左司員外自洛使入京中路先赴長安逢立春日
贈韋侍郎等諸公孫逖
拜郞登省闥奉使馳車乘遥瞻使者星便是郞官應臺妙時放言
皇華德彌稱二陜聽風謠三秦望形勝此中睽友益是日多詩興
寒盡歲隂催春歸物華證
忽覩雲閒數鴈迴更逢山上花正開河邊淑氣迎芳草林下輕風
待落梅秋憲府中高唱入春卿署裏和聲來共言東閤招賢地自
有西征謝傅才
初發太原途中寄太原所思歐陽詹
鷗鳥覺漸遠迴頭長路塵高城巳不見況復城中人去意自未甘
居情諒猶辛五原東北晉千里西南秦一履不出門一車無停輪
流萍與繫匏早晚期相親
西還至散關荅喬𥙷闕陳子昂
葳蕤蒼梧鳳嘹唳白露蟬羽翰非本匹結交何獨全昔君事胡馬
余得奉戎旃攜手同沙塞關河𬗟幽燕芳歲幾陽止白日屢徂遷
功業雲臺薄平生玉佩捐歎此南歸日猶聞北戍邊代水不可涉
巴江亦潺湲攬衣度函谷銜涕望秦川蜀門自兹始雲山方浩然
剡溪行却寄新別者朱倣
潺湲寒谿上自此成離別迴首望歸人移舟逢暮雪頻行識草樹
漸老傷年髮唯有白雲心爲向東山月
早發龍且舘舟中寄東海李司倉鄭司戶獨孤及
沙禽相呼曙色分漁浦鳴桹十里聞正當秋風度楚水況值遠道
傷離羣津頭却望後湖岸別處巳隔東山雲亭艫目送北歸翼惜
無瑤華持寄君
暁發賀知章
故鄕杳無際江臯聞曙鍾始見沙上鳥猶埋雲外峯
月夜江行權德輿
扣舷不能寐浩露淸衣襟彌傷孤舟夜遠結萬里心幽興惜遥草
素懷寄鳴琴三奏月初上寂寥寒江深
江行四首
曉
曉風摇五兩殘月暎石壁稍稍曙光開片帆在空碧
晝
孤舟漾暖景獨鶴下秋空安流日正晝淨渌天無風
晚
古樹夕陽盡空江暮靄收寂寞扣舷坐獨生千里愁
夜
猿聲到枕上愁夢紛難理寂寂深夜寒淸霜落秋水
江行柳中庸
繁隂乍隱洲落葉初飛浦蕭蕭楚客帆暮入寒江雨
新都南亭別郭大元振盧崇道
竹徑女蘿蹊蓮洲文石隄靜深人俗斷尋玩往還迷碧潭秀初月
素林驚夕棲褰幌納鳥侶罷琴聽猿啼佳辰改宿昔勝寄坐睽攜
長懷賞心愛如玉復如珪
寄侍御從舅(初免職歸東山)權德輿
靡靡南軒蕙迎風轉芬滋落落幽澗松百尺無附枝世物自多故
達人心不羈偶陳幕中畫未負林間期感恩從慰薦循性難縶維
野鶴無俗質孤雲多異姿淸泠松露泫照灼巖花遟終當稅塵駕
來就東山嬉
秋暮山中寄李益端公鮑溶
舊事與日遠酒花仍舊香前年繡衣客此節過此堂侍臣不自高
笑解繡衣裳眠雲有餘態入鳥不亂行我恐雲嵐色損君鞍馬光
君言此何言今日皆異鄕明日非今日下山道路長一從下山去
天地再炎涼此期果難得夢君馬玄黃
寄趙七侍御自餘干谿行經弋陽至上饒山川幽麗思
(遷尚書郎趙拜𥙷闕銜史)一別凡十年豈期復相從餘生得攜手遺此兩孱翁
羣遷失鸎羽後凋惜長松衰旅難重別悽悽滿心胸遇勝悲獨遊
貪竒悵孤逢禽尚彼何人胡爲束樊籠吾師度門教投弁躡遐蹤
題安州浮雲寺樓寄湖州張郞中杜牧
去夏疎雨餘同倚朱欄語當時樓下水今日到何處恨如春草多
事與孤鴻去楚岸柳何窮別愁紛若絮
魏州從事寄耿拾遺姚合
小在兵馬閒長還繫戎職雞飛不得遠豈要生羽翼三年城中遊
與君最相識應知我衷腸不苟念衣食主人樹勲名欲滅天下賊
愚雖乏(智謀)願陳一夫力人生須氣健飢凍縛不得睡當一席寬覺
乃千里窄古人不懼死所懼死無益至交不可合一合難離坼君
嘗相勸勉苦語毒胸臆百年心知聞誰限河南北
洪州客舍寄柳博士(芳)薛業
去年燕巢主人屋今年花發路傍枝年年爲客不到舍舊國存亡
那得知胡塵一起天下亂何處春風無別離
子昔忝省閣與岳州張使君潭州王都督同官聯事後
承朝譴各自東西張公與王都督別詩二首情頗殷切
予覽以歎因遥申和云韋嗣立
茂先王佐才作牧楚江隈登樓正欲賦復遇仲宣來黃鵠飛將遠
雕龍文爲開寧知昔聮事聽曲有餘哀
昔時陪二賢纓冕會神仙一去馳江海相逢共播遷無因千里駕
忽覩四愁篇覽諷歎何巳歎終徒愴然
留別武陵袁丞王昌齡
皇恩暫遷謫待罪逢知巳從此武陵谿孤舟二十里桃花遺古岸
金澗流春水誰識馬將軍忠貞抱生死
舟行懷閻士和釋皎然
二月湖南春草遍横山渡口花如霰相思一日在孤舟空見歸雲
三兩片
秋山寄陳讜言王昌齡
巖閒寒事早衆山木巳黃北風何蕭蕭茲夕露爲霜感激不能寐
中宵時慨慷黃蟲初悲鳴玄鳥去我梁獨卧時易晚離羣情更傷
思君若不及鴻鴈今南翔
海上寄蕭五獨孤及
朔風翦塞草寒露日夜結行行届瀛壖歸思生暮節驛樓見萬里
延首望遼碣遠海入大荒平蕪際窮髮舊國在夢想故人且胡越
契闊阻風期荏苒成雨別海西望京口兩地各天末索居動經秋
載笑知曷月日窮南望盡唯見飛鳥滅音塵未易得何以慰飢渴
懷鄭洎孟遟
風蘭舞幽香雨業墮寒滴美人來不來前山看向夕
杼山禪居寄東谿吳處士釋皎然
靑雲何潤澤下有賢人隱路入菱湖深跡與黃鶴近野風吹白芷
山月搖淸軫詩祖吳叔庠到君才不盡身當靑山秀(詩日家住靑山下靑山有)
(吳均故宅後改爲吳均山)文體多郢聲澄徹湘水碧泬寥楚天淸時人格不同
至今罕知名昔賢敦師友此道獨君行旣得廬霍趣乃高雷遠情
別時春風多掃盡雪山雪爲君中夜起孤坐石上月悠然遺塵想
邈矣達性說故人不在茲幽桂惜未結
宿吉祥寺寄廬山隱者楊衡
風鳴雲外鐘鶴宿千年松相思杳不見月出山重重
春夢岑參
洞房昨夜春風起遥憶美人湘江水枕上片時春夢中行盡江南
數千里
贈遠陸龜蒙
茱萸匣中鏡欲照心還懶本是細腰人別來羅帶緩從君出門後
不奏雲和管妾思冷如簧時時望君暖心期夢中見路未魂夢短
怨坐泣西風秋䆫月華滿
河梁別馬戴
河梁送別者行哭半非親此地足征戰胡天多殺人金罍照離席
寶瑟凝殘春
有所思盧仝
當時我醉美人家美人顔色嬌如花今日美人棄我去靑樓珠箔
天之涯娟娟常娥月三五盈又缺翠眉蟬鬢生別離一望一見心
斷絶心斷絶幾千里夢中醉卧巫山雲覺來淚滴湘江水湘江兩
岸花木深美人不見愁人心含愁更奏綠綺琴調高弦絶無知音
美人兮美人不知爲暮雨兮爲朝雲相思一夜梅花發忽到䆫前
疑是君
寄遠李白
美人在時花滿堂美人去後空餘牀牀中繡被卷不寢至今三載
聞餘香香亦竟不滅人亦竟不來相思黃葉落白露濕靑苔
寄遠賈㠀
別腸多鬱紆豈能肥肌膚始知相結密不及相結疎疎別恨應少
密離恨難袪門前南流水中有北飛魚魚飛向北海可以寄遠書
不惜寄遠書故人今在無況此數尺身阻彼萬里途自非日月光
難以知子軀
怨情李白
新人如花雖可寵故人似玉猶來重花性飄揚不自持玉心皎絜
終不移故人昔新今尚故還見新人有故時請看陳后黃金屋寂
寂珠簾生網絲
生別離白居易
食蘗不易食梅難蘗能苦兮梅能酸未如生別之爲難苦在心兮
酸在肝晨雞載鳴殘月没征馬重嘶行人出迴看骨肉哭一聲梅
酸蘗苦甘如蜜黃河水白黃雲秋行人河邊相對愁天寒野曠何
處宿棠梨葉戰風颼颼生離別憂從中來無斷絶憂積心勞血氣
衰未年三十生白髮
別離陸龜蒙
丈夫非無淚不灑離別閒杖劒對罇酒恥爲游子顔蝮蛇一螫手
壯士疾解腕所思在功名離別何足歎
雜怨張籍
切切重切切秋風桂枝折人當少年嫁我當少年別念君非征行
年年長遠途妾身甘獨殁高堂有舅姑山川豈遥遠行人自不返
春愁韓琮
金烏長飛玉兔走靑鬢長靑古無有秦娥十六語如弦未解貪花
惜楊柳吳魚嶺鴈無消息水盻蘭情別來久勸君年少莫遊春暖
風遟日濃如酒
和贈遠獨孤及
憶得去年春風至中庭桃李暎璅牎美人挾瑟對芳樹玉顔亭亭
與花雙今年新花如奮時去年美人不在茲借問離居恨深淺秪
應獨有庭花知
傷歌行張籍
黃門詔下促收捕京兆尹繫御史府出門無復部曲隨親戚相逢
不容語辭成謫尉南海州受命不得湏臾留身著靑衫騎惡馬東
門之東無送者郵夫防吏急喧驅往往驚墮馬蹄下長安里中荒
大宅東門巳除十二戟高堂舞榭鏁管弦美人遥望西南天
遷謫江表久未歸竇參
一自經放逐徘徊無所從便爲出山雲不隨飛去龍名豈不欲保
歸豈不欲早苟無三月資難適千里道離心與羇思終日常草草
人生年幾齊憂苦則先老誰能假羽翼使我暢懷抱
失志夜坐思歸楚江孟郊
夜學暁未休苦吟神鬼愁如何不自閑心與身爲讎死辱片時痛
生辱長年羞靑桂無直枝碧江思舊遊
失意歸吳寄劉侍郞
自念西上身忽隨東歸風長安日下影又落江湖中離婁豈不明
子野豈不聦至寶非眼別至音非耳通因緘俗外辭遠寄高天鴻
荅李昌期楊洵美
三山載羣仙峩峩鹹浪中霞衣翦不得此路安可從我生亦何事
出門如飛蓬白日又黃昏所悲瑤草空蟲聲故鄕夢枕上禾黍風
吾道如未喪天運何時通
莫相疑行杜甫
男兒生無所成頭皓白牙齒欲落眞可惜憶獻三賦蓬萊宫自怪
一日聲烜赫集賢學士如堵墻觀我落筆中書堂往時文彩動人
王今日飢寒趨路傍晚將末節契年少當面論心背面笑寄謝悠
悠世上兒莫爭好惡莫相疑
王夫子白居易
王夫子送君爲一尉東南三千五百里道途雖遠位雖卑月俸猶
堪活妻子男兒口讀古人書束帶歛手來從仕近將徇禄給一家
遠則行道佐時理行道佐時須待命委身下位無爲恥命苟未來
且求食官無高卑及遠邇男子上旣未能濟天下下又不至飢寒
死吾觀九品至一品其閒氣味都相似紫綬朱衣靑布衫顔色不
同而巳矣王夫子別有一事欲勸君遇酒逢花且歡喜
孟先生詩韓愈
孟生江海士古貌又古心嘗讀古人書謂言古猶今作詩三百首
窅默咸池音騎驢到京國欲和薰風琴豈識天子居九重鬱沈沈
一門百夫守無籍不可尋晶光蕩相射旗戟翩以森遷延乍郤走
驚怪靡自任舉頭看白日泣涕下沾襟朅求遊公卿莫肯低華簪
諒非軒冕族應對多差參萍蓬風波急桑榆日月侵奈何從進士
此路轉嶇嶔異質忌處羣孤芳難寄林誰憐松桂性競愛桃李隂
朝悲辭樹葉夕感歸巢禽顧我多慷慨窮簷時見臨淸宵靜相對
髮白恥苦吟採蘭赴幽念眇然望東南秦吳脩且阻兩地無數金
我論徐方牧好古天下欽竹實鳳所食德馨神所歆求觀衆丘小
必上泰山岑求觀衆流細必泛滄溟深子其聽我言可以當所箴
旣獲則思返無爲久滯淫卞和試三獻期子在秋碪
徐十八晦落第歐陽詹
嘉穀不夏熟大器當晚成徐生異凡鳥安得非時鳴汲汲有攸爲
驅驅無本情懿哉蒼梧鳳终見排雲征
温泉莊卧病寄楊七烱宋之問
多病卧兹嶺寥寥倦幽獨頼有嵩丘山高枕長在目玆山棲靈異
朝夜翳雲族是日濛雨晴返景入巖谷羃羃緣澗草菁菁山下木
此意方無窮環顧悵林麓伊洛何悠漫洲源信重複夏餘鳥獸蕃
秋末禾黍熟秉願守樊圃歸閑欣藝牧惜無載酒人徒把涼泉掬
夏中詶于逖畢燿問病見贈獨孤及
救物智所昧學仙願未從行藏兩乖角蹭蹬風波中淪跡未攄念
卧痾非養蒙閉關涉兩旬羇思浩無窮鸑鷟何處來雙舞下碧空
離別隔雲雨惠然此相逢把手賀疾閒舉杯欣酒濃新詩見久要
淸論激深衷高舘舒夏簟開門延微風火雲赫嵳峩日暮千萬峯
遥指故山笑相看撫號鐘聲和由心親事感知氣同出處未易料
且歌緩愁容願君崇明德歲暮如靑松
秋園卧疾呈暉上人陳子昂
幽寂曠日遥林園轉淸密疲痾澹無豫獨坐泛瑤瑟懷挾萬古情
憂虞百年疾緜緜多滯念忽忽每如失𬗟想赤松遊高尋紫庭逸
勞恡始都喪幽人遂貞吉圖書紛滿牀山水藹盈室宿昔心所尚
平生自玆畢願言誰見知梵筵有同術八月高秋晚涼風正蕭瑟
宋矦鳴皐夢趙六予未及報而陳子云亡今追爲此詩
荅宋主簿兼貽平昔遊舊盧藏用
暮川罕停波朝雲無留色故人琴與詩可存不可識識心尚可親
琴詩非故人鳴皐初夢趙蜀國巳悲陳感化傷淪滅䰟交昔未申
冥期失幽報兹理復今晨前嗟成後泣巳矣將何及舊感與新悲
虚懷疇昔時趙矦鴻寶氣獨負靑雲姿羣有含妙識衆象懸淸機
雄談盡物變精義解人頥在隂旣獨善幽躍自爲疑踠彼千里足
傷哉一尉欺陳生富清理卓犖兼文史思縟巫山雲調逸岷江水
鏗鏘哀忠義感激懷知巳負劒登薊門孤遊入燕市浩歌去京國
歸守西山趾幽居探元化立言見千祀埋没經濟情良圖竟云巳
坐憶平生遊十載懷嵩丘題書滿古壁採藥遍巖幽子微化金鼎
僊笙不可求榮哉宋與陸名宦美中州存亡一睽阻歧路方悠悠
自余事山海及兹人世改傳聞當世榮皆是古人名無復平原賦
空餘隣笛聲泣對西州使悲訪北邙塋新墳蔓宿草舊闕毀殘銘
爲君成此曲因言寄友生默語無窮事凋傷共此情
對酒憶賀監二首(并序)李白
太子賓客賀監於長安一見呼予爲謫仙人因解金龜換酒爲樂
没後對酒悵然有懷而作是詩
四明有狂客風流賀季眞長安一相見呼我謫仙人昔好杯中物
今爲松下塵金龜換酒處却憶淚沾巾
狂客歸四明山隂道士迎勑賜鏡湖水爲君臺沼榮人亡餘故宅
空有荷花生念此杳如夢悽然傷我情
重憶一首
欲向江東去定將誰舉杯稽山無賀老却悼酒船迴
哭玄英方干先生孫郃
斗牛文星落知是先生死湖上聞哭聲門前見彈指官無一寸禄
名傳千萬里死著紙衣裳生誰念朱紫我心痛其語淚落不能巳
猶喜韋補闕揚名獻天子
弔王將軍墓常建
嫖姚北伐時深入強千里戰餘落日黃軍敗鼓聲死常聞漢飛將
可奪單于壘今與山鬼隣殘兵哭遼水
國殤孟郊
徒言人最靈白刃亂縱横誰言當春死不及羣草生堯舜宰乾坤
器農不器兵秦漢盗山岳鑄殺不鑄耕天地莫生金生金人起爭
重校正唐文粹卷第十五之下(嘉靖甲申歲太學生姑蘇徐焴文眀刻于家塾)
