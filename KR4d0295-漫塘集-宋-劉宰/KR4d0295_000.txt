漫塘文集别集類三(宋)
提要
臣等謹案漫塘文集三十六卷宋劉宰撰宰
字平國金壇人紹熙元年進士官至浙東倉
司幹官属韓侂胄用兵挑釁宰不樂仕進尋
自引去屏居漫塘三十年屢召不出以直顯
謨閣主管玉局觀卒于家朝廷嘉其節賜諡
文清事蹟具宋史本傳宰著作甚多淳祐初
王遂裒其遺稿十僅得四五為之編訂名曰
前集理宗收入秘閣世遂無傳明正德間大
學士靳貴從閣中抄出因授王臬鋟梓為三
十六卷宰秉性恬澹平生無他嗜好於書靡
所不讀雖博考訓註而自得之處為多所為
文章淳古質直不事藻飾而自然明達漫塘
一賦尤為世所傳誦其講學一以程朱為歸
當為真州司法時方禁仕者讀周程氏書宰
堅不肯署狀所與遊者多朱子門人而不及
登朱子之門故集中三致意焉亦可見其趨
向之堅篤矣宰所著别有語錄十卷今已久
佚惟此集僅存云乾隆四十二年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
