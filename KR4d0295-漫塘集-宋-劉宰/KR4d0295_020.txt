漫塘集卷二十宋劉宰撰
記
真州居養院記
居養院以處老疾無告者其來遠矣真之舊址在寧江
門之西百步火於淳熙間因廢不治地近闤闠有力者
請于官轉為民居慶元初朝請大夫汪公梓提舉常平
踵故事下州擇廢地得故鹽倉基之西北隅編茅織葦
架以散材為屋十有六間茅葦經歲輒壊歲支常平錢葺
治不滿三十緡而乾没者過半敝漏庳濕壮者強者居之
懼不免死謂老疾何某備數法掾之明年道過之歸而惕
然曰常平非吾可專而出納吾事也可置弗問會計使與
總饟者互委糴事得市例餘資二百五十六緡欲撤而新
之頋資少不給用時省郎韓公挺適自提舉常平來領漕
事亟以白之公曰某志也即給以木大小百有九十又以
請於通判主管常平事鄭公炤公亦忻然助之得錢百三
十緡有竒經始於慶元六年二月朔鳩工於附月之望屋
之數不加其舊而廣高倍之屋西眎三隅特隘以時直給
其地之主闢地可五尺而四圍翼然繚以周牆餘四十丈
工以數計凡六百二十有一工役之庸磚瓦竹木之直眎
公家所給悉增三之一門之東西為屋各二翼以二厦其
西擇老成道民居之使時其啟閉以令閽者東為閽者之
居又東為厨而井在焉分兩廡為八以便其私合中堂為
一以處義聚者窗戶牀笫各稱其所其事略已備矣然猶
有憾焉曰居曰養非可偏廢今居之有其地矣養之者
可無其資歟嘗營其資矣而卒弗遂豈成否固自有時
而人力不與歟姑紀其事之幸而集者以識吾喜述其
事之欲為而未成者以識吾憾庶來者有感焉
重修金壇縣治記
上即位之六年常潤旱逾甚金壇潤之支邑湖水浸其
南邑故非旱之憂至是水竭歲以大饑邑大夫韓公寔
來吏鴈鶩行以前白曰去年夏民負租若干又前白曰
去年秋民負租若干一吏唱聲衆口和附皆曰宜以時
理緩且有咎公頷之顧謂同列曰吾聞議所以予民不
若寬所以取民且荒政嗣興而催科益急疇曰知務即
具為書白郡及部使者使者適行部及境先以公言驛
聞其年冬十有一月詔報已中下戶負租錢以緍計九
千一百四十有九米麥以十計數且半之綿絹有差令
下之日喜氣溢閭閻驩聲載逵道老稚舉手加額曰吾
今知免於溝壑矣公䔍於為民弗懈益虔潤境土瘠而
貧為淛右最大家不能十數以歲入之不厚類寡儲蓄
旱歲官吏相承欲以勸分多寡見能否往往下戶未拜
賜而中産已鬻業公慨然曰是將淪胥以敝非政之善
悉酌民言弗彊所無郡掾有捧檄來者將鴟張以濟其
私憚公弗果肆是歲也饑而不害民以大和先是水將
竭畎澮飛埃澤居之民相與即水之源以稼以耘迄于
有秋懼罣深文請以什一輸之官公曰吾寧利此將以
有為也爰飭斂藏弗以一毫資浪費縣之中門跨以層
樓榜曰勑書蓋熙寧間所建以崇新制者樓之前對峙
二亭其後翼以兩廡而北賓次吏舍掖分左右以逹于
蒞事之所稱邑之宜不陋不滛歲久蓋瓦欹傾棟梁欀
桷腐黑撓折丹堊之飾亦漫漶不鮮過者惴惴懼將壓
焉前此趣辦目前睨視弗省公曰須縣帑之贏而後及
此則其覆久矣無乃重吾民他日之憂乎吾不可以已
即撙不急之用佐以水源什一之輸葺而新之為屋大
小搃三十有一市材於遠而民不知給直以等而工不
病經始於二月初吉訖工於四月既望其飾煥然若與
雲漢之章相為昭回其植屹然若與城池之固相為長
久窈而深裕乎有容則又若公之帡幪邑人使不知風
雨之震凌公於是可謂勤矣既成邑之老稚合辭而語
僕曰韓大夫之惠我者深微斯役也猶當有紀矧斯役
之勤乎子為我紀其成并識邑人之所以德公者公聞
之曰嘻有是哉夫賦斂煩而吏困於財校舍空而士失
其養使愁歎未免而弦誦不聞盖余蚤夜以思欲更張
之而未能者然亦有其緒矣盍少遲之以觀厥成僕方
幸公有為而必成又幸公不以己成者自足也於是乎
書公名冠卿字貫道今官承議郎魏國忠獻王五世孫
云
儀真胥浦橋三將軍廟記
紹興辛巳金人渝盟天子赫然震怒分命六將提重兵
以扼淮之東西劉錡在東淮敵自順昌之敗懾其威名
避之而西躬率銳師濟自渦口直抵江上于時淮民聚
於維揚恃錡兵在前晏然寧居弗慮弗圖赤白囊甫至
敵騎已扣江津矣倉皇奔竄人不自保錡時對壘清河
亦惕然有腹背之患然卒至道路無壅人心大和王師
充還無害未幾皂角林告捷敵用大創厥有由矣先是
錡遣其將邵宏淵控儀真敵騎西來宏淵謂其偏將梁
淵元宗張昭曰真為州四望如砥敵至懼弗能支胥浦
距州五里雖廣深不足云據浦斷橋其庶幾乎三將軍
奉命慷慨介馬疾馳時宏淵所領二千而配三將者纔
三之一敵以大軍壓之軍士愕眙莫有闘志三將奮臂
一呼士氣百倍張將軍屢衝敵陣為士卒先元將軍提
軍深入手梟敵將所向披靡元力窮陷陣而張亦殞命
流矢梁將軍曰事急矣方將據浦自守而敵以驍將銳
卒乘之梁單馬直前挾驍將歸而銳卒捷出忽斷梁右
臂臂已斷而氣不衰敵萬衆馳突争欲剸刃梁回顧叱
咤敵目眩膽落竟不復加兵梁顧援兵不至度終不可
脱遂挾敵將堕橋下卒與俱死敵失驍將且伺城内猶
有留兵謂向來數百騎不可當况過此者耶懼不敢前
為之頓兵遲迴而淮民百萬之衆已安流濟江清河十
萬之戍亦緩轡入維揚矣是三將軍以一身之死易百
萬衆之生以胥浦跬步之地為江淮數千里保障吁壮
矣哉後雖上其事于朝寵被九京澤流後裔而廟貌闕
然民懷其功報祭無所相與建祠叢薄間庳陋湫隘不
足以揭虔妥靈矧位下名微事久跡晦異時志地里以
備職方氏之求而名字舛訛漫不可考前乎此郡守部
使者念之未暇也今直華文閣韓公梴始自庾司來董
漕事網羅放失知三將軍功名之盛當與此州俱傳亟
命刊正地志且謂昔睢陽之守死者數萬議者猶以其
蔽遮江淮所為者大所全活者衆廟貌赫奕于今有光
矧内無堅城之守外無亡矢遺鏃之費而蔽遮江淮之
功反有大於昔人者耶是宜尸而祝之社而稷之而廟
貌若此予何敢不力爰飭攸司是築是斵撤舊為新宏
敞高明視昔百倍嘉泰改元之四月工告訖功淮民翕
然凢在數百里内争走祠下既薦咸拜稽首願有述焉
謹識其成而遺以詩俾歌以祀其辭曰水之流兮湯湯
逝者如斯兮人誰汝傷社稷千祀兮居民樂康神之功
兮人其可忘橋之横兮東西神之來兮疇依牲酒苾香
兮廟貌巍巍始自今兮神毋我違孰高其閎兮孰倍厥
基神之安兮我民之思
存菴記
句曲衛炳晦仲以其叔九思之書來言曰九思家茅山
之西十有八里又西一里有岡焉先是李拱應辰過之
謂人曰是宜於葬先君聞之曰噫吾志也死則即其地
而葬我焉因審曲面勢具畚鍤以薅以治奠域於中架
堂其前又於其左為屋六楹以居守者暇則幅巾杖履
逍遥其間曰吾百歲後魂魄猶應登此也歲乙巳卒葬
如其志妣王氏卒于癸丑乃合葬焉九思不肖不克乞
銘於當世之賢君子炳幸與子遊願有述焉矧守者之
居扁曰存菴既得邑大夫江公之書矣子其無辭余辭
弗獲則問菴之所以名曰是其所也向焉榛棘之叢而
藤蔓之所纏也狐兔之區而羊豕之所牧也今二十五
年矣木之始藝者林立而交蔭矣九思與諸孫視草芥
猶已髮膚况所謂林立而交蔭者乎草木猶爾况所謂
守者之居乎然而數有盈虧物有成壊今之角而弁者
先君之曾玄而襁負者則來昆也萬有一焉愛敬之心
衰於曩昔異同之論起於蕭墻庸詎知今日之林立而
交蔭者不翻為向焉榛棘藤蔓之叢乎今日守者之居
不翻為向焉狐兔羊豕之區乎嘗中夜以思戚然而悲
故命名以存而丐子之文庶來者因名而求義讀其文
而識其意望之肅然如吾先君之存而不敢忘也漫漶
者之必飾而撓折者之必更也此九思之意而菴之所
以名也子以為如何始余聞句曲山於道家書為福地
第一意其高厚之氣磅礴鬱積不為精金美玉則必鍾
於人人鍾是氣以生必俊秀高明與是山相頡頏而問
訊山之周回未有聞焉辛酉春見竇叔清於丹陽語余
曰吾得友於句曲山之西曰衛生即晦仲也不為今學
而好古道吾既與之遊矣子其進之明年晦仲過余於
金壇貌肅而温言質而有理余心愛焉又明年先君棄
諸孤晦仲哀其劬瘁凢三過問生死余心德焉乃今以
先塋故奉叔之命來請夫注意守塋示必有先也言稱
叔祖示必有尊也知所先孝也知所尊敬也孝敬備矣
而又輔之以師友充之以學問自身而家自家而族衛
氏其昌乎自今以往有鍾是山之氣俊秀高明出而為
世用非衞氏子若孫乎子孫若是則是庵雖欲不存得
乎是庵不得不存則名已贅矣而猶文之求不幾於畫
蛇足乎晦仲謝不敏余曰姑識之使來者謂余言為信
不然則盍反其本矣
嘉興府通判廳題名記
三衢江君通守嘉禾之明年摹其所書來月堂三大字
及舊所刊張先子野雲破月來之詞以示僕曰嘉禾古
望郡故貳郡多聞人子野以風流文雅稱而新治事之
舍葺燕遊之圃又摘子野詞以名堂則吕君天麟也余
生晚不能盡知前輩承乏此來潄芳潤於遺編席遺庥
於大厦於二君竊有志焉故棟宇之圮焉者起之器用
之闕焉者補之蕪穢者治漫漶者飾懼一不力而有愧
於吕也虚堂夜寂逸興風生景淨無塵客雅無俗相與
看碧雲之卷遲明月之來模寫物情徘徊花影則張子
遠矣我尚友之子以為如何僕嘗讀歐陽子銘文叙子
野出處獨不言嘗倅是邦其為來者歆慕要必有據夫
仕於今世難矣而通守為尤難事事焉人以為侵官不
事事焉人以為廢職國初州置通判蓋懲藩鎮專制之
弊或過於自任細大必察出守者始以無監州為幸則
事事焉之過也承平既久郡守多文學重臣通判亦由
辟置乃有顧望牽制如昔賢所慮者則不事事焉之過
也夫事事不事事均之為過而欲求無過於兩者之間
可不謂難乎今江君近志於吕以修其職固無不事事
之譏遠企乎張以休其餘閒則又事事焉而不役於事
可謂具美矣君曰未也人各有能衆不可蓋余於二君
則信有志矣而自余以上訖紹興之元貳是邦者已四
十有六人其間豈無文足以垂世而不專音律之長政
足以及人而不惟繕修之謂者余嘗博采而泛求則彼
皆余師否亦余砭也而鋟木以紀名氏歲久則漫余不
可以已故更之石以諗來者丐子辭以識厥初將子無
辭侯方誦江君之美於此又有以見其執德之謙也取
善之博也慮事之遠遺後之悉也不可以不書
玉液庵記
玉液菴在茅山之陽峯巒回環草樹蓊鬱嘉實生焉泉
清而甘出巖竇間刳竹而引之惟所欲至即泠泠然如
寒漏之注玉壺雖夏旱不竭故隸華陽觀名不素定歲
在壬戌有旨究私菴之不隸于籍者凢以一把茅蓋頭
山谷間皆俾以名上于府菴始因泉以名實取道家語
華陽故遣道民主之道民率慵惰不能自食至輙弃去
惟韋道元者農家子樸而愿能自食其力故久而安焉
及是華陽主者憚經營之勞費直以菴畀道元俾自往
理之道元謝不能主者辭益力道元素不識官府惴慄
欲遁去會湯叔永山行道元以里中人迎謁且告之故
叔永即授以策藉以資俾與凢菴於是山者羣造于有
司又從而維持之庵賴以存而道元遂以府帖主庵事
客有為道元言於叔永者曰昔嚴劍南能使杜少陵有
浣花溪之居而不能使不責草堂資于王錄事韓河南
能使玉川子無屋山下瞰之患而不能使破屋數間撤
舊為新論者以是恨二公為德不竟若道元者雖不足
厠二公厮養列而因君以即安於彼則近似之今也自
力以餬口而屋敝不修或一朝不勝風雨之震凌則謂
之何叔永惻然復予之資友人竇叔清衛晦仲以叔永
故亦捐資以助明年十月既望庵成又明年僕與叔永
王節夫衛翼之晦仲過而宿焉問菴之顛末道元具以
告僕聞而歎曰仁哉叔永克終此賜幸哉道元迄成此
居因微諷少陵大庇寒士之歌叔永笑曰要當使君眼
前突兀見此屋如少陵所云豈止斯菴之陋而已節夫
翼之晦仲皆大笑因為之記
金壇縣尉題名記
令尉秦官至于今不廢令所以字民尉所以安民職有
繁簡重輕等也自漢梅子真由南昌尉棄官好事者疑
其仙去相承以仙命尉尉亦聞風緬想以不事事為高
余竊陋之按漢書子真為尉後乃棄官初非不屑其職
繼又三上書譏切時政亦非恝然忘世者末年引去蓋
有為為之顧指為仙已不足以知子真豈真知為尉者
哉金壇尉趙君俙夫伐石以紀前人名氏俾余為序後
尉胡君自誠病其隘也命工重刊仍以序請趙當開禧
中天子銳意經武飭郡縣修武備能敏以集事胡當嘉
定五六年間歲比有秋民安無事能共以守職其時與
事不同而余之序無異辭則來者可觀矣趙譜在玉牒
胡乙丑進士其官與到罷之歲月序列如左嘉定甲戌
元日記
陳修撰祠堂記
建炎三年春詔贈故太學生陳東承事郎仍官有服親
一人夏四月幸金陵道京口詔曰陳東嘗奏封事出於
忠義大臣涉私力請誅戮朕深悔之已追贈京秩今行
經其鄉未忘于懷可特賜錢五百貫文又謂宰臣曰張
慤古之遺直陳東誅死可念二人皆葬郡境已降親劄
令有司致祭卿等更恤其家紹興四年冬再貶南京用
事之臣詔曰朕建炎即位之初昧於治體聽用匪人寘
陳東于極典朕甚痛之雖已贈官推恩未足以稱悔往
之意可特贈朝奉郎祕閣修撰更與兩資恩澤仍撥賜
官田十頃某伏讀聖詔流涕太息而言曰自古人主激
一時之忿而輕用其威者有矣未有事非己意悔自己
興拳拳不釋如我高宗皇帝者也自古臣子不幸而死
非其道者有矣未有寵被九京澤流後裔赫奕光大如
我修撰陳公者也公字少陽繇鄉校貢辟雍升太學為
内舍生時入仕途廣倖進者多公嫉焉政和三年朝廷
命太學生習雅樂前列且第賞公辭弗就蔡京王黼童
貫梁師成李邦彦朱勔用事召釁中外公慨然有澄清
之志嘗賦雪詩有云山嶽遭埋没乾坤著蔽蒙已成堆
積勢漸費掃除功其他賦詠率倣此意靖康初詔求直
言公喜曰吾志伸矣即率諸生獻書闕下條京等誤國
之罪指為六賊天下竦聞萬物為之吐氣書相繼四上
伏闕者再最後言李綱不應罷李邦彦張邦昌不應相
白時中趙野王孝迪蔡楙李梲不應用時敵兵逼京城和
戰異議邦彦等主和軍民怫鬱至是聞公等言讙呼和
附不期而會者十餘萬府尹王時雍欲以開封卒刃公
殿帥王宗楚亦以兵會鈇鑕森然公不為動會上遣中
使諭公以復用李綱綱亦親諭上旨因得觧去蔡楙李
梲諷學官屏出之未幾御筆直公忠義還之於學六賊
稍斥公言蓋未盡用諫官陳公輔援張炳雷觀例命以
官少宰吳敏亦繼有請勅授迪功郎同進士出身仍與
學官差遣公曰吾志拯宗社之危顧以為己利乎再上
書詆時政辭不拜拂袖還鄉里是歲復舉于鄉會京城
之變尼不行公憂國步之艱卧興涕泣建炎御極召赴
行在知鎮江府趙子崧身親勸駕公誓盡言以棺自随
既至以宰相黃潛善樞臣汪伯彦主南幸之議失天下
望又其人非濟世才旬日二上書極言之或規其太驟
公曰天子即位未十日而招一韋布之士非直言無以
報且事關宰相少緩而天子有命彼不以負恩議我則
曰觖望矣汪黃閱書恚忿宦官康履者自靖康伏闕軍
民乘勢蹂躪其徒宿怨於公又應天尹孟庾王黼客也
相與恊謀因他進士上書矯誣併致于辟同時執政有
許翰者為公哀詞謂黃之力居多方被執時索紙作書
辭其家人雍容曲折如平時末曰死生命也切勿念東
識者謂賢於范孟博臨終之言遠矣故人四明李猷為
殮于所攜之棺鄉人胡中行護視之以逹于家時人高
其義公死而事寖聞言益驗上追用其言屏汪黃于散
地引咎自躬選賢於衆用能盡屈羣策弘濟艱難贈恤
之典殷勤懇惻載在簡編蓋惟恐天下後世之不聞以
自墮於飾非拒諫之域者顧諱晦其事謂為臣子當然
殆未知我高宗皇帝之所以聖也慶元中三山陳君德
一分教京口謂古者鄉先生殁而祭于社又古者孔顔
孟未奠位學者必釋奠于其國之先師若修撰陳公非
京口所謂先師鄉先生歟社非職所及學非吾事歟乃
肖公像祠之孔子廟西序陳君代更繼者屏去今教授
番陽許君溪視事甫浹日祠之如故又慮廢興之不常
屬某為之記某聞而歎曰昔人有言死之日是非乃定
若修撰陳公之事是非豈昧昧然者而祠宇廢興猶反
覆於百年之後况當時搢紳于朝廷之上者其能公是
公非歟詩曰憂心悄悄愠於羣小於此益歎國是之難
明人心之難一我高宗皇帝之聖不可及故拜手稽首
詳其事于石
嘉定己巳金壇粥局記
嘉定己巳秋天子以畿内旱蝗出膚使尚書郎留公董
西道常平事建臺三月移縣發義倉米二百石助邑士
之收養遺棄孩穉者兩月續米如前閭巷讙呼以為幼
者被賜則壮者可知私居小惠猶翼其成則荒政大者
蓋不謁而獲也是歲也盜起於夏秋而息於冬民死飢
疫雖所在有之而之死靡他知上之人有以恤我也先
是邑士張君汝永侯君琦語某及新桐川湯使君曰旱
甚矣而糓滋貴時方盛夏民不勝飢冬春將若之何乃
相與謀紏合同志用大觀洮湖陳氏及紹興張君之祖
八行故事為粥以食餓者而洊饑之餘中産以上皆掣
肘於公私雖僅有倡者亦寡於和既力弗裕則雖欲收
養孩穉之遺棄者凢老者疾者與孩穉之不能去母者
雖甚不忍皆謝未遑比常平使者符下而旁郡旁邑亦
有喜為助者乃克次第收前之遺而併食之繼以來者
之衆來日之長懼弗克終會有以其事白郡太守守給
米三百石郡博士勇於義者亦推養士之餘贍之而用
以不乏及江淮制置使給平江府米二百石則已後矣
事始於其年十月朔而終於明年三月晦經始之日孩
穉數不盈十後以漸增閱月登三百乃十有二月合老
者疾者婦人之襁負者踰千人比月末倍之開歲少壮
者咸集則又倍之間以隂晴異候增損不齊其極也日
不過四千槩以大觀所紀成數僅增五之一始置局於
縣之東偏廣仁廢庵中於嶽祠終于慈雲寺為其隘也
就食者先穉次婦人後男子俾先後以時出入相待為
其擁也孩穉之居養者朝暮給食非居養而來者日不
再給為其難於繼也居養之人聽從去來疾病者異其
寝處至自旁邑與遠鄉者結屋以待之而不限其必入
裹糧以歸之而不阻其後來慮積久而疾疫熏染也最
凢用之數米以石凢九百六十有二錢以緍凢二千二
十有二而用糴米者過半薪以束大者三千九百小者
一萬四千二百葦蓆以藉地障風雨及葬不幸死者凢
三千四百六十食器三百循環給食中間随失随補凢
一千三百九十皆有奇草薦紙衾與花費瑣瑣不載掌
其事布金寺王僧祖傳茅山道民石元朴石以私計歸
祖傳實始終之左右之者張君昂徐君椿而主張經畫
入寺之初則鄧君允文也是舉也微常平使者無以成
其始微郡太守郡博士無以成其終故疏其凢有助者
於石而於三者加詳焉使來者有考
雲莊記
洪咨伯既復珥陵之舊居榜曰雲莊將遷焉客有賀之
者酌而祝曰厦屋兮渠渠如雲斯舒多稼兮芊芊如雲
斯連貨財兮阜通雲之行兮變化無窮咨伯曰嘻淺哉
其知余則又酌而祝曰烈日兮流金出岫兮層隂以是
為庇物之心乘雷車兮駕飛龍澍雨滂沲兮六合溟濛
以是為澤物之功川流兮宿潦寂寥太清兮秋陽杲杲
功成身退兮天之道咨伯曰大矣雖然是得時行志者
之爲非吾事也吾嘗覽觀乎四方矣或乘而奪或帶而
褫或奴而侯或相也而起胥靡則貴賤之不可常也或
高墳而犂或華屋而墟或洒削而鼎食或犢鼻而僮奴
則貧冨之不可常也夫貴之與賤貧之與冨逕庭也而
不可常若是况吾處於其間以為貴且冨乎則吾猶人
也以為貧且賤乎則亦既有以自適矣使天而未欲終
窮我乎則自下而高積小而大貴也冨也如雲之膚寸
而合固易易也不然合而離成而虧雲之浮而風薄之
詎可常乎故吾取義於雲以名吾居而求義於名以警
吾心繼自今以往意與雲俱遲身與雲俱閒外物之已
至者既以浮雲視之而不敢必其未至者亦以浮雲視
之而不敢覬則賓是名也其庶幾乎客曰然則歌以酬
客曰雲莊兮回衺有飛雲兮下覆匪莊之戀兮吾親之舊
雲莊兮來思從如雲兮祁祁匪莊之娛兮我室之宜聚
也雲屯散也雲馳匪莊之名而德之規
滁州州治題名記
官者之有題名所以著勸戒之義於郡太守為尤切望
其名氏鏗&KR1503;宇宙問其德澤滲漉田里攷其事業焜耀
簡冊曰斯人也嘗守是而我亦守是必幸其居之同而
睎其德之類非勸乎望其名氏亡如也問其德澤泯如
也攷其事業蔑如也曰斯人也守是而我亦守是必恥
其蹟之似而求其德之彰非戒乎滁州凢四刻石(壬申所刻)
(至戊戌猶存則前二石壞在辛巳先)火於建炎仆於開禧方時多虞合兵
民以命將政故有闕嘉定改元秋詔廷臣舉可為邊郡
守者京少尹趙君實來乃奠民居乃恤民艱既庶既康
乃建州治乃新學宫越三年州無墜典始訪舊題名墨
本得熙寧元祐所刻(前刻在元豐在熙寧時攷前字畫可見)名氏六十有
九而漫者四之一又得淳熙戊戌所刻追書前之名氏
凢九十有四遺且誤者各一(遺陸誤以仲悳正為許中立)於是正舊
續新得名氏總百有六併刻之石而闕其漫以俟知者
不鄙謂余宜識厥始余辭不獲因肅容展卷閱所緒次
則内翰王公康靖趙公文忠歐陽公文定張公文昭曾
公相望百年之間外此表表者猶不啻十數不覺拊卷
歎曰偉哉有道德可師有風節可仰有文章事業可法
公庭吏退燕寝香凝大書深刻瞻之在前蓋不動容不
徙武而已得師矣趙君之興壞起廢固不一端於是舉
也功為尤難然人心不同意鄉亦異使來者識其所可
勸而師其所謂道德風節文章事業則君之意幾矣不
然是非易位而勸戒逆施曰斯人也嘗守是而竟以免
自娛而已胡恤乎民事自殖而已胡畏乎民碞則君如
彼何哉君曰然吾將併刻此言以深著勸戒之義君字
和仲其名與官自以序書
醉愚堂記
嘉定甲戌夏四月京口從事陸君趙君國材皆以檄來
金壇因過僕漫塘之上陸嘗聮事會稽趙同年進士也
陸君言曰同僚將有謁于子有間趙君抵僕曰吾聞齊
侯失道得之老馬樊須請學稼夫子曰吾不如老農非
以智識之明不若涉歴之審歟吾家鹽官並舍闢園可
三十畆宅景物之會為燕遊之所而醉愚堂為最義取
於杜少陵某詩名揭于樓攻媿吾固倦遊將遂東歸餔
糟啜醨頽然乎其間以樂餘年子蓋識道之馬知稼之
農也強為我記以張吾歸可乎既又為圖以示曰閱是
可不裹糧不舉武而得吾園之勝僕不幸有疾當強仕
而棄官蓋世所指笑羞與為徒乃今聞趙君語如鏡鸞顧
影脱兔趨羣能不躍然于心乎即按圖以視由堂而左
梅杏區分高柳列植方青陽開動百卉未舒此獨連林
彌望浮夜月約晨霞而荷池浸其亭又足以滌煩歊於
長夏由堂而右橙橘榮敷碧潭清泚方金行氣勁萬彙歸
根此獨煒煒煌煌傲秋霜耀朝日而桑棗間之又足以
為備禦於隆冬其中則鬱然而嘉樹屏羅屹然而秀石
山立竒葩異卉四時相因吐豔吹香而不絶也摩雲之
翼自去自來潛淵之鱗乍見乍伏時鳥候蟲催耕喚雨
餞暑賓寒而相禪無窮也修竹蒼然周牆巋然通渠帶
之而翠煙自留俗塵自遠也曠乎其庭邃乎其室水焉
而方舟橋焉而並轡嘉客可偕而清歌妙舞可番休而
遞進也趙君於是足以歸矣而堂以醉愚名豈獨懲於
智而晦於愚以醉為託耶僕嘗謂賢否易辦而愚智難
明蓋如愚者智之尤而愚智無常在故方上下沈湎之
時而進載號屢舞之戒以義正君衛武公則智矣三閭
大夫獨醒於衆醉之中君子不予其智也酣飲為常不
與世事阮嗣宗則如愚矣東臯子作五斗先生傳君子
以為誠愚也蓋身有用捨世有汚隆武公入相與行吟
澤畔者不同東臯子當唐運之開與﨑嶇邪枉之間者
異其道也趙君明且敏又逢世休明且進用矣及其未
老雖欲浩然而歸醉卧堂中詆訶濤戎而友陶元亮劉
伯倫李太白於千載之上其可得乎故僕既幸其欲歸
之志與吾同又料其歸志未遂不得與吾同類也而嗇
其辭趙君曰嘻辭不必文姑書子言以驗它日信否故
為之書
金壇縣監務廳記
征榷之官在縣者與主簿尉比以承其長而公廨獨不
具將力不贍與抑官用武選邑長不以聮事合治視之
與監金壇縣酒税務廨占慈雲寺西廡且百年慶元中
改用繫官之宇於縣治東南隅距務可百步通川在焉
於公私為宜而屋僅五間横陳道側無閫奥之限人語
雞聲雜聞道上至者病之嘉定辛未春保義郎廖君昌
緒寔來君有母就養知縣事黃君朴慨然曰是豈寧親
地耶即會縣帑之贏得二百緍以授廖君俾即其地撤
而新之廖君亦輟俸所有且百緍敞其前為庭崇其後
為堂室處中嚴垣墉外固雖草創未備然過者肅然識
官府民居之異晨夕皂隸犇走庭下截然知上下之别
廖君抑可謂能大所居之官矣既成造余門曰願有述
俾來者無忘黃君之德余於是有感焉夫同官為僚古
人所重而近世不然其朝夕角立能逢迎以私則己不
則相軋相傾惟恐其居之安去之不速或不幸有去者
復掠其美委其過歸之其於古義何有哉方此時有人
焉如黃君汲汲於同僚之私養惟恐其居之不安廖君
拳拳於長官之公惠惟恐其美之不著是可紀也黃君
介不受私明足以察去不以罪踰年而民逾思之廖君
儒家子政不苛而事集是又可紀也紀之以詔來者廖
君之請因之以著為僚之義者余之志也記成於歲癸
酉孟春中澣
金壇簿廳壁記
縣置令丞尉昉於秦其置主簿員介丞尉間則始於漢
而定於隋尉禁暴戢姦轍繚四封簿從容佔畢竟日不
越几案其難易懸絶顧後來居上豈其事似易而實難
歟余屏居無事飯已即岸巾捧腹婆娑漫塘上歲見吏
敺民過吾門者踵相躡問之則曰吾産去矣而稅猶在
否則曰吾輸竟矣而征猶故又不則曰吾稅不加益而
數適增也以是為令長過歟則曰計簿是因咎非余執
也然則執其咎者非主簿歟嘗試以諗為簿者則顰顣
曰咎非吾辭然事莫吾難也夫鄉書手吾隸也顧以賦
役可漁利與淟汩朱墨不類常自託於縣闖門唯諾未
休即揚去一叱咤輒啟釁計簿吾職也而民戶推收法
委丞貳一顧問且侵官勾校有程吏不為用則散編帙
庭下日聚童丱及游手無頼數輩從事其間其出入勤
惰殆不容詰姦民挾鏹數十而入即更定戶税如反掌
幸而事露欲誰何之則左右指曰彼負吾庸吾以酬若
庸也噤不敢復問若是而欲吾職之修可不謂難歟余
聞而悲之間一二歲余病不數出吏驅民過門亦絶少
說者曰今主簿劉君能其官故爾余私識之一日幸過
余余因間問所以君曰嘻是豈吾能彼寬逋欠省追胥
以紓民者守若令也而吾適濫巾其間故幸以免不然
吾之事猶難也敢謂能乎余既異君之能且多君之謙
又知職守之難雖君之能亦未能盡如君意也愛且歎
之會君伐石紀前人名氏不鄙謂余宜冠以文余不辭
直書余目所見及聞於君者遺之庶來者因君之言思
其難圖其易云君錢塘人其名與官具見下方
武進縣門記
武進為常輔邑賦上于州縣無贏財而有經費率鑿空
取具譁民小不慊摭為厲階積四政不善去吳君應龍
之為尉也道余里相與言而病之越明年書來言曰幸
矣吾邑之病有瘳矣惟今大夫黃君士特彊毅有立庶
乎古之剛者始至奮然曰邑無不可為其不可為者制
於上壅於下耳制於上雖有善意不得施壅於下雖有
善政不得逹故敬以承上使誠意相孚事有是非得以
抗言而極論嚴以繩下使姦吏落膽事有予奪得以直
情而徑致政是以平而寬之一分民即受一分之賜迄
于今悍者馴弱者植告訐之俗轉為忠厚頽敗不可為
之邑更為清明官府吾巡徼是司所以得休其餘閒以
娛吾親而夜月皎然桴鼓不鳴者惟大夫之惠既以自
賀且揣子之必吾賀也敢告余素慕剛者聞大夫之風
而說之又明年大夫介吳君來請曰吾冒當巖邑且去
矣顧縣治視昔撤新者半而無單辭以紀委而去吾亦
何能無慨然願徵子文詔不朽余辭不獲則請僝工之
目曰直治事廳之重門各三楹崇其外為樓蓋政教之
所從出也面社稷壇為屋弘敞高明蓋祠祭之所謂虔
也曰帑庾以毖出納曰犴獄以謹繫囚賓有次吏有舍
而大夫之居自堂奥以逹于庖湢無加飾焉自燕座以
逹于觀游之地無加益焉其為人而不自為公爾而忘
其私蓋如此昔夫子之論申棖以為欲而不剛蓋剛者
公理公則役物故常伸於萬物之上欲者私情私則役
於物故常屈於萬物之下若大夫之所以得伸其志者
雖非余所悉知由其所締建者觀之則其先人後己至
公無私可知矣是烏可不書抑余聞德之至剛在物惟
龍而可豢者欲也大夫之事韙矣其去此而入修門可
欲者衆矣使大夫此心操存終始無間則義理之公常
有以勝血氣之私其所伸於武進即所伸於天下者堂
堂乎孰能禦之不然郤窽在前束手袖間而追幸前時
之不缺折陋矣余因喜誦大夫之&KR0839;又欲玉其成也故
具載之使覽者知大夫之德不徒侈輪奐之功云大夫
三山人某年進士今官奉議郎吳君桐川人辛未進士
今官迪功郎是記也不惟門之為書曰門識始且言謙
也
果泉亭記
金壇市東南隅無井夏多道暍者市人薛氏之母閔焉
病且死屬成曰自汝先人左時吾業紡織以御寒暑斥
其餘以補朝晡之闕逮汝成立克供厥事吾紡織不廢
而無所用其餘積於今盈若干吾欲經始井事而病日
侵且計所用甫什之一用弗慊於心汝卒成之吾死猶
不死也成曰不敢忘自是出入起居惟井是營未幾得
地於篤忠院之東五十步乃嘉泰改元二月十有七日
井成甃甎砌石實堅實好慮風雨之侵則架亭其上慮
守者之遠則築室其旁小溝出叢薄間適繚其後溝之
外高林障日積翠生煙使來者望之足以沃焚如况井
渫而泉甘乎雲茅居士嘉成之為命曰果泉蓋取記禮
者父母既没將為善思貽父母令名必果之意且謂成
曰勉之將為汝記其成記未成而居士卒成以請于其
孤孤某既練泣涕言曰世莫難於責其所無莫易於用
其所有汝財非素餘而余文非外假汝猶不憚所難以
成其母之志余敢愛所易而不成其父之志乎因書其
顛末而系以銘銘曰汲者便暍者痊斯母之賢費之夥
志不墯斯成之果志之違業之墮斯士之規
漫塘集卷二十
