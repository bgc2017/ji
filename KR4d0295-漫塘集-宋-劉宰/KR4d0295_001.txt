漫塘集卷一宋劉宰撰
賦
漫塘賦
張端衡謂漫塘叟曰余昨宦東州客有問漫塘之景
者余無以應或又有徵圖於余者曰子漫塘里中人
也寧無之余又謝無有既歸將與好事者謀之而游
乎塘之上見景物之無竒游觀之無所難之可若何
叟不對退而援筆為之賦其辭曰
東沿柳巷北届蔬畦小溝環其南通川漫其西靡種靡
藝不薅不治(平聲)葭蘆茁而映帶成行沙土潰而壅底為
堤荼蓼叢生蒲稗因依菡萏紅白錯如布棋爛乎若吳
陂初按於彩陳(去聲)粲兮若月宫更下於瑶池翠蓋亭亭
芳氣菲菲鷺慣圓沙之宿魚便密藻之依蛙蚓争鳴而
鼓吹百萬鴛鴻來下而斕斑舞衣雲斷而霞散錦綺風
平而月漾玻瓈兹寔天壤之真趣有非世俗之可知亦
有新齋臨乎水涯小橋斜徑矮屋疏籬雨未多而泥沒
膝門雖設而草侵扉朽木慣宰予之晝寢青苔驚玉川
之夜歸仙舟自去誰為元禮高軒不來孰為退之叟之
辭未畢端衡曰止余聞李愿安盤谷之居杜老喜浣花
之寓彼豈玩志於物縱心佚豫蓋以厭俗喧卑脫身遐
舉要必有偉麗之觀幽閒之趣以澡雪其精神澄清其
志慮庶白日可到於羲皇而宵夢足通於帝所况如吾
子内絶意於聲色外忘懷於圭組為計已決歷年已屢
而是塘也廣深雖愧蘇夫子之滄浪而僻遠亦殊柳先
生之鈷鉧其隘也可闢其闕也可補胡不增其高而為
基夷其平而為圃畫舫浮深修梁跨阻嘉花美木之列
植真館涼臺之接廡使鄰曲改觀兒童欣舞顧乃計失
於因循事仍於莽鹵豈惟無以自適於一時抑恐因之
貽笑於千古漫塘叟曰吁巢居知風穴處識雨顧吾與
子雖同聲氣尚殊出處子寧規我以目前之苟且毋寧
怵我以方來之謗譽彼花迷金谷之園雪冷袁宏之渚
凄涼釣瀨富哉郿塢試由今而視昔果孰去而孰取張
子由是俛然而思釋然而悟曰子無俟於索言吾特從
而戲汝
楚辭
昭君曲(讀鄭虞任所賦及石湖諸賢題卷昭君事反復略盡管見容有未合漫書卷尾)
朝日曜兮春花玉壺炯兮清冰耿余心兮不欺付妍醜
兮丹青君王兮宵衣壯士悲歌兮戰死豈余身兮憚殃
抗風沙兮萬里崔嵬兮增城璀燦兮昭陽羌末路兮多
艱幸朕時之不當氊裘兮娛嬉穹廬兮容與怨羣胡兮
我欺諗九天兮誰許南風兮徐來掩涕兮無語四十五
十兮無家抑有慙兮䕫女
和樓倅宗簿(昉)
某病不可仕歸老漁樵郡通守樓宗簿好古樂善
意其違世獨立似古隠者歌楚詞以遺之辭嚴義
正足與屈宋並驅友人王仲永料院復用韻見寄
見黃門而稱貞雖不能不為知言之累然厚意不
可孤也謹次韻以謝前以自見後以見區區之望
云
草莽莽兮平臺鳥翩翩兮去來側身兮引睇長太息兮
徘徊攬余轡兮高騖豈不夙夜兮謂行多露潄流泉兮
枕石憺無營兮得我所同心兮離居未傾蓋兮有書歲
既晏兮無娛我思君兮君開關而望余
其二
余幼好此竒服兮歲荏苒而華顚聞若人之好修兮搴
衆芳而獨專結微情以陳詞兮鱗鴻杳以無傳惟聖哲
之茂行兮在舉能而任賢横江湖以揚舲兮寧維楫之
可捐爛晨光兮破羣幽清風發兮涼氣颼颼瓊珮兮鏘
鏘玉鸞鳴兮啾啾時不可兮驟得君胡為乎此留
月桂辭送陳兄部運京口
芳菲菲兮月之桂子之家兮傳芳世世月之桂兮古猶
今往則得兮子寧不嗣音冠鶡冠兮謝章甫司征商兮
河之滸更兼官兮部運幸訖事兮無忤歸來兮歸來倚
門悵望兮高堂慈母
書竇文卿墓
棟宇兮煌煌鬢髮兮蒼蒼羌一言兮會心駕吾車兮建
陽車既駕兮遄歸今良是兮昨非釋衆累兮春冰耿吾
心兮夕暉斯道兮孔夀斯人兮不忘十載兮重來泬寥
兮此堂風撼兮寒松霜凋兮百草佳城兮葱葱萬古兮
是保
五言絶句
雲邊種松(雲邊先隴菴名)
漸止牛羊牧還添雨露滋但令萌蘖長自有歲寒姿
題屏間
野曠乾坤大身閒日月遲有生均自得造物本無私
謝陳僉惠紅綠柿
紅綠分佳果丹青讓好辭遙憐霜落葉岸幘坐題詩
送李季允侍郎歸蜀五絶用禪房花竹幽為韻
密葉秋逾潤幽花晚更妍去來誰是主試問白頭禪
地僻風煙好身閒日月長未知嘉遯吉占驗笑京房
淮海身如繫岷峨路去賖相思冰雪裏卻立嗅梅花
交情契金蘭燕樂非絲竹我歌古别離語盡君當續
日脚收新雨禪房早得秋重來應更好誰與共清幽
送昔監稅滿替
但了官中事都無俸外錢妙年能爾爾晩節更須堅
題虎丘劔池
石壁千年立池泉百尺深蕭蕭陵下木遺恨古猶今
題王氏天開圖畫卷後
濃淡非粧點縱横謝剪裁憑欄一凝睇圖畫信天開
次王兄韻二首
錦繡胷中富珠璣筆下生如何鹿門去不向玉堂盛
買屋依三阜開窗對兩池去來誰是主空鎖壁間詩(潑墨)
(池庵前有兩池號海眼旁皆流水為三茅勝處某本得之既為好事者所取云)
再用韻
野徑梅初發寒塘草又生能來同社酒莫笑瓦盆盛
綠楊陶令宅芳草謝家池開徑應須我酬君未有詩
雲邊遣興
穴處堪忘世松餐足永年有時雲雨止獨立看青天
送李果州(道傳貴以人生五馬為韻)
蕭然瘦鶴姿不受世俗塵吾衰久矣夫眼明見斯人
含香趨漢陛前席問賈生要路須民庸錦衣聊晝行
一年春好處寒食一百五想見束晨装沙頭震鼉鼓
昔吾有先正走卒稱司馬憂國等憂家人物君其亞(貴字韻闕)
七言絶句
儀真法曹日作
紛紛惡直喜阿諛局束英豪氣不舒萬事付渠三昧手
此生自放五車書
題儀真常平倉壁
苦被微官縛此身汗衣亭午亞紅塵維舟醉卧垂楊下
輸與江湖自在人
儀真呈隣居同官
南樓風物怯新晴管領心知獨有君從使市聲鏖午枕
不妨清夢到行雲
過尤溪
尤溪塘上征人路記得停驂一解顔十載重來兒女換
似曾相識有青山
過剡溪
青山疊疊水潺潺路轉峯回又一灣想見雪天無限好
不妨獨棹酒船還
賦陳太史所築凌雲亭四首
太史曾題仲舉輿子虛賦就壓蓬廬終然不負凌雲志
會向蓬萊頂上居
吏退庭空一逕深交柯密葉布繁隂婆娑誰識先生意
恐負當時庇物心
紫煙縹緲接雲霞亭下連甍十萬家想見當年關尹子
已占柱史入京華
身自蓬萊頂上來彩雲深處見崔嵬憑高莫作凌雲想
聞說天門有詔催
題馮公嶺旅邸
層樓傑閣聳朱欄樓下行人自往還但見彩雲横木末
不知身在翠微間
題永嘉寺壁
石泉飛下寶蓮宫似聽鈞天奏未終千古風流謝康樂
可無屐齒此山中
題石門奉真觀
疊障為屏石作門隂雲漠漠雨昏昏清游到晚不知去
要上峯頭望曉暾
吳門道中
三吳豪俠騁輕肥盡是當年襁褓兒鬢髮蒼蒼顔色改
問翁如此復何為
舟過惠山
小立船頭看惠山山尖半在有無間蠶眠未老秧方綠
且放煙雲自往還
舟中
蓼岸著花紅半吐稻畦過雨綠平鋪炊煙起處三家市
却向江湖憶畫圖
醉中
一樽綠酒與君同且喜荷香送晩風四座盡傾談柄白
滿筵不用舞裙紅
漫塘口占
醉著船頭背月眠醒來紅日浴晴川等閒活計無人共
獨占江湖萬里天
九日
擣餈篘酒薦新舂嘆息年來甔石空不惜解衣供一餉
要令稚子識家風
感春
隔溪啼鳥弄新音繞岸蒲芽迸綠簪花事只今強半在
不妨風雨攪春隂
七夕
天孫今夕渡銀潢女伴紛紛乞巧忙乞得巧多成底事
祗堪装點嫁衣裳
天台道中用陳氏園亭韻
筍輿穿過萬重山邂逅登亭一解顔剩欲題詩徧蒼石
舉頭羞見嶺雲閒
再用韻
亭俯澄波對碧山山頭古木總蒼顔愛山未辦還山計
猿鶴還應伴我閒
秋懷二首
翠幄迎霜半染紅高林風過雜笙鐘澄光萬頃天無滓
留與羲和駕六龍
一抹紅綃日脚霞千林暮靄納歸鴉西風捲盡梧桐葉
乞(去聲)與中庭散月華
嘲啼鳥(脫却破袴)
破袴年來未改為園中啼鳥汝何知從教解使君侯悟
爾死何由得蓋帷
東陽道中聞杜鵑
萬里雲山路渺茫車輪竟日往來忙憑君一語成歸去
笑殺兒時射四方
聞桔橰
歲旱田家競作勞車聲夜半響嗷嘈市門多少夸毗子
日晏高眠笑爾曹
宿直里店二首
扁舟泛泛逐驚湍朔吹颷颷作曉寒艤棹遠來投野店
應門幸喜得儒冠
稻穫田空宿水禽去來終夜有清音投床倦客無他想
秪(入聲)有江湖萬里心
雷發散雨書懷
轟雷驚散半空雨赫日衝開萬里雲依舊炎炎還酷暑
南來猶幸有晴薰
題吕城廟
吕公遺壘枕高岡落日西風草木荒王氣懸知南國在
不妨北面儼冠裳
和陳倅校書惠詩
故交衮衮白頭新傾蓋相望有幾人奉詔君應歸冊府
一蓑我欲老江濱
和陳校書祈雨有應
一念憂民敢憚煩肩輿得得欵祠壇莫嫌勺水能多少
自是壺中世界寬
和陳校書生孫
四海聲名陳太丘元方有子復何憂他年羔鴈成羣至
不獨丹青詫豫州
和趙季行用蘭花韻三首
破除百卉發孤芳造化工夫有抑揚平易堂中無箇事
一枝相對吐清香
結根嵓谷謝羣芳多謝光風為發揚騷客毋煩賦紉佩
省郎行矣趣含香
鶗鴂潜消百草芳清芬散逐楚風揚洛陽姚魏空增價
愧死嵓隈有國香
次韻蘇明仲
詩翁名字簡思陵死去人疑化鶴丁敗絮當年猶自擁
褐衣今日可忘情
酬陳子與
門外秋光入句頻門前積雨少來人利名到底成何事
贏得江湖自在身
送晦庵語孟集註與諸姪
伊洛遺書徧討論微言千古破童昏要知此老殷勤意
送與君家好弟昆
冬日即事
飛廉不解却豐隆結就濃隂萬里同須信碧霄無點滓
曉來紅日自生東
戲和荆公讀漢書
當年泚筆笑愚忠後日私書迹更窮自是京劉異恭顯
未知君意與誰同
讀韓詩和其韻(詩有二句云力去陳言誇末俗可憐無補費精神)
韓子文同孟氏醇陳言去盡只天真君詩費却雕鐫力
筆下應誇自有神
讀蘇武傳
李陵衛律兩降人大義相規幾盡誠陵語不傳傳衛律
要令千載識交情
讀公孫弘卜式兒寬傳
儒雅弘寬世所宗汗青中介牧羊翁史家有意君知否
未必文華勝樸忠
讀樓護傳
劉氏難令吕氏安酈生大義炳如丹君卿賣友阿王莽
死去何顔見吕寬
讀衛青傳
任俠行權世所誅將軍尚借齒牙餘古來名將勤招選
底事牢辭不敢居
書陳少陽遺墨後
贖死何由可百身遺書猶足警來人當時珍重千金字
此日凄涼一窖塵
送應徽之歸天台
去來行李苦匆匆世路﨑嶇一笑中聞道倚門占鵲喜
早尋歸棹浙江東
借明秀軒韻送趙推入幕二首
七澤波濤筆下吞相逢曉日上天門祗(入聲)今出處難同
調慙愧高軒幾訪存
紛紛末俗假成真幕府歸來歲聿新萬里終存江海志
一毫莫染簿書塵
雲邊即事
山鳥紛紛不計名曉來聒聒弄新晴山人不識虞庭樂
疑是簫韶奏九成
題龍祠米元暉詞後(以有改勝尋為尋勝者作)
醉筆淋漓紀勝尋重來尚想百年心浪將一字殊先後
誰識朱弦太古音
松影
老松偃蹇印晴空倒影參差澹月中夜久無人共清賞
一庭蕭瑟走虬龍
戲傳老(時在慈雲寺設糜)
錦繡囊開一夜風萬家花柳鬭主月紅誰知一點陽和氣
盡在高禪杖錫中
謝薦醫
容貎天黥二十年刳腸一洗悵無緣秪今縱使逢醫緩
却顧霜毛已颯然
雲邊阻雨
輾轉無眠到夜闌鵲聲送喜近簷間好風吹斷夜來雨
晴日放開雲外山
又用前韻
薔薇籬落送春闌笋葚園林早夏間牛背牧兒酣午夢
不知風雨過前山
酬傳老
人生不見古無懷平陸猶成灔澦堆百歲髑髏能發語
有生非樂死非災
題布金寺鐘樓
雲間縹緲出層樓樓上鐘成四百秋當日繁華今不見
鐘聲依舊滿林丘
黃梅
林梢脆實薦辛酸尚記兒時刮目看老去齒牙無復昔
曉枝猶喜墮金丸
題張端衡竹木石畫
槎牙高樹蕭梢竹絶島風煙開短軸更煩點筆作衰翁
嘯月吟風飲山渌
送張端質上春官
第一江山酒兩壺送君鼓篋入皇都直須第一收名第
莫使江山擅美呼
送劉簿秩滿東歸
一官簿領十年間此去青雲手可攀勝日西湖浮畫舫
頻將巵酒酹孤山
謝趙使君豁租
長榜朱書又墨書使君頒令豁逃租一千里内歡聲滿
十數年來此事無
送茅監
一棹東來載月歸宦途此去有光輝祖筵是處花枝裊
慙愧衰翁晝掩扉
寄潘子善上舍
寂寞安居十載餘高軒欲過尚躊躇莫嫌窮巷青泥滿
自是門多長者車
代柬寄王去非
聞隨使節過江東想見旌旗十里紅多少蒼生在寒谷
早吹鄒律轉春風
寄江東真漕(德秀)
金陵千古帝王都肉食何人解遠圖只有愛民真學士
不慙通務漢三儒
簡同志
竹韻因風來滿楹桂枝和月印中庭遥知棋罷渾無事
百首新詩醉復醒
謝紀倅惠梅
翠實堆盤對綠樽清香尚想月黃昏主人合試調羹手
病叟難忘止渴恩
口占謝陳使君
相思目斷鑑湖船書别殷勤敢贈言未解終南尋捷徑
少寬谷口截朱轅
書蒋雲巢詩卷後
逸興常同造物游駕巢不與世人侔日晴紫翠開千嶂
依舊君家在上頭
雲邊遣興
洩雲日日冒山頭古澗淙淙咽怒流但得農家餘雨澤
不妨客子嘆淹留
乙酉夏述懷二絶
水邊舟子競招招陌上車塵晩更嚻祗有幽人無箇事
藕花深處弄輕橈
岸柳風摧更綠饒檻花當暑自紅嬌流行一氣元無息
松栢何妨獨後彫
答王去非覓柳栽
不惜柔條折贈君與君分占萬家春祗愁五柳門前景
不稱三槐堂裏人
得軒即事
上印還家不計年水光彌望木參天綠雲洞裏(嘗名漫塘上為)
(綠雲洞天)開書幌紅錦波心漾酒船
荷花
淤泥除盡藕根空留得孤芳照病翁水面亭亭塵不染
懸知不是蓼花紅
和錢晉之綠雲洞天韻
理亂幽人了不聞扶疎遶舍綠成雲洞中不異人間世
一枕邯鄲浪策勲
答鍾元達覓藕栽二首
紅粧翠蓋出汚塗水面風吹醉欲扶自是凌波有仙種
文君莫訝茂陵姝
漸點青錢浮水面猶將素節混泥沙送君百頃風潭上
莫笑原非十丈花
戲謝張端衡惠牡丹并湯鵝
右軍(俚語謂鵝)渾脫從花王老子開盤喜欲狂擬插一枝無
稱面浪餐鵝炙愧劉郎
題瀑布畫
洩雲澒洞遮山腹古木槎牙繚山足舉頭百丈瀉寒泉
知有高峯插天綠
題德源庵(祖墳所在因倣社倉以惠村民)
牖戸綢繆實父基豆區積貯訓承師老來事業僅如此
慙愧平生祗(入聲)小知
回陳兄惠瓜
碧圓到眼舌生津三載深慙拜賜頻莫怪尊前最知味
東陵自是種瓜人
奉酬陳居士
高人不作飯牛歌盍嚮滄浪具笠蓑正使同舟欠西子
也勝逐日效秦娥
用韻索青娥丸
病餘不賦惱儂歌活計江湖一釣蓑儻許膏肓驅二豎
肯令紅粉汚青娥
代柬蘇僉
七十收身古戰場歸來八十更康強酒闌庭戸秋光好
想見詩成一縷香
柬張簿二首
簿書閱過幾牛腰一縷清香午未消梔室醉吟誰是伴
鐵城折簡可頻招
細肋朝來正割鮮瓦瓶先臘湛寒泉香棲枳棘寧多日
斷送横飛上九天
代柬促陳居士歸
一棹東遊久未歸羞囊應已典春衣淡煙疎柳鱸魚市
底事流涎對落暉
代柬答徐監押
隋堤綠柳漾清流畫舸輸君爛漫遊柘蕩高湖須老伴
不妨捩柁出灣頭
口占送紙鶴帳與王克家中書(塈)
雪翎丹頂更玄裳持赴君家六尺牀午枕不須蠻素問
主人心地正清涼
和王克家所寄草堂詩二首
絃歌流化記琴堂椎魯難言愧互鄉正對薇花揮翰墨
猶能春草夢池塘
身在金華與玉堂寄聲時到祝雞鄉為言舊訪盧仝處
柳壓平堤水滿塘
次韻謝范黃中運管(炎)二絶
一區聞道宅新成瀟灑真堪寄此生胷次清冰元自瑩
不妨更向玉壺盛
刁塢春回花滿枝沈溪夢斷水盈池遥知弔古經行處
落紙雲烟總是詩
題恭靖兄志庵二首
宅兆當從志所安故山松竹舞林巒莫嗟外有封疆隔
(亡姪欲求鄰壤未得之)自覺中含宇宙寬
山勢西來如鳳舞林巒左轉若龍蟠門前一水流新綠
須信神心萬古安
題明倫堂(六杉中一桂)
六樹庭前過屋山一枝仙桂許高攀(俗說如此)風雲有幸逢
千載里社應先庇萬間
送徐兄封川之行
别時觸目是愁端適喜君懷宇宙寬千里事人猶見喜
寄聲别駕好相看
聞杜鵑三首
舊於東陽道中聞杜鵑啼曾題壁間一絶鄉邑無此
鳥近頗有之因作三絶其一用舊韻以解前詩之大
言無實云時紹定己丑春
當日停輈古道傍大言聊以解愁腸只今老去還吳下
無復驅車走四方
天津橋上小徘徊入耳新聲兆有開家住江南異京洛
不因君至浪驚猜
薄宦思歸畏嶮巇從君歸去苦嫌遲歸時綠鬢今黃髮
歸路平安我獨知
送洪季揚(揚祖)分教横州兼呈丁帥二首
仕有為貧難擇地志將及物要乘時青衫入手南中去
此意惟應我輩知
五百人中占上游四千里外客諸侯南中頼有賢方伯
處我應須勝自謀
送機僧代柬莊氏
長蕩湖南好事家祇今無復舊豪華斗升為乞西江水
涸鮒餘生或有涯
送丁道士住洞陽
華陽洞口鍊丹臺仙客遺基在草萊急遣羽流專洒掃
千年去鶴會歸來
九日送酒黃竹磵
老瓦盆中渌酒香田家風物近重陽不知竹磵槃桓處
今賦黃華第幾章
寄題洪氏永則軒
此則天然與性俱執柯何必遠求歟父兄行已一家法
聖哲傳心萬卷書
為紀生借屋
乃祖焚身為祖劉末孫那敢不相周單辭往扣賢公子
茅屋何妨得借留
送上元張尉兼柬吕制幹二首
千古繁華白下亭萬家花柳擁層城登臨此去非無地
彈壓中間要有聲
幕府東來第一人姓名星斗揭蒼旻龍駒要踏浮雲去
好向庭前一問津
枕上四首呈丁景舒(時景舒句容罷歸)
督郵行縣豈徒哉指點虛無作禍媒料得淵明知此意
懸抛印綬賦歸來
弦歌容與倦將迎五斗看來一羽輕若也兒曹知此意
可容千載擅清名
籬邊把菊玩遺芳未肯從渠入醉鄉五字句中窺屈宋
七絃聲裏到羲皇
等閒遊目送飛鴻適意何妨酒一中蓮社未應尋盛遠
竹林中亦著濤戎
代柬謝袁兄
漁樵並舍兩相忘三逕回看久就荒只有生平真活計
湖光萬頃接山光
送無灰酒周馬帥口占三絶
寶璽來歸萬國春海隅花鳥亦欣欣皇恩更向將軍厚
乞(去聲)與人間自在身(借用)
乞得閒身荷聖朝舊棲佳處日逍遙却憐赤壁歸來日
歌舞樽前祗小喬
奉寄無灰酒十罌一杯入藥可長生藥成預約分酬我
眉夀相期比老彭
奉酬敬亭石隠君
宛陵佳處敬亭山中有臞仙獨自閒賸喜好音來物外
莫令佳句到人間
為土山行者勸緣
莫言山勢但陂陁坐斷東南萬頃波地勝要人勤洒掃
瓶空無米却如何
送珪老住普照
結屋緣崖地苦慳嘉名猶記夀丘山萬家不隔高人眼
日月東西見往還
贈沈術士號金腰帶
萬釘寶帶誠堪羨七字成詩喜欲狂世事浮華有真趣
贈君一笑作行囊
湯參議惠蓮走筆以謝(時兩姪分争)
蓮實同房若弟昆人情乖異不堪論只今昆弟成胡越
蔓草猶能庇本根
走筆送韓昕伯謁任廣文
芹宫競說廣文賢姓字高懸衮繡邊八十老翁無失德
三千弟子盡推先
題明秀軒(時趙虞卿新修)
波摇山綠浸雲根山壓波回不受吞鏡面平開三萬頃
當軒管領屬王孫
和劉聖與顧龍山探梅四首
玉骨冰肌淑且真只應姑射可為隣東風次第吹桃李
輸與儂家第一春
暗裏曹劉可識真意行不必問比隣天涯望斷無來使
占取山中自在春
山行未愜此情真問訊寒梅到比隣但有疎花印寒月
不妨自是一家春
費盡鉛華總失真色香清絶兩無隣待渠經始和羹了
乞(去聲)與無邊草木春
甲午秋作四絶題窗間
驛吏持來郡吏批丁寧急急趁符移兒童駭汗催科急
趣駕元來荷聖慈
明時一士不遐遺臣子無才盍自知騎馬趨朝常處士
幾人笑誦醉翁詩
漆園逸氣藐雲霄吏部英詞揭斗杓未用雞蟲分得失
笑看鵬鷃兩逍遥
聯翩銜尾下深溪又是當年竭澤時玉燭均調何日是
舂陵三歎次山詩
贈凌山人二首
星冠鶴氅賸威儀新納官錢得度歸慙愧三茅老兄弟
一生木石草為衣
百鍊靈丹手製成等閒騎鶴上青冥緱山自有來時侣
莫羨遼東化鶴丁(凌本李居士弟子今師丁道士故云)
贈齒醫魯生
曾過當湖好事家園池髣髴記豪華老來只欲甘藜藿
乞(去聲)我仙方固齒牙
次李秀嵓鶴溪四詩韻
凄凄寒日漾溪流獵獵西風送客舟勇退端為天下計
留行誰為聖王謀
忠謀衮衮要須殫幾度敷陳舌本乾夜半會思前席對
天遙毋使此心闌
少年意氣十分強河廣期憑一葦航老去結廬漁舍畔
笑看鳬雁往來忙
稻粱初熟社醅香草草杯盤不著行别後書來煩記取
綠楊堤畔水盈塘
賀真參政因以為戒
名賢得位古來難君有高名宇宙間願率衆星環北極
要令百世仰西山
聞田老死于臨安
見說眉龐質粹温他年凖擬大吾門可憐不識家翁面
虛作人間一世孫
送鄭節夫
盛年已去壮心闌此别懸知後會難願使乾坤同日月
不妨閩浙異江山
柬西岡諸李謀復宏詞墓
前朝流派日星明聖代殊科更策名遺骨未寒丘壟廢
可能宗黨不關情
書湯兄詩卷後并呈丹陽大夫三首
明月韜光甓社湖發揮千載賴耆儒清江曲就無人識
來往横塘一鄙夫
令尹胷襟隘五湖狂言時肯聽迂儒未知他日翹材館
可著當年鄭介夫
長安未必勝江湖蓋世功名徯大儒三事更應登密令
一㕓我欲伴樵夫
走筆謝王老丈惠花牋
璀璨金魚學士牋玉堂落筆起雲煙半生野外扶犂手
乞(去聲)與真如擲道邊
題子登姪環綠齋
竹樹回環一畝宫紅塵不到綠隂濃堆前祗(入聲)有書千
卷善後懸知䘵萬鍾
題槃齋
不到槃齋十一年舊時梧柳已參天應乘天上浮雲去
忍看梁間淡月篇
題劉文簡所藏墨梅卷
煙雨和成宛擅場新來飜著雪衣裳以吾不可學渠可
善學楊君秪此郎(楊補之甥湯君所畫自謂得補之白黑相形法此卷乃為倒暈素質以反)
(之)
漫塘集卷一
