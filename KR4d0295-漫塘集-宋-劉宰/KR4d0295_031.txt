漫塘集卷三十一宋劉宰撰
墓誌銘
故趙訓武墓誌銘
光皇帝嗣位之元年若稽舊典詔凡屬籍之未命者皆
得羣試有司第其能以聞於是禮部上太宗皇帝九世
孫崇悉第一時君弟崇怘以胄監舉到省亦奏名第一
兄弟當天子龍飛之初皆冠其科當世榮之先是君所
居丹陽之練湖潦水去來不時素不植蓮是歲華葉紛
敷四望周匝父老懽呼以為惟邑人王公存為左丞翟
公汝文參大政之歲與是歲為三蓋大造神化不數如
此而君兄弟當之夫豈苟然哉君字壽伯曾祖不爭故
武翼郎祖善泗故贈中奉大夫父汝永故朝議大夫贈
宣奉大夫君孝友根於天性勤儉誠慤得之自然幼失
母慈事繼如事適長當家務愛諸弟如愛已衣不取華
靡食不貴精鑿行先於言故言之出也不浮於實慮先
於事故事之成也不愆於素方宣奉從官四方君之諸
弟尚幼而家之生理未裕外無賓客可當文墨之委内
無它子弟可任米鹽之責事之精粗細大叢於一身君
晝則恪恭子職夜則服勤燈火故宣奉閔其勞而咨其
賢宣奉自守彬陽歸恬於家食且值歲歉惟君量入為
出故能以約為豐祠官得禄弗以自封宣奉怪問之曰
而獨無婦子之私乎君曰禄固所以為養也女長助嫁
得田隠而弗取兄弟既析居乃見之驚曰此吾先君手
澤也詎可違乎君曰分固不可求多也奉祠一再法應
親民終老不屑宣奉謝事得澤兄弟義遜以屬季弟吏
部謂君居長法應更選固辭不受利名人所競而君之
事如此其賢於人遠矣娶劉氏封孺人子必灋擢某年
進士第今淮南計度轉運司主管帳司女長適諸葛鑑
再適貢士范燮次適陽祖德季適諸葛砥孫男良鏸初
帳計為儀真法曹奉親以行將代而計使辟書下帳計
丐留君曰士為知己者用汝留固宜吾歸守墳墓耳且
吾鄉所以留慮汝之食焉而怠其事也汝既悉吾意矣
吾留奚為惟是遇事貴察而過則苛馭下貴嚴而過則
暴汝宜戒之惟公足以服人惟廉足以律人而行之者
恕也汝宜勉之吾言盡於此矣遂行帳計不慊於心旋
捧檄以歸君怒之曰汝委身入仕屬當邊遽未寧之時
可顧家乎帳計懼不敢留曾未數日而疾作戒家人以
薄葬且曰吾之生也既不以爵禄為榮其死也不可以
冠裳為累言訖而逝可謂能終其志也已實紹定改元
六月三日享年六十有五官終訓武郎葬用卒之明年
八月壬子地實永濟鄉彭泉村之天井岡帳計以余舉
進士與君兄弟為同年故來速銘銘曰
發休祥兮地靈際嘉會兮千齡雲山兮卧遊(君中年即不良於行)
竟老兮祠庭家之理兮官治本之豐兮末寧足計彭泉
之原兮佳只萬家其旁兮孔邇
故知安吉縣趙奉議墓誌銘
紹定己丑七月辛卯奉議郎新知安吉縣事趙君卒婣
黨相與弔於家曰繼自今無有一念親親可以緩急告
如君者矣士友相與弔於庭曰繼自今無有敬賢樂善
一飲啄必與士共如君者矣里之父老相與弔於門曰
繼自今誰能恤里之飢如君者其秀民良子弟相與弔
於學曰誰能禆教養之事如君者蓋比年糴貴君常下
其估以惠比鄰嘉定甲申歲大飢有飯飢者事半而力
不贍君實續之士失其養君捐良田十五畆以助士不
知教君與鄉之先達日程其能以厲之故人心之感如
此昔者文伯之喪内人皆行哭失聲而朋友諸臣未有
出涕者敬姜以是不哭若君者亦足慰其母之心矣君
諱若珪字玉父宣皇帝之裔故朝請大夫試司農卿
兼權工部侍郎諱時侃之子朝議大夫祥符縣開國男
贈大中大夫諱亮夫之孫左朝奉大夫知南外宗正事
贈大中大夫諱彦怐之曾孫未冠舉胄監尋以父任調
隆興府司戶參軍侍郎尹京辟主管浙西安撫司書寫
機宜文字再舉擢上第侍郎去劇任改監慶元府三石
橋酒庫秩滿授嚴州夀昌縣令未上丁侍郎憂服闋辟
監慶元府穿山碶鹽埸以舉者及格班見改秩得邑闕
至而卒享年四十有三娶張氏故僉書樞密院事釡之
孫前通判湖州宗濤之女二子長嗣永次始生而君病
未名君人物秀整如畫才識明敏過人孝友天至在易
幹父之蠱與幹母之蠱異君兩得之居侍郎喪笑不見
齒衰不去身足不及戸外治家舍極其宏壯既除喪每
朔望必犇走泣祭墓下雖祁寒暑雨不懈母令人湯氏
故知樞密院事鵬舉之孫知常州武進縣國彦之女性
嚴不可測君彌縫周密常有以順適其心弟若琚官它
州有可為助者不遺力秩滿常數其歸有以歸迅告
輒喜不勝内幕優閒得結交當世士侍郎治劇而能左
右周旋不失四方士大夫之心者君之助為多穿山場
創於嘉定初規模𥚹陋君且去矣盡撤而新之條上事
宜十數使者頒下諸場以為永式仍與連帥上其功既
得邑而歸自以平生及民者少益究田里利病手其
書一編曰桃州會編安吉即古桃州凡已事之得失咸在
焉君悉攷論掌故欲俟下車酌其宜罷行之甫受迓而
疾作故凡識君者皆哀之不獨婣舊鄉黨之情而已君
有别業曰桂墅在所居金壇縣之東南五里軒楹爽塏
牖戶綢繆皆君所自營其後頗廢或問之曰姑留以為
藏骨之地故葬如其志實其年十有二月若琚以君嘗
謂某能文故來速銘某既繆以文受知不敢不用所知
以報銘曰
面川澤兮背衍沃挹流光兮飲平渌君之來兮昔之日
櫪馬喧兮車擊轂苔徑兮青青周牆繚兮幽扄君之來
兮今之夕明月澹兮空庭人生兮如寄萬有俱空兮寧
一無之足計(侍郎遺澤君欲官嗣永不果)君之心兮昭只寧堕甑兮
復視宿草兮春滋秋風生兮叢桂九京兮不作儲祥兮
永世
故溧陽縣尉陳修職墓誌銘
淳熙間京口郡博士志於作成士之來學者衆其最盛
者陳氏兄弟陳氏故相國秀公之族同堂兄弟六人皆
以行能相高禮法相飭方是時道路間有正衣冠肅容
貎鴈行而來者不問知其為陳氏兄弟余得友其三人
焉曰應㞰修身謹行好學工文為後學師三舉於鄉而
没曰岍立志太高繩已太嚴幾於助長以得惑疾僅一
舉於鄉而逝其季曰景周字仲思人物秀整意氣軒昂
立志亦高而制行平繩已亦嚴而待人恕用能成其志
其事親孝事兄悌父喪將葬有沮之者寧間關百罹而
不忍違其父之志仲兄惑滋甚寧左右彌縫而不忍暴
其兄之疾父兄既没憂聞見之狹志業之隳廣交當世
知名士士之至京口者必主陳氏其散而之四方解后
相與論京口士必先仲思仲思少從伯兄作賦有能聲
後更業易連晝夜不懈壯歲即為舉首再舉亦居第二
嘉定癸未廷對擢乙科授迪功郎溧陽尉尋遇覃恩循
修職郎溧陽邑大事繁風俗剽悍故多重辟多滯囚仲
思謂察獄在初而初情惟尉為能得之故職所當親雖
猥不憚言有可證雖微必即既太旨略定而後麗之獄
故一成而不可變所至輒自齎糧纍囚有在尉司者日
驅之行丐於市仲思以已米給之相府有莊在縣其厮
役之大者曰都催負勢為暴仲思始至即訊之人曰是
相府都催不可訊也仲思曰宰相持天下平安有一邑
之事不平而可平天下者吾訊之是乃所以為宰相地
也聞者懾服邑大姓夤緣相莊以自結勢尤横頥指氣
使官吏莫敢違人謂仲思至必將有忤而寂不聞比仲
思死大姓發積懣下令邑人俾有木者不得售執藝者
不得前微一二寓公幾不得殮然後知仲思三年之間
所以抑其強制其為惡者非一而了不自衒是難能也
仲思中年即節欲日飯二升飲酒至多不亂而力於辭
雖甚厚者莫能強受代之日與同列飲終夕而歸卒實
紹定己丑八月二十六日享年六十有三曾祖某祖某
父某娶諸葛氏丹陽望族男女各一人皆在童丱應㞰
子箎箕箕實紹秀公後岍子節皆早孤仲思教育之甚
於己子三人者亦事仲思如父扶柩而歸哀感行人箎
等卜以庚寅二月十有三日葬所居丹徒縣之五州山
去秀公塋若干步書來請銘銘曰
篤於親信於友廉於得介於守當官而行彊何有銘幽
宫詔不朽
故蕪湖縣尉陸迪功墓誌銘
陸氏唐甫里先生之裔君諱垣之字千里少從父學敏
於為文慶元乙卯舉於鄉今天子御極振起淹滯以
君及其父從龍累試禮部並授信州文學既父子拜恩
鄉黨榮之而大陸君隨卒君既除喪用舉者三人謁選
授迪功郎太平州蕪湖縣尉未上亦卒昔人言賀者在
門弔者在塗於君家亟見之可不為大哀乎君性剛而
氣勁樂道人之善亦不能容人之惡平居見州縣之政
悶悶不可人意常扼腕抵掌謂使吾幸得去場屋仕州
縣必能使枉者伸弱者植善良者吐氣既得闕蕪湖邑
大民蕃則又喜曰吾志其行乎而死隨之蓋士之窮如
此民之不幸如此重可哀也君生於乾道戊子卒於紹
定己丑得年六十二娶陳氏繼諸葛氏皆名家女子仲
行業進士女嫁繆應澤潘彙進仲行將以其年十月丙
午合葬君於所居夏村之西陳夫人之兆亦既得銘於
當世之文人矣而其父友趙居父尤季端以余嘗銘大
陸君之墓知君為尤詳使求更銘銘曰
勁氣兮堂堂命服兮煒煌秣吾馬兮脂吾車路九軌兮
川梁佳城兮忽啓故家兮孔邇賫志兮何之嗟嗟乎千
里
故宜人陳氏墓誌銘
故朝請大夫行太常丞兼權兵部郎官吳公漢英之夫
人於嘉定癸未六月甲申卒年八十是歲十有二月合
葬於江隂縣綺山兵部之墓夫人陳氏諱道藴金華人
世儒至故禮部侍郎兼直學士院諱巖肖始大侍郎之
介弟曰巖震是生夫人幼孤㛠静好禮侍郎賢之不以
與凡子以兵部力學有聞俾歸之逮事皇姑事雖細必
親膳服常先意而具視蚤暮寒暑之宜而敬進之姑亡
毁甚兵部登乾道己丑進士第方回翔州縣數值歲饑
拯民之艱殆忘飢渴夫人日執杯棬以俟間勸以義而
相其勤兵部計日受俸且不市官下物夫人率家人補
壊紐裂尺寸不外求時夫婦相語以達官互送為戒及
兵部攝滁陽奉戒惟謹或謂夫人寧不記鬻衣度日耶
夫人笑曰貧富命也夫子知之矣兵部終家無贏貲夫
人能撙浮積少飭諸子相地之宜得綺山之陽以葬規
模斥大見者駭歎歲時祀事凡尊罍鼎俎之實皆夫人
潔齊自力親黨間問遺必周賀弔必先擇士之賢以從
子游禮遇必殊左右媵侍恕以待之未嘗見其疾視盛
氣故中外無間言累封宜人年益高視聽亦明其苦節
於日用之間服勤於女工之事蓋終老不渝一朝召姻
黨與之訣凡篋笥之餘盡散之越旬日而逝方庀喪具
適郡守代還郡人大合樂以送過門知夫人喪命却樂
遣奠其知敬如此四子曰渥修職郎嚴州錄事參軍曰
沐修職郎新常州武進縣主簿曰藻修職郎嘉興府司
戶參軍曰淡舉進士一女適仕族孫曰十能百朋千遇
十翼萬雋某生晩不及登兵部之門戶曹以婦家故數
往來吾邑友人丁宗魏景舒湯鎮元瑞與之游亟稱之
某欲内交未能會戶曹以狀介元瑞來徵銘銘非某能
而藉是得交於戶曹昆季間某之願也乃為銘銘曰
七十人所稀也而十益之一命人所榮也而三錫之家之
興也而殖之子之成也而翼之含飴弄孫莫或戚之鳴
呼夫人豈幸得之惟孝惟敬惟儉惟勤自我積之綺山
之陽過者式之郎星在天光下直之
故韋氏孺人墓誌銘
紹定庚寅三月乙巳修職郎徽州歙縣東尉張君鎮之
妻延陵韋氏孺人卒享年六十有三尉縻於官守飭其
子介儒藻護柩歸於所居之金壇越明年二月甲申葬
縣西南五里顧龍山之北祔於皇姑禮也前葬介以父
命問銘於漫塘叟劉某叟曰婦人無外事故古不銘墓
墓有銘其起於後世人子愛親之私乎介蹙然曰介誠
私吾親然吾母高見卓識有關於世教之大者亦非介
所得私也吾母柔而正靜而恭歸吾父時大父母俱亡
恙吾母與吾父力貧以養大父没而家益匱大母年踰
九十吾母佐吾父啜菽飲水無一日不究其歡是其盡
事姑之道非有關於世教之大者乎大母既没將葬矣
隂陽家以葬之日氣運與吾母相妨謂宜遠避吾母曰
婦姑情所鍾送終禮之大且吾思死者方不欲生敢圖
生乎即泣以從訖葬以歸是其破隂陽拘忌之說非有
關於世教之大者乎吾父晩得官分尉於歙吾母素有
嗽上氣疾至歙以痰甚更為風眩或疑證之異請禱吾
母眩瞀中作而曰有是哉吾不善衛生以干六氣之和
而歸尤於神是誣也而可乎介等曰不敢乃已是其破
巫祝鬼神之惑非有關於世教之大者乎余曰然有一
於是是可書矣况具是三者乎謹按韋氏吳侍中昭之
後今猶家冡旁三里祖諱兼父諱世將皆隱德弗耀三
女二子女適進士師灋孫詵王維惟王氏女後孺人十
月没介弱冠舉於鄉與儒藻皆好學篤行其興未可量
孫男一人未名叟與尉同丙午舉介叟壻也於銘為宜
銘曰
行之淑見之獨佳城千古邑西南挹湖光飲山渌
故溧陽縣丞張承直墓誌銘
君諱汝永字端袤世居金壇之上疁曾祖恪崇寧間舉
八行科終朝奉郎累贈中奉大夫祖體仁從義郎父損
舉進士廷對入丙科勅授台州文學未及仕而卒文學
風流文雅傾貲以致海内名勝與師友用能成其身亦
以成其子諸子皆由科舉進君其長也自幼性識通敏
聞見該洽為文雅贍作字倣古法而行書尤勝淳熙丙
午與仲弟如玉同舉於鄉時文學亦同上南宫鄉黨榮
之嘉定甲戌廷對中選尋授迪功郎和州含山縣主簿
以才為當路所知攝部從事督金牛城役有功薦書屢
上秩滿未調提領使者辟監潘封激賞酒庫以再仕未
有及民而溧陽家近悉其土風謂可行志因受邑之丞
會宰政荐更時事多故而君亦老矣雖彌縫正救惟既
厥心而事窘於力之所不任智屈於勢之所不行則惟
鬱鬱以居乃紹定庚寅十月辛未不疾而卒享年七十
有一越一日而夫人李氏亦卒一女前夫人蔣氏出適
從政郎新鎮江府觀察推官閻鼐先君二十八年卒二
子曰槃曰彙孫焴次未名以卒之明年正月己酉葬金
壇縣東南三十里大亭之原余與君同丙午舉又姻婭
也故其子來請銘銘曰
士方盛時志隘穹壤無位不行扼腕抵掌亦既仕矣謂
可以為膂力既愆太息隨之孰主張是而巧相戾勒銘
幽扄千古一喟
故監鎮江都税院李迪功墓誌銘
閩大帥朝議大夫直煥章閣李侯駿貽書於漫塘叟劉
某曰故迪功郎監鎮江府都税務仁垕吾季子也不幸
死矣而家之人在遠不及聞其言不及見其死某不勝
父子之情聞其故歲行縣獲登子之門及其奉檄而行
又嘗告别於子子幸而與之進則吾兒莅官以來曰言
曰行我之知固不若子之詳子幸為我書之將刻之堅
珉以紓吾悲以慰我太夫人之思子其圖之叟既重李
侯之請且念載叔嘗見謂為友不可忘也故為之書維
李氏家饒之德興曾祖某迪功郎致仕祖某贈奉直大
夫君字載叔仁垕名也帥以儒起家授子以詩書而訓
之以義理載叔奉以周旋罔敢失墜今上初元登名浙
漕薦書明年竟以先所受捧表恩銓試中程授今職紹
定己丑秋八月之官庚寅夏五月戊午奉憲檄入幕行
至毘陵復迂道省其姊乃六月己夘回至常潤間之白
鶴溪得疾卒享年二十有八娶丁氏前青陽知縣木之
女以疾留其親旁側室子曰煥孫生僅四月帥幸其子
之立而欲其傳之有永也將以所自擇樂平之鷹鵠山
葬焉叟棄官餘二紀日所往還惟樵夫漁父去年冬忽
有具衣冠來者視其謁載叔也問所以來曰某所與偕
廬山胡伯量先生與君有疇昔之雅謂君為頗知理道
某所願見厥路無由不自意得檄此來有可見之便是
以敢見越翌日伯量亦至自是三人者日相與遊載叔
或出語稍易舉事稍偏伯量必正色折之載叔斂衽謝
惟謹以叟平生所見後生敬事師友未有若載叔者既
而聞其初到郡無室處無輿隸同僚日惴惴憂負課人
謂載叔貴游子將不堪而載叔不之懟及其偕伯量來
金壇得一室蕭寺中僅容兩几廪無繼粟庖無繼肉人
謂載叔當重不堪而載叔不之戚及伯量去左右無法
家拂士人謂載叔言動得以自適矣載叔又不然曰方
胡先生在吾飲酒過三酌即醉醉而安寢恃其無失及
先生去吾雖強飲終不醉或寐憂其不能無失也故隆
師親友吾樂也而豈樂以離羣索居也哉比憲檄下人
又以載叔向之鬱今之伸也向之勞今之佚也為載叔
喜而載叔以侵官出位為家庭之戒遲回者連月不得
已而後去又拳拳致請於其友求别後規則載叔亦豈
為貧捧檄而喜者比哉故由前二者而言人為載叔憂
載叔不之憂由後二者而言人為載叔喜載叔不之喜
則載叔之憂喜必有大於此者至其所遺親庭問安書
語不及私始言郡縣急財賦而後拊摩所以致寇末又
言大府非它郡比尤當有以寬民力其意蓋專以龔遂
渤海之事望諸郡而以尹鐸晉陽之功望乃翁則載叔
之死豈但李氏失一佳子弟哉可傷也已銘曰
皇皇乎職之勤也亹亹乎德之新也秀而不實無以結
其因也傳家有子足以寧其親也
西園陳居士墓誌銘
里秀民陳文龍縞素登門泣血言曰文龍不幸蚤失慈
母吾祖躬自抱持以教常使聞正言見正事凡衣服飲
食几案硯席之間無不一於正伺其意稍怠則以身率
之慮其性易流則未嘗使出閭巷覩嬉戲文龍用是得
不夭折不荒縱以迄於今文龍稍長吾祖即日夜取語
孟六經韓子歐陽子之文伊川程先生易傳温國司馬
公通鑑為文龍詳說且標識其大者使文龍誦習之不
忘玩味之不厭文龍用是得稍習為文稍知鄉道天罰
之酷吾父棄諸孤曾未兩月吾祖繼之自今文龍身將
疇依行將安放孰飭其惰孰砭其愚此文龍所以朝暮
仰天椎心而泣血者也惟吾祖蚤從雲茅先生學而君
先生嗣子也願得銘墓上以慰吾祖之靈以紓其不肖
孫終天之痛某曰諾則序而銘之居士諱武齡字夀朋
家故金陵徙復自郊徙邑遂為金壇著姓背市而居却
而之市不跬步市人罕識其面壯歲有志場屋既累試
不效即棄去同時輩流有宦達而歸者一見即戒門以
絶曰窮達異趣吾寧能驅走車塵馬足間環所居植花
木暇則挾册詠歌其中或徘徊竟日負郭祖塋有庵以
居守者有田以贍之族大枝分將尋斧斤焉君執不可
則有挾刃以脅之縱火以迫之者宰木既空更欲析塋
地君度不可遏則願遜庵與田而以塋地為已分衆復
不可則伺其售贖而歸之嘗謂士當力學自立而尤當
以種德為本因歴書鄉之士可為勸戒者於壁以示子
孫平居與家人食未竟聞有丐食者時輟飡與之丙寅
丁夘間淮民南徙有婦人寄食里中人家將行無以償
僦食費禠其衣殆盡婦人赧不能行君代之償且資而
遣之里中有貧而疫者君望其炊煙不起日計口飼之
不幸有死者更助其殮葬而妻女無以養復為嫁遣蓋
其篤至如此少喜釋氏書晚悟其非文龍之父將葬放
請會緇徒祖送君曰吾既識其非矣可復用乎今年春
天子稱夀長樂士民年九十者皆命之官於是君年八
十有四矣其子時猶無恙援他比欲增年以請君力止
之天姿恬澹老更精強夏五月得疾醫者視脉當下君
請如脉而醫以年高固執不可即命庀浴具既浴即敕
文龍善自立言訖而逝實紹定辛夘五月既望時當盛
暑容色不變見者異之曾祖文智祖宗顯父任娶張氏
與二子蔚然浩然皆前卒一女適倪時敏孫男文龍仲
龍友龍季龍葬用其年九月丙午墓在邑西五里袁舍
之原銘曰
市之居習不濡外環花竹中詩書身之夀孫之秀德以
實之大且久
蔡希孟墓誌銘
希孟諱大醇家丹陽之竹塘熙豐間有以才高思敏為
荆文公所敬後掌外制諱肇字天啓者其從祖也曾祖
球祖國幹父璨皆種學績文而不見取於有司君好學
世其家每試輒見取於有司而登名常在舉員之外人
為君抵掌扼腕君曰命也可若何生理粗裕服用常靳
靳不敢過日杜門卻掃或誚其隘君曰惟儉可以養廉
惟靖可以寡過吾知此而已享年四十有九紹定庚寅
五月晦得疾卒娶劉氏故江隂法曹恭靖先生之女生
二女一男子茂皆幼以卒之明年正月己酉葬東朱之
原君妻余姪也不可以不銘銘曰
其尚儉也似翟其為我也似朱匪翟匪朱山澤之儒東
朱之原邇我室廬死生去來千古一吁
徐處士墓誌銘
斗門徐處士既没十有六年其子從事郎新太平州蕪
湖縣尉藻始以余友新武進尉張君文德君有之狀來
乞銘謹按韓文公作徐偃王廟記以為今徐姓之散居
徐揚間大率皆偃王之裔南唐之都金陵一時名臣無
出徐鉉兄弟右者宋有天下鉉兄弟如機雲入洛文士莫
先焉處士金陵之句曲人徐姓之居是邑者雖多斗門
之族為大其偃王之遺裔與且言其先祖有葬其鄉之
櫟山者相傳嘗為銀青光禄大夫豈鉉兄弟之末派與
君諱某字某余不識其人而聞之朋友者甚悉君有之
狀謂君篤厚而謙恭事父母以孝友於兄弟睦於宗黨
少志於學親没之後念禄養不及始一意生理艱苦人
所憚儉薄人所不堪皆安之與人交一以忠信譽之不
喜毁之不愠樂道人之善而掩其過既生理稍裕乃輕
財好施有以匱告必稱力賙之或不謁而予歲儉榖貴
富者遏糴君輒傾所有平價以糶其無資者貸之甚者
與之人頼以濟市田宅率高其直曰吾非為目前計也
尤篤意教子闢書館於所居之前聚書其中招名士與
之游處故子孫皆力學晩歲效昔人分槖金之義整所
有授諸子使自為計由是不復問家事幅巾杖屨徜徉
里閈時圍碁以自娛性不能飲而喜人飲賓朋過之接
慇懃之歡竟日無倦迄今垂没氣體康固視聽聰明將
啟手足諸子請治命惟戒以薄葬遂以嘉定丁丑十月
二十有九日終於家之正寢享年八十有六大王父某
王父某父某皆隱德不仕娶王氏先君二十一年卒子
五人曰濟曰滋曰藻曰洪曰灋藻即蕪湖尉入國學擢
監舉以龍飛親策入仕女三人皆適鄉之善士孫男十
有三人孫女六人曾孫男七人初王氏没葬所居之東
潭岡蓋處士所自擇没之後四十有七日乃合葬焉若
君有所述真所謂有德君子兼備五福者乂歲在己夘
余長子汝琦當授室友人今銅陵丞符君伯夀為余言
處士無恙時能飭家人以禮而訓之以義既沒諸子率
而行之其長者拊諸子如其子幼者奉諸父如其父内
外數百指雍睦無間言余以是起敬因為汝琦聘君之
孫縣尉之女為婦今十餘年矣尉以誌銘請其又何辭
銘曰
勤不匱節不嗟取之廉及者賖施必報理不遐康厥身
大而家銘有實詔無涯
故貴池衛主簿墓誌銘
金陵句曲山之西有鄉丈人曰衛九思其事家人生産
作業與人同而篤志教子則與人異其子翼字翼之知
乃翁志在此而養志孝之大也故自垂髫力學既壯益
厲謂學貴適正故舉業之外更注意於周程朱張諸老
之書謂學貴親炙而於時諸老淪謝惟丹陽故靜一湯
先生及登朱文公之門為庶幾焉故從之遊所居山谷
間土瘠民艱惟錐刀勺合是競而君時能賑貧周急地
偏俗陋喪祭惟老釋是尚而君斥不用蚤遊場屋凡四
上名國學再貢禮部甲申龍飛廷對入等授迪功郎池
州貴池縣主簿尋以夀恩循從事郎君時年尚強氣尚銳
非其它老於場屋者比而君以親養不及榮望已空猶
幸有伯兄無恙方將闢室所居之西曉夕相從庶幾風
雨對床之樂而君死矣歲實紹定辛夘某月某日君蓋
生於乾道辛夘實甲子一周娶吳氏四子曰以直以敬
以成以中皆業進士女三人進士徐應崇成丙傅大任
其壻孫曰繼曰祐尚幼越明年三月二日葬所居之東
曰東岡實厥考塋次余蚤謁鄉先生竇君從周竇問識
句曲衛炳否某對不識且問何以識之曰是知俗學之
非肯來下問余私識之竇君既没余後從靜一湯公遊
句曲山炳迂道來訪因言從祖父子有遠韻遂往見則
君父子也意君以父行自處視炳何有而君能不居炳
所是則是之所師友亦視炳為從違則君之賢過人遠
矣既葬以直書來速銘銘曰
孝養志非口體學明理非口耳辛夘生周復始子從父
葬爾志後千載質諸此
故知建昌軍朝議鍾開國墓誌銘
君諱穎字元達姓鍾氏丹陽人厥初自金陵徙蓋晉侍
中雅之後曾祖父故不仕祖久累贈奉直大夫父將之
少力學與其弟宜之相繼第進士終滁州通判累贈宣
奉大夫君生未彌月而失所恃依外氏錫山之李李世
望族外祖帥參公時澤與其季祭酒公祥尤篤行公自
幼染教飡和稍長益以學自厲淳熙癸夘校藝棘闈擢
居前列以少乖彛式黜士論惜之歲甲寅以宣奉明堂
恩補將仕郎銓中授迪功郎主通州靜海簿乙夘漕舉
丙辰遂踐世科丁宣奉憂服除調秀州袁部鹽場兩易
泰州馬塘催煎官歲饑民煽為盗部使者訪消弭之策
君條十事其尤切於職守者乞減竈以紓亭民濬河以
便商販使者用其策由是人情帖服而鹽利大興秩滿
關陞調眞州六合令未上丁繼母憂内除差監行在省
倉下界門倉宇歲深頽弊主者苟目前且憚役大事殷
委不問君至即白發之大司農上之朝以其事屬君君
請任繕修之事而辭給納之責聞者服其遠利朝廷下
和糴之令於諸倉九百萬石君招徠有方獨得六十萬
下易楮之令於都城以君領北局或憂其壅欲限城内
外使不雜君謂衆大區而以一城分内外不可朝論是
之内外懽然而事卒無壅改秩知餘杭縣畿内劇邑民
困和買之重歲課積負君以國家基本所繫力請輕之
得旨蠲什之四施及八縣由君一言既民力稍紓即修
庠序之教行鄉飲酒之禮變乖爭陵犯之俗為謙挹遜
悌之風治聲流聞曾未期月擢通判濠州時邊事方殷
郡廪不繼君甫授任即以此請且道過餉所精言之得
旨畀十萬石復請於制府乞修城壁練民兵為不可勝
之計制府既是其言復左右其事君日夜服勤科瑣靡
密未幾敵薄城下亦會君專行太守事一鼔作氣人百
其勇敵以敗去繼是凡三至竟畏縮不敢前時城中食
有餘而幣不足蓋以運路不通之故君謂須權以濟事
乃創憑由以代道開易以官楮無毫分折閱當路多其
知變兵民亦服其有信垂滿召赴都堂禀議蓋將用矣
而君力丐外特差通判鎮江府君復以寓里引嫌差主
管建昌軍仙都觀今上登極改差通判隆興府寬經緫
制之期而民無追胥之迫酌和買絹之中而民忘賦斂
之苛覈八縣版籍之失而民免科差之濫郡有東湖書
院教事久廢君作新之士爭興起秩滿過闕擢守建昌
軍郡當赤子弄兵之餘人情所憚君奉命不辭陛對首
述盜賊之起皆由州郡之虐征暴斂其所以過於征斂
不過欲内實囊槖以自私外豐苞苴以自固而已苟不
深懲其已甚無以戒其餘其次乞廣平糴以備不虞聞
者知其必不為繭絲計保障得人矣闕至郡民方延頸
企足以待其來而君已病初君之為士也力學兼晨夜
以是得目疾廢學者六年中間時作時止及倅隆興以
治行為臺所知疑事叢委或達旦不得休以是疾復作
既歸而甚不得已上祠請改差提舉建康府崇禧觀而
或者顧以避事為言其不知君甚矣祠命既下而君年
亦益高氣血亦益衰尋至喪明又二年當紹定壬辰冬
十有一月乙夘卒夀七十有四娶張氏繼李氏皆前卒
贈令人子二焴修職郎前監平江府糴納倉煒將仕郎
女一適從事郎新紹興府蕭山縣尉葛文在孫男二埴
將仕郎一未名余與君居同邑學同道而出處不齊猶
恨相從日淺慶元初以郡掾事故轉運使檢詳石公宗
昭於儀真石問學之粹蓋余所仰以為師表者見其言
在淮西時君奉親來相與講學甚久余以是知君師友
淵源非苟於為學者又余與故宰掾豐公有俊為同年
進士豐慷慨以功名自任余所敬畏其為連帥淮西上
疏薦君能以強敏立事以廉白飭身敵犯濠君以倅貳
攝丞調度皆中事機山東策應之士雲集君調護激昂
兩盡其道用能内固城守外成曹莊之捷余以是益知
君平時之所從事皆有用之學非空言者又君家産業
不至甚廣而常眷眷宗族濠梁之歸捐良田以為義莊
月廪給之垂殁猶以是屬其子俾謹守勿替則君之所
存過人遠矣焴等將以君殁之明年十有一月甲寅遵
治命合葬君於夀安鄉祥子岡李夫人之墓前期奉右
史陳公之狀來屬余以銘余謝不敢然念昔嘗銘宣奉
之墓矣今何辭銘曰
士患不勤不勤則荒屋壁之收山川之藏聖作明述日
星耀芒仕患不勤不勤則弛故府攸司西曹所理吏牘
民詞川臻雲委燈火夜忩寒暑昏晨此卜子夏左丘明
所以損其真嗟乎若人年踰從心爵為開國惟公惟勤
它岐靡惑告後千載欽惟丕則
故常熟縣丞孫承直墓誌銘
君諱泝字彦與世居鎮江丹徒之大港鎮曾祖書開州
文學祖元方父大成皆隱君與兄泳幼迫親養相與恊
謀竭力灌園園之果蔬暢茂它植者莫及負販者爭趨
之親養以充乃授成園丁與兄束書入學時吾兄恭靖
先生方以春秋教授鄉里表率庠序君直入拜席下願
為弟子而君方釋襏襫而來被服山野且時過後學甫
入學即欲業大經人咸笑之惟吾兄識其異曰公等會
當從此人受學毋怪也既入學即服勤不舍晝夜見同
志者皆勉之共學其有見紛華盛麗而悅者即警戒之
斥絶之不數載學成四與鄉舉再為舉首擢辛未進士
第授平江府吳縣簿尋丁外艱再授紹興府蕭山尉到
官纔數月復以内艱歸服闋授台之仙居尉擢第十有
八年猶以末秩奔走下邑人以為屈君安之邑在萬山
中水至無所泄即滙為一壑故有石堰號擇水城公私
靳費歲久不治君曰政無大於此者即請之臺府而合
民力以成之板築之役皆身所自課堰成之明年天台
大水溢入郡城民死八九仙居獨以堰免民於今德之
縣庠教養雖非尉所專而君以為己任垂滿合邑之士
用古禮歌詩飲餞於學詩之辭固以謝教育而尤推君
之廉再轉而丞常熟時長官有挾不屑民事凡所以下
息田里之爭上應臺府之令惟君是頼其有歲久不决
之訟皆直請於臺府願以屬君旁縣亦然臺府既玩以
為常君亦不復計彼此部使者再委攝邑郡亦委攝郡
博士皆謝不就而以疾丐歸初君校文四明以積雨感
脾濕之疾既歸而疾益甚一日整冠肅容而謂其兄曰
吾雖未能窮理盡性而於克已之學亦粗涉涯涘今其
行也可無一語以自異因放釋氏為辭世頌大意以克
已之功自許語多不載既成捨筆而逝實端平改元某
月某日得年六十有六娶同郡朱氏一子天澤二女長
適鄉貢進士翟斗南次適劉子敬即恭靖先生之孫葬
用其年十有一月戊子地曰黃公山實君所自擇以近
先塋故君平生孝友之行内外周密叔父家貧二女及
笄皆自為嫁遣從弟所生母年七十無以為養君延之
家使與家人共食無豐殺之異人以為難銘曰
莘野寂寥士與農異士憚農勞農甘士棄君見之明而
行之果親養未周服勞敢惰種桑蓺麻植果栽花親養
既克束書起家四上賢書再為舉首發策决科探囊索
有政行三邑選止七階退為克已進不關懷黃山之原
佳氣葱葱奕世發祥令德所鍾
醫僧宗可塔銘
釋宗可張姓字與之家故金壇大族祖從才由大學出
官主温之平陽簿父汝為子多而貧命可出家禮故醫
僧文範為師以慶元丙辰得度範庵居既死可繼其業
人以醫招必往用藥謹審不以貧富二其心平居淨掃
一室焚香默坐雖蔬畦竹徑繚庵後足跡罕至紹定辛
夘可於是年六十有一矣素無疾忽沐浴更衣趺坐而
逝越四日弟子師順奉其喪葬於所居之西望仙門外
範之塚次漫塘叟為銘銘曰
謂可僧耶居與人同矮屋竹籬謂可非僧耶狀與俗異
祝髮披緇招醫必往吾不忍治藥必精吾不欺六十行
年已過之有來必往理則宜臨分沐浴更更衣跏趺
不動神色怡謂可僧耶此無疑
漫塘集卷三十一
