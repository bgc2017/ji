漫塘集卷十八宋劉宰撰
雜文
勸農文(代外舅梁總權鎮江府作)
勸農郡守職也守未至部使者適攝事可以為具文而
不加之意乎使者来是邦三年矣爾地之瘠爾賦之重
豈惟使者知之聖天子蓋甚愍焉故比年蠲丁賦百萬
實始此邦兵興政煩而是邦獨晏然無異於平時顧不
甚幸歟然而力田尚寡浮食尚衆則有由矣夫狃於私
販之利而輕於冒法倚臺省諸司之近而果於終訟凡
此皆害農之本豈惟違天時失地利且凶于而家害于
而身是可不深長思歟父老其敬聽斯言歸而告諸子
弟相與專心致志服田力穡以無負聖天子優䘏此邦
之意
泰興縣勸農文
勸農令之職不可一日廢每歲仲春出郊而勞勉之蓋
曰謹其初也爾父老其敬聽令言凡農之害有三令實
司之一曰奪其心二曰奪其力三曰奪其財豪民梗之
而不能制姦民擾之而不能戢或侵其疆或訐其私或
負其直或攘其有使吾民怏怏然有懷弗伸而惴惴然
畏禍之及耕弗克深耨弗克易鹵莽滅裂以苟朝夕此
之謂奪其心工役繁興獄訟滋熾事雖微而追逮者衆
理雖明而淹延弗决一事未巳而一事繼之吾民赴期
會之時多而治稼穡之時少或耕而弗種或種而弗耘
此之謂奪其力賦斂有常漁取無度或名為公家興作
或並緣上司行移官收其一吏没其十重以兼并之家
因債負而再倍凖折僧道巫覡游手之輩托佛老鬼神
而誑惑乞取使一歲之入不足以供一歲之出冬暖而
號寒年豐而啼饑此之謂奪其財奪其心則弗康奪其
力則弗專奪其財則弗裕有是三者雖日登進父老而
勉之耕督之殖猶為具文也况一日之勸而欲責其終
歲之勤耶令起於白屋凡父老藴而弗言言而弗盡者
令略知之繼自今以往凡害農之事如前所云令念兹
在茲敢不良圖怨謗黜責非令所憚父老歸而語其子
弟相與專心致志服田力稼雖休勿休或猶有遺害則
相率而告於令令弗敢辭
勸尊天敬神文
蓋聞非其鬼而諂祭之聖門所戒假於神而疑衆者王
制必誅敢述愚誠少禆明見自有太極已肇一元既分
三才而為三乃播五行而為五歲月欲其無易定為三
百六旬寒暑難為驟更次為七十二候一言以蔽大德
曰生其在人也或饑寒所侵或飽暖太過或起居之無
節或喜怒之失中或醉而風乘或虛而邪入乃成癘疫
各有源流氣相薰蒸人易傳染所以不能免者亦由有
以召之儻感受之初澄清厥念擇醫必審用藥必精幼
小則乳哺者以時長上則侍奉者唯謹意之所惡勿置
其側口之所嗜必度其宜又同居之人各敬其事勿相
戲嫚勿致驚呼身雖忙而滌濯洒掃不異平居心雖憂
而衣服飲食不愆常度如此則真氣還而何恙不已内
志正而何邪可干乃不反之中苐求之外俚俗相扇淫
祀繁興其一曰祭瘟所在市㕓皆有廟貌或肖虎兕或
像虺蛇或手足妄加或眉目倒置夫物各從其類而人
必儗於倫豈天地造化之功作魑魅魍魎之状况至貪
者皂隸有不取之贓至賤者乞人有不屑之食曾謂坱
圠鈞播而乃饕餮盤餐理固甚明人可自曉至於用醫
藥以救表裏亦須托杯珓以決從違致取短捨長當汗
反下去生已遠之死固當所擲枯節朽根何異長挺利
刃其次曰齋聖又其次曰樂神晝夜留連男女混雜冥
頑之童附而為鬼鬼固不靈腥臊之巫降而為神神亦
可恥妄言禍福以紿昏愚牲十餘不供一夕之需香數
套僅充一爇之用其他誘取脅取不使聞知見知固有
婦欺其夫子隠其父厥費無藝豈實有餘或典質而一
縷無遺或假貸而倍蓰計息以致資産破蕩老稚流離
深原其情有甚於盜又病者欲療而禁其服餌老者須
肉而絶其肥甘投以符水不問症之隂陽聒以鼓樂不
恤體之煩燥使生者不得盡其力死者無所伸其冤揆
以刑書合坐故殺甚至姦欲逞而杜其来往之親戚言
不騐而委其禍祟於先亡使和順之俗變為乖離孝思
之心更為怨詈則誣衊天理壊亂人倫貫惡之盈非赦
所及顧無士師之權以執有罪無先聖之道以正羣心
徒抱拳拳未免喋喋儻能崇德辨惑曾不以人廢言庶
刷神羞不累其聰明正直且瘳人瘼同底於夀富康寧
策問
一
問水旱有禱禮也抑有可疑者天子祭天下名山大川
諸侯祭名山大川之在其境内者故曰三代命祀祭不
越望楚昭亡國之餘河非所祀季氏旅泰山孔子傷之
而今也五岳之祀徧于州縣禮歟古者有豢龍氏之官
則龍者天地間一物耳故龍鬭于洧淵子産弗祭祭於
山林川澤丘陵之神云者謂其神足以使物也今也水
旱之禱乃不于神于其物禮歟神不歆非類民不祀非
族故晉不祭鯀被髮野祭辛有憂之而今也社稷先賢
或曠不祀或雖祀不敬反取西方異教之神如其俗而
敬事之禮歟法施於民以死勤事以勞定國與夫能禦
大災能捍大患則祀之皆謂生有是功則意其死有是
靈曰農曰棄曰契曰后土由此其選否則所謂假於鬼
神以疑衆者今也捨史傳昭昭之意而取信於荒忽誕
謾之詞生無其人死崇其祀禮歟伊欲據經典之舊以
正習俗之非歟則雲漢之詩曰上下奠瘞靡神不宗又
曰靡神不舉靡愛斯牲蓋憂民之憂不得已者如此且
有其舉之誰能廢之伊欲徇習俗之非而無所訖正歟
則淫祀無福行之何益諸君必有見於此願詳陳之
二
問侍從天子之近臣朝夕論思日月獻納固其職也然
嘗有疑於此周官六卿分職冢宰總之則宰相之任下
此則大司徒等猶今之六曹尚書又下而所謂小宰等
則今六曹之貳皆侍從之選矣而分職秩然不相侵紊
未見所謂論思獻納者至師氏之詔王媺保氏之諫王
惡内史之受納訪若庶幾矣然考其官不過司徒宗伯
之屬考其秩又不過中大夫下大夫之列豈六卿之長
之貳位高職尊言責所不及而任言責者固不在近臣
歟漢以御史大夫列於三公下此則太常光禄衛尉太
僕廷尉鴻臚宗正司農少府謂之九卿以今凖昔亦侍
從之選已汲黯嘗為九卿以故惟願出入禁闥補過拾
遺鄭當時聞人善言進之候上間未嘗不言天下長者
然李息為九卿竟不敢言張湯事魏其武安之争雖韓
安國鄭當時輩為當時九卿皆無敢明言其它如至上
前而背同列視上意而為律令不可槩舉至國有大議
則忠言讜論往往得之博士議郎賢良文學則於論思
獻納何取焉恭惟主上虚心無我公聽並觀延納讜言
輔成至治内而百執事之輪對外而監司郡守之奏事
固有聞必言有言必盡矣鳴玉曳履於殿陛之間號為
天子從臣者獨玩愒而無聞何歟豈六卿之長貳無預
於言責周制然歟抑依違於是非之間而觀望於可否
之際未免漢人之餘習歟諸君其詳考而歴陳之將以
復于上
三
問固圉折衝之道無他曰兵而已國朝聚重兵于京師
以鎮四方其後以東南去朝廷遠緩急難於調遣始制
將兵於制閫而分路置將以統之則今之禁軍是也近
来法禁寬而人情㢮諸州禁軍往往散為皂隸之役使
内郡有一朝之警將何所恃兩淮用兵以来以三衙大
軍不可盡出而江上諸軍不能深知險易始召募民兵
與北人之来歸者合而用之則今之忠義民兵是已而
年来歸民之土著者往往斃於轉徙而北人之来歸者
往往難於檢覈則外郡或有前日之虞胡以待之邇臣
知其然故請申嚴役使禁軍之制而講求狙詐作使之
說夫禁軍之不供它役宜也然彼固因役以為利矣恐
拘於營伍生意無聊或足以激一朝之變忠義之人廣
務招納宜也然逋寇叛卒色色有之恐置之邊陲知我
動息或適以滋他日之患二者非細故也願聞其說
四
問兵之用間尚矣然昔之論者以為水能濟舟亦有用
水而覆没者蓋我用間以間人人亦用間以間我善用
之則彼間為無用不善用之則我間為彼資彼我之間
或得或失非明智孰察之蓋嘗考齊田單之間燕漢陳
平之間楚則我以間而成者也若胡間信鄭武公之親
胡而卒為鄭取秦間信趙奢之畏秦而旋為趙襲則我
之間其可獨恃乎趙信秦間用趙括而喪師齊信周間
殺斛律光而亡國則我以彼間而敗者也鄭國為韓間
秦而秦卒以興蘇秦及張儀為間於秦而秦卒以伯則
彼之間其可獨棄乎邇者廷臣之論以比歲蘄黃之警
出於倉卒不虞昌言于朝以用間為急務至哉此言然
用間之難久矣必以誠待之歟則漢使之入匈奴見其
羸弱而歸去者非不誠也必厚之以資而後足以得其
心歟則晉解楊漢輩雖盡捐陳平四萬斤金與之亦何
足以動其心也哉願併前所疑求其說以告
五
問京口為郡受淛引淮控江帶海自吳用之歴晉宋齊
梁陳俱號重鎮隋唐本朝混一區宇亦莫敢以為輕六
飛駐蹕東南其地益重比歲疆場多事其重尤甚於昔
時考古驗今殆非不急之務也敢問北固北顧何以不
同丹陽丹揚何以有異土山江乘其險安在庱亭大業
厥守何由絶高為京因山為壘號稱鐵甕今猶昔乎天
限南北武騎千羣無所用之昔猶今乎或曰在德不在
險蓋形勢固不足恃也隋史謂陸海之饒珍異所聚則
土地之産不為不富唐人謂約已贍兵賦物儲蓄則府
庫之積不為不豐運米百艘以給渭橋軍士歡呼則漕
運之粟不為不厚或曰民無信不立則兵食似非所甚
急也莫強於曹操而破之赤壁者水軍也莫銳於苻堅
而勝之淝水者北府兵也莫難平於桓玄而平之者義
軍也莫捷於討盧循而討之者萬鈞神弩宣潤弩手甚
而希烈破海門樓船出而少游懼酒可飲兵可用信哉
是言矣然則威天下而不以兵革乃不然歟經術則集
注論語史筆則善述吳書卓行則傳稱巨孝隠逸則相
號山中文章則賦擅三都詩歌則集著丹揚諉曰經生
學士之所守騷人墨客之所長有若擊楫中流而誓清
中原家徒四壁而一擲百萬或言酷似其舅或謂萬里
長城江東諸人非其比矣而曰弘濟艱難非上智必英
豪豈其然歟今殘敵可滅而未滅新敵不可通而求通
名忠義而陸梁本居民而流徙凡淮南一日未能按堵
則江南亦未容一日安處江面風寒不止一處海道四
達無復蔽遮則不容守在德之虛言郡計空匱見藏鮮
少民力彫敝科調不均則不容徇去食之實害大軍削
於分屯邊兵耗於累戰新軍未諳進退民兵不識行伍
則兵革不備不容不亟脩士狃於聲律場屋之文而軍
旅未之學吏困於簿書期會之務而將略非所長則人
物之儲不容不素講古人有言曰譬如同舟遇風一物
不牢俱受其敗吾儕生長是邦休戚同之又未可以為
不在其位不謀其政也伊欲擇險以為固積財以為富
練兵以為強何道而可若夫慨慷奮發輸忠竭謀又人
臣之責也道其所以然將為有司誦之
六
問周禮大司馬專九伐之任而命將出征則選於六卿
戰國以後始以將軍專征伐左右前後材官有林則名
之以其所統驃騎車騎樓船戈船則名之以其所用四
征四戰四鎮度遼下瀨則名之以其所往自魏武任夏
侯惇而有都督之名後周任韋孝寬而有元帥之目唐
任韓洪而有都統之號其他如節度經略招討之稱宣
撫安撫招撫之任大率皆昉於唐國朝參用古今之制
惟制置使第以命輔臣之兼領羣牧者後頗施之他司
而南渡以還委寄特重今北敵孔棘盱楚未靖專征之
任屬在制使其可忽諸而議者之說有二或謂宜更今
日之制别遣重臣開督府立宣司厲兵秣馬以作士大
夫之氣庶士氣振人心悅而亂臣賊子知所懼議者顧
曰是將至於張皇或謂宜仍今日之制隸節制於諸州
一號令於制閫廣招懷厚廩給以收潰散庶去者還来
者安而亂臣賊子無所容議者顧曰是失之迂緩夫以
張皇為非則裴度以宰相平淮蔡狄青以樞密使下廣
南初非因任於外以迂緩而非則曩歲蜀道之捷山陽
之復初非選於中諸君通於世務試為有司索討之
七
問比者詔書取士誕告四方有曰游夏師友淵源文章
固其餘事賈董通達國體議論深識時宜大哉王言所
望於天下之士者至矣厚矣孔門四科首及游夏漢廷
諸儒尤稱賈董士乎士乎其亦有以稱上意塞隆指乎
子游以洒掃應對為末則其學專務於本子夏以賢賢
易色事父母事君交朋友謂之學則其學不止於文夫
學問文章果二事乎賈誼明申韓其言常急於治道董
仲舒明孔氏其說必主於君心夫君心治道果異用歟
由子游而言則恃本而廢末無下學之功其弊也過由
子夏而言則務内而忘外無博文之助其弊也不及士
之制行將安取乎誼論事者也然大聲疾呼而忘其激
仲舒未免於科舉之累故辭不迫而幾於緩士之立身
將安從乎史臣論仲舒謂其淵源未及游夏而不以評
誼豈誼固不在所儗倫乎其贊誼也謂其通達國體而
不言董子豈仲舒果不及誼乎居則觀其行也出則觀
其言也諸君將應科舉而進於天子之庭矣願因四子
者以觀其所自期與所以告君者
八
問孔子曰足食足兵民信之矣要其終又謂兵可去食
可去而信不可去其重輕不同如此今日外而邊鄙有
盜賊竊發之憂内而郡國有風雨漂溢之變夫盜賊竊
發於吾圉則役民以障遏役民以饋運役民以建營壘
役民以葺戰艦皆所不可已也而或者曰國家既許民
以免役矣可失信乎風雨漂溢於輔郡則凡中下熟之
州責之勸分責之以貢羨餘責之以償逋租皆所不可
已也而或者曰財賦入有定制可失信乎曰王者宜示
大信於天下不應以一朝之急行一切之政則兵可去
也而民無以為衛食可去也而國無以為資將若之何
諸君通於世務其考建隆熙豐紹興養兵足食之本末
擇其可行者為有司言之
九
問天尊地卑所以肅君臣之分乾下坤上所以通君臣
之情分明而不可踰情通而無所壅天下之能事畢矣
然人主之勢非特萬鈞也其威非特雷霆也則所謂分
者不期嚴而嚴所謂情者不期壅而壅矣嘗試求之易
易之有泰泰者通也天地交而萬物通上下交而其志
同其義信美矣六爻之畫無所致意焉可也今也於二
則欲其包荒三則欲其艱貞六則有城復于隍之戒豈
居安慮危固聖哲之常情歟夫易之所載理也數也詩
書所述其事也時也即其理而究其事由其數而推其
時非高宗傅說之相遇文武君臣相與之時歟若藥弗
瞑眩而疾弗瘳若跣弗視地而足用傷欽予時命其惟
有終高宗所以命傅說者猶聖人致戒於泰之意也惟
口起羞惟甲胄起戎惟干戈省厥躬與夫矜能喪功有
備無患傅說所以告高宗者亦猶聖人致戒於泰之意
也至文武天保之詩則不然曰俾爾多益俾爾戩榖惟
侈其受福之多曰如日之升如南山之夀惟頌其獲福
之久以至曰天保定爾亦孔之固則與事不師古以克
永世匪說攸聞者其說異矣曰神之弔矣詒爾多福則
與黷于祭祀時謂弗欽禮煩則亂事神則難者其義殊
矣豈高宗傅說得處泰之道於未重易之先而天保詩
人特未之思歟主上既聖不居好善忘勢帝賚艮弼妙
簡聖心萬機餘閒古訓是式以易之有泰所以著君臣
相與之理書之有說命詩之有天保所以述君臣相與
之事掇是三者親灑宸翰以畀元臣猗歟韙歟君臣交
孚上下同德此千載一時之幸遇也諸君幸生聖世行
簉廣廷必有能紬繹經義以對揚王休者敢丐餘論因
以前之所疑者質焉毋略
十
問文武之分尚矣欲比而同之使介胄之夫皆閱乎詩
書俎豆之士必通乎軍旅豈惟勢有不可而習反其常
適以敗事惟因類而求量材而任庶幾得之然人之難
知堯舜所病若稽古昔聿求文武號稱得人者豈無自
而然歟夫視其所以觀其所由察其所安人焉廋哉則
履行固足以觀人也然受金無行之人足以興劉秦將
之子雖賢祗以取敗履行果足以觀人哉言心之聲聽
其言可以信其行則言語固足以觀人也然上林捷給
之對見為利口亂邦之人汗浹於錢穀決獄之問者卒
安劉氏言語固足以觀人哉學殖也不學將敗則學問
固所以觀人之要然以經術飾吏事者不若無學者之
見憚讀父書而為將者不若不學兵法者之有天幸則
學問殆未足以觀人也名者實之賓則名譽亦觀人之
術然名重當世者見為誤蒼生之人卒以覆國少有威
名者或謂非保家之主亦以喪師則名譽亦未足以觀
人也合是四者皆不足以觀人抑别有道歟主上丕承
基緒銳意治功悵王業之偏安求文武如弗及廷臣精
白承休慷慨獻議文臣薦舉既累有請託欲絶其請託之
私侍從兩省臺諫三衙及諸路軍帥所薦武臣亦欲君
相審觀以盡知人之術猶以為末也復欲明詔大臣相
與講求文武之實材曰文矣則必述其長於文者何事
曰武矣則必述其堪充於武者何職嘻盡之矣然知人
之難如前所云不可不審昔固有得文武之士十九人
於數千人之中卒也碌碌因人而成事亦有使人東西
自列若不足以得士而文武兼備者出焉事固有當然
而不然者諸君其併前數者之疑而詳釋之或者將以
上禆廟堂之末議
十一
問后非賢不乂賢非后不食君臣相須自昔固然主上
側席以来英俊虚心以受直言蓋與二帝三王同一軌
轍漢唐諸君皆不足道宜乎衆賢聚在本朝内足以制
作禮樂為萬世開太平外足以興起事功使四方皆效
順而有識之士猶不能不私憂過計蓋老成雖為時出
而或者疑其膂力既愆精爽或不逮才俊雖多在列而
或者疑其意氣太銳更事或未深所任皆文學之彦或
不能無迂闊之嫌所致皆廉靜之人或不能無固陋之
議漢武帝謂馬或奔踶而致千里士有負俗之累而立
功名泛駕之馬跅弛之士亦在御之而已然則士之可
用固非前四者所得專歟逆考當時所用如主父偃桑
弘羊文成五利之徒信跅&KR1375;之士矣其成效又何如歟
諸君試舉前代之士有合於是四者其終之所成就何
如以告或有禆於朝議
十二
問伊尹之告太甲必述成湯周公之戒成王必述文武
誠以事久則易晦法近則易遵東方朔之於武帝惟願
近述孝文意亦倣此恭惟主上以不世出之資遇大有
為之會遠人慕化北敵畏威中興之功近在朝夕邇臣
竊窺聖略請裒集孝宗聖武機要以進上意闓懌已俞
其請猗歟盛哉祖宗百年未雪之讎庶乎可雪於一朝
孝宗二十八年欲為不遂之志庶乎可遂於今日矣然
武事以擇將才為先近者猛士之思尚軫聖懷今内而
侍從外而監司郡守各舉邊郡及將帥者一二人敢問
薦舉果足以得人乎孝宗皇帝之擇任將帥抑别有要
道乎武事以得士心為急近者賞罰之未公見於邇臣
之論奏甚者謂不分守城不言在寨動以萬數無從究
核敢問論賞若此何以示勸懲乎孝宗皇帝之行賞罰
以激昂多士抑别有責實之方歟以至忠義人之未歸
而或疑其遺患屯田之可為久利而或疑有奪田之擾
沿海之盜賊出没二廣之兵財闕壊稽之孝宗之世必
有成說願從諸君考之如何將以復于上
十三
問古之善計天下者察其紀綱而已紀綱猶在雖以夏
后氏之亂少康可以中興否則雖久安長治如漢之元
成而後日之變已兆矣主上聰明淵懿聲色貨利不入
其心恭儉勤勞土木畋游不干其慮虚懷以任賢傾心
以納諫親九族體羣臣紀綱之在内者固已秩然不紊
而泛觀在外似有可疑者夫侍從臺諫朝廷之紀綱係
焉今也論思獻納曠歲無聞補過拾遺其責安在改勘
州縣已結錄之獄而使姦民逃死改送監司已得實之
訟而使冤枉莫伸甚至移書監司郡守公肆請託則風
憲又將何賴監司郡守州縣之紀綱係焉今也監司欲
趣辦各司之財計而不恤郡之空匱郡守欲趣辦本州
之財計而不恤邑之空匱或命下不行以覬顯除或託
言丐祠以希召命其設心若此則觀風共理乎何有下
至縣邑則奉行朝廷監司郡守之紀綱而致之民者今
也或預借以困民或鑿空以擾民民俗頑而不能制版
籍弊而不能革或冒于貨賄而不恤其它或僥倖見幸
而不揣其能則撫字乎何責夫如是紀綱紊矣豈國家
之所望於士大夫者伊欲中外小大之臣皆洗滌舊染
以起事功精白一心以承休德何術而可
讀史抄
前漢書十八條
鄭當時好黃老言而每五日洗沐嘗置驛馬長安諸交
請謝賓客至明旦常恐不徧何胷次擾擾如博極其言
亦若人之流亞也孟堅謂其不能為醇儒過矣
枚乘再諫吳王書其間載齊王殺身等事皆在吳王敗
走之後劉仲馮考之甚詳謂後人增加之予觀韋孟諷
諫楚王戊詩或者以為其子孫敬事述志而作則乘之
諫吳王書其為後人增加也明矣
灌夫以服請不宜猶言某以有服故不宜自往請客後
不得已乃親往也(師古注非)
史記張釋之傳盜環事下廷尉治釋之按律盜宗廟服
御物者為奏當棄市班固第云下廷尉治案盜宗廟服
御物者為奏當棄市殊失委折
灌夫傳改嘗作常改潁隂侯灌何請孟為校尉作灌嬰
陂池作波池夫以服請宜往為不宜皆非是餘不可悉數
韓安國和親議利害了然為萬世不刊之典可謂見之
明察之熟矣宜其執此之見堅如金石未見武帝意有
所屬迺以有它繆巧為辭至以身任行師之寄豈以護
軍之權諸將皆屬有以動其心故耶雖然馬邑之役所
恃者聶一之詐猶可以有它繆巧為解它日漁陽之役
右北平之役豈亦有它繆巧而然耶士大夫始於事理
甚明終為名利所惑良可慨歎
韓安國善遇田甲李將軍乃殺醉尉量不同矣
衛青不罪李敢敬待汲長孺亦賢矣
田竇之争自韓安國汲長孺鄭當時外餘皆莫敢言韓
鄭之言又持兩端可見當時言者之難班馬二史於武
帝既上食太后後言是時惟郎中令石建為上分別言
兩人事曰分別言兩人事則曲有歸矣建豈其人耶太
史公謂建為郎中令事有可言屏人恣言極切至廷見
如不能言者豈亦以是故耶
汲黯始為九卿弘湯為小吏弘至相封侯湯為御史大
夫黯猶為右内史黯時丞史皆與同列或尊用過之李
廣初與從弟李蔡俱為郎蔡名聲下廣遠甚蔡封侯拜
相而廣不得邑官不過九卿廣之軍吏及士卒或取封
侯者二人姿稟不同才質各異其為淹滯大略相似
史記李廣傳衛青問廣等失道狀曰青欲上書報天子
軍曲折班史增作失軍曲折非是廣時但失道不曾失
軍也
元光六年四將軍出擊匈奴衛青為車騎將軍青則衛
子夫弟也公孫賀為輕車將軍賀則子夫姊君孺夫也
公孫敖為騎將軍敖則出衛青於死者也其後用李廣
利為貳師將軍事亦類此夫兵凶器戰危事而武帝輕
於畀付如此雖衛霍之師出則成功而所喪失亦略相
當至於它將鮮不敗衂者此可以為命將出師者之戒
班固先叙敖與賀得幸之由繼書出軍等事其意微矣
元狩四年衛霍之出衛青正當堅敵乃能使單于狼狽
遁走幾至失國資糧於敵仍燒其積聚以破巢穴斬首
九萬九千級按去病功無大於此者雖其斬捕數多而
其所直者乃左方兵與單于親自臨陣事體大不同去
病益封五千八百戶而青不得益封青分量已過封之
益不益足深論但方其張左右翼與單于鏖戰之時殺
傷大當其間誰非冒萬死不顧以圖尺寸功者今也一
置不問常惠遂成秩不過諸侯相爵不過關内侯此蓋
迫不得已姑藉以塞衆議至霍去病軍則毫釐之功必
計帝於是失軍吏士卒之心矣其後竟不能復擊匈奴
或者此亦其一端歟
衛霍斬首捕寇之功於漢為盛矣青雖父子俱侯凡三
十四歲而五侯皆奪未幾以戾太子事遂滅去病死未
幾子死國絶弟光功烈如此終亦不免赤族之禍豈
其殺傷過多天道施報固如此耶
易曰君不密則失臣臣不密則失身夫以君臣相信
之深猶貴其密而况於情之疎者乎武帝建元中遼
東高廟與高園便殿災先是淮南王安入朝與帝舅
丞相武安侯蚡有逆言歸而益横其後膠西王趙敬
肅王常山憲王皆數犯法或至夷滅人家殺二千石
而淮南衡山王遂謀反膠東江都王亦陰治兵欲應
之丞相蚡復恃貴恣横於内於是仲舒借二異以感動
武帝此正納約自牖之意但其所言上忤權貴用事之
臣下忤偃蹇不奉法之諸侯事無大於此者言之而密
猶恐召禍而舒也暴其私藁至為他人所得則其疎甚
矣
仲舒家居朝廷每有大議使使者及廷尉張湯就問史
臣謂其對大議皆有明法而所對謾不見一二使其所
議果有關於朝廷大利害則不應不載議之而當則朝
廷又不應用其言而棄其人使其果不曾有所議史臣
所載又不應爾蓋反覆史臣所載帝之所遣非張湯則
亦其徒也言之阿意在仲舒固有所不忍言之而正則
固已與使者之意背馳矣其所以復之君者何如哉宜
其效不概見而仲舒亦終於不用也
武帝策仲舒至于再三何也帝喜紛更主也仲舒首篇
乃以更化為說武帝得其辭而不得其意疑舒之所謂
更化則已之所欲變法易令也故異其對而復策之制
冊所言諄乎古帝王沿革之異意欲仲舒極其所言大
其所更張故篇末欲明其指略切磋究之以稱其意泊
仲舒復對不過諄諄乎禮義教化之事其他本末度數
事制曲防皆略而不及帝始知意向殊異而中篇猶有
所謂改正朔易服色等語故復策之而制冊所言尤深
切致意於三王同異等語且謂仲舒之對為條貫靡竟
統紀未終篇末戒其悉之究之熟之復之意欲仲舒條
陳世務使紀綱文章鏗&KR1503;炳輝一改當時之舊而舒之
所志乃在損文用忠等語則其去帝意遠矣此帝所以
絶意仲舒不復再策且出之為諸侯相也
史臣書武帝封禪事言其書秘其事禁獨侍中奉車子
侯與知之甫去泰山猶未至海上即書奉車子侯暴病
一日死史臣之意微而顯蓋武帝自知其事多不經慮
奉車子侯洩之貽笑天下後世故殺之耳
漫塘集卷十八
