漫塘集卷十五宋劉宰撰
啟
賀辛待制知鎮江
奉上密旨守國要衝三輔不見漢官儀今百年矣諸公
第效楚囚泣誰一洗之敢因畫戟之来遂賀輿圖之復
豈比兒童之拍手謾誇師帥之得人某官卷懷蓋世之
氣如圮下子房劑量濟世之策若隆中諸葛大兒僅數
文舉上床自卧元龍赫然勲名付之談笑繩鴈鶩於三
尺俾愁恨嘆息之俱無隸貙虎於五符使災害禍亂之
不作田園歸去翰墨生涯馳騁百家搜羅萬象得其小
者風蟬碎錦襭宏而肆之金薤垂琳琅落紙雲烟争光
日月上會稽探虎穴方八命九命之增崇坐宣室思賈
生忽一節二節之促召皇圖天啓敵運日衰壺漿以迎
久鬱遺民之望肉食者鄙誰禆上聖之謀星拱百僚雷
同一說自介圭之入覲借前箸以為籌究財貨之源流
指山川之險易金馬玉堂之學士聞所未聞灞上棘門
之將軍立之斯立眷惟京口實控邊頭雖地之瘠民之
貧然酒可飲兵可用繭絲保障豈惟增北固之雄約軧
錯衡旋即首東都之會某年幾四十才僅下中向須菽
水之供故五斗米是為今罹風樹之感雖萬鍾禄何加
未忘父教之忠有喜國讐之雪矧鷦巢之有託豈燕賀
之敢稽未終素韠之期莫扣黃堂之下執舍人之役雖
阻見於曹參勒燕然之銘尚或須於班固
謝辛待制(棄疾)
孤生屏處已載二千石之良專介鼎来忽拜五十鎰之
餽周之則受感不容言伏念某未報劬勞荐罹禍釁顧
何求於當世惟苟活於殘年時扣城闉愧未忘於䑛犢
日趨幕府幸已遂於登龍載月遄歸望塵弗再方慙疎
慢敢意記憐欲於燕寢凝香之餘進之樽酒論文之列
雖回船已遠莫陪瀛洲山上之游然折俎寵頒猶是北
海坐中之客自惟庸瑣何克堪承兹蓋伏遇某官憫士
之貧行古之道謂唐賢之鎮蜀頗加厚於少陵而長公
之帥杭亦垂情於和靖故兹厚意誤及微蹤不勝銘佩
之私就貢管蠡之見今歲之稔雖及七八時雨之愆豈
無二三如聞里正不申被旱之圖縣吏憚受訴災之牒
倘陳詞有踰於八月則籲哀莫徹於二天仰冀慈祥亟
垂矜憫賜之揭示許以實聞庶使窮閻盡被邦君之惠
是為小子不孤國士之知
通知鎮江倪尚書(思)
陳善閉邪正賴六官之長承流宣化忽来千里之邦雖
北府盡付重臣而南面可無拂士出人望以在外識時
危之可憂肯把一麾而来猶為三邑之幸某官凜然大
節行乎累朝晦冥日星汙塗玉雪四維不張國乃滅力
排當世之非匹夫不獲予之辜勉為斯民而起屬世變
之愈下而事勢之適窮空玉帛以交鄰理難善後糜金
穀以養士戰則不前旱魃與飛蝗相仍楮幣與青蚨懸
絶併日一食㪷米千錢田里之間多賣産以鬻妻道路
之上有析骸而食子渤海之盜必起潢池之中季孫之
憂豈在蕭牆之外前車之覆轍不戒當筵之舞袖更長
有社稷臣於公近之矣欲邦國治捨我其誰哉泛觀論
諫之數十百篇可誅貪夫於千萬世下雖七年病三年
艾若未易以遽瘳而一女正百女淫尚或仗之知恥胡
為勇退莫遂留行膏肓若何藥石去矣幸厥今股肱之
郡無如吾父母之邦孔子用則行舍則藏本泰然而無
我京口酒可飲兵可用寧薄之而不為惟戰衛之疾驅
慰履封之願望某丁年一第新歲二毛壯志蕭條著鞭
焉往病容滋漫看鏡自慙猥以名聞許陪堂審譬諸倦
翼圖南何為如彼泉流得坎即止猶叨祠廩以累縣官
鮒魚之活斗升敢久私於德賜鳳凰之翔千仞願即聽
於召還祈嚮罙深敷陳罔既
賀趙守(師畀)禱雨即應
伏審憫雨惟勤籲天有請雖此邦之遇旱比及三年而
甘澤之應祈不俟終日亶惟異事盡揜前聞端㠯某官
愷悌存心中和布政視五穀之不熟猶已饑之自三日
以為霖其禱久矣故爐煙之甫炷即協氣之横流不我
後不我先油然作沛然下某心馳府上身絆田間亟趁
朝餐驅耕牛於麥壠更祈夜月無吠犬於花村(時邑境多盜)
謝史守(彌堅)招鹿鳴宴
身同鷁退久自放於漁樵晏起鹿鳴忽許陪於俊秀仰
祇厚意俯愧微蹤竊以儗人以倫歌詩必類方食苹之
雅詠散入管絃正連茹之羣英進陪樽俎豈應野服輒
厠廷紳如某者疾在膏肓形于面目既有慙於看鏡遂
絶意於著鞭西陌東阡幅巾来往南洲北渚短棹夷猶
此已同鷗鷺之盟彼方接鴛鴻之武既殊出處難奉從
容豈意博封特枉郇公之翰更勤專使来臨顔闔之家
茲蓋某官以道而觀取人所棄謂鄕里所貢故足備於
時須而山澤之臞或可談於物外故因盛集特賜兼收
而某楚龜自適於泥塗魯鳥難堪於享禮辭齊王出東
郭此心實異於孟軻從江州游廬山他日倘同於元亮
賀丘守(夀雋)再任
升華舜閣因任吳頭老稚歡呼大慰攀轅之望江山動
色重歸賜履之中凡曰有知同心贊詠某官英資天賦
正學家傳欲丕紹前人之休不苟徇流俗之見從容宰
掾已贊洪鈞密勿禁塗即持紫橐函奉守符而出再經
歲籥之更復從漢家增秩之常以副河内借留之請觀
其勇於求退而進之難知其介然自持而守者固敢為
世道賀豈特閭閻私夫久而易玩者常人之情去如始
至者君子之事今邊塵未息民瘼尚多精神若為而可
以折衝利澤若為而可以及下京口之兵可用當不愧
宣武昔日之言晉陽之城為歸庶不孤趙氏他日之託
或強者欲掣其肘貪者欲肆其心則當官而行在我而
已寧可鬱鬱居此惟將望望去之某於部封公所盼睐
肯同餘子僅修溢美之辭願與編甿更聽維新之令三
陽交泰萬彙同春併祈茂對昌辰益介景福
賀趙守(善湘)到任
輟從西閫来護北門赤縣神州已撤沿邊之警朱幡皂
蓋趣頒近甸之春顧縉紳賀厦之攸同况韋布受㕓之
自舊某官澄秋爽氣霽月英姿探三易之旨於未畫之
前總七略之要於既分之後雲烟落紙炳然華國之文
樽俎折衝允矣濟時之略屬方外禦式徯壯猷羽扇綸
巾周公瑾之當赤壁輕裘緩帶羊叔子之鎮襄陽坐令
故國之山川争上有司之圖籍顧于今股肱之郡無如
吾父母之邦况松下吟哦勝跡猶遺於贊府而棠隂蔽
芾去思未泯於鄰封易地而来闔境之幸正簿書於始
至黠吏革心折獄訟於片言譁徒落膽倚須治最即奉
詔還某因病棄官由壯至老頷鬚如雪志念已灰十五
年無趨進之階三萬里悵仙凡之隔潔蠲泓穎聊申鼓
舞之私漫浪江湖尚置網羅之外
回趙守賀冬
觀臺紀物八方星瑞之初燕寢凝香千里召和之始鼎
来諸福比及羣生恭惟某官識洞化元道侔剛長仁風
駘蕩漸回一氣之迎義㮣激昂盡屏羣隂之退宜入鴻
鈞之運默調玉燭之和某久與鷗盟莫遑燕賀傳封下
逮既拜郇公之五朵雲厚餉偕来復領青州之十從事
雖座莫陪於北海而醴實設於穆生仰謝謙光益深慙
愧旨且多多且有豈但歌周雅之詩耆而夀夀而昌更
願續魯人之頌
回趙守賀除司令
農功是務身已老於田間帝藉攸司恩忽頒於天上深
識吹嘘之自况勤問勞之先惟三推之禮大備於有周
而千畆之掌聿嚴於先漢於皇聖代列屬儀曹顧某何
人塵此清選(云云)某官以世儒英為國宗翰折遐衝於
樽俎洽大惠於閭閻以某受㕓為氓實在提封之内服
田力穡宜知耕耨之方力賜褒言俾膺中擢然而某病
惟日甚貌若天黥加之髮脱而不可勝冠手戰而不可
執筆時駭矚於行道蓋面目之可憎或見識於故人幸
聲音之未改豈應冒昧以苟恩榮不辭方命之誅謹上
陳情之牘更祈矜憫使遂徹聞四角雙輪雖仰孤於推
轂高山流水其敢忘於知音感佩惟深敷陳罔既
賀趙守除集撰再任
課五年之治最疏九陛之恩榮秘殿羣英獨高於論撰
長江千里仍入於提封歡動縉紳慶關宗社某官英姿
皎如秋月和氣燠若陽春淮西之功克成允賴十連之
重京口之兵可用更資千騎之臨既討軍實而訓之且
念民生之勞止備禦成而國有金湯之衛寇攘息而民
無桴鼓之虞父老争叩關而借之留天子顧在廷而難
其代增秩以寵郡國聊再徇於羣情聽履而上星辰行
趣歸於禁路某青衫末掾白首窮塗弗俟五人之薦而
叨脱選之榮不階一日之勞而冒均秩之制倘匪吹嘘
之有自曷輳造化之曲成深惟草野之宅生難玷蓬山
之寓直乃抗章而懇避豈推轂之敢忘鏁鑰之在北門
仍喜寇公之託保障之為趙氏更祈尹鐸之寬抃蹈惟
深敷陳罔既
賀趙守除待制帥金陵(並前人)
恭惟升華禁從易鎮留都寶章候對之班聿新觀聽江
左要衝之地盡入提封宗社奠安神民欣豫仰惟歡慰
某官雷霆威望日月精誠京口政成豈但酒可飲兵可
用淮南嚴憚蓋常事為制曲為防宜二節以走一節以
趨俾八命作牧九命作伯佇擊中流之楫盡收輿地之
圖翠蹕入京大慰遺民之望衮衣入相式符薄海之瞻
某州縣陳人門牆舊物逖傳庭告不勝抃蹈之私更喜
鄉閭仍在照臨之内
送馮守(多福)奉祠歸
慨伸忱請寅奉真祠遮道留行人猶環於鐵甕揚帆遠
引舟已過於錫山進退綽然譽處休甚某官公心體國
實意為民言之可行逆於耳而必受事之無益迫以勢
而弗為出分顧憂時方備禦謂潁川閱車騎之盛徒侈
容儀而晉陽成保障之功在寬根本故凡施設必審後
先雖日討軍實而訓之然常念生民之勞止欲濬防而
增壘聿新耳目之觀恐剥床而及膚彌重腹心之擾雖
急符之屢下終成矩之不移東西旁郡之民猶仰之如
父母南北沿江之地信隠然若金湯藉未疇固圉之庸
何遽遂投閒之願諒畫戟初辭於兵衛而錦衣得耀於
鄉閭綠野飛觴散臘寒於竹葉平泉得句回春意於梅
梢然畎畆懷不忘君之忠而駒谷有無遐心之戒三陽
交泰惟茂對於時和一節召還遂入承於晝接某山中
狂客林下陳人二天仰竊於帡幪五雲屢頒於翰墨汲
黯甚戅間復妄發婁公盛德每為所容願寇君更借一
年既莫侣叩關之父老問郭牧復来何日更阻陪騎竹
之兒童不敏懷慙有言莫謝敬陳尺素尚亮寸丹
賀趙守(范)冬至
天之道當還式喜羣隂之退冬之日可愛潛迎一氣之
回敢控愚忱敬伸善頌某官修俎豆而知軍旅之事置
繭絲而成保障之功故淮南之謀獨憚汲黯而北門之
任必委萊公屬當剛長之辰益致朋来之助坐令隆慮
息乖争凌犯之心可但長江集安靖和平之福某壯心
零落暮景駸尋撫已自憐偷餘生於三徑祝公難老際
嘉會於千齡
回趙守送節物(前人)
修履長之賀曾未徹于聽官攄逮下之誠已先馳於命
介旨酒最江山之勝嘉殽兼川陸之珍苶然衰孱何以
報稱某官喜新陽之肇復推德令之撝謙眷言陳人屏
居窮巷如草堂之杜老瓢棄而存如玉川之盧生盤空
何有爰頒厚餉以賁孤蹤某登嘉以還寵榮何已敬陳
祖廟以修豺獺之供未昧此心敢忘犬馬之報
代邑人謝韓守(大倫)放苗
去歲官租悵寒鄉之多負比辰郡檄飭闔境以停催新
令星馳懽聲雷動夫蠲前數年之積負以沽二千石之
美名實有未孚衆不可蓋至於甫踰省限當緊常程固
有駢首就追殆若貫魚而進亦或抱頭奔竄不聞吠犬
之聲誰其新穀未升許以陳苗盡閣允兹曠典耳目所
未見所未聞宜爾宅生手足不知舞不知蹈某官體上
聖渴想於良牧念先王血食於此邦已責寬征德意既
孚於關市輕徭薄賦惠風更暢於鄉閭謂出納之吝雖
曰有司之能而積累之贏或重他時之害遂令計此有
羨填彼未輸既無始作俑之嫌何異人忘弓而得繫者
釋而家人率至於感泣逃者歸而里胥不得以誰何保
障之功當重光於宋代旂章之錫宜再屬於韓侯某自
喜老諸生及見古循吏駢四儷六詎敢為溢美之辭去
二及三尚敢貢無厭之請
回韓守公劄報免緫所吏攤上戶和糴錢
訴以誣金不謂小人之望免其受杖仰欽大府之寬敬
承公牘之頒凜若私心之懼伏念某支離病骨苟且殘
年或命巾車棹孤舟追漁父以同嬉或濯清泉坐茂樹
與樵夫而談道利縱關於天下猶拔毛不為鬭奚恤於
鄉人雖閉戶亦可何不忍向隅之泣遽自貽出位之愆
既繫其人於桁楊之中遂得其情於箠楚之下宜震雷
霆之怒以懲其欺使知日月之臨莫隠其實豈期善貸
竟逭嚴誅某官德毅以弘氣剛而大柔亦不茹罪疑惟
輕謂罔之生求幸免耳而老將至或耄及之幸免者騁
其浮辭耄及者敢於妄發浮辭者宥之則後必知戒妄
發者諭之則中必自慙某敢不深惟至仁益堅素守議
國之政其敢效於鄭人頌侯之明尚許同於史克
回韓守送物幷賀除寶謨再任
升華禹閤因任吳頭千里山川不改提封之舊九天宫
殿逖瞻班列之高詔下十行懽傳萬㝢某官稟姿湛然
光風霽月制行凜乎寒露清水蚤從諸老之游深探昔
賢之藴文章得昌黎之正更盡去於陳言虔共如吉甫
之云期有光於先祖簡知當宁徑上要津皂蓋朱轓甫
任蕃宣之計昔襦今袴即騰閭里之歌蓋以斂不及民
而上澤下宣政必出公而下情上達貨泉無壅囹圄屢
空宜父老合辭亟上叩關之請聖皇稽古爰從增秩之
留某鷦巢幸托於深林燕賀敢忘於大厦實懼凟尊之
咎有稽削牘之恭劃拜寶緘仍頒珍餽光華奪目感激
銘心嗟報德之無從惟盡言而不隠下塵榻於陳君治
郡之日雖慙孺子之為聽規諫於武公入相之時尚擬
衛人之詠惟祈弘度終諒愚忱風捲殘紅雨滋新綠緬
想黃堂政暇燕寢香凝茂對寵光益綏福履
賀韓守除緫即
吳頭楚尾課三年保障之功江表淮壖緫四道營屯之
餉使星所照郎宿交輝綸綍初頒搢紳相賀某官英姿
霽月爽氣澄秋明足以察而纖翳弗容勇足以决而萬
牛莫挽有如邇日深念疲氓平斗斛以受輸已盡掃積
年之弊揮翰墨以垂訓更曲為後日之防汎觀識慮之
深長想見彌綸之密勿惟兵食之重計關廊廟之深憂
輓粟飛芻小試斡旋之妙簪筆持橐即歸獻納之班某
幸以衰年及於寬政結草圖報敢自後於邦人卧轍留
行悵莫趨於道左聊憑尺素以寫寸丹
回韓緫賀除寶謨奉祠
職寓寶儲聖世以光於末路書先錦字王人肯下於匹
夫仰戢謙撝俯深震懼某蚤緣疾病遂賦歸来釣月耕
雲惟退安於愚分御風乘氣敢仰企於仙游方萬化之
維新閔一夫之垂老超班聯於芸閤俾晝錦之不殊績
俸給於叢祠更朝餐之有繼靖言徼倖厥有夤緣某官
仁厚撫民温恭下士第漢太守治平之最揔唐計相飛
輓之權足食足兵已嚴飭封疆之備亟問亟餽曾不遺
山澤之臞賜以吹嘘致兹忝冒忘情筆硯悵莫酬明月
之投混迹漁樵尚曲借二天之覆
回韓緫賀除常丞
延閣進陞方叨於誤寵容臺列屬更越於殊恩感造化
之非常知夤緣之有自伏念某早纏風疾殆若天黥方
當強仕之年即上退閒之請蓋歸来如陶彭澤非恥屈
於督郵不仕如孟襄陽非見棄於明主跡偶同於静退
名遂玷於選掄某官以世清才膺時劇任飛芻輓粟既
擅於雋功嘘枯吹生不遺於餘力遂令猥瑣亦預甄收
顧方力控於忱辭未敢遽陳於謝悃雙魚委貺第深感
佩之私尺鷃低飛尚賴安全之賜
通何守(處久)到任
輟從蓬頂来鎮吳頭闔境歡呼方争迎于千騎杜門衰
冷獨先拜於雙魚仰盛德之謙光拊沈蹤而震灼曾未
遑於庭謝敢敬賀於厦成某官鍾宇宙之太和嗣聖賢
之絶學富貴當自致蚤峻擢於儒科州縣豈徒勞幾掃
除於民瘼爰受知於當宁遂布武於周行正色臺端風
行草偃盡言諫省坤轉乾旋方進長於文盟且密陪於
廟論屬上方勤於北顧謂地莫重於南徐少煩施緩馭
之方即遂正論思之任惟入境而問俗古義有稽故援
筆以成書老生是及而某久苦負薪之疾那知拔薤之
規得郇公之朵雲第誇榮於鄉黨歌叔度之五袴尚迭
和於兒童抃蹈惟深敷宣罔既
回何守賀符請舉
周官之歲大比方獻賢書互鄉之童難言忽塵首選某
官提千古斯文之印為四方學者之宗當場屋之肇開
飭隄防而惟謹雖嚴於奉法務極其公而恕以取人不
求其備遂使不才之子猥先諸邑之英曾未展於庭參
先已頒於臺餽瓊漿官幣玉屑餼羊登拜已還懷慚無
已顧申公已老雖應聘以奚為而漆雕未能縱欲仕而
不可併祈福護使獲安全不勝感謝之私更切歸投之
悃
謝王料院(林)免起夫運上供米綱
罔水行舟聊激君子之怒息肩弛擔竟賴仁人之言千
里宅生一誠感德惟時下邑合解上供適此旱乾難於
漕運是任是負藉使盡投三十六都之人載馳載驅安
能驟致萬九千石之米徒為民擾無補軍需雖郡之政
弗涉於餉臺且君之官不列於幕府然頗關首尾易借
齒牙猶慮其有從有違且度其不憤不發爰徵故實得
古書之一言公肆詆訾忘官守之異事果承勇往力戒
急徵遂下州家盡收星火之令亟止陸運俾須水澤之
盈兹蓋某官自期古人樂聽苦語凡北山先生之遺訓
每温故知新雖皇華使者之齊驅能以小事大故言雖
越俎然進則投機某與受一㕓猶深百念裹糧而往已
欣並舍之復歸合耦而耕更喜隣田之可約其為感歎
莫既敷陳
回高倅(不倚)賀冬
隂陽迭運驚化日之初長郡國不空仰卿雲之下覆顧
屏迹莫修於賀牘而辱知先枉於来函某官學海淵源
詞林根柢典司奏牘已上於星辰乃眷价藩猶分於風
月以寬濟猛用廉律貪履兹剛長之辰茂介大来之祉
某負暄窮巷莫陪賀客之後塵矯首貳車但祝我公之
純嘏
回葉知縣(峴)到任
申錫明綸載紆墨綬得百里地未廣於前封戲五綵衣
足便於親養受㕓四境賀厦一心仰惟某官以玉樹之
姿挺石林之秀粹矣過庭之學燁然華國之文蚤歲踐
揚弘璧列陳於西序羣公交薦大鵬直上於南溟玉殿
傳臚金閨通籍棠隂障午方深畿邑之恩花氣回春又
領男邦之寄蓋崇雅操要訖外庸眷惟一方屬兹多事
經總制數千緍之入驟益於一朝前後政三四年以来
已同於常賦加以州家迫甚縣計索然編民死徙幾半
而急征累歲逋負之租綱運交發已足而責償到倉折
閱之數吏胥之追逮略盡田里之濟䘏未聞欲槌髓剥
肌遂除於他日必明目張膽力辨於此時願采狂夫之
言益究大賢之業豈但治平之課可最於今抑為慈惠
之師比隆於古某早緣多病自棄明時事是邦大夫之
賢信知有幸聽滄浪漁父之曲未辨修辭辱問相先拊
躬知懼所祈雅量不殊楚澤之寬庶察愚衷有異陽橋
之吸
回葉知縣賀年
葭琯飛灰夕喜陽春之到椒觴獻夀曉驚嗣歲之新凡
在提封曷勝頌詠某官以愷悌之質為慈惠之師善政
方興疾固知於旡妄寒氣已送吉宜底於大来快覩飛
鳬入陪振鷺某方圖翌日祗見下風先勤駢儷之辭欽
仰謙撝之意祝公純嘏第極此情踵客後塵尚期他日
狂斐愧甚高明照之
回魏知縣(文中)到任
祗奉明綸来紆墨綬瞻言百里方興何暮之謠式喜一
朝爰趨後来之上未修燕賀先枉魚封仰佩隆謙俯慚
懈怠某官高標絶俗奥學傳家集知漢世之便宜挺有
鄭公之風烈高士而為主簿卑棲咸仰於鳳鸞掾曹之
作刑官滯訟悉空於犴狴内司玉輅外贊戎昭司征聊
示於假塗論薦遄聞於溢格賢人在上引類方觀鵬路
之開君子學道愛人自詭牛刀之試惟今桑梓必恭之
地頗有杼柚其空之憂里正時窘於誅求戶長或困於
白納縣胥漁取訟言月解之均敷郡吏狼貪相與日来
而不止儻非正始何以圖終二千石之賢固常存於惻
怛一再見之頃尚勿靳於敷陳庶幾三異之成亟迓九
遷之寵某衰孱甚矣疾病加之漫浪江湖駸尋歲月幸
同吾黨之小子得事是邦之大夫絃歌而化武城願快
争先之覩軒蓋而迎子賤預懷不敏之慚
回林知縣(佑卿)到任
祗奉明綸来紆墨綬閻閭在望地無三舍之遙舟馭戒
嚴陽當七日之復地近熟知於民隠陽回且迓於時和
凡此受㕓同於賀厦某官探古往不傳之學讀人間未
見之書筆陣足掃於千軍文燄豈惟于萬丈棲遲梅隠
笑傲槐庭人物風流更出昔賢之上民情畏愛猶存兩
邑之間眷此句金之邦實接鳴珂之里舊令尹之政既
井井可觀賢大夫之来諒繩繩不改然吏之取於民者
日巧而郡之責於邑者日苛持平於上下之間致察於
從違之際仰惟明鑒動有成規要令九鄉三十六都之
人皆被明公之賜庶幾四善二十七最之考不為他邑
所先某白髮蒼顔殘年餘日方賡杜老萬間之什已辱
郇公五朵之箋執德之謙惟深於佩服修辭之後尚冀
於矜容
回王丞(唐卿)到任
惠泉山下笑别煙霞藍田記中来問松竹受㕓有喜贊
府得人修燕賀以未遑愧魚書之先辱某官早探六經
之旨屢從諸老之游七千朵獨秀於盤盂九萬里擬摶
於溟渤一行作吏聊收場屋之功再轉為丞尚勞州縣
之職顧義廩侵移於他用而役錢乾没於吏姦儉歲饑
民何以餬口警曹募士頗有離心因舊貫振而新之開
遠圖或者自此某年踰耳順事已心灰收之桑榆式借
輝光之被譬諸草木幸逢臭味之同敬觀駢四儷六之
文庶幾襲六為七之作瓊瑤匪報也更有靦於後時几
杖以從之尚許容於暇日
回趙丞(彦相)到任
帝闕疏恩男邦貳政事功已就有如熟路而駕車里社
相望更若繡衣而行晝凡在受㕓之列疇非賀厦之人
某官采秀天枝搴華月窟淵源學海未多鴻寶苑之藏
根柢詞林寧假古錦囊之蓄世科俯拾官路横翔綠水
紅蓮勝游荐歴高槐翠柳雅趣未忘雖官稱不改於前
時而地望已殊於他邑南連畿甸足為近水之樓臺北
接江壖正倚濟川之舟楫願亟推於素藴以直上於要
津某壯志已灰病容如鬼殘年幸矣卿雲覆之問牘重
頒罙戢相先之誼報章獨後尚寬不敏之誅
回張簿(文之)到任
天陛疏榮雷封分職高士而為主簿人言謂何是邦之
事大夫我心則喜蓋以草木之同味豈惟桑梓之必恭
仰惟某官典刑故家文章正派得其小者風蟬碎錦襭
宏而賜之金薤垂琳琅天開九重宜接俊游之武地儉
百里尚資佐理之功顧田里愁歎之相聞由官簿勾稽
之不審賦已輸而追者旁午前未竟而後者紛来非得
明敏之才曷掃因仍之弊鸞棲枳棘夫豈久淹鳳鳴梧
桐即膺顯擢某自笑其拙人謂之狂向須水菽之供故
五斗米是為今纏風木之戚雖萬鍾禄何加已欣争席
之多寧復曳裾之想有如貢問亦墮後時敢期德履之
謙先枉誨函之辱駢四儷六足窺華國之文問一得三
尚扣傳家之學會言近止企予望之
回劉簿(師成)到任
祗奉絲綸来司簿領已涓剛日遂振頽風以邑人之相
争知公心之有喜伏以某官西京才子東觀名流雖謙
謙自牧之卑有挺挺不屈之操顧吾邑勾稽之職久墮
吏姦非賢者明敏之資曷瘳民瘼然其汩我也以始其
逢我也以私惟益務於謹微使莫能以投間庶善良有
恃不盡折於豪強亦望實孔昭可遂階於遠大某未修
燕賀先枉魚封何以報之擬效涓埃之補可以言矣甫
修泓穎之恭不敏懷慚勿罪是望
回張簿(杓)到任
祗奉柬擢来典勾稽籍甚英聲聳於羣聽凡在帡幪之
下同深鼓舞之私恭以某官文采雲間之世家風流天
上之公子雖春秋之鼎盛已學術之淵源飛鵬九萬里
之程足知直上解牛十九年之刃更在善藏某百念已
空萬事俱懶敬手裁于尺牘以復先施須躬扣於仞牆
尚寬後至自餘衷曲并俟面陳
回潘尉(彙征)到任
奮由上第来莅警曹百里去家一帆便甚雙親未老三
釡及焉兹人子之至榮諒公心之有喜伏惟某官淵源
學海翹楚儒林雖與人如和氣春風而律已若嚴霜烈
日四舉禮部文粹唐賢一上太常名傳漢陛方青佩争
承於師範而黃綬已屆於官期蕞爾此邦紛然宿弊良
民怖吏若虎黠吏驅民若羊要須綵棒之威一新羣聽
庶應金沙之瑞即上要津某未飭賀牋先承問牘既辱
高軒之過尚稽漫刺之投惟山林之士蓋退藏而疾病
之軀多曠弛加之以罪亦又何辭原其此情則所願望
回陸尉(慶洪)到任
祗奉選掄来司警捕縉紳歆艷正雙親未老之時輿衛
雍容乃百里便家之地凡曰人子所共贊喜矧為部民
將遂焉依某官學於家庭稱於州里蜚英太學擢秀禮
闈老生所未能名早標於桂籍後来者居上戍靡俟於
瓜時足知世德之深長想見天姿之卓絶然才若發硎
之刃貴於善藏學譬為山之功期於不止庶弘遠業不
愧義方某因病棄官習閒成懶雙魚尺素良佩先施景
星卿雲尚圖快覩
回劉尉(文明)到任
擢第丁年分曹壯縣鼠竊狗盜凜乎聞風鵾化鵬摶在
於不日贊喜之極有職所同某官致遠如千里駒多聞
若五經笥方宣室欲賈生之見而南昌勸子真之来孰
云會合之難佇看騰踏而上某少焉多病老矣無能首
辱魚封已欽為禮之過三迂騎氣更知執德之謙錦函
敬用捲還裋褐自應走謝居慚不敏竊幸有容
回趙尉(崇邁)到任
擢秀周盟涖官梅隠先聲震疊已知狗盜之奔逃亨會
鼎来更趣龍門之變化受㕓於此賀厦同之某官光風
霽月之姿白雪陽春之句庶幾古之作者豈但望之儼
然一第太常名宜登於漢陛五舉禮部數乃過於唐虞
蓋造物欲老其才而賢者貴習於事四十曰強仕兹其
時乎九萬之摶扶自此始矣某病容可笑晩景何堪猶
幸吾儕小人得事大夫賢者雙魚跪讀居慚惠問之先
歸鳥倦飛尚恕登門之後襟懷贊喜筆舌奚殫
回柴監(愿)到任
祗奉選掄来司征𣙜析秋毫言利事豈云學古之宜策
高足立要津或者假塗於此受㕓四境賀厦一心某官
玉雪精神冰霜操履夙稟庭闈之訓久從場屋之游獻
賢能書名已登於天府司關市賦職聊佐於雷封惟糟
丘之課有常而隴斷之術難恃粤自州綱密而不漏縣
綱弛而不張旁午追胥迫斯是皆已甚矣塊坐主者本
之則無如之何以至付炊淘之任於姦豪苟錙銖之贏
於販鬻兹謂倒置盍亟更張雖發策决科其則不遠諒
改弦易轍致此非難某頽然病體昧於世故辱尊公之
手教知執事之心期矧琅函置在古錦囊而瑰詞不減
青玉案辭之不可領次懷慚幸已諧雲霧之披敢盡略
寒暄之敬謹裒儷語以謝謙施暇日從容倘未嫌於過
我舊書廢忘端有賴於起予
漫塘集卷十五
