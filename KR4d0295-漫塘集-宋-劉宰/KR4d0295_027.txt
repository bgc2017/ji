漫塘集卷二十七宋劉宰撰
祭文
祭黃尚書文(度)
嗚呼哀哉鄧林之木聳壑干雲孰棟孰梁厥惟梓人江
漢東流百川胥會何以受之厥惟滄海公學之粹六經
自出公行之偉鬼神可質憲臺諫省去來接踵首摧大
姦惟公之勇飯蔬飲水誰其可久勇退十年惟公之守
江淮拯饑政弛因循百萬號呼生為死鄰誰其生之曰
公之仁淮右汰兵衆疑且驚賣劍買牛鼓舞歸畊誰其
歸之曰公之明凡公所立焜燿一世某之論公則異於
是人材實難知才未易心不在焉失之交臂公心懇懇
一念弗置剛柔異宜清濁殊流或執其偏忽散忽收寔
能容之公心休休推公此心翕受敷施跨周軼商躋世
雍熙推公此心涵養成就計功社稷數世之後云何不
淑而降疾殆虚此會逢明良千載嗚呼哀哉某揆迹雖
疎受知實重江湖歲月自老賓送素車千乘莫陪後從
一觴之奠寫此哀痛夫豈其私為天下慟嗚呼哀哉
祭李郎中文(道傳)
嗚呼故歲之冬君將過余粘紙忩隙掃葉庭除遲君之
來艤棹寒蒲亦既見止笑語怡愉酌酒瓦盆烘寒地爐
君失其貴我忘其愚從君西山飛雪先驅千崖圭璧萬
壑笙竽恍疑三峯鈞天帝居杲日朝升分袂首塗余雖
重别猶懷後圖君握余手泣涕沾裾後會之難豈前知
歟自君西歸僅一交書聞從賓友覽勝匡廬緬懷清致
悵羽不鳬云何不淑一病弗蘇君貌雖臞而氣則腴一
麾出守心恬意舒志隘長沙論鄙三閭云何不淑嗚呼
天乎旅櫬當還客路多虞寂寥歸装曷供百須我窮莫
救恨渺江湖抆淚修辭往奠生芻寒窗漏日老葉飛枯
柴門歲晩風景不殊昔迎君來被服䄡如今弔君喪丹
旐天隅吾道非耶嗚呼天乎
祭曹侍郎文(叔遠)
惟公洒落之姿恢洪之量風流晉賢寬大漢相朋來四
方好惡積億公居其間一笑冰釋嗟我與公賜第同時
我掾儀真公亦鸞棲有善必告有過必規道合情親罔
間毫釐蜀道萬里君門九重公官其間我病里中有來
必書靡書不躬眷眷交情有古人風公薨于朝我懵不
知公喪歸矣我弔無期一觴之奠寄此忱意公其鑒之
我淚如洗
祭周叔子馬帥文
公早以倫魁受知聖皇金印玉節煒煒煌煌而某碌碌
愧死顔行公以一身屏蔽淮土赫赫膚功書在盟府而
某謭才無一足數公衣錦衣晝耀鄉邦月榭風亭日到
羲皇而某卧痾輾轉蓬窗事之不同有如此者况復相
望不啻十舍人亦有言同氣相求辱先以書懇欵綢繆
最後手筆諄諄語别諉曰善謔竟成永訣隻雞巵酒往
奠棺前沉寥嗣音老淚潸然
祭同年朱景淵通判文
嗚呼景淵太夫人九十在堂須左右扶持君去胡之乎
數椽僅立二頃未就而婚嫁未畢君去胡為乎廉勤之
操篤實之姿宦三十年不激不隨從容有常襟度無私
所居稱治歸輒見思君去何施乎某與景淵舉進士為
同年名相比為同甲初筮仕為同官首尾三載為同職
去來不相遠為同時先公長先君一歲同就養金陵二
父之游相得而某與景淵惟悦親之為則又志同而行
不違景淵長某三歲視我如弟某事景淵如兄至於有
善相勉有過相規則又有兄弟所不及知者再調以來
出處不齊僕倦遊而還十有四年于兹雖書疏不數通
而賦子美春樹暮雲之句詠淵明停雲時雨之詩未嘗
一日不相思也今年春詩叙金陵舊僚在者惟四人而
四人之中君又往矣嗚呼使某木石也則可而某猶人
也寧不悽然以悲耶雖然死生異數理何可推所貴肯
堂繼厥父基如聞諸郎令德令儀世祿已傳世科可期
必能承志上奉重闈則景淵雖没亦何憾於斯一觴之
奠寄此忱辭嗚呼景淵尚或聽之
祭同年趙安伯通判文
嗚呼哀哉紹熙庚戌光廟龍飛臨軒策士實用全儀開
麗正門以延其至殿陛臚傳自首迄尾維茲正科人幾
半千某與安伯實惟少年又生同庚而居同邑鴈塔題
名復同科級邯鄲一夢四十三春當時輩流存者幾人
某甫中年以疾自棄所望安伯榮華夀祉云胡不淑遂
止於此矧惟安伯才足濟時外邑内帑于今去思云胡
不淑遂止於斯凡所居官端有可紀尚求其實以詔來
裔臨穴之義我其可後疾病侵陵弗遑奔走生芻之奠
聊寄此情舉觴一哭尚想生平嗚呼哀哉
二
惟公縣最有聲朝望已孚國帑攸司禁路權輿含香握
蘭行奉除書擬究外庸出駕緹車郡國不空歌騰海隅
上印來歸高風凛如猶期歲晩丕覲皇居云胡不淑一
病弗蘇抑人之生有子是娛公之諸子已登宦塗惟公
此心夫何憾乎某生同甲子居接鄉閭賜第彤庭科甲
不殊四十三年交情靡渝一觴之奠致此勤渠死生離
合千古一吁
祭同年李敬子弘齋司直文
嗚呼哀哉孔門三千達者惟十師也猶過商也不及顔
氏之子庶幾其可夫子猶曰回非助我君方盛年名亞
禮闈曰吾未學千里求師既登師門早暮服膺切問近
思反身存誠氣大且剛而以直養先生曰嘻予規汝掌
善小必稱過微必糾先生曰嘻抑我畏友治任而還山
顛水涯冠者少者浴沂詠歸豈忘君恩豈忘民瘼命也
奈何聊以娛樂二頃有田七秩得年人生若此夫何憾
焉師門寂寥千載誰嗣敢謂無人後生可畏風雨對床
緬焉三紀再會無從有淚如洗嗚呼哀哉
祭王吉州夫人蔡氏文
恭惟夫人行高德備持已之嚴淵臨冰履宅心之静鑑
明水止親親尊尊孝敬天至順以事天欽承厥志諄諄
教子由學而仕希聖慕賢蹈仁履義化行于家不怒而
畏熏然其和粲然有禮内族外姻恤孤閔瘁死者復生
生者不愧五命恩榮七帙夀祉人世若斯可無憾矣某
等嘗獲升堂捧觴拜跪正想潘輿春風桃李忽返蓬瀛
路遙弱水敬奠生芻通家是恃魂兮不昧庶其歆此
祭趙守(范)母齊國夫人胡氏文
恭惟端明扶顛整亂實維夫人内贊成算于今赫赫廟
食襄漢晩從令子持節江東百萬饑羸待哺喁喁于今
八郡和氣春風易鎮吳邦財殫粟匱盡傾私藏以佐公
費奉而行之夫人之志宅生千里正仰母慈駕鶴驂鸞
忽去何之一觴之奠紓哀謝賜夫人昭昭諒歆茲意
祭梁節卿知縣文
嗚呼哀哉仕莫難於更選謂墮選坑而公辛勤積年亦
既班改作邑人所難謂負邑債而公拊摩彫瘵亦既三
載夷塗在前通行無礙云胡不淑而降疾殆跡其平生
勇於為人而已不自謀義之為重而財非所會盖操尚
之卓然宜禔福之未艾而止於斯疇不興慨某早託姻
聯屢承規誨雖死生之永隔想音容而如在年衰既憚
於奔馳地遠莫親於祖載抆淚修辭敬陳一酹庶或享
之公靈不昧
祭王吉仲主簿文
文士苦心瑟縮寒窗子不停思笑語徜徉入筆波濤五
湖三江士志於得場屋逶遲子試輒效如取如攜瓦礫
紛披璀璨珠璣平居大言或疎於用子才小試塗歌里
誦枳棘叢中而見鸞鳳負才自喜或隘其中子量之寬
有來必容一氣回春淡蕩和融宜介而夀宜昌其後男
猶在娠身年方茂天乎弗弔一疾莫救胡厚厥予而短
其期胡富其藴而狹其施悠悠蒼天知者其誰某等里
社攸同朋從自昔蕭寺從容俯仰陳蹟巵酒豆肉物薄
情深英靈不昧遲子來臨
祭陶章之院判文
嗚呼德無常師三人必有何以輔仁同志曰友非師非
友何以成身曰聖曰賢必求其人古學不傳士習日鄙
已不師人人必師已高自許予卒以愚死堂堂章之實
異於是早於其鄉得友曰姜相觀而善其益無方從遊
於吾得友曰周如切如磋意氣綢繆維師維友繫人取
舍維姜維周兼此二者從官東淮值宋夫子南軒高弟
廣平遺裔以道相與以義相磨如晞朝陽如濯清波言
歸于家動有成則如川之增日進厥德天道難明為善
不祐官不登朝年僅下夀我述公行師友是先以見章
之學古聖賢二事之報觀者惑焉死者有知寧不介然
敬因窀穸一觴遠寄申而言之以暢厥旨至於事有牽
制出門復止送車轔轔我獨畱此慟哭西州涕淚如洗
英靈不昧諒歆此意
祭潘致政文
惟公制行之方持論之介在囂而寂處約而泰豈惟安
此性之淡泊抑以成其子之遠大嗚呼孰謂廣文曾未
抵於官舍而千鍾之養季路已嗟其不逮耶雖然子踐
世科身登上夀人生若此遺憾何有老成云亡無復典
刑一奠生芻傷哉此情
代諸士祭潘致政文
河水東流灌注百川有倬崑崙實發之源鄧林之産可
用棟國老木先彫澗壑瘁色昔歲賢嗣典我鄉校後生
初學咸受指教大知勵行細悟緝文匪私淑之家庭之
聞典刑凛然眉夀未艾恩榮再錫豐養弗待相彼純孝
罔極之思凡我及門云胡不悲金瀨湯湯可以航葦匍
匐未皇雞絮共致推迹師承必本其先凡我同門永矢
弗諼
同衆寄居祭侯節推文
君生名閥蔚有典刑介然自守退若不勝由掾而令屢
駕宦轍雖更媢嫉莫掩其潔睠彼廣陵翼翼青油有組
在懷未展厥猷聿來卜居于兹邑里既得良朋云胡不
喜風度閑閑笑語温温惟是德隅隱然自存間出詩篇
非苟作者於其遊戱允矣静雅交情之耐逾久而真相
期白首觀善親仁山裂黃流斯人斯疾命實為之藥石
靡及子方在幼家事孰尸君之瞑矣其心孔悲達觀超
然胡足芥蔕感念過從維以永慨尊酒在前恍若平生
呼君不來有淚如傾
祭梁子重主簿文
嗚呼哀哉富貴人所欲患無其基子世上卿冠佩峩巍
早歲承恩綠綬斑衣銓闈一鼓奏凱遄歸華堂淨深翼
瓦雲齊田穀千箱園花四圍廬山後前再邇瓜期逸駕
駸駸孰並子馳云胡不淑而止於斯夀亦所欲患無其
資子性高明紛華弗迷彼事燕游酒肉淋漓或事婦人
喔咿嚅唲否亦玩物厭常喜竒市馬駿骨買方不龜子
獨淡然千頃澄陂黃髮兒齒非子而誰云胡不淑而遽
臻兹嗚呼哀哉父在觀志沒觀所為三年無改亦既過
之膠柱調瑟更張則宜拳拳子心厥有成規戶庭必肅
契要必稽有出無濫有入無欺戰戰兢兢臨深履危以
保厥家俾成無虧云胡不淑弗究厥施嗚呼哀哉林林
而生孰無母慈母懷自昔曰季焉依結髮為婦比翼連
枝所期百年舉案齊眉幼子在娠長方兒嬉哀哀婦姑
忍是之思某以肺腑識面孩提十載相從誠意畢推書
墨未亁訃音在攜月照屋梁尚想容儀卧病江濱寄情
一巵緘辭長慟知乎不知
祭吳門黃子弘文
惟兄姿稟之粹閑止適嗣問學之正武夷高弟惠然過
我十年于此最後扁舟同載湯李李謫仙人湯亦竒士
剥啄叩門里巷驚喜莫逆於心一笑相視茅君舊隱峯
巒峻峙駕言同遊籃輿迤邐萬壑怒號千崖獻瑞玉宇
瓊樓瑰竒怪詭如駕駞輪超出塵世風捲夜寒天開曉
霽幽懷未極歸念紛起離腸草草别淚洒洒湯年七十
李家萬里後會難期理或然耳何意未久湯李俱逝君
年猶壮今亦已矣况如某者年又過子疾病侵陵餘生
有幾巍巍高山湯湯流水知音不存絃絶誰繼一觴之
奠寄茲忱意魂兮有知庶其蒞止嗚呼哀哉
祭洪貢士文
惟君和順中積孝友天至德成于家如玉之粹養性以
靜制行之獨幽谷蘭芳韻勝無俗惟利惟名舉世營營
君心澹然泬寥太清四上賢書累逢大典場屋舊遊十
九軒冕從渠我嗤吾寧彼羡闢我田萊葺我牆屋我志
未遑惟弟之屬曰無過求僅取給足名身之殃利怨之
聚世方多虞君實長慮既全其生復全其死改服示儉
意盖出此命豈由亂禮必合宜人亦有言智者過之遠
日已卜親友胥會割牲釃酒修辭以酹以明君心以釋
世疑君靈昭昭尚笑領之
祭湯元瑞貢元文
惟君幼孤學以成已如澗底松鬱然特起文詞漫爛思
致深長如有源水浩浩湯湯以昌其詩短章大篇筆走
龍蛇紙落雲烟霜降水涸方見涯渚云何不淑一朝千
古西山嵯峨南蕩渺瀰凄其風月誰其領之洮湖之北
烟霏之東寂寥詩盟誰主誰宗鴈足來書錦囊新製老
我不聞誰祛其蔽斂葬之禮惟厚之從君有石友毋憂
其終女病已瘳男質良嘉君其行矣毋憂於家我以弟
故來弔獨後君靈昭昭毋我有咎巵酒之奠以寫余哀
吾道非耶嗚呼哀哉
祭王節夫文
人希七十君過其五歲晩安居有子有婦且有孩提以
相媚嫵一室迴環果蔬桑苧雖食無餘然亦不窶一疾
彌畱苦無痛楚撒手而行無憾仰俯某不小人歸繄君
之助拊棺一奠有淚如雨
祭衛晦仲文
嗚呼晦仲伊洛之學源遠莫尋意嚮如君空谷足音良
工得之美玉精金惜哉諸老如日西沉阪田之特天扤
之急雞羣之鶴恥啄餘粒君性之剛重以介直宜哉所
嚮落落難入窮達有分君所自知適去適來抑又何悲
家人嗃嗃始悔終吉三鳳齊飛會集有日素車以送朋
友則然時祭攸拘奔走不前生芻之奠緘辭以告猶期
一哀及未宿草嗚呼哀哉
祭王親丈文
惟靈為養逐什一之利而於人無毫髮之欺退食於家
兄弟怡怡屬大祲之連年而有秋之失期恐啜菽之不
歡致負薪之有疾一朝長往萬事永畢哀哀二母惸惸
孀妻有子未立云何不悲某幸託姻聯莫陪祖送寄情
斯文用伸一慟嗚呼哀哉
祭吕翁伯誠文
惟翁勤以成家儉以律己出言謹審遇事敬畏知難則
止見惡則避田僅百畆宅惟中制清心寡欲優游卒歲
厥初得疾本不足異預處身後纖悉畢備發箧以授若
孫若子以及内外親戚貧悴迺戒二子惟孝惟義勿使
外人間汝兄弟勿使公庭決我家事二子曰諾手書以
記而今而後自相友悌豈敢忿爭以較微利翁曰爾曹
信能若此吾願畢矣含笑入地言歸正寢從容而逝生
死了然如翁有幾余與翁家綢繆三世丘壠鬱然繄翁
之庇翁之治命與聞一二當與賢嗣奉承罔墜一觴之
奠寄兹忱意追惟老成涕淚如洗
祭茅山石道人文
惟翁志在濟物弗私其身醫非師授誠感於神扶曳而
來疾痛頻呻飲之食之砭劑必親遠或踰年近或浹旬
既安且寧天涯海濱飯蔬衣麤匪甘匪珍良田接畛華
屋連雲於我乎館匪舊匪姻從物外遊四方之賓翁嘗
屬我為記歲辰衰病因仍翁不我嗔掛劒於墓於傳有
云會當為文以勒堅珉歲序方新萬物為春翁乎何往
天胡不仁聞翁之喪疇不酸辛余豈忘情如太古民知
翁此心月皎秋旻其去何之太初為鄰遙奠一觴寫此
情真
祭先考墳破土祝文
某奉先人治命謀葬斯地卜云其吉求則得之天與人
符亡與存契茲辰之良肇興工役載芟載柞以&KR1573;以治
或夷其高或益其卑坤厚載物神實司之大懼震動於
爾有神神降之罰俾亡者不寧其居存者不究其藴是
用忘其狂僣薦誠牲酒惟神哀其愚歆其誠而幸赦之
某不勝惓惓
甲申粥局謝嶽祠祝文
某惟我先考雲茅居士憂人之憂有志弗遂死葬方山
之麓其旁有田二頃歲大稔可得穀百斛積數歲不售
適故歲水災春半艱食乃即廟之修廊廣宇為糜以與
饑者共一朝飽盖先考之意有屬某奉而行之既所儲
將罄又賴鄉曲好事行義之君子趙若珪等捐金穀以
繼比大麥可屑小麥可燎乃已夫羸老廢疾婦人孺子
所萃其聲孔嘩其氣甚惡非神道所宜宜降大戾而歴
日五十有六役工數十服食薪水之供夜以繼日而無
湯火疾厄之虞聚食之人日以萬數而無紛爭蹂踐傷
殘之患與朝暮之雨至辰巳而晴民免於泥濕皆非人
力所及以是知闔廟之神不惟不加之罪而又默相之
某用敢於訖事之三日率二三治事之人具牲酒致祭
于祠下惟神尊高豈屑鑒此抑人事不敢不自力云爾
戊子粥局謝嶽祠祝文
舊歲夏秋積澇吾邑幸半熟已而旁郡澇甚糴價翔湧
丐貸無所民不聊生某擬奉先考雲茅居士遺志輟餬
口之贏為糜以食之而神廟民居皆隘不足集事仰惟
大神之德與天地同而祠宇之在吾邑者廣深足以容
衆乃用甲申故事列釡鬵於後而坐來者於前别其老
幼男女更進迭食始二月丁夘期以既月止既月而民
未食麥邑之大夫士朝奉郎新知建康府溧水縣事王
遂國子監進士趙崇㞦鄉貢進士王虎文等復合衆力
以續又郡太守馮侯特捐百斛以助迄四月丙午乃止
惟是神道貴幽而喧祠宇貴潔而穢來者貴敬而容不
肅又某方事之初怠不預告宜神憑怒因降大戾而自
始迄終凡奔走執事之人與凡薪水之用無毫髮之微
有爽于常者是神哀民之濱於死而略其他不惟不加
之罪又克相之某之罪尤甚其敢不德謹以訖事之次日
割牲釃酒祇薦祠下以昭神之靈享神之大賜
鄉曲禱社祈雨文
夫設壇壝謹時日以祀明神雖國家定制而年來有司
具文行事壇壝徒存誠意不在水旱之災鮮不由此厥
今農時已過水涸秧枯雖府縣有禱隨即感通而竟未
霑足少稽信宿則歲事去矣民何以生某等寓居此邑
實不遑寧是用相率拱告于壇下惟神聰明正直依人
而行尚賜哀矜即沛甘澤某等無任迫切俟命之至
謝雨文
某等昨以此邑久旱秧種失時宅生其間利害切已不
獲已籲哀壇下辱神之休賜以甘澤曾未信宿畎澮通
流某等用是相率再謁壇下割牲釃酒以答神休惟是
此邑田之高下相懸旬朝不雨即旱而雨澤稍過亦以
澇聞惟神劑量元氣闔闢隂陽尚卒相之使適其平某
等且謝且祈以喜以懼
瘞道旁遺骸祝文
骨肉歸土賢愚則均狗馬盖帷而况於人汝獨何為不
掩其身隕首路隅髖髀荆榛彼嚙者何有犬狺狺彼啄
者何有烏唆唆時耶命耶天乎不仁坎地以葬非人弗
因體乖其全魂反其真孰全孰虧萬古同塵
漫塘集卷二十七
