漫塘集卷十四宋劉宰撰
表
代賀孝宗瑞芝表
慈親有喜洽和氣於九重列祖垂休發佳祥於三秀慶
源增永薄海均驩恭惟太上泊然無為静而能應一飯
再飯而乃間釋聖子之憂勞先天後天而弗違格高穹
之瑞應旬有二日序半三秋當世世勿毁之庭有葉葉
重光之慶於昭景貺兆自淵衷臣猥以非才肅將眀命
先覩為快莫陪俊武於金闈盛事流傳遠想靈華之玉
潤
代賀光宗瑞芝表
未央稱夀先蓂莢之再旬清廟發祥産靈芝之連葉慶
均八表兆自一人竊以受帝祉而施于孫盖創業開基
之本意有天下而尊歸父亦繼體守文之常經非宸心
曲盡於精微則和氣曷從而感格陛下以虞舜之孝盡
文王之勤富貴不足解憂惟思順志朝暮必親問膳迄
底復初千秋開震肅之期九陛集尊崇之典輿情悦豫
宗祏光輝宜齋房之英曠百王而啓瑞當祫祭之室表
列聖之同休臣猥備驅馳欣傳盛美特揖屢揖而三揖
悵阻奉於威顔大書特書而屢書諒增光於紀述
啟
上江東安撫
鎮千古虎踞龍蟠之地逖瞻大司寇之尊察一邑鼠竊
狗偷之姦猥司南部尉之職分之相去雖如蓬莱之隔
弱水德之有容則如江漢之納細流介子墨以薦誠冀
司籖之委瞩竊以驅馳之賤無如警捕之司事雖猥而
貴於必親權至輕而易以速戾故子真丼心於市卒而
灞陵激怒於將軍矧惟建業之民尤萃長干之里連甍
萬戶列戍五軍退慙年弱以貎羸曷底令行而禁止敢
以塵埃之末仰祈山藪之藏某官以命世亞聖之才富
博古窮今之學名揭日月而蒙以養正氣塞天地而謙
不可踰風雲入壮懷俾登要路日月開黃道直上禁途
上念二千石莫盡於母慈乃數百里出臨於姑孰襦袴
方騰於歌詠絲綸已促於還歸夏道之近人雖後刑章
之用秋官之率屬益令德意之孚宜正位於三台以示
儀於百辟帝意先定僉謀恊從惟六朝之故都控兩淮
之重地令嚴帥閫震萬竈之貔貅望重留司肅九關之
虎豹何啻股肱之郡是資心腹之臣朱轓爰自於東來
丹扆已寬於北顧既治居天下之一宜晉膺晝日之三
屬叩關願借於寇恂故增秩姑留於黃霸聽輿人之頌
我公無以歸兮促相國之装朝廷行召用矣某家徒四
壁教禀一經雖程能再冠於鶚書然擢第竟羞於牛後
大冠黃綬幸備使令於十國為連帥之時布襪青鞋敢
自暴棄於一氣轉鴻鈞之日
通上元知縣
絃歌美化方藹譽於西州箠楚微官行依光於東壁喜
形手舞幸過心期敢於雉見之先冒貢魚封之敬某官
泰岳祚嗣熙朝世家文章鋪錦繡於筆端才略妙經綸
於天下三千里宜張於鵬翼十九年尚屈於牛刀衆謂
非宜公惟自得愛日御冬而良民心悦嚴霜戒秋而黠
吏膽寒乳雉在傍已化嬰兒之慕非熊恊兆行聞尚父
之歸伏念某壁立寒家管窺末學再登鶚薦慙居糠粃
之前一躍龍門猥厠塵埃之末瓜期已及樾蔭焉依君
子秉心諒笑白圭之壑小人何幸遂沾晉國之波
通江寧簿(以上江寧尉時作)
問簿書之閒將倒中郎之屣修竿牘之敬有慙從事之
賢謾布赤心或垂青眼某官名父之子問世之英好學
能世其家操行不同乎俗鸞棲於枳棘少須千仞之翔
鳳鳴於梧桐佇應九成之奏某家惟四壁教禀一經十
年潛心常極雞忩之苦再鼓作氣僅題鴈塔之名豈期
筮仕之初乃有親仁之幸傾盖如故敢言心腹之敷同
官為寮尚資脣齒之助
通吳真州(洪)
恭審出綍九重分符千里京兆尹之治辦舊推别駕之
功聖天子之簡知俾鎮迎鑾之地盖異時入貢上京之
都會亦當今圖復中原之奥區非有長才曷勝隆委斂
板將迎於鷁首磨鉛頂貢於魚封恭惟某官盛德鎮浮
英風立懦胷中灝氣南山秋色之相高筆底詞華白雪
陽春之寡和試觀游刃何有盤根巨竹庭前吟哦有裕紅
蓮幕下畫諾餘閒藹聞望於縉紳之先贊剸裁於輦
轂之下府無留事人服至公暇日湖山何止平分於風
月九天閶闔謂宜接武於雲霄欲寬北顧於冕旒笑擁
東來之旌騎靖言此郡實控大江賦斂尚寬田里少聞
於愁歎舟車旁午貨財粗有於源流小鬱經綸來為保
障雖五馬人生之貴方快覩以争先然三公刺史之為
恐召還之不遠某偏親老矣一第偶然邑尉更書愧見
子真於吳市法曹濫吹擬同何遜於揚州風流不逮於
前人鞅掌已成於俗状昔襦今袴幸當叔度之來大袑
褒衣願貸齊兒之緩
通石漕(宗昭)
伏審載奉恩綸聿新使節大江以北仍歸覆幬之中白
鶴之區尤喜照臨之近猥繇末掾辱在下風敢伸燕賀
之私就陳蠡測之見竊以遣使分行於諸道建臺獨重
於此邦歲漕六百萬石以為常睇遺規而在目仇讎七
十餘年而未復宜仁人之動心矧彼方朝夕不保之時
而我乃年穀屢登之日熊羆之威以何而振牛馬之運
於何而施固當同蕭相於關中使轉輸之有賴奚止為
夷吾於江左終委靡於無成然夷攷已行殆可太息戍
役有限每窘於餉給舳艫相銜惟謹於送迎以至錢幣
愈偏而流轉失宜倉廪徒積而變通無策並邊之地未
免逋逃之出没安土之民或困豪猾之奪攘當調瑟盍
更張之時必攬轡有澄清之志曲學阿世者誰識大計
以身許國者無如我公恭惟某官忠嘉世濟於父子之
間淵源獨得於師友之際致知格物以治天下信此理
之不磨息邪距詖以正人心使斯文之未喪早遂軻書
之三樂旋膺漢詔之十行入居清切之班出領蕃宣之
寄從容册府追十八學士之俊游笑傲環滁踵六一先
生之舊事郎省進參於列宿幾廷密贊於中台勇退急
流遠持簜節露下而蕭蘭俱舊歲寒而松栢不彫考績
舜朝敢憚東西之易地圖功朔漠詎專南北之通和然
而内外異施本末有序願膺三錫命之寵先收一正君
之功伏念某嚮道有心獨學無友貢部猥蒙於甄錄銓
曹自分於陸沉邑尉更書愧見子真於吳市法曹濫吹
擬同何遜於揚州風流不逮於前人鞅掌已成於俗状
今日已至於後日喜惟厦屋之依一天獨有於二天敢
恃師門之舊
通鄭倅(炤)
綸制䟽恩緹車載道綠水紅蓮之幕曾未遠於風流青
鸞白鶴之區肯載歸於封部矧在牛馬之走曷勝燕雀
之私某官天賦才猷日新德業學出於正造游夏之淵
源情見乎辭有李杜之光燄斯立信為丞之不負淵眀
恥為米以来歸六條分佐於崇臺八計獨禆於密議政
成幕府名滿公車睠東南水陸之衝莫重迎鸞之地而
郡國海沂之詠允資别駕之功矧情偽之備知而威聲
之夙著前驅至止闔境晏然圖畫天開(真州亭名)賸喜平分
於風月長安日近佇觀布武於雲霄某邑尉更書法曹
竊吹曾未見於顔色敢預布於腹心惟今常平坐視陳
腐價有貴賤而糶糴不問歲或饑荒則耗折是虞力裒
在公之餘財圖廣立法之初意規模甫創而未備財穀
曾有於幾何非提綱振領力賜於主盟則積毫累寸終
歸於文具公之来此天其相之陳仲舉之題輿幸親逢
於此日鄭當時之推轂寧有望於他年
回程司理(桂)
伏審綴從機幕來典刑曹雖辭尊而居卑實以退而為
進拜魚封之先辱愧燕賀之後時恭惟某官粹然天資
輔以家學黃綬脱身於下邑綵衣贊畫於慈闈德行道
藝之興賢早推先於鶚薦禮樂光華以遣使嘗遠涉於
龍庭宜遂策於殊勲何尚淹於俊軌鄭武公之父子方
傾徯於國人陳元方之弟兄佇並登於朝著某拙無與
比愚不可移迫於甘旨之供就此斗升之禄三尺法從
事敬奉周旋六七月云歸尚資覆護
謝韓漕(梴)舉練達科
偏城執法幸逃司敗之誅當路誤知忽上公車之薦非
意所及懷感實深切以舉員之外復旁設於諸科立法
之意欲廣收於多士名兼練達才豈凡庸通達如賈洛
陽而更事未深眀練如胡中庸而守正猶惑歴求於古
已罕其人如某者妄詭事功初無智慮解數千牛而芒
刃不頓夫豈其能有五石瓠而濩落無容自憐其拙勉
從再調實迫偏親仰供甘旨之須正藉斗升之禄青鞋布
襪未容追杜老之游大袑褒衣屢見鄙齊兒之緩自
適參軍之枯槁幸逢使者之光華恭以某官挹滄浪之
秀於胷中倒瞿塘之流於筆下英詞潤金石灝氣薄蒼
穹奉六條以察州求一士以報國謂某青衫十載或頗
熟於民情以某白沙三年亦粗了於官事驟加薦達罔
使聞知雲箋忽墮於目前衮字已馳於天上足以起末
俗之風靡居然破公舉之天荒某獨何人身當此選誓
堅素履罔蹈他歧當斯世而立功名是為報德識時務
者在俊傑終愧非長拳拳有懷縷縷莫状
代兵官上吳守請假赴省(已上真州法曹時作)
掌津人之事悵初志之未伸登天府之名幸前功之不
廢輒忘狂斐仰凟聽聞伏念某世寓三衢家惟四壁采
芹泮水屢蒙郡博士之知擢桂禮闈猥出羣公子之右
僅登勇爵未究遠圖慈庭闕甘旨之供祠宇竊斗升之
禄間關再調黽勉此来夜如何其筋力寖疲於警盜朝
至日昃精神更耗於征商夢不到於雞窗分甘同於馬
疋頃嘗鎻試誤辱甄收幾年藏器以待時尚存鶚薦新
歲臨軒而策士適際龍飛勉偷餘閒復尋舊業儻自今
以往居德行之科或言語之科則不日之間以俎豆之
事易軍旅之事顧所繫之甚重豈此舉之敢輕曲加禮
貌於諸生幸值文章之太守兹盖伏遇某官胷中錦繡
筆底珠璣延州士之高風尚遺于後河南守之治行復
見於今遇事凛然如烈日秋霜接物温然如春風和氣
驗之予奪之際曉然賢否之分幸以麤官得陪下吏察
某平生不飲盜泉之水憐某蚤歲嘗觀學海之瀾未忍
棄遺常蒙寬假顧辱在泥塗之久猶庶幾死灰之然豈
綿薄之所能必陶成之有自謹憑筆舌以布腹心鹿鳴
之宴嘉賓倘獲陪於趨進鵬飛之至南海曾敢忘於吹
嘘
通揚帥趙尚書(師睪)
竊以束擔啓行將冒子男之寄磨鉛奏記敬干牧伯之
尊兢兢如涉於淵冰爛爛冀垂於巖電恭以某官剛大
之氣不撓於物經濟之才獨得於心發於文章見之翰
墨金聲玉振遠承孔孟之傳鐡畫銀鈎不數鍾王而下
自最治平之課浸膺神聖之知每六轡之星馳即百城
之風動向者灞上棘門細柳多窘糗糧時乎京兆馮翊
扶風屢鳴桴鼓惟公至止計效卓然士飽而嬉民歌且
舞雖蕭相國何以當此如趙廣漢盖不足云持橐甘泉
已進儀於鴛鷺旋舟吳會俄托興於蓴鱸睠古揚州為
時督府廿四橋之入詠雖殊全盛之時八萬石之分封
此實權輿之地紫樞黃閣少稽於進位大纛高牙聊藉
於折衝蕞爾邑若不繫於戚休重我民誠不忍其塗炭
遽枉五雲之賜仍為十日之期俾驅車直俟於瓜時庶
交印可諧於穀旦待下若此其至有生盖所未聞宜得
時才以空積弊更須夙駕以副虚懷而某能非己千聞
弗知二窮塗久厄而學問廢矣俗状已成而疾疹因之
暨祗嚴命以促装適值慈親之伏枕莫遑遄邁何以自
文幸少寬人子之心將亟簉隸人之列寧須良月即托
二天前事之失後事之師敢不深懲於曠敗七年之病
三年之艾尚蘄少緩於責成
通郭倅
伏以捧大府之檄趣為下邑之行題别乘之輿幸遇中
朝之彦敬裁尺牘以寓寸誠某官家學淵源天才穎出
胷次足吞於雲夢詞源可倒於峽流令肅花城不羨南
昌之隠去望高蓮幕坐令鄱水之春回入典上方出臨
單父百工濟濟咸精技巧之能萬井熙熙盡仰絃歌之
化交驅鶚表屢徹龍墀十里紅樓聊平分於風月九重
丹詔行趣上於雲霄伏念某俗状可憎散材無取親年
喜懼慮遠宦之非宜邑務浩穰悔自謀之不審方幸代
者去及瓜之遠俄聞朝来挈行李而歸亟祗嚴命以促
装適值慈親之伏枕甫兹小愈即走下寮
通蔡僉
捧大府之檄趣祗役於男邦裁小子之章敬通誠於幕
府退慙狂斐仰冀優容某官以耿介拔俗之資負英偉
過人之識直而不撓端明未遠於風流粲然有文中郎
尚存於典則宜居近著式展壯猷睠邊防莫重於全淮
而帥閫獨隆於諸道依紅泛綠聊領袖於羣英曳紫紆
朱即權輿於要路伏念某散材無取俗状自嫌部尉来
歸已愧子真於吳市法曹濫綴更慙何遜於揚州代更
惟急於便親疎拙遂忘於揣已所幸代者去及瓜之遠
俄聞朝来挈行李而歸欲鑒前車未知長策非藉衷言
之助曷逃吏議之加(後同郭倅)
通參議
伏以(同前)恭以某官厚德鎮浮清標拔俗天民獨推其
先覺歲寒方識其後彫皂盖朱轓宜承流於藩輔紅蓮
綠水猶借重於賓寮盖邊防莫要於長淮而帥閫獨隆
於諸道少煩恊濟即聽召還某俗状自嫌短材無取親
年喜懼慮適遠之非宜邑事浩繁悔為謀之不審方幸
代者去及瓜之遠俄聞朝来挈行李而歸退揣才疎曷
逃吏議自今以始謹當戒於覆車過此以還惟仰依於
廣厦
回泰興向尉
恭審已及瓜時將臨梅隠折腰為米方慙前哲之高握
手論心幸遇故人之至敬裒頌語仰薦賀誠恭惟某官
粹然天資加以學力萬丈文章之光燄夙擅英聲三千
禮樂之縱横入參大對甚稱上意咸徯中除迺眷此邦
舊稱壯縣雖雞鳴犬吠境内相聞而鼠竊狗偷時乎未
免慙懸綵棒即奉眀綸某一别風姿屢更歲籥當年烏
巷已無警肅之長此日龜城更愧催科之拙擬逃百責
正賴一同烹魚而得素書曷勝其喜立馬而伺行李願
疾其驅拳拳有懷縷縷莫状
賀趙帥元正
鳳歷頒新歲月肇四時之始龍墀眷舊風雲開千載之
期凡藉帡幪曷勝頌詠某官勲庸之茂望實之孚稽周
室之宗盟誰其過此數甘泉之法從無以尚之方三陽
交泰之初正九陛思賢之日惟二十四橋之景物方賴
品題而三百六旬之隂陽允資調燮即飛丹詔遂轉彤廷
某不揣附庸敢陳善頌願令寒谷盡回鄒律之春何啻
魯人但祝僖公之夀
賀李參政(壁)冬節(已上泰興令時作)
七日来復驗天行之始亨五福類收契君道之方長慶
歸宗社喜在股肱某官誠眀守君子之中剛柔得仁者
之勇庸言庸行既深結於主知一德一心方密陪於國
論逮羣隂之既剥育萬物以偕昌宜叶朋来之休遂膺
爰立之寵君臣相悦福禄攸同某夙被化鈞方縻吏鞅
想黃扉於夢寐莫獲登門瞻赤舄之光輝徒勤誦履
通永嘉留教授
臺幕分員遠作諸侯之客郡僚接武幸逢博士之賢禰
刺未馳郇雲首辱仰戢相先之誼俯深不敏之慙恭惟
某官學海淵源詞林根祗陽春白雪和者彌寡霽月光
風温乎可親揚雄之賦河東雖吹嘘之有地僖公之修
泮水須教育之得人一從絳帳之開丕變青衿之習七
十子之速肖已著師模九萬里之奮飛佇應詔綍某一
寒到骨寸進冥心不憚折腰端為餬口方祗遠次忽冒
辟書謀利析秋毫頋豈我輩之能事生財有大道所冀
先生之與言祈鄊罙深敷陳罔既
通唐提幹
擢從令最來長賓僚斡山海之藏正資婉畫托官曹之
末罙激歡悰深慙燕賀之稽重愧魚封之辱恭以某官
高標絶俗厚德鎮浮相業傳芳粹然家(此下有缺誤)禆於使
指前驅甫至七城傾傒於仁言公道方開一札佇頒於
温詔某猥從辟置將遂趨承所願驅車亟諧傾盖樓臺
近水知得月之獨先虎豹在山尚採藜之不及
通台州劉倅
丞郡得人了無廢事使臺分屬濫吹充員禰刺未馳郇
雲首墜仰戢相先之誼俯懷不敏之慙恭惟某官霽月
英姿陽春淑氣詞源衮衮笑行潦之無根才刃恢恢鄙
俗庖之易折官塗布武薄海蜚英雙松快斯立之吟哦
行葦廣周家之忠厚花縣来歸之未遠棠隂遺愛之猶
存孤嶼中州聊平分於風月道山册府行直上於雲霄
某冷落孤蹤棲遲薄宦折腰為五斗米夫豈樂為負郭
無二頃田盖不獲已方安遠次忽捧辟書以道生財雖
聖經之明訓與民争利寧君子之本心方時之艱何策
而可畏首畏尾敢一意於謀身足食足兵尚同心於體
國
上安撫辛待制
恭審祗奉堯言載臨禹會五侯九伯即專鈇鉞之征萬
壑千巖重仰詩書之帥神人胥豫宗社有休恭惟某官
命世大才濟時遠略挺特中流之砥柱清明寒露之玉
壺十載倦游飽看帶湖之風月一麾出鎮迥臨越嶠之
烟霞上方為尅復神州之圖公雅有誓清中原之志乾
旋坤轉虎嘯風生俟對西清入陪閒燕承流北府出分
顧憂肆煩十乘之啓行盡董六師而于邁然念京口之
兵可用徒侈流傳太倉之粟相因未多紅腐必攷杜牧
自治之策庶收宣王外攘之功衆竊遲之我則異是上
還印綬歸卧林園既乖曲突之謀屢見俗庖之折旋悔
鴈門之失計輕用王恢欲使淮南之寝謀莫如汲黯起
家有詔賀厦無涯竹馬驩迎誤喜細侯之至木牛饋運
正須丞相之来某跪别風姿驟更歲律曩竊棠隂之覆
兹欣芝檢之頒一天獨有二天敢恃門牆之舊今日以
至後日所祈山藪之容誦詠罙深敷陳罔既
謝章倉(燮)舉改官(已上浙東幹官時作)
分玉節之光已叨辟命通金閨之籍更冒薦書受恩不
貲拊躬知懼竊以居閒以得禄為急從仕以脫選為難
起之於家食無聊之時舉之於歲久無聞之後有一於
此足為特達之知兼二得之亶謂殊常之遇矧求之者
皆有道而主之者皆近臣頋求者不與而與其不能求
主者不觀而觀其所無主連飛鶚奏等是鯫生厥惟艱
哉見亦罕矣必有若囊錐之脱穎庶不孤藥籠之兼收
而某學負初心病添俗状識慮謾疲於細故器資不及
於中人一字之褒雖可踰於華衮斯言之玷恐有累於
白圭某官以已而推之人居今而行乎古自以平生之
志誓不苟圖故於屬吏之中嘉其静處此事蔑聞於後
世此生親見於吾身然而僥倖難常報酬無所惟期後
日勇退急流衮衣繡裳歸味閒中之趣青鞋布襪庶陪
物外之游
謝袁侍郎(燮)舉自代
春官宗伯初拜除書深山野人忽迂遜牘異哉取舍駭
於聽聞雖壊木不復知榮然頑石豈能無感竊以從臣
始上之三日庶寮咸仰于下風猥玷品題可階進取矧
今學者山斗實在夫子門牆天佑斯文碩果不食躬有
一德砥柱弗移薦口或開有目咸覩既士之求者不與
則吾之舉者極難必視所以察所安聽其言觀其行語
其學問則得於先生相與言原其性資則異乎懦夫無
立志且疾疢不作膂力未愆庶用之則行不孤求士報
國之意聞之者服可無貴耳賤目之譏如某者少無師
友淵源長逐簿書期會歸來田里荏苒歲時孟浩不才
本非見棄於眀主陶潛為米亦非恥向於小兒顧膏肓
得疾之深而面目可憎之甚綠蓑風雨聊追漁父之嬉
翠佩烟霞屢問樵夫之路盖自知無所可用夫豈曰有
所不為誰實誑言公乃誤舉藉曰樂正在二之中其如
嵇康有七不可某官矯俗之弊取世所遺謂迎吸水上
者無非陽鱎而擲置道旁者或堪鼎實故甫正貳卿之
任盍推一士之賢雖東閣所留盡朝廷之選而南宫所
上乃山澤之臞某久知逢人而說項斯未遂登門而見
元禮文移下及魚鳥皆驚某雖負吹嘘猶知愛助芝蘭
玉樹聞滿家庭楩楠豫章無非國器時固資於黃髮公
更隠之素心儻事尚可為須煩元老或道當馴致願付諸
郎庶於彼得壯行之宜而在我無逆施之誚投以桃報以李
雖有慙大雅之詩濁斯足清斯纓尚不愧滄浪之詠
謝喬左史(行簡)特薦
十五年病免當施秦緩之方二千石詔還忽上禰衡之
薦駭于衆目惕若寸衷夫報國務在得人而為士尤貴
知已若乃過情聲聞適使厚顔忸怩某性也拙疎學則
孤陋一痛哭六太息既素無識治之才二不可七弗堪
亦非有高世之志肺感風疾面若天黥故自棄於眀時
以苟安於窮巷荷鋤帶月不辭夕露之霑抱甕灌蔬寧
恤夏畦之病歲華荏苒暮景駸尋眼昏而觸眥生花頭
童而殘鬚如雪盖不但形容之改而又嗟膂力之愆向
使看鏡無慙踞鞍猶徤豈憚督郵之見賦歸去来兮又
堪委吏之為曰會計當已故謂之隠既不諒其非得已
而謂之狂亦弗察其所以然是非兩忘榮辱何有不然
指終南之捷徑是有為而為之勒北山之移文必有議
其後者某官以龜城學製之日正海陵下帷之時雞犬
之音相聞草木之味偶合雖虞廷進長方新此日之育
才而陳榻空懸猶恐向来之失士故采葑菲不間草莱
某已負深知敢忘忠告夫名貴耐久道惡苟同願鑒前
修庶回後味觀東閣之竒士自愧無從陪綠野之勝游
尚堪有待
特旨改秩謝史丞相
起家而思帝藉已屢控於忱辭更秩以貳帥藩更驟頒
於明命縉紳駭瞩閭里歡傳仰洪造之非常拊沉蹤而
自嘆伏念某起身寒素賦性拙疎蚤玷末科志為時用
長得竒疾事與願違泛紅辭幕府而歸賦禄忝祠庭之
佚曾投閒之幾日即召審之自天俛仰十八年間恍如
昨夢眀良一千載會徒想下風燮調幸遇於時和鼔舞
第歌於帝力豈意江湖之漫浪尚紆廊廟之記存某官
忠貫兩儀學洞千古不震不動不戁不竦定大策於立
談無好無惡無黨無偏合羣才而器使方小毖嗣王之
求助欲卷阿吉士之来游遂使負薪有疾之人亦在拔
茅連茹之數且謂申公已逾八十難使留中伏波尚堪
一行姑令補外而某冠裳已裂藥石弗瘳雖病顙之駒
莫備於驅馳然銜環之雀尚思於報效惟天道功成者
退人世位高則危應侯疑蔡澤之言居然有感子房遵
黃石之誡去矣弗難況社稷之元臣有古今之明鑑阿
衡專美在寵利之不居忠獻兩全由進退之有道然衆
人難與慮始君子為能見幾詵詵鄙夫惟知城社之託
𤨏𤨏姻婭第顧門戶之私東閣豈無竒士如朱雲禁闥
亦有敢言如汲黯試當暇日相與静思或一時有味其
言實萬世無疆之福某一身如寄百念已空願貸餘齡
俾安窮谷制太平之禮樂雖莫陪與議之諸生作平地
之神仙尚不愧獻詩之處士
秘閣奉祠謝史丞相兼賀徐少師
播一德格天之業誕告多方冠貳公弘化之聯丕昭異
數雷風鼓舞華夏懽呼某官鍾天地之泰和紹聖贒之
純學以古之道為帝者師中原故疆指撝而無不服天
下大器談笑而寘諸安由心休休然有容故事綽綽然
餘裕盛矣一千載而明良相會信哉十九年而芒刃若
新昔位峻維垣悵莫違於遜牘兹禮成清廟宜首渙於
明綸猶鬱具瞻佇申成命某山林下士場屋陳人厥初
出身頗亦有志義之與比衆雖笑其踽踽涼涼居危而
安人亦諒其悃悃欵欵數汙薦墨亦忝辟書不幸而有
采薪之憂既久而無勿藥之喜形容變改意氣衰殘如
陶彭澤之辭歸而非為督郵如孟襄陽之自棄而非關
明主從容田里荏苒歲時所願全生比不才之樗櫟豈
期得月同近水之樓臺藉令清班郡丞高選老於選調
既叨脫選之榮久矣逸居更冒均逸之寵凡兹誤渥惕
若煩言矧惟退安蓬戶之居其可遙寓木天之直一忱
控免萬冀矜從上光範門之書不敏雖慙於韓愈作晝
錦堂之記欲言尚擬於歐公忭蹈惟深敷陳罔既
謝宣參政
十九年山澤之游了無榮望一千載風雲之會驟畀殊
恩鴻造難名鯫生有幸伏以起家而列奉常之屬脫選
而膺别駕之除既知其疾之深而俾修清静之緣復念
其名之微而俾寓邃嚴之直此其事皆無與前比必其
人小異於衆中如某者天分不高月評更下自笑其拙
人謂之狂學以入官本無於師授仕而受禄何有於吏
能重以采薪之憂而無勿藥之喜辭歸如陶彭澤非恥
屈於督郵不仕如孟襄陽非見棄於明主看鏡驚非於
故我著鞭寧計於先吾所願全生若不才之樗櫟豈期
得月同近水之樓臺某官為斯文之宗任當時之重方
吉甫之入相非裴垍無以盡致於名流故周公之為師
必召保相與共圖於至治既小成其小大成其大復中
養不中才養不才遂使陸沉之人亦預甄收之數某猶
具知識敢昧依歸頋結草之未遑豈獻芹之敢後今邊
塵未起國步小康正周家徹桑土之時乃趙氏為保障
之日願汰貪殘之吏一蘇憔悴之民庶使擊壤之翁終
侈太平之遇抑令扶杖之老永觀德化之成感悚惟深
名言罔既
謝薛參(極)
某官識洞古今道兼文武進居宥府談笑而折遐衝直
上政塗雍容而定大計乃眷鳴珂之里相聞擊柝之聲
惟逢人必說於項斯故取近不遺於皇甫(同前)
謝葛參政(洪)
某官探諸老之淵源為後學之山斗方淮南兵寝獨推
汲黯之忠暨博陸功成更賴延年之決爰陞樞極密贊
璣衡遂使陸沉之人亦預甄收之數(同前)
郊贈謝王侍郎(暨)
劬勞之恩欲報無日贈䘏之典有來自天並舍驚嗟孤
生感泣伏念某丁年擢第乙念榮親自失投機屢孤推
轂千鍾弗暨養志焉實難七選未離揚名乎何有曩由
吹送得冒殊私自量何有於毫分懇免亦幾於八九端
門有赦深知推錫類之仁陋巷宅生其敢援升朝之例
忽幸追榮之及靡拘執法之常某官參八柄以詔馭臣
閔一夫之不被澤謂烏猶反哺而況於人雖鴈不能鳴
當為之地乃飭所隸毋牽於文遂使亡親例膺命秩以
至糟糠之舊亦霑雨露之新心實未安義不敢卻潔蠲
以薦恍如稱夀於生前英爽猶存諒亦感恩於地下
謝王趙二知縣
(云云)千鍾弗暨養志焉實難七選未離揚名乎何有上
無以副庭闈之望下無以慰家室之心逝川如斯昊天
罔極端門有赦深知澤及於漏泉陋巷宅生詎敢言聞
於當路忽例頒於綸綍使弗異於縉紳某官鄉誼甚高
交情更厚謂不可失者逢辰之幸代為控陳不可吝者
執法之常曲加料理以至糟糠之舊亦霑雨露之新(云)
(云)
除直寶謨閣宫觀尋除常丞謝鄭丞相
伏以三十年山澤之游了無榮望一千載風雲之會驟
畀殊恩既優其老而陞之延閣之三復勉其來而處以
容臺之貳大矣洪造曲暢甄收蕞爾微生寔同冰履敢
伸摧謝且控忱辭伏念某涉獵謏聞迂疎野性方其年
當強仕頗亦志在壮行病色日侵看鏡已非於故我官
情灰冷著鞭一聽於先吾輟祠官而召審於朝堂免耤
令而晉丞於留鑰既許即安於草野更令寓直於蓬山
幸會非常敢嗟不遇豈意此生之未昧載逢大化之聿
新異數駢蕃危衷震灼兹盖伏遇某官以帝舊學佐時
中興挈大器置諸安天地以之奠位開正路杜其枉日
月以之增明人之有能有猷而有為我則毋固毋必而
毋意於以會歸有極保合太和恊氣應而百穀用成文
德洽而四方無拂更欲招来遺逸益廣規恢而某病乃
棄官夫豈潔身而去少而不學亦非應變之長期不負
於陶成惟少殫於忠告不可失者誠中原今日之機會
不可搖者尤南渡累朝之本根豈應恃一二才俊之人
而輕用億萬生靈之命且空帑庾之陳積以供軍旅之
急須已凛乎乏興之憂況遲之經久之後諉曰及此閒
暇儲之會通或新敵捷出而因糧或姦民乘間而投隙
竊恐方来之患有非隃度可知宜飭臨邊之臣先為固
圉之計必我疆我理舉無太息之聲庶自北自西皆起
来蘇之望又近輔之所講畫遠臣之所奏陳要切之言
存亡攸繫曾未施設已廣流傳亦恐獻議者甫離吻頰
之間而間諜者洞見腹心之藴要須申戒近密深謹隄
防庶幾境土復還混華夏而一統勲名震耀歸社稷之
元臣必有賡石介誦慶歷之詩豈止述周人美山甫之
雅某愧書生之不識時務幸智者之或擇狂言上光範
之書不敏深慙於韓愈續彭澤之賦歸来尚許於淵眀
漫塘集卷十四
