漫塘集卷三十二宋劉宰撰
墓誌銘
故寧國通判朝奉趙大夫墓誌銘
君諱時佐字宣仲宣皇帝九世孫曾祖公偁故左朝請
大夫直秘閣瀘南安撫累贈正奉大夫祖彦恂故左朝
奉大夫南外知宗贈大中大夫父亮夫故朝議大夫祥
符縣開國男累贈通議大夫正奉嘗宰金壇通議前夫
人禇氏又金壇望族故奠居焉君生而警敏遇事疏通
慶元丁巳通議遇大禮該恩補將仕郎以漕舉免銓授
迪功郎和州含山尉甫書初考丁所生母沈氏憂次任
江州彭澤丞丞職水利及同令長勸課農桑君皆精意
行之不為具文遂為郡守絜齋袁先生所知首以改官
親民薦自是薦者陸續秩滿辟監慶元府三石橋酒庫
廉確自持課以溢額舉者及格改宣教郎知潭之益陽
益陽湖外劇邑君决滯訟去淫祠境内肅然俄丁外艱
服闋知江陵之石首縣縣之藕陂市商賈所聚鬭訟煩
多有鄭光國者自為長雄官不敢詰會有發其事者君
既逮問得實即諗之諸臺黥隸其人而籍其家由是遠
近稱快其後臺府論薦多述其能鋤姦去惡蓋昉於此
石首地狹民無宿藏君率邑人儲粟以備貴糴糴本不
足捐俸以助之秩滿通判婺州經總制額惟婺為重故
時七邑之吏追逮旁午而虧額彌甚君至既與之約盡
置宿負而謹常程吏知不可欺程督不勞而課入有裕
時軍事孔棘一日部符下郡期以兼旬招武勇之士三
千二百官吏愕眙莫知所為亟以屬君君召募有方不
勞而集人以為難終更造朝時多倖門或道以所從入
曰賄至州可得也君曰郡守民之師帥顧以貨取得乎
謝不往竟授寧國府通判而歸既歸且知太夫人將還
自康廬即治圃所居之南鑿池築堂以為娛侍之地堂
成方日奉板輿從容其間一日出自浴室奄忽傾逝蓋
其平日性地坦夷無有﨑嶇故數盡而行無復留難時
實紹定癸丑十一月二十六日得年五十有三妻松江
同里葉氏封宜人三子若㻌丙子監舉以覃恩補官今
從事郎臨江軍新淦縣主簿若㻽以君遇明堂恩補將
仕郎若琨將受君遺澤二女長適儒林郎興國軍司戶
沈鑄次適進士胡申之葬用端平二年十有二月丁酉
地實金壇邑南夏墟之原銘曰
明敏斯才過則刻急寬柔斯德過乃不立君才之敏而
行之恕君德之柔而剛不吐位惟通守年不中夀天實
無知人乎何有夏墟之原土地肥美宜爾子孫既多夀
祉
高與之墓誌銘
君諱天賜字與之世居建康府句容縣來蘇鄉之咸和
里曾祖遷祖士明皆不仕父志崇將仕郎將仕以好事
行義推於鄉鄉人化之無乖爭凌犯之俗故因其所居
之里號曰咸和居士居士二子篤意教之雅不欲累以
事而家日大事日殷君嘗戚然不自安一日讀易至蠱
慨然曰吾父以一身任戶門之責而吾兄弟皆安然自
肆於方册間得無乖幹蠱之義乎因屬其弟一意於學
而以服勤子職為己任居士勤儉起家既生計稍裕常
推已之有餘以濟人之不及有以緩急告靡不應而求
者多應者亦日難又分有戚疎情有厚薄有不可一視
而槩施者君皆有以劑量其宜而密請於居士居士復
中持衡焉故予者不偏而得者意無不慊歲餓發粟以
惠利其鄉凖此由句曲道京口山石犖确而行艱右北
抵丁角鎮澗谷幽深而涉者病居士欲夷其險而甃之
石跨其深而為之梁最其費萬有三千緡聞者縮頸居
士曰吾既已許吾邦之人矣可使有諾責乎君曰吾既
已受命於吾父矣可使有析薪不荷之譏乎即早夜以
思沐雨櫛風之不憚曾未幾時而二大府之間巖壑高
下皆成坦塗行道之人無不舉首加額君娶陳氏生二
子長元龜待補國學生次元龍皆亹亹向學五女唯第
四女以疾餘皆有歸劉汝遇成之順陳宗振江夀彭其
壻君氣貎魁梧胸次明白素康強無疾乃端平乙未八
月二十日奄忽而逝得年四十有二居士未老而喪良
子宜有所不堪然能以理遣謂死者歸復於土命也久
留何益即以其年十有二月某日命元龜等葬君所居
之西小陂塘之原余仲子君壻也故為之銘銘曰
昂昂乎其德履之充也温温乎其子職之恭也偃然而
卧痛苦不及知者疾之無忌也窅然而逝呌號莫挽者
數之有終也銘以昭之貽無窮也
故監江陵府糧料院諸葛承直墓誌銘
淳熙己亥庚子間我先君雲茅居士授徒於金壇之河
下遠近之士聞風而來戸外屨滿惟丹陽諸葛君為高
弟君諱埴字子直世居邑之大華以儒學傳家曾祖參
祖軾父汝賢皆不仕其族之賓興於鄉擢第於太常者
相望故君年雖長猶奉親命而來時我先君僦屋為書
會隘不可容故來學之士寢食多散寓它處君與其族
日就盥頮及造膳於逆旅主人之館而寢食必歸於書
會夜非三鼔不寢晨起蓬首垢面而扣逆旅天未明已
整冠肅容而至以為常一時里巷及往來人伺之熟皆
相與敬歎吾先君亦愛且竒之而賦予數竒乃紹熙壬
子方登名天府晩歲特奏名方授惠州文學換授迪功
郎安豐軍安豐縣主簿中間累更大霈循承直郎蓋七
選之首階安豐極邊壯縣時方多事縣宰更易不時君
屢攝邑備著賢勞既滿數請解罷而郡守制帥知其能
惜其去留不遣迄成四考乃歸既歸調江陵府糧料院
未上而卒方未之官時以族黨困於里役之紛爭首倡
義役迄今二十年紛爭之端息輯睦之風成人咸德之
君生於紹興丙子没於端平乙未享年八十娶朱氏殁
葬所居之西北小華之原乃以没之年十有二月壬寅
合葬男曰烈女適進士張信臣蚤卒孫男廷剛廷蘭廷
玉廷辰孫女長適進士劉棠季未行烈以君吾先君弟
子故請銘銘曰
學不苟行不疚行年八十天予夀啟厥後大且久
江進士墓誌銘
端平丙申歲未盡一月金陵貢士江良甫奉其親命將
以明年春二月丙午葬其兄君範於所居溧水縣吳岡
之原前事述君範素履來請曰遂良少不敏伯氏與之
共學又擇四方之有師法者使從之遊時吾家窶甚内
而二親菽水之奉外而遂良資糧屝屨之費皆君範
力貧為之又闢故居新之使賓祭有所則君範之為人
子若兄抑可以無愧矣晩歲方期相與享期頥致色養
而君範逝矣平生嘗謂君言不妄微君與為銘將無以
慰終鮮之懷願毋以病屬筆他人某與君範無一日雅
而姪孫宗朝在良甫子壻列可得辭乎君諱模君範字
也生於淳熙戊申迄於卒之歲得年四十有八嘗由鄉
舉上名太學曾祖之迪祖漙皆隱父南一以夀明太后
夀恩補迪功郎致仕母蔡氏封孺人娶邢氏無子良甫
與求儒家子為繼命之曰貴承銘曰
親之寧弟之成銘以昭之貴厥承
故監行在北酒庫張宣教墓誌銘
古者家有塾黨有庠術有序師友之益相望弦誦之聲
相聞孝弟忠信之風以成乖爭陵犯之俗不作世道不
古士始無所乎學近時州縣學官又往往不飭教事雖
有秀民良子弟聞見寡陋亦無以成其器質之美若吾
鄉之楊氏張氏皆傾家貲以來當世士凡士之有聲場
屋者雖在數千里外必羅致館下使與諸子及鄉之後
進遊聚書之富致客之盛遇客之厚悉時所罕見蓋不
但家塾之教立而譽髦斯士猶足髣髴乎黨庠術序之
盛楊氏自提舶君諱樗年字茂良始嘗築室曰寶經因
號經堂先生張氏自文學君諱損字德久始嘗闢齋曰
省齋因號省齋先生余時往來郡校或為貧假館不克
在弟子列亦時時登門竊聽議論之餘預觀禮文之懿
而有得焉然後知庠序之教不可廢而二先生之有大
造於吾鄉也張君四子余幸後死已銘其三其季端衡
與余齊年又余兄恭靖先生之子用厚實君之壻則親
且厚孰如余者銘可辭乎君諱汝幵字端衡曾大父恪
崇寧間舉八行科終朝請郎賜緋魚袋累贈中奉大夫
大父體仁故從議郎監明州鹽場父省齊舉進士廷試
入丙科勅授吉州文學未及仕而卒四子皆以儒學自
奮汝永終建康府溧陽丞汝屳再舉於鄉得年不永汝
玉終平江府嘉定簿兄弟皆禀姿粹和與人交篤厚而
周緻君紹熙壬子慶元戊午兩與計偕嘉定庚辰廷試
入等授迪功郎建康府句容尉金陵帥府尊嚴時大帥
余公嶸體貎尤崇重小官到任有經旬不得見者惟君
謁入即見且欲留寘幕下君辭以入仕之初更事未深
未幾又欲以關陞狀屬君復辭以未有實歴時奔競成
風凡彯纓而仕者惟幸上官一日之知以廣聲勢雖年
侵耄耋口尚乳臭寧知引辭君以六十之老九品微官
而能退讓如此人以為難句容邑計不裕尉俸尤薄君
故大家至君再世篤志儒業生理漸廢人有諷以在官
之日當為後日計者君笑不答惟以句容去家近薪水
外皆可仰之家為便既至凡日用所須道路輦致不絶
今兩邑之間居民猶能言之秩滿會浙東茶鹽使者以
四明穿山鹽場課入厚而積弊多知君之在句容以廉
著即以見次辟上君至一以廉自律亭戸歌舞之其去
也航海追送有號泣不忍别者既歸而宦情已薄故過
闕不謁選而歸而知君者憐其貧且老無以為終老計
復言於當路以行在北酒庫利權之重為提領所諸庫
最俾復以見次辟君然非志也故遲遲其行簡書之迫
黽勉就道到任未幾卒蓋事與心違故如此聞者悼之
君制行和平不為崖異而抑邪守正自其本心有卓然
不可及者茅山玉晨觀自唐有老君祠旁位夫子像鞠
躬俯僂蓋擬當時問禮之事而為之君以為吾夫子千
萬世仁義禮樂之宗主豈應作此屈折之像以惑觀聽
即具其事白府改作祀於别殿人以為宜又句容縣驛
相傳以為神實據之士大夫有入居者輒得疾死以此
無敢入者君謂吾嘗尉此矣使吾為尉時得罪於民縱
不入此固死不可辭或幸無罪神雖欲置之死得乎甫
入而病人為君危之君曰吾固安之若命矣命可辭乎
已而疾瘳人服其守君兄弟平居孝弟纖悉曲盡自省
齋下世念母夫人之獨居歲時令節游行賞玩惟意所
適甘旨芳鮮惟力是視雖歲用度不贍不計也君以端
平二年十月十有七日卒得年七十有一娶宜興余氏
熙寧大魁中之曾孫女女一人適免省進士劉用厚子
一人㮤先君三日卒㮤卒而君之命嗣未定聚族而謀
無有昭穆相當者謂情親而義正無如劉氏衆曰然即
以用厚之從姪更名曰燁為㮤繼張氏先壠在金壇縣
大亭之原君無恙時得地於其側曰胡家坂架庵植松
示不别卜燁等敬遵治命葬用嘉熙元年八月二十有
四日銘曰
邦國之望南張北楊收書滿架延客殊方車馬送迎山
川相望師道之立於家於鄉染教飡和昆令季強粹德
至行從容有常既狹厥施宜夀而昌嗚呼端衡今也則
亡南鄉之原水秀山長君所自擇可安而藏啟佑後人
有永其光
墓表誌碣
章泉趙先生墓表
粤自炎祚中興文物萃於東南厥初諸老先生師友淵
源有以繫學者之望天下學者翕然而景從之閩湘江
浙師道並建凡異時孔孟之所傳周程張邵之所講思
之益精語之益詳炳然斯文萬世攸頼比年天不慗遺
諸老淪謝文獻之家典刑之彦巋然獨存猶有以繫學
者之望者章泉先生一人而已故先生雖退然不敢以
師道自任而天下學者凡有一介之善片文隻字之長
皆裹糧負笈就正函丈其限以地屈於力而不能至者
詩筒書函左右旁午往往以一酬酢為榮及先生之殁
而文獻典刑盡矣後生晩進欲求師友之益而倀倀然
無所之矣可不為大哀乎先生姓趙氏諱蕃字昌父其
先自杭徙汴由汴而鄭南渡居信之玉山曾祖晹朝散
大夫直龍圖閣提舉江州太平觀祖澤迪功郎海州朐
山縣主簿贈承議郎父渙奉議郎通判沅州贈朝奉郎
龍圖殁葬玉山之章泉先生因家焉故世號章泉先生
用龍圖致仕恩入仕饒之浮梁尉福之連江簿皆不赴
為吉之太和簿辰之司理參軍最後監衡之安仁贍軍
酒庫已至未上而歸遂奉祠家居積祠庭之考至三十
有三今天子御極之元年歲在乙酉宰相以先生名聞
有旨除大社令三辭不拜特改奉議郎直秘閣主管建
昌軍仙都觀又三辭不允越三年差主管華州雲臺觀
蓋先生自乙酉至是歲辭官不獲屢上休致之請皆不
允而先生請不已明年夏四月始得旨轉承議郎依前
直秘閣致仕又閱月而先生逝矣實紹定某年某月某
日夀八十有七方先生之在太和便坐有齋榜曰思隱
蓋當筮仕之初已有山林之思在官清苦惟以賦詠自
娛以是受知於吉之鄉先生楊公萬里贈詩有云西昌
主簿如禪僧日飡秋菊嚼春冰又云勸渠未要思舊隱
且與西昌作好春其所以行之身加乎民者略可想見
又為理掾辨獄之誣不為二千石屈卒見是於當路𣙜
酤位下特以少嘗從静春先生劉公清之受學公時守
衡故欲從之卒業甫至而劉以非罪去即從之歸其謹
於所職而篤於所事如此賦性寬平與人樂易而剛介
亦不可奪故相周公必大與先生有州里之舊先生亦
有不可寄詩有公如在廊廟我亦遂簞瓢之句其後公
在相位屢加薦引先生竟不受自少喜作詩答書亦或
以詩代援筆立成不經意而平淡有趣讀者以為有陶
靖節之風歲時賓友聚會尊酒從容浩歌長吟心融意
適見者又以為有浴沂詠歸氣象至於年垂知命自視
欿然更往受學於文公朱先生既耄矣猶虞末路之難
命所居曰難齋則眡昔賢啟足啟手而戰戰兢兢年踰
九十而求箴儆於其國無異心也其能續諸老先生之
後為學者所歸豈偶然哉娶俞氏繼邢氏子五人遂遠
遥邍遺遥邍先卒女四其壻俞椅周杲徐耘老徐禧孫
男七人曾孫男六人皆好學葬用卒之年九月甲申地
實永豐縣富城鄉之葉塢距章泉五里前葬學者為詩
為文以誦歎先生之美者不可勝計其為誄其為銘又
有名公巨卿在某寒鄉晚出於先生無能為役而遂以
七十翁不遠二千里來致先生垂没之贈且謂某昔叨
誤恩實玷先生後不應泊然忘言無以昭令德某義不
得辭則姑取門人鄭夢恊所狀先生行益以已所聞使
歸表於先生墓上
繼室安人梁氏墓誌
梁氏居處之麗水君之曾祖固皇任文林郎贈光禄大
夫妣普安郡夫人何氏祖汝嘉皇任寶文閣學士宣奉
大夫縉雲郡開國公贈少師妣魏國夫人葉氏父季秘
皇任中大夫守尚書吏部侍郎麗水縣開國子贈正議
大夫母太碩人吳氏君生而温柔長而明慧吳夫人雖
高簡不屑家務侍郎雅尚清潔左右無當其意者歲時
賓祭細大必親比君長始克有托吳夫人嘗曰使吾得
婦如吾女可無憾侍郎亦惜君之不為丈夫子也笄而
擇配處多貴胄爭委禽焉吳夫人問所志皆不對細問
之曰吾視諸貴豪子怙勢以凌物植貨以自豐寧能有
遠志無歸寒士耳侍郎聞而異之光州代還余調儀真
法曹余友張敏則嗣古時須掌故次皆留中都侍郎數
與敏則會公卿間屬以擇壻敏則謂無以易余&KR3186;時喪
陶氏婦甫三歲痛未艾辭屢矣敏則言益力且道君所
以辭婚於鄉里者若有具契於心亦會先君書來責以
不亟娶無以承宗祀遂定議時歲在丙辰明年春成婚
便道之官儀真俸廪皆脫粟由掾屬以上例責之倉吏
俾易精鑿余不可斗糴以奉親與家人糲食君乍去膏
梁即甘之時孫氏妹已嫁未行君一日出白金及他首
飾授&KR3186;曰以助奩中物先君駭曰寒士嫁女寧須爾耶
命反其半君不可孫氏妹後嘗一再歸君輒更其服飾
之舊者而益其所無下及女隸皆然&KR3186;固未始問君亦
不余告也先君間自儀真歸買田於金壇書來言曰非
是無以奉粢盛然財不可苟得汝宜自量不及勿彊也
余方締思無策君聞而笑曰是獨不可謀諸婦乎吾雖
無贏惟是盤盂醆斝帟幕以事宴樂者非君家所急願
成翁志即舉而鬻於市後九年余忍死終先君喪凡家
之見産悉以分兄弟或謂在儀真時所置産良家盍少
留以自奉余亦意君之未能忘也遲之君聞而歎曰是
區區者所有幾何且君猶可仕或伯叔不給將何仰乎
因盡棄不留余兄少負不羈之才投筆從軍以是獲戾
於先君絶不復歸因納婦軍中時惟一女二子余官江
寧時已歸其長子既至儀真盡取其次子以歸君拊之
如子衣服皆手自縫紉女長嫁之如己女及侍郎來緫
軍饟兄猶未去赤籍先君既棄諸孤余始奉兄嫂以歸
妯娌相見衆難其處君曰長幼有序惟是不可亂即趨
就下繼是往來如一日情義有加焉故君之喪嫂氏哭
之尤哀&KR3186;先婦陶氏與君齊年賢而夭余每與君誦其
人未嘗不欷歔流涕器用有存者君謹視之忌日必躬
飭祀事盛服奠餽如婦事姑余既佐浙東幕意有所不
愜將告歸及奉旨堂審將以疾辭惟家人之難於忘貧
也皆私從君卜可否君曰是豈謀及婦人者哉繼自今
君當賣劍買牛吾當力蠶繅紡績爾自是絶肉食去華
飾有饋者及餕餘惟以飫兒女曰吾厭是久矣歲時令
節邑人繁會歌吹喧闐君闔門不出曰吾閱是多矣唯
余亦病其固也而彊之對曰君盍自念出處何如或家
人一朝不堪澹泊君可復求仕乎余愧其言梁氏故奉
佛君之來猶私以像設自隨時若有所諷誦&KR3186;既與論
釋老之害道及鬼神之實理恍然若有悟自是遂絶在
越及温所僦居皆它人所不能居者&KR3186;中間犇走在外
君獨與兒女居安之如家君中年得血疾遇夏輒發余
以所居之隘疑為熱所乘乃戊寅春勉強結廬是歲夏
入新居甫一年而君病復作自秋而冬遂不可療既革
顧謂左右曰吾自知疾不復起惟是女長而未解事重
之以疾不見其嫁所生男皆童稚不及見其成立吾母
復在遠不及與之訣用為大恨抑所自慰者君嘗與我
論鬼神之禮以為世俗之說皆大謬吾有味其言乃今
不幸久疾濱死數矣無幾微有爽於聞君言其信吾
死其天乎言訖而没嗚呼痛哉君之病也女子先得病
足疾不能行既再歲矣以為君憂及君之殁倉皇奔哭
若未始有疾者自是復常嗚呼是殆造物者憐君之賢
而不夀以是慰君在天之靈與君生之歲乾道庚寅六
月朔其没也實嘉定己夘十二月癸未以明年八月壬
申葬於金壇縣西五十里薛村桃花山西原
故馬帥周防禦壙誌
侯周姓諱虎字叔子七世祖敬述國初工部侍郎贈開
府儀同三司世家臨淮靖康之亂南徙於蘇曾祖稹朝
奉郎通判廣州祖恕鄉貢進士父宗禮贈武略大夫母
何氏太安人以侯和州城守功特封感義郡太夫人進
封永國太夫人與侯俱廟祀於和侯性倜儻加之學問
自其微時輕利而尚氣節别業在琴川族大而分亟請
受分謝不往曰丈夫富貴當自致寧計此故鄉里服其
義部使者嘉嘆不足至為詩美之以近世文武太分勲
業不大競故棄已成之業而就右科慶元丙辰擢第為
天下第一授秉義郎殿前司護聖步軍第一將同正將
在軍七年於戎事益習嘉泰二年春除武學諭九月除
閣門舍人三年八月借均州觀察使知閣門事兼客省
四方館事充金國賀生辰接送伴副使四年三月知光
州時朝廷密議規恢而邊郡猶狃和好城壁不葺緩急
不可恃軍民雜居防禁不可施侯補城之闕凡二百有
三十六丈增樓櫓十有七所而城守始嚴建寨屋千餘
間榜曰柳營以自别於民居而軍政始肅連帥上其功
增秩一等擢知楚州前政以時方進取過於逢迎拘客
舟籍驢馬而道路怨嗟拘運夫籍芻藁而室家忿嘆侯
皆縱遣而與運夫為期期至輒會無違者招撫使嫉其
異已罷去隨見直於宣司起知和州實開禧三年秋時
北敵會諸道兵加其大帥以平南盪江等號使長驅來
侵期以自廬而和乃十有一月辛夘至廬越翼日即棄
廬趨和以掩我不備聲言合肥已破四十萬衆至矣時
城之所恃者兵而馬帥戚拱前期率所部絶江去留兵
僅千八百有六人合城中見兵通不盈四千所冀者援
而制司為馬帥及戎司所誤已下令退保所倚者民心
而父老垂泣扣馬歴道向來失守事以為地當衿要敵
志必取毋為守死孤城侯謂兵無衆寡顧所用何如惟
民心不可以不固因語父老曰父老所以勉吾去以圖
生也然所欲有甚於生者吾國家守臣一朝去此則為
奔亡之人失節敗名為父老羞生不如死效死弗去雖
死猶生况不必死乎且人孰不愛其母若子者今吾惟
一子奉九十歲之母於此若縱悖繆不能為父老計獨
不思為老母弱子計乎父老思之吾計决矣衆因感泣
相與收涕言曰願效死由是申飭攸司各共乃事而部
分將兵乘城城大兵少則一人兼三人之任甲午圍城丁
酉進攻城上撫機輒應使彼智不得施而此矢不虚發
越十有七日合戰凡三十有四殺敵驍將以十數最後
射中其大帥鍚濟琿乃諸帥中最號鷙勇者敵氣沮甚
引去行至僊宗死敵以大創幸我之和而江淮奠枕矣
策勲進秩三等論者以為未稱明年四月特轉武功大
夫嘉定改元始正任文州刺史七月除主管侍衛馬軍
行司公事二年以措置繳納逃亡事故官兵付身革濫
恩數多特授成州團練使四年閏二月除侍衛馬軍都
虞候五年五月除帶御器械兼幹辦皇城司以太夫人
年益高丐養益力除提舉佑神觀未幾丁太夫人憂尋
謫居徽州八年十一月得旨自便十年四月叙復元官
自是召命再頒除知和州者一特轉行一官者再遜牘
率再三上多者或至八九必得請乃已咸為傲將軍歌以
諷之侯曰非傲也誠也傳曰功成者去詩曰既明且哲
以保其身侯之旨遠矣紹定二年正月侯於是年六十
有九疾且殆上章告老復得旨轉行一官致仕命未下
以是月二十有八日卒於正寢官自秉義郎十轉而至
和州防禦使爵自臨淮縣開國男三進封而至郡侯妻
張氏先三十年卒贈令人男女各一人女未笄卒於楚
男良貴忠訓郎孫曰闓孫未命侯文詞敏贍落筆若不
經意而深於運思者或愧之作大字端勁獨步當世某
與侯無一日雅惟定交書尺中去年冬書來言吾且逝
矣平生所交文人勝士彫喪略盡子雖不文強為我書
出處大致立墓上某以侯自為塋及庀葬具於十七載
之前疑其蚤計教此欲辭未暇也而侯真逝矣良貴將
以其年十有一月二十日奉治命葬侯於常熟縣&KR0008;山
之陽前期以壙誌請某既不及辭於侯之生前其忍辭
於身後惟侯功在社稷澤在江淮宜有狀其事上太史
氏者姑述出處大致納諸壙以實侯前言云
故提舉宗丞朝散楊大夫壙誌
公諱恕字可久世居丹徒之埤城曾祖智圓故贈從義
郎祖子存故任訓武郎累贈中散大夫父樗年故任朝
請大夫提舉廣東市舶累贈通議大夫公以明經三貢
於鄉慶元丁巳以世賞補將仕郎銓試中上等授迪功
郎以賞三循資至承直郎用舉者改通直郎七轉終朝
散大夫初任監錢塘縣買納鹽場知新城縣改秩知嘉
興之華亭未上改嚴之淳安入朝監三省樞密院門遷
大府寺簿通判慶元府權知湖州改臨江軍秩滿除大
宗正除權提舉淮南東路常平茶鹽司公事病免至管
建康府崇禧觀以疾卒於京口寓舍實寶慶元年六月
二十有四日享年六十有四夫人趙氏先公二年卒二
子克己立已皆將仕郎克已銓試中程而未注闕女適
從政郎蕭山縣丞趙佐夫孫一人尚幼初公葬趙夫人
於丹陽縣仁信鄉經山之原實舶使墓側克己立已即
以公没之年十有二月丙午奉公喪合葬云
故宣議郎致仕陶公壙誌
公諱士達字仲和居嘉興之柳澤以紹興丁巳生嘉定
壬申卒遇夀恩郊恩各一明堂恩再積封至宣議郎二
子皆擢進士科大章儒林郎新監行在車輅院門大甄
新安慶府府學教授孫男子泳子沂子淵皆習進士業
曾孫容實崇皆幼夫人沈氏先公卒十七年葬於柳澤
之西二里乃合葬焉實公卒之歲十一月辛酉得銘於
前秘書省正字周南刻未竟大章大甄屬公季壻丹陽
劉某書而納諸壙
袁清卿妻邵氏壙誌
洮湖之陽有隱君子焉曰袁君字清卿有田二頃歲課
僮隸力耕以給公上而食其餘並舍種花植竹畜雙鶴
其間每放屨出門鶴飛舞前導平湖浩渺遠岫低昂若
展畫圖而去鳥來帆與漁歌樵唱皆足供耳目之玩既
胸次灑然一塵不侵故發為詩文皆有雅致與余先君
雲茅居士善常言吾所以有生之樂而無生之累者繄
吾妻是頼君以慶元中卒四子汝賢汝舟汝礪汝楫前
死余識其三人皆畏法而謹於事常言吾兄弟所以先
後異出而無間言者惟吾母是恃蓋先君之得於其夫
與余之得於其子者略相契則吾母之賢可知問其族
曰邵氏鄱人故林寧知縣峙之女樞密張公夀之甥初
鄉人亞魁許公必勝仕于鄱聘以為子婦甫嫁而寡遂
歸於隱君以織絍組紃為女工以祭祀賓客為婦職朝
夕服勤而加之以恭儉終老不懈諸子中惟季已出撫
之不加厚諸子亦染教飡和事之如一用能成其家寶
慶改元正月二十五日以疾卒享年八十有二諸子卜
以卒之明年二月丁酉合葬之隱君之塋實金壇縣大
雲鄉新繁之原前葬問禮於鄉先生前當塗王大夫而
後行事以余投分頗厚且嘗有聞於先君俾書而納諸
壙義不得辭
王居士壙誌
君諱光逢字慶會其先三衢人曾祖介與二蘇先生同
中賢良科終尚書祠部郎中累贈少師祖渙之故寶文
閣學士正議大夫太原郡開國侯贈開府儀同三司父
楹以通直郎湖州德清縣丞賢良自衢徙潤故歐蘇及
王文公有所與往還詩公十餘歲即奉母來居金壇能
簡靜自將與物無競家以日昌累試場屋不效杜門專
於教子以紹定己丑正月癸未卒享年七十有七娶張
氏繼黃氏皆名家女三子其仲曰淮先卒虎文景龍皆
鄉貢進士孫男二人尚幼其年九月壬申葬縣東五里
師墅漫塘叟為誌其壙
故衡州判官莊承直壙誌
君諱松年字伯堅世居金壇曾祖義故贈朝議大夫祖
必彊擢進士第為尚書右司郎官終朝散大夫父芑終
朝奉大夫君朝奉次子性姿敏悟眉目秀整朝奉所鍾
愛以遺澤入仕授饒州浮梁縣主簿丁母憂再授無為
軍無為縣主簿秩滿為岳陽軍節度判官人稱其能再
調衡州軍事判官未上乃端平元年八月二十有一日
不疾而卒享年五十有六兩娶趙氏繼蔣氏皆名家女
二子長潤不狃於習喜與寒畯交次澤尚幼以次年四
月二十日葬邑之路莊實朝奉墓前丹陽劉某述
施俊卿墓碣
君諱世英字俊卿居句容曾祖璿祖道父涇皆有隱德
淳熙錫類祖嘗授迪功郎君業進士病鄉舉員隘以助
邊補將仕郎淮東總領聞其才俾攝丞幕下檄至不就
嘉定改元二月庚申以疾卒得年四十有五配巫氏故
簽書秘院之曾孫弟惠與孠子宗旦宗儒將以其年十
有二月壬午葬君於縣之來蘇鄉倪塘山之原列公行
事以書求誌比三往反不憚昔余先君與君有識面之
舊先君之葬不遠百里來會余雖拙於文義不得辭君
之行事如勸分則率先置産則增價平糴以惠鄉井甓
道以便往來貸緍錢族子而不責償給槥櫝流民而不
受直&KR3186;雖不能詳知然以君之志尚觀之其信而&KR3186;之
雅愛君者不在是也兄弟天倫擬於手足世衰道喪或
疾視如仇讎尤於富家見之君蚤失怙恃終其世兄弟
財不分今觀君拜疏籲天祈減已算以延伯兄之夀厚
資送女不慕名閥而續女兄之好又欲廣室廬以聚居
情義隱然使人愛嘆知世俗分財之議蓋君所不忍聞
而尚忍行之推是心也以往則君之進特未可量而遂
止此可哀也已
雷翁墓碣
嘉定改元夏六月丁丑金壇雷翁卒翌日&KR3186;往哭其家
或問曰哭之以其私歟曰非然也吾哀夫為人子孫者
之不克紹其先而於是翁有感也顧吾里多公卿大夫
有一傳而為農厥後浸微無以自别於鄉里者翁故邑
人朝請公孫朝請諱豫世裔所不得詳或曰其先連州
人擢皇祐五年進士第終福州通判禄弗及子子燦入
太學為諸生燦之卒也子彦強未壯不及學比長娶於
吳繼室於潘翁吳氏出潘嬖已出斥遠之育於外兄王
氏父卒而家益索里俗輕重視家有無無論其世者於
是戶籍夷為編甿丘壟荒於樵牧翁顧念先世齎咨涕
洟甫立其家即護視丘壟恪恭時祀留伯子自助而納
其仲季於學脯脩之供惟謹仲季亦欽厥志仲再選於
鄉為待補太學生乃請於官正戶籍之久訛紹家聲於
已墜里俗還舊觀矣顧非韙與使是翁也而在顧不足
以激昂當世之為人子孫者與是翁也而亡則余之哭
之也顧獨以其私與問者謝曰吾固知子涕非無從也
翁名震生於紹興壬子夀七十有七配施氏三子伯文
仲選應龍季也女一人適故殿中丞孫姚模孫男六人
諸孤奉母命將以八月甲子葬翁於縣東里干之原應
龍妻余四從姪女也求文以誌&KR3186;故得以余之所以哭
翁者詳於右云
桂山君墓表
紹定改元春漫塘叟劉宰與鄉之士會社倉有衣墨衰
重趼而來者視其謁黃巖王濬叟以其地之遠來之勤
也貎之臞色之慘也驚焉問故曰濬不勝道路之勞息
未定願少間翌日奉其父桂山君事狀一通來拜且泣
曰吾故江左王氏永和中有葬吾邑之樓﨑者子孫家
焉事具赤城志桂山蓋摘招隱句自名非地也而名甚
著蓋於其人吾父德粹無瑕韻雅無俗於書無所不讀
文無長語詩有遠趣字用隸法尤工蚤歲從師友於外
惟恐憂其親書歸必過為好語始娶若有所不樂吾母
問之曰兄弟同氣也而異姓間之能無愧乎吾母曰君
毋過戚吾當識之居喪盡禮既除喪每歎奉親日短自
奉日長有異饌必停飡上丘壟泣涕久之巵酒豆肉兄
弟不偕輒不下咽祭祀必合族飲餕使人人得盡其情
孰弱弗支孰匱弗給皆先事料理不使至乏困築讀書
堂於家之偏以來四方之士推食解衣無虚日蓋吾父
之所以行之家者如此鄉隣以緩急告唯諾惟謹而尤
重喪事其往必先其歸必後凡其所須不謁而獲荒政
以拯民饑義役以寬民力良法具在而吏奉行不虔為
姦之府皆疏其宜使有位者罷行之民拜實惠濱海水
易去來田多旱潦置閘以謹儲泄立莊以資繕修其事
始於淳熙間時吾父甫冠即與一二儒先主之民於今
受其利蓋吾父之施於鄉者如此夫惠利足以及人宜
其必周於謀已而吾父異是家務委之幹力未嘗計盈
縮當強仕之年棄科舉視軒冕如桎梏環所居皆佳山
水每花開鳥啼有會於心即命賓友從童冠杖屨出游
升高望遠氣與天地同舒浩歌長嘯聲與崖谷相答觴
至而飲飲而醉醉而濯清泉倚茂樹情與萬化俱釋其
曠達有如此者丁亥三月上澣得疾猶坐小閣中檢校
花石焚香默坐望日忽戒守塋人汛掃示將别冢下家
始疑其有異已而命筆作國子博士周君子靜書屬以
銘先墓既又書中庸論語馬少游語各一章及賦六詩
授子若壻各因其才而勉之明日延見親黨言笑為别
更欲為書别故人之在遠者諸子不可則授之辭而親
題其後其它所書戒尚多結字益遒勁至暮濬問氣體
何如曰如故語已而逝其之死不亂有如此者至若聞
吾父之疾而人為奔走家致禱禳聞吾父之没而弔者
相望巷哭聲相聞審吾父之不復生而士相與祠於家
之塾民相與祠於里之社則皆前所未有今將以九月
某日葬吾父於鄉之靈泉山銘以藏諸幽博士周君既
哀而賜之矣表以揭諸外使過者曰此桂山墓也式之
則豈惟不死吾父樵者遠牧者去吾子孫實嘉頼之是
用茹苦銜哀冒重江涉畏塗以請子其賜之叟嘗病士
大夫以經濟自詭而不適於用釋老之徒以超詣自許
而無得於心固有坐廟朝而昧於舉措之宜終老山林
而瞀亂於死生之際者聞桂山君之風可以愧矣君諱
木字伯竒曾祖佾故進武校尉祖剛故迪功郎父士寧
故不仕配鄭氏力勤好禮以濟厥家四子汶澄濬汲濬
累從海内知名士游詩文盡去陳言足為後進式二女
適陳崈周端信孫男景山景彛女三人尚幼乾道丁亥
二月二十有八日實君始生其卒也甲子一周贏二十
有一日叟既為緒次其說復為詩遺濬使併表於墓庶
鄉之祠君者得之歌以為送迎之章其辭曰靈之山
兮幽幽遲夫君兮來游春蘭芬兮菊秋靈之泉兮泚泚
君之來兮樂只酌匏尊兮薦芳芷明月上兮君歸樹掩
冉兮風披披歸來歸來兮君母遠而
先祖十九府君墓誌
紹興壬午十有一月四日先祖始卒於金壇先祖諱微
字成德更諱祀少精記誦有聲場屋甫中年即不屑事
科舉常産僅自給會姻家湯氏為子擇師得名士上饒
王君須錢三千緍起家湯氏聚族而謀僅得六之五先
祖時在座作而曰願奉五百緍以幸教吾子衆皆愕謂
力不讐退即鬻常産五百緍先衆而具從弟有同居而
酗酒者先祖一無所較密與祖妣謀遷居金壇以避之
劉氏自滄徙潤世為丹陽大族居處高明環而居者皆
所隸既遷金壇屋敝且隘閭里情未浹欲壊甓支床亦
不可得或咎其失先祖笑曰是非乃所知居數年二子
益長朋游滋廣伯父連上名春官學成行尊士大夫起
敬鼓箧從游者以百數今邑之報恩寺即書院遺址先
祖時時杖屨遊處其間學徒望之肅然得不言之教後
先祖没十有二年先君亦預歲貢先祖既成其子尤力
於教孫七人逮事者四曰釡曰緝曰桂嵒曰革釡緝桂
嵒即伯父誌祖妣墓時以小字著者不逮事者三曰宰
曰寧曰達民今之存者三桂嵒宰寧桂嵒貢於鄉者五
淳熙庚子癸夘皆為舉首嘉定甲戌廷對第七人授登
仕郎今從政郎新江隂軍司法參軍宰當淳熙丙午己
酉試於鄉亦再冒首選紹熙龍飛賜進士出身歴江寧
尉真州司法泰興令開禧間入浙東幕病免而桂嵒之
子用辰用厚皆再舉於鄉用辰為癸酉舉首緝之子應
龍亦與己夘舉餘曾孫十有六人皆業進士以未舉不
書先祖精力強敏至老不衰舊居距金壇幾四十里遇
淖躡屐往來少壯者亦歎其難享年七十有二卒之明
年乃克合葬甫葬而伯父卒不及誌宰當己夘八月始
克追書故不具云
壙銘
皇考雲茅居士朝奉壙銘
劉其姓景城裔蒙慶名茂先字生紹興直壬子終嘉泰
癸亥歲貢禮部奉廷試官不及命也已嗣子宰遵遺志
冬十月葬於此百世下尚勿毁
前室安人陶氏壙銘
嘉興陶氏令儀淑質歸於劉某三年而卒乾道庚寅始
生之歲紹熙癸丑實維初逝又十寒暑爰宅於茲峯回
氣藏成葬之宜其兆之偏同穴有待勒名於石告後千
載
繼室安人梁氏壙銘
漫塘劉某繼室梁氏祖地官長父天官貳生乾道寅六
月初吉終歲己夘未盡八日葬用庚辰仲秋月圓鄉曰
游仙桃花西原
朱進士埋銘
金壇西郊厥惟西窑有偉朱君令名孔昭裔出閩山六
世居此士聰諱也敏仲其字孝以事親敬以奉先臨財
必公家無間言貧病死告必周其急聞義則徙如將不
及拳拳教子曰惟師友余取余求弗靳厥有宜其有子
再貢於鄉蘭玉階庭競秀齊芳七十五年兼福與夀漫
塘銘之以詔永久
周氏埋銘
周在金壇著者國光有學有文以舉於鄉傳家惟女似
漢中郎言歸於殷克共婦事順以從夫教子以義為儉
為勤俾昌而熾乾道己丑始生之年辛巳歸葬梓墟之
原鑚石埋辭有永其傳
漫塘集卷三十二
