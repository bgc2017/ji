漫塘集卷二十六宋劉宰撰
祭文
皇考雲茅先生成服祭文
某罪逆深重不自殞滅天篤降喪奪我皇考重念劬勞
鞠育之恩莫知紀極號天叩地擗踊煩冤荼毒難堪靡
所迨及追惟皇考生平力學貫通今古乃不能登一第
居一官以成其志盛德善行無愧古人雖享百年之夀
未足以稱今乃止於七十有二矧某承乏近邑惟迎侍
是便惟甘旨是圖方整葺園池以遲安車之來庶以遨
以嬉不重去鄉之感選徒來迓近在朝夕何圖迓者未
行而報者已至曰有寒疾日就危困某棄官亟歸醫藥
百端竟至不起嗚呼哀哉嗚呼痛哉父為子天無父何
怙父不可見子生奚益念於大事至重未敢即死今也
衣冠既具衰麻就列敬陳薄奠以為孝誠至哀無文言
不盡意魂兮如在尚其鑒此
皇考雲茅先生大葬祭文
嗚呼哀哉富人所欲而居士則以仁易富寧人皆屬饜
而已受其饑貴人所趨而居士則捨貴即賤雖顧盼之
頃足生光輝而如弗聞知合偶而居亦人之常而居士
寧獨居於盛壯之年弗忍呱呱之子或失其依豈居士
之心固異於人而人則弗思嗚呼哀哉子之事親貴於
無違居士和以制行而某則踽踽涼涼與世背馳居士
急於濟人而某則恬於所取使四顧旁皇而無其資居
士睠念門戶欲少振起而某則蹣跚不前甘斂翼以低
飛然則不孝之罪孰大於某又况如某之庸懦某之流
離者乎嗚呼哀哉一命以上皆足行志而白衣盖棺尺
寸莫推百金之聚足以自逸而且質且貸箱篚無遺嘉
花美木高臺深池足以自怡而一㕓之陋風雨不支適
有安車容與舒遲老者之宜而應門一童弗輟自隨竹
杖芒鞋朝東夕西含飴弄孫老者之為而惟忠惟孝品
凡識卑阿可阿琦一盲一癡徒企慕它人之有孫而太
息歔欷然則悠悠斯世又孰如居士之賦予數竒者嗚
呼哀哉四寸之棺周身之衣生時所製又附益之薛村
之原方山之岐生時所樂兆見於龜既崇其堂而周其
圍良月幾望寒氣未勝而春和薄施外姻畢來賓從祁
祁相與訓誨諸孤而左右扶持使粗由於典禮而弗蹈
於非彛然則英魂不昧其亦少慰於慈懷乎某等諸孤
謹奉靈輀期以來辰登舟水湄川流甚平前塗孔夷嗚
呼哀哉向焉斯庭綵衣兒嬉今焉斯庭衰麻素幃向焉
有行逆數歸期于今行矣而歸何時温凊孰問安否誰
咨拊棺號慟淚血淋漓嗚呼哀哉
皇考雲茅先生大祥祭文
日月不居奄及大祥夙興夜處哀慕不寧敢用少牢之
奠祇薦祥事嗚呼哀哉堂之東偏實我先考平日燕處
之地神之所安寧間生死敬葺而新之以崇廟貌以土
木之工未竟姑從舊廟祔于先祖俟&KR0941;祭之日併先祖
遷焉嗚呼吾親之亡雖已再期而朝夕之奠猶庶幾平
日菽水之養今几筵徹矣&KR0949;瀡之薦有時而菽水之養
不及矣嗚呼哀哉嗚呼痛哉
祭伯母太孺人洪氏文
某等幼穉即失母儀是訓是育伯母焉依長與諸兄各
奉其親歲時往來喜色忻忻彼有嘉殽此有旨酒綵衣
獻酬間言無有天禍我宗降此鞠凶吾父之葬馬鬛新
封哀號之聲兩家相聞寧復前時笑語追奔興言及此
五内崩分雖然人希七十已八十二人有病苦已倏而
逝人寡似續已有孫子生也如斯可無憾已唯此孤生
觸景愴懷重罹此憂感念無涯一觴之奠寄此深哀
伯母大葬祭文
嗚呼夫人母儀之肅婦道之備凛乎持已霜空秋霽温
乎馭下惠風和氣享年八袠弄孫再世蘭芬屢播龍光
狎被諸疾不侵一笑長逝展也夫人生死無愧某等不
天幼失所恃母慈之仰夫人而已靈車將駕痛均為子
一觴之奠庶其鑒此
姊氏遷葬祭文
嗚呼哀哉女嫁從夫生死一致祔于皇姑亦古之義捨
舊從新議難中異鬱鬱佳城孔安且利魂兮即此無恐
無悸某等涕泗臨穴無間初逝觴酒豆肉致兹誠意魂
兮有知無我遐棄嗚呼哀哉
祭成忠兄文
人誰無生惟兄之生生而迍邅人誰無死惟兄之死死
而可憐方在孩提慈母鍾愛少有疾痛積憂心痗不叱
不呵惟教惟誨比失慈母歲十二周侍親為學十載西
州歸來鄉關綽有休譽援筆成詩時有佳句喧傳衆口
謂繼其父再游場屋意氣軒軒命也奈何五窮萃焉或
㚄其後或䟦其前慮不及長身墮噲伍姻親分絶鄉閭
路阻寒衣饑食誰拊誰顧得固窮閻固不暇擇二子長
矣教則某責兄其幸矣庶蓋前愆如何(闕二字)昏頑不悛
餘子尚幼但索梨栗仲子差強從師旅食悠悠目前有
懷曷釋嗚呼哀哉方邊事之聿興而戍役之屢遣某度
勝負之難常懼吾兄之不免故躬修轅門之謁載馳幕
府之書庶脱戎籍得安里居又慮俸廩既絶甔石無儲
適某奉命恪之官次得以田園悉分兄弟既而已脱伍
符已分地利意即反於雲茅遂優游而卒歲何意得免
於兵而不免於病曾畎畆之未歴而死期之已至乎嗚
呼痛哉某宦學遠方家有弱弟所望兄歸緩急有恃吾
兄去我而死吾弟懵然於事利何為而知就害何為而
知避乎嗚呼天乎殯殮事之至難疫癘衆之所避事難
而妻子不知謹衆避而閭里不之視則夫喪具必有不
精周身必有不備者矣嗚呼吾兄之亡某家之主當教
而子且嫁而女子之淑慝當異厥處庶幾維持不替厥
緒官事有攝秋風既清某當親歸祔兄先塋一觴之奠
尚鑒兹誠
葬兄祭文
具家饌致祭泣涕而言曰某等嘗為兄卜居薛村事弗
克遂乃今卜葬惟薛村為宜豈疇昔之言固其兆耶先
君之塋相距百步祖父祖母之塋亦僅五里山勢蜿蜒
泉流清泚惟兄安之不肖勢不能及自餘幼者須拊長
者須教使門戶粗立不墜兄末年之志某等敢不身任
嫂姪咸在斯言不欺兄其鑒之巵酒豆肉敬陳祖奠
祭司法兄恭靖先生文
嗚呼業患不精兄學之成雪案螢忩歲幾周星筆削之
嚴炳然聖經名患不聞兄早有聲五登賢書冠于月評
射策甲科直言駭聽吾祖吾父夀七十二念昔先人皆
莫之比兄之得年抑又過此繼世象賢足強人意兄之
二子金昆玉季子又生孫蘭階濟濟加之薄有田園可
耕可桑伏臘烝嘗有苾其香既基既堂貫以修廊宜室
宜家小大平康嗚呼吾兄夫何憾焉得喪乖逢何者非
天始勤終逸人世幾何如兄生平所得已多死生離合
人情所重盖棺事已寧不為慟一觴之奠闔族同之抆
淚陳辭兄其聽之嗚呼哀哉尚饗
恭靖兄大葬祭文
嗚呼大厦之材雪霜幾經大冶之金百鍊乃精人生多
艱孰如吾兄早歲而孤屋敝且傾家徒四壁瓶無斗升
日晏從師朝餐未營十月絺綌曉風泠泠甫冠而游入
學金陵空囊羞澁隻影伶俜雪凛殘更猶依短檠月書
季考稍稍呈能有友招徠並案分燈榻每夜懸門常晝
扃學成而歸漸著月評五登賢書再冠羣英識者謂宜
拾芥紫青餘子碌碌拔茅彙征而此遲回鬢髮星星晩
承清問奏策明廷慷慨直言朝陽鳳鳴擢居第一竟阻
垂成小試警曹值歲不登幸部使者惻怛哀矜檄參郡
掾以拊饑&KR1137;朝驅夕馳殆徧郊坰致使流離迄臻敉寧
薦員溢格銓曹有程蕞爾澄江持三尺平遲次連年寂
寞柴荆瓜時而往穀旦揚舲值彼淫酗忌此獨醒翩然
歸舟滿載月明叢祠賦祿袖手家庭譬彼老驥瘦骨鋒
稜萬里長塗猶足騫騰使得一縣薄賦輕刑拊字心勞
寧媿陽城使臨一州惠養黎蒸愁恨歎息其誰汝令使
當一路激濁揚清貪夫解印膽失魂驚使立清朝正笏
彯纓必扶正論盡破淫朋命也奈何朝露先零萬不一
施賫志冥冥矧惟嫂氏懿德有稱佐兄立家井井繩繩
云何不淑死喪相仍嗚呼哀哉某幼荷提擕長獲齊名
中年得疾灰心槁形所望吾兄克振家聲而止於斯哀
何可勝楊西之原祖考連塋卜其宅兆雅志是承輀車
將載一奠陳情諸孫衆多季子煢煢門戶之責展也非
輕某雖不肖倘假餘齡左扶右持敢不竭誠斯言或欺
兄猶有靈嗚呼哀哉伏惟尚饗
代姪祭父成服文
嗚呼人誰不死痛哉吾父方在髫齓遽失所怙晝抄夜
誦不間寒暑學成行修衮衮入官獨此一第登天之難
大庭對策收功歲寒白首官塗凄凉一尉廉勤自將抑
足行志薦剡紛來夷塗可企澄江去家波平如席及瓜
而往持平三尺適際彼狂為二千石衆醉獨醒展也不
容浩然而歸坦若胷中曰予何尤道固不同賦祿叢祠
俯仰五載人哀其窮謂此奚罪曰予何憂有真樂在不
得於人天則矜之宜備五福至於期頤胡為天道復不
可窺不良于行日以衰悴勺飲不畱畱輒中痞七十者
稀僅踰三歲嗚呼哀哉人誰不死亦可痛矣大殮已成
衰麻已具某等上奉母親下率子婦捧觴稱夀猶記平
時叩地呼天知乎不知
代姪祭父母大葬文
嗚呼哀哉天地至肅之氣至必以漸故萬物遇之雖困
苦憔悴若無以生而猶足以支若某之家禍盖積隂沍
寒冰霜風雪一朝驟至而不可支者吾父吾母尚忍聞
之某尚忍言之哉方吾父母之無恙也某出則有怙入
則有恃而左右提擕之者有兄焉某雖知安樂之難常
親年之可喜可懼亦意仁者夀而吾親安於仁善者福
而吾親篤於善天固未遽奪之年藉年有修短禍變之
來亦不若是其亟且併也故所習者綵衣嬉戱而不知
衰絰之為戚也所事者温凊定省而不知主持門戶之
為不易也嗚呼孰謂禍變之亟且併有如是者乎以吾
父吾母吾兄之賢曾不半歲而偕逝乎繼自今孤苦餘
生出而所怙者誰乎入而所恃者誰乎左右提擕若手
足之相衛者又誰乎嗚呼此某自罹荼毒以來所以日
夜仰天椎心而泣血不知日月之不居寒燠之有變遷
也楊西之原先壟焉依此固吾父平生之志其規模向
背廣深之度又皆吾兄在日之所經營之所措畫某其
忍違之其忍負之謹㳙此月八日與諸孫祇奉靈輿安
以即路至十有一日壬寅敬襄大事觴酒豆肉祖于家
庭凡吾父吾母之德之懿有誄有銘至哀無文兹不遑
叙嗚呼庭戶儼然甘旨在列吾父吾母其尚臨之乎其
尚歆之乎嗚呼哀哉嗚呼痛哉某尚忍言之吾父吾母
尚忍聽之乎
祭亡弟二居士文
嗚呼哀哉人無賢愚生必有死始終之間可哀惟弟汝
方再期吾母傾逝疾無母憐右手以廢重以瘡痍荏苒
積歲食無甘肥衣靡鮮麗年既踰冠我始擢第建業儀
真偕汝迎侍官卑祿薄菽水僅繼親没家分汝能自勵
維桑維苧力謹樹藝舊穀出貸餘帛盈篚云何不淑晩
失伉儷計誤續絃囊空二婢婢去莫畱弦續終棄節物
變遷鬱悒歔欷成此危疾百藥弗治痛楚呻吟以迄於
斃嗚呼哀哉修短有數離合有義數可奈何義無私繫
講之不明兄罪曷諉汝其有知宜自悉此家産雖薄欲
均所畀女得所歸資遣未備責皆在兄汝勿屑意喪服
既成式陳初祭汝女汝婦汝子及婿以及姻族濟濟在
位嗟予老矣而失同氣追惟平生淚血盈眥魂兮不昧
來鑒來蒞
葬亡弟祭文
嗚呼生而有死人道之常生而多艱既死則忘汝之末
路悽其可悲汝則忘矣我悔何追兒女之託一屬于我
猶有鬼神我其敢墮兒必知學我當勉之女將有行我
當遣之我力雖薄我志未昧當加之意過汝之在汝之
素志死從先妣故葬汝婦不遠一里吾祖吾宗後先相
望修竹茂林鬱乎蒼蒼涓日合葬此月丁酉前期二日
將起汝柩又前一日率汝兒女與族長幼慟哭别汝有
殽在列有酒盈巵汝靈昭昭其毋吐之里巷依然親婣
具來汝獨何之嗚呼哀哉
亡弟小祥祭文
嗚呼哀哉期而練是曰小祥盖孝子至此始練衣練冠
而期之喪至此釋矣夫感霜露之變君子猶必有惻愴
之心况死者日遠而生者日以即吉可不為大哀乎深
惟吾弟之没拳拳於愛女弱子惟女失怙恃煢然無依
猶幸及吾弟之存已締婣茅氏既葬而遣之既遣而婦
姑夫壻之間相安難於遽歸故練祭不與幼子知學日
延師誨之凡吾弟之葬女之歸與延師之費一出於兄
不以煩姪輩盖吾弟田園不多蓄積不素費廣則家無
以立故兄不敢不勉而恐吾弟之憂其家不異於生故
詳以告二姪今雖甚和居喪以來亦未見失德然血氣
方剛猶不保其往吾弟有靈尚隂相之嗚呼哀哉
前室安人陶氏唘殯祭文
某性介僻世難其合惟君柔順左右無違某家貧窶實
繁其須惟君惠和奉命惟謹百年偕老口與心誓榮悴
休戚彼已同之天乎痛哉志偶運竒情長會短歲月未
周於再閏而死生已判於兩途天乎痛哉時某漫尉江
寧心折骨驚魂離魄散窀穸之事固所未暇而君以外
姑之愛必欲擕喪東歸舍義從權寄攅淺土及二年而
有外姑之戚可以葬矣而某以親年喜懼畏避弗果復
使汝從殯外姑之塋以迄于今坎而不墳屋而不樹日
月之所不照雨露之所不濡此某十年之内所以當食
而思聞樂而嘆或中夜展轉拊心而泚顙申旦而不寐
也然猶可諉者曰親在今親亡矣徹綵衣而衣衰麻捐
高堂而營宅兆天高地厚呌號不聞日往月來寒暑遽
易以君料吾謂此情為何如昔人有言若使憂能傷人
此子不得永年矣盖某之謂大懼歸葬之議不決於此
時則同穴之志遂乖於往日是用不量其力既為先人
卜葬茅山之東麓薛村之原復度地於先祖及祖妣塋
前所謂沙墅山者山勢迴合土厚水深草木暢茂雲煙
蓊鬱雖俗師所未喻而揆之地理酌以人事則所謂葬
也者藏也此地殆庶幾焉謹穴其左以為君永歸之地
而虚其中與右庶某異時獲没於地得合葬焉兹辰之
良肇唘殯宫扶擕靈輿即于長道秋高氣澄天宇肅清
川流甚平舟行孔安往别而祖以及諸先死各有歸情
由義斷矧骨肉雖歸于土而魂氣無所不之孰近而親
孰遠而疎毋驚毋恐毋悲毋戚特牲之奠用薦愚誠惟
靈昭昭格于夢寐吾言非誣尚其鑒此
繼室安人梁氏成服祭文
惟君席貴盛之勢而不驕禀高明之資而克順其奉已
至約而待人則豐其持家甚嚴而臨下則恕是用相我
二十有三年之間使養生送死上不負於偏親厚往薄
來外不失於宗族姻黨烝嘗之薦得以無闕衣食之奉
得以有繼而又安貧喜静使某得以逍遙田里苟樂餘
生雖古烈婦何以加諸而一病累月竟至不起嗚呼哀
哉臨訣之言睠睠兒女二兒雖幼粗亦曉解目今教飭
不廢或可成立以遂君志女以久病動須人扶此君之
所重戚戚者而君目未瞑女行自如豈疇昔夢其能行
固兆見於今耶嗚呼哀哉棺斂之夕女隸告君治命令
用四季衣各一襲餘悉箧藏以俟諸子既娶均以惠之
使諸婦猶識先姑手澤某奉命而行其敢不謹自餘金
珠首飾雖常所服用皆不以斂君靈不昧尚識此意嗚
呼哀哉嗚呼哀哉君以二十有一日癸未棄世越翼日
即遂小斂以長子奉君治命成婚越三日丙戌方還乃
克大歛迄於今喪服始具某始克與諸子及君之諸婢
成服于柩前因致薄祭以奠以告某痛方甚事方殷言
不成文君靈昭昭庶其念此嗚呼哀哉
繼室小祥祭文
死生一決日月不畱嗟君之亡倏焉歲周君性高明古
哲婦侔其視有生如水浮漚豈其睠然有懷舊丘惟是
男女未知戚休學業不勤梨棗是求臨訣之言繾綣綢
繆深惟此心早夜以憂幸此朞月未底悔尤女雖未慧
厥疾已瘳冢婦相與女工是謀男雖不敏而性未流擇
士之賢朝夕與游庶其有覺或謹厥修練而慨然我思
悠悠夜夢見之精爽飛浮有酒伊湑苾芬庶羞靈其不
昧尚鑒兹不
皇考朝奉焚黃祝文
舊歲之冬天子始郊肆赦宇内朋友間以某曩承誤恩
法應追贈為言之朝準告贈承事郎謹涓吉日焚黃墓
下恭惟先考仁心發于天資德厚著于鄉里早歲名在
賢書謂可以仕矣而場屋淹迴竟不克遂中年子登仕
籍謂可以封矣而其子不肖動與時乖竟亦不果今墓
木之拱久矣乃僅有此斯其為榮也祇其為哀也雖然
以某之不肖使微吾考平生種德積善惟日孜孜雖日
掃舍人門投光範書必不及此然則兹其為哀也抑所
以為榮也歟觴酒豆肉潔蠲致告
前室安人陶氏焚黃祝文
舊歲之冬天子始郊肆赦宇内以某嘗叨誤恩綴名朝
籍君其元配誥贈孺人是用潔蠲焚黃墓下惟君淑慧
之姿柔嘉之德生于大家長于幽閨父母鍾愛未嘗知
道路之艱離别之苦米鹽之瑣細從某學宦始悉更嘗
重以孤寒崛起介紹不先物望未孚人情多沮尉職猥
煩尉廨卑陋迎侍未幾即有季弟之戚闔室悲慟以為
君憂曾不半載奄然長逝猶期寸進可追榮於地下而
才疎性拙動與時乖暮景駸尋乃僅有此而君墓木之
拱久矣嗚呼哀哉嗚呼哀哉
繼室安人梁氏焚黃祝文
云云君其伉儷誥贈孺人是用潔蠲焚黃墓下惟君生
文昌八座之家熟諳此典有鵲巢夫人之德宜享國封
以某蹭蹬誤君平生使不霑一命以没每一念及盡然
傷心暮景駸尋乃僅有此而君墓木之拱久矣嗚呼哀
哉嗚呼哀哉
祭外弟文
惟汝直諒之資誠慤之性推于親黨信于州閭不幸家
貧早歲外繼暨余出仕請命親庭亟取之歸揆之人情
宜所甚願而汝更遲迴謂方其初我以貧而棄遺彼以
絶而求繼已棄而復取之不原其初不仁已繼而復絶
之不顧其後不義不仁不義吾何可安雖然首丘之狐
不背本也銜環之雀不忘恩也吾其敢主一而廢一於
是竭其力於此以供人子之職仍其姓於彼以致二老
之養供其職於此而不忝所生致其養於彼而不孤所
養事雖不聞於往古而使古君子處此其應變從權委
曲兩盡亦何以愈此謂其俯仰無愧固應夀介期頤何
其一朝遽隔千古嗚呼哀哉嗚呼痛哉雖然人患無居
而汝已有宅一區人患無田而汝已有田二頃人患無
子而汝有四丈夫子則亦既足矣夫復何憾惟是宅成
而慮患未周子衆而更事猶淺田園雖具而戸門細故
猶未有任責者則汝亦何能無介然故疾雖已亟而心
猶幸生氣雖已微而神猶不亂嗚呼哀哉嗚呼痛哉吾
少多難母喪弟病而兄不顧家吾父為貧所驅在家日
少吾與病弟得不死於髫齓則惟汝母是賴爾同生兄
亦吾季弟勤苦務學謂當有成以報爾母甫冠而死吾
豈忘之已許以爾第四子為爾兄後凡吾所有異時此
子與吾子同之猶有鬼神其敢違惰凡爾家事吾當自
力惟是吾年已高吾視聽已衰齒已搖髮已秃自計在
世曾幾何時方將委家事於汝以休吾心而汝反委家
事於吾是吾身倘幸而存吾心殊未有寧一之日嗚呼
哀哉嗚呼痛哉棺木一如治命不復更易其它寒暑之
服略具不止可斂手足形而已惟是東園之地窪下僻
窄非神所安汝言雖在耳不敢苟徇尚别圖之今既大
斂謹率汝家人成服以告呱呱之子向也斑衣今也衰
絰汝猶有知尚忍見之嗚呼哀哉嗚呼痛哉
外弟大祥祭文
嗚呼惟我兄弟五人庶出者二汝寔居幼方汝之生吾
母之死已久吾父假館金陵書報得男吾父且喜且憂
吾今四子猶不免於饑寒又益一焉其何以為計盍及
其未有知也求者予之會有以陳氏告者汝之所生幸
其家之近而雞犬之相聞也幸其累之輕而衣食之可
營也不至於使乳下子啼饑而號寒也故乞(去聲)與不靳
既與而吾父聞之亦曰幸甚後此十有五年吾始擢第
太常未幾而汝所生物故又三年吾尉江寧而汝同胞
兄又物故吾念汝所生拊育之恩汝兄情義之篤而吾
與汝天倫終不可泯遂白吾父取汝以歸以陳氏父母
老無它營不能一日捨汝而生也使仍家陳氏而往來
兩間比陳氏父沒汝既盡為人後之道始使汝將母而
歸與吾同門而異戶後有十餘年而汝母始沒生事死
葬展也無憾自汝之歸凡吾所以事親所以營家無一
不與汝謀汝之為人誠實而不敢欺正直而不阿忠厚
而不刻故一家之中上下愛敬内外信服吾方遲汝新
居之成兩家之子弟皆壮有立吾與汝盡置家務幅巾
藜杖逍遙田里以樂餘年嗚呼孰謂汝居未成而身已
死乎子甫壮而服已終乎嗚呼哀哉夫三年之喪既畢
則死事已矣惟當為生者計吾昔雖取汝以歸而汝尚
非本姓沉思有大不可者凡今民庶之家皆不免科役
惟嘗仕者則否吾幸藉先世之澤忝為命士吾父亦以
䘏典列於八品凡我同世之人其子若孫皆可藉廕自
别於民庶而姓不復復深恐諸子或未能自取科級以
立門戸則了無藉廕之親可不為大哀乎故吾及汝几
筵未徹告之家廟白之宗黨使汝一門盡還劉姓惟畱
汝長子為陳氏嗣或慮嗣陳氏者疑於無父則在昔論
繼絶者謂無子可以立孫若爾則汝子之為陳氏孫不
亦宜乎若夫家之田宅皆所自營不相侵紊家之長幼
皆有定序不勞強揠則又甚易知甚易行汝靈不昧尚
敬聽之嗚呼哀哉
外弟諸子歸宗告家廟文
吾先考以家之貧早以季弟庾出繼陳氏後以長兄出
外長弟殘疾第二弟達明實庾同胞兄又以疾逝復命
庾以歸為之娶婦為之立家亦既有子子又生孫矣不
幸亡没今已祥祭某慮宗姓不復後有科役非異姓親
所能庇謹及祥祭之日白之宗黨俾其一家盡還劉姓
惟畱已娶之子為陳氏孫世奉其祀惟吾祖宗尚寵嘉
之敢告
祭弟婦聶氏文
嗚呼哀哉人之家凡醯醢之陳鼎俎之實&KR2047;餌果蔬之
供以祀以蒸者皆有故實以相傳授予兄既喪予於繼
禰為長不幸再娶前者夭繼者後家之故實前無所傳
後無所授猶幸來者可以剽聞故家之遺風則惟吾弟
婦是賴盖以其來也猶及事我亡姊與亡姊所生今亦
已矣一奠之哀豈直悲吾弟之失賢内也哉
代弟祭妻文
維君孝敬以事吾親以祀我祖宗勤儉以飭其身以殖
吾家凡吾所以寒衣饑食不愆其度而靳靳自給不至
於空乏者皆君之力也嗚呼君遂去我而死乎死人所
不免而君之死何其遽哉疇昔之夜弔死問生誠意懇
懇無幾微見於顔面歸而嘔繼而熱謂是衝風感寒之
常而平旦以死告自常人聞之猶驚怛失聲况吾與君
夫婦之情也哉况夫婦相依以生如吾與君也哉嗚呼
哀哉人之將死藉與生者不厚别懷恨恨猶不忍訣而
君之死竟不吐一語人之於死者藉不厚猶醫卜並用
以幸其生而君得疾之夜吾視以為常僅一謁醫已不
及事嗚呼君死則已而我終天之痛何時而已乎謹以
君死之五日率君兒女與君諸婢衰麻祭告以妥君之
靈魂而有知歆兹忱意
代弟冬節祭妻文
夫婦之情人所甚重死生一别恍然如夢去歲書雲齊
眉歡哄今也長至號泣擗踊蘋藻祭祀采擷誰共賓朋
往來燕享誰奉嗟君之亡家事倥偬失此内助害其隨
踵追惟平昔豈不悼痛節物變遷尤憎感慟魂兮何在
聊陳菲供寫我哀思寓之一慟
祭姪仲益監元文
嗚呼世俗之患質而不文汝文藹藹春空之雲士子之
患質以文勝汝質之美金寒玉瑩孔門論孝曰惟色難
汝之事親愉色懽顔兄弟所貴怡然相與汝於二季毫
髮無忤内撫妻子以及奴隸以意相孚不叱不詈外篤
親黨以及友朋坦坦中扃無懷大庭藝成不售人所厭
棄汝日孜孜曰予未至道公無私世所共由汝曰未知
孜孜以求予嘉汝益為山進簣予期汝成東序之器嗚
呼吾姪而止於斯去汝慈親棄汝孤嫠予懷曷勝汝寧
不悲雖然善惡由人修短天授達人悟此等視旦晝疇
昔之夜月籠堤柳汝攜兄弟從吾左右曰予有疑盡心
篇首予誦所聞以及夭夀汝心豁然露立忘久汝尚識
之奚悲之有巵酒之奠申予此意汝逝不畱予懷曷既
祭姪婦陳氏文
女之在家有父母可依既嫁有夫可仰有姑可藉此所
謂得其正得其全而無可憾者嗚呼孰知如汝之得其
正得其全而猶有遺憾者耶予於汝夫有叔姪之分汝
之病也吾不知所以療之汝之歸也吾不知所以餞之
若予者亦汝之所當憾於他乎何居
漫塘集卷二十六
