漫塘集卷五宋劉宰撰
辭免狀
辭免除藉田令第一狀
伏凖省劄四月二十三日三省同奉聖旨劉某除藉田
令某螻蟻微生忽叨恩命戰悸不知所云抑區區情素
有不容不吐露者某蚤由科舉僥冒出官為尉為掾為
令汲汲寸進初非忘情宦達一自辟屬倉臺偶得風疾
浸淫滿面乃丐嶽祠以歸曾未兩月復拜堂審之命某
是時猶意此疾可療欲俟小愈奔走赴闕不謂所感日
深百藥不效以迄於今形容變改語音僅存竊自循省
豈堪綴班行之末重念某幼時家匱不免饑寒病廢以
來一意耕桑服勞過甚年甫六十手戰而難於執筆髮
脱而不可勝冠晝以目昏廢書夜以心忡忘寢雖欲少
效尺寸以自見於明時有不可得瞻望闕廷但深悁結
所有省劄不敢僭效達官寄留州縣謹端拜襲藏傳之
將来為子孫榮伏惟鈞慈特賜敷奏改命時髦以光初
政容令孱瑣自放漁樵須至申聞者
第二狀
某伏凖省劄以某辭免新除藉田令奉聖旨不允疾速
起發前來供職某洊膺寵命俯極戰兢伏念某蚤歲效
官位不過掾幕中年屏居身不入朝市容臺列屬中旨
趣行皆耳目之所不接夢想之所不到况聖上天德出
震之初正萬化維新之日而公朝進擢猥及么微在某
可謂非常之遇雖無知如草木亦覺欣榮雖無情如鳶
魚亦當飛躍某其敢固執其愚仰孤鴻造實以衰疾之
軀不但形容如鬼疎率之性時或語言如狂且久安漁
樵遂廢筆硯猶之猿鳥必不可與麟鳳同瑞聖時猶之
瓦礫必不可與珠玉竝登王府惟當退伏田里含哺鼓
腹詠歌太平所有藉田令職事或聖君賢相必欲矯俗
之敝擇不求者與之則世之志不苟求而學行才美百
倍於某者何可勝計姑以所知言之前鉛山縣丞羅愚
鹽官縣丞周師成新湖州錄事參軍杜範新真州教授
潘彙征愚乃故樞密點之季子餘皆進士第是四人者
稟性不同至事親以孝律己以廉蒞官以勤臨民必恕
行之以公不顧望以避怨得之有道不僥倖以干進則
四人者同歸一揆又前眞州支鹽倉洪秉哲初擢第主
歸安簿甫數月母病馳歸因留不去母病有間勉之仕
不得已授真州鹽倉郡守豐有俊檄入幕賴其助有俊
為本路提舉復攜以行及為淮西帥以隔路不可檄致
乃轉以屬江淮制置李珏珏屢檄其出而本路新提舉
汪綱又欲其留秉哲難於從違遂兩不就因以避事為
珏所劾至今未得差遣其兄亦四請鄉舉免舉不到省
遇赦不該恩兄弟怡怡不知老之將至前修職郎戴埜
為麗水尉寄居有挾勢奪村民之舟者埜執不與守怒
撻吏奪舟與之埜即拂袖去初埜弱冠其父為求同姓
牒因發國子解登第埜以家狀中微有遷就言之輙愧
汗其後父喪服闋遂自陳棄官今已十餘年家居深山
惟讀未見之書為有用之學閣學楊簡知温州日已嘗
論薦乞命以官是二人者其特立獨行無求於人尤為
人所難或公朝不以某為狂僭於六人之中特拔其一
而改畀之皆足以使頑夫廉懦夫有立惟是某自為己
計旣重於方命之誅妄為人言更合貽犯分之罪尚祈
寬大之朝曲賜矜貸某不勝俯伏戰悸之至須至申聞
者
第三狀
某伏凖七月二十七日省劄以某再具申乞寢免新除
藉田令職事三省同奉聖旨依已降指揮不允疾速前
來供職某瑣瑣一介仰勤君命至再至三魄褫魂驚罔
知所措其敢固執愚陋數犯天威實以某賦分素薄得
疾多端最是風毒上攻形容變改已嘗具申不復喋喋
兼某少不涉學懶與性成長不通方動與物忤故偷安
窮巷以苟餘生盖欲仕不能非能仕不欲與老成前輩
德尊行高養素丘園者不類若貪冒寵榮強顔就列則
是積年抱疾乃為今日進身之階必速煩言上累初政
某雖萬死不足塞責伏望察其由衷曲賜敷奏檢會某
已申事理施行伏候指揮
辭免特改奉議郎添差建康倅第一狀
某伏凖鎮江府遞到八月十四日省劄以某三具辭免
新除藉田令三省同奉聖旨特改奉議郎特添差通判
建康府仍釐務填闕某么微之蹤方命至三正爾戰懼
莫知所容而異數沓來驚魂益以四逸竊惟改秩之必
用舉主丞郡之必更作縣此祖宗成法所以垂萬世之
規否則必嘗登對而知其能擢用而試之事某近者雖
荷甄收俾綴奉常末屬即具辭免初非已經登對及曾
受任使之人况藉田有令雖官王朝在昔列於九品於
今通差選人某昨被恩除已以疾控辭乃今躐陞朝籍
遂佐留都則受之是前日之辭為飾詐今日之受為擇
利有一於此罪在不赦某則安敢又某昔在先朝年方
強仕嘗被旨赴都堂審察亦以疾辭迄於今十有八年
以年則昔壯而今老以病則昔淺而今深辭受一殊萬
死莫贖伏望不棄小物曲諒愚忱仍賜敷奏一倂收回
誤恩毋使蟣蝨微臣稽違君命以速明刑不勝席藁俟
命之至所有省劄某不敢祇受除已寄收金壇縣庫聽
候指揮須至申聞者
第二狀
某凖鎮江府發到九月十六日省劄以某辭免特改奉
議郎添差通判建康府恩命三省同奉聖旨不允某疾
病餘生薦叨誤恩半年之間四上控辭之牘自知狂僭
罪在不赦今又拜不允之命仰體天涵地育之仁感深
泣下但某為風毒所侵漸類惡疾委不可仕若牢辭不
已不惟上紊清朝亦恐得罪公議謹當尋訪良醫多方
治療儻數月之後稍覺痊可即祇拜恩命以效奔走或
疾證已深藥力不及亦當續具情實申取指揮庶進不
孤造化曲成之恩退亦不失臣子拳拳奉上之義須至
申聞者
第三狀
凖十月十三日省劄以某申乞居家尋訪醫藥奉聖旨
依已降指揮不允給假兩月將理候假滿日起發之任
某即已遵稟外今假限已滿所合具申某聞事君當致
其身尤當用其情故公爾忘私國爾忘家者士大夫致
身之義病則免老則致其事不強其所不能不戀慕其
所不當得者士大夫所以用其情國家所以原其情也
某愚不肖蚤歲塵忝科第服勤州縣凡十有七年見義
必為當仁不避惟恐一日之失其職雖位之卑名之微
其於致身之義略亦無愧不幸有疾屏跡田里垂二十
年聖明御極振起滯淹某偶以蹤跡近似首預招延之
數嘗以情實申控復拜改秩丞郡之命凡海内陸沉七
選之人誰不欣艷以為非常之遇某或牢辭不已人必
以為沽激故某一再控辭之後不敢喋喋只乞居家博
訪醫藥候痊可日拜命尋凖前件省劄某仰體造化曲
成之意多方從事醫藥緣所感風證歴年已深百藥不
效藉有良方非年歲間可以責效竊恐稽留成命罪在
不測謹再具情實干紊伏望哀矜特賜敷奏容令某守
本官致仕或以其年尚未及不忍棄捐即乞改注嶽廟
差遣一次異時或有痊可之日誓當糜捐以圖報效須
至申聞者
辭免除直秘閣宮觀第一狀
某伏凖省劄以某陳乞守本官致仕或祠廟差遣正月
二十三日三省同奉聖旨不允依舊奉議郎除直秘閣
主管建昌軍仙都觀任便居住者累月籲哀實廹於疾
一朝從欲俾便厥居聞命震驚拊躬感泣仰恃乾坤之
大載陳螻蟻之私夫老於選調而有脫選之榮久矣逸
居而冒均逸之寵皆為異數所合牢辭顧惟中廏之病
駒許仍伏櫪更類深林之倦翼得且安巢其敢不已於
言以瀆蓋高之聽惟臣子之直中秘乃國家以表外庸
要須治郡而著循良之稱按部而有澄清之效倘不由
此弗輕畀之深惟洪造之曲成蓋援同升之近比其實
才品有異又且輩行不同彼真養素於丘園此特卧疴
於田里至學問源流於諸老詞章模楷於後來皆其所
優非某能及倘恩榮略等將負乘致譏伏望朝廷特賜
敷奏收回直秘閣恩命姑令某以奉議郎主管建昌軍
仙都觀任便居住庶幾愚分得以少安師言亦可允穆
實受天地終始生全之賜須至申聞者
第二狀
某伏凖省劄三月二十三日以某辭免特授直秘閣奉
聖旨不允伏念某蕞爾小臣懇辭恩命展轉經年若必
待控辭貼職得請而後拜命實恐稽緩以干慢令之誅
謹已望闕遙謝祇受奉議郎主管建昌軍仙都觀恩命
訖外有中秘之職實非乍脫選階素無朝績之人所敢
冒居謹昧死固辭期必得請伏望公朝檢會某前申事
理特賜敷奏施行伏候指揮
第三狀(代作不錄)
辭免除直寶謨閣宮觀仍令吏部理未陳乞磨
勘年月日與依條轉官給告第一狀
某伏凖省劄三月十七日三省同奉聖旨劉某除直寶
謨閣依舊宮觀令吏部理未陳乞磨勘年月日與依條
轉官給告者某恭覩省劄不勝戰懼某竊惟名以勸功
官以序功禄以食功乃聖世馭臣子之成法故一命以
上苟效職公家位分雖殊皆可得禄而官則不然非有
考任不遷臣子苟有考任則才品雖殊皆可遷官而職
名則不然有無不可以例言遷轉不可以日計蓋國家
設此以鼓舞士大夫趨事赴功之心故聖世重之如某
者蚤得惡疾形容變改不可以蒞官臨民故三十年來
屏伏田里未嘗尸一日奔走之勞向叨祠命已愧罔功
竝不敢支請俸給今又畀之則非所以食功久侶漁樵
姓名不入考功之籍而令計在家年月進秩則非所以
序功而况職名向也無功而得今也無功而遷其於勸
功也何有某自揣微賤不敢犯分控辭以速罪戾惟是
光廟謨訓内閣寶藏寓直其間至為遴選固有累任監
司郡守而未得者某實何人其敢冒受伏望公朝察其
愧懼之眞情非有一毫欺偽特與敷奏賜之寢免實受
隆天厚地保全晩節之恩某無任祈叩之至
第二狀
某伏覩鎮江府遞到省劄以某辭免新除直寶謨閣等
恩命四月二十一日三省同奉聖旨不允某以螻蟻之
微辱乾坤之造控辭不獲其敢薦有申陳自速罪戾而
某區區愚心有不容自默者竊惟先朝以來臣子有不
由實歴而躐陞秩序者非其學問過人必其節行超俗
某蚤歲涉獵時文竊取科第一行作吏即又棄置汩没
吏塵初無學問可言中年得疾醫藥不效從所屬保明
去官疾勢綿延以迄於今蓋欲仕不能非能仕不欲初
無節行可述向沐誤恩改官畀職辭不獲命黽勉祇拜
已深愧懼今安敢復冒殊私伏望憐其賦予之薄察其
祈叩之誠特與敷奏收還直寶謨閣等恩命使某且得
偷生閭里與田夫漁父詠歌太平實受隆天厚地之恩
伏乞照會申聞事理伏候指揮
辭免除太常丞第一狀
先凖三月十七日省劄以某再具辭免除直寶謨閣仍
舊宮觀令吏部理磨勘轉官恩命奉聖旨不允尋凖吏
部給到朝奉郎直寶謨閣主管建昌軍仙都觀告一道
未被受間太常寺轉人送到六月二十四日省劄劉某
除太常丞某竊惟事君臣子之大義欺君臣子之大罪
某幼知讀書即識此理不幸當強仕之年得癜風之疾
形容醜惡不可出仕不得已從所屬保明申乞祠禄後
荷朝廷矜憐特與改秩仍畀職名在某已為非常之遇
今春復荷誤恩遷官進秩某實何人有此僥倖故縷縷
控辭不敢祇拜今兹復冒恩除載念延閣美名容臺清
選雖皆非某所可當然亦必非某祈叩所能竝免持衡
二者之間則延閣之名猶可冒受以養疴容臺之屬必
不可偷安而家食矧某自入夏以來不惟舊疾有加老
疾倂作腹臟滑泄齒牙動摇日食惟糜粥數匙以上氣
血益衰目昏耳聵視聽不爽手足戰掉舉動失常若使
懵不自量勉趨朝列必致顚踣為明時羞除已望闕遙
謝祇受朝奉郎直寶謨閣主管建昌軍仙都觀告劄外
所有新除太常丞省劄見寄留金壇縣省庫擬望鈞慈
察其情之眞而不敢為欺哀其命之窮而不可大受特
賜敷奏收還恩命庶或可少延殘生實受造化終始生
全之賜須至申者
第二狀
七月十三日伏凖省劄以某辭免新除太常丞恩命奉
聖旨不允某蟻蝨微生叨塵清選實千齡之幸會其敢
喋喋洊瀆鈞嚴自速罪戾而區區之心有不容不盡吐
露者某幼讀論語至伯牛有疾子問之自牖執其手竊
疑冉耕聖門高弟蓋嘗步亦步趨亦趨情不為不親而
其疾也夫子獨嫌於一顧乃自牖執其手何哉豈非疾
證之彰容貌之改雖聖人亦有所不欲近耶某不幸蚤
廹親養奔走田間皮膚為風毒所乘得疾白駁雖無瘡
痏亦無痛楚而風毒浸淫自頭面達於四體強半變白
形容之惡見者駭異而臣子入朝宜修陛見之恭某疾
證若此其敢扣玉階方寸之地望威顔咫尺之間又某
頃以疾由熱致服涼劑過多歲晩脾泄十日而九手戰
脚弱目昏耳聵實不堪奔走伏望公朝哀矜孱瑣曲賜
奏陳收還誤恩仍畀一祠廟差遣庶幾未填溝壑尚苟
餘生某不勝祈哀請命之至
第三狀(代作不錄)
第四狀
昨凖省劄以某第二次辭免太常丞除命又凖鎮江府
備坐省劄津發催促起發某前來供職某雖抱病日久
迫於朝命不敢寧居已於九月初二日望闕遙謝祇受
太常丞恩命擇十月二十三日起發赴行在供職回申
尚書省至日起發所居金壇縣於二十八日至平江府
緣知平江府張殿撰乃某同年進士提舉浙西常平事
曹秘丞亦某年家皆有疇昔契分相率迎迓而某識以
病昏神與形離相見之初為贊者所誤遽以曹為張旣
而兩司合席郊勞即席題名某復誤以曹為薛蓋其精
神恍惚如醉如夢故瞀亂如此乃兩司隨行吏兵所共
見非敢飾辭若使某不自揣量力疾前邁必顚踣道塗
或幸善達亦恐仍前恍惚瞀亂有紊朝儀不但負明時
之選且將為頌臺之羞某實不敢除己於次日回舟金
壇尋訪醫藥外伏望公朝察其情之眞憐其辭之哀特
賜敷奏赦其罪戾容其退歸庶幾保全莫景以苟殘生
伏候指揮
第五狀
伏凖省劄催趣某疾速前來供職仍具已起發日分申
尚書省某蟣蝨小官累勤朝命震懼不能自寧伏念某
區區之蹟一自去冬奔走赴闕得疾中道即具申聞乞
賜敷奏容令退歸尋凖省劄奉聖旨不允給假將理某
時雖自揣疾證己深非可朝夕責效而感激洪造貪慕
明時猶覬殘生未泯勿藥有期或可扶憊支羸一造闕
廷故不敢薦有申控不謂某命分之窮痊平無日腑臟
泄滑晝夜不止已及半年肢體骨立精神耗散視聽俱
衰又犬馬之齒實已七十筋力亦有不可強者擬望公
朝哀其疾病之深死亡在近特賜敷奏許令守本官致
仕庶免顚踣道路詒笑方來某不勝忍死祈哀俯伏俟
命之至伏候指揮
回王殿院(遂)宣諭玉音劄子
敬承臺劄宣示玉音知不肖姓名誤塵於簡記意過情
聲聞或契於傳聞致勤天陛丁寧霜臺開曉某退自修
省不任戰兢伏念某少也獨居無師友之益長而為養
惟農圃之依自忝微官即困多病閒居三十載恍不知
歲月之更嘉會一千年徒緬想風雲之盛頃洊叨於拔
擢其敢昧於稟承而疾弗可為久而益甚自去歲還歸
於中道迄于今偃卧於一床神識昏迷事轉頭而輙忘
關鬲否塞言入耳而不聞重以風虚養成痰厥顚沛而
險易弗顧委頓而饑渴罔知將何以趨殿陛之間對冕
旒之下敢祈敷奏曲赦殘生父教之忠雖自幼不忘於
畎畆天奪之魄竟此身莫望於軒墀
辭免除將作少監第一狀
凖省劄六月十一日三省同奉聖旨劉某除將作少監
者伏念某衰孱朽鈍狎被龍光猶有人心寧忘結草啣
環之報第病在肺腑景迫崦嵫勉造闕廷必將中道顚
踣為明時羞昨者殿中侍御史王某宣示玉音某已冀
病證托奏知訖不謂猶未徹聞致洊叨恩除進貳匠監
皇懼戰慄不知所云謹再瀝血誠歸投大造伏望朝廷
哀矜特賜檢照某累申事理施行所有省劄寄留金壇
縣庫某不敢祇受須至申者
第二狀
伏凖省劄以某申乞辭免新除將作少監恩命三省同
奉聖旨不允某竊伏自念一官漫浪了無寸長猥以姓
名徹於造化粤自嘉定改元叨堂審之命寶慶御極冒
藉令之除繼官之陞朝使外贊治於留都禄之眞祠使
内通班於延閣以及端平更化又復累被恩除至略其
未嘗身歴朝行遽使之名參匠監譬之犬馬但未顚仆
猶當激昂而某三十年間懇懇控辭有同一日儻非病
形於外容顔不類於故常病成於内狂易或見之言動
則是飾其一時罔上之詞以成其三十年慢上之罪國
有明憲某其敢迯伏望公朝察其一語不欺念其餘生
無幾特賜敷奏檢會某自去冬以來累申事理容令某
守本官致仕實受隆天厚地終始生全之賜須至申聞
者
第三狀
伏凖省劄以某疊具辭免新除將作少監恩命閏七月
初六日三省同奉聖旨不允疾速前來供職者伏念某
蚤歲應舉覓官逐禄州縣非敢矯亢為高實緣肺受風
邪形容如鬼不可出仕黽勉退藏聖上登極之初端平
更化之日薦叨恩命擢寘周行深原朝廷之意似以其
廉退而奬之而某實非其人辭不獲命積負凌兢更沐
殊私俾進貳繕監苟可尚延視息其敢不即欽承有孤
洪造而某自舊歲以來風邪内攻不但形容變改更苦
氣血衰微時一顚仆如小兒驚癎狀今夏至秋此疾已
三作每作非經日不能省事非半月不能起行步履日
艱證狀日惡倘不及尚有知識控露愚忱祈得請於生
前則一旦昏迷填委溝壑必且懷慚於身後是用不懼
么微忍死喋喋干冒鈞嚴伏望哀矜即賜敷奏特與檢
會某累申事理容令守本官致仕須至申聞者
第四狀
伏凖省劄以某三具狀申省乞賜敷奏收回將作少監
恩命容令某守本官致仕奉聖旨依累降指揮不允者
某位下官微不應屢控辭免引年致仕亦合從所居府
縣保明具奏不應數以自聞寬大之朝悉加原貸怙終
方命國有常刑竊念某昨所陳賤軀風眩之疾感受已
五六年今歲自四月至七月亦一再發甚者閏七月初
十日因縱步所居敷化里田野間俄爾顚仆比鄰驚異
亟褎子姪掖至卧榻之上昏憒竟夕生意復延今若迫
於君命趨造周行萬一旅進朝參斯疾驟至隕越於軒
陛之下朝廷始信某言不妄亦已後時謹再具情實控
告公朝伏乞俯憐危悃仰瀆聖聪早賜檢會某累狀所
申施行庶免如前所述上遺天朝之羞而某視蔭幾何
亦遂首丘之願天地大德某之永畢無所報酬倘或未
鑒愚誠即乞行下鎮江府金壇縣廉訪某今歲閏七月
内疾作事狀一言不實甘伏罔上之誅伏候指揮
第五狀
辭免除直敷文閣知寧國府第一狀
第二狀
辭免除直顯謨閣主管成都府玉局觀一狀
第二狀
辭免令赴行在奏事一狀(并代作不錄)
漫塘集卷五
