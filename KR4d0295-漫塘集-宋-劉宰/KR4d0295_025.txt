漫塘集卷二十五宋劉宰撰
銘
文房五物銘
得軒初成張簿送筆墨硯檀香壓尺水晶筆
架戲答
平而泓盡墨之銳而不與墨争吾是以知為端溪之舊
坑也圓而勁免冠而髮逾整吾是以知為中書之毛穎
也凝青煙玄之又玄吾又以知廷珪之不死家法之有
傳也直而砥黃中而通理使吾雲煙落紙而邊隅帖然
若長城之衛者非守西河之檀子歟雪崖冰趾離立而
不倚使吾中書君時與其膠漆之友高枕其間而不躓
問誰主者則吸風飲露之仙子也猗歟得軒蕞爾何以
有此盖梔室(張自號)主人憐其文氣之衰贈此五者以扶
持而振起之也
座右銘
唾面自乾史以為婁公盛德漫塘叟曰未也
臧孫有言曰美疢不如藥石曰藥石矣宜從
而味之可使徒乾乎廣其意為座右銘
唐有宗工厥德有容曰惟婁公非意相干唾面自乾坦
然而寬唾必有由唾必汝尤宜反而求求之而得味我
藥石君子之則
拙齋銘
京口郡寮陸君以拙名齋書來速銘因為之
書
仰而盱俯而趨揣勢視時如盤走珠求之而得如鼓應
桴兹巧之為而巧者劬言之質扣之實介然自守泊乎
其無術或乘流而止或投機而失兹拙之為而巧者逸
去拙而巧以逸代劬其可得兼熊掌與魚人之言然於
子則否楊興詭對嗇夫利口無益於得而顔孔厚宋璟
之剛韓休之直豈以直尋而遂枉尺由是而言命乃在
天巧徒爾劬舍㫋舍㫋巧則劬矣而又失已藉獲所求
如負塗豕墦間厭足妻妾所恥拙者既逸得之則榮不
幸而失非念所經進退綽然山高斗明拙者誠巧巧者
大拙因君名齋遂我拙說
牧齋銘
主丹陽簿周君鑄以牧名齋徵銘於漫塘叟
柔順自牧詩著歸荑卑以自牧易謙之辭義取於養所
以為牧卑順自養維日不足如器之虚入容受焉如澤
之虚可來百川勇哉子路聞過則喜顔有若無庶幾聖
矣苟失其養器盈為害藐然一身孰擬其大愚而自用
賤而自專迷方而行速禍招愆為聖為愚機括在是凡
百君子夕惕若厲
定齋銘
物來而競物去而定以是銘齋子烏乎正往一乃心毋
為物勝霖雨大旱舟楫大川吾不矜簟食瓢飲曲肱而
枕吾不病吾非死灰其心槁木其形亦非以桮棬為仁
義杞柳為性者也
澹齋銘
友人丁國賓名所居之室曰澹齋求銘於漫
塘叟
當暑而葛禦寒而裘象牀玉手熨帖和柔澹然此心卒
歲無憂積粟如山量畜以谷酒池肉林饜飫童僕澹然
此心不負此腹惟子丁子筆耕以穫豐儉有時喜愠無
作饑速瓶空寒淩衣薄先生澹然隠几南郭揭此名齋
展也無怍
簡軒銘
余既為符伯夀作簡軒二字榜銅陵治事廳
側因為之銘以致朋友切偲之義
丞之在邑位高而偪松竹之間吟哦自適崔子始之韓
子紀之簡以名軒其尚以之律已以簡簡則易足豈其
哆然以人從欲臨民以簡簡則民便豈其紛然傷和召
怨常平之儲免役之征版籍推受我為民正敬之戒之
則罔所愆居敬行簡雍之言然
悅堂銘
事親必悅悅親有道孝友之尚詩書之好聞義必徙匪
彛罔蹈則親之心無貳無虞含飴弄孫以怡以愉芝蘭
玉樹茂長庭除舍是不思惟日孜孜衣必輕煖食必甘
肥異乎曾子非余所知
徐君易齋銘
五十學易聖有成說比其晩年韋編三絶子年方壯子
氣方銳易以名齋泰哉取義學易有道觀象玩辭善惡
之幾必先知之行其善者而戒不善于以求之其則不
遠
宜齋銘為監榷院門孟君作
高位難安重禄難干烏乎宜乎抱關之官
守約齋銘(蜀李平叔秀嵓子求齋銘于蔣良貴良貴名之守約且記其說漫塘叟為)
(之銘)
惟顔氏子為已之學厥聞既多必守之約盖方其初審
問謹思亦既得之則弗失之方寸湛然日星明只其怒
不遷而過不貳一唯之悟參也其亞賜多乎哉我則不
暇
扇銘
竹為骨紙為容不受朱粉汚不煩針線縫動則四座清
風静則天下隆冬
王深道硯銘
達而直者理也圓而方者形也孔思周情用晦而明
龍股草子箴呈史守侍郎彌堅
下隰之旱厥草惟喬是名龍股不殖而饒既華而實匪
麻匪蕎終朝採之不盈一瓢載舂載篩以永今朝維昔
范公進烏昩草仁宗愛民震驚聖抱内示六宫外謀諸
老振廩發粟澤潤焦槁龍股烏昩是或一道皇乎聖君
不愧仁考誰為范公言之在早
箴送戴兄主長興簿
凡民之生有田有賦期欲不違數不可誤稽其當輸已
輸而勾則令不煩民乎何尤一或不然則權在吏緩急
逆施民乃慢易其頑者慢而善者擾豈惟病民經賦滋
少故古設官惟簿曰主毋怠毋荒上帝臨女
司刑箴送王牧仲為黃州錄參
惟聖好生以刑教德惟臣欽若哀於&KR0548;惻曰彼嘉師于
獄之麗繄我淑問貎温氣夷以察其情以盡其辭故曰
祥刑非訖于威二典既邈五疵參互反惑於辭貨誘於
賂來牽往還内偏愛惡惟明能察惟廉靡求四疵遠矣
抑又何尤惟時上官獄以意成所貴有司實持其平云
何不思惟意之承怒苟未息根連株逮箠楚鍜鍊以成
其罪意之所右覆之翼之罪雖貫盈討不毫釐曰吾之
明非闇於理曰吾之廉非役於利下獲乎上志乃可諧
意鄉一分職為厲階淹速有度富貴在天釋之竟是周
來疾顛名義凜然鬼神森列野人作箴敬告司臬
王牧仲天姿開爽不患不明家傳清白不患不廉是
行也實為通籍之地余懼上官或以意望吾牧仲牧
仲或以意迎之也故云
琴堂箴寄羅新淦愚
百里之寄民命所繫公則堂堂不為物制明則皦皦不
為物蔽廉以風厲寬以撫字終之無倦盡善盡美既善
美矣而不免議謂公賣直謂廉飾偽明為苛刻寬為縱
弛以無為有以似為是反而求之盖亦有自繇恃其公
而行之銳辯是與非疾怒盛氣繇恃其廉表表自異謂
人弗如闊步高視寬以自喜縱舍惟意明以自多察及
微細媢者因之旁證曲指怨者乘吾謗讟滋起古人絃
歌厥有微旨欲平此心處事以理其思而行不參以已
功成不忌名成不毁書寄琴堂勉哉君子
理曹箴
錄紏事遺尸察民情法曹殿之持三尺平惟理曹掾司
獄之成兩造易惑單辭難明宜脫而收盍重而輕善者
懼矣為惡曷懲泰山壓之不震不驚氛霧障之且明且
清察詞必審得情必矜神之聽之福禄來寧
征官箴送趙居父之官婺女
於皇聖朝官以民置維時司征職分民利見利思義君
子則然義苟未明性以習遷晨起坐曹百貨環萃顧瞻
後先目動心醉用焉而便服焉而宜則賤售之以歸其
私曰時之新曰物之異則籠取之以媚其貴有竊有攘
或乞或假則故縱之以惠其下滔滔皆是誰以易之有
不苟同景星鳳芝宜持其平而制其弊使下無怨而上
不匱時方營營求利之贏額徵其故歲課其盈日比其
校而責所負吏奉急符闞如虓虎財非天雨亦豈鬼輸
彼士農工視我蔑如維此商人星馳露宿徯此毫分仰
事俯育未能經之忍故增之亦既割之忍復奪之賢者
處此鹽車之驥欲足之展而輿之曳抑余有言人毋自
畫身正令行意誠物格兼斯二者可通神明明明上官
寧莫我聽寬之一分聞於四遠水浮陸奔我舟我輦昔
憂其乏今見其餘謂余不信請質詩書
酒官箴送趙禹仲之官常州
惟酒亂德先聖所惡子方妙年而司榷酤然古君子職
思其居既居其職可不思歟出納之吝有司之謂會計
必當毋付之吏市道之常有取有捨毋較勺合以杜來
者貧民竊釀不過斗升以奉耆老以合親朋毋信譁徒
破盎羸瓶飲者必醉醉則慢易撞搪呌號罔知所忌是
能容之無責正理信能行此上下相安遠濟世美邇奉
親懽萬里夷途爾車俶載尚謹㫋哉毋輸爾載(音在)
任齋箴贈金壇尉惲堯章
聖之任者實維阿衡聿求其初莘野躬耕一朝幡然釋
耒而起以天下重自任於已欲使是君為堯舜君欲使
是民為堯舜民一毫弗如我事有愧一夫不獲若撻之
市有夏之末佐興唐虞尹躬暨湯猗歟美歟下逮漢臣
道不及古猶謹厥任罔敢自恕越國謀人後耿先韓成
而歸之一語不寒梁王墜馬賈傅自傷曰傅之罪臣何
敢忘魏相為相惕然内省隂陽不和咎在臣等後之君
子鮮克知此勉效一官苟焉而已害所當去利所當興
曰毋自苦以賈怨憎藉不得已而啓其緒抑之則悔怵
之則沮或勢之改怠而弗為曰藉有成誰為為之推而
上之以事其君狗苟蠅營以終其身有善弗陳有過不
諫曰上意異毋固相反或開其端使之自擇以幸他日
文過塞責或於其間視勢遷就庶幾他日兩不任咎主
德日睽民瘼日滋惟彼不任以至於斯我車既攻馬壯
御良我才既宣巨棟修梁夷途萬里須我疾馳明堂九
筵須我成之任哉任哉勿傾而止齋以任名勉哉君子
姪孫子敬字直孺箴
禮之大端曰毋不敬慢易輕率為學之病持敬之道一
而不二不貳以二斯直之謂内志既直則無邪思由是
而之厥塗孔夷名汝曰敬字汝曰直孺子勉之可以入
德
戒陳外弟諸子
維汝之父實我同生汝父服終我言汝行孝以事親敬
以事先兄友弟恭勿容間言内外必嚴出入必謹庶身
之修而家亦正謙尊而光傲實凶德存心必恕臨事毋
刻歲計在春日計在辰若士若民罔或不勤内不自強
晏起安坐一朝時過寧免寒餓進簣山成涓流川竭若
富若貧皆須儉節内不自量惟務美觀一朝力盡徒成
笑端勿恃有理易興牒訴勿恃有援遲輸稅賦一有追
繫辱及門戶隣里貴和細故宜忍交友必擇邪諂勿近
一或反是必生悔吝凡我所言確如金石尚念之哉謹
勿虚擲
贊頌
漢高祖像贊
冠竹皮冠絳衣玄領嬴項前驅英彭後乘八荒為金鼓
以洪罏續夏殷周立我漢模何可恃三尺劒何足徵先
入關帝王有真隆凖龍顔
顔魯公贊
學為孔子學為孟軻書非聖而不讀道適正而靡他見
危而怵懦夫孔多公有遺文簡編錯落氣雖勁正而學
則駁降衷秉彛固非外鑠見義而前萬牛莫曳論功於
唐於公為細以迄於今天地奠位世方恬愉堯言舜趨
利害毫髮局縮轅駒人禍可逃天刑爾誅勿怖於死擇
善不審公則死矣生氣凜凜死生俄頃勿謂不聞公則
死矣萬世清芬我贊公像匪公之為毋貳爾心以警有
位
三賢堂贊
君子之道或出或處其出也股肱聖朝綱維區宇其處
也激萬代之清風立當時之砥柱堂堂魏公為時碩輔
業廣功崇鸞停鳳翥就養琴堂幅巾容與翛翛後湖潔
身遐舉蹇驢花月短篷煙雨永謝蒲輪考槃兹土出處
兩得異世同譜不悼其窮不忘其忠摩青天貫白虹挫
佞諛摧姦鋒使宇宙重開日月再中出兮膠庠之下士
處兮社稷之元功惟桑與梓有來必恭嗟嗟乎陳公
宜興先賢堂贊
學必釋奠其國先師先師者何士之表儀古道雖遠猶
有存者曰鄉先生則祭于社偉哉八公斯文之宗有德
有言學博詞工或時之逄襄我祖烈其乖於時凛乎風
節於此焉居於此焉寓老仙樂此至忘蜀土以誦以讀
其詩其書非其先師鄉先生歟而學不奠而社不祭邑
政之闕邑人之愧棟宇煌煌像設堂堂于豆于豋以謹
烝嘗伊誰云始大夫趙氏咨爾邑人景行行止
楊慈湖贊
水之澄月之明先生此心泬寥太清
羅樞密贊
柱石之英丘園此情慨幅巾而野服徒炳炳兮丹青
又
文也而亞倫魁學也而為帝師道也而為世輔嗚呼公
乎未為不遇年也方強志也方剛風雲會同股肱其良
論諫百篇日星耀芒公乎亡矣而有不亡
趙章泉贊
貎恭氣和無月下敲推之勢神清骨聳非山頭瘦苦之
容一笑詩成萬象春風
真西山贊
中國相司馬和氣滿華夏惜哉民始蘇身已要人扶
徐毅齋贊
巖巖乎泰山凜凜乎秋霜烈日一辭不屈而况其膝萬
鍾不受而况乎百鎰五十鎰偉哉此公勁氣摩空我見
其貎已得其中惜也人見其介未見其通
中庸贊
受中以生賢愚則同行所常行命之曰庸去聖逾遠精
一弗傳賢者過之愚不及焉此亢而高彼㢲不為各倚
於偏汨我民彛中庸成書實子思子使知中德即世常
理君臣父子兄弟朋友有不盡分誰執其咎天下國家
本之者一曰修身耳外此無術猶饑必食猶寒必衣榖
粟桑麻日用無竒勿謂其粗理不啻足天地以位萬物
以育勿謂其難理非外鑠造端克謹鳶飛魚躍大書深
刻寂寥兩言亦既見止領會其元
西岡李氏瑞竹贊
一榦二枝本同末齊由下而觀若龍之角而上騰由上
而觀若鳳之翼而下棲彼兩岐之麥方暑而炊並蒂之
蓮未秋而萎而斯竹也貫四時而不改則其為瑞也奚
疑維唐李氏於赫厥裔枝葉之蕃厥本不二則斯瑞也
豈非以李君能親睦其族而不忘其祖之所自歟惟兄
若弟少長相嬉匪伊異人同氣連枝則斯瑞也豈非李
君諸子能相友愛以娛其親而不愧其良能良知歟天
降時雨山川出雲斯竹之瑞夫豈徒云繼自今邑之西
郊有連名桂籍並轡金門者必李氏之弟昆也矣
張端衡古樹贊
皮之輪皴蒼龍之鱗葉之葳蕤垂天之雲雲升龍騰萬
象披靡疾雷破山怒風立水我嘗過此六月長江恍然
見之夫子軒窗老榦撑空綠隂承宇隠几悠悠清香一
縷
拙齋頌
邑大夫陳君采取陽城語榜邑治廳事後貫廊曰拙
齋徵銘于叟叟以為君子才無所不能而居之謙明
無所不察而養以晦今兹名齋意亦倣此而此意不
可不白也乃為之頌與邑人共歌舞之
齋以拙名厥義維何請繹其旨播之聲歌拊之字之惟
日孜孜我心之勞爾民之嬉催飭其輸科賦厥須我政
之拙爾民之紓拙豈有心巧亦所欲任人牛羊當謹芻
牧彼饑而啼忍奪之食彼寒而號忍斷之織期會之愆
西曹嘖言謂我為拙我拙實然追胥之嚴鞭笞之苦當
官而行莫子敢侮民力之殫吏責以寬兹其為巧豈予
敢安予非素餐以拙自恕邦賦有經邦用有度取所當
取不求其餘寬所當寬不責其無兹所謂拙直在其中
神之聽之萬福攸同
自贊
道與予貎天與予形予貎予形兮合愧丹青抑丹青有
愧兮曾莫狀其中扃
寫此貎時予年二十有六今又二十有六年矣見者至
不知謂誰盖予貎之改如是而予心罔然行不著習
不察猶前日也予是以懼自今以至於死不知尚有
二十六年否使又二十有六年而行不著習不察祗
如今日雖不死猶死也可不懼乎
致語
宴金壇邑官致語
方地百里幸多賢大夫有友五人亦皆鄉善士瞰文書
之休暇接杯酒之慇懃豈惟桑梓之必恭盖亦草木之
同味恭惟某官秉心日月律已冰霜布縷粟米力役之
征欲緩之而未可財貨本末源流之事皆公爾以無私
庠序申教而俗已成藪澤效靈而禱必應委蛇退食咳
唾成詩奚止過淮南之小山信所謂河間之大雅扶杖
癃老空擬借於寇恂持槖從臣已争雄於密令某官才
足以應變智足以識機保身遠慕於哲人袖手聊同於
巧匠鵬摶甫息於六月鶚飛即上於九霄某官粹然天
姿凛乎風力勾稽謹而民受其賜期會信而吏畏其威
寧久卑遲若鸞棲於枳棘佇登華要猶鳳鳴於梧桐某
官遇事如太阿出匣之初藏用若庖丁奏刀之後南昌
隠處企想前人北海尊前不遺來客如聞薦墨已徹凝
旒某官識閭閻之隠微盡夙夜之勤瘁循初意以勿失
躋榮路以非遙衆官處齊民四境之中有揚子一區之
托花村月皎曾犬吠之不聞梅雨時來於象龍乎何有
甫霈傅巖之澤又開衡嶽之雲凡此宅生疇非藉庇一
笑相屬羣聽具孚小隊出郊坰已不憚草堂之過中盤
堆苜蓿諒弗鄙玉川之貧况亦有細腰舞皓齒歌不復
慮黛眉愁紅裙濕式宴且喜不醉無歸某猥厠賤工敢
陳薄伎
百里兒童沸誦聲湖山堂上集羣英德星欲應今宵
瑞霖雨先開昨夜晴正是壺中銀漏永不妨坐上玉
山傾明年此會君知否冠珮蟬聯拱聖明
疏
率鄉曲助李兄赴省疏
李兄身有七年之病堂有九袠之親田收不盈十石而
有八石之租日費不下百金而無一金之入重以應舉
當為南宫行久矣杜門誰為東道主顧啜菽之養如許
則行李之費可知竊惟年來連值歲稔農有餘粟下無
窮人惟士為然可哀也已伏望或以同里之故或推錫
類之仁少輟方兄以濟行色庶幾夀母亦有歡顔
薛步橋疏
地承薛氏故家之姓猶鐵爐徒有於舊名橋當茅山諸
水之衝非石甃莫為於久計欲巧匠之斵山骨必仁人
之發善心出囊中之藏倘無間於上士中士下士紀目
前之實當不憚於大書特書屢書
代上疁橋疏
地勢遠連於陽羡湖光近接於長塘是曰上疁亶為都
會橋一壊而不復過者病之事屢舉而無成施者勌矣
兹懲既往以利方來謂裒金得二千緡庶圈石支數百
載游其上者如躡足於雲梯側而視之若身臨於洞府
足為壯觀增重吾鄉凡我同盟毋吝喜捨
六相堂疏
去其俗之淫祀偉是邦之大夫奠於國之先師屬吾黨
之小子盖乘其機則可定民志而因其地則不費人謀
與其使廟貎虚而過者有上雨旁風之嗟孰若使典刑
存而來者有高山景行之仰雖鄉之耆舊比德者衆而
國之丞弼於義當先有如獨立不動而敬起於前賢先
事獻言而簡知於明主或直而不訐或和而不同或風
采振於臺端或澤潤周於嶺嶠雖相望於異世然皆上
於政塗可但南徐江山發數千載之秘抑令我宋宗社
垂億萬年之休尸而祝之理則然矣然而棟宇盍葺像
設當嚴幸男邦之政雅欲成終而公孫之家皆欲經始
宜合厥費以底于成庶州黨聚觀共侈衮衣之盛英靈
如在不殊晝繡之游
靈濟廟路石疏
川谷之能為風能為雨衆所歸依道路之可以北可以
南法當平易况靈湫相距十里而通衢可達四方春夏
常囓於波濤秋冬易沮於泥淖捐金以助儻共推鄉曲
之情伐石以鋪庶允合神人之意
代廣仁庵僧注飯米疏
破屋破牆乃廣仁之舊宇老僧老行皆逆旅之貧民彼
既窮而無歸此亦過而弗顧可使孤魂有主不妨舊店
重開某人已自判護身符死且弗怕某人不會做無麫
餅去復何之好人相逄大家忍耐况維摩居士許為著
力常平請俸可以申官便是日生全勝旦過莫道擔冰
就水無可支撑但願積土成山從今響合
漫塘集卷二十五
