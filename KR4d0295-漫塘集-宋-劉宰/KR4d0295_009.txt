漫塘集卷九宋劉宰撰
劄子
荅知鎮江趙龍圖(善湘一)
恭惟某官坐嘯之餘振衣塵外神職後先台候動止萬
福某巗栖谷飲無恙悉仰二天之覆矯首知歸開府以
來日念從吏民後致敬黃堂之下顔因病改不復可對
人以是自沮仁聲與京峴爭高仁澤與江水俱流某雖
在下邑無非仰高山挹餘波之日也巧夕無酒搔首無
聊而靜治堂中肯分餘瀝整襟拜賜不異淵明九日菊
籬得酒之時雖即草草稟謝而時方伏暑不克别貢一
箋寫衷曲以此自慊未知能識察否抑彊扶弱理冤伸
枉古之善政今既許時施行已有緒姦猾已服良善已
得其所矣若循行不已却恐滋告訐之風為無辜之擾
願自今稍吝受詞稍省追解已至者速決毋使久留庶
幾治最全美于古有光某受知之深不勝拳拳願忠之
至金壇前月之末亦有旱徵一自使府委官下縣祈求
甘雨隨足頗聞上二邑今猶闕雨鄉民於是為之謠曰
幕府隨車雨霶𩃱獨自今懸知賢太守此地最關心盖
鄉民以舊治之故妄意如此雖未足以知賢太守漙博
無私之心然其尤切感德之意不可誣也某輙因奏記
代邑人誦此以謝僭越皇恐仰乞台照
二
比者城闉之役適與病會虛下陳蕃之榻莫脩孺子之
恭歸來悵仰折爼追賜業已還舍無階控辭祗受愧仄
日念飭一箋稟謝躊躇未敢伏拜台翰深極戰兢頒示
救災條目仰見思溺猶已同古阿衡鄉邑旬日来雨不
絶禾之僅熟者多已生耳令下而隂雲觧駁詰朝而天
宇開晴信知賢使君一念上與天通以和召和厥應如
響更冀平糴秫之估使無科抑止伐木之令使免憂惶
庶凡此飲酒無非飽德之人亦使喬木猶存不廢甘棠
之詠某舊厠名仙里絜齋袁侍郎薦士籍中聞龍圖於
絜齋頗有游從之雅用敢恃聲氣之同而忘位分之隔
數貢愚言仰祈矜恕
三
金風薦爽萬寳告成恭惟某官巋然宗翰為國長城籌
幄需才介圭促覲台候神相起居萬福某方念薰祓嗣
脩涓史敬專使踵門伏拜賜緘之辱仰體謙撝俯慙不
敏某病不可仕浮游江海以寄餘生六龍御天張八紘
於宇内必欲遐方萬里深山窮谷無一士之遺遂使沉
蹤亦叨異數脱選階而通籍由掾屬而佐州超躐殊常
省循震越自非某官念受㕓之舊憐卧病之餘賜以裏
言吹而送之何以得此雖病顙之駒必不可以起廢曳
尾之龜欲終自適於塗中然此賜厚矣何敢忘也魏弱
翁治行朝廷之所深知顧以京口為國要衝非兼將略
之長如某官無能任責肆煩因任以護北門簡注方深
某日與邦人傾耳以聽三錫命之寵
回江東安撫趙尚書(前人)
恭惟某官肅將天威盪平淮土王三錫命神百效靈台
候起居萬福某伏自春仲奏記修賀謝之恭知籌邊鮮
暇凟尊有誅不敢嗣貢惟心旌摇摇日與荷戈執殳者
後先五雲妙墨忽復與秦淮上釀俱頒盖尚書當凱樂
獻功之時而俯念山林獨處之人當釃酒臨江之時而
不忘流涎麴車之士此意厚甚某不足當惟有榮荷下
問萬全之策此雖尚書之戱言然在某辱盼睞之私寧
能有懷弗吐竊謂自古收用兵之全功者必非有罪者
俱戮亦殱厥渠魁散其餘黨而已尚書今已殱其渠魁
而不求有以散其餘黨方合諸道將帥嚴兵而固守之
使其絶逃生之望而堅其致死之心非計之得也故某
愚意謂大帥不必絶江建臺在指麾諸將而已諸將不
必合圍攻賊在開其去路而已彼塗窮必死之寇幸而
可去如兔斯脱而回顧其後重兵臨之若卵就壓其不
跋前㚄後者幾希矣斯其為全功孰禦焉不然大帥奮
然啓行諸將躍然奔命重圍四合百萬齊驅何敵不摧
何戰弗克而彼惟致死以守堅城則我師進退不可閱
日既多師老財費加之耕耨廢而禾稼無望暴露久而
疾疫將興某不勝癙憂敢因稟報冒昧及之今之世任
天下之重誰出尚書右者為天下自厚某衰疾日侵無
由陪東閤竒士後但切拳拳
回江淮大使趙端明(前人)
歲序維新陽和肇布恭惟某官勲高當代澤潤生民衮
繡光華縉紳頌望鈞候動止萬福某往歲恭承驅虎兕
之師正鯨鯢之戮以張國勢以暢皇靈以培我宋億
萬斯年之基某與當代能言之士咏歌雋功若螽趯蟲
鳴不能已已而草茅位下軍府事嚴無由上達則又與
田夫野老日焚香仰天而祝庶或夀富康寧與宋無
疆至於脩小夫竿牘之恭貢涓史興居之問以是為鄙
且凟輟而弗敢高明如日斯光如燭斯炳計必有以恕
之抑聞蜀道未寧浮光告急鷹揚之師復盡屬麾下宜
極倥偬而專使之来薦賜誨函辭情繾綣清尊旨酒羅
列滿庭則古人所謂好以暇好以整漢晉間人羽扇綸
巾輕裘緩帶以却敵皆端明餘事甚盛甚盛某醉酒飽
德當何如云云惟相公熟圖之某感相公之先施希古
人之報效率爾妄發而盡略其他且年老目昏筆縱字
大惟相公察之
回知鎮江楊大監(紹雲)
春序向晚百卉芳菲恭惟某官介圭入覲禁槖須才天
地委和台候動止萬福某不肖頃歲辱濠梁鍾貳車傳
道賢使君之意俾記石韓二將徇國事疎謬不能成文
謂宜斥去繼承頒示墨本知布鼓不為雷門所棄榮荷
無涯景星瑞時有目咸仰某此心炯炯寧昧所歸比者
天幸恭承易鎮得與受㕓條教方頒膏澤隨下雖積年
之愁恨歎息未易盡伸而告訐不行虐政頓減吏歸于
曹而不得肆暴于外兵復其伍而不得伺隙于内善者
有所恃惡者有所畏千里之内已欣然若更生某雖病
骨衰頽絶跡城府猶將旅扶杖之老拜舞黃堂下為聖
世牧守得人賀而淮南惟憚汲黯遽煩十乘之行宣室
正思賈生更趣前席之對神山已近風引船回雖不能
無觖望之私而道行乎朝廷則天下受其賜某與有望
焉亦以自慰竿牘寓誠盖下事上之常禮某始以為不
若親見之恭而不敢遣繼以不知召還之速而不及遣
鼎来使介賜以朋箋情文粲然若施之敵己者更錫家
傳墨寳使知世德之源流折俎厚幣使沾坐客之餘瀝
某不足當也拜嘉感刻且重不敏之愧匆猝稟謝莫究
下悃併祈矜恕雲龍風虎之會展也其時愛莫助之僭
以嗇神養和以對揚天子之丕顯休命為侍介者請
回知鎮江趙大監(范)
比忘僭冒敢介子墨以疎踐姓名自通于黃堂下伏辱
專介下臨顔闔之家錫以報章爛乎郇公五雲之翰且
曰筐篚有實以將下下之意古道也所不可廢乃賜之
簡編以啓其志之昏賜之紙劄以寫其思之滯上藥以
扶其衰文几以支其怠又曰絺兮綌兮凄其以風寒不
可以無備也而賜之帛月白風清如良夜何尊不可空
也而賜之酒意密而禮厚數多而物珍攷之在昔王江
州之於陶靖節蘇杭州之於林和靖殆不及此某鄙人
也何克堪之賤之事貴卻為不恭祇拜以還感愧積臆
年來鄉郡吏絡繹於縣而縣政日弛縣吏絡繹於鄉而
鄉民日病以攘奪禁民而取之行鋪者不啻白奪以取
受禁吏而索之胥輩者有同常賦又自前任毗陵守以
盜販利其鄉人強暴因而縱横意少有忤即致殺傷常
潤之間民生凜凜大非久安長治氣象下車以来曾未
閱月施行亦既有緒受㕓境内孰不舉首加額更惟力
行惠此千里流福京師某不勝願望亟此稟謝别牋之
寵小須嗣敬仰蘄矜體
通知鎮江趙大監(前人)
秋序將半好風来歸恭惟某官外控淮壤内拱日畿天
棐忠嘉神依正直台候動止萬福某比以一介妄庸之
人而拜二千石駢蕃之賜燁然光寵賁于丘園尺箋稟
酬大懼弗稱曠不嗣敬又已兼旬仰止二天此心耿耿
保障繭絲二者難并舊矣寬之一分使民心有繫而國
本不摇非高見卓識超出世表忠肝義膽貫通神明誰
能知之誰能行之大監之臨吾邦可謂非苟知之亦允
蹈之矣然善始者易圖終實難更惟推持久不倦之誠奮
日新又新之志使凜然不可犯之中又有隱然不忍欺
之意則民生幸甚朝廷幸甚某熟讀前所賜台翰似有
下詢民瘼之意管見一事詳之别紙乞賜采覽昔之野
人有食芹而美以獻之君者左氏亦曰澗溪沼沚之毛
可羞于王公敢援二義以某物貢之鈴閤之下辱賜之
一言曰是真野人之獻勿斥去之榮幸多矣以陸沉之
跡而仰申潭府之問之謂僭以疾廢之人而欲往執庶
人之役之謂欺某不敢併乞矜照
通知鎮江馮大卿(多福)
秋高氣清即日恭惟威行惠孚人頌神贊台候動止萬
福某故歲得七閩之政於往来士夫間則知攬轡登車
慨然澄清天下之志不愧范孟博繼又得里居之詳于
錫山士友知屏去聲色貨利惟日以講明義理為事不
異司馬公在洛中時以是起敬起慕不勝區區之情而
州里不同貴賤有異欲見不敢日承輟自上卿来鎮京
口盖國家所倚以為長城之衛主上所恃以無北顧之
憂者微閣下之令德無以稱之微閣下之長才無以任
之甚盛甚盛某疇昔欲見不敢今也受㕓為氓似可旅
吏民以見矣而病不可往天實為之謂之何哉然每一
引領覺二天在上未嘗不與闔境士民千踊百躍也有
自城闉来者皆言閤下不鄙其愚常賜齒及比友人王
穎叔書中又辱寄聲自顧猥𤨏何足以當苐深愧荷穎
叔往謁黃堂下念不可無一語以謝謹附拜此居田里
久不嫻竿牘彛儀切乞識察日来邊遽數至國事方殷
此邦政令久乖民力已困内欲薄賦以寬民外欲飭備
以固圉難哉難哉惟閣下勉之仰有以酬君父之知俯
有以慰閭閻之望幸甚
回鎮江馮大卿(前人)
一陽来復斯道將亨介恃誤知敬飾一箋代其身賀於
黃堂下專使踵門乃知柔訥猶未徹于中涓而誨函已
先辱矣謙光燁然下照蓬蓽况從事十輩于于然而来
使薦享之餘得與田夫野老負暄簷下洗盞酌酒以侈
邦君之賜榮荷其何可言大卿議論接乎諸老治行最
于當今宜在朝廷使天下被其賜猶屈臨方面師言謂
何然晉陽一大縣耳尹鐸寬之猶足為趙氏他日地况
京口古重鎮為今北門民之彫弊亦無如今日保障繭
絲大卿必知所處可但千里之人陶於寬政異時趙氏
有賴論者歸功曰大卿之所寬也顧不偉歟因頌致規
伏紙愧汗
回知鎮江桂吏部(如琥)
某比者不揆僭率輙修尺牘之恭以溷籖史之聽伏辱
專介賜之手書辭意温然若施之敵已者某不足當但
深感愧去冬不雪人情鬱伊三陽甫交六花紛委此雖
不敢以言祥而滌氛道和厥功亦大某與邦人探端知
自同深感詠夫政寬則民慢猛則民殘此理明甚鄉郡
瀕江加之頻年淮土繹騷寧無急政波及開府以来仁
以拊之寬以容之安靜和平之中自有隱然不可犯者
遂使連月以来千里之内絶不聞縣吏催錢夜打門之
聲民生幸甚然斂此大惠施于一方猶區區之所未滿
十行趣召某尚竊聽之
賀知鎮江何秘監除太府卿(處久)
恭審拜自天之命正惟月之班豈但九府泉流須長才
而辦此抑以四方風動徯重望以鎮之綸綍誕揚縉紳
交賀某辱知特厚曷勝鼓舞之誠而屏居探問不審凡
再易書而後得遣不敏負愧鄉郡間以受詞不謹而追
逮者多折獄不明而淹繫者衆科擾或及於行鋪追胥
常滿於縣庭以此田里騷然不能寧居一從台座此来
民間方識清明官府一朝棄此而去雖海内欣然仰萬
化之維新而此邦之人亦寧無觖望以獄市寄來者固
相業權輿敢冀毋忘時暑在塗惟厚自愛養以對駢蕃
之寵
回嘉興何知府(前人)
良月謹初小春恊序恭惟某官位冠列卿政優三輔凝
旒注想詔札方来台候神相動止萬福某疇昔受㕓為
氓日奉教條被膏澤猶以卧病田閭不獲朝夕出入東
閤為恨况此邈在數百里外耶修記府之恭布饔人之
問何能已已而位分有嚴握筆輙止維北有斗苐切瞻
依鵲喜庭梧候門而使者在盥手啓緘而誦誨言整襟
肅容而拜隆施秃此筆何足以寫感謝之私敢置言外
鄉郡前日之變雖羣小造謀非一朝而使明使君在上
賞罰信明綱網不紊則亦潛消默制何致無忌憚如此
一呼而起使百年文物煨燼江山寂寥識者不能不重
歎牧守之數易明使君之不少淹此留也鄉郡前兩載
連稔一從易鎮上兩邑皆旱聞千騎甫入禾興而豐稔
亦異常年召和迎祥度必自有道不敢贅叙以為諛惟
冀率由此道以為時用以致時康庶幾勲業之成有光
奕葉某以遲莫之年而抱危篤之疾行當溘死而君相
誤知猶未忍拚棄覆護而保全之使待盡山林不死於
道路是所望於知己某一飯三引領潭府列仙之眷某
介恃婦家僭貢問誠仰惟福以序介日升月恒洮湖茅
阜之間有采藥等委幸勿以屬凡子
回平江守吳秘丞(淵)
比辰積潦初收殘暑猶熾恭惟奉寬大書鎮股肱郡仁
聲流布神道感通台候動止萬福某蚤歲僅一覩先正
大卿名德於諸公間屢欲操几杖從之而蜩鷃低飛莫
克自致一病三十年萬事不到耳惟卓犖竒偉之士為
時而出則聞之喜曰世道其庶矣乎民生其庶矣乎執
事之才之美用之於外則談笑可以折遐衝用之於内
則一言可以定國是四十專城昔人所難况蘇臺當三
吳之會為三輔之劇向来更刀不闕則折執事獨恢恢
乎刃游餘地非當世所謂卓犖竒偉之人歟而某衰遲
之蹤欲伏謁則病不能前欲奏記則賤不敢僭惟有尊
仰旦晝此心敢意隆謙不遺小物特遣專介賜以手書
其為禮甚勤其為賜甚腆其所以慰藉撫存之意甚厚
静惟衰晚何以克當卻為不恭謹已祇拜榮荷其何可
言蜀道頻年多故荆湖閩廣江淮間事變亦多其猶晏
然寧居者獨兩浙耳此固南渡百年仁恩滲漉所致而
水潦連年百物湧貴糓價尤甚民之狼狽甚矣如聞使
府見議勸分以為方来之備甚善甚善但浙人所仰下
田而下田之浸者已多恐所得無幾竊謂僧徒平時蠶
食民間且多占良田沃産若賢使君推惻怛之心出一
紙書勸諭之使公私寺觀各捐今歲田租之半以助振
恤則六邑之内所得不減二三十萬但法行之初必有
掣肘要在取其捨身濟物之說以曉之耳公意以為如
何某居山谿中久不復嫻箋尺之儀言辭鄙率一味皇
恐傳言澗谿沼沚之毛可羞於王公而鄉邑一水之餘
雖溪毛亦無之受而不報更深愧悚繼此有便尚當陸
續稟謝秋氣日高敢乞為國為民對時珍衛某一飯必
祝
回提刑吳秘丞(前人)
比辰甘霖薦至苗稼勃興恭惟英簜所臨貪頑丕聳民
情悦懌神道感通台候動止萬福某竊伏田間晝不聞
擊柝之召夜不聞犬吠之警如二天之在上寧不知德
粤從故歲一箋敬復謙施後雖審聞課二輔之最正六
條之察為厦成賀竟不能以一字自見我心匪石夫豈
忘之浮陽非嘉魚道旁多苦李竊意觀人之法類於是
雖嘗展紙濡墨輙復自沮使星耿耿惟謹瞻依有來命
价復墮寳緘重之以腆貺紙劄極文房之選果羞兼山
海之珍精縑燁然可玩可寳而杖頭得錢又可供千里
之醉某平生何能得此於他人亦何敢受此於他人祇
拜以還感知己之異且愧稱塞之難也浙俗之弊妖黨
縱横某頃在會稽嘗獲其大首以屬李夢文夢文不惟
不究治又掩覆之今猶使人悶悶近者傳聞使臺竟沈
三之獄視昔丘端明治姚八之事更覺光明俊偉使人
聞之喜欲起舞某僭欲一見臺府施行次第以快心目
或私識之使盛美不刊来者有攷得不靳一指麾之力
使一二小史錄示大略幸甚微聞簡注彌深召還在近
推其所以行之畿甸者行之朝廷使羣枉之門塞衆正
之路開此海内有識所共仰望者勉之而已餘須伺候
成命之頒嗣修稟牘
通知鎮江吳侍郎(前人)
一雨霑足萬彙欣榮恭惟某官載鎮吳頭為國司命穹
祇孚祐台候動止萬福某深惟吾邦之民居者安飢者
食寒者衣疇非侍郎之賜而某自量於儔衆中受賜為
獨深盖不學無知而當世誤以為有知不才無用而當
世誤以為可用以至疾不可為而藥之使愈子未知教
而推之使任今一身之所以更生一家之所以粗立心
非木石敢昧所由而一病連延神識昏憒形體支離雖
知使君之復来歡呼之聲沸於田里而足不能行口不
能言手不能書獨甘心與廢疾者比尚祈隆寬賜之矜
宥某區區不能自己強勉作此以見下悃萬一且恐孤
知遇不敢假手他人併乞深察
回鎮江高倅(不倚)
青煒薄晚紅藥飜階即日恭惟某官當第一江山分無
價風月天開遠業人頌休功台候動止萬福某早快星
鳳之覩今為封部之民掃舍人之門不應落餘子後頃
以病不武一箋致敬又為謙施所先愧負其何可言伏
自專使之回草草稟報不嗣敬又許日别駕之望與京
峴爭高日勤仰止某自得水心先生所述先正銘文誦
詠日不釋手豈惟見世德之深長非其他勲貴比台座
問學之富文詞之贍一朝躐巍科階膴仕足以發奕世
之光大奕世之傳斯亦偉矣京口雖國北門監郡不輕
選授然以判花視草之才而屈居此亶謂非宜温詔趣
歸善類引領某輙恃登門之舊有某物特以薦誠辱不
鄙而賜之留幸甚清和在候更乞益綏福履茂介寵光
某祈叩之至
通浙西劉提舉(垕)
某一介庸陋屏跡田里仰使星於霄漢之上欲少自近
厥路無由茲承夙駕軺車按行屬邑某與在受㕓之一
拜塵道左此維其時竊復自念古人有盛冠服以見使
者如漢雋不疑有陳五術八計以說使者如唐陸宣公
彼皆壮年才足為用故勇於自進某老矣才又不逮比
以先考雲茅居士墳所薄田輸官之外歲收可百斛不
忍以供他用積五六年適際去歲水患附邑居人苦飢
因舂以為糜與衆共之其實所及能幾况又不能久僅
止三月之末賴鄉里好事者糾合衆力以相接續故迄
于今似聞有以此徹台聽者故勤軫記欲賜訪存深惟
貴賤異分飛潛異宜萬有一枉旌麾之臨必駭閭里之
觀使猿鶴驚疑漁樵避席故亟走深山而拜此以布腹
心仰丏隆寬處之世法之外不加譴責倘周爰咨諏必
欲采其一言則某何敢有愛竊謂金壇故歲之水盖六
十年間所無使者之來金壇亦七十年所未見當飢饉
之餘而委皇華之照未知何以慰之以某管見今農時
已深荒政多不如速溪流易涸移粟遠不如近常平計
非有餘善後之策濟不如貸但計一月濟糶之數更加
劑量而併以貸之則民間鼓舞而使臺荒政便可結局
且不為徒費實公私兩利乞詳酌施行外此有丹陽戶
長合保義役一劄併望行下某狂僭干凟愧懼之至
回提刑煥章趙大監(汝櫄)
月猶冬孟節迓陽生恭惟某官輟帷幄之謀持英簜之
節威名震耀宗社奠安台候動止萬福某年垂七十待
盡窮閻飲水飯疏萬事絶不到耳惟周公魯公有大勲
勞於國家拜後拜前古今一轍某與海内含生同此引
領比者伏審君相以畿内之民生憔悴國中之廪廥空
虚肆煩此來兼此二任甫爾建臺行政咸適其平又屬
部之期會雖嚴而幕府之文書日省為惡者無所逃罪
為善者得安其生王畿千里之民無不詠歌鼓舞和糴
一事向來多差官吏廣行科抑所在騷然而今不動聲
色事已辦集此其神功妙用尤非淺見所得測識甚盛
甚盛某早登制相之門今又得受㕓封内一箋貢賀豈
應獨後他人所以遲遲未遣正以分疎不敢僭位尊不
敢凟鼎來專使賜以手書且意其猶有識知而開其欲
言此又與周公之下白屋同一襟度某不足當但有感
愧月令於是月欲齋戒以待隂陽之所定某敢援此致
愛助之私侍從近臣有虚位伏計召還匪朝伊夕某區
區贊賀之誠倚須嗣貢
二
春序平分景物妍麗恭惟某官凜乎風力震于日畿天
棐忠勤神依正直台候動止萬福某宅生林下雖無往
役之階而二天臨之使星耿耿照之時時引領足以自
慰日迫於邑尉之請冒貢一箋凟尊是懼伏領荅翰既
釋其僣躐之罪又開之曰是職分之宜盖弘度如許某
敢不德寳緘薦辱珍貺鼎來顧豈衰殘所敢當卻為不
恭僕僕祗拜以榮以愧時事多故獄訟之淹延盜賊之
竊發在在有之惟浙水以西田里晏然攬轡澄清厥功
有在某與受㕓之人式歌且舞抑聞唐人之詩既曰職
思其憂又曰職思其外厥今時事可憂非一端大監寧
能鬱鬱久居此而不為天下計耶益裕乃德遠乃猷使
周公魯公之拜前拜後不專美於前代某一飯必祝至
於申鈞閎大眷之問上分役隸人之請謂非寒遠所宜
衰晚所能敢略
回提舉袁秘丞(肅一)
某林下殘生不應時以姓名自通於臺府日因常熟孫
丞行念部下有忠信之士可以受上官之委不可不使
上官知故冒昩嗣貢一牋已而尉司人回既領台翰及
先集之頒專介及門又拜寳墨及上尊之賜人皆一天
我獨二天前來舊雨今來新雨榮佩其何可言唐史謂
陸宣公論諫數百篇皆本仁義彼專言論諫若我潔齋
先生仁義之言豈直於論諫見之凡一語一言皆是物
也孟子既没非潔齋先生誰其嗣之敬歎敬歎孫丞但
質直耳非遇上官之賢巧者誣之險者陷之強有力者
躪籍之欲免於今之世難矣味秘丞祝其謹交同列之
言尤見愛惜人物之深意惲尉朴野與孫相似而其勁
弗如前書所謂得在收錄之數庶保其終不畔於吾道
區區實為世道計若先諱有妨須換舉者丐終惠之餘
寇之在淮安者已無幾三趙欲全其功故不欲開其走
路要之窮寇勿迫歸師勿遏此是古今通論有自淮來
者云今兵食日計萬石倘幸一月之内克捷亦須三十
萬更久當如何此為國家者所當深察也邵武被論聞
有排之者要之穎叔輕任其責之過在他人乎何尤化
地一力主盟乃知二三十年把得紀綱定不為無自宗
社幸甚本縣推排事當達台意於縣大夫使速申上目
昏筆秃書不盡言
二
一雨連月積潦浮空恭惟某官思濟斯民若保赤子神
人具依台候動止萬福某日在皇華臨照中而内省惕
然不敢數數奏記貰其不敏而諉曰知分則某幸甚先
正侍郎先生家集寵頒某平生抱不及門之恨茲得三
沐三熏開編快讀猶如周旋於丈席間由其言遡其心
所以事君則忠所以拊民則仁所以衞道則嚴所以取
人則恕所以憂世則深且遠不覺油然自喜曰此生不
虚為韓門弟子矣然非宗丞何從得之感此厚意有言
則淺(云云)楚氛幸息後患猶深重之水災田疇多壊民
以食為天目前已困貴糴歲晚奈何賢使者盍預圖之
六月無暑勢當在秋不勝愛助之私謹上安身保國家
之祝
三
秋雨彌句新晴可喜恭惟某官寵渥方來百神呵護台
候動止萬福某比承專介賜書且餉以上尊侑以嘉實
方此裁書稟謝恭審趣覲震庭進登郎省不勝贊賀某
林下殘生不復敢知當世事惟以正人端士進退占國
脉短長忽傳新命為斯世喜為斯道喜踴躍不啻千百
也舊聞臺省之弊莫甚於吏部就吏部言右曹為尤甚
盖西班之知格法者少有援助者尤少吏持其權視貨
賄為予奪近年更有官吏相為表裏者冤抑何所伸惟
郎中盡心焉不鄙令作龍廟記其何敢辭但建廟與丐
爵二事並書辭意未免重疊本廟之神自龍母外皆未
有封今欲徑於陳山已得封爵上加封亦費牽合兩山
皆有龍母葬處若以陳山為是則益彰陽山廟記之誕
故陳山之葬不書又祭山川神之在境内者郡縣事也
今其事皆出於使者故太守之助錢亦不書某甫得廟
記了辦來价亦自京口回亟作此遣行失事上之恭惟
哀其衷情而賜之闊略
漫塘集卷九
