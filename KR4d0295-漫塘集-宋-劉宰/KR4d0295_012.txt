漫塘集卷十二宋劉宰撰
劄子
回婺守趙告院(必愿)
秋序將半金氣高眀恭惟某官千里詠歌九重簡在穹
祇恊相台候動止萬福某屬饜令聞有年於兹矣頃承
闞甥館之間惠顧蓬蓽倒屣迎見此維其時適侣漁樵
漫浪山澤既歸則門徑寂然僊駕已不可望矣寄懷簡
尺略著勤拳而未見之懷惄如調饑今猶昔也豈期謙
德不鄙衰孱專介鼎來真翰與腆施俱辱下拜登受感
愧装懷仰惟某官致君事業嗣忠定之傳瑞世文章得
頥堂之印亦既宦塗歴試固應要路立登上方總攬權
綱究心民隠必欲更治民以考功功大者其報宜厚肆
迂逸駕三鎮雄藩寶婺委寄之重既甲於京畿而治平
之課復為天下第一旋歸有詔識者數日以冀某少不
學老無聞重之以不可掩之疾雖欲強顔與世追逐勢
有不可其敢進趨於人主之前以此雖荷招徠屢屢控
辭尚丐哀矜賜之容覆使卒免於戾惟是雲泥夐隔邈
無侍見之期鄉風惟上體國謹身之祝
通鄭常州(萬)
季夏謹時恭惟某官肇開大府懽動屬城天聽自民台
候動止萬福某違遠熒煌之座歴年浸多自惟陸沉之
人不敢僭申㳙史敬令德雅望如星斗昭回昏旦仰止
頃歲姑蘇寄居方教授書中近者里中趙安吉修敬之
日皆辱寄聲某疎賤何足比數而記存如許第有感刻
郎中學足以高世而居之以謙才足以濟時而養之以
晦踐揚中外亦既如囊中之錐穎脫而出庖丁十九年
之刀恢恢乎刃游餘地矣意遂簪筆持槖布武星辰之
上而猶俯為此來盖上念毗陵久罹虐政妙選一世人
物來任蕃宣無有出郎中之右者東方千騎来曾幾時
而田里愁恨歎息之聲已一洗而空之况報政之後耶
甚盛甚盛某舊以病歸老去逾甚形容豈但非復故我
曩者疊冒誤恩悉由推輓之賜入山益深竟不克以一
牋控謝諒在高明必不賜咎兹以一㕓之居距治境不
遠敢以登門之舊僭修賀厦之恭暑氣方張并上滌煩
御涼之請率略悚仄之至
回張和州(謙亨)
涼風披拂金氣高明恭惟某官十行錫命千騎趣行百
神後先台候動止萬福某放浪山澤不上籖府敬之日
久矣然每聞治民之有成績立朝之有正論未嘗不斂
衽敬歎且賀先侍郎先生之不忘也鼎來使介旌之以
手書重之以珍貺下拜登受感喜其何可言某官明敏
之姿卓絶之才而英詞妙翰又有以發揮之此某蚤歲
於孔庭窺見知其不可及者而向來治民之績用立朝
之風采又表表在人信矣先侍郎先生之不亡而執事
之有光於前文人也某少迫於貧不克裹糧從四方宗
匠游聞見淺陋猶幸先侍郎老先生不鄙其獨學無所
聞見收置幕下朝夕奉令承教得不為小人之歸今雖
年垂七十視茫茫髮種種然一念不敢忘也朝廷更化
求静退之士以厲薄俗徒以某三十年家居謂其近似
賜之招徠而某實非其人辭避數矣而俞音尚閟有以
覆護而存全之於門下有望焉所賜某物皆寒家所未
有不敢不拜適有以某物為惠者謾侑回緘區區欲言
尚須嗣貢未由會見更祈酌涼燠之宜謹茵鼎之奉以
迎召節台眷不敢僭申問敬京口委役惟所以命
回沈祕讀
仲秋之月暑退涼生恭惟讀人間未見之書探言外不傳
之祕天棐閎業日擁繁禧某生晩不及登先正先生
之門疇昔每與先令舅宅之年兄言之用為大恨病不
可仕歸伏田里十有七年自先令舅典鄉郡時猶不得
一造郡齋矧今加老寧復可入城市以此市朝之事不
復到耳雖祕讀茂實英聲嶽峙川流第切服膺無從上
記春間邑大夫下車首出台翰乃知不肖姓名猥荷記
存其間慰藉之勤同於知舊某益感歎不自知其手之
舞足之蹈也祕讀由韋布而膺簪組由家食而登蓬萊
道山此近世曠典至寶陳於咸陽之市何患不售惟居
安資深坐進此道使家學有傳斯文有繫以無負聖世
非常之舉是所願望豐氏令表昆仲計各已榮上章贛
開敏過人舉員已及格否因書告為引誠太夫人恭惟
天錫難老萬福來并台眷中外廸吉某春杪辱書逮今
方得修報不惟私門多故亦坐拙於伺便今因前京尹
趙工侍令嗣到闕敬此謝萬一
回建康范教授(光)
恢台肇序清和可人恭惟某官業擅斯文望重一府神
不徹衞台候動止萬福某屏跡山林不與世相聞十有
六年矣故歲偶以大兒率意西游尋聞預在講席冒昧
以一箋自通且謝且祈辱不鄙即賜之荅又申之以問
訊之書什襲以藏於今有耀旋聞司文柄於會府便道
歸覲慈闈竊意即遂留中不敢嗣音令名星斗争輝但
勤仰止忽奉專教知猶俯徇常格歸蒞芹宫以須班改
慰浣良深不敏益重自愧執事以粹學傳家以妙年擢
高科有聞於世有援於朝騰躍而上盖將羞崑崙薄蓬
萊豈其他寸進瑟縮若凍芋抽萌者比然進銳聖門所
戒急流中更須整棹徐行執事所以自處誠得之矣某
惟有敬嘆惡札遂揭之廣文官舍之前深懼不稱頒示
刻本且有珍饟感何可言介旋亟此具報不盡下悃偵
伺解組續當遣賀一節多雨恐梅蒸必早齋戒以居高
明行矣其時某不勝愛助之私敢預以請
通常州余教授(申)
維時陽春布澤萬物生輝伏惟志以道寧尊候神相萬
福某嘗謂文以氣為主年來士大夫苟於榮進冒干貨
賄否則喔咿嚅唲如事婦人類皆奄奄無生氣文亦隨
之比見里中士友皆欲東去從足下游其歸也又傳高
文三紙如古檜畫龍詩及祭坡翁辭固疑其卓犖竒偉
異乎今之文人及叩足下之為人與其命題發策向之
疑者益信起敬起愛悵執鞭之無從也嘗讀杜少陵古
栢詩頗有愚見試為足下誦之夫落落盤踞雖得地冥
冥孤高多烈風扶持自是神眀力正直元歸造化工我
踞得其地烈風雖多亦何畏藉曰天之扤我神明固亦
扶持之然所以可扶持者則亦以元來根本有此正直
爾今此古栢禀於天者既異凡物又踞得其地其視鸞
鳳也鴟鴞也螻蟻也蛟龍也等是巢穴中一物其去其
來於我何擇於我何有子美末章苦心豈免容螻蟻香
葉終經宿鸞鳳之句似未免小小計較竊恐不足以見
古栢之大如何詩曰心乎愛矣遐不謂矣因諸友及舍
姪行略此寄聲因風多寄高文以起衰懦是望
回高郵黃教授(復)
風鏖殘暑雨洗清秋即日伏惟發明斯道以淑後來神
之聽之尊候萬福某衰孱無所可用自棄明時日杖策
登東臯臨清流與田夫漁父相爾汝忽捷足持書來雞
犬亦為之驚喜剥封莊誦方知執事過聽先之以贄幣
重之以長箋意將望僕以輔執事之所不及僕何足當
愧汗如洗雖然此禮不行於今久矣僕雖衰孱不足當
而盛意不可孤也昔曹交以人皆可為堯舜問孟子孟
子曰堯舜之道孝悌而已矣子誦堯之言行堯之行是
堯而已矣執事以少學不出科舉為陋以鄉居寡出未
能求正有道為固是二者豈獨執事之病僕老矣猶病
之雖然科舉之文雖無用而所言者未始不尊堯舜也
鄉居雖少師友而與吾輩游者必不至皆不孝不悌人
也儻於孟子之言誦其言行其行則是堯而已矣而何
有於陋其言行之相符者吾從之相戾者吾違之則吾
惟是之從而何有於固今之患在於言不顧行行不顧
言固有口誦堯舜而行如市人者至於得喪分於目前
而惑取舍定於俄頃而亂甚至奪攘而不忌相傾相詐
而不知恥則雖日從先生長者游日聞仁義道德性命
之旨若先朝邢恕等輩是亦小人而已矣於固陋奚責
焉執事以為然否僕雖未奉識見姻家王穎叔言嘗同
僚山隂知執事亦有志斯道者今又不但求正有道而
例及於衰孱則其有志斯道也審矣孟子曰子歸而求
之有餘師僕方有觀焉素紗兩端聊荅白苧之貺視留
幸甚
回溧水史知縣(彌革一)
冬令猶淺和氣如春恭惟某官連年為邑民賴撫摩神
依正直台候動止萬福某聞徐仲車之居山陽雖聵聵
然不可復仕而時事靡不聞人物靡不知某衰疾甚於
仲車而資禀之凡聞見之陋出仲車下遠甚何敢與知
當時人物然隣郡屬邑有賢大夫猶汚塗中炯玉雪某
寧不聞顧受㕓不可則惟有歎仰佳客鼎來寶緘下墜
發函展誦知遭時之難行政之不易益用起敬至於沖
然處已慨然論心則某不足當感荷之餘更以自愧執
事有排山嶽之力去之而不恃有摶扶摇九萬里之便
捨之而不即俛而為邑有決江河沃焦枯之志而鬱不
得施可為太息然心誠求之不中不遠聞寬之一分民
間已不勝受賜惟願益固所守益充所志以聽造物所
以處我為執事謀無過此者因江君之行亟此禀謝某
疇昔無階以姓名自通今執事既有以先之繼此尚當
嗣貢區區頌望已見於前鼎茵眎宜厥有常職中外視
福厥有定理某不敢誦言以為諛伏丐台察
二
夏令權輿天宇清淑恭惟某官以經世之才循作縣之
制心勞撫字天棐忠嘉台候起居萬福某林下殘生與
世闊絶雖名門德望如日麗天有目咸覩某獨甘老漁
樵無一日之雅真成自棄去冬江君過門袖出台翰燁
然為蓬戸甕牖之光禀謝斐然嗣音不果正爾内訟專
介之來洊領珍染其何榮如之其何感如之不鄙令記
治所譙樓之成以某平生願執鞭而未能乃今得以鄙
陋之文托盛美以不朽誠所甚願適衰病之軀入春得
怔忡之疾執筆輒昏眩親舊間書問間有不容己者甫
作字一兩行輒語言不倫以此自度必不能仰承厚意
謹端拜控辭尚望台慈賜之矜體由縣最以升臺端國
有成憲慈惠之政中山之民既歌舞之矣大鈞坱圠顧
豈容以嫌自别某願厚自愛以迎温詔之頒
回宜興趙知縣(與悊)
夏令已深積隂為解恭惟某官拊字政成絃歌容與台
候神相動止萬福某稍疎奏記南望神馳專吏及門重
拜真翰欣慰無斁世道益降士大夫率以虐濟貪以佞
媚取容執事獨於汙泥中呈玉雪於頹波中屹砥柱利
莫能誘勢莫能屈此固某所敬仰願執鞭焉而未能者
幸甚不鄙令記漏澤院顛末遂得大書以詔來者豈惟
執事是為其有感於斯世深矣言謝諄諄非所敢聞寵
貺稠疊非所敢當以方命為不恭勉強祗拜愧浮於感
留来价五日欲得微物效野人之芹而未遂貧者贈人
以言敢先道所欲言者執事承累政頹靡之餘不少厲
威嚴無以使惡者有畏善者有恃今惡者服善者伸矣
少霽威嚴使同鼓舞於春風和氣中可乎承縣計空乏
之後色色敗壊不少事工役無以使廢者舉壊者葺今
廢者復壊者成而昔之未具者今具矣少休工役使相
安於清静寧一中可乎士之游城市處庠序者不必皆
有公論寧使人無鄙夷厭薄之心然公論終自此中出
願少回此心博採公論擇老成而篤行少俊而修謹者
表勵之則向之不率教者雖如在泮之鴞終可使之懷
好音惟執事圖之縣庠不可無訓導官宜興士夫某不
能盡識獨識蒋致政惠倅沈丞蒋丈既高尚其事惠丈
亦方將立朝惟沈丞尚困田里其文采甚可觀今得其
一詩寄上又有潘教授居溧陽去治所甚近為舉業極
工應用之文尤長得少捐月饋招致一人使居訓導之
任不但諸生得師執事亦可得友惟執事重圖之他惟
節欲強食為世道厚愛某忱祝
回丹徒趙知縣
王春謹始化日舒長恭惟某官絃歌堂上保障江邊神
人俱依台候動止萬福某學無成宦不達竊伏林下以
苟餘生不復敢以姓名自通於有位者賢大夫過聽既
逢人說項斯復頒之以郇公五雲之翰某不足當以愧
以懼某官學無所不通常矯其偏而守之正才無所不
能常抑其過而歸之中一從下車豈但威行惠孚百里
實受其福從容畫諾之間所以使吾賢使君之德日新
又新而吾三邑之人日遷善遠罪而不自知者君之助
為多吾儕小人寧不知德寧不知仰顧問謝不先而遽
辱謙施其何感如之何榮如之長江天險自昔以為可
恃而國步方艱識者盖甚凛凛詩曰豈無他人不如我
同姓維城維翰宜莫如君尚勉㫋哉尚慎㫋哉某齋三
日先勒此以復於執事他所欲言尚須嗣貢世俗竿牘
彛儀敢略
回句容吳知縣(淇)
仲春令月時和氣清恭惟某官花城治最楓陛詔頒神
人先後台候動止萬福某昨以貧親弱植不能自伸輒
犯未見顔色而言之戒冒貢一箋悚仄俟罪厚德過人
加之以高誼不但薄其冒昧之罪又進其所語言之人
扣其所欲言之事而賜之諾某疎賤何以辱此正爾感
藏而專使鼎來寶緘下逮玩其著語之工結字之細已
屬饜謙縟而某物又有以將其厚意僕僕亟拜慰荷其
何可言治境當更刀闕折之餘得賢大夫臨之大郤大
窽皆迎刃而解獄無淹囚庭無滯訟凡民所欲不謁而
獲其鄰邑之人猶敬而仰之咏歌而鼔舞之則受㕓者
可知國家以臺省要官旌縣最非執事而誰某敬聽鄉
邑陳大夫三山人鄉人之來者相望誦冰翁之政以為
律己如秋霜烈日而拊民如春風和氣前此數十年所
未有要之惠固足以感人而廉尤足以服人冰翁實兼
之因書為致尊仰之意某適有遠郊之役且此見謝悃
萬一他須專貢仰丐台照
回句容趙知縣(熙)
孟夏之月日馭舒遲恭惟某官拊字政成絃歌容與神
人俱依台候動止萬福某病卧田閭所接惟漁樵之人
見其誦鄰邑大夫之賢惟晉陵之唐與執事為二而皆
無由一拜下風晉陵既解縣章而貳帥府則勢分已相
隔絶惟執事尚此淹留似天假以趨承之便復以病不
克前謂此情何然威行惠孚使旁近之政知所取則旁
近之民賴以寧居則某亦在受賜一人之數欣幸固不
可言也今世士大夫以貪成風以苛取為得計吏之求
進者率投其意之所欲而小不如意者復縱豪民持之
豪民又攘臂其間故善良不伸頑惡得志而田里之不
愁恨歎息者蓋少今聞執事下車以來一以清嚴律己
以平易近民民之所欲不謁而獲此古循吏之政也不
謂於今見之願益勉㫋以慰民望某方念無階以姓名
自通而專介鼎來賜以手書且有匪頒祗拜之餘以感
以愧端綵匣鏡非衰疾之人所可稱敢用歸納涼箑錦
荔不復引辭適有來客具謝不端切幸賜察聞賀厦不
遠竊計詔除亦已在道小須嗣敬疎賤不敢僭申台門
寶眷之問田間非委役所及亦不敢僣請併惟照之
通江寧陸知縣(衍)
一雨迎秋即日恭惟以家學踐世官百里歸仁諸臺奏
最神相台候動止萬福某一自都城致敬東閣轉首幾
三十年疇昔先尚書之喪海内孰不聞孰不弔平生托
契之深受知之厚又孰如某者而一辭不能效楚人之
哀些微禮不克致漢人之雞絮豈木石人哉顧時方銳
於謀歸出門有礙既歸之後欲一力給薪水且不可得
以是區區之忱竟不能自達每一念至慙負穹壤竊意
賢昆仲已置之不宥之地春杪汝進自乃舅梁料院處
歸備道記存之意甚至某初聞汗顔如雨既知弘度未
深督過則又驚喜過望用是猶敢飾其固陋之辭以請
罪於下執事敢問榮改已幾時榮赴以來已幾書上考
昆仲今皆何官有已立朝者否令嗣今幾人與諸令妷
幾人受京秩今皆官何地先尚書之盛德宜昌厥後其
碩大蕃衍不問可知然門牆舊人欲得其詳以慰遲莫
之懷耳江寧土瘠民貧縣計殊非旁邑比先尚書惟儉
以足用寬以愛民故縣足以支而民不知擾距今十四
年吏民之老者死少且壮者亦以老且耄舊事度不復
可問惟儉寬二字乃不肖所親得於見聞者惟率而行
之某初棄官時家無經日之糧身無卒歲之衣比来内
外服勤農桑不但有以自給時亦有以旁及姻婭之貧
者以少慰先人平生之志於地下不足為故人念因遣
人過梁親處念今無書則永無贖過之日謹拜此以謝
萬一軍務日殷軍須日急急則傷民生緩則忤上意詩
曰豈弟君子民之父母先尚書之寬得之矣念之哉
回前於潛程知縣(燾)
維時秋早老火方張恭惟花城奏最楓陛疇庸綸綍方
頒穹祗胥右台候動止億福某庚申辛酉間得托先丈
僚寀之末整整三十二年矣中間世變之不齊人事之
好乖安危否泰吉凶禍福何所不有何所不歷言之可
悲可愕可喜者先丈之得契兄弱冠為尉即著能聲甫
壮出蜀即脱選調既臨赤縣即為治平第一状其德形
容其美者大率以為肅而寬和而不同愷悌樂易中有
介然不可奪者此豈惟今世所難求之古人亦不多見
某親戚有居建平者凡前所述早已飫聞石兄之來益
得其詳盖不知手之舞足之蹈曰有子如此程建昌不
死矣手書下逮重之以嘉餉當排閶闔呈琅玕之時而
下頋投老山林之人慰當如何感當如何某方在儀真
時已得駁疾後更憂患疾日深遂不可為因之棄官今
老矣寧復他望異時分符出守攬轡行部或頗興哀老
子迂道過之使敗絮自擁之人藉以為重幸甚秋暑未
艾京塵易汙惟自力以昌遠業
回吕節幹(好問)
夏令平分午風清暑恭惟某官泛紅依綠錫命維新神
聽相之台候動止萬福某日即衰懶失於奏記然月明
無吠犬雨後有耕夫知從容贊書幕府有人焉用以自
慰新命却來聞已奏除書遂正賓僚之位不勝贊喜今
外患未弭内憂方深當長江之要衝任制閫之重寄不
有君子其能佐之願益究心以開長筭某以病丐閒垂
二十載曝背以為温擊壤以為樂真不復知世間事自
公朝承化意奬恬退以厲民俗謂某近似之故誤奉恩
俾綴奉常末屬不知某盖病不可為非能為而有所不
為者已具情實申控一辭不敢欺期必得請勸奬諄諄
祗以自愧某屏居惟蔭樾是藉今大府辟属似曲為某
地一箋未徹記府而来翰復先之不敏其何以文得便
亟此謝萬一他須專遣伏乞台照
回王縣丞到任(唐卿)
春杪猶寒恭惟已戒行李將抵治封百神後先台候萬
福某少不如人今老矣惟敬賢一念與生俱生執事德
成于身行修于家名聞于鄉某先人之敝廬去鄭鄉無
二百里鼎鐺有耳寧獨不聞頋已屏居踰二十年欲問
學攷德而無從第深馳系天作之合得以受㕓仰承贊
府曲踊距躍不勝此情身在漁樵未敢以姓名自通豈
意謙尊興憐沈滯首飭籖史賜以寶緘粲然金玉之章飾
以錦繡之段退惟衰陋何克堪承施報禮之常然詎敢
以狂斐廢已裁成短啓復於執事而書心畫也不復委
諸人具以質言則惟聲氣之同是恃仰祈情照溪流漾
日好風送帆伏惟次舍之間吉祥止止誦言祗以為贅
隨軒玉集萬福攸同條教有當預聞疏示幸甚
回潘尉到任(彙征)
夏行季令雨借新涼伏惟祗奉華次發軔榮塗台候神相
萬福某一㕓密邇鄭鄉得姓字於月評舊矣而蚤歲漫仕
中年抱疾欲見無從詩云其室則邇其人甚遠盖詠歌之
不足也兹審光奉除書來尉吾邑邑偏小尉冗曹執事以清
才粹學居之猶驥伏鹽車捐東序西廂之寶於道側不知所
賀然吾邑地接僊隠朝掛帆夕抵岸於迎養為宜則可賀
孰大焉伏惟為親而喜不在昔人捧檄者後函翰相先所
以賁飾衰孱者甚至視施以報猶懼不敏而某慵惰之久
失翰墨蹊徑駢儷數語直致其情幸賜之察裹章服事上
官適此隆暑千萬厚愛以開遠業行當往役其敢不恭
回陸縣尉(慶長)
矩令權輿秋陽杲杲伏惟某官祗奉安輿來臨治境神
不徹衛台候動止萬福某蚤以疾病自棄明時當世名
流耳目所不接獨幸鄭鄉不遠得熟知月評之高兼聞
九萬里扶搖之程實昉乎吾邑亦既見止我心則降誦
古人之詩預以自喜執事以鼎盛之年負傑出之才為
璧水之名流擢太常之上第宜策高足徑立要津猶屈
為此来以便於親養他不遑計甚善甚偉某投老無聞
甘與漁樵分席駢儷之文條列之劄此下事上之禮執
事頋於我乎施過矣視施以報亦理之宜某從事犁鋤
久忘筆硯蹊徑率爾叙謝切丐台察鶴溪安流朝發夕
至雖在暑塗足可寧親不敢贅辭為司膳服者請
回倪監鹽(祖智)
秋序將中餘暑未艾恭惟某官小須華次即上要津神
具相之台候動止萬福某一自從者還延邑入山益深
不克以時上記解組後兩月延之士韋晰者來能言在
延時以季子故植表祠門列楯沸井備見所以旌賢尚
德之意良用欽歎且恨不獲以此時奔走後先也一介
行李之臨雙魚併墜所以慰藉拊存厚甚其何感如之
某官正學足世其家清標不染于俗延雖僻左猶古名
邑糟丘非賢者所居豈君相姑欲引之自近故耶先正
尚書名德之重節行之高百世師表某早歲自棄明時
不得在門下士一人之數用為大恨乃今得以哀些自
見真所幸願兼得伏讀制表遺藁雖時異事殊猶得想
見當時君臣相與之懿草野孤臣感涕不知所云謹當
遵禀以不肖姓名附見卷尾少遲數日專人并元匣緘
納丹徒大夫處不敢浮沉不敢稽違仰乞台照顧渚春
芽足清滯思南昌秋箑可障俗塵二物拜嘉尤深銘佩
寒鄉無致遠之物此自執事者所知某物謾友回箋輕
凟愧甚江西師機之所踐履之所言論不&KR0804;先尚書盖
當世善類所望以植立斯道者奄忽長逝知不知所共
悼而况鴒原之情謂何某以平生未及登門不敢致雞
黍之奠亦以自有亡弟之戚不及端拜慰牘竊乞情貸
吉人為善惟日不足要之我輩未死無非勉於為善之
時況當盛年尤宜自力以濟世美某敢以為請舊治凡
委願聞
回信州鄭新恩(夢恊)
夏令正中恭惟日崇令德以啓脩程神之聽之尊候動
止萬福信潤相望幾二千里某暮景頽齡加之以疾病
藉知執事之賢何由見之況實未之知耶景初兄来首
出所状章泉老先生行文出自然如行雲流水而布置
縝密森若武庫讀之嗟嘆亟從景初問出處景初乃出
銜袖之書啓緘疾讀知見遇甚厚又昔之日嘗有枉道
過我意某疎賤何以辱此内省亦重自愧也真魏二丈
聞往還甚密師友如此益信執事之賢天步方艱國論
未有底止二公行藏實于世有繫方事未到手或居閒
或治郡信有可樂一朝幡然則天下顒顒望治矣將何
以待之頃年朝家召周叔子為將叔子以久閒與後来
將士不相知度必不為用辭免劄中說某雖粗知忠義
然亦安能以口打賊叔子雖未為良將斯言亦有理執
事以為如何某久不通真丈問方於王邵武處伺便景
初回且此具謝天下之寶為天下自愛是祝
漫塘集卷十二
