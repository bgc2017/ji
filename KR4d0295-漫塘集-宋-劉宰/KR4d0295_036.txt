漫塘集卷三十六宋劉宰撰
哀辭(誄附)
陳文瑩哀辭
隱君陳氏瑩中其字文瑩其名也世居金壇少孤與
其弟自力以養其母稍長知命不偶屬其弟以學去
而為浮屠浮屠氏歸潔其身而君慷慨慈惠非泊然
忘世者曰吾觀音師欲以慈悲心濟物可推是心者
惟醫乎即從浮屠氏之為醫者游凡浮屠氏之為醫
者與俗浮沉惟利是嗜君所與偕汲汲封殖以遺其
後而君如不聞有以疾告貧且下必盡心焉或扣疾
弗審即拂衣就視主者謝無辱君弗為止或疾有異
主者意弗決進諸醫訂短長後生好已勝口語紛紛
君退聽似不能言徐舉其言之善者曰某意與某合
或曰某說某不及或曰某得其一未得其二貎温而
氣和辭婉而理到雖異己者亦屈服人以是咸愛敬
之旁百餘里率具禮迎致凡所用藥擇材必精和劑
必審稱疾之宜不視所施凡施之入具藥之餘首以
奉母一筯之珍雖遠必致養生送死費皆出於君既
失所恃則以資雅尚宅一區在望仙門裏周圍可五
六畝嘉花美木列植交隂其後巨竹千挺森如立玉
好古名畫求之如弗及聞人有善本即命工臨寫匣
藏壁展卧興對之或與已同好亦乞與不靳性不解
飲而愛客好事者識其意餽以名酒客至無間雅俗
出以飲之搴脱實於林梢擷新柔於雨後惟所可致
或載酒從之亦無彼已之嫌三酌之餘放歌起舞怡
然自適挾賢挾貴一所不計或規以愛無差等則曰
吾道固然君言非吾砭也開禧改元君於是生七十
有三年矣素康強無疾忽左脛微腫頋謂弟子曰吾
且逝矣有問疾者亦以是言告問者曰君疾未殆也
而云爾何哉君笑曰吾知之審矣弟子曰君設有不
諱何以告我君曰吾固空也而歸於空何以告汝又
問則曰甚矣汝之愛我也抑吾有託於汝吾將盥吾
手濯吾足聽誦觀音氏之書而炷香其前以終吾師
觀音氏之心於汝意若何弟子曰唯則奉而行之又
五日而卒實六月既望自浮屠氏之說入中國墮工
商士農之業隳仁義禮樂之教識者病之若陳君者
其人歟子曰君蓋隱於浮屠氏者不然君一念愛母
不愧潁考叔以醫濟人庶幾郭玉華陀好畫而能别
希近世米南宫父子杯酒間任情逸又彷彿晉宋間
人物豈浮屠氏所得羈哉或曰君誠放達者則荷鍤
自隨死便埋我其得矣庸何傷余曰達者君之所自
得傷之者人之情也不然日用飲食雖粗給於目前
而不能有一毫以遺其後犇走左右雖不乏於平日
而不能留一人以嗣其傳設機穽以伺方來者或疇
昔同袍同裘之子而睥睨覬覦於其旁者又前日之
親且厚也可不傷哉故從而為之辭辭曰
香蜚兮桂叢花飜兮藥欄物有瘁兮必榮君何為兮不
還夏簟兮冰寒冬軒兮春燠事非遠兮可追君何為兮
不復飛蓋兮翩翩税駕兮闐闐靡來弗容兮一笑掀髯
今何之兮芳草芊芊左圖兮右書清樽兮綠醑情性浩
浩兮式歌且舞今何之兮風葉自語浮雲兮靉靉層冰
兮峩峩羌一散兮莫收頋本來兮若何日麗兮晴空波
澄兮綠水悟本來兮若此寧墮甑兮復視巢在兮鳩居
花成兮蜜移客有來兮太息歔欷繄世事之可傷兮匪
君之悲
姜君玉哀辭
嗚呼士之不幸孰有甚於吾君玉耶夫以淵明之貧
東野之困猶嘗為令為尉君玉再舉於鄉竟不得名
列九品而死其不幸一也以冀缺之耨伯鸞之游皆
頼賢妻相與以取敬於人君玉中年方娶娶未久而
離晚雖得妾竟不能有子為鰥獨之夫而死其不幸
二也顔子猶有郭内外之田揚子雲亦有一區之宅
君玉故業不多悉以畀諸弟晩卜居北固山下號最
佳處矮屋三間曾未足庇風雨而死其不幸三也是
三者有一於此足為無告之民而君玉實兼之嗚呼
士之不幸孰有甚於吾君玉耶初余未冠游鄉校惟
牛隆叟陳仲思及君玉屑與為友隆叟圓而君玉疎
仲思莊而君玉易余性與君玉近故君玉頋余尤厚
後十餘年余與隆叟相繼登第仲思晩得官科名尤
高隆叟官達今為四川茶馬使仲思滿溧陽尉當路
薦之方為時用余雖疾廢然少也亦嘗犇走州縣獨
君玉抱負挺挺終老場屋其所居號最佳處者余雖
不及到聞在北固山之陽當舟車往來之衝而有幽
趣名當不虚君玉嘗閔鄉先達之無後歲寒食必率
同志類而祭之人服其義嗚呼孰謂君玉今亦自為
無後人耶初故中書舍人陳公居仁鎮京口擇士之
望得君玉使留東閤後三十餘年當寶慶丁亥公之
季子出守九江挽君玉偕亦會君玉之弟君秀為德
化尉君玉曰吾既得與故人游又可以邇吾弟吾胡
為不往遂行明年夏得疾死享年六十一君秀秩未
滿先遣其子護君玉喪歸殯先塋之側餉使岳侯聞
之慨然曰有能葬君玉者費於我乎取余與君玉密
友新舂陵通守劉君聖與奮欲往君秀書來言吾為
人弟而不得身葬其兄不名為人子置之余輩以是
不敢姑為之辭使哀君玉者援君玉祭鄉先達例歌
以祠之其辭曰
北固山兮嵯峨秦潭之水兮與海通波嗟若人兮挺生
鍾厥靈兮餐和文章兮陸離意氣盛兮吐虹霓是所是
兮非非世道險巇兮我心則夷香菲菲兮花浥露敬幽
扄兮最佳處君之去兮幾時蔓草荒兮前路佳處兮猶
存卧空尊兮壁根君之去兮不歸朝霞散兮晩烟昏招
英魂於千載尚有取於斯文
悼方教(萬里)母夫人高氏
德方茂兮相攸選壁水兮得名流悵鸞鑑兮蚤孤營鵲
巢兮末由言歸兮吳市立家兮承祀侃母敬兮朋來孟
母遷兮習美雙鳳兮齊飛綠綬兮映斑衣諉修短兮定
分幸予季兮可依泮水兮洋洋絳帳兮煌煌三釡禄及
兮八秩彌康忽攀號兮無所乘飛雲兮歸帝鄉望長洲
兮極浦屹武丘兮祖墅紛送車兮千乘咽鳴笳兮隴樹
葱葱兮佳城儲休祥兮千古
丁博雅誄
先生丁姓名明字子公舊名騫字希閔蚤知名故以舊
字行世金壇望族祖權登進士第終淮南東路提舉學
事先生少嗜書不屑家務者二十年家以是貧以所閱
書多類而編之為書五曰諸史偶類二百卷曰諸史通
考一百卷曰小說編五十卷曰詩編三百卷曰賦編一
百卷釋論語二十篇著直說四十篇得其書者取之左
右逢其原而通攷賦篇止用以資場屋紹興乙夘乾道
乙酉再薦於鄉淳熙丁未以特恩對策授迪功郎監潭
州南嶽廟轉修職郎嘉定辛未歲卒享年八十有五於
是鄉之耆舊盡矣後生相與嘆先生之勤悼先生之屈
思所以易其名者遂冒禮經幼賤之戒而私為之誄曰
嗚呼書契以還文字千萬士窘場屋望洋而歎或幸而
脱學始濫觴利欲糾紛筌蹄已忘故插架之軸若新三
篋之書罕記借曰涉獵亦迷真是嗚呼先生用志獨專
六藝之文百家之編柱下攸司金匱所傳口誦手抄矻
矻窮年派别支分統宗會元史攷具編年之遺事類集
諸家之全詩次古今賦搜本原以至炙輠遺說鴟夷小
知外家之書稗官所紀亦擷其英亦拔其萃白帖愧陋杜
典推備彼柳氏類文於西京蕭統選文於近世力淺功
粗顔頳顙泚嗚呼先生可謂博矣釋論語以立本著直
說以反約言命抵虚己之誣非相擬蘭陵之作鴻寶罪
向錦囊訾璞害道為尤釋老之學亂我聖經滋我民瘼
辭而闢之雪刃霜鍔而况衣冠古製人物仙臞雙眸炯
碧修髯拂裾或族聚少長朋來戚疏鳥吟花笑風和日
舒素琴在御渌酒盈壺相與寫遺韻於南風想詠歸於
舞雩固萬念之波澄豈一塵之可汙嗚呼先生不亦雅
乎某等屢以晚末得親老成人之云亡傷哉典刑夫
抑於今者必揚於後而屈於利者必伸於名以先生平
日之學而職不登於州縣以先生累世之畜而家不餘
於斗升弊裘紉裂老屋支傾固無以使賢者之知勸亦
何以使否者之知懲是用酬以天爵參之月評稽顔生
靖節之誄法唐賢貞耀之稱與文貞之推緒夷白衣之
表休明合博雅之二者播休美於千齡庶彼已具於草
腐此猶藹於蘭馨一觴之奠因薦斯誠魂兮有知來燕來
寧
挽詩
挽齊齋倪尚書(思)
南山有孤松屹立幾尋丈雲根雨露滋藤蘿巧相傍高
柯撑青空落落不可上遼東白鶴歸城郭固無恙飢烏
拾餘粒巢燕倚飛幌芝田香何許鼔翮超蓬閬尚書千
載人餘子豈輩行方時鄙俗學制行多矯亢我獨道其
常曰彼非至當世事有飜覆隂陽日消長誰其倡攻偽
欲使盡一網我獨持其平要辯直與枉前瞻豈尚同後
顧亦非黨介然兩不合蘭佩拂千嶂惟皇思建極正直
首延訪幾趨鑾禁直屢侍金華講三黜柳士師一念齊
得喪歲晚復來歸舊德世所仰文昌豈不貴台星連兩
掌貞元朝士少正始遺風蕩淹留感時事去去得初尚
湖光浮醆斝巖花開步障意行無物累静寄絶塵想寥
寥香山翁勝處略相倣雖臨大化盡不改葵藿向遺奏
手自書治忽猶指掌内欲八柄專外欲四聰廣國本欲
先定以繫四海望國勢欲自強不受外敵誑於今一開
卷星斗照穹壤奄奄氣將微耿耿神愈王更為一夕留
泰然須昧爽庶幾華封祝不使臣子曠從容有如此此
豈智力強平生剛大氣胷次妙沖養我生不及門知敬
如達巷九京不可作千古恨悢悢
挽葉水心侍郎(適)三首
北學源流遠南來歲月遷羣心知未昧諸老屹相連百
歲同歸盡斯文要有傳宵長殘月墮遺恨渺山川
嘉會欣千載偏安隘一方言言本周孔草草笑隋唐禁
路無停轍江流有巨防空餘遺藁在萬古日争光
憶袖禰衡刺嘗登元禮門相忘如舊識一笑等春温東
望山川遠西歸歲月奔遥憐人築室烟鎖暮江昏
挽袁潔齋侍郎(燮)三首
國脉關吾道邦基倚藎臣忠言炳蓍蔡勁節挺松筠歲
晏名逾重山頽蹟遽陳光明如皦日千載自常新
成已寧遺物存心不外天典刑高一代源派續諸賢實
理元無妄斯文更有傳澤流江漢遠奎壁映魁躔
講學元無倦繙書老更勤能令神氣王直到死生分玉
折經綸具星垂翰墨勲淒其知己地灑淚濕寒雲
挽湯參議(宋彦)三首
再協三刀夢終孤五馬迎行藏一委分喜愠兩忘情議
幕臨邊瑣籌帷頼老成傷心江漢水東下送銘旌
徇義千鈞重論財一羽輕大倫元有序世禄我持平外
廡家如寄東臯産半傾謀生有如此垂世祗清名
婦黨君推重鄉評我棄餘共嗟身計拙直與世緣疎種
竹㳂修隴栽花傍小渠南園重回首濃綠上畦蔬
挽賀運管(貺)二首
赫赫儒宗裔堂堂公相家清規凜冰雪薦墨爛雲霞未
協生桑夢俄興逝水嗟遥憐遺愛在月澹弋溪花
妄擬絃歌樂欣逢簿領賢高明固天分清白自家傳雲
望同凄切星奔認後先孤城重回首愁鎖暮江烟
挽通倅劉由正(樞)二首
質粹言無玷官清政有方能令邦國活可但海沂康别
乘歸何早閑堂(所居堂名)樂未央傷心瀨陽路月澹水茫茫
論姓君先薛談經我愧匡同登太常第更接鄭公鄉别
恨驚三紀還書欠幾行猶餘清夜夢載月渡滄浪
挽趙知宗(亮夫)三首
孝廟垂衣日宗工補衮時治推三輔最名熟九重知紫
禁塗非遠琳宫志自頥眼看庭下玉持槖侍丹墀
就養京華去聲馳日月旁芝封三錫命桂籍再傳芳簜
節光華遠歸軒錦綉香高閒塵不染隠儿到羲皇
寓里身重到孱生謁屢通儉欽行已素健識養生功歸
旆廬山遠清尊洛下同遥憐猿鶴恨蕙帳失仙翁
挽趙和仲侍郎(時侃)三首
四載行都尹當朝第一人中和宣上德樂易本天真論
譔疏新寵論思徯舊臣履聲勤帝想竟阻上星辰
珍館萊衣侍佳城孟母鄰去來哀樂異孝愛死生均寵
渥昭宸翰豐功勒翠珉白蓮原上路指日萬家春
蚤愧斐然作頻勞掩鼻書升沉嗟契闊問訊辱勤渠鄉
縣榮歸錦侯門得曳裾傷心鸞鶴御竟不反匡廬
代挽前人二首
世德隆周翰通才壓漢儒花城頌遺愛榆塞踵成模浩
穰須君重論思協帝謨匡廬游不及寒月淡平蕪
反匶踰千里平生念母慈煙霞連傑觀星斗下平池地
勝呈金像神思伏寶龜庭前雙玉樹昌大可前知
挽湘潭趙知縣二首
列將朱横帶參軍綠染袍崇卑知異位取舍見吾曹撫
字功罙著歸休道更高崑山埋玉去春浪送行篙
念昔先君子窮閻接寓居幾年鶯出谷千里鴈傳書執
友嗟誰在孤生愧久疎臨風兩行淚可但等鄉閭
挽諸葛宣義二首
世積鄉閭望公兼德齒尊謹身忘歲晚接物等春温樂
事人難比餘功盜自奔平生可無憾一劄疏明恩
蘭階初擢秀棣萼亦聮芳幻化應難料悲懽獨兩忘達
生知有道養性更傳方一笑乘雲去誰知本不亡
挽江寧丁尉二首
丁特科四名以捕横山寇循資帥丘簽樞方為再申
乞改秩而丁逝矣時己巳歲
蚤以才充賦終焉學入官登名先杜牧擇地得長干南
部威方振横山寇即安仙遊定何許烟鎖暮江寒
進秩膺丹詔論功更紫樞九霄飛鶚奏萬里入鵬圖竟
負丁年志端符巳歲呼向來延客處落日澹平蕪
挽丁嘉正
里選居前列臚傳冠一科一官期遠大十載歎蹉跎僅
喜瓜時及俄驚薤露歌天高不可問吾道竟如何
挽莊僉判
宦路推才美鄉邦敬老成花封勤致理蓮幕仰持平弭
棹驚歸夢支笻話别情蒲輪乖往事一慟閉佳城
挽湯貢士三首
鴈塔平生志雞忩萬卷書年雖踰六秩勤不廢三餘僅
喜名天府空傳賦子虚盈虧天有定我欲問何如
謾足百金産難忘九族貧粢盛肅先祀幣帛薦佳賓月
耿三秋夜風回九陌春親朋一樽酒無復見斯人
念昔先君子論文到白頭對床同夜話散策逐春遊人
物今何許湖山空復秋傷心珥陵月依舊照行舟
挽考亭陳居士二首
八十人稀有君年又過之康強由學力孝友自天資瑞
世芝三秀承家桂一枝萬山圍隴首昌大看他時
舊數同門友尤推令子賢登堂愧予晚愛客莫君先瘦
馬青山外孤帆落照邊風流無復見執紼涕澘然
挽劉季文
斷岸扁舟去中林好事家扣門無倦色安土足生涯國
寵期金紫家聲振玉砂如何年不百泣淚濕飛花
挽陳德亨
宅枕烟波勝人鍾風露清蟾宫孤壯志蜕室悟浮生月
下扁舟去花邊短策横錦囊遺藁在端可振家聲
挽王元佐
先子同年友鄉閭後進師生涯書遶案樂事酒盈巵壁
倚扶衰杖窗留遣興詩人焉在何許丹旐出疎籬
挽孫府君二首
積累承三世清修自一家窮通渠已定悃愊我無華秋
野禾生穗春園果著花平生行樂處未必愧烟霞
鴈序均同氣鴒原見此情數椽忘爾汝一飽共孤惸綠
綬方娱侍黃粱已夢驚無人知倚伏風樹慘佳城
挽雷處士
别駕推前輩當家得後昆零丁問防墓高大復于門達
觀吾忘我儒風子又孫閭閻耆舊盡能復典刑存
挽蕭令君某氏孺人
慷慨成夫志勤拳教子功母儀當世則婦道古人風象
服宜偕老魚軒忽馭空惟餘千字碣光照夜臺中
挽趙子野母梁氏太夫人
元祐名家幾在亡夫人懿德足傳芳事夫生死終無負
教子艱辛昔備嘗八秩燕頥天予夀十行鸞誥月争光
穹窿原上春風起無復潘輿駐夕陽
挽楊倉趙氏宜人
赫奕金枝舊光華玉節新魚軒方税駕鶴馭已離塵百
歲雖遺恨雙珠自可人通家思往事老淚一沾巾
挽徐夫人
奕世居公輔齊眉肅婦儀魚軒中歲樂鸞鏡暮年悲象
笏子方貴韋編孫有師懸知五花誥不負蓼莪詩
挽范氏孺人二首
蘭砌秋風早萊衣晚歲孤天乎軫劬瘁季也足歡娱得
筭幾中夀生孫競遠圖平生憂喜事落日澹平蕪
侍見嗟親健論姻動母懷殷勤留北棹飣餖出東齋回
首流年速升堂往事乖遣車門外去老淚墮賓階
挽潘校尉
一經知教子三釡擬榮親風樹存亡恨迷茫北渚津
代梁總挽鄭舜舉侍郎四首
幾度除書下紫宸從容千騎擁朱輪聖朝若第循良課
公是當時第一人
九重虚已竚論思千載風雲彼一時貝錦誰為當日事
角招空賦昔人詩
由來樂事在田園歸路無人早著鞭見一堂中誰是伴
亭亭修竹鎖蒼烟
慷慨論交酒一鍾别來木末幾西風歸歟擬趁雞豚社
太息無因見此公
挽京口使君豐郎中(有俊)十首
先帝龍飛第一春銀袍鵠立對嚴宸當時舊侣能多少
又向風前哭此人
妙年意氣已横秋不為身謀為國謀斥去佞臣談笑裏
英名高壓漢朱浮
開邊為計苦匆匆淮水東流戰血紅軍令一申人百勇
議郎當日佐元戎
再向江淮把一麾民情可但不能欺來時叔度嗟何暮
去日何公苦見思
牢盆利散海隅空一念焦勞軫聖衷萬井春回和氣滿
皇華玉節到淮東
慘澹邊塵草木驚長淮坐斷倚賢城策勲歸去猶遺憾
未挽天河洗甲兵
却臨淮水想豐功人物争歸掌握中河洛祇今修舊貢
凌烟端合首羣公
持槖無由侍玉皇含香僅長漢諸郎豐碑不用書成績
自有司勲紀太常
南徐開府未旬時一掃煩苛布惠慈孺子竟孤懸榻望
伯牙空有絶絃悲
問訊時來野叟家細書整整復斜斜江湖老矣何人記
淚逐西風染釣車
挽葛簽判(師心)二首
先帝龍飛第一春霜袍濟濟對嚴宸祇今舊侶能多少
又對西風哭此人
少長相望十五年君鬚未白我華顛擬求勾漏還丹術
忍賦山陽懷舊篇
挽恭靖司法兄九首
雪壓茅茨半欲傾夜闌猶聽讀書聲蒼苔翠竹迷遺址
尚想寒窗對短檠
日晏炊烟冷屋山典書糴米奉慈顔祇今童稚便安養
一飽誰知有許艱
賢書五上動宸旒鵰鶚横飛正得秋老去劉蕡終不第
時來校尉幾封侯
詞場士氣久衰頹得喪關心日九迴但使聖朝聞鯁論
不妨夫子遜倫魁
踏遍山崖與水邊要教皇澤下氓編秪今桐汭民猶活
問訊南昌尉巳仙
羊勝公孫兩者間端人著脚固應難法曹賸有梅花句
拂袖何妨載月還
沉酣博塞兩防微男業詩書女治絲遺訓一編昭日月
宗門於此卜興衰
雙劒齊飛下九淵更驚白璧墮黃泉世間何用知非福
獨立斜陽意惘然
論心海内幾親朋歲晚相依祇弟兄夜雨對床無復昔
春風回首獨傷情
挽許馬帥(俊)二首
萬旅雲屯獨鼓行將軍誓死不求生祇今淮浦耕桑滿
近北何人却敢争
南歸更擁碧油幢指點羣兒受敵降猛志不應同逝水
英名千古鎮長江
悼里中百歲張翁
銘旌一丈裊寒烟淚逐西風洒道邊縱使後人能百歲
太平誰識靖康年
挽師虞卿三首
淵源師友鄴侯門赫奕家聲漢相孫冠帶僅容遊璧水
姓名竟不上慈恩
蚤歲謀生愧弟昆一窗容膝𦕈乾坤田園歲晚非能事
祇有詩書遺子孫
年時床下拜龐公雞黍留連日正中客子倦遊歸計速
傷心先友轉頭空
挽王德彰
籃輿咿軋不辭貧烏帽離披當幅巾一劑沖和療寒疾
鄉間不復見斯人
挽錢承事
藥市能推此念誠一言為重萬金輕特書會有河東柳
為記嘉名埒宋清
挽殷君二首
汗衣亭午亞紅塵中有池塘得句人雅趣終難混塵俗
匆匆歸卜太初鄰
市人於利較毫釐之子能權取與宜此去窮閻風雨夜
幾多愁坐憶年時
挽葛知錄母二首
人間盛事古難并結髮相看兩夀寧彤管忽成賢母傳
紫霄獨耀老人星
青袍綠髮映斑衣幕府風流彼一時雲馭歸歟可無憾
承家猶有寧馨兒
代挽趙工侍湯氏令人三首
傳柑歸遺惹天香折桂重看膝上郎貝葉經中空世念
菱花鏡裏謝宫裝
西湖野樹上林花行樂誰知大尹家簾幕垂垂人兀坐
金猊香散日西斜
白蓮塘下成新灔綠柳堤邊散密隂精舍拂雲松栢繚
死生何地不娱心
挽李閩帥(駿)母夫人三首
夫人天賦與神靈初度祥光燭戸庭歸去足知躔次在
九霄還要老人星
旌旗直指陣雲開文駟雕軒夀母來萬古歡呼和氣蕩
敵兵不戰倒戈回
九十餘齡地上仙人間五福信兼全可憐閩部思賢牧
猶恨夫人不百年
挽衛氏孺人
兩家濟濟秀孫枝九秩巍巍享夀巵厚福人間無處著
驂鸞一笑上瑶池
挽錢賢良
奏篇重徹冕旒前欲挽銀河蕩八埏六計不為當世用
一編空受老人傳規恢漢祚天方啟問訊南昌尉已仙
遇合無人會成數故山松栢慘寒烟
挽太平趙倅(善興)三首
大雅如公信不羣書藏萬卷筆如神再從鶚表騰霄漢
直上龍門振羽鱗蓮幕今無居右客花封舊有去思民
從來姑孰佳山水可惜題輿失偉人
薄俗紛紛不再淳吁嗟公子獨振振從知為善身心樂
不憚分財手足親韋布幾人勤禮遇杯盤一笑見天真
蒼蒼誰謂渾無信千里名駒已絶塵
當年垂槖叩天閽自笑唯餘舌尚存下榻勤君延孺子
加餐愧我異王孫歸歟益軫門闌舊至止頻承笑語温
一日佳城符吉兆千年福地鎖靈根
挽許通判(昌朝)二首
妙年故府接英游盍上周行展壯猷再命去天仍不遠
此心於世澹無求奏功僅許臨巖邑投老纔能貳大州
總為當時人物惜於公行止一虚舟
問訊吾邦鶴髮翁惟公遺愛百年中輕刑競喜桁楊脱
薄賦誰嗟杼軸空遠卜雖孤桐邑望貞游還喜葛仙同
從今枌社添尸祝一念遥應肹蠁通
挽陶宣義(士達)二首(代恭靖兄)
歷數隂功滿巨編皇天佑善信昭然金閨密勿身通籍
雲路連翩子著鞭貝葉經中無别想白蓮社裏得真筌
忽驚薤露傳新唱愁鎖松陵柳澤烟
季方當日締華姻曾欵門闌列衆賓一别清臺頻換歲
重逢上苑正回春白頭自嘆形容改青眼相看笑語真
回首不堪成永訣西風吹淚墮衣巾
挽楊提舉(恕)
寶經堂上集儒紳尚記囊書走下陳學業如公本天得
笑談於我最情親連床風雨寒窗夜杯酒湖山上國春
壊壁無由見題字舊游回首重傷神
挽知府趙開國(續)
青衫試劇憶當年傾蓋欣逢令尹賢一遠朋從忘歲月
相思客路渺山川政成郡國君何憾病卧閭閻我自憐
誤喜鴈來猶寄字傷心鶴駕已騰天
挽陳運幹
三載毗陵舊長官棠隂猶鎖暮烟寒紅蓮幕下籌方運
細柳營中食已寬家近不妨同晝錦才難正合整朝冠
如何又作堂堂去只有新詩付不刊
挽戴主簿
妙年筆勢已飛揚便合收功翰墨場黃甲未容登上第
青衫聊用慰高堂一同簿領棠猶在三逕歸來菊未荒
下榻忍思疇昔事送車空憶水雲鄉
挽姚政遠
尚記僑居憶故園俄聞華屋聳榱椽連檣大舶回前浦
皓齒清歌出廣筵得喪己齊身外物安閒自樂性中天
岳莊原上歸全處手種松杉起綠烟
挽楊真州母夫人二首
江頭千騎肅傳呼五馬東來侍板輿賸欲平反供母笑
不妨寬大奉君書凝香堂上榮何限(真州郡治有此)戱綵圖中
畫不如(公新作此圖)底事乘鸞天上去故教遺恨滿鄉閭
祥烟霽日麗重闈尚記升堂拜母時楚楚賓朋環綺席
翩翩仙子奉瑶巵(楊氏每母夫人生日齊道人以千計道流亦至日為壽)五花天
上疏恩寵九秩人間仰夀祺盛事只今難彷彿送車千
乘擁靈輀
挽桂山君王伯竒
桂山山在天台上秋風吹雲列屏障山中有客芙蓉裳
日日來看桂叢長老我住在京江湄光芒夜夜占少微
哀哉死者不可作薤露忽更招隠詞
漫塘集卷三十六
