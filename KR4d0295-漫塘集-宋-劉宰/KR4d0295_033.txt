漫塘集卷三十三宋劉宰撰
行狀
故吏部梁侍郎行狀
梁氏居處之麗水代有顯人至少師遇知高宗為中興
名臣公其幼子也諱季珌字飾父少孤自力於學以遺
澤入仕奉祠秩滿授提點江淮坑冶鑄錢司幹辦公事
省罷改授鄂州駐劄御前諸軍都統制司幹辦公事主
帥號知名將深所器重欲上章論薦公謝不受再調南
外睦宗院一時同僚多名流皆樂與公交既而通判湖
州湖去京百里而近臺省監司之滯訟悉以委公公閱
實其事不為吏欺裁處其平不為勢撓自本州以及旁
郡事多頼公以直經制之入舊多乾没當路之督責無
巳時公檢校靡密歲額整辦又斥其餘以補前政之虧
數以萬計諸司列上其政孝廟亦雅聞公名有旨令都
堂審察公素靖退力丐外補執政擬公它郡上親擢公
信州識者知其遄召用矣會孝廟諒闇旋遜大位公治
信未朞亦以母夫人憂去遂弗果召公之護喪而歸也
吏以例白郡故奠餽若干公斥去之僚吏復相率以請
曰道遠將無以為資公曰親喪乃所自盡也而可煩官
乎竟辭弗納郡人嗟嘆服除知光州光迫邊境城守因
陋公曰是非所以靖邊鄙亟請於朝更新之又增築羊
馬牆以扞牧圉中更繹騷故壘猶存土人之隸於官者
曰效用公親課其藝勸以醲賞皆為精兵牧御有方千
里帖泰治以最聞代還除提舉荆湖北路常平茶鹽司
公事湖外去朝廷遠常平往往侵移於它用公至嚴舊
制多所補還復自湖北提舉江南西路常平茶鹽司公
事江西之俗生子不能贍即委棄不顧公創慈幼院以
收育之且撥公田為經久計多所全活臨川闕守公攝
事數月寬猛適宜邦人至今稱之明年除江南東路提
點刑獄公事俗喜終訟公獨懲其發蹤者訟以是簡歲
舉所部吏率人士之望有為言路姻家而仕不由其道
者僥求百端予者徧當路公獨不予時以為難尋除都
大提點江淮等路坑冶鑄錢司公事仍兼江東提刑居
無何除淮南路轉運判官兼淮東提刑淮東使客所由
漕寄特重公擢自遠外莫識其由有間乃知權臣激於
求者之越次特閱班簿取履歷深而績用著者畀之尋
加直祕閣明年除尚書戸部郎中總領淮東軍馬錢糧
總所以軍食為重異時吏以貿易新陳借貸樁積為辭
雜塵土秕穅以為姦利公曰樁積以備不虞何可屢借
且吾調度有常和糴足以相濟何俟於借即嚴綱運之
程去和糴之弊於是糧饟輻輳庾廩充盈以新易陳歲不
能什一自餘悉以見至者給吏不得以借貸為名有所
雜揉軍人鼓舞以為計其實增常時什二三時邊隙雖
未開而兩淮已募新兵諸軍亦廣刺雄效所增衣糧不
可勝計公雖屢請於朝而報不時下悉仰給總所不以
匱聞京口歲旱責經賦於種菽之家民不堪命會公攝
守不崇朝蠲去民懽呼若更生朝廷旌使事之勤再轉
為太府卿而難其代凡四閱歲始召還為中書門下省
檢正諸房公事位顧居卿下公芥蔕踰年而板曹缺官
朝論以公久典饟事識財貨源流除權尚書戸部侍郎
兼勅令所同詳定官時邊事方殷調度不繼公謂大絃
急則小絃絶一切之政非所可用惟明統紀信期會為
庶幾自當時而言若甚迂緩而外不致張皇内不至乏
絶時以為難故事從官滿歲為真公以不阿用事者之
意越歲不遷更化甫旬浹即酌師言真除尚書吏部侍
郎兼勅令所詳定官縉紳欣然以為德選公感激奮厲
知無不言以事關時政不敢具載其論吏銓一疏略曰
恭惟國家南渡以來八十年間省部成法講若畫一昨
自權臣當國變更略盡姑以目前所見言之改官必班
見舊制也今或徑得差遣不妨趁班改官必作邑舊制
也今或别得差遣遂免作邑至於班改之員已足特許
附班薦舉之章有礙委曲收使或闕已授而留抄未上
别圖改注或闕未出而先乞留闕阻遏後來或不合奏
薦而特與放行既開方來之門復令已往者援例或不
許收叙而特與改正既使脱去罪籍仍還積下磨勘辟
差者不問實歷之有無換闕者不拘闕次之遠近甚至
出身定於補官之初或扳援親屬而改授進士限以科
舉之制或未嘗中選而出官若此等類不可槩舉乞詔
中外自今一遵成法凡後來所行有與成法相戾者並
不放行庶幾公道昭明人心歸一更化善治無先於此
縉紳服其切要嘗謂家人曰士貴知止吾以平進為天
子從臣不啻足矣復何求乎乃以嘉定元年夏四月抗疏
請外温詔弗許公志在得請章相繼四上每不允詔下
歸對家人誦前輩多少朱門鎖空屋主人元自不曾歸
之句沉吟欷歔蓋新第落成公猶未及見也顧上眷深
厚決去不可期以秋仲復伸前請會和好方成北使到
闕以公言論謹審威儀詳雅屬公館客客甫出關而公
訃聞矣實九月二十有九日享年六十有六公初乞謝
事有旨守尚書吏部侍郎致仕及遺奏上贈正議大夫
官其後如格仍賜銀絹以賻公性清净薄嗜慾年過強
仕即就外寢所至一室蕭然惟圖史是娱少病脚弱晚
更強健時服凉劑以疏壅底雖祁寒不挾纊屬纊之朝
起居如平時盥頮訖事命左右啓窗仰天舉手三扣齒
而逝著作佐郎楊公簡一世儒先不妄交友前公薨一
日楊與同列語嘆曰吾未見約於自奉而誠於求去者
同列以公對楊聳然起敬即𣢾門求見公亦往謝其門
皆坐語移時翌旦楊會同列館中方道公志氣之充相
與歎仰而凶問已至蓋公之精爽之死不變如此公兄
十人其一同産兄卒姪猶未齓公教之成立遂貢於鄉
有子猶在齠齓於公為從孫甫登從列即以郊恩奏之
雖已孫未官不恤也先是母夫人將葬而地未有定公
謂其姪曰世俗以墓地吉凶占嗣續興替吾知喪吾親
而已吉凶非所計汝其圖之姪得地於青田之回龍穴
介數大松之間人力未易去一夕為風雷所拔人以為
孝感異時使傳數更由遠而近政路有為公地者或問
其故則曰吾嘗官其鄉終始三年梁不以一毫私事託
吾以是知之公兩典侯藩六將使指所至惜公帑纖悉
無過用雖舊比所當得者率卻不受行部懼費供億不
宿地市去官必籍内外供帳歸之有司毫髮不有在江
西日有盜私帑白金器者衆懼公知私裒金置器以償
公故弗問比去指而歸之曰為盜者一人爾而償金者
衆吾不忍也家之産業在官俸賜悉委僕御計簿來前
惟摘紙尾視有無未嘗計出納有勸公屬子弟檢覈者
公曰吾以清白遺子孫顧可以財累之其孝友之行㓗
廉之操寬厚之量大率類是自少為文不屑人下再舉
漕臺一居首選詩語壯健不蹈故常字畫師米南宮雖
局束書問間而邁往之氣間見墨筆之表配吳氏封令
人三子曰鉞文林郎湖州歸安縣丞曰鑰從事郎饒州
安仁縣主簿曰銖迪功郎新南康軍星子縣主簿女二
人孫男五人曰渙曰澤曰沂曰汲曰浩公所官妷孫曰
溱迪功郎新台州天台縣主簿某家丹陽距公居不啻
千里公得姓名於士友間歸以長女某次適承務郎前
湖州長興縣尉傅誠誠先公數月卒鉞等將以明年某
月某日柎公喪回龍山母夫人冢次前葬命某裒公言
行以俟命於太史氏某列在子壻不得以狂斐辭謹緒
次如右
錢賢良行述
公諱弼字聖俞吳越錢氏别裔也曾祖仲方祖京皆不
仕父邦傑進武校尉妣鄒氏公少倜儻欲以功名自見
念非場屋無以進刻意舉子業旣壯得兵家韜鈐書說
之晝夜覃思其間其書大要以歲運吉凶占主客勝負
而天文地里律歷之說咸在紹興丙子就試京口郡守
欲庇其鄉之士俾冒郡籍以試來者數十郡人援貢舉
制以争不勝則期以試日遏入守知其謀親以兵衛擁
入之郡人不勝忿羣起譸張兵衛前卻守愧且怒因誣
以犯上發卒大搜儒冠者輒執之至莫執者七人公其
一也顧謂同執曰今日之事非七人之為為之者闔郡
之人也雖然彼闔郡之人既免矣而吾七人者以不幸
執儻因吾七人者而遂究其餘則被禍不已多乎盍相
與自執其咎守欲竟黨與煆鍊百計公等以身任竟不
及其他會言者直其冤守以罪去公等亦末減郡人德
公而高其節辛巳北兵屆淮士民震恐公獨昌言曰是
德光弄兵之期也壬午其有帝羓之禍乎聞者疑之明
年其主遇害何公侑一世竒士不妄交游時為鎮江分司
糧料院親聞公言遂定交大將劉錡重兵過京口公曰
是行也必無功以書止之不從已而果然孝宗銳於恢
復旁羅知兵之士乾道庚寅虞公允文當國上公所著
韜鈐之說有旨下中書陳進取之宜公建議乞乘明年
辛夘王氣立儲副以奉太上公又說虞公以延攬巾原
人物及要結東西二敵率見采用虞謂公當以大科進
乃以先朝所立洞明韜略運籌決勝科薦未報而公以
鄕舉試禮部會母喪歸淳熙甲午北敵欲渝盟以泛使先
道路訩訩時使相曹公勛頗參國論私從公問卜公曰
第無憂因上書言歲運不相克制敵必不能加我又今
年凶運在冀州之分明年乙未福德至於吳楚與謝玄
破苻堅之歲同敵或興師我受其福宜乘此大舉既而
敵使之來果無他曹公因再以韜略科薦且上公進卷
上頗聞公名會敵謀既詘時論隨變公亦罷歸居鄕急
於惠利比年郡蠲畸零之税縣除私禁之害公有力焉
公進卷既鋟板好事者家寶其書太守有見之者延致
郡治欲復上其名於朝公以數竒倦游喟然曰曩主吾
者皆近臣猶弗逹况遠者乎即辭去慶元己未以累舉
恩授迪功郎鄂州蒲圻縣西尉兼新店蓴湖市鎮烟火
公事未上以嘉泰癸亥十二月二十有六日終於家明
年四月丁酉葬于金壇之東伏塘村之原公輕財重義
勇於為人而疎於謀已篤學老不衰内而教子外而教
人一視無所偏厚聞人有過面責無所避學者嚴事之
雖素慢易者遇公有加禮南游並海北盡兩淮古今勝
踐多所經歷遇山川形勝及昔人戰伐之地輒徘徊不
能去一觴一詠不忘當世如所賦延攬英雄行京江行
牧馬行及長江五十韻皆慷慨激烈足以發其胷中之
氣讀之者無問識不識想見其人娶鄒氏蓋母夫人之
黨克飭家務子曰純曰績純四舉于鄉再為舉首績亦
與鄉舉試入上庠冠本經選人以為丙子隂德之報蓋
未艾也女一人適進士丁游某晚進視公為丈人行方
公以身任丙子之事先公時在疚某後十年始生莫詳
顛末總角見長老道所以已壯公為人長從從兄桂嵓
學見其言童稚時困於貧先友契闊獨公一見哀其有
志曰此吾鄉先生子也敢勤子至於他人乎遂留受業
兄雖未幾以先公客西州往從之游然公之此意過人
遠矣某以此益起敬公長先公一歲晚以純與某遊相
得歡甚先公之葬公力疾賦挽章且屬其季葬必臨穴
某已襄大事往拜其門公延入卧内勞問生死其意懇
懇未越月復過之則弔者在矣故某之哭公視它客為
尤哀純請狀公行某其何辭雖然公進卷之行於世者
篇凡五十詩文之藏於家者尚多自足以不朽矣某何
加焉抑公意不可忘純請不可孤也故茹哀泚筆書其
略
陳府君行述
公諱嘉言字聖謨十一世祖法會唐末為福州刺史有
子曰盛封潁川公始居建陽之考亭再世有徙居于閩
者其後實生丞相文惠樞密文忠太尉康靖公六世有
徙居於潤者則丞相秀國成肅公也丞相勲閥具載國
史公五世祖大猷於丞相為伯父生諫擢寶元元年進
士第終光禄寺丞光禄生頥是為都曹公累贈中奉大
夫都曹生禧是為儀鸞公終朝散郎儀鸞生琳授迪功
郎命下而卒迪功少慷慨以功名自任南渡初條福建
槍仗手利害獻之韓蘄王世忠世忠言諸朝朝廷是其
議而嘉其有文因授之文資時軍務方殷求文武如不
及人謂陳氏且大矣而竟弗仕聞者太息夫人宋氏相
繼亦卒二子長曰雅言公其季也皆在孩穉方時搶攘
弗克自存兄依從父往來真潤間公依鄭氏姑于信之
大田因學于鄭氏克勤且敏既壯感鴒原之義欷歔流
涕問兄所舍徒步從之未幾擇配得故京西運判直閤
姚公邵之次女兄弟生數年而離離十五年而復合妻
子具而友愛不衰識者韙之嘗從容相謂曰丞相之後
不大競門戶之責繄吾兄弟是頼吾兄弟之齒長矣假
令入官何能脂韋以取世賢盍相與教子苟有興者吾
責塞矣由是罄家之有為子求師諸子亦祇承厥志淳
熙丁酉兄之子屾崹貢于真長子崵亦以名上太學粤
三歲公之二子應㞰岍貢于潤應㞰連三貢季子景周
貢者再焉景周篤學有文貢名不下甲乙其至未可量
淳熙中公兄尚亡恙每榜帖出輒交相賀曰吾兄弟孤
苦流離不自意全乃今白首同居有子如此見先人於
地下可無憾矣且兄弟之子猶子也奚必吾子也哉嘉
泰癸亥公蓋八秩矣子孫以公初度捧觴為壽公舉觴
曰吾數極陽九明年其殆乎家人怪之明年三月庚子
以疾終人始信公陽九之說非苟然者應㞰岍皆先公
下世承其祀者景周女二人長適進士張持次已嫁而
卒孫箎箕節初丞相之生也母荆國太夫人竇氏病弗
能乳光禄夫人葉氏實乳之丞相念乳母恩封葉夫人
崇安郡太君又官其子若孫都曹儀鸞皆由此任故公
之先與丞相雖從兄弟而恩義視他族特厚丞相一傳
而絶有旨命繼繼之者儀鸞之弟也又再傳而絶公念
之會福建常平使者楊公潜因華亭族人之請牒公命
繼公以昭穆計丞相之後於屬為孫即報曰吾已命箕
矣或曰公之孫未衆也盍求之他公曰是非乃所知也
昔之命繼也世禄可及也室廬可居而田疇可有也今
亡矣且丞相時厚吾家吾有孫弗命而命它人人謂斯
何竟以箕報公卒之次月景周得地於丹徒縣義里鄉
五州山之麓實邇先塋將以六月丁酉奉公喪以葬前
葬一月俾某述公行某於景周兄弟也姓不同爾藉不
以請猶將私自紀述况其請之勤乎始某年十六入鄉
校時公兄子某已肄業于真惟公仲子在言重而色莊
某心敬焉攷之鄉評則曰子見仲氏耳未見伯氏也它
日遇伯氏於塗粹而文寬而制則加敬焉一日有正衣
冠肅容儀而來者問姓名即景周也因與之居視所以
察所安毅然必欲為古人所為卓然不與世俗偶某敬
且愛焉復念種德有源發祥有自非公之賢不生此子
乃訪公行事聞其初婚姚氏也得米麥百餘斛時兵荒
翔貴勺合不私又聞其與兄寓真之别墅也一夕水驟
至家人走高岸偶遺仲姪時驚風怒濤瞬息萬狀兄嫂
倉皇失措奴隸束手無策公勇往不顧卒抱仲姪而還
紹興辛巳避地金陵之石步時江北流人麕至仰食土
人難之則操戈以起公挺身白刃間為陳禍福仍盡已
所有捐以予之流人退聽而土人亦相勸給食所全活
甚衆族弟天麟自建陽攜弟妹奉母以出傭於山陽公
聞而惻然亟走山陽脱其傭資其歸其母殞于中道凡
喪死養生與異時男室女家費出公手此皆人所知某
所聞者其不知者公不自言某亦不可得聞也慶元丙
辰某始獲拜公堂下時公已七十餘聽聰眎明神全氣
充雖後生不及知公無所不學自養亦有道惜其無位
以行志故施設不大見然由所聞言之輕財重義不顧
已而恤人固足以使鄙者寬薄者厚矣况其臨事制變
排難解紛又有過人者耶宜乎大書以昭後世而某方
斬然在衰絰中志昏慮亂不足稱所委抑聞之萬石君
之名因諸子而彰鄭君位下名微微鄭莊人誰知者傳
曰立身揚名以顯父母景周方事此語某願學焉姑述
所聞異時傳名臣者究世德之源流或於斯乎有攷
湯貢士行述
君諱頥年字養正居丹陽之珥陵其先殷姓濮之鄄城
人五季之亂自北而南避宣帝諱易殷為湯元祐紹聖
間有隠君子曰某實生正奉公某皇仕承議郎以長子
東野任工部侍郎次子某官陞朝累贈正奉大夫又次
子曰東明嚴重自將不事貨殖而家以富工部將官之
辭弗受刻意教子凢所致皆海内名士子三人用是克
有成立君其季也好讀書尤熟班氏史字畫效歐陽率
更體毫髮不用已意初業詞賦兼經制下以書春秋游
埸屋俱有聲淳熙己酉以詞賦貢名禮部嘉泰辛酉十
月得疾後三年甲子科詔下君於是年六十有六矣病
小愈猶鼓勇欲前子姪或難之君曰吾深知得失有命
且旦莫死矣得亦於我何有但束髮受命先君俾從事
於此一朝棄之是忘其先也其用志如此是歲七月四
日乙丑屬其子備酒饌聚宗族劇飲盡歡明且與其子
論古今事甫竟從容謂曰吾喪具已飭而一日二日可
為者容有未備汝趣為之吾且逝矣其子視君病未大
侵精爽如平時亟理藥餌未暇也至莫君又趣之曰秋
暑猶熾吾慮汝之不及事也丁夘卒其子料理故書得
君手澤預處家務甚悉知君於性命之理講之素矣豈
以死生倉卒之變動其心哉娶周氏故同知樞密院麟
之之從妹卒五年而君繼之子曰淵愿而文凢其親一
話一言皆確守不渝女二人長適括蒼周介叔謹叔謹
嘗從東萊呂先生晦庵朱先生學故君以女妻之且授
之田欲使奠居叔謹客游且十年君弗芥蔕次女將適
毗陵李氏未行而亡周夫人傷之以是屬疾孫二人曼
老火老君為人孝友篤實與人交言必有信訑訑之色
不見於顔面誑言不出諸口内族外姻戚休均已從姪
尊祖早失所怙君育於家比其長也為之娶婦婦與所
生俱亡君為之葬既又憐其無子買妾予之今有子匍
匐能言矣族大而貧者衆子弟從師或困於無資君代
之給泗之楊君端民信之唐君康年為宗族小學師二
十年費多出於君俗重元日及冬夏至君慮宗族或無
以祭饋之粟弗間戚疏惟其貧曰庶吾祖先之無餒且
知粟之自出皆吾祖先之遺也外兄蔣師是無以自業
君時尚少啟二兄捐姑蘇良田百畝畀之外兄卒而子
益困衣食君家十有四年教之謀生後將贖所質田歸
之志未遂而殁姻黨有復先世所質産者君喜曰是家
有子不負先業矣雖虧元直不計鄉隣有喪稱力賙之
不遺一人喜賓客至者如歸有求不之靳初君與元兄
齊名鄉人稱之為三君子長曰喬年字壽隆才高氣邁
傲睨流俗為文雅健尤長於詩秦丞相當國權勢張甚
士子一登其門即擢高科躋膴仕熟君名欲羅致館下
君不為屈天下士識不識聞其風而壯之乾道間何公
俌為吏部郎故與君為同窗友君將以春秋試上舍何
謂公某題若何公因為道所以翼日何被命攷試君亟
易它經淳熙甲午要路多知己議以學校前輩如君僅
一二數將俾學官上其名於朝而官之君知而謝曰吾
少事科舉誓不以徼倖進若爾二十年前附秦丞相已
為中書舍人矣議者慙而止一日君自外入關故人子
何公澹為武學諭聞而喜亟以書戒食君弗啟緘還之
語使者曰歸語而主吾而父執也知父執至而不來見
欲折簡致之禮乎何聞而愧之後終昭州推官次曰脩
年字夀真疾舉子浮華為有用學登紹興甲戌進士第
分教維揚帥守莫公奉詔經理民兵至數月數與幕府
條便宜皆格不行璽書督責莫懼密延君問計君謝非
職守所及莫曰闔府誰如君者急人之急君其無辭君
不獲已條十事以獻莫讀之喜曰吾乃今知免於戾矣
即具以聞不十日報下今淮東民兵條畫多自君發之
上復親灑宸翰以賜莫公褒其盡心莫雅德君君不以
是自多後終廬州教授教授君先卒推官君繼之及貢
士君之卒也某將之京口道珥陵見其鄉之人與族黨
交相弔曰昔教授君之殁也幸有推官君在及推官君
之殁也人屬于貢士君者猶推官君也今亡矣繼自今
以往善者何所勸惡者何所愧貧者誰食之才者孰成
之故三君子雖均為一鄉之望而人之哭貢士君也尤
哀淵將以其年十月二十日己酉合葬君于周夫人之
兆實前吳村之原距所居三里前葬兩月疏君行事俾
某緒次因附見推官君教授君出處大槩以終友于之
義以慰鄉人之思某惟衰宗世託姻婭方君之先館致
名士伯父府君與先君子實承師于湯氏及君年長來
學于伯父因與先君子締交五十年猶一日某罪大逆
天禍延所怙疇昔之夜夢先君子如平生問所與游猶
及君姓字則其情分可知矣况所疏行事皆昔所聞於
先君子者某讀之泫然流涕豈直親戚故舊之情而已
哉謹緒次之以復于淵退而列于先友記云
楊提舉行述
新城令楊君恕既葬其父泣涕謂某曰恕苫塊殘生忍
死以襄大事既遂事矣而銘文未勒將無以發幽光用
悼痛于厥心以有謁于子子先公所厚盍為我緒次之
將藉手以干當世之文人某辭不獲敬列其事于左公
諱樗年字茂良世居鎮江之丹徒曾祖京祖智圓贈從
義郎父子存訓武郎以公貴贈中奉大夫母卯氏封太
碩人公生七歲能詩十五精舉子業伯父文林公與一
時名流孫公覿邵公彪孫公藎蘇公庠游公以弱齡步
趨其間咸器重之唱酬靡不與時高廟稱壽顯仁皇太
后公以布衣進蟠桃頌人服其藻麗吳越錢氏故太師
駙馬都尉唐國公先葬于東霞山實邇公居錢氏之人
稔公俊聲遂聯姻實少師瀘州軍節度使榮國公忱之
曾孫女既親迎少師竒之曰是當為世用即奏官初監
行在草料場代更入兩浙運司幕浙運事叢為諸道最
多倚公裁決海舶之至四明運司應抽分奉命而往者
與吏為市公家之利浸耗公再被檄正己以率下歲入
倍蓰使者德公助比三政皆以京秩薦秩滿班見改宣
教郎知常州武進縣未上丁中奉公憂喪死事生率禮
無違淳熙乙未京口大旱錢公良臣以總饟奏計得請
浚湖以寓荒政時郡守沈公夐自將漕時頼公左右錢
公已熟公名合辭請曰願以役累公公迫於知己且謂
是役也利於鄉不敢以服為解躬受比要均其稍食所
全活飢民不可勝計而湖之利迄今役竟第功公謝不
受除喪知秀州華亭縣華亭賦重加以歲饑民不堪命
乃盡蠲賦入之無藝者以私帑代輸縣承提點刑獄司
檄繫強盜十餘實平民公得其情即釋之吏請須報公
曰民以盜繫少稽則生理蕩矣吾寧以故縱違戾毋寧
使吾民之及此也境多黃雀醢之以媚貴要歲且百萬
公至即嚴采捕之禁其它如修學以養士開河以利農
為梁以濟涉往往縣計不足則以俸入繼之慈惠之政
畢舉亦時厲威嚴以濟其偏逋逃之卒出没海濱民被
其擾公得其尤者斷手以令餘悉奔散戍期未盡一月
使者過聽摭細故論罷邑人冤之御史陳公賈諫議大
夫謝公諤交章訟其事有旨擢通判揚州時揚帥錢公
之望以地控要衝見兵寡弱警急非所恃始置強勇一
軍事竟而廩給未定官吏往返饟臺以十數率不得要
領最後公往定於一言歲旱蝗公親督捕蝗不為災瓜
洲饟道所經有閘一制河水之平前此具文整葺隨即
傾圮公親授規畫今猶適用錢以辦治聞公有力焉乃
與部使者趙公師&KR0759;陳公損之上公政于朝既受代以
太碩人年高重於去鄉家食者累年當國者識其意除
知真州真潤一水相望千騎來迎奉板輿以行鄉里榮
之淮民自議和以來狃於寬政前守以内郡槩視頗失
其初公至未浹日一二罷行切於利病人人感悦會太
碩人之喪民惜公去走外臺借留日以千計服闋除知
台州尋差主管建寧府武夷山沖佑觀居無何除提舉
福建市舶公銳於告老罷復奉祀先是恕已官新城公
就養甚適間苦脾疾忽命筆倣釋氏作頌末有六塵不
染本來無撒手便行真自在之句恕雖驚幸公神識不
亂猶冀復初又十日果卒實開禧紀元十月丙辰享年
七十有四官終朝議大夫葬用十有一月丙午地實丹
陽縣經山松峯之西錢夫人塋之左遵治命也公容貎
魁梧言動詳雅輕財重義少長一致三舉禮部不中第
歎曰一命以上皆足行志寧以科目計耶遂棄舉業不
務喜為詩有清致尤謹尺牘無一語凡好古書名畫及
它雅玩願售者爭歸之酬之必過其直或與已同好亦
乞與不靳太碩人年益高公色養益謹歲遇誕日宗親
鄕黨遠近畢會冠蓋塞閭里太碩人好道家言前一月
即饌其徒比誕日且千人太碩人之喪公垂七十哀毁
不廢楊氏族大公以禮率之旦望必具衣冠集公家擊
鮮釃酒長幼序坐從容竟日有急難者極力援之鄉鄰
有善子弟厚為之禮而懲其尤無良者由是風俗知勸
四方士友款門求見靡不納納者衆而求者深故亦有
觖望而去者公弗創艾益招徠之解衣推食汲汲弗暇
處士陳君松年能詩有聲公一見哀其窮予之資授之
館俾自旁縣徙家月廩給之于今十有六年如一日脩
職郎監南嶽廟洪君烈貧甚從公借宅以居母喪未葬
憂不知所為公問須錢幾何曰五萬公曰第無憂於我
乎取迨日甫定則五萬錢在門矣其哀士之窮如此凢
服役左右之人一以誠待不虞其欺有乾没而去去而
復來亦優容之其寬厚殆不可及錢夫人早世繼謝夫
人上蔡之裔亦先卒皆贈宜人二子思某官次恕也公
家居建寶經堂儲書萬卷擇良師友與二子居思先公
亡恕三請鄉舉再仕皆有能名二女長適某人次病廢
孫男女四人曰均曰填曰壎皆幼女未行當世載文筆
都儒林多公舊交恕又克世其家必有論譔其美以詔
不朽者某鄉里晚生姑述所聞以附先友記云
孫府君行述
公諱大成字振道世丹徒大族曾祖德贈通奉大夫祖
書開州文學父元方通奉游大學有聞于時會恩且拜
官去不就六子皆為大學生長即文學次藎次齍藎以
上舍解褐終淮南轉運判官文學以特科進受勅二十
年竟不出仕公性資簡淡而操行純篤自垂髫時非入
學不忍頃刻違其親方其親在病公亦得疾藥餌必自
以進雖疾甚不懈既孤與兄大年弟大本及堂兄大中
大聲奉祖母同居無間言祖母服除始議析居財物無
所較大中與公所居室寄大聲受分之地歲酬賃地之
直大聲既没其子貧不自勝鬻地于公歲輸賃直如公
之數公義不受且併大中之子蠲焉大本亦鬻所居於
人公不能遏知其將遂轉徙預葺宅邊賃屋以待其遷
雖日費不供非所計虞氏姊既嫁生理不裕夫不能贍
棄去不歸公迎以養積二十年姊竟卒公家既卒而其
夫歸復舉其姊服用之餘以資之方析居時二妹尚幼
皆育于公比嫁所攜多公妻奩中物張氏妹既寡其子
軒猶在襁褓攜以適孟氏復寡遂攜以歸於今十有三
年軒初未知學今表表場屋間公少多病病痁至三月
不差遇術士授以丹藥一服而愈故好聚方書且念田
里間不能得良藥多以藥與人夏秋之間瘧痢流行求
藥者武相接藥材不足質錢以繼比年旱荒道路多凍
餒時解衣推食以惠之平居静坐不以家務攖懷遇風
日清美杖策出游悠然有自得意自奉省約味不重衣
不侈以是率其家人皆安於儉素晚得腫疾十餘年間
再作而再愈嘉定辛未夏愈而復作投故劑不效前中
秋一日而卒享年七十有二妻張氏有賢行子淵泳沂
女二人長適胡旦次適陳屾皆名家子屾舉進士宜赴
廷對十年矣志不慊不屑也孫男元老恩郎孫女德良
夀娘皆幼凡公之為好義而不顧其私達生而不狃於
事彌縫於内而經理於外使力足以遂其志張氏與諸
子有助焉宅西有園三十畆歲久蕪穢諸子既長課僮
僕芟夷而種蓺之不數年修竹茂樹嘉蔬美實收利十
倍既資用稍給乃相與謀留伯氏以養而納仲季於學
泳三上名太學一在首選沂四舉於鄉名不下甲乙是
歲擢進士第授平江府吳縣主簿其歸也公病已革視
沂綠袍拜床下喜動顔色進食倍常日且屬家人治具
咸謂公疾瘳矣閱五日忽謂諸子曰吾時已至因索紙
筆書偈辭意超詣衲子所不及屬後事以稱其家有無
且曰人稀七十吾已過之方寸間寧復罣礙翌旦親賓
來者猶一一問姓名至午起坐若有所思已而曰何以
坐為復就枕亟視之則逝矣某嘗病去聖逾遠道俗分
為兩塗而不得其正其溺於俗者謂安分為無能謂為
善為無益終日營營自謂足以為子孫計而專利以賈
怨巧取以速隂禍有身之不能保者若公之為善不為
利而有子自足以興家其可以砭斯人之膏肓歟其為
道者以禮為械以家為累飄然遠引自謂足以了生死
事而已私未克性地不明有形神將離而眷眷不能釋
者若公之安行乎日用之常而臨死生大變卓然不惑
其足以為斯人之標準歟至其沉思於坐卧之際竟捨
彼從此又與易簀而没者同公所謂道非彼之道也淵
等將以明年某月某日葬於所居大港鎮之西七里黃
公山之原以某久托姻聮俾詮次行事某敬誦所聞曰
信故受簡不辭
紀通判行述
君諱極字極之姓紀氏世丹陽望族幼熟為文由鄉舉
上名太學以遺澤出仕尉南劒州之劒浦境内劒潭多
巨石屢碎行舟君至鳩民疏鑿舟得善濟郡守陳公器
其能待遇有加禮境内山林薈蔚盜所出没前政緩縱
劫掠公行君設方略得其尤者十六人餘悉奔散比君
去無犯者醻賞改承務郎知平江府崑山縣丞時有沈
三者夜殞于沈二十五之門邏者執沈二十五以告縣
上之州獄具輒翻異憲臺以屬君君察其冤曰是必其
讐家所為因緩其獄未幾得告者如君言冤賴以直邑
並海籍海船得六十餘艘蓋憲臺具申密院以備許浦
控扼者一日有將官戴克忠抵縣出制帥檄發所籍温
台海船扞禦江面戴趣發縣所籍舟應之君曰此吾邑
之舟非温台也吾所備者許浦非江面也與邑令合辭
固拒帥以為慢罪在不測君執愈堅事竟得伸民用不
擾既受代差知建康府溧水縣以憂不赴服闋知饒之
樂平樂平邑大事業且當積廢之後君恬然不以劇自
撓下車修鄉校訓生徒行鄉飲酒禮使知長幼之序興
禮遜之教人以為迂久而皆化之訟訴為簡越明年自
二月不雨至於秋八月君潔齋禱祠靡神不舉是歲旱
甚惟樂平為庶幾荒政方興流離踵至君親閱其人劑
量其宜或贏糧以遺之或茇舍以居之食飢藥病不遺
餘力又明年夏水驟至囊石以護隄編木以濟涉咸若
素具民不病溺俄有蝗自西北來所至害稼過縣不下
人以為邑政所感過客有黃機宜者請求弗遂怙勢陵
轢至毆吏于廷君怒械之獄獄成解郡其所與偕坐徒
流者十餘人時守非才横賦捷出諸縣奉承惟謹君一
無所徇曰吾寧得罪於郡無得罪於民守蓄怒將發
會其論去人為君喜君曰守去吾留幸不幸耳幸可常
乎部使者真公行縣民羣起借留真公賢之榜于市曰
知縣廉謹自將有恤民之心邑人摭其語播之聲詩其
他有德政詩廉吏詩民風詩十可詩以至肖貌立祠刻
石紀德非其感人之深何以至此君前後歷官受知於
人不可殫紀今丞相史公資政衛公皆嘗論薦樂平終
更丞相遲其來將驟用之君自視已老欲即安于外差
通判廣德軍未上以疾卒實嘉定己夘正月四日年止
七十有三官止承事郎娶張氏繼孫氏尚書覿之孫女
女一人適張汝椿先卒男曰津習進士業明年庚辰
二月有一日葬所居金壇縣岳陽村西原前葬孫夫人
奉治命屬君從弟迪功郎監潭州南嶽廟續俾某述君
行會某方悼亡不遑緒次則按監嶽所裒謹而書之昔
歐陽有言治民如治病彼富醫之至人家僕馬鮮明進
退有禮按醫書述病證聽之可愛然病兒服藥之無效
則不如貧醫貧醫之至人家質實簡易與富醫略相反
然病兒服藥曰已效矣則良醫也若君之為邑無赫赫
之政使人目動神駭而民愛之若此非歐陽所謂良醫
歟其行也不鄙謂某宜有贈言某曰樂平巖邑今慈湖
楊先生所治也而君居之惟廉惟勤則可以免全是二
者其寡欲乎是固慈湖先生得效方也君曰唯久之還
書於某曰君言既效矣既歸首及吾門曰敬謝三言之
賜盖君之樂於受言如此使究其所施其所可紀詎止
見於樂平者哉故又述所聞於末庶後之傳循吏者或
有取於斯云
漫塘集卷三十三
