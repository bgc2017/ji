雪山集卷十五
宋王質撰
五言排律
挽虞丞相
一德風雲會千秋海嶽靈中涵天度量外峙玉儀形人
物如三代文章似六經嘉謀調藥石偉望振雷霆二水
盤明鏡三嵎揭秀屏天心開俊傑世路化畦町采石交
綏急(時金人親督衆渡江銳甚)參謀攬轡停(公時為参謀勒兵督戰却之)舟中掬
晉指屋上建秦瓴帝座憂回喜邦人醉得醒江聲鳴歴
歴圖畫儼亭亭(有畫采石戰圖鬻之者公儼立山巔旁標曰虞舍人)蜀道馳宣詔
函關寖啟扃(公時宣諭川陜)希文初遇吕平仲卒逢丁(旋以異議易鎮)
(䕫)直北烟都歇居東雨載零野隨裴令綠竹為武公青
宇宙傾風采朝廷遲典刑(公罷政甫至仙井即趣召)三邊頻仗節(公為)
(江淮荆襄川陜參謀制置宣諭宣撫凡五出使)七府遍移廳(公為同簽書同知知院及使參政左)
(右皆遍歷)堅重車方軌光新刃發硎事融湯裏雪物轉手中
瓶杞梓充庭茂芝蘭滿甸馨(公當國推挽賢才甚衆今所用多其賓客也)寶
奩森漆栗藥籠富參苓幽士寧悲鵩該儒總識鼮輸懷
情繾綣接語步竛竮(公當國接人務盡其情或至跛踦而公不倦也)巖壑多空
帳江湖少帶笭姚崇資倜儻葛亮意丁寧秀氣横連霍
洪恩沇溢滎德威馴虎兕道力化蝗螟烽燧寒邊堠桑
麻蔽遠坰農熙牛&KR0766;&KR0766;兵勁馬駉駉雁澤寬心駐(西北来歸)
(之民數萬口賴公以安)龍沙側耳聽(敵中聞公姓名輒變色令諜者潛摹公像以歸觀之)檄
囊停插羽綸閣緩搖鈴周廪仍多黍堯階再産蓂長楊
荒御宿茂草鞠虚囹忽化雙林火俄流五丈星更生游
佛國(有人入冥見先太師為更生佛)中衛立仙庭陵寢稽朝洛王師寖
度涇蕭何雖鎮蜀韓信未踰陘鶴踞新華表鯨歸舊紫
溟月明空皎皎風遠但泠泠蚤歲蒙推奬多時備使令
盤飡傳舴艋(公航江入蜀視師乘小艇公舟時傳嘉飱餽之)茵吐濺篁箳(嘗元宵侍)
(宴醉吐公探囊發藥餌之)追琢參羣玉調和作五鯖(公不鄙數以清貫處之)自
從悲殄瘁誰弗念伶俜道路紆脩阻音塵墮杳冥口呿
惟墨墨頭點自惺惺髮白心隨老燈青目不瞑有聲號
井絡無路挽車軨睿意思元老徽章播大廷雲臺先鄧
禹烟閣重房齡未解聯温贊何勞勒固銘(公以文章見期然未有以)
(報也)孫多騏驥骨子悉鳳凰翎(公之子學問道法皆茂)生死雖無憾
哀榮不忍聆一從雲隔漢兩見水漫汀(别公二年而公薨得公書前未)
(薨十日手澤也其略云景文之身可以升沈而文章不與時高下哀哉)飛夢風翻絮浮生
泿捲萍西塵黯沈日雙照淚熒熒(興國視蜀門為西)
五言絶句
燈花
造化管不得要開時便開洗天風雨夜春色滿銀臺
團扇歌
鸞背如花女出自咸陽宫不愁無主愛惟怕見秋風
竹夫人二首
夫人承主愛不在鴛鴦幃庭楓飄一葉滿眼貯秋悲
洞房暗薰結誰作雙蝴蝶夫人獨自夢清露泣寒月
七言絶句
上虞相行春口號十首
賓從行間錦作團相公馬上玉為山今朝除却西湖好
天下無春似此間
馳上平岡小打圍相公自控紫絲鞿一鞭揮出三千騎
驚動流紅窣窣飛
蝶整鶯齊不亂飛好風吹雨上花啼和寧門外沙如雪
且向江堤試馬蹄
團紅碎綠罥絲飛不敢輕輕觸衮衣正欲辭春春未許
且教留待相公歸
暖霧昏雲養麥天春風引綠去綿綿種成百萬軍民飽
忠孝心頭一寸田
浪縠高張碧四垂游絲欲下不能低斜陽却恐花成睡
只在天邊未肯西
雲空玉宇降重重匣面雙蟠小戲龍夾路繁花香到骨
不如天上紫芝封(近口屡有宸翰之賜)
暗黃退柳綠厭厭長與行人駐别筵傅說歸朝天下雨
不如休繫相公船
嬌風悄悄日晶晶只見花光不見塵行過津頭旗轉脚
萬波吹動碧鱗鱗(是日微風過浮橋始大作)
遥指吳天背蜀雲峡波小綠作微皴西州寒食清明了
猶見檀心上苑春
效竹枝體有感四首
来時梅花繞路旁祇今壓枝梅子黃回思孤徑踏斜月
冉冉馬頭迎曉香
石橋直下槳雙横落葉漸低湖水生歸心欲寄潮頭去
潮頭不肯過湓城
斜風急雨暮瀟瀟更與客懷增寂寥樹頭梅子未全熟
莫来窗下打芭蕉
江南烟雨梅子肥稻針刺水青離離江南風物亦如此
所恨情懷非昔時
即事
桃李隂隂子滿枝春心密意兩忘機無何一點流鶯過
驚動楊花簌簌飛
夜泊荻港二首
落日人家已半扉隔籬問答語聲微桑枝亞路蟬争噪
一似南村割稻歸
野火參差度暗光蕭蕭蒲稗自生涼夜深雲上無星斗
古樹隂沈覺許長
次虞樞密九日登高韻
滿擬重陽醉菊觴花時多已過重陽年来莫是無知己
未遇淵明不肯香
問王稚川借其父承可詩二首
侍郎墓檟已蒼蒼萬古江河一錦囊杜老平生憐驥子
不將衣鉢付他郎(集中有憐幼子詩謂稚川也)
百代風流集豫章娟娟各自作時妝誰知索虎鉤鯨手
傳到黃家便到王
夜坐起贈范西叔何子方
濃淡雲中月吐吞寒枝驚葉動烏蹲青熒一點無人對
賴有西風為掩門
贈李時雍
平生飽識世間愁牢落江南盡處州插架有禾三百把
與君来往亦風流
集秦國文恭公句壽胡正仲四首
絳霄别有大羅天(題洞真觀)鈞奏聲沈帝所閑(上元禁樂)歲晚政
成丹詔下(集賢石學士守符離)水蒼朝珮響珊珊(和曼卿館中夜直)
玉蟾清翰待君揮(送陳澤歸吳興)五世嘉占得鳳飛(送吕解元江隂禮席)
朝野多驩天子聖(暮冬離京)便應調鼎向黃扉(和承旨宋尚書)
君在東南第一流(送李供奉歸闕)綠綈應檢出神州(送杜學士知明州)
舉頭試作長安望(宛陵秋晚)昨夜靈槎近斗牛(送秘閣張學士二浙提宫)
三殿觚稜照綵霓(漢宫)星郵傳語紫芝泥(送李舍人歸闕)休論萬
里封侯事(題雄州射亭)此去青霄别有梯(公子)
送徐聖可十首
此州斗大故為慳金印如之足解顔他日低頭看屈肘
亦思王老住胡灣(某所廬在胡家灣古云豫州如斗大又云金印如斗大故併取以寄意云)
元素當年會子瞻山三百疊故依然風流文采徐楊並
所欠賓朋似往年(蘇子瞻過楊元素時元素守此邦送至石田子瞻有詩略云溪上青山三)
(百疊快馬輕衫来一抹)
君玉風標世所希日臨小閣瞰清池君来已隔元豐夢
鷺静魚寒尚往時(王君玉元豐中守此邦愛滄浪亭有詩略云魚寒不食清池釣鷺静頻驚)
(小閣碁此亭猶在)
一陳一葉此横飛飛到清霄總不遲東海月輪今又滿
履綦安穏上丹墀(陳子象葉叔範皆自此滿秩登朝以至崇班古云徐徐東海出漸漸入天)
(衢此夜一輪滿凊光何處無東海徐氏望也)
吾知昭德眼通明君與渠家最有情何况蜚聲滿黃閣
定應倒屣笑相迎(晁子公侍郎識趙溫叔于未奮而君與晁有連丞相相知亦以此故)
君到長安見侍郎定咨老子鬢毛蒼為言薜茘藤邊事
一局棋收又一觴(芮國瑞侍郎往櫂舟相過于東林□棋觴酒薜茘回仙事也)
文康伯仲見昌黎(杜詩伯仲之間見伊吕)傳到雲孫又過之君見
小坡應記憶近香亭下啜茶時(葛楚輔正言嘗和某詩略云我家文康公世謂)
(昌黎韓某數榜舟訪楚輔寳溪對談書齋周游花逕荷不鄙夷也近香園中亭名)
東望苕溪想月卿尚懷泉石養精神倘于歸雁亭邊見
為道陽關有故人(沈德遠少卿與某同登不見今八年時領毗陵也)
寳溪同社兩齊年一落江湖一上天試問吾兄應好在
何時再拜玉階前(沈子壽編修與楚輔皆文溪為命今子壽尚棲遲子壽于某長一月某命)
(亦文溪也故以兄稱)
卷雪樓前欲放船滄浪亭上且扶肩他時一月同千里
江漢吳淞共拍天
贈畫工
我無頭上進賢冠祇帶儒生一味酸願向筆端求蒻笠
桃花春水把漁竿
寄峡石老人
白沙渡口見鬚眉袖角槎牙出好詩願得揚舲秋水去
共看明月墮琉璃
題大浩寺
漫山竹樹結清深古殿荒寒一兩燈但有菜根隨粥飯
老夫請作住持僧
題真如寺詩
舊紅新綠都如許塵世何曾有定春晚渡野航衝雨去
今朝佳處總吾人
月下看古碑唐正元間物也
泥土相纏四百年摩挲十在九彫殘明朝义手東西去
更有誰人月下看
題李白笠釣圖
龍子梅粧釣笠前脱鞾豪氣總蕭然一絲来往茫茫碧
不記開元後幾年
題竇伯山小隠詩六首
栗里柴桑事事無但言吾亦愛吾廬掃開秋草門前路
恐有觀潮訪後湖
深衣緇緣古風標不用横飛上九臯且伴寒泉薦秋菊
水仙王亦是吾曹
蒲稗蒹葭密擁門無風亦自有秋聲烟塵齊魯今何在
下雉陽新有兩生
山澹雲濃間有無數牛鳴外接匡廬甘樓亦有鴟夷老
左右盆山即五湖
瘦水微皴漸復槽秋楓脱葉下江臯王楊慮駱青冥上
不廢江河廢爾曹
秋草空繁不識名秋蒲雖脱尚能聲君行愛護青鞵底
行到山空恐路生
題薛公肅西湖問梅圖二首
茅屋荒寒篝影昏口心相應共花論山橋野渡香凌亂
君在江南我劍門
人眼心花總不昏細從烟外月中論孤山疎影横斜處
今有珠樓鎖翠門
舟中題石母洞前潭中玉犀石
玉犀玉犀是何物白玉鱗蹄水晶骨珠宫貝闕不勝寒
夜来走出蛟龍窟
黃制幹坐上題墨竹扇
自有清風風不吹雖無明月月相隨此君不可無一日
奈有霜寒露冷時
和黃少譽綠萼梅
綠毛么鳳仰銜花不在山椒即水涯昔日鬢邊能似此
春愁磨盡總成華
問查元章覓龍團茶詩
戲龍頓斷天門鎖来蟄公家片段箱恐有墮髯收不盡
覓来驚起雁鳧行
用前韻謝元章惠茶二首
五夜輕行過故鄉不知箭栝與車箱清風一點吹靈府
夢斷江南白鷺行
白日騰騰睡醉鄉塵絲撩亂罥巾箱從令易趁繙書課
滿眼精神下五行
和袁丞蓋嶺長松三首
強名呼作大夫官亘古摩空不免冠但惜五封遭一點
寧如深嶺撼風寒
露邊穉葉亦堪餐霜後皴皮更可冠撫此盤旋不憂晚
但憂栗里酒樽寒
百灘飛度半雲端波浪聲雄不濕冠嚲袖垂鞭徐進馬
市塵無此雪風寒
和李無變與諸公出郊訪王彦博
病来無力勝鞍馬不得蘭亭共一觴射雉如臯猶不笑
散花方丈錦千張
和李無變求詩
十年慘淡經營處一點青熒燈火知平日詩從天外得
只今天外總無詩
和秋日即事韻二首
駮駮山蒼雜水紅不如冷眼看秋風北鴻已望江南起
飛過榆林月正中(蕭琦云燕人喜射鴈鴈南嚮多夜度)
初楓葉外數行飛瘦竹竿頭一點黐浮世危機總如此
青蛇飛處且相隨
千葉梅
一枝獨立衆芳先小翠長紅一任妍縞袂仙人来閱世
向来手眼故千千
新竹
我不疎君君自疎此君於我定何如中庭明月常常在
卷地風来不掃除
合歡扇
明月雖圓有缺時合歡安有百年期故令六六深宫女
淚落君前自不知
九華扇
玉斧修成玉兔宫蕭蕭無日不秋風九華紫翠騰空起
取次拈來在掌中
紗扇
八字回環字字精一規孤月半銖輕只應来自鮫人室
風動猶聞細浪聲(簡文帝紗扇銘照月空光耀發風霜)
黃鵠扇
摩盡青雲到紫微玉城風露冷霏霏政令同落生綃上
亦勝空梁一燕飛
竹扇二首
脱盡龍兒錦繡衣一枝變化作千絲泠然不受人間暑
誰道清風有歇時
老龍飛去葛家陂尚有龍兒戲錦衣只恐世塵吹不盡
世塵吹盡聽龍歸
白羽扇二首
昔卧隆中今渭湄真龍長御快風飛出關吹碎兒郎膽
安用軍師更指揮
鼎足三雄各立時卧龍騰起向西飛渭川波盡搖明月
百萬貔貅聽指揮
七寳扇
七寶薰開萬竅風靈犀一點與天通婆娑吹動紅爐雪
總在清涼世界中
六角扇二首
一自昭陵掩閟都龍跳虎卧世間疎如今縱有千金璧
不博當年十字書
昔日蘭亭暢惠風至今不與庶人同百金五字都休問
修竹清湍在眼中
蒲葵扇
輕蒲獵獵野風秋吹上蟾宫白玉樓想見東山紅粉裏
超然惟有此風流
道經(或云道家無經旨五千言而已故作詩以咄之)
端拱主人無語句臺輿僕隸閙喧闐希聲絶想忘言處
海水墨山書不全
雪山集卷十五
