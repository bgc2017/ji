廣成集卷一
後蜀杜光庭撰
代陶福太保修濜口化門額表
臣某言伏以濜口化者即二十四化之第十八也節應
配于小滿列宿應於畢星陳安世白日昇天臺蹤尚在
褒女仙乘車得道轍跡猶存每歲春秋准勅祈醮頃自
用軍之後併已摧殘古殿空壇僅餘基地仙儀像貎盡
翳榛蕪往來絶瞻敬之門士庶無歸依之所豈期福地
一旦蕭條臣輒備興修願資聖夀伏惟陛下軒帝靈源
緱山仙緒繼天御極用道臨民萬方榮廣覆之慈三教
被維新之澤芝田崇苑咸荷精嚴古廟儒宫亦蒙繕飾
况是長生之教敢申崇葺之儀旋以翦薙蒿萊興營字
室像設免嗟於暴露簮冠克遂於焚修邈彼靈蹤還為
勝概香燈有託齋醮無虧兼召道士楊玄敬獨孤知元
何某等三人就觀居住訖但以荒凉既久門額全無敢
祈雨露之恩特飾神仙之境某等伏乞聖慈依濜口舊
名仍賜給聖夀額許臣自製造懸挂庶使琅書銀榜長
懸日月之輝漢水仙山永祝聖明之夀臣某無任之至
謝新殿修金籙道場表
臣某言伏覩聖旨與右街威儀何冲徽等二十一人於新
殿内修金籙道場七晝夜今月十四日開至二十日散
供奉官楊紹業依時設拜言功表贊訖者伏以天贊聖
功鼎新大内瑶軒玉砌超三島之鼇宫青𤨏丹扉逾九
清之鳳闕叶皇居之壯麗覩帝宅之深嚴萬國仰瞻千
重森衛纔畢瓊宫之製先開金籙之壇鋪舒而一一精
新祗敬而重重蠲潔龍香上達依稀而萬聖俱臨蟾月
低光彷彿而千真入會進洪睿算遐永皇圖近臣拜手
以投詞宰輔齋心而瞻祝殊禎允集巨貺無涯隆大寶
於千春總八紘於一統臣等叨膺科教獲備焚修豐玉
膳於天厨躡雲庭於仙境兢榮巳極頒錫洊臨伏蒙宣
賜襯錢銀器疋段等澤深溟海恩重嵩衡顧慙鷦鷰之
微何報聖明之奬臣無任之至
謝恩除戶部侍郎兼加階爵表
臣某言伏蒙恩勅除授光禄大夫尚書戶部侍郎上柱
國蔡國公廣成先生者睿慈春煦宸翰雲敷叨榮而但
覺逾涯荷渥而㒺知所措臣某中謝臣聞聖明在上是
必授任才能俊乂在官乃貴陳力就列皆以道包經濟
言逹變通上有致君之能下盡為臣之節處既得地用
務適時苟虧利物之期必致取容之誚如臣幽懦榮奉
休明循顧庸襟敢臻殊寵伏惟陛下披圖創歷握紀繼
天明逾兩曜之懸德合二儀之普蕩滌氛垢蘇泰寰區
功宣而萬有同心化被而八紘繞指夢通巖壑股肱符
命說之求景仰烟波輔弼契非熊之兆元勲貞佐捧日
扶天人傑時英誕星降嶽青宫翼贊日月重光朱邸忠
貞盤維增永臣某江湖賤質簮褐微才為儒既昧於成
麟學道甘期於畫虎矧復辭吳歲久奉聖年深杳無山
水之思每感風雲之會歸棲照育三十餘秋施重嵩衡
遇深溟渤變枯荄為茂草起敗骨為豐肌徒曰竒功難
諧聖奬是以臣俯盈丹懇積感皇慈曉動神魂夜驚形
影效報未申於絲髮憂惶空溢於肺肝況復啓運之初
垂裳之始錫峒山之美號加北省之華資無以身諭國
之譚上裨天聽乏造膝沃心之議仰副宸衷揣身世而
榮顯居多於爵位而貪饕已極豈可重塵清級使履殊
榮紹碧落之嘉稱集玄關而璅質且如漢推曼倩晉有
稚川未聞聯居清重之司再踐非常之秩揣量戰越進
退兢榮仰對宸嚴無階陳讓唯虔砥礪永答鴻恩臣不
任
謝恩奉宣每遇朝賀不隨二教獨引對表
臣某言伏蒙聖慈以臣每有起居稱賀皆與道衆僧人
齊班特降宣旨令臣自今以後獨入引對不隨衆例者
禮加異等事越常倫襃稱發自於聖心榮盛獨光於道
域隆恩顯示負載難勝臣某誠榮誠懼頓首頓首伏惟陛
下誕睿承天執符御歷包乾坤而覆載懸日月以照臨
炫金鏡之光華無幽不察調玉燭而亭育有物皆春由
是露灑天根澤流地表肅武功而定氛祲桀黠悛心修
文德而服要荒奸宄革面毳幕穹廬之俗水居穴處之
鄉重譯來庭占風入貢理定而樂作功成而禮行舉三
代之頽綱興百王之墜典有沿有革無黨無偏至若羣
后朝元垂衣當宁儼三傑十臣之佐冠非熊審像之賢
文物羽儀輝今映古其或雲衫羽服仰丹階而效嵩呼
白足方袍列彤庭而申華祝此時微臣常依旅進得面
雲階每驚岩壑之微獲在烟霄之上今則迥隆睿奬頓
革前儀念臣雖迹預簮冠而身叨爵秩清級纔移於北
省華資又接於南曹特令敷奏之時不雜緇黃之侣俾
其獨引顯示優恩昔者魏重謙之梁尊貞白漢稱曼倩
秦有子平禮容靡覩於新規朝挹皆循於常度今者降
九天之明命垂萬世之宏規退省幽孱但切凌兢之感
顧慙纖弱何勝雨露之恩惟勵丹誠永酬鴻澤臣某無
任之至
謝獨引令宣付編入國史表
臣某言伏蒙垂慈特降宣旨賜臣不隨二教獨引對敡
以臣謝恩表宣付史館者迥自宸衷光申異禮仍編信
史永載優恩祗荷難任寵榮增極臣某中謝伏惟陛下
大明御歷至聖宣功廓覆載以覃恩並曦娥而流照賢
良入輔庭多命世之臣夷夏歸仁府積殊方之貢有俗
皆臻於仁夀無為欲蹈於華胥由是蓬島芝宫咸加炳
煥祗林柰苑畢集精嚴四靈挺質以呈休六氣調時而
表貺玄儒鼎盛緇褐同歡臣猥以常倫榮逢景運道籍
兩塵於美號官榮再履於崇班别顯殊恩賜其獨對緇
黃班裏受宣而徑上雲天鵷鷺廷中顧影而疑生羽翼
今則寵編國史昭示寰區迥隆非次之遷永載不刊之
典荒愚有素難勝雨露之恩蕭芥至微何報乾坤之德
惟虔修勵上荅聖明臣不任
賀黃雲表
臣某伏覩鴻臚卿趙温珪奏今月二十三日皇帝為幸
得賢樓看閱將士皇太子自城南閱馬帳頭迴入城至
酉時城上有黃雲兩片狀如華盖逡廵變為紫色者臣
謹按堯之誕生常有黃雲垂覆舜之御宇常有黃雲凝
空又漢宣帝幸甘泉宫紫雲入殿宋世祖踐祚紫雲見
於端門黃帝有瑞雲以雲紀官今者德動天休瑞呈雲
物華夷共仰海嶽同歡臣某中賀伏惟陛下體道握符
惟天縱聖仁周動植惠普寰瀛柔遠俗以文明憐匈奴
之武略蓋以中原未泰品物未寧將申戡靜之機用拯
生靈之弊授律則南摧醜蜒鑿門則北埽烟埃鐵軸牙
檣水耀龍驤之旅霜戈雪戟陸陳隼擊之師振動山川
奔驅雷電佇聞恢拓以廓乾坤爰命皇太子訓整六軍
申明三令蒙輪挾輈之士壯氣凌空拔山扛鼎之夫雄
心貫日皆堅金石咸勵忠貞允合天心果昭靈貺輪囷
對起蕭索齊凝成金柯玉葉之竒高浮帝座變紫盖如
葩之狀低接皇城初呈蔭鼎之姿漸結臨關之色有以
見玄穹贊祐皇德升聞越唐堯虞舜之徵超宋祖漢宣
之感自此率賓八極文軌萬方增聖夀於億千固宏基
於隆永臣躬深睿奬叠覩殊祥敢謠詠以抒愉誠效謳
謌而頌聖德詩一首陳進
賀雅州進白鵲表
伏覩嚴道縣多功團崇善里百姓李彦韜於楠樹生獲
白鵲進獻者五行表瑞見金運之隆昌百辟同瞻賀玉
京之胎脫臣某中賀臣聞王者正名立訓體乎天意勝
殘去殺慰此人心則有異木&KR0903;禽來儀朝闕霜毛動色
紺趾標竒歛羽呈姿應見徒誇於漢魏傳聲送喜翺翔
顯奉於皇明伏惟陛下瑞冠百王功超三古協序而風
調禹律燭昏而鏡滿軒臺亭毒萬方再樹乾坤之本照
臨下土重懸日月之光鄙炎漢之息肩邁唐堯之鼓腹
人謌歲稔物賴時康况乃萬旅貔貅千營鎧甲擒兇翦
弊撫弱字孤雷掀鉦鼓之行雲黯旌旂之舉發令而雄
豪踴躍申息而疲瘵昭蘇五星運度以垂休八海承風
而寢浪遂至山河效祉禽羽呈祥遠離海上之巢來對
雲中之闕觀其玉籠乍啟雪姿不驚望聖苑以徊翔對
天慈而鼓舞往來瑶陛棲泊珠簾認素羽以難分聽新
聲而已熟不是成橋之侣殊非繞樹之羣既彰團雪之
容實煥來金之盛佇見干戈載止奸邪屏除蕩疆埸之
烟烽永歸北極靜寰區之榛梗自我西方信超魏德之
䧺更掩漢成之代臣獲逄昌運累覩殊祥輒陳詩頌之
詞上凂聖明之鑒臣謹課頌聖德紀瑞詩一首陳進干
凟冕旒無任之至
賀天貞軍進嘉禾表
臣某伏覩天貞軍留後崔善進謝洪縣百姓王友田上
嘉禾合穗圖者聖德遐邇祥符叠致文武瞻覩中外歡
呼臣某謹按瑞圖云嘉禾者美瑞也稔歲精王者德至
於土則兩苗同秀昔者唐叔得禾異畆同穎成王問周
公曰二禾一穗意天下和同乎王命唐叔作嘉禾篇由
是九土會同八紘歸化旅獒西貢越雉南來三十世之
宏基七百年之大業輝前映古逾夏掩商今在聖明復
彰斯瑞伏惟陛下紹軒皇之聖緒承周帝之洪源應歷
數以配天總華夷而類帝惟恭惟儉絶嗜音甘酒之娛
乃聖乃神有明目逹聰之美弘武德而先懲不軌電掃
奸妖播文風而旋撫戎羌雲奔琛賮憂勤黎獻軫憫耕
農歲致豐穰田無炎潦德通於地見共秀於二苖應達
乎天果異畆而同穎契聖祖興周之瑞表吾君拓土之
徵昔則和天地於一同今則包萬方為一統况屬王師
薄伐誓衆弔民雄稜已懾於彼方禎異先呈於近境佇
觀收尅永蕩氛霾開九天日月之光顯符周卜合四海
生靈之望同彼唐禾臣竊仰瑞圖賡謌聖德願預採詩
之錄思陪唐叔之篇謹課誦聖德嘉禾合穗詩一首陳
進
請駕不廵幸軍前表
臣某伏覩宣旨駕幸北路軍前者臣聞展義廵方禮經
垂典誅兇伐叛有國通儀蓋欲迴廣照於一方輯五瑞
於羣后翦其暴亂慰彼蒸黎况蠢爾邠岐久迷大順匪
朝伊夕即覩殄平不足以親駕戎車遠臨狡穴顒顒衆
懇僉用驚疑伏惟陛下逾舜文明超周神武稟秋霜之
令敷春育之恩委以至公推其大信覆載之内風偃化
行而隴渭之鄕岍岐之俗甘寒谷之氣自棄陽和息惡
木之隂顯孤臨照恃蟻封而稱固巢燕幕以偷安今則
上將專征雄師薄伐遠憑宸算必剗根荄竊惟漢曲褒
川方當寒沍霜邊嶮棧豈易躋登况射鮒穿蠅詎用千鈞
之弩孤城荒堞寧銷萬乘之威伏乞聖慈俯徇羣心特
寢成命佇觀克捷永統華夷干冐宸嚴無任戰越兢懼
迫切屏營之至謹詣閤門表奉陳謝以聞
第二上表
臣某伏覩宣旨駕幸北路軍前皇太子宰臣百官等上
表陳請未賜俞允者省問方俗雖經典之舊儀慰撫師
徒乃君父之慈照但以道途險阻水陸嚴凝遐邇羣心
實切憂灼伏惟皇帝陛下體堯慈惠逾舜欽明欲令寰
海之人盡沐雍熙之化憬兹汧隴密邇封隅久負歡盟
深辜恩信識變通者已束身效順迷向背者猶掩耳偷
安致一境之生靈銜積年之怨抑洵吠堯而有日思慕
舜以無由所以授姜鉞以整師築韓壇而誓衆風馳號
令雨驟雄豪上將等威振雷霆心堅鐵石指期尅日必
就削平豈勞親駕翠輿躬麾白羽六龍八馬馳驅嶮棧
之中萬騎千官迢遞層峰之外方零霜雪漸逼沍寒伏
乞聖慈俯聆億兆之情特駐省方之命上為宗社下慰
華夷佇對捷書更開土宇臣叨深睿奬倍慊明誠塵浼
宸嚴不任待責望恩迫切禱祈之至
謝恩賜興聖觀弘一大師張潜修造表
臣某伏奉恩敕宣賜左街興聖觀弘一大師張潜令修
葺住持者寵自宸衷榮臻道域簮裳增忭芝木騰輝臣
某中謝伏惟陛下道均軒后聖並放勲凝懷於姑射之
峰寄夢於華胥之境睠言人教理契生津栖神冺合於
無為屬念潜期於有德化含清淨善利邦家觀宇蕭條
像設塵翳爰敷綸渥載俾葺崇伏以前件觀地接玉清
昔為道學尋改貞元之宇復標紫極之宫至德年中易
名興聖前臨廣陌東距錦江宛是靈墟實惟勝所况門
庭具設像貎儼存誠歴代之仙蹤乃皇都之福地今則
重加繕飾盡撤葷腥拂塵埃於湫隘之中還瞻玉相蕩
瓴甓於蒿榛之内别築瑶壇洒雨露而騫拊增榮薦沉
麝而睟容伊穆張潜等精專剖劂恪勵住持夕磬晨鐘
祝遐常於聖夀朝香暮燭期隆永於皇圖臣某獲列教
門躬榮睿澤不任之至
謝恩宣賜衙殿點鐘表
臣某伏蒙聖旨宣賜衙殿前點鐘一口於日院内充齋
醮扣擊者恩垂霄漢榮及簪裳抃蹈無階輝華增極伏
惟陛下二儀覆燾三景照臨澤浸無涯惠敷有截故得
八溟息浪長鯨將殄於昌時五緯循常巨彗欲銷於永
夕削平夷夏倒戢干戈而復俯軫皇情留慈玄教致感
應於洞府得應見於靈仙固當齊聖夀於日月星辰隆
寶祚於乾坤海嶽今者念臣院宇之内簨簴未全每於
齋醮之辰尚闕舂容之響既乏通真之器莫諧集聖之
儀輟瑶階泛日之音來從天上須豐嶺含霜之韻降在
人間事超錫樂之榮恩重點鐘之賜永當炷焚芝术禱
祝真靈冀啓禎休仰酬聖奬所宣賜鐘臣謹以焚香祗
受訖不任
謝恩賜玉局化老君表
臣某言伏奉恩勅宣賜舊玉局洞門石像老君歸龍興
觀御容院閣下西間奉安供養其蓋石舍一區移拆就
觀起立并賜錢設齋道衆將幡花引歸觀表讃等者皇
澤霶臨玄門增耀康莊改觀道俗同歡臣某中謝伏惟
陛下法道披元垂衣運化暢清靜無為之理敷希夷不
宰之功已洽大寧將臻一統以玄元像貎密邇宸居雖
香燈無曠於常儀而供養合歸於法宇爰申明命豐備
齋羞焚蘭术以飄香森幢幡而成列鐃金鳴玉纔離象
闕之庭雲邁風行遽入龍興之閣羣心瞻仰萬衆歡隨
雷喧讚悅之音霧集聖明之像臣與道衆等獲栖大教
叠荷隆恩永勵修持上酬睿奬不任之至
賀收隴州表
臣某伏覩北面軍前隴州節度使桑簡以手下兵士及
城池歸降收復隴州者睿算遐宣元勳效節纔申薄伐
已復雄城臣某中賀伏惟陛下聖邁黃軒威超周武運
神機於掌内動有成功料勍敵於彀中舉無遺策自岐
郊負義關外隳盟深辜敦好之儀遽絶睦隣之分擁豺
狼之一旅恃疆土於三州巢折葦以偷安坐積薪而稱
固小不事大春秋所誅所以義士盱衡謀臣扼腕皆期
殄掃遂舉戈矛六軍奮躍以爭先八校喑嗚而致勇蹴
土佇摧於吳岳飲馬將竭於渭流桑簡以智合變通心
明向背倒戈銜璧效命投誠獻千里之山河不施寸刃
復一方之戶口無損秋毫便回亳社之鋒自收商受之
衆想回中之路絶退且無歸顧灞上之讐深竄將奚適
料其元醜即見梟擒看通於八水三山永統於九州
四海俱頒舜歷盡入禹封臣獲奉昌期累觀大捷無任
之至
壽春進章真人像表
臣某伏以皇圖昭永上帝開祥北極瑶樞煥虹光而誕
睿中天玉斗飛紫電以凝華萬國歡瞻羣心增忭伏惟
陛下二儀炳靈九清集瑞至化塞乎天地清明肅於鬼
神肇三十世之宏基方隆周業興四百年之景運佇越
漢圖浸德澤於玄儒鼓薰風於夷夏今屬壽春大節祝
聖昌辰琛賮雲馳梯航波委咸修芹禮以繼山呼臣與
當院道士等虔拂華壇精依祕格諷琅書寶軸披霧韜
霜羅克嚴蠲潔之誠永廣乾坤之福鑒聖真人昔師道
祖躬受靈篇傳真紀於先天緘瓊文於福地豫明皇業
洞逹玄樞嵩公之識神堯真白之知梁武以之校美詎
可同年是敢藻繢縑繒式資瞻仰庶因焚炷克嗣禎休
干冐宸嚴臣無任祝聖虔切屏營之至其畫像功德數
等謹詣閤門奉進以聞伏聽勅旨
黃萬祐鄧百經賜紫衣師號謝恩表
臣某伏覩恩勅䕫州道士黃萬祐賜紫衣仍師號羅江
縣道士鄧百經賜紫者大聖御天神功及物庭有賢良
之侣野無遺逸之人率土朝宗允當聖日臣某中謝伏
以黃萬祐等林泉得志麋鹿為羣深處巖蘿罔窺名利
或丹華救物有回生駐景之能朱篆誅邪有蕩魅除兇
之效皆張道用潛贊明時遽捧鶴書來朝鳳闕萬祐既
趨於錦水百經自至於羅江共仰堯天俱榮舜澤歴觀
前史莫得比倫伏惟陛下道邁唐堯功高軒后想汾水
凝神之日尚遠九重比峒山請益之辰猶勞載駕今則
蒲車允至桂檝云來徑捨烟蘿躬朝旒扆顯封嘉號俱
錫服章美輝簡編光揚簮褐不任之至
廣成集卷一
