廣成集卷十一
後蜀杜光庭撰
程德柔醮水府脩塸詞
伏聞大道垂功裁成品物真靈設位主宰羣生至於水
府明神山林正職各司罪福以庇蒸黎當縣地控上游
素名劇邑賦輿重大耕稼滋繁堤塸所防安危是繫其
所脩偃分當彼濬流自汎溢以來累有摧壞雖俾夜作
晝竭力殚心旋有葺完尋聞傾䧟豈水脉所注不可備
防豈龍神所為未容障塞憂惶迫切無所告祈且食乃
民天人為邦本或虧秋稔必致年凶况天府膏腴勢連
下瀨少城戶口旁按通波若為侵軼之災必有泥沙之
變救兹墊溺須仗玄威伏惟大道開恩明神流鑒愍其
農畆念彼生靈逥不測之神功借無私之聖力特垂濟護
安全使黍稷永豐京坻有望乂襄陵懷山之禍叶年豐
裕富之期蘋藻效誠敢負靈貺不任
川主醮五符石文詞
三寶開光五文孕化凝水火木金之氣成雲霞龍鳳之
書保制乾坤鎮寧天地洎乎降傳下土濟護羣生夏
禹得之以成功仲尼奉之而興詠有家有國㒺不遵修
所以伏御神祗鎮安川嶽禳除氛沴清肅宫城至於居
宅之興亦在鎮禳之例臣頃於所部特創新居既畢巨
功爰申大醮按河圖品格依靈寶文儀篆刻真符清修
香火所冀解消犯觸安集正神召彼靈官永垂擁衛伏
惟玄元鑒祐衆聖流慈勑勒職司錫其禎貺居止寧泰
眷屬安康分近天皇大火之鄉况屬身宮或隣對照捫
心震惕循已驚虞是用瞻本命福山仰列仙靈化歴主
元而禱祝遍九曜以虔祈伏冀洞府神真披香奉御玄
天尊聖垂澤降臨賜臣以景貺禎符解臣以災期厄會
克承祐護允洽康寧上願皇業天齊聖圖嶽鎮伊川洛
汭運叶中興八水三山俗諧昭泰戢鋒鋋於九野共文
軌於萬方臣得勵忠貞永扶英睿不任
蜀王為日虧身宫於玉局化醮詞
伏聞大道縱靈元和肇化燭三光而上列運六氣於中
天播裁成字育之功物無不遂持寒暑暄凉之柄政無
不均所以五星秉大帝之符司明罪福十神行太乙之
令統御吉凶律歷難欺古今所禀臣遭逄聖運塵忝殊
榮山河控井絡之雄封壤握坤維之重常虞福過實懼
災纏今則凉德靡脩太穹垂戒月朔則太陽薄蝕當臨
照之方既望則太陰變虧在身宮之位飛天火曜臨於
命辰干禄納音仍逢衰氣恐成災咎彌切憂惶是用遵
按玄科勵精丹懇奉香羞於玉局陳醮禮於瑶壇仰三
景以希恩普周天而禱福伏冀昭彰俯鑒肸蠁垂休賜
禎貺於三命五行解災期於身宫分野至有故傷誤殺
往債宿冤咸賜蠲除永俾貞吉上願皇圖攸久聖夀延
長還金符大漢之隆宅洛契宗周之盛干戈偃戢夷夏
昭蘇得傾報國之心克叶自天之祐不任激切虔祈之
至謹詞
安宅醮詞
伏聞道氣流布三才乃分陰陽陳變化之機水木肇相
生之象巢穴之風既替宅宇之作遂興順二氣以營修
體五行而制度實資神化大庇生靈臣以庸愚不明玄
理因時改作隨力興修土木之功曾無避忌穿鑿之處
深有驚喧或抵犯主方或背違尺道致使龍神未守居
止非宜恐迫凶衰更延災厄謹歸心大道稽首三尊按
靈寶明科修五帝大醮虔恭懴謝拜請符文懴巳往犯
觸之非祈將來安寧之福伏冀二儀介瑞五帝垂祥凶
惡蠲除龍神鎮守人口清泰動静康寧營運興生常蒙
利祐公私和暢眷屬乂安即永荷太上衆尊五帝祐護
之恩不任
八節醮詞
伏以大道垂化元氣流形鼓鑄羣生有清濁剛柔之異
舒張八節定春秋冬夏之方所以考校吉凶司明罪福
惠既周於家國恩亦普於存亡臣等獲值昌期早欽道
化資神功而生育荷聖力以裁成竊慮處俗立身寧無
過咎前生今世必有愆瑕或五行三命之中遭逄厄會
或暗曜明星之下因值照臨以此兢憂輙思祈醮爰逄
令節同竭丹誠是天元啓候之期當大聖延慈之日翹
心靈化稽首瑶壇精潔香花虔恭醮祝伏冀高尊鑒祐
衆聖哀憐垂㒺極之慈賜無疆之澤使積生罪惱累世
冤仇巳往之愆非將來之厄運乘八節自新之力降三宮
肆赦之恩並賜蕩除永錫貞吉使臣等九玄七祖受福
祉於南宫眷屬親緣落死名於北府公私和洽夀禄遐
長即永荷衆聖祜獲之恩不任
都監將軍周天醮詞
伏聞大道混融羣材昭著陰陽昇降吉凶之理肇分善
惡循環罪福之文是啓玉虚大帝金闕元皇申命真靈
俾其主宰三官五帝爰居勸沮之司南斗北元以統死
生之錄洪纖備舉億劫無差所以丹簡玄經有脩禳之
秘訣祈天悔過有懴滌之明科竊仰弘慈敢陳微願臣
獲膺宿會運偶昌期猥以凡庸遭逄異寵伏念載清履
濁寓世立身事主奉親自家刑國雖忠貞勵節勤瘁在
公而休祉難臻愆違易集况臣頃因扈衛時屬艱憂豺
豕欺天雰霾蔽日層巖瑞氣但希護於帝車九陌妖塵
正昏蒙於輦道乃忠義奮身之際是人臣效命之期得
以手捧天樞身排鯨浪克寧皇極以罄丹心遂叨非次之
恩遽荷重難之寄連營貔武千里隄封慙無監撫之能
但切兢憂之懇竊恐臣前生今代歴劫以來未達正真
動成罪孽或上虧天理下犯地宜中忤人情旁違物性
十纏外積三業内興或助順除奸誅邪佐命或故傷誤
殺秉法持綱或星曜運行時逢臨照或三命經歴因值
衰危八卦九宫有刑妨之數冤仇債訟有考對之文幽晦
常情𦕈然難測唯資修奉上叩玄虛冀獲感通克承覆
祐是用按河圖真絡披正一靈秤溥海嶽以貢誠遍乾
坤而瀝懇恭陳醮禮以展肅虔伏惟三寶迴光衆真流
鑒赦其夙過錫以殊休罪簡消除生名列品和平冤債
清蕩災凶九玄七祖同霑洪澤六姻九族咸沐玄慈俾
川境安寧生靈輯睦俗無疵癘野有謳謌幽府冥司神
輝朗徹飛行蠢類惠渥滋濡上願國步夷平聖躬和暢
五兵弢偃萬㝢乂康鑾旂早復於秦京象法重懸於魏闕
瞻天望日言發心馳不任
衆修本命醮詞
伏聞大道垂光三靈資始人天設位萬化互分禀氣有
清濁之殊賦運有吉凶之異昏明既判罪福亦彰於是
太上弘慈元尊愍護南土闢延生之府北都陳銓善之
科兩曜列星布無私而照燭三官五帝開大宥以君臨
盡欲使其洽無為俱臻清淨品登仙果名列真階臣等
叨沐神功幸逄昌運聞玄儒之妙旨履道義之康衢坐挹
堯樽行謌睿德揣躬省己榮抃伏深但慮往劫此生立
身舉錯動成違戾率忤幽明六情之愛染難祛三業之
愆非易積文昌簡上未紀善名酆部宮中巳標罪目又
恐行年災咎宿曜加臨或土木興工犯干集忌或故傷
誤殺結聚冤尤遂使暗奪年齡潜消福祿非憑勝會難
寫深誠今屬白露凝晨清秋届節是懴罪祈真之日乃延
恩致福之期輙率同誠歸依至道齊持法信稽首靈壇
遍天府以披心望星宮而注想伏冀三元上聖十界衆
尊南極威神北臺寮輔念其虔懇降以光靈流福祐於
存亡息災凶於永遠使臣等九玄七祖咸得生天五族
六親並蒙安泰罪瑕除蕩禄夀延長門宇清寧運求諧
遂五行三命永無刑尅之災私室公庭長荷利貞之福
不任
張道衡還北斗願詞
伏以玄象垂光物無不照帝車周運感無不通臣以幽
微仰蒙鑒祐頃以大順二年身䧟危厄性命是虞輙瀝
丹心上祈玄造遂發誠願奉錢十萬貫文旋獲安寧克
蒙清雪螻蟻之生巳保真靈之澤未酬尋以奔迫道途
辛勤南北難逄良會莫振宿恩冰炭在懷寢食增懼今
則歸心靈化稽首瑶壇虔備香燈精修醮酌自今年四
月至今月五度奏錢滿十萬貫文兼於玉局化北帝殿
塑造北斗真君八身功德用申奏懇上答玄恩伏惟聖
慈曲賜昭納使誓圓昔日願遂兹辰宿罪蠲除消災蕩滌
冤仇和解平祿增延公私叶貞吉之期眷屬享乂寧之
福存亡咸泰品彙沾恩不任
行軍僕射醮宅詞
伏聞大道融真天尊演教赤明御運靈寶開圖八會成
文凝結太空之表五符流跡昭宣大有之中五帝受之
以度人九天得之以定位降於下土護國濟人摧伏凶
妖誅滅邪惡凡所興造皆許遵行臣頃以營繕所居土
木將畢恐有干犯難備考詳竊按玄科請行符命脩崇
黃籙開奏清都刻五方大帝之文依三洞鎮禳之格下
告五土上奏九微伏願衆聖垂慈萬靈孚祐勑命符吏
頒示職司降以威靈布其真氣蕩除魔怪安静龍神八
卦九宮五行六甲陰陽刑殺太歲將軍各鎮方隅永祛
災咎其有伏尸故氣金土邪精滯爽遊魂幽靈暗魄各
乘善力俱遂逍遥克保安寧永臻福祐不任
衆補修三會醮詞
伏聞人之禀生資於二氣陰陽定體魂魄守身稍或愆
和即成災否三會之日是三魂攅奏之辰罪福吉凶纖
毫無失增夀奪算賞罰甚明所宜積善除非立功補過
用祈吉應以保遐齡玄聖格言真經明訓敢遵守以戒
身心臣等數年以來於下會之日共申祈醮以罄焚修
昨者迫以塵緣偶遇佳節中心憂惕不敢遑安今則别
選良辰旁招善友同營香火特展醮祈静夜寒更冥心
注念真靈必降誠願冀通伏惟萬聖迴光千真鍳映錫
其禱祝除彼災凶制魄招魂各遂修生之望逥凶變吉
咸開遐永之程臣等或三命衰微九宫厄滯或星文臨
照災運縈纏或宿債未平餘殃未息或故傷誤殺積過
深瑕俱乞蕩除克賜昭祐合家蒙福九祖生天公私有
通泰之祥眷屬荷乂安之澤不任
皇帝設南斗醮詞
伏以三光麗天照臨萬有衆星垂象統御羣形南斗文
昌實掌生籙為正陽照物之本乃帝皇夀命之司按天
元上清等經若五月五日值丙午之辰則啓福延恩濟
生利物和寧品類安鎮邦家陽德所資普享其福今年
以火水金土四星聚於實沈之墟又逄日度所經皆為
順伏五月合朔太陽當蝕而不蝕洎乎既望太陰當虧
而不虧斯乃五日得丙午之辰純陽所應顧惟寡昧歛
荷玄功慙化理之未周念聲教之未普敢期流貺以及
微躬所願大道延慈工天錫祐俾九州四海俗泰民康
年豐而六氣均調候正而四時和暢弢弓偃革歸馬放
牛咸臻保命之祥克廣好生之德冥心丹禁稽首玄壇
瞻八景以低臨冀九光之遐燭鑒兹醮酌介以休祥辰
輝炳靈幽讃之功巳著人天交感恊和之期可佇混一
車書大同寰宇式虔祈荷上副玄慈不任
皇帝周天醮詞
臣聞風雨霜雪之不時則星辰示象蘋蘩藴藻之可薦
乃天地垂休緬是前修實為通義臣恭臨大寶虔奉丕
圖不敢遑寧若臨冰谷而頻移圭律七變槐檀慮兆庶
未康恐一物失所或刑政乖謬或恩信未孚干戈猶駐
於疆場正朔未同於夷夏水旱不節富庶莫臻昏墊札瘥
繼聞於郡縣盜賊欺誑尚恣於鄉閭雖則務嗇勸分貶
食省用不邇聲色永絶畋遊瓦器&KR1109;盤敢忘於刻已雉
頭虎魄豈事於娛情猶慮上曹重書厥罪顓蒙有愧首
謝無由近則金火二星水土兩曜併聚蜀分皆次實沈
日月有薄蝕之期朔望却史臣之筆太陽順伏分野垂
休豈此禎祥併歸冲渺益勵退修之志彌彰戒懼之心敢
因干日之嘉辰聊荅上玄之厚貺靈宫渺邈紫府深嚴雖
昭告之備申慮誠明之莫達齋潔選日懇悃陳詞寂寂
玄壇儼威儀於乙夜飄飄仙馭降福祐於人寰伏冀八
表乂安黎民清泰邦家鞏固社稷永寧六府孔脩九功
攸叙簮裾奉職書軌同文不任
醮瀘州安樂山詞
伏以楚蜀連封西南重地江馳萬𣲖嵐積千峰天帝以
之會昌龍神以之固護惟兹奥壤獨擅雄名三層燭烟月
之光八洞閟靈仙之宅常弘勝利以祐蒸人年無旱潦
之傷俗保安貞之吉致泝㳂之攸濟俾絲枲之蕃豐銜
三觀威靈荷二真慈貺傳諸近遠載彼經圖翹首注心
共謌玄澤臣名拘輦轂望切林泉每憐素豹玄猿常戲
芝巖桂岫延頸企踵跡滯神遊輙贄微香遥陳孤懇臣
以所居北帝院齊醮所給鍾簴未周雖申降福之儀幾
闕飛霜之韻始聞仙山之内法器且多既無考擊之期
虚蔽鏘洋之美道隨誠感鐘固可移願減有餘資其不
足輟於翠嶽遷就皇都清聲漸遠於彤雲洪響佇聞於
紫禁願俞誠祝永鎮京華不任
廣成集卷十一
