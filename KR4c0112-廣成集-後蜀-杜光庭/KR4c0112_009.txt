廣成集卷九
後蜀杜光庭撰
青城鄭瑱尚書本命醮詞
伏以禀氣分靈全資天道挺生毓質仰繫上玄夀祈延
永之期占叶始終之吉五行倚伏二氣推移實憑宰制
之功敢怠敬恭之懇臣今年火曜居本命之方九宮金
星在行年之上久纏疾苦未獲痊平竊慮履行運心有
虧陰隲字人慈物有曠政經或積生釁咎未除或往世
冤仇未解搆兹重厄無路輙祈况境控仙山地當洞府
明誠可告真鍳難誣敢因本命之辰虔備醮祈之禮洗心
謝過瀝懇希生伏惟少駐鸞驂下臨塵壤愍其歉迫假
以恩休輟死籍於黑書再延命禄定生名於丹錄盡赦
深瑕冤債和平災凶消解公私昭泰眷屬安寧敢忘策
勵之心上副真靈之祐不任
果州宋夀司空因齋修醮詞
伏聞三光麗天下司羣品死生是繫罪福攸同臣以塵
微仰蒙鍳祐而三命之内水火力微值辰承魁綱為天
羅地網二運逄墓併屬災期又星火到元首之宮暗曜
在命宮之位災數重叠憂懼殊深是敢遵按明科虔申
醮奏仰崇齋福精備醮祈三日恭嚴九時關奏伏冀玄
慈俯燭洪澤濡臨賜臣災運消平凶衰超度克延祚禄
允介福祥永保乂寧常加護祐奉親事主報國寧家誓
罄丹誠上酬玄澤不任
楊神湍謝土醮詞
伏以道氣分光玄功宰制下鎮靈化上配列星萬聖之
所宴遊羣仙之所棲息肇於歴劫以逮兹辰玉女上賓
認香泉於江滸玄元駐駕留玉局於城隅耀天目之祥
華以安井絡啟洞宮之徑隧以福坤維為錦都靈勝之
墟乃蜀國神仙之府而膳營久曠蕪薈幾侵清壇為蹂
踐之場閟殿染膻腥之襍我蜀王迥開神鑒矚此玄關
遽命澄清俾其嚴飭拂烟煤於石壁重挹仙儀薙蒿篠
於荒階再窺靈洞邇後累加締葺漸獲精新堂宇相望
樓臺櫛比復遷門闥俯及康衢夕磬晨鐘得以備朝修
之禮朝香暮火得以申蠲潔之儀報德何階感恩有自
輙陳醮祝冀達真靈伏惟廣灑神休大頒嘉貺增聖主
遐長之算寧謚萬方貞蜀王椿桂之年乂安三蜀連營
將校各崇竹帛之勲比屋生靈共樂和平之化龍神悦
豫稼穡豐穰疵癘無侵鋒鋋永戢其有薰腥穢瀆穿鑿
侵傷承此懴祈咸蒙消解臣等佐時濟俗行教立功奏
御上通遵脩咸契公私亨泰眷屬利貞然願往法化流
先師德普冥關無滯道果速圓内外職寮陰陽將吏遷
功加品永贊福庭克弘至道之風常荷尊靈之澤不任
忠州謁禹廟醮詞
伏以三氣肇昭九元裁質清浮濁厚真精鑠造化之鑪
出震乘乾大易啓乾坤之韞堯天繼覆舜日傳明五教
允敷未革懷襄之數四門是闢尚纏昏墊之憂惟我睿
明拯兹下土驅馳四載勤瘁萬方浩浩無虞百谷識朝
宗之路巖巖可仰羣山知維嶽之尊區别九州撫寧庶
彙鑄鼎之功既集錫班之報攸彰懋此宏勲光於終古
臣夙承洪澤獲奉仙祠巫雨巴雲捧臨瑶殿岷江楚澤
瀠蕩瓊階願逥疏曠之慈俯鑒虔誠之懇探經玉洞展醮
靈岑副蜀王遐視之誠遂微臣歸依之願不任
㳯州謁二真人廟醮詞
伏以真精表瑞元氣分形積靈秀於人寰凝為仙嶽寄清
幽於物外嚴設洞天上屬星辰下福邦國由是瓊宫珠
闕秘邃難窺羽盖蜺幢飄颻特降二真人三都跡顯九
鼎功成白晝登真丹霄控景威靈益振物象長新寳冊
真經琅函玉篆貯靈宮而作鎮與嘉躅而常存遐想玄
風遥馳素懇今以三川觀化累遇干戈鳳扎龍書靡存
於魯壁虎符龜籙難訪於秦坑大教凌夷所宜弘拯是
用翹懃翠巘稽首白雲申醮酌之儀冀神仙之鑒輟鶴洞
緘藏之本為人天宗奉之經佇奏殊功却還舊所竊惟
道無不在法許流通仰望鴻休允諧丹欵亦願潜逥禎
貺普及寰瀛玄元之祚胤繁昌聖主之宮城匡復九圍
寧謐萬彙昭融臣境㝢乂安生靈康泰災纏自息算禄
增延永持忠赤之心上副至真之祐不任
自到仙都山醮詞
伏以元化既分兹山作鎮前臨楚望旁控巴城衆流逥
環嚴設龍蛇之府羣峰擁衛秀為真聖之都二真騰翥
於前朝千載昭彰於懿躅岩巒槩日松檜參雲禎祥時
耀乎簡編福祚潜資乎邦國蜀王扶天茂績命世雄姿
八國二江早列封圻之内黔城楚硤皆歸陶冶之中惟
此仙山光於境㝢仰靈蹤而稽首遥展誠祈望閟境以
馳心虔脩醮酌將以求書禹穴佇逢八會之篇探簡洞
庭願值五符之訣敷弘典則演暢真宗况屬大教凌遲
中原多難俾其紹習須俟流通某躬泛長波式遵成命
焚香昭告願鑒丹誠所期汜水橋邊不獨傳於漢相曲
陽泉上豈止授於千君捧帙西歸中興聖教不任
李延福為蜀王脩羅天醮詞
伏以道冠虛無功先覆載陶甄有物亭育無私綿劫歴
以長存後天地而悠久裁成不竭生化彌彰臣夙荷玄
休克承遺運功輕塵露任重台衡數干里之山河周旋
六鎮十七年之臨撫宰制一方每虞福過為災力微成
釁兢榮循省憂懼難勝况復大駕未還中原多壘訓兵
勵士徒懷於報國勤王望闕馳心其柰於天高日遠微
勲靡效孤懇何申今復大遊四神方在雍秦之野小遊
天一仍臨梁蜀之鄉地一次於坤宮月孛行於井宿仰
兹緯候緬彼災蒙深慮鳳輦鸞輈百二之關河未復陵
園寢廟九重之城闕猶虛惟切禱祈佇逥鑒祐是用按
依玄格遵鍊明科修黃籙道場設羅天大醮九清三界
咸陳懴謝之儀天真地靈備展奏祈之禮普日月星辰
之域遍山川嶽瀆之司畢罄齊莊用期通感伏冀天尊
降命聖祖貽休俯借神功載康國步鴻圖克固鼎祚中
興齊北極以常寧比南山而共永臣允承天澤長奉唐
年享椿松延廣之齡竭金石忠貞之節境無災沴歲洽
豐穰雨澤不愆干戈不作龍神安鎮士庶乂寧幽扄霑
開度之慈絶域慕和平之化誓弘清净之心以答真靈
之貺不任
羅天中級三皇醮詞
伏以玄盖上浮黃輿下鎮元精降瑞應運開圖握六紀
以召臨恩周率土體三才而司牧惠洽羣生塞寰區而
聲教攸傳亘今古而光靈不冺臣謬膺天澤作鎮坤維
荷覆幬以難勝誓忠貞而有守屬乾綱未舉天數中微
瞻雲而河洛方遥捧日而山川尚阻徒傾丹赤莫展勤
勞今又大遊四神在雍秦之分小遊天一次梁蜀之鄉
地一鎮於坤隅月孛行於井宿考遵緯候伏切憂虞是
用披按明科脩崇黃籙備羅天大醮祈三界真靈願假神
休共逥天數使忠貞義烈振風雷掃蕩之威文武尊神
借戡定經綸之力重昌祚歷永息妖氛九圍睹清晏之
期三蜀荷安寧之賜災祛未兆福降無窮動植存亡同
臻恩祐不任
羅天醮太一詞
臣伏按歷緯今年大遊四神在雍秦之分小遊天一次
梁蜀之方地一届於坤宮月孛臨於井宿仰披天度緬
屬災期省己拊心伏增憂惕是敢按遵玄格崇啓壇場
脩黃籙寳齋備羅天大醮輙披玄藴敷露真文伏冀尊
神逥景上玄貽休下土旁垂禎貺永息災躔賜臣封境
乂安龍神輯睦生靈康泰遠近昭蘇疵癘無侵干戈弭
戢唯虔脩奉上副神功不任
羅天醮嶽瀆詞
伏以二象昇淪剛柔定位三靈恢廓川嶽裁形坤儀彰
厚載之功品物荷資生之德雖混淪莫極猶虞九六之
期廣博無疆以繫屯亨之數今以運陰陽所毓歴統緯
所甄天一小遊既移於梁蜀四神太一亦次於雍秦地
一屇於坤宮月孛行於井宿仰惟天度伏用震惶竊以
臣叨荷寵恩久司藩屏封圻六鎮襟帶重江水惟四
瀆之尊山居五嶽之長仙壇靈化皆驂虬馭鶴之蹤珠
岸金堤乃禹導秦通之野真靈攸處祥應實繁必介休
符以副虔祝是敢齋陳黃籙醮啓羅天冀衆聖之垂慈
會萬靈而降福共安天步永奉聖圖蕩昏曀於神京重
瞻聖日混車書於海宇克保唐年臣境土安寧生靈舒
泰邊無烽燧俗洽謳謌息未兆之災躔解巳往之愆咎
誓虔砥礪以答神功不任
羅天普告詞
伏聞玄功宰制道化宣行禀象流形凝神運氣天覆地
載爰起於渺茫日照月臨肇分於萬有至於陰陽昇降
劫歷推移乾坤有九六之期烏兔有盈虧之數將期拯
護久仗真靈臣以微躬遭逢昌運叨承異渥踐歴殊榮
龍節虎符攝封壤山河之重金科玉律掌生靈性命之
權常慙撫育非才每以滿盈為戒而屬中原多難天步
方艱社稷綴旒寰瀛塗炭訓齊武旅徒懸報國之誠迢
遞神都莫得扶天之路今者稽求歷緯考察經圖大遊
四神方在雍秦之野小遊天一傍臨梁蜀之鄉地一屇
於坤宮月孛躔於井宿緬惟天度彌切憂兢是敢披靈
寳簡文按河圖品格設羅天大醮開黃籙寳壇仰金闕
玉京虔祈萬聖遍寰中象外普告衆靈馳意馬以披心
託香龍而薦懇冀蒙鑒祐允降威神伏惟三界諸天四
司五帝乾元主宰地府尊靈降陰陽不測之神假變化
無窮之力神兵密助真應潜彰大業中興萬方安泰皇
圖永固四海澄清掃彗孛於長空勦鯨鯢於巨浪常瞻
聖日其戴堯天賜臣境域安寧災凶弭息五兵韜戢四
氣均調黎元無瘥疫之虞稼穡有豐登之望三州六鎮
士庶龍神克洽歡康同臻貞吉其有幽魂滯識六趣三
塗沐玄澤以生神詣朱陵而受福存亡開度動植蘇舒
誓傾忠孝之誠仰副神明之鑒不任
羅天醮衆神詞
伏以人為神主神依人以變通神福於人人資神而讃
祐承天統地有國有家惟古及今率由斯道我大唐臯
陶種德聖祖垂休光宅中原傳二十帝玄風扇於萬㝢
皇澤浸於九圍徧彼羣倫咸蒙覆燾而運鍾艱否時屬
播遷天數未寧帝車未復忠臣義士皆懸報國之心望
日瞻天敢怠勤王之志今以小遊天一纏梁蜀之鄉大
遊四神在雍秦之野月孛行於井宿地一次於坤宫緯
候所明兢憂是切是敢按遵玄格披考靈科修黃籙寶
齋設羅天大醮下窮九壘上極三清嚴陳懴請之儀願
假感通之應伏惟尊神衆聖憫鑒丹誠雷發神威風回
景貺掃攙搶於碧落殄氣翳於皇都永固鴻圖中興大
業次願封疆分野消解災蒙祛厄會之期致和平之氣
龍神輯睦風雨均調疵疫無侵戈鋋永戢誓勤握政上
副神功稷黍馨香必虔於蠲潔蘋蘩蕰藻克展於齊莊
瀝懇陳情不任
蜀王本命醮葛仙化詞
伏以圓穹列耀上表於龍星方局裁形下分於仙化實
司命籍以統人倫臣獲禀玄機夙臻景祐早承寵渥牧
此烝黎綰六鎮於封疆德慙凉薄控諸化之靈勝誠切
欣榮常虞政理之乖莫副真仙之鑒今屬太一行運分
野慮災或臨梁益之方或在雍秦之境月孛纏於井宿
地一災於坤隅稽考緯書伏增憂懼况歲當丁邜是臣
元命之年月屇仲春是臣稟生之節詣本命之化以本
命之辰虔備香燈精申禱祝伏冀元尊憫矚衆聖鑒臨
騰素欵於上宫錫鴻休於下土帝圖興復息災期而輦蹕
還秦境㝢康寧銷否運而禎祥介蜀俾罄報君之節允
符憂國之心百糓豐登羣生和泰龍神昭貺疵疫無侵
臣七祖生天年齡增永誓弘道化以答靈恩不任
莫令南斗醮詞
伏以玄道聿分化機肇啟清濁定昇淪之位陰陽運刑
德之樞南斗主生垂吉昌而勸善北宫紀死編罪惡以
繩非神明用之以化人帝主用之以致理纖微不失今
古攸同臣宿稟真謩仰宗玄訓敢忘勖勵以自秉脩而
叨備宮榮屬兹多事雖加勤恪實有懼於曠違徒切兢
憂固取譏於尸素誅奸瘅惡或舉刑章督過懲愆或施
鞭楚犒士或開其宰戮宴賓難廢於烹燔恐因故殺誤
傷遂結深冤厚釁又臣行年所歴小運逄災宿曜所纏
火星為照月臨申未天符居本命之辰位對丑寅飛旗
當衝破之地慮成厄會彌切震驚雖省巳循懷寬刑慎
行減饌節酒遠色防非猶慮凶咎未蠲福祥莫應恭披
典册虔詣靈山按南斗文儀法上玄分緯九微燈影宵光
遠擬於六星一德香烟雲色高連於三素竹殿既招其
虚實松軒可降於真靈向北披心敢期符祐伏願大宮
上聖輟死籙以延生五緯尊神碎禍車而流福冤尤消
解災厄和平骨肉安寧境邑康泰風調雨順糓稼豐登
寇盜不興沴瘥無作所請靈寳玉篆赤帝天書伏願解
臨照於南丹錫恩慈於下土永承貞吉以遂禱祈不任
鄭頊别駕本命醮詞
伏聞玄天垂象斗極居尊統萬彙以無私御四時而成
歲下司命籍總制吉凶有感必通有祈皆應臣粤自童
丱竊仰威靈以七星為天地之樞五氣為裁成之本主
張禍福制錄鬼神傾心每奉於上玄有醮必存於北斗
叠蒙昭祐累降禎祥動若影隨事猶響答至或願捐所
職謝病尋醫或懼履禍機違凶就吉或雪志於侵誣之
際或滌瑕於猜忿之中潜瀝懇於長天暗馳誠於永夜
至真在鑒有願咸從而多事所縈靈恩未報常期精潔
冀啓醮筵今者天徇深衷神諧夙望幸叨攝任獲在仙
鄉玉闕瓊都咫尺封隅之内凝嵐積翠高低城邑之旁
况屬命辰仍當秋景遂得躬披松檜身躡雲霞展三獻
之禮容猶申公務酬積年之祈禱兼遂私心省分循懷
既榮且抃是敢捧持詞欵營備香燈雖澗蘋行潦之微
難逥聖鑒在隨機感赴之德願納愚誠所期答巳往之
恩佇將來之澤賜其禎吉介以康寧俾縣境無虞農功
有歲人和俗阜遠睦邇安臣或本命五行災衝所及天
文九曜臨照所經或正理有所未明賞罰有所未當新
冤往債故殺誤傷並乞蕩除永承恩祐不任
孫途司馬本命醮詞
伏以二氣肇分五行運化鼓陰陽之槖籥執生死之樞
機亭毒無私陶鎔靡倦司短長於五帝校善惡於三官
維斗居尊總御羣品臣自懼幽陋仰荷裁成獲備冠裳
每憂叨竊遵素儒之明訓守玄聖之格言尚慮動息成
非行藏乖道難階福善易結過尤仍恐三途推移或逄
厄數九曜纏次或在危宮况今年天符臨勾絞之方小運
當伏吟之位十三宿内月孛所經大運今年猶居衝破
以兹憂懼恐履災凶敢因本命之辰虔申醮謝伏惟真
聖俯鑒誠祈赦巳往罪尤和冤釋結錫將來福祉增禄延
年眷屬安寧公私和泰即永荷衆尊慈祐之恩不任
廣成集卷九
