廣成集卷三
後蜀杜光庭撰
宣進天竺僧二十韻詩表
臣某伏覩西天三滿多到闕朝對者伏以北通玉塞西
渡金河路出重關程逾萬里班定遠之經歴才及烏孫
張博望之訪尋祗過青海或蛇州魅磧人跡莫窮或飛
靈流沙馬蹄難至由是聲教或異職貢少修崑嶠白環
首標瑞典鐘山火玉顯謂祥珍况身毒居憑嶺之隂于
闐隔雪峰之外天竺遼夐跋涉辛勤慕中華億兆之尊
嚮大蜀聖明之主夀申朝覲實美簡編伏惟陛下縱聖
體乾膺圖啓運德逾羲頊仁冠堯湯修文德而御要荒
耀武功而安寰海故得西夷率服萬㝢知歸南通交趾
之鄉北聚穹廬之俗獻琛奉䞇無曠歲時竊惟聽政之餘
每降自天之澤興弘玄釋歡奬崇修梵刹嚴精道宫煥
麗一心齊致二教俱榮紫霞洞之仙客效祥天竺國之
胡僧入貢咸歸睿感共福皇圖率土臣寮同深抃蹈臣
某芝田末學蓬岫孤蹤獲奉天慈俯宣明命謹課頌聖
德七言詩二十韻一首陳進昨自三月巳未偶縈疾苦
不獲隨例舞蹈堯階無任歡呼屏營之至
謝手詔表
臣某言今日伏奉恩旨以臣今月十一日上表稱賀聖
體痊復事賜手詔奬飭者絳闕流恩紫泥頒寵仰承天
造俯慰凡庸臣某誠榮誠恐頓首頓首竊以臣叨將疎
野幸列班行雖焚修每念祝於龍圖而旦夕合趨於鳳
闕洎嬰疾苦稍曠朝天昨日以皇帝陛下庶政懷勞萬
幾關念偶致違豫尋就痊和是以臣稽首歡呼飛章稱
賀實簮裳之素分乃周列之常儀豈謂皇慈曲頒(闕)
臣某言伏奉恩勅以臣今月二日上賀登極表一道賜批
答奬飭者寵降丹霄榮臨玄教綸垂五色出仙禁以昭彰
日煥九芒向芝田而照燭驚榮失次抃蹈無階臣中謝
伏惟皇帝陛下珠衡誕瑞玉斗縱神出震域以重光為
乾樞而纂聖德超啓誦弘孝德以垂衣明繼勛華宣大
明而御宇湛恩遐布惠渥旁敷歡呼振野以成雷嘉氣
凝空而作蓋華夷億兆就日瞻雲臣某限以衰遲兼嬰
疾恙仰龍墀而結懇陪獸舞以無因遂貢封章遥陳誠
悃豈謂特隆睿奬俯降天章成行之瑞露葳蕤聯幅之
卿雲芬郁捧對而嵩衡未重感恩而渤海非深鷦鷃至
微乾坤難報所賜批答臣謹已焚香跪受訖無任荷聖
戴恩之至
慰中祥大祥禫制表
臣某頓首頓首言日月不居大行皇帝奄及期祥伏惟
皇帝陛下攀號痛慕聖情難居上為宗祧下徇億兆俯
全大禮永福華夷臣衰疾縈身不獲隨例起居奉慰無任
殞越屏營之至謹奉表陳慰以聞
慰釋服表
臣某頓首頓首言日月不居大行皇帝崩背如昨奄經
禮制伏惟皇帝陛下攀慕永遠聖情難居四海臣妾服
制終禮瞻天靡及履地無容臣伏限衰疾所縈不獲趨
詣闕庭哀慟臣無任感咽推慕之至謹奉表陳慰以聞
慰冊廟號表
臣某言今月某日追冊大行皇帝尊諡及廟號者伏惟
大行皇帝應天誕睿乘運開圖豐沛振衣功超於漢祖
邠岐杖箠仁邁於周文考唐堯翊善之名遵虞舜盛明
之號今則式崇尊諡爰美聖功億兆咸哀寰區共感伏
惟陛下悲纏罔極孝理萬方仰弓劍以難追奉冊書而
增感普天率土哀殞同深
慰啓攅表
臣某言伏承大行皇帝今月某日啓攅宫者哀纏百辟
號慟六宫伏惟陛下攀慕哀號聖情難處對弓劍而增
感歎光景以冥懷臣伏限衰疾所縈不獲隨例表慟無
任隕越屏營之至
慰祔廟禮畢表
臣某頓首頓首言伏奉某皇帝祔廟禮畢者禮重宗禋
序申昭穆克遵嚴祀永耀神功(云云)伏惟陛下順考禮
經欽明孝德正春禘秋嘗之典宗配天奉聖之儀允集
鴻休永崇清廟普天率土哀慕同深
慰封陵表
臣某頓首頓首言伏覩大行皇帝陵寢封為某陵者臣
竊惟大行皇帝吞日叶祥履星應夢握乾元而啓歷拓
坤野以開基鄙吳魏之三分廣行恩化欲華夷之一統
將混車書陵寢正名允符聖德伏惟陛下纂承事重追
美為先光顯遺功輝華盛禮仰瞻懿躅稍慰聖情凡在
臣寮同深哀慕
慰發引表
臣某言伏惟大行皇帝靈駕以今月某日發引者二儀
交感兩曜無光億兆咸哀雲霞共慘臣某誠摧誠咽頓
首頓首伏惟陛下孝思罔極聖情難居望仙駕以漸遥
聽薤歌而增咽追攀不怠號慕難勝
賀登極後聽政表
臣某言伏審今月九日皇帝御明德殿聽政者文物羽
衣初陳紫詔臣謹已焚香跪受訖無任瞻天荷聖激切
屏營之至
謝宣賜道場錢表
臣某言今日伏奉聖旨以臣自前月二十一日就當院
集在觀道衆老宿等於三清壇上為皇帝陛下開置靈
寶消灾轉經禮念道場伏蒙宣賜錢二十貫文省除者
伏以中朝錫寵内庫頒財仰奉天慈倍銘允懇臣某中
謝伏以叨為教主深受國恩凡日焚修皆歸職分豈期
聖造仍降明贊助之期廣天地遐長之夀臣某榮逄聖
日仰覩神功不任
賀聖體漸痊愈表
臣某言伏審昨日巳來聖體頓就安愈臣某誠歡誠躍
頓首頓首伏惟皇帝陛下深仁御宇至道垂裳惠匝萬
區恩周品物晝乾夕惕焦勞而腠理愆和旰食宵衣憂
軫而寒暄爽候今則神明幽贊川嶽效靈清廟昭祥玄
穹降福克安聖寢彌增兩曜之輝廣納洪休益永萬年
之夀華夷忭悅億兆歡呼臣某日旬以來目疾未减不獲
趨馳玉闕蹈舞天階瞻望烟霄不任
賀疾愈表
臣某言伏審聖體已就痊平中外臣寮咸增踴躍臣某
誠歡誠忭頓首頓首臣聞五緯經躔尚有差其行度四
時行動猶或爽於惨舒雖寒暑之乖宜蓋隂陽之常數
伏惟皇帝陛下順時設教以德臨人萬機每繋於宸襟
六氣稍違於聖體今則神靈叶贊宗廟垂祥廣集天休
頓安聖寢足嗣唐堯之一統永延周帝之遐齡頒賞錫
於醫工恩流海内聽歡呼於品物聲震重霄臣某仰
天上之龍顔巳增感聖捧禁中之鵝眼更切祝堯其所
賜錢臣巳依數跪受俵給道衆訖臣與道衆等無任感
恩激切屏營之至
賀嗣位表
臣某言伏審今日皇嗣寶位光御洪圖率土歡呼普天
欣戴臣中賀臣聞成王嗣位舉千載之徽猷舜帝繼明
為百王之茂典上膺天命下契人情伏惟皇帝陛下道
比成康仁同舜禹德宜符於五緯運潜契於二儀是以
克昌宗祧光升寶位鼎祚彰維新之命洪基顯隆永之
期即使車書混同夷夏清泰九土有歸山之馬四溟無
横海之鯨克振皇綱永安大業臣叨榮昌運獲列簮裳
仰馳捧日之誠雖同龜忭俯抱卧漳之恨莫遂鳬趨臣
無任瞻天望聖踴躍屏營之至
賀德音表
臣某言今日皇帝御殿宣降德音者臣聞聖德法天應
候每行於亭育神功體道順時克布於生成莫不澤被
九黎惠敷萬國凡居覆載咸動歡呼臣某中賀伏惟皇
帝陛下宅據寰中日臨天下克儉而茅茨不剪栖神而
金鏡高懸是以冐凟宸嚴無任兢懼戰越之至
賀封資王忠王表
臣某伏覩降制封資王忠王者絲綸顯降典禮昭行宗
社貽休寰區增忭中賀伏惟皇帝陛下仁推立愛道慕
篤新增玉歷於延洪固瑶枝於遠大鳳書錫命麟趾增
華浮喜氣於絳霄集榮光於朱邸臣歡逄聖運仰覩威
儀不任
賀新起天錫殿表
臣某伏覩恩勅大内新殿成賜名天錫殿者鼎新正寢
光錫嘉名中外榮瞻華夷增忭臣中賀伏惟皇帝陛下
承樞啓運握斗垂衣包九土以君臨闢四門而敦睦法
天搆宇隆帝宅於上京括地開基壯皇居於億世由是
前羅象闕遐敞龍庭總日月之貞華高嚴秀闥集星辰
之瑞彩廣啓文軒巍峩壓参井之墟岌嶪應氐房之狀
莫不嶽靈飛磶川后貢材人以子來功資神助雖鎬宫
魯殿彼𤨏細以難儔漢闕周堂固尋常而莫並功云告
畢寶額爰新顯神授於上玄以符天錫耀宏圖於八極
永播聖功臨海嶽而閱琛珍會諸侯而朝萬國將陳大
禮以福羣方雁塞穹荒雲奔玉帛雞林絶域霧集梯航
運在無為俗欣有道今則普宣德教克順正陽安地表
之遺黎高開夀域御天錫之新殿更扇薰風慰征役於
藩方免逋懸於郡縣魅鄉遷客俱從釋宥之恩囹圄縲
囚盡舉寬明之典式因三赦將俟一同臣伏恨疾瘵所
縈不獲隨例蹈舞玉階無任歡呼踴躍屏營之至
又賀德音表
臣某言今日皇帝御殿宣降德音者雷雨作解渥澤滂
流被九土以無遺致羣生之咸泰華夷億兆孰不歡呼
臣某中謝伏惟皇帝陛下嗣聖繼明握圖御宇蒸蒸大
孝同漢惠以承祧翼翼小心比周王之纂極文懷遠俗
武戢遐荒膺乾而化洽無垠出震而仁周有截今則凝
旒御宇正殿宣恩安地表之黎元高躋夀域灑中天之
德澤更扇薰風憫征戍之勤勞釋賦租之逋滯投荒遷
旅囹圄縲囚俱從赦宥之私盡舉寬明之典騰歡聲於
域外浮喜氣於雲間車軌書文佇歸一統瑶圖玉歷克
保千春臣獲以衰遲躬逄睿聖方嬰疾疹不獲蹈舞堯
階瞻戀天慈無任歡呼踴躍屏營之至
謝批答表
臣某言今日皇帝御殿宣賜批答竊惟佩玉鳴鸞欣登
於玉砌行鵷振鷺乍列於瑶墀中外同歡寰瀛共賀臣
某誠歡誠躍頓首頓首伏惟皇帝陛下九天誕聖七政
縱神執玉斗而御乾龍將寧四海握璿衡而司大象爰
牧萬方敷啓后之文明懋成王之道德今則雲開碧落
齊瞻北極之尊霞散滄溟共奉大明之照恩覃有截惠
洽無垠臣跡滯芝田榮逄寶運悲越吟而自感趨漢闕
以無由瞻望堯天不任踴躍歡呼激切屏營之至
慰山陵畢表
臣某言伏承大行皇帝山陵禮畢者神宫長閉仙寢永
安率土生靈不任號慕(云云)伏惟皇帝陛下追慕不怠
聖情難居對馬鬛以增悲攀龍髯而永隔遊衣尚在仙
駕已遥追想英威推慕何及臣某伏限衰疾不獲奉慰
闕庭不任號殞摧咽之至謹奉表以聞
請不赴山陵表
臣某言竊承山陵俯逼皇帝陛下哀慕無窮欲躬赴陵
寢者恭聞中旨實駭人情凡被照臨莫不惶惑臣某誠
惶誠恐頓首頓首伏以帝王之孝也法天順人緣理制
禮俾生靈咸若而宗廟永安未聞以弓劍之哀誠履魯
閔之獨行遽勞警蹕親奉告修伏惟皇帝陛下考百王
之舊儀徇歴世之成典特回聖鑒俯契禮文遵前古之
通規示後王之令範彌彰孝理以慰萬方臣不任瀝懇
虔望迫切之至謹奉表以聞
廣成集卷三
