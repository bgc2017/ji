廣成集卷十二
後蜀杜光庭撰
醮名山靈化詞
伏以大道融精是分二象元尊布化以播萬靈咸禀運
於裁成共輯寧於邦國欽哉羣望實總休禎伏惟應天
順人開基創業雖未致昇平之理而幸成庶富之鄉四
國爰來百羣咸在人心允若天意昭然而或教失義方
情牽慈愛付粢盛之大任委監撫之重權庶人元膺益
恐胸襟都忘孝敬用奸邪之扇惑興背叛之兇狂矢石
欲及於乘輿金鼓近喧於侍從猶賴上天垂祐靈化督
祚不容梟獍之心坐殄豺狼之黨未更昏旭悉巳蕩除
中外再寧寰海稱抃爰擇良日仰報威靈遠申昭告之
誠輙罄潢汚之薦敢期鑒祐永叶安貞不任
鎮江侍中宗黯解纜醮水府詞
伏以道化遐覃神休普被上惟邦國下及人倫咸資拯
護之功潜假保持之力古今無爽水陸攸寧臣猥以常
材叨逢聖運經綸締搆慙無竹帛之勞渥澤超昇累荷
乾坤之造遽蒙睿奬顯授洪符登韓信之齊壇授吕侯之
金鉞錫茅分閫推轂專征省循徒切於兢榮倚注靡容
於陳讓選辰揀日遄命啓行况楚峽上游錦江下瀨舳
艫則千里拯駕泝㳂則萬𣲖争奔實用真靈總斯陰隲
皇帝宸襟所屬每切敬恭思布化以睦隣亦申謀而懷
遠雄師銳旅首在此行將解纜以順流爰潔誠而致醮
伏惟玄元大聖五老高尊命靈將玄司助洪休巨福迅
浪皆期於利涉驚湍盡變於安流萬里通津百神加祐
克昌大業更廣鴻基外屏中朝共臻禎福不任
周庠員外瑱本命醮詞
伏聞天鑒孔明有感斯應神道正直無祈不通每垂拯
護之仁以副禱祈之願祛災流貺猶響應聲竊佩斯言
常虔片志每因元命得備焚修式勵深誠實荷明祐但
慮塵機未息過咎易盈宦路所拘悔尤難逭因星辰照
臨值年運衰厄但懼衰纏敢思福會自從軍都隣部寓
跡外封一駐戎軒兩周天序既闕奏陳之禮必招逋慢
之愆本俟凱還併申醮謝今則方當劘壘未議橐弓久
曠香燈不遑寧處是用馳心靈觀遐叩至真備三醮之物
儀同一壇之關告伏惟玄聖俯鑒丹誠解厄消災延生
保命宿瑕蕩滌往咎蠲平克覩成功永臻多福不任
大王本命醮葛仙化詞
伏以二氣資靈五行稟象法圓穹而定命體厚地以流
形罪福吉凶皆由陰隲運心履行咸繫主張况荷殊榮
久叨重寄循涯省分常切兢慙每因章醮之壇敢忘敬
恭之禮冀憑修奉上答君親今屬元君之辰詣本命靈
化精誠香火祈扣真仙願鑒丹襟俯頒鴻福俾臣罪瑕
除滌夀禄增延疆㝢大安生靈康泰災毒無侵於四境
農桑克美於有年得傾葵藿之誠永奉昇平之運不任
歸命虔誠之至
大王初修葛仙化告真詞
伏以九隴名區三仙化跡上通心宿下鎮錦川雲霞叠
綺繡之光松桂竦烟嵐之色五宫高闕狀西靈南極之
儀四輔交輝列東華北真之象最標形勝獨占幽竒斜
界玉輪旁臨石磵而屬師徒俶擾鉦鼓震驚火彗横空
霜戈照野熊經鳥申之士抗步不還瀨流枕石之人拂
衣長往眷兹勝異一變榛蕪崇樓之金碧塵銷廣坐之
儀容蘚剥緬惟殘毀深可歎嗟况某本命之辰配於兹
化宜申締造用答真靈乃命三洞道士唐洞卿伐木鳩
工揆星選日得風箕直事當甲子良辰虔告至真恭修
大醮伏冀鑒其誠懇錫以休祥災沴無侵功庸速就續
昔賢之遺搆成曠劫之良規播美洞天勒銘雲谷然願
真靈誕祐川境謐寧稼穯滋豐災氛殄息受靈丹於九
輔聞至理於重玄常傾拱極之心仰副上真之貺不任
懇切之至
親隨司空為大王醮葛仙化詞
伏以上清仙山葛真靈化為川中之勝境乃天下之福
庭呀玉洞以藏雲聳瓊巒而蔽日彩霞朝散神燭夜飛
乳滴幽巖泉鳴深竇九井之光靈自顯三真之肸蠁常
存拱鶴觀於中方應龍星於上境紅軒紺宇舊制相望
蕭殿韋碑古跡鱗次每彰休瑞以及寰瀛臣以本使蜀
王元命之辰配屬兹化頃申締葺遽獲周圓飛閣層樓
奪晨輝於峭壁風忩雲棟增異境於崇林再敞洞天用
安錦府四十州之封域歲稔京坻五十里之山河俗臻
富庶人皆受福孰不知恩臣曲荷陶鎔實深造化唯虔
禱祝少答恩慈輙備醮筵上祈道力伏惟九天孚祐衆
聖鑒臨下燭丹誠廣垂洪澤三川境廓八國塵清稼穯
蕃登災氛蕩滌神傳靈藥克享於遐年功讃聖朝永隆
於大寶再安社稷常福寰區臣某等不任禱福希恩虔
誠歸命之至謹詞
冉處儔還北斗願詞
伏以垂象上玄照臨下土帝車運載杓的指揮罪福吉
凶咸歸主宰臣等頃以銜命遠涉道途踐歴艱危登臨
險阻每持丹懇潜祝玄真果蒙鑒祐之恩克獲安寧之
貺仰承靈澤志切上酬敢因某日之辰虔備修焚之禮
炷香答願拜荷玄恩仰冀高真特紬微欵祛災蕩厄增
禄延齡來往坦夷公私貞吉路岐無滯眷屬咸安常親
日月之光克奉休明之主不任
紫霞洞修造畢告謝醮詞
伏以大道希夷神仙變化示無方之妙用垂不測之玄
功幽讃帝王潜扶邦國惟今及古史冊煥然所以唐堯
姑射之遊軒后具茨之謁穆王之登瑶水漢王之幸崐
山皆披盼烟霞瞻窺冰雪是用享年遐永致理和平克
振宏休允彰道祐顧惟凉德啟創丕圖金闕玉京敢怠
敬恭之禮九清三境每懷寅奉之誠粤以永平二年壬
申七月二十一日下夘漢州什祁縣獲太上老君錫命
䜟文留玉篆於仙居刻銅符於厚地生辰命屬時日姓
名叙變世之蟬聯明卜祚之延久四年八月二十四日
戊子利州團練使王承賣奏此山靈洞顯見神仙遂命
威儀任可言高品楊和淑專申告謝仰答光靈十月一日
甲子纔啓醮筵再聞應見雲旌羽旆參差崖壁之中鶴
態神儀羅列洞門之内事邁於昆山瑶水美超於姑射
具茨祗荷禎祥彌增震惕是用考諸典禮特舉封崇以
是月甲申改道長山為玄都山陽謨洞為紫霞洞景谷
縣為金仙縣封玄都上神為玉清公創厥壇場鼎新觀
宇自初揆搆逮於畢功累見真儀益彰靈貺謹遣金紫
光禄大夫左諫議大夫廣成先生蔡國公杜光庭等一
十二人賫信幣香花按玄科具典於紫霞仙觀脩金籙
道場况屬下元允當大節式陳昭謝再顯旌封伏惟洞
府衆聖高真仙官寮宰鑒兹丹懇錫以玄休使九土乂
寧萬方平一天官地府常垂愷悌之恩卜世享齡克叶
延洪之福稽首謹詞
洋州宗䕫令公本命醮詞
伏聞誕質流形咸資大道禀生賦命必繫上玄荷乾坤
覆載之慈均氣運陶甄之力惟精修勵寅奉真靈伏念
臣獲以微塵累叨皇澤入參輔衛出領藩維曾無涓露
之功常切滿盈之懼今則歷象之内身宮之中暗曜正
臨火星對照慮成厄會無所告祈竊惟大上垂文元皇
設教正一著修禳之品河圖有陳醮之科苟罄精勤必
蒙昭祐敢因本命之日爰申九曜醮祈蠲潔丹心歸依
玄極伏惟衆真大聖俯鑒明誠蕩滌罪瑕解除冤債消
平災厄延續年齡增禄祚於南宮落凶衰於北府洗心
克巳上酬真聖之恩奉國推忠永答君親之德臣不任
又本命日醮詞
臣聞天地之德以生為先生成之恩以福為本臣叨承
福會獲奉昌期蒙三光照燭之慈荷聖主儀隆之澤便
藩寵遇履歴顯榮每虞於福過災生惟切於持盈約己
彌增惕懼豈敢遑安今則命躔之中身宮之位火星對照
暗曜正臨仰垂象以冥心何階告謝顧微生而勵志但
切憂兢是敢於本命之辰備河圖醮禮虔披丹悃冀
降玄慈伏乞賜臣災咎消平凶衰沴息夀年增益禄祚
豐延特傾嚴奉之誠永答至真之祐
越國夫人為都統宗侃令公還願謝恩醮詞
伏聞至道玄通隨機赴感冥丹心於下土動玄鍳於上
清響答無私影從靡隔妾夫主宗侃男肇等去年以統
戎伐叛勤王俯迫孤城遽淹旬月𤇺烟警急音問寂寥
瞻褒沔以魂馳望山川而目斷憂危徒切祈叩無門遂
虔詣道宮乞申章奏嚴陳法席降請天兵盻蠁感通真
靈保祐俄開堅壁大破凶狂成掃蕩之功副聖明之奬
骨肉團聚師旅凱還尅平實自於睿謀護助亦兼於道
力輙因良日昭答玄休重申章醮之儀式罄謝陳之禮
精心備信拜手焚香仰真駕於三十六宮祈大儀於八
十一好庶祥輝烟爚低臨壇墠之前巨貺滂洋永錫邦
家之吉聖圖遐永舉族蕃昌誓勤嚴奉之誠克副靈真
之照不任荷聖謝恩虔切之至
司封毛絢員外解災醮詞
伏聞道氣宣行玄功鼓鑄三靈資禀乾坤司覆載之權
五緯操張寒暑柄推遷之運由是挺生賦命咸繫天關
福善禍淫畢由神化是宜恪勵以奉靈休粤自幼冲即
逢聖日便藩異奬寵沐殊恩北省南宮極榮於踐歴衣
朱曳紫已極於輝華常推報國之誠每切律身之戒尚
慮陰陽暌隔或值凶衰厄曜運行或為臨照興功動土
有忤於龍神履行立身或虧於畏慎未申祈懴倍用兢
憂今則立運臨於命辰天符飛於艮地大運在戎仍值
魁罡土星方伏於身宮所照對衝於丑位懼成災咎彌
用驚危伏聞南府文昌主生銓善北宫斗極舉過懲非
吉凶無爽於錙銖報應有同於境象真教開懴陳之格
惟感必通玄經垂醮謝之儀有祈皆應輙因吉日虔備
醮筵披瀝丹誠冀逥真鑒伏乞賜臣解消災滯蠲釋凶
衰厄會平夷過尤除蕩更增禄算允介福祥誓勤忠孝
之規上答君親之念永銘素懇祇荷玄慈不任謝過祈
恩懴災之至謹詞
張宗胤修廬山九天真君還願醮詞
伏以軫翼雄區匡廬真躅位尊五嶽地控九江玉闕金
城包括神仙之奥府鑪峰雲盖含藏真聖之高都宛然
凝碧之中迥秀洪波之上每申瞻禱必介福祥臣頃
以謫宦九重漂蓬一葉途經閟境心禱上真冀逥濟祐
之慈必備椒漿之獻精誠既啓肸蠁垂徵尋以路阻戈
矛浪驚艫艦孤帆有隔假道言歸常恃素誠永酬玄祐
今則須宣聖澤屢憩蜀都尋禮道宮迫償宿願輙申醮
酌恭達明誠竊聞惟感必通道無不在期逥羽仗豈云
萬里之遥少降飈車不以山川為遠納兹丹懇顕錫鴻
休前願克圓殊恩遐被乞為臣更蠲罪錄永削災躔成
匡堯讃禹之功享二首六身之夀得傾忠孝以奉君親
誓當修勵虔恭依歸道力不任
張崇胤本命南斗北斗詞
伏聞三靈肇位萬象禀形體陰陽之至和韞天地之真
系於是挺才賦命各有職司主死須生互分關鍵纖微
具舉考校無遺臣伏念前世今生至於累劫愆違易結
罪咎屢彰秉心未契於神明履行或虧於恭恪因星文
臨照值年命凶衰遂搆災危罔知禳謝今則恭依玉化
虔對瑶壇選卜良辰肅陳醮禮伏冀南宮六聖别賜生
名北斗七真明祛死籍三宫削罪五帝除災酬往願於
名山降休祥於聖澤又臣既頒詔命將赴闕庭江山有
登陟之憂水陸有舟車之險實資明祐俯契深誠獲達
帝鄉克賜元吉敢忘修奉上答真靈臣不任
漢州王宗䕫尚書安宅醮詞
伏聞太樸肇分三靈設位巢穴之風既替棟宇之制聿
興太古聖人隨時立教盖所以庇寒暑燥濕風雨晦明
其後象類滋繁擬議殊廣錯之以乾坤震兊體之以徵
羽宮商推彼陰陽運其刑德乙辛庚癸互列職司子午
丑寅旁羅主宰六神四殺之界龍虎交馳三黃九紫之
鄉禎祥藂萃法覆載而成用揆星日以程功乃考吉凶
實聞顯據所以鵲隨太歲鷰避將軍况在最靈敢忘戒
懼臣頃以所居室宇淋陋非宜遂卜良辰再申締搆取
諸大壯棄彼僣奢慕剪茅築土之風佩山節藻梲之戒
圬墁云畢土木告周竊慮畚鍤所興或違禁忌功用之
際或犯神靈乖五姓之宜虧二宅之要或侵傷地脉或
穿鑿岡原或汚瀆吉神或鎮壓凶位因成灾咎曾未懴
陳是用詳按玄經勵精丹懇虔修大醮恭請真文啓靈
寶赤書依洞玄符命辟斥凶惡安復龍神謝過延恩祛
灾請福伏冀三尊降鑒五帝垂光勑八會威靈命三元
將吏保寧宅宇清肅方隅赦已往之罪尤賜將來之貞
吉允膺祐護永遂乂安其有住宅之中土地之主古今
遷易五姓雜居因此醮壇兼申奠祝歆兹誠禮各保逍
遥往陟福庭勿為疵癘俾臣舉家蒙澤九族同榮常傾
忠孝之心以奉君親之德不任
馬師穆尚書土星醮詞
伏以一氣分華三光摛曜照臨羣品司牧萬方尊黃道
而省常麗玄穹而不紊大則繫乾坤劫歷邦國興亡否
泰所宗安危攸屬小則人倫善惡年運吉凶祚歷短長
咸歸主宰臣以身宮之内土曜所經本宿之中暗虚所
歴大小行運皆值衝妨命位之鄉天符所駐灾危重叠
疾厄嬰纏徒訪三醫未祛久疾恐是積生罪目搆此凶
衰往世愆違成兹滯厄或理務之所致刑賞不明立身
以來過尤結集神明咎責年命屯蒙夙夜憂兢願申祈
謝是用考詳纏緯披按科文恭詣靈壇虔修醮禮仰中
方而瀝懇瞻列象以馳心拜手炷香披誠悔過伏冀玄
司衆聖垂大有之慈至道高尊降載生之澤蠲除罪犯
解削灾期和釋冤仇消平殃對使百關宣暢六氣均調
疾苦痊瘳福祥臻會延生南斗落死北宮克承覆祐之
仁敢負真靈之貺
廣成集卷十二
