廣成集卷八
後蜀杜光庭撰
川主令公南斗醮詞
伏聞天覆地載仰大道以生成稟質孕靈由至真而潜
運用能彌綸不極生化無窮真宰主張玄功統御雖太
虛遼邈劫歷遐長庶品喧闐九圍曠蕩刑政繁襍分野
幽深災福攸同安危是繫臣遭逢聖運塵忝恩榮授以
節旄委之輔相地雄巴蜀境控羌蠻慙無綏撫之能常
切兢憂之悃况舉善瘅惡湏用賞刑伐叛誅兇仍施斧
鉞戎祀有牲牷之具賦輿大徵督之勞有土有人盖不
得已實恐詮材不當委任失宜因起怨咨遂成災沴今
又土星行度對照此方地一移宮將離益部五鬼臨於
坤位火曜躔於井宮又臣大運在衝破之鄉小運當命
墓之歲木既薄弱火亦衰微天符臨於行年遊行逄於
絶命土方對照又在妻宮金火伏行亦居滯位木星處
愁煩之宿暗曜出乖背之方垂象至明陰陽有數得無
警懼以自勵修尚恐過咎易深尤違旋積因其愆失災
及生靈省己拊心不遑寧息竊聞正陽之月丙午之辰
是六星降鍳之期南斗定生之會滌瑕介福宥罪覃恩
輙按明科願申昭謝詣玄元真府玉局靈壇精備信儀
肅虔香火普日月星辰之界遍山川海嶽之司咸罄丹
心恭脩大醮伏冀逥無私之鍳垂不測之神降彼南宮
眄兹下土其流真貺俯察微誠解地方之災躔銷天文
之謫見息三命五行之厄除九宮八卦之凶静土星所
照之方克承嘉祐禳地一將移之數允錫休禎黎元咸
保於乂康糓稼必期於豐衍連營有泰四境無虞疫毒
不侵戈鋒弭戢上願三光表瑞循黃道而福帝躬五緯
順常扶紫微而拱玄極龍圖永固鳳歷攸昌其有境土
龍神山川祠廟其延祥祉用拯幽明至於地府陰關遊
魂苦爽蛸翹飛走水陸沉潜仰承濟護之恩永享安寧
之祐不任
川主周南斗醮詞
伏以蜀之星躔上當鶉首蜀之分野下接坤維當申未
之方在參井之度今以土星對照金火正臨五鬼方寄
於二宮地一將移於益部恐政乖慈育法爽哀矜野有
怨嗟人罹災𤯝又行年之内本命之中刑尅衰微慮成
災厄敢以正陽令月丙午良辰虔偹醮祈以申懴滌伏
冀大開恩宥俯念精修解天文地分之凶祛三命五行
之咎曲迴禎貺永錫乂安誓傾求理之心以答好生之
澤不任
川主周天地一醮詞
伏以天皇大帝司察萬方太乙十神巡遊八極垂災降
福巨細無遺凡在君臣敢忘炯誡今以地一行位將出
蜀鄉深虞刑政之間必有愆違之失惟增震愓輙備懴
祈虔修香火之儀用表依歸之懇伏願鑒其虔切錫以禎
祥俾境宇安寧生靈蘇泰時和歲稔偃革&KR0008;弓克新憫
祐之恩敢負照臨之賜
周常侍序周天醮詞
伏以道氣運行元和亭育分萬靈而布化垂列宿以麗
天凡曰含靈咸歸稟受仍俾主宰以定吉凶臣猥以庸
愚叨承渥澤運籌藩閫慙無制勝之謀剖竹方州實寡
綏懷之績况地連夷落境控巴賨短才常慮於闕遺雜
俗尤難於撫諭惟積兢懼獲保初終既卷隼旗復依戎
幕顧恩榮而益厚在循省以何安憂畏所深疾恙因作
每慮積生之始以洎此身三業搆非六情結釁前冤未弭
往債所躔或理務之間賞刑不當烹殺之際故誤難明
或天文宿度之中有逄臨照或三命五行之内有值刑
衝又今年五鬼在於妻宮天符入於財位小運則丙禄
值墓大運則水子向衰金文行於身宮綱星加於馹馬
皆為厄會倍切危疑所以疾苦之時冥心禱祝佇其銷
解用展效酬今則萬聖垂慈衆真憫祐拯其疾厄賜以
痊平仰玄造以知歸感鴻恩而上答披河圖真格詣玉
局靈壇備蠲潔之儀設司天大醮星辰日月畢罄誠祈
地府天關遍申昭謝伏願鍳臨丹懇來納素誠永錫吉
祥克加濟護使罪尤除蕩算紀遐長冤債和平災凶超
度誓勤修奉以副玄慈不任
王宗璩六甲醮詞
伏以六道凝華元尊布化肇分一氣品列五材終始循
環生成萬有上惟劫歷資運數以推移下統人倫配吉
凶而陶鑄稟形毓質咸賴玄功臣早慕清虛志親冲漠
獲忝秘籙常冀遵修昨以奉使京華經途險遠每虞曠
闕冥有祝祈果蒙道力潛扶殊休密衛達秦甸有安貞
之吉逥蜀城無敗累之憂仰感靈恩實思昭報今屬重
陽懿節甲子佳辰虔備菲誠恭申醮禮伏冀神威俯鍳微
願克酬採納丹襟頒宣洪澤使罪尤蠲蕩冤債和平災
咎清消福祥臻會事親奉國常蒙憫護之恩守職進身
永荷真靈之貺不任
孟彦暉西亭子南北斗醮詞
伏聞大道孕靈天尊演化乘機誕瑞命世降賢所以匡
國濟時宣功利物禀星辰之正氣總嶽瀆之英華莫不
受命上天凝神中土恢宏器業極祐生靈臣以節度使
瑯琊郡王生屬休期累承聖澤以武威扶持唐祚以忠
節翼贊睿圖况欲中興克安天下使貢賦常盈於内府
明誠首冠於藩維推此勲庸宜承禎祐今以誕生令序
禱福佳辰輙備信儀虔脩醮禮依太乙祈真之品詣真
人朝斗之壇香散虛庭燈繁静夜傾心上奏冀獲感通
普垂象以冥思遍真靈而醮祝伏願星躔日域地局天
司衆聖逥元萬神昭鍳錫祥符而延巨貺開夀域而懋
鴻勲永佐聖朝長扶帝座伏願龍神叶贊川境安寧百
糓滋豐五兵韜戢俗洽和平之美年無災沴之虞動植
幽明同遵道化不任
勇勝司空宗恪九曜醮詞
伏以大道垂慈萬靈分職陰陽布化星象垂文照燭幽
明裁成品彙主張有度罪福無差臣獲以塵微仰蒙覆
燾謬叨寵禄早忝恩榮久統師徒仍分符竹實慮力輕
任重福過災生夙夜兢憂不敢寧處又以今年行運天
符入於中宫寄王之方復臨大運况馹馬與五鬼所對
小運與大運相衝生月及本命之辰皆遇土星所歴遂
成災疾未獲痊平省巳循懷復增憂懼竊聞天曹上聖
主錄死生北斗南宮司明罪福是敢披心瀝懇拜醮希
恩虔詣靈壇精修奏薦雖物微单菲而誠願拳勤伏惟
萬聖衆尊開恩鍳祐赦臣積生罪咎解臣三命災凶落
北斗之死籍上南宮之生錄銷平厄會和釋冤仇疾苦
蠲除禄算延益誓勤修勵以答玄恩不任
衙内宗䕫本命醮詞
伏以大道生成陰陽亭育主張有度罪福無遺臣叨荷
恩榮常增戒懼維側身思過省已捫心每虞操履之間
難免纖微之失今年三命之内土木氣微行運之中命
禄皆薄天符臨官禄之位遊年當絶命之方大運則土
曜所加小運乃元辰所主主都居鈍滯之宿金星入乖
背之鄉旦夕憂兢恐為災厄是敢按遵科典精潔醮祈
望靈化以馳神仰玄穹而勵懇伏願大司地府九曜南
宮克鍳丹誠俯垂玄祐賜臣自新之澤赦臣既往之非
解五行三命之災消列宿暗虛之厄罪瑕清滌冤債和
平遂推公去巳之心傾奉主事親之懇公私昭暢家眷
康宜普及存亡咸希福利不任
徐新司空九曜醮詞
伏聞天府地司主張命籍南宫北斗統錄死生三官時
考校之文五帝領裁成之藉顧惟下土實繫上玄况乎
處世立身善功難著乘非蹈過罪目易盈早忝殊榮靡
申續效或理務有刑章之失或專城有賞罰之差積尤
違於地府天曹結罪咎於星躔日域曾無悔謝莫遂蠲
除又自行運之中方當厄會火星飛於小運天符入於
中宮水曜伏刑厄之鄉土星退愁煩之宿禄火雖王辰
土尚衰數年以來疾苦未减元元之懇實切憂惶竊惟
上聖至真垂慈育物冥心注念有感必通輙憑香火之
緣精展醮祈之禮虔誠悔過稽首希恩伏惟愍鍳庸微
俯弘慈祐解巳成之災厄赦既往之罪尤南斗延生北
宮落死潜增年筭克賜乂安疾瘵痊平眷屬康泰即永
荷衆聖再生㒺極之恩不任
川主太師南斗大醮詞
伏聞大化權興元精剖判生成天地陶鑄陰陽正三繞
以䟽基役四時而成歲由是萬靈受職五氣分鑣天府
地司領主校籍罪福以之銓叙報應以之弛張毫末無
遺古今不紊况復上標躔次下制山河隨運歷而惨舒
因暴揚而昭戒仰窺玄訓得不稟修臣夙荷天慈克符
睿奬峻台衡之位提斧鉞之權玉律金科慮爽重輕之
信五申三令慙乖訓撫之宜雖盡力匡君傾心許國剪
長蛇而復宫闕清巨祲而息戈矛再拔城池頻摧塞垒
變蟻結蜂攅之俗為穆賓向化之人三蜀乂寧四民和
穆實乃上資聖力明稟靈恩猶恐政理或虧罪瑕難逭
審已或違於道德遊心未契於神明或分野災期或行
年厄會臣今年小運逢於劫殺大運遇於天符土曜對
於身宮行年衝於命位每懷憂戒思展懴祈竊以丙午
良辰是南斗降真之日六宮衆聖主藉是司輙申醮酌
之儀願遂依歸之懇伏冀天關流貺斗極延慈赦既往
之尤違錫將來之嘉祿災凶弭息境寓安寧遠近昭蘇
龍神釋聖風雨均暢疾癘清消以俗泰為嘉祥以年豐
為上瑞忠以扶於社稷静以答於神祗虔肅丹誠上副
玄澤不任
賈璋醮青城大人真君詞
伏以岷蜀雄都西南巨鎮下蟠萬壑上拱九清為造化
之殊庭乃神仙之奥府瑶宮璿闕深秘於洞臺翠壁丹
崖仰呀於雲霧高真之所棲息上聖之所晏遊實掌休
祥以福寰海臣獲逢道化夙荷玄慈慙無塵芥之功難
報乾坤之德而立身處俗易結罪尤往世此生寧無過咎
五行三命恐值災衰躔次星文慮為臨照或冤仇所滯
或債訟未明有一於兹是用憂懼輙敢披心靈嶠稽首
仙都輙備信儀遥申禱祀伏願鑒其丹懇賜以玄恩使
景福潜資夀涯延益凶災消蕩罪咎蠲除冤債和平禄
祚繁永兼乞子孫嗣續宗緒昌隆誓傾虔奉之心以答
仙靈之佑不任
蜀州宗䕫為太師於丈人山生日醮詞
伏聞道化裁成天元立極申命真宰主張衆靈於是賦
命稟神流形挺質咸資錄籍以繫上玄臣荷大道生成
感睿明倚注地分岷楚任極鈞衡功業所彰未禆於造
化恩榮所錫巳冠於古今况屬天步艱難星輿省狩恨
不得手扶宸極身衛帝車克定乾坤重清日月永安大
寶以致中興虔叩真靈冀扶忠節仰惟青城巨鎮天國
仙都羣聖依棲列真統制必能振揚神力驅役陰兵除
災運而静中原極横流而匡大業爰遵秘格虔啓醮壇
願逥不測之威以介無疆之福使妖氛寧息帝祚隆昌
鳳歷龍圖天長地久臣積生咎釁末兆災蒙因此懴祈
咸希消解臣今年大小二運俱在酉鄉與命辰對衝又
火星所照既臨分野仍在身宮土躔厄會之方金伏乖
背之宿年臨三殺之位仍當六害之門恐災咎所加伏
深憂惕惟憑醮酌以達精虔所祈災數尅平志誠大展
盡報主酬君之節成摧兇定難之謀况佐聖明實佇靈
祐不任
宴設使宗汶九曜醮詞
伏以三象炳靈三元運化稟形毓質仰資大道之仁賦
命受生率荷神明之德臣獲承玄蔭叨遇休期累忝恩
榮載塵職禄顧勲勞而未立感寵澤以殊深而慎行謹
身敢忘惕勵運心屬念尚慮曠遺况所至重難務當宰
膳宴賓犒士須備烹羞撫衆訓戎時行懲賞實恐刑章
之内或爽重輕庖割之中寧無故誤因成冤債遂積
罪瑕或往世此生宿愆未解五行三命厄運未祛今年
則暗曜土星在身宮之上天符五鬼臨行運之方火星
近刑厄之宮金星躔尅性之位忽成疾苦久未痊除伏
恐災谷方深叩祈無所竊惟至真濟物大道好生廣開
禳謝之門俯示感通之力是敢披遵科典虔啓醮壇遍
九曜以披心瞻列星而瀝懇伏冀天光下鍳聖造旁資
解故傷誤殺之冤赦積世他生之罪消平厄會清蕩災
凶六氣宣通百痾痊復續將盡之福禄祚增延賜再生
之恩算命遐益公私昭泰眷屬乂安仰望玄慈不任
遂府相公周天醮詞
伏以虛無大道孕育於羣生天地萬神主張於庶品至
於誕形禀氣垂象蹤靈咸資鼓鑄之功率賴生成之力
臣内惟凉德夙荷道慈勲勞未贊於聖朝寵遇巳隆於
藩翰隼旟龍節叠奉殊榮相印兵符頻叨睿奬顧兹虛
薄實切憂兢每慮賞罰不明刑章不當舉措有乖於理
體綏和未洽於物情興脩有土木之煩宴犒有烹燔之
費故傷誤殺往債宿冤兼此罪尤成其譴責或五行三
命暗曜列星共結災躔遂為疾厄尚未痊復倍用驚危
臣今年大運居衰氣之鄉小運在馬破之位木星退身
宮之上土星照六合之方金水二星臨乖背之宿飛天
火曜居本命之辰九宮土星復當生月覩此災運用切
禱祈是敢按靈寶玄科河圖秘格設周天大醮懴謝上
玄伏冀萬聖感通衆神昭鍳納其夀年五星叨景之中
永消危厄天府地司之内别注休禎所疾蠲平克賜安
豫益堅忠孝上奉君親仰荷衆尊祐護之恩不任
親隨為大王脩九曜醮詞
臣聞垂象炳靈代天行化發揮道用昭著神功粤自剖
判之初即顯司明之力生靈動植咸賴玄恩臣獲禀天
慈深叨帝澤功業未酬於覆載寵榮已冠於人臣常慮
綏撫乖宜賞刑有失金科玉律或爽於哀矜伐叛誅凶
或輕於鈇鑕前代之冤仇未解此生之過咎潛彰以此
省循常懷震惕又臣今年大小二運俱值對衝首尾蝕
神皆為臨照支干大木在衰氣之中天符飛行居馹馬
之上併為災滯尤切憂惶近則微恙所嬰尚未痊復希
恩謝過倍切禱祈輙於本命之辰虔誠奏醮伏惟至聖俯
鑒丹襟赦已往之罪瑕解將來之厄會增延算禄和釋
冤疑得以罄竭微衷扶將大寶撫安疲俗匡讃中興誓
傾脩勵之心永答真靈之貺不任
廣成集卷八
