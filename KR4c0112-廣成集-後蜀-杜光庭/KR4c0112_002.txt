廣成集卷二
後蜀杜光庭撰
詔與黃萬祐相見謝表
臣某言伏奉宣旨令臣就内樞密院與弘道大師黃萬
祐相見者天慈軫念俯及孱微荷載難勝兢榮增極臣
某中謝伏惟陛下化弘有道理尚至仁憂勞普及於萬
方軫念無遺於一物故得眠雲逸士遥馳向闕之心傲
世高人盡識朝天之禮弘道大師夙探至術深隱巖谷
名姓可聞儀形莫覩今者爰隨徵詔直詣闕庭捨草帶
荷裳寵紫衣師號事光史筆榮耀道門伏蒙聖慈宣
命微臣與之相見獲奉睿明之奬得瞻雲鶴之容步武
乎壺天躋昇於蓬島祗膺異渥榮耀萬生顧惟鷦鷃之
微何報乾坤之德臣某不任
奏於龍興觀醮玉局劄子
右臣先蒙今年十月二十二日宣賜舊玉局洞門官舍
一所并石像老君一座移在當觀其舍今于殿後講堂
基上起立功華便用安置石像老君焚修供養伏以名
山大川二十四化春秋常祀著玉舊儀其玉局化所修
常醮伏請起天漢元年二月八日委奉府縣祗就龍興
觀玉局石像老君前修設冀免曠闕以叶恭敬又北邙
化在嶲州積年已來醮祝皆闕况居率土之内宜申咸
秩之文前件二化今亦欲就龍興觀一處與玉局同用
咸祝景貺永福聖朝謹舉如前伏聽勅旨
皇帝為太子生日設齋表
右臣伏奉聖旨為皇太子生辰宣賜莊宅庫錢六十貫
文省除於北帝院差選道衆二十一人於七月八日開
置黃籙道場七晝夜至十五日散齋者伏以紫氣充庭
青宫誕睿動歡聲於六合凝喜氣於九重凡在寰區皆
虔祝賀伏惟陛下恩周中外軫念臣僚以皇太子素切
修行常思儉約懼無名之破費使衆力之煩勞應諸司
欲有齋修並令止約頒賜内庫錢物特開仙觀壇場祈
玉京金闕之真廣宸殿離方之福美高典冊事邁古先
臣某獲奉絲綸將申焚祝忻覩惟新之寵澤鴻垂上大之
宏規不任抃蹈之至謹錄狀陳賀謹奏
詣老君殿修黃籙齋表
臣某伏奉宣旨於北帝院奉太上老君修黃籙道場三
日設齋散壇給内莊宅庫錢六十貫文省除差選道衆
二十一人行道禮懴須令精潔伏惟陛下功包五帝德
懋三皇凝旒敷有道之風端扆暢無為之化宸心密感
萬靈響應以潛通睿想遐周四海雲隨而奉聖故得乾
坤交泰日月貞華歲阜年康風恒雨若神戈所指長蛇
與封豕皆誅惠渥所覃虐魃與潛螭自屏由是仙山邃
洞休瑞繼聞玉印銅符禎祥間出今則拯横流之難興
時雨之師將廓八溟同歸一統而猶翹心玄教讓德皇
穹於中元齋潔之期備三境香花之會上答玄元聖力
特開黃籙寶壇用臻臣福洪休克固瑶圖睿夀臣叨獲隆
奬祗奏德音唯勵精誠以虔焚祝不任荷載之至
宣示解泰邊垂謝恩表
臣某伏奉聖旨宣示東北面軍前所奏得鳳翔出歸官
健王彦劉等分析賊中事宜并有謠言泰邊垂曲子待
來年者臣某言伏以天道玄微潛司兆朕神功幽晦寔
主福祥必憑謠詠之言以告休禎之旨昔吳時竒童謠
於廣陌尋驗吳亡陳時異鳥下於高臺果彰陳滅五星
之飛洛為虞舜受國之期一馬之化龍乃元帝興王之
應斯皆發於天意感契人心詳考嘉言允歸聖德伏惟
陛下繼天誕睿應運啓圖徇億兆之樂推撫臨海嶽承昊
穹之眷命拯救生靈國寶&KR0903;符不求自至夷琛塞賮望
日爭來而猶死境負恩孤城背義坐積薪之上即致焚
燒巢折葦之端立期虀粉果見神明示䜟里巷傳謠竊
聞所告之詞便主尅平之義所言邊垂者乃國家散關
民生數困久乏時雨之師神道言祥光陳徯后之詠成
功克敵翹足可期即當蕩定三秦統臨萬國瑶圖寶歷
地久天長臣某獲奉天慈躬聆告語輒陳淺見干凂宸
嚴不任之至
謝宣賜天錫觀莊表
臣某伏蒙聖慈宣賜漢州通記縣天錫觀唐友則莊一
所永充常住伏惟陛下繼天受命應運垂裳鴻圖豫定
於上清寶册遽呈於厚地鼎新觀宇允答休禎三殿之
像貎崇嚴終歲之香花精潔今則特頒睿澤廣錫莊田
輟彼膏腴永為常住皇慈迥降玄教增榮自兹日給齋
羞免有旁求之闕晨香暮燭益專焚祝之心祈聖夀之
延洪保宏基之隆永臣某叨榮聖奬躬荷殊恩不任之
至
謝恩令僧行真修丈人觀表
臣某伏覩惠進大師僧行真狀奏奉聖旨修青城山丈
人真君殿功畢者伏惟陛下恩撫萬方仁深二教祗園
蓬島咸切崇歸之慈鹿苑鼇宮俱被興修之賜爰於仙
宇特命高僧載申剞劂之功克就莊嚴之勝俄成邃殿
永鎮福庭期五山十洞之靈增彌刧齊天之夀臣獲居
玄教躬荷皇慈不任之至
宣為太子修生日道場散齋表
臣某伏以九天集貺三景凝祥動樞殿以飛光降春宫
而誕秀華夷增抃億兆同歡皇帝廣捨緡錢精崇齋福
必冀上清照鑒隆萬夀於聖躬至道貽休介千祥於儲
后克昌大寶永統九圍臣某等獲勵焚修榮頒襯錫不
任惶懼之至
謝允上尊號表
臣某伏奉恩制俞允宰臣等所上尊號者丹懇上陳皇
明下矚自天有命率土同歡中謝伏惟皇帝陛下玄鳥
誕商赤符興漢救焚拯溺神資命世之才日角月玄天
啓乘時之瑞懋宏勲而崇睿德功蓋前朝總歷數而廓
洪基祗應寶運由是三靈啟祉萬國攸歸鄙成湯周武
之君陳師用鉞笑創魏開隋之主侮寡凌孤振衣而康
濟九圍凝旒而光臨大寶承耀魄中黃之祚執招拒西
白之符握金鏡而照寰瀛人神交泰撫璿璣而觀海島
億兆樂推故得御端門而嘉氣横軒登圓丘而神兵扈
仗謁清廟而玄雲四卷月瑩中宵膺鴻名而白氣輕飛烟
籠廣砌麟呈沼沚龍躍江湍草樹含文雲霞絢綵金符
踴篆玉璽流光雖讓德於上玄已盈編於太史又若天
涯地表右塞南荒列竒貨於明庭貢神駒於天廐寶香
來於絶域美玉薦於殊封漢孝武之四隅請頒正朔唐
高宗之僣國願混車書將復禹封更開堯土百揆時叙
六樂克和信及豚魚恩加動植矜逋已責恤獄省刑天
無入牢之星地絶成牛之氣俘囚繫頸咸蠲鈇鉞之威
孽黨臨誅特有緡錢之錫牲牷肥腯粢盛潔豐敢昭事
於神明致仁賢乎紱冕逹誠心於天地罄恭恪於郊禋
感無不通動叶喜應不衒奢靡不御纖華無沉湎之游
無惉懘之惑不尚馳騁靡徇畋漁靜必肅嚴舉惟典禮
豐財和衆禁暴安人大閱以正武威大蒐以示軍實貔
貅百萬皆蒙輪拔拒之豪騋牝千羣盡驥子龍孫之駿
延奬忠孝博採噐能片善無遺微功必錄專經稚子激
之以高科靖節幽人縻之以好爵賞勤敦本務穡勸農
歲多栖畆之糧時豐廩實野有如雲之稼國富家肥四
隅無烽燧之勞百里有謌謠之樂星芒武將功高而武
烈洸洸嶽降儒臣業贍而儒風穆穆雖仲謀之興江表
玄德之有坤維較美籌功曾同彷彿今則關河克靜鞞
柝無諠鄰封之玉帛交馳近境之干戈載戢人歡富夀
政洽雍熙文武諸臣願增徽懿中外瀝懇華裔同辭果
回日月之光俯降允俞之詔戴圓履矩率土普天觀盛
禮而有期仰高穹而增抃臣某與道衆等不任踊躍歡
呼激切之至
代人請歸姓表
臣聞磐石之宗義非他族維城之重實自本枝將垂久
大之規合定親疎之分臣身秉文律識昧武經獲履戎
行早塵天渥提戈擊劒惟傾報主之心北伐南征每誓
勤王之節伏自皇帝陛下駕驅豪傑掃蕩寰瀛全其纖
芥之勞假以殊常之澤賜為骨肉列在宗祊但勵捐軀
冀酬睿造今屬以乾坤改卜天地降休土德潜移金行
啓運徇華夷之推戴副億兆之歸依端居而神噐自來
遥同舜禪恭己而龍圖肇創不假周征維山之寳祚天
長淮水之瑶源地久巍峩帝緒須承綿瓞之宗浩蕩皇
基難雜蓬門之子循襟省已榮極增憂輒披昧死之誠
甘寘逆鱗之罪期分貴賤永叙仙凡伏乞聖慈許臣却
還本姓干冐宸嚴無任待罪望恩涕泗隕越之至
賀太陽合虧不虧表
臣某伏覩司天奏今月一日丁未己時四刻太陽合虧
於軫宿十一度至未時四刻復圓今測驗不虧者日華
騰景君德齊尊超術歷而不虧彰睿明之通感中謝伏
惟皇帝陛下元陽誕聖二曜均明昇若木於震宫曜真
精於乾道體冬曦而流愛九有咸恩比春煦以延慈三
無並照故得大明增彩推筴難窺契覆載之殊休越隂
陽之常度祥光彌盛玄德動天逾漢日之再中邁堯輝
之合璧書之青史實冠瑶圖臣獲奉昌期叨觀嘉貺退
顧桑榆之景倍傾葵藿之心不任歡躍之至
謝恩宣示修丈人觀殿功畢表
臣某言伏覩長平山惠進禪師行真奏伏惟宣旨重起
立丈人觀真君大殿功畢者聖造旁敷仙祠重創臣功
克懋靈跡增榮伏惟陛下德洽萬方惠分二教文風遐
布殊庭效柔服之誠武烈光宣異俗稟雪霜之令蓬宫
奈苑咸遂興修寰區瞻禮樂之容夷夏識玄緇之訓功
侔太古美冠前王去冬以丈人觀置立年深堂廡凋壊
命高僧而制度賜物力以興隆於是運石他山伐材幽
谷楩楠入用剞劂程能俄成大壯之功克致齊天之固
虚簷瞰日廣砌横空雲拂危梁風生疎牖垣墉不改圖
畫如新截岡阜而豁庭除闢溝源而護階磴衝流莫及
迸石難侵遥符睿聖之慈顯此殊常之績集竒功於不
朽增聖夀以無疆臣叨列玄關夙深皇澤唯虔焚炷上
答休明不任
宣醮丈人觀新殿安土地廻龍恩表
臣某伏奉宣旨以青城山丈人觀新殿功畢修醮安謝
者伏以陛下仁周海岳澤溥儒玄翹屬靈山垂恩仙觀
殿宇之凋摧既久教門之興葺無由詔命真僧頒宣國
力宏麗有疑於化出巍峩遽比於神功鎮彼福承與天
齊永臣獲承聖奬虔啓醮壇嚴香燭以焚修遍真靈而
告謝霞峰雲壑如聆萬歲之音玉歷金符更廣千椿之
夀以今月二十三日設醮訖却迴謹詣閣門奉表起居
以聞
賀獲神劍進詩表
臣某言伏覩今日趙匡業所進合州江上得神劍一口
宣示中外者伏以將啓昇平祥符必降欲清兇孽神劍
斯呈昭聖明斬斷之功表天地匡扶之力伏惟陛下功超
三五威肅寰瀛仁格幽明道均天地故得山川林谷吐
金熖於層崖風雨雷霆見霜鋒於萬里一條秋水初觀
出地之姿數尺練光宛耀倚天之勢仍隠彰變化顯著
神竒昔嬴帝得之於水心果吞六合今陛下獲之於江
上即統萬方刜鐘切玉者詎可比倫斬馬斷蛇者那堪
儔擬臣榮逄昌運獲覩殊祥輒貢詠謌願揚睿感謹課
頌聖德七言四韻詩一首陳進干凂宸嚴無任之至
賀誅劉知俊表
臣某伏覩勅旨劉知俊以兇暴横常巳誅戮訖者罪惡
貫盈人神共憤允符聖斷克正嚴誅臣某誠抃誠快頓
首伏惟劉知俊性惟兇狡器本凡庸有貪狼苟且之心
無報德懷恩之志頃思危道迫歸我大朝顯敷雨露之
慈旋受節麾之寄委之非次待以不疑更隆推轂之恩
特付專征之任而咆哮自恣殘忍為懷屠害黎元㒺遵
刑憲隳大國撫柔之旨辜聖朝弔伐之仁既負鴻慈難
逃顯戮伏惟陛下恩弘天地仁冠堯湯體至道以好生
布春和而照物夷蠻戎狄皆知慈育之深日月星辰共
鑒包荒之廣而知俊獨違聖造肆用滛刑致遐陬之未
通阻四方之向化今則雷霆震令斧鉞興誅使普天率
土之人荷去惡除兇之德克昌祚歷永福生靈臣獲覩
宸嚴無任歡躍快忭之至
賀鶴鳴化枯樹再生表
臣某伏覩卭州團練使張敬周奏大邑縣鶴鳴化玄一
大師郭昭美申當化有古栢樹内有七株枯巳多年今
再生枝葉鬱茂異常州司差人覆驗有實者仙山表貺
嘉樹呈祥符睿德之感通彰神功之茂育臣某誠歡誠
忭稽首頓首臣按瑞圖云帝王德及草木政致昇平則
松栢常生永有禎異伏惟陛下膺圖啓運握紀承天修
文化而服遐荒耀武威而平九有恩周草木惠及蚳蝝
窮蕃欵塞以歸仁獷俗梯山而納賮由是涵濡異類感
動殊倫雪兔霜禽栖翔接影應龍神蔡表見為常今者
玉洞雲峯靈墟古化當炎漢理平之際乃天師修道之
鄉林麓森疎烟霞熻赩蒼崖蘚織凌空之轍跡猶存翠
墠莎封化鶴之壇基尚在而巖前古栢枯朽多年霑雨
露以重榮吐荑苗而再茂喬柯裊翠密葉凝隂彼王廙
之豫章難偕繁盛雖瀨鄉之仙檜莫繼禎祥艷七栢之
興榮契卜年之遐永祥編瑞諜古昔無倫臣獲際昌期頻
聆嘉瑞敢陳謠詠願播寰瀛謹課頌聖德七言四韻詩
一首陳進稱賀以聞
賀西域胡僧朝見表
臣某伏以西域天竺僧到闕朝覲者天慈遐被異域懷
歸致萬里之番僧朝千年之聖主華夷率化億兆同歡
臣中賀伏惟皇帝陛下繼聖統天體元立極惠周覆載
仁匝寰區戎蠻夷狄之鄉皆遵聲教舜禹商周之德莫
繼欽明由是琛寶川馳梯航霧集貢無虚月史不絶書
今者天竺遠戎葱山夐俗在積雪流沙之外比峰岭麗
島之間遥聞干吕之雲遂起朝天之意言須重譯路想
經年﨑嶇不憚於窮荒匍匐願瞻於聖日雖圖澄入夏
祗辭于闐之東羅什依秦亦自龜兹之北校其迢遞亦
驗專勤緬維臣子之心允自聖明之感永編國史克廣
聖功臣獲奉天光不任(云云)
夀春節進元始天尊幀并功德䟽表
臣某伏以九曲澄瀾二儀交泰星渚表流虹之應斗樞
開飛電之祥瑞叶千年歡周萬國伏惟陛下握符受命
端扆承天弘至道而繼三皇敷上德而超五帝化覃海
嶽恩普華夷鑿齒雕題常修職貢四荒八極畢䞇琛珍
平六府而天降殊祥洞三泉而地呈嘉貺莫不書披玉
篆波躍金鱗獸顯霜姿禽飄雪翅芝英菌蠢膏露葳蕤
靈仙時見於烟巖貞檜重榮於雲谷瓊儲歲稔寶貨川
臻無向隅不獲之夫有比屋可封之俗故得遐方慕聖
異域歸庭鼓舞翹誠歡呼率化桑乾瀚海僧法靜則稽
首朝天身毒罽賓三滿多則傾心入貢皆瞻北極共祝
南山今屬日麗九芒風和八景夀春大節誕聖昌辰輒
繪真容願崇睿福臣某集當院道衆起今月一日開置
靈寶延夀道場七晝夜香燈蠲潔焚誦精虔冀憑妙道
之功永祝無疆之夀前件畫像及功德疏一通謹輒陳
進干冐宸聰無任(云云)
謝恩賜陽平山吕延昌紫衣表
臣某伏奉勅恩賜陽平山主吕延昌紫衣仍補充内殿
焚修大德者恩垂霄漢榮及巖林草木增輝烟霞動彩
凡兹簮褐共感休明臣某中謝伏惟皇帝陛下惟睿開
圖握符御宇仁覃九土咸叨怙冐之恩政布八荒巳洽
雍熙之化由是羣方述職重譯賓庭屬祝聖之昌辰標
夀春之大節布鴻私於二教灑皇澤於萬區吕延昌久
處烟蘿深精藥餌方專心於葺理敢企望於寵榮豈謂
陛下切念&KR0564;臣奬深學術以延昌醫方著效致彦諲
危疾蠲除迥降隆恩顯頒命服霓裳象簡難勝天地之
私暮燭朝香誓答聖明之照臣某與道衆等不任(云云)
廣成集卷二
