古文雅正卷二
禮部侍郎蔡世遠編
條災異封事劉向
臣前幸得以骨肉備九卿奉法不謹迺復蒙恩竊見災
異並起天地失常徵表為國欲終不言念忠臣雖在甽
畆猶不忘君惓惓之義也況重以骨肉之親又加以舊
恩未報乎一杼愚意死無所恨臣聞舜命九官濟濟相
讓和之至也衆賢和於朝則萬物和於野故簫韶九成
而鳳凰來儀擊石拊石百獸率舞四海之内靡不和寧
及至周文開基西郊雜遝衆賢罔不肅和崇推尚之風
以銷分争之訟文王既没周公思慕歌詠文王之德其
詩曰於穆清廟肅雍顯相濟濟多士秉文之德當此之
時武王周公繼政朝臣和于内萬國驩于外故盡得其
驩心以事其先祖其詩曰有來雍雍至止肅肅相維辟
公天子穆穆言四方皆以和來也諸侯和於下天應報
於上故周頌曰降福穰穰又曰飴我釐麰釐麰麥也始
自天降此皆以和致和獲天助也下至幽厲之際朝廷
不和轉相非怨詩人疾而憂之曰民之無良相怨一方
衆小在位而從邪議歙歙相是而背君子故其詩曰歙
歙訿訿亦孔之哀謀之其臧則具是違謀之不臧則具
是依君子獨處守正不撓衆枉勉強以從王事則反見
憎毒䜛愬故其詩曰密勿從事不敢告勞無罪無辜讒
口嗸嗸當是之時日月薄蝕而無光其詩曰朔月辛夘
日有蝕之亦孔之醜又曰日月鞠凶不用其行四國無
政不用其良天變見于上地變動于下水泉沸騰山谷
易處其詩曰百川沸騰山冢卒崩高岸為谷深谷為陵
哀今之人胡憯莫懲霜降失節不以其時其詩曰正月
繁霜我心憂傷民之訛言亦孔之將言民以是為非甚
衆大也此皆不和賢不肖易位之所致也自此之後天
下大亂簒殺殃禍並作厲王奔彘幽王見殺至乎平王
末年魯隠之始即位也周大夫祭伯乖離不和出奔於
魯而春秋為諱不言來奔傷其禍殃自此始也是後尹
氏世卿而專恣諸侯背畔而不朝周室卑微二百四十
二年之間日食三十六地震五山陵崩陁二彗星三見
夜常星不見夜中星隕如雨一火災十四長狄入三國
五石隕墜六鶂退飛多麋有蜮蜚鸜鵒來巢者皆一見
李梅冬實七月霜降草木不死八月殺菽大雨電雨雪
當是時禍亂輒應弑君三十六亡國五十二諸侯奔走
不得保其社稷者不可勝數也周室多禍晉敗其師于
貿戎伐其郊鄭傷桓王戎執其使遂至凌夷不能復興
由此觀之和氣致祥乖氣致異天地之常經古今之通
義也今陛下開三代之業招文學之士優游寬容使得
並進章交公車人滿北軍往往羣朋將同心以陷正臣
正臣進者治之表也正臣陷者亂之機也乘治亂之機
未知孰任而災異數見此臣所以寒心者也初元以來
六年矣案春秋六年之中災異未有稠如今者原其所
以然者讒邪並進也夫執孤疑之心者來讒賊之口持
不斷之意者開羣枉之門讒邪進則衆賢退羣枉盛則
正士消故易有否泰否者閉而亂也泰者通而治也詩
又云雨雪麃麃見晛聿消與易同義昔者鯀共工驩兜
與舜禹雜處堯朝周公與管蔡並居周位當是時迭進
相毁流言相謗豈可勝道哉帝堯成王能賢舜禹周公
而消共工管蔡故以大治榮華至今孔子與季孟偕仕
于魯李斯與叔孫俱宦于秦定公始皇賢季孟李斯而
消孔子叔孫故以大亂汚辱至今故治亂榮辱之端在
所信任信任既賢在于堅固而不移詩云我心匪石不
可轉也言守善篤也易曰渙汗其大號言號令如汗汗
出而不反者也今出善令未能踰時而反是反汗也用
賢未能三旬而退是轉石也論語曰見不善如探湯今
二府奏佞讇不當在位歴年而不去故出令則如反汗
用賢則如轉石去佞則如拔山如此望隂陽之調不亦
難乎是以羣小窺見間隙流言飛文譁於民間故詩云
憂心悄悄愠于羣小小人成羣誠足愠也昔孔子與顔
淵子貢更相稱譽不為朋黨禹稷與臯陶傳相汲引不
為比周何則忠于為國無邪心也故賢人在上位則引
其類而聚之于朝易曰飛龍在天大人聚也在下位則
思與其類俱進易曰拔茅茹以其彙征吉今佞邪與賢
臣並在交戟之内歙歙訿訿以傾移主上如忽然用之
此天地之所以先戒災異之所以重至者也自古明聖
未有無誅而治者也故舜有四放之罰而孔子有兩觀
之誅然後聖化可得而行也今以陛下明知誠深思天
地之心迹察兩觀之誅覽否泰之卦觀雨雪之詩歴周
唐之所進以為法原秦魯之所消以為戒杜閉羣枉之
門廣開衆正之路決斷狐疑分别猶豫使是非炳然可
知則百異消滅而衆祥並至太平之基萬世之利也臣
謹重封昧死上(時蕭望之自殺天子甚悼恨之周堪與弟子張猛俱進用大見信任恭顯數譛)
(毁焉向懼其傾危迺上封事諫恭顯見其書愈與許史比而怨向等)
婆心苦口刻酷重疊聲淚俱并此篇意旨大類元
符初范華陽一疏漢元信恭顯而疎堪猛之迹巳露
宋哲將用熙豐舊臣而疎范吕之迹亦巳露故危詞
反復直抉所以特此篇用經文字古雅范疏言時事
文字明暢其深切刻露則一也後皆果如其言不幸
而中豈忠臣之心哉文字用經解經最典據雅醇
此篇用蟬聯法最有風致賈長沙兩司馬文皆有
段落明白董江都劉子政文段落不甚明然皆渾古
之氣案是時左氏春秋及毛詩皆未列于學官宣
帝時詔向受榖梁春秋及子歆校祕書見古文春秋
左氏傳大好而治之數以難向向不能非而猶自持
其榖梁義篇中以茅戎為貿戎六鷁為六鶂皆榖梁
文也玉篇鶂鷁同水鳥善高飛說文但收鶃字引春
秋傳六鶃退飛五歴切焦氏易林則或作鷁或作鶂
而藝文類聚引左氏遂亦作鶂也又所引詩多與毛
傳不同疑皆韓詩惟朔月辛夘宋本朱傳猶然元板
乃誤為日案學齋佔畢云注云朔日也而乃謂之朔
月蓋月朔之反辭猶書之月正元日乃正月元日也
魏了翁正朔考云夫十月之交則十一月矣是周人
朔月也故曰朔月辛夘正朔日食古人所忌故曰亦
孔之醜周人以十一月為朔月未嘗改為正月也立
說不同要未嘗以月為日矣後漢書有作朔日者傳
寫誤耳
極諫外家封事(王氏專恣上無繼嗣向上書極諫)劉向
臣聞人君莫不欲安然而常危莫不欲存然而常亡失
御臣之術也夫大臣操權柄持國政未有不為害者也
昔晉有六卿齊有田崔衛有孫甯魯有季孟常掌國事
世執朝柄終後田氏取齊六卿分晉崔杼弑其君光孫
林父甯殖出其君衎弑其君剽季氏八佾舞于庭三家
者以雍徹並專國政卒逐昭公周大夫尹氏筦朝事濁
亂王室子朝子猛更立連年迺定故經曰王室亂又曰
尹氏殺王子克甚之也春秋舉成敗錄禍福如此類甚
衆皆隂盛而陽微下失臣道之所致也故書曰臣之有
作威作福害于而家凶于而國孔子曰祿去公室政逮
大夫危亡之兆秦昭王舅穰侯及涇陽葉陽君專國擅
勢上假太后之威三人者權重於昭王家富于秦國國
甚危殆賴寤范雎之言而秦復存二世委任趙高專權
自恣壅蔽大臣終有閻樂望夷之禍秦遂以亡近事不
遠即漢所代也漢興諸吕無道擅相尊王吕産吕祿席
太后之寵據將相之位兼南北軍之衆擁梁趙王之尊
驕盈無厭欲危劉氏賴忠正大臣絳侯朱虚侯等竭誠
盡節以誅滅之然後劉氏復安今王氏一姓乘朱輪華
轂者二十三人青紫貂蟬充盈幄内魚鱗左右大將軍
秉事用權五侯驕奢僣盛並作威福擊斷自恣行汙而
寄治身私而託公依東宫之尊假甥舅之親以為威重
尚書九卿州牧郡守皆出其門筦執樞機朋黨比周稱
譽者登進忤恨者誅傷游談者助之說執政者為之言
排擯宗室孤弱公族其有智能者尤非毁而不進遠絶
宗室之盛不令得給事朝省恐其與巳分權數稱燕王
蓋主以疑上心避諱吕霍而弗肯稱内有管蔡之萌外
假周公之論兄弟據重宗族磐互歴上古至秦漢外戚
僣貴未有如王氏者也雖周皇甫秦穰侯漢武安吕霍
上官之屬皆不及也物盛必有非常之變先見為其人
徵象孝昭帝時冠石立于泰山仆柳起于上林而孝宣
帝即位今王氏先祖墳墓在濟南者其梓柱生枝葉扶
疏上出屋根垂地中雖立石起柳無以過此之明也事
埶不兩大王氏與劉氏亦且不並立如下有泰山之安
則上有累卵之危陛下為人子孫守持宗廟而令國祚
移于外親降為皂隸縱不為身奈宗廟何婦人内夫家
外父母家此亦非皇太后之福也孝宣皇帝不與舅平
昌樂昌侯權所以全安之也夫明者起福於無形銷患
于未然宜發明詔吐德音援近宗室親而納信黜遠外
戚毋授以政皆罷令就第以則效先帝之所行厚安外
戚全其宗族誠東宫之意外家之福也王氏永存保其
爵祿劉氏長安不失社稷所以褒睦外内之姓子子孫
孫無疆之計也如不行此策田氏復見于今六卿必起
於漢為後嗣憂昭昭甚明不可不深圖不可不蚤慮易
曰君不密則失臣臣不密則失身幾事不密則害成唯
陛下深留聖思審固幾密覽往事之戒以折中取信居
萬安之實用保宗廟久承皇太后天下幸甚
危言激論如睹新莽之禍然讀者但見其懇誠不見
其過激也告君而出之過激以之快一時傳後世則
得矣于當時未必有濟然忠肝義膽有時忍不住亦
初不自覺也
過秦論上賈誼
秦孝公據殽函之固擁雍州之地君臣固守而窺周室
有席卷天下包舉宇内囊括四海之意并吞八荒之心
當是時商君佐之内立法度務耕織修守戰之備外連
衡而鬭諸侯于是秦人拱手而取西河之外孝公既没
惠王武王蒙故業因遺冊南兼漢中西舉巴蜀東割膏
腴之地北收要害之郡諸侯恐懼會盟而謀弱秦不愛
珍器重寶肥美之地以致天下之士合從締交相與為
一當是時齊有孟嘗趙有平原楚有春申魏有信陵此
四君者皆明智而忠信寬厚而愛人尊賢重士約從離
衡并韓魏燕楚齊趙宋衛中山之衆於是六國之士有
甯越徐尚蘇秦杜赫之屬為之謀齊明周最陳軫昭滑
樓緩翟景蘇厲樂毅之徒通其意吳起孫臏帶佗兒良
王廖田忌廉頗趙奢之朋制其兵嘗以十倍之地百萬
之衆叩關而攻秦秦人開關延敵九國之師逡巡遁逃
而不敢進秦無亡矢遺鏃之費而天下諸侯巳困矣於
是從散約解争割地而奉秦秦有餘力而制其敝追亡
逐北伏尸百萬流血漂鹵因利乘便宰割天下分裂河
山彊國請服弱國入朝延及孝文王莊襄王享國日淺
國家無事及至秦王續六世之餘烈振長策而御宇内
吞二周而亡諸侯履至尊而制六合執棰柎以鞭笞天
下威振四海南取百越之地以為桂林象郡百越之君
俛首繫頸委命下吏乃使蒙恬北築長城而守籓籬却
匈奴七百餘里胡人不敢南下而牧馬士不敢彎弓而
報怨于是廢先王之道焚百家之言以愚黔首墮名城
殺豪俊收天下之兵聚之咸陽銷鋒鑄鐻以為金人十
二以弱黔首之民然後斬華為城因河為津據億丈之
城臨不測之谿以為固良將勁弩守要害之處信臣精
卒陳利兵而誰何天下以定秦王之心自以為關中之
固金城千里子孫帝王萬世之業也秦王既没餘威振
于殊俗陳涉甕牖繩樞之子甿隸之人而遷徙之徒才
能不及中人非有仲尼墨翟之賢陶朱猗頓之富躡足
行伍之間而倔起什伯之中率罷散之卒將數百之衆
而轉攻秦斬木為兵揭竿為旗天下雲集響應贏糧而
景從山東豪俊遂並起而亡秦族矣且夫天下非小弱
也雍州之地殽函之固自若也陳涉之位非尊于齊楚
燕趙韓魏宋衛中山之君鋤耰棘矜非錟于鈎戟長鎩
也適戍之衆非抗于九國之師深謀遠慮行軍用兵之
道非及鄉時之士也然而成敗異變功業相反也試使
山東之國與陳涉度長絜大比權量力則不可同年而
語矣然秦以區區之地干乘之權招八州而朝同列百
有餘年矣然後以六合為家殽函為宫一夫作難而七
廟墮身死人手為天下笑者何也仁義不施而攻守之
勢異也
勢如崩崖縮之勿墜氣如奔濤蓄之復注議論既正
出以絶大魄力使讀者酣快異常陸士衡辨亡論酷
意摹擬筆力弱不及矣宋潛溪隋室興亡論筆力又
不及士衡惟權文公兩漢辨亡論歸罪張禹胡廣出
以他體反復可觀文章固不貴襲也
治安策賈誼
臣竊惟事埶可為痛哭者一可為流涕者二可為長太
息者六若其他背理而傷道者難徧以疏舉進言者皆
曰天下巳安已治矣臣獨以為未也曰安且治者非愚
則諛皆非事實知治亂之體者也夫抱火厝之積薪之
下而寢其上火未及然因謂之安方今之埶何以異此
本末舛逆首尾衡決國制搶攘非甚有紀胡可謂治陛
下何不壹令臣得孰數之于前因陳治安之策試詳擇
焉夫射獵之娱與安危之機孰急使為治勞智慮苦身
體乏鐘鼔之樂勿為可也樂與今同而加之諸侯軌道
兵革不動民保首領匈奴賓服四荒鄉風百姓素樸獄
訟衰息大數既得則天下順治海内之氣清和咸理生
為明帝没為明神名譽之美垂於無窮禮祖有功而宗
有德使顧成之廟稱為太宗上配太祖與漢亡極建久
安之埶成長治之業以承祖廟以奉六親至孝也以幸
天下以育羣生至仁也立經陳紀輕重同得後可以為
萬世法程雖有愚幼不肖之嗣猶得蒙業而安至明也
以陛下之明達因使少知治體者得佐下風致此非難
也其具可素陳于前願幸毋忽臣謹稽之天地驗之往
古按之當今之務日夜念此至孰也雖使舜禹復生為
陛下計亡以易此
夫樹國固必相疑之埶下數被其殃上數爽其憂甚非
所以安上而全下也今或親弟謀為東帝親兄之子西
鄉而擊今吳又見告矣天子春秋鼎盛行義未過德澤
有加焉猶尚如是況莫大諸侯權力且十此者乎然而
天下少安何也大國之王幼弱未壯漢之所置傅相方
握其事數年之後諸侯之王大抵皆冠血氣方剛漢之
傅相稱病而賜罷彼自丞尉以上徧置私人如此有異
淮南濟北之為邪此時而欲為治安雖堯舜不治黃帝
曰日中必&KR2146;操刀必割今令此道順而全安甚易不肯
早為已乃墮骨肉之屬而抗剄之豈有異秦之季世乎
夫以天子之位乘今之時因天之助尚憚以危為安以
亂為治假設陛下居齊桓之處將不合諸侯而匡天下
乎臣又知陛下有所必不能矣假設天下如曩時淮隂
侯尚王楚黥布王淮南彭越王梁韓信王韓張敖王趙
貫高為相盧綰王燕陳豨在代令此六七公者皆無恙
當是時而陛下即天子位能自安乎臣有以知陛下之
不能也天下殽亂高皇帝與諸公併起非有仄室之埶
以豫席之也諸公幸者迺為中涓其次廑得舍人材之
不逮至遠也高皇帝以明聖威武即天子位割膏腴之
地以王諸公多者百餘城少者迺三四十縣德至渥也
然其後十年之間反者九起陛下之與諸公非親角材
而臣之也又非身封王之也自高皇帝不能以是一歲
為安故臣知陛下之不能也然尚有可諉者曰疏臣請
試言其親者假令悼惠王王齊元王王楚中子王趙幽
王王淮陽共王王梁靈王王燕厲王王淮南六七貴人
皆亡恙當是時陛下即位能為治乎臣又知陛下之不
能也若此諸王名雖為臣實皆有布衣昆弟之心慮亡
不帝制而天子自為者擅爵人赦死辠甚者或戴黃屋
漢法令非行也雖行不軌如厲王者令之不肯聽召之
安可致乎幸而來至法安可得加動一親戚天下圜視
而起陛下之臣雖有悍如馮敬者適啓其口匕首巳陷
其匈矣陛下雖賢誰與領此故疏者必危親者必亂巳
然之效也其異姓負彊而動者漢巳幸勝之矣又不易
其所以然同姓襲是跡而動既有徵矣其執盡又復然
殃禍之變未知所移明帝處之尚不能以安後世將如
之何屠牛垣一朝解十二牛而芒刃不頓者所排擊剝
割皆衆理解也至於髖髀之所非斤則斧夫仁義恩厚
人主之芒刃也權埶法制人主之斤斧也今諸侯王皆
衆髖髀也釋斤斧之用而欲嬰以芒刃臣以為不缺則
折胡不用之淮南濟北埶不可也臣竊跡前事大抵彊
者先反淮隂王楚最彊則最先反韓信倚胡則又反貫
高因趙資則又反陳豨兵精則又反彭越用梁則又反
黥布用淮南則又反盧綰最弱最後反長沙迺在二萬
五千戶耳功少而最完埶疏而最忠非獨性異人也亦
形埶然也曩令樊酈絳灌據數十城而王今雖巳殘亡
可也令信越之倫列為徹侯而居雖至今存可也然則
天下之大計可知巳欲諸王之皆忠附則莫若令如長
沙王欲臣子之勿菹醢則莫若令如樊酈等欲天下之
治安莫若衆建諸侯而少其力力少則易使以義國小
則亡邪心令海内之埶如身之使臂臂之使指莫不制
從諸侯之君不敢有異心輻湊並進而歸命天子雖在
細民且知其安故天下咸知陛下之明割地定制令齊
趙楚各為若干國使悼惠王幽王元王之子孫畢以次
各受祖之分地地盡而止及燕梁他國皆然其分地衆
而子孫少者建以為國空而置之須其子孫生者舉使
君之諸侯之地其削頗入漢者為徙其侯國及封其子
孫也所以數償之一寸之地一人之衆天下亡所利焉
誠以定治而巳故天下咸知陛下之廉地制壹定宗室
子孫莫慮不王下無倍畔之心上無誅伐之志故天下
咸知陛下之仁法立而不犯令行而不逆貫高利幾之
謀不生柴竒開章之計不萌細民鄉善大臣致順故天
下咸知陛下之義卧赤子天下之上而安植遺腹朝委
裘而天下不亂當時大治後世誦聖一動而五業附陛
下誰憚而久不為此天下之勢方病大瘇一脛之大幾
如要一指之大幾如股平居不可屈信一二指搐身慮
亡聊失今不治必為錮疾後雖有扁鵲不能為巳病非
徒瘇也又苦&KR0979;盭元王之子帝之從弟也今之王者從
弟之子也惠王親兄子也今之王者兄子之子也親者
或亡分地以安天下疏者或制大權以偪天子臣故曰
非徒病瘇也又苦&KR0979;盭可痛哭者此病是也
今民賣僮者為之繡衣絲履偏諸緣内之閑中是古天
子后服所以廟而不宴者也而庶人得以衣婢妾白縠
之表薄紈之裏緁以偏諸美者黼繡是古天子之服今
富人大賈嘉會召客者以被牆古者以奉一帝一后而
節適今庶人屋壁得為帝服倡優下賤得為后飾然而
天下不屈者殆未有也且帝之身自衣皂綈而富民牆
屋被文繡天子之后以緣其領庶人㜸妾緣其履此臣
所謂舛也夫百人作之不能衣一人欲天下亡寒胡可
得也一人耕之十人聚而食之欲天下亡飢不可得也
飢寒切於民之肌膚欲其亡為姦邪不可得也國巳屈
矣盜賊直須時耳然而獻計者曰毋動為大耳夫俗至
大不敬也至亡等也至冒上也進計者猶曰母為可為
長太息者此也
商君遺禮義棄仁恩并心於進取行之二歲秦俗日敗
故秦人家富子壯則出分家貧子壯則出贅借父耰鉏
慮有德色母取箕箒立而誶語抱哺其子與公併倨婦
姑不相說則反脣而相稽其慈子嗜利不同禽獸者亡
幾耳然并心而赴時猶曰蹷六國兼天下功成求得矣
終不知反廉愧之節仁義之厚信并兼之法遂進取之
業天下大敗衆掩寡智欺愚勇威怯壯陵衰其亂至矣
是以大賢起之威震海内德從天下曩之為秦者今轉
而為漢矣然其遺風餘俗猶尚未改今世以侈靡相競
而上亡制度棄禮誼捐廉恥日甚可謂月異而歲不同
矣逐利不耳慮非顧行也今其甚者殺父兄矣盜者剟
寢戶之簾搴兩廟之器白晝大都之中剽吏而奪之金
矯偽者出幾十萬石粟賦六百餘萬錢乘傳而行郡國
此其亡行義之尤至者也而大臣特以簿書不報期會
之間以為大故至於俗流失世壊敗因恬而不知怪慮
不動于耳目以為是適然耳夫移風易俗使天下回心
而鄉道類非俗吏之所能為也俗吏之所務在于刀筆
筐篋而不知大體陛下又不自憂竊為陛下惜之
夫立君臣等上下使父子有禮六親有紀此非天之所
為人之所設也夫人之所設不為不立不植則僵不修
則壊筦子曰禮義廉恥是謂四維四維不張國乃滅亡
使筦子愚人也則可筦子而少知治體則是豈可不為
寒心哉秦滅四維而不張故君臣乖亂六親殃戮姦人
並起萬民離叛凡十三歲而社稷為虚今四維猶未備
也故姦人幾幸而衆心疑惑豈如今定經制令君君臣
臣上下有差父子六親各得其宜姦人亡所幾幸而羣
臣衆信上不疑惑此業一定世世常安而後有所持循
矣若夫經制不定是猶度江河亡維楫中流而遇風波
船必覆矣可為長太息者此也
夏為天子十有餘世而殷受之殷為天子二十餘世而
周受之周為天子三十餘世而秦受之秦為天子二世
而亡人情不甚相遠也何三代之君有道之長而秦無
道之暴也其故可知也古之王者太子迺生固舉以禮
使士負之有司齊肅端冕見之南郊見於天也過闕則
下過廟則趨孝子之道也故自為赤子而教固已行矣
昔者成王幼在襁抱之中召公為太保周公為太傅太
公為太師保保其身體傅傅之德義師道之教訓此三
公之職也於是為置三少皆上大夫也曰少保少傅少
師是與太子宴者也故迺孩提有識三公三少固明孝
仁禮義以道習之逐去邪人不使見惡行於是皆選天
下之端士孝悌博聞有道術者以衛翼之使與太子居
處出入故太子迺生而見正事聞正言行正道左右前
後皆正人也夫習與正人居之不能毋正猶生長于齊
不能不齊言也習與不正人居之不能毋不正猶生長
於楚之地不能不楚言也故擇其所嗜必先受業迺得
嘗之擇其所樂必先有習迺得為之孔子曰少成若天
性習貫如自然及太子少長知妃色則入於學學者所
學之官也學禮曰帝入東學上親而貴仁則親疎有序
而恩相及矣帝入南學上齒而貴信則長幼有差而民
不誣矣帝入西學上賢而貴德則聖智在位而功不遺
矣帝入北學上貴而尊爵則貴賤有等而下不隃矣帝
入太學承師問道退習而考于太傅太傅罰其不則而
匡其不及則德智長而治道得矣此五學者既成于上
則百姓黎民化輯于下矣及太子既冠成人免於保傅
之嚴則有記過之史徹膳之宰進善之旌誹謗之木敢
諫之鼔瞽史誦詩工誦箴諫大夫進謀士傳民語習與
智長故切而不媿化與心成故中道若性三代之禮春
朝朝日秋暮夕月所以明有敬也春秋入學坐國老執
醬而親餽之所以明有孝也行以鸞和步中采齊趨中
肆夏所以明有度也其于禽獸見其生不食其死聞其
聲不食其肉故遠庖厨所以長恩且明有仁也夫三代
之所以長久者以其輔翼太子有此具也及秦而不然
其俗固非貴辭讓也所上者告訐也固非貴禮義也所
上者刑罰也使趙高傅胡亥而教之獄所習者非斬劓
人則夷人之三族也故胡亥今日即位而明日射人忠
諫者謂之誹謗深計者謂之妖言其視殺人若艾草菅
然豈惟胡亥之性惡哉彼其所以道之者非其理故也
鄙諺曰不習為吏視巳成事又曰前車覆後車誡夫三
代之所以長久者其巳事可知也然而不能從者是不
法聖智也秦世之所以亟絶者其轍跡可見也然而不
避是後車又將覆也夫存亡之變治亂之機其要在是
矣天下之命縣于太子太子之善在于早諭教與選左
右夫心未濫而先諭教則化易成也開於道術智誼之
指則教之力也若其服習積貫則左右而巳夫胡粤之
人生而同聲耆欲不異及其長而成俗累數譯而不能
相通行者雖死而不相為者則教習然也臣故曰選左
右早諭教最急夫教得而左右正則太子正矣太子正
而天下定矣書曰一人有慶兆民賴之此時務也
凡人之智能見巳然不能見將然夫禮者禁於將然之
前而法者禁于巳然之後是故法之所用易見而禮之
所為至難知也若夫慶賞以勸善刑罰以懲惡先王執
此之政堅如金石行此之令信如四時據此之公無私
如天地耳豈顧不用哉然而曰禮云禮云者貴絶惡于
未萌而起教于微眇使民日遷善遠辠而不自知也孔
子曰聽訟吾猶人也必也使母訟乎為人主計者莫如
先審取舍取舍之極定于内而安危之萌應于外矣安
者非一日而安也危者非一日而危也皆以積漸然不
可不察也人主之所積在其取舍以禮義治之者積禮
義以刑罰治之者積刑罰刑罰積而民怨背禮義積而
民和親故世主欲民之善同而所以使民善者或異或
道之以德教或敺之以法令道之以德教者德教洽而
民氣樂敺之以法令者法令極而民風哀哀樂之感禍
福之應也秦王之欲尊宗廟而安子孫與湯武同然而
湯武廣大其德行六七百歲而弗失秦王治天下十餘
歲則大敗此無他故矣湯武之定取舍審而秦王之定
取舍不審矣夫天下大器也今人之置器置諸安處則
安置諸危處則危天下之情與器亡以異在天子之所
置之湯武置天下於仁義禮樂而德澤洽禽獸草木廣
裕德被蠻貊四夷累子孫數十世此天下所共聞也秦
王置天下于法令刑罰德澤亡一有而怨毒盈于世下
憎惡之如仇讐禍幾及身子孫誅絶此天下之所共見
也是非其明效大驗耶人之言曰聽言之道必以其事
觀之則言者莫敢妄言今或言禮誼之不如法令教化
之不如刑罰人主胡不引殷周秦事以觀之也
人主之尊譬如堂羣臣如陛衆庶如地故陛九級上廉
遠地則堂高陛亡級廉近地則堂卑高者難攀卑者易
陵理勢然也故古者聖王制為等列内有公卿大夫士
外有公侯伯子男然後有官師小吏延及庶人等級分
明而天子加焉故其尊不可及也里諺曰欲投鼠而忌
器此善諭也鼠近于器尚憚不投恐傷其器況于貴臣
之近主乎廉恥節禮以治君子故有賜死而亡戮辱是
以黥劓之罪不及大夫以其離主上不遠也禮不敢齒
君之路馬蹴其芻者有罰見君之几杖則起遭君之乘
車則下入正門則趨君之寵臣雖或有過刑戮之辠不
加其身者尊君之故也此所以為主上豫遠不敬也所
以體貌大臣而厲其節也今自王侯三公之貴皆天子
之所改容而禮之也古天子之所謂伯父伯舅也而令
與衆庶同黥劓髠刖笞傌棄市之法然則堂不亡陛乎
被戮辱者不泰迫乎廉恥不行大臣無迺握重權大官
而有徒隸亡恥之心乎夫望夷之事二世見當以重法
者投鼠而不忌器之習也臣聞之履雖鮮不加于枕冠
雖敝不以苴履夫嘗巳在貴寵之位天子改容而體貌
之矣吏民嘗俯伏以敬畏之矣今而有過帝令廢之可
也退之可也賜之死可也滅之可也若夫束縛之係緤
之輸之司寇編之徒官司寇小吏詈罵而榜笞之殆非
所以令衆庶見也夫卑賤者習知尊貴者之一旦吾亦
迺可以加此也非所以習天下也非尊尊貴貴之化也
夫天子之所嘗敬衆庶之所嘗寵死而死耳賤人安宜
得如此而頓辱之哉豫讓事中行之君智伯伐而滅之
移事智伯及趙滅智伯豫讓釁面呑炭必報襄子五起
而不中人問豫子豫子曰中行衆人畜我我故衆人事
之智伯國士遇我我故國士報之故此一豫讓也反君
事讐行若狗彘巳而抗節致忠行出乎列士人主使然
也故主上遇其大臣如遇犬馬彼將犬馬自為也如遇
官徒彼將官徒自為也頑頓亡恥□詬亡節廉恥不立
且不自好苟若而可故見利則逝見便則奪主上有敗
則因而挺之矣主上有患則吾苟免而巳立而觀之耳
有便吾身者則欺賣而利之耳人主將何便於此羣下
至衆而主上至少也所託財器職業者粹于羣下也俱
亡恥俱苟妄則主上最病故古者禮不及庶人刑不上
大夫所以厲寵臣之節也古者大臣有坐不廉而廢者
不謂不廉曰簠簋不飾坐汙穢淫亂男女亡别者不曰
汙穢曰帷薄不修坐罷軟不勝任者不謂罷軟曰下官
不職故貴大臣定有其辠矣猶未斥然正以謼之也尚
遷就而為之諱也故其在大譴大何之域者聞譴何則
白冠氂纓盤水加劍造請室而請罪耳上不執縛係引
而行也其有中辠者聞命而自弛上不使人頸盭而加
也其有大罪者聞命則北面再拜跪而自裁上不使捽
抑而刑之也曰子大夫自有過耳吾遇子有禮矣遇之
有禮故羣臣自憙嬰以廉恥故人矜節行上設廉恥禮
義以遇其臣而臣不以節行報其上者則非人類也故
化成俗定則為人臣者主耳忘身國耳忘家公耳忘私
利不苟就害不苟去唯義所在上之化也故父兄之臣
誠死宗廟法度之臣誠死社稷輔翼之臣誠死君上守
圄扞敵之臣誠死城郭封疆故曰聖人有金城者比物
此志也彼且為我死故吾得與之俱生彼且為我亡故
吾得與之俱存夫將為我危故吾得與之皆安顧行而
忘利守節而仗義故可以託不御之權可以寄六尺之
孤此厲廉恥行禮誼之所致也主上何喪焉此之不為
而顧彼之久行故曰可為長太息者此也
賈子天下才也首言藩封之過制必至畔亂果有七
國之禍主父偃竊其說以行于武帝諸侯始安次言
治匈奴去侈靡興禮義張四維教太子興教化禮大
臣皆本忠誠之心發為經國遠猷胸有成局一筆寫
出雲矗波湧雄健暢達經濟文章千古無兩
汲黯列傳史記
汲黯字長孺濮陽人也其先有寵于古之衛君至黯七
世世為卿大夫黯以父任孝景時為太子洗馬以莊見
憚孝景帝崩太子即位黯為謁者東越相攻上使黯往
視之不至至吳而還報曰越人相攻固其俗然不足以
辱天子之使河内失火延燒千餘家上使黯往視之還
報曰家人失火屋比延燒不足憂也臣過河内河内貧
人傷水旱萬餘家或父子相食臣謹以便宜持節發河
南倉粟以振貧民臣請歸節伏矯制之罪上賢而釋之
遷為滎陽令黯恥為令病歸田里上聞迺召拜為中大
夫以數切諫不得久留内遷為東海太守黯學黃老之
言治官理民好清静擇丞史而任之其治責大指而巳
不苛小黯多病卧閨閤内不出歲餘東海大治稱之上
聞召以為主爵都尉列於九卿治務在無為而巳弘大
體不拘文法黯為人性倨少禮面折不能容人之過合
巳者善待之不合己者不能忍見士亦以此不附焉然
好學游俠任氣節内行修潔好直諫數犯主之顔色常
慕傅柏袁盎之為人也善灌夫鄭當時及宗正劉棄亦
以數直諫不得久居位當是時太后弟武安侯蚡為丞
相中二千石來拜謁蚡不為禮然黯見蚡未嘗拜常揖
之天子方招文學儒者上曰吾欲云云黯對曰陛下内
多欲而外施仁義奈何欲效唐虞之治乎上默然怒變
色而罷朝公卿皆為黯懼上退謂左右曰甚矣汲黯之
戅也羣臣或數黯黯曰天子置公卿輔弼之臣寧令從
諛承意陷主于不義乎且已在其位縱愛身奈辱朝廷
何黯多病病且滿三月上常賜告者數終不愈最後病
莊助為請告上曰汲黯何如人哉助曰使黯任職居官
無以踰人然至其輔少主守城深堅招之不來麾之不
去雖自謂賁育亦不能奪之矣上曰然古有社稷之臣
至如黯近之矣大將軍青侍中上倨厠而視之丞相弘
燕見上或時不冠至如黯見上不冠不見也上嘗坐武
帳中黯前奏事上不冠望見黯避帳中使人可其奏其
見敬禮如此張湯方以更定律令為廷尉黯數質責湯
于上前曰公為正卿上不能褒先帝之功業下不能抑
天下之邪心安國富民使囹圄空虚二者無一焉何迺
取高皇帝約束紛更之為公以此無種矣黯時與湯論
議湯辨常在文深小苛黯抗厲守高不能屈忿發罵曰
天下謂刀筆吏不可以為公卿果然必湯也令天下重
足而立側目而視矣是時漢方征匈奴招懷四夷黯務
少事乘上間常言與胡和親無起兵上方向儒術尊公
孫弘及事益多吏民巧弄上分别文法湯等數奏決讞
以幸而黯常毁儒面觸弘等徒懷詐飾智以阿人主取
容而刀筆吏專深文巧詆陷人于罪使不得反其真以
勝為功上愈益貴弘湯弘湯深心疾黯唯天子亦不說
也欲誅之以事弘為丞相迺言上曰右内史界部中多
貴人宗室難治非素重臣不能任請徙黯為右内史為
右内史數歲官事不廢大將軍青既益尊姊為皇后然
黯與抗禮人或說黯曰自天子欲羣臣下大將軍大將
軍尊重益貴君不可以不拜黯曰夫以大將軍有揖客
反不重耶大將軍聞愈賢黯數請問國家朝廷所疑遇
黯過于平生淮南王謀反憚黯曰好直諫守節死義難
惑以非至如說丞相弘如發蒙振落耳天子既數征匈
奴有功黯之言益不用始黯列為九卿而公孫弘張湯
為小吏及弘湯稍益貴與黯同位黯又非毁弘湯等巳
而弘至丞相封為侯湯至御史大夫故黯時丞相史皆
與黯同列或尊用過之黯褊心不能無少望見上前言
曰陛下用羣臣如積薪耳後來者居上上默然有間黯
罷上曰人果不可以無學觀黯之言也日益甚後黯坐
小法會赦免官於是黯隠于田園居數年會更五銖錢
民多盜鑄錢楚地尤甚上以為淮陽楚地之郊迺召拜
黯為淮陽太守黯伏謝不受印詔數強予然後奉詔召
見黯黯為上泣曰臣自以為填溝壑不復見陛下不意
陛下復收用之臣常有狗馬病力不能任郡事臣願為
中郎出入禁闥補過拾遺臣之願也上曰君薄淮陽邪
吾今召君矣顧淮陽吏民不相得吾徒得君之重卧而
治之黯既辭行過大行李息曰黯棄居郡不得與朝廷
議也然御史大夫張湯智足以拒諫詐足以飾非務巧
佞之語辨數之辭非肯正為天下言專阿主意主意所
不欲因而毁之主意所欲因而譽之好興事舞文法内
懷詐以御主心外挾賊吏以為威重公列九卿不早言
之公與之俱受其僇矣息畏湯終不敢言黯居郡如故
治淮陽政清後張湯果敗上聞黯與息言抵息罪令黯
以諸侯相秩居淮陽七歲而卒卒後上以黯故官其弟
汲仁至九卿子汲偃至諸侯相
三代而下直臣推汲魏汲之學術經濟或不如魏然
正性勁氣過之錄此以見直臣之風且知紀傳正體
凡紀傳直敘到底者正局也間以議論者變體也伯
夷屈原傳是也墓誌表狀亦然韓歐誌表多以議論
行文倣屈原等傳也
上尚德緩刑書路温舒
臣聞齊有無知之禍而桓公以興晉有驪姬之難而文
公用伯近世趙王不終諸吕作亂而孝文為太宗繇是
觀之禍亂之作將以開聖人也故桓文扶微興壊尊文
武之業澤加百姓功潤諸侯雖不及三王天下歸仁焉
文帝永思至德以承天心崇仁義省刑罰通關梁一遠
近敬賢如大賓愛民如赤子内恕情之所安而施之于
海内是以囹圄空虚天下太平夫繼變化之後必有異
舊之恩此賢聖所以昭天命也往者昭帝即世而無嗣
大臣憂戚焦心合謀皆以昌邑尊親援而立之然天不
授命淫亂其心遂以自亡深察禍變之故迺皇天之所
以開至聖也故大將軍受命武帝股肱漢國披肝膽決
大計黜亡義立有德輔天而行然後宗廟以安天下咸
寧臣聞春秋正即位大一統而慎始也陛下初登至尊
與天下合符宜改前世之失正始受命之統滌煩文除
民疾存亡繼絶以應天意臣聞秦有十失其一尚存治
獄之吏是也秦之時羞文學好武勇賤仁義之士貴治
獄之吏正言者謂之誹謗遏過者謂之妖言故盛服先
生不用于世忠良切言皆鬱于胸譽諛之聲日滿于耳
虚美熏心實禍蔽塞此迺秦之所以亡天下也方今天
下賴陛下恩厚亡金革之危飢寒之患父子夫妻戮力
安家然太平未洽者獄亂之也夫獄者天下之大命也
死者不可復生&KR1247;者不可復屬書曰與其殺不辜寧失
不經今治獄吏則不然上下相毆以刻為明深者獲公
名平者多後患故治獄之吏皆欲人死非憎人也自安
之道在人之死是以死人之血流離于市被刑之徒比
肩而立大辟之計歲以萬數此仁聖之所以傷也太平
之未洽凡以此也夫人情安則樂生痛則思死棰楚之
下何求而不得故囚人不勝痛則飾辭以視之吏治者
利其然則指道以明之上奏畏卻則鍛鍊而周内之蓋
奏當之成雖咎繇聽之猶以為死有餘辜何則成練者
衆文致之罪明也是以獄吏專為深刻殘賊而亡極媮
為一切不顧國患此世之大賊也故俗語曰畫地為獄
議不入刻木為吏期不對此皆疾吏之風悲痛之辭也
故天下之患莫深于獄敗法亂正離親塞道莫甚乎治
獄之吏此所謂一尚存者也臣聞烏鳶之卵不毁而後
鳳凰集誹謗之罪不誅而後良言進故古人有言山藪
藏疾川澤納汙瑾瑜匿惡國君含垢惟陛下除誹謗以
招切言開天下之口廣箴諫之路掃亡秦之失尊文武
之德省法制寬刑罰以廢治獄則太平之風可興于世
永履和樂與天亡極天下幸甚
漢初蕭何為律令多襲秦法文帝除肉刑寬厚幾於
三代矣而峻厲之氣猶存武帝動輒族誅任用武健
吏酷虐等于亡秦故父子相殘京師流血孝宣時雖
多循吏而趙蓋韓楊之死凛烈可畏則爾時漢法之
重可知讀長君此疏仁厚之心慘痛之辭可感木石
以此坊民後世猶有貪吏得賂以上下其刑罰者
漢世太守便操斷殺之柄無上聞之事後世雖流絞
亦上聞經法司議定奏允而後行此則慎刑之過於
古人處但要守令得人耳
古文雅正卷二
