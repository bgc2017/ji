南澗甲乙稿卷十六
宋韓元吉撰
記
滋德堂記
君子行事未嘗必其報也而天之所以報于人初不可
期以久近蓋嘗以世俗論之近者在其身久者在其子
孫皆所以為報也故郭令公之貴第其考者垂三十年
而漢之楊氏為三公者數世其理則一而人人遂以百
年之報為遠曾不知于天地之大亦朝暮爾然古有言
曰活千人者子孫有封夫活千人猶有其事也不幸而
無所事何用見其德哉聖人之事天則曰作善降之百
祥孟子曰雞鳴而起孳孳為善舜之徒也則善者果何
事也嗟夫今世之所謂善雞鳴而起匍匐鬼神者有焉
口誦佛老之書者有焉然薰茹蔬戒夫殺食者亦有焉
是固未為不善質其行事則或不然吾意古之為善有
不在是及觀孟子之說曰存其心養其性所以事天也
然後知古之事天即為善矣何也夫天者善之元也善
者道之繼也天既以性而命我而我以道之繼者事之
則其心與性之存者顧何假于外為至于能活千人則
亦充其無欲害人之心而已哉予少寓昭武買田在郡
之東有朱姓萃居一鄉號多賢士時朱君令圖為里之
豪而善不見外循循教其子弟甚力後十有餘年令圖
之子欽則登進士第未幾始仕而又以賞更其秩鄉閭
始歎異曰令圖之門何以致是耶予聞而告之曰是蓋
為善之報其所以為善非今世俗之謂爾及欽則將為
縣于巴陵泣而言曰欽則齒之一命而官于建安吾父
幸見之矣今遂宰邑以臨于民吾父不及見也悲莫甚
焉歲時得以拜而事之者墓所有堂其為我名之而有
以記之以昭吾父之善俾子孫視而不敢忘也予曰子
之先君子所植厚矣鄉閭猶莫得而名而吾何足以知
之雖然帷其不可知此固遺子者也吾聞之植德務滋
譬之水與木焉其流日以深其枝葉日以盛大故願以
滋德名子之堂而以德之說表其上不特俾君之子孫
視而不敢忘庶幾一鄉之賢亦敬慕而不能忘也詩有
之德輶如毛民鮮克舉之我儀圖之可不務乎淳熙十
年正月潁川韓元吉記
易足堂記
楚有士好遊躐衡廬之巔泛洞庭下彭蠡凡林藪之幽
川澤之奥無不足也意未云足聞有三神山在東海之
中其上多奇禽異卉人之壽而仙者居焉意乃甚慕庶
幾可一至也殫其産以治舟竭其力以聚糧没歲窮年
莫能見也恐懼于波濤之淵既憊而歸里之父老從而
笑之曰曩子之志甚銳也吾未可以言焉今其倦矣吾
語子遊子獨不見夫吾之居乎依于數仞之丘而闢為
尋丈之室隱几而臥屨未始躡乎閾也瞑目而遊于胷
中而四方萬里之遠子所未至者也吾皆至焉何哉子
之游者事乎外而吾之遊者事乎内也顧安用僕僕然
東西行為昔者秦漢之侈也貴為天子富有四海力固
已并諸侯威固己服四夷而惟以其身之未能升天也
旦旦而求之有方士者嘗為之幻導之而升其所見宮
室之美嬪嬙服御之盛若有以異于人世間也恨莫能
留涉筆而志其墉明日視之則盡己之宮也是何哉由
其心之未舒則縱其耳目之欲者未制故希于外者無
已焉由是而言禍莫大于不知足而富常在于知足況
子以匹夫之賤規規以好游名天下亦安往而後足哉
友人章冠之聞而嘆曰吾非好游者也借是以推天下
之事其不類于游者幾希彼富與貴是人之所欲也今
吾有數畝之田可耕數椽之屋可庇矣雖萬錢之廚千
間之廈不是過也豈不為甚富矣乎邑之士以吾為可
親賢卿大夫以吾為可與游開卷執筴而詠焉古今事
物之情舉無所遁俯仰于天地間蓋亦無媿豈不為甚
貴矣乎故吾嘗自以為足而人常恨吾之不足特未知
世之所謂既富且貴者其心果能如吾之足哉今吾僅
營一堂矣將以易足名焉則何如夫冠之詩人也與予
兄弟交最厚且久其清苦貧窶予亦常恨其不足者而
聞其說若此犂然有當于予心遂書以為堂之記其山
川之勝風景之佳冠之必能自見于詩爾予尚何所言
哉淳熙十一年正月潁川韓元吉記
竹友齋記
趙彦秬周錫寓于東陽佛舍種竹百餘以朝夕其下名
曰竹隱而告于予予曰竹則佳矣美矣然隱非吾子事
也吾聞古之所謂隱者謂其時命之大謬而不可以出
也今子以帝族之賢而聖明在上一試而得官再試而
暫躓然子之論議卓然益高文辭蔚然益華校今多士
之選曾何後齒壯而髮鬒特時有未至而已何遽以隱
為吾將更以為竹友則何如周錫曰君之語我厚矣夫
友者同志之稱也竹之志謂何而人何得以友之予曰
古之所謂友者豈惟同志之謂蓋亦友其德也竹之志
不得而通抑其德有似于君子歟今夫春而華夏而茂
秋而成且實冬而復其根則固草木之常也惟竹為不
然以拱把之姿而懷金石不渝之操以尋丈之材而藴
松柏後凋之節雖葩卉艷發澹然不為之遷雪霜沍嚴
挺然不為之槁依乎山巔放乎水涯氣凌雲霄之上舞
佳月而嘯清風若不復為世用也逮其用焉穴而吹之
足以為威鳳之鳴協律呂之和挺而簀之足以障洪河
而庇廣厦薦之清廟而為籩莒納之金匱而為簡筴帷
堂以為簾設几以為簟總竿以為箾傅羽以為箭旅于
菁茅而不為侈雜于木屑而不為賤則竹之用無施而
不可焉是其虚心以近道耶今子之未至者時也使聖
人而能為時則冬起雷而夏造冰矣惟時至然後應則
亦何事于隱乎且君子坐臥于竹陰而吟詠于一室于
中懷之得固亦無異于隱者俟有用而發焉宜無以隱
名也惟竹之德有似于君子故願吾子友之淳熙十二
年三月潁川韓某記
絶塵軒記
貴溪尉舍舊有黃梅出于垣間元符己卯歲廖明略舉
宋廣平之事題曰能賦堂以況尉君曾敬之也明略既
為之記而晁無咎題其後謂其于敬之遠矣無咎又和
其試茶看花二詩有兩絶塵之句則敬之為人固可知
也後八十有二年福唐鄭肇之子仁實為尉于此乃葺
堂之壊而更新之訪梅枿而增培之亦治其東偏為小
軒寘筆研書帙其間以朝夕坐臥而休焉會秩滿將更
而予因榜之曰絶塵蓋取于無咎之詩語也夫三君子
遠矣廖晁以館閣英名留落是邦曾君以相家子文采
風流號有典型一時酬酢往來歆豔後輩其于廣平之
賦殆有感而發也若夫絶塵之喻則顔子之望于夫子
者雖詩人比興無所不用其意然予亦豈獨為梅花而
發哉子仁通于學而邃于文學業過人遠甚方從事詞
章之科其奔逸青雲皆自此始故予復感而書焉庶幾
異時為尉舍之美談也淳熙癸卯十一月潁川韓某記
建安縣丞廳題名記
古者輔相之任曰丞百司九列之貳或曰丞而郡縣之
副其長者亦曰丞蓋丞之名將以翊其上而丞之也郡
丞秩稍高下統掾曹體亦有間至縣則事無大細悉關
丞然長或能率其權不以予丞丞或才復擅其權不以
事長苟異是則必退避畏縮而舉聽于丞遠嫌絶疑漫
不助其長之二者均失矣豈設官共治之意哉莆陽林
智可之丞于建安也而某濫為之長凡邑之事智可不
遺餘力以助吾蓋更聽迭議必至于濟而後已由是相
與歡甚脱去畦畛無區區世俗之病故建安雖號劇以
某之懦而無譏焉者智可之賴為多焉智可以其暇日
整治其庭廡築室于南端新城扉之樓以為臨觀燕息
之所既又集建炎以來丞之名氏于壁屬某為之記故
為道丞之設吾二人相與之好以媿夫世俗之徒智可
嘗為德化令治有聲矣屈為丞蓋不卑其官如此吾是
以等而上之其知所以共治者歟紹興三年十二月旦
潁川韓某記
饒州安仁縣丞廳記
凡天下官府雖曰臨民而棟宇之設類不能逮夫浮屠
老氏之舍蓋浮屠老氏其徒務為夸大既營其居而不
會其費苟費不具則有弗為規制未備則亦弗已故磨
于歲月次第相付州縣之力有不可冀者而士之居官
望遷而幸去遠不過三年近止一二歲視之若傳舍然
緜蕝草創殆無必葺之意始銳而終怠作于前或弛于
後非有慨然持不回之志未易舉也國家肇造乾德中
始詔官廨增葺剏造對書于新舊官歷其不葺者殿一
選至景德三年又定為印紙之目廨宇間數既書其虧
損至添蓋則又曰配民與不配民皆所以防制官吏欲
其不苟而已自印紙之改式也後生不能舊制而官吏
之苟日滋數十年來加之以兵火因之以匱乏官廨不
整尤甚饒為望州安仁為劇縣丞為上佐其廨在縣治
之西面覆盆之山俯玉石之津山水秀異陰陽家以謂
得廬山之一趾然其宇蠱壞久不可居至寓于他所淳
熙十年從政郎韓君歷為丞始銳意新之懼其費無所
取也先是君之來邑例有迓夫之直君儲之不肯用而
用以市一山之木梁楹乃具而民之輸役庸者亦例有
公廨之入君復不肯用而亦不肯盡廢銖兩積之以陶
瓦伐石且為工匠之募邑以剩粟助之閱再歲而僅集
其廳事堂廡庖湢廏車麤備而不陋足以稱其官而民
無一詞以為擾者吾是以知天下之事有志者竟成而
顧望退縮以為不可為者特繫其能否爾祖宗之制于
是可稽而君之廉勤能力于是可見君潁人也于吾族
猶諸父行績學守官箴蓋有家法故不敢溢美以書而
書其實以識于宇下淳熙十三年正月具位韓某記
泰州水門鼓角樓記
淮甸之郊介江而瀕海曰海陵郡其地富魚鹽駢商賈
河流貫城中舟行若夷路其門跨水者三歲久而敝浮
桁以制衝櫺扉以置鑰曾無以示禁而嚴闉闍也錢唐
萬侯以儒雅飾吏事守郡之明年政成而令修乃重理
所謂山水門者且樓其上以臨望四郊之遠民俗喜曰
吾公可謂知所務矣無幾何郡之鼓角樓墊而壞民又
嘆曰吾公其可忘此哉請亦新之侯則謝曰鍾被天子
命守是邦無能也始至之日庫之緡錢僅數百庾之斛
粟纔數十也旱暵既作禱而幸應麥菽旋登稉稌雲委
因得盡心焉兵吏之賦既充歲時之用粗給故方隅無
犬吠之驚以鼓舞堯舜之治然城扉之防姦征税之自
入有不可緩今民之居尚茨于茅葦而守之舍則亦寖
備夏屋渠然以朝夕安處雖一樓未葺庸何傷而父老
相與沓言之賓客士大夫慫惥之曰樓之于郡府臯門
之地也笳鼛之攸在無不設者如目之有眉面之有顙
雖若不繫于用而天下不可闕焉者自古也攷其近之
歲月作于紹興之丁巳蓋四十有八年矣由公而遂廢
其忍乎于是又以其餘力始為之樓既成翼以二垜樓
于外遂為一郡傑特之觀夫古之君子為政而美者無
非以善于民也民之所欲而扼之所弗欲而強之皆非
所以善于民者況夫土木之功繕修營造之役雖聖人
亦所甚重惟刺史二千石心一不在乎民則沽整辦之
譽以衒其風力者有之增耳目之奇以自娛自奉者亦
有之下則傷于財而蠧于民適資匠胥之盗竊春秋于
門觀之作臺囿之築無不謹者抑以是夫今萬侯之政
則既善矣澹然不志于功利而蠱敝是去逮及舉事之
際不自以為足躊躇四顧殆有所不得已者至因其民
之所願欲然後為之輪奐翬飛不侈于前不夸于後無
一取諸民無一勞其民者用能談笑以底于成推是以
往舉而措諸天下可也海陵儒學之鄉吾意其士子必
有歌而頌之者將轉而上聞故其規制之略費用之目
皆無足以書特書其善于民者以彰侯之用心俾後人
其知焉
鉛山周氏義居記
東南之俗土狹而賦儉民嗇于財故父祖在多俾子孫
自營其業或未老而標析其産近歲因為之立法雖曰
欲絶異時爭訟之弊而紛紜鬭鬩殊無睦婣忠厚之氣
賢士大夫每以為病也信安之地犬牙于閩鉛山又在
南孕金青殖寶貨壤厚而泉沃類多大家周氏世為舒
灊人繼遷金陵避五季之亂來家鵝峯之下蓋三百年
矣有祠號將軍者最其始祖也系雖莫可譜其曰承志
曰誼者皆累祖業儒至處士欽若字彦恭有聲三舍間
晩不事舉慕其舅祖里儒劉煇之義嘗曰劉公舉進士
天下第一也作起俗記以詆譏不義之俗其祖妣之喪
有二季父而公自以嫡孫而為之重服買田聚書教養
其族之貧者邑令名其社曰義榮是可法爾處士始欲
與其伯仲同居而不異籍自以身在季不得專切切為
恨逮其病亟當紹興二十二年六月也索紙書字二百
餘以戒其四子有曰吾平生教汝讀書固不專于利祿
欲汝等知義以興媺薄俗爾我病必不瘳汝等盡孝以
事母當以義協居勿有異志居舍雖小不足恥田園雖
寡不足慮也不能遵吾訓是謂不孝他日或仕不以廉
自守是謂不忠不孝不忠非吾子孫也越六日而逝其
配虞氏賢而守義慟哭而藏其書淳熙四年其子曰藻
曰芸曰苾曰芾稍長矣虞乃以遺命陳于民部祈給之
憑有司方下州縣覈其實又七年藻等益壯以有立繼
乞曰母老矣官未給憑無以安母心以明父訓于是部
符于州州帖于縣始坐條令而予之據以昭示其子與
孫蓋國家之制願以財産不許子孫分割典賣者官為
給據子孫不得追改也而虞又自請異時子孫或違父
母命各居異業許外人告而聞于朝省坐以不孝之罪
于是鄉人莫不欽歎而賢士大夫者相與來言求予文
以記予為之出涕而言曰先王之教以孝弟為本士之
訓子以義方為先自先王之教陵遲而不振也秦之法
民不分異者倍其賦而德色于父誶語于母漢興猶或
有之故歷代以來于族居而義聚者官必旌其門閭復
其戶租以表厲于衆此無他由為士者徒能誦六藝之
文以干取祿位而務殖其家不知有以啓導其子孫之
善意則亦宜乎風俗寖壞而未之或革也昔陶靖節晉
之高士其稱潁川濟北二賢以戒其子者第以同居共
財為首唐之崔鄲一門孝友四世同爨兄弟六人皆至
三品史以為未有也可謂難矣逮我朝至道中南康洪
氏累葉聚舍期功百口建塾館于雷塘以誨子弟太宗
皇帝嘉之賜以御書百軸其弟文舉入謝天子又書義
居之字以為寵且命之官其子待用遂登巍科非積善
彰明之效也耶夫處士之善世無知者其秉心蹈義于
是可傳傳有之制宅命子足以觀士而虞氏故殿中丞
戩之孫年九十矣華顚素裳既受封邑尚惟保其夫之
訓以勵其子而藻等孝友孜孜克成其父母之志餘三
十年後將弗墜周氏其自此興乎洪惟聖明在上今年
方崇兩宮期頤之慶推恩宥于天下或轉而上聞至道
故事其申賁于巖邑以風動于東南殆無疑矣周氏歲
入不能二千斛内外幾六百指養其偏親時其祭祀給
其嫁㛰皆有定式歲又以十萬錢招延儒士俾其幼稚
學禮無缺者儉以足用是可則云淳熙十三年二月癸
亥具位韓某記
雙蓮堂記
聽事之南有地數畝平池面其前古木蔭其上東南諸
峯羅列四出或曰是故為堂者前主簿撤之以為今聽
事予始至而愛之思復其舊會予假職事于郡力不果
為明年自郡還舟行次南山下見大木數十若棟楹者
棄于岸次或曰前郡有命治郵亭西津外材且具水則
暴至而郡亦命止焉予笑曰是其以相我哉歸而謁諸
縣盡得之前所謂堂者横植四楹不卑不陋始于五月
之乙亥而迄于六月之壬子僝工之五日有雙蓮生于
舍之背遂以名之夫自古以來仁人君子抱其器而不
得施于時守其道而老死于世者蓋非特世之罪也世
方求材而君子不逢其求故在上者歎于無材而材者
傷于不用此豈特人為然耶方予之為是堂也廢為瓦
礫之場鞠為荆榛之墟過之太息而已而輪囷合抱之
材適皆棄于山荒水涯幾為樵蘇薪槱之利一旦瓦礫
荆榛者變而為几席樽俎之勝而輪囷合抱者引而致
于雲霄之上施斤斧被丹雘以逃寒暑而避風雨焉彼
豈取必于人哉是二者適相值以應吾之須而然也而
君子不安其命以俟後之須者亦惑矣嗟夫今龍泉為
邑二浙之窮處也經營名利者不出其塗出入富貴者
不由其境水行敗舟陸則折軸四望而行綿歷巇險不
數百里不得郡邑而吾與數君子仕焉當其塵埃倥偬
之暇徜徉于兹商天下之治亂道古今之人物已則酣
歌起舞勸酬交錯把酒賦詩以極一時相從之樂彼奔
走勢利者蓋亦願此而不可得于吾之道不既有所處
乎然堂之景物日益佳後來之從事者日益衆為堂之
計且無窮故一草木之異何足以動吾心姑志其實使
知自吾得之而已于是聞者以予為知言請書以為堂
之記
深省齋記
人之心觸物而動動則有感然感人之深者莫如聲故
管絃以合其和金鼓以作其怒世之人蓋有聞鐘磬之
聲而自得其良心以進于道者非鐘磬使然也人之聞
鐘磬者必于僧坊道室由山林之幽寂適耳目之清淨
將以會道而未得惟鐘磬有以發之耳杜子美遊龍門
寺詩欲覺聞晨鐘令人發深省子美平生學道豈至此
而後悟哉特以示禪宗一觀而已是于吾儒實有之學
者昩而不察也曾子曰吾日三省吾身夫識其遺忘謂
之省審視其微亦謂之省人能内省其身如識其遺忘
與審視其微則所以存其心者蓋當如何盱江鄧器先
好古博逹士也寓居石壁闢室數椽而寺僧日鳴鐘其
上器先因以深省命之是有取于子美之詩者然也吾
聞之君子之于道立則參于前在輿則倚于衡亦何事
求于視聽昔西方之人嘗以誨其徒矣以謂聞則言聞
聲則言聲惟聞與聲俱名矯亂器先之為是室左右圖
史日與賓客吟諷飲奕談笑議論而浮屠氏之慕其賢
者亦參其間盍以此說問之當有得句而擊鐘者耶
景德寺五輪藏記
比丘顥寧住池州景德寺有大藏經一夕而火衆皆聚
泣以為不祥寧獨笑曰是將待我而易也庸何傷寧始
傳法在長蘆能鼎新其棟宇而老于佛乘池人亦敬異
之不踰月果以其願力更為所覆之殿悉大其舊又為
藏者五摹諸經分寘其上閱再歲而後成中為機輪轇
轕運動復以無量金銀五綵而為嚴餙又以無數幡幢
寶鐸網幔而為供具珠珍間錯丹碧照耀老稚環觀歎
未曾有于是書來乞記三返而益勤乃謂之曰吾之不
託于文久矣況為佛之語乎然吾聞之佛經之入中國
重譯而僅傳其雜偽紛舛殆與儒書未刪者同而中國
之學者穿鑿傅會亦不異于俗儒稽古之說也爾之徒
不務其擇而惟取其富又度而弗讀乃為是機關技巧
以衒于愚夫愚婦而曰是將運之而與讀無異不幾于
兒戲而自誑哉且在爾之法一已多矣而安用五為寧
曰不然子特知子之說非知吾之說也夫佛之說為經
經之設以藏藏之轉以輪皆假名而合者也默而識之
則佛固未嘗有經經固未嘗有藏藏固未嘗有輪使世
之學佛者不以目視而以耳聽不以口誦而以心通吾
之藏信無用于五也然自其五而言之若天之緯星地
之喬嶽與夫氣之行于天地之間者發而為聲聚而為
色散而為味數猶是爾至于四肢之與首也手足之有
指也雖以我身無或異者不知我身動者為誰有動者
故是以凡夫莫能測知今吾合一臂之力而令此藏皆
悉運轉藏運轉已亦令此經皆悉運轉經運轉已則令
此心皆悉運轉心運轉已一切眞經當在何處子見夫
琅函犀軸輻萃鱗委而經未始讀也曾不見夫手臂從
衡雷奔電激而藏未始動也即動與靜一刹那頃于此
藏中當有能證三摩地者昔有童子聚沙為塔或以爪
甲畫成佛像而猶許之況吾此藏衆寶所成願力所就
諸經所集人天所護以為兒戲不亦可乎予曰吾不復
辨也請問爾之費幾何曰縻金錢一萬七千緡為日月
幾何曰始乾道七年正月迄九年十月其廣若大幾何
曰藏崇二十五尺袤十有三尺四傍者崇減于中六尺
袤則減其半焉施者為誰曰相仲德鄧居諒而下施財
者也汪彦施經者也工之與民施力者也寺之徒施緣
化者也故願子施以文予曰爾之志堅若此其求無不
獲又若此吾文何吝哉于是施之以為記
廣教院重修轉輪藏記
信州城北有大寶刹名曰廣教惟昔陸羽即山種茶泉
乳甘潔草木清潤刹西南隅實建大藏爰以精金合衆
寶色天宫樓臺徧覆其上復作大海激水騰波魚龍出
没守護其下諸天綵女箜篌笙笛作樂歌舞圍繞其前
此土所有諸佛菩薩真經妙義分卷析軸函寘其中有
主藏神紺面赤髮雙角嶷然非龍非妖非夜叉鬼以指
劃口出風雨聲率領眷屬挾持其輪州之境内若男若
女凡曰祈禱惟神是依或時江湖舟墮險處出手雲間
捄度危急以是因緣多歷年所一日藏軸傾偃自摧竭
千夫力不能搖動四衆環觀愁惱怖畏長老懷璧來住
是刹以大慈悲出善巧智即告四衆我有無邊願力重
興此藏汝有珍寶及錢穀米當即随捨毋作愛恡初以
一錢積至千萬曾未幾月藏忽運轉迅如風旋隱若靁
動觀者作禮歎未曾有更相為言此藏前日非有增減
何因不動今者何得外相不易運轉如初是大長老必
有幻術使我不知孰能為我決疑惑網爾時長老笑謂
四衆我豈冇術非不示汝我觀此藏機牙交關輪輻互
設阿僧祗刦未有可壤而其壞相獨在于心心初不堅
蟲蝎螻螘諸濕生類得其間便然其本體莊嚴具在真
經妙義元不欠闕我以方便復安其心得端正木補其
故處是法藏也猶再生人精神既還手足自用由此故
能運轉不息汝等當知一切世間欲證如來無上妙果
非從天降不自地出究竟圓覺皆在汝心以汝眞心不
能自見雖有八萬四千秘密寶藏充載汝身眼耳鼻舌
同于如來而無如來智慧明了流浪生死如逆風波蔑
有暫止佛以方便直指汝心若對鏡時自識其面使汝
法輪觸處運轉亦如此藏圓滿眼前汝心夲無我法安
有由心非心悟法無法返求汝心當得自在于是四衆
同聲以偈讚曰
我觀世間諸幻師或時幼出諸技巧樓閣寶座及天宮
龍神夜叉非一相了知是幻卽非實謂佛示現亦復然
一切皆由心所生知佛是心非是幻譬如迷走狂癡人
眼耳鼻舌元具足觀瞻動作及言語在人趣中無有是
醫王調以無上藥其心既正身亦隨六時所用常獲安
自然歡樂有生意惟大寶藏妙法輪此土地方悉瞻敬
雖有五千四十八如來所說衆妙經繇其心病未即除
一時乃有諸壞相大士願力度衆生圓滿布施彈指頃
心華發明不空過十方佛刹皆現前須知此藏及是心
悉無工施力用所天輪長旋地軸涌法界空虛元不動
以不動者觀諸佛還以動處作佛事河沙劫塵徧莊嚴
盡未來際無有壞
慈相院重月泉題記(案此文似泉銘而不用韻且&KR1094;堅肖明等句義不可曉謹)
(依原題附存于記之末)
繄瀵迺神道自嶔碕&KR1094;堅肖明祀蠱弗治易甓而石泉
用蠲潔施及壇宇既液既墁盈飲以滌澤濊其永休工
識勤敬諗來裔
題名
金華洞題名
淳熙改元七月既望陳巖肖子象陳良祐天與黃掞子
餘趙師龍德言韓元吉無咎觀稼秋郊自智者山來謁
雙龍洞篝火蒲伏徧閱乳石之狀寒氣襲人酌酒竹陰
支笻至中洞飲泉乃歸
凌風亭題字
予昨以紹興戊寅歲來宰建安逮兹假守今年上元後
一日始得攜家登凌風亭作此以示知縣趙偉文蓋恍
然遼鶴之遊也淳熙丙申潁川韓元吉題
建安縣治之凌風亭待制尚書韓公尹邑舊創也去
思之政猶甘棠然汝彧承乏之初葺治未幾而公鎮
是邦不忘疇昔迺以暇日特枉旌騎臨賁斯亭置酒
賜詩前所未有顧汝彧何者得此榮遇敬摹諸石以
侈公休是歲仲春宣教郎知建安縣趙汝彧題(案此題原)
(本附于韓元吉題字之後今仍其舊)
題跋
跋文潞公諸賢墨迹
黃廷老家所藏元祐三跋尾其二則魯公祭常山父子
文李大夫帖郭僕射書嘗見石刻矣其一則藏眞書蓋
未見也觀潁叔所識謂魯公得張長史筆法者豈此耶
劒去而遺櫑具鐘亡而寶追蠡顔素帖雖不存文忠烈
而下名公之墨得一已可珍矣
跋趙郡王墨迹
少師安化郡王以宗藩之英及見中原太平之盛艱難
渡江享有富貴而手書此文推原道德仁義詆譏前代
欲使人君用為龜鏡是以知其所感者深所藴者厚矣
乾道丁亥歲二月甲戌潁川韓某書
跋曾吉甫帖後
永豐周日章日新兄弟少力于學嘗以師謁曾吉甫于
茶山此其報字也公之去茶山踰二十年矣周氏兄弟
華髮蕭然猶連蹇場屋也覽之歎息淳熙十二年二月
十日南澗翁韓某題
跋李和文帖
國朝文雅至章聖時乃盛楊劉二公制作彬彬為天下
表儀而和文公以勲閥尚帝女筆力頡頑號相師友此
帖蓋與中山論禪可概見也晩嘗援韋嗣立故事祈衲
祿以老山林其胸次所藴視富貴真何物耶乾道八年
十二月五日潁川韓某盥手以觀
跋鄧聖求除拜帖
鄧安惠公制冊深厚宏雅自成一家東坡先生相與酬
唱嘗並直玉堂矣逮其拜轄乃假手賀之豈應用之文
特禮不可廢者或欲試其門人筆語能道己意否耶乾
道壬辰五月己丑潁川韓某書
跋仁風堂
晉袁宏為東陽郡謝安以扇贈之宏曰輒當奉揚仁風
慰彼黎庶蓋前賢美談也郡有燕寢因以仁風榜焉庶
修東陽故事且俾里俗共興于仁云淳熙元年四月丁
卯潁川韓某題
跋范元卿所藏歐陽公帖
文忠公手墨世固多有之二帖蓋與原甫君謨皆平日
至厚周緻委曲情如家人足以見前輩交友之誼為可
寶也稱謝原甫戒其用快而頗譏其豪飲不可當勸君
謨以瘡愈當治内猶寇賊後修武備所以禦後來之患
而自謂各有少病其為藥石之言互相啓發又可寶也
淳熙二年八月壬午潁川韓某敬觀
跋司馬公倚几銘
温文正公倚几銘今傳家集所未見者銘文甚簡而注
義特詳其告君之善惟恐不盡也勾注塗改甚多而無
一字行草其敬謹之至未嘗斯須忘可不法哉淳熙三
年十一月庚午潁川韓某觀
跋荆公書彌勒偈
阿逸多偈懺悔法也蔡元度自謂荆公好書此不知幾
本豈平時行事于心有所不安亦如暮年捨居為蘭若
者耶不然是蓋學佛之末耳
跋山谷醉帖
山谷草聖數紙醉帖尤奇乃知用筆在有真意也
跋蔡君謨帖
高伯祖丞相獻肅公帥成都時蔡忠惠公任寄省所寄
書也語簡而意親無復世俗不情之態前輩尺牘多類
此可敬而法哉公以壬子正月庚子生不知距蔡公為
幾日書尾致吳茶益見嗜好之不忘也淳熙六年刻石
婺女郡齋七月壬戌潁川韓某記
跋東坡帖六紙
東坡前四帖以倅杭及黃岡時書也後帖言屢乞解職
則在朝矣淳熙七年十二月丙午韓某觀
題陳季陵所藏東坡墨迹後
醉翁夢中所作絶句好事者謂其非夢也語妙而意不
屬爾然思致高遠殆欲仙去東坡在杭劉景文數從公
遊湖上其戲景文絶句為西湖而作也一筆書二詩意
必有在後人徒賞其字畫耳
跋蘇公父子墨迹
右文安黃門二帖所言皆私家細事至煩碎而靡密無
足深論學士大夫相與存而傳之者豈不以其人哉夫
不能以古人自任千載自期而欲恃區區之文墨以為
不朽者可以慨然于此矣
跋辛企李得孫詩
辛公以直道勁節意忤時相閑廢退藏者十有餘年既
得一孫賦詩自慰優游平淡氣恬而意新有德之言也
然晩預大政名德昭垂以享高壽今其孫頎然出而世
其家矣天之祐善顧可量耶
跋沈寺丞墓誌
國朝設科進士前輩謂惟慶歷二年得人最盛蓋王岐
公居第二先獻肅公居第三王文公第四而吕正獻公
先莊敏公蘇魏公皆在榜中相踵至相位祖宗至今未
有也此外猶多賢士大夫寺丞沈公信其一矣沈公素
以行藝表其鄉年未艾輒請老時獻肅判吏銓岐公在
西掖故制詞甚美究觀誌文所載位不既其材德而著
見若此其餘慶將有待而發耶
跋李正之祖墳約束後
正之欲葬其親久未獲兆至閉戶不肯出曰吾母之未
有藏也其忍徇世俗之禮日夜禱而泣焉既襄事矣述
其得地之由因為條目以令子孫纖悉備盡可為士大
夫家龜鏡也顧平時熟于陰陽地里之書雖日坌集經
營殆踰年蓋莫當其意一旦得大洋之卜于上饒而西
安親舊又予之以烏巨之穴面勢流泉悉應于法固已
甚異而兩源之山始屬數家犬牙交互若未易謀皆惠
然樂從掉首弗受其直故正之得以竝用俾其室人亦
有歸焉此實純孝之感而神明之所陰相然陳族又以
千夫力助其勞則諸陳與楊徐好義之風兹可以興薄
俗哉
書師說後
二程先生講論答問之言門弟子記之舊日師說厥後
見于世其號河南雅言而分大小程子者程氏諸孫所
修也其號伊川雜說自通言明大本而下名以為十三
篇者胡明仲兄弟所輯也雅言則潤色以文間遺其意
復以章奏書記交寘其中楊謝諸公之語綴于後而雜
說者亦廣記而未擇下此悉號語錄未知其誰定尤混
亂不可攷明道先生蚤没伊川先生復坐黨籍之謪逮
還伊闕聞諸故老蔡京至遣人伺察之俾無敢著書則
當時私淑其徒所記亦略矣靖康初公道始開楊龜山
首闢王氏建炎龍興先生門弟子相繼有聞易春秋語
孟之學始行于天下而趙丞相嘗官于洛素知推敬其
書一時士君子靡然嚮之及秦益公當國諸賢零落殆
盡秦亦舊從洛學者也晩乃謂人為其所惑蓋三十年
且詆其說為提先手由是雖進士之文亦不復道之矣
夫聖學之有夲與儒術之有傳授曾何計于時好然天
下之士惑于異端者深溺于文辭者衆不議而非之亦
指而笑之予家有師說其編各有名氏或者相勸傳之
以謂非且笑者顧何足恤使傳而習焉雖數十百年千
萬而得一人亦斯文之幸也用釐為十卷刊置江東漕
齋間有異同不敢悉去而首以尹和靖之編者得所先
也二先生之說不復異錄者不能盡知也頃和靖為張
子韶言伊川暮年為易傳未肯出也其學于是乎在後
生宜盡心焉因併以記乾道三年後七月潁川韓某書
書朔行日記後
嗚呼靖康之禍吾及之也尚忍趨庭而見于敵哉然吾
嘗念之中原陷没滋久人情向背未可測也傳聞之事
類多失實朝廷遣偵伺之人捐費千金僅得一二異時
使者率畏風埃避嫌疑緊閉車内一語不敢接豈古之
所謂覘國者哉故自渡淮几所以覘敵者日夜不敢忘
雖駐車乞漿下馬盥手遇小兒婦女率以言挑之又使
親故之從行者反覆私焉往往遂得其情然後知中原
之人怨敵者故在而每恨吾人之不能舉也歸因為聖
主言敵之強盛幾五十年矣臣有知其不能久者特以
人心不附而已是將何時可附願思所以圖之合謀定
算養威蓄力以俟可乘之釁不必規小利以觸其幾也
上深以為然蓋不敢廣也淳熙改元出守婺女夏曝書
見朔行日記因書其後以明吾志之非苟然耳無咎記
書許昌唱和集後
葉公為許昌時先大父貳府事相得歡甚大父以紹聖
改元登第對策廷中有宜慮未形之禍之言由是連蹇
不得用建中靖國初幾用復已凡四為郡倅秩滿輒丐
宫祠遂自許昌得請洞霄以就休致平生喜賦詩一時
士大夫之所推重故晁景迂公以謂遠則似謝康樂近
則似韋蘇州也中更亂離家藏無復有者紹興甲子歲
某見葉公于福唐首問詩集在亡抵掌慨嘆且曰昔與
許昌諸公唱酬甚多許人類以成編他日當授子其後
見公石林得之以歸又三十餘年矣今年某叨守建安
蘇峴叔子為市舶使者會于郡齋相與道鄉閭人物之
偉因出此集披玩始議刻之蓋叔子父祖諸詩亦多在
也箕潁隔絶故家淪落殆盡典型未遠其交好之美文
采風流之盛猶可概見于此云淳熙二年九月具位韓
某謹書
跋和靖先生手筆後
某所見和靖先生書此凡三本矣一得于九江一邢正
夫家而此為最後蓋又二年以贈呂景實者今藏于潘
叔度以校前二本皆有改削前輩謹于言若此哉欲言
之無擇難矣叔度好學宜知者也某既假而移諸石因
志其後而歸之
書尹和靖所書東銘後
和靖先生手書東銘修水黃子餘所藏寓九江時筆也
先生少喜字書嘗因書碑同舍聚觀伊川笑謂之曰是
固無害第將為人役也自是不復書然暮年筆力猶健
如此其教學者必先讀東銘然後看西銘謂從寡過而
入子餘其知之也展玩太息淳熙改元六月戊寅書
書和靖先生手書石刻後
紹興初和靖先生自蜀出至九江書此以示夏翇間亦
錄贈門人今所見凡數本也其意深哉當是時士大夫
頗以伊川語錄資誦說言事者直以狂怪淫鄙詆之蓋
難力辯也先生既長道山館中俊彦多從先生問學且
求伊川語錄先生謝曰某無錄也掇同門所記僅數十
端示之(昨載于師說之首)張公子韶亦以為請先生曰伊川之
學在易傳不必他求也其後先生歸寓會稽學者猶以
不看語錄為疑先生曰諸君知乎易傳所自作也語錄
他人作也人之意他人能道者幾何哉又嘗曰伊川先
生頃亦為中庸解疾革命焚于前門人問焉伊川曰某
有易傳在足矣何以多為此非先生不知也某假守婺
女見此紙于潘景憲家蓋呂堅中所得者因摹之石以
遺後學追思拜先生于道山時遂四十一寒暑矣撫卷
慨然淳熙六年六月庚戍門人潁川韓元吉記
書尹和靖論語後
和靖先生論語解詞極簡嚴將俾學者深味其旨而有
所自得也乾道庚寅歲某憂居上饒過先生門人王德
修問此書亡恙且曰子異時官守不刊行之耶某于是
愧其言會明年復將官中都度未可輯也乃以舊年兄
弟手所抄本往累故人趙德莊于建安庶可成焉昔和
靖嘗云少從伊川先生學易時伊川出易傳七十餘家
和靖茫然未知所從伊川曰日觀一爻可也繼有所質
問伊川色莊而氣嚴未嘗語也或曰未也姑求之已而
意有所會伊川始忻然為之剖析諸傳而伸以已說蓋
終身不忘也故其誨人亦欲如此此書所以簡嚴者歟
題鄭侍郎所得欽宗御書後
靖康改元敵騎薄京師朝廷備守布河灌之兵于城下
宰執與二三侍從議遣使軍前皆未肯往鄭公時為駕
部獨入都堂問狀遂假以工部侍郎少宰張邦昌脱所
衣紫袍兵部尚書路允迪解腰下金帶併鞍勒狨坐借
公登時啓行公平日慷慨有志氣談笑無所憚中使押
至安上門縋而下敵帥知公至亦遣吳孝迪等來夜會
于河灌帳中且曰皇子郎君趙州見新天子即位赦以
手加額曰今無所爭矣而議割河朔犒軍金帛二事公
與其使還至都亭驛則已四鼓欽宗皇帝御批若此公
有記錄甚詳嗚呼事變倉猝噬臍何追尚忍言哉淳熙
十一年正月十日具位韓某敬書
題鄭侍郎所得太上皇帝御書後
鄭公再以珠玉使金營時太上皇帝既至軍前矣而金
人方因姚平仲劫寨事送公于都統寨將害之也太上
皇帝為之泣下蓋君臣同患難故公在侍從獨示以三
書謂之熟敵情偽可料之爾公雖不至柄用優游林下
年幾九十其福壽之藴敵人何所容其刃耶淳熙十一
年正月十日具位韓某恭覽御筆敬題其後
書眞清堂詩後
唐陸景倩任扶溝丞按察使覈其治狀曰某強清某詐
清景倩眞清也予頃為建安宰作丞廨一堂因以真清
命之賦詩其上二十有五年矣而久廢不治宗室善罙
深甫今丞建安乃以邑儀例給而不欲私者積而葺之
幾一歲棟宇復新益禃雙槐二桐于南墻之下整其西
偏以舍客為庖廚闢小亭以待試茗亦足以見其貳令
之暇有餘適也深甫以近族命官嘗同僚于東陽力學
積文遂以決科有志于事業而不肯沽激取譽可謂不
負此名哉而摹予舊詩為寄覽之慨然因書其後
讀管子
管子之書戰國游士之術也孟子曰齊桓公之于管仲
學焉而後臣之故不勞而覇則仲之與桓公平日謀國
議政者其亦詳矣然舉而著之書者則齊國之士也當
是時齊有稷下之邑蓋亦是堯舜非桀紂談道德而言
仁義雖仲之作内政以寓軍令在于強兵富國而覇齊
今其書則尚權術務籠絡要以愚其民而用其力駁雜
為甚已有戰國之風不知仲之說果若是乎故吾意其
為游士之術也莊周之言曰道術為天下裂蓋六經未
經聖人之手則士之談道者不能淳且正漢興賈誼晁
錯之流莫不推尊管氏之書使是書而得盡用則亦猶
之乎申韓之刑名商鞅李斯之慘刻豈復先王愛民養
人之政哉嗚呼孔子之後猶有孟子其言王政皆本于
仁義粹然一出于正後世推之以為孔孟非虛語也孟
子之論管仲止于以其君覇而未嘗議其治齊之政夫
是以疑之淳熙丙午八月南澗翁書
南澗甲乙稿卷十六
