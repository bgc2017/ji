南澗甲乙稿卷八
宋韓元吉撰
表
賀冊寶禮成尊號表
天地明察昭舜孝之無違日月光華慶堯齡之有永鴻
稱大備喜氣横流臣聞極天下以事親斯啟安榮之運
本人心而御治兹為仁壽之基洪惟慈闈膺萬歲之期
實繄聖君寵四海之化惟動丕應不顯其符隆大德必
得之名鏤彌文於寶諜紀泰元增受之策崇嘉號於法
宫恭惟皇帝陛下道際堪輿恩霑動植歡均海宇不遺
小國之臣禮盛天正亦尚一人之慶然而身濟大業躬
行至仁視膳問安匪徒區區曾閔之事勝殘去殺共推
赫赫禹湯之明是宜尼父之從心遂見周王之復古臣
屬嬰符竹阻望宸楓帝夢無疆豈得同符於文武邦儀
曠舉真成度越于漢唐
賀太上皇帝表
九州致養坐凝景命之申七政呈祥運格宸心之縱光
增典冊慶溢家邦恭惟尊號陛下若聖與仁能寬而惠
功成白水邁建武三十二年道備崆峒陋廣成千二百
歲脱屣萬幾之重怡神五閏之餘宜膺睿算之無窮豈
視歷經而可紀神妃儷極共披金匱之書聖子當陽長
奉玉巵之壽臣屬居職守阻造闕庭帝堯蕩蕩以難名
第切康衢之頌周王勉勉而壽考彌瞻雲漢之章
賀太上八十受尊號冊皇帝表
臣某言伏覩詔書加上光堯壽聖憲天體道性仁誠德
經文緯武紹業興統明謨盛烈太上皇帝壽聖齊明廣
慈備德太上皇后尊號冊寶者玉巵稱壽儼二紀之升
平寶冊增名伸兩宫之大慶禮嚴八秩歡動九圍臣聞
惟舜事堯斯啟髦期之社若文與武式彰夢帝之祥考
載籍之攸傳歷漢唐而未覩於昭聖代肆舉上儀一生
二二生三肇炎緒之符於有永萬取千千取百廸慈闈
之算於無疆一時並上於鴻稱嗣歲咸新於縟典恭惟
皇帝陛下系隆本始德邁永平涖中國而撫四夷將整
渭橋之駕坐明堂而朝羣后益表雲臺之功而乃襲龍
衮以下同老萊之衣調神鼎而躬致天下之養亶為盛
事彌介萬年臣屬領真祠阻趨觀闕福延宗社久知上
帝之顧歆惠及昆蟲更納斯民於仁壽
賀太上皇帝尊號表
臣某言伏覩詔書皇帝帥羣臣詣德壽宫(案宋史高宗稱德壽宫)
加上光堯聖壽憲天體道性仁誠德經文緯武紹業興
統明謨盛烈太上皇帝尊號者膺受命之符久熙神于
物外增泰元之策爰加號於域中掩載籍以彌高洽華
夷而共慶竊以期頤在宥自堯舜而有聞壽考逾中歷
漢唐而未見况脱屣而安天下之養垂衣而與造物者
遊王則次春御常珍于閏歲孫又有子貽丕緒於本支
斯惟無得而名是為必得其壽恭惟光堯壽聖憲天體
道性仁誠德經文緯武紹業興統明謨盛烈太上皇帝
陛下好生本天地之大德寢兵成帝王之極功三十六
年躬行慈儉之寶萬有千歲力致太平之基宜典册之
屢書與皇圖而俱永臣欽奉盛際屬領外祠九賓臚傳
雖莫奏甘泉之頌百神率舞第惟伸嵩嶽之呼
會慶節賀表
良月就盈夙啟誕彌之旦五星來聚聿迎元命之年宗
社騰輝華夷協慶恭惟皇帝陛下恩沾動植道貫堪輿
體虞舜之無為懋介兩宫之祉秉周文之至德益深四
表之歡策增授于泰元禮獨行於昭曠本支百世已觀
孫子之施夀考萬年將見帝王之冠臣久叨祠館阻造
闕廷六樂成儀莫預鈞天之宴九賓在望第聞嵩嶽之
呼
聖神出震凝寶命於昊天歷數紹堯啟昌辰于良月乾
坤薦祉夷夏騰歡恭惟皇帝陛下大德好生休功不殺
孝悌而光四海恭儉以屏五兵治格文明將繼六經而
七祥開壽嘏允膺萬歲之三臣屬領祠廷阻趨觀闕雖
田榖之仰膏雨莫謝于生成若澤葵之傾太陽彌深于
頌禱
神聖健生昭格熙平之運乾坤錫羡式彰震夙之辰海
嶽騰歡華戎共慶恭惟皇帝陛下明並日月功光祖宗
整法駕于圜丘彌文嗣舉奉慶儀于前殿載籍未聞舊
傳河水之清兹見壽星之會臣屬叨祠館遥睇闕廷莫
陪嵩嶽之呼恭趨盛旦第切華封之祝益介萬年
千齡啟運於昭上聖之生萬歲成純式副下民之禱昆
蟲愷澤海嶽歡呼恭惟皇帝陛下勇知表邦寬仁御世
體乾元之用九萬化默成法離昭之繼明四方咸乂候
祥輝于良月增神莢以後天臣屬假麾符阻趨觀闕續
天地之頌莫追考父之能賡立極之謠第切封人之願
生商定位仰神聖之挺生日月光華驗基圖之復旦四
方來賀萬國咸寧恭惟皇帝陛下陟禹之迹誦堯之言
通孝悌於神明惟動丕應成安強于道德未占有孚載
臨震夙之辰益著升平之象體太極之三為一功即混
于華戎膺眉壽之萬有千治彌高于今古臣猥叨祠秩
阻造庭紳擊壤歡呼第切康衢之頌稱觴忭舞如聞嵩
嶽之呼
昊天成命有開載夙之祥良月就盈益仰誕彌之節照
臨所被鼓舞惟均恭惟皇帝陛下勇智以表萬邦神明
而光四海政刑修於閒暇丕昭有截之威道德成乎安
強共介無疆之壽茂建系隆之業聿臻恢復之期臣徒
深望日之誠莫預造庭之慶紹登封之七十一俯觀世
祖之成功膺歷數之萬八千仰繼天皇之盛際
占履武之祥序開良月紀流虹之旦慶及溥天莫酬在
宥之恩共上無疆之祝恭惟皇帝陛下丕承武烈重協
帝華修車馬以會東都聖功可待詰戎兵而陟禹迹德
政用修洽四表之歡聲介萬齡之眉壽臣屬拘祠館阻
造宸廷奉百末之觴魚龍在望上千秋之鑑葵藿傾心
祥開良月占五星聚井之期慶浹寰區啟大電繞樞之
旦乾坤丕應宗社延洪恭惟皇帝陛下睿智以有臨常
德以立武會期長樂聿求萬國之歡獻獲大安坐式九
圍之命懋建隆平之業於昭震夙之辰合二氣於無窮
凋三光而不老臣叨塵從槖久去宸廷履土戴天莫罄
華封之祝望雲就日第增嵩嶽之呼
天申節賀表(按宋史高宗生辰名天申節)
紹炎圖于三紀久釋萬機嚴端節于千秋茂迎八秩祥
占嵩嶽喜溢康衢恭惟尊號德輔至仁功高再造怡神
物外自得逍遥之遊玩意域中不遺慈儉之寶仰聖子
神孫之共慶宜普天率土以均歡臣屬領真祠阻趨觀
闕候如復旦驗神光七十五來禮盛祈年頌眉壽萬有
千歲
中天紹復漢儀莫甚於兩京垂拱耄期堯壽特高于五
帝祥占星火喜溢康衢恭惟尊號道大難名功成不處
丕謨與子無憂亶惟文王好生在民盛德孰加虞舜脱
履萬機之外怡神四海之尊八千歲為春坐徯河清之
運九萬里而上行觀輿地之歸臣久去班聯尚縻祠秩
仰房心之叶瑞莫遂窺瞻騐箕翼之齊輝第深忭舞
九州致養仰太極以居尊四表騰歡慶誕彌之紀節恭
惟尊號功成不宰道妙難名跡並商周茂建中興之烈
粃視堯舜獨全高蹈之風椿齡迎八秩之祥天壽啟萬
年之永臣叨塵從橐阻造宸廷騐火德之重明徒深獸
舞祝乾符之增授第切嵩呼
道契崆峒甫廸期頥之慶光凝華渚式昭載夙之祥燕
及敷天歡騰萬國恭惟尊號功高漢祖神並唐堯踰建
武三十二年授之聖子迎天皇萬八千歲重見神孫倬
然壽考之符信矣古今之冠臣屬拘祠秩阻造闕廷出
丙入丁共仰星躔之極先庚後甲益知帝命之申
天命不顯其符久格系隆之運大德必得其壽式昭震
夙之辰夷夏均歡人神共慶恭惟尊號功超邃古治復
承平再造丕基陋漢唐其培塿允恭大業儷堯舜猶粃
糠方觀累洽以重熙自得長生而久視後乾坤而不老
膺歷數以無窮臣猥竊真祠阻趨宸陛仰鎬京之燕惟
深葵藿之傾聯嵩嶽之呼第切昆蟲之懌
進銀絹表
萬機脱屣仰崆峒訪道之辰四海貢珍盛華渚呈祥之
旦虔修方物恭寘大庭前件銀絹美異昆田寔諸文篚
不腆敝賦敢為宰旅之歸無彊惟休共上封人之祝
賀太上皇帝表
堯舜在上紹成復古之勲任姒比隆共格齊天之算禮
新一代慶洽萬方竊以日候再中故月承而有耀乾元
用九兹坤順以無疆仰泰皇迎增壽之祥乃柔極兆同
休之慶道均不老理合自然恭惟尊號大上皇帝陛下
脱屣怡神握符御世文王之與聖子既共保于鴻基帝
嚳之有元妃宜並申于寶命肆差春旦繼舉盛儀靡煩
八駿之馳坐致七桃之獻臣屬嬰祠秩久去宸廷聽九
成之簫韶第想雲龍之會祝萬歲之眉壽徒殫葵藿之
誠
太上皇帝慶壽禮成賀表
慈闈介壽亘古未聞盛禮告成普天同慶恭惟尊號太
上皇帝陛下仁參高厚道冒華戎克遜成功父子自侔
于堯舜系隆底豫君臣未數于商周兹屬萬歲之期翕
受四方之賀啟祥輝于南極候淑氣于東郊不踰矩以
從心既騐降年之有永強為名而字道益知受命之無
疆臣屬守蕃宣阻趨象魏歌卿雲之爛備聞海岳之歡
受神筴之增更仰日星之紀
皇帝賀表
慶集堯庭仰聖人之得壽禮行漢殿知天子之有尊宗
社增輝華夷受福恭惟皇帝陛下守先王之要道備中
國之至仁法地法天叶寧神于無外盡倫盡制極養志
而不違當慈闈膺獻歲之祥實睿算擬傳家之喜占斗
牛之王氣盛事冠于百王會日月于壽星歡聲騰乎四
表臣適叨郡寄阻望國光莫陪洛下諸生作受命中興
之頌尚與海隅父老詠蒸民立極之詩
太上皇后七十賀皇帝表
千齡紀運式昭帝載之隆七秩迎年更上母儀之慶歡
騰海宇喜溢公庭竊以漢興而尊太公媪后不書於長
樂堯老而授大舜女皇莫著于平陽惟一時並養于神
闈且二聖聯躋于睿算在今罕見亘古未聞恭惟皇帝
陛下齊日月之運行事天地以明察垂衣拱手而致化
道嘗合于兩儀問安視膳于無違教既行于四海金簡
同開于壽歷玉巵益奉于慈顔臣逖遠從班欽聆盛典
宴西池而歌黃竹小融融洩洩之詩禮南嶽而倡卿雲
美蕩蕩巍巍之治
孝慈淵聖皇帝上僊慰表(代倉司)
佳兵罷警方期鑾輅之還遠使來庭遽告龍髯之斷哀
纏宸極痛浹寰區伏以孝慈淵聖皇帝潛德春宮天下
隂受其賜承休寶位生民無得而稱蓋仁孝本于自然
慈儉存于先務蒙塵三紀阻覲萬方合文王之明夷固
已行乎患難有高宗之無逸曾未享于春秋恭惟皇帝
陛下坐致平康躬修悌順東朝違養纔歲月之僅周北
顧在原何禍災之荐至音容遂邈聖情難居臣適以使
事在遠不獲奔赴闕庭云云
太上皇帝慰表
中壼貽災遽失婦容之順慈闈軫念諒同子聖之悲恭
惟光堯壽聖太上皇帝陛下脱屣萬機頤神四表雖自
家刑國宜俯記于内朝而制禮緣情願稍寬于聖慮
太上皇后慰表
毋道遵臨方嚴慶養婦儀奄隔遽軫慈懷恭惟壽聖太
上皇后殿下厚德承乾至明儷日顧徽音之欲嗣悵柔
範之莫違願寬中節之哀以副從宜之禮
皇帝慰表(為皇后上仙)
災延椒掖悲動楓宸凡在照臨舉深愴慕伏以大行皇
后化行恭儉德茂柔嘉正九御之盛儀悵焉未久助兩
宫之大養倏爾不終恭惟皇帝陛下治極寧親功深御
宇願仰俔天之感俯從率土之祈
又(為皇太子薨)
前星失次少海沈輝痛極本支悲纏寰宇恭惟皇帝陛
下治功日起齒德天開宫掩長秋顧哀悰之未遠苑空
博望乃變故之荐臻願思付託之隆少抑哀慈之念
太上皇帝慰表
國有神孫方啟重輝之盛天開聖緒乃貽大本之憂恭
惟尊號備王者之無私膺天下之至養甲觀占夢茂迎
四世之祥綠車在廷遽有一朝之感願益觀于道化庶
少抑于聖情
太上皇后慰表
主器占憂遂虛儲禁含飴興起倍軫慈哀恭惟尊號體
備仁榮躬徐儉實眷此重明之照夙昭大慶之符帝祉
未施天災遽有願抑悲思之感益綏壽履之康
知婺州到任謝表
入塵法從歲躔怳閱于再周出&KR1421;便蕃道路僅更於數
舍仰體曲成之眷敬宣寬大之恩伏念臣知力不能踰
人學術無以異衆才疎意拙少嘗粗志于功名心折氣
摧晩實重傷于憂患豈謂衰頽之朽質寖蒙特逹之聖
知始寓直于掖垣旋參華于選部文惟骫骳屢承襃袞
之加議本戇愚悉荷威顔之假感洪慈之未報揣微分
而敢安顧此東陽今為輔郡財殫粟匱適遭饑饉之餘
訟劇政繁尤重藩宣之委孰云孱懦可副選掄此蓋恭
遇皇帝陛下躬慈儉以保邦體寬仁而御下謂臣早更
州縣或知撫字之勞憐臣久侍禁嚴備識憂勤之意賁
之列職寵以分符敢效昔賢樽俎但期于賦詠庶幾漢
吏里閭稍遂于奠安
再知婺州到任謝表
冠西清之美職已冐殊恩分太末之名邦仍叨舊治稍
違行闕即居部封伏念臣少嘗竊慕於古人晚始親逢
于聖主豈謂迂疎之質遂蒙特逹之知造膝而貢狂愚
既屢嘉其一得披肝而導志慮曾何補於萬分罔知歲
月之遷寖荷寵靈之異昨膺召節誤長從班孰云銓敘
之平益愧論思之謬葵藿徒知向日忍負寸心犬馬猶
有戀軒敢懷去意第每虞於譏議仍滋懼於滿盈自詭
為州實難報上况兹寶婺特近太微地竊重臨治行靡
追於黃覇時容著詠郊居肯慕于沈侯祗佩眷私若為
稱塞此蓋恭遇皇帝陛下德參天地道冒華戎泰和在
于唐虞肅臣工而器使仁風慰於黎庶擇守命以布宣
施及妄庸荐加優渥臣敢不恪求民瘼寅奉藩條官聯
喉舌之司顧敢忘於左右郡亦股肱之寄誓益告于謀
猷
謝賜寬恤手詔碑表
宸恩寬大衣被於羣黎睿藻昭回照臨于萬㝢承休甚
寵拜命惟新竊以方國賜書本建武中興之盛事為民
下詔實孝文務養之深仁於鑠聖時兼休二代恭惟皇
帝陛下道侔天地德紹祖宗功烈無前孝治歡騰于四
表嘉祥荐至豐年屢格於萬邦憫兹榖賤之或傷尚致
戶輸之過取賜頒寶墨申戒攸司粲然雲漢之垂穆若
春陽之布臣濫紆州組躬受詔函周賦有常詎敢多于
什一堯言在上庸知告以再三
辭知建寧府表
右臣准尚書省劄子十二月三日三省同奉聖旨差臣
知建寧府不候授告疾速前去之任候任滿前來奏事
者臣欽聞成命愧懼無任伏念臣以至愚極陋之質荷
上聖特逹之知擢寘三銓已乏論思之效試守一郡迄
無善最之稱徒知奉行寬大以拊摩饑饉之餘不慮自
貽曠瘝而招致悔尤之積懇祈散地實微分之攸宜以
畀便藩匪私心之敢望况建寧之鉅鎮本潜躍之名區
雖異時嘗叨宰字之官豈今日遂有鎮臨之幸已試無
狀啟處不遑伏望皇帝陛下遴選循良布宣德意俾内
外咸舉其職思小大務盡其才寵以真祠庶少安于庸
懦&KR1421;之歲月斯曲示于保全臣無任瞻天望聖激切屏
營之至所有恩命未敢袛受臣除已交割婺州職事已
與次官一面起離前去衢信州聽候指揮外謹錄奏聞
伏候敕旨
知建寧府到任表
瀝懇籲天莫遂請閒之願疏恩易地仍叨共理之榮優
&KR1421;至深凌競罔措伏念臣奮身疎遠遭世盛明入參侍
從之華每蒙異眷出領藩宣之寄曾乏微庸况歲月之
僅周積過愆而靡逭孤蹤易毀寧分近甸之憂全度兼
容特畀潜藩之重眷兹建水實控閩陬代籍初基覺谿
山之改觀宦遊寖老慨民社之常臨雖馳驅頗愧于壯
年然委付有光于前日此蓋恭遇皇帝陛下惠綏羣獻
明燭高微器使人才舉絶重輕之弊衡持天下悉無内
外之殊不遺菅蒯之微尚費乾坤之造軫其迂鈍錫以
便安臣敢不仰體曲成益思盡瘁土風末俗猶粗識其
二三利澤深仁或布宣于萬一
謝降官表
外臺摭戾難挽于深文中詔施仁第從于寬典恩隆命
薄感極涕零伏念臣猥以庸才叨塵輔郡野無青草適
歲事之荐饑戸有犀渠復土風之善競慨疲駑之既竭
慚尺寸之圖功財貨未贏陽城之政甚拙教條靡善延
壽之過自知至於報應或謬于文移請讞務伸于法令
重貽刺舉宜在譴訶羸瓶之寘井湄盖有擠而甚者弊
車之避道左是宜麾而去之敢期覆幬之深曲示保全
之厚就移職守特損官聯此蓋恭遇皇帝陛下湯網務
寬舜璣惟察念臣久更州縣常自信其迂愚憐臣昔侍
禁嚴每洞知其拙直刑于善貸責以後來臣敢不仰副
殊私益堅素履雖桑榆之收暮景莫知補報之方若葵
藿之傾太陽尚有糜捐之所
謝放罷表
彈文甚峻請從流放之科宸度兼容聊示汰歸之譴恩
深命薄感激涕零伏念臣猥以非才叨塵異眷文詞淺
拙嘗蒙甚善之褒議論闊疎屢動蓋高之聽久冐清華
之選皆繇特逹之知昨自典銓復求試郡與之舊治曾
無數舍之勞課以字民尚乏期年之效徒以世霑厚禄
身忝從班稍知粗抑於豪強不敢遽形于退避明目張
膽期法令之是行銷骨鑠金乃謗傷之遂積果貽清議
上負明時然臣被拔擢于州縣者餘二十年荷委任于
朝廷者更十數職寵為過分嗟有識之自知貪以徇私
慨無從而可辨儻匪皇慈之洞鑒詎容小已之保全兹
蓋恭遇皇帝陛下擴博愛之深仁推好生之盛德惟天
為大徧覆包涵而靡遺如日之升遠近幽深而必照察
臣性本于疎直憐臣夙厲於樸忠不忍嚴誅尚存善貸
臣敢不洗心念舊銘骨知歸迫暮景之桑榆若為報國
視歲寒之松栢所以事君
謝提舉太平興國宫表
竊輔郡之符自貽謗戾賦真庭之禄俾逭飢寒滋佩恩
憐徒深感涕臣某臣惶誠恐頓首頓首伏念臣學知為
己仕切慕君荷聖神識拔于衆人之中遭逢特異躐侍
從周旋于六官之表忌嫉已多惟思樸直以盡忠詎敢
窺覦而倖進朅因請外復玷承流謂抑強禁暴者刺史
之常規若避事懷私者古人之深恥豈慮中傷之銖積
遂能搖動于風聞含沙幾類于短狐射市乃遭于強弩
誣其怨望固已墜臣于深淵衊以貪汚直欲錮臣于聖
世頼至仁之在上知羣下之隠情洞見肺肝保全軀命
然臣恐懼閱三時之久羈窮懷十口之憂未容放跡于
山林但有投誠于君父函蒙鴻造肆軫餘生縻廪稍于
安閒貸馳驅于衰病兹蓋恭遇皇帝陛下曲成萬物懷
保小民力辨忠邪益恢張于治具大明黜陟庸丕變于
士風將尋尺之有施示蓋幃之罔棄察其既往許以自
新臣敢不砥礪素衷激昂晚節無功而禄第為餬口之
羞有命不渝尚切粉身之報
再任興國宫謝表
綴西清學士之班尚叨美職賦南紀祠官之禄益愧罔
功祗荷恩憐莫知報塞伏念臣才為短拙分實羈單圭
竇蓽門竊有棲遲之幸竹笥木屐自嗟嫁送之頻顧榮
遇之已多曾生涯之未給一昨坐謾于郡寄繼蒙予食
于真遊抱詩禮以傳家詎忘所守課虀鹽而玩歲僅活
其孥逮兹秋滿之初復起年饑之慮飛而控地志宜遂
于歸田窮則呼天心但祈于雨粟果勤洪造仍畀素餐
兹蓋恭遇皇帝陛下德本好生治先從欲體成周之歸
厚草木依仁法炎漢之用寬昆蟲咸懌肆紆臨昭施及
妄庸臣敢不奮厲愚衷激昂晚節枯魚未朽既均被于
斗升老馬載馳或粗知于道路
三任興國宫謝表
謭材無用秪退伏于田廬明命有加乃荐叨于祠館荷
天從欲揣分興慚伏念臣頃以戇愚誤蒙選拔典領三
銓之重詎罄論思蕃宣兩郡之繁遽貽譏議一去闕廷
之下六驚歲月之遷戴盆曷望于層霄徒懷眷遇伏櫪
自甘于末路倍費保全惟負郭之未充慨投簮之甚迫
尚縻廩稍獲在安閒得象罔之珠益知味道受支離之
粟滋愧匪功兹蓋恭遇皇帝陛下仁覆羣生春熙庶彙
謂臣早更州縣宜膂力之浸愆憐臣久侍禁嚴亦姓名
之屢記肆加存拊俾逭飢寒臣敢不思報厚恩誓殫晚
節餘生未泯倘為尺蠖之伸素志僅酬或致寸莛之效
江東轉運判官謝表
竊食無功久尸於宰掾便私有請尚畀于使軺祗届部
封具宣詔旨伏念臣零丁墜緒歷落凡材一趨君璽之
嚴五閱歲躔之換為郎甚寵乃官謗之自貽去國稍淹
迄州符之未試曲荷乾坤之造再瞻日月之光南省西
樞之聯曾微報效中臺右轄之屬荐至攝承揣分輸誠
拜恩從欲策名中秘之府錫節大江之壖地接行畿實
總陪都之調度跡違文陛重勤睿訓之丁寧此蓋恭遇
皇帝陛下天覆堯仁日躋湯聖衡持内外初無彼重而
此輕器使賢愚靡見寸長而尺短治厲精而匪倦功復
古之是圖致此妄庸姑從寄委臣敢不益堅素守無負
聖知雖攬轡登車未究昔人之志儻給軍轉漕或殫異
日之能
謝起軍轉官表
羽檄調兵僅供常職綸言錫命乃沐異恩悵懇避之不
俞第祇承而為愧伏念臣猥以頑冥之質誤蒙神聖之
知入侍禁塗豈有論思之要出分藩服曾何善最之稱
當周王田獵以選師仰漢帝璽書而賜郡元戎十乘奉
追召之既嚴次國二君觀驅馳而敢後亦妄陳于末議
竊自獻于愚忠深懼譴訶詎宜襃陟披肝瀝膽謂有願
之必從縮頸汗顔迄無功而受賞此蓋恭遇皇帝陛下
激昂士氣砥礪臣工隂闔陽開務作新于庶政乾旋坤
闢思底定于萬方致兹增秩之榮靡間尸官之濫臣敢
不欽承訓飭彌謹蕃宣躬阡陌勸農桑而布維新之令
修車馬備器械庶觀復會之期
謝除待制表
分符出守已叨便近之藩錫命寵行尚綴禁嚴之列懇
辭莫遂跽受彌兢伏念臣久以庸愚誤蒙簡拔周遊省
戸參掾屬者九年密勿從班備銓衡于兩選積有丘山
之厚戾了無塵霧之微勞外并名州實踰分願中聯美
職滋冒恩榮怳然未定之驚魂甚矣横流之感涕兹蓋
恭遇皇帝陛下仁如天大德與日升器使羣材菅蒯盡
歸于採掇生成庶彙蟲魚感遂于飛潛曲示眷私用光
臨遣臣迹雖違于丹陛名猶濫于清廂惟近臣獻納之
私未殫于補報若刺史中和之布敢負于使令
除龍圖閣直學士謝表
冒三銓之久長玷近班首六閣之聯遽叨美職恩踰意
表愧溢顔間臣某誠惶誠懼頓首頓首竊以入從出藩
本侍臣之常禮循名責實斯主上之至權逮夫寵數之
驟加必有勞能之可紀仰河圖于東序是惟冠百世之
彌文通禁槖之西清必以待一時之舊老如臣者少而
孤陋晚益顓冥符節屢頒久載馳于周道玦環遞賜悵
幾入于修門未酬神聖之知竊有滿盈之懼兹由常伯
自詭便藩綸命高華豈謂疏榮之特異奎傳炳耀殊非
避寵之能安此蓋恭遇皇帝陛下湯聖日躋堯仁天覆
察臣特循法令粗知課力之方俾臣宣布詔條曲示臨
民之渥顧此鷽鳩之質曷窺龍馬之光臣敢不祓飭懦
衷答揚隆施官雖外服尚司寶禁之儲名在諸儒敢忘
論思之報
權吏部侍郎謝表
服勤公掾濫一官四至之榮列職禁塗積十載九遷之
幸拜恩逾厚揣分奚宜伏念臣仕本慕君學知為已守
高曾之規矩嗟涉世以自疎聞師友之淵源慨決科而
已繆一從縣宰誤玷王官夤緣寖歷于省臺出入薦叨
於符節微軀欲奮幾成控地之鳩弱羽易摧屢作退風
之鷁矧憂患支離之後荷生成收召之殊兩轄重陪豈
有彌綸之效西垣暫直曾何潤色之工方虞未免于譴
訶敢意遽蒙于簡拔惟兹選部實異他曹内以檢制于
吏姦外以整齊于士類當劇煩而㒺避匪庸懦之所堪
此蓋恭遇皇帝陛下天覆函生日熙庶政賢者在位而
能者在職舉無棄于羣材仕者欲朝而農者欲耕俾各
安于至化眷兹銓聚之職責其愚鈍之功臣敢不三沐
自修百為盡節若課吏期于平允可無衡鑒之功而從
臣許以論思尚切涓埃之報
除吏部侍郎謝表
典銓無補每懷代匱之憂拜命有加乃冒為真之寵伏
念臣愚不更事老無取材用意闊疎最出衆人之後秉
性樸直但期聖主之知自擢貳于銓衡實坐縻于歲月
威靈遠被僅揚使者之旜職業空居猶竊從臣之槖本
虞曠戾敢冀恩榮此蓋恭遇皇帝陛下丕冒寰區裁成
品彙謂上策莫如自治將内外以舉安思衆賢聚于本
朝故涓埃之咸取顧嗟庸懦亦在襃陞臣敢不仰體至
仁誓堅素履惟守資格而師法令罔敢怠遑若殫忠藎
而罄論思是為報塞
郊赦加食邑謝表
禮行效報初莫預于駿奔恩衍戶租乃重沾于惠術叨
榮逾厚揣分知慚伏念臣久去班聯尚尸祠禄材能素
謭了無横草之功齒髮寖彫第有守株之志莫致慶成
之善頌遂膺進律之殊襃駢邑既增取禾興愧此蓋恭
遇皇帝陛下化參天地道通神明方萬歲以成純躬致
嚴禋之祀靡一夫之不被益均臣庶之歡申賁絲綸用
彰典禮臣敢不誓圖報稱欽佩眷慈縱觀渭上之朝詎
忘異日獨抱周南之病自信餘生
謝進封潁川郡王加食邑實封表
慈皇介壽霈及敷天微臣何功例叨進律仰止王言之
賁遽躋公社之榮伏念臣材不逮中愚無所用蚤蒙異
擢詎忘補報之階自取謗傷尚竊安閒之禄方舜治格
無為之盛乃堯齡臻難老之期千歲有逢萬邦胥慶錫
爵遂超于五等疏封且冒于多田兹蓋恭遇皇帝陛下
老老以興民君君而賦政盛禮備樂成儀煥于兩宫宥
罪薄征懽聲溢于四表慨兹朽質曷副深仁臣敢不誓
罄丹誠恩酬洪造老當益壯况懷伏櫪之心用之則為
益勵守株之志
謝加食邑實封表
臣某言伏准告命以明堂大禮慶成加臣實邑三百戶
食實封一百戶臣已望闕謝恩祗受訖者禮行泰室曾
莫預于駿奔賞逮羣工乃例霑于惠澤人微曷稱恩重
莫酬伏念臣久玷從班尚叨祠禄散材無用自甘屏跡
于丘園盛典有光豈復相儀于禮樂解澤既敷于溥率
歡聲實徧于邇遐未嘗趨造于朝猶蒙多與之邑兹蓋
恭遇皇帝陛下日新聖恩天覆萬方弗遺小臣欲賢愚
之並施爰有大賚俾動植以知仁臣敢不誓竭疲庸仰
思報塞三百戶而無眚足增寒陋之華八千歲以為春
但祝聖神之壽
代賀南郊禮成表
泰壇修報寶歷迎長惠浹百神歡均四海恭惟皇帝陛
下仁如天地德類祖宗年榖屢豐馨香薦于至治禮樂
大備形聲協于泰和惟兹上帝之博臨式見聖人之能
饗合樂允塞益顯從周之文並侑孔嚴光昭復禹之盛
臣屬叨&KR1421;節阻預奉璋聆熙事之備成惟深忭舞布詔
書之寬大彌切欽承
代施資政謝靜江府到任表
擢從祠館就領帥符恩許自新顧馳驅而敢後榮踰始
望徒跼蹐以自遑已見吏民具宣詔旨伏念臣性資凡
陋術業空疎比叨預于政機迄無裨于國論老將耄及
寧逃負乘之譏福過災生積有素餐之戾曲荷乾坤之
造尚寬鉄鉞之威竊食投閒慨驚魂之未定銜恩起廢
怳神觀以俱還惟兹八桂之封外控百蠻之壤奉琛面
内廟謨方事于綏懷剖竹臨邊閫寄益資于鎮撫豈翳
衰鈍可副使令兹蓋恭遇皇帝陛下大度兼容至明洞
照任賢而福天下邁成湯選衆之仁進德以尊朝廷廸
虞舜知人之哲洪啟同寅之治聿求共理之良臣敢不
仰體眷慈誓殫綿力雖聽風觀化未能追循吏之規而
省事清心亦足示遠人之意
代江南提舉范直閣謝到任表
千里造朝方蒙于收召十城命使遽玷于光華己屇部
封恭宣詔旨伏念臣起家寒遠涉世迂疎一昨簉跡于
書林屢嘗賜對于便坐身逢聖主每懷造膝之忠意忤
權臣幾致反唇之罪三祈閒館兩佐遐州幸公道之復
開獲清光之再覩愚忠自勵雖知僅免于悔尤舊學寢
荒豈有發明于議論敢期齒奬曲賜眷憐寵之内閣之
名付以外臺之寄人微恩厚感極涕零此蓋伏遇皇帝
陛下懋建大中敷求至治乾綱獨運節萬務以鼎新離
照無私萃羣材而器使致兹庸瑣亦誤選掄臣敢不深
究貨源持平廩政雖激濁揚清之事職所願為若奉公
守正之心義當無替
代劉給事謝復祕閣修撰致仕表
竊食真祠久逼桑榆之暮拜恩内閣遂榮田里之歸揣
已踰涯荷天從欲伏念臣奮身寒遠賦分竒窮從六藝
以决科僅而得仕接諸儒而奏技晩特逢時頃遊憲府
之聯獲冒書林之選螭蚴載筆嘗預記于王言鳳閣判
花復濫司于帝制進膺𤨏闥數侍清光乃遽速于顛濟
迄自投于閒散鄉閭作佚既閱十年香火無功殆逾數
任惟是衰殘之質寖登耄耋之期力已弗勝無復為駒
之意老將奚逭徒懷化鶴之悲祗有布其腹心庶自乞
其骸骨豈期睿眷特賁殊私稍還論述之名俾識退休
之志義兼念舊恩出再生兹蓋恭遇皇帝陛下簪履興
慈蓋帷示軫欲曲全于小物肆紆照于容光謂臣麋鹿
之姿豈軒裳之是適憐臣犬馬之齒曾鐘漏之幾何許
以傳家尚為報國臣敢不效忠自勗守道勿渝擊壤而
歌唐虞預識豐年之瑞閉門而詠周孔益知化日之長
代徐侍郎謝宮祠表
典銓法從久懷竊位之羞賦禄真祠更遂養疴之請恩
輝逾厚感涕何言伏念臣性本闊疎才仍淺陋早緣執
戟不為當路之榮晚預賜環最取衆人之後使北庭于
將變持漢節以僅還擢副民曹顧已亡于善狀易司吏
選曾不畏于多言徒知肝膽之欲輸豈謂筋骸之難強
衰頽彌甚疢發動者兩三災患相仍意不如者七八雖
際飛龍之運自甘退鷁之蹤尚軫皇慈曲從私志既&KR1421;
珍臺之佚復聯書殿之榮此蓋伏遇皇帝陛下德合無
私功存善貸擴大明于日月獲望清光拯微命于風波
少安散地示蓋帷之罔棄俾棧豆以知歸臣敢不益佩
弦韋自親藥石老馬或知于道路固絶望于馳驅犁牛
無用于山川第服勤于耒耨誓堅晚節靡墜素風
牋
太上皇后賀牋
臣某言伏覩詔書光堯壽聖憲天體道性仁誠德經武
緯文紹業興統明謨盛烈太上皇帝聖夀八十皇帝帥
羣臣詣德壽宮加上壽聖齊明廣慈備德太上皇后尊
號冊寶者聖皇紀壽益上萬年之期神毋齊徽方隆四
海之養禮行當宁慶及敷天恭惟壽聖齊明廣慈備德
太上皇后殿下厚德承乾柔明嫓日邁周郊之胥宇輔
成再造之功踰漢掖之練衣同膺難老之貺載申顯號
允屬昌辰日居月諸共仰西池之宴天明地察更占南
極之祥臣濫秩祠官阻趨魏觀觀大父母人倫夙正于
乾坤有聖子孫國祚永符于箕翼
皇后賀牋
臣某言伏覩詔書加上太上皇后尊號冊寶者慶集親
庭掩漢唐之盛事祥開壽歷紹堯舜之高年喜溢寰區
光生典冊恭惟皇帝殿下化行恭儉德茂慈仁肅隂教
于中闈會朝惟謹奉常珍于西内左右無違穆卜柔神
助成縟禮施于孫子嚴青宫而致綠車之遊燕及皇天
贊玉巵而集瑶池之上臣猥叨祠秩阻綴廷紳稱萬歲
之觴重霄在望仰三朝之會率土馳誠
代湯丞相毋夫人賀中宫牋
迎嗣歲之嘉祥毋臨萬國正長秋之顯號婦順兩宫喜
動宸闈歡均寰宇恭惟皇后殿下體參坤順德配離明
慶久襲于勲閎本塗山之自出譽夙彰于朱邸符嬀汭
之來嬪果覿褘衣進膺寶册奉燕禖之文韣宜百斯男
躬蠒館之懿箱俟三之日妾叨榮盛際就養私庭王化
所基方仰自家而刑國人倫既正敢忘教子以事君
南澗甲乙稿卷八
