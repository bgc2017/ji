南澗甲乙稿卷五
宋韓元吉撰
七言律詩
送湯丞相帥會稽
淮岸春來罷夕烽君王奏凱大明宫守關豈但勤蕭相
分陜猶宜屈召公綵綬不妨龍衮貴錦衣眞與故鄉同
政成更上平戎略歸作麒麟第一功
翰墨英名多士先經綸長策萬方傳久知燕許文章大
要自臯䕫事業賢曲水蘭亭修竹外都門祖帳百花前
去天尺五調元舊肯使邦人借一年
疇昔追風幸執鞭詞場好在筆如椽十年睎驥猶瞠若
晚歲登龍未偶然下客陽春驚白雪何人綠水近紅蓮
尚應九里蒙河潤他日一天今二天
送周承勛赴荆南幕
周南留滯幾年餘筆力追還兩漢初無地寘君羣玉府
因人貽我萬金書未嗟王粲依油幕聊喜安仁奉板輿
夢想風帆轉平楚眼明江樹綠扶疏
送馬莊甫攝幕鄱陽用趙文鼎韻
杖策衝寒不作難弓刀結束笑談間便從幕府清民訟
已作戎車靖蜑蠻風雪幸無千里路江湖纔隔數重山
荆南桃李新開徑屈指春融及早還
送陳天與知徽州
臺閣英名二十年卜居那得便林泉履聲舊振星辰上
諫墨猶存雨露邊欲考治功三府近且施惠政一州先
黃山看盡須黃閣六月天池更著鞭
送陸務觀得倅鎮江還越
高文不試紫雲樓猶得聲名動九州金馬漸登難避世
蓬萊已近卻迴舟燒城赤口知何事許國丹心惜未酬
歸卧鏡湖聊洗眼雨餘萬壑正争流
前年邊馬飲江水烽火瓜州一水間正使樓船多戰士
要須京峴作重關平戎得路可横槊佐郡經時應賜環
把酒賦詩甘露寺眼中那更有金山
送陸務觀福建提倉
觥船相對百分空京口追随一夢中落紙雲烟君似舊
盈巾霜雪我成翁春來茗葉還争白臘近梅梢儘破紅
領略溪山須妙語少迂使節上凌風(僕為建安宰作凌風亭)
送吕令防赴海門宰
五斗由來豈療貧尚應拄笏對秋雲未嗟薄宦來還去
但覺頻年我送君舍北水生思共賞淮南米賤好相聞
白魚青笋平生事愁絶江寒鴈影分
野閣山扉舊卜隣竹陰花徑每情親舉觴契闊又千里
同社淒涼無幾人濯濯未妨如月柳悠悠眞不奈風塵
海門應去蓬萊近我欲乘桴試問津
送趙蕃辰州司理(字昌甫)
故家零落眼中稀歲月峥嶸踏路岐詩解窮人君莫恨
錢能使鬼我方知片言折獄非無日談笑封侯會有時
一上梅山弔槃瓠賸題佳句寫幽思
送張幾仲知泰州
紫槖甘泉不願留虎符聊試海邊州長城底用騎圍鐵
下瀨直須船有樓草木已應知世望江山好在得詩流
春風桃李西溪路宣室歸來尚黑頭
送施徽州二首
御史英名世罕儔峩冠聊復漸承流治功要自先馮翊
大惠何妨始歙州野媪定知還去虎山民從此罷賫牛
(二事見唐劉贊崔元亭任歙州刺史)百年善政須公繼尺一書頒願少留
江出新安見底清黃山高勢碧崢嶸袴𥜗會遣民皆有
枹鼓懸應夜不鳴蠟屐未須懷别墅虎符今喜得名城
他時一榻容徐穉端共輿人樂政成
送李子永赴調改秩
晩驥騫騰十二閑追風那復駐轅間向來官况誠留滯
此去詩情記往還會課未妨更美秩趣班聊喜近天顔
荆鷄莫費千牛刅奏賦金門入道山
送王德和赴調改秩
樽酒盤蔬語夜闌三年猶得幾追歡海棠半折春方好
楊柳都青社正寒籌畫定應瞻武帳文華端合待金鑾
割鷄底用磨天刃遲日湖山滿意看
送葉夢錫赴荆南
南郡開邊古上流君王側席用嘉謀壯懷何止入雲夢
雄略行看半九州風勁鼓聲連岸動雪晴江影與天浮
一樽莫作新亭語勲業歸庸尚黑頭
送韓子師守婺州
功名相望十年前白首官曹僅接聯良玉要須更九火
明珠那得閟重泉清風遂作雙溪詠老手懸知劇郡便
奏課不妨聊第一歸來更著祖生鞭
送沈千里教授邵陽
縠紋江畔得君詩俊逸清新字字竒一笑偶成歸妹約
幾年還見外孫辭横經綘帳地雖遠給劄金門天未遲
痛飲離騷吾事爾湘山風物與春期
送潘元夙教授欽州(字子春)
文筆超然自不羣胸中韜略未全陳詎應遠致嶺南士
會見來清塞北塵桂海接天聊縱目火雲堆露正關身
元戎在昔同科彦一鶚飛書上紫宸(桂帥王舍人亦中兩科)
送澤赴新塗尉
少年薄宦幾東西送汝臨岐意尚迷作尉未嗟官職小
致身當與古人齊短篷載雪看梅蕊古驛衝風信馬蹄
爾父漸衰吾已老寄書時一到南溪
送李直剛鹽官縣尉
蚤接君家大父遊乃翁幕府尚淹留文華遂見諸郎秀
名宦懸知異日優朝雨拍溪梅正熟晴雲烘路麥初秋
渭南自昔多賢尉官近長安不用愁
送元修歸廣東
十年門戶苦彫零屈指天涯幾弟兄羇旅可堪懷世事
典型誰與振家聲驚心朔岸秋風急極目南溟瘴霧横
好過貪泉未應酌少年遊宦要冰清
官曹邂逅得情親一賦松齋遂絶塵天禄校書元有路
甘泉第頌可無人江山興味不知老芋栗生涯未覺貧
我欲&KR0829;君寺南住春風聊與杏花鄰
送孟壻植還臨川
西風同泛婺江船倒指光隂六換年秋色又看梧葉老
離懷還對菊花前塵埃左宦空搔首功業青雲更着鞭
兒女關情易來往一樽臨路亦凄然
送郭誠思歸華下
忘懷物外且如愚何事勞精據槁梧以馬喻馬即非馬
數輿無輿方得輿莫執斧斤過櫟社懶施几席向蘧廬
好歸玉秀峯前座閑看晴雲自卷舒
依韻和御製秋晚曲宴詩
巍巍舜治浹嘉生宴俎豐年萬寶成禁幄雲深開曉色
上林風迥起秋聲威加鼉鼓雷霆轉喜動龍旂日月明
應手神珠看電擊旄頭消盡鐵山平
次韻子雲春日
林壤欣欣樂有餘杖藜常及曉鶯初春風入戸花開落
晴日當窗雲卷舒契闊經年千里面平安滿眼數行書
弟兄州縣眞勞爾疇昔交遊半石渠
問舍求田苦未成定逢丘壑眼先明極知官事無時了
且作青山任意行元亮折腰應自笑子荆洗耳詎忘情
不妨同是催科拙下考他年更類城
次韻子雲途中見寄
輕風獵獵轉殘紅春去荒村暮雨中花影帶寒猶黯淡
山光和霧更空濛百年拚卻身長醉五斗由來計日窮
慚愧賓朋有膠漆不堪兄弟苦西東
十年計拙未能伸四海滔滔總是津但得有山供醉眼
不憂無地著寒身鶯花撩亂空三月風雨淒涼過幾旬
莫道衡陽無鴈信故應時有北來人
次韻子雲盱眙道中三首
海上狼烽不起烟兵戈猶記舊年前巖居有客能招飲
肉食何人為給鮮但得生涯類盤谷可無風景似斜川
共尋餬口田三畆仍辦遮頭屋數椽
江南淮北市初通人語忻忻作好風抱耒只思耕隴底
買船誰復渡遼東向來熊耳眞投甲此去天山擬挂弓
上策聖君今自治白頭憂國寸心同
桑間無褐半饑人斗粟千金不換銀末路多慚逭溝壑
長年敢笑走塵埃江聲直下黃牛峽河勢遥分白馬津
回首向來征戰地壯懷俱在只傷神
答金元鼎喜雨
幾日雲隂合又開良田秋近起黃埃一觴未致靈祠禱
半夜先欣好雨來政拙自知容我懶詩清要是得君催
不妨咳唾皆珠玉漸喜新凉入酒杯
再次韻
雨後紅蕖滿意開風前綠淨絶纖埃獨憐病守孤吟賞
猶幸詩翁數往來農事已知溝澮足歡聲不待管絃催
旋舂玉粒添冰釀莫負樽前鸚鵡杯
次韻趙文鼎雨中
老病幽栖不厭閒未須消息夢長安一春意淡連墻竹
終日清香小檻蘭紅蕊便驚風裏盡青林猶愜雨中看
故人詩卷從頭讀似酌芳樽為解顔
次韻中甫兄九日同集張園
湖山秋盡作幽期未覺浮舟菡萏衰怯酒自憐多病後
強歌還憶少年時平蕪半綠烟猶接好菊微黃雨更宜
單父層臺在何許一樽懷古少陵詩
雪中走筆寄鄧延碩
去年雪裏共清遊蕭子酣歌幾唱酬竹葉又看新釀熟
梅花還作暗香浮青衫尚想君奔走短褐空嗟我滯留
南北兩峯銀色界不應孤負水邊樓
和同僚賀雪應祈
臘近春臨雪意遲褰衣敢憚走靈祠夜聽小雨猶傾耳
曉看羣山頓展眉好句懸知得冰柱香醪試為壓羔兒
便應風月臺中客不减梁園賦就時
次韻韓子師雪中二首
九門疊壁耀朝暾不比千燈作上元天與蕊珠開漢殿
人將冰玉奉堯樽寒威已覺邊聲静春意都随詔語温
夜入葵州飛將在肯容敵騎妄稱尊
曲欄高檻倚崔嵬要是仙京白玉臺雲色自連鳷鵲動
天顔亦為近臣開光翻午夜渾疑月花滿新春未數梅
自笑詩成無好語但知縞帶與銀杯
次韻黃文剛秀才雪中見詒且惠新柑
填空密雪借風威深閉蓬窗畫掩扉待學仙人乘鶴駕
未容寒士泣牛衣連篇妙語千金重滿合黃柑數寸圍
細酌清樽酬夜月更看庭樹作花飛
次韻梁子張雪中約遊湖上不至
東風閣雨釀重雲賸喜天街玉作塵梅已著花還點綴
柳能吹絮便爭新湖光照坐偏宜晚酒力欹欄别是春
慚愧相如果能至卻將冰柱語驚人
次韻子雲歸興
湖海周遊未卜居好山時一夢衡廬苦無事業堪調鼎
薄有生涯可負鋤玩世阮公方蠟屐歸田陶令亦巾車
屋頭早晩東西住愁絶江船夜雨餘
次韻曾吉甫題畫屏風
何許江山發興長渾疑廬阜對彭郎胸中丘壑元蕭爽
筆下煙波故渺茫落落疎松長映座冥冥飛雨欲侵牀
冷然已作華胥夢便有羣仙到枕旁
次韻王季夷時同宿蔣山
亭亭石塔寶公龕賸喜僧牀得對談堪凛詞場君亦滯
驅馳世路我何堪軍書又見紛南北敵勢由來說二三
淮岸西風晩更急似傳烽火過江南
次韻沈千里玉山道中見寄
霜晴懷玉自生煙寒色淒淒過鴈邊路轉湘南知幾日
山連楚尾又窮年相期鷄黍情歡甚惜别塵埃意黯然
馬上哦詩衝暮雪清風懷我北窗眠
次韻沆姪
平生作計本山林便腹空餘貯古今致主未忘他日志
歸耕每動十年心疎翎浪喜煙霄近弱植多慚雨露深
早決儒科猶望汝跫然虚谷佇聞音
次韻李子永見慶新居
旋移桐樹占高岡更喜松筠翠作行簷外參差見林影
門前溶漾足溪光天涯留落還相識地上經營豈太忙
好事肯來三徑在已添籬菊待重陽
次韻沈駒甫觀石井
湖裏鴐鵝亦洞天最竒山下石坳泉一泓自覺寒光淨
六月都無暑氣煎清似鍚峯藏雨露迥如篁嶺閟風煙
壁端舊乏騷人句從此須君妙墨傳
次韻王亞之來過横碧
君到層軒眼爲寬諸峯還得雨中看嵐光照座蒼翠出
寺影拂波金碧寒詩興豈妨随望極秋聲不奈起愁端
相逢莫怪無樽酒秀色崔嵬尚可餐
次韻宋𫝊道夜雨聞捷
松庭竹戸野僧家獨坐荒齋到日斜門外江風寒作雨
城頭戍鼓夜啼鴉對牀更欲論心事擁褐還驚逼歲華
卻憶巴山舊時語夢回窗燭已生花
邊地山川自漢家蠭旗圖畫拂雲斜江干戰騎膺如虎
塞上神兵斧似鴉羽檄故應煩號令星車底用賦皇華
軍聲指日騰三捷陣勢他年本六花
再用前韻戲傳道
空谷天寒翠袖遮無人曾見玉釵斜詩成落日千尋竹
歌就殘陽萬點鴉糚額淺深知内樣舞衣裁剪勝京華
自憐已作高唐夢須信饑腸眼易花
次韻趙仲績久雨夜坐有感二首
春雲黯黯未成晴落盡湘桃見紫荆薄官馳驅雙鬢改
流年荏苒寸心驚幽花映水淺深色啼鳥穿林高下聲
幾許風光欠行樂夜寒和雨聽殘更
十日風斜雨更横一春能得幾新晴便須蠟屐穿花去
莫惜障泥傍水行酒興未妨随處發詩狂賸判隔年程
醉來乞得西山藥髣髴雲間吹鳳笙
次韻張晉彦書事
舉世諸兄事孔方平生學易問歸藏漸欣過客知吾懶
未怪小兒如我長鶴怨猿驚成底事烏踆兔蹶自奔忙
便須耳熱追行樂更疑心齋得坐忘
次韻吳明可與史致道會飲牛渚
月出千山捲暮雲遥知玉節會江濱便應擊楫酬今日
不用然犀歎昔人煙外笛聲誰送晚水邊花影自迎春
風流三百年無此况有清詩句法新
次韻徐應祺小樓
㶑㶑清波泊路衢垂垂高柳對扶疎已知百尺樓堪卧
况有三重茅可居我老詎能賡鮑謝君才端合紹嚴徐
直須座上千鍾酒澆起胸中萬卷書
次韻答沈明遠
如君絶足向風塵顧我宜為途路人阿買八分時自笑
阮瞻三語詎能新狂談尚欲嘲風伯妙筆眞堪賦洛神
得酒相尋那厭數醉歸官長未應嗔
亞之出示其祖岐公墨迹及惠崇小景且和前韻
復次答之
壁上春江萬項寬錦囊遺墨幸重看功名世路眞多畏
貧賤交盟敢自寒新有詩聲見侯喜盡攄懷抱得蘇端
極知鼎食君家舊未厭堆盤苜蓿餐
新晴梅花可愛欲招明遠少稷凍醪未熟
癡兒了事不能閒猶喜騷人共往還歲晩真成廢書史
雪晴那得負江山多情春與梅花厚一醉天于我輩慳
賸作新詩催酒熟曲池冰斷水潺潺
紅梅
不随羣艷競年芳獨自施朱對雪霜越女漫夸天下白
夀陽還作醉時粧半依修竹餘眞態錯認天桃有暗香
月底瑶臺清夢到霓裳新換舞衣長
陸子逸惠桃花戲贈
故人招我千山裏也有仙葩巧送春麝馥染衣金縷重
酒紅生粉玉肌勻洛城景物知誰紀寒食風光觸處新
莫把天香調行客曉粧留與綠窗人
次韻陳子象十月惠牡丹
芙蓉掃地菊花陳國色天香一夜春愛景自催芳意動
清霜不礙曉粧新長生便可書仙籍上瑞端宜首貢珍
(是日會慶節案孝宗生辰名會慶節)詩就只應開頃刻先生筆力起千鈞
用前韻以小春茶餉子象
仙花不用惱詩人亦有靈芽特地春數朵嬌花真綽約
一甌釅白更清新眼明共識西都豔齒冷應懷北苑珍
佳茗竒葩堪竝賞須公品第入陶鈞
次韻余寺正瑞香花
香爐峰下異香風長憶幽芳夢寐通渴雨旋傾茶作椀
護霜新織翠成籠丹青點綴瓊瑶上蘭麝飛浮錦繡中
花品曏來誰第一似挼玉蘂間鞓紅
故致政宣義葉公挽詞(葉山父)
植德由來不自知成家今見寧馨兒名駒有種能千里
仙桂騰芳定五枝(公有三子二孫)綵綬螭坳方致飬素車雲路
忽興悲死生了了真餘事流水斷烟空好詩
挽王僑卿右司詞
壯年嘉譽藹瀛州衮衮諸公並儁游獻納未持天上橐
光華頻總嶠南州牢盆賸算波熬素蒲澤終期劍買牛
世路榮枯真莫問浮雲山𦕈淚横秋
挽汪南美大夫詞
年如衛武尚安強名似康成善一鄉三邑久知歌惠愛
西州何幸著循良真清在昔傳家世治狀由來籍廟堂
千載蔣山分未朽芝蘭玉樹藹餘芳
挽知泰州宋公大夫詞
投老溪南幸卜鄰一麾頻見寵章新飬花别圃成三徑
種木佳城度十春(公自營夀藏甚久)前席遂孤明主意(公入對天語甚)
(寵)留鞭難繼澧陽塵空餘樽酒追隨地同社淒涼淚滿
巾
挽故鈐轄趙公彦遠詞(子直父)
平昔長材未一施尚餘嘉譽藹天支事親飬志人爭仰
教子成名世共推盛德故應傳後裔清規誰為勒豐碑
華林岡下寒泉水隱隱雷聲紀孝思(母夫人畏雷他日彦遠聞雷輒涕下)
楊待制挽詞
妙齡著足道家山壯歲升華玉筍班千里麾符纔假手
幾年香火竟投閒詩書坐使家聲大簪紱誰令夀歴慳
太傅功名有遺恨鵷雛凋落淚頻潸
周彦廣待制挽詞
淮海歡騰五袴歌政聲京兆益中和鄴侯井在功堪紀
鄭國渠成利更多紫禁遄躋知異眷珍臺歸卧本微疴
功名方展凌雲步奈此佳城白日何
故運使直閣少卿劉公挽詞(子履)
清時得路每投閒垂上甘泉玉筍班借箸幾看趨魏闕
請纓常欲度天山放懷俠氣千夫上抵掌高談一夢間
使節塵生人共惜朔風吹淚太湖灣
故致政敷文少卿魯公挽詞
左學摛文藹儁聲青雲接武二難兄主知自紀宜三院
使節更持僅九卿庭下芝蘭方競秀舍南桃李已成隂
掛冠不待甘泉橐愁絶高門淚滿纓
故致政提刑少卿方公挽詞
籌策霑榮譽最賢青雲回步接英躔請纓莫遂終軍志
投紱方期衛武年原隰觀風頻玉節省臺聯秩近甘泉
一舟五鶴符佳夢陂水成湖問葛仙
挽主奉路分趙公詞(文鼎公)
畫舸安輿霅水清春風猶憶送君行無家舉案人方恨
有子分符世共榮德履未容居祭酒聲華端合主宗盟
太支耆老凋零甚蘭玉階庭獨擅名
故提點判院魏公挽詞(公濟)
當年卓魯盛材猷循吏聲名始一州功在龍津看雨施
風行金穴見錢流襃庸合上清華貫奏課俄驚疾病留
嶷嶷諸郎富儒雅蓋棺十世可無愁
劉子宣侍郎挽詞
妙齡嘉譽滿江東晩接甘泉豹尾中烜赫身榮知有道
從容心計不言功威行峴首追羊叔名在鄱江憶魯公
種木十年歸莫遂塗車千里恨何窮
李夀翁侍郎挽詞
同解銓衡並把麾五年相望楚江湄鄰墻會面嘗談易
吏選偷閒更說詩北客遭逢人共歎(公陛辭日上有北人難得之諭)南
州流轉事難知投簪自有江湖志雲白天青淚滿頤(公臨)
(終作詩有白雲青天之句)
挽周仲深郎中詞
才力軒軒動漢庭清時指日致功名一同在昔歌遺愛
兩郡于今有治聲使節暫分秦望重郎星初近太微明
死生契闊空泉壤賻典殊恩世亦榮
王中奉漢老挽詞
符節光華二十春壯猷曾不侍嚴宸棲心香火纔同社
放意溪山幸卜鄰再世簪纓宜衮衮一門蘭玉尚詵詵
霜清三&KR0008;追隨地丹旐飄然淚滿巾
呂伯恭挽詞
青雲塗路本青氈聖願相期四十年臺閣久嗟君卧疾
山林空嘆我華顛傷心二女同新穴拭目諸生續舊編
斗酒無因相沃酹朔風東望涕潸然
周濟美挽詞
迺翁持槖舊知名兩郡分符見典型禁闥方應馳儁步
中臺俄忽墮修翎故人零落風前葉北客漂流雨後萍
白馬素車三巷路淚兼臘雪灑林坰
暉仲叔挽詞
材業光華藹薦紳由來孝子出忠臣(七十叔祖世稱孝子載□□□話)
五年字邑祗明詔兩路觀風惠遠民徐穉湖邊纔卜築
葛翁山下忽棲神朔雲千里人揮淚遺命歸從大母鄰
五言排律
次韻唐與正喜雪二十韻
窮臘逢三白山城兩换年破寒初淅瀝作態正翩翾倚
杖心逾喜搔頭意自便直疑填巨壑豈惜沍長川官粉
慙施白仙禽恨奪鮮銀牀凝露綆玉柱澁風絃徑滿巇
難認窗虚隙易穿共尋瑶草路俱誦蘂珠篇獵騎朝羣
擁漁燈夜獨然凌風幾閬苑照日盡藍田賸約佳賓集
先煩好句傳荷枯疑璧碎柳細訝絲牽有士迷青眼無
人笑黑肩豐年期不日瑞氣藹非烟竹密還爭舞梅疎
只鬭妍輕鷗隨浩蕩戲蝶伴聯翩強續麻衣詠真逢縞
帶賢凋零屬國節片段廣文氈短棹尋安道高樓憶仲
宣名駒紛照夜無復愛連錢
湯丞相生日二十韻
寶歷千齡會神槎八月流人知挺生傑天欲中興周文
筆超三古聲名溢九州宏才自伊呂餘事豈應劉繄昔
開黃閣于今尚黑頭裴公旋卧護蕭相暫居留舄奕稽
山綬光華綠野遊銀輿夀母貴玉耳上公優嗣聖資爰
立昌時副聿求來歸嘉季子入覲偉韓侯今日恢王略
蒼生跂廟謀中原尚紛擾絶塞要懷柔勝算如先定成
機會可投洪源端欲汎前箸匪無籌日月符羲馭乾坤
協禹疇行看静蛇豕俱議息貔貅考有中書第官無太
尉酬兩京期迅掃九廟得重修祉福天方鍚勲庸世未
休斯民納仁夀公夀幾千秋
投贈徐平江三十韻
上聖恢方域吳門翊帝京千秋季子國百雉闔閭城屛
翰資良牧文昌輟貳卿龍墀虚紫槖虎節駐紅旌河潤
功初洽棠陰政已成農桑歸愷悌絃管樂升平世仰韋
公譽人高白傅名雲樓凌月府花島爛蓬瀛香霧凝春
畫橋虹卧曉晴清規三不惑盛事二難幷舊俗寧論化
重臨倍有聲向來宣使指曾是格刑清自覿銅魚拜欣
聞竹馬迎五湖歌吹滿兩郡吏民爭(公嘗按刑浙右而自明移蘇)嚴
助書頻賜蕭卿治欲更還應對宣室俱議直承明鼎席
猶虚位戎亭正息兵安危均注意中外等持衡補衮才
猷壯康時智略宏天津飛驥足雲路逸鵬程疇昔參賓
從頑疎荷鑒評馳驅奉刀筆談笑接簪纓夢結閩陬遠
心驚漲潦横寄身侔困鮒盡室逭長鯨官牒霑微禄恩
波拯再生膺門憐舊契禰薦及難兄未釋鹽車駕徒懷
瓦釡鳴幾年良自哂一飽定誰營洛下裘空敝新豐酒
獨傾知公行入輔故吏敢言情
少稷家觀雪賦江字三十韻
雪暮來無際長吟坐北窗未嫌光奪月先恐勢填江雲
色生冰柱風聲倒石矼疎簾纔的皪破屋漸錚鏦始訝
烏能白旋驚馬盡䮾會朝瓊飾弁獵較素綢杠玉帝開
宮闕瑶姬擁旆幢仰空蜂作陣窺徑蝶成䨇價重連城
璞明逾釘壁釭冷烟紛莫辨凍溜不成淙計拙夸遼豕
塗窮笑越尨戴牛迷象齒覆鹿誤羊羫酪乳浮茶鼎花
甆瑩鼓椌崖枯頻畏住鵠瘦暫胮肛共想周王宴誰虞
漢使降獻衣知念札加璧殆追逄蹇駟深憂沒籃輿重
莫扛淹鍾應預賜增斗定先撞短日棲窮巷豐年卜萬
邦緇塵異羇旅華髮逐耆厖處士欣尋戴參軍豈遇龐
裘穿心易怯履敗足微跫荷笠閒垂釣迴船穩繫樁清
狂時仄帽泥飲屢空缸酬唱才皆敵歌嘲語或哤閉門
嗟懶惰授簡愧愚憃戈戟森磨厲韶鈞富擊摐絮鹽翻
雅況蘭竹變新腔取醉華燈爛催歸戍鼓&KR3958;晴簷成夜
雨更聽隴頭瀧
南澗甲乙稿卷五
