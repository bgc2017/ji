南澗甲乙稿卷二十
宋韓元吉撰
墓誌銘
武經郎主管台州崇道觀趙府君墓誌銘
魏悼王五世諸孫諱轔之字積中仕至武經郎以仲子
南雄州恩贈右朝奉大夫既葬二十年矣南雄泣而請
曰先君子之葬也公晰兄弟未有立也故逮今乃欲銘
于墓隧鳴呼某雖未識君而識其二子知君為賢宗室
也以其子甚秀而文知君教之有道也以其子官而有
能名知君之行事可法也君没未幾而子之仕者達幼
者仕諸孫林立家道可觀知君所積者厚而不薄也是
皆宜銘蓋悼王之子諱德鈞贈保平郡王王子贈濮州
團練使諱承棐濮州之子贈和州防禦使歷陽侯諱克
周歷陽之子贈少師開府儀同三司榮國公諱叔何君
榮國之子也以父任補三班奉職歷監磁州滏陽縣驛
者三年三門白波輦司催促綱運者四年皆盡力無乏
事國信使李彌大輦運使呂博問才而薦之監興仁府
南華縣市易務有提舉官按部據籍索抵當物未即見
其直且數十萬使者喜甚謂能摘伏也同事者噤慄不
敢語君則怡然曰物固在孰敢盜之已而果得使者改
容謝君以為有守紹興初調潭州兵馬都監易監信州
上饒縣包家山銀場授建昌軍兵馬都監遂請奉祠凡
主管成都府玉局觀者一江州太平觀台州崇道觀者
三而終身焉其在建昌也任不釐務每治藥以施病者
會軍且變戕人于市逢君愕曰是施藥濟人者耶相戒
毋敢犯君雖小官而德服強暴如此然君少處上庠不
克卒業常欲勵諸子稍酬其志及諸子就學問方流離
兵火間君課使讀書日夜不倦且厚禮俾擇師友遊公
晰遂擢紹興十二年進士第公晫亦以取應得官在高
選君固恬不復進乃刻意黃老養生之書凡鍊形服氣
之說與夫丹砂變化之術悉窮其奥終日清談未嘗輒
及榮利而樂善好施疾病與之藥餌死亡賻之槥貧且
不給者為經理其家故歷官四十年俸祿隨盡不治産
業為後日計人謂君必享上壽紹興二十二年二月七
日乃以小疾不起年纔六十有一也南雄方為處州錄
事參軍遂以其年四月某甲子葬君處州青田縣鳴鶴
鄉龍回山之原娶元氏武經佾之女先君二十九年卒
男女四人公時公晰公晫公昭男也傳杲唐廙張廷詢
鄭良輔壻也其後公時終武翼郎臨江軍兵馬監押至
乾道八年公晰以左朝奉郎權發遣南雄州而公晫從
義郎公昭秉義郎俱監潭州南嶽廟孫男七人孫女十
二人矣蓋天將厚其報而昌其後也歟銘曰
趙公六十非遐齡銳志教子登科名位卑德重人匪輕
南雄款款興孝思表以封碣增光輝死者令德今有知
沈氏考妣墓誌銘
勾吳之邑曰無錫衣冠萃居故多賢士有沈君端輔者
字温卿一字相之其六世祖來自湖之德清縣世業儒
好義事至君尤謙厚長者澹然口不言人過與物無忤
博習羣書下至方技小說無不通也既科舉累不利益
不肯隨衆下筆作諂語以媚有司開門授徒以教其鄉
里由是搢紳大家爭延之君亦訓誘不倦間賦詩自娛
多出竒語好吹洞簫善奕棋或弄翰為枯槎怪石率以
寓其意翩翩有隱君子風已而其兄以累舉得官其季
中太常第君則喜曰門戶有責矣又何求愈自放于詩
酒然其室吳姓蓋同里人名文剛聰悟知書善區處其
家故君遊于外輒數月門内事悉不一煩君慮又好賓
客具杯酌不問有無吳欣然承之至躬刀匕弗憚凡祭
祀之常親族還往奴婢耕爨瑣細無乏者生七子矣皆
短折吳年四十有六夢力士抱嬰兒墜雲中曰錫汝子
既而生子稍能言吳日置膝上授以方名六甲長則教
以孝經論語間為說古今易曉故事授名千里纔十歲
紹興十六年九月二十五日吳以疾終後二年六月十
九日君亦不起君享年五十有九吳則又少于君四歲
君不嗜釋老而探于性理若自得屬纊無他語第撫其
子曰好視吾筆硯也當乾道之壬辰千里乃登進士科
與當世賢士大夫遊有聲稱吳與君相繼葬于縣北天
授鄉後祁村久矣千里念其考妣欲有所誌而幼孤不
能知其行與事則外咨乎交朋内叩諸傅姆僅聞其一
二哀慕不能朝夕忘至淳熙之九年疏而泣曰不敢絲
銖增損以不信于長者也願有以銘予怛然謂之曰子
言固信矣為表于墓道何如千里復曰表則彰于人銘
則慰諸幽今先君與母之善皆聞其大略于人者則人
蓋有知之矣惟生不及養于家仕不及謝于堂千里之
恨亡窮焉可不慰諸幽乎而予之從妹為千里之繼室
既厚且親以其子之立知其父母有以遺之也則其賢
為可知因叙而銘君二子長則千里也迪功郎邵州州
學教授次曰芑舉進士女適迪功郎無為軍巢縣主簿
張宗尹其次適進士曹俊德孫男今三人曰欽若炳若
一未名銘曰
士以成其身女則成其家德之令也未有成焉俱以待
其子亶為命也揚其名顯其親謂之有後也雖不克見
焉繇其施之厚沈氏之藏人莫不哀之而其後宜之悲
夫
左朝請大夫致仕李公墓誌銘
宣城士大夫其為端重老成而直亮博洽者皆稱李公
彦恢而在朝僅為御史臺主簿外則淮南京西兩道轉
運判官年六十有七官左朝請大夫莫不以為未盡其
藴也有孫兼謹厚好學從吾兄子雲遊能裒其事與言
而謁予曰祖父之葬未銘願得銘以傳永久予既熟公
之譽且嘉兼之有志以掦其先君此固何愛于銘因考
而系之曰惟公冑出唐西平王晟是生憲憲生游自長
安徙宜春有咸用者為吉州推官避亂隱廬山著詩名
當時號李再梅生昭逸為南康大庾令令生含章登太
平興國五年進士科官至太常少卿祥符中守宣後家
焉生公曾祖師文任宣州涇縣主簿贈中散大夫娶陳
氏潁川郡太君中散生公祖孝先任朝散郎娶梅氏永
年縣君朝散生公父磻任忻州助教廣州番禺縣主簿
贈右朝議大夫娶石氏封太恭人彦恢公之字也諱宏
政和五年進士授深州教授以便親易廬州舒城縣主
簿盜劉五竊發公首捕其徒六郎者以跡問其巢穴導
官軍𠞰獲之積受賞承直郎除父喪調饒州司士曹事
廟堂見公姓名訝不我求改滄州教授道梗不得赴權
宣州旌德縣守呂右相好問李參政光皆深知之呂公
且薦公有文武才大可用公在邑教土豪練民兵勒以
部伍賊張遇不敢犯李公檄公率衆赴郡城以解劇宼
之圍邑民相率詣州請于監司丐公為真以不應法罷
覃恩改宣教郎教授明州學軍旅方興士業偷惰公榜
于堂勸以忠孝而誘一二俊者俾習制舉通判建康府
曾車駕巡幸繕修行宮有勞密賜祕閣新法帖茶香甚
寵決獄屬縣多所平反紹興八年用御史中丞常同薦
入臺議論剛直無隱一坐盡傾因轉對乃言陛下不可
謂穹蒼悔禍而忘修德之戒不可謂夷夏樂推而懷自
聖之心願無忘在莒敦明恕于天下且謂大臣平用舍
之心則小臣無僥覬之望公道一舉私恩兩忘宜察其
情偽明示好惡上稱善而大臣方怙權用事見奏果不
樂公因丐外得知南安軍不赴乞主管台州崇道觀十
三年起漕淮南許民輸菽粟以代紬絹蠲上供一年增
糴常平米至三十萬斛用吳序賓之說通西南二漕財
賦以便餉給遂為定制廬州僧廣允以呪水愈疾聚衆
公曰此左道也邊城詎宜爾杖而逐之有旨帥漕議團
結禁旅以備紅巾盜公秘不發卒無恐代還天子嘉奬
以為得人十九年漕京西治官吏之舍易苫以瓦定郵
置程限為擺鋪曰襄陽距行都遠驛書不可滯也既而
朝廷遣使按行諸路遞獨公所部以先辦聞刺舉務大
體不察察郡倅故堂吏訐其守喬大觀以謗訕被黜因
求公奏辟公正色拒之或謂此人宰相耳目宜慮其禍
公曰吾知盡職耳何可慮論者果以為言遂罷歸明年
復主管崇道觀二十四年六月十七日以疾終于家九
月壬戍葬于宣城縣長安鄉黃村公倜儻有氣節雅志
當世趙忠簡公再為相公見趙公從容論事切于治道
至言天下之患莫大于上下委靡兵將驕惰今強敵外
窺僭偽内侮未足多懼也秦太師與公布衣交以公論
用人為譏己猶重公復以為部使者至知郢州事入譖
事幾陷羅織然公廉介自守論者不能深文中之當官
俸入非令所載一錢不受取公使酒飯必償其直平生
不治貲産父時有田二頃屋數十間悉推與二仲曰吾
仕斯有祿矣訓子弟以不欺為先㛰嫁孤幼十餘晚年
雖貧聚族至數百指買妾問知士族亟嫁之里人陳姓
女流落外邑贖以還其家郊恩先與其弟故鄉里推敬
以為師法所為文號指劒集若干卷娶石氏朝奉大夫
振之女繼秦氏朝奉大夫綬之女子鼐迪功郎淮西安
撫使准備差遣女適進士翁升之孫男兼也迪功郎隆
興府進賢縣丞導早世孫女二壻修職郎呂得中進士
石徽曾孫男女九故吏部侍郎陳天麟常云太上皇帝
既更化諸賢彙集一日問向為漕臣李某安在知樞密
院湯思退對以物故僅數月也上慨然久之乃知公之
被簡記如此使未没其進用豈後他人鄉里至今哀之
銘曰
治道之興略匪一士世用以濟逮其不然以私害公士
為不逢時之泰否士亦何病兹為有命我來寓宣舊聞
公名既忠且清考其世系訪其行事足以垂世直道正
言當路忌之粤惟其私才為小試外而不内則以有悔
公雖逝矣簡于聖神猶公是詢敬亭峩峩宛水湯湯念
公不忘
中奉大夫直敷文閣黃公墓誌銘
建寧衣冠氏族惟浦城之邑最盛卿相侍從蟬聯大家
郡人類其子孫為爵里記而黃姓其一也端拱二年有
名震者起進士至諫議大夫世寖以顯多登儒科至公
之大父諱實與眉山二蘇公為文字交有聲當時出入
從班為朝請大夫寶文閣待制定州路安撫使以没贈
龍圖閣直學士大中大夫龍圖之父諱好謙為朝散郎
知潁州贈通議大夫龍圖之子諱子有任太廟齋郎者
即公之父也贈正奉大夫公諱任榮字擇之四歲而孤
母李夫人教之有法年十三則通羣書遇事輒解叔祖
金紫公宰俾治其守冢僧舍鈎校無遺喜曰是兒才可
見後必遠大矣以大父恩補假承務郎蔡安持知順昌
府公始為太和縣主簿甚器之俾攝府椽平決咸盡理
既還邑有戍卒過縣凌奪市民譁甚令捕而欲治則併
令詈辱令退縮不敢問公召而詰曰軍侵平民既犯法
復詈吾長官奈何皆懼失色曰惟公命公徐曰吾不汝
窮也宜避罪亟去取劵米蹙與之衆謂公少年有立移
潁上尉太和鄉胥裒白金以贐公笑而斥之辟京西轉
運司准備差遣金兵薄京師不克赴季陵帥臨安辟錄
事參軍李光代季待公逾厚率諸司薦于朝而公前有
捕盜賞既遷京秩猶用薦得監行在北倉秩滿知撫州
金谿縣時江西羣盜方擾他邑賊類澒洞莫知所為公
集民兵外嚴守備而内理獄訟自若民幾不知有盜而
盜亦不道公境邑人相與繪公像祠事之都轉運使趙
子淔以其事聞詔審察都堂會戶部侍郎張澄又薦之
除浙西路常平主管官改知廣德軍張叔獻為臨安屈
公自助奏為安撫司幹辦公事改主管機宜文字遷提
舉浙西常平茶鹽有倉官怙時相親慢不受約束且謬
妄有請公輒沮郤之遽誣公鹽課不登即奉祠未幾起
知興國軍移知信州紹興二十六年就除江東轉運判
官會江西轉運周綰避安撫使閭丘昕姻連詔公兩易
公至而昕卒攝帥事者幾歲寬明有惠政改知衢州而
永嘉郡兵鼓譟毆監官幾為亂提點刑獄撫之不能定
命公往鎮治公疾驅至郡流其首者餘悉不問一郡肅
然而聽決務合民情莫不畏愛會淮西謀帥加直祕閣
知廬州温之士民日數千人遮道不得行至挽公輿復
于郡廨而後已公曰朝命安可辭也夜假小吏輿遁而
登舟衆覺而去遠易謂視履考祥而其旋有慶者非公
也耶某頃以信幕沬公知薦甚異子直向以銘為請義
不得辭銘曰
惟古循吏民不忍欺不赫厥稱去而見思公之為縣民
敬而祠逮其為州民挽留之惟公之政善不見外察而
不苛廉而不劌握節四方再漕于畿天府峩峩兩治其
師富貴在前曾不汲汲究其所施人莫我及上既眷公
用豈不盡垂用而歸世以為恨天之俾公則壽而臧厚
德淳名嗚呼此藏
左大中大夫充龍圖閣待制致仕贈左正奉大夫
呂公墓誌銘
隆興改元之次年前禮部侍郎呂公自徽州入對内殿
言致治之要當以内為先收人心為急而朝廷當守一
定之論不可屢變時天子新即位切于求治聞公言大
稱善欲任以事公謝曰臣蚤衰且病矣理一郡猶不能
其敢任事有詔除敷文閣待制提舉神佑觀兼侍講公
在講席凡可進諫必因經陳誼反覆論辨盡其說而後
己會敵使再通禮有未定上問公和議成否公曰彼利
吾幣何患不和但既和之後勿以為無事宜思患豫防
之未幾已病乞外祠章五上而不受既不能朝矣上猶
問大臣公果病耶是老成有學問者進龍圖閣待制提
舉江州太平興國宮六年十一月七日終于家鳴呼公
之論思大略可覩矣蓋國朝呂姓自丞相文靖公始大
世有顯人公曾祖諱宗簡于文靖為兄弟仕至尚書刑
部員外郎贈金紫光祿大夫其配魯氏贈普寧郡太夫
人祖諱公雅仕至徽猷閣待制贈少師其配安氏贈鄧
國太夫人考諱希朴仕至承議郎贈右正議大夫其配
張氏贈碩人公諱廣問字仁甫自少雋拔能文年二十
即貢太學登宣和七年進士第授宣州士曹掾改司理
參軍治獄以情未始徇上官意調徽州婺源縣主簿權
邦彦安撫江東辟為幹辦公事權公拜樞密李光繼至
又辟公書寫機宜文字召試館職辭不就得宣州學教
授用薦者改宣教郎李公帥江西再辟主管機宜文字
會其入參大政詔薦西北人材乃首以公應詔給事中
劉一止輩交薦之宰相專且愎指以為黨公與薦者皆
罷去李公自是南遷且興大獄得其私書有所善姓名
悉中以事公屏居黃山之隅怡然若無意于世者以流
寓恩監西京中嶽廟從吏部選知江州德安縣招輯流
亡建學舍以教其子弟獄訟幾息邑人相與祠公于學
添差通判筠州又通判虔州及用事者死舊人稍稍復
用公始召為禮部員外郎而言者嘗有舊怨又詆公禮
部侍郎周葵黨也復俱罷明年除提舉江南東路常平
茶鹽公事移浙西路入對言常平錢穀自軍興多用之
以法嚴故不上聞今虚數未除恐緩急誤指揮上為遣
使覈其實遷本路提點刑獄兼權湖州除直祕閣兩浙
路轉運副使異時漕臣多媚悦上下媒進取公獨屹屹
無依倚而人亦不敢干以私因奏事太上皇帝問所部
人材悉以實對除右司員外郎假某官充接伴金國賀
生辰使時金人且畔盟使者入見無恭順禮公曰是求
釁端不足計願增邊備待之既至盱𣅿敵有宣徽使銜
命越境來見者公曰此非常禮也見之而不拜其命時
以為得體遷中書門下省檢正諸房公事拜起居郎一
日上曰呂某練達不沽激也大臣皆未諭既至中書則
御批除公侍御史矣以宰相陳康伯有姻聯避不就遂
除權禮部侍郎凡内禪典禮前未有者多所訂正且密
議先建儲宮以示四方之信上踐阼疏十有二事以獻
其言深切皆留中不出兼同修國史請外除集英殿修
撰知池州以病移徽州歲饑損常平米價以賑民而任
其所損之數時州郡多獻羨餘公不肯曰無以使上知
民之貧也為人和易長者與物無忤而内實剛重不可
犯每讀書見昔人行事有所感或為出涕遇憸佞狡險
之徒至不忍視其面其受知李泰發嘗勸其明公道而
察附己者周敦義與公平生交自貧賤至貴達未始一
語相詭随而世皆目以為黨屢躓不伸非明聖在上則
朋黨之祸將復起矣然公之任宰掾當軍書旁午與同
列陰贊廟堂為多其為池州論沿江備守甚至然後知
公之用有不盡者也少時家貧兄弟奉親至孝聚族數
百指無間言賓客過之疏食菜羹講論道義終日不厭
或見其市魚肉而客饌無有戲問之公蹙然曰吾親所
以為養吾徒可享哉及貴有遠族乞附公服屬以就國
子試公曰是豈特欺君非幼子毋誑之義也不可教後
生蓋誠信不欺類如此臨終處其家事如平時手疏邊
防利害為遺奏有曰遠斥導諛之言力行責實之政結
人心以固本養民力以待時皆公雅志也享年七十有
三官至左大中大夫爵太平縣開國伯食其邑七百戶
贈左正奉大夫娶王氏太府寺丞有之女封令人先十
二年卒男三人得中修職郎監行在草料埸庶中皆早
世自中承務郎女適從事郎胡璉孫男女三尚幼公家
自河東遷符離而世葬鄭州管城縣因公之南始家寧
國府太平縣葬其夫人與其兄弟長壽鄉之古城山且
自為穴今遂窆焉是宜銘俾其後有考銘曰
世之誣賢以黨斥兮空而去之易為力兮其不可去聖
不惑兮既去復還姦則熄兮不有君子其能國兮猗嗟
呂公藴厥德兮不玷不缺如圭璧兮致柔與和中則直
兮人皆曰賢識不識兮誰其舉之抑又踣兮出入事君
盡其職兮有言必信義不嘿兮以筮以決如龜筴兮俾
以重任宜柱石兮視彼憸壬孰失得兮黃山之隅聚族
百兮孝友中庸善斯積兮兄從弟從永此域兮
祕閣修撰鄭公墓誌銘
祕閣修撰鄭公既葬于衡山其孫景先來告曰大父之
未有病也命景先買地衡州得衡山縣紫蓋鄉長興之
原且歎曰昔吾考之壽不登七十今吾過七十者三焉
吾鄉在襄邑生不可歸矣死可無地而葬以累汝耶于
是為兆以遷其二夫人而虚其左以俟景先聞其言之
悲而不忍言也大父以乾道七年七月二十日果棄諸
孫而景先以九月甲申葬公其穴請為之銘嗚呼蓋公
元祐大臣尚書右丞公之子也自黨籍之祸起子孫禁
錮幾不容于時故公晚而得仕中興踰四十年元祐大
臣子惟公在天子嘗謂其材諝風績稱其家也今又亡
矣在法得銘按鄭氏世為拱州襄邑人右丞以寬厚忠
信聞天下諱雍任資政殿學士以公之恩贈太師右丞
之考諱有彰任駕部郎中以右丞公恩亦贈太師駕部
之考諱元吉贈太傅公諱安恭字子禮以避后諡改思
恭四歲而孤未冠遊太學有聲稱黨禁稍開始得以右
丞遺澤授承務郎監淄州酒税務簽書武昌軍節度判
官廳公事通判道州權發遣容州改鬱林州再為容州
得主管台州崇道觀辟廣南西路經略安撫司主管機
宜文字權發遣肇慶府就差德慶府再為肇慶府知卲
州兼沿邊溪洞都巡檢使除廣南東路轉運判官改西
路加直祕閣陞計度轉運副使移荆湖南路進祕閣修
撰除荆湖南路提點刑獄公事復提舉崇道觀積階至
右中奉大夫爵文安縣開國男食邑三百戶始公在武
昌佐其守禦寇有勞寇攻漢陽守檄公赴之被命即緣
江至躬自縋城諭以祸福而解猺賊犯道營公出戰縛
其酋會曹成兵大至郡僚皆遁獨登城呼軍士曰吾與
爾守此敢去者斬衆謂賊不敵公即持牛酒直抵其營
曰吾道州倅來勞軍飛矢雨注城上皆為公懼成見公
無甲驚異公徐曰道為州數家聚也産賦不滿千緡何
足辱諸君聞王師且來豈若束兵刃為社稷立功名哉
成笑曰通判不疑我所教亦誠也願無犯城留一夕于
外明日果去而守令未還宣撫岳太尉軍驟集廩空無
粟君召四郊父老曰大軍之來為爾輩卻賊也有粟宜
以十三助我與其餉軍猶勝沒于賊也衆感泣得粟五
百斛岳軍少之呼公至帳下左右示以滛刑具公不顧
對曰郡無粟取于民也今民力亦竭矣請為民受法岳
公遽起曰飛敢有此也軍無食且怨欲與君議其策耳
公曰米税未當輸誠得幕府榜俾先期輸且得其贏可
足用也遂從之民知公且被罪凡輸米不復計其量迄
飛之平賀州無乏即以書謝曰當奏厚酬公官宣諭使
薛徽言薦為容州在容幾三年莫知公政之善者既移
鬱林容民遮道留公而鬱林之人相賀轉運司議置鹽
倉鬱林公指其非便議十上且請于朝得寢時諸郡守
獻羨餘部使者以為言公曰吾郡無餘也何所獻高雷
化三州流民來歸義廪不足公亟取常平米以賑有司
謂常平不當用也遂捐俸米以償再為容州盜賊屏息
龍圖閣直學士張宗元經略廣西謂公能弭盜辟置幕
下妖賊譚友諒作亂公招捕之既移肇慶轉運又以南
恩盜屬公因伸嚴保伍重賞以捕賈鹽者瀕海之盜遂
清勸民植桑萬六千株在德慶三年遇大水當賑濟同
判者不肯公曰民無食即死是死于水等也吾專任之
再為肇慶認金坑額千兩丐無擾民肇境接溪洞一切
以寬為治嶺外銓擬素不平允至公則無間言其罷而
復起信宜縣茶宼竊發執邑尉屠令之子殺將高居弁
獲李宏朝廷遣卾軍步騎千人來赴乂失期公攝提點
刑獄會兵雷州水軍統領皇甫謹逗撓不進將斬以徇
同列叩頭乞賜自贖謹遂以勁兵敗賊俄李云三千人
犯容營建黃麾語僭甚公以騎兵夾攻遂獲云與其左
丞相而散其衆于農有詔拜直祕閣降賊中夜復變公
設伏以待斬其為首者七人遂定奏聞遷中奉大夫陞
副使帥憲臺皆闕公佩三印備禦郴賊李金甚至朝廷
用是易公湖南俾捕金且随軍應辦錢糧金既平加祕
閣修撰踰年改提點刑獄凡囚之麗死者閱再四而後
决曰是不可復生矣為人端厚長者閒居無惰容與物
無忤方臨淄歲饑民相食公持檄單騎遇暴客負而趨
僕者自後至捄脱之將追刃其人公曰是于吾何冤規
食遣死爾安用必其死耶故其數年鋤盜先以恩信招
撫逮不從而後誅至治兵臨戎介然有不可犯之威以
是知公非苟然者平生未嘗營産第以教子孫恤宗族
為念所居號西湖作佚老堂以自適衡人舉尊重之初
娶吳氏未踰年卒再娶梁公左丞燾之孫朝奉大夫頤
吉之女其卒先二十五年三娶陳丞相文惠公四世孫
朝奉郎蕡之女其卒先十三年皆贈令人曾祖妣太夫
人王氏國于蔡祖妣太夫人郭氏國于慶妣李氏夫人
國于鄆王氏夫人國于周母宋氏追封令人子曰謩終
右從事郎女二適右承議郎周彭迪功郎趙師忞孫男
景先也迪功郎横州司理參軍次景文將仕郎曾孫女
尚幼鄭之去襄邑也至是始家于衡故叙而銘之銘曰
元祐之政偉矣一時時之多賢而黨目之擯其生全俾
没于地錮其宗支俾弗得仕既清返夷踰四十年如木
有枿典型寓焉云誰獨存右轄之子温温而良克紹其
美惠及遠民外殿七州既去復還民渴其留帝曰嘉哉
賜爾簜節有威爾宣有衝爾折嗟時舉才弗競惟武宼
攘方張公則不懼翦其蟊牙革其梟吟外削其鋒内懷
其心曰湖之濱曰嶺之外窮靡籲天饑弗罪歲豈無吏
師公惠實多釋甲而田士不荷戈官參九卿位首中祕
有來明廷寧不我俟公知甚先佚老有堂紫蓋衡山遂
為公鄉惟鄭之遷自拱襄邑伐石勒銘其庶可識
資政殿大學士左通議大夫致仕賀公墓誌銘
上即位之二年詔資政殿大學士賀公落致仕提舉萬
壽觀兼侍讀上親御翰墨累數十語其略曰朕嗣服以
來思得黃髮老成詢咨政要其為朕幡然而起勿以髦
疾為辭公捧詔泣而言曰陛下龍飛臣以得謝在田里
無繇一望清光今恩意若此年將八十其敢矯情飾詞
尚以虚文末禮為解因不復具免束擔就道第辭所授
職願一見而歸既入見所陳治道之要甚切時和戰未
定上問公策將安出公曰臣向非主和者也自符離之
役器械刓敝而軍氣尚索願少需之姑聽其和而戰未
可終日忘爾上稱善即日拜知摳密院事兼參知政事
公譽望益高謂且相也僅數月當路有忌公者議率不
合會慶節佛寺開啟公拜而偶躓因待罪上雖優詔開
諭繼而請曰臣老甚願賜骸骨瀝懇再四天子重違公
意乃復以資政殿大學士致仕還台州乾道四年三月
二十九日薨于家享年七十有九訃聞天子震悼輟視
朝贈左光祿大夫其年五月乙酉葬于天台縣太平鄉
善嶼山之原公所自營也淳熙八年其孫敦仁來曰大
父之薨與葬也敦仁兄弟幼未有知嘗聞治命將以銘
誌屬君逮今始克請幸加惠其死生嗚呼某頃少年荷
公鑒裁辱薦于朝熟聞公之行事今公蓋不可見矣其
可見而傳者敢不次而銘之按賀姓本慶氏胄出于姜
春秋齊有其族至東漢純仕侍中厥後避孝德諱而更
焉著于會稽當三國吳齊以武功顯晉則循唐則知章
賢譽具著逮公之七世祖從僖宗幸蜀為眉州防禦推
官卒葬其地遂為眉之青神人移籍蔡州汝陽曾祖諱
息機皇任尚書屯田員外郎贈太子太師配楊氏贈文
安郡侯氏贈同安郡皆夫人祖諱撫辰皇任朝議大夫
贈太傅配王氏吳氏皆贈秦國夫人考諱現皇任承議
郎贈太師配王氏贈楚國夫人公諱允中字子忱登政
和五年進士第積官至左通議大夫爵會稽郡開國公
食邑二千戶實封二百戶其歷官則任潁昌府學教授
辟雍錄遷正及博士國子監宗正寺丞入祕書省為校
書著作郎假太常少卿使金國賀正旦公自少潁悟不
羣慷慨有大志嘗遇異人授以兵書曰此吾昔授滕甫
者也讀之非世所傳遂默以經綸自負時金人始通衆
皆憚行公被選笑曰是可覘之也道遠且險館餼或不
時敵之伴者率麤暴鮮禮公嘻笑待之而惟刺其下情
且問契丹遺民果得其實謂藥師不可保宣撫必不能
任事歸曰敵之諸帥盜賊藪也可不慮乎所親執政謂
公後生毋妄言賜服五品遷司門員外郎浩然請退休
靖康改元選戶部不復拜命遂以某官致仕祸亂既作
張邦昌亦鄧族壻公獨不被其汚衆始服公先見建炎
初罹内艱上書薦布衣王大智知兵可用而朝廷併召
公公曰士大夫惟不知兵故無以禦國之難某之居喪
薦士非自媒進也可傷名教害風俗乎即繳所被省劄
不受而被宼轉徙湖湘間劇賊馬有迫潭州守向子諲
患無備思以利害說之公為見有曰宋祚更興足下風
貎勇略正宜立功名者何自棄於此自古盗賊有夀終
者乎有不覺心動改容謝曰郎中將以教有耶公為留
數夕有卒不犯城而公既飄泊因自放於山水至天台
愛其幽深得地萬年山間結茅種蔬若無意當世者而
范丞相宗尹以抱膝名其庵地故無泉公默禱于山得
泉舍下自名曰應心泉時巳落致仕久矣紹興八年始
得用為江西安撫制置大使司參議官九年入為倉部
郎轉吏部請外除福建路轉運副使平鹽貨謹黜陟號
為稱職而宰相謂公不肯下巳凡主管崇道觀者閱六
十月又命公為福建安撫使參議官以抑之公嘗持節
本道而回翔入幕府處之怡然人用是莫涯其量復為
崇道觀太上既更政化始起公太常少卿除禮部侍郎
實錄院修撰接伴金國賀正人使兼侍講俄拜給事中
皇后殿奏補非親屬吴國大長公主女夫轉行兩官且
陞事任勲臣三子授待制集英殿修撰皆塗歸無所顧
避宰相乞其便私差遣有旨改合入官者二人仍與内
外窠闕公奏曰寒士改官視為再第内則筦庫外則屬
官俾宰相子則主司孰敢令之昔司馬康以光之子扶
侍改服色光猶力辭今陛下既新萬務宰相當忘其私
臣甚為沈該惜也不然檜熺覆轍可不杜其漸哉上覽
奏稱歎謂非公不能及自餘如三衙刺兵改易軍分牧
馬營地占奪民田大將回授其子而轉閣職中貴人遷
秩不應法或免試補官特差之類繳論不一於是執政
者相與懷愧而權貴亦仄目睨公矣然太上特知公深
眷之厚凡中外奏對論事者多付公看詳以聞一日對
論君子小人事君之異公曰君子志在尊君則不能無
忤小人志在悦君故第為詭隨此不可不辨也太上稱
美久之因言聞陛下欲闢御苑以近某人園果乎太上
曰誰為此言公曰臣既有聞不得不奏也太上曰卿言
甚忠繼有所聞宜悉以奏公知之無不言類若此或具
奏輒焚其藁遷吏部尚書兼修國史進侍讀時增修六
部公論於朝費緡錢三十萬且役殿司軍妨其閱武不
必為也不從再乞致仕不允公善書筆法遒美太上嘗
以所臨王羲之四帖為賜且批紙尾曰卿留心翰墨深
得八法之妙勿以不工為笑也張循王神道碑成詔公
書之公因講筵三留身曰臣蓋論張俊諸子除次對論
譔不當矣今君命寵其父不敢辭若其家有所謂潤筆
不敢受也既張氏果致金綵甚厚有旨受之公卒辭焉
拜參知致事奉顕仁皇太后遺留物使金國至汴京敵
就館賜宴大合樂且用常例賜花時敵人已驕倨有背
盟意用吾畔將孔彥周押宴公謝曰使人之來致太母
遺物也國有大喪樂何忍聞況戴花乎語酬復數四其
大使怒至露刃脅公公曰王人毋暴慢也事固有體強
弱豈有常哉端笏不動自副使而下皆屏息驚懼其使
語益不遜謂將殺汝公徐曰爾輩殺人外得何能吾年
餘七十矣當守節而死聲色俱厲其使為郤立彥周從
旁觧曰兩國通和久參政勿動心也揖公坐令左右捧
花侍側曰不湏戴也敵之甲士相顧竊語二十年無此
使矣行次邢州迓者輒車騎疾馳甚遽凡百餘里道傍
居民乃言太行有仕契丹者欲取賀相公為都統也至
敵廷掖門有閽者坐不起其一肘之曰是使者忠勇可
為之起也微偵之蓋李氏之子然後知公名巳傳敵中
先是奉使者畏敵人欲留北人例詭以為貫江淛公待
班客省果問公鄕里年甲皆以實對莫不歎異遂成禮
而歸歸即言敵勢必大侵宜亟為之備太上疑未决而
同列謂公之往應故事爾不宜生事端先自紛擾公歎
曰吾謀不可用也即引年丐致仕章三上且面奏以母
夫人藁葬漢陽欲移厝天台非親行不可者太上惻然
允公請錫金卣金鬲二茶藥甚厚御書二大字以寵之
特許朝辭上殿宰執置酒江亭朝士賦詩祖帳之盛中
興以來未之有公既得謝即走漢陽遷楚國太夫人之
喪葬天台前平山買宅郡城即城外野水營别墅號小
鑑湖築亭于抱膝庵之側號杉亭為記以叙其意上在
潛宫雅聞公名注想以待僅決大計而歸蓋公益老矣
嘗與士大夫論之公之清介放曠棲神養志初若李長
源其隱卧高蹈而有志天下中若謝安石及剛正不屈
引去自全又若孔君嚴其出處始終真盛德哉有文集
奏議共若干卷秦太師檜與公同年第進士同在學省
三館且齊庚甲契亦甚厚而公素善趙丞相鼎李參政
光故秦用是沮公特甚反謂公趣向有異而公亦竟毅
然不顧殆將終老山林晩遇二聖致位通顯得非天耶
雅有知人之鑒所薦至輔相侍從者十數次亦名聞當
世每歎曰吾老無能為薦賢所以報國也性孝友遇奏
蔭先與其弟姪而後其子孫贍養宗族孤幼婚嫁之甚
衆寡交遊所取嚴甚至其愛厚或千里命駕有昔賢之
風和政郡夫人鄧氏京東提舉鹽香洵彦之女先公之
二十七年薨至是合祔焉男昶右朝奉郎主管台州崇
道觀先公二年卒女嫁右朝請大夫直祕閣朱商卿先
公十餘年卒孫男三人敦仁今為通直郎主管台州崇
道觀敦義承務郎敦禮承務郎新監淮西江東總領所
太平惠民局孫女三進士林憲謝宗經韓檜壻也曾孫
四人光登仕郎詵貺充皆將仕郎公平生疎財貨未嘗
治産業在二府得給使嘗積而不用將薨諸孫甚弱招
郡太守俾視其篋并賜金面析之下逮僕妾之信厚者
了然不亂蓋於死生如此銘曰
伊昔子文仕嘗三已見稱聖門繇不愠喜公之在朝三
掛其冠老則故常壯也實難惟公存心豈尚富貴有位
則行以道進退公之未老志在經綸及其既老志則初
伸姦賊醜類抗詞靡懼在我能全矢死勿顧公在東臺
正色凛然敕書屢塗以盡我言公在二府整剛立矩思
會衆材以齊百度孫吴之略有藴自衷抱膝巖栖不為
不逄既逄而歸迄未悉施左琴右書樂我鏡湖熙運天
飛黃髮是咨公不俟駕竭蹶而馳粤執事樞行付天柄
成謀甫決公亦告病我評於公清節令名鄴侯謝傅及
孔左丞惟天降才功豈易就八十之年徒俾我夀赤城
之山上應三台自公我開式憲後來
右通直郎知袁州萬載縣杜君墓誌銘
宋朝衣冠姓系惟杜氏譜錄最遠自漢建平侯延年晉
當陽侯預至唐京兆族望皆有其傳而元和宰相宣獻
公之子有名勝者嘗為掦州租庸使遂貫于陽之永正
今儀真郡也三世仕南唐徙家建業是生禮部尚書鎘
以文學受知太宗真宗又再世是生天章閣待制杞以
才略事仁宗任方面皆號名臣天章之子照仕不及顯
以其子大夫恩贈右正奉大夫而大夫公諱圯仕至右
朝請大夫歴福建江西路提舉常平生二子君其次也
君少習禮義而天資孝友矻矻就學問為人忠信不欺
居官以廉稱遇事介然有立僅更七品秩得宰兩縣年
甫六十以沒嗚呼其可悲夫始予寓閩中與君父子遊
最厚且久于君契誼實弟兄雖家人婦女猶姻戚也君
之兄錫既早世而大夫公繼以夀終今又哭君之喪而
君之子潁乃欲予文以誌君墓其何敢辭君諱鐸字文
振以父任起家右修職郎提點坑冶鑄錢司檢踏官福
建安撫司凖備差遣丁大夫公憂服除為湖廣總領司
屬得監潭州南嶽廟改右宣教郎知泉州永春縣再為
袁州萬載縣未及往也君才力實有餘而退抑不自見
其在鑄錢司被檄走諸郡不擾而辦治使者始稱其能
在總領司會移軍分駐九江君且受代疾馳曰軍至惟
當得食爾他非急也為之日夜經畫而餉餽悉集營壘
以次亦就衆始服君識先後之宜者閩帥幕府僚吏二
十許人多輕銳喜進君獨恬靜自守故參知政事賀公
允中工部侍郎王弗參議其軍事皆器重君與之善逮
為永春刮弊剔蠧政方有條而君多病蚤衰告滿以去
既調萬載歸治其家矣乾道六年十月二十五日疾遽
作一夕不起蓋大夫公嘗簽書邵武軍判官廳公事因
家焉君事大夫公孝以盡禮而潁之事君如君之事大
夫公者然大夫公之疾革君適在官號泣就道既大斂
而始知而君之喪也潁之至亦然里人莫不哀之遂以
七年八月戊申葬君香林之原始大夫公自儀真遷正
奉及夫人之柩于邵武大夫公亦祔之至今三世矣娶
黃氏左通奉大夫中美之女男二人潁右廸功郎南劒
州尤溪縣主簿沔尚幼孫男女皆二人大夫公以詩名
當世君亦得其句法與他文類之得若干卷藏於家銘
曰
三代之懿以世象賢委則有原斯久其傳惟唐杜氏代
有令系事業文章益顯于唐詩甫論牧如晦黃裳其在
本朝太真仁宗祖孫服儒有烈有功我求典型慨今五
世善其莫耶&KR1094;郤未試玉潔冰清志則大行豈不我思
定交平生樵水道山世亦有誄過車弗馳銘以弗愧
故中散大夫致仕蘇公墓誌銘
蘇姓在本朝凡三望族其系出梓州者則太簡舉進士
為天下第一被遇太宗入翰苑參大政出眉山者明允
以布衣顯名而文忠兄弟同時登制舉典内外制長春
官輔門下省惟同安之蘇盛於中間翰林公以賢良方
正受知昭陵出入侍從而丞相亦冠多士於南省歷事
五朝為時宗臣是相哲宗具有勞烈三家子孫各紹其
閥文獻典型相與上下可謂盛哉公蓋丞相諸孫而翰
林曾孫也翰林諱紳丞相諱頌皆贈太師公於魏國有
傳在國史徙舉鎮江之丹徒其第五子諱京者公之考
也終朝請郎贈至金紫光禄大夫與其兄景謨學識行
誼俱稱于時鄒志完游定夫崔德符輩蓋其交友故門
下侍郎諱南陽公尤知之而仕不獲顯其贈安康郡太
夫人歐陽氏者公之妣也實文忠公之孫女公諱師德
字仁仲少穎悟丰貎秀整丞相甚愛撫之以為類我飲
食必置左右未始以去膝下既知學問而明敏彊記其
得于父祖聞于外家習于遊朋皆過人遠甚崇寕四年
始以丞相繪像景靈宫恩補假承務郎初調和州歷陽
縣主簿監秀州華亭縣市舶務丁内艱服除吕尚書安
老撫江東辟准備差使改右宣教郎監都進奏院充樞
密院計議官請外得廣德軍以言者罷主觀台州崇道
觀者再久之通判平江府公之為計議也與端明殿學
士胡邦衡為僚邦衡上書論和議詆執政為可斬公謂
之宜婉也後邦衡謫嶺外用事者罪公嘗預其藳而不
以言遂罷廣德矣至是王晌守平江議多不侔而晌移
建康公適攝府事有小人之甚者干公以私而不得逞
會公友壻常中丞子正沒於鄰邑遂相與譖公會與郡
守周三畏持官錢二千緡致賻且父子共為祭文有指
執政語實皆無也併以邦衡之事為證秦丞相大怒訹
御史劾奏公遂削籍投汀州且下部使者究其事逮繫
甚衆勢熖熏灼榜掠皆誣服公之子玭亦停官蓋人人
知其冤在汀六年踐蹈不敢喘息而公買地種竹葺茅
茨其間父子相對讀書將終身焉繼徙徽州怒者亦死
太上皇帝更庶政凡流竄非其罪悉俾自便公父子始
得生還仍復故官方上朝謁太上見姓名識之曰是無
故遠竄者耶衆謂公且進拔而政路又有不能知公者
止除通判建康府然盡還罪籍年月凡一歲四遷其位
恬不見喜愠居官暇日則與佳賓客走郊野訪尋六朝
舊跡萃集為圖以正昔人傳述謬誤閱再歲始得提舉
荆湖南路常平茶鹽全州軍士嘯亂部使者多論守將
失撫馭公曰守固有罪矣軍士可不懲乎乃手書數十
移督視府乃廟堂卒用公策遣裨將市馬道清湘捕首
惡誅之一路以寕代還復主崇道觀吏部尚書汪聖錫
輩薦公宰輔謂老成恬退可用有詔赴行在而公以耄
疾力辭丐閒朝廷特許以再任始築室會稽城西鏡湖
之上賦詩見志超然有晉士之風乾道八年歎曰吾不
復苟禄矣即以右奉直大夫致其仕時巳賜服三品爵
為丹徒縣開國男食邑三百戶玭通朝籍以郊祀恩進
封朝議大夫淳熙二年以慶壽恩遷中散大夫四年八
月幾日將啓手足與醫者語相酢酬晏然而逝享年八
十其年十二月壬申葬于會稽縣五雲鄉陶山之原初
娶歐陽氏朝請大夫恕之女公之舅子也再娶方氏朝
請郎元修女先公二年卒男三人長玭也今為承議郎
新通判明州璉早世瑑某官女四人長適朝請大夫直
顯謨閣吕正巳次適迪功郎舒康老次適某官某人孫
男七人渭廸功郎常州晉陵縣主簿溱將仕郎温汭河
濓湜尚幼孫女二人長適進士徐邦傑次在室公為人
温厚樂易介然有守篤于信行少事母孝遭寇亂與兄
親負其輿而奔吕安老之引公自助也待公甚異至相
約同歸田里安老不幸殁於事公遂以女歸其子為小
官盡職不苟華亭增鹽課至百萬餘斤在邸院值疆場
多事書奏旁午詔命不可稽率未有條公以法律定為
程度至今用焉持節湖湘大抵抑豪強惠貧弱民至越
境送之戀戀不忍去其為詩文甚工韓子蒼汪彦章皆
稱以為不下古人有文集三十卷藏于家聞見殫洽議
論有據依自其家傳士大夫多從之質問故實及將召
歸議者謂宜優閒文史之選非必勞其筋力之務己也
而竟不少見嗚呼可勝惜哉始吾友蘇季真欲誌公墓
而自以病弱不能致思屢以屬予未之諾也今季真亦
下世而公之二子又以為請追念季真之言與夫家世
之契而頃歲尚及與公周旋悉其始終抑又何辭銘曰
世之大患君子信讒譬彼燒城孰捄其炎嗟譖人者豺
虎弗食擠之下石亦盡其力墜而不殞是為有天人諒
其冤天與其賢顯顯魏公天下中庸疇克似之以亢其
宗魏公不亡有令孫子一罹于讒不起于仕既詘而信
兹病以老上聖憫焉其用不蚤文而蔚然行而粹然黃
髮之詢奚又舍旃稽山之陰銘以詔世植此百年善其
後裔
右朝奉大夫致仕曾公墓誌銘
乾道九年二月甲申右朝奉大夫曾公葬於池州貴池
縣崇賢鄉長樂山之原問其享年則八十有四也問其
子若孫則二子嘗為郡守縣令年皆過五十蒲伏哀號
在道有孫俱出仕孫又有子矣遠近來觀相與歎息曰
斯非積善植德之報歟是何夀考之隆而子孫之滋也
始公之子穜得郡于龍城奉公以就養人見公襃衣長
身視聽不衰而奕棋飲酒超然有自得之樂蓋莫不榮
之今其亡也子孫盈前家道日昌考其平生無一可憾
又莫不哀之古之所謂高朗令終者哉其二子來請銘
因叙之曰惟曾氏出于有夏自莒遷魯為魯著姓漢都
鄉侯樂四世孫據避新室之難徙江淮間唐末家于泉
之晉江國朝有諱穆仕至殿中丞者公高祖也累贈太
師中書令兼尚書令魏國公諱會以文學取高第仕至
刑部郎中集賢殿修撰者公曾祖也累贈太師中書令
兼尚書令楚國公諱公望仕至虞部郎中者公祖也累
贈金紫光禄大夫考諱孝藴以才業事徽宗為江淮發
運使入戶部為侍郎終龍圖閣學士累贈少師曾祖妣
吳氏黃氏贈太夫人于吳楚二國祖妣朱氏戴氏贈夫
人于廣陵普寧二郡妣謝氏贈夫人于秦國母王氏贈
太宜人公諱浩字德充少以父思補承務郎調成德軍
倉草場持太宜人心喪再調池州永豐監丁秦國憂方
侍疾不解衣頮面者踰月及居喪水漿不入口者十日
少師公撫之曰爾能若此其知忠以事君矣服除兩授
官旣以省罷凡十年乃歎曰人子事親職也今事親日
少矣安能捨所事以從外物遂不忍去少師公左右居
久之制置司辟為蘇州司錄事少師除帥杭州即以親
嫌丐罷朝廷命為兩浙提舉鹽香司幹當公事未踰月
少師公薨時四方俶擾公扶柩居池州葬於黃龍磯下
因遁跡九華山無復宦遊意劉洪道守池辟公青陽縣
丞公以有田在焉為請宣諭使過邑民遮道詣使者留
公公不顧竟去張丞相開都督府范漴知岳州以丞相
意辟公岳陽軍節度判官漴怒其酒官訹公文致其罪
公輙直之嘗俾公出按屬縣令誡曰毋徇顔情也已乃
無一事可治吏輩怨甚公正色曰令有罪庇之是顔情
令也無罪入之是顔情守也二者俱不可漴不能奪人
皆服公長者又嘗遣公白事督撫丞相問招復歸業人
公具以告丞相愕曰君非岳陽辟客乎所言與郡文書
弗合何也公曰郡之言文也某之言實也敢便文而掩
實丞相異之曰君忠信人也宜留此别任事公又謝曰
為人將事而不報何為忠託名而留何為信丞相不能
強也漴旣去後太守至欲大新郡治公力諫之守怒命
公無得預公曰吾寧得罪太守無得罪百姓旣而部使
者以是劾守擾民削秩罷郡而相率薦公以循吏万俟
丞相時任提點刑獄故其為中執法也又薦公可用荆
南帥欲掊羨餘檄公走諸郡且云事巳當辟為辰州公
按籍無他取曰吾其可以利誘乎居岳四年始授饒州
樂平縣丞以太母霈恩賜五品服知宣州涇縣女魔州
號三娘兵者帥府旣招而戮之矣守挾勢諭縣欲掠為
己功公第以實報守恚甚委同判按視而守用是進職
因任公曰吾將及矣遂引疾去知建康府江寧縣時相
鄉閭也相家歲有逋賦公督之無所憚秦少保告歸謁
墓所過振動州縣以應辦為竒貨而墓在邑下掌留鑰
者謂公甚費母惜公計之當錢五十萬無一合支者僚
吏爭進曰常平係省錢皆可貨爾公曰常平係省官錢
也以官錢媚人吾首可斷此不可為然吾不欲異他邑
即倒篋中得白金二百星付之少保聞亦戒其下曰江
寧老令廉有餘勿擾之也通判卾州遇登極赦守未交
印公實攝郡當以一子進表受賞而守既視事亟遣其
子行或勸公自列公笑曰子弟得官有命其可以訟受
服凡經歲禮部驗其月日報公而後從之覃恩賜服三
品主管台州崇道觀隨其子官廣右再請祠禄遂致王
事還次卾州以小疾而逝乾道七年八月二十二日也
公幼冲淡簡靜寡言笑學欲窮理盡性不切切于利禄
方大觀政和間權門盛闢或勸其進取者公叱曰大丈
夫當守正以厲俗何至泛泛若隨風萍哉蓋少年自立
如此性嫉惡不喜傾邪側媚事聞人語及若負芒刺故
其仕也能抗上官拒貴要進退視禮義不為身謀然亦
以是不得顯用于世而臨兩邑通守一郡皆有惠政其
喪之在鄂也鄂人相率奠哭有涕下不止者其去官十
餘年矣始楚公仲子宣靖公以盛德相仁宗勲在廟社
族緒既廣至少師治家尤號有法離亂來故家典刑殆
盡後生輩日入澆薄公獨守其法嚴甚聚族數百指飲
食起居悉有故常内外之言無敢出入肅如也嘗曰田
園可廢家法不可廢日用可無家法不可無也嗚呼使
公得用于世以其治家者推之效亦可知矣娶王氏先
四十年卒繼室應氏先二十年卒公之葬也開壙得古
鼎鄉人異焉二子穜右朝散大夫前知柳州軍州事次
耒右廸功郎前昭州平樂縣令三女長適進士章覽次
適右通直郎知德安府安陵縣張造孫男三蒙右從事
郎寧國府宣城縣主簿常右廸功郎潯州平南縣主簿
晏將仕郎曾孫男一綰女二臨終告其子曰吾嘗為恢
復要略五千言未上也他日可陳為我陳之其子類其
所為文得十卷藏于家銘曰
古者世禄得人于門其緒孔蕃其德有源是以典型百
祀弗墜于邦有光于家克類惟宋氏族温陵之曾如晳
如參父賢子承有勲有庸曰相曰輔梗柟豫章駢出其
圃嗟嗟大夫不為利回嶷然之姿挺然之材彊直自遂
靡炫于世疇能舉之用則不器公雖好剛其政則和剸
邑佐州民以詠謌内齊于家猶治于府曰愉匪嘻曰威
匪怒即此有法寧食無田移孝而忠子孫其傳位不吾
崇天則吾夀樂哉斯山式裕厥後
劉令君墓誌銘
令君諱允恭字邦禮姓劉氏其先自唐司徒晏轉漕江
淮子孫散處淮南其可見者八世祖陶與其兄隨居光
州避地至閩王氏以其鄉鄰得之甚喜命陶為秘書監
隨為閣門祗候二人辭不就福清縣東南有塘面鍾山
愛之家焉兄弟居塘東西王忠懿曰公等無故鄉念乎
取漢新豐義名其里為新豐陶生可權可權生倜仕至
千牛衛長史倜生文杲中太平興國八年進士第終登
州司戸參軍文杲生日新日新生謙謙生岫岫生元善
即令君之考也累世以治生自立雄于鄉族君少知學
問而精毛氏詩凡注疏與本義誦之如流終身不忘賦
性方直氣象深厚後生輩為不義事必詰之厲然見于
顔面以是鄉之士大夫推為長者紹興中軍旅未給朝
廷募官以貲為官張魏公鎮福州得初等文秩分勸豪
戶衆未有應者君獨笑曰是將助國家爾何以官為首
輸而拜命惠州林使君仲堪素與君善因曰邦禮之才
宜為縣者也請以為河源縣令已而亦謝之曰老矣安
能舍己稼而耘他人田乎先是君築室塘東大治其塘
廣袤數百尺且曰吾祖之所以居也敢不敬愛旁蒔花
木刻石表横塘因自號横塘翁植桂百株以為桂堂儲
書數千卷招致名士俾其子弟學曰後世宜有興乎一
時賢公卿之在邑者相與造焉君必為擊鮮釃酒杖屨
塘上談笑竟日若樞密黃公尚書郎夏之文及林惠州
數公皆有詩什往來見于傳誦中于是横塘之佳名勝
槩甲于一方塘之隅有南谷僧舍久廢不治君捐其餘
力徹而新之遂為里人香火祈禳之所有爭訟者或詣
君求決君則為之陳道理曲直法令可不可往往羞縮
遜謝以去平生長于心計而尤好隂陽歷算之書山川
面勢之說占時日候豐凶悉造其妙好事者請問焉酬
酢不倦方經界法行閩地最遠莫知其要君能度地形
方圓曲直為步畝之則纖悉備盡人皆用以為準縣陂
自唐天寶間壅流灌田凡數萬畝歲久溝湖為豪右所
侵遇旱乾民挺刃爭水訟不絶縣宰屬君治之著規立
籍衆咸以為利溪舊有石梁南直縣門其不盡者為堤
返遏水勢為暴至漲溢通衢君毁堤而益橋疏為十道
糜錢千餘萬逾年始就縣市至今無水患衆謂二役非
君不能成也君既瀦塘水大蓄魚鼈其中遇水潦則泄
而縱之所居山林荗甚禽鹿藏集弋獵者不使道其下
嘗曰吾無以惠于物特以好生遺子孫爾仲弟早世為
婚嫁其猶子且營其猶子之居甚備亦新其二子之舍
相視如一君乃致家事獨與賓客晏遊自適耳目聰明
步武如馳克享上夀其五福之萃者耶淳熙二年二月
二十九日無疾而逝春秋八十有三男曰剛曰則女四
人長適封川縣令林師孔次適將仕郎林丙次適融州
司法參軍高演次適進士林翼之孫男七人遂之適之
永之速之進之皆業進士餘尚幼始君喪其二親縞衣
徒行營葬甚久而後得地因歎曰吾死毋以此累子孫
乃自兆其穴于仁夀里羅漢山之原而君之室李氏先
二十二年卒葬焉至是將以十二月甲申合祔而剛與
則來請銘蓋君之從女實歸于某而辱與君周旋于横
塘之上既三十載不復見矣其可以辭銘曰
梗楠其材玉其德時乎無位仕罔職畜之斯宏用之力
施于治生厚乃殖疏其流泉瀹其洫林臯之欣有餘適
曰夀而富天所錫年希期頤十且七門容高車路長戟
詒其後昆福之積生居死藏躬自澤鄉閭勿忘此其識
南澗甲乙稿卷二十
