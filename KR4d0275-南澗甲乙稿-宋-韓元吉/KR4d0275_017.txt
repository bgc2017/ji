南澗甲乙稿卷十七
宋韓元吉撰
論
易論
天下之數其出無窮而天下之理皆本于一夫一者所
以為天下之數也自一而至于十百十百而至于千萬
有是理然後有是數焉蓋理者存乎内而數者見乎外
也存乎内者微妙而有所難言見乎外者纖細而可以
畢舉是二者其所由來皆始于一矣易者聖人所以窮
天下之理而非止論乎數也然而天下之理非數亦無
以明是故畫之不足而定以為爻爻之不足而變以為
卦卦之不足而繫以為辭辭之不足而衍以為策後世
以之窺天地歷日月占星辰騐風雨筮人事知鬼神而
推萬物之變自數而言蓋有不可窮盡自理而言六十
四實本于一卦三百八十四實本于一爻萬有一千五
百二十實本于一策也何也夫乾之初九即卦之震也
震之初九即卦之復也坤之初六即卦之巽也巽之初
六即卦之姤也夫豈非一卦耶自隂陽而畫二卦自二
卦而生六子自六子之交而為六十有四夫豈非一爻
耶六十四卦之爻皆歸于乾坤二篇之策皆始于太極
夫豈非一策耶聖人以謂天下之理一卦之畫不足以
盡而一爻之辭不足以載一策之少不足以推也是故
自一畫而分以為二自二而變以為八自八而生以為
六十有四自六十有四而散以為三百八十有竒自三
百八十有竒而總以為萬有一千五百二十以明其時
以寓其象以定其體以作其用使天下之人由是以探
焉則亦庶乎其可喻矣世之言易者類不能喻乎此焦
贛京房之徒則曰吾知為數而已理則吾不知也王弼
韓康伯之徒則曰吾知為理而已數則吾不知也其言
數則蔽于卜筮福禍而入于瞽史之淫僻其言理則溺
于虛無汗漫而流于佛老之迂妄使聖人開物成務冒
天下之道千載而不傳謂之不逹乎理可也謂之不明
乎數亦可也蓋逹乎理則知所謂數矣明乎數則知所
謂理矣嗟夫天下安有理之外别有數數之外别有理
也哉
禮樂論
儒者之效莫先于禮樂儒者之弊莫大于徇禮樂之名
而不識其實蓋禮樂之實不可一日去于天下而禮樂
之名則天下有時而不用人見夫禮樂之名有時而不
用也遂以為天下真無禮樂夫天下一日而無禮樂其
可以言治哉世儒之說曰王者治定制禮功成作樂陋
哉斯言也治未定獨無禮乎功不成獨無樂乎彼之所
謂制禮作樂云者惑其名者也今夫飾黼黻盛文繡築
壇于郊祖考廟而享主賓豆而宴可謂禮矣撞鐘而伐
鼓總干而獻羽鳴律而應吕可謂樂矣而禮樂之實有
不在于是夫天下一日而無禮則君臣父子夫婦長幼
之節將大亂而不可為矣一日而無樂則陵暴鬭怒爭
奪賊殺之禍將接跡而起矣是二者禮樂之實日用而
不知者也黼黻文繡鐘鼓干羽禮樂之名爾苟天下既
已享其實則夫所謂名者存可也亡可也而必待夫黼
黻文繡大備而始謂之禮鐘鼓干羽畢陳而始謂之樂
奈之何天下其不疲且病也夫世之儒者不識其實者
衆故必竊其名以自鬻于世謂時君世主將興于所謂
禮樂者非從吾言則不足以自見師以是傳之弟子父
兄以是詔其子弟譊譊然號于天下俾天下視禮樂以
為難致而不易得之物而時君世主當功成治定之極
睥睨天下無可為之事則亦欲以夸耀于後世未有不
溺其說而信之者鑄九鼎作大輅不遠千里登泰山之
穹崇輦石泗濱伐竹嶰谷有意于舞百獸而張洞庭也
百姓之力已竭大農之藏已虛而世儒之論未厭其斁
耗天下有異于軍旅者幾希嗚呼是真聖人所謂禮樂
哉善乎夫子之言曰名不正則言不順言不順則事不
成事不成則禮樂不興禮樂不興則刑罰不中蓋天下
之論禮樂始于名正事成而刑罰亦在其間于是而可
以探其指矣又請問禮曰上下安之謂禮請問樂曰民庶
和之謂樂若是則先王之制禮樂非耶先王之制禮樂
其大要本諸此其下則因人情而為之節文者也何也
人君者其富甚矣其貴極矣其情則無以異于人也而
得肆而不巳必蕩蕩而不制則患生故必順其情而制
焉蓋人情莫不好尊安為之堂陛以嚴之莫不好華好
為之服采以章之莫不好聲音為之歌舞以悦之莫不
好馳騁為之蒐獮以行之莫不好顔色為之妾媵以娛
之莫不好飲食為之宴享以樂之莫不好鬼神為之祭
祀以福之莫不好遊觀為之廵狩以適之數者禮樂所
自出也使人君之治上下安焉民庶和焉則有不待堂
陛而嚴不待服采而章不待歌舞而悦不待蒐獮而行
不待妾媵而娱不待宴享而樂不待祭祀而福不待廵
狩而適矣苟為不然上下亂而不能安也民庶怨而不
能和也雖有堂陛其能安之雖有服采其能被之雖有
歌舞其能玩之雖有蒐獮其能舉之雖有媵妾其能保
之雖有燕享其能居之雖有祭祀其能宗之雖有廵狩
其能備之何以言也漢高帝未嘗郊天豈妨為創業之
英主周宣王未嘗籍田不害為中興之賢君當是時也
天下謂之亡禮得乎景王鑄無射不捄周室之亂成帝
好聲音無益漢祚之衰當是時也天下謂之備樂可乎
故以漢高宣王之治問其四夷則服從問其諸侯則順
朝上之則天地悦豫下之則人神恊同豈非所謂得禮
樂之實也以景王成帝之治四代之樂雖陳于庭三雍
之儀雖正于郊嫡庶亂而不分外戚強而不制豈非所
謂得禮樂之名也說者徒見夫子之告顔子有禮樂之
事遂以為治道不越乎此曾不知夫子之門政事征伐
皆禮樂也故以鐘鼓玉帛為不足議夫子之後惟孟子
為能知之故其論禮則曰執中無權猶執一論樂則曰
今樂猶古樂唐之諸臣如魏鄭公者舉其君于堯舜而
世儒訾之以為不能答禮樂之問嗟夫使天下而不知
禮樂之實者斯人之徒有以啓之也
詩論
聖人順民心以立法于天下者不過曰禮與義而已禮
義者非有以強天下也一家行之舉國異之聖人不遽
以為禮也一人是之衆人非之聖人不遽以為義也惟
其一人言之而衆人奉之以為則一家行之而舉國視
之以為制然後聖人揭而號于天下曰如是而足以為
禮如是而足以為義而天下莫敢不從焉非聖人為是
紛紛以矯拂于人也亦曰天下之心吾先得之云爾奈
何務高其說以衒于世俗者則曰聖人之所謂禮義非
出于自然也忠信之薄而情文之繁者矣嗟乎為是說
者果足以知禮義哉蓋其說出于老子老子之言曰失
道而後德失德而後仁失仁而後義失義而後禮老子
之所謂失猶曰去之而一變云爾非果以為失之也今
夫穉而蒙長而健老而死者人之常也飲食牝牡居處
步走日異而歲不同老氏亦曰復歸于嬰兒者孟子所
謂不失其赤子之心也如使天下之人去其飲食牝牡
居處步走之事而悉效于嬰兒之匍匐以乳是何異于
絶吾禮義而必務于道德之說也耶聖人之禮義將以
復民于道德也禮義之興則道德于是乎在謂雅與頌
者則固賢人君子之所作也其為風與變風有非賢人
君子之所作而出于匹夫匹婦之作矣以匹夫匹婦之
作宜其于禮義有不能合而當時君臣之間一悖于禮
義則匹夫匹婦羣聚而譏之至其甚則曰不可詳也不
可道也鶉鵲之不若也夫國君之行事而匹夫匹婦乃
以為不可道以為鳥獸之不若是其心必有感憤而不
能安者矣心之感憤而不能安則求其所以安者非禮
義哉若是則禮義其出于人心之自然也明矣綠衣之
詩曰我思古人實獲我心雄雉之詩曰不忮不求何用
不臧由是言之履加于首徒隸忿怒祼裎適市童子羞
之吾是以知世儒之陋以禮為偽以義為外者曾徒隷
童子之不若也
三國志論
史之法以記事為先然其大略不可以無春秋之遺意
也司馬遷作河渠書述禹貢作貨殖傳述子貢范蠡班
固因之夫遷之書五帝以來之史也固之書漢之史也
禹與子貢范蠡何以見于漢哉則亦不得乎記事之體
矣自遷固作吕后本紀而為唐史者則亦作武后本紀
夫呂后以女子而擅漢者也其國與主猶在也武廢其
國與主而稱周矣何以得紀于唐乎是大失乎春秋之
意者也陳壽之志三國其記事亦略矣欲取春秋之意
則未也壽之書以三國云者是矣以三國云者示天下
莫適有統也魏則紀之吳蜀則傳之是有統也魏之君
曰帝曰崩吳之君曰某曰薨蜀之君曰主曰殂此何謂
耶夫既巳有統矣而又私于蜀是將以存漢也存漢則
不可列于傳也且蜀者當時之稱也昭烈之名國亦曰
漢爾今不以漢與之者畏其逼魏也然其名不可没也
其所以名國者則漢不存矣無已則曰蜀漢乎孫氏之
有江東其何名哉諸侯割據者也雖然魏巳代漢矣紀
之可也吾將加蜀以漢加其主以帝王而並紀之以其
與蜀者與吳易其名與薨而存于傳庶乎後世知所去
取矣
魏論(案集内上建康尚書書有云往嘗著三國論頗有意見此下所輯是也)
姦雄莫不負天下之才與窺天下之志而其所以不得
肆者無窺天下之時爾聖人之治也必謹為夫天下之
時者故使奸雄之志無得而生亦使其才卒為我用今
夫猛獸之在山也齒足以決而爪足以裂氣足以暴怒
及其既擾于人也可以玩之于掌股而納之于行陣用
其決裂之具而伏其暴怒之氣此豈有他哉制之有術
爾故時者亦聖人制奸雄之術也然天下之時不能常
治與安惟無使其至于不可治與不可安而已聖人者
知可治之時難得而易失也而奸雄者知可亂之時亦
難得而易失也故其心惟恐夫天下之治且安非恐其
治且安也恐無以肆其窺天下志也東漢之末也治天
下者不思為其時而惟思去其患紛紛然召天下之兵
此奸雄窺天下之時也其窺之驟者固以倉卒而無成
其窺之深者禍至于不可救若夫曹操其可謂窺之深
者矣不先視其窺之跡而力為其窺之之時夫天下豪
傑奮臂而皆起此窺之之時也使之盡去而吾獨存不
亦可乎操則不然以為天下豪傑苟不至于皆起則吾
無其時矣乞州焉與之州請命焉錫之命竊地不呵殺
人不問隂持其權以鬭天下而徐為自取之計且夫劉
備者操之所深忌也得備不殺而又與之兵此所謂假
虎以翼者其飛去決矣非不欲殺也與之兵幸其或為
我用與之兵而少與之則雖不為我用亦不足以自立
起而收之未晚也孫權之有江東又非不欲圖也吾方
用兵于中原必先攻其易者而後攻其難者夫先攻其
易者則難者將不顧其易者而勢足以孤先攻其難者
則易者或合于難者而勢足以衆是故中原略定然後
借劉表而加兵于吳當是時也備在荆州而備可得苟
以襲權之無備也而權可除是一舉而二患去矣天下
將無如我何操之計信未失也雖然操精于用兵而拙
于此何哉奕者之鬭棋也志在于敵則必亂志在于己
則必審其勝與敗之形莫不先見而奕者有不能知也
必觀于奕者而後知之操之兵非素習于舟楫也不可
以施于吳也為操之計者使數十萬之衆水陸並進得
一戌焉而守一戌得一城焉而守一城連營列栅勢禁
而力逼之備之力既衰而吳之步兵亦不足用磨以歲
月而事舉矣不知出此而輕闘于江湖之上欲以虛聲
下之則不既疎矣乎嗚呼備亦嘗攻吳矣掃境内之衆
合五谿之蠻連營列栅七百餘里而亦至于敗何哉操
之敗在于不用步兵備之敗在于不用舟兵也當蜀之
戰利以速當魏之戰利以久而以備之策資于操以操
之策資于備此固周瑜陸遜之所憂也
蜀論
天下有大計有近功善為國者先定其大計而不急其
近功不善為國者反是夫大計者吾之所以自立也近
功者吾之所以自利也負斧斤而入山林其志將以求
薪也遇横草而束之者此童穉之力而斧斤何預焉曹
操之盗漢也天下莫不欲誅之也然其誅之也無名而
強有力者又常急于自利是以易敗而卒無成劉備以
宗室之英則誅操之有名者也以區區之巴蜀豈誠足
以鬭魏哉雖不足以鬭魏豈不足以得魏之尺寸也哉
然而諸葛亮日動其師以臨其境而數往數來若不勝
其任者何耶吾然後知善為國者真不急于近功也夫
以亮之才天下可運于掌豈不能積粟而後動今歲之
言曰吾糧匱矣吾兵不可以不歸明歲之言曰吾糧匱
矣吾兵不可以不歸是不能不見嗤于愚夫愚婦况能
以保天下之英雄哉亮之告備曰天下有變命一大將
將荆州之軍以向宛洛而將軍自率益州之衆出于秦
川則百姓孰不簞食壺漿以迎將軍者乎嗚呼此亮之
始謀也始謀之而不能成之則是亮之無謀也雖然亮
之言固曰天下有變云爾今也天下未有變則吾固不
可以輕用其師雖不可以輕用吾師而亦不可以忘夫
討魏之名懾其強大而遂已也于是齊其國家訓其士
卒揚旂荷戈日將討于魏者以隂俟其變而亦不貪其
尺寸之利不幸而變之無有也于是又託于糧匱而復
還外足以繫天下之望内足以養吾士卒之氣而不使
天下知漢之不可興而憂吾之師不復出也及夫魏之
三世也權臣弄其威柄而政日以弊土木戕民之務駸
駸然而起是魏有可乘之漸也于是乎始為屯田久駐
之基而不復還矣嗟乎蜀之所以為國者以有亮也亮
死而蔣費繼之猶足以有立也蔣費死而繼之者非其
人塊然一隅國既不治而翹翹然競其小利今日拔一
縣明日下一城吾之國亦疲而吾之師亦厭天下且以
為吾之所以勝敵者止于如此而大計去矣噫亮之出
師也魏延嘗請以萬人東當子午而會于潼關此韓信
之謀也而不可用乎夫與人鬭者奮梃而呼于門此鬭
之常也挾刃而窺其室此鬭之賊也奪梃而呼其門是
度我之力足以勝之也挾刃而窺其室是幸其人之寢
且病也寢且病不可常故挾刃而窺其室者鮮有不敗
韓信之兵也當秦項之紛爭天下莫適為主之時也故
其謀可以遂今魏方無事而欲幸其寢且病此樊噲横
行匈奴之說也關羽之圍樊也不顧其後而殱焉而况
于延乎故夫天下之勇而無謀者不可以用也
又論
人臣不可以無才而人君不可以有才人臣無才則無
以成其君之務人君有才必有以奪其臣之事故君者
天也臣者地也丘陵江河草木人獸皆附于地者也丘
陵之所以高江河之所以流草木之所以華且實人民
禽獸之所以蕃且育皆因地而見者也天固若無預焉
而人徒見其穹穹然而高莽莽然而大也夫穹穹然而
高莽莽然而大此所以覆地而成物者也必也物物焉
而降于天吾見其不足以為高且大也燭之以日星沛
之以雨露鼓之以大風大霆摧之以大霜大雪而使物
莫不由于其中天之所為如是足矣三代而下人君未
嘗不以才勝也夫人君者必將有其君之度者也人君
而無其君之度是幸而居君者也兩漢之君也惟高祖
為得之而孝武為似之雖東京之光武唐之太宗未免
屑屑而任其才也嗚呼孰謂三國之際而有玄德乎玄
德之為人也用兵則不若曹操智數則不若孫權技勇
擊刺則不若吕布夫不若者誠不若也是以多敗而少
成狼狽而屢走幾無以容于天下而吾以人君之事許
之者以其度也蓋人君者無事于用兵無事于智數無
事于技勇擊刺苟度之不足也則不急于人而急于自
用矣不能愛民而至于害民矣用兵智數技勇擊刺者
皆人臣之事也玄德之為人也二者常有餘而數者常
不足其不能有天下者是其得臣之晚也夫孔明之才
非屈于吳魏者也非玄德亦不能屈也後世知其君臣
之相歡而不知其所以相歡蓋必有以相伏者也漆之
合者以膠也酒之和者以糵也益以水焉則漆壞而酒
醨矣荆州之敗也曹操之師猛于風雨此人之疾走而
亟避者也而玄德方愛荆人之歸一日一夜行不過十
餘里其言曰夫濟大事必以人為本今人歸吾吾何忍
棄去嗚呼此虞舜文王之言也玄德何自而得之哉吾
是知孔明之所為屈也冀城之拔也得士女且數千人
蜀人相賀而孔明獨愀然曰普天之下莫非漢民一夫
有死者亮之罪嗚呼此伊尹周公之言也孔明何自而
得之哉吾是知玄德之所為歡也故觀于玄德孔明之
事君知所以為君而臣知所以為臣矣
吳論
天下之勢一然後可以言治天下之勢不一而言治者
是猶同居而異戸也其道必離三國之鼎據也天下其
不可一乎雖然三人者皆當世之雄也曹操長于用兵
劉備挾君人之度若夫孫權有智謀而無遠略者也雖
其成敗不可以豫測然不幸者備也而可責者權也備
之不幸者無先為其資爾權之可責者蓋嘗以其世而
論之也毁齒而藝木于國其實可跂而待也黃耉而藝
之則享其實也不能必矣操與備其年相若也其死相
先後也權為最少居位為最久而其立國無可言治國
無可稱也其君臣之日夜以為計者不過欲畫其長江
而有之爾且天下皆知魏之為賊也而已獨受其命夫
受其命則君也名為之臣而不實之其可也有事焉則
戰無事焉則聘吾不知其立國之說也外則嬖其臣以
亂政内則暱其子以亂分吾不知其治國之說也故終
身言兵而不能望中原以發一矢其乘關羽敗曹休皆
市井之小數而盗賊之淺謀也淮南之近曾不足以得
之而規規然遠求夷州儋耳尺寸之地且為大言以三
分天下蓋亦可笑也已嗚呼使備而有吳之資與權之
年其中志不巴蜀而止也夫天下之相持也常懼其無
機至而失之者是無乘機之具也蓋弩之發也必以機
其乘機也必以矢機發而弦絶者是無矢之過也善為
射者必厲其鏃以符機善應變者必厲其策以徇時方
權之初也山越之衆猘其東交廣之寇梗其南武陵之
羌闞其西境内且未治而魏亦未有釁苟責權以討魏
是責人之無已也及夫五十餘年國内既富寇夷且平
勢足以有為矣魏人一旦不恤其民命司馬懿抗四萬
之衆以興遼東之役當是時也權臣自將而甲兵空蓋
踰年而後反此取魏之機而不可失者也躊躇不顧魏
兵既歸而拾取其餘此不亦雀鼠貪生之計也哉官渡
之戰也孫策欲襲許柳城之師也劉備請伐魏蓋英雄
之志未嘗一日而忘機亦不可一日而失機也雖然曹
芳之踐阼也魏人益弱諸葛恪以二十萬曾不能以取
新城今是舉也能保其必勝乎吾之說為權設也司馬
懿既出魏之諸臣非權敵也恪之時權死久矣恪知賊
之衰而君臣幼弱智能之士不用而不知己之主少國
危亦何以異于魏也噫此孟子所謂燕伐燕安往而不
敗哉
太公論
用兵之事有制有法而又有道積人以為伍積伍以為
兩積兩以為卒積卒以為旅積旅以為軍甲以副步步
以衞軍此所謂制教之以戰陣嚴之以鼓鐸表之以旗
物辨之以號名勸之以賞罰此所謂法度彼巳之強弱
較事理之順逆量仁義之有無明利害之輕重此所謂
道嗟乎後之用兵者其詳于制與法者有矣而知其道
者幾何人哉太古之論兵天下皆曰黃帝黃帝之兵其
制與法不可得而見矣其可見者不過曰去天下之害
云爾非若戰國之士角其詐力以朝夕從事于軍旅者
也使太公而有言亦用兵之道而已文王武王得太公
而為輔者也文王之用兵載于書者曰戡黎載于詩者
曰伐崇曰侵阮徂共武王之用兵亦曰戎車三百兩虎
賁三千人四伐五伐六伐七伐而已未嘗久暴師用衆
也然則太公之武功于是可見矣故詩人稱之曰維師
尚父時維鷹揚凉彼武王肆伐大商會朝清明是太公
之功特相武王伐商之事也伐商之事其用兵亦略矣
戰國之時天下方以兵爭也好兵之士思寓其說而不
可得凡用兵之說乃舉而歸諸太公然則太公者其亦
好兵者哉而又有甚不可者任詐與術反覆機變之論
從而著之于書以為此太公所以造周者也天下從而
信之後世從而師之曰是真太公之言云爾今也請無
問其他彼其所謂十二節者有曰養其亂臣以迷之進
美女滛聲以惑之遺良犬馬以勞之時與大勢而誘之
然則紂之無道皆太公有以訹之歟文王武王其以是
而謀之歟是非特文王武王不以是而謀雖戰國之君
未有以是謀之而成者也其以是而成者僅見于勾踐
之亡吳有近于兒女子之戲非夫差之闇其亦覺矣嗚
呼而謂太公為之乎後世徒見其書有以窺天道察地
利明人事謹符節嚴號令潛謀應猝變化若神車旗器
械溝壘糗糧之具纖悉備見遂以為三代聖人之兵亦
復出此不知聖人用兵之有道也昔孟子稱太公以比
伯夷曰天下之二老又曰太公望見而知之是孟子以
太公同于聖人從後世之言則僅足為孫吳之輩矣
周公論
處天下之變者必思所以任天下之疑任天下之疑者
必思所以弭天下之禍今夫天下之變非聖人無以處
之也而不能使天下不致疑于其間惟聖人于此有以
任其疑而不顧夫雖有以任其疑而不顧若使天下之
疑久而不釋則上將見疑于君下將見疑于民天下之
禍吾其無以弭之哉是故處之非難而任之為難任之
非難而弭之為難然衆人所謂弭天下之疑者不過曰
委而去之而已夫使聖人處天下之變而懼于天下之
疑亦不過于委而去則是天下之禍自我而啓矣曾何
足以為聖人惟聖人所以弭之者為道不特有以弭衆
人之疑而卒使天下之禍無自而發此其為聖人者歟
周之為周未再世也成王幼冲不能紹文武之業此可
謂天下之變也舉天下之大而聽于周公天下不能無
疑焉誅管叔放蔡叔流言四起而周公端委于上寂然
如不聞是周公有以任之也任之既久果何以弭之哉
雖然成王寖已長矣其聰明志慮猶未足自治其天下
而周公歸政焉以常人論之既歸之政則周公可以致
為臣而去矣公乃偃然自處于師傅之位而不去由是
知周公弭天下之禍之深也蓋周公以謂成王之聪明
志慮雖未足以自治其天下而吾與一二賢者輔之則
亦足以治苟必待其聰明志慮足以自治其天下而政
始歸之則天下之禍有不可弭者矣何也人君之聰明
志慮足以自治其天下而猶制于大臣則惡忌之心易
生納讒間之言况以叔父之尊而臨之哉故于是舉天
下還之君而不去其位以為之臣當是時也非特羣臣
不足以知周公之心雖召公亦不之知也故曰召公為
保周公為師相成王為左右召公不說夫召公之不說
謂周公歸政之早也故公為言嗣前人恭明德在今予
小子旦而悉舉商周輔相之盛伊尹伊陟巫咸甘盤虢
叔閎夭散宜生泰顛南宫括之徒用乂厥辟受有天命
之事以廣召公之心其終又曰若游大川予往暨汝奭
其濟小子同未在位誕無我責及成王足以自治其天
下而聰明志慮皆吾有以啓廸于前而惡忌讒間無自
而發君臣罔有間隙而至于太平此周公歸政之早之
效也由是言之周公之變召公有不能處而思弭其禍
者召公之智且有所不及而以責夫後世之臣此周勃
霍光不能自保者歟
老子論
昔者嘗怪太史公之書以謂申韓之學者原道德之說
蓋申韓之學自以刑名為宗而商鞅用其術使秦之民
重足而立身死名僇為天下笑豈與老氏所謂道德同
日而語雖然其弊豈無馴致者哉夫老氏之說以無為
為宗者也天下之治而至于無為可謂極矣後世之能
致此者莫過于虞舜而舜之時嘗去四凶也舉十六相
也修禮而作樂廵狩之轍徧于天下皇皇然未之少休
號為無為而亦無不為矣何則無為者其治之理無不
為者其治之具也是以儒者之學每論其為治之具而
不論其無為之理使天下後世守其具而施之則亦足
以至于無為矣尚有虛言之務哉老氏則不然不先論
其為治之具而姑論其無為之理彼無為之說既勝視
夫為治之具若卑近而凂焉則天下之人惟其空言之
慕思所以致夫無為者蓋亦不知所為矣不知所為以
號于天下而天下將何從是必紛紜膠擾以不順吾之
令而吾之所謂無為之志無自而伸矣言發而下不隨
命出而衆不應故必刑法然後可以威之刑法之威既
立天下之人始無敢犯以成吾之所謂無為之治者嗚
呼是申韓之術如此而豈老氏之意哉今夫老氏之意
蓋將以明吾道德之歸而致天下于無為也蓋世之欲
行禮者必教其升降揖遜之節然後上下之分明而不
亂今有人焉惡其升降揖遜之繁不若安坐拱手以為
無事至于少者狎之強者侮之而無以禁也然後為令
以齊之曰不安坐而拱手者斷棄其命則鞭扑不巳而
刀鋸相尋矣不知聖人制為升降揖遜之節者將以使
民至于安坐而拱手也申韓之弊何以異此嗚呼孔子
之不言性與命與仁非不言也蓋嘗發其端而使人之
自得也老氏之學則盡言焉後之人用而不知其要者
流而入于刑名習而不察其理者流而入于虛無刑名
之弊商鞅以之虛無之弊王衍以之二者皆貽患于天
下吾是以知太史公之言未為過也
孟子論
性者所以受于生者也自孟子道性善天下之言性者
猶惑之夫惑之者未能求之于天也夫天之所以為天
人之所以為人其有異者乎人之所以不能知性者以
不能知天也言天之道莫辯乎易欲知人之性盍觀夫
易之所謂天乎欲知人性之善盍觀夫天之所謂元乎
故易于乾則曰大哉乾元于坤則曰至哉坤元由元而
後有亨有利貞然則元者果何謂哉太極之未判隂陽
之未形于是而有理焉天地萬物得之則生不得則死
聖人無以表之故曰元是元者善之所由出也人之性
有以異此乎喜怒哀樂愛惡欲者人之情也情發于性
而性非情也性則夲中而情則有正當喜怒哀樂愛惡
欲之未見于是而有理焉足以見夫人之所受者矣聖
人無以表之故曰善是善者出于元者也而天下之言
善者皆以對惡而言蓋無以表之云爾今夫天下之人
指以為性惡者桀紂盗跖也桀紂盗跖之惡者不過于
屠戮殘賊之暴而已然其屠戮殘賊之暴豈終食之間
而無違哉其終食之間屠戮殘賊之暴有時而不作者
則其所謂善也所謂性也其作于屠戮殘賊之暴者情
奪之也使其屠戮殘賊之暴終食之間而無違則亦不
可以為人矣知此則知善之說矣天下之所以不知者
止以善為對惡而言不知其所謂無以表之之說也書
不云乎惟皇上帝降衷下民詩不云乎民之秉彛好是
懿德夫民之衷天所降也其好德者秉其常也是道也
惟易言之孟子能明之耳荀况掦雄其皆未逹于易者
乎
荀子論
天下之風能變天下之士而士之所守要在不為天下
所移夫天下之風皆善而吾無移焉非所謂士也惟天
下之風未善宜吾有以易之斯可以謂之士矣吾之道
不足以易之而返懼其有不合也假吾道以務為合之
之說則未見其為不移者也當孔子之時天下未知以
儒為貴也而孔子必自貴其儒者之說彼雖不吾聽而
吾亦未嘗屈焉故孔子之道日尊傳孔子之道曰孟子
當孟子之時諸侯惟知以利為急也而孟子則曰亦有
仁義惟知以地為廣也而孟子則曰闢土地者民賊惟
知以兵為事也而孟子則曰善戰者服上刑夫孔孟之
說其于當世不翅如水火之殊科方圓之異鑿也惟其
所守不為天下所移而亦不務于求合此後世之士跂
望而不可及也若夫荀卿子之書其亦未免于求合者
歟何則卿所負者儒術也所遭者戰國也戰國之時非
富不安非強不立非兵不雄也故世之游士持是三者
以要諸侯曰吾足以富爾國吾足以強爾國吾足以用
兵決勝而謀爾國戰國之君非是三者亦莫之聽焉而
卿之書皆有之卿之意以為吾所謂富國者非彼之所
謂富國者也吾所謂強國者非彼之所謂強國者也吾
所謂用兵者非彼之所謂用兵者也由吾之說亦足致
富強而善用兵矣故富國之說曰節用裕民而善藏其
餘強國之說曰道德之威成乎安強用兵之說曰兵要
在乎附民而巳卿之言非不正也其所以為言者將以
求合也彼其見戰國之士以是得君則亦懼其言之不
入也飾仁義之說以附于三者焉然其論雄深而辯博
此其所以使李斯之徒學之而失其所後先哉然昔齊
王好戰而孟子請以戰喻好勇而孟子請無好小勇好
貨而以為公劉好貨好色而以為太王好色豈亦徇時
乎孟子之言因事而有諷以誘其君者非著之書以求
合也
管寧論(後見蘇子由管寧贊乃有同者然以偶合不復改也)
人君不能必以擇臣而人臣能必以擇君不能擇臣者
一于失人不能擇君者一于失身或曰天下一家而君
可擇乎曰不食焉而已天下有大利害焉食焉而不告
之是不忠也不食焉而必告之是強忠也不忠者非聖
人之事也強忠者亦非聖人之事也雖然天下方貪也
而吾獨廉天下方愚也而吾獨智苟天下之尚賢也則
其廉與智也皆足成名如不尚賢也則其廉與智也不
足以保身伯夷叔齊天下之廉者也比干子胥天下之
智者也何伯夷叔齊足以成名而比干子胥不足以保
身所遇之時異也伯夷叔齊而非成王也則亦足以殺
其軀而已君子不幸而處此既不可以失身于人矣亦
不可以不保身于時也當漢之大亂也田豐沮授其為
計非不忠且盡也而不知袁紹之不足用此失其身之
罪也孔融禰衡其智非不先見也而皆陷于死此不保
其身之罪也彼荀彧郭嘉之流又以操為真吾主也拳
拳然導其私而成其志天下之士未有不惑而從之者
也其不從之者得幼安一人焉夫盗方據主人之居吾
固知其非也知其非而力不足以救之請無汚于盗而
已迎而拜之餽而受之者是汚于盗也無汚者去之也
去之而盗知焉則以為將赴訴而圖已也露刃而見追
則亦不足矣故其去也必將偽為遊而遠之及其餽也
必將婉為詞而謝之如是則吾不汚而盗不疑雖不足
以救主人之亡其與拜之受之者亦有間矣操之盗漢
也幼安知其力之不足以救之者也逃于遼東則亦遠
矣彼有聘焉則亦不可以不返也雖然其禄不義也則
亦不可以不辭也故聘焉而返者所以解其疑也禄焉
而辭者所以謝其餽也歷其四世優游没于牖下而足
不一至于其庭嗚呼其權謀智略雖不外見自其大者
而觀之吾意其為不用之孔明也雲之滃然見于山也
其勢將以成雨也大旱焉則山或不足于雲雲或不足
于雨矣遂以為山無雲而雲無雨可乎其可以見者用
也其不可以見者不用也邴原華歆世以並于幼安者
也原既無足道矣歆之才亦有過人者也然而躬引伏
后而斷其首則犬彘之不若也陳登之稱歆曰淵清玉
潔有禮有法夫清與潔禮與法果何事哉清與潔者處
世而不汚也禮與法者君臣之大義也歆之為操用也
則既汚矣而預弑天下之母也則大義去矣是語也吾
將移之幼安天下其不信之哉
孔明論
君子之事君也必將告其君以所欲為者而濟其君之
所未為者君以為然耶吾將起而就之其不然耶吾將
引而去之是故君不勞而臣不辱伊尹之于湯也將使
為王也管仲之于齊也將使為霸也其王與霸者莫不
一告其君而終身未嘗言也其終身言者附其王霸者
也其君也亦不以其一告于我者朝夕而問之也其朝
夕而問之者亦附其一告者也故上下寂然安坐以待
其成嗚呼今儒之言曰吾君未能用我也吾將以其小
者告之小者而用也吾將以其大者告之而君之待其
臣亦曰是人其可用耶姑試其小者而徐咨其大者旦
是而夕非者有之矣朝可而暮否者有之矣是待凡君
與凡臣之道也望其成功者則不然也孔明之始告其
君也蓋將以興漢室而取荆益也興漢室者所以正名
于天下也取荆益者所以為興漢室之資也善耕者必
有其地善賈者必有其財無地與財而言耕與賈者是
惰農與游手也而天下非之曰曹操之得罪于天下者
以脅漢而取之也方誅之而亦脅人以取之則何以正
名于天下哉嗚呼帝王之興也雖湯武不能無慚德孔
子與之者以其救民之功而贖其放弑之罪也曹操脅
漢而可以誅之者漢非有桀紂之惡也弱而不振散而
不守爾玄德之于荆益賓客也非君臣也雖然景升之
既死也孔明欲襲其孤可乎此玄德之失而敗于吳者
也玄德之在新野也景升蓋嘗疑之矣魏兵一旦加之
其孤不愛其地而降焉而其民惟玄德之歸也今也令
民之歸廢其孤而用其地則不失為湯武也非特不失
為湯武而其豪傑之衆猶可以效一戰戰而勝耶則荆
州固吾有也其不勝耶借力于吴而勝之則荆州亦固
吾有也尚何用假于人乎惟其小不忍而終無以寓其
足也于是從吳而假之夫假之者他人之物也假人之
車者必畏其折假人之馬者必畏其跌夫折與跌非所
畏也畏其傷輪與足也既假之必歸之傷且不敢而况
于不歸乎不歸而猶怒人取之是已負其曲而他人擅
其直也猇亭之釁于是啓矣噫荆州者爭物也而曲直
不可以不先定故孔明之計吾未見其失也
韓愈論
君子之所學蓋思以造于道也聖人之立言蓋將以明
于道也三代而上聖人之相授者以道故其治有不可
跂及三代而下聖人之道獨存于書故其治不見于天
下後之學聖人者能言其道者既罕矣况所以治天下
哉昔者夫子之道蓋詳于易矣曰立天之道曰隂與陽
立地之道曰柔與剛立人之道曰仁與義又曰一隂一
陽之謂道繼之者善也成之者性也仁者見之謂之仁
智者見之謂之智百姓日用而不知夫孔子所謂道人
與天地一也夫子之後言道者有子思則曰天命之謂
性率性之謂道子思之後言道者有孟子則曰仁也者
人也合而言之道也子思所謂性孟子所謂仁其皆合
于孔子矣自荀况揚雄曾不知以道為何物董仲舒漢
儒之盛者亦曰道者所繇適于治之路而已又曰大原
出于天則聖人之道人亦何自而求之何自而得之哉
蓋天之所以為天人之所以為人其知之者蓋鮮矣韓
愈之作原道可謂勇于自信者也非有假于他人之說
也其所見于道者如此也然愈者能明聖人之功而不
能明聖人之道能明其功故曰古之無聖人人之類滅
久矣不能明其道故以仁為博愛若仁僅止于博愛顔
子所謂非禮勿視聽勿言動者果何事哉雖然愈之排
釋老其無取乎昔者嘗讀中庸之書愚與不肖之不及
固易曉矣智與賢者豈有過之之患及觀釋老之學然
後知聖人所謂過之者也且夫棄君臣去父子絶生養
之道然後得其所謂清淨寂滅者則人之聞道者鮮矣
曾不知君臣之不棄父子之不去相生養之道不絶則
清淨寂滅者何獨不存子思子曰道不可湏臾離可離
則非道也蓋絶而修之者易為力不絶而致之者難為
功彼其為中下之人言之爾孰知極高明而道中庸者
哉
辨
漢高祖戮丁公辨
王可以有私乎何也漢高祖之戮丁公而封雍齒其無
私乎雖然雍齒之封則美矣丁公之戮是欲欺天下後
世矣或曰帝之徇于軍中曰丁公為項王臣不忠使項
王失天下者也帝之窘于彭城短兵將接而遽退使後
之臣無效丁公也其戮則宜何用見其不公韓子曰不
然高帝之危有甚于鴻門者哉前有范增後有項莊饗
士欲戰拔劒起舞而高帝幾于不免矣項伯者羽之諸
父也因留侯以見帝既為之緩頰而使亞父之謀不用
又躬蔽其劒而使莊不得逞然則使項王失天下者果
丁公乎果項伯乎彭城之奔苟丁公聞兩賢之言而未
退則帝豈拱手而就禽者其死生特未可知非若鴻門
之危一舉衆而成敗之速也畔臣有義之罪孰為重輕
帝之于伯事未成則約之㛰姻天下既定則封之列侯
而賜姓劉氏于丁公則藉口而殺之帝王之道固如是
哉或曰若是則丁公不誅可乎曰誅可也而項伯反為
列侯二人者均宜死者誅其一而謝其一謂之曰無私
吾不信也
說
賈說
越之俗好賈有大賈賈且十年累鉅萬因不賈計曰吾
固賈也今棄其業而忘賈殆不可雖然吾老矣當坐于
家縱不能賈盍使吾子代賈哉已而其子弱不任賈召
僕者一人誨之賈事賈視僕出入益信盡付之僕念賈
不親行又不賈且久物之貴賤不侔于昔賈付以十特
僕歸豕者數十賈為之喜旦日佐以百金則黃金也僕
槖白金二百而入僕稍稍得計而賈家無甚怪怒因大
積其私聘美女建廈屋為樓居其上器用服飾猶賈之
家焉賈謝客過之亦疑其已之家也執馬者懟以告賈
歸勵其子曰是僕真能者也資賈以富吾家又資吾以
富其家韓子曰賈為利者也其資于人亦巧矣
徐大珪字子功字說
玉之用以圭為貴自天子至公侯其制有别也為之邸
則以祀為之瓚則以禄土云以測景琬云以結好其載
于禮則又不同然圭之大者則天子搢諸紳而未之或
執焉說者曰其度蓋三尺也舜之修五玉史不具著而
圭之見則于禹乎始夫禹之功大矣而特命之以圭宜
亦異于常圭不獨以其色也故曰告厥成功雖然禹之
德非功則不可受雖堯之聖非功亦莫敢錫也則後世
之以無功而享于命服者寧無歉哉太學徐生以其親
之命更其名曰大圭而予易其字曰子功蓋子功之為
人温厚而能文其質可用以為貴其進而自致也不曰
功乎功不立能顯于世則否矣故予所願其勉之也或
曰功則信然矣而禹之功若之何則可慕予曰不然昔
荀卿子以謂塗之人可為禹孟軻氏以顔回為同道吾
夫子自以為無間然則禹之功其果不可慕耶故又為
之說以贈乾道戊子十二月庚戌潁川韓某云
鄭光錫字說
鄭僖靖王之孫和州防禦使始名興宗字光祖今年春
將命朔庭還未數舍驛吏中夜馳呼曰御所召金牌書
鄭侯啓緘下拜則天子親灑宸翰更其名曰興裔也某
適與侯同使事顧而嘆曰古之氏族繼祖而别則謂之
宗世守而傳則謂之裔宗者子之支也裔則統言之矣
且鄭之得姓甚著武莊為周卿士見于緇衣之詩漢則
當時康成唐則珣瑜餘慶聲名事業磊落相望今君奮
自戚畹而才力表表受知聖主持節七閩析利病而明
臧否風采凛然動一路上之用君將不特此而已也故
玠圭寶玉不以為榮路車乘馬不以為寵而錫兹美名
俾振起其氏族在本朝諸公間被此賜者不過一二數
所以期君遠且大矣然而君之字亦未安某請易曰光
錫可乎光以彰君之德錫以昭上所賜也鄭侯曰諾吾
懼弗稱爾願書而志之于是為之說以贈乾道九年四
月申戌潁川韓某述
考
唐制兼官考
唐之制踵隋舊規文武各置散官凡文職隸于三省六
部武職隸于諸府十六衛未嘗相侵也然自武德初武
臣大功重任或加之文職以為異恩故李靖平輔公福
則為東南道行臺兵部尚書蓋行臺如分司然無職掌
也繼授刑部尚書命平突厥則後改兵部尚書為定襄
道總管是帶尚書之職使之將兵以示寵爾靖自是遂
正遷僕射而為相考太宗之時武臣為尚書者例皆拜
相故李勣自并州大都督召為兵部尚書繼而同中書
門下三品張亮自相州長史召為工部尚書遂參預朝
政侯君集自右衞將軍遷兵部尚書遂參議朝政(唐制左右)
(僕射及三品或參預參議朝政皆為宰相未有宰相執政之別非今參知政事比也)此其騐也不
然當時諸將數十立功者甚衆如蘇定方薛仁貴之徒
豈不盡為尚書哉惟屈突通曾除刑部尚書自以不習
文法固辭見其不能預政矣中葉後武臣致仕或除尚
書張仁愿張萬福等是也身後或贈尚書薛從郝廷玉
等是也以武臣平日不為此官于其仕及身後間以寵
焉始足為重矣故未嘗悉使武臣得之也夫太宗之法
善矣高宗中睿猶能守之逮明皇天寶中朔方總官牛
仙客以無功而亦拜尚書宰相張九齡固爭以為不可
九齡因是罷出及李林甫代為相姦邪迎合竟使仙客
為之而明皇不察復用仙客為相特激于九齡之論必
欲用武臣初不問其賢不肖也其視太宗之用李靖蓋
亦遠矣然終唐之世無武臣任侍郎者是未嘗除也太
宗嘗以番將阿史那社爾兼鴻臚卿亦異恩矣唐世武
臣遂以兼卿為寵高宗將伐高麗尉遲恭自開府儀同
三司致仕止授太常卿起為左一軍總管是亦帶卿職
使之將兵以示寵也至明皇時郭知運以隴右經略使
田神功以平盧兵馬使高仙芝以安西都護並兼鴻臚
卿肅代時李嗣業以復東都兼衞尉卿馬璘以破史朝
義兼太常卿叚秀實以懷州兼司農卿郭子儀鎮靈武
兼衞尉卿其子曜以子儀恢復功至德初亦兼衞尉卿
次子卿為鴻臚卿論惟正以募兵靈武為光禄卿尚可
功自賊所來歸立功戴休顔以平黨項立功皆試太常
卿(唐制試官猶今帶欋子)辛雲京積功至特進渾瑊積功至開封
府郡王止兼太常卿是武臣非有功勲者不加卿職其
重又可見矣亦未嘗悉得之也然終唐之世武臣無任
郎中員外郎者蓋未嘗除也此其大略可考矣嗟夫文
武之任一也譬之舟車焉車之行陸舟之行川皆隨宜
而任重也後世文武之名太分而任亦徧于輕重故文
武相視如楚越然文臣常任内事武臣常任外事武臣
每以不得文職為歉故唐間以異恩而加之及唐政之
衰武臣任藩鎮者例必兼臺省長官而其僚佐亦遥領
臺省之職大抵以悦藩鎮之意而臺省之官遂輕正官
不足又增檢校由是僕射司徒之稱逮于皂隸祭酒賓
客之號加于將校名實紛紏莫此為甚陵夷至于五代
不可攷矣此本朝所以一釐正之也
南澗甲乙稿卷十七
