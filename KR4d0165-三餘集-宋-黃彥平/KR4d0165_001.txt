三餘集卷一宋黃彦平撰
賦
禪浴賦
食已何之言散榖也泊無與往從僧浴也長槽下注四
溟覆也大杓更取羣指掬也渙然冰釋汗霡霂也滃然
雲蒸息往復也風乎舞雩返初服也遊乎華胥栩栩然
睡之熟也
五言古詩
樂府雜擬
驚風吹鴻鵠一舉儀天衢勁翮自肅肅弱羽猶區區時
於蒿艾間得粒鳴相呼永愧燕雀情我豈不足歟鵬運
與鷗沒遠近各有圖方當絶四海安敢懷此都
二
用意﨑嶇外人貴真相知張耳望陳餘汲黯是魏其所
謂刎頸交首身果不隨太行摧車險蜀道登天危坐席
有畏塗方笑劍頭炊老翁牙齒脱年少莫相疑
三
古來達士志愛日懷兢慎皇皇百年心穆穆三才順後
生不作意易名才慕藺感慨能幾何繁華終共盡不須
吟梁父亦勿歌虞殯當從簞瓢人勇退以為進
四
往者東門瓜近接咸陽道炎風沉玉甃宿露薅瑶草召
平磊落人此亦有何好常時玩鈎帶不復嘆枯槁武陵
桃易華甪里芝難老戰爭兹云始賤貧儻長保
五
青青佳蔬色春事幽人家為政一畦足葱韭紛菁華貧
士食有經願欲不得奢鮭種二十七籩豆無添加寒翠
濯露雨甘芳供齒牙菜花亦不惡何獨愛桃花
六
忘機對芳草一目青浮浮榮枯四時行寂寞萬事休樹
諼見國風采菊聞靈修空殘飛蓬首詎返王孫遊韓子
木強人臭味誰敢投暮年還小黠不肯辨薰蕕
七
脩竹不受暑飄然無定著炯炯月明枝蕭蕭風隕籜佳
人洞天曉羞多頩怒薄玉雪生林際紺袖花零落塵埃
褦襶子執熱何由濯亦復起遐瞻層冰架松壑
八
石戴古車轍人生來往勤雙輪不生角越絶會通秦坐
令丘壑姿化作京洛塵君看釣魚磯鼻口羅江津浮走
例有役俛仰俱巳陳吾亦永愧爾東西南北人
九
神物有顯晦飛潜不同羣為梭蓄雷電為劒動祥氛魚
服與蛇行委蛇隠其文嗜慾未可求物象疇能分一朝
逝不留萬里垂天雲回首視山澤凡鱗故紛紛
十
遺堞感至今平生行樂處英雄除覇王俯仰成今古昔
日城中居此日城邊墓魚龍與爵馬共盡誰能數悲風
天末起陌上行人去凄凉王仲宣獨詠登樓賦
元符巳夘冬至先君罷興國令宿皇恐灘有詩
云倦客逢長至扁舟泊遠灘居常諳寂寞童稚
笑相歡後十七年自成均謁告還鄉是夕㳂斡
宿新淦寺有感賦此
去年度長淮霜月照孤驛今年適異縣香霧依禪寂人
生幾冬至南北均行役風枝無停號遺句誦悽惻生男
當門戸堕地要膂力撫我謂我臧誨我以文術寧知事
大謬木拱玄尚白百巧換千窮只有不如昔曉燈離室
暗又踏它山碧行行重行行風塵兒亦得
獨秀峰
湘山富佳色韞蓄人未知天球有餘潤草木蒙其私聯
綿固不惡峭獨看愈竒兹峰豈飛來興盡留於斯雲煙
慘么麽灌莽紛離披名雖異星渚實不愧仇池惜無小
白花密雪蒙疎枝教僧營小築便是補陀祠
送徐稚山江西漕
長江分東西下流隔滄楚方船漕紅粟出節須調護催
科急星火踏浪輕塵土公私此一時長短要相補水生
春岸闊江淨桃花吐餞宴那得頻征帆會當舉烟鬟小
姑山曉鏡女兒浦鴈鴈破行飛鴨鴨避人語平生釣竿
手只合江湖去因君偶别離感我猶羈旅
趙少隠移漕廣東
五嶺餘炎蒸三湘漫清絶犬牙地相入要是俱百粤趙
侯干莫器盤錯中排决近惟高帝孫遠付使者節悠悠
南海路惘惘舂陵别君才誰得如郎星映卿月功名與
事業邂逅當俯拾姑行毋疾驅遲補中都闕
題劉氏市隠亭
雲合日景暮鳥啼芳意休閒芳閟佳境倦客得深投主
人定何人方技家者流持廉不二價博物要兼收丹砂
出勾漏杜若來芳洲盧橘上林夏桂叢小山秋魚蟲儻
適用剥啄無虚求潛山仕途捷隠居吾廬幽喧寂若兩
忘容膝萬事周佳名志華屋他日或重遊
七言古詩
趙丞相黃岡獨往亭
士生涉道有深淺時來行身隨近遠飛雲邂逅作霖雨
雨足雲歸自舒卷南陽躬耕心不悔東山忽起顔猶腆
威行巾幗喜折屐得倍古人謀蓋鮮楊顒慟哭野王箏
歎息成言那及踐關中丞相富丘壑掩鼻功名聊不免
前年一戰靖江滸今年再戰開淮甸心期綠野園林勝
夢想黃岡松檜晚淵明孤往欲問津赤松從游非衆願
憑虚或喜凌雲賦遠遊請續離騷傳
彭澤懷古
人言寧飲建業水陶公不汚彭澤米淳耀之烈當未渝
義熙之政何如此不能先驅淨螻蟻忍傍車輪攀獺尾
巳荒松菊賦歸來頗著文章申已志少題正朔多歲時
此志會須來者知羲皇上人樂復樂晉室遺民悲莫悲
立秋日湘舍熊生所居斸地得劒長三尺六寸
熊生自言居六世矣感延平舊事因系以詩
野人斸地得神兵鏟采埋光三尺半念求欵識推甲乙
櫑具連環既蕪漫里閭只從曾高說棟宇未隨兒子換
迄今要自二百年前此怪藏那得算秋風是日來閶闔
利器乘時思擊斷肯論口腹車魚間未露文章斗牛畔
良工拂拭勞三浴志士提携思一旦張雷博識固自佳
賈郭充庭還可歎北巖華隂土性弱顔色暫時供把玩
不如一洗清海水徑斬長鯨為萬叚
二妃廟
舜生諸馮沒負夏南游晚葬蒼梧野九峯中隠土一坏
草樹蒼茫誰辨者皇英不祔只孤墳妃祠别占清湘原
略無石馬充故物但有叢筠志淚痕山川相遠終相望
衣冠來游環佩響風急真成鶴羽飛波寒不隔龍工往
鮫室何人相與居月明警蹕萬靈趨未論甄后拾翠羽
定見李白騎&KR1706;魚
程伯禹給事供職維揚不及迎侍通直丈生辰
欲寄夀星未獲方深念不懌有叩門求售者既
得之自贊其異且求詩
將軍精忠石飲羽志士純孝冰出魚天公曉人極了了
間遣異物供時須西清侍講廣陵居夀親千里愁作書
平明剥啄出見客帝俾遺汝明星圖仙官游空貌不臞
若木映日華不枯勿嫌龜鶴有皂白相汝綵服為親娛
嗟君密行不可誣塞侯周叔俱不如帥先百僚待忠孝
佇相明主平羌雛
五峰竹
此君抱節懷霜露裁以廣寒修月斧區區拔穎陋管城
落落中繩宜冊府潜心幾絶西門佩隸古親傳伏生語
後來頡頏追時好客卿子墨先生楮慈恩柿葉剡谿藤
俗嗜紛紛那足數何人喜事翻新製林下風流微近古
宣心寫面却緘囊百草千葩增媚嫵青奴小忍供筆硯
晴窗示爾梅花賦
送胡帥
征南下車再寒暑比屋罷民手摩撫使渠安業不擾渠
恐負來時天上語漢官題名當家譜向來諸公孰為伍
天下中庸有胡公不畏彊禦陳仲舉年時丞相雙旌舉
南浦飛雲作霖雨文昌戎政念得人誰令兩公歸接武
周宣中興藉方虎秦王學士開天府只今陛下更辛苦
要折遐衝付尊爼忍饑種麥未蓋土軍民嗸嗸兩難處
從容宫漏未遽移亦及漁樵人物否
驟雨宿香步
阿香被召雷挾輈飛廉受職雲承宇冥官鬼伯俱奔走
東風作惡神靈雨山長巳自疲犖确泥深况復愁沮洳
夜投古寺亟燎衣燈燭熒煌湯湢具移床避漏皆相似
欲往華胥仍齟齬曲肱齁䶎初未遑蓐食還須戒徒御
長年行役雖勞事勝日登臨或相補會到諸峰最上頭
俯看萬壑爭流處
