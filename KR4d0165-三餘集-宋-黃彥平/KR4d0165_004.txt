三餘集卷四宋黃彦平撰
記
文孝廟記
宣和四年正月壬戌謁文孝廟廟梁昭明太子祠也武
帝雖黜歡晚年立棟湘東又立詧惟其後王得立故序
昭穆而追帝太子曰高宗是既然矣若池之有祠則祖
於秀山蔓於諸邑而最盛於郡郭之西人初謂神曰九
郎謂其祠曰西廟歲時奉祀長吏因人欲請於朝始賜
額曰文孝廟又賜爵曰英濟王詔書之意若曰九郎西
廟其語不文不足侈神光靈慰人心云爾然則昭明者
太子諡父時語也高宗者梁帝系其諸孫之志也以文
孝為廟額以英濟王為祭秩則我國家制度也今邦人
文獻莫考稱說無章乃有配帝而號昭明揭廟而書英
濟不可不辨也因竊記
高安郡門記
潁川莊綽季裕慈祥清謹人也其仁心之所撫字儒術
之所緣飾淵源所漸逮其自出凛凛乎中興良二千石
之選已守筠州之初年紹興十二年也朝廷寧謐有暇
乎禮文之遺軼時南雄州治保昌縣因其請賜名保昌
郡莊侯言江西七州四軍其六州有郡名而筠無有願
即所治縣名為高安郡得視南雄以幸一方財物無所
費恩數無所加也事下監司參度誠然明年正月制曰
可於是新門扁牓侈上賜以示邦人且思有述焉先是
唐武德五年改洪之建城縣曰高安置靖州七年改米
州又曰筠州八年遂廢故道院賦言筠州俗微異於南
康廬陵宜春三郡又言高安之城豫章之别而已則初
未嘗名郡也天寳乾元互有沿革李景復置以迄於今
夫郡額有無究其實何所校而莊侯力請深自幸者其
必有為矣干木隱而西河美地因人而重也禹貢載九
州土田貢篚之異而不言其人之情性人不因地而賢
愚也魏晉以還士以道勝風流相尚氏姓地理之學相
與名家及失其傳乃至託門地以相矜罔趙郡諸李未
必悉出隴西南嶽諸劉未必悉出彭城混為一區人不
自勉此議者之所歎也初元甲子天下日當安爾朝廷
德澤長吏條教月銷日揉將見處士之節墨客之文秀
發於高安而震著於當世地或因人而重矣傳襄陽之
耆舊賦江漢之炳靈道勝風流推原其本盖自吾季裕
發之
見山堂記
臨川郡治見山堂者雖未攷所建歲月然其為登臨之
勝宴喜之舊前賢詩章猶可尋也中間改山為遠既失
其名近歲又壊其屋人皆惜之終未遑復也紹興十三
年廣漢張公滉字昭遠來守是邦推其所以事親理家
者力行之曾未數月吏得職而民嚮方前此郡之所當
講而未遑者悉舉焉若倉若庫若務若城諸門風示千
里煥然一新然力不役於民財不加於賦也明年五月
復見山堂丙寅堂成矩矱壯麗與客落而記焉客曰君
子以山比德者靜止之謂也不靜不足以盡性仁者靜
故樂山不止不足以生明艮止也故為山性盡而明生
大學之道也公以庭闈在遠諗於朝未許去遂留家侍
側而獨官於此翛然燕處日事其心於靜止之學所造
深矣由是教條設施翰墨游戲既復見遠為見山又易
懷謝為晞顔致知格物乎堂皇之上論世尚友于古今
之際政成學富其去是邦而羽儀天朝也不遠矣詩云
高山仰止景行行止公其有焉豫章黃次岑記
江南西路安撫制置使廳記
漢於禹貢揚州之域建豫章郡至隋乃曰洪州唐乾元
初以洪州為江西觀察使治所開成中升鎮南軍節度
國朝州縣鎮名兼漢隋唐之舊而守臣鈐轄虔吉等九
郡故仍為江西會府建炎已酉北騎渡江府第燼于兵
久未遑復也紹興癸丑夏大丞相趙公自建康易鎮來
洪安撫制置十州之地養民訓兵禁姦掩骼禮賢勸學
通商阜財流逋悉歸廬舍繼葺度工籍費次及廳事會
召還而徽猷閣直學士胡公實繼其任陛辭之日上以
輕徭薄賦使民安業為訓公拜受命至則牓民安之語
於便坐之堂天威不違罔敢失墜清心省事百廢自修
粤明年閏月已卯廳事成力不役齊民財不侵省計儉
不至陋壯不至侈大府之儀於是告備人見其敏而莫
知其勞也咸謂宜有以紀之竊惟天下國家之理亂存
乎其人而人之用天下國家者不可無學漢任丞相御
史必於儒者且更治民考功故蕭望之由少府出三輔
黃霸召自潁川寖為御史大夫東京虞延鮑昱第五倫
自郡守入為三公而鍾離意黃香亦自近臣為郡守盖
非儒者不能通世務非經術不足謀王體朝廷以寬厚
清靜帥羣吏而牧守忠信愛利以化斯民上下相安中
外禔福故天下雖有變而民不搖高光相望載祀四百
三代以還最為長世無他德厚吏良而亡怨於下也仰
惟主上興衰撥亂若稽前古遴簡名臣付之彫郡而丞
相以子思孟軻中庸之學經始於前今公以倪寬董仲
舒悃愊之心守而勿失保殘奮怯不三年而獲見承平
之舊用儒之效也若夫充大有為之心盡修小雅之廢
攘戎狄復境土儉宫室小寢廟而遂振中興之烈則斯
干之雅盖四方之公願非此邦之人所得獨議惟吾民
幸於上而惠以儒帥丞相與公不鄙夷其民而用經術
安輯之則區區之私有不可不識者謹為之書
夢山堂記
易王氏之學初盛衢信間晚為博士成均談經簡舉獨
號近古子珉中玉傳父業弱冠舉進士中之後七年通
守撫州予始獲相識且相善也盖觀中玉之為人其臨
民有骨肉之心其律身有冰蘖之操寧言之不出而不
敢欺其友寧犯之不校而不忍憂其親履踐如此其必
有所受之矣中玉為予言紹興甲寅春夢至田舍愛其
四望山川之秀後三年自信徙家衢得徐氏廢居於孟
瀆村改築西向則溪環峯列恍如昨夢因牓其堂曰夢
山是何祥也子為我辨之昔予游南徐僦居得沈氏林
塘存中集所謂夢溪者也其說與中玉相似予時思之
形有開闔息不礙于往來景有昏明氣不停於消息死
生晝夜所以由而不知者人自為間斷爾誠明之理固
在也明以接物可以見今誠以養心可以知來見乎蓍
龜形乎夢想是或一道也故曰至誠如神王氏之學進
此矣無足辨者若夫定交之義惜别之情不可無言因
并著之且為後會登臨張本
紫芝庵記
昭武游若無今居臨川以其待次餘閒廣園池藝草木
與同時士大夫遊别館多矣又作紫芝庵以志其祖之
所遇自言祖遇左仙公授之道術齋室之北嘗産紫芝
别數十年而外物之期終合人或異之則又揭黃冕仲
上官彦行蘇子由葉端禮諸公詩文於壁間以信其說
夫芝草人知為美瑞或異之者以其詳于仙方而略於
經術也然人力不可致根本不可尋要是天地間中和
之氣所鍾也氣有發而生之者亦有炎而取之者楚山
一年三秀服之度世不老發而生之者天也漢殿九莖
連葉乃獨為創見炎而取之者也前人有所遇後人不
敢忘理情性致中和始於閨庭達於閭巷著於邦域則
炎而取之而封胡羯末之徒出焉節義清芬文章餘馥
靈秀並峙與之扶疎是足以仙矣豈必𦕈然絶俗離世
哉亦理之常無足甚異因為辨其所以然
羅山妙心院華嚴經室記
羅山洪豐城之望石人之異記載不無大小岫山北支
疑有洞穴可尋而未見岫山周遺寺也岑絶倚其中甲
乙未租稅二百年矣治平中賜名妙心院前住省方新
院屋徒義光能飭東小室求華嚴經藏之余避地山間
知聞殆絶日閱是經有會心者欣然忘得喪焉經以悲
願為宗趣悲心不棄一物願力能通三世凡士之純明
英特其才足以有為而言不信於人道不行於天下者
皆願力之不宏者也識環記井之事達者猶旦暮爾余
亦有願悲濟斯人顧病矣無能為矣恐負斯志則使禪
者道璋訪巖石之勝文字者瑑告之異日復求以為符
信
序
送周夢授序
學者求為可用大則用天下國家小則為天下國家之
用西漢承秦絶學之後武帝表章六經士大夫意不苟
且倪董公孫帝皆身及其用而遺風餘習覃延乎昭宣
時故夏侯勝陳久隂之戒則取於洪範雋不疑叱犢車
之妄則稽於公羊昌邑之初大將軍未知所立及其不
道復憂懣不知所為在廷無言幾誤大事國家隆儒取
士多本於學大者陪幾務其次列從班晚生小吏猶皆
有職廱泮一旦革冗員試之州縣鬱鬱者類不屑為錄
錄者或無能為也吏抱牘來前譸張道說首肯筆諾不
敢少拂其意經術造士豈端使然哉夢授罷教官而掾
於滁毋為鬱鬱也夫委吏之羊魯人猶任其責而騎曹
之馬晉人不知其數慕清談者至於不及為蘄行矣勉
之一為學校之士雪恥何如哉
王介甫文集序
紹興重刊臨川集者郡人王丞相介甫之文知州事桐
廬詹大和甄老所譜而校也藝祖神武定天下列聖右
文而守之江西士大夫多秀而文挾所長與時而奮王
元之楊大年篤尚音律而元獻晏公臻其妙柳仲塗穆
伯長倡古文而文忠歐陽公集其成南豐曾子固豫章
黃魯直亦所謂編之乎詩書之册而無愧者也丞相早
登文忠之門晚躋元獻之位子固之所深交而魯直稱
為不朽近世諸賢舊業其鄉郡皆悉刊行而丞相之文
流布閩浙顧此郡獨因循不暇子詹子所為奮然成之
者也紙墨既具久而未出一日謂客曰讀書未破萬卷
不可妄下雌黃讎正之難自非劉向揚雄莫勝其任吾
今所校本仍閩浙之舊爾先後失次訛舛尚多念少遲
之盡更其失而慮歲之不我與也計為之何客曰不然
皋蘇不世出天下未嘗廢律劉揚不世出天下未嘗廢
書凡吾所為將以備臨川之故事也以小不備而忘其
大不備士夫披閱終無時矣明窗淨榻永晝清風日思
誤書自是一適若覽而不覺其誤誤而不能思思而不
能得雖劉揚復生將如彼何哉詹子曰善客其為我志
之
雜著
贈李德遠
孔門四科德行顔閔與冉子皆未嘗仕仲弓仁而不佞
居敬而行簡想其南面廪廩乎德遜君子之風也由果
求藝乃以政事知名其才當有過人無不及者旅泰山
伐顓臾不能救則已矣又從而為之辭則是得已而不
已夫得已而不已豈過人者累之歟臨川士嚮從吾遊
者李德遠徐子安其談經者也同舉於鄉間一牓皆成
進士德遠告别之番陽供司戶參軍職要贈言焉夫清
畏使人知慎戒揜人言勤謂盡誠以行事不謂生事也
能求寡過禄在其中矣幾年學古一旦入官勉處中和
順經術意
杜崯贊
杜崯字藏用金陵人龍圖閣學士鎬五世之孫也後徙
洪之南昌天性夙成苦心學問師事張耒於黃州以詩
文見稱州里知名士欣然慕與之交其為舉子江淮間
聲譽籍籍年三十六中政和五年進士乙科解褐將仕
郎歴官池州司儀曹事饒州餘干縣丞在官廉退俸祿
盡予孤遺多病寡言不求知已而望實不可掩初用舉
者陞從政郎復用舉者改宣教郎紹興元年七月辛亥
以疾卒年五十三建炎初有薦之於時宰者曰居家孝
友慈祥屬文簡遠蕭散雖不足盡其所藴亦庶幾焉
贊曰杜籍京兆避遷金陵先正北還文儒自興本支競
爽貤賞昆仍殊科繩武崯獨再登澹雅之詞凝曠之姿
若有以為而止於斯
王氏二子字辭
王侯太初嗜好詩書見其二子驥種鳳雛羣從制名皆
取於水爾其從之有本於是濯字忠父在詩遠酌自事
吉蠲神歆其約仲浩直父孟子是師不枉不撓達於無
疵海隅諸州桑蔭接畛琅琊諸王爾族為近魏先正昶
為子命名沈深渾湛戒莫之爭水有勝復淮終不絶世
有汚隆德終不滅咨爾忠父三復爾詩毋曰不顯神之
聽之咨爾直父勇義果德毋以一毫易吾之直子之事
父聞禮聞詩母之育子恩斯勤斯未聞萬物能裕兩儀
行成於勤業荒於嬉令月吉日授爾祝祠知天知性永
受保之
漢書評後
讀書當自具眼若但以成敗為是非毁譽為曲直則侏
儒觀俳優爾不知所笑果何事也王太初西漢評謂輪
臺之詔一日克已天下歸仁叔孫通制禮為能恕已量
主金日磾比百里奚趙營平成功由魏相笑范增不疑
項伯王嘉死猶薦孔光而深惡爰絲父子謂果同心則
漢廷諸公為全者此豈雷同道聽者所能辨哉用意詳
切自成一家可傳也
賀陳内翰啟
駟騎再馳星漢墮靈槎之使鼇扉趣召翰林逼華盖之
居徑從翻藥之階入聽穿花之漏其為榮遇未易名言
竊惟賢能所以致中興文章所以垂不朽自昔膺籙受
圖而與民更始必有持簡操筆者為時而生負超卓之
竒材總皇王之餘議胸吞雲夢字挟風霜吉甫美周相
如諭蜀梁洋赦令澤潞制書所謂雄深雅徤之文無負
獻納論思之選前朝習治近倖啟戎四海瘡痍六經煨
燼洛書授禹神扶定鼎之傾天策開秦地峙登瀛之峻
端拜而議其誰宜為伏惟某官發藻士鄉飛英朝著文
章俊語長照映於人寰忠言嘉謨寖翺翔於法從貮卿
粉省批敕銀臺兹起燕閒復還嚴近扈六飛而視草供
十吏之濡毫久勒西域之贊書爰正北門之遞直盖欲
武夫悍卒咸知匡救之誠雍畿舊國仍高獻納之績式
煩鴻筆協濟壯猷某自愧雕蟲虛蒙薦鶚動貢公之竊
喜忘庾信之懷愁尚冀鱗攀寧忘螽躍
先大夫述
先考諱得禮字執中洪州豐城黃氏九歲喪母十四游
太學二十五中元祐三年進士第嘗為鼎州桃源縣尉
虔州興國縣令柳州軍事推官以没其在桃源捕獲強
盗大情已正格當被賞歎曰豈可便文自利而以疑似
殺人哉盡釋之虔民健訟諸邑犴獄充斥其在興國三
年瘐死者纔一人猶以為恨建中靖國初應詔上書論
行法任人之要其略曰嘉祐熙寧之法仁祖神宗之為
也祖宗所以望其子孫者在安治之如何不在政事之
因革而主熙寧之說者曰必為之更變主嘉祐之說者
曰必為之守常分曹為朋迭立勝負宿怨快於私門實
禍歸於公家朝廷顧何所頼惟天子建中和之極正心
誠意擇其善者而增損用之則行法之要也人才實難
有未必用自賢良進士砥名礪節以自致於大臣公卿
之選益又難矣國論異同口語疑似無四凶之罪而加
之以流竄之刑瘴霧蠻煙不死不已遺孤旅襯雖死不
還士有持平守正如彭汝礪葉濤之徒其言未必見省
此風不革異日必有以伏刑都市參夷伍宗之請聞於
上者矣願朝廷退人以禮宰輔為國受言變搢紳鍥薄
之風增社稷靈長之福則任人之要也書入報聞先考
年不及強仕位不及京官平昔詩文遭亂散落言論風
旨可概見者懼復湮没故追次其略而不敢輒加焉
祭梁谿文
炎運有赫九陽之厄帝賚我公振其顛踣宣和初歲王
城赤水載筆直前開陳隂沴流離艱棘不挫愈勵歸班
奉常嫚書倏至定策中禁贊佐天子震動朝廷旁觀病
悸大明生東人有適從效死不去挫其姦兇二帝重歡
兩河亦還羣情中媢墮我太原公身南遷國亦大去帝
出商丘眷予作輔請都南陽稍睨朔方有志不就舍之
則藏乘桴而浮賜環而返生覿咫顔臣死不憾長沙豫
章虎旗牙璋從容辭受萬夫之望國步未夷敵情難測
期公百年安宋社稷如何旻天曾不憗遺股肱或虧邦
國殄瘁公無間然我有餘痛匪哭其私為天下慟
