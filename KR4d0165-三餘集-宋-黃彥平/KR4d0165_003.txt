三餘集卷三宋黃彦平撰
表
賀明堂大禮表
禋祀告虔高靈薦祉湛恩釋繫綿宇歸仁臣聞帝臨中
壇舉無足稱其德者王假有廟又何以加於孝乎故約
情文以行典禮或用大牲而後吉或酌行潦而見親皇
穆穆以思誠瑞穰穰而來御恭惟皇帝陛下憂勤始政
敦樸先民得萬國之心以事其親接千載之統以合乎
祖履季秋之月永懷霜露之悲尊赤氏之光對越房心
之次配天其澤與物為春臣職在平反身慙留滯不獲周
旋盛際顯相於明廷願言宣布寬條慰安於遠俗
紹興七年請皇帝御正殿表
明發以懷二人尚積皇皇之望清蹕而朝萬㝢未窺穆
穆之容徯瞻當宁之嚴虔致叩閽之請竊以履天下之
籍受海内之圖維周邦之命長新故漢殿之儀有舊若
當陽之未正則就日以何觀恭惟皇帝陛下孝本因心
仁由所性推戴夙光於代邸追號兹極於堯牆雖總政
幾久虚朝位伏望發於獨斷慰此羣情天臨九陛之尊
星拱千官之侍嗣聖人之大寳克紹先猷配太一之常
居永為民極
第二表
皇心翼翼久虚路寢之朝聖孝烝烝猶結倚廬之慕再
輸悃愊仰瀆崇高竊以敞雲龍之庭槐楓異列瞻天日
之表葵藿同傾盖昭明分之宜以肅會同之所輦出房
而屬目廉遠陛以歸心難用哀摧久專退避恭惟皇帝
陛下志清讎恥行貫幽明自聞弓劒之遺克篤牆羹之
念雖親總覽未辨等威伏望早闢端闈躬臨正宁履至
尊而制六合建皇極以康庶功不惟俯慰於人情亦以
仰當於天意
第三表
仙游已邈徒彷彿於堯牆孝慕無窮尚逡巡於漢殿普
天所覆就日何觀竊以象太一之威神赫彤庭之宏敞
故太陽下同萬物臨照則虧惟帝座上應列星崇高是
仰避而不處意實難安恭惟皇帝陛下性堯舜之仁躬
禹湯之孝奉翼室三年之制虚正衙雙日之朝至德雖
隆輿情未愜伏望特頒温詔徙御廣除一日萬幾使盡
關於一覽羣工庶尹得咸覿於咫顔廟社之休天人共
贊
紹興七年請皇帝聽政表
臣等累上表乞早臨庶政伏蒙批答不允者龍湖絶望
賓天之馭難追駒隙載馳易月之期無幾未躬庶政莫
厭羣情臣等云云恭惟皇帝陛下淵懿凝猷沈潛毓德
櫛風沐雨力恢經武之謀跼地蹐天爰下宅憂之詔恍
疑有望悲極無容然而天生烝民君實司牧國有大命
禮為節文牆羹之念雖深衡石之程孰決伏望俯咨羣
議仰監前王因三戶亡秦之心繼一成祀夏之烈遂親
總覽以幸幅員
劄子
堂白劄子
契勘六部郎官舊制日輪一員宿省今既罷常程專以
防秋為急即行在路諸部入夜委無職事所以紹興四
年體例更不輪官然君相勤勞將士暴露私居甘寢義
所難安欲望鈞慈却許日輪一員赴尚書省直宿准備
非時供發軍期文字至將來解嚴日罷庶幾得少致區
區扈蹕遠來之意抑又聞真宗皇帝以楊徽之夏侯嶠
為翰林侍讀學士邢昺吕文仲為侍講設廬祕閣夜則
迭宿令劉文超日以當宿官姓名于内東門進入宣召
顧問或至夜分今扈從臣僚不多若侍從輪直禁中庶
官輪直都省小大之臣咸獲自盡其尚庶幾禆廟堂之
餘議竭臣子之至情復章聖隆寬襃直之宏規圖澶淵
却敵芘民之偉績如有可採伏望敷奏施行伏候鈞旨
又劄子
竊聞明州申有高麗人金稚圭劉待舉等附舶到州事
契勘高麗自神宗以至前朝許之來貢賜書入學燕樂
賡詩其甚至於臨遣王人罷黜言者所以為之賜者甚
寵而屬意者亦深艱難以來首鼠兩端坐觀成敗終賴
謀臣獻計勇士竭力乃能立國由此觀之結納遠夷初
未有益徒自取紛紛耳方今排決和議師律漸張若因
循故事許至行朝必將託游說之詞脅制人主使兵威
自屈而和議復伸忠臣不得遂其謀烈士無所奮其勇
從違之間利害不細昔劉琨欲結石勒勒答其賜而辭
其言竊謂警報方嚴防秋正急當厚其賜幣就彼遣還
折衝消萌於計為得如有可採伏望敷奏施行
紹興六年十一月二十日堂白劄子論賞罰
竊以淮西之捷中外同慶策功行賞興替繫焉前日獲
見稍白其端言語精神未能自達解嚴猶遠姑息置之
近日聞諸士夫頗有賞不踰時之論故為三說效其區
區夫為國者張其綱紀明其賞罰周公達故賞罰行孔
子窮故褒貶作春秋之成猶能使亂臣賊子懼況人主
即位十年福威自出以公義行賞罰豈不足以撥亂世
反於正乎唐蕭復白德宗陳少游位兼將相首敗臣節
韋皋府下僚獨奮忠義今若以皋代少游則逆順判而
懲勸立德宗欣然納之事所以不行者復不肯奉馬欽
緒附耳之言也今日事力雖未為豐方之梁洋亦未為
儉姑息之術豈可專行前日之戰聞有身為大將明乞
退師者亦有偏禆之間踴躍請行先登得雋者若解彼
一鎮授此一鎮離明乾徤斷以不疑變姑息之風激拳
勇之氣折衝制敵尊強本朝在此一舉最上策也康定
寳元之間宿師不解范仲淹因辭觀察使力勸仁宗下
詔責躬避朝減膳政府待罪亟從其請而微黜其官四
路帥臣討賊不效罪之大者並令落職自效以功贖過
其說具載張唐英所集仁宗君臣政要錄中今若都督
諸帥一例加恩廟堂不必表辭只用手劄直敘其故勲
主上以德不能覆威不能征遂使生靈廣罹殺害還俘
掩骼事雖施行至於淮南新起之稅所得甚微為擾頗
大更展科數寬䘏流移浙西諸處運米脚錢納草虛費
曲赦兩路以示特恩辭免之章悉從其請統制官以下
即依舊例優與推恩此中策也周祖在漢為樞密使出
討三叛已而奏功漢人推恩則曰仰遵廟算臣何力焉
當軸羣臣無不受賜則又曰諸道藩臣同寅協濟不可
不賞漢朝復不能違於是三叛雖除而朝綱大壊矣賞
以報功非以納侮惟名與器上之所司執國柄者相隨
受賞固為不可專潔已之小廉而謂之塞責忘善後之
遠慮而謂之從權開僥倖之門消精銳之氣聚斂之謀
已盡飛輓之費不充建中覆轍唐監未遠魚爛瓦解變
自内興此所謂屈力殫貨諸侯乘其敝而起最下策也
抑又聞擬人者必於其倫揆事者必窮其理漢之諸侯
有布衣昆弟之心故馮敬以悍死於前唐之藩鎮有輔
車相依之勢故武元衡以忠死於後若乃一時功臣握
兵在外而議者遽以諸侯鎮比之則過矣君臣分定廉
陛勢殊爵非世襲待王命而後榮封無專地仰縣官而
後給從違之際逆順隨之以李光弼之功名攘袂徇國
天下風靡一為遷延則田神功等皆不受約束豈有人
主賞功稍核其實不滿私意即遽憂其不奉詔乎或曰
必不奉詔則如之何應之曰晉大司馬温倏至湖隂朝
廷不知所為王彪之白相王令以手書相曉不從則遣
中詔又不從則六師整駕逆順於兹判矣温得書遂還
蘇峻未平陶侃遽欲南歸温嶠語侃違衆敗事義旗將
回指於公矣侃亦不敢去伏願朝廷惜機會之難逢念
懷安之易失覽馮敬武元衡之所異以釋其疑考王彪
之温嶠之所同以贊其決采蕭復范仲淹之說而擇其
中庶賞罰當而權紀張中興之業未議而國之基粗立
矣文須張本不嫌詞費盖又有深於此者而未敢言焉
紹興七年二月五日堂白劄子請聽政
上天不弔道君皇帝寧德皇后諱問奄至竊惟祖宗故
事易月而除喪三日而聽政羣臣表請喪制雖幸見從
而聽政之期再三未許仰揆聖意必以梓宫在遠變故
異常難以寬遣然中外之論以為此尤不可不從何也
人主之行異布衣布衣者飾小遜矜小廉以自託於鄉
黨人主惟天下安社稷固否爾昔闔閭傷於檇李其子
使人立於廷苟出入則呼曰夫差而忘勾踐殺而父乎
則對曰不敢忘孫策中刺客弟權哀號未視事張昭曰
孝廉此寧哭時耶改易權服扶令上馬使巡三軍古人
廢興之際處之固自有禮其後會稽烏林之捷非幸也
數也惟楚懷王客死於秦楚人憐之如悲親戚諸侯由
是亦不直秦使楚之君能執夫差之強聽其臣能抗張
昭之孤論以六千里之提封順三戶亡秦之諺因國人
之悲以結諸侯之援而責負於秦抗兵相加師哀者直
勝敗之數未可知也奈何忨歲愒日役於讐人既不能
強又不能弱婚讐忍恥終以俱亡其後孫心起於牧豎
之間所遣諸將猶足亡秦由是觀之則南公之言未為
無證直其君臣自為謀之過耳仰惟國家今日變故艱
危之勢讐恥之情方於昔人殆有甚者君臣之位雖正
軍國之務實繁外無手足強近之親内無簾幄保惠之
託嬛孑孤立觀者寒心加以時不待人機不容息訹好
語而誤軍政徇過哀而妨國謀脫有紛紜天下英雄未
有與人分其責者謂宜瀝陳悃欵開悟聖明遠稽載籍
之興亡近念祖宗之積累吴人制勝可以為法楚人自
亡可以為戒略布衣之節計天下之安遣使奉迎幸其
聽許治兵為備伐其隂謀哀死事生於計為得然則易
月之制雖已聽從親政之期亦不可緩惓惓愚慮伏望
敷奏早賜施行宗廟生靈不勝徯願
九月十五日面對劄子
臣幸得以非才復召見乃七月已已言校旗大閱之法
曰願歴吉日選靈辰北極盛秋躬秉武節陛下加惠留
聽不遺易忘之臣八月甲辰詔御六師順天道東行九
月丙寅發臨安臣得厠執事顔行蒙霜露&KR0640;羈靮宜有
以開廣德意幸自見敢索言之臣聞臨大難不懼者聖
人之勇也甲兵不多非國之災貨財不積非國之貧顧
操術立志何如爾唐太宗初即位突厥頡利傾國而至
飲馬便橋元年關中饑米斗匹絹二年天下蝗三年大
水民東西就食兹亦危矣太宗見善明用心銳信魏徵
仁義之說而拒封倫捭闔之詞以房杜為腹心英衛為
爪牙處將於衞宿兵於府其語士卒曰吾不使汝曹穿
池築苑惟專意武備天下無事則為汝師突厥入寇則
為汝將其語將帥則曰國之綱紀惟賞與罰非分之恩
不可數得宜自修飭毋貽後悔太阿之柄操持不失故
薄海内外莫敢攖其鋒其後頡利成禽酋長帶刀宿衛
部落皆襲衣冠米斗三四錢行旅取給道路此無他操
術得宜有志者事終成也方今邊徼之禍饑饉之災方
之太宗異世同事然今秋歲既稔矣待外敵者獨不為
歟臣願陛下躬太宗撥亂之心采魏徵仁義之說以至
誠育萬物以至孝通神明以剛徤中正位天德親賢遠
佞貴公滅私怨忿不萌則聽斷自審臨機必果料敵必
明簡號令嚴階級拔進梟俊禽敵之士汰遣全軀保妻
子之徒有功當賞不吝王侯無功僥望分毫不與如此
則不可勝之計立矣兵法曰先為不可勝以待敵之可
勝不可勝在我可勝在敵以飽待饑以逸待勞正治以
待其亂致人不致於人在我者也觀釁而動首尾俱縱
建瓴破竹所俟者時在敵者也以陛下之明席藝祖仁
宗之遺澤當上元之德會協永平之歲紀惟當斷以不
疑與賢士大夫共此功名爾孟子曰責難於君謂之恭
今日之事落落若難合臣非敢獨言易然不以孟子所
言望陛下則臣之罪也惟陛下憐察
災異劄子
臣聞日食地震陽微隂盛也隂盛則靜者動陽微則明
者晦推類言之則妻者夫之隂也子者父之隂也四夷者
中國之隂也小人者君子之隂也陛下春秋富盛嬪嬙
稀簡幃幄之私行義未過二年之間大異重至意者外
敵伺隙而君子小人之際尚煩聖慮乎今承板蕩之餘
履顛沛之勢財不足自富兵不足自強天下喁喁未絶
望於中興者徒以陛下克巳自強大臣同心事國悔過
求言而善類稍進也近日士論頗謂朝廷甘受佞人而
外欽正士聲音之拒禮貌之衰有得之於言意之表者
此非陛下之福也自古求治之君當軸之臣夫豈惡治
安而樂危殆薄君子而厚小人然多不免焉者何也君
子難親小人易狎也願陛下以父兄為意大臣為人主
受言厲諤諤之風恢蕩蕩之德遠浮謟近端方搢紳之
間衆不可盖其有公忠自奮敢獻異同不可狎而親者
宜隆寬褒直俾充本朝不宜盡聽其求高舉遠引不留
自助也人主父天母地子養元元父虧明母震動子訛
言相恐古人猶懼况食於三朝震其國都元元飢餓自
相魚肉而不思消伏之計乎惟陛下奮乾剛之威大臣
擴包荒之度拔進英俊以強本朝此抑隂崇陽應變之
至權也震食之異庶幾可銷標季之運庶幾可復強敵
之憂庶幾可弭陛下召臣千里誠冀有補萬分廢承天
之至言指米鹽之細故未殺災異熒惑聖聰則非臣之
忠也故不敢不盡愚
擬上道君太上皇帝諡法奏(按此首據歴代名臣奏議補入)
恭惟道君太上皇帝躬仁厚之資履明昌之運自初即
位則召收耆俊開訪落之基既倦於勤則祖述唐虞決
内禪之策在宥天下二十六年揆厥所元訖其畀付豈
不善始善終哉若乃玩心神明儲精窔奥號令温雅儷
古有光蠲定刑法與民更始養生葬死將使之無憾既
富而教思底於有成戴白垂髫含飴擊壤物衆地大治
久變生雖天步方艱而人心益固天未絶晉聖子勃興
民之戴商景命有僕茲奉諱問而中外遐邇號慟隕絶
不啻若喪其私親此豈人力也哉盖有以得乎天矣詩
詠君德樂舞后功異經同旨明盛德之所隆也歴選勛
華至於文武繼昭夏崇諡號豈獨七十有二君垂世行
遠今烏敢已夫惟稽古之君煥其可述者文也與子之
志斷以不疑者聖也昭天漏泉其仁無所不及備道全
美其德無所不該制禮作樂極三王之顯繼體守文盡
天子之孝經曰文王徽柔懿恭懷保小民盖惠于宗公
者思齊之所謂徽也浸以光大者揚雄之所謂懿也文
王之美微妙玄通不可得而名思齊之所以聖者幾是
矣憂患作易用晦而明嗣武受之克昌厥後對越在上
作周匹休配三宗無逸之稱接七世景炎之緒探樂天
之至德揚清廟之幽光不勝冐昧擬上尊諡曰文聖仁
德顯孝皇帝廟號徽宗
