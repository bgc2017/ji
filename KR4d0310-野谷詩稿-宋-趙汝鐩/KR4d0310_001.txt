野谷詩稿卷一宋趙汝鐩撰
廣寒遊
九秋半矩月團團瓊瑤世界夜氣寒羽士躍身導阿瞞
麾斥八極青雲端老柯擲桂香不死銀橋跨空一萬里
飛步抽簮叩玉扃中有素娥三千人綠瞳剪水鬢堆霧
風捲縞袖條脱露琅璈雲笛廣庭舞笑乘白鸞弄蟾兔
歸裁仙曲作霓裳天音盡洗凡絲簧霞裾星珮羅兩行
玉環垂手春風場樽前盡日看未足絳膏泣鳳夜繼燭
宫商忽變不可聽馬嵬斜谷雨霖鈴
古别離
妾離父母來從君相期百年終此身初合鸞凰席未煖
熟視眉目識未真兵符促人夜調遣丁寧尅日到邊面
紅旗在手弓在腰花驄一躍迅於箭回頭語我勿慘傷
歸來印斗金帶黃我聞軍功未易就膏血紫塞十八九
嫁狗逐狗雞逐雞耿耿不寐展轉思吠月啼曉喧孤幃
淚雨千行心胆摧與其眼穿萬里見無日何如同赴沙
場戰死俱白骨
迎仙引
羽人窟宅壓滄溟崑崙閬風天墉城紫蘭絳節跨彩鳳
殷勤傳命邀同盟七月七日凉秋霽千官森珮森幢衞
王母雲車九色龍上元霜袍三角髻劉徹屛息迎兩仙
兜香金門高馥天星裳黼衮自酬酢方朔窺窗不敢前
金漿玉醴濯凡腹紅顆絢飣蟠桃熟宴酣樂奏瑤池音
琅璈子登笛雙成乞憐請藥承華殿教戒叮嚀先自反
三尸欲脱毋淫亂五性盡捨更勤儉各出數語鍼膏肓
此是長生度世方徹心未悟益猖狂萬八千里周遐荒
少翁欒大誅相繼海上何日無方士五柞宫中夢斷時
銅盤玉露胡為不起死
纏頭曲
阿蠻妙舞翠袖長臂韝珠絡帶寶裝春風按試清元殿
粉白黛綠立兩傍三郎老手打羯鼓太真纖指弹龍香
箜篌野狐拍懷智觱篥龜年笛寧王中有八姨坐綺席
淡掃娥眉壓宫粧醉看阿蠻小垂手飛燕輕盈驚鴻翔
八姨指揮三郎聽頒賚豈惜傾筐箱纏頭一局三百萬
莫遣傍人笑大唐尾聲方斷地衣卷忽聞鼙鼓喧漁陽
播遷纔出望賢路玉食未進日卓午糲飯胡餅能幾許
不飽皇孫及妃主阿蠻知是何處去但見豬龍胡旋舞
飲馬長城窟
烏騅馬紫游韁戍夫一鞭天一方揆程想過長城下思
古築役摧人腸白骨如雪浸水窟骨上猶帶秦時血雨
打風吹宇宙腥君渴莫飲救馬渴衣適寒暄飯加餐省
酒戒勿離軍門雁來不惜數行字雁回我亦寄平安自
從君出與君别怕聽砧聲怕見月細思人生能幾何未
卜彼此俱白髮官有好爵與爾靡萬死一生方得之不
如更戍聞蚤歸百年鄰里誇齊眉
妾薄命
冶容麗質世鮮比擇對年少風流子並欄觀魚雙戲水
妾心郎心誓如此一朝結束萬里行東欲到海西到秦
醉中慷慨躍馬去出門十年無信音或傳淫蕩歸不得
或傳已作泉下客郎兮郎兮奈若何恨淚徹夜孤枕滴
君不聞鶯鶯錦字寄西遊玉環綵絲意綢繆郎心忍向
他人笑下床徒自為郎羞又不聞盼盼樽前小垂手燕
子樓深情獨厚豈期紅粉遽成灰怨句空吟三百首
瑤娥曲
一二三四月如眉積累如梳截半規玉斧晝夜修不徹
修成團鏡當空垂十眉有樣列象几梳裁春冰鏡涵水
瑤娥睡起拂菱花埽黛插鬢雲繞指歛袂亭亭天上粧
環珮隠體璆琳鏘骖鸞跨鶴舞仙譜子登彈璈飛瓊簧
天風颼飂冷到骨銀河澎浪濺羅襪一輪千古廣寒深
折盡桂花應白髮
昭君曲
禦戎豈别無經綸婁敬作俑言和親或結或絶患不已
至呼韓邪朝竟寧稽首願得婿漢氏秭歸有女王昭君
臨時失捐畫工賂蛾眉遠嫁單于庭玉容慘淡落紫塞
粉淚闌干揮黃雲下馬穹廬移步澁彈絲誰要胡兒聽
年年兩軍苦爭戰殺人如麻盈邊城若藉此行贖萬骨
甘忍吾恥縻一身聞笳常使夢魂驚倚樓惟恐烽火明
狼子野心何可憑嗚呼狼子野心何可憑
斷腸曲
凭欄日日望歸騶書來又報瀟湘遊卷書默坐淚自雨
彈向花上花替愁想郎快意揚州鶴風光何地非行樂
妾腸寸斷郎豈知獨步苔階空聽鵲風攄碧紗夜窗深
弄針燈下無心情蜀羅一段茸五色看定鴛鴦繡不成
妾貌畱春春要去粧鏡孤鸞無力舞轆轤吚啞殘夢驚
曉嘶似是郎馬聲捲簾無人簾再下遣童水東占打瓦
銅雀臺辭
屋一百間臺十丈岧嶤突兀九霄上明月空照八尺牀
幾點酸風搖繐帳離宫金鎖掣不開美人紅粉今成灰
蘭麝分恩銷餘馥銅雀飛去無時回太官朝暮薦酒脯
迷魂尚愛殘歌舞戀戀西陵一抔土上馬橫槊平日詫
英武
三閣曲
叔寶沉迷建鄴宫厭厭夜飲清晝同金碧三閣插晴漢
沉檀十里聞香風疊石為山水為沼後庭萬花坼春叢
狎客倡酬女學士汚詞媚句爭新工被之絃歌恣酣樂
千娥行列紛青紅將軍忽遇韓擒虎江神今識清河公
憑欄碧月詞未終誰知攜手兩妃遊井中
出處辭
太公嚴子陵皤然兩漁人文王尚西伯光皇已中興太
公所以竟卷餌子陵所以歸垂綸趨向固異轍出處同
一心當日遭逢儻易地兩翁亦必隨時而屈伸釣臺高
兮渭水清或隠或顯俱彰千古名
漢離宫四時詞
東風飄花誰共惜暑雨馥蓮不忺摘琱欄倚露月千里
銅鋪鎖寒雪一尺終年漢漏滴四時屈指三百六十日
遠山蹙斷懶塗抹怕開粧鏡鸞舞隻怨淚闌干落離宫
纖玉彈珠香風濕夢回想像巫山雲簷鵲似傳天上音
便教粉黛近君側未卜膠漆投君心豈不聞東宫婕妤
作歌悲團扇又不聞長門阿嬌買賦捐黃金
義獸行
君不見明皇有象能拜舞看定禄山瞪目怒又不見昭
宗有猴能起居望見全忠奮臂呼兩朝玩物固喪志異
類報國乃仗義天寶大駕蜀道巡開平初元唐祚傾百
僚奉賊身盡竄宰相畏族神不寧爾象爾猴忿且嗔其
面雖獸心則人當時節士知有幾壯哉義獸不怕死
征婦歎
蓮浴雙鴛鴦梧棲雙鳳凰雙舞蝶度牆雙飛燕歸梁倚
欄人顰翠忍淚心暗傷閉戶羅幃悄孤燈耿空房欲睡
睡未得獨坐理絲簧調吹不成調征夫天一方
響卜辭
三六乘鸞初嫁君琴瑟朝暮誓不分酒酣使氣浪自許
片舌儀秦弄風雲東吳西蜀幾千里雁來數年無幅紙
有便我必寄錦箋豈應皆沉石頭水酸風一點淚兩行
憑欄瞥過雙鴛鴦霜花迫簾冷蠟焰雨梧傍枕敲銀床
乞靈每日扣巫祝更向靜處聽響卜人言除夜驗不差
又言元宵應尤速二說果如神俱占敢厭頻齋心通我
意側步潛我身或坼翠幌視或靠綠窗避兩夕行人語
字字還家意羅韈走褪奔繡幃懽喜無地魂天飛小兒
放嬌來牽衣抱我門前接爺歸
君不見
君不見盧生枕上客邯鄲君不見淳于穴中到槐安出
將入相群兒仕賜爵錫邑公主貴黃粱未熟已欠伸清
樽尚在遽驚起人生榮華懽樂亦如此雙轂晝飛夜旋
一彈指胡不看取二人夢中事
翁媪歎
旱曦赫空歲不熟炊甑飛塵煮薄粥翁媪饑雷常轉腹
大兒嗷嗷小兒哭愁死未死此何時縣道賦不遺毫釐
科胥督欠烈星火詬言我已遭榜笞壯丁偷身出走避
病婦抱子訴下淚掉頭不恤爾有無多寡但照帖中字
盤雞豈容供大嚼杯酒安足直一醉瀝血祈哀容貸納
拍案邀需仍痛詈百請幸聽去須臾衝夜搥門誰呌呼
後胥復持朱書急急符預借明年一年租
寄遠曲
君馬踏邊塵繡帷妾一身仰天無過雁俯水無遊鱗酒
難獨自酌蟻樽空浮春食亦不知味駞峯徒薦珍憶昔
送君君已醉醉言更戍一年事兜鍪北去幾寒暑兩地
肝腸摧萬里别來容貌似舊無寄去衣裳知到未折柳
絲絲紫塞心對花片片春風淚夜聞琴瑟鼔鄰家人皆
齊眉老年華不忍恨君翻自恨長吁矯首天之涯幾度
虚傳歸信息愛聽乾鵲怕聽鴉孤枕有時髣髴夢中見
覺來霜角咽梅花
上馬曲
精神如熊氣如虹夢寐思勒燕山功龍泉寶鞘横三尺
犀甲茸絛擐兩重鳴鏑飛空挾霜遠認旗貼身颭日紅
玉轡繡韉鞲驄馬眼有紫熖炯雙瞳誓縛單于獻天子
離觴不揮兒女淚笳鼓動地歸來時金印斗大肘後繫
君不見燕頷虎頸班超侯萬里又不見風聲鶴唳謝元
破肥水
去婦辭
入得良人門自誓終此身掃室擁箕箒進盥躬盤巾采
桑趨隴首薦蘋潔澗濱十年盡婦道惟恐堂前嗔上和
下睦本無事一二小姑恣萋斐浸潤既深貝錦成不棄
不出譖不已良人繾綣淚漣洏父母之命安敢違舉頭
天邊指缺月暫缺須有團圓時君不見章臺長條依舊
垂樂昌半鏡還復歸
耕織歎(二首)
春催農工動阡陌耕犂紛紜牛背血種已蒔徧復耘耔
久晴渴雨車聲發往來邏視曉夕忙香穗垂頭秋登場
一年苦辛今幸熟壯兒健婦爭掃倉官輸私負索交至
勺合不畱但糠秕我腹不飽飽他人終日茅簷愁餓死
又
春氣薰陶蠶動紙採桑女兒哄如市晝飼夜餧時分盤
扃門謝客謹俗忌雪團落架抽繭絲小姑繰車婦織機
全家勤勞各有望翁媪處分將裁衣官輸私負索交至
尺寸不畱但箱篚我身不煖煖他人終日茅簷愁凍死
短歌行
赤龍駕輪飛上天倏東倏西晝夜旋流光萬古去不返
少壯翻手成華顛閬風層城羽衣仙方瞳綠髮耕芝田
玉樓貯春春不老蟠桃一實三千年我欲訪仙弱水隔
住世奈此急景煎茫然無計相畱連打屏萬事不放在
眼前右杯左蟹拍浮百斛船
漁父四時曲
春
霽江浮春新水肥粼粼鴨綠東風微波心上下舴艋滑
釣車香餌卷落暉纖鱗噞喁錦穿柳半畱賣錢半換酒
爛醉茅簷紅杏家折花簮髮把兩手沙岸尋芳青驄嘶
彈絲吹竹挾娥眉笑指漁父何寂寞漁父掉頭我自樂
夏
煙溪流碧浸炎空滌濯袢蒸蒹葭風大港小港涼世界
隔堤荷蕩香到蓬儂家生長舟一葉豈識人間半點熱
青笠綠蓑山雨來雨過波平欲撑月水亭避暑冰玉肌
枕設珊瑚簟琉璃笑指漁父何辛苦漁父掉頭渾不顧
秋
新雁衝秋訪水涯分屯洲渚傍蘆花停橈相約結溪社
來往無嫌同一家酒酣把笛吹村曲聲曳蘭風入山腹
釣竿到手萬事輕孰是孰非孰榮辱江樓邀月粉黛濃
簧璈嘈雜徹桂宫笑指漁父何冷落漁父掉頭我豈錯
冬
六花坼凍雲糢糊釣鈎空擲寒無魚繫舟枯柳歸茅舍
撥火煨薪擁地爐賖鄰一榼醅醱玉老稚分霑春回谷
重來解維放夜筒横風打向别港宿溪館對雪歌妓圍
釡出駝峰酒羔兒笑指漁父何憔悴漁父掉頭但稱醉
野谷詩稿卷一
