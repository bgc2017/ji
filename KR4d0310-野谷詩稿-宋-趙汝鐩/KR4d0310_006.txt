野谷詩稿卷六宋趙汝鐩撰
多景樓
北固危登最上層身浮霄漢手捫星江連淮海東南勝
山出金焦左右青天水精神清雁骨風煙圖畫入秋屏
蕭蕭古意憑欄久目盡斜陽沒遠汀
岳陽樓
洞庭雄壓岳陽樓萬里風煙萬里秋左右江湖同浩蕩
東西日月逓沈浮青蛇鳴袖神仙過古瑟彈湘帝子遊
朝暮飛鷗千百點送迎城下去來舟
再登岳陽樓(開禧丁卯赴江陵徑過)
岳陽城下繫扁舟與客同登百尺樓尋遍詩牌追舊句
恍驚歲律嘆重遊波涵君編兩山碧天落巴荆一鏡秋
北望邊煙猶未息敢忘後樂與先憂
江樓會飲對月
層樓畫棟凌霄漢檻外江流百頃清無一片雲但秋色
放千里月到天明喚舟撒網鮮鱗美擊鼓喧汀宿鷺驚
坐上有人懽未厭酒闌連釂兩三觥
訪别胡倅畱飲水閣
故人知我已膏車折簡殷勤祝訪渠惜别怱怱畱語笑
臨時草草治餚蔬密遮池面荷千蓋斜插雲頭月一梳
此夕憑欄又何日雁來莫惜數行書
春嬉
十分晴色趁春嬉鄰有灰驢借我騎舌囀雖然聞翠柳
葉濃却不見黃鸝小詩題壁同僧和丫角攜琴更鶴隨
傍水誰家亭子好萬竿竹影浸琉璃
豐城道中
雨後泥深馬費鞭看來遵陸豈如船人行灘過無多水
雁帶雲飛不盡天束擔侵晨離故縣算程明日至臨川
長安鐘鼓何時聽東望猶爭路一千
送端叔遊淮
堂堂玉立鬚垂腹談論逢人見肺肝手弄七絃琴韻古
腰橫三尺劍光寒但將計策尋知已肯學閭閻為覓官
烏幕逢君定羅致别樽不復話儒酸
早征
店雞一唱接疎鐘起整行装尚夢中沙路踏殘征馬月
柳堤啼斷曉鶯風水肥渡險添舟子岸沒途窮問牧童
千里鄉人逢陌上片時握手各西東
明皇
初年不是不聰明勤政開元致太平一曲羽衣妃子進
三朝錦褓禄兒生眼亁蜀道山川淚膽碎漁陽鼙鼓聲
禍福興亡皆自取信知女色解傾城
郊行同張宰
雨晴郊外共尋芳細水交流注野塘花落戀枝風不肯
柳纔舞影日還藏轉添老態難於健看得閒時少似忙
擬訪一僧共茶話禪房扃鎖出遊方
謝人送端硯水沈
屏跡山林絶往還忽傳軍將扣雲關十年憶别湖湘外
五朵驚飛几案間硯寄山巖鸜鵒眼沈分上岸鷓鴣斑
墨磨烟麝香橫霧搜索詩腸愧我慳
湖亭夜飲會别友人
每聞嗟歎無知已定要攜琴過浙東莫訝醵樽但草草
只因束擔去怱怱竹篩夜影千竿月荷送湖香萬朵風
早晩我尋京口戍子歸或遇半途中
醵飲
出城二里野人居最愛園亭傍室廬墨擁清池聚科斗
雪明碧嶂遇春鉏興來醵友尋詩酒忙裏攜盤但醢蔬
新剏小軒尤更爽百來竿竹間㯶櫚
午炊徐坊嶺
途長力困時時歇日影將中僕馬饑糴米荒年增價售
汲泉遠井得炊遲竹稠亂笋穿開路藤茂多花蓋盡籬
飯了店翁相送出丁寧前面小橋危
即事
十里東風搖羽葆高低遠近萬株松側身靠石牛揩痒
俛首穿林鹿護茸樵子登山雲裏過詩僧採藥澗邊逢
近傳有虎常來往隔隴猶存舊脚蹤
縱步
久雨厭人妨野步幾時便得此番晴到橋喚僕來相助
過寺逢僧約共行籬落一團飛蛺蝶汀洲數點立&KR0008;&KR2726;
農家竹裏深深住風度茅簷紡織聲
題合江亭
石鼓山頭一小亭乾坤萬里眼雙明雖因刺史能尋勝
不遇昌黎豈得名衡嶽雲開秋洗碧蒸江湘合水爭清
書巖莫辨當時事空積塵泥野草生(昌黎有題合江亭寄刺史鄒君詩末)
(有願書巖上石勿使塵泥涴之句)
訪友野外
雨意方濃改作晴杖藜野外訪柴荆爭尋桑葉占蠶熟
退立田塍避犢行風過沙平收鳥迹烟濃寺沒但鐘聲
小童走報余將至一笑松間倒屣迎
晩征
回首家山已十程摇鞭自笑苦勞生雲先帶瞑巖邊宿
月獨伴人溪上行草屋停驂難可意店翁叱犬不容聲
明朝路遠起須早第一雞啼是五更
茶罷
茶罷晴簷唱午雞偶騎驢去過東溪酒餚分倩樵夫挈
筆硯專令童子攜放目水亭欄獨倚題詩僧舍壁新泥
興闌歸問來時路到處蟬鳴日已西
送魯卿之九江
歸自瀟湘方半月挑燈酌酒又分襟掛帆秋晚江湖客
握手歲寒松栢心湓浦水流清一派香爐峰濕翠千尋
西風遠想登臨處日日攜琴日日吟
泊舟周家步
梢子商量乘早泊向前十里不逢村卸帆斂柁依山脚
繫纜添樁傍樹根月魄知風昏有暈秋光入水淨無痕
五更露下欹孤枕忽聽新鴻更斷魂
過黃園
黃家亭館人稱好杖履春風領客行開放園門千嶂入
愛他山閣一溪横花迷粉翅雙飛蝶柳露金衣百囀鶯
酒後著碁聊適興未須屑屑較輸贏
午炊溪店
草店臨流傍蓼汀午炊於此片時停健農怗岸般卵石
幼婦汲泉攜斗瓶薦飯滿盂山芋美開忩匝室野花馨
隔籬菴舍極瀟灑萬竹中間著小亭
訪友人溪居
數間屋子壓溪光百十喬松列翠行鶴為聽琴朱頂側
鴨皆睡日綠頭藏後園遣僕鋤冬筍隔岸尋僧度野航
天色黃昏歸已晚苦留夜話對胡床
野步
雨收日薄春容嫩步步東風桃李蹊香逓春林疑麝過
聲傳幽谷認鶯啼路摧迂步行荒草橋斷褰裳涉淺溪
歸遇田翁醉邀我旋教買酒旋烹雞
同官率遊鄭園
亭圍花木閣臨池移席行杯處處宜藻裏漾春魚放子
竹間尋路鶴將兒登山少俊誇先到扶杖衰殘愧獨遲
所恨隔關歸去急不容結果著殘棋
避暑溪上
不堪蝸舍暑如炊何處清幽可杖藜未約客須先覓酒
要尋涼必去臨溪撐船訪洞槐間港坐石吟風柳下隄
晚網得魚似湖白鸞刀鱠玉搗香虀
宿横山
頗厭東征道路長回頭十日離鄉邦掃愁酌酒雖云獨
照影挑燈却暫雙打併餘花風動地遷延殘夜月留窗
店雞已唱催人起更聽疎鐘隔水撞
張園
幾年人說張園好筇杖芒鞋欠我遊泉脈涓涓三里遠
山根匝匝四時流鶴嫌竹密妨來往蝶厭花多費應酬
臺館高低皆得所松間亭子最清幽
崇真觀東軒
東軒面水枕山阿左右雲煙濕翠蘿風度鶴聲聞遠壑
日移松影轉前坡愁來獨靠清樽遣老去休憎白髮多
道士罷琴揮醉筆詩成自喚小童哦
溪上
一番雨過驟晴時溪上春光色色竒日煖花繁蝴蝶困
水清魚過鷺鷥隨村翁開卷添黏紙瓦缽研朱自教兒
織婦倚機方嘆息輸官尚欠二斤絲
懷徐教
憶昔相逢氣味投興來無日不追遊静尋鷗鷺同溪社
醉挈乾坤入釣舟湖海怱怱三歲别塵埃汩汩幾時休
一邱彼此皆能辦何事人間萬戶侯
同趙尉飲江亭
草草三間兩眼明數峰如畫一江横風烏破浪帆檣急
野鶻過林鳥雀驚蟻取浮篘尤有味魚方出網正宜羹
流鶯憐我無歌者簧舌頻翻柳上聲
遊曹園
先登東畔高亭子洗却胸襟萬斛塵落片玉殘梅興盡
舊梢金吐柳芽新倚林困鶴聊休足廵食饑烏不避人
尚欲徘徊已燈火歸騶屢趣入城闉
黃幹見約小飲就宿
病後何人慰寂寥長鬚持簡忽相招溪山見說為樓爽
杖履寧辭去郭遥柳絮一天晴舞雪松聲十里夜聞潮
談詩直到疎鐘動酒困頻將茗椀澆
懷亨父
兩年隻影瀟湘去料想塵埃白髮侵久雨千山秋得意
西風一雁客關心或於夢裏陪談笑每向人前問信音
憶昔賡詩巖桂下花開今日嘆孤斟
題村舍壁
柔風十里日曈曨雨後陂塘野水通兩岸柳煙籠曉綠
數枝桃露滴春紅明知鍾鼎衆皆羨到了山林味不同
田父殷勤邀我坐一盂白飯一盂菘
旅次春眺
獨倚危欄春意遠本無情緒強登臨一眉晚拂晴山黛
萬縷風摇岸柳金久負故園泉石約恍驚老鬢雪霜侵
兩年雙脚數千里奔走塵埃損道心
宿妙果寺贈洪上人
上人留我禪房宿煮笋烹茶語夜闌鐵馬鳴風山牖寂
木魚敲雪曉廊寒真詮但要此心悟公案休將故紙鑽
若道吾言沒滋味請師且去坐蒲團
訪黃簿留飲
愛静移家住水南門排古木枕寒潭鶴翎漸長呼童翦
麈尾頻揮對客談旋切銀絲鱠鮮鯽新嘗金顆擘香柑
惜余戒飲難陪伴舉白掀髯子獨酣
行春
綠楊裊裊草萋萋緩步行春獨杖藜&KR0679;蘂蜂兒透花骨
增巢燕子砌芹泥過溪野水衝橋版覓路田塍穿菜畦
松竹林間僧揖我謁茶攜手上招提
泊舟黃家渡
溪流暴漲舟如箭夜向深灣穏處停猛虎嘯風威動壑
飛鴻過月影移汀青山入夢催歸棹白髮欺人嘆暮齡
幸得還家玩光景歠醨終日醉休醒
隴首
隴首多逢採桑女荆釵蓬鬢短青裙齋鐘斷寺雞鳴午
吟杖穿山犬吠雲避石牛從斜路轉作陂水自半溪分
農家說縣催科急留我茅簷看引文
社日
四郊社鼓響楓林朝雨方晴晩復陰稚子求聰多啖藕
佳人怕拙例停針飯争簇巧毋嫌雜酒正逢時莫厭斟
為問年年鴻與燕去來相避果何心
遊目
遊目林坰信馬蹄十來家住小橋西浮沈野水看晴雁
唱和茅簷聽午雞菜要遮欄增舊塹田分蔭注作新堤
年豐米賤人人樂農父相逢醉似泥
莊家
半掩柴門傍淺池茅茨夾柳閙黃鸝舊倉坼去安新囤
新篠添來補舊籬煎茗吹爐呼幼婦持箕埽地命童兒
莊家無可將勤意數片親舂糯米餈
登樓野望
雲藏日影微吞吐道是晴來又是陰秋色涵空醒醉眼
雁聲到耳引歸心暴流决岸危橋斷古木堆煙遠寺深
自料短才無用處任緣不復覓知音
題會稽用林帥侍韻
東越乾坤到眼邊亂雲連壑草迷川五更城落千巖月
萬頃湖開一鏡天鼓角聲殘秦望曉樓臺影濕卧龍煙
舊時太史登臨處每想風流為慨然
孫王渡
霽後泥途行尚艱今年大率是晴慳春當濃處寒猶在
寒肯消時春漸還木杪紅沈半輪日波心碧浸兩邊山
渡頭不住人來往共羨白鷗雲水閒
胡教醵杯觀畫圍棋
山餚野蔌且隨宜約定同來最怕遲朋友每思相聚樂
塵埃難得有閒時春回畫筆丹青軸電落文楸黑白棋
醉客坐間誇俊逸掀髯連寫數篇詩
汪丞招飲問梅
把酒問梅開也未廵簷&KR0679;見兩三枝秖緣今歲寒差甚
故比常年花較遲折向紛華筵畔看輸他冷淡水邊時
含香嚼蘂清無奈散入肝脾盡是詩
㳂檄宿虎山山家
高低田水曲通池小小人家短短籬杜宇教唆春去早
陰雲遮蓋月明遲年華只解催教老公事從來了是癡
若不隨緣強煩惱謾添兩鬢幾莖絲
題莱公泉
舊名甘泉在武陵道中馬鞍山下張南軒題曰莱公
泉泉邊有寺寺有寇莱公畱題石刻云庚申年七月
平仲南行至甘泉院僧示以詩版征途不暇吟詠代
記歲月
馬鞍山下倚吟鞭慨想前賢古道邊健筆南軒三大字
高風相國一泓泉征途著句雖無暇詩版留名自可傳
寺主相邀觀石刻呼童汲水取茶煎
題戴洪甫愛竹軒
竹癖難憑俗眼看琴書近對翠光寒秋聲鳴屋風初度
夜影翻牀月半殘天乞幽人供嗜好日呼稚子報平安
窗前幸有閒田地分我雲梢四五竿
田家嘆
破屋三間結草扉柴根煨火闔家圍此生能得幾年活
薄命連遭兩歲饑腸久鳴雷惟淡粥體雖起粟尚單衣
晚來稚子摠歡喜報道小姑挑菜歸
途中
雨中奔走十來程風卷雲開陡頓晴雙燕引雛花下教
一鳩喚婦樹梢鳴煙江遠認帆檣影山舍微聞機杼聲
最愛水邊數株柳翠條濃處兩三鶯
和林守玉茗花韻(大略似白茶臨川郡中金柅園有一株微香)
園名金柅多竒卉古榦靈根獨異常恥與春花争俗艷
故將雪質對韶光天葩巧削崑山片露蘂疑含建水香
當為君侯好封植角弓三嘆誓無忘
雪後徐廣文招同官小集分韻得明字
瞰江亭館約登臨雪後憑欄景倍清波面玉虹千丈霽
寒邊冰鏡十分明放懷共恨添杯少分韻俄驚擊缽成
對奕不知誰勝敗醉中但聽子丁丁
杜鵑
纔聽今春第一啼如何便道不如歸聲穿窗隙驚閨夢
血澑花梢濺客衣呌斷寸腸誰接續懶隨羣翼戀芳菲
田園荒盡腰猶折我亦因君覺昨非
史鎮江丐祠得請仍進職(二首)
兩載南徐屈從臣笑談樽俎運精神民無土木絲毫費
手挈江山表裏新千里舳艫渠水利一團錦繡閬風春
夾河柳接甘棠影下有攀轅卧轍人(築閘疏渠修河葺圃百廢具舉盡出)
(公費)
帝念承流欲報功力祈閶闔請琳宫固知槐鼎身將近
却愛蓴鱸味不同寶閣風雲雖學士滄洲煙雨且漁翁
到家宣室思前席又使猿驚蕙帳空(史自號滄洲)
郴州鹿鳴宴
連科已占十名前行聽鴻臚第一傳我俟合符留勸駕
君能摛藻預興賢湘山點化名千佛郴嶺飛昇效九仙
此去瓊林天下宴今朝先賦鹿鳴篇(郴人事湘山佛及有馬嶺蘇仙上昇)
(處號九仙一佛)
次韻袁州鄭守鹿鳴宴
詔增貢籍自端平大比賢書拔衆英學&KR0640;六經俱里選
賦推五色以文鳴雖由黃卷能勤苦皆藉朱幡與作成
來歲錦標先奪得天街聽喝狀元聲(舊解九人經五賦四新制增取二人)
(經六賦五六經俱備)
宿江閣
閣前眼界如圖畫山色侵窗竹打簷雲帶雁聲移别浦
月將梅影進疎簾壯懷自笑年年减華髮無情日日添
夜半驟風天驟雪貴家鼓舞客心嫌
久客寫懷
一身千里嘆飄零鬢影蕭疎已半星雲雁呌愁欄獨倚
秋風吹面酒初醒塵埃南北何曾歇日月東西不暫停
昏暮誰家數聲笛含悽噴怨要人聽
野谷詩稿卷六
