野谷詩稿卷三宋趙汝鐩撰
泛洞庭
解維武陵岸江肥雨新止兼程趨洞庭勢疾建瓴比銀
光吞上下莫辨天與水我乃航其間滉瀁藉一葦吏塵
貯兩袖到此劃湔洗黃昏打頭風洪波半空起舟子惶
束手喧呼互排詆有篙無處著有纜無地艤鐵索二百
丈牽猫卧沙底進難退不可簸弄任所以巨浪聲洪鐘
合力撞舟尾一撞心一折通夕不知幾刻燭驗天明狂
勢稍披靡卷索急飛櫓半晝見涯涘危命脫針孔再生
自今始人言岳州程風便五日耳漂滯費半月初意所
不擬粉堞俄在眼層樓九霄峙凭欄氣方豁東望酸徹
髄前日我片帆掀舞怒濤裏羊腸百八盤行路難如此
今知驚浪上羊腸尚可履在家貧亦好身安門掃軌鼾
鼻喧午窗風波儘千里
贈閭邱廣文
奔走異軌轍聚散水上萍誰知風月夕同登藕花亭駒
隙晝夜駛塵埃鬢俱星朋舊半埋玉念此慨頽齡天涯
幸合席相對談飄零昔别君韋布照眼袍今青群兒儼
成行誦書如建瓴瞳人粉炯炯捧斝傾綠醽溪茹芹蓴
美秋核查梨馨開口笑豈易主人愁罄缾命僕更沽覓
痛飲俱忘形明日又分袂眠食加丁寧
荆渚書懷
明鏡明於月白髮白於雪月照雪轉添使我心斷絶連
年事行役曾不須臾歇陟岡脚雙繭凌湖舟一葉五覿
君山面洪濤漲天闊重倚南樓欄遠雁逐雲滅西風落
破帽龍山酬九節搖鞭荆門去蒙泉弄清潔游觀固不
惡奔走計則拙眠指幾千里意者遂休轍困翮堕渚宫
因循入羈紲天涯寒苦早袖穿手龜裂村沽酒力薄連
釂耳方熱矯首飛白雲杳杳望吳越儒冠信誤身鑄盡
六州鐵
憩農家
似陰還似晴好風弄輕柔土膏春犂滑竹深鳴禽幽農
家頗瀟灑㶁㶁清泉流蹇余入茅簷解帶為小畱荆釵
三兩婦競將機杼投吹爐問官人肯喫村茶不群兒忩
下讀千字文蒙求余因拊其背勸汝早休休泓潁纔識
面白盡年少頭耕食而鑿飲胡不安箕裘廼翁聽我言
急把書卷收遣兒出門去一人騎一牛
隠者
卓菴遠入深林去生怕世人知得處四邊剩却許多雲
重重塞斷山前路
蝨
蝨形僅如麻粟微蝨毒過於刀錐慘上循鬢髮貫紺珠
下匿裳衣綴玉糝呼朋引類極猖獗搖頭舉足恣餐啖
晴忩曉捫屢遷坐雨床夜搔不安毯急喚童子具湯沐
奔迸出沒似喪膽童子蹙頞代請命姑責戒勵後不敢
念其昔日到明光曾遊相鬚經御覽
尋僧不遇
捫蘿入石徑野衲棲其間杖錫知何處畱雲守禪關當
戶走饑鼠隔林巢白鷴候久移晚照困來漱寒灣翛然
非人世欲去且復還木杪猿一聲六忩契山山
有客
青春挽不回白髮摘不盡減圍羞敝帶照面怯皎鏡功
名知儻來肯問終南徑榮枯默有數豈待蓋棺定人世
如夢幻具眼須猛省毋為塵埃役而敗山林興亭前富
葵花隔簾烜紅影雨餘老苞困欲謝若未忍有客適過
秋對此惜芳景從事在青州呼兒往三請
夢回
春意已深寒未了夢回斗帳房櫳悄五更五點殘月銷
山鳥一聲先破曉
水琴
盎缶停涵水一泓中存雅意超器形欲滴未滴天地寂
須臾宫商若相賡妙趣不勞徽外索泛聲不自絃上生
小點恩怨作兒語大點九皋聞鶴鳴疎數變化似有節
多是洋洋流水音殘瀝斷續楚天曉餘響勾引南風薰
平生箏笛厭鄭衞羌借古韻洗古心又不如齁䶎北忩
睡兩耳不聽無虧成
小水寺
披霧入野寺寒林響西風誰遣僧出迎山鳥為我通染
衣松露香照眼巖花紅聊此息塵慮歸騎毋怱怱
訪山中友
披荆踏石訪山友野鳥驚人閙枯柳牧童為我通姓名
一笑相迎鶴髮叟結茅倚巖屋數間塵埃辟易不用帚
竹厨貯書羅四五土壁黏碑分左右山中新醅未堪壓
攜手邀我沽村酒床前尚有着殘棋忘記四圍關戶牖
日斜扶醉同歸來但見黑白子紛糾猴獼樹上周章走
莫是此曹來動否
聽琴
午睡誰叩門隔籬喚童子童子走來報一二琴道士摘
茗烹沙銚推忩拂石几高山流水音屢彈不肯止我心
本虛淡無用宫商洗淵明未嘗絃妙趣豈假此道士頗
不樂拂衣抱琴起
談禪
禪僧晚相投貌古似落魄說性說虚空彫心苦摸索千
百則公案信口無一錯有蟬隔忩鳴與僧恣酬酢僧喝
蟬不知僧怒蟬不覺蟬厭忽飛去僧語無處著呼兒掩
柴扉請僧自行脚
題王才叔南館
南館着隠士幽爽似僧舍島紅野花繁岸綠垂楊亞人
行鳥不驚客至鶴先迓林深自無暑月到更宜夜傾樽
對賢聖飛筆追鮑謝興來即散策無時不得暇
踏雪
玉壺一色天漫漫亂雲飛春減却寒屑瓊篩塊塞宇宙
柳絮如拳輥作團却愁花木不禁冷攜笻問訊遍玉欄
老柯樛枝幸亡恙紅苞半吐怯牡丹更憐修竹壓欲折
扶持敲撼聲珊珊似醉忽醉僵忽立森然再植青琅玕
群兒幻出兩獅子頃刻堆削了不難手持朱橘炯電眼
并刀巧剪金鈴安老夫童心也自愛卷簾移坐忍凍看
一杯煖寒不可再饑腸轉雷未朝餐
讀離騷
琅然醉讀離騷經一鶴聞之來中庭童子屢麾不肯去
直凑樽前側頂聽
倚欄
倚欄有恨無人說暮角吹梅寒聲咽急風卷雨過雁驚
吐下蘆花一枝雪
偶成
青雲得志士頤指快所欲萬事付杯酒粉黛貯金屋嗟
我骨相窮不受富貴逐嗜欲人所同有時未免俗青奴
頗專房高卧擎老足黃妳最如意開卷醒困目煖寒命
脚婆凍衾轉暘谷開樽喚湯婦新醅温酃渌始得此四
人明珠不計斛呼之即來前相娛不相觸時人皆笑之
畫餅豈充腹我亦翻自笑竹忩聽戛玉
訪隠者不遇
兩腋乘西風送我上高岑竹根一泉通石徑萬木森中
有隠者居敗屋莓苔侵山空人不見雲滿掛壁琴兩鶴
出候我逢迎啄衣衿應酬久頗厭走避不可尋誰伴山
下去明日升高林
雪中徐檢法約登城樓不果
今年一雪恰一月天上弄巧寒饕餮朔風吹碎洞庭浪
細結瑤花遍銀闕倚杖測試三尺強平陸皓皓失凹凸
梅梢糢糊裹寒香鳥影伶俜棲凍葉有客約上城南樓
膏我車兮俄復輟呼兒反關袁安巷小忩風味寒於鐵
未須金帳斟羊羔薄酒也能春兩頰三杯五杯亦竟醉
曲肱一枕香雲絶夢裏騎驢過灞橋記得新詩醒時說
送林伯虎(夢英)除國子監丞赴闕(二首)
山房高千仞上與青雲齊日從二仙遊兩耳湔是非北
忩正齁䶎鋒車扣巖扉猿鶴競作色山人忘我為泉林
雖云樂出處蓋有時平生經綸胸憂國兩鬢絲江天炯
少微安得不振衣
璣衡占東南老人方昭回明庭聚耆德公難卧蒿莱行
行出東門丹心趨玉階雪棹乘興爾雲岫何心哉了却
濟世緣應念金石臺天階躍馬餘就訪孤山梅和靖有
兩鶴他日騎歸來
送絜齋倉使袁都官歸班
六轡按部朝出關郵鈴插羽夜趣還詔字天飛紫泥濕
一點郎星歸拱北鄉來翻動大壑魚致君堯舜真須臾
金甌未啟請麾去旋攽漢節登范車先生有道出洙泗
派分象山接洛水振鐸重席闡聖傳此心之外無二理
先生有才輩伊周胸襟百萬森戈矛新亭肯作楚囚泣
誓楫一念清神州此行豈但蘭再握講幄欠公熙帝學
火城照空沙堤新堂印押班運籌幄絜齋牆仞世龍門
瓣香夙昔鑽仰心邑債一了即歸耕但當拭目天上新
經綸日與漁樵擊壤歌太平(廵部出門除命恰到)
飲通幽園
典却身上鷫鸘裘買酒領客尋清遊欲洗胸襟塵萬斛
快上青雲展秋眸晴沙翳天風動地挈壺卷席移通幽
一席鏡浮清可掬千竿玉立塵不畱拒霜兩岸花爛漫
紅蓼錯雜爭開秋人生適意未易得癡兒了事何時休
陶寫豈必在絲竹山有鳴禽水游鯈酒酣題蕉競新句
景物辟易困雕&KR0679;一梳涼月插空碧樓頭暮角催歸騶
雙桂餘葩尚堪摘便道肯訪勿翦不
病中得鄔文伯書
北風卷地霰穿屋光寒照几珠百斛兒童呼舞健犢奔
病夫擁爐龜殼縮打門寄書勤故人五雲濕牖春生谷
片辭自可愈頭風千金指迷况滿幅年來塵埃不堪鏡
白髮一摘動盈掬星出星入難飬痾安得閒邊半分福
病中畏酒如畏仇詩囊亦遣高閣束聞君新工千兔秃
君但寫來為君讀
送臨川王丞秩滿造朝
我年學製君哦松數月握手臭味同君今南浦我送客
水萍風雲何怱怱别酒未釂白玉斝椎鼓催發斜陽紅
青霄迫逐不少惜指日便入明光宫祖鞭先着氣射斗
好吐平生經綸胷臨汝詩卷如束筍殿閣正欠賡薰風
自憐魚遊沸釡中羨君遇順如飛鴻願寄一語隨君東
問訊西湖南北峰
馬上口占
平林塗煙山擎日晚征漠漠客愁集浮生隙駒忙裏過
虛名塞馬眼前失古來戰場莫回首一成一敗骨俱朽
柳岸人家搖酒帘不妨小停春風鞭
題下陽懷沈叔忱
夜雨曉方歇薄霧隨征車喬松二十里翠微三五家雙
燕教群雛一牛䭾兩鴉故人不可見回首天之涯
宿康口漁家(時提兵岳陽彈壓盗賊)
隂雲釀雪風䬒䬒黃沙翳瞑征人愁漁家假宿休瘦骨
敗蘆紉壁茅蓋頭行營鼓角聲動地釣翁不慣皆掩耳
刺船火急入葭葦問訊鷗鷺莫驚起
姜子平鄭華父見訪畱飲月下
敲門者誰子二豪姜與鄭揚袖入長揖掀髯略常敬於
時月當階籟聲斷四聽展布交股坐劇談飛舌競恃俠
爭譽已拈卷索分韻呼兒注老瓦酒力快辛硬羶葷屏
俗饌棃栗錯村飣杯行無不釂恐犯詩壇令
適意
右傾老瓦盆左持離騷經一杯讀一句既醉還復醒好
月飛入坐伴飲到天明林下樂如許鐘鼎鴻毛輕
水閣秋夜
雲收一點無秋洗四山净野水吞長天涼月分兩鏡倚
湖閣虛窈緣石竹脩勁孤酙領幽寂新醪快村硬露冷
欺病骨更闌瞻斗柄欲去未屬饜倚欄成短詠
十一月四日雪中小飲是月十日冬至
書雲猶七日陰極剛未長風吹六飛開飛舞隘穹壤一
陽方欲來和氣已摩盪著地寂不聲入林發餘響與客
同擁爐寒威不到幌洗杓開蟻尊下筯飫熊掌道舊驚
物變談空湔塵想近詩稍閣筆對此又技癢踏雪訪梅
花更覺吟興爽
遊劉園分韻得峽字
園林十畆餘此邦人推甲匝谷篔簹净循沼芙蓉夾波
暖遊魚樂機忘飛鷗狎劇談互揮麈曲欄憑鬭鴨棋仙
俱自負國手未許插酒膽各稱雄觥船不畱呷半酣索
分吟韻嚴苦才乏枯腸&KR0679;欲斷險字終難壓閣筆視諸
公詞源羨流峽
晩晴與何戶登水亭簡張丞
溪流西岸秋日落千山暮一亭壓其間登覽洗萬慮胸
襟富邱壑方領此幽趣擲餌來潛鱗圍棋驚過鷺酒壺
展逸興漁唱續遠浦安得哦松來撚髭同覓句
雪中觀客夜博
積雪深一尺堆瓊迷山扉豪客夜排闥桃燈紅爐圍成
梟呼五白轉勝賞四緋舉觴無不釂寒深酒力微姑置
博與酒劇談木屑霏坐久更寖闌疎鐘到簾幃
山吟
梯磴捫絶壁題詩紀幽臨呵凍象管滑墮崖千尺深群
猿皆驚笑看我攀蘿尋石罅忽&KR0679;得大書足前吟誦詠
猿側耳頷頭似知音吟罷下山去猿亦歸他林
野谷詩稿卷三
