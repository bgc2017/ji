安岳集卷一宋馮山撰
五言古詩
幽懷十二首
秋風蕭然起喬木葉飛翻勁聲薄以怒肅氣傷無痕洪
鈞運不私至義中有恩華滋脱塵滓生意還本根
其二
嵯峨羣峰高蓊鬱萬木滋一容樵夫手悞落長松枝煙
雲慘無色禽鳥鳴且悲人心不為慮山意從此衰
其三
晩林脱餘照栖鵶上林端危枝不(闕)足踏踏殊未安相
乘狐狸暴寧苦風霜寒微生尚憂患物理幾相殘
其四
李渤隠嵩高愈退名愈重區區水南北一呼輙為用沽
激本同轍出處或異動善閉不可窺少室有餘頌
其五
少年氣力壯巾車騁遊歴行人不能到貪遠未有適昔
人六十化萬事豈如一誰為持寸光環中照心迹
其六
高架環四壁古書浩萬卷腐儒坐相守大義老不斷羣
言幾可用吾道一能貫巨賢已經世博士方浩歎
其七
秋後無多日山中已倍寒蟲聲聞壁脚霧氣出林端農
事黃時畢天形碧處寬騷人方適意白露團幽蘭
其八
吾羹畦有蔬吾飯囷有粟人事少還往山田自充足雞
犬盡日閒藤蘿照門綠物外乃如此熙熙古風俗
其九
衆呼楚比死瘈走華氏驚仲尼厄兵守不輟絃歌聲外
物匪憂患中懷自險平古人縱天機以道不以兵
其十
鷙禽出東海矯翮與天鄰初從網羅誤遂與韝臂親一
肉戀主意擊搏豈為身飛飛山間雉耿介不可馴
十一
山溪漲易涸為無千里源桐孫繞雲枝下有百尺根物
理不虚發本厚末始繁功名豈易力舊德資深蟠不知
所從来意氣行軒軒
十二
花草弄顔色盛衰數日間富貴無定姿迭起如循環外
物偶相附固有不肯還造化弗示私力禦何其艱
春意
賞花不須折一折春思闌飲酒不必醉一醉無餘歡相
知共清賞所屬聊孤彈朝繁坐臨池暮惜行遶欄醒醉
無異趣開落同一觀鄰花隔墻悲憔悴枝葉單鄰翁貪
酩酊疾起春回殘但知芳菲意常作悠久看
送鼎倅陳安仁虞部(四言)
峨峨陽山民資以仁僭陽欺天不需不神而乞於民泱
泱沅江城繄以寧横流潰川不畜不靈將坎於城暴政
殘俗劇於懷襄猾胥擾民甚於凶荒借公後時吾民幾
亡舞公入城若旱而雨若霖而晴頌公之還孰靈沅江
孰神陽山
題澧州石門縣蹇周輔蟠翁太博三愛堂
石門險且僻人煙萬山罅蟠翁老才望来此屈英駕破
漏煩補綴嚬呻索慰藉力致乃坐享少勞豈豐暇臨觀
閴無有游燕久以謝廢園近城邑丘墟甚原壩高松困
藤蔓嘉菓没荆柘斬荒使之出蒼翠若圖畫直前走橋
閣當中建臺榭雍容賓朋席左右書史架命亭以三愛
作詩盛誇詫韻險語怪絶竊讀驚汗下嗟予苦羈束相
去止數舍深思一登覽若渴不得蔗知君羣公表甫為
兵民借復以三者樂何時動歸靶吾鄉富風景草木芬
蘭麝錦水清於漢岷峨不讓華蔡圃豈足道寧為耳目
乍苟以吾言然煩君少譏罵
謝夔守賈昌言禮賓
伯樂善相馬相内不相外造父善御馬御成不御敗沙
丘有病馬志遠力未憊盤身怯泥土俛首困草稗強起
時奮迅悲鳴輙喑噫駑駘倦相逐童僕幾見賣斯人一
回顧世俗始驚怪冀北有駿馬散蹄雨雹快去勢馳滅
没朝荆暮燕代銜轡苟庸拙道途足險隘斯人一駷手
千里瞬息屆二者豈不偉繄人而否泰相也命所係御
也才所賴名馬世常有伏櫪固有待伯造不世出古今
重遭會相得互相起兩致一無礙所以馬與人功名各
自大
與蒲宗孟傳正察推
五月熱無事訟庭若掃刷眼底簿書靜獨坐癡悶發上
馬出門去不避煩與渴幕中訪賢友且欲紓擁閼洒水
延我坐解帶意思活清談破塵滓快若飲冰雪青衫雖
同服所處類巾襪道均語言合殊不間毫髮十篇詩總
解金玉自磨戞往時草草讀恨不見本末全編使我盡
萬漏都一括諸君好詩學論議每相軋破碎失本源十
嘗見七八聖途久荒廢怜君力鋤鏺漢安隆中集應和
類控楬馳騁氣力壯嵩岱可手揭形容若繪畫譏諷過
賞罰迴頭索平淡春興最清越意外得真巧漫不露彫
割此皆緒餘爾太倉出圭撮予雖素無聞少小頗姦黠
僻澀追古意芬芳慕賢哲獨自狂妄走屢遭流輩喝中
道偶成病兩眼痛欲瞎見字輙昏霧恨無金篦刮凜凜
憂痼廢那更尋舊扎平生志高遠縮小僅如鉢又從縣
道来屈強且回拔(音䟦)吏責常恐嚇民事日喧聒中煩變
憔悴餘憤成嘔噦銜轡脱未去俛首就一秣大呌雖慷
慨壯圖已銷殺清華果無分看人起門閥羡君名聲好
風誼縱超拔憑陵欲軒翥去勢不可遏然猶滯巴徼官
況飽辛辣始初未識面展手思挽撮相值偶相得青松
引藤葛意氣始投合底裏盡表察文字本非敵輕舫觸
巨筏雅趣均厚薄高論借迃闊窮中煩慰藉何異魚喣
沫俗態重趨走仕路饒險滑且當學鴻漸不能助苗揠
窮達盖有命運轉隨坱圠盖棺事始定嘗聞古人說功
名倘可期因君為尋掇
辰陽館
辰陽號難理五溪地相跨邊臣重綏撫蠻獠愈驕詐封
陲苦侵暴文書困譏罵誰為太守樂一笑不得暇張公
抗辰旆烽障幾欲罷偃息有餘地登臨無一舍迺興辰
陽館城東兩山胯泉聲落溪谷湖光照亭榭花木親種
植朋僚日追迓投壺征虜祭圍碁太傅謝高風邈難繼
維公並驅駕有客嘗一至席參鄒枚亞覽物言思闊醒
魂耳目乍欲記傳之久恨無文章價願公賁泉石遊宴
日来藉新詩上碑刻佳景若圖畫旦暮趣召還歸為中
州詫
開州盛山十二題
宿雲亭
基構白石層風物青山圍野雲戀幽寂長遶軒忩飛
梅嶺
繁梅照溪谷蜂蝶殊未省巖風莫吹落留粧臘前景
茶嶺
新萌雨露濃嶺頭春味足緣雲採擷人争收火前綠
流杯渠
為愛泉石飲屢招賓朋遊浮觴来不倚一水循環流
隠月岫
月從海上来清輝長礙山山前愛月人唯看亭午間
盤石磴
數步即一息始知登山勞盤盤行徹時跡與心俱高
故盧沼
中虚得嘉名水清石環環天邊侍從人來照冰雪顔
琵琶亭
片石胡琴槽構亭事登臨考功閒中樂非好世俗音
桃塢
聞說舊桃塢歲久無殘枝春光已不到猶有風騷知
繡衣石榻
御史來山中拂石當優游非人勿據兹恐為山神羞
上士泉瓶
為愛禪翁遊潄泉聽泉音何當酌清泠洗我塵垢心
竹嵓
倒影蔽山骨引根出嵓腹誰人萬仞間團團種青玉
和程之才正輔感遇
天理貴自然枉直各有病人情隨所得是非本無定此
身寄軒冕心與萬物競低回就銜策跳踼落機穽巧求
固為累矯枉亦過正持之有原本出處一以靜所守以
吾道所安以吾命不驟窮馬力不决暴虎性富貴偶而
已勿使憂喜並感遇難我知無言為心聽
安岳集卷一
