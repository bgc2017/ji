安岳集卷十一宋馮山撰
七言律詩
黃甘寄李獻甫
果山多果遍林丘惟有黃甘格最優繁結幾經秋雨熟
完滋宜帶晩霜收霞餘點綴青林遠星散玲瓏綠葉稠
秀色盈衢爭委市穠香浮水半通舟金苞爛漫差三等
乳蔕龍鐘占上游一宴嘗珍皆絶品萬錢要(平聲)價或輕
酬盤筵皎潔如圓盖棃栗麄凡似贅疣藴藉佳賓忻共賞
芬芳醇酎雅相投殷勤食指嘗先動顧盼饞涎已自流
花瓣瓊瑤紛落爪雲腴冰雪冷侵喉蒲萄鎻碎終非匹
荔子肥甘僅可儔但效兒童貪磊落不知牙齒怯颼飀
力蠲消渴多年病清釀騷吟一腹秋屬饜且行猶掌上
悶餘雖卧亦床頭膚輕漸(平聲)密衣猶重種好懸囊子尚
留憔悴瀼西三寸小酸寒東望一枚休檉均奴僕知郎
貴橘類砆砥比玉羞美實舊嗟遺貢禹嘉名今愧下温
州多栽厚利羸梔茜一熟經時汗馬牛晩歲幸為安漢
守眼明重到洞庭遊已將滋味千時好寧免苞苴徇世
求大嚼有誰能快意素飱無事却成憂徐陵奬識詩辭
古胡濟矜誇賦筆遒願得新篇聊假借庶幾聲望出遐
陬
送宋構成之運判赴闕
曾留先帝紫宸班高議雍容數刻間使節光華金口賜
(公登對移數刻面奉聖旨除擢監司差遣)鄉枌歌舞繡衣還鑪錘應手皆良
法斤斧投虛輙大姦坐席賢勞殊未暖歸軺嚴召遽難
攀豪曹自是青雲器騏驥應無白日閒蘇孺故人聊養
拙君公行部每開顔新知邂逅情猶在遠别逡巡涕欲
澘人事去來寧可問試看莊叟道中環
送徐之才赴洋州
三河使指皆精選八座郎官最上遊䄂手看人趨要職
息肩隨分領偏州遐方暫屈嚴明府舊部爭迎郭細侯
常愛昔人為郡樂不妨循吏與民休枌榆指顧秦川近
臺榭周環灙水流闕下子牟心感慨天涯賓客老淹留
方將振羽趨庭鷺豈便忘機狎海鷗青漢遶山迎隼旆
北風吹雪犯貂裘從来恩館深仁遇依舊隣封竊庇庥
遠别不惟思酒盞相忘何事更書郵郢中無和陽春曲
時寄新聲欲強酬
和劉明復鐵老君觀
放轡逍遙物外情登真一境照人清巍然道德玄元像
傳得胚渾太古精造化工夫應默運神仙儀相自隨成
江山地勝空遺跡聖智長存即久生寂寞黃冠猶好事
微茫丹竈不知名淮南英胄来瞻仰驟起清風化蜀氓
寄潭州何正臣君表待制二首
繡指初從劔外還文章開府冠羣仙忽聞五管傳邊警
又出三湘領使權偃息湖山非久計翺翔鴻鵠待殊遷
不同宣室因循召台輔明時屬少年
其二
高卑鵬鷃分難攀豈意相知邂逅間北海舊時曾薦鶚
愚公終日尚移山平生泯默無他技一顧差池已厚顔
猶有功名心尚在鑪錘當手待公還
寄上范蜀公二首
去就人兼衆美難侍郎高望肅衣冠每尋當世羣公議
更在清流絶等看楚屈辭多誰謗國漢疏名重只休官
求仁已得無餘憾自向冥冥著羽翰
其二
拱極星文動少微西南風物重光輝平生親友傾心望
共慶功名畢手歸車馬歡聲傳里巷松楸佳氣雜煙霏
長卿兒戲揚雄拙未足公前較是非
蜀公和
小馬輕輿蜀道難身披裘褐頂峩冠已從林下幽人往
猶作朝中舊德看漁釣喜歡新得侣道途瞻顧尚呼官
多慚鄉友貽清唱天外鸞音與鳳翰
其二
常望鄉山憶翠微此來時節更春輝林間怨鶴久招隠
花外啼鵑仍勸歸雲似隨人飛縹縹雨如先道灑霏霏
迴思仕宦平生事六十三年始悟非
寄上北京文侍中
四紀三朝會遇同陪京猶望節旄雄欲知元老經綸迹
盡在生民鼓舞中漢府重歸黃閣相商山難訪紫芝翁
陶鈞末士慙無報惟解聲詩寫至公
和東川吳幾復辨叔朝議見寄
幕府參差恨莫追公車才下我親闈高談乍聽曾心死
前會難尋但肉飛千里有時重咳唾一言何處盡精微
惟思旌棨趨嚴召雙劔西南望落暉
和陳圖南道中見寄
故人重見老相看江上秋風已薄寒曾約浮沉俱里社
豈期僥倖亦侯籓休嗟華髮多年别且喜清罇數日歡
惟有舊遊難得處風騷遺恨滿三軒
和李獻甫見寄
别腸回轉似車輪千里相忘一水濱自愧卑飛徒衮衮
過蒙高義最恂恂已違蘭養三經歲猶恐瓜期再見春
趨府何當聽約束分為膏澤與鄉民(蜀中四路皆謂之鄉里)
和朱牧宣德
英游相聚日相歡休唱還家蜀道難為愛尊前文字飲
不知門外雪霜寒酒酣依約羣仙夢談劇飛揚巨海瀾
從此追隨頻語笑莫教憔悴恥儒冠
運使李獻甫有書云千山萬水之間泥濘勞苦
不可勝言者因以詩答之
使車東按宕渠還霖潦千山萬水間為把仁恩行郡國
肯教愁色到容顔高賢本為蒼生起良驥應無白日閒
從此促歸天上去翺翔鵷鷺紫宸班
送梓憲鞏彦輔中散二首
宏才高望出簮裾尤向持平意豁如輦轂聲名三輔最
西南恩惠十年餘諸公每恨歸朝晩美職行聞半道除
今日老成應不次中臺煩劇在刑書
其二
繡衣三峽始歸來孤迹青天道上回牛馬經年馳使檄
雲霓終日望行臺鵷鴻去勢看千里桃李遺芳占一栽
都邑羣公如見問漳濱衰病已難材
和知資州許廣淵澤翁同年朝奉見寄
每思同榜多零落忽見新篇慰寂寥今日抗塵俱白首
當時聯翮共青霄休嗟遠地猶沈俊况是深知已滿朝
飢渴未能親一笑祗憂嚴召促歸軺
和周正孺遊醴泉寺蠶叢
衰遲猶有少年心十里名藍共訪尋抹綠郊原逢雨後
殘粧桃李覺春深諠譁歌舞隨流俗瀟洒溪山憶故林
一醉不辭繁上酒簿書迴首費光隂
和周正孺春遊
路入江村五馬遊江邊生俗弄春毬客愁無地時分請
樂看能俳預點抽趁賞不辭花欲老勸農偏喜雨新收
經年多病無歡意強逐雙旌一舉頭
和李曼脩孺戸曹
青雲回首即紅塵且向卑官事隠淪衮衮泥途方索足
區區天地不容身前頭功業安知命滿腹文章未稱貧
深愧相知空握手羽書邊上輟嘉賓
和徐之才回紋
行軺使指屢襟分路去重看思糾紛清夜峽前江照月
霽天郊外劔横雲情多苦近歸褒漢景物應難會見聞
榮慮俗緣因刺按燕堂虛愧有移文(見聞二亭)
和劉涇巨濟教授
卷地嚴風動馬蹄忽聞投館到雞棲路隨黃鶴翺翔遠
詩壓青山氣象低我已衰年思故國君方高步陟丹梯
遲留且伴臨江醉剰聽清猿峽口啼
和吕少蒙蠶市
何處青衣舊俗酣峨嵋東畔蜀江南從來歲首爭為市
大半民間已不蠶幾日笙歌常繼燭晩春桃李尚仍藍
嬉遊果獲神明助太守雖貧亦薺甘(公庫迫而春蠶叢燕遊之費為多故)
(云)
往時與今錢唐蒲資政傳正脩史鄧内翰温伯
同和唐韋考功張水部盛山十二詠畀開江吳
令使榜於宿雲亭二十三年矣因緣登覽感慨
疇昔復為短篇以紀故事元祐二年正月二十
八日安岳馮允南
曾繼唐賢舊唱酬宿雲亭傳為遲留韋温石上尋遺跡
蒲鄧天邊憶俊遊亭榭寂為閒處所溪山清帶古風流
神交冥漠相知遠重把狂吟此暗投
中巖封崇寺(在雲安上三十里)
萬竹林間一徑升滿巖金碧靜香燈飛泉散亂垂千尺
危閣欹斜擁數層雨氣或從簷際落風光時向坐中凝
荒碑文字那能讀合眼煎茶問老僧
扶歡驛王衮居也梁承秀居今隆化縣李光吉
居今榮懿寨皆土豪犯法禁以取夷滅
僭田收盡連蠻徼舊版從来實漢民草染華風能不瘴
山離汙俗自無塵連城解喪吳王濞鉅積終刑石季倫
一代英豪猶不免咄嗟三叛爾何人
三家兄書報薦起樓屋喜而有詩
臨街樓觀百餘年司馬辛勤五世傳凡在子孫俱肯構
敢憂門戶或先顛亢宗本是先人意幹蠱成於伯氏賢
他日舉杯相屬處為留書閣井東偏
寄陳蓬州圖南
臨老蹉跎来劔閣故人留滯在蓬池光隂一别六七載
功業半生多少時謫宦可憐嗟子駿徑歸難學羡誠之
何當江上重攜手同到三軒看舊詩
和鄧温伯二首
不獨高文耀世竒曾將宏議振天維誰人才術能爭首
自古功名貴及時暫别鵷鴻蓬海上少留旌旆蜀江垂
西州筆硯雖衰落會有中和樂職詩
其二
虛譽交遊共借推清途俛首倦重窺方將素志隨鷗鷺
敢拂華巔望鵔鸃衰晩欲成漳浦病嗟矜猶得鄭公詩
相逢少置升沉事且把金蓮為倒垂
送鄧温伯
長羡横飛霄漢遠多慚窘步路途窮如何會合青天道
俱是衰遲白髮翁萬里每嗟音信絶一樽還喜笑言同
遨遊莫作經春計佇看高旌促召東
和劉漕明復觀吳生畫(普城紫極觀)
古觀蕭條昔未名却因吳筆助神靈能將萬化豪端意
寫出羣仙物外形俊逸狀如裴劔舞周環時見蜀山青
隂兵聳動驚魑魅眞仗飄搖擁戸庭按部每来除枳棘
題詩留與禦風霆因嗟畫癖無由見魂逐車塵為一經
和題成都諸公唱和集
諸公高詠蜀人編唱和舂容近百篇厚重江山藏古氣
軒翔鵰鶚在秋天不徒神物隂相護兼有風謠樂共傳
誰謂開州新集好退之題後始完全
和劉明復再遊劔州東園二首
孤城寥落萬山圍惟有東溪景最竒擁傳使華尋舊賞
滿園春色待多時援琴故故彈流水隠几蕭蕭聽竹枝
擺脱風光情不盡停車門外欲行遲
其二
危亭飛閣照寒溪重到依然杜宇啼好事且看韋守記
補亡思覓義山題頻來已免山移誚久坐翻為水樂迷
一宿有情非雅素他年嵩洛是眞棲
和徐之才喜雨
憫雨何須事禱祈霈然未足便晴暉潤通壠畝麥禾起
香遍園林櫻笋肥浮藻水生魚聚戲落花泥熟燕交飛
民謠已洽豐年望惟恐使車將北歸
和徐之才觜體
菜蔓全除看綠槐木隂穠合乍聞雷田間雖荷沾濡澤
水際先憂蕩溺災火氣已隨妖熖出山光尤喜晩晴開
門前雅致無餘事惟見詩筒競往来
寄新先輩蹇頎子長書記
年少才華自不羣果然飛步出儒紳漢廷大對無雙手
(聞子長累考中狀元)蜀學巍科第四人(吾蜀李公素楊元素王宣義與子長皆第二人也)
暫屈鵷鸞棲枳棘行看鵰鶚離風塵東川佳氣因相待
共作榮歸晝錦春
將過益昌先寄允南使君楊夀祺
衮衮京華志氣低歸心長伴日輪西蒼顔白髮困新選
明月清風思舊溪屈指光隂時節晩舉頭霄漢路岐迷
巴陵太守應憐我凖擬經過醉似泥
和楊夀祺承事見寄
道屈文章價不低誤傳新句落天西忽聞命駕趨雲棧
猶憶同舟上井溪爭嘆科名淹舊發誰憐簿領困沉迷
相逢且約嘉陵酒為洗關中數尺泥
送苖子君運使赴河東漕二首
聖君宵旰尚憂邊移領并汾將漕權漢使已更三數節
(公出使為多三數時因邊事而云)壺關才下十餘年民情姑息方師後
兵計從容試上前卿相通途從此致横飛鵰鶚上秋天
其二
一顧生平於我厚十年門下見公親祗知談笑無難事
誰識襟懷似古人遽别未遑論出處相看何用惜沉淪
清朝勲業誰相問已向籓籬託此身
寄李獻甫運使
江淮勲績已優殊重使西南出帝俞被澤民謠千里遠
望風邊事十分無文書頃刻隨談笑騷雅雍容命僕奴
旦暮即聞嚴召速扶搖三省上鵬圖
獻甫和寄
半生才命苦差殊肯更詩窮效聖俞清識豈期回顧盼
嘉篇聊用借虛無鄉心歲月疑如夢官况塵埃直未奴
聞說南充風物好未能歸去且狂圖
和趙良弼初秋即事
尊酒相看白髮翁重来寧復問窮通十年舊事資談柄
一箧新詩載古風楚客遠行經素節蜀人歸興羡冥鴻
登山臨水無多日且伴閒中說苦空
甲子鹿鳴燕上呈諸秀才二首
詔書天上頒春澤經義人間沸海濤俊秀一時隨品藻
文章萬選即英豪溟鵬乍見摶風起郡守寧辭勸駕勞
當有竒才為時出中元佳氣似嵩高(今年中元節旦於郡城之北有竒雲)
(數千峰凝然不動如遇雨而望嵩岳也)
其二
重陽高會最風流為禮賢書席俊遊已愛食萍歌小雅
更宜攀菊賞清秋榮觀坐見邦人喜壯志行期國士酬
酒到從容當盡醉登仙名籍在瀛洲
重和四首(此與趙良弼酬答)
羣俊爭求一字褒諸公清識晉山濤蓬仙寥落誰人繼
史筆縱横自古豪勝爵頻傾知得雋劇談無極坐忘勞
勉行無負題評意東蜀斯文價已高
其二
郡筵瀟洒宴清流疎懶相從伴奐游但喜狂歌猶應節
不知衰髮已傷秋多情共把金英看厚贈慚無玉案酬
未去且為詩酒會蕭蕭休詠白蘋洲
其三
整此笙歌散鬱陶雨簷飛瀑瀉秋濤吟情徹骨清尤健
飲量隨人喜更豪黃菊光容嗟向晩哀箏言語恨徒勞
相逢宜共冥冥醉回首青雲路轉高
其四
年少相看自輩流深知惟喜舊交游休言白髮參差老
只恐朱顔次第秋歡笑且從今日起功名能有幾人酬
逍遙不必分高下鳬雁翩翩蘆葦洲
和陳興州見寄
音信昜傳臨一水道途相去隔三州何時樽酒同為會
無補篇章約共休鄉思豁從歸後少貪心宜向靜中收
此情惟有君知我不羡人間萬戶侯
戲謝趙良弼寄薏苡山藥
&KR1520;珠舂出眞珠顆山藥鍬開白玉團本草經中俱上品
故人書寄善加餐輕投已獲琅玕報每飲兼資菽水歡
欲把長篇酬厚意吟腸無味苦搜難
問江巨源求茶
語笑嘉陵醉别辰曾留一角建陽春不將閒碾無佳客
每到開嘗憶主人蒙頂縱甘餘草氣月團雖有隔年陳
吟魂半去難招些願得蘭溪數片新(公家蘭溪每春建溪至輙馳僕五六)
(千里送官上)
謝李獻甫寄鳳茶
雙鳳婆娑綠玉團初綱猶怯禁中寒貴從侍從時宣賜
傳到西南作寶看旋碾合留清浩氣親題何事寄麤官
感公珍惠寧須試一嗅煩懷已自寬
再和
此品何嘗下小團分甘仍値雪霜寒恐塵竹葉微蒸過
要細銀杆旋碾看紫盞烘時愁俗客清風来處屬仙官
平江一啜吟佳句起舞不知天地寬
和李曼長官約遊郊園(其弟殼亦有夢草堂)
郊園聞葺舊亭臺曉訪冰鬚凍結腮野景豁從江上見
雲扄深向霧中開早知閒處登臨好何恨忙時取次来
夢草新詩酬不得謝家兄弟盡清才
和李獻甫雲頂
舉首看山不到山每来留恨翠微間禪關但有經年約
使傳終無一日閒春到栢林香渺渺雨餘巖漏瀉潺潺
虎溪莫過虚邀客猿鶴鐘峰悵未還
和鮮于頃節推惠詩
英駕能来慰寂寥相看衰鬢共飄摇風騷會裏多年别
談笑杯中萬事銷休歎轅駒方跼踳不知籓鷃已逍遙
如將巧思鳴孤憤為我商聲更一謠
下黔江
﨑嶇才喜下荆岑一水奔騰萬石林使節敢辭重險阻
客舟將命寄浮沉可憐幽竇非人境猶有清泉慰我心
勞逸賢愚寧可問但嗟衰晩愧臨深
和王子嚴南平道中寄示
雨隨行色過重闉路有思歸送别人未省幾時趨北闕
且同回首望西隣(嘗同在梓)黃花漸近羞重見白酒猶期醉
一巡三峽苦辛嘗欲遍置杯休要問澆醇
寄賀李脩孺移利憲
纔出關来又入關欲閒天意未教閒一生孤直知心處
三度交承隔政間食蔗羡君方有味過屠憐我尚何顔
功名不是蹉跎物猶惜清時共仰攀
牟仲甫作雞終有意趣為予寫鬭雞矜驕自得
猶有餘勇因以絶句題其畫云
忘身為利得忘形棄彈莊生只自驚嗟汝虛憍氣方盛
何時全得似無情
安岳集卷十一
