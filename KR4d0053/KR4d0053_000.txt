安岳集别集類二(宋)
提要
(臣)等謹案安岳集十二卷宋馮山撰山字允
南初名獻能安岳人嘉祐二年進士官終祠
部郎中山詩文三十卷嘉定中瀘人周銳與
其子澥文集合而刊之前有劉光祖太師左
丞合集序及何悳固二馮先生文集序此本
澥集全佚山集目錄雖全而自十三卷以後
詩文皆缺所僅存者前十二卷詩耳以徐氏
傳是樓書目考之亦然蓋殘本也山與梅堯
臣蘇舜欽同時時已盡變楊劉西崑之體故
其詩平正條達無翦紅刻翠之態其上金陵
王荆公詩有更張漢法新之句序所謂當熙
豐間不能苟合於新法者於此可見蓋亦耿
介之士故其文足以取重澥當靖康中奏罷
李綱宣撫西河又受張邦昌偽命墮其家聲
其集雖與山並刻實為薰蕕同器其不傳也
正亦不足惜矣乾隆四十四年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
安岳集原序
故祠部郎中贈太師安岳馮公諱山字允南文集三十
卷太師有子諱澥官尚書左丞贈資政殿學士字長源
文集四十五卷太師卒於紹聖元年左丞薨於紹興十
年遠者百二十有九年而近者亦八十年矣而比歲文
集始行於世又未有序之者珠玉藏於山淵其氣終不
可得而埋蝕斯文也夫豈有久晦而不彰者乎然士之
逢辰則有幸有不幸太師公在熙豐間不能苟合於新
法辟臺官不就天下高之元祐以来用范醇夫薦始立
朝為郎而公卒矣時有幸不幸而斯道也斯文也不與
焉左丞年二十三登元豐二年第名聲籍甚元祐執政
以賢良方正直言極諫科薦之進策與論人交稱焉後
不果試教授成都蔡元長待之甚厚及以序送京亦不
苟徇也太師卒奔喪京師三年而皇妣卒公嘗自述其
衰絰七年中窮居固守等事嗚呼非學而能之乎元符
上書論及宫禁述所見耳初非有意於希世取爵禄也
其後主國論者自以私意進退人才而公遂進用自郎
而卿既乞補外又以奉常召俄上疏乞罷湟州及西寧之
役以靖患息民公始得罪矣其謫詞曰頃上書疏半為
邪言久懷異心下比流俗遽有羈縻之請實為捐棄之
謀以嗣武為勞師以昭功為往失動摇國是疑惑新民
可送部與遠小監當尋謫永州别駕道州安置三年而
自玉局召為吏部郎明年丞相張天覺罷政公坐附麗
又送吏部為處化丞在外將十年然後知夔州復直龍
圖閣靖康即位年六十有七矣以徽猷閣待制兼侍讀
俄長諫院而女真已圍太原矣故曰時有幸不幸也公
老而達實逢時之不幸斯道也斯文也言之抑何艱哉
道與時汙隆文與時高下公則心知之故於潼川先生
楊祐甫之卒也哭之慟而銘之甚哀公與楊公皆太師
公之所作成也其言曰某與祐甫游垂五十年自少皆
承先訓以文學志義相期既而先後得科第中年各欲
以所學少見於世而愚不適時自取大戾祐甫雖廢而
安處鄉里然疾病窘困不能出門戸而某流放楚粤江
湖之遠追維終始玄成嘆笑今祐甫卒含悲茹憤言發
涕零以吾二人平生契誼之私他人所不得與且所不
能知者祐甫晩與成都鄭少世今之鋟木者大瀘周氏
子銳也可謂好事也已其邑人景君佐仕於吾州為周
氏子請叙其篇端以余粗知言云嘉定十二年四月十
四日簡池劉光祖序
父子傳受古難其兼有開於前後莫之嗣作者窮矣故
父作子述中庸以侈周家之盛而唐史臣傳李德裕亦
首表而出之曰元和宰相吉甫之子夫君臣之道胥貴
於纘承者如此而况斯文乎韓昌黎一世儒宗毫端所
向變化莫測而得心應手之妙已不能授其子他可知
也司馬談之有遷劉向之有歆班彪之有固父子相承
照耀一世若可尚矣然三家之子類皆不善用其身君
子或慊焉豈文章公器造物者靳之而不畀人以其全
耶獨吾宋三蘇先生之出掩千古而奪之氣其文辭渾
浩如長江大河沛然莫禦非斷港支流之可望而其名
節峻峙又如太山喬嶽巖巖層霄之間使人聳瞻而不
敢議父作子述之懿必如是而後可以無愧也彼三家
者溟涬然下風矣哉普慈馮公允南以文名於時其子
澥承之益大以肆今觀其父子之作敷腴典重不費追
琢自合法度非有本者疇克爾里人周君銳閱之契於
心乃鋟諸木俾悳固序其首辭不獲命則以其素所感
者書焉嘉定乙亥中秋日梧谿散人何悳固叔堅序
