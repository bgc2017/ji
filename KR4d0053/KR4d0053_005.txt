安岳集卷五宋馮山撰
五言古詩
謝梓漕李琮獻甫寄餘甘
戎南煙瘴地草木富嘉實名菓蓋數品餘甘乃其一爛
漫經暑雨駢繁向秋日顆肥櫻綴圓膚嫩李帶碧始嘗
猶餘木酸澀固可斥稍味復土性華池變瓊液冷冽祛
酒毒香芬破茶癖豈徒雜肴核自可名藥石東蜀部刺
史江南夸聲蹟道與荆公合詩為梅老敵邊機屬未靖
使指煩遠適絶塞偶相值慇懃為珍惜殘菊雅趣尚啖
薤清讌逸分甘病漳守筠筒手封羃三年官大道襟抱
塵土積語言變為市風騷蕩無迹開封命澡雪一食至
六七冰霜快口吻塵坌併䟽滌古意還五臟清風生兩
腋與公始邂逅一言甚疇昔生芻感厚意香草慕前述
人道成以友直諒久無斁磨厲出鋒刃切磋至圭璧諍
友本仁義拂士忘疹疾或矯有所正或投有所激始逆
濟以順始疏要以密物微可以興騷雅固採摭公行浩
河漢(闕)效畎澮益不為小人腹俗茹飫梨栗不作兒女
口甘滋事餂蜜庶幾功名會或在交際出相知雖意喻
欲報粗言息追繼橄欖篇慙無翰林筆
送李獻甫知吉州
六經出晩周日月懸太虛幾蝕復幾明微茫炎漢初清
識隠虚粹高風激貪懦翩翩起江湖泛泛雜鳬鴈發揚
始使蜀奔走非素願郎官雖内遷相去才一間朝廷訪
耆艾人物尚清簡騫騰自兹始寧慮歲月晏區區無足
道鄉社久息偃未契許投合相濡念孤蹇迅翮舉莫追
窘步行輙踠把酒難一往開琴試重援别鶴如可彈新
聲謝悽婉
送上官基察推同年
我蜀君閩中相去萬里餘同年皆白頭此别當何如君
行久或抳一出無停車相忘豈人情時寄西南書
送夔漕王宗望蟠叟大夫赴闕
君子不苟然每以中道居處身㮣有常為吏形其餘太
原大夫公使蜀元豐初蜩螗沸清晝交道狼與狙公時
於其間素藴唯所攄紛擾目不瞬開濟心自如蜀人恃
以安至今芬名譽更駕漕三峽應手民瘼除適逢惠澤
新禁網闊且疎攫噬化為麟奔馳不能車公無異他日
法度方得梳均齊即人心簡易平徭書天邊促嚴召歲
晚巾歸輿老成坐廟堂收實攘浮虛有常豈易得得見
將已歟行看步臺省自可風簮裾非才共封略况舊遊
門閭贈行期有知知公當知予
和利漕徐師旦之才文龍山水之秀
臘雪洗頑碧晴鳬浴澄&KR3161;物色互磨錯清輝深不變滄
浪與少室幽人罕兼見少憩託高懷回頭簿書倦
題范亦顔聖鄰同年集後
聖鄰生西南豪傑如山東倜儻負竒節脱身起蒿蓬文
章學西漢不作雕篆工東京太學生議論傾羣公高適
遊大梁馬周隠新豐酒酣吐素蜺意氣横煙空翻身落
州縣束手如兒童無人解秋隼磨天看飛冲黃鶴垂兩
翅飲啄雞鶩籠始知命使然甘作冥冥終資陽數尺墳
萬事隨秋風相從嘉祐初擊發每兒蒙死生雖云異坎坷略
已同然猶有子棄孤芳秀珍叢慷慨悲父書收拾塵土
中蘭山四百首玉佩清玲瓏餘文隠圭璧夜氣如長虹
古人身後名乃是不世功蜀士志不朽存者唯卿雄有
子兼斯名昔否今始通聊書附篇末相與傳無窮
愛石堂(并序)
熙寧八年七月安岳馮山允南至梓始踰月出箧中文
字筆硯求置閒燕處得愛石堂乃前倅府事秘書丞嘉
陽李堯俞所建而石無有也訪之得雙石筍於北垣下
叢條隂翳中上有王舍人克真八分書鄭祠部文寳玉
箸篆皆自寫其銘記與詩也拂拭洗剔復歸於堂之中
庭屋以版環以苦竹每公退次第取書卷略略讀誦倦
則撫石看王鄭字法清風蕭然古氣襲人既而又得李
記於西廡下噫竒石古字蓋無事於世俗之用雖時或
見賞而廢棄常多豈物理固然耶因係之以詩刻於李
之碑隂
雙石非梓石厥初置者誰埋没不知歲復有賢者知王
分逼漢邕鄭篆源秦斯今人竟未及墨本收清竒文字
相稱古銘記兼以詩鐵畫隠石骨鬱屈蟠蛟螭李丞嗜
竒古見石喜且悲眈眈建華屋落落刊豐碑爾来三十
年堂在石已移幸未仆作橋上有車馬馳缺折從瓦礫
疊為垣墻基一見叢篠間若與平生期清泉去塵垢始
露金玉姿殷勤還兹堂如母逢厥兒對以古書卷環以
秋竹枝勝舍結高義出處相與隨夷齊秉達節顛沛不
少虧豈事燕處玩可為終身規嗟嗟石何有三賞百見
欺好惡凡在人顯晦若有時官滿當捨去棄置無復疑
聊書告神物為我當護持
送二十二舍弟赴金堂簿(丹)
巴中倦奔走歲暮增慘戚瞻望幾奮飛那能季行役距
家才十舍身苦萬里適臨老如别何相看數歸日
安岳集卷五
