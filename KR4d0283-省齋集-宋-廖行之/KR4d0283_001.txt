省齋集卷一宋廖行之撰
賦
巖桂賦
秋氣之清萬殊禀成斂英華於品彙孕粹精于桂根猗
歟休哉何其挺挺乎不徇世態飄飄乎欲凌高旻也邪
當其玉宇涵空金行奪暑庭捂憔悴於銀牀江蓼凄凉
於沙渚睠籬菊之未旉嘆園葵之已暮兹桂也壓衆卉
以推先争秋光而獨主時也莫不緣蓓攅枝吐芳露竒
若瑣若碎若繁若稀若什若倍若贏若畸或出類以若
長或附承而若卑珠綴甚富酥凝未澌雖玉蟲差擬風
韻之奚取金粟可嫓典刑之已非至若露霽晨興月浮
夜明動微颸於披拂暢竒芬而遠聞蕩世俗之喧濁掃
鼻觀之囂塵可使沉水斂煙於燕寢猗蘭奪氣於深林
得非蓐收肅殺之威或有所寓太白剛勁之氣或有所
憑而然耶彼芙渠兮不亦華乎凌波間而顔如渥朱水
苟涸兮幹隨以枯彼桃李兮何彼穠矣競春朝兮天然
綺麗秋之至兮葉紛以委萱忘憂兮何事容悦花含笑
兮其如嫵媚寧寒巖之一枝兮名園之屬子寧霜林之
獨秀兮韶華之付爾君不見伯夷之行兮得清之全風
聞百世激貪懦之心焉又不見孟軻之志兮養其浩然
至剛至大則天地而塞焉此蓄之有素而發之無前豈
與夫競紛華於頃刻誇美豔之鮮妍者同年而語哉此
東臯子之問答所以發德馨於幽潜者也
五言古詩
夜坐觀書
風露氣凄清秋堂燈火夕開編對聖賢窮理貫今昔豈
無侯門裾俛仰無顔色豈無終南路矯詐虧名實莘耕
渭釣人樂道貴自得青紫與金珠從渠儻來物
重九後菊未開
春初得菊四株植之于西䆫之墻隈糞土培
之加以灌溉庶幾為重九之觀今度重九且
踰旬矣尚未敷榮作詩詰之呈示同社諸友
靈根何許來初春首移植封培極膏壤灌溉勤朝夕惟
知人力勝可與天工敵侵尋度重九荏苒復旬日含芳
似慳吝細蓓猶的歷得非司花神不為徇世習閉關存
清高後時養介僻不然蓐收靈護持莫庸釋未容遽爛
熳留作秋歸憶胡為倚墻隈向人殊寂寞雖非彭澤長
汝勿余於惜
贈别羅舜舉
憶昔相從游往往嘗繼晷論文在肺肝商確到肌體一
從悵分擕鳬鴈慣居徙相望兩川間别夢縈百里向來
故園思歸興動行李奔馳快一見舍舘渠暇理疇昔夜
過門明月耿相視一尊邀躊躇嘯詠天風起朝來得秀
句惜别語盈紙所愧才空疎雅意孰稱是塵勞喜驅人
遣我輪善柅明當問歸途馬足莫西指男兒結交情聚
散今乃爾誰論十日惡懷抱好無幾活活郴江流此去
下湘水慇懃儻懸情願言寄雙鯉
寄舅氏
北山結齋處爽塏非囂塵開軒尋丈間四座情誾誾君
無挾長態我亦㤀等倫終朝究道藝得趣何其真一從
分携去聲跡如參辰相望遠十舍誨席無由親秋高鼇
峯秀得助尤清新明珠不分錫何以慰吾貧
和劉寺簿韻就述丐祠意
衡湘風物佳微産亦豐美清腴足秔稻隽永到梨柿一
飽自有餘此樂渠有涘况逄使君賢公餘多燕喜新詩
且間作健筆時一泚形骸了區别肝膽洞遐邇言論斯
靄如旨意不㤀起梧檟良栽培稂莠早耘耔我愚莫孰
何流輩敢倫儗每聞循循誘敢媿空空鄙高堂有白髮
冨貴寧羡彼丐公成此心萬事歡菽水
從三舅氏携兒姪遊向園分韻得買字
鄽居遠囂塵市隠渺湖海閑窗理書卷樂事供戲綵蕭
然萬慮㤀恬爾四時改青山滿郊園未省費錢買客來
笑迂拙我乃厭機械今朝起遨遊歡意與天會光風挟
霽月璇宇掃氛靄兹游發吾舅慫恿及流軰扁舟凌湘波
步屧更東邁名園展良覿珍賞皆勝槩松筠矗高節花
草足芳佩化工自無私物理欣有待從渠春爛漫壯我
胷磊磈招邀坐莓苔取次列鮭菜真成脱邊幅底用見
竒怪酒闌發深省事往憶初載經營賦歸田想像古賢
宰騎箕久汗漫種木今猥大安能耽燕翫頗復念興廢
信美非吾廬高興忽天外歸來且長哦它時續詩話
自中都歸題勝業寺古栢(栢一本九榦甚竒古)
昔聞南山下有栢古且竒書癡守寒窗一見嗟無期歸
從軟紅塵乃識蒼虬姿青青十畆蔭凛凛千年枝山靈
日守護斧斤誰侵欺孤根久盤踞珍幹分逶迤飄蕭爽
氣生蓊蔚祥雲低九龍出同穴宛轉猶相持高標足古
意貞操長遐栖豈無金芝秀𤨏𤨏誇一時豈無豫章靈屑
屑關興衰何如此嘉樹毁譽無欣悲傳聞禹所植往事
誰能稽安得子墨卿寫作無聲詩
醉中紀事題辰州淨因寺
山城春半時底事風作惡小隠杜書帷暗想花蕭索命
駕訪林藪尋芳到叢薄漫山粲百英隨分有餘樂縈迴
度城隂徙倚步禪閣山僧正齋餘茗椀快新瀹壁間有
佳句一誦喜且愕登堂陳杯盤痛飲自諧謔新詩恣賡
酬郢匠成妙斵忘機物不疑屋山下烏啄松風動豪氣
號怒響林壑顧我亦楚狂高興復誰托揮毫屬同遊聊
共題新堊
代遊西湖分韻得香字
永嘉有儒宗學古源流長未施經國手姑綰祠嶽章豈
惟禮秩重正遣文教昌從遊者誰子秀異推荆楊羡君
春秋學三傳可束藏君章湘中傑况有今黃香羣賢集
董帷幸甚同翺翔吾邦一何遇石鼓分餘光坐令士氣
振聞者皆激昂今朝過封胡三英璨琳琅乘興訪蕭寺
草草羅酒漿吾儕亦縱臾十駕隨飛黃亢宗頼季子未
數彦道狂讀禮不敢過養晦須名揚旁觀且䄂手代斵
媿不臧聊補分韻篇一笑薰風凉
送岳陽陳倅秩滿還朝八首(以邦國不空別駕之功為韻)
千古太丘長風流世淳龐衮衮多公卿他姓渠可䨇秪
今廪賢雋半刺均麾幢朝天建長策致主新周邦
閩為多士鄕三山最英特問學可經世文章更華國公
維太宰出宅相有令德無忌獨何人猶能弭凶慝
先漢郡有丞選置不浪取次公在河南吏嚴而獨不皇
家重監郡小試煩大手上方求寬和淹外詎容久
岳陽古建郡不但樓觀雄英英范公記百世揚清風斯
文行益遠雅意言非空懷哉久登臨所期憂樂同
重湖昔苦兵流亡動輕别幾年費勞來經旱復騷屑有
底田多稼民情洽歡悦洋洋康頼歌今無媿前哲
湖山政俗殊疆理罕憑藉壤賦無定書民田互欺詐所
急井田均争心詎難化入告今其時公行毋俟駕
舍人趣治裝驅車將東之两載賢轍淹一朝萬里馳洪
惟德器遠自是廊廟姿寧湏佩刀祝已動宣室思
少陵不作威恐墮趨走中而今巴丘吏所遭更途窮力
緜何以振敢意鄠縣功慨歎薛長史誰其繼高風
夀湖南宗憲五首
梅餘傲雪香柳欲搖金絲隆冬如許清真宰渠物私居
然風景殊鍾此賢傑姿政湏鴻鈞播天意扶民彛
斯文不于政體用方殊觀頗聞罷謀曹渠肯先學官而
公獨古意首欲尊儒冠果哉此道振善俗良非難
湘俗日窳敝嗜惡甘如飴良心豈初然物欲或迫之經
正則民興靡事窮誅夷桑麻遂生業四海治可推
伊洛有真𣲖淵源洙泗宗蜀張日益遠言行將無同於
公見事業吾黨知適從坐令千載下竟識儒者功
欲夀人之情而仁獨也正有能用其力盡性以致命公
誠格物意心静無不敬却笑彼談仙區區較功行
夀湖南管倉五首
齊卿善高奚為治孰過之到今民受賜微管嗟吾其宜
哉世祀昌有此廊廟姿功名方鼎來端亞蕭與伊
敬仲始鹽䇲豐財此權輿端能佐經費農末深相須惟
皇叙八政國裕民無癯誰其制低昂江左今夷吾
平糴慮國深公囷匪邦積自古斯有年寖遠失初意今
年出緡錢樂歲怨狼戾此法竟施行農民等蒙惠
古人重繇使竭作唯追胥兩税已復役三倍將何如洪
惟愛基本幸甚均慘舒周親今閭閻民情力有餘
歲寒萬本怯表立蒼官榮相看琅玕碧更對梅玉清得
能三友佳來夀千載英慶事未渠央高標自天成
挽劉監廟
去歲與君别高談氣如虹酒酣出三詩遺我意何窮歸
塗度黃花偶遇衡人東問君無恙否報言近已終聞之
駭且疑期君後凋松分携數月耳鷄年何遽逢還家僅
弛擔走哭悲填胷夫君鄊評高孝友古人同一第晚乃
得權門肯投蹤暫出不少留翩翩若冥鴻力學老不倦
進得新有功惜哉幹國資已矣浮雲空最憐親白髮行
路為慘容頼是有子賢接踵翔蟾宫朝來哀笳發湘江
雨濛濛月嶺挂寒斗霜林號凄風斯人重難見夜臺情
得通
送鄧彦霄(有序)
僕聞南山下有耕者始其業微甚他日連阡
陌專沃壤盖其富視封君客或訪其故對曰
田農也不知其他吾能不廢吾業而已始吾
得汙萊數畆人不屑治者吾治之加力不敢
鹵莽滅裂也計其穫視饁餉不徒食以故吾
業益廣今幸且富顧耕則不暇而吾心朝夕
經畫乎此特其所處小大之異耳勞於小而
不廢積於大而益不懈天下事皆然僕嘗異
其言將世之君子殆有愧此自世以空談媒
位仕未有一毫補公上已謂州縣為徒勞簿
書期會一切廢弛曰儒者以大臣自期宜若是
彼其愒偷曾不若耕者之不素餐也矧仕于
邑所謂高士不為者先漢已有此俗今吾友
鄧君彦霄乃欣然就此位若將得行其志者
其所懷負不苟徇世誠如是一職不廢矣夫
使圖籍有考而緣絶淆亂之弊戢膏澤下扵
民必自此始且僕聞鄭有君子曰子産其言
政如農功日夜思之思其始而成其終朝夕
而行之古之人自效一官逹之于運天下其
於民監法皆如是彦霄過僕為别屬聞耕者
之說意其有補于從政因序而詩之以為贈
四海一畎畆萬事均農桑汙萊儻輟功饁餉安取償斯
言媿田叟為吏輕官常悠悠但愒日往往俱亡羊鄧侯
獨古意枳棘寧鸞凰所懷將志行身詘庸何傷高士豈
徇俗濟時乃褰裳功名始一邑圖籍皆甘棠古人正如
是遠業詎可量薰風入虞絃萬㝢須阜康行矣食人食
勿謂吾言狂
題族兄耐軒
乾坤一覆育日月恒回旋百川滚滚流晝夜不舍旃豈
無桃杏姿孰與松筠堅物理耐則勝人事敗以獧君看
伯禹功手足甘胝腁苟無尼父志緇磷多夤緣躁輕易
與耳頑頓終安然吾宗伯也亢學世其家傳韜藏第懷
寳穮蓘須豐年雙扉儼庭牖一字深韋絃此意當竟成
永言願無愆吾聞約與樂仁者斯兩全君能處以一我
見成皆天伊傅終佐時吴鄧徒多錢他時軒中人更耐
官九遷
題君子亭
䟽池種瓊瑶築屋看雲錦愛渠花種賢佳處心自領我
愛池中花花中有君子相看亭上人其人亦如是
和苦熱喜雨
吾聞和隂陽古人喻調鼎四時有節適萬類自紓窘神
哉洪鈞播妙自元氣涬寒暑遞推遷日月互光烱隆冬
生流金酷熟啟冰井由來積以漸其究勢莫競沿流盍
尋源循踵良自𩕳天功果其全人事或可請民咨思圖
易牛喘戒用猛于焉貴調燮持以濟炎冷今年苦煩蒸
六月無息影晴曦煽赫赫卒歲憂懔懔無何隂鳥鳴恍
若商羊騁濃雲潑黛合飛電與天等誰為投壺戲多謝
一笑肯疾雷正晝發隠隠連夜永羣龍挾雨飛霶霈浹
四境豈惟蘇槁苖已足潤頑礦歡呼到田稚揚泊亂池
黽熱惱變清凉造化秪俄頃如痛乃遽定若醉而倏醒
人情競欣欣我寐獨耿耿帝力今何知誰其發深省古
來禹稷志要在飢溺拯行當歲有秋豈但禾同穎羣熙
正待哺一飽慰延頸恩斯宇宙均澤可天地準憐渠詫祥
瑞得醉矜酩酊何人司調元嗣歲願多稔但令風雨時
誰復浪悲哂
夀岳陽林倅
南風舞山木幾日天好晴驟雨洗空翠當暑氣倏清湖
光散瀰渁宇鑑浮青冥魚龍戲吹浪草木搖芳馨祥氛
郁華居喜色生緹屏緹屏一何喜别駕今甫申丰神禀
崧嶽仙骨標蓬瀛間世出王佐生賢果天心當時三更
月尚記七莢蓂居然熊羆夢况乃星宿熒堂堂問禮家
豈但工梅吟西湖耿澄澈泰山媿峥嶸德器重九鼎材
猷冠千英鳴絃了巖邑展驥開修程岳陽千乘邦樓觀
萬古名形勝以人重民安湏政平誰問蕃宣功正藉太
守丞要令范公記亹亹增清芬十行東北來六月西南
征心源不受暑王命無留行邦人徯膏澤邑尉覘車塵
斂板慰所慕執鞭欣且榮匪私一身遇所冀千里均佳
辰迫開府善頌騰歡聲紛紛祝龜鶴懇懇祈松椿人情
亶忱切天理尤著明維仁必夀祉稱德斯鈞衡福禄方
鼎來何者當擬倫茫洋洞庭波中有君山青渟峙未渠
央功成更遐齡
題舅氏耕隠圖
平生澤物心不計飽一吻中年厭道路回首荒二頃有
口不自餬誰其識莘尹天子閔斯勞祠官養閑冷庶人
乃敢召往役義唯謹兩手不䄂藏扶犁遍畦畛云胡三
百㕓正可一笑哂置之他勿問樂此果何愠能敬師冀
缺弗治謝楊惲深思鹵莽報寧惮作勞愍拳拳畎畝志
尚願國多稔長哦七月篇知公非素隠
七言古詩
書懷寄黃夢立
荆山之璞天下竒韞藏待價其誰知楚庭已作再獻客
楚國未識連城姿世間萬事乃如此遇否在天而已矣
龍螭尚爾困泥蟠可是紛紛肆蚖虺人生安可論窮通
失馬有時同塞翁會須決起凌雲志高搏九萬扶搖風
夏夜大雨
西風響樹聲颾颾暮雲勢作蛟龍逃玄冥夜半挽銀漢
飜寫到地奔驚濤萬聲傳空震且怒草木股慄皆悲號
吾聞閔民望歲者辛勤必與豐年遭即今麥孕苖欲秀
得失相去懸秋毫沛然一雨決豐歉誰謂天鑒徒高高
和湯無邪
東風習習初春天流澌凍解興魚潜池波生綠紋漪漣
和氣巳覺彌天淵人間佳處不獨此我有嘉客稱世賢
懷歸不肯依劉表滿懷貯月清光皎君行天下眼力高
泰山自見秋毫小往時祖烈通帝震凛凛奚啻霜松清
力扶彛倫正皇極精貫日月伊忠誠聲彌宇宙身卑下
貪天下願羣龍駕功高德厚愈流光誰信幽潜空厚夜
吾聞丹穴多祥鸞正論世濟非論官慙卿慙長彼何事
五公四世嗤新安欣然如君食舊德瀾翻自詭真竒特
瀟湘江上忽相逢遨遊遠自蠶叢國詩豪氣俠負家傳平
生重義不重錢千金萬鎰隨手盡南來祗有兩臂全且
言昔與吾兄别相勉相期皆遠業六年萬里天西南歷
井捫參淅今接故人已作騎箕英顦顇倦游誰可倫風
波險阻厭蜀道恨不澤國歸垂綸如今豈乏資身策家
在吳江天一域牀頭金盡何足言氣干牛斗心金石不
須伍舉談班荆開心見膽須真情交游衮衮半朝露家
有諫省真難兄聽君話言坐未定投我新篇冨嘲咏我
思伯氏不可作君為感嘆豈其命自慚無力空慇懃扶
搖孰起垂天雲媿無詞華堪掞庭安得瓊琚持報君
再酬湯無邪
少陵自嘆休問天高歌杜曲希陶潜兩翁潔身如清漣
流行坎止停則淵不肯相邀事趣走相望異世俱稱賢
又如雙鶴立表表長庚共月相輝皎人言兩翁皆大才
頗恨當時用之小太微别垣環紫宸台符烱烱光太清
天心愛君見于世生賢賚弼何其誠那知局促多轅下
詭轡竊御誇覂駕懷哉朝秣玉山禾徐趨可刷幽并夜
我聞此馬如翔鸞不比羣蛙私復官馴轅妥策服黃道
御輿君子何其安豈其力稱稱以德谷量謾冨驢騾特
乃知市駿等掄材畢竟多賢重王國湯君謂我祖有傳
非獨中選如張錢誅姦發策自其手亟使國步臻安全
忠言信與紛紛别大啟羣公扶帝業退然寧肯自賢功
錫馬無心晝三接青編自有聲飛英笑唾當年石季倫
高風盛節位不稱獨抱此志虛經綸君言濟世非無策
太息神臯猶異域會令桂海一冰天却鎸浯頌燕然石
吾儂𤨏碎如棘荆聽君忠憤猶含情可憐有志不得展
三嘆失我金昆兄人生萬事皆前定試聽滄浪清濁詠
晉陶唐杜等詩窮怊悵文章不如命祝君我有心慇懃
天降時雨山川雲古來臯伊今在庭食芹有美湏獻君
春日途中
人家二月燕始歸春隂還近清明期我行東指來江上
傑木夾徑如旌旗驅馳不憚百里遠解后時醉青帘垂
懸知故人隠山市相見甫邇黃生眉
山棗道中
疾雷將雨風怒號夜半破屋聲嘈嘈平明野水一犂滿
浮雲忽散青山高三湘歸來故清絶半載何事徒捐勞
可憐辜負春已晚鶯老花殘空濁醪
西郊即事三首
唐年斗酒價三百苦貴已起詩翁言那知三倍猶痛飲
可知此老空煩冤風煙澒洞攪霜信雲日黯淡浮天根
此世有酒湏爛醉貴賤瑣瑣寧當論
秋老那復雨初晴我行西郊賞西成蘆花飛空訝舞絮
楓葉滿徑紛吹萍香秔幸愜一飽願晚菊亦吐三秋英
陂池更作嗣歲計帝力浩浩仁羣生
曉行出日歸流螢二童一馬塵蒙纓道傍老翁笑相語
道上夫子真勞生有田觀我奉甘旨無技聳世難公卿
從渠自嗤我自樂天風振木哦詩聲
又次韻三首
昔人逢秋每悲思往往推本騷人言安知四時皆足樂
但願一切長無冤山林朝市等昔夢榮悴開落俱陳根
不如沉醉了萬事春蘭秋菊誰能論
養禾欲雨稼欲晴閔閔此事須天成湘田是處可穫稻
村酒縱飲無幾萍老農歡喜自舉白俗士觸縮誰飛英
如今秪合謀一醉功名富貴從浮生
一年好景今露螢試問誰濯滄浪纓隨時動遭不事謗
潔己自覺太清生西風常次樂郊路好酒不博當朝卿
浩然十里馬蹄疾未到城門打鼓聲
夜夢得一句云老樹拜風窗影亂因伸其語為
一絶
夢魂栩栩塵緣掃風拜月窗春樹老一枕驚回得句時
清竒未遜池塘草
江臯即事
霜肅寒空晴意力江清一帶玻瓈碧微波漾日光浮浮
萬頃無聲流寂寂灣頭輕舠一葉微篙工急刺馳如飛
饑鴉見人自驚去未若鷗鳥能忘饑船頭午後炊烟起
䬃䬃微風掠蘋尾江臯有客意何如獨立無言望江水
再次前韻
午日晴眀軒眼力煙浮波面融融碧隔溪誰家鷄一聲
人在叢篁更深寂纖鱗弄暖吹波微饑鴈為作低回飛
漁翁可是生涯闊放漾終日忘塵機心旌忽為家山起
遥憶瀟湘鱠鱸尾誰能一席助清風歸去蒸江弄蒸水
書湘隂驛壁
舍舟湖頭煙水昏假榻郵傳猶柴門可能濁酒澆客吻
莫厭眀月撩詩魂
溪流
溪流一作神仙遇歲歲桃花落復開誰控空巖守竒鬼
豈唯塵俗到雲來彭澤昌黎一是非悠悠千古謾傳疑
蒼崖何物扄巖竇獨許當時漁父知
和喜雨詩
夏畦雲稼憂芳蕤炎官火傘烘晴曦何人半夜起龍蟄
慰我卒歲豐年期吾生正作一飽計天意似憫三農時
椎牛釃酒樂村社帝力於尔其誰知
和陳必強韻
三旌之位不足貴萬鍾於我其何加誰如日飲無骨相
底用眼眩鳩盤茶哦詩清籟助蕭爽角壯餘子空雄誇
東洋北若不汝較望嘆自失無津涯
和楊公維二首
子雲家無儋石儲日有載酒過門閭道丰澤衍今甫大
天理報施寧欺予我慚投李淂珍貺俗眼快覩真璠璵
何當急走問竒字報語姑以先勤渠
楊侯胷中萬卷書瀾翻騷興軋三閭文成素藁富柱腹
詞有餘鋒須賈予俊逸進追新軌轍温純端擬古璠璵
我漸不作池塘夢徒羡清溝媿濁渠
和游子歎
前年春種方萌蘖我喜君來屐幾折今年湖田農正忙
君從伯氏聽漁榔平生四海饒足力到處哦詩不虚日
高懷一笑無心雲暮秣燕冀朝吴飱從渠小知但莽蒼
羈馽維絡游龍顙男兒遇合自有秋此志寧為温飽休
呈武氏表兄余兒時武氏三四表兄過我龍穴
里中已而為别今逾二十載矣兹侍老人通守
沅陵武氏寓辰之屬邑五峴坡栖碧翁適逝去
既襄事而四兄來訪皆魁偉竒絶有昂霄聳壑
之氣連日奉欵語劇談世事論文說詩私竊喜
慰感而成詩十八韻呈諸表兄
我家蒸湘東復東君嘗過我從嫗翁我時總角君未冠
相與遊戲如鴻濛無何君作十年别遠指沅水云能窮
兒時豈識銷黯事聚散過眼回頭空衡陽以西大酉麓
其間不及馬牛風向來往往二十載音問無計隨鱗鴻
吾翁得官夜郎郡盡室隨牒溪山中故應喜近栖碧老
豈謂一疾銘幽宫箕裘頼有七男子華萼競秀階庭豐
爾來得得步相訪磊落玉樹何玲瓏固知乃翁已無憾
有子足勝王家戎團圞夜話得相屬幸勿别去輕怱怱
即今山城二月半李花能白桃能紅陽和薰蒸著草木
駘蕩夭冶春融融繁華不足悦我眼獨以文字忻磨礱
男兒胷中負志業聲價直欲高恒嵩立身揚名我軰事
肯逐斥鷃甘蒿蓬篇詩慇懃匄領略但愧骩骳言非工
呈四表兄求栖碧遺文
某竊聞姑丈生平遊戲於詩著述甚冨每恨
不克奉杖屨乞其緒餘以啟頑繆今巳矣然
審知諸兄寳藏遺文以傳不朽猶幸得一拜
讀而未敢輕易也輒用前韻成拙詩以見意
諸兄幸憐其勤勤舉以授之則庶幾尚可沾
匄其殘膏賸馥也幸甚
詩亡自昔周之東末乃頼有三閭翁三閭避䜛思去國
當時無人歌雨濛忠懷義槩不見省獨以文字塗幽窮
高情寓物發歎詠憂深思遠言非空富如渤澥産百怪
浩若九萬扶搖風後來文士相繼出思援弓繳隨冥鴻
二都以降更七代浸墮侈靡滛哇中新竒嫵媚乏典則
往往體制多稱宫汗牛充棟號繁博簡策冗長何其豐
至音寂寥風雅墜天球何處求玲瓏遼遼曠世一杜叟
粹出于正排夷戎丁年天寳適倥偬﨑嶇奔走方怱怱
有我未始不憂國豈若兒軰隨朱紅瞻前無隣後無配
膏馥殘賸何豐融少陵以來栖碧老筆鋒閃閃矛新礱
九原已矣不可作知有妙語齊烝嵩生平寤寐祈一見
如垢未沐頭方蓬君無恐我誤雌霓研覈諷誦猶能工
次韻酬郭承禧
近不羞以惡拙呈似望一鍼砭之以起廢痼
盧扁固未肯輕施且過於奬拂借之好語殆
欲益其疾與公必不恝然也敢賡元韻不吝
竟誨之幸甚
黃鐘大吕非常器清廟陳之乃其地胡為小用噎寸莛
猶遣咸韶有遺事君才棲枳今何時天意似欲昌吾詩
西山正爾朝氣爽左手好在霜螯持連墻顧我勞相過
徙舍羡君安宴坐春蘭秋菊借芬馨蚯蚓蒼蠅許賡和
彌明出語如笑嬉喜悲思苦那能竒便須起敬拜牀下
敢問所學真誰師
賦壓波亭呈益陽趙宰
當塗自詭譙中龍長驅遠鬭矜餘鋒孫劉交合出竒計
一炬赤壁成三雄荆州疇昔借資地久假乃復相仇攻
是時熊湘介二國北有蜀壘南吴牖蠻争觸競巳千古
往事獨有江流東人言此水自雲阜聫引澬邵經夷中
﨑嶇二梅壓盤束擘裂千嶂煩奔衝窮豪究勇力少縱
始得平隰流舂容紆餘十里僅閒暇贔屭五渚俄衝從
瀦為渟淵産百怪往往不宅馮夷宫春霖夏潦故假藉
谷吐川灌資騰舂陽候客氣不自禁驅脅罔象從羣凶
往時井邑困陵藉欲已此患嗟無庸英英忠定經國手
初日小試勤民功不煩燃犀照竒鬼正爾宴坐銷狂烽
築亭據勝俯百壑坐使衮衮皆朝宗投巫謾詫鄴中老
驅鱷未遜潮陽翁横流一旦復故道精意要與神明通
吾聞祖龍制六合欲以盛氣陵華戎將游會稽示汰侈
乃被濤浙還他從區區水波豈云惡要是暴戾神方恫
安知盛德雖邑宰能轉造化回天工爾來百有六十載
民得平土趨耕農只今令尹亦公輩惟有善政希高蹤
興言晴雨應如荅豈復旱溢憂怱怱喜豐對峙且華屋
一槳横絶江無風江頭秋深足佳趣林靄煙暝紛冥濛
乘間領客共賞勝亦有情話攄心胷夫君豈久吏州縣
偉望况已齊衡嵩儻令鯨伏波不作奠枕四海渠非公
送程正翁解官歸徽州
夫君貌瘠中甚腴萬卷抑塞蟠胷書文章有神貴有骨小
住金馬論石渠青雲可上不自喜却下枳棘如棲梧勾稽
五載信留滯澹泊一意忘奔趨心研典墳略鞶帨腕脱
牋牘疲鴻魚諸公要人徧知己争欲迎致沾波餘代來
秩滿不得去懇懇至挽桓君須平生不願受知廣高興
忽動歌歸歟湘江水落清徹底桂棹可理真良圖人生
適意貴自得懷土不為西風鱸一杯别酒聊復爾千里
明月非人殊修身善世本一理聚首分袂皆同區它時
用否猶故吾寄書當道今何如
夀邵陽唐倅二首
君不見大士化身兜率天地湧兩足雙金蓮光明照耀
十方界至今猶記周昭年當年刹利西王國才見薰風
入炎日菩提廣轉大法輪普現寳身千百億即今應感
湘江涯一念甫為羣生迷誕彌猶是舊來日塵世已覺
心南移宰官未向朝端去暫作資陽大慈父惟將四諦
妙真來一洗含靈愁嘆苦海沂豈久淹王祥沙堤指日
催鳴璫心華定力莫思議福利四海為津梁斯民正頼
覺空覺應世因緣詎能度椿齡永劫未渠央會看優曇
幾開落
瑞蓂八葉開蕤賓湘川當年生俊人天孫織裳雲錦新
下與聖世為卿雲妙齡材策趣金鑾從横禮樂波瀾翻
結知九重生羽翰揚庭徑許陞朝班姓名將啟金甌黃
海沂暫此留王祥朝來椒頌傳新章青衫屬吏欣觀光
方曈玉頰歌雲謠醴泉為酒&KR1893;斗杓東方蟠桃三度實
安期瓜棗甘於蜜
代賀蘇鹽生朝
斗杓酒携井絡墟月蓂四莢隨盈除絪緼和氣掬宇宙
怱欝瑞靄充門閭門閭自是相家舊許國勲閥今渠渠
公候骨相竒表在佛祖心諦羣疑祛長材不憚剸煩劇
入贊樞庭還題輿聲猷業履藹中外使節榮畀東南如
三湘來領阜通計九郡咸企澄清車民言此地公蘧廬
當饋注想寧應徐姓名行啟金甌書公府入即潭潭居
方壺蓬島有夀域安用九轉刀圭餘
代人上父生朝詩(十月猶有木芙蓉)
杓擕娵訾月華薄瑞靄朝來溢簾幕芙蓉猶解姹然紅
要與誕彌尋舊約霞觴舉處金璀錯夀祝莊椿與龜鶴
鯉庭請學熾昌詩綵衣戲有承顔樂
將歸新城鄉舍邀賦詩贈行
請君吟詩送我歸我歸雖作半月期馬頭黃埃且百里
村店白酒占雙旗只今柳絲東城路萬縷方作青青垂
歸來應未及飛絮自取春色開修眉
和阻風潜江以詩禱神
江行幾日風打頭江上客子添牢愁人言水神喜作祟
客欲精禱姑維舟平生結習口語業篇詩敢告波神休
欣然回首領此意一息千里聊乘流
