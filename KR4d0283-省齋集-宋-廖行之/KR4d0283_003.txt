省齋集卷三宋廖行之撰
七言律詩
豐城舟中
踏遍江湖路幾千買舟因得憩江天不嫌煙水牽離恨
要狎沙鷗伴醉眠南浦春深波漲岸長蘆風寢浪平川
生涯喜近長年老夜半拏音月滿船
上湖南孫漕四首
湘郡湘城四十餘賦租無爽歲無虚三年自是澄清澤
一吏何能撫字書底事古人勤勸課由來國計在閻閭
南陽誰守蒲誰宰更賴褰幃使者車
湘水湘江衮衮流南連五嶺北荆州造船行粟無遺算
自葉流根皆運籌國計已多劉晏策民情滋欲寇恂留
善刀莫起庖丁念何止恢恢十二牛
湘俗湘人百不憂口無異論只歌謳皆言此日孫夫子
還是當年郭細侯不信民情容易得可能仁聞鎮長流
而今九郡皆膏澤看取黃雲萬頃秋
湘雨湘田處處同誰知公意與天通愛民天亦憂民事
望歲公應喜歲豐自古強兵先足食從今積粟可平戎
關中事業非難辦要看他時第一功
代送王守赴湖北漕
紫泥芝檢下遙天綉斧榮更竹使權六轡周王新禮樂
重湖楚國舊山川澄清風采生麾節眷倚精神跂䆳綖
早晚沙堤歸步稳二台齊色耀星躔
和丙午衡州鹿鳴宴詩
丹詔飛來萬國春掄才美意屬賢臣幾年志氣風雲壯
一旦聲名日月新好把良籌裨負扆莫貪香餌墮垂綸
來年上國風光好喜帖西馳沸路塵
和石鼓宴士二首
幾年蓬藋翳儒宫文物新還俎豆中幸甚諸生初見武
歡然置酒更親崇晴收楚嶠千峰雨薰奏虞絃萬籟風
須信廉平漢循吏可能齊魯化蠶叢
江頭秀木碧參空喜見新晴到眼中秩秩北林筵有序
潭潭東閣禮尤崇廣平元老今賢傑江左夷吾正祖風
况復贛君崇教養清隂到處綠成叢
上湖北趙司倉三首
君侯德業簡淵衷亟上朝端望寖隆鵷鷺羽儀從北闕
驂騑禮樂正西風六條郡國褰帷裏萬里沅湘攬轡中
早晩詔書歸衮舄由來周召合三公
黼扆天高德意深恩言臨遣重丁寧九霄雨露新英節
一日風雷徧洞庭財力定能均息耗米鹽因得裕常經
如今想見南翁喜長望吴頭認使星
廷尉年來犴獄清更憑藻鑑惠諸生新竒往往多聞罷
朴魯區區亦竟成已見規橅通造化會看勲業正鈞衡
先生小試澄清手天下顒顒望太平
送黃尉解官因簡黃德亨
夫君解紐去通泉十幅風帆下碧川寶劍詩成光射斗
扶搖路稳翼垂天湖山桂老乘秋興越水梅開近日邊
丹扆須賢方側席會聽鳴履上星躔
平生飽聽無雙譽一見全勝得異書妙語從君聞梗概
清尊酌我更躊躇希蹤伯氏情何限惜别吾曹意有餘
若見滁州新博士為言湘水媿汙渠
病中寄武公望二首
四十餘年尚轉蓬渠論南北與西東但知愛子三遷教
不辨謀生一畝宫北海可憐真意廣步兵良苦漫途窮
人生擇術須循分鵬鷃逍遥自不同
輕去千金若棄遺高情勇決固應稀端來共我茅一把
不肯折君腰十圍世事彈棋無定局人情蒙穽有深機
生涯也趁身強健況是平陽德可依
無題
生憎城裏只塵埃勝處何妨特地來況是近郊新雨歇
可能乘興一樽開春隨使者軺車至花倩棃園羯鼓催
來歲披香侍華宴也應猶記此低徊
逸興飄飄鶴九臯涼州那得費蒲萄一從卜築東山勝
便覺聲名北斗高手種百花從日涉心澄萬慮弭湯鏖
主人已作騎鯨去誰與鴻濛共勝遨
用韻雜興
夏葛冬裘等一衫飛黃跛鼈謾同驂人情展轉憐風月
世路沈迷泣北南我已灰心忘厚味誰其緘口罷游談
如今欲問西來意便掛僧牌報放參
萍鄉道中
萍實鄉中雨初歇野溪流水奔驚湍蠶功欲登蠶婦急
春隂已濃春事闌飛綿漫空白雪舞疊巘插漢青螺攢
家山歸去此無幾眼底已作瀟湘看
宜春道中
路轉溪回幾曲村溪頭流水去渾渾農忙野叟朝耕隴
蠶老人家晝掩門游子漫憐春色晩故園應想綠隂繁
歸歟屈指無多日夜雨團欒酒一尊
覓酒於宋伯潜
典衣無策漸朝衫早計君毋笑拊驂未辨墻頭仍甕下
空哦斗北與箕南蒲萄不作涼州想庚癸猶酬褐父談
折簡更招花下飲可能離坐亦容參
和武公望從人覓酒二首
野店醪香尚帶煙中山醖久漫經年公營惡草安吾分
太白高吟羨子先好辦一尊常對月誰能百斛更浮川
正須澆我談天口富貴浮雲且任緣
春愁滿眼久驅除嬾問生涯念及孥但得論文畱客醉
不妨問字到山居寒收凍面應浮蟻暖入芳腴可泛酥
便欲呼兒洗杯酌陶然應許及波餘
又次韻二首
幾日春寒似禁煙杜門渾欲任流年得錢相覓非難辦
載酒來過定孰先無奈梅邊虚勝踐遙憐柳外漲晴川
佳時縱意須從事莫笑幽人也化緣
年來那復不時須斗酒珍藏敢罪孥安我饋漿窮逆旅
有誰携榼訪幽居麄粱何擇皆庚癸題品寧當辨酪酥
自笑悲辛慙杜老却愁人不食吾餘
棄屣有感
蹈遍關山日幾西周旋步武鎮相依居貧原憲履長決
戰罷吴王屨不歸已類&KR0629;鞾無復召空慙釋屩䪺成非
塵勞棄屣今何有縱爾雙鳬自在飛
宋伯華趨朝用川字衫字韻作二詩送之
微雨輕寒透客衫十分秋色相征驂人占逸駕應空北
君自良圖已運南須信由來非枉尺誰云領取勿多談
而今吐握逢知己會聽新除趁六參
馳名衮衮甚長川君獨乘風萬里船得意正看期汗漫
趨時寧肯媚連娟升沈百辟方公道扶植斯文要衆賢
元獻景文今棣萼還須柱石漢中天
送鮑判官解官歸浙西
蚤行吳越得清名歲久湘中始識君人物自堪交仲父
才華端可繼參軍一州從事曾游刃萬里封侯好策勲
江上今朝話離别西風吹起楚天雲
送樂貢父赴書館
秀出書堂雋有聲又携琴劍主文盟師承自得春秋學
經行俱高月旦評援繳解令專志慮窺園那肯亂精明
安昌異日多成就何止從宣一二名
送伯華醉歸不寐又用韻雜言二首
十幅風蒲下碧川别懷何惜醉金船婁公正遣江流穩
庾老寧辜月影娟善世如君皆夙望澤民應我媿前賢
榮華莫美城南杜早晩還親尺五天
休論決處甚防川剛道呼來不上船正使涓流鳴㶁㶁
終然脩竹淨娟娟浮沈與世魚潛躍清濁從渠酒聖賢
富貴功名皆自有可憐邀月問青天
和曾知運寄兄詩二首(并序)
郴水曾嘉運鄉里推其宿學丁未特奏名偶
任吾郡欣然拜命以歸其弟耒陽尉知運作
二詩寄之以贊其意繼和者多矣因見詩軸
率爾同賦因知運附卷末斐然可羡
得喪區區指屈伸褰裳歸去楚江濱蓴鱸到底秋風美
牛斗依然夜氣新滿壑煙霜供歗傲傳家詩禮照清貧
不湏變姓吴門隱自有相從化鶴人
忠孝蟬聯萃一門鴈行相望欵天閽青雲有弟先行志
藍綬今兄亦拜恩肘印一時饒季子風雩千載見諸孫
二難金玉交輝映出處相高德義尊
送長兄赴調上都次田俊卿韻二首
霜熟林空月滿川衝寒突兀聳詩肩便應策驥行夷路
不用燃犀照碧淵從昔正人終遇世到今方士漫求仙
老成謀國須吾輩可笑輕疎賈少年
從今日日聽新除去馬加鞭不用徐最是好為三釡計
不妨頻寄萬金書君行霄漢無留軔我得江湖欲縱魚
更念起家人底事百年門戶正關渠
重九道中懷長兄二首
客裏匆匆飽歲時今誰能免利名羈有人騎鶴去千歲
顧我巢林方一枝後日空懷棠杕燕經年慙愧菊花期
白雲飛處湘天碧心在南陔日詠詩
追歡那復少年時老驥如今亦受羈白髮驚人風落帽
黃花伴我歲寒枝誰能尋勝過元亮自嘆知音失子期
點檢胷中猶礧磈強傾濁酒自哦詩
田舍雜興懷長兄四首
少休㕓市喧囂耳來聽田農應和歌畟畟耕疇皆帝力
欣欣時物自天和山雲亭午半未斂溪雨黃昏清更多
但得長年飽禾稻也勝官裏厭風波
不到田家又夏初試從野老訪耕鋤稻畦高下水皆足
天意雨晴時自如學稼我猶慙孔子問津君且向長沮
宦游何似團欒好更念懷歸畏簡書
去城靳靳路一驛故歲迢迢今甫來桃李隂成真綠野
溪山清絶勝章臺青衫手板徒勞爾竹杖芒鞋亦快哉
莫向紅塵深著脚而今毛鷙苦相猜
遙知此日黃初起頗憶平生馬少游薄有田園奉甘旨
苦無機械與沈浮如今官事真誰了底事周南獨子畱
白髮倚門還念否令人翻動北山謳
壽巴陵朱宰
萬里沅湘浩蕩秋秋來佳致日清遒湖平一碧波光静
雨足千崖暑氣收底事歡聲騰下嶲祗今賢宰在中牟
民情天意歸仁壽看到三公尚黑頭
送許兄還侍兼簡廣南監場二首
君家疇昔汝南龍淵有驪珠自不窮黃卷乃翁廉取位
碧梧之子秀參空儒冠底誤資身術鹽筴聊成富國功
莫倚沃饒云近盬圖南九萬看搏風
舊遊歷歷記湟川南下番禺稳可沿知有文星衝斗去
遙憐海水遶城邊而今五嶺多宜客見說羣卿賸好賢
問訊夫君聊吏隱云胡三月未官遷
次韻酬宋伯潛三首
詩壇得雋敵無強獨立南豐一瓣香我欲句中聞妙法
君應肘後出神方陶鎔景色春長好流轉風光物自忙
珍重三薰更三沐全勝湯餅試何郎
百拙無堪不自強身謀猶得學黃香青衫良助君衣綵
圖鑿何嫌我枘方舊雨故人相得甚浮雲蒼狗可憐忙
從君更許聞詩律喚醒風騷起夜郎
老嬾渠能更倔強隣墻可戀甕頭香卷舒自我聊全璧
非笑從人亦大方日永遊絲隨望遠春深乳燕趁晴忙
閒來不入邯鄲夢未厭區區白首郎
酬羅季康二首
慚愧材非可與言等閒微籟自鳴天井蛙無理祇成閙
里婦空顰豈解妍君自平生多與點誰云一語始知然
欲伸床下慇懃拜詩律於今屬大賢
自憐疎拙百奚宜不省胡顔可媚時馳騖功名非我事
歡娱菽水祇心知風姿故陋難施粉面目堪憎正類倛
惟有靈臺亦裴度到君明眼不能欺
次陳頥剛與許拾遺酬唱之作
竒謀端合贊幾沈何事山林意味深引類古人方厚祿
憂時百念可灰心會看覽德翔千仞未信干霄老百尋
却笑疎慵真漫仕閒中贏得二毛侵(一云莫倚哦詩了清夜彌明咄咄意)
(吾侵)
和四十五叔慶謙子過省二首
行年五十尚青衫耿耿胷中負不凡那意寧馨聯桂籍
祇知清白映冰銜平生濟叔耽周易何日商宗起傅巖
好上公車治安策綠緹飛詔下方函
長笑癡兒戀戲衫拖泥帶水漫卑凡何如一動君王聽
不入徒勞簿尉銜細水循除空㶁㶁泰山終古鎮巖巖
可憐司馬身華寵晩作諛書擬奏函
還十五弟文藁
文府高扃守鬼神蔽虧那揜豔華春屠門肯作朵頥過
龍頷輕攘照海珍十襲莫論藏弃寵雙眸姑浣向來塵
從兹染指諳腴味藜莧難甘誑腹貧
示夢龍姪
小驗文場粗慰心讀書從此更諄諄要令大敵尤能勇
須索新功又過人得力無過親翰墨致身端可上星辰
秋風春浪鼇頭好拭目吾宗盡國珍
贈别羅舜舉二首
疇昔交情一輔車年來造物且乘除論文誰共肺肝語
道舊空傳咫尺書半歲不堪心鄙吝一樽聊得語躊躇
匆匆又作相違恨愁絶臨風送目初
鼇峰夜色輸明月龍穴秋光藹碧雲景物故應人惜别
風流難與世相聞新詩題處君思我啼鳥聲中我夢君
一笑相從非易得有懷聊復此云云
别蒲圻徐丞于金鷄驛次李和卿韻
金鷄亭上小舂容日射湖光照眼濃痛飲壯君堪八斗
劇談應我避羣鋒笑看天際孤飛鶩驚起波中老蟄龍
明日東西各奔走莫隨流俗浪迎逢
有禽聲急而似可曉鄉人以催稅目之其聲亦
頗類焉因感而成詩
怪底微禽似有知區區舌吻竟奚為欲將終日能鳴巧
深為當時遠害思布穀尚應勤播種春畦何事較公私
誰如獨占催科考無復陽城恨拙遲
挽江西宋漕三首
蚤歲才名畫省郎會紆玉節惠三湘哀矜折獄人無怨
訪問垂心慮最長不便幽潛遺陋巷更將文物萃書堂
期公四海皆膏澤太息思賢殄瘁章
牙籌坐席未全温尚想星沙戀德門剡牘方新蠲賦請
憂民不計此身存平生大樂功何晩壽相龐眉理莫論
雲黯江南失春色可堪杜宇更銷䰟
櫑具曾承衣繡迎學宮仍見選諸生求文於白遠何取
聯第如詹時共榮公自典刑多教化人誰菑播賴生成
而今未報何侯力萬里神馳兩淚傾
挽宋知縣剛仲二首
與君同志復同州少日論文放一頭孝子憂親雙鬢白
癡兒了事一生愁凌雲意氣須臾盡積歲聲名取次休
賴有遺編留史筆幾回廢卷淚横流
閥閱方成一叚竒三湘況是古來稀弟兄同歲乘槎去
父子連科折桂歸詩禮傳家人共羨歡華過眼事俱非
秋風寂寞萱堂露染盡當年戲綵衣
挽陳宣教直中
回鴈峰前憶隱淪平生謀道不謀身詩書滿腹空名世
科第衰年獨後人賴有佳兒傳素業能令潜德上貞珉
交游半世今零落忍望銘旌淚墨新
挽武宣教徹二首
三釜何如菽水長毅然投劾奉歸裝共欽箠楚辭巴嶺
又聽勾稽復楚鄉鸂鶒下灘誰御史鳳鸞棲棘漫仇香
絶憐五十三年筆不草文園封禪囊
書來撩我重思君情比雝雝鴈呌羣詞賦一時高李杜
弟兄今日掃機雲未還金馬日邊詔去作玉樓天上文
千里莫能親視窆篇詩寄挽亦徒云
挽武宣教徯四首
南楚東吳萬里長幾年來往共資裝公方著脚功名路
我辦卜隣文物鄉雅意嘉招言在耳贈行新句墨猶香
追思氣概生涯語誠意諄諄總括囊
生平耿耿不忘君位下才高氣不羣手取科名如拾芥
眼高富貴等浮雲秪知世可行吾道其奈天將喪此文
知遇莫酬今已矣篇詩聊寓一哀云
嗚咽鍾悲子夜昏靈椿摧折重銷䰟數絲白雪遺慈母
一寸青松括耳孫返哺聲乾那可及挽鬚情在不堪論
桂枝皎皎欹寒玉竚看揚名振禮門
哭公無計挽公畱痛寫哀衷佐紼謳丹旐姓名何所益
青編事業等閑休長江百里浮清恨明月孤峰起些愁
底事波神均此怨白頭寒浪拍空流
挽周宣教宗沂二首
子職勤勞衆莫攀巴丘高節世尤難一官未抵琴書樂
三釜何如菽水歡儻有軒裳存妙句平居豐儉只儒酸
音容渺邈今何在雲黯江南萬木寒
始别猶承笑語温昭暉相望幾晨昏伻來駭聽言傳異
淚哽悲懷飽不飱歸拜文帷人已去痛瞻靈室像徒存
反思博我諄諄意何日能酬知遇恩
挽劉宣教秉二首
銘旌搖曳淚沾巾為惜賢才生死分樂道喜陪今漫道
高文誰與共論文西湘岸脚送霜雨明月嶺頭留暮雲
有子登科真不朽它年勲鼎慰嚴君
道義君家振楚荆嗟君功業負平生詩書累世有底盛
簿領一官徒爾榮親族追思應重惜慈顔悵望不勝情
靈輀遠送松岡外風雨凄凄猿鶴鳴
挽黃承事三首
肯為儒冠嘆誤身直將富貴等浮雲談棋柯腐塵勞想
讀易編摩世俗紛鄭叟遽嗟年在已卜商寧作地脩文
須知異日高人傳耿耿君平繼有君
不用籯金侈厚藏無煩農圃富耕桑一經父子韋編訓
餘慶階庭玉樹芳道義固堪綿有後功名渾把付諸郎
他年竇桂詵詵報當信於今種德香
疇昔雲天一覩披十年徒有夢追隨擔簦已負異時志
仰斗今餘後學師夜壑舟亡人孰秘少微名在世空悲
嗟嗟莫致徐芻奠掩袂傷心隕淚洟
挽李主簿長民二首
蚤擅湘中二妙聲一官政爾為親榮倦遊未試胷中藴
苦學徒遺身後名踵武世科知有子盡心色養足生平
可堪膝下稱觴處不見伯仁賢弟兄
帝里從遊情最親江頭一别幾經春追思語笑恍如昨
時枉音書寧厭頻憂患自嗟非故我昂藏不復見斯人
每哦風月無邊句西望澘然淚滿巾
挽劉主簿令二首
鴈行場屋久聯翩賦客終為桂籍僊鸞誥已封慈母貴
鯉庭仍見世科傳轉頭生死歸何地反掌榮枯欲問天
賤子門闌方有託驚嗟梁木忽先顛
投檄巴陵本為親遲留方擬問通津一官粗報平生志
萬里俄傾未老身里棘豈堪棲鳳駐冡花重歎臥麟新
我慙李漢無才望敢效韓編作序人
挽朱監廟明二首
人間世事最堪悲有子騎鯨去不歸客廐謾遺陶母薦
萱堂空對老萊衣黃金榜上嗟陳跡白玉階前泣斷機
賴有青氊存眼底滿庭蘭玉侍親闈
平生知己幾何人高誼如君最好親鶴蓋不隨青眼顧
鷄窗唯有白頭新今誰肯借周瑜宅待我深知管仲貧
腸斷眼穿明月嶺九河傾淚一沾巾
五言絶句
玩易齋
三椽函宇宙一卷肇乾坤深味畫前意寧於紙上論
作者亦何患思深義亦深忘言更忘象默會古人心
遣興四首
賤宜人弗齒貧遣日勞心不著新詩句春愁那可禁
窮達渠非命機關不到心新詩聊自遣高興若為禁
無客共談道有誰能賞心人生要自得窮困吾能禁
一生俱有分萬事要無心強聒誠行險危哉安可禁
書詩隱何元仲詩卷
歌舞純周雅風流見夏時可能供痛飲無畏誤雌霓
六言絶句
方壺
閱世觚稜如許照人冰玉淵然箇裏可藏天地塵中自
有神仙
書陳頤剛墨梅扇
玉斧琢成明月陳玄幻出横枝依舊西湖風景素衣聊
受塵緇
寄題李筠叟主簿所居竹齋
寄傲寧須門柳哦詩不必庭松伴我虚心直節領渠明
月清風
書詩隱何元仲詩卷
相馬玄黃牝牡斵輪甘苦疾徐元亮得琴中趣彌明非
世間書
半隱詩
遠引未能忘世端居且學灰心定自隨時隠見應非與
俗浮湛
山居三首
鳥語喚回春夢鷄聲呌出朝暾一段可人晴景幾家深
處田村
暖地池塘早綠春和筍蕨先肥慣作田家活計懶隨鄽
市關機
貴賤孰欣孰戚窮通何損何加成毁舉同墮甑妍媸不
屬鉛華
七言絶句
立春二首
曉雪纔過天氣清喧闐鉦鼓喜迎春世間多少虚名事
綵仗驅牛又一新
隨意旛花剪綴新杯盤草草簇芳辛還欣好景平生事
贏得旬餘分外春
和清明後即事
柳隂嫩綠藏鶯語花徑餘香著燕泥南畝十分農事好
平疇野水稱耕犂
和清明前即事三首
乍雨還晴近禁烟踏青人憩楚江邊花枝處處爭妍媚
粧點春光二月天
漫山百卉效竒珍尤喜原頭雀舌新不待清明改泉火
擷芳收取最先春
雨歇花畦徑未乾春衣初試覺輕寒所欣節物能多好
祓禊臨流江不瀾
春晩雨中
綠楊庭院雨如絲已是梅林欲熟時慚愧春工起歸興
向來節物彼何知
雨中惜海棠花四首
東君何事妬花妍不遣春風一笑嫣邀動芳心愁萬縷
盈盈含恨雨中天
點綴春容特地妍艷粧金縷臉霞嫣無端風雨妬顔色
半吐芳心向晩天
誰恨花枝苦未妍故將雨熟醉顔嫣禁寒來把芳絲吐
會向和風放暖天
費盡胭脂畫不妍春心一縷褪唇嫣雨中似是花神意
猶作西來舊蜀天
和送春四首
瀟湘江上送春歸酒榼何人共我攜不是吾儂怨春别
明朝車馬各東西
三月春工倦欲歸花神應約手同攜明年早赴東郊迓
未論渠儂南北西
晼晩春光作意歸送春誰把酒樽攜多情風雨留連處
幾看霖霪到日西
匆匆春馭去何忙挽繫難憑柳線長好著新晴送行色
莫教風雨漫彷徨
和詠鶯
雅正餘音隱小成咿哇嘈囐彼何榮數聲睆彼遷喬語
一洗紛紛百口鳴
豐城道中聞鶯書于故縣
底事離羣今暮春故人懷想渴生塵陽關聲斷空回首
慚愧遷喬鳥語新
午睡
暑日薰蒸睡思濃黑甜真處世情空那知一枕窗前夢
無限塵緣在眼中
溽暑中一雨遂翛然枕上口占喜凉
枕簟翛然夜氣舒煩蒸無復到襟裾慇懃多謝天公意
一雨生涼足有餘
月夜不寐
月薄西山夜氣清就牀欹枕不勝情姮娥似欲相鈎引
特地窺忩巧獻明
寒著衾裯思不禁月娥於我似鍾情更添睠睠窺簷入
容與横忩一帶明
重九前二日夜雨
去去重陽越夕間瀟瀟風雨作輕寒心知又負登高興
籬菊留來過後看
和惜香紅二首
花神那作世間香狂蝶遊蜂暗斷腸不是朱顔向人吝
恥隨桃李倚門墻
韜藏馥郁保天真珍重芳姿肯殢人莫道清高便無韻
春來誰是解全身
和武公望催梅三首
長羨南枝笑北枝東風能早亦能遲而今滿樹渾無那
管領春光更有誰
凖擬花前玉斝飛那知辜負隔年期枝頭未報春來信
閒却西湖處士詩
絲絲弱柳猶迎歲點點飛霙亦餞年可是清高厭紛競
百花那許著鞭先
和武公望雪梅五首
臘月十四日冰雪方壯乘興訪梅于東軒清
標傲寒珠玉輝映尤爲竒絶適公望它往獨
賞而歸甚念荒拙不能作數語記述其明日
公望示我五絶句稱是梅矣因繼韻答之
雪裏最憐梅破萼花時那負歲寒心不因王子聊乘興
爭得林逋為賞音
自是陽和生處有不同凡卉競時開居然茹雪猶全節
㡳為藏冰但却灾
刺史藝蘭能九畹白衣訪菊亦東籬君詩喚起西湖老
好處何慙幼婦碑
臘殘春到無多日留得清芬伴頌椒却放東風吹凍裂
遣渠堤柳又新條
水精宫闕偏宜汝鐵石心腸肯受欺應笑臘梅猶族姓
秖堪薪槱薦晨炊
再次武公望雪梅韻五首
每憶西湖處士吟暗香浮處最關心而今也有冰霜操
秖要人知韶濩音
從來陋巷秖顔回子悅胡為羨漆開端向歲寒觀雅操
須知冰凌不為灾
梅邊好與酒杯持寂寂牙簷短短籬但有詩人出佳句
絶勝諛墓得金碑
自有天香軋魏姚何須裂麝與塗椒蠟梅卑俗紅梅媚
漫與增添本草條
休論青瑣與黃扉秖有西湖不受欺每向冰霜見全操
笑渠長夏受蒸炊
梅
江北江南入夏來雲蒸日煦欲黃梅邸居兀坐關山隔
空想微酸到齒隈
和周少晳咏梅韻五首
孤根應得暖先回天惜花房遣護開早是冰肌自清絶
却因冠玉更竒瑰
太息凋年雨木冰歲寒心事屬何人攜笻試遶墻邊樹
喜見瓊林第一春
銀色諸天渺不窮森羅萬象匪磨鎔眼明的歷南枝好
絶勝瑤臺月下逢
天姿不解入時粧綴佩聯環特地芳幾日東風回隴首
却教羣卉羨天香
弱植卑叢凍易摧百花誰伴雪花開如今最識春先處
紅紫紛紛亦漫栽
又和前韻十首
梅君消得為高吟素艷曾無媚世心粲粲墻隈自瀟洒
江南到處有知音
貪看繁紅錦被堆有人青眼為君開西湖千古林和靖
還悟犧尊木質灾
曲檻琱欄詫護持寬閒何用著藩籬林間立馬多真賞
須信行人口是碑
結實收功鼎鼐調不論江路與山椒可憐楊柳空牽嫵
飛盡狂緜秖綠條
客舍袁安雪壅扉清標廪廪詎容欺如今凍解梅无恙
還似高眠甑不炊
新詩筆力可天回萬里東風掃凍開照眼玉英清徹骨
花神報子亦瓊瑰
嫩蘂含芳恰褪冰此時偏惱少陵人顛狂覓酒尋詩去
賞遍西湖幾樹春
癡絶兒童不耐窮搓酥綴臘競銷鎔如何見得真風度
須索天工歲一逢
如今總總鬭新粧天與風姿壓衆芳自是百年中第一
不因蘭菊返魂香
勁氣由來不可摧年年偏向臘前開清芬肯為冰霜減
好在含章簷下栽
和真珠花二首
瓊林玉女職司花裝綴珠璣泣露華妙手有神俄點化
靈根何日下天涯
纍纍瓔珞作新裝萬蘤勻開細細香好是花時最清絶
月明珠露夜初長
