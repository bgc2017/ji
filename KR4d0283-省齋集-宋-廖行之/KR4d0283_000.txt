省齋集一卷别集類三(宋)
提要
(臣)等謹案省齋集十卷宋廖行之撰行之字
天民其先延平人五季時徙于衡州登淳熙
甲辰進士嘗官岳州巴陵尉以親老丐養而
歸注授寧鄉主簿未赴據田竒所作行狀稱
其生平内行修飭留心經濟入仕亦多著循
績然名位不昌故姓字不著于史傳其所著
作諸家亦罕著錄是集乃其子謙所刊原本
十卷今從永樂大典中採掇裒輯篇帙頗夥
似當日全部收入謹排次審訂仍析為十卷
以還其舊其原䟦十七通行狀墓銘等三首
仍附于後以偹考核其文章大抵屏除藻繪
務以質樸為宗或不免近于朴僿故戴溪作
序不甚稱之然其詞意篤實切近事理亦足
以想見其為人至其四六之作則較他文為
流麗潜敷敬䟦稱其表啟多互見周必大集
中蓋以必大亦有省齋之名故相淆混今檢
勘必大全集實無一篇與此相複當由後人
知其誤載從而刊除矣乾隆四十六年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
衡陽廖氏為其州之望族世登儒科天民諱行之為淳
熙十一年進士始調岳州巴陵縣尉既數月棄官以便
親養再調潭州寧鄉縣主簿未上而卒余官于衡識天
民其為人博學多聞孝友急義州有大事率頼公為謀
清江劉清之子澄為守以其名薦于朝不報廖氏世有
力於學校學者咸遵之石鼓書院成天民與有力其子
謙初試入為首選明年遂繼乃翁登科衡人以為盛余
分教霅川得謙書云先君不幸日月易失謙既服闋矣
裒平生遺文得拾卷不肖之孤懼湮沒不傳願有以序
次之余序石鼓書院累置田近三十頃嘗欲以其事記
之石鼓文難其人訪諸學者咸曰主簿公能文學者素
所尊信儻得公文記之庶幾不朽今集中所載田記是
也余觀公為文率典實有教化不為浮辭虛說非求以
文字著名者隨事應用時見其一二爾惜也年不及中
志所欲為千百不一施此尤可恨也紹熙二年秋九月
永嘉戴溪序
