省齋集卷十宋廖行之撰
哀詞
田縣尉悲風詞(臨安道中作)
風蕭蕭兮吹我衣念故人兮我心孔悲飛霞為䄡兮彩
雲為旂胡徘徊兮耒江之湄風蕭蕭兮吹我裳念故人
兮我心孔傷星辰為珮兮明月為璫胡襄羊兮耒山之
陽耒山高高兮耒水清清高者君之氣兮清為君之神
君挾此以生兮不隘以大胡皎以明兮忽湮以曖堂有
老兮室有穉能不抱孫兮樂親以戲子如不暇恤兮親
寧忍忘孰奪之去兮不少翺翔大江之南兮淛江之東
昔與君兮笑言相從想丹旐兮埋圭玉於土中千里泫
然兮余獨感此悲風
祭文
祭江西宋漕文
嗚呼公之盛德根於天資醇雅篤厚寬和靖夷入簉漢
庭允清且直出將使指南國是式其在天下善類屬心
而於湘人惠顧尤深昔焉奔趨有進無退公禮佚遺誠
意下逮昔焉遐陋士寡見聞公培根原富之典墳至出
私緍以千萬計教育諸生如訓子弟既建之師為良範
模且請於朝錫田孔腴風厲一時成就亦至廣之四方
招徠其類自公移節湘人去思丞其具瞻以福華夷日
問起居洽於聞聽胡為倏焉駭此不令嗚呼哀哉仲春
之杪猶拜公書銀鈎粲耀恩意勤渠况復留心於石鼓
士齎賜百金以佐廪餼方幸湘人蒙澤無窮天乎不仁
降此鞠凶訃音之來聞者驚悸雨泣風悲興歎殄瘁自
江而蜀丹旐日西百舍而遥奔走莫隨哭公皇皇競走
蕭寺主公鄉僧為位以祭斯人存亡係世戚休知與不
知皆為涕流獨兹湘人感動不巳萬里東風聞此哀誄
遣祭江西宋漕文
嗚呼噫嘻天禍善類哀哉鞠凶哲人隕墜哲人誰居成
都之英粤繇文翁世有聞人匪卿則雲太息用寡於皇
熙朝獨盛儒雅范蘇而來踵武如公表裏純一事業昭
融其在朝行靖共正直其在四方吏治之式公如和氣
隨用時宜云胡湘人勿替永思人斯明刑公導之德尊
禮耆明起之遺佚大興黌校風以詩書不寧貲費恩意
勤渠凡湘之人惠澤斯厚矧是鯫生得所未有睠焉兒
曹爼豆諸生公有大造人皆歆榮自湘而吳徯公益大
推其所為得不咸頼于何不淑殄瘁興嗟仁而弗壽天
乎命耶嗚呼哀哉文翁之風于公復見匪既其文實可
兼善嗟公之藴百纔一施今其亡矣范蘇而誰匪公獨
亡斯世之戚湘人皇皇啜嗟何及耿耿芻奠道阻神馳
雨淚東風岷峨之悲
祭鄭知錄景先文
嗚呼海嶽之靈挺生俊異衡山之陽朱陵福地秀氣所
鍾是為人瑞我來寓鄉首識晜季唯公白眉體性純懿
入孝出悌居仁由義三挹鄉書終於拔萃父子連科光
榮黨遂德行昭明宜在高位寘彼周行為禮樂噐戲彩
腰金五福全偹云何不淑訃音忽至聞問驚怛無從涕
淚天高難諶胡不憗遺垂白慈母何心親禭伊予無狀
不我遐棄零丁薄宦方私仁庇今而永訣惘然心瘁有
子肯堂端足繼志克昌厥後雲來繁熾千里望風慟而
誰為長歌之哀言不盡意唯公英眀歆此薄饎
祭鄧彦霄文
嗚呼彥霄學十年而仕仕十年而逹方華秩兮階升乃
逆旅兮奄没蓋歸殯兮三載今卜云其窀穸愴慈母兮
耄年而諸孤之不立將獨倚其仲兄而彥霄已矣不可
作矣哀哉然彦霄有兄孝友自植娛親亢宗益昌其閥
諸郎刻意詩書之業朋友之望亦少塞矣某與聞啓殯
葬期有日痛彦霄之不可復見也相與寓哀於一奠而
訣嗚呼哀哉
嗚呼彥霄乃止於是耶彼以數言謂天則爾其夀其促
祗繫乎此賢不必永惡或後死嗚呼斯數之說果天理
耶將賢之生偶然而非天意耶抑天惟不夀於賢而靳
斯美耶其亦忌夫聰雋秀哲多耗造物之英氣故嗇其
齒耶生賢而勿夀則亦勿生而已嗚呼哀哉彦霄以力
學取賢科以長材基膴仕文采之英政術之懿蓋人難
於兩全而彥霄從容有餘地始簿領於舂陵則攝邑而
宜只暨再轉而為丞廪令名兮日起竦諸公之迎致紛
盤錯而歴試蓋刃往而牛解無肢經於肯綮宜薦墨之
上聞謂一路人材之偉也嗚呼輕車夷途青雲萬里胡
為一旦軸折輪柅顧方盛年百未一矢人之云亡興嘆
殄瘁而况其家顧未及祉兹士林之惋嗟而難兄盡痏
也嗚呼此猶其小者耳彼八十之慈親尤屬心於季子
盖倚門其榮歸乃聞訃兮横涕奪母子之至歡則禍之
慘烈莫斯擬也嗚呼豈天理之當然顧不仁於善類耶
某等平生志同誼等兄弟啜臨喪兮慟哀渺天問兮不
可以揆徒寫情於斯言尚精英兮来暨嗚呼哀哉
祭劉宣教文
惟靈蚤中鄉選晩登科名學以苦就仕則未伸於朋友
有信於親族有情高誼大志樂善教人惟予與公情意
交深少年為友中年為姻以妙理教我子以至言悅我
心思從遊之至久俄生死之乃分悲公之身有禄而不
得終養其母念公之子有禄而不能致養其親何吉士
而悖五福之康寧也耶清酌既奠庶羞既陳再拜流涕
靈其是歆
祭王宣教文
惟公抱負正學襟期古人詞源倒峡摛筆生春桂籍俯
拾拔足囂塵仕不苟進志在養親藴其所受屈而未伸
謂宜闊步行涉要津胡為一疾遽損其真嗚呼哀哉修
短固有定而公之數才踰知命之年死生固無憾而公
之堂且有垂白之老顧天道之難測而公去之何早嗚
呼哀哉恨切九泉痛極終天逝水不返遺言是編惟公
之後有子曰賢當益大乎公之門而公於此復何憾焉
某也夙通閥閱復締絪聮方蒿倚之是託何哲人之遽
仙嗚呼哀哉有酒且旨有俎登筵寫哀一酹殞涕潸然
公其来歸鑒此拳拳
祭范學諭文
竊惟名門冠於衡陽昆弟文譽父子巍科鄉邦所難曾
無一憾惟堂前之萱草方榮老萊之斑衣遽杳噫天上
之白玉樓成乎地下之修文郎缺乎栩然蝴蝶成莊周
之夢乎不欲封侯甘赤松之游乎嗚呼哀哉
祭羅宣教文
惟靈生禀淑質心潜典墳躐取高第聲教日聞賢推令
子明而有文題名鴈塔聮芳繼芬慈闈親養定省晨昏
躬盡孝敬師模縉紳慶裔赫奕將大其門宜躋膴仕致
身青雲顧我綿薄獲締婚姻猥奉談麈情深意勤相去
晨夕阻以重闉豈意微疢死生遽分嗚呼哀哉德行孝
友孰能似君文章器識孰能與倫貴富老夀謂底無垠
天胡嗇之有異我云拊棺為痛怨莫吐呑捧觴跪奠涕
淚沾巾
