省齋集卷二宋廖行之撰
五言排律
為老人壽蘇鹽
司寇家聲遠開元相業尊亞燕推手筆刺暴賦箎塤無
逸隋圖在居延漢節存二天公覆蓋六印氣雄渾美玉
藍田裔洪河積石源人材鍾盛世侯伯萃高門龍集天
津尾杓擕井絡坤策加三卦候蓂改四朝昏兆夢熊羆
喜儀庭鸑鷟鶱崧高真氣宇佛祖是心原標凖儀中外
才猷剸劇煩樞庭陪國論江介輔侯藩忠力宣僚寀勲
庸簡帝閽皇華分使節風采動輶軒煮摘三湘富澄清
九郡恩融融流叶氣藹藹載謠言望洽青氊舊榮須錫
馬蕃金甌披姓字芝詔下天垣卿月當聯棘王庭合簉
鵷蓬壺開壽域斗柄挹芳樽蟠實來仙木松膏出老根
祝公千歲壽帶礪見調元
五言律詩
和劉晉父寒食日從郡掾遊花光相社祠絶江
訪向園賞春韻三首
官事何時了郊行亦興佳不因修佛供端為憶詩家歌
櫂浮春浦吟笻倚暮花翻思紅蘂句想像怨年華
不作春遊去那能詩思佳春山長在眼白酒不謀家泛
泛一蓑釣冥冥幾樹花相從有真趣無夢到京華
寒食江頭去精藍景象佳懷人悲往事得句念無家飄
泊苦多病顛狂因惱花那知三百載崇祀有光華
和春睡
持底賞春晴清眠自爽䰟據梧銷白日高枕未黃昏蝴
蝶飛何樂華胥夢可温周公應不遠心事得深論
和羅舜舉三首舜舉夢中得臘酒催詩處春幡
剪綵時二句足成四韻屬余和之
世態醯雞舞塵緣野馬馳眼中惟俗物夢裏是真知綵
筆神傳夜春池句得時渠儂未應媿百世與風期
日月遊駒迅光隂激箭馳自應憐未遇誰解語先知消
息春來好功名夢到時更憑詢造物無作戲人期
世無良樂久驥足謾驅馳尚喜心無媿渠憂人未知塵
埃渾眯目䰟夢識佳時好在張儀舌男兒詎可期
贈勝業老了謐
客行半吳楚人與詩皆窮得公三昧語示我五言工南
山足佳氣古刹長清風應餘錦囊句還許蓮社同
和前韻
有賦為招隠無文可送窮郢歌應寡和齊瑟自難工好
在南山霧高眠北牖風此心奚所得要與古人同
久雨送春晩倦游憐客窮不因人事謬安得詩篇工鶯
語喚昨夢雞聲驚曉風此時無好句愁絶有誰同
詩源渺萬頃衮衮來無窮定應遊戱爾豈事雕琢工三
章見囊穎一讀清頭風貧兒獲茲富往往至寶同
暮春偶成四首
殘花自開落遲日半晴隂翡翠山容暗蒲萄江漲深綠
楊渾作絮黃鳥欲成瘖春事今如許誰能着酒斟
蒲渚生新漲花蹊長綠隂微風將暑至一雨共春深強
聒燕何吻卑喧蛙未瘖有懷無可奈吟興發清斟
小雨纖纖潤輕雲淡淡隂溪光清絶處山影翠微深蠶
市朝何寂牛歌晩不瘖高吟憐節物合把酒尊斟
春色堂堂去雲容故故隂情連芳草遠愁共碧波深一
雨能多久鳴鳩只合瘖杖頭方寂寞那得濁醪斟
雨中有懷
客裏春三月江頭雨半旬囊空那得醉吟苦未甘貧愁
逐花枝老詩隨節物新郴流去湘水欲此寄雙鱗
春色無多日匆匆度七旬驅馳遊子態蕭索旅中貧酒
薄愁那減詩窮句轉新誰能念牢落涸轍有枯鱗
七夕
目切雲垂望心馳枕扇凉兩年違色養七夕又他鄉坐
想斑衣戱胡為捧檄忙何人翟方進將母冠巖廊
觀潮
江接東溟闊潮從八月高秪應風捲浪誰遣怒成濤舟
楫乘流迅魚龍得意豪瀛洲今不遠好去釣金鰲
宿田橋驛枕上口占
屋敝漏疎星䰟清夢轉驚蛙鳴千百輩鳥語兩三聲意
氣渾干斗塵勞未解纓平生四方志安肯效蠅營
如新牆宿於劉叟逆旅
一雨洗殘暑初秋生嫩凉寸岑餘黛綠多稼巳雲黃早
覺宦情薄可能詩興長空慚賦囊粟持底報君王
向氏歸來園
十畝江頭地今時靖節園輞川慚畫古綠野謾名存自
有菊成徑何須花滿原是間無俗物不用閉松門
水仙
擢擢瓊簪秀盈盈玉頰新隴梅真季孟洛浦是精神好
在臨江佩遥憐步月塵對花惱詩思何必霅溪蓴
歲晩寄羅舜舉
歲晩旅懷惡雲平東望賒故人空眼底别恨憶江涯尺
素形聲畫萍蹤溷齒牙襟期定何許歸夢惱胡笳
懷程正翁
江上送君歸燈前凝我思源流嗟世遠師友不吾欺此
道無今昔人生易别離江湖幾千里從此尚心期
錢塘買舟西歸
疇昔春江上詩成感舊遊重來正炎日還復理扁舟興
逐輕帆遠愁隨急雨收三年四來往依舊水東流
戲詠白髮
與愁添悴色為老出孤標髣髴生銀縷依微散玉苖摘
除猶茁茁晞沐更蕭蕭相見圅關路應符物色邀
和益陽趙宰六首
為邦何所急勸學最留情數仞新儒館千年繼武城梁
間珍篆古門外碧波平會有明倫士培風縱鶚横
食黮從吾化安輿本若情有能奔晉盜何用築秦城一
邑誠天幸三年賴政平儒功固如許儀舌漫縱横
馭吏胡為術臨民若用情兩難誠具美雙璧重連城威
愛無偏舉權衡自適平吏忠民更樂協氣日流横
世治不忘兵公深愛國情雄張新漢壁勢壓舊吳城夜
月鳴笳肅秋風列燧平農耕渾自適是處畝從横
底事及幽冥仁人惻隠情憐渠猶旅骴為爾返鄉城泚
䫙人應化分香訟亦平存亡俱惠澤高義與雲横
胸中涵萬象江上漫怡情突兀飛華屋依微出化城所
欣逢歲有此意樂時平登覽多新句何須馬槊横
無題
州牧誰能舉邦人願借情聲名簡宸扆恩信著湘城龐
統才何陋班超策故平何如今别駕膏澤與江横
挽王倅
政最方賢躅公心得事情江湖多撫字秦蜀佐廉平族
處歡群從鄉評歎老成西風非宰木猶記手經營
挽周守
姓氏標千佛功名老一麾人皆嗟窘步公不陋居夷悃
愊尤安静廉明且惠慈窮陬天弗佑三月逝如斯
挽鄧彦霄
秀整文明早精明吏事優聯登年正妙再轉譽彌休方
展雲衢步俄驚夜壑舟平生如此友零落向山㐀
仲氏懷聯璧慈親念倚閭官遷身未享子少室無儲不
料全家望真成一夢虚生材慳予壽天意竟何如
挽谷子長
仁壽渠應爾為君呼彼蒼若人奚所恨夫我謂難量好
學顔何泯多才賈遽亡乘除餘慶在薿薿看諸郎
百歲三之日如君乃若然謝庭凋玉樹楚澤斃蘭荃堂
有雙親老身無寸禄緣英䰟儻猶在泣我此詩篇
伊昔拜芝宇詞場話俊游一從分袂日五閱鱠鱸秋别
夢思何極長川逝莫留蓋棺俄隔世空遣淚横流
挽劉知府乘
辛苦平生學儒科志稍酬路遥車折軸夜半壑亡舟士
惜鴒原盡親悲鶴髮留傳家幸有子門戶可無憂
挽鄧知縣友龍
文撼湘南國才高月旦評弟兄皆吏計父子擅科名綵
服歡初浹黃粱夢不驚傷心見零落埋玉閉佳城
别向巴丘去歸從浙水來絶憐三益友高卧九泉臺清
會成陳迹明時失茂才無因陪祖奠風壑寄餘哀
挽軍器監簿周公子及
人物丹丘秀才華邁選優青藜行照坐白玉遽成樓數
不登知命言猶見告猷詞林根柢在三鳳看鳴啾
一經同鴈塔再入並鴛行方喜為寮好那知夢奠傷學
多應損壽文富幸流芳有士竒如此雲溪奈閟藏
挽唐學錄頥
今代稱純孝如公第一流事親惟婉順厲志只操修德
行渾無間功名略未酬空遺千古恨明月一山丘
虎榜標名日英聲四海聞傳家惟奥學有子繼清芬未
熟黃粱夢俄同冥漠君哲人今巳矣無復更論文
挽龔宣教世基
文物湘中盛唯公獨最優麒麟來瑞世鵬鶚快横秋桂
籍名方著燈窗志少酬居鄉多令望治國藴嘉猷
游刃雖餘地棲鸞試未周僅伸三釡養俄隔九泉幽風
樹悲難弭蒿莪痛曷瘳平生無恨處有子襲箕裘
挽雍宣教知義
早擢蟾宫桂聲名第一流下帷潛大業擊楫志神州修
短林中木浮沉水上漚生芻今日奠惻愴淚難收
憶昔居黌舍曾陪戲綵斑才華推粹美功績嘆間關有
子能傳業無丹可駐顔哀詞臨隧路明晦萬重山
挽龔主簿蓋卿
當代文章伯聲名屬太常雲衢方奮立薤露忽悲傷郄
桂榮賢嗣萊衣遠北堂蒼天竟何意忍使哲人亡
竒士如公少居然得譽尊績文追古作獻策達修門梁
壊吾安仰人亡道尚存傷心南野路天迥暮雲昏
挽劉學諭玗
劍浦昔名族湘川今世家簪纓方赫奕里巷正光華豈
意有餘慶翻成不足嗟哀哉天道遠福禄一何差
詩禮家傳舊箕裘世襲良蚤同花萼秀晩並桂椿芳方
恨違同氣那知歎肯堂斯文今已矣繼踵屬賢郎
聲猷驚俗舊科第策名新筮仕甫從志辭官復為親誰
期一朝患遽殞百年身平昔經綸事而今已古人
學富猶無已才雄非自成誨人真不倦接物有餘情僅
有摳衣便俄驚逝水傾丹旌嗟莫挽忍聽薤歌聲
挽劉宣教孝昌
夙世垂遺訓書林早策勲敬誠躋至善師友富多聞棠
棣兩玉筍閨門萬石君九原那可作惆悵哽飛雲
暫出伸三釡歸安菽水心立言存絶筆遺子勝贏金肝
腑真堪託情親久亦深交朋忘一鑑哀淚滿衣襟
唁陳頥剛頥大二兄
陳子吾為友别來今甫春孔庭歌壊木竇樹失靈椿誰
謂有餘慶幾成無告民天涯一携手涕出為悲辛
七言律詩
和遊歸來園韻
咄咄柴桑久卜鄰軒軒少室竟何人一㐀竒興心猶遠
千古論交迹未陳畚鍤自隨天地闊園林好在歲時新
東風相逐經行處花草禽魚不計春
簿書叢裏厭紛埃夙駕輶軒此地來好是板輿將母樂
不妨樽酒為花開難拚勝賞哦詩適生怕嚴城打鼔催
眀日江頭還眺望松風閣上幾徘徊
春雪
臘尾春風不著忙雪花先壓百花香試為天上玉妃舞
欲遣人間越犬狂萬里冰壺塵不染一番瓊圃日初長
東皇喜作吾翁瑞又報豐年到酉陽(時隨侍辰州)
江樓雪望
幾日凝空雪未闌江頭乘興一凭欄瑶池宫闕連天迥
瓊圃山川特地寬極目龍沙千里遠倚空冰柱數峯寒
望中渾覺蟾宫近便欲乘風寄羽翰
和春遊三首
駘蕩融和二月天邀朋同是飲中仙試將拄杖踏芳草
更看蘭舟航野川酒興償花聊復一詩篇賈勇或相干
何妨日日尋春去醉把賡酬授簡傳
尋勝遨遊且樂天楚狂應是地行仙一年最好春三月
到處那能花滿川夢澤詩腸呑八九河沙醉境渺三千
眼中況有江臯佩應作瀟湘勝會傳
雨餘遲日放晴天春入園林點化仙為約奚嚢行秀野
更看花島媚清川杖頭買醉多踰百笑裏揮金知幾千
一段清狂誰會得謾將高興付詩傳
海棠
暖日烘晴二月天萬絲垂舞競春妍誰移西蜀寸根遠
獨領東風一笑嫣醉臉凝脂朝過雨紅粧照燭夜籠烟
漫山百卉空麄俗知是流霞第一仙
社日雨
一年好樂九十日底事天工力作難自古惜春晴有幾
只今連夕雨猶&KR0034;朝來已報山城社客裏那知花信寒
遥想故園田父樂伐豚釃酒樹團欒
清江道中
客裏春愁萬斛量隨身抖擻一奚囊了無池草入詩夢
粗有山花供酒狂半載飛蓬成底事幾鈎新月誤相望
夕陽又傍空山宿杜宇聲中人異鄕
次綱官王簿韻兼簡伯潛二首
江上晴光照眼濃十分春色滿城東客懷何限湘波綠
漕事方殷漢粟紅雅有詩情添興遠可無酒力破愁攻
舳艫早晚蒲帆穏長嘯東南萬里風
柳岸流鶯兩兩黃風光渾在一帘香休辭老去追隨嬾
莫遣春歸倥偬忙滿地芳茵猶勝踐漫天飛絮漫輕狂
溪園早有同遊約凖擬杯行引興長
和張王臣郊遊韻三首
君訪西郊古佛家還因燒佛問丹霞可能同住依彌勒
應是前身悟木义林杪危亭供宴坐門前翠袖儼排衙
紛紛鄽市何時了静看優曇浩劫花
山頭笑語落千家曉入登臨引暮霞極目未應煩笏拄
招朋端不羡魚义歸來皓月眀扵燭睡熟黃紬卧放衙
幕府官閑詩思敏賡酬亹亹筆生花
秀句清圓掩百家錦心幽思定餐霞風騷誰敢闚嚴律
誦數惟應滿洛义已有文名肩杜曲却憐羇旅賦彭衙
自嗟下里陪高唱羞說花時鼓子花
和芍藥
牡丹摧盡蘂初成花譜還應壓後生右掖昔年陪俊賞
幽蘭今日助詩情當階鎮日翻紅豔傍砌何人翫秀英
國色要須歸第一花王從此浪收名
送春
煑醖青梅且共嘗遊蜂飛蝶為誰忙鞦韆綵索迷青草
車馬紅橋鎖綠楊春事戰回蒲劍老詩腸結盡柳絲長
韶光賦别休匆遽凝佇東風更一觴
宿田舍遇雨
奔走塵埃日幾西又從舟楫問津涯官身底事多羈束
世路由來足嶮巇甘雨也知甦䆉稏輕風祗管舞漣漪
夕陽又傍田村宿無限蜩螗噪晚颸
七夕
從昔人傳鵲作橋一年牛女會清宵幾家乞巧羅瓜果
是處開樽沸管簫雲雨暫成銀漢約風雷催趁玉晨朝
憑誰與問支機石好上仙槎欵碧霄
重九後菊
寂寞東籬幾夕霜不堪憔悴逐炎凉誰知璞玉渾金態
盡作紅塵紫陌粧流液尚能甘水味返䰟應付與梅香
來年莫落秋深後好趁登高入酒觴
中秋日簡同盟諸公(是日諸公約為雙桂熏煉之舉不克往)
風囊嘯谷獵塵衫雨鬛行天駕玉驂一洗蠻烟渾逐北
全提商令似征南佳時不負中秋約雙桂能同一夜談
我亦蘭陔奉馨膳與君歡事喜相參
和晚菊三首
羇寓窮秋幾許清晚芳猶爾亦何榮東籬舊豈論餘子
三徑今應愧老成氣味耐堪供飲興登臨那得厠羣英
節華要是丈人行俗眼誰知省屈平
何事秋光老更清故應有菊占秋榮後來漢陛知薪積
晚出商山歎翼成三徑惟將松比操東籬那為酒含英
紛紛紅紫隨時好臆對西風訴不平
荒凉籬落露華清菊為重陽特地榮奔競鬭心知戒在
疎遲嬾性習閑成償秋為子添秋興見晚知誰恨晚英
賴有南山陪舊望悠然目極與雲平
月夜有懷二宋兄
雲容冉冉碧扵衫蟾影騰騰稳勝驂萬壑凉聲生木末
一天秋色滿江南聞雞漫起狂夫舞捫虱誰從隠士談
坐想詩翁搜好句初機還許學人參
秋夜讀書示謙
百年詩種世科存三載相望兩拜恩主簿從渠稱大小
儒冠喜我到兒孫立身正要先忠孝力學尤須造本原
老矣寸隂猶共惜日新期汝大吾門
常記吾公誨語存豈唯撫育念深恩要將禮義扶門戶
常把詩書訓子孫衆耳尚聞垂絶語爾曹無負起家原
慇懃事業能無忝何羡于公駟馬門
西囿盧橘數株方窮秋蕭索間詫然敷榮薿薿
可愛作詩記之
寂寂園林秋暮時可人盧橘玉英肥祗應籬菊返魂在
滿慰金行得意歸僵立凍蜂攢翅白霏微繁李綴枝稀
天公似恐緇塵汙乞與氊裘護雪衣
和羅舜舉
岸岸花飛客思濃拍空烟水與天東暮雲横嶺依依碧
朝日翻波衮衮紅鷗共忘機元自適鼉猶鳴鼔定誰攻
凭欄萬里危樓望愁絶江南一笛風
對酒憐鵝滿意黃江天風暖水紋香詩情到底能多助
官事由來未苦忙晴雨不妨春自好醉醒何擇我非狂
幾時容與扁舟去浩蕩烟波情興長
和張王臣(王臣送示渠與僧普涇道士胡嗣芝和衫字詩易喃為南因次其韻)
詞伯今猶從事衫追風才軼謝羸驂浪傳齊已聲江左
不見彌明隐岳南騷讀正堪供痛飲箎音那許接高談
君家况有輶軒法乞與新編得細參
和家字韻呈同社諸公
平生四海魯東家貌敬誰能禮有加試問離歌談狗曲
何如豔曲唱山茶廣平似鐵詩猶好河内聞箴喜更誇
惟有謫仙堪痛飲世間佳處樂無涯
和松坡劉迂詩四首
新凉憑雨入郊墟却置詩書困簡書顧我塵埃隨野馬
今誰風味憶鱸魚可能三釡從吾好且放雙眉滿意舒
賸買一尊澆礧磈從他㶁㶁水鳴除
白雲飛處祝融墟心切平安一紙書浪走毛生慚捧檄
清貧羊續漫懸魚銀蟾浮彩秋尤好金粟含香桂欲舒
指日安輿奉顔色綵衣容與戲庭除
平生湖海敝貂裘一笑周南底滯留豪放不妨詩李白
峥嶸何意吏朱游悠悠世上難窮事落落胸中肯著愁
高興横秋渾不淺月明還上武昌樓
滿袖風埃季子裘誰憐斗粟漫淹留棲遲歲月渾閑事
放浪湖山得勝游一律任渠從濫吹數杯容我且澆愁
祗應好在平生志更上陳登百尺樓
暮秋聞鴈
微日輸晴宿靄收征鴻迎暖到南州相呼相喚稻粱熟
年去年來蘆葦秋琹操曾遺中散恨海瀕還見子卿不
夕陽莫傍江樓去長有别離人倚樓
和藺仰之咏含笑花
何物包蔵欲媚誰千金難售惜光儀空凝巧倩如羞靨
晴吐濃薰已透肌一夕舉烽徒自苦三年射雉若為竒
無情草木欣欣意却惱多情為賦詩
得長兄書
雨餘清夢話躊躇投曉敲門一紙書尺組却能羈壮士
寸心渾欲駕飛車青衫小吏誰知子白髮慈親正念渠
只道為官志三釜而今那似守閻閭
同伯潛諸公聯騎出城東次衫字韻
怯曉征衣襲小衫山頭淡月照聯驂晴光忽散湘江上
秋色疑連夢澤南後約吹香舒藻思同遊載酒欵犀談
遥知堅卧朱文季倦聽朝雞趁六參
和武必達郢亭雜咏韻
君家華屋隠松關滿壑清風六月寒半歲胡為漫蓬轉
篇詩猶解惜春闌人言占馬應東首我欲移文向北山
試問啼鵑緣底事盡情終日勸人還
宿白湖即事
亂蟬聲裏夕陽村野寺荒凉竹映門汨汨溪流新過雨
芃芃禾稼已平原老僧不省論詩句初月猶能共酒樽
莫為奔馳起歸興東西南北一乾坤
和洞庭古寺壁間韻
六月湖天凛似秋曾憑檣燕小遲留蒼崖偃蹇浮屠古
白壁淋漓醉墨流吹浪魚龍供客戲乘槎牛斗得天遊
一聲帝子雲璈曲家在蓬壺碧玉樓
和徐志父道中池亭獨遊之什二首
炎風勃勃觸輕衫何事驅塵未解驂清我一泓能湛湛
洗渠雙耳任喃喃方從君子歡相愛未信樵夫笑不談
他日通泉訪陳迹光芒寶劍與天參
聞絃那用濕青衫俛首鹽車驥可驂珍重居汚自貞潔
飛揚巢幕漫呢喃雲天意氣生懷抱尊俎風流入笑談
不礙哦詩佐清逸眀朝斂板又庭參
游嶽麓宫抱黃洞
長沙不足容回旋放脚直到清虚天層雲蕩胸意矯矯
皓月入袖情娟娟扶搖浩蕩九萬里城郭彷彿三千年
仙期汗漫直牛斗此志理我乘風船
和張王臣登清斯亭韻三首
一年好景負黃花洗眼江梅傲歲華把酒欲從天問月
知時誰解管飛葭人情似水多涇渭世味如禪說蜜樝
祇可高吟酬節物鶯聲早晚又天涯
一夜寒窗剪燭花細尋詩𣲖憶京華愛人欲贈兩溪竹
弔古誰荒大澤葭味永黃雞羹苦菜香清沈水煑榠樝
拈來信手皆佳句浩歎東洋渺際涯
海棠冬暖亦狂花步遶畦區羡物華微雨蒼茫低塞鴈
寒聲寂歴到汀葭映人清絶梅松竹照眼黃垂橘柚樝
自喜閑中足幽興不妨時理醉生涯
題蘇瑑覺齋二首
不隨鑿枘辨方圓安用蓍龜考未然萬物由來皆偹我
寸心既盡即知天見幾那俟拈花手樂道渾忘絶易編
自得誠眀千古學誰能證此具精專
滅去觚稜性本圓了除藩蔽物皆然向來具足頂門眼
盡發卑微甕裏天膠擾空花俱是幻拘攣塵鞅束如編
非予孰為幡然起莫遣阿衡美獨專
和長兄席間書事
窮山二月無多樂猶作春來料峭寒常恐花枝暗蕭索
却教詩句漫艱難尋芳賴有城西角泥飲休論日幾竿
他日山僧紀清集閣中應作畫圖看
題舅氏耕隠圖
詩書事業可公卿垂上青冥却反耕舍己芸人吾弗爾
種田得飽我何營一犂春雨寧論力萬里秋雲會享成
堂上更書無逸語也知稼穡重金籝
書懷
萊衣喜氣着青衫世路從渠裂兩驂試問虚名空斗北
何如榮養樂陔南鄰墻飽聽新詩句尊酒相從幾笑談
聞道秋郊足佳趣好竒誰復似岑參
食菜作二首
吾儒不羡能方丈彼相胡為食萬錢誰識春來有珍味
樂如疏食曲肱眠園中菜把勤能致曹掾蓴羹美未專
便作遠謀勝肉食他年無媿作詩篇
春來日饍菜數本絶勝杖頭擕百錢但得園蔬非饉歲
肯令午夢攪清眠食芹有美吾思獻采菲無遺利可專
莫笑先生長誑腹解吟朝日照盤萹
