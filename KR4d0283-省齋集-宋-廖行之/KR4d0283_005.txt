省齋集卷五宋廖行之撰
策
制科策
臣對臣聞為治有至理自堯舜以來所以統御人羣宰
制萬有其端甚要而不可誣其勢甚順而不可禦事業
以之而成治功以之而立皆得是理而用之天下莫之
能違也恭惟皇帝陛下臨政願治廣覽兼聽思欲盡天
下之心以興天下之治雖草茅之賤咸得造廷待問豈
將應故事而隆虛文哉顧以祖宗統業之重太上畀付
之勤不以獨智自矜樂與多士講論治道將求至當之
理以振起當世德至渥也臣誠愚戇不足以奉大對然
嘗讀易至恒而得聖人為治之說恒之象曰聖人久於
其道而天下化成夫所謂其道者果何謂哉亦曰至理
而已理之所在有馴致之功而不可求旦夕之效苟徒
銳於其初則用意過當不以自弊則以弊天下故恒之
初爻有浚恒之戒象曰浚恒之凶始求深也然尤不可
以非其道也故恒之九四又有田無禽之喻象曰久非
其位安得禽也苟非其道久之猶無益耳故道雖貴於
久成而久尤貴於其道此聖人為治之成說也夫巳得
其道而持之以久天下化成何往而不濟哉如此而猶
慮實材之未出公道之未行紀綱不張民力尚困人無
君子之行國無積年之儲與夫實邊贍用茫無定效臣
未之聞也謹昧死上愚對臣伏讀聖策曰朕以不敏嗣
承大寳循堯之道于今五載臣有以見陛下不以天位
為樂而日以循道為心也臣聞惟天為大惟堯則之天
之為天果何如哉四時之運行萬物之生化一由乎理
故造化之功成於自然而不匱堯之為道亦若是而已
垂衣裳而天下治非遺物憚勤無意於天下也事事物
物各付諸理如衣裳上下之不紊則天下何憂不治哉
恭惟光堯夀聖太上皇帝臨御三紀成功大業見諸政
教之設施法度之維持風移俗易兵強國富治迹巍巍
盡善盡美貽則萬世陛下既循其道矣則夫為治之至
理心傳神授陛下固已得之誠天下之幸也臣伏讀聖
策曰寤寐俊秀始得親策于庭子大夫褎然待問必有
崇論遠慮副朕詳延臣有以陛下不自恃其聰明將以
博盡下情而求至當之理也臣聞舜受堯之天下恭已
無為盡循堯道然而好問察言舍巳從人之心切切不
少怠誠以為君之難莫如保治之不易苟非求賢以自
輔則將任己而徒勞舜雖以大智之資猶不忘取人之
善然則紹堯而循道其要如是而已今陛下思洪太上
之業虛已詳延下及臣等臣知陛下之心虞舜紹堯之
心也夫豈無博識洽聞之士忠言嘉謨如虞廷之臣上
禆聖治者哉臣願陛下堅持此心則虞舜之盛不難及
矣臣伏讀聖策曰蓋聞唐虞之世法度彰禮樂著不賞
而民勸畫象而刑措都俞賡歌不下堂而天下治朕甚
慕之臣有以見陛下稽古唐虞之盛將以增光太上之
業而比隆堯舜之治也臣嘗讀書至益之告舜曰儆戒
無虞夫無虞之時人以為忽而益以為戒何哉誠以保
治之不可易也而其儆戒之說則惟在於守法度去逸
樂專於任賢而果於去邪謀有疑而勿成志無往而不
熙不違道以干譽不咈衆以從欲持之以無怠荒之心
則遠人殊俗皆歸往而誠服治而至此無餘事矣彼法
度禮樂久而愈明慶賞刑罰設而不用豈無其故哉宜
乎都俞賡歌不下堂而天下治凡以此歟陛下以舜紹
堯之心而法舜行堯之道伯益之言臣願以為龜鑑則
凡所以策臣數條皆不足慮矣此唐虞至治之理也臣
伏讀聖策曰朕夙興昃食兢兢業業懼無以協帝華而
繩祖武若涉淵冰未知攸濟臣有以見陛下求為治之
理而謂可以勤而得之也臣聞勤者人君之能事而非
為君之至理苟惟徒勤而非道則雖勞力而無功舜之
無為而治彼豈以勤為難哉誠知為君之至理在乎得
人而仰成古人所以勞於求賢而逸於享治為是故也
當舜之初未遑他務而急於十六相之舉逮乎九官既
命十二牧既建未幾地平天成九功惟叙教孚而刑允
禮明而樂和下而至於遠人柔服舜未嘗屑屑然自用
其力也臣竊聞陛下留神萬幾事皆自决雖一官之命
悉由親擢宰相奉行中書而已臣不知陛下之心謂天
下之事必自為之乃為勤耶抑以為必如是而後足以
舉天下之治耶誠恐有意於唐虞而未得其理也臣願
陛下毋專一巳之勤而以求賢為勤則協帝而繩祖武
何往而不濟哉臣伏讀聖策曰間者設薦舉之科下聘
召之命而實材猶未出也臣有以見陛下欲收攬才俊
而未得其理也臣聞天下未嘗無才特在乎人主意向
如何耳夫人之才揚之則為精銳抑之則為庸鈍用之
則為功業棄之則為浮沉誠以人才之盛衰係乎君上
之舉錯今侍從之舉徒云注籍監司之薦唯曰審察初
未嘗孰何其人而忱恂其實也故記其名為他日序進
之階耳其賢其否朝廷曾無特然旌别之意則凡舉薦
聘召皆文具耳側聞比者議臣之請以人材之尚乏而
有别流品明勸懲之言竊以為人材之未盛其原正在
乎此苟流品之無别則清濁方弊於混淆勸懲之不明
則汙累旋加於擢用是雖科目日增鶴書時下彼賢能
之士烏可以旅進而得之哉如此而望人材之盛臣故
曰未得其理也願陛下采議臣之言精選任之際則實
材輩出為國家用矣臣伏讀聖策曰塞徼幸之門申奔
競之禁而公道猶未行也臣有以見陛下欲封殖正誼
而未得其理也臣聞公道之與私意二者不能並立公
道行則私意泯私意勝則公道晦然皆非下之人所能
為也恭聞仁宗皇帝嘗患躁求之弊欲旌静退之人乃
因宰臣之言擢用好古之士其後正人咸萃于朝私意
不萌于下然則公道之行上之人實為之陛下前日减
歲薦之數意將以清仕途而省冗員也然薦員之減徒
能沮寒畯耳其數既狹則有力者挾勢而可得平進者
雖才而不及姦巧之流皆自結於要人以媒進而甘於
沉滯者殆莫之察也是乃窒正途而開邪徑耳如此而
望公道之行臣故曰未得其理也願陛下深稽仁祖之
意特旌静退之人則公道自伸而私意泯矣臣伏讀聖
策曰廣言路恢治具而紀綱未立臣有以見陛下欲振
紀綱以立國而未得振之之理也臣恭惟祖宗尊奬臺
諫擢用正人彈雀之諫賞賚而優容四諫之臣並命以
章服聖人深意豈惟倚之紏正官邪以杜姦佞之萌抑
亦頼其箴規過失以端出治之本臣竊見比來諫者唯
置獨員此非可省之官有闕七人之例陛下豈自謂無
過之可言耶抑惡人之多言而姑省其員耶夫人臣之
義有犯無隠陳力就列孰無此心然出位而言侵官是
戒苟見陛下省員之意皆以無言責為解甘心立仗之
馬以保芻秣之豐其為人臣之身謀似若有得而於陛
下之國事何補萬分臣竊以為果有意於振紀綱則必
自尊用臺諫始誠能選用純正之人列處風憲之地俾
得展心畢慮明目張膽論天下之事禆國政之闕則紀
綱立而國勢尊矣臣伏讀聖策曰擇守令務寬恤而民
俗未裕臣有以見陛下欲裕民俗以崇本而未得裕之
之理也臣恭聞太宗皇帝嘗親擇循吏且謂郡縣之不
理皆由擇之之不當誠以斯民之休戚繫乎守令之賢
否苟吏得其人則民被其澤也陛下留意吏治凡監司
郡守之除授必召見而親察之又嘗特詔吏部銓量縣
令以其才之短長而處邑之劇易德意深至篤於愛民
然而不職而被劾貪殘而獲罪相踵而未已此其故何
耶臣觀州縣之間朝夕所急者財用而已守令相與督
責他不暇恤也添差之官就養之卒月增而歲益經費
已不支矣而送迎供饋蠧穴百出官吏侵漁谿壑無厭
蓋有律外增租罔利暴取巧為名色並緣為姦欲民力
之裕不可得也臣願陛下精選循良之吏稍寬征歛之
責俾得究心惠養蘇息財力則民俗可裕而國本固矣
臣伏讀聖策曰贓墨之刑非不重也而未能使人皆君
子之行臣有以見陛下有意於抑貪而崇廉矣然理則
未至也往者禁戢贓吏詔書屢下將無擇於貴賤而一
施於刑誅意至切矣然前日守郡貪殘之人罷黜未幾
復玷清選以致論駮之言此何為者耶至於歲舉廉吏
之命又有如無聽闕之文夫一郡一道員亦多矣借曰
全材之難豈無一節之士彼抱負清潔多恥自媒上官
未必說之責以必舉猶恐有遺開之以無有闕而已臣
願陛下深求抑之崇之之理而毋牽制於其間則何慮
貪汙之不革而節行之不著哉臣伏讀聖策曰錢糓之
問非不勤也而未能使國有積年之儲臣有以見陛下
有意於裕財而富國矣然理則未至也往者宰相之制
國用未聞有周公均節之方發運之置使未聞得劉晏
取予之義然猶未至病民也今嶺南鹽法之變更官民
皆告病矣始由僥倖之人貪慕爵禄倡為捐利予民之
美名不恤利害相生之實禍夫官自斡鹽以濟經費雖
非令典不過排商賈而巳今公無倚辦之貲誰能自齎
以取給請之于朝而不繼則有取之民而已况養兵之
費最不可闕苟避乏興寧無征斂若其愛民而不忍必
且朘兵以兆怨誠恐天下之廣此類實多皆由妄意於
更張不究財用之本末臣願陛下深求裕之富之之理
而一就法度之中則何患乎蠧弊之不去而儲積之不
厚哉臣伏讀聖策曰屯田以實塞下或謂兵不如農臣
有以見陛下急於實邊求之於屯田而未究其理也夫
國家之圖事不可輕舉而泛為苟輕舉而泛為則非唯
事之難成人且得而窺其虛實矣此最不可不謹也且
屯田亦古人足食一策耳然必先有一定之規而後可
行也浩亹之事充國講之熟矣故力持其說雖責譙而
不改然必罷騎以省費乃能歲月而成功今淮漢之域
曠土彌望度為屯田此非甚難而兵農之議久而不决
豈在位之臣皆無充國之忠謀耶陛下誠得若人而任
之則若兵若農彼必有一定之說遲以歲月當見其成
但非可以旦夕冀效耳此屯田之說也若夫實邊之至
理臣謂莫若練兵而省費今兵之在籍者動一萬計其
間老羸懦弱不足任戰什蓋二三而竄名虛籍往往而
有平時耗費大農莫此為甚誠能揀汰冗弱檢核虛偽
則非唯卒乘皆精勇之人抑使大農無蠧耗之弊此又實
邊之本也臣伏讀聖策曰改幣以贍國用或謂鐵不如
楮臣有以見陛下急於贍用求之於改幣而未究其理
也夫濟一時之事者不可不知輕重之權苟無輕重之
權則非唯不足以濟事祗以自困而巳夫剛斷足以濟
天下之務神幾聖略冠于百王以此移風易俗以此富
國強兵將何求而不遂然二十餘年治未加進其必有
由矣無亦立政之不審用人之不擇輕舉泛聽徼倖速
成有以害之歟此皆未得為治之至理而徒急一時之
近功是以實材未興公道尚晦紀綱弛而未振民俗弊
而未蘇貪墨尚多而士節未勵取予非宜而蓄積未豐
至於實邊贍用曾無成效陛下盍亦察其故乎願陛下
毋為苟且之計必求至當之理將立一政必稽其所敝
而毋妄於興作將用一人必察其所安而毋輕於許予
詳思熟慮而後發謹守固執而行焉則移風易俗富國
強兵之效皆可次第而舉矣臣不勝拳拳臣謹對
劄子
統縣本末劄子
按通典唐縣有赤畿望緊上中下六等之差京師所治
為赤縣京之旁邑為畿縣其餘則以戶口多少資地美
惡為差國朝之制縣四千戶以上為望三千戶以上為
緊二千戶以上為上千戶以上為中不滿千戶為下衡
之五邑由中興以來版籍日登皆萬戶縣也升降等差
近歲闕而未講今姑從九域志所定且考其廢置之由
而書之山川風俗人物貢賦别見他條縣民先書者郡
所治也緊衡陽縣本漢長沙國酃縣地東漢長沙郡吳
置湘東郡分烝陽立臨烝縣東南去酃縣十五里晉因
之太元二十年省酃入焉宋齊梁因之陳太建七年割
縣之東鄉置新城縣隋平陳置衡州改臨烝縣為衡陽
縣按酈道元水經注云烝水至湘東臨烝縣北東注湘
今縣所治是也縣治本酃縣地而縣界所底則烝陽酃
新城重安湘鄉之地皆在焉中茶陵縣西漢屬長沙國
新莾改曰聲鄉東漢屬長沙郡晉屬湘東郡宋齊梁陳
因之隋廢入湘潭屬衡州唐武德四年析攸縣復置屬
南雲州貞觀元年南雲州廢因省以其地來屬聖歷元
年再析攸因故縣復置晉天福八年馬氏建天策府割
屬潭州本朝復來屬紹興九年言者以縣當廣東江西
兩界寇賊出没不時詔陞軍領知縣事曰茶陵軍使兼
知茶陵縣事云元和郡國志縣南臨茶山故以為名中
耒陽縣本秦古邑屬長沙以耒水得名顔師古曰在耒
水之陽也漢高帝割長沙南竟置桂陽郡領縣十一耒
陽其一也新莽改曰南平亭東漢建武中移桂陽郡治
于此今縣西猶古故城梁元帝時隸東衡州梁陳間縣
在驁山口隋平陳更曰淶隂始隸衡州唐武德四年父
老以驁口不便為言還治舊地復今名中下常寧縣本
耒陽地漢屬桂陽郡吳分耒陽置新亭晉屬湘東郡隋
隸衡州舊治三洞唐神龍二年移治麻州開元九年徙
治宜江天寳元年更今名下安仁縣祥符圖經云本安
仁鎮後唐清泰二年割潭州衡山縣宜陽熊耳兩鄉增
其地置安仁場寰宇記云周顯德元年以賊亂燒掠移
置宜陽鄉本朝乾德三年八月詔以衡州安仁場為安
仁縣咸平五年析衡陽衡山二縣地以益之徙治永安鋪
論湖北田賦之弊宜有法以為公私無窮之利
劄子
某竊見重湖以北民間利病其最敝者田畆賦役之無
法豪姓得志而貧弱被害自稅籍壊亡數十年來在籍
之田視昔不能什之一豪民強有力并包隠占漫不可
考而下戶僅守其業往往又為侵漁故田訟最多且久
而不决為無定籍可攷易以相昏州縣用度不給輙隂
以取之民又巧為名色多於賦什六七豪民占田一畆
輙十數倍猶供也而官吏或以事之負曲頗寬之以窒
其辭至貧弱則甘心而不之恤故常以一畆之田而出
數畆之賦如米曰上供錢曰馬草皆額外歛之而役錢
歲增今巴陵畆至為錢二百六十有畸而倉例受民輸
者既三加之又五加之一斛之苗幾三斛有畸而未巳
也非此則州縣無所取給但貧富不均貧者偏受其敝
彼公田不决至有西邑之民互相侵奪官不能禁近臨
湘有佃官田者與巴陵民田互爭久莫能平遂至怙力
以求勝兩邑之田且無定界此何法也然欲特然舉經
界之事則恐難與慮始之人必且駭擾莫若徐而正之
苟於給佃之時以所請之田倣經界法丘計畆度而後
給焉則豈惟杜昏誣之萌亦因以漸補稅籍之闕至如
訟田之家率推此法定之徐之以歲月則田畆之訛略
者或寡矣湖鄉民瘼無大於此愚見以為欲有以捄之
當先正其本自田畆始而後賦役可均爭訟可息無横
歛之名而有足用之實此非可以苟且應事為也區區
千慮之愚節下試察之願為公私無窮之利幸甚
論保伍劄子
某聞邑尉之職推索姦宄以起端緒竊謂端緒之起尤
先于保伍古人聯屬有法以成守望相助之俗然猶旦
作暮息有閱其出入于里門者故姦宄無所容亦無浮
游自恣以逞于惡者此最弭盜之良策今保伍團結之
法亦粗舉然皆一時苟且其間遷徙不常徒具文書初
無紀律容止之姦浮游之不逞往往而有乘間竊發以
害善良吏無以盡知雖使日馳郊野何補于事近聞議
者有言不許一家獨居須數家為鄰意防頗近于古愚
慮欲推行此意凡同保必相附近居止不得隔闊庶幾
昜以稽察又都保之長必擇衆所信服稍可倚仗之人
下至大小甲頭亦于其衆中推有心力者為之委廵尉
自新編排結罪立賞申嚴條禁設有遷徙往來小甲頭
即報大甲頭以至都長申官畫時除附每月廵尉一加
檢察各保取見有無停留并出外私幹保明狀萬一姦
盜竊發蹤跡所起保伍逓報即聞之官用力追捕亦易
為力一可以安和鄉井二可以屏斥姦盜此事初無煩
碎迂緩若聯比整肅終必得力如有可采迄賜行下仍
給牓約束施行
又小貼子
本路州縣多有湖濼其中漁船等戶逐時寧無載遞水
陸隠伏或致姦惡往來其間欲將有船人戶皆以大小
編排籍記如保伍法遞相保委亦可以稽考湖盜又所
在坊場去處工作之家聚而牟利皆四方來集舊未屬
保伍往來自如其間豈無亡命不逞欲將坑場住泊人
家勒買撲頭首如保伍法編排有違犯則頭首同保均
坐或可以少懲浮游自恣生事之人二事如可采併乞
行下給牓施行
論迎送出郊科歛鄉保排辦錢物劄子
某竊見湖北民受重困甚於他所如上供米馬草錢猶
曰歸之於公未可輕去其他横歛於民者非一其最甚
無謂莫如鄉保之排辦夫部使者之循行守倅令長之
到罷與夫勸耕出郊之舉州縣共張職也而今州縣廼
責之鄉保凡次舍宿頓之所苟有所須一取諸民且什
物之備猶可為也而米粟酒殽饜飫吏卒以為未足又
奉之緡錢滿欲乃已不然捶傌羅織必加之辠州縣習
以為常公移文書責之廵尉以如法排辦為言廵尉輙
差弓兵監勒耆保耆保又分之小保若錢若米多者戶
為錢一二緡米十數升少亦不下錢七八百米半之有
一歲至於再三者唯當驛路都分尤被其苦皆以為供
備上官不敢伸愬且都分之民營葺鋪堠修治橋道皆
出其財力官但責成不省其費固已不堪今州縣又不
自任共張之職一切責辦之徒以奉一時吏卒之欲曾
不顧恤實為民間重苦竊料仁人君子必所不忍恐未
有以告者區區輙敢犯分白事欲乞矜憫農民稍重基
本行下州縣罷鄉保排辦迎送出郊供備錢物之事嚴
戒廵尉不許差人監勒率歛必坐以法今後供張止責
州縣如職庶幾少朘民間科歛之苦一路幸甚
論州郡禁軍弛惰宜更出戍以習之劄子
某竊惟國家養兵之費獨步于前代顧不憚蠧天下之
財以贍此軰正藉其勇力為國武衛今出屯諸軍謂之
王旅其竄名偽劵未必如尺籍伍符議者亦屢建言然
其討治訓閱尚且法設掊尅使今未之能免而或者行
伍之間強弱猶相半不至盡弛廢也此事係國論之大
顧亦未敢妄言而州郡所謂禁軍合天下蓋以萬計竊
聞自先朝分禁旅就糧諸州往往平一海内之初皆此
兵耳今州郡闕額不補癃弱弗汰僅以給使令而教閱
之事漫不加意間有舉行亦徒文具平時月廪歲衣郊
賜其費不貲往歲纔有戍邊之役多憚于征行驕恣邀
求幾欲生事而其人又非精練可用之人外郡微有竊
發之警動輙奏請屯兵始能集事不知州郡所謂禁軍
果將安用比來將鈐行部閱實然亦不過具文未聞有
某郡之兵可用也愚見以為必小有更張之事非大有
廢置但因舊法而行以更戍假設甲州禁軍額五百人
中分為二上下半年更迭出戍三百里外之州都監習
兵事者充更戍官他州皆然乙丙丁等州復以二百五
十人更戍甲州一州之兵不足則餘州足其數或他州
不足以受二百五十人之戍則又分之若甲州之兵戍
乙州則不必乙州之兵來戍甲州其在三百里外之州
皆可分戍且無拘于路分至下半年甲州出戍之兵又
不專于乙州彼此更迭循環無窮常令諸路帥司通融
撥發凡其衣糧悉就所戍州對支願分留劵以贍家者
聽分三之一以報所戍州減之既遣出戍必不敢以癃
弱充數又自有主戍之官閱習之事可以責之日講帥
司歲一遣官點閱之視其精否為戍兵官之課賞罰隨
之彼之責既專非如州郡泛泛舉行而已半年出訓治
而輟又習于征行萬一猝有調發不以為難且廪賜本
無增也俟其行給小劵所過計日給之凡更戍之時皆
以春冬給衣之月支衣即遣則其行装亦昜辦集官量
立出歸犒設之格每二百里只五百又百里增二百多
不得過一緡則州郡亦無甚費果施此策數年之後州
郡禁軍必有可用之人非惟廪賜不至徒費抑亦武備
由此修飭若論目前似不若具文之不難除以歲月實
關兵與食之大計大丞相為國深慮必不苟且願建請
而施之天下幸甚
論驗屍科擾劄子
某竊見州縣差官下鄉驗屍其被差官例差公人一名
作先牌名目預去地頭追集鄰證排備法物所差人往
往旁緣追集排備之名因致騷擾間亦交通情囑作弊
非一某愚意以謂被傷致死其主名坐罪法之所當然
而鄉鄰為之擾動已是無辜况又旁緣生事不惟鄰保
重困而交通情囑變亂詞節若被差官一時不審多為
欺蔽欲乞今後驗屍其預先追集鄰保排備法物止得
差地分都保幹當不許先差公人庶幾保伍細民可免
搔擾亦可以少杜交通變亂之弊如有可采乞賜施行
論軍須禁物商販透漏乞責場務照驗稅物申
明法禁劄子
某伏覩條令軍須禁物止許商販至近裏州縣又於置
買處官司以物件給據所至照驗法意切至比緣場務
唯欲招趁不計利害藐稅客擔無復檢點姦商得計往
往冒禁販軍須之物不止於近裏州縣遂越至緣邊因
而透漏利之所在既隂聽之何所不至近巴陵道間逆
旅有夕而火者室廬一空行商托宿于其家負擔適遭
焚爇郡疑有姦檄往究實乃見煨燼之中鰾膠狼籍計
火所餘尚數百斤試詢其故云由鄞浙而來將趨荆襄
蓋起發經由例曰藥貨未嘗給據照驗竊詳鰾膠為軍
須最禁之物弧矢之器尤資其力所見之地甚欲得之
比之私商𣙜貨利害相絶彼但虧減國課非能為軍旅
強弱也故軍須等物立法為嚴不許至次邊緣邊深防
透漏今以場務急於稅錢寬剰乃為不開籠之說以誘
之姦民嗜利禁猶且抵冒况又為之地於是公然商販
於非近裏以至次邊緣邊徼倖於外客貨易以侔厚利
似聞外客高價傾募而州縣亦怵於稅額增羡雖知而
不問且場務所得一擔不過為錢一二百文乃至决棄
禁防隂縱姦商以資外地為利甚微所害頗大若不深
絶其萌萬一透漏雖盡誅經由官司亦徒無益愚見以
謂以擔收稅之利固不可增但須檢計物件以杜透漏
輒不自量犯分白事欲深戒場務爾後商旅過稅止用
舊例計擔收錢不得增加若其稅物須索見起稅公據
件目照驗放行仍聞之朝廷申嚴法禁應於出産地分
置買必從州縣場務具物件給據指往近裏貿易非惟
可免透漏之罪庶幾軍須之物不至越禁資助姦敵委
於國計利害所係如有可采乞賜施行
論招填弓手劄子
照對某到任交割據合干人供具本尉弓手元額管一
百二十人見管五十九人見闕六十一人除巳具申州
縣乞行下招填并乞將元額合支月僱役錢樁管以備
招填弓手按月支給緣本縣地分闊遠并有湖濼緊要
弓手廵捕欲乞台旨行下本縣專一收簇元額月僱役
錢應副按月支給仍乞降榜下本尉日下招填足額庶
幾不闕廵捕
論弓手請給劄子
照對弓手月給僱役錢合係本尉逐月具名劵赴州幇
勘繳旁赴縣庫請支責管弓級交領發下本尉當面監
散庶得均一亦無冒名減尅之弊某今照得本尉弓手
五十九名其間請月僱錢並各先後不同或方請到今
年正月二月又有多借過至七八月顯是不均蓋緣尉
司自來不置弓手請受簿又逐月具劵亦不經官點檢
方赴所屬幇勘其庫司亦不照劵旁支錢發下本尉當
面給散止是各人逐時具狀隨人情借兊以此或拖下
或探支本尉更無以稽考照檢某除見勒合干人自新
置簿并逐月具劵須經本尉當官審對方赴所屬幇支
今欲乞台旨行下本縣逐月須憑本尉繳到劵旁其間
或有因差繁難及遠出捕盜探借月分劵旁到庫照元
狀月分折會其無探借人照旁一發支給責付當月管
營交領下尉司當面給散不惟可以杜冒請兼亦勘支
均平且無減剋之弊實為利便如有可采乞賜台旨施
行
論造器甲劄子
照對某到任交割點檢本尉器仗止有新舊旗十五面
銅鑼二面大小鼓三面據供並係本尉自行置到其兵
器甲仗並無存在近來亦不曾承受州縣給下今本尉
亦無庫銀籍記某伏覩在法節文諸弓手所須器甲從
官給並置庫注籍令丞同點檢修整欲乞台旨行下所
屬從條置造合用器甲等發下本尉置庫注籍收管以
偹使用
