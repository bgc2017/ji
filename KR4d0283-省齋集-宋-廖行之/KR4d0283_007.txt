省齋集卷七宋廖行之撰
啓
賀憲冬啓
連珠協歷占牛初星紀之墟瑞晷應圭考日至地中之
景方慶履長之始益知泰道之亨恭惟某官順隂陽消
長之宜奉時令賞刑之政澄清有志已觀惠澤之交孚
欽恤為心咸仰平反之罔滯茂對書雲之旦薦迎純嘏
之休某疾方阻於負薪禮莫陪於賀燕當君子大來之
吉已欣上下之交侈康侯晝接之榮即對庶蕃之錫永
言頌系莫罄敷宣
賀莫漕冬啓
禮樂光華咸企二天之庇隂陽施化迺迎至日之長顧
莫稱介壽之觴其敢後宣心之牘恭惟某官高風峻整
雅志澄清與時偕行益懋亮功之績所居類至方凝視
履之祥允協昌辰彌隆睿眷某棲遲蠻徼鞅掌郡丞誦
召伯黍苗之詩正仰沾濡之澤賡魯侯閟宮之頌敢陳
熾大之辭傾祝之誠敷宣罔既
元正與憲啓
歷首三元有初肇序律調一氣其應始和兹維道長之
時允屬泰來之吉恭惟某官撫辰凝績與國齊休奉寬
大之詔書密贊發春之意振滯淹於民俗妙通啓蟄之
功茂對青陽佇登黃閣某庇身宇厦引睇星符服制以
朞難綴班庭之慶願言伊夕即觀召節之歸
賀沅靖守元正啓
葦桃在戸又新一歲之儀椒栢稱觴溥介百年之壽惟
時碩德茂擁繁禧恭惟某官德秉粹温政推豈弟承流
宣化均陽春布澤之施鑄頑成仁協品物更新之應撫
辰凝績視履考祥方當彙征元吉之辰竚對晝接康侯
之寵某屏星負乘鄰燭映輝豈無頌言可祝公侯之純
嘏亦有官守難陪賓客之後塵傾望之私敷云罔既
賀沅靖倅元正啓
鷄符桃梗以餞餘寒椒酒辛盤爰興嗣歲惟時碩德茂
擁蕃釐恭惟某官和氣積躬惠心孚物恩仁布護助承
流宣化之功動植昭蘇被伸屈榮枯之賜撫辰凝績視
履考祥竚聞課最之升即有褒遷之寵兹臨穀旦宜協
泰亨某假貳山城希光鄰壁豈無善頌悵莫陪賓客之
後塵賴有尺書猶可舉歲時之故事深慚骩骳難究願
言
賀衡州范奉使啓
剖竹分符欽奉楓宸之眷開藩問俗肆班鴈嶠之春坐
嘯黃堂馳聲遠徼顧有一㕓之託敢修尺牘之恭伏惟
某官善能周室之廉官悃幅漢家之循吏久更劇寄浸
陟華途二千石共理之良益隆善最九萬里搏扶而上
行展壯圖豈伊南服之州尚屈東方之騎佇興饋歎即
奉詔趨某望履雖遙依仁蓋切田廬占籍爰居蒸水之
邦廩祿驅人來佐夜郎之郡欽聞渤海太守之化莫獻
漢陽處士之規寫欽止之心賴有子家之執訊歌來暮
之句願繼王褒而作詩歲律方新春陽向淑冀順節宣
之序仰承注倚之懷頌詠徒深敷云莫既
賀范鹽啓
肅膺中詔榮領外臺占使者之星光生躔度叱忠臣之
馭喜動江山凡在庇庥率皆鼔舞伏惟歡慶恭以某官
鍾時間氣為世通材凜若典刑有清白傳家之懿淵然
問學達詩書執禮之言早振迹於巍科亟躋榮於華貫
參籌内府國有贏資疏寵輶軒風生一節煥光華於原
隰動氣色於旌旗載惟翼軫之區莫重荆衡之域清湘
碧嶽悉見版圖赤米白鹽盡歸籌畫坐提綱領兼裕源
流登孟博之車想愜澄清之志用計然之策佇臻富足
之功某籍伍部民名叨宦牒久志荆州之識面欣聞刺
史之褰帷我有兒童可備細侯之竹馬公猶膏雨其均
召伯之黍苗贊頌之深敷宣罔既
賀陶鹽啓
宸扆疏恩播西垣之綸綍使星絢彩輝南楚之經躔凡
在庇庥舉增欣忭仰惟慶慰恭以某官高風峻潔雅志
澄清握蘭而趨丹墀振憲部詩人之偉躅持衡以司文
柄萃南宮進士之敷言輟更直於鵷鴻寄寵權於食貨
風生英節聲動熊湘蓋九重惟心德之知視萬里等門
庭之邇禮樂新從於天上想工歌三而拜三源流已具
於目中將百姓足而君足行推鞭算即見錢流苐虞攬
轡之勞難屈持衡之彦某一㕓蒸水幸足資才半刺荆
游方安懷綬願夙勤於仰斗快將覩於褰帷固有兒童
可備細侯之竹馬豈無櫑具會瞻公子之繡衣贊頌之
誠敷陳罔既
賀曹鹽啓
肅膺中詔榮領外臺占使者之星光生躔度叱忠臣之
馭喜動江山凡在庇庥率皆鼓舞仰惟歡慶恭以某官
鍾時間氣為世通材凜若典刑有清白傳家之懿淵然
問學達詩書執禮之言早騰播於休聲亟踐楊於華貫
握蘭省闥綽有能稱剖竹侯藩茂凝嘉績斂翼冀偕於
鴻漸摶風有待於鵬程持釡出郊暫屈雲霄之步武乘
軺問俗載揚旌節之光華矧惟南楚之上游式據重湖
之劇壤胡床夜月江環庾亮之樓流水桃花煙瑣秦人
之洞丹砂朱橘悉見版圖赤米白鹽盡歸籌畫坐提綱
領錢穀必問其幾何肯較錐刀會計亦當而已矣惟朽
貫腐糧之積皆摘山煑海之謀利孔寖洪弊源斯窒推
鋒盤錯稔聞游刃之餘拭目匪伊會見賜環之召某叨
丞屬郡仰德臺屏英規未覩於雲天崇譽久欽於山斗
輒露依歸之素少伸慶贊之私棲巢蔭之一枝兹焉有
託泛恩波之萬頃浩矣無涯祝頌之心敷宣罔既
賀益陽趙宰啓
疏恩芝檢出宰花封綸綍甫頒驩已騰於四境帡幪所
暨喜尤倍於輿情欲寫寸誠敢憑竿牘恭惟某官稟資
英邁毓德粹純學問該明洞八牎於胷次文章雅健倒
三峽於毫端清時蚤見於一鳴淡墨榮標於千佛薦揚
滋久譽處彌休輟唐朝臺閣之賢膺姬室子男之寄然
百里豈久淹之地而九重興見晩之懷竚遄尺一之招
歸奉晝三之渥某寒儒冷族俗狀凡材三獻技於禮闈
有慚畫虎始綴名於銓部謾曰為箕屬兹試吏之初聞
有戒期之命想言游學道當流化於絃歌則杜甫折腰
敢憚勞於趨走方備數百寮之末可濫吹一律之竽幸
甚依仁庶其蔵拙遡風以往豈無預下之教條望履而
趨行遂親承於罄欬傾依之切敷述奚殫
賀鄧守啓
望重皇華權舶貨低昂之寄恩分渙號更侯邦屏翰之
崇釋周家六轡之勞歷漢室三公之選先聲甫暨輿議
交欣恭惟某官厚德鎮浮長才濟劇清風不墜江東良
守之雲礽篤行無渝高密元侯之軌範早擢儒林之秀
旋膺詔節之榮入亞二卿贊國計軍儲之調度出將使
指緫蠻琛夷寶之阜通惟兹中外之徧儀彌見聲華之
藉甚方九重均輕重之勢故千里屈循良之師載惟湘
楚之邦實邇枌榆之社暫煩汲直淮陽之拜欲寵買臣
會稽之歸竚聞宣室之思即奉承明之直某鄉閭晩進
仕版孤蹤夙獲快於披雲喜尤先於賀厦受㕓有託徒
竊幸於私心拔薤無謀終莫裨於遠略戒嚴伊始凄凜
云初願精寢饋之調益對冕旒之眷
賀葉守啓
暴公子之高名服膺寖久韓荆州之一識雅拜猶稽昔
嗟擁篲之無因今幸受㕓之有託未倚宫牆而捧摯聊
憑竿牘以宣心恭惟某官厚德鎮浮清風激薄文章當
世宗匠政事為時吏師入亞二卿贊武穆文昭之盛出
專侯社擁漢符唐節之榮方九重深念南土之民故千
里尚屈東方之騎地連蒸嶽人戴龔黃六條之教初頒
五袴之歌已沸政應宣室凝神賈誼之歸當信三槐虚
席五倫之入時惟僉論實非私言某仕路孤蹤儒門寒
裔伯樂不顧難追冀土之驊騮崔生何為甘偶藍田之
鴈鶩坐兹匏繫彌切雲披前更隕籜之辰可遂及瓜之
代緬懷歸止展夫桑梓之恭願予進焉無以菲葑之體
肅晤伊邇素律曏高更勤茵鼎之調式副冕旒之眷永
言頌咏曷罄敷陳
賀鄧守啓
熊軾抳輪黌堂視篆旌旗改觀動氣色於高牙號令一
新厲風雷於四境歡騰輿頌望洽斯民恭惟某官政事
宗工中興循吏光華云遠留嶺海之清聲屛翰於宣增
衡湘之氣槩暫假澄清之手載施牧養之功伊買臣獲
會稽之歸然太史豈周南之滯小宰典司六計方弊廉
能刺史入為三公即褒治行某鄉閭遲次井邑受㕓屬
兹賀厦之初爰有負薪之疚念維桑與梓勿忘敬止於
斯心而擁篲掃門徒極坐馳於此日滌場伊始宣化云
初願循君子之四時前即康侯之三接
謝薛守啓
上策太常曾無高論拜恩九陛亦玷末科起白面之諸
生還青氊之舊物念南國被化孰非楚地之多才而闔
郡推賢奚止菑川之一士乃以棲遲之久獨居掄選之
中載省僥踰豈非際會伏念某才雖慳於天分學粗守
於家傳屢矣退飛謂竟身於巖穴忽焉决起寧自意於
雲霄以親闈之素望頗嚴恐祖廟之清風或墜強勉再
戰冒昧一行久冥拾芥之心姑效焚舟之舉偶中程於
蘭省獲奉對於楓宸釋之論甚卑自詭易行之實平津
第居下敢希親擢之恩幸脫褐衣均霑命服所喜百年
之門戸已收兩世之儒科豈惟衰緒之光亦愜慈顔之
念雖置萬卷而讀律僅逃畫足之非然計三釜以及親
寧畏折腰之役行展平生之志敢論稽古之功豈伊人
謀亦有天幸兹蓋伏遇某官主盟吾道師表士林聞文
翁之風化已先於興學况延壽之教禮尤急於親賢遂
令牛馬走之微亦玷龍虎牓之末遭逢若此報稱謂何
某敢不益自勉於進修謹勿忘於矜式壯所行幼所學
當無負於此心上為德下為民期有見於斯世
為老人通邵守啓
除目久頒未擁東方之騎渙音尋至遽更南服之符四
郊方浹於驩傳千里已回於叶氣奔趨在庇忭蹈尤深
某官敏識絶人廉名聳物學通世務河汾夫子之雲礽
才可時施江左夷吾之流亞早結冕旒之眷屢分銅竹
之榮仁恩所至而有聲治績每高而居最巴陵鰥寡久
歌叔度之來澬水兒童俄整細侯之迓載惟兹土實亦
雄疆地巉楚尾之餘封壤接梅山之故境必有龔黃之
政以興齊魯之風故當二歲之終更爰聽九重之簡在
或輟從臣而授朱轓之寵或由奏課以陞文石之班我
公之來迅詔可待蓋翟方進之遇主巳器其能而蕭望
之之得君更詳其試實僉言之所誦非小子之敢諛某竊
祿冗員撫塵俗吏宦途蹭蹬難追冀北之驊騮弱羽飄
零猶侶藍田之鴈鶩豈謂未鎔之鑛獲親良冶之鑪雖
尚遲韓休之三然已蔭蘇天之二詎止承風而趨走將
期淑艾於師資陽春有脚而不擇薰蒸化雨無私而寧
偏潤澤或可詠具腓於桃李庶幾忘下體於菲葑則許
邑之聾尚容陪於下吏而潁川之恕不失過乎古人
為老人通辰州徐守啓
蓬飛上國快荆州識面之榮綸演西垣聽渤海單車之
舉恭想麾符之逸緬懷杖履之游矧惟賤子之夤緣行
厠别車之陪貳彌勤仰德敢廢宣心恭惟某官豈弟慈
祥雄渾傑特所居稱職忠清夙振於先猷為世名人峻
厲無渝於往範早際亨嘉之會徧儀華要之津載王祥
邦國之謠屢奏成於康海考望之宰相之任更詳試於
治民眷惟辰水之區實控獠夷之聚必有賣劍賣刀之
化以成維藩維屏之功千里嚮風重湖蒙福某地寒進
晚才薄力綿姑從官牒之推移自媿家聲之沈寂疎遲
焉用了無驥足之稱踰汰何安遂忝屏星之授懼深非
據幸豈無從敢云政事之與聞預喜表儀之有在目切
雲天之覩心勞旌旆之搖素律甫回秋陽尚酷惟君子
四時之無爽信康侯三接之非遙頌系之深敷宣罔既
通岳州張守啓
仰吾道之宗主昔嘗窺姓字於英躔為契家之門生乃
幸奉約束於大府雖下走見嗤於俗狀有廣厦可庇以
歡顔天借幸於及瓜願斂板趨庭之敢後名敬通於行
李喜屬鞬佩韔之有期恭惟某官氣斂天地之英才冠
巖廊而盛軒騰龍虎之牓雄壯際風雲之懷焜燿虹蜺
之光貴名起霄漢之上繼萬古衣冠之盛負三傑帷幄
之竒屢分刺史之符優最考功之課朝庭重岳牧之選
知冕旒注意之深郡國占湖山之區想燕寢凝香之勝
已暢謹身廉平之化佇聞樂職中和之歌治等彌高吏
刺無媿且洞庭九州之冠詩篇追韓愈之雄矧岳陽萬
古之名文采敵范公之富凛紫樞黃閣之望將赤舄丹
墀之歸難鬱具瞻即遄迅召某才列諸生之下仕居百
寮之卑三釜及親徒得毛生奉檄之喜一行作吏敢懷
杜叟折腰之難願不憚捶楚塵埃之可羞亦欲以尺寸
功名而自見傾心熊軾馳志龍門崑閬蓬瀛躡履儻蒙
於少進雪山冰壑持躬其敢以或欺不勝願忠之私未
究陳篇之際梅天氣潤槐夏風清願循君子之四時以
速康侯之三接傾依之至敷述奚殚
回李守啓
銅竹分符寅奉絲綸之寵蒹葮倚玉預深寮寀之榮念
貢牘之未遑忽飛緘而首暨俯媿小人之不敏仰知君
子之能謙恭惟某官仙李流芳龍門襲慶詞源浩浩共
高倚馬之才襟宇飄飄久負騎鯨之志實四世五公之
後擅一門三秀之稱華萼聯標芝蘭競彩曳組寖更於
膴仕班春暫屈於遐封矧湖右之名區以辰陽為樂土
踵中古晉唐之懿訟牒晨稀當五溪沅靖之衝關烽夜
熄正有資於循吏將盡復於淳風白日青天方期快覩
盤根錯節已肅先聲聽兒童興來暮之謠佇凝嘉績將
聖主有見晩之歎立步要津某猥以非才濫叨佐郡苐
劇依劉之幸慚無和郢之工自媿迂疎厠同寮而何補
徒欣伊匪獲傾蓋以相從秋暑正隆行軒載整願厚寢
饔之適用迎眷望之休祝詠之懷敷宣罔既
賀張守啓
油幢萬旅疇尊俎以策勲熊軾一麾寄屏翰而均逸擁
虎符而啓籀奄鴈嶠以開藩坐嘯黃堂馳聲遠徼顧有
受㕓之託敢稽貢牘之修恭惟某官隆望蓋時宏猷濟
世備寇恂之文武擅牧人御衆之才兼龐參之恩威優
恤弱擊強之政曩折遐衝而制勝肆陞延閣以通班屬
湘隅滋盜弄之兵當閫外整成擒之略朝方經畫地孰
重輕伊衡居出入之衝於時遴蕃宣之任肆疇勲業暫
借撫臨草木知名應有江淮之威肅鼓桴罷警諒猶京
兆之政清將三公選所表而用之當今世舍夫子而誰
者佇奉紫泥之召進登清禁之聯某舊辱記存喜居庥
廕欽聞渤海太守之化莫厠會稽邸吏之恭愒日何功
將幸及瓜之代修容可冀媿無拔薤之謀秋律云深天
時向肅願謹節宣之序仰承眷倚之懷
賀張守啓
璽書就拜因易地以建侯熊軾鼎來肆懷章而之郡風
聞千里歡浹輿情仰惟慶慰恭惟某官學術精純風猷
凝邃英聲茂實早振迹於士林偉績殊庸久最功於官
閥方報淮壖之政即膺鴈嶠之封惟二千石共理之良
將九萬里摶扶而上欽惟遠業姑此假途某𤨏𤨏邦人
卑卑官牒久志青天之覩行依皂蓋之庥寫欽止之心
賴有子家之執訊歌來暮之句願繼王褒而作詩欣頌
之私敷宣罔既
為叔父賀鄧守啓
嶺海朞年專緫阜通之寄絲綸一札峻更屏翰之崇借
長孺之重名寵買臣於故郡驩傳四境榮觀一時恭惟
某官敏識絶人廉名聳物景山清約足觀世美之無雙
伯道謙和兹見家聲之不墜早掇賢科之效亟躋膴仕
之塗爰簡淵衷尋紆召紱入贊國儲之會計出權舶貨
之低昂方九重矜鴈嶠之遙故千騎托虎符之重地鄰
枌社人企棠隂政應宣室之歸無久周南之滯時惟僉
論實匪一言某仕版陳人儒門寒裔抗塵何補不堪州
縣之徒勞投紱而辭已分田園之歸去正竊里居之嘯
傲遽叨厦屋之帡幪方將托百畆於共治之良何止受
一㕓於為氓之願趨裝伊始流火云初願精茵鼎之調
仰副冕旒之眷
代劉守賀吉州朱守啓
受知宸扆改命价藩龔少卿之對孝宣上聞之而甚悦
黃次公之代延壽治因是而大成政教修明吏民懷服
仰惟慶懌恭以某官儒先雋望宦達名流心不違仁夙
志屢空之學人多懷惠尤高自遂之風宜簉羽以儀朝
尚剖符而為郡渠陽凋俗方屬心膏雨之來螺浦仁風
不自意陽春之至豈獨鑄頑之妙抑知植本之深姑訖
外庸竚遄中詔某一㕓被澤千里連封欣聞初令之頒
已覺餘波之及行李一介敢修贊喜之恭君子四時更
上尊生之祝
賀鼎靖守啓
出綍昕庭建旟雄屏㳙剛宸而啓籀宣德意以開藩喜
浹羣情歡騰比壤仰惟慶慰恭以某官材高康濟學造
誠明茂實英聲夙振士林之表嘉庸偉績允推吏治之
師方邁迹於循良尚究心於綏撫風行千里已歌叔度
之來詔下十行佇慶次翁之召某負丞邊障竊庇鄰庥
豈無頌言可贊公侯之戾止亦有官守莫陪賓客之下
陳肅氣愈嚴黃堂多暇祈鼎茵之加重須臺閣之升華
瞻企之私敷云曷既
賀趙守啓
中宸鍚命南紀建侯對延英之朝諒興見晩之嘆懷會
稽之綬爰膺共理之求除目一傳歡聲四洽恭惟慶慰
伏以某官天潢疏潤玉葉騰芳蔚為賀白之宗英倬有
龔黃之政術早擢賢科之效寖登膴仕之榮勤注想於
九重命無俟駕奉清閒於數刻俞有昌言乃開鴈嶠之
封式畀虎符之寵眷知彌渥蓋二千石之惟良風采素
高想十二牛而有裕欽惟遠業姑此假途某𤨏𤨏邦人
卑卑宦牒久志青天之覩行依皂蓋之庥寫欽止之心
賴有子家之執訊歌來暮之句願繼王褒而作詩欣頌
之私敷宣罔既
為老人賀胡中丞啓
解屨摳衣五載隔龍門之峻揚庭渙汗百寮瞻烏府之
隆是謂德進則朝廷尊蓋由綱正而天下理威風自肅
公道益彰顧雖么麽之微知有清明之慶恭惟某官氣
直方大學純粹精力持正義於流俗衆言之中大起高
名於縉紳先生之上迨是非之一定宜功業之鼎來入
儀柱史之班進掌宗藩之牒升華經序極儒者之至榮
擢貳夏卿制遐衝而坐折疇庸丕著懋渥亟頒由當時
抗義槩以強主威宜此日須直繩而斷國是權畀惠文
之重位嚴獨坐之雄洪惟皇家尊任憲府在仁祖之納
諫相臣至承旨而奉行越光堯之用人政柄率由斯而
超授方上聖纂承之始繄中司遴簡之精比公之登虚
席遂正朝望轉峻豈徒傾京邑之觀帝眷彌深迺益知
眞宰之器佇膺大拜以聳具瞻某猥瑣郡丞棲遲蠻徼
自憐俗眼昔嘗披快覩之天惟恨塵蹤今莫厠賀成之
燕仰正人之進用偕有識以欣榮望斡旋無私之匪遙
何踴躍自獻之足媿念山有猛虎斯無藜藿之憂雖蘭
生深林願同菲葑之采歲寒栢勁臘盡回春恭祈茵鼎
之處宜益副冕旒之注意徒勤傾頌莫究敷陳
為長兄賀張南軒荆南開府啓
開南服之价藩建元戎之幕府誠明所格不煩褰刺史
之帷號令一新豈獨壯三軍之氣俯愜蒼生之望上寬
當宁之懷仰惟慶愜恭以某官於道得古人之傳以身
任天下之重時則有若伊陟烈可紹於阿衡我亦欲正
人心功足齊於孟氏言行當時之師表出處繫世之汙
隆贊策膺戎自得安強之本矢謨造膝居多仁義之陳
粤去國之幾年惟許君之一節謀非身為志與時行人
定勝天天定勝人素其位而奚慊仕優則學學優則仕
顧其道之當然三載於南百蠻既輯文軫且踰於桂海
聲名益簡於冕旒祈退甚堅受知彌渥伊荆州用武之
地最今日任人之先食貨生財雖云當務詩書謀帥宜
莫如公聯翩綸綍之頒從容縉紳之喜國家倚重蓋根
本之上游兵民屬心將權輿於大用矧是經綸之計及
夫閒暇之時先為不可勝之資其取杜生之自治故將
大有為之主必若宣王之内脩既上得其道而下得其
宜則守無不安而征無不服惟久負胷中之素宜咸徯
日新之功行且登庸措之事業某門闌晩進宦海餘波
讀一卷之書亦粗知於模範處百僚之底曾何補於毫
分欣聞山甫賦政之初佇見尼父復疆之效言詩三百
在蒸民江漢之篇逢世半千見大學中庸之治其為瞻
頌莫罄敷陳
為長兄賀王帥班師啓
皇咨一德既敵愾以獻功王曰還歸肆班師而振旅愷
歌雷動露布星馳勲業耀乎鼎彛威名震乎中外兵民
休妥朝野懽忻仰惟慶懌竊以蠻獠混并郴桂尤甚資
悍輕而易怨嗜漁劫而弗悛長養以兒子則徂擊而紛
拏繩治以尺寸則鴟張而旅拒率十數歲而一擾輒千
百輩而羣行小則貽守將之致誅大則勤王師之肆討
曩嘗恣于狂狡亦旋費于剪除然芟落爪距而乃有脫
遺或淹留旬月而竟以紿獲雖弭定之勞可紀而震疊
之威未信乃者大為蒲澤之姦至動羽書之警上深注
意無踰方面之賢公則徂征爰涖師干之試既盡護于
諸將宜肇敏于戎公哽彼喉牙得其要領洎處分之已
定則攻討之不留一麾而羣醜褫心再鼓而渠魁授首
肆搜原而剔藪猶薙草而獮禽曾是旬時屢騰月捷俯
快周邦之喜上寬宸扆之懷讙譊亟化于謳吟官府即
還于平泰繡衣公子渠勞部逐之分屠狗將軍莫售面
謾之請壯价藩之風采表儒效之權輿僉論翕然斯文
幸甚恭惟某官詩書元帥帷幄良籌克壯其猷方叔已
寧于荆蠢用錫爾祉召公宜拜于王休兹魚服之載櫜
將衮衣而入覲豈嫌伐一時之事方益為永世之圖若
趙充國之殄先零得屯田十二便之計且諸葛亮之擒
孟獲有留兵三不易之謀惟出其酋豪壯勇而用之因
據其形勝膏腴而臨彼則豈惟南人不復反側之慮抑
可使縣官不煩轉餉之須想經畫之一施斯悠久而咸
賴實維天下之望奚獨湘人之安某繫身黃綬之卑拭
目碧油之舉樊須云弱雖莫陪用命之師宗元何人尚
克獻平夷之雅贊頌之至敷云曷窮
到任謝湖北汪憲啓
一顧而假三倍昔嘗叨眄睞之恩廣厦之庇萬間今幸
托帡幪之内以前日互鄉之與其進宜斯時游子之得
所依既長鳴多通意之人信寒士有歡顔之所輒自伸於
知已因具見於傾心竊以文章政事或者謂兩塗之殊
箠楚塵埃人蓋嗤百寮之底然設科于以廣求才之路
而分職孰非謂任事之能夫以靜厚如蘇黃門猶慚階
於進士至若經綸似陸内相亦發軔以渭南豈惟無忝
於儒科抑亦見推於治等伊前哲周旋之地尤後來掄
選之難必當其人乃在此位如某才雖慳於天分業僅
守於家傳屢矣退飛謂竟身於巖穴忽然决起寧自意
於青霄粗承百年未墜之規幸免四十無聞之恥起諸
生而綴仕版敢云稽古之功得三釡以奉親闈竊懷奉
檄之喜亦有天幸遂及我私兹蓋伏遇某官望冠世臣
蔚為時傑祥儲龍甲之地衍公侯之流光瑞得奎文之
躔鍾天地之英氣自鶱鴻漸之翼一新鳳覽之輝修平
凖之書已裕湘中之食貨奉祥刑之訓載明荆部之科
條於觀風問俗之餘閒尤激濁揚清之有志敬其餘如
一廩乎何侯守法之公誠有味其言温然鄭莊推轂之
意在冥瑣其何取亦經久而不捐既脫白丁遂玷微祿
重念某已癡已痼吏習何疎少焉自詭於功名粗有尺
寸之望久乃見收於困頓投之奔走之場念慈闈喜懼之
年更伯氏凋零之後顧一身之責甚重非二天之託何
歸矧惟洞庭廣邈之區孰與巴丘弛弊之極吏漫自若
乘簿書緣絶之姦農惰弗勤安耕芸鹵莽之報公無可
持之績而抑給於征𣙜人惟早去之望而趣了於須臾
故郡邑匆匆治期會而不足於兵戎往往恬故常而弗
治僅存一尉之名載與數卒而處所願閒暇苟安於無
事深恐緩急莫濟於一時况相助相扶持之法不修於
比閭則無恥無忌憚之民易流於姦宄不勝過計之慮
重增了事之癡儻轡策之少寬庶涓埃之可效某敢不
守所學而無負素其位以有行持躬益謹於勿欺濟拙
深求於不倦雖猗無它技尚一割之試鉛刀而敢布此
心如百穀之仰膏雨傾依之至敷染奚殫
到任謝陳漕啓
試吏尉曹瑣瑣塵埃之賤遡風英節皇皇禮樂之華方
竊蔭於一枝敢祈恩於三沐顧所遭之幸甚論其報之
謂何延見南畆之旄倪無以告語為言外臺之約束惟
謹奉承凡有聽聞孰不欣快伏念某學僅通於世務才
非合於時宜搔首讀書頗欲追古人簡策之上俛顔就
祿竟墮在俗吏凄凉之中漫浪河西之行彷徨洞庭之
野呻吟衣食慮弗靖於里閭出入濤瀾渺難窮其窟穴
矧宿弊之相襲於斯世而未聞腰弓撚箭之流僅充異
役植旗鳴鼓之習徒有虚文但有一尉之名相與數卒
而處棄車馬而遁去何敢效昔人之謀盡狐兔而一空
將誰為今日之用蓋了然見目前之勢故懍其有意外
之憂未能持方而入圓曷容迂拙所願視遠而猶近必
賜矜憐兹蓋伏遇某官昭代宗工清朝國器治等出諸
公之右允若吏師勲名簡九重之知倬為時用峻西清
之寓直裕南紀之轉輸流地上之錢不假劉晏低昂之
術轉關中之粟佇成蕭何餽餉之功於觀風問俗之餘
閒尤激濁揚清之有志不圖幸會獲在庇依某敢不祇
畏簡書謹循轡策庶幾得獸或能從指縱之功儻可培
風願曲借扶搖之力其為感激莫罄敷陳
為長兄到任謝王帥啓
百寮之底方此效官三釡之資喜容就養顧微軀而甚
幸仰大庇以知歸竊以均内外而一重輕要孰非以器
使捕盜賊以起端緒則專在於尉曹自京都始二部之
分至縣邑亦一員之置彼趨走或折腰之憚然豪強悚
箠棒之威惟吏能警敏者乃擅渭南之名必才望高雅
者始有洛陽之授職雖甚冗選則不輕矧是資陽實維
巖邑版踰萬戸亭列七鄉蜀壘吳城蓋疇昔戰争之所
北荆南越正今兹行旅之途澤可緡魚山多藝茗或者
競漁商之利因而通藪澤之逋曩已就於芟除今尚勤
於澄按凡兹警察之吏宜用精明之人如某者猥以書
生濫沾世賞徒知守紙上之語曾未若囊中之錐竊妄
意於箕裘無取才於尺寸念古人四十而仕今或似然
苐學者再三而思吾未之信雖班箠楚之役且食斗升
之粗敢圖無能亦許就列兹蓋伏遇某官詩書元帥政
事宗師素結冕旒之知允膺方面之寄凡斤者斵刀者
削盡指使於羣工而細為桷大為杗尚兼收於衆木致
兹瑣質獲厠下寮某敢不祇畏簡書謹循轡策庶幾得
獸或能從指縱之功儻可培風願曲借扶搖之力其為
感戴曷罄敷陳
通兵曺官唘
委身邑尉自笑卑飛從事郡曹久欽妙選將趨走凄凉
之迹有周旋提掖之資適瓜戍之及期先郵筒而致敬
恭惟某官風猷峻整器宇宏深材名夙擅於無雙治等
常推於第一未上承明之直姑從大府之游肅若紀綱
贊成坐嘯之績稽其善最合居明陟之科將臺閣以升
華遂雲霄而闊步某儒酸特甚吏習殊疎緣言語文字
而得官曾何萬分之補於箠楚塵埃而干祿正為三釜
之謀所欣陳力之初竊有依仁之幸夏日可畏南風之
薰願崇衛於生經以亟來於召節頌詠之至敷述奚殫
通巴陵主簿啓
趨走折腰兹焉筮仕淹翔棲棘幸甚從游適瓜戍之及
時先郵筒而致敬恭惟某官材堪世用學有家傳典刑
存金玉之淵風采廩臺閣之望未展立朝之略姑為佐
邑之游悉意勾稽協贊一同之治疇庸善最合居峻陟
之科將臺閣以升華遂雲霄而闊步某儒酸特甚吏習
殊疎緣言語文字而得官曾何萬分之補於箠楚塵埃
而干祿正為三釜之謀所欣陳力之初竊有依仁之幸
夏日可畏南風之薰願崇衛於生經以亟來於召節頌
咏之至敷述奚殫
為長兄回孫簿啓
策名巍第發軔亨衢不嫌簿領之卑兹見檄書之喜歡
均一邑幸甚同僚且先執訊之來益起望洋之歎恭惟
某官文成黼黻學有淵源閉戸窮經造聖賢之閫奥枕
流漱石何世俗之磷緇已收稽古之功尚守辭尊之志
惟其養之素厚是以持之益謙祭竈而請比鄰顧何妨
於高士棲鸞而以枳棘恐難屈於大賢似聞天上之音
不俟星言之駕某事如畫虎世謾為萁騰躍何為未遇
培風之力凄凉自笑徒媿折腰之吟天假其逢君來何
暮使皆有所矜式非但於言為之範我馳驅豈無所獲
實愜依仁之願尚稽贊善之詞墜紙上之煙雲想胷中
之涇渭鼎嘗一臠已踰大嚼之甘日詠三秋彌切下風
之望金行仲琯車肅前旌願嚴掫衛之宜以順節宣之
令其為欣頌未易殫陳
回巴陵郭主簿啓
解褐為濟隂之游咸服仲宣之量折腰作河西之尉誰
憐杜甫之吟欣聞賢轍之來將竊鄰光之照况上國從
游之舊而同寮依庇之新曾贊問之未遑忽飛牋之先
辱不敏若此自訟謂何恭惟某官學富五經名高千佛
器遠而將之以重其用不輕材大而持之以謙所養彌
厚未上詞林之直姑為簿領之行祭竈而請比鄰顧何
妨於高士棲鸞而以枳棘恐難屈於大賢諒非黔突之
淹即奉紫泥之召某甫塵末第自笑卑飛曾謂毁車而
欲逃乃幸聞音而獨喜非敢覬連牆之契以同尊酒之
歡庶幾陪三傑之名或厠文詞之列夏令正烈暑行良
勞願叶冲和俯愜顒望悚荷之至敷染難周
通岳州李司戶啓
疇昔雲梯竊仰絶塵之步一時官牒又為同郡之遊幸
甚遭逢之多忘其趨走之媿盍簮伊邇置郵以先恭惟
某官江右名流吳中雋望文章萬丈之光焰倬有典刑
聲名一世之龍門尤高風彩自展飛摶之翼益先馳騖
之鞭姑蔵霹靂之鋒廩材名之素望行置金鑾之殿極
儒冠之至榮某才不逮人仕方干祿顧甘處百寮之底
亦圖為三釡之階惟門闌契分之益深將箠楚塵埃之
可免足以行志豈維臭味之同敢不盡心願索形骸之
外夏日可畏薰風自南願崇衛於生經以亟來於召節
欣頌之至敷述奚殫
