艮齋詩集卷十
元侯克中撰
讀東坡楞嚴四相說四首
隂陽消息若循環動靜無端在兩間人物自生還自化
了如天地不相關
因中得果果生因朝菌何修至大椿形氣自分多品類
枉將因果誑時人
乾坤父母大筌蹄萬類雖殊亦可推物自氣偏人自正
化工雖巧不能移
乾坤易簡豈難知化育流行無了期不去不來生滅斷
乾乾不息欲何為
致中和
不偏不倚是為中無盭無乖上下通莫怪對時能育物
聖人元與昊天同
大哉聖人之道洋洋乎發育萬物
天地無私品物亨聖入無妄自誠明此心既與乾坤一
萬物何憂不發生
克己復禮
嗜慾紛紜塞四端私心克盡道心安渾然一理涵生意
天下歸仁是不難
萬物皆備於我
五色昭昭寓目明鼻香口味耳收聲紛紛衆理心全了
一已能兼萬物情
三才
乾元資始賴坤成民得中和二五精天地若無人輔相
世間萬物恐虛生
讀反離騷有感
言出於心見所操玄謿未解反離騷一從草出揚雄賦
澤畔靈均賈轉高
題三睡圖
野僧逃跡迹還多枕虎機關嚇老婆可笑丹青太生事
又從筆底起風波
題穆王八駿圖
八駿驍騰氣象豪穆王乘此亦徒勞當時剰有賢肱股
可惜無人說旅獒
題松風醉歸圖
醉夢悠悠入杳冥寒驢踏破亂山青一壺濁酒能多少
萬壑松聲喚不醒
題明皇吹簫圖
治音和樂亂音乖天寶新聲怨且哀獸舞鳳儀都不見
喚將野鹿入宫來
題桃源圖三首
流水桃花出武陵小舟分破亂山青秦人莫訝當時事
晉惠宫中醉不醒
四面青山兩岸花避秦世世業農家漁郎回棹無多嘱
莫作神仙到處誇
四海人心苦厭秦桃源風景佀堯民融融洩洩山中樂
說與龍眠畫不真
題江帆掛月圖
山倚晴空水拍江一帆秋影月微茫憑誰細向舟人問
險處爭先有底忙
題黠鼠圖
子産生魚事可傷坡仙死鼠出空囊千年二老還相見
握手臨風笑一場
題家景圖
青襟兒女白頭親和氣溶溶四坐春塵土滿衣名利客
可能不愧畫中人
題蕭茂先松下幽人圖三首
石上幽人意趣高古松千尺撼風濤手中書卷還知否
不是羲經定楚騷
詩酒閒身與世疎老來拂袖趁幽居黃塵滿眼誰知已
千尺髯龍一卷書
世路﨑嶇蜀道難歸來松下獨盤桓平生只有耽書癖
近日和書也不看
題鷺鴈圖二首
鷺鷥無意慕冥鴻飲啄閒忙况不同偶爾飛來沙上聚
阿誰寫入畫圖中
沙頭飢鷺厭風波塞外征鴻避網羅忙亦艱辛閒亦苦
一篇山水竟如何
題無心畫山水圖
白石蒼藤枕碧流風濤洶湧弄扁舟可人一寸無心筆
寫出江山萬里秋
題脩端卿卷後
窗外脩篁案上書風流未必古人如老來更覺閒為貴
坐看門前幾覆車
題楊少監畫卷二首
風流江左管夷吾黃鉞旌旄照簡書畫裏徒行緣底事
更忙須駕短轅車
右王導佚游圖
中年長苦别離多絲竹聲酣擁翠蛾此樂就令兒輩覺
東山不起奈卿何
右謝安東山圖
題莘樂亭
伊尹當年樂有莘終將斯道覺斯民憑誰試問亭中客
天下曾無失所人
冬夜
瓦鼎香銷燭影孤北風如箭雪模糊擁衾獨坐寒窗下
閒聽瓶笙轉地爐
促織
徹夜悲吟曉不停宛如楚客哭秦庭從來忠告誰相信
叫盡西風未必聽
橙
壓樹金橙百步香肉酸實苦不堪嘗論人必以心為主
笑貌聲音恐色莊
蘭
空谷無人只自香澹然渾與世相忘春來多少閒蜂蝶
總為山桃野杏忙
木香
玉蕾冰蕤壓架稠日長香徹小紅樓此時風味無人識
花外一聲黃栗留
十月賣菊
過却重陽一月期園夫可是不知時賞音只有陶彭澤
事往人非賣與誰
自况
閒是閒非不欲聞獨憐野鶴在雞羣西風何日高飛去
萬里青天一片雲
汴梁郊行
大梁城下草連雲千古河山對夕曛一掬賈生憂國淚
西風吹上信陵墳
暑中有感二首
竹床藤枕葛衣單滿扇清風汗不乾誰念耘苗田父苦
日斜枵腹望晨飡
地皮如火水如湯麥罷田夫插晚秧十月北風農事隙
借船輸入富家倉
贈相士周可山
人間久矣厭風波林下終為畏網羅行止未能區處得
可山將謂可如何
夏日偶成
晝苦青蠅夜苦蚊乾坤無地著閒身市㕓莫道山林好
豺虎從横更駭人
感事
夭桃回首笑寒梅却被梨花冷眼窺畢竟春光誰是主
洛人不厭牡丹遲
題柯以善所藏瘦馬圖
龍眠老筆少陵唫詞意雍容怨愈深不棄敝帷埋駿骨
主人應媿古人心
題李公略所藏高彦敬夜山圖卷
幽人清夜思高閒誤落龍眠筆硯間萬仞峰巒千里月
廣寒宮裏看三山
題陳月觀所藏青紙梅花圖二首
曾向羅浮見此花一枝寫出舊烟霞小窗喚起師雄夢
瘦影亭亭立碧紗
毫端妙理丹青外林下幽情紫翠間宴罷瑶池王母醉
羣仙和月到孤山
秋夜
風露涓涓夜氣清數竿脩竹動秋聲破窗不禁西廊月
來向幽人枕上明
楊招討送乳香胡椒荅以木瓜煎戱贈
薰陸番椒各有差海南方物到貧家自慚不及前人德
投我瓊琚報木瓜
謾賦
長門一賦萬黃金寫盡深宫怨女心莫怪長卿知底蘊
茂陵曾見白頭唫
臨安夏日
簫鼓聲中日正長繁華依舊属錢唐晚來簾幕薰風細
十里天街茉莉香
題高彦敬越山春曉圖
滿目烟嵐滿意春江山如畫畫如真巖巖萬壑千峰秀
可惜中間無一人
春曉
枕上徘徊聽曉鴉東風吹雨濕窗紗園夫不管春光老
賣盡梅花賣杏花
西湖晚興
瀟灑梅花水外村歲寒誰與共黃昏東風未到西湖路
雪滿孤山月一痕
酒醒即事
滿城桃李閙青紅都在詩人醉夢中醒後不知春幾許
賣花聲裏問東風
旅懷
綠隂滿地落紅稀遊子天涯久未歸獨倚闌干正惆悵
誰家燕子雨中飛
倚樓
梨花散雪柳成隂中有嬌鸎弄好音說盡春來無限事
東風吹入倚樓吟
晚晴
春蠶夏麥雨聲中水漲溪橋路不通風轉忽吹雲散盡
樹梢一點夕陽紅
客舍
杜宇聲中柳絮飛黃昏燈火思依依自憐久被關山隔
常捲朱簾待燕歸
荷花
綠隂庭院雨初收六月荷花爛漫秋一片錦雲香不斷
薰風吹入夕陽樓
觀物
芭蕉才展笑丁香楊柳將眠妬海棠争似梧桐飛一葉
便教酷暑作新凉
贈相士陳梅坡
梅花坡上一枝新忙殺前村踏雪人欲向逋仙問消息
乾坤畢竟幾時春
艮齋詩集卷十
