艮齋詩集卷十四
元侯克中撰
掩扃
盡日無人晝掩扃静中窺見古人情誰憐元亮生衰世
我喜堯夫老太平儘向詩書窮至理肻隨蠻觸較虚名
夀陵未得邯鄲術匍匐歸來失故行
歸興
暮史朝經似蜜甜春蠶夏麦樂無厭一之為甚其能再
二者何由可得兼鴈附好音來遠塞鵲銜新喜下重簷
定知歸計明年了莫向蓍龜問象占
謾賦
造物權衡果在誰區區生我欲何為飄零蹤迹渾無定
懶散形骸百不宜絶世孤高吾豈敢隨時俯仰自相欺
丹心一寸恒多苦說與妻孥未必知
病後
門外黃塵十丈深鏡中白髮不勝簪皇天生我本無意
造物戲人如有心日月晦明朝又暮聖賢憂患古猶今
年來事事消磨盡只有琴書是賞音
清貧
清貧濁富迥難同食蓼蟲慚食蜜蜂米似明珠薪似桂
車如流水馬如龍榮公有道稱三樂孟氏知幾鄙萬鍾
歸計未能吾老矣幾時高卧白雲峰
春前一日
歲月催人不易禁一陽來復又成臨旋篘綠酒浮新螘
細擘黃橙破軟金臘雪逡巡呈美瑞春風咫尺入長唫
東君己得梅花信莫向泥牛問好音
夏日即事
窗外青蠅止棘榛枕中白蟻閙槐根我知道可㤀人勢
誰謂吾能大子門秋露滴殘齊女怨春風吹斷蜀王魂
野夫心地渾無事千首新詩酒一尊
感時
憔悴青衫陌上塵飄蕭白髮鏡中新石崇未保終身富
原憲何妨徹骨貧夜永鴟鴞惟恐晝歲寒松柏不知春
施施東郭墦間客醉飽歸來笑罵人
僧舍即席賡寇都運詩韻
拍天洋海泛枯槎&KR1032;地狂風掃落花林外好山藏古寺
世間光景屬豪家乾坤浩蕩時難得歲月蹉跎鬢易華
日月穿墉又穿屋不知誰謂鼠無牙
過仙林寺感事
鸚鵡能言不出籠弋人無意慕冥鴻六經已自分邪正
三語何須較異同必若彘身加爼上何如龜尾曳塗中
一枝蒼竹一壺酒乘月空山訪醉翁
即事
瑟奏遊魚聽瓠巴妖狐未易誑張華獨憐糞壤埋芝草
誰把瓊琚報木瓜蟻子片時成數陣蜂兒一日閙三衙
秋江莫道芙蓉老自有寒梅次第花
辭墳
父母劬勞生此身昊天罔極報深恩既無聞望光宗祖
又闕詩書教子孫寒骨移時成袝葬病軀甘分老衡門
一杯清酌千行淚落日荒烟野樹昏
兀坐
懶散形骸與世疎孑然兀坐一何孤與為莊叟樊中雉
寧作周公屋上烏花映尊罍傾北海雨侵蓑笠釣西湖
良田數頃書千冊只此傳家是永圖
立春自況
以艮名齋了此身年年送丑復迎寅時行時止雖由命
成始成終恐在人花柳儘呈新態度松筠不改舊精神
曉來便覺東風好天地氤氲萬物春
十年
十年蹤跡寄江湖滿篋黃金取次無病後不堪衰鬢短
貧來何止故人疎誰言養女當如鼠自笑生男不及烏
阿濬頗能知我意夜窗猶不廢詩書
阿濬生朝
三人行處有餘師善者從之惡改之為矢為函分路處
學詩學禮過庭時蒼松澗底徒千尺丹桂雲中看一枝
尺璧兼金無足貴人生當作克家兒
潭州病後登天慶觀閣
性野猖狂自不羣強隨行客犯紅塵登樓有賦哀王粲
投閣無由問子雲睡少那堪茶作祟愁來唯覺酒能神
到家了却松楸計何處山田不可耘
悼女
代母齊家惠愛深天涯永訣淚盈襟半窗春雨三更夢
一寸寒燈萬里心塵世情緣渠易舍蓬莱仙闕我難尋
江流有限哀無極多病形骸老不禁
杭州火後連雨二首
火熾無情欲燎原雨淫不己定傷田祈&KR0352;自足禳回祿
鍊石誰能補漏天遊子但憂焚旅次飢民未敢卜豐年
野夫嗟怨成何事自有人司造化權
正念誰能逐畢方又從何處問商羊坎離自昔曾無叙
禹益于今更有光市井等閒成瓦礫田疇瞬息决隄防
古今氣運元如此水及神堯旱及湯
自責
多病筋骸老更慵柳花又復逐萍蹤康強吕望猶能釣
憔悴梁鴻不任舂出否我知顛趾利養身誰信朵頥凶
徒言納納乾坤大一箇微軀無地容
哭弟
難弟難兄慣忍貧豈期中道不為鄰勉求糲食供諸子
強著歡顔慰老親十載簿書成底事一家奉養屬何人
西窗燈火如年夜杜宇聲中哭莫春
義分
好山如黛水如藍白首飄零亦自慙美玉可沽何敢吝
兼金無處若為貪故人已死仍留劍知已求伸遽解&KR0406;
若水一生二字了麻衣眼孔勝圖南
丁祭
凜然遺像見丹青仿彿當年鯉過庭狂士尚能歌鳳德
亂臣敢不懼麟經綱常炳炳垂千古香火區區拜二丁
黍稷棗脩猶未具忍言明德有餘馨
和龔翠巖懷古韻
禹範箕疇出洛龜發揮己往鑒將來楊朱路錯徒能哭
夫子墻高豈易窺劫火不燒三聖易國風難和二南詩
太阿斬馬如芟草未信張華肯倒持
懷古六首
磨不能磷湼不緇心如灰冷鬢如&KR0093;申商徒取千年誚
夷惠真成百世師書契未興先有易春秋方作已無詩
斯文一脉誰能繼澤畔靈均賦楚詞
聖賢垂訓貴知幾末世縱横好用竒即墨三年憐樂毅
商於六里笑張儀善無良報終為美惡有餘殃預可期
禍福感通如影響巧言令色欲誰欺
腹隱嘉謀智若愚匵藏美玉有如無漢家廢立諮元士
唐室安危繫老奴出弔不妨辭以疾矙亡豈料遇諸塗
頭顱如許將焉用誰為騷人乞鑑湖
冷暖人情自古今白衣蒼狗幾浮沉夕陽亭小謀非淺
偃月堂高禍更深流水有源終入海閒雲到底不成霖
書生本是山中物何事人間彊苦心
昌黎表奏竄潮陽太白詩成逐夜郎家欲興隆生俊秀
國將顛覆廢忠良靈龜有用留枯骨黠鼠無知飽太倉
若使屈平知此理離騷定不怨懷襄
吕秦焚典復坑儒海内惟存煨燼餘蕭相僅能收版籍
漢皇初不重詩書隨時損益名雖異終古綱常道不虚
萬世鮑魚遺臭在至今人唾祖龍車
追和劉夢吉韻八首
訪西山道院
芙蓉城闕五雲深亂石飛泉潄玉音濁酒每因清興酌
新詩多為故人吟青鸞已報三山信白鴈空傳萬里心
殘日未傾歸去好病軀常苦暮寒侵
樂道
樂道安貧是本情好官況不到儒生鶴憂斷脛鳬憂續
木貴非材鴈貴鳴白璧一雙憐項羽黃金四萬笑陳平
賞音只許陶彭澤誰信無絃是有聲
老病
槐螘紛争睡正酣轉頭衰朽嘆吳蠶縱横籌策非無用
老病筋骸自不堪珠桂蕭條留浙右金蘭凋喪憶湖南
閒雲本是無心出又逐歸鴉入暮嵐
晚興
林外孤岑倚暮烟江頭羈旅問歸船丹心有素人誰信
白首無成我自憐笑舉匏尊邀月飲醉和紙被裹雲眠
幾時拂袖三峯上玉井閒看十丈蓮
即事
道何疎遠利何親學貴精詳行貴淳南國自添新白髮
東華誰羡軟紅塵楚狂有底徒歌鳳伯樂無端不相人
說與邯鄲貪睡客夢中花柳總非春
山居
怪石巉巖老樹蒼斷雲&KR0157;雨送新涼四山樗櫟供樵斧
萬頃烟霞護草堂鑿地種蓮收水利引泉澆藥破天荒
人間謾說無梁棟澗底青松百丈長
甘閒
聖學淵源未易能動憐高鳥静憐僧一樓風月三杯酒
萬卷詩書半夜燈脩己安人君有得存心養性我何曾
客來每問紅塵事笑據胡牀竟不譍
歸思
猛虎眈眈卧九關此身只合老田間深憐徐福游滄海
頗恨希夷出華山素髮一簪黃卷樂青天萬古白雲閒
桑榆未遂歸休計慚愧投林倦鳥還
中秋懷友
酒聖詩豪老不任九霄風露滌煩襟寒生庭戶秋方半
春入尊罍夜己&KR0055;萬里清光千古色一簪素髮百年心
故園今夕知誰健擬向姮娥問好音
艮齋詩集卷十四
