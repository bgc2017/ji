艮齋詩集卷十二
元侯克中撰
書懷
多病形骸混世塵一時元老樂相親論交敢結忘年友
揣分甘為入幕賓蝴蝶可憐三月莫牡丹能得幾時春
如今去住誰拘管好箇江湖自在身
興來
愁裏那堪聽子規興來還覺牡丹期關心錦樹香仍好
到手金罍醉莫辭捲地狂風花落後透簾殘月酒醒時
堂堂春去誰能挽裊斷垂楊碧玉絲
濁渭
濁渭清涇未易論從他燕蝠自朝昏商君必欲更秦法
宋玉徒勞弔楚魂萬斛精梁羣鼠厭一鈎香餌六鼇吞
老來不解興亡事睡足斜陽柳外村
莫春感懷
香冷金荷畫燭殘人生常恨四并難消磨永夜須醽醁
主張餘春有牡丹故國松楸千里夢破窗風雨五更寒
天涯多少傷心事倚遍西樓十二闌
遠遊
好山招隠合歸休底事天涯賦遠游塵世幾人能百歲
客懷一日抵三秋風號老樹寒蟬切霜廹虚堂社燕愁
顧我自無湖海氣也能高枕卧曾樓
城樓感事二首
霜落錢塘木葉疎樹猶如此况頭顱乘桴政欲浮滄海
擿埴那堪索畏塗周顗保全王太傅叔牙知殺管夷吾
滿衣塵土無人問慷慨臨風酒一壺
社燕秋鴻幾往還病軀依舊住人間不填溝壑何多幸
彊涉風波亦厚顔霜後謾誇黃鞠好沙頭未見白鷗閒
錢唐六載誰知已城外西湖樓外山
久客
久客情懷觸處傷樂天老去不能忘風敲砌竹秋無際
月轉庭槐夜未央幾縷腥涎蝸篆細一椷鄉信鴈聲長
異鄉何幸多知已蘭秀蓀馨菊又芳
和王國用宣慰述懷韵
泛泛扁舟一葉輕五湖佳處弄新晴醉中杯杓秋雲滑
夢裏池塘春草生昨日方榮今日悴前車纔覆後車行
詩書自有無窮樂肯為人間寵辱驚
湖海
湖海元龍氣自豪古今公論豈能逃光風霽月時難得
白雪陽春調更高元亮未嘗聞杜宇伯倫終不信離騷
是非利害都休問醉聽真珠滴小槽
秋夜獨坐
蕭然風露入秋堂頓覺虛窗枕簟凉烟盡片時金鴨冷
月明終夜木犀香百年事業一壺酒萬卷詩書兩鬢霜
用舍窮通均有命莫因得鹿笑亡羊
感事
劉伶常醉屈原醒酒頌離騷似反經小器易盈如斗盎
大聲難掩過雷霆山銜落日千林暝水接長天一樣青
客至莫談當世事有書高誦老夫聽
秋晚
少年湖海不知愁景入桑榆事事休富貴未嘗希晉楚
功名定不到巢由西風籬落黃花晚明月關河白鴈秋
千載有誰如范蠡五湖容我泛扁舟
秋夜懷友
秋老東籬菊已殘故人猶未報平安飲餘浮螘愁仍在
過盡飛鴻信轉難一寸青燈然永夜半窗零雨送初寒
匣中長鋏塵生久肯為無魚&KR0145;次彈
漏盡
漏盡譙門鼓不撾冷霜殘月射窗紗嗸嗸鴻鴈長為客
小小蝸牛尚有家千載廢興消竹葉百年勲業愧菱花
江湖牢落成何事贏得星星兩鬢華
清明後雨中有感
盡日尋春興未闌落花庭戸雨珊珊香銷寶篆黃金冷
風撼筠梢碧玉寒杜宇精魂愁夜永牡丹顔色惜春殘
垂楊似苦東君去青眼盈盈淚不乾
觀物
物態人情儘擾攘靜中容我細稱量豺狼至惡猶知母
蜂螘雖微亦有王桑吐綠雲蠶紙盡花飛紅雨燕泥香
都將造化無窮趣收入奚奴古錦囊
有感
滿地蒼苔襯落英羅衣猶怯曉寒輕柳花白候風無定
梅子黃時雨不晴萬事總違前日願一杯聊盡故人情
陶然未接無何境卧聽江潮打岸聲
浩歎
幽谷芝蘭雜草萊塩車騏驥等駑駘汎觀離亂屠沽輩
總是承平將相才楊柳儘教風外舞牡丹可惜雨中開
春歸芳草連天遠日莫佳人望不來
野興
野人僻性自疎慵歸興年來似酒濃秋露曾沾山躑躅
春風不管木芙蓉獄中劒氣招雷煥㸑下琴聲感蔡邕
老去不愁林下友六經諸子舊相從
秋懷四首
客路黃塵染敝衣此心元與世相違每臨青鏡慚衰朽
枉著黃金買是非爛漫雲山歸鳥盡蕭條霜樹故人稀
西風不管天涯恨社燕秋鴻各自飛
窮愁有脚日相隨心與時乖百不宜醉裏見山如故友
病中得句勝良醫巢無玄鳥社方過菊有黃花秋未知
千載淵明歸去後西風容我醉東籬
萍蹤梗跡寄天涯幾見江南換物華短髮飄蕭嗟歲月
敝裘辛苦厭風沙錦城老栢千尋木玉井秋蓮十丈花
材大古來無用處牡丹香徹五侯家
結得生平故紙緣五車不博一囊錢愁便綠螘澆秋興
病苦青蠅攪晝眠十載未諳南海俗幾時歸種北山田
蒼生莫望深源起咄咄書空更可憐
秋夜
滿院蒼苔雨後深晚風如帚掃頑隂且傾濁酒澆岑寂
莫把閒書較古今玩世我知陶令趣傷時誰識賈生心
短檠殘燭虛窗月辛苦寒蛩徹夜唫
感事
彊哭雖悲自不哀真親未笑意先諧知幾那得人如鳥
報本猶聞獸有豺千載湖山留畫舫九州塵土厭芒鞋
好花似與東風約時送幽香到竹齋
錢唐春日
錢唐春日憶梁園地限江河氣自偏水外借樓聊度日
天涯回首又經年梅專南土生成早柳得東風造化先
百歲人生今過半更看桃李幾争妍
春曉
料峭東風送曉寒梅花消息已闌珊雨催新燕尋巢急
雪阻歸鴻出塞難小草乘時生曲徑好山終日對危闌
桃夭杏豔從渠閙留著芳尊待牡丹
懶散
懶散形骸百不宜此身長恨住山遲一庭花氣迷蝴蝶
滿地月明聞子規少日有緣償酒債莫年無用坐書癡
跖脩淵天緣何事問著天公未必知
清明感事
富家過節猶寒食旅舍平時亦禁烟暖老無功嗟柳絮
買春不住笑榆錢鏡中白髮非前日樓外青山似舊年
佳客盡情招不得滿窗花影枕書眠
春莫
夭桃繁杏擁樓臺淡抹濃粧次第開照眼彩雲凝綠樹
轉頭紅雨點蒼苔鳥知薄莫投林去燕怯輕寒過社來
百歲人生能幾日一年春事又塵埃
倚樓
倚樓初不為行藏一點青山是故鄉愧爾菱花明似月
照人蓬鬢白於霜百年人物空春夢千古關河又夕陽
莫道水深魚極樂不如魚水兩相忘
歲晚
楚水吳山萬里賖天涯歲晚動長嗟仲舒下筆成三策
惠子藏書漫五車嘉榖每傷秋雨盛好山常惜莫雲遮
世無博物張華出竟把鉛刀作莫邪
秋曉
銀箭無聲玉漏乾布衾如鐡紙窗寒富商不畏瞿塘險
逐客空嗟蜀道難樓外青山招我隠天涯綠綺向誰彈
髯霜鬢雪人生了勲業何須鏡裏看
重陽雨中感懷
天涯九日厭飄零况復淋淫愴客情萬里悲風催晚景
兩簷寒溜瀉秋聲驅除磊塊非無術準擬登臨又不晴
莫謂君臣難際會菊花千載一淵明
春日途中二首
父母駸駸兩鬢華倚閭終日望天涯太平簫鼓村村酒
寒食亭臺處處花萬里歸來嗟塞鴈幾行飛去羨林鴉
窮途多少思親淚莫遣東風吹到家
滚滚黃塵滿敝衣旅人春晚思依依天涯岐路亡羊去
枕上關山化蝶歸桃業遠勝荼葉苦梨花不待柳花飛
思親自謂還家好猶恐山妻不下機
南塘夜飲
雨後風來枕簟涼厭厭良夜對南塘一輪璧月桂花冷
十里鏡湖雲錦香釣水采山盤谷樂幕天席地竹林狂
滿斟濁酒閒唫嘯不放常人入醉鄉
宿重陽觀
蓬鬢刁騷一草冠竹齋瀟灑兩蒲團人間歲月空催我
壺裏烟霞不属官塵土定知今後少乾坤還比向來寬
杖藜徐步斜陽外笑看蜣蜋衮糞丸
青草湖阻風
溪風洞俗不堪論楚些吳儂儘厭聞千里烟嵐青潑黛
兩岐霜竹翠連雲故人自有金蘭約羈旅誰將玉石分
猨鶴不須多悵怏歸來擬和北山文
鼇山早發
長夜漫漫不肯明戌樓更盡曉雞鳴櫝中有玉人心重
囊裏無金馬背輕滿甕綠醅隨分酌數莖白髮借愁生
自慚不是天涯物莫向征夫說姓名
汴梁元日懷親時弟良卿為刑&KR0544;掾因寄之
君在燕都我汴梁寥寥關塞兩相望脊令有恨來南土
諼草無功樹北堂白日簿書官事冗紅塵道路客心忙
雙親老大情何苦誰為新正壽一觴
艮齋詩集卷十二
