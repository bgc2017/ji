艮齋詩集卷八
元侯克中撰
諧音格
詩貴於音韻諧叶此卷用韻一以音同字異者
為之自我作古後或有取焉
七言三十一首
老懷
世故紛紜莫異同碧雲無處覓崆峒嬌鶯盡日啼宫柳
威鳳何時到井桐四海共憐今白髮百年多愧古青銅
老懷悵怏憑誰說空對吴鈎賦狡童
秋嘆
塤箎絡繹雜笙鏞倒徵顛商似反庸秦室君臣何足校
漢家兄弟不相容獼猴有智縻天禄黠鼠無端穴我墉
莫向窮秋歎摇落菊花開罷到芙蓉
河漢
河漢誰能跨石矼世無烏獲鼎難扛雪深吏部悲秦嶺
天遠靈均困楚江堅苦寸心窮斷簡伶仃孤影弔寒缸
凝之滿篋廬山句獨讓歐公筆似杠
題李太白畫卷
謫僊宫錦慣淋漓耳熱那分旨與醨邀月滿傾紅琥珀
對花細卷碧琉璃但知酒後無今古豈信人間有别離
九萬大鵬千載賦善言斥鷃笑藩籬
雪中懷古
北風冽冽雪霏霏吹入幽人白板扉萬事只宜今後拙
百年渾覺向來非人能射策仍拖白猴解隨班便賜緋
倚杖長唫重回首亂鴉寒遶故宫飛
懷隱
草莽常為市井譏豈知老蚌有珠璣隴禽馴習真堪教
野馬猖狂不受鞿誰謂淺山無猛獸我嘗平地履危機
自從潦倒嚴陵後閒殺桐江舊釣磯
隱居
生平志不在冠裾竹簡韋編伴隱居刺棘自難生橘柚
木瓜誰望報瓊琚歸休未遂膏腴地出入還乘下澤車
白璧暗投猶不智况將韶樂祀鶢鶋
毁譽
晝寢何須學宰予吾儒經訓即菑畬濁賢清聖糟醨外
斷簡殘編煨燼餘生死形骸真傳舍古今天地大籃輿
百年人物存公論閒是閒非自毁譽
感事
路傍山鬼慣邪揄笑我無成六十逾滿野干戈嗟馬援
拍江風火壯周瑜當時已分終蕭散此日那堪復覬覦
莫把良田栽枳棘儘教閒地種桑榆
野興
杖策從容訪酒壚野人相贈四腮鱸一溪碧水千竿竹
萬仞青山兩岸蘆虚室香生新紙帳小忩烟裊古銅鑪
醉魂正到悠然處恨殺隣翁轉轆轤
懷聖
北海長蛟尚可屠何難探穴取於菟堯夫首發先天藴
茂叔心傳太極圖静玩遺經君子志力排邪說聖人徒
感麟悲鳳宣尼事無奈豺狼塞正途
山館
雲外飛鴻片影孤露寒烟冷爾何辜竒材未肯非時出
美玉須求善賈沽閒折野花簪破帽静邀山月酌清觚
行人莫道天涯好試向林間聽鷓鴣
懶向
懶向王公話挈提浩歌誰和白銅鞮百年蠻觸爭蝸角
萬里關山愧馬蹄杜宇一春花外語鷓鴣終日路傍啼
黃金已滿相如篋休向長門請賦題
老馬
老馬思鄉尚北嘶三年旅食淛江西無知已足憐河伯
有感能通愧海羣應物未嘗虚領略向人寧問巧提撕
南方見說鵷雛鳥不遇梧桐不肯栖
漫興
生民有賴自姜嫄萬物雖殊夲一源今見龍蛇生大澤
昔聞人物出中原託身未許期倉鼠染指何須試鼎黿
盡說傅巗消息好定施霖雨到黎元
郊行
黃犢從容駕短轅溪聲留客碧潺湲霜催木葉辭高樹
雨積莓苔没廢垣井鮒豈知東海龞野人何愧北山猿
老來莫道無歸計到處烟霞是故園
偶書
人是人非了不干起來紅日已三竿不才安敢爭頭角
莫逆何妨話肺肝秋水遠融青翡翠晚山濃染碧琅玕
菊花過盡梅花好莫放金樽取次乾
春懷
春風細細鳥咬咬似喚幽人出近郊芳草有情留驥足
落花無計續鸞膠家貧只與詩書友性僻常疎勢利交
伴老幸存蒼竹杖恐隨雷雨化神蛟
雪夜
悍吏跳梁怒石壕殆如飢虎恣咆嘷百年勝負爭蝸角
萬古興亡属兔毫雲黯窮邊寒雁切雪迷絶澗夜猿號
灞陵驢背吟詩客千丈凌雲意氣豪
山行
紫藤扶我過江臯石徑陂陁步步高花蕾破香風似麝
麥苗霑潤雨如膏曉開烟嶂山千疊春滿溪塘水一篙
民物太平吾亦樂滿盤苜蓿勝豚羔
飲興
右執春杯左執螯醉鄉容我獨遊遨十年四海凋雙鬢
一日三山舉六鼇寒賴仁風蘇凍餒旱須膏雨潤焦&KR0392;
珍禽竒獸將安用千古周書貴旅&KR0392;
自警
潢潦無源起怒濤鏡中妍醜豈能逃苟無遠慮休非孟
縱有清材莫和陶細碾臘茶烹橄㰖淺斟春酒泛蒲萄
幾時坐對緱山月兩袖天風醉碧桃
暮寒
自淮逹浙最為嘉寸草撞鐘力不加南土積烟成癘瘴
北風吹雪入哀笳滿頭白髮為人贅何處青山是我家
海氣接天寒透骨鴈聲酸楚過蒹葭
即事
白屋飢民不自遑朱門豪客厭絲篁眩人令色濃於酒
誤世甘言巧似簧但見山林多虎豹豈知城市有螟蝗
野夫心上渾無事飯飽山隂斸地黃
題王右軍帖
右軍筆底走雷霆灑霧揮雲肯少停彩鳳不羣凌碧漢
白鵝無數換黃庭森森喬木勞羣螘落落洪鐘謝寸莛
取次墨工休健羨大鵬元不較蜻蜓
宿山寺
絶壁懸崖勢建瓴一溪寒溜玉泠泠曉來幽谷蘭芽好
秋入高林木葉零萬壑天風推破戸四更山月射疎櫺
身如盤石心如鑑水怪花妖竟不靈
自遣
愁外年光逐水流冷泉脩竹為誰留十年白屋窮經史
一日丹墀對冕旒功業未應慙鄧賈文章何必羡曹劉
筆端莫寫無稽語免與騷人作贅瘤
漫賦
塵土青衫半九州甘貧殊不待人賙兩輪日月雙明鏡
萬里乾坤一釣舟大道未聞空白髮小乘猶說有滄洲
憑誰試向莊生問夢裏何分蝶與周
自憐
三十年來百自由自憐疎略乏嘉猷湖山落魄林和靖
鄉里蹉跎馬少游人笑鯤鵬同斥鷃道觀天地等蜉蝣
幾時還却兒孫債江北江南汗漫遊
自况
國易家難自不侔每傷嘉榖産螟蟊擇妻敢學諸葛亮
生子漫期孫仲謀犧象豈宜盛秕稗貂蟬未信出兜鍪
為函為盾尤當戒况復專攻矢與矛
至諴
人鬼天神享至諴易牙與我共酸醎亡羊自是多岐路
馭馬誰能撤轡銜破敵何須驚折屐報書底事逹空函
紛紛情僞誰能辨擬著莊周問季咸
五言二十一首
獨立
壯士凌雲氣長天貫日虹鴨頭春水綠鶴頂晚霞紅歸
計謀陶令還丹問葛洪故人音信斷倚檻待邊鴻
卜隱
静拭胷中鑑深藏舌上鋒清時消海瘴長夜息邊烽每
報營巢燕兼憐釀蜜蜂西湖容我老點檢兩高峰
春曉
雪色侵雙鬢霜威逹四肢明堂微欲側大木尚堪支曉
日花千樹春風酒一巵東皇生意溥開到背隂枝
歸思
白雪無人和青山足自娱我知陶令趣誰謂屈平愚關
塞家千里風沙海一隅能全巢許樂舉手謝唐虞
憶家
謬跡恒千里虚聲動八區人情多險阻世路更﨑嶇歲
月凌衰髩風霜虐病軀故山猿鶴在為我作前驅
有感
乾坤司大化雨露遍勲臣四瀆朝東海羣星拱北辰寧
教雄雉怨毋使牝雞晨民力今如此何由逹紫宸
安分
百年殊迅速萬類儘紛紜書癖何須治田荒不暇耘棲
心同止水應物等行雲天理分明甚前途莫預云
春興
繁杏花盈樹柔桑葉滿條鶯隨林影囀魚趁浪花跳和
璧非難識襄琴未易調故山何處是江遠路迢迢
村居
宿酒醒猶倦呼童癢處搔麥秋和月刈蠶晚帶燈繅閒
坐談羲易徐行詠楚騷閉門無客到&KR0420;竹自颾颾
春前
後會知何地前途未有涯親朋嗟鬼錄官府愧蠭衙曉
角驚梅萼春盤薦&KR1419;芽新年消息好鵲喜到簷牙
通材
小智專條目通材正紀綱龍須潜大澤虎不卧平岡易
舉千鈞鼎難摧百鍊鋼聖言真可信棖慾豈能剛
江館夜坐
獨坐不成寐清唫誰與賡大江天一色孤館月三更鷗
鷺真堪友蓴鱸儘可羹晨昏何迅速為我問長庚
禮樂
宣化琴仍瑟平心竽與笙政須遵五禮孝不在三牲魯
衛方兄弟朱均適舅甥是非無處問俯檻看雲生
明理
道德淪空寂綱常墮杳冥占天懷舜政對月憶堯蓂洙
泗通三古濂伊逹四溟百家與諸子歛手愧西銘
遊道院
水繞庭中竹風鳴殿角鈴撥雲收橡栗趁日晒參苓杖
曳蒼龍脊扇揮青鳳翎石壇松影畔相對話延齡
得意
抱膝雲間笑掀髯月下謳倉皇嗟溷鼠蕭散愛江鷗得
意詩千首忘言酒一甌人生何足嘆天地等浮漚
萬事
萬事皆芻狗羣生等棘猴與求尸位相寧作醉鄉侯儀
衍空饒舌孫龐竟扼喉古今都勿論持酒聽箜篌
述古
溪風動幃幕隙月入衾裯斥鷃多朋黨鵷雛少匹儔出
師諸葛表銷印子房籌千載殷仁後憑誰問九疇
天涯
荆人悲有玉季子恨無金日月誰消息乾坤自古今酒
杯澆肺腑詩筆寫喉襟莫話人間世天涯思不禁
懷友
蹤迹藏人海聲名貫士林同年皆館閣相識盡球琳老
屋多摧毁高軒屢照臨野雲自舒卷豈解作時霖
月夜
連日雲籠月今宵鏡出奩竹聲來曲徑花影入疎簾静
想髑髏樂閒思蚯蚓廉油然高興動誰與問青帘
艮齋詩集卷八
