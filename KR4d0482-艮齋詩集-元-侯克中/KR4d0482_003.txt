艮齋詩集卷三
元侯克中撰
伯夷傳
顔子知非肯復行伯夷惡惡豈容情服膺弗失終身樂
食蕨能全盖世名雖死不亡仁者壽舍生取義聖之清
二賢閫域人誰到只有宣尼集大成
弔屈原
懷襄為主子蘭卿何必逢人話獨醒長恨忠良多坎坷
頗傷辭語太丁寧致君自合宗三代作法誰能過六經
千載英魂招不得楚江如練楚山青
吕不韋
七國紛紛走戰塵是非顛倒亂天真老商正欲居竒貨
太子適來求美人穢德豈宜稱仲父狡謀殊不鑒春申
利之為物誠何物解買嬴秦作吕秦
項羽
破釡沈舟北渡河英雄到此頓消磨入關不解除秦法
失路徒勞怨楚歌敵國豈專韓信勇謀臣惟一范增多
子嬰見殺懷王死却歎虞兮奈若何
張子房
眼空寧顧虎狼秦博浪沙中義已伸才大儘消韓國恥
功高不作漢廷臣少從黃石能無我老伴赤松知有身
獨坐掩書還悵怏寥寥千古更何人
欲雪韓仇快所思自知舍漢復何之百年身退天之道
三寸舌為帝者師借箸前籌銷印日坐沙偶語論封時
朝臣方訝歸休早布越俄聞繫有司
董仲舒
上方用武定羌夷儒者宜為衆所擠大匠謾持脩月斧
拙工先立倚天梯身為當代斯文主名與南山北斗齊
許大闕廷無著處江都才了又膠西
霍光
質美材疎亦少文終將大事付元勛託孤有效今猶著
殺后求全古未聞事覺便當誅霍顯家亡安得貴成君
撥灰取火皆公力漢室重炎惜自焚
二疏
太子凡庸衆所知浩然歸志復奚疑齊宣尚不留鄒孟
魯繆安能養子思亂兆國家全盛日禍萌禮貌未衰時
人生大節行藏了二老當為百世師
王莽
少行謙謹衆咸稱將謂終全孝弟名掘地無成猶棄井
履霜不已至堅冰忍傾王室為新室敢把阿衡比宰衡
慚愧洛陽諸父老歡呼復覩漢中興
嚴子陵
羊裘野老鬢如蓬闊步長趍入漢宫伸足豈期驕萬乘
掉頭殊不顧三公治平天下非無術格正君心儘有功
一片釣臺高幾許乾坤無處著清風
鄧禹
破敵安民舉可稱入關何事若無能不收盆子憑三輔
坐視樊崇壊五陵絶食自難全上策披圖誰料果中興
君臨四海人臣了功冠雲臺豈未應
諸葛孔明
龍卧重淵不厭深草廬一論定浮沈輝光前後出師表
膾炙古今梁父吟管樂權謀年少志伊周事業老來心
錦官城外森森柏千載清風播令音
石崇
金谷繁華日日春錦為步幛蠟為薪綠珠一死無遺恨
白首同歸有故人到此豈如居甕牖從前可惜拜車塵
吾儕只合遵名教陽虎從他自不仁
陶淵明
彭澤幡然便挂冠老懷還比向來寬興隨綠蟻凌秋色
心與黃華共歲寒述酒一篇知已少折腰五斗向人難
無弦琴裏無窮趣不為時人取次彈
滄海横流懶問津歸來博得自由身有田不肯栽秔稻
漉酒何妨解葛巾身外一毫皆長物世間萬事等微塵
寧為黃菊籬邊客不作白蓮社裏人
九日懷淵明
苦節清才素所長千年有客過柴桑五株綠柳門闌貴
三徑黃花姓字香老去惟書宋甲子歸來獨擅晉文章
南山正在悠然處聊為西風舉一觴
張柬之定武氏亂
孟將八袠氣横秋決策興唐廢偽周謁闕未聲諸武罪
斬關先取二張頭龍韜虎略須臾定鳳閣鸞臺取次休
留得三思元惡在相君寧免死新州
濓溪周子
教弛經殘失所宗先生一起破羣蒙圖書往聖前賢後
人物光風霽月中道妙無窮庭草綠心香不斷渚蓮紅
千年伊洛淵源盛總是濓溪一脈功
邵子無名公傳
夷未能和惠未清如公端合號無名天人一貫用而體
心迹兩忘安且成醉裏乾坤元廣大空中樓閣更高明
陽竒隂耦些兒事說盡天機與物情
藜羹布被了生涯隨分人間玩物華老去幾時曾廢酒
春來無日不看花乾坤擊壤三千首風月行窩十二家
心學有源窮未得且容張祝泛靈槎
康節墓誌
公自蘇門至洛川天津精舍水南田畫圖既别方圓體
觀物仍分内外篇千古河山風土厚一時人物主賓賢
自慚未得先生趣空抱遺經二十年
王安石
天變人言豈易欺祖宗不法欲何為木離規矩徒誇巧
病入膏肓反忌醫千古宣仁皇后傳一時元祐黨人碑
宋亡畢竟從君始配享文宣恐未宜
題韓蘄王世忠卷後
砥柱中流障怒濤折衝千里獨賢勞馬頭斧鉞丁年盛
驢背湖山晚節高風虎雲龍機易失城狐社鼠罪難逃
區區苟活偷安輩泉下相逢愧爾曹
題池州倅趙忠毅漢卿死節卷後
半生佩蕙復紉蘭一夕芳馨滿世間臣報主恩今尚少
婦從夫死古尤難一門大節傳青史千載高名等太山
欲向長江問心事悠悠東注水聲寒
題陸君實死節卷後
宣公苗裔有餘馨耿耿丹心醉六經獨力生難扶社稷
全家死不負朝廷世間民聽猶天聽海底台星拱帝星
歲月不消忠義氣崖山十倍向時青
艮齋詩集卷三
