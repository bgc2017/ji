艮齋詩集卷六
元侯克中撰
挽史丞相開府
早驅貔虎定封疆晚握樞機坐廟堂名重一時羊叔子
功高千古郭汾陽歴朝事業麒麟畫遺表精誠日月光
義膽忠魂何處見太行山色鬱蒼蒼
挽姚左轄雪齋
深探理窟得心傳洞徹先天與後天事去一身還太極
物來終日體純乾流行坎止道常在玉潤蘭馨理不偏
千載斯文一抔土詩成不覺泪澘然
哭崔左丞
高節雄才&KR1509;出羣濁涇清渭古難分十年當路多知己
四海無人敢哭君天水有孚成雨露電雷未合失風雲
傷心最是南歸鴈嗚咽哀音不忍聞
挽廉平章
烈似秋霜暖似春明於皎日正於神千年海嶽英靈氣
一代乾坤柱石臣賓客填門惟慕德詩書滿架不知貧
致君堯舜平生事天命胡為只五旬
挽張國寶總管
忠義留侯素病多此心未了鬢先皤逆流洪水潛歸海
方命飢民許渡河善政有為無日矣哲人不永奈時何
感君傾盖渾如舊重把新詩忍泪歌
挽義士王千戶
億萬生靈沸鼎中當時爭敢衒英雄天樞自合長居北
螮蝀誰教不在東袖裏有權除大惡筆頭無力寫竒功
九原若見諸軻輩應媿斯人死至公
夜宿朝元宫贈倫講師
布衣久客厭塵腥邂逅逢君眼倍青帶酒有時歌白雪
對花終日讀黃庭深深竹院春長好寂寂蓬門夜不扃
吟嘯等閒天又曉滿窗風露一壇星
和雷苦齋按察韻
邂逅天涯若有期緼袍初不羨輕肥幾年浪逐人南走
指日還同鴈北飛涉世已知前日錯讀書方見後人非
窮途莫道無知已魯語羲經儘可依
挽李子陽
詩酒平生不解愁尠然天地一虚舟高情肯羨黃金印
巨筆應書白玉樓太華昔年留杖屨北邙何日著松楸
謫僊人物今安在不覺臨風涕泗流
和苦齋雷按察韻
一行能令百行虧人心恒與道心違鶴鳬斷續空長短
鵬鷃逍遙果是非灞水謾勞捫蝨手桐江誰問釣魚磯
五湖莫道風波惡中有沙鷗自在飛
答朱鶴皋惠茶
日高夢破打門聲陽羨新茶稱客情方念鴈無千里信
忽聞鶴在九皋鳴軒轅石鼎春雲暖漢武金盤曉露清
方丈蓬萊在何處乘風好締玉川盟
弔李安常縣令
少學軒岐慣討論晚宗孔孟盛推尊一官自足武陵尹
千里誰招建業魂衣缽已能光祖考箕裘未必到兒孫
斜陽老樹荒烟外隃想孤墳酹一尊
馮生名德秀字茂叔犯二賢名字令改之請詩有
作
夫子常嚴器與名豈容辭邑請繁纓當時尚許從先進
末世徒知畏後生衍義六經相表裏通書千古放光明
西山名諱濂溪字於汝安時且莫更
次李御史韻
傍壘新雛翅未騰扶搖寥廓果誰能獨憐南渡耽書客
絶勝西來面壁僧衰鬢不堪臨曉鏡畏塗何苦履春冰
蟠胸萬卷從兹始累土終當到九層
與諸相宴西湖
湖上風烟百態新天涯客子獨傷神山禽水鳥尋常樂
岸草汀花頃刻春好景每傷詩筆鈍芳辰莫厭酒杯頻
殷勤細問孤山老幾度樓臺換主人
姚翰林端甫過姑蘇訪予出馮提刑壽卿所寄詩
中間言及太常博士李鵬舉時鵬舉已不禄而壽
卿閒居襄陽尚未知因賡其韻以寄
挈家高隠鹿門公莫逆何嘗有異同鴻鵠林深全晚節
蓴鱸江冷正秋風五千道德言猶在九萬扶搖夢已空
我不忘君君念我莫分漢上與吳中
題鄧山房卷後
竹暎軒窗水暎門書為朋友道為鄰磨開萬古虚空鏡
照破三生幻化身壺裏有方留白日世間無路避紅塵
功成莫跨蒼鸞去常與山房作主人
用前韻
成性存存道義門西鄰禴祭勝東鄰逍遙遊外無窮景
安樂窩中自在身我愛原思辭廩粟誰知潘岳拜車塵
飄零海角天涯客慚愧山間林下人
程運副子充席間賦
龐眉野老髩如霜邂逅逢君引興長千里暮山開晚霽
一籬寒菊破秋香從教好景撩詩思已判閒身入醉鄉
滿坐親朋皆故里恍疑魂夢到河陽
和王宣慰韻
生平只被古書埋胷次殊無半點埃大義不愆容我拙
老懷何惜向君開一時競造平原館千載誰登樂毅臺
飯飽閉簾便午枕打門誰又送詩來
口占賡徐容齋韻
彈指聲中得幾何頭顱如許惜蹉跎兼金敢不明辭受
璞玉無勞教琢磨海内每傷佳士少天涯豈厭故人多
歸來擬向滄浪上獨棹輕舟漾素波
汴梁朝元宫徐真人慶八十索賦
方瞳鶴髮地行僊四海朝元一洞天壽去期頤無遠日
經分道德有餘年老仍掃地神公異遠涉流沙令祖賢
況繼磐山三世業得無師授與家傳
王同知直卿父母均年八十五輒解印養親李提
舉壽卿索賦
德形於外本於中解印歸來道更崇一行二三千載少
雙親八十五年同至誠水火猶能蹈大孝神明豈不通
安得人人皆盡分翕然四海一春風
懷友
時往時來莫厭頻何妨尊酒細論文鏡中白髮留春雪
樓外青山隔暮雲碌碌無成空歎我區區相愛敢忘君
生平只欠親朋債富貴功名百不聞
悼闞彦舉
錦繡肝腸鐵石姿九州行遍復何之鼇吞鯨吸千杯酒
鳳起蛟騰七字詩竹杖打門求友日紙衣裹骨到家時
生前死後俱漂泊想像臨風酹一巵
贈段無心處士
靈臺皎皎月輪孤勘破先天事事無爭向閙中呈伎倆
肯從生處下工夫一壺天地供詩筆萬里江山入畫圖
方念玄關何處問忽驚紫氣過三吳
題柯以善所藏合江圖卷
晴波渺渺去無聲桂棹蘭槳夜不停二水合為千頃碧
一谿分破兩山青僊家此地留丹竈帝座當年應客星
不與主人同一醉春風虚負合江亭
同王廉訪諸公養樂園宴
竹遶軒窗花滿庭蕙薰蘭炙有餘馨錦囊佳句閒中得
金縷新聲醉後聽春水渡頭雙鷺白夕陽樓外亂山青
聯鑣不覺歸來晚拂面東風酒未醒
題賈參政雙桂堂卷
柳營蘭省一生忙心已成灰鬢已霜天上力辭三事貴
月中連得兩枝香邀賓握槊情雖篤教子明經味更長
萬卷傳家餘慶在桂堂應不愧槐堂
同史右丞游白石洞天留别杜南谷
軋軋肩輿入薜蘿琳宫夜飲發天和東山絲竹歡聲遠
南谷風烟爽氣多洞裏好花濃似染世間幻景疾如梭
新詩莫道渾無用留與幽人叩角歌
寄友生廉訪
專事威儀失太嚴少虧禮節又傷廉未酬柏府埋輪志
徒起瓜田納履嫌古冶竟為齊相沮穆生幾被楚人鉗
黃鍾瓦缶無分别龜策徒勞鄭尹占
賈參政席間賦
詩酒蹉跎老病身杖藜猶未出紅塵日升暘谷乾坤曉
雪盡隂山草木春海上慣為千里客世間希見百年人
相逢幸喜渾無事滿酌金罍莫厭頻
題祁真人畫像卷
長眉疎秀暎方瞳野鶴昂藏對古松圯上既傳黃石略
山中還啟白雲封善人涉世恒多故猛虎當途不少容
紫氣入關千載後乾坤能得幾猶龍
題高同知放奴詩卷
高君決意放奴時一寸丹心肯自欺但見家僮哀有母
忍令老嫗哭無兒平居不作終身慊隂隲何須滿卷詩
自是吾儕緣技癢此生未必欲人知
送李提舉壽卿北上
生平律已亦清嚴好察真如鏡出匳愉色奉親知幹蠱
虚心接物得撝謙此風不已成忠厚他日無疑舉考廉
臨事勿令圭角露世人多忌莫邪銛
艮齋詩集卷六
