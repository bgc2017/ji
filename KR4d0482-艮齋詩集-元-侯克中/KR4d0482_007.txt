艮齋詩集卷七
元侯克中撰
和張夢符侍郎海青韻
青鳥東來俊有神天恩三錫表殊勲雙眸怒掣空中電
六翮雄摶海上雲鴻鵠低飛羞歛翼鷹鸇遠避敢同羣
錦鞲一縱頭鵝下禁臠從今到相君(謂蒙古岱丞相)
和張可與正月牡丹韻
花神巧奪化工權試手東風到眼前素愛國香持晚節
豈期妖豔見新年洛中謾說惟三月江左還疑有二天
松柏歲寒依舊好一枝休詫得春偏
和徐容齋廉訪梅花韻
萬木歸根總待春一枝獨與歲寒親逋仙只合西湖上
大老何妨北海濱塵世冰霜難奪志玉堂風月解傳神
知君欲近孤山住從此幽花得主人
和徐容齋廉訪蘭花韻
買蘭多種相隄沙要看春風碧玉芽百代幾回呈美瑞
一年兩度見幽花周經既許同心臭楚些何須抵死誇
從此伯鯈持入夢東南復覩謝安家
和吳曼慶中丞御史臺盆池蓮花韻
堂下荷香散水沈澹然相對柏森森若耶溪妒金盆貴
太華峰慚玉井深夲固實甘君子德中通外直聖人心
好將千載濂溪說勒作西臺御史箴
木芙蓉
落盡羣芳木葉黃數枝絳雪暎寒塘晚於紫菊嬌無豔
早似紅梅冷不香萬里西風霜信遠一天清露月波凉
多情留得幽花在莫謂秋容只淡粧
盆梅
前村移入小陶盆不比從前自在身出塞昭君回首怨
入宫妃子捧心顰幽香宛轉紗窗曉瘦影徘徊紙帳春
曲直作酸誰會得園夫豈是傅巖人
梅花
前村雪裏舊精神瘦影幽香自可人和靖不傳詩外妙
師雄空說夢中身松筠有素為知已風月無私解寫真
庾嶺儘誇千樹好傅巖獨讓一枝春
紅梅二首
恥隨繁杏閙清明先欲羣芳識姓名裝臉韻憎鉛粉淡
醉魂香遶玉堂清春風紫府多幽思綠葉青枝近淺情
寄與題詩樓上女莫教偷折入神京
厭見蜂兒蝶子狂早將顔色奉東皇半酣宿酒迎春思
一抹胭脂趁曉粧桃萼定無如是韻杏花那得許多香
風流標格誰題品只許坡僊解發揚
蘭花
幽谷佳人不世粧澹然相對兩相忘偶從詩興濃時發
或向禪心定處香孔父琴中傳雅操楚臣筆底藹餘芳
冰根玉榦元貞潔肯與凡花較短長
石榴
騫使淹留海一涯歸來得種載靈槎恥隨桃李三春豔
寧伴萱葵五月花青錦帳懸紅碼碯黃金爐煉紫硃砂
不緣孝武開西域方物安能到漢家
白牡丹
皎皎名花壓衆芳剪冰裁雪作衣裳洛神豈受塵埃染
虢國不煩脂粉粧非色能專天下色有香絶異世間香
姚黃魏紫休相妒從此春風屬素王
讀李太白應制妃子對牡丹清平調
鳳輦匆匆出未央要看妃子對花王畫闌咫尺爭春色
寶鑑分明妒曉粧紅玉有情還解語彩雲無意却能香
誰知太白清平曲不是新聲是諫章
賦吳家園牡丹
興慶池東舊姓名館娃宫裏避清明眼中國豔春無價
意外天香畫不成芍藥剖符分列國海棠率衆竪降旌
姑蘇春色濃於酒醉殺西施省用兵
桂花
恐礙銀蟾吐夜光故移丹桂到炎方一枝天上何年種
八月江南到處香幸與紫蘭均雨露厭隨黃菊戰風霜
等閒童豎皆能折何事紛紛舉子忙
梧桐
虚心直榦得春遲花始東南應絜齊剪葉未容天子戲
折條忍礙鳳凰棲聲傳金井秋風早影轉瑶階曉月低
已見鳴琴他日操老枝夜夜聽烏啼
梅
商周只說實堪用唐宋盛傳花好看詩愛四更窗影瘦
夢嫌三弄角聲寒雪深庾嶺香初動酒盡羅浮興未闌
移向茅齋慰衰老免教深夜倚闌干
落花
一片西飛一片東半隨流水半隨風馬嵬魂散香囊冷
結綺人歸玉樹空幽鳥有情啼院宇斜陽無語入簾櫳
主人不用閒惆悵芍藥朝來數點紅
海棠
䴏蹴鶯捎力不支綠攢紅簇擅芳時醉酣曉日霞凝臉
睡足春風雪滿枝得意總輸坡老句關心惟欠少陵詩
恰如西子新粧罷困倚闌干有所思
楊花
風裏楊花自在狂枉將巧態媚東皇香緜遍地蒼苔冷
飛雪漫天白日長偶趁蜂兒來客舍慣隨燕子過隣墻
甫能吹入東流水化作浮萍剗地忙
酴醿
過却清明景已闌酴醿未肯放春殘綠羅數幅連青錦
白玉千重簇紫檀顔色何嘗饒臘酒芳馨惟恐勝秋蘭
晚風吹落枝頭雪謾作尋常粉蝶看
櫻桃
江北江南氣未殊朱櫻首夏遍通衢閭閻競喜嘗新好
籩豆還曾薦廟無錦樹深藏朱雀卵玉盤勻瀉火龍珠
野人莫詫筠籠貴幾向唐宫伴筍厨
荷葉
五月西湖最好看綠荷千頃水雲寒淨磨洛浦玻瓈鏡
香靉龍宫翡翠盤青盖拂船撩逸興碧筩酌酒助清歡
且留遮護閒鷗鷺驟雨狂風莫打殘
庭下兩枯槐
亭亭相對兩枯槐落莫如人與世乖獨立我慚君有伴
虚心君似我忘懷晚凉不礙風生坐夜永長留月滿階
謾說南柯深處好定知無夢到吾儕
蠏
稻熟爭持貢厥魁秋交觱沸指江來兩螯白雪雖珍品
滿腹黃金即禍胎電送驚雷良可畏火明横斷竟堪哀
操戈努目成何事只與入間薦酒杯
食蛙
食月蟾蜍即此流瞠然兩目怒無休蒹葭影裏才多口
椒桂香中已出頭今欲無聲猶可禁昔嘗有尾最堪憂
越人似信盧仝語爭與姮娥復舊讎
烏賊魚
每因食月怪蟾蜍醜類何堪賊曰烏幸託滄溟亡後患
彊令黑水作前驅有鬚縱免風濤難多足能逃鼎爼無
啖肉未償臣子恨直須粉骨謝餘辜
蠅
喜親臭穢避芳馨殘瀝餘杯不顧形點綴綺羅移黑白
往來圖畫汚丹青食瓜遽集存良史止棘交讒見大經
早晚霜風清海宇若將何術誑天刑
鳩
雄倡雌隨盡物情錦鳩抵死太饒聲居巢似巧營巢拙
逐婦將隂喚婦晴鴻雁有丘同苦楚鴛鴦無日不和鳴
邯鄲簡子何多事正旦全生未必生
閒蛬
寂寂虚堂萬籟沈月明蟋蟀動秋唫喚醒隱几詩人夢
呌碎停梭織女心越策丁寧憂國切楚詞反覆愛君深
西風不管天涯客又送誰家半夜碪
桃花馬
曾向瑶池侍穆王天風吹入武陵鄉丰神肯逐彩雲散
汗血不消紅雨香千里有心追暮景四蹄無處避春光
龍媒豈是天台物雌蝶雄蜂枉斷腸
贈張秀之斫鱠
東南佳味冠珍殽况復張生思致高錦鯉失身離雪浪
銀絲隨手落霜刀掃除宿酒歸岑寂管領春風破鬱陶
安得謫仙同一醉倒傾滄海斫鯨螯
虎頂杯
虎頂誰將作酒觴風生四坐凛寒芒等閒刻骨疑馮婦
談笑搔頭信杜康生勇定為行旅害死威猶使飲人狂
夜深倀鬼分明說白額新聞爵醉鄉
馬乳
馬湩甘寒久得名飲餘香遶齒牙生草青絶漠供春祭
燈暗穹廬破宿醒冷貯革囊和雪杵光凝銀榼帶酥傾
漢家屢有和親好恨不當時賜長卿
題子房燒棧道畫卷
劒閣崔嵬烈熖飛漢兵從此不東歸三書未奮炎劉業
一炬先收暴楚威立致英彭朝紫禁坐邀園綺侍青闈
功高不預麒麟畫留與龍眠重發揮
艮齋詩集卷七
