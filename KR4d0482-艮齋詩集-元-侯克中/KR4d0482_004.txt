艮齋詩集卷四
元侯克中撰
冬至
一氣凝然本混淪陽升隂降亙為根自強不息天行健
德合無疆地勢坤夏至姤成冬至復南冥鵬是北冥鵾
人間不有羲經在千古誰開道義門
五十
五十無聞只自憐塊然癡坐誦遺編恥逢伯玉知非日
况値宣尼學易年紙上權衡先審諦胷中規矩自方員
克治存養惟求已禍福窮通一聽天
客有是異端而非正學者為賦此
曲徑偏蹊亂似麻出門忘返不知家卧龍盡日藏頭角
跛鼈乘時眩爪牙澗柏巖松千載樹野桃山杏一春花
歲寒然後存公論枉對鶯鶯燕燕誇
姚左丞席上談釋老
為仁非易亦非難心廣應知體自胖克已要從偏處克
觀天須向静中觀巍巍聖道明三極藹藹吾心具四端
大命赫然人莫守古今宜被二家瞞
静中
寂寂虚齋晝掩門静中消息若雷奔白駒自逐隂陽變
玄牝豈非天地根須信復來將有泰安知剥盡已無坤
高情千古堯夫老恨不同時與細論
感興二首
乾坤生物本無私暑雨祁寒尚怨咨緯地經天惟有易
移風易俗豈無詩堂堂張也非吾友穆穆文王真我師
坡老不知緣底事却將秋水洗茅茨
駸駸讀盡世間書勘破先天太極圖千載愛蓮周茂叔
一生觀物邵堯夫屈信相感心無累敬義兼行德不孤
莫買扁舟作歸計市廛初不異江湖
感事二首
往聖遺經自古今探微索隠費搜尋格通物理知天理
克盡私心見道心惠子自宜貪腐鼠鄒公元不受兼金
反求屋漏終無愧何事風波萬丈深
真是真非豈易論誰教涇渭各清渾風波始信生平地
日月終須照覆盆潁水幾人曾洗耳楚江千古謾招魂
何時細語梅花底滿意春風酒一尊
動静
昭然動静兩相因枯木寒灰恐失真太極圖中觀二氣
渾天儀上看三辰神龍尚且隨潛見尺蠖安能免屈伸
地坼水冰寒正爾九原無處不陽春
為政
欲知為政果何如私意纔萌便掃除妍醜豈能逃藻鑑
塵埃初不到冰壺日間接物常持敬夜後潛心細玩書
平旦氣清還致用不須更下别工夫
持敬
皎皎靈臺瑩月華肯容尺霧寸雲遮片言不善違千里
一敬無欺勝百邪果向胸中存匕鬯任教天外走雷車
盤盂見說剛難剝不曰人間有莫耶
天
體極高明用極圓動時發育静時專乾乾不息惟行健
昊昊無私只自然人道固宜通且正物情毋怪塞而偏
古今誰解畫前易虧殺堯夫說後先
地
旁薄中天體勢斜四維蠻貊拱中華江淮河漢通山嶽
城郭溝池固國家内直外方形有限動開静翕用無涯
至哉坤道安貞吉一動才先五氣差
人
一點靈臺備五常九疇洪範盡三綱人皆可以為堯舜
物不能齊任老莊粟麥未登同秕稗詩書有味勝膏梁
吾儒必欲參天地終日乾乾要自強
述教
好名專利已為貪學佛求僊更可慙萬物固殊原有一
兆民雖衆教無三法皆空相非真見道本無為是贅談
覆載生成天地了聖人不作定誰參
東坡為子過書金光明經卷後有感而作
說有談空似可聽筆端浩浩瀉滄溟既能若彼崇三寶
未審如何處六經就使如來超法界不應尼父困天刑
區區教子心雖切絶異當年鯉過庭
感興二首
學海汪洋萃百川豈如潢潦竟無源蟠胸能了五千卷
倚馬何難數萬言秕粟豈宜升俎豆虚車奚用飾輪轅
反身無愧生平了一任嗷嗷衆口喧
暮史朝經亦有年豈知飢飽與寒暄禮儀未究三千品
精一空傳十六言大易始乾兼動静連山首艮總貞元
隂陽慎勿輕先後體用由來是一原
排空
真要長存妄要無豈容真妄一齊除鬼神未必昧常理
天地不能空太虚注意六經當自得蟠胷萬卷果何書
窮高極遠終忘返不信人間有廣居
知止
一編大學有餘師心定神全不妄思求止自宜從至善
問公吾欲對無私穀當秀實登場後瓜到甘香落蔕時
百尺竿頭誇進步不知學者欲何之
人道
人生不學欲如何璞玉猶能聽琢磨共笑劉琨乘夜舞
獨憐墨子避朝歌忍將騏驥隨駑馬儘說鉛刀勝太阿
往聖已嘗存大訓後來寧不賴餘波
任分
懶向山林滅性情厭從朝市覓功名千鈞勁弩容虚發
九折危塗敢妄行富不可求從所好義然後取復何爭
詩書滿架無窮樂造物於人亦未輕
静坐
皎皎冰壺月色寒豈容一物在其間了無俗事相縈擾
中有真人自往還心定不妨居閙市坐馳安用住空山
龍騰虎躍須臾了天宇寥寥萬象閑
勉吏員讀書
為矢為函亦偶然病根一入老難痊斡旋赤螘縱横陣
把握青蠅黑白權鴆葛豈宜藏藥籠申韓元不到經筵
寬平易簡唐虞治且許皋陶得正傳
戒酒
一介微軀幸粗安忍令狂藥恣戕殘伯倫至死無遺恨
康節平生不盡歡舌上有刀招禍易胸中無鑑責人難
老來慎勿逢朱粲糟彘徒能奉一飡
嘉訓
嘉訓嘉謀豈在多惟精惟一外無他射鼷未要操彊弩
斬馬終當倚太阿賴有簡書開聖藴不須杯酒發天和
茁然生意春長好助長揠苗將奈何
彈指
彈指聲中過百年窮通壽夭豈非天熊魚尚不能兼有
齒角何由得兩全自笑莊生誇盜跖誰憐夫子哭顔淵
額頭肉薄臀邊厚濁富清貧豈偶然
否泰
否泰相乘理自然羽蟲常得氣之先世衰尼父書鸜鵒
歲晚堯夫歎杜鵑賢聖立心無不盡乾坤生物未嘗偏
欲窮藏往知來事須識庖犧未畫前
閒吟
蓬蓽深居絶市喧詩書滿架對晴軒商周革命三千國
舜禹傳心十六言逐末者多誰務本泝流而上獨窮源
若言莊叟尊尼父即是揚雄美屈原
偶成二首
智者深藏夜壑舟豈知鵲巧不如鳩唐虞至聖傳中道
桀紂甘心處下流覺夢自争蕉葉鹿古今誰造棘端猴
黃精鈎吻形相肖珍重良醫子細收
插架將收萬卷書尚憐衰朽腹空虚多才多藝我何有
老圃老農吾不如莊叟自誇東海鼈任公儘釣淛河魚
道明義正忘功利百世當尊董仲舒
春前一日
陽息隂消歲又窮易窮則變變方通泰亨固合明升降
艮止何由限始終河漢一時隨北斗關山明日属東風
春盤臘酒毋相尚麟閣雲臺各自功
感事
杜史陶經儘有條顛文倒字彊為妖畫蛇未竟徒安足
救旱無功反揠苗玉振金聲周雅頌鳳儀獸舞舜簫韶
許由有耳休嗔洗我亦臨風厭此瓢
患失
患失嘗為鐵戶樞藏舟夜壑竟何如才從龍斷征商了
又向墦間乞祭餘白璧任他酬管籥黃金容我貴詩書
朝榮暮悴恒相繼可惜無人鑒覆車
萬類
萬類參差豈易齊枉將人品限雲泥兩朝並相韓忠獻
千載幾人金日磾此際既能重搏虎來年未必不攘雞
内剛外險終成訟水自東行天自西
自警
多病形骸百不任掩書孤坐動微吟精誠許國能完璧
中正同人果斷金太甲三篇伊尹志出師兩表孔明心
自甘與物俱衰朽何用尊前較古今
時有不言不笑者人以為賢迺賦
見說熊魚未易兼聖門取舍極精嚴盛稱陋巷顔淵德
深貶於陵仲子廉有得自當如虎變不才安用學龜潛
勿言正欲防非禮豈使人人口盡箝
為闢邪說賦
洙泗淵源未易窺聖賢出處豈難知區區李覯非鄒孟
錄錄王充毁仲尼上下七篇仁義府古今六籍帝王師
堂堂吾道參天地撼樹蚍蜉亦可悲
造物
造物權衡界限嚴豈容巧力得抽添鶴長未要憂鳬短
荼苦安知有蜜甜黃葉聲乾風透戶碧梧隂重月窺簾
人生莫謂非天命烏黑由來不日黔
評詩二首
九經能得幾何字千載不知多少詩上帝生才雖有異
先王作樂本無私典墳已降聞商頌風雅兼亡到楚辭
今日既非前日是昔人當作後人師
好句真如得好官善觀海者必觀瀾批風切月將求異
流水行雲本不難武庫大開森利器化機常轉得神丹
乾坤若謂多清氣千載誰登子美壇
艮齋詩集卷四
