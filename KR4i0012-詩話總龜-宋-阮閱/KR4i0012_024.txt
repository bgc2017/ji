增修詩話總龜卷之二十四
感事門
高力士謫巫州山谷多薺而人不食感之因作詩以寄意
曰两京作斤賣五溪無人採夷夏雖有殊氣味都不改
(明皇雜錄)
李適之在相位每退朝則邀賓客諧謔賦詩曾不備林甫
之害嘗為詩曰朱門長不閉親友恣相過年今將半百
不樂復如何及罷相又為詩曰避權仍罷相樂勝且㗸
杯借問門前客今朝幾箇來及死非其罪時人冤之
明皇幸蜀回至劔門謂侍臣曰劍門天險自古及今敗亡
相繼豈非在德不在險也因作詩曰劍閣横空峻鑾輿
出狩回翠屏千仞合丹嶂五丁開灌木索旗轉仙雲拂
馬來乘時方在德嗟爾勒銘才至德二年普安郡太守
賈深勒于石(開元傳信記)
明皇將幸蜀登花萼樓使樓前善水調者登樓而歌曰山
川滿目淚沾衣冨貴榮華得幾時不見而今汾上水惟
有年年秋鴈飛顧侍者曰誰爲此對曰宰相李嶠辭也
明皇曰真才子不待曲終而去(明皇傳信記)
唐曲江開元天寶中嘗有殿宇因安史之亂遂盡圯廢文
宗覧杜甫詩云江頭宫殿鎖千門細柳新蒲爲誰綠因
建紫雲樓落霞亭歲時賜宴及两岸建亭舘焉(春明退朝錄)
劉洞嘗以詩百餘首獻李煜首篇乃石城懷古云石城古
岸頭一望思悠悠幾許六朝事不禁江水流煜覧之掩
卷改容金陵將危為七言詩大榜扵路傍曰千里長江
皆渡馬十年飬士得何人又云翻憶潘郎章奏内愔愔
日暮好沾巾盖潘祐表云家國愔愔如日將暮也(江南野錄)
韓熙載高密人顯仕江南晚年奉貢入梁都絶知舊乃題
于舘壁云未到故鄕時將謂故鄕好及至親得歸争如
身不到目前相識無一人出入空傷我懷抱風雨瀟瀟
旅舘秋歸來窗下和衣倒夢中忽到江南路尋得花中
歸舊處桃臉蛾骨笑出門争向前頭擁將去又云僕本
江北人今作江南客再去江北行舉目無相識金風吹
我寒秋月為誰白不如歸去來江南有人憶(江南野錄)
後庭花亡陳之曲也杜牧之詩曰烟籠寒月水籠沙夜泊
秦淮賣酒家商女不知亡國恨隔江猶唱后庭花故胡
曾詩曰陳國機權未可涯如何後主恣驕奢不知即入
宫前井猶自聽吹玉樹花
思越人亡吳之曲也胡曾詩曰吳王恃覇弃賢才貪向姑
蘇醉醁醅不覺錢塘江上月一宵西送越兵來
柳枝歌亡隋之曲也胡曾詩曰萬里長江一旦開岸邊楊
柳幾千栽錦帆未落干戈起惆悵龍舟去不回韓渥詩
曰梁苑隋堤事巳空萬條猶舞舊春風那堪更想千年
後誰見楊花入漢宮古今詩話謂此詩是韓琮作又賀
知章詩曰碧玉粧成一樹高萬條垂下綠絲條不知細
葉誰裁出二月春風是剪刀羅隱詩曰裊裊和煙映
玉樓半垂橋上半垂流今年漸見枝條密惱亂春風卒
未休李涉詩曰錦池江上柳垂橋風引蟬聲送寂寥不
必如絲千萬縷只禁離恨两三條(鍳戒錄)
天成初明宗召亡蜀舊宰臣王錯等賦蜀王降唐詩惟牛
希濟爲佳詩曰滿城文武欲朝天不覺隣師犯塞烟唐
主再懸新日月蜀王還却舊山川非干將相扶持拙自
是君臣數盡年古往今來亦如此幾曾歡笑幾潸然
元微之劉夢得韋楚客會於樂天之居因論南朝興廢事
各賦金陵懷古詩夢得方在郎省元公巳居北門夢得
騁其才略無遜意滿引一觴請爲首唱一揮而成白公
覧詩曰四人探&KR0784;龍而子先得其珠其餘鱗甲將何為
三公扵是罷吟夢得詩曰王濬樓船下益州金陵王氣
黯然收千尋鐡鎖沉江底一片降旛出石頭荒苑至今
生茂艸古城依舊枕寒流如今四海歸皇化两岸瀟瀟
蘆荻秋
杜荀鶴朱梁時作時世吟十首今錄其两首云夫因兵亂
守蓬茅麻苧裙衫鬢髮焦桑柘廢來猶納稅田園荒盡
尚徵苗時挑野菜和根煑旋砍生柴帶葉燒(前雖見於評論所載)
(事固不同姑存其作)任是深山更深處也應無計避征徭八十衰
公住破村村中牢落不堪論因供寨木無桑柘為點鄕
兵絶子孫還似平寧催賦稅未曾州縣略安存至今雞
犬皆星散日落西山哭倚門(並同前)
内侍張繼常爲鎮戎軍鈐轄因題詩扵&KR0550;事曰夜聞磧外
鈐聲苦曉聽城頭角調哀不是感恩心似鐡誰人肯向
此中來繼常能讀書有識好談論知治體中間入内都
知領郡(談苑)
翠微寺在&KR0784;山絶頂舊離宫也唐太宗避暑扵此后寺亦
廢有遊人題云翠微寺本翠微宫樓閣亭臺幾十重天
子不來僧又去樵夫時倒一株松
鍾謨建安人爲李璟奏表稱臣扵周孫晟遇害獨赦謨爲
耀州司馬有詩與州將云翩翩歸盡塞垣鴻隱隱寒聞
蟄戸蟲渭北離愁春色裏江南家事戰塵中還同逐客
紉蘭佩誰聽縲囚奏土風多謝賢侯振吾道免令搔首
泣途窮後盡江為界世宗召謨為衛尉卿放還國作詩
獻其略云三年耀武群雄伏一日回鑾萬國春南北通
歡永無事謝恩歸去老陪臣世宗覧而悅之(並同前)
元厚之昔隨侍在荆南從學扵龍安寺僧舍後三十年以
龍圖閣帥荆州昔之老僧犹在一日訪舊齋而門徑池
臺如昔悵感久之因剏巨堂榜曰碧落題詩扵堂曰九
重侍從三明主四紀乾坤一老臣未幾召還翰林參熙
寧大政真可謂乾坤老臣也(古今詩話)
王播少遊揚州惠照寺木蘭院隨僧飯僧頗厭之後二紀
出鎮廣陵因訪舊遊向書字巳為碧紗籠矣題二詩曰
二十年前此院遊木蘭初發院初脩而今再到經行處
樹老無花僧白頭上堂已了各西東慚愧闍黎飰後鍾
二十年前塵撲面而今始得碧紗籠(古今詩話北夢瑣言載後篇叚文昌)
(題江陵佛寺)
李翺尚書扵潭州席上有舞柘枝者顔色慘沮侍御殷堯
藩即席贈詩曰姑蘇太守青蛾女流落長沙舞柘枝滿
坐綉衣皆不識可憐紅臉淚雙垂因問之乃蘇州韋中
丞愛姬所生女也因相為之吁嘆即命更其舞衣扵賓
榻中擇士嫁之舒元輿侍郎聞之贈李公詩曰湘江舞
罷忽生悲便脫蠻靴出綘幃誰是蔡邕琴酒客魏公懷
舊嫁文姬(古今詩話)
杜甫開元中流竄秦越有秦州詩二十首其首叙曰有弟
皆羈旅無家問死生寄書多不逹况乃未休兵后殁衡
州耒陽縣杜牧之常覧其集有詩曰杜詩韓筆愁來讀
似倩麻姑癢處搔天外鳳凰誰得髓無人觧合續絃膠
羅隱題杜甫集曰楚水悠悠浸亭楚南天地两無情忍
教孫武重泉下不見時人說用兵(南部新書)
詩云昔日青樓對歌舞今日黃埃聚荆棘山川滿目泪沾
衣冨貴榮華能幾時不見而今汾上水惟有年年秋鴈
飛李嶠作也明皇深賞之當時未有太白子美故嶠軰
得稱雄爾意其遭罹世故不得不爾雨中聞鈴且猶涕
下嶠詩可不如撼鈴也以此論工拙殆未可也(蘇公詩話)
李士元嘗爲僧遊初有登單于臺詩云悔上層樓望翻成
極目愁路沿葱嶺去河背玉關流馬散眠沙磧兵閑倚
戍樓殘陽三會角吹白旅人頭登華閣詩云亂後獨來
登大閣凭闌舉目盡傷心長堤過雨行人少廢苑經秋
草自深破落侯家通永巷蕭條宫樹接疎林総輸釋氏
青蓮舘依舊重重布地金(雅言雜錄)
張祐素藉詩名凢知巳者皆當世英儒故杜牧之云誰人
得似張公子千首詩輕萬戶侯祐有華清宫詩爲世所
稱云龍虎旌旗雨露飄鳳池歌斷玉山遥明皇上馬太
真去紅杏滿園香自銷(郡閣雅談)
李朱崖平泉莊佳景可愛洛中士人詫扵江遵遵有詩曰
平泉風景好高眠水色風光滿目前剛欲平他不平事
至今惆悵滿南遷江過楊相宅有詩云倚伏從來事不
遥無何平地起青霄纔到青霄却平地門對古槐空寂
寥(唐賢抒情)
陳喬張俄重陽日登高于北山湖亭不奏聲樂因吟杜工
部九日宴藍田崔氏莊詩其末句云明年此會知誰徤
醉把茱萸仔細看員外郎趙宣父時亦在集感慨流涕
者數四舉坐異之未幾趙卒(南唐近事)
僖宗幸蜀有北省官(忘名)避地江左元昆扈蹕在蜀因寄
詩曰涉江今日恨偏多援筆長吁欲柰何倘使淚流西
去得便應添作錦江波后有朝士同在外地覩野花追
思京師舊遊云曾過街西看牡丹牡丹纔謝便心闌如
今變作村園眼古子花開也喜歡(雜誌)
錢思公謫漢東作一曲曰城上風光鶯語亂城下烟波春
拍岸綠楊芳艸幾時休淚眼愁腸先巳斷年年漸變成
衰晚鸞鑑朱顔驚暗換昔年多病厭芳尊今日芳尊唯
恐淺每歌之酒闌則泪下時後閣尚有一白髮姬乃鄧
王俶歌鬟驚鴻也吾憶先王挽鐸中歌此聲相公其亡
乎果斃扵隨鄧王舊曲曰帝鄕烟雨鎖春愁故國山川
空淚眼頗相類(湘山野錄)
胡汾不知何許人嘗隱廬山桑落洲一篇云莫問桑田事
但看桑落洲數家新住處昔日大江流古岸摧將盡平
沙長未休想應百年後人世更悠悠又月詩云輪中别
有物光外更無空(摭言)
元和十三年進士陳標獻諸先軰詩曰春官南院院墻東
暁色初明月色紅文字一千重馬擁喜逢三十二人同
眼看魚變辭凢水心逐鶯飛出瑞風莫怪雲泥從此别
總曾惆悵去年中(同前)
余昔在錢唐一日晝寢寶山僧房起題其壁云七尺頑軀
走世塵十圍便腹貯天真此中空洞渾無物何止容君
數百人其后有數小子亦題名壁上見者乃謂余誚之
也周伯仁所謂君者乃王茂宏之流豈此等軰哉吾嘗
作太白真贊云生平不識高將軍手汚吾足乃敢嗔吾
今復此者欲使後之小人少知自揆也(百斛明珠)
僕在徐州王子立子敏皆舘扵官舍而蜀人張師厚來過
二王方年少吹洞簫飲酒杏花下明年予謪黃州對月
獨飲嘗有詩云去年花落在徐州對月酣歌美清夜今
夜黃州見花發小院閉門風露下盖憶與二王飲時也
張師厚久巳死今年子立復為古人哀哉
予素不觧棋因獨遊廬山白觀觀中人皆闔戶晝寝獨聞
棋聲扵古松流水之間意欣然喜之自爾欲學然終不
解也兒子過乃粗能者儋守張中從之戲予亦隅坐竟
日不以為厭也詩曰五老峯前白鶴遺址長松映庭風
日清美我時獨遊不逢一士誰為碁者戶外屨二不聞
人聲時聞落子紋枰坐對誰究此味空鉤意釣豈在魴
鯉小兒近道剥啄信指勝固欣然敗亦可喜優哉游哉
聊以卒歲(並同前)
增修詩話總龜卷之二十四
百家詩話總龜後集卷之二十四
用字門
子美有同學少年多不賤小徑升堂舊不斜群仙不愁思
夕𤇺来不近皆人所不敢用甚類周禮凡師不功左傳
仁而不武晉人聞有楚師師曠曰不害椘歸而動不後
才以易無字爾而語势頓壮(黃常明)
杜詩有用一字凡數十処不易者如緣江路熟俯青郊傲
睨俯峭壁展席俯長流杖藜俯沙渚此邦俯要冲四顧
俯層巔旄頭俯渊瀍層臺俯風渚游目俯大江汀檻俯
鴛鴦其餘一字屢用若此類多不可述(同上)
張文潜法雲懷無咎云獨覺欠此公或傳其生語文潜獨
以欠字為得意然夢得送皇甫云從兹洛陽杜吟咏欠
書生楽天可怜閑氣味惟欠與君同得君更有無厭意
猶恨尊前欠老劉退之云今者誠自幸所懷無一欠張
何得意之有(同上)
賈島携新文謁韓愈云青竹未生翼一步萬里道安得
西北風身願變蓬草可見急扵求師愈贈詩云家住幽
都遠未識氣先感来尋吾何能無殊嗜昌歜可見謙扵
授業此皆島未儒服之時也洎愈教島為文遂弃浮屠
學舉進士摭言載島初赴名場扵馿上吟鳥宿池中樹
僧&KR1201;月下門遇權京尹韓吏部呵喝而不覺洎擁至馬
前則曰𣣔作&KR1201;字又欲作推字神游詩府致冲大官愈
曰作&KR1201;字佳矣是時島識韓巳久矣使未相識愈豈肯
教其作敲字耶(丹揚集)
凢聚落相近期某旦集交易閧然其名為虚柳云包飯趁
虚人臨川云花間人語趁朝虚山谷葉褁塩同趁虚人
集春𬞞好趁虚(黃常明)
數物以个謂食為喫甚近鄙俗獨杜屢用峽口驚猿聞一
个两个黃鸝鳴翠柳却遶井邊添个个送李校書云臨
岐意頗切對酒不能吃樓頭吃酒樓下卧但使殘年飽
吃飯梅熟許同朱老喫盖萹中大㮣奇特可以映帶者
也坡云筆工傚諸葛散筆反不如嘗筆正如人學老杜
詩但見其粗俗耳(同上)
野飯射麋新本名状郊居然左氏楚人致晉師晉人逐楚
樂伯餘一矢糜射以獻又晉師及熒澤魏錡射糜以獻
楚潘黨曰子有軍功無乃不給扵鮮皆飯扵野而射糜
新事也又市喧宣近利亦止称東屯所居盖齊侯𣣔更
晏子宅曰湫溢嚻麈晏子辭曰近市小人之利也市喧
而近利事餘惟一两字暗貫經傳者可勝𢾗哉(同上)
杜云南風作秋聲殺氣薄炎熾盖用易雷風相薄左氏寕
我薄人無人薄我軍志先人有奪人之心薄之也(同上)
劉禹錫謫連州作畬田行云何處好畬田團團縵山腹下
種煖灰中乘陽拆芽孽又作竹枝辭云銀釧金釵来負
水長刀短笠去燒畬嘗覌辰沅亦然瘠土之民亦倍其
劳而耕反鹵莽也夢淂蛮子歌云蛮貊鈎輈音蛮衣襴
布熏狸掘沙鼠時節祠盤瓠忽逄乘馬客恍若驚&KR0874;顧
腰斧上高山意行無舊路賓客謫居朗州而五溪習俗
盡得之矣(黃常明)
杜集多用經書語如車鄰鄰馬䔥䔥未嘗外入一字如天
属尊尭典神功恊禹謨卿月升金掌王春度玉墀濟潭
鱣潑潑春艸鹿&KR0687;&KR0687;皆渾然嚴重如天陛赤墀植璧鳴
玉法度森嚴然後人不敢用者豈所造語膚淺不類耶
(同上)
作詩在扵練字如老杜飛星過水白落月動沙虚是練中
間一字地拆江帆隠天清木葉聞是練末後一字酧李
都督早春詩云紅入桃花嫩青歸柳葉新若非入與歸
二字則與兒童之詩何異(葛常之)
霄漢瞻佳士泥塗任此身只任字即人不到處自衆人必
曰欵曰愧獨無心任之所謂視如浮雲不易其介者也
繼云秋天正摇落回首大江濱不知大觀傲睨天地汪
汪萬頃奚足云哉
坡有白衣送酒舞渊明人有疑舞字太過者及覌庾信答
王褒餉酒云未能扶畢卓尤足舞王戎盖有所本(黃常明)
杜子美西郊詩云無人兢来往或云無人與来往或云無
人覺来往兢與皆常談覺字非子美不能道也盖煬者
避竈有道者之所驚舍者争席隠居者之所貴也(丹陽集)
舊賈浪仙抒思僧敲月下門或引推作推势遂冲尹節世
傳為美談舊扵太學得江御史詩一軸有督人和詩云
直饒煆煉經時序若是推敲捴可刪以是知雷同從非
善學也(䂬溪)
舊觀臨川集肯顧北山如慧約與公西崦&KR1263;莓苔嘗爱其
&KR1263;字最有力後讀集當為&KR1263;青冥藥許隣人&KR1263;退之詩
翁憔悴&KR1263;荒棘窖谿&KR1263;株橜子厚戒徒&KR1263;雲根雖一字之
法不無所本(同上)
杜詩四韵并絶句味之皆覺字多以字字不閑故也他人
雖長萹若無可讀正如賢人君子並處朝廷但一二相
助已號為得人若不能為有無者縦累千百軰蔑如也
秦少游雨砌堕危芳風軒納飛絮之類李公擇以為謝家
兄弟得意不能過也
潘邠老云七言詩第五字要響如返照入江飜石壁歸雲
擁樹失山村飜字失字是响字也五言詩第三字要响
圓荷浮小葉細麦落輕花浮字落字是响字也所謂响
者致力處也予竊以為字字當活活則字字自响(吕氏)
(童蒙訓曰)
押韻門
孔毅夫雜記云退之詩好押狹韵累句以示工而不知重
叠用韵之為病也双鳥詩押两韻字李花詩押两花字
苕溪漁隠曰讀皇甫湜公安園池詩亦押两閑字日夜
不得閑君子不可閑盖退之好重叠用韵以盡己之詩
意不恤其為病也
學林新編云杜子美飲中八仙歌曰知章騎馬似乘船又
曰天子呼来不上船一曰眼花落井水底眠又曰長安
市上酒家眠一曰汝陽三斗始朝天又曰舉觴白眼望
青天一曰皎如玉樹臨風前又曰蘇晉長齋綉佛前
又曰脫帽露頂王公前此歌三十二句而押二船字二
眠字二天字三前字近時論詩者曰此歌一首是八叚
不嫌扵重用韵也某案子美此歌以飲中八仙歌五
字為題則是一歌也此歌首尾扵舡字韻中押未嘗
移別韵則非分為八叚盖子美古律詩重用韵者亦
多况扵歌乎如园人送瓜詩曰沈浮亂水王愛惜如芝
艸又曰园人非故侯種此何艸艸一篇押二艸字
也上後园山脚詩曰蓐收困用事元寘蔚彊梁又曰登
高𣣔有往蕩析川無梁一萹押二梁字也北征詩曰維
時遇艱朝野少暇日又曰老夫情懷悪嘔泄卧數日
一篇押二日字蘷府詠懷詩曰雖云隔禮不敢墜周旋
又曰淡交随聚散澤國遶回旋一篇押二旋字也贈李
八秘書詩曰事殊迎代邸喜異賞朱虚又曰風烟巫峽
遠臺榭楚宫虚一篇押二虚字也贈李邕詩曰放逐早
聮翩低垂困炎厲又曰哀贈終消條恩波延揭厲一篇
押二厲字也贈汝陽王詩曰自多親棣萼誰敢問山陵
又曰鴻寶全寕秘丹梯庶可陵一萹押二陵字也喜薛
璩岑參迁官詩曰栖遲分半菽浩蕩逐浮萍又曰仰思
調玉燭誰定握青萍一萹押二萍字也寄賈岳州嚴巴州
两閣老詩曰討胡愁李廣奉使待張騫又曰如公盡雄
隽志必在騰騫一萹押二騫字也子美詩如此類甚多
雖然子美非剏意為此者盖有所本也按文選載古詩
曰晨風懷苦心蟋蟀傷局促又曰音响一何悲絃急知
柱促一萹押二促字也曹子建美女萹曰明珠交玉体
珊瑚間木難又曰佳人慕高義求賢良獨難一萹押
二難字也謝靈運述祖德詩曰叚生蕃魏國展季救魯
人又曰外物辭所賞勵志故絶人一萹押二人字也又
南圃詩曰樵隠俱在山由来事不同又曰賞心不可忘
妙善冀能同一萹押二同字也又初去郡詩曰或可優
貪兢豈足称逹生又曰畢娶類尚子薄遊似邴生一萹
押二生字也陸士衡擬古詩曰此思亦何思思君徽與
音又曰驚飈褰反信歸雲難寄音一萹押二音字又豫
章行曰汎舟清川渚遥望江山隂又曰寄世將幾何日&KR0628;
無停隂一萹押二隂字也阮嗣宗詠懷詩曰何當行路
子磬折忘所歸又曰黃鵠游四海中路將安歸一萹押
二歸字江淹雜体詩曰韓公論賣藥梅生隠市門又曰
太平多&KR0794;娛飛盖東都門一萹押二門字王仲宣從軍
詩曰連舫踰萬艘帶申千萬人又曰我有素餐責誠愧
伐檀人一萹押二人字古人詩自有体格杜子美亦傚古
人之作耳韓退之贈張籍詩一萹押二更字二陽字又
岳陽樓別竇司直詩押二向字又李花詩押二花字又
雙鳥詩押二州字二頭字二秋字二休字又和盧郎中
送盤谷子詩押二行字又示爽詩押二愁字又义魚詩
押二銷字寄孟郊詩押二奥字此日足可惜詩押二光
字白樂天渭村退居詩押二房字夢遊春詩押二行字
寄元微之詩押二夷字出守杭州路次藍溪詩押二水
字遊悟真寺詩押二&KR2492;字其餘詩人如此叠用韻者甚
多不可具舉意到即押耳奚獨扵飲中八仙歌而致怪
邪子瞻送江公詩曰忽憶釣臺歸洗耳又曰亦念人
生行樂耳自注曰二耳義不同故得重用盖子瞻自不
必注
聖祖上自嫌名書如宫縣之縣者言架也若州縣之縣則
別無他音嘗觀顔延之侍皇太子釋奠宴詩曰獻終襲
吉郎宫廣宴堂設象筵庭宿金縣沈約侍宴詩曰回銮
獻爵摐金委奠肆士辨儀胥人掌縣二人押韵皆作州
縣之縣用何耶沈佺期哭蘇眉州詩云家愛方休杼皇
慈更徹縣則當作平聲押(丹揚集)
劉禹錫嘉話詩云作詩押䪨湏要有出處近𣣔押一餳
字六經中無此字唯周禮吹簫處注有此一字終不敢
押予按禹錫歴陽書事詩云湖魚香勝肉官酒重扵餳
則何嘗按六經所出耶洛陽伽藍記載河東人劉白堕
善釀酒盛暑晒之曰中經旬不壊當時謂之鶴觴白堕
乃人名子瞻詩云獨看紅渠傾白堕石林避暑錄云若
以白堕為酒則醋浸曹公湯燖右軍可也予按文選魏
武帝短歌行云何以觧憂唯有杜康康亦作酒人而選
詩遂以為酒用東坡豈祖是耶(䂬溪)
百家詩話總龜後集卷之二十四
