增修詩話總龜卷之十五
留題門(上)
吕申公累乞致仕仁宗不允他日復叩便坐度其不可留
因詢曰卿去誰可代者申公曰知臣莫如主陛下自擇
堅問之乃引陳文惠曰陛下必欲得英俊經綸之臣則
臣所不知若圖任老臣鎮安百度周知天下事無如陳
堯佐仁宗然之文惠遂大拜極懷薦引之德因作燕詞
携酒過之申公使之歌焉詞云二社良辰千家庭院翩
翩又見新歸燕鳳凰巢穏許為鄰瀟湘烟瞑來何晚亂
入紅樓低飛綠岸畫梁時拂歌塵散爲誰歸去為誰來
主人恩重朱簾捲申公笑曰自恨捲簾人已老文惠曰
莫愁調鼎事無功老扵廊廟而醖籍不减昔任浙漕有
吳江詩曰平波渺渺烟蒼蒼菰蒲纔熟楊柳黃扁舟繋
岸不忍去秋風斜日鱸魚鄕又碧瀾堂詩云苕溪清淺
霅溪斜碧玉寒光照萬家誰與月明終夜聽洞庭漁笛
隔蘆花(古今詩話)
徐州漢興歌風臺詩雖多張安道詩最絶云落魄劉郎作
帝歸樽前一曲大風詞才如信越猶𦵔醢安用思他猛
士為(青箱雜記)
臨潼朝元閣詩雖多唯陳文惠二韻首出曰高閣高閣迥
秋毫無隱情浮雲忽一蔽不見漁陽城
張退傳宰邵武時多遊僧舍至則吟詠忘歸題西庵寺曰
西庵深入西山裡筭得當年少客遊密密石叢蟠小徑
涓涓雲竇瀉寒流松皆有節垂青盖僧盡無心也白頭
欲刷粉碑書好字調卑官冗不堪留題寶盖巖寺云
身為冠冕流心是雲泉客每到雲泉中便擬忘歸迹况
此寶盖巖天造清凉宅稅車官道邊誰知願言適過建
寧縣洛陽村曰金谷花時醉幾埸舊遊無日不思量誰
知萬水千山裡枉被人言過洛陽(並同前)
張伯玉過姑蘇熟見太白十詠不及明月泉因題一絶曰
至今千古松猶伴數峰雪不見纖塵飛寒泉湛明月
陳文惠至古寺作詩曰殿古寒爐空流塵暗金碧獨坐偶
無人又得真消息(春明退朝錄)
顔謝魯公之後所居有泉石松竹創亭延客孟賓于留題
詩曰園林瀟&KR0904;聞來久欲往因循二十秋今日開襟吟
不盡碧山重叠水長流(江南野錄)
陳穎南昌人業進士題漢祖廟曰項羽英雄猶不懼可憐
容得辟陽侯得狂病而卒(同前)
長安慈恩寺浮屠前後題詩多矣唐文宗朝元微之白樂
天到塔下見章八元所留詩悉令除去諸家牌惟留章
詩詩云十層突兀在虚空四十門開面面同却怪鳥飛
平地上自驚人語半天中回梯暗踏如穿洞絶頂初攀
似出籠落日鳳城佳氣合滿城香樹雨濛濛(鑑戒錄)
陶雍典雅州送客至情盡橋改爲折柳橋題詩曰從來
只有情難盡何事名為情盡橋自此改名為折柳從他
離恨一條條
施肩吾題友人閒居詩曰花眼綻紅斟酒看藥心抽綠帶
烟鋤
夫差廟拆姑蘇臺木剏成陳羽題詩曰姑蘇臺畔千年木
刻作夫差廟裡神幡盖寂寥塵土滿不知簫鼓樂何人
(並同前)
陳羽姑蘇臺詩云憶昔吳王争覇日歌謠滿路上蘇臺三
千宫女看花處人盡臺空花自開
賀程詠君山詩曰曾遊方外見麻姑說道君山此本無云
是崐崘山頂石海風吹落洞庭湖(鑑戒錄)
劉象詠仙掌詩曰萬古亭亭倚碧霄不成擎亦不成招何
如掬取蓮池水洒向人間救旱苗(同前)
砌臺即今撥擦臺也王侯家作以爲臨觀之戲唐張素詩
云寫望臨香閣登高下砌臺林間踏青去席上意錢來
即知唐來有之太祖朝大王都尉家其子承𥙿幼時其
父戲𥙷砌臺使(談苑)
楊文公罷虔州過饒州餘干縣登干越亭前瞰琵琶洲後
枕思禪寺天下絶境古今留題百餘篇張祐詩云扁舟
亭下駐烟波十五年游重此過洲觜露沙人渡淺樹梢
藏竹鳥啼多層瀾漲水㾗猶在古板題詩字已訛况是
高秋正圓月可堪聞唱異鄕歌劉長卿云天南愁望絶
亭下柳條新落日獨歸鳥孤舟何處人生涯投越嶠世
業䧟胡塵草色迷征路鶯啼傍逐臣秦臺悲白首楚渚
怨青蘋杳杳鍾陵暮悠悠鄱水春獨醒翻取笑直道不
容身得罪風霜苦全生天地仁青山數行淚滄海一窮
鱗流落機心盡空憐鷗鳥親(談苑)
江遵詠史云秦築長城比鐡牢蕃戎不敢過臨洮雖然萬
里連雲際不及堯階三尺高何光遠稱此詩卓絶千百
集中無以加(詩史)
桂州左右山皆平地拔起數千百丈石如染黛陽朔縣尤
佳沈彬有詩云陶潜彭澤五株柳潘岳河陽一縣花两
處争如陽朔好碧蓮峰裏住人家觀此山水可知(同前)
淮隂廟題者甚多惟錢諫議昆詩最佳築壇拜日恩雖厚
躡足封時慮已深隆凖早知同鳥喙將軍應有五湖心
(青箱雜記)
歙州問政山聶道士所居嘗有人陟險攀蘿至絶壁扵岩
下嵌空處見題詩一首雖苔蘚昏蝕而文尚可辯題云
黃台詞不知台何人也千尋練帶新安水萬仞花屏問
政山自少雲霞居物外不多塵土到人間壺懸仙島吞
舟罷椀浸星宫沉水閑寶籙篋垂金絛帶綘囊絛鎻玉
連環静張棋勢鋪還打嘿考仙經𥙷又刪床並葛鞋寒
兔伏&KR1440;横檉几老龍跧溪童乞火朝敲竹山鬼聽琴夜
撼&KR1498;艸暗碧潭思句曲松昏紫氣度深關龜成淺甲毛
猶綠鶴化幽翎頂更殷阮洞神仙分藥去蔡家兄弟寄
書還黃精苗倒眠青鹿紅杏枝低掛白鷴容易煑茶供
客用辛勤栽果與猿攀常尋靈穴通三島擬過流沙化
百蠻新隱漸開侵月窟舊林猶悅枕沙灣手䟽俗禮慵
非傲肘護靈方臂不慳海上使頻青鳥黠篋中藏久白
驢頑笻枝徤杖菖蒲節笋櫛高簮玳瑁斑花氣薰心香
馥馥澗聲聆耳冷潺潺高墳自掩浮生骨短晷難窮不
死顔早晚重逢蕭塢客願隨芝盖出塵寰台國初時任
屯田員外郎世有全篇
荆門軍玉泉山寒泉亭題者甚多有一篇最佳而忘其姓
名詩云朔風凛凛雪漫漫未是寒時分外寒六月火雲
天不雨請君來此倚闌干(雲齋廣錄)
張宗尹為長安令時鄭州陳相尹京兆宗尹嘗以事忤公
意公有別業在鄠杜間宗尹書一絶于壁云喬松翠竹
絶纖埃門對南山盡日開應是主人貪報國功成名遂
不歸來有人錄以告公覧而善之待之如初宗尹嘗有
詩云大書文字隄防老剰買田園准備閒(倦游錄)
臨潼縣靈泉觀唐清華宫也自唐迄今題詠不可紀小杜
五言長韻并三絶洎鄭嵎津陽門詩外唯陳文惠張文
定及進士楊正倫詩最佳文定詩云當時不是不窮奢
民樂昇平少嘆嗟姚宋未亡妃子在塵埃那得到中華
文惠詩云百首新詩百意精不尤妃子只尤兵争如一
句傷時事只為明皇恃太平正倫詩曰休罪明皇與貴
妃大都衰盛两相隨惟憐一派温泉水不逐人心冷暖
移又鄭文寶詩云只見開元無事久不知貞觀用功深
皆爲知音所賞
鄜州東百里有水名相思河傳舍曰相思舖令狐楚詩曰
誰把相思號此河塞垣車馬往來多只應自古征人淚
&KR0904;向空洲作碧波(並同前)
韓魏公自中書出相州扵居第作狎鷗亭永叔以詩寄曰
豈止忘機鷗鳥信鈞陶萬物本無心魏公喜曰余在中
書進退升黜未嘗置心扵其間永叔可謂知我(古今詩話)
吕文靖詩曰賀家池上天花寺一一軒窗向水開不用閉
門防俗客愛閑能有幾人來賀家池即賀監所賜之湖
詩後爲風雨所損惜乎寺僧不留(雜誌)
唐人徐凝多吟絶句曾吟廬山瀑布詩云瀑泉瀑泉千丈
直雷奔入江無暫息今古長如白練飛一條界破青山
色題處州縉雲山鼎湖詩云黃帝旌旗去不回空遺片
石碧崔嵬有時風捲鼎湖浪散作青天雨點來後無題
者(郡閣雅談)
權審常侍著詩千首常題山院曰萬葉風聲利一山秋氣
寒曉霜浮碧瓦落日度朱欄(貢父詩話)
江南道士任右元能篆見人題常州忠烈王廟詩一絶云
松竹蕭蕭野笛悲寂寥冰雪對旌旗前山月夜隂風起
神去神來人不知時人不會其意尋毀其碑元厚之篆
于石后愈無識者因此漫滅(郡閣雅談)
鄧仙客死葬麻姑山人謂尸解遊人題詩多矣有一少年
一絶不言姓名但云天嶠遊人詩曰鶴老芝田雞在籠
上清那與世塵同旣言白日昇天去何事人間有殯宫
鄧名稍减(雲溪友議)
三鄕題不知誰氏題云余本家若耶溪東從良人西入凾
關寓居新昌里第不幸良人巳矣邈然無依東邁歴渭
川涉滻水背終南涉太華經號略抵陜郊皆曩昔讌遊
之地命筆輙題終不能滌其懷抱翰墨非女子事故隱
其名而不書為詩曰昔逐良人西入關良人身没妾空
還謝娘衛女不相待為雨為雲過此山和詩十一首陸
正洞云惆悵殘花怨暮春孤鸞舞鑑倍傷神清詞好箇
干人事疑是文姬第二身王祝云女几山前嵐氣低佳
人留恨此中題不知雲雨歸何處空使王孫見即迷劉
谷云蘭蕙芬芳見玉姿路傍花笑景遲遲苧蘿山下無
窮意併在三鄕惜別時王條云浣沙遊女出關東舊跡
新詞一夢中槐陌柳亭何限事年年回首向東風李昌
鄴云紅粉蕭娘手自題分明幽怨發雲閨不應更學文
君去泣向殘花歸剡溪王顧云無姓無名越水濱芳詞
空怨路旁人莫教才子偏惆悵宋玉東家是舊鄰李繪
云會稽王謝两風流王子沉淪謝女遊歸思若隨文字
在路傍空為感千秋張碕云洛川依舊好風光蓮帳無
因見女郎雲雨散來音信斷此生遺恨寄三鄕高衢云
南北千山與萬山軒車誰不念鄕關獨留芳翰悲前迹
陌上恐傷桃李顔章冰云來時歡笑去時哀家國迢迢
向越臺待寫百年幽思盡故宫流水莫相催賈馳五言
云壁古字未滅聲長響不絶蕙質本如雲松心應柰雪
秋耿離幽谷悠悠望甌越𣏌婦哭夫時城摧無此說(雲)
(溪友議)
吳門女郎真娘死葬虎丘山時人比之蘇小小行客題墓
多矣舉子譚銖題云虎丘山下塚纍纍松栢蕭條盡可
悲何事世人唯重色真娘墓上獨留詩
鄭仁表經滄浪峽憩於長亭亭吏持牌乞詩題曰分陜東
西路正長行人名利火然湯路傍看箇滄浪峽真是將
閒攪攪忙(摭言)
蜀道有飛泉亭留詩甚多薛能佐李公過蜀道題云賈掾
曾經去題詩豈易哉悉打去詩板獨留李端巫山高一
篇(同前)
元祐五年同景文羲伯聖徒次元題竹上云結根豈殊衆
脩柯獨出林孤高不可恃歲晩風霜侵(百斛明珠)
余初謪嶺南過田氏小園東門一峰豐下銳上俚人謂之
鷄籠山余更名曰獨秀峰今過之留詩云倚天巉絶玉
浮圖肯與彭郎作小姑獨秀江南如有意要三二别四
方壺(玉局文)
慈恩寺塔有唐人盧宗回一詩云東來曉日上翔鸞西轉
蒼龍拂露盤渭水冷光搖蕩井玉峰晴氣壓闌干九重
金界望長安(古今詩話)
江州琵琶亭題者惟夏鄭公梅公儀詩佳夏詩曰年光過
眼如車轂職事羈人似馬銜若遇琵琶應大笑何煩涕
淚滿青衫梅詩云陶令歸來為逸賦樂天謫宦起悲歌
有絃應被無絃笑何况臨絃泣最多又葉氏女郎詩云
樂天當日最多情淚滳青衫酒重傾明月滿船無處問
更聞商婦琵琶聲(古今詩話)
河中&KR1295;鵲樓唐人極多唯王之渙李益暢詩最佳王云白
日依山盡黃河入海流欲窮千里目更上一層樓李云
&KR1295;鵲樓前百尺墻烟汀雲樹共茫茫漢家簫鼓沉流水
魏國山河半夕陽事去千年猶恨短愁來一日即知長
風烟併在相思處滿目非春亦自傷暢詩云天勢圍平
野河流入斷山(同前)
李建中恬退作詩清淡望湖樓詩云小艇閒撑處湖天景
亦微春波無限綠白鳥自由飛落日孤鴻遠輕烟古寺
稀時携一壺酒戀到晚凉歸西湖詩云漲烟春氣重貯
月夜㾗深皆此類(古今詩話青箱雜記謂望湖樓詩是蘇爲在湖州作)
潘邠老有登漢陽江樓詩云两屐上層樓一目略千里說
者以爲着屐豈可登樓(直方詩話)
陸蟾寓居潭州攸縣司空山好神仙事多辟榖累月題廬
山瀑布云正源人莫測千尺掛雲端岳色染不得神功
裁亦難夏噴猿鳥浴秋射斗牛寒流到滄溟日翻濤更
好看又春暮經石頭城云六朝多少事搘肘思悠悠落
日空江上子規啼渡頭蒹葭侵壞壘烟霧接滄洲今古
分明在那堪向九秋雍熙中服藥卒(雅言雜載)
李宏臯唐末八座善夷之子善夷左遷武陵宰卒扵官宏
臯&KR1053;櫬歸故園途中值兵革為馬氏擁入湖湘文昭王
有功授學士至刑部侍郎每牋奏至京辭臣降歎李崧
相國噐之後馬氏兄弟結隙與弟宏節俱棄市少攻詩
題桃源云山翠參差水渺茫秦人昔在楚封疆當時避
世乾坤窄此地安家日月長草色幾經壇杏老岩花猶
帶澗桃香他年倘遂平生志來着霞衣侍玉皇
任鵠字射巳冨有學問題君山云不碍揚帆路盤根壓洞
庭波濤四面白雲外一堆青魚躍晴波動龍歸石洞腥
纔期託名畫爲我簇為屏送王正巳歸山云五峰青拄
天直下掛飛泉琴鶴同歸去烟霞到處眠鼯跳霜葉徑
虎嘯夕陽川獨酌應懷我排空樹影連(並同前)
韓常侍為郎吏日宣宗問曰卿有好詩如何得見韓稽首
曰容至私第錄進乃選八十首進後以眼疾辭拜珥貂
為御史䘖命出關讞獄道中看華山有詩曰野麋蒙象
暫如犀心不驚鷗角駭雞一路好山無伴看斷腸烟景
寄猿啼(御史出使不得與人同行故云無伴)時補衮謝病歸山更寄織錦
篇與薛郎中云錦字龍梭織錦篇鳳凰文采間非烟並
他時世新花樣虚費工夫不直錢和人憶鶴云拂拂雲
衣冠紫烟已爲丁令一千年留君且伴居山客幸有松
梢明月天又和憶山泉云情多不似家山水夜夜聲聲
旁枕流(古今詩話)
少游在黃州飲扵海橋橋南北多海棠有老書生家海棠
叢間少游醉卧宿扵此明日題其柱曰喚起一聲人悄
衾枕夢寒窗暁瘴雨過海棠晴春色又添多少社甕釀
成微笑半破共癭瓢共舀覺徤到急投床醉鄉廣大人
間小東坡愛之恨不得其腔(冷齋夜話)
增修詩話總龜卷之十五
百家詩話緫龜後集卷之十五
評史門
老杜北征詩云憶昨狼狽初事與古先別不聞夏商衰中
自誅褒妲其意謂明皇英斷自誅妃子與夏商之誅褒
妲不同老杜此語出扵愛君曲文其過非至公之論也
白樂天詩云六軍不發無柰何宛轉蛾眉馬前死非逼
迫而何哉然明皇能割一巳之愛使六軍之情帖然亦
可謂知所輕重矣故前軰有詩云畢竟聖明天子事景
陽赴井是何人(丹陽集)
晉盧諶先為劉琨從事中郎將叚匹磾領幽州求諶為别
駕故琨荅諶詩云情滿伊何蘭桂移植茂彼春林瘁此
秋棘言諶弃巳而就疋磾也厥後琨命箕淡攻石勒一
軍皆没由是窮蹙不能自守乃率衆赴匹磾繼為匹磾
所拘知其必死矣豈無望扵諶哉觀再贈諶云朱實隕
勁風繁英落素秋何意百煉鋼化為繞指柔其詩托意
欲以激諶而救其急而諶殊不領也琨旣被害諶始上
表以雪其冤終亦何所𥙷耶
漢元帝時弘恭石顯用事京房劉向皆深嫉之嘗上書力
詆盖薰蕕冰炭不能以共處理之必然也然房欲淮陽
王為巳助代王作求朝奏章向令外親上䟽謂小人在
朝以致地動雖嫉惡之心切然於忠實亦少貶矣使二
子果輸忠扵漢當明目張膽論至再三可也何暇為身
謀而假之扵他人哉故荆公詩云京房劉向各稱忠詔
獄當年迹自窮畢竟論心異恭顯不妨迷國略相同後
之論人物者倘取其心而略其迹則善矣(韻語陽秋)
張祐觀狄梁公傳云失運廬陵厄乘時武后尊五丁扶造
化一柱正乾坤而山谷有鯨波横流砥柱虎口舌國宗
臣之句可謂善論仁傑者余謂仁傑不畏武后羅織之
獄三族之夷強犯逆鱗敢以廬陵王為請者非特天資
忠義亦以先得武后之心故也且張易之昌宗后之嬖
臣也欲歸廬陵事大體重非二嬖之言后孰信之吉頊
能以危言撼二嬖陳易吊為賀之計故二嬖敢從容以
請而后意遂定扵是仁傑之諫得行卒之遣徐彦伯迎
廬陵王扵房州者由仁傑之言也故史援吕温之言稱
之曰取日虞淵洗光咸池潜授五龍夾之以飛於乎仁
傑其忠且賢哉按仁傑傳始后欲立武三思而李昭德
傳乃云洛陽人王慶之請以武承嗣為皇太子昭德力
争今考三思本傳不載為皇太子之說而承嗣傳云洛
州人請立承嗣為皇太子岑長倩格輔元皆争不從而
不及昭德豈有牴牾耶
裴度在朝憲宗委任不疑使破三賊巳而吳元濟授首王
承宗割二州遣子入侍李師道被擒两河諸侯忠者懷
強者畏克融廷奏皆不敢桀勲烈之盛一時無與比肩
者惟李義山指為聖相詩曰帝得聖相相曰度又曰嗚
呼聖皇及聖相亦過矣哉荀卿曰得聖臣者帝若舜禹
伊尹周公皆聖臣也謂四人為聖臣則可謂裴度為聖
相其可哉
唐明皇以英銳身致極治以荒淫身致極亂自古人君成
敗之速未有如眀皇者鄭毅夫詩云四海不搖艸九重
藏旤根十年傲堯舜一笑破乾坤盖是意也開元之盛
能致兵寢刑措之治者實姚宋輔政之功明皇可以無
疑矣不三四年遽使去位及李林甫用事則盤旋紏固
至十八九年敗國蠧賢無所不至猶以為未足也晩年
顧力士曰海内無事朕將吐納導引以天下事付林甫
天下安得而不亂乎(並同上)
史載宋之問冉祖雍並賜死扵桂州之間得詔震汗不引
决祖雍請扵使者曰之問有妻子幸之决使者許之而
之問荒悸不能處家事及考之文集有登大庾嶺詩云
兄弟遠謪居妻子咸異域則之問赴貶時未嘗以妻子
行也又有發藤州及昭州二詩二州皆在桂州之南則
賜死之地非桂州眀矣豈史之誤歟(丹陽集)
漢高祖置酒沛宫酒酣擊筑自歌曰大風起兮雲飛揚威
加海内兮歸故鄕安得猛士兮守四方時帝有天下已
十二年當思耆艾賢德與共維持獨專意猛士何哉豈
馬上三尺嫚罵未易遽革邪治道終以覇雜盖有由然
其前年下詔曰賢士大夫吾能尊顯之是年下詔曰與
天下之賢豪士大夫同安緝之■謂播告之辭乃秉筆
代言非若耳熱之歌乃中心所欲也
許汜不為陳元龍所禮嘗與劉備稱之備曰君有國士名
望無救世意而求田問舍言無可采何緣當與君語如
小人欲卧百尺樓卧君扵地何但上下床之間耶然介
甫屢用之求田問舍轉無成更覺求田問舍遲讀蜀志
曰無人語與劉元德問舍求田意最高又有游西霞庵
云求田此山下終𣣔忤陳登豈非力𣣔轉此一重案欤
老杜北征詩云經年至茅屋妻子衣百結慟哭松聲回悲
泉共幽咽平生所嬌貌顔色白扵雪見爺背面啼垢膩
脚不襪方是時杜方脫身於萬死一生之地得見妻兒
其情如是洎至秦中則有晒藥能無婦應門亦有兒之
句至成都則有老妻憂坐痺幼女問頭風之句觀其情
悰巳非北征時比也及觀進艇詩則曰晝引老妻乘小
艇晴看稚子浴清江江村詩則曰老妻畫紙為棋局稚
子敲針作釣鉤其優游愉悅之情見扵嬉戲之間則又
異扵在秦中時矣(葛常之)
白樂天作八漸偈云苦旣非真悲亦是假則世間悲歡人
我必能忘情始憲宗欲以樂天為刺史王涯以資淺為
言遂得江州司馬及涯敗作詩快之有當君白首同歸
日是我青山獨往時之句李德𥙿扵樂天不見有隙德
𥙿貶崖州亦作三絶快之其一篇云樂天嘗任蘇州日
要勒須教用禮儀從此結成千萬恨今朝果中白家詩
盖嘗以唐史攷之樂天卒扵會昌之初武宗時也而德
𥙿之貶乃在宣宗大中年則德𥙿之貶樂天死巳久非
樂天之詩明矣以是凖之快王涯之句恐亦未必然也
(韻語陽秋)
西伯將出獵卜之曰所獲非龍非彲非虎非羆所獲覇王
之輔扵是果遇太公扵渭水之陽載與俱歸此司馬遷
之說也文王至磻谿見吕尚釣鈎得玉璜刻曰姬受命
吕佐檢德合于今昌來提此尚書大傳之說也太公釣
扵滋泉文王得而王此吕不韋之說也吕望年七十釣
扵渭渚初下得魴次得鯉刳腹得書書文曰吕望封
扵齊此劉向之說也太公避紂居東海之濱聞文王作
興曰盍歸乎來由文王至於孔子五百有餘歲若太公
望則見而知之此孟子之說也是數說者皆言天産英
輔以興周盖非碌碌佐命者之可擬而司馬遷乃摭或
者之論謂西伯拘羑里散宜生閎夭招吕尚求美女竒
物獻扵紂而贖西伯西伯旣脫三人有隂謀脩德以傾
商政此豈所以待太公也哉歐陽詹云論兵去商虐講
德興周道屠沽未遇時何異斯川老余比赴官宜春扵
夀昌道中見壁間題一詩云漁翁何事亦從戎變化神
竒抵掌中莫道直鈎無所取渭川一釣得三公一以為
傾商政一以為釣三公皆非知聖賢者(韻語陽秋)
李太白至邯鄲登城樓詩云提携袴中兒杵臼及程嬰空
孤獻白刃必死耀丹誠是有取扵二子甚重袴中兒謂
趙武也然司馬遷作趙晉二世家自相矛盾左氏所書
又復不同將何以取信扵后世耶晉世家之說曰景公
十七年誅趙同趙括令庶子武為後趙世家之說曰景
公三年屠岸賈攻趙朔殺趙括等朔同友人程嬰匿趙
武於山中至十五年景公有議立趙武左氏之說曰魯
成公八年六月晉討趙同趙括武從姬畜于公宫以其
田與祁奚韓厥言扵晉侯曰成季之勲宣孟之忠無後
為善者懼矣乃立武而反其田按成公八年即晉景公
十七年也或云匿武扵山中或云畜武扵宫中或云十
五年而後立武或云未踰月而立武皆未知所㩀也
揚雄之迹曲謟新室議之者衆矣此置而不論雄之心如
何哉觀法言之書似未明乎大道之旨也王荆公乃深
許之何耶詩云寥寥鄒魯後於子獨先覺又云懦者陵
夷此道窮千秋止有一楊雄又云道眞沉溺九流渾獨
泝頽波討得源又云子雲平生人莫知知者乃獨稱其
辭今尊子雲者皆是得子雲心亦無幾是亦聖人許雄
也東坡謂雄以艱深之辭淺易之說與公矛盾矣(同上)
百家詩話總龜後集卷之十五
