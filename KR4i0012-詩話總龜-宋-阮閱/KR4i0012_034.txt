增修詩話總龜卷之三十四
紀夢門(下)
狄遵度紀夢詩云佳城欝欝頽寒烟孤雛乳獸號荒阡夜
卧北斗寒挂枕木落霜拱鴈連天浮雲西去半落日行
客東盡隨長川乾坤未毁吾尚在肯與蟪蛄論大年狄
遵度自兒童時巳能属文落筆有竒氣年十六一夕
夢杜子美誦平生詩皆集中所未見者覺而記两
句後遂續之(百斛明珠)
張察字隱之本閩人迁於成都數世矣善属文不仕晚用
太守王素薦賜號冲退處士一日夢有人寄書召之
云東岳道士書也明日與李士寕荅曰手持東岳寄
書來察大驚不知其所自來未幾察果卒其子禩亦
逸民舉仕一命乃死士寕蓬州人也語默不常或以為
得道者百歲乃絶嘗見余於成都曰子甚貴當策
舉首已而果然
余嘗夢見人云是杜子美謂余曰今人多誤會余八陣啚
詩云江流石不轉遺恨失吞吳世人皆以為先主武侯
𣣔與關羽復仇故恨不能滅吳非也我意本謂吳蜀乃
唇齒之國不當相圖晉之所以能取蜀者以蜀有不
忘詩區區自列其意書生之習氣也(並同前)
東坡將亡前數日夢中作一詩寄朱行中云舜不作六
噐誰知貴璵璠哀哉楚狂士抱璞號空山相如起睨柱
投壁相與還何如鄭子産有禮國自閑虽微韓宣子鄙
夫亦辭環至今不貪寶凛然照塵寰斍而記之自不曉
所謂東坡絶筆也(直方詩話)
陳明信云䔥貫少時嘗夢至宫廷中長廊䆳舘如王者
所居有千門萬戸望之洞然金碧爍耀旣過數門見群
婦人如神仙視貫驚問何所從來貫愕然亦不知對
貫自陳進士能為詩中有一人授貫紙曰此所謂衍波
牋煩賦宫中曉寒歌貫援筆立成旣有竒語其人甚賞
之因曰先軰異日必貴此天上非人間也貫寤尚能記
所賦俞秀老往嘗得之於蕭翰林之孫其詩有云十
二嶤關隱空綠獸貎呼熖椒壁馥渴烏㳙㳙不相續
轆轤𣣔轉霏紅玉百刻香殘隕蓮燭九龍吐水漫寒漿
紅綃佩魚無左璫两两趨走瞻扶桑紅萍半圭山波面
回首觚&KR0994;九霞絢鳴鞙聲從天上來大劍高冠滿前
殿秀老誦之尚有四五韵忘之
王太初傳言有焦仲先者家於南徐元豐元年因詣京
師訪知巳忽夢一婦人相頋遇或以詩筆相往來其一
聮云吳王臺下無人處幾度臨風學舞腰又曰吳山之
北會稽之陽古木蒼蒼其最後一章云仲冬之月二
七之間月圓風静車馬相扳其人如病狂緣太初而
後愈至秦少游書柳鬼事所載詩語前後皆同但年
月乃是熙寕九年所病者乃是嘉興令陶集而所諭
者乃是天竺辯才法師二者不知孰是(並同前)
僕嘗夢有客携詩文見過者覺而記其一詩云道惡
賊其身忠先愛厥親誰知畏九折亦自是忠臣又有
數句若銘贊者云道之所以成不以害其畊德之所
以修不以賊其生(東坡詩話)
冨鄭公早年嘗夢青州王相公以後事相托公曰相公德
被生民當延遐夀何遽及此後二年罷相知鄆州辟鄭
公爲倅到任月餘有大星隕于宅園家人怪之相告曰後
月當見果至後月薨鄭公為治喪事故鄭公挽詞曰
道德被生民與當年夢中符契(古今詩話)
鄭内翰獬未貴時嘗病瘟疫數日未愈甚困俄夢至一
處若宫闕有吏迎謁甚恭公謂吏曰吾病甚倦煩熱思
得凉浴以清其肌吏云已為公辦浴久矣吏引公至一室
中有小池方闊數尺甃以明玉水光㶑灔以手測之清
冷可愛公乃坐甃上以水泛身俄視两臂已生白鱗視
水中影則頭已角出公驚遽出吏云此玉龍池也惜
乎公不入其水中入則為輔宰乃覺少選出汗公後
登第為第一人為詩戲友人云文闈數戰奪先鋒
變化湏知自古同霹靂一聲從地起到頭身是白龍翁
王仲舉营道人毋嘗夢挾仲舉入月仲舉修進業長興化
二年赴舉謁秦王登第後有詩謝秦王曰三千里外抛漁
艇二十人前折桂枝太平興國中仲舉有子曰嗣全亦
中進士第乃扶两子入月之祥(青瑣集)
湖州長興縣啄木嶺金沙泉即每年造茶之所也湖常
二郡接界於此其土有境會亭每茶節二牧畢至斯
泉處沙中居嘗无水將造茶太守具犧牲祭泉頃之
發源清溢造御茶畢水則微减供堂者畢水已半矣太
守造茶畢即涸矣太守或行旆稽晚則有風雷之變或見
鷙獸毒蛇鬼魅之類焉胡生者即其居以釘鉸為業居
霅溪而近白蘋洲去其居十餘步有古墳胡生每因茶
飯必奠酬之嘗夢人謂之曰吾姓柳氏平生善詩而嗜
茗及死葬此室乃子今㞐之側也常銜子之惠無以為
報𣣔教子為詩胡生辭以不能柳強之曰但率子意言
之當有致矣生旣寤試晉思果有冥助者其後遂
工焉詩曰胡風似劔鎪人骨漢月如鈎釣胃腸魂夢
不知身在路夜來犹自到昭陽人謂之胡釘鉸詩
金沙池泉在常州宜興縣罨畫溪之東有寺寺有碑載
當時杭湖常三州貢茶唱和樂天云十隻畫船何處宿
洞庭山脚大湖心常州太守忘其姓名和云殷勤為報
春風道不貢新茶只貢心
韋檢舉進士不第常有一美姬一日捧心而卒檢追思痛
悼殆不勝情舉酒吟詩悲怨可掬吟曰寶劔化龍歸
碧落嫦娥隨月下黃泉一杯新酒青春曉寂寞書窗
恨獨眠一日忽夢姬泣涕潜然曰當有後期今和來萹
即口占云春雨濛濛不見天家家門戶柳如烟如今
賜断空垂淚歡笑重追别有年檢終日怏怏後更夢姬
曰即遂相見覺來神魂恍惚乃題曰白浪漫漫去不廻
浮雲飛盡日西頽始皇陵上千年樹銀鴨金鳬也變灰
後數日即符夢兆(脞說前集)
晁奉禮簡故宫保内翰之次子也於昆弟中最稱竒秀與
梁固少小硯席之至善大中祥符二年固状元及第授
青州倅時奉禮荣侍在闕下是年冬末梁方之任去青
雨驛夜夢晁來相謁手携白扇上有七言詩一首以贈
梁云死生離别最堪悲相對無言淚滿衣歎我巳歸
泉下去羡君新向月中歸長鞭巳見騰夷路折翼終
難継迅飛珍重故人當聖代早持鈞軸入黃扉覧詩起
執手悲泣而别倏然覺大異之歎晁必沒故矣乃急走㒒
錄所得詩入京師訪其安否宫保開讀之大慟曰品格
真吾兒作也夢之夕乃簡忘之日也
李良弼故給事中防之子祥符元年應進士舉得同學
究及第二年給事自南京移知鄭州以家在應天良弼奏
為本府司士參軍是年中赴良弼隨侍至鄭夜宿中牟
驛夢人持詩版跪而來献良弼詩曰九霄丹詔三天近萬
叠紅芳一旦開日月山川湏問甲為君親到小蓬萊覺
而異之旦遽起而白給事喜曰據此詩意汝必有前程
慎勿廢於笔硯勉旃勉旃至郊而别五年方歸闕授三司
戶部判官五月已舉張楚縣丞事停任六月十九日良
弼卒於應天府給事大慟悲語張君房曰夢之不誠
如是自此兒夢必謂其前程而為詞臣一旦至是苦㦲君
房但寬勉以慰之是年秋君房以詔鞠獄無状謪為寕海
督郵乃同給事舟抵應天府旦憩泊間細詰良弼卒葬之日
月及葬地之所因而繹之忽有數悟乃省其詩盡得之良弼
丙戌生年二十有七即詩首句云九霄丹詔三天近三九二十
七數是年二十五故云近也萬叠紅芳一旦開方萬葉之
花一旦開盡是近謝之意次云日月山河湏問甲其年
六月十九日甲寅乃其卒日殯是二十九日甲子葬于府
東甲地即是日月山川湏間甲也盖六月天德月德俱
在甲末句云爲君親到小蓬萊即虚無冥漠之所給
事沉默曰君辨之矣(脞說前集)
沈亞之嘗言邢鳳寓居長安平康里第晝夢一婦人自
楹而來古粧高髻作陽春曲曰長安少女翫春陽何處春
陽不断腸舞䄂弓腰渾忘却蛾眉空帶九秋霜鳳曰何
謂弓腰曰昔年父母教舞作此弓彎状舞罷辭去鳳
亦尋覺(脞說後集)
吳興姚郃嘗言有友王生者元和初夕夢遊吳宫久之聞
宫中出輦吹簫擊鼓言葬西施王悲悼不止立召門客
作挽歌生應声爲詞曰西望吴王闕雲書金字牌連
江張蕙帳擇土葬金釵滿池紅心草三層碧玉㙜春風
無處所悽恨不勝懷及寤復記其事王生太原人
崇寕元年元日昏眠夢中作一詩云無頼春風試怒號共
乘一葉傲驚濤不知两岸人皆愕但覺中流笑語高
三月與陳莹中渡湘江是日大風當断渡小舟&KR3198;舞白
浪中两岸聚觀胆落莹中笑愈高余以詩語莹中莹中
曰此公按後大行叢林
東坡倅錢塘夢神考召入禁中宫女環侍一紅衣女捧紅
靴一隻命坡銘之其中一聮云寒女之絲銖積寸累步
武所及雲蒸雷起上極嘆其敏捷(同前)
山谷晝卧夢與一道士升空道士曰與公游蓬萊覺天風
吹鬢道士曰歛目俄有狗吠開目不見道士惟見宫殿魯
直入有两玉人導升殿主&KR1113;揖之仙女侍之中有一女云
整琵琶魯直愛其風韵頋之忘揖主者主者色莊故其
詩曰試問琵琶可聞否靈君色莊妓搖手與余親言之
今山谷集語不同盖更易耳(冷齋夜話)
少遊南迁宿郡亭湖廟下側枕視微波月影縱横追憶昔
宿垂雲老借竹軒見西湖月色如此夢美人自言我天女也
以維摩像乞贊少游愛其畫念曰非道子不能作此天
女以詩戲少游曰不知水宿分風浦何似秋眠借竹軒
聞道詩詞妙天下廬山對眼可無言少游夢中題其
像曰竺儀華夢瘴面囚首口雖不言十分似九應笑舌
覆大千作師子吼不如不搏取妙喜如陶家手(同前)
陳智夫㐮陽人慱學有才思尤長於歌詩嘗遇異人授
以吐納之術故佳句多於夢中得之若花笑似留客鳥
聲如喚人又野花臨水數枝恨芳草連天千里情之句
雖前軰不能遠過(遯齋閑覧)
增修詩詁總龜卷之三十四
百家詩話總龜後集卷之三十四
傷悼門
長慶四年退之為吏部侍郎薨扵静安里苐李翶行状載
属纊之語云伯兄德行高晚年止四十二某位為侍郎
年出伯兄十五歲且獲終扵牗下幸不失大節以下見
先人可謂荣矣翶祭文曰人心樂生皆悪其凶兄之在
病則齊其終順化以盡靡憾于中張籍祭詩亦曰公有
曠遠識生死為一綱及當臨終辰意色亦不荒贈我珍
重言傲然委衾裳盖其聦明之所照了德力之所成就
故扵生死之際超然如此宣室志載威粹骨蕝國世與
韓氏為仇神人以帝命召公計事愈曰臣願從大王討
之未幾而愈卒公神道墓誌行状俱不載而止見扵小
說者如此豈東坡所謂其生也有自来其死也有所為
乎李肇國史𥙷謂愈登華山絶頂度不可返至扵發狂
慟哭今觀易簀之際神色不亂如此不應扵此而至扵
發狂慟哭也(葛常之)
太白辭粟卧首陽屡空飢顔回當代不飲酒虛名安在㦲
君不見梁王池上月昔照梁王尊酒中梁王巳去明月
在黃鸝怨觧啼春風分明感激眼前事莫惜醉臥桃園
東又平原君安在科斗生古池坐客三千人而今知有
誰君不見孔北海英風豪氣今何在君不見裴尚書土
墳三尺蒿藜居此類者尚多愚謂雖千萬萹只是此意
非如少陵傷風憂國感時觸景忠誠激切蓄寓深遠各
有所當也(黃常明詩話)
曾文肅熙寕初為海州懷仁令有監酒使臣張者小女甫
六七歲甚為惠黠文肅之室魏夫人怜之教以誦詩書
頗通觧其後南北暌隔紹聖初文肅柄事樞時張氏女
以入禁中雖無名位以善筆扎掌命令之出入忽與夫
人相聞夫人以夫貴䟽封瀛國稱夀禁庭始相見叙
舊自後歲時遣問夫人没張作詩以哭云香散簾幃寂
塵生翰墨間空傳三壷譽無復内朝班從此絶迹矣後
四十年靖康之變張從昭慈聖獻南渡至錢塘朱忠
靖筆錄所記昭慈遣其傳導反正之議張夫人者
即其人也年八十餘終(揮塵)
東漢李固忠直鯁亮志在許國不爲身謀争立清河遂忤
梁冀以致身首異處當時有提鈇上章乞收固尸如汝
南郭亮者有星行至洛守衞尸喪如陳晉楊羌者亦可
見固以忠獲罪矣唐李華嘗觀黨錮傳撫卷而悲之且
作詩曰古墳㐮城野斜徑横秋陂况不禁撨采茅莎無
孑遺扵乎生不能保其身死又不能保其蔵骨之地天
之不相善人何至是耶梅聖俞詩云漢家誅黨人誰與
李杜死死者有范滂其母爲之喜喜死名愈彰生荣同
犬豕故史臣以胡廣趙戒爲糞土而馬融真犬豕哉(韵語)
(陽秋)
宋彭城王義康忌擅道濟之功會文帝疾動乃矯詔送廷
尉誅之故時人歌云可怜白浮鳩柱杀檀江州當時人
痛之盖如此柰何王綱下移主威莫立洎魏軍至瓜步
帝方登石頭以思之又何𥙷哉劉夢得嘗過其墓而悲
之曰萬里長城壊荒雲野草秋秣陵多士女猶唱白浮
鳩盖傷痛之深雖歴三百年而猶不泯也(韵語陽秋)
苕溪云李杜畫象古今詩人題詠多矣若子美其詩高妙
固不待言要當知其平生用心處則半山老人之詩得
之矣詩云吾觀少陵詩謂與元氣侔力能排天斡九地
壮顔毅色不可求浩蕩八極中生物豈不稠醜奸巨細
千萬殊竟莫見以何雕鎪惜哉命之穷顛倒不見收青
衫老見斥餓走半九州瘦妻僵前子仆後攘攘盗賊森
戈矛吟哦當此時不廢朝廷憂嘗願天下聖大臣各伊
周寕令吾庐獨破受凍死不忍四海赤子寒颼颼傷屯
悼屈止一身嗟時之人我所羞所以見公像再拜涕泗
流推公之心古亦少願起公死從之遊(䂬溪)
淵明非畏枯槁其所以感嘆時化推迁者盖傷時之急扵
声利也非畏亂離其所以愁憤扵干戈盗賊者盖以王
室元元為懷也俗士何以識之
七哀詩起曹子建其次則王仲宣張孟陽也釋詩者謂病
而哀義而哀感而哀悲而哀耳目聞見而哀口歎而哀
鼻酸而衰謂一事而七者具也子建之七哀哀在扵獨
棲之思婦仲宣之七哀哀在扵弃子之媍人張孟陽之
七哀哀在扵已毀之园寢唐雍陶亦有七哀詩所謂君
若無定雲妾作不動山雲行出山易山逐雲去難是皆
以一哀而七者具也老杜之八哀則所哀者八人也王
思礼李光弼之武功蘇源明李邕之文翰汝陽鄭虔之
多能張九齡嚴武之政事皆不復見矣盖當時盗賊未
息歎舊懷賢而作者也司馬温公亦有五哀詩謂楚屈
原趙李牧漢鼂錯馬援齊斛律光皆負才竭忠卒困扵
讒而不能自脱盖有激而云爾(葛常之詩話)
白樂天元微之皆老而無子屢見扵詩章樂天五十八歲
始得阿崔微之五十一歲始得道保同時得嗣相與酬
唱喜甚樂天詩云膩刺新胎髮香綢小綉𥜗玉牙開手
爪蘇顆點肌膚微之云且有承家望誰論得力時又云
嘉名稱導保乞姓號崔兒三歲而亡白賦詩云懷抱
而亡按墓誌有子道護年三歲而卒以歲月攷之即道
保也孟東野連産三子不數曰皆失之韓退之嘗有詩
假天&KR1179;以寬其憂三人者皆人豪而不能忘情如此信知
割爱為難也若使學空天默默依前重作鄧攸身傷哉
微之五十三道者遭此則又何必黑衣巾者闖然入其
戸而後喻哉(同上)
韓退之作李于墓志云余不知服食之說自何起殺人不
可計而慕尚之益至臨死乃悔其為而退之乃躬自蹈
之以至扵死白天樂所謂退之服硫黃一病訖不痊是
也陳後山作嗟哉行云張生服石奴下潦上乾如渴烏
韓子作志還自屠白笑未竟人復吁盖爲此也然樂天
與刑部李侍郎詩云金丹周學都無益姹女丹砂燒即
飛則樂天深知服食之無騐其肯以身試藥以自斃乎
則白笑未竟人復吁之句未必然爾山谷在貶所曾公
衮有書勸其勿服金石藥谷報云公衮疽根在旁乃不
可食庭堅服之如晴雲之在川谷安得有霹靂文也
則知服金石者尤當屏去粉白黛綠之軰或者用以資
色力其斃宜哉(丹揚集)
百家詩話総龜後集卷之三十四
