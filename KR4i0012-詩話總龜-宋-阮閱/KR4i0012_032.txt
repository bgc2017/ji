增修詩話總龜卷之三十二
詩䜟門(下)
孟津詩人李讀字長源一日自孟津訪魏仲先曰數宿前
有人在床下誦曰行到水窮處未知天盡時予斥其悞
曰豈非坐看雲起時耶答曰此雲安能起也茲必死期
故來相别痛飲數日而卒(古今詩話)
丁晉公摠章聖陵事翰林學士李維援其親識爲挽郎懇
請扵晉公曰更在陶鉒丁應聲曰隔鉒復陶鑄齋郎又
挽郎自然堪下淚何必到斜陽未幾丁敗
張唐卿進士第一人登科期集於興國寺題詩句扵壁曰
一舉首登龍虎榜十年身到鳳凰池有人續云君看姚
曄并梁固不得朝官未可知後果終於京官
趙嘏嘗有詩云早晚粗酬身事了水邊歸去一閒人止扵
渭南尉以其精扵詩時謂之趙渭南如韋蘇州云
孫秀旣恨石崇不與綠珠又憾潘岳昔遇不以禮復遭遇
晉武帝遂同日收䂖崇歐陽堅潘岳送市石謂潘曰安
仁復爾耶潘曰可謂白首同歸也潘金谷集云投分寄
石友白首同所歸亦其䜟也
庾亮出石頭城百姓歌於岸上曰庾公上武昌翩翩如飛
鳥庾公還揚州白馬牽旒旐果尋卒
來鵬詩思清䴡韋岫尚書常愛其才遊蜀夏課卷中有云
一夜綠荷風剪破賺他秋雨不成珠識者以為不祥是
年果失志
丁晉公自崖召還有寄友人詩曰九萬里鵬重出海一千
年鶴再歸巢句徤意清然議者曰謂鵬處於海為得地
出海則失水鶴返其巢則不能翺翔矣卒如其說又扈
從東封嘗聞柰何黑水人間隂獄也感其事而為詩曰
黑水溪旁聊駐馬柰何岸上試回頭高崕昏處是隂獄
須信人生到此休非佳兆也
丁晉公為侍中時嘗作詩曰千金家累非良寶一品官高
是強名未幾奪爵籍没初釋褐為饒倅同年白稹為判
官稹一日以片紙假緡伍鐶扵公公笑曰牓下新婚京
國冨室豈無半千質物耶懼我撓之故矯耳扵間尾書
一絶戲之曰欺天行止吾何有立地機關子太乖五百
青蚨两家闕赤洪崖打白洪崕朱崕之行兆扵此
蘇子美失意秋日登蘇之閶門云年光冉冉催人老雲物
涓涓又變秋家在鳳凰城闕下江山何事苦相留又書
其旁云江山留人也人留江山也卒不用亦詩之䜟
鄭毅夫罷禁林行次南都遇雨為二篇曰雨聲飄斷忽南
去雲勢旋生從北流應料凉風消息近蕭蕭巳在樹梢
頭又曰榴火燒空未擬休忽驚快雨破清秋晚雲淡淡
趁落日只到楚江南岸頭僧文瑩見之訝其氣不振解
錢塘赴青社卒楚州
崔玄諫議有子名勉與趙叔平同年登第轉大理評事過
天津橋墜馬時集賢韓公與趙同為開封府推官韓崔
壻也聞其墜馬遽往眡之但嘔血不止數日館扵韓舍
因作詩曰身随花露重命逐藕絲輕明朝風雨霽歸路
在三清明日果卒時有微風細雨
盧多遜方丱角其父携就雲陽觀小學與群兒見廢壇上
有古簽一筒競往抽之為戲多遜尚未識字抽一簽歸
示其父詞曰身出中書堂須因天水白登仙五十二終
為蓬島客父見之頗意以為吉兆迨作相與秦王事故
敗始因遣堂吏趙白遂竄南荒卒于朱崕年五十二無
一字之差(並同前)
嚴惲字子重善為詩嘗有詩云春光冉冉歸何處更向花
前把酒杯盡日問花花不語為誰零落為誰開累舉不
第卒扵吳中(南部新書)
汝州劉廷芝字希夷苦篇詠善為閨帷之作詞哀多似古
調體勢與時不合遂不為人所重希夷美姿貌善彈琵
琶好酒色落魄不拘常俗為白頭吟忽作一聮語曰今
年花落顔色改明年花開誰復在旣而復嘆曰我此語
似䜟石崇曰白首同所歸復何所異乃除之復作二句
曰年年歲歲花相似歲歲年年人不同復歎曰死生有
命豈復由此乃并留前句作詩後歲餘爲奸人所害
隋長夀年中有鄭州鄭蜀賓風流名士頗善五言蹉跎鄕
閭不求聞逹垂掛冠選授江左一尉臨去賓友祖餞至
上東門留别曰畏途方萬里生涯近百年不知將白首
何處入黃泉酒酣自詠聲調哀蹙合坐嗚咽卒扵官時
人比之劉廷芝(同前)
寇萊公初爲密學方年少得意偶撰江南曲其句有江南
春盡離腸斷蘋滿汀洲人未歸日暮江頭一望時愁情
不斷如春水之類音皆悽愴末年果南遷(拾遺)
孫咸不知何許人而長於預知災異又善為詩開寶初客
于九江因遊廬山有詩留題九天使者廟云獨入玄宫
禮至真焚香不為賤貧身秦淮两岸沙埋骨湓浦千家
血染塵廬阜烟霞誰是主虎溪風月屬何人九江太守
勤王事好放天兵渡要津不踰數年金陵板蕩九江重
闈人受塗炭並應此詩咸後卒於南昌衆人棄尸扵江
中泝流而上咸異之
蘇易簡罷翰林學士以禮部侍郎知南陽日年未四十屢
有閒冷之嘆有老僧獨處外城古寺通儒術能詩故公
與詩曰憔悴今年三十六與師氣味不争多未幾而卒
二宋以文章齊名天下子京守蜀日作詩三百名曰猥藁
有碧雲謾有三年信明月空爲两地愁後卒不入两地
人以爲詩䜟
王元澤少時作白苧行有云君心莫厭頻歡樂請看雲間
日西入議者謂美則美矣然日西光景無多近乎䜟果
不永夀
王鼎湖湘人字則之季父多游江左有洪州西山詩云林
泉空有東西路風月難尋十二家議者謂必無名第後
果然嘗作鸂鶒詩云棲息應難近小池性靈閒雅衆禽
希蒲洲日暖依花立漁浦烟深貼浪飛遺羽參差沾水沬
餘蹤稠叠印苔衣晚來林徑微風起何處相呼着對歸
狄渙孤鴈云更無聲接續空有影相隨聞此句者皆云必
無後果如其言(並同前)
陳無巳賦高軒過詩云晚知書畫真有益却怪歲月來無
多不數月遂卒(直方詩話)
秦少游紹聖初請外以校勘為杭倅方至楚泗間有詩云
平生逋欠僧房睡准擬如今處處還詩成之明日以言
者落職監處州酒人以為詩䜟
東坡有送戴蒙赴成都玉局觀詩云莫欺老病未歸身玉
局他年第幾人又有過嶺一篇云劍南西望七千里乘
興真為玉局遊後卒於是觀
方元脩字時敏一日與楊信祖饒次守過余坐中分題人
以姓為韻而楊有共約城南方之句後數日錄此唱和
扵前忽有一同人讀云共釣城南方盖釣字以約字草
不相辨而讀者悮之時敏大以爲惡不三日其父省中
歸暴卒後數月其母亦亡(並同前)
范攄處士有子七歲作隱者詩云掃葉隨風便澆花趁日
隂方干聞之曰此可入室又作夏景詩云閒雲生不雨
病葉落非秋干曰必不夀果卒後有歐陽彬之子稚齒
作田父詩云桑柘殘陽裏兒孫落葉中廖凝見之曰可
惜天才同范氏之子尋亦卒(郡閣雅談)
高若拙善詩從誨辟於幕下嘗作中秋不見月云人間雖
不見天外自分明從誨覧之謂賓佐曰此詩雖好不利
扵巳將來但恐喪明後果如其言(大定錄)
王元之嘗作病鶴云埋瘞肯同鸚鵡塚飛鳴不到鳳凰池
其文學才藻登金門玉堂不爲難也竟不至其地見扵
是矣(青瑣集)
張■字退翁都下人有言懷詩云命交隨分樂天賜一生
閑埸屋有聲而不第亦詩之䜟
王寂都下人重信義少然諾嘗撫劍鋏為之歌曰人間冉
冉混塵埃身後身前事莫猜早悟浮生都是夢當時悔
向夢中來又曰當年吁氣謾如虹回首都歸冷笑中翠
玉峰前好歸去可憐三十二秋風時寂年三十二明年
寂知事莫非前定笑出都門而去至太行馹舍暴卒在
仕者遂葬於西崦下(並同前)
徐振甫興化軍人居朝京門外未第時䜟曰折着屋爛着
椽朝京門外出狀元振甫將第而門果壊黃裳道夫南
劍州人家居龍溝未第間有䜟曰掘龍溝出龍頭道夫
將第而溝果脩浚興化軍有壺公山䜟云壺公山若斷
莆田朱紫半水遶壺公山此時方好看蔡君謨興水利
灌民田引水遶壺公山登第者比前在朝廷者半朱紫
矣(搜神秘覧)
韓魏公起堂扵北池上效樂天因名曰醉白堂五月堂成
公賦詩二篇其一卒章云霓裳時事非吾事且學熏酣
石上眠自尔寢疾以六月二十五日薨此詩遂爲絶筆
旣而神廟遣使特爲石藏以葬始悟石上眠之句若䜟
云公薨士大夫恨勲德之難名知與不知皆爲泫然而
嘆曰天何不爲我留歐陽公爲魏公作誌文而後死也
(韓魏公别錄)
鄭毅夫守杭題僧文瑩所居壁云西湖頻送客綠波舟楫
輕春入蘿逕静浪花翻遠晴又云東風江雲北飛燕同
寄青春不相見又題杭郡閣云雨影横殘紅秋容隂映
日寒江帶暮流曉角穿雲出峰藏翠如織宿鳥去無迹
封書寫所懷聊托金門翼時頗訝其氣象不遠後觧杭
麾將赴青社以病泊舟楚州而卒其語巳兆於先矣玉
(壺清話)
增修詩話總龜卷之三十二
百家詩話總龜後集卷之三十二
樂府門
翰林學士聶冠卿嘗扵李良定公席上賦多䴡詞云想人
生美景良辰堪惜問其間賞心樂事就中誰是并得况
東城鳳臺沁苑泛晴波淺照金碧露洗華桐烟霏絲柳
綠隂摇曳蕩春一色畫堂迥玉簮瓊佩高會盡詞客清
歡久重燃絳蠟別就瑶席有翻若驚鴻体熊暮為行雨標
格逞珠喉緩歌妖䴡似听流鶯亂花隔慢舞萦廽嬌
鬟低嚲腰支纖細困無力忍分散彩雲歸後何處更尋
覓休辭醉明月好花莫謾輕擲蔡君謨時知泉州寄良
定公書云新傳多䴡辭𫐠宴遊之娛使病夫舉首增
歎耳又近者有客至自京師言諸公春日多會于元伯
園池因念昔遊輙形萹詠綠渠春水走潺湲畫閣峯
峦映雪鮮酒令巳行金盞側樂聲初認翠裙員清遊勝
事傳都下多䴡新詞到海邊曾是尊前沉醉客天涯
回首重依然苕溪漁隠曰冠卿詞有露洗華桐烟霏
絲柳之句此正是中春天氣下句乃云綠隂摇曳蕩春
一色其時未有綠隂真語病也(復斎漫錄)
吾昔自杭移高密與楊元素同舟而陳令舉張子野皆從
余過李公擇扵湖遂與劉孝叔俱至松江夜半月出置
酒垂虹亭上子時年八十五以歌詞聞扵天下作定風
波令其略云見說賢人聚吳分試問也應旁有老人
星坐客歡甚有醉倒者此樂未嘗忘也今七年耳子野
孝叔令舉皆為異物而松江橋亭今歲七月九日海風
駕湖平地丈餘蕩盡無餘孑遺矣追思曩時真一夢
耳苕溪漁隠曰吳興郡圃今有六客亭即公擇子瞻元
素子野令舉孝叔時公擇守吳興也東坡又云余昔與張
子野劉孝叔李公擇陳令舉揚元素會于吳興時子野
作六客詞其卒章盡道賢人聚吳分試問也應旁有老
人星凡十五年再過吳興而五人者皆巳亡矣時張仲
謀與曹子方劉景文蘇伯固張秉道為坐客仲謀請作
後六客詞云月滿苕溪照夜堂五星一老閗光芒十五
年間真夢裏何事長庚對月獨凄凉綠髮蒼顔同
一醉還是六人吟笑水雲鄊賓主談鋒誰得似看取曹
劉今對两蘇張(東坡)
柳三變字景莊一名永字耆卿喜作小詞然薄扵操行當
時有薦其才者上曰得非填詞柳三变乎曰然上曰且
去填詞由是不得志曰與儇子縦遊倡舘酒樓間無復檢
率自稱云奉聖旨填詞柳三變扵乎小有才而無德以
將之亦士君子之所宜戒也柳之樂章人多稱之然大
㮣非羈旅穷愁之辭則閨門媱媟之語若以歐永叔晏
叔原蘇子瞻黃魯直張子野秦少游軰較之萬萬相遼
彼其所以傳名者直以言多近俗俗子易悦故也皇祐
中老人星現永應制撰詞意望厚恩無何始用漸字終
篇有太液波翻之語其間宸遊鳳輦何處與仁廟挽
詞闇合遂忤旨士大夫惜之余謂柳作此詞借使不忤
亦無佳處如嫩菊黃深拒霜紅淺竹籬茅舍何處無此
景物方之李謫仙夏英公等應制詞殆不啻天冠地履
也世傳永嘗作輪㙜子早行詞頗自以為得意其後張
子野見之云旣言怱怱策馬登途滿目淡烟衰艸則巳
辯色矣而後又言楚天闊望中未暁何也抑何語意顛
倒如是(藝苑)
先君嘗云古詞絳都春有鼇山綵(字犯太上皇御名)蓬莱島之句
當云綵締余前集悞以古詞為柳詞今正是之(苕溪漁隱)
先君頃嘗丐祠居射村作感皇恩一詞云乞得夢中身歸
棲水雲始覺精神自家底峭帆輕掉時與白鷗游戲畏
途都不𬋩風波起光景如梭人生浮華百歲何妨盡沉
醉臥龍多事謾說三分竒計筭来争似我長昏睡又嘗
江行阻風作漁家傲一詞云幾日北風江海立千車萬
馬鏖声急短掉峭寒欺酒力飛雨息瓊花細細穿窗隙
我本綠蓑青若笠浮家泛宅烟波逸渚鷺沙鷗都舊識
行未得高歌與尔相尋覓(同上)
顔氏家訓云别易會難古人所重江南餞送下泣言離北
間風俗不屑此事岐路言離歡笑分首李後主盖用此
語耳故長短句云别時容易見時難(復斎漫錄)
舊詞高雅非近世所及如撲胡蝶一詞不知誰作非惟藻
䴡可喜其腔調亦自婉美
馮延巳著樂章百餘闋其鶴冲天詞云暁月墜雲披銀燭
錦屏幃建章鍾動玉繩低宮漏出花遲又歸國謠詞云
江水碧江上何人吹玉笛扁舟遠送瀟湘客蘆花千里
霜月白傷行色明朝便是關山隔見稱扵世元宗樂府
詞云小樓吹徹玉笙寒延巳有風乍起吹皱一池春水
之句皆為警策元宗嘗戲延巳吹皱一池春水干卿何
事延巳曰未如陛下小樓吹徹玉笙寒元宗悦苕溪漁
隱曰古今詩話云江南成文幼為大理卿詞曲妙絶嘗
作謁金門云風乍起吹皱一池春水中聞之因案獄
稽滯召詰之且謂曰卿聀在典刑一池春水又何干扵
卿文幼頓首又本事曲云南唐李國主嘗責其臣曰
吹皱一池春水干卿何事(盖趙公所撰謁金門辞有此一句最為警策)其臣
即對曰未如陛下小樓吹徹玉笙寒若本事曲所記但
云趙公初無其名所傳必悞惟南唐書古今詩話二說
不同未詳孰是(南唐書)
李感化善謳歌聲韵悠揚清振林木繋樂部為歌板色元
宗嘗作浣溪沙二闋手寫賜感化曰菡蓞香消翠葉殘
西風愁起碧波間還與容光共憔悴不堪看細雨夢回
雞塞遠小樓吹徹玉笙寒蔌䔩泪珠多少恨倚闌干手
捲真珠上玉鈎依前春恨鎻重樓風裡落花誰是主思
悠悠青鳥不傳雲外信丁香空結雨中愁廽首綠波三
峽暮接天流後主即位感化以其詞札上之後主感動
賞賜感化甚優苕溪漁隱曰元宗即嗣主李璟嘗作此
二詞古今詞話乃以為後主作非也後主名煜(南唐書)
東坡大江東去赤壁詞語意高妙真古今絶唱近時有人
和此詞題扵郵亭壁間不著其名語雖粗豪亦氣槩可
取今謾筆之詞曰炎精中否歎人材委靡都無英物戎
馬長驅三犯闕誰作連城堅壁楚漢吞并曹劉割據白
骨今如雪書生鑚破簡編說甚英傑天意眷我中興
吾君神武小曾孫周發海岳封疆俱效聀狂虜何劳追
滅翠羽南巡叩閽無路徒有冲冠髮孤忠耿耿劍鋒冷
浸秋月(苕溪漁隠)
孫&KR0712;字濟師嘗作落梅詞甚佳一聲羌𬋩吹嗚咽玉溪半
夜梅飜雪江月正茫茫断橋流水香含章春欲暮落日
千山雨一點着枝酸吳姬先齒寒(同上)
汪彦章舟行汴中見岸旁畫舫有映簾而觀者甚見其額
有詞云小舟簾隙佳人半露梅粧額綠雲低映花如刻
恰似秋霄一半銀蟾白結兒梢朵香紅扐鈿蝉隠隠摇
金碧春山秋月渾無迹不露墻頭些子真消息寄醉落
魄(同上)
詞句𣣔全萹皆好極爲難得如賀方回淡黃楊柳帶棲鴉
秦處度藕葉清香勝花氣二句寫景詠物可謂造微入
妙若其全萹皆不逮此矣徐幹臣鴈足不来馬蹄難駐
門掩一庭芳景駐字當作去字語意乃佳周美成水亭
小浮萍破處簷花薕影顛倒按杜少陵詩灯前細雨簷
花落美成用此簷花二字全與出處意不相合乃知用
字之難矣趙德麟重門不鎻相思夢随意遶天涯徐師
川柳外重重叠叠山遮不断愁来路二詞造語雖不同
其意絶相類古詞水竹舊院落櫻筍新𬞞果一本是水
竹舊院落鶯引新雖過不然櫻筍新𬞞果則與上句有
何干涉董武子疇昔尋芳秘殿西日厭金鋪宮柳垂垂
然秘殿豈是尋芳之處非所當言也
侯元功蒙密州人自少游場屋年三十有一始得鄕貢人
以其年長邈寝不之敬有輕薄子畫其形扵紙鳶上引
線放之蒙見而大笑作臨江仙詞題其上曰未遇行蔵
誰肯信如今方表名蹤無端良匠畫形容當風輕借力
一舉入高空才得吹嘘身漸穩只疑遠赴蟾宫雨餘時
候夕陽紅幾人平地上看我碧霄中蒙一舉即登第年
五十餘遂為执政(夷堅志)
曾端伯慥編樂府雅詞以秋月詞念奴嬌為徐師川作梅
詞點絳唇為洪斍範作皆悞也秋月詞乃李漢老梅詞
乃孫和仲冲冲即正言諤之子也又世傳江城子青玉
案二詞皆東坡所作然西清詩話謂江城子乃葉少藴
作桐江詩話謂青玉案乃姚進道作四詞皆佳今併錄
之念奴嬌詞云素光練浮映秋山隠隠修眉横綠鳷鵲
樓高天似水碧瓦寒生銀粟千丈斜暉奔雲湧露飛过
盧仝屋更無塵氣滿庭風碎梧竹誰念鶴髮仙翁當
年曾共賞紫岩飛瀑對飲三人聊痛飲一洗離愁千斛
斗轉參横翩然歸去萬里騎黃鵠滿天霜暁呌雲吹断
横玉點絳唇詞云流水泠泠断橋斜路梅枝亜雪初下
全似江南畫白璧青錢難買春無價歸耒也風吹芷野
一點香随馬江城子云銀濤無際卷蓬&KR1589;落霞明暮雲
平曾見青鵉紫鳳下層城二十五弦弹不盡空感㮣有
餘情蒼梧烟水断歸程捲霓旌為誰迎空有千行流泪
寄幽貞舞罷魚龍雲海晚千古恨入江聲青玉案詞云
三年枕上吳中路遣黃耳随君去若到松江呼小渡莫
驚鷗鷺四橋盡是老子經行處&KR2495;川圖上看春暮長記
高人右丞句作箇歸期天巳許春衫猶是小蛮針線曾
&KR0668;西湖雨漢老念奴嬌詞中有滿天霜暁呌雲吹断横
玉之句乃用崔魯華清宫詩銀河漾漾月輝暉樓碍
天邊織女機横玉呌雲清似水滿空霜逐一聲飛或
云呌雲乃笛名非也又端㑑所編樂府雅詞中有漢宫
春梅詞云是李漢老作非也乃晁冲之叔用作政和間
作此詞獻蔡攸是時■朝廷方典大晟府蔡攸携此詞
呈其父云今日扵樂府中得一人京覧其詞喜之即除
大晟府丞今載其詞曰瀟&KR0904;江梅白竹捎稀處横两三
枝東君也不愛惜雪壓風欺無情燕子怕春寒輕失佳
期惟是有南来歸鴈年年長見開時清淺小溪如練問
玉堂何似茅舍疎籬傷心故人去後冷落新詩微雲淡
月對孤芳分付他誰空自倚清香未减風流不在人知
此詞中用玉堂事乃唐人詩云白玉堂前一樹梅今朝
怱見數枝開兒家門戶重重閉春色因何得入来或云
玉堂乃翰苑之玉堂非也(苕溪漁隱)
元豊間都人李嬰調蘄水縣令作滿江紅一曲往黃州上
東坡東坡甚喜之其詞云荆楚風烟寂寞近中秋時候
露下泠蘭英將謝葦花初秀歸燕殷勤辭巷陌鳴蛩凄
楚来窗牗又誰念江邊有神仙飄零久横琹膝携笻手
矌望眼閑吟口任紛紛萬事到頭何有君不見凌烟冠
劍客何人氣貌長依舊歸去来一曲為君吟為君夀(苕溪)
(漁隱)
古樂府詩云今世褦襶子觸热到人家褦襶集韵觧之云
不曉事余素畏热乃知人觸热来人家其謂不曉事宜
矣嘗愛王逐客作夏詞送將歸不用浮瓜沉李等事而
天然有塵外凉思其詞云百尺清泉聲陸續映瀟洒碧
梧翠竹面千步回廊重重簾幕小枕欹寒玉試展絞綃
看畫軸見一片瀟湘凝綠待玉漏穿花銀河穿地月上
欄干曲此語非觸热者之所知也苕溪漁隠曰余嘗
愛李太白夏曰山中詩脫巾掛石壁露頂洒松風其清
凉可想也(漫叟詩話)
賈耘老舊有水閣在苕溪之上景物清曠東坡作守時屢
過之題詩畫竹扵壁間沈會宗又為賦小詞云景物因
人成勝槩滿目更無塵可碍等閑簾幕小欄干衣未觧
心先快明月清風如有待誰信門前車馬隘别是人間
閑世界坐中無物不清凉山一帶水一派流水白雲長
自在其後水閣屢易主今已摧毀久矣遺址正與余水
閣相近同在一岸景物悉如會宗之詞故余嘗有鄙句
云三間小閣賈耘老一首佳詞沈會宗無限當時好風
月如今捴属續溪翁盖謂此也(苕溪漁隱)
晏叔原工小詞如舞低楊柳樓心月歌盡桃花扇底風不
愧六朝宫掖到荆公小詞云揉藍一水萦花艸寂寞小
橋千嶂抱人不到柴門自有清風掃略無塵土思山谷
小詞云春未透花枝瘦正是愁時候極為學者所稱賞
味秦湛處度嘗有小詞云春透水波明寒峭花枝瘦盖
法山谷也(雪浪斎日記)
孫洙字巨源元豊間為翰苑名重一時李端愿太尉世戚
里折節交搢紳間而孫往来尤數會一日鎻院宣召者
至其家則巳出數十軰蹤迹之得扵李氏時李新納妾
能琵琶孫飲不肯去而迫扵宣命李不敢晉遂入院幾二
鼓矣艸三制罷復作長短句寄恨恨之意遲明遣示李
其詞曰樓頭尚有三通鼓何湏抵死催人去上馬苦匆
匆琵琶曲未終回頭凝望處那更簾纖雨漫道玉為堂
玉堂今夜長(夷堅志)
武才人出慶夀宮色最後庭𥙿陵得之會教坊獻新聲爲
作詞號瑶臺第一層(后山詩話)
柳三變遊東都南北二巷作新樂府骩骳從俗天下詠遂
傳禁中仁宗頗好其詞每對酒必使侍伎歌之再三
三變聞之作宮詞號醉蓬莱因内官逹後宮且永其助
仁宗聞而覺之自是不復歌其詞矣會改京官乃以無
行黜之後改名永仕至屯田員外郎苕溪漁隠曰先君
嘗云柳詞鼇山綵(字犯太上皇御)蓬莱島當云綵締坡詞低
綺戸當云窺綺戸二字旣改其詞益佳(后山詩話)
荆公問山谷云作小詞曾看李後主詞否云曾看荆公云
何處最好山谷以一江春水向東流為對荆公云未若
細雨夢回雞塞遠小樓吹徹玉笙寒又細雨&KR0668;流光最
妙(雪浪齋日記)
南唐李後主歸朝後每懷江國且念嬪妾散落欝欝不自
聊嘗作長短句云簾外雨潺潺春意闌珊衾不煖五
更寒夢裏不知身是客一餉貪歡獨自莫凭欄無限關
山別時容易見時難流水落花何處也天上人間含思
悽惋未幾下世(西清詩話)
李後主詞云三十餘年家國數千里地山河幾曾慣干戈
一旦歸為臣虜沈腰潘鬢消磨最是蒼皇辭庙日教坊
猶奏別離歌揮泪對宫娥後主旣為樊若水所賣舉國
與人故當慟哭扵九庙之外謝其民而後行顧乃揮泪
宮娥听教坊離曲哉(東坡)
南唐後主圍城中作長短句未就而城破櫻桃落盡春歸
去蝶飜金粉雙飛子規啼月小樓西曲闌金箔惆悵捲
金泥門巷寂寥人去后望殘烟艸低迷余嘗見殘藁
點染晦昧心方危窘不在書耳藝祖云李煜若以作
詩工夫治國事豈為吾虜也苕溪漁隠曰余觀太祖
實錄及三朝正史云開寶七年十月詔曹彬潘美等率
師伐江南八年十一月拔昇州今後主詞乃詠春景决
非十一月城破時作西清詩話云後主作長短句未就
而城破其言非也然王師圍金陵凢一年後主扵圍城
中春間作此詞則不可知是時其心豈不危窘扵此言
之乃可也(西清詩話)
前人評杜詩云紅豆啄殘鸚鵡粒碧梧棲老鳳凰枝若云
鸚鵡啄殘紅豆粒鳳凰棲碧梧枝便不是好句余謂詞
曲亦然李景有曲手捲真珠上玉鈎或改為珠簾舒信
道有曲云十年馬上春如夢或改云如春夢非所謂遇
知音(漫叟詩話)
吳越後王来朝太祖為置宴出内妓弹琵琶王獻詞曰
金鳳𣣔飛遭掣搦情脉脉看玉樓雲雨隔祖起拊其
背曰誓不殺錢王(后山詩話)
百家詩話總龜後集卷之三十二
