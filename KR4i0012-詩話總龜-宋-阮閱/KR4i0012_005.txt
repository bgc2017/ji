增脩詩話總龜卷第五
自薦門
曹武毅公翰江南歸環衛數年不調一日内宴侍臣皆賦
詩翰以武人獨不預乃陳曰臣少亦學詩乞應詔太宗
曰卿武人以刀字爲韻因以寄意曰三十年前學六韜
英名常得預時髦曾因國難披金甲不爲家貧賣寳刀
臂徤尚嫌弓力軟眼明猶識陣雲高庭前昨夜秋風起
羞見蟠花舊戰袍太宗爲遷數官(青箱雜記)
唐李義府初召見太宗令詠飛烏詩曰日裏颺朝彩琴中
聞夜啼上林多少木不借一枝棲太宗曰我當全林借
汝豈惜一枝耶左右羡之(小說舊聞)
本朝知制誥待制止服皂鞓犀帶遷龍圖直學士始賜
金帶燕肅爲待制十年不遷作詩上時宰云鬢邊今日
白腰下幾時黃遂遷直學士賜帶
唐莊宗時禁旅王慶乞叙功賞曰侍從濟河日臣係第一
隊入汴臣屬前鋒乞遷𥙷莊宗頷之他日又言亦不納
莊宗好樂樂工子弟至有得官者謂慶曰子何不學我
吹管稍稍能之亦不獲用後事李嗣源亦言其勞莊宗
曰知慶薄有功但每見慶則心憤然安得更有賜與之
意因舉唐太宗詩曰待余心肯日是汝命通時人主握
天下生靈賞罰之柄若言如此則進退誠有命也(翰府名談)
蘇麟爲杭州屬縣巡檢范文正鎮錢塘城中兵官往往皆
獲薦書獨麟在外邑未見收錄因公事入府獻詩曰近
水樓臺先得月向陽花木易逢春文正薦之(同前)
禇載字厚之家至貧客梁宋間困甚以詩投襄陽節度使
邢君牙云西風昨夜墜紅蘭一宿郵亭事萬般無地可
耕歸不得有恩堪報死何難流年怕老看將老百計求
安未得安一卷新書滿懷淚頻來門舘訴饑寒君牙贈
絹十疋薦扵鄭滑辟攴使不行明年裴贄知貢舉君牙
薦之擢第(詩史)
胡恢坐法失官困扵京師上韓魏公詩曰建業江山千里
遠長安風雪一家寒得復官(古今詩話)
南唐烈祖在徐温家作燈詩云一點分明值萬金開時惟
怕冷風侵主人若也勤挑撥敢向尊前不盡心(同前)
伍喬張洎少相友善張爲翰林學士眷寵優異伍爲歙州
通判作詩寄張戒去僕曰張遊宴時投之一日張與僚
友近郊會燕歡甚僕投詩詩云不知何處好消憂公退
携壺即上樓職事久參侯伯幕夢魂長遶帝王州黃山
向晚盈軒翠黟水含春遶郡流遥想玉堂多暇日花時
誰伴出城遊得詩動容久之爲言扵上召還爲考功員
外郎詩史
孟賓于獻主司詩云那堪雨後更聞蟬溪隔重湖路七千
憶昔故園楊柳岸全家送上渡頭船主司得詩自謂得
賓于之晚當年中第興國中致仕歸連上過廬陵吉守
贈詩曰曾聞洛浦綴神仙火樹南棲幾十年白首自忻
丹桂在詩名巳得四方傳行隨秋渚將歸鴈吟傍梅花
欲雪天今日還家莫惆悵不同初上渡頭船雅言系述
孫集賢冕天禧中直史館幾三十年晚守蘇巳及引年大
書詩扵&KR0550;曰人生七十鬼爲鄰已覺風光屬别人莫待
朝廷差致仕早謀泉石養閒身去年河北曾逢李今日
淮西又見陳(李見素陳莊皆差致仕)寄語姑蘇孫太守也須抖擻
旧精神題畢拂衣而往詔下公巳歸矣(湘山錄)
投獻門
太宗棋品第一待詔有賈元者臻扵絶格時人以爲王積
薪之比也楊希粲蔣元吉李應昌朱懷璧皆國手然非
元之敵元嗜酒病死晚有李仲元年甚少棋絶勝可侔
扵元歲餘亦卒朝士有蔣居中潘慎脩亦善棋至三品
内侍陳好元四品多得侍棋自元而下皆受三道慎脩
受四道好元受五道慎脩獻詩曰如今縱得仙翁術也
怯君王四路饒(談苑)
魏仲先獻寇萊公生日詩曰何時生上相明日是中元謂
七月十四日又贈萊公詩曰有官居鼎鼐無宅起樓臺
播傳漠北章聖朝北使至問那箇是無宅起樓臺相公
萊公時方居散地因召還授北門管鑰(青箱雜記)
杜荀鶴字彦之遇知扵朱梁高祖送名春官扵裴贄侍郎
下第八人登科乃大順三年正月十日荀鶴生日也九
華王希羽以詩獻曰金榜曉懸生世日玉書潜記上升
時九華山色高千尺未必高扵苐八枝(洞微志)
沈彬高安人早有詩名先主鎮金陵知其欲代楊氏獻山
水圖詩云須知手筆安排定不怕山河整頓難覧而喜
之臨終指葬處以示家人穴之乃一塚未嘗葬人石燈
臺上有&KR0238;燈一盞壙頭有一銅碑鐫篆文云佳城今已
開雖開不葬埋&KR0238;燈猶未滅留待沈彬來(江南野錄)
李吉甫之父微時以一絶投維揚都護朱甄大夫朱殊無
意李後生吉甫吉甫節判青州有舉子吳武陵詣府投
刺並不禮之武陵遂書前詩以獻吉甫厚賂之請爲寝
默詩曰十處投人九處違家鄕萬里又空歸嚴霜昨夜
侵人骨誰念高堂未授衣(鑑誡錄)
施肩吾上禮部陳侍郎詩曰九重城裏無親識八百人中
獨姓施弱羽飛時攅箭險蹇驢行處薄冰危晴天欲
照盆難及貧女如花鏡不知却向從來受恩地再求青
律變寒枝(同前)
錢穆尹天府遇生日楊次公作小詩并畫老子出關圖以
獻曰秘藏幽谷關中子將獻蓬萊閣上仙願得鬚眉如
此老却教龜鶴羡長年(雲齋廣錄)
戴思舉進士未第爲江淮郡守所知因獻叢蘭閣環清池
詩曰蘭榭環池景象融乍疑鼇背路纔通雕籠雅句
曹劉比畫鷁舟仙李郭同歌裊浦漁疑暮雨管吹湘
竹怨秋風秉鈞從此朝天去難戀小山芳艸叢答友人
曰衡門聞道子猷來吟向蓬蒿興自回今日尚懷珍重
意玉壺偏寄两三杯
吕申公鎮河陽府府屬投詩曰渭川重得吕嵩嶽再生申
由是獲知(洛陽詩話)
鮑當善為詩景德二年登進士第爲河南法掾薛映尚書
知府嘗失其意初甚怒之獻孤鴈詩云天寒稻粱少萬
里孤難進不惜充君庖爲帶邊城信薛大稱賞自是不
復以掾屬之禮待時人謂之鮑孤鴈薛公暑月詣其舍
當方露頂狼狽入易服把版而出忘其幞頭薛公嚴重
左右莫敢言坐久之月上當顧見髮影大慚以公服䄂
掩頭而走(司馬太師詩話)
平曾獻金陵牧薛大夫白馬詩曰白馬披絲練一團今朝
被絆欲行難雪中放去惟留迹月下牽來只見鞍向北
長鳴天外遠臨風斜墜耳邊寒自知毛骨還應異更請
王郎仔細看特以獻詩爲薛所留(雲溪友議)
劇燕蒲坂人工爲雅正詩王重榮鎮河中府燕投詩曰只
向國門安四海不離鄕里拜三公榮禮重之爲人縱誕
多凌轢同軰果取正平之禍(摭言)
孫愿唐正元之後三代爲池陽刺史有戟門子朱元迎於
道左獻詩曰昔日郎君今刺史朱元依舊守朱門今朝
竹馬兒童子盡是當時竹馬孫(郡閣雅談)
羅隱嘗以詩投鄭畋相國鄭有女喜詩什讀隱詩至張華
謾出如丹語不及劉侯一紙書大愛其才隱一日至畋
女於簾隙見其汚陋遂不復詠其詩(鑑戒錄)
令狐楚自翰林學士中書舍人拜相子綯自湖州召充翰
林學士周歲拜相渭南尉趙嘏獻詩云鶚在卿雲冰在
壺代天材業奉訏謨榮同伊陟傳朱戸秀比王商入畫
圖昨夜星辰回劍履前年風月滿江湖不知機務時多
暇猶許詩家屬和無(廣卓異記及見寄贈門)
吳士矩牧大郡因時相論置軍倅飲後獻詩曰一夕心期
一種歡那知疎散負杯盤尊前數片朝雲在不許馮公
仔細看(南部新書)
吕許公一日有張球獻詩云近日厨中乏短供孩兒啼哭
飯蘿空母因低語告兒道爺有新詩謁相公公以俸錢
百緡遺之(青瑣集)
評論門(上)
白樂天詩云無事日月長不羈天地闊此逹者之詞也孟
東野詩曰出門即有碍誰謂天地寬此𥚹狹者之詞然
則天地何嘗碍郊自碍耳(青箱雜記)
袁夏過永見何仙始曰吾鄕有故人亭全亦有故人亭何
是非也仙曰此亭名因選詩有洞庭值歸客瀟湘逢故
人而得之彼亭非也仙作詩曰全永從來稱舊郡瀟湘
源上構軒新門前自古有流水亭上如今無故人風細
日斜南楚晚鳥啼花落東湘春因公問我昔日事江左
亭名不是真(摭遺)
歐陽文忠曰詩原乎心者也冨貴愁怨見乎所處江南李
氏㩀冨有詩曰簾日巳高三丈透佳人次苐添香獸紅
錦地衣隨步皺佳人舞徹金釵溜酒渥時拈花蕊嗅别
殿微聞簫鼓奏與時挑野菜和根煑旋斫生柴帶葉燒
異矣(摭遺)
刺史縣令故事尤多士子以詩投獻難得佳句方諤有上
廣州太守詩曰鰐去惡溪韓吏部珠還合浦孟嘗君雖
善用故事議者未許贈邑令詩云琴彈永日得古意印
鎻經秋生蘚痕句雖佳但印上不是生蘚處不若雨後
有人耕綠野月明無犬吠花村意清句雅又見令之教
化仁愛民樂於豐年之耕耨且無盗賊之警不見治術
之迹(翰府名談)
劉夢得有望洞庭詩雍陶有詠君山詩語意異同劉詩曰
湖光秋月两相和潭面無風鑑似磨遥望洞庭山水色
白銀盤裏一青螺雍詩曰烟波不動影沉沉碧色全無
翠色深疑是水仙梳洗罷一螺青䯻鑑中心李山甫秦
韜玉皆有貧女吟意亦相類李詩曰平生不識綉衣裳
閒把金針亦自傷鑑裏只應諳素貌人間多是信紅粧
當年未嫁還憂老終日求媒即道狂两意定知無說處
暗垂珠淚滳𧖟箱秦詩曰蓬門未識綺羅香擬托良媒
益自傷誰愛風流高格調共誇時世儉梳粧敢將十指
誇&KR0655;巧不把雙眉鬪畫長最恨年年厭針線爲他人作
嫁衣裳李山甫又有石頭城故事韋莊有詠南國英雄
用意亦同李詩曰南朝諸國愛風流盡守江山不到頭
總是戰争收拾得却因歌舞破除休尭將道德終無敵
秦把金湯可自由試問繁華何處有雨莎烟草石城秋
韋詩曰南朝三十六英雄各逐興亡自此中有國有家
皆是夢爲龍爲虎亦成空殘花舊宅悲江令落日青山
弔謝公事竟覇圖何物在石麒麟没卧秋風王維摩詰
雲母帳子胡令能繡障亦佳句王詩曰君家雲母帳持
向野庭開自有山泉入非關彩筆來胡詩曰白日堂前
花蕊嬌争携小筆上牀描綉成掛向春園裏引得黃鷩
下柳條李紳鄭雲叟傷農詩意亦皆同李詩曰鋤禾日
當午汗滳禾下土誰知盤中飱粒粒皆辛苦鄭詩曰一
粒紅稻飯幾滳牛頷血珊瑚枝下人㗸杯吐不歇(鑑戒錄)
詩之作也窮通之分可觀王建詩寒碎故仕終不顕李洞
詩窮悴故竟下第韋莊詩壯故至台輔何贊詩愁未幾
而卒王建寄賈島曰盡日吟詩坐忍飢萬人中覓似公
希僮眠冷榻朝猶卧驢放秋田夜不歸旁㬉旋收紅落
葉覺寒猶着舊生衣曲江池畔時時到爲愛鸕鷀雨裏
飛李洞上曹郎中曰閑坊宅枕穿宫水聽水分衾盡蜀
僧藥杵聲中搗殘夢茶鐺影裏煑孤燈刑曹樹蔭千年
井華岳樓開萬里冰詩句變風官漸緊夜濤春盡海邊
騰韋莊感懷曰長年方悟少年非人道新詩勝舊詩十
畆野塘留客釣一軒春雨對僧棋花間醉任黃鸝語池
上吟從白鷺窺大道不將爐冶去有心重立太平基何
贊書事云果决生涯向洛中西投知巳話恩容雲遮劍
閣三千里水隔瞿塘十二峰闊步文翁坊裏月閑尋杜
甫宅邊松到頭須卜林泉隱自愧無能繼卧龍(鑑戒錄)
王建宫詞黃帕盖鞍呈了馬紅羅纏項闘廻鷄晏元獻改
呈了馬鬪雞廻爲順語(詩史)
晚唐人詩多少巧無風騷氣味如崔魯山鶴詩云一林寒
雨吹巢冷半朵山花咽觜香張林池上云菱葉乍翻人
採後荇花初沒舸行時蓮花云何人解把無塵䄂盛取
清香盡日憐皆浮豔無足尚而昔人愛重佳作(詩史)
沈存中謂樂天詩不必皆好然識趣可尚章子厚謂不然
樂天識趣最淺狹謂詩中言甘露事處幾如幸災雖私
讎可快然朝廷當此不幸臣子不當形歌詠也如當公
白首同歸日是我青山獨往時之類
盧延遜詩自爲容易如每過私第邀看鶴長着公裳送上
驢高僧觧語牙無水老鶴能飛骨有風此等之語其殆
庶幾又如栗爆焼氊破猫跳觸鼎翻而楊文公愛之不
知何謂(詩史)
江淹云蝴蝶飛南園李白云春園綠花蝴蝶飛語意相似
聶夷中河南人有詩曰二月賣新絲五月糶新榖醫得眼
前瘡剜却心頭肉孫光憲謂有三百篇之旨此亦爲詩
史詩史
梅聖俞愛嚴維詩有柳塘春水慢花䲧夕陽遲善矣夕陽
遲固繋花而春水慢不繋柳也如杜詩空山催短景喬
木易高風此了無瑕纇又曰蕭條九州内人少虎狼多
人少慎莫投多信虎所過飢有易子食獸猶畏虞羅如
此等句含蓄深矣殆不可模倣(古今詩話)
凡詩以意義爲主文詞次之退之古詩高卓至律詩雖可
稱善要之未有工者有云老翁真箇似童兒汲井埋盆
作小池此直諧語耳永叔江鄰幾評退之隨車翻縞帶
逐馬散銀杯爲工而謂凹中初盖底凸處遂成堆爲勝
未知真得意否
杜子美詩云紅豆啄餘鸚鵡粒碧梧棲老鳳鳳枝此語反
而意竒退之詩云舞鑑鸞窺沼行天馬度橋亦效此
體(古今詩話)
退之城南聮句云竹影金鏁碎乃日光非竹影也
唐人作富貴詩多紀其奉養服噐之盛乃貧眼所驚耳如
貫休云刻成筝柱鴈相挨此下里鬻彈者皆有之韋楚
老云十幅紅綃圍夜十幅紅綃爲幬不及四五尺如
何伸尺所謂不曾近冨家兒
楊大年不喜杜子美詩謂之村夫子有鄕人以子美詩強
大年不服因曰公試爲我續江漢思歸客一句大年亦
爲屬對鄕人曰乾坤一腐儒大年似少屈
李習之詩稱東野詩食薺腸亦苦強歌聲無歡出門即有
碍誰謂天地寬可謂知音矣今世傳郊詩五卷百餘篇
又有咸池集三百篇其語句尤多蹇澁疑前五卷曾經
名士刪改也
張文昌謝裴司空馬詩云乍離華廐疑蹄澁初到貧家舉
眼驚乃一遲鈍不能行多驚馬也詩人之辭微而顯亦
少其比
古人有風定花猶落之句無人能對舒王對以鳥鳴山更
幽本宋王籍詩元對蟬噪林逾静鳥鳴山更幽上下句
只是一意若對風定花猶落則上句静中有動下句動
中有静(同前)
劉夢得每吟張籍詩云新酒欲開期好客朝衣纔脫見閒
身又王維詩云興闌啼鳥喚坐久落花多嘗言樂天苦
好余秋水咏曰東屯滄海闊南漾洞庭寬又石頭城下
作云山圍故國周遭在潮打空城寂寞迴自知不及韋
蘇州春潮帶雨晚來急野渡無人舟自横又杜少陵過
洞庭詩云白蘋愁殺白頭人鄙夫之言亦愧杜公
劉夢得言茱萸更三詩人道之而有能否杜子美云醉把
茱萸子細看王右丞云遍插茱萸少一人朱倣云學他
年少插茱萸子美爲優(同前)
劉夢得曰柳八駁韓十八平淮西碑云左飡右粥何如我
平淮西雅之云仰父撫子柳云韓碑兼有帽子使我爲
之便說用兵伐叛矣劉曰韓碑劉雅予爲詩云城中早
雞喔喔鳴城頭鼓角聲和平美李愬入蔡賊無覺者落
句云始知元和十二載四海重見升平時言十二載以
見平淮西之年
劉夢得云爲詩用僻字須有來處朱考功云馬上逢寒食
春來不見餳嘗疑之吾重陽欲押一糕字思索六經無
糕字遂不敢爲之嘗訝老杜詩有巨顙拆老拳無出處
及讀石勒傳云卿旣遭孤老拳孤亦遭卿毒手豈虚言
哉
毗陵士人李氏有女十六歲能詩有破錢詩云半輪殘月
掩塵埃依稀猶有開元字想得清光未破時買盡人間
不平事又彈琴詩云昔年剛咲卓文君豈信絲桐解悮
身今日未彈心巳亂此心元自不由人雖有情致非女
子所宜
崔護作城南詩其始云去年今日此門中人面桃花相映
紅人面不知何處去桃花依舊笑春風以意未完謂未
工改云人面秪今何處在至今所傳有两本惟本事詩
云抵今何處在唐人工詩大率如此雖重一今字不恤
也(俱同前)
增修詩話總龜卷之五
百家詩話總龜後集卷之五
仁愛門
孟子七篇論君與民者居半其餘欲得君盖以安民也觀
杜陵窮年憂黎元歎息腸内热胡爲將暮年憂世心力
弱宿花石戍云誰能扣君門下令减征賦寄相學士云
幾時高議排金門各使蒼生有環堵寕令吾廬獨破受
凍死亦足而志在大庇天下寒士其仁心廣大異夫求
穴之螻蟻軰真得孟子所存矣東坡問老杜何如人或
言似司馬遷但能名其詩耳愚謂老杜似孟子盖原其
心也(䂬溪)
韋蘇州云身多疾病思田里邑有流亡愧俸錢郡中燕集
云自慚居處崇未覩兹民康余謂君子當切切作此語
彼有一意供租專事土木而視民如讎者得無愧此詩
乎(同上)
賈生終童欲輕亊征伐大抵少年躁銳使經歴老成當不
如此昔人欲沉孫武於五湖斬白起於長平誠有謂哉
嘗爱老杜云慎勿吞清海無勞問越裳大君先息戰歸
馬華山陽又有安得壯士挽天河净洗甲兵長不用安
得務農息戰閗普天無吏横索錢願戒兵猶火恩加四
海深不眠憂戰伐無力正乹坤其愁歉憂戚盖以人主
生靈為念孟子以善言陣戰爲大罪我戰必克爲民賊
仁人之心易地皆然(黃常明)
臨川云黃雀百頭顱長行萬里餘因君令出守暫得免苞
苴使能行此言則虐生類以飽口腹刻疲民以肥權势
者寡矣其詩才二十字耳崇仁愛抑奔競皆具焉何以
多爲
杜云築埸怜穴蟻拾穗許村童人謂有仁愛民物意臨川
詠促織云只向貧家促機杼幾家能有一鈎絲愚謂世
之嚴督征賦不恤疲瘵之有無者雖魁然其形實微䖝
智爾(䂬溪)
元結刺道州承兵賊之後徵率煩重民不堪命作春陵行
其末云何人采國風吾𣣔獻此詩以傳考之結以人困
甚不忍加賦嘗奏免稅租及和市雜物十三萬緡又奏
免租庸十餘萬緡因之流亾盡歸乃知賢者所存不特
空言而巳(丹陽集)
范文正淮上遇風云一棹危於葉旁觀欲損神他年在平
地無忽險中人雖弄翰戲語卒然而作險済加澤之心
未嘗忘也(黃常明)
元道州㫪陵行云所願見王官撫飬以惠慈柰何重驅逐
不使存活爲逋緩違詔令蒙責願所宜亦云守官貴守
道不愛能適時賊退示官吏云使臣將王命豈不如賊
焉令被徵歛者迫之如火煎誰知絶人命以作時世賢
子美志之曰令盗賊未息知民疾苦得結軰十數人為
邦伯萬姓氣吐天下少安立可待巳余謂漫叟所以能
然者先民後已輕官爵重人命故也觀其石魚詩云金
魚吾不湏軒冕吾不愛此所以能不徇權勢而專務爱
民也杜乃知正人意不苟飛長纓可謂相知深矣(同上)
友義門
蘇武李陵在武帝時同爲侍中金蘭之義素篤武拘於匈
奴明年而陵始降雖逆順之勢殊悲&KR0794;之情異然朋友
之誼此心常烱烱也觀陵海上勸武使降之言非不切
至而武之所以告陵者不過明吾忠義之心而已而未
嘗一語及陵之叛若告衛律者則不然盡辭詬詈歸之
於不忠不臣之科而此以節義臨之幾使悪死此亦可
以見於陵厚矣後武得歸陵置酒賀武曰今足下還歸揚
名於匈奴功顯於漢室雖古竹帛所載丹青所畫何以
過子卿故李太白蘇武詩云渴飲月窟水飢飡天上雪
東還沙塞遠北愴河梁别泣把李陵衣相淚成血盖
亦是意語爾(韵語陽秋)
石林詩話元豊間東坡繋獄神宗本無意罪之時相因
舉軾檜詩根到九泉無曲處歲寒惟有蟄龍知且云龍
飛在天軾以爲不知已而求知地下之蟄龍非不臣何
得章子厚從而觧之遂薄其罪而王定國見聞錄云東坡
在黃州時上欲復用王禹玉以歲寒惟有蟄龍知激怒
上意章子厚力觧遂釋子觀東坡自獄中出與章子厚
書云某所以得罪其過悪未易一二數平時惟子厚與
子由極口見戒反復甚苦某強狼自不以爲然又云異
時相識但過相稱譽以成吾過一旦有患難無復相哀
惜唯子厚平居遺我以藥石及困急又有以救䘏之真
與世異矣則知坡繋獄時子厚救觧之力爲多石林詩
話不妄也(陽秋)
東坡歸陽羡時流離顛躓之餘絶祿巳數年受梁吉老十
絹百絲之可見非有餘者李憲仲之子廌以四喪未
舉而見公則盡以贈之且贈以詩曰推衣贈孝子一漑
滋湯旱誰能脫左驂大事不可緩章季默三喪未葬亦
求於公公亦以助之有不辭毛粟施行自丘山積之句
其高盖出於天資矣(同上)
幼敏門
西清詩話云魯直少警悟八歲能作詩送人赴舉云送君
歸去明主前若問舊時黃庭堅謫在人間今八年此以
非髫稚語矣
桐江詩話云山谷七歲作牧童詩云騎牛遠遠過前村吹
笛風斜隔隴聞多少長安名利客機關用盡不如君
林傑幼而聦惠言發成文質莹凝脂音清扣玉六聚群書
又妙于手談當時名公多與之交及有是子益大其門
廉使崔侍郞手與之遷聀詞云家蔵萬卷學富三冬傑
五歲父因挈行(云云)後業詞賦頗振聲光有仙客入壼
中賦云仙客以變化隨逍遥放情處於外則一壼斯在
入其中則萬象皆呈飛閣重樓不是人間之狀竒花異
木無非物外之名至九歲謁大夫盧員常侍黎埴無不
嘉奬尋就賓薦日在讌筵侍御李遠支使趙格深所知
仰不捨斯湏和趙支使詠荔枝尤佳云金盤摘下排朱
顆紅壳開時飲玉漿副使鄭立竒童傳制使劉潼序以
貽之(閩川名士傳)
王元之年七八歲已能文畢文蕳公爲郡從亊始知之問
其家以磨麵爲生因令作磨詩元之不思以對但存心
裏正無愁眼下遲若人輕著力便是轉身時文蕳大
竒之嘗扵子弟中講學一日太守席上出詩句鸚鵡
能言争似鳳坐客皆未有對文蕳寫之屏間元之書
其下蜘蛛雖巧不如蚕文蕳歎息曰經綸之才也遂加
以衣冠呼爲小友至文蕳入相元之已掌書命矣(聞見錄後)
志氣門
蔡寬天詩話云太白之從永王璘世頗疑之唐書載其亊
甚略亦不爲明辨其是否獨其詩自序云夜半水軍来
潯陽滿旌旃空名適自誤迫脅上楼船從賜五百金弃
之若浮烟辭官不受賞翻謫夜郎天然太白豈從人爲
亂者㦲盖其學本出從横以氣俠自任當中原擾攘時
𣣔藉之以立竒功耳故其廵歌有但用東山謝安石爲
君談笑静胡沙之句至其卒章乃云南風一掃胡塵静
西入長安到日邊亦可見其志矣大抵才高意廣如孔
北海之徒固未必有成功而知人料事尤其所難議者
或責以璘之猖獗而欲仰以立事不能如孔巢父䔥穎
士察於未萌斯可矣若其志亦可哀巳
蘇子由云李白詩類其爲人俊發豪放華而不實好事喜
名不知義之所在也語用兵則先登䧟陣不以爲難語
游俠則白晝殺人不以爲非此豈其誠能也白始以詩
酒奉事明皇遇讒而去所至不改其舊永王將㩀江淮
白起而從之不疑遂以放死今觀其詩固然唐詩人李
杜稱首今其詩皆在杜甫有好義之心白所不及也漢
高祖歸豊沛作歌曰大風起兮雲飛揚威加海内兮歸
故鄕安得猛士兮守四方高帝豈以文字高世者帝王
之度固然發於中而不自知也白詩反之曰但歌大風
雲飛揚安得猛士守四方其不識理如此老杜贈白詩
有重與細論文之句謂此類也
高齋詩話云荆公題金陵此君亭詩云誰怜直節生来瘦
自許高才老更刚賓客每對公稱頌此句公輒顰蹙不
樂晚年與平甫坐亭上視詩牌曰少時作此題榜一傳
不可追改大抵少年題詩可以爲戒平甫曰此楊子雲
所以悔其少作也
石林詩話云荆公以意氣自許故詩語惟其所向不復更
爲涵蓄如天下蒼生待霖雨不知龍向此中蟠又濃緣
萬枝紅一點動人春色不湏多又平治險穢非無力潤
澤焦枯是有才之類皆直道其胸中事後爲郡牧判官
從宋次道盡假唐人詩集慱觀而約取晚年始盡深婉
不迫之意乃知文字雖工拙有定限然必視其幼壯雖
公方其未至亦不能力強而遽至也
石林詩話云蘇明允至和間京師旣爲歐陽文忠公所知
其名翕然韓忠獻諸公皆待以上客嘗遇重陽忠献置
酒私苐惟文忠與一二执政而明允乃以布衣參其間
都人以爲異禮席間意氣兀不少衰明允詩不多見然
精深有味語不徒發正類其文而讀易詩云誰爲善相
應嫌瘦後有知音可發弹婉而不迫哀而不傷所作自
不必多也
述志門
余嘗官展嘗借詩集於士人中有小篇序云成都■陽天
慶中進士葉沆作止百篇時有可觀如閑居感懷云身
閑難報國語直易傷時村墅云夜庭和月掃秋戶拂雲
開亦可想見其胸襟也
和靖與士夫詩未嘗不及遷擢與學子詩未嘗不言登第
視此爲何等隨緣應接不爲苟難亢絶如此老杜云夲無
軒冕意不是傲當時鍾鼎山林各天性濁醪麄飰任吾
年道義重而輕王公者也阮孝緒南平王要之不赴曰非
志驕冨貴但性長庙堂使麏麚可驂何異驥騄
求意門
復齋漫錄云書當快意讀易盡客有可人期不来世事相
違每如此好懷百歲幾逥開其後又寄黃充前四句云
俗子推不去可人廢招呼世事每如此我生亦何娛盖
無已得意故兩見之
胡氏評詩曰魯直過平輿懷李子克詩世上豈無千里馬
人中難得九方皐題徐孺子祠堂詩白屋可能無孺子
黃金不是欠陳蕃二詩命意絶相似盖歎知音者難得
耳
苕溪漁隱曰錫宴明日絶句云宴罷回来曰欲斜平康坊
裏那人家幾多紅䄂迎門笑争乞釵頭利市花清明日
絶句云無花無酒過清明興味都来似野僧昨日隣家
乞新火曉窗分與讀書燈二詩何况味不同如此亦可
見其老少情懷之異也
胡氏評詩曰澶淵之役王介甫以謂丞相莱公功第一張
文潜以爲可能功業盡莱公大抵人之議論各有所見
故𡭗不同今具載二詩識者當能辨之介甫澶州詩云
去都二百四十里河流中間兩城峙南城草上不受兵
北城樓樐如邊城城中老人爲予語契丹此地經鈔虜
黃屋親矢石間胡馬飲踏河冰渡天發一矢胡無酋河
冰亦破沙水流歡盟從此至今日丞相莱公功第一文
潜听客話澶淵事詩云憶昔胡来動河朔黃河飲馬吹
胡角澶渊城下冰載車邊風䔥䔥千里賖城上黃旗坐
真主夜遣六丁張猛弩雷驚電發一矢飛横射胡酋貫
車柱犬羊無蹤大漠空歸来封禪告成功自是乹坤扶聖
主可能功業盡莱公
談苑曰余知制誥曰與余恕同考試恕曰夙昔師範徐騎
省爲文騎省其有徐孺子亭記其警句云平湖千畆凝
碧乎其下西山萬叠倒影乎其中他皆常語近得舍人
所涵虚閣記終篇皆竒語自渡江来未嘗見此信一代
之雄文也其相推如此因出義山詩共讀酷爱一絶云珠
箔輕明拂玉墀披香新殿閗腰支不湏看尽魚龍戲
終遣君王怒偃師擊節称嘆曰古人措辝寓意如此之
深妙令人感慨不巳
百家詩話總龜後集卷之五終
