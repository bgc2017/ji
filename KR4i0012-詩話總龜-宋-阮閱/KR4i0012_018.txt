增修詩話總龜卷之十八丙集
舒城阮一閱編
皇明宗室月窗道人刊
番易程珖校
紀實門(中)
趙平叔客漣水軍郡守召置門下數年平叔以館職守漣
水後守以所居為豹隱堂石曼卿有詩云熊非清渭逢
何暮龍卧南陽去不還今郡守蔚然惟在立談間士大
夫留詩甚多莫可偕者(古今詩話)
煬帝好食蛤忽有一蛤椎擊不破異之寘于几下一夜有
光肉乃自脫有一佛二菩薩像悔之乃不食蛤段成式
有詩云雖因雀變化不逐月虧盈縱有天中像神功詎
可成又云相好全如𣑽端嚴秪為誰寧同蚌頑惡且與
鷸相持
西洛上清宫混元后有吳生畫五聖杜甫詩云五聖聮龍
衮千官列鴈行謂是也
刁約使契丹詩曰押燕移離畢看房賀䟦攴餞行三匹裂
密賜十貔狸皆紀實也移離畢官名如中國執政官賀
䟦攴如執衣防閤匹裂■小木瞿以■色綾木為之如
黃&KR0238;貔狸形如鼠而大穴居食榖粱嗜肉狄人為珍膳
味如豚肉而脆
川陜呼梢工篙手為三長老杜詩云長年三老歌聲裏白
馬灘前白浪中
土氣有早晚天時有愆伏如平地三月花者深山四月方
花樂天遊大林寺云人間四月芳菲盡山寺桃花始盛
開(同前)
張乖厓鎮宛丘邸報王文正大拜不悅謂坐客曰朝廷肯
用經綸康濟人乎余少以直節自誓束髮登用無两府
心幕中杜夀隆曰固知公無两府意公曰吾胸中事爾
安得知杜曰嘗見公柳詩云安得辭榮同范蠡綠絲和
雨繫扁舟
雍陶知簡州自比謝宣城柳吳興賓至則挫辱投贄者少
得見之馮道明下第請謁紿閽者曰與太守故舊及見
呵責曰與公昧平生何故舊之有道明曰誦公詩得相
見何隔平生遂吟雍詩曰立當青草人初見行近白蓮
魚未知閉門客到常如病滿院花開未是貧江樓秋入
峽雨葉夜侵樓雍厚之
元和十一載李源公牓三十三人皆取寒素時詩曰元和
天子丙申年三十三人同得仙袍似爛銀文似錦相將
白日上青天
撫州有放生池禁採捕忽有乘小舟釣扵其上太守蔡大
夫令人捕之釣者為詩曰投却長竿捲却絲手携蓑笠
獻新詩明知太守清如鏡不是漁人下釣時乃野人張
項(同前)
薛能尚書鎮彭門時溥劉巨容周岌俱在麾下未數年溥
領徐巨容鎮㐮岌領許俱假端揆故能詩舊將已為三
僕射病身猶是六尚書
王拱辰守長安日初禮上理掾口號云人間合作大丞相
天下猶呼小狀元梅摯知錢塘有一掾官撰禮上曲子
云黃閤方開金鼎調羹只待梅皆着題
孟賓于字國儀連州輔國鄕人天福中自湖湘越京洛應
舉遠人無援遂卜命於華山神珓有如一年乞一珓凢
六擲得上上大吉每年下第有詩今略舉一聮用表其
第一年云蟾宫空手下澤國更誰來二年云水國二親
應探榜龍門三月又傷春三年云仙島却回空說夢清
朝未逹自嫌身第四年云失意從他桃李春嵩陽經過
歇行塵雲僧不見城中事問是今年第幾人五年云因
逢日者教重應忍被雲僧勸却歸天福九年禮部侍郎
符蒙下及第果六舉後往江南官至水部郎中致仕居
吉州玉笥山復知豐城縣年七十餘卒(郡閣雅談)
煬帝時洛陽進合蔕迎輦花得之嵩山塢中人不知名採
者異之因以名迎輦花濃豔芬馥或惹襟䄂移時不散
嗅之令人不睡命寳兒持之號司花女寳兒姓袁長安
進御車女年十五腰肢纖弱時詔虞世南草征遼德音
於側寳兒注視久之煬帝謂世南曰舊傳飛燕可掌上
舞今得寳兒方昭前事注目於卿卿才人可便嘲之世
南應詔為絶句曰學畫鵶兒丰未成垂肩大䄂太憨生
緣憨却得君王惜長把花枝傍輦行帝悅龍舟鳳舸每
舟擇妙䴡長白女子千人執雕檀金楫號殿脚女一日
煬帝凭殿脚女吳綘仙肩喜柔䴡不與群軰齒愛綘仙
善畫長眉將拜婕妤適早嫁萬邰故不克顧内謁者云
古人云秀色若可飱如綘仙真可樂飢矣因吟持楫篇
賜之曰舊曲歌桃葉新粧豔落梅將身倚輕楫知是渡
江來詔殿脚女千軰唱之越溪進耀花綾綾文突起有
光彩越人乘樵風泛舟石帆山下收野蠒繅絲女夜夢
神人告云禹穴三千年一開所得蠒即江淹文集中壁
魚所化絲織爲裳必有竒文織成果得所夢獨賜司花
女洎綘仙蕭妃恚怒不懌由是稍稍不親幸煬帝嘗醉
遊宫中偶戲宮婢羅羅畏妃不敢迎帝辭有程姬之疾
不可薦寢帝嘲曰個人無頼是横波黛染龍顱簇小娥
幸有留儂伴成夢不留儂住意如何煬帝往往為妖祟
所惑遊雞臺恍惚與陳后主相遇喚帝為殿下后主戴
單紗皂幘綽䄂長裾綠錦純緣紫文方平履舞女數人
即䴡華也以綠文測海蠡酌紅梁新醖勸帝飲因請䴡
華舞玉樹后庭花䴡華辭以抛擲歲久自井中出腰肢
旅拒無復往時再三索起終一曲后主詠十數篇煬帝
不記獨愛小窗詩及寄侍兒碧玉詩云午醉醒來晚無
人夢自驚(後二句詩史謂是唐人宋咸作)夕陽如有意偏傍小窗明碧
玉詩云離别腸應斷相思骨合銷愁魂若飛散憑仗一
相招䴡華拜求帝一章辭以不能䴡華笑曰嘗聞此處
不留儂自有留儂處安可言不能煬帝強為之操觚曰
見面無多事聞名尔許時坐來生百媚實箇好相知䴡
華赧然不懌后主問龍舟之遊樂乎始謂殿下致治堯
舜之上今日復此逸遊人生各圖快樂曩時何見罪三
十六封書使人至今怏怏煬帝叱之不見帝幸月觀清
景晴明左右皆寢凭蕭妃肩說東宫時事適黃門映薔
薇叢調宫婢衣朒薔薇吃吃聲笑帝望腰肢纖弱意望
寳兒披單衣亟擒乃雅娘蕭妃喟然不止帝曰往年幸
妥娘時情態正如此曾效劉孝綽為離億詩嘗念與妃
記之否蕭妃即念云憶往來待來剛不來卸粧仍索伴
解珮更相催博山思結夢沉水永成灰憶起時投籖初
報暁被惹香黛殘枕隱金釵裊笑觀上林春除却司辰
鳥煬帝云日月遄邁今巳幾年事矣(大業拾遺)
㐮王僣偽逼李拯為偽官拯嘗吟曰紫宸朝罷綴鴛鸞丹
鳳樓前駐馬看惟有終南山色好晴明依舊滿長安拯
終為亂兵所殺(南部新書)
裴皥官至禮部尚書放三榜四人拜相桑維翰竇正固張
礪馬裔孫清泰二年馬裔孫知貢舉纔放牓謝恩引諸
生詣座主宅謁拜裴公以詩示云宦途最重是文衡天
與愚夫著盛名三主禮闈年八十門生門下見門生未
開宴裔孫登庸(郡閣雅談)
吳長文使虜詩云奚車一牛駕朝馬两人騎(雜誌)
昔執政有詩云躁因脩賀刺懶爲答空書又有省判者云
省府舊例不答空書(同前)
文德殿百官常朝之殿宰相奏事畢乃來押班常至日旰
守堂卒好以厚朴湯飲朝士朝士有久無差遣厭苦常
朝者戲為詩曰立殘庭下梧桐影喫盡階頭厚朴湯(古)
今詩話
李德誠加司空守臨川湯文圭草麻德誠濡毫之賂久而
未至以詩督之曰紫殿西頭月欲斜曾草臨川上相麻
潤筆巳曾關奏謝更飛章句問張華時皆少之
馮延魯公出討閩中催督軍粮急於星火李建勲以詩寄
之曰粟多未必全爲計師老須防有伏兵旣而福州之
兵果爲越人所敗及歸遷司空累表乞致政自稱鍾山
公詔授司徒不起學士湯悅致狀賀之建勲以詩答曰
司空犹不作那敢作司徒幸有山公號如何不見呼先
是宋齊丘自京口求退於青陽號九華先生未周朞一
詔而起時論薄之建勲年德未衰時望方隆重或有以
比宋公者因爲詩曰桃花流水雖相似不學劉郎去又
來(南唐近事)
化度寺内有無盡藏院京城捨施日漸崇盛武德貞觀后
錢帛金玉積聚不可勝計常使名僧監藏爲等分一分
供天下伽藍脩理之用一分施天下飢餓一分充舊供
無遮之會城中士女奔走捨施争次不得至暮收獲亦
鉅萬有大車載錢帛捨了弃去不知姓名者多矣藏内
物天下寺院許容來取供給亦不可勝數不阻貞觀年
中有裴元智戒行修謹宛是修行高人入寺洒掃十年
有餘寺中觀其行無玷缺使之守藏不覺被盗去黃金
極多將去不可知數寺衆見潜走去後不還衆僧驚異
遂於元智寢房内看壁上有詩四句曰將肉遣狼守置
骨向狗頭自非阿羅漢焉能免得偷后莫知所之武后
遂移藏東都福光寺日久錢物漸耗却移歸舊寺至開
元九年發散錢帛於京師諸寺(二京靈異小錄)
僕在吳興遊諸寺卿詩曰微雨止還作小窗幽更研盆山
不見日草木自蒼然非至吳越不見此景(百斛明珠)
舊讀蘇子美六和寺詩云沿橋待金鯽竟日獨遲留初不
喻此語及倅錢塘乃知寺後池中有此魚如金色復遊
池上投餅餌久之略出不食后入不可見自子美作詩
至今四十年已有遲留之語苟非難進易退而不妄食
安能如此夀耶(同前)
京師風物繁富士大夫牽扵事役良辰美景罕宴遊之樂
其詩至有賣花檐上看桃李拍酒樓前聽管絃之句(玉)
(堂閑話)
張喬九華人咸通末取京兆府解李建州時為京兆府參
軍主試同時有許棠及喬俞坦之劇燕任濤吳罕張蠙
周繇鄭谷李栖遠温憲李昌符謂之十哲其年府試月
中桂詩喬擅埸詩曰與月長洪濛扶疎萬古同根非生
下土葉不墜秋風每向圓時足還隨缺處空影高群木
外香滿一輪中未種丹霄日應虚白兔宫何當隨羽化
細得問元功其年以許棠在埸屋多年為薦首喬許坦
之在許下薛能尚書深知以詩唁二子云何事盡參差
惜哉吾子詩日令銷此道天亦負明時有路當重振無
門即不知何當見尭日重與啜澆漓(摭言)
僕初入廬山山谷竒秀平生所未見殆應接不暇遂發意
不作詩巳而見山中僧俗皆言蘇子瞻來矣不覺作一
絶云芒鞵青竹杖自挂百錢遊可怪深山裏人人識故
侯既自悔前言之謬又作两絶云青山若無素偃蹇不
相親要識廬山面他年是故人又云自昔懷清賞神遊
杳靄間如今不是夢真箇在廬山是日有以陳令舉廬
山記見寄者且行且讀見其中云徐凝李白之詩不覺
失笑旋入開先寺僧求詩因作一絶云帝遣銀河一派
垂古來惟有謪仙辭飛流濺沫知多少不為徐凝洗惡
詩往來南北山十餘日以為勝絶不可勝談擇其尤者
莫如漱玉亭三峽橋故作此二詩最後與總老遊西林
作一絶云横看成嶺側成峰到處看山了不同不識廬
山真面目只緣身在此山中余廬山詩盡於此(百斛明珠)
余在𡵨下見秦州進一馬[騣-凶+(鬯-匕)]如牛項垂胡側立顛倒毛生
肉端蕃人云此肉[騣-凶+(鬯-匕)]馬也乃知鄧公騘馬行云肉駿碨
礧連錢動當作肉[騣-凶+(鬯-匕)]
唐人煎茶用薑故薛能詩云塩損添常戒薑宜着更誇㩀
此則又有用塩者矣近世有用此二物者輙大笑之然
茶之中等者用薑煎信佳塩則不可
安定郡王以黃柑釀酒謂之洞庭春色色香味三絶以餉
其猶子德麟德麟以飲予為作詩醉后信筆頗有沓拖
風氣云去年洞庭秋香霧長噀手于今洞庭春玉色疑
非酒賢王文字飲醉筆龍蛇走旣醉念君醒遠餉為我
夀瓶開香浮坐盞凸光照牖方傾安仁醽(潘岳賦云披黃苞以授甘)
(傾縹瓷以酌醽)莫遣公遠嗅要當名字竒未可論升斗應呼釣
詩鉤亦號掃愁箒君知葡萄惡正是嫫母醜須君灔海
杯澆我談天(口並同前)
增修詩話總龜卷之十八
百家詩話總龜後集卷之十八
辯疑門
王絲字敦素越之蕭山人景祐初為縣令會歲歉絲每家
攴錢一千以濟之期以眀年夏輸絹一匹邑人大受其
惠稱為德政繇此當路薦之盖是時一縑售價不逾其
數爾仕止郎曹典州而巳范文正公為作墓誌具載其
事至荆公當國傚其法施之天下號為和買久之本錢
旣不復俵且有折帛之害世悞傳始扵王儀仲素儀仲
文正公之子早即貴逹未嘗為邑官至八座没謚懿敏
國史夲傳可考其子鞏字定國與東坡先生游李定字
仲求洪州人晏元獻公之甥文亦竒欲預賽神會而蘇
子美以其任子距之致興大獄梅聖俞謂一客不得食
覆鼎傷衆賓者也其孫即商老彭以詩名列江西派
中又李定字資深元豐御史中丞其孫方叔正民兄弟
皆顯名一時揚州人又李定嘉祐治平以來以風采聞
嘗遍歴天下諸路計度轉運使官制未行老于正卿乃
敦老如岡之祖盖濟南人也同姓名者凢三人世亦多
指而為一不可不辯(李豸陽翟人東坡先生門下士亦字方叔两方叔俱以文鳴詩章又)
(多互傳于世)
陳子昂感遇詩云樂羊為魏將食子徇軍功骨肉且相薄
他人安得忠又曰吾聞中山相乃属放麑翁孤獸猶不
忍况以奉君終一則忍扵其子一則不忍於麑故魯直
懷荆公詩有啜羹不如放麑樂羊終媿巴西陳無巳啓
亦用此事所謂中山之相仁於放麑亂世之雄疑於食
子是也然屬麑於秦西巴者孟孫也非中山相也子昂
徒見樂羊中山事遂誤作孟孫用無巳亦遂襲之魯直
以西巴為巴西亦悞矣(丹揚集)
李白古風云燕昭延郭隗遂築黃金臺劇辛方趙至鄒衍
復齊來予攷史記不載黃金臺之名止云昭王為郭隗
改築宫而師事之孔文舉與曹公書曰昭王築臺以尊
郭隗亦不著黃金之名上谷郡圖經乃云黃金臺在易
水東南十八里燕昭王置千金於臺上以延天下士遂
因以為名皇甫松有登黃金臺詩云燕相謀在兹積金
黃巍巍上者欲何顔使我千載悲其迹尚可得而考也
東坡詩云玉奴弦索花奴手玉奴謂楊妃花奴謂汝陽王
璡也及觀和楊公濟梅花詩乃言玉奴終不負東昏何
耶按南史東昏妃潘玉兒當是筆悞𡭗
韓退之詩曰離騷二十五王逸序天問亦曰屈原凢二十
五篇今楚詞所載二十三篇而已豈非并九辨大招而
為二十五乎九辨者宋玉所作非屈原也今楚詞之目
雖以是篇併注屈原宋玉然九辨之序止稱屈原弟子
宋玉所作大招雖疑原文而或者謂景差作若以宋玉
痛屈原而作九辨則招魂亦當在屈原所著之數當為
二十六矣不知退之王逸之言何所㩀耶
杜子美栢中允除官制詩舊註以為栢耆又以為正節按
杜詩云紛然喪亂際見此忠義門蜀中寇亦甚栢氏功
彌存三止錦江沸獨清玉壘昏當是有功扵蜀者方是
時叚子璋反扵上元徐知道反扵寳應而正節為卭州
刺史數有功則是正節無疑矣杜集又有栢學士茅屋
栢大兄弟山居詩議者皆以謂正節之居然詩中殊不
及功名之事但皆稱其為學讀書尔茅屋云古人巳
用三冬足年少今開萬卷餘山居云山居精典籍文雅
涉風騷疑是卭州立功之前(丹陽集)
黃魯直詩云世有捧心學取笑如東施梅聖俞云曲眉不
想西家樣餒腹還須二子清太平寰宇記載西施事
云施其姓也是時有東施家西施家故李太白效古云
自古有秀色西施與東鄰而東坡代人留别詩乃云綘
蠟燒殘玉斝飛離歌唱徹萬行啼他年一舸鴟夷子應
記儂家舊姓西似與寰宇記所言不同豈為韻所牽
耶(同上)
張無盡嘗和山字云安得將相似仲山人疑之以近人所
常用皆山甫也觀後漢志陽樊攅茅田服虔注云楚
仲山所居又楊脩荅臨淄侯牋云仲山周旦之儔只稱
仲山何疑之有(黃常明)
坡記王凌過賈逵廟呼曰賈梁道我大魏之忠臣也及
司馬景王病夢逵為崇因為詩曰嵇紹似康為有子
郄超畔鍳似無孫如今更恨賈梁道不殺公閭殺子元
盖怪梁道忠義之靈不能自巳其子充之惡按晉紀王
賈所殺者乃宣帝名懿字仲達非景帝子元也(䂬溪)
正訛門
天闚象緯逼雲卧衣裳冷世傳古本作天闚今從之莊子
以管闚天正用此字舊集以作闕又或作關今不取盖
先生詩該衆美者不惟近體嚴扵屬對至扵古風句
對者亦然觀此詩可見矣近人論詩多以不必屬對為
高古何耶故詳論之以俟知者焉(杜詩正異)
海右此亭古濟南名士多濟南實海右諸郡舊集一作
海右今從之正文作海内非也
拂天萬乘動觀水百丈湫拂字從一作兼畫馬詩有云翠
華拂天來向東正文作沸非也
君臣留歡娛樂動殷嶱嵑殷從上聲嶱嵑出文選音渴曷
集韻山貌舊集作殷湯嶱音字皆悞盖緣湯字之訛二
字從而倒之兼他詩二字悞倒之者非一
豈知秋禾登貧窶有倉卒别本禾字一作未今從之按此
詩十一月作禾字明矣昌黎謂年登而妻啼飢實此意
也
隂風西北來慘淡隨回紇紇字從一作鶻唐史德宗朝始
改名回鶻正文非也
中興諸將收山東捷書夜報清晝同夜字從王介甫謂捷
書晝夜至也舊作日今不取
花門天驕子飽肉氣勇决諸詩之言花門者皆回紇也舊
集作北門盖由字畫小誤唐以太原為北門非謂回紇
明矣卒章申言花門也
渡河不用船千騎常撇捩撇捩疾貌大食刀歌云鬼物撇
捩辭沆壕字意皆同今從之舊集作撇烈非也
嬋娟碧蘚静蕭摵寒籜聚蘚字從别本舊集作鮮盖字
畫小缺而釋者因云嬋娟碧蘚皆謂竹也尤謬
長夜苦寒誰獨悲杜陵野老骨欲折此成都詩舊集作長
安非也其夜字之訛故悞作安耳况卒章之意明甚
南京亂初定所向色枯槁色字從别本他詩亦云朝野色
枯槁正文作邑今不取
樹枝有鳥亂棲時瞑色無人獨歸客棲字從一作正文作
鳴今不取言亂棲則鳴可知矣
高皇亦明王魂魄猶正直皇字舊集諸本皆作堂近見别
本作皇今從之乃與上下數聮詩意相貫也詢之閬人
其漢高祠廟今尚存焉
别離重相逢偶然豈足期足字舊集作定盖由字畫小訛
况上句巳云泄雲無定姿
悲臺蕭颯石巃嵸哀壑&KR1166;枒浪呼洶浪字作别本考两句
属對之二當用一實字又别本下句作二鶯猛胸絛徐
墜字亦未通
主守問家臣分朋見溪畔耘者必分朋曹而進故東坡遠
景樓記謂耘者畢出數百人為曹者是也舊作明乃字
小訛耳
風吹巨熖作河漢騰烟柱諸本下句作何掉騰烟柱蜀本
何作河近見別夲今從之盖扵詞意通也
合昏排鐡騎清曉散錦幪幪字他詩有云駑駘怯
錦幪乃覆馬之物正文作&KR1042;非也
大火運金氣荆揚不知秋火字從一作謂大火西流七月
詩也正文作暑今不取
終然契真如得匪金仙術二句並從一作正文作終契如
往還得匪合仙術今不取
幾度寄書白塩北故人贈我青絲裘絲字從一作縑别本
正文止作絲字此詩寄裴施州者或謂裴冕非也按唐
史冕以寳應元年貶施州刺史不數月移澧州距此巳
六年矣
配極玄都閟憑高禁籞長籞字舊集諸本皆作蘌按西
漢宣帝紀云池籞者其字從竹今從之
尸鄕餘土室誰話呪雞翁誰話從事見列仙傳正文
作雞說乃字之訛也咒字一作喌音州又音祝
茂樹行相引連山望忽開茂字連山字皆從一作時歸鳳
翔行在正文連山作連峰非也霧樹亦然
掖垣竹埤梧十尋洞門對霤常隂隂霤字從别本文選云
二堂對霤此春深詩也而諸本作雪悞矣
江上小堂巢翡翠苑邊高塜卧麒麟苑字從一作正文作
花盖字畫小訛而說者云一詩連用三花字不害為工
誤矣
雲斷岳蓮臨大路天晴宫柳暗長春大路陜華間地名也
晉書檀道濟從劉𥙿伐姚泓至潼關姚鸞屯大路以絶
道濟粮道而蜀本正作大道誤矣
馬嬌朱汗落胡舞白題斜朱汗巳見他詩舊作珠乃衍文
也白題從一作西漢云斬胡白題將字義與雕題同正
文作蹄非也
力疾坐清曉來詩悲早春詩字從别本考詩題與上下句
意當從之舊作時非也
峽雲籠樹小湖日蕩船明蕩字從一作非久游江湖者不
知此字之工正文作落盖字訛也
合觀却笑千年事驅石何時到海東題云觀造竹橋即日
成句中合觀字謂聚觀橋成之速而笑驅石之誕舊集
諸本皆訛作歡非也
百家詩話總龜卷之十八
