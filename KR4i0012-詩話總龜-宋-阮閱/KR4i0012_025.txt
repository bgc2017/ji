增修詩話總龜卷之二十五
感事門(下)
西蜀楊耆數年前見之甚貧今見之亦貧所異扵昔者蒼
頭華髮耳女無美惡冨者妍士無賢不肖貧者鄙使其
逢時遇合豈减當世之士哉頃宿長安驛聞泣者甚怨
問之乃昔富而貧者乃作一詩今以贈楊君孤村漸雨
逐秋凉逆旅愁人怨夜長不寢相看唯櫪馬愁吟互答
有寒螿天寒滯穗猶横畆歲晚空機尚倚墻勸爾一杯
聊復睡人間貧冨海茫茫(玉局文)
予十八年前中秋與子由觀月彭城作一詩以陽關歌之
今復遇此夜宿扵贛上方南北嶺表獨歌此曲聊復書
之以識一時之事雖未覺有今夕之悲但懸知爲他日
之喜也行歌野哭两堪悲遠火低星漸向微病眼不眠
非守歲鄕音無伴苦思歸重衾脚冷知霜重新沐頭輕
感髮稀多謝殘燈不嫌客孤舟一夜苦相依(同前)
贊皇公再貶朱崖道中有詩云十年紫殿掌洪鈞出入三
朝一品身文帝寵深陪雉尾武皇恩重宴龍津黑山永
破和親慮烏嶺全坑扈從臣自是功高臨盡處禍來名
减不由人又登朱厓郡城云獨上高樓望帝京烏飛猶
是半年程青山似欲留人住百匝千遭遶郡城世傳贊
皇公崖州詩皆仇人所作只此二首是真(古今詩話)
明皇友悌古無有者嘗以書賜弟憲等魏文帝詩曰西山
一何高高高殊無極上有两仙童不飲亦不食賜我一
丸藥光輝有五色服之四五日身體生羽翼朕每言服
藥而生羽翼寧如兄弟天生之羽翼乎陳思王之才足
以經國絶其朝謁卒使憂死魏祚未終司馬氏奪之豈
神丸效耶(雍洛靈異記)
唐元和十三年士人下第多為詩刺試官獨章孝標作歸
燕詩獻庾承宣侍郎曰積累危巢泥巳落今年故向社
前歸連雲樓閣無棲處更傍誰家門戸飛歐陽澥亦作
燕詩獻鄭愚侍郎云翩翩飛燕畫堂開送古迎今幾萬
回長向春秋社前后為誰歸去為誰來(古今詩話)
盧氏子垂拱中不中第步出都門其日寒甚投宿旅舍一
客續至附火吟曰學織絲綾功未多謾臨機杼錯抛梭
莫教宫錦行家見把此文章笑殺他盧憶前詩乃白尚
書者因問其姓氏曰姓李氏世業織綾前屬東宫錦坊
近以薄藝投本行皆云如今花樣與前不同不謂伎俩
兒以文采求售不重扵世如此
元稹奉使東川扵褒城題黃眀府詩序曰昔年曾扵解縣
飲酒余為錄事有客后至數犯酒令併飛數杯逃席而
去醒后問其人曰前虞卿黃丞也爾後絶不復知所在
元和四年三月奉使東川十六日至褒城驛有黃明府
見迎問其前銜即曩日迯席也因問坐隅山川則褒女
所奔之城在其左諸葛所征之地在其右感今懷古作
贈黃明府詩曰昔年曾痛飲黃令困飛觥席上當時走
馬前今日迎依稀迷姓字積漸識平生故友身皆遠他
時眼暫眀便邀連坐叙兼共摘船行酒思臨風亂霜
拂地平不看深淺酌貪愴古今情迤逶七盤洛坡陀數
丈城花疑褒姒笑棧想武侯征一種埋幽石空閑千古
情(同前)
魏瓘侍郎知廣州子城一角忽頽一古塼有四大字云委
扵鬼工是魏字公感其事大築新之罷而召還仲簡待
制代之未幾儂賊寇廣州外城一擊而圯獨子城堅完
民頼以生賊平朝廷以公有前知之備加諫議大夫再
知五羊二年公以築城之功自論久不報作感懷詩曰
羸羸霜髮一衰翁蹤跡年來類斷蓬萬里遠歸雙闕下
一身還在衆人中螭頭賜對恩雖厚雉堞論功事巳空
淮上有山歸未得獨揮清淚&KR0904;春風又五羊書事詩云
雖云嶺外無霜雪何事秋來亦滿頭文潞公採其詩進
呈加龍圖閣學士尹天府
南唐元宗割江之后金陵對岸即是敵境因遷都豫章每
北望忽忽不樂有詩曰靈槎思浩蕩老鶴憶崆峒又廬
山百花亭刊石云蒼苔迷古道紅葉亂朝霞皆佳句也
隋煬帝迷於聲色高昌薦浙人項升進新宮圖覧之大悅
即日召有司具材役夫經歲而成帑庫為之一空幸之
喜謂左右曰使真仙遊其中亦當自迷也可目之曰迷
樓每一幸即經月宫女無數后宫多不得進有侯夫人
者有美色忽自縊於棟下臂懸錦囊左右取進有自感
詩三首其一曰庭絶玉輦迹芳艸漸成窠隱隱聞簫鼓
君恩何處多其二曰欲泣不成淚悲來翻強歌庭花方
爛漫無計柰春何其三曰春隂正無際獨步意如何不
及閑花草翻承雨露多又云粧成多自恨夢好却成悲
不及揚花意春來到處飛又遣意云祕洞扄仙卉彫房
鎻玉人毛君真可戮不肯寫昭君煬帝見詩反復傷感
眠其屍巳死顔色尚爾厚禮葬之
寧王憲宅左有賣餅人妻有色王欲之厚遺其夫取之寵
嬖踰等閱歲因問云尚思餅漢否默然不對因呼令見
其妻注眼淚下若不勝情時坐客十餘無不悽然王請
客賦詩王摩詰先成詩曰莫以今朝寵寧忘舊日恩看
花滿眼淚不共楚王言
東海北巖畔有大石龜俗云魯般所造夏則入海冬復止
此山涯有詩云石龜尚懷海我寧忘故鄕
劉虚白昔與裴令公同硯席及公主文虚白猶是舉子試
雜文日簾前獻一絶云二十年前此夜中一般燈燭一
般風不知歲月能多少犹着麻衣待至公(並同前)
余自夏歷秋毒熱七八十日不衰炮灼理極意謂不復有
清凉之時今日復凄風微雨遂御夾衣顧念茲歲屈指
可盡彭澤云我今不為樂知有來歲不此言真可為惕
然也(王直方詩話)
僧可隆善詩高從誨閱其卷有觀棋句云萬般思後得一
失廢前功從誨謂可隆曰吾師此詩必因事而得隆答
曰某本姓慕容與桑維翰同學少負志氣多忤維翰維
翰登第以至入相某犹在場屋頻年敗衂皆維翰所挫
也因削髮爲僧其句實感前事而露意焉從誨識鍳多
此類也(大定錄)
廖齊父爽直嘗爲永州刺史齊后遊零陵於民間見父題
壁感而成詩曰下馬連聲叩竹門主人何事感遺恩回
頭泣向兒童道重見甘棠舊子孫(青瑣后集)
杜牧太和三年佐吏部沈公傳師幕在江西時好好年十
三始以善歌來入樂籍中後一年公鎮宣城復置好好
扵宣城籍中後三歲爲沈著作述師納之後三歲扵洛
陽城重見覩好好感舊傷懷故題二十韻以贈之爾爲
豫章姝十三纔有餘翠茁鳳生尾丹葉蓮合趺高閣倚
天半晴江聮碧虚此地試爾唱特使華筵鋪主公顧四
座始訝來踟蹰吳娃引贊起低回映長裾雙鬟可高下
才過青羅襦眄眄乍垂䄂聲同雛鳳呼繁絃迸關組寒
管裂寒蘆衆音不能逐裊裊穿雲衢主公再三歎爲言
天下姝贈之天馬錦副以水精珠龍沙看秋浪明月遊
東湖自此每相見三日以爲疎玉質随月滿豔態逐春
舒脩唇漸輕巧雲步轉虚徐旌旆忽東下笙歌随軸轤
霜彫謝庭樹沙煖句溪蒲身外任塵土樽前極歡娱飄
然集仙客(著作堂合集賓校理)諷賦欺相如聘之碧瑶珮載以紫
雲車洞戶水聲遠月高蟾影孤邇來未幾歲散盡高陽
徒洛陽重相見婥婥為當壚怪我苦何事少年垂白鬚
朋遊今在否落魄更能無門舘慟哭后水雲秋景初斜
月掛衰柳凉風生坐隅&KR0904;盡滿襟淚短歌聊一書
蜀王衍俘係入秦至劍閣閱山水之美詩云不緣朝闕去
好此結茅廬時人笑之至咸陽又作曲子云盡是一場
嬴得與夫無愁入井者所校無多也(北夢瑣言)
廖圖在永州有江干感興詩云正悲世上事無限細看水
中塵更多甚為識者所稱
种放在章聖朝累章乞歸賜買山銀百两放少時有瀟湘
感事詩曰离离江草與江花往事洲邊歎復嗟漢傅有
才終去國楚臣無罪亦沉沙凄凉野浦寒飛鴈牢落汀
祠晚聚鵶無限清忠沉浪底㴞㴞千頃屬漁家亦先兆
也(古今詩話)
開元時樂工李龜年承恩遇扵東都道通里創堂甲扵都
下其後流落江南每為人歌則坐客掩泣罷酒杜子美
嘗贈詩曰𡵨王宅裏尋常見崔九堂前數度聞正是江
南好風景落花時節又逢君崔九即滌中令湜之弟也
(明皇雜錄)
眀皇初自巴蜀回夜闌登勤政樓倚欄南望烟月滿目因
歌曰庭前琪樹巳堪攀塞北征人尚未還盖盧思道之
詩也歌畢里中隱隱如有歌者謂力士曰得非梨園舊
人乎遲明為我訪來翌日力士潜求於里中召至果梨
園弟子也其夜復乘月登樓左右惟力士及妃侍者紅
桃在焉遂命歌凉州凉州即貴妃所製親御玉笛為倚
樓曲曲罷無不掩泣因廣其曲傳扵人間
眀皇在南内耿耿不樂每自吟太白傀儡詩曰刻木牽絲
作老翁鷄皮鶴髮與真同須臾弄罷渾無事還似人生
一世中(並同前)
東坡在惠州盡和淵明詩(思州)魯直在黔南聞之作偈曰
子瞻謫海南時宰欲殺之飽喫惠州飯細和淵明詩淵
明千載人子瞻百世士出處固不同風味亦相似
鄒志完過永州淡山岩岩有馴狐凡貴客至則鳴志完將
至而狐鳴僧出迎以馴狐為言志完作詩曰我入幽嵓
亦偶然初無消息與人傳馴狐戲學仙伽客一夜飛鳴
至老禪(並冷齋夜話)
增修詩話總龜卷之二十五
百家詩詁總龜後集卷之二十五
傚法門
李商隠詠淮西碑云言訖屢頷天子頥雖務奇崛人臣言
不當如此乘輿軒陛自不敢正斥如老杜天顔有喜近
臣知蚪湏似太宗可謂知体矣東坡贈寫御容詩云野
人不識日月角彷徨尚憶重瞳光天容誰敢畫老師古
寺畫閉房盖遵此法(䂬溪)
杜牧之詩字多意用老杜如觀東兵長句云黑稍將軍一
鳥輕盖用子美身輕一鳥過也遊樊川詩云野竹疎還
密岩泉咽復流盖用子美雨止還作斷雲䟽復行也盖
其心景慕之切則下語自然相符非有意扵蹈襲故
其論杜詩云天外鳳凰誰得髄何人觧合續弦膠豈非
自以為得髄者耶東坡贈孔毅甫詩云天下幾人學杜
甫誰得其皮與骨前生子美只君是信手拈淂俱天成
學杜甫而得其皮骨者鮮矣又况其髄哉(丹揚集)
沈攸之晚好讀書手不釋卷嘗歎曰早知穷逹有命恨不
十年讀書東坡再和劉景文介亭長萹云早知事大繆
恨不十年讀(䂬溪)
王元之到任表有全家飽煖盡荷君恩之語到今傳誦永
叔用為詩云諸縣豊登少公事全家飽煖荷君恩夢
得亦嘗有云一生不得文章力百口空為飽煖家白
云不才空飽煖無力及飢貧(䂬溪)
樂天云身閑當得真天爵官散無憂即地仙盖用顔蠋晚
食當肉早眠當冨無事當貴也
臨川愛眉山雪詩能用韵如云冰下寒魚漸可义和羔䄂
龍鐘手獨义盖子厚嘗云江魚或共义又云入郡腰常
折逄人手盡义(黃常明)
退之詠蚊蠅云凉風九月到掃不見蹤跡夢得聚蚊云清
商一来秋日暁羞尔微形飼丹鳥聖俞云薨薨勿久恃
會有東方白王逄原晝睡云蚊䖝交紛始誰造一一口吻
如針錐噆人肌膚得腹飽不觧默去猶鳴飛雖然今尚
尔無柰當有獵獵秋風時小人稔悪豈漏恢網但可僥
倖目前耳左氏曰天之假助不善非右之也將厚其悪
而降之罰也其是之謂乎(黃常明)
柳色黃金嫩梨花白雪香隂鏗詩也李太白取用之杜子
美太白詩云李侯有佳句往往似隂鏗後人以謂以此
&KR1018;之然子美詩有蛟龍得雲雨鵰鶚在秋天一聮已見
晉書載記矣如冰肌玉骨清無汗水殿風来暗香满孟
蜀主詩東坡先生度以為詞昔人不以蹈襲為非南部
烟花錄夕陽如有意偏傍小窗明唐人方域詩新唐書
藝文志有方域詩一卷烟花錄一名大業拾遺記文詞
極悪可疑而大業幸江都記自有詩一卷唐著作郎杜
寳所纂明清有之承平時楊州印本也(揮塵錄)
詩体如八音歌建除体之類古人賦詠多矣用十二神為
詩者始見扵沈烱山谷亦嘗效爲之余友人莫之用其
祖戬嘗以辯舌說賊脱百人扵死意其後必昌而之用
乃貧不能以自存天理殆難暁也余嘗以此格作詩贈
之云抱犬高眠巳云足更得牛衣有餘燠起来敗絮擁
懸鶉誰羡龍髯織冰縠踏翻菜園底用羊從他春雷
吼枯腸擊鍾烹鼎莫渠爱小笔自許猴葵香半世飢寒
孔移帶鼠米占来身漸太吉雲神馬日匝三樗蒲肯作
猪奴態虎頭食肉何足誇隂德由来报宜奢丹竈功成
無躍兔玉凾方秘緣青蛇(丹揚集)
坡有𣣔吐狂言喙三尺怕君嗔我却湏吞嘗疑其語太怪
及觀杜集亦有臨風𣣔慟哭聲出巳復吞韋蘇州高歌
長安酒中憤不可吞(䂬溪)
杜云卿到朝廷說老翁漂零巳共滄浪客又朝覲從容
問幽仄勿云江漢有垂綸其後夢得送陳郎中云若問
舊人劉子政而今懶拙每如初送慧則云休公久别如
相問楚客逄秋心更悲小杜江湖酒伴如相問終老烟
波不計程交游問我憑君道除却魲魚更不聞商隠寄
崔侍御云若向南臺見鶯友為言垂趐度春風臨川故
人亦見如相問為道方尋木鴈編歸見江東諸父老為
言飛鳥會知還聖俞倘或無忘問姓名為言懶拙皆如
故坡單于若問君家世莫道中朝第一人皆有所因也
(黃常明)
韋應物詩擬陶淵明而作者甚多然終不近也荅長安丞
裴税詩云臨流意巳悽采菊露未晞舉頭見秋山萬事
都若遺盖效淵明采菊東篱下悠然見南山此懷有真
意𣣔辨巳忘言之句也然渊明落世紛深入理窟但見
萬象森羅莫非真境故因見南山而真意具焉應物乃
因意悽而采菊因見秋山而遺萬事其與陶所得異矣
(葛常之)
苕溪云退之有藤杖詩空堂晝眠倚戶牗飛電著壁搜
蛟螭故東坡鉄柱杖云入懷冰雪生秋思倚壁蛟龍護
晝眠山谷笻竹杖贊涪翁晝寢蒼龍挂壁皆用退之
詩(䂬溪)
杜云嗜酒狂嫌阮知非笑蘧近集有素書欵欵誰怜
杜采筆遒遒獨勝江榻畔烟花常嘆杜海中童丱尚追
徐河魚潰腹空號楚汗足流骰始信吳皆用此格(同上)
西京雜記載司馬相如將聘茂陵人女為妾卓文君作白
頭吟以自絶相如乃止樂府詩集謂白頭吟疾人以新
間舊不能至白首故以為名余觀張籍白頭吟云春天
百艸秋始衰棄我不待白頭時羅𥜗玉珥色未暗今朝
巳道不相宜李白白頭吟云妾有秦樓鏡照心勝照井
碩持照新人雙對可怜影其語感人深矣至劉希夷作
白頭吟乃云寄言全盛紅顔子湏怜半死白頭翁此翁
白頭真可怜伊惜紅顔美少年則是言男為女所弃而
作與文君白頭吟之本意異矣(韵語陽秋)
老杜贈李秘書觸目非論故新文尚起余太白酬竇公衡
云曾無好事来相訪頼爾高文一起余韋蘇州每一
覩之子高詠尚起余昌黎酬張韶州將經貴郡煩晉客
先惠高文謝起余豈非用事偶合𢾗公非蹈襲者(䂬溪)
元白齊名有自来矣元微之寫白詩扵閬州西寺白樂天
寫元詩百篇合為屏風更相傾慕如此如樂天必言微
之詩得已格律頓進所謂每被老元偷格律是也然微
之江陵放言與送客嶺南詩樂天皆擬其作何耶東坡
嘗效山谷体作江字韵詩山谷謂坡收歛光芒入此窘
步余樂天亦云(丹揚集)
仲長綂云垂露成幃張霄成幄沆&KR1197;當餐九陽代燭盖取
無情之物作有情用也自後竊取其意者甚多張志和
則云太虚爲室明月爲燭王康琚則云華條當圜屋翠
葉代綺窗吳筠則云綠竹可充食女蘿可代裾劉伶則
云日月爲扄牖八荒爲庭衢皆是意也李義山無題詩
云春蚕到死絲方歇蠟燭成灰泪始乾此又是一格今
效此体爲俚語小詞傳於世者甚多不足道也(丹揚集)
皮日休雜体詩序曰詩云螮蝀在東又曰鴛鴦在梁雙
聲起扵此也陸龜蒙詩序曰叠韵起自梁武帝云後牗
有杇柳當時侍從之臣皆唱和劉孝綽云梁王長康強
沈休文云載載每碍自後用此体作爲小詩者多■
如王融所謂园衡炫紅蘤湖行畢黃華温庭筠所謂捿
息銷心象&KR0585;楹溢豔陽皆傚雙聲而爲之者也陸龜蒙
所謂瓊英輕明生竹石滴瀝碧皮日休所謂康莊傷荒
凉坐虜部伍苦皆效叠韵而爲之者也南北朝人士多
喜作雙聲叠韵如謝莊羊戎魏收崔岩軰戲謔談諧
之語往往載在史冊可得而攷焉(丹揚集)
百家詩話總龜後集卷之二十五
