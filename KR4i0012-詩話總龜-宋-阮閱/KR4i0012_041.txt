增修詩話總龜卷之四十一
送别門
劉綜學士出鎮并門两制舘閣皆以詩餞其行因進呈
章聖深究詩雅時方競尚西崐体&KR4640;裂彫篆親以御
筆選其平淡者得八聮句云夙駕都門曉凉風苑樹秋
(晁迥)秋聲和暮角膏雨逐行軒(李維)置酒軍中樂聞笳塞上
情(錢惟演)關揄漸落邊鴻度勸到劉郎酒十分(楊億)寒垣
古木含秋色祖帳行塵起夕陽(朱巽)汾水泠光摇昼戟蒙
山秋色鎻層樓(孫僅)河朔雪深思愛月并門春煖詠甘棠
(王貽永)極目關河高倚漢順風鵰鶚遠凌秋(刘筠)聖章謂
綜曰并門唐時皆將相出領凢之官遣從事以題詠作
寵其行多刻諸道宫佛寺纂集編聚久不聞有是作也
後綜寫為御選句圖立於晉祠(古今詩話)
王化基詩送梁助曰文章換桂一枝秀清白傳家两弟貧
人多誦之(談苑)
天祐中毗陵有慎氏本儒家女三史嚴灌夫娶之數年無
子因拾其過而出焉慎氏慨然登舟晉詩一章為别曰
當時心事巳相關雨散雲飛一餉間便挂孤帆從此去
不堪重過望夫山灌夫覧而愧乃留之(唐宋遺史)
唐如意中有女子七歲能詩則天命試之皆應聲而就其
兄别之而去則天令作詩送兄曰别路人初起离亭葉
正飛所嗟人異鴈不作一行歸
丞相劉沆與鄕人尹鑑少同場屋丞相旣大拜尹方以恩
榜得官公以詩送還曰少年相欵老相&KR1134;鄉舉雖同遇
不同我已位登三事後公方名列五刑中荣登莫計名
高下宦逹湏由善始終若到鄕關人見問為言歸思满
秋風(並同上)
内侍裴愈字益之作詩送魯秀才南遊詩云東吳山水家
家月西椘江聲浦浦風又聞蝉云楊柳影疎秋霁兩梧
桐葉墜夕陽天
唐子方以言事謫宜春監酒待制李師中作詩贈别曰孤
忠自許衆不與獨立敢言人所難去國一身輕似葉高
名千古重扵山並游英俊顔何厚已死奸䛕骨尚寒天
意若爲宗社計肯教夫子不生還(倦遊錄)
徐鉉仕宦海州蒯亮爲錄事參軍多與往還未幾亮受代
徐餞之詩曰昔年聞有蒯先生二十年来道不行抵掌
曾談天下事折腰尤忤俗人情老還上國風光簿貧裏
歸装結束輕迁客臨流重惆悵晚風黃葉滿孤城(詩史)
武元衡罷相出鎮西蜀柳公綽與裴度俱爲判官公綽先
度入爲吏部郎中度有詩餞别云两人同日事征西今
日公先捧紫泥
景祐末元昊叛夏鄭公出鎮長安梅昌言送詩云亞夫金
鼓從天落韓信旌旗背水陳是時士大夫詩甚多鄭公
獨刻昌言詩于䂖
臨川楊智堅嗜學居貧妻厭其饘藿不足求离智堅以
詩送之曰平生業在負琹詩頭上而今有二絲漁父尚
知溪谷暗山妻不信出身遲荆釵任意撩新鬢鵉鏡從
他學畫眉今日便同行路客相&KR1134;正是下山時妻持詣
州顔魯公為内使杖其妻而令嫁自後莫有弃其夫者
(雲溪友議)
崔涯别其妻詩曰隴上流泉隴下分断腸鳴咽不堪聞姮
娥一入宫中去巫峽千秋空白雲
申國長公主為尼掖庭随出者二十餘人詔两禁送至寺
賜齋傳旨令各賦詩惟陳文僖公彭喬年詩尚有記者
云盡出花鈿散宝津雲鬟齊剪向殘春因驚風燭難晉
世遂作蓮池不染身貝葉乍翻疑軸錦𣑽音初學誤梁
塵從兹豔質成空後湘浦都無觧珮人都下好事者以
鷓鴣天歌之(湘山錄)
朱昂字㪯之揚歴清貴二十年晚為工部侍郎懇求歸荆
南踰年方允時方劇暑恩旨曲晉許秋凉始行吳淑贈
行詩云漢殿夜凉初閣筆渚宫秋晚得懸車錫宴玉津
园中傳旨令賦詩為送李維承旨云清朝納禄尤強健
白首還家正太平陳文惠云部吏百御通爵里從兵千
騎過荆門弟恊亦同時隱皆享眉壽謂之渚宫二疎(並)
(古今詩話)
武公幹常事蒯希逸十餘歲異常勤幹洎希逸擢第幹辭
歸以親在養父堅晉不住以詩送之其略云山險不曾
离馬後酒醒長見在床前(摭言)
張乖崖在蜀州有錄事參軍老病㾱事公曰胡不歸明日
參軍求去且以詩留别其略云秋光都似宦情簿山色
不如歸興濃公驚曰同僚有詩人而吾不知晉而薦之
元祐中老人守潁有路都曹者以小疾求致仕老人誦
此詩以留之不可乃採前人之意作詩送之曰淮光釀
山色先作歸意濃恨無乖崖公一洗芥蔕匈(百斛明珠)
張不疑帥鼎文莹往謁後帥辰又謁之旣别慨然以二詩贈行
曰憶昔荆門屡過從當時心巳意冥鴻渚宫禅伯唐斉
巳淮甸詩豪宋惠崇老格疎閑松倚潤清談潇洒坐生
風使君不見高僧事莫把名參伎術中又云碧嶂孤雲
苒苒歸觧携情緒異嘗時餘生歲月能多少此别應難
問後期(玉壷清話)
狄焕送人遊卲云春江正渺渺送别两依依烟裏掉將遠
渡頭人未歸漁家侵叠浪島樹挂殘暉况入湖湘路那
堪花乱飛(雅言系述)
元豊三年蘇子由謫官筠州張安道口占一絶送之云因
嗟萍梗才名客自歎匏瓜老病身一榻從兹還倚壁不
知重掃是何人巳而涕下東坡云安道平生未嘗出涕
向人王崇拯字拯之與先君同在熙河先君自熙河入
京相别扵中塗送先君云渭城楊柳巳青青強住行人
听渭城不問使車歸路遠且從墫酒滿杯傾相&KR1134;洮塞休
兵後此去秦州照眼明若立螭頭借前箸且教充國事
春耕先君誦扵昊卿丞相緣此知名扵朝庭
洪駒父有詩送余赴官河内末云眼中人物東西盡肺病
京華故倦游潘邠老每誦而喜之李希声亦有詩送余
云散盡平生眼中客煖風晴日閉門居可以相上下也
是時紹聖改元之二月(並王直方詩話)
李群玉好吹笙常使家僮吹之又善急就草性喜食鵝及
授校書卽東歸故里盧肇送詩云妙吹應諧鳳工書定
得鵝(南部新書)
乾祐三年宣政殿試賢良方正直言極諫科下一十人登科
其後牛僧孺等四人皆相次拜相先是白居易在翰
林日為考覆官其後僧孺罷相出鎮揚州居易在洛中
有詩送曰北闕上東京風光十六程坐移丞相閣春入
廣陵城紅旆擁双節白髭無一莖万人周路看百吏立班
迎閫外君珍重樽前我亦荣何湏身自得將相是門生
(卓異記)
㒒去歲錢塘十六年而又来留二年乃去平生自斍出處
老少相似樂天雖才名相遠而安分寡求亦庶幾焉二
月六日来别南北山惠净上人以天竺醜石見贈乃作
絶句三首以全樂天之好曰當年衫髩两青青強說
重臨刷别情衰髮只今無可白故應相對話来生其二
曰出處依希似樂天敢將衰杇校前賢便從洛社休
官去犹有閑居二十年其三曰在郡依前六百日山中
不記幾回来還將天竺一峰去欲把雲根到處栽(紀詩)
唐節度使薛嵩有人献小鬟十三歲左右手俱有紋隱若
紅線因號為紅線十九年方辭嵩去不可晉乃餞别請坐
客冷潮陽作詩曰采菱歌罷木蘭舟送客魂消百尺樓
還似洛妃乘霧去碧雲無際水長流
江淮間有妓徐月英作詩送人曰惆悵人間萬事違两人
同去一人歸生憎平望亭前月忍照鴛鴦相背飛
韋相皐昔遊江夏止扵姜使君之館姜氏子&KR0878;宝有小
青衣曰玉簘才十歲常令侍韋姜入關家属不行韋乃
易居頭陀寺荆宝遣玉簘往来年稍長乃與韋歡後為
廉使陳常侍發遣歸舟人趣行乃以書别荆宝荆宝與
玉簘同至相約曰遠不踰六七年當取玉簘歸因晉玉
簘指環一枚并詩曰黃雀啣来巳數春别時留解贈佳
人長江不見双魚至為遣相思夢入秦
李訥尚書夜登越城樓聞歌曰鴈門山上鴈初飛其声激切
公召至乃去籍之妓盛小叢也梁園供奉南不嫌女甥
所唱者乃不嫌昔所授也崔元範自幕府拜侍御史
餞扵鑑湖光候亭命小叢歌餞坐客各賦詩送之李尚
書曰綉衣奔命去情多南國佳人歛翠娥曾向教坊
听國樂為公重唱盛叢歌崔御史曰羊公晉宴峴山亭
洛浦高歌午夜清獨向拍臺爲老使可怜林木响餘聲
揚判官曰燕趙能歌有幾人落花回雪似含嚬聲随銜
史西歸去誰伴文翁過九春彦升曰蓮府纔爲綠水賓
忽乘&KR0865;馬入咸秦爲公唱作西河調日暮偏傷去住人
盧業支使曰何郎戴豸别賢侯更吐歌珠宴庾樓莫道
江南不同醉即陪舟楫上京游舉子高湘曰謝安春渚
餞名卿千里仁風一扇清歌黛惨時方酩酊不知公子
重飛觥盧溵處士曰烏臺上客紫髯公共捧天書静鑑
中桃葉不湏歌白䇡耶溪日暮起樵風崔下句云獨向
柏臺爲老吏皆曰御史即其任也何老扵柏臺衆請改之
崔曰某但止扵此任寕望九迁乎是年秋鞫獄譙中而
卒是終扵柏臺之任也(並古今詩話)
刘夢得送人下第詩云今此卜行日高堂應夢歸莫將和
氏泪滴向老菜衣又有詩云新詩一聮出白髮數莖生
(抒情)
詩話總龜卷之四十一
百家詩話緫龜後集卷之四十一
歌詠門
熙寕間奉詔定蜀楚秦民三家所献書得一弊紙所書花
蕊夫人詩三十二首乃夫人親筆而辞甚竒與王建宫
詞無異自唐至今誦者不絶口而此獨遺弃不見取前
受詔定三家書者又斥去之甚可惜也謹令繕寫入三
舘而歸口誦數篇於丞相安石明日與中書語及之而
王珪馮京願傳其本於是盛行於世夫人僞蜀孟昶侍
人事具國史苕溪漁隱曰余閱此詞如龍池九曲遠相
通楊柳絲牽两岸風長似江南好風景畫船来往碧波
中黎园弟子簇池頭小樂携来候宴遊試炙銀笙先按
拍海棠花下合梁州月頭支給買花錢滿殿宫人近數
千遇著唱名多不語含羞走過御床前内人追逐採蓮
時驚起沙鷗兩岸飛蘭把来齊拍水並船相閗&KR0668;羅衣
厨舡進食簇時新侍坐無非列近臣日午殿頭先索膾
隔花催喚打漁人皆清婉可喜花蕊又别有逸詩六十
六篇有近世好事者旋加搜索續之篇次無倫語意與
前詩相類者極少誠爲亂真矣聊摘其一二云羅衫玉
帶最風流斜插銀篦慢褁頭閑向殿前騎御馬掉鞭横
過小紅樓春日龍池小宴開岸邊亭子號流杯沉檀刻
作神仙女對捧金杯水上来(王平甫)
周世宗時陶尚書榖奉使江南韓熙載遣家妓奉盥匜及
且有書謝略云巫山之䴡質初臨霞侵鳥道洛浦之妖
姿自至月滿鴻溝舉朝不能會其辭熙載因召家訊之
云是夕忽當浣濯焉(緗素雜記)
唐高宗燕群臣賞双頭牡丹詩上官昭容一聮云势如連
壁友情若臭蘭人計之必一英竒女子也(許彦周詩話)
東坡後集有題織錦圖上回文其一云春晚落花餘碧草
夜凉低月半枯桐人隨遠馬邊城暮雨映疎簾綉閣空
其二云紅手素絲千字錦故人新曲九回腸風吹絮雪
愁萦骨泪洒縑書恨見郎其三云羞看一首回文錦錦
似文君别恨深頭白自吟悲賦客断絃愁是斷弦琴淮
海集載東坡䟦云余少時見一江本其後有人題詩十
餘首皆竒絶今記其三首然則此詩非東坡所作也少
游又云子瞻記江南所題詩本不全余嘗見之記其五
絶今以𥙷子瞻之遺即叢話前集所載回文詩五首是
也世以爲少游所作亦非也(苕溪漁隱)
蘇蕙織錦回文詩所傳舊矣故少常沈公復傳其畫繇是
若蘭之才益著然其詩回旋書之讀者唯曉外繞七言
至其中方則漫弗可考矣若沈公之博古亦謂辞句脫
讀不成文殊不知此詩織成本五色相宣因以別三四
五七言之異後人流傳不復施采故迷其句讀非辞句
之脫略也政和初予在洛陽於王晉玉許得唐程士南
效此并申諴之釋而後暁然是詩初不舛脫盖沈公未
嘗見此本耳然申諴所釋但依士南之設色其七言數
火其色反黃四言數金其色反綠扵五行為弗類意蘇
氏詩圖之色為不耳今因冠詩于畫遂別而正之三四
五七言之詩各隨其所行而爲之色觀者見其色則詩
之言數可知巳至扵士南之文旣有釋者則賦采自從
其舊而并錄扵其首云(東觀餘論)
載璇璣圖序云前秦安南將軍竇滔有寵姬趙陽臺歌舞
之妙無出其右滔置之别所妻蘇知之求而獲焉苦加
撻辱滔深恨之陽臺又專伺蘇之短讒毁交至滔益忿
蘇氏年二十一滔鎮㐮陽與陽臺之任絶蘇氏之音問
蘇悔恨自傷因織錦回文題詩二百餘首計八百餘字
縦横反覆皆爲文章名曰璇璣圖遣蒼頭賫至㐮陽滔
覧錦字感其妙絶因送陽臺之關中而具車從迎蘇氏
恩好愈重苕溪漁隱曰王初寮有點綘唇一詞送韓済
之歸㐮陽云峴首亭空勸君休墮羊碑泪宦遊如寄且
伴仙翁醉說與鮫人莫觧江皐珮將歸思暈紅萦翠䄂
織回文字初寮用事以其漢上故然扵送人之詞似难
用也(侍兒小名錄)
南齊楊侃性豪侈舞人張静婉腰圍一尺六寸能掌上舞
唐人作楊柳枝辭曰認得楊静婉腰後人却除家字只
使楊静婉悞矣李太白云子夜吳歌動君心李義山云
鶯有子夜歌晉有子夜女善歌非當時可及也(許彦周詩話)
古今詩人詠媍人者多以歌舞爲称梁元帝妓應令詩云
歌清隨澗響舞影向池生劉孝綽看妓詩云燕姬臻妙
舞鄭女爱清歌北齊䔥放冬夜對妓詩云歌還團扇後
舞出妓行前弘执恭觀妓詩云學舞俱回雪分歌共落
塵陳隂鏗侯司空宅咏妓詩云鶯啼歌扇後花落舞衫
前陳劉刪亦云山邊歌兩日池上舞前溪庾信趙王看
妓詩綠珠歌扇薄飛燕舞衫長江捴看妓詩云並歌時
轉黛息舞暫分香隋盧思道夜聞隣妓詩怨歌声易断
妙舞態难收陳元璪春园听妓詩云紅樹摇歌扇綠珠
飄舞衣釋法宣觀詩云舞䄂風前㪯歌声扇後嬌王勣
咏妓詩云早時歌扇薄今曰舞衫長刘希夷春日閨
人詩云池月怜歌扇山雲爱舞衣以歌對舞者七以歌
扇對舞衣者亦七雖相緣以起然詳味之自有工拙也
杜子美取以爲豔曲云江清歌扇㡳野曠舞衣前(復齋漫錄)
綠珠井在白州双角山下昔梁氏之女有容貌石季倫爲
交趾採訪使以真珠三斛買之梁氏之居舊井存焉耆
老云汲飲此井者誕女必多美里閭以美色無益扵是
遂以巨石填之苕溪漁隱曰山谷詩云欲買娉婷供煮
茗我無一斛明月珠用此事也(太平廣記)
石季倫王明君辭云延我以穹庐加我閼氏名閼氏單于
妻也上烏前下章移切前漢匃奴傳曰冐頓後有爱閼
氏生少子顔注閼氏匈奴皇后號劉貢父云匈奴單于
號其妻爲閼氏耳顔便以皇后觧之大俚俗也西河舊
事云失我祁連嶺使我六畜不蕃息失我焉支山使我
媍人無顔色盖北方有焉支山山多紅藍北人採其花
染緋取其英鮮者作烟脂媍人粧時用此顔色殊鮮明
可愛匈奴名妻閼氏言可爱如胭脂也錢昭度作王昭
君詩云閼氏纔聞易妾名歸期長似俟河清則誤讀氏
字爲姓氏之氏矣(藝苑雌黃)
古今辭人作明妃辞曲多矣意皆一律惟吕居仁獨不蹈
襲其詩云人生在相合不論胡與秦但取眼前好莫言
長苦辛君看輕薄兒何殊胡地人(苕溪漁隱)
韓子蒼題昭君圖詩寄語双鬟負薪女炙面謹勿輕離家
余考唐逸士傳云昭君至今生女必炙其面白樂天詩
至今村女面燒灼成瘢痕乃知炙面之事楽天已先道
之也(復齋漫錄)
漢書竟寕元年呼韓邪来朝言願壻漢氏元帝以後宫良
家子王昭君字嬙妃之生一子株累立復妻之生二女
至范曄書始言入宫久不見御積怨因掖庭令請行單
于臨辞大會昭君豐容靚飾頋影徘徊竦動左右帝驚
悔欲復晉而重失信夷狄然曄不言呼韓邪願壻而言
賜以宫女又言字昭君生二子與前書皆不合其言不
願妻其子而詔使從胡俗此自烏孫公主非昭君也西
京雜記又言元帝使畫工圖宫人皆賂畫工而昭君獨
不賂乃悪圖之旣行遂誅毛延夀琴操之按又言本齊
國王穣女端正閑䴡未嘗窺看門戶穰以其異人求之
不與年十七進之帝以地遠不幸欲賜單于美人嬙對
使者越席請往後不願妻其子吞藥而卒盖其事雜出
無所攷正自信史書尚不同况傳記乎要之琴操勖牴
牾矣按昭君南郡人今秭歸縣有昭君村村人生女必
灼艾炙其面慮以色選故也昭君卒&KR0830;匈奴謂之青塜
晉以文王諱昭號明妃云(韓子蒼昭君圖叙)
百家詩話緫龜後集卷之四十一
