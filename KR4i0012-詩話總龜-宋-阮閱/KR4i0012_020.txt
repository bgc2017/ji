增修詩話總龜卷之二十
詠物門(上)
王承之云太祖一夕翫月命學士盧多遜曰可以作詩
多遜曰請用何韻太祖曰用兒字韻多遜奏詩曰太
液池邊月上時好風吹動萬年枝誰家玉匣新開鑑露
出清光些子兒(王直方詩話)
王文康公性質重厚嘗作詩曰棗花至小能成實桑葉雖
粗觧吐絲堪笑牡丹如斗大不成一事又空枝(青箱雜記)
方干詠擊甌詩曰白噐敲來曲調成腕頭勻細自輕清隨
風摇曳有餘韻測水淺深多汎聲春漏丁當相次發寒
蟬計會一時鳴從今巳得佳声出衆樂無由更擅名
李正白江南人不仕號處士善嘲詠曲盡其妙詠刺蝟云
行似針毡動卧若粟毬圓莫欺如此大誰敢便行拳嘗
謁一貴公子不甚禮&KR0550;有一格子屏風題其上曰道格
何曾格言糊又不糊渾身總是眼還解識人無詠狗蚤
云與虱都來不較多襮挑筋斗太嘍囉忽然𬋩着一籃
子有甚心情那你何詠月云當塗當塗見蕪湖蕪湖見
八月十五夜一似没柄扇建師晦之子得誠罷𬋩㳂江
水軍掌禁衞頗患拘束方宴客正白在坐食蠏得誠顧
正白曰請詠之正白曰蟬眼龜形脚似蛛未曾正面向
人趍如今飣上盤筵上得似江湖亂走無衆客皆咲詠
罌粟子云倒排雙陸子希插碧牙籌旣似犧牛乳又如
鈴馬兜鼓槌并瀑箭直是有來由(談苑)
汝陽溪穆清叔因寒食縱步郊外會數年少同飲松梨花
下以香輪莫輾青青破留與愁人一醉眠各賦梨花詩
清叔得愁字詩曰共飲梨花下梨花插滿頭清香來玉
樹白蟻泛金甌粧靚青娥妬光凝粉蝶羞年年寒食夜
吟繞不勝愁衆客閣筆(雲齋廣錄)
大庚嶺上有佛塔廟往來題詩多矣有婦人題云妾幼年
侍父任英州司寇旣代歸父以大庾本有梅嶺之名而
反無梅遂植三十株于道之右因題詩于壁今隨夫之
任端溪復至此寺前詩巳汚漫矣因再書之云英江今
日掌刑回上得梅山不見梅輟俸買將三十本清香留
與雪中開好事者因以夾道植梅矣(倦游錄)
劉昭禹聞蟬詩云一雨一番晴山林冷落青莫侵殘日噪
正在異鄕聽孤舘宿漳浦扁舟離洞庭年年當此際那
免鬢凋零(雅言雜載)
李建樞詠月云昨夜圓非今夜圓却疑圓處减嬋娟一年
十二度圓缺能得幾多時少年(抒情集)
謝邈謝人惠琴材云風撼桐絲帶月明羽人乘醉截秋聲
七絃妙制饒仙品三尺良材稱道情池小未聞春浪泛
岳低猶欠暮雲生何妨乞與元中術臨化無妨膝上横
謝僧寄拄杖云峭壁猿啼採處深一枝竒異出孤岑感
師千里寄來意發我片雲歸去心窗外冷敲簷凍折溪
邊閑點戲魚沉他年必藉相携力蹇步猶能返故林
劉希夷聞砧云秋天瑟瑟夜漫漫月白天清玉露寒始向
松中縈素練閑來機上製齊紈又落花云洛水城東桃
李花飛來飛去落誰家洛陽女兒惜顔色行逢花落長
歎惜題御柳云花萼樓前初種時美人樓上逞腰肢如
今抛擲長街裏露染如啼欲恨誰
曾庶幾吉州人一猿詩甚切云孤猿鎻檻歲年深放出城
南百丈林綠水任從聮臂飲青山不用斷腸吟(雅言雜載)
李烈祖為徐温飬子年九歲詠燈詩云主人若也勤挑撥
敢向尊前不盡心温歎賞遂不以常兒遇之(詩史)
惜竹詩獨陳亞少卿最佳詩曰出檻亦不剪從教長瘦叢
年年到朱夏葉葉是清風(古今詩話)
李義山遊長安投宿旅店適會客因召與坐不知為義山
也酒酣客賦木蘭花詩衆皆誇示義山后成詩曰洞庭
波冷曉侵雲日日征帆送遠人幾度木蘭舟上望不知
花是此船身坐客大驚詢之方知是義山(古今詩話零陵総記載木)
(蘭花詩是陸龜蒙所作)
錢大初惜劍詩曰得自袁公手屠姦血未乾玉龍乘夜泣
秋水帶霜寒願對英雄舞羞教婦女看太平無處用撫
匣泪汍瀾盆池云一撮浮萍盖蛙黽不知容得卧龍無
吕文靖公守宦海陵西溪手植牡丹一本有詩刻石後范
文正亦官此題云陽和不擇地海角亦逢春憶得上林
色相看如故人後以二公有詩題者亦多而花大為人
所愛重歲久繁茂覆地數丈每春花開數百朵為海陵
竒觀
陳標詠葵花詩云能共牡丹争幾許得人嫌處只緣多
咸陽郭氏冨室也有蒼頭曰捧劍詠牡丹云一種芳菲出
後庭却輸桃李得佳名誰能為向天公說從此移根近
太清
白樂天初到杭州令訪牡丹會開元寺惠澄近自都下得
之時花初開徐凝自冨春來謁公先題牡丹云唯有數
包紅幞在含芳只待舍人來
裴誠郎中與舉子温岐為友好作歌曲周德華乃劉香女
女子善歌楊柳詞有以温裴歌詞令德華唱則音韻所
陳爲浮豔之美德華終不取二公恨焉所唱者七八篇
乃近日名流之詞滕邁郎中云三條陌上拂金羈萬里
橋邊映酒旗近日令人腸斷處不堪將向笛中吹賀知
章秘監云碧玉粧成一樹高萬條垂下綠絲絛不知細
葉誰裁出二月春風是剪刀楊巨源員外云江邊楊柳
麴塵絲立馬憑君剪一枝惟有春風最應惜殷勤更向
手中吹劉禹錫尚書云春江一曲柳千條二十年前舊
板橋曾與美人橋上别恨無消息至今朝韓琮舍人云
枝鬪&KR0655;腰葉鬪眉春來無處不如絲㶚陵原上多離别
多少長條拂地垂又云梁苑隋堤事巳空萬條猶舞舊
春風那堪更想千年後誰見飛花入漢宫雲溪子曰有
豔歌行非爲桑間濮上之音也偕以雪月松竹雜詠楊
㧕作者雖多鮮見其妙杜牧之云巫娥廟裏低含雨宋
玉門前斜帶風滕郎中云陶令門前惹接䍦亞夫營裏
拂朱旗不言楊柳最佳(古今詩話鑑戒錄載賀知章事不同謂韓琮詩乃韓渥詩)
幽薊數州自石晉賂戎後懷中華不巳有使北者見燕京
傳舍畫墨鴉甚精旁題詩曰星稀月明夜皆欲向南飛
僧居寧毘陵人妙工畫艸蟲嘗見水墨艸蟲有長四五寸
者題云居寧醉筆雖大失真然筆力遒勁可愛梅聖俞
詩云草蟲有&KR0655;意醉筆得正熟
張文懿家有春江釣叟圖上有李煜漁父詞二首其一曰
浪花有意千里雪桃花無言一隊春一壺酒一竿鱗世
上如儂有幾人其二曰一棹春風一葉舟一輪蠒縷一
輕鉤花滿渚酒滿甌萬須波中得自由
相國于兢善畫牡丹幼年從學見牡丹盛開乃落筆倣之
不浹旬奪真有人贈詩曰看時人出澁展處蝶争來有
全本折枝圖傳於世
白樂天以詩名與元微之同時號元白詩詞多比圖畫如
重屏圖自唐迄今傳焉乃樂天醉眠詩也詩曰放杯書
案上枕臂火爐前老愛尋思睡慵便取次眠妻教卸烏
帽婢與展青氊便是屏風樣何勞畫古賢且詩之所以
能盡人情物態者非筆端有口未易到也詩家以畫為
無聲詩誠哉是言
德宗西幸有二馬一號神智驄一號如意騮進退緩急皆
如其意因謂之功臣乘幸諸苑馭者進瑞鞭因語近臣
曰昔者西幸有二驄謂之二絶今得此鞭可謂三絶因
吟韓翊詩曰鴛鴦赭白齒新齊晚日花開放碧蹄玉勒
乍回初噴沫金鞭欲下不成嘶(並古今詩話)
狄煥字子炎唐相國梁公之後寄於南岳以林泉自適題
柳云天南與天北此處影婆娑翠色折不盡離情生更
多雨餘籠㶚岸烟瞑夾隋河自有佳名在秦松繼得麽
(雅言系述)
崔魯慕杜牧之為詩尤能詠物如梅花云強半瘦因前夜
雪數枝愁向晚來天又曰初開已入雕梁畫未落先愁
玉笛吹山鵲曰一番春雨吹巢冷半朵山花咽觜香又
曰雲生柱礎降龍地露洗林巒放鶴天蓮花曰何人解
把無塵䄂盛取殘香盡日憐此頗形迹(摭言)
蘇子瞻李伯時為柳仲遠作松石圖仲遠取杜子美松根
胡僧憩寂寞龐眉皓首無住着偏袒右肩露雙脚葉裏
松子僧前落之語復求伯時畫此四句目為憩寂圖子
由題云東坡自作蒼蒼石留取長松待伯時只有兩人
嫌未足兼收前世杜陵詩(百斛明珠)
子瞻歸自道場何山遇大風雨因憩耘老溪亭命官奴秉
燭捧硯寫風雨竹一枝題詩云更將掀舞勢把燭書風
篠美人爲破顔恰似腰肢嫋
劉仲幾餞飲東坡中觴聞笙簫聲杳杳在雲霄間抑揚往
返粗中音節徐而察之則出於雙瓶水火相搏自然吟
嘯食湏乃巳坐客驚歎請作瓶笙詩以記云孤松唫風
細泠泠獨蠒長繅女媧笙陋哉石鼎逢彌明蚯蚓竅作
蒼蠅聲瓶中宫商自相賡招文無虧亦無成東坡醉熟
呼不醒但云作勞吾耳鳴(並同前)
湖口人李正臣蓄異石九峰玲瓏宛轉若窗&KR0905;然予欲以
百金置之與仇池石爲偶方南遷未暇也名之曰壺中
九華以詩識云我家岷蜀最高峰(一作清溪電轉失雲峯)夢裏猶
驚翠掃空五嶺莫愁千嶂外九華今在一壺中天池水
落層層見(一作石泉影落涓涓滴)玉女窗明處處通念我仇池太
孤絶百金歸買小玲瓏(玉局遺文)
器之喜談禪而倦遊山山中筍出戲語器之同去參玉版
和尚去來乃作此句云叢林真百丈法嗣有横枝不怕
石頭路來參玉版師聊憑栢樹子與問籜龍兒瓦礫猶
能說此君那不知(同前)
西南地温少雪余及壯年止一二年見之自退居天國溪
堂山深氣嚴隂嶺叢薄無冬而不雪每一賞翫必命諸
子賦詩為樂旣而蹈襲剽掠不免涉前人餘意因戲取
聲色氣味冨貴勢力數字离為八章止四句以代一日
之謔且知余之好不在於世俗所争而在扵雪也仍倣
歐陽公體不以塩玉鶴鷺為比不使皓白潔素等字聲
石泉凍合竹無風夜色沉沉萬境空試問静中閑側耳
隔窗撩亂撲春蟲色閑来披&KR0769;學王恭姑射群仙邂逅
逄只為肌膚酷相似遶庭無處覓行蹤氣半夜欺凌范
叔袍更兼風力助威豪地爐火煖猶無奈&KR0988;得山村酒
價高味兒童亀手握輕明漸碾槍旗入鼎烹擬欲為人
修水記惠山彔冷釀泉清富天工呈瑞足人心平地
聞一尺深此為豐年報消息滿田何止萬黃金貴海風
吹浪去無邊倏忽凝為萬頃田五月京塵渴人肺不知
價直幾多錢勢高下斜横薄又濃破窗疎戶若相攻莫
言造物渾無意好醜都来失舊容力萬石千鈞積累成
未應忽此一毫輕寒松瘦竹水清劲昨夜分明聞折聲
(玉局文)
歐陽文忠守潁日因小雪會飲聚星堂賦詩約不得用玉
月梨梅練紫白舞鵝鶴等事歐公篇略云脱遺前言笑
塵襍搜索萬象窺𬈑𬈑自後四十餘年莫有継音元祜
六年東坡在潁因禱雪于張龍公獲應遂復舉前令篇
末云汝南先賢有故事醉翁詩話誰能說當時號令若
聽取白戰不許持寸鉄(王直方詩話)
山谷有蕨芽已作小兒奉之句張閣云此忍人也時閣方
為河内推官而道判葛繁最喜蔬食誦經故閣亦斷葷
而有此語(同前)
荆公作相苑中有石榴一叢枝葉甚茂止發一花題詩云
濃綠萬枝紅一點動人春色不須多
荆公過東坡見案上有石研甚愛賞因曰當集句賦之唱
曰巧匠斵山骨沉吟久之不能成因命駕去
臘梅山谷初見之作二絶一云金蓓銷春寒惱人香未展
須無桃李紅風味極不淺一云體熏山麝臍色染薔薇
露披拂不盈懷時有暗香度緣此臘梅盛於京師然交
游間亦有不甚喜之者余嘗作解嘲云紛紛紅紫雖無
韻映帶園林却要渠(要或作見)誰遺一枝香最勝故應
有客謂何如
高致虚云東坡言過温泉壁上見詩云直待衆生總無垢
我方清冷混常流問人云可遵作因作一絶云石龍有
口口無根自在流泉誰吐吞若信衆生本無垢此泉何
處覓寒温可遵緣此知名后來京師每有賓客必出數
十篇讀者無不絶倒(並同前)
增修詩話總龜卷之二十
百家詩話總龜後集卷之二十
警句門
唐盧綸與吉中孚韓翃錢起司空曉苗發崔峒耿湋夏侯審
李端皆能詩齊名號大曆十才子憲宗尤爱綸文至詔
張仲素其遺藳故綸集中往往有贈諸人詩所謂舊
籙蔵雲穴新詩滿帝鄊者送中孚之詩也引水忽驚冰
滿磵向田空見石和雲者寄湋端之詩也擁褐覺霜下抱
琴聞鴈来者同湋宿旅舍之詩也風傾竹上雪山對酒
邊人者題苗發竹間亭詩也桂樹曾同折龍門幾共登
者寄端峒曉湋之詩也司空曉亦有送中孚詩云听猿
看楚岫随鴈到吳洲耿湋寄曉云老毉迷舊疾杇藥誤新
方李端寄綸云熊寒方入樹魚樂稍離泉錢起荅苗發龍
池詩云暫别迎車雉還随護法龍又贈夏侯審云詩成
流水上夢盡落花間諸人更唱迭和莫非佳句盖草木
臭味旣同則金蘭契分弥篤尔史載郭暖進官大集名
士李端賦詩最工錢起曰素為尔請以起姓别賦端立
献一章又工扵前起之妬賢徒增愧而端之捷思為可服
也(丹楊集)
錢起與郎士元齊名時人語曰前有沈宋後有錢郎然郎
豈敢望錢哉起中書遇雨詩云雲銜七曜起雨拂九門
来宴李監宅云晚鍾過竹静醉客出花遲罷官後云
秋堂入閑夜雲月思離居對雨云生事萍無定愁心雲
不開亦可謂竒句矣士元詩豈有如此句乎贈孟少府新
除江南尉云客路尋常隨竹影人家大扺旁山嵐題王季
友半日村别業云長溪南路當群岫半景東隣照數家
此何等語余讀其詩盡秩未見有可喜處以是知不及
起遠甚(同上)
山隂野雪興難來佳辰強飲食猶寒皆斡旋其語使就音
律近集有天上嬌雲未肯同十年江海别嘗輕花下壷盧
鳥勸提與君盖亦不湏傾皆此法也(黃常明)
賓客集添炉擣雞舌洒水净龍鬚駱賓王桃花嘶別路竹
葉瀉离樽此体甚衆惟柳子厚從中丞過盧少府郊居
一聮最工云蒔藥閑庭延國老開尊虚室值賢人只似
稱坐客而有两意盖甘草國老濁酒賢人故也夢得又
有薬爐燒姹女酒甕貯賢人近扵湯燖右軍矣余嘗爲郊
行詩云江干食息呼扶老木未扳緣訝宛童乃古今注秃
鶖一名扶老爾雅女羅謂之宛童也又題一士人所君云
但遺一枝居巧婦不殊大厦賀佳賓盖用爾雅注鷦鷯
俗呼巧婦炙轂子雀一名佳賓言集人屋如賓客也樂
天曾用巧婦對慈姑謝元暉善爲詩任彦升工於筆又
云任筆沈詩劉孝綽稱弟儀與成云三筆六詩故牧之
云杜詩韓筆愁来讀似倩麻姑痒處爬近人用之臨
川云閑時用意歸詩筆静外安生比太山坡云水洗禅
心都眼静山供詩筆總眉愁(同上)
唐朝人士以詩名者甚衆往往因一篇之善一句之工名
公先逹為之游談延譽遂至聲聞四馳曲終人不見江
上數峯青錢起以是得名故國三千里深宫二十年張
祐以是得名微雲淡河漢疎雨滴梧桐孟浩然以是得
名兵衛森畫戟宴寝凝清香韋應物以是得名野火燒
不盡東風吹又生白居易以是得名敲門風動竹疑是故
人来李益以是得名鳥宿池中木僧敲月下門賈島以
是得名畫棟朝飛南浦雲珠簾暮捲西山雨王勃以是
得名華裾織翠青如葱入門下馬氣如虹李賀以是得名
然觀各人詩集平平處甚多豈皆如此句哉古人嘗謂
嘗鼎一脔可以盡知其味恐未必然尔杜子美云為人
性僻耽佳句語不驚人死不休則是凢子美&KR0909;中流出
者無非驚人之語矣讀其集者當知此言不妄殆非前
數公之可比倫也(葛立之)
李義山任弘農尉嘗投詩謁告云却羡卞和雙刖足一生
無復沒階趋雖為樂春罪人然用事出人意表尤有
餘味英俊陸沉強顔低意趋跖諾虎扼腕不平之氣有
甚扵傷足者非粗知直巳不丼心扵病畦下者不能賞此
語之工也(陽秋)
郛子稍斈作小詩嘗賦梅花云玉屑装龍脑雲衣覆麝臍
何堪夜耒雪香色雨凄迷留友人詩云良友間何闊春
事遽如許劳君下鷗沙一葉繫春渚昨夢堕前世再見
欣𣣔舞聊呼花底杯酒面點紅雨狂歌謝貫珠&KR0784;駒夫
可歌妙句湏君吐觀此數語似粗知詩家畦逕斈之不
已必佳但恐其中堕爾(同上)
陸士衡文賦云立片言以居要乃一篇之警策此要論也
文章無警策則不足以傳世盖不能竦動世人如老杜
及唐人諸詩無不如此但晉宋間人專致力於此故失
扵綺靡而無高古氣味老杜句云句不驚人死不休所
謂驚人句即警策也(吕氏童蒙訓)
句法門
前人文章各自一種句法如老杜今君起拖春江流予亦
江邊具小舟同心不减骨親每語見許文章伯如此之
類老杜句法也東坡秋水今幾竿之類自東坡句法魯
直之夏扇曰在摇行樂亦云聊此魯直句法也學者若
能遍攷前作自然度越流軰(同上)
淵明退之詩句法分明卓然異衆惟魯直為能深識之斈
者若能識此等語自然過人阮嗣宗詩亦然
徐師川云作詩回頭一句叢為難道如山谷詩所謂忽思
鍾陵江十里之類是也他人豈如此尤見句法安壮山谷
平日詩多用此格
徐師川云為詩文常患意不属或只得一句語意便盡
𣣔足成一章又悪其不相稱師川云但能知意不属
則斈可進矣凢注意作詩文或得一两句而止若未其
次句即不若且休飬銳以待新意若盡力湏要相属譬
如力不敵而苦戰一敗之後意氣沮矣
王荆公好集句嘗扵東坡處見古硯東坡令荆公集句荆
公云巧匠斵山骨只得一句遂逡巡而去山谷嘗有句
云琪璘卧葬功名骨終身不得好對(同上)
莊子文多竒变技経肯綮之未嘗乃未嘗技經肯綮也詩
句時有此法如昌黎一蛇两頭見未曾拘𬋩計日月𣣔
進又不可君𣣔強起時難東坡云迨兹霜雪未兹謀待
君必聊亦記吾曾餘人罕敢用(黃常明)
苦吟門
山澤之儒多癯詩人尤甚子美有思君令人瘦樂天云形
容瘦薄詩情苦豈是人間有相人又云貌將松共瘦心
與竹俱空李商隱瘦盡東陽姓沈人掉頭撚髭之苦豈
有張頥豊頰者哉沈昭略嘗戲王約以肥而癡荅以瘦而
狂昭略喜曰瘦已勝肥狂已勝痴(同上)
賈島詩如鳥從井口出人從岳陽來貫休此夜一輪滿清光
何處無皆經年方得句以見其詞澁思苦若非好事者
誇辞亦繆用其心也(同上)
後山詩話云荆公詩力去陳言誇末俗可憐無𥙷費精神
而公平生文体數變莫年詩益工用意盖苦故言不可
不謹也
蔡寬夫詩話云司空圖善論前人詩如謂元白為力勍氣
僝乃都會之豪估郊島非附於寒澁無所置才皆切中
其病及自評其作乃以南樓山最秀北路邑偏清為假
令作者復生亦當以着題見許此殆不可曉當局者迷
固人情之通患如樂天所謂属石破山先觀鑱迹發矢
中的兼听弦聲使不見其詩而聞此語當以爲如何哉
冷齋夜話云賈島詩有影略句韓退之喜之其渡枽乾詩
曰客舍并州三十霜歸心日夜憶咸陽而今更渡桑乾
水却望并州是故鄉又赴長江道中詩曰策杖离山馹
逢人問梓州長江那可到行客替生愁
隱居詩話云孟郊詩蹇澁窮僻瑑削不暇苦吟而成觀其
句法格力可見矣其自謂夜吟曉不休苦吟鬼神愁如
何不自閑心與身為仇而退之薦其詩云荣華肖天秀
捷疾愈响報何也
蘇子由云唐人工扵為詩而陋扵聞道孟郊嘗有詩云食
虀腸亦苦強歌聲無歡出門即有碍誰謂天地寬郊耿
介之士雖天地之大無以容其身起居飲食有戚戚之
憂是以卒窮以死而李翶稱之以為郊詩高處在古無
上平處猶下頋沈謝至韓退之亦談不容口甚矣唐人
之不聞道也孔子稱顔子在陋巷人不堪其憂回也不
改其樂回雖穷困早死而非其處身之非可以言命與
郊異矣
百家詩話總龜後集卷之二十
