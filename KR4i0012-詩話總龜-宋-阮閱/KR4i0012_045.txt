增修詩話總龜卷之四十五
神仙門(中)
有逸士衣襴破衫綠&KR1639;黑束腰帶闊三寸一脚着一靴一
脚跣行夏衣絮衫冬卧冰雪出氣如蒸自號藍采和歌
曰踏踏歌藍采和世界能幾何紅顔三春樹流光一擲
梭古人混混去不返今人紛紛來更多朝騎鸞鳳到碧
落暮見桑田生白波長景明暉在空際金銀宫闕高嵯
峨曳長繩穿錢拖行縱錢散不收後至濠梁飛上昇冉
冉而去(續仙傳)
任生隱於嵩山讀書夜有一女子來曰冥數合與子爲姻
生意其異乃拒之遂開簾而入可二十許冶容豔美二
青衣侍前就案書一詩云我本籍上清謪居遊五岳以
君無俗侣來勸神仙學三日當來遂去生覧之愈疑妖
怪志不納又贈一篇云葛洪還有婦王母亦從夫神仙
盡靈匹君意合何如面墻不對女子再贈一首阮郎迷
不悟何處伸情愫明日海山春彩舟却歸去出門冉冉
飛望而去數月任大病為黃衣吏攝去來行十里忽見
幢節不絶有女仙乘翠輦侍從數千人黃衣吏曳任牆
下避仙笑曰嵩山薄命漢汝數盡更與三年生果六十
卒後詩為雷電取去(盧肇遺史)
洞庭賈客吕卿雲以貿販雜貨逐什一之利有羡施貧善
笛遇好山水即留中春月夜泊君山獨飲持一杯弄數
曲波上有漁舟冉冉而來乃一父老皤然賈置笛起立
迎上舟問所以曰聞子笛聲非凢我是以來對數杯我
少業笛子有性可教父老扵懷䄂間出笛三管其大如
合拱其次大如常人所蓄其小如細筆管卿雲請父老
一吹曰大者不可發次者亦然小者為子吹一曲不知
得終否卿雲曰願聞其不可者曰苐一者對諸天帝合
天樂動天地坼日月五星失次第二者對洞府諸仙合
仙樂飛沙走石百獸腦裂幼稚震死苐三者可與朋儕
聽之未知可終否抽小笛吹三聲湖上風動波濤洶湧
魚鱉跳噴僮僕恐悚君山鳥獸呌噪舟檝大恐父老不
復吹引滿數杯乃吟曰湘中老人讀黃老手挼紫藟坐
碧草春至不知湘水深日暮忘却巴陵道又飲數杯曰
明年社期君扵此遂棹漁舟而去隱隱没扵波間(傳異志)
盧李生隱居太白山讀書習吐納李生不甘苦貧訣别浪
迹江湖後之官漆園人吏欺隱折官錢羈縻不得東西
貧瘁日甚揚州阿師橋逢人草履布衫視之乃盧生昔
號二舅者李生與舅語哀其繿縷盧大罵曰貧賤不畏
公弃身又有欠負且被囚繫有面相見手李生厚謝之
舅咲曰居處不遠來日以馬來迎至日晚果來云屈郎
君去來十里朱門斜開二舅出迎雲冠霞帔容貌光澤
侍婢數百人燕饌名果不可紀求得一女子佐酒善箜
篌容色極佳上有朱字一行雲中辨江樹天際識歸舟
燕罷曰莫願作婣否又曰所欠官錢二萬貫請以柱杖
往波斯店取錢可從此學道無自穢身其年汴州行軍
陸長源以女妻之宛類盧舅北亭善箜篌者箜篌有詩
二句李具言舊事女曰少年時因兄弟戲夜乃作夢入
仙宫如公所言者(盧肇遺史)
茅濛字初成華陽人也隱華山脩道當始皇三十一年九
月白日上升先是時有民謠曰神仙得者苐初成駕龍
上昇入太清時下赤洲戲赤城繼世而往在我盈始皇
聞之問故老曰此仙之謠始皇扵是有尋仙之意濛之
元孫盈淂道扵金陵勾曲山上升爲東岳上卿司命君
太元真人居赤城時來勾曲邦人改勾曲爲茅君山(拾遺)
神仙門(下)
慶曆中有一閑人遊岳謁主簿郭及甫旣坐視其刺乃羅
道成也詢其鄕里言郴州人及甫留飲曰久思東州之
遊前日遊太山已遍到佳處旦夕迴南方山索紙筆為
詩曰因思靈秀偶來遊碧玉寒堆萬叠秋直上太山高
處望根盤連接十餘州後自和云水雲蹤跡自閒遊夏
谷隂寒冷勝秋猿鳥性情猶戀舊飜身却去海邊州
及甫不勝嘆羡及去令人送之又得詩曰白騾代步若
奔雲閑人所至留詩迹欲知名姓問源流請看郴陽山
下石後問郴人有成真君觀得道乘白騾行石壁上其
跡至今存焉(古今詩話)
唐子正著作桂州人治平中赴舉至全州途中雇一僕負
重擔徤若飛羽雖鞭馬疾逓常去馬百步外恐其逸去
逐遣之其僕即日自全州二千七百里日午巳到唐州
留書驛吏曰候桂州唐秀才至即投之唐月餘到驛驛
吏出書題云呈桂州唐秀才歸真子封唯一詩曰袁州
相見又之全不遇先生道未員大抵有心求冨貴到頭
無分學神仙篋中靈藥宜頻施鼎裏丹砂莫妄傳待得
角龍為宴會好來黃壁卧林泉唐甚怪之詰其狀貌乃
全州僕也留書之日乃全州所遣日也始悟其為神仙
唐後為邕倅熙寧丙辰交趾寇邕唐遇害乃詩所謂角
龍也
許宣平新安人常掛一花瓢及曲竹枝每醉即獨吟曰負
薪朝去賣沽酒日西歸路人莫問歸何處穿白雲行入
翠微好事者扵洛陽同華間是處題之李太白見曰此
神仙也
韋七七名文祥周寶舊扵長安識之及寶鎮浙西七七忽
到召之益加禮遇鶴林寺有杜鵑花寺僧相傳云正元
中外國僧自天台鉢中以藥飬其根來植扵此寺僧剏
餙花院人或見女子紅裳豔䴡遊扵花下俗傳花神也
一日寶謂七七曰鶴林寺天下竒絶嘗聞能開頃刻
花此花能開赴重九乎曰可也乃前二日經鶴林寺宿
中夜有女子來謂七七曰妾為上蒼所命下司此花非
久即歸閬苑今為道者開之晨起寺僧訝花漸拆至九
日爛漫後為兵火其花遂亡信歸閬苑矣
元真子張志和會稽人守真飬氣卧雪不冷入水不濡顔
魯公守湖州日與賓客唱和為漁父詞志和曰西塞山
前白鳥飛桃花流水鱖魚肥青蒻笠綠蓑衣斜風細
雨不須歸坐客嘆服不已後果傳之
相州棲霞谷有喬順二子服飛龍藥二子十年不飢魏文
帝詩曰西山有仙童不飲亦不食謂此(俱同上)
吳仁壁關右人學進士遊羅浮洞學老莊扵張先生得其
大旨辭歸謀入京取應先生曰觀子氣法可住此吾授
子長生之道仁壁辭以老母缺甘旨俟名遂身退學亦
未晚先生曰此去必遂其志亦須早來是年中第入浙
謁錢武肅殊禮之累辟入幕堅辭不就以詩謝云東門
上相好知音數盡臺前郭隗金累重雖然容食椹力微
無計報焚林弊貂不稱芙蓉幕衰朽仍慚玳瑁簮十里
溪光一山月可堪從此負歸心武肅復遣人請撰羅城
記仁壁堅不從武肅怒沉扵江吳人惜之仁壁有一女
有閑居詩云爲惜苔錢妨換砌因憐山色旋開尊又贈
道士云五龍金角向星斗三洞玉音愁鬼神又題甖粟
云蒲草薄裁連蒂白臙脂濃染半葩紅又遊法華寺云
高閣煙霞禪客睡滿城塵土世人忙建隆初廣南劉隱
遣中翁光普同禮丞寗昱就羅浮山設醮醮畢昱遊諸
岩洞至山頂見一石門有老叟衣薜蘿㩀門而坐昱問
其由云是羅浮先生宅再問誰氏叟低聲對云吳先生
也名仁壁言訖戶闔了無所見其後或有人扵羅浮勾
曲諸山見仁壁復引一十歲許女子驗是其女也(雅言雜載)
有商客過海遇風俄抵一所門宇聳秀珍噐爛然云是樂
天之居樂天聞之作二絶云近有人從海上廻海山深
處是樓臺中有仙龕開一室皆言此待樂天來又云吾
學空門不學仙恐君此語是虚傳海山不是吾居處歸
則惟歸兜率天(古今詩話)
女真錢氏二姊妺依止陶隱居誦黃庭經即茅山燕洞也
至今有紫菖蒲碧桃焉其姊披白練衣得道入洞及女
弟至則戶已扄矣淳化五年夏侯嘉正與道士五人往
彼投龍是夜雷震其洞復開有一吏深入遇道士與林
擒一枚食之遂絶粒田霖作詩題之曰燕口龍泓氣象
清錢真此處有遺靈仙兄去後師猶在女弟回時戶已
扄雲片尚如披白練泉聲長似誦黃庭碧桃花發菖蒲
紫留與人間作畫屏(同上)
唐儀鳳中清城縣横源翠圍山下有民王仙柯服道士所
遺靈丹拔宅上升已具仙傳拾遺蜀州僧中寤釋學道
播扵方州偶於龍池山逢人精神爽朗異扵常叟即王
仙柯也寤公曰聞仙名已久何幸相逢飛升之後胡為
來此仙柯曰吾等有靈藥止能飛步今全家隱扵後山
更脩道法遐舉之事吾何望焉但長夀而已寤公以詩
贈之曰瞻思不及望仙兄早晚遐飛入太清手種一株
松未老爐燒九轉藥新成心中已得黃庭術頭上應無
白髮生異日却歸華表語待教凢俗普聞名自後不復
遇葆光子聞扵真人曰世人學道資一丹一藥聊固其
命何以脩道未得證就避忌尢多三官巡羅攝入鬼錄
所以頻改姓名先用屍解然後棲止靈岳進取上法或
五岳授事效職仙曹優游人間或至千歲功德升聞即
朝玉皇海岳之間往往遐舉者世人無由知也今之初
得道者止扵仙隱有騰空者服金丹也遐舉之事未可
希望(北夢瑣言)
伊夢不知何許人因夢两日遂立此名唐末不仕披羽褐
遊山水題攸縣司空觀仙壇云惟有松杉空弄日更無
雲鶴暗迷人題黃蜀葵云露凝金盞滳殘酒檀點佳人
噴異香在醴陵何氏家一日别去作詩附鐡匠回言在
彼打劍何氏發其塜棺空惟劍耳(青瑣后集)
陳純字元朴莆田人因遊桃源中秋夜遇玉源靈源桃源
王夫人玉源令純舉中秋月詩純言一聮云莫辭終夕
看動是隔年期桃源曰意雖佳但不見中秋月作七月
十五夜月亦可玉源因作詩曰金風時拂𬒮氣象更分
明不是月華别都緣秋氣清一輪方極滿群籟正無聲
曉魄沉烟外人間萬事驚靈源詩曰高秋渾似水萬里
正圓明玉兔步虚碧冰輪輾太清廣寒宫有路桂子落
無聲吾館無弦彈棲烏莫要驚桃源詩曰金吹掃天幕
無雲方瑩然九秋今夕半萬里一輪圓皓彩盈虚碧清
光射玉川瑶樽休惜醉幽意正綿綿玉源謂純曰子能
繼桃源之什乎純作詩曰仙源嘗悞到羈思正蕭然秋
静夜方静月圓人更圓清尊歌越調仙棹泛晴川幽意
知多少重重類楚綿
太原王世寧自言籍係第十八洞玉仙人熙寧中以暴疾
終于家臨終作詩曰翠羽旌幢仙子隊紫雲樓閣玉皇
家人間風雨易分散回首武陵空落花
韓湘字清夫文公猶子也落魄不羈文公勉之學湘曰湘
之所學非公知之公令作詩以觀其志詩曰青山雲水
窟此地是吾家後夜流瓊液凌晨咀綘霞琴彈碧玉調
爐鍊白朱砂寶鼎存金虎元田飬白鴉一瓢藏世界三
尺斬妖邪解造逡巡酒能開頃刻花有人能學我同共
看仙葩公覧而戲之曰子能奪造化耶湘曰此事甚易
公為開尊湘聚土以盆覆之良久花開乃碧花二朵扵
花間擁出金字詩一聮云雲横秦嶺家何在雪擁藍關
馬不前公未曉其句意湘曰事久可騐遂告去未幾公
以佛骨事謫官潮州一日途中遇雪俄有人冐雪而來
乃湘也湘曰憶花上之句乎正今日事也公詢其地即
藍關嗟嘆久之曰吾為汝足此詩詩曰一封朝奏九重
天夕貶潮陽路八千本為聖明除弊政豈扵衰朽惜殘
年雲横秦嶺家何在雪擁藍關馬不前知汝遠來須有
意好收吾骨瘴江邊公别湘詩曰人才為世古來多如
子雄文世孰過好待功名成就日却抽身去上烟蘿湘
别公詩曰舉世都為名利醉伊余獨向道中醒他時定
是飛升去冲破秋雲一點青(青瑣集)
賈師雄郎中治平中通判邵武嘗收鐡鏡甚大非常物也
久欲淬磨未得其人左右言近有回處士自言善磨鏡
召至風骨軒昂非常人也出示之仍以飲酒畢推藥鏡
上言藥少當自取之旣去不回詢其宿在太平寺留詩
一絶而去曰手内青蛇凌白日洞中仙果豔長春須知
物外烟霞客不是尋常磨鏡人取鏡視之藥已化去所
堆藥處一點表裏通明如寒玉春冰又嘗有顧中謁故
人季郎中至岳陽投宿市邸唱新曲有𥙷鞋人問曰此
何曲中曰都下新聲也其人曰吾不觧書子能為我書
當扵此調頃一詞中因為書之乃今所傳沁園春也因
問其姓荅曰生扵山口長扵江口即今為守谷之客姓
名不知也中翌日見太守言之追不復至題詩一絶扵
邸中腹内嬰兒養已成且居塵世暫娱情無端措大剛
饒舌却入白雲深處行中與太守深歎恨之山口守谷
乃仙之姓并字也
永叔登苐後授洛陽節推聖俞為洛陽簿乃得友之初也
一日同遊嵩山佳處相對吟醉遂望四峰巨厓之上有
丹書四字云神清之洞指示聖俞聖俞曰不見洎告老
歸潁思前四字作一絶云四字丹書萬仞厓神清之洞
鎻樓臺烟霞極目無人到鸞鶴今應待我來後數月薨
(並同上)
有道人過沈東老飲酒用石榴皮寫絶句壁上稱回山人
東老送出門渡橋不知所往或曰此吕洞賓也僕見東
老子偕道其事為和此詩後復與偕遇錢塘更為書之
回山人詩云西鄰己冨憂不足東老雖貧樂有餘白酒
釀來緣好客黃金散盡為收書東坡和曰世俗那知貧
是病神仙可學道之餘但知白酒留佳客不問黃公覓
素書符離道士晨興際華岳先生尸解餘忽見黃庭丹
篆字猶傳青紙小朱書凄凉雨露三年後彷彿塵埃數
字餘至用榴皮緣底事中書君豈不中書(東坡詩話)
劉跛子青州人拄一拐每歲一至洛陽看花舘扵范家園
大范見之即與二十四曰跛子吃半角小范見時止與
十金曰跛子喫椀羹以詩謝曰大范見時二十四小范
見時吃椀羹人生四海皆兄弟酒肉林中過一生張丞
相召自荆南時跛子與客飲市橋客起觀之挽其衣使
且坐飲作詩曰遷客湖湘召赴京輪蹄迎迓一何榮争
如與子市橋飲且免人間寵辱驚余寓扵興國寺戲之
詩曰相逢一榻大梁間妙語時時見一斑我欲從公蓬
島去爛銀堆裏看青山計其夀百四十五矣邸中無人
識之(冷齋夜話)
周貫不知何許人自號木鳫子宿龍泉觀半夜搥道士門
道士問其故曰偶得句當奉告因吟曰彈琴傷指甲盖
蓆損髭鬚是夜貫以蓆自覆故耳至袁州見市并李生
秀韻欲携同歸林下李嗜酒色意欲無行貫指煑藥鐺
作偈示之曰頑鈍天教合作鐺從初三脚豈能行雖然
有耳不聽法只愛人間戀火坑尋死扵西山將化人問
幾歲貫曰八十西山作酒仙麻鞋糺斷布衣穿相逢甲
子君休問太極光隂不記年復有人見扵京師附書扵
李生云眀年中秋夕當上謁至時生以事出貫乃以白
土書門而去曰今年中秋夕來赴去年約不見折足鐺
彈指空剥剥李生竟折一足(冷齋夜話)
劉野夫留南京久未入都彭淵才以書督之野夫答曰跛
子一生别無道路展手教化三饑两飽目視雲漢聊以
自誑元祐新年被劉法師徐神翁形迹得不成模樣深
欲上京相覷又恐撞着丈人涅陁佛驀被乾拳&KR0668;踢
着甚來由不羈如此嘗作長短句曰跛子年來形容何
似儼然一部髭鬚世間許大拐上做工夫選甚南州北
縣逢着處酒滿葫蘆熏熏醉不知明日何處度朝晡洛
陽花看了歸來帝里一事全無又還與瓠羹再作門徒
驀地思量下水粮網上蘆蓆横鋪呵呵笑睢陽門外有
箇大南湖
有僧史宗着麻衣加衲其上號麻衣道士坐廣陵白土埭
謳歌自適江都令檀祗與語多無畔岸索紙賦詩曰有
欲苦不足無欲即無憂未若清虚者帶素披玄裘浮游
一州間汎若不繫舟要當畢塵慮棲息老山丘檀祗異
異之陶淵明記白土埭逢三異比丘此其一也觀其詩
句脫去畛封有超然自得之氣非尋常介夫所能作
也(並同上)
詩話總龜卷之四十五
百家詩話總龜後集卷之四十五
釋氏門
王績作被召謝病詩云横裁桑節杖直剪竹皮巾鶴警琴
停夜鶯啼酒甕春顔回唯樂道原憲豈傷貧觀此數語
又豈以招聘為喜乎坐獨詩寄身千載下聊遊萬物初
欲令無作有翻覺寔成虛詠懷詩云故鄉行處是虛室
坐間同日落西山暮方知天下空贈薛收詩頼此北山
僧教我似真如使我視听遺自覺塵累祛問有知績有
得於佛氏者甚深也(西清詩話)
不立文字見性成佛之宗逹磨西来方有之陶淵明時未
有也觀其自祭文則曰陶子將辞逆旅之舘永歸於本
歸於本宅其擬挽詞則曰有生必有死早終非命促其
作飲酒詩則曰採菊東籬下悠然見南山此中有真意
欲辨巳忘言其形影神三篇皆寓意高遠盖苐一逹磨
也而老杜乃謂淵明避俗翁未必能逹道何耶東坡論
陶子自祭文云出妙語於纊息之餘豈涉生死之流哉
盖深淵明者(同上)
世稱白樂天學佛得佛光如滿時趣觀其吾學空門不斈
仙歸則湏歸兜率天之句則豈觧脫語耶元微之詩雖
不及樂天遠甚然其得處豈樂天所能及哉其遣病詩
云况我早師佛屋宅此身形復捨彼就此去晉何所萦
前身為過迹来世即前程蛻骨龍不死蛻皮蟬自鳴則
與賈誼忽然為人何足控持化為異物又何足患之語
何遠耶孟郊未嘗晉意於此而吊元魯山詩有苟含天
地秀皆是天地身之句亦可嘉矣(同上)
許渾送栖元弃釋奉道詩云仙骨本微靈鶴遠法心潜動
毒龍驚送勤尊師自邊將入道詩云蒼鷹出塞胡塵滅
白鶴還鄕楚水深送李生弃官入道云水深魚避鈎雲
迥鶴辞籠皆奬之也至送僧南歸詩云送師不得隨師
去巳戴儒冠事素王豈渾亦有逃禪之意也(同上)
錢起投南山佛寺云洗足觧塵纓忽斍天地寬庶將鏡
中像盡作無主觀盖知百骸九竅本非天形至悟真寺
詩云更聞東林磬九竅本非一興中尋斍花寂尔諸像
滅盖知妙明真心不關諸象起於是理亦可謂超然者
矣(同上)
子由誦楞嚴經悟一觧六亡之義自言扵此道更無疑然
其作風痺詩乃有數盡吾則行未應墮冥漠之句則於
理尚有礙矣而東坡乃謂子由聞道先我何耶東坡奉
新別子由詩云何以觧我憂粗了一事大哭遯兒詩云
中年忝聞道夢幻講已詳故贈錢道人詩云首断故應
無断者冰消那復有冰知主人若苦令儂認認主人人
竟是誰又云有主還湏更有賓不如無鏡自無塵只從
半夜安心後失却當年覺痛人贈東林揔老詩云溪声
便是廣長舌山色豈非清净身夜来八萬四千偈他日
如何舉似人如此等句雖宿禪老衲不能屈也(同上)
柳展如東坡甥也不問道扵東坡而問道於山谷山谷作
八詩贈之其間有寢興與時俱由我屈伸肘飯羹自知
味如此是道否之句是告之以佛理也其曰咸池浴日
月深宅飬靈根胸中浩然氣一家同化元是教之道教
也聖學魯家恭惟同出自乘流去本遠遂有作書肆
是告之以儒道也(同上)
歐永叔素不信釋氏之說如酧净照師云佛說吾不學劳
師忽欸關吾方仁義急君且雲水閑酬惟吾師云子何
獨吾慕自忘夷其身韓子亦謂收歛加冠巾是也旣登
二府一日被病亟夢至一所見十人冠冕環坐一人云
參政安得至此宜速反舍公出門數步復往問之公等
豈非釋氏所謂十王者乎曰然因問世人飯僧造經為
亡人追福果有益乎荅云安得無益旣寤病良巳自是
遂信佛法文康公得之於陳去非去非得之於公之孫
恕當不妄葉少藴守汝隂謁見永叔之子棐久不出巳
而棐持數珠出謝曰今日適與家人共爲佛事葉問其
所以棐曰先公無恙時薛夫人已如此公弗之禁止也
遠師作白蓮社與謝灵運陸脩静等十八人爲社客獨淵
明不肯入社視衆人固巳高矣無為子楊次公又從而
笑之其作廬山五笑於陶有曰我笑陶彭澤聞鍾暗歉
眉藍輿急回去巳是出山遲視彭澤又高一著矣(俱丹陽集)
佛氏經律論合五千四十八卷寘之大蔵所以傳佛心印
作將来眼所𥙷大矣樂天詩詞其間何所不有而寘大
蔵何耶東都聖善寺蘇州南禪院各有之自且著集序
李公垂作詩美之曰永添鳴宝集莫雜人乘經所謂盗
憎主人者耶又觀題文集櫃云身是鄧伯道世無王仲
宣只應分付女晉與外甥傳於是後名亦大孜孜矣(同上)
大觀中吳興郡有邵宗益者剖&KR1109;將食中有珠現羅漢像
偏袒右肩矯首左頋衣紋畢具僧俗創見遂奉以歸慈
感寺之臨溪流建炎間憲使楊應誠與客傳玩之次不
覺越檻躍入水中亟禱佛求之於烟波渺茫之中一索
而獲噫亦異矣葉少藴有詩云九淵幽怪舞垂涎游戲
那知我獨尊應迹不辞從異類蔵身何意恋窮源歸
来自說龍宫化久住方知鷲嶺存此話湏逢老摩詰員
通無碍本无門曾公衮云不知一壳幾由旬能納湏弥
不動尊疑是吳興清霅水直通方廣古灵源月沉濁水
圓明在蓮出汙泥寔性存隱現去来初一致莫將虛幻
點空門一時名公和篇甚衆今蔵慈寺(同上)
有唐中葉浮屠中有四澄觀桇支提以舍僧伽者洛中之
澄觀也故退之元和五年為洛陽令與之詩云火燒水
轉掃地空突兀便高三百尺洛陽窮秋厭窮獨丁丁
啄門疑啄木有僧来訪呼使犀插脑高頰權者也參
元名大師爲華嚴䟽主譯經潤文者會稽之澄觀也故
裴休爲其塔銘云元和五年授僧紇印歴九宗聖世為
七帝門師俗壽一百二者也傳燈錄有鎮國大師澄觀
荅皇太子問心要有心心作佛無一心而非佛心處處
成道無一塵而非佛國之句所造超詣豈若前二澄觀
有金植福筭沙窮海者之比哉又有曹谿别出苐二世
五臺山華嚴澄觀大師旣有華嚴二字又有無名禪法嗣
之言似即會稽澄觀然續云無機緣語句可錄則又非也
金光明經載流水長者子以象負水救十千魚生忉利天
可謂悲済之極報騐之速矣厥後現於記傳有放䗫得
金放龜得印者其類甚多遂使上機生无緣之慈下士
冀有因之果皆流水長子之慈意余居泛金溪上暇日
率同志拏小舟載魚鼈蝦蟹命五比丘誦宝勝佛名若
十二因緣法作梵唄捨之溪中坐間有請作詩以紀一時之事
者余輒爲書云漁師竟日漁水族作斤賣小捐使鬼兄滿
載獲鱗介鯤鯨未易羅所得亦殊態青蛙尽公私朱鮪兼
小大霜魲尚貫針土負或粘塊輪囷積文螺郭索走蒼蠏
&KR0668;沫相煦濡自分煑姜芥豈知惻隱人規作江湖貸因呼
小青翰放溜舞澎湃趺坐延黑衣號佛指青瀨經翻流水
篇梵起魚山唄傾盆帶寒藻圉圉看于邁驚疑或依蒲喜
濯或生喝快若鷹辭鞲歡如囚破械定非校人池恐是餘不派
願汝藉佛力永脫鈎網債口腹聊尔耳香餌莫渠愛(並同上)
百家詩話緫龜後集卷之四十五終
