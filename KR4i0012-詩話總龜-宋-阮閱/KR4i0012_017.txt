增修詩話總龜卷之十七
紀實門(上)
仁宗正月十四日御樓遣中使傳宣從官曰朕非好遊觀
與民同樂翌日蔡君謨獻詩云高列千峰寶炬森端門
方喜翠華臨宸遊不為三元夕樂事還同萬衆心天上
清光留此夜人間和氣閣春隂要知盡慶華封祝四十
餘年惠愛深(東齋錄)
李參少有吏材仁宗竒之殿柱題其名有繁劇人所避
者必用參自將作監簿擢至右丞樞密直學士元豐中
卒李師中以詩弔之曰當年殿柱題名處(詩史)
嶺南謂村市為墟柳子厚詩云青箬褁塩歸洞客綠荷包
飯趁墟(人青箱雜記)
夏文莊謪守黃州時龐穎公爲郡掾文莊識之優待穎公
有病意謂不起文莊親視之曰異日當爲貧宰相亦有
年夀疾非所憂穎公曰宰相豈得貧耶文莊曰一等人
中貧尔故穎公作退老詩曰田園貧宰相圖史冨書生
張侍郎師錫年八十有喜子登苐詩曰御榜今朝至見名
心始安尔能俱中苐吾遂可休官賀客留連飲家書反
覆看世科雖不繼得慰二親難張氏常有中甲科者故
有世科之語
張退傳文懿士遜趙少保叔平槩張樞相昇皆夀八十六
陳丞相文惠尭佐夀八十二杜丞相正獻衍夀八十一
冨丞相文忠弼夀八十文惠致政退傳詩曰青雲𡵨路
遊將遍白髮光隂得最多
天聖中李康靖公若谷慶曆中邯鄲公淑皆知滑州后八
年審言又知前此邯鄲公迎康靖公到滑康靖題詩扵
州廨曰滑守如今是世官阿戎出守自金鑾郡人莫訝
留題别孫息期同住此看後審言刊石紀其事同前
元豐初王伸效王建作宫詞百首獻之頗有意思詩云太
皇生日最尊榮獻夀宫中未五更天子捧觴仍再拜寶
慈侍立到天明寶慈皇太后宫名太后幸景靈宫駕前
露面雙童女詩曰平明綵仗幸靈宫紫府仙童下九重
整頓瓏璁時住馬畫工闇地貌真容(古今詩話)
張九齡在相有謇諤匪躬之誠明皇怠於政事李林甫隂
中傷之方秋明皇令高力士持白羽扇賜焉九齡作歸
燕詩貽林甫曰海燕何微眇乘春亦暫來豈知泥滓賤
只見玉堂開繍戶時雙入華軒日幾廻無心與物競鷹
隼莫相猜林甫知其必退恚怒稍解(明皇雜錄)
叚文昌廣郡縣人父以賣油爲業生而多智長亦有文常
跨驢行鄕里笑之三十年間衣錦歸蜀蜀人贈詩曰昔
日騎驢學忍飢今朝忽着錦衣歸等閒畫虎驅紅旆可
畏登龍入紫微冨貴不由公祖觧文章生得羽毛飛廣
鄕再去應惆悵猶有江邊舊釣磯(鑑戒錄)
羅史君向廬州人不事産業以至困窮常投福泉寺隨僧
飯而巳其學未嘗廢二十年間持節歸鄕里及境至僧
房書壁曰二十年前此布衣鹿鳴西上虎符歸行時賓
從過前事到處松杉長舊圍野老共遮官路拜沙鷗遥
認隼旟飛春風一宿琉璃殿惟有泉聲愜素機(同前)
雷州及海外瓊崕多香木夷民以為槽飼雞犬鄭文寶詩
曰沉檀香植在天涯賤等荆衡水面槎何必爲槽飼鷄
犬不如煨燼向豪家(談苑)
建州山水竒秀剏寺落落相望偽唐建安寺三百五十一
建陽二百五十二浦城一百七十八崇安八十五松溪
四十一關隷五十二僅千區杜牧江南絶句云南朝四
百八十寺謂是也
劉經為虜政事舍人来奉使路中有野韭可食味絶佳作
詩云野韭長猶嫩沙泉淺更清(並同前)
張弘靖三世掌綸誥秉鈞軸楊巨源詩云伊陟無聞祖韋
賢不到孫時稱其善與張家說家門巨源燕居吟咏年
老得疾頭數搖人言吟咏習成詩史
張鎬少有大志遊京師未始知名嗜酒跌宕人有邀之策
杖而往大醉即歸言不及世務楊國忠薦為右拾遺不
二年由諫議大夫擢中書侍郎平章事杜少陵云張公
一生江海客身長九尺鬚眉蒼召起遄遇風雲會扶
顛始知籌策良正謂鎬
王元之出守黃州時蘇易簡牓下放孫何等三百五十
八人奏曰禹偁禁林宿德累為遷客飄泊可念臣欲
令牓下諸生罷集綴馬送于郊奏可送過四短亭諸生
列拜于官橋元之口占一絶付狀元為我深謝蘇公其
詩云綴行相送我何榮老鶴乘軒愧谷鶯三入承明不
知舉看人門下放諸生時諸親友觀望不敢私近惟竇
元賓執手於閤門曰天乎天乎得非命歟公以詩謝其
略曰惟有南宫竇員外為余垂淚閤門前
文潞公居伊洛日年七十八同時中散大夫程朝議大夫
司馬旦司封郎中致仕席汝言皆年七十八嘗為同甲
之會各賦詩潞公詩曰四人三百十二歲况是同生甲
午年占得梁園為賦客合成商嶺採芝仙清談亹亹
風生席素髮飄飄雪滿肩此會從來誠未有洛中應作
畫圖傳
荆公罷相知金陵有詩曰投老歸來一幅巾君恩猶許備
藩臣芙蓉堂下䟽秋水聊與龜魚作主人再罷相以會
靈觀使居鍾山又作詩曰乞得膠膠擾擾身江湖波浪
替埃塵只同鳬鴈為閑侣不與龜魚作主人
荆公初拜相以未謝坐閣中不見客一二門生侍坐但見
顰蹙不言徐題詩於窗曰霜筠雪竹鍾山寺投老歸歟
寄此生放筆而起人莫測其意
國朝内相服金帶朱衣一名前引两府則金毬文帶佩魚
朱衣二人謂之重金望两制久者則曰眼前何日赤腰
下幾時黃望两府久者則曰眼赤何時两腰黃甚日重
熙寧中高䴡使人至京師求王平甫詩有旨令京尹元厚
之抄錄以賜厚之自詣平甫求新著平甫以詩戲之曰
誰使詩仙來鳳沼欲傳賈客過雞林
福唐有老嫗當壚有舉子謂嫗曰吾能與爾致數十千乃
令嫗作酒帘題曰下臨廣陌三條闊斜倚危樓百尺高
太守王祠部逵見之大喜呼姬與錢五千酒一斛盖詩
乃王公詠酒旗詩平生最得意者
大社二祭多差近臣王禹玉在两禁二十年熙寧間爲翰
林學士復被差題詩於齊宫曰鄰雞未動暁驂催又向
靈壇飲福杯自笑治聾知不足明年強徤更重來
關右人或作京師語音俗謂之獠語士大夫亦然有太常
博士楊獻民河東人時鄜州脩城差望青砍木作詩寄
僚友曰縣官伐木入烟蘿匠石須材盡日磨盖以鄕音
呼忙爲磨也士人而徇俗不典可笑
魏仲先贈萊公詩曰有官居鼎鼐無宅起樓臺仁宗即位
北使至賜冥惟两府預焉北使歴視坐中問譯者曰孰
是無宅起樓臺相公丁晉公令譯者曰南方須大臣鎮
撫寇公撫南夏非久即還(古今詩話)
元微之自會稽拜尚書左丞到京未逾月出武昌詩贈夫
人裴氏曰窮冬到鄕國正歲别京華自恨風塵眼看他
遠地花碧幢還照耀紅粉莫咨嗟嫁得浮雲婿相隨即
是家夫人答曰使門初擁節御苑柳絲新不是悲殊命
惟愁别近親黃鸝啼古木朱履從清塵想到千山外滄
江正暮春
正元中李摯以宏詞振名與李行敏同姓同年登第又同
歲及同門摯答行敏詩曰因緣三紀異契分四般同
武宗怒一宫嬪謂柳公權曰得學士一詩當釋之遂進詩
曰不忿前時悮主恩巳甘寂寞守長門今朝却得君王
顧重入椒房拭淚㾗
柳公權從事未央宫文宗謂曰有一喜事邊上賜衣久不
時今年二月巳給公可賀我以詩公權進詩曰去歲雖
無戰今年未得歸皇恩何以報春日得春衣
嚴續僕射請韓熙載爲父撰神道碑珍貨外仍輟一姬為
潤筆韓受姬及文成但叙譜系品秩及薨葬哀贈之典
而巳續嫌之乃封還意其改竄熙載亟以歌姬并珍贈
還之姬登車書一絶於泥金雙帶云風柳搖搖無定枝
陽臺雲雨夢中歸他年蓬島音塵斷留取尊前舊舞
衣同前
雄州安撫都監稱宣事云虜中好樂天詩聞虜有詩云樂
天詩集是吾師
白樂天一舉登第作詩曰慈恩塔下題名處十九人中最
少年時年二十七
大和二年崔郾侍郎東都放牓西都過堂杜紫微第五人
登第作詩曰東都放牓未花開三十三人走馬廻秦地
少年多釀酒却將春色入關來
寶曆中楊嗣復相具慶下繼放甲榜時無僕射自東洛入
覲嗣復率生徒迎于潼關宴于新昌里第元白在焉皆
即席賦詩楊汝士詩後成元白覧之失色詩曰隔座應
須賜御屏盡將仙翰入高冥文章舊價留鸞掖桃李新
隂在鯉庭再歲生徒陳賀宴一時良史盡傳馨當時䟽
傅雖云盛詎有茲筵醉醁&KR1641;汝士是日大醉歸謂諸子
曰今日壓倒元白
何扶大和元年登第明年再捷以一篇寄同年曰金榜題
名墨尚新今年依舊去年春花開每被紅粧問何事重
來只一人(並同前)
紫閣山老僧文聰說晏相來遊山獮猴萬數遍滿山谷僧
言未嘗如此之多晏詩尋添獼猴之句(雅志)
王沂公與李文定公連榜取殿魁又相繼秉鈞軸文定鎮
并門公均勞逸本鄕作詩寄之略曰錦幖得雋曾相繼
金鼎調元亦荐更并土兒童公再見會稽幢紱我先榮
或曰如此名實何由企及(續歸田錄)
潘閬在舒州灊山寺為行者題詩鍾樓云遶寺千千萬萬
峰(忘第二句)頑童趁暖貪春睡忘却登樓打曉鍾孫僅
為郡官見詩曰此潘逍遥也告寺僧呼行者潘已亡去
貢父詩話
越州鰻井在應天寺井在一盤石上高數丈井纔方數寸
乃一石竅也深不可知徐浩詩云深泉鰻井開即此也
其來亦遠鰻時出遊人取之置衣䄂間了無驚猜如鰻
而有鱗耳其大尾有刃跡相傳黃巢曾以劍砍之凡鰻
出必有水旱疫癘之疾鄕人以此候之
學士院有雙鵲嘗栖於西軒海棠枝上每學士會食必徘
徊翔集扵玉堂之上略無驚畏因謂之靈鵲時或鳴噪
必有大詔令或宣召之事故眺公見和詩云却聞靈鵲
心應喜并予宿直詩云靈鵲先依玉樹栖二詩出樞庭
集(金坡遺事)
鼎州甘泉寺介官道之側泉甚佳便於漱酌行客無不留
者寇萊公南遷題東檻曰平仲經此望北闕黯然而行
未幾丁晉公又過題西檻曰謂之酌泉禮佛而去後范
諷𥙷之安撫湖北題詩曰平仲酌泉方北望謂之禮佛
向南行烟嵐翠鎖門前路轉使高人厭寵榮(古今詩話)
退傅張懿晚春乘安輿出南薰門繚繞都城遊金明池抵
宿詣宜春門入關吏捧牌請官位書云閒遊靈沼送春
回關吏何須苦見猜八十老翁無品秩三曾身到鳳池
來同前
增修詩詁總龜卷之十七乙集終
百家詩話總龜後集卷之十七
評史門
老杜課伯夷幸秀伐木則曰報之以微寒共給酒一斛遣
信行脩水筒則以浮瓜裂餅以答其恭謹陶淵明告其
子則曰輙遣一力助汝薪水之勞此亦人子也可善遇
之盖古人之役僕夫其忠厚率如此初學記載王褒買
便了爲奴作約使苦作以致聽劵而泪下鼻涕長一尺
有不如早歸黃陌令蚯蚓鑚額之語其少陵柴桑之罪
人哉(葛常之)
建安七子惟劉公幹獨爲諸王子所親曹操威熖盖世甄
夫人出拜諸人皆伏而公幹獨平視雖輸作而不悔亦
可嘉矣故梅聖俞詩云公幹才俊或欺事平視美人曾
不起自兹不得爲故人輸作左校瀕扵死公幹嘗有贈
從弟詩云亭亭山上松瑟瑟谷中風風聲一何盛松枝
一何勁其寄意如是豈肯少屈扵操哉末篇又托興鳳
凰有何時當來儀將須聖明君之句則不以聖明待操矣
杜甫悲陳濤詩云野曠天清無戰聲四萬義軍同日死言
房琯之敗也琯臨敗猶持重而中人邢延恩促戰遂大
敗故甫深悲之甫爲右拾遺會琯罷相上䟽力救琯肅
宗大怒詔三司推問宰相張鎬救之獲免故洗兵馬行
云張公一生江海客身長九尺鬚眉蒼盖感其救巳也
張無盡孤憤吟云房琯未相日所談皆臯䕫一朝陳濤
下覆没十萬師中原巳紛潰老杜尚嗟咨則老杜救琯
之章豈亦出扵私情乎
鄭虔受安禄山僞命洎賊平與張通王維並囚宣陽里因
善盡祈扵崔圓遂得免死老杜所謂今如罝中兔子雲
識字終投閣是也及虔貶台州有詩云可念此公懷直
道也霑新國用輕刑如虔者可謂之懷直道乎當是愛
私之言尔八哀詩亦云反覆歸聖朝點染無滌蕩老蒙
台州掾泛泛浙江槳盖傷之也
忘年交謂雖年齒尊幼不侔而道義可為友也如張鑑之
扵陸贄崔廓之扵李謙是巳魯直云逐貧不去與忘年
便以忘年作朋友用盖有來處也老杜過孟倉曹詩云
清談見滋味尔軰可忘年則山谷所用豈苟云乎哉
李白作蜀道難以罪嚴武其末云所守或匪親化為狼與
豺朝避猛虎夕避長蛇磨牙吮血殺人如麻錦城雖云
樂不如早還家則武待白之禮未必優也武與杜甫情
好甚厚一朝以飲酒過度而武幾殺之則不如早還家
之說乃白先見之明尔陸暢謁韋臯於蜀郡暢感韋之
遇已遂反其詞作蜀道易云蜀道易易扵履平地
郎基在穎川不置木枕裴潜在兖州不眠胡牀居官清操
要當如是白樂天在杭州取天竺片石受代携歸故其
詩曰三年為刺史飲冰復食檗唯向天竺山取得兩片
石此抵有千金無乃傷清白曁守吳門復取洞庭雙石
一以攴琴一以貯酒故雙石詩有萬古遺水濱一朝入
吾手之句洎罷府攴琴石遂歸履道舊居故作詩云天
上定應勝地上攴機未必及攴琴於乎泉石膏肓人士
之逸韻若樂天者豈潘子義所謂風流罪過也耶
君子為小人誣衊則其詩怨故寓之於物以舒其憤如朱
晝古鏡詩所謂我有古時鏡初自懷陵得蛟龍猶泥蟠
魑魅幸月蝕是也小人旣敗君子得志之秋則其詩昌
故寓之扵物以快其志如劉禹錫磨鏡篇所謂萍開綠
池滿暈盡金波溢山神妖氣沮野魅真形出是也黃子
虚作妬佳月篇云狂雲妬佳月怒飛千里黑佳月了不
嗔曾何汚㓗白攴頥少待之寒光静無迹燦燦黃金盤
獨照一天碧殆亦二子之意(俱同上)
康節三皇吟許大乾坤自我宣乾坤之外復何言初分大
道非常道終有先天永後天作法極微難着迹收功最
久不知年若教世上論功業料得更無人在前(擊壌集)
五帝吟進退肯將天下譲着何言語狀雍容(一作從容)衣裳垂
處威儀盛玉帛脩時意思恭物物盡能循至理人人自
願立殊功當時何故得如此只被升明類日中
三王吟一片中原萬里餘殆非孱德所能居(能一作宜)夏商正
朔猶能布湯武干戈未便驅澤火有名方受革水天無
意不成需請觀仁義為心者肯作人間淺丈夫(意一作應請觀)
(一作詳知)
五伯吟刻意尊名名愈虧人人奔命不勝疲生靈劍戟圍
中活(圍一作林)公道貨財心裏歸雖則餼羊能愛禮柰何鳴
鳳未来儀東周五百餘年内歎息唯聞一仲尼
七國吟當其末路尚縱横仁義之言固不聽肯為破齊存
即墨能勝坑趙盡長平清晨見鬼未為怪白日殺人奚
足驚加以蘇張掉三寸扼喉其勢不俱生
嬴秦吟轟轟七國正争籌利害相摩未便休比至一雄心
底定其如四海血横流三千賓客方成夢百二山河又
變秋謾說罷侯能置守趙高元不是封侯
西漢吟秦破山河舊戰埸豈期民復見畊桑九千來里開
封域四百餘年號帝王剥喪旣而遭莾卓經營殊不念
高光當時文物如斯盛城復何由更有隍
三國吟桓桓鼎峙震雷音絶唱高蹤没處尋蕭鼓一方情
味暢弓刀萬里力難任論兵狠石寧無意飲馬黃河徒
有心雖曰天時亦人事誰知慮外失良金
西晉吟承平未必便無憂安若忘危非善謀題品人才憑
雅誚雌黃時事用風流有刀難割公閭腹無木可梟元
海頭禍在夕陽亭一句上東門笑浪悠悠
十六國吟溥天之下號寰區大禹曾經治水餘衣到敝時
多蟣蝨瓜當爛處足䖝蛆龍章夲不資狂寇象魏何嘗
薦亂胡尼父有言堪味處當時欠一管夷吾
南北朝吟■方其天下分南北聘使何嘗絶往還偏覇尚
存前典憲小康猶帶舊腥膻(一作迍邅)洛陽雅望稱崔浩江
表竒才服謝安二百四年能並轡謾將夷虜互為言
有隋吟始謀當日已非臧又更相承或自戕螻蟻人民貪
土地泥沙金帛悅姬姜征遼意思糜荒服泛汴情懷厭
未央三十六年都掃地不然天下未歸唐
有唐吟天生神武奠中央不爾群兇未易攘正觀若無風
凜凛開元安有氣揚揚凭高始見山河壯入夏方知日
月長三百年間能混一事雖成往道彌光
五代吟自從唐李墜皇綱天下生靈被擾攘社稷安危憑
卒伍朝廷輕重繋藩方深冬寒木固不脫未旦小星猶
有光五十三年更五姓始知掃蕩待真王
我宋吟二首紛紛五代亂離間一旦雲開復見天艸木百
年新雨露車書萬里舊山川尋常巷陌猶簮紱取次園
林盡管絃(盡一作亦)人老太平春未老鶯花無害曰高眠又
吾曹飬拙頼明時為幸居多寧不知天下英才中遁迹
人間好景處開眉生來只慣見豐稔老去未嘗經亂離
(一作聞鼓鼙)五事歴將前代舉帝堯而下更無之(按邵氏聞見錄康節)
(先公謂本朝五事自唐虞而下所未有者一革命之日市不易肆二克復天下在即位後三未常殺一無罪四)
(百年方四葉五百年無心腹患伯温竊疑未嘗經乱離為太甚先公曰吾老且死汝軰行自知之)
張南軒采菊亭詩引曰陶靖節人品甚高晉宋諸人所未
易及讀其詩可見胸次&KR0904;落八窗玲瓏豈野馬遊塵所
能棲集前建安丞張君精力未衰即掛冠家于瀏陽有
年矣葺小園為亭面南山來求予名予名之曰采菊亭
取靖節所謂采菊東籬下悠然見南山嗚呼靖節興寄
深遠特可為識者道耳詩曰陶公千載人高標跨餘子
豈無濟時念歛蔭獨知止歸來卧衡門無愠復何喜九
日天氣佳東籬擷芳蕊舉頭見南山佳處政在此地偏
心則遠意得道豈否張侯謝銀艾築室娛燕几小亭才
尋丈景物自新美頗聞方瞳清亦復強步履不妨數登
臨倚杖看雲起高詠悠然篇飛鴻送千里(文集)
復齋漫錄云東坡作諫論以魏鄭公以蘇張之辯而為諫
諍之術且云鄭公之初實學縦横之術其所以與蘇張
異者心正尔或以東坡之論為不然余讀鄭公出關詩
