增修詩話總龜卷之三十一
詩䜟門(上)
太祖采聽至明遠邊事纖悉必知有間者西蜀還問劍外
有何事間者曰但聞城郭滿城誦朱山長苦熱詩曰煩
暑鬱蒸無所避凉風清冷幾時來曰此蜀人思我來取
也(古今詩話)
僞蜀每歲除日諸宫門各給桃符書元亨利貞四字時昶
子善書札取本宫策勲府書云天垂餘慶地接長春乾
德中伐蜀明年蜀降二月以兵部侍郎吕餘慶知軍府
事以策勲府爲治所太祖聖節號長春此天垂地接
之兆也
辛夤遜仕僞蜀孟昶爲學士王師將致討之前歲除昶令
學士作詩两句寫桃符上夤遜題曰新年納餘慶嘉節
號長春明年蜀亡吕餘慶以參知政事知益州長春乃
太祖誕聖節名也(談苑二說不同故两存之)
梁沙門寶誌銅牌多䜟未來事云有一真人在冀川開口
張弓在右邊子子孫孫萬萬年江南李璟其子曰弘冀
吳越錢鏐諸子皆連弘字期以應之而真宗諱正當之
江南將亡數年前昇元寺殿基掘得石記視之詩也辭曰
若問江南事江南事不憑抱雞升寶位走犬出金陵子
建居南極安仁秉夜燈東陵嬌小女騎虎渡河冰王師
甲戌渡江李煜以丁酉年生曹彬爲大將列柵城南乃
子建也潘美為副將城䧟恐有伏兵命卒縱火乃安仁
也錢俶以戊寅年入朝盡獻浙西之地騎虎之謂也
誌公嘗畫鹿負按走山中又云两角女子綠衣裳却背太
行趍君王一止之月必消亡後禄山亂盖两角即鹿綠
即禄女子即安字太行即山名一止之月果正月敗亡
唐宋遺史
翰林蘇公紳嘗題潤州金山一聮云僧依玉鑑光中住人
在金鼇背上行乃榮入玉堂之兆巳而果然位止内相
亦詩之䜟也(青箱雜記)
李昪徐温飬子冐徐姓名知誥為昇州刺史爲童謠詩曰
東海鯉魚飛上天後乃繼温
江南李覯召試制科嘗作詩曰人言落日是天涯望斷天
涯不見家巳恨碧山相掩映碧山更被暮雲遮觀此詩
有重障碍意恐時命不偶果如其言
孟東野下第詩曰棄置復棄置情如刀劍傷又再下第詩
曰两度長安陌空將泪見花其後登第詩曰昔日齷齪
不足嗟今朝曠蕩思無涯春風得意馬蹄疾一日看盡
長安花進取得失盖亦常事而東野噐宇不宏偶下第
則情隕穫如傷刀劍以至下淚旣登科則志意充溢一
日之間花即看盡何其速邪後授溧陽尉卒
寇萊公方貴時送人使嶺南嘗作詩云到海止十里過山
應萬重及貶雷州吏呈圖經問去海幾里吏曰十里是
則南遷之禍巳見於詩也
張乖厓公守陳日嘗遊趙氏西園詩曰方信承平無事久
淮南閑殺老尚書後一年捐館亦詩之䜟
蘇緘字宣甫性忠義喜功名皇祐中知英州儂賊作過以
守禦功換館職尋坐事貶房州司馬嘉祐中復官知越
州諸曁縣余與之同僚嘗贈詩曰燕頷將軍欲白頭昔
年忠勇動南州心如鐵石老不挫功在桑榆晚可收十
八年再知邕𬋩交趾叛攻城戰没朝廷憫之贈奉國軍
節度使謚忠勇則忠勇之謚巳見於余詩矣
許州臨穎人成銳應制科嘗以詩三篇獻丞相王文惠野
菊云綵檻應無分春風不借恩野花云馨香雖有豔栽
植未逢人公謂辭雖綺靡未有登科意别有贈裴員外
詩云凭高看漸遠更上最高樓公曰再舉合踐高第果
符其言其能品藻如此
李璟遊后湖賞蓮花作詩曰蓼花蘸水火不滅水鳥驚魚
銀梭投滿目荷花千萬頃紅碧相雜敷清流孫武巳斬
吳宫女琉璃池上佳人頭識者謂雖佳句然宫中有佳
人頭非吉也(摭遺)
廖獻處士衡山人有詩云雲穿搗藥屋雪壓釣魚船因
自解曰屋破而雲穿其中無人也船爲雪壓無用也後
六十日果卒
余安道自番禺詔赴闕過韶陽遊龍光寺詩云暫離人
世界且至佛家鄕議者謂非吉兆果卒扵秦淮亭下嘗
有日者謂曰到秦地當有災果如其言
蘇子美滄浪亭觀魚詩云自嗟不及遊魚樂虚作人間半
世人非吉意也又有云山蟬帶響穿疎戶野蔓蟠青入
破窗雖佳句然窗破野蔓蟠其中似無人居矣子美竟
卒於謪籍
王處厚字元美益州華陽縣人嘗遇一老僧論浮世苦空
事登第後出郭徘徊古陌軫懷長吟曰誰言今古事難
窮大抵榮枯總是空筭得生前隨夢蝶争如雲外指冥
鴻暗添雪色眉根白旋落花光臉上紅惆悵荒原懶回
首暮林蕭索起悲風及暮還家心疾而卒(洞微志)
楊貴妃嘗以假髻為首飾而好服黃裙天寶末童謠曰義
髻抛河裏黃裙逐水流(明皇雜錄)
李遐周有道術居元都觀嘗題詩數千言皆記明皇廵幸
西蜀及禄山僣竊之事時人皆不之悟詩曰燕市人皆
去禄山以薊門之事而來也凾關馬不歸哥舒翰敗潼
關也可憐山下鬼嵬也環子繫羅衣貴妃小字玉環及
馬嵬之死高力士以羅衣縊焉
崔曙嘗作明堂火珠詩其中有佳句曰夜來雙月滿曙後
一星孤為文士推服崔旣夭殁有一女名星而無男子
當時異之
季煜暮歲乘醉書扵牖云萬古到頭歸一死醉鄕葬地有
高原醒而見之大悔不久謝世翰(府名談)
邵拙字拙之鴈門人好學博通經史水曹郎趙慶有詩贈
之曰邁古文章金鸑鷟出群行止玉麒麟仕宦不逹而
卒有詩傳於時其間有云萬國不得雨孤雲犹在山此
其應歟(江南野錄)
何昌陵宰廬陵郡有衙將楊克儉能媚州牧而移其權昌
齡以兄事之嘗遊其池舘貽其詩曰經旬因雨不重來
門有蛛絲徑有苔再向白蓮亭上望不知花木為誰開
未幾克儉連延範貸死而刑其家破焉議者以為其詩
之䜟也
賈島嘗為病蟬詩曰病蟬飛不得向我掌中行折翼猶能
搏酸音尚極清露華應在腹塵點悮侵睛黃雀并烏鳥
俱懷害爾情議者謂無摶風之意果爲禮闈所斥
淳化中崇文院直攎絶高處有人題两句云秋風送炎去
庭木葉齊落是年立秋日宋炎罷來年立秋葉齊黜
張退傳年七十八除夜有詩云八十光隂有二年烟蘿門
戸喜開關近來無柰山中相頻寄書來許綴班后四年
而薨乃八十二之䜟也此答陳文惠之詩(詩史)
沈詢夜宴僚友歌著辭令曰莫打南來鴈從他向北飛打
時雙打取莫遣两分離是夕爲奴歸秦所殺夫妻並死
張忠定少年遊華山謁陳圖南遂欲隱華山謂圖南曰欲
就分先生山半住可否圖南曰他人即不可如公者吾
當分半山相奉然公方有宦職未可釋此其勢如家人
張筵笙歌鼎沸忽庖中火起待公救之豈可不赴贈之
詩曰自吴入蜀是尋常歌舞筵中救火忙乞得金陵飬
閑散也須多謝鬢邊瘡始皆不諭后忠定更鎮杭益晚
年發瘡於腦不瘥乞金陵悉如其詩大中祥符七年乙
卯七月二十日終(古今詩話)
滕倪善詩宗人滕郎中守吉州往謁之會秋試告别為詩
云秋風江上别旌旗故國無家淚欲垂千里未知投足
地前程應是聽猿啼誤攻文字身空老却返漁樵計巳
遲羽翼凋零歸不得丹青無路接差池守得詩云此生
不與子相見别後卒於旅邸倪又有詩云白髮不知容
相國也同閒客滿頭生又題鷺鷥障子云映水有深意
見人無懼心(同前)
增修詩話総龜卷之三十一
百家詩話總龜後集卷之三十一壬集
舒城阮閱編
皇明宗室月窗道人刊
鄱陽程珖校
格致門
詩眼山谷言文章必謹布置每見後學多言以原道命意
曲折後予以此㮣考古人法度如贈韋見素詩云紈袴
不餓死儒冠多誤身此一萹立意故使人静聽而具陳
之自甫昔少年日早充觀國賓致君尭舜上再使風俗
淳皆儒冠事業也自此意竟䔥條至蹭蹬無縱鱗言誤
身如此也則意舉而文偹故巳有是詩矣然必言其所
以韋者扵是有厚愧真知之句所以真知者謂傳誦其
詩也然宰相聀在薦賢不當徒愛人而巳士故不能無
望故曰竊效貢喜難甘原憲貧果不能薦賢則去之
可也故曰焉能心怏怏秪是走踆踆又將入海而去秦
也然其去也必有遅遅不忍之意故曰尚怜終南山回
首清渭濱則所知不可以不别故曰常擬報一飰况懷辭
大臣夫如此是可以相忘扵江湖之外雖見亦不可得
而見矣故曰白鷗波浩蕩萬里誰能馴終焉此詩前賢
錄爲壓卷盖布置最得正体如官府甲第所堂房室各
有定處不可亂也韓文公原道與書之尭典如此其他
皆謂之變体可也
曲水脩禊之會人各賦詩成两萹者自右軍安石而下纔
十一人成一萹者郗曇王鄷而下十五人詩不成罰觥
者凡十六人今觀所傳詩𢾗皆四言五言而又两韵者
两四韵者無幾四言二韵正十六字耳當時得預者往
往皆知名士豈獻之軰終日不能措辭扵十六字哉窃
意古人持重自惜不𣣔率爾恐貽久遠&KR1018;議不如不賦
之為愈(黃常明)
白獻晉公云聞說風情筋力在只如初破蔡州時雖叙其
功業與夀康其語緩而不迫此可為作詩法也(䂬溪)
省題詩自成一家非他詩比也首韵拘扵見題則易扵牽
合中聮縳扵法律則易扵駢對非若遊戲扵烟雲月靈之
形可以縦横在我者也王昌齡錢起孟浩然李商隱軰
皆有詩名至扵作省題詩則疎矣王昌齡四時調玉燭
詩云祥光長赫矣佳號得温其錢起巨魚縦大壑詩云
方快吞舟意尤殊在藻嬉孟浩然騏驥長鳴詩云逐逐
懷良馭蕭蕭顧樂鳴李商隱桃李無言詩云夭桃花正
發穠李蕊方繁此䓁句兒童無異以此知省題詩自成
一家也(丹揚集)
古辭云藁砧今何在山上復有山何當大刀頭破鏡飛上
天藁砧砆也謂夫也山上有山出也大刀頭刀上鐶也破
鏡言半月當還也此詩格非當時有釋之者後人豈能
曉哉古辭又云圍碁燒敗襖着子故依然陸龜蒙皮日
休固嘗擬之陸云旦日思雙履明時願早諧皮云莫言
春繭薄猶有萬重思是皆以下句釋上句與藁砧異矣
樂府觧題以此格為風人詩取陳詩以觀民風示不顯
言之意至東坡無題詩云蓮子擘開湏見薏秋枰着盡
更無棋破彩却有重縫處一飯何曾忘却匙是文與釋
普見扵一句中與風人詩又小異矣(丹揚集)
老杜歌行與長韵律詩後人莫及而蘇黃用韵下字用故
事處亦古所未到晉宋間人造語題品絶妙今古近世
蘇黃帖題䟦之類率用此法尤為要妙(吕氏童蒙訓)
學退之不至李翶皇甫湜然翶湜之文足以窺測作文用
力處近世𣣔學詩則莫若先考江西諸派(同上)
老杜歌行最見次第出入本末而東坡長句波瀾浩大變
化不測如作雜劇打猛顐入却打猛顐出也(呂氏童蒙訓)
讀古詩十九首及曹子建諸詩如明月入高樓流光正徘
徊之類詩皆思深遠而有餘意言有盡而意無窮也學
者當以此等詩嘗自&KR0636;飬自然下筆高妙
大槩學詩湏以三百萹辭及漢魏間人詩為主方見古人
妙處自無齊梁間綺靡氣味也
少游過嶺後詩嚴重高古自成一家與舊作不同學者亦
宜詳味文潜詩自然竒逸非他人可及如秋明樹外天
客燈青映壁城角冷吟霜淺山寒帶水旱日吹風川塢
半夜雨卧冷五更秋之類迥出時流雖是天姿亦學可
及學者若能常玩味此等語自然有變化處也
今人作詩自述則稱我謂人則稱君往往相習皆然杜子
美送孔巢父詩云道甫問信今何如墜馬諸公携酒相
看詩云甫也諸侯老賓客遇王倚飲云在扵甫也何由
羡則自述乃稱名送樊侍御云至尊方旰食仗爾布嘉
惠寄李太白云昔年有狂客號爾謫仙人送竇九云非
爾更持節何人符大名則謂人乃稱爾若謂尊之甚則
称名則前三人皆非通貴之士若謂卑則甚之稱爾則
後三人皆非穉孺之列盖其詩格變態如是恐不繋重
輕也
俲法門
退之心訝近来惟貯火眼知别後自添花臨川云髮為感
傷無翠葆眼從瞻望有玄花久欽江揔文才妙自嘆虞
翻骨相屯王云久詣郭璞言多騐老比顔含意更疎韓
我今罪重無歸望直去長安路八千永叔今日始知予
罪大夷陵去此更三千柳十年顦顇到秦京誰料今為
嶺外行王十年江海別常輕豈料今随寡嫂行柳直以
疎慵招物議休將文字占時名王直以文章供潤色未
應風月負登臨十一年前南渡客四千里外北歸人又
一身去國六千里萬死投荒十二年蘇七千里外二毛人
十八灘頭一葉身黃五更歸夢三千里一日思親十二
時皆不約而合句法使然故也(黃常明)
老杜雨詩云紫崖奔處黑白鳥去邊明而江碧鳥逾白山
青花𣣔燃之句似之贈王侍御云暁鶯工迸泪秋月觧
傷神而感時花濺泪恨别鳥驚心之句似之殆是同一
機軸也(葛常之)
劉义詩酷似玉川子而傳扵世者二十七篇而巳冰柱雪
車二詩雖作語竒怪然議論亦皆出於正也冰柱詩云不
爲四時雨徒扵道路成泥渣不爲九江浪徒能汩没天
之涯雪車詩謂官家不知民餒寒盡驅牛車盈道載屑
玉載載𣣔何之秘蔵深當以御炎酷如此等句亦有𥙷
扵時與玉川月蝕詩稍相類(丹揚集)
張籍云爱養無家客多傳得力方坡贈金山元老云蒜山
幸有閑田地招此無家客任居(葛常之)
白云趁凉行遶竹引睡臥看書坡引睡文書信手番書引睡
魔誠人人所同也(同上)
詩病門
學者湏做有用文字不可盡力虚言有用文字所論文字
是也議論文字湏以董仲舒劉向爲主禮記周禮及新
序說苑之類皆當貫穿熟攷則做一日便有一日工夫
近世文字如曾子固諸序尤湏詳味學古人文字湏得
短處如杜子美詩頗有近質野處如封主簿親事不合
詩之類是也東坡詩有汗漫處魯直詩有太新竒太巧
處皆不可不知東坡詩如成都畫手開十眉楚山固多
猿青者黠而夀皆穷極思致出新意扵法度之表前賢
所未到然學者專力扵此則亦失古人作詩之意
劉禹錫嘉話載楊祭酒贈項斯詩曰度度見詩詩捴好今
觀標格勝扵詩平生不觧蔵人善到處相逄說項斯斯
集中絶少佳句如晚春花云疎與香風會細將泉影移
別張籍云子城西並宅御水北同渠拙悪有餘宜祭酒
公謂標格勝扵詩也祭酒乃敬之也其贈斯詩鄙俗如
此與斯亦奚遠哉(葛常之)
樂府門
周美成為江寕府溧水令主簿之室有色而慧美成每欵
洽于尊席之間世有傳風流子詞盖所寓意焉新綠小
池塘風簾動碎影舞斜陽羡(一作見)金屋去来舊時巢燕
土花繚繞前度高墻綉閣鳳帷深處許聽得理絲黃𣣔
說又休慮乖芳信未歌先噎愁轉清商暗想新粧了開
朱戸應自待月西廂最苦夢魂今霄不到伊行問甚時
却與佳音密耗痴將秦鏡偷換韓香天便教人霎時厮
見何妨新綠待月皆簿厅亭軒之名也(俞羲仲云)
徐幹臣伸三衢人政和初以知音律為太常典樂出知常
州嘗自製轉調二郎神之詞云悶来弹鵲又攪碎一簾
花影謾試著春衫還思纖手薰徹金虬燼冷動是愁端如
何向但怪得新来多病嗟舊日沈腰如今潘鬢怎堪臨
鏡重省別時泪滴羅襟猶凝為我厭厭曰高慵起長託
春酲未醒鴈足不来馬蹄難駐門掩一亭芳景空佇立
盡日欄干倚遍晝長人静旣成會開封尹李孝夀来牧
吴郡李以嚴治京兆號李閻羅道出郡下幹臣大合樂
燕劳之喻羣娼令謳此詞必待其問乃止娼如戒歌至
三四李果詢之幹臣蹙頞云某頃有一侍婢色藝冠絶
前歲以亡室不容逐去今聞在蘇州一兵官處屢遣信𣣔
復来而今之主公靳之感慨賦此詞中所叙多其書中
語今焉適有天幸公擁麾于彼不審能為我之地否李
云此甚不難可無慮也旣次無錫賓贊者請受謁次第
李云郡官常至楓橋橋距城十里而遠翌日&KR0712;舟其所
官吏上下望風股栗李一閱刺字忽大怒云都監在法
不許出城乃亦至此使郡中萬一有火盗之虞豈不殆
哉斥都監下階荷枝送獄又數日耴其供牘判奏字其
家震惧求援宛轉哀鳴致懇李笑云且還徐典樂之妾
了来理會兵官者觧其指即日承命然後舍之
曾文肅十子最鍾愛外祖空青公有夀詞云江南客家有
寧馨兒三世文章稱大手一門兄弟獨良眉籍甚衆多
推千里足来自渥洼池莫倚善題鸎鵡賦青山湏待
健時歸不似傲當時其後外祖果以詞翰名世可謂父
子為知巳也(揮麈)
世傳温公有西江月一詞今復得錦堂春云紅日遅遲虚
廊轉影槐隂迤&KR0985;西斜彩筆工夫難状晚意烟霞蝶尚不
知春去漫遶幽砌尋花奈猛風過後縦有殘紅飛向誰
家始如青鬢無價歎飄零宦路荏苒年華今日笙歌叢
裏特地咨嗟席上青衫&KR0668;透算感舊何止琵琶怎不教
人見老多少離愁散在天涯(東皐雜錄)
送劉貢父守維揚作長短句云平山欄檻倚晴空山色有
無中平山堂望江右諸山甚近或以謂永叔短視故云
山色有無中東坡笑之因賦快哉亭道其事云長記平
山堂上欹枕江南烟雨杳杳没孤鴻認取醉翁語山色
有無中盖山色有無中非烟雨不能然也(藝苑)
方回詞有鴈後歸云巧剪合歡羅勝子釵頭春意翩翩豔
歌淺笑拜嫣然願郎宜此酒行樂駐華年末至文園多
病客幽襟悽断堪怜舊遊夢挂碧雲邊人歸落鴈後思
發在花前山谷守當塗方回過焉人日席上作也腔本
臨江仙山谷以方回用薛道衡詩故易以鴈後歸云唐
劉餗傳記云隋薛道衡聘陳為人日詩曰入春纔七日
離家巳二年南人嗤之及云人歸落鴈後思發在花前
乃曰名下無虚士(復斎漫錄)
後山詩話謂退之以文為詩子瞻以詩為詞如教坊雷大
使之舞雖極天下之工要非本色余謂後山之言過矣
子瞻佳詞冣多其間傑出者如大江東去浪淘盡千古
風流人物赤壁詞明月幾時有把酒問青天中秋詞落
日綉簾捲庭下水澄空快哉亭詞乳燕飛華屋悄無人
桐隂轉午初夏詞明月如霜好風如水清景無限夜登
燕子樓詞楚山脩竹如雲異材秀出千林表詠笛詞玉
骨那愁瘴霧冰肌自有仙風咏栂詞東武南城新堤固
漣漪初溢宴流杯亭詞冰肌玉骨自清凉無汗夏夜詞
有情風萬里卷潮来無情送潮歸别參寥詞缺月挂疎
桐漏断人初静秋夜詞霜降水㾗收淺碧鱗鱗露遠洲
九日詞凡此十餘詞皆絶去筆墨畦逕間直造古人不到
處真可使人一唱而三歎若謂以詩為詞是大不然子
瞻自言平生不善唱曲故間有不入腔處非盡如此后
山乃比之教坊雷大使舞是何每况愈下盖其繆耳
百家詩話総龜後集卷之三十一
