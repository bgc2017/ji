增修詩話總龜卷之三十
道僧門
道士沈廷瑞彬之子也性坦率直造縣宰之坐宰方治訟
而廷瑞至宰戲之曰沈道士何時成道廷瑞應聲曰何
須問我道成時紫府清都自有期手握藥苗人不識體
含仙骨俗争知宰慙(江南野錄)
吳崇岳泉州人也爲龍興觀道士辟榖多年常登其宫松
梢禮拜據松枝可六七十尺福建漕使周謂因請隨行
抵于德化縣縣治之東有古松一株高八九十尺上有
鶴巢乃命崇岳登之宛若猿狖容易直上出鶴巢之外
端身飛步手無攀緣就纖枝拜如平地其松枝柔軟隨
步低昂略無損處周謂乃爲詩贈云楮為冠子布為裳
吞得丹霞夀最長混俗性靈常樂道出塵風格早休糧
枕中經妙誰傳與肘後方新自寫將百尺松梢幾飛步
鶴棲枝上禮虚皇太平興國中詔入(郡閣雅談)
楚郎中失其名宦遊江東泊金陵岸下子弟軰遊茆山見
一老僧住一小庵謂諸子曰何所至此告以因遊賞林
泉而來日晚欲丐宿可乎僧曰舍陋不可相容此二三
里有寺可宿因指諸子令往抵寺巳暮矣寺僧問誰指
來諸子曰山下老僧寺僧曰聞此有老僧甚久未之見
也凌晨往則庵中巳無人惟松上有詩云數株松檜食
不盡一沼芰荷衣有餘剛被傍人相問當老僧今日又
遷居(摭遺)
僧無夢嘗在府畿村落中求化手持大木牌題詩二絶曰
心為車兮身為軾車動軾随何意息交梨火棗是誰無
自是不為荆與棘身為客兮心為主主人和平客安堵
若還客主不康寧精神必定隨君去(翰府名談)
景德中日本僧照寂入貢三司使丁晉公甚悅之晉為言
姑蘇山水竒秀照寂心愛而留因止于吳門寺其徒不
願從者遣數人歸本國後以黑金水瓶寄晉公并詩曰
提携三五載日用不曾離曉井斟殘月春爐釋夜澌鄱
銀難免侈萊石易成虧此噐堅還實寄公應可知(談苑)
僧護國江南人也攻詞翰題醴陵玉仙觀云白雲至今凝
不散星壇松殿幾千秋往往笙歌生夜半瀑布西行遇
石橋黃精採根還採苗路逢一人擎一椀茶花夜來風
吹滿又言家住在東坡白大相逢邀我過南山石上有
棋局曾使樵人爛斧柯此篇絶佳詩僧中下可得也
大曆末禪僧元覧住荆州陟岵寺道高風韻人不可親章
璪嘗畫松於齋壁符載贊之衞象詠之亦一時四絶覧
悉加堊焉人問其故曰無事疥吾壁也僧那即其甥發
瓦探壞墻薰鼠覧未嘗責弟子議論而布衣一食亦不
稱之或怪問之乃題詩扵竹曰大海從魚躍長空任鳥
飛(古今詩話)
沙門貫休鍾陵人精扵筆札荆州成中問其筆札法休曰
此事須登壇可授安可草草而言成令䘖之乃逓於黔
中因為病鶴詩見意曰見說氣清邪不入不知爾病自
何來(同前)
唐昭宗以錢武肅平董昌功拜鎮東軍節度使自稱吳越
國王貫休投詩曰貴逼身来不自由幾年勤苦蹈林丘
滿堂花醉三千客一劍霜寒十四州萊子衣裳宫錦窄
謝公篇詠綺霞羞他年名上凌烟閣豈羡當時萬戶侯
武肅愛其詩遣諭令改為四十州乃可相見貫休性𥚹
答曰州亦難添詩亦難改閑雲孤鶴何天不可飛遂入
蜀以詩投孟知祥詩云一瓶一鉢垂垂老萬水千山得
得來(古今詩話)
温州鴈蕩山自古圖史不載按西域書云諾矩羅居震旦
東南大海祭鴈蕩山芙蓉龍湫唐貫休作贊云鴈蕩經
行雲漠漠龍湫宴坐雨濛濛北山南山有芙蓉峰下有
芙蓉驛前瞰大海山頂有大池相傳以為鴈蕩有二潭
以為龍湫又有經行臺宴坐峰皆以貫休詩得名也
唐大興善寺東廊之南有僧不出院轉法華經三萬七千
部夜常有狐子來聽長慶初庭前有牡丹一朵合歡僧
幽之詩曰三萬蓮經三十春平生不踏院門塵
杜牧之弱冠登第再中制科因與二三同年城南遊覧至
丈六寺有禪僧擁褐坐與之語可佳問杜姓名具以對
又曰脩何業傍人以累捷誇之笑曰皆不知也牧之嘆
訝久之作詩云家住城南杜曲旁两枝仙桂一時芳老
僧都未知名姓始覺空門氣味長
蜀僧遠國傷蜀詩曰樂極悲來數有涯歌聲纔歇便興嗟
牽羊廢主尋傾國逐鹿奸臣盡喪家丹禁夜凉空鎻月
後庭春老謾開花两朝基業都成夢林木蒼蒼噪暮鴉
南方浮屠能詩者多矣往往多不顯其名福州有一僧作
詩百餘篇其中佳句有云虹收千嶂雨潮展半江天又
有詩云詩因試客分題僻棋為饒人下子低不减於古
人也
閩僧懷濬有詩二絶云家在閩山東復東其中歲歲有花
紅而今再到花紅處花在舊時紅處紅家在閩山西復
西其中歲歲有鶯啼而今再到鶯啼處鶯在舊時啼
處啼人多誦之
大曆中澤潞間有僧號普滿或歌或咲言事多驗建中初
潞州佛寺題詩一首而去詩曰此水連涇水雙珠血滿
川青牛將赤虎方號太平年此水泚字涇水自涇川兵
亂雙珠滔泚也青牛興元二年乙丑赤虎是歲改元元
年丙寅是年賊平
陳文惠赴端州&KR0712;舟廬陵有胡僧叩舷謂公曰虎目鳳鼻
猿身平地不能為也當有攀附然後有所食位極卿相
僧為詩一絶曰虎目猿身形最貴須因攀附即升高知
公今向端溪去助子清風泛怒濤公後登庸(青瑣集)
廬山佛手巖在絶頂李氏有國日行因禪師居焉李氏詔
居棲賢寺未幾一夕大雪迯居舊隱嘗煑茶延僧起托
巖扉立化余作偈曰前朝詔住棲賢寺雪夜迯居岩石
間想見煑茶延客處直緣生死不相關
東吳僧道潜經臨平作詩云風蒲獵獵弄輕桑欲立蜻蜓
不自由五月臨平山下路藕花無數滿汀洲東坡見之
大稱賞及坡守徐潜訪之館扵逍遥堂士大夫欲識之
坡饌客罷俱而來坡遣一妓乞詩詩曰寄語巫山窈窕
娘好將魂夢惱㐮王禪心巳作沾泥絮不逐春風上下
狂一座大驚然性偏憎凡子作詩云去歲春風上苑行
爛窺紅紫厭平生如今眼底無姚魏浪蕊浮花懶問名
士論少之其作詩追法淵明有逼真處如曰數聲柔櫓
滄浪外何處江村人夜歸是也(冷齋夜話)
西湖僧順怡然清苦賦十竹詩城中寸土如寸金幽軒種
竹只十箇春風慎勿長兒孫穿我階前綠苔破林下詩
云久服林下遊頗識林下趣從渠綠隂繁不碍清風度
閑來石上眠落葉不知數山鳥忽飛來啼破幽寂處荊
公愛之
陳瑩中謫合浦以書抵余為負華嚴經入嶺有偈曰大士
游方興盡回家山風月絶纖埃杖頭多少閑田地挑取
華嚴入嶺來余和之曰因法相逢一笑開俯看人世過
飛埃湘南嶺内休分别圓寂光中共往來聞嶺外大雪
作二偈寄之曰傳聞嶺外雪壓倒千年樹老兒拊手笑
有眼未曾覩故應潤物材一洗瘴江霧寄語牧牛人莫
教頭角露又曰偏界不曾藏處處光皎皎開眼失蹤由
都緣太分暁園外忽生春萬瓦粲一笑遥知忍凍人未
悟安心了静禪師渡溪為漲流所䧟童子掖至岸坐沙
石間垂頭如雨鶴忽指溪作詩曰春天一夜雨霶𩃱添
得溪流意氣多剛把山僧推倒却不知到海復如何後
無疾而化
余夜夢逢一道士一奴負酒瓢隨之道士邀余坐茗坊奴
竊飲瓢無有乃笑道士詬欲杖之顧奴曰汝從覺範求
詩曰難藏為香釁易滿坐徧小開口所有竭饞奴法
當笑句句皆譏其𥚹可怪也璉禪師工詩舒王以其詩
示歐公公曰此道人肝臟饅頭是中無一點菜氣仁廟
留住净因禪院作偈進乞還山林曰千簇雲山萬壑流
閑身歸老此峰頭殷勤願祝如天夀一炷清香滿石樓
又曰堯仁况是如天闊乞與孤雲自在飛
桂林僧景淳工詩福老衲為余言淳意苦而深世不可遽
解如曰夜色中旬後虚堂坐幾更隔溪猿乍呌當檻月
初生又曰後夜客來稀幽齋獨掩扉月中無事立艸際
一螢飛余時方十六七心不然之
筠溪快山有虎有牧童為虎逐牛捍護之竟死石門老衲
文公為余言之為作詩以諷含齒被髮而不義者然余
徒能諷之其能巳之哉頌曰快山山淺亦有虎時時妥
尾過行路一䜿地坐牧两牯以捶捶地不知顧虎搏䜿
如鷹搦兔两牛來奔虎棄去因往疴癢挨老樹牯則喘
伺同守護虎竟不得此牧䜿䜿雖不活牯無負一村囂
傳共鳴鼓而虎巳迯不知處嗟乎異哉两太武高誼可
與貫高伍今走仁義名好古臨事真情乃愧汝此事可
信文公語為君落筆驚風雨(並同前)
增修詩話總龜卷之三十
百家詩話總龜後集卷之三十
詠茶門
唐趙璘𫐠因話錄載其家兵部君性尤嗜茶能自煎謂人
曰茶湏緩火灸活水煎坡有活水還湏緩火煎恐亦用
此(黃常明)
五代時鄭遨茶詩云嫩芽香且靈吾謂艸中英夜臼和烟
搗寒爐對雪烹維憂碧粉散常見綠花生最是堪珍
重能令睡思清范文正公詩云黃金碾畔綠塵飛碧
玉甌中翠濤起茶色以白爲貴二公皆以碧綠言之何
邪(三山老人語錄)
茶之佳品造在社前其次則火前謂寒食前也其下則雨
前謂谷雨前也佳品其色白若碧綠者乃常品也茶之佳品芽蘖
細微不可多得若此數多者皆常品也茶之佳品皆點
啜之其煎啜之者皆常品也齊已茶詩曰甘傳天下口
貴占火前名又曰高人愛惜蔵岩裏白甀封題寄火
前丁謂茶詩曰開緘試新火湏汲遠山前凡此皆言火
前盖未知社前之品為佳也鄭谷茶詩曰入坐半甌輕
泛綠開緘數片淺含香鄭雲叟茶詩曰維憂碧粉散嘗
見綠花生沈存中論茶謂黃金碾畔綠塵飛碧玉甌中
翠濤起宜改綠為玉翠為素此論可也而舉一夜風吹
一寸長之句以為茶之精美不必以雀舌鳥觜為貴今
案茶至扵一寸長則其芽葉大矣非佳品也存中此論
曲矣盧仝茶詩曰開緘宛見諫議面手閱月圑三百片
薛能謝劉相公寄茶詩曰兩串春團敵夜光名題天柱
印維陽茶之佳品珍輸金玉未易多得而以三百片惠
盧仝以两串寄薛能者皆下品可知也齊巳詩角開香满
室炉動綠凝鐺丁謂詩曰末細烹還好鐺新味更全此
皆煎啜之也煎啜之者非佳品矣唐人扵茶雖有陸羽
為之說而評論未精至本朝蔡君謨茶錄旣行則持論
精矣以茶錄而覈前賢之詩皆未知佳味者也(三山老人語錄)
唐以前茶惟貴蜀中所産孫楚歌云茶出巴蜀張孟陽登
成都樓詩云芳茶冠六合溢味播九區他處未見称者
唐茶品雖多亦以蜀茶為重然惟湖州紫筍入貢每歲
以清明日貢到先薦宗庙然後分賜近臣紫筍生顧渚
在湖常二境之間當採茶時两郡守畢至最為盛會杜
牧詩所謂溪盡停蛮棹旗張卓翠苔柳村穿窈窕桃澗
渡喧豗劉禹錫何處人間似仙境春山携妓采茶時皆
以此建茶絶亡貴者僅得挂一名𡭗至南李氏時漸見
貴始有團圈之製而造作之精經丁晉公始大備自建
茶出天下所産皆不復可數今出處&KR0676;源沙溪土地相去
丈尺之間品味已不同謂之外焙况他處乎則知雖艸
木之微其顯晦亦自有時然唐自常衮以前閩中未有
讀書者自衮教之而歐陽詹之徒始出而終唐世亦不
甚盛今閩中舉子常𢾗倍天下而朝廷將相公卿每居十
四五人物尚尔况艸木微物也顧渚湧金泉每造茶時
太守先祭拜然後水漸出造貢茶畢水稍减至供堂茶
畢已减半太守茶畢遂涸盖常時無水也或聞今龍焙
泉亦然苕溪漁隠曰北苑官焙也漕司歲以入貢茶爲
上&KR0676;源私焙也土人亦入貢茶爲次二焙相去三四里
間若沙溪外焙也與二焙相去絶遠自隔一溪茶爲下
山谷詩云莫遣沙溪耒亂真正謂此也官焙造茶嘗
在驚蛰後一二日興工採摘是時茶芽已皆一槍盖閩中
地煖如此舊讀歐公詩有喊山之說亦傳聞之訛耳
龍焙泉即御泉也水之增减亦随水旱初無漸出遂涸
之異但泉水極丼正宜造茶耳(蔡寬夫詩話)
蜀中數處蜀茶雅州蒙頂最佳其生最晚在春夏之
交其地即書所謂蔡蒙旅平者也方茶之生雲霧覆其
上若有神物護持之(東斎紀事)
茶古不著所出本艸云出益州唐以蒙山顧渚蘄門者爲
上品尚雜以蘇椒之類故李泌詩云旋沬翻成碧玉池
添蘇散出琉璃眼遂以碧色爲貴止曰煎茶不知點試
之妙大率皆艸茶也陸羽茶經綐言福建泉紹等十
州所出者其味極佳而只今建安爲天下第一(遯斎閑覧)
鄭可簡以貢茶進用累官聀至右文殿修撰福建路轉
運使其姪千里扵山谷間得朱艸可簡令其子待問
進之因此得官好事者作詩云父貴因茶白兒荣爲
艸朱而千里以從父奪朱艸以予子譊譊不已待問得
官而歸盛集為慶親姻畢集衆皆贊喜可簡云一門
僥倖其姪遽云千里埋冤衆皆以的對是時貢茶一方
騷動故也苕溪漁隠曰余觀東坡荔支欵注云大小龍
茶始扵丁晉公而成扵蔡君謨歐陽永叔聞君謨進小
龍團驚欵曰君謨士人也何至作此事今年閩中監司
乞進閗茶許之故其詩云武夷谿邊粟粒芽前丁後
蔡相籠加争新買寵各出意今年閗品充官茶則知始
作俑者大可罪也(高斎詩話)
詩云誰謂茶苦尔雅云檟苦茶注樹似梔子今呼早采者
為茶晚采者為茗一名荈蜀人名之苦茶故東坡乞茶㘽
詩云周詩記苦茶茗飲出近世初緣厭粱肉假此雪昏
滯盖謂是也六一居士嘗新茶詩云泉甘噐潔天色好
坐中㨂擇客亦佳東坡守維揚扵石塔寺試茶詩云椫
窗䴡午景蜀井出冰雪坐客皆可人鼎噐手自㓗正謂
諺云三不點也(苕溪漁隠)
葉濤詩極不工而喜賦詠嘗有試茶詩云碾成天上龍兼
鳳煑出人間蟹與蝦好事者戲云此非試茶乃碾玉匠
人嘗南食也(西清詩話)
唐相李衞公好飲惠山泉置馹傳送不遠數千里而近
世歐陽少師作龍茶錄序称嘉祐七年親享明堂致
齋之夕始以小團分賜二府又給一餅不敢碾試至今
蔵之時熙寕元年也吾聞茶不問團鍔要之貴新水
不問江井要之貴活千里致水真偽固不可知縱令識
真巳非活水自嘉祐七年壬寅至熙寕元年戊申首尾
七年更閱三朝而賜茶猶在此豈復有茶也哉苕溪漁
隠曰壬午之春余赴官閩中漕幕遂得至北苑觀造貢
茶其最精即冰芽細如針用御泉水研造社前巳嘗貢餘
每片計工直四萬錢分試其色如乳平生未嘗曾啜此
好茶亦未嘗嘗茶如此之蚤也(唐子西閗茶記)
魯直諸茶詞余謂品令一詞最佳能道人所不能言尤在
結尾三四句詞云鳳舞團團餅恨分破教孤令金渠休
净隻輪慢碾玉塵光莹湯響松風早减二分酒病味濃
香永醉鄕路成佳境恰如灯下故人萬里歸耒對影
口不能言心下快活對省(苕溪漁隐)
東坡詩春濃睡足午窗明想見新茶如潑乳又云新火發
茶乳此論皆得茶之正色矣至贈謙師点茶則云忽驚
午盞兔豪班打作春瓮鵝兒酒盖用老杜詩鵝兒黃似
酒對酒爱鵝兒若是則色黃烏得爲佳茗矣今東坡前
集不載此詩想自知其非故刪去之(同上)
臘茶出扵建劍草茶盛扵两浙两浙之品日注爲第一自
景祐巳後洪州双井白芽漸盛近歲製作尤精囊以
紅紗不過一二两以常茶十數斤飬之用辟暑&KR0668;之氣
其品遠出日注上遂爲艸茶第一苕溪漁隱曰醉翁又
有雙井茶詩云西江水清江石老石上生茶如鳳瓜穷
臘不寒春氣早雙井芽生先百艸白毛囊以紅紗碧十
斤茶養一斤芽長安冨貴五侯家一啜猶湏三日誇蔡
君謨好茗飲又精扵藻鍳荅程公闢蕳云曏得雙井
四两其時人還未識叙謝不悉尋烹治之色香味皆
精好是為茗芽之冠非日注宝雲可並也涪翁尤譽双
井盖鄉物也李公擇有詩嘲之戲作觧嘲云山芽落磑
風回雪曾與尚書破睡来勿以姬姜弃憔悴逄時瓦釡
亦鳴雷又荅黃冕仲索煎双井并簡王揚休詩云江夏無
雙乃吾宗同舍頗似王安豊能澆茗椀湔祓我風𬒮欲
挹浮丘公吾宗落筆賞幽事秋月下照澄江空家山鷹
爪是小艸敢與好賜雲龍同不嫌水厄幸来辱寒泉湯
鼎听松風(同上)
世言團茶始扵丁晉公前此未有也慶曆中蔡君謨為福
建漕更製小團以充歲貢元豊初下建州又製密雲龍
以獻其品高扵小團而其製益精矣曾文昭所謂莆陽
學士蓬莱仙製成月團飛上天又云密雲新樣尤可喜
名出元豊聖天子是也唐陸羽茶經扵建茶尚云未詳
而當時獨貴陽羡茶歲貢特盛茶山居湖常二州之間
脩貢則两守相會山椒有境會亭基尚存盧仝謝孟諫
議茶詩云天子湏嘗陽羡茶百艸不敢先開花是巳然
又云開緘宛見諫議面手閱月團三百片則團茶巳見扵
此當時李郢茶山貢焙歌云烝之馥之香勝梅研膏架
動聲如雷茶神拜表貢天子萬人争喊春山摧覌研膏
之句則知嘗為團茶無疑自建茶入貢陽羡不復
研膏祗謂之艸茶而已(葛常之)
昨夜梦參寥師携軸詩見過斍而記其飲茶两句云
寒食清明都過了石泉槐火一時新夢中問火固
新矣泉何故新荅曰俗以清明淘井當續成詩以
記其事(東坡)
百家詩話総龜後集卷之三十
