增修詩話總龜卷之十
雅什門(上)
王安國平甫作詩多使酒樓語宋次道曰楊文公詩有酒
樓江南堤柳拂人頭李白題詩遍酒樓錢昭度亦有一
酒樓長憶錢塘江上望酒樓人散雨千絲今子詩有幾
酒樓次道曰吾詩有二酒樓九江琵琶亭云夜泊潯陽
宿酒樓琵琶亭畔荻花秋雲沉鳥没事已往月白風清
江自流又送客西陵云若耶溪畔醉秋風獵獵船旗照
水紅後夜錢塘酒樓上夢魂應遶浙江東(青箱雜記)
西方琥東州人鄭毅夫榜登第期集處告毅夫曰榜中琥
最少年乞作探花郎毅夫云已差二人琥曰此無定員
添一員何損公吏曰前日琥第三甲合出鋪地錢二十
緍若作職事則不出錢琥曰願出錢毅夫從其請琥巳
受符不出緡毅夫切責之而倍其罰琥白毅夫曰晚進
未嘗工詩願狀元先爲之以爲楷式毅夫曰綠袍不怕
露㾗&KR0668;直入閙花深處來他日復見毅夫曰一見雅詩
不敢下筆翌日當再進詩願公代之毅夫復云朝來巳
與碧桃約留住春風不放歸聞者歎服(翰府名談)
成都慈光寺尼乘舟夜行一篇亦佳云水色連天色風聲
益浪聲旅人歸思苦漁父夢魂驚舉棹雲先到移舟月
遂行旅吟詩句罷猶見遠山横
京師曹氏家藏阮步兵詩一卷唐人所書與世所傳多異
有數十首集中所無其一篇云放心懷寸隂羲和將欲
冥揮𬒮撫長劍仰觀浮雲行雲間有立鵠抗首揚哀聲
一飛冲青天彊世不再鳴安與鶉鷃徒翩翩戲中庭又
云嘉木不成蹊東園損桃李秋風吹飛雀零落從此始
更回眸孫巨源云此詩工夫不少刻之石
吳人方子通作古栢詩云四邊喬木盡兒孫曾見吳宫幾
度春若使當時成大厦也應隨例作埃塵又作灔澦堆
詩湍流怪石碍通津一一操舟若有神自是世間無妙
手古來何事不由人舒王見而竒之(雲齋廣錄)
舒王得請金陵寓定力院題一絶於壁間云溪北溪南水
暗通隔溪遥見夕陽舂思量諸葛成何事只合終身作
卧龍
天聖中禮部郎中孫冕詠三英詩劉元載妻詹茂光妻趙
晟之母早梅寄遠惜別三詩劉妻哀子無立詹妻留夫
侍母病趙母懼子遠遊孫公愛其才以取之早梅詩云
南枝向暖北枝寒一種春風有两般憑仗高樓莫吹笛
大家留取倚闌干寄遠詩云錦江江上探春回消盡寒
冰落盡梅争得兒夫似春色一年一度一歸來惜别詩
云煖有花枝冷有冰惟人沒後却無憑預愁離别苦相
對挑盡漁陽一夜燈(金華瀛洲集又摭遺記梅花詩是女仙題蜀州江梅閣)
王元字文元桂林人苦吟風月終于貧病妻黃氏共持雅
操每遇得句中夜必先起然燭供具紙筆元甚重之有
聽琴詩曰拂琴開素匣何事獨頻眉古調俗不樂正聲
公自知寒泉出澗澁老檜倚風悲復有來聽者誰堪繼
子期好事者畫為圖(郡閣雅談)
僧虚中宜春人游瀟湘山與齊巳顔栖蟾爲詩友住湘江
西宗成寺潭州馬氏子希振侍中好事每出即延納於
書閣中好焼柴火烟昏彩翠去後復節題馬侍中池亭
云嘉魚在深處幽鳥立多時集首寄華山司空圖侍郎
云門徑放莎垂往來投刺希有時開御札特地掛朝衣
岳信僧傳去天香鶴帶歸他時周召作無復更衰微司
空侍郎有詩言懷云十年華岳峰前住只得虚中一首
詩(同前)
唐大清宫使翰林學士錢起多作佳篇人收起詩不過百
首有錢蒙仲得江行無題一百絶皆人家藏本所無有
云霽雲疎有葉雨浪細無聲穏放扁舟去江天自有程
又憔悴異靈均非讒作逐臣如逢漁父問未是獨醒人
又烟渚復烟渚畫屏畫屏引惹天末去數點暮山青
又隄壞漏江水地拗成野塘晩荷從不折留取作秋香
(詩史)
權常侍題山寺曰萬葉風聲利一山秋氣寒暁霜浮碧瓦
薄日度朱欄又得即高歌失即休多悲多恨謾悠悠今
朝有酒今朝醉明日愁來明日愁
王駕大順中擢第爲禮部員外郎弃官號守素先生與司
空圖鄭谷爲詩友所爲詩少傳者晴景一篇最佳云雨
前不見花間葉雨後全無葉底花蜂蝶飛來過墻去應
疑春色在鄰家
柳彦塗塞上云鳴&KR1076;直上幾千尺天静無風聲更乾碧眼
胡兒三百騎盡提金勒向雲看都下好事者畫為圖
歐陽文忠公酷愛鮑溶詩山中寒思一篇最佳云山深多
悲風敗葉與秫齊門逕非世路何人念窮棲哀風破山
起夕雪悮鳴雞巢鳥侵旦出饑猿無聲啼辰興動烟火
開雲伐冰溪老木寒更瘦隂雲晴亦低我負自力永顔
色常低迷時想靈臺下遊子正悽悽文忠晚得恨見之
遲今人少愛溶詩者
閩人謝伯初字景山天聖景祐之間以詩知名余謪夷陵
景山為許州法曹以長韻見寄頗多佳句有云長官山
色江波綠學士文華蜀錦張余答曰參軍春思亂如雲
白髮題詩愁送春盖景山有多情未老頭先白野思到
春亂如雲之句故余此戲之景山詩頗多如自種黃花
添野景旋移高竹聽秋聲園林換葉梅初熟池舘無人
燕學飛皆無愧唐賢仕宦不偶終以困窮而卒其詩因
錄于此云江流無險似瞿塘滿峽猿聲斷旅腸萬里可
堪人謪宦經年應合鬢成霜長官山色江波綠學士文
華蜀錦張異域化爲儒雅俗遠民争識校讎郎才如夢
得多爲累情似安仁久悼亡下國難留金馬客新詩傳
與竹枝娘典辭縣待脩青史諫草當留集皂囊莫爲明
時輕譴謪便將纓足濯滄浪(歐陽公詩話)
鄭相肇牧廬州日以詩酒爲娛題郡齋曰九衢塵裏一書
生多幸逢時擁旆旌醉裏眼開金使字紫旂風動耀
明后代者薛沆郎中到郡題藏舟浦花一聮云也知别
有風光主蓓蕾枝枝似去年又别後寄席中三蘭(三人)
(名中並曰蘭)淮淝两水不相通隔岸臨流望向東千顆
淚珠無寄處一時彈與渡前風鄭多佳句如凍瓶粘柱
礎宿火䧟爐灰人皆稱之(南部新書)
廖凝字熙績善吟諷有學行隱居南岳三年江南受僞官
爲彭澤令遷連州刺史與昇平李建勲爲詩友善相有
集盖見行於世咏中秋月與聞蟬爲絶唱中秋月云九
十日秋色今宵已平分孤光吞列宿四面絶微雲衆木
排疎影寒流叠細紋遥遥望丹桂心緒正紛紛聞蟬云
一聲初應候萬木已西風偏感異鄕客先於離塞鴻日
斜金谷静兩過石城空此處不堪聽蕭條千古同凝居
南岳韋鼎有詩贈曰居與白雲鄰生涯久忍貧姓名高
雅道寰海許何人岳氣秋來早亭寒果落新幾回吟石
畔孤鶴自相親初宰彭澤有句云風情竹閣留僧宿雨
&KR0668;莎庭放吏衙觧印有句云五斗徒勞謾折腰三年两
鬢爲誰焦今朝官滿重歸去還挈來時舊酒瓢江左學
詩者競造其門
劉禹昭字休明婺州人少師林寬爲詩刻苦不憚風雪詩
云句向夜深得心從天外歸言不虚耳懷蕭山隱者云
先生入太華杳杳絶良音秋夢有時見孤雲無處尋神
清峰頂立衣冷瀑邊吟應笑干名者六街塵土深嘗與
人論詩曰五言如四十箇賢人亂着一字屠沽軰也覓
句者若掘得玉匣有底有盖但精求必得其寳在湖南
累爲宰卒於桂府幕有詩行于世(郡閣雅談)
廖融字元素隱于衡山與逸人任鵠王正已凌蟾王元皆
一時名士爲詩相善湘守楊徽之代歸闕枉道出南岳
宿融山齋留詩曰清和春尚在歡醉日何長谷鳥隨柯
轉庭花奪酒香初晴岩翠滳向晩樹隂凉別有堪吟處
相留宿艸堂融贈天台逸人云移檜託禪子携家上赤
城拂琴天籟寂欹枕海濤生雪白寒峰晚鳥歌春谷晴
又聞求桂檝載月十洲行又題寺古檜云何人見植初
老對𣑽王居山鬼暗棲托樵夫難破除聲高秋漢迥影
倒月潭虚盡日無僧遶清風長有餘夢仙謠云琪木扶
疎繋辟邪麻姑夜宴紫皇家銀河旌節搖波影珠閣笙
簫吸月華翠鳳引遊三島路赤龍齊別五雲車星稀猶
倚虹橋立擬就張騫搭漢槎退宫妓云神仙風格本難
儔曾從前皇翠輦遊紅躑躅繁金殿暖碧芙蓉笑水宫
秋寳車鈿剥隂塵覆錦帳香銷畫燭幽一旦色衰歸故
里月明猶夢按梁州左司諫張觀過衡山留詩曰未向
&KR0238;園為傲吏定應明代作徵君家傳奕世無金玉樂道
經年有典墳帶雨小舟橫別澗隔花幽犬吠深雲到頭
終爲蒼生起休戀耕烟楚水濱融卒刺史何承矩葬之
進士鄭鉉表其墓
劉相公鄴因白令公維持方入翰苑仍賜及第為同列所
輕因作詩曰曾是江波垂釣人自憐深厭九衢塵浮生
漸老年隨水往事曾聞淚滿巾巳覺遠天秋色動不堪
閑夜雨聲頻多慚不是相如筆虚直金鑾接侍臣待漏
院吟曰玉堂簾外燭遲遲明月初時契勘時閒聽景陽
鍾盡處两鶯飛上萬年枝才調清高終秉鈞衡(盧瓌抒情)
薛尚書釗爲河東從事乞假歸寧題候舘曰僕帶彫弓馬
似飛老萊衣上着戎衣郵亭不暇吟山水塞外經年皆
未歸後鎮徐州咏柳曰高出軍營遠映橋曾逢兵火一
時燒風流性在終難挫煖日還生萬萬條又有雅句坐
久僕頭出語多僧齒寒(南部新書)
吳門陸暢郎中嘗和人雪詩落句曰天人寧底巧剪水作
花飛又山齋翫月云野性平生惟好月新晴半夜覩嬋
娟起來自擘書窗破恰漏清光落枕前後因雲安出降
百僚舉暢爲儐相奉詔作催粧詩云雲安公主貴出降
五侯家天母看調粉日兄憐賜花催鋪百子帳待障七
香車借問粧成未東方欲晚霞(古今詩話)
潘浪歸錢塘云久客見華髮孤棹桐廬歸新月無朗照落
日有餘輝漁浦風水急龍山烟火微時聞沙上鴈一一
皆南飛人謂不减劉長卿(同前)
韋承貽咸通中策試夜潜紀長句扵都堂南壁云裒衣博
帶滿塵埃獨上都堂納卷回蓬巷幾時聞吉語棘籬何
日却重來三條燭盡鍾初動七轉丹成鼎未開殘月漸
低人擾擾不知誰是謪仙才又云白蓮千朵照廊明一
片昇平雅韻聲才唱第三條燭盡南宮風月畫難成(同前)
徐休雅長沙人因馬希範夜宴迎四儀夫人賦詩云雲路
半開千里月洞門斜掩一天春又作宫詞云内人曉起
怯春寒輕揭珠簾看牡丹一把柳絲收不得和風搭在
玉欄杆曾獻家宴堂十首時稱冠絶(郡閣雅談)
文宗詔禮部侍郎高鍇作貢舉試霓裳羽衣曲詩時宗子
李肱詩最佳詩曰開元太平時萬國賀豐歲梨園獻舊
曲玉座流新製鳳管遞參差霞衣競搖曳宴罷水殿空
輦餘芳草細蓬壺事巳久仙樂功無替詎肯聽餘音聖
明知善繼
撫州蔡牧嘗作責四皓詩云秦末家家思逐鹿商山四皓
獨忘機如何鬢髮霜相似更出山來定是非及假節交
邕道經湖口零陵太守鄭史同年也遠以酒樂相迎坐
有瓊枝者守之所愛奪之而去泊中興頌下僶俛不前
久之到邕御制失律伏法湘川權厝二子延近終喪而
逝論者謂妄責四皓而欲買山於浯溪之間不徒言哉
詩曰停橈積水中舉目孤鴻外借問浯溪人誰家有山
賣(雲溪友議)
舉子尉遲正梗槩士也獻詩于右坐李林甫有暮行潼關
云明月飛出海黃河流上天觀内人樓上踏歌云芙蓉
初出水桃李忽無言塞上曲云夜夜月爲青塚鏡年年
雪作黑山花右坐鍳此句云得非才子乎
徐安正侍郎久居中書堂參李右丞之論恐罪累乃隱衡
山為東林掇菜行者李北海邕遊岳過寺觀其題詩處
曰不知徐公乃在此握手言曰朝列於公論巳息矣遂
解布褐而釋以簮裳謂徐曰曾吟峴山詩曰峴山思駐
啞之日嘗亦默誦之遂同載歸長沙
正元五年置中和節德宗製詩朝臣奉和詔寫本賜戴叔
倫於容州天下美之中和變梅柳萬彙生春光中和紀
月令方與天地長耽樂豈不尚懿茲時景良庶遂亭育
恩同致寰海康君臣永終始交泰符隂陽曲沼水新碧
華池桃稍芳勝賞信多歡戒之在無荒(廣卓異記)
唐黃損龍德二年登進士第喜作詩吟讀史云逐鹿走紅
塵炎炎火德新家肥生孝子國覇有謀臣帝道雲龍合
民心草木春須知烟閣上一半老儒真(雅言雜載)
李洞唐諸王孫游西川慕浪仙爲詩作銅像其儀事之如
神洞爲終南詩二十韻有殘陽高照蜀敗葉遠浮涇復
曰砍竹烟嵐凍偷湫雨雹腥遠看丹鳳闕冷射五侯&KR0550;
全篇皆絶唱又贈司空侍郎云馬饑飡落葉鶴病曬残
陽又曰捲箔青溪月敲松紫閣書送僧云越講迎騎象
蕃齋懴射鵰贈高僕射云征南破虜漢功臣提劍歸來
萬里身閒傍凌煙金柱看形容消瘦老扵真送人歸日
本云島嶼分諸國星河共一天但誚其僻澁而不知竒
貴其峭唯吳子華深知之子華才力浩大八面受敵以
百篇示洞洞曰大兄所示百篇中有一聮絶唱新亭曰
暖漾魚遺子晴遊鹿引麛子華不怨所鄙而喜其所許
洞三牓裴公第二牓策夜簾獻曰公道此時如不得昭
陵慟哭一生休尋卒於蜀裴公無子人謂屈洞所致(摭言)
周賀少從浮屠法名清鍳遇姚合而返初與賈島無可齊
名島哭栢巖禪師曰苔覆石床新師曾占幾春寫留行
道影焚却坐禪身塔院關松雪房廊露隙塵自憐雙
淚下不是解空人賀詩曰林逕西風急松枝講妙餘凍
鬚亡夜剃遺偈病時書地燥焚身後堂空着影初此時
頻下淚曾省到吾廬(同前)
孟賓于蟠溪懷古云良哉吕尚父深隱始歸周釣石千年
在春風一水流松根盤蘚石花影卧沙鷗誰更懷韜術
追思古渡頭又懷連上舊居云閒思連上景難齊樹遶
仙鄕路遶溪明月夜舟漁父唱春風平野鷓鴣啼城邊
寄信歸雲外花下傾杯到日西更憶海陽垂釣侣昔年
相遇草萋萋(雅言系述)
曹鄴字業之桂林人爲四怨三愁五情詩其怨云庭花巳
結子岩花猶弄色誰令生處遠用盡春工力其愁云别
家鬢未生到城鬚似髮朝朝臨水望㶚水不入越其情
云空城野雀饑咬咬復飛飛忽見官倉粟官倉無空時
爲舍人韋慤所知力薦於主司乃中第看牓日諭主司
云一辭桂嵓猿九泣都門月年年孟春至看花不如雪
杏園宴上呈同年云賢路非在天十年行不至一旦公
道開青雲在平地又云故衣未及換尚有去年淚又云
永持共濟心莫起胡越意
劉章子克明江左人事湖南馬氏有蒲鞋詩云吳江浪浸
白莆春越女初挑一樣新纔自綉窗離玉指便隨羅襪
上香塵石榴裙下從容久玳瑁筵前整頓頻今日高樓
鴛瓦上不知抛擲是何人
黃損連山人作公子行云春草綠綿綿驕驂驟暖烟微風
飄樂韻半日醉花邊打鵲抛金弹招人舉玉鞭田翁與
蠶婦平地看神仙又出山吟云來書初出白雲扄乍躡
秋風馬足輕遠近留連分岳色別離嗚咽亂泉聲休將
巢許争喧雜自共伊臯論太平昨夜細看雲色裏進賢
星座甚分明(並同前)
詩話總龜卷之十
百家詩話總龜後集卷之十
評論門
杜云爾軰可忘年含悽覺汝賢送爾維舟惜此筵汝與山
東李白好自世俗觀之則為簡傲詩蕳不然亦嘗有云
忘形到爾汝(黃常明)
又古栢云不露文章世已驚未辝剪伐誰能送先噐識後
文蓻與浮躁衒露者有異也(同上)
古栢云大厦如傾要梁棟萬牛回首丘山重此賢者難進
而易退也非其招不往者也(同上)
趙嘏長安秋望詩云殘星幾點鴈横塞長笛一聲人倚
楼當時人誦詠之以為佳作遂有趙倚楼之目又有長
安月夜與友人話歸故山詩云楊柳風多潮未落兼葭
霜在鴈初飛亦不减倚楼之句至扵献李僕射詩云新諾
似山無力負舊恩如水滿身流則謬矣(葛常之)
鍾嵘称張茂先惜其兒女情多風雲氣少喻鳬嘗謁杜紫
微不遇乃曰我詩無綺羅鉛粉宜不也淮海詩亦然人
戲謂可入小石調然率多子美句但綺䴡大勝爾子美
並蔕芙蓉夲自双水荇牽風翠帶長退之金釵半醉坐
添春牧之春風十里楊州路誰謂不可入黃鍾宫邪(黃常明)
昌黎云携持令名歸自足貽家尊蘇州送黎尉云秪應傳
善政朝夕慰高堂誠儒者迂闊之辝然貪饕苟得汚累
其親孰若清白之為愈(同上)
東坡云少陵詠懷詩杜陵布衣老大意轉拙許身亦何愚
竊比稷與契子美自比稷契人未必許也然其又有詩
云舜舉十六相身尊道更高秦時任商鞅法令如牛毛
自是稷契軰人口中語也知名不必称局促商山芝又
云王侯與蝼蟻同盡隨丘墟願聞第一義回向心地初
乃知子美詩尚有亊在也(䂬溪)
張藉送區弘詩云韓公國大賢道德赫巳聞昨出爲陽山
爾區来趋奔韓官迁法曹子送至荆門韓入爲慱士﨑
嶇從羈輪觀其遊從之久疑得於韓者深也然考其文
章議論之際乃不得預藉湜之列何也韓集有送區弘
南歸詩云我迁于南日周圍来見者衆莫依希爰有區
子熒熒暉觀以彛訓或從違我念前人譬葑菲落以斧
斤引纏微雖有不逮驅騑騑觀此數語則韓雖以師道
自任而區受道之質盖有所未至也其後又勉之以行
行正直勿脂韋業成志立来頎頎其誨之者至矣集
中又有送區冊序韓文辨証云冊即弘也未知孰據𡭗
(丹陽集)
舉人過失難於當其尤者臧孫之犯門斬關惟孟椒能繼
之臧紇謂國有人焉必椒也其難如此司馬相如竊妻
滌噐開巴蜀以困苦鄕邦其過巳多至為封禪書則讒
謟盖天性不復自新矣子美猶云竟宣室召徒有茂陵
求李白亦云果得相如草仍餘封禪文和靖獨不然曰
茂陵他日求遺藁犹喜曾無封禪書言雖不迫責之深
矣李商隱云相如觧草長門賦却用文君取酒金亦舍
其大論其細也舉其大者自西湖始其后有譏其謟䛕
之態死而未已正如捕逐寇盗先有力者所獲搤其吭
而騎其項矣余人從旁助箠縳耳(黃常明)
士人程文窮日力作一論旣不限聲律復不拘詩句尚罕
得反復折難使其理判然觀赴奉先詠懷五百言乃聱
律中老杜心迹論一篇也自杜陵有布衣老大意轉拙
許身一何愚自比以稷與契其術祈嚮自是稷契等人
窮年憂黎元歎息腸内热與飢渴由已也何異然常爲
不知者所病故曰取笑同學翁世不我知而所守不變
故曰浩歌弥激烈又云非無江海志瀟洒送日月當今
廊庙具建厦豈云缺葵藿傾太陽物性固莫奪言非不
知隱遁為高也亦非以國無其人也特廢義乱倫有所
不忍以兹悞生理獨恥亊于謁言志大術疎未始阿附
以借势也為下士所笑而浩歌自若皇皇慕君而雅志
棲道旣不合時而又不少低屈皆設疑互荅屡致意焉
非巨刃有余孰能之乎中間鋪叙間關酸辛宜不勝其
戚戚而默思失業途因念遠戍卒所謂憂在天下而不
為小已失得也禹稷顔子不害為同道少陵之迹江湖而
心稷契豈為過哉孟子曰窮則獨善其身逹則兼善天
下其窮也未嘗無志於國與民其逹也未嘗不抗其易
退之節密謀先定出處一致矣是時先後周復正合乎此
昔人目元和賀雨詩為諫書余特目此詩為心迹論也(䂬溪)
五言如四十个賢人著一箇屠酤不得覓句者若掘得玉
匣子有底有盖但精心必獲其宝然昔人园柳變鳴禽
竟不及池塘生春草餘霞散成綺不及澄江静如練春
水船如天上坐不若老年花似霧中看閑久硯中窺水
淺不若花落徑裡得沿香停杯嗟別久不及對月喜家
貧楓林社日鼓不若茆屋午時雞此數公未始不精心
似此知全其宝者未易多得(黃常明)
愈寄孟刑部聮句云美君如道腴逸步謝天械或問道果
有味乎余曰如介甫午雞声不到禪林栢子烟中静擁
衾竹鷄呼我出華胥起滅篝燈擁燎炉各㩀搞梧同不
寐偶然聞雨落階除皆淡中意味非造此景不能形容
也(黃常明)
張無盡題武昌陵竹寺云孟宗泣竹笋冬生豈是青青竹
有情影響主張非别物人心但莫負幽明語雖淺直然
當於理樂天有餘霞散成綺別葉乍辞風等語䴡矣不
過扵嘲風雪弄花而巳故寄唐生詩云非求宫律高不
務文字竒惟歌生民病得願天子知(䂬溪)
顔延之嘗問鮑昭已與靈運優劣昭曰謝五言如初發芙
蓉自然可愛君詩鋪錦列綉亦彫繢滿眼鍾嵘詩品乃
記湯惠休云謝如芙蓉出水顔如錯采&KR0866;金與本傳不
同又称延之嘗薄惠休制作以爲委巷中歌謠耳豈湯
休因爲延之所薄遂有芙蓉錯&KR0866;之語故史取以文飾
之邪坡云辨才詩如風吹水自成文理吾軰與參寥如
巧媍織錦耳取况亦類此淵明所以不可及者盖無心
於非譽巧拙之間也(黃常明)
永叔以昌黎比介甫云荅他日若能窺孟子終身何敢望
韓公吳季野以方賈誼荅云俯仰繆恩方自慊慚君將
比洛陽人皆憤然不平如悪無塩唐突而謝景山贈文
忠詩有才如夢得今爲累情似安仁久悼亡即開門當
之二公何抑揚之異也(同上)
子美夜宴左氏莊檢書燒燭短燭正不宜觀書檢閱時暫
可也退之短檠二尺便且光可謂燈窗人中語猶有未
便燈不籠則損目不宜勤且久山谷夜堂朱墨小灯籠
可謂善矣而虚堂非夜久所宜子瞻推門入室書縦横
蠟紙灯籠晃雲母慣親灯火儒生酸態尽矣(同上)
張藉嘗移書責退之與人商論不能下氣愈亦有云我昔
實愚蠢不能降色辞余謂此乃書生常態昔常見太中
炉亭議題紛喧關然其後有二生坐是鳴鼓豈直議礼
家爲聚訟哉聖俞謝永叔惠酒云貽詩語且横旣醉論
益堅曾不䆒世務閑氣争占先誠有之也(同上)
岑参寄杜拾遺云聖朝無闕亊自覺諫書稀退之贈崔𥙷
闕云早生得塗未要忙時清諫䟽尤宜罕皆繆承荀卿
有听從無諫諍之語遂使阿䛕奸侫用以藉口以是知
凢造意立言不可不豫為天下来世慮(䂬溪)
西清詩話人之好悪固自不同子美在蜀作悶詩乃云捲
簾唯白水隱几亦青山若使余居此應從王逸少語吾
當卒以樂死豈復更有悶邪(同上)
王君玉云子美之詩詞有近質如麻鞋見天子垢膩脚不
襪之句所謂轉石扵千仞之山势也學者尤之過甚豈
遠大者難窺乎(同上)
百家詩話緫亀後集卷之十終
