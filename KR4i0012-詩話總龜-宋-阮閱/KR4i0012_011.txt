增修詩話總龜卷之十一
雅什門(下)
張瀛碧之子也事廣南劉氏官至曹郎嘗爲歌贈琴棋僧
同列見之曰非其父不生其子詩云我嘗聽師法一說
波上蓮花水中月不垢不净是色空無法無空亦無滅
我嘗聽師禪一觀浪溢鰲頭蟾魄滿河沙世界盡空空
一寸寒灰冷燈畔我又聽師琴一撫長松喚住秋山雨
絃中雅弄若鏗金指下寒泉流太古我又聽師棋一着
山頂坐沉紅日脚阿誰稱是國手人羅浮道士賭却鶴
輸却藥法懷斟下紅霞丹束手不敢争頭角(雅言系述)
翁宏字大舉桂嶺人常寓居韶賀間不仕進能詩宫詞云
又是春殘也如何出翠帷落花人獨立微雨燕雙飛寓
目魂將斷經年夢亦非那堪向秋夕蕭颯暮蟾輝秋風
曲云又是秋殘也無聊意若何客程江外遠歸思夜深
多峴首飛黃葉湘湄走白波仍聞漢都護今歲合休戈
塞上曲云風高弓力大霜重角聲乾海中山云客帆來
異域別島落蟠桃中秋月云寒清萬國土冷鬪四維根
曉月云漏光殘井甃缺影背山椒送人下峽云萬木殘
秋裏孤舟半夜猿南越行云因尋買珠客悮入射猿家
細雨云何處殘春夜和花落古宫途中逢故人云孤舟
半夜雨上國十年心開寶中衡山處士瘳融南遊宏有
詩云病卧瘴雲間莓苔漬竹關孤吟牛渚月老憶洞庭
山壮志潜消盡淳風竟未還今朝忽相遇執手一開顔
宏以百篇示融融謝宏云高竒一百篇見造化工全積
思遊滄海冥搜入洞天神珠迷罔象瑞玉匪雕鐫休歎
不得力離騷千古傳王元懷云獨夜思君切無人知此
情滄洲歸未得華髮別來生孤舘木初落高空月正明
遠書多隔歲猶念没前程皆佳句也
張子明攸縣人居鳳巢山有詩名孤鴈一篇最佳云隻影
翩翩下碧湘旁池鴛鷺下銀塘雖逢夜雨迷深浦終向
晴天着舊行憶伴幾回思片月蛻翎多爲繋繁霜江
南塞北俱關念两地歸飛似故鄕
路洵美唐相岩之元孫有夜坐詩云簾捲竹軒清四鄰無
語聲漏從吟裏轉月自坐來明草木露華&KR0668;衣裳寒氣
生難逢知鍳者空悅此時情兢傳於湖南
伍彬邳陽人初事馬氏王師下湖湘授官爲安邑簿秩滿
歸隱題全義分水嶺云前賢功及物禹後杳難儔不及
古今色平分南北流寒衝山影岸清繞荻花洲盡是朝
宗去潺湲早晚休夏日喜雨云稚子出看莎徑没漁翁
來報竹橋流辭觧牧云蹤跡未辭鴛鷺客夢魂先到
鷓鴣村洎居隱廖融書其屋曰圓塘綠水平魚躍紫蓴
生要路貧無力深村老退耕犢隨原艸遠蛙傍塹籬鳴
撥棹茶川去初逢榖雨晴路振贈詩云考終秋髩白歸
隱舊峰前庭樹鳥頻啄山房人尚眠寒岩落桂子野水
過茶烟已絶勞生念虔心向竺乾
王元字文元桂林人有登祝融峰詩云草叠到孤頂身齊
高鳥翔勢疑撞翼軫翠欲滳瀟湘雲&KR0668;幽崖滑風梳古
木香晴空聊縱目杳杳極窮荒又聽琴云拂塵開素匣
有客獨傷時(郡閣雅談記第二句何事獨顰眉)古調俗不樂正聲君自
知寒泉出澗澁老檜倚風悲縱有來聽者誰堪繼子期
題鄧真人遺址云三千功滿輕升去留得山前舊隱基
但見白雲長掩映不知浮世幾興衰松梢風觸霓旌動
㯶葉霜霑鶴翅垂近代無人尋異事野泉噴月寫秋池
與廖融為詩友贈之云伴行惟瘦鶴尋寺入深雲終于
長沙
李韶郴州人苦吟固窮題司空山觀云梁代真人上紫微
水盤山脚五雲飛杉松老盡無消息犹得千年一度歸
識者謂韶必無名果如其言王元有詩悼之云韶也命
何竒生前與世違貧棲古𣑽刹終着舊麻衣雅句僧抄
遍孤墳客吊稀故園今孰在應見夢中歸
陸蟾不知何許人居攸縣司空山聞子規云後夜入清明
遊人何處聽花殘斑竹廟雨歇峴山亭樹罅月欲落窗
間酒正醒衆禽方在夢誰念爾勞形
王操字正美江左人太平興國上南郊賦授太子洗馬奉
使隴右至石濠驛作黃葵詩扵壁云昔年南國看黃葵
雲鬢金釵向後垂今日林容籬落下秋風寂寞两三枝
李相國昉自延安入覲見詩愛之後贈相國云䄂中諫
草朝天去頭上宫花侍宴歸贈劉將軍云三十懸鉤事
聖朝功名常愛霍嫖姚錦衣香重花垂足玉帶光寒雪
遶腰秣馬暖思秦地草弦弓秋憶鴈門鵰清時閑却英
雄興醉聽笙歌擲酒瓢寒食云馬搖金勒嘶村墅人搶
花毬落野田夜宴云彩牋分卷碧雲薄蠟燭對燒紅淚
乾(同前)
卞震蜀人嘗吟即事云雨壁長秋菌風枝落病蟬又云老
笻搘瘦影寒木凭吟身春日偶題云詩債到春無處避
離愁因醉暫時無即事云茶香解睡磨鐺煑山色牽懷
着屐登(並同前)
郭功父方與荆公坐有一人展刺云詩人龍太初功父勃
然曰相公前敢稱詩人其不識去就如此荆公曰且請
來相見旣坐功父曰賢道能作詩能為我賦乎太初曰
甚好功父曰只從相公請箇詩題時方有一老兵以沙
撩銅噐荆公曰可作沙詩太初不須刻間誦曰茫茫黃
出塞漠漠白鋪汀鳥去風平篆潮回日射星功父閣筆
太初緣此名聞東南余後扵喬希聖家見太初詩一軸
皆不及前所作(直方詩話)
東坡作彭門守時過齊州李公擇中秋席上作一絶云暮
雲收盡溢清寒銀漢無聲轉玉盤此生此夜不長好明
日明年何處看其後山谷在黔南令以小秦王歌之
韓持國酴醿一絶云平生爲愛此香濃仰面常迎落絮風
每到春歸有遺恨典刑尤在酒桮中
詩云春隂垂野草青青時有幽花一樹明晚泊孤舟古祠
下滿川風雨看潮生此蘇子美詩也(雙同集並同前)
賀方回題一絶于定林云破冰泉脉漱籬根壞衲遥疑掛
樹猿蠟屐舊痕尋不見東風先爲我開門舒王見之大
稱賞緣此知名
詩云欲掛衣冠䄂武門先尋水竹渭南村却將舊斬樓蘭
劍買取黃牛教子孫不知何人作
石曼卿以書名世然愈大愈妙嘗書三佛名最爲雄俊張
文潜有詩云煌煌三佛名榜鐡金石鈕開張宫室上渾
質山岳厚井水駭龍吟蟻封觀驥驟余愛能道其妙處
詩曰蛟室圍青艸龍堆隱白沙護江盤古木迎棹舞神鵶
破浪南風正收帆畏日斜雲山千萬叠何處上仙槎此
老杜過洞庭詩也李希聲云得之扵江心一小石刻人
生燭上花火滅巧妍盡春風饒樹頭日與化工進只知
雨露貪不聞零落近昔我飛骨時慘見當塗墳青松靄
朝霞縹緲山下村旣死眀月魄無復玻瓈魂念此一脫
灑長嘯登崐崘醉着鸞鳳衣星斗俯可捫又曰朝披夢
澤雲笠釣青茫茫尋綠得雙鯉中有三元章篆字若丹
蛇遶勢如飛翔歸來問天老奥義不可量金刃割青紫
靈文爛煌煌嚥服十二環奄有仙人房暮跨紫鱗去海
氣侵肌凉龍子善變化化作梅花粧贈我叠叠珠靡靡
明月光勸我穿絡縷繋作裾間璫挹予以詞去談笑聞
餘香元祐八年東坡帥定武李方叔王仲弓别於惠濟
出示南岳典寶東華李真人像又出此二詩曰此李真
人作也近有人於江上遇之得此云即李太白也(並同前)
楊大年錢文僖晏元獻劉子儀以文章立朝為詩皆宗李
義山號西崑體後進效之多竊取義山語御嘗賜百官
宴優人有裝為義山者衣服敗裂告人曰為諸舘職撏
撦至此聞者大噱然大年漢武詩云力通青海求龍種
死諱文成食馬肝待詔先生齒編貝忍令乞米向長安
義山不能過(古今詩話)
王正白唐末大播詩名嘗作御溝詩云一派御溝水綠槐
相蔭青此波涵帝澤無處濯塵纓鳥道來雖險龍池到
自平朝宗心本切願向急流傾示貫休休曰剰一字正
白揚𬒮而去休曰此公思敏書一中字扵掌逡巡正白
回曰此中涵帝澤休以掌中示之不異所改(青瑣後集)
史青零陵人其先名籍秦隨幼而聰敏博聞強記開元初
上上表自薦臣聞曹子建七步成章臣愚以為七步太
多若賜召試五步之内可塞明詔明皇試以除夜上元
觀燈竹火籠等詩惟除夜最佳云今歲今宵盡明年明
日催寒隨一夜去春逐五更來氣色空中改容顔暗裏
摧風光人不覺巳入後園梅(唐宋詩以為王湮作)明皇稱賞授左
僧乾康零陵人齊已在長沙居湘西道林寺乾康往謁之
齊巳知其為人使謂曰我師門仞非詩人不游大德來
非詩人耶請為一絶以代門刺乾康詩曰隔岸紅塵忙
似火當軒青嶂冷如冰烹茶童子休相問報道門前是
衲僧齊巳大喜日與欵接及別以詩送之乾康有經方
干舊居詩云鏡湖中有月處士後無人荻笋抽高節鱸
魚躍老鱗為齊巳所稱乾德中左𥙷闕王伸知永州康
捧詩見伸覩其老醜曰豈有狀貌如此能為詩乎宜試
之時積雪方消命為詩康曰六出竒花巳住開郡城相
次見樓臺時人莫把和泥看一片飛從天上來伸驚曰
其旨不淺吾豈可以貌相人也待以殊禮
賈島詩有影落句韓退之喜之渡桑乾詩曰客舍并州巳
十霜歸心日夜憶咸陽如今又渡桑乾水却望并州是
故鄕赴長江道中詩曰策杖馳山驛逢人問梓州長江
那可到行客替生愁(冷齋夜話)
韓子蒼曰丁晉公海外詩云艸解忘憂憂底事花名含笑
笑何人世以為工及讀東坡詩曰花非識面常含笑鳥
不知名時自呼便覺才力相去如天淵
余自并州還江南過都下蔡子因約相見相國寺問余有
詩且曰覺範有寒嵓上元懷京師詩曰上元獨宿寒嵓
寺卧看青燈映薄紗夜久雪猿啼岳頂夢回清月上梅
花十分春瘦緣何事一掬歸心未到家却憶少年行樂
處軟紅香霧噴東華今能作京師上元懷山中可乎余
爲之曰北遊爛漫看并州重到皇州及上元燈火風光
記前事𬋩絃音律試新番期人未至情如海穿市歸來
月滿軒却憶寒岩曾獨宿雪窗殘夜一聲猿
世徒知文與可掃墨竹不知其高才兼諸家之妙詩尤精
絶戲作鷺鷥六言曰頸細銀鉤淺曲脚高綠玉深翹岸
上水禽無數有誰似汝風標(並同前)
苦吟門
李昪受禪之初忽半夜寺僧撞鍾滿城皆驚召將斬之對
云夜來偶得月詩乃曰徐徐東海出漸漸上天衢此夕
一輪滿清光何處無喜釋之(江南野錄)
潘閬自號逍遥子作苦吟詩曰髮任莖莖白詩須字字清
(同前)
方干為詩練句字字有功寄人云鶴盤遠勢投孤嶼蟬曳
殘聲過別枝(鑑戒錄)
唐人為詩常積思數十年然後各自名家杜少陵云更覺
良工用心苦豈特我哉(古今詩話)
陳舍人從易當時文盛之際獨以醇儒古學見稱詩類白
樂天自稱楊劉唱和西崑集行後進學者争效之風雅
之變謂之崐體由是唐賢諸集廢而不行陳公時偶得
杜集舊本文多脫誤至送蔡都尉詩云身輕一鳥其下
脫一字陳公與數客各用一字𥙷之或云疾去落或云
下莫能定后得一善本乃是身輕一鳥過陳公歎服以
為雖一字諸君亦不能到(歐公詩話)
龐潁公喜為詩雖臨邊典郡文案委前日不廢三两篇以
此為適及疾甚余時為諫官以十餘篇相示手批其後
曰欲令吾弟知老夫疾中尚有此思耳字巳慘淡難識
數日薨(閒居詩話)
寇萊公延僧惠崇扵池亭分題爲詩公探得池上柳青字
韻崇探得池鷺明字韻自午至晡崇忽點頭曰得之矣
此篇功在明字凢五壓不倒公曰試口占曰雨歇方塘
溢遲回不復驚暴翎沙日暖引步島風清照水千尋迥
棲烟一點明主人池上鳳見爾憶蓬瀛公笑曰吾柳之
功在青字而四壓不倒不如且已貫休懷武昌故樓云
風清江上寺霜洗月中砧得句先呈佛無人知此心
賈島初赴舉在京師一日於驢上得句云鳥宿池中樹僧
敲月下門又欲推字煉之未定扵驢上吟哦引手作推
敲之勢觀者訝之時韓退之權京兆尹車騎方出島不
覺行至第三節尚爲手勢未巳俄爲左右擁至尹前島
具對所得詩句推字與敲字未定神遊象外不知廻避
退之立馬久之謂島曰敲字佳遂並轡而歸共論詩道
留連累日因與島爲布衣之交有贈島詩曰孟郊死葬
北邙山日月風雲頓覺閒天恐文章聲斷絶故生賈島
在人間自此名著後因不第乃為僧改號無本居于法
乾寺與無可唱和一日宣宗微行至寺聞鍾樓上有吟
聲遂登樓扵島按上取詩卷覧之島不識乃攘臂睨之
遂於手内取詩卷曰郎君何會此耶宣宗下樓而去旣
而島知之亟謝罪乃賜御札除遂州長江簿後遷普州
司倉卒故程錡以詩悼之曰倚恃詩難繼昂藏貌不恭
騎驢衝大尹奪卷忤宣宗馳譽超前軰居官下我儂司
倉舊曹署一見一心忡王元贈詩曰江城賣藥常將鶴
古寺看碑不下驢(唐宋遺史)
僧齊巳往袁州謁鄭谷獻詩曰高名喧省闥雅頌出吾唐
叠巘供秋望飛雲到夕陽自封修藥院別下着僧床幾
話中朝事久離鴛鷺行谷覧之云請改一字方得相見
經數日再謁稱巳改得詩云别掃着僧床谷嘉賞結為
詩友(郡閣雅談)
賈島元和中嘗跨驢張盖横截天街時秋風正厲黃葉可
掃島吟曰落葉滿長安求一聮不可得不知身之所從
因衝京兆尹劉栖楚節被繫一夕釋之又嘗遇武宗於
定水精舍島尤肆慢武宗訝之他日另與一日授長江
尉至普州司倉卒
永叔言苦吟句云一句坐中得片心天外來茲所謂苦吟
破的之句(青瑣集)
詩話緫龜卷之十一
百家詩話總龜後集卷之十一庚集
舒城阮一閱編
皇明宗室月窗道人刊
鄱陽程珖校
評論門
翰苑作春帖子往往秀䴡可喜如蘇子容云璇霄一夕斗
杓東㶑灔晨曦照九重和氣熏風摩盖壌競消金甲事
春農鄧温伯云晨曦㶑灔上簾櫳金屋熙熙歌吹中
桃臉似知官宴早百花頭上放輕紅蔣穎叔云昧旦求
衣向曉雞蓬萊仗日下將西花添漏䜵三聲遠柳映春
旗一色齊梁君貺詩云東方和氣斗回杓龍角中星轉
紫霄聖主問安天未曉求衣親護玉宸朝皆佳作也余
觀鄭毅夫新春詞四首其一云春色應隨步輦還珠
旒玉几照龍顔紫雲殿下朝元罷便領東風到世間其
二云春風細拂綠波長初過層城渡建章草色未迎雕
輦翠柳梢先學赭衣黃其三云晴暉散入鳳凰樓一行
朱簾不上鉤漢殿鬪簮雙彩燕併和春色上釵頭其四
云小池春破玉玲瓏聲觸簾鉤漸好風閑繞闌干搯花
樹春痕已着半梢紅觀此四詩與帖子格調何異豈久
扵翰苑而筆端自然習熟耶(丹陽集)
張籍韓愈高弟也愈嘗作此日足可惜贈之八百餘言
又作喜侯喜至之篇贈之二百餘言又有贈張籍一篇
二百言皆不稱其能詩獨有調張籍一篇大尊李杜而
末章有顧語地上友經營無太忙之句病中贈張籍一
篇有半塗喜開鑿派别失大江吾欲盈其氣不令見麾
幢之句醉贈張徹有張籍學古淡軒昂避雞群之句則
籍有意扵慕大而實無可取者也及取其集而讀之如
送越客詩云春雲剡溪口殘月鏡湖西逢故人詩云海
上見花發瘴中聞鳥飛送海客詩云入國自獻寶逢人
多贈珠紫掖發章句青闈更詠歌如此之類皆駢句也
至語言拙惡如寺貧無施利僧老足慈悲收拾新琴譜
封題舊藥方多申請假牒秪送賀官書此尤可笑至扵
樂府則稍超矣姚秘監嘗稱之曰妙絶江南曲凄凉怨
女詩白太傅嘗稱之曰尤攻樂府詞舉代少其倫由是
論之則人士所稱者非以詩也
應制詩非他詩比自是一家句法大抵不出扵典實冨豔
爾夏英公和上元觀燈詩云魚龍曼衍六街呈金鎻通
宵啓玉扄冉冉遊塵生輦道遲遲春箭入歌聲寶坊
月皎龍燈淡紫舘風微鶴熖平宴罷南端天欲曉回瞻
河漢尚盈盈王𡵨公詩云雪消華月滿仙臺萬燭當樓
寶扇開雙鳳雲中扶輦下六鼇海上駕山來鎬京春酒
沽周宴汾水秋風陋漢才一曲昇平人盡樂君王又進
紫霞杯二公雖不同時而二詩如出一人之手盖格調
當如是也丁晉公賞花釣魚詩云鶯驚鳳輦穿花去
魚畏龍顔上釣遲胡文恭云春煖仙蓂初靃靡日斜芝
盖尚徘徊鄭毅夫云水光翠繞九重殿花氣濃薰萬夀
杯皆典實冨豔有餘若作清癯平淡之語終不近𡭗
顔延之謝靈運各被旨擬北上篇延之受詔即成靈運久
而方就梁元帝云詩多而能者沈約少而能者謝眺雖
有能速多寡之不同不害其俱工也
咸平景德中錢惟演劉筠首變詩格而楊文公與之鼎立
綽號江東三虎詩格與錢劉亦絶相類謂之西崑體大
率效李義山之為豐冨藻䴡不作枯瘠語故楊文公在
至道中得義山詩百餘篇至扵愛慕而不能釋手公嘗
論義山詩以謂包藴密緻演繹平暢味無窮而炙愈出
鑚彌堅而酌不竭使學者少窺其一斑若滌腸而浣骨
是知文公之詩者得扵義山者為多矣又嘗以錢惟演
詩二十七聮如雪意未成雲着地秋聲不斷鴈連天之
類劉筠詩四十八聮如溪牋未破冰生硯爐酒新燒雪
滿天之類皆表而出之
詩之有思卒然遇之而莫遏有物敗之則失之矣故昔人
言覃思垂思抒思之類皆欲其思之來而所謂亂思蕩
思者言敗之者易也鄭綮詩思在㶚橋風雪中驢子上
唐求詩所游歴不出二百里則所謂思者豈尋常咫尺
之間所能發哉前軰論詩思多生扵杳冥寂寞之境而
志意所如往往出於埃壒之外苟能如是扵詩亦庶幾
矣小說載謝無逸問潘大臨云近日曾作詩否潘云秋
來日日是詩思昨日投筆得滿城風雨近重陽之句忽
催租人至令人意敗輒以此一句奉寄亦可見思難而
敗易也
米元章賦詩絶少而人罕稱之者以書名掩之也如不及
陪東坡往金山作水陸詩云久隂障奪佳山川長瀾四
隘魚龍淵衆看李郭渡浮玉晴風掃出清明天頗聞妙
力開大施足病不列諸方仙想應蒼壁有垂露照水百
怪愁寒烟栖雲閣云雲出救世旱澤浹雲尋歸入石了
不見豐功已如遺龍騫荐復起抱石明幽姿雲乎無定
所隱者何當栖如此二詩殆出翰墨畦逕之表盖自邁
往凌雲之氣流出非尋規索矩者之可到也
韓退之調張籍詩曰刺手拔鯨牙舉瓢酌天漿魏道輔謂
高至酌天漿幽至扵拔鯨牙其用思深遠如此被獨未
讀送無本詩爾其曰吾嘗示之難勇往無不敢蛟龍弄
牙角造次欲手攬衆鬼囚大幽下覷襲元窞言手攬蛟
龍之角下覷衆鬼之窞皆難事而無本勇往無不敢盖
作文以氣為主也則調張籍之句無乃亦是意乎
余㐮公靖嘗在契丹作胡語詩云夜筵没邏臣拜洗兩朝
厥荷情幹勒微臣稚魯祝若統聖夀鐡擺俱可忒没邏
言侈盛拜洗言受賜厥荷言通好幹勒言厚重鐡擺言
嵩高也沈存中筆談載刀約使契丹戲為詩云押燕移
離畢看房賀䟦攴餞行三匹裂密賜十貔狸移離畢如
中國執政官賀䟦攴執衣防閣人匹裂小木罌貔狸如
形如鼠而大狄人以爲珍饌二詩可作對故表而出之
孟郊詩云食薺腸亦苦強歌聲無歡出門即有碍誰謂天
地寬許渾詩云萬里碧波魚戀釣九重青漢鶴愁籠皆
是窮蹙之語白樂天詩云無事日月長不羈天地闊與
二子殆霄壤矣
作詩貴雕琢又畏有斧鑿痕貴破的又畏粘皮骨此所以
爲難李商隱柳詩云動春何限葉撼曉幾多枝恨其有
斧鑿痕也石曼卿梅詩云認桃無綠葉辯杏有青枝
恨其粘皮骨也能脫此二病始可以言詩矣劉夢得
稱白樂天詩云郢人斤斵無痕迹仙人衣裳弃刀尺世
人方内欲相從行盡四維無處覓若能如是雖終日斵
而鼻不傷終日射而鵠必中終日行扵規矩之中而其
迹未嘗滯也山谷嘗與揚明叔論詩謂以俗爲雅以故
爲新百戰百勝如孫吳之兵棘端可以破鏃如甘蠅飛
衞之射捏聚放開在我掌握與劉所論殆一轍矣
余讀許渾詩獨愛道直去官早爲貧家客多之句非親嘗
者不知其味也贈蕭兵曹詩云客道耻摇尾皇恩寬犯
鱗直道去官早之實也將離郊園詩云久貧辭國遠多
病在家希家貧爲客多之實也
蘇飬直清江曲見賞扵東坡以爲與李太白無異所謂屬
玉雙飛水滿塘菰蒲深處浴鴛鴦是也旣為前軰所賞
名已不沒而又作後清江曲一篇豈飬直尚惡其少作
耶所謂呼兒極浦下笭箵社瓮欲熟浮蛆香輕蓑浙瀝
鳴秋雨日暮乘流自相語如此等句前曲似未到也
自古文人雖在艱危困踣之中亦不忘扵製述盖性之所
嗜雖鼎鑊在前不䘏也况下扵此者乎李後主在圍城
中可謂危矣猶作長短句所謂攖桃落盡春歸去蝶飜
金粉雙飛子規啼月小樓西文未就而城破蔡約之嘗
親見其遺蒿東坡在獄中作詩贈子由云是處青山可
藏骨他年夜雨獨傷神猶有所托而作李白在獄中作
詩上崔相云賢相爕元氣再欣海縣康應念覆盆下
雪泣拜天光猶有所許而作是皆出扵不得已者劉長
卿在獄中非有所托訴也而作詩云斗間誰與看冤氣
盆下無由見太陽一詩云壯志已憐成白髮餘生猶待
發青春一詩云冶長空得罪夷甫不言錢又有獄中見
畫佛詩豈性之所嗜則縲絏之苦不能易雕章繢句之
樂欤
杜牧赤壁詩云折戟沉沙鐡未消自將磨洗認前朝東風
不與周郎便銅雀春深鎻二喬李義山集中亦載此詩
未知果何人所作也(俱同上)
百家詩話總龜後集卷之十一
