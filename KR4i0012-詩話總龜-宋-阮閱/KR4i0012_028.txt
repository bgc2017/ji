增修詩話總龜卷之二十八下集
龍舒阮一閱編
皇明宗室月囱道人刊
番陽程珖校
故事門
章聖朝春月多召两府两制三舘扵後苑賞花釣魚賦詩
自趙元昊背叛西陲用兵廢缺甚久嘉祐末仁宗為
脩故事群臣和御製詩是日微隂寒韓魏公時為首相
和詩卒章云曾參二十年前會今備台司得再陪時内
侍都知任守忠常以滑稽侍上從容曰韓琦譏陛下
仁宗愕然問其故守忠曰譏陛下遊宴太頻仁宗為
之笑(閑居詩話)
唐制禮部郎中掌省中文翰謂之南宫舍人百日内須知
制誥故王元之贈宋給事詩曰須知百日掌絲綸又謂
員外郎&KR0550;為瑞錦窠&KR0550;前有大石諸州府送到廢印皆
於石上碎之又祥瑞圖亦掌於員外&KR0550;令狐楚元和中
任員外郎有詩曰移石幾回敲廢印開箱何處送新圖
(春明退朝錄)
北都郡守有過馬&KR0550;按唐韓渥詩云外使進鷹初得按中
官過馬不教嘶注云上乘馬必令中官為馭以進謂之
過馬旣乘之然後蹀躞嘶鳴也唐時方鎮亦效之乃有
此名(同前)
世傳潘閬安鴻漸八才子啚皆策蹇重戴又王元之贈崔
遵度及第未脫白詩云且留重戴士風多則國初舉子
尤重戴矣(青箱雜記)
新進士放榜后翌日排光範門候見宰相雖云排光範門
其實排建福門集於四方舘昔有詩曰華陽觀裏鍾聲
禁建福門前鼓動時即其日也(南部新書)
張燕公守歲詩云竹爆好驚眠今人家祀畢始爆竹(雜記)
宋次道嘗為西都詩以野狐落對五鳳樓野狐落唐人名
宫人所聚(同前)
曲江會先牒教坊請奏上御紫雲樓觀焉時或擬作樂則
為之移日故曹松詩云追遊若遇三清樂行從應妨一
日春旨下后人置被袋例以圖障酒噐錢絹實其中逢
花則飲故張籍詩云無人不借花間宿到處常携酒噐
行其被袋狀元錄事同點檢缺一則罰金曲江之宴行
市羅列長安街至半空公卿帥以其月選東床車馬駢
闐莫可殫述(摭言)
韓定辭不知何許人為鎮州王鎔書記聘燕帥劉仁恭舍
於賓舘令幕客馬郁延接馬有詩贈韓曰燧林芳艸綿
綿思盡日相携涉䴡譙别后巏熬山上望羡君時復見
王喬郁詩清䴡然意在試其學問韓即席答之曰崇霞
臺上神仙客學辨痴龍藝最多盛德好將銀管述䴡詞
堪與雪兒歌座内諸賓靡不欽訝稱爲妙句然亦疑其
銀筆之僻也他日都從容問韓以銀管雪兒之事韓曰
昔梁元帝為湘東王時好學著書嘗記錄忠臣義士及
文章之美者筆有三品以金銀雕餙或用斑竹為管忠
孝全者以金管書之德行精粹者用銀管書之文章贍
䴡者以斑竹管書之故湘東王之譽振於江表雪兒孝
密(或為孝齊)之愛姬能歌舞每見賓僚文章有竒䴡中意者
即付雪兒叶音律以歌之又問痴龍出何處曰洛下有
洞穴曾有人悞墜於其中因行數里漸明曠見有宫殿
人物凢九處又有大羊羊髯有珠人取食之不知何所
后出以問張華華曰此地仙九舘也大羊名曰痴龍耳
定辭復問郁巏嶅之山當在何處郁曰此隋郡之近事
何謙遜而下問由是两相悅服結交而去(百斛明珠)
世傳王子敬帖有黃柑三百顆之語此帖乃在劉季孫家
景文死不知今在誰家矣韋蘇州有言書後欲題三百
顆洞庭須待滿林霜盖蘇州亦見此帖也余亦嘗有詩
與景文云君家子敬十六字氣壓鄴侯三萬籖劉季孫
景文之子也慷慨竒士博學能詩僕薦之得隰州以殁
哀哉嘗有詩寄僕曰四海共知霜鬢滿重陽能插菊花
無死之日家無一錢但有書三萬軸畫四百幅耳
退之詩曰百年未滿不得死且可勤買抛青春國史𥙷云
酒有郢之冨水烏程之若下滎陽之土窟春冨平之石
凍春劍南之燒春杜子美詩亦云聞道雲安麴米春裴
鉶作傳竒記裴航事亦有酒名松醪春乃知唐人名酒
多以春則抛青春亦必酒名也(並同前)
太祖問趙普男尊女卑何故男跪而女不跪群臣無對者
惟王貽孫曰古者男女皆跪至唐則天時始拜而不跪
太祖曰何以爲實貽孫曰古詩云長跪問故夫遂得振
學譽(玉壺清話)
鷄鳴高樹巔說題辭曰雞爲精陽南方之象離爲火精陽
之象火陽精物炎上故陽出雞鳴以類感也古詞云犬
吠深巷中雞鳴高樹顛(樂府集)
東飛百勞歌詩七月鳴鵙一曰勞鵙也東飛百勞西飛燕
言其類不同而飛翔特異無因以相逐故其詩曰春巳
暮花從風空留可憐與誰同
滄海雀風土記六月東南長風海魚化爲黃雀又禮記雀
入大水化爲蛤故荀昶黃雀詩云空城舊侣絶滄海故
交分
蘭若生春陽感時而思君子也若謂杜若亦香草名左思
三都賦曰其草則有杜若蘅菊石蘭芷蕙棗下何纂纂
潘安仁笙賦云輟張女之哀彈流廣陵之清散詠桃園
之夭夭歌棗下之纂纂歌曰棗下纂纂朱實纍纍宛
其落矣化爲枯枝釋者謂之纂纂棗花也
西園游曹子建公醼詩云清夜遊西園飛盖相追随明月
澄清影列宿正參差(並同前)
京城街衢有金吾傳呼以禁夜行至正觀馬同上封事每
街隅懸鼓夜擊鼓以止其行以備竊盗時人遂呼爲&KR1379;
&KR1379;鼓有道人裴脩然雅有篇詠善書畫好酒嘗戲爲
詞遮莫&KR1379;&KR1379;鼓須傾滿滿杯金吾若相問報道玉山頽
(古今詩話)
青州隆興寺殿前廡下西邊有木臺臺上以架懸二小鼓
相傳寺乃孟嘗君故宅鼓乃集賓客食鼓考究不然而
鼓南壁上有詩一絶云千載遺蹤號鼓樓不知誰是雍
門周區區此飯徒爲爾唯有鳴雞■可酧不題姓名亦
不知何謂
唐開元天寶間承平日久世尚輕微多愛三花飾馬郭若
虚家藏貴戚閱馬啚中有三花馬蘇大參家有韓幹畫
三花御馬晏元獻家藏一畫虢國出行圖亦有三花馬
三花者剪鬃爲三瓣白樂天詩云舞衣裁四葉馬鬛剪
三花是也
淮南蜀江者維揚之地也或曰勢連蜀土或以産茶味如
蜀茶云自蜀江之南有竹西亭脩竹疎翠后即禪智寺
也竹西取杜牧之詩斜陽竹西路歌吹是揚州自蜀江
以南景氣頓異北風至此遂絶
鄴中銅駝鄕魏武帝立銅駞石犬各二古詩云石犬不可
吠銅駝徒爾為
吳宫有香水溪俗云西施浴處人呼爲脂粉塘吳王宫人
濯粧於此溪上源至今猶香古詩云安得香水泉濯郎
襟上塵
蘭溪自黃州麻城出東南流入大江有水極清冷杜牧之
詩云蘭溪春盡碧泱泱是也
磁湖鎮道士磯即西塞山也薛能詩有西塞長雲盡南湖
片月斜正謂此處南湖臧質敗走南湖以荷自蔽即此
地也
彈棋今人罕為之有譜一卷盖唐賢所爲其局方二尺中
心高如覆盂其巔爲小壺四角微起李商隱詩云玉作
彈棋局中心最不平謂其中高也樂天詩云彈棋局上
事最妙是長斜謂抹角長斜一發過半局今譜中具有
此法柳子厚叙用二十四棋者即此謂也
神龍以來杏園燕後皆於慈恩寺塔下題名他時有將相
則朱書之及第後知聞或遇未及第時題名字添前字
故詩曰曾題名處添前字送出城人乞舊詩
湘潭縣唐興寺有劉夢得撰儼禪師碑孟賓于鄭谷詩湘
水似伊水湘人如故人之句乃此寺前江流也
鸊鵜水鳥也其膏可以塗刀劍令不鏽爾雅注云膏玉瑩
劍續英華詩云鳥㗸苜蓿葉劍瑩鸊鵜膏是也
周禮四時變火春取榆柳之火夏取棗杏之火唐詩惟春
取榆柳之火以賜近臣戚里之家故韓翃有曰日暮漢
宫傳蠟燭青烟散入五侯家之句
章聖嘗宴群臣扵太清樓忽問市店酒有佳者否中貴人
對唯南仁和酒佳亟令沽賜群臣又問近臣曰唐時酒
每升價幾何無有對者唯丁晉公奏曰唐時酒每升三
十錢章聖曰何以知之晉公曰臣嘗記杜甫詩曰速來
相就飲一斗恰有三百青銅錢章聖大喜曰杜甫詩自
可爲一代之史
禮部貢院試進士設香案于階前試官與舉人對拜此唐
故事也列坐設位供帳亦盛乃具茶湯至於試學究則
撤去㡩幕亦無茶湯渴則飲硯水皆黔其吻非固困之
盖防毡幕中藏文字供應人傳經義爾故事爲之防歐
陽文忠公詩云焚香答進士撤幕待經生(並同前)
詩病門
王靖學蘇子美作壯語曰欲往海上吞鯨鯢又近有士人
好爲怪語詩云比劉和尚小師畢逹尤卑劉貢父曰此
乃番僧名號也又盧延遜吊陳亾將詩云自是碙砂發
非干礉石傷牒多身上字盌大背邊瘡此乃打脊詩也
如金同丁銀花合之類皆語忌爾作詩宜以爲戒(詩史)
詩有語病當避之劉子儀嘗贈人云惠和官尚小師逹禄
須干全用故事取孟子所謂柳下惠不卑小官仲尼曰
師也逹子張學干禄或有寫此二句减去官字示人曰
是番僧逹禄須干見者大笑此偶自諧合無如輕薄子
非刀筆過也(古今詩話)
蔡居厚詩史不言劉子儀而謂劉貢父以為番僧名論語
只有師也過逹恐是過字章孝標登第後寄淮南李
紳相詩曰及第全勝十改官金湯鍍了出長安馬頭漸
入揚州路爲報時人洗眼看李答曰假金方用真金鍍
若是真金不鍍金十載長安得第一何須空腹用高心
聖俞嘗云詩句義理雖通語涉淺俗而可笑者亦其病也
如有贈漁父一聮云眼前不見市朝事耳畔唯聞風雨
聲說者云病肝風如盡日覓不得有時還自來本謂
詩之好句難得耳說者云此是人家失猫兒人以為笑
(歐公詩話)
進士黃可字不可深扵雅道詩句中多好用驢字如獻高
侍郎云天上傳將五馬賦門前迎得跨驢賓之類
昵昵兒女語恩怨相爾汝劃然變軒昂勇士赴敵埸此
退之聽穎琴詩歐陽文忠嘗問僕琴詩何者最佳余以
此答之公言此詩最竒䴡然自是聽琵琶詩非琴詩余
退而作聽杭僧惟賢琴詩云大絃春温和旦平小絃廉
折亮以清平生不識宫與角但聽牛鳴盎中雉登木門
前剥琢誰叩門山僧未閑君勿嗔歸家且覓千斛水净
洗從前筝笛耳詩成欲寄公而薨至今以為恨(紀詩)
邯鄲公周陵詩曰纔及春高鼎祚移舒王詩云春高鼎祚
不成詩
詩人貪求好句而理有不通亦語病也如䄂中諫草朝天
去頭上宫花侍宴歸誠爲佳句矣但進諫必以章䟽無
用藁之理唐人有云姑蘇臺下寒山寺半夜鍾聲到客
船說者亦云句則佳矣其如三更不是撞鍾時如賈島
哭僧云寫留行道影焚却坐禪身時謂之燒殺活和尚
此尤可笑若步隨青山影坐學白塔骨又獨行潭裏影
數息樹邊身皆是島詩何精粗頓異(歐陽詩話)
西頭供奉官錢昭度曾咏方池詩云東道主人心匠巧鑿
開方石貯漣漪夜深却被寒星映恰似仙翁一局棋有
輕薄子見而笑曰此正謂一局黑全輸也遯齋閒覧
增修詩話總龜卷之二十八
百家詩話總龜後集卷之二十八
詠物門
歐陽文忠公極賞林和靖疎影横斜水清淺暗香浮動
月黃昏之句而不知和靖别有詠梅一聮云雪後園林
纔半樹水邊籬落忽横枝似勝前句不知文忠何緣弃
此而賞彼文章大槩亦如女色好悪止繋扵人苕溪漁
隠曰王直方又愛和靖池水倒窺疎影動屋簷斜入一枝
低以謂此句扵前所称真可處伯仲之間余觀此句略
無佳處直方何為喜之真所謂一蠏不如一蠏也(山谷)
為詩當飽參然後臭味乃同雖為大宗匠者亦然月觀横
枝之語乃何遜之妙處也自林和靖一參之後參之者
甚多(雪浪斎日記)
唐人牡丹詩云紅開西子粧樓暁翠揭麻姑水殿春若改
春作秋全是蓮花詩林和靖梅花詩云疎影横斜水清
淺暗香浮動月黃昏近似野薔薇也(陳輔之詩話)
凢詠梅多詠白而荆公詩獨云鬚撚黃金危𣣔堕蔕團紅
臘巧能粧不惟造語巧䴡可謂能道人不到處矣又東
坡詠梅一句云竹外一枝斜更好語雖平易然頗得梅
之幽獨閑静之趣凡詩之詠物雖平淡巧䴡不同要能
以随意造語爲主公後復有詩云遥知不是雪爲肯暗
香耒盖取蘇子卿云只言花似雪不悟暗香来之意公
在金陵又有和徐仲顰文字韵梅詩二首東坡在嶺南
有暾字韵梅詩三首皆韵險而語工非大手筆不能到
也(遯斎閑覧)
馹使前時走馬回北人初識越人梅清香莫把酴醾比只
欠溪邊月下杯此梅二丈京師逄賣梅花絶句吾随後
軰犹及與之周旋覧其親書如見其抵掌談笑也(東坡)
韓持國雖刚果特立風節凛然而情致風流絶出時軰許
昌崔象之侍郎舊第今為杜君章所有庍後小亭僅丈
餘有海棠两株持國每花開輒載酒日飲其下竟謝而
去歲以為常至今故吏猶能言之余嘗扵小亭柱間得
公二絶句其一云濯錦江頭千萬枝當年未觧惜芳菲
而今得向君家見不怕春寒雨&KR0668;衣尚可想見當時氣
味韓忠獻公嘗帥蜀持國兄弟皆侍行尚少故前句云
尔其二云長條無風亦自動柔豔着雨更相宜漫其後
句苕溪漁隠曰鄭谷海棠詩云穠䴡最宜新着雨妖嬈
全在𣣔開時前軰以謂此两句說盡海棠好處今持國
柔豔着雨更相宜之句乃用鄭谷語也至扵東坡作此
詩則詞格超逸不復蹈襲前人其詩有嬀然一笑竹篱
間桃李漫山捴粗俗自然冨貴出天姿不待金&KR1083;薦華
屋朱唇得酒暈生臉翠䄂卷紗紅映肉林深霧暗曉光
遲日煖風輕春睡足雨中有泪亦悽愴月下無人更清
淑元豊間東坡謫黃州寓定惠院院之東小山上有海
棠一株特繁茂每歲盛開時必為携客置酒巳五醉其
下矣故作此長萹平生喜為人寫盖人間刊石者自有
五六本云軾平生得意詩也(石林詩話)
隱居詩話云吕士隆知宣州好以事笞官妓妓皆𣣔迯去
而也會杭州有一妓到宣其色藝可取士隆喜之
留之使不去一日郡妓復犯小過士隆又欲笞之妓泣
訴曰某不敢辭罪但恐杭妓不能安也士隆愍而捨之
聖俞因作莫打鴨一萹曰莫打鴨打鴨驚鴛鴦鴛鴦
新向池北落不比孤洲老秃鶬秃鶬尚𣣔遠飛去何况鴛
鴦羽翼長盖謂此也
詠物詩不待分明說盡只彷彿形容便見妙處如魯直酴
醿詩云露&KR0668;何郎試湯餅日烘荀令炷爐香義山雨詩
云摵摵度瓜園依依傍水軒此不待說雨自然知是雨
也後来魯直無巳諸人多用此体(吕氏童蒙訓)
苕溪漁隠曰裴璘詠白牡丹詩云長安豪貴惜春殘争
賞先開紫牡丹别有玉杯承露冷無人起就月中看時
稱絶唱以余觀之語句凢近不若胡武平詠白牡丹詩
云璧堂月冷難成寐翠幄風多不柰寒其語意清勝過
裴璘遠矣如皮日休詠白蓮詩云無情有恨何人見月
冷風清𣣔堕時若移作詠白牡丹詩有何不可深更清
切耳曼卿詠小桃二絶句云生色深紅綬帶長宫簾寒
在井欄香母家升上瑶池品先得春風一面粧本分桃
花寒食前小桃長是上春天二喬二趙俱傾國女弟嬌
彊意自先其模寫命意豈不佳哉
王直方詩話云或有称詠松句云影摇千尺龍蛇動聲撼
半天風雨寒者一僧在坐曰未若雲影亂鋪地濤聲
寒在空或以語聖俞聖俞曰言蕳而意不遺當以僧
語為優
百家詩話總龜後集卷之二十八
