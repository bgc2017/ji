增修詩話總龜卷之三十五
譏誚門(上)
陳彭年大中祥符中與晁文莊内翰等四人同知貢舉
省試將出奏試卷舉人壅衢觀其出省諸公皆慘赧其
容獨彭年揚鞭肆意有驕矜之色榜出有甥不預選怒
入其第會彭年未來於几上得黃勅乃題其背曰彭年
頭恼太冬烘眼似朱砂鬢似蓬紕繆幸叨三字内荒唐
仍在四人中取他權势欺明主落却親情賣至公千百
孤寒齊下淚斯言無路達堯聦彭年怒抱其勅入奏
章聖見而不悅然釋其罪(江南野錄)
唐太宗燕近臣長孫無忌嘲歐陽詢更曰聳膞成山字埋
肩畏出頭誰言麟閣上畫此一彌猴詢應聲曰縮頭連
背聳漫襠畏肚寒只緣心渾渾所以面團團太宗改
容曰詢豈不畏皇后聞邪無忌長孫后之弟也(小說舊聞)
唐相張延賞選壻無可意者其妻苗氏賢而知人特選進
士韋臯許之皐性疎曠不拘細行延賞竊悔由是婢㒒頗
輕慢惟苗氏待之益厚臯因辭東遊張氏罄奩具以治行
延賞幸其去以七䭾物為贐皐行翌日悉還之惟晉奩物
及書册而已後五年臯擁節旄會德宗幸奉天持節西
川替延賞乃改姓名作韓翺人莫敢言至大回驛去府三十
里人有報延賞曰替相公者韋皐也非韓翶苗氏曰若韋
皐必韋郎也延賞曰天下姓名同者甚衆彼韋生必填
溝壑豈能乘吾位乎次日果韋臯也延賞慚惧自西門潜
遁皐入見苗禮奉過布衣之日求前輕慢者皆杖死之時泗
濱郭圍因為詩曰宣父從周又入秦昔賢誰不困風塵當時
甚訝張延賞不識韋臯是貴人(唐宋遺史)
彭齊吉州人才辯滑稽嘗謁南豐宰而不禮之一夕虎入縣
&KR0550;噬所飬羊棄殘而去宰即以會客齊預焉翌日獻詩於
宰曰昨夜黃班入縣齋分明蹤跡印蒼苔幾多道德驅難
去些子猪羊引便來令尹聲聲言有過錄公吕道無灾思
量也觧開東閤晉得頭蹄待秀才覧者絶倒(青箱雜記)
景德初河朔舉人張存任弁皆以防城得官有無名子嘲曰張
存觧放旋風砲任弁能燒猛火油
丘濬寺丞失意徧遊諸郡至山陽郡守屢召之夜飲翌日作
詩曰醜却天下美人面正得世間君子心郡將它日再為文
字飲以謝之至宜真太守召看牡丹作詩曰何事化工情
愈重偏教此卉大妖姸王孫𣣔種無餘地顔巷安貧欠
買錢曉檻競開香世界夜欄誰結醉因緣湏知村落桑
耘處田叟饑耕婦不眠又至五羊贈太守詩曰碧睛蠻婢
頭蒙布黑面胡兒耳帶環幾處樓臺皆枕水四周城郭
半圍山又詩曰階上腥臊堆蜆子口中濃血吐檳榔又詩
曰風腥蠻市合日上瘴雲紅太守見之大不懌(翰府名談)
天聖中修國史王安簡謝陽夏李邯郸黃唐卿為編修官
安簡神情冲淡唐卿刻意篇什謝李嘗戲為句豐
皃閑如鶴黃吟苦似猿(春明退朝錄)
唐旣平劉展江淮之亂上元間租庸使元載以吳越雖兵荒
後民産尤給乃辟召豪吏分宰列邑而重歛之時人謂之
白着言其役歛無名其所着者皆公然明白無所嫌避一
云世人謂酒酣爲白着旣爲刻薄之役不堪其弊則必㒹沛
酩酊如醉者之着也渤海高亭有詩曰上元官吏稱剥削
江淮之人皆白着
唐景龍中洛下霖雨百餘日宰相不能調隂陽乃閉坊市北
門卒無效&KR1480;溢至甚人歌曰禮賢不觧開東閤爕理惟能閉
北門(朝野僉載)
孫魴沈彬李建勲好爲詩什魴有夜坐詩爲時所稱建
勲因匿于齋中待彬至乃問彬云魴之詩何如彬曰田舍
翁火爐頭之語何足道也魴聞而出誚彬曰何誹謗之甚
而比田舍翁無乃過乎彬曰子夜坐句劃多灰漸冷坐久席
成痕此非田舍翁爐上作而何闔坐大笑乃題金山寺云萬
古波心寺金山名日新天多剰得月土少不生塵過櫓
妨僧艇歸濤濺佛身誰言張處士題後更無人莫不服
其騐雅(江南野錄)
朝元龜廬陵人嘗謁邑宰見超伏生獷𣣔窮以詞學因新
畫屏為戲珠龍乃曰請子咏之元龜應聲而成因諷
宰受賂云翻身騰白浪探爪攫胡珠
毛抦聚生徒於廬山白鹿洞與諸生講論所獲貲鏹皆
以市酒洞有辨者嘲云彭生作賦茶三片毛氏傳詩酒
半升嘗自題於齋壁云先生不在此千載只空山因大醉
一夕而逝
劉炎少負詞學晚為永新尉拙於政治遂有貪名太守行
邑覬覦之意而炎不悟旣行以詩諷炎云未到桃源時
長憶出家景及到桃源了還似鑑中影炎乃和而復之
后因民訴受賄遂按以法炎復有詩云早知太守如狼虎
獵取膏梁以㗖之
羅隱性傲聣初赴舉過鍾陵見营妓雲英一紀後下第又過
復見之雲英曰羅秀才尚未脫白隱以詩嘲之曰鍾陵醉
别十餘春重見雲英掌上身我未成名英未嫁可能俱
是不如人隱與頋雲同謁淮南相國高駢雲為人雅律高
公遂留雲而遠隱隱𣣔歸武陵與賓幕酌餞於雲亭盛暑
青蠅入坐高公命扇驅之謔隱曰青蠅被扇扇離席隱聲
曰白澤遭釘釘在門偶見白澤圖釘在門扇乃譏雲也時
高公𣣔継淮南王求仙方為妖亂後為畢將軍所害隱作
妖亂誌以譏之故有題延和閣云延和高閣勢凌雲輕語猶
疑太一聞燒盡降香無一事開門迎得畢將軍僖宗在蜀隱
作詩數首以刺諸侯及還梁為朝貴所疾乃謁錢武粛焉
獻僖宗在蜀詩曰白丁攘臂犯長安翠輦倉皇路屈蟠丹
鳳有情雲外遠玉龍無跡渡頭寒静思貴族謀身易危
惜文皇創業難不將不侯何計是釣魚船上淚闌干又作僖
宗還京曰馬嵬楊柳尚依依又見銮輿幸蜀歸泉下阿蛮
應有語這回休更怨楊妃(鑑戒錄郡闍雅談謂青蠅白澤對句是寇弱謝觀作)
蘇子美監進奏院因賽神召舘中同舍是時江南人李中舍
因梅聖俞謁子美且願預此會聖俞以為言子美曰食中
不設蒸饅餅夾坐上安有國舍虞臺李啣之遂暴其事
於言語為劉元瑜所弹子美坐謫故聖俞有客至詩云有
客十人至共食一䁀珍一客不得食覆䁀傷衆賓盖指李
也(詩史)
來鵠洪州人咸平中名振都下然喜以詩譏訕當路為人所
惡卒不第金錢花云青帝若教花裏用牡丹應是得錢
人夏雲云無限旱苗枯𣣔盡悠悠閑處作竒峰偶題云
可惜青天好雷電只能驅趁懶蛟龍(詩史)
唐湖州參軍陸蒙妻蔣氏善属文然嗜酒姊妹勸節酒強
飡蔣應聲曰平生偏好飲劳爾勸吾飡但得尊中滿時
光度不難憎知業有詩名與蒙善一日訪蒙談玄蔣使
婢奉酒知業云受戒不飲蔣隔簾謂曰上人詩云接岸
橋通何處路倚樓人是阿誰家觀此風韵得不飲乎知
業慚而退
濠州西有高唐舘俯近淮水御史閻欽授宿此舘題詩曰
借問㐮王安在㦲山川此地勝陽臺今朝寓宿高唐舘
神女何曾入夢來有李和風者至此又作詩曰高唐不
是這高唐淮上江南各異方若向此中求薦枕參差
笑殺楚㐮王
丁晉公爲玉清昭應宫使夏英公爲判官一日賜宴齋宫
優人有雜手藏㩎者晉公顧英公曰古人無詠藏㩎詩
請賦一章英公爲一絶云舞拂挑珠復吐丸遮藏巧使
百千般主公端坐無由見却被傍人冷眼看
楊孺尚書以耳聾致仕居雩縣别業同里高氏貲厚有二
子小字大馬小馬一日里中社飲小馬携酒一榼就楊
公曰此社酒善治聾願持杯酌之無瀝楊書絶句與之
云數十年來雙耳瞶可將社酒使能醫一心更願青盲
子免見高家小馬兒(倦斿錄)
景祐初詔先朝免觧人候將來特與推恩有無名子改王
元之升平詞以嘲曰舊人相見問行年便說真宗更以
前但看綠袍包褁了這回冷笑入黃泉
永叔在政府將引去以詩寄潁州常夷甫曰笑殺汝陽常
處士十年騎馬聽朝雞致政歸潁又贈之詩曰頼有東鄰
常處士披蓑戴笠伴春鋤明年夷甫起授侍講判國子監
有無名子改前詩作夷甫寄永叔曰笑殺汝隂歐少保新
來處士聽朝鷄又云昔日穎隂常處士却來馬上听朝
雞
吏流仕不得志好持人長短世以凶人目之亦終以此敗嘗
過江州琵琶亭題詩云坐上騷人雖有咏江邊寡婦不
難欺若使王涯聞此曲織羅應過賞花時(並同前)
邵安石連州人高湘侍郎南迁歸朝途經連江安石以所業
投之遂見知同至輦下湘知貢舉安石㩴第詩人章碣
賦東都望幸詩刺之曰懶修珠玉上高臺眉目連娟幸
不開縱使東巡也無益君王自帶美人來(古今詩話)
泗州僧伽塔人多云其下真身也塔後有閣記興國中初
塑事甚詳退之詩云火燒水轉掃地空則真身之焚久
矣塔本般匠所建俗言塔頂為天門蘇國老有詩云上到
天門最高處不能容物只容身盖譏在位者
孫皓為晉所滅封歸命侯武帝問皓曰聞南人好作爾汝
詩爾頗能否皓被酒舉觴曰昔與汝為鄰今與汝為
臣勸汝一杯酒令汝壽萬春帝悔之
吳武陵有文而好訐嘗以贜敗廣州吏治殊不假貸題詩
路左壁曰雀兒來往颺風高下視莺鸇意氣豪自謂
能生千里翼黃昏依舊入蓬蒿
唐王鐸楊收皆薛逢同年收作相逢有詩曰湏知金印朝
天客同是沙堤避路人威鳳遇時皆瑞聖應龍無水謾
通神收聞之怒王鐸作相逢又有詩曰昨日鴻毛萬鈞
重今朝山岳一毫輕鐸又怒
羅隱與桐廬章魯風齊名錢武肅崛起以魯風善筆札
召為表奏孔目官魯風不就執之後以羅隱為錢塘令
惧而受命因宴獻詩云一箇禰衡容不得思量黃祖謾
英雄自是始厚之
馮&KR0801;王鎮南陽郡中宣聖廟壊有酒戸十餘軰投状乞修瀛
王未及判有幕客題四句状後云槐影參差覆杏壇儒
門子弟盡高官却教酒戸重修廟覺我慚惶也不難瀛
王遽罷其請出巳俸重修
孫僅給事鎮永興日多作詩時玉清昭應宫初成孫作驪
山詩云秦帝墓成陳勝起明皇宫就禄山來有人傳
于京師以為譏時政
顔標咸通中鄭薰下状元及第先是徐寇作叛薰𣣔激勸
勳烈意標乃魯公之後故置之危科旣而詢其廟院標
曰寒素京國無廟院薰始大悟有無名子嘲曰主司頭
腦太冬烘錯認顔標作魯公
光啓中蔣嶓以丹砂授韋中令吳人張鵠有文而貧或嘲
之曰張鵠只消千䭾絹蔣嶓惟用一丸丹(並同前)
增修詩話總龜卷之三十五
百家詩話総龜後集卷之三十五
傷悼門
復齋漫錄云農桑不優歲常登邊將無功吏不能四十二
年如夢覺東風吹泪過昭陵此詩題扵寢宮不著名氏
宜表而出之
許彦周詩話云楊舜韶名友䕫長㒒十餘歲向同在姑蘇
時盗發孫堅墓楊作詩云闔廬城邊荒古丘昔誰葬者
孫豫州久無行客為下馬時有牧童来放牛嗚呼舜韶
今亡矣他詩皆工必傳扵世也
雪浪齋日記云弔辯才詩云滄海盡頭人滅度亂峯深處
塔孤員憶登夜閣天連鴈同看秋崖月上烟劉僴云天
連鴈前人有古戍天連鴈之句
張南軒挽劉觀文詩憶昨登廊廟忠言逹帝聦听思惟盡
瘁敢復計成功半世江湖上千憂寤寐中汗青誰秉筆
請放衆言公一國恥臣當死公家三世心忍看誰絶筆
誰續斷弦音精爽今如在衣冠恨更深却嗟蜍與志處
世漫侵尋二平日多奇節中間似冨公天從庐墓請人
說捄荒功辛苦培邦本雍容遏乱鋒人傳遺奏切更過
子囊忠三曾是南荆地他年竹馬迎旌旂嚴騎士弧矢
盛民兵細放規摹舊還知節制明思公如峴首同我泪
縦横(四)
南軒挽王詹事詞大節元無玷中心本不欺排奸力扛䁀
憂國鬢成絲方喜三旌召俄興一鑑悲西風吹泪眼夫
豈哭吾私一睿主能飛曰如公舊學臣忠言關國計清
節映廷紳歲月身多外江湖澤在民當年遺直歎千古
更如新(二)
東莱挽王詹事諸老收聲盡佳城又到公蒼天不可問吾
道竟成窮旌捲莆田雨簫横霅浦風今年襟上泪三哭
萬夫雄一太史交㫋際元戎卷甲秋先鳴驚衆寐孤
憤厭羣咻羽翼新鴻鵠聲華舊斗牛断橋無恙不落月
照寒㳅(二)
東萊挽汪端明異時憂世士歎息恨才難每見公身健猶
令我意寬彫零竟何極合復豈無端此理終難觧天風
大隧寒一四海膺門峻親承二紀中論交由父祖受學
自兒童山岳千尋上江湖萬折東徽言蔵肺腑欲吐與
誰同(二)
王龜齡悼張安國舍人天上張才子少年觀國光高名一
枝桂遺爱六州棠出世纔成佛修文遽作郎長沙屈賈
誼宣室竟凄凉
王龜齡挽趙氏詩全節忠臣配崇寕宰相家哀能變國俗
實不御鉛華學佛穷三昧然松教五車遺芳載彤𬋩名
夀两俱遐
東萊挽魏國錄麻衣見天子拜䟽不知休落落山林氣拳
拳畎畆憂極知千載遇政用一身酧繞舍閩溪水朝宗
日夜流■羣公祖疎傳多士送陽城短掉非前約長亭
及此行深晉移白日語只蒼生會綺山陽賦鄰人笛未
横
東萊挩簫祭酒摩揣誠斯薄雕鎸質亦消平生但真撲直
上絶枝條氛霧終澄霽丘山亦動摇陽舊時鳳声入舞
簫韶
王龜齡悼亡燕寢焚香老病身細君相對坐如賓而今一
榻維摩室唯與無言法喜親一偕老相期未及朞回頭
人事巳成非逄春尚擬風光轉過眼忽驚花片飛(二)
文昌雜錄云梁均帝晉天福中始葬故妃張氏獨存考功
員外商鵬爲誌文曰七月有期不見望陵之妾九疑無
色空餘泣竹之妃後唐武皇師還渭北不獲入覲幕客
李襲告作違離表云穴禽有翼听舜樂以猶来天路無
梯望尭雲而不到五代之季工翰墨者無以過此也
許彦周詩話云外祖父邵安蕳公布衣時上平元吳策又
嘗勸仁廟早立太子晚年自樞府出知越州又移知
鄆州其薨也岐公作挽詞云披褐曾陳定羌策汗青猶
著立修書春風澤國吟牋落夜雨溪堂燕豆疎前軰詩
不獨語言精鍊且是着題
冷齋夜話云余問山谷今之詩人誰為冠曰無出陳無巳
其佳句可得聞乎曰吾見其作温公挽辭一聮便知其
才不可敵曰政雖随日化身巳要人扶
王直方詩話云邢居實字惇夫年少豪邁所與游皆一時
名士方年十四五時嘗作明妃引末云安得壮士霍嫖
姚縳取呼韓作編戸諸公多稱之旣卒余收什其殘艸
編成一集號曰呻吟惇夫自少便多憔悴感慨之意其
作秋懷詩云高歌感人心心悲將柰何其作棗陽道中
詩云有意問山神此生復來否巳而果卒扵漢東惇夫
之卒也山谷以詩哭之云詩到随州更老成江山爲助
筆縦横眼看白璧埋黃壤何况人間父子情盖謂惇夫
與其子歆何也蔡天啓亦有詩云人物扵今歎眇然孤
墳宿艸巳生烟曰暮行人道旁舍應逄年少共談玄其
餘作者甚衆皆載扵呻吟集後
寓情門
古今詩話云牧之爲御史分司洛陽時李司徒罷鎮閑居
聲妓爲當時苐一一日開筵朝士臻赴以杜嘗持憲不
敢邀飲杜諷坐客逹意願預斯會李馳書杜聞&KR1179;遽來
會中女妓百余皆絶色殊藝杜獨坐南行瞪目注視滿
引三巵問李曰聞有紫雲者孰是李指示之杜凝睇良
久曰名不虚得宜以見惠李俯首而笑諸妓亦皆回首
破顔杜又自引三爵朗吟而起曰華堂今日綺筵開誰喚
分司御史來忽發狂言驚滿座两行紅粉一時回意氣
閑逸旁若無人苕溪漁隠曰東坡聞李公擇餘飲傳國
傳家大醉有詩云不肯醒醒騎馬回玉山知爲玉人頽
紫雲有語君知否莫喚分司御史來即此事也又侍兒
小名錄云兵部李尚樂妓崔紫雲詞華清峭眉目端䴡
李公為尹東洛宴客將酣杜公輕騎而來連飲三觥謂
主人曰嘗聞有能萹詠紫雲者今日方知名不虚得倘
垂一意無以加焉諸妓回頭掩笑杜作前■詩罷上馬
而去李公尋以紫委送贈之紫雲臨行獻詩曰從來學
製斐然詩不料霜臺御史知愁見便教随命去恋恩腸
断出門時侍兒小名錄不載此事出於何書疑好事者
附會為之也
東坡續䴡人行李仲謀家有周昉畫背面欠伸内人極精
戲作此詩云深宫無人春晝長沉香亭北百花香美人
睡起薄梳洗燕舞鶯啼空断腸畫工𣣔畫無穷意背立
春風初破睡若教回首更嫣然陽城下蔡俱風靡子蒼
用此意題伯時所畫宮女云睡起昭陽暗淡粧不知緣
底背斜陽若教轉■一回首三十六宫無粉粧終不及坡
之偉䴡也
藝苑雌黃云朝雲者東坡侍妾也嘗令就秦少游乞詞少
游作南歌子贈之云靄靄迷春態溶溶媚暁光不應容
易下巫陽秪恐翰林前世是㐮王暫為清歌駐還因暮
雨忙瞥然歸去断人腸空使蘭臺公子賦高唐
王直方詩話云無巳嘗作小放歌行两萹其一云春風永
巷閉娉婷長使青樓悞得名不惜捲簾通一顧怕君着
眼未分明其二云當年不嫁惜娉婷傅白施朱作後生
說與旁人湏早計随宜梳洗莫傾城山谷云無巳他日
詩語極高古至扵此萹則顧影徘徊衒耀太甚
遊宴門
蔡寬夫詩話云文忠與趙康靖公槩同在政府相得歡甚
康靖先告老歸睢陽文忠相繼謝事歸汝隂康靖一日
单騎車特往過之時年巳八十矣留劇飲踰月日扵汝
隂縦遊而後返前軰挂冠後能從容自適未有若此者
文忠賦詩云古來交道愧難終此會今時豈易逄出處
三朝俱白首凋零萬木見青松公能不遠來千里我病
尤堪釂一鍾巳勝山隂空興盡且晉歸駕為從容因
榜其游從之地為會老堂明年文忠𣣔往睢陽報之未
果而薨两公名節固師表天下而風流襟度又如此誠可
以激薄俗也
人間佳節惟寒食天下名園重洛陽金谷煖横宮殿碧銅
駞晴合綺羅光橋邊楊柳細垂地花外秋千半出墻白
馬蹄輕艸如剪爛遊扵此十年狂(康節春遊呤)
東臯雜錄云孔嘗甫言唐人詩有城頭推鼓傳花枝席上
搏拳握松子乃知酒席蔵&KR0848;為戲其來也久
復齋漫錄云仲至使遼回謁恭敏李公席中賦詩云穹庐
三月巳淹晉白艸黃雲見即愁滿䄂塵埃何処洗李家
池上海棠洲
許彦周詩話云退之詩酩酊馬上知為誰此七字用意哀
悲過扵痛哭又詩云銀燭未消窗送曙金釵半醉坐添
春殊不類其為人乃知能賦梅花不獨宋廣平
阮戸部遊紫微觀詩春來猶未到金庭桃杏離披柳巳青
直待斜陽方興盡一笻獨立紫微亭
百家詩話総龜後集卷之三十五
