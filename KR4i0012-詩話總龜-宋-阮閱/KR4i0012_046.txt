增脩詩話總龜卷之四十六
藝術門
鍾傳領江西日客有以覆射之法求見傳以曆日包橘置
䄂中令射客云太歲當頭坐諸神不敢當其中有一物
常帶洞庭香(唐宋遺史)
何龍圖中正初登第聞西川郭從周精扵卜乃以縑素求
筮從周作一絶贈之云三字來時月正圓一麾從此出
秦關錢塘春色濃如酒貪醉花間卧不還公後宦逹以
三月十五日授知制誥以言邊事忤旨出知秦州後移
杭州而捐舘舍從周之筮何其驗歟
黃州東南三十里為沙湖亦曰螺螄店予買田其間因往
相田得疾聞麻橋人龐安常善醫而聾遂往求療安
常雖聾而穎悟絶人以指畫字不盡數字輙深會人意
余戲之曰余以手為口君以眼為耳皆一時異人也疾
愈與之同游清泉寺在蘄水郭門外二里許有王逸少
洗筆泉水極甘下臨蘭溪溪水西流余作歌云山下蘭
牙短浸溪松間沙路净如泥蕭蕭春雨子規啼誰道人
生無再少君看流水尚能西休將白髮唱黃雞是日極
飲而歸(百斛明珠)
王建宫詞百首多言禁中事皆史傳小說所不載者往往
見扵其詩如内中數日無呼喚傳得滕王蛺蝶圖之類
滕王元嬰高祖子新舊唐書皆不著其所能惟名畫錄
略言其善畫亦不言其工蛺蝶也惟見扵建詩耳或聞
今人家亦有淂其圖者唐世一藝之善如公孫大娘舞
劍曹剛琵琶米嘉榮歌皆見扵唐賢詩句遂知名扵後
世當時山林田畆潜德隱行君子不聞扵世者多矣而
賤工末藝得所附託乃垂名不朽亦各係乎幸不幸尔
合淝人傳論言曹谷善星曆衍數談事如神為王冀公作
命書云七十年中一一加弄珠灘上事堪誇碧油幢下
聞鳴鳥千日催還上漢搓公年七十二知㐮陽正得千
日召還又云周匝將臨壬戌歲定鼎門前春色異一千
日上少三環再入和羹宜盡醉後冀公判西京將七百
日再入政府壬戌歲也又云臨去尚猶聞禁漏異姓佳
名在史書冀公薨謝之夕漏將盡無子其婿張環掌喪
事(並古今詩話)
俳優門
李家眀江南李璟時為樂部頭善滑稽為諷詠璟遊後
苑登臺見牛晚卧璟曰牛旦熟矣家眀曰臣不學敢上
絶句云曾遭寗戚鞭敲角又被田單火燎身閒背斜陽
嚼枯草而今問喘更無人左右之臣皆冠謝罪李
氏乃徐温飬子及僣號遷徐氏于海陵璟繼統用宋齊
丘言無男女少長皆殺之今海陵州宅之東小墳十數
皆當時所殺徐氏之族也宋齊丘只一子輙卒逾月慟
哭不止家眀曰惟臣能止之乃作大紙鳶上大書曰欲
興唐祚革強吳盡是先生作計謨一箇孩兒拚不得上
皇百口合何如乘風吹之度至齊丘家遂絶其縷齊丘
見之慚感乃止璟扵後苑命臣僚臨池而釣諸臣屢引
到數十巨鱗惟璟無所獲家眀乃進口號曰新甃垂鈎
興正濃御池春煖水溶溶凢鱗不敢吞香餌知道君王
合釣龍璟善之幸南都畫江為界舟楫多行南岸至趙
北因輟樂停觴北望皖公山謂家眀曰好數青峰不知
何名家眀應聲曰龍舟輕漾錦帆風正值宸遊望遠空
回首皖公山色翠影斜不到夀杯中(出江南野錄互見談苑所載不同未)
(知孰是)
江南李氏樂人王感化建州人隷光山樂籍建州平入金
陵教坊少聰敏未曾執卷而多識善為詞口諧捷急滑
稽無窮時本鄕節帥更代餞别感化前獻詩曰旌旆赴
天臺溪山曉色開萬家悲更喜迎佛送如來至金陵宴
苑中有白野鵲李璟令賦詩應聲曰碧岩深洞恣遊遨
天與蘆花作羽毛要識此來棲宿處上林瓊樹一枝高
又題怪石九八句皆用故事但記其一聮云艸中誤認
將軍虎山上曾為道士羊(談苑)
楊叔寳郎中與眉州人言頃眉州視事後三日作大排樂
人獻口號其末句云為報士民須慶賀火星去了福星
來喜召優人問曰大排致語誰做對曰本州自來舊例
只用此一首(湘山錄)
丁晉公鎮金陵嘗作詩有吾皇寬大容尸素乞與江城不
計年之句天聖中李文定公出鎮金陵一日郡宴優人
作語意其宰相出鎮所作理必相符誦至落句頂望抗
聲曰吾皇寬大容尸素乞與江城不計年賓僚皆俛首
文定笑曰是何是何上聞見責(歸田錄)
賞花釣魚會詩賦往往有宿思者天聖中永興軍進山水
石適會宴命賦山水石歌盖出不意中生優人入戲各
執紙筆作吟哦狀其一優人或仆扵石上衆扶掖起旣
起曰累日來作一首賞花釣魚詩准備應制却被這石
頭摖倒左右皆大笑翌日䧏出詩令中書銓定内有鄙
惡者落職與外任(東齋記)
竒怪門
王謝金陵人世以航海為業一日扵海中失舟泛一板登
岸見一翁一嫗皆衣皂引謝至所居乃烏衣國也以女
妻之旣久謝思歸復乘雲軒泛海至其家有二燕棲扵
梁間謝以手招之即飛來臂上取片紙書小詩繫扵燕
尾曰誤到華胥國裏來玉人終日苦憐才雲軒飄去無
消息灑淚臨風幾百廻來春燕廻徑飛來謝衣上燕尾
有詩一云昔日相逢冥數合如今暌遠是生離來春縱
有相思字三月天南無鴈飛至來歲燕竟不至因目謝
所居為烏衣巷劉禹錫有詩曰朱雀橋邊野艸花烏衣
巷口夕陽斜舊時王謝堂前燕飛入尋常百姓家摭遺
彭城劉景直雍熙間遊華清宫因題詩扵門屏問云天子
多情寵太真六宫專幸掌中身漁陽鼓動長安破從此
香肌委路塵是夜夢明皇召去論當時事妃子索景直
有所贈立作詩曰玉刻水中龍雲牌揭故宫霓裳滿天
月粉骨幾春風眉勢從山盡裙腰芳艸空共知千古事
悽恨與誰同𡵨王至明皇曰来何晚王曰適杜甫到臣
帳中誦哥舒翰詩向臣似有德色云日月低秦樹山河
遶漢宫明皇又曰常愛伊夜闌更秉燭相對如夢寐之
句李白終無甫之筋骨至如賈至崔輔國亦闕自然之
句張老死把筆無伊一字遂宴飲忽聞寳雲寺鍾聲
方覺
郭平振武舊將士分配于錢塘給官屋居之屋在修文坊
舊為白板書(尤)賃燒藥丹朱欲往而官吏丁疎因逐之
乃破爐而去白因召丁疎同飲謂疎曰大藥為吾子所
破有小戲術子醒酒乃取盤一面置扵膝上以指敲兩
腕出五色彈子两枚化為雙燕而飛白曰僕射髭甚繁
燕好去可减些言未畢二燕化為二小劍長五寸餘鋒
刃如雨交舞扵疎之頥頷間髭落如雪疎懼甚白呼劍
下盤中依前成二丸納扵左右腕而去錢昭度贈白詩
曰䄂裏青鋒秋水寒誰疑雙燕是金丸出門風雨如何
去空有霜髭在玉盤
無諸彭演西遊鄠縣宿甘泉店閒步原野忽有一少年
引至一古官舍甚宏壯梁上有紅絲羯鼓縚數條垂于
地一老人杖而守之演問曰此何處老人曰開元興慶
宫也來此者二百年中十二人尔去時莫不為詩請書
一絶可乎演為詩曰長安宫闕半蓬蒿塵暗虹梁羯鼓
縚惟有水天明月夜一條空碧見秋毫演又曰十二人
之詠可得聞乎老人舉章曰小小蓬山刻得成宫簾不
動結飛鯨誰將八月天河水瀉到重樓無浪聲此楊尚
書所作也又誦一章曰金人無路守瓊山坐見雲生棟
宇間忽墜霜飛翠樓曉不知龍尾許誰扳此裴中書所
作也再詢楊裴之名則瞪而不答
錢仁伉尚父之孫也為元帥府中書檢校司徒與中軍都
虞候金沼鄰居沼所居堂東植牡丹花一本着花三百
朵其色如血如之金含稜每瓶子頂上有碎金絲如自
然蛺蝶之狀一城以為殊異每歲花開張宴仁伉預焉
開寳七年春三月花纔一两朵開仁伉一夕洪飲擊劍
䄇服中单背負大籃左手携鋤腰插六&KR0901;首踰墻而過
沼中外無知者鋤取牡丹置籃中乃平其地空中聞有
吁歎之聲微細若遊蜂音辭曰一花三百朵含笑向春
風眀年三月裏朵朵斷腸紅仁伉異之移植扵亭後明
日沼覺失花為非人力所及來年花盛開乃宴召沼沼
一見無語得疾以歸至夜憤悶不已以刀决腸而卒腸
皆寸寸斷果符空中之語
鄭繼超廣州人赴官鳳翔道逢田參軍同行家累千餘人
言是東川替罷亦入西京繼超與欵自言洛下有莊在
北邙山下因問鞍乘極多何也曰亡室人來多年皆蜀
中孤寡家子息亦欲旋旋與人繼超曰願得一人乃令
妙香與之是夕歸繼超家數年繼超卜居西洛一日忽
謂繼超曰妙香非人也今將歸北邙山舊穴願乞同乘
至北邙因問田參軍何人曰狐也是夕作别妙香歌以
送酒曰勸君酒莫辭花落抛舊枝只有北邙山下月清
光到死也相隨翌日同至北邙山下老君廟後妙香佯
墜馬化為一狐迅走而去(並洞微志)
唐王軒字公遠因遊苧羅山問西施之遺迹留詩扵石上
曰嶺上千峰秀江邊細草春今逢浣溪石不見浣溪人
廻顧見一女子素衣瓊珮謂軒曰妾自吳宫離越國素
衣千載無人識當時心比金石堅今日為君堅不得軒
知其異又貽詩曰佳人去千載溪山久寂寞野水浮白
烟岩花自開落猿鳥舊清音風月閒樓閣無語立斜陽
幽情入天幕西子曰子之詩美矣不盡妾之所寄也乃
答軒詩曰高花岩外曉相鮮幽鳥雨中啼不歇紅雲飛
過大江西從此人間怨風月旣暮已散期來日會扵水
濱翌日軒往則西子已在焉又相與飲軒詩曰當時計
拙笑將軍何事安邦頼美人一似仙葩入吳國從玆越
國更無春西子見之怨慕久之又曰雲霞出没群峰外
鷗鳥浮沉一水間一自越兵齊振地梦魂不到虎丘山
旣夜乃散異日又相遇而留者逾月乃歸郭素聞王
軒之事遊苧羅留詩扵泉石間莫知其數寂無所遇無
名子嘲之曰三春桃李苦無言却被斜陽鳥雀喧借問
東鄰效西子何如郭素學王軒聞者大笑(翰府名談)
朱休之家犬歌曰言我不能歌聽我歌梅花今年固自可
眀年當柰何明年兵亂城䧟梁亡(詩史)
杜少陵因見病瘧者謂之曰誦吾詩可療病者曰何杜曰
夜闌更秉燭相對如夢寐之句瘧猶是也又曰誦吾手
提髑髏血模糊其人如其言誦之果愈言感鬼神亦
不妄(古今詩話)
石曼卿自少以詩酒豪放自得其氣貌偉然詩格竒峭又
工扵書筆畫遒勁體兼顔柳爲世所好余家嘗得唐後
主澄心堂紙曼卿爲余草書其籌筆驛詩詩曼卿平生
所自愛者至今藏之號爲三絶真余家寳也曼卿卒後
其故人有見之者云恍惚如夢中言我今爲仙也所主
芙蓉城欲呼故人往遊不得忿然騎一青騾去如飛後
又云降扵亳州一舉子家其舉子留不得因留詩一篇
與之余亦略記其一聮云鶯聲不逐春光老花影常隨
日脚流仙事怪不可知其詩頗類曼卿平時語舉子不
能道也(永叔詩話)
增脩詩話總龜卷之四十六
百家詩話總龜後集卷之四十六
釋氏門
韋應物奉詶處士叔詩云高齋樂宴罷清夜道相存東
坡次王鞏韻云那能廢詩酒亦未妨禪寂子由春盡詩
云楞嚴十卷幾廽讀法酒三升是客同道貴冲寂寞主
歡暢二者恐不能相兼也白樂天延樂命釂之時不忘
於佛事至今逹者譏之(葛常之)
衡州花光仁老以墨為梅花魯直觀之嘆曰如嫩寒春曉
行孤山籬落間但欠香耳余因爲賦長短句曰碧瓦籠
晴香霧繞水殿西偏小駐聞啼鳥風度女墙吹語笑南
枝破臘應開了道骨不凢江瘴曉春色通靈醫得花多
少抱甕釀寒春杳杳譙門畫角催殘照又曰入骨風流
國色透塵種性真香爲誰風鬢涴啼粧半樹水村春暗
雪壓低枝籬落月高影動池塘高情數筆寄微茫小寢
初開霧帳前蝶恋花后西江月也(冷齋夜話)
余自并州還故里舘延福寺寺前小溪風物類斜川余兒
童時戲劇之地也嘗春深獨行溪上作小詩曰小溪倚
春漲攘我夜月湾新晴爲不平約束晚見還銀梭時撥
刺破碎波中山整釣背落日一葉嫩紅間又嘗莫寒歸
見白鳥作詩曰剰水殘山慘淡間白鷗無事小舟閑個
中著我添圖畫便是華亭落照湾魯直曰觀君詩說烟
波漂渺處如陸忠州論國政字字坦夷前身非篙師沙
戶種類邪有詩其略云吾年六十子方半槁項顛螺度
歲年脫却衲衣著蓑笠来伴涪翁刺釣船嘗對淵材誦
之曰淵材曰此退之澄觀我欲收歛加冠巾換骨句也
(冷齋夜話)
余還自珠崖舘于高安大愚山陳瑩中自台州載其家耒
漳浦過九江愛廬山因家焉以書督余兼程來余以三
日至湓城莹中曰自此公可禁作詩無益於事余曰敬
奉教然余兒時好食肉毋使持齋余叩頭乞先飫餐肉
一日母許之今日當准食肉例先吟兩詩喜吾二人死
而更生何如莹中許焉曰鴈蕩天台看不足尽般兒女
寄蓬窗往耒漳水謀二頃偶愛廬山家九江名節適真
如醉白生涯領略似湘龐向耒萬事都休理且听楼鍾
一夜撞與公灵鷲曾听法游戲人間知幾生夏口甕中
蔵畫像孤山月下認歌聲翳消巳斍蔕礦尽方知珠自
明數抹夕陽殘雨外一番飛絮滿江城莹中喜而謂余
曰此岐山猪肉雖美無多食後三年余客漳水見莹中
姪勝柔自九江來出詩示余曰仁者難逢思有常平居
慎勿恃何妨争先世路機關悪近後語言滋味長可口
物多偏作疾快心事過必為傷與其病後求良藥不若
病前能自防余謂勝柔曰公痴詩如食鯽魚惟恐遭骨
刺與岐山猪肉不可同日而語也(泠齋夜話)
陳莹中謫合浦時余在長沙以書抵余為負華嚴經入嶺
有偈曰大士游方興尽回家山凬月絶纖埃杖頭多少
閑田地挑取華嚴入嶺来余和之曰因法相逢一笑開
俯看人世過飛埃湘南嶺外休分别圓寂光中共往耒
又聞嶺外大雪作二偈寄之曰傳聞嶺外雪壓倒千年
樹老兒拊手笑有眼未曾覩故應潤物材一洗瘴江霧
寄語牧牛人莫教頭角露又曰偏界不曾藏處處光皎
皎開眼失蹤由都緣太分曉園林怱生春萬瓦粲一笑
遥知忍凍人未悟安心了(冷齋夜話)
余觀誌公十二時頌自非深悟上乘同佛知見豈能作此
語也是時逹磨猶未西耒誌以明此理所謂先得我心
之所同然者誌公没扵天監十三年而逹磨以普通八
年至金陵由此之魏傳佛心印禅宗方興近世學佛者
往往忽此頌而弗觀蓋貴耳而賤目矣余嘗手書此頌
置之座右朝夕味之尤爱其最後一首云雞鳴丑一顆
圓珠明巳久内外推尋覓捴無境上施爲渾大有不見
頭又無手世界壞時終不朽未了之人听一言只這如
今誰動口以至二祖信心銘永嘉証道歌皆禅學之髄
初地之人其可弗觀乎(苕溪漁隱)
陳体常荅黃冕仲二書叙學佛之旨深切著明余嘗三復
其言歎其有理恨未能尽行也体常又有頌六首今錄
二首其一云密坐研穷有細微到頭湏是自忘機應無
祖佛能超越豈有冤親更順違歷歴孤明猶認影巍巍
獨露尚披衣飜嗟會得昭靈者也道尋師旨歸其二云
個中端的有誰知知者歸來到者稀即見即聞還錯
會離聲離色轉乖違山青水綠明玄旨鶴唳猿啼顯妙
機有意覓渠終不遇無心到處盡逢伊冷齋夜話云陳
瑩中北歸過南昌言鄒志完在韶州極精進閉門誦華
嚴經舍利生袖間此真入信位日誦華嚴於觀音像前
有脩竹三根生像之後志完揭茆出之不可乃垂枝覆
像如世所畫寳陁嚴竹今猶無恙韶人扄鎻之以爲過
客遊觀北還至未州淡山岩有馴狐凢貴客至則鳴志
完將至而狐輒鳴寺僧出迎志完怪之僧以狐鳴爲言
志完作詩曰我入幽岩亦偶然初無消息與人傳馴狐
戲學仙伽客一夜飛鳴報老禅(苕溪漁隱)
余讀劉興朝悟道經真集其言曰余少治儒術長登仕版
盖未嘗信佛也三十有二歲見東林長老緫公與之語
七日始生信焉即取其書讀之三年盖恨其信之之晚
也然循其理而体會則似悟還迷依其法而行持則暫
静還擾旣而閱傳燈錄始知佛有法眼妙心密相付嘱
而逹磨西來单傳此事衆生悟者可以見性而了心其
後發明此事但覺境界非常取証道歌讀之句句盡是
吾之心地讀至六般神用空不空一顆員光色非色如
是希竒之事吾今巳得現前任是千聖出來巳湏退步
始得示人以偈曰世間多少英靈漢終是迷頭喚人喚
可怜眼底黑漫漫不見&KR0784;珠光燦爛過今晡又耒旦不
斍年華暗中換急抬頭高著眼徑寸不容蚌中産灵利
男兒薦得時好笑交渠腸𣣔断又詩云今士堂堂此事
同歸因処処獲員通片心豁去滄𬈑窄双眼開耒宇宙
空出海銀蟾光動地離弦金簇疾追凬湏知佛祖埋藏
後坐断千差是此翁(苕溪漁隱)
百家詩話捴龜卷之四十六(終)
