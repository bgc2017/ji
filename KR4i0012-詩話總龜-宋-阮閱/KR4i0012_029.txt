增修詩話總龜卷之二十九
詩累門
隋煬帝善屬文不欲人出其右薛道衡由是得罪後因事
誅之曰更能作空梁燕落泥否嘗為燕歌行文士皆和
之著作郎王胄獨不和焉每銜之終坐此見害而誦其
警句曰庭草無人隨意綠復能作此邪(小說舊聞)
劉禹錫自屯田員外郎左遷鼎州司馬凡十年始召還方
春贈看花者云紫陌紅塵拂面來無人不道看花回玄
都觀裏桃千樹盡是劉郎去後栽不日傳於都下好事
白執政誣其怨憤他日見時宰與坐慰勞久之旣而曰
近日新詩未免爲累不數月遷連州刺史其自叙云貞
元二十一年春余為屯田員外郎時玄都觀未花是歲
牧州至荆南又貶鼎州司馬居外十年召至京師人言
有道士手植仙桃滿觀盛開遂有前篇以識一時之事
旣出牧十四年始為主客郎中重遊是觀再書二十八
字以俟後遊時元和二年三月也百畆亭中半是苔桃
花開盡菜花開種桃道士今何在前度劉郎去又來(古)
(今詩話)
唐左司郎中喬知之有婢名窈娘藝絶當時武延嗣聞之
欲一見旣見即留之無復還知之痛憤因為詩賂閽者
以逹窈娘窈娘繫於裙帶赴井而死延嗣見詩酷吏誣
䧟知之破其家詩曰石家金谷重新聲明珠百顆買娉
婷昔日可憐公自許此時歌舞得人憎窈娘答曰公家
閨閣不曾關好將歌舞借人看冨貴英雄非分理驕奢
勢力横相干别公此去終不忍徒勞掩袂傷紅粉百年
離别在高樓一代紅顔爲君盡載初元年三月也四月
下獄死(同前)
宣宗好文嘗賦詩有金步搖未能對令温𡵨卿(即廷筠也)續之
𡵨卿以玉跳脫應之宣宗令以甲科處之為令狐綯所
沮除方城尉綯曾問其事扵𡵨𡵨曰出南華真經非僻
書也冀相公爕理之暇時宜覧古綯怒甚後𡵨有詩曰
悔讀南華第二篇之句(南部新書)
北夢瑣言廷筠事甚詳此獨載玉跳脫事又瑣言以跳為
條與此不同南華真經無玉跳脫事不知當時何所據
也
劉希夷詩曰年年歲歲花相似歲歲年年人不同其舅宋
之問苦愛此两句知其未乏傳人懇乞許而不與之問
怒以土袋壓殺之宋不得其死亦其報也(並同前)
薛令之閩之長溪人嘗爲右庶子時開元東宫官僚清冷
令之作詩題于壁曰朝日上團團照見先生盤盤中何
所有苜蓿長闌干飯澁匙難綰羹稀筯易寬無以謀
朝夕何由保歲寒明皇行東宫見之題於其傍曰啄木
觜距長鳳凰毛羽短若嫌松桂寒任逐桑榆煖遂謝
病歸(古今詩話)
南唐徐融夜宿金山詩云維船分蟻照江市聚蠅聲烈祖
姓嚴忌宋齊丘譛之以竹籠沉于京口
開元間禁中初重木芍藥植扵興慶池東沉香亭會花盛
開明皇乘照夜駒妃子步輦從之詔選梨園弟子中尤
者得樂十六色李龜年以歌擅一時之名手擅捧板押
衆前樂將歌明皇曰賞名花對妃子焉用舊詞遽命李
龜年持金花牋賜李白立進清平調詞三章白承詔尚
苦宿醒遂賦詞其一曰雲想衣裳花想容清風拂檻露
華穠若非群玉山頭見定向瑶臺月下逢其二曰一枝
紅豔露凝香雲雨巫山枉斷腸借問漢宫誰第一可憐
飛燕倚新粧其三曰名花傾國两相歡常得君王帶笑
看解釋春風無限恨沉香亭北倚闌干龜年遂以調進
令梨園弟子歌之太真妃持七寶杯酌西梁州葡萄酒
笑領歌意明皇因調玉笛倚曲遲其聲以媚太真妃自
是顧白尤異於諸學士然高力士終以脫靴為耻異日
太真妃重吟前詞力士曰始謂太真妃怨白入骨髓翻
拳拳如是耶太真妃因驚曰何翰林學士能辱人如此
力士曰以妃子比飛燕賤之甚矣太真妃頗深然之明
皇欲三命白官卒為宫中所沮而止
孟浩然遊京師張九齡王維雅稱道之維因邀入内省俄
而明皇至浩然匿床下維以實對帝喜曰聞其人矣而
未之見也何懼而匿詔出問所爲詩浩然自誦云不才
明主棄明皇曰卿自不求仕非朕棄卿也柰何誣我因
放還(並同前)
孟浩然曾謁華山李相不遇因留一絶而去曰老夫三日
門前立朱箔銀屏晝不開詩卷却抛書袋内譬如閑看
華山來一日明皇召李對說及浩然事對曰見在臣私
第急召俾口進佳句孟誦北闕休上書南山歸舊廬不
才明主棄多病故人疎明皇不悅曰未嘗見浩然進書
朝廷退黜何不云氣蒸雲夢澤波動岳陽城由此不遇
與前所言及摭言稍異又北夢瑣言載元宗謂浩然何
不道氣蒸雲夢澤波動岳陽城由是不遇於布衣
襄陽詩人孟浩然開元中頗爲王右丞所知有微雲淡河
漢疎雨滳梧桐之句右丞擊節賞之維侍金鑾殿一日
召之商較古今風雅忽遇明皇幸維所浩然錯愕伏床
下維不敢隱奏聞明皇欣然曰素聞其人因得召見卿
將何詩來否浩然曰偶不將來奉詔念詩曰北闕休上
書南山歸舊閭不才明主棄多病故人疎明皇憮然曰
朕未曾棄人自是卿不求進柰何有此作因命歸終南山
唐宣宗索趙嘏詩其卷首有題秦詩云徒知六國隨斤斧
莫有群儒定是非宣宗不悅(北夢瑣言)
正訛門
宋謝眺詩云芳洲採杜若正觀中醫局求杜若度攴郎乃
下坊州令貢州司判報云不出杜若應由謝眺詩悮也
太宗聞之大笑判司改雍州司法度攴郎免官(小說舊聞)
張安道云江鄰幾言孟郊死葬北邙山非退之詩也賀家
湖上天花寺一一僧窗向水開不用閉門防俗客愛閒
能有幾人來此吳文靖詩也(詩史)
灔澦歌水經云白帝山城門西江有孤石冬出二十餘丈
夏即没去郡二十里有瞿塘湍言灔澦石與城郭門外
石潜通蜀人往燒火伏時則灔澦邊沸王濬平吳尤作
預石今訛曰灔澦瞿塘湍水急諺曰灔澦大如馬瞿塘
不可下(古今詩話)
老杜有杜日两篇其一曰尚想東方朔詼諧割肉歸然而
漢書所載事乃伏日(直方詩話)
山谷云老杜長鑱短鑱白木柄我生托此以為命黃獨無
苗山雪盛短衣數挽不揜脛往時儒者不解黃獨義改
爲黃精學者承之以余攷之盖黃獨是也本草諸魁注
黃獨肉白黃色漢人蒸食之江東謂之土芋余求之江
西江西謂之土卵蒸煑食之類芋魁也
老杜家諱閑而詩中有云翩翩戲蝶閑過幔或云恐傳者
謬又有宴王使君宅詩云汎愛憐霜鬢留歡卜夜閑
余以為當以閑為正臨文恐自不以爲避也
老杜送賈閣老出守汝州云雲山紫邏深世之注云邏塞
也取巡邏之義而余觀九域圖乃云汝州有紫邏山
京師人呼大夫為大斧呼承制為承池盖語訛也有入戲
為句云大夫何嘗斧承制豈當池(或云不當池)
舊以王維有詩名而好取人章句如行到水窮處坐看雲
起時乃英華集詩也漠漠水田飛白鷺隂隂夏木囀黃
鸝乃李嘉祐詩也余以為有摩詰之才則不可然是剽
竊之雄耳
劉貢父作詩話稱杜甫云功曹非復漢蕭何按光武謂鄧
禹何以不掾功曹謂曹參嘗為功曹云鄼侯非也雍丘
江子載云高祖紀何為主吏孟康曰主吏功曹也貢父
之言過矣
貢父又云白樂天詩云請錢不早朝請作平聲唐人語也
江子載亦云顔師古注漢書請或音才性反或不音唐
或以請作平聲悮矣
舒王集中有落星寺詩其末云勝槩惟詩可收拾不才羞
作等閑來落星寺在彭蠡湖中劉咸臨嘗親見寺僧言
幼時目覩閩中章傳道作此詩其前六句皆同其末云
勝槩詩人盡收拾可憐蘇石不曾來蘇石謂子美并曼
卿也後人愛其詩者改末句作舒王詩傳之遂使一篇
之意不完其體與舒王所作詩語不同也(並同前)
莊子曰野馬也塵埃也乃是两物古人謂野馬塵埃吳融
賦曰動梁間之野馬韓渥詩云窗裏日光飛野馬恐不
然野馬乃田間遊氣遠望如群馬又如水浪佛書謂如
熱時野馬陽熖即此物也(古今詩話)
章聖朝試天德清明賦有閩士破題云天道如何仰之彌
高(讀作歌)會考試者亦閩人遂中選又荆南士人今雪
詩用先字韻其末句云十二峰前旋旋添(添作天)
守郡謂之建麾盖用顔延年一麾乃出守之句不知其悞
也延年謂一麾之麾如武王右秉白旄以麾之麾耳延
年贈始平詩云屢薦不入官一麾乃出守謂山濤薦咸
為吏部郎三上而武帝不用其後一擠遂出始平故有
此句延年被擯以此自托爾後杜牧之爲登樂遊原詩
云擬把一麾江海去樂遊原上望昭陵遂為故事
今人不用厮字唐人作斯音五代時作入聲陶榖詩云尖
簷帽子卑凢厮是也樂天又云金屑琵琶槽雪擺胡騰
琵琶胡語與今人同
少陵詩云皂鵰寒始急白公歌云千呼萬喚始出來皆以
為語病其實不然事之終始則音上聲有所宿留則音
去聲二公詩非語病也
宋景文言大孤山以孤獨為字有廟在江壖乃為婦人形
陳蕳夫留詩曰山稱孤獨字廟塑女郎形過客須知誤
行人尚乞靈時稱佳句
羊愔太山人嘗遊阮郎亭崕下有篆字詩刻石世傳漢阮
肇所書驗之乃李陽冰爲緒雲令時遊此亭題耳詩云
阮客家何在仙雲洞口横人間不到處今日此中行
杜少陵詩云家家飬烏鬼頓頓食黃魚說者謂䕫峽間
有鬼戶乃夷人也不聞有烏鬼盖蜀人臨水居者皆飬
鸕鷀繩繫其頸使捕魚得魚則倒持出之至今如此
詩家用也字本皆音夜杜詩云清絶也元禎云也向慈恩
寺裏游今人讀為如字非也張端為河南司錄府當祭
社買猪呈尹猪走入端家即取殺之吏以白尹尹召端
問端對按律云猪夜入人家主人登時殺之勿論尹大
笑令别市猪(並同前)
歐陽公記陶榖詩末厥兵不暁其意余謂今人呼秃尾犬
為厥尾衣之短者亦呼為厥然則此兵正謂其末賤耳
今人不以末厥相連言之其義則是也不然則不可對
卑凢厮(貢父詩話)
世人語虚偽者為何樓似汎濫之名其實不然國初京師
有何家樓其下所賣物皆汚濫者故人以此目之樓巳
廢語尚在也俳優人言河市樂人說者謂石駙馬在南
都其家樂甚盛詆誚南河市中樂人故得此名其不然
唐元和時燕吳行紀巳有河市字大抵不隷軍中有河
市者散樂名也又人謂事之陳久者為贊本五代時
有馬贊者為使府幕官其人魯戇有所聞見他人巳熟
而巳方為新竒而道之時人見有言事之陳者皆號贊云
薛簡肅公尹開封以嚴為治謂之薛出油其後牧成都歲
豐人樂其俗與之遊作春遊好十首自號薛春遊欲換
前稱也(並同前)
李文正進永昌陵挽辭云奠玉五廻朝上帝御樓三度納
降王當時群臣皆進惟文正詞最為首出所謂三降王
者廣南劉鋹西蜀孟昶江南李煜也五朝上帝則誤矣
建隆盡四年明年初郊改乾德至六年再郊改元開寶
五年又郊而不改元九年己平江南四月大雩告謝扵
西京欲盖執玉祀天者實四也當時人必繆傳者誤為
五耳(歐公詩話)
古詩云䄂中有短歌欲寄雙飛燕意以燕春來秋去自可
寄書故寓言尔今人馴養家鴿携在外數千里輙能還
家蜀人以事至京師者以鴿寄書不旬日而逹賈人舶
船浮海亦以鴿寄書皆非虚言也陸機使黃耳寄書此
殆不然自洛至吳更歷江淮犬何能濟必從舟楫而渡
犬又豈能諭意扵涉人或者謂陸機有奴名黃耳因此
爲狗也(貢父詩話)
淮南張佖知舉進士試天雞弄和風佖但以文選中詩句
爲題未嘗詳究也有進士白試官云爾雅天雞䮧天
雞天雞有二未知孰是佖大驚不能對亟取爾雅檢釋
䖝有天雞小䖝黑身赤頭一名莎雞一名樗雞釋鳥
有䮧天雞赤羽逸周書曰文䮧若彩雞成王時蜀人獻
之江東士人深於學問有如此者(談苑)
李白戲杜甫云借問别來太瘦生只爲從前作詩苦太瘦
生唐人語也至今尤以生爲語助所謂可憐生作么生
何似生之類是也陶穀有詩云尖簷帽子卑凢厮短靿
靴兒末厥生亦當時語也余天章景祐間巳聞此語時
陶公卒未久人莫曉其義王元叔慱學多聞最為多識
亦不知爲何語也記之必有知之者(歐陽詩話貢父謂未厥兵今謂未厥生姑存之)
延州五城說者以謂舊有東西二城夾河對立高方典郡
始展東西北三城予讀杜詩云五城何迢迢迢迢隔河
水延州秦北門山川猶可恃乃知天寶間巳有五城也(筆談)
茶芽古謂之雀舌麥顆取其至嫩也余謂茶之美者其質
素良而所植之土又美則新芽一發便長寸餘其細如
針惟芽長為上品以其質榦土力皆有餘也如雀舌麥
顆極下材耳乃北人不識誤爲品題予山居有茶崘為
茶崘詩曰誰把嫩香名雀舌定知北客未曾嘗不知靈
草天然異一夜風吹一寸長(同前)
司馬君實嘗論九旗之名旗與旂相近緩急何以區别小
雅庭燎夜向晨言觀其旂左傳尾伏辰取虢之旂當為
芹音耳關中人言清濁之清則不改言丹青之青為萋
又以中為蒸䖝為塵不知旂本是芹亦關中人語轉丹
青之言萋也五方之人語言若是者多閩人以高為歌
荆楚以雞為斤文士作歌詩亦多不悟也向丞相敏中
知長安不敢賣蒸餅云觸諱盖關中人以中為蒸也(貢)
(父詩話)
增修詩話總龜卷之廿九
百家詩話總龜後集卷之二十九
詠茶門
庫部林郎中說建州上春採茶時茶園人無數擊鼓聲
聞數里然一園中纔間壟茶品巳相遠又况山園之異
邪苕溪漁隐曰歐陽永叔嘗新茶詩云年穷臘尽春𣣔
動蛰雷未起駈龍蛇夜聞擊鼓满山谷千人助呌聲喊
呀萬木寒痴睡不醒惟有此樹先萌芽余官冨沙凡三
春備見北苑造茶但其地煖纔驚蛰茶芽長导許初無
擊鼓喊山之事永叔詩與文昌所紀皆非也北苑茶山
凡十四五里茶味惟均亦豈有間壟茶品已相遠之說
邪(文昌雜錄)
歐公和劉原父揚州時會堂絶句云積雪猶封蒙頂樹驚
雷未發建溪春中洲地煖萌芽早入貢宜先百物新注
云時會堂造貢茶所也余以陸羽茶經考之不言揚州
出茶惟毛文錫茶譜云揚州禅智寺隋之故宫寺在蜀
岡其茶丼香味如蒙頂焉第不知入貢之因起扵何時
故不得而誌之也(苕溪漁隠)
東坡汲江水煎茶詩云活水還湏活火烹自臨釣石取深
清大瓢貯月歸春瓮小杓分江入夜瓶此詩奇甚道尽
烹茶之要且茶非活水則不能發其鮮馥東坡深知此
理矣余頃在冨沙嘗汲溪水烹茶色香味俱成三絶又
况其地産茶為天下第一宜其水異扵他處用以烹茶
水功倍之至扵浣衣尤更㓗白則水之輕清益可知矣
近城山間有陸羽井水亦清丼寔好事者爲名之羽
著經言建州茶未得詳則知羽不曾至冨沙也(同上)
建安北苑茶始扵太宗太平興國二年遣使造之取象
扵龍鳳以别庶飲由此入貢至道間仍添造石乳其後
大小龍茶又起扵丁謂而成扵蔡君謨謂之將漕閩中
實董其事賦北苑焙新茶詩其序云産茶者將七十郡
每歲入貢皆以社前火前爲名悉無其寔惟建州出茶
有焙焙有三十六三十六中惟北苑彂而味尤佳社前
十五日即採其芽日數千工聚而造之逼社即入貢工
甚大造甚精皆載於所撰建安茶錄仍作詩以大其事
云北苑龍茶著甘鮮的是珍四方惟數此萬物更無新
纔吐微茫綠初沾少許春散尋萦樹遍急採上山頻宿
葉寒尤在芳芽冷未伸茅茨溪口焙籃籠雨中民長疾
勾萌拆開齊分两均帶烟蒸雀舌和露叠龍鱗貢作
勝諸道先嘗祇一人緘封瞻闕下郵傳渡江濱特旨
留丹禁殊恩賜近臣啜灵藥助用與上罇親頭進英
華盡初烹氣味醇細香勝却麝淺色過扵筠頋渚慙投
木宜都愧積薪年年號供御天産壮甌閩此詩叙貢茶
頗為詳盡亦可見當時之事也又君謨茶錄序云臣前
因奏事伏蒙陛下諭臣先任福建轉運使日所進上
品龍茶最為精好臣退念艸木之微首辱陛下知鍳
若處之得地則能盡其材昔陸羽茶經不苐建安之
品丁謂茶圖獨論採造之本至扵烹試曾未有聞輙條
數字蕳而易明勒成二萹名曰茶錄至宣政間鄭可蕳
以貢茶進用久領漕試創添續入其數浸廣今猶因之
細色茶五綱凡四十三品形製各異共七千餘餅其間
貢新試新龍團勝雪白茶御苑玉芽此五品乃水㨂為
苐一餘乃生揀次之又有粗色茶七䋄凡五品大小龍
鳳并㨂芽悉入龍腦和膏為團餅茶共四萬餘餅東坡
題汶公詩卷云上人問我晉連意待賜頭䋄八品茶
即今粗色紅綾袋八品者是也盖水㨂茶即社前者
生㨂茶即火煎者粗色茶即雨前閩中地煖雨則茶巳
老而味加重矣山谷和揚王休点密雲龍詩云小壁雲
龍不入香元豊龍焙承詔作今細色茶中却無此一品
也又有石門乳吉香口三外焙亦隷扵北苑皆採摘茶
芽送官焙添造每歲縻金共二萬餘緍日役千夫凡兩
月方能迄事苐所造之茶不許過數入貢之後市無
貨者人所罕得惟&KR0676;源諸處私焙茶其絶品亦可敵官
焙自昔至今亦皆入貢其流販四方悉私焙茶耳蘇黃
皆有詩称道&KR0676;源茶盖&KR0676;源與北苑為鄰山阜相接才
三里餘其茶甘香特在諸私焙之上東坡和曹輔寄壑
源試焙新芽詩云仙山靈雨&KR0668;行雲洗遍香肌粉未勻
明月来投玉川子春風吹散武林春要知玉雪心腸好
不是膏油首面新戲作小詩君一笑從来佳茗似佳人
山谷謝送碾賜&KR0676;源㨂芽詩云矞雲從龍小蒼璧元豊
至今人未識&KR0676;源包貢第一春御奩碾香俱玉食睿思
殿中金井攔甘露薦枕天開顔橋山事事百局
衮司諸公省中宿中人傳賜夜未央雨露恩光照官
燭右丞似是李元禮好事風流有涇渭肯怜天禄校書
郎親敕家庭遣分似春風飽食太官羊不慣腐儒湯
餅腸搜攪十年灯火讀令我匈中書傳香已戒應門牛
馬走客来問字莫載酒(苕溪漁隠)
建州陸羽茶經尚未知之但言福建等十二州未詳往往
得之其味極佳江右日近方有䗶面之號李氏别令
取其乳作片或號曰京挺的乳及骨子等每歲不過
五六萬斤迄今歲出三十餘萬斤凡十品曰龍茶鳳茶
京挺的乳召乳白乳頭金䗶面頭骨次骨龍茶以供乘
輿及賜执政親王長主餘皇族學士將帥皆得鳳茶舍
人近臣賜金挺的乳館閣賜白乳龍鳳石乳茶皆太宗
令造江右有研膏茶供御即龍茶之品也丁謂為北苑
茶錄三卷俻載造茶之妙未行扵世(談苑)
唐茶惟湖州紫筍入貢每歲以清明日貢到先薦宗廟然
後分賜近臣紫筍生頋渚在湖常二境之間當採茶時
兩郡守畢至最為盛集此蔡寬夫詩話之言也蔡但
知其一而不知其二按陸羽茶經云浙西以湖州上常
州次湖州生長興縣顧渚山中常州義興縣生君山
懸脚嶺北峰下唐義興縣重脩茶舍記云義興貢茶非
舊也前此故御史大夫李栖筠實典是邦山僧有獻佳
茗者會客嘗之野人陸羽以為芬香甘辣冠于他境可
薦扵上栖筠從之始進萬两此其濫觴也厥後因之徵
獻浸廣遂為任土之貢與常賦之邦侔矣故玉川子詩
云天子湏嘗陽羡茶百艸不敢先開花正謂是也當時
顧渚義興皆貢茶又鄰壌相接白樂天守姑蘇聞賈
常州崔湖州茶山境會想羡歡宴因寄詩云遥聞
境會茶山夜珠翠歌鍾俱遶身&KR1083;下中分两州界燈前
合作一家春青娥遞舞應争妙紫筍斉嘗各閗新自
欵花時北窗下蒲黃酒對病眠人唐袁高爲湖州刺史
因修貢顧渚茶山作詩云禹貢通遠俗始圖在安人後
王失其本聀吏不敢陳亦有姦佞者因兹欲求神動生
千金費日使萬姓貧我耒顧渚源淂與茶事親黎甿輟
耕農采掇實苦辛一夫且當役盡室皆同臻捫葛上欹
壁蓬頭八荒榛終朝不盈掬手足皆鱗皴悲嗟遍空山
艸木爲不春隂嶺牙未吐使曹牒巳頻心争造化先走
挺麋鹿均選納無日夜擣聲昏繫晨衆功何枯櫨俯
視弥傷神皇帝尚廵狩東郊路多堙周回繞天涯所獻
惟艱勤况减兵革用兼兹困疲民未知供御餘誰合分
此珍顧省忝邦守有慙復因循茫茫滄海間丹憤何由
申此詩雅得詩人諷諫之体誠可尚也(苕溪漁隠)
玉川子有謝孟諫議惠茶歌范希文亦有閗茶歌此二萹皆
佳作也殆未可以優劣論然玉川歌云至尊之餘合王
公何事便到山人家而希文云北苑將期獻天子林下
雄豪先閗美若論先後之序則玉川之言差勝雖然如
希文豈不知上下之分者哉亦各賦一時之事耳苕溪
漁隠曰藝苑以此二萹皆佳作未可優劣論今並錄全
余謂玉川之詩優扵希文之歌玉川自出匈臆造語穩
貼得詩人之句法希文排比故實巧欲形容宛成有韵之
文是果無優劣耶玉川走筆謝孟諫議寄新茶云日高
丈五睡正濃軍將打門驚周公自云諫議送書信白
絹斜封三道印開緘宛見諫議面手閱月團三百片聞道
新年八山裏蛰䖝驚動春風起天子湏嘗陽羡茶百艸
不敢先開花仁風暗結珠琲瓃先春抽出黃金芽摘鮮
焙芳旋封裏至精至好且不奢至尊之餘合王公何當
便到山人家柴門反關無俗客紗帽挂頭自煎吃碧雲
引風吹不斷白花浮光凝椀面一椀喉吻潤两椀破孤悶
三椀搜枯腸惟有文字五千卷四椀發輕汗平生不平
事盡向毛孔散五椀肌骨清六椀通仙靈七椀喫不得
也唯斍两腋習習清風生蓬莱山在何処玉川子乘此
清風欲歸去山上群仙司下土地位清高隔風雨安得
知百萬億蒼生命堕在顛崖受辛苦便為諫議問蒼生
到頭合得蘇息否希文和章岷從事閗茶歌云年年春
自東南来建溪先煖冰微開溪邊竒茗冠天下武夷仙
人從古㘽新雷昨夜發何處家家嬉笑穿雲去露芽錯
落一番营綴玉含珠散嘉樹終朝采掇未盈袒唯求精
粹不敢貪研膏焙乳有雅製方中圭兮圓中蟾北苑將
期獻天子林下雄豪先閗美鼎磨雲外首山銅瓶携
江上中&KR0893;水黃金碾畔綠塵飛碧玉甌中翠濤起閗
茶味兮輕醍醐閗茶香兮薄蘭芷其間品第胡能欺
十目視而十手指勝若登山不可扳輸同&KR1113;將無窮恥
吁嗟天産石上英論功不愧階前蓂衆人之濁我可清
千日之醉我可醒屈原試與招魂魄劉怜却得聞雷
霆盧仝敢不歌陸羽湏作經森然萬象中焉知無茶
星商山丈人休茹芝首陽先生休采薇長安酒價减
千萬成都藥市無光輝不如仙山一啜好泠然便欲乘
風飛君莫羡花間女郎只閗艸嬴得珠璣满斗歸
百家詩話總龜卷之二十九
