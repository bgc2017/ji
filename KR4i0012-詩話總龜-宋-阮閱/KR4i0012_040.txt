增修詩話總龜卷之四十
樂府門
鼓吹部中有拱辰𬋩即古人之义手𬋩也太宗賜今名
邊軍捷廻則連隊抗声凱旋乃古之遺音其詞往往
皆市井鄙俚語沈存中在鄜延時製十數曲令士卒歌
之云先取西山十二州别分子將到衙頭始看秦塞低
如馬漸見黃河直北流天威卷地過黃河萬里羌人盡
撲歌莫堰横山倒流水從教西去作恩波馬尾胡琹随
漢車曲聲由自怨單于彤弓莫射雲中鴈歸鴈如今不
寄書旗隊渾如錦綉堆銀装背傀打毬回先教净掃
安西路待向河源飲馬来灵武西凉不用圍番家捴待
納王師城中半是山西種由有當時乾吃兒(古今詩話)
乾祐中國樂有米嘉荣何戡近有陳不謙不謙之子意
奴三十年中絶不聞善唱盛以拍弹行扵世拍弹起
扵李可及懿宗朝有恩澤曲子别趙十哭趙十之名劉夢
得與米嘉荣詩云三朝供奉米嘉荣能變新聲作舊
聲如今後軰欺前軰好染髭鬚學後生又自貶所歸
京聞何戡歌云二十年来别帝京重聞天樂不勝情
舊人唯有何戡在更令勤勤唱渭城(盧氏雜記)
搢紳脞說載盧氏雜記曰歌曲之妙其来久矣國樂有
米嘉荣何戡田順郎媍人有永新婦御史娘柳青娘
張紅娘皆一時之妙也近有陳不謙子意奴三十年
来絶不聞善歌者盛以拍彈行扵世拍彈起扵李可及
懿宗恩澤最厚有别趙十哭趙十之名又與田順郎詩
曰清歌不是世間音玉殿常聞称帝心惟有順郎皆學
得玉声尤出九重深與御史娘詩曰天下能歌御史娘
花前月底奉君王九重深処無人見獨把新声傳順
卽白公听田順歌曰戞玉敲水声未停嫌雲不過入青
冥安得黃金滿衫䄂一時抛與断腸声咸通中丞相姑
臧公拜端揆日自梁移鎮淮海郡寡勝遊之地且風亭
月觀旣以荒凉扵戲馬㙜連玉鈎道開剏池沼建亭㙜
旣畢號曰賞心浙右小校薜陽陶監押度支運米入城
公喜其姓名試詢之果是舊人及問往日蘆𬋩之事因
朱崖陸暢元白所撰歌萹一軸公益喜之以芦管扵兹
亭奏之其𬋩絶微每一篳篥𬋩中常容三𬋩声声如天
際自然来大佳之亦贈一篇略云虚心纖質鴈啣餘鳳
吹龍吟定不如贈與甚豊授其子牢湓倅
明皇樂工奔迫江潭間扵湘中採訪使筵上唱云紅豆生
南國秋来發幾枝贈公多採擷此物冣相思又云清風
明月苦相思蕩子從容十載餘征人去日殷勤嘱歸鴈
来時𢾗寄書皆摩詰所作也至今梨园歌焉坐中皆惨
然時明皇思幸蜀也(雲溪友議)
霓裳羽衣曲刘禹錫詩云三鄕陌上望仙山歸作霓裳羽
衣曲王建詩曰听風听水作霓裳樂天詩注云開元
中西凉府節度使楊欽遠造鄭嵎津陽門詩注云葉
法善常引明皇入月宫聞仙樂及歸但記其半遂以笛
之會欽遠進波羅門曲與聲調相符遂以月中所傳爲
散序欽遠所進爲腔號霓裳羽衣曲矣
江南大理卿成文幼精爲詞曲嘗作謁金門云風乍起吹
皱一池春水李璟聞之召而謂之曰卿聀在典刑一池
春水干卿何事文幼頓首
江南馮延巳善爲歌詞晏元献善公所爲歌詞不减馮
也樂府木蘭花句都是七言晏詩云重頭歌咏响璁琤
入破舞腰紅乱旋重頭入破皆弦𬋩家語也
張子野郎中善歌詞常作天仙子云雲破月来花弄影
士大夫皆称之子野初謁歐公迎之坐語曰好雲破月
来花弄影恨相見之晚也有謂張子野曰人皆謂公為張
三中即心中事眼中泪意中人也何不目之為張三影
客不諭公曰雲破月来花弄影嬌柔懶起簾押捲花影
柳徑無人墜風絮無影此平生得意句也
林和靖工扵詩文善為詞嘗作點絳唇云金谷年年乱生
春色誰為主餘花落處滿地和烟雨又是离歌一闋長
亭暮王孫去萋萋無數南北東西路乃艸詞尔謂終篇
無草字
鼎州滄水馹有䇾薩蛮云平林漠漠烟如織寒山一帶傷
心碧暝色入高楼有人楼上愁玉梯空泞立宿鳥歸飛
急何處是歸程長亭更短亭曾子宣家有古風集此
詞乃太白作也(古今詩話)
古人飲酒皆以舞相属至扵献壽樽者往往亦舞長沙王
少舉䄂云國小不足廻旋唐太宗自起舞属群臣古
人淳質舞以逹歡忻不必臻妙合度故人人可爲之
張燕公曰醉後歡更好全勝未醉時動容皆是舞出
語捴成詩李白詩曰要湏廻舞䄂拂盡五松山醉後
凉風起吹人舞䄂寒今時舞者皆曲捎益盡竒妙然
非有詩士人不爲也(貢父詩話)
水調第五遍五言調聲最愁苦故樂天詩曰五言一遍最
辛勤調少情多似有因不會當時翻曲意此時腸断爲
何人舊說水調河傳隋煬啼將幸江都宫時所製曲成
奏之聲韻悲切煬帝喜之樂工王令言聞而止之謂其
弟子曰不返矣役竟如其說或詰其何知曰水調河傳
但有去声(措紳脞說)
何滿子開元中犯罪繋獄中撰此曲白樂天云滄州人姓
何名滿子鞠獄者愍而為奏之明皇弗許竟坐白樂天
曰世称何滿是人名臨孰罪時曲始成一曲回音并八
叠從頭捴是断腸声(脞說)
高玲瓏餘杭之歌者白公守郡日與歌曰罷胡琹掩瑶瑟
玲瓏再拜當歌出莫為使君不觧歌听唱黃雞與白
日黃雞催曉丑前鳴白日催人酉后沒腰間紅綬繫
未稳照裏朱顔看巳失玲瓏玲瓏奈老何使君歌了汝
更歌元微之在越州聞之厚幣来邀樂天即時遣去到
越州住月餘使盡歌所唱之曲即賞之後遣之歸作詩
送行兼寄樂天曰休遣玲瓏唱我詞我詞都是寄君詩
却向江邊整廻掉月落潮平是去時
秦少游在處州夢中作長短句曰山路雨添花花動一山
春色行到小溪深処有黃鸝千百飛雲當面化龍蛇
夭矯轉空碧醉卧古藤隂下杳不知南北後南迁北歸
逗留藤州終扵光舉亭時方醉起以玉盂汲泉欲飲笑
視而化(冷齋夜話)
華亭船子和尚偈曰千尺絲綸直下垂一波纔動萬波随
夜静水寒魚不食滿舡空載月明歸山谷改成長短句
曰一波纔動萬波随蓑笠一鈎絲金鱗正在深處千尺
也湏垂吞又吐信還疑上鈎遲水寒江静滿目青山載
月明歸
東坡携妓謁大通禅師大通愠色坡作長短句曰師唱誰
家曲宗風有阿誰借君拍板與門搥我也逄場作戲莫相
疑溪女方偷眼山僧巳皱眉莫嫌弥勒下生遲不見老
婆三五少年時僧仲殊和曰觧舞清平曲而令說向誰
紅炉片雪上鉗搥打孰金毛師子也堪疑巳信身如夢
何湏眼似眉蟠桃巳是結花遲不向風前一笑待何時
余登秋屏閣浩然有歸老之㒷作長短句寄意曰城裏
久偷閑塵涴雲山此生巳是再眠蚕隔岸有山歸去好
萬壑千岩霜曉更凭欄减盡晴嵐微雲生處是茅庵
試問此行誰作伴弥勒同龕
東坡與少游飲别維楊作虞美人詞曰波聲拍枕長淮
曉隙月窺人小無情汴水自東流只載一船离恨向西
州竹隂花圃曾同醉酒未多扵泪誰教風鍳在塵埃
醖造一場煩惱送人来世傳賀方回作也
余與渊材牛渚間見長短句曰牛渚天門險限南北七英
豪占青烟霧歛與閑人登覧待月上潮平波灔灔寒𬋩
孤吟新繋䌫風满檻歴歴數西州更点渊材恨不得腔
乃撰其譜盖賀方回作也(並冷齋夜話)
增修詩話總龜卷之四十
集一百家詩話總龜後集卷之四十癸集
舒城阮一閱編
皇明宗室月䆫道人刊
鄱陽程珖校
神仙門
陳東靖康間嘗飲於京師酒樓有倡打坐而歌者東不願
乃去倚欄獨立歌望江南詞音調清越東不覺傾听視
其衣服皆故弊時以手揭衣爬搔肌膚綽約如雪乃復
呼使前再歌之其詞曰闌干曲紅颺綉簾旌花嫩不禁
纖手捻被風吹去意還驚眉黛蹙山青鏗鉄板閑引步
虚聲塵世無人知此曲却騎黃鶴上瑶京風冷月華清
東問何人製曰上清蔡真人詞也歌罷得數錢下樓亟
遣僕追之巳失矣(出夷堅志)
心事數莖白髮生涯一片青山空林有雪相待野路無人
自還李主好書神仙隱遁之詞豈非遭罹多故𣣔脫世
網而不得者邪(東坡)
葛稚川神仙傳載王方平麻姑降蔡經家方平謂曰不見
姑巳百年矣擘麟脯行酒而蔡經竊視麻姑手如鳥爪
心念曰背蛘時正可爬背方任念而方平巳知責經曰
麻姑神人汝何忽謂其手可爬背於是鞭經背皇祐中
江西有一事正類此或題麻姑壇記以嘲之曰五百年
来別恨多東征重得見青蛾擘麟方擬窮歡喜不禁閑
人背痒何(隱居詩話)
劉跛子者青州人也拄一拐每歲必一至洛中看花舘范
家园春盡即還京師爲人談噱有味范家子弟多狎戲
之有大范者見之即與二十四金曰跛子喫半角小范
者即與十金喫椀羹於是以詩謝伯仲曰大范見時二
十四小范見時喫椀羹人生四海皆兄弟酒肉林中過
一生張丞相召自荆湖時跛子與客飲市橋客聞車騎
甚盛起觀之跛子挽其衣使且飲作詩曰遷客湖湘召
赴京輪蹄迎送一何荣争如與子市橋飲且免人間寵
辱驚陳莹中甚愛之作長短句贈之曰槁木形骸浮雲
身世一年兩到京華人還乘興閑看洛陽花聞道鞓紅
最好春歸後終委泥沙忘言處花開花謝不似我生涯
年華晉不住飢飱困寢觸處爲家這一輪明月本自無
瑕隨分冬裘夏葛都不會赤水黃芽誰知我春風一拐
談笑有丹砂余政和春見於興國以詩戲之曰相逢
一拐大梁間妙語時時見一班我欲從公蓬島去爛銀
坑裏看青山予姻家許中復之内乃趙槩參政之孫云
我十許時見刘跛子来覓酒飲笑語而去計其壽百四
五十許嘗書于京師新門張婆店三十年日坐相國寺
東書邸中人無識之者(冷齋夜話)
范致虚居方城有高士舘於家自言昔乃白髮社翁遇師
授以神藥今年踰下夀顔渥如丹有孺子色旣久■歸
晉一絶末句云莫訝杖藜歸去早舊山閑却一溪雲(西清)
(詩話)
賣墨者潘谷余不識其人然聞其所爲非市井人也墨既
精妙而價不二士或不持錢求墨不計夛少與之此豈
徒然者哉余嘗與詩云一朝入海尋李白空看人間盡
墨仙一日忽取欠墨錢劵焚之飲酒三日發狂浪走遂
赴井死人下視之盖趺坐井中手尚持數殊也見張元
明說如此(東坡)
近有人遊羅浮晉一宿岩谷間中夜見一人身無衣而紺
毛覆體意必仙也乃再拜問道其人了不頋但長嘨數
聲响振林木歌詩云雲来萬嶺動雲去天一色長嘯两
三聲空山秋月白(西清詩話)
張亶熙寕中夢行人入空中聞天風海濤聲振林木徐
見海中樓闕金碧瓊琚琅珮者數百人揖亶出紙請賦
詩細視筆硯皆碧玉色且戒之曰此間文章要似隱起
鵉鳳當與織女機杼分巧過是乃人間語耳亶成一絶
句云天風吹散赤城霞染出連雲萬樹花誤入醉鄕迷
去路傍人應笑忘還家有仙人曰子詩佳絶未免近凡
酌酒一杯極甘寒忽覺身墮萬仞山而寤(同上)
虔州布衣頼仙芝言運州有黃損僕射者五代時人僕射
盖事南漢未老退歸一日忽遁去莫知其存亡子孫畫
像事之凢三十二年復歸坐阼階上呼家人其子適不
在孫出見之索筆書壁上云一别人間歲月多歸来人
事巳消磨惟有門前鑑池水春風不改舊時波投筆竟
去不復晉子歸問其狀貌孫云甚似影堂老人也無異
相傳如此後頗進仕者(東坡)
太學体遠齋饒州一士人遇遊道士道士本里人化去巳
多年一日来客位相訪約士人請假歸齋假簿中有詩
一絶乃道士所書也詩云相別来来一百秋幻泡重作
故人遊紫泥白雪尋常事何苦人間詩不休(今是堂手錄)
鍾弱翁帥平凉一方士通謁從牧童牽黃犢立扵庭下弱
翁異之指牧童曰道人頗能賦此乎笑曰不煩我語是
兒能之牧童乃操筆大書云草鋪横野六七里笛弄晚
風三四聲歸来飽飰黃昏後不脫蓑衣卧月明旣去郡
人見方士担兩大甕長歌出郭迹之不見两甕乃二口
豈洞賓耶(西清詩話)
回先生過湖州東林沈氏飲醉以石橊書其家東老庵之
壁云西鄰已富憂不足東老雖貧樂有餘白酒釀来緣
好客黃金散尽為收書東老沈氏之老自謂也余次其
韻云世俗何知貧是病神仙可學道之餘但知白酒晉
佳客不問黃公覓素書符離道士辰興際華岳先生尸
觧餘忽見黃庭丹篆句猶傳青紙小朱書凄凉雨露三
年後彷彿塵埃數字餘至用橊皮緣底事中書君豈不
中書山谷云秋風吹渭水落葉滿長安黃塵車馬道独
清閑自然炉鼎虎繞與龍盤九轉丹砂就琴心三叠蕊
珠看舞胎仙便萬釘寶帶貂蟬冨貴欲熏天黃粮炊未
熟夢驚殘是非海㡳直道作人難䄂手江南去白蘋紅
蓼再遊湓浦廬山往三年有人書此曲於州東茶园酒
肆之柱間或爱其文指趣而不能歌也中間樂工或按
而歌之輒以俚語竄語睟然有市井氣不類神仙中人
語也十年前有醉道士歌此曲廣陵市上童兒和之乃
合其故時語此道士去後乃以物色迹之知其爲吕
洞賓也苕溪漁隱曰近時吳江長橋垂虹亭屋山壁上
草書一詞人亦以爲吕仙作其果然耶詞曰蜚梁欹水
虹影清光暁橘里漁鄕半烟草看来今往古物是人非
天地裏惟有江山不老雨衣風帽四海誰知道一劍横
空幾番到按玉龍嘶未断月冷波寒埽去也琳宇洞天
無鏁指雲屏烟嶂是吾廬但滿地蒼苔年年不掃(東坡)
知制誥李大臨西川人有門人背傴不能仰視因以薬市
罷見一道士云秀才有錢丐一二百爲酒資書生云家
貧無錢所居有薄釀同一醉可乎道士欣然便往酒半
道士問何故背傴書生言不幸遇此疾無如之何道士
因出藥三十粒云来日五更面東以新汲水下覺微燥
不足怪書生如所教旣服薬燥甚不可勝展轉於塌上
亦甚悔之然每一伸縮漸斍舒快比明身巳直矣蜀人
重藥市盖常有神仙之遇焉(文昌雜錄)
予治平末泝峽還蜀泊舟仙都山下有道士以隂真君長
生金丹訣石本相示予問之曰子知金丹訣邪道士曰
不知也然士大夫過此必以問之庶有知之者予佳其
意試問以燒煉事對曰飬生有内外精氣内也非金石
所能堅凝四支百骸外也非精氣所能變化欲事内必
調飬精氣極而後内丹成則不能死也然隱居人間久
或托尸觧而去求變化輕舉不可得也盖四大本外物
和合而成非精所能易也惟外成然後可以點瓦䃯化
皮骨飛行無碍矣然内丹未成内無以交之則服外丹
者多死譬積枯草弊絮而置火其下無不焚者予甚善
其說告之曰昔人有服金丹不幸赴井而死既而五臓
皆化爲黃金者又有服玉屑死於盛夏而尸不敗壊者
皆無内丹以主之也子之說信然哉後十餘年官于南
京張公安道家有一道人陜人也爲公飬金丹其法用
紫金丹砂費數百千朞年乃成公喜告予曰吾藥成可
服矣予謂公何以知其薬成公曰抱朴子言薬旣成以
手握之如泥出指間者薬真成也今吾藥如是以是知
其成無疑也予爲公道仙都所聞謂公曰公自知内丹
成則此藥可服若猶未也姑俟之若何公笑曰我姑俟
之(龍川略志)
百家詩話緫龜後集卷之四十
