增修詩話總龜卷之九乙集
舒城阮一閱編
皇明宗室月窗道人刊
鄱陽程珖校
評論門(五)
東坡作蝸牛詩云中弱不勝觸外堅聊自郛升高不知疲
竟作黏壁枯後改云腥涎不滿殼聊足以自濡升高不
知迴竟作黏壁枯余亦以爲改者勝(直方詩話)
山谷惠余詩两篇一云多病廢詩仍止酒一云醉餘睡起
怯春寒觀者以爲疵余曰說詩者不以文害辭豈非謂
此耶
東坡愛韋蘇州詩云誰知風雨夜復此對床眠向在鄭西
別子由云寒燈相對記疇昔夜雨何時聽蕭瑟又有初
秋寄子由云買田秋已議築室春當成雪堂風雨夜已
作對床聲又子由與坡相從彭城賦詩云逍遥堂後千
尋木長送中霄風雨聲悮喜對床尋舊約不知飄泊在
彭城子由使虜在神水舘賦詩云夜雨從來相對眠茲
行萬里隔胡天此其兄弟所賦坡在御史獄有云他年
夜雨獨傷神在東府有云對床定悠悠夜雨今蕭瑟其
同轉對有云對床貪聽連宵雨又云對床欲作連夜雨
又云對床老兄弟夜雨鳴竹屋可謂無日忘之
詩云讀書頭欲白相對眼終青身更萬事巳頭白相對百
年終眼青看鏡白頭知我老平生青眼爲君明故人相
見尚青眼新貴即今多白頭江山萬里盡頭白骨肉十
年終眼青白頭逢國士青眼酒尊開此坡谷所爲用青
眼對白頭者非一而工拙亦各有差老杜亦云別來頭
併白相見眼終青
山谷有詩云小立佇幽香農家能有幾韻聮與荆公詩頗
相同當是暗合
方時敏言荆公言鷗鳥不驚之類如何作語則好故山谷
有云一鷗同一波
謝朓嘗語沈約曰好詩圓美流轉如彈丸故東坡答王鞏
云新詩如彈丸及送歐陽弼云中有清員句銅丸飛柘
彈盖謂詩貴圓熟也余以謂圓熟多失之平易老硬多
失之乾枯不失於二者之間可與古之作者並驅
東坡爲温公作獨樂園詩只從頭四句便巳都說盡云青
山在屋上流水在屋下中有五畆園花竹秀而野此便
可以圖畫
東坡嘗為余書荆公詩云徑暖草如積山晴花更繁縱横
一川水高下數家村倦憩雞鳴午荒尋犬吠昏歸來向
人說恐是武陵源坡云武陵源不甚好又云也是此韻
中別無韻也
山谷每與余言謝師厚七言絶類老杜但少人知之耳如
倒着衣裳迎戶外盡呼兒女拜燈前編入杜集無愧
趙德甫云東坡爲程筠作歸真亭詩云會看千粟記木杪
見龜趺是碑坐不應見木杪
秦少章云世上事絶有理會不得者余前日見孫莘老大
笑東坡謝御賜書詩云有甚道理後面更直說至陜西
奏捷
東坡䟦米元章所收書云畫地爲餅未必似要令痴兒出
饞水又云錦嚢玉軸來無趾山谷和之云百家傳本略
相似如月行天見諸水又云拙者竊鉤輙斬趾皆謂元
章患净病及好奪取人話
東坡平生最慕樂天之爲人故有詩云我甚似樂天但無
素與蠻又云我似樂天君記取華顛賞遍洛陽春又云
他時要指集賢人知是香山老居士又云定似香山老
居士又云淵明形神似我樂天心相似我東坡在杭又
與樂天所留歲月略相似
東坡送李公擇云有如長庚星到暁爛不收贈道潜云故
人各在天一角相望落落如晨星任師中挽辭云相看
半作晨星没可憐太白與殘月而黃門送退翁守懷安
亦云我懷同門友勢如曉天星(友或作客)學者尤多用此
眺以道言近見東坡說凢人作文字須是筆頭上挽得數
萬斤起可以言文字巳余謂歐公豈不云興來筆力千
鈞重
謝玄暉最以澄江净如練得名故李白云觧道澄江净如
練令人却憶謝玄暉山谷詩云憑誰說與謝玄暉莫道
澄江净如練則其人之優劣於此亦可以見
摭言載白樂天在江東進士多奔往時張祜負時名旣而
徐凝至二子相矛盾祜稱其佳句云樹影中流見鍾聲
两岸聞凝以爲柰無野人千古長如白練飛一條界破
青山色祜愕然不對於是一座盡傾其後東坡云世傳
徐凝瀑布詩至爲塵陋又僞作樂天詩稱美此句有賽
不得之語樂天雖涉淺易豈至是哉乃作絶云帝遣銀
河一派垂古來惟有謪仙詞飛流濺沫知多少不與徐
凝洗惡詩余以爲此之相去何啻九牛一毛也
韓存中云東坡嘗云人言盧𣏌是姦邪我見鄭公但嫵媚
好作一對請諸人將去作一篇詩
崔中云山谷稱晏叔原舞低楊柳樓心月歌盡桃花扇底
風定非窮兒家語
韓存中云東坡作漁蓑句好真堪畫柳絮才高不道塩只
不道塩與真堪畫自合是一對
陳無巳云山谷最愛舒王扶輿度陽燄窈窕一川花謂包
含數箇意
韓存中云家中有山谷寫詩一紙乃是公有胸中五色筆
平生𥙷衮用功深此詩本用小杜詩中五色線而却書
云五色筆若却書云五色筆此真所謂筆悮
賀方回初作青玉案詞遂知名其間有云彩筆新題斷腸
句後山谷有詩云少游醉卧古藤下誰作詩歌送一杯
觧道江南斷腸句只今惟有賀方回盖載青玉案事
東坡作藏春塢有云年抛造化甄陶外春在先生杖屨中
而秦少游作俞充衮詞乃云風生使者旌旄上春在將
軍爼豆中余以為依倣太甚
陶潜避俗翁未必能逹道觀其著詩集頗亦根枯槁逹生
豈是足默識盖不早生子賢與愚何其繋懷抱山谷云
杜子美困窮於三蜀盖爲不知者詬病以爲拙於生事
又往往譏議宗文宗武失學故聊托之淵明以觧嘲耳
其詩名曰遣興可解也俗人便爲譏病淵明所謂痴人
前不得說夢也余以爲安得山谷將工部詩篇篇如此
訓釋以成一集乎
日月老賓客送山谷詩也日月馬上過文潜詩也其工拙
有能辯之者老杜云厨人語夜闌東坡云圖書跌宕悲
年老燈火青熒語夜深山谷云兒女燈前語夜深余爲
當以先後分勝負
山谷與余詩云百葉湘桃苦惱人又云欲作短歌憑阿素
丁寧誇與落花風其後改苦惱作觸撥改歌作章改丁
寧作緩歌余以爲詩不厭多改
東坡作百步洪詩云有如兔走鷹隼落駿馬下注千丈坡
當在黃時有人云千丈坡豈注馬處及還朝其人云惟
善走馬方能注坡聞者以爲注坡
山谷有茶詩押腸字韻和者巳數四而山谷最後有曲几
團蒲聽煑湯煎成車聲入羊腸之句東坡云黃九怎得
不窮故眺無咎復和云車聲出鼎細九盤如此佳句誰
能識
文潜先與李公擇軰來余家作長句後再同東坡來坡讀
其詩歎息云此不是吃烟火食人道底言語盖其間有
漱井消午醉掃花坐晚凉衆綠結夏帷老紅駐春粧山
谷次韻云張侯筆端勢三秀䴡芝房掃花坐晚吹妙語
亦難忘
白樂天有詩云醉貌如霜葉雖紅不是春東坡有詩云兒
童誤喜朱顔在一笑那知是酒紅鄭谷云衰鬢霜供白
愁顔酒借紅老杜云髮少何勞白顔衰肯更紅無巳出
此一聮大爲諸公稱賞
宋景文云詩人必自成一家然後傳不朽若體規畫圓凖
方作矩終爲人之臣僕故山谷詩云文章最忌隨人後
又云自成一家始逼真誠不易之論
東坡送江公著云忽憶釣臺歸洗耳又云亦念人生行樂
耳註云二耳義不同故得重用
陳淳字子真南昌人也嘗以詩呈山谷云作詩須要開廣
如老杜日月籠中鳥乾坤水上萍之類子真云淳軰那
便到此山谷曰無亦只是初
洪龜父有詩云琅玕嚴佛界薜荔上僧垣山谷改云琅璫
鳴佛屋以謂薜荔是一聲須要一聲對琅璫即一聲也
余以爲然
龜父云朋見張文潜言魯直楚詞誠不可及晁無咎言魯
直楚詞固不可及而律詩𥙷之終身不敢近也余嘗聞
龜父前後詩有一朝厭蝸角萬里騎鵬背一聮最爲妙
絶龜父云山谷亦歎賞此句
山谷謂龜父云甥最愛老舅詩中何等篇龜父舉螘穴或
夢封侯王蜂房各自開戸牖及黃塵不觧涴明月碧樹
爲我生凉秋以爲絶類工部山谷云得之
古詩云公道世間惟白髮貴人頭上不曾饒而元祐初多
用老成故東坡有云此生自斷天休問白髮年來漸不
公陳無巳答邢敦夫云今代貴人頭白髮掛冠高處不
宜彈其後秦少游謂李端叔復有白髮偏於我軰公之
句則是白髮有隨時之義
東坡云爲我周旋寧作我一句只是難對時王平甫在坐
應聲云只消道因郎憔悴却羞郎
秦少游嘗和黃法曹憶梅花詩東坡稱之故次其韻有西
湖處士骨應槁只有此詩君壓倒之句此詩初無妙處
不知坡所愛者何語和者數四余獨愛坡两句云江頭
千樹春欲暗竹外一枝斜更好後必有能辯之者
陳無巳作小放歌行两篇其一云春風永巷閉娉婷長使
青樓誤得名不惜捲簾通一顧怕君着眼未分明其二
云當年不嫁惜娉婷映白施朱作後生說與旁人須早
計隨宜梳洗莫傾城山谷云無巳他日作語極高古至
扵此篇則顧影徘徊衒耀太甚
荆公有詩云端能過我論竒字亦復令君見異書東坡亦
云未許郎中得異書且共楊雄說竒字陳無巳又以竒
字對異方
東坡題李秀才醉眠亭詩云君且歸休我欲眠人言此語
出天然醉中對客眠何害須信陶潜未若賢山谷題無
咎卧陶軒亦云欲眠不遣客佳處更難忘意極相類
秦少游嘗以真字題月團新碾㵸花甆飲罷呼兒課楚詞
風定小軒無落葉青䖝相對吐秋絲扵邢敦夫扇上山
谷見之乃扵扇背復作小草題黃葉委庭觀九州小䖝
催女獻功裘金錢滿地無人費百斛明珠薏苡秋皆所
自作也少游後見之云逼我太甚邢敦夫云掃地燒香
閉閣眠簟紋如水帳如烟客來夢覺知何處掛起西窗
浪接天東坡詩嘗題扵余扇山谷初讀以爲是劉梦得
所作也
陳留市中有一刀鑷工隨所得爲一日費醉吟於市負其
子以行歌江端禮以爲逹者爲作傳而要無巳賦詩無
巳詩有閉門十日雨凍作饑鳶聲大爲山谷所愛山谷
後亦擬作有云養性霜刀在閱人清鏡空無以復加
潘邠老云陳三所謂學詩如學仙時至骨自換此語爲得
之然余見山谷有學詩如學道之句陳三所得豈苗裔
耶(並同前)
山谷謂余言吾少年時作漁父詞曰新婦磯頭眉黛愁小
姑堤畔眼波秋魚兒錯認月沉鉤青蒻笠前無限事綠
蓑衣底一時休斜風細雨轉船頭以示坡坡笑曰山谷
境界乃扵青蒻笠前而巳耶獨謝師直一讀知吾用意
謂人曰此即能扵水容山光玉肌花貌無異見是真解
脫遊戲耳(冷齋夜話)
舒王詩曰紅梨無葉庇華身黃菊分香委路塵晚歲蒼官
才自保日高青女尚横陳又云木落岡巒因自獻水歸
洲渚得橫陳山谷謂余曰自獻横陳見相如賦荆用不
應全耳余曰首楞經亦曰於横陳時味如嚼蠟
山谷云詩意無窮人之才有限以有限之才追無窮之意
雖少陵淵明不得工也然不易其意而造其語謂之換
骨法規模其意而形容之謂之奪胎法如鄭谷十日菊
曰自緣今日人心別未必秋香一夜衰此意甚佳而病
在氣不長西漢文章雄深雅徤其氣長故也曾子固曰
詩當使人一覧語盡而意有餘乃古人用心處所以舒
王菊詩曰千花百卉凋零後始見閑人把一枝坡則曰
萬事到頭都是夢休休明日黃花蝶也愁李翰林曰鳥
飛不盡暮天碧又曰青天盡處没孤鴻其病如前所論
山谷登逹觀臺詩曰瘦藤拄到風烟上乞與遊人眼界
開不知眼界開多少白鳥去盡青天回凢此之類皆換
骨法也顧况詩曰一别二十年人堪幾回別其詩簡緩
而立意精確舒王與古人詩曰一日君家把酒杯六年
波浪與塵埃不知烏石江邊路到老相尋得幾回樂天
曰臨風抄秋樹對酒長年身醉貌如霜葉雖紅不是春
東坡南中詩曰兒童悮喜朱顔在一笑那知是醉紅凡
此皆奪胎法唐詩曰長因送人處憶得别家時又曰舊
國別多日故人無少年舒王東坡用其意作古今不經
人道語王詩曰木末北山烟冉冉草根南澗水泠泠繰
成白雪桑重綠割盡黃雲稻正青坡曰桑疇雨過羅紈
膩麥隴風來餅餌香如華嚴經舉果知因譬如蓮花方
其吐花而果具蕊中造語之工至於舒王東坡山谷盡
古今之變舒王曰江月轉空爲白晝嶺雲分瞑與黃昏
一水護田將綠遶兩山耕闥送青來坡海棠詩曰只恐
夜深花睡去故燒高燭照紅妝又曰我携此石歸䄂中
有東海山谷曰此皆謂之句中眼李格非嘗曰老杜謂
之詩史者其大過人在誠實耳如玉川子醉歸詩曰昨
夜村飲歸徤到三四五摩挲青莓苔莫嗔驚着汝舒
王用其意作扇子詩曰玉斧修成寶月圓月邊仍有女
乘鸞青冥風露非人世鬢亂釵横特地寒謝公有池塘
生春艸園林變鳴禽謂之神助古今文士多稱之李元
膺曰此句未有過人處古人意所至則見於情詩句盖
寓也謝公喜惠連夢中當論情意不當泥句吾弟超然
曰陳叔寶絶無肺腸詩語有驚絶者如午醉醒來晚無
人夢自驚夕陽如有意長傍小窗明王摩詰山中小詩
曰荆溪白石出天寒紅葉稀山路原無雨空翠湿人衣
舒王百家衣體曰相看不忍發慘淡暮潮平欲别更擕
手月明洲渚生此得天趣問曰何以識其天趣曰能知
蕭何所以識韓信則天趣可觧余竟不能詰
東坡曰淵明詩初看若散緩熟讀有竒趣如曰日莫巾柴
車路暗光巳夕歸人望烟火稚子候簷隙又曰藹藹遠
人村依依墟里烟犬吠深巷中雞鳴桑樹顛才高意遠
造語精到如此如曰一千里色中秋月十萬軍聲半夜
潮蝴蝶夢中家萬里子規枝上月三更深秋簾幕千家
雨落日樓臺一笛風皆寒乞相初如秀整熟視無神
氣以字露故也東披則曰山中老宿依然在案上楞嚴
巳不看細味之無齟齬態對甚的而字不露得淵明遺
意耳對句法人不過以事以意出處備具謂之妙荆公
曰平昔離愁寬帶眼迄今歸思滿琴心又曰欲寄荒寒
無善畫頼傳悲壯有能琴不若東坡特竒如曰見說騎
鯨遊汗漫亦曾捫虱話酸辛又曰龍&KR0750;萬斛不敢過漁
舟一葉從掀舞以鯨爲虱對龍&KR0750;爲漁舟對大小氣熖
之不等其意若玩世謂之秀傑之氣終不可没夫冨貴
中不得言貧賤事少壯中不得言衰老康強不得言疾
病死亡或犯之謂之詩䜟是大不然詩者妙觀逸想豈
限繩墨哉王維作雪中畫芭蕉詩眼見已知其神情意
寓於物俗則譏其不知寒暑荆公方大拜忽書其壁曰
霜筠雪竹鍾山寺投老歸歟寄此生東坡詩曰平生萬
事足所欠惟一死豈可與俗論余作詩曰東坡醉墨浩
琳琅千首空餘萬丈光雪裏芭蕉失寒暑眼中騏驥略
玄黃句法欲老徤有英氣當間用方言爲妙竒男子行
人羣中自然有穎脫不可干犯之韻老杜八仙詩序李
太白曰天子呼來不上船船方言也所謂襟紐是已家
家養烏鬼頓頓食黃魚川峽路民多供事烏蠻鬼以臨
江故頓頓食黃魚耳俗人不觧便作養畜字讀遂使沈
存中自差以烏鬼爲鸕鷀也
詩云夜闌更秉燭相對如夢寐更互秉燭照之恐是夢也
作更字讀則失意甚矣山谷每用之所謂一霎杜公雨
數番花信風是也江左風流久已零落士大夫人品不
高故音韻絶滅東晉韻人勝士無出謝安石之右烟霏
空翠間乃携娉婷登之與夫雪夜訪山隂故人興盡而
反下馬㩀胡床三弄而去者異矣詩有句含蓄者老杜
曰勲業頻看鏡行藏獨倚樓鄭雲叟曰相看臨遠水獨
自上孤舟是也有意含蓄者如宫詞曰銀燭秋光冷畫
屏輕羅小扇撲流螢天街夜色凉如水卧看牽牛織女
星又嘲人詩曰怪來粧閣閉朝下不相迎総向春園裏
花間笑語聲是也有句意俱含蓄者如九日詩曰明年
此會知誰徤醉把茱萸仔細看宫怨曰玉容不及寒鴉
色猶帶朝陽日影來是也(並同前)
田承君云王居卿在楊州同孫巨源蘇子瞻適相會居卿
置酒曰疎影橫斜水清淺暗香浮動月黃昏此林和靖
梅花詩然而爲詠杏與桃李皆可東坡曰可則可但恐
杏李花不敢承當一座大笑(直方詩話)
增修詩話總龜卷之九
百家詩話総亀後集卷之九
狂放門
劍閣云吾將罪真宰意欲鏟叠嶂與太白槌破黃鶴楼剗
却君山好語亦何異然劍閣詩意在削平僣竊尊崇王
室凛凛有忠義氣槌碎剗却之語但覺一味粗豪耳故
昔人論文字以意為主性豪業嗜酒嫉悪懷刚腸飲酣
視八極俗物都茫茫此子美胸中語也宜其孩弄嚴武
藐視禮法而朱老阮生皆預莫及遭田父泥飲至被肘
而不悔其内直外曲彊禦不畏矜寡不侮非世所能測
也(䂬溪)
唐史載杜審言嘗云吾閔當得屈宋作衙官其孫乃有讀
書破萬卷下筆如有神謂蘇味道見吾判且羞死甫乃
有集賢學士如堵墻看我落筆中書堂謂為造化小兒
所苦甫乃有日月籠中鳥乹坤水上萍所謂是以似之
也(同上)
藝苑雌黃云吟詩喜作豪句湏不畔於理方善如東坡觀
崔白驟雨啚云扶桑大繭如甕盎天女織綃雲漢上往
来不遣鳳㗸梭誰能鼓臂投三丈此語豪而甚工石敏
若橘林文中詠雪有燕南雪花大扵掌冰柱懸簷一千
丈之語豪則豪矣然安得𡭗高臺或云詠雪非敏若詩
見鮑欽止夷白堂小集苕溪漁隱曰東坡集載此詩是
題趙令晏崔白大啚幅徑三丈故云往来不遣鳳㗸梭
誰能鼓臂投三丈可謂善造語能形容者也畫品人間
刀尺不敢裁丹青付與濠梁崔風蒲半折寒鴈起竹間
的皪横江梅乃是崔白冬景圖藝苑以謂驟雨圖悞矣
余李太白北風行云燕山雪花大如席秋浦歌云白髮
三千丈其句可謂豪矣柰無此理何如秦少遊秋日絶
句云連卷雌蜺拄西楼逐雨追晴意未休安得萬粧相
向舞酒酣聊把作纏頭此語亦豪而工矣
郭功甫金山行造語豪世多不見全篇今錄于左方金山
杳在滄溟中雪崖冰柱浮仙宫乾坤扶持自今古日月
彷彿纏西東我泛靈槎出塵世搜索異境窺神工一朝
登臨重歎息四時想像何其雄捲簾夜閣挂北斗大鯨
駕浪吹長空舟摧岸断豈足數往往霹靂槌蛟龍寒蟾
八月蕩瑶海秋光上下磨青銅鳥飛不盡暮天碧漁歌
忽断芦花風蓬莱久聞未成往壯觀絶致遥應同潮生
潮落夜還曉物數交會誰能窮百年形影浪自苦便欲
此地安躬白雲南去供入望又起歸興隨征鴻
稱賞門
王直方詩話云樂天有詩云醉貌如霜葉雖紅不是春東
坡有詩云兒童誤喜朱顔在一笑那知是酒紅鄭谷有詩
云衰髩霜供白愁顔酒借紅老杜有詩云髮少何劳白顔
衰肯更紅無巳詩云髮短愁催白顔衰酒借紅皆相類
也然無已初出此一聯大爲當時諸公所稱賞
雪浪(齋日記云高荷字子勉)山谷詩云點檢金閨彦飄
零玉筍斑尚令清庙噐猶隔鬼門關大為山谷所喜
杜子美褒称元結㫪陵行兼賊退後示官吏二詩云兩章
對秋月一字偕華星致君唐虞際淳朴憶大庭又云今
盗賊未息得結軰數十公落落然参錯為天下邦伯天
下少安可立待巳盖非專称其文也至於李義山乃謂
次山之作以自然為祖以元氣為振無乃過乎秦少游
漫郎詩云字偕華星章對月漏泄元氣煩揮毫盖用子
美義山語也
今是堂高䴡使過海有詩云水鳥浮還没山雲断復連時
賈島詐為稍人聮下句云棹穿波底月船壓水中天䴡
使嘉歎久之(䂬溪)
張祐詩云故國三千里深宫二十年杜牧賞之作詩云可
憐故國三千里虚唱歌詞滿六宫故鄭谷張生故國三
千里知者唯應杜紫微諸賢品題如是祐之詩名安得
不重乎其後有觧道澄江静如練世間唯有謝玄暉觧
道江南断腸句世間唯有賀方回等語皆祖是意也(葛常之)
詩人贊美同志詩篇之善多比珠璣璧玉錦綉花草之類
至杜子美則豈作此陳腐語也寄岑參詩云意愜關飛
動篇終接混茫夜听許十誦詩云精微穿溟滓飛動摧
霹靂贈盧居詩云藻翰唯牽率湖山合動摇贈朱諫議
詩云毫髮無遺恨波瀾獨老成寄李白詩云筆落驚風
雨詩成泣鬼神贈高適詩云美名人不及佳句法如何皆
驚人語也視餘子其神芝與腐菌哉(丹陽集)
稱薦門
温公自称爲叟香山居士亦嘗以自號其詩云初時被
目爲迂叟近日蒙呼作隱人司馬豈慕其洛居有閑適
之樂邪(䂬溪)
周美成邦彦元豊初以大學生進汴都賦神宗命之以
官除太學錄其後流落不偶浮沉州縣三十餘年蔡元
長用亊羡成献生日詩略云化行禹貢山川内人在周
公禮樂中元長大喜即以秘書少監召又復薦之(揮麈錄)
李白贈崔侍御詩云黃河三尺鯉本在孟津居點額不成
龍歸来伴凢魚何當赤車使再往召相如相如盖自謂
也觀此不可謂白之無心扵仕進者然當時慢侮力士
略不為身謀致貶逐而曾不悔使其欲仕之心切必
不如是先是蘇頲為益州長史見白異之曰是子天才
英特少益以學比相如故曰詩中每以相如自比從弟
之遥曰漢家天子馳駟馬赤車蜀道迎相如自漢陽病
酒歸曰聖主還听子虚賦相如却欲論文章贈張鎬曰十
五觀竒書作賦凌相如白自比為相如非止一詩也
吳邁遠好自夸而媸鄙他人每作詩得称意語輙擲地呼
曰曹子建何足數哉袁嘏謂人曰我詩有生氣亦以用
心深苦俄𡭗有得宜不勝其喜子美云語不驚人死不
休貫休謂得句先呈佛皆此謂也
老杜高自称許有乃祖之風上書明皇云臣之述作沈欝
頓挫楊雄枚皐可企及也壮遊詩則自比遊崔魏班楊
又云氣劘屈賈壘目短曹劉墻贈韋左丞則曰賦料
楊雄敵詩看子建親甫以詩雄扵世自比諸人誠未爲
過至窃比稷與契則過史称甫好論天下大事高而不
切豈自比稷契而然耶至云上感九廟焚下憫萬民瘡
斯時伏青蒲廷争守御床其忠藎亦可嘉矣(陽秋韵)
復齋漫錄云江公著初任洛陽尉久旱微雨作詩云雲葉
紛紛雨脚勻乱荅柔草長精神雷車却碾前山過不洒
原頭陌上塵温公扵士人家見之借紙筆脩刺謁江且
為称廌由此知名
投献門
王直方詩話云杭有西湖而潁亦有西湖皆為遊賞之勝
而東坡連守二州其初得潁也有潁人在坐云内翰但
只消遊湖中便可以了郡亊盖言其訟蕳也秦少章因
作一絶献之云十里荷花&KR1341;蓞初我公所至有西湖欲
將公亊湖中了見說官閑亊亦無後東坡到潁有謝执
政啓亦云入参兩禁每玷北扉之荣出典二邦輙為西
湖之長
錢惟演為洛帥晉守始置馹貢花識者鄙之蔡君謨加
法小團茶貢之冨彦國歎曰君謨乃為此也坡作荔
枝歎曰我願天公怜赤子莫生尤物為瘡痏雨順風調
百谷登民不飢寒為上瑞君不見武陵溪边粟粒芽前
丁後蔡相籠加吾君盛德豈在此致飬口腹何陋邪又
不見洛陽丞相忠孝家可怜亦進姚黃花𥙷世之語不
能易也嘗愛李敬方汴河直進船詩云汴水通淮利最
多人生爲害亦相和東南四十三州地取盡脂膏是此
河此等語皆為多背之献也
評論門
介甫詩少陵為尔牽詩興可是無心賦海棠杜默云倚風
莫怨唐工部後裔誰知不觧衣曾不若東坡柯丘海棠
長篇冠古絶今雖不指名老杜而𥙷世之意盖使来
世自曉也
樂天九日思杭州云笙歌委曲聲延耳金翠動摇光照身
子瞻有懷錢塘云剰看新番眉倒暈未應泣別臉消紅
黎元耆舊何遽忘之也徐考其集白送杭州姚因思舊
游云閭里固宜勤撫恤楼臺亦要數躋扳蘇亦云細雨
暗時一百六畫橈鼇鼓莫遺民是未嘗無意扵民庶也
然白又有故妓數人憑問訊新詩兩首倩流傳坡又有
休驚歲歲年年貌且對朝朝暮暮人大抵淫樂之語多
於撫飬之語耳夫子称未見好德如好色而傷之曰已
矣乎二公未能免俗餘人不必言
子瞻賦濁醪有妙理首句云酒勿嫌濁人當取醇其末乃曰
濁者以飲吾僕清者以酌吾友復立分別則是濁醪無
妙理矣豈非万斛洶湧不暇點校故歟
司馬温公云清茶淡話難逢友濁酒狂歌易得明雖造
次間語亦在於直諒之益而退便僻之損也(䂬溪)
雪浪齋日記云讀謝灵運詩知其攬盡山川秀氣讀退之
南山詩頗覺似上林子虚賦才力小者不能到李長吉
玉川子詩皆出扵離騷未可以立談判也皇甫持正云
吟詩未有劉長卿一字唐人必甚重長卿今詩十卷亦
清䴡
宋子京茟記云古人語有推拙不可掩者樂府曰何以銷
憂惟有杜康劉越石曰何其不夢周又有曰夫子悲
獲麟西狩歎孔丘雖有意緒詞亦鈍樸
百家詩話総亀後集卷之九終
