增修詩話總龜卷之二十三
寓情門
曹脩古立朝謇諤嘗見池上有一所似者作小詩曰荷葉
罩芙蓉員青映嫩紅佳人南陌上翠盖立春風(青箱雜記)
唐僖宗朝自内製袍千領賜塞外吏士神策將士馬直扵
袍中絮得金鎖一枚詩一首云玉燭製袍夜金刀呵手
裁鎖情寄千里鎖心終不開直貨鎖扵市為人告其將
并得詩奏聞僖宗令馬直赴闕以宫人賜直為妻有情
者為金鎻曲流於世(翰府名談)
蜀人皆呼營妓為校書韋南康鎮成都罷之故胡曾有詩
贈薛濤曰萬里橋邊薛校書枇杷花下閉門居掃眉才
子知多少𬋩領春風捴不知濤再為連帥所喜因事獲
怒而遠之作五離詩以獻遂復喜焉一曰犬離家出入
朱門四五年為知人性足人憐只因咬着親情脚不得
紅絲毯上眠二曰魚離池一入池中四五秋常將朱尾
玩銀鉤近緣戲觸紅蓮折不得隨波自在遊三曰鸚鵡
離籠慣向侯門養此身飛來飛去羽毛新近緣言語無
方便不得籠中再喚人四曰竹離叢蓊欎栽成四五行
常持堅節待秋霜近來春笋鑚階破不得垂枝對畫堂
五曰珠離掌一顆明珠内外通分明皎㓗水晶宫近緣
一點瑕相累不得朝朝在掌中(鑑戒錄摭言謂此是薛書記上元微之未知孰是)
成都女郎張窈窈上任事者詩曰昨日買衣裳今朝賣衣
裳衣裳都賣盡羞見嫁時箱有賣愁應緩無時心轉傷
故園胡虜隔何處是蚕桑(鑑戒錄)
鄭還古博士東都閒居與柳將軍往還柳冨有家姬鄭與
笑語柳知不怪也鄭將入京柳餞之鄭贈姬詩曰冶豔
出神仙歌聲雜管絃眼看白苧曲欲上碧雲天未擬生
裴秀如何知鄭玄莫教金谷水横過墜樓前柳見詩曰
俟榮歸當為遣充賀禮及除國子博士柳遣姬入京師
至嘉祥驛而鄭已物故柳甚悼之(古今詩話)
張祐客淮南幕中赴宴時杜紫微為攴使座中有屬意處
索骰子賭酒牧之微吟曰骰子逡巡褁手拈無因得見
玉纖纖祐應聲曰但知報道金釵落彷彿還應露指尖
(同前南部新書謂此詩乃李義山作)
封特卿爲湖州軍倅與同年李大諫詩酒唱酧以疾阻歡
及愈有詩曰巳負數條紅畫燭更辜雙帶綉香毬白蘋
洲上風烟好扶病須拚到后籌後有離别難詞佛許衆
生願心堅石也穿今朝雖送别會却有明年一座無不
悽愴(雜誌)
李翺尚書牧江淮郡日進士盧儲投卷來謁李禮待之置
文卷几案間赴公宇視事長女及笄見文尋繹數四謂
小青曰此人必爲狀頭李公聞之深異其語乃慕爲婿
來年果狀頭及第纔過殿試徑赴佳婣催粧詩曰昔年
將去玉京遊第一仙人許狀頭今日巳成秦晉會早教
鸞鳳下粧樓盧止官舍迎内子入庭花開乃題詩曰芍
藥斬新栽當庭數朵開東風與拘束留待細君來(南部新書)
房千里初上第遊嶺徼有韋滂自海南邀趙氏十九歲而
許為房妾房迫於遊從暫與趙别后寄詩曰鸞鳳分飛
海樹秋忍聽鍾鼓越王樓只應霜月眀君意緩撫瑶琴
送我愁山遠莫教雙淚盡鴈來空寄八行幽相知若返
臨卭市畫舸朱軒萬里遊(萬里橋也)千里以情托焉到
府訪之趙氏巳適韋秀才矣許與房韋俱有布衣之舊
不陳之則負房之言欲陳之則傷韋之義作詩寄千里
曰春風白馬紫絲韁正值𧖟娘来采桑五夜有心隨暮
雨百年無節抱秋霜重尋綉帶朱藤合却認羅裙碧草
長為報西離恨阮郎纔去嫁劉郎(雲溪友議)
薜宜僚會昌中為左庶子充新羅册禮使青州泛海船船
阻惡風雨至登州却漂回淹泊青州郵傳一年節度使
烏漢正尤加待遇有席中飲妓東美者薛頗多情連帥
置於驛中薜發日祖筵嗚咽流涕東美亦然乃於席中
留二詩曰經年郵驛許安棲命他鄕别恨迷今日海
帆飄萬里不堪腸斷對含啼阿母桃芳方似錦王孫草
長正如烟行雲行雨今辭夢惆悵歡情却一年薛到國
未行冊禮旌節曉夕有聲旋染疾謂判官苗用曰東美
何頻在夢中乎數日致卒苗攝大使行禮旅櫬回青州
東美乃請假至驛素服致奠哀號拊柩一慟而卒情綠
相感頗為竒事(唐賢杼情)
趙嘏頗有詩名不拘小節飲中贈歌者曰倚風無處避梁
塵雅唱清歌日日新來值漢亭花欲盡一聲留得萬家
春后因酒失悔過以詩上歙州守曰葉覆清溪艷豔紅
路横秋色馬嘶風猶携一榼郡齊酒傾對青山憶謝公
敬相牧廬州有朝客留意飲妓祖送短亭妓車後至相贈
之曰望斷蘇娘小小坡竹埿金鴈展輕莎客卿幸有凝
情意何必臨尊始轉波(同前)
大中年有江淮郡守名郎登樓縱飲見二遊女羅衣飄飄
目送久之因詠曰两朵紅英值萬金教人不負看花心
高樓日晚東風急吹落千家何處尋在省日宣宗顧問
稱旨攝中郎將有詩曰宮娃引入玉為行金殿齊趍近
御床不見聖明親顧問如何得攝漢中郎風神俊邁後
擁節旄(南部新書)
李尚書擢罷歙州吳員交代有佐酒錄事名媚川頗留意
緣以納籍中妓韶光托扵替人令存䘏酒酣臨發洪飲
不勝離情有詩曰經年理郡少歡娛為習干戈間飲徒
今日臨行更交割分明留取媚川珠吳答曰曳履長裾
日日歡須言違德泪汍瀾韶光今巳輸先手領取蠙珠
掌内看(同前)
鄭詳縱情詩酒至廬江謁郡守留連吟醉因贈妓曰臺盤
闊狹纔三尺似隔中當有阻艱若不騎龍與騎鳳樂營
門是望夫山(同前)
江陵有士子游於交廣間而愛姬為太守所取納扵高䴡
坡底及歸寄詩曰惆悵高䴡坡底宅春風無復下山來
守見詩遣還
白樂天任杭州刺史携妓還洛後却遣回錢唐劉禹錫有
詩曰其奈錢唐蘇小小憶君淚點石榴裙
越水李主簿遊廣陵迨春未返其姬寄詩曰去時盟約與
心違秋日離家春不歸應是維揚風景好恣情歡笑到
芳菲答曰偶到揚州悔别家親知留滯不因花塵侵寶
鏡雖相待長短歸時不及瓜
會昌中張暌防戎有功勒留蕃儌十年妻侯氏綉錦廻文
詩作龜形獻進曰暌離已是十秋強對鏡那堪重整粧
聞鴈燈前修尺素見霜心痛裂衣裳開箱叠練先垂淚
拂杵調砧更斷腸綉作龜文獻天子願教夫婿早還鄕
崔左轄&KR1493;牧江外郡祖席夜闌一營妓先辭歸崔與詩曰
寒簷寂寂雨霏霏候舘蕭條燭盡微只有今宵同此宴
翠娥佯醉欲先歸(並同前)
朱滔括兵不擇士族悉令赴軍自閱於毬場有士子進趍
閒雅因問曰何業曰學詩有妻否曰有即令作寄内詩
曰握筆題詩易荷戈征戍難慣從鴛被暖怯向鴈門寒
瘦盡寬衣帶啼多漬枕鸞試留青黛着回日畫眉看又
令代妻答曰蓬鬢荆釵世所稀布裙尤是嫁時衣胡麻
好種無人種正好歸時又不歸滔憐之遺束帛遣歸(古)
(今詩話)
韓晉公鎮浙西戎昱為郡刺史有郡妓美而善歌公召置
籍中昱作詩以送之且曰至彼令歌必首唱是詞旣至
公持杯妓歌昱詩公曰使君扵汝寄情邪對曰然贈百
縑而遣之歸其詞曰好去春風湖上亭柳條藤蔓繫人
情黃鶯久住渾相識欲去頻啼四五聲
韓翊少負才名隣居有姓李者每將倡妓柳氏至其居必
邀韓同飲愈熟柳每窺所往來皆名人因乘暇語李曰
韓秀才甚貧然所與遊必時賢是必不久困宜假倚之
李深然之具酒邀韓至謂韓曰公當今名士柳當今名
色名色配名士不亦可乎遂命柳與韓韓懇辭李曰大
丈夫相遇杯酒間一言道合尚相許以死一婦人何足
辭夫子貧柳資數萬可以取濟長揖而去韓辭之柳曰
此豪逹者昨暮具言之矣俄就柳歸來歲成名淄青節
度使辟為從事韓以世方擾不敢以柳同行置之都下
期至而迓之三歲不果寄之詩曰章臺柳章臺柳昔日
依依今在否縱使長條拂地垂如今攀折他人手柳答
曰楊柳枝芳菲節可惜年年贈離别一葉隨風忽報秋
縱使歸來不堪折
盧渥舍人應舉京師偶臨御溝見一紅葉上有一絶云流
水何太急深宮盡日閒殷勤謝紅葉好去到人間盧得
之藏於巾篋及宣宗有旨許宫人從人盧所獲人因覩
紅葉而吁怨久之曰當時偶題不謂君得之
顧况在洛乘閒遊苑中水上得大桐葉有詩曰一入深宮
裏年年不見春聊題一片葉寄與有情人明日扵上游
亦題於葉泛之波中曰花落深宫鶯亦悲上陽宫女斷
腸時帝城不禁東流水葉上題詩寄與誰十日餘有客
尋春苑中又於葉上得詩以示况云一葉題詩出禁城
誰人酧和獨含情自嗟不及波中葉蕩漾乘春取次行
開元中賜邊將軍士纊衣製扵宫有兵士短袍中得詩曰
沙埸征戍客寒苦若爲眠戰袍經手作知落阿誰邊留
意多添線含情更着綿今生巳過也重結後生緣兵士
以詩白帥帥進呈明皇以詩遍示宫中曰作者勿隱不
汝罪也有一宫人自言萬死明皇深憫之遂以嫁得詩
者謂之曰吾與爾結今生緣邊人感泣
張又新郎中嘗為廣陵從事有歌妓常致情而終未果納
二十年後妓猶在籍中張罷江南郡道由廣陵時李紳
鎮淮南宴飲極歡張以指染酒書一絶扵盤上相府命
妓歌以侑張酒其詞曰雲雨分飛二十年當時求梦不
曾眠今來頭白重相見還上襄王玳瑁筵酒罷令妓侍
張歸
太和初有御史分務洛都有姬善歌時李逢吉留守欲一
見旣不可辭遂往焉李有姬四十餘軰皆在其下旣入
不復出作詩两篇投李曰三山不見海沉沉豈有仙蹤
尚可尋青鳥去時雲路斷姮娥歸處月宫深仙窗暗想
春相憶書幌誰憐夜獨吟料得此時天上月只應偏照
两人心(一首已失)
陳太子舍人徐德言尚叔寶妹樂昌公主陳政衰謂其妻
曰國破必入權豪家倘情緣未斷尚慕相見乃破鏡各
分其半約他日以正月望日賣扵都市及陳亡其妻果
為楊越公得之乃為詩曰鏡與人俱去鏡歸人不歸無
復姮娥影空留明月輝樂昌得詩悲泣不巳越公知之
愴然召德言至還其妻因與德言樂昌餞别令樂昌為
詩曰今日甚遷次新官對舊官笑啼俱不敢方信作人
難
樂天姬樊素善歌小蠻善舞嘗為詩曰櫻桃樊素口楊柳
小蠻腰樊素年旣長小蠻方豐豔因為楊柳詞曰一樹
春風萬萬枝嫩扵金色軟扵絲
唐戎昱守零陵妓籍中有善歌者湘帥于公頔遽索之昱
乃遣行比至令歌乃昱送妓辭也其辭曰寶鈿香蛾翡
翠裙粧成掩泣欲行雲殷勤好向襄王道莫向瑶臺夢
使君公曰大丈夫不能立功業為異代所稱豈可奪人
愛姬為巳之娛遂贈以帛送歸零陵
五溪論事去蜀尚書侯繼圖本儒士一日秋風四起偶倚
欄扵大慈寺樓有大桐葉飄然而墜上有詩云拭翠歛
雙蛾為欝心中事搦𬋩下庭除書成相思字此字不書
石此字不書紙書向秋葉上願逐秋風起天下有心人
盡觧相思死天下負心人不識相思意有心與負心不
知落何地侯貯小帖凢五六年方卜任氏為婚嘗諷此
事任氏曰此是妾書葉時詩争得在公處曰向在大慈
寺閣上倚欄得之即知今日聘非君偶然也侯以今書
較之與葉上無異(並同前)
李茂復為會府從事出逢一小青衣有色馬上目之作詩
曰行盡疎林見小橋綠楊深處有紅蕉無端眼界無分
别安置心頭不肯銷其内子甚妬晚年牧泗州有詩云
落日西山近一竿世間恩愛極難拚近來不作顛狂事
免被冤家惡眼看(南部新書)
謝郎中有女數歲能吟詠長嫁王元甫元甫調官京師送
别云此去惟宜早早還休教重起望夫山君看湘水祠
前竹豈是男兒淚染斑(青瑣集)
增修詩話總龜卷之二十三
百家詩話總龜後集卷之二十三
紀實門
唐文皇聚一時名流天策府始有十八學士之號後來
凢居舘殿者皆稱之國朝以來任于外非两制則
雖帥守監司止呼寄禄官惟通判多從舘中帶聀
出𥙷如蔡君謨湖州歐陽文忠公滑州王荆公舒州
東坡先生杭州如此之類甚多劉贛父赴泰倅詩云
壁門金闕倚天開五見宫花落早梅明日扁舟滄海
去却尋雲氣望蓬萊盖在道山五載然後得之學
士之稱施于外者縣通判而然今外庭過呼大可
笑也(揮塵錄)
老杜送殿中楊監赴蜀見相公云豪俊貴勲業邦家
頻出師相公鎮梁益軍事無孑遺以是知邊鄙之
臣貪功生事結禍招釁皆有以致之一得忠臣處之
生灵受賜矣(黃常明)
文選載王粲公讌詩注云此侍曹操宴也操未為天子
故云公讌耳操以建安十八年春受魏公九錫之命公
知衆情未順終其身不敢稱尊而粲詩巳有碩我賢
主人與天享巍巍之語則粲豈復有心扵漢耶粲常
說劉表之子琮曰曹公人傑也將軍卷甲倒戈以歸
曹公長享福祚萬全之策也厥後操以粲為軍謀祭
酒則以腹心委之矣(韵語陽秋)
或云韋應物乃韋后之族憑恃恩私作里中横故韋集載
逄楊開府詩云少事武皇帝無頼恃恩私身作里中横
家蔵亡命兒武皇升仙去把筆學題詩两府始收迹南
宫謬見推夫武皇平内亂殺韋后不應后之族敢於武
皇之時豪横若此正恐非后族尔李肇國史𥙷言應物
性高㓗鮮食寡𣣔所居焚香掃地而坐與楊開府詩所
述不同豈非武皇仙去之後折節悔過之時耶
曾文清吉父孔毅父之甥也早從學于毅父文清以蔭入
仕大觀初以銓試合格五百人爲魁用故事賜進士出
身紹興中明清以啓贄見云傳經外氏早侍仲尼之間
居提筆文場曾寵平津之爲首文清讀之喜曰可謂着
題矣後與明清詩云吾宗擇壻得羲之令子傳家又絶
奇甥舅從来多酷似弟兄如此信難為徐敦立覧之笑
云此迺用前日之啓為体脩報耳(同上)
老杜卒扵大曆五年享年五十九當生扵先天元年觀其獻
大禮賦表云臣生陛下淳樸之俗行四十載矣以此推
之天寶十載始及四十則是獻大禮賦當在天寶九載
也本傳以謂天宝十三載因獻三賦帝奇之待制集賢
院誤矣其後又進西嶽賦序云上旣封太山之後三十
年按史開元十三年乙丑封太山至天寶十三載始及
三十年則是進西岳賦在天寶十三載也老杜有贈獻
納使田舍人詩云舍人退食收封事宫女開凾近御筵
暁漏追随青瑣闥晴窗点檢白雲萹末句云楊雄更有
河東賦唯待吹嘘送上天其云更有河東賦當是獻西
岳賦時也(丹揚)
羊叔子鎮㐮陽嘗與從事邹湛登峴山慨然有泯無聞
之歎峴山亦因是以傳古今名賢賦詠多矣吳興東陽
二郡亦有峴山吳興峴山去城三里有李適之窪尊在
焉東坡守吳興日嘗登此山有詩云苕水如漢水鱗鱗
鴨頭青吳興勝㐮陽萬瓦浮青冥我非羊叔子愧此峴
山亭悲傷意此同歲月如流星湛軰何足道當以德自
銘東陽峴山去東陽縣亦三里舊名三丘山宋商仲文
素有時望自謂必登台輔忽除東陽太守意甚不樂嘗
登此山悵然流涕郡人爱之如㐮陽之扵叔子因名峴
山二峰相峙有東峴西峴唐寶曆中縣令于興宗結亭
其下名曰涵碧劉禹錫有詩云新開潭洞疑仙府遠寫
丹青到雍州即其所也(葛立之)
張籍居韓門弟子之列又以愈薦為國子博士東坡所謂
汗流湜籍走且僵滅没倒景不可望者而籍作愈祭詩
乃云公文為時師我亦有微聲而後之學者或號為韓
張何耶(丹陽集)
陳後主起臨春結綺望仙三閣極其華䴡後主與張䴡華
孔貴妃各居其一與狎客賦詩互相贈荅采其豔䴡者
被以新聲奢滛極矣隋克臺城後主與張孔坐視無計
遂俱入井所謂烟脂井是也楊修詩云擒虎戈矛滿六
宫春花無樹不秋風蒼惶益見多情處同穴丼心赴井
中李白亦云天子龍沉景陽井誰歌玉樹後庭花今烟
脂井在金陵之法寶寺井有石攔紅痕若烟脂相傳云
後主與張孔泪痕所染石攔上刻後主事迹八分書乃
大曆中張著文又有篆書戒哉戒哉𢾗字其他題刻甚
多往往漫滅不可攷寺即景陽宫故地也有井在焉好
事者往来不絶寺僧頻厭苦之張芸叟嘗有詩戲僧云
不及馬嵬襪猶能致萬金
馬少游常哀兄援多大志曰士生一世但取衣食裁足乘
下澤車御欵叚馬鄕里稱善人斯可矣致求嬴餘但自
苦尔故援在浪洎西里當下潦上霧雲氣薰蒸仰視飛
鳶跕跕在水中之時輒思其言以謂念少游語何可得
也洎武陵五溪蛮作亂劉尚軍没而援貪進不止方且
拠鞍矍鑠被甲請行遂底壼頭之困劉夢得經伏波神
祠詩有一以功名累飜思馬少游之句可謂名言矣壼
頭在武陵當是夢得為司馬時經歴故萹首言蒙蒙篁
竹下有路上壼頭(韵語陽秋)
武帝見顔駟厖眉皓首問何時為郎何其老也對曰文帝
好文而臣好武景帝好老而臣尚幼陛下好少而臣老
矣老扵為郎此事尤著切怪老杜屢傷為郎白首每稱
馮唐而不及駟生旣不遇三君身後復不遇老杜可笑
也已(䂬溪)
子美世號詩史觀北征詩云皇帝二載秋䦞八月初吉送
李校書云乾元元年春萬姓始安宅又戲友二詩元年
建已月郎有焦校書元年建巳月官有王直司史筆森
嚴未易及也(黃常明)
舍人遺織成褥叚云服飾定尊卑大哉萬古程煌煌珠宫
物寢處&KR0852;所嬰錦衣卷還客始斍心和平其意在明分
守警貪饕屏斥玩物嚴道氣之大節豈直專為詩㦲就
中和平之語尤可人意世有豪横凶人強委饋扵善士
而不能驟絶之其心愧恥雖𣣔和平不可得也(䂬溪)
諸史傳首尾一律惟左氏傳春秋則不然千變萬状有一
人而稱目至數次異者族氏名字爵邑謚號皆密布其
中而寓諸褒貶此史家祖也觀少陵詩宜隠此旨若云
杜陵有布衣杜曲幸有桑麻田杜子將北征臣甫憤所
切甫也東西南北人有客有客字子美盖自見其居里
名字也不作河西尉白頭拾遺徒步歸俻矣均𥙷衮凡
才汚省郎𥙷官迁徙歴歴可攷至叙他人亦然如云粲
粲元道州又云結也實國楨凡例森然誠春秋之法也
(䂬溪)人以藤代芻酒名鈎藤俗傳他處即不可用或謂
但心醖造之法異耳所在皆可樂天忠州春詩云閑拈
舊葉題詩詠悶取藤枝引酒嘗是巴蜀亦有之(黃常明)
百家詩話總龜後集卷之二十三
