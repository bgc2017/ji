增修詩話總龜卷之十三
警句門(中)
楊文公云錢惟演劉筠首變詩格學者慕之得其格者蔚
為佳詠二公䴡語頗多如惟演奉使塗中云雪意未成
雲着地秋聲不斷鴈連天又云客亭厭見名長短村酒
那能辯聖賢送僧遊楚云宿舍孤烟起行衣夢雨凉張
弁州詩云戈矛廵霧夕鐃鼓宴蕭晨章衢雨詩云平檻
暁波吳榜渡遶城春樹越禽飛章南安云離人南浦多
春艸越鳥棲枝有早梅劉潭州云坐激鮮飈湘竹暁樹
含凉雨越禽歸李大僕北使云漢幟隨移帳燕鴻半解
鞍何袁州云疎鍾静起軍城晚華表雙高水國秋陳江
陵云深沉蛛網通歸夢紫翠春山接去舟太乙宮云神
庭古栢啼烏起齋室虚簾宿霧通送人云思滿離亭酒
魂驚客舍烏高泉州云東南地迥宵烽息西北樓高晩
望迷章分寧云小雨郊原連苦霧夕陽樓閣照丹楓東
封應制云羽毛㐮野駕宴喜魯郊民送予知處州云輕
飈使車遠明月直廬空張僕射判河陽云綠野桑麻連
四水黃堂歌吹擁千兵孫永興云魚尾故宫迷艸樹龍
鱗平隰自風烟漢武云立候東溟邀鶴駕窮兵西極待
龍媒公子云歌番南國桃根曲馬過章臺杏葉韀槿花
云欲作飛烟散猶憐反照遲荷花云泪有鮫人見魂須
宋玉招禁中鶴云天淵風雨多秋思遼海烟波失舊期
留題云有時盤馬看尤懶盡日投壺笑未廻又云春瘦
巳寬連理帶夜長誰有辟寒金元夜云九枝火樹連金
狄萬里霜輪上璧璫馬延州云沃野桑麻涵細雨嚴城
鼓角送斜陽劉筠直禁中云雨勢宫城闊秋聲禁樹多
陜州從事云角迥含秋氣橋長斷洛塵周賢良云﨑嶇
一乘傳憔悴五羊皮南鄭云渝舞氣豪傳漢俗丙魚味
美敵吳鄕李太僕云惟月卿曹重占星使者賢送僧云
捲衲城鍾斷搘笻岳雨寒僧惠崇云醉令難同社仙鵝
肯換書葉金華云柔桑蔽野鳴雛雉高柳含風變早蟬
劉潭州云坐席久虚温樹老心旌無柰楚風長又云沙
禽两两穿鈴閣江艸依依接射堂九隴云溪牋未破冰
生硯爐酒新燒雪滿天又同賢良云春風亂鶯囀夕霧
一鴻宴張嶺南云山月愁&KR0968;子風濤怒鱷魚西廵云龍
駕昌明御天旗太乙神張婺神云大野幾星分婺女清
風萬古感顔烏章南安云嶺雲夏變梅蒸早越雨秋藏
桂蠧多西京首坐云滎河帶繞中天閣空樂星懸大士
居題雪云劉伶醉席梅花地海客仙槎粉水天利州轉
運云鴟蹲野芋誰為尹雪積泉塩久置官章分寧云鶴
伴鳴琴公事晚烏驚調角戍城秋楊處州云朱飾两&KR1650;
廵屬邑案留雙筆在中臺閣云三壤月臨承露掌九鶵
烏繞守宫槐又云酒供硯滳濡毫冷火守更籌添漏長
雪月云巳回鄰面三年粉又結寒絲幾許冰汾陽道中
云鼓音記里繩阡遠舞節鳴鸞玉步隨相洪州云桃葉
横波人共醉劍光衝斗獄常空李秦州云右墄獨登温
樹密前旌雙抗嶺雲高劉潭州云洛田荒二頃楚浪漲
三篙槿花云吳宫何薄命楚夢不終朝宫詞云難消守
宫血易斷舞鸞腸又云虹跨層臺晚螢飛夏苑凉夏日
云雲容倏變千峰險草色相沿百帶長新蟬云翼薄乍
舒宫女鬢蛻輕全解羽人尸公子云行庖㸑蠟彫胡熟
永埒鋪金血汗驕明皇云梨園法部兼胡部玉輦長亭
更短亭荷花云湔裙無限水障𬒮幾多風留題云荷心
出水終無定蘿蔓從風莫自持又云藻井風高蛛壞網
杏園春暖燕争泥咏梨云先時櫻熟煩羊酪遠信梅酸
損瓠犀洞戶云密鎻香風深處戶亂飄梨雪曉來天贈
希晝云吟餘雲散葉坐久麈遺毛夕陽云塞迥横垣紫
江清照葉丹圉中云籠禽思隴樹洞犬識秦人柳絮云
平沙千里經春雪廣陌三條盡日風高屬疾云風簾鴟
笑厨烟絶月樹烏驚藥杵喧燈夕云金徒抱箭當壺水
玉宇風來满砌蓂禁中云萬年宫省樹五色帝家禽
晚唐詩句尚切對然氣韻甚卑鄭綮山居云童子病歸去
鹿麑寒入來自謂銖两輕重不差有人作梅花云強半
瘦因前夜雪數枝愁向曉來天對屬雖偏亦有佳處
李廷老家有李揆與饒州刺史封漸仲容叔霽聮句揆筆
力遒勁詩亦大佳略云光踐蓬瀛閣卧痾淮海濱偶逢
鄱陽守宛是鄱陽人又云共仰新侯伯同瞻舊宰臣又
云鄕路轅思北客林巷喜南
王爽字季明王孝伯問曰古詩中何句爲最佳爽未對孝
伯曰所遇無故物安得不速老此為佳
楊巨濟詩曰爐烟添柳重宫漏出花遲當以下句為試舉
人詩題濟本作源
晏元獻稱國初待詔云醉輕浮世事老重故鄕人張安道
亦稱紅塵三尺險中有是非波
晏臨淄宴集詩最多有一聮云春風任花落流水放杯行
惠崇遊長安云人遊曲江少草入未央深不减馬放降來
地鵰盤戰後雲
景祐三年後苑生雙竹宣宰相從臣賦詩知制誥李絢有
詩云日迴龍並影風過鳳聮聲衆嗟賞之(前並詩史)
嘗和杜祁公致仕詩云收得桑榆歸物外種成桃李滿人
間亦佳(雲齋廣錄)
李元膺遊春詩云夾道桃花三月暮馬蹄無處避殘紅其
標致如此
陳臺杜默預東平郡宴太守請賦海棠詩默云倚風莫怨
唐工部後裔寧知不解詩坐客歎服(詩史)
臧謀梅花詩云綠楊解語應相笑漏洩春光却是誰人皆
誦之
淇川人揚萬畢字通一作聞梧桐夜雨詩云千里暮雲山
巳黑一燈孤舘酒初醒索寞之意盡扵此
華州華隂縣宰許弋扵縣廨闢一軒名曰增明取韓文公
遥岑出寸碧遠目增雙明之意羽客姚太虚謁許公因
書云遥岑寸碧尚增明何况雲峰三十六
楊茂卿詩云河勢崐崘遠山形&KR1341;蓞秋誠佳
錢昭度燈詩云繡帔夢驚中酒處朱門人語上朝時未若
船中聞鴈洞庭夜床下有蛩長信秋意格清遠
昭度又有聞角詩云風欲抛高雨壓沉黃昏前後五更深
議者云此亦句之優者
王文穆罷相帥朝士皆有詩陳從易詩最佳云千重浪裏
平安過百尺竿頭穏下來
景祐末昊叛夏鄭公守長安梅聖俞送詩云亞夫金鼓從
天落韓信旌旗背水陳鄭公獨刻此詩于石
范景仁喜為詩年六十三致仕一朝思鄕里遂輕行入蜀
故人李才元知梓州枉道過之歸至成都日與鄕人樂
飲散財於親舊之貧者遂遊峨嵋青城下巫峽出荆門
歲暮乃還京師在道作詩二百五篇有云不學鄕人誇
駟馬未饒吾祖泛扁舟此一二事他人所不能用也
范希文扵江上見一漁父意其有德隱者也問姓名不對
但留一絶云十年江上無人問两手今朝一度义(並同前)
閩嶺孟貫爲性疎野不以名宦爲意喜篇章大諫楊徽之
稱之如寄張山人艸堂云掃葉林風後拾薪山雨前
韓㐮客者漢南女子為歌詩知名㐮漢間孟浩然贈詩曰
只爲陽臺夢裏狂降來教作神仙客㐮客閨怨詩曰連
理枝前同設誓丁香樹下共論心先公熙寧中迓虜使
成堯錫見遺衣服刺此聮扵褁肚上其下復刺丁香連
理男女設誓之狀虜人重此句為佳製(詩史)
開元中將軍宋清有神劍後為瓜州牧李廣琛所得竒舒
翰求之廣琛不與贈詩曰刻舟尋巳化彈鋏未忘酧(南部)
廬阜人陳沉立性僻野不接俗士黃損熊皎虚中師事之
寒食後云罷却兒女戲放他花木生閑居云掃地雪粘
箒耕山鳥怕牛題水云點入旱雲千國仰力浮塵世一
毫輕齊已贈沉云四海方磨劍深山自讀書(並雅言雜載)
張觀性沉静未嘗艸書自詠曰保心如止水爲行見真書
以爲着題(桂苑雜錄)
太上隱者人莫知其本末好事者從問其姓名不答留詩
一絶云偶來松樹下高枕石頭眠山中無曆日寒盡不
知年(古今詩話)
宋之問貶黜放還至江南遊靈隱寺夜月極明長廊行吟
曰鷲嶺欎岧嶤龍宫鏁寂寥未得下聮有老僧燭燈坐
禪問曰少年不寐而吟諷甚苦何耶之問曰欲題此寺
而思不屬僧曰試吟上聮之問誦之曰何不道樓觀滄
海日門對浙江潮之問終篇曰桂子月中落天香雲外
飄捫蘿登塔遠刳木取泉遥雲薄霜初下冰輕葉未
凋待入天台路看余渡石橋僧一聮乃篇中警策也遲
明訪之已不見寺僧曰此駱賓王也
張俞成都人蜀以賢良稱之有詩行于世題武侯廟云高
光如有嗣吳魏豈勝誅又題御愛山云可勝亡國恨猶
有愛山心題洞庭湖云萬頃碧波看不盡一拳孤岫望
中明皆佳
劉夢得有蜀吟曰巴人淚逐猿聲落蜀客舟從鳥道回
姚合道旁亭子詩云南陌遊人回首去東林道者杖䉫歸
不言亭亦佳
王摩詰酷好畫山水其畫山聳谷䆳雲浮水飛意出塵外
嘗自題云宿世謬詞客前身應畫師李璟定爲妙品上
上(同前)
李益詩名早著征人早行篇好事者畫爲啚障如回樂峰
前沙似雪受降城下月如霜天下歌之
胡擢詩善狀花木鳥獸飄然有物外意嘗謂人曰吾思苦
扵三峽聞猿吟曰甕中每醖逍遥樂筆下閒偷造化工
唐南蠻侵軼西川僖宗幸蜀慮為患以女下降蠻喜其姻
聮大國遣宰相趙隆眉楊竒鯤叚義宗來朝行在高駢
自淮海飛章云南蠻心膂唯此數人請留而鴆之迄僖
宗還京無虞用駢計也揚趙軰各有詞藻途中云風裏
浪花吹更白雨中山色洗還青海鷗聚處窗前見林狖
啼時枕上聽
自唐以來試進士詩號省題時有佳句如梓州進士楊諤
天聖八年省試蒲車詩云草未驚皇轍山能護帝輿是
歲下第景祐元年省試宣室受釐詩云願前人主席一
問洛陽人是歲及第未幾慶曆二年韓欽試勲門賜戟
詩云凝鋒畫翻轉交鏃采文繁范景仁曾見真本云迎
鋒畫翻轉映日采文繁姑两存之蘇州進士王偃試邇
英延講藝詩云白虎前芳掩金華舊事輕天心非不悟
垂意在蒼生有古諷諫意是年奏名甚高御前下第二
十年始第尋卒滕元發皇佑五年御試吹律聽軍聲詩
云萬國休兵外群生奏凱中又作西旅來王詩云寒日
邊聲斷春風塞草長傳聞漢都護歸奉萬年觴極為埸
屋所稱楊諤有題&KR0784;山云行人問宫殿耕者得珠璣
孟蜀王時花蕊夫人能詩而世不傳王平甫扵舘中得七
言三十餘篇六約似王建詩云厨船進食簇時新列座
無非侍從臣日午殿頭宣索鱠隔花催喚打魚人又月
頭分給買花錢滿殿宫娥盡十千遇着唱名多不語含
羞急過御床前(並同前)
楊文公在舘閣時占城進獅子例進詩文公云渡海鯨波
息登山豹霧清(雜說)
章獻太后挽辭數百首唯石曼卿一聮首出曰震出坤柔
變乾成太極虚太后稱制日久仁宗端拱至是始親萬
機曼卿詩切合時宜又不卑長樂也(古今詩話)
嘉祐中劉諷都官簡州人方年六十三致仕夫婦徒居頼
山謝景山有詩送云移家尚恐青山淺隱几唯知白日
長朱公綽詩云諫艸焚來應見史槖金散盡只留書
潘天錫員外與沈郎中宅相隣同遊古觀分題天錫云風
便磬聲遠日斜樓影長沈彬云松欹晚影離壇艸鍾撼
秋聲入殿風(郡閣雅談)
唐宣宗重陽賜群臣宴詩曰欵塞旋征騎和戎委廟賢傾
心方倚注恊力共安邊魏謩應制云四方無事去神豫
杪秋來八月寒光動千山霽色開宣宗嘉之(南部新書)
魏野啄木云千林啄如盡一腹餒何妨有詩人規戒之風
閒居云妻喜栽花活童誇鬪艸嬴得野人趣非急務故
也又云燒葉爐中無宿火讀書窗下有殘燈有嫌燒葉
貧寒太甚改葉為藥不惟壞此一句并下句亦减氣味
所謂求益反損也贈司馬君實云文雖如古道貌不似
貧家公監安豐酒稅赴官有行色詩云冷於陂水淡於
秋遠陌初窮見渡頭猶頼丹青不能畫畫成應遣一生
愁非狀難寫之景乎
寇萊公年十九進士及第知東巴縣詩云野水無人渡孤
舟盡日橫又為江南春詩云波渺渺柳依依孤村芳艸
遠斜日杏花飛江南春盡離腸斷蘋滿汀洲人未歸膾
炙人口(古今詩話)
李長吉歌云天若有情天亦老以為竒怪無對石曼卿云
月如無恨月長圓
九華山人熊皎能詩早行云山前猶見月陌上未逢人山
居云果熟秋先落禽寒夜未棲閒居云深逢野艸皆為
藥静見樵人恐是仙又云厭聽啼鳥夢醒后慵掃落花
春盡時(雅言雜載)
李範關中人善章句爲道傍木云雖當南北路不碍往來
人經王山人舊居云鶴歸秋漢遠人去草堂空秋日江
干遠望云清猿啼遠木白鳥下前灘暮秋懷故人云天
涯故友無來信窗外拒霜空落花江寺閒書云釣叟無
機沙鳥睡禪師入定白牛閒(同前)
丁晉公在朱崖有詩數十篇號知命集有曰草解忘憂憂
底事花名含笑笑何人(古今詩話)
陸子履言懷云薄有田園歸去好苦無官况莫來休士君
子莫不賞味其意(青瑣集)
湘南詩僧文喜為失鶴詩云一向亂雲尋不得幾番臨水
待歸來上潭州劉相大稱許
河外僧清晤春日即事云宿鳥歸花影潮魚没浪痕郊外
晚菊云叠浪攴層漢殘陽𥙷斷霞上賈侍中遂褒稱
范攄有子七歲能詩夏景云閒雲生不雨病葉落非秋方
干曰必不享夀未十歲而終
劉昭禹字休明婺州人為詩刻苦不懼風雨有云句向夜
深得心從天外歸言不虚耳(並同前)
廖凝字熙績十歲詠棋詩云滿汀鷗不散一局黑全輸識
者見之曰必垂名扵後(郡閣雅談)
裴說裴諧俱有詩名說官至𥙷闕諧終於桂嶺假官宰同
作湘江吟說詩云吟餘潮入浦坐久燒移山諧詩云風
回山火斷潮落岸冰高經杜甫墳說云擬掘孤墳破重
教大雅生諧曰名終埋不得骨且朽何妨景同而語意
俱别
吕文穆公未第時嘗遊一縣忘其縣名胡大監旦方隨其
父宰是邑遇吕甚薄客有譽曰工扵詩宜少加禮胡問
其警句客舉一篇卒章云挑盡寒燈夢不成胡笑曰乃
一渴睡漢耳吕恨而去明年首中甲科因人寄語胡曰
渴睡漢狀元及第胡荅曰待我明年第二人及第輸君
一籌旣而次榜亦中首選(歐公詩話)
許致殿丞及第後忽心恙爲詩亂題房壁云有漏難求佛
無機好學禪又江上對月云江使不來秋練净月娥長
在夜珠寒
詩話總龜卷之十三
百家詩話總龜後集卷之十三
評論門
魯直謂陳後山學詩如學道此豈尋常雕章繪句者之可
擬哉客有謂余言後山詩其要在扵點化杜甫語尔杜
云昨夜月同行後山則云勤勤有月與同歸杜云林昏
罷幽磬後山則云林昏出幽磬杜云古人日已遠後山
則云斯人日已遠杜云中原鼓角悲後山則云風連鼓
角悲杜云暗飛螢自照後山則云飛螢元失照杜云更
覺追隨盡後山則云林湖更覺追隨盡杜云文章千古
事後山則曰文章平日事杜云乾坤一腐儒後山則曰
乾坤着腐儒杜云孤城隱霧深後山則曰寒城着霧深
杜云寒花只暫香後山則曰寒花只自香如此類甚多
豈非點化老杜之語而成者余謂不然後山詩格律高
古真所謂碌碌盆盎中見此古罍洗者用語稍同乃是
讀少陵詩熟不覺在其筆下又何以足病公(丹陽)
南史載孝武嘗問顔延之曰謝莊月賦何如荅曰莊始知
隔千里兮共明月帝召莊以延之語語之莊應聲曰延
之作秋胡詩始知生為久離别沒為長不歸(同上)
連綿字不可挑轉用詩人間有挑轉用者非為平仄所牽
則為韻所牽也羅昭諫以沉寥為寥沉是為平仄所牽
秋風生桂枝詩所謂寥沉工夫大是也又以汎瀾為瀾
汎是為韻所牽哭孫員外詩所謂故侯何在淚瀾汎是
也(韻語陽秋)
方干詩清潤小巧盖未升曹劉之堂或者取之大過余未
曉也王贊嘗稱之曰鋟肌滌骨冰瑩霞絢嘉殽自將不
吮餘雋䴡不葩芬苦不癯棘當其得志倏與神會孫邵
嘗稱之曰其秀也仙蕊扵常花其鳴也靈鼉扵衆响觀
其所作登靈隱峰詩云山叠雲霞際川傾世界東送喻
坦之詩云風塵辭帝里舟楫到家林此真兒童語也寄
喻鳬云寒蕪隨楚盡落葉渡淮稀如送喻坦之下苐
又云過楚寒方盡浮淮月正沉贈路明府詩云吟成五
字句用破一生心贈喻鳬又云才吟五字句又白幾莖
鬚稱心寺中島云雪折停猿樹花藏浴鶴泉寄越上人
又云窗接停猿樹巖飛浴鶴泉于使君詩云月中倚棹
吟漁浦花底垂鞭醉鳳城送伍秀才詩又云倚棹寒吟
漁浦月垂鞭醉入鳳城春其語言重叠有以見其窘也
至扵野渡波搖月空城雨翳鍾白猿垂樹窗邊月紅鯉
驚鈎竹外溪義行相識處貧過少年時等句誠無愧扵
孫王所賞
杜甫讀蘇渙詩則曰余髮喜郤變白間生黑絲高適觀陳
十六史碑則曰我來觀雅製慷慨變毛髮(韵語陽秋)
李長吉云我生二十不得意一生愁心謝如梧蘭至二十
七而卒陳無巳除夜詩云七十已強半所餘能幾何遥
知暮景促更覺後生多至四十九而卒語意不祥如此
豈神明者先受之耶(丹陽)
老杜賦螢火詩云幸因腐艸出敢近太陽飛未足臨書卷
時能點客衣似譏當時閹人用事扵人君之前不能主
張文儒而乃如青蠅之點素也說者乃謂喻小有才而
侵侮大德豈不悞哉羅隱竊取其意乃曰不思曾腐艸
便擬倚孤光若道通文翰車公業長其視前作愧矣
錢起集前八卷後五卷鮑欽止謂昭宗時有中書舍人錢
翃亦起之諸孫今起集中恐亦有翃所作者余初未知
其所據也比見前集中有同程七早入中書一篇云不
意雲霄能自致空驚鵷鷺忽相隨臘雪新晴百子殿春
風欲上萬年枝和王員外雪晴早朝詩紫微晴雪帶恩
光遶仗偏隨鴛鷺行長信月留寧避曉宜春花滿不飛
香二詩皆翃所作無疑盖起未嘗入中書也集中又有
登彭祖樓一詩而薛能集亦載則知所編甚駮也
陳去非嘗謂余言唐人皆苦思作詩所謂吟安一箇字撚
斷數莖鬚句向夜深得心從天外歸吟成五字句用破
一生心蟾蜍影裏清吟苦舴艋舟中白髮生之類是也
故造語皆工得句皆竒但韻格不高故不能參少陵之
逸步後之學詩者倘能取唐人語而掇入少陵繩墨步
驟中此速肖之術也余嘗以此語似葉少藴少藴云李
益詩云開門風動竹疑是故人來沈亞之詩云徘徊花
上月虚度可憐宵皆佳句也鄭谷掇取而用之乃云睡
深可忍風敲竹飲散那堪月在花真可與李沈作僕奴
由是論之作詩者興致先自高遠則去非之言可用倘
不然便與鄭都官無異
荆公嘗有詩云功謝蕭規慚漢第恩從隗始上燕臺或謂
公曰蕭何萬世之功則功字固有來處若恩字則未見
有出也荆公荅曰韓集鬪雞聮句孟郊云受恩慚始隗
則知荆公詩用法之嚴如此然一水護田將綠遶两山
排闥送青來之句乃以樊噲排闥事對護田豈護田亦
有所出耶有好事者謂余言一日有人面稱公詩謂自
喜田園安五柳但嫌尸祝擾庚桑以為的對公笑曰伊
但知柳對桑為的對然庚亦是數盖以十日數之也余
謂荆公未必有此意使果如好事者之說則作詩步驟
亦太拘窘矣錢起送屈突司馬詩云星飛龐統驥箭發
魯連書人多稱其工余恨龐綂驥出處無星字而魯連
書有箭字也趙給事晚歸不遇詩忽看童子掃花處始
愧夕郎題鳳來前句不用事後句用二事皆非律也(丹陽)
詩家有換骨法謂用古人意而點化之使加工也李白詩
云白髮三千丈緣愁似箇長荆公點化之則云繰成白
髮三千丈劉禹錫云遥望洞庭湖翠水白銀盤裏一青
螺山谷點化之云可惜不當湖水面銀山堆裏看青山
孔稚圭白苧歌云山虚鍾響徹山谷點化之云山空响
筦絃盧仝詩云艸石是親情山谷點化之云小山作友
朋香艸當姬妾學詩者不可不知此(同上)
沈存中云退之城南聮句云竹影金瑣碎金瑣碎者日光
也恨句中無日字尔余謂不然杜子美云老身倦馬河
堤永踏盡黃榆綠槐影亦何必用日字作詩正欲如此
(葛常之)
自古工詩者未嘗無興也觀物有感焉則有興今之作詩
者以興近乎訕也故不敢作而詩之一義廢矣老杜萵
苣詩云两句不甲拆空惜埋泥滓野莧迷沒來空山實
扵此皆興小人盛而掩抑君子也至高適題處士菜園
則云耕地桑柘間地肥菜常熟為問葵藿資何如廟
堂肉則近乎訕矣作詩者苟知興之與訕異始可與言
詩矣
高適别鄭處士云興來無不愜才大亦何傷寄孟五詩云
秋氣落窮巷離憂兼暮蟬送蕭十八云常苦古人遠今
見斯人古題陸少府書齋云散帙至棲鳥眀燈留故人
皆佳句也上陳左相天地莊生馬江湖范蠡舟亦有含
蓄但莊子謂天地一指萬物一馬而以天地為馬則悞
矣(並同上)
山谷詩多用稻田衲亦云曰衣王摩詰詩云乞飯從香積
裁衣學水田又云手中花㲲净香飯稻畦成豈用是耶
(丹陽集)
晉張翰憶具中蓴菜鱸鱠而歸而高適屢作越上用如送
崔功曹赴越云今朝欲乘興隨尔食鱸魚送李九赴越
云鏡水若所憶蓴羹子舊便人以為疑余攷地理志漢
吳縣隷今會稽郡則以鱸作越上亦無傷也(韵語陽秋)
魯直謂東坡作詩未知句法而東坡題魯直詩云每見魯
直詩未嘗不絶倒然此卷語妙甚殆非悠悠者可識能
絶倒者巳是可人又云讀魯直詩如見魯仲連李太白
不敢復論鄙事雖若不適用然不為無𥙷如此題識其
許之乎其譏之也魯直酷愛陳無已詩而東坡亦不深
許魯直為無已揚譽無所不至而無巳乃謂人言我語
勝黃語何耶(同上)
百家詩話總龜後集卷之十三
