增修詩話總龜卷之四十三
傷悼門
雷有終自平蜀後人爲立祠又嘗以私財犒士貧不能足
貸錢以給比捐舘舍時尚欠三萬緡章聖特出内帑錢
償之故魏仲先悼有終詩曰聖代賢臣喪何人不慘顔
新祠民祭祀舊債帝填還&KR1214;簿塵侵暗銘旌淚洒班功
名誰可継勑&KR0830;向家山(青箱雜記)
杜子美自蜀走湘椘卒扵耒陽時人謂以牛䏑白酒脹飲
而死則非也僧紹員詩曰賢人失志古来有牛䏑因傷
是也無耒陽宰詩曰詩名天寶大骨葬耒陽空耒陽有
子美墳時人謂聶令空堆士也唐人詩曰一夜耒江雨百
年工部墳(摭遺)
北虜多有文籍亦以文雅相尚王矩為工部郎中本燕
人為虜將邪律志其名堂書記常徔其出入邪律兄及
其兄之子太平興國中戰没扵大郡後邪律經舊戰処
覧其遺迹作詩矩記其两句云父子盡徔蛇陣没弟兄
空望鴈門悲(談苑)
徐寅興化軍莆田人以祕書省正字歸老鄊里旣死節度
使王延賓以詩哭之曰延夀溪頭歎逝波古今人事半
銷磨昔除正字今何在所謂人生能幾何延夀溪寅
所居也(詩史)
李遠体物緣情皆盡臻妙嘗有贈筝妓伍卿詩云輕輕
没後更無筝玉腕紅紗到伍卿坐客滿筵都不語一行
哀鴈十三聲咏鴛鴦云鴛鴦离别傷人意似鴛鴦試取
夗央看多應寸腸故人盧尚書哭李詩云昨日舟還浙
水湄今朝丹旐欲何為纔收北浦一竿釣未了西齋半
局棋洛下已傳平子賦臨川争寫謝公詩不堪舊里經
行處風木瀟瀟鄰笛悲(郡閣雅談)
江鄰幾善為詩清淡有古風蘇子美坐進奏院事謫官後
死吳中江作詩云郡邸獄冤誰與辨臯橋客死世同悲
用事甚精嘗有古詩云五十踐衰境如我在明年論者
謂人莫不用事能令事如已出天然渾厚乃可言詩江
天資淳雅喜飲酒鼓琴圍棋人以酒召之未嘗不醉已
醉眠人強𧺫飲之亦不辭也或不能歸即宿人家商度
風韵陶靖節之比云江嘗通判廬州有酒官善琴以坐
務不得出江旦旦就之郡中沙門道士及里畎能棋者
數人呼與同往郡人見之習熟因畫為圖前列趋道一
人騎馬青盖其後沙門道士褐衣數人葛巾芒履累累
相尋意思䔥散惜時無名手此畫不足傳後何减稽阮
也(唐賢抒情)
竇鞏工為絶句嘗從軍有别家詩云自笑儒生着戰袍書
齋壁上掛弓刀如今便是征人媍好織廻文寄竇韜又
悼妓東東一篇云芳菲美豔不禁風未到春殘已墜紅
惟有側輪車上鐸耳邊長似呌東東(盧瓌抒情)
令狐楚宫人斜詩云唯應四仲祭使者暫悲嗟又白時詩
序云自刑部員外郎出得累歴方鎮携挈随逐又有茈
菰花芹花詩亦唐賢所罕詠者(雜志)
李郢嘗與賈島僧無可遊島没長江僧亦返初郢感歎題
曰却到京師事事傷惠林歸寂賈生亡何人收得文章
篋獨我来經苔蘚房一命未沾為逐客万緣初盡别空
王䔥消竹塢斜陽在葉覆閑階雪擁墻(雜談)
孟郊卒韓吏部作誌謚曰正耀先生賈島哭之詩曰身没
聲名在多應萬古傳寡妻無子息破宅帶林泉塚近登
山道詩随過海舡故人相吊處斜日下寒天(摭言)
荒凉城南奉先寺後宫美人棺葬此角樓相望高起墳草
間柏下多石人秩卑焚骨不作塚青石浮屠唱丘壠家
家墳上作享亭朱門相向无人聲樹頭土梟作人語月
黑風悲鬼搖樹宫中飬女作子孫年年犢車来作主廢
后陵园官道側家破無人掃陵域官家歲給半千錢街
頭買餅作寒食此張文潜題奉先寺詩晁以道嘗與江
子之言文潜近来詩不堪好子之因誦此詩以對以道
云莫不是文潜詩否
洪駒父有過李公擇尚書墓一萹其間云鹿埸兔逕白畫
静稻壟松竹青嶂深說者以為大逼老杜
邢居實字惇夫年少豪邁所與遊皆一時名士方年十四
五時嘗作明妃引末句云安得壮士霍嫖姚縳取呼
韓作編戸諸公多称之旣卒余收什其殘章編成一集
號曰惇夫自少便多憔悴感慨之意其作秋懷云高歌
感人心心悲將柰何其作棗陽道中詩云有意問山仙
此生更来否已而果䘚於漢東惇夫之䘚也山谷以詩
哭之云詩到年来更老成江山爲助茟縦横眼看白骨
埋黃土何况人間父子情盖惇夫與其父歆向也蔡天
啓亦有詩云人物於今歎渺然孤墳宿艸已生煙日暮
行人道傍會應逄年少共談玄其餘作者甚衆皆載於
呻吟集後
邵尭夫之弟名睦者無疾而化前此有重九詩云擬問東
籬事東籬事渺茫后果殯於東籬之下故尭夫哭之云
自茲明月清風夜䔥索東籬看断腸又云断腸東籬何
所尋東籬從此事沉沉
余於一雜編中見有書郵亭事既不暁其誰作但觀其詩
有足哀者故載之於此其末云周仲美不知何許人自
言世居亰師父游䆠家于成都既而適李氏子侍舅姑
䆠㳑上從良人赴金陵幕偶因事棄官入華山有長住
之意仲美即寄身合淝外祖家方求歸未得會舅遽調
任長沙不免共載而南雲水茫茫去國益遠形影相吊
洒涕何言因書所懷于壁詩曰愛妾不愛子爲問此何
理棄官更棄妻人情寕可已永訣泗之濱遺言空在耳
三載無朝昏孤幃泪如洗婦人義從夫一節誓生死江
鄕感殘春腸断晚煙起西望太華峰不知幾千里(並王)
(直方詩話)
梅聖俞至寕陵寄余詩云獨護慈母喪泪與河水流河水
冬有竭泪泉常在眸彦獻持國譏其作詩太早余應之以
蓼莪及傳咸贈王何二侍郎詩(雜誌)
劉洞不知何許人江南國破後題池州一亭云千里長江
唯渡馬十年養士得何人(詩史)
白樂天去世人以詩吊之曰綴玉聮珠六十年誰教冥路
作詩仙浮雲不繫名居易造化無為字樂天童子觧吟
長恨曲胡兒能唱琵琶萹文章已滿行人耳一度思卿
一愴然
韓文公少年受䔥存吏部知賞及自袁州回入國子祭酒
道經江州因游庐山過吏部山居知諸子凋零惟二女
在焉作詩曰中郎有女能傳業伯道無兒可保家今日
庐山過舊隱空將衰泪對煙霞
張祐性酷好太湖石三吴太守多以贈之遺故陸魯望以
詩哭之曰一林石筍散豪家
顧况字逋翁暮年有一子字非熊忽暴亡况哀悼不勝乃
作詩曰老人喪愛子日暮淚成血老人年七十不作多
時别非熊冥間聞之以情告冥官冥官閔之却令生扵
况家三歲能言冥間聞父苦吟求再生事歴歷然長成
應舉擢第
盧延遜哭李郢端公詩曰軍門半掩槐花宅每過猶聞哭臨
聲北固暴亡兼在路東都權葬未歸茔漸穷老㒒慵看
馬着慘佳人暗理筝詩侣酒徒消散盡一場春夢越王
城
劉夢淂虎丘山見元微之二年過題名愴然有感云滻水
送君君不還見君題字虎丘山因知早貴兼才子不得
多時在世間又有所嗟二首云庾令樓中初見時武昌
春色似腰支相逄相識空如夢為雨為雲今不知鄂渚
濛濛煙雨微女郎魂逐暮雲歸只應長在漢陽渡化作
鴛鴦一隻飛
石守道為國子監直講天下呼為徂徠先生作慶曆聖
德頌大為時所忌會徐賊孔直温叛搜其家有介書坐
貶而卒時疑其詐死欲剖棺騐之近臣(言介)實死得免永
叔以詩哭之曰埋猶不信死終免断其棺揚章安云(章安)
(或為章亦)誰道盖棺人事定是非猶及土中身
劉夢得傷友人亡姬詩曰見學琵琶見藝成今来追想倍
傷倩撚弦花下呈新曲放撥灯前謝改名大抵好花終
易落從来尤物不長生蘭臺夜直衣衾冷雷雨無因入
禁城
劉得仁出入屋場三十年卒無所成而逝僧西白以詩弔
之曰忽苦為詩来到此冰魂雪魄已難招直教桂子落
墳上生得一枝冤始消
張禕侍郎有爱姬早亡念之不已猶子為右𥙷闕因其入
朝未歸為浣溪沙辭置扵机上曰枕帳熏爐隔繍幃二
年終日兩相思好風明月尔應知天上人間何處去舊
歡新夢覺来時黃昏微雨畫屏垂禕見曰此必阿灰詞
阿灰𥙷闕小字也
錢熙泉南才士也曾作四夷来王賦獻■太宗愛其才又
嘗撰三酌酸文世稱精絶後亦不逹而故鄕人李慶孫
以詩吊之曰四夷妙賦無人継三酌酸文舉世傳詩話
唐武宗有才人孟氏嘗對武宗泣下作何滿子而卒張祐
作詩云偶因清唱詠歌頻奏入深宫十二春却為一聲何
滿子下泉湏吊孟才人(劇談錄)
秦國公主薨神考賜挽詞曰海闊三山路香輪定不歸帳
深閑翡翠珮冷失珠璣明月晉歌扇殘霞散舞衣都
門送車反宿艸自春菲暁發城西道靈車望更遥春風
寒魯舘明月断秦簘塵入羅衣暗香随玉篆消芳魂
無北渚郍復可爲招又曰慶自天源發恩從國愛深
歌鍾雖在舘桃李不成春水折空還沁樓高亦隔秦
區區會稽市無復獻珠人(冷斎夜話)
增修詩話總龜卷之四十三
百家詩話總龜後集卷之四十三
釋氏門
坡贈辯才云我比陶令愧公為遠公優時辨才退居未嘗
出入坡往見之遂出至風篁嶺又云如使北山人求記
二老游用老杜寄贊上人與子成二老来往亦風流皆
一儒一釋也又寄參寥問少游失觧云底事秋来不得
觧之定中試與問諸天盖劉禹錫和宣上人賀王侍郎
放榜後詩云借問至公誰可印支郎天眼定中觀不惟
兼具儒釋又正属科埸事其不泛如此(䂬溪詩話)
夢得送僧君素云去来皆是道别此不消魂坡云古今
正自同歲月何必書此等語皆通徹無碍釋氏所謂
具眼也(同上)
端師子始見弄師子者發明心要則以綵帛像其皮時時
著之因以爲號秦少游聞其高道請申座端以手自指
曰天上無雙月人間只一僧一堂風冷笑千古意分明
少游首肯之能誦法華經必得錢五百乃開秩日誦數
句即持錢地坐去其缺簿者易之而去好歌漁父詞月
夕必歌之逹旦有狂僧回頭和尚以左道鼓動流俗士
大夫亦安其妄方對丹陽吕公肉食端徑至指曰正當
與麽時如何是佛回頭不能遽對端捶其頭推倒乃行
又有妖人號不托掘秀州城外地有佛像建塔其上傾
城敬信端見堪住曰如何是佛不托擬議端趯之而去
章相子厚請升座使余秀老撰䟽叙其事曰推倒回頭
趯飜不托七軸之蓮經未誦一聲之漁父先聞端听僧
官宣至此以手揶揄曰止乃引聲吟曰本是瀟湘一釣
客自東自西自南北大衆雜然称善端頋大笑曰我觀
法王法法王法如是下座(僧宝傳)
釣魚船上謝三郎雙鬢已蒼蒼莎衣未必清貴不肯換金
章汀草畔浦花旁静鳴桹自来好箇漁父家風一片瀟
湘金華俞秀老作此篇道人多傳之非道意岑寂其語
不能如是苕溪漁隱曰傳燈錄云玄沙福州閩縣人姓
謝氏幼好垂釣泛小艇扵南臺江狎諸漁者年甫三十
忽慕出塵乃弃釣艇投芙蓉山訓禪師落髮用此事
也(山谷)
冷齋夜話謂道潜作詩追法淵明其詩有逼真處曰數聲
柔櫓蒼茫外何處江村人夜歸又曰隔林彷彿聞機杼
知有人家住翠微余細細味之句格故佳但異淵明語
豈得謂之逼真處若東坡和陶詩前山正可數後騎且
勿驅此方是逼真處德洪不善評詩此豈足憑哉(苕溪漁隱)
師住天台梅子真舊隱一僧入山迷路問曰和尚在此山
多少時也師曰只見四山青又黃又問出山路什麽處
去師曰流水可隨去僧歸說似塩官塩官令僧去請出
山師有偈云摧殘枯木倚寒林幾度逢春不變心樵客
遇之猶不頋郢人那得苦追尋大寂聞師住山乃令一
僧到問曰和尚見馬師得箇什麽便住此山師云馬師
向我道即心是佛我便向這裏住僧云馬師近日佛法
又別師云作麽生別僧云近日又道非心非佛師云這
老漢惑乱人未有了曰任汝非心非佛我只𬋩即心即
佛其僧廽㪯似馬祖祖云大衆梅子熟也苕溪漁隱曰
韓子蒼送僧住梅山詩云寺聞岑寂知何許想到千岩
萬壑開待得梅山梅子熟不辞先寄一枝来用前事也
(傳燈錄)
梵志翻著襪人皆道是錯乍可刺尔眼不可隱我脚一切
衆生顛倒皆類如此乃知梵志是大脩行人也昔茅容
季偉田家子尔殺雞飯其母而以草具飯郭林宗林宗
起拜之因勸使就學遂為四海名士此飜著襪法也今
人以珍饌奉客以草具奉其親涉世合義則與已不合
義則称親萬世同流皆季偉之罪人也(山谷王梵志)
明州妙音僧法淵為人陽狂日飲酒市肆歌笑自如匄錢
於人得一錢即欣然以為飲得之多復與道路廢疾窮
者能言人禍福無不騐人疑其精於術數故號淵三命
發言無常及問之掉頭不荅惟云去去有喪之家必往
哭之&KR0830;則送之無貧富皆往莫測其意人以其狂又號
顛僧大覺禪師初住育王開堂僧倔然出問話人莫不
竊笑大斍問顛僧是顛了僧僧了顛荅曰大斍是大了
覺覺了犬大覺默然衆皆驚愕一日忽於市相别携
酒一壷至郡守宅前㩀地而飲觀者千餘人酒盡懷中
出頌一首欲化去衆皆引聲大呼云不可於此遂歸妙
音趺坐而化頌曰咄咄平生顛蹶欲問臨行炉中大雪
真相至今存焉(三山老人語錄)
蓬州道士賈善翔字鴻舉能劇談善琴嗜酒士大夫喜與
之游東坡嘗過之献書問曰身如芭蕉心如蓮花百節
疎通萬竅玲瓏来時一去時八萬四千末云鴻舉下語
賈荅曰老道士這裏没許多般數張天覺䟦其後云去
時八萬四千不知落在那邊若不斬頭覓活誰知措
大參禪(東泉雜錄)
太白夜懷有句云宴坐寂不動大千入毫髮潘佑獨坐有
句云凝神入混茫萬萬成虛空予爱二才子吐辭精敏
之力等入道深密之狀同合而書之聊資已用(法藏淬金)
近時僧洪覺範頗能詩其題李愬畫像云淮隂北面師廣
武其氣豈止吞項羽公得李祐不肯誅便知元濟在掌
股此詩當與黔安並驅也頃年僕在長沙相從弥年其
他詩亦甚佳如云含風廣殿聞碁响度日長廊轉柳隂
頗似文章巨公所作殊不類衲子又善作小詞情思婉
約似秦少游至如仲殊參寥雖名世皆不能及(許彦周詩話)
城外土饅頭饀草在城裏一人吃一箇莫嫌没滋味巳且
為土饅頭尚誰食之今改預先著酒澆使教有滋味(山谷)
(王梵志)
余在臨川景德寺與謝無逸軰升閣得禪月所畫十八應
真像甚竒而失苐五軸予口占嘲之曰十八聲聞觧唾
根少叢林漢乱山門不知何處羅齋去不見雲堂苐五
尊明日有女子来拜叙曰兒南营兵妻也寡而食素夜
夢一僧来言曰我本景德僧因行失隊煩相引歸寺可
乎旣覺而鄰家邀飯入其門見壁間有畫異僧形像了
然夢中所見也時朱世英守臨川異之使迎還閣藏之
(冷齋夜話)
元豊間嘗久旱𥙿陵禁中齋禱甚力一夕夢有僧乘馬
馳空中口吐雲霧旣覺而雨大作翌日中貴人道夢中
所見物色於相國寺山門五百羅漢中至苐十三尊略
彷彿即迎入内觀之正所夢也王丞相禹玉作喜雨詩
云良弼為霖辜所望神僧吐霧應精求元參厚之云仙
驥籋雲穿仗下佛花吹雨布天流盖記此事相國寺羅
漢本江南李氏時物在廬山東林寺曹翰下江州盡取
其城中金帛寶貨連百餘舟私盗以歸無以爲名乃取
羅漢每舟載十許尊獻之詔因賜相國寺當時謂之押
綱羅漢(石林詩話)
魯直使予對句云呵鏡雲遮月對曰啼粧露看花魯直罪
予於詩深刻見骨不務含蓄予竟不曉此論(冷齋夜話)
僧寶傳覺範所撰也但欲馳騁其文往往多失事實至扵
作贊又雜以詩句此豈史法示褒貶之意也哉其詩云
行盡湘西十里松到門却立數諸峯崇公事迹無尋處
庭下春泥見虎蹤又云廬山殿閣如生成食堂處處禪
牀折我自三門如冷灰盡日長廊卷風葉又為竒語云
如月照衆水波波頓見而月不分如春行萬國處處同
時而春無迹但其才性競爽見於言語文字間若扵禪
門本分事則無之也(苕溪漁隱)
前軰好称僧悟清鳥歸花影動魚没浪㾗圓以為句意皆
新然余讀後梁沈君攸臨水詩云花落圓紋出風急細
流翻乃知魚浪㾗圓之句出於此也(復齋漫錄)
泉州僧慶老有詩云交情老去淡如水病骨秋来瘦作松
真方外語也(詩說)
汪彦章龍溪集有霜餘溪上四絶癩可東溪集亦有霜
餘溪上五絶内四絶即龍溪集中詩但一絶不是所謂
故人江北江南岸者餘皆同之不知竟誰作邪四絶中
其一云水似秋蛇巧作蟠山如濃翠擁高鬟清風明
月元無主乞我烟蘿茅數間味清駃可愛(苕溪漁隱)
百家詩話緫龜後集卷之四十三終
