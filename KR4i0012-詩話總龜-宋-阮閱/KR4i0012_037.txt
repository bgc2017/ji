增修詩話總龜卷之三十七
譏誚門(下)
太中元年魏扶知礼闈入貢院題詩曰梧桐葉落满庭隂
鎻閉朱門試院深曾是昔年辛苦地不將今日負前心
心及榜出為無名子削為五言詩譏之(南部新書)
先天中王上客為侍御史自以才望當在前行忽除膳部
員外郎微有恨惋吏部郎中張思咏曰有意嫌兵部專
心望考功誰知脚踜蹬幾落省橋東盖膳部省是東北
隅也
趙璘儀質麽陋第名後赴&KR0666;礼儐相以詩嘲之曰廵關雖
傍樗蒲局望月还登乞巧樓第一莫教嬌太過緣人
衣帶上人頭又曰不知元在鞍橋裏將謂空䭾席帽歸
又曰火炉床上平驅立便與夫人作鏡㙜
崔立言高退隱茅山善謔浪為詩贈营妓敦龐者曰瓦棺
寺裏逄行跡華岳山頭露掌痕不湏惆帳愁難嫁待與
將書問岳神(瓦棺寺有大佛跡岳神大人)又醉中謔浙江廉
使曰山夫留意向丹梯連帥邀来出藥畦常見浙東誇
鏡水鏡湖元在浙江西(並同上)
太平廣記言杜牧為宣州幕有酒妓肥大牧之贈詩曰盤柤
當時有遠孫尚令今日逞家門一車白土將泥臉十幅
紅綃𥙷破裩瓦棺寺裏逄行跡華岳山前見掌痕不湏
啼哭愁難嫁待與將書問岳神與此同未知孰是
張唐卿進士第一人及第期集于㒷國寺題壁云一舉首
登龍虎榜十年身到鳳凰池有人續云君看姚曄并梁
固不得朝官未可知後果京官(筆談)
惠崇詩自負有河分崗势断春入焼痕青時人或有疑譏
其犯古者嘲之曰河分岡势司空曙春入焼痕刘長卿不
是師兄多古句古人詩句似師兄(閑居詩話)
元居中作宿守郡有官妓小蘇善歌舞幼而聪彗元守甚
怜之一日宴罷令就座客關彦長求詩關善詼諧即當
時名公也得詩云昔日聞蘇小今朝見小蘇未知蘇小
皃得似小蘇無由是以此自負相傳以起声士大夫從
此作詩甚衆洎長大數年間体豊脩長未免尚語比蘇
子瞻出知湖州亦耒乞詩蘇書與之云舞腰窈窕影搖
千尺龍蛇動歌喉宛轉声散半天風雨寒此䂖曼卿古
松詩遂士大夫笑(泗上錄)
曹唐羅隱同時才情不殊羅曰唐有鬼詩或曰何也曰水
底有天春寂寂人間無路月茫茫唐曰羅有女子詩或
曰何也曰若教觧語應傾國任是無情也動人此盖羅
牡丹詩也(盧瓌杼情)
賈島狂狷行薄执政悪之故不與選裴晉公扵㒷化作池
亭島詩曰破却千家作一池不栽桃李種薔薇薔薇花
謝秋風起荆棘满庭公始知人皆悪其不遜(古今詩話)
胡旦秘監性𥚹躁喪明居襄陽愛譏郡政夏英公常師
事之及公貴逹胡尚以青衿眡公公出鎮㐮陽時一造
焉一日謂公曰讀書乎郡事少暇比只作淂一燕雀詩
胡曰試㪯之曰燕雀紛紛出乱麻漢江西畔使君家空
堂自恨無金弹任尔啾啾到日斜自尔少戢
蔡君謨守福唐會李太伯與陳烈扵望海亭以歌者侑
酒方舉板一拍陳驚怖越席攀木踰垣而去李作詩曰
七閩山水掌中窺乘興登臨到落暉誰在昼橋沽酒
處幾多鳴櫓趁潮歸晴耒海色依希見醉後鄉心積
漸微山鳥不知紅粉樂一声檀板便驚飛盖譏其矯
也
梅聖俞過楊州宋公序送鵝作詩謝云嘗遊鳳池上曾
食鳳池萍乞與江湖客從交養素翎公序得詩不懌
(同前)
乾符末有客寓扵廣陵開元寺不為僧所礼一筆題門而
去龕龍去東時日隱西斜敬文今不在碎石入流沙僧
衆皆不能詳之独有沙弥能觧衆問其由則龕龍去矣
有合字時日隱矣有寺字敬文不在苟字也碎石入流
沙卒字也此不遜之言辱我曺也衆僧大悟沙弥乃懿
皇朝雲皓供奉也
長沙六快詩致仕屯田王揆作也六人謂帥周沆漕趙良規
憲李碩刘舜臣倅朱景陽許玄詩略曰湖外風物竒
長沙信難續衡峰排古青湘水湛寒綠舟檝通大江
車輪會平陸昔賢官是邦仁澤流豊沃今賢官是邦
刳㗖人脂肉懷昔甘棠花傷今猛虎毒然此一郡内所
樂人纔六漕與二憲僚守連兩通属高堂日暮會深
夜継以燭幃幕皆綺紈噐皿盡金玉歌喉若珠纍舞
腰如素束千態與万狀六人歡不足因成快活詩薦之
尭舜目餘數聮猥不可錄揆與樊太慱立里閈友素俱
老扵故鄕而林泉相依以二疎自高謗詩旣出捕樊以
脅之樊義薄无守悉以遊從之事賣之以求苟免而希
賞獄具讟謗削籍立以告發加秩昂然拜&KR1179;略無三禠之
羞訓詞云為尔交者不其難乎(湘山錄)
皇甫松箸醉鄊日月三卷自叙之云松丞相竒章公表甥
然不薦舉因㐮陽大水变極言誹謗有夜入真珠室
朝遊瑇瑁宫之句丞相有爱姬名真珠
張曙崔昭緯中和間西川同舉相與謁日者問命時曙自
恃才名籍甚人皆呼爲將耒状元崔亦分居其下無何
日者殊不頋曙惟目崔曰將来万全及第曙有愠色曰
郎君亦及第但崔家郎君拜相當扵此時過堂旣而曙
果以愴恤不終場昭緯首冠曙以詩刺之曰千里江山陪
驥尾五更風水失龍鱗昨夜浣沙溪上雨綠楊芳艸爲
何人崔不平之會夜飲崔以巨觥飲張拒之崔曰但吃
待我作宰相與你取状元張拂衣而出因不叶後七年
崔自内大廷拜張扵後三榜裴公下及第果扵崔公
下過堂(並同上)
崔珏佐大魏公幕與副車袁充不叶公俱薦之扵朝崔
拜芸閣校讎縦舟江滸會有客以絲桐詣公公善之而
迎珏至公從容爲客請一篇珏方懷拂欝因而發洩所
蓄爲詩七条弦上五音寒此藝知音自古難惟有河南
房次律始終怜淂董亭蘭公不懌崔大慚恚
元微之在浙東時賓府有薛書記飲酒醉因争令以酒
噐擊傷微之由此遂去幕乃作十離爲献詩云馴擾朱
門四五年毛香足净有人怜無端咬着親情脚不得紅
絲毯上眠(犬离家)越𬋩宣毫始称情紅牋紙上撒花瓊
都緣用久鋒頭尽不得羲之手裏擎(筆离手)雲耳
紅毛淺碧蹄追風曾到日東西為驚玉皃郎君墜不得
華軒更一嘶(馬离廐)隴西獨自一孤身飛去飛耒上錦
茵都緣出語無方便不得籠中更喚人(鸚鵡离籠)出
入朱門未忍抛有人常變語咬咬&KR0742;泥穢汚珊湖簟不
得梁間更壘巢(燕离巢)皎㓗圓明内外通清光似照
水晶宫都緣一点瑕相汚不得終霄在掌中(珠离掌)戲
躍蓮池四五秋常摇朱尾弄輪鈎無端擺断芙容朵不得
清波更一游(魚离池)瓜利如鋒眼似鈴平原捉兔趁高
晴無端竄向青雲外不得而今手上擎(鷹离鞲)䈵欝
新栽四五行常將正節負秋霜為緣春笋鑚墻出不得
垂隂覆玉堂(竹离亭)鑄瀉黃金鑑始開初生三五月
徘徊爲遭無限塵蒙汚不得華堂上玉㙜(鑑离㙜)元公
詩曰馬上同携今日杯湖邊還拂去年梅年年只是人
空老処処何曾花不開歌咏每添詩酒興醉酣還命𬋩
弦来墫前百事皆依舊点檢唯無薛秀才(摭言鑑戒錄有薛涛上連)
(師犬离家魚离池鸚鵡离籠竹离叢珠离掌五詩謂㾕書記不知孰事是)
趙昌言爲樞密副使時陳儀與董&KR0770;俱爲三司塩鉄副使
胡旦知制誥院盡同年生俱少年爲一時之俊梁顥又嘗
與同幕五人者旦夕會飲扵樞第茶觴壼矢未嘗虚
日每乘醉夜方歸金吾吏逐夜候馬首声喏儀以醉
鞭指其吏曰金吾不惜夜玉漏莫相催都人諺曰陳三
更董半夜(玉壼清話)
張文潜嘗作斉安行詞甚不美未云最愁三伏热如甑北
客十人九人病百年坐死回中州千金莫作斉安游而潘
邠老黃人也爲作觧嘲云爲邦雖陋勿雌黃我曾侍立
蘇公旁見公顔色不撨悴不似賈誼耒江湘它州雖粗
勝吾州無此两公相継游(直方詩話)
王令逄原廣陵人旣見知於舒王声譽赫然時附䴡之徒
望風伺候守牧冠盖日满其門進譽献謟初不及文字
間也&KR1134;原猒之大署其門云紛紛閭巷士看我復何爲
来即令我煩去即我不思意有知恥者而干謁不衰
東坡號思聡詩爲水鏡集又作序贈之云聡能爲水鏡以
一含万則書與詩當益竒吾將觀焉以爲聡淂道深
之候及聡来京師種種不進有人戲之云水鏡年来亦
太昏
張文潜作大旱詩云天邊趙盾益可畏水底武侯方醉眠
時人以為幾扵湯燖右軍也(並同上)
晉劉道真遭乱扵河側牽舡見一老嫗摇櫓道真嘲之曰
女子何不調機弄杼因甚旁河摇櫓荅曰丈夫不跨
馬揮鞭因甚旁河牽舡又嘗與人艸中同盤共飲見
一嫗將两小兒過並着青衣嘲之曰青羊引双羔媍人
曰两猪共一槽道無以對(因話錄)
唐宋國公瑀不觧射九月九日賜射瑀箭俱不着垜一
無所獲歐陽詢詠之曰急風吹緩箭弱手馭強弓
欲高翻復下應西還又東十回俱着地两度併擎空惜
問誰為此只應是宋公簫瑀封宋國公(太平廣記)
東臯子王勣字無功有杜康廟碑醉鄕記俻言酒德廣
陵人刘虚白擢進士第嗜酒有詩云知道醉鄉無戸
稅任他荒却下丹田世之嗜酒者苟為仲尼之徒淂
為誥戒乎(北梦瑣言)
李度顯德中舉進士攻詩有醉輕浮世事老重故鄕人之句
人多誦之王朴為樞密以此一聮薦扵申文炳知㪯遂
擢為第三人嘲曰主司只選一聮詩(玉壷清話)
寇文公嘗與張洎同省一日作庭雀詩譏洎曰少年挾弹多
狂逸不用金丸用䗶丸盖譏洎頃在江南重圍中而李
煜草詔内扵䗶丸中追上江救兵之事也洎不免強
顔附之後稍親䁥(仝上)
龔彦和謫化州持不殺戒日夜礼佛對客蟣虱滿衣領不
恤也鄒志完嘲曰衣領從教虱子緣夜深拜淂蓆兒穿
道鄕活計君知否飢即湏飡困即眠(冷齋夜話)
詩話總龜卷之三十七
百家詩話總龜後集卷之三十七
譏誚門
坡遊武昌寒溪云楚雨遂昏雲夢澤吳潮不到武昌宮又
周游困卧九折嶺褰衣獨上吳王㙜扵一時筆快遂以
上宮目之繼而有李成伯云嗟嗟漢鼎久傾東肉食曾
無智與忠孟德仲謀交號令本初耦地搶姦雄武侯偶
失三分策孫氏俄成一戰功寂寞西山舊巢穴庸兒尤
道帝王宮語幾乎詈矣但渠不記其家太白曾作武昌
韓侯去思頌黃金之車大吳天子武昌鼎據實為帝
里其罪大矣(碧溪)
永叔萬釘寳帶爛漫環人謂此帶幾度道著觀子美緋魚
以及之扶病垂朱紱挈帶看朱紱銀章付老翁世未嘗
&KR1018;之者豈以其人不止宜此服邪固嘗有云朱紱負平
生又云居然綰章紱受性本幽獨(同上)
唐竇常牟群庠鞏兄弟五人四人擢進士獨群客隱毗陵
因韋夏卿屡薦始入仕皆詩人也牟晚從昭義盧從史從史
䆮驕牟度不可諫即移疾歸東都故其秋夕閑居詩云
燕燕辝巢蟬蛻枝穷居積雨壊藩籬群嘗為黔中觀察
使故其詩云佩刀看日晒賜馬旁江調言語多重譯壷
觴每獨謠而鞏詩中乃有自京師將赴黔南之所謂風雨
荆州二月天問人初頋峽中舡西一望雲和水尤道黔
南有四千此詩疑群所作而悞寘鞏集中尔常歴武陵
夔江抚四州刺史所謂看春又過清明節筭老重經癸
巳年者將之武陵到松滋渡之所作也庠詩不見其廵
内一絶云愁雲漠漠艸離離太液鈎陳処処疑薄暮毁
垣春雨裏殘花猶發萬年枝造句亦可謂秀整矣兄弟
中獨群詩稍低又不得舉進士而位反居上鞏詩有放
魚詩云好去長江千萬里不湏辛苦上龍門豈非為群
而言乎史載鞏平居與人言若不出口世號囁嚅翁乃
肯為是耶(葛立之)
謝灵運在永嘉臨川作山水詩甚多往往皆佳句然其人
浮躁不羈亦何足道哉方景平天子踐阼灵運巳扇摇
異同非毀執政矣曁文帝召為祕書監自以名軰應參
時政而王曇首王華等名位踰之意旣不平多称疾不
朝則元君之心巳見扵此時矣後以游放无度為有司
所紏朝廷遣使收之而靈運有韓亡子房奮秦帝魯連
恥之詠竟不免東市之戮而白樂天乃謂謝公才廓落
與世不相遇壯志欝不用湏有所洩処洩為山水詩逸
韵諧竒趣何也武帝文帝两朝遇之甚厚内而卿監外
而二千石亦不為不逄矣豈可謂與世不相遇乎少湏
之安知不至黃散而𥚹躁至是惜哉其作登石門詩云
心契九秋榦目翫三春荑居常以待終処順故安腓不
知桃墟之洩能処順耶五羊之旤能待終耶亦可謂心
語相違矣(韵語陽秋)
荆公作商鞅詩云今人未可非商鞅商鞅能令政必行余
窃疑焉孔子論為君難有曰如其善而莫予違也不亦
善乎如不善而莫予違也不幾乎一言而喪邦乎盖人
君操生殺之權志在使人无違扵我其何所不至哉商
鞅助秦為虐而乃称其使政必行何耶後又有謝安詩
云謝公才業自超群誤長清談助世紛秦晉區區等亡
國可能王衍勝商君則知前萹有激而云也杜子美云
舜舉十六相身尊道何高秦時用商鞅法令如牛毛則
知所去耴矣(韵語陽秋)
荆公以詩賦决科而深不樂詩賦試院中五絶其一云少
年操茟坐中庭子墨文章頗自輕聖世選才終用賦白
頭來此試諸生後作詳定官復有詩云童子常誇作賦
工暮年羞悔有楊雄當年賜帛倡優等今曰論才將
相中細甚客鄊因茟墨卑扵尔雅注魚䖝漢家故事真
當改新詠知君勝弱翁熙寕四年旣預政遂罷詩賦專
以經義耴士盖平日之志也元祐五年侍御史劉挚等
謂治經者專守一家而略諸儒傳記之斈為文者惟務
訓釋而不知聲律体要之詞遂復用詩賦紹圣初以詩
賦為元祐學術復罷之政和中遂著扵令士庶傳習詩
賦者杖一百畏謹者至不敢作詩時張芸叟有詩云少
年辛苦校䖝魚晚歲彫䖝恥壮夫自是諸生尤習氣果
然紫詔盡駆除酒間李杜皆投筆地下班揚亦引車唯
有少陵頑鈍叟静中吟撚白髭鬚盖芸叟自謂也(葛)
(立之)
黃魯直云陶渊明責子詩曰白髮被两髩肌膚不復實
雖有五男兒捴不好紙筆阿舒巳八嬾惰故无匹阿宣
行志學而不爱文術雍端年十三不識六與七通子垂
九齡但覓梨與栗夫運苟如此且進杯中物觀渊明此
詩想見其人慈祥戲謔可觀也俗人便謂渊明諸子皆
不肖而渊明愁歎見扵詩耳又杜子美詩陶潜避俗翁
未必能逹道觀其著詩萹頗亦恨枯稿逹生豈是足默
識盖不早生子賢與愚何其挂懷抱子美困頓扵三川
盖為不知者詬病以為拙扵生事又往往&KR1018;議宗文宗
武失學故聊觧嘲耳其詩名曰遣興可觧也俗人便爲
&KR1018;病渊明所謂痴人前不得說夢也
作詩不知風雅之意不可以作詩詩尚譎諫唯言之者無
罪聞之者足以戒乃爲有𥙷而涉扵毀謗聞者怒之何
𥙷之有觀蘇東坡詩只是&KR1018;誚朝廷殊无温柔崇厚之
氣以此人故得而罪之若是伯淳詩聞者自然感動因
舉伯淳和温公諸人禊飲詩云未湏愁日暮天際是輕
隂又泛舟詩云只恐風花一片飛何其温厚也(龜山語錄)
東坡云今太白集中有歸来乎笑矣乎及贈懷素艸書𢾗
詩决非太白作盖唐末五代間學齊巳軰詩也余舊
在冨陽見國清院太白詩絶凡近過彭澤興唐院又見
太白詩亦非是良由太白豪俊語不甚擇集中亦往
往有臨時率然之句故使妄庸軰敢耳若杜子美世豈
復有偽撰邪余嘗舟次姑熟堂下讀姑熟十詠怪其語
淺近不類李白王平甫云此李赤詩也赤見柳子厚集
自比李白故名赤其後為厠鬼所惑以死今觀其詩止
此而以太白自比則其人心疾久矣豈厠鬼之罪也苕
溪漁隠曰東坡此語盖有所&KR1018;而已
元祐文章世称蘇黃然二公當時争名互相譏誚東坡嘗
云黃魯直詩文如蝤蛑江珧柱格韵高絶&KR1083;飱盡廢然
不可多食多食則發風動氣山谷亦云盖有文章妙一
世而詩句不逮古人者此指東坡而言也二公文章自
今視之世自有公論豈至各如前事盖一時争名之詞
耳俗人便以為誠然遂為&KR1018;誚所謂蚍蜉撼大樹可笑
不自量者邪
王直方詩話云文潜賦虎圖詩末云煩君衞吾寢振此蓬
蓽陋坐令盗肉鼠不敢窺白晝或云此却是猫兒詩也
又大旱詩云天邊趙盾益可畏水㡳武侯方醉眠時人
以為幾扵湯燖右軍也
東軒筆錄云彭乘為翰林學士文章誥命尤為可笑有边
帥乞朝覲仁宗許其候秋凉即途乘為批荅之詔曰
當俟䔥䔥之候爰興靡靡之行王琪性滑稽多所侮誚
及乘死也琪為挽詞云最是䔥䔥句無人繼後風盖為
是也
後山詩話云楊蟠金山詩云天未樓臺横北固夜深灯火
見揚州王平甫云莊宅牙人語也觧量四至吳僧錢塘
白塔院詩曰到江吳地盡隔岸越山高余謂分界堠子
語也
隠居詩話云至和中阮逸為王宫記室王能詩多與逸唱
和逸有句曰易立太山石難枯上林柳有言其事者
朝廷方治之會逸坐他事因廢弃之
百家詩話総龜後集卷之三十七
