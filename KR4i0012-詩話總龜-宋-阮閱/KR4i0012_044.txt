增脩詩話總龜卷之四十四
隱逸門
章聖遣使召魏野仲先聞使至留詩一聮于壁而遽去云
洗硯魚吞墨烹茶鶴避烟使還以壁間詩對章聖曰野
不求仕矣遂不召(古今詩話)
内侍孫可久賦性淡薄年踰五十即乞致仕都下居苐堂
北有小園城南有圃每以小車載酒優游自適石曼卿
嘗過其居贈詩曰南北占河潤幽深在禁城叠山資遠
意辭俸買閑名閉戸斷蛛網折花移鳥聲誰人識高意
朝野石渠生柳詠詩曰孫侯幽隱直城東草木扶疎一
畆宫會珥貂璫為近侍却紆絛褐作閑翁高吟擁鼻詩
懷壯雅論■衡道氣充猒盡繁華天上樂始將蹤跡學
冥鴻(青箱雜記)
劉素字仲華好學不事科舉頗通迁固夀曄之書嘗有人
貽之詩曰不甘五等諸侯薦直肯九重天子知然卒不
及仕(江南野錄)
方干處士號缺唇先生有司以唇缺不可與科名遂隱居
鑑湖作閑居詩曰寒山壓鏡心此處是家林梁燕欺春
醉岩猿學夜吟雲連平地起月向白波沉由自聞鍾角
棲身可在深又曰世人如不容我自縱天慵落葉憑風
掃秋粳任水春花朝連郭霧雪夜隔湖鍾身在能無事
頭宜白此峰又感懷云事業不得力至今猶苦吟吟成
五字句用破一生心世路屈聲滿雲溪冤氣深前賢多
晚逹莫怕鬢霜侵(鑑戒錄)
隱士張楚居洛陽平康之南與李衛公别苐為鄰山水竒
秀楚風韻高㓗衛公當軸薦為左拾遺不起後出鎮過
平康往訪之楚避扵山谷衛公歎恨久之題其門曰昔
日趣黃詔余慚在鳳池今來招隱士恨不見瓊枝(詩史)
張齊賢相公司空致仕歸洛康寧福夀得晉公午橋莊鑿
渠通流栽花植竹日與故舊乘小車携觴遊釣牓扵門
曰老夫已毁裂冠冕或公&KR0807;垂訪不敢迎見嘗以詩戲
故人云午橋今得晉公廬水竹烟花興有餘師亮白頭
心已足四登两府九尚書慕唐李大亮為人故字師亮
(同前)
康定間益州書生張俞嘗獻書朝廷天下由是知其名然
不喜仕進隱扵青城山白雲溪時樞密田况守成都與
詩曰深慚蜀太守不及采芝人(雲齋廣錄)
程嵩字明甫延津人初舉不第遂不肯仕場屋年八十餘
嘗作詩曰雖無事業傳千古却得安閑過一生(同上)
王鼎善歌詩好神仙事遊心物外時人或謂有所得問之
終不洩露詩百餘篇傳扵人間五言詩贈程明甫云古
縣枕前灘官閑道自安執杯山鳥唱曬藥野猿看石縫
横琴筆槎根插釣竿不知陶靖節早晚入雲端又贈僧
云出齋猿獻果烹茗鳥㗸薪又題云風落桂枝驚鶴去
水流山果向人來又送僧云孤雲蹤跡都無定出個青
山入個山
王易簡蕭希甫下及第名居榜尾不看榜歸華山尋就山
釋褐授華州幕官後拜左拾遺又辭官歸隱留詩曰汨
没朝綱愧不才誰能低折向塵埃青山得去且歸去官
職有來且自來再入升朝官位諫垣臺閣三十年官至
八座乞致仕歸華山十年而終(郡閣野談)
顧况志尚疎逸近扵方外時宰招以好官况以詩答之云
四海而今已太平相公何用喚狂生此身還似籠中鶴
東望瀛洲呌一聲(南部新書)
有一武士忘其姓名志樂閑散而家甚貧嘗作詩曰人生
本無累何用買山錢遂投檄而去(古今詩話)
唐末蜀川有唐求放曠疎逸方外人也吟詩有所得即將
藁撚為丸投大瓢中後卧病投瓢於江曰茲瓢苟不沉
没得之者方知吾苦心耳瓢至新渠江有識者曰此唐
山人詩瓢也接得十纔二三題鄭處士隱居曰不信最
清曠及來愁已空數點石泉雨一溪霜葉風業在有山
處道成無事中酌盡一杯酒老夫顔亦紅贈如上人云
不知名利苦念佛老岷峨𥙷衲雲千片焚香篆一窠戀
山人事少憐客道心多日日齋鍾罷高懸濾水羅題
青城山范賢觀數里緣山不猒難為尋真訣問黃冠
苔鋪翠點仙橋滑松&KR0668;香梢古道寒晝旁綠畦薅嫩
玉夜開紅竈撚新丹孤鍾已斷泉聲在風動瑶花月滿
壇(古今詩話)
偽蜀辛酉歲有隱迹于陶沙者不知所從來戴破帽携鐵
笆竹畚多扵觀寺閑處坐卧有文谷遇之以禮接之忽
誦谷新詩數篇又詠自作詩曰九重天子人中貴五等
諸侯閫外尊争似布衣雲水客不將名字掛乾坤
劉槩字伯節青社人有氣節及苐為幕僚一任不得志弃
官隱居冨丞相噐重之有詩云昔年曾作瀟湘客憔悴
東秦歸不得西軒忽見好溪山如何却有楚鄕憶讀書
悞人四十年有時醉把闌干拍(閑居詩話)
陳陶劍浦人好遊學善觧天文長扵雅頌有詩曰中原莫
道無麟鳳自是皇家結網疎與水曹任畹相善寓之詩
曰好向明時薦遺逸莫教千古弔靈均晚絶縉紳之望
以脩養爲事有詩曰乾坤見了文章懶龍虎成時印綬
疎又曰蟠溪老叟無人用閑把竿教六韜又曰近來
世上無徐庶誰向桑麻識卧龍陶隱西山産藥物數十
種開寶中嘗見一叟角髮被褐與一鍊師舁藥入城鬻
之獲貲則求鮓就爐對飲旁若無人歌曰藍采和塵事
紛紛事更多争如賣藥沽酒飲歸去深厓拍手歌疑其
為陶焉或云得仙矣(江南野錄)
又陳陶詩有江湖水清淺不足掉鯨尾飲水狼子瘦思日
鷓鴣寒一鼎雌雄金液火十年寒暑鹿麑衣寄語東流
任斑鬢向隅終守鐡蓑衣諸如此不可殫紀(北梦瑣言)
史虚白本山東人唐晉之間中原多事見李昪屢陳治要
而不用遂隱廬山煜徙南昌至星子渚召問曰處士隱
居必有所得曰近得漁父一聮令誦之曰風雨揭卻屋
全家醉不知煜變色時世宗已下淮南(江南野錄)
寇豹不知何許人與謝觀同在唐崔裔孫相公門下以詞
藻相尚謂觀曰君白賦有何佳語對曰曉入梁王之苑
雪滿羣山夜登庾亮之樓月明千里豹唯唯觀大言曰
僕已擅名海内子才調多胡不作赤賦豹未搜思厲聲
曰田單破燕之日火燎平原武王伐紂之時血流漂杵
觀大駭豹後不仕隱南嶽
許堅不知何許人遇酒筵不問尊卑遠近必到乘興只三
五杯便去性嗜魚將魚火上旋炙熟處即吃生處復炙
殊不去其鱗腸每和巾帶入溪澗内浴度目浸身出水
即扵風日中坐候乾其衣服多有黤氣人惡之或有人
與物忻然而受將散與貧者多扵夢中吟詩宿溧陽縣
靈泉精舍僧出白字韻請留詩其僧對榻見熟睡至晚
起出七言詩云近枕吳溪與越峰前朝恩錫雲泉額竹
林晴見鴈塔高石室曾棲幾禪伯荒碑字没秋苔深古
池香泛荷花白客有經年别故林落日啼猿情脉脉太
平興國九年自茅山再遊廬山扵方先生房内安下至
夜深常與數人談笑人疑聽堅已知之高聲云不得來
不得來今在洪州西山或吉州玉笥山(郡閣雅談)
韓退綘州人放誕不拘常跨一白驢有詩云山人跨雪精
上便不論程嗅地打不動笑天休始行為人所稱好着
寬鶴氅醉則鶴舞石曼卿贈詩曰醉狂玄鶴舞閑卧白
驢號(閑居詩話)
王冀公鎮金陵以書致錢塘講師遵式式將謁公過林逋
逋以詩送云虎牙熊軾隱鈴齋棠樹隂隂長碧苔丞相
望尊賓謁少清言應喜道人來(同前)
謝逸字無逸臨川勝士也工詩能文魯直讀其詩曰晁張
流也恨未識耳無逸詩曰老鳳垂頭噤不語枯木槎牙
噪春鳥又曰貪夫蟻旋磨冷官魚上竿又曰山寒石髮
瘦水落溪毛凋皆為魯直稱賞朱世英以八行薦入學
不得已詣之信宿而還所居溪堂生涯如龐藴余嘗過
之小君方炊稚子宗野汲井無逸誦書掃除顧余放箒
大笑曰聊復爾耳余作偈曰老妻營炊稚子汲水龐公
掃除丹霞適至弃掃迎門一笑相親不必靈照多通道
理朱世英亦作偈曰提藍靈照掃地謝公一般是麫做
作不同不假語默通透玲瓏更若未會換手槌胸(冷齋夜話)
神仙上
陳希夷先生每睡則半載或數月近亦不下月餘贈金勵
睡詩曰常人無所重惟睡乃為重舉世皆為息魂離神
不動覺來無所知貪求心愈動堪笑塵中人不知夢是
夢又曰至人本無夢其夢本遊仙真人本無睡睡則浮
雲烟爐裏近為藥壺中别有天欲知睡夢裏人間苐一
玄又嘗題石水澗曰銀河&KR0904;落翠光冷一派回環湛晚
暉幾恨却為頑石碍琉璃滑處玉花飛又冬日晚望云
山鬼煖或呼溪魚寒不跳晚景愈堪觀危峰露殘照題
西峰曰為愛西峰好吟頭盡日昂嵓花紅作陣溪水綠
成行幾夜碍新月半山無夕陽寄言嘉遯客此處是仙
鄉又華山曰半夜天香入巖谷西風吹落嶺頭蓮空愛
掌痕侵碧漢無人曾嘆巨靈仙又與毛女遊曰藥苗不
滿笥又更上危巔回指歸去路相將入翠烟又曰曾折
松枝為寶櫛(一作髻)又編栗葉作羅𥜗有時問着秦宫事
笑撚仙花望太虚(翰府名談)
又先生唐德宗時至僖宗封清虚處士賜宫女三人先生
貯之别室以詩謝云雪為肌體玉為腮深謝君王送到
來處士不生巫峽夢虚勞雲雨下陽臺章聖累召不起
有學士譏之曰秪是先生詔不出若還詔出一般人先
生答曰萬頃白雲獨自有一枝仙桂阿誰無后歸華隂
令王睦令飲之起寢扵溪岩先生為詩曰華山高處是
吾官出即凌空跨晚風臺殿不將金鎻閉來時自有白
雲封睦得詩愧謝(青瑣集)
張洎家居城外有一隱士名乃吕仙翁姓名洎倒屣見之
索紙筆八分書七言詩一章留與洎頗言將作鼎鼐之
意其末句云功成當在破瓜年俗以破瓜字為二八洎
六十八而卒乃其䜟也仙翁詩多傳人間有自詠云朝
遊北海暮蒼梧䄂裏青蛇膽氣麄三入岳陽人不識朗
吟飛過洞庭湖又有飲海龜兒人不識燒丹符子鬼難
看一粒粟中藏世界二升鐺裏煑山川之句大抵皆詞
句竒怪世所傳百餘首人多誦之(談苑)
道士馬自然有異術飲酒至一石不醉人有疾以雜草木
揉碎呵與人食無不瘥每自吟曰昔日曾隨魏伯陽經
時醉卧紫金牀東君過我多情懶罰向人間作酒狂廣
明中梓州上升續本事集更有二首詩其一曰省悟前
非一息間更抛人世弃塵寰徒誇美酒如瓊液休戀嬌
娥似玉顔含笑謾教心思苦别離還使鬢毛斑雲中
幸有堪歸路無限青山是我山其二曰何用燒丹學駐
顔閙非城市静非山時人若覓長生藥對景無心是大
還(詩史)
殷七七有異術過潤州與客飲云某有一藝佐歡即顧屏
上畫婦人曰可歌陽春曲婦人應聲遂歌其音清亮似
從屏中出歌曰愁見唱陽春令人離腸結郎去未歸家
柳自飄香雪如此者十餘曲(同前)
吕仙翁名嵓字洞賓本關右人咸通初舉進士不苐巢賊
為梗携家隱扵終南山學老子法絶世辟榖變易形骸
尤精劍術今往往有人扵關右途路間與之相逢多不
顯姓名以其趍舍動作異扵流俗故為人所疑又為篇
詠章句間洩露其意嘗有詩送鍾離先生云得道來來
相見難又聞東去幸仙壇杖頭春色一壺酒頂上雲攅
五岳冠飲海龜兒人不識燒山符子鬼難看先生去後
應難老乞與貧儒換骨丹贈薛道士云落魄薛道士年
高無白髭雲中卧看石雪裏去尋碑誇我吃大酒嫌人
念小詩不知甚麽漢一任軰流嗤(雅言雜載)
又先生唐僖宗時人避寇亂多遊湖湘間或梁魏之地嘗
遊大雲寺與寺僧多唱和僧有詩贈翁翁乃依韵和曰
三千里外無家客七百年前雲水身行滿蓬萊為别館
道成瓦礫是黃金待賓榼裏嘗存酒化藥爐中别有春
積德求師何患少由來天地不私親一日遊寂蕳觀淬
劍扵石作詩贈道士侯日晦曰欲整鋒鋩敢憚勞凌晨
開匣玉龍嘷手中氣岸冰三尺石上精神蛇一條姦血
點流隨水盡兇膏今逐漬痕銷削除浮世不平事與尔
相將上九霄嘗遊長沙智度寺贈僧惠覺詩曰逹者推
心兼濟物聖賢傳法不離真請師開訴西來意七祖如
今未有人臨行題壁上云唐室進士今時神仙足閗紫
霧却歸洞天衆方知其為吕仙翁也(摭遺)
宿州天慶觀西廡下有石刻二詩盖至道中有賣墨人嘗
遊扵此一日題詩曰秋景蕭蕭葉亂飛庭松影裏坐
移時雲迷鶴駕何方去仙洞朝元失我期又曰肘傳丹
篆千年術口誦黃庭两卷經鶴觀古壇槐影裏悄無人
跡戸長扄或以為名吕仙翁詩也(古今詩話)
岳陽樓有碑極大乃李觀記吕仙翁筆迹李知賀州日有
道士相訪自云吕先生誦過岳陽詩云唯有城南老樹
精分明知道神仙過李亦不曉後知岳州有白鶴寺僧
見過道及吕仙翁嘗憩扵寺前松下有老人自松梢冉
冉而下致恭扵先生之前曰某松之精也今見先生過
禮當致謁吕書一絶扵寺壁而去獨自行來獨自卧無
限世人不識我唯有城南老樹精分眀知道神仙過後
郡守為創亭扵松下名曰回先生云(古今詩話)
孟嘏連山人性落魄狂溺扵歌酒賦詠後捷名不欲止江
左士人頗竒之贈史虚白云詩酒獨遊寺琴書多寄僧
聖朝奄有金陵孟賓于先居連上嘏興國中亦自吉水
還故鄕逾年卒書生成務崇因言廬山與嘏有忘年之
分興國中見嘏且言自連上來游江左時有詩送成務
崇曰同呼碧嶂前已是十余年話别非容易相逢不偶
然多為詩酒役早免利名牽幸有歸真路何妨學上玄
務崇詢扵連上知交皆言嘏卒已十余年矣(雅言雜載)
許堅江左人為性藪野似非今之人年高絶不知曉人事
少言人不問終日不啓口多居三茅山不知年歲形容
不變好飱魚能為詩多談神仙事題茆山觀曰嘗恨清
風千載欎洞天今得恣遊遨松楸古色玉壇静鸞鶴不
來青帝高茅氏井寒丹已化玄宗碑斷夢仍勞分明有
箇長生路休向紅塵歎二毛早年堅以時事干江南李
氏人訝其狂戇以為風恙莫與之禮一絶上舍人徐鉉
云幾宵烟日鎻樓臺欲寄侯門薦禰才滿面塵埃人不
識謾隨流水出山來因拂衣歸隱今尚在隱迹江淮間
沈廷瑞寄食閣皂山舉作異俗軰盛夏向火嚴寒单衣問
其故終不荅與袁州陳智周相善興國中無病卒于玉
笥觀數年有人扵江筠路次見廷瑞共語久之令人將
詩寄智周智周得詩甚訝馳出門求送詩者已不知所
在詩曰名山相别后别後會難期金鼎銷紅日丹田老
紫芝訪君雖有路懷我豈無詩休羡繁華事百年能
幾時智周扵端拱二年登苐授衡陽尉卒(同前)
沈道士筠州高安人故吏部郎中彬第二子也性孤僻形
貌秀徹初名有鄰弃妻入道居玉笥山易名廷瑞每遇
深山古洞日不返嚴寒風雪常单衣危坐或絶食經月
或縱酒行歌緣峭壁升喬木若猿猱之狀骨肉相尋便
却走避忘情混俗人莫測之往往為同道者困雍熙二
年正月内扵玉笥山先不食七日至上元日甲辰辭道
侣歸所居院集仙亭念人生幾何賦無病而終遺言扵
弟子將畫者土宿一幀度人經一卷隨&KR0830;後二年二月
二十日有閣皂山僧昭瑩扵山門數里相遇且閣皂山
相去玉笥山一百六十里僧昭瑩問所往云暫别廬山
尋知巳留下土宿一幀及度人經一卷五言詩一首為
别云南北東西路人生會不無早曾依閣皂又却上玄
都雲片隨天闊泉聲落石孤何期早相遇樂共煑菖蒲
後昭瑩到玉笥山話及方知沈道士已亡具說途中相
遇并所留土宿及經詩示于人衆皆駭異遂往墳上看
見土交横拆裂闊及尺餘至今不敢發質其文驗其事
即屍解而去(郡閣雅談)
張白邢州人少應進士舉不及苐入道常挑一鐡葫蘆得
錢便飲酒自稱白雲子註天尊升玄護命經著武陵春
色三百首略一两篇云武陵春色好十二酒家樓大醉
方回首逢人不舉頭是非都不采名利混然休戴個星
冠子浮沉逐世流贈酒店崔氏一絶云武陵城裏崔家
酒地下應無天上有南遊道士飲一㪷卧向白雲深洞
口又哭陸先生一絶云六親慟哭還復蘇我笑先生淚
滴無脫履定歸天上去空墳留入武陵圖忽一日稱患
至夜閉戶曉不開問之不應道衆訝之抉門見血滿地
問之别無所苦嘱身後勿燒焚尋時而卒酒戶崔氏出
木櫃而葬扵武陵城西經半年有鼎州官忘其名在楊
州勾當公事遇扵酒肆同杯數日衆聞之道俗看驗其
墳有一穴如椀大深透其棺敲之已空
陳省躬金陵人扵偽朝頗歷政事顯德中出為臨川宰泛
舟闕下道經章江泊女兒浦抵暮有書生不通姓名登
舟求見與省躬語論甚竒問今晉朝苐幾帝省躬具以
實對微笑而已坐間高吟云西去長沙東上船思量此
事已千年長春殿掩無人掃滿眼梨花哭杜鵑省躬疑
是神仙再拜告問無言而退出船不見所之
吳含靈江西人也為道士居南岳六七年俗呼為吳猱好
睡經旬不飲食常言曰人若要閑即湏嬾如勤即不閒
也素不攻文偶作上升歌甚竒絶云玉皇有詔登仙職
龍吐雲兮鳳着力眼前驀地見樓臺異艸竒花不可識
我向大羅觀世界世界只如指掌大當時不為上升忙
一時提向瀛洲賣清太年羽化後有客人扵乾祐中在
嵩山見之
許鵲真人唐末遊南岳招仙觀壁上題歌一首云洪爐烹
鍜人性命噐用不同分皆定妖精鬼魅鬪神通只自干
邪不干正黃口小兒初學行唯知日月東西生還為萬
靈威聖力移月在南日在北玉是玉兮石是石藴弃深
泥終不易鄧通餓死嚴陵貧帝王豈是無人力丈夫未
逹莫相侵攀龍附鳳損精神題後數日上昇
李夢符不知何許人梁開平初鍾傳鎮洪州日與布衣飲
酒狂吟放逸嘗以釣竿懸一魚向市肆蹈漁父引賣其
詞好事者争買得錢便入酒家其詞有千餘首傳于江
表略其一兩首云村寺鍾聲渡遠灘半輪殘月落前山
徐徐撥棹却歸灣浪叠朝霞錦綉翻又曰漁弟漁兄
喜到來婆官賽了坐江隈椰榆杓子木瘤杯爛煑鱸魚
滿案堆察考取狀答曰插花飲酒何妨事樵唱漁歌不
碍時遂不敢復問或把冰入水及出身上氣如蒸鍾氏
亡亦不知所在(俱同前)
伊用昌遊江浙間散誕放逸不拘細謹善飲每醉行歌市
中其言皆物外汗漫之辭似不可曉亦能為詩留題閣
皂觀云花洞門前吠似雷險聲流斷俗塵埃雨噴山脚
毒龍起月照松梢孤鶴回羅幕秋高添碧翠畫簾時捲
對樓臺兩壇詩客何年去去後門關更不開後入湖南
謁馬氏時方設齋獨不請用昌自造之㩀其坐洎食畢
則大聲吟詩云誰人能識白元君上士由來盡見聞避
世早空南火宅植田高種北山雲雞能抱卵心常聽蟬
到成形殼自分學取大羅些子術免教松下作孤墳詩
畢拂衣而起衆訝竒異乃逼問無對出門不見(雅言雜載)
石恪西蜀人善畫尤長扵山水禽魚亦攻歌詩言論粗暴
多誚人短開寶中王師下西蜀遣名畫入京恪在其數
宣扵相國畫壁工畢上狀乞歸奉勑任便出京卒扵道
中雍熙元年殿直雷承昊奉命來衡陽風土殊俗恪痛
勉之為七言詩送承昊遲暮與恪宿于公含逹曉分携
承昊行經數里思恪已卒數年遽出所贈詩多言衡陽
風物其詩曰衡陽去此正三年一路程途甚坦然深䆳
門牆三楚外清風池舘五峰前西邊市井來商客東岸
汀洲簇釣船公退只應無别事朱陵後洞看神仙及到
任公宇一如恪言詩章好事者争傳之(同上)
黃覺仕宦不遂意送客都門外至則客已遠不及旅舍中
見一道士在側因取所携酒肉呼道士共飲食之旣罷
道士舉杯摭水寫吕字覺始悟其為吕洞賓道士曰眀
年江南相見覺果得江南官及期見道士出俵大錢七
文其次十文又小錢三文曰數不可益也予藥可數寸
許告曰歲旦以酒磨服之可保一歲無疾覺如其言至
七十餘藥亦將盡作詩曰床頭曆日無多字屈指眀年
七十三果以是歲終(貢父詩話)
咸通中有進士張綽下苐遊江淮飬氣耽竒只以爐火為
事題壁曰争那金烏何欲上飛不住紅爐謾燒藥玉顔
安可駐今年花落枝眀年花滿樹不如且飲酒莫𬋩流
年度人異之不喜粧飾多㦄旗亭而好杯人召飲若遂
意則索紙剪蝴蝶三十二以氣吹之成列而飛如此累
刻以指收之俄皆在手見者求之即以他事為阻嘗遊
塩城多為酒困非類相競留繫邑中醒乃課述為陳情
二章獻狄令乃釋之詩云門風長有蕙蘭馨鼎族家傳
覇國名容貌静懸秋月彩文章高振海濤聲訟堂無事
調琴軫郡閣何妨醉玉觥今日東流橋下水一條從此
鎮長清自後宰欲傳其術張云明府勲貴家流年少而
宰劇邑多聲色犬馬之求未暇忘味玄奥因贈詩云何
用梯媒向外求長生尺在内中脩莫言大道人難得自
是行心不到頭去之日乘醉因求搗網紙剪二鶴扵&KR0550;
前俄而翔飛乃曰汝先去吾即後來時狄令亦醉其所
題云自不會天下經書在腹内身却騰騰處世間心即
逍遥出天外江南好事者尚記上升時事(桂苑叢談)
崔存字存中博州博平人因遊王屋見二人坐扵水濱存
曰願聞二仙名號東坐曰豈不知世有石曼卿乎西坐
者即蘇舜欽子美也存曰世傳學士為鬼仙矣曼卿曰
甚哉二三子之妄也夫純陽即仙純隂即鬼升扵天者
為仙沉扵幽者為鬼處扵中者為人旣為仙又為鬼乎
存曰願得一語以救塵骸曼卿作詩曰牛毛麟角成真
少莫道從來是壯夫龜鶴性靈終好道神仙言語不關
書不將青目觀浮世都把仙春駐玉壺寄語世人無妄
語高真幽鬼適殊途子美作詩曰宿植靈根何太早洞
悟真風正年少常令丹海飛日烏又使玉液朝元腦崑
臺氣候四時春紫府光隂夜如曉來時不用五雲車跨
着清風下蓬島須臾有翠鳥飛下㗸書置扵二子前子
美曰瀛洲有召遂飛踰山頂而去(摭遺)
增修詩話總龜卷之四十四
百家詩話緫龜後集卷之四十四
釋氏門
予謫海外上元椰子林中漁火三四而巳中夜聞猿聲悽
動作詞曰凝祥宴罷聞歌吹畫轂走香塵起冠壓花枝
馳萬騎馬行燈閙鳳楼簾捲陸海鰲山對當年曾看天
顔醉御杯舉歡聲沸時節雖同悲樂異海風吹夢嶺猿
啼月一枕思歸泪又有懷京師詩云十分春瘦緣何事
一掬歸心未到家苕溪漁隱曰忘情絶愛此瞿曇氏之
所訓惠洪身爲衲子詞句有一枕思歸淚及十分春瘦
之語豈所當然又自載之詩話矜衒其言何無識之甚
邪(冷齋夜話)
往年余宰分寕覺範從高安来舘之雲嵓寺寺僧三百各
持一幅紙求詩扵覺範覺範斯湏立就余見之不懌
曰詩當少加思豈若是容易乎覺範笑曰取笑吾意而
巳相别十年覧其遺編追記平生不覺隕泪余欲刪去
冗長定取精深數十百首仍爲作序以示世人老懶未
睱也僧中初無具詩眼者巳刻版書肆每以為恨(韓子蒼)
巳收一霎掛龍雨勿起千岩攧鷂風挂龍對攧鷂皆方言
古今人未嘗道又云䴡句妙扵天下白高才俊似海東
青又云文如水行川氣如春在花皆竒句也(雪浪齋日記云)
余至瓊州劉蒙叟方飲於張守之席三鼓云遣急足来覓
長短句欲問叙何事蒙叟視燭有蛾撲之不去曰為賦
此急足反走持紙曰急爲之不然獲譴也余口授吏書
之曰密燭花光清夜闌粉衣香趐遶團團人猶認假爲
真實蛾豈將灯作火看方歎息爲遮欄也知愛處實難
拚忽然性命隨烟熖始覺從前被眼瞞蒙叟醉笑首肯
之既北渡夜發海津又贈行為之詞曰一叚文章種性
更謫仙風韻畫戟叢中清香凝宴寢落日清寒落花
信愁似海洗光詞錦後夜歸舟雲濤喧醉枕(冷齋夜話)
東坡長短村南村北響繅車參寥詩云隔林彷彿聞機杼
知有人家在翠微秦少游菰蒲深處疑無地忽有人家
笑語聲三詩大同小異皆竒句也(高齋夜話)
吳僧道潜有標置常自姑蘇歸西湖經臨平道中作詩云
風蒲獵獵弄輕柔欲立蜻蜓不自由五月臨平山下路
藕花無數滿汀洲東坡赴官錢塘過而見之大称賞巳
而相尋扵西湖一見如舊相識及坡移守東徐潜往訪
之舘於逍遥堂士大夫争識之東坡饌客罷与俱来
紅粧擁隨之東坡遣一妓前乞詩潜援筆而成曰寄語
巫山窕窈娘好將魂夢惱襄王禪心巳作沾泥䋈不逐
春風上下狂一坐大驚自是名聞海内然性𥚹憎凢子
如仇嘗作詩曰去歲春風上國行爛窺紅紫厭平生而
今眼底無姚魏浪蕊浮花懶問名士論以此少之道潜
作詩追法渊明其語有逼真處曰數聲柔櫓蒼茫外何
處江村人夜歸又曰隔林彷彿聞機杼知有人家在翠
微時從東坡在黃州士大夫以書抵坡曰聞曰與詩僧
相從豈非隔林彷彿聞機杼者乎真東山勝游也坡以
書示潜誦前句笑曰此吾師七字師號(冷齋夜話)
華亭船子和尚有偈曰千尺絲綸直下垂一波纔動萬波
隨夜静水寒魚不食滿船空載月明歸叢林盛傳想見
其爲人山谷倚曲音歌成長短句曰一波纔動萬波隨
蓑笠一鈎絲金鱗正在深處千尺也湏垂吞又吐信還
疑上鈎遲水寒江静滿目青山載月明歸(冷齋夜話)
靈徹詩僧中第一如海月生残夜江春入暮年窗風枯硯
水山雨慢瑟弦經来白馬寺僧到赤烏年前軰評此詩
云轉石下千仞江(雪浪齋日記)
唐李憕之子源以父死王難不仕居洛陽惠林寺與僧員
澤遊一日相約遊峨嵋山源欲泝峽澤欲取斜谷路源
不可曰吾巳絶世事豈可復道京師哉舟次南浦見媍
人錦襠負甕而汲者澤望而泣曰吾不欲由此者為是
也源驚問之澤曰媍人姓王氏吾當爲子孕三歲矣吾
不来故不得乳今旣見無可逃者三日浴兒時願公臨
我以一笑爲信後十二年杭州天竺寺外當與公相見
至暮澤亡婦乳三日源往視之兒見源果笑源後適吴
赴其約聞葛洪川畔有牧童扣牛角而歌曰三生石上
舊精魂賞月吟風不要論慙愧情人遠相訪此身雖異
性長存問澤公徤否荅曰李公真信士又曰身前身後
事茫茫𣣔話因緣恐断腸吳越山川尋巳徧却回烟棹
上瞿塘遂去不知所之東坡詩云𣣔向錢塘訪員澤葛
洪波畔帶秋深即此事也(甘澤謠)
遠法師居廬山下持律精苦過中不受密湯而作詩換酒
飲陶彭澤送客無貴賤不過虎溪而與陸道士行過虎
溪數百步大笑而別故禪月作詩云爱陶長官醉兀兀
送陸道士行遲遲買酒過溪皆破戒斯何人斯師如斯
故效之晉陶淵明把酒椀送陸脩静過虎溪胸次九流
情似鏡人間萬事醉如泥(山谷)
文殊問無著近離甚處著云南方殊云南方佛法如何多
少著云或三百或五百著問此如何住持殊云凡聖同
居龍蛇渾雜著云多少衆殊云前三三後三三雪竇頌
曰千峰盤屈色如藍誰謂文殊是對潭堪笑清凉多少
衆前三三與後三三(傳灯錄)
大覺懷璉禪學外工詩荆公與之游嘗以其詩示歐公曰
此道人作肝臓饅頭也荆公不悟其戲問其意歐公曰
是中無一點䒩氣璉蒙仁庙賞識晉住東京静因禪
院甚久嘗作詩進呈乞還山林曰千簇雲山萬壑流閑
身歸老此峯頭殷勤願祝如天夀一炷清香滿石楼又
曰堯仁况是如天闊乞與孤雲自在飛(冷齋夜話)
東坡言僧詩要無𬞞筍氣固詩人龜鑑今時悞觧便作世
網中語殊不知本分家風水邊林下氣像盖不可無
若盡洗去清拔之韻便與俗同科又不足尚齊巳云春
深遊寺客花落閉門僧惠崇云曉風飄磬遠暮雪入廊
深之句華實相副頋非佳句邪天聖間閩僧可士有送
僧詩云一缽即生涯隨緣度歲華是山皆有寺何處不
爲花笠重吳天雪鞋香楚地花他年訪禪室寕憚路途
賖亦非食肉者能到也(西清詩話)
西湖僧清順怡然清苦多佳句嘗賦十竹詩曰城中寸土
如寸金幽軒種竹只十箇春風慎勿長兒孫穿我階前
綠苔破又有久服林下遊頗識林下趣從渠綠隂繁不
碍清風度閑行石上眠落葉不知數一鳥忽飛耒啼破
幽絶處荆公遊湖上爱之乃称揚其名坡晚年亦與之
游甚多酧唱(冷齋夜)
東吳僧惠詮徉狂垢汚而詩語清婉嘗書湖上一山寺壁
曰落日寒蟬鳴獨歸林下寺柴扉夜来掩片月隨行屦
惟聞犬吠聲更入清蘿去東坡一見而和其後曰但聞
煙外鍾不見烟中寺幽人行未巳草露温芒屦惟應山
頭月夜夜照来去詮竟以此詩知名(冷齋夜話)
東坡元豊末年得請歸耕陽羡舟次瓜步以書抵金山了
元禪師曰不必出山當學趙州平等接人元得書徑来
東坡迎笑問之曰以偈爲獻曰趙州當日少謙光不出
三門見趙王争似金山無量相大千都是一禪牀東坡
拊掌稱善(僧宝傳)
王荆公丁家艱閱内典於蔣山與贊元禪師游從如兄弟
公嘗問祖師意旨元不荅公益扣之公般若有鄣三有
近道之質一更兩生来恐純熟公曰願聞其說元曰公
世緣深懷經濟之志用舍不能必心未平又多怒而學
問尚理扵道爲所知愚此其三也特視利名如脫髮甘
淡薄如頭陁此為近道且當以教乘滋茂之可也公再
拜受教元爲人閑靖寡言客来無貴賤寒温外無别語
公後罷相居定林稍覺煩動即造元相向默坐終日而
去有詩題覺海方丈贈之云往来城府住山林諸法脩
然但一音不與物爲真道廣每隨緣起自禅深舌根巳
净誰能壊足跡如空我得尋歲晚北窗聊寄傲蒲萄零
落半牀隂人以為實錄(僧宝傳)
雪竇顯禪師嘗作偈云三分光隂二早過靈臺一點不揩
磨貪生曰曰區區去喚起回頭争柰何世人貪着愛境
以妄為真迷而弗返讀此偈者宜如何哉(雪竇語錄)
百家詩話緫龜後集卷之四十四終
