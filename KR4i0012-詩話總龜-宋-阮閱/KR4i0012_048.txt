增修詩話總龜卷之四十八
鬼神門
余與魯直夀朋天啓會子伯時齋看詩卷皆仙鬼作或夢
中所作也又記太平廣記中有人為鬼物所引入墟墓
皆華屋洞戸忽為劫墓者所驚出遂失所見但云芫花
半落松風晚清吾每愛此两句故附之書末
王著洛陽人也七歲能属文十四進士及第初依師冤勾
縣張嘏東京應舉久不知消息賃居相國寺東因出通
衢忽遇張嘏遂邀茶肆叙闊至乃才蝴蝶詩最嘉云今
夜君棲芳艸裏為傳消息到王孫嘏無言忽然不見著
驚問鄕人云卒已半年著自及第便歴華省至翰林
學士只及中年而終(郡閣雅談)
西川宰相高駢版築羅城日有守禦指揮使姜知古分得
西南趙波塊即趙畚相公墳也知古號令候䁱開之是
夜有人黃衣束帶瘦骨長卓立于知古前曰趙相公使
上書知古驚覧書末後有詩一首頃之鬼不見詩云我
昔勝君昔君今勝我今人生一世第何用苦相侵
保大中廣陵裡城隍因及古塜得石誌一所云日為箭兮
月為兮四時射人兮無窮但得天將明月花不覺人隨
流水空山川秀兮碧穹窿崇夫人墓兮直其中猿啼烏
嘯烟濛濛千年萬年松栢風或云李白詞(南唐近事)
甘露寺僧話吴王收得浙右之明年夏中夜月瑩無雲
長江如畫有僧持課俄數人自西軒領僕厮軰挈酒
上江亭而止夢明月宰相遇坐定命酒羅列昊竊窺之
思中夜禁行從何而至必是幽虚扵窗隙俯伏伺之東
向一人衣南朝衣西向一人北虜衣北向一人衣縫掖
衣指南向者設禮而坐東向一人衣朱衣霜簡清瘦多
髯飛杯之次東向者曰今日恣縱江南之游皆不乏風
流矣僕嘗記公云何人種得西施花千古春風開不盡
可謂越古超今矣酒至西虜服曰各述旦曩日臨危一
言曰趙臺能爲賦邢陽解獻書可惜西川水不救轍中
魚次至縫掖舉白而歌曰偉哉横海鱗壯矣垂天翼一
旦失風水翻爲螻蟻食廵至東向云功遂侔昔人保退
無智力旣涉太行險兹路信難涉次至朱衣乃高吟曰
握裏龍蛇紙上鸞逡廵千幅不將難顧雲已往羅隱耄
更有何人逞筆端吟罷東樓晨鍾遽鳴僧戶軋然而啓
忽尔而散(桂花叢談)
秦太虚言寶應民有嫁娶會客者有客徑起出門若醉甚
將赴水者人急持之客曰有婦人以詩招我其詞云長
橋直下有蘭舟破月衝烟任意遊金玉滿堂何所用争
如年少去來休倉皇就之不知其為水也然客亦無他
夜會說鬼與參寥參寥舉此聊為記之(東坡詩話)
唐丞相馬植弟固武威太守固弟西河太守二弟聞植罷
安南都護又除黔南不得意維舟峽中古寺前夜月如
晝見白衣人緩步隄上吟曰栽竹爲筒作笛吹鳳凰池
上鳳凰飛勞公更向黔南去即是陶鈞萬類時歴歴可
聽遣人尋訪已失之後黔南去再入爲大理卿遷刑部
侍郎判塩鐡遂大拜
大曆元年元載因早朝有人獻詩載令左右收之候入中
書看其人曰若不能讀請自誦一篇曰城東城西舊行
處城裏花飛柳如絮海燕㗸泥欲下來屋裏無人却飛
去吟畢不見乃知其非人也載後敗家破妻被戮
馮翊夏陽縣㩀大河有冀河清澈可鍳大和中縣尉趙生
一夕與同軰聮步望月扵冀泉上忽有人貌甚黑綠袍
自泉中出徐吟曰夜月明皎皎綠波空悠悠生且驚其
水溺明日生再遊冀水見廟中土偶人被綠袍視之其
貌乃昨日吟詩人也
元和中有陸橋家于丹陽居有池塘亭榭一夕有人叩門
急視見一人儀狀秀逸自稱曰沈約聞公雅好詩故來
奉謁旣而呼左右曰召青箱來有一兒年可十歲約曰
此吾子也欲使紹吾學故名青箱然亦能詩從吾與范
僕射過臺城曾作感舊詩令諷之曰六代舊山川興王
幾百年繁華今寂寞朝市昔喧闐夜月琉璃水春風柳
色天傷時爲懷古垂淚國門前忽不見
唐燕士晉昌人隱于九華晚步山下見一白衣少年閒步
自若曰澗水潺湲聲不絶溪壠茫茫野花發自來自去
人不知歸時長對空山月歸問里人曰是吳氏子善詩
卒僅數年矣
錢起寓宿驛舍聞窗外有人曰曲終人不見江上數峰青
起怪之十年後就試座主李時試湘靈鼓瑟詩落句意
久不屬遂以此一聮續之乃中魁選詩全篇云善鼓雲
和瑟常聞帝子靈馮夷空自舞楚客不堪聽雅調悽金
石清音發杳冥蒼梧來暮怨白芷動芳馨流水傳湘浦
悲風過洞庭曲終人不見江上數峰青
劉山甫隨侍官扵嶺外北歸泊舟洞庭登岸見有北方毗
沙門天王廟祠因謁之見廟宇頽圯乃題云壞墻風雨
幾經春艸色盈庭一座塵自是神仙無感應盛衰何得
却由人是夜夢神責曰我南岳神也汝何相侮俄而風
濤大作舟幾覆悔謝徹去詩牌乃止(古今詩話)
長安中秋望夜有人聞鬼吟曰六街鼓歇行人絶九衢茫
茫空有月又聞有和者云九衢生何勞勞長安土盡槐
根高俗云務本西門是鬼市或風雨暝晦皆聞其喧聚
之(南部新書)
開元中有幽州衙校姓張妻孔氏生五子而卒後娶李氏
妬悍狠戾虐遇五子鞭捶不其甚苦哭扵孔氏之墳母
忽於塜中出撫其子悲慟久之因以白布巾題詩贈張
曰不分成故人泣涕每盈巾死生今有隔相見永無因
盒裏殘粧粉留將與後人黃泉無用處浪作塜中塵有
意憐男女無情亦任君欲知腸斷處眀月照孤墳五子
得詩以呈其父其父訴扵連帥連帥上聞李氏流嶺南
建隆初有人行扵巴峽夜泊舟扵江涘忽有人諷詠曰秋
逕填黃葉懸崕露艸根猿聲一呌斷客旅數重魂其音
苦切激昂而悲如是通宵九吟百遍初疑舟行秀士也
及曉訪之其所泊岸殊無舟舸但空山䆳林溪谷絶幽
尔㳂岸尋訪數處有二脚迹長二尺許
荆南復州門街東有劉氏舊宅宇舍横斷敝壊鮮有人居
梁太保震有遠房弟伯升秀才請居之貴其幽致而肄
業旣憩馭月餘辰夕甚安一日晝寝夢魘久之方寤乃
曰適夢一女子綠裙紅䄂自東街而來泣而呼曰聽妾
幽恨之句詩曰卜得上峽日秋江風浪多巴陵一夜雨
腸斷木蘭歌梁因稱嘆而覺竟無他說(脞說後集)
鬼仙詩曰仙人未必便仙去還在人間人不知手把白鬚
從两鹿相逢却問姓名誰又云江上檣竿一百尺山中
樓臺十二重山僧樓上望江上指點檣竿笑殺儂又云
爺娘送我青楓根不記青楓幾回落當時手刺身上衣
今日爲灰不堪着又曰酒盡君莫沽壺傾我當發城市
多囂塵還山弄明月又云浦口潮來初渺漫蓮舟溶漾
采花灘芳心不愜空歸去會得潮平更折看又曰忽然
湖上片雲飛不覺舟中雨濺衣折得荷花渾忘却空將
荷葉盖頭歸又曰寒花白露裏亂山明月中是夕苦吟
罷寒燭與君同
黃魯直登荆州亭柱間有詞曰簾捲曲欄獨倚銀屏暮天
無際淚眼不曾晴家在吳頭楚尾數點雪花亂委撲漉
沙鷗驚起詩句欲成時没入蒼烟叢裏魯直曰似為予
發筆勢類女子又有淚眼不曾晴句即鬼也是夕有女
子絶豔見夢扵魯直曰我家豫章附舟墮水死于此登
亭感而作不意公能辨之魯直覺曰此必吳城小龍女
事(同前)
佞媚門
陳瑄太師任西川有愛姬徐氏郫城令之女也令欲求彭
牧以紅絹數寸作二十八字遣其妻私示其女曰深宫
冨貴事風流莫忘生身老骨頭因與太師歡笑處為吾
方便覓彭州人皆鄙之(鑑戒錄)
鎮楊州請章孝標賦春雪孝標作詩曰六出花飛處處飄
粘囱拂砌上寒條朱門到曉難盈尺盡是三軍喜氣消
唐李嶠少負才華參知政事封鄭國公長夀中則天鑄八
稜銅柱題曰大周萬國述德天樞紀革命之功貶皇家
之德天柱下置鐵山翁師子琪璘圍遶武三思為文朝
士獻詩不可勝紀惟嶠詩冠絶當時曰轍迹光西崦勲
庸紀北燕如何萬國會諷德九門前灼灼臨黃道迢迢
入紫烟仙盤正下露高柱欲乘天山類叢雲起珠疑大
火懸聲流塵作劫業固海成田聖澤傾堯酒薰風入
舜絃忻逢下生日還遇上皇年后憲司發附會韋庶人
左授滁州别駕(大唐新語)
琢句門
唐僧多佳句其琢句法比物以意而不指言一物謂之象
外句如無可上人詩曰聽雨寒更盡開門落葉深是落
葉比雨聲也又曰微陽下喬木遠燒入秋山是微陽比
遠燒也用事琢句妙在言其用而不言其名耳此法唯
荆公山谷東坡知之荆公曰含風鴨綠鱗鱗起弄日鵝
黃裊裊垂此言水柳之用而不言水柳之名坡别子由
曰猶勝相逢不相識形容變盡語音存此用事而不言
其名山谷曰管城子無食肉相孔方兄有絶交書又曰
語言少異無阿堵冰雪相看有此君又曰眼看人情如
格五心知世事等朝三格五是融法也後漢注云常置
人扵險處然句中眼者世尤不能解王荆公欲新政作
雪詩曰勢合便疑包地盡功成終欲放春回農家不念
豐年瑞只欲青雲萬里開
韓魏公罷政判北京作園中行詩曰風定曉枝蝴蝶亂雨
勻春圃桔橰閑意趣所至多見扵嗜好
歐陽文忠公喜士爲天下第一好誦孔北海座上客常滿
尊中酒不空之句
范文正公清嚴而喜論兵好誦兵衛森畫戟燕寢凝清
香之句
李師中送唐介謪官詩曰去國一身輕似葉高名千古重
如山並游英俊顔何厚已死姦䛕骨尚寒已而聞介趁
月首上任大悔乃以書索詩唐公笑曰吾正不用此無
對屬落韻詩送還李乃悟一身千古非恊對與荆公措
東坡遊羅浮詩曰潜鱗有飢蛟掉尾取渴虎我來方醉後
濯足聊戲侮想見海上超放之類然蛟疑不能掉尾雪
裏芭蕉也
王榮老渡觀江風作不得濟父老曰公篋中畜竒物此江
神極靈獻之當得濟榮老有玉麈尾端石硯宣包幛獻
之皆不驗有魯直草書扇頭子題韋應物詩曰獨憐
幽草澗邊生上有黃鸝深樹鳴春潮帶雨晚來急野
渡無人舟自横取視儻恍之勢曰我猶不識鬼識之乎
以獻之香火未收天水相照如鏡南風徐來帆一飽而
濟余謂神必元祐仙客不然何嗜之深也
李白詩曰昔日芙蓉花今為斷腸草以色事他人能得幾
時好陶弘景仙方注曰斷腸草不可食其花美好名芙
蓉花
柳子厚詩曰漁翁夜傍西巖宿曉汲清湘然楚竹烟消
日出不見人欸乃一聲山水綠回看天際下中流巖上
無心雲相逐東坡評詩云以竒趣為宗反常合道為趣
熟味之此詩有竒趣其尾两句雖不必亦可欸乃
相呼聲相應也(冷齋夜話)
杜牧華清宫詩云長安西望綉成堆山頂千門次第開一
騎紅塵妃子笑無人知道荔枝來尤膾炙人口據唐記
明皇常以十月幸&KR0784;山至春即還宫是未嘗六月在驪
山也然荔枝盛暑方熟詞意雖美而失事實
唐人題西山寺云幾夜碍新月半江無夕陽或謂冠絶古
今以其盡得西山之景趣也金山寺題者甚多而絶
少佳句唯樹影中流見鍾聲两岸聞又天多剰得月地
少不生塵最為人傳誦要亦未為至工若用扵落星寺
有何不可乎熙寧中介甫有句云天末海門横北固烟
中沙岸似西興尤為中的(遯齋閒覧)
增修詩話總龜卷之四十八(終)
百家詩話捴龜後集卷之四十八
䴡人門
陳筑字夢和莆田人崇德初登第為福州古田尉既至官
惑一倡周氏周能詩嘗有詩贈筑曰梦和殘月過楼西
月過楼西夢巳迷喚起一声腸断処落花枝上鷓鴣啼
首句蓋寓筑字也又有春時詩曰暼然飛過誰家燕驀
地香耒甚処花深院日長無個亊一瓶春水自煎茶
(夷堅志)
往時青幕之子婦妓也善為詩詞同府以詞挑之妓荅曰
清詞䴡句永叔子瞻曾獨步似恁文章寫得出耒當甚
強(後山詩話)
杭妓胡楚龍靚皆有詩名胡云不見當年丁令威年耒処
処是相思若將此恨同芳草却恐青青有尽時張子野
老于杭多為官妓作詞而不及靚靚献詩云天與群芳
十樣葩獨分顔色不堪誇牡丹芍藥人題徧自分身如
鼓子花子野扵是為作詞也(同上)
蘇子瞻通判錢唐嘗權領郡事新太守將至營妓陳状以
年老乞出籍從良公即判曰五日京兆判状不難九尾
野狐從良任便有周生者色藝為一郡之最聞之亦陳
状乞嫁公惜其去判云慕周南之化此意誠可嘉空冀
北之群所請宜不允其敏捷喜謔如此(澠水燕談錄)
韓魏公為陜西安撫開府長安李待制(師中)過之李有詩名
席間使為官妓賈爱卿賦詩云願得貔貅十萬兵大戎
巢冗一時平歸耒不用封侯印只問君王乞爱卿(后山詩話)
李元膺喪妻作長短句云去年相逄深院宇海棠下曾歌
金縷歌罷花如雨翠羅衫上點点紅無數今歲重尋携
手処空物是人非春暮回首青門路乱紅飛絮相逐東
風去元膺尋亦卒(冷齋夜話)
杜大中自行伍行將與物無情西人呼為杜大䖝虽妻有
過亦公杖杖之有爱妾才色俱美大中牋表皆此妾所
為一日大方寢妾至見几間有紙筆頗佳因書一闋寄
臨江仙有彩鳳随鵶之語大中斍而視之云鵶且打鳳
扵是掌其面至項折而斃(今是堂手錄)
東坡在豊城有老人生子爲具召東坡且求一詩東坡問
翁年夀幾何曰七十翁之妻幾何曰三十東坡即席戲
作八句其警聮云聖善方當而立歲乃翁巳及古希年
(迍齋閑覧)
治平中錢忠道過吳江爱其凬物清佳晉恋不能去諷詠
遊賞遇一女子小舟獨棹扵煙波浩渺間忠悅之作詩
贈女子其警句云滿目生涯千頃浪全家衣食一輪竿
女子得詩携之歸呈其父其父蓋隱淪客也喜忠此詩
遂以女子奉忠箕箒泛舟同入烟波不知所往(青瑣)
白藕作花凬巳秋不堪殘睡更回頭晚雲帶雨歸飛急去
作西窗一夜愁此趙德麟細君王氏所作也德麟既鰥
居因見此篇遂與之為親余以為乃二十八字媒也德
麟名令畤東坡作秋陽賦云越王之孫有賢公子宅扵
不土之里而詠無言之詩蓋畤字也坡云且教人別処
使不得苕溪漁隱曰德璘小詞有臉薄難藏泪眉長易
斍愁之句人多称之乃全用也香奩集桃花臉薄難蔵
泪柳葉眉長易斍愁一聮詩但去其上四字耳(王直方詩話)
毛逹可未第時其内以一詩寄之云剔燭親錦字書擬憑
歸鴈寄天隅經年未報于秦策不識如今舌在無(寄齋錄)
近時媍人能文詞如李易安頗多佳句小詞云昨夜雨疎
凬驟濃睡不消殘酒試問捲簾人却道海棠依舊知否
知否應是綠肥紅瘦綠肥紅瘦此言甚新又九日詞云
簾捲西凬人似黃花瘦此語亦媍人所難到也易安再
適張舟未幾反目有啓事與綦処厚猥以桑榆之晚景
配茲駔儈之下材傳者争笑之(苕溪漁隱)
朝奉郎丘舞中諸女皆能文詞每兄弟内集必聮詠為樂
其仲嘗作寄夫詩云簾裡孤灯斍曉遅獨眠留得宿得
粧眉珊瑚枕上驚殘梦認得䔥郎馬過時(苕溪漁隱)
近世婦人多能詩往往有臻古人者王荆公家能詩者最
衆張奎妻長安縣君荆公之妹也佳句為最草草杯&KR1083;
供笑語昏昏灯火話平生吳安持妻蓬䒹縣君荊公之
女也有句云西凬不入小窗紗秋意應怜我憶家極目
江山千萬恨依前和泪看黃花刘天保妻平甫女也句
有不緣燕子穿簾幕春去春来可得知荆公妻吳國夫
人亦能文嘗有小詞約諸親遊西池有待得明年重把
酒携手那知無雨又無風皆脱洒可喜之句也(隱居詩話)
作詩押韵是一巧中秋夜月詩押尖字數首之後一媍人
云蚪胎光透亮犀角暈盈尖(許彦周詩話)
廣漢营妓小名僧兒秀外惠中善填詞有戴者忘其名两
作漢守寵之旣而得請玉局之祠以歸僧兒作滿庭芳
見意云團菊包金叢蘭减翠畫成秋暮凬烟使君歸去
千里倍澘然两度朱轓鴈水全勝得陶侃當年如何見
一時盛事都在送行篇愁煩梳洗懶尋思陪宴花月湖
边有多少風流往事萦牽聞道霓旌羽駕看看是玉局
神仙應相許冲雲破霧一到洞中天(苕溪漁隱)
姑蘇官妓姓蘇名瓊行第九蔡元長道過蘇州太守召飲
元長聞瓊之能詞因命即席為之乞韵以九字詞云韓
愈文章蓋世謝安情性凬流良辰美景在西楼敢勸一
巵芳酒記得南宫高過弟兄争占鰲頭金炉玉殿瑞烟
浮高占甲科第九蓋元長奏名第九也(復齋漫錄)
夏均父嘗言詩之比類直要相停常與客泛舟載肥妓而
飲濁酒其詩曰蟻浮金椀濁妓壓畫船低(詩說隽永)
文潞公守洛冨鄭公致仕司馬温公宫祠范蜀公自許下
耒同過郡會出四玉杯勸酒官妓不謹碎其一潞公將
治之温公請書牘尾云玉爵弗揮典礼虽聞扵往記彩
雲易散過差可恕扵斯人乃笑而釋之
東坡自錢塘被召過京師林子中作守郡有會坐中營妓
出牒鄭容求落籍高莹求從良子中命呈東坡東坡索
筆為减字木蘭花書牒後云鄭莊好客容我樽前先堕
幘落筆生凬籍籍声名不負公高山白早莹骨冰肌那
觧老從此南徐良夜清風月滿湖暗用此八字扵句端
也苕溪漁隱曰聚蘭集載此詞乃東坡贈潤守許仲凃
且以鄭容落籍高莹從良為句首非林子中也(同上)
江寕章文虎其妻劉氏名彤文美其字也工詩詞嘗有詞
寄文虎云千里長安名利客輕离輕散尋常難禁三月
好風光滿階芳草綠一片杏花香記得年時臨上馬看
人泪眼汪汪如今不忍更思量恨無千日酒空断九回
腸又云向日寄去詩曲非敢為工蓋𣣔道衷腸萬一耳
何不掩悪輒示他人適足耴笑文虎也本不復作然意
有所感不自巳小詩二章章四句奉其一云碧紗窗外
一声蝉牽断愁腸懶昼眠千里才郎歸未得無言空撥
玉炉烟其二云畫扇停揮白日長清凬細細襲羅裳女
童耒報新難酒安得良人共一觴(苕溪漁隱)
祭文唐人多用四六韓退之亦然故李易安祭趙湖州文
云白日正中歎龐翁之機捷堅城自堕怜𣏌婦之悲深
媍人四六工者(四六談塵)
今代婦人能詩者前有曾夫人魏后有易安李李在趙氏
時建炎初從秘閣守建康作詩云南耒尚怯吳江冷北
狩應悲易水寒又云南渡衣冠少北耒消息欠劉琨
(詩說雋永)
山谷戲聞喜遣侍兒耒促詩云日遣侍兒耒報嘉草鞋十
里踏堤沙鳩盤茶樣施丹粉只欠一枝萵苣花其醜陋
可想山谷亦善戲也(苕溪漁隱)
劉偉明既喪爱妾而不能忘為清平樂詞云東凬依舊着
意隋堤柳槎得鵝兒黃𣣔就天色清明時候去年紫陌
青城今朝雨魄雲魂断送一生憔悴知他幾個黃昏與
唐阿灰之詞有間矣(復齋漫錄)
陸敦礼藻有侍兒名美奴善綴詞出侑樽爼每丐韵扵坐
客頃刻成章卜筭子云送我出東門乍別長安道两岸
垂楊鎻暮烟正是秋光老一曲古陽關莫惜金墫倒君
向瀟湘我向秦魚鴈何時到如梦令云日暮馬嘶人去
舡逐清波東注後夜最高楼还肯思量人否無緒無緒
生怕黃昏疎雨(苕溪漁隱)
王定國嶺外歸出歌者勸東坡酒坡作定凬波序云王定
國歌兒曰柔奴姓宇文氏眉目娟䴡善應對家世住京
師定國南迁歸余問柔廣南凬土應是不好柔對曰此
心安処便是鄕因為綴此詞云常羡人間琢玉郎天教
分付点蘇自作清歌傳皓齒凬起雪飛炎海變清凉
万里歸耒年愈少微笑笑時猶帶嶺梅香試問嶺南應
不好却道此心安処是吾鄕(東皐雜)
余觀古今詩話翰府名談皆載寇莱公侍兒蒨桃詩二首
和章一首並同翰府名談仍益以怪辭吾所不取今但筆
其詩云公自相府出鎮北門有善歌者至庭下公收金
鍾獨酌令歌數闋公贈之束綵歌者未滿蒨桃自内窺
之立爲詩二章呈公云一曲清歌一束綾美人由自尚
嫌輕不知織女瑩窗下幾度抛梭織得成其二云夜冷
衣单手屡呵幽䆫軋軋度寒梭臘天日短不盈尺何似
妖姬一曲歌公和云將相功名終若何不堪急景似奔
梭人間萬事君休問且向樽前聽豔歌(同上)
百家詩話總龜後集卷之四十八
