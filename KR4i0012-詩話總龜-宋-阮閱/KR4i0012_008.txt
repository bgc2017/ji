增修詩話總龜卷第八
評論門(四)
韋蘇州云誰知風雨夜復此對床眠最爲世所稱重而白
樂天招張司業云能來同宿否聽此對床眠意亦相類
然不爲人知老杜云眼前無俗物多病也身輕而樂天
有眼前無俗物身外即僧居之句世亦獨稱老杜(直方詩話)
梁簡文云早知半路應相失不若從來本獨飛李義山云
無事交渠更相失不及從來莫作雙而近時樂府亦云
早知今日長相憶不及從來莫作雙此最爲詩之大患
樂天云哺歠眠糟瓮流涎見麯車杜甫有路逢麯車口流
涎而張文潜有寄予詩云須看遠山相對蹙莫欺病齒
惱衰翁自註云黃九謝人遺梅子詩有遠山對蹙之句
乃知詩人取當時作者之語便以爲故事此無他以其
人重也
舒王詩云投老歸來供奉班塵埃無復見鍾山何須更待
黃粱熟始信人間是夢間又云黃粱欲熟日流連謾道
春歸莫悵然蝴蝶豈能知夢事&KR1355;&KR1355;先墮晚花前又
云客舍黃粱今始熟鳥殘紅柿昔分甘盖三用黃粱而
意義皆妙
老杜對雪詩云有待至昏鴉乃引何遜城隂度塹黑昏鴉
接翅歸之句余疑昏鴉亦常語何必引遜句後作絶句
却云釣艇收緍盡昏鴉接翅歸
秦少游始作蔡州教授意謂朝夕便當入舘步青雲之上
故作東風解凍詩云更無舟楫碍從此百川通已而久
不召用作送張和叔云大梁豪英海故人滿青雲爲謝
黃叔度鬢毛今白紛謂山谷也說者以爲意氣之盛衰
一何容易
舒王送吳仲庶待制守潭云自古楚有材&KR1641;醁多美酒不
知樽前客更待賈生否賈誼初爲河南吳公召置門下
而謪死長沙其用事之精余以爲可詩法
余最愛蘇黃門送文潞公云遍閱後生真有道欲談前事
恐無人盖潞公官爵年德難爲形容非此两句不能優
游而自見
張文潜病中作七言詩蘇黃門和之云長空鴈過疑來荅
虚幌螢飛坐恐燒秦覯云文潜讀至此不樂余曰何也
覯云虚幌坐燒近於死病人所諱
歐陽文忠最愛林和靖云疎影横斜水清淺暗香浮動月
黃昏山谷以爲不若雪後園林纔半樹水邊籬落忽横
枝余以爲其所愛者便是優劣耶此句扵前所稱真可
處伯仲耳而和靖又有詩云池水倒窺疎影動屋簷斜
入一枝低
歐陽文忠送張至秘校歸莊詩云鳥聲梅店雨柳色野橋
春此茅店月板橋霜之意老杜云天闕象緯逼雲卧衣
裳冷舒王云當作天閱謂其可對雲卧也
古今人作昭君詞多矣余獨愛樂天一絶云漢使却回傳
寄語黃金何日贖蛾眉君王若問妾顔色莫道不如宫
裏時其意優游而不迫切樂天賦此時年甚少
李秉彛字德叟寄詩一卷與李希聲云此余近所作希聲
讀至朋也老無能淡如雲水僧爲之撫掌盖洪龜父名
朋善作詩德叟欲資其名失於點勘故耳
老杜云何時一尊酒重與細論文而孟浩然亦有何時一
尊酒重與李膺傾之句
唐張子容作巫山詩云巫嶺岧嶤天際重佳期夙昔願相
從朝雲暮雨連天暗神女知來第幾峰近時晏叔原作
樂府云憑君問取歸雲信今在巫山第幾峰最爲人所
稱恐出扵子容
李賀高軒過中有筆𥙷造化天無功之句余每擊節此詩
人之所以多窮也老杜云文章憎命逹恐亦出此
陳無巳云石池隨處數遊魚余以爲不若李希聲云綠净
隨時看上魚
邵尭夫詠牡丹云施朱施粉色俱好傾國傾城豔不同可
謂言工殊無高致
張崏字子望作洛陽觀花云平生自是愛花人到處尋芳
不遇真秪道人間無正色今朝初見洛陽春盖托意邵
堯夫尭夫和云造化從來不負人萬般紅紫見功真滿
城車馬空撩亂未必逢春盡得春豈非欲使之有所行
耳
邵尭夫集平生所作爲十卷號曰擊壌冨丞相作詩題其
後云黎民於變似尭時便字尭夫德可知更覧新詩名
擊壌先生全道略無遺爲偉人所重如此
郭功父少時喜誦文忠公詩一日過聖俞聖俞曰近得永
叔書云作廬山高詩送劉同年效杜牧晚晴賦自以為
得意恨未見此詩功父誦之聖俞擊節歎賞曰使吾更
學作詩三十年不能道其中一句功父再誦不覺心醉
遂置酒又再誦數行凡誦十數遍不交一言而罷明日
聖俞贈功父詩曰一誦廬山高萬景不可藏設如古畫
師極意未能忘或云不及忘
癸未正月三日徐師川胡少汲謝夷季林子仁潘邠老吳
君𥙿饒次守楊信祖吳迪吉見過會飲於賦歸堂亦可
爲一時之盛潘一作詩歴數其人云胡子雲中白鶴林
生初發芙蓉吳十九成雅奏饒三百鍊竒鋒南州復見
高士東山行起謝公信祖真成德祖立之無愧行中吳
生可共南郡老夫寧附石崇閒雅巳傾重客說談仍得
王戎冠盖城南高會山隂未掃餘風客散日銜西壁主
人不道尊空徐師川軰皆言此詩殊不工又六字無人
曾如此作想爲五言亦可遂去一字句皆可讀至老夫
附石崇坐客無不大笑
劉咸臨醉中嘗作詩話數十篇旣醒書四句於後曰坐井
而觀天遂亦作天論客問天方圓低頭慙客問盖悔其
率爾也
參寥云舊有一詩寄少游少游和云樓閣過朝雨參差動
霽光衣冠分禁路雲氣繞宫墻亂絮迷春闊嫣花困日
長平康何處是十里帶垂楊孫莘老讀此詩至末句這
小子又賤相發也少游後編淮海集遂改云經旬率酒
伴猶未厭長楊
宗室士&KR0788;字明發喜作詩與畫嘗爲高軒過圖張嘉甫題
云顧長康善畫而不能詩杜子美善作詩而不能畫從
容二子之間者王右丞也若明發盖右丞之季孟云晁
無咎亦題云嘉甫謂顧長康善畫而不能詩杜子美能
詩而不能畫明發兼此二勝可在摩詰季孟間余以畫
及詩信嘉甫之知言晁以道見之謂余能畫而不能詩
乃可以爲病豈有能詩而必又能畫耶夏雲多竒峰乃
長康句謂不能詩可乎嘉甫旣易於立論而無咎又便
抑之大抵皆讀書少之過
洪龜父有詩云胡生畫山水烟雨山更好鴻鴈書遠汀馬
牛風雨草潘邠老愛其第二句余愛其第三句山谷愛
其第四句徐師川愛其第三第四句遠汀後又改爲遠
空余云向上一句莫是公未有所得否何衆人之皆不
好也龜父大笑
劉壯輿云歐陽公自謂吾畏慕不可及者聖俞子美及贈
詩云文會忝予盟詩壇推子將又曰維持於文章泰山
一浮塵旣曰郊死不為島聖俞發其藏又曰堪笑區區
郊與島螢飛露&KR0668;凝秋草是其自謂不如者乃所以過
之也
歐陽公云李白云落日欲沒峴山西倒着接䍦花下迷㐮
陽小兒齊拍手大家争唱白銅鞮此常言也至於清風
明月不用一錢買玉山自倒非人推然後見太白之横
放所以警動千古者顧不在於此乎甫之於白得其一
節而精強過之余以爲以此警動之耳
田承君云歐陽公晚年最喜陳知默詩至云修方且欲學
之陳詩不多見承君但見其两聮云平地風烟橫白鳥
半山雲木卷蒼藤雲埋山麓藏秋雨葉脫林梢帶晚風
張文潜作虎圖詩云煩君衛吾寝振此蓬蓽陋坐令盗肉
鼠不敢窺白晝潘邠老云却是猫兒詩
文潜作輸麥行有云埸頭雨乾埸他白老稚相呼打新麥
半歸倉廩半輸王免教縣吏相煎逼輸王乃老農語若
時享歲貢納王勤王之類其語古矣
秦少游晚出左掖門有詩云金雀觚稜轉夕暉飄飄宫葉
墮秋衣出門塵漲如黃霧始覺身從天上歸識者以爲
少游作一黃本校勘而衒耀如此必不遠到
洪駒父見陳無巳小放歌行云不惜捲簾通一顧怕君着
眼未分明此爲竒語盖通字未嘗有人道余曰子豈不
記老杜云簾戶每宜通乳燕耶
舒王有云却憶金明池上路紅裙争看綠衣郎歐公謂舒
王曰謹愿者亦復爲之耶
趙德有詩云冥冥小雨不成泥參寥言冥冥之雨却是作
泥者不若霏霏也以道以爲然
荆公嘗作一絶題張文昌詩後云蘇州司業詩名老樂府
皆言妙入神看似尋常最竒崛成如容易却艱辛文昌
平生所得荆公两句言盡
詩云壁門金闕倚天開五見宫花落石槐明日扁舟滄海
去却將雲氣望蓬萊此劉貢父詩也自舘中出知曹州
時作舊云雲表荆公改作雲氣又云五見宫花落石槐
此作詩法也
王中至召至舘中試罷作一絶題於壁云古木森森白玉
堂長年來此試文章日斜奏賦長楊罷閑拂塵埃看畫
墻舊云奏罷長楊賦亦荆公所改
石守道作三豪詩謂曼卿豪於詩永叔豪於文杜默豪扵
歌故詩云師雄二十二筆距猛如鷹玉川月蝕句意欲
相憑陵而歐公亦有詩云南山有鳴鳳其音和自清鳴
於有道國出則天下平杜默東土秀能吟鳳凰聲作詩
幾百篇長歌仍短行杜默濮州人師雄其字謂豪扵歌
者有送守道六子詩云聖人門前大䖝及推倒楊朱墨
翟扶起仲尼周公之句默詩謂之豪者豈在是耶余嘗
得師雄全集觀之餘作皆不及此
陳無已有寄眺以道詩云子較東方生自視何益損人言
不當價一錢萬金産其後無巳又賦高軒過云滕王蛺
蝶江都馬一紙千金不當價以道云陳三两度不當價
司空表聖自論其詩以爲得味外味如綠樹連村暗黃花
入麥稀此句最善又云棋聲花院閉幡影石壇高吾嘗
獨遊五老峰白䳽觀松隂滿庭不見一人惟聞琴磬之
音然後知此句之工但恨其寒儉有僧態若子美詩云
暗飛螢自照水宿鳥相呼四更山吐月殘夜水明樓則
才力冨徤過表聖遠甚
柳儀曹詩(憂中)有樂樂中有憂妙絶古今然老杜云王侯與
螻蟻同盡隨丘墟儀曹何憂之深也
有人云陳無巳閉門十日雨即是退之長安閉門三日雪
余以爲作詩者容有意思相犯亦不必爲病但不可太
甚耳(並同前)
古有早行詩云主人燈下別羸馬月中行又王若云旅人
心自急公子夢犹迷惟江東逸人王舉衮詩曰高空有
月千門閉大道無人獨自行最爲絶唱(青瑣集)
范文正有採茶歌天下共傳蔡君謨謂希文公歌膾炙人
口有少未完盖公才氣豪傑失於少思希文曰何以言
之謨曰昔茶句云黃金碾畔綠塵飛碧玉甌中翠濤起
今茶之絶品其色貴白翠綠乃茶之下者耳希文曰君
善鍳茶者也此中吾語之病也公意如何君謨曰欲革
公詩二字非敢有加焉公曰革何字君謨曰翠綠二字
可云黃金碾畔玉塵飛碧玉甌中素濤起希文曰善又
見君謨之精茶希文之伏於義
濮州杜默當年目之爲三豪謂默豪於歌石守道赴詔作
太學直講默作大字歌送之今舉其豪句云仁義途中
馳騁詩書府裏從容頭角驚殺嘏蠏學海波中老龍爪
距逐出狐兔聖人門前大䖝推倒楊朱墨翟扶起仲尼
周公一條路出甕口幾程身在雲中水浸山影倒碧春
着花梢半紅因此歌得在三豪之列又上永叔詩云一
片靈臺掛明月萬丈詞熖飛長虹乞取一杓鳳池水活
取久旱泥蟠龍其豪例皆此類(並同前)
薛許州能以詩道爲巳任還劉德仁卷有詩云百首如一
首卷初如卷終譏劉不能變態陸希聲之比(北夢瑣言)
蜀沙門僧爾鳥慕李白歌鄙賈島蹇澁乃自諷其詞云
鯨目光燒半海紅鰲頭浪蹙掀天白而云我不能致思
扵藩蘺蹄涔之間人咸服之仍精於周易佛經為歌行
掩之賈島嘗爲僧洛陽令不許僧午後出寺賈有詩云
不如牛與羊猶得日暮歸詩思遲澁杼軸方得■如鳥
從井口出人自岳陽來乃經年方遂偶句
開元中有儒士登鍾南山得句云野迥雲根闊山高樹影
長私心自負吟諷之際忽聞空中語云未若天河雖有
浪月桂不聞香儒士不勝喜以爲已有歸誇於僧智潜
掩鼻咲曰臭氣可掬何足多也儒士驚愕遽以實告自
此又號爲鑑文大師有浮漚篇行於世(零陵総記)
盧延遜詩淺近人多咲之惟吳融獨重其作盛稱於時且
云此公不尋常後必垂名延遜詩至今傳之亦有絶好
者宿東林云两三條霓欲為雨七八箇星猶在天旅舍
言懷云名紙毛生五門下家僮骨立六街中贈元上人
云高僧觧語牙無水老鶴能飛骨有風蜀路云雲間聞
鐸騾䭾去雪裏殘骸虎拽來懷江上云餓猫臨鼠穴饞
犬䑛魚砧寄人云吟成一箇字撚斷數莖髭又云樹上
諮諏批頰鳥窗間壁駁叩頭䖝余在翰林嘗召對上舉
廷遜詩云臂鷹徤卒懸氊帽騎馬佳人卷畫衫雖淺近
亦自成一體(談苑)
東坡嘗與人書言味王摩詰之詩詩中有畫觀摩詰之畫
畫中有詩云藍田白石出玉關紅葉稀山路元無雨空
翠濕人衣此東坡詩非摩詰也(詩史)
吾詩云日日出東門步步東城遊城門抱關卒怪我此何
求我亦無所求駕言寫我憂章子厚謂嵾寥曰前步而
後駕何其上下紛紛也僕聞之曰吾以氣為輪以神爲
馬何曾上下乎參寥曰東坡文過有理似孫子荆曰枕
流欲洗其耳(東坡詩話)
山谷作漁父詞清新䴡聞其得意自言以水光山色替
却玉肌乃真得漁父家然纔出新婦磯又入女兒
浦此漁父無乃大瀾浪也(百斛明珠)
文與可嘗云老僧墨竹一派近在彭城吾竹雖不及石似
過之此一卷公案不可無山谷下一句山谷因次其韻云
東坡雖是湖州派竹石風流過一時前世畫師今姓李
不妨還作輞川詩或言東坡不曾目伯時爲前身畫師
俗人不便是語病伯時一丘一壑風流未减古人誰當
作此痴計東坡此語是真相知又作二詩云秋山風雨
石骨瘦法窟寂寥僧定時李侯有句不肯吐淡墨寫作
無聲詩龍眠不似虎頭痴妙筆無機可並馳蘇仙呪墨
作石竹應觧種花聞此詩
石曼卿詠紅梅云認桃無綠葉辨杏有青枝東坡云詩老
不知梅格在更看綠葉與青枝荆公云北人初未識渾
作杏花看又能盡紅梅之妙處也有單葉梅千葉梅臘
梅故余作四梅詩(直方詩話)
山谷見東坡和淵明飲酒詩讀至前山正可數後騎且勿
驅云此老未死在
山谷嘗謂余曰凡作賦要須以宋玉賈誼相如子雲爲師
格略依放其步驟乃有古風老杜詠吳生畫云畫手看
前軰吳生遠擅場盖古人扵能事不獨求誇前軰要須
前軰中擅場耳
東坡言淵明云但恐多謬誤君當恕醉人此未醉時說若
醉何暇憂悮哉然世人言醉時是醒時此語最名言
荆公始爲集句多至數十韻往往對偶親切盖以其誦古
人詩多或坐中率然而成始可爲貴其後多有人傚之
者但取數部詩集諸家之善耳故東坡次韻孔毅夫集
句見贈云羡君戲集他人詩指呼市人如使兒天邊鴻
鵠不易得便令作對隨家雞退之驚笑子美泣問君久
假何時歸世間好事世人共明月自滿千家墀
山谷云謝師厚方其爲女擇對見山谷詩曰吾得婿如是
足矣庭堅欲求之然庭堅之詩卒從謝公得句法故山
谷有詩曰自往見謝公論詩得濠梁
文忠公盤車圖詩云古畫畫意不畫形梅詩詠物無盡情
忘形得意知者寡不若見詩如見畫東坡作韓幹畫馬
圖詩云韓生畫馬真是馬蘇子作詩如見畫世無伯樂
亦無韓此詩此畫誰當看又云論畫以形似見與兒童
鄰君看賦詩者定知非詩人詩畫本一律天工與清新
又云少陵翰墨無形畫韓幹丹青不語詩此畫此詩今
已矣人間駑驥謾争馳余每誦數過殆以爲法(並同前)
增修詩話總龜卷之八甲集終
百家詩話緫龜後集卷之八
慱識門
嘗觀臨川觧我葱珩脫盂劳嘗不曉孟劳何等物及觀穀
梁傳注孟劳魯之寳刀(黃常明)
子美於菟侵客恨乃楚人謂虎於菟土銼冷疎烟乃蜀人
呼釡為銼冨豪有錢駕大舸方言南楚江湘凢船大者
謂之舸百丈誰家上水船荆峽以竹為纜百丈塹抵公
畦稜京師農人指田云幾稜(去声)市暨瀼西巔䕫人謂江
水横通山谷處為瀼子厚桃笙葵扇安可當宋魏之間
謂簟為笙欸乃一聲山水綠乃楚人歌聲臨川窗明兩
不借楚人以草屦為不借東坡倦看澁勒暗蛮村盖嶺
南竹名艾蓬沓障前走風雨注云於潜媍人皆插大銀
&KR0808;謂之蓬沓又幾思壓茅柴禁烟日夜急山谷燕&KR0668;社
公雨鶯啼花信風皆方言也(黃常明)
江漢有滸以扞制泛濫大漲則溢扵平陸水退滸見舟人
謂之水落糟又灘石湍激其中深僅可容舟者謂之洪
若大水則不復問洪矣臨川萬里寒江正復糟東江水
落水分洪以此亦謂水黃帽謂雲砲車非遐征遠涉不
能知也(同上)
柳讀書篇瘴疴擾灵府曰與往昔殊臨文乍了了徹卷元
若無盖常荅許京兆書云往時讀書不至底滯今每讀
一傳再三伸卷復觀姓氏在宗元則為瘴疴所擾它人
乃公患也(同上)
東坡云東来賈客木綿裘飲散金山月滿楼夜半潮来風
又熱卧吹簘管到楊州集中題云夢中作盖坡嘗衣此
坐客誤云木綿襖俗飲散乃出此詩且云雖欲不可得
也坐客大慙賈客事乃南史孔覬二弟頗营産業請假
東還覬出渚迎之輜重二十餘船皆綿絹紙席之属覬
僞喜命且置岸側旣而正色謂曰汝軰沗預士流何至
還東作賈客邪命燒盡乃去(䂬溪)
家家飬烏鬼沈存中以為鸕鷀說者謂非也元微之詩云
病飬烏稱鬼巫占瓦代龜自注云南人染病競賽烏鬼
楚巫列肆兢賣瓦卜此乃戲效俳体二首其二亦云瓦
卜傳神語皆是處方言則烏鬼非鸕鷀不疑矣
書史蓄胸中而氣味入於冠裾山川歴目前而英靈助於
文字太史公南遊北涉信非徒然觀老杜壯游云東下
姑蘇臺已具浮海航到今有遺恨不得窮扶桑劍池石
壁仄長洲芰荷香嵯峨閶門北清廟映池塘越女天下
白鑑湖五月&KR0765;剡溪藴秀異欲罷不能忘歸帆拂天姥
中歲貴舊鄕放蕩齊趙間西歸到咸陽其豪氣逸韵可
以想見序太白集者称其隱岷山居㐮溪南遊江淮觀
雲夢去之齊魯之吳之梁北抵趙魏燕晉西徙邠岐從
金陵上尋陽流夜郎泛洞庭上巫峽白自序亦曰偶乘
扁舟一日千里或遇勝景終年不移其恣横採覽非其
狂也使二公隱坐中書何以垂不朽如此哉燕公得助
扵江山鄭綮謂相府非㶚橋那得詩思非虚語也
學林新編云世傳織女嫁牽牛渡河相會某按史記晉天
文志河鼓星在織女牽牛二星之間世俗因傳會為度
河之說媟瀆上象無所根㩀淮南子云烏鵲填河成橋
而渡織女荆楚歲時記云七夕河漢間弈弈有光景以
此為候是牛女相遇也其說皆怪誕不足信子美牽牛
織女詩曰牽牛出河西織女處其東萬古永相望七夕
誰見同神光意難候此亊終朦朦觀子美詩意不取世
俗說也七夕乞巧見扵周處風土記乃後人編類成書
大抵初無稽考不足信者多矣
侯鯖錄云東坡作雪詩云凍合玉楼寒起栗光摇銀海眩
生花後見荆公云道家以兩肩為玉楼目為銀海是使
此事否坡退曰惟荆公知此出處
苕溪漁隱曰緗素雜記學林新編二家辨證乘槎亊大同
小異余今采摭其有理者共爲一說按張茂先博物志
曰舊說天河與海通近世有人居海上者每年八月見
浮槎来不失期齎一年粮乘之而去十餘日中猶觀星
月日辰自後茫茫亦不覺晝夜奄至一處有城郭屋舍
甚嚴遥望宫中有婦人織見丈夫牽牛渚次飲之驚問
曰何由至此其人銳以来意并問此是何処荅曰君至
蜀郡訪嚴君平則知之因還後以問君平君平曰某年
月日有客星犯牽牛宿計年月正是此人到天河時也
所載止此而巳而荆楚歲時記直曰張華慱物志云漢
武帝令張騫窮河源乘桴經月而去一處見城郭如官
府室内有一女織又見一丈夫牽牛飲河騫門云此是
何處荅曰可問嚴君平織女取機榰石與騫而還後至
蜀問君平君平曰某年月日客星犯牛斗所得榰機石
為東方朔所識亦其証焉按騫本傳及大宛傳騫以郎
應募使月氏為匈奴所晉十餘歲得還騫身所至者大
宛大月氏火夏康居而傳聞其旁大國五六具為天子
言其地形所有並無乘槎至天河之說而宗懔乃傳會
以為武帝張騫之亊又益以榰機石之說何邪子美蘷
府詠懷詩曰途中非阮藉槎上似張騫又秋興詩曰奉
使虚隨八月槎如此類前賢多用之恐非實亊
杜子美詩喜用文選語故宗武亦習之不置所謂熟精文
選理休覓綵衣輕又云呼婢取酒壼續兒誦文選是也
唐朝有文選學而時君尤見欽重分别夲以賜金城書
絹素以属裴行儉是也外史檮杌載鄣奕嘗以文選教
其于其兄曰何不教讀論語免學沈謝嘲風弄月汚人
行止鄭兄之言盖欲先德行而後文藝亦不爲無理也
(丹陽集)
雪浪齋日記云昔人有言文選爛秀才半正爲文選中亊
多可作本領爾余謂欲知文章之要當熱看文選盖選
中自三代涉戰國秦漢晉魏六朝以来文字皆有在古
則渾厚在近則華䴡也苕溪漁隱曰少陵宗武生日詩
孰精文選理盖為是也
詩話乃云質之少陵昔遊詩昔者與李同登單父臺則
知非吹臺三人能詞宗果登吹臺豈無雄詞傑唱著后
世邪予竊哂其弗細考前詩而妄為云云故具載之以
顯其誤也
苕溪漁隱曰學者欲慱讀異書余謂退之之進學觧云
上規姚娰渾渾無涯周誥湯盤詰屈聱牙春秋謹嚴左
氏浮誇易竒而法詩正而葩下逮莊騷太史所錄子雲
相如同工異曲若只讀此足矣何必多嗜異書
百家詩話緫亀後集卷之八終
