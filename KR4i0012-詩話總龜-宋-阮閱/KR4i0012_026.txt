增修詩話總龜卷之二十六
寄贈門(上)
吕文穆公蒙正嘗與温恭肅仲舒及一友人忘其姓名讀
書於洛陽龍門山誓不作狀元不仕及唱第文穆爲狀
頭温巳不意然尚中甲科其友人隨拂衣歸隱後文穆
大用太宗問昔與誰友文穆即以歸隱者對遂以著
作郎召不起故文穆罷相歸洛作詩贈之曰昔作儒生
謁貢闈今提相印出黃扉九重鴛鷺醉中别萬里烟霄
逹了歸隣叟盡垂新白髮故人猶着舊麻衣洛陽謾說
多才子自嘆遭逢似我稀故人盖指歸隱者也(青箱雜記)
梁周翰太宗朝爲舘職真宗即位除知制誥柳開贈詩曰
九重城闕新天子萬卷詩書老舍人(古今詩話)
五代末濠梁人南楚材遊陳潁間潁守欲子妻之楚材巳
娶薛氏以受潁守之恩遣人歸取琴書之屬似無還意
薛氏善書畫能屬文自對鑑圖其形并作詩寄之曰欲
下丹青筆先拈玉鑑端己驚顔寂寞漸覺鬢凋殘淚眼
描將易愁腸寫出難恐君渾忘却時展畫圖看楚材見
而慚焉與之偕老(唐宋遺史)
韋應物為蘇州太守嘗有詩贈米嘉榮曰吹得凉州意外
聲舊人惟有米嘉榮近來年少欺前軰好染髭鬚學後
後生又嘗赴揚州司馬杜鴻漸宴醉宿驛亭醒見二佳
人在側驚而問之乃曰郎中席上與司空詩因令樂妓
侍寢問記其詩否一妓強記乃誦之曰高髻雲鬟宫樣
粧春風一曲杜韋娘司空見慣渾閑事斷盡蘇州刺史
腸(同前古今詩話劉夢得詩)
唐末士子崔郊姑有婢端䴡郊竊愛之他日鬻婢扵㐮陽
司空于頔得錢四十萬因寒食出遊婢見郊立扵柳隂
下郊因作詩隨以贈之曰公子王孫逐後塵綠珠重淚
滴羅巾侯門一入深如海從此蕭郎是路人疾郊者錄
詩以示頔頔召郊執其手曰詩公所作也四十萬小哉
何不早言因以婢贈之(唐宋)
雷德遜有終父子二人並命為江南淮南漕王元之贈詩
二首其一曰江南江北接王畿漕運帆檣去似飛父子
有才同冨國君王無事免宵衣屏除姦吏魂應喪飬活
疲民肉漸肥還有文場受恩客望塵情抱倍依依其二
曰當時豪氣壓朱雲老作皇家諫諍臣章䟽罷封無事
日朝廷猶指直言人題詩野舘光泉石講易秋堂動鬼
神棘寺下僚叨末路齋心猶祝秉洪鈞元之嘗出德遜
門下而德遜深扵易酷扵詩也(青箱雜記)
樞密邵公尭謂余詩似樂天一日閱相藍書肆得馮瀛王
詩集歸公與余語曰子詩似樂天又愛馮集將來拈取
箇豁逹李老(慶曆中京師有人號豁逹李老每好吟詩而詞多鄙俚以此戲之)遂皆大
笑熙寧中余辟定武帥幕公自鄆附所作詩一軸并寄
余詩曰流年真似隙中駒别后情懷懶更疎天上又頒
新曆日床頭未答故人書殷勤羔鴈功曹檄狼籍杯盤
上客魚好在仲宣家萬里從軍苦樂定何如
李文正昉吕正惠端同踐文舘後皆登台輔李贈吕詩曰
憶昔僦居明德坊官資俱是校書郎青衫共直昭文館
白首同登政事堂佐國廟謨公巳展避賢榮路我猶妨
主恩至重何時報老眼相看淚两行(並同前)
向文蕳敏中寇忠愍凖二相同以太平興國五年登第後
文簡秉鈞忠愍以使相守長安文蕳作詩寄忠愍忠愍
酧之曰玉殿登科四十年當時僚友盡英賢歲寒惟
有公兼我白首猶持將相權(唐宋遺史)
劉昌言泉州人常侍陳洪進為幕客入朝為副樞嘗作
下第詩落句云唯有夜來蝴蝶夢翩翩飛入刺桐花後
為商丘記室王元之贈詩曰年來復落事堪嗟載筆商
丘鬢欲華酒好未陪紅杏宴詩狂多憶刺桐花盖為是
也(同前)
錢塘林逋處士有高節范文正公贈詩曰巢由不願仕堯
舜豈遺人風俗因公厚文章到老醇
張乖厓公為布衣時與陳希夷善因夜話謂希夷曰欲分
先生華山一半住得無希夷曰餘人不可先軰則可及
旦相别希夷以宣和中筆一枝白雲臺墨一劑蜀牋一
角贈之公曰會得先生意驅某入閙處去曰珍重珍重
希夷送公回謂門弟子曰此人無情扵物逹則為公卿
不逹則為帝王師公嘗感之後尹蜀過華隂寄希夷詩
曰性愚不肯林泉住強要清時擬致君今日星馳劍南
去回頭慚愧華山雲
曹脩司封守邵武以竹簟贈僧仁曉并惠小詩曰翠筠織
簟寄禪齋午夜秋從枕底來若也此時人問道寒天捲
却暑天開(並同前)
孟賓于湖湘連上人少脩儒學好詩有百篇名金鰲集
獻于李若虚侍郎因採集中佳句可取者記之于書使
賓于馳詣洛陽獻諸朝廷其譽藹然明年春與李昉同
擢進士苐後事李後主為滏陽令因抵法當死會昉遷
翰林學士聞在縲絏以詩寄賓子曰初携書劍别湘潭
金牓標名第十三昔日聲塵喧洛下近來詩價滿江南
長為邑令情終屈縱處郎曹志未甘莫學馮唐便休去
明君晚事未為慚主見其詩而宥之復官未幾歸老連
上號群峯叟吉守馬致恭以詩送其末章云今日還家
莫惆悵不同初上渡頭船(江南野錄雅言系述記吉守送賓于詩有全篇及賓于詩)
李頻方干高第也登第後干寄詩曰弟子已攀桂先生猶
卧雲(鑑戒錄)
羅隱以諷刺之深久而不第劉贊贈之詩曰人皆言子屈
我獨以為非明主旣難謁青山何不歸年虚侵白鬢塵
土汚麻衣自古迯名者至今名豈微隱見之遂起歸歟
之興作五湖詩曰江頭日暖花又開江東行客思悠哉
高陽酒徒半凋落終南山色空崔嵬聖代也知無弃物
侯門未必用非才一船明月一竿竹家在五湖歸去來
施肩吾贈邊將詩曰輕生奉國不為難戰苦身多舊箭瘢
玉匣鎖龍鱗甲冷金鈴繫鶻羽毛寒皂貂擁出花當背
白馬騎來月在鞍却恐犬戎臨虜塞柳營時把陣圖看
杜荀鶴苦扵詩有贈僧句云安禪不必須山水滅得心頭
火自消又云利門名路两何憑百歲風前短熖燈只恐
為僧心不了為僧心了是輸僧
翁承贊唐末為諫議大夫使福州至劍浦縣見舊識僧亞
齊贈詩云蕭蕭風雨建陽溪溪畔維舟見亞齊一軸新
詩劍潭北十年舊識華山西吟魂㫺向江村老空性元
知世路迷應笑乘軺青瑣客此時無暇聽猿啼
唐陸希聲以雙鉤寫字法授僧𧦬光辯光入長安為翰林
供奉而希聲尚未達以詩寄𧦬光曰筆下龍蛇似有神
天池雷雨變逡巡寄言昔日不龜手應念江湖洴澼人
𧦬光感其言薦希聲後至宰相(並同前)
興國中潘若冲罷桂林經南岳留鶴一隻與廖融贈詩一
章云峭格數年同野興一官纔罷共船歸稲梁少飼教
長瘦羽翼無傷任遠飛側耳聽吟侵静燭㗸花作舞帶
斜暉朝天萬里不將去留伴高人向釣磯若冲到京授
維揚通理臨行復有詩寄融曰曾經别墅住行蹤春浪
和烟撼釣筒共步幽亭連石蘚寄眠静榻帶松風秋來
頻夢岳雲白别后應添鶴頂紅又泛汴舟随汴水不堪
南望思忡忡後至維揚聞融與鶴相繼而亡若冲感而
又為一絶云南岳僧來共歎吁風亭月榭巳荒蕪先生
去世未十日留伴高吟鶴亦徂融卒未久潘有泉陵之
命經隱居有詩哭云天喪我良知無言雙淚垂惟求相
見夢永絶寄來詩應有異人吊從茲雅道衰春風古原
上新塚艸離離(雅言雜載)
杜羔妻劉氏善為詩羔累舉不第將至家妻即先寄詩曰
良人的的有竒才何事年年被放回如今妾面羞君面
君到來時近夜來羔見詩即時回去尋登第妻又寄詩
云長安此去無多地欎欎葱葱佳氣浮良人得意正年
正年少今夜醉眠何處樓(南部新書)
張介以命術遊公卿門寓居錢塘西湖上嘗自京師南歸
士大夫率為詩贈之吕許公王沂公時方執政亦皆有
詩夏鄭公留守南京為詩繼二公曰上公詩筆千金重
逋客歸裝一舸輕莫到青山更招隱且留明哲為蒼生
鄭谷雪詩云亂飄僧舍茶烟&KR0668;密洒歌樓酒力微江上晚
來堪畫處漁人披得一蓑歸有叚贊善善畫因采其詩
為圖曲盡瀟洒之意持以贈谷谷為詩以謝之云贊善
賢相後家藏名畫多留心扵繪素得意在烟波屬興同
吟詠功成更琢磨愛余風雪句幽絶寫漁蓑(古今詩話)
歐陽价攻傳神楊次公贈之詩曰國手曾煩寫幾回無人
彷彿醉顔開青銅鑑裏尋常見不謂今從筆下來奉職
劉祕亦贈詩曰筆妙今為第一人心期造化奪天真精
神形骨從來一移入青縑推两身(古今詩話)
唐相鄭棨贈老僧詩曰日照西山雪老僧門未開凍瓶粘
柱礎宿火隱爐灰童子病歸去鹿麑寒入來自云此詩
可以衡稱重輕不偏也嘗有人問相國近有新詩否曰
詩在㶚橋風雪中驢子上此中安可得之(同前)
王定保唐光化三年李渥侍郎下及苐吳子華侍郎臠為
壻子華即世定保南遊湖湘無北歸意吳假緇服自長
安來明日訪其良人白於馬武穆王令引見定保扵定
林寺吳隔簾誚之曰先侍郎重先軰以名行俾妾侍箕
箒侍郎没慮先軰以妾改適是以不遠千里來明侍郎
之志定保不勝慚赧致書武穆乞爲壻吴確乎不拔定
保爲盟畢世不婚矣吳歸吳中外家沈彬有詩贈定保
云仙桂曾攀第一枝薄遊湘水阻佳期臯橋巳失齊眉
願蕭寺行逢落髮師廢苑露寒蘭寂寞丹山雪斷鳳參
差聞公巳有平生約謝絶女蘿依兔絲定保後爲馬不
禮奔五羊依劉氏官至卿(郡閣雅談)
賈島爲普州司倉方干寄詩曰亂山重復叠何路見先生
豈料多才者空垂不第名閑曹曾得醉薄俸亦勝畊莫
問爲詩苦年年芳草生(鑑戒錄)
稷山驛吏王金作吏五十六年稱有道術往來多贈篇什
李義山有詩贈云過客不須詢歲代唯書乙亥與時人
令狐綯自湖州刺史拜翰林學士因夜召對坐從容語及
文宗大稱之由是眷遇有加未幾拜相因郊禋侍祠還
趙嘏贈詩云鶚在卿雲冰在壺代天才業共訏謨榮同
伊陟傳朱戸秀比王商入畫圖昨夜星辰廻劍履前年
風月落江湖(自湖州入相纔二年)不知機務時多暇猶許詩家屬
和無(詩史)
李贊皇頗開寒素之路及南遷或人贈詩曰八百孤寒齊
下淚一時南望李崕州
徐鉉謫居舒州贈彭芮云賈生去國巳三年短褐閒吟翫
水邊終日野雲生砌下有時京信到門前無人與和投
湘賦愧子來浮訪戴船醉裏新詩好歸去莫随騷客賦
林泉並(同前)
陳文惠尭佐退居鄭下張退傳知西京以姚黃魏紫及酒
惠文惠答詩曰有花無酒頭慵舉有酒無花眼倦開正
向西園念蕭索洛陽花酒一時來(雲齋廣錄)
增修詩話總龜卷之二十六
百家詩話總龜後集卷之二十六
節候門
嶶宗宣和七年十二月二十一日勅睿謨殿張燈預賞元
霄曲燕近臣命左丞王安中中書侍郎馮熙載爲詩
以進安中云上帝通明闕神霄廣愛天九光環日月
五色䴡雲烟紫䄂開三極瓊璈列萬仙希夷塵境斷髣
髴玉經傳妙道逄昌渾真王撫契賢龜圖規大壮龍位
正純乾穹昊親無間皇居掇自然刚風同變化祥氣共
陶甄層觀星潢上重闉斗柄邊摩空七雉峻冠嶠六鼇
連夢想何嘗到階升信有緣昕朝初放仗密宴忽聞宣一
清禁来鳴珮脩廊入並肩獸鋪金半闔鵉障綉微褰
霽景晉庭砌雷文繪桷梴宫簾波錦漾殿榜字金填花
擁巍巍座香浮秩秩筵高呼稱萬億韶奏侍三千華歲
推尭曆元璣候舜璿冰霜知臘後梅柳認春前造化應
呈巧芳菲巳閗妍樛枝彫檻小多葉露桃鮮錯落飛
杯斝鏘洋雜𬋩弦承雲歌歴歴回雪舞翩翩黼幄祥氛
合銅壷永漏延鎬京方置醴羲馭自停鞭上聖情深渥
諸臣意更虔宗藩親魯衞相芾拱閎顛側弁恩光浹中
觴詔蹕旋宝熏携满䄂御果得加边要賞嬉遊盛儀
追步武遄騰身複道表送日夾城㬉仰揖蒼龍象旁
臨艮岳顛謳歌紛廣陌簘鼓樂豊年赫奕攅輕幰珍
奇集市廛博盧多袒跣飲肆兢蹁跹蕃衍開朱邸崔嵬
照彩掾橋虹弯矗矗江練泮濺濺擊柝周庐晚張燈
别院先餘霞摇綺暈列宿舍珠躔浩蕩三山島稜層十
丈蓮再趋天北極却立榻東偏旣用家人禮仍占聖製萹
兕觥從酩酊蟾魄待婵娟轉盻随親指環觀得從穿曲
屏江浪蹙巨柱赤虬纏光透垂枝井晶銜帶壁錢蕭臺
千級峻重屋八窗全孰席花墪匝行樽紫䄂楦交輝
方爍爍起立復闐闐邃字會寕過中霄勝賞專鋪陳尤
有韵清雅不相㳂戶箔明珠串欄缸水碧捲規模商
鉒欵識魯壷鎸秦曲移筝柱唐粧&KR0770;鬢蝉窄襟珠綴領
高朵翠為鈿喜氣排寒沍輕颸洗静便層琳籍璣組方
鼎炷龍涎瑪瑙供&KR1083;大坡璃琢琖圓暖金傾小榼屑玉釀
新泉帝子天才異英姿棣萼聮顃看揮斗盌端是吸鯨
川推食俱均逮攘餐及墜捐海螯初破殼江柱乍离渊
寕𢾗披綿雀休論縮頸鯿南珍誇飣餖北饌厭烹煎賜
橘懷頳卵酡顔釂宝舡言歸荷慈惠末節笑拘挛放鑰
嚴扄啓籠紗逸足牽冰輪挂銀漢夜色映華韉人識重
熙象功參獨斷權五辰今不忒六氣永無愆天紀承三
古時雍變八埏比閭增板籍疆場罷戈鋋文軌包夷夏弦
歌徧幅員恢儒荣藻薦作士極魚鳶慶胄貽謀顯多
男景福綿迓衡常穆穆遵路益平平亭障今踰隴耕耘
久際燕信通鵬海漲威竄犬戎羶東擬封雲岱西將欵
澗瀍琳科宣蕊笈玉府下雲軒帝籍勤初播宫蚕長自眠
蠒絲登六寢稃米秀中田庙鶴垂昭格壇光監吉蠲靈
芝滋&KR0818;蠢丼醴湧潺湲合教龐風革頒經衆疾痊雨随
親禱&KR1113;河避上流迁执契皇猷洽波圖福物駢太和
輸槖籥妙用絶蹄筌此際君臣悦應先簡冊編雅稱
魚罩罩頌述鼓咽咽詎比千齡遇猶聞四始箋羈臣起韋
布陋質愧駑鉛驟俾陪機政由来出眷怜恩方拜綸綍
報未效塵㳙密席叨臨勸凡蹤第曲拳雖無三峽水曾
步八花塼渝望知難稱才慳合勉旃鈞天思盡賦賸續
白雲牋熙載云化工𣣔放陽春到先教元冥戮衰艸凝
冰封地萬木僵誰向雪中探天巧璿璣星回斗指寅群
芳未知時巳春人心蕩漾趁佳節燈夕獨冠年華新昇
平萬里同文軌井邑相連通四裔蘭膏兢吐夜烘春和
叔回車避羲轡巍巍九禁倚天開温風更覺先春来試
燈不用雨花落迎陽為却寒崔嵬宣和初載元冬尾瑞
白纔消塵不起穆清光賞属欽鄰錦綉雲龍頒宴喜初
聞傳詔開睿謨步障幾里承金鋪調音度曲三千女正
似廣樂陳清都遏雲妙唱韓娥侣回雲飛花称獨步千
春蟠木效紅英獻夀當筵豈金母上林晚色烟藹輕景
龍遊人歡笑聲霞裾月珮擁仙仗翠鳳挾輦趋平成銅
華金掌散晶彩翠碧重重簇珠琲先從前殿望脩廊日
出綺霞紅滿海神光通透雲母屏&KR0784;龍出舞波濤驚煌
煌黼座承天命座下錯落如明星榻前玉案真核旅獸
炭銀爐夜初鼓憲天重屋訝雲屯崇道簫臺疑蜃吐
前楹火柱回萬牛藺卿璧碎色光浮周圍照䊮眼界徹
冰壺漾月生珠流點点金錢盡御璧豹髄騰輝粲銀礫
絲篁人籟有機緘繳繹清音傳屋壁湏臾随蹕登會寕
如驂鵉鶴遊紫清彩蟾倒影上浮空纖雲不点惟光明
四壁垂簾玉銀缸吐豔相連属棼楣横帶碧玻璃
一朵翠雲承曰轂萬光閃爍争吐吞燭龍御耀輝四崑
又如電母神鞭馳金蛇省壁不可捫端信竒工通造化
豈比胡人能幻假丹青漫𢾗顧虎頭&KR1083;礴觧衣催客寫
此時(揮麈)
帝御鈞天臺紫垣两两明三台尚方飲噐萬金宝古玉
未足誇雲雷帝旁侍女雲華品玉立仙標及時韵四音
促柱泛笙簫應有翔鵉落千仞龍瓶瀉酒如流泉■御
厨絡繹紛珍鮮塌邊争欲供天笑快倒頗類虹吸川厭
厭夜飲方歡浹玉漏頻催鼓三叠金門初下醉歸時正
見冰輪上城堞微臣去歲陪清班悪詩悞辱重曈觀
小才易穷真鼠技再賦愈覺相如慳履道彦為二集
中今不復印行故錄扵此(同上)
荆楚記云屈原以五月五日投汨羅而死人傷之以舟擑
拯焉故武陵競渡用五月五日盖本諸此劉夢得云
今舉檝相和之音皆曰何在盖所以招屈原也詩曰湘
江五月平堤流邑人相將浮采舟靈均何在歌巳矣
哀謠振檝從此起又有招屈亭詩所謂曲終人散空愁
暮招屈亭前水東注是也今江浙間兢渡多用春月疑
非招屈之義及考沈佺期三月三日獨坐驩州詩云誰
念招魂節翻為禦魅囚王績三月三日賦亦云新開避
忌之席更作招魂之所則以上巳為招屈之時其必有
所據也予觀琹操云介子推五月五日焚林而死故是
日不得發火而異苑以謂寒食始禁烟盖當時五月五
日以周正言之尔今用夏正乃三月也屈原以五月五
日死而佺期王績以上巳為招䰟之節者亦豈是耶
歲時有祓除不祥之具而元日尤多如桃版葦索磔雞之
類是也飲屠蘇酒亦所以祓瘟攘悪而法必自幼飲何
耶顧况歲日口號云還丹寂寞羞明鏡手把屠蘇先少
年白樂天元日贈劉夢得詩亦云與君同甲子歲酒合
誰先元日飲酒則先卑而後尊自唐以来巳如此矣四
時月令云進椒酒次第當從小起而董勛告晉海西公云
小者得歲故先酒賀之老者失歲故後與酒似亦不為
無理(並丹揚集)
先文康公晚歲卜居扵寶溪之上建觀禊堂于水濱紹興
癸丑與客泛舟脩禊甚樂距永和癸丑不知其幾癸丑
也因與客相與推筭自永和九年歲甲子一周為晉義
熙九年又一周為宋元徽元年自後梁大通五年隋開
皇十三年唐永徽四年間開元元年大曆八年大和七
年景福二年周顯德二年本朝祥符六年熙寕六年皆
歲在癸丑凢七百八十年矣乃作詩以紀其事云快雨
霽亭午晴曦作春妍鄰曲饒勝士共開浮棗筵中流愜
嘨詠隠浪金壷偏紅芰初出水捧劍疑来前緬懷蘭亭
會七百八十年可怜右軍痴生死情纏綿由来彭殤齊
頋或謂不然吾黨殆天放卜夜孰𬋩弦尺六細腰女舞
䄂輕回旋且畢今日歡不期来者傳(同上)
上巳日扵流水上洗濯祓除去宿垢故謂之祓禊禊者潔
也王逸少作蘭亭記云永和九年歲在癸丑會扵山隂之
蘭亭脩禊事也當其群賢畢集遊目騁懷之際而感慨
係之乃有一死生為虚誕齊彭殤為妄作之語議者以
此咎羲之之未逹也(同上)
自冬至一百五日至寒食故世言寒食皆稱一百五杜子
美一百五日夜對月云無家對寒食有泪如金波姚合
寒食書事詩云今朝一百五出戶雨初晴則是詩人例
以百五日爲寒食也或者乃謂自冬至至清明凡七氣
至寒食一百三日殊不知曆家以餘分演之也司馬彪
續漢書云介子推焚林而死故寒食不忍舉火至今有
禁烟之說盧象所謂子推言避世山火遂焚身四海同
寒食千秋爲一人是也太原一郡舊俗禁烟一月周舉
爲郡守以人多死移書推秪禁烟三日子美清明詩云
朝來新火起又家人鑚火用青楓皆在寒食三日之後
則知禁烟止扵三日也而韓翃有寒食即事詩乃云
春城無處不飛花寒食東風御柳斜日暮漢宫傳臘
燭青煙散入五侯家不待清明而巳傳新火何耶元微
之連昌宫詞云初過寒食一百六店舍無烟宮樹綠念
奴覓得又連催特敕宫中許然燭一百六在清明前寒
食之後是時店舍巳無烟而宫中然燭乃一時之權宜
尔或云龍星木之位也春属東方心為大火惧火盛故
禁火是以寒食有龍忌之禁則所謂禁堙又未必為子
推設也(同上)
百家詩話總龜後集卷之二十六
