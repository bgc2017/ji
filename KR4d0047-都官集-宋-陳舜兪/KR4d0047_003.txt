都官集卷三宋陳舜俞撰
策
崇德一
凡為天下國家而能長久安寧格乎數百年而未亡者
由得賢養士之有素也天下未有無賢而能興國未有
無士而能治舍舟檝而絶江河棄輿馬而致千里者鮮
矣故願治不如求賢求賢不如養士不養士而求賢猶
不植木而求隂不織錦而求文采不可得也詩曰芃芃
棫樸薪之槱之言文王能養士而官人也賈之為賈也
始未嘗不致貨而後鬻農之為農也始未嘗不致粟而
後食鬻而不貿則不得而為賈矣食而不耕則不得而
為農矣豈唯農賈之不得為亦有凍餒繼焉故天下國
家者未嘗不用賢也用而不養則材有時而匱亦不得
而為治矣豈唯不得而為治亦有覆亡繼焉故詩曰人
之云亡邦國殄瘁言無賢也然君知養士而求賢不得
其養則終以無賢猶不為良飼以養馬則終以無驥故
御之良者善養驥君之仁者善養士詩曰菁菁者莪在
彼中阿又曰飲之食之教之誨之言養之如此其詳也
伯樂之馬不可勝御周公之士不可勝使昔周公之養
士也家有塾黨有庠遂有序國有學人生而不見其鄙
暴詐偽之習長而聞聖知仁義之道由比年至於三年
三年至於九年鄉先生興之司徒禮之樂正崇四術立
四教以成之大樂正甄其秀以升之司馬司馬第其賢
以告于王而論之論定然後官之任官然後爵之位定
然後禄之是周之士其材不可勝用者非一日之養也
周之後天下未嘗無學而教使之非周道也猶廐而無
良水草且非伯樂之御人見其無驥也不求良御以治
之美芻粟以飼之獨謂廐無益于馬惑之甚矣今天下
賜田詔學徧於列郡弦歌鼓篋行三十年天下之士不
為不素厲矣宜其達於為政材不勝用然而郡縣之官
猶嗟稱職之鮮臺省之選常勤於舉人而患不足以應
令將求之不得其方歟養之未盡其道歟臣嘗思之天
下之學頗戾於古今朝廷抱關擊柝百金之利佛老之
宫塔為之置吏又從而殿最之不亦重乎先王之宫教
育之地則不重猶廐而無御非養也適使蹄齧蠧傷之
斷識其無良馬也天下之士習溺聲律之末非有知聖
忠義之道一旦取而加之人上猶銜轡之不習驂乘之
不用斷識其不能致千里也今夫聖賢有為必先詔葺
學館選命侍臣薦天下之有道德術學之士而立為師
苟難其人在朝廷厚其禄而薄其進禄厚則賢可養進
薄則澆冒者不至又為之制士非率教於學不得為士
是使人人矜尚節義習為賢能未見土地之美芻秣之
良服習之久而無良馬也
崇德二
人生不可以無養養而不可以無教生而無養者畜也
養而不教者豢也天之生萬物也春夏以養之秋冬以
殺之霜雪風露無非教也人之為異於萬物也提孩母
教之童子父教之語而教之說食而教之茹行而教之
趨視而教之端聽而教之審能而教之技工教之為斤
斧焉商教之為貨焉農教之為稼穡焉士教之為詩書
焉此數者非偽也性之所以必然也故天子諸侯卿大
夫必教子弟以治天下國家猶工之必工商之必商農
之必農士之必士亦各稱其分也周公封國七十一周
家之子弟五十三人焉皆為天子顯諸侯由能教也秦
之亡也以胡亥胡亥之亡也以趙高孔子曰性相近也
習相遠也可不戒哉後世天子之子弟生而不知庠序
師友之嚴習而不見智聖仁義之道提孩則命之爵長
而賦之國氣驕而易顛志滿而易覆此愛之所以禍之
也夫愛而不教失之矣抑有愚之而不教者焉愛之而
不教謂之不智愚之而不教謂之不仁不智猶可知也
不仁者不思之甚也詩曰緜緜葛藟在河之滸言葛藟
猶能庇其本根也今國家諸王之子弟不賦之田土不
錫之山川富之以禄不及以政恩義洽矣然使長於宫
庭之深溺於妾婦之安上而不知禮義之訓下而不知
稼穡之難雖有峩冠大帶之華鞍金蓋碧之異方於錮
之無以異也然朝廷固巳設官典教訓奈何授之而不
擇其賢責之而不以誨諭居其官者不過訂市人之貿
易忝樂工之操縵非知教也古者王世子王之諸子必
入學與國人齒故記曰行一物而三善皆得者世子入
學之謂也詩不云乎懷德惟寧宗子維城故為天下者
必強其形勢強之不以仁義亦末矣今夫聖賢有為必
詔諸王之子弟聽入太學與國人齒使習知師友之嚴
日聞智聖仁義之學歲遣大臣考問課試參第能否而
旌其尤異厚之禄秩自然人人向風知自貴於學本根
百世豈勝道哉
崇德三
甚矣今之士靡而無實也凡上之所以招之者非其道
下之就利而動者日至其至均一術也蒙上之待且有
欿然大過於人上者故天下之士陷於其利而幸於或
然靡靡焉莫之能禦也為之制者不閑其利之招而厭
其人之歸是命之市而恥其囂飲之酒而惡其醉也今
夫必以聲律之藝以待天下之士議者曰舉古之里選
責今之郡縣賢不肖不可究而奔競出猶以市人而問
其田徒紛稂莠而害稼故不若責士之難能而有司之
易白者為愈也臣對曰非然未之思耳夫所謂聲律者
賢者難之童子易之明有司白之不然亦不白也且謂
待而得者將盡賢乎將賢不肖雜處乎使今人人觀本
行於鄉黨責歲舉於郡縣借不免乎賢不肖雜進亦使
士之不肖而覬是舉者偽為君子矣設若今不廉其隅
不角其圭棄屠刀而操冊書解犢鼻而襲褒衣有司可
得而制乎爵禄重器也生齒重蓄也今夫信一日之空
文而不求其素率然委而加之非所謂重也議者又曰
數取而慎擇之其庶乎曰不然順風揚砂風急力窮而
嘉穀益駛不如沐之清瀾則瓦礫可得而擇也且如明
經之舉環數千里或無一人應令者非無經術之士也
是徒有待之之意而路不廣也今夫聖賢有為必先養
士於學觀行於鄉黨縣大夫考其人之賢升之郡太守
禮其賢升之禮部而告於天子禮部策以當世之務先
聖之術而觀其能以告於天子而定其論論定然後官
任定然後爵位定然後禄郡國所貢賢者有賞不肖者
有罰陳湯有罪而繆侯奪爵徐淑失辭而陳蕃免官此
二漢之所以比盛三代也議者又曰士之習久矣自大
業以來未能改也士失其業而無攸歸反身率德則未
至不有訕上亡賴之患乎曰不然天下之事未有一舉
而無遺策隋舉進士而不廢志行修謹清廉幹濟之科
唐舉進士而有明經秀才之選使今歲詔郡國貢賢一
人朝廷異其科以待之間歲勿停舊選而加損太半之
進且制宏詞拔萃之目使以布衣充選以甄其材而後
禄如此士之挾聲律記誦而進者益難上之待賢能之
禮加異行之數歲自然靡道息而儒術興入官皆修潔
之材出類有魁壘之器賢材不可勝用天下奚其不治
乎
崇德四
古之君子為德刑之論多矣孰不先教而後殺勸始而
沮終乎故曰道之以政齊之以刑民免而無恥又曰道
之以德齊之以禮有恥且格古之人君殺一有罪終日
不舉樂塗有刑人下車而泣亦曰萬方有罪在於一人
嗚呼刑人其重哉夫然故制廬井以居之設庠序以教
之為文章以明之謹好惡以示之然且不為刑辟議事
以制懼民之有争心也今天下民之生自提孩訖于老
且死或不聞仁義教勖之語長民者相與為奪争夸靡
刻薄之道以誨之居又勞其肌膚利其衣食天財地産
水游陸馳一皆有禁民一舉足則蹈罪地一出言則發
禍機千室之邑萬口之民求為完膚計無十數雖有明
哲之長暫為德義教戒之令服緼袍者不辭負擔履敝
屣者不避塗潦頑鈍之俗其能聽乎因是政仍是禁襲
是刑治是俗而望天下不忒囹圄空虚猶登山而走下
緣木而求魚不可得也陛下視民如傷不殺不辜奈何
天下之禁甚密衣食之源閉之已悉長民之官不思有
以解弛之義以斷割有罪為能以高下其手為材宜吾
民無所措其手足相與窮盜而巳鷹犬之搏是有伏兔
法禁之繁是有姦宄非性也驅逐之使然也今夫聖賢
有為必先大解繁密之網一開衣食之塗慎擇慈惠之
師明哲之長陳之以德義先之以恭讓導之以禮樂示
之以好惡庶幾其可也至於三歲一赦比年一宥非措
刑導俗之要猶救脛而引其足而巳
崇德五
古者文王養民可謂至矣文王之民五畝之宅樹之以
桑匹婦蠶之五十者可以衣帛矣五母雞二母彘無失
其時七十者可以食肉矣百畝之田匹夫耕之八口之
家可以無饑矣老而無婦謂之鰥老而無夫謂之寡少
而無父謂之孤老而無子謂之獨此四者天民之窮而
無告者也文王發政施仁必先斯四者文王之仁至矣
故書曰文王不侮鰥寡不虐無告不廢困窮當是時也
太公伯夷興于海濱曰盍歸乎來吾聞西伯善養老由
是觀之恤窮養老可以優于天下矣文王之後漢嘗養
之匹賜之帛斛賜之酒不如文王之法也且謂養老可
以優于天下乎夫老吾老以及人之老故老人之老者
人亦老其老幼吾幼以及人之幼故幼人之幼者人亦
幼其幼是仁術也周興封國七十一周之子孫獨居五
十三人焉苟不狂惑者皆為天下顯諸侯恤窮養老之
效也嗚呼法之戾于古者多矣記曰八十者一子不從
政九十者其家不從政今夫七十復其身未可謂養也
播棄于道路不衣不褐長民者未嘗有不足之色由貴
老之教不行也法有甚者老而無子不得子人之子少
而無父不得父人之父若曰豈無百金之産幸其死且
不嗣縣官可得而籍也其為不仁亦甚矣人生而莫不
願有家死而莫不願有所祀今夫三尺之孤棄而&KR0561;&KR0561;
于道路必貧而父母不能保者也不然惡且恥而不願
育者也詩云相彼投兔尚或先之雖然人誰育哉唯未
嘗有子憂死而無所嗣者養之今其既巳相生養矣既
巳相父子矣及其死也長民者利其有百金之産卒奪
而没之生者逐之塗而無所養死者絶為餒鬼而無所
祀是亦法然也吁不仁又甚矣豈唯恤孤養老之賜殆
哉抑存亡繼絶之仁息矣今夫十室之邑或有若人者
焉千室之邑無慮一二環視天下疑不可計聖賢在上
如文王之所以養之猶反掌耳如漢之所以賙之亦猶
反掌耳姑使相生養而勿絶之固亦反掌耳老人之老
人亦老其老幼人之幼人亦幼其幼豈惟人將報之亦
有天地之靈而巳也
經制一
天不言三辰效其明四時致其化極者不移經者不亂
緯者不息然後生育可得而久也故天子者不可不知
天三公獻其德六卿奏其功百執事致其力議者不命
言者不治行不敢愛其力然後教化可得而久也周公
其知之矣六典存焉後之君子有觀周道必觀六典天
之道也是故三公坐而論道所謂議而不命者也六卿
歲終以百官之成質于天子所謂言而不治者也百官
有治屬有教屬有禮屬有政屬有刑屬有事屬所謂行
而不敢愛其力者也周公之道盖久矣必不得巳則有
隋唐之制焉武德貞觀之際於斯為盛後之君子有觀
武德貞觀之治必觀臺省九寺五監十六衛是周公之
布六典之幾也嗚呼不以六典治天下終苟道也不以
臺省九寺五監十六衛治天下終危邦也今夫天子與
二三大臣日聽天下之治百司之事莫不親之是三公
無府尚書無省六卿無職二十四司無責九寺五監十
六衛錯然亡其分也久矣兵之籍入于樞密天下之會
計至于米鹽絲髮竹毫木末一勞于三司古者樞密無
官三司無使特昭僖之末制耳朝廷不御樞密所以幸
官人也天下用兵租庸所以急兵調也古者有治古有
亂古為天下而稽古者不師其治而師其亂亦惑矣今
之樞密特古之兵曹今之三司特古之羣有司也語曰
夫有從其大體有從其小體從其大體所以為大人從
其小體所以為小人今夫公不公卿不卿而為羣有司
之事大小之體紊矣是使號令日數財賦日匱天下之
事日苟簡生民之病日篤非不幸也術數之使然也今
夫聖賢有為必始六曹取天下之吏而歸之吏部取天
下之民而歸之戶部取天下之禮而歸之禮部取天下
之兵而歸之兵部取天下之刑而歸之刑部取天下之
工而歸之工部統之以令揆之以二僕轄之以二丞十
有二司位于左十有二司位于右則天下之事若網之
有條若珠之有貫尚書總之侍郎佐之郎中員外行之
下至于有司小吏如身之使臂臂之使指内則中書攬
機務門下司傳納官有餘則置副不足則兼領三公歲
終以六曹之成質于天子而殿最之能而稱職者褒之
否則免之故曰是天子一歲一聽天下之治王心無為
君立于無過之地也矣
經制二
或問寺曰古寺寺也今名也或問監曰古監監也今名
也古之寺者九今之亡者六古之監者五今之亡者四
然古之所以貴者實也百王之所以務者要也不實不
要固未足紛紛是古而非今也周天下六卿各率其屬
以倡九牧而治道辨矣後世尚書者六人是也又置寺
監若既戶部而有太府則司徒之職判矣若既禮部而
有太常則宗伯之職分矣若既刑部而有大理則司寇
之職離矣若既工部而有將作則司空之職别矣杜佑
亦曰昔臯陶作士正五刑今刑部有尚書而大理有卿
是二臯陶也垂作共工利器用今工部有尚書將作有
監是二垂也契為司徒敷五教今有司徒而有戶部是
二契也伯夷作秩宗典邦禮今禮部有尚書禮儀有使
是二伯夷也伯益作虞掌山澤今有虞部有水部是二
伯益也伯冏作太僕正掌車馬今太僕駕部尚輦閑廐
是二伯冏也嗚呼佑亦可謂之知政矣今之亂固甚矣
寺監之職散為有司猶四體之不得使于身五指之不
得制于手足也徒有主者之殿最朝廷之誅賞不過煦
嫗姑息稔小人之幸攘竊巧詆為有司之常出内不能
程其巧拙簿領莫能計其盈虚日刓月蠧不可勝紀豈
足遽與古較其是非耶且若今有曰樂曰醫曰卜奚若
統之太常為愈耶有曰厨膳曰酒醢奚若付之光禄為
愈耶有曰内械曰外器奚若付之衛尉為愈耶有曰騏
驥曰牛羊駞象奚若付之太僕為愈耶有曰審刑奚若
付之大理為愈耶有曰林曰苑奚若付之司農為愈耶
有曰織曰染曰裁造奚若付之少府為愈耶有曰東西
作坊曰内外物料曰竹木曰退材者不可勝紀奚若付
之將作為愈耶有司之事可以省則省可以寺則寺可
以監則監區以别矣統之以卿貳之以丞稽之以主簿
十狐之裘必挈其領萬目之網必提其綱奚為不治巳
乎猶反掌耳
經制三
或問十二衛曰今亡也久矣兵之無統也若曰殿前若
曰馬軍若曰步軍若曰軍頭寒則索衣饑則命餉之人
千餘等等各為卒卒各為長長各為領領之者非知有
忠義征伐之將也特歲月久老涉級之人耳長之者非
知有節制教令之士也特強獷有力過人之人耳名存
于四司而領其官者不得知其籍是以卒不知教將不
知義驕惰暴慢涵煦衣食轉而為游手習而為末作者
皆是夫何暇識坐作進退之為哉安得問敢死致命之
義哉幸朝廷無事老且死而不用不幸羽書報于一方
天子推轂遣將于内則是夫也不免烏合于旗鼓之前
後聲音未嘗相識也恩威未嘗相及也無以異于驅虎
兕而搏虎兕誰能用命且恐未免于搏人又非所謂驅
市人而戰之也不可念哉古之天下兵莫為大故制天
下者必先制兵古者大司馬率其屬春蒐夏苗秋獮冬
狩皆于農隙以講事三年治兵出則振旅入則奏凱其
坐作進退常相習也其旌旂金鼔常相視也其擊刺射
御常相親也其勇敢死義常相許也嗚呼廬井廢而斯
道亡矣猶有魏周隋唐之制焉有曰十二大將軍者矣
有曰十二衛者矣有曰十二軍者矣軍有將將有副皆
為一時威名之選不曰重務乎其後有十六衛曰衛曰
驍曰武曰威曰領曰金吾曰監門曰千牛皆有左右大
將軍衛一人將軍三人羽林龍武神武皆有左右凡
六軍大將軍一人將軍各三人皆有衛署開元之際于
斯為盛由知教也今夫聖賢有為必稽焉去千等之多
名而涖之十六衛大將軍制其命將軍副之日教之月
試之時簡之歲閱之其居也如枝之附幹其動也如影
之答形一日天子討有罪不赦制戰于廟堂猶調笙簧
之五音命宫則宫應命角則角奏可以師不踰國將不
命轡而見遠方重譯而為臣矣
經制四
或問侍衞曰文武之道也今亡矣王道莫盛于文武文武
之際雖侍御僕從之臣必求乎吉士命其人則曰僕臣
正厥后克正僕臣諛厥后自聖授之職則曰繩愆糾
繆格其非心俾克紹先烈以文武之聖而有周召之輔
佐宜無待于侍御僕從之臣也然且慎重如是者誠以
朝夕起居常與俱出入言動相與接其事不可不重也
是以文武之君無結襪之人其所以侍其君者無非道
也穆王起而周道衰猶能慎簡乃僚以官侍衛故其怵
惕之心見於書孔子有取焉言人君總天下之勢居九
重之中其侍衛近習之人當先正也故賈誼曰習與正
人居不能無正習與不正人居不能無不正是可謂知
治體矣今夫侍衛之名或存焉侍郎給事諫議起居司
諫正言之職常不減五六十人然朝夕未嘗承侍也起
居未嘗與俱也出入言動未嘗相接其所以為之侍衛
者不過宫尹掃除之隸厮養之材非有道德仁義之藴
事君事父之大義一旦取而列于九重之中青蒲之上
甚可懼也匹夫匹士之取友猶求賢能知道德者而親
之必求頗僻不智不仁之人而遠之今夫萬乘之重朝
夕侍衛燕閒起居相與出入言動之所承接以士人君
子則弗信厮養小人則信之亦惑矣以漢唐之治不至
於文武而侍衛之選未嘗替漢法大臣歲貢賢能以給
宿衛居其選者皆天下魁壘之材特起之士東方朔揚
雄是也唐制千牛進馬之官常擇三品子孫為之今夫
聖賢有為必先正其近近莫近于侍衛姑以方正博達
文雅宥密之臣分侍宫禁然後命大臣舉賢參列貂蟬
依日月之光朝廷優其選以待之巳而忠臣孝子得盡
其心自然掃除之役厮養之賤各安其名分優柔便辟
之說無自入聖人之德日興國家之體日重跨漢唐而
比文武奚為艱哉
經制五
或問郡縣曰政教易而民窮矣唐虞不為聖則考績不
待九年可也三代不為治則官有世族者過也兩漢不
為太平則循吏不必至于七八年或十餘年而後稱治
也今夫郡縣之臣率二歲而易甚者數月或僅煖席而
去雖愚婦猶知其不可也將遂棄斯民而不愛則巳矣
如愛之奈何無定政而使之治無定教而使之化無定
民而使之安去者未嘗賢來者未必智其為害不可勝
言也今斯民有舉手蹙頞而言曰山澤不我予租税不
我復力役不我弛奪我衣食不恤我窮困不直我冤枉
夫何使我至是極哉嗚呼是恩澤不下流而民心不結
矣甚可懼也今夫聖賢有為必先結民心求結民心必
先賢守宰而久其官政之大本也欲得其人而久之前
所謂六曹九寺五監其本也六曹九寺五監正其人賢
不肖昭然若日星之在天丹青之在素不可罔也不賢
者廻翔于寺于監上有長官皆有道大臣以命令之以
總轄之以紀綱之雖其不才不患近民是亦有以處也
其人賢長官尚書薦之小則出宰百里大則出守千里
天下有使以領之朝廷且遣使以詢察之不賢者即免
之賢者久之增秩以褒之賜金刻璽以旌之或五年或
十年而後入為公卿此所以固勢長世之治也
