都官集卷二宋陳舜俞撰
策
厚生一
奈之何生民之窮乎千夫之鄉耕人之田者九百夫犁
牛稼器無所不賃於人匹夫匹婦男女耦耕力不百畝
以樂歲之收五之田者取其二牛者取其一稼器者取
其一而僅食其一不幸中歲則償且不贍矣明年耕則
稱息加焉後雖有豐獲取之無所贏而食矣率五年之
耕必有一年之凶彼樂歲豐年猶不免盻盻若衣食之
不足凶年求免于寒飢難矣為民上者取寒飢之民而
教之禮義廉恥是猶起痿者而責之走坐盲者而責之
視不可得也古者人以里居田以井授雖有曠土號狐
狸而植荆棘授人不過百畝先王尚然者知國有兼并
之家則里有凍餒之民里有凍餒之民則塗有攘奪之
暴善為政者必使強者不得而有餘弱者不至於不足
王道之始也秦逮其禍漢人不能救乃務躬耕籍田以
粟為賞罰所以感厲天下之道是畫餅而餉飢飲水而
望醉無益也然當時猶能免人田租不錮山澤公私之
積不為甚廹末年師傅張禹占田四百頃富家是以謂
之甚鄙以古較今田之無制未有若今為可哀痛也今
公卿大臣之占田或千頃而不知止夫大臣法而小臣
廉古之道也故天下士大夫皇皇其田惟恐力不贍富
家大姓孰從而制之哉今在上者獨怪其民争奪之不
息孝弟之不篤田無不耕而耕者長饑婦無不蠶而蠶
者長寒一歲不穰流離滿道獨不知天下之民耕而自
為者十無一二為人而耕者不可得而食也今夫聖賢
有為必先限名田議者猶謂百年之敝奪之必怨隠冒
移徙抵欺生姦恩未徧民怨必兆亂矣臣謂不然今公
卿大臣占田為甚矣夫欲有為必先降手詔裁其中制
使公卿大夫咸以餘田歸于縣官而畀民之無可耕者
或使自均之宗族之貧者夫公卿大夫者固以有道德
忠義以信于上之人也樂與天子致天下于富足廉遜
之人也鼎養世禄不待田而衣且食之人也夫安得以
區區之土致怨於上哉然則公卿大夫修法於朝則天
下之民必相與告語曰朝廷將使吾屬不得連阡陌乎
何公卿大夫有是舉耶當是時朝廷發以德音曉以王
制期其年凶損有餘補不足臣謂可無罰一人使天下
皆為有田之人因而教之勉之以厚其生王道成矣
厚生二
若曰今天下田無不耕而耕者未嘗不貧土無不毛狐
狸無所處而官不加賦何也曰名田之弊既巳道于前
矣夫名田不節而望民有餘力猶奪其餉而問其飽撥
其本而待其華不可得也若曰限田足乎曰未也農不
勤則榖不富本不厚則用不節百畝之家雖有豐年美
衣鮮食不幸榖一不登無餘粟以食無餘布以衣至有
鬻妻子而償稱債况求其為土著之戀耶是以聖王之
於民也未嘗一日而無教故語曰既庶矣又何加焉曰
富之既富矣又何加焉曰教之詩曰晝爾于茅宵爾索
綯亟其乘屋其始播百穀言民之纖悉無不教也古者
鄉大夫鄉先生旦夕坐于里門而語之如此其至焉今
夫官有勸農之名而無其實由朝廷尚名而不責實近
民者以能嚴賦役給餉饋為材非所以厚生也今夫聖
賢有為使流轉傭賃之人還于土著家有百畝之田為
始然後在郡設勸農之官鄉為三老使歲時行教田里
周知耕者之勤怠舉力田而奬之以布帛牛酒怠惰者
異其衣服以恥之制為加賦以罰之又教之以節用厚
生凡曰巫覡之欺罔釋老之丐乞禁不使入于田里夫
然後男有餘粟女有餘布養生送死而無憾禮義之化
乃可舉也今夫人患土無不毛而官不加賦前此者黠
姓大家質劑為姦占田絫百賦無一二貧者以苦瘠之
畝荷數倍之輸歲既不給卒以貿易假名稱報逃徙故
天下逃徙之田不稱其賦者多矣吏既數易簿領緣絶
雖有智者不可考也使今限而均之且有勸農三老周
知之豈惟斯民安且富哉抑亦田賦相與日加闢矣
厚生三
古之吏惟恐民不安且富今之吏安則嫉之富則仇之
人之性古今豈異哉制使之然也古之君子以政愛民
今之君子以政強民愛民者以養民為賢強民者能害
民為賢古者入人之國田疇良而薿薿兮桑柘猗而閑
閑兮室廬改而櫛櫛兮市㕓昌而融融兮其民安且易
易兮其國令前後舒且肫肫兮君子曰政也不有養民
之道乎今則不然有語其國曰農者力耕以事其税蠶
者疾織以奉其賦里無改室畏其加役市無聚貨畏其
加筭其民愿愿以服其使令前後促數而免罪君子曰
政也不有害民之道乎嗚呼今之所善古之所謂賊夫
人者也今之所以獲與于君子者古之所棄也然嘗求
其源矣古者用民之力歲不過三日使之者皆為其佚
之道也天之財地之利民食其百君食其一取之者猶
為不得巳之道也故上之於民也惠下之奉上也易恩
久而愈浸附久而益堅天下國家嘗數百年而安寧者
由其民弗叛也今用民之力無休年有司百執事之使
令城郭溝洫之繕完宫廟游觀之興作關征賦率之定
筭縣官布帛百物之供給庸挽一皆用民天之産地之
生若挈其手而使之取若掩其口而命之食吏以能用
其民為材不能用其民為不材能斂其財為智不能斂
其財為不智千金之産一役而瓦散者有之百金之子
一役而憂死者有之吏之目是民者曰非我也法也法
之狃是民者曰非義也時然也吁生民不見恩澤之浸
如此安得久而不叛乎今夫聖賢有為必先取天下之
甚大力役而去之且使斯民安于田里以膏以沐前此
焉非不可也是不為也今天子一日坐法宫渙大號於
郡縣曰吾民之有如是而役之者悉復之舟車之饋軍
國之急一切責於公敢有故用者論如律其誰禦哉夫
如是吏知上之所以養民也甚銳人人行已如上之銳
雖有強忍亦末由也矣息民之急無尚於此
厚生四
今夫取民之財可謂悉矣一夫之耕穫者在田而斂者
在門匹婦之蠶織者在機而征者在屋天之所生地之
所産苟可以衣且食者皆為犯法禁何民之不窮也古
之君子為天下國家也下其政必有以大結夫民者是
使其民謳歌鼔舞戴上之賜如孺子之慕父母故衰微
之世雖有禍亂之人猶不能呼吾民潰且叛者是無他
孺子而舍其父母安往哉故夏后五十而貢商人七十
而助周人百畝而徹皆衣之食之之道也下至漢猶能
弛山澤賦苑囿免其田租或三十而税一後世語養民
者必稽焉嗚呼以古視今天下之斂甚可惴也秦之民
屯戍力役三十倍於古田租口賦鹽鐵之利二十倍于
古足以亡秦矣今者田租力役口賦鹽鐵之利視古如
何哉唐之民括商戶僦賃税人間架筭除陌足以亂唐
矣今者暴征之下幾希不籍室廬封其櫃窖而取之關
市之税孰不計其除陌而筭之哉然而天下晏然無事
以朝廷革五代之禍亂前此者嘗有以大結其心今此
者天子仁孝不殺不辜天亦有以扶持而全安之雖然
民巳無聊矣不可不知也困之不巳則怨集怨而不巳
則恩不勝前代之患常必由之可不念哉故夫聖賢有
為必先利其用利用則豐財豐財則賦可輕禁可弛矣
今天下之賦五曰公田曰民田曰城邑曰雜變曰丁口
天下之禁三曰鹽曰茗曰酒生民之衣食舉此八者窮
矣又朝廷就為科變之法一合之粟轉為釡一縷之布
直為尺有司重之以支移法取其一吏取其二因緣為
姦不可勝紀此民心所以益無聊也使利用之道大行
國有餘蓄則可以閒發明詔免民年税除其科變使生
民餘一粟食得一帛衣知出上之賜豈不謳歌鼔舞如
孺子之慕父母哉凍餒之時苐有甚者耳
厚生五
若曰關市何如曰征商不征民者周道也周制有司關
市征㕓之人斂其布入于泉府然則周之愛民可謂備
矣夫生財之道食之者寡生之者衆然後穀不可勝食
先王視其民之樂流徙而惡勞辱求其敦本抑末之道
故關則譏市則征征之所以勸農也先王征之猶患穀
不勝賈如弗征則南畝之民莫不相携而去矣先王之
征有旨哉今關市之征戾于古矣魚薪蜃蛤匹夫匹婦
之利皆征之富商大賈水有方舟陸有結駟千里閒行
不由有司者多矣此所謂征民不征商也商可征也有
司不求通流之術以來之徒窮力命筭驅使抵冒閒道
以走其利匹夫匹婦可養也有司捃剥之不間毫髮詩
曰魚網之設鴻則離之盖謂是乎今夫聖賢有為必一
新甲令略細名而存大目有若山海之饒鰥寡孤獨取
而利之者悉號令四達使有司不得欺罔掇取其利雖
然霡霂之潤及于草木豈不各遂其生乎苟患不足亦
在節之而巳嗚呼百姓足君孰與不足
敦化一
甚矣民之無教也子不知其為子者有矣弟不知其為
弟者有矣臣不知其為臣者有矣朋友相為欺愚者有
矣市井日以矯奪者有矣此五者非性也人生而莫不
知愛其父長而莫不知敬其兄仕而莫不願忠于君游
而莫不願信於朋友相生養而莫不願自足於衣食然
而泯然失其本心者由爍于習俗陶于無教驅于不足
久而莫之反也古之人提孩則保姆教之幼而鄉大夫
鄉先生教之長而樂正大司徒又教之其自孩提至於
老且死其耳聞皆孝弟忠信仁義之說也其目見皆孝
弟忠信仁義之習也先王以六者必待衣食足力有餘
然後弗之叛故制為廬井以居之其税十而取一又有
山澤以利之通商旅以濟之家有餘財人有餘蓄水旱
又從而賑之災患又從而恤之當是時也一不悦於父
母不得于兄長不獲於君上不交于朋友不善于鄉人
入於一國一國惡之入於一鄉一鄉棄之奚必待刑戮
而後狃於教使耶故曰成康不式四十餘年盖天下常
無一人之獄矣嗚呼盛哉今之人自孩提至於老死者
上不為教勖之語以告之其生而知盡養其父母盡力
於其兄曄然出于鄉人上且不為禮以異之浮屠老子
既從而招之不惟上之人無有禁之者又為之興其能
為浮屠老子之說去父母兄弟之道命之食其食服其
衣又從而文色之位號之命父母兄弟以拜之命郡邑
長官以復之是欲人不復為孝悌忠信之道耳其餘未
及自棄于畎畝市井樂父母兄弟而歸者上必有道以
苦之蠶則賦其帛耕則征其租纔有以安居則強之以
力役僅足以相生養則必從而調發之樂歲豐年盻盻
焉固未嘗自裕凶年宜不免於流亡也嗚呼孝弟忠信
之行亦幾乎息矣昔之君子之導民也雖不為近古猶
恐民之皆棄於孝弟忠信也故閉閤思過者有之上書
自劾者有之不曰三綱五常教之重乎今也三綱不舉
五常不修民相與終身而去之或傲狠殘忍有梟亂之
道焉語曰雖有粟吾得而食諸盖謂是也可不戒哉今
夫聖賢有為必立學官擇賢師而使人生而幼有所受
教鄉取道德行誼之人為三老使主風化歲考孝弟優
異之人以爵之其次月與之粟歲與之帛以奬厲之刺
史縣令四時為鄉飲養老之禮以明之制為浮屠老子
之力役奪其衣服之文位號之貴反其家使必拜其父
母然後人人知在天地之間未出乎中國不得忘人倫
絶孝弟庶乎其可也
敦化二
善為天下者不患乎無政患所以化不患民不從求為
可從也導民之路莫美于德義俗莫美于使君子知道
小人不犯非禮上無德義之化而求天下之俗美猶撓
其源而釃其波植曲表而望端景不可得也上好械數
則民知械數可欺而詐出於器外上好刑名則民知刑
名可逃而姦生於法之所不能及故械數刑名者非治
民之道是率天下相與為偽也古者君子治小人小人
受命于君子由上好德義以陶民君子者德義之府也
後世君子小人交相治由上好刑名械數以範民刑名
械數者天下之公君子小人之所得而共也人各有所
能以君子為稼穡則不若農夫以君子為斤斧則不若
匠氏以君子審音聲則不若矇瞽以君子為械數刑名
則不若小人能者制人不能者制於人嗚呼化莫甚惡
於使小人而制君子也夫為法之敝始于敝小人而終
於敝君子敝之始也小人無所措其手足敝之終也君
子不能容乎一身噫君子者國之基也為國而無其基
國其存乎詩曰我生之初尚無庸我生之後逢此百凶
言世亂則法密而君子不樂其生也君子小人之分猶
冠冕之於屨絇几杖之於牀笫也以屨絇而加冠冕以
几杖而藉牀第倒置莫甚矣易曰城復于隍此之謂也
今刑名械數之立日不巳罟獲陷穽滿于天下使民日
相矛盾愚者日闇巧者日晦君子小人相與日入于穿
窬之盜吁可嗟也今有悼天下之治者不明本末之異
而患持循之未備又從而制之是繩繁而縛愈急絃危
而柱益促未見手足之便琴瑟之和也奈之何將痺且
絶矣秦之民也叛漢之民也附秦之法也如秋霜漢之
法也網漏吞舟之魚理勢可知也今夫聖賢有為必解
其嬈示之以德義使智者無所逞賢者有以自裕天下
為和平之俗而後王道可致也
敦化三
人若奔走而赴之者亦不以上有召號之道乎天下無
事巖穴草茅之人相呼而起曰盍來仕乎雖然承平日
久則願仕之人衆上固有以召號之則仕皆後義而先
利輕進而重退嗚呼今則甚矣大臣日進於朝朝取其
一暮冀其二以千牟萬嘗若不足由上之所以召號之
者富而無憂貴而無責其進也榮其退也幸小人日進
于官躁于為上不安于為下蔽于貴人不明其卑已由
上之召號之者舉則得進不舉則不得進不肖者幸得
於人智者恐其害已也士三歲一進於有司相摩以肩
相踏以踵以百争一不克自養由上所以召號之者擇
之不考其行爵禄之不問其素或遽富貴之不待其有
功也風訛俗靡勢侔則争力敵則奪怡於巧進恥於拙
退可謂甚矣丘園無潔白之輝巖谷不聞玲瓏之音苟
有之鄉人指之為愚朝廷不謂之高奈何欲其不奔走
而來哉夫其舍約者其取大有所不為然後可以有為
詩曰皎皎白駒在彼空谷生芻一束其人如玉言賢人
君子必有優游高遠不為世俗之事者也今夫聖賢有
為必使朝廷之上辭貴不辭賤表宁之内先事而後祿
天下之士以進為退曰何修而至是邪曰天子以廉恥
總覈大臣使富而知止貴而憂不任其責故曰立法必
始貴者六曹以節義訪羣吏静守者有殊薦特起不沈
於下僚若所謂間詔侍從大臣薦一人風節術學而屈
於下位者在先擇其所受詔不必以品秩為率也郡國
諸侯以孝廉縻多士使絶俗有時而進清風知其所激
若所謂歲貢一人道德孝弟不屈仕進者朝廷姑寘之
位而稍養以禄以觀其用借曰不賢方之吏而登仕賦
而入官未為多也是使人人知自貴節義廉恥以待上
之求且養然後風俗爛然可觀耳
敦化四
國家之患莫甚於上下交征利人皆有好利之心不矯
奪豪并之不厭猶水之不可無隄防木之不可無櫽括
也示之以廉恥則民知好惡先之以辭遜而民知止守
之以儉約而民有節著之以法制則民不犯此四者隄
防櫽括之謂也古者天子曰天下者家也百姓者子也
積之乎其彼者猶藏之在乎此也凡天之所生地之所
養者莫不與共之故材木養而不愛魚鹽弛而不禁公
卿大夫曰天之生材也未有得兼者吾既禄食矣豈可
為負販小人之事耶豈可為農夫紅女之利耶故服絲
之家無織帛之妾受粟之室無望歲之子弟庶民曰天
子予君公卿大夫予上田疇予耕山澤予取彼不耕不
取者非勢不予贍也彼分與上之道然也彼所以自奉
養者固有節也上之愛予亦至矣予寧以賤而復自求
贏乎故斧無求操澤無數罟當是時也君君臣臣工工
民民農農士士而争者息由廉恥素著辭讓素行儉約
素具法禁素明古之有為之者三代是也夫天子步公
卿大夫騖庶人走故曰上好是物下必有甚者己所欲
而禁民不得為者非人情也故天子障山澤則諸侯封
府庫諸侯封府庫則大夫連阡陌大夫連阡陌則庶人
為盜攘夫有是數者廉恥辭讓先亡矣儉約法禁先亂
矣為天下將刑而求其止其可得乎夫廉恥辭讓之化
行止足儉約之風著在上者雖詔人為争奪為兼并而
人畏道義而無為者故朝廷有辭禄之臣田野有遜畔
之民今夫山澤土田毫毛之饒有司錮而征之其民雖
曰抵冒窮困而不知有怨者是其久而不知所以錮之
者本其利也然而公卿大夫相誨以侈相奪以利其在
朝廷辭貧而不辭富其在郡邑不知自異于小人之為
其所以生財取贏之道惟恐不逮奈何民之不兼并而
能各安其分與哉奈何民之不奪争而知自貴于廉遜
哉天子之公卿大夫則可為在天子之民則不得為又
非公恕之道也今夫聖賢有為廉恥之義必自公卿大
臣始其要曰不為聚斂以教民不貪不連阡陌以教民
不奪朝廷之上辭貴而不辭賤以教民不争受事不受
禄以教民盡力厚於退而薄於進以教天下知止一人
好讓一國興讓一人好仁一國興仁莫之能禦也曰前
此者公卿大臣之進未嘗無讓而民不化曰民從其所
行不從其所言是以可言也不可行君子弗言也今夫
不得其進則争既得其進而讓且謂争之者信乎讓之
者信乎既曰不信民不從宜矣
敦化五
先王教民為敦儉節用之道何耶王愛金玉而不器乎
山澤出之矣王愛綺紈而不服乎女工作之矣王愛牛
羊而不食乎芻豢畜之矣然則奚為而必節之耶苟為
不節不奪不厭故王非齋不玉食公卿大夫非祭服不
絺繡庶人無故不食珍其防曲其法明其美有素非若
今詔民極其琱鏤文章非若今導民入于竒技淫巧也
今夫塗金刻玉始於六宫出于京師流于天下不曰詔
乎僕賃衣絲罽卒夫服璣組長裾高幘自天子至徒胥
一其制不曰詔乎土木被文繡佛老宫閣侈于王居不
曰導乎古者八口之家日食斗粟庖有餘畜歲衣束帛
篋有餘布今也琱鏤不足於器綺紈不足于體肥甘不
足於口聲樂不足於耳便嬖不足於左右前後奈何無
争奪嗜欲之心乎今夫庶民必取法于公卿大夫所謂
公卿大夫則何如謂盤盂不足於用歟黃金為華白玉
為質謂羅綺不足于輕煖歟明珠為璫翡翠為珥謂牛
羊不足於味歟陸海羞其珍屠丁易牙為之調謂五音
不足于樂歟羣童而歌列肆以舞謂便嬖不足于使令
歟南舉吳越之姝北置燕趙之色今夫諸夏必取法于
京師所謂京師則何如百竒之淵衆偽之府異服竒器
朝新于宫庭暮倣於市井不幾月而滿天下卒歸業雕
幾(案卒歸二字當有脱誤)鬻組繡贏利于市者皆市之所謂詔之
導之於天下亦可謂至矣詩曰匪面命之言提其耳此
之謂也昔孔子欲為司寇沈猶氏且不敢朝飲其羊公
慎氏出其妻慎潰氏越疆而徙楊綰相唐御史徹其臺
觀京兆之騶不留邠州行營為之損樂夫上有清净儉
約之道以示之民奚為侈哉今夫聖賢有為斵其文反
其朴必始于宫庭公卿大夫服不五色器不瓦木皆委
而燔諸四達歌童教之田舞女便嬖教之蠶天下奚其
不化哉
