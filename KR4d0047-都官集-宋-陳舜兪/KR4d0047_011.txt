都官集卷十一宋陳舜俞撰
啟
賀文相公啟
某伏審樞密太尉相公光奉制凾進司樞席高賢當柄
率土同懽恭惟太尉相公道燦三英材兼九德風雲際
會出乎聖人之時虹霓光輝爛然天下之望勲勞中外
清白邦家斷國論之安危多所取重裨化鈞之舒慘無
有間言上方經武巖廊仰成密勿眷惟付任美矣知臣
帷幄前籌調五兵於不戰璣衡賦政均百度以參和某
幸出門闌尤深鼓舞
賀富相公啟
某啟伏審相公登庸天下幸甚伏惟相公臯䕫之偶伊
吕弗加挺生於韓實輔吾宋忠義一節凛如冰霜功名
三朝光於竹帛固已身屬天下之大事又常力行衆人
所不能作萬世之金城為九廟之磐石天付大任士無
間言方且厭百度之圮隳咸一德而脩舉治條講三代
之盛天聲憺八荒之區嘉謨有為而前之所居者未久
休德旁施而下之所蒙者未終茲還元台實就鴻烈衆
賢以彙竭蹷而同歸羣生在鈞鼓舞之如昨某根荄至
賤生育有初際會於斯歡幸無極流落窮遠瞻望勤勞
下情不任虔切惶懼之至謹奉啟事陳賀伏惟鈞慈俯
賜鍳念謹啟
賀張參政啟
某啟伏審參政侍郎光奉制書榮參國政洪鈞之下起
舞皆同伏惟參政侍郎金玉清規蓍龜令智一言寤主
斷大論以持危四海想風起懦夫而增氣勲績交輔於
中外謙恭多助於天人爰自表正樞庭坐參基命籌帷
多勝雖柄託之不虚台鼎未調在輿言之未厭果茲易
地聖矣知臣百度參和羣生蒙福舟航濟物奮庸已副
於巖廊竹帛圖勲正席竚光於公衮
賀參政給事啟
某近覩邸報伏審光膺帝命入贊公台凢屬陶鎔不任
忭慰恭以參政給事才推王佐望重國華蓄諒直之嘉
猷富經綸之茂業夙蘊大臣之量自膺明主之知入贊
機衡正朝廷之大事出居牧伯宣屛翰之元勲薦更中
外之司允著丞疑之望僉諧伏屬上意所知果由三接
之恩再副貳公之化仰以正人君之闕下以裨輔國
之宜謨社稷之永圖恢廟堂之竒算經邦論道資啟沃
於天心偃革為軒贊成平於帝業即正保衡之任以昭
垂拱之風庸副具瞻永宣一德
賀樞密太尉啟
某近覩邸報伏審樞密太尉光奉制書自登左府伏增
懽慶竊以亞承弼之位參帷幄之司密勿王猷正天下
之機事統和師律制閫外之權謀必資俊傑之才用副
股肱之任恭以樞密太尉氣含元一德禀中和明社稷
之遠圖蘊廟堂之良具夙遘千齡之旦仰膺萬乘之知
出鎮鉅藩入貳樞政上心隆於倚注百辟仰於儀型式
允僉諧爰正近密矧以兵車方偃戎醜悉平以成文武
之大功式頼蕭張之竒策茂邦家之福祉慶天地之成
平丕冒鴻圖永清四海即兼輔相式副民瞻
賀樞密侍郎啟
某啟伏審某官榮膺綈誥入輔樞庭勲業所鍾華夷同
慶恭惟某官秀含辰緯學粹師閎身為儒宗早提衡於
鴻筆自結明主徐步武於青雲素風常激於士倫大誼
交禆於國論玉堂制作雅追二典之淳金鼎調和久著
羣生之望聊分宥密以究經綸黜陟有聲可陋魏相之
在漢將明賦政未推山甫之興周即正師瞻以如輿議
某素叨長育竊慶亨嘉惟是歡悰實殊彛等更祈上符
眷託順講聖經謹奉啟起居陳賀伏惟臺慈俯賜覧念
賀歐陽樞密啟
某啟伏審樞密侍郎先生拜命禁垣開榮樞府朝廷有
道聖主知臣不以賢愚皆同鼓舞恭惟樞密侍郎先生
勲業居高於天下文章度越於古人帝書百篇鴻筆追
風於二典師墻九仞諸生就列於四科表則邦家勤勞
内外當世獨出羣公無前所不厭乎輿言以未付之大
任是用延登宥密之地歷試將明之才帷幄英謀近可
以紀綱一世廟堂勝算大可以臣妾百蠻將見真儒之
所施以慶蒼生之蒙福
賀陳樞密啟
某啟伏審樞密諫議被恩宸綍進秩樞庭凡在陶鎔不
任慶忭伏惟某官大猷經遠碩德鎮浮讜議嘉謀雅稽
參於王體英聲茂績嘗度越於臣隣簡在上心蔚為時
棟爰自報政三輔提綱百司終需大鈞始厭清議果開
宥密之地以賦將明之才
賀龐樞密啟
某伏審光被制函入贊機務凡在鈞播舉集歡誠竊以
朝廷宥密之司𨗳宣於明命帷幄訏謨之地經理於大
猷矧練核以攸難盖倚毗之是重恭以樞密禀德淳至
抱器閎深立朝敦密静之風鎮俗樹良明之化間以醜
羌犯境銳師留屯將以儒臣總斯戎律眷求扞禦之略
分沮桀黠之威且頗牧之材久輟從於中禁而伊吕之
佐宜登進於明庭爰紀殊庸式霈徽典裁成百揆方入
秉於國鈞仰正三階佇陞臨於鼎席某瞻望軒墉卑情
無任欣忭激切之至
賀吳樞密啟
恭以樞密某官志抱忠概業暢文經體方重以立朝審
籌謀而居國掖垣清切早敷述於訓辭内相尊嚴亦參
决於庶政益厚聖宸之眷入登樞近之榮百度咸熙式
分於邦輔萬方是式佇正於巖瞻
答同年交代啟
某解褐榮途嘗竊同年之幸下車庇邑欽聞既久之思
方仰奉於成規乃遠貽於休問伏審頒條甚暇養浩彌
沖大慰傾風何勝永好伏惟某官道謀王體政實吏師
出守中和茂宣儒者之素入朝功狀妙膺天子之知豈
兹一麾可掩大用行聞節召慎護春旗
上唐州知郡高大卿啟(時宰南陽)
某伏念筮仕入朝早想聞於龍坂字人為邑幸密邇於
侯藩屢窺隣燭之光彌著高山之仰屬簡書之多畏奉
竿牘以後時既愆事大之儀尤積藏中之愧恭惟某官
直方種德渾厚深仁簮組有輝赫赫本朝之望旌麾所
至優優循良之師眷乃名城昔安善化千里變樂耕之
野九重分共治之憂璽書賜金巳講漢廷之故事緇衣
入覲遠追衛武之英風畏暑方隆珍調宜備
賀運使啟
某伏審運使駕部光膺睿選出攬使權凡屬提封同歡
聽命恭惟某官挺生慶緒練識彛倫素風不墜於家聲
大誼必斷於經術逢辰早達所至皆賢天府浩穰申畫
方喧於倚辦外臺刺舉觀風無切於澄清乃眷才猷特
分憂寄百城坐照豈湏攬轡之多三接寵酬竚對追鋒
之召
謝改官答賀書啟
某叨被朝恩序遷官著退惟僥冒交積兢營斯盖某官
盛德兼容餘光遠照致茲冗散亦被寵升敢冀勞謙重
貽慶牘慙荷之素敷述奚殚
謝秀才投䞇見訪啟
某啟伏蒙秀才即先軰枉珍駕以及門貺雄文而滿帙
承顔愧受足認推先拭目鋪觀有開固陋恭惟秀才即
先軰枌榆擢秀蘭芷翹芳涵肆羣言必見聖賢之蘊根
柢衆美率歸仁義之純發為文辭粹得體要足以擅一
時之美價於茲掩多士以先登辱朝廷遴柬以降書乃
郡國奉行而論秀需亨有素晉取其時麟角呈祥顧珍
羣而莫掩鵬圖得志信遠到以難量如某樗質匪材茅
心自塞荷風猷之特厚示禮等而不遺錦繡甚華被墻
非稱莖韶間發忘味可知測畔岸以未能但珍藏而永
好過此以往未知所裁
回舉人謝解啟
某啟伏承秀才即先軰出應新書榮居茂選以某繆嘗
奉檄來預程文覯雅俗之盛儀副長牋而枉謝猶之蘊
玉既幸榮觀復此摛華何勝被服禮意交至感愧相并
竚聽茅征終符柏悦
與錢塘知縣殿丞啟
某雖乖際會久仰風徽恭惟製錦之餘克固練神之福
伏惟某官鍾英慶緒擢秀清時結綬黃畿綽有甚高之
望投刃餘地浸喧所至之聲惟此吳疆猶淹晉用伊朝
嚴召不次褒升順履清和倍祈頤養
謝越州知府大卿啟
某瞻仰高山積有歲月參差末路不遇門闌欲通尺簡
之儀愧無丈席之雅而昨瘝官於邑播謫而歸命彼載
之蒙惠厚甚感慙并具嚮往增勞恭惟樂偃息於名城
邃和倪於神宇伏惟知府大卿高議出乎今古懿行著
於家邦多聞博識世以為師清談雅言聞者成誦謀議
屢裨於國論中和常至於吏循幸兹奥州徯我舊德謳
謠衆口惟憂留借之難巖穴公言又恨咨詢之晚蕞然
蹇往藐矣遐征未知與進之年但有無疆之頌
賀南康知軍郎中啟
某伏審知軍郎中榮膺宸檢來領軍麾獲與下風咸增
忭慰伏惟知軍郎中奎文照爛淵度汪涵韋相一經早
欽世學漢臣萬石遠紹家聲暫分簡在之才屑治湖濱
之壘更冀上符眷託倍護珍羞
