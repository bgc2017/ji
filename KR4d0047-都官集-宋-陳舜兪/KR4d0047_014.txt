都官集卷十四宋陳舜俞撰
詩
山中詠橘長詠
包橘古云美揚州地所宜名從夏后貢頌見楚人辭雲
夢分膏沃(吕氏春秋云果之美者有雲夢之柚)璇星散陸離(春秋運斗樞云璇星散為橘)
洞庭仙壤接(水經云震澤包山林屋洞天與洞庭湖相通故震澤山中亦有洞庭之名)震澤
水烟披柚酢徒然早柑黃豈厭遲封君千戶等老圃萬
奴隨秀萼瑶瓊綴青隂幄幕垂朱衣霜傅采素裏露含
滋弱榦金丸重繁條火齊纍瓜生先作瓣蠶老不成絲
爽味鍾寒律殷姿照夕曦清香掩蘭杜真液賤楂梨揀
選收藏日(采橘日以冬至前二十日為候凡得霜後及有西北風後天色晴霽時則家家采而藏之)
(無過冬至前十日者過則為寒所損亦損明年樹矣)辛勤種接時壤須來處美(樹皆)
(用小舟買於蘇湖秀三州得於湖州者為上亦莫能語其由也)移怕樹同知(齊民要術云移樹無)
(時莫令樹知)朱綠争珍旨(有朱橘有綠橘)荆湘辨等差(橘有荆南種有湘州皮者)
蹊深比桃静(一無纖草爽㓗成蹊)歲晩與松期(歲寒不凋)壇甃龜黿石
(種樹傅山為級以石砌之龜黿二山在太湖中)園栽枳棘籬討蟲煩鑽鑿(樹有蠧則)
(實不蕃春夏用小鑽鑿取而殺之謂之討蟲)科冗付蒸炊(採橘後即芟去小枝不能結實者謂)
(之科樹)穿井防天旱(橘樹夏遭旱則冬不耐寒而死人家皆鑿井於樹旁貴負荷之近也熙寧)
(七年大旱井泉竭山中擔湖水澆樹有一家費十萬錢雇人者)禳瘟甚歲飢(橘忽有堅小而青黑)
(者謂之青瘟黑瘟往往祝祭禳祈焉)向陽删密葉(橘得日則色亦深而味甘)伐木樹低
枝(橘繁則樹枝為之折)有義曾分客(山中橘熟時見客來者無不為贈)無偷不禁
兒(小兒習見厭食不復為偷)㲏(普高切)嫌連雨長(雨多則皮虚而大不可久藏謂之㲏也)
老要勁風吹(見上注)滿把留長蔕(採橘必留枝蔕成一掘三指所以養橘否則易)
(乾)盈箱藉短茨(破竹為籠藉用短茨)入倉寧愧稻出汗僅同醫(採橘)
(先制地板上堆之數日謂之入倉微覆用草使汗出然後入籠謂之出汗否則味醡)雅俗傳珍
惜深林或棄遺稍收先落子(橘生花至繁初結實多落收之堪淹藏為藥橘)争
曬已殘皮(山中人言東西兩山賣乾橘皮歲不下五六千秤)趁市商船急充庭
使驛馳公筵薦魁磊内合送瑰竒(貢柑有徑圍之限大者不敢以進慮不可)
(常也唯官府公筵負擔至京師賣之貴家最為大矣)寄遠曾非選(寄惠遠惟未甚熟而小者乃不)
(壊既黃而大者不能久矣)熏藏品最卑(橘之小者謂之脚橘山中作土窖熏用烟而收之謂之熏)
(橘)善生惟計畆(種橘大姓不復計樹若干但云有幾畆)視價旋論貲(每一百斤)
(為一籠或得價籠一千五百錢下價或六七百不可常也)薄探酬春賞精嘗侑舉巵
他年修果譜應載野人詩
銷暑樓
溪上樓臺似玉壺樂郊春物剰昭蘇賢侯好士簮裾集
暇日開筵錦繡敷擘水鱠鱸堆白雪撥醅釃酒滴真珠
香飄沉穗縈欄角歌沸梁塵落座隅約略十洲仙界景
依稀九老洛川圖席中蘭語薰相襲望裏蓮娃貎亦都
狂客笑吟聊自若丈人強健不須扶送歸千騎堂前月
猶照簾蝦一半鬚
弄水亭
未識貴池好嘗聞弄水名白鳥鑑中立畫船天上行
壽陽僧房見橘詩
地過長淮種橘難僧房今見鎻朱欄秋來賴有黃金實
幾被行人作枳看
次韻六安魏明府三首
故人芳信落江東開解愁顔與病悰自笑漫生湖海上
略無豪氣似元龍
少年心志欲摩空漸老卑飛悔滿悰早悟割雞堪飽腹
不須辛苦學屠龍
幾慕功名逐轉蓬既無成就苦為悰不如歸聽華亭鶴
耆舊於今憶二龍
寳慶院
小招提在白雲層古殿深龕鎻晝燈山北遠公曾結社
至今猶有種蓮僧
題爐峰閣
為愛爐烟拂畫簷小欄終日捲朱簾不須更踏山前路
可是人閒看得厭
再經太平觀訪沈道士不遇二首
行客尋山去又回羽人依舊未歸來洞門不鎻清風入
黃葉無言下翠苔
不見芝巖駕鶴翁抱琴歸去悄無蹤黃花似有東籬舊
山後山前取次逢
興福院僧房
東西遊遍兩山村梔子黃時橘滿園惟有小軒臨小澗
病僧欹枕聽潺湲
宿上真宫贈朱道士(天同中葉道昌捨宅)
棲真必是朱癡後(朱癡子見續仙傳)結宇元因法善孫人在地
靈治病速山村討藥夜敲門
書通濟僧壁
丹包赤實破蒼顔冬至都無十日閒(山客採橘以冬至為候)剰選
黃柑留過客天寒誰肯更尋山
上方僧京師識面短句二首
亂雲峯頂紫田翁二十年前輦寺逢怪我無成頭白早
千金散盡學屠龍
老僧曾住日邊寺慣識金鞍馬上人雲外不知人易老
從頭相問盡埃塵
贈華嚴院玉真上人
青蘿翠竹鎻禪關門對松陵第一灣白髮老僧應有道
等閒隨客過前山
上方化成院(陳恭功德院蔵仁宗御書歲度一僧)
琅函密鎻君王字石壁仍刊宰相詩無限幽光動巖谷
山深惟有白雲知
虎溪
紫霄道士貪雲鶴五柳先生泥酒杯不為清風與明月
道人何事過溪來
