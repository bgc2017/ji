都官集卷一宋陳舜俞撰
策
太平有為策
臣恭以江湖畎畝以不忘國家之義為忠睿王哲后以
不廢芻蕘之言為聖使上聖有日月之明下忠懷金石
之固而能相遇於一時夐乎千載謂之難得臣嘗竊自
賀讀書學古有知於世而生逢陛下聖神從諫弗咈得
不勉盡草茅之愚廑道經濟之術仰輔陛下盛德鴻名
之萬一而無失一時之遇乎臣伏以有人於此苟謂陛
下可以垂拱奥處高視穆清為無可為之化者此必佞
臣妾婦苟悦於上不明王業之難也不然有欲怠陛下
好治之心將致陛下於有過之地也以臣仰觀清光焦
懷萬幾日旰不食委職羣下聞善若驚巍巍乎真欲治
之主也然而撫御神化三十餘年天下之獄未聞幾措
公私之積常若不足選賢任能或患不充其舉循名責
實未聞休烈有人麒麟不游頌聲不作何也臣嘗究思
之熟矣生財有大蠧耗而未除赤子有大瘡痏而未愈
風俗有大教化而未被國家有大基本而未建朝廷有
大制度而未立蠧耗不除而望家給人足不可得也瘡
痏未愈而望刑清姦改不可得也教化未被而望習俗
純美不可得也基本未建而望禮樂明備不可得也制
度未立而望政事宣昭不可得也方今四海晏然兵革
不作由陛下仁孝容盖不殺不辜雖然維持安寧終有
慙德臣故知非陛下無可為之時也為今策者莫若謹
利用以節蠧耗故生財可得而豐也臣謹為陛下作利
用五篇弭掊克而息瘡痏故赤子可得而安也臣謹為
陛下作厚生五篇敦朴質以美教化故風俗可得而厚
也臣謹為陛下作敦化五篇崇德義以固基本故國家
可得而長久也臣謹為陛下作崇德五篇明職業以立
制度故朝廷可得而理也臣謹為陛下作經制五篇臣
以謂利用豐然後民生可厚民生厚然後王化可敦此
三者安乎下也内則固長久之業眀政事之紀此二者
修乎上也上修則下安下安則上修太平有為如斯而
巳臣謹總而名之曰太平有為策二十五篇昔漢文帝
之時天下可謂治矣河南賈生曉達國論猶謂有可涕
哭者三長太息者六臣愚惓惓不異於是矣
利用一
天下利器也凡上之所以操持而制使之者必先明其
用善用其器則久而不敝日富於内而外無敢侮屠牛
坦一日解十二牛而芒刃如發鉶無他善用其刃也禹
湯用天下而王桀紂用天下而亡桓文用國而霸齊襄
晉昭用國而削國均用均而治亂存亡異者善不善之
致也故用天下於道德仁義者王用天下於法度械數
者霸用天下於戰勝富足者彊不善用者反此以詐偽
文飾為道德以姑息回容為仁義如是者削以維持苟
且為法度以逶迤苛撓為械數如是者亂以窮兵黷武
為戰勝以聚斂掊克為富足如是者亡夫用天下國家
者莫不願為堯舜禹湯之隆然而不能所制之術殊也
猶操刀者莫不願割而不若屠丁由不善其理也天下
之仁以恩為用可以無恩恩則侈天下之禮以文為用
可以無文文則驕天下之財以養為用可以無養養則
費天下之刑以恕為用可以無恕恕則賊孔子曰過猶
不及是也是故知推恩足以保天下以至小人朵頥噞
喁而無有屬厭是用過乎恩矣知盡禮可以華邦國以
至殫極侈靡糜金糞帛而無節是用過乎禮矣知養人
可以為國以至蒙廩之人蜂合蟻聚者不可勝數是用
過乎養矣知公恕可以逭罪以至幸人縱欲貪冒而無
恥是用過乎恕矣此四者為國之大蠧天下之甚病也
夫用天下國家而不免於蠧且病猶主器而不知愛日
操使之以取不折則缺之道或者不為也天下之用有
三一曰正二曰權三曰蠧正者天下之大義也禹湯文
武其行已也儉其為禮也稱其養人也有節故其取民
也有數而國與民皆足故曰天下之大義也權者天下
之大變管夷吾相齊而諸侯服商鞅制秦而六國傾武
帝廣漢而匈奴屈然而兵宿於野國不貴粟吏勤於事
官不愛廩國家少安而民亦危矣故曰天下之大變也
蠧者天下之大殘晉宋隋唐之君吏無所事而禄者衆
兵不足戰而養者不可計使命交於中國而其求無厭
天下之力日以屈而民不堪命矣故曰天下之大殘也
非利用之道也夫為天下國家者必先利其用利用然
後財可豐財豐然後民可富民富然後教可行教行然
後天下可安且久故曰為天下國家必先利其用嗚呼
敝者百世之共患也禹湯文武以知古之明為今之察
故能善利其用而王道成後之視禹湯文武之治可知
也求晉宋隋唐之亂亦可知也然而不能自反其亦不
利乎用而已
利用二
天下之養斯有天下之用一國之養斯有一國之用天
地養萬物天子諸侯養人卿大夫養士士庶人自養凡
所謂養者皆有分也夫分者必以衆養寡以有餘養不
足然後恩足而義不廢用日裕而財不竭故以士庶人
而養士則其財貧以卿大夫而養人則其禄匱以天子
諸侯而養萬物則其功不足故為天下國家不可不知
分苟為無分塗人之毁瓦畫墁皆可以衣食於上亂之
道也故天子諸侯養人之道爵以褒德而不踰禄以食
功而不浮人之所以求養於上者大德進則望大禄小
功入則望小利翼翼然皆有屬厭自足之色也由分素
明養素著也三代之行既滅秦漢晉宋齊魏梁隋唐之
君其取人也雜其養人也濫胥徒卒伍百工技藝之比
皆獲養於上而人之責上之養不求有功皆自待以義
嗚呼宜後世作者未之有改也然嘗求古之養視今之
人抑有甚者古者取士之法莫詳於周自七歲入學至
三十其論考之自比年至九年其主者自卿大夫至於
大司徒樂正以達於天子夫士之至是亦可以賢矣然
且任官而後爵位定而後禄豈若今旅天下之士求一
日無用之空文任有司好惡之進退當時不復詢其材
終身無所甄其能遂置爵糜禄分職授政而至於富貴
哉古者大夫不世爵王旌其有勲勞然後世禄且非一
卿大夫而羣子弟皆見世禄也豈若今一人委佩一門
緩帶連裾踵舄躋臺入閣彬彬然其盛哉古者吏執乎
役其獲養於國不過餼廩稱事失道之世猶責其明經
或曠年而少進豈若今魚聯鴈序僥倖百出之有哉噫
官之冗今也可謂甚矣由朝廷達於郡縣舉班行至於
選部無慮二萬計天下定員自宰相至於下執事乃七
八千數是人無所事獲養於上者嘗三之二一歲之俸
其率百萬加粟與帛寧五十萬而足賦民戶出粟三石
帛二匹盖十萬戶之耕織斂而發之官食人者(案此句當有脱)
(誤)然後食粟而衣帛耳由是言之以天地養物猶恐不
贍以人養人奚其用之不屈哉今夫聖賢有為必先靡
聲律記誦之進為賢能之舉(說具下篇)公卿大夫之世禄必
有功勞而後及其嫡百司之吏皆優餼廩以報勞而不
階於仕天下之凡獲養於上者皆須有功然後上之養
下也力有餘下之責上也亦易足利用之道莫先於此
利用三
若曰今夫天下求養於上之兵百倍於仕惰而不以戰
者太半而為國論先其寡而後其衆可乎臣對曰兵之
冗甚矣然用之不節於上者無以制於下法之不始於
内則不可動於外士節於國官材於位紀律明職業循
夫所謂兵者猶伯樂之廐駑駘不能害吾羣匠石之木
輪囷可以備其用奚冗之患哉今天下之兵無慮百萬
其獲養於縣官之差千餘等歲率五萬錢養一兵天下
之養歲常糜億萬可勝計哉此用之必屈財之必匱養
人之弊亦巳甚乎古之兵自養而君教之戰秦漢之兵
君養之而君教之今之兵既患殫天下之財養之不足
施於戰勝固非有強勇敢死之義由無教也嘗考天下
之兵雜然無統騎者不足馳騁徒規芻粟之利步者不
知坐作况問戰陣之事強者必驕肆而飽於恩賞失其
欲則多怨弱者力不足雖凍餒莩死之不能逃是以觀
今之宜知養之不可巳不如教之教之不可巳不如材
其官而統之統而教之則如制四體心動則臂運臂運
則指屈如調五聲命宫則宫鳴命角則角應周官司馬
之法不可得而復矣亦有隋唐之制焉比而離之以為
十六衛統之以帥副之以將教之習之(說具下篇)然則前此
者苦窳之兵可得而犀利也腐穿之革可得而堅完也
恩信固巳相保也號令嘗巳相聞也由是使人人有勇
有義可以戰可以守強國備寇之道其在此乎曰養之
之道其不可講乎曰三代之所以自養者廬井之民是
也漢之兵猶有自養者趙充國浩亹之田是也魏武之
屯則在許下鄧艾之屯不遠陳蔡羊祜之富襄陽杜元
凱之實荆州荀羨之耕石鼈隋開皇之田朔方布在方
冊其炤可鑒况今逃徙不毛之地不為無有又朝廷加
號名田之法(說具下篇)均之民而有餘則皆可使耕而自養
也亦在得人而巳
利用四
中國之財每患屈於歲幣自秦漢已來未有能改也然
天生財以奉天下之正用用之有以愛養乎天下者正
也用之有以威強乎天下者亦正也漢武憤於用兵夷
狄雖屈而漢巳耗生民毒以無聊用之失也五代之亂
事之以厚幣力有時而屈而求者未有厭在乎我者固
未有以備之不顧患而動失又甚矣是亦亡耳故善為
用者行乎寡之用必思有時而不免乎汰行乎汰之用
必求有時而為之寡思乎汰之用者故實倉廩治甲兵
育材養士以待乎汰是以費未至而巳蓄害未生而有
謀此三代之治所以春蒐夏苗秋獮冬狩皆於農隙以
講事也求乎寡之用者亦實倉廪治甲兵育材養士以
待乎寡是以力足而心休智至而功立太王之事獯鬻
勾踐之事吳是也天下有三貴民為上土次之財次之
有民斯有土矣有土斯有財矣先王無益於民未嘗貴
土無保於土未嘗貴財斥地千里勞民以戰不謂之病
為民故也用師十萬日費千金不謂之屈為土故也明
王挾三貴以臨天下故民安於土土生於財財養於民
其次亡一而得二或亡二而得一財可亡也土次之民
不可棄也三者俱亡其國非其國也况可言用之利乎
今夫亡幽薊之民久矣亡幽薊之土亦久矣既不能貴
又賤吾財非利用也得其民得其土亡吾財猶難之奈
何不得又失之且五十萬之財吾民之食且衣者也吾
土之生且殖者也歲取之與之亦將有時而屈求者固
未嘗有厭復不思所以有時而寡之之道豈利用之義
乎為國慮者亦可怪也然則奈何其亦實倉廩治甲兵
育材養士以待乎時而巳矣(說具下篇)
利用五
今夫為朝廷言利用者必以摘山煑海云也夫利者以
利言也為之而不見其利非良策也若曰惡是何言也
茶之筭數歲無慮若干鹽之泉歲無慮若干軍國之餉
饋仰焉謂之不利可乎曰有以知其非利也賈道也請
以賈喻東市之賈美必求百金之利市之人不過再鬻
之三鬻之而巳西市之賈亦美而求五十金之利故一
國之人皆鬻焉然則利百金者利乎利五十金者利乎
必曰五十金然而以百金而誚五十金知其為愚賈也
凡為血氣心知之屬未有舍美賤而就貴惡也今國有
摘山煑海之富而求為三十倍之贏具藏之府庫浸以
朽惡乃下與小民為半倍之鬻者争之此愚者猶知其
不可也獨恃以操鞭扑之嚴張網罟之密區區之民無
能與我抗者奈何趨美賤而棄貴惡未易以刑戮拂其
性乎今天下茗鹽之價官得其一民得其九何則美賤
貴惡之理相絶也彼一者猶非其願直狃於鞭扑之下
籠於網罟之中而莫之能免也今夫為利言者指無慮
若干之入而謂不可弛是猶持百金而誚五十金不知
一國之人皆為五十金之鬻也復不知天下之獄鞭笞
黥竄髠鉗之人歲嘗百千皆五十其利之人不然國人
之西走者也富天下之富子天下之子而下與之争利
且不明法數之非是為之計者可謂得乎今有欲為利
用豐財之事者必先弛茗𣙜輕鹽價弛其𣙜而征之輕
其價而利之則猶變百金之利為五十金之利是使天
下之民悦其美賤而免於刑戮皆東走而歸之也奚患
夫利之不博邪或問弛之之術曰拔其禁而投之使山
者自鬻鬻者自賈關市視而征之今夫漆絲布帛之利
皆山也曾不曰𣙜如其征不亦可乎問輕之之術曰今
夫海濱之民貪冒殊抵亦可謂艱矣然負而鬻者率取
官市之直五之一盖亦足以贏耳如稱其民而平之民
一而一民十而十使一國之人之於西者猶之於東也
且有刑辟之畏則奚為不市於我邪彼下之求贏者無
所利亦將棄負販而趨南畝矣
