都官集卷十三宋陳舜俞撰
詩
宿靈源院
山家皆種橘古寺獨栽松林静時棲鶴泉靈合有龍何
年人捨宅今日我擕笻寓所留僧話未眠聞打鐘
閱目堂僧橘
閱目堂前橘山僧手自移為迎林下客旋拄路邊枝結
實曾防蟻盈箱不禁兒他年應計得蠟屐過門時
落葉
風露入林阿紛紛奈落何滿庭添景野開戶覺明多未
逐滄浪遠堪憐腐草和無由遮醉眼歸思滿烟波
中夜
強寢夜何永通宵夢不成曉燈寒有暈跳蚤静聞聲宦
拙宜身退家貧長道情自憐前計失半世慕虚名
客意五首
客意久不適攬衣臨暮舂烟長藏野闊雲斷漏天空酒
置千愁裏詩成一望中黃花無限好底事憶江東
二
行役意匆匆淹留計巳窮夢歸無奈曉病覺不禁風憶
橘園垂枳沉魚夜聽鴻悲秋成白髮賴未作衰翁
三
高岸聳如陵秋光著處清遥山照眼碧黃葉逐人行莫
怪新烟火曾經古戰争深林茅屋小氣象亦豪英
四
水濁不見面安能照膽明還因送流梗所得計歸程日
落西風急秋深積潦并清江前約在賴未濯吾纓
五
况復淹旅泊情多秋亦悲寒雲欲垂野疎葉不藏梨斷
梗逐流水歸禽投好枝徘徊古原上應有夕陽知
阻風還泊舊浦
已作淹留計行艫豈恨遲却投前浦宿還似始來時寥
泬鱸鄉遠飄零鶴髮悲猶欣有隠者度景覆殘碁(時有姜隠)
(和附予舟)
題秋浦亭
牢落真秋浦江山滯客舟身同鴈南去心似水東流鷗
鳥荒煙裏漁人古渡頭只因山色好來上九華樓
彭澤縣
古來彭澤縣應有折腰人百里昔猶重先生豈不貧菊
花還在否柳色為誰新白髮南遷客凄凉問水濱
題東林寺
净社清談盡高名野史傳空山留舊寺老檜識當年殿
古應藏壁僧閑學種蓮徘徊二林月猶照虎溪泉
以橘贈湖州李公擇
去著登山屐夢歸清霅門親嘗霜後橘思侑府中樽為
問林間路曾過水畔村人言封境近往往被公恩
送可則上人還京師開講
善作空王子能探佛隴心浮雲無定住流水度光陰糲
食開盂慣飛塵壊衲禁國城傳法後倚錫舊山林
過下方祗園入上方看經院遇八十老僧
因過下方院更指上方登偃盖杉松路包金橘柚層清
灣從古好孤榜復誰曾八十年前事凄凉欲問僧
次韻吳少卿致政自詠
掛冠歸故里尋壑具巾車蘭蕙庭階茂交遊世路疎一
壺新漏箭(吳公自作漏箭)千姓舊囊書(吳公作千姓編以自遣)寄問從公
客家金有幾餘
奉酬長文舍人出城見示之句
春分臘雪未全消凛冽春寒氣尚驕攝事初忻迎社燕
尋芳因得過溪橋清浮酒蟻醅初撥暖入鶯篁舌漸調
興味愛君年尚少莫嫌齋禁(一作齋館)暫無憀
贈徐道士游京師
有客人形善鑑觀過門聊肯駐征鞍知予謾失江湖約
笑我甘為簿領官卜隱日邊龍闕近去程霜裏鶴衣寒
京師車馬飛騰速别把金波洗眼看
將至嘉禾先寄諸兄弟
半年西走若飛蓬得禄無多計屢窮驥足寒孤甘伏皂
鴈羣驚迸苦傷弓家貧不易新堂構天幸猶能遇歲豐
且待歸來都講論一篙烟水趁霜風
送劉吏部得請三茅崇禧觀
老臣連上皂囊封去訪三茅駕鶴翁曾為蒼生論敝事
因從紫府得仙風收身物外光陰好回首人間寵辱空
果滿丹成家法在應擕雞犬入雲中
和王介甫寄安豐知縣修芍陂
雩婁陂水舊風烟可喜斯民得繼傳萬頃稻粱追漢日
五門䟽鑿似齊年(齊高帝時桓崇祖嘗修)才高欲獻營田策公暇
還來泛酒船稱與淮南誇好事耕歌漁唱巳相連
和知郡王職方韻同前
邑陂增築更淵沉所喜詩筒賞嘆深楚國老臣千古意
廬江賢守一家心(漢章建初中王景為廬江太守嘗修是陂今太守與介甫皆其宗姓)淮
邊野史添新事壠上春犁誦好音興利勸農真政術可
知為吏得喉襟
南陽春日十首
城頭古木未知春官柳柔條日日新門巷旋開沽酒市
郊原便有踏青人風烟乍煖禽初好網罟猶多雉肯馴
擬為芳時對樽斝愧無心事樂天均
倦懷春晩脱征驂官况喧卑昔未諳敲扑豈甘忘素業
琴樽猶可助清談忩燈耿耿書開卷衙鼓鼕鼕吏放參
唯有登樓心不愜亂雲堆霧鎖東南
山川隨處有芳菲老大情懷與舊非巳恨鶯聲驚曉夢
豈堪花氣着人衣家蔬未省添新斸宰木應曾長舊圍
終向畏塗無所得好風佳月不如歸
花前惆悵轉難平屈指光陰巳半生猶把此身嘗患難
不知何日得功名未安去住千絲亂已去悲歡一夢驚
擬入醉鄉銷此恨快風無故析春酲
壯懷摧折復何言齒髮今年老去年念遠片心飛鳥外
感時雙淚落花前琴逢遏密生難理詩擬離騷怨不傳
家在五湖明月裏夢隨春水宿漁船
客宦逢春病眼開紫荆花下也徘徊謾勞人力書千卷
聊寄天真酒一杯明代本期無棄物孤臣何敢自論才
且欣腐鼠同烏喙不怕丹山有鳳猜
簿書堆裏得天真謾為浮名役此身門柳偶同陶靖節
君羹空羨潁封人沙鷗舊許為吾侣巢鷰何曾厭我貧
巳共東風有歸約且從桃李笑今春
故園春物有誰同地盡天垂杳靄中杏火柳煙燒白晝
茶槍筍槊戰東風橋横酒市青帘出門對漁磯小艇通
誰信南陽樓上客翩翩歸羽欲飛空
澤國生涯有釣舟此身隨分狎羣鷗非關利禄成羈縶
為學文章作贅疣病眼看花空濺淚客顔臨鏡復包羞
江東父老應相憶燕子來時語不休
半生名宦是塗顔菽水當年尚可歡鍾鼎未能光祖妣
牛羊雖美愧杯盤五千強誦誰云補四十無聞得自安
不覺尋春上臺榭東風吹淚落闌干
和開祖丹陽别子瞻後寄
仙舟繫柳野橋東會合情多勞謫翁相對一尊浮蟻酒
輕寒二月小桃風羈懷散誕謳歌裏世事縱横醉笑中
莫恨明朝又離索人生何處不悤悤
和章子厚聞子瞻買田陽羨却寄
罨畫春流藻荇長吴門菰米鱖鱸鄉謀田問舍拙者事
尋壑買山君底忙出處兩忘同旅寓濁清一種付滄浪
故人詩酒如驅使(白公詩云詩酒尚堪驅使在)别有甘泉綠野堂
次韻酬余彦翔
我慙希世就窮儒甚矣謀身子更迂不共梟狐倚城社
合隨魚鳥樂江湖古來只有風猷重事去情知氣味殊
髀肉縱消吾舌在任從兒女暗揶揄
次韻酬白天覺
人生自致真非策歲晚無成可復論鈍駕謾思追驥躍
病巢何敢慕鴻鶱傲如中散仍多疾辯付南華盡不言
聊謝高情白夫子為攄騷興慰王孫
謝楊都官見惠金雞
珍禽流品可褒題天與文章五色齊羽翮巳堪攀鳳翼
稻粱争合在雞栖應思舊侣雌雄舞恥學凡羣且暮啼
好向彩衣堂下養名郎從此樂持齎
送李戶曹官滿還江寧
去程牢落且徘徊聽我高吟侑一杯皦日心胷無愧恥
青衫顔色任塵埃秦淮形勝多人物晉室風流入草萊
歸到江山聊洗眼下僚應不久沉才
鳳凰臺
鳳去臺存碧草濃遊人來此問遺蹤故巢風月巳千載
好景闌干空數重府坐循良黃太守乘輿仁聖漢高宗
竹花生子梧桐老底事丹山信未逢
十八賢臺
臺下衣冠巳化塵臺前顔色尚如新林泉合是脩行社
巖穴誰非避世人好鳥豈知當日事幽花何似昔時春
老僧不解論今古應笑徘徊問隠淪
淵明醉石
聒聒飛泉清遶石悠悠天幕翠鋪空是非分付千鍾裏
日月消磨一醉中柳絮任飄荒徑畔菊花仍在舊籬東
水聲山色年年好堪使遊人恥素風
東庵
巳憐門巷林中出况復軒窗水畔開冷淡山光明枕簟
動搖波影上樽罍坐看天際孤舟失慣見桑陰五馬來
長恨夕陽吟不足欄干留共月徘徊
太平觀
繞繞峯巒玉案圍重重樓殿紫烟飛青藤素簡天門近
絳節霓旌夜半歸鶴使每傳三島信鳳書頻送九霞衣
放臣於世慙無補金萼樓前拜不祈
東林寺
白髮老僧安住處青山司馬愛閑來松嫌天近株株短
花待春歸欵欵開堪信壺中藏日月誰知雲外有樓臺
官卑合是尋山客不見芳菲意懶回
西林寺
東林移宿過西林風靄蕭蕭結瞑隂隨處水聲喧屐齒
傍人山色上衣襟道於塵土知無用樂在雲泉亦損心
擬付離騷與猿鳥樵蘇應怪久登臨
棲賢寺
辟地行者應開寺拭眼高僧尚有墳龍帶雨歸三峡水
鳥啣花出五峯雲樓臺屹屹天宫近鐘磬疎疎俗界聞
遊客不嫌車騎遠巖扄無計長苔紋
萬杉院(仁宗御書寺額)
銀鉤金榜佛家園屐齒初来骨髮寒天上星辰留翰墨
人間陵寢閟衣冠虬龍擁護神如在雲霧遮藏色未乾
四十二年蒙雨露草茅猶解泣汍瀾
開先寺
山門屹屹横青嶂巖屋霏霏帶紫烟千尺老松當大道
一條飛瀑落中天重来覽物應相識此地尋僧似有緣
自謂讀書非俗吏謫官猶得近林泉
新羅巖
萬疊青山與世違一巖雲物倚天危僧開峭石難行路
猿呌枯松最上枝藥鼎施人寒種火菜畦行虎宿無籬
此中别有忘年事擾擾紅塵死不知
竹雲洞
長干龍老長龍孫竹裏陰陰鎖晝雲莫問何年初入洞
由来一日可無君清圍欄檻喧難入翠滴衣裾静欲聞
會待歲寒看苦節憑誰吟對雪繽紛
峯頂院
自憐隨分有仙蹤曾宿金庭第九重誰謂謫官真俗吏
還登廬阜最高峰坐頭平揖千巖月枕底微聞二寺鐘
歸去林泉緣更熟定應春夢却過從
雪
老来惟有看山癖踏雪来尋洞府春以愛匡廬無俗吏
更逢姑射露天真參差玉樹千巖裡高下藍田一水濱
乘興去留人莫怪風流元是剡中人
靈溪觀
靈溪流水碧潺湲溪上清輝弟子園白叟荷鋤春採藥
黃冠敲磬夜朝元山中松葉堪為酒路口桃花似有源
自是遊人無道骨長生何必五千言
落星寺
何年翠麓浮彭蠡云是寒星落斗牛遠水拍天圍淨界
野僧依石起朱樓欄干白日風吹鴈簾幕黃昏月近鷗
安住自成難老藥不須乘海覓蓬丘
承天院
建昌門外小禅居竹檻松窗静有餘全近江湖添悵望
乍離城市易清虚人思求友聽啼鳥僧愛忘筌看得魚
不為山南多勝處便堪從此駐巾車
寄星子令柯季立
慣見江湖賤逐臣去尋嵒穴或相親不知金馬曾為客
猶得銅章肯借人夜夜水聲隨枕簟時時林色上衣巾
題詩半在山南寺請戒嵒僧掃隙塵
寄郟景仁郎中
早歲交情淡已親相逢羈旅白頭新雖慙管鮑論高誼
欲慕陳雷卜近隣客舍每羅門外雀歸來還滿甑中塵
明年相逐東隣去未必鱸魚駐得人
中秋佳月獨游垂虹亭有懷胡完夫蘇子瞻錢
安道
五湖人住覺天寬有月清秋似廣寒玉鑑光中數毛髮
長虹背上倚欄干棲鵶誤曉啼還住白露沾衣濕又乾
借問姑蘇胡别駕簿書燈火共誰看(胡完夫)
月光清極向中秋千古松陵此夜遊寥泬更無雲礙眼
滄浪合是我維舟浮生未有明年約淺酌聊資到曉留
辜負金波三萬頃詩豪草聖在杭州(蘇子瞻)
玉兔光中繫小桅長虹影裏倒罇罍一年此夜清秋半
萬里無雲霽色開月女婵娟如有舊波神安稳亦憐才
合須豪飲酬佳賞不共烏臺御史來(錢安道)
留槎閣
聞說歐川似沃洲一溪分作兩溪流長橋跨岸虹垂地
高閣凌空蜃吐樓浩蕩乾坤供醉眼凄凉風雨送行舟
憑誰為問乘槎客未必無人犯斗牛
禹穴
百尺蒼堅穴翠嵐天痕非擘亦非鑱先王圖史誰分掌
後世疎慵不復探定有龍虬蟠寂寂如何苔蘚亂鬖鬖
老師更說神靈事只讀高碑去未甘
谷簾泉
玉簾鋪水半天垂行客尋山到此稀陸羽品題真黼黻
黃州吟咏盡珠璣重來一酌非無分未挈吾缾可忍歸
終欲窮源登絶頂帶雲和月弄清暉
若耶溪
十里澄溪溪上山溪光無際照山顔天嫌俗眼尋常見
地惜羣峯左右關蓬島也應非海外瓊臺争合貯人間
維舟正欲踟蹰飲坐見蒼烟罩翠灣
天池院(張景詩云若以山形比人骨此池應合似泥洹)
此峯巉絶與霄干峯頂泓澄旱不乾天下定應添沆瀣
山頭信亦有泥洹等閑雲出千巖雨取次龍歸六月寒
一勺自堪留萬古何須低處羡波瀾
題翠峯院
借問鴟夷與季鷹五湖珍賞復誰曾慣看銷夏灣頭月
唯有莫釐山上僧晩渡浪痕沾壊衲上方雲液灑枯籐
游人欲趁沙鷗去更伴禅公上翠層
青龍江醉眠亭
酒擔長輕六印腰醉中一枕敵千朝興亡藐比榮枯柳
聚散看同旦暮潮清興本應塵外得香魂徒向水邊招
已聞佳士過從約不為東風返畫橈
水月院
興隨白鳥汀洲立步入青林臺殿出湖脈來通方士泉
山顔分入幽人室自苦扁舟每訪尋何世空谷無遺逸
一夜霜風穿客衣二十六房皆採橘
題碧蘚亭
瀟灑闌干碧玉叢頻來遊賞似兒童縈廻脩竹撩清影
刻畫新詩繞翠筒十載雪霜林色改幾番風月酒尊空
子猷老去心長在終擬為隣作醉翁
送喜長老遊四明
釣竿無竹不空船事去朱涇不記年一句弗由他物得
此心知與麽人傳無鬚王老長垂地掉臂胡僧仰託天
去問玲瓏岩上石个中誰是我師禅
寄姑蘇智肱錢塘文捷二上人
釋子紛紛奈汝何傳聞右繞益乖訛南山述作那堪毁
西竺師徒果有魔羣蟻固應隨轉石一杯焉可障頽波
青銅瓦礫皆稱鑑乞與光明歲月磨
傳神悦躬上人
倦轡曾投林下宿短篷重見越江邊人歸河岳儀型在
事隔桑溟物色傳弟子共談庭際柏公卿多識社中蓮
高風自出空王侣馳譽丹青是可憐
山中寄姑蘇守倅
莫釐山頭萬家橘震澤閑人一葉舟林裊金丸出籬落
浪噴雪陣上汀洲雲生縹緲吟魂遠日入穹窿醉望收
不禁五湖容小隱為傳篇什謝蘇州
過平望驛有懷湖州李使君二首
柳色隂隂平望橋春流西受霅溪潮玉樓有月清光遠
蘋渚生風麗思飄寧使簿書堆几案已聞歌詠滿漁樵
酒船欲訪烏程去愁費金龜返畫橈
憑熊飛隼兩溪頭人似冰壺住玉樓事逐歡謠入漁釣
詩隨秋思滿汀洲茶收顧渚旗猶卷酒貰烏家蟻半浮
去路無多平望驛客魂秋雨宿扁舟
晚秋田閒
重到田園草木陵鬢毛蕭颯白綸巾謾誇孺子能分肉
堪笑書生尚負薪静與禽魚何物我嬾因雞黍記晡晨
東籬已有黃金蘂只欠麻衣送酒人
挽邵夫人詞
丹陽門第三朝貴樂夀絲綸五色開有助清郎終盛譽
得隣諸子盡高才蘭彫北畹香猶在水向東溟逝不回
原上送車西數目日西風雨轉徘徊
挽劉夫人詞二首
籍籍家聲起草萊詵詵子舍奉蘭陔翩翻三鳳皆英物
蹭蹬雙駒亦駿才憶昔綵衣環几舄于今清血洒圈杯
何年盛事聯簮組别有絲綸薦夜臺
卜隣早效三遷教負米方休百里勞樂事難留同逝水
孝思無盡入伊蒿萬家原上開新冡舊館人來奠濁醪
况有銘詩傳不朽長城千古白雲高
挽侍講先生王夫人詩二首
蘭陔堂上此歸全松栢山頭有舊阡我得遐齡幾九十
人依絳帳昔三千病時太守和湯藥没後諸生侍几筵
善化羣材同草木先生恩德重如天
師牆童稚被陶鈞穴鳳仍同桂籍春豈獨慈良尊有道
就論恩分即吾親生前未許升堂拜原上空陪執紼人
一曲薤歌難寫恨哀榮千古付蒼珉
