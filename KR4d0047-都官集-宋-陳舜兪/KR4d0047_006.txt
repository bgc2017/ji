都官集卷六宋陳舜俞撰
說
進治說序
臣竊謂前世君人或因天地之變乃下不諱之詔以收
羣策以承天意未有若陛下盛德日新區宇晏然而憂
勤補察招納忠讜於太平無事之時故間歲德音一下
若士類若臣屬靡然應書以起巍巍乎帝王之高致百
世無有及也巳惟是承問之臣牽拘時文習溺進取未
有能為陛下極興治補弊之要建持盈守成之策以副
虛懷臣實恥焉況今天下雖安王道之决生民之病豈
特一二而已安而必思危治而必思亂故能消禍於未
萌垂世于大定耳臣嘗為陛下思之思之不能默已嘗
竊有述焉摠五十首離其篇為上下上篇言皇王之軌
法兼眀當世所未至下篇指國家之蠧敝要以施行之
便宜臣雖鄙陋盖得其略矣合而名之曰治說言執是
以往天下可得而治也至有權倖之所避忌安危之所
深繫朝廷之所宜憂臣既以言責充選無復回隱以取
容悦惟陛下察焉
說御
說曰王良善御雖奔踶之馬泛駕之轡無不服習由銜
勒之持者在己而制使之得其理也有天下國家者不
可不知也内而朝廷百官外而九州萬國其所持者莫
不在天子而制使之者皆吾法與命可謂善御矣夫爵
以御德天下貴貴而尚賢故詩曰樂只君子天子命之
賞以御功天下事事而尚力故詩曰君子至止福祿如
茨刑以御姦天下惡惡而尚恥故詩曰豈不懷歸畏此
簡書職以御百官官人以位而奉常責故詩曰靖共爾
位好是正直朝貢以御諸侯中國持籍而莫敢廢故詩
曰率土之濱莫非王臣地著以御萬民則四方不易業
以事上故詩曰雨我公田遂及我私征伐以御不庭則
風誥所可及者莫不面内而服從故詩曰戎狄是膺荆
舒是懲君人持是數者以立於四海之内故謂之不失
其御在易之乾曰乾元用九天下治也言君者臣之御
也坤曰履霜堅冰至言陽者隂之御也蒙曰擊蒙利用
禦寇言朝廷者四方之御也剥曰貫魚以宫人寵言君
子者小人之御也師曰王三錫命懷萬邦也言賞者德
之御也噬嗑曰屨校滅趾无咎言刑者惡之御也嗚呼
春秋之時天下可謂無御矣弑君三十六君臣失其御
矣滅國五十二諸侯失其御矣戎諸侯相盟伐吳楚越
之君日交於干戈四方失其御矣水旱螽螟大饑告糴
山崩地震萬民失其御矣齊有田常魯有三桓晉有六
卿其為竊盜逃奔不可勝紀盖天下刑賞蕩然無御矣
當是時也龜鼎不足以重世位號不足以存天下然而
或維持而未亡者恃諸侯不以位號為美而不欲為如
欲之其勢振槁耳御之不可失也如是非一朝一夕之
故其所由來者漸矣夏之亡非桀之罪也太康失其御
十五世矣商之亡非紂之罪也帝甲武乙失其御九世
矣周之亡非赧之罪也平王失其御二十二世矣秦二
世而亡由知御不知德知君不知民漢王功臣不制九
國文景雖治而其御先亡其後東都中興或者天未厭
亂彊臣大豎提三尺之孤號命天下十世之御不道也
唐初武德貞觀之御可謂美矣然永徽之後顛而復扶
危而復持天下之御無常或入扵強臣哲婦或在於宦
官宫妾君子謂天祐之亡由亂始於永徽而天下不可
復御矣噫御者天下之要勢禍福之機也其勢具其機
存高臺廣榭天下不為害繁聲麗色天下不為蠧金玉
冠佩天下不為費狗馬馳騁天下不為耗其勢移其機
失茅茨土階不足以制強梗宵衣旰食不足以威禍亂
堅甲利兵盜賊之用也高城深池諸侯之利也然則為
天下者將不失其御如之何曰為君慎名器明法以治
臣下名器者御之力也名器一失猶轡而不銜韁而不
持其為蹄齧馳躍之患不可復駕必矣法不明猶孺子
攬六轡而致千里中道竊發將何以御之故傳曰名器
不可以假人易曰開國承家小人勿用皆御之謂也臣
愚不佞故為御說
說用
說曰六經之旨不同而其道同歸於用天下國家所以
道其道而民由之用其用而民從之非以華言單辭殊
指奥義為無益之學也故易有吉凶吉凶者得失之用
也書有典誥典誥者治亂之用也詩有美刺美刺者善
惡之用也春秋有褒貶褒貶者賞罰之用也禮有質文
質文者損益之用也樂有雅鄭雅鄭者性情之用也故
深於易者長於變深於書者長於治深於詩者長於風
深於春秋者長於斷深扵禮者長於制深於樂者長於
性學者有六失教者必知之玩爻象而不明乎得失事
辭命而不濟於治亂考風雅而不適於善惡探筆削而
不行於賞罰明制度而不通於損益知聲音而不及乎
性情此學者之蔽天下國家之大患也君子研乎動静
之幾而不失其正明乎進退之時而無有悔吝則深於
易者也裁制天下而畫一號令於臣民之上而民聽以
服則深於書者也始於家人終於國俗樂而不淫正而
不雜則深於詩者也進賢退不肖懲惡而勸善則深於
春秋者也殊文章異器械經制立而分不亂則深於禮
者也其民安以樂鼓之舞之而不知所以然則深於樂
者也伏羲神農黃帝通其變而民不倦易之用也堯舜
禹湯揖讓征誅而天下信書之用也太王王季文武之
化夫婦以正朝廷以治詩之用也三代之治君尊臣卑
君令臣行強而不幷弱衆而不暴寡禮之用也倉廩實
衣食足養生送死而無憾樂之用也漢之中興循名責
實信賞必罰以繩臣下春秋之用也是以君得其用為
經術之君臣得其用為經術之臣舟航具而不能渡江
河弓矢調而不能射正鵠非舟航弓矢之惡人之不為
用然也君子所貴乎道者以其濟於用也嗚呼聖人沒
燔於秦專門於漢下至晉宋齊梁魏隋唐之間人知訓
詁而不知經斷析其言而不顧理散而為章句竊而為
進取之術君子不以為成德小人假以文姦言甚哉生
民不見六經之用久矣天下國家安治乎朝廷文明格
天禮義成俗邊塞無荷戈戴胄之叟閭里有絃歌羽籥
之童而自建學養士師儒明以經術學者靡然嚮風矣
陛下垂精稽古退朝昃晏博延儒臣分講經藝吁自漢
唐以來斯文之盛未見其比也然臣尚有疑焉陛下尊
經勸學三十餘年矣謂嘗為易矣當世之事庸有當變
而未變者乎謂嘗為書矣朝廷之號令庸有出而不為
斯民之所鼓舞者乎謂嘗為詩矣庸有人倫風俗不惇
睦於禮義者乎謂嘗為春秋矣庸有姦人幾幸賢者退
而窮處者乎謂嘗為禮矣庸有經制未具而縱侈不節
者乎謂嘗為樂矣庸有疾苦愁嘆和樂斯缺者乎今天
下雖治不能無數者之弊由庠序雖設不官師儒經術
雖進未能忘章句學者探訓詁而不求聖人之心士資
為進取而不知為天下之用雖陛下虛懷高議側席異
聞而承學之臣固未有懷經濟之謨探帝王之術傅會
六藝以奉清問不過離析文義揚㩁同異是未副陛下
問道求治之勤也人亦有言勛華無講觧之辭啟誦不
為章句之學皆能躋民仁壽垂世治定不以能蹈道適
用而已乎臣愚不佞故為用說
說復(原闕)
說變
說曰易曰窮則變變則通通則久極天下之事業者不
過斯言也物生必有窮窮而不變是絶物也上古之治
嘗以為法窮而不能無亂故聖人為之作耒耜以耕稼
為之作網罟以佃漁為之作棟宇以居處為之作舟楫
以濟不通為之服牛乘馬以致遠為之立書契以信為
之日中為市以易有無為之裁棺槨以葬為之為弧矢
以禦為之垂衣裳以治天下伏羲傳之神農神農傳之
黃帝黃帝傳之堯堯傳之舜所傳者道所相易者變然
天下之能事畢矣夏之衰而商變之商之衰而周變之
其言曰三王之道若循環然忠質文相救之謂變為是
說者其賊道矣道不質不文三王本人情而皆有敝不
可易者道而所可變者敝也奚文質之拘而不為人情
者乎周之敝極矣為秦者宜變之而代之以亂政故其
民魚爛不可復治漢變秦之苛而不變秦非先王之法
故其治不及三代下至乎晉宋齊魏梁隋之相代猶抱
薪止燎推波障瀾君子未見其能愈也隋之亂固甚矣
而唐變之而房杜數子者卒有愧於禮樂君子知其變
而不至於治也國家剗五季之亂纘百王之緒垂萬世
之業而斯民出於塗炭沐於清瀾脱於罔罟縱之寥廓
外無強臣跋扈之患内無刀鋸慘酷之刑盛哉哲王之
變百世所不可及也然鹽酤茗筭者五季之禁也朝廷
利而不知革一土十税者五季之征也朝廷斂而不能
弛張頥待餉者五季之兵也朝廷姑息之而不知教侮
中國求貨利者五季之外域也朝廷恃而不知備禦者
今其敝可謂至矣天下以禁犯法而人無完膚以税入
官而室無餘粟此二者恩澤不流而衣食不足上無以
固其下而民思為盜矣天下以十戶養一兵而兵不足
以戰金帛以供誅求者無窮而中國之生則有限此二
者窮下之利匱上之財非長久之策嗚呼其亦不變而
已乎古人有言曰治國猶琴瑟琴瑟不調甚者必解絃
而更張之乃可理也為國不調不如更化臣愚不佞故
為變說
說應
說曰天有五行五行相為氣而順沴之感一也人有五
事五事相為體而善惡之致一也君人者應五氣兼五
體猶水之有源木之有本源渾而流獨清未有能也昔
箕子為武王言之詳矣若曰人君恭五事則五行得其
性而庶應常休人君慢五事則五行失其性而庶應常
咎一事之飭四事之備也一氣之順四氣之協也一應
之美庶應之至也故肅而無不乂乂而無不哲哲而無
不謀謀而無不聖是善惡之致一也雨若則暘若暘若
則燠若燠若則寒若寒若則風若是順沴之氣一也堯
舜行德五事有不備者乎五行有不協者乎庶應有不
至者乎桀紂行惡五事復備乎五行復協乎庶應復至
乎宜箕子合而言之也說書者不以文害義然後天人
之理盡矣京房歆向何人哉古之亂常人也其說曰五
行五事不同而各有應天以一氣報一事是離而言之
也信斯言天地之功亦息矣仲尼作春秋日食地震山
崩大水旱災螽螟蜚&KR0558;霜雹雨雪之不時皆書之是天
子諸侯無有五事三德天寧諄諄以五行為周為魯為
列國之屬哉後之言災異者多矣天地變動日星失行
陽愆陰伏草木人物禽獸之怪異君臣相與言曰政事
不脩乎號令不信乎女謁昌而苞苴行乎佞讒進而正
直退乎民貧而財不足乎然則其君聖其臣賢其國長
久其天下大治故詩曰敬之敬之天維顯思命不易哉
天地變動日星失行陽愆而陰伏草木人物禽獸之怪
異屢至然而臣諫則君怨君憂則臣辱政事廢號令不
一廢興出於女謁許諾成於苞苴讒佞以進正直以退
民貧而無告財匱而不節然則其君蒙其臣墨其國蹙
其天下禍敗故詩曰天方薦瘥喪亂弘多民言無嘉憯
莫懲嗟噫天之愛人君亦至矣甚治之世災眚變異猶
至若曰治而毋泰安而毋驕有其治者亂恃其安者亡
堯之水湯之旱太戊之桑穀高宗之雉成王之禾是也
天下治亂相勝其災眚變異屢至若曰不悔不治不革
不安危而猶可持也顛而猶可扶也齊之景公西都之
武宣東京之章和晉之太始隋之仁壽唐之天寳日星
水旱雨雹風震之變怪嘗不可勝紀也天下大亂怪異
大至若曰無可為也不如啟後之人而有鳳凰麒麟出
焉春秋之定哀漢之桓靈晉之隆和隋之大業唐之僖
昭君子不復道也由是言之天人相與之應甚可懼也
故善為天下者欲觀災祥必觀其國其君明薄蝕不能
使之昏其臣忠義地震不能使之叛逆宫闈正社稷固
山崩川竭不能使之潰亂政教明備號令齊信雨雹霜
雪之不時不能使之廢忽民知禮讓倉廩實衣帛食肉水
旱螽螟不能使之饑寒明王濬哲雖觀其國如是且不敢
康寧而忘戒懼也詩曰畏天之威于時保之又曰敬天之
怒無敢戲豫此之謂也明王明德以恭己至誠而側身然
後變應之咎消而平和之美格矣君人者損一服減一膳
避一正殿下一赦宥非消復之道也臣愚不佞故為應說
說柄(案永樂大典此篇原闕惟重字韻内載都官集說柄云君子之責已也重故人之責)
(賢者備陳壽之才郄詵之孝猶所不免清議之重其可逃乎計三十四字謹附錄原題之下)
說幾(原闕)
說權(原闕)
說上(原闕)
說學(原闕)
說教
說曰先王治天下何嘗不以教為首務乎天生民知其
無知而樹之君以教之不教之殆不知天矣乎夫教者
非由天地生非取諸外而付於民先王因民有是性而
著是教故詩曰民之秉彛好是懿德民生而知愛其父
母故教之孝知畏其長者故教之悌知敦其相親睦之
端而教之仁即其羞惡之心而教之義是以先王之教
不肅而成其化不言而致故詩曰爾之教矣民胥效矣
古之民也提孩有教少識禮義長而如自然三代之民
是也發焉而後禁亂焉而後治幼而不遜悌長而知服
禮義之化後王之民是也目不見善習耳不聞善訓生
相與為偽死而無所知亂世之民是也三代之民其為
善也固後王之民幸以免亂世之民不幸甚矣非性然
也古者家有塾里有序鄉大夫鄉先生朝夕坐於其中
而告其人曰孝而父母順而長勤而衣食子固視其父
之孝以事其父弟固視其兄之悌以事其兄其所以為
衣食之道皆習見於人人之所為教之者既如是相與
日見之者又如是夫安有非僻詐偽奸其間哉然猶未
也又為之冠婚以教其别為之養老以教其孝為之鄉
飲酒以教其順為之食饗以教其和樂為之宗廟以教
其報本古之於其民若是其親且厚勤且至也故詩曰
愷弟君子民之父母又曰飲之食之教之誨之命彼後
車謂之載之嗚呼今之民其亦不幸于古也甚矣世非
有古之學也人非有古之鄉大夫鄉先生也其為孝弟
仁義衣食之道既非有上之人諄諄教使之老者曰從
我者神背我者物必棄而孝弟仁義衣食之道故其民
悦而從之四而五佛者又曰從我者天背我者地必棄
而孝弟仁義衣食之道其民悦而從之四而六古之人
人自養也今之人出乎孝弟仁義衣食之外則人養之
其為安且利如是故不待教詔而趨也古者異端之入
於中國則驅之執左道亂政則殺之今也為之華館宇
以居之為之制衣服以文之為之設表著以尊之為之
立師長以主之為之復賦役以安之其所以詔其民而
趨之固諄諄矣柰何天下不胥而佛老也然而猶有父
子君臣兄弟夫婦之道存焉者性之善本然也抑先王
之教與天地相為久而未之易亡也然千室之邑游惰
不翅數百家六親不和子悖其父弟犯其兄天下之獄
嘗居其一二俗恬不怪甚者長吏惡而不之詰又不可
勝紀况奸狡詐偽之出皆百倍于古而莫之能勝也莫
重乎父莫愛乎母而民猶有犯者非其性也是生而不
聞教勖之語長而凶狡無攸知上焉者遂從而殺之是
㒺民也非天之所以樹吾君為民之意也然則如之何
曰在教之彼孝弟仁義民皆有之火而燃之泉而達之
莫之能禦也今夫抱關置吏百金之利置吏老佛之宫
塔置吏又從而殿最勸阻之至於教民之官則不然不
可謂教也然則又如之何曰在尚之彼老佛者非獨能
呼吾民而歸之由上之所以尚之者至也今夫老佛之
徒則復之孝弟力田士民則不復也不可謂尚也吾君
教之果如此吾朝廷尚之又如此其民之性又如此則
老佛者不能吾奪也亦幾乎息矣臣愚不佞故為教說
說化(原闕)
說政
說曰五帝之後不可以言化三王之後不可以言教有
天下國家者亦有政而已魯哀公問政於孔子孔子曰
政者正也君為政百姓莫敢不正然則人君之所為者
莫非政也禮者政之序樂者政之和賞者政之勸刑者
政之威法令者政之文此五者百王之所同也天下之
政無過於此得人以存失人以亡盧醫不視人之肥瘠
而察其脈君子不觀天下之盛衰而觀其政故詩曰惟
其有之是以似之夫觀政之術有四不可不知也有保
民之政有強國之政有救敝之政有維持之政保民者
王強國者霸救敝者治維持者亡不可不知也先義而
後利先賞而後罰先民而後國此保民之政也以利濟
義以罰助勸尊其國而服其民此強國之政也不考其
故不泥於義動之而後安變之而後信小德大賞而不
為僭小罪大刑而不為虐此救敝之政也所循者敝事
所守者敝法利不勝害義不勝恩號令具而不信典刑
存而不舉此維持之政也維持雖安其勢先亡矣論者
以保民為迂闊強國為苛撓救敝為不循法維持為無
所事悲夫俗儒不達為政之義甚矣夫五政具備有禮
之序有樂之和有賞之勸有刑之威有法令之文美哉
教化之助也權衡者輕重之器權衡常存而輕重有所
不眀繩墨者曲直之器繩墨未嘗亡而曲直有所不白
何哉用與不用之異也威儀等級不足以為禮禮者天
下之分分定則政定聲音羽旄不足以為樂樂者天下
之和樂備則政備不愛軒冕不貴爵祿不足以為賞賞
不在大亦不在小加有功不及惡德則政有勸嚴鈇鉞
治囹圄天下之吏日奏殺人不足以為刑刑不在酷亦
不在宥正有罪不殺不辜則政有威典章備具不足以
為法文告迭下不足以為令具而不舉者虛法也下而
不信者徒令也今夫禮樂一不備賞罰一不當法令一
不行君子謂之敝敝而救之則治矣一不救者百之始
小所忽者大之基起於苟且而成於壞爛習於維持而
終於覆亡此前世之所鑒也惟陛下慎之臣愚不佞故
為政說
說刑(原闕)
說仁(原闕)
說義
說曰今夫天下所以晏然長久而無凌暴侵削之患者
豈人力也哉是以有義然也苟無義則君不得而有其
臣父不得而保其子况尊親者乎是故仁以義為紀禮
以義為數智以義為分信以義為辨堯舜之仁不徧愛
故親乎九族百姓而及乎萬邦黎民夏商之禮不徧祭
故先乎宗廟社稷而後乎山川鬼神孔墨之智不徧學
故賢乎仁義忠信而愚乎射御書數桓文之信不徧守
故正乎號令刑賞而譎乎制勝強國是皆義然也方義
之行也廣任萬物而不為侈狹制一毫而不為約其進
者雖犧㹠孺子不為之後其却者雖天地聖人不為之
先義之勝人可謂至哉是萬世之所奉百王之所同也
然視三代之下義不足道也漢除秦苛法而一切寬簡
遂除肉刑是謂愛而不知義文景躬自菲約而天下縱
侈由不著經制是謂儉而不知義光武親於求治而責
任臣下終以刻急是謂明而不知義隋文皇親决萬務
而日昃傳飱是謂勤而不知義唐太宗好賢受諫天下
大定而不及禮樂是謂治而不知義其所可易也裁布
帛制酒醴使仰足以事六親俯足以容乎一身而已矣
天子者宰制天下使内而朝廷百官外而九州萬國下
而草木禽獸無一不由其道其所以為義事也其所以
布義法也其所以守義志也而後可謂義備矣制民者
使富者日削奪貧者日窮蹙鰥寡孤獨流徙而無養由
名田無節而賦不均是養民之義失矣官人者使賢不
肖貿亂小材至乎大任大賢有以窮處由科條不精而
仕進不勸是任賢之義失矣主政教者使令數下而詐
屢起法素具而刑日煩免之無恥而惡不禁急之嘗有
無辜而死者由民不素教而俗不美是教刑之義失矣
治財賦者使山澤不與民同利野田日匱而府庫猶不
足由取之不以道而用之無度是財賦之義失矣治甲
兵者使卒驕於姑息將竊於利祿敵國内侮而無所禦
由苟而忘戰不慮患而無備是甲兵之義失矣明王建
當世之策致無窮之福必先脩五義救五失然後羣生
昌遂而天下長久惟陛下思之臣愚不佞故為義說
說禮
說曰天地之始一氣之孕也清轉而上濁運而下故有
天地之别别者禮之始也人禽獸命扵兩間群然而行
頎然而立而人不知為貴於禽獸其間聖人作始教之
巢窟為宫室羽毛為麻絲飲血茹腥為稼穡烹飪虎兕
驅於山龍蛇放於海馬乘牛服而人知自異於獸蹄鳥
迹而不知所以為貴於禽獸者禮之别也聖人又教之
為朝廷君臣焉為閨門父子焉為男女婚姻焉生有養
而飾其愛也死有喪而文其哀也降至後世聖人者欲
為天下大治國之長久故事為之節文而謹其章别士
摩于學農耜于野工器于府商貨于市而不相雜車服
器械五色五章雖至纖至悉而無不治其禮大備矣此
禮之大原也易曰上天下澤履君子以辨上下定民志
分義定則上下辨而民志定矣夫禮有五皆所以安天
下之分眀天下之義也故朝聘之禮所以明君臣也喪
祭之禮所以眀神人也冠昏之禮所以眀男女也射鄉
之禮所以眀尊卑也軍旅之禮所以眀中國夷狄也分
義不失苟無禮君子謂之野無分無義禮雖存君子知
其將亡也故周旋裼襲禮之文也童子習之籩豆簠簋
禮之器也有司掌之天下雖亂周旋裼襲人皆知之國
家雖亡籩豆簠簋猶有存者是以君子不貴也孔子曰
商因扵夏禮所損益可知也周因於商禮所損益可知
也其或繼周者雖百世可知也所可損益者文質器械
禮之末也其不可得而損益者分與義也分義者百王
之所同也甚哉無分義之禍其大乎詩曰人而無禮胡
不遄死無禮有六人禽獸交於中國謂之亂君弱臣強
謂之叛父不慈子不孝謂之逆男不正乎外女不位乎
内謂之乖四民易處謂之奪車服器械無節謂之蕩是
不曰速禍之道乎故觀天下者觀禮觀禮必本六者此
眀王所以慎固其正為防禍於微眇之術也俗儒不達
六禮與天地同别而諄諄講文質辯名數以為天下之
禮信乎邈其不可及也臣愚不佞故為禮說
說樂
說曰乾覆坤載陰陽亭毒雨膏雷動草拆木茂蟄蟲昭
蘇禽魚跳舞而樂行於天地之間矣人之為貴於草木
禽獸而立於天地之中則又有心知血氣嬉歌聲吟感
物而動樂之道形矣夫物之感人不同而人之應於物
有喜怒哀樂之變故其聲喜者發以散其聲怒者奮以
厲其聲哀者悲以殺其聲樂者諧以緩其聲愛者柔以
易其聲惡者憤以起其聲欲者蕩以亂此七者非中庸
也先王知物之感人無窮而人之聲不能無變故涵之
以仁教之以義節之以禮一之以信使富不期侈貧不
至約強不幷弱衆不暴寡天下無不足疾痛淫泆之過
故其聲法於中和而無有一物暴戾邪僻干於其間者
矣夫樂者五常之正性而中聲之所止先王因其聲故
作為金石絲竹匏土革木以發之干戚羽旄綴兆疾徐
以文之故曰功成作樂治定制禮斯禮樂之極致也黃
帝之咸池少昊之大淵顓頊之六莖帝嚳之英堯之大
章舜之韶禹之夏商之濩周之武其名則帝王之殊其
聲則天下中和之聲一也桀紂為君日奏夏濩禹湯之
道卒不可見政非禹湯之政民非禹湯之民故周衰而
韶之音猶存而舜不可見故仲尼曰不圖為樂而至於
斯桑間濮上之音作而鄭衛亡鄭衛之民亡非桑間濮
上之音能亡鄭衛也孟軻曰今之樂猶古之樂王者如
好樂與百姓同之於王何有故君子曰孟軻可謂知樂
樂有三一曰實二曰文三曰器所謂天下樂誼民皆中
聲樂之實也所謂干戚羽旄綴兆疾徐樂之文也所謂
金石絲竹匏土革木樂之器也天下居其實王者雖未
作樂乃用先王之樂宜於世者實不存雖有臣如䕫曠
有舞如韶濩君子謂聲存而樂亡矣臣伏謂國家德澤
滲漉百年矣民思五代之塗炭而被朝廷之膏澤此韶
濩之實也然今天下承平寖久十税不弛而民貧四禁
日苛而刑不措和樂之實缺矣以一祖二宗之文武合
為干戚之舞是謂文不足雖夫詔儒臣訪遺逸較律吕
之長短辨鐘磬之清濁而且雜是非之異論參禍福之
拘忌臣不知其為樂也然則如之何曰先之以實中之
以文終之以器則樂之道幸矣臣愚不佞故為樂說
說智
說曰人孰不智孺子生而呱呱哺則止而張頤智之始
也長而惡其裸裎知蕃飾之以衣冠羞其惷愚知節之
以辭讓智之端也及其學也服牛馬秉耒耜少者芸于
畝老者饁於疇農夫之智也運斧斤謹繩墨大而為室
堂小而為桮棬百工之智也走舟車稱衡權轉徙乎關
市交易乎有無賈者之智也環佩於鄉絃歌於堂言稱
聖人行法先王士者之智也男子又有射御書數之藝
女子則有織絍組紃之事無非智也任有大小智有勞
逸有匹夫匹婦之智有一國之智有天下之智天下有
道大智任小智役大智常逸小智常勞天下無道大智
巧小智愚大智常勤小智常惰是故奉辭令治軍旅官
無廢職使無辱命者大夫之智也朝不失時貢不失賦
甲兵強則寇盜息隣國和則疆場安者諸侯之智也賢
賢而器士材百官以託萬事不出戶庭而知天下者天
子之智也材足以守列國不可以治天下謀足以富巨
室不可以為諸侯况為天下國家者將以斷斷之智哉
詩曰我躬不閱遑恤我後此之謂也夫不求賢以輔佐
則德日蔽而士不厲不度德而任使則官不稱而百工
隳雖衡書累石衢室四聽神役而益困智勤而益塞猶
舉網不以綱治絲而棼之孰見其理哉師曠之耳洞乎
五音不可任天下之聽離婁之目千里而見秋毫不可
委天下之視羿之射力足以引十鈞造父之御材足以
致千里不足以當天下之勇天下之聽民無冤言士無
遺賢然後謂之聰天下之視爵不踰賞不僭刑不濫然
後謂之眀天下之力兵革不試夷狄不侮然後謂之勇
故以堯審五音不如師曠以舜别五采不如離婁以湯
武治射御不如羿造父詩曰舞則選兮射則貫兮是非
言威儀技藝者非君人之智歟周公曰不若旦多材多
藝孔子曰吾能鄙事嗚呼周公孔子可謂兼之也不智
其大而智其小不智其約而智其詳有天下國家之大
患也臣愚不佞故為智說
說信
說曰大哉信之不可已也故聖人貴之曰大車無輗小
車無軏其何以行之哉兵者天下所仰以安食者民之
所賴而生較其愈而欲去之猶曰民無信不立或曰然
矣其愈不亦甚矣曰五里之城十里之郭被甲而守荷
戈而戰雖有強敵卒為安國國君失信三軍面外觧甲
以往倒戈以攻雖有武庫偶人不可以制使是吾寕去
兵不可去信也匹夫行信毁瓦畫墁塗人餉之兼儲之
家鄉隣惡之一日乏匱賙給不繼是吾寧去食不可去
信也故匹夫信於鄉黨卿大夫信於朝廷國君信於隣
國天子信扵九州萬國言之以其可復也行之以其可
繼也言行者信之符也鄉黨之信薄而有質劑朝廷之
信薄而有期會鄰國之信薄而有詛盟中國四夷之信
薄而有誥誓古之民淳其言不約以孚其政不告戒而
諭行斯不可得而見之矣故質劑具匹夫欲不信不可
得否則刑期會明卿大夫欲不信不可得否則辱詛盟
交國君欲失信不可得否則侵伐隨之誥誓行天子欲
失信不可得否則諸侯不臣戎狄叛雖有命令天下不
以重取而順受是天下雖安而本實先亡矣商君相秦
置三丈之木於南門而下令曰有能置之北門者賞五
十金既而移者果賞之晉文公伐原命三日之糧不降
去之曰得原失信吾不為也夫秦晉之君地勢不過百
里諸侯隣國非所素保而樂受教也然能雄視其徒衡
步扵一時由民信其令而易制使智力贍而無敢抗焉
况挾天下之勢臣妾内望而順聽其命用信之效宜如
何哉野人之信足以馴鳥獸况智者乎家人之詐不足
以保妻子况重器乎今質劑之後争奪不可勝紀天下
之刑率百人詐妄者常三之一期會之下人臣或受而
不集大祭享大朝會假告紛沓主者恬弗之怪詰是由
上不貴信而下風不競天下營營相與而為偽也久矣
甚者誥命一下其繫利害動民耳目亦至著矣百人是
之一人非之則改而止及其復下民相與指謂不久亦
改已而果然是朝廷之命不詳於謀始而慢於固守自
取輕於天下也天下之患民違君令其禍小民輕君令
其禍大民違君令刑罰猶服從也民輕君令雖從而不
畏矣命令者天下之命令也輕其令是輕天下也然則
柰何臣固曰言之以其可復也行之以其可繼也言而
弗可復君子弗言也行而不可繼君子弗行也曰又何
加焉曰詳其始固其終則天下服從諄諄如四時矣臣
愚不佞故為信說
說體
說曰自天地至於萬物皆有體與生俱生與死俱亡有
國家者不可不知也天以高為體失其高三光不著陰
陽風雨霜雪不神則不得為天地以厚為體失其厚山
川不持百榖草木不植則不得為地君以尊為體失其
尊百事不治政令賞罰無所動扵天下則君道亦幾乎
息矣天不以巍巍為高不云不為四時相迭如受命故
人信其能高地不以溥博為厚不斷不刻萬物生死不
知有宰者故人信其能厚君不以位號為尊王公至于
百執事皆以職奉法于内外而能收神於無為則中國
四夷仰之如天地畏之如神明矣百金之子為室堂坐
扵奥處出帛與金類材命工則其任也操墨縱繩號令
短長不持斧斤則匠石之任也棟梁榱桷甍臬椳楔不
責之衆工則般輸之巧不能構環堵之屋天下之治猶
治室堂君則百金之子也三公則匠石之任也古者天
子日出視朝命三公坐而論道至扵經邦國調陰陽三
公者猶曰有臣在非吾君責也天官冡宰率其屬掌邦
治地官司徒率其屬掌邦教春官宗伯率其屬掌邦禮
夏官司馬率其屬掌邦政秋官司寇率其屬掌邦刑冬
官司空率其屬掌邦事歲終六卿各以百官之成質於
天子是天子一歲一聽天下之計耳故君常逸臣常勞
君常立無過之地臣常有不任責之憂此所謂君得治
天下之體得其體雖中材庸人維持拱揖垂世歴年雖
有不治而不患乎亂矣為周三十世而七百年是也失
其體雖雄材大略焦身勞思號令四海患至而不可救
禍轉而不可復為秦者夜視天下之書程以衡石自謂
威過萬古而不及二世是也典刑之亡天下不綱六卿
之職合為一今天子者是也古者有司之事總稽知名
數與奪命扵官長今三公六卿是也刑一有罪主法者
奉法斯可矣如决扵天子則刑法之體亡矣治一財賦
主計者奉會計斯可矣卒治於天子則財賦之體亡矣
天下之事分於百司百司之事一主於天子故君常勞
臣常逸君常專受天下之責臣常逃一司之不任職此
所謂失其體雖君堯舜臣䕫龍求天下無事且大定不
可得也臣嘗聞崇政之一對延和之數刻百卒之長萬
戶之佐皆徹于天聽命於德音垂精治平忘身憂勤然
則美矣若視古所以治天下者之體豈不少異傳曰尊
不尸小事卑不專大名為是說者可謂知體臣愚不佞
故為體說
說制(原闕)
說實
說曰實者天下之先務也實為成德名為虛位有名而
不實者有矣未有不循名而能致其實者也孔子曰名
不正則言不順言不順則事不成事者實之謂也仁者
博愛之名也潤澤亭育仁之實也義者得宜之名也裁
制畫一義之實也禮者恭肅之名也中正無邪禮之實
也樂者和樂之名也天下無怨樂之實也日詔寬大而
市有不辜是堯名而桀實也居臯䕫之位而不以臯䕫
之道事其君是臣名而盜實也古之君惟堯舜知其實
命禹作司空曰汝平水土命棄作后稷曰汝播百穀命
契作司徒曰汝敷五教命臯陶作士曰汝明五刑命垂
作共工曰汝若予工命益作虞曰汝若予上下草木命
伯夷作秩宗曰汝典朕三禮命䕫典樂曰汝教胄子命
龍作納言曰汝出納朕命所謂司空后稷司徒士共工
虞秩宗典樂納言者名也都吁俞咨又從而戒飭之責
之者實也故唐虞官皆百而後世稱治者卒不可及知
實之效也不求其實雖命官百千相觀維持習為苟簡
官有亡職職有廢事而望治定猶却走而追前也一扄
之鼎烏獲不舉而童子挈之烏獲不用力而童子用心
實也漢宣可謂知之矣故其說曰庶民所以安於田里
而無愁嘆者政平訟理也與我共此者其惟良二千石
乎故自丞相至於刺史守相莫不考名實而致賞罰是
以王成黃霸龔遂信臣之屬一出其當世此責實之效
也今則異於是且如太常禮官也大理法官也將作工
官也國子學官也今徒有位號之具而雜然貿亂下至
於領管庫奉簿書此所謂名不正孔子不欲為然猶未
病也賢者退而窮處不肖者躡足以進宰相不之愧疆
場重壘卒驕力墮而不能教將軍不之恥田野不闢民
窮而逃亡郡守縣令不任責吏侵侮暴横為姦贓獄訟
冤枉下無所措手足轉運提刑安樂之是天下名虛而
實亡矣昔者王良與嬖奚乘終日而不獲一禽曰我不貫
與小人乘他日復往不終朝而獲十禽此以為善御盖
智者有所不為矣弈秋通國之善弈也專心致思則得
之出見鴻鵠而遷持繒繳而往則不得之是無他顧加
意如何耳臣竊以朝廷清明典刑照爛材智雜遝分羅
臣工名實之治視古未及是弗加之意而已欲加之意
柰何在責實責之則致國如唐虞稱治如漢宣孰禦哉
臣愚不佞故為實說
說聽
說曰人孰無聽有蔽而不聰者矣有聽而不眀者矣有
不審其始而惑乎其終者矣夫如是奚愈乎無聽兩豆
塞耳不聞雷霆之聲非病也人知去塞而求聞聽斯聰
矣姦聲奏則不願雅頌之音諛言入則不受諫諍之忠
且人不知其為病是以君子慎之故曰有蔽而不聰者
矣詩曰我即爾謀聽我囂囂此之謂也君子知一已不
足極天下之智必勤於兼聽悦於多聞然而不善善而
受不惡惡以辭或以妄動為直或以膚愬為忠而樂告
善道者亦怠矣故曰有聽而不明者矣詩曰謀臧則違
不臧覆用此之謂也君子之聽必審其所從斷而不眩
其用故能智裕而善博德明而功成有兼聽之心而無
兼聽之材願好問之譽而無好問之實一人告之則推
而往一人沮之則柅而止此聽者之大患也故曰有不
審其始而惑乎其終者矣詩曰如彼築室于道謀是用
不潰于成此之謂也是以君子知其然内有明哲之師
恭肅之佐以謀猷弼諧論思之臣諫諍之官以補察獻
替外則有慈惠之長廉刺之吏以敷納其治下至于百
執事各以其職無不聽也而猶患其未也朝有敢諫之
鼓途有進善之旌士議於學農歌於野工託以藝商致
以貨下至乎矇瞽癃殘之人或諷或誦無不聽也古之
人既聽之又審之卒庸之又終之故人君立於無過之
地而天下無壅蔽暴亂之政善聽之道備矣必亡之世
其聽先亡必亂之國其聽先亂周景王監謗猶嬰兒之
啼惡而掩其口非保子之道也秦亡於偶語之禁漢興
不用誹謗之律是已然之效也可不慎與天下之治有
善言無善聽有善聽無善言其禍一也言善聽善無善
行其禍亦一也善言不必善士故詩曰先民有言詢于
芻蕘孔子亦曰不以人廢言天下之士常多取於言者
又不間乎狂夫側陋是以天下之事不患無善言常患
無善聽既患無善聽又患無善行天下有不患者一而
可患者二故致治常少致亂常多噫其可忽乎今夫發
言盈庭不簡之言滿天下故天下之事未嘗有不聽言
之蔽而常有聽言之失姑息之言入而稔姑息之恩苟
簡之言入而安苟簡之政夸誕之言入而隆夸誕之尚
非朝廷聽察之得也近言不可以謀遠疑言不可以慮
斷鄙言不可以商恩屢言不可以謀約哲王留神於萬
事而歸補於一聽不可不知也知聽不如知言知言不
如知治明主知治而天下治其聽無有失矣臣愚不佞
故為聽說
說斷
說曰天下之達德三曰知仁勇知以慮之仁以處之勇
以行之明王智燭萬物去枉而就正則濟之以仁知而
不仁其失也詐仁足以及萬物必勇以行之仁而不勇
其失也惑故極深研幾智之妙也兼愛徧覆仁之粹也
英斷力行勇之神也天下之事譬猶一車智為斵仁為
載勇為御作車者功取於善駕謀事者成功於善斷故
求治不如善斷善斷之治不失其御御失則天下之權
失雖有小心不可善救且大治矣明察不如善斷善斷
之察不失其機機失則天下之務失雖日用其明白小
善而闇大理矣兼聽不如善斷善斷之聽不失其約約
失則天下之言失雖日勞四聰逐繁文而亡實理矣善
賞不如善斷善斷之賞不失其德德失而豐爵重廩不
足以進善矣善刑不如善斷善斷之刑不失其情情失
而嚴刑峻罰不足以懲姦矣天下之計始於謀惟終於
裁决天下之功敗於猶豫而成於果敢故鉛刀不用而
鏌鎁為佩貴其能割也鸒斯為禽而鷹隼得飼貴其能
擊也造父之遲疑不如牛車之必往孟賁之不忍不如
童子之必殺萬物且爾况為天下國家者哉古者有善
斷之君求治如援溺坐而為擬議起而為功業革弊如
逐寇朝為耗蠧暮為治定用賢如磐石則羣譖不能易
其一信從諫如轉圜則衆佞不能反其獨察善必賞視富
貴如棄鴻羽惡必懲雖用五刑如刈草菅當是時也朝
無竊弄之臣下無覬幸之吏天下無優柔不決之病故
天下至貴也堯舜斷而必讓水大患也禹斷而必治君
臣大義也湯武斷而必伐兄弟大順也周公斷而必誅
傅說刑人也高宗斷而必用少正卯貴卿也孔子斷而
必戮非天下之聖賢孰能與於是乎臣伏以陛下有日
月之明燭理四海有天地之仁涵育品物而常念一日
萬幾之繁有千慮一失之憂差若毫釐謬於千里故常
兢兢然不以專制為勇諄諄然不以獨聽為聰大哉格
王之存心乎柰何陛下之臣佐前不及臯䕫後不及管
晏是以聽廣而滋惑慮周而益疑以毁譽亂知人之明
以成敗眩經世之智忠臣義士實為陛下惜之昔漢文
帝知賈誼之材而不能用卒有長沙之恨唐憲宗明裴
度之忠而决於必使終立淮西之勲此斷不斷之效也
古之人亦有輕斷而致亂者秦始漢武是也其由天資
彊忍習為自用而不之悟與夫淵聖仁惻好善樂道之
君豈同日而語哉傳有之寬者濟之以猛猛者濟之以
寬水濟水誰能食之夫知所以仁之而思所以濟之則
非發獨見之權决神武之斷天下惡乎極治哉臣愚不
佞故為斷說
