都官集卷四宋陳舜俞撰
書
上言災異書
具官臣陳某謹昧死上書皇帝陛下臣伏見去歲江淮
之間水潦涌溢頼陛下遣使收撫發粟貸濟尚圖今歲
幸致豐穰而自冬徂春愆失雨雪麥禾槁死榖土未耕
萬室憂嗟以謂無復歲望且聞内自京師外至朔方陕
右江浙湖廣幅員數千里旱暵之患十有八九陛下精
衷格天焦慮憂民羣臣侍從奉詔齋祈四望山川莫不
伸禱然而嘉應未云獲者何也臣聞古之明王哲后消
復變異之時言必過乎憂畏使天下莫不聳聽而感悦
行必過乎恭儉使天下莫不改觀而嗟咨如此則民動
于下天應于上未有災眚不弭休祥不臻者矣臣不敢
遠引古事嘗恭聞太宗皇帝端拱淳化之際先已降詔
仲秋饗太廟俄有彗出東井自七月至于十二月不雨
太宗皇帝首下罪已之詔暫停親饗之禮復自盡貶尊
號命四方上書只稱皇帝當時中外震駭封章五請始
尊法天崇道之號未幾果獲嘉雪而致豐年如前所謂
過乎憂畏恭儉之責可以感動天人者也著于國史炳
炳焉真聖人側身修行消禍興福之意雖成湯六事周
室雲漢之詩無以加矣伏惟陛下聞善若驚稽古甚銳
况先帝之美奚憚修講伏願陛下深懼災孽斷自宸衷
降詔責躬盡損徽號如端拱之故事兩府大臣既見陛
下先身貶損必以兩漢水旱三公策免為請陛下慰諭
嘉納量奪其官而復其位使修文武之闕政然後布告
天下守臣長吏所在有旱者必有知道博學之臣閉閤
引咎愧無漢臣鄭巨君隨車致雨之政亦不敢不體上
之意勤身政事疏理冤訟罷厨饋之餙廢不急之務以
召和氣以致膏澤况今卜郊之年亦可如端拱親饗暫
議停罷申告天下以待時雨應洽秋田收成則行躬謝
天地宗廟之禮如不幸終旱自可不待躬謝肆眚天下
問民疾苦慶賜六軍以厭羣望則陛下享懼災罪已之
鴻名國家順時適變之大義不其美歟然臣又聞京房
易傳曰欲德不用兹謂張厥災荒懷聖人之大政皆以
議天下之大政皆欲德之謂也人君徒張用之意而不
果其災為旱况陛下仁孝神聖丕冒上下所宜隂陽和
風雨時然而未能者臣竊計之朝廷有大廢置當行而
未行天下有大根本當立而未立陛下張聖意于深宫
而斷之不果大臣持祿取容避而不言此上天所以垂
戒而致荒旱之變也亦惟陛下畱神而思之
上英宗皇帝書
具官臣陳某謹惶恐昧死上書皇帝陛下臣嘗聞古者
天子即位上卿進曰如之何憂之長也能除患則為福
不能除患則為賊授天子一策中卿進曰配天而有下
土者先事慮事先患慮患先事慮事謂之捷捷則事優
成先患慮患謂之豫豫則禍不生事至而後慮者謂之
後後則事不舉患至而後慮者謂之困困則禍不可禦
授天子二策下卿進曰恭戒無怠慶者在堂弔者在閭
禍與福鄰莫知其門豫哉豫哉萬民望之授天子三策
夫寳位至貴也天下至大也四海至富也臣妾至衆也
是何古之聖賢不以為樂而以為憂君臣相戒慮患求
福之意如此其早耶然天子者上為天之所子下為天
下之父母父愛其子有不扶持而安全之者乎子孝其
親有不奉養而嚴尊之者乎要在側身于寅畏之際履
道於淵冰之外上所以承乎天之心者著見而明白下
所以得乎人之心者漸漬而洋溢則可以銷禍於未萌
享福於無窮耳臣不遠言方冊之陳迹竊嘗伏觀先皇
帝始於冲妙享有神器涵育天下四十餘年自三代以
還千有餘年之君夐乎無有安樂長久偕於此者何耶
由先皇帝聖性至孝帝心至仁天德至容服御至儉禮
容至恭而天人之助昭格旁逹之騐也臣請得别白而
言之昔者先皇帝悼痛章懿皇太后不及享四海之養
言念每至涕泗隨之其後奉冊升祔入廟奠享未嘗不
感哀動容然所事章獻眀肅皇太后甚謹兩宫制政不
失子道陛下謂先皇帝孝德如此天人有不助乎基祚
有不長久乎先皇帝深惡惨酷之吏吏部考課雖有罪
笞撻猶恐為痕累故自臨御四十餘年未嘗輕殺一夫
獄疑奏書囚悉緩死陛下謂先皇帝仁德如此天人有
不祚乎基祚有不長久乎先皇帝時有誣大臣將廢立
者然則宜如何哉大則宜族死其次誅其人也先皇帝
雖信於始猶不加以法次疑於中未嘗少其任使卒辨
於終親信而大用之然則誣罔者又宜如何哉先皇帝
猶弗窮治而保全之書曰與其殺不辜寧失不經正謂
此也陛下謂先皇帝容德如此天人有不助乎基祚有
不長久乎先皇帝不好遊畋池臺苑籞無所增葺皇祐
中違豫宰相近臣因入見宫寢帷幄施青碧黃褥素裏
木器無文當時嘆頌之聲羣口一舌且知愧奢而變約
矣陛下謂先皇帝儉德如此天人有不助乎基祚有不
長久乎先皇帝薦享郊廟齋宿拜立雖禮文極煩不以
為勞而恭益加入浮屠老子之宇皆盡容禮宴遇臣下
無有大小天顔玉色威嚴若神四十餘年不聞有所狎
侮陛下謂先皇帝恭德如此天人有不助乎基祚有不
有不長久乎匹夫庶士誠於一德人與令名神與祥報
况夫履高眀而撫廣大一躬而衆德安行以久之不懈
以終之如此其至者乎恭惟皇帝陛下天資睿聖雷聲
淵默龍潜宫闈克享眷命日麗宸極赫然大明謂非天
所啟耶則臣見乾坤清夷象緯照爛瑞物薦至風雷弗
迷矣謂非人所歸耶則臣見宫禁無譁冠劔鼓舞邊鄙
弗聳梯航馳走矣陛下之道德可謂美矣陛下之得天
人之符可謂久矣然天無常親答之以善則吉不善則凶人
無常心應之以德則治不德則亂臣伏見陛下既善其
始必善其成以位為憂不以為樂上則念祖宗創業之
艱難次則體先帝之所以享國長久思其所奉慎其所
行臣又聞夫孝者善繼人之志善述人之事故父作子
述記美文王無憂盡循堯道史以虞舜為聖伏願陛下
體先帝之至孝以奉先帝之法度以執長樂之子道則
純心逹乎宗廟矣體先帝之至仁以赦過宥罪欽刑慎
罰則恩澤洽乎萬物矣體先帝之至容以信遇勲賢包
納臣庶則朝廷無閒言矣體先帝之至儉以損節服御
矩法萬事則可以化天下淳樸矣體先帝之至恭以祗
事鬼神宴見臣下則福祥日來忠力樂盡矣况今生財
匱而國用不足兵力屈而戎夷内侮陛下先事慮事先
患慮患天下之計無大於此伏惟陛下奉安陵廟之後
聽覽萬幾之餘延問左右大臣文武舊德以何術流衍
財賦而國有九年之藴以何策教養兵力而天威暢於
四夷斷用施行之宜不為苟簡之習如此則中國日尊
奠枕而治為善繼於四聖不慙德於百王太平之祚無
疆微眇之禍不作矣臣再惟陛下含光蓄德天下傾心
臨朝踐阼不聞失德至於法先帝所以保天下之美講
古人所以憂天下之心必皆陛下之所能左右勲賢之
所可道而微臣身在疎賤言發狂妄盖欲以廣陛下納
諫之聖為陛下啓天下之言若陛下赦而不誅收采一
二臣將見草茅有致國之論布韋陳經世之策不絶於
上前陛下不出戶牖以收天人之助以成帝王之功豈
不美歟如以臣言狂惑賜之斧鉞臣亦既報國死無所
恨惟陛下念之臣謹頓首頓首
上英宗皇帝書二
具官臣陳某謹昧死上書皇帝陛下臣聞欲治之主千
載然後一遇愚者之言千慮亦有一得以千載一遇之
時忠臣義士莫不願竭力而盡心以千慮一得之言聖
王哲后所以不厭留神而垂聽臣誠愚闇今遇其時恭
惟陛下聖智發乎天縱恭儉本乎生資潜德宫闈儲精
墳典不邇聲色不好游畋孝德日躋仁厚淵默此百王
之所不能備者而陛下兼之故自陛下受遺寳命繼體
宸極臣民鼔舞不聞問言天地清明無有災癘此固前
世之所不易得者而陛下享之今陛下履天下之正位
安天下之廣居上則有祖宗之威靈中則有忠賢之腹
心下則有億兆之臣妾洗耳以聽陛下之命拭目以觀
陛下之致太平昔仲舒有言曰居得致之位操可致之
勢又有能致之資真陛下之謂也又曰尊其所聞則高
明矣行其所知則光大矣今陛下欲為二帝則可以侔
德於勛華求為三代則無慙德於啟誦豈區區漢唐之
君文景開元之盛足為儗倫哉顧陛下加之意如何耳
而臣聞天下之政有大體有小體大體者人主之務也
小體者諸臣羣有司之事也何謂大體審國勢之強弱
操主柄之與奪辨左右之忠邪察謗譽之是非是所謂
大者也何謂小體進賢退不肖治軍旅通貨財覈刑名
謹簿領是所謂小者也人主得大體以齊庶政使王道
燦然可觀天下無有遠邇洪纖皆服從而治定則又有
三德一曰容以蓄德二曰密以蔵用三曰神以行權臣
誠不佞請得為陛下别白而重言之何謂審國勢之強
弱夫天下之勢無常也前世之法規摹宏遠可以子孫
長久矣後世守而勿失則日以強或可以持循而失之
或不可持循而不新之則浸以弱強弱者興亡之所繫
人主者不可不審也天下雖無事未可謂強也度吾天
下萬一不幸有大變故有大甲兵有數千里水旱螽螟
之憂吾力足以支吾民不廹而至於死亡則可謂強也
四夷雖無兵革之患未可謂強也度吾命令足以服其
心威武足以加其不臣則可謂強也四方雖無強跋之
臣未可謂強也度為吾守則為金城湯池為吾戰則為
堅革利兵則可為強也不然者皆弱也今天下之勢正
居兩端前世之法亦有得失陛下守其所可守革其所
可革則強日至守其所可革革其所可守則其弱日
成臣故曰審國勢之強弱以此何謂操主柄之與奪夫
人主之柄曰刑賞善用其柄者操諸已非有司諸臣之
所敢窺也以爵祿慶賞加有功人主必從而稱譽之以
刑戮黜責寘有罪人主或從而愧恥之故雖以薄賞賞
大功而士加勸以重罰罰輕罪下服從而不敢怨是何
也人知與奪生殺者人主之所以加我而非諸臣之力
也不善用其柄者不然爵賞刑殺不復操諸已一切為有
司之法故人知與奪生殺出於有司不出於人主視人
主之勢反輕於有司是以爵祿日費而君子不加多刑
戮日煩而小人無所畏也今有司治賞罰於外而天子
主諾於上為日久矣有司賢歟則以法令資格為常不
敢為大沮勸以求免天下之謗而止耳然有賞罰而無
沮勸不可言治有司不賢歟則擅威福而厚其私威福
擅於外則主勢奪而亂益至甚可畏也臣故曰操主柄
之與奪以此何謂辨左右之忠邪夫人主之左右峩冠
委佩搢紳簪筆非一二人而足其人未必皆賢也謟言
佞色有似乎愛君丹誠赤心或類乎犯上有以訐直而
為佞有以退避而餙貪有謀國而盖利其身有進人而
實䧟以禍故漢武帝以汲黯之直為妄發而不知平津
侯之詐唐德宗以蕭復為輕已而不明盧杞之姦邪夫
忠賢得君則善人進善人進則治以興姦邪見信則正
士消正士消則亂以亡人主者不可不早辨也臣故曰
辨左右之忠邪以此何謂察謗譽之是非夫君子小人
皆有黨也君子見惡如讎小人醜正亦若疾癘故孔子
曰鄉人皆好之未可也鄉人皆惡之未可也不如鄉人
之善者好之其不善者惡之故士有蹈廉履正而被求
全之毁矯情餙貌而獲一時之譽故齊王能察左右之
詐而終賢即墨魯侯一惑嬖人之譖而不禮孟軻有國
家者不可不戒也方今毁譽不真利害淆亂小人稔為
無根之謗以誣善良以亂國政君子亦畏多言之難辨
務習苟簡以為身謀薄俗浸長公道由廢此當今之大
患也臣故曰察謗譽之是非以此至於進賢退不肖則有
宰相治軍旅則有將帥通貨財則有三司覈刑名則有
審刑大理謹簿領則有羣有司臣故曰小體者諸臣羣
有司之事也陛下躬攬其大則小者徧舉一提其綱則
萬目必張古之哲王賢君皆任賢能中心無為晏安昇
平無有禍亂奸於其間者本於斯術也然臣前所謂又
有三德一曰容以蓄德者何也夫徧覆包含之謂容周
書曰有容德乃大中庸曰寬裕温柔足以有容也傳曰
川澤納汙山藪蔵疾國君含垢皆謂容也夫用明至於
秋毫則視有時而窮求疵至於吹毛則人無所措手足
是以古者天子前旒蔽明黈纊充耳以養其德刑足以
去天下之姦而有所赦網足以籠天下之蔽而有所寬
謀足以奪人而守之以愚強足以服人而濟之以怯此
帝王之為盛德也與夫漢魏之君捽責大臣詰辱細累
以苛為察以刻為明豈同科而語哉臣故曰容以蓄德
以此臣前所謂密以蔵用者何也夫沉静淵默之謂密
易曰不出戶庭无咎孔子曰亂之所生則言語以為階
君不密則失臣臣不密則失身幾事不密則害成是以
君子慎密而不出也是以先王無大誅賞喜怒之氣不
作於顔色無大進退好惡之志不見於語言何則言之
為可行也苟欲行之何俟乎言且好惡者固人主之至
慎事也上好之則下有寵榮之望非所望而望者亂之
所由生上惡之則下有死亡之畏非所畏而畏者禍之
所自起故孔子曰惟女子小人為難養也近之則不遜
遠之則怨此好惡之深戒也臣故曰密以蔵用以此臣
前所謂神以行權者何也夫神者帝王之獨見天下莫
之敢知也易曰神而化之使民宜之伏惟陛下以至容
為聖人之量則天下親之不忍欺以至密韜聖人之用
則天下測之不可見非大利害我未嘗斷義然後斷則
其斷神矣非大謀猷我未嘗言時然後言則其言神矣
天下之進退雖付之宰相陛下特攬其大而親决於内
天下之誅賞雖責之有司陛下忽舉其要害而治於中
如此則大臣循法而不敢專小臣盡力而無有懈天下
畏而不我疎愛而不我侮其智不勞而易眀其務至簡
而易功臣故曰神以行權以此恭惟陛下享祖宗甚重
之基繼先帝至仁之後無安寳位惟危無易善世惟艱
慎終宫闈之舊德以固人之心無忘前日之素藴以致
萬事之治攬前所謂大體者而略細務用所謂三德者
以全盛美則可以憑几以養神奠枕以致平歌頌美無
前之功社稷永不拔之基惟陛下擇焉臣雖卑賤淺陋
幸嘗以直言奉先帝大問愛君納說死且不悔况逢聖
明必赦其罪此臣所以夙夜拳拳為陛下披極肝膈無
有諱避於此不宣臣某昧死再拜
上英宗皇帝書三
具官臣陳某謹昧死上書皇帝陛下臣雖愚闇先皇嘗
以賢良方正科擢臣為第一幸逢陛下大明繼照萬事
更始早有聖德天下屬望臣懷忠憤少知治體忍不為
陛下於此時言之乎十一月二十八日謹詣閤門上書
其略曰審國勢之強弱操主柄之與奪辨左右之忠邪
察謗譽之是非其次曰容以蓄德密以蔵用神以行權
冀陛下察焉臣退思學識至淺辭繁而理不白其左右
之人蔽匿而不即誅乎然臣不知諱忌終願竭盡愚慮
上以廣陛下納諫之聖次以補朝廷威御萬分之一
臣出入朝行中日聞臣士大夫稱誦陛下臨朝恭默尊
嚴若神朝廷議論刑賞與奪陛下未嘗親所可否惟二
三大臣是任此誠盛德雖古之賢王諒隂不言何以加
此而臣竊惑者古之天子諒隂不言百官總已以聽冡
宰三年當是時也朝廷之喪未聞以日易月也君臣之
服不以冠冕代衰絰也四海之人遏密而不樂也於是
天子斬焉在衰絰之中不自任天下責彼其所謂冢宰
者固非具臣備位天下之人知其可以代天子為政而
其自任以責亦斷然不疑故人無間言國無廢事三代
之後秦漢以來不復如此久矣繼體守成之君要在躬
親政事收攬威柄以厭服天下惟恐人心之不早得也
如機之張審括而發勢不得久甚可懼今陛下即位以
來奉承先帝遺制以日易月變服從吉山陵既備升祔
成禮四海之人拭目而望洗耳而聽以謂陛下將大有
為親用威柄興舉庶政以強王道今乃退託淵默委政
大臣小不聞興滯補敝之論大無進賢退不肖之議天
下萬事無有大小皆宰相羣有司是非廢置於下而陛
下不過主諾而已以謂天子諒隂之義適當然無乃泥
古而不切於今習小而遺大豈所以厭塞天下想聞之
意乎古者周官八柄之法曰爵禄廢置與奪生殺冢宰
所以告諸王而馭羣臣豈大臣之所得為而天子特主
諾之事耶夫天子者非以位號冨貴可為尊嚴為其得
操是數柄大臣有所不與知天下莫之敢窺故也不操
此柄徒恃位號不足長久此臣夙夜為陛下凛然寒心
也伏惟陛下恭默思道行欲逾年改元布政必稽典禮
伏願陛下早攬權綱親制威柄謹用馭臣之術發明求
治之心於其進人材也問其進之所以然陛下亦曰可
進則進之不可則勿進不必資格為拘也於其罰有罪
也問其罪之所由致陛下亦曰可罰則罰之不可則勿
罰不必文法為用也是亦可謂馭臣之術矣至於宴見
大臣願陛下親降聖問且以今天下為治時耶為未治
時耶大臣以為治耶則問其欲致陛下侔德於何王以
為未治時耶則問其天下萬事孰先為本務如此則陛
下願治之心丕冐於萬物馭臣之聲震慴於區宇威權
歸於掌握法制不出於臣下天下蒼生矯首翹足將見
太平之政矣臣位疎言親忠義所激誅死無恨惟陛下
擇焉不宣臣謹昧死再拜
上神宗皇帝言天變書
具官臣陳某謹昧死上書皇帝陛下臣聞天之於人君
猶父之與子今夫家有嚴君盛色厲訓毅然不可犯夫
豈致惡於其子歟庸非念家道付與之重欲以大義日
成就其賢耳善為子者戰戰慄慄畏親之威求為克家
之道則不失為賢子也故夫上天之出灾異變怪以告
人君者正如嚴父之盛色厲訓以誨其子非將有以致
禍敗於當世將以天下負荷之難欲以感動夙夜不皇
康寧以成就其安樂長久善為天子者要在兢兢業業
畏天之怒求為保安天下之道則不失為賢君恭惟陛
下聖哲英睿天縱神贊緝熙光明經文緯武伏自纉臨
寳御親擇俊髦講新治道天下之人拭目洗耳望皇極
之丕光聽太平之休聲日夜于兹顧何有政之繆盭德
之愆失可以致譴於天邇者地震京師河北郡縣甚者
覆城櫓壊廬舍殺人不可勝數流離滿道愁嗟籲天陛
下上當威變凛如朽馭故復調遣執法侍從以便宜出
行收撫凋瘵恩澤甚厚然臣聞遇災而懼側身修行周
宣王之所以中興也唐太宗將有封禪之事星孛太微
納禇遂良之諫車駕至洛而罷此貞觀之太平所以比
隆於三代也臣比者伏讀七月御札將以仲冬迎至之
日躬享南郊夫郊吉禮也陛下稽古總攬留神威柄勉
節孺慕躬親萬機然猶在先帝諒隂之中盖禮官博士
引漢唐駁雜之議苟為傅會非二帝三王之禮也夫三
載四海遏密八音記于堯典喪事未畢魯禘莊公譏於
春秋此聖人之法所可用者陛下何近慕于漢唐哉且
陛下以是月甲戌誕降丕號欲有事于就陽越十日甲
申而太隂為變似天意有所未合惟陛下昭然遠寤引
咎自厚降恐懼之詔停親享之禮申命有司如歲四郊
褒加節文以大臣攝行終事陛下又或挹損徽稱止四
方駿奔之豆籩賜諸侯貢賀之玉帛以給朔方支調營
繕然則天監陛下奉承威靈不為進見之安民知陛下
哀憐困苦未尸盛德之事後世仰陛下甄正失禮遠遵
經典一舉而三美合又豈止道延休嘉消去灾眚而已
乎且臣又聞隂之為物也為甲兵為隂謀為彊臣為夷
狄為宦官宫妾或者天以其類大為動搖以告陛下亦
惟陛下深思遠慮憂患而豫防之鑾輿雷動宫禁夜寂
廟垣郊畤列戟施焉非有九重之嚴金湯之固苟陛下
觀變自重以愛社稷亦不得自比於和平之時也臣誠
私憂過計輙凛凛於此不知忌諱觸冒萬死惟陛下察
焉誠惶誠恐頓首頓首
