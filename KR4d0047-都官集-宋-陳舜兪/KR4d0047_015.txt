原跋
曾祖都官以慶歷六年賈榜登進士第嘉祐四年與錢
公藻同中材識兼茂明於體用科實為舉首熙寧中知
越之山隂縣會新法行上書極論其害遂貶監南康軍
酒稅累年竟不仕以没杞無似馮藉先世遺烈叨躐從
班惟知兢懼以保門戶先考删定寶藏都官遺文杞頃
為閩中常平使者嘗刻之版未成而移漕廣右委之寮
屬尚多差舛每以媿恨洎來此邦念都官本以明州觀
察推官試大科欲考陳迹則相去百四十餘年不可得
知集中自言十五年閒再官於天台四明之二州猶有
鄞縣鎮國院記等文存焉因再加讎校而缺其不可知
者屬郡博士郡從事刊之以廣其傳仰惟曾祖風節峻
厲凛然如生不肖孫曾恃有公論不敢贅辭云慶元六
年十月望日曾孫太中大夫徽猷閣待制知慶元軍府
事兼㳂海制置使杞謹書
