都官集卷九宋陳舜俞撰
書
上韓相書
集賢相公閣下某居東海之濱一日獲邸吏之報曰天
子命閣下為丞相不以閣下與富丞相者並有天下之
望其懷天下之業若合符節康天下之心如和塤箎已
乎不以朝廷百年之願治付廟堂一日之更化求其民
為富壽之民吾君為無為之君已乎某聞之不知神王
氣至發而手足舞且蹈號呼童僕傳告賓客仰首天日
疑已清明亦不以天下之賢過閣下二人而無所聞生
民太平舍今日一致而不可得已乎豈惟獨然盖有縉
紳先生巖穴隠處相與慶嘆萬口一辭美哉皇乎吾君
求治登庸賢輔如此之至也某伏念昔為相州之下客
一蒙國士之遇伏自閣下詔還宰司歸柄樞極心則喜
快然曾無一言進賀謁者始則以疎賤不敢自比於門
生故吏又謂閣下經綸之材方屑機務未足為天下大
慶也某嘗論天下之治是何致之難而失之易耶君臣
之相遇是何倡和之少而聱牙之多耶仲尼歴聘而世
不用房杜得君而材不足此所以盛治之世垂千百年
不可一見也伏惟閣下前既柄用出居於外十年不復
閣下必自謂有致治之術而無其時天下亦為閣下惜
之富丞相大任先復居今三年而未嘗發所藴見洪業
必自謂無出閣下百發之中也是以古者使人之賢不
竭其用使人之力不極其勇用竭則天下無所望勇極
則事至而無以繼帝王操術盖為此也昔者范文正公
富丞相與閣下齊名今天子皆用之亦不竭矣昔有百
中之名今求百發之效一發不中中國之望不足道也
且如夷狄之人何此閣下今日之舉不可不重之甚也
某至愚不惟嘗辱門下之愛今當閣下之進用不敢為
俗人之謟賀固其心惓惓實為天下之重不能默已若
夫正社稷之根本定朝廷之紀綱覈臣下之名實休生
民之耗蠧美風教之凋敝收禮樂之極功此皆閣下固
有之學前定之業施之自有先後取之而無津涯可不
待涓埃之言而有所補也惟閣下無失其時力行而已
矣天下幸甚天下幸甚不宣再拜
上時相書
十二月十日具位陳某謹齋沐裁書再拜獻於集賢相
公閣下某竊謂三月不雨膚寸之雲油然而起不特有
一成之田槁而未芸者仰而望之一國之人皆是也及
其未雨鬱然在上人皆祝之亦不獨有待者始有言盖
能為天下膏澤者人人願見之天下膏澤人人願值遇
沾沐之此所以自古到今英雄眀哲之人可以深坐廊
廟收取天下之士天下之士懷抱志策惜不能致身其
人為一時所並用也伏惟閣下天資材業發見富貴天
下之人望為膏澤雖漢之平勃唐之姚宋未有能若閣
下收天下之望於未用之前者也自閣下發策登大科
當時有識君子已深器閣下為公輔邊陲久安兵惰財
匱胡馬南牧朝廷震驚閣下出疆講和張皇國威議者
以閣下不獨使蕃漢之民重見太平於朝廷有定鼎之
功天子乃用公議擢閣下預機密閣下自信與上金石
亟欲建明大事圖天下長久計未幾以大謗中起免居
方面垂今十年朝廷之事日不治閣下之望日益隆天
下之人指閣下語者謂朝廷有太平在一方適未取而
施之廟堂之上取而施之如反掌耳某吳人也今年秋
居吳中聞天子復命閣下歸政府某不得見天下之人
如何耶以吳中而言天下縉紳先生庠序學校至於巖
穴逸處皆奔走慶賀謂國家太平一旦復興拭目而視
洗耳而聽不復有所疑慮者天下皆是也某當是時與
二三草茅之士更語更念閣下當天下如此重望負天
下如此重責又天子刷去前日不可破之謗灑然用之
如此天下之事甚大久安之敝皆是使閣下以何者為
持操以何者為急先而能一舉動塞天下責答天子之
明且信哉此古人所以位為憂不以位為樂也又伏謂
朱研益丹矢激愈遠以閣下天資之事業濟之以十年
有待之思宜資之甚深取之左右逢其源也因感昔唐
明皇講武新豐驛始姚崇以呼犬放鷹稱合上意明皇
命崇為兵部尚書同門下崇在馬上不奉詔又遷紫微
令崇馬亦不進至獵罷崇奏曰行天下之利革天下之
敝恐陛下不用臣言臣故不敢受命因對上條數十事
皆中宗末年社稷之禍及天下宜急先之務甚深切明
皇為之感發涕流應崇曰天下之利朕能行之天下之
敝朕能除之朕能用卿之言崇曰陛下如此天下幸甚
臣敢不備位論崇之進初若不正然卒為賢宰相後世
稱十事者謂之昇平之源豈非得君之節不苟致治垂
世之策素定也又竊聞般輸之巧天下所至未嘗無材
何哉以其以搆厦自任不待求木而後任責也上料閣
下受命之始宜有入幕端士嘗出其門之人夙夜為閣
下講論措置使無毫釐之差令如近世姚崇之盛事譬
如夫子入太廟每事問夫子豈不識禮之末者哉盖奉
祭祀事鬼神不容有失禮而不可復反者也孟子曰鄉
隣有鬪者被髮纓冠而往救之則惑也雖閉戶可也故
位疎而言親者謂之僭責近而憂遠者謂之妄人孰不
欲自裕自非甚愚烏肯好為僭妄哉然古者畎畆有不
忘君之人負薪能為廊廟之語伊尹之未遇莘之耕人
也曰一夫不獲如已推而納之溝中是仁人義士不待
有位而後有憂天下心此某今日所以起於疎且遠之
中而冐僭與妄之罪來為閣下言之某之至京師踰月
矣始來也即竊求閣下謀猷設施於稠人廣衆中有曰
未也有曰循常用例未嘗主事殆失天下之望為自安
之計耳某之言輕不足求勝於人私議論者如此亦暴
矣夫療久疾之人用強藥悍劑而求不日之效非良醫
師也况自安之計本庸人所當為非所望天下賢者然
居漸久聞論者日不已又頗見政府立新法斷天下小
事至於進用人物亦或不為論者取幡然而疑曰得非
有盖世之名而未為驚世之事耶何人之責之多耶豈
懲艾前日之去而慎重今日之舉耶不然乃富貴名位
果能動大賢者之顧惜耶請為閣下條陳之天下郡縣
不治久矣守宰不可一日而周擇之其要在擇按察之
官重其權而師帥其人此最為當今急務閣下在外十
年又負此康濟之志久矣有以知某人轉運不才某人
堪為轉運今天下貪墨暗弛者未免去又未嘗擢一人
於不次或資與才堪任是官者而聞暗為三年一替之
例不識謂天下任是官盡才耶或不才耶如一不才一
方之民冤枉無所訴賢不肖無所别白為黠吏貨賣暴
歛横求以富兼并一日已苦何待三年此論者不取一
也磨勘改官之法近歲已密加之銓曺苛留孤寒之人
實苦之蓋要家奏署皆是京秩自不入銓選今覩新制
内官非省府判官以上外官非轉運提刑以上者有私
罪杖舉官不理為舉主夫長吏刺舉下僚所以重其權
上為朝廷舉賢下以驅策中材之人也今天下犯私罪
杖而居長吏者十有五六雖絶其舉才亦必受其按罪
謂之可以知人不才而不可以知人才豈立法之當乎
又今省府判官轉運提刑果盡賢乎知州通判果皆不
賢乎不賢不足以知人使之長民又可乎若曰澄改官
之冗當别為方法此徒阨寒畯惰中人耳此論者不取
二也自來朝廷罕肯不由監司體量而進退外官此因
循之敝近者有長吏奏強盗殺人為疑獄是天下之妄
人也朝廷原情謫官不復按舉若此舉也天下所共韙
今聞其人恃已謫官枝引監司佐官為有罪以釋宿憾
朝廷亦為劾之夫小人無賴以已重罪扳善人得輕罪
亦以逞志此郡縣常常長吏能專决不受而令朝廷受
之可乎朝廷既知其妄而免之矣况彼指摘者借曰不
誣非甚有罪緣朝廷廢之而害善人不如不廢此論者
不取三也國學者飬賢首善地也向者朝廷以學官為
資級不責教誨近歲限年而舉之非常也韓吏部不曰
無長無少道之所存師之所存也是不䆒其本而抑其
末也近聞舉一直講天下端人也始者士人之望以閣
下執政必不用限年法今無乃遷延以俟其年若齒與
舉於例皆合乃得補署雖庸人為相亦可行也此論者
不取四也昨閣下居方面盛欲搜羅天下之士各以長
而薦之真宰相器人之宜然也然閣下執政之始當首
取天下大完之人引而置之朝塞天下望而嘗蒙被薦
舉之人遷延闕下亟望進用是不謂閣下進退人之始
其繫天下甚大不能先自引避為閣下裨補耳閣下丁
是時也所宜延見私第開陳誠意而恒遣之而反循默
取决他宰執者以動士人之疑望此論者不取五也天
下之事大於是者何翅百千内則繫社稷之安危外則
干生靈之戚休雖執政者不可一旦忽而不思誠未易
責閣下以一已之力求為數月之效此論者謂之未可
也若近事數者利害較然易明所繫事體亦以閣下所
可廢置與奪於一出口之間孟子曰挾太山以超北海
語人曰不能是不能也為長者折枝語人曰不能非不
能是不為也是宜論者為閣下不取而有循常用例顧
惜之謗也至如所謂未嘗主事亦前此執政之舊弊其
意本有數端或以寡言忍事為持重或不通知利害不
敢自信獨斷或恐倡言為衆指執專受敗事之責或恐
言不見用旁有齟齬之人此常人無天下之事業不為
天下信嚮者有此閣下一旦受人主傾心刷謗之顧託
當天下洗耳拭目之觀聽故始者同列避譲無敢前者
如主天下事沛然如江河其誰禦哉不識閣下何憚而
不主之夫何顧惜而使至然也語曰雖有智慧不如乘
勢雖有鎡基不如待時竊謂閣下之勢可謂盛矣閣下
之時可謂遇矣夫渴者甘薄飲飢者美疏食惟恐閣下
不行公政耳行姚宋之事則得蕭曹之望舉蕭曹之業
則享伊吕之功時勢然也今乃都人之議喧動如此詩
曰哆兮侈兮成是南箕不知天下說者又如何耶閣下
無乃辜天下洗耳拭目之人替傾心刷謗付託之君而
自失可為天下行事之勢乎竊為閣下惜之今天下國
家甚大之事誠未可舉也若閣下必欲動天下之聽聳
天下之觀釋天下之疑除天下之誚復天下之望猶可
為也今天下有積德力行之完士或棲遲閭巷或遺逸
草野天下所共知者閣下未廢而去之豈非閣下自信
有所未嘗主此等事示天下沮勸之眀白反謂速治無
益恐失天下之望取天下之誚殊不知失天下望取天
下誚似不為此也若閣下之進人公進也退人公退也
雖一時小人不能無憎且妬天下不肖者雖多賢者固
不少自有公議為閣下助夫何慮哉又如两府唯以休
暇見客固匪往制亦近歲傲然自足厭苦天下之士者
為之今閣下何恬然仍舊不為改易天下之士固有抱
王佐之略為生靈之福者固有通知當世之利害願為
陛下禆補者周公聖人也不敢安一沐一飯拒天下之
士而保叔父之貴裴晉公命世之材也亦上言改去唐
制私第不見賓客卒建淮西之勲閣下將致身與二聖
賢比何憚而不為之廣都之路舉步有數里之遠其能
乘肥馬御健僕伺閣下十日中一見者必面柔便辟取
閣下歡欣以為進取之人天下之士其能至乎閣下豈
宜謂天下之士不足求乎某竊謂閣下大聲廣譽毁於
今而减於前者得非以暴絶天下之士而門無端人與
閣下講論為少補助者也至於中丞御史天子所擇至
端至直可與議天下政事者某竊聞之舊制或於中書
分聽咨議時事近制唯見於聚聽時亦所以間絶之也
夫法不天生也不地出也閣下可以雍容上前開陳其
端請得與中丞御史丞自可親相風告䋲愆糾繆不必
一一雜然上聞如此則天聽清曠朝政脩舉垂世之美
利也噫齒髮一改而不再功名難得而易失舜之徒鷄
鳴而起禹不敢輕寸隂周公坐以待旦皆為此也閣下
可不勉之某從遠方來以慕閣下德業積有歲年昔在
方面嘗欲請謁今當閣下大用時卒然聞士人非詆之
論與之應和實所不忍然且材不足為閣下用資不足
為閣下振舉故無嫌通傳士人之言而盡布之借不能
少禆聰眀萬之毫分亦愈於合倡詆毁於朝野之人某
尚計閣下密建長策入有大論皆衆人之所不知衆人
知而言之或不得其真某從而言之亦惟寬其罪戾以
來天下之言收天下之計塞天下之責不遂失天下之
望保有天下之功區區之心如是而已干冒台嚴無任
惶恐之至不宣某載拜
上時相書
三月三十日具官陳某謹齋沐裁書載拜獻於集賢相
公閣下某以不佞而賤故惟日恐恐無毫髮樹立卒泯
没於天下愚不肖中乃不知量瞻望當世道德文章發
見於天下之人必欲奔走而見之亦非有心附會希覬
自為聲光苟且博見廣聞人人沾沐熏炙之已耳為是
心於閣下亦十年矣數月前既來阨居勇欲果就其志
不復顧計有位勢之限又竊以閣下德業聲名充塞洋
溢愚夫稚子皆知稱誦者百口一語而自閣下當國大
用為天下行事衆責羣望有所疑慮請謁之始寧若進
說且謂士傳言其職也乃不忌諱採摭一時之事條布
稠人之論具於書以獻於門下伏蒙閣下不間鄙賤延
置堂上一席之地假借顔色賜之餘論然至愚安足識
大賢者之心乎姑譬之入武庫見戈矛劍戟旗旄胄甲
森森然知其可以雄三軍威四夷櫜包戢束皆利而未
試者也既而喜出而語人曰閣下之心古君子之心也
雖其功未就其膏澤未及於天下已為天下生靈賀矣
自是以還無一名字聞閣下之左右無一足跡及閣下
之門豈自棄耶是恐見比於皇皇汲汲請造進取之人
為識者羞辱今已就祿一官有千里之阻遠猶有餘說
願獲陳畢而後去亦惟閣下察之夫宰相天下之宰相
也非一人之宰相也亦賢不肖雜處之位也賢者未必
常得居不肖者未必常不得居功蓋宇宙名白日月有
時而位去故世嘗有挾占術者說於人曰某命當得丞
相某命當免不為已而果有騐者由是知富貴得喪則
天也非人力也閣下前此居方面十餘年雖天下之望
日愈重而深識善計之人未有敢料閣下必得亟為宰
相者况閣下能逆知而自信乎既得之終身居之不可
知也旋踵而不居亦不可知也所為不可知者則天也
若其建立施設天下之事早晩則在閣下勇斷而力行
之非天也借未及然宜使心跡獨信於天下無久替人
望亦在閣下非天也從古到今魁梧明哲之人以天下
自任者必欲致君堯舜納民仁壽豈一二哉心志之就
不就功名之成不成亦天也亦天下生靈之幸不幸也
今日之事唯恐閣下不為之苟為之成敗得喪則由天
幸不幸則繫天下生靈閣下之憂何預哉某惟恐萬一
不幸閣下之心跡不及見於天下盛時一去不可復得
為四海悔嘆不勝區區某歸官江湖之外位卑事簡既
得斗升之祿歡欣偏親以卒歲月猶能延脰側耳聽閣
下致君之業澤民之功發為賦頌塞儒者優游太平之
責干冒台重無任惶悚之至
上歐陽内翰書
具官某謹齋沐裁書頓首載拜有聞於群牧内翰先生
坐下某雖不肖從事於學盖有得古人一言竊藏於心
日思所以行言之道而未能者矣某自少小時誦禮記
至曾子曰夫所謂孝者國人稱願焉曰幸哉有子如此
可謂孝矣是使其親為君子也未嘗不撫卷三復又追
考古人之所以著見功業顯榮其親必先有志於斯言
耶自是居就師友出遊場屋未嘗不恐恐自重於言語
去就之際懼有以辱乎親者慶歷中天幸及第為天台
從事歲未滿而罪罰遽至先人不幸卒於官舍既而由
深山窮谷中負全柩獲返於家輙自號訴於宗族鄉里
之人曰某罪逆深矣顧隕身草土不足贖而適重之請
得變禮行菆塗之事使某夙夜勉強固所樹立萬一有
聞於當世而吾先人教子之勤見紀述於天下取重之
人且能蒙取朝廷一命及於漏泉而後葬聞者曰唯然
而聲名不章道德不進聱牙連蹇於簿領文墨心日負
而事日違至於今十有三年前此者嘗求天下賢士大
夫而歸之至於不愧而置身門下自比於門生故吏是
亦大懼日沉沒於小人俗吏之中使先人之德不足以
有聞也某今也天重其幸由科選改官屈指日月其覬
贈典以酬其言者所不遠三年耳若其獲以先人之美
見於紀述以取重於當世而垂信於後人則未知果能
也然念某始以頑賤奉教誨於坐下往來墻宇之間亦
於今十年矣提其心誠而欲以先人之事見紀述於一
言則又在其前也卒以今日果於不避棄絶而布之者
非敢即謂有可稱願蓋某拳拳之心以為勉強行道至
於樹立稱家有無以事窀窆過此以往亦將有日求金
玉之賜為論撰之美不在今日言之旋踵先生入宰天
下大政方提其筆進退天下之賢不肖位日隆而不可
聞而某求償其心則無時矣謹錄友人姚闢所狀涕泣
俯伏門下以俟裁擇不宣某頓首載拜
上歐陽參政侍郎書
十二月日門人具官陳某謹頓首百拜有聞於參政先
生坐下伏以朝廷二府所以攬文武賞罰之大柄代天
理物而天下治亂休戚之所繫者先生旬月之間出侍
從中步武歴二府如登嚴君之堂而入室家之奥豈非
内有以鎮壓天下君子之望者不言而喻外所以稱誦
於天下者有以鉗塞小人横議之口久矣某辱為門人
始其聞命踴躍慶快非稠人比又身之去門下行三歲
瞻望左右固巳勤勞然獨不為賀至今者蓋謂有道之
士富貴皆固有且欲以功名遠過於臯䕫稷契故不以
位為樂而以為憂也數日前得同科錢藻書以某雖自
疎棄於外其姓名猶得不忘於門生故吏之中某且幸
且喜即欲奉奏記并道前日之所當賀者又竊謂世俗
之禮如俳優樂府者為之言焉足以稱盛德而伸至誠
哉夫古之大臣者嘗寤寐善士渴求人材得而舉之以
事其君彼材士者豈患無聞知且往告於人而求自得
耶人不求則不得非廣覧兼聽則失之孔子曰舉爾所
知爾所不知人其舍諸是不獨天子之任大臣以此至
於弟子之相告語之道亦皆然也某雖不肖敢上採陛
下之所以待先生之意而下誦所聞以圖盡所以事先
生之禮兖州錄事參軍姜潜學可以為人師智足以謀
王體淵沉可以厚薄俗志勇可以持大義用之以器無
所不宜虞部員外郎前知撫州黃瑊體廉蹈正其材過
人喜立功名克當大事今以失舉廢官棄其所長揚州
簽判虞部員外郎李直躬外和以粹内剛而眀風教設
施可視古之循吏大理寺丞知蘄春縣俞尚慱學有文
兼備衆德依乎中庸以餙政事前眀州推官林琪楚州
判官侯叔獻守道不回智足以燭幽眀材足以治劇任
重杭州進士施耕甘貧樂道傳經誨人不詭不激有顔
閔之懿是七人者行之以正道守之以不苟得故或沉
於下僚或混於儔人世未有以知之未有以舉而用之
者也伏惟先生懷澄清天下之素當建立功業之時必
求天下英俊豪傑之士夫此數人者在乎胷中德行見
聞器能材識聲眀朝廷而空乏巖谷此某所不能知然
區區之心特自誦所知且以稱人之賢在師弟子之義
爲無嫌亦所以自異於世俗賀者之言伏惟少加察焉
不宣某載拜
上歐陽參政侍郎書
十二月日門人具位陳某謹載拜有聞於參政先生坐
下良農善知氛祲之美惡而逆水旱之至故耕無不獲
之歲良賈善原貨財之有無以權貴賤故其藏嘗取十
百倍之息彼小人者知自利其業尚如此故君子之道
沉慮先物處知之至幾而待之以豫則功無不成物無
不應某寔不肖乃其計慮或一有所得獲不媿於農賈
小人者天之幸也前年身出坐下持先人行狀一通泣
而言曰某罪逆十有五年而不克葬盖以先人教子之
勤自恨其身碌碌未有所立以報嘗願先生一言之銘
相與藏之取重當世而信於萬世且必待朝廷之一命
以贈諸幽壌持其誠心亦十有五年矣後此者朝廷之
命可計以日而恐先生之文章不日提其筆以宰制天
下化為生民之膏澤進賢退不肖之功業則不可得矣
某是以豫以告而願先生豫以許也先生哀其誠而報
曰可聽言至今猶在其耳目前日聞先生入贊大政某
始為天下蒼生賀次為天下賢人君子賀終為報親之
心獲不嫌於農賈小人自賀夫與之一諾萬金不為重
古今聖賢皆然也或曰先生之文眀乎與日月白永乎
與天地久豈止視萬金為錙銖矣知必報其諾雖然先
生棄而拒之乎其雖連山為墳銷金為槨執紼千人備
物百甕不足謂之葬愧乎人間而無以報於地下終亦
不苟葬耳先生其卒與之乎某獲負土壠上使先人之
善永於陵谷小子無愧於鄉人贖十五年不葬之罪生
死肉骨論報無有已也先生其拒之乎與之乎不宣某
載拜
