都官集卷十二宋陳舜俞撰
詩
遇便風
舳艫泝隋堤積潦涵楚甸大帆挂長檣薰飊借良便氣
張中軍旗勢疾強弩箭浪頭噴飛雪波心落流電或如
春雷振又若疾雨濺天空文鷁歸珠媚淵龍戰久來去
意切幸此行色變舟子嘯引項挽夫喜盈面揭篙無施
勞躍馬莫我先行吁思景附坐指交勇羨日陰未頃刻
道里歷㝢縣津亭倏渡淮官堠俄入汴盛夏草木齊遠
水蘋藻遍晚景稍可愛少瞬不再見我非欲速者疾目
憎轉眩衣袂聊虚凉心焉獨安宴向夕風少休遲留樂
幽睠
失題
昔見淮水清今見淮水渾問之何因爾淮吏謂予言此
淮出桐柏彼汴來崑崙年年相合流東望滄溟奔汴入
淮而清有若淮水尊風休一色静古鑑磨無痕今年淮
水小僅能庇龜黿黃河從春來桃花注龍門滔滔朝宗
勢巨浪日夕煩小清納大濁勢不得自存崩騰一波走
磅礴泥沙噴我聞吏之言冥默竊自論君子潔履操小
人為詐謾姦豪爍危行烈火燎于原譁言汚正論青蠅
止于樊中人可移性鮮克終始惇夙夜念淮水清心大
吾源
中秋翫月宴友
秋氣清且勁夜色澄無譁月當澄清間百倍常光華金
盤挂滉瀁水鑑磨痕瑕未離碧海久漸到黃道斜常娥
瓊肌滑羞死吳宫娃蟾蜍銀窟寒不穴死水蟇依稀聞
兔擣髣像見桂花豈止數千里已照萬人家都人尤侈
盛時節惜芳佳樓臺延皓魄簾幕去周遮交錯宴子女
嘈雜鳴簫笳清影落酒盞爽氣侵巾紗當明復置燭擲
果如散沙而我旅其間甚貧亦可嗟遂召朋友云可飲
文字耶客來俄滿堂風稜森鏌鎁主人出對客衰病植
蒹葭所共天上景能如富者奢汙樽薦醅蟻獠羞錯魚
蝦釋焉帽與帶果止柰與瓜高言抗峥嶸冲靈坦凹窊
情親弗委曲論極成紛挐寒稜入吟骨歡意自天涯不
因斗柄轉豈信漏刻賖無端雞三號漸引鼓五撾良會
誠惜已同心又何加殘輝促坐席曉意生微霞眀發作
此詩遺我異時誇
種梅
始我窺山中早與梅花期低回遂四十種樹計已遲樵
夫致遠枿園官送新枝故土謹包裹深根屢培滋連宵
霡霂雨迨此初陽時繞徑一百樹撫視如嬰兒古來横
斜影老去乃崛竒嗟爾生也晩笑我行且衰世人非金
石或作千年資轉眼共零落較此不更癡有情且寓賞
勿著喜與悲青赤粲點白一笑唱吾詩百年霜雪過好
者知為誰
公署井詩
老屋廕大井置綆百尺修疏鑿不知年人其古諸侯源
從卞山來涓涓無時休旱地千里赤淵泉獨清浮六月
如熖火寒冽冰雪侔萬家濱雙溪卓此名一州纍纍挈
瓶人踵門日見投賓至遽欲起命酌輙復留豈不敵醍
醐渴疾飲以瘳庠序闕講問闇淺誰予求自反對井德
飲水良可羞
桃花塢
路轉青山曲地暖留青春昔聞千樹桃香豔紅氤氲遊
子想神仙花下啼鳥馴于今空蔓草况復種桃人唯應
塢中月清光無故新
餞張郎中
莫愛卞山色莫羨苕水清山高天早寒水深潜浪生維
此賢丈人宇韻和且平冷清窅無威妍辭吐春英衆人
翫其華君子挹中情愷悌神所勞假樂眉夀幷安車省
家園華艾立兒甥邦君示尊禮宴衎既豐盈言還湖上
居載酒餞東城賓醉可復訴貴老事非輕
送詩僧惠師
蕭然林下人病骨霜松槁若為詩家流力壓古人倒琢
句如琢玉得之若得寶有時到極摯直可補元造平生
樂此樂白頭不知老數年吳楚游詠遍泉石好却懷中
山隠鄉思滿春草橐中何以歸篇篇有留藁
采芑詩
采采原上芑盈襜不知多惜共藜藿稱命與羹糝和值
此行役間遺餘雜蓁莪京洛誇肥甘掇擷繄誰何休官
業巳定不待此首皤年年春物繁期爾山之阿
野燒
急燒山上草莫顧山下木燒草得地美欲種來歲粟乘
風縱巨燎烈烈遍嵓谷既不問玉石何暇愛麛鹿寄謝
種粟翁乘時擇嘉穀無俾粮莠俱還見故草綠棟材已
灰燼着意規飽腹
廉溪
豈無城中居高牆圍大屋愛此原野間山静溪水綠人
家買良田歲取十千穀我耕山下土所獲亦以足藜羹
佐淵魚晨炊買樵木客來好風日濁酒醉籬菊主人去
微官歸意常欲速畫圖随行李林囿日在目公卿為之
賦佳句滿瑶軸年來請便郡旦暮戒僮僕乘霜歸荒徑
趁雨添新斸應恨公未歸公貧猶待禄
寄揚州知府錢舍人
歲月倏巳逝流光浩無涯新陽達厚地草木漸萌芽禽
鳥知時節聲哢日夕嘉人生獨何為不與物同華齒髮
但搖落唯有老大加緬懷西垣客事業紛天葩三年辭
帝右士夫嘆聱牙道大益不容眇小固何嗟聞有難老
藥沆瀣和丹砂但願夀百歲未能定龍蛇
靈祐觀
緬彼幽虚天曾是衆仙囿宫祠宅來儀紺瓦覆蒼甃忩
扉秘環珮几席被文繡傳聞祀禱神祠宫燦如晝樵蘇
避山村草木長疎秀祥符聖天子慕道比軒后縣官典
修完錫名揭靈祐星璫捧金龍沉以玉簡副邇來三十
年寂寞事非舊黃冠守蕭堂香火雜薪槱神州祠太乙
司農治華構休祥祚邦國巖穴甘僻陋游人獨何求豐
碑讀古籀
保聖院
門深鎻蒼苔地靈育嘉樹寂然烟雲宅不接市朝路苟
能灰心居即是古樂處
贈孔經甫賢良兼簡許少張狀元
晩泊姑孰浦忽逢瀟湘人口稱丹丘客面帶湘江雲此
客骨不凡九天之麒麟新上紫烟頂以頭觸天門赤龍
怒當路天矯驚百神麒麟顧何力牙爪勇踞蹲既欲掎
其角又或批其鱗此身甘萬死韲粉不逡廵帝曰汝無
罪濯濯良不羣輟吾黃金鋪縱之赤城塵收頭縮下土
别待風雷春龍怒逐之去四海波濤翻顧我天一涯遺
下顔色温昔為游天夢嘗受一日恩老來因對客念往
驚心魂寄謝剡溪子入朝可無言
寄虔州東禅惠長老
山僧未識面遠想何瀟洒客從贑上來肯可必儒雅學
詩擬柴桑陳編長在把冥搜得佳句沖淡相上下由來
淵源遠知解妙空假史君固好善公餘枉車馬玄談間
清吟至樂匪尊斝借問歲早晚重脩遠公社
次韻酬郟郎中
直道焉不黜士生常苦貧此語聞則舊今見賢文人三
十取科第初走州縣塵清不受一毫義或重萬鈞四十
雖宦達五十巳邅屯有如車脱輻挽之又埋輪南棲窮
山中茅屋無比鄰瘦田兩三稜過半生荆榛年豐苦不
飽况復水旱頻予常訪其居會合歡無垠念此太幽獨欲
去彌傷神勸君胡不歸清霅多交親旋聞理艅艎送之彭
蠡濱今來復相過三見汀洲春雖云故鄉樂還似枯池鱗
僧坊避風雨所賴太守仁隨衣度伏臘計俸紓晡晨無妻
眠抱影失子淚沾巾穹蒼杳難知善人獨不振公懷自曠
達陶然樂天均作詩擬淵明委形任屈伸所喜樽有酒且
樂圃有筠我思得高義列鼎鋪重茵館之華堂上歲與禾
百囷使無寒飢顧便可謝簮紳世俗念已薄此邦非等倫
東臺(有序)
太博劉公嘗自賦所居之東臺詩云兹臺乃
主人吾身同過客可謂達生之至言也客有
託為臺答公頗稱公道德然未盡其所以相
為賓主之意於是為賦詩一篇
築臺俯園木亦既覆華宇主翁達生者作詩牓門戶謂
臺乃主人吾身同逆旅臺還謂公言無易浪稱與天地
猶大塊况此一抔土我昔未為高蟻垤動欲雨翁欲事
畚築金鎚莫論堵軒陛因冠帶松筠漸儔侣萬物固何
常今日乃前古高岸化深谷白波起桑圃短長雖有間
相去能幾許翁閒賓客至只此薦芳醑翁仁妻孥樂且
以饌肥羜高明照圖史啟塞順寒暑鄙夫不能此蟋蟀
賦其除臺公默相忘勿復問賓主
贈劉道原
三年江湖上得友唯道原少小負英特誦書日萬言長
好史氏學執筆以專門廢興數千載抵掌洪河翻潔身
比夷齊見義勇育賁唯不善玄解惡佛如仇冤我雖異
於此知有學行尊就之同霧露貴之如瑶琨共為廬山
游移宿窮林園水石最好處盡日流清尊所願聞高談
美若嘗熊蹯夫子之故人公台既調元聞初學問時幽
蘭並芳蓀及今議論乖良弓對驚猿雲泥成睽離治亂
空自論古來用才者如梓匠輪轅短長無棄遺同異非
讐恩何不付國史置子西掖垣我語雖鄙賤幾欲呌天
閽(此一篇今於江州圖經内編入)
湖州李使君聞予遊寄書云為我一謝清絶
道微本一致喧静偶殊轍眷言朝廷士何必山水悦李
侯禀靈氣家園隣大别廬峯五千仞曾上捫日月一随
青雲友久仕金馬闕兹為東南守雙溪對寒潔因將洞
庭客寄使謝清絶想君惜不往搔首厭符節澤民固重事
逸興聊可輟巳告林屋天金庭錫期耋
初入太湖
東南有具區三萬六千頃百川之雄偉咸池借溟涬玉
堂在其下莫知日月永鴟夷昔不返肯顧市朝請素懷
邈已勞孤泛此方逞刺沙出林荒度淺動蘋荇漸盡行
漸遠灣轉勢彌迥疑非地可載直與天作境青空四垂
幕亂山不能屛淼茫白鳥行浩漾好雲影邏呼十槳急
罛横九帆並(一船横立九帆乘風網魚罛)霽中波有光風後浪猶猛
澎湃聞乍愜抛磕内還省我量覺蹄涔此身實萍梗淵
神慄寒肌浸氣飄素領觀瀾念往術濯纓悼前眚未能
追高謝且以卒流景吟非誇獨清濟乃仗中静寄謝洞
庭君終來老魚艇
霅溪
吳王城下溪䟽鑿自開闢潭潭無涯岸但見浸垂碧氣
增宇宙寬勢吞江湖窄樓臺照清影汀洲多嘉植紅鱗
生霞朝金鑑沉月夕恍如神仙國遠與塵土隔怪說稔
傳聞真源探圖籍天目據西南兩地瀉峻極其傍數百
壑奔走為附益及茲淵渟處深不可計尺稻粱活萬家
世無原田瘠魚鰕孕千名日是網罟獲隂隂風雨夜多
為蛟龍宅少遊溪上學長作幕下客觀瀾撫前志平世
恥吟澤度量方潢汙臨流重慚惜
林屋洞
洞天三十六第九曰林屋神仙固難名瓌怪存記錄曠
歲懷尋賞兹辰幸臨矚馳神在真游豈復惴深谷解韈
納芒履燃松命光燭初行巳傴僂漸入但匍匐顧瞻避
衝磕濘淖沒手足如此百餘步始可立寓目或垂若鐘
簴或植若旌纛有如案而平有類几而曲鐫刻非人工
晶瑩粲黃玉遥知竅穴外定有金庭籙凡肌不可往叩
擊安敢黷鸞鳳無消息但見白蝙蝠却還望微明既出
猶喘促沾衣憐石髓孰悔泥塗辱庶幾達微慕養生相
吾福
毛公壇
古壇疊亂石草木何參差黃衣宇其傍陳蹟刊豐碑曰
初劉真人齒髮不可訾但見紺綠毛被體鬖鬖垂雲輧
一日去空山留庭壝弟子散巖谷荆榛蔽荒基晩有周
息元探訪親斬披白鹿忽跪前靈符見葳蕤地勝人既
偶凝嚴起寶祠束帛下幽聘良馬維素絲前朝揖高風
有美皮陸詩迨今三百年事去物亦隳喬松委樵蘇野
蔓號狐狸惟有鍊丹井甘冽無等夷一酌匪消渴欽慕
尚神禧
松梢詩
朽屋延暗暝鑿明快吾魄西墉偶面勢開牖遂生白兹焉
玩圖史亦以置牀簀豈能來清風猶苦對殘赫炎天適暵
旱永暮坐燔炙賓客何可處兒女哀不獲咨諏或獻計蓋
覆乃其策架木凑簷瓦鋪竹施葦席聊且紓暴酷未足為
佳適北山多喬松倚天不知尺綢繆星日暗轇轕鬼神宅
棟梁尚匪材枝葉固何益敢告持利斧斬伐遵指畫束
縛如見遺無使曲傅直此身得餘庇隂德佩無斁
楓橋詩
二十送上鄉老書白髮堂上懽愉愉岐亭酒罷不忍别
二百餘里來姑蘇楓橋古岸冬十月霜風切骨草木枯
拜起欲去更付囑擕手泫然雙淚珠明年偶中崇政第
赤城山下欣迎扶穹蒼不與奪榮養星霜未周罹明誅
顔色不見巳三歲肝血泣盡留形軀隱淪無業養慈老
骩骳又作卑官圖還道楓橋舊别地依依風物春陽敷
人烟山色一如昨齒髮獨改親則無萬杵入心交落涕
水邊且欲留行艫平生一天已無戴縱得寸禄何為娛
時乎窮達又未决行矣願報生前劬
貧女曲
貧女四十無人問不傳鉛華水梳鬢非關顔色不如人
不肯出門羞失身零落床頭舊機杼池水漚麻還織布
布成不賣市中兒金刀翦雪自裁衣
太湖一首和姚子張
太湖可漁山可樵漁樵隱者非一朝醉拍溟渤摩穹霄
歌詠周孔追松喬故磯人歸今寂寥秋空浪穩蘭為橈
何為不去走市朝况無一策陳虞堯嗟哉生事垂簞瓢
母齒豁豁羣兒齠啼寒悲飢如䲭鴞古人以此嘗折腰
敢不歡喜禄下僚滄浪有景真不遼西風起時心搖搖
異日掉臂君可招
三峽橋
銀河源源天上流新秋織女望牽牛洪波欲渡渡不得
以鵲為橋誠拙謀胡不見廬山三峽水此源亦接明河
底擘崖裂嶂何其雄崩雷泄雲勢披靡飛鳥難過虎豹
愁四時白雪吹不收燭龍此地無行迹六月遊子披貂
裘誰將巨斧鑿大石突兀長橋跨蒼壁行車走馬安如
山下視龍門任淙激寄言牛女勿相疑地下神工猶更
竒喚取河邊作橋棟一年不必一佳期
騎牛歌
舜俞謫官廬山之下常陪大博劉公乘黃犢
往來山中因作歌以記之(案此下三詩永樂大典編入三劉文)
(集原註云舜俞熙寧五年為山陰令以不行青苗自劾謫監南康酒税又載南康舊志云)
(舜俞與凝之乘黃犢嘗以六十日盡南北山水之勝有廬山記五卷李伯時畫為圖)
我騎牛君莫笑人間萬事從吾好千金市骨駿馬來乘
肥大躍湏年少蒲為韉草為轡瀑布山前松徑裏看山
聽水要行遲駐策緩驅塵不起布袍葛帶烏接䍦山家
裝束不時宜匏樽注酒就背飲縹囊貯書當角垂吟或
狂醉欲倒同醉同吟白雲老此老不可天下人一住廬
山三十春聲如鐘目如電七十神光射人面上牛下牛
不要扶合與山中作畫圖汴州馬上竟如何春泥沒腹
雨濺帽夜半歸來人已痡天真喪盡百憂集衣食毛髮
歸妻孥争如來騎牛水光山色同悠悠
和部使者騎牛歌
君平山前白雲老五十休官何大早咄哉官卑莫行道
鸞鳳豈肯争粱稻愛山愛水去無時漸老更買黃牛騎
長髯老奴挈榼隨白紵皎皎山人衣因憐湖邊有逐客
也解忘形樂泉石不使執轡從翁遊翁自出錢為買牛
山中酒美數醑我醉裏詩成要我和市兒指點應不識
底不輕裘走快馬毛夫子真國士出問風謠宣直指瀟
洒本是神仙人功名強為蒼生起聞說騎牛不詆訶手
擘紅箋為作歌英辭百卉鋪錦繡雄辯三峽傾銀河我
牛入山路漸熟好歌吟聲易成曲明年恩亦當放還直
入深雲無管束欠却劉家買牛黃金錢又得毛公騎牛
碧玉篇
和劉道原騎牛歌
陳子無能久棄廢騎牛入山學遁世劉子有道憂天下
欲取相印乘駟馬二子相逢湖水頭進退兩忘俱未酬
長歌對市人聞者應揶揄君不見蔡澤不相終躍馬寗
戚未遇先飯牛腰懸六黃印廪食萬戶侯人生顧何常
古來海水生柔桑少華一峯巳為谷白日西出明朝陽
男兒蓋棺事乃了目睫榮悴空悲凉水之曲山之傍歲
窮且飲酒富貴無相忘
附錄劉渙騎牛歌後序吳順義中史虚白先生北海
避地於星子常乘牛往來山水間今民間尚存史先
生騎牛圖余退居廬山出入遊覽往往徒步者蓋患
其以人為輿雖慕先生所為而猶未暇嘉禾陳令舉
嘉祐間中賢良科逡廵十餘年方涖邑事復以詆青
苗利病忤執政名重天下謫東市征欣然就局余山
林獨往得以親偩何樂如之時同泉石之趣因豢雙
犢以遂其志而又得詠歌之美敢礱石以永其傳歲
癸丑熙寧六年正月五日江西劉渙叙於篇末
送南康劉道純秀才起應新詔
太平天子厭弊舊盡解綱條重結紐一朝進士各名經
五百年來病聲偶弟子增員嵓穴空博士獻書車馬走
鴻薄青冥昔在籠魚憶滄浪今脱笱乘時得志君其人
平生好學氣撞斗詆訶毛鄭為低眉辯說儀秦不容口
本需束帛賁圭衡勉應新書辭畎畆時髦往往出江南
解褐湏期居帝右藏珍韜櫝元待價搦矢撫弦湏應手
勿學迂疎魯兩生是古非今空白首
贈通慧大師净務
鄱陽江頭逢道人昔我先子遊從親口誦先子詩别來
三十春我悲不忍聽泫然淚沾巾道人見我少小日嗟
我老大空埃塵我謂道人言姑願有所陳公孫希世董
生逐子貢結駟原憲貧伯夷采薇避周粟許由洗耳為
堯民道雖有用舍天實為屈伸子誠空門士胡為甘隱
淪邇爾拔士到屠販圈牢往往生麒麟延英賜對不膜
拜下視羅什來姚秦方袍騎馬使絶域賀蘭山前無縉
紳如子固不羈何不自化青雲身今我迂疎不知返悠
悠如海空迷津無錢買山廬峯下行欲東來長水濱子
如厭世欲巳矣來寄瓶錫為吾鄰
贈湖州使君李公擇
李侯車騎匆匆出前騶不鳴随者急不遊臺沼不尋山
獨向城隅小蓬蓽城隅蓬蓽謂誰家太學先生賢巳卒
老妻猶在八十餘侯來為問夫人疾當時弟子猶五六
連袂追隨眘倉卒手調湯藥進盂盤勞問有無極纖
悉巷人來觀相嘆喜門外墻頭聞唧唧我思康定慶歷
間天下文章極蕭瑟讀書不復問義理破碎么麽入聲
律先生始出治庠序輔養學者尊經術自茲道義及生
民晚見纁黃起遺逸先生今來骨為土名儒大義非前
日朝登龍坂暮高官舊學前功付幽黜往往昔遊苕霅
人詆諱不敢對以實李侯自是江南士不預吾徒舊堂
室尊德樂道乃精誠念老嗟貧固其秩魏文伏軾過西
河鄭公名鄉論高密古來如君顧無幾於今走利尤非
匹人言侯政如此多試聽風謠百之一
雙溪行(有序)
熙寧七年九月予遊吳興遇致政張郎中子
野日有文酒之樂時學士李公擇為使君幕
客陳殿丞正臣皆予故人一日正臣語予云
昨日張子野過我吾家有侍婢何氏故范恪
太尉之家妓也窺子野於牖識子野嘗陪范
宴會因感舊泣數行下予聞之惻然交語公
擇公擇益為之悽愴即乃載酒選客陪子野
訪之酒行正臣不肯出何氏侑諸客飲獨使
在屛障中歌及作笛與胡琴數弄而罷其聲
調無不清妙唯子野以舊恩得附屛障間問
范之廢興及所由來子野曰此范當年最所
愛者於是諸客人人憐之又嘉其藝之精而
恨其不得見也予因作雙溪行雙溪吳興之
水苕霅云也
星郎休官兩鬢白慣作五侯堂上客(原本缺第三句)半入人家
鎖深宅偶來花幕雙溪頭聞有侍兒舊相識五馬情多
載酒過主人猶湏屛障隔黃昏移燭背重簾初度清歌
響疎拍宛轉别是京洛聲中有離愁千萬尺曲中復作
孤吹笛玉龍一吟羣籟寂金罍不酌四座聽淡月朦朧
挂空碧更將餘意寫琵琶手抹鳳槽鳴歷歷梁州欲徹
么絃斷應恐外人知怨抑主人不許傅青翼獨聽星郎
語近壁小聲嗚咽話當年公子樽前最憐惜朱門出後
身轉輕往事消沉無處覓星郎自有流落恨回向玳筵
雙淚滴勸君收淚聽我歌聚散有命可奈何君不見隴
頭水入海不知幾千里又不見風中花吹向千家復萬
家人生莫作等閒别事去老大空咨嗟
示諸弟
吾家崛起蓬蒿間先君為學良苦艱典衣買書教我讀
平生貧窶不此慳歲晚纔霑寸禄養天禍無何頽泰山
况時汝輩各少小不及見汝學燕閒逮今孤露歴歲月
漸覺長大成疎頑詩書堆積有素業文章體要亦易攀
固須仁義力造詣慎擇朋友少往還偏親堂上待甘旨
况巳齒齓雙鬢斑更可踟蹰忽榮養不如烏鳥鳴關關
官家公道禄寒畯勉旃進取歡慈顔
淮陰阻風讒風伯
滔滔淮水溢楚之疆原田其瀦城郭為防浸以廣兮不
可涉浩乎險兮不可航粤有行者欲泝其央編莞為帆
植木為檣幸飄風以憑乘遂吾歸而徜徉爾風謂何不
自西北阻我攸往維伯是職悠悠水濱奚獨予留有百
其役若千其艘粟麥兮中都之餉饋布帛兮赤縣之衣
裘府臣引領以僂指挽夫坐糧而寢餱伯復不知天子
聖神以民為憂聞此方國常墊横流分筆舌於嚴署咨
瘡痏於諸侯有淑使者仁豐義脩體上所囑同辭合謀
今此欲往會于道周倡和出話下民以休風之不遂非
伯誰尤上帝可訴讒言孔庶將伯是怒不如風兮命之
去
明日北風尤甚不可行再讒
我行楚濱洪波是涵飄風不惠停舳相銜我實有辭將
伯是讒越明日作若怒弗咸大吹振蕩厥聲唬喊龍憑
虎借播谷搖巖止莫能維行不可帆誰令其然維伯所
監我名有讒實意以禱終使不往寧弗之報泛泛行者
有游有漕㒺不衣食或俱幼老出其孔艱仁者攸好吹
而順之毋忽予告
謝風伯
晨風飄兮弗疾弗暴我舟汎兮以安且蹈云誰之賜神
伯予報莫阻乎淮如彼行奡莫遠乎泗曾不日到我讒
不淑我辭靡好伯其憐汝其還夀考伯實神聖善人是
悼鼓動萬物永輔有昊我歌我詩以薦行潦
題婁億墓
彼何人之門兮鴈行馬車老夫懷金兮童子紆朱其取
萬鍾兮不差毫銖庖有粱肉兮腹無圖書天之生此兮
何罪何辜句讀其話言兮節文其步趨抱筆而宵吟兮
鋪楮而晝塗天子招其以仕兮鄉人勉呼衆肩相煦摩
兮疾駕爭馳驅有司五上吾名兮禮部曾不一如退將
羸其角兮進且跋其胡行年幾六十兮僅免為白徒一
秩不能勝兮朝強而暮殂考妣其謂我何兮遑悼妻與
孥高者我難諏兮厚者行難語諸百恨寂默兮秋草之
墟
