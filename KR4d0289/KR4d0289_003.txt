竹齋詩集卷三
宋裘萬頃撰
五言絶句
善利閣次伯仁所題趙子良畫四首
箜篌君鄉來分明記江樹想君詩成時夢作白鷗去
平生交游間吾幘蓋屡岸區區稻粱謀君亦逐鴻雁
風簷手君詩心跡已清絶何當更長吟坐對澄江雪
扁舟兩漁翁清唱發日暮安得如鴟夷相與五湖去
餞吳長文司理用脩持賢業教無欠為韻
平生不量力妄意希前脩懵懵雖無見拳拳未敢休
狂瀾湧如此砥柱其誰為天意必有在吾身姑自持
考亭無恙時從游孰非賢歲寒萬木彫松柏始傑然
聖賢去我遠何者名事業吾欲到彼岸須君借舟楫
過從資直諒夫豈勢利交謂朋黨者誰仁人姑聽教
人生天地間離别安能無莫作兒女態相期烈丈夫
君姿正而剛名節非所欠臨岐贈一言惟有學不厭
自警
俗塵易汚人胷次須自潔君看四明老冰壺浸秋月
題蘇希亮畫
石梁渡山澗上有秦人居歲寒不種桃汲泉灌佳蔬
六言絶句
兀坐
息綿綿而不絶心了了以常明静室我方燕坐傍人喚
作修行
七言絶句
保福寺對橙菊有感
平生愛菊陶彭澤清夜移橙杜草堂千載詩魂招不得
獨留風味在僧房
兀坐有感
意行曾到楚江臯占得雙泉第一寮窗戸䆳深鐘磬遠
客塵都向静中消
癸亥夜夢
丙夜清眠正熟時夢魂飛去拜丹墀小臣乍得披肝膽
感慨分明涕淚垂
次洪内翰十月桃韻三首
千枝萬蕊彫零盡安得枝頭數點紅疑是神人寫春
色鎮長留影在屏風
舊日驪山宫殿中玉妃無數舞衫紅只因歸去蓬萊後
夢作寒花笑北風
不湏羯鼓促春工一樹霜邊取意紅寄語元冥為收拾
莫教人恨五更風
次洪内相雙竹韻三首
延平兩龍幾年卧歘爾化作寒枝雙春檜長松皆敵國
會須因壘一時降
嬋娟兩枝翠可掬絶勝白璧南金雙留與先生作椽筆
詩壇八面受人降
管鮑交情真耐久夷齊義氣更無雙虚花滿眼風號怒
一節青青終不降
薦福寺次許師詠竹
浮雲蹤跡任西東翰墨場中且用功時對此君哦七字
也勝癡坐辯幡風
次余仲庸松風閣韻十九首
飛花數點雨初歇啼鳥一聲春正長讀罷黃庭了無事
旋安銀葉試爐香
古木隂隂六月凉幽花藉藉四時香絲桐清夜作三弄
明月入簾風拂牀
爛漫花隂覆短牆花開時候日偏長道人不被春勾引
到處惟聞薝蔔香
不見詩仙何遜來春風幾度早梅開竹籬茅舍自清絶
未用移根東閣栽
恰則梅邊春意萌困人天氣又清明爐熏茗盌北窗下
卧聽綿蠻黃鳥聲
已著遺經洗此心更尋流水濯吾襟經旬不涉溪邊路
荇帶苔錢如許深
霧閣雲忩先自幽水聲那更繞源流春深紅雨落桃徑
晝永清風生茗甌
楊柳隂中啼杜鵑梧桐枝上噪玄蟬篇章滿眼無人會
贏得詩翁取意編
紛紛眼底正爭馳我獨冥心絶五綦說與傍人俱不信
故山惟有白雲知
爭春桃李太匆匆随手飄零逐曉風冰雪不侵塵不汚
可人惟有歲寒松
顏楊翰墨今誰觧陶謝篇章古所無安得金丹換凡骨
白頭深恐媿吾夫
平池春去水溶溶人在笙歌一部中柳葉翻風羅帶綠
荷花著雨錦衣紅
簷間新燕幾時來簷外閒花往歲栽丹杏碧桃渾落盡
綠隂低處結青梅
淡月籠花花映窗好風吹竹竹浮香夢回何處一聲笛
人静山幽天正凉
無所用心魚在沼居然生子燕成窠誰言春去花事歇
萱草石榴情更多
為憐風雨趣春回故著秋花到處栽蘭菊從來盛風味
不妨環繞讀書齋
白雲殊不作俗態流水更似知人心溪邊濯足溪上坐
樵唱一聲秋滿林
坡谷遺書那復有向來一紙抵千金誰知懸腕與卧筆
如用大都留此心
俗書本作于湖樣野鶩家雞強自分王氏無人魯公死
只今何處覓雲仍
松齋秋吟
驕陽赫赫轉秋隂便覺蕭然鬢影侵世事炎凉俄忽爾
閒來物理静推尋
宿翠巖寺呈李弘齋簽判
匡廬勝處君曾到誰是淵明與遠公幸有和陶詩卷在
好依蓮社此山中
同李簽判山行午飯野店簷外羣蜂翂翂因成絶
句
脱略人間勢利場來尋泉石共徜徉飯餘小立茅簷外
試問羣蜂有底忙
寄宋居士脩叔求庵記
翠琰新刊照眼明流傳何日到柴荆從今不恨論交晚
我亦碑中有姓名
睆山紙帳送宋居士
翦裁不惜褚先生要護高人雪屋眠只恐鶴書催起去
長留空帳北山巔
題書院壁間碑
天上真龍去不回世間凡馬漫争馳少年氣習今猶在
袖手時來省斷碑
日出
日出柴門尚嬾開綠隂多處且徘徊槐花滿地無人掃
半在牆根印紫苔
早作四首
雨過長江浪拍天迢迢羲馭水中行舟人指點雲開處
喜見青山一抹横
井梧飛葉送秋聲籬菊緘香待晚晴斗柄横斜河欲没
數山青處亂鴉鳴
北窗清冷不成眠風遞蛩聲到枕邊試喚兒童卷疎箔
一簷花影月娟娟
爐香清曉坐書帷竹擁藤牀日到遲自賦短章還自笑
不知顏閔有何詩
冬日早作
黃昏月姊翦雲開夜半雷車送雨來晨起鈎簾望霄漢
風花吹堕萬璚瑰
午睡
午窗春日影悠悠一覺清眠萬事休堪笑邯鄲槐里夢
癡兒到老不回頭
入京道中曝背
露濕芳桃午未乾花時全似麥秋寒征衫不敵東風力
試上郵亭曝背看
即事二首
門前溪水欲平堤漫著漁竿淺處垂晴雨每關憂國念
豐凶端欲問人知
春時耕種夏時耘七月農夫始食新此去田家常要雨
雨多元自不妨人
次伯仁過道傍田家韻
桃源千載鎖烟雲若輩安知古有秦恐是吳興沈東老
一尊聊復醉詩人
絶句
數聲牧笛日將晚一曲樵歌山更幽觧帶盤桓小溪上
坐看紅葉汎清流
久雨
園林清樾净無塵池沼黃流去有聲不用飛花來點綴
但須霽日為澄清
上元憶大梵明燈二首
經年不到豫章城燈火遥聞鼓吹聲却憶秋屏臺上寺
絳紗青玉幾長明
突兀招提枕古城夜深鐘磬寂無聲坐馳燈火笙歌地
知有何人一點明
秋日即事
斷雁聲邊小雨來菊花強半卧蒼苔乍寒天氣雖宜酒
冷淡無心把酒杯
九日
籬落黃花尚自無白衣况未到吾廬莫令此日負佳節
為展淵明采菊圖
松齋秋詠次黃存之韻七首
少年有策志平戎心事今成一老翁蜀客欵門茶未了
防秋又說棗兒紅
西風黃葉埽空庭舞鶴翩翩堕雪翎一陣清風通鼻觀
木犀亭下讀騷經
牽牛引蔓上東籬氣肅清商雨過時人意若隨天意好
秋光又到菊花枝
閉門思古或傷今每有詩来默契心紙上不須評巧拙
堯夫只是静中吟
閒中無辱亦無榮案上圖書有課程静對秋花香默默
晩風休送亂蟬鳴
據梧枝策事紛紜樓上看山對晩曛縱是樓無山色遠
只如小米畫煙雲
無事縈心晝掩扉松風度曲入琴徽登高老矣興猶在
塞上秋風戰馬肥
次仲庸初冬即事二首
常歲霜天分外晴一溪如練浸冰輪今年風雨寧無夜
誰與溪梅作小春
君家秋實洞庭種小子持來獨未黃莫作蘇州書後夢
只今正欠滿林霜
雪中戲元德元齡二弟二首
在昔梅花猶有賦如今冰柱亦無詩吾衰不作池塘夢
春草生時子合知
袖間出手不應遲柳絮漁蓑總是詩二妙得君眞所喜
一寒如我有誰知
再韻寄元齡弟二首
季也東歸何太遲伯兮西望屢吟詩茅簷昨夜雪深尺
人在寒窗知不知
小舟閒已&KR0891;江湄滿眼璚瑤定有詩詩似其人人似雪
只應清處恐人知
雪中再示德齡二弟三首
只道園林春未歸風前一夜柳花飛東皇自是繁華主
不用玄冥薦玉妃
平生蓑笠慣衝寒長憶江湖把釣竿昨夜北牎聞雪作
夢魂飛到子陵灘
青青牎外幾修篁也學宫梅巧樣粧說與惠連須著句
雪邊春色到池塘
再用韻三首
亂飄牎戶重重積巧入簾櫳細細飛想見鈞天張樂處
瓊琚玉珮列千妃
蕙帳一冬無苦寒夢回長是日三竿那知今夜剡溪路
月淡扁舟水滿灘
鳳臺仙姊卷銀篁歸去瑶池試曉妝剰粉殘脂無處著
化為風絮滿池塘
再用韻三首
無人低唱兩三巵一任璚瑶滿眼飛羅韈暗塵應洗盡
月明吾欲看江妃
憶昔騎驢犯曉寒酒旗隨處認長竿灞陵物物皆詩句
不用牽船八節灘
眼前修潔獨修篁屢倩東風洗曉妝學舞腰肢困珠玉
可憐官柳在寒塘
再用韻三首
棃花月淡珠簾卷柳絮風輕粉蝶飛宫漏無聲牎欲曙
霓裳催舞廣寒妃
雪裏鷗盟元未寒小舟南浦著漁竿眼明似共月千里
衣冷欲迷雲一灘
疎梅元自映疎篁誰把璚瑶特地妝雪後園林應更好
却輸和靖在錢塘
次元德弟韻
跋扈飛揚使我驚鐡中雙鏃日錚錚陳橋舊將今無用
一任於菟繞屋行
予從元德弟借到西廊書齋朝夕其間今二年矣
戲題作病僧寮且賦三絶
雖有圖書伴寂寥不妨題作病僧寮蒲團竹椅南牎下
一炷爐香百念消
華髮蒼顏一病僧向來文史頗關情只緣世網無由脫
遂學枯禪度此生
朝来寮外望西山正在雲煙縹緲間既欲與山為保社
不妨身世似雲閒
再用韻三首
病僧行脚歸來後萬事無心每閉寮日射竹牎風葉亂
煙凝香鼎篆紋消
厭趨朝市元無夢慣處山林似有情圓覺楞嚴俱不觧
維摩會下一書生
無心對客煨黃獨有意看雲傍白間終日區區弄文墨
笑他齊已與高閒
寄元齡弟五首
餘生端合老吾廬心地全然與世疎安得數椽西嶺下
自行溪水灌園蔬
莫怪窮年不入州載書前已會盟鷗市朝畢竟多塵事
且傍溪山靜處留
俯仰之間又一年即看科詔下天邊功名萬一来相逼
試向榮途小著鞭
少年妄作功名想說著長安喜欲狂多病年來怕奔走
却思雲壑置藤牀
一室蕭然百事無崇朝趺坐對熏爐岫雲舒卷元無礙
贏得從容飬病軀
元齡弟寄悲秋四詩因次
不到青雲志未休近來何事却悲秋短檠䨇目元無恙
快讀詩書莫浪愁
圖書繞屋未為貧想見長吟日閉門西社諸公久寥落
不知招得幾人魂
幸有平生古戰場不妨高卧到羲皇一朝冀北空凡馬
須信驊騮道路長
支離病骨怯初寒眼底清愁更萬端勉和新詩寄鴻雁
江城夜月覓君看
予旣得烏石崗西望葛壇在雲霄中相去雖遠山
勢不斷林木歴歴可數異時乞靈仙翁不難矣喜
而成詩寄葛壇主人
東西知隔幾牛鳴山勢緜緜若引繩待向岡邊結茅屋
幅巾遥禮夜壇燈
寄張仲符時得烏石岡地二首
今人那似古人賢一鍤隨身日醉眠此老有靈應笑我
區區常費買山錢
寸田尺地可長久此訣劉郎却未傳他日馭風蓬島去
漫留陳迹在山巔
次敬叔韻二首
玉鑑冰壺一段清鐡中誰與鬭錚錚眼看萬里雲霄路
不信驊騮地上行
别我新詩有許清玉聲金韻两琮琤筆端定自翻三峡
乞與餘波贈此行
次李司直韻二首(字敬子號弘齋)
老來方欲卧林泉一躡紅塵只自憐己與山靈有成說
秋風歸騎急加鞭
清虚絶跡竟何為自笑平生頗好之正路儻非君得似
冥行未免用多岐
别胡仲立次敬子伯量二丈韻二首
脩水相望無百里從來人物勝西昌弘齋自是朝陽鳳
伯仲行看接翼翔
乾枯如我眞何用漫結蒲團竹椅緣緘口向人無一語
此燈他日遣誰傳
次余求之坐間所賦
地僻不聞車馬鬧官閒但覺屋廬深擺除詩債寂無事
一炷爐香觀此心
酬余求之二首
枕中久已黃粱熟鏡裏從教白髮垂但得漁樵分半席
此生何必要人知
雨後軒牎無一塵牎前松竹更清新不妨踏遍莓苔地
遺我青鞋有故人
錢仲庸主簿入京三首
風帆轉眼即長安好在交遊半逹官旣有王陽知貢禹
不妨乘興一弹冠
孤山梅蕊正開時杕履還須訪水湄莫遣冰魂歎牢落
只今和靖自能詩
野梅官柳自供愁空倚鄱江百尺樓待倩天邊幾鴻鴈
為傳消息到皇州
别曹教授三首
一歲與君三别離盍簮此去定何時梅花未必堪相寄
待倩郵筒寄小詩
從渠柳色自青青莫為行人賦渭城只恐南牆舊時竹
誤隨風雨作離聲
江花岸柳太多情長逐春風管送迎我亦思歸歸未得
夜牎愁聽杜鵑聲
次吳長文見寄時有衡山之役
夜半詩成欲寄君夢魂飛渡楚江津怡怡前日如兄弟
今作東西南北人
次吳司理見貽二絶韵
朱金得喪日悲懽内樂知誰夢見顏君有上池無限水
不將涓滴到人間
湛然胷次幸清明忍看人間勢利輕我輩相知端有道
未應膠漆付雷陳
寄題眞愛堂三首
終南佳處暫棲遲堪笑唐朝左拾遺渠但借山為捷徑
山中滋味豈曾知
眞實愛山今有誰此心猨鶴亦難欺看來却是朱居士
不媿昌黎五字詩
築堂誰不要看山往往襟期了不關欲識此翁高絶處
一心長在白雲間
安樂窩三首
天闕飛來三大字雲山留住一閒身老仙駕鶴蓬莱去
丹竈而今屬後人
孤山嘗試一登臨歸夢紛然繞故林箇是平生安樂處
清泉白石緫關心
生來歲晚寄南牎燕坐常聞御墨香却笑到天亭上客
日將茗粥攪枯腸
有感二首
絶憐修竹知人意更愛雙泉不世情回首舊遊渾似夢
却因多難悟無生
三四知音緫道山荷鉏吾獨在田間人言病驥猶堪秣
伏櫪何心十二閒
高安别蘇野塘三首
獨立每憐陶靖節北牎終日傲羲皇如今我亦無儕輩
遠把心期付野塘
胷中泉石眞成癖紙上雲烟緫是詩分我漁舟三四箇
故山歸去弄漣漪
交盖纔傾便語離絶憐立馬送君時梅花未必堪相寄
待倩郵筒寄小詩
題希亮畫
晩牧歸來月在山夜深茅舍不勝寒棲烏欲動催翁起
快傍烟汀把釣竿
題昭君圖
紛紛争賂毛延壽今日丹青竟不傳萬事無過眞實處
後人贏得寫嬋娟
題老悟畫卷四首
中興以前作山水只說李成與郭熙誰知淳熙有此老
健筆不減巨然師
吏隐三年楚水頭每隨鳬鴈&KR0891;扁舟歸來喜色驚鄰里
分得瀟湘一片秋
何處移來一川竹空濛烟霧染人衣其間應有葛陂杖
時出林梢帶雨飛
謖謖風前荷葉枯搖搖霜後蓼花疎春鉏舊有江湖約
數輩相依正要渠
牎前古槐二首
密葉繁陰畫不成捲簾雙眼爲渠眀人間炎熱無來處
贏得軒牎分外清
去歲西湖避暑來藕花無數眼慵開而今歸卧洪崖側
看盡飛泉看古槐
題針出羹字韵
一寸堅剛鐵琢成綺羅叢裏度平生有時稚子敲成釣
釣得魚兒便作羹
題箋
六七葉蘆秋雨裏兩三箇鴈夕陽邊青天萬里渾無礙
衝(一作埽)破寒潭一抹煙
簡瑄上人
千里歸來覓故林朱弦雖在少知音春風玉几山前路
忍負平生一片心
簡瑄上人借楞嚴經
石室雲山鎮日扃午雞啼處醉初醒案頭尚有爐熏在
試讀楞嚴一卷經
題隐室
閩浙相望兩道場上人曾炷室中香直須了却舊公案
莫向空山便隱藏
題破塵讀經所
試爲衆生破一塵出經為筏渡滄溟待渠到岸無驚畏
復破微塵納此經
右隱室破塵二詩爲新陂瑄上人作也瑄師隨孤雲
自西禪過育王凡三閱歲孤雲待之甚厚旣歸故山
榜其讀經之室曰破塵蓋取華嚴破塵出經卷普饒
益衆生之語題其燕坐之室則曰隐室將自是隐藏
也予謂育王一段公案尚未結絶世須再出不應便
爲隠藏計故首章及之瑄師儻以予言爲然則一笠
支笻可以東矣嘉定戊寅二月甲子竹齋翁書
贊(附)
十八公贊(并序)
世號松為十八公以其字言也予所居四旁皆松而
森列于前者十有八本因緫名之曰十八公魯論曰
歲寒然後知松柏之後彫也公之高節見稱於洙泗
億世而不朽秦時公嘗爲大夫喪失所守反不若桃
源之花因避秦得名傳之至今是不知公者所謂大
夫特強名耳公何心哉且以祖龍之威靈氣燄而倉
卒之際非公無以蔽其身公素所蓄積求之當世雖
榖城老翁爲留侯師視之猶褊彼區區以顏色媚人
纔比於兒女子之態者為公役且不足而謂其得名
過於公何其謬論歟公自春秋以來歴年悠久殆若
華表之鶴而尚能傲睨霜雪無所回畏盖其天姿若
是予幸與諸公周旋不知有古今先後之異懼公一
旦捨予而去柱眀堂棟清廟則予將無以自託於公
也遂為之贊曰
矯矯乎雲霄之外挺挺乎霜雪之中語操則林下之傑
語形則洞口之龍噫大材終大用烏不逢逢則必曰公
等何出之晚斯民久望於帡幪惟如是其孰與同
竹齋詩集卷三
