竹齋詩集卷一
宋裘萬頃撰
五言古詩
行役
宿霧鎖山椒落月挂林側﨑嶇歴岡巒髣髴辨阡陌秋
高風露寒道遠時序迫安得歸故園篝燈理書冊
武陽渡
一舟小如葉横在波濤中紛紛川上人欲渡愁北風有
帆天際來漸近葭葦叢寄聲與問訊恐是陶朱公
宿佛頭塔
孤村三四家籬下盡禾黍主人慣入市能作市中語開
窗對竹山揖客治尊俎白雲忽在眼客淚墮如雨
羅溪橋
我來從西昌日日困塵土誰知羅溪橋净若初過雨長
松列左右清風奏宫羽薄暮舍籃輿扁舟渡溪去
别友
清宵月滿梁相思幾搔首不圖塵土中得共一尊酒人
事好乖甚随復而分手惟有管鮑心明明若箕斗
次許秀才韻二首
癡兒欲了事事竟莫之了崇朝弄朱墨校勘是與否徐
觀雁鶩行大半落渠手敗羣雖巳去考牧未有道
拙工不量力自謂中了了高談蓋一座衆可巳獨否斯
須臨斧斤汗背血兩手旁觀信善斲莫肯告以道
病中聞伯量相訪寄之二首
我屋修竹根身閒境逾靜維摩本無心誰令示人病夕
陽耿疎林影落莓苔徑佇立有所懷高人儻乘興
高人在城郭應酬頗紛如憶我烟霞栖遺我一紙書雨
餘窗戶凉蛩聲滿階除相過有成言何時命巾車
次范光伯泛江韻
夫君陶玩徒俗子所不快屹然頹其中特立蓋甚介平
生江湖樂欲去不得邁何當從君遊漁釣寄吾觧
螘運
知戰不能損檀氏所以亡吾媿與敵槐將何固封疆及
此閒暇時相與積乃倉不須更他騖富國兵自強
次伯仁善利閣小室韻
山林吾所廬夜月但對影焉知江上人一日了萬境褰
裳步崇臺有室妍且靜徘徊不能去坐見四山暝
見雪
玄冥當語誰餉我一簷雪吾廬本來靜得此更清絶遥
憐北海上往往已盈尺齧氊人在否毋凌漢臣節
出門
出門復入門吾行竟安之擕書北窗下翻閱聊自怡有
懷千載人掩卷還歔欷采采首陽薇戀戀商山芝一裘
或終身欣然釣江湄斯人不可作斯道日湮微目前稻
粱謀鳬雁方齊飛青田寂無音歲晚將疇依慎勿出門
去塵埃染人衣
菖蒲
康廬入吾懷十載馳夢魂踵門者何人遺予以芳蓀歡
然得其趣如對五老言幽姿出巖谷常帶冰雪痕塵容
為一洗兩目不復昏忽思三峽流褰衣涉潺湲因仍一
寸石浸潤九節根人言可扶老歲月須其蕃兹理諒不
誣吾將從綺園
宿田家竹亭
我家西山巔四壁皆此君朅來事奔馳日與茅葦親方
思坡仙詩恐入俗士羣止我宿者誰此君滿其門頎然
千百夫一見若故人夜深清風來好音夢中聞呼童啓
北窗為渠炷爐芬
送詩僧如師西遊
鄉來詩壇上權可聲籍籍君雖後兩翁而巳分半席主
人龍門高宜有如此客横行翰墨場往往一當百挾是
今西遊吐談取雙璧要須早歸來成就法王宅
從人覓墨梅
熏爐束詩魂茗盌驅睡思掩關寂無營翰墨自娛戲山
寒溪正清月澹雪初霽横斜兩三枝見說可人意天機
如胸中出手特餘事何時翦冰紈來對病居士
睡起
疾去得安卧寒宵不知長鄰雞忽聞聲曙色侵我牀人
生孰無營晨興固其常奈何以一身投之百憂場吾方
休吾心與世長相忘適逢希夷翁授我枕中方意行到
華胥日吳猶徜徉回觀一世人擾擾良可傷誰能從我
遊要須留春皇
讀邸報(時楊慈湖諸公得郡)
紛紛天下事翻覆良難期不知窈冥中主張者云誰工
拙判兩途人謀豈容施得非欲平治機緘遂潜移目前
三四公並用無一遺毋嫌滯一州民實邦之基鄉來番
江頭親見國子師(謂慈湖)德行淵與騫千載如同時斯人
使臨民兒不頼母慈人言致泰和須索登臯䕫位崇澤
斯均否則失所宜天乎儻人從何時可臻兹
次伯量贈别詩韻
我生既駑下且復寡見聞時時警其愚姻黨頼有君自
慚將且疲不足張此軍君乃不我棄歡然與同羣願學
如之何此志亦巳勤正坐未知方所得不足云人生所
好雜其力用是分詞章末技耳安能嫓皇墳而况字書
學兀兀纂說文曷若鞭吾心或有汗馬勲請益恨未能
别君大江濆長吟昌黎詩安得身登雲
老農歎
霜耕冰在趾雨種泥没膝旱魃忽為虐畊種漫勞力去
年幸一稔今歲免艱食細聽老農語令我三歎息但願
從此去龍骨長掛壁大田多黍稌高廪若山積或云榖
大豐則恐錢轉嗇夏租星火急處此未有策細民一錢
税往往亦追索榖賤反傷農此語傳自昔語客且勿憂
新絲尚堪質
送范光伯北行
玄冥將歸休勾芒已促装江邊疎柳青江上寒梅香有
客當此時中流駕風檣欲學太史公窮汶泗沅湘吾聞
帝王州雄麗幾錢塘疇昔駐六龍至今繪未央鷺洲横
渺瀰鳳臺摩青蒼名山與大川往往遥相望是間或小
留不妨月徜徉平生學屠龍袖手五字章兹逢賢主人
定知奏宫商追李逐杜陵相與升其堂要令千萬篇金
薤垂琳琅秋風鴻雁來因之東南翔寫君磊磈胸慰我
離别腸
安樂窩示元德弟二首
往時病僧寮今為安樂窩昔病而今安所得良巳多百
年直須臾一丘且婆娑倦翼棲茂林潜鱗渺重波方欣
随所願豈復知其他朝來啟南窗羣山鬱嵯峨上有無
心雲乘風遠相過却觀聲利場紛紛正横戈到頭蠻與
觸勝負能幾何曷若休吾心考槃依澗阿孟夏草木繁
雨餘氣清和四壁環斷碑經史星宿羅幅巾據胡牀翛
然自吟哦因之成此詩要使兒童歌
清泉出石竇白雲卧山窩淋淫乍開霽原野歡聲多吾
廬近西峯其下林婆娑觧衣坐磐石持竿釣清波主人
忘機心鷗鳥亦無他東魯與南郭泰山等峩峩周子何
人哉自許不啻過一朝離草堂山英遂横戈折轅不得
還如此俗駕何仰視前修翁鉛刀比太阿子弟山林人
心平氣自和懽然樂簞瓢笑彼葷羶羅好書不厭觀佳
句時一哦煩賡紫芝曲為我醉時歌
題余仲祥松齋
芳妍桃李場紛趨歘成蹊長松坐偃蹇遂爾不見知平
生異時人不與俗轉移蕭然塵埃中擅此丘壑竒窗空
境逾清四壁風來吹抱琴揖蒼髯喜氣掀兩眉臭味既
與同相親不相違直期閱歲寒可但忘朝饑斯正如乃
翁過處更過之直比千丈幹歷落不受羈只恐大厦成
梁棟各有施出處初何心山靈勿疑渠
題伯量春風堂
未登春風堂嘗讀春風詩春風不易得令人每懷思一
堂誰獨無所至皆有之奈何堂中人此意多背馳聽雨
不對牀煮豆先燃萁寕賡粟布歌不肯吹塤篪和氣自
此傷怨怒無休時遂令君家堂獨立修江湄昔我嘗宦
遊兄弟輕别離自從失予季憂悶鬢成絲仲叔幸無他
相從日怡怡數榻松竹間頗與我輩宜濁醪無獨斟陳
編有同披從今當杜門共試春風詞燕谷恐尚寒暖律
冀一吹君能不靳否春風元不私
錢塘别吳長文司理
同心而異鄉既見復輕别豈終無會期南北渺難必郵
亭君與我強飯再三說此意非不領欲話聲巳咽肩輿
使前驅分手大江側升高輙回首猶擬望顏色予家古
南州勝友固不乏如君相知深千百未見一君才十倍
我君德更剛直贈行詩滿紙字字良有益誰與趣我去
胡不緩旬浹噬臍悵弗及寫心寄愁絶
咨咨草根蟲
咨咨草根蟲瑟瑟葉上雨休休退食人落落誰與語陳
編竟日披陋室随時處此心苟自樂貧賤亦得所夷齊
雖餓死清風冠千古顏子瓢屢空宣父極稱許但當守
吾仁晉楚何足數試看松與柏矯矯傲寒暑
七言古詩
夜坐薦福寺次王成之韻
鞭鸞未暇相追逐且向祗園止君宿清談待得月華生
窗戶明明耿殘燭誰令泉石堕吾前洗淨人間絲與竹
風帆明發君不留此樂只應吾所獨
厭(音葉)原山中曉行
碧雞夜半聲啁哳喚起幽人步林樾秋高風露著羣木
無數寒花泣明月松篁一徑宛如畫石溜涓涓更清絶
山巔便好結茅廬莫待他年鬢成雪
秋試示諸兒
漠漠輕雲弄寒影霏霏小雨生秋興黃槐開盡舉子心
丹桂喜傳仙籍信竹齋雙手縮袖間坐看羣兒鏖一戰
春風躍馬不為難此去毋言日邊遠
十二月大雨
一冬都無五日寒赤日杲杲后土乾水官丐歸帝弗許
飯顆山頭誰著汝何如一尊隨意傾酒酣不問濁與清
明朝縱有三尺雪灞陵詩句無庸說
贈拂雲主人
十年作計須種木一日不可使無竹道人於此得三昧
綠霧中間著蒼玉拂雲誰為名其居我亦心同雲卷舒
相期直覓飛霞佩不用重拈種樹書
次余主簿仲庸梅韻
春醪欲冰木欲折急雨風吹不成雪玉妃夜墮廣寒宫
開作寒花賽清絶未須千樹插山巔且要幾枝横水邊
暗香疎影尚無恙憑誰喚起西湖仙不妨琢句(一作白)更
馳送一洗十年塵土夢鐵心元不為渠回眼底珠璣聊
簸弄
再呈仲庸
芳枝莫遣風吹折要看枝頭千點雪孤山疇昔盛開時
十里香颸飛不絶蹇驢烏帽照霜顛長吟竟曰溪橋邊
自從和靖收聲後一時翰墨歸坡仙只今往事飛鴻送
寂寞西湖投老夢花開花落漫傷心明月清湍誰與弄
贈仙茅道士
茅齋高卧日將午自起鈎簾試香縷門前剝喙誰叩門
杖履蕭然顏貎古亟呼兒童延入座餉以清風滌袢暑
論醫說相俱第一觸熱遠來尋我語嗟哉人生浪辛苦
到頭事事皆塵土萬錢鼎食吾無取君有仙茅幸分與
寄題胡穡齋盆池
穡齋主人嗜泉石一舸來家楚江側水光山色晴逼人
中有軒忩更清絶汲泉為池良不惡坐見漣漪照金碧
匳開寳鑑大如許月堕冰輪光欲溢何須泰華尋玉井
漫說仇池有仙穴箇中風露無處著長為昭華洗炎熱
嗟予疎嬾真成癖想像哦詩竟何益安得身為穡齋客
醉卧池邊聽錦瑟
竹齋詩集卷一
