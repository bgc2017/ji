澗谷精選陸放翁詩集卷之三前集
七言八句
雨晴遊洞宫山坐間復雨
近水松篁鎻翠微洞天宫殿對清輝快晴似爲酴醿
計急雨還妨燕子飛道士晝閑丹竈冷山童曉出藥
笛肥拂床不用勤留客我困文書自怕歸
醉中到白崖而歸
醉眼朦朧萬事空今年痛飲瀼西東偶呼快馬迎新
月却上輕輿御晚風行路半生常是客丈夫八十未
稱翁亂山缺處如橫綫遥指孤城翠霧中
深居
作吏難堪簿領迷深居聊復學幽棲病來酒戸何妨
小老去詩名不厭低零落野雲寒傍水霏微山雨晚
成泥自憐甫里家風在小摘殘𬞞遶廢畦
題丈人觀道院壁
斷煙浮月磬聲殘木影如龍布石壇偶駕青鵉塵世
窄閑吹玉笛洞天寒竒香滿院晨炊藥異氣穿岩夜
浴丹却笑飛仙未忘俗金貂猶着侍中冠
宿江原縣東十里張氏亭未明而起
寸廪驅人卒歲勞一官坐失布衣高劒南十月霜猶
薄江上五更雞亂號孤枕擁衾尋短夢青燈照影着
征袍客愁相續無時断那得并州快剪刀
晚登横溪橋二首
楼鼓聲中日又斜憑高愈覺在天涯空桑客土生秋
草野渡虚舟集晚鴉瘴霧不開連六詔俚歌相荅帶
三巴故鄕可望應添淚莫恨雲山萬疊遮
犖确坡頭笻竹枝西臨村路立多時賣𬞞市近還家
早煑井(塩也)人忙下麥遟病客情懷常怯酒山城光景
盡供詩晚來試問愁多少只託高楼横笛吹
武擔東臺晚望
顦顇西牎已一翁登高意氣尚豪雄關河霸國㒷亡
後風月詩人醉醒中病起頓驚雙鬢改春歸一掃萬
花空攔邊徙倚君知否直到吳天目未窮
待青城道士不至
我亦從來薄世緣偶然采藥到西川慵追萬里騎鯨
客且伴千年化鶴僊金鼎養丹暾海日玉壷取酒醉
江天朝來坐待方平久讀盡黃庭内外篇
學射道中感事
學射山前宿雨收籃輿咿軋自生愁得閑何惜傾家
釀漸老眞須秉燭遊道廢尚書猶乞米時來校尉亦
封侯自怜白首能豪在車轍何因遍九州
登劒南西川門感懷
自古高楼傷客情更堪萬里望吳京故人不見暮雲
合客子欲歸春水生瘴癘連年須藥石退藏無地着
柴荆諸公勉畫平戎策投老深思看太平
城上
疾步登城殊未衰欣然一笑擲笻枝正當閑似白鷗
處不减健如黃犢時秋野煙雲横慘淡暮天楼閣倚
參差高吟醉舞忘歸去乞與丹青畫怪竒
早行
喔喔鳴雞促起程飜飜飛鷺導孤征節旄盡脫歸猶
遠帶眼頻移瘦自驚小市蕭條黃葉滿断橋零落綠
苔生居人猶復多愁患何况天涯倦客情
秋晚登城北門
幅巾藜杖北城頭卷地西風滿眼愁一點烽傳散關
信兩行鴈帶杜陵秋山河興廢客搔首身世安危人
倚樓横槊賦詩非復昔夢䰟猶繞古梁州
醉中偶書
古寺閑房閉寂寥幾年躭酒負公朝青山是處可埋
骨白髮向人羞折腰末路自悲終老蜀少年常願從
征遼醉來挾箭西郊去極目寒蕪雉兔驕
浣花賞梅
老子人間自在身插梅不惜損烏巾春回積雪層冰
裏香動荒山野水濱帶月一枝低弄影背風千片遠
隨人石家楼上貪吹笛肯放朝朝玉樹新
蜀苑賞梅
十里温香撲馬來江頭還見去年梅喜開剰欲邀明
月愁落先教掃綠苔跌宕放翁新醉墨凄凉廢苑舊
歌臺盛衰自古無窮事莫向昆明歎劫灰
席上作
綠波畫槳浣花船清簟疎簾角黍筵一幅葛巾林下
客百壷春酒飲中仙散懷絲管繁華地寄傲江湖浩
蕩天浮世升沉何足計丹成碧落珥貂蟬
客愁
騎馬出門無所詣端居正爾客愁侵蒼顔白髮入衰
境黃卷青燈空苦心天下極知須雋傑書生何恨死
山林消磨未盡胷中事梁甫時時尚一吟
送梅
零落梅花不自由断腸容易付東流與人又作經年
别問月應知此夜愁己是狂風卷平野不禁横笛起
危楼何時小雪山隂路處處尋香繫釣舟
即席
解鞅名園眼倍明慇懃翠䄂勸飛觥海棠紅杏欲無
色蛺蝶黃鸝俱有情去日不留春漸老歸舟已具客
將行倦遊短鬢無多綠生怕樽前唱渭城
舟過小孤有感
小孤山畔峭帆風又見煙鬟縹緲中萬里客經三峽
路千篇詩費十年功未嘗滿盎蒲芽白先看堆盤鱠
縷紅商略人生爲何事一蓑從此入空濛
題齋壁
葺得湖邊屋數椽茅齋低小竹牎妍墟煙寂歴歸村
路山色蒼寒釀雪天性懶杯盤常偶爾地偏雞犬亦
翛然早知栗里多幽事虚走人間四十年
夜行宿湖頭寺
卧載籃輿黃葉村疎鐘杳杳隔溪聞清霜十里伴微
月断鴈半行穿亂雲去國不堪心破碎平戎空有膽
輪囷泗濱樂不應如舊誰勒中原第一勲
雪後出遊戲作
小巘平岡雪陸離幽人又賦探春詩典琴沽酒元非
俗着屐觀碑又一竒大度乾坤容落魄多情風月笑
衰遟吾生也似梅花淡燕未歸來蝶未知
村居書觸目
雨霽郊原刈麥忙風清閭巷曬絲香人饒笑語豐年
樂吏省徵科化日長枝上花空閑蝶翅林間葚熟滑
鶯吭飽知遊宦無多味莫恨爲農老故鄕
感昔二首
三著朝冠入上都黃封頻醉渴相如馬慵立仗寕辝
斥蘭偶當門敢怨鋤富貴尚思還此笏衰殘自合愛
吾廬燈前目力依然在且盡山房萬卷書
五丈原頭秋色新當時許國欲忘身長安之西過萬
里北斗以南惟一人往事巳如遼海鶴餘年空羡葛
天民腰間白羽凋零盡却照清溪整角巾
夜半讀書罷出門徙倚久之歸賦短句
浩歌曳杖出柴扉不管三更露濕衣擬看林梢殘月
上偶逢浦口断雲歸驚鴻脫網寒相倚飢鶻思巢夜
亦飛却掩北牎誰晤語聊憑香盌洗塵機
寓歎
千載前人每暗同眼邊俗客馬牛風作文似可張子
布飲酒思從陳孟公半世氛埃成潦倒幾時蓑釣入
空濛一生處處皆堪老莫怕無山着此翁
澗谷精選陸放翁詩集卷之三前集
須溪精選陸放翁詩集卷之三後集
古詩
明河篇
明河八月轉分明烱如素練西南傾年年歲歲見河
漢坊坊曲曲聞砧聲良人萬里事征行砧聲中有玉
關情遥知鐡衣冷如水指點明河白髮生磧中草死
駱駝鳴萬里却望長安城兒生緫角爺未見歸心頓
覺封侯輕漢家自古有夷狄付與窮荒何足惜只願
無光太白低還家爲婦說征西
對酒
羡門安期何在哉河流上泝崑崙開白雲不與隱居
老孤鶴自下遼天來春江風物政閑美綠浦潮平柂
初起暮吹長笛發巴陵曉掛高帆渡湘水世間萬變
更故新會當太息摩銅人脫裘取酒藉芳草與子共
醉壷中春
飲酒近村
放翁睡多少行立人扶往赴鄰里集痛飲山花插鬢
紅醉歸荆棘沾衣濕紗巾一幅何翩翩庭中弄影不
肯眠莫欺此老今衰甚曾見高皇狩越年
黃山塔
風吹旗脚西南開掛帆槌鼓何快哉轉頭已失望夫
石黃山孤塔迎人來黃山勸汝一杯酒送往迎來殊
耐久明年我作故鄕歸还對黃山一搔首
送三兄赴奏邸
兄年十七弟始生弟今白髮森千莖所期相就畢此
世一樽濁酒得共傾往年雖窮猶半菽兩年糠竅苦
不足書生志欲及天下貧賤不得收骨肉過悲復恐
兄意傷忍涕不覺涕巳滂早朝霜露戒衣薄願書此
語懽或忘閉門病衰百無用日望兄歸有餘俸早從
丞相乞湖州莫待異時思少游
吳娘曲
鏡奩蚕出千黑蟻釵梁梅小双青豆吳娘十四未知
愁羅衣已覺傷春瘦閑尋女伴過西家閗草歸來日
未斜睡睫濛濛嬌欲閉隔簾微雨壓楊花
題少陵畫像
長安落葉紛可掃九陌北風吹馬倒杜公四十不成
名䄂裏空餘三賦草車聲馬聲喧客枕三百青銅市
楼飲杯殘脔冷正悲辛仗内閗雞催賜錦
荆州歌
楚江鱗鱗綠如釀銜尾江边繫朱舫東征打鼓掛高
帆西上湯豬聮百丈伏波古廟占好風武昌白帝在
眼中倚楼女兒笑迎客清歌未尽千觴空沙頭巷陌
三千家煙雨冥冥開橘花峽人住多楚人少土鐺爭
上茱萸茶
東吳女兒曲
東吳女兒語如鸎十三不肯學吹笙鏡奩初喜稚蚕
出牎眼已看雙繭成庭空日暖花自舞簾卷巢乾燕
新乳阿弟貪書下斈遟獨㨂詩章教鸚鵡
芳草曲
蜀山深處遮孤驛缺甃傾垣芳草碧家在江南妻子
病離鄕半歲無消息長安城門西去路細靄斜陽芳
草暮尊前一曲渭城歌馬蹄萬里交河戍人生誤計
覓封侯芳草愁人春復秋只願東行至滄海路窮草
断始無愁
古别離
孤城窮巷愁寂寂美人停梭夜歎息空園露濕荆棘
枝荒蹊月照狐狸迹憶君去時兒在腹走如黃犢爺
未識紫姑吉語元無憑况憑瓦兆占歸日嫁來不省
出門前夢䰟何由識酒泉粉綿磨鏡不忍照女子盛
時無十年
夜聞松聲有感
清晨放船落星石大風吹帆如箭激回頭巳失廬山
雲却上吳城看落日夜深龍歸擘祠門入木數寸留
瓜㾗明朝就視心尚慄腥風卷地雷霆奔歸船買酒
特自慰性命平生驚屡試固知神怒有定時波紋蹙
作魚鱗細如今衰病卧林埛霜覆茅簷月滿庭松声
驚破三更夢猶作當時風浪聽(語好意足)
滄灘
百夫正讙助鳴艣舟中對面不得語須臾人散寂無
譁惟聞百丈轉兩車嘔嘔啞啞車轉急舟人巳在沙
際立霧歛蘆村落照紅雨餘漁舍炊煙&KR0668;故鄕回首
巳千山上峽初經第一灘少年亦慕宦游樂投老方
知行路難(次第如見千愁万恨殊不費辝)
瞿塘歌
四月欲盡五月來峽中水漲何雄哉浪花高飛暑路
雪灘石怒轉晴天雷千艘萬舸不敢過篙師柂工心
膽破人人隂拱待勢衰誰敢輕行犯竒禍一朝時去
不自由山腹空有沙痕留君不見陸子歲暮來䕫州
瞿塘峽水平如油(人人有此恨人人過此險只寫不到正坐着力)
蹋磧
鬼門關外逢人日蹋磧千家萬家出竹枝慘戚雲不
動劒氣聮翩日初夕行人十有八九癭見慣何曾羞
顧影江邊沽酒沙上臥峽口月出風吹醒人生未死
信難知憔悴䕫州生鬢絲何日畫船搖桂檝西湖却
賦探春詩
風雨中望峽口諸山竒甚
白塩赤甲天下雄拔地突兀摩蒼穹凛然猛士撫長
劒空有豪氣無雍容不令氣象久停滀常恨天地無
全功今朝忽悟始嘆息妙處元在煙雨中太隂殺氣
橫慘淡元化變態含空濛正如竒材遇事見平日乃
與常人同安得朱樓高百尺看此疾雨吹橫風
岳池農家
春深農家耕未足原頭叱叱兩黃犢泥融無塊水初
渾雨細有痕秧正綠綠秧分時風日美時平未有差
科起買花西舍喜成婚持酒東隣賀生子誰言農家
不入時小姑畫得城中眉一雙素手無人識空村相
喚看繰絲農家農家樂復樂不比市朝爭奪惡宦游
所得能幾何我巳三年廢東作
驛路海棠巳過有感
淒凉古驛官道傍朱門沉沉春日長暄妍光景老海
棠顛風吹花滿空廊物生憔悴固其常惜哉無與持
一觴遊蜂戲蝶空自忙豈知美人在西廂我雖巳老
猶能狂竚立與爾悲容光盛時不遇誠可傷零落逢
之更断腸
夜登江樓
平生胷中無滯留曠然獨與造物游天風駕我周㝢
縣夜半忽過江邊樓樓前茫茫天地闊萬頃月浸空
江秋雲階無塵鵉鶴舞玉笛裂石魚龍愁肺肝澄徹
納灝氣毛髮慘慄臨寒流世間回首眞一夢誰能更
念酬恩讎
東山
今日之集何佳哉入關劇飲始此回登山正可小天
下跨海何用尋蓬萊青天肯爲陸子見妍日似趣梅
花開有酒如醅綠可愛一醉眞欲空千罍酡酥鵝黃
出隴右熊肪玉白黔南來眼花耳熱不知夜但見銀
燭高花摧京華故人死大半歡極往往潜生哀聊將
豪縱壓幽患鼓吹動地聲如雷
須溪精選陸放翁詩集卷之三後集
