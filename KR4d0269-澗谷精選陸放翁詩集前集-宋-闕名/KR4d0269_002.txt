澗谷精選陸放翁詩集卷之二前集
古詩
偶過浣花感舊遊戲作
憶昔初爲錦城客醉騎駿馬桃花色二人携手上江
樓一笑鈎簾賞微雪寳釵換酒忽徑去三日樓中香
未滅市人不識呼酒仙異事驚傳一城說至今西壁
餘小草過眼年光如電掣正月錦江春水生花枝闕
處小舟横閑倚胡床吹玉笛東風十里断腸聲
步出萬里橋門至江上
久坐意不懌掩卷聊出遊一笻吾事足安用車與騶
浮生了無根兩踵蹋百州常憶航巨海銀山卷濤頭
一日新雨霽微茫見流求西行亦足快縱獵南山秋
騰身刺猛虎至今血濺裘命薄每自笑校尉略巳侯
短劒隱市塵浩歌醉江楼頗疑屠博中可與共竒謀
丈夫等一死滅賊報國讎徙倚萬里橋寒日墮前洲
宿龍華山中寂然無一人方丈前梅花盛開
月下獨觀至中夜
梅花如高人枯槁道愈尊君看在空谷豈比倚市門
我來整冠佩潔齋三沭熏亦思醉花下燕惰恐瀆君
敬抱綠綺琴玄酒挹古樽月明流水間一洗世濁昏
摹寫香與影計君巳厭聞老我少傑思尚喜非陳言
臨别成都悵飲萬里橋贈譚德稱
成都城南萬里橋蘆根蘋末風䔥蕭映花碾草紅車
小駐坡驀澗青騘驕入門翠徑絶窈窕臨水飛觀何
岧嶤判無功名著不朽惟仗詩酒寬無聊清霜早巳
足雉兔微冷便欲思狐貂喜看縷鱠映盤箸恨欠斫
蟹加橙椒坐中譚侯天下士龍馬毛骨矜超遥烏犀
白紵謫仙樣但可邂逅不可招今年一戰馘餘子風
送六翮凌青霄美人再拜乞利市醉墨飛落生蛟綃
我衰於世百無用十年不趁含元朝華纓肯傍䔥颯
鬢寳帶那束龍鍾腰祝君好去事明主日望分喜來
漁樵遊談引類亦細事寄酒且解相如消
聽琴
疎簾曲檻蘋風凉細腰美人藕絲裳綠藤水紋穿矮
牀玉指纖纖彈履霜高林鶯囀日正長幽澗泉鳴夜
未央哀思不怨和而莊有齋淑女禮自防世人但惑
青楼倡琵琶箜篌雜胡羌試聽一曲醒汝狂文姬指
法傳中郎
瑞草橋道中作
經年簿書無少暇欵叚今朝欣一跨瑞草橋邊水亂
流青衣渡口山如畫老翁醉着看龍鐘小婦出窺聞
婭姹荒陂吹笛晚呼牛古路倚梯晨採柘殘花零落
不禁折香草丰茸如可藉郵亭慈竹筍穿籬野店蒲
萄枝上架功名垂世端有待利欲昏心喜乘鏬羈窮
自笑豈人謀閑放每欲從天借草根蟲語秪自悲風
裏蓬征安稅駕祖師𥙷處浣花村會傍清江結茅舍
夜宿陽山磯將曉大雨北風甚勁俄頃行三
百里遂抵鴈翅浦
五更顚風吹急雨倒海翻江洗殘暑白浪如山潑入
船家人驚怖篙師舞此行十日苦滯留我亦蘆叢厭
鳴艣書生快意輕性命十丈蒲帆百夫舉星馳電騖
三百里坡壠聮翩雜平楚船頭風浪聲愈厲助以長
笛檛鼉鼓豈惟澎湃震山嶽直恐&KR1043;洞連后土起看
草木盡南飛水鳥號呼集洲渚稽首龍公謝風伯區
區未禱煩神許應知老去負壯心戲遣窮途出豪語
航海
我不如列子神遊御天風尚應似安石悠然雲海中
卧看十幅蒲彎鵉若張弓潮來湧銀山忽復摩青銅
飢鶻掠船舷大魚舞虚空流落何足道豪氣蕩肺胷
歌罷海動色詩成天改容行矣跨鵬背弭節蓬萊宫
江楼吹笛飲酒大醉中作
世言九州外復有大九州此言果不虚僅可容吾愁
許愁亦當有許酒吾酒釀盡銀河流酌之萬斛玻瓈
舟酣宴五城十二楼天爲碧羅幕月作白玉鈎織女
織慶雲裁成五色裘披裘對酒難爲客長揖北辰相
獻酬一飲五百年一醉三千秋却駕白鳳驂班虬下
與麻姑戲玄洲錦江吹笛餘一念再過劒南應小留
長歌行
我無四目與兩口但在人間更事久死生元是開闔
眼禍福正如翻覆手消磨日月幾緉屐陶鑄唐虞一
杯酒旣非㣘馬要蓋帷那計風霜悴蒲柳竈突無煙
今又慣龜蟬與我成三友判知青史無功名只用一
飢垂不朽
開歲半月湖村梅開無餘
梅花如高人妙在一丘壑林逋語雖工竟未脫纏縛
乃知尤物側天下無傑作老我懷不紓樽前幾開落
一百五日行
一百五日東郊時陂塘水滿雨如絲人家青煙不禁
火俚俗豈復思子推舊墳年多木已拱新墳積土高
纍纍老鴉飛来復飛去紙錢雨濕掛樹枝深松茂栢
死自樂地下應笑生人悲眼中青山身後塜此事决
定君何疑風吹雲破日下照小灘碎礫光陸離停車
暫憩道傍舍觧嚢且𥙷殘春詩
對酒懷丹陽成都故人
勞生常羡髑髅樂死時却悔生時錯花前有酒不肯
狂回首朱顔已非昨君看古來賢逹人終日飲酒全
其眞世間萬事竟何有金樽翠杓差閑身放翁少日
無閑客飛觴縱樂皆豪傑清歌一曲梁塵起腰鼓百
面春雷發故人仙去蓬萊宫鸞絲鳳竹舞春風石帆
山下孤舟雪一叚清愁付此翁
荅客
人生各有營爲吏最無策其間小黠者但肯乘下澤
絶筆光範書掃迹翹材客早收畏塗身未老歸阡陌
嗟予昧擇術誤計真累百衰容始知悔泯默每自責
孤舟寄渺莽尚恨江湖迮客來勿多談窮命不禁嚇
夏白紵二首(古有四時白紵亦有止作一時者丙申五月在成都烈暑可畏戲作)
雲母屏薄望如空水晶簾疎不礙風美人獨立何所
似白玉美蕖秋水中素綃細織冰蠶縷清寒不受人
間暑晚來浴罷綠牎閑自把新詩教鸚鵡
翔鵉矯矯離風塵眼明見此絶代人紗牎弄筆消永
日臨得黃庭新逼眞飛楼縹緲今何夕月與玉人同
一色下簾不爲九霄寒自要玲瓏看團璧
故蜀别苑在成都西南十五六里梅至多有
兩大樹夭矯若龍相傳謂之梅龍予初至蜀
嘗爲作詩自此歲常訪之今復賦此
昔年曾賦西郊梅茫茫去日如飛埃即今衰病百事
嬾陳迹未忘猶一來蜀王故苑犂已遍散落尚有千
雪堆珠楼玉殿一夢破煙蕪牧笛遺民哀兩龍卧穩
不飛去鱗甲脫落生莓苔精神每遇雪月見氣力苦
戰冰霜開羈臣放士耿獨立淑姬静女知誰媒摧傷
雖多意愈厲直與天地爭春回蒼然老氣壓桃杏笑
我白髮心尚孩微風故爲作嫵媚一片吹入黃金壘
芳華楼賞梅
素娥竊藥不奔月化作江梅寄幽絶天工丹粉不敢
施雪洗風吹見眞色出籬藏塢香細細臨水隔煙情
脉脉一春花信二十四縱有此香無此格放翁年來
百事惰惟見梅花愁欲破金壷列置春滿屋寳䯻斜
簮光照坐百榼淋漓玉斝飛萬人辟易銀鞍過不惟
豪横壓清臞聊爲詩人洗寒餓
遊仙
飄飄鸞鶴杳難攀萬里東遊海上山應有世人遥稽
首紫簫餘調落雲間初珥金貂謁紫皇仙班最近玉
爐香爲憐未慣層霄冷獨賜流霞九醖觴玉殿吹笙
第一仙花前奏罷色凄然憶曾偷學春愁曲謫在人
間五百年
天王廣教院在蕺山東麓予年二十時與老
僧惠迪遊略無十日不到也淳熙甲辰秋觀
潮海上偶繫舟其門曳杖再遊恍如隔世
遊山如讀書深淺皆可樂道傍小精舍亦自一丘壑
凄凉四十年始復重着脚老僧逝已久講坐塵漠漠
當時童子軰衰鬢亦䔥索掃壁觀舊題歲月真電雹
文章卑不傳衣食窘如昨出門意惘然遼海渺孤鶴
登鵝鼻山至絶頂訪秦刻石且北望大海山
路危甚人跡罕至也
街頭旋買雙芒屩作意登山殊不惡蒼崖無罅竹鞭
逸崩石如墜松根絡憑高開豁快送目歴險﨑嶇危
着脚川雲忽起兩蛟舞瀑水高吹萬珠落大巖空控
誰所刳絶壁峭立端疑削坡平或可容百人峽束僅
容飛一鶴蛇蹊岌岌頭自眩鬼谷慘慘神先愕秦皇
馬迹散莓苔如䥴非䥴鑿非鑿殘碑不禁野火燎造
物似報焚書虐人民城郭俱已非煙海浮天獨如昨
十月二十六日夜夢行南鄭道中旣覺恍然
攬筆作此詩詩成時已五鼓
狐雲兩角不可行望雲九井不可度嶓冡之山高插
天漢水滔滔日東去高皇試劒石爲分草没苔封猶
故處將壇坡陁過千載中野疑有神物護我時在幕
府來往無晨暮夜宿沔陽驛朝飯長木鋪雪中痛飲
百榼空蹴踏山林伐狐兔眈眈北山虎食人不知數
孤兒寡婦讎不報日落風生行旅懼我聞投袂起大
呼聞百步奮戈直前虎人立吼裂蒼崖血如注從騎
三十皆秦人面青氣奪空相顧國家未發度遼師落
魄人間傍行路對花把酒學醖藉空辱諸公誦詩句
即今衰病卧在床振臂猶思備征戍南人孰謂不知
兵昔者亡秦楚三戶放翁詩集卷之二前集
須溪精選陸放翁詩集卷之二後集
古詩
成都行
倚錦瑟擊玉壷吳中狂士游成都成都海棠十萬株
繁華盛麗天下無青絲金絡白雪駒日斜馳遣迎名
姝臙脂褪盡見玉膚綠鬟半脫嬌不梳吳綾便面對
客書斜行小字密復疎墨君秀潤瘦不枯風枝雨葉
蕭蕭殊月浸羅襪清夜徂滿身花影醉索扶東來此
歡墮空虚坐悲新霜點鬢鬚易求合浦千斛珠難覓
錦江雙鯉魚(批此歸越後作也)
十月九日與客飲忽記去年此時自錦屏歸
山南道中小獵今又將去此矣
去年縱獵韓壇側玉鞭自探南山雪今年痛飲蜀江
邊金杯却吸峨眉月竹枝歌舞新教成凄凉傳得三
巴聲城頭築觀出雲雨峨眉正與闌干平酒酣詩就
擲杯去醉踏玻瓈江上路懸知幽澗断橋邊巳有梅
花開滿樹
銅雀妓
武王在時教歌舞那知淚洒西陵土君已去兮妾獨
生生何樂兮死何苦亦知從死非君意偷生自是慚
天地長夜昏昏死實難孰知妾死心所安(沉至有倩)
得韓無咎書寄使虜時宴東都驛中所作小闋
大梁二月杏花開錦衣公子乘傳來桐隂滿第歸不
得金轡玲瓏上源驛上源驛中槌畫鼓漢使作客胡
作主舞女不記宣和粧廬兒盡能女真語書來寄我
宴時詞歸鬢知添幾縷絲有志末須深感慨築城會
據拂雲祠(批唐中受降城在拂雲祠)
春愁曲
伏羲三十餘萬歲春愁歲歲常相似外大瀛海環九
州無有一州無此愁我願無愁但歡樂朱顔綠鬢常
如昨金丹九轉徒可聞玉兔千年空搗藥蜀姬雙鬟
姹婭嬌醉看恐是海棠妖世間無處無愁曲底事難
過萬里橋(此語風流千古无渡夢見)
曉歎
一鴉飛鳴牎已白推枕欲起先歎息翠華東廵五十
年赤縣神州滿戎狄主憂臣辱古所云世間有粟吾
得食少年論兵實狂妄諫官劾奏當竄殛不爲孤囚
死嶺海君恩如天豈終極容身有禄媿滿顔滅賊無
期淚横臆未聞含桃薦宗廟至今銅駝没荆棘幽并
從来多烈士悒悒可令長失職王師入秦駐一月傳
檄足定河南北安得揚鞭出散關下令一變旌旗色
(志士而不能言是翁能言)
苦笋
藜藿盤中忽眼明駢頭脫襁白玉嬰極知耿介種性
别苦節乃與生俱生我見魏徵殊媚嫵約束兒童勿
多取人才自古要養成放使干霄戰風雨(容易得人情)
同何元立賞荷花懷鏡湖舊游
少壯欺酒氣吐虹一笑未了千觴空凉臺下簾人似
玉月色泠泠透湘竹三更畫船穿藕花花爲四壁船
爲家不須更踏花底藕但嗅花香巳無酒花深不見
畫船行天風空吹白紵聲雙奬歸來弄湖永往往湖
邊人巳起即今憔悴不堪論頼有何郎共此尊紅綠
疎疎君勿歎漢嘉去歲無荷看(此直有俠氣此更竒䴡)
秋聲
人言悲秋難爲情我喜枕上聞秋聲快鷹下韝瓜觜
健壯士撫劒精神生我亦奮迅起衰病唾手便有擒
胡興弦開鴈落詩巳成筆力未饒弓力勁五原草枮
首蓿空青海䔥蕭風捲蓬草罷捷書重上馬却從銮
駕下遼東(但能言此亦不易得)
觀小孤山圖
江平風不生鏡面渺千里舸萬斛舟遠望一點耳
大孤江中央四面峭插水小孤特竒麗丹翠凌雲起
重楼䆳殿神所家帳中美人粲如花遊人倚徙闌干
處俊鶻横江東北去(妙)
飲酒
陸生學道欠力量胷次未能和盎盎百年自笑足悲
歡萬事聊須付酣暢有時堆阜起崢嶸大呼索酒澆
使平世間豈無道師與禪老不如閉門參麯生朋舊
年來散如水唯有鐺杓同生死一日不見令人愁晝
夜共處終無尤世言有毒在麯蘖腐脇穿腸凝血脉
人生適意即爲之醉死愁生君自擇(貼得英暢)
龍眠畫馬
國家一從失西陲年年買馬西南夷瘴鄕所産非權
竒邊頭歲入幾番皮崔嵬瘦骨帶火印離立欲不禁
風吹圉人大僕空列位龍媒汗血來何時李公太平
官京師立仗慣見渥洼姿断縑歲久墨色暗逸氣尚
若不可羈賞竒好古自一癖感事憂國空餘悲嗚呼
安得毛骨若此三千疋㗸枚夜渡桑乾磧(一談便了)
眉州郡讌大醉中間道馳出城宿石佛寺
玻瓈春作江水清紫玉簫如雛鳳鳴漏聲不聞看灯
燭俠氣未减欺飛觥單車萬里信有數二年三過寕
忘情釵頭玉茗妙天下瓊花一樹真虚名酒酣忽作
檀公策間道絶出東關城清歌未断去巳遠回首城
堞空崢嶸貂裘狐帽醉走馬陌上應有行人驚徑投
野寺睡正美魚鼓忽報江天明(无緊无要寫得活動)
楼上醉歌
我游四方不得意陽狂施藥成都市(起得便高妙)大瓢滿
貯隨所求聊爲疲民起憔悴瓢空夜静上高楼買酒
捲簾邀月醉醉中拂劒光射月往往悲歌獨流涕剗
却君山湘水平斫却桂樹月更明丈夫有志苦難成
脩名未立華髮生(真哀歌憔悴之音)
弋陽縣江上
縣前竒哉一江水日暮風吹碧鱗起客恨征塵忽如
洗不用金篦刮眸子丹楓岸边雪色蘆下有老翁方
捕魚欲求妙師貌畫圖王維鄭虔今世無
步虚
曩者過洛陽宫闕侵雲起今者過洛陽蕭然但荒壘
銅駝卧深棘使我惻愴多可憐陌上人亦復笑且歌
世事茫茫幾成敗万人看花身獨在北邙秋風吹野
蒿古塜漸平新塜高
草書歌
傾家釀酒三千石閑愁万斛酒不敵今朝醉眼爛崖
電提筆四顧天地窄忽然揮掃不自知風雲入懷天
借力神龍戰野昏霧腥竒鬼摧山大隂黑此時驅盡
胷中愁槌床大呌狂脫幘具牋蜀素不快人付與高
堂三丈壁
短歌行
百年鼎鼎世共悲晨鍾暮鼓無休時碧桃紅杏易零
落翠眉玉頰多别離涉江采菱風敗意登楼待月雲
爲崇功名常畏謗䜛興冨貴每同衰病至人生可歎
十八九自古危機無妙手正令插翮上青雲不如得
錢即沽酒
夜聞湖中漁歌
夢回一燈翳復明卧聞湖上漁歌声嗚嗚乍低忽更
起嫋嫋欲断還微縈初隨缺月墮煙浦已和殘角吹
江城悲傷似擊漸離筑忠憤如撫桓伊筝放臣万里
憂國淚戍客白首懷鄕情峽猿失侶方獨宿沙鴈垂
翅猶遐征巴巫竹枝短亭晚瀟湘欸乃孤舟横世間
此恨故相似使我百感何由平
石首縣雨中繫舟短歌
庚寅去吳西適楚秋晚孤舟泊江渚荒林月黑虎欲
行古道人稀鬼相語鬼語亦如人語悲楚國繁華非
昔時章華臺前小家住茅屋雨滴秋風吹悲哉秦人
眞虎狼欺侮六國囚侯王亦知㒷廢古來有但恨不
見秦先亡開牎酹汝一杯酒等爲立國秦更醜&KR0784;山
冡破已千年至今過者無傷憐(批造竒更絶遠勝觧江靈語)
陶山遇雪斍林迁庵主見招不果往赴
山中大雪二尺強道边虎跡如椀大衰翁畏虎復畏
寒招喚不來公勿怪梨花開時好風日走馬尋公作
寒食不須沽酒飲陶潜箭笋蕨芽如蜜甜
須溪精選陸放翁詩集卷之二
