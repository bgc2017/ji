澗谷精選陸放翁詩集卷之四前集
七言八句
柳林酒家小楼
桃花如燒酒如油緩轡郊原常自遊微倦放教成午
夢宿醒留得伴春愁遠塗始悟乾坤大晚節偏驚歲
月遒記取清明果州路半天高柳出青楼
上虞逆旅見舊題歲月感懷
舴艋爲家東復西今朝破曉下前溪青山缺處日初
上孤店開時鶯亂啼倦枕不成千里夢壞墻閑覓十
年題漆園傲吏猶非逹物我區區豈足齊
晝卧
秋暑侵人氣力微燒香高枕掩柴扉弄姿野晴猶
歛作態江雲晚未歸身外極知皆夢事世間隨處有
危機故山松菊今何似晚矣淵明悟昨非
醉歸
持酒江頭到夕霏愁城頓覺觧重圍澄波宜月移船
看醉面便風走馬歸末路已驚添白髮故人頻報上
黃扉強隨䆠薄成眞嬾乞我吳松舊釣磯
自上清延慶歸丈人觀少留玉華楼
再到蓬萊路欲平却吹長笛過青城空山霜葉無行
迹半嶺天風有嘯聲細棧跨雲縈峭絶危楼飛柱插
澄清玉華更控青鸞住要倚闌干待月明
躬耕
莫笑躬耕老蜀山也勝莱把仰園官喚回癡夢塵機
息空盡閑愁酒地寬無復短衣隨李廣但思微雨過
蘇端十年世事茫如海輸與閑人静處看
留題雲門草堂
小住初爲旬月期二年留滯未應非尋碑野寺雲生
屦送客溪橋雪滿衣親滌硯池餘墨漬臥看爐面散
煙霏他年遊䆠應無此早買漁蓑未老歸
望江道中
吾道非耶來曠野江濤如此去何之起隨烏鵲初翻
後宿及牛羊欲下時風力漸添帆力健艣聲常雜鴈
聲悲晚來又入淮南路紅樹青山合有詩
僧房假榻
過盡青山喚渡船晚牎洗脚卧僧氊剰償平日清遊
願更結來生熟睡緣吞啄漸稀如老鶴鳴聲已断似
寒蝉旁觀莫苦嘲癡頓此妙吾宗祕不傳
晚晴聞角有感
暑雨初收白帝城小荷新竹夕陽明十年塵土青衫
色萬里江山畫角聲零落親朋勞遠夢淒涼鄕社負
歸耕議郎傳士多新奏誰致當時魯二生
十四日宿東林寺
看盡江湖千萬峯不嫌雲夢芥吾胷戲招西塞山前
月來聽東林寺裏鐘遠客豈知今再到老僧能記昔
相逢虚牎熟睡誰驚覺野碓無人夜自舂
金陵先寄獻劉留守
梁益羈遊道阻長見公便覺意差強别都王氣半空
紫大將牙旗三丈黃江面水軍飛海鶻帳前羽箭射
天狼歸來要了浯溪頌莫笑狂生老更狂
夢至成都悵然有作
春風小陌錦城西翠箔珠簾客意迷下盡牙籌閑縱
博刻殘畫燭戲分題紫氍毹暖帳中醉紅叱撥驕花
外嘶孤夢淒凉身萬里令人憎殺五更雞
又
䆠途元不羡飛騰錦里豪華壓五陵紅䄂引行遊玉
局華燈圍坐醉金繩階前汗血洮河馬架上霜毛海
國鷹世事轉頭誰料得一官南去冷如冰
書感
溪路人家尚闔扉強扶衰憊着征衣百年朝露古所
歎一櫂秋風吾欲歸楚客長號沽白壁漢宫大息遣
明妃鑠金銷骨從來事老矣何心踐駭機
雪中懷成都
憶在西州遇雪時繍筵處處百花圍烏絲闌展新詩
就油壁車迎小獵歸感事鏡鵉悲獨舞寄書笋鴈恨
慵飛愁多自是難成醉不爲天寒酒力微
西村醉歸
俠氣崢嶸盖九州一生常耻爲身謀酒寕剰欠尋常
債劒不虚施細碎讎岐路凋零白羽箭風霜破弊黑
貂裘陽狂自是英豪事村市歸來醉跨牛
贈林使君
使君物外閱年華厭聽奴兵早暮衙雙屦蹋雲呼野
渡一瓢邀月醉梅花紅爐點汞閑銷日烏几繙經不
憶家我亦&KR2165;山有歸處約君同載泝三巴
又
松檜隂中百步廊我來剥啄叩琳房魚腸寶劒餘蛟
血鴉觜金鋤帶藥香弱水蓬萊風浩浩赤明龍漢劫
茫茫何妨付與神丹訣教跨青鵉入帝鄕
遣興
壯年一箭落雙鵰野餉如今擷藥苗寒與梅花同不
睡悶尋鸚鵡說無憀烏絲闌上詩初就綠綺聲中酒
半銷老去可憐風味在未應山海混漁樵
冬晚山房書事
山澤何妨老太平巉巉骨相本來清月明滿地看梅
影露下隔溪聞鶴聲未辨藥苗逢客問欲酬琴價約
僧評胡奴仁祖今俱絶且學湘纍拾菊英
屏迹山村病日增烏皮几穩得閑凭凍雲傍水封梅
萼嫰日烘牎釋硯冰歲盡光隂饒衮衮身閑醉夢且
騰騰蠻童採藥歸來晚客至從嗔喚不譍
得趙若川書因寄
澤居路絶人不到晨起忽傳雙鯉魚儲淚一升悲世
事减愁三尺看君書龍墀對策言傷直山邑迎親計
未疎老病閉門誰省錄因風時肯問何如
夜歸醉中作
意薄楊脩喚小兒孤舟自笑髮成絲放開癡腹無非
夢拈起幽懷緫是詩霜下忽驚桐葉盡灘生更覺水
聲竒餘年那恨驅黃犢除却爲農百不宜
早秋
落魄巴山號放翁斯名歲晚亦成空酒醒遥夜孤舟
雨睡美清秋一榻風駭浪千重無死地神丹九轉有
新功雲端不遇飛仙過誰顧幽人寂寞中
郊行夜歸書觸目
老翁病起厭端居隨意東西不問途霜野草枯鷹欲
下江天雲濕鴈相呼空垣破竈逃租屋青幔紅燈賣
酒爐未畏還家蹋泥潦園丁持炬小兒扶
初夏幽居
昔如轉戰墮重圍今幸騫翔脫駭機曉樹好風鶯獨
語夜牎細雨燕相依安居不恨蝸廬迮得食寕論鶴
料微更喜暮年強健在又看刀尺製縑衣
澗谷精選陸放翁詩集卷之四前集
須溪精選陸放翁詩集卷之四後集
古詩
西郊尋梅
西郊梅花矜絶豔走馬獨來看不厭似羞流俗蒙市
塵寧堕荒寒傍茆店翛然自是世外人過去生中羞
一念淺顰常鄙桃李學獨立不容鶯蝶覘山&KR0552;水仙
晚角出大似春秋吳越僣餘花豈無好顔色病在一
俗無由砭朱闌玉砌渠有命断橋流水君何欠(十四)
(字吊慰两盡)嗟予相與頗同調身客劒南家在剡凄
凉萬里歸無日蕭颯二毛衰有漸尚能作意晚相從
爛漫不辝杯㶑灔
綿州錄參軍廳觀楚公畫鷹少陵爲作詩者
我來訪古涪之濱不辝百罔冀一眞(磊落顛倒)走馬
朝尋海㯶舘斫鱠夜醉魴魚津越王樓高亦已換俯
仰今古堪悲辛督郵官舍最卑陋棟撓楹腐知幾春
巋然此壁獨無恙老槎勁翮完如新向來劫火何日
免叱呵守護疑有神妖狐九尾穴中國共置不問如
越秦大時此物合致用下韝指呼端在人會當原野
洒毛血坐令萬里清煙塵老眼還憂不及見詩成肝
膽空輪囷(正是作者)
山南行
我行山南已三日如繩大路東西出平川沃野望不
盡麥隴青青桑欝欝地近凾秦氣俗豪秋千蹴踘分
朋曹首蓿連雲馬蹄疾楊柳夾道車聲高古來歴歴
興亡處舉目山河尚如故將軍壇上冷雲低丞相祠
前春日暮國家四紀失中原師出江淮未易吞會看
金鼓從天下却用關中作本根(起結次弟皆称)
龍掛
成都六月天大風發屋動地聲势雄黑雲崔嵬行風
中凛如鬼神塞虚空霹靂迸火射地紅上帝有命起
伏龍龍尾不卷曳天東壯哉雨點車軸同山摧水溢
路不通連根拔出千丈松未言爲人作年豊偉觀一
洗芥蔕胷
羅翅峽江小酌
炉煙淡將散江雨吹欲無回風吹衣襟晴光滿菰蒲
隱几樂此時清和如夏初犬吠船丁歸小市得美𬞞
歡言酌清醥侑以案上書雖云泊江渚何異歸林庐
雙清堂夜賦
陸子病少間獨臥溪上堂人静魚自躍風定荷更香
素月行中天流螢失孤光歸烏飛有聲度此十里塘
嗟我獨何事遟暮客異鄕大息搔短髮起視夜未央
風月
老來苦無伴風月獨見知未嘗費招呼到處相娛嬉
披襟萬里快弄影三更竒淋漓蜀苑酒散落江楼詩
狂歌撼山川醉墨飛蛟螭聊將調俗子更遣半生癡
游東都趙氏園
清晨呼馬出馭吏請所之錦城浩如海我亦無與期
有花即入門莫問主人誰下馬據胡床傲睨忘訶譏
人言白頭翁胡爲尚兒癡老翁故不癡借花發吾詩
詩句帶花香東風不敢吹徘徊双胡蝶許可鼻端知
(能言能賦無復此老)
對酒
閑愁如飛雪入酒即消融好花如故人一笑杯自空
流鶯有情亦念我柳邊盡日啼東風長安不到十四
載酒徒往往成衰翁九環寶帶光照地不如留君双
頰紅
郊飲村酒大醉
丈夫無苟求君子有素守不能垂竹帛正可死隴畒
邯鄲枕中夢要是夢所有持枕與農夫亦作此夢否
今朝櫟林下取醉村市酒未敢羞空囊爛漫詩千首
寒夜遣懷
臨觴本不飲憂多自成醉四方行萬里不見埋愁地
憶昔入京都寶馬搖香鬃酣飲清楼夜歌声在半空
去日不可挽華髮忽垂領娟娟蛾眉月相對作凄冷
月落照空床不寐聽寒螿早知憂隨人何用去故鄕
長門怨
寒風凄有聲寒日慘無輝空房不敢恨但懷歲暮悲
今年選後宫連娟千蛾眉早知獲譴速悔不承恩遟
聲當徹九天淚當逹九泉死猶復見思生當長棄捐
(盡用陳語而各有態)
月夕
我昔隱天台夜半游勾曲弄月過垂虹萬頃一片玉
煙艇起菱唱松風吹釣絲更欲小徙倚恐失初平期
今年游青城三十六峯峦白雲反在下使我毛骨寒
天如玻瓈盆倒懸濕銀海素璧行其間草木盡光彩
姮娥顧我笑手撫玉兔兒莫怪世人生白髮秋風桂
老欲無枝
次韻何元立贈行
嘉榮東西州此别不爲遠徘徊凌雲寺决去未遽忍
登高望故人煙樹參差見懸知今夕夢不隔空城鍵
平生相從意百年有未滿結巢青城雲期子在歲晚
醉中懷眉山舊游
勁酒少和氣哀歌無歡情故鄕不敢思登高望錦城
錦城那得去彷彿蟇頥路遥知樽前人指我題詩処
我雖流落夜郎天遇酒能狂似少年想見東郊携手
日海棠如雪柳如綿
南軒
今年秋早凉七月已蕭然南軒脩竹下枕簞終日眠
時將半殘夢聽此欲断蟬推枕起太息四序忽巳遷
功名墮渺莽衰疾方連綿新月獨多情窺牎淡娟娟
舟中聞姑惡
女生藏深閨未省窺墻藩上車移所天父母爲他門
妾身雖甚愚亦知君姑尊下床頭雞鳴梳䯻着𥜗裙
堂上奉洒掃厨中饋盤飱青青摘葵莧恨不美熊蹯
姑色少不怡衣𬒮&KR0668;淚㾗所冀妾生男庶幾姑弄孫
此意竟蹉跎薄命來讒言放棄不敢怨所悲孤大恩
古路傍陂澤微雨鬼火昏君聽姑惡聲無乃遣婦魂
歲暮
離離井上桐欝欎墙下桑零落豈不悲無柰中夜霜
蟋蟀更可念歲暮依客床客亦自孤寂衣篝歇殘香
一燈掛西壁耿耿青無光援筆欲寫愁三喟不成章
五鼓自簇橋入府
曉月有餘光秋樹無濃影野煙浩無際陂路行愈永
堰声何澎湃露氣正淒冷忽然客愁破更斍詩律整
昔人千載意忙裏一笑領山林豈難歸吾計自不猛
古意
紲足飼飢鷹鷹飽意未平伏櫪豈不安老驥終悲鳴
士生固欲逹又懼徒富貴素願有未伸五鼎從無味
苑屋秋雨漏稲陂春水深長歌傾濁酒舉世不知心
須溪精選陸放翁詩集卷之四後集
