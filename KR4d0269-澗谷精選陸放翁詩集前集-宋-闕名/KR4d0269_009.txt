澗谷精選陸放翁詩集卷之九前集
七言四句
小園
小園煙草接鄰家桑柘隂隂一徑斜卧讀陶詩未終
卷又乘微雨去鋤瓜
湖上今歲遊人頗盛戲作二首
畫船鼔吹載凉州不到三更枉出遊忽有歌聲出雲
漢誰家開宴小紅楼
臺府官醅歲歲新蘭亭春勝鏡湖春三山小甕雖堪
笑也向湖邊作醉人
雜感二首
百年鼎鼎成何事寒暑相催即白頭縱得金丹真不
死摩挲銅狄更添愁
世間魚鳥各飛沉茅屋青山無古今畢竟替他愁不
得幾人虚費一生心
劒南道中遇微雨
衣上征塵雜酒㾗遠遊無處不銷魂此身合是詩人
未細雨騎驢入劒門
三峽歌五首
神女廟堂秋月明黃牛峽裏暮猿聲危塗性命不容
惜百丈牽船侵夜行
十二巫山見九峯船頭彩翠滿秋空朝雲暮雨渾虚
語一夜猿啼明月中
亂插山花篢子紅蛮歌相和瀼西東忽然四散不知
處蹋月捫蘿歸峒中
萬州谿西花柳多四鄰相應竹枝歌問君今夕不痛
飲柰此滿川明月何
我遊南賓春暮時蜀船曾繫掛猿枝雲迷江岸屈原
塔花落空山夏禹祠
春日絶句
怕見公卿嬾入城野橋孤店跨馿行天工遣足看山
願白盡髭鬚却眼明
閑中自詠
小艇上時皆綠水短笻到處即青山二十四考中書
令不換先生半日閑
讀經
藜羹粟飯養殘軀晨起衣冠讀典謨莫謂書生無用
處一身自是一唐虞
梅花絶句
聞道梅花折曉風雪堆遍滿四山中何方可化身千
億一樹梅花一放翁
雜興
一身逋負愁賖酒滿眼關山海上楼子細推來惟合
睡五更風雨巳如秋
聞鳥聲有感
流年冉冉去無情月夜溪頭布榖声城郭雖存人換
盡令威應悔學長生
七月十四夜觀月
不復微雲滓太清浩然風露欲三更開簾一寄平生
快萬頃空江著月明
巴東遇小雨
暫借清溪伴釣翁沙邊微雨&KR0668;孤蓬從今詩在巴東
縣不属㶚橋風雪中
雪後尋梅二首
雪裏芬芬亦偶然世人便謂占春前飽知桃李俗到
骨何至與渠争着鞭
竹籬曲曲水邊村月澹霜清欲断魂商略前身是飛
燕玉肌無粟立黃昏
庚子正月十八日送梅二首
滿城桃杏争春色不許梅花不成雪世間尤物無盛
衰萬點縈風正竒絶
我行柯山眠酒家初見牎前三四花恨無壮士挽斗
柄坐令東指催年華
采蓮
雲散青天掛玉鈎石城艇子近新秋風鬟霧鬢歸來
晚忘却荷花記得愁
建安遣興三首
建安酒薄客愁濃除却哦詩事事慵不許今年頭不
白城楼殘角寺楼鍾
錦城重到歎無期忽憶書臺步月時白浪黏天蛟鰐
横夢中識路亦何爲
綠沉金鏁少時狂幾過秋風古戰埸夢裏都忘閩嶠
遠萬人鼔吹入平凉
排悶絶句三首
四十從軍渭水邊功名無命氣猶全白頭爛醉東吳
市自拔長刀割彘肩
西塞山前吹笛声曲終已過洛陽城君能洗盡世間
念何處楼臺無月明
風霜九月冷颼颼湖海飄然一布裘親見虙羲欲畫
卦轉頭三十萬春秋
晚興
一声天邊断鴈哀數蘂籬畔早梅開幽人耐冷倚門
久送月墮湖歸去來
欲出遇雨
東風吹雨惱遊人滿路新泥換細塵花睡柳眠春自
懶誰知我更懶於春
示子聿絶句
儒林早歲竊虚名白首何曾負短檠堪歎一衰今至
此夢回聞汝讀書聲
初夏絶句
紛紛紅紫已成塵布榖聲中夏令新夾路桑麻行不
盡始知身是太平人
小舟遊近村三首
數家茅屋自成村地碓聲中晝掩門寒日欲沉蒼霧
合人間隨處有桃源
不識如何喚作愁東阡西陌且閑遊兒童共道先生
醉折得黃花插滿頭
斜陽古柳趙家莊負鼓盲翁正作埸死後是非誰管
得滿村聽說蔡中郎
一壷歌
長安市上醉春風亂插繁花滿帽紅看盡人間㒷廢
事不曾冨貴不曾窮
觀梅至花徑高端叔觧元見尋
春暖山中雪作堆放翁艇子出尋梅不須問訊道傍
叟但覓梅花多處來
雜題二首
其一
松肪釀酒石根醉檞葉作衣雲外行指點人間一長
歎秋風又到洛陽城
其二
黍醅新壓野雞肥茅店酣歌送落暉人道山僧最無
事怜渠猶趁暮鍾歸
雪中忽起從戎之興作二首
其一
狐裘卧載錦駝車酒醒冰髭結碎珠三尺馬鞭装白
玉雪中畫字草軍書
其二
十萬貔貅出羽林横空殺氣結層隂桑乾沙土初飛
雪未到幽州一丈深
仗錫平老自都城回見訪索怡雲堂詩因賦
三首
其一
東華軟塵飛撲帽黃金絡馬人看好渠儂胷中誰得
知畏禍憂䜛鬢先老
其二
舉世輸與平老行青山白雲過一生出門曳杖便千
里白雲不約常同行
其三
敲門剥啄雲滿屨劇談未竟還東去到山分我一片
雲并遣春風吹好句
澗谷精選陸放翁詩集卷之九前集
