澗谷精選陸放翁詩集卷之八前集
七言八句
行武擔西南村落有感
騎馬悠然欲斷魂春愁滿眼與誰論市朝遷變歸蕪
没磵谷&KR1947;呀互吐吞一徑松楠遥見寺數家雞犬自
成村最憐高塚臨官道細細煙莎遍燒㾗
獨飲醉卧覺而夜半
澤畔元非慕獨醒散人一飲費經營也知世少蘇司
業安得官如阮步兵醉着面顔驚少壮澆餘胷次失
峥嶸更闌莫厭殘燈火卧聽空廊絡緯聲
城東馬上作
割鮮藉草醉春醪仰看鳴鵰百尺高杜老何妨希稷
卨孔明本自陋袁曹邊頭插羽無傳檄篋裏盤鷴有
舊袍寄語長安衆年少妓圍不似獵圍豪
晚步江上
萬里橋邊帶夕陽隔江漁市似清湘山林獨往吾何
恨車馬交流渠自忙高柳隂中扶拄杖平沙穏處據
胡床故人京國無消息安得相携共此凉
南定楼遇急雨
行遍梁州到益州今年又作度瀘遊江山重複争供
眼風雨縱横亂入楼人語侏離逢洞獠棹歌欸乃下
漁舟天涯住穏歸心懶登覧茫然却欲愁
涪州
古壘西偏曉繫舟倚闌搔首思悠悠欲營丹竈竟無
地不見荔枝空遠遊官道近江多亂石人家避水半
危楼使君不用勤留客瘴雨蛮煙我欲愁
黃鶴楼
手把仙人綠玉枝吾行忽及早秋期蒼龍闕角歸何
晚黃鶴楼中醉不知江漢交流波渺渺晉唐遺迹草
離離平生最喜聽長笛裂石穿雲何處吹
吾廬
吾廬雖小亦佳哉新作柴門斸綠苔拄杖每攔歸鶴
入釣船時帶夕陽來墟煙隔水霏霏合籬菊凌霜續
續開千里安期那可得笑呼鄰父共傳杯
别建安
小雨初收雲未歸吾行迨及晚秋時寒沙新鴈無人
問露井殘桐有客悲征𬒮拂霜晨喚馬驛牎剪燭夜
題詩悠然且作尋山想夢裏功名莫自期
登擬峴臺
層臺縹緲壓城闉倚杖來觀浩蕩春放盡尊前千里
目洗空衣上十年塵縈回水抱中和氣平遠山如醖
籍人更喜機心無復在沙邊鷗鷺亦相親
初寒有感
横林吹葉水生洲身落窮山古睦州到枕雨聲醒客
夢背牎燈影動清愁氣衝牛斗有孤劒力挽棟梁無
萬牛未滅匈奴身巳老此生虚負幄中籌
縱筆
東都宫闕欎嵯峨忍聽胡兒敕勒歌雲隔江淮翔翠
鳳露沾荆棘没銅駝丹心自笑依然在白髮將如老
矣何安得鐡衣三萬騎爲君王取舊關河
官居
萬里飄然似断蓬桐廬江上又秋風判餘牘尾棲鴉
&KR0668;衙退庭中立鴈空燈火市楼知酒賤歌呼村路斍
年豐誰知病守無歡意也與邦人一笑同
新年
寄迹人間夢巳長新年脫帽始微霜坐中使氣如秦
俠陌上行歌類楚狂下榻欲招賢與語杜門聊以醉
爲鄕嵇山剡曲雖堪樂終憶祁連古戰埸
遊鄞
晚雨初收旋作晴買舟訪舊海邊城高帆斜掛夕陽
色急艣不聞人語聲掠水翻翻沙鷺過供厨片片雪
鱗明山川不與人俱老更幾東來了此生
休日行郡圃
南山如黛照朱扉地接官居到亦稀寒蝶徘徊掠衰
草孤花閑淡弄斜暉荒城歌舞難娛客休日文書且
觧圍猶勝去年窮巷底臥聞砧杵念秋衣
夜步
市人莫笑雪蒙頭南陌東阡信脚遊風遞鐘聲雲外
寺水搖燈影酒家楼鶴歸遼海逾千歲楓落吳江又
一秋却掩船扉耿無寐半牎落月照清愁
登北榭
遶城山作翠濤傾底事文書日有程無溷我爲揮吏
散獨登楼去看雲生香浮鼻孔煎茶熟喜動眉間煉
句成莫笑衰翁淡生活他年猶得配玄英
七言四句
平陽驛舍梅花
江路輕隂未成雨梅花欲過半沾泥遠來不負東皇
意一絶清詩手自題
看山
小葺茅茨紫翠間今年偷得半年閑門前木落須霜
曉且看西南一角山
戲題
走馬平欺刺繍坡放船横截亂絲渦從來倚箇心平
穏遇險方知得力多
青村寺
十年淹泊望脩門臨水登山幾断魂短鬢星星身欲
老小楼明月宿青村
題畫燕
一雙掠水燕來初萬點飛花社雨餘辛苦成巢君勿
笑從來吾亦愛吾廬
叙州三絶
畫船衝雨入戎州縹緲山横杜若洲休信時平邊堠
静傳烽夜夜到西樓
文章何罪觸雷霆風雨南溪自醉醒八十年間遺老
盡壞堂無壁草青青
楚柂吳檣又遠遊浣花行樂夢西州千尋鐡鎻還堪
恨空鎖長江不鎖愁
龍興寺弔少陵先生寓居
中原草草失承平戍火胡塵到兩京扈蹕老臣身萬
里天寒來此聽江聲
過靈石三峯二首
竒峰迎馬駭衰翁蜀嶺吳山一洗空拔地青蒼五千
仞勞渠蟠屈小詩中
曉日曈曨雪未殘三峯傑立插雲間老夫合是征西
將胷次先收一華山
歸州重五
屈平祠在州東南五里歸鄕盖平所居
闘舸紅旗滿急湍船牎睡起亦閑看屈平鄕國逢重
五不比常年角黍盤
屈平廟
澗谷精選陸放翁詩集卷之八前集
須溪精選陸放翁詩集卷之八後集
七言四句
仙魚鋪得仲高書
病酒今朝載卧輿秋雲漠漠雨疎疎閬州城北鮮魚
鋪忽得山隂萬里書
追憶征西幕中事
憶昨王師戍隴回遺民日夜望行臺不論夾道壷漿
滿洛笋河魴次第來
夢中作
大慶橋頭春雨晴行人馬上聽鶯聲祥符西祀曾迎
駕惆悵無人說太平
天竺曉行
三苑聽徹五更鍾三竺穿窮九里松無復官樓沽美
酒但煩湖水照衰容
示兒
老去元知萬事空但悲不見九州同王師北定中原
日家祭母忘告廼翁
吳娃曲(友有妾而内不容戲爲作此因得不去)
滿地花隂不閉門琵琶抱恨立黃昏妾身不似天邊
月此夜此時重見君
又
忘憂石榴深淺紅草花紅紫亦成叢明年開時不望
見只望郎君說着儂
又
二月鏡湖水拍天禹王廟下闘龍船龍船年年相似
好人自今年異去年
又
臂上燒香拜佛前願郎安穏過新年多情巳是長多
病莫要留心在妾邊
過江至蕭山縣驛東軒海棠巳謝
星星兩鬢怯年華幽舘無人江月斜惆悵過江遟一
夕曉風吹盡海棠花
感舊
南市夜夜上元燈西郊日日是清明青氊犢車碾花
去黃金馬鞭穿柳行
又
半紅半白官池蓮半醒半醉女郎船鴛鴦驚起何曾
管折得双頭喜欲顛
又
美人傳酒清夜闌欲歌未歌愁滿山蒲萄一斗元無
價換得梁州也是閑
過杜浦橋
橋外波如鴨頭綠杯中酒作鵝兒黃山茶花下醉初
醒却過西村看夕陽
舟中感懷呈大傳相公兼簡岳大用郎中
雨打孤蓬酒漸消昏燈與我共無聊功名本是無憑
事不及寒江日兩潮
又
夢筆亭邊擁鼻吟牡圖蹭蹬老侵尋不眠數尽雞三
唱自笑當年起舞心
飲張功父園戲題扇上
寒食清明數日中西園春事又匆匆梅花自避新桃
李不爲高楼一笛風
春晚
一百五日春郊行三十六溪春水生千秋觀裏逢急
雨射的峯前看晚晴
即事
組綉紛紛衞女工詩家於此欲途窮語君白日飛昇
法正在焚香聽雨中
園中
梅花重壓帽簷偏曳杖行歌意欲仙後五百年君記
取断無人似放翁顛
冬夜聞角聲
嫋嫋清笳入雪雲白頭老守卧中軍自怜到老懷遺
恨不向居延塞外聞
何家客亭
梅子生仁燕護雛繞簷新葉綠疎疎朝來酒㒷不可
奈買到釣船双鱖魚
荔枝樓小酌
病與愁兼怯酒船巴歌聞罷更凄然此身未死長爲
客回首夔州又二年
老君洞(眀皇幸蜀見老君於此)
丹鳳楼頭語未終﨑嶇蜀道更相逢太清宫闕俱煨
燼豈亦南來避賊鋒
仙遊閣
張公一去二百載傑閣依然横靄中徙倚看碑仍看
盡時聞栢子落秋風
采蓮
蘸水朱扉不上關采蓮小舫夜深還一尊何処無風
月自是人生苦欠閑
五言八句
舟上夜坐
風露浩無際星河淡欲傾遥知並船客聞我詠詩声
水鳥横江去漁舟背月行神清不成寐隠几待牎明
欲行雨未止
幽幔依燈影空階送雨声暫歸仍客路投老倍鄕情
眼澁書難讀心搖夢易驚病多猶怕醉酒盡却思傾
池亭夜坐
池上小亭幽清宵秉燭遊荷盤時瀉露螢草早知秋
有感歲時速無声河漢流(五字甚氣魄)殊方不堪住
歸夢遶滄洲
小舟過吉澤效王右丞
澤國霜露晚孤村煙火微本去官道遠自然人迹稀
木落山盡出鍾鳴僧獨歸漁家閑似我未夕掩柴扉
雪霽過千秋觀
縱轡不嫌遠逢山猶一登夕陽陂渺渺殘雪塔層層
折竹横遮道飢烏下啄冰欲歸還小駐倚杖對崚嶒
晨起
小雨濕清曉新鶯啼早春年光驚病眼節物属閑身
射雉侵星出看花秉燭遊殘年杜陵客不恨&KR0668;貂裘
統分稻晚歸
薄酒不自酌夕陽須汝歸菊花霜後美豆莢雨中肥
路遠應加飯天寒莫减衣老懷憂日切道眼看皆非
題江陵村店壁
青旆三家市黃苑十里岡蓬飛風浩浩塵起日茫茫
馳騁多從獸鉏耰少破荒行人相指似此路走㐮陽
移船
沙際舟銜尾相依作四隣莫年多慷慨萬里亦悲辛
(容易吐得徹)折竹占行日吹簫賽水神無勞問亭澤
久客自知津
鹿門關過龐士元祠
士元死千載凄惻過遺祠海内常難合天心豈易知
英雄今古恨父老歲時思蒼蘚無情極秋來滿断碑
(此四句多少凄惻)
上元前一日
異縣客游久今年春事遟峭寒增酒價微雨惱燈期
(看此老下字)老態人未覺孤愁心自知停車呼病婦
強出伴諸兒
五言四句
早梅
東塢梅初動香來托意深明知在籬外行到却難尋
病中
半年不讀書顧影疑非我乃知百年中如此過亦可
採菊
秋花莫插鬢雖好亦凄凉採菊還挼却空餘滿䄂香
須溪精選陸放翁詩集卷之八終後集
