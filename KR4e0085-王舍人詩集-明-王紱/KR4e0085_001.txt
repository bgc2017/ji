主舍人詩集卷一明王紱撰
白華美孝子也
彼白者華維色之潔彼美君子修德孔哲修德伊何欲
親之悦彼白者華維色之純彼美君子修德孔仁修
德伊何以安厥親厥親在堂既悦且安旨酒稱壽室
家相懽朝夕在斯外慕曷干君子之行莫先乎孝是
曰順德有禆名教子孫百世是則是傚
白華四章章六句
瀨水美仲琰也史仲琰能紹先志故美之
瞻彼瀨水其流湯湯有美君子築室于傍厥心孔臧受
天之祥瞻彼瀨水湯湯其流有美君子築堂于丘厥
德允修受天之休有澤可漁有丘可鋤我堂我居先
人之廬我樂我志先人之書惟爾先哲積善有基一
於為善而無自欺爰及後昆及慶之餘後昆振振德
鍾於門繼爾先志此心常存勖哉敬哉薄俗斯敦
瀨水五章章六句
雜詩
鴻鵠志四海燕雀賀櫩端四海一何遠櫩端亦以安扶
搖豈不慕跡拘諒尤難鍛羽喧朝景安得追風翰俛啄
蕭艾間仰視天風寒斯舉咫尺足何必萬里摶撫已宜
自養勿多身外干
其二
志鬱食哽咽情懽酒忘醉如何飲食間憂樂竟莫類達
人無不可一以理自會時序侵燠寒晨昏互明晦苟能
守吾中外患亦何憝忠信與篤敬乃足寡尤悔賢哉子
張紳吾當永為佩
其三
秋旦露氣白初陽淡無暉羣雞正亂呌棲禽猶倦飛我
行適中野躑躅烟路微蒼莽荆棘深零露霑裳衣去去
既寡懽惻惻中心違素志諒難易知音古尤稀側身復
惆悵拂旦吾當歸
雜詩
楚人獻竒璞號泣足見傷宋愚得燕石什襲固以藏至
寳終自白瓦礫歸糞墻遭時自重輕没世誰短長儀秦
乃赫赫孔孟徒遑遑仁義信迂闊功利足富彊舉世已
如此念之熱中腸
其二
雅樂古而澹其如世不好鄭聲何浸淫四座舞且蹈感
慨既異致善惡難類報禴天苦幽玄紛紛媚於竈所享
苟非誠罪福恐顛倒立身豈無術理物良有道曾聞舞
干羽苗格罷征討
其三
淒風西北来時序屬秋暮林野何蕭條草木怨霜露霜
露亦何心大化運行故須臾屆嚴冬堅冰日凝沍蛟龍
已沈淵蟄蟲亦坯戶塗我林下屋裂我機上布陽春望
望遙薄言善調護
訪陳羽士道寧因贈
我生樂夷曠幽抱常沖虚偶客京華塵不異林泉居時
来訪仙侶相與論道書凝神入無象妙觀天地初物我
既莫立孰謂形迹拘吹笙碧桃春天風動霞裾孤雲度
碧落六合乃吾廬出門感羣動役役將何如
雜詩
客有三代器寳之金玉重考制謂尊彝求形類缾甕文
欵隠斑駁光潤豈磨礱所嗟去古遠未足適時用什襲
雖珍藏棄置相伯仲縦有好竒者相看為玩弄
題悦心卷
人生貴有養所養將如何惟以養吾心一善靡有他俛
仰苟無愧靈臺藹天和嗤彼夸毘人嗜欲何其多所養
亦以異紛紛蹈風波仁義譬芻豢千載吾師軻
公子得野鳥
公子得野鳥来自虞羅中羽毛何燦燦聲音復嗈嗈珍
愛日為翫殷勤貯雕籠雕籠豈不貴勝彼荆棘叢飲啄
就左右乃足安微躬野鳥性難馴飛撲尤忡忡比類忍
莫同永隔雌與雄孰知野鳥苦秪悅公子容
為翰林典籍沈民則題樂琴書處
沈君搆華軒藏書復藏琴書以載古道琴以傳古音古
人不可見唯此悦我心我心既自悦外慮俱銷沈涼生
深竹淨日轉高梧陰絃誦苟世守奚須滿籝金
送楊得昂(諱僶號静約鴻山鉅族)
我適桑乾歸君猶五溪去飄流若萍蓬何繇復相遇迢
迢江上山歷歷煙中樹後夜月明時相思渺何處
其二
數載不相見一見驚復喜翻思兩地情音問隔千里宿
雨暗洲渚飛鴻度江水孤棹即飄然離愁又重起
題秋菊軒
九月霜露零我氣亦云肅草木盡凋瘁而有籬下菊粲
粲如有情盈盈抱幽獨我欲餐其英采之不盈掬呼兒
具雞黍白酒正可漉素心二三人於焉敘心曲陶然付
一醉萬事亦已足詠歌柴桑詩千載有餘馥
瞻雲軒
慈顔日已衰遊子日已違路阻千里脩心逐孤雲飛雲
飛想其下輕陰覆庭闈何繇獲終養日舞斑斕衣王事
靡有程歲徂曷言歸望望徒自傷暮景西山微
為張生寫竹(思安登永樂壬辰進士陜西憲副卒年七十九)
生也纔弱齡骨氣已拔俗青衿三尺強對客瑩如玉頗
亦好清事揖我求寫竹我方困塵途懷抱苦煩燠翰墨
交久違硯破筆已秃憐渠意甚勤聊為掃新綠生能會
我心進益必宜篤切磋與琢磨更請歌淇澳
味易齋為周叔訓賦(傳)
厚味人所嗜子獨味於道味道夫如何羲經日窮討大
而天地外細則秋毫杪所遇各有味咀嚼期了了至味
不可言惟應自知好非苦亦非甘忘飢復㤀飽澹泊養
吾神泰和沃吾抱長年味斯味兀兀不知老掩卷坐忘
言見此庭前草晴光宿雨收遠色連天杳咄彼芻豢徒
胡為養其小
澹雲巢(大學士黃君嘗命㒒作澹雲巢圖為其尊翁諱性字思恭先生壽復徵詩遂賦)
有客居東山結廬山之隅林深藹芳潤清陰閟庭除泊
然入無倪與時相卷舒自名澹雲巢其志將焉如雲以
願從龍巢以産鳳雛及茲際昌運嘉應良不虛鳳既上
阿閣和鳴向朝曦雲乃爛碧落昭回五綵垂詎學巢與
由負此唐虞時
寫墨竹與蜀府明長史贈别
相逢意方洽相别情尤難殷勤欲有贈唯此青琅玕矯
矯蒼龍安濯濯丹鳳翰稟兹拔俗韻高拂青雲端願言
君子心冰霜同歲寒
寫竹贈王孟彬紀善
昔我王子猷襟懷澹而沖獨結此君好彌久情愈隆不
可一日無珍愛金玉同有竹輒宜造肯令通主翁我亦
抱茲癖豪縑托幽叢遐躅邈難繼與君挹清風
寫竹寄贈顧教授禄謹中
秋聲起巫峽暝色迷湘渚悵望千里遙佳人渺何許幽
期邈難值欲往復延佇中夜獨遐思西忩颯然雨
寫竹寄琴士張逢吉
美人昔相見為我鳴瑤琴初彈别鶴怨復奏孤鸞吟掩
抑弄餘意華堂夜沉沉涼月照綺席雲飈度瓊林一與
美人别令我憂思深塵囂日盈耳何繇滌煩襟我欲裁
嶰谷遠諧美人心六律既已調嘘陽翕羣陰美人如見
與先此通微忱相期洞庭野共奏鈞天音
題成趣軒
桑麻日已長稼穡日已成門巷蔭榆柳隔屋繅車鳴生
平寡營為遂此田園情衣食苦不乏公賦尤寬平舉家
情欣欣澹然忘世榮力作雖云勞濁酒時共傾豈意事
高尚所樂安吾生
盆裏黃楊
黃楊乃嘉植岷蜀多産之喬柯起百尺小榦猶拱圍作
器不沾垢櫛具尤其宜故人有好事全株遠相遺厥高
僅盈咫徑不踰分釐置之苜蓿叢何繇别竒姿況茲種
來久十易寒暑時顔色固自好長茂何遲遲賦性恐或
異雨露寧有私曾聞厄於閏此理疑見欺水土託盆盎
滋養良可知嗟予久寂寞對此心神怡親之若賓友愛
護如嬰兒清晝置書几良宵露階墀時時為灌洒元氣
猶淋漓叢葉藹芳潤孤根尚撑支願言保貞操與世相
推移材良召斤斧曷用昂霄為唯應處巖壑庶可全天
資
題清適軒
脩鱗泳深淵勁翮凌遙空命分不可易出處諒難同達
人會斯理委順安厥躬外嗜既莫奪襟懷澹而沖蔡君
夷曠士養素烟霞中軒居面湖水几案羅羣峯開樽待
明月展席延清風心閒體常逸神完氣彌充惟以適所
適寧煩計窮通咄彼夸毘人冒進何忡忡患得復患失
冰炭交心胷悵然慕高躅無繇得相從
琴室為林典樂賦
楣間揭寳翰床上横玉琴對客未成弄令人先斂襟地
位近彤邸門逕幽且深瑤草露盈砌琪花香滿林應知
月明夜時有鸞鳳吟我来偶相訪簾垂晝沈沈為鼓一
再行宛見名軒心靈飈度餘韻祥烟散微陰氣和體自
適神静心愈欽曲終莫敢問訝是鈞天音
送(闕)秀才歸江右
京國久為客悵然懷故山孰云乏知已念親已頽顔窮
居恥明時曠懷良獨難因思衣錦榮何如綵衣斑空江
一鳥度遠道孤舟還分手復延佇極目蒼茫間
送端木員外孝思養病歸溧上(諱智南昌人善草書)
都門已設祖冠盖聚朋儔讌别未云已騶從羅道周大
夫何賢哉寵被君恩優為郎列仙署弄翰登瀛洲内帑
出賜衣大官具時羞虚懷戀闕心補報嗟無由奈兹抱
病質霜髩颯已秋上疏得優許養痾還舊丘舊丘況京
甸咫尺溧水陬依依農圃隣藹藹桑柘稠頽齡尚可駐
餘生得安休悠然遂高志那復生離憂於時正陽月霜
寒水痕收飄颻遠空雲浩蕩滄波鷗私懷徒嘆羨逸駕
安可留
題梅花
結心已鐵石陽春忽先布發此瓊瑤英寧能慮霜露澹
然絶世紛幽人雅襟度何如洛陽花池館資貴富姚黃
與魏紫綺麗相誇妬春風閟重扃車馬日馳騖遂令貧
者心對酒起遐慕乃知遊冶人誰復重貞素流澌古磵
春殘雪空江暮清香不自知豈意人相顧
題静庵卷為黃學士乃尊作(性字思恭)
永樂有高士簮纓舊名門耆年際昭代有子承君恩絲
綸慎所職密勿居詞垣贊襄竭忠藎惟思濟元元先生
遂高志悠然樂田園種植森且繁芝蘭滿階軒沖懷澹
無慮隠几時忘言山光散餘靄水色明朝暾自得静者
妙豈云厭塵喧賜金屢歸奉日以供盤飡時時叙隣叟
倒此花下樽酒酣念恩澤一一相與論中心增感激永
矢惟弗諼嗟哉静中意乃有仁道存高風振千古里俗
應彌敦
代作送卓民逸歸淛東迎養
憐君憶親苦我亦别親久千里隔庭闈孤雲幾迴首君
今得歸省而我尚株守惆悵送君行澘然淚盈手春潮
淛水船夜市蘭陵酒到家春未闌園林正花柳風飄萊
子服杯獻蟠桃壽此志君已遂此樂我何有我亦欲效
君未卜如君否
題思本堂(吳元凱求)
吳生故鄉来相見出詩卷自言搆新宇思本揭堂扁所
哀怙恃恩造物苦多舛存亡既莫及㒺極情難展徒懷
風木悲對客淚常泫願言求名筆幽光庶揚闡時時一
披覽或俾哀悰遣嗟余久淹泊名卑材復謭拒生固辭
謝再四終難免嗟哉吳生賢所志匪浮淺能存孝悌心
悖理固應鮮惟恐人弗思能思即為善況復思務本本
厚支自衍慎勿事虚文浮華肆誇演慎勿無益思戚戚
徒悲愐所貴在立身名揚身益顯殷勤為生言進善當
自勉
蔡芝林為蔣公進求畫扇遂題(芝林字元㫤)
蔣君我未識好事能延賓從游蔡夫子是可知其人謂
我隘而介傲兀長居貧尚躭山水癖豪縑掃嶙峋一介
不以取尤難輒交親片紙疇可得吾將永為珍夫子為
之請一一重具陳仍持君扇来求寫湘江春我方習吾
静天游浩無垠適聞夫子言笑落頭上巾丈夫貴知巳
誼合情便真苟能志吾志寧謂非吾倫況聞君遠祖三
逕招隠淪清風千載餘遐躅君能遵漬筆一揮灑翛翛
見霜筠交加林影間團團月如銀時方涼雨歇齋居絶
纖塵緬焉懷二仲安能與之隣擲扇返夫子衣袂凌風
振為我先謝君美酒宜多詢秋高月明夜直造君寧嗔
呈太常少卿雲巖先生
高巖何巍巍卿雲日復聚孕秀鍾竒才靈氣藹寰宇已
聞追䕫龍詎肯效巢許文章翊昌運禮樂佐明主陽回
棘寺春月滿齋宫午尊榮位崇秩學力在稽古自憐牛
馬走質凡性尤魯雖懷問學心碌碌庸足數徒切瞻仞
墻無由造堂戶居然成涸鱗久矣困焦土願公巖上雲
化作天下雨
寫竹贈廖紀善
霜風動高秋草木抱悽惻唯此幽篁枝含翠終自得虚
心養直氣勁節凌寒色持以贈君子願言崇令德
為姚生題終養堂
姚生美昆季孝養怡親顔嘉味極甘旨彩衣舞斕斑慈
烏堂下啼斜陽薄西山所思得終養區區百年間百年
復能幾離會尤相關来日良可愛去日難再還美哉孝
子心及時常追懽嗟予命獨舛怙恃早已艱何繇奉百
年未得供一餐因君欲題贈使我摧心肝
題萬安山樵
山高樵徑險山深樵徑迂采樵雖云勞覽勝尤足娛飛
泉落林杪好鳥鳴丘隅歌逐天風還身與閒雲俱日夕
行負薪烟深望吾廬得失既莫較孰知賢與愚嗟哉朱
買臣富貴將焉如
題義方書舍
我昔童丱時蒙養絶浮靡朝夕常趨庭頗解學詩禮奈
何纔弱冠早已失怙恃誨言何繇聞定省不復理徒懷
風木悲没齒殊未巳及余生兩雛將以托宗祀既欲承
箕裘當令業經史無何我多故謫戍向邊鄙迢迢父子
心隔越數千里惟恐有存殁不暇較賢否漂流無定居
歲月動盈紀幸余初還家無恙共驚喜踉蹌拜我前並
立肩可比弱質雖成人愚騃誠可恥大兒僅識丁唯足
代耘耔小兒復癡頑真乃豚犬耳近令親筆硯十日書
一紙我欲痛責渠隠忍輒中止吁嗟我平生父子乃如
是邢君義方訓諸郎盡賢嗣芝蘭滿階庭玉樹暎屏几
歲時行具慶稱壽羅拜跽嘉賓每過從迎立具甘旨傳
家務淳厚動必蹈前軌瞻彼天倫間藹若和風裏椿桂
同敷榮雨露光薿薿緬懷燕山竇今昔良可儗所云積
陰德諒亦自兹始推此家政齊可致風俗美詩成發三
嘆愧我曷能企豈惟頌君賢尤當示吾子
題孝子曹鏞卷
曹君本右族乃是武惠孫孝義出天性辭貌恭而温念
昔父早没而獨母氏存母子守清素終鮮弟與昆窮居
力弗贍藜藿供盤飱時有好善者有女願與婚既以承
祭祀復茲奉晨昏奈何頗成立母老病且殙迎醫及禱
祈徒然自趨奔母病日已劇惻惻心憂煩於焉割其股
調和煑成䭈一啜病即愈依然對庭萱後来病屢作夫
婦相與言再三至刲肝聞者驚心魂老天念其誠遂使
母子完曾從視其傷肌膚尚留痕母壽盡天年此心可
無冤至今問其故對客聲猶吞嗟哉孝子心勇為過孟
賁殺身以成仁況茲㒺極恩唯知母所重此身何暇論
世多不情子貶議争囂喧聖朝崇孝治特為旌其門豈
徒事奬勸要使薄俗敦吾知孝義名千古留乾坤
閒居與沈修撰小酌寫枯木竹石遂題
我本山澤臞棲身伴樵漁謬承翰墨選布衣登石渠朝
野孰云異依然樂閒居地位近清禁事罕人迹疎遂令
公宇中乃若幽人廬苔蘚上階砌竹樹羅前除匪惟宜
壺觴況茲有琴書文會不待速朝夕與之俱俯仰皆自
適此樂將焉如
題耕讀軒
出處既莫同趣舍亦云異君子適其宜窮達歸一致世
榮吾豈薄先業非可棄復恐素心違蹇跡同顛躓耕田
食吾力讀書樂吾志欣欣一家親朝夕寡憂慮俯仰苟
自得外慕奚足嗜鹿門非求安南陽豈㤀世古人不可
見唯將古心契
過沈修撰留酌醉後書贈
旅跡無可往兀然生隠憂素性本簡拙出門寡綢繆感
君獨知己情真久交遊況茲相近居来往常遲留笑談
散堙鬱杯酒屢勸酬供具即所有無煩備時羞陶然各
盡醉不忮亦不求人生契合難數造君母尤
題畫
芳春始云邁倏忽驚素秋志業獨未就歲月不我留羇
懷渺難托寫此林塘幽喬木蔭苔逕孤亭俯清流悠然
故園想詎敢為身謀含情委豪素庶或宜神遊
雨中過歐陽編修館題竹木畫上
我生本寂莫況茲久羇旅偶君素心人来往迭賓主秋
聲動高樹暝色渺烟渚孤館坐題詩蕭蕭正風雨
題松鶴軒
吾宗有令弟所志樂夷簡載筆遊兩京襟抱常坦坦自
言外祖翁素不治資産平生有研田耕穫同渭滻揮毫
儗羲獻伯仲固無赧前朝雖薄宦名士交無限所居有
長松蔚蔚張羽繖上有雙白鶴對之怡歲晚吳興趙公
子書價重圭瓉為寫松鶴軒騫翥龍蛇綰翁今久仙去
往事不可挽軒居成丘墟軒扁獨遺版青松未化石白
鶴去不返追昔成夢寐令人淚長澘求君為寫圖庶或
哀可剷君當憫其情不敢數催儹我亦重其請不敢辭
以嬾欣然為一揮庭宇已蕭散須臾點染成高致如在
眼急須潤吾筆沽酒奉杯琖九原如可作翁亦笑而莞
為徐學正曦叔寄題其尊翁晚香卷
徐君素高尚雅志難適俗慕彼柴桑翁種此籬下菊黃
花秋正繁白酒時一漉一觴聊獨傾三嗅仰餘馥有兒
抱遺經典教濓溪曲迎養固靡遑時奉千里禄較之五
男兒此時亦已足何當結比隣歲晚相往復
寫畫題贈蘇性初歸吳(復號宜闕)
我家住錫麓君家住吳城相去百里近一日孤帆程君
才日方茂我髩日已白相逢一笑間共作京華客君今
忽歸去别我將晨征懷哉舊猿鶴寫此丘壑情丘壑不
可戀宜奮青雲志長安三月春沽酒待君至
五月蒙賜衣五端
自知素蹇劣謬忝列近侍孰云載筆勤清禁日無事聖
心念長夏恩以絺綌賜感激既盈襟持歸復滿笥光榮
動隣曲喜色見僮婢服之固難㤀無補獨深愧
偶成題畫
玉署坐涼思野人忝簮纓謬以染翰職遂得陪羣英疎
雨澹東旭嘉樹蔭西清樂茲館閣静悠然抱閒情於焉
弄豪素磵谷紛縦横幽逕遵曲岸鳴泉遶孤亭同游固
未暇寓目猶可并菲才惜何補生幸承休明
獨善堂為施惟政賦
窮達雖不同在我固無異獨善與兼善此道一而二施
君素高尚衡陽久藏器雖曾佐花縣牛刀聊小試未幾
即歸休自謂猶未至築堂南面嶽相高争氣勢講道通
天人讀書飽經濟遲當達天朝揄揚明至治不見有莘
士躬耕豈㤀世幡然一旦起惠澤蒼生被君今已白頭
明時幸遭值願言發其藴青雲奮高志勿效棲棲人林
居事幽致
永嘉勝概卷為黃太守賦
永嘉古名郡山水足清賞王謝舊登歷境在人已往遺
躅不可攀千載徒追仰黃侯来牧守政暇愛西爽邀人
繪成圖歷歷如在掌嵐光樹蒼翠海氣天沆漭松塢出
禪宫花汀隠漁榜桑麻接屋青機杼連村響樓臺俯崇
墉阡陌遍膏壤彷彿行春時笙歌散輪鞅慙余謬通籍
染翰近天仗披圖諒難即神遊起遐想
題畫贈李醫士士文
養痾坐虚館何繇制頽齡藥物固所頼奈此白髮生據
梧聊自適褰幔當前楹涼風颯已至庭柯落秋聲天空
暮雲遠日落遙山横攄懷託豪素悠悠塵外情卷之聊
遺君非敢侔報瓊
平易齋為李先輩
李君素聞道襟抱常坦夷富貴與貧賤此志終不移蕭
然一室中和氣藹春熙歷險思詭遇校之孰為宜
重過劉竹深孟功(敏)
昨朝復今晨造君何其頻我来適我暇君喜良不嗔語
言有餘味所樂皆天真都城十萬家澹泊情偏親
臘日梁修撰用之以還家初散紫宸朝七字為韻
命賦七首
大化無停機寒暑如循環歲華忽云暮陽和亦已還人
生百年内憂喜互相關顧匪金石姿安得長朱顔達人
會斯理意與雲俱閒聞道愧獨晚衰也吾何歎(右還字)
憶我童稚時鄉儺競喧譁自從别鄉縣歲歲天之涯俯
仰能幾時兩鬢忽已華今年在京國臘蟻汎流霞酡顔
發高詠悠悠興何賒皇風無遠邇四海同一家(右家字)
寒旭上東觀殘雪明石渠嘉平錫華宴曉入承明廬珮
珂肅西清韶音聞笙竽自顧草木同澤被仁風嘘孰知
四序周正茲萬物初報國乏經濟白首徒嗟吁(右初字)
八蜡聞古禮臘日在兹旦迎祭思報勞貓虎禦田患鑾
輿幸郊原校獵旌旗燦獲禽足練武震蕩妖氛散上以
共乾豆下以具賓饌時雍年榖豐河海永清宴(右散字)
十五初志學性頗嗜經史謀生計已疎豈復親耒耜自
期德業成拾芥取青紫中季遂蹉跎五十始從仕扈從
遊兩京伏臘已三祀寸勞不能效竊禄抱深恥(右紫字)
瑤花已三白臘戍當茲晨田家願豐稔對此尤欣欣歲
功已云畢斗酒敘比隣共言足公賦擊壤同堯民慚予
不耕者承乏侍紫宸素餐不見斥惟應仰皇仁(右宸字)
我本山澤民浪跡隨漁樵豈意蒙齒錄置身事清朝矧
居翰林場交好皆英僚歲時遇伏臘詩酒常見招壯懷
固浩浩白髮何蕭蕭醉來目雲漢寂默神彌超(右朝字)
送炯竺庵之寧波都綱
師本學佛徒而我忝從仕儒墨雖不同崇教各鳴世泝
流求其原要亦無二致皇朝設僧司統屬官府例自非
名勝流此職良不易師今預兹選領命辭丹陛都城雪
初晴越水春將媚齋餘只翻經公退但哦偈難㤀北闕
心廣演西乾意慚余老無成素餐糜廩餼終當效季真
共結方外契
為游伯瓌題静觀卷
羣動日擾擾何由止囂煩我心一以静庶或澄其源天
高四山寂日落孤雲騫至理無不在朝市同丘園君應
領斯妙吾亦㤀吾言
贈友
君家住蘇城我家居錫縣鄉里舊知名都門才識面君
當職筦庫我幸勤筆硯退公無所為得暇輒相見清玩
常命觀芳樽屢叨讌交情尚平易世務摠諳練處静惟
端莊遇劇即通變歎羨徒爾嘉懷慚未能薦適茲代者
至復預天官選誰言九霄長獨快六翮徤扶搖良可期
惟恐迹相遠
送松溪宰周景辰調連城
君從松溪来又復連城去宦遊若萍蓬流轉那能住百
年多遠别握手幾懽遇況茲當暮齡幽抱復難愬都門
一杯酒回首知何處天南與天北相思渺雲樹
病起寫山水圖謝張逢吉先生
少小昧調攝動或違天和迨茲晚年至疾疢宜其多所
念竊美禄置身在鑾坡寸效未及施報國將如何張君
負竒術垂情屢見過爰以慰微志匪徒起沈痾日来力
漸完稍能盻庭柯殷勤理冠屨載振朝天珂感德曷云
喻銘心久難磨揮毫寫山水持奉志靡他山以崇令德
水以衍後波
題畫
衡門掩秋色苔徑淨無塵人跡雖罕至簡編良可親修
篁度涼颸高梧落繁陰時應散幽寂采藥過中林
為王彦本題樂善堂
萬類既莫齊人生有賢愚所趨各異向所樂亦已殊仰
惟古聖哲動與道誼俱窮巷雖飲水寸心常有餘咄彼
夸毘人多貪竟㤀劬苟得適暫欣旋踵即憂虞吾宗有
佳士近寓都城居形迹隱㕓市心志在詩書生業惟足
用何嘗逞豐腴有妻主中饋有子從師儒老老復幼幼
一家常宴如我適扈蹕来相延過其廬新酒初潑醅時
羞問園蔬維時春正好芝蘭滿階除累觴不知醉賓主
情怡愉譜牒未暇論亦足敘友于高堂扁樂善此語良
不虚酒闌袖出卷辭章揖我須我惟三槐澤今尚蒙沾
濡後裔能不墜其亦在子歟願言崇令德始終永無渝
贈胡都給事中(濙洪武庚辰進士少傅兼太子太傅禮部尚書卒年八十九贈太保謚忠安)
都給事中胡君源潔文雅清慎志趣高朗與予
有同郡之好嘗自大江而上岷蜀繇關陜至於
中原凡名山古蹟之間履無不至今年邂逅北
京同宿寓所因得扣其登覽之勝聞見之廣不
覺令人鄙吝頓消而神爽飛越也遂賦詩美之
皎皎瑤臺鶴濯濯冰霜姿宿昔有仙契於焉慕安期翺
翔歷蓬瀛飲啄来上池寸丹久已就八表隨所之静與
元氣并動與祥飈馳㒺象莫可測玄珠應自知乃令雞
鶩羣矯首徒嗟咨
寄贈任給事中(時在武當山中)
君本霄漢客降謫留人間人間不可住又復遊名山彩
霞絢春衣瑤草腴朝餐高風邈難及悢悢心所攀
和曾侍講古意(棨字子啓永樂甲申狀元)
靡靡風外花濯濯路傍柳盈盈馬上姝皎皎出素手揮
鞭度南陌行人盡回首芳香襲和風皓綵奪目久轉盻
睹他人百媚自成醜孰云君子配終恐匪佳偶會合寧
不歡别離恐難守懷哉羅敷言使君婦自有
寄鄉友沈得淵
沈君非凡流宿稟尚高潔羨門注仙籍安期守真訣偶
然落人寰世味遍已閱混迹雖同塵心神乃超絶蕭然
一室内隠几常自悅時把玉簫吹翔鸞舞明月
中秋玉堂宴集分韻得霄字
素秋已云半清風滌炎歊況茲良夜月清光湛層霄玉
堂有仙侣觴詠集英寮不以殘朽遺折簡頻見招頹然
顧我影白髮何蕭蕭道同話自契意適興彌超佳章比
金石迭奏諧雲韶匪徒愜清賞所樂際昌朝沈沈漏將
曙遲遲斗轉杓良會自㤀寐詎謂永茲宵
題喬柯竹石
涼風起東觀朝雨灑西清琅玕亞琪樹瑟瑟鳴秋聲爽
氣集几研逸興悠然生染翰適餘暇聊茲寫閒情殷勤
欲持贈披玩久屏營多君美無度素抱幽人貞願言勵
高節固此歲寒盟
題畫
高林俯清流小徑遵岸曲書聲松桂深知有幽人屋索
居非遯跡讀書豈干禄義理發我蒙悦懌心自足古人
已云遠古道宜自勖掩卷三嘆餘江天晚涵綠
閏九月王修撰直宅對菊分韻得喜字送其兄行
敏
故人勞遠来所念在難弟久别忽相親安能不相喜況
茲值閏九黃菊正靡靡掇英汎芳樽時羞雜陳几匪徒
敘友于簮纓集鄉里顧余忝同姓相愛蒙見齒意洽形
俱㤀秩秩循有禮既夕復秉燭觴詠情難已天倫固云
樂文會尤足美明河轉虚簷零露襲華綺衆賓雖已散
遲留獨未起明發理歸橈離憂復茲始
暮上吕梁洪
黃河從西来萬里走濁渾吕梁乃故道勢若逸馬奔我
来趨王程至此日已昏挽夫識予意駕牛乘夜喧灘回
石亂鬭水與船相呑攀援一失勢轉眼不可存巨纜雖
云牢懷畏時自捫須臾際安流稍覺寧心魂因之勞其
勤斗米代雙樽汝勞勿復道吾儕頼君恩
夢兩兒
兩兒别來久累夜夢何頻得非我念兒無乃兒憶
親夢中宛如昔田廬荒且貧猶能具雞黍為父招
比鄰覺來尚征途渺然萬里身歸期固難必歸夢諒
非真願言各努力進善光前人忠君我自勉孝悌兒
當勤
題徐訓導廷獻魁山舊隠
人品如瞻斗山名合應魁地靈知孕秀天賦肯淹才筆
陣驚同列文光燭上台高攀蟾窟桂勇躍禹門雷已作
鵾鵬化空令猿鶴猜經横芹泮静琴弄杏花開宦志雲
霄待鄉心歲月催黃殘松逕菊綠遍石田苔若便尋歸
駕移文恐勸迴
呈太常少卿高先生
禮樂推三代文章似六經應時明出處當世仰儀刑賈
誼趨宣室桓榮表漢廷青雲登棘位皓月映槐廳大筆
頻追諡豐碑屢作銘祝釐迎茂祉贊祀答穹靈聖主加
榮寵儒林慕德馨聲名騰宇宙黼黻佐朝廷小子成樗
散明公耀德星朽材難切琢鈍刃冀摩硎得照青藜火
甘為白澤釘高山恒仰止鄙業久荒寧詎敢思推輓何
繇乞建瓴鮒魚愁旱轍籠鳥羨秋冥未許升堂室深懷
捧戶扃可憐昏瞀久欣覩鳳凰翎
送趙僉事之福建任
鸞棲淹枳棘鶚薦出風塵重寄藩維任榮遷耳目臣拜
恩辭北闕僉憲入南閩驛路梅含笑都亭柳帶顰馬行
吳地曉帆度浙江春廳宇榕花合園林荔子新好山供
日詠列郡待時巡本在紏彈職宜加撫育仁威聲銷墨
吏疾苦拯黎民佇聽廉明譽君無讓古人
上邑宰韓相公三十韻(約字博文東河人號清軒累官保定知府)
朝廷分郡邑守令職羣英列宿郎官象親民父母情學
能知大體志在不虚聲廉介寒冰潔襟懷夜月明牛刀
纔小試驥足暫淹程木鐸来東魯絃歌亞武城下堂延
德齒分俸給孤煢待吏如奴僕同官若弟兄得人無不
舉守節盡皆旌厚俗行鄉飲矜農緩賦征薄徭猶念重
疑罪必從輕懦弱皆能立豪強莫敢攖便期銷獄訟何
必事笞榜退食親琴瑟横經難友生禮儀全考古動静
一於誠鬼泣淫祠毁神歆正典行黌宫登俊乂壇社潔
牢牲蝗旱隨時雨陰霾不日晴野人多頌德朝士素知
名百廢咸興葺羣黎享太平市廛泉湧貨郊墅屋連甍
煙草人閒牧花村犬不驚酒肴懽伏臘温飽樂蠺耕獨
嘆還家客嘗為守塞兵病軀来絶域悲涕省先塋牢落
傷弓鳥漂流汎海萍無因舒羽翼徒切羨鯤鯨燕石終
身誤吳絲上髩縈年華留莫挽志業苦無成安得除邊
籍相容列下氓
題蘭蕙軒(武林陳仲和二子德中景中)
陳氏好兄弟宛如蘭蕙姿幽馨殊可愛雅操不求知但
自栽培好何妨采佩遲叢深滋雨露茁長滿階墀芳澤
傳先世香名達盛時和風同一室相對兩怡怡
送祖人韶石住惠山(諱懷祖真性海之弟子)
故鄉人到喜況是故鄉僧寓館纔相見歸途又欲登杯
浮辭建業鐘動下蘭陵新領禪宫席單傳祖𣲖燈性圓
滄海月行潔玉壺冰舊社高風振名泉勝槩增别情江
渺渺鄉思樹層層憑語烟霞侶塵緣稅未能
王舍人詩集卷一
