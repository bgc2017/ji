王舍人詩集卷二明王紱撰
過華叔端草堂寫晴雨竹壁上(諱恪號賓晹卒年七十七)
我愛君家遠城郭繞簷竹色侵簾幕醉中揮翰寫晴梢
湘雲一剪春陰薄看來頓覺風氣清耳邊恍若聞秋聲
嘯歌到晚不歸去高卧翠陰呼月明
高軒置酒延夕曛眼前知己無如君枯腸醉後有芒角
手揮高節凌青雲圖成自覺精靈聚素壁俄然儀鳳羽
擬得秋聲直造來剪燭連床聽風雨
溪山烟雨圖為包公愷寫
溪山茆屋知何處隔岸青山暗烟樹一棹誰兮路欲迷
緣流似逐桃花去嗟予落寞江海濱到今懶欲問通津
因君扇底塗狂墨煙雨蒼茫一片春
為宣指揮題枯水竹石
修竹娟娟淨如洗古木槎牙半空倚莫嫌怪石長蒼苔
當年曾中將軍矢將軍年少多竒勲平生意氣凌秋雲
他年太史書勲業汗簡須當用此君
吳姬留客行
吳姬年少纔十六能抱琵琶唱新曲愁連山黛鎻青蛾
汗透霞綃濕香玉問郎今去宿誰家郎須聽妾彈琶琶
吳城有酒不肯住巴姬未必顔如花遲留那得情相與
芳心一一絃中語空江霜落呌征鴻孤棹風高響秋雨
須臾彷彿臨三湘切切哀猿堪斷腸巫陽雲暗楚臺曉
故山不見關山長彈到悲笳少三拍郎心欲去何匆迫
挽郎不住郎過船滿江月色秋潮白
題枯木修篁圖
老榦昂霄幾千丈天籟時聞夜聲響一竿修竹共蕭森
復托絲蘿半空上寒姿久抱幽人貞良材孰肯摧為薪
搃令匠氏未相遇故山風雨年年春
早行索水
鷄鳴晨炊戒輪鞅閉門一點明星上路出長林不見人
煙深咿軛車聲響須臾日出氣象分往來行旅纔紛紜
僕夫笑指都城近宫殿岧嶤五色雲
為楮府高先生賦牧雲歌
我聞黃初平牧石驚其兄至今山中石尚作羝羊形又
聞蘇子卿風雪牧北庭辛勤十九年猶持漢家旌未聞
牧雲誰氏子牧雲自號逃其名雲中所牧竟何物以雲
為牧何所憑比之牧石仙猶乃繋塵纓意為牧雲人足
不到邊城但見長裾曳侯第傍人指是侯門英靜中默
與元氣會雄談四座風雷驚端倪變化竟莫測顯晦孰
可知其情得非當年豢龍氏馴致神物驅幽靈豐隆施
鞭掣明電天吳出浪翻滄溟厥術乃至是厥德良可稱
吾將薦之逹天府遊帝廷好施霖雨蘇蒼生嗚呼好
施霖雨蘇蒼生
題張縣丞凝翠軒卷
張君結廬修竹裏一榻清風淨如洗幾番過雨看新晴
簾捲春陰落烏几自從作官今未迴家僮日掃林間苔
何當直造遂吟嘯不問主人毋見猜
少婦行
東家少婦年十五嫁得良人出為賈經年書到不言歸
肯念春閨别離苦西隣年少猶空房紅纓白馬羽林郎
眼傳芳意已相密願作雙棲鴛與鴦朝聞賈死驚未訃
暮奔已作西家婦六親蒙恥無光輝方逞妖淫濃態度
懽情得遂無幾時羽林從征須别離欲去翻思疇昔事
叮嚀恐亦還家遲妾言勸郎郎勿疑妾今貞守無他為
可憐婦道真能盡去後郎心肯全信
為夏叔度寫葡萄子雪洲之上因賦叙别
我生負氣尤好竒襟懷抑塞蟠蛟螭屢遭屈折莫我知
向人委順長低垂倘爾逢君雪洲上酌我涼州寄來釀
醉傾墨汁為君塗一吐胷中氣千丈維時雨歇凉風生
薄陰零亂縱復横蟄龍蜕骨冷雲濕驪珠出海秋蟾明
坐間觀者皆驚訝何繇寶帳人間掛恐令癡眼起貪心
主者收蔵始知畫知我如君能有幾此術聊將遊戱耳
白鷗湖海一身輕長揖謝君吾去矣
題青山白雲圖
我曾九龍山下住結廬正在雲深處日日看山還看雲
長教剪却當簷樹無端一别猿鶴羣馬蹄南北徒紛紜
塵途底事拂衣晚廻頭愧負山中雲
贈竹隠
君家遶屋多修竹簷外時聞響寒玉雨歇林忩風日姸
春陰一榻侵衣綠閉戸常令俗駕迴從教三逕長蒼苔
予今亦有王猷癖直造休嫌數往來
倭扇謠
倭人繭紙摺為扇缺月生輝銀滿面闕下年年多貢
餘都人重購何紛如杭工巧黠思爭利效倭為扇渾無
異價廉百十人不慊說是倭來方道地倭來道便經杭
州廉價却將杭扇收倭收杭扇堪驚怪轉眼街頭高價
賣買扇還家誇扇真街頭持賣真倭人
倭人繭紙摺為扇缺月生輝銀滿面闕下年年多貢
餘都人重購何紛如倭言我扇不欲利只欲人間古銅
器器好年多扇亦多猶解摩挲看欵識倭能論器不論
財尊罍彝鼎填街來幾人懷金不得扇手中無器空徘
徊吁嗟古器日應少倭貢年年扇來好
送醫士張孟經歸華亭
張君深得活人理白髮蕭騷垂兩耳顔面如童步若飛
自說平生能服餌京都賣藥三載餘簾垂一榻㕓中
居榮名利禄不掛口向人只講岐黃書曾聞舊業松陵
曲井臼依然隣二陸鱸肥秋浦蓴正香虎卧芳林杏初
熟今年忽復思東歸海門一葉春帆飛到家尊酒作良
會當時耆舊今應稀都門柳花飛白雪欲折長條贈君
别不知此去幾時來我亦相從問丹訣
送潘知縣之餘干
潘郎年少才力強筆端五色成文章新承寵擢宰山
縣送别都門春酒店君今與我交雖淺志業人生宜自
勉此日牛刀聊試為他時驥足應須展千里江帆一帶
斜餘干地沃多桑麻時清自喜少徭役琴弄春風滿縣
花
送傅子晦教授之興化
扁舟欲别之何處一官典教閩中去細雨榕陰面面山
薰風荔子家家樹憐君年少非常倫才贍人稱席上珍
黌館講餘清晝永玉琴閒弄杏壇春
贈朱編修
朱君乃是青雲器讀書不負平生志向曾龍躍禹門雷
跳浪翻空應得意聲名藉藉動京華策對明廷衆所
誇鰲首已攀蟾窟桂馬頭還看鳳城花斯文仰羨增光
顯稱述猶存贈行卷鏗鏘金石韻相宣遠大期君意非
淺君今寵擢登鑾坡玉樹花深響珮珂五色文章成黼
黻九天光采動星河嗟予久已聞英譽勢比雲泥固難
會年年枯死案頭螢四十無聞何足畏不期邂逅同
清朝菲才未免旁人嘲癡蠅附驥亦致遠托身願結青
雲交
輓徐母
平生嫠居冰雪清教子讀書名已成正期禄養體長健
俄聞凶訃人皆驚柳楊青青楊子渡江山依舊來時路
春風丹旐引歸航遺骸並葬良人墓
題漁樂圖
遥遥雨歇明殘霞凉風颯颯吹蒹葭晚來隨處可棲泊
五湖煙水皆吾家得魚且覓津橋酒旋採溪毛雜菱藕
除著沙鷗孰可親隔蓬喚取隣船叟生計年年一葉舟
全家不識别離愁婦能斫鱠兒行盞一笛横吹萬頃秋
為袁將軍題梅軒卷
我家舊業梁溪濱雪晴溪上梅花新瓊林皎皎映書屋
天然富貴誰言貧花時倍覺多賓友經月勞勞事詩酒
滿座香風半醉時一簾皓月微吟後自從承薦遊京
鄉十載看花白玉堂貞操久應心似鐵風流其奈髩成
霜今年扈從來幽薊撲面緇塵滿衣袂欲覓梅花杳莫
聞江南驛使憑誰寄春到都城十萬家管絃處處聲嘔
啞不識冰姿尚清素只知豔質爭繁華朝來雪花如手
大興來不管貂裘破蹇驢鞭策訪袁安不似當時閉門
卧弓矢森嚴櫪馬喧羽林期獵窮郊原見予一笑不復
出呼酒且共登梅軒未始栽梅向軒下高扁梅軒衆驚
訝自說平生極愛梅此地無梅僅堪畫畫師乃是錢塘
人西湖久與逋仙隣曾作烏臺鐵面使筆端解寫梅花
真嗟余久抱梅花思感戀君恩忘歸計畫中纔見即
相親分明一段家山意慘淡枝頭雪未乾灑然清氣逼
人寒君今與我心相合莫厭敲門數借看
題中條舊業圖卷為王士烈大尹
中條之山何雄哉層峯叠嶂高崔巍太行嵩少與之相
胍絡禹門鑿斷迥向中天開下有黃河水奮激聲如雷
波濤萬里接銀漢到此曲折其勢相縈迴佳氣日磅礴
孕秀多竒材寶蔵百物不足貴往往間出人中魁不見
巖下士版築將終身寕知一旦叶夢出大施霖雨康斯
民唐有裴中立平淮之功誰可及宋有司馬光文章事
業何煌煌至今行人過闕里景仰式車臨路旁吾宗有
兄王士烈世向山中營舊業數頃良田萬卷書父祖傳
來今幾葉父祖唯積善素無功名心到君尤加學問力
長年閉戸松桂林九經百氏貫乎一律歴地理俱精深
鶴書遠召來相尋小試百里彈鳴琴岐麥薿薿桑陰陰
黃童白叟皆謳吟近歲皇家事陵寢北京山水明如
錦葬師不下數百人取騐求真口皆噤郭璞之術君所
閑天下山川指掌間漢唐陵寢考分寸琅琅一奏開
天顔天顔悦懌恩加厚太官供羊光禄酒崛起長陵北
山阜有詔封山號天壽海晏河清億萬年知君名與兹
山久君今遷擢居帝都駿馬蹴踏育雲途聖明在
上不可辜隨時正好陳嘉謨勿作尋常淺丈夫區區懷
土胡為乎傅說諸君久已往空山猿鶴空相呼白雲紅
樹秋糢糊為君寫作中條圖古今志山同一符君當解
衣為我沽會須一飲傾百壺醉後與爾歌嗚嗚唾壺擊折
青珊瑚中條佳氣無時無嗚呼中條佳氣無時無
月夜舟中酒後寫呈胡祭酒兼同行諸公
官船泝河明月夜千里河流金液瀉水拍船忩月在天
月色波光兩相射此時清興不可遏須待傾觴共陶寫
行庖美味雖云重更覓溪鮮問漁舍蠏螯初肥良足珍
霜餘梨棗甘於蔗同行况復皆贒豪襟懷豈是尋常者
胡公一代大司成文章聲譽追班馬延陵給事錢塘客
每出新詩儗風雅東陽兄弟居翰林一雙白璧千金價
林黃二子才更竒往往辭氣凌鮑謝雲間尤喜紫陽孫
筆底龍蛇衆驚詫一時會合非偶然共沐恩光來日
下霏霏珠玉動生風濟濟衣冠儼成畫嗟予年少嘗好
遊臨水登山日無暇時當有月逹旦飲典衣肯顧山妻
罵年來老病不復飲每見深杯輙生怕不知今夕是何
夕狂態依然莫能罷酒闌興盡不復散共向船忩相枕
籍須臾月落水自流斗柄低回柁樓掛騎鯨李白遠莫
攀夢鶴坡翁久仙化人生所貴在適意塵慮何須苦縈
罣燈前漫爾寫長謠留向他年作佳話
題竹送周以莊之長清宰
故人别久纔相見又拜恩光宰花縣去思匆匆不我
留都門沽酒徒攀餞我有五色之彩翰為君寫作青琅
玕虛心慣承雨露重高節豈畏冰霜寒此意贈君君逹
否清風雅撡君皆有君到長清轉覺清不須更種陶潛
柳
題竹寄長清胡判簿仲文
胡君倜儻情見真昔曾同客京華塵一官去作長清簿
吏民懷惠如陽春别來不覺經年久愧我蹉跎空白首
為寫清風慰遠思殷勤致問平安否
題劉給事中畫
獨立空山不知老崖石相依共相保月影秋清舞瘦蛟
風聲夜半驚棲鳥錯節盤根怪且竒古翠滿身苔蘚滋
匠石自知難入眼年年春雨長孫枝
題師將軍壽椿堂
我聞南華老仙所談之靈椿長年度世殊可人爾來萬
有八千歲方乃一秋兼一春桓桓師將軍忠孝孰可倫
緬思此椿壽將以奉嚴君嚴君乃是先皇之虎臣英
姿雄略如有神起家昔住荆溪濱曾同周處為比隣惟
將三尺劍掃淨六合塵先皇騎龍上蒼旻攀髯不及
空逡廵至今心尚赤其奈髮如銀將軍襲爵尤忠勤遠
持節鉞鎮八閩列鼎之養何足珍惟思種椿搆堂怡其
親君不見椿枝長茂椿葉重堂前人對椿陰濃靈根盤
結托厚地高柯直上摩蒼穹蟠桃見之猶屈膝喬松並
之應歛容况並顰眉楊柳低頭榕世間凡木莫與同嗚
呼世間凡木莫與同唯孔明廟前之老栢千古可與相
爭雄
聚玉堂為吳主簿賦
君家子弟追王謝玉樹森森滿庭下器美難容韞櫝蔵
才高應得連城價堂前見客温相和德業尤宜更琢磨
遲看懷寶聮班出南陌珊珊響珮珂
題北堂春晝卷
堂下萱花照人目堂中阿母顔如玉寸心難以荅春暉
手綫尚存遊子服遊子白雲空復情年來從宦留神
京他時得請當歸省閭里應看晝錦榮
題徐進士峴山讀書卷
徐君結茆雙峴峯白雲掩護青林中十年閉戶不肯出
讀書捲幔來松風一朝射策黃金殿青霄萬里鵾鵬變
躍馬晴看紫陌花鳴珂曉入瓊林宴只今禄食居京華
藉藉香名衆所誇不獨身霑新雨露且能光賁舊烟霞
愧我萍蹤遍江海百事無成髩容改數卷殘書久已忘
舊物惟留短檠在年來感荷君恩優日令揮翰居瀛
洲姓名自謂登仙籍人笑馮唐已白頭
題黃庶子瑞菊軒卷(淮字宗豫)
紫陌朝回鳳城曉羅衫冷怯霜風早軒前佳菊吐竒花
合萼連葩向人好陽光一照色更鮮盈盈兩臉臙脂妍
同心可比連理木清香絶勝雙頭蓮簮纓列坐皆僚友
嘖嘖看來嘆希有宜將綵筆寫新圖持歸遠為雙親壽
繇來種德生賢郎家庭晚景何輝光絲綸日掌侍清禁
阿閣五雲儀鳳凰物因人瑞皆從類人今况與明時會
乃知聖主得賢臣兹花亦是皇家瑞
送永嘉趙惟善之北京司倉
趙司倉初辭闕一鞭遠冐燕山雪燕山雪滿河冰結
酸風刮面肌欲裂長安沽酒與君别酒酣不覺雙耳熱
嗚嗚作歌歌激烈煩君為我同擊節試看昭王臺黃金
致英傑黃金散盡臺已空至今士氣何曾歇幸並際昌
期沈淪盡超越班資正為贒才設况君年壯才更哲鵬
化南溟十萬程君今始上青雲轍肯為兒女情臨岐動
悽切丈夫要使心如鐵江南梅花為君折路長勿使音
書絶兩地相思共明月
題畫魚
上池生綠冰初泮暖逼小桃紅欲半纖鱗猶得泳恩波
何異鯤鯨運溟瀚變化逢時底用媒相忘蘋藻且徘徊
為龍聞說勞行雨秪恐禹門雷電催
送張知縣邦逹
我初長安識君面四十才華正強徤北海雲鵬翅欲張
南山霧豹文初變自言來京已三載足跡勞勞半郵傳
東浮浙水駕風濤西上蒼梧躡雲巘懷中無復茂才金
身上空餘慈母線别去無何忽相報近得高閑適安便
乃知優給有庠序擇師教育君膺選綘帳三間坐百人
青衿一字數千遍三略纔過又六韜終日吾伊不知倦
吁嗟天意諒有在有美如平豈貧賤今年詔下大搜
贒公論推君當鶚薦扶搖直上試天官一策敷陳雲錦
絢賞音不獨主司驚嘖嘖旁觀盡稱善綠綬初垂何所
之獨向炎方宰花縣炎方近年無瘴癘民物安然樂豐
羡遠徼尤宜寬政施皇恩有待仁風扇此行所重民
社寄臨别肯為兒女戀秦淮弱柳垂青青折取長條共
攀餞沙口帆移燕語留花前酒續鶯聲勸明朝應度嶺
頭雲千里相思一回睠遲子三年政績成還來此地重
相見薏苡曾為馬援珠歸嚢肯帶包公硯驥足應知難
久淹嘉聲又逹明光殿
題王將軍梅雪軒
㐮陽耆舊孟浩然雪中騎驢聳吟肩西湖處士林逋仙
梅邊引鶴烏帽偏二子寒酸無所托遂與梅雪同清妍
將軍執銳常披堅竒勲要使彛鼎鐫雖蒙優擢入衛尉
可容梅雪相留連我知將軍非泥此朝市乃欲如林泉
况今四海同一天無勞萬里横戈鋋雅歌投壺分内事
孰謂梅雪非我便種梅五六株搆軒數十椽花時雪霽
江月圓香影滿庭冰玉鮮時時退直得清暇開軒命客
烹肥羶從教曲奏譙樓角任取寒生玉帳氊梅以供鼎
實雪以呈豐年上祝天子萬萬歲歲歲陽春生意全
乃知將軍愛梅雪寒酸之士正爾霄壌懸
題襏襫軒為夏叔敏賦(號東臯無子外孫張延宗繼祀)
長年耕鑿東臯阿結得草軒如草蓑栖身僅足蔽風雨
抱膝猶能發詠歌忩外鳩鳴花霧重門前犢卧柳陰多
嗟予久作京華客未得歸田奈爾何
送深上人湛然遊方
我生憶當年少時清狂縱逸誰能羈杖頭百錢一壺酒
布襪青鞋隨所之不肯低頭學干謁每向名山訪幽絶
片帆晴度淛江濤疋馬寒衝薊門雪黃河西來一帶横
岷江東下連滄溟望中惟覺隘寰宇物外尚欲登蓬瀛
年來潦倒渾無用疾氣攻身常隠痛稍因休暇輙欲眠
並舍相呼嬾行動矧並感荷君恩深優容散逸居詞
林私懷固有尋山約激切難忘戀闕心雲水烟霞應
宿好靜自尋思還自笑至今天姥與匡廬清夜猶能夢
中到深師乃是學佛人與予似有三生因嶺上孤雲久
為伴天涯片月長隨身清容磊落蒼厓古破衲斕斑雜
繒補不惟潭底解降龍纔遇山深即馴虎初從雲中登
五臺淮流杯渡江雲開少林長蘆雖古刹叢林須向京
都來京都諸山遍遊矚猶能過我蓬菴宿對榻聽殘上
苑鐘論詩剪盡西忩燭相看身世搃忘機水自潺潺雲
自飛師利遠尋居士室大顛留却使君衣無心偶爾欣
相遇又復飄然拂衣去問師此去遊何方多半名山我
遊處大江南北淛東西是處堪行路不迷試覓名山最
竒處石間多有我留題
送梅知府之廉州
廉州作宰六載餘懸知撫字常勤劬土風自古少耕稼
民業至今多採珠歸路惟迎竹為馬公庭示辱施鞭蒲
他年太史論循吏惠政應推君最殊
過梅花堂
我曾泊棹西湖濱千樹萬樹梅花春孤山月照一蓬雪
十里湖光如爛銀興豪對客酣清醼逹旦賡吟騁雄徤
燈前索紙呵手題霜兔鏦鏘冰滿硯年來浪迹随西東
看花多在驅馳中縱有香醪對明月渾無好興酬春風
只今書劍來京國欲訪梅花杳難得亭館多栽逞豔姿
山林誰重凌寒色春來未幾薄雪餘寒驢偶過西城隅
疎花寂歴三五樹中有一室幽人居室中幽人廣平後
旅寓看花為花瘦忩横古影神愈清杯吸寒香骨應透
相逢休言一事無隣家有酒須賸沽趁取樓頭未吹角
莫教地上魚鱗鋪我因看花狂興發花應笑我生華髮
曲逆長貧豈足論馮唐已老誰能拔憐君與我同襟期
看花酌酒情相宜百年一任世所棄寸心獨許花相知
我家君家隔江浙一水相通吳與越此夕何如對榻眠
夢魂還醉西湖月
長詩一章美韓侯也侯宰無錫多善政復以捍禦
有功遂陞州守之秩行且有日鄉人王昶會予
京師能具談侯德予辱知遇尤深弗得歸預攀
轅之列敬用次第昶言賦成長詩五十韻使邑
人歌之竊比甘棠之詠云耳
有客黃昏來寓邸扣門吳語知鄉里肅容升堂再拜餘
䄂出平安書一紙上言間闊苦憂思下叙寒温詢動止
燈前鷄黍欵客嘗品味無兼嗟客裏酒酣詢訪悉鄉閭
祗說韓侯政聲美自從侯初下車日務敦樸厚消浮靡
勸民衣食務農桑游食咸驅業耘耔西風阡陌凉雨晴
黍稷盈疇光薿薿日斜村巷歸牛羊霜老園林熟梨柿
每歲春秋社祭餘親率吾民行飲禮推崇有德尊高年
一一酒行躬拜跽賓主從容酬獻間觀感人人良有啓
時因公暇入庠舍左右琴書坐凭几諸生濟濟趨上堂
問難執經窮至理遂致吾鄉孝弟風敦睦夐非他邑比
縱有兇頑亦革面訟庭罕見施鞭捶豈獨強梁化柔順
坐使妖魑絶淫祀寸心既正天弗違雨暘任意如頤指
事神治民各盡心實以一廉先律已處心寬仁復明恕
皎若日星清似水况復尤長捍禦功文武全才孰能擬
象緯今年示灾變天兵抵闕除姦宄雄師百萬纔渡淮
敗卒南奔散如蟻却來州縣事劫掠行旅道邊相枕死
頓使前時革面徒舊惡乘風亦羣起白晝揮戈肆仇殺
闔室連村遭破燬聖皇戡亂已登極如日行空正天
紀詔書馳布宣至仁此軰猖狂猶未已侯言我職當
字民塗炭吾民能坐視協謀僚寀集吏卒爰整戈矛張
弓矢奮身鼔勇當衆先盡獲渠魁磔諸市從此居民始
貼席老稚欣欣免驚徙且今無恙共相見不得我侯安
得爾事定侯來逹上聞奏功特啓宸衷喜錫賚榮
頒品秩尊縣令喬遷州刺史只今催上去有期無計攀
留嗟失恃徒切甘棠去後思撫字情親恩浹髓我聞客
言興嘆嗟始信學優才可仕憶予前歲初還家舊業荒
蕪没荆杞亦曾修刺謁侯堂一見下階蒙倒屣謬承奬
諭勉前修不以孤寒輙相鄙邇來别侯已三載雅論洋
洋猶在耳會侯來京我入蜀彼此參商乃如是感侯知
我情更深聽客之言良有以古云郎官應列宿益信斯
言非謬矣百里民心有休戚政關令佐人臧否嗟我韓
侯能惠民政聲足與龔黃齒願言守令皆韓侯堯舜吾
民立堪俟侯當此去不再留發軔青雲自兹始客還為
我深致辭攀餞無繇身絆此山斗區區景仰情作詩頌
侯煩送似
駙馬公命寫枯木復戱題於上
歴盡冰霜甘老朽不作嬌柔效花柳夜撼風聲鳥雀驚
凉生月影蛟龍走嗟予好竒成畫圖墨㾗猶帶烟糢糊
寄言匠石勿相顧未必良材眼底無
寫墨葡萄
香墨濃翻硏池汁眼前零落秋雲濕曾看月上海天高
水冷驪龍抱珠蟄何當釀得酒如川日醉北忩高枕眠
底羡凉州二千石題詩日寄瀛洲仙
題胡學士從叔祖母曹氏死節卷
此身所托惟良人良人云亡安用身未逐生前與偕老
宜從地下長相親事關生死豈不犬心全節義惟其仁
貞魂雖遠愈不滅銘文炳煥留堅珉
端午賜觀騎射擊毬侍醼
葵榴花開蒲艾香都城佳節逢端陽龍舟競渡不足尚
詔令禁籞開毬場毬場新開向東苑一望晴烟綠莎
軟萬馬騫騰鼓吹喧五雲繚繞旌旗展羽林年少青綸
巾秀眉豐臉如神人錦袍窄䄂巧結束金鞍寶勒紅纓
新紛紜來往尤迅速馬上時看蔵馬腹背挽雕弓金鏃
鳴一剪柔條碎新綠忽聞有詔命分朋毬先到手人誇
能馬蹄四合雲霧集驪珠落地蛟龍爭彩色毬門不盈
尺巧中由來如破的剨然一擊電光飛平地風雲轟霹
靂不知何以能爾為人人武勇張天威鬼神變化妙莫
測此技乃知聊爾嬉聖心舉此重閱武逸不忘勞在
戎伍帑幣鮮華夾道陳馳騁許教便捷取自矜得雋意
氣麄萬夫誇羨聲喧呼摐金伐鼓助喜色共言此樂人
間無鑾輿臨幸天顔喜醼賜千官醉蒲醑光禄尊開
北斗傍簫韶樂奏南薰裏微臣何幸遭盛明清光日
近多恩榮呈詩敢擬長楊賦萬歲千秋頌太平
青雲軒為項御史題
君家高軒絶塵歊知君逸氣長飄飄謝却山中白雲侣
來尋天上青雲交蛟龍相從作霖雨鵰鶚每共摩晴霄
丈夫如此真自快好將志業崇昌朝
送鍾子勤之南京復職中書
天寒幽薊漫山雪弱柳蕭條不堪折考績纔看上國
來離筵又向都亭别騎馬南征逐去塵長安紅紫正芳
春池頭諸老應相愛官喜如初寵命新
為劉竹深題雲山圖
白雲縹緲山嵯峩幽人茅屋巖澗阿玉田瑶草暖烟碧
落花流水春風和采松釀酒正堪醉掃石弄琴還自歌
何當結隣成兩叟杖藜日日頻相過
題畫
結屋千山萬山裏軒忩四面峯巒起捲幕晴招嶺上雲
烹茶夜汲巖前水二三高人同素心杖藜時復來幽林
抱琴相延坐亭上一曲雅諧山水音屋頭隙地肯相許
願作比隣共相處賸採松花釀玉醪更覓黃精劚春雨
騶虞歌
景星輝閶闔開五雲燦騶虞來嗟哉騶虞豈偶然而來
哉大化賦其德大塊成其材猊首虎軀雄見魁玄文郁
郁素質白爛然雲漢同昭回其動也不疾而速其靜也
不猛而威不肯食生物履生草虎鹿百獸日與相追隨
嗟哉騶虞必應昌期而來歸始吾皇之御極兮出於
陽翟之大野今吾皇之時廵兮又見於曹邑之林隈
實繇吾皇盛治之所致德合堯舜之無為順四序平
三台五風十雨阜民財嗟哉騶虞乃得於此時遊於帝
鄉而徘徊入靈囿近瑶臺麒麟相與甪端為儕文犀
白象相參陪萬姓乃畢賀懽呼隠如雷皇心謙抑不
自聖拒而弗有尤謙撝頌聲洋洋盈八垓微臣作歌愧
菲才仰祝吾皇聖壽億萬歲德業廣大功巍巍德業
廣大功巍巍
贈醫士李士文
李君業醫兼業儒閉門著方仍著書濟生利物不求報
人多感德交稱譽常年賣藥吳門市相去吾家無百里
得興尤能日往還一幅風帆度烟水慚予薄宦久辭家
君亦移居住京華春風二月城南陌尚得相尋看杏花
送道會歸西昌
西昌羽客初朝天星冠雲帔何翩翩上界從知有官
府俗人漫說無神仙三花已聚九還畢一炁常存萬劫
先我欲攀留倏然去鶴背玉笙凌紫烟
送(闕)教諭
嚢書拂曉辭金闕相見匆匆又相别草色初黃薊北雲
梅花漸白江南雪殷勤沽酒送君行斷鴈西風千里情
此去莫言官署冷好將經術授諸生
贈醫士鄭德中
鄭君襟抱如陽春一㕓賣藥京華塵家無所蓄惟善
藥六陳之外餘皆新製成丸散及㕮咀按方如法皆精
真見人抱病不得瘥痛苦有如同其身老人之老幼人
幼切近不異骨肉親不肯屑屑趨勢利不肯蔑蔑輕賤
貧一心治療忘勞辛直待病已情方伸人多感德申謝
忱鄭君笑受尤欣欣人多感德未及報再干再凟良不
嗔吾知鄭君非常倫高誼直欲干青旻宜乎姓名傳縉
紳誰言宋清之後無其人於戱誰言宋清之後無其人
怡壽堂為張指揮賦
將軍乃是留侯孫少年好武兼好文胸懷兵甲自整整
心懷道義常存存若翁不幸早殂落獨侍慈親顔尚渥
只今綠髩正康強賸種忘憂長自樂慈親所樂樂有子
子已成名與夫似願教世世樹功勛豈但區區奉甘旨
將軍年年海上行帆艣横飛旗旆明糧儲豐足寇盗息
海波平帖軍民寕邇來北京偶相見禮貌雍容情繾綣
自言怡壽奉親堂願得詞章發光炫慚予才短思茫然
濡毫勉為成詩篇他年太史書青簡定著將軍忠孝全
萬木圖歌為楊庶子(榮勉仁)
君不見竇十郎靈椿丹桂何芬芳又不見三槐王子孫
世顯必可望君家萬木不可當乃知令祖種德心孔臧
樂善行義於其鄉屢嘗發廩賙饑荒一鄉之人無流亡
鄉人感德心弗忘為公種樹家山陽樹高應得千尺強
願公之身壽而康樹材應得成棟梁願公之後繁且昌
種來不知今幾霜昂霄聳壑森成行孫枝茂衍不可以
數計但見漫山亘嶺烟蒼蒼至今鄉之人蒙惠曷可量
生為室廬死棺槨隨教適用不取償皇天報應何昭彰
生君際遇當明良功名足為親顯揚兩京侍從登巖廊
職當輔導居春坊六卿劍履參翺翔林巒因之重出色
泉石自此增輝光我能為君染彩翰調玄漿寫出君家
之萬木混融元氣搜冥茫蛟龍騫舉靄雲霧鳳凰飛舞
鳴琳琅須臾展掛君之堂祥風佳氣來四傍請君勿異
吾言狂等閒莫作圖畫張君恩先德寓於此儼然如
在其洋洋君當掃地更焚香瞻對載拜什襲蔵子孫百
世存羹墻竒材大用殊未央嗚呼竒材大用殊未央
王舍人詩集卷二
