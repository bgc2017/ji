王舍人詩集卷三明王紱撰
送王仲理復任四川僉事(亨號秋林)
蜀道古云險憐君久宦遊一家渾八口萬里只孤舟雪
滿岷山曉霜飛峽樹秋吏民懷舊德去去莫遲留
送葉經歴致仕歸建寕
十載塞垣外一身戎馬間拜官纔受賞謝病却投閒黃
菊晚連徑白雲秋滿山趣多那可及悵望送君還
題璚陽子手卷
璚陽高隠處山色五湖中路與烟濤隔船從浦溆通劒
横秋影碧丹伏夜光紅安得謝人事從遊鶴背風
送吕太守之沁州(名允銘號筠軒)
沁州汾水北兹地我曾過郡郭雲山繞人家土屋多民
淳無獄訟時泰少徵科此去君為牧應聞五袴歌
送梁先生不移(長子潛字用之次子混字本之)
賢郎居諫職定省惜相違到此未為久如何又欲歸家
園梨果熟溪市蟹螯肥京國往還便莫將音信稀
寄龐山人士南
為問龐居士年來安穏無高閒唐陸羽清逸宋林逋竹
裏茶烟細梅邊鶴影孤逃名渾未許好句落江湖
夜宿黃牛峽
烟景暮蕭森黃牛峽轉深灘聲孤棹月山影半江陰感
慨追陳迹登臨愜壮心倚篷眠未得何處又猿吟
送吳掾郎禮歸無錫省親
作掾已三載兵曹典要機久能勤案牘今喜訪庭闈沽
酒鶯花晚行庖笋蕨肥故山無限好惆悵不同歸
題江村漁隠
釣舟隨處泊風颺一絲輕久已潛蹤迹那能識姓名雨
添春水闊山帶夕陽明獨有沙邊鳥時來共結盟
送王御史還松江
擬復烏臺任如何便乞還特恩憐母老多病許身閒
舊業松陵曲扁舟泖水間晏眠應有夢衣繡肅朝班
送解大紀遊北京
黃金臺下路曾是舊都城此去壮遊樂能忘遠别情壚
姬留客醉商犬護車行登覽詩千首多應弔古成
送吕永明復任饒州司税(終西安知府)
與君同里閈遊宦異西東饒郡久司税天官初考功估
平常課集貨聚遠人通自此應超擢休言秩未崇
野航
蹤跡渾無定生涯一葦輕自應躭野趣無復重浮名汀
草斜陽晚鷗波細雨晴不因時賣卜那肯泊江城
送張知縣
作宰麻陽去民風雜五溪世傳盤瓠後地接夜郎西臘
釀多藤酒春禽半竹鷄到官應有便莫惜寄緘題
送高員外省親歸毘陵
握手纔相見論懷未忍違我方遊帝里君復訪庭闈曉
日辭丹陛春風戱綵衣應知到家後欲别更依依
謝華樗林寄佳菊四枝(名寅可字汝翼)
佳菊滿籬東朝來寄好風花連人共晚香與意兼融皎
皎鵝肪白盈盈鶴頂紅相看思欲賦才拙句難工
病中雨夜二首
不眠孤燭在風雨送凄凉病骨秋加瘦羈愁夜併長自
應強飲食誰復問衣裳蟋蟀如相念時來啼近牀
懷抱怕生愁病來難自由雨聲孤館夜人影一燈秋書
劒乖前志江湖憶舊遊無端身外事一一上心頭
作平湖秋色圖題贈陸彦玘考功
近自吳門别而今已半年交游心固切霄壌跡難緣宦
况青雲表閒身白鳥邊漫圖秋色去還肯憶林泉
題流杯别墅卷
曾聞高隠處風景似山陰曲澗通流水修篁藹茂林興
來觴且詠題在古猶今此本吾家事因君感慨深
製成鶴氅偶作
氅衣成野服飄逸類黃冠雪素輕狐貉風祛散羽翰不
嫌過膝短正喜著身寬見影心猶稱時披月下看
寄章采芝(公瑾)
只說暫違去如何竟不來莫非多契合從是久徘徊笑
傲風前榻歌停月下杯却憂鱸正美歸興又將催
寄包徵士公愷(號梅莊江陰人)
愛爾閒情好林堂白晝長楷書臨小晉近體學中唐水
蒔一池芡園栽十畝桑不知籬下菊秋後肯分香
憎蚊
纔瞑便&KR1415;&KR1415;憑陵若騁能微軀不自愛利口向人騰座
客勞揮扇書生罷炙燈秋風來旦夕知爾不須憎
宿維揚
淮海風流地狂遊記往年飄零重過此懷抱搃非前囊
槖唯孤劒妻孥共一船故鄉回首望烟樹渺江天
題自怡軒(黃叔洪求諱海卒年八十六)
才非世所宜斂迹且棲遲口獨與心語人皆莫已知落
花啼鳥處臨水看雲時此趣古今在誰云不自怡
雪夜與鄉人旅邸中小酌
客舍雖寥落清樽喜對傾偶同今夕醉忘却異鄉情炭
熾寒猶在燈殘雪更明獨憐分手去一騎上邊城
代州道中
堪笑復堪嗟行行路轉賖稍陰憂雨雪纔霽苦風沙逆
旅人欺客征途犬護車不知緣底事淪落向天涯
南歸沁州道中曉行
冐曉促歸程嵐霏是沁城路隨流水去人入亂山行澗
底春冰滑厓陰凍雪明鶯花南國近深慰客途情
喜家兄以中自滇南歸用朱公孟韻
弟兄無幾人舊業且容身共歎久行役應知多苦辛嚢
資詩卷在鏡影髩絲新得遂歸來志琴樽日可親
題雲山樓閣圖
烟霞知幾重樓觀羽人宫路向嶺頭過船從溪口通枯
藤懸絶壁古磵夾高松安得投身去長吟鶴背風
題漁樂圖
釣罷得魚鮮舟維野店邊閒同三兩伴盡醉百千錢弄
笛船頭坐枕蓑篷底眠烟波隨處好身世搃悠然
雨夜過鄒氏溪東别業
溪口暫維舟敲門暝見投雨來山郭夜木落野塘秋寢
閣香猶在行庖火尚留主翁情意厚樽酒更綢繆
題老圃卷
桑榆宜晚境築圃近茅堂鑿沼分流水編籬補壊墻雨
晴瓜蔓綠風暖菜花香客過饕鷄黍村醪剪韭嘗
韓蒙菴先生同留夏雪洲館中韓以詩留别遂次
其韻(韓奕字公望號蒙菴姑蘇人夏權字叔度號雪洲江陰人)
閒身江海上世事每嫌聽吟藁逢人論扁舟到處停雪
銷新水綠雲盡遠峯青何事思歸早潮生未滿汀
寄邵希遠校書兼簡叔行東屏
萍蹤俱是客書館喜相臨來往無多路分違又一旬酒
應端午醉嚢似去年貧煩語賢東道池魚好餉賓
代雪洲端陽招客(夏權字叔度)
佳節逢端午葵榴照眼新君雖非飲客我豈獨醒人綵
索寕須繋蒲樽正可親高情如不棄林下望車塵
病中述懷二首
卧病得休暇提撕百念非任真招物議隨俗與心違露
草亂蟲響雲霄一鶴飛君恩知未報何敢道思歸
問年纔五九底事便奄奄壮志逐時減新愁與病添日
晡思啖粥風冷怕鈎簾有客來看命猶談蔗境甜
送王檢討使朝鮮(偁字孟敭號虛舟有集解學士縉作序)
秉節赴朝鮮銜恩玉殿前封圻寕有間雨露自無偏
驛騎經遼地雲帆拂海天遠人迎拜處應識使君賢
病後寄同志
少小頗知學老來何足論自慚書翰力難答聖君恩
一病較纔好兩眸看漸昏客嚢無舊物唯喜短檠存
寄沈徵士(睿字誠甫號存耕)
東陽沈徵士於我久相疎間别已三載往來無一書情
懷終自若客髩近何如遥想諸郎好家庭樂有餘
贈蒋御醫用文(名武生謚恭靖)
醫名追扁鵲傳派自長康叠見逥生效多藏經進方竹
深通藥逕花外掩丹房修合常供御衣衫襲異香
送宏上人住保寕寺
别來忘歲月相見又飄然去住渾無著行蔵只任緣故
山唯落木廢刹鎻荒烟師去重開社香燈祝萬年
送魯府黃謙紀善歸莆田
餞别秦淮上春潮没淺沙寸心應戀闕千里暫還家
客路多芳草都門正落花徵書看又起未必久烟霞
送人歸省
遠别念親闈君恩獨賜歸鄉關經月到烟水片帆飛
粱稻歲初熟蟹螯秋正肥遥知調膳處綵服映春輝
送懷益州長老之四明
懷公方外士去住兩翛然有相皆成幻無心即是禪鐘
聲山寺月杯影海門烟為續祖燈去能忘應世緣
送章秀才歸松江
挾策來京國經年未一官籍名通秘閣僦屋住長安身
病憐親老妻亡念子寒恩教暫歸去不是學張翰
挽吳母
令子居郎署慈親白髮垂每聞期就養誰料遽成悲太
史書阡表名卿集挽辭獨憐斜日裏無復倚門時
送鄭州同知
考績上銓衡三年喜政成郡人多頌德朝士半知名落
日孤城遠秋風上馬行遥知溱洧上父老久相迎
中秋對月追憶去年諸公遂有存没升沉之感因
成近體一首
中秋已過半芳樽誰共親可憐今夜月空憶去年人得
失蕉間鹿存亡草上塵揮杯勸孤影只合伴閒身
寄蔡景顥
始因從宦出先世福州人蹤跡久居楚語音猶帶閩田
廬依婦族圖繪贈交親千里聊相問身安莫厭貧
寄劉士俊
劉郎醫術好夙契已逢仙製藥少人見秘方多祖傳家
貧雖寂寞客至即留連廿載不相見令人思惘然
寄徐伯玉
每懷徐孺子寥落共誰親早歲應多疾衰年又復貧苔
㾗封古巷松影過比隣獨喜添丁好傳家幸有人
寄徐九鼎
氏族南州𣲖遺風亦好潛幽居隣陸羽清藝祖蒙恬地
近傍城角花深露屋尖年來怕徵起蹤跡隠魚鹽
寄潘子安(號海莊任䕫州府同知所著海天清嘯詩集)
潘郎豪且逸佐郡上瞿塘縱酒宦情薄耽詩野興狂才
名雖藉甚家業已荒凉聞說喬公女鴛鴦鎻洞房
寄孫景昭
每愛孫公子風流不可禁留賓開博具呼妓合調琴杯
泛忘形酒囊存買笑金别來嗟已久綠髩雪應侵
中秋醼集分韻得青字
秋半露初白月高天更青相逢如此夜不飲若為醒急
管奏清響長筵列廣庭百年能幾會杯到莫留停
題源隠
風景似仙家山厨飯熟麻恐人知姓字避地隔烟霞流
水一溪雨種桃千樹花莫教漁父識出向世間誇
贈陳司倉廷玉
司倉雖小職京國掌軍儲天近屢朝見官閒如隠居
秋風三畝宅春雨一園蔬咫尺頻相過毋煩重致書
送張邦達之四會
送君之四會接境近番禺夷獠居相雜炎凉候頗殊時
清銷瘴癘地廣闢膏腴政績三年後應知德化孚
送王生還錢塘迎養
親老當迎養江帆去路賖故鄉翻是客上國久移家
慈竹添新筍春萱著晚花到來應倍喜甘旨樂繁華
送楊教授之邵武
教鐸之閩郡諸生待琢磨莫言居職冷應見育材多晚
棹投孤驛春衣換夾羅去途經浙水舊業喜相過
送黃仲遜之安平鎮廵檢
聞說安平鎮荆湖當要關瀟湘合二水衡霍拱千山地
僻居民少時清邏卒閒遥知到官後多在醉吟間
挽菊莊金德厚先生
别去兩經春寄來書更頻只期重握手寕料永傷神禄
養悲賢子情親泣故人遥憐籬下菊今歲為誰新
雪夜凱師留宿戱贈
自笑年將老無繇斷愛憎閉門辭俗客下榻待吟僧茶
煑春冰溜梅横雪夜燈要能同此趣京國許誰曾
寄匡世德
匡君一别久蹤跡近誰依囊盡風流在年高故舊稀浩
歌邀月上獨立看雲飛只歎階庭下無人戱綵永
題臨清書屋
君家舊文獻世業喜聯芳書積數千卷門開半畝塘天
光朝鑑滿燈影夜忩凉未許終嘉遯還應入帝鄉
深靜軒為雲石長老賦蓋取杜少陵竹深留客處
荷靜納凉時之句以扁其軒云
何處可追遊兹軒景最幽穿林開小逕鑿地引清流竹
色明書幌荷香散茗甌高僧尤好客欲别更遲留
贈陳景中昆仲題所畫竹上
到京今六載衰病獨煢煢在客誰知己惟君弟與兄經
過常饋藥慰問每留情持此豈云報相期歲晚盟
暇曰讀楞嚴經偶成
勞生何擾擾衰髩已蕭蕭偶得楞嚴讀都將世慮消水
流虛谷靜雲度碧天遥獨坐忘言久西山對寂寥
初度
此日逢初度長年客帝鄉兩京叨扈從四海共安康振
珮趨青𤨏濡毫向玉堂不須稱夀者歌此進瑶觴
濟寧分水閘訪鄉人王大使
自說到官久往來多見臨上堂詢旅况對酒話鄉音日
落郡城晚河舂閘水深南歸應有待停棹擬重尋
東昌與陳德耔夜别(耘江陰人號約軒)
匆匆客路邊不得共留連公館燈前酒王程月下船孤
城横曠野斷鴈落平川别後重相憶應知夜不眠
和趙彦如中秋對月韻(友同號存齋)
秋半晚凉新空庭迥絶塵共看今夜月况是故鄉人展
席聊呼酒烹魚底用蓴清光千萬里隨處可相親
送台州醫官裘訓科南歸
學業究岐黃新除拜寵光濟人唯用藥從宦不離鄉
選勝登霞嶠尋真訪石梁因知歸思趣不敢問竒方
賦椰瓢
炎方充貢物頒賜出金門外表匏瓜質中涵雨露恩
香甘宜作果堅確可刳尊銘刻須珍襲留榮及子孫
挽李母(其子玉大理副)
閭里共稱賢中途喪所天教兒登顯仕抱志卒餘年京
國輿靈櫬横山入墓阡銘文書琬琰尤足慰重泉
得家書
昨夜鄉人到家書喜見投展開三四讀添却萬千愁舍
弟貧依舊山妻病未瘳那堪諸幼稚日日望歸舟
王舍人詩集卷三
