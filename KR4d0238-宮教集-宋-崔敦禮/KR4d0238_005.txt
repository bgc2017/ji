宫教集卷五宋崔敦禮撰
劄子十五首
進重刪定吕祖謙所編文鑑劄子
臣昨蒙宣引奏事令臣刪定吕祖謙所編文鑑奏疏八
冊臣學術荒疎仰被聖訓不敢不竭愚誠今已刪定了
畢其元降出本一一貼黃聲說所以刪去與增添却重
别繕寫淨本八冊進呈但本朝繼五代之後其始文字
未遽純粹難以求備又不可無以充一代之言如國初
臣僚是也至如名在當世號稱直臣言雖有疑不可登
載亦不可無聊以備一人之作如鄒浩之類是也大率
本朝自仁宗以後開廣言路於是鯁言讜論表表愈偉
臣今於元降出本内取其緩而不切者刪之别摭要而
有體者增之至於一篇之内時有難於傳後之辭難以
小疵遂害全篇不免參校刷本有所刪除及其間脱錯
亦一一改定悉已貼黃聲說臣雖罄其區區大懼智識
淺短不能仰副聖意所有元降出本冊謹隨劄子上進
仰乞睿察
代乞罷緫司市易劄子
臣竊惟國家財用養兵之費居什七陛下天姿智勇規
恢遠圖所以優恤卒伍者甚軫聖慮近以沿江諸屯軍
士有口累猥衆不能自贍者特降緡錢每總司二十萬
俾之市易以歲入之息分給之甚大惠也夫商賈之逐
利不過什一今緍錢二十萬回易歲責十萬則是五分
之息夫以縣官二十萬緡而資以總所之權藉以養軍
之說市廛列肆車運舟載凡民間有一孔之利其勢可
得者必籠而取之州縣不敢禁關征不可呵鼠雀之蠧
侵牟公家之物並緣之姦漁奪商賈之利所在場務課
額率皆虧損州縣往往督責又故為苛留巧取百端道
途怨嗟商賈幾於不行臣甚為朝廷惜之臣姑以淮西
所見者計之若總司以歲所收十萬之息盡行給散建
康及司馬兩軍亡慮七八萬人多者所得不下二三緡
少不過千錢得之者既微未足為惠而不得者寧無怨
言所謂不患寡而患不均也夫結軍士之心有義有利
二者要並行而不廢利以養其身義以服其心古人固
有投醪於河俾士卒同流而飲盖欲其均及之也楚師
多寒王巡而拊之三軍之士皆如挾纊此以義感之也
如聞今次所𣪚贍給之金絶微以朝廷黃榜措置使此
曹終歲望之而所得止此此所以不能服其心也仰惟
陛下躬履節儉聲色不邇貨利不殖凡為帑藏之儲以
備軍需結士心耳所願豈與商賈細民計較區區小利
哉臣愚欲望聖慈詳酌罷去總司回易一事以便民旅
仍乞斷自宸衷出御府之金令江上諸屯之軍每歲或
間歲大閱一次松江兵屯有五多寡不同多者捐五六
萬緡俾以其半為教閱激犒之費以其半給口累之衆
者如此則人人皆沾其賜雖所得不多亦且均平有以
服其心也况今日楮幣流行江淮之間不重見鏹而重
交子至有堆積見錢以買交子惟恐不得者如臣所陳
陛下不過歲捐三十萬交子則霈然矣豈惟名正而惠
周可以振士氣而數路細民商賈不至失業寔受不貲
之賜也取進止
論立法制劄子
臣竊惟立國之權惟法度政令而已祖宗之法度要使
天下遵之而不敢議人主之政令要使天下信之而不
敢疑若夫因一事而立一法因一人而剏一令則天下
竊議而人心益疑矣仰惟陛下剛健出於天縱宏規遠
略冠古未有甚盛德也然比年以來祖宗舊法或變於
小臣之獻言而朝廷出令或徇於一夫之私意為之特
降指揮如此等類不勝其多臣姑以到江東所見一二
言之夫巡轄逓鋪自有司存若其稽遲行法可也今乃
因有闕誤特令守倅入銜夫州郡之事孰非隸守倅者
可盡入銜乎此亦未免為文具也豈非因一事而立一
法乎路分鈐轄與轉運判官提舉前於茶鹽官著在乾
道新書所至未嘗不遵守今忽特降指揮申明如此則
乾道一書每事皆當降指揮然後遵守何其繁也豈非
因一人而下一令乎此特其小者猶未至於害政也至
於兵戎之職各有臨制階級自都總管而下又有副總
管又有路鈐轄路分都監亦猶諸軍之有都統制副都
統統制統領之屬今許路鈐轄因訓練得專奏則諸路
副總管路分都監及諸軍統制統領苟有為之地者皆
當援例而降指揮矣平居無事未計利害緩急之際軍
政不一豈不乖亂况其間挾勢妄作之人必至率意生事
帥臣不敢號令監司不敢誰何紊亂常制莫甚於此此
令一下輿議讙然知必有謂良由結交植黨苟相崇重
欺罔聖聰變亂法制充其類而長之將何所不至外議
以為權要近習有主其人者臣在遠方不得而知但觀
近數年凡權要近習所主之人所立之事號令一出無
敢執違論駮者而士大夫頋望如此豈不負國昔趙充
國有言吾年老矣不以餘命為國家言之誰當言者况
臣蒙恩最厚非充國比年將七十方欲乞骸以歸若隠
默不言徒與天下竊議寔負陛下伏望斷自宸衷自今
以往凡小臣獻說必察其所由來詳之慎之毋輕立法
凡朝廷出令必合天下之公心毋徇一夫之私意俾天
下咸知王言之大王心之一則綏先王之禄底蒸民之
心端自此也臣無任惓惓
奏論教化劄子
臣聞民俗之厚薄關於天下之治亂堯舜之民比屋皆
可封也所以為治朝桀紂之民比屋皆可誅也所以為
亂世自昔聖帝明王所以移風易俗以壽天下之脉知
夫不可以法防而禁止於是一以教化為先暨秦漢以
來風俗益弊而時君世主不務崇尚教化方區區於法
禁之間法愈繁而姦愈生禁愈密而詐愈出是以董仲
舒王吉之徒始推原所自而以教化不修為言竊觀文
帝之世一以君子長者之道待天下鎮之以淵默示之
以淳朴用能海内富庶興於禮義斷獄數百幾致刑措
教化之效詎不已然乎臣仰惟陛下勤儉之德仁孝之
資尚忠厚以迪民彛崇樸素以先天下是以四海之民
觀感而化悉趨於善然而比年以來民俗日薄閭閻之
内田野之間習囂嚚頑庸之態扇乖爭陵犯之風以疾
視為常情以讎殺為美事及其極弊至于滅人情絶天
理不可勝言漢魏相所謂今年子弟殺父兄妻殺夫以
為非小變者此之謂也而士夫方循習為常恬不為怪
盖病在腹心發見於外已非美證而顧以為緩豈不戾
歟雖然近民之官無如郡守上之所使以承流宣化風
俗不善宜責於此臣伏望睿慈發德音下明詔俾四方
長吏頗以教化為務鄉射食饗之禮可舉者舉之孝友
睦婣之俗可旌者旌之要不專於法禁而務以移風易
俗使民回心而鄕道兹至治之本也且昔之為郡其民
有為不善則閉閤自責今使陛下之長吏人人各以風
俗為任則陛下之民其有不歸於善者乎惟聖意留神
幸甚
代陳丞相乞住罷白劄施行事劄子
臣待罪帥藩職事之外年老識昏每恨無以仰裨聖德
敢因近事輙效愚忠竊聞號令出於人主行於朝廷布
於中外古今天下之所同也間有軍國機密之事或慮
行遣稽緩則自御前批降指揮用寶行下此所以令天
下信而不容偽也未聞有内臣或都承旨司數百里外
以白劄傳旨處分事者臣自到任以來一年又半矣凡
三次被受指揮皆是白劄其一發北來人王濟等送都
統司支破請受其一催勘楊百寧侵用官綱其一今次
天申節斷屠事臣各已遵依施行矣此三事者非甚機
密之事若付省部行下何所不可夫省部行移則有印
御前批降則有寶其文書可騐其經由可攷天下無得
而疑者舍此而用白劄雖是小事無甚利害臣之愚慮
竊慮白劄既信於天下則他時緩急有支降錢物調發
軍馬處置邊徼干國家大利害等事既是地遠其勢不
得覆奏又所取遵依狀止令付差來人回或申元承受
去處其間詐偽豈可盡防若嚴重知體之人必至奏審
則往來之間遂失事機若繆懦無識之人耳目習熟以
為當然即便施行豈不誤事又文字或不附逓差使臣
虞候賫送所至妄自張皇頗有驚動官吏奉之如奉勑
使犒勞僕馬饋遺酒食之費有至二三百千者州郡如
此其他可知兼又訪聞諸軍將佐或總領諸司及兩淮
州郡時時有之如此實於朝廷事體非便亦有外方施
行之事而朝廷不預知者萬一詐偽决至誤事悔無所
及大率姦民巧詐如度牒交子茶鹽鈔引之類猶能偽
為况此白批幅紙豈難撰造使其姦細容心於其間當
不止脱漏饋遺而已也臣愚欲望聖慈自今以後在外
有合處分之事乞從御前批降或從省部行下庶幾號
令信確人不致疑而于事體甚正異時緩急不至誤事
天下幸甚
代江東帥臣亢旱乞米賑糶劄子
臣等近以江東一路亢旱依凖七月二十五日御筆指
揮預講救荒之政臣等商量别無長策惟州縣鎮市鄕
村之間有米可糴則飢民不至流移已措置那簇錢會
分頭差官於得熟州軍收糴尚慮道路遥遠米到遲緩
及多寡有無殊未可必遂於前月二十一日具奏仰干
聖造乞於樁積見在米内兑借米三十萬石糓二十萬
石應副分散諸州縣賑糶今月三日准尚書省劄子奉
聖旨候見災傷人戸實數别具聞奏臣等有以見陛下
軫念飢民俯賜允從之意然尚有愚見須至再冒宸聰
竊緣江東九郡其間只太平一州圩田頗熟信州或望
半收其餘皆已申到或云損及七分或云損及九分以
上臣等體訪諸州相乘除大約通一路損及六分以上
其間州郡亦已有申稱緣旱禾無收民間見今闕食乞
行賑糶者今若候諸州差官檢到實損分數攅造支賬
須是十一月初間才得圓備自此申奏待報及得報之
後方敢斟酌多少輕重以分撥數目又取會諸司有米
所在通融兑便以省般運之費或有地里僻遠及水路
不通去處未免差雇舟船車脚往返之間動是一兩月
即見冬深民多流移救之無及臣等竊見目今人情皇
皇若速得回降指揮雖未及分撥即先次散給小榜具宣
陛下憂恤飢荒借兑米糓之意俾民間曉然知所感戴
聖恩免起流離之念兼樁積之米間有乾道二年收糴
者經隔十餘年亦恐愈益陳腐不乘此時以陳易新則
無時而可伏望聖慈詳酌檢會臣等前奏早賜處分施
行不勝至幸
代江東諸司論淮東不當和糴劄子
臣等近者傳聞朝廷已降指揮令淮東總領所支降錢
銀於淮東路和糴十萬碩樁管者臣等竊謂今歲旱傷
甚廣幸而旁近一二州軍得熟鄰郡有可告糴客旅有
可興販以臣等所聞淮東一路惟揚楚間頗熟然亦出
米無幾今若朝廷和糴十萬此聲一出則一路閉糴價
必騰踴非唯鄰郡無告糴之所而客販阻遏飢民愈見
費力且如建康見分頭亦於彼處收糴及招邀客販以
濟目前既聞有和糴指揮人皆疑惑其他州郡亦可想
見且常平倉古今稱為良法者盖緣米賤則收糴米貴
則出糶及價平乃止凡以為民耳今歲亢旱如此粒食
既艱臣等方望朝廷出糶積米以平市直而更下和糴
之令亦恐有傳聞不實以淮東大熟奏聞者伏望聖慈
詳酌如已降指揮即乞且與權住候來年秋成收糴未
為晩也臣等狂愚抵突天威惶懼之至
代論私鹽妄通平人之弊劄子
臣竊惟私鹽之禁在於絶私販今州縣鞫鹽囚必使多
通買鹽之家私販僅獲數人而買鹽被繫者往往倍之
獄吏得之以為竒貨且平時買鹽者囚既嘗享其利矣
决不肯供通所通皆鬻而不售者耳信而追之適足為
私販之助臣已一面約束外欲望朝廷指揮行下州縣
應勘鞫鹽囚不得妄以買鹽為名追逮平人若情理切
害有礙結獄者在縣則申州在州則申監司方許追證
庶使無辜之民不致枉被禁繫
代論大囚到官先供大情然後送獄劄子
竊照乾道四年指揮應錄大辟先附囚口責狀一通覆
視獄案果無差殊然後宣讀所以深革造次輕忽之弊然
今復有可議者夫愚民吐辭初無條緒今供責之欵粲
然可讀而皆合於法者獄吏修飭為之也鍜鍊既久囚
耳聆其狀而心記之熟矣若曰未嘗為盗而誣以為盗
此愚民所得辨欵辭之間不能惑也惟均於殺人而殺
人之情可以生可以死均於為盗而為盗之情可以重
可以輕責於欵者有毫釐之分則定其罪者有天淵之
殊囚既不觧法意惟習於欵辭之熟一時附口責狀安
知其曲折而盡變其欵哉竊謂欵之大情宜察其初方
其捕至公庭未屬於吏其情最不可忽欲望朝廷特降
指揮凡初捕凶盗委自長吏屏息捕人點差無干礙吏
人當廳責供大狀然後送獄獄成儻與元責狀異同則
别委無干礙官吏究其所以異同之因如是則吏不容
姦刑不濫及足以仰副哀矜庶獄之意
代平江守臣乞截撥牙契錢修城劄子
臣聞州郡之有城壁如家居之藩籬也人之一家而藩
籬葺治則室廬嚴謐居處者得其所安苟為不然頽圮
斷闕行道之人皆得以逕則不特起盗竊之萌而氣象
蕭條甚非有家之盛觀臣竊見平江當四逹之衝井邑
廣袤民物繁夥為兩浙劇郡一歲之間使命往來凡四
經過而城壁不治乃視他郡尤甚臣自到任以來周視
四圍多因積雨霖瀝歲久不葺遂致摧毁頽墻敗堞非
惟盗賊私販夤夜度越無以限制而敵使觀瞻之際甚
非所以張國威壯形勢也臣檢準紹興六年三月一日
指揮逐州城壁若倒塌稍多所用工力浩煩審度實用
申尚書省又檢準隆興二年十二月五日勑節文應内
地州郡城寨合行修葺者聽守令量力措置臣誤膺委
寄假守輔藩目覩城壁廢壊如此豈敢憚煩避事苟安
歲月不任其責今差官檢計得修城之夫約用若干工
其所支費約用錢若干米若干竊緣本府財力窘匱用
度至廣會其所入猶不足以供常費尋刷根行得惟有
牙契税錢一項雖增虧不常以中數計歲收錢約有若
干可以拘收應副修城使用方欲開具因依申奏朝廷
乞行支撥間凖今月二十一日指揮令提舉司拘收前
件牙契税錢撥隸制司充上供觧發臣既見城壁廢壊
不能自已取之于官既無所出募之於民又值去年水
旱之後民力殫殘無以供應故敢不避斧鉞之誅冒犯
天威欲望陛下詳覽臣所論修城利害特出聖斷許令
本府將今年所收全年牙契税錢免充上供觧發專一
應副修城使用俾臣得以究心竭力繕治城壁屹然為
當道壯觀内以為姦民之防外以彰形勝之威臣不勝
大願惟陛下裁擇
免遷移城下墳塚劄子
准縣牒備准使帖委敦禮告示遷移墳塚事竊見城脚
墳塚亦有民間舊來祖墳累經修城未嘗遷動盖不妨
補砌城壁今若盡令發掘深恐未便今來相度除暴露
遺骸疾速召人收瘞外所有墳塚欲各釘六七尺木樁
上書墳塚二字以為標幟其間有主墳塜即告示各家
自行看覷無主墳塚即責令地分人照顧仍乞自使府
行下監修官責令部役人不得於有墳塚處取土作踐
及乞出榜立賞許令告首欲望鈞旨一例行下兩縣施
行
代論起發官物雇舟之數劄子
臣竊見所至州縣凡遇起發官物和僱舟船百姓驚懼
如遭驅擄呻吟怨呼之聲所不忍聞道路不通商旅斷
絶此傷和氣之大也臣嘗詢之其說不過有二曰官雇
之直太薄曰留滯之日太久官雇薄則典剥衾裯以為
賠備之資留滯久則侵耗官物有拘沒舟船之患此百
姓所以不肯就雇者也欲望朝廷量增地里水脚之直
應有装發米錢且就所起數内尅支如米糓之屬則照
時值折變支給仍嚴立减尅之禁先支其值而後装發
所有卸納去處亦立為條限如限内交卸不了許人越
訴庶幾民情不至嗟怨為利甚大
又代論納税不銷之弊劄子
臣竊惟有産則有税自古然也今州縣之間每遇追催
則嘆息愁恨盈于田里者無他焉盖賦税已納而官擾
之不已也夫已納而被擾勾稽不明之過耳且輸納賦
税有戸鈔給之納戸有縣鈔付之勾稽今則不然縣鈔
之與簿書徒為文具鈔之下縣者十無五六而簿書經
年無勾稽之迹及至剗催則曰欠曰足惟案胥之手追
者未必欠欠者未必追設有已納被追執戸鈔而去則
鈔留于案身拘于門其脱身請鈔之費不啻于倍納民
安得而不怨哉况主簿自有勾稽欲望朝廷申嚴行下
如遇納税其主簿隨受納官辰入酉出税纔納過隨即
勾銷若縣道剗催即移文主簿取見欠不得只憑案吏
便行追催若有已納被追之人許執戶鈔越訴依條施
行
代論過界盗賊劄子
臣訪聞楚州淮陰縣五月初六日夜有淮北清河口劫
賊一百餘人過界前來本縣殺人放火劫奪財物及劫
去縣獄罪人一名并官軍弓弩器仗又傷損縣尉驅擄
知縣侯立中前去却至初九日放回臣頗聞㳂淮對境
比年以來排鋪甚密今有盜賊百餘人過界安得不知
盖緣淮南跳河之徒多往北界盜馬驚擾及至盜賊前
來作過是致北界亦不禁止仰惟陛下聖謨神算方此
養威持重以圖遠略止因㳂邊州軍不體朝廷大計屑
屑細故隠匿事端今來盜賊作過至於殺掠軍民驅擄
官吏竊恐邊臣未必以實上聞欲望聖慈令兩淮帥臣
及統兵官同共相度縱不可依彼排鋪即乞於㳂淮諸
縣如淮陰之類荒陋去處量增戍兵以防盜賊若置而
不問竊恐他日有甚於此重勞朝廷處置取進止
代陳丞相論淮岸跳河及彼界來歸人劄子
臣待罪建康密邇兩淮偶有見聞須至奏知臣竊聞近
日淮上跳河之人多往北界盜馬今年正月十五日及
二月十六日北界嘗兩遣人兵至安豐軍對境争閙瀕
淮居民亦有奔走逃遁數日而後定者又臣近日頗見
樞密院劄下淮西總領司備據光州申觧到歸正人王
椿奉聖旨令淮西安撫司密切差人伴送至建康府御
前軍收管支破請受如此者不一朝廷招納歸正人以
係中原心固為甚善如臣之愚實有過慮臣竊見乾道
四五年間敵取歸正人朝廷不得已發遣被遣之人號
哭呼天大出怨言怒罵而去又聞隆興二年敵騎過淮
以取歸正為詞江上洶洶日懼反側之變幸敵即引去
遂以安帖仰惟陛下厲精嘗膽規恢遠略神謨廟算固
有定論異時兵威一振邊境肅清則凡厥庶民悉歸版
籍顧此屑屑一二未甚有益於事今來沿邊州軍不知
朝廷大體時時有所接納竊恐影帶姦細為國生事萬
一敵人或指名取索决至紛拏臣又聞近有饒州百姓
馬狗兒者因過彼界為邏者所獲申到敵廷乃不殺不
留却牒盱眙軍發還其意可見恐必為他日取人張本
欲望聖慈戒敕沿邊守臣重立賞格嚴行禁戢跳河盜
馬之人及有彼界來歸者只一面令說諭遣回不許接
納免起爭端以貽後悔
