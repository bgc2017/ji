宫教集卷三宋崔敦禮撰
樂章
太祖皇帝師次陳橋受天命協人情為聖皇武
聖皇武憺顯幽震逾恭翼微周帝下顧民噢咻糜沸鼎
汎横流否其復飛龍秋挽天弧建神矛振汨陳遏虔劉
漭然施鴻祐休熯以濡羸者瘳御皇極凝前旒徧臚歡
蕩岱丘
右聖皇武二十二句
劉鋹僭號嶺南虐其民潘美伐之俘以獻為猛
虎攫
猛虎攫噬海隅跨嶠綿嶺環為鑪流膏解節民畢屠帝
怒惠顧思往蘇授以虣將施天誅長驅無垠抵其郛手
援炎歊吹以濡長纓繫頸來纍纍撑骸膾肉窮凶徒觀
城告社咸嗟歔
右猛虎攫二十句
李煜不朝伐之煜降江南平為震雷薄矣
震雷薄矣胡蠅之營彌江負淮隩天險矣寧曰我盡臣
度肅恭威靈宇宙混同一方阻皇明建靈旗下巨舳震
威而懷靡事戕戮王師如翰至則速風漰雷磕奄其覆
哀哀逆儔維喙乞降欙車青蓋朝帝鄉妖氛殺翳旋披
攘膏痿腥䐿德澤滂凱旋金聲奏洋洋煇燿萬國俱向
方
右震雷薄矣二十八句
歌詞十四首
太白遠遊
太白遠遊者崔敦禮所作也太白在天寶間當高
力士楊國忠之徒用事不能俛首以同俗浮遊四
方浪跡自肆詠歌之際類多託配仙人與俱游戲
周歴天下放意寥廓無所不至太白豈無意於世
者憂思憤鬱假以自適其屈原遠遊之意歟敦禮
遊當塗弔青山之墓因集其言櫽括為楚詞命曰
太白遠遊云
人間不可以託兮(悲清秋)信長風而雲行(遊泰山)浩漫其將
何之兮(尋范居士)悵飄忽而徂征(淮隂書懷)天生材以有用兮(將進)
(酒)思逢時而經綸(梁甫吟)苦恩疎而媒勞兮(答裴侍御)坐長歎
以撫膺(蜀道難)雞聚族以爭食兮鳳孤飛而無隣(鳴臯歌)璚
草隱於深谷兮層丘蔽以蒼榛(古風)驊騮拳跼而不得食
兮蹇驢得志以鳴春(答友人)蝘蜓嘲龍兮魚目混珍嫫母
衣錦兮西施負薪(鳴臯歌)世道有此翻覆兮(感秋)誰察余之
堅貞(雪讒)塊獨處此幽默兮(鳴臯歌)乃龜息而虬蟠(孟少府書)不
曠蕩以縱適兮何拘攣以守常(大鵬賦)將倚劒乎天外兮
欲掛弓於扶桑(孟少府書)以倥偬而為巢兮以虚無而為場
(大鵬賦)運以大風之舉兮假以摩天之翔(楊右相書)前期浩乎
漫漫兮(敬亭山)浮四海而横八荒(孟少府書)赤玉舄以東上兮
烟蒼蒼其逢山(古風)逢羽人於天門兮方曈好其容顔遺
我書以鳥跡兮讀不閒而三嘆(遊泰山)偶然值乎青童兮
綠髮雙雙其雲鬟笑我學仙之晩兮蹉跎凋乎朱顔(遊泰)
(山)玉女飄飄而下兮遺我以流霞之杯稽首拜而自媿
兮棄世何其悠哉(遊泰山)隨風恣其飄揚兮(古風)不知東走
之迷(贈范金卿)忽撫己而自笑兮(古風)問南登之路岐(灞陵行)採
姹女於江華兮收河車於清溪(送權十一)卧香爐以餐霞兮
(書懷)窺石鏡而心清遥見仙人於綵雲兮把芙蓉於玉京
期汗漫於九垓兮接盧敖於太清(廬山謠)乘興任夫所適
兮(敘舊)鳴騶忽其西馳(送劉副使)栽若木於西海兮(上雲樂)採瓊
蘂乎崑山(古風)揖叔卿於雲臺兮恍惚凌乎紫冥(古風)飲玉
漿於丹丘兮備洒掃以明星(西岳雲臺歌)赤松借予以白鹿
兮挾兩龍以相從(古風)傳秘訣於韓衆兮精誠與夫天通
(登天柱石)西上既窮其登攀兮(登太皇峯)雲飄然而無心(酬王司馬)八
極可以神遊兮賦大鵬於北溟激三千以崛起兮向九
萬而迅征(大鵬賦)訪廣成於至道兮聞大塊之幽居掇玄
珠於赤水兮天下不知其所如(大獵)登雲霄以直上兮(南軒)
(松)入無窮而遺形(登天柱石)騎日月而羽化兮翼鴛鸞而雲
行(敬亭山)出宇宙之寥廓兮(孟少府)羾閶闔之崢嶸(大鵬賦)戴
長雲之河車兮(飛龍引)十二樓與五城(書懷)登真朝於玉皇
兮(贈從弟)賜瓊漿以玉杯(古風)聽天語之察察兮(明堂賦)廓如
雲而天開(葉和尚讚)天地同乎枯槁兮(宋少府)生世如乎轉蓬
(效古)君子化為猿鶴兮小人或為沙蟲(古風)營營為何所求
兮雞鳴趨乎四關(古風)十步而九太行兮(望瓦屋山)世路多乎
險艱(古風)傳其語以銘骨兮(古風)永願辭於人間(望廬山)忽魂
悸以魄動兮(遊天姥)即歸路而長歎(獻當塗宰)轉天車於六龍
兮(贈裴十七)雲駢下而飄翩(春日行)風為馬兮霓為裳(遊天姥)靡
星旃兮(大臘賦)逥鸞車(遊天姥)燭龍銜光以照物兮列缺揮
鞭而啟途歘翳景以横翥兮逆高天以下垂(大鵬賦)望四
海兮何漫漫(古風)長相思兮在長安(長相思)復長劒而歸來
兮(寄丹丘子)謁九重之天門(贈從弟)白日照吾之精誠兮(梁甫吟)
效剖膽而輸肝(行路難)吐崢嶸之高論兮開浩蕩之竒言
(大鵬賦)所謂代馬不思乎越兮越禽不戀乎燕(古風)流波思
其舊浦兮落葉墜於本根者也(謝赴行在表)
太白招魂
太白招魂者崔敦禮所作也敦禮既作遠遊又念
太白自知不容於時益傲放不羈以自昏穢時無
宋玉不能作招魂之辭以復其精神而風其上徒
於詠歌之際外陳四方之惡内述長安之盛憂時
愛主有屈原大招之遺風吁其悲夫因集其言櫽
括為些語謂之太白招魂云
子為謫仙兮(憶賀監)薄遊人間(送張祖序)傲岸不諧兮(答友人)世
路艱難(古風)折芳洲之瑤華兮(寄情人)採瓊蘂入乎崑山(古風)
愁長安之不見兮(登鳳凰臺)坐拂劒而長嘆(送竇司馬)魂一去而
欲斷兮與春風而飄揚(惜餘春賦)飄揚其竟何託兮(古風)造化
為之悲傷(古風)於是帝命巫陽(招魂辭)若有一人(愁陽春賦)神氣
黯然(恨賦)精魂飛散(李長史書)遲爾歸旋(送二季)乃下招曰魂兮
歸徠無東無西無南無北些(大招辭)碧海之東長鯨濆湧
不可以涉些(古有所思)揚波噴雲蔽天鬐鬛些(古風)齒若雪山
掛骨於其間些(公無渡河)歸徠(招魂辭)去無還些(遠别離)魂兮無
南(招魂辭)南山白額窮竒貙貒些牙若劒錯鬛如叢竿些
口吞殳鋋目極槍櫓些(大獵賦)歸徠(招魂辭)飼豺虎些(古風)魂
兮無西(招魂辭)西當太白横絶峩嵋些地崩山摧天梯鈎
連些崢嶸崔嵬朝虎夕蛇些磨牙吮血殺人如麻些(蜀道)
(難)歸徠(招魂辭)行路難些(樂府)魂兮無北(招魂辭)北緣太行嶝
道峻盤些馬足蹶側車輪摧岡些氣毒劒戟嚴風裂裳
些(北上行)歸徠(招魂辭)北上苦些(北上行)魂兮歸來君無上天
些(招魂辭)天鼓砰訇雷震帝旁些投壺玉女笑開電光些
風雨之起倏爍晦冥些(梁父吟)犬吠九關殺人以憤其精
魂些(書情)歸徠(招魂辭)天路何因些(酬崔司戶)魂兮歸徠君無下
此幽都些(招魂辭)閉影潛魂(恨賦)遺迹九泉些(望瓦屋山)劒輪湯
鑊猛火熾然些(大鍾銘)疑山炎崐苦海滔天些(尊勝幢頌)歸徠
(招魂辭)保吾生些(秋賦)魂兮歸徠(招魂辭)還故鄉些(古風)高樓甲
第連青山些(南都行)飛楹磊砢栱夤緣些雲楣横綺桷攢
欒些皓壁晝朗朱甍鮮些(明堂賦)金窗繡戶朱箔懸些(散花)
(樓)魂兮歸徠(招魂辭)列珍羞些(汪氏别集)月光素盤飯彫胡些
(宿苟媪家)魯酒琥珀紫錦魚些(酬中都小吏)白酒新熟黃雞肥些
(别兒童)山盤秋蔬薦霜梨些(尋范居士)吴鹽如花皎白雪些玉
盤楊梅為君設些(梁園吟)魂兮歸徠(招魂辭)恣歡謔些(將進酒)
南國美人芙蓉灼灼些(古風)洛浦宓妃飄飄飛雪些(感春)長
干吴兒豔星月些(趙女辭)西施東鄰秀蛾眉些(效古)一笑雙
璧歌千金些(古風)琅玕綺食鴛鴦衾些(寄遠)博山爐中香火
沉些(陽叛兒)魂兮歸徠(招魂辭)醉壺觴些(早春)青娥對燭儼成
行些(贈江夏太守)玉童兩兩吹紫笙些(古風)佳人當窗彈鳴筝
些(春日)玉壺美酒清若空些看朱成碧顔始紅些(前有樽酒)連
呼五白行六博些(梁園吟)赤雞白狗賭梨栗些(行路難)半酣
呼鷹揮鳴鞘些(行行且游獵)金鞍龍馬花雪毛些霜劒切玉
明珠袍些(白馬篇)魂兮歸徠(招魂辭)入長安些(東廵歌)清都玉
樹瑶臺春些(擬古)萬姓聚舞歌太平些(春日行)伐鼔槌鐘啟
重城些日照萬戶簮裾明些騎吹颯沓引公卿些(鼔吹入朝)
(曲)白日紫暉運權衡些(古風)倒海凌山索月採蓀些(書情)文
質炳煥羅星旻些(古風)魂兮歸徠(招魂辭)樂不可言些(飛龍引)
亂日長相思兮在長安絡緯秋啼兮金井欄(長相思)望夫
君兮安極我沉吟兮嘆息(劒歌賦)懷洞庭兮悲瀟湘(惜餘春賦)
把瑶草兮思何堪念佳期兮莫展每為恨兮不淺(同上)荷
花落兮江色秋秋風嫋嫋夜悠悠(悲清秋賦)魂兮歸徠(招魂辭)
謝遠遊(江上秋懷)
九序
九序者崔敦禮所作也敦禮居江東江東之民好
祠信鬼有楚之遺風歌樂鼓舞獨無楚人悽惋之
詞以侑祀事因訪其地作為九序之歌上以陳事
神之敬下以見修身行己之志云
春日兮繁鮮車闐闐兮句曲天縆瑟兮拊鼓滿芳菲兮
瓊筵朝霞為羞兮沆瀣為醴瑶華玉饌兮錯襍而陳前
靈之來兮赤城空駕白鶴兮御清風羣仙從兮哆哆雲
晻曖兮車隆隆靈之去兮返太清騎日月兮朝紫皇下
視九州兮塵泱茫五嶽俎豆兮四溟杯觴製瓊琚兮余
衣集芳蓀兮余裳荷佩兮離離蘭旌兮揚揚欲往從兮
未得望夫君兮彷忀
正曜
若有人兮水中央魚鱗衣兮白蜺裳荃橈兮桂旗欲女
迎兮風薄之神之駕兮兩龍驂白黿兮蛟螭從朝余陟兮
三山夕濟兮牛渚神不來兮夷猶使我心兮苦復苦濯
纓兮姑溪結佩兮采石誠不已兮幽通信不墜兮物格
若有臨兮風颾颾作莫雨兮愁江臯神交兮意接來不
言兮去無迹倏雨歇兮雲收山青青兮水悠悠
華陽洞天
雲冥冥兮疊嶂君獨立兮山之上石嶝險兮水道寒思
夫君兮未敢言無言兮皇皇山阿之人兮告我以不難
木樛蔚兮下俯石避礙兮行旁余冠兮巍巍余步兮逶
遲俛首非吾之願兮斜徑其將安之朝騁望兮昭亭夕
宿兮雙溪網蕙茝兮為盖葺蓀蘅兮為車欲騰駕兮高
翔恍導余兮上隮揭北斗兮奠椒漿簸南箕兮羞瓊蘂
靈欣欣兮顧余亶正直兮為神予
中水府
汎汎兮吾舟沛吾乘兮東流東流兮何之有美人兮天
一涯烟杳杳兮南徐雲連連兮北固海何為兮清明江
何為兮流注彼美人兮山之曲鎮龍關兮轉隂軸約束
海若兮呵水馮夏不苦雨兮冬不疾風汙邪穰穰兮海
沂阜豐我民報事兮罔有不恭采秀實兮山巔擷芳馨
兮澗底霜秈兮水芒蕙肴羞兮椒糈神之格兮樂享惚
蜿蜿兮來止
下水府
鍾山崒兮江之湄葯為祀兮辛夷祠神乘白馬兮執素
羽朝與日出兮莫雲歸噫嗟兮明神烈烈兮用光生乎
疾盜兮奮不顧死死焉助順兮赫然發靈湛清尊兮明
水揚玉桴兮扣雷鼓扣鼓兮如何我欲言兮淚滂沱懭
有妖兮蟠中土雜蘅臯兮穢蘭宇豺豕兮人居猰㺄兮
室廬願神我福兮我祥舉長矢兮射天狼使河洛兮回
波令岱華兮還光山蒼蒼兮水湯湯神之威兮儼不忘
刳肝為辭兮瀝血陳神之聽兮聞不聞
田間辭三首
朝余往兮東疇景翳翳兮雲油油牛驅耕兮載泥重鞭
不前兮挽犂用歲云暮兮暮維何倉庚鳴兮布榖和疾
吾耜兮固吾耒趣甘澤兮及時播
我耕兮我田雨浪浪兮雷填填水漫漫兮種不下出門
見水兮淚滂沱惠我晴兮疾耕而耨螟敗之兮穎弗得
秀嗚呼我無時違兮時不我予時不予兮奈何蹇無忘
兮吾事
數稻兮登場牽牛兮入屋噭咷兮田家歡迎兮稚子三
年力耕兮今逢年庾則實兮庖有鮮草藉兮陶盤豳吹
兮土鼓握牛兮誰歌和之兮余舞樂復樂兮歲晏冰雪
集兮堂下時亹亹兮不再蓀何為兮田野
北山之英
強敵驕兮晉多壘忽登山兮望廷尉風霾兮殺氣昏突
槍櫑兮亂鈎陳予君麾兮從君鉞戰陵西兮捍溪栅虹
食壘兮火焚旂公之死兮去如歸公有子兮憤爭先勇
没地兮羞戴天父死忠兮子死孝令名揚兮日月照物
有始兮豈無終得所歸兮孰如公喜幸生兮畏義死語昵
昵兮顧妻子草木盡兮糞土委聞高風兮汗流趾
楚州龍廟迎享送神辭
紹興辛巳金人嘗以銳師樓船蔽海而下欲以竒
襲我將臣李寶受命迎拒既下海即沉牲釃酒禱
龍神而行事還具上神之詭異以請於朝天子既
推功不居報禮上下則惟有神之功厥尤彰灼下
其事淮南漕司擇傅海地建廟乙丑三月楚州鹽
城縣告廟成漕當以上命往祭某既以漕檄為文
又私自作迎享送神辭三章遺縣令使歲時歌以
祀之
君之來兮殊廷雷隆隆兮雨冥冥從天吳兮罔象紛萬
怪兮如雲若有物兮震奔沛吹逆浪兮揚回旌授天矛
兮下討披蒙霧兮祥氛地平天靜兮日月清明我民蒙
福兮萬年報禋
辛楣兮葯房蘭枅兮桂楹翼翼兮新宫穆將進兮芳馨
栢實兮松液芝華兮若英奠瓊斝兮清酤玉俎折兮嘉
牲雅聲兮遠紹鏘和平兮鼓鐘紛繁會兮竽笙靈連蜷
兮須搖儐暗藹兮紛紜潔我心兮恭事靈欣欣兮燕寧
君之去兮朱宫乘飛雲兮御迴風貝闕兮豐敞金臺鬱
兮穹隆珠胎兮炫燿周玉樹兮青葱天琛兮水碧衆寶
萃兮玲瓏良辰兮高燕命馮夷兮展舞陽侯兮海童羣
仙兮啟路君肯臨兮尚舂容君不我留兮我心忡忡紬
清思兮幼眇惠我民兮盍終
詩餘六首
夀詞(柳梢青)
驚世文章門戸照人外家衣鉢多謝温存相期宅相此
恩難說今朝祝夀樽前共拜舞諸孫下列但願從今
一年強似一年時節
夀詞(西江月)
暖日江南梅柳春風堂上笙歌滿斟醽醁笑聲譁再拜
千年夀嘏清健非緣服玉紅顔不是蒼霞仙姿福祿
自無涯要看滄溟綠野
時夫人夀(鷓鴣天)
本是瑶臺月裏仙笑麾鸞鶴住人間蟠桃一熟三千歲
剰對春風日月閒縭綬結綵衣斑孫枝相應傍門闌
年年同上長生酒得見滄溟幾度乾
王母瑶池景物鮮蟠桃華實不知年天教把定春風笑
來作人間長夀仙披蘂笈誦雲篇朝朝香火篆爐烟
只將清靜為真樂合住春秋歲八千
和徐尉(念奴嬌)
吴淞江畔對烟波浩渺相忘鷗鳥日日籃輿湖上路十
里珠簾驚笑高下樓臺淺深溪塢著此香山老輞川圖
上好風吹夢曾到不用金谷繁華碧城修竹自比封
君號萬壑千巖天付與一洗寒酸郊島霖雨方思烟塵
未掃合挽三江倒功成名遂却來依舊華表
垂虹橋亭詞(水調歌頭)
倚櫂太湖畔踏月上垂虹銀濤萬頃無際渺渺欲浮空
為問瀛洲何在我欲騎鯨歸去揮手謝塵籠未得世緣
了佳處且從容飲湖光披曉月抹春風平生豪氣安
用江海興無窮身在冰壺千里獨倚朱欄一嘯驚起睡
中龍此樂豈多得歸去莫匆匆
送凌靜之(江神子)
吴王臺上雨初晴遠烟横柳如雲門外西風催踏馬蹄
塵聲斷陽關人去遮落日向西秦不教容易縱歸程
語酸辛黯消魂且共一樽相屬莫辭頻後夜月明千里
隔君憶我我思君
