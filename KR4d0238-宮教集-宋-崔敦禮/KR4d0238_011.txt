宫教集卷十一宋崔敦禮撰
啟十三首
代馬守到任通張漕啟
寢燕凝香自昔享名藩之樂室如懸磬厥今同凋郡之風師
乏見糧吏無繼廪財既窮於竭澤費何補於漏巵適兹困弊
之承喜有帡幪之託恭惟某官賦材精敏負器疏通鳴玉登
朝早著月卿之望褰帷行部更楊星使之威積譽處以彌休
輯勞能之甚卓佇頒金節召置玉除某受察云初辱知有素
補罅苴漏敢辭五技之窮涵垢匿瑕正倚二天之覆
代人賀留守張舍人啟
承聞大號顯拜殊恩鳳閣躋榮備極寵優之異鹿坡贊
畫更當方面之衝朝野聳聞搢紳交慶恭惟某官元精
上瑞間氣全材九萬槫程自整頓垂天之翼八千鼓篋
獨鏗鏘擲地之聲徧踐清華洊揚中外乃眷艱難之際
尤深注倚之專天設金湯任莫隆於居守雲屯貔虎謀
允賴於折衝名位至崇兵民攸繫爰以西垣之直出分
北顧之憂華夏望風江山增氣蕭何吾能用矣方藹著
於威聲馬周暫不見之諒已深於懷想佇前大拜益究
遠圖某困頓旡堪迂愚已甚兹濫居於曹掾愧殊乏於
材稱欣聞成命之傳實倍常情之喜趨庭斂板行參前
列之龜染翰舒牋徒若賀成之燕
代建康倅賀張舍人啟
光奉贊書顯膺異數寵優事特峻登綸綍之司任大責
專兼付兵民之寄除音一出輿頌四馳恭惟某官負世
軼材受天間氣文皆貫道鄙衆作之小成學本輔時卑
羣言之近用以一日而魁多士不數歲而登要津功業
著隆搢紳欽歎眷籌幄贊謀之任尤重得人而陪京留
鑰之司實難謀帥乃如首德素簡上心亟躋禁掖之班
全付事權之峻佐裴度而平淮蔡姑暫屈於蕃宣思馬
周之識事端諒已深於注想即膺召節入踐政途某媿
乏長材濫居半刺雖吏責之甫及實曠敗之是憂自惟
牢落之蹤嘗遂參承之幸不圖今日獲趍下風鳳凰之
鳴高岡詎敢萌於攀附燕雀之賀大厦深有賴於帡幪
賀建康留守張舍人啟
光膺書贊榮被宸恩眷寵用隆入侍禁嚴之䆳事權增
峻出分筦鑰之雄除目布傳羣情闓懌恭惟某官一代
魁傑四方宗師羅網百氏故其學浩博而閎深根本六
經則其文淵源而簡蔚清規輝世奥學丕天衍芳潤以
誕敷騖隆名而旁暢大廷發策冠臚傳於唾手之間真
主結知馳駿坂若走丸之易敭歴方丈蓬萊之清選周
旋鸞臺鳳閣之上游頃分守於輔藩已藹聞於嘉績居
之以明敏而有撥煩濟劇之術持之以簡素而成減騶
徹樂之風吏欺洞見於秋毫民隱灼知於纖細旋聞報
政之最亟被賜環而歸眷江左之奥區有陪京之巨鎮
雲屯貔虎今號要衝天設金湯古稱地險方平時無事
之際所任猶難况今日多艱之期其責甚重有如鉅德
素穆師言寬上顧憂非公孰可是用峻躋法從全付重
權命畢公以保釐姑暫輟秉鈞之任憶馬周之敏識諒
已深側席之思佇膺召節之班即正台衡之拜敦禮迂
違陋學猥𤨏微材追時好以取世資偶叨科級去民畝
而就吏禄方困塵埃不圖幸會之臨將遂趨承之便聲
名四海久願為之執鞭部屬一官兹苐勤於賀厦
代丘守和嚴到任啟
萍梗飄流方歎越吟之在楚耕桑交跡竊欣魯柝之聞
邾雖拔薤之無從喜伐柯之不遠恭惟某官珠璣咳唾
錦繡肝腸文章自以詩鳴問學不為俗絆春風道院想
鈴閤之多餘夜月澄江宜錦囊之益富豈久紆於銅竹
行趣對於金蓮某别日未多向風已劇遥企坐棠之盛
惟勤與梓之恭三年違枌社之期因深懷土九里接洪
河之潤幸借餘波
代賀詹司諫啟
輟自郎省擢登諫垣受知方深有識相慶咸謂朝家以
碩大無朋之福迺畀言責於端靖不撓之臣仁義之學
足以推廣上心正大之辭足以翼扶公道績乃可底國
由是尊恭惟某官粹比天球珍凝廟璉以清規亮節羽
儀多士以懿文奥學根柢六經登步華途汪翔休問郎
官上應列宿方陪錦帳之游天子諍有七人更倚皂囊
之獻佇聞籌合即副巖瞻某久仰餘光欣聞成命佩魚
符於甸服莫先賀列之趍酌獸尊於天階逖想朝儀之
盛
代丘守隣郡賀冬啟
聽嶰律之宫聲一陽來復望魯臺之雲物萬福攸同恭
惟某官豈弟宜民中和布政昔襦今袴惠均洽於陽春
佩犢帶牛人自安於化日當景長之履叙宜川至以蒙
休某屬領州符阻趨賓閣分光隣壁竊依趙日之暄託
訊郵函敢致周正之賀
代前人賀虞丞相加食邑啟
鉅典慶成異恩鼎至以功受賞有加命秩之崇與國同
休更啟山川之錫凡居聞聽孰不欣愉竊以天子必有
尊方懋隆於孝治朝廷莫如爵蓋允答於元勲亶惟命
世之英式贊非常之慶忠嘉深簡光寵用休恭惟某官
博大而高明洪深而果毅孟子之道性善必本乎仁義
之歸臯陶之為帝謨允迪於聖智之事欽惟舜德克繼
堯勲雖巍巍其有成功撝謙不伐常業業日致其孝歸
美惟勤益增顯號之榮永奉慈顔之喜廣愛形四海既
昭譽於徽章上賢為三公實相成於盛事爰錫屏藩之
寵用旌弼亮之勞福祿無窮勲庸甚茂某側聞孚號喜
極懦衷誦使臣言遠之詩徒傾意氣望相君翹材之館
想見光華
代王憲答趙明州啟
叨膺寵數濫總祥刑濡轡在行莫奉數行之牘啟函下
拜遽傳兩喜之言佩謙柄之勤隆搖心旌而傾遡恭惟
某官珍凝廟璉秀毓天潢流華問以被民植豐規而輝
國朱轓布政課屢奏於甘泉盪節宣威箭無傳於青海
勲勞滋茂寵眷彌優姑倚重於維藩即躋榮於夾輔某
材資駑緩性禀枵疎兹荐領於使華媿莫承於隆指下
大夫之位刺史敢云風采之新長諸侯之居東方庶託
帡幪之大
代人謝婺州到任啟
將輸遠服已媿罔功假守近藩又叨申命肅涓時日祗
見吏民首宣九重側席憂勤之懷次道一相同心輔贊
之實咸識此意舉忘其災伏念某識不逮中器非致遠
詩書事業初無游刃之長州縣塵勞自覺斵輪之老向
玷朝行之選浸登宰掾之班一去脩門三更華節當軍
務飛書之日及饑民待哺之時俱竭忠勤遂覺曠責精
神消耗齒髮凋衰已絶念於功名行收心於香火眷言
近甸厥有名州古號劇繁建漢都尉之治今隣浩穰命
周保釐之賢適更荒歉之餘已有流亡之衆田閭嘆息
倉廪窮空雖冒昧以兹來殆徊徨而是慮信不素孚而
欲使豪強相勸而傾廪恩非夙著而欲使貧弱有恃而
安居方當視印之初益有臨淵之畏究殫駑鈍憑賴寬
仁兹蓋伏遇某官宏業熙邦大猷經世凡匹夫之失所
愧常軫於納溝俾多士之適宜要獨先於執度豈圖委
使猥及懦庸某敢不巨細必親夙宵匪解麰繭之豐有
望儻蘇難食之民犬馬之力已疲終冀均休之請因脩
謝禮併露懇悰
答總管啟
總漢籍之伍符方徯踵門之幸拜荆州之十部遽先移
牘之臨恭惟某官材力驍雄性資沉鷙傳祕編於圯上
稟秀色於山西金甲牙旗未究安邊之略碧油紅旆聊
為清部之行敦禮每切嚮風未諧識面傾蓋如故將期
幸會之逢投壺雅歌當奉從容之樂
代方守答趙明州賀奉祠啟
宗藩在望方欣魯柝之聞邾真館投閒自笑越吟之病
楚捧尺題而增媿遡森戟以知歸恭惟某官璿萼儲英
珠源毓粹壯矣維城之託屹然磐石之安絳節宣威箭
無傳於海嶠朱轓布政課屢奏於泉宫簡注彌優勲勞
甚盛胙五色之土聊分青社之封誦九罭之詩即見衮
衣之入某漂零末路衰瘁餘生卧病淮陽心慚非據養
疴瘴浦分合退安辭上徹於天閽恩許休於田里伏枕
對畫蛇之俎方納履以言歸啟函披素鯉之書徒攝衣
而下拜
代賀蘇給事啟
輟自諫垣晉登禁𤨏夕批敕尾論愈切於囊封朝奏殿
中地益親於伏閤眷任之意方篤正大之言可行郵音
傳聞輿頌交作恭惟某官禀天剛粹負地直方挺挺豐
規足廉頑而立懦堂堂正議每距詖而放滛風烈不墜
於家聲智略深承於睿眷將罄謀猷之告更躋論駮之
司元素多仁人之言願聞爾矣叔翰負宰相之器衆竊
遲之某久託餘光欣聞成命屬謹官箴之守莫陪賀笏
之趨朝有直臣必太平敢先士論之慶國多君子未可
議益知主勢之尊
