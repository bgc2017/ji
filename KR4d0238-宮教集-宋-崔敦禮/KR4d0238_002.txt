宫教集卷二宋崔敦禮撰
五言古詩七首
次韵張伯子餉柑
儒官窗戶寒恇怯日出光獨冷不可耐大杓傾鵝黃洞
庭隔烟波忽驚風露香開門問誰與知君念荒凉芳包
照盤新硬句摩天揚山中千頭奴丹黃麗秋陽騷人巧
採摘燦燦簡册方君詩追古作語壯韵轉彊属和郢中
人凋零不成行臨風詠玉臺噀霧開蜜房殷勤此珍餽
玩味媿莫當但酌潘公醽一舉累十觴
對竹有感
庭前抱節君五年不見汝去時雙玉槊枝葉稀可數歸
来兒孫多已滿寸金土竹盛人凋零攀枝淚如雨
還孟郎中詩卷用元韻
吟哦兩夫子濯濯春月柳金石相擊撞論文自為友我
欲和陽春高調不容口披玩若為稱朝酣玉臺酒
富貴邯郸夢齒髮金城柳附炎非吾事因心即我友得
意自忘言咸脢豈滕口幸有君子交淡成非醴酒
嚴子文用范至能韻見贈再和
燈花昨夜喜詩成果符吉長跪讀新詩繡筵鳴寶瑟天
公怪多取未老雪滿櫛出門會臞仙戴笠卓午日我無
作詩工而許編杜帙珷玞混圭璋蓬艾間粟秫鷗社媿
相從敬行順風膝
前用吉字韻問嚴子文疾再和問疾之詩不工
甚矣既辱和章又承用吉字韻為貺率爾繼作
敬問起居公自謂平生不服温劑此寡慾之驗
也何恙不愈詩以見意
日来間何闊坐見月初吉欲往扣齋扉政恐勞取瑟聞
公清淨緣巧笑却銀櫛露骨秀寒松烘暘嚥暖日鍾乳
無千兩牙籖堆萬帙愛詩屢忘餐愛酒勤種秫心安身
自輕却老非牛膝
再訊問嚴子文疾
清心止淵水養性順杞柳不信造物兒能妨莫逆友我
當誦七發瀾翻傾辯口據几遂霍然何辭未能酒
七言古詩三首
泊福山港
我舟欲渡風伯嗔卷帆夜泊滄江津江聲拍枕冷不寐
起看河漢無纖塵須臾風定水波伏江妃湧起明月輪
船頭把酒問明月瓜丘枌社難忘情狼山咫尺望可到
一水隔我三家村明月問之寂無語寒光耿耿如相親
明朝轉柂好風色月暈北開箕有靈
喜晴
我貧可厭迴腸煎負郭近有桑麻田入春十日九霪雨
夜聽瀧瀧愁不眠雨師欺壓春無力勾引頑隂朝復夕
丹杏夭桃凍不開来牛去馬昏無色曉来鼓舞耕桑民
長天洗淨清無雲羲和鞭日從海底照出浩蕩郊原春
呼兒買酒聚笑語門前且無吏呼怒今年麥飯滑流匙
更趁新蠶理襦袴江頭烟樹晩戎戎江南嬰笋春事豐
我亦行抛簮綬去飽帆西上趁東風
九日
虎踞城邊九日臺前年黃花何盛哉去年今日瀨陽山
三徑荒蕪手自删今年到此百愁有物情改盡花依舊
花不能言心自知嚼蘂徘徊淚盈袖黃花時節年年好
我生浩蕩何時了櫛沐從教飽風雨只恐飄零人易老
客中霜風吹我衣隴頭白雲呼我歸江湖僻處好歸隱
月上三更聞子規
五言律詩十一首
送梁倅二首
盛德宜時用屏星久此留中和凝秬鬯温潤瑩天球太
府多材會清名萬口流亨塗應好在端的上瀛洲
一尉千官底公無勢位分門墻時與進道義得親熏去
矣難留佩時哉盍致君南風秣陵路征旆卷行雲
喜晴
頑雲收四野皎日麗千門水響魚龍落雲高鸛鶴飜近
陽書幌暖遶室篆煙昏擬欲尋春去梅花水際村
過三塔
妙墨人間寶千金紙上鷖頻来湖上寺三復柱間題鶴
化辭遼海鴻飛印雪泥人豪今不見凝佇夕陽西
固城湖
舟泊楚城下當風十頃灣凉生冰鑑面人在玉壺間隱
見雲端樹低昂枕上山江湖有如此一笑白鷗閒
東壩
前夜湖山月今朝瀨水船飄零良自苦浩蕩有誰憐雲
合前村雨風收别浦煙乘凉趣歸櫂咫尺是金淵
客枕
客枕愁無寐悠悠夜未分誰同對床雨惟想太行雲黃
犬行應健飛鴻過亦勤如何萬金信别久寂無聞
邵智卿挽章
列宿郎官帳高風隱士廬歲寒知勁栢日暮厭輕車德
齒周三老身名漢二疏回頭八男子玉立照階除(公三子五)
(孫)
未識嵇中散聞詩孔伯魚謂當從几杖何意作丘墟有
道齊生死無心任卷舒斯人吾不見遺恨淚沾裾
趙提官挽章(子直尊人)
典型前軰近問學古人深有道秪藏韞無言自陸沉憂
民空白首愛主只丹心遠矣平生志松風掃墓林
誠身古君子耆德老先生言行純無玷經書富滿籯蘭
階群玉秀桂苑一枝榮有後誰公比文盟壓世英
七言律詩三十首
九月二十九日邇英開講忝預末班講退小集
玉堂之廬即留宿直因賦唐律呈諸講官
五雲扶輦下清廂寶帙初開第一章旋卷班聯回廣殿
稍留笑語萃公堂紫霄近侍連鑣過黃髮元臣照座光
顧我自慚陪勝會酒清人散卧斜陽
殿廬紀懷敬用右史舍人韻
官柳隂隂密着行飛来黃鳥忽成雙身沾仙露香猶在
眼飽珍羞賜即扛酒量不多容我醒詩魔無奈得君降
官閒睡足春風幕紅日三竿看上窗
東宫壽章
恭遇皇太子殿下彌月屆辰前星炳耀紀佳祥於
甲觀溢喜氣於東朝某夙荷眷知屬居蕃屏逢昌
辰而有喜陪賀列以無階敢伸重潤之章用祝無
疆之筭
少陽騰耀毓青宫玉裕淵冲穆睟容主鬯克承宸極重
問安勤致寝門恭温文齒胄全三善暉潤登歌備四重
幼海光浮天序永珠源衮衮日朝宗
吹銅和氣集佳祥鬱鬱葱葱震色蒼山嶽東明開寶禁
星辰南極注瑶觴龍樓照日浮秋曉象輅朝天馥御香
分土莫陪班賀末詠歌惟祝壽無疆
至清口聞水閱甚盛邊人言辛巳歲敵騎逼淮
劉信叔軍南岸欲載神勁弩至中流射之求數
舟不可得今戰艦之盛前未有也因成四韻
曉日旌旗錦滿川阿童初試漢樓船露橈天與神機秘
擊楫人同壯志堅行恐黃河冰可渡已聞青海箭先傳
佛貍莫夢淮邊樹看攬長蛟下没淵
題婺州仁風堂寄韓侍郎
丹扆憂勤德意通使君元侍玉皇宫親傳天上舜琴曲
散作人間莊籟風已喜清微消滯鬱亦知委曲到鰥窮
騷人休復雌雄問千里而今樂事同
公餘燕寝但凝香稍退朝来鴈鶩行政譽已爭銅嶺峻
恩波仍帶繡川長未應尚布春風詔會許重賡夏日章
皎皎東陽嘉話在到公端類發天藏
江行迓憲使遇風
星使乘槎勢若飛微官奔走遂忘危扁舟掀舞身如葉
短棹欹斜命綴絲亂眼雲山疑醉夢拍天波浪意蛟螭
西風送我歸漁浦落日銜山未晩炊
次韻孫撫幹二首
疎狂自許次公醒冷淡無勞沸玉笙滿屋文章天下樂
多情燈火夜深明交情問我何清苦世路愁人已飽更
好趁東風動行色瀨陽煙雨趣春耕
繞几黃雲爇水沉得詩閒讀契余心文章叔夜廣陵散
句法武侯梁甫吟且喜空嚢收趙璧不慙擊壌混唐音
請君便入鷗鳴社飯顆相從始自今
次陸倅韻三首
欲將從事到青州酩酊鄉中便可侯此樂正須君領略
疎狂還許我追遊一年好處都能幾四序難并去莫留
痛飲且圖連夜醉清歡何必錦纏頭
煖烟和氣滿西州載酒當輕萬戶侯官事不知何日了
風光宜及早春遊簿書叢裏偷閒去景物妍時到處留
莫被虚名苦拘束野梅官柳暗江頭
文章光艷壓蘇州照乘何勞詫魏侯鳩杖欲尋江左勝
鷗盟相約社中遊嚢空自喜陶朱得詩拙還因杜集留
把玩日吟心似醉定須論月廢梳頭
再次韻一首
催花腰鼓徹凉州午枕驚回蟻夢侯頼有江山餘古意
可教詩酒負春遊登亭舉酒休論晉借筯成功合繼留
慷慨浩歌風日暖萬山佳處接吴頭
和沈商卿
一官奔走倦幽尋来向江山好處吟過眼風光花又落
關情勲業鏡頻侵到頭春事都無幾飛盖長郊早趁今
鷗鳥莫驚車馬過我来搜句亦無心
和章冠之
光隂轉眼去如飛閙過清遊正及時春事到今難着語
鳥聲無奈只催詩日烘花氣侵軒戶風晃江光入酒巵
回意總將西子看對山終日未成癡(時冠之有只欠蛾眉把屈巵之句)
狼山
裹了青衫簮了纓此身便是一浮萍五年客路春風熟
千里鄉關夜月明華鶴歸来驚物變白狼依舊逼人清
山中老宿爭迎我輯杖相呼問甲庚
龜山
當年王氣擁神州衮衮朝宗此地由自昔好山猶故色
只今清泗漫安流蒼烟鎻合神仙府宿蘚封深魍魎囚
病眼不堪重北望西風揮淚下扁舟
遊龜山
舟行十日困拘拳到此登臨意氣掀山斷蜂腰盤漢表
水分燕尾入淮門石埋萬古英豪筆洞鎻千年魍魎魂
懷昔感今無限意夕陽人去亂鵶翻
何家港捨舟步至新河口
潮来白浪卷平沙漸見菰蒲没兩涯會欲燃犀鞭魍魎
可能結網羡鱨鯋三千水擊鵾鵬上百萬軍行將士譁
驚歎漁人何活計扁舟掀舞寄全家
聞嚴子文納妾孟守有詩輙次韻
春市笙歌興已闌儒宫牢落分投閒不知列屋傾城蔡
自笑微官繫觸蠻赤脚有年供侍側青鸞無夢到人間
傳聞謫墮行雲侣想像高唐鬢欲斑
挽太尉王權章
將軍名字著華戎露甲曾收不戰功馬革裹尸忠貫日
虎頭食肉氣如虹雲屯欲倚金城重星隕俄驚玉帳空
好象祁連築新塜鼓鼙遺恨意何窮
七言絶句二十首
送芋酥與宿齋三學士
酥盤薦酒迎春夀芋火談禪數夜更雲脚四垂天欲雪
為君兩計破愁城
何家港捨舟步至新河口
夾岸蘆蒿障日微拍堤波浪濺人衣隔江唤得漁船過
貫柳雙鱸自買歸
郭公勾唤鰣浮水閒客招要鷗上灘岸斷溪横人不到
樹頭依約見桅竿(江岸有鳥名郭公漁人云此鳥一呌則鰣魚出)
北岸行人南岸山去年人在亂山間山如相識須相笑
底事區區未得閒(余去冬行東陽下蜀)
狼山
日日懷歸今得歸舊時風物未全非江邊鷗鳥應相笑
底事塵埃滿客衣
貪戀微官未得閒二年鄉夢遶狼山如今真箇山中去
不是尋常杳靄間
行擕三尺虎臂杖歸飲十分魚枕蕉飲罷招船歌一曲
馮夷亦合泣潛綃
夜静無風水自波隔江燈火數陵坡消樽不屬今宵事
奈此一江明月何
五載龍蟠虎踞間峯頭日月望狼山歸來筋力猶強健
野屐登臨莫厭艱
題得妙亭
行見山横坐見縱山隨意好日無窮朝來爽氣誰能會
渾在先生隱几中
探潮閣
天留孤巘岌青冥約束淮流入汴京往事不堪回首望
倚欄斜日看潮生
題避俗軒
地僻便知城市隔心清自愛水雲閒障塵不用西風扇
香篆溟濛正下關
題汗青軒
地禁官清静不譁日長時試小團茶一生只用如椽筆
細為君王紀正邪
大閱回馬口號
前驅小隊立元戎一點台星喜氣濃凱奏歸來鈴閣靜
精神端已折遐衝
芸香亭
竹間當日一亭幽瀹茗焚香向此留丹碧只今俱化出
獨來戀戀憶前遊
密雲亭
落花搖曳水溶溶金現兜綿世界容只恐水流雲不見
桃源歸路却無蹤
傲霜亭
霜風吹慘入園林零落階前滿地金頼有翠蕤堪採摘
伴人猶守歲寒心
丁亥歲予留建康夢登大橋仰視霄漢有金書
閣字北斗落落布列其側昨夕夜直坐石渠橋
忽見七星低昂正倚秘閣而金書大字儼然夢
中所見信知世事皆有定分非偶然也
祕宇涵風寒淰淰虚廊侵月静冥冥寶章玉座神深地
應想誰何會百靈
青冥風露飛簷外黃道星辰企翼邊獨倚梧隂心自省
十年清夢故依然
枕上
輾轉孤燈夢不成念家憂國總關情月明定到棠梨上
時有啁嘈格磔聲
