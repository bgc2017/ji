宫教集卷九宋崔敦禮撰
啟十九首
問候李殿院啟
漢殿追随偶拔科級秦淮邂逅浸閱年華伏在賤微竦
聞登用亦嘗得餘論之末私竊高下風之行以為朝有
正臣自應享安樂得賢之福士無異論豈特為夤緣託
契之光伏惟執法居中自天業祉恭以某官受材英特
養氣渾全高明博大之學地負而海涵雄深辨麗之文
波屬而雲委植豐規而暉日絶高舉以培風踔厲亨塗
汪翔華問深結宸知之異晉司臺察之明柱下昂藏衆
目為真御史班心突兀世有此古丈夫而自肅穆端朝
雍容造膝以紀綱不立為大耻以風俗未正為深憂剔
除巨蠧扵盤根錯節之時排斥貴臣於盛意隆指之際
凛然風采之盛鬯厥精神之敷不特淮南憚汲黯而寢
謀抑使晉人畏晏嬰而聽命豈非忠純不二而學足以
守其道輔以機變無窮而辯足以申其言用能謀無不
從績乃可底敦禮夙聞高誼深嘆絶塵禮雖後扵衆人
喜實先扵流軰茲布尺題而展問竊傾下館以翹心趨
延英門而大言莫究歡愉之素弄大夫印而遂拜徒均
矚望之情火候鑠流臺綱嚴靖願益精扵調衛庶茂對
扵光亨
通漕使啟
巖邑警巡假聲猷之自舊頖宫誦說託封部以為光適
當受察之初敢後修容之敬恭惟某官清機昭理涵德
真淳材推游刃之神政妙斵輪之手給餉饋不絶粮道
方資流馬之功見言面略無幾微更奉單車之聘輯勞
能之甚卓積譽處以彌休行被褒嘉晉膺寵拜某塵埃
一命萍梗十年俾汰才省署之中乃得禄吳門之近方
息肩之云始屬抗節以言還徒以旅進之間莫罄久違
之悃遡仞墻而企踵未卜趨參憑尺素以函心曷窮稱
述
通陳運使啟
卑棲赤尉甘奔走扵塵埃瞻望皇華行依承扵條教幸
由天假恩有地歸恭惟某官德宇邃夷性天昭曠文章
政事為仕路之表儀儒雅風流揖古人之標致徊翔中
外更練事功頃分守扵淮邦己藹聞扵政譽得賢吏嚴
明之要知足破姦當公堂剖决之時言皆中的民隠灼
知扵纖芥吏欺洞見扵秋毫囹圄屢空里閭不擾至今
通民之相語咸言召父之復生銘德政扵無窮愛甘棠
而勿翦星霜浸越位貌益隆屬戎事之方興正邊疆之
未靖六師賈勇將電掃以風馳萬口張頤非鬼輸而天
雨爰屈澄清之略往司飛輓之權天子有事匃奴軍儲
是急關中既得相國糧道何憂佇書盟府之勲即正台
衡之拜有心所冀不謀而同某淮海微生簮纓下列早
奉箕裘之訓濫叨科第之名重惟桑梓之奥區曾是蕃
垣之舊服更時已久尚騰籍籍之歡聲拜履無從徒戴
家家之畫像不圖今日獲趨下風金就礪木從繩行克
承扵約束鷄司晨犬吠盜當祗服扵使令
通魏丞相啟
省曹掌故嘗叨進牘之私郡序司文更倚建牙之重託
洪鈞而惟舊企森戟以知歸恭掣齋鈴敬馳書牘恭惟
某官端朝首德柱國宗臣氣全渾厚而養之以純誠識
造高明而達之以剛大感會明昌之運發舒經濟之圖
排難厭紛亮節著艱難之際贊元經體真工藏輔相之
中闢公道而多士興明大綱而百揆叙裴度稍從扵綠
野謝安實繫扵蒼生閔煩政路之崇借重吳門之近香
凝燕寢面千里之湖山吏退公衙賞萬家之風月雖上
眷優隆扵敬老恐朝臣圖任而貪賢敦禮名第凡流淮
鄊下士一命簮紳之底三年箠楚之中念作吏以困風
塵嘗橐書而上京國望翹材之館竊歎扵無階伏光範
之門敢嫌扵自贊重塵藻鑑深枉名論欲乘時漸致扵
亨衢使隸職近居扵華省得魚難兼熊掌方安需次之
渺茫失東復收桑榆所喜坐曹之清簡已驅車而于邁
適開府之云初望不素然幸寧有此魯侯戾止行與聽
鸞聲之龢周公歸兮恐難稽衮服之拜
通問梁舍人啟
攀緣科級嘗叨末契之光睽異色辭益歎絶塵之遠敢
修狂斐上叩崇明竊以同年之義在昔所敦末俗之澆
扵今特甚隊趨行入曾不問其孰何君北我南了無知
其在否交情淡薄古道凋零倘拘分貌之間遂隔門墻
之望則將習久無復餘風因忘貴賤之殊輙叙興居之
敬恭惟某官風華靈茂天韻渾淪秉清德以照人植豐
規而輝國正辭簡古鄙衆作之小成奥學博通卑羣言
之近用早奉大廷之策亟先多士之臚貫穿道原老先
生率皆斂手昭陳國體聖天子亦為改容道與時行寵
随名至騖休名而旁暢踔華貫以立登太一前臨拂芸
香而夜直列星上應含鷄舌以朝趨茲峻陟扵殿坳用
密親扵帝仗峩冠紫殿珥筆丹墀其在有唐或倚登扵
相位至扵近代亦平進扵左班即被殊遷用攄素藴敦
禮殊愚智短漫漶才疎學自守扵僻迂文敢專扵雕篆
抽楚謠漢風之餘思所願盡心恭南昌北部之賤官未
知免戾念昔慈恩之會獲偕騶御之僊年除月遷已分
雲泥之隔氣求聲應尚憐草木之同坎令方深朔風增
勁願益調扵冲粹以茂對乎光亨
答費知府啟
光膺除書榮領祠館伏惟慶慰某官文高藝苑望重儒
林懷郡守之印章適所向之弗偶奉僊家之香火何自
取之太廉載惟么麽之資豈有揄揚之助過形謝牘益
重愧容感戢維深敷宣罔既
答常熟趙簿啟
籍甚多才之譽所願識賢粲然一紙之書胡為及我恭
惟某官珍凝廟璉秀毓天潢材磊落以不羣識䟽明而
無滯鸞鳳翔千仞之上豈枳棘之卑棲鯤鵬摶萬里之
遥佇風雲之横奮敦禮久焉仰德幸矣為僚末路飄零
將露行之蒙潤高堂煥爛期燭影之分光
回吳江邵宰啟
秦淮風月尚懷揮麈之談吳會山川行聽落楓之句久
焉契闊幸矣逢迎恭惟某官襟韻疎明英華靈茂泳修
漢而擢秀抱明月以揚輝種河陽一縣之花此其暫耳
覽策府羣山之玉衆竊遲之敦禮随牒宦途濫巾師席
羣嘲漫解初無諸公衮衮之榮一笑相逢頼有故人戀
戀之意
回吳江吕宰啟
里巷游從共飲投金之水官曹聮接更依浮玉之堂悵
一别之時深披尺題而心喜恭惟某官夜光寶器喬木
名家材推游刃之神政妙斵輪之手魯恭有三異之政
行親見之公琰非百里之材豈久淹者敦禮宦途随牒
師席濫巾媿無諸公衮衮之榮頼有故人戀戀之意種
河陽之桃李預期寒谷之春采泮水之藻芹坐釋廣文
之冷
答錢倅啟
光奉宸恩榮關郡政别駕貳扵刺史行觀條教之孚廣
文獨為冷官幸託仁賢之芘披尺題而增喜跂數仞以
馳誠恭惟某官質粹天球珍凝廟璉七貂世胄金張之
業有輝萬石家風齊魯之儒何及騖隆名而旁暢演芳
潤以宏敷佩王祥之刀已共期扵國器題陳蕃之座姑
少屈扵雋游即著康功徑躋要路敦禮詩書素履鉛槧
陋儒遲次省曹披沙見類濫巾師席附贅為慙召諸生
而誨之正切羣嘲之慮事大夫之賢者庶幾餘論之承
代召倅通梁倅啟
光奉明綸榮參陪闕當年綵侍交聞曳履之聲今日簮
朋並列題輿之任遭逢希闊感幸并兼恭惟某官廟璉
器珍籯金學富泳修漢而擢秀抱明月以揚輝藹然譽
處之隆籍甚人文之美暫淹遠業来佐大藩别駕屏星
實凌厲雲霄之漸明光畫省看登庸衣鉢之傳某自愧
材凡忝聯世契雖未識老莱氏之子固稔聞萬石君之
名不自意扵飄蓬將獲叨扵倚玉趨朝並命顧疇昔之
難忘同官為寮獨扵今之何幸
通陸倅啟
賓位偶虛猥應辟書之寵官曹相接遂叨寮宷之榮跂
數仞以馳情修尺題而展敬恭惟某官簮纓望族詩禮
名家藴奥學扵籯金粹清姿扵廟璉解吕虔之佩知器
遠之難量題仲舉之輿信材高之未究佇觀環節之下
召置閨臺之間敦禮與世則疎向風甚久政恨承顔之
邈敢期聯事之親末路飄零幸借露行之潤高堂煥爛
願分鄰燭之光
回姚都大啟
比叨嚴召獲對便朝進西府之末僚還北門之舊直追
邯鄲之步已故迹之俱忘下楚些之招覺殘魂之漸返
恭惟某官至仁嘉善尚義隆謙枉慶問以先之流好辭
而寵甚永言登受之謹更重襲藏之榮感佩維深敷宣
罔既
答上元尉啟
書劔西来瓊瑶遠及披朵雲之字已觀作者之風宣綵
棒之威更託鄰封之芘伏惟某官風華靈茂學問䆳純
抱明月以揚輝泳修漢而擢秀宜東觀石渠之選豈南
昌北部之淹州縣之職徒勞人亦聊爾耳神僊之人不
易得詎可量哉敦禮密借餘輝警巡下邑左右有所雖
云循故事扵長安東西相望尚足詫英詞扵文伯
回教官啟
青錢妙選竊欽屢中之才黌舍英游行遂披承之願覩
芝眉而非遠辱珍翰以為榮恭惟某官天韻渾淪風華
靈茂玉井之蓮十丈種學甚高丹山之鳳九苞摛文特
麗暫佇雲霄之步寵臨芹藻之宫槐市風行聊振揚扵
木鐸花塼影轉行入侍扵金鑾敦禮久聞北斗之名未
快景星之覩簮朋盍契竊欣倚玉之光麈尾生風佇聽
懸河之論
回黃教授啟
逖仰風猷鋪聞道藝典教之官獨冷所願得朋明經之
望鼎来預慚奪席披尺題而增敬企數仞以翹思恭惟
某官天韻粹温風華靈茂泳修漢而擢秀抱明月以揚
輝學士登瀛洲即奉夜談之對諸侯集泮水漫為晨入
之游敦禮芻俚材疎迂愚智短薄宦幾同扵附贅横經
何有扵解頤會面無期每恨荆州之未識為寮何幸獲
同魯國之從游
通建康陳留守啟
充賦大廷嘗玷權衡之鑒效官下邑更依庥庇之餘幸
出自天恩歸有地恭惟某官一代首德四方宗師網羅
百氏而發為淵深簡古之文根本六經而富以總攬宏
博之學約而能肆贍而不華天下皆以吾道之寄命有
歸扵明公明公獨為斯文之指南以盡其能事蚤出班
行之秀亟膺倚注之隆峩豸冠扵霜臺惟直道公言之
是徇含鷄香扵粉省凛清規勁節之不渝藹然直聲著
在輿論倦錦帳握蘭之直從虎符分竹之榮畿輔承流
皆一時之重鎮湖山相望沸兩郡之歡聲至今擊柝之
相聞盡是甘棠之舊蔭奏課若此入拜則宜茲尚屈扵
宏材煩總司扵留鑰屬邊疆之未靖正戎事之方興必
慈惠足以撫柔吾民而威望足以震疊方面然後國倚
長城之固人歸愛日之温仰寬顧憂惟得君重第恐夜
談思賈朝命旌黃不容歲月之稽即正鈞衡之拜有心
所冀不謀而同敦禮生則甚愚性惟嗜學方辭科舉之
累欲盡文章之功急禄為親求全扵孝養低顔就列遂
困扵吏塵將偷職事之餘益廣平生之學庶不忘扵黃
卷期可致扵青雲重惟骩骳之文辱在甄收之數蒙厚
知之已久趨下風而莫遑不圖幸會之来乃備使令之
末鷄司晨犬吠盜當祗服扵教條金就礪木從繩行敬
遵扵約束
代人通陳察院啟
簡自帝衷進居臺察正人登用有識嘆嗟竊以御史耳
目之官實曰朝廷紀綱之地明目張胆足以論庶事之
是非正色立朝足以别羣工之邪正自非有夷達寡求
之操而能秉質直不欺之誠則何以清肅官聯尊崇國
勢洪惟甚盛之旦大起至公之門副上所求扵今尤重
恭惟某官清機昭理奥學潛微道義自得扵古人趣尚
不随扵流俗堂堂正論每拒詖而放滛挺挺豐規足廉
頑而立懦汪翔盛問更踐華津茲優結扵隆知遂晉膺
扵要用一臺克正四面屬觀必將開拓正途盡洗士風
之弊維持大法益清邦憲之源即被殊遷大輸素藴某
欣聞成命倍激懦悰方祗服扵官箴媿莫陪扵賓履國
多君子未可議乃知吾道之嚴朝有直臣必太平敢先
有識之賀
迓運使黃察院啟
光奉綸音榮司漕計當踞虎蟠龍之地鼎會輸將妙木
牛流馬之思坐觀贍給聲光所暨原隰有輝恭惟某官
天韻深純風猷整拔氣剛而大凛清規亮節而不渝道
直以方抗崇論宏言而莫屈頃奮鵬程之健峻登烏府
之班造膝沃心天下咸受其隂賜明目張胆朝端盡服
其精忠清議被民英猷輝世眷言江左實號畿封方蟻
聚以雲屯用嚴邊偹豈鬼輸而天雨以濟吾師是用疇
舉異能仰分憂顧有如鉅德實稱重權天子有事匈奴
軍儲是急關中既得相國糧道何憂苐虞金節之頒召
置玉除之列入陪嚴近大究設施敦禮漫漶學疎株愚
智短夙禀顓蒙之質徒多涉獵之功追時好以取世資
偶叨科級去民田而就吏禄遂困塵埃聞澄按之来臨
幸帡幪之有頼繡衣直指行先星鳳之瞻大厦既成獲
戴雲天之芘
