提要
宫教集十二卷别集類三(宋)
臣等謹案宫教集十二卷宋崔敦禮撰敦禮
有芻言已著錄焦竑國史經籍志載崔敦禮
集二十卷其本久佚他家書目亦罕著於錄
故厲鶚宋詩紀事不及敦禮之名惟永樂大
典載有敦禮宫教集其詩文篇帙尚富大抵
格律平正詞氣暢達雖不能領新標異而周
規折矩尺寸不踰前輩典型兹猶未墜未可
等諸自鄶無譏謹採掇編次釐為十有二卷
第五卷内有進重刪定吕祖謙所編文鑑劄
子一篇稱刪去增添别寫進呈云云考李心
傳朝野雜記謂吕祖謙文鑑既成近臣密啓
其失當乃命直院崔大雅更定增損去留凡
數十篇大雅者其弟敦詩字也朱子語類嘗
論祖謙編錄文鑑事亦有崔敦詩刪定奏議
之語是此劄當出敦詩不出敦禮似乎永樂
大典偶爾誤題然或敦詩刊定進呈敦禮代
為草奏亦未可定今既别無顯証姑仍其舊
錄之而附著其舛互如右乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
