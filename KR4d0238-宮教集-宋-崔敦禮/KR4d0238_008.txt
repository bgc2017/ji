宫教集卷八宋崔敦禮撰
啓三十首
賀梁丞相進書轉官啓
敷告治廷誕揚褒冊公宰之尊無不統有嘉定令之勤
帝王之制可舉行爰茂報功之典槐階增峻衮路生輝
恭惟某官敦大而有容剛方而無撓憲章文武而所識
者大淵源游夏而不失其傳非王道不陳得孟軻之
直養以天下自任如伊尹之先知克左右以宅厥師善
彌縫而藏諸用屬兹憲令浸紊條綱潤色之討論之丕
用釐於邦采主張是綱維是蓋息紛於教功追春秋筆
削之嚴辨庚甲後先之次既著為律疏為令以庶邦惟
正之供必爵以德錄以功使萬世有辭於永爰昭異數
用煥徽章進巍級於文階衍真畬於采戶寵隨名至德
與位尊蕭相圖書較若莫逾於畫一漢家號令煥然可
致於登三福禄無窮勲勞甚盛敦禮夙蒙知己每劇銘
心自憐蹇剥之多尚費乾坤之造望相君翹材之館想
見光華繫諸侯泮水之宫坐傾意氣
賀陳丞相加少保啓
誕揚明制光拜殊恩星使從天奉三孤之典策夏車照
路新一品之威儀中外聳聞搢紳交慶竊以盛德者必
寵數極而後稱位高者惟物望重而乃宜浩乎天下之
顯名至矣朝廷之尊爵善美兼具古今所難恭惟某官
廣大閎深光明傑特屹如底柱立於中流巍然巨山鎮
夫羣岳忠誠結主身雖外而眷益尊道義芘民口不言
而人自服久厭煩於揆路兹均秩於留京條教簡清恩
威浃洽萬室享阜豐之樂十城蒙安静之休嘉績殊庸
倬彼政成之最崇兹峻秩優哉帝簡之深乃眷貳公是
為亞保班行肅穆具瞻希冕之尊旗纛光華咸識通旜
之顯褒榮絶等禮貎加隆賞中伯之蕃宣斯為盛甚錫
周公之衮繡佇即還歸敦禮揣分至微受知特異兹與
觀於盛事實倍喜於常情再念孤蹤密依數仞竊起梯
雲之望因忘躍冶之慚跂外朝左棘之聯益傾意氣置
清廟黃鐘之列尚丐吹嘘
賀陳丞相帥建康啓
拜恩中陛分鎮陪京天語粹温親授保釐之冊民情愛
說尚存憩茇之棠開府云初載塗有喜恭惟某官為國
大老作民先知安危治亂而自任以誠去就行藏而弗
失其正德業深厚雖處晦而譽益尊道義純全故不言
而人盡服頃厭鈞衡之柄屢淹屏翰之居惟爾多方咸
渴為霖之望敷此大惠暫勤典鑰之行眷是名都素孚
善政吏既諳於條教民久洽於恩威聊資卧護之安用
釋顧憂之重人惟求舊恐席暖之未遑民具爾瞻見衮
迎之非晩某逖違墻仞屢易年華自惟蹤迹之乖莫致
寢興之敬仰鎮臨之甚盛欣窮困之焉依願少須臾觀
報成於政最於女信宿行賦詠於公歸
代丘守賀揚州王樞密帥開府啓
抗旌臨部擁節開藩紫極凝嚴照星野斗牛之次碧油
整暇護雲屯箕翼之師威譽聳傳疆陲震肅恭惟某官
洪深而剛毅敦大而直方敏識絶人負天地英明之氣
壯猷經遠通古今治亂之原早被遇於冕旒久贊猷於
帷幄晉國作三軍之制共嗟謀帥之難衛公臨五筦之兵
亟奮請行之勇是用暫輟西樞之望往分北顧之憂當
一面以建牙總全師而制閫百城倚重無邊風塞馬之
驚丹詔䟽榮當相印命珪之錫某揣材無取荷眷實深
自違行旆之光袛劇搖旌之想地殊吳楚悵莫及於馬
牛風寄東南同賀成於燕雀
代葉倉賀虞使相帥蜀啓
寵辭台軸出撫坤維希冕篆車偹威儀於亞保高牙大
纛嚴節制於中權典策傳行搢紳聳歎恭惟某官洪深
而剛毅敦大而直方敏識絶人負天地英明之氣壯猷
經遠逹古今治亂之原勇見義以必為智臨機而益果
笑談却敵親焚赤壁之舟慷慨興邦誓擊中流之楫蕃
裔喪氣朝野承風久積望於要塗旋躋榮於魁柄彰施
王度掌握化樞乘千齡相與之期恢萬世無疆之業勛
勞甚盛眷注方深遽形納政之辭期遂退身之逸觀來
章之屢却終去志之莫回裴令未衰宜護北門之寄衞
公雖老暫臨西海之師錫徽號以便蕃賁寵章而赫奕
肆疇體貌勉寬顧憂傳檄而定三秦當有光於漢業破
斧而征四國豈久詠於周人即觀衮繡之歸式慰冕旒
之想某受材無取荷德最深惟廊廟之勢嚴悵門墻之
情隔永懷恩遇祗劇銘鐫兹盛事之播聞倍常情而增
喜馳使臣之軺傳久睽禮絶之儀望丞相之安車行展
班迎之敬
代賀沈樞帥荆南啓
光膺帝制出鎮帥符登四輔以贊猷久積西樞之望總
十連而作鎮用寬北顧之憂郵驛播傳華裔聳聽恭惟
某官濟時鉅德命世宗工負應變之材智酬方而無滯
勵匪躬之節勇見義而必為早被眷於宸旒亟進躋於
政路謨明國論化斡天樞惟荆椘之奥區控巴吳之要
會屬大事而當一面孰為上行謀元帥而作三軍莫如
公重爰輟筦樞之任往分制閫之權草木莫不知威旌
麾為之改色賢於長城遠矣姑卧護於雄藩是以衮衣
歸兮佇疾馳於召節某居慚庸鄙夙荷奬提聞顯冊之
傳行激懦廉而起立旗旄夾道佇聽呵從之臨鞾袴迎
郊當致小侯之敬
賀魏丞相復職啓
發號明庭還榮秘殿隆名赫奕具昭帝簡之深懽誦流
傳咸切公歸之傒恭惟某官經邦元老間世巨儒事業
著於兩朝德行冠乎一代出藩入輔惟偹罄於忠勞坎
止流行了不驚於得失退遂碧溪之樂遠追綠野之高
辭榮鼎鼐而道益尊晦迹山林而名愈白徯應簡注顯
有褒嘉雖輿論之未充諒綸恩之沓至人惟求舊即觀
周衮之迎民具爾瞻悉起傅霖之望敦禮自違墻仞屢
易年華屬稔積於罪愆洊遭罹於憂禍哀思匪極但驚
日月之流名姓不祥恕致寒暄之問
賀許正言啓
恭審光被宸綸晉司言責正人生氣公論屬心竊以草
茅寒素口誦當時之故而常苦無路以獻誠搢紳大夫
心知時政之非而不敢出位以要譽雖在道人使諫之
世常懷有闕莫聞之憂設為補遺之官專以風議為職
上而君舉之得失下而官聯之正邪大而社稷安危兆
眹之間繁及號令否若幾微之際凡關有政皆得肆言
淺之至於誦祈招道饘粥而人不議其迂深之至於引
帝裾攀殿檻而衆不指其過士而得逢其亨會時哉足
展其生平而况三宅並登四門無壅有猷則告何用不
臧恭惟某官雅量淵沈清規峻整博大高明之學追配
古人雄深辨麗之文標表後作一日掀翔而名塞乎宇
宙十年流落而志適於江湖迨趨訪對之嚴深結眷知
之異七日復而有道雖云消長之常六月息而遂高益
見扶搖之遠玉府擅校讐之譽粉闈揚端靖之風爰陟
諫坡允符輿論昔日布衣得方寸之地猶能明目張膽
以進讜言今以争臣親咫尺之天豈憚逆指犯顔而論
大事諒三進以及霤當一言而興邦流涕陳風俗之原
願聞耳矣抗䟽陳高麗之役更切遲之敦禮傾幸攀緣
猥蒙盼睐自别慈恩之會浸迷簿領之塵下館翹心仰
高惟久尺題展敬修問莫遑側聽詔除倍傾意嚮國多
君子未可議共知吾道之尊朝得直臣必太平敢先有
識之賀
賀吏部陳尚書新除啓
恭審入覲宸廷晉長銓省方召還之下謂當政路之立
登逮除目之行靡有輿情之未厭恭惟某官洪深而肅
括敦大而直方素所經綸措國勢於寶鼎之重若時規
畫玩敵人於指掌之間與道偕行遇坎則止有藴莫見
善刀而藏孰謀不臧而召後來之失何見之早允合當
時之言兹趣冠於禁嚴實漸躋於翊輔論國體於治亂
安危之際士方傾屬於斯總人材於身言書判之間公
特游戲焉耳敦禮頃緣文藝濫託門墻逖聞成命之傳
爰修竿牘敬致責賢之義少贊㳙埃
謝魏丞相薦剡啓
泮水充員正負素餐之媿公車剡奏遽膺華衮之褒方
捧檄以欣然覺登門而榮甚恩深特逹感極鐫銘竊以
進身之階未免求聞於先逹知音之遇所難見聽於鉅
公蓋惟人物之評允繫鈞衡之論攀緣匪易遭際甚艱
固有掃舍人之門而藉以求通至或上宰相之書而竟
於不報若乃事逢其適志遂所圖臚情之墨未乾薦士
之章已至靖惟忝冒可謂闊䟽如敦禮者芻俚材䟽株
愚智短啖牛心而快賞夙勉壯圖咀熊膽以自強居懷
僻學兹濫巾於講席獲肆志於塵編仰屋著書萃嘲評
於尚白閉門作字殫思慮於炙青但矻矻以惟勤頗棲
棲而焉薄竊嘗聞道於昔日所願記名於下風然細者
為桷大者為杗莫匪因材而有取顧擁不中繩卷不中
矩則將無用而安收深懷躍冶之慚徒起望洋之歎敢
圖裁鑑罔棄凡庸以一言一行而識其生平之為遂三
沐三薰而置之子弟之列寵其微分被以美辭念讀書
僅記於姓名未嘗博極且作語漫知於平仄自媿拙艱
而乃借其學贍之稱加以文雄之譽謂宜到遠更厚所
期在己反求於實何有登膍胲於尊俎之列昔固懼其
非堪飾土木以錦繡之文今愈知其甚過兹盖恭遇某
官甄陶士類表燭人材以羅絡古今之術而下取於空
疎以經緯天地之工而俯收於謭薄荷恩若此撫己知
榮敦禮敢不勉厥進修益其涵養於斯二者何以副溢
美之言苟有一焉亦足為知己之報
代趙宰謝諸司列薦啓
下邑承流方積素餐之愧剡章合薦誤膺華衮之褒寵
忽出於非常譽深慚於過實竊惟建業要衝之地是為
名流鼎集之區開帥閫以建藩登使車而攬轡非搢紳
之重望則廊廟之近臣皆一時鈞鼎之儲簡九陛冕旒
之眷孰不萌於攀附期少借於輝光然取知固難於異
同而求進豈無於遇否惟善人能舉類曲借吹嘘諸大
夫皆曰賢誠為希闊顧兹公舉宜屬異材如某者識昧
以疎性愚且拙隆師親友觕知行己之方應舉覓官徒
為干禄之計夤緣宰邑強勉蒞民推所學則必務於力
行持其已則敢思於自怠察催科之積弊必簡其目以
深防吏奸懼盜賊之肆行每嚴其責而力除民蠧訟不
忘於審聽刑惟近於用寬雖懷黽懋之誠未見毫釐之
效而乃迹其學術褒以廉勤有畏威不擾之稱借揆法
當情之譽退求諸己實愧乃心兹盖恭遇某官名冠倫
魁道升閫奥奕奕明堂之柱棟煌煌清廟之璠璵方其
參率僉言俯收後進自惟凡陋之質曷稱奬提之恩某
敢不益勵前修愈堅素履諸公令出門下固已蒙交舉
之榮賤士見遇大賢當力圖知己之報
謝蔡總卿京剡啓
郡序充員本無題目公車剡奏乃有姓名深銜特逹之
恩輙敘感銘之悃竊以有俊即俊為政舉爾所知惟賢
知賢觀臣以其所主自往古進賢之浸遠致清朝薦士
之絶希但問燕公嗣魯公甥類皆然耳不數顔氏孫閔
氏子良可憐哉炎炎噂&KR0689;之門擾擾馳奔之地掣其肘
而奪者悉由非意謀於心而諾者寕復自如此所以僉
人腐夫掉臂而争先端人良士卷舌而藏口若乃事無
其素人莫之先一見已定其生平片言遂加於褒飾正
宜於古人求耳豈得於兹世見之必有軼材乃堪明舉
如敦禮者株愚智短芻俚材微蠧編雖力於講論徇曲
不離於陳腐本非時用偶然束縛於官常方自山来安
能曲折於人事亦惟憑藉使者二天之大乃得棲遲諸
侯泮水之間而術業荒疎性資簡質自甘為迂儒之陋
學何以辱明公之重言敢意誤知遽先論薦貢昌歜於
玉食竊歎嗜偏登太羹於廟堂亦將存古曲借吹嘘之
賜亦知刻畫之勞事既罕而遇難恩愈深而感切兹蓋
恭遇某官性天宏闊心地坦夷觧十二牛而硎若新材
具見恢恢之裕息九萬里而風在下功名觀鼎鼎之隆
方且以奬提後進為政經以收拾英材為己任顧兹庸
妄亦被薦揚敦禮敢不勉厥進修厚其涵養心焉自省
何以副溢美之言學以力行亦足為知己之報
賀蕭察院啓
光膺芝檢進陟栢臺國用正人士無異論或謂朝家有
碩大無朋之福乃付綱憲於莊重不撓之臣顒昂之色
足以肅穆周行正大之言足以維持公道精神所向風
采益新衆皆曰賢國由是重恭惟某官天球比粹廟璉
凝珍以懿文奥學根柢六經以亮節清規羽儀多士汪
翔令問登陟華津議禮奉常久著詳明之譽繩愆憲府
更觀謇諤之風即被殊遷盡施素藴某夙親餘論竊歎
英猷竦聞除命之来倍極得人之喜繡衣行部阻陪賀
客之趨鐡柱端朝逖仰官儀之盛
上平江汪守啓
改命頖宫抗塵大府望門墻之峻坐知觀海之難親道
德之光預期蒙露之潤恭惟某官本朝碩德吾道宗師
聲塞天地而居有謙虚抑損之誠學洞古今而逹以直
方正大之氣天之所降以開覺一世上之所待以經綸
四方泓渟台鼎之規偃息藩州之望惟從容中外之際
皆能為國之光輝顧尋常進退之間初不係公之輕重
竚孚輿德益懋熙圖敦禮鄉校諸生儒科晩進一命埃
塵之域十年萍梗之蹤得次省曹不才宜汰濫巾師席
非稱為慚寕獨冷之為懷竊羣嘲之是慮斯文不墜寄
子敢自許以抗顔天下中庸有公庶得歸於折衷
迓平江丘守啓
寵膺宸綍就易守符四境聞鷄犬之音既允沾於河潤
兩界接耕桑之迹將均芘於棠隂凡在帡幪率同慶抃
恭惟某官氣有所養而剛大學無不通而高明四十圍
溜雨之皮材自難於小用九萬里培風之翼志不局於
卑飛籋巍級以舒翹踔華途而登步將膺柄用姑試事
功班郡國之春去天不遠見長安之日易地皆然當即
馳尺一之書豈久紆丈二之組敦禮頑冥益甚竒蹇異
常遲次省曹披沙見類濫巾師席附贅為慚側聞千騎
之来深激寸心之喜諸侯泮水庶善頌之可賡刺史二
天豈私恩之敢冀
通向守啓
政成苕水地易吳都符竹洊分優被九重之眷溪山相
接載披三輔之圖荷兹帡幪敢申歡慶恭惟某官天趣
高明風規峻整材鋒淬礪數千牛刃發於硎宦路扶搖
九萬里風斯在下攬轡著澄清之略擁麾高辦治之功
飛盖鼎来政及班春之候賜環催拜佇陪半夜之談敦
禮鉛槧陋儒詩書素業省曹遲次既類披沙講席濫巾
更慚附贅先生萬古愧奚有於師資刺史二天倘可逃
於吏議
通鄉守啓
随牒轉移將道枌榆之里望風懷想敢修桑梓之恭敬
掣齋鈴用馳書牘恭惟某官夜光寶器喬木故家一朝
解十二牛地有餘於游刃六月息九萬里翼姑戢於垂
雲行頒尺一之書入奉九重之對敦禮久焉飄泊適此經從
鳳集江華有媿楊公之瑞鶴歸遼海空慚丁令之來
代人通鄉守啓
十年流落未忘越舄之吟千里来歸願識荆州之面披
承非遠欣幸良多恭惟某官德宇粹夷性天昭徹政妙
斵輪之手材全游刃之神借重江城聊佩左魚之貴言
還帝里即符畫鹿之祥某遠逐宦遊飽聞政譽徒愧小
人之懷土望舊國以悵然願同君子之居邦事大夫之
賢者
代王憲答向守啓
光膺中詔易鎮巨藩接壤聞風已著恩威之素褰帷布
政載觀條教之孚恭惟某官敏悟絶倫清機昭理六月
息九萬里久展修程一朝解十二牛共高餘刃歴試循
良之績即登嚴近之途某宦路差池風期遼邈方喜承
顔之邇遽承貽翰之先感佩之私敷宣罔既
代李倉回向守啓
顯膺宸綍就易藩麾遺愛在人增苕霅溪山之勝先聲
及物動吳松風月之輝與在聽聞良深贊喜恭惟某官
清機昭理沉識潜微鼎鼎彌高發盛名於一世恢恢多
裕絶敏悟於千人使星高峻整之風侯屏著循良之譽
奏計方優於吏課改符旋被於恩書褰帷露冕而見吏
民佇聞異績珥筆持槖而列侍從即展宏圖某自顧凡
材濫將隆指軺車游歴屢逢傾蓋之歡鈴閤從容行慰
盍簮之願
代葉倉答張守啓
鋒車趣覲榮分五馬之輝函教鼎来遽被雙魚之貺服
撝謙之過厚慚展慶之有稽恭惟某官廟璉珍凝籯金
學富植豐規而輝國流華問以被民朝一人而拔尤首
膺鶚薦晝三接而用錫親畀魚符豈州縣之職徒勞將
公侯之家必復祥已符於畫鹿世當嗣於青氊某久矣
遊從兹焉幸會扶風之課最於三輔知河潤之溥沾刺
史之職察以六條庶露行之有頼
賀馬守啓
顯膺宸綍出鎮輔藩九棘平反夙著名卿之望一麾分
守爰膺良翰之求恭惟某官天趣高明風規峻整發盛
名於一世絶敏悟於千人卿序聯華垂近金鰲之直藩
城擇牧聊分銅虎之符眷威譽之素隆兹輿情之允恊
紆丈二之組即聞奏課之優馳尺一之書當奉受釐之
對敦禮詩書素履鉛槧陋儒遲次省曹披沙見汰濫巾
師席附贅為慚側聽千騎之臨深激寸衷之喜先生萬
古愧何取於師資刺史二天庶可逃於吏議
謝丘守京剡啓
泮水投閒本無梯援公車剡奏乃有姓名檄初捧以欣
然門獲登而榮甚竊以昔者論薦存乎至公士之求知
貴於以正故車下之歌不由於借助而河東之辟盡絶
於屬書古道邈然流風竭矣容容徒炙手之附帖帖惟
捩鼻之從有以先容雖枯木朽株而增重無因自至以
夜光明月而見疑是非罔出於本心取予浸流於市道
敦禮不肖抑又奚云方自山来不知曲折於人事豈堪
世用偶兹束縛於官常僻拙自喜既莫求先容謇訥無
華又不能巧進略無蜉蟻可援之勢徒有蚊虻求附之
心倘諸公令出其門固所願也求貴人借助以勢詎肯
為哉自甘為無用之迂儒何敢幾薦賢之重諾豈意高
明之鍳不遺介特之蹤登太羹於廟堂亦將存古貢昌
歜於玉食竊歎嗜偏兹盖恭遇某官高明自得於天資
予諾不随於世俗以收拾寒士為己任以矯拂頽風為
政經曾是妄庸亦叨奬拔敦禮素雖至愚而極陋今益
自信而不疑直道是行終戒用人之誚厚恩難報漫懷
知己之私
賀王守改知建康啓
恭審政冣侯藩位隆連帥江山相望既惠養之素孚旌
棨就臨喜教條之均被帡幪所暨闓懌惟同恭惟某官
奥業丕天清規輝國海涵地負浩乎學問之内充月潤
日光倬彼聲猷之外發以一日而先多士由片言而結
上知紬書增東壁之輝持被應列星之次歴華貫於鳳
閣鸞臺之地譽處彌休望清光於鷄翹豹尾之間班行
益峻屬倦承明之直荐分刺史之權智妙神明仁深寬
宥折獄無非於破的撥煩罔見於全牛德洽廬陵召伯
之棠猶在化行宣郡齊侯之政已成爰膺斧扆之求亟
畀玉符之託由列郡而付留都之重實勸乃功因近藩
而開師閫之崇就宏斯政矧時建業實號要衝箕翼舒
張列千屯之玉帳虎龍蟠踞護萬雉之金城人物浩穰
山川盛麗居守之任兹借重於名臣入拜之階姑積資
於鉅望敦禮迂違陋學偪側凡材追時好以取世資偶
叨科級去民畝而就吏禄遂困塵埃惟平時慕用之深
有邇日趨承之便官程迫趣方恨遠於崇墉郵驛傳聞
喜獲依於大芘
服闋上周内翰啓
自遠聲光浸罹憂患哀思匪極但驚歲月之移名姓不
祥莫致寒暄之問追兹終制薾爾殘生收召散魂強追
陪於人事飛馳精思實嚮慕於師門伏審演潤金鼇講
論清燕明靈具介福禄叢臻恭惟某官學富經綸器全
端亮高文大冊發為天子之光勁節冲規播在輿人之
頌雖躬謙之已甚如物論之浩然雍容翰墨之林樞軸
鈞衡之望謀參禁密被眷寵以方深禮絶坐間諒登庸
之非晩敦禮伶俜弱質孤露餘年省厥艱難有如痛定
奄然喘息豈自意全永纏風樹之悲曷勝松楸之戀從
先王之禮姑不齒於三年和夫子之琴冀得門於數仞
金氣澄肅玉堂靖嚴惟善含於天和即進登於台軸
上王尚書啓
随牒轉移久客諸侯之幕望風傾想未登夫子之堂盖
惟位貌之間殊且復姓名之埋沒蔑聞介紹敢干冐進
之誅自分陸沉但近退藏之守迹雖隣於簡外心實注
於高明不修參候之儀曷見依歸之悃伏惟銓衡多暇
寶練維和積有休祥叢護興寢恭惟某官以堪輿浩直
之氣負邦國經綸之材智慮精微而發之以剛論議慷
慨而据之以直力行己學親結上知善策竒謀允矣淵
衷之合公言直道翕然衆正之孚周旋八座之班行重
疊諸儒之講席禁途積望久已熟於民瞻揆路登庸諒
方深於帝簡敦禮迂愚自守蹇薄多竒治亂之原亦嘗
志一二大者功名之事豈得無尺寸望焉初心坐歎於
乖違半世已成於蹭蹬顧屯邅之已甚曾趨操之不移
竊嘗嚮慕於門墻所願依承於几杖事随勢奪時與命
暌披雲霧之天曷慰平生之志望星辰之履不知精爽
之馳
上方平江啓
祗奉詔綸載新郡紱政成甄越己膺計最之褒地勝吳
松更倚老成之重江山改觀草木知威恭惟某官吏道
宗師士林耆舊材大備更於盤錯望尊咸服於典刑數
千牛游刃之餘硎若新而不頓九萬里培風之力積既
厚以彌高時惟黃髮之英深簡丹心之眷去天不遠既
頒郡國之春易地皆然更近長安之日豈久紆丈二之
組當即馳尺一之書敦禮鉛槧陋儒門墻下士繫一官
而漂泊瞻數仞以翹思側聆千騎之臨深激寸心之喜
上范舍人啓
逖違風度浸越年華望北海之洋久已遡精神於門墻
之下歌南山之粲庶幾定平生於言語之間敢勤躧履
之迎用慰執鞭之慕竊以先覺逹後覺雖有迪於見聞
下風應上風亦相尋於氣類萬寶畢趨於都會衆流争
凑於巨川寥乎大雅之衰甚矣斯文之弊瑣碎焜燿既
不能混融天地之純全朴鄙艱深又無以轇轕日星之
經緯哇咬衆作鹵莽一塗遺音泯泯以無聞餘瀝涓涓
而將竭欽惟文伯大起儒風道四時之氣而洩其龢落
百氏之華而食其實測之益遠灝灝大而渾渾全動而
徐盈涵涵停而秩秩積騖英猷而溥暢靡羣作以披紛
張咸池而樂洞庭已眩鈞天之奏登泰山而小天下益
知丘垤之卑然而道大則物必兼容名盛則衆斯咸慕
雖問途豈資於老馬然致士方揖於怒蛙敢叙悃私重
塵聽瑩伏念敦禮株愚智短芻俚才微素藴壯圖啖牛
心而快賞居懷強學咀熊胆以助勤殫思慮於炙青萃
嘲評於尚白顧欲攄摛踴躍而涉其級頗覺沉浸醲郁
而作為文揚雄深戒於篆雕枚乘終流於骫骳規規摹
古欲捧腹以效顰忽忽求竒竟謹毛而失貌間關干禄
黽勉應書裂繻上國之遊倚袂公車之後仲舒對策本
獨守於春秋德裕擢科欲不藏於文選雖自覺學行而
失步亦未忍轉衣而為裳抽餘韻於乙冥索微言於栗
密旁魄而論都邑人多笑其為狂矜夸而賦山河已亦
知其成癖訪遺跡於官館城池之異覃苦思於垣墻藩
溷之間成章不知所之深負小子斐然之媿不敏庶斯
逹矣願聞先生莞爾之談雖磁石鐡以類相從實風馬
牛勢常不及豈意廣文之席適邇舍人之門麈尾餘論
妙理時聞鳩杖勝遊高風日至披冲襟而嚮道飾蕪累
以修容戰蟻詎足以勝雷髯蛇豈容于登俎斯文不墜
寄子敢自異于名論天下中庸有公庶獲依於折衷恭
惟某官包羅百氏磅薄九流以輝煌汗漫之作而執耳
文盟以博大高明之資而盱衡士類一言嘘善四海傾
風自顧雖無玉珮瓊琚而放厥詞庶幾足免明月夜光而
投之暗鼎一嘗而未美雞數蹠而尚知覽進學解而譽
史才必得之畦逕之外誦鷦鷯賦而許王佐亦覘于辭
氣之間敢期戰場弔古遂識其精思正恐吴江落楓不
如其所見仰祈裁鑒曲借甄收
賀鎮江張尚書啓
抗旌臨郡揆日開藩風月萬家頓改江山之觀耕桑千
里已聞襦袴之謠將敬掣於齋鈴敢情馳於書牘恭惟
某官器涵端亮道藴直方流華問以被民凛清規而照
國星辰曳履居文昌八座之崇銅竹分符擁東方千騎
之貴兹坐棠之未久知游刃之多餘上計獨優豈待五
月而報賜環催拜即陪半夜之談敦禮深媿材凡每勤
意予方懷章而言邁愧投轄之無從自違行旆之光愈
極搖旌之想室邇而人甚遠雖阻奉於色辭波及者君
之餘喜密承於芘潤
