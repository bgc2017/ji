謝宣城詩集卷第二
鼓吹曲
元會曲
二儀啟昌曆三陽應慶期珪贄紛咸序鯷譯憬来思
分階赩組練充庭羅翠旗觴流白日下吹溢景雲滋
天儀穆藻殿萬宇夀皇基
郊祀曲
六宗禋配嶽五畤奠甘泉整蹕游九闕清簘開八埏
鎗鎗玉鑾動溶溶金陣旋均宫光已屬(注音)升柴禮既
虔福饗雲之集南嶽固斯年
鈞天曲
高宴顥天臺置酒迎風觀笙鏞禮百神鍾石動雲漢
瑶池寳瑟驚綺席舞衣散紫鳳来参差玄鶴至凌亂
已慶明庭樂誰想南風弹
右三曲頌帝功
入朝曲
江南佳麗地金陵帝王州逶迤帶綠水迢逓起朱樓
飛甍夾馳道垂楊蔭御溝凝笳翼高盖疊鼓送華輈
獻納雲臺表功名良可收
出藩曲
雲枝紫微内分組承明阿飛艎遡極浦旌節去關河
眇眇蒼山色沉沉寒水波鐃音色渝曲簫鼓盛唐歌
夫君邁惟德江漢仰清和
校獵曲
凝霜冬十月殺盛凉飊開原澤廣千里騰騎紛往来
平罝望烟合烈火從風逥殪獸華容浦張樂荆山臺
虞人昔有喻明哲時戒哉
右三曲頌藩德
從戎曲
選旅辭轘轅弭節趋向源日起霜戈照風逥連旗飜
紅塵朝夜合黃沙萬里昏嘹唳清笳轉蕭條邊馬煩
自勉輟耕願征役去何言
送遠曲
北梁辭歡宴南浦送佳人方衢控龍馬平路騁朱輪
瓊筵妙舞絶桂席羽觴陳白雲丘陵遠山川時未因
一為清吹激潺湲傷别巾
登山曲
天明開秀㟧瀾光媚碧堤風盪翻鸎亂雲行芳樹低
暮春春服美游駕陵丹梯升嶠既小魯登巒且悵齊
王孫尚遊衍蕙草芳萋萋
泛水曲
玉露沾翠葉金風鳴素枝罷遊平樂苑泛鷁昆明池
旌旗散容裔簫鼓吹参差日晩厭遵渚採菱贈清漪
百年如流水寸心寕共知
右四曲(闕三字)
同知右率諸公賦鼓吹曲名先成為次
芳樹沈右率(約)
彂萼九華㟪開跗露寒側氛氲非一香参差多異色
宿昔寒飊舉摧殘不可識霜雪交横至對之長嘆息
當對酒范通直(雲)
對酒心自足故人来共持方悅羅衿觧誰念髮成絲
徇往良為達求名本自欺追君當歌日及我傾罇時
臨高臺(眺)時為随王文斈
千里常思歸登臺瞻綺翼裁見孤鳥還未辨連山極
四面動清風朝夜起寒色誰識(念一作)倦遊者嗟此故
鄕憶
巫山高王尹丞(融)
仿像巫山高薄暮陽臺曲烟華乍舒卷行芳時断續
彼美如可期窹言紛在屬撫然坐相望秋風下庭綠
有所思劉中書(繪)
别離安可再而我更重之佳人不相見明月空在帷
共銜滿堂酌獨歛向隅眉中心亂如雲寧知有所思
同前再賦
芳樹(眺)
早翫華池陰復鼓滄洲枻旖旎芳若斯葳蕤紛可継
霜下桂枝銷怨與飛蓬逝不厠玉盤滋誰憐終萎細
同前(融)
相望早春日煙花雜如霧復此佳麗人含姿結芳樹
綺羅已自情萱風多有趣去来徘徊者佳人不可遇
臨高臺(約)
高臺不可望遠望使人愁連山無断絶河水復悠悠
所思曖何在洛陽南陌頭可望不可至何用觧人憂
有所思(融)
如何有所思而無相見時宿昔夢顔色階庭尋履綦
高歌更何已引滿終自期(時一作)欲知憂能老為視鏡
中絲
巫山高(繪)
高堂與巫山參差欝相望灼爍在雲間氛氲出霞上
散雨收夕臺行雲卷晨帳出沒不易期嬋娟似惆悵
同前(雲)
巫山高不極白日隠光暉遥遥朝雲出冥冥暮雨歸
巖懸無獸跡林暗鳥疑飛抌席竟誰薦相望空依依
同賦雜曲名
陽春曲檀秀才
青雲獻初歲白日映雕梁蘭萌猶自短菰菜禾能長
已見花紅落復聞花蘂香樂此試遊衍誰知心獨傷
綠水曲江朝請
塘上蒲欲齊汀洲杜將歇春心既易蕩春流豈難越
桂棹及春風菱影映初月芳草若可贈為君步羅襪
採菱曲陶功曹
朝日映蘭澤乘風入桂嶼棹歌已流倡輕舟復容與
勿遽桂期移方追明月侣採採詎盈匊還望空延佇
秋竹曲(眺)時為宣城守
㛹娟綺窗北結根未參差從風既裊裊映日頗離離
欲求棗下吹别有江南枝但能凌白雪貞心蔭曲池
白雪曲朱孝廉
凝雲沒霄漢從風飛且散連翩下幽谷徘徊依井幹
既興楚客謠亦動周王歎所恨輕寒質不迨春歸旦
永明樂
第一
帝圖潤九有皇風浮四溟永明一為樂咸池無復靈
第二
民和禮樂富世清歌頌徽鴻名軼卷領稱首邁垂衣
第三
朱臺鬱相望青槐紛馳道秋雲湛甘露春風散芝草
第四
龍楼日月照淄館風雲清儲光温似玉藩度式瓊
第五
化洽鯷海君恩變龍庭長西北騖環裘東南盡龜象
第六
出車長洲苑選旅朝夕川絡絡結雲騎奕奕泛戈舡
第七
燕駟遊京洛趙服麗有暉清歌留上客妙舞將歸
第八
實相薄五禮妙化開六塵明祥已玉燭金輪
第九
生蔑苧蘿性身與佳惠隆飛纓入華殿屣步出重宫
第十
綵鳳鳴朝陽玄鶴舞清商瑞此永明曲千載今為皇
玉階怨
夕殿下珠簾流螢飛復息長夜縫羅衣思君此何極
金谷聚
璖椀送佳人玉桮要上客車馬一東西别後思今夕
王孫遊
綠草蔓如絲雜樹紅英發無論君不歸君歸芳已歇
銅爵悲
落日高城上餘光入繐帷寂寂深松晩寕知琴瑟悲
江上曲
易陽春草出踟蹰日已暮蓮葉向田田淇水不可渡
願子淹桂舟時同千里路千里既相託桂舟復容與
江上可採蓮清歌共南楚
曲池之水
緩步遵莓渚披襟待蕙風芙蕖舞輕蔕包筍出芳叢
浮雲自西北海江思無窮鳥去能傳響見我綠琴中
(作側琴綠琴一)
同謝諮議詠銅爵臺
繐帷飄井幹罇酒若平生鬱鬱西陵樹詎聞歌吹聲
芳襟染淚迹婵媛空復情玉座猶寂漠况乃妾身輕
謝宣城詩集卷第二
