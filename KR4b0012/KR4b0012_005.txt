謝宣城詩集卷第五
奉和随王殿下
其一
玄冬寂脩夜天圍靜且開亭臯霜氣愴松宇清風来
高琴時以思幽人多載懷幸籍汾陽想嶺首正徘徊
其二
高秋夜方靜神居肅且深閑階塗廣露凉宇澄月隂
嬋娟影池竹疎蕪散風林渊情恊爽節詠言興德音
闇道空巳積遷直愧蓬心
其三
愴愴緒風興祁祁族雲布嚴氣集高軒稠隂結寒樹
日月謬論思朝夕承清豫徒藉小山文空楫章臺賦
其四
星回夜未艾洞房凝遠情雲隂滿地榭中月懸高城
喬木含風霧行鴈飛且鳴平臺盛文雅西園冨群英
芳慶良永矣君王嗣德聲眷此伊洛詠載懷汾水情
顧已非麗則恭惠奉仁明觀淄詠巳失憮然愧簮纓
其五
肅景遊清都脩簮侍蘭室累榭疎遠風廣庭麗朝日
穆穆神儀靜愔愔道言密一飡繫靈表無吝科年曆
其六
神心遺魏闕冲想顧汾陽肅景懷辰豫捐玦翦山楊
時惟清夏始雲景暧含芳月隂洞野色日華麗池光
草合亭臯遠霞生川路長端坐聞鶴引靜瑟愴復傷
懷哉泉石思歌詠欝瓊相塘春多迭駕言從伊與商
衮職眷英覧獨善伊何忘願輟東都遠弘道侍云梁
其七
清房洞巳靜閑風伊夜来雲生樹隂遠軒廣月容開
宴私移燭飲遊賞籍琴臺風猷冠淄鄴祍舄愧唐材
其八
方池含積水明流皎如鏡規荷承日泫彯鱗與風泳
上善叶渊心止川測動性幸是芳春来側點游濠盛
其九
浮雲西北起飛来下高堂合散輕帷表飄舞桂臺陽
遥階妝委羽平池如夜月眷言金玉照顧慙蘭蕙芳
其十
睿心重離拆岐路清江隈四面寒飊舉千里白雲来
川長别管思地迥翻旗回還顧昭陽闕超遠章華臺
置酒巫山日為君停玉桮
十一
桂樓飛絶限超遠向江岐輕雲齊廣甸微風散清漪
連連絶鴈舉眇眇青煙栘嚴城亂芸草霜塘彫素枝
氣爽深遥矚豫水聊停曦印(即一作)已終可悦盈思且
若斯
十二
炎光缺風雅宗覇拯時淪龍德待雲霧令圖方再晨
歲遠荒城思霜華宿草陳英威遽如是徘徊岐路人
十三
念深沖照廣業闡清化玄端儀穆金殿敷教藻瓊筵
船湛輕帷藹磬轉芳風旋卷轡栖道樹方津棹法舷
歸興憑大造昭塗良易筌
十四
分悲玉瑟断别緒金樽傾風入芳帷散釭華蘭殿明
想折中園草共知千里情行雲故鄉色贈子一離聲
十五
年華豫已滌夜艾賞方融新萍時合水弱草未勝風
閨幽瑟易響臺迥月難中春物廣餘照蘭萱佩未窮
十六
漣漪映餘雪嚴城限深霧清寒起洞門東風急池樹
神居望已肅徘徊舉冲趣拪歸如歸詠丘山不可屢
詠風
徘徊發紅萼葳蕤動綠葹垂楊低復舉新萍合且離
步檐行䄂靡當戸思衿披高響飄歌吹相思子未知
時拂孤鸞鏡星鬢視參差
詠竹
前窗一叢竹青翠獨言竒南條交北葉新筍雜故枝
月光疎已密風来起復垂青扈飛不礙黃口得相窺
但恨從風籜根枝長别離
詠薔薇
低枝詎勝葉輕香幸自通發萼初攅紫餘采尚霏紅
新花對白日故蘂逐行風參差不俱矅誰肯盼微藂
詠蒲
離離水上蒲結水散為珠間厠秋&KR1341;萏出入春鳬雛
初萌實雕爼暮蕊雜椒塗所悲堂上曲遂鑠黃金軀
詠兔絲
輕絲既難理細縷竟無織爛漫已萬條連綿復一色
安根不可知縈心終不測所貴能卷舒伊用蓬生直
詠落梅
新葉初冉冉初蘂新霏霏逢君後園讌相随巧笑歸
親勞君玉指捕以贈南威用持插雲髻翡翠比光輝
日暮長零落君恩不可追
遊東堂詠桐
孤桐北窗外高枝百尺餘葉生既婀娜葉落更扶疎
無華復無實何以贈離居裁為圭與瑞足可命參墟
詠墻北梔子
有美當階樹霜露未能移金簣發朱采映日以離離
幸頼夕陽下餘景及西枝還思照綠水君階無曲他
餘榮未能已晩實猶見竒復留傾筐德君恩信未貲
同詠樂噐
琵琶王融
抱月如可明懷風殊復清絲中傳意緒花裏寄春情
掩抑有竒態凄鏘多好聲芳䄂幸時拂龍門空自生
箎沈約
江南簫管地妙響發孫枝慇懃寄玉指含情舉復垂
雕梁再三繞輕塵四五移曲中有深意丹誠君詎知
琴
洞庭風雨幹龍門生死枝雕刻紛布濩沖響鬱清危
(巵一作)春風搖蕙草秋月滿華池是時操别鶴淫淫客
淚垂(作綺草蕙草一)
同詠坐上噐玩
竹㯽榔盤沈約
梢風有勁質柔用道非一平織方以文穹成圓且密
薦羞雖百品所貴浮天實幸承歡醑餘寕辭嘉宴畢
烏皮隠几
蟠木生附枝刻削豈無施取則龍文鼎三趾獻光儀
勿言素韋㓗白沙尚推移曲躬奉微用聊承終宴疲
同詠坐上所見一物
幔王融
幸得與珠綴羃歴君之楹月映不辭卷風来輒自輕
每聚金鑪氣時駐玉琴聲但願置樽酒蘭釭當夜明
簾虞炎
青軒明月時紫殿金風日曈曨引光輝晻暧映容質
清露依檐垂蛸絲當戶密搴開誰共臨掩晦獨如失
席柳惲
照日汀洲際搖風綠潭側雖無獨璽絲幸有青袍色
羅䄂少輕塵象床多麗飾願君蘭夜飲佳人時宴息
同前
本生朝夕池落景照參差汀洲蔽杜若幽渚奪江蘺
遇君時採擷玉座奉金巵但願羅衣拂無使素塵彌
詠竹火籠沈約
結根終南下防露復披雲雖為九華扇聊可滌炎氛
安能偶狐白鶴夘織成文覆持鴛鴦被百和吐氛氲
忽為纖手用歲暮待羅裙
同前
庭雪亂如花井水粲成玉因炎入貂䄂懷温奉芳褥
體密用宜通文邪性非曲本自江南墟㛹娟脩且綠
暫承君玉指請謝陽春旭
詠鏡臺
玲瓏類丹檻岧亭似玄闕對鳳懸倩冰垂龍掛明月
照粉拂紅粧插花理雲髮玉顔徒自見常畏君情歇
詠燈
發翠斜溪裏蓄寳宕山峯抽莖類仙掌銜光似燭龍
飛蛾再三繞輕花四五重孤對(樹一作)相思夕空照舞
衣縫
詠燭
杏梁賓未散桂宫明欲沈曖色輕帷裏低光照寳(作一)
(瑶)琴徘徊雲髻影灼爍綺䟽金恨君秋月夜遺我洞
房隂
詠邯郸故才人嫁為厮飬卒婦
生平宫閤裏出入侍丹墀開笥方羅縠窺鏡比蛾眉
初别意夫觧去久日生悲顦悴不自識嬌羞餘故姿
夢中忽彷彿猶言承讌私
詠溪䳵
蕙草含初芳瑶池瞹晩色得厠鴻鸞影晞光弄羽翼
聮句
阻雪
積雪皓隂池北風鳴細枝九逵密如繡何為遠别離
(眺)風庭舞流霰冰沼結文澌飲春離以燠欽賢紛若
馳(才革江秀)珠霙條間響玉霤檐下垂桮酒不相接寸心
良共知(融王丞)飛雲亂無緒結冰明曲池雖乖促席讌
白首信勿虧(僧孺王簡陵)飄素瑩檐溜嚴結噎通岐樽罍
如未澣况乃限音儀(馬異謝洗)原隰望徙倚松筠竟不移
隐憂恧萱樹忘懷待山巵(書繪劉中)初昕逸翮舉日&KR0628;駑
馬疲幽山有桂樹歲暮方參差(率約沈右)
還塗臨渚
綠水纈清波青山繡芳質落景皎晩隂殘花綺餘日
(事何從)白沙澹無際青山眇如一傷此物運移惆悵望
還律(郎吴)白水田外明孤頂松上出即趣佳可淹淹留
非下秩(遥和府君)
紀功曹中園
蘭庭迎遠風芳林接雲㠋傾葉順清&KR3631;脩莖佇高鶴
(事何從)連綿夕雲歸晻曖日將落寸隂不可留蘭墀豈
停酌(郎吴)丹櫻猶照樹綠筠方觧籜求志能两忘即賞
謝丘壑(君府)
閑坐
雨洗花葉鮮泉漫芳塘溢藉此閑賦詩聊用蕩羇疾
(郎陳)霡霂微雨散萎蕤蕙草密預藉芳筵賞沾生信昭
悉(紀晏功曹)紫葵窗外舒青荷池上出既闔穎川扇且卧
淮南秩(君府)流風薄晚隂行雲掩朝日念此蘭蕙容徒
有芳菲質(事何從)
泳瀾隈(郎齊奉)
往敬亭路中
山中芳杜綠江南蓮葉紫芳年不共遊淹留空若是
(君府)綠水豊漣漪青山多繡綺新條日向抽落花紛已
委(事何從)弱[菱-土+(鬯-匕)]既青翠輕莎方靃靡鷖鴟没而遊麕䴥
騰復倚(郎齊舉)春岸望沉沉清流見瀰瀰幸藉人外遊
盤桓未能徙(郎陳)騖枻把瓊芳随山訪靈詭榮楯每嶙
峋林堂多碕礒(君府)
南齊吏部郎謝眺長五言詩其在宣城所賦藻繢尤
精故李太白詠澄江之句而思其人杜少陵亦曰詩
接謝宣城也余至郡視事之暇裒取郡舍石刻并宣
城集所載謝詩纔得二十餘首継得蒋公之竒所集
小謝詩以昭亭廟疊嶂樓綺霞閤所刻及文選玉臺
新詠本集所有合成一編共五十八篇自謂備矣然
小謝自有全集十卷但世所罕傳如宋海陵王墓誌
集中有之而筆談乃曰此銘集中不載盖雖存中之
博亦未之見也而余家舊蔵偶有之考其上五卷賦
與樂章之外詩乃百有二首而唱和聮句他人所附
見者不與焉以是知蔣公所謂本集者非全集矣於
是屬之僚士參校謬誤雖是正已多而有無他本可
證者故猶有闕文鋟版傳之目曰謝宣城詩集其下
五卷則皆當時應用之文衰世之事其可采者已載
於本傳文選餘視詩劣焉無傳可也遂置之紹興丁
丑秋七月朔東陽婁炤題
謝宣城詩集卷第五
