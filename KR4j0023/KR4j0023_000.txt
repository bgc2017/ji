虚齋樂府上
萬年歡
慶元聖節
鳳曆開新正微和乍轉麗景初暁五莢&KR1396;舒光
映玉階瑶草在在東風語笑慶此日虹流電繞
鯨波静翠湧鼇山嵩呼聲動雲表絳節霓旌
縹緲望珠星燦爛紫微深窈琬液香浮露濕蟠
桃猶小疊疊仙韶九奏知春到人間多少蓬萊
外若木扶疎萬年枝上長好
大酺(牡丹)
正綠隂濃鶯聲懶庭院寒輕煙薄天然花富貴
逞夭紅殷紫疊葩重萼醉艷酣春妍姿浥露翠
羽輕明如削檀心鴉黃嫰似離情愁緒萬絲交
錯更銀燭相輝玉瓶微浸宛然京洛朝來風
雨惡怕僝僽低張青油幕便好倩佳人插帽貴
客傳箋趁良辰賞心行樂四美難并也湏拚醉
莫辤杯酌被花惱情無着長笛何處一笑江頭
高閣極目水雲漠漠
孤鸞(梅)
江南春早問江上寒梅占春多少自照疎星冷
秪許春風到幽香不知甚處但迢迢滿汀煙草
回首誰家竹外有一枝斜好記當年曾共花
前笑念玉雪襟期有誰知道喚起羅浮夢正參
横月小凄凉更吹塞管謾相思鬢華驚老待覓
西湖半曲對霜天清曉
金盞子水仙
得水能僊向漢臯遺珮碧波涵月藍玉暖生煙
稱縞袂黃冠素姿芳㓗亭亭獨立風前照冰壷
澄徹當時事琴心妙處誰傳頓成愁絶六出
自天然更一味清香渾勝雪西湖秋菊寒泉似
坡老風流至今人說殷勤折伴梅邊聽玉龍吹
裂丁寧道百年兄弟相看晩節
天香(牡丹)
蜀錦移芳巫雲散彩天孫剪取相寄金屋看承
玉臺凝盻尚憶舊家風味生香絶艷說不盡天
然富貴臉嫩渾疑看損肌柔只愁吹起花神
爲誰着意把韶華揔歸姝麗可是老來心事不
成春思却羡宫袍仙子調曲曲清平似翻水笑
囑東風殷勤勸醉
探春慢(立春)
南國收寒東郊放暖條風初回臺榭小燕横釵
閙娥低鬢根底吳娃夭冶纖手傳生菜向人道
新春來也莫湏沉醉樽前這些風景無價長
記年年此日迎着箇牛兒綵鞭羞打颭颭金幡
星星華髮得似家山閑暇都把心期事待問訊
柳邊花下簫鼓聲中温存小樓深夜
探春慢(四明除夜)
屑璐飄寒鏤金獻巧粧成水晶亭榭飛絮悠揚
散花零亂絶勝翠嬌紅冶粉艷嘻嘻道盡飛上
史君鬚也多情莫笑衰翁舊時梁苑聲價䆫
外小梅羞澁倩羯鼓樽前慢敲輕打鯨海停波
鶴譙賓月贏得殘年清暇心事知誰會但夢遶
越王城下白玉青絲且同醉吟春夜
探春慢四(明次黃玉泉)
寳勝賓春華燈照夜窮冬渾然如客爐熖麟紅
杯深翡翠早减三分寒力一笑團欒處恰喜得
雪消風息苔枝數蘂明珠恍疑香麝初拆懊
恨東君無凖甚朝做重隂暮還晴色喚燕呼鶯
雕花鏤葉機巧可曾休得静裏無窮意謾看盡
紛紛紅白且聽新腔紅牙玉纖低拍
龍山會(南豐登高)
重整登高屐群玉峯頭萬里秋無極遠山青欲
滴新鴈過縹緲孤雲天北煙入小橋低水痕退
寒流澄碧對佳辰驚心客裏鬢絲堪摘風流
晉宋諸賢騎臺龍山俛仰皆陳迹憑欄看落日
嗟往事惟有黃花如昔醉䄂舞西風任教笑參
差鳬舄但回首東籬久負有誰知得
龍山會
去年九日登南澗無盡閣野涉賦詩
僕與東溪藥䆫諸友皆和今年陪元
戎遊昇山詰朝始克修故事則向之
龍蛇滿壁者易以山水矣拍欄一笑
游兄幾叟分韻得苦字爲歌商調龍
山會
九日無風雨一笑凭高浩氣横秋宇羣峯青可
數寒城小一水縈迴如縷西北最關情謾遥指
東徐南楚黯銷䰟斜陽冉冉鴈聲悲苦今朝
黃菊依然重上南樓草草成懽聚詩朋休浪賦
舊題處俛仰已隨塵土莫放酒行疎清漏短凉
蟾當午也全勝白衣未至獨醒凝竚
龍山會
四明重陽泛舟月湖
佳節明朝九綵舫凌虚共醉西風酒湖光藍滴
透雲浪碎巧學波紋吹皺碧落香無邊但玉削
千峯寒瘦留連久秋容似洗月華如晝回頭
南楚東徐暝靄蒼煙處處空刁斗山公今健否
功名事付與年時交舊白髮苦欺人尚堪插黃
花盈首歸去也東籬好在覓淵明友
芙蓉月
黃葉舞碧空臨水處照眼紅苞齊吐柔情媚態
竚立西風如訴遥想仙家城闕十萬綠衣童女
雲縹緲玉娉婷隱隱彩鸞飛舞樽前更風度
記天香國色曾占春暮依然好在還伴清霜凉
露一曲欄干敲徧悄無語空相顧殘月澹酒闌
時滿城鐘鼓
夜飛鵲
七夕和方時父韻
微雲拂斜月萬籟聲沉凉露暗墜桐隂蛾眉乞
得天孫巧愔愔樓上穿針佳期鵲相誤到年時
此夕歡淺愁深人間兒女說風流直到如今
河漢幾曾風浪因景物牽情自是人心長記秋
庭往事鈿花剪翠釵股分金道人無著正蕭然
竹枕練衾夢回時天淡星稀閑弄一曲瑶琴
秋蘂香(木犀)
一夜金風吹成萬粟枝頭點點明黃扶疎月殿
影雅澹道家裝阿誰倩天女散濃香十分熏透
霓裳徘徊處玉繩低轉人静天凉底事小山
幽詠渾未識清妍空自情傷憶佳人執手訴離
湘招蟾魄和酒吸秋光碧雲日暮何妨惆悵久
瑶琴微弄一曲清商
角招
姜白石製角招徵招二曲僕賦梅花
以角招歌之蓋古樂府有大小梅花
皆角聲也
曉寒薄苔枝上剪成萬點冰萼暗香無處著立
馬斷䰟晴雪籬落横溪略彴恨寄驛音書遼邈
夢遶揚州東閣風流舊日何郎想依然林壑
離索引杯自酌相看冷淡一笑人如削水雲寒
漠漠底處群仙飛來霜鶴芳姿綽約正月滿瑶
臺珠箔徙倚欄干寂寞盡分付許多愁城頭角
徵招(雪)
玉壺凍裂琅玕折駸駸逼人衣袂暖絮張空飛
失前山橫翠欲低還又起似粧點滿園春意記
憶當時剡中情味一溪雲水天際絶行人高
吟處依俙㶚橋鄰里更剪剪梅花落雲階月地
化工眞解事強勾引老來詩思楚天暮驛使不
來悵曲欄獨倚
揚州慢
瓊花惟揚州后土殿前一本比聚八
僊大率相類而不同者有三瓊花大
而瓣厚其色淡黃聚八僊花小而瓣
薄其色微青不同者一也瓊花葉柔
而瑩澤聚八僊葉麄而有芒不同者
二也瓊花蘂與花平不結子而香聚
八僊蘂低於花結子而不香不同者
三也友人折贈數枝云移根自鄱陽
之洪氏感而賦之其調曰揚州慢
十里春風二分明月蘂僊飛下瓊楼看冰花剪
剪擁碎玉成毬想長日雲階竚立太眞肌骨飛
燕風流歛羣芳清麗精神都付揚州雨䆫數
朵夢驚回天際香浮似閬苑花神憐人冷落騎
鶴來遊爲問竹西風景長空澹煙水悠悠又黃
昏羌管孤城吹起新愁
揚州慢
諸賢詠賞瓊花之次日復得牡丹數
枝方兹溪又以詞來索和遂併爲二
花着語
梁苑吟新高陽飲散玉容寂寞粧樓故人應念
我折贈水晶毬不湏倩東風說與吹簫雲路解
珮江流似天涯邂逅相逢低問東州爲花更
醉細挼香酒面酥浮記橋月同看簾風共笑僊
枕曾遊無柰乍晴還雨江天暮飛絮悠悠莫先
教偷取春歸滿地清愁
惜黃花(菊)
衆芳凋謝堪愛處老圃寒花幽野照眼如畫爛
然滿地金錢買斷金天無價古香逸韻似高人
更野服黃冠瀟麗向霜夜冷笑暖春桃李夭冶
襟期問與誰同記往昔獨自徘徊籬下采采盈
把此時一叚風流頼得白衣陶寫而今爲米負
初心且細摘輕浮三雅沉醉也夢落故園茅舍
憶舊游慢
荷花泛東湖用方時父韻
愛東湖六月十里香風翡翠鋪平誤入紅雲裏
似當年太乙約我尋盟葉舟蕩漾寒碧分得一
襟冰漸際晚輕隂脩蒲舞綠倦柳蘇青娉婷
黯無語想怨女三千長自宫庭六六欄干曲有
玉兒才皃誰與看承柔情一點無柰頻付酒杯
行到夜静人歸凉蟾自照鷗鷺汀
憶舊游慢
望紅蕖影裏冉冉斜陽十里隄平喚起江湖夢
向沙鷗住處細說前盟水鄕六月無暑寒玉散
清冰笑老夫心情也將醉眼鎮爲花青亭亭
步明鏡似月浸華清人在秋庭照夜銀河落想
粉香濕露恩澤初承十洲縹緲何許風引綵舟
行尚憶得西施餘情裊裊煙水汀
解語花
東湖賦蓮後五日雙苞呈瑞昌化史
君持以見遺因用時父韻
紅香濕月翠影停雲羅襪塵生步並肩私語知
何事暗遣玉容泣露閑情最苦任笑道争妍似
妬倒銀河秋夜雙星不到佳期誤擬把江妃
共賦憶當時携手煙水深處明珠濺雨凝脂滑
洗出一番鉛素憑誰說與莫便化綵鸞飛去待
玉童雙節來迎爲作芙蓉主
燭影摇紅
乍冷還暄小春時候今朝轉三分曆日二分休
鏡裏清霜滿雲幕低垂不展矮䆫明紅麟初暖
老來活計濁酒三杯黃庭一卷萬里關河朔
風吹到邊聲遠倚樓脉脉數歸鴻誰會愁深淺
最苦山寒日短但梅花相看歲晩何人金屋巧
囀歌鶯慢調筝鴈
薄媚摘遍
重九登九僊山和張屴崱
桂香銷梧影瘦黃菊迷深院倚西風看落日長
江東去如練先生底事有賦飄然剛道爲田園
燭醒何爲持杯自勸未能免休把茱萸吟翫
但管年年健千古事幾憑欄吾生早九十強半
歡娛終日冨貴何時一笑醉鄕寬倒載歸來回
廊月滿
沁園春
客問吾年吾將老矣今五十三似北海先生過
之又過善財童子參到無參官路太行世情滄
海何止嵇康七不堪歸來也是休官令尹有髮
瞿曇千巖秀色如藍新着箇楼兒恰對南看
浮雲自在百般態度長江無際一碧虚涵荔子
江珧蓴羹鱸鱠一曲春風酒半酣憑欄處正空
流皓月光滿寒潭
沁園春
次方時父
自笑生來骨相無竒壬三甲三覺紫宸班裏都
忘故步維摩室内添箇新參壯也不如老之將
至今日將軍戰豈堪江湖客况詩肥賈島筆瘦
王曇紛紛紆紫拖藍送水北山人又水南喜
支離得佚散材可壽一丘自足萬象中涵膾炙
功名膏肓富貴舉世黃梁夢正酣知誰健且茹
芝商嶺飲菊胡潭
賀新郎
四明送上官尉歸吳
滿酌蓬萊酒最苦是中年作惡送人時候一夜
朔風吹石裂驚得梅花也瘦更衣袂嚴霜寒透
卷起潮頭無丈尺甚扁舟拍上三江口明月冷
載歸否分携欲折無垂柳但層樓倚徙兩眉
空皺海闊天高無處問萬事不堪回首况目斷
孤鴻去後玉樣松鱸今正美想子眞微笑還招
手且爲我飲三斗
賀新郎
次劉後村
葵扇秋來賤阿誰知初回轉暑又教題徧不是
琵琶知音少無限如簧巧囀倩說似長門休怨
莫把蛾眉與人妬但疎梅淡月深深院臨寳鑑
欲粧懶少時聲價傾梁苑到中年也曾落魄
霧收雲卷待入漢庭金馬去灑筆長江衮衮好
留取才名久遠過眼榮華俱塵土聽關雎盈耳
離騷婉歌不足爲嗟嘆
賀新郎
送鄭怡山歸里
載酒陽關去正西湖連天煙草滿堤晴絮采翠
擷芳遊冶處譍和嬌絃艷鼓看柳外畫舡無數
萬頃琉璃渾鏡淨陡風波洶洶魚龍舞談笑裏
遽如許流觴滿引澆離緒便東西斜陽立馬
綠波前浦自是蓴鱸高興動恰值春山杜宇謾
回首軟紅香霧咫尺佳人千里隔望空江明月
横洲渚清夢斷恨如縷
賀新郎
芝山堂下蘭開雙花瓣外環兩心中
並有同人之義焉瑞蓮嘉禾歌頌多
矣此獨創見小詞紀之
草色庭前綠掩重門國香伴我晝簾幽獨無柰
薰風吹綠綺閑理離騷舊曲覺鼻觀微聞清馥
可是花相嫌冷淡碧叢中炯炯駢雙玉相對久
各歡足冰姿帶露如新沐想當年夷齊二子
獨清孤竹千古英雄塵土盡凛凛西山雲木揔
付與一樽醽醁學得漢官嬌姉妹便承恩貯向
黃金屋終不似在空谷
賀新郎
夜來月色可人蘭香滿室再用前調
碾破長空綠看銀蟾一輪似水照人清獨縹緲
風搖環珮碎疑是英莖妙曲忽散作天花芬馥
帝子雙雙來洞戶炯肌膚冰雪顔如玉愁易老
意難足楚江萬頃䟽湯沐想佳人依然携手
碧雲脩竹葱蒨玲瓏方寸許清過千重夏木速
就我同傾湘醁追憶蘭亭當日事儘凄凉也勝
盧仝屋應不到羡金谷
賀新郎
次孫花翁乙酉
春事渾如客趁新晴花騘驕俊紵衫輕窄臘甕
初傾光欲動笑把黃甘旋擘更喜得酒朋詩敵
陶寫襟懷觴詠裏似風流王謝當年集忘爾汝
任爭席疎簾畫舫梅粧白看斜陽波心鏡面
照伊顔色縹緲笙歌天上譜一刻千金莫惜誰
信道高樓占得柳外暝煙人去也但月鈎冷浸
欄竿濕知過了幾寒食
漢宫春
次方時父元夕見寄
投老歸來記踏青隄上三度逢君寒䆫冷淡活
計明月空樽紅紅白白又一番春色撩人誰信
道閑中天地園林幾見成塵今夕偶無風雨
便滿城簫鼔來往紛紛鼇山寳燈照夜羅綺千
門珠簾盡捲看娉婷水上行雲應自笑周郎年
日風流羽扇綸巾
虚齋樂府上
唐以詩鳴者千餘家詞自花間
集外不多見而慢詞尤不多載
朝太平盛時柳耆卿周美成羡
為新譜諸家又增益之腔調俻
矣後之倚其聲者語工則音未
必諧音諧則語未必工斯其難
也余平時不敢強輯友朋間相
勉屬和随輒棄去奚子偶扵故
書中淂斷藳又扵黃玉泉處傳
錄數十闋共為一編余咲曰文
章小技耳况長短句哉今老矣
不能為也囙書其後以志吾過
淳祐已酉中秋芝山老人
虚齋樂府目錄上
萬年歡大酺
孤鸞金盞子
天香探春慢(三)
龍山會(三)芙蓉月
夜飛䧿秋蘂香
角招徵招
揚州慢(二)惜黃花
憶舊慢(三)燭影摇紅
薄媚摘遍沁園春(三)
賀新郎(六)
虚齋樂府目錄下
暗香疎影
尾犯燕春臺(二)
玉燭新
