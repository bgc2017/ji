唐元次山文集卷第九
元魯縣墓表
天寳十三年元子從兄前魯縣大夫德秀卒元子哭
之哀門人叔盈問曰夫子哭從兄也哀不亦過乎禮
與對曰汝知禮之過而不知情之至叔盈退謂其徒
曰夫子之哭元大夫也兼師友之分亦過矣元子聞
之召叔盈謂曰吾誠哀過汝所云也元大夫弱無所
固壮無所專老無所存死無所餘此非人情人情所
耽溺喜愛似可惡者大夫無之如戒如懼如憎如惡
此其無情此非有心士君子知焉不知也吾今之哀
汝知之焉而不知也嗚呼元大夫生六十餘年而卒
未嘗識婦人而視錦繡不頌之何以戒荒淫侈靡之
徒也哉未嘗求足而言利苟辭而便色不頌之何以
戒貪猥侫媚之徒也哉未嘗主十畝之地十尺之舍
十歲之童不頌之何以戒占田千夫室宇千柱家童
百指之徒也哉未嘗皂布帛而衣具五味而食不頌
之何以戒綺紈梁肉之徒也哉扵戲吾以元大夫德
行遺来世清獨君子方直之士也歟
哀丘表
乾元庚子元子理兵于有泌之南泌南至德丁酉為
䧟邑乾元巳亥為境上殺傷勞苦言可極耶街郭亂
骨如古屠肆扵是收而藏之命曰哀丘或曰次山之
命哀丘也哀生人將盡而亂骨不藏者乎哀壮勇巳
死而名跡不顯者乎對曰非也吾哀凢人不能絶貪
争毒亂之心守正和仁譲之分至今吾有哀丘之怨
歟
左黃州表
乾元巳亥贊善大夫左振出為黃州刺史下車黃人
歌曰我𣣔迯鄕里我𣣔去墳墓左公今既来誰忍棄
之去扵戲天下兵興今七年矣河淮之北千里荒草
自關已東海濱之南屯兵百萬不勝征稅豈獨黃人
能使其人忍不去者誰曰不可頌乎後一歲黃人又
歌曰吾鄕有鬼巫惑人人不知天子正尊信左公能
殺之扵戲近年以来以隂陽變怪將鬼神之道罔上
惑下得尊重扵當時者日見欺人黃之巫女亦以妖
妄得蒙恩澤朝廷不敢問州縣惟其意公忿而殺之
則彼可誅戮豈獨巫女如左公者誰曰不可頌乎居
三年遷侍御史判金州刺史將去黃黃人多去思故
為黃人作表如在氏世系左公歷官及黃之門生故
吏與女巫事則南陽左公能悉記之
吕公表
上元二年置南都扵荆州為江陵府使舊相東平吕
公為江陵尹兼御史大夫分峽中湖南及武陵灃陽
巴陵凡一十七州為荆南節度觀察使公理荆南三
年年五十一薨于官嗚呼使公年夀之不將也天其
未猒兵革不愛蒼生歟公明不盡人之私惠不取人
之愛威不致人之懼令不求人之犯正不刑人之僻
直不指人之恥故名不異俗跡不矯時内含端明外
與常規其大雅君子全扵終始者耶公所以進退其
身人不知其道公所以再在台衡人不知其德頌元
化者誰預頌乎扵戲公將用扵人而不見其用人將
得扵公而公忘其所得乎結等迹參名業嘗在幕下
將紀盛德示扵来世故刻金石留扵此邦
惠公禪居表
泝樊水二百餘里有湧溪入溪八九里有蛇山之陽
是惠公禪居禪師以無情待人之有情以有為全已
之無欲各因其性分莫不與善知人困窮喻使耕織
因人灾患勸守仁信故閭里相化恥為弋釣日勤種
植不五六年沮澤有溝塍荒皐有阡陌桑果竹園如
伊洛間所以愛禪師者無全行無全道豈能及此鄕
人欲增脩塔廟託禪師以求福禪師亦随人之意而
制造焉直門臨溪廣堂背山庭列雙臺脩廊夏寒松
竹蒼蒼周流清泉岑嶺複抱衆山回旋斯亦曠絶之
殊境矣吾以所疑咨扵禪師禪師曰我恐人忘善以
事誘人及人將善固不以事為累吾以所惑咨扵禅
師禅師曰公若以惑相問我亦惑扵問焉公若無惑
我復何對扵戲吾漫浪者也焉能盡禅師之意乎縣
大夫孟彦深王文淵識名顯當世必能盡禅師之意
故命之作贊贊曰
聖者忘跡逹人化心惠公之妙無得而尋如山出雲
如水涵月惠公得之演用不竭無情之化可洽群黎
將引天下同扵湧溪
夏侯岳州表
癸卯歲岳州刺史夏侯公殁于私家門人弟子愛思
不忘願旌遺德將顯来世會予詔許優閑家于樊上
故為公作表庚子中公鎮岳州予時為尚書郎在荆
南幕府嘗因廉問到公之州其時天下兵興巳六七
十年矣人疲州小比太平時力役百倍公能清正寬
恕静以理之故其人安和而服說為當時法則及公
罷歸州里公家與吾相鄰見公在州里與山野童孺
與當道辭色均若語是非得喪語夭夀哀樂戀意澹
然吾是知道勝扵内者物莫能撓德充扵外者事不
歸扵今之世誰不榮羡扵公之世嗣與公官則本縣
能誘公之所至其獨有乎扵戲公既夀而貴保家全
大夫李公状著之矣
舜祠表
有唐乙已歲使持節道州諸軍事守道州刺史元結
以虞舜葬扵蒼梧之九疑之山在我封内是故申明
前詔立祠于州西之山南巳而刻石為表扵戲孔氏
作虞書明大舜德及生人之至則大舜扵生人宜以
類乎天地生人奉大舜宜萬世而不猒考大舜南廵
之年時巳一百一十二歲矣自中國至蒼梧亦幾有
萬里蒼梧山谷深險可懼帝竟人而不回至今山下
之人不知帝居之宫帝葬之陵嗚呼在有虞氏之世
人民可奪其君耶人民扵大舜能忘而不思耶何為
來而不歸何故死扵空山吾實惑而作表来者遊扵
此邦登乎九疑誰能不惑也歟
崔潭州表
乙巳歲潭州刺史崔灌去官州人衡州司功參軍鄭
浰為鄕人某等請余為崔公作表公前在澧州謠頌
之聲逹于朝廷褒異之詔與人為程及領此州在今
日能使孤老寡弱無悲憂單貧困窮安其鄕冨豪強
家無利害賈人就食之類各得其業職役供給不匱
人而當扵有司若非清廉而信正直而仁則不能至
於觀察御史中丞孟公奏課又第一會國家以犬戎
為虞未即徵拜使蒼生正暍(扵歇反)而去其庥廕使蒼
生正渴而敝其清源時艱道遠州人等不得詣闕冤
訴且欲刻石立表以彰盛德扵戲刺史有土官也千
里之内品刑之屬不亦多乎豈可令凶竪暴類貪夫
姦黨以貨權家而至此官如崔公有者豈獨真刺史
耳鄭浰之爲豈苟媚其君而私扵州里耶盖懼清廉
正直之道溺扵時俗君子遺愛之心不顯来世故采
其意而已矣
張處士表
永泰丙午中處士張秀卒扵戲吾嘗驗古人將老死
巖谷遠跡時世者不必其心皆好山林若非介直方
正與時世不合必識高行獨與時世不合不然則剛
褊傲逸與時世不合彼若遭逢不容則身不足以爲
禍將家族以随之至扵傷汚毁辱何足說者故使之
矯然絶世逃其不容直爲逸民竟爲退士枕石飲水
終身而巳當時之君欲以禄位招之有土之官𣣔以
厚禮處之彼驚惧抗絶而去時之見能如此所以尤
高尚焉嗚呼處士與時不合者耶而未能矯然絶世
遭以禮法相檢不見容悲夫
菊圃記
舂陵俗不種菊前時自遠致之植扵前庭墻下及再
来也菊已無矣徘徊舊圃嗟歎久之誰不知菊也芳
華可賞在藥品是良藥爲𬞞菜是佳𬞞縦湏地趍走
猶宜徙植脩養而忍蹂踐至盡不愛惜乎扵戲賢士
君子自植其身不可不慎擇所處一旦遭人不愛重
如此菊也悲傷柰何扵是更為之圃重畦植之其地
近讌息之堂吏人不此奔走近登望之亭旌麾不此
行列縦參歌妓菊非可惡之草使有酒徒菊為助興
之物為之作記以託後人并錄藥經列扵記後
廣宴亭記
樊水東盡其南乃樊山北鮮津吏𣣔扵鮮上而為候
舍漫叟家于樊上不醉則閑乃相其地形驗之圖記
故實為宴遊之處縣大夫馬公登之歎曰謝公贈伏
武昌詩云樊山開廣宴非此地耶吾𣣔因而脩之命
曰廣宴亭何如漫叟頌之曰古人將修廢遺尤異之
事為君子之道扵戲天下有廢遺尤異之事如此亭
者誰能脩而旌之天將猒悔往乎使公方壮而有是
心也當裁畜簡扎待為之頌故作此廣宴記
殊亭記
癸卯中扶風馬向兼理武昌以明信嚴斷惠正為理
故政不待時而成扵戲若明而不信嚴而不斷惠而
不正雖欲理身終不自理况扵人哉公能令人理使
身多暇招我畏暑且為凉亭亭臨大江復出山上佳
木相蔭常多清風巡回極望目不猒遠吾見公才殊
政殊跡殊為此亭又殊因命之曰殊亭斵石刻記立
于亭側庶幾来者無所惑焉
右溪記
道州城西百餘步有小溪南流數十步合營溪水抵
兩岸悉皆怪石欹嵌盤屈不可名状清流觸石洄懸
激注休木異竹垂隂相蔭此溪若在山野則宜逸民
退士之所遊處在人間可為都邑之勝境静者之林
亭而置州已来無人賞愛徘徊溪上為之悵然乃䟽
鑿蕪穢俾為亭宇植松與桂兼之香草以禆形勝為
溪在州右遂命之曰右溪刻銘石上彰示来者
刺史廳記
天下太平方千里之内生植齒類刺史乃存亡休慼
之係天下兵興方千里之内能保黎庶能攘患難在
刺史爾凢刺史若無文武才略若不清廉肅下若不
明惠公直則一州生類皆受灾害扵戲自至此州見
井邑丘墟生人幾盡試問其故不覺涕下前軰刺史
或有貪猥惽弱不兮是非但以衣服飲食爲事數年
之間蒼生蒙以私𣣔侵奪兼之公家驅迫非姦惡強
冨殆無存者問之耆老前後刺史能恤養貧弱專守
法令有徐公履道李公廙而巳遍問諸公善或不及
徐李惡有不堪說者故爲此記與刺史作戒自置州
巳来諸公改授遷絀年月則舊記存焉
茅閣記
乙已平昌孟公鎮湖南將二歲矣以威惠理戎旅以
簡易肅州縣刑政之下則無撓人故居方多閑時與
賓客嘗𣣔因亭引望以紓遠懷偶愛古木數株重覆
城上遂作茅閣蔭其清隂長風寥寥入我軒檻扇和
爽氣滿扵閣中世傳衡陽暑濕欝烝休息扵此何為
不然今天下之人正苦大熱誰似茅閣蔭而庥之扵
戲賢人君子為蒼生之庥蔭不如是耶諸公歌詠以
長之俾茅閣之什得系嗣扵風雅者矣
九疑圖記
九疑山方二千餘里四州各近一隅世稱九峯相似
望而疑之謂之九疑亦云舜登九峯疑禹而悲從臣
有作九悲之歌因謂之九疑九峯殊極高大遠望皆
可見也彼如嵩華之峻﨑衡岱之方廣在九峯之下
磊磊然如布棋石者可以百數中峯之下水無魚鼈
林無鳥獸如蝉蠅之類聽之亦無往往見大谷長川
平田深淵杉松百圍榕栝並之青莎白沙洞穴丹崖
寒泉飛流異竹雜華回映之處似藏人家實有九水
出扵中山四水流灌扵南海五水北注合為洞庭若
度其高卑比洞庭南海之岸直上可二三百里不知
海内之山如九疑者幾焉或曰若然者茲山何不列
扵五嶽對曰五帝之前封疆尚隘衡山作嶽已出荒
服今九疑之南萬里臣妾國門東望不見涯際西行
幾里未盡邊陲當合以九疑為南嶽以崑崙為西嶽
衡陽之軰聽逸者占為山封君表作園囿耳但苦當
世議者拘限常情牽引古製不能有所改剏也如何
故圖九峯略載山谷傳扵好事以旌異之如山中之
往跡峯洞之名稱為人所傳說者並随方題記庶幾
觀者易之時永泰丙午中也
寒亭記(在江華縣)
永泰丙午中巡屬縣至江華縣大夫瞿令問咨曰縣
南水石相映望之可愛相傳不可登臨俾求之得洞
穴而入棧險以通之始得構茅亭扵石上及亭成也
所以階檻憑空下臨長江軒楹雲端上齊絶顛若旦
暮景氣煙靄異色蒼蒼石墉含映水木欲名斯亭状
類不得敢請名之表示来世扵是于亭上為商之曰
今大暑登之疑天時將寒炎烝之地而清凉可安不
合命之曰寒亭歟乃為寒亭作記刻之亭背
唐元次山文集卷第九
