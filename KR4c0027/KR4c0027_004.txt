唐元次山文集卷第四
舂陵行(有序)
癸卯歲漫叟授道州刺史道州舊四萬餘戸經賊
巳来不滿四千大半不勝賦稅到官未五十日承
諸使徵求符牒二百餘封皆曰失其限者罪至貶
削扵戲若悉應其命則州縣破亂刺史欲焉逃罪
若不應命又即獲罪戾必不免也吾將守官靜以
安人待罪而巳此州是舂陵故地故作舂陵行以
達下情
軍國多所湏切責在有司有司臨郡縣刑法竟欲施
供給豈不憂徵歛又可悲州小經亂亡遺人實困疲
大鄕無十家大族命單羸朝飡是草根暮食是木皮
出言氣欲絶言速行步遲追呼尚不忍况乃鞭朴之
郵亭傳急符來往跡相追更無寬大恩但有迫促期
欲令鬻兒女言發恐亂随悉使索其家而又無生資
聽彼道路言怨傷誰復知去冬山賊來殺奪幾無遺
所願見王官撫養以惠慈奈何重驅逐不使存活爲
安人天子命符節我所持州縣忽亂亡得罪復是誰
逋緩違詔令蒙責固所宜前賢量守分惡以禍福移
亦云貴守官不愛能適時顧惟孱弱者正直當不虧
何人采國風吾欲獻此辭
賊退示官吏(有序)
癸卯歲西原賊入道州焚燒殺掠幾盡而去明年
賊又攻永州破邵不犯此州邊鄙而退豈力能制
敵歟蓋蒙其傷憐而巳諸使何爲忍苦徵歛故作
詩一篇以示官吏
昔歲逄太平山林二十年泉源在庭戸洞壑當門前
井稅有常期日晏猶得眠忽然遭世變數歲親戎旃
今来典斯郡山夷又紛然城小賊不屠人貧傷可憐
是以䧟鄰境此州獨見全使臣將王命豈不如賊焉
今彼徵歛者迫之如火煎誰能絶人命以作時世賢
思欲委符節引竿自刺船將家就魚麥歸老江海邊
遊右溪勸學者
小溪在城下形勝堪賞愛尤宜春水滿水石更殊怪
長山勢回合井邑相縈帶石林繞舜祠西南正相對
階庭無爭訟郊境罷守衛時時溪上来勸引辭學軰
今誰不務武儒雅道將廢豈忘二三子旦夕相勉勵
遊潓泉示泉上學者
顧吾漫浪久不欲有所拘每到潓泉上情性可安舒
草堂在山曲澄瀾涵階除松竹隂幽徑清源湧坐隅
築塘列圃畦引流灌時𬞞復在郊郭外正堪靜者居
愜心則自適喜尚人或殊此中若可安不佩銅虎符
石魚湖上作(有序)
潓泉南上有獨石在水中狀如遊魚魚凹處修之
可以䝻(舉魚反)酒水涯四匝多欹石相連石上堪人
坐水能浮小舫載酒又能繞石魚洄流乃命湖曰
石魚湖鐫銘扵湖上顯示來者又作詩以歌之
吾愛石魚湖石魚在湖裏魚背有酒樽繞魚是湖水
兒童作小舫載酒勝一杯座中令酒舫空去復滿來
湖岸多欹石石下流寒泉醉中一盥漱快意無比焉
金玉吾不湏軒冕吾不愛且欲坐湖畔石魚長相對
宴湖上亭作
廣亭盖小湖湖亭實清曠軒窗幽水石怪異尤難狀
石樽能寒酒寒水宜初漲岸曲坐客稀杯浮上搖漾
遠風入簾幕淅瀝吹酒舫欲去未回時飄飄正堪望
酣興思共醉促酒更相向舫去若驚鳬溶瀛滿湖浪
朝來暮忘返暮歸獨惆悵誰肯愛林泉從吾老湖上
引東泉作
東泉人未知在我左山東引之傍山来垂流落庭中
宿霧含朝光掩映如殘虹有時散成雨飄灑隨清風
衆源發淵竇殊怪皆不同此流又高懸&KR2166;&KR2166;(孚袁反)在
長空山林何處無兹地不可逢吾欲觧纓佩便為泉
上翁
登白雲亭
出門上南山喜逐松徑行窮高欲極遠始到白雲亭
長山繞井邑登望宜新晴洲渚曲湘水縈回随郡城
九疑千萬峯嵺嵺天外青煙雲無遠近皆傍林嶺生
俯視松竹間石水何幽清涵映滿軒戸娟娟如鏡明
何人病惛濃積醉且未醒與我一登臨為君安性情
潓陽亭作(有序)
初得潓泉則為亭扵泉上因開簷霤又得石渠泉
渠相宜亭更加好以亭在泉北故命之曰潓陽亭
問吾常讌息泉上何處好獨有潓陽亭令人可終老
前軒臨潓泉憑几漱清流外物自相擾淵淵還復休
有時出東戸更欲簷下坐非我意不行石渠能留我
峯石若鱗次欹垂復旋回為我引潓泉泠泠簷下来
天寒宜泉温泉寒宜大暑誰到潓陽亭其心肯思去
夜讌石魚湖作
風霜雖慘然出遊熙天正(平聲)登臨日暮歸置酒湖上
亭高燭照泉深光華溢軒楹如見海底日曈曈(日始明徒)
(紅反)始欲生夜寒閉窗戸石溜何清泠若在深洞中半
崖聞水聲醉人疑舫影呼指遞相驚何故有雙魚随
吾酒舫行醉昏能誕語勸醉能忘情坐無拘忌人勿
限醉與醒
招陶别駕家陽華作
海内猒兵革騷騷十二年陽華洞中人似不知亂焉
誰能家此地終老可自全草堂背巖洞幾峯軒戸前
清渠匝庭堂出門仍灌田半崖盤石徑高亭臨極顛
引望見何處逶迤隴北川杉松幾萬株蒼蒼滿前山
巖高瞹華陽飛溜何潺潺洞深迷遠近但覺多洄淵
晝遊興未盡日暮不欲眠探燭飲洞中醉昏漱寒泉
始知天下心耽愛各有徧陶家世高逸公忍不獨然
無或畢婚嫁竟為俗務牽
題孟中丞茅閣
小山為郡城随水能縈紆亭亭最高處今是西南隅
杉大老猶在蒼蒼數十株垂隂滿城上枝葉何扶疎
乃知四海中遺事誰謂無及觀茅閣成始覺形勝殊
憑軒望熊湘雲榭連蒼梧天下正炎熱此然冰雪俱
客有在中坐頌歌復何如公欲舉遺材如此佳木歟
公方庇蒼生又如斯閣乎請逹謠頌聲願公且踟蹰
劉侍御月夜讌會
我從蒼梧來將耕舊山田踟蹰為故人且復停歸船
日夕得相從轉覺和樂全愚愛凉風來明月正滿天
河漢望不見幾星猶粲然中夜興欲酣改坐臨清川
未醉恐天旦更歌促繁絃歡娱不可逢請君莫言旋
别孟校書
吾聞近南海乃是魑魅鄕忽見孟夫子歡然遊此方
忽喜海風来海帆又欲張漂漂随所去不念歸路長
君有失母兒愛之似阿陽始觧随人行不欲離君傍
相勸早旋歸此言慎勿忘
别何員外
誰能守清躅誰能嗣世儒吾見何君饒為人有是夫
黜官二十年未曾暫﨑嶇終不病貧賤寥寥無所拘
忽然逢知巳數月領官符猶是尚書郎收賦来江湖
人皆悉蒼生随意極所湏比盗無兵甲似偷又不如
公能獨寬大使之力自輸吾欲探時謠為公伏奏書
但恐抵忌諱未知肯聽無不然且相送醉歡扵坐隅
窊樽詩
巉巉小山石數峰對窊亭窊石堪為樽状類不可名
巡回數尺間如見小蓬瀛樽中酒初漲始有島嶼生
豈無日觀峯直下臨滄𬈑愛之不覺醉醉卧還自醒
醒醉在樽畔始為吾性情若以形勝論坐隅臨郡城
平湖近階砌遠山復青青異木幾十株枝條冐簷楹
盤根滿石上皆作龍蛇形酒堂貯釀器戸牖皆罌缾
此樽可常滿誰是陶淵明
登九疑第二峯
九疑第二峯其上有仙壇杉松映飛泉蒼蒼在雲端
何人居此處云是魯女冠不知幾百歲讌坐餌金丹
相傳羽化時雲鶴滿峯巒婦中有高人相望空長歎
宿洄溪翁宅
長松萬株遶茅舍怪石寒泉近簷下老翁八十猶能
行將領兒孫行拾稼吾羡老翁居處幽吾愛老翁無
所求時俗是非何足道得似老翁吾即休
石魚湖上醉歌(有序)
漫叟以公田米釀酒因休暇則載酒扵湖上時取
一醉歡醉中據湖岸引臂向魚取酒使舫載之徧
飲坐者意疑倚巴丘酌扵君山之上諸子環洞庭
而坐酒舫泛泛然觸波濤而往来者乃作歌以長
之
石魚湖似洞庭夏水欲滿君山青山為樽水為沼酒
徒歷歷坐洲島長風連日作大浪不能廢人運酒舫
我持長瓢坐巴丘酌飲四坐以散愁
宿無為觀
九疑山深幾千里峰谷﨑嶇人不到山中舊有仙姥
家十里飛泉遶丹竈如今道士三四人茹芝鍊玉學
輕身霓裳羽盖傍臨壑飄飄似欲来雲鶴
無為洞口作
無為洞口春水滿無為洞傍春雲白愛此踟蹰不能
去令人悔作衣冠客洞傍山僧皆學禪無求無欲亦
忘年欲問其心不能問我到此中得無悶
朝陽巖下歌
朝陽巖下湘水深朝陽洞口寒泉清零陵徒有先賢
傳水石爲娱安可羡長歌一曲留相勸
說洄溪招退者(在州南江華縣)
長松亭亭滿四山山間乳竇流清泉洄溪正在此山
裏乳水松膏常灌田松膏乳水田肥良稻苗如蒲米
粒長麋色如珈玉液酒酒熟猶聞松節香溪邊老翁
年幾許長男頭白孫嫁女問言只食松田米無藥無
方向人語浯溪石下多泉源盛暑大寒冬大温屠蘇
宜在水中石洄溪一曲自當門吾今欲作洄溪翁誰
能住我舍西東勿憚山深與地僻羅浮尚有葛仙翁
宿丹崖翁宅
扁舟欲到瀧口湍春水湍瀧上水難投竿朱泊丹崖
下得與崖翁盡一歡丹崖之亭當石顛破竹半山引
寒泉泉流掩映在木杪有若白鳥飛林間往往随風
作霧雨濕人巾履滿庭前丹崖翁愛丹崖棄官幾年
崖下家兒孫棹船抱酒甕醉裏長歌揮釣車吾將求
退與翁遊學翁歌醉在魚舟官吏随人往未得却望
丹崖慙復羞
欸乃曲五首(有序)
大曆丁未中漫叟以軍事詣都使還州逢春水舟
行不進作欸乃五曲舟子唱之盖欲取適扵道路
耳詞曰
偶存名跡在人間順俗與時未安閑来謁大官兼問
政扁舟却入九疑山
湘江二月春水平滿月和風宜夜行唱橈欲過平陽
戌守吏相呼問姓名
千里楓林煙雨深無朝無暮有猿吟停橈靜聽曲中
意好是雲山韶濩音
零陵郡北湘水東浯溪形勝滿湘中溪口石顛堪自
逸誰能相伴作漁翁
下瀧船似入深淵上瀧船似欲昇天瀧南始到九疑
郡應絶高人乘興船
唐元次山文集卷第四
