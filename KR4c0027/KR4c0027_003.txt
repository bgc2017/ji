唐元次山文集卷第三
閔荒詩一首
天寳丙戌中元子浮隋河至淮隂間其年水壊河
防得隋人冤歌五篇考其歌義似冤怨時主故廣
其意採其歌為閔荒詩一篇其餘載于異錄
煬皇嗣君位隋德滋昏幽日作及身禍以為長世謀
居常耻前王不思天子遊意欲出明堂便登浮海舟
令行山川改功與玄造侔河淮可支合峯&KR2515;生回溝
封隕下澤中作山防逸流舡&KR2476;狀龍鷁若負宫闕浮
荒娱未央極始到滄海頭忽見海門山思作望海樓
不知新都城巳為征戰丘當時有遺歌歌曲太冤愁
四海非天獄何為非天囚天囚正凶忍為我萬姓讎
人將引天釤人將持天鎪(上所監下所求)所欲充其心相與
絶悲憂自得隋人歌每為隋君羞欲歌當陽春似覺
天下秋更歌曲未終如有怨氣浮奈何昏王心不覺
此怨尤遂令一夫唱四海忻提矛吾聞古賢君其道
常静柔慈惠恐不足端和忘所求嗟嗟有隋氏惛惛
誰與儔
系樂府十二首(并序)
天寳辛未中元子將前世嘗可稱歎者為詩十二
篇為引其義以名之總命曰系樂府古人歌詠不
盡其情聲者化金石以盡之其歡怨甚耶戲(音呼)盡
歡怨之聲者可以上感扵上下化扵下故元予系
之
思太古
東南三千里沅湘為太湖湖上山谷深有人多似愚
嬰孩寄樹顛就水捕鷠(扵都反)鱸所歡同鳥獸身意復
何拘吾行遍九州此風皆巳無吁嗟聖賢教不覺久
踟蹰
隴上歎
援車登隴坂窮高遂停駕延望戎狄鄕廵廻復悲咤
滋移有情教草本猶可化聖賢禮譲風何不遍西夏
父子忍猜害君臣敢欺詐所適今若斯悠悠欲安舍
頌東夷
嘗聞古天子朝會張新樂金石無全聲宫商亂清濁
來驚且悲歎節變何煩數始知中國人躭此亡純朴
爾為外方客何為獨能覺其音若或在蹈海吾將學
賤士吟
南風發天和和氣天下流能使萬物榮不能變羈愁
為愁亦何爾自請說此由謟競實多路苟邪皆共求
常聞古君子指以為深羞正方終莫可江海有滄洲
𣢾乃曲(𣢾音襖乃音靄棹舡之聲)
誰能聽𣢾乃&KR0833;乃感人情不恨湘波深不怨湘水清
所嗟豈敢道空羡江月明昔聞扣斷舟引釣歌此聲
始歌悲風起歌竟愁雲生遺曲今何在逸為漁父行
貧婦詞
誰知苦貧夫家有愁怨妻請君聽其詞能不為酸嘶
所憐抱中兒不如山下麑空念庭前地化為人吏蹊
出門望山澤回顧心復迷何時見府主長跪向之啼
去鄕悲
踟蹰古塞關悲歌為誰長日行見孤老羸弱相提將
聞其呼怨聲聞聲問其方乃言無患苦豈棄父母鄕
非不見其心仁惠誠所望念之何可說獨立為悽傷
夀翁興
借問多夀翁何方自脩育惟云順所然忘情學草木
始知世上術勞苦化金玉不見充所求空聞恣耽欲
清和存王母潜濩(胡故反)無亂黷誰正好長生此言堪
佩服
農臣怨
農臣何所怨乃欲干人主不識天地心徒然怨風雨
將論草木患欲說昆蟲苦巡廻宫闕傍其意無由吐
一朝哭都市淚盡歸田畆謠頌若採之此言當可取
謝大龜
客来自江漢云得雙大龜且言龜甚靈問我君何疑
自昔保方正顧嘗無妄私順和固鄙分全守貞常規
行之恐不及此外將何為惠恩如可謝占問敢終辭
古遺歎
古昔有遺歎所歎何所為有國遺賢臣萬世為冤悲
所遺非遺望所遺非可遺所遺非遺用所遺在遺之
嗟嗟山海客全獨竟何辭心非膏濡類安得無不遺
下客謠
下客無黃金豈思主人憐客言勝黃金主人然不然
珠玉成彩翠綺羅如嬋娟終恐見斯好有時去君前
豈知保終信長使令德全風聲與時茂歌頌萬千年
石宫四詠
石宫春雲白白雲宜蒼苔拂雲踐石徑俗士誰能來
石宫夏水寒寒水宜高林遠風吹蘿蔓野客熙清隂
石宫秋氣清清氣宜山谷落葉逐霜風幽人愛松竹
石宫冬日暖暖日宜温泉農光靜水霧逸者猶安眠
與党評事(有序)
大理評事党曄好閑自退元子愛之作詩贈焉
自顧無功勞一歲官再遷跼身班次中常竊愧耻焉
加以久荒浪惛愚性頗全未知在冠冕不合無拘牽
勤強所不及扵人或未然豈忘惠君子恕之識見偏
且欲因我心順為理化先彼云萬物情有願隨所便
愛君得自遂令我空淵禪
與党侍御(有序)
庚子中元子次山為監察御史党茂宗罷大理評
事次山愛其高尚曾作詩一篇與之及次山未辭
殿中茂宗已受監察採茂宗嘗相誚戲之意又作
詩與之
衆坐吾獨歡或問歡為誰高人党茂宗復來官憲司
昔吾順元和與世行自遺茂宗正作吏日有趍走疲
及吾汙冠冕茂宗方矯時誚吾順讓者乃是干進資
今將問茂宗茂宗欲何辭若云吾無心此来復何為
若云吾有羞扵此還見嗤誰言萬類心閑之不可窺
吾欲喻茂宗茂宗宜聽之長轅有脩轍馭者令爾馳
山谷安可怨筋力當自悲嗟嗟党茂宗可為識者規
寄源休(有序)
辛丑中元結與族弟源休皆為尚書郎在荆南府
幕休以曾任湖南久理長沙結以曾遊江州將兵
鎮九江自春及秋不得相見故抒(神與反)所懷以寄
之
天下未偃兵儒生預戎事功勞安可問且有忝官累
昔常以荒浪不敢學為吏况當在兵家言之豈容易
忽然向三歲境外為偏帥時多尚矯詐進退多欺貳
縦有一直方則上似姦智誰為明信者能辨此勞畏
與瀼溪鄰里(有序)
乾元元年元子將家自全于瀼溪上元二年領荆
南之兵鎮于九江方在軍旅與瀼溪鄰里不得如
往時相見遊又知瀼溪之人日轉窮困故作詩與
之
昔年苦逆亂舉族來南奔日行幾十里愛君此山村
峰谷呀回映誰家無泉源脩竹多夾路扁舟皆到門
瀼溪中曲濱其陽有閑園鄰里昔贈我許之及子孫
我嘗有匱乏鄰里能相分我嘗有不安鄰里能相存
斯人轉貧弱力役非無冤終以瀼濱訟無之天下論
喻瀼溪鄕舊遊
往年在瀼濱瀼人皆忘情今来遊瀼鄕瀼人見我驚
我心與瀼人豈有辱與榮瀼人異其心應為我冠纓
昔賢惡如此所以辭公卿貧窮老鄕里自休還力耕
况曾經逆亂日猒聞戰爭尤愛一溪水而能存譲名
終當來其濱飲啄全此生
忝官引
天下昔無事僻居養愚鈍山野性所安熙然自全順
忽逢暴兵起閭巷見軍陣將家瀛海濱自棄同芻糞
往在乾元初聖人啓休運公車詣魏闕天子垂清問
敢誦王者箴亦獻當時論朝廷愛方直明主嘉忠信
屢授不次官曾與專征印兵家未曾學榮利非所徇
偶得兇醜降功勞愧分寸爾来將四歲慙耻言可盡
請取冤者辭為吾忝官引冤辭何者苦萬邑餘灰燼
冤辭何者悲生人盡鋒刃冤辭何者甚力役遇勞困
冤辭何者深孤弱亦哀恨無謀救冤者祿位安可近
而可愛軒裳其心又干進此言非作戒此言敢貽訓
實欲辭無能歸耕守吾分
樊上漫作
漫家郎亭下復在樊水邊去郭五六里扁舟到門前
山竹遶茅舍庭中有寒泉西邊雙石峰引望堪忘年
四鄰皆漁父近渚多閑田且欲學耕釣扵斯求老焉
詶裴雲客
自猒久荒浪扵時無所任耕釣以為事來家樊水隂
甚醉或漫歌甚閑亦漫吟不知愚僻意稱得雲客心
雲客方持斧與人正相臨符印隨坐起守位常森森
縦能有相招豈暇來山林
酬孟武昌苦雪
積雪閑山路有人到庭前云是孟武昌令獻苦雪篇
長吟未及終不覺為悽然古之賢逹者與世竟何異
不能救時患諷諭以全意知公惜春物豈非愛時和
知公苦隂雪傷彼灾患多姦兇正驅馳不合問君子
林鸎與野獸無乃怨扵此兵興向九歲稼穡誰能憂
何時不發卒何日不殺牛耕者日巳少耕牛日巳希
皇天復何忍更又恐斃之自經危亂來觸物堪傷歎
見君問我意只益胷中亂山禽飢不飛山木凍皆折
懸泉化爲冰寒水近不熱出門望天地天地皆昏昏
時見雙峯下雪中生白雲
漫問相里黃州
東鄰有漁父西鄰有山僧各問其情性變之俱不能
公爲二千石我爲山海客志業豈不同今己殊名跡
相里不相類相友且相異何况天下人而欲同其意
人意苟不同分寸不相容漫問軒裳客何如耕釣翁
喻舊部曲
漫遊樊水隂忽見舊部曲尚言軍中好猶望有所屬
故令爭者心至死終不足與之一杯酒喻使燒戎服
兵興向十年所見堪歎哭相逢是遺人當合識榮辱
勸汝學全生随我畬退谷
雪中懷孟武昌
冬來三度雪農者歡歲稔我麥根巳濡各得在倉廪
天寒未能起孺子驚人寢云有山客來籃中見冬蕈
(生木上)燒柴爲温酒煑鱖爲作瀋(尸甚反羹汁)客亦愛杯樽
思君共杯飲所嗟山路閑時節寒又甚不能苦相邀
興盡還就枕
喻常吾直(為攝官)
山澤多飢人閭里多壊屋戰爭且未息徵歛何時足
不能救人患不合食天粟何况假一官而苟求其禄
近年更長吏數月未為速來者罷而官豈得不為辱
歡為辭府主從我遊退谷谷中有寒泉為爾洗塵服
招孟武昌
漫叟作退谷銘指曰干進之客不得遊之作抔湖
銘指曰為人猒者勿泛抔湖孟士源嘗黜官無情
干進在武昌不為人猒可遊退谷可泛抔湖故作
詩招之
風霜枯萬物退谷如春時窮冬涸江海抔湖澄清漪
湖盡到谷口單船近階墀湖中更何好坐見大江水
欹石為水涯半山在湖裏谷口更何好絶壑流寒泉
松桂蔭茅舍白雲生坐邊武昌不干進武昌人不猒
退谷正可遊抔湖任来泛湖上有水鳥見人不飛鳴
谷中有山獸往往隨人行莫將車馬來令我鳥獸驚
登殊亭作
時節方大暑試來登殊亭憑軒未及息忽若秋氣生
主人既多閑有酒共我傾坐中不相異豈限醉與醒
漫歌無人聽浪語無人驚時復一回望心目出四𬈑
誰能守纓佩日與灾患并請君誦此意令彼惑者聽
漫酬賈沔州(有序)
賈德方與漫叟者懼漫叟不能甘窮獨懼叟又湏
為官故作詩相喻其指曰勸爾莫作官作官不益
身因德方之意遂漫酬之
往年壯心在嘗欲濟時難奉詔舉州兵令得誅暴叛
上將屢顛覆偏師常救亂未曾弛戈甲終日領簿案
出入四五年憂勞忘昏旦無謀靜兇醜自覺愚且愞
豈欲皂櫪中爭食麧與藖(麧糠中可食者下沒反牛馬食餘草節曰藖下諫反)
去年辭職事所懼貽憂患天子許安親官又得閑散
自家樊水上性情尤荒慢雲山與水木似不憎吾漫
以兹忘時世日益無畏憚漫醉人不嗔漫眠人不喚
漫遊無遠近漫樂無早晏漫中漫亦忘名利誰能筭
聞君勸我意爲君一長歎人誰年八十我巳過其半
家中孤弱子長子未及冠且爲兒童主種藥老溪澗
漫歌八曲(有序)
壬寅中漫叟得免職事漫家樊上修耕釣以自資
作漫歌八曲與縣大夫孟士源欲士源唱而和之
故城東
漫惜故城東良田野草生說向縣大夫大夫勸我耕
耕者我為先耕者相次焉誰愛故城東今為近郭田
西陽城
江北有大洲洲上堪力耕此中宜五榖不及西陽城
城畔多野桑城中多古荒衣食可力求此外何所望
大回中
樊水欲東流大江又北来樊山當其南此中為大回
回中魚好遊回中多釣舟漫欲作漁人終焉無所求
小回中
叢石横大江人言是釣臺水石相衝激此中為小回
回中浪不惡復在武昌郭来客去客船皆向此中泊
將牛何處去二首
將牛何處去耕彼故城東相伴有田父相歡惟牧童
將牛何處去耕彼西陽城叔閑修農具直者伴我耕
(叔閑漫叟韋氏甥直者漫叟長子也)
將船何處去二首
將船何處去釣彼大回中叔靜能鼓橈正者隨弱翁
(叔靜漫叟李氏甥正者漫叟次子也)
將船何處去送客小回南有時逢惡客(非酒徒即為惡客)還
家亦少酣
唐元次山文集卷第三
