滄浪集卷二宋嚴羽撰
五言絶句
西陵望
西陵終日望不見有歸橈欲去猶回首寒江起暮潮
閨怨
昨夜中秋月含愁顧影頻空留可憐影不見可憐人
又
欲作遼陽夢愁多自不成錯嫌烏臼鳥半夜隔窗鳴
舟中示同志
見說春帆外康廬水石多期君一把臂長嘯入煙蘿
塞下絶句
莫被封侯誤封侯似漢家君看城下骨萬古一黃沙
七言絶句
送友人之楚州
黯黯離筵夕照收江城羌笛起邊愁念君此去三千里
何處關山是楚州
酬故人見贈
湘江南去少人行瘴雨蠻煙白草生誰念梁園舊詞客
桄榔樹下獨聞鸎
羽林郎
貂帽狐裘塞北妝黃鬚年少羽林郎彎弓不怕天山雪
生縛名王入建章
閨中詞
良人西去(闕)妾在閨中對影居萬里長看天外月
一生空得夢中書
塞下曲(六首)
孤城莽莽秋天外盡日無雲空自哀忽怪一時天盡黑
合群寒雁向西來
渺渺塵沙散槖駞風吹黃葉渡黃河羌人半醉葡萄熟
塞馬初肥苜蓿多
古戍秋生畫角哀思歸泣盡望鄉臺邊關日落寒風起
但見黃沙萬里來
一身遠客逐戎旌落日蕭條望古城漸近磧西無水草
北風沙起槖駞驚
玉關西去更無春滿眼蓬蒿起塞塵漢馬不歸青海月
悲笳愁殺隴頭人
天山一夜雪漫漫虜去營空戰血乾十萬征人回馬首
天邊烽火報平安
江上送客
留君夜飲北風寒且折梅花耐醉歡明日桐廬潮去遠
孤帆天際若為看
頼成之還自江西感舊有作
十年心事兩蹉跎南北東西别恨多今日樽前重把手
相看争奈白頭何
聞笛
江上誰家吹笛聲月明霜白不堪聽孤舟萬里瀟湘客
一夜歸心滿洞庭
舟中指落星寺
日暮黃沙壓岸平江心風浪暗冥冥南康一望何由到
愁殺舟中指落星
答李友山山中留别
已恨青山臨渡口相思回首隔夫君更堪重到相思處
不見青山見白雲
秋日
西風催我轉繩床坐落秋山午夢凉蟬老樹深音響别
滿天風雨帶斜陽
新凉
小院新凉水竹通鳴蟬聲斷晩來風忽然坐睡瞢騰去
不覺殘書落手中
臨池
乍凉池館雨初收菱角蓮房共趁秋獨恨碧波渾占却
更無剰水浴沙鷗
北風
夜來雨雪北風顛吹得波濤欲暗天世上如今少知已
煩君牢繫釣魚船
燕(此篇或云三體作)
巢破春雛半不存啣泥空傍主人門一生巧計輸黃雀
飲啄官倉長子孫
吴中送友歸豫章
川程極目渺空波送爾歸舟奈别何南國音書須早寄
江湖春雁已無多
臨川送周月舡入京
别時把酒已魂消别後音書恐閴寥一片離心寄春水
隨君船入浙江潮
五言八句
别客
客鬢風霜晚離亭鼓角聞念君當此去把袂不能分衡
霍連秋氣瀟湘合暮雲愁心將落葉向晩共紛紛
送張季遠入京
手把一枝菊贈君千里行山川遥滿日何處是吳京飲
罷北風起蕭蕭寒雁聲東流倘未盡見我望君情
訪益上人蘭若
獨尋青蓮宇行過白沙灘一逕入松雪數峰生暮寒山
僧喜客至林閤借人看吟罷拂衣去鐘聲雲外殘
從軍行(二首)
朔風嘶馬動遥想雁門秋負劍辭鄉邑彎弓赴國讐黃
榆連白草河隴去悠悠報主男兒事焉論萬戸侯
又
翩翩䨇白馬結束向幽燕借問誰家子邯鄲俠少年彎
弓隨漢月拂劍倚蠻天說與單于道今秋莫近邊
出塞行
將軍救朔邊都護上祁連六郡飛傳檄三河聚控弦連
營當太白吹角動長天何日匈奴遠中原得晏然
關山月
今夜關山月偏能照馬鞍盧龍征戍客圓缺幾回看遥
想金閨裏應悲玉露寒黃沙三萬里何處是長安
蜀女怨
幾時離月峽五見紫蘭凋塞雁隨魂斷江花逐淚飄沙
頭南北客京口去來潮日日無消息空登萬里橋
尋寗山人所居
幽人以道隠結茅岩之東余亦避世客逢君於此中鳥
因留食至泉為煉丹紅向晩下山去月高秋色空
江樓夜月懷故山友人陳聘君吳樗卿
昨夜江樓月思君好斷腸猿聲相應發山色更青蒼楚
塞來書遠閩關隔夢長今朝看愁髩為爾半成霜
江上有懷上官長史
懷君長不樂立馬大江邊塞鴈來無際驚沙度颯然客
心懸日夜書札斷雲天莫作青山老空為人所憐
聞鴈
遠客驚秋雁高樓復異鄉聲兼邊哨苦影落楚雲長此
夜頭堪白他山葉又黃年年洞庭浪飄泊更無行
送上官偉長
歲晩長愁緒嗟君更遠行兵戈今日淚江海故人情此
别幾時見寒猿一夜鳴致君相許在回首壮心驚
有懷閬風山人
把酒忽惆悵君今吳楚間孤雲隨馬首風雨隔河關心
事竟安在此行殊未還空將百年意泣向寳刀環
避亂途中
回首兵戈地遺黎見幾人他鄉空白髮故國又青春多
難堪長客偷生愧此身本無匡濟略嘆息謾傷神
將往豫章留别張少尹父子
西江飛鳥外極目渺離愁同侶時催發征人不可留江
湖䨇淚眼天地一孤舟揮棹從兹别空傷旅鬢秋
懷南昌舊遊
昨在南昌府清遊不可窮杯行江色裡棹進月明中樓
笛吹晴雪菱歌漾晚風坐來懷舊迹萬里一飄蓬
寄山中同志
我有三足麂放之在碧山别來幾千日昨夢忽來還松
色入天盡岩花落地閒憑君一問信沿月上潺湲
望西山
西山横翠新中隠石仙真笑取玉麈尾揖兹丹霞人雲
從石洞出月落滄江瀕予亦將高卧藤蘿掛葛巾
秋夜臨汝舘懷友人陳聘君頼竹莊
秋聲動梧竹月色滿庭蕪此夕懷良友天涯各一隅飛
飛群過雁切切未栖烏安得從君去扁舟駕五湖
樟樹鎮醉後題
吾憐樟樹好取醉欲無還酒壓鵝兒色詞歌雉子斑朱
樓當碧水紅日下青山興罷揚鞭去蒼蒼煙霧間
張奕見訪逆旅
歲晩傷為旅君來適慰情郊扉寒少色江渚夜多聲報
國憐他日為儒愧此生那言離合際更觸壯心驚
豫章城
愛此城高處回鞭醉每醒江花兩岸白煙樹一行青雲
學山舒態天隨水賦形吾多徐孺子獨向此沉冥
江行
暝色蒹葭外蒼茫旅眺情殘雲和雁斷新月帶潮生天
到水中盡舟隨樹杪行離家今幾宿厭聽棹歌聲
舟中苦熱
舟行何太熱岸上莽塵沙閃閃浪頻過昏昏日又斜年
衰愁作客秋近苦思家蝗旱三千里江淮兒女嗟
江上泊舟
天際長愁客沙邊舊驛亭風低江浦鴈雪暗夜舡燈窮
老嗟身拙狂歌畏酒醒此生何定著江漢一浮萍
逢戴式之往南方
此老相逢日中原正用兵黃塵空北望白首更南征今
古悲秋意江湖惜别情幾時群盜滅匹馬會神京
塞下
鞍馬連年出關河萬里賖將軍思報國壯士耻還家大
漠春無草天山雪作花誰憐李都尉白首没黃沙
吳江春望
客有東南别憑高正憶家青春江上草湖日岸頭沙去
鳥無邊盡歸帆幾處斜音徽不可問惆悵結瑶華
閒居寄友
蕭條遺世心江上坐來深擁褐閒窺沼思山欲借琴有
幡煙際寺無葉水邊林不見同袍友憑誰伴苦吟
遇周子陵自行在還言石屏消息
不見石屏老相思問客舡長沙聞近别行在定虚傳兵
革來書斷江湖望眼穿他時同話此把臂喜應顛
喜友人相訪擬韋蘇州作
朝朝竹林院閉戸讀殘書几閣晨風入江郊寒露餘故
人步屧至清坐每躊蹰輟卷還留興潄泉同飯𬞞
有感(六首)
誤喜干戈息那知患更長黃雲新戰路白骨舊沙場巴
蜀連年哭江淮幾郡瘡襄陽根本地回首一悲傷
二
哀痛天災日絲綸罪已深王師曾北伐牧馬尚南侵謀
國知誰計和親豈聖心願聞修實德聽納諫臣箴
三
聞道單于使年來入國頻聖朝思息戰異域請和親今
日唐虞際群公社稷臣不妨盟墨詐須戒覆車新
四
災異時時見群情恐懼中修攘今日急反側向來同社
稷堪多難安危係數公殘生江海去老作一漁翁
五
陛下春秋盛謙卑每責躬得無勞聖慮猶未定儲宮付
託關神器乾坤在至公早聞宣詔册歡喜萬方同
六
傳聞降北將猶未悔狂圖忍召豺狼入甘先矢石驅聖
朝何負汝天意必殱渠試看山東寇如今更有無
三衢邂逅周月舡論心數日臨分賦此二首
同是江湖客居然歲月多心期看白髮歸夢付滄波子
去見家遠吾衰奈别何幾時江上月載酒定相過
又
戎馬相逢日那知復此間客愁詩莫遣世事酒相關江
上孤舟在天隅兩鬢斑更將憂國淚滿䄂送君還
秋日廬陵送杜子野攝鍾陵糾掾
暫見還分手誰能不黯然去帆蘆葉浦别酒菊花天他
日思良會空囊檢贈篇鍾陵有過鴈莫忘尺書傳
七言八句
臨川逢鄭遐之雲夢
天涯十載無窮恨老淚燈前語罷垂明發又為千里别
相思應盡一生期洞庭波浪帆開晩雲夢蒹葭鳥去遲
世亂音書到何日關河一望不勝悲
再送頼成之出都
天際晴霞欲變春高樓分手淚沾巾荆吳渺渺孤舟遠
江海悠悠白髮新萬事蹉跎堪更問十年離别亦何頻
江村幾處梅花發明日相思是旅人
將至潯陽途中寄諸從昆弟
渺渺孤帆去幾程悠悠天際望湓城一身避亂辭鄉國
千里相思隔弟兄猿呌匡廬寒暮色雁過彭蠡帶秋聲
江湖此去多飄泊腸斷風塵遠别情
紫霞樓夜飲
西樓孤絶倚天青我愛眀河對戶横露滿碧梧風屡起
煙消綠嶠月初生仙人共酌丹霞酒逸侶同吹白玉笙
不向此時窮笑傲更從何處豁高情
客中别表叔吳季高
悠悠遠别半生悲白日相逢又話離海内風塵驚不定
天邊消息到何時洞庭旅鴈春歸盡瓜步寒潮夜落遲
惆悵孤舟從此去江湖未敢定前期
和上官偉長蕪城晩眺
平蕪古堞暮蕭條歸思憑高黯未消京口寒煙鴉外滅
歴陽秋色雁邊遥晴江水落長疑雨暗浦風生欲上潮
惆悵此時頻極目江南江北路迢迢
寄郭招甫時在潯陽
夢向三江買釣船掛帆西去白雲邊窗開曉色香爐見
門落寒聲瀑布懸百年酒興陶彭澤四海詩名孟浩然
何日真尋塵外跡焚香酌茗話先賢
登滕王閣
高閣憑空浩蕩開當時遺跡幾荒苔煙含晩市悠悠見
沙帶澄潭渺渺回此日登臨分壯氣百年淪落憶雄材
可憐萬古神交意日暮荒凉一嘆哀
早春寄潜齋王史君
昏昏醉睡慵朝起日日柴門待煖開春至任從花鳥笑
客來須仗酒尊陪移舟動覺依江柳策杖時能訪早梅
忽憶使君聯騎去此時乘興且銜杯
送崔九過丹陽郡上荆門省親
江國歸心一鴈牽河橋分手數杯傳千崖萬壑秋聲裏
匹馬孤帆落照邊牛渚寒波翻極浦荆門晩樹合遥天
他時莫枉瑶華問南北相思各渺然
舟中寄漢陽故人
浦口停留待信風邊城落日亂流通梧桐院落秋聲裡
橘柚人家晩照中棹歌幾處驚寒切砧響千村入耳同
日日愁心西北望漢陽楓樹落無窮
夜泊
夜聞估客送將歸葭菼蕭條月色微萬里江湖何處極
孤舟鴻鴈自相依杯抛黃菊乾賖酒城掩清砧罷搗衣
不奈此時心斷絶長沙南去故人稀
送吳儀甫之合淝謁杜師
十年劍氣欲凌雲况復才華迥不群投筆幾回思出塞
賦詩此日去從軍沙場青草時差緩淝水紅旗捷屡聞
玉帳元戎桑梓舊行看幕府策竒勳
楚江晩思
旅思遥遥倦向南誰家煙火起晴嵐孤城歸鳥連寒角
極浦斜陽帶遠帆楓葉自能悲楚客竹枝何用怨江潭
今朝欲寫風波恨千里書成手自緘
古詩
送趙立道赴闕仍試春官即事感興因成五十
韻(案此係排律雜入)
嗣聖中天日遺氓憶漢時一王新盛禮萬國賀重熙官
爵沾寰宇光明冠本支窮冬辭老母吉日赴京師祖席
明斜照寒江結暮澌停杯愁把袂立馬語臨岐草動春
前色梅繁雪後枝湖山饒逸興士友重遊嬉菱唱工迷
客荷舟穏放維土風珍縞帶吳饌熟蓴絲塔寺開金碧
樓臺漾淼瀰雲連勾踐國江動伍員祠閶闔春朝早觚
棱霽景遲柳迎仙仗軟花簇御楼欹苜蓿來宛馬櫻桃
薦寝帷周家千歲歴漢殿萬年巵駐蹕山川遠櫜弓歲
月移天俄憂杞國日再仰咸池弓劍群臣淚園陵故國
悲乾坤開帝統雨露豁宸私蜂蠆何為爾豺狼欲問誰
箭流元帥幕城立叛營旗國體存矜䘏皇猷務遠綏且
從鷹一飽自待虎䨇疲復說西京亂愁連蜀道危倉黃
分隊伍指點護藩籬狙詐終勞馭遊魂不足羈幾年腥
戰血今日痛瘡痍宗社神靈在邦家德澤遺會聞淝水
捷可復雁門踦草詔詞頭切蒲輪禮意卑賢良多選拔
社稷在扶持舉動新群目經綸佇一䕫長沙何遽往鄭
北竟堪疑莫以朝廷重翻令盜竊窺稍懲鷹隼擊庶使
鳳凰儀薪膽方無倦輿圖正入披王孫思報國天府待
忠詞世道多為忌波流幸勿隨從容陳古昔感慨論邊
陲仕進雖云始平生見在兹青氊今可復綵服更相宜
漂泊微軀老蹉跎困翮垂黻材元自逸正論竟焉禆誤
賞騷人作深慚國士知呌閽時已晩鳴劍志空馳欝欝
驅流俗悠悠嘆亂離羊裘終隠去漁釣復何之出處從
今隔飛騰不可追濟時須俊傑願覩中興期
庚寅紀亂
承平盜賊起喪亂降自天荼毒恣兩道兵戈浩相纏此
邦禍最酷賤子忍具言朝廷討亂初誰任主將權輜重
道間來隠隠何闐闐殿前盡貔虎所向當無堅組練照
川明戈戟耀日鮮父老當時言此賊不容吞軍興法律
在進退非得專奈何忽捨去屯壘隨之遷留兵不五百
當賊逾數千英英猛將來策馬獨奮先出入突且擊勢
絶飄風旋殺賊不知數屍骸相疊穿誰謂散復來其徒
奈實繁須臾塞城郭沓水迷妖氛將軍怒一呼誓死報
國恩拔劍復入陣鼓聲俄不聞哀哉失壯士白日為之
昏嗟彼城中人欲生何由緣連頸受屠戮赤族罹禍冤
妻妾悉驅廹道路號相牽或有小失意性命無由全言
語方出口腰領已不連婉婉閨中女未嘗窺戶邊白刃
斥之去不許暫稽延回頭顧父母父母安敢憐所掠靡
孑遺嚢擔無虚肩衣冠困奴隷怒罵仍笞鞭又有脫鋒
刃多化為魚黿途窮勢復廹忽若忘重淵倉卒所傳誤
投身空棄捐嬰兒或在抱粉黛猶儼然沙磧腥人腸㗸
啄集烏鳶嗚呼彼蒼天念此何罪愆比者因亂定南歸
經舊㕓豈徒人民非莫辯陌與阡所見但荆棘狐狸對
我蹲坡陀流血地靡靡生寒煙城頭遇老翁行淚與余
論云賊破城時賊初攻南門大軍血戰久家得扶我奔
所免有萬計皆我明君恩不然盡魚肉遺黎何有焉語
罷復嗚咽余亦涕泗漣軍旅苦轉輸飢饉仍荐臻瘡痍
苦未復千里惟空村白骨不知誰無人為招魂四郊實
多此仁者宜惻然近喜大告捷所俘悉已還兇渠戮廟
社黨類歸之田當知釜中魚貸爾喘息懸胡為迭恃險
高疊猶山顛蠻獠本異性土風來有年力屈勢暫服乞
降非惡悛脅從固罔治群醜豈盡原反復恐難料安危
仗諸賢此師不再舉乘時須勉旃國家刑罰在廟筭必
不偏感時鬚髮白憂國空拳拳
贈呂仲祥
雪中誦招隠高卧閒琴尊忽有呂夫子清晨扣我門夫
子忠烈後家聲四海聞神交三十載方此挹清芬吾道
識宗主文章詔討論期我名山遊招我出塵紛伊余抱
病久局促滯中園平生海嶽交零落今誰存今日對夫
子使我開心魂忽覺此身去萬里如空雲已見赤城霞
疑聞天姥猿世道久崩廹誰將元化分濛濛六合間莽
莽塵沙昏所以賢逹士甘將麋鹿群終欲從夫子超然
凌紫氛松間兩白鶴爾實聞斯言
登豫章城
憂來不自得登城望高天寒雲四面起朔氣下長川脫
劍且却坐君知心惘然奈何平生志欝抑江湖間凛凛
秋風來茫茫落日晩長憂生白髮沉想忘朝飯向來經
濟士本是碌碌人蕭曹刀筆吏樊灌屠販臣徒步取勳
業漢道為光新我今何為者飄飄去鄉國狂歌豫章城
醉卧風江碧但取英雄笑終慙倜儻生名當以德載事
恥因人成獨酌還獨酌哀歌還寂寞安得凌風翰為君
拂寥邈
夢中作
予客廬陵日夢至一大府主人自稱劉荆州
與予觴咏各賦詩為樂覺而彷彿其一二因
續成之
少小尚竒節無意縛珪組遠遊江湖間登高屢懷古前
朝英雄事約略皆可覩將軍策單馬談笑有荆楚高視
蔑袁曹氣已盖寰宇天未豁壯圖人空坐崩沮丈夫生
一世成敗固有主要非儓隸人未死名已腐夫何千載
後亦忝趍大府主人愛敬客開宴臨長浦高論極興亡
歴覧窮川渚殷勤芳草贈窈窕邯鄲舞愧無登樓作一
旦濫推許懷哉揮此觴别路如風雨
劉荆州答
皇漢失中德四海横雕戈驚塵暗九有豺虎臨長河流
人滿川谷積屍亂如麻關洛既蕩析楚襄空嵯峨謬當
牧守寄無以救時訛竟貽百代誚家世隨蹉跎安知千
載下夫子感慨多人生固有志成敗飄風過且復登城
隅逍遥望山河日暮襄漢碧鳬鴨浮輕波何以慰我心
玄熊間黃駞清觴宜城酒二八邯鄲歌願言寫懷抱聊
用寬吾家勿言此歡久樂罷歸無何
廬陵客舘雨霽登樓言懷寄友
終日坐汾淟邈然無少欣登樓一周覧始見萬山群微
雨洗殘暑青天捲浮雲襟懷兩廓落朗若見夫君見君
君何在顧影還獨笑吏非金門遊隠異滄洲調江明秋
月白山空夜猿嘯徒事百卷文未返一竿釣留滯豈勝
愁非君誰與謀水寒終赴海鴈遠暫賓秋舉世不可語
猶當傲巢由贈君三尺劍永駕五湖舟
送嚴次山
四年棲嶺表三歲客海東人生貴安適奔走成何功去
年喜歸來山花春蒙茸弟姪各捧觴一笑生華風南山
多紫芝北山多白薇雲空汗漫臺月午生凉輝俯仰僅
一歲脂車復征西豈以丈夫志萬里猶庭闈豈以名山
川待公親品題故園松桂林一一含貞姿何時賦歸來
毋令久凝思
豫章留别諸公
登樓眺海日沙島聽江猿何意豫章國還着孤蓬根經
過徐孺宅出入洪喬門昔看秋葉落今見荷葉繁頗躭
山水趣正惬朋從温窮秋催客去孤帆若雲奔追攀感
數子灑襟餘淚痕既傷歲月晩復戀煙霞樽歡樂無定
序聚散同朝昏丈夫志四海别離何足論
遊臨江慧力寺
舟中望古刹川上移琴樽隠隠林閣見迢迢鐘梵聞列
岫不離席驚濤常在門風帆與沙鳥汎汎隨朝昏天高
一幡掛室静衆香焚煙起多近郭鴉歸無遠村松際尚
微雪經年來暮猿賞惟静者契法對高僧論安得息塵
駕永懷瞻獨園明朝别此去惆悵滿松雲
山居即事
稍欣入林深已覺煩慮屏霜果垂秋山歸禽度嵐嶺紛
紛葉易積漠漠雲欲盛澗底寂無人松蘿窅然瞑惟聞
山鳥啼月上柴門静終歲寡持醪延歡聊煑苕群書北
窗下帙亂誰能整
遊仙(六首)
秋澗夜瑟瑟月露明團團褰衣步澗月忽見䨇飛鸞上
有騰空仙天風飄珮環清歌映巗谷粲若玉煉顔願言
緣雲去隨君向仙關嚥食長不老何用思人間
二
憶讀玲瓏篇來往虚皇閣空見白芙蓉秋風幾凋落昨
逢紫陽君共有丹臺約下視塵埃中冠纓縛猿玃世事
行若此悠悠復何託
三
五老出東南崔嵬相間隔清晨登絶頂處處仙人跡朱
霞散九光巖谷好顔色回首空澄湖黃濤正喧擊石上
弦素琴神歡心自清仙童三四人忽來左右聽嘹嘹誦
金章勸我餐瑶瓊贈我一玉麈邀我凌雲行舍琴與之
去恍惚在蓬瀛
四
朝别簡寂觀夜行石徑溪溪光照厓綠月色正相宜石
上三道士頎然好丰姿或弄金光草或把珊瑚枝憑風
招素手賜我一玉巵嘆我事遠遊蕭颯朱顔衰長林孤
月落羽盖何葳蕤垂垂乘之去棄我忽若遺明發閴無
覩但有青鼯啼
五
翩翩南來雲如飛百隻鶴我行忽見之眇然意欣樂五
峰何峻秀靈草生根萼願乘此雲去去鍊黃金藥千載
倘歸來不復見城郭
六
瀑布似明月上有石梁横矯首望東海正見蟾蜍生揚
輝天漢間下照蓬丘城桂實幾凋落姮娥空聞名咄哉
玉斧子不如白兔精靈藥不服食執柯獨何成迢迢綵
雲外誰吹白玉笙竦身一長聽了若出寰瀛
我友遠言邁
朔風卷秋樹白日寒無光是時鴻鴈來四野何蒼茫我
友遠言邁使我結中腸如何携手歡一旦成異鄉行旅
有期程遊子多悲傷置酒欲高歌淚來沾我裳四座慘
相顧征馬亦徬徨未知會面日且復盡兹觴
悠悠我行邁
悠悠我行邁邈在天一方道路無終極時節異炎凉路
逢故里親揮泣問我鄉妻子離别久不知今存亡中原
多白骨城邑聚豺狼遠去無僮僕思還絶餱糧寄語家
中人遠行良可傷
朝日臨高臺
朝日臨高臺睠彼芳樹間上有共棲鳥和鳴何關關爾
乃慕儔侶我胡獨不然良友在萬里邈然河與山聚會
豈不思歲月倏已殚未必無他人要非心所歡
昔遊東海上
昔遊東海上道遇青童君授我度世訣中皆鳥篆文讀
之了不解再拜問微言舉首忽無見茫茫空白雲
秋風入我戶
秋風入我戶翩翩動床帷咄唶中夜起奈何我心悲四
海豈不大傷哉無已知
過逍遥山
來過許仙宅復窺洪厓井地逐靈勝高興接煙霞永伊
余坐昏墊久欲還林嶺明發囊丹砂歸歟煉頽景
聞鴈(二首)
凄離聽不足咿嗈斷還續江人何似情估客舟中宿夜
深砂磧寒月冷洞庭寬寂寞相依影悲風動毳翰
又
江南底好處塞北今衰草何恨旅情遥月映蘆花老琵
琶倚蓬窗孀婦别洞房十載江湖淚一夕盡淋浪
古懊儂歌(六首)
五两轉須臾相望奈何許寄語黃帽郎船頭幔摇櫓
二
君子如白日願得垂末光妾身如螢火安能久照郎
三
郎去無見期妾死那瞑目郎歸認妾墳應有相思木
四
舡在下江口逆風不得上結束作男兒與郎牽百丈
五
朝亦出門啼暮亦出門啼蛛網掛風裡遥思無定時
六
懊惱復懊惱懊惱無奈何請郎且少住聽妾懊惱歌
滄浪集卷二
