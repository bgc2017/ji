滄浪集卷三宋嚴羽撰
楚詞
憫時命
憫時命之不當兮去重華之日遠懷貞慤之操行兮遭
此世之淟涊志浩蕩以耿介兮思低回而蹇産衆日進
而蔽壅兮何靈修之為怨因時俗之俇儴兮背矩矱而
不可化獨好脩以增姱兮宜反謂余以多詐惟天地之
不可正兮指黃泉以為期欲余屈心以從俗兮雖九死
其猶不忍為執太原之擾兮蹈焦原之峻世沈淖而莫
予知兮吾愈嶢嶢而自信昔伯陽之逢紛兮時亦去其
遑遑繄周公之不復夢兮曷疑尼父之惋傷隂與陽其
轇轕兮天與地其回薄八柱將撓兮四極安託嗟余生
之多艱兮哀衆命之將落願披志以抽憑兮思自近而
不可得獨抑悒而無誰語兮怊茫洋而焉極涕淫溢而
澒溶兮向高穹而嘆息吾將遯俗以潔居兮從巢父于
箕山采三秀以咽蒼栢兮聊以終吾之永年哀山谷之
多風兮霰雪冥冥而不見天豺狼縱目以相嘷兮虎豹
群而食人信自適而無所兮蹇淹留而戃怳目眐眐而
外浮兮精專專而獨往搴太清以為珮兮檻灝氣以為
桂芳颯遝而並御兮豈獨椒桂與江蘺厭此世之多囂
兮時遠眺而去之揭太乙之長竿兮建招摇之飛旗天
吳為余奔走兮龍伯為余指麾折鄧林以為策兮眇八
合而驅馳左裾拂乎崑崙兮右袂掩乎月窟訪混沌之
所止兮趍清冥而歴荒忽撫盤古之頂兮挽天皇之臂
叙予心而敶詞兮曷為乎鴻荒之不再世吾將揭北斗
而量九州兮均人命之所與定日月之所舍兮使長照
臨此下土又恐群靈之好讒兮俾上帝之憑怒不照余
之精誠兮吾將安愬臨天路而徬徨魂廷廷兮失度亂
曰邅余車以來歸兮曾何足以舒憂羌靈脩之不吾祐
兮於今之人其何尤懷余情而終古兮聊與化而逍遥
操
雲山操為吳子才賦
山巃嵸兮白雲雲冥冥兮高山若有人兮居其間超逍
遥兮盤桓芸櫨兮菌桷羅橘柚兮為堂塗予室兮楓香
擥葛藟兮為帷䖀蕶雜兮佩幃穹岫兮玄厓瀑流兮相
豗皎積雪兮奔雷攅林杳其蔽日兮掛飛猱之清哀雲
中之君兮白鹿山靈繽兮下空谷風蕭蕭兮灌木雲山
兮幽幽羌躑躅兮夷猶惆悵兮予懷非夫君兮誰思投
余簪兮太息從夫君兮歸來
塗山操
天蒼蒼河水黃河流泱泱大野茫茫伯鯀治水九年無
功四海赤子化為魚龍鯀殛死堯震怒乃命禹平水土
水土平禹功成魑魅奔走人安寧平地栽桑麻山頭種
蕎麥赤驥騰櫪黃牛上軛諸侯會同三千國嗟爾防風
後至奚為悠悠塗山今昔所悲
吟
行子吟
行子在江海飄飄無固蹤有如芒碭野朔風捲飛蓬朔
風無休期飛蓬日千里散落天地間寕有復歸理寒雁
西北來一呌三徘徊何時别沙漠昨夜宿陽臺同群一
相失羽翮常低摧人物有殊性奈何罹此哀
昨夜客遊初結交重豪邁高冠湛盧劍志若輕四海白
首悔前圖蹉跎天一隅寒冬劍門道失路空踟蹰深林
聚豺虎絶壁號猩鼯雪深車軸折征馬驚啼呼何當返
故處飡黍居田廬淚下不能去腸轉如轆轤
還山吟留别城南諸公
日暮望南山悵然歸思發如何山中客屡看城頭月城
頭月照女蘿秋石磴潺湲瀉碧流巖猿久别應惆悵澗
鳥相呼亦共愁城南故人與我好令我忘却歸山道昨
夜西窗夢到家忽驚千嶂芝花老朝來舟子促辭君回
首空江語尚聞别後莫嗟難見面相思只望嶺頭雲
孺子臺吟
去年醉與東湖别欲上衡湘泛秋月君家留我却邅廽
悵望還成阻脩闊西山縹緲翠屏開復憶滕王倒玉杯
經過始識洪厓井調笑重登孺子臺臺前呼酒折荷花
水净煙明散落霞舉杯失笑君何在望斷行雲空咄嗟
故人别後還愁緒此都不是余留處興來目送海邊鴻
歸心掛在閩溪樹路逢估客有情人因得題詩一寄君
大鵬正展圖南翼空有相思隔海雲
引
思歸引
海上之草綠芊芊洞門一閉今幾年仙驥去時留紫鞭
掛壁見之心惘然欲歸即歸亦由我不待功成何不可
堯舜不能屈由巢自餘王侯何足交武陵春水綠堪染
就中亦有桑麻郊近聞秦人笑相語待我東溪種碧桃
謠
夢遊廬山謠示同志
昨夜月落西窗隂倦推石枕凭素琴身居紅塵不自覺
夢入廬山深復深廬山深處在何許五老仙人邀我語
眉如秀雪顔桃花酌酒相酣坐箕踞明河九𣲖倒西來
石梁巉絶古道開五公握手向我笑下見劫火揚塵灰
獨騎一鹿窮縈廽窅然醉踏青錦苔松風號嘈何清哀
湍飛瀑捲萬壑雷忽然驚起迷所向四座已失黃崔嵬
披衣徬徨還太息我與世途何所屑亂世茫茫飛蠓蠛
袖中别有金膏訣須君之行當何時共向丹厓踏松雪
歌
錢塘潮歌送吳子才赴禮部
海潮之來自古昔天下詭觀稱錢塘東南士氣實在此
勢與造化為低昂觀其映日始一線何處群鷺紛然翔
漸聞鼓聲震原野疑是三軍囂陣行銀城天際忽過眼
捲蹵厚地何倉皇餘波已去灑月窟怒氣猶自吹扶桑
百川倒流浩呼洶天吳河伯神皆竦海上長人出水驚
巨鰲辟易三山動廣陵之濤安可比吳客雄誇徒為爾
請君看此凭江樓載酒無勞棹小舟湖上百花春蕩目
笙歌聒我非清遊洪濤萬里壯可吞筆底颯颯洪濤奔
願持忠憤愬明主一第於君何足論錢塘日邊雲氣多
君之行兮莫蹉跎教人臨岐奈别何贈君錢塘海潮歌
送戴式之歸天台歌
吾聞天台華頂連石橋石橋巉絶横煙霄下有滄溟萬
折之洪濤上有赤城千丈之霞標峰懸磴斷杳莫測中
有石屏古仙客吟窺混沌愁天公醉飲扶桑泣龍伯適
來何事遊人間飄颻八極尋名山三花樹下一相見笑
我蕭颯風沙顔手持玉杯酌我酒付我新詩五百首共
結天邊汗漫遊重論方外雲霞友海内詩名今數誰群
賢翕沓争相推胸襟浩蕩氣蕭爽豁如洞庭笠澤月寒
空萬里雲開時人生聚散何超忽愁折瑶華贈君别君
騎白鹿歸仙山我亦扁舟向吳越明日憑高一望君江
花滿眼愁氛氲天長地闊不可見空有相思寄海雲
雷斧歌
窮崖之上層峰之巔神光夜半光燭天山僧夢裡忽驚
起有物墮地聲填然峰頭巨石似開劈鬼物散走如颷
旋山僧曉見不敢取有客識之為雷斧持歸摩挲色蒼
古匣中往往出雲氣窗外時時起風雨吾聞隂陽之氣
相搏為雷霆變化翕歘常杳冥非若革鼉考擊之為聲
不知此斧何從形乃是比干之心朱雲之舌一片忠憤
氣蟠欝天地間千載長不滅造化為爐巧鎔結嗟哉指
佞之草不復生群奸睚眦紛縱横大弓寳玉爭竊取豈
懼鬼責并天刑我欲乘雲朝帝所大呌天關排九虎乞
將此斧借小臣叩頭問天天更許
行
劍歌行贈吳會卿
劍歌行借君劍為君舞自古英雄重結交樽酒相逢氣
相許愛君倜儻不可羈與君一見心無疑疎眉大顙長
七尺神采照耀仍虬髭雄詞落紙走山嶽霹靂繞壁蛟
龍隨如何十載困羈旅此心獨未時人知去年從君殺
彊敵舉鞭直解揚州圍論功不及驃騎幕失路羞逐邊
城兒歸來寳刀掛空壁白光夜夜驚虹霓椎牛釃酒且
高會酣歌擊筑焉能悲百年快意當若此迂儒拳局徒
爾為我亦摧藏江海客重氣輕生然唯諾
放歌行
進賢之冠兮高乎岌危山玄之佩兮長乎陸離苟非其
道兮曷如蕙帶而荷衣堯舜邈其不逢兮我之心其孰
得而知寧輕世肆志兮採商山之芝與其突梯滑稽有
口如飴據高位而自若釣厚禄而無疑則余有蹈東海
而死耳誠非吾之所忍為
相逢行贈馮熙之
馮夫子神仙中人乃如此幾載長懷玉樹枝向來曾見
蛟龍字志合神凝杯酒間誰知豁盡平生事與君高會
日揮金擊劍談玄復弄琴看君自是青雲器何事常懸
滄海心我今與君真莫逆世上悠悠誰復識百年飄忽
或須臾萬里青雲一飛翼且將耕釣任吾身君亦牀頭
有周易馮夫子我欲勸君飲君當為我歌眼前萬事莫
可理紛紛黃葉掃更多長風吹天送落日秋江日夜揚
洪波只今留君不盡醉别後相思知奈何
送吳會卿再往淮南
故人身披紫綺裘腰佩寳玦騎驊騮英風俠氣横四海
辭我遠向淮南遊淮南桂樹應猶在八公舉手遥相待
明月高懸五兩頭隨君千里過淮流十年鞍馬邊城道
又見邊城見春草春草萋萋路入秦長安北望空愁人
荆楚竒材多劍客感慨相逢思報國男兒事業早致身
青鬢須防霜雪廹我向人間久拂衣白雲相伴掩巗扉
調琴鼓罷清商曲愁見孤鴻天際飛
促刺行
促刺復促刺男兒蹭蹬真可惜三年走南復走北歲暮
歸來空四壁鄰翁為我長嘆息人生四十未為老我已
白頭色枯槁海内伶俜獨一身裘馬摧藏愁欲倒今日
飲君數杯酒座間頗覺顔色好忽憶當年快意時與君
笑傲長相期大杯倒甕作牛飲脫巾袒跣惟嫌遲即今
多病筋力弱壯心雖存興寂寞君不見昨夜誰為烈士
歌聽罷仰空淚零落
古劍行
我有三尺劍懸膽光陸離刜鐘不錚切玉如泥水斷蛟
龍陸剸犀三軍白首纔一揮惜哉掛壁無所施使之補
履不如錐吾將抱憤愬玉帝手持此劍上天飛
北伐行
王師北伐何倉卒六郡丁男亳州骨空見朝陵奉使回
群盜翻來舊京闕襄陽兵馬天下雄尚書兄弟才傑同
偏禆入救嗟已晚萬國此恨何時終
四方行
四方群盜苦未平况聞中原多甲兵百年讐恥幸已雪
何意復失東西京嗚呼機事難適至成敗君看豈天意
戰骨連營漫不歸空流烈士中宵淚
上留田
天地一何長久上留田人老一去無歸上留田松栢一
何纍纍上留田勸君酒尊金罍上留田願君大家蠶桑
上留田有絲織作衲襠上留田無為多憂重煩傷上留
田
估客樂
荆州人來販榖下江易上江難船頭打鼓波漫漫長帆
挽上五兩竿
詞
滿江紅送廖叔仁赴闕
日近觚稜秋漸滿蓬萊雙闕正錢塘江上潮頭如雪把
酒送君天上去瓊琚玉珮鵷鴻列丈夫兒富貴等浮雲
看名節天下事吾能說今老矣空凝絶對西風慷慨
唾壺歌缺不灑世間兒女淚難堪親友中年别問相思
他日鏡中看蕭蕭髮
沁園春為董叔宏賦溪莊
問訊溪莊景如之何吾為平章自月湖不見江山零落
驪塘去後煙月凄凉有老生如梅峰者健筆縱横為發
揚還添得石屏詩句一叚風光主人雅興徜徉每攜
客臨流泛羽觴想歸來松菊重煩管領同盟鷗鷺未許
相忘我道其間如斯人物只合盛之白玉堂須還把扁
舟借我散髮滄浪
滄浪逸詩
五言絶句
西山
西山青縹緲深處有丹砂說道神仙客邀余戲紫霞
送友歸山效應物體
送君歸山谷覺我荷衣塵殷勤渭城别哀淚自沾巾
空齋
寒燈照疎竹栖禽時復驚默坐空齋夜寂寂道心生
五言八句
歲暮得表叔吳景仙書因寄
遊吳還適越慷慨莫徒然烽火關河隔兵戈宇宙連書
來山雪外人在海雲邊借問遼東鶴歸來定幾年
登天皇山作
我來陟高頂俯瞰臨長川隂崖隠落日疊嶂鳴飛泉獨
立一世外所思千古前回看鳥没處茫茫生白煙
游紫芝巖
羽客逍遥地花源世未尋我來窺異迹高步越飛岑石
帶藤蘿古泉鳴澗壑深紫芝未可采空寄白雲心
七言絶句(二首)
萬里長江歲暮天冰堅可渡不須船雪堂老子迎君笑
化鶴歸來又百年
梅花樹樹攪離心寒重駞裘雪片深詩思飛來驢子上
小山叢桂伴君吟
四言
平寇上史君王潛齋
治平改元有盜于建昔犯我鄙狼蹂豕踐於休吾侯維
民之憂爰整我軍式遏虔劉侯勵將士無譁聽我進退
勇怯死生福禍侯出府庫㗖勳賞馘前無堅敵後無捷
策乃有竒士據鞍請行袒裼入陣賊莫能嬰亦有賢僚
爭先䟦涉屡摧賊鋒月奏三捷侯曰嘻哉盜本王臣殪
而殱旃傷天地仁赤子弄兵如魚遊釜投戈歸田新汝
生路孰謂反覆紿我行人既弛我備薄奄我軍我軍少
却醜類鴟張環數百里奔播倉皇侯曰嗟哉其又可恕
馳赤白囊亟請淮旅淮旅未來阽危如燬淮旅既來稚
耋失喜侯謂淮將次舍良苦休士秣馬我有清酤淮將
曰吁剪此朝食不介而馳直擣其穴群醜來聚亘野彌
山淮旅整暇徐誘之前弓不虚彀矢不妄激發數步内
應弦而踣或戈其喉或殳其脛若烏獲力鞭乳臭嬰黨
類周章途殫命窄魚驚鳥散影不反迹淮旅拗怒蠆芥
䯱髵搜林刮莽遠討窮追淮旅拗怒火烈具舉沸澤焦
崖窟穴無所自相蹈藉十殺八九喪魄亡精食不知口
原膏野赤谷臭川腥燐火不熖殤鬼殘形乃求元兇已
縊巖阻執彼餘魁入而振旅其魁伊何緇服髠首一郡
縱觀萬夫歡走炮烙剔腐以儆叛者前後獻俘復以百
數蕩滌汙垢宥貸脅從收霜捲雹和氣融融侯饗淮將
加籩折爼庖騎酒車飲均衆伍何以贈之筐篚熒煌戰
功曰多告成于王嗟我婦子若翁若嫗安逸怡愉匪侯
曷保侯曰此捷諸將之功雖有諸將實侯指蹤讐在藩
籬疾居心腹急緩安危若手反復匪侯勤請蔓實難圖
謂予不信往有覆車君子作歌以頌侯績誰其采詩願
備簡册
滄浪集卷三
