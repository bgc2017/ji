御製題嚴羽滄浪集
言志曾聞舜典宣爾時誰識所為禪假禪宗以定詩品
混儒釋兼紊後先
按嚴羽滄浪集詩辨以為禪道在妙悟詩道亦在妙
悟且婁舉正法眼小乘禪臨濟曹洞之類以定詩品
不惟引釋教以證儒宗已為冠履倒置比儗弗倫豈
知佛生於周昭王時至漢明帝時始入中國其教亦
惟演經守律而已至達摩於蕭梁時至中國始倡禪
宗頓悟之法是虞廷所為詩言志者乃數典之最祖
彼時之詩亦可以禪宗槩之乎夫詩有别裁偶涉禪
趣固無不可若宋之蘇軾及我朝之張照每有吟咏
託禪意者十之七八已失詩之本旨若嚴羽此集津
津以禪門乘果定詩之品格其所謂不涉理路不落
言筌者羽早自犯涉理路而落言筌即禪家所謂擔
板漢未必非此人也詩以闢之用示後之學詩者
滄浪集别集類三宋
提要
臣等謹按滄浪集二卷宋嚴羽撰羽字儀卿一
字丹邱邵武人自號滄浪逋客與嚴仁嚴參
齊名世號三嚴今仁與參詩集無傳惟羽集
在其滄浪詩話有曰論詩如論禪漢魏晉與
盛唐之詩則第一義也大歷以還之詩則小
乘禪也晚唐之詩則聲聞辟支果也盛唐諸
人惟在興趣羚羊挂角無迹可求故其妙處
透徹玲瓏不可湊泊如空中之音相中之色
水中之月鏡中之象言有盡而意無窮近代
諸公乃作奇特解會以才學為詩以議論為
詩夫豈不工終非古人之詩也云云其生平
大旨具在于是考困學紀聞載唐戴叔倫詩
謂詩家之景如藍田日暖良玉生煙可望而
不可即司空圖詩品有不著一字盡得風流
語其與李秀才書又有梅止于酸鹽止于鹹
而味在酸鹹之外語蓋推闡叔倫之意羽之
持論又源于圖特圖列二十四品不名一格
羽則專主于妙遠故其所自為詩獨任性靈
掃除美刺清音獨遠切響遂稀五言如一徑
入松雪數峯生暮寒七言如空林木落長疑
雨别浦風多欲上潮洞庭旅雁春歸盡瓜步
寒潮夜落遲皆志在天寶以前而格實不能
超大歷之上由其持詩有别才不關于學詩
有别趣不關于理之說故止能摹王孟之餘
響不能追李杜之巨觀也李東陽懷麓堂詩
話曰嚴滄浪所論超羣軼俗真若有所自得
反覆譬說未嘗有失顧其所自為作徒得唐
人體面而亦少超拔警策之處予嘗謂識得
十分只做得八九分其一二分乃拘于才力
其滄浪之謂乎云云是猶徒知其病未中其
所以病矣其詩話一卷舊本别行此本為明
正德中淮陽胡仲器所編置之詩集之前作
第一卷意在標明宗旨殊乖體例今惟以詩
二卷著錄别集類其詩話别入詩文評類以
還其舊焉乾隆四十二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
滄浪集目錄别集類三(宋)
卷一
詩辨
詩體
詩法
詩評
詩證
(附)答出繼叔臨安吳景仙書
卷二
五言絶句
七言絶句
五言八句
七言八句
古詩
卷三
楚詞
操
吟
引
謠
歌
行
詞
滄浪逸詩
五言絶句
五言八句
七言絶句
四言
