咸平集卷二十二宋田錫撰
策對一
制策
皇帝若曰國家承五代亂離之後稽三王質文之變太
祖以神武定天下太宗以聖文化域中萬里封疆復禹
舊跡二聖功業與天比崇德化所被靡不祗若日月所
照罔不率俾自開創致升平迨四十年矣朕以寡昧嗣
纂大位遵守先訓慮勿克負荷夙夕未遑寧居惟萬務
之幾微鑒燭未明中心浩然罔知攸濟兢兢業業五載
於兹矣鎮撫夷夏康濟黎元雖下承成規事仍舊貫庶
政用乂㝢縣久安屢降詔書旁求讜議五日轉對亦復
往制尚慮君子難進嘉言攸伏故詳延賢良方正之士
咸造於庭欲聞經國之謀轉時之策明予於大道致予
於至理今子大夫其發揮理本宣揚道要順言曰從朕
敢忘洪範之訓噫大道之行三代之英仲尼其猶喟然
又書不云乎克念作聖孟軻曰堯舜亦人朕永惟皇王
之理思復三代之迹堯民比屋可封舜韶鳥獸率舞夏
后魚鼈咸若文王虞芮讓畔何千古難繼其或繼之者
厥道何從厥理安在其次適時之務安可忽諸今三邊
無虞重譯入貢制獫狁自古無上策禦姦宄不得已而
用兵方求聞所未聞得所未得慮契丹乘間屢來騷邊
遷賊負恩罔畏干紀致勞征戍每煩供饋供饋出於民
力征戍資於國用專利山海殖貸關市或譏王道之未
融豐財於農桑節用於制度其如邊備之未足斯二途
取舍其術安在又古者什一之税秦氏大半之賦其按
田取租始自何代計口定算肇於何時春秋曰近盬公
室乃貧管子曰謹正鹽莢其義相反何所適從又勤䘏
人隱奉若天道而間歲以來隂陽不和水旱作沴寒暑
罹於疾疫歉儉致其流亡夫安上理民禮樂為急禮以
本天地樂以和神人豈隂陽之或差致水旱以作沴札
瘥天昏流庸浮冗毌乃禮樂之用其未至乎嗚呼上失
其道民散久矣講議禮樂予將疇咨觀禮以知興亡審
樂以明理亂非賢臣弗達子大夫懷才抱器學古待問
知已慰薦副朕所求各罄爾之所長交修予之不逮敷
之條對靡有所隱
試同人策
問君子之儒貴乎博物者所務先乎辨疑吾子各蓄竒
能榮采觀國願以咨詢之志略闚辨博之詞三皇之名
互言靡定五霸之號所載亦殊堯知鯀凶何以用之治
水舜事父孝何以不告而娶范宣之讓能易欒黶之心
文王之仁不變崇侯之惡皇舞用於何際甲歷起於何
時良平之功與謀何人最善韓柳之文與行孰者為優
漢高稱善御英雄何以致韓黥之叛周公有信睿之聖
何以生管蔡之疑幸略為於指明冀用祛於懵昧
二
問皇家創業垂二十年平楚取蜀係吳破越復三代之
王略消羣凶之厲階正朔遠頒恩信大布外域爭輸於
貢奉云亭方俟於登封然念三晉遺黎未霑皇澤一方
鉅盜猶保孤城世宗興問罪之師大勲弗集先帝有平
凶之志聖策未伸觀往古之用兵實研幾於料敵山川
形便始務諳詳攻守利害必精計畫昔晉宣決勝以周
朞而可取壽春充國圖邊請益兵而方濟戎捷揣摩之
術毫釐靡差國家以德懷來用衆敵寡佇獻俘於宗廟
方擇善於臧謀子大夫久練時機雅稱國士願畫蕩平
之策勿陳游誕之辭
私試策
第一道
問國家奄有中區誕敷文德考河圖而括地象率土皆
賓蒐兵實而閱武功遠人咸服蕞爾并土猶怙堅城興
周宣六月之征尚聞逆命用虞舜兩階之舞無以懷柔
子大夫榮與國華久諳方略願聽蕩平之策以觀經緯
之才
對
兵貴伐乎深謀妖不勝乎盛德仁修而獷驁自化備設
而攻取無疑我國家丕建洪圖垂二十載先朝以神武
之略蕩定天下吾皇以聖文之德撫育中區萬方咸賓
九貢來底蠢兹并土久隔皇風雖懷之以德而弗來震
之以武而未服亦猶鷰營巢而在幕魚失水而居陸雖
暫苟活其能久存管子云料衆以攻衆孟子云王者之
兵惠若時雨今料衆之義請試陳之以國家之土疆遠
且萬里以聖朝之士卒精而且練府庫豐實雖漢武事
邊之財未偕於今矣黎元富庶雖玄宗開元之間未侔
於今矣以此衆戰何敵勿克以此衆攻何城不降國家
但欲示之以仁而使自知歸化之以道而俾其自服也
又何疑苖民怙險度七旬而弗歸崇侯弄兵必因壘而
方至必欲誅元惡以示法弔遺黎而表恩則兵家之謀
有五間之術司馬之法有九攻之義舉必成功動無遺
算然兵者詭道戰以譎勝當太平之世實愧言之以威
服之以德化之在此二道也謹對
第二道
問以禮化民推誠致道必因讀書方致淳和驗前代鄉
飲之儀見躋俗禮容之盛有唐之後歴代弗修今國家
方屬於升平俎豆諒宜於修襲所冀白華播曲誘孝弟
於深心清管登歌發融和於庶彙嘉言復古虛意待賢
願指明其是非仍發揮於損益
對
先王制作禮樂化導黎元亦猶置水於盤方圓斯就鎔
金成器模範靡遺觀鄉飲之儀喻國人之禮俾日而習
之月而化之聞管磬之音則和樂生乎中矣覩樽彛之
設則恭肅加乎外矣閱賓主升降之容則知尊卑有序
矣熟雅頌誘諭之意則知孝弟有自矣斯禮久廢淳風
未還詳天命之有歸俾吾皇之復古宜乎海内大定寰
中大理日月宣明乎天道風雨咸若乎歲功民心悦隨
物性交泰鄉飲之禮白華之歌願復行之天下之幸謹
對
第三道
聞懷才待舉隨計觀光苟非該博之儒寧稱詢謀之旨
三王禮樂胡不相沿百代職官何因繁省孟子稱至仁
無敵安得苗民弗恭仲尼云積善餘慶曷以丹朱不肖
瑶琨篠簜貢自何州淮濟江河發於何郡春秋以藏冰
得禮則風雨弗迷洪範以修德動天則隂陽自順惑乎
確論無所適從高談勿吝於辨疑奥學用觀乎歴試
對
王者功成作樂理定制禮故唐虞之功成乎揖讓則大
章簫韶之樂作焉湯武之理定乎平蕩故司儀奉常之
禮異焉玉帛之容取乎化民心不取乎觀閱也金石之
奏取乎和物性不貴乎鏘洋也蓋隨時之理亂因時以
損益故三王禮樂不相沿也職官之數亦然書曰唐虞
建官惟百夏商官倍亦克用乂周漢以降迨及有唐沿
革不同繁省靡定酌理言之苟得賢才雖簡略而亦理
苟曰常吏雖官繁以何為苗民終服于舞干有以見至
仁無敵也丹朱得備於虞賓有以見積善餘慶也瑶琨
稱珍篠簜充貢貢自維揚之域詳乎有夏之書河發源
乎崑丘江濫觴於嶓冡淮濟之出載籍備存藏冰而風
雨弗迷申豐之言未臻至理也修德而隂陽自順箕子
之辨乃可垂訓也錫淺陋之學不足以待問王庭葑菲
之辭不足以發揮古義傍皇震恐不知所裁謹對
開封府試策三道
第一道
我國家誕膺景命爰創洪圖立萬世不拔之基成四海
混同之化主上大明維照聖德日躋乙夜觀書旰食聽
政訓兵練將以養銳務穡勸農以豐本孜孜不倦豈無
意乎豈不以薊北強藩尚侵禹畫河東餘孽猶保梟巢
然則西北歡盟數世連結畏中原之強盛曲陳款附之
誠憂同惡之危亡潛懷救解之計若擊之則有阻蕃服
來王之意若置之則恐違生靈徯望之心取捨之間後
先安在秀才博達今古洞照機宜來覘國光豈無良策
試為條對將副虚求
對
兵貴伐乎深謀妖不勝乎盛德仁修而獷驁自化備設
而攻取無疑我國家光啟寶圖垂二十載先朝以武功
定天下吾皇以文德化域中故四裔咸賓九貢來底雍
熙之化升平之運今其時矣蠢兹并土尚隔皇風懷之
以德而弗來震之以威而未服怙契丹之強援幸同惡
以相濟孟子曰至仁無敵於天下管子云料備以攻備
備存而弗攻今國家民俗寧和提封遐遠府庫豐富兵
革精練以此勝敵何敵弗克以此攻城何城弗降主上
但欲修德服匪人之心養威惜黎元之力何憂有苗負
固不歸舞干之化遠人懷詐外示款塞之心而已哉必
欲念一方之遺黎釋二邊之逆節則兵家之法曰去其
所恃又曰用間有三若以聖人用間之術絶叛人所恃
之心則自然盟好携疑而黨援孤孑也若是則舉一并
二若吹鴻毛則戎人救解之謀無所施焉外域款附之
誠化為信矣書軌混同之策英威蕩定之機在斯術也
昔羊祜取吳猶以仁義吳中感惠不稱祜名矧蕞爾賊
臣安足為聖朝言議也謹對
第二道
問有國者設爵求賢懸科待士雖古今之通制在沿革
以殊途周開俊造之科漢重孝秀之目皆因鄉曲之譽
遂登公卿之府末俗澆薄浮競成風或托勢援以干有
司或假梯媒而取上第有唐季世此弊尤繁今國家以
文教大興古道盡復若采聲華於鄉曲恐漸成朋比之
風但令程試於有司又慮開請託之路取士之道何術
為先秀才若策於天庭將何辭以待問
對
求賢擇才周禮精其術也升廉舉孝漢制得其要焉何
哉士之賢愚審乎鄉黨故鄉舉里選之目王制備焉才
之優劣審乎策略故直言極諫之科漢書備焉觀歴代
之取人詳賢才之中選惟周與漢最得其宜迨至有唐
首開貢籍於時中太常之第者尤為寵榮雖公卿之才
自兹而得而仕進之典亦由是興今國家采三代之典
謨熙百王之禮樂精擇賢能之士待以爵禄之榮尚慮
妄干進於有司竊虚名於曲徑莫若損益先王之術審
詳取士之機先試之以經濟之謀後訪以英翹之譽責
其實稱乎名若名實之相符必是非之立辨又何慮啟
幸心於請託鼓虚譽於比周也謹對
第三道
問周均井賦漢重力田皆敦本之良規為後代之成式
税關市者始防游惰論鹽鐵者亦救弊俗何淳古之漸
漓逐末作而忘返不耕而食者塞路不織而衣者實繁
浮汎之戸漸多兼并之家日富恃豪強者或勢侵於州
縣逼饑寒者亦難守於丘園以至賦籍不增版圖亦耗
近世談論之士亦有沿革之書皆非永遠之謀惟取一
時之利我國家政同三代道邁百王博訪羣謀思臻至
理秀才道窮祕奥識洞古今來副虚求必懷良策且井
田之利可以復於古否力嗇之科可以行於今否游惰
者何以使之返本兼并者何以使之均濟禁豪強者何
法拯飢凍者何術試為縷陳無甚高論
對
昔黃帝設井田之法周文用土著之令故生民之衆寡
由是而詳焉王者之征賦由兹而均也洎秦君圖霸商
鞅適變廢哲王經久之術濟強國縱横之用井田遽廢
阡陌驟興兼并之弊遂生賦輿之法不一洎漢家垂統
武帝事邊以鹽鐵六管之財佐疆埸連年之用末作益
甚而黎元愈困後代救時之弊者或以土斷禁流亡之
俗或以常平均豐歉之民牢籠萬邦平準百貨信史備
載斯言可徵夫井田之賦千古絶迹不可復也力田之
科前王所行未足尚也使游惰者返本莫若利其衣食
之源使飢凍者相濟莫若抑兼并之人也兼并既抑則
貧富自均貧富既均則豪強自禁其術安在在乎王者
提利權而均國用也重輕萬貨斂散百穀乃其術焉錫
愧無待問之才幸與觀光之試智策無取方略靡詳憂
畏徬皇不知所措謹對
試進士策
第一道
問富國備邊實資農戰化民導俗本貴儒玄尚玄以清
净為宗尊儒以禮樂為本書稱偃武春秋謂不可弭兵
禮重中庸刑法欲畏如觀火聖人垂訓取舍何從國士
懷才是非必當願聞至理上副旁求
第二道
問聖人之性與天地合故不待多學一以貫之又云終
日終夜不食不寢以思無益不如學也垂訓各異其理
何從夫臣之事君將順其美而魏徵之諫請停封禪父
有諍子不䧟令名而瞽瞍不賢未聞諫諍請發揮於古
道冀釋去於所疑
第三道
問易道精微王弼之注行之久矣羣儒共傳而云進物
之速義不及利成物之終利不及義嘗思至理其不然
乎湯武之兵興於二季豈非義也孔孟之言垂於萬古
豈非利乎况裁事得宜而謂之義進成於物豈有異焉
幸聞嘉言以祛未悟
第四道
聞書云師古易曰隨時執守則昧於時機適變則違於
古道比德於玉仲尼何獨佩象環知幾其神周公豈或
罹讒口繫於金柅未詳金柅之定名席上之珍莫辯席
珍之奥旨子該通為學茂秀懷才觀光斯來待問程試
幸悉至理以副旌求
第五道
問摘山煑海以資軍儲關譏市征亦禆國用自蒐狩教
習之禮廢而點閱召募之事興乃徵齊民永充士卒又
因廣福碩度緇黃故祠部籍名其衆動盈萬數戎麾隸
役終老不復歸農故一夫之耕支贍靡足一婦之織供
億無餘致田疇少闢於荒閒租賦急用於徵督子有何
術為究斯言
第六道
問井田難復策論已相承備言屯田可興士卒又難為
兩役邇來雖聞建議未見成功所以備邊有饋運之勞
積粟無通濟之術其理安在幸為敷陳
開封府發解策
第一道
強學待問儒行所先博物辨疑識者當務成湯七號幸
略紀其徽稱文王九德亦可舉其成數漢雜霸道孝元
之志不同鄭鑄刑書叔向之心特異是非安在取舍何
從荀孟言性之有殊孰者為當管樂立功之俱善何人
最優守道不如守官官非道何以能守教民不如化民
民非教何以能化文行忠信忠信非行歟禮義廉恥廉
恥非禮歟復井田則其議屢聞行鄉飲則其禮尚在方
當明代可舉而行子大夫以為何如幸詳斯言悉意以
對
第二道
古者蒐狩之禮以教民戰征伐之際稽諸版圖里閭有
士卒之名井田賦馬牛之數聚之則蓄為我武散之則
復為齊民洎王道其亡霸圖相繼以兵逞欲以民養兵
兵農由是遂分財用以兹不足筦𣙜以為國計賦租先
於軍儲因兹游惰之人罕務耕桑之業加以不耕而食
不蠶而衣其徒實繁豈可悉數議復古則見非於知變
論適時則思有所聞今沿塞屯田防秋戍卒疆埸無事
可力穡以服勤邊塞有虞則被堅以禦侮可以救三時
妨奪之害免千里輓饋之勞佇聞嘉言以觀方略
第三道
儒者之行難進而易退君子之德先人而後已所以
鄉舉里選既升俊造之名循名責實乃得公卿之器貴
其身所以錙銖視國尊其道故有師傅之稱洎叔世以
還其風不振漢以詔策取賢良方正之才唐設科場較
詩賦文論之藝雖英髦間出豪傑並驅然有進不斧藻
其行能退不砥礪其名節豈俗之澆薄使之然化之敦
勸未至也今議賢良之薦必自於鄉里文行之選不由
於科場冀士林茂三代之英賢路導四科之士佇聆商
較以副薦揚
設邊吏對
昔漢孝武勤兵十八萬北過天山旌旗林殖徑周千里
金鼓不絶聲聞於天匈奴震恐不敢抗威弃衙帳而遁
帝升單于臺有黷武驕傲之色乃有邊吏老矣然精強
矍鑠狀貌魁傑若賈餘勇遂屬櫜鞬請見於軍門上召
與語曰若居邊鄙多歴年矣諒諳練戎政而詳悉事機
今天山之北大漢空曠經川通谷平原險蹊車戰之地
騎鬭之場客主便利者凡有幾何其次濫車之水伏兵
之道堡衝壘要峙糧輓芻之所復何從而善若當悉意
以陳朕欲周知其名數期以殄滅匈奴而後已邊吏曰
臣遠祖唐堯時為華封人嘗因祝延洪之壽於堯堯乃
嘉其忠孝命世為疆埸之吏俾食關塞之征厥後歴夏
商周以迄於聖代子孫嗣襲不絶臣雖不佞今辱守祖
先之職疆埸之事敢有越思於是以山川形便之地堡
壘控扼之勢洎戰鬭利害與烽爟遠邇悉陳於上前帝
益悦而善其稱職命增之寵數邊吏辭之曰臣受國深
恩今數十稔未有塵露禆益敢以口給之對遽欲邀陛
下寵光臣嘗讀家藏之書見唐堯帝天下以清净為理
先勞精於求賢果得舜於側陋舜由是舉十六相而去
四凶海内大理以至於無為當時遠人慕德咸相率而
朝貢其言具列於唐虞之書及禹貢載要荒之義是也
舜禹繼堯而理不更其道故有明珠大貝竒器良馬迭
充王庭有以見皇風王化覃及殊俗梯航險深而至者
然於時不以窮邊極裔為意而以脩德化下為先洎太
康喪國四方來侵頼后相纂嗣且征且討或叛或服然
德信衰薄未足來遠迨成湯文王勉道勤仁故羌髳鬼
方復修朝貢大約道德服人之心而兵革制人之力與
其制人之力曷若服人之心故春秋謂武有七德所以
王師一出若時雨之降旱歲也然猶聖人不得已而用
之今陛下承文景理平之運海内豐富時和民安胡不
端居穆清垂拱而理上法堯舜禹湯之德使渙汗之令
一發天下若風行草靡而自躬勞聖駕親董戎行頓兵
於瀉鹵之地豈不聞先帝却千里馬罷露臺而遠人自
歸仁乎况兵不苟聚戰不幸勝苟聚則財耗而民困幸
勝則害多而利寡設使陛下得匃奴之地譬如石田何
所用也臣雖愚駑竊為陛下不取武帝不悦事邊益急
由是伐朝鮮驅林胡取莎車滅葉護連年不息海内空
匱乃下令鬻爵得以補吏入粟得以免徭用度未足遂
取管𣙜之利算及舟車而民益困搜粟都尉䛕上而言
利不已請田輪臺帝方大悟追往年邊吏之辭下哀痛
之詔命封富人將以息天下然困耗已甚矣
咸平集卷二十二
