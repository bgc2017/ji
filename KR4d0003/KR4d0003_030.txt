咸平集卷三十宋田錫撰
考詞
錄事參軍朱適
具銜朱某糾轄勤廉監臨辦濟檢身守法精意奉公詢
於衆人甚有清譽據考課令明於勘覆稽失無隠為句
檢之最一最以上有一善或無最而有二善為中上朱
適明于勘覆稽失無隠之外有清慎明著之善考課宜
為中上
涇縣簿王中古
具銜王中古考課之令品第有常功即明言過亦具舉
示否臧之必信冀黜陟而可憑王中古既職簿書兼司
寇盜閱其所理良亦能官獲賊之功以勞可賞輸銅之
罰非已受賍依長定格宣省有殿罰者其考亦降一等
今考宜書中下
太平令賈昭偉
具銜賈昭偉宰理太平綿歷二考版圖閱戶數及三年
地賦所征總有二萬國家恩信逮下凋弊漸蘇而能莅
事施勞在公無過考課品第格令分明善不妄加詞尚
摭實今考依書中上
太平簿張誦
具銜張誦披詳考帳品教政能市肆無賖苛見其廉也
宣省無責罰知其寡過也擒獲正賊表其有功也佐理
一邑彰問三善飾辭難下恐亂否臧實行可稱信若符
璽依令與格考書中中
南陵令孫甚夷
具銜孫甚夷國家克復江南選擇良吏委之宰字俾無
凋殘孫甚夷邑在南陵政稱寬簡版圖計戶流者旋歸
輿賦常程欠者有納准長定格第二考且書常考宜曰
中上
南陵簿楊光益
具銜楊光益佐理南陵諳詳吏道郡中諸掾稱舉其名
無何司寇闕員俾之承乏觀其所理勤恪廉平召而與
言謹密恭遜洎来書考再審厥官在任無曠遺莅事能
幹辦初考獲賊准格不許更書今考獲賊依令得以稱
善據考課令四善二十七最中恪勤匪懈為一善職事
修理供承強濟為監掌之最一最以上有一善為中上
品較諸邑課績可稱雖進考有文而定格難越俟至終
考旌陟良才今依書為中中
寧國簿康震
具銜康震邑有萬戶闕令與尉能兼其職善守厥官有
司稱刑獄無冤考帳見宣省無罰頻獲盜賊良辦徵輸
考司憑品較之詞直筆絶否臧之幸依按格令書曰中
中
宣城令毋克温
具銜毋克温宣州六邑宣城居首閱其版籍僅二萬戶
較其租賦盈十萬數兵戈之後災歉相仍凋瘵之餘葺
理非易毋克温植性寬簡莅事廉平既闕佐寮又兼捕
盜考較在任自無疎遺品第其功依書中上
司法參軍張玄珪
具銜張玄珪精詳法書諳熟吏道勤廉通悟而秉節無
渝遜順恭和而臨事有斷聖朝平復疆土擒滅姦雄吳
之奥區宣為劇郡習俗未深於教化比年仍值于凶荒
民貧盜生自掇刑網訟多事冗空黷政條張玄珪三載
莅官庶事能理有司勘帳稱獄無冤考狀較能直詞無
愧據考課令推鞫得情處斷平允為法官之最公平可
稱為一善有善有最書為中中
涇縣簿王中古
具銜王中古莅官以来今滿二考邑吏供帳府掾按辭
課績有無臨莅臧否煥然斯在可得而書徵督租征多
及分數取責市肆稱無賖苛仍獲賊徒足為功課今依
令格書為中中
旌德簿劉德元
具銜劉德元詳覆版圖考閱帳狀旌德名邑令尉闕員
能兼厥官無曠所理擒捕盜賊徵督賦輿詢會有司比
較終考無宣省責罰無市肆賖苛臨莅疲民庶幾奉職
按格考第書曰中中
錄事參軍朱適
具銜朱適宣城之郡古號名藩皇風近被于全吳遺俗
尚疑於大信民鮮畏法獄不暇空矧以歲徵之征踰五
十萬月供之籍僅百餘帳管庫出納儲廪支收勾稽簿
書主掌刑禁適莅厥職衆稱其廉平任再周課考有令
善最如一品第無私詞何敢誣書為中上
南陵令孫甚夷
具銜孫甚夷自宰南陵已周三考常式備書於茂績有
司上請於直詞湖鄉地卑水潦繼作吳中俗薄恩信未
知加以農鮮服勤逃者大半賦有常限勅有倚徵課第
臧否帳状可覆詢於掾吏援行格文事有可憑許書常
考曰中上
南陵簿楊光益
具銜楊光益司寇改為司理聖朝新典也楊光益召自
南陵權理院事將僅周歲乃得替人有司具舉其勞能
常式請書其考第因閱所斷之獄杖刑三百七十九徒
罪三十五大辟五十六輕繫逓罰總而計之凡七百餘
人吏稱廉平人無怨讟直筆旌顯書曰中中
寧國簿康震
具銜康震寧國萬戶之邑征賦管𣙜僅十餘萬朝廷選
吏難可其人震莅厥官令尉俱闕上兼宰字之政下總
擒捕之司邑無流民人鮮為盜徵斂云足征利弗虧衆
人悅寬裕之心諸邑推辦集之地按考帳而下直筆固
無矯焉考書中中合終考之格令也
司法參軍張玄珪
具銜張玄珪國家長定格考課條件凡一十有六應州
縣吏員考滿未替在任復經於周歲有例許書於四考
張玄珪掌用筆定刑之外兼權戶掾仍主勾司錢糓簿
書常勤較覆賦輿條限靡住舉行戶雖有逃稅幸登數
詳條内災沴之處許得常考六邑乃江湖之地頻年罹
水潦之災考書中中亦合常式
宣城令毋克温
具銜毋克温在蜀乃公卿之後聖朝受擢用之恩渡江
而南莅宣首邑性寬裕政簡易在任滿四載今書第四
考夏徵之賦及九分巳上災傷水潦戶逃二千四百按
格令之常式詳考課之舊條直筆無私書為中上
太平簿張誦
具銜張誦與賈昭偉共理太平之邑俱滿三考司分雙
伸于考帳品量各見其官才戶口存亡賦輿納欠課績
次第臧否無殊書為中中循舊式也
太平令賈昭偉
具銜賈昭偉國家設考課之法官吏在任功過必書將
以憑否臧而定黜陟也江南歲多不稔農鮮服勤信卜
筮而佞鬼神棄耕桑而從網罟是以民無土著家無積
儲太平在公邑之間土田瘠而物貨薄災傷之地常考
可書今依仍第二考書為中上
涇縣簿王中古
具銜王中古涇州獨理考限三周常程賦租徵斂有足
全火盜賊擒捕無遺品第功勞直詞無愧中中之考依
格而書
附先君贈工部郎中墓碣
先君諱懿字伯達嘗誨諭曰余世本京兆人因唐末亂
離僖宗幸蜀爾祖徙家至於此錫披譜牒錫高祖開曾
祖易直祖誠皆高尚不仕先君好術數聚書數千卷博
施濟衆交親有婚嫁之累而窶貧者悉為嫁娶焉捐館
之年無疾而終嘗先會鄕里别親族大署於廳事之南
廡壁曰亡六月二十三日果於是日終焉蜀後主時陵
州刺史趙庭讓聞先君好古博施之名署攝本郡司馬
享年四十有八以丁已年六月二十三日終乃周顯德
五年(蜀廣政二十年也)冬十二月八日葬扵縣西北歸仁鄉崇
教里大塋也先君嘗作夀墳既而筮之曰斯墳也吾不
得而居之洎歿後果别卜宅兆而葬焉先夫人楊氏世
以孝行稱事舅姑以孝聞婦道母儀合於詩禮甲寅年
十一月五日終享年四十三乙卯年春二月葬在先君
墳西南五十步以龜筮叶從不宜行合祔之禮由是先
君之葬同大塋而别封樹錫兄弟三人兄繼雲錫名繼
沖後改曰錫弟繼英姊一人適宋知讓妹二人仲適鮮
延夀季適楊懷貴俱以令淑聞雲後更曰筠錫入關拔
解開封府寄應首薦御前就試太宗嗣位之三載歲在
戊寅九月二日一舉登第釋褐將作監丞歷著作郎左
拾遺右補闕起居舍人知制誥兵部員外郎戶部吏部
郎中弟英在故鄉守先人之舊廬錫弟兄相次云亡兄
亡於鄭弟終於蜀錫幼好讀書慕揚雄相如為文先君
曰觀爾之性必光大吾門也當立身揚名勉副吾望乎
爾也歷諫省拜章言事太宗以勅書奬諭曰勅田錫省
所上書具悉汝賢路奮身諫垣就列㒺效循循之輩竊
祿居官思齊諤諤之臣拜章言亊適符虛佇諒慰深衷
朕頃以交趾封郵非時怙亂廣南轉運有状奏聞言其
王師之衆枉被賊臣所害念其曾未效貢豈可不為救
焚爰命偏師往安彼俗固不貪其土地況尋罷其干戈
且如京西閒田素来窪下就開池沼良有其由一則以
安泊戰船一則以澄渟水潦既益皇都之壯麗亦資士
庶之遨遊况其執役之流皆是下軍之士固不曾差驅
編戶妨奪農功又如髠鉗之刑前王所用若比之於劓
刖諒有其等差且令斷頸之徒得遂全身之路誠非酷
法却大好生自覽爾封章固亦軫余懷抱見令檢尋制
度别較重輕今後凡有見聞更在無辭獻替或行或寢
斷自朕心盡節盡忠勿渝爾志其於嘉歎無廢寐興故
茲奬諭想宜知悉洎太宗晏駕皇上嗣位太宗所賜勅
書巳編於實錄矣先君訓諭之言俾立身揚名以光門
族幸兩朝遭遇聖主身既立而名已揚矣先君累贈工
部郎中先夫人追封京兆縣太君慮年祀寖遠乃撰表
墓之碣立於先君夫人二墳之間嗚呼霜露之感載懷
怵惕風樹之悲無所迨及思晝錦還鄉而未遂涕泣西
望因嘉州通判大理評事萬簡赴任托召妹夫楊懷貴
與姪嗣宗同訪求貞石以刻斯文時咸平五年歲在壬
寅冬十月十日嗣子朝請大夫尚書吏部郎中兼侍御
史知雜事上柱國京兆縣開國男食邑三百戶賜紫金
魚袋錫撰述
咸平集卷三十
