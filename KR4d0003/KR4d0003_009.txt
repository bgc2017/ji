咸平集卷九宋田錫撰
律賦
鴈陣賦(以葉落南翔雲飛水宿為韻)
絶塞霜早隂山葉飛有翔禽兮北起常遵渚以南歸一
一彙征若陣行之甚整嗷嗷類聚比部曲以相依當乎
朔埜九秋湘天萬里風蕭蕭兮吹白草雁雝雝兮向寒
水單于臺下繁笳之哀韻催來句踐城邊兩槊之幽音
驚起頡頏交相翩翻迭翔似魚麗之布列若鵝鸛之舒
張疎密有緒高低載颺天空而殘月鋪影水闊而微雲
間行應遵丹鳳詔書咸增躍躍雖是蒼鷹鷙勇敢擊堂
堂觀其唳青霜横碧落歴江渚達沙漠來若羽林騎士
聞一鼓以爭前去如翼衛材官聽摐金而稍却豈天陣
地陣之能詢何圓陣方陣之足云但見乘夕靄拂朝雲
羽翼自高不讓於漢家飛將煙霞遠没疑沉於朔漠孤
軍宜乎後伍先偏聲交影接當塞上之飄雪值江臯之
墮葉縱横勢定陣圖按牧野之師綽約體輕兵法試吳
宫之妾惟有淮之北漢之南山如畫水如藍離離而霞
彩旁襯一一而波光遠涵旋成偃月之形悠颺可愛忽
變常山之勢首尾相参乃知接武煙鴻追蹤霜鵠既横
空而似陣自違寒而順燠北方遠兮南圖遥雲飛兮水
宿
開封府試人文化成天下賦(以煥乎文章化被天下為韻)
大哉至明之君膺景運集洪勲躋域中於皇極化天下
以人文時屬昇平煥聲明於禮樂道尊儒雅發謨猷於
典墳豈不以丕光大之遠圖闡雍熙之至化金革斯偃
朝堂多暇遒人述職方下采於詩聲真宰經邦亦恥言
於強霸美哉文之為用也至化攸先明乎煥然比萬彙
流形於厚地三辰垂象於穹天藻火衮裳禮之文也始
飾容而有爛羽旄綴兆樂之文也將達節以相宣故堯
舜化民以仁禹湯躋俗以義致玄德以招著見皇風之
光被是以魯史述湯之德也則曰齊聖廣淵虞書美堯
之仁也則曰聰明文思宜乎籩豆品數車服采章成均
掌庠序之齒列瞽宗司金石之鏗鏘繪宗廟之彝器炳
日月於太常皆文之於外者也黎民閱之以恭肅靡不
昭彰迨乎易之教也厥旨精微書之訓也俾人貞幹詩
之教也致流俗之惇厚春秋之教也懲賊臣之叛亂斯
乃文之於内者也萬國化之中正炳然明煥是知撫育
中區恭臨寶圖納生靈於富壽致品彙於昭蘇亦猶挹
水於器而方圓自適以木從䋲而規模罔踰是以洋洋
鄒魯之風宜乎盛矣穆穆唐虞之化猗歟煥乎今我后
功格昊穹澤流區夏復風俗於淳古播詠歌於大雅悦
靈臺之偃伯慶華陽之歸馬小臣幸與試於王庭抃蹈
於雙闕之下
南省試聖人並用三代禮樂賦(以皇猷昭宣禮樂備舉為韻)
吾皇帝膺運承乾惟師古以為先化邦家而輯睦因禮
樂以昭宣雖三代令王稽沿革而殊矣而千齡聖運能
損益而煥然豈不以樂也者本乎天禮也者本乎地將
化民以成俗信有教而無類禮能加肅先俎豆之有儀
樂以導和宜笙鏞之大備昔夏后之御歷也憲章於舜
祖述於堯推歷稽人統之正用寅為歲首之朝牲用乎
驪能降神於肹蠁聲均大夏又何取於簫韶所以致皇
猷穆穆而王道昭昭乂若有商之統天也以應天順人
惟干戈兮是舉以逆取順守致彛倫兮攸叙恭為禮本
嘉尚白於衣冠濩為樂稱表均和於律吕其以宗周之
致理也以道合乎地者稱帝仁合乎天者為皇能兼帝
皇之盛德是為聖哲之令王騂犢貴誠加以用宗彛之
鬱鬯黃鐘本律其始導天統於隂陽是知三王之救衰
弊而拯黎元也不相襲乎至音靡相沿乎大禮亦猶五
材迭用運元化以成功四序交新致歲功而有體今皇
上嗣位而致昇平也前古之遺文必復百王之闕政皆
修以文章明備聲教同流明堂辟雍表尊崇於儒術宫
懸樂府方遠播於鴻猷矧今卜代繼於周姬登歌美乎
象箾方期駕玉輅於魯道封金泥於泰嶽遐方咸走於
梯航太史遠頒於正朔小臣稽首而稱之曰穆穆皇皇
有以見我宋之禮樂也
御試不陣而成功賦(以功德雙美威震寰海為韻)
聖人以德御天下威加域中諒至仁以無敵故不陣以
成功徵道德之格言謂乎善戰取春秋之經武自服皇
風是知恩始孚於萬靈武實加乎七德安民和衆以為
本禁暴戢兵而是式所以堂堂之陣弗施而唯取柔懷
整整之旗何用而陋乎剛克昔者成湯革夏澤及萬邦
勍敵靡由乎力制匪人自悦而心降豈比夫祖龍霸秦
恃山河之百二淮隂事漢稱智勇以無雙又若武王克
商靈旗前指豈鵝鸛之是列匪魚麗之稱美自然威宣
有亳民率服以來歸師濟盟津衆悦隨而戾止是知王
者之取天下也澤普羣動恩流九圍道德為城池之固
忠信為甲胄之威所以簞食壺漿迓王師而自速靡旗
亂轍望聖德以如歸宜乎師克在和動先觀釁仁義之
施也若風雨之速威武之加也若雷霆之震傳稱因壘
美崇伯之歸周書曰舞干紀有苗之服舜今聖朝以民
躋壽域道洽人寰將鑄劔於農器方虚候於玉關弭禍
亂於未形恩能服衆布英威於有截禮以防閑下臣賡
歌之曰化洽無私兮功符不宰取仁義為勝兮豈干戈
礪乃德上冠於唐虞政下任乎元凱孫吳之陣法奚取
韓白之兵機弗采宜乎車同軌而書同文至化方流於
寰海
春色賦(以暖日和風春之色也為韻)
芳景晴空春曦暖融霽花天之一雨泠蕙徑之來風宫
闕參差晻靄朝煙之上山川明潤森羅遲日之中總而
賦之春之色也化工運丹青之筆貞宰以天地為冶仙
家乍至桃花暎武陵之谿南國未歸楊柳繞瀟湘之野
始乎言太簇之辰書曰王春北闕引青旂之仗東郊馳
蒼輅之輪和氣倏來襲冕旒而盡悦朝陽既出麗藻火
以交新邇後革隂遷陽更寒易暖暖襲物兮舒釋陽為
光兮布滿明霞澹靄初發色於樓臺清奏雅歌始均和
於律管言其狀也則明婉而融怡狀其體也則暄妍而
赩曦宫漏晝永天光日遲散梨花兮似雪垂柳線兮如
絲古渡輕波望孤舟之去矣平蕪落日惜晴山之遠而
大都芳景之妍物華非一美梁王之苑囿閱漢家之宫
室珠閣縻雲金莖爍日竒樹綺錯幽禽錦質盈空兮嘉
氣曉浮暎水兮晴雲晚密丹帷翠幄因藉草以絣羅寶
馬鈿車遇看花以闐溢景麗何多情怡若何藻飾兮神
化之巧融明兮時氣之和美其近焉謂彙花而澹柳賦
其遠者憐被山而帶河稱含筆以閒吟生於豔意宜倚
樓之遠望流入横波惟有多士逢時觀光上國金牓中
大常之第玉階謝帝皇之德柳陌杏園花驄寶勒雪袍
綴行桂枝新折觀者如堵有以見滿身春色
曉鸎賦(以芳天曉景悦聽清音為韻)
煙樹蒼蒼春深景芳聽黃鸝之巧語帶殘月之餘光金
袂菊衣新製乎遷喬羽翼歌喉辯舌鬭成乎一片宫商
嘗以清漢云斜東方欲曉華堂静兮寂寂珠箔深兮悄
悄新聲可畫初歴落於花間餘囀彌清旋間關於樹杪
宛轉堪聽纏綿有情伊寶柱之清瑟與銀簧之暖笙雖
用交奏而咸豔聲未若我朧月澹煙之際鸎舌輕清聽
者躊躇聞之怡悦若清露之玉珮觸仙衣之寶玦隨步
諧音成文中節未若我曉花曙柳之間鸎聲清切美夫
藻井霞鮮金盤露圓語因繁兮作默韻將絶兮重連窗
背紅燭星稀碧天楚襄王春夢覺來還應默爾陳皇后
香魂斷處寧不依然有時楊柳迴塘梧桐深井聲煙裊
兮忽斷意春牽兮自永新篁宿寒芳杏朝景關關枝上
帶花露之清香喋喋風傳入月簾之静影樓閣輕隂房
廊悄深引萬重之芳意成百態之餘吟綠窗夢斷玉鑪
殘堪憐俊品寶帳酒醒宫漏淺彌稱清音余以為春帝
之命敷宣詞令鄙桃李之無言嫌百舌之多佞知仙翰
兮善歌可司花於香徑巧緒非一辭端靡定其聲也纍
纍然端若貫珠悦春朝之采聽
咸平集卷九
