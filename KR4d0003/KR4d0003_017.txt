咸平集卷十七宋田錫撰
古風歌行
讀翰林集
太白謫仙人換酒鷫鸘裘扁舟弄雲海聲動南諸侯諸
侯盡郊迎葆吹羅道周哆目若餓虎逸翰飛靈虬落日
青山亭浮雲黃鶴樓浩浩歌謠興滔滔江漢流下交魏
王屋長揖韓荆州千載有英氣藺君安可儔
寄宋白拾遺
醉中别大梁西歸渭水陽飄然何所似浮雲辭帝鄉歸
來驚歲晏悵然增浩歎景短倏云暝夜寒難至旦拂酒
雪花飛早梅思南枝碧落周星紀青陽換歲時雙魚忽
得書云已外華籍金骨俄輕舉玉霄仍近密小諫官職
清大才文翰逸獻納有嘉謀英豪伸壯圖萬乘是知巳
三公駭竒士嚴吾侍從臣元白才名子揮毫爛彩霞逸
性飛湍水不日縯絲綸鼇宫承帝旨伊余重交結白日
貫精誠黃金一諾重鴻毛萬事輕微塵彈余冠清泉滌
吾纓思佩朝天籙相將昇太清
塞上曲
秋氣生朔陲塞草猶離離大漠西風急黃榆凉葉飛襜
襤罷南牧林胡畏漢威藁街將入貢代馬就新羈浮雲
護玉關斜日在金微蕭索邊聲靜太平烽影稀素臣稱
有道守在於四裔
塞下曲
黃河瀉白浪到海一萬里榆關風土惡夜來霜入水河
源凍徹底冰面平如砥邊將好邀功夜率鏖兵起馬渡
疾於風車馳不濡軌盡破匈奴營别築漢家壘拓土過
隂山窮荒為北鄙天威震朔漠人心畏廉李所以龍馬
駒長貢明天子邊夫苟非才怨亦從茲始
結交篇
為簮莫用玉玉脆長憂折連環須以金金堅永無缺陳
餘尚倜儻張耳重交結事勢俄參商干戈自屠滅意斷
如玦離情忘若絃絶始志何綢繆終讐何勇决我願然
諾心不得輕相悅
投杼詞
孝為百行本至性由天資曾參善事母母氏賢且慈馨
膳以饋進承意惟歡怡高堂既自樂織室閑鳴機飛語
忽來告明識潛深思蓋念事吾孝安得殺人為亟聞寧
不信投杼遂生疑乃知君臣際反以交朋推道德難結
固恩情有合離毁譽苟不入讒間無以施景慕魏文侯
滿篋留謗辭樂羊在中山委遇終不衰
儗古(十六首)
棠谿出精金百鍊無餘滓鑄得芙蓉劎靈揮若秋水陸
可斷犀兕隂亦驚神鬼照物雙影寒中宵靈氣紫有時
風雨至欲作龍蛇起海酒與陵肉寳燭延竒士酣飲取
傳觀英圖各相視吐氣成虹蜺將平不平事大笑荆軻
軰卒如兒女子
中山魏公子志意邈難儔朝吸沆瀣精遠與溟鴻游風
高江浪惡雲黃海樹秋青山對獨酌明月在孤舟心常
懸象魏迹若參公侯縱横致君術思一伸良籌
遊子中夜心功名忽嗟暮皂貂空上書甘泉方獻賦白
日驚壯齒青雲有英顧收采苟不時珊瑚亦生蠧
漢鼎鴻毛輕諸侯爭弄兵吳魏巳先定玄德思功名據
鞍髀肉消感激淚沾纓南陽有竒士三顧精誠傾龍變
得風雨指麾霸王成日月若長在永永懸英聲
碧落登真訣太霄蘂簡書安得松喬子仙階一授余載
攬彩霞綏去登紫雲車飄然遠氛俗志逸如龍攄
曲逆漢功臣少年嘗窘厄巷舘雖席門軒車盡嘉客事
魏言不從說楚謀無獲來降隆準公罄伸圖霸策絳灌
競生妬讒非相見廹封金欲拂衣將舉鸞皇翮豁達英
主心信遇終無隔小節不掩名勲庸自輝赫
禰衡鸚鵡詞揮翰無停綴狂甚於接輿才不容當世身
居桴鼓下心在雲天際黃祖悁忿來殞之如虎噬淺水
游巨魚宜失縱横勢
玉樹拭不滅柳帶柔堪結惠然貞婦心皎若天山雪羅
幕生春風珠簾鑒秋月滄波鷰又歸尺書胡斷絕
萱花不須折安足㤀君憂青銅莫頻覽適令驚髩秋謝
安壮未仕定遠晚封侯功名俱磊落時來豈自由
直言如霜刀卒發傷人意痛貫丹誠中無與金瘡理緘
恨若瘢痕終身難棄置伺隟果報時遂陷無情地雖悔
安可追弗及同奔駟君子愼樞機言之豈容易
楚畹種芳蘭發生逢早春萌芽初蕺蕺枝葉俄莘莘幽
叢秋既老芳氣冬彌薰馨香當還風晻靄來襲人百草
莫相妬從之為爾鄰深林莫蓋藏芬然亦自伸朝采暮
采采虹綬瓊瑶人
天風吹雨來黃土為柔埴一經女媧手蹶然舍性識悲
哉商子孫不能述祖德愚朴變澆漓化之尤費力
余聞靈鳳膠可以續斷絃又聞返魂香招魂以其烟因
念三季時人為世態遷遷之不自覺純信成險艱中含
妬與忌外即怡温顔覆人如覆舟先示其甘言中夜蹈
虎尾霧海生波瀾投彼機會時傾亡果忽然願得靈鳳
膠續之以仁賢願得返魂香返其淳化源免令古樂府
高歌行路難
廣陵秋節半旗鼓迓靈濤鰌沈雲海遠風激雪山高壮
哉水濱人游為水中豪弄濤若平地輕命如鴻毛古稱
公無渡終渡堪悲號憑深良足畏知險可先迯甘言毒
人藥巧笑刳腸刀狎玩終罹禍險甚於滔滔昭然聖賢
誡勉旃於爾曹
赫赫英豪士韓侯令子孫千金募死士博浪報君冤國
恥尚未雪驥足俄驚奔待搏如猛虎未耀同朝暾伯略
師黃石大計當鴻門談笑定安危功業遂隆尊鸞皇不
啄粟麒麟不駕轅將從赤松游高謝漢皇恩一旦君臣
中奪宗物論喧片詞為密勿四皓如飛飜進退存亾間
以智為身籓
嶧陽生孤桐擢幹百尺高風雨萌枝葉鸞皇棲羽毛天
質自含響衆木非其曺斵為綠綺琴古尺貞金刀所製
有法象不敢差釐毫重詳舊譜錄試撫觀均調其聲清
以廉聞者不貪叨其音安以樂令人消鬱陶彈宫聽於
君君德如軒堯彈商聽於臣臣道如䕫臯不覺起蹈舞
形逸同翔翺願以七寶粧薦之於天朝玉軫朱絲絃輝
華近頳袍一彈南薰曲解愠成歌謠
咸平集卷十七
