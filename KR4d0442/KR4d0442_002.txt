竹素山房詩集卷二
元吾丘衍撰
書陳道士止酒詩後
真樂不在酒高吟豈為狂誰能採菊似陶令籬東若待
江州王陳仙紫霞客脱洒吾所識天瓢不染人世香曾
向瑶臺醉春色玉桃屢食王母笑眉髮千年若年少世
人往往猶見之對人但寫空中辭長江滔滔九江水江
流注海無窮巳錦腸光射虹影昏未必塵漿可濡此陽
春從昔和者稀大音既發餘音低隋侯明月照車乘紛
紛魚目空塵泥高陽小飲夸漢祖伯倫荷鍤終何補君
不見餐霞樓上飛鳳凰釀玉蟻穴蒼苔荒
春夜對月
夜色春仍好樓虚滿月華淡烟同引索暖桂不成花望
影弦初上憑高月為賖芳林漸葉密更起故林鴉
題牡丹圖
九天霞色染精神高與羣芳别帝臣彷佛沉香亭下意
何當重見謫仙人
洛城曉
洛陽曉氣浮春空花風漾暖香濛濛油車碧鈿金騕裊
染露蹴烟移海紅回廊複宫洞房隔夢入瑶臺買春色
疊柳蛾眉蜀帳昏誤識銅駝錦香陌鸞悲鏡舞秋茫茫
簾移日光春晝長春晝長恨春草胡蝶飛來髩先老
戊申二月八日春社
宰肉陳平老祈年舊禮傳雜花芳艸外新燕暖風前東
越猶糠覈西山自管絃村民思社雨把酒對青年
好雨
好雨來還歇霏霏入暮多蘚牆遺舊濕庭樹忽新柯生
意能如此黎民喜若何田疇近東作為美玉山禾
仙人藍采和像
紫府仙人號采和酒壚曾見幾回過青錢謾引痴兒笑
未必仙機在踏歌
白描倦繡圖
烟茸霧態玉芙蓉啼鳥無聲小院空誰信傷心蝴蝶夢
却因秋色怨東風
戊申嘉稔
南畝晨烟白西風萬寶成人民減饑色井陌聚歡聲高
廩還堪賦饞烏為浪驚耕耘豈吾事轉覺媿平生
胡穆仲輓歌詞
出處嗟吾道窮經獨暮年凋零魯先哲感激漢遺賢青
簡餘心在金華客夢懸寥寥想孤鶴弔影白雲邊
種竹
近種牆陰竹幽人此見分巳添瀟灑趣不礙往來雲書
帙光能映林泉志頗欣秋風生意好翠氣日氤氲
除夜雪中
萬火千門俗浮天萬井烟雪中逢此夕老去惜殘年栢
葉寒新採椒花喜屢傳春風幸可待更雨坐燈前
王復元輓歌詞
昔赴公車日官占忤大臣歸來從白首老去有蒼昊泉
石心何固文章氣益神談玄竟絡絶愴惻重傷神
仇仁父解秩建康有新文曰金淵集
老去陶元亮歸來向子平鄉關成久别故舊喜相迎卜
宅來江燕移尊笑海鯨新傳浣花句未怪作金聲
送商繼顯
昔送春水别悠悠歲華遷廉車忽東來清風滿長川我
家衡門古城曲養素居真抱幽獨少年未免笑陳平委
巷何人重干木君能下士傾里閭時恒過我談詩書丈
夫貴義乃如此高懷可似東平徐鳳凰銜書紫雲闕驛
使連催向春發此行莫嗟老相隨尚父猶能贊綸綍青
雲萬里何茫茫冥鴻不飛天路長瀛洲松桂各有意未
應(闕)笑孤蘭芳人間聚散豈得已義士由來重知巳璅
陵舊隱固依然東山須為蒼生起
漢會稽銅虎符
牙璋舊制此能存銘刻昭昭漢後元太守未慚司馬徇
未信左契不虚言
銅韋皋像
貞元美化出成都遺愛文翁道豈殊三寸青銅人未識
可堪指點笑侏儒
馬虛中為廬山黃尊師畫西湖烟雨
湖山秀絶錢塘西六鼇截岸開雲霓瑶峯綵樹綺羅色
孰將烟雨看冥迷昔年繁華有如此金碧樓臺畫圖裏
今來觀畫想當年一片生綃但烟水紫霞道士璚樓仙
棲真養素玄又玄含毫深霧入幽思寫開十里玻璃天
玻璃浮天漾天色倒影斜分雨雲墨元暉有意共蒼茫
豈在西孃艷彫飾晴天散雨東風吹雨收巳覺非當時
它年攜此故山去松風灑瀑遥相思
周達可隨奉使過真臘國作書紀風俗因贈三首
裸壤無霜雪西南極目天豈知雲海外不到斗牛邊異
域聞周化竒觀及壯年揚雄好風俗一一問張騫
絶域通南舶炎方接海濤神仙比徐市使者得王敖異
俗書能記夷音孰解操相看十年外回首興滔滔
漢界踰銅柱蠻邦近越裳遠行隨使節蹈海及殊方鴃
舌勞重譯龍波極大荒異書君已著未許劒埋光
因上人以所畫陶隱居留别
真僧寄人間雲影落大地倏來無本行暫止寧有意嘗
覽物外史覺士吾所欽擾擾萬境中丹葩耀陽林往年
識因公古貌白毫相今年重相逢遠意益疎放金策掛
山壁衲衣懸竹枝了然離言辭明珠淨摩尼陶公古仙
人道備入海岳寫容寄遐思神交慰寥邈一鏡攝衆影
萬有道所將相送湖水隂空雲起蒼茫
演上人歸雪峯
昔誦梁苑賦雪山峙西方茲峰一何高玉影發夜灮演
公禪門秀法海一葦航遠參天目僧回憩中峰旁向我
說方外飛鴻點滄浪雪飛本無花雪盡復何有豈如故山
中寒光射牛斗學道當解此純白含性宗想同覺禪師
空山對芙蓉
洪崖圖
神物相隨似六丁千年一到洛陽城世人若欲知名字
問取山中衞叔卿
(題闕)
徐市(音弗)樓船入紫烟咸陽宫殿夢三泉華山雲白青松
老却笑秦皇不得仙
鄭中行欲聽洞簫
我有鳳玉管琅然韞天音能令鍾子期不聽山水琴鄭
叟識我趣入郭迺見尋語意不盡言高情寄長吟何當
良夜秋逸舉懷古今舟泛碧水月聲搖紫雲林揮手絶
世念與君契遐心
桃源
避世成仙豈怨秦翠霞丹靄景長春不因野水流花出
此地何由識晉人
海棠
困雨愁烟濕錦絲脂痕輕染最嬌枝曲闌長斷春風晩
花未開時色已衰
暮烟效韋蘇州
冉冉浮素空悠悠隔秋樹幽禽何處來冲破怱飛去
雨後
小橋一夜生春水得意鸕鷀弄淺深却喜東風愛顔色
細吹不遣落花沉
初夏
竹樹吹涼滿檻前南風收雨淡無烟晴雲一片看如雪
我欲呼來直上天
湘妃牋
湘水一萬頃九疑共茫然南廵嘆重華影落蒼梧烟娥
皇與女英泪洒泣野泉竹冷濕幽翠鸞飛望寥天淒涼
水雲飄䰟斷五十絃曲盡人不忘才子遺妙篇觀此拂
空素南風起樓前
送陳渭叟還葛溪景德觀
葛溪去錢塘一百三十里仙人有遺迹丹光玉泉水昔
年左仙翁九鍊金色紫服之上雲漢人仰空劍履橘亭
一何幽笑爾千樹李蘇耽亦仙人臨水昔種此渭叟得
真道羞將釣璜比摘芳咽金液汲井漱晨齒遥追兩仙
趣撫掌白雲裡居山十二載松雪自知己歸去請勿遲
龐公厭城市
答吳仁甫
列子居鄭甫舊與南郭鄰連牆不相過跡遠道愈親多
君卜歸意樓望湖水濱玉壺照青夫游躍見紫鱗終久
一相訪西山望氤氲
長江巨浪圖
卷中秋色似江臯已覺軒忩走六鼇笑我氣呑雲夢澤
更將椽筆起波濤
醱醅
銀河瀉液迎春風搖光泛影琉璃鍾芙蓉泣霜膩香薄
石髓滴花浮玉蟲氍毹紅深五雲熱漏壺水盡蟾蜍渴
欲借金莖一寸冰滿堂笑看妲娥月
詠史
殽函恃險竟何如虎視乾坤歸六虛空向人間焚典籍
宫中尚有不韋書
歌風臺上凜英雄玉斗鴻門事已空何事封侯先雍齒
可怜紀信竟無功
初月
初月浮新彩秋清過雨霑含輝猶脉脉凝望極纖纖玉
兔知何處金鈎忽上簾西山彩霞外容易别高簷
中秋翫月初陽臺有約不往夜分有作明日寄同
約諸公
今夜仙臺月清寒發夜深遲回阻雲物悵望憶登臨玉
管閑清吹銀河耿太陰無才媿玄度聊為續長吟
月色
月色今宵好當空一鑑全照雲收暮雨散影自遼天林
密搖金屑簾疎漏玉泉有懷思謝尚捨棹泊長川
題吳孟郯畫溪山雨霽圖
雨過西風晩陰晴向此分溪山淨如染猶有未歸雲
聞蟬
城郭南風裏今朝始聽蟬忽如高樹杪瀉落半岩泉耳
静生涼思窗開醒晝眠無因飽清露愛爾似神仙
如上人字月印詩
海色涵天碧金波湛玉壺山河同影幻上下合空無圓
覺名方定真如道豈殊盧敖一回首照水弄玄珠
贈馮供奉二絶句
朝元閣上五色牋回首春風二十年今日相逢宫樹老
始知方朔是神仙
開元天寶夢中春曾捧泥金下紫宸舞帽槿花容易落
等閑老却太平人
過玉泉
東山白石路霜草相因依碧泉吐明珠隠隠涵玉輝拊
闌紫鱗驚日暮倒影歸犀火或可然吾當測幽微
尚方連環歌為孫康侯徵君作(有序)
徵君應聘之明年召對日親錫以連環其環隠起旋
螭左右鱗沓轉軸其在後合之則環面俱隠開則復
連綰以碧縚寵禮之厚者昔明皇賜宋璟金著以表
其直此其比德歟因獲載觀俾作連環歌
尚方結綠藍田春鹿盧宛轉開龍鱗神妃輾輪出宫沼
躩落夔螭盤素雲朝元真人紫霞客宣室金門曉初入
奚官捧環天語開調笑耕烟種雙璧青絲綰空作藍綬
淺綴流蘇玉虹走歸來佩服對虛皇千秋萬歲南山夀
聽張供奉歌赤壁二首
蒼顔白髮紫雲歌舊說秦青奈爾何一曲貫珠聽不盡
西風餘韻繞庭柯
銅臺翠瓦散春烟歌舞人空曲尚傳不意秋風寥落後
江南更識李龜年
寄奉化任叔實
釣鼇海上任公子曾與莊周釣秋水長風鼔浪非所憂
斷掣虹霓未云巳時人聞此謂我夸我聞為君長驚嗟
欐梁不為鼠穴用天河乃可横仙槎君家昔住海東邑
柳侯一見如曾識相逢大笑傾酒壺誦君文章洗胷臆
東風吹船忽西下揚馬聲名孰相借醯雞未信雲中鸞
結綠青萍豈聞價人才自古難過知丈夫未肯輕揚眉
杜陵豈是不鳴者孟生老作襄陽兒炎歊吹風九天熱
相憶林幽灑雲髮拄杖可待或有期為掃秋空待明月
題李仲賓使君畫瀟湘烟雨竹
綠雲繞湘川九疑亦微茫帝子不可見碧鸞自翺翔李
侯灑秋毫冉冉烟雨鄉猿嘯非我聽龍枝日騰驤緬懷
濯纓人於焉詠滄浪折我青琅玕與之拂扶桑
竹素山房詩集卷二
