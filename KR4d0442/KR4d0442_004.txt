竹素山房詩集附錄
吾子行文塚銘金華胡長孺撰
吾衍字子行太末人大父為太學生留弗歸遂家錢唐
子行工篆隸書通聲音律吕之學讀太玄經號貞白處
士慕李長吉詩樂府效其體為之氣韻輒與相似性曠
放有高世不仕之節自比張志和郭忠恕玩䙝一世遇
人巧官善富如蟲蛆臭腐將噬染已其所猒棄者詣門
請謁從樓上遥與語吾出有間矣顧彈琴吹洞簫撫弄
如意不輟求室委巷教小學常數十人未成童坐之樓
下與客對笑談喧樓上下羣童一是肅安好譏刺輕侮
詩人文學士獨盛稱仇仁近婺胡穆仲汲仲至謂百年
亡有其著述有尚書要略晉文春秋楚史檮杌說文續
釋道書授神契卦氣間中編等書初子行年四十未娶
所知宛丘趙天錫為買酒家孤女為妾女嘗妻人年饑
棄歸母與後夫匿弗言輒去之太末妾為子行産子數
日死留五年當至大四年秋故夫微知妻處訟之逮母
母來死子行所又逮後夫後夫復舍于子行因偽楮幣
事覺捕得言主人子行固弗知邏卒辱子行南行數百
步錄事張景亮識子行叱邏者曰是不知情者攝之何
為即解縱遣歸臘月未盡二日甲午子行持詩一章暨
玄縚緇笠以詣仁近别值晨出家留詩還縚笠子行去
不知所之其詩曰西泠西畔斷橋邊意將從靈均於斯
明年三月辛酉衛天隠以六壬筮之得亥子丑順流象
曰歲子月巳旬寅斯首亥為水鄉巳墓在丑惟子與丑
無禄霣虛墓非其藏死沉江湖是生戊辰土為宰制土
弗勝火家絶身棄此其骨朽淵泥九十日矣與詩合西
湖多寶院主僧可權從子行學詩聞其定死哭甚哀為
琬良石鐫碣院後與浮屠師遺塔相望曰皆吾師請長
孺銘庶幾子行有後世名其銘曰
嗚呼生不凟死不辱貞哉白
郚衍傳金華宋濓述
郚衍字子行杭人也意氣簡傲不為公侯屈色嘗自比
郭忠恕居生花坊一小樓客至僮輒止之通姓名使其
登乃登廉訪使徐琰一日來見衍從樓上呼曰此樓何
敢當貴人登邪願明日謁謝使節琰素重衍笑而去生
徒從衍遊者常數十百人衍坐童子地上使冠者分番
下授之時出小青涼傘教之低昂作舞勢或對客游談
文&KR1744;解髮濡酒中為戱羣童為肅容莫敢動衍左目眇
又跛右足一俯一仰嫵媚可觀宛有晉宋間風致畜兩
鐵如意日持弄之或倚樓吹洞簫數曲超然如忘世者
性好譏侮文學士獨推服仇遠及胡之純長孺兄弟謂
百年間所無有初衍年四十未娶買酒家女為妾至大
三年秋或訟女嘗為巳妻官為逮女母母死逮母後夫
夫來主衍家會其偽券事覺連及衍衍固弗知也邏卒
辱衍南出數百步錄事張景亮識之叱曰是不知情何攝
也即遣歸或有訴衍承相府事得下杭府殆臘月未盡
二日甲子衍持詩别仇遠竟去不知所之明年三月辛
酉衛天隠以六壬筮之得亥子丑順流之象曰骨汚淵
泥久矣多寶院僧故從衍學為詩聞其死哭甚哀招䰟
葬之西湖上衍通聲音律吕之學善效李賀詩工隸書
猶精于小篆其志不止秦唐二李間宛丘趙期頥以書
名世得之衍者為多其所著書有尚書要略聽玄造化
集九歌譜十二月樂辭譜重正卦氣楚史檮杌晉書春
秋道書授神契說文續解石鼓詛楚文音釋學古編竹
素山房詩世多傳焉說者曰衍之才高矣使其能自貶
以入繩墨則其所進孰敢抗之哉今所學僅若是固可
尚也亦可悲也雖然衍亦竒士也夫
吾丘子行傳華川王禕
吾丘子行者名衍太末人也其先為宋大學生留弗歸
遂家錢塘至子行比三世子衍嗜古學通經史百家言
工于篆籀其精妙不在秦唐二李下而于音律猶精然
性放曠不事檢束眇左目右足跛而風度特醖藉一言
一笑皆可喜對客輒吹洞簫或弄銕如意或援筆製字
旁若無人每以郭忠恕自比自號貞白處士僦㞐陋巷
中教生徒常數十人未成童者坐之樓下賓客談笑喧
動隣舍而樓上下之徒常肅然達官貴人聞子行名欵
門候謁非其意斥弗與見或從樓上遥與語弗為禮或
與為禮矣送之弗下樓也東平徐公子方海内大老也
持部使者節浙西所蓄古器物欵識多莫能辨咸以為
非子行無能知者徐公即命駕訪子行子行為一一鑒
定之徐公未嘗不嘆服其精敏于是人皆謂徐公能下
士而子行非果於傲世者矣子行為詩不純守法律而
喜著書所著有尚書要略聽玄集九歌譜十二月樂詞
譜重正卦氣楚史檮杌晉文春秋道書授神契說文續
解周秦刻石釋音學古編其修辭立論皆識見超詣人
所弗及故用是自負藐視一世其所稱許者惟錢唐仇
仁近永康胡汲仲穆仲三人于他詩人文士悉少許可
動加譏刺不顧人喜恕不知者不堪其謔侮知者以其
類乎滑稽不䘏也初子行年四十未娶買賣酒家孤女
為妾不久即死死且久人或誣告子行妾嘗為巳妻有
司逮妾母而妾母已再適人居他州及來死子行所又
逮妾母後夫後夫來復舍子行而坐偽鈔事覺竟連子
行知情子行懼走訪仁近值仁近蚤出即留詩以去遂
莫知所之後三月吳人衛天隱以六壬筮之得亥子丑
其詞曰歲子月巳旬寅斯首亥實水鄉己墓在丑惟子
惟丑無禄殞虚墓非其藏死沉江湖是歲戊辰土為宰
制土弗勝水家絶身棄此其骨汙淵泥九十日矣筮與
所留語語合乃知子行已投水死其弟子為招䰟以葬
而汲仲為之銘為說者曰篆籀之學自宋季其敝極矣
國朝以來始子行倡其說以復于古而吳興趙文敏公
實和之其學乃大明子行可謂博雅之士哉子行既殁
得其學以名世者宛丘趙子期濮陽吳孟思子期仕至
執政而孟思今猶布衣云
吾衍傳太原王行著
吾衍者字子行其先太末人也大父為宋太學生徙錢
唐遂為錢唐人衍工篆隸書明律吕著書史能屬文辭
所著有晉文春秋楚史檮杌說文續釋尚書要略等書
居錢唐市側委巷一樓蕭然惟法書銘刻古編鍾鐃磬
如意之屬置左右時撫玩用為娱樂有豫章人以音律
自喜聞衍名造之衍與語合甚既而扣所列鍾鐃間曰
音何屬客曰某也又擊其次客曰某也扣遍言率合衍
後東柱下鎛鍾擊之鎛形弇其音涵沍客審聽之曰宫
乎衍笑曰宫當渾以圜重以(闕)茲鬱勃不發非宫也而
不比他辭盖古棄鎛耳客乃服明年攜一鎛鐘復來詣
衍則衍死矣因徬徨欷歔不能去歎曰吾學無所正也
初衍年四十未娶宛丘趙天錫為買釀工孤女為妾妾
母嫁後夫夫以私造楮弊事覺避遠來衍所衍意其省
女弗察及逮卒根逐至衍舍及接後夫出併係衍道逢
錄事張景亮知衍事謂卒曰是不知情奚攝為趨舍之
衍既脱猶不釋然即為詩别其友仇遠徑去旦日遠讀
衍詩怪其語異常隨跡其處竟莫知所往遠後行湖上
微訪之有買酒老媪自云常識衍所曳屨遺水際遠始
悟詩中意乃知所自湛死矣時至大四年也衍性剛簡
希偶所善惟金華胡之純長[孑(焉-正+?)]兄弟暨遠他雖稱貴人
求知之非所合率拒不肯見每出常獨行不求侣遇明
霽時日之湖山間無定適任步所至便道以沽酒飲微
醉箕踞長歌其所為樂府詩歌已輒放聲慟哭乃返家
逼市無曠隙地當月明則持洞簫來屋騎脊而吹聲怨
愴而忼壯聞者輒能别識既死咸傷悼曰箾聲不作矣
有桑門可權嘗從衍學詩哭之甚痛求屍不得有為以六
壬筮之得亥子丑順流象曰屍漂不可見已權弗信益
購索之終不獲云余少時聞長老言衍死人咸高其不
受屈或曰是褊心輕已自喪余嘗悲之其不受屈非也
褊心則然謂其輕已自喪過矣以衍之不肯妄知人與
觀其長為大慟時意氣彼其所自負者甚重也惟高視
一時謂當世無足知己則固有遺世矣而橫逆之激切
之此遽捐其生也雖然使衍能夷然委順以其學自善
其身盖有餘裕顧乃不懲小忿害滅其性以取不弔之
譏嗚呼惜己
贈吾子行浦城楊載
春雨連城闊春雲暎戸多長衢方淖濘小水亦風波抱
獨能如此思君可柰何便當乘興去着屐一相過
酬吾子行
耿耿思朋舊悠悠涉歲華既依秦大姓方問魯東家雅
道將誰與新詩敢自誇秪今能會合不憚路途賖
題子行所藏魚藻圖
晝出鯈魚戱綠漪羣分小白更相隨主人真得蒙莊趣
視此洋洋樂可知
書吾子行篆書陰符經四明袁桷
唐世陰符始大行原於李筌成於李靖貞觀皇帝始酷
好之命禇河南凡書一百九十本貞觀之意盖廣用兵
之說耳李筌托神姥之言迺曰上有神仙抱一中有富
國安民下有強兵戰勝又妄增六注以惑後人然終不
可悉解而吾子行復書之何邪唐人作篆惟書千文盖
懼學者之未易察也徐鉉作項王亭賦彷李陽冰裴公
德政碣之遺意子行沉困市隠豐碑巨碣不能以自見
寫其幽曠託焉以自逃者也余嘗聞善書者大篆不得
入小篆隸書最懼入八分使子行在吾願相與評焉
贈吾世衍(名有废號竹房)顧梅山
士友多交接惟君有敬心少年精古篆諸老喜新吟簫
品神仙曲琴彈山水音無人知此樂只在竹房深
吾子行夢蝶壇疏四明任士林
誦五千言嘗究猶龍之旨以六月息載開夢蝶之壇善
戲謔兮志怪者也載惟真白方丈布衣道士存方寸地
卧百尺樓有淳于髠之滑稽有東方朔之博物賈誼升
堂相如入室惜不用賦於天子之門李邕識面王翰卜
隣肯嘆誤身于文人之聽于是心超蟬蛻之境神游鳥
跡之初蘧蘧然栩栩然何必扶搖三千里九萬里誾誾
也侃侃也不妨咏歸五六人六七人莫笑邊孝先請問
南華子
題吾子行瘞猫文後
子愛猫如愛人性馴善捕有人理也故封有丘瓦有書
象有肖匪溺斯礉乎狗馬忘辭帷盖至矣
次韻吾子行新年
有道貧方樂無營坐亦深新詩知病後老鬢覺年侵信
有乾坤力時勞江海心文園亦消渴渾愧白頭吟
已分身將隠還驚老易過時來慰岑寂相與惜蹉跎白
髮短猶櫛青銅暗欲磨人生有如此我醉子當歌
雪後春風起天空江水來新年渾作客多病孰憐才有
道身先老無人首屢回承禎須不爽聞已掃丹臺
用子行韻簡周景遠應奉
供奉平生酒中郎絶代書自便青瑣直未放碧山居輩
行人誰在行藏意自如絲綸須世掌曾識典墳初
和吾子行見寄韻
坐覺秋風老貧猶借屋居長年空竹素何地不蘧廬道
義時相慰行藏日可書人生有知己我亦出無車
吾子行挽詩錢良佑
余自至元元貞間客杭得交子行父雖齒在余先甚欵
密也余往來扵杭有年間歸吴門每承以詩及書尺見
寄余猶有存者其過山村翁訣别之詩按胡汲仲先生
塜銘迺至大四年也越三十一年為至正改元始見其
手迹于廬山甫家感悼之餘為作七言一首以附于后
亦挽之之意云時余六十有四
無人家擬地行仙自號青霞小洞天愛竹每留緣郭寺
吹簫時泛過湖船詩魂渺渺波搖月篆脚垂垂雨在川
老我猶能見遺墨可堪回首斷橋邊
觀吾子行别仇山村詩作絶句弔之子行詩云劉
伶一鍤事徒然胡蝶西飛别有天欲語太玄何
處問西泠西畔斷橋邊天台釋宗泐
吹簫人去竹房空海内猶憐學術工最是西泠橋畔路
淡烟疎柳夕陽中
跋吾子行墨蹟後天台徐一夔
吾子行先生篆隸得周秦石刻之妙前輩論其字畫殆
千百年而一見此誠不刊之論其法今具于所著三十
五舉學古之家苟得其法于言意之表可以脫去俗習
而趨于古獨先生之歿距今未及百年而其墨跡己無
存者抑豈博古者寡邪崔彦暉氏工篆書雅慕先生墨
蹟而不可得一日在市肆中忽見先生篆書瘞鸐銘一
通隸書寄友人近體詩一首共一張因購得之不啻如
獲重寶彦暉請余識于紙尾熟視久之歎曰使此紙落
于他人之手不過故紙視耳而彦暉得之真有合哉因
為識之且慶其有此獲也先生性狷介不與俗合後不知
所終朋友招其魂葬之胡先生長孺志其出處于墓甚
悉且又無後余來杭學治鄉賢祠以其行藝可以範俗
并祠之云
次子行二詩有序葉森
先師貞白先生手書柳枝梨花二詩遺陳渭叟後三
十年渭叟出以見贈觀之不覺墮泪乃用韻補遺四
首
花雨初收宿霧霑綠陰春意滿重簾莫教飛絮隨流水
半拂河橋半拂簷
洗粧倚闌曾夢雲光凝蝶粉玲瓏春璚芳深閉綠窗曉
東風不敢吹香塵
展卷長吟淚已霑尖風吹柳不吹簾可伶寒食西湖上
猶自新條拂短簷
玉簫聲斷愁飛雲幾年夢冷梨花春草玄弟子今尚在
零落江南雙髩塵
崑崙歌寄吾丘子行
翠鸞啼雲天四垂花龍雙雙神姥歸全仙憶君淚如水
昌陽落花青蕊蕊曾城珠闕揚素氛開明信信環九門
羲和走馬不待人鯨魚吸海海生塵若有人兮悵脩阻
紫玉參差老鳳語笑揮如意教雲舞雲間鶴鶵生兩羽
歸來歸來勿蹉跎秋風吹折玕琪柯
題吾子行遺墨後周砥
立世守茲道毅然生死間奄去同其盡榮辱豈相關若
人固可悲弔溺吾所艱蕭瑟見遺墨風雨慘客顔秦唐
去我遠二李無時還世傳斯有在懇哉不可攀
和丹丘韻悼吾子行遺硯張伯雨
故人亦復葬江魚空向人間憶子虛月下簫閒留譜在
竹邊房冷倩誰居蓬萊弱水題金簡汲冡先秦見漆書
惟有研山磨不朽時時泪滴玉蟾蜍
悼吾子行道士凌雲翰
布衣為道士舉世莫能偕遽作騎鯨客空遺夢蝶齋陽
冰書瘦硬方朔語詼諧墓碣銘貞白臨文每愴懷
山中聞簫憶吾子行李垣之
飛樓六月無塵影況復羣山日相引朝登日到窗戶遲
夜坐露逼衣裳近樓中有客吹洞簫星河滿地光動搖
仙人岩幽鬼一足披髮跳嘯山之椒天高愁魂渺莫測
碧竹秋風嫋餘泣倚闌三弄招不歸月照松根䖝瑟瑟
忽憶吾生夙好事南游取管湘江涘雙蛾鰥寡兩茫茫
一曲時能寫其思高哉福地可置身昔年屢約何因循
明朝作書附行雲為余速往邀斯人
竹素山房詩集附錄
