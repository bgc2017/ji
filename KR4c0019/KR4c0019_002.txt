杜詩攟卷二
明唐元竑撰
發同谷縣詩況我飢愚人焉能尚安宅飢愚紐字自笑
自憐停驂龍潭雲卽指萬丈潭也臨歧數子不知何人
倘所謂山中儒生非耶交情無舊深窮老多慘戚等是
情懷經其筆端倍覺懇惻
白沙水會二渡詩捨陸登舟種種景色點綴如畫回眺
積水外始知衆星乾較始知五岳外别有他山尊語更
荒幻
五盤詩地僻無網罟水清反多魚從寫景得來故佳
清江下龍門絶壁無尺土長風駕高浪浩浩自太古想
見壯觀結句恐懼從此數謂終身所歴諸艱屈指此其
一也大約山水不險不奇聽其言乃使人有褰裳之想
石櫃閣詩信甘孱懦嬰不獨凍餒迫始曰飢愚旣曰孱
懦自愍至此拂鬱極矣結意乃在匹休陶謝公真寢食
斯道者也不爾安得千古
鹿頭何亭亭是日慰飢渴連山西南斷俯見千里豁因
此語追考前赤谷詩山深苦多風落日童穉飢悄然村
墟迥烟火何由追卽知此日以前山行俱不免飢渴矣
人謂詩史庶指此等乎史自有史筆所謂簡而且詳疎
而不漏若纖悉具書如市㕓帳簿且不得言史無論詩
矣
東征詩云蜎蜎者蠋烝在桑野敦彼獨宿亦在車下傷
人之不異蟲也樂府變其語曰男兒可憐蟲出門懷死
憂尸喪狹谷中白骨無人收直呼人為可憐蟲更奇少
陵又變其語云鳥雀夜各歸中原杳茫茫苟未免有情
讀此那不腸斷
同谷七歌昔人謂風騷之極致不在屈原下果然但其
語牢落絶似騷然章法未似也以太整故如秋興八首
乃似耳
長鑱長鑱白木柄我生託子以為命東飛鴐鵝後鶖鶬
安得送我置汝傍白狐跳梁黃狐立蝮蛇東來水上遊
等語皆備極無聊直欲發狂大叫七歌真足當哭其能
遠匹離騷橫絶千古者以此尚有譏其末篇津津富貴
識見卑陋者此與銅雀春深鎖二喬謂措大不識好惡
社稷存亡生靈塗炭都不問只恐捉了二喬正同苦哉
二杜所謂一杓屎潑却也
後遊詩江山如有待花柳更無私須貼題想其下語之
妙不止泛言氣象
狂夫詩欲填溝壑惟疎放疎放二字是公一生本色志
在千古者大都不復計一時所謂狂也
石笋行不佳而議論甚確今越中禹陵有其一亦此類
也
詩之比興賦天然有之下筆自來不須有意撰造亦不
得截然分别孰興孰比孰賦多有興而比比而興比興
而卽賦者妙正在此有意撰造卽不能佳如鳳凰臺石
笋萵苣諸詩是也
律詩之法多分情景虚實此雖不可不知要是拘泥之
論儘有虚字實用實字虚用者儘有全寫景而情具其
中但言情而景可併見者將何分析祗如疎燈自照孤
帆宿新月猶懸雙杵鳴非景語乎當爾時更不必言情
全是情語矣又如親朋盡一哭鞍馬去孤城非情語乎
并其景亦畫出安得不謂景語所謂聲色總不過五五
色五聲之變不可勝窮求駿足者當觀于牝牡驪黃之
外可耳
論詩要當以氣為主氣之豪上無過青蓮而少陵直欲
過之觀其喜則手脚欲旋悶則發狂大叫乃至新松惡
竹鶯語花開等句雖小景細事竝有一種猛鷙之性溢
于言外而搜其心曲則青天白日迄于老困没齒終無
改變如此人安得不千古乎青蓮豪而暢少陵豪而鬱
凡其筆端奇恣橫溢皆鬱所為也摩詰天資近道其見
地超于李杜然評者謂其詩高者似禪下者似僧終遜
李杜一籌者以其氣和平不能雄耳
王元之在商州賦詩云兩株桃杏映籬斜裝點商州副
使家何事春風容不得和絲吹折數枝花其子以杜有
恰似春風相欺得夜來吹折數枝花之句請易之元之
曰吾詩遂能暗合子美卒不易吾謂元之詩本與公異
父子誤解詩意且不必言後之讀者便爾承訛不巳地
下有知將毋一笑此詩蓋因牆外人折花而發也謂之
恰似卽非真風折可知何不看起句手種桃李非無主
野老牆低還是家此豈難解者耶卽此一詩公之用意
深厚直是過人百倍不獨抱茅之童置而不較撲棗之
婦憐而更親巳也至詩意婉妙非王所及又無論矣乃
千餘年來此意終于埋没于公不言本願卽得將毋謂
索解人不得乎特為表出聊當酹公一觴奉慰九原也
蒼苔濁酒林中靜碧水春風野外昏是相形語蒼苔濁
酒殊不足言在林中乃覺其靜碧水春風本自不惡在
野外更覺其昏耳掩門不出為此也意亦在起句内自
在正以靜故
笋根穉子無人見沙上鳬雛傍毋眠傷穉子無母不及
鳬雛偶然慈語耳何至紛紛聚訟
京洛雲山外一首深怨之語難其舂容藴藉讀之不覺
杜鵑行全用鮑參軍語若非有託蹈襲胡為為明皇作
殆是也又一生自獵知無敵亦用庾開府語庾云野鶴
能自獵此則不妨出藍
梅雨詩湛湛長江去冥冥細雨來佳在去字董遐周欲
改去為失豈有此理詩須看全首氣格須看本句對法
最不宜強為之說又范至能吳船錄云蜀無梅雨子美
梅熟時經行偶值雨耳恐後人便指為梅雨故辨之此
又不可不知也
韋偃畫馬歌寥寥數言氣格不亞長篇韋畫亦是禿筆
寫意髣髴相敵韋本名鶠公偶誤耳
王宰山水圖歌巴陵洞庭日本東赤岸水與銀河通語
本荒忽難解須細讀全篇兼明畫理畫家之法自近而
遠近者髣髴巴陵洞庭俄而日本俄而赤岸直接銀河
矣然必有雲氣間之故曰中有雲氣隨飛龍此卽所謂
尤工遠勢古莫比咫尺應須論萬里也十日畫一水剪
取吳淞半江水題雖山水竝言始終贊水耳宰殆工畫
水者
丈人山詩自為青城客不唾青城地可謂奇句亦甚興
濃後來却數語便住然氣格不減大篇
一室詩應同王粲宅留井峴山前謂此室雖暫寓後世
遂為故蹟亦如前賢矣夢李白詩千秋萬載名寂寞身
後事贈鄭虔詩名垂萬古知何用雖贈友亦自道也虚
名何益言外令人思張季鷹
北隣詩青錢買野竹白幘岸江皋南隣詩錦里先生烏
角巾園收芋栗未全貧北隣白幘南隣烏巾恰是的對
未經拈出
寄楊五桂州詩梅花萬里外雪片一冬深記稀有也此
詩首尾八句只作一句讀與萬古仇池穴羣盜哀王粲
等詩同法另是一格不然則起句不必言五嶺皆炎熱
宜人獨桂林併梅花二語減色矣祗如過常少府詩野
橋齊度馬亦是記稀有也何必更言野橋多狹獨此最
闊哉此論詩者所當知
暝色赴春愁赴字實妙無人覺來往覺字平平耳難相
比也反照入江翻石壁歸雲擁樹失山村翻失字實響
圓荷浮小葉細麥落輕花浮落字平平耳難相比也張
懷瓘云但知真草一槩略無差殊豈悟右軍書自有五
等又失山村或作濕字亦妙但微遜失字耳每讀之輙
為惋惜不忍棄去安得一句中竝收之
琴臺詩酒肆人間世琴臺日暮雲太史公列傳七十司
馬長卿傳最長只此十字堪與之敵
王直方詩話云老杜眼邊無俗物多病也身輕樂天亦
有眼前無俗物身外卽僧居之句然不為人所稱吾謂
公句在集中本非出色乃因樂天轉覺其佳何也眼邊
無俗物自然體為之輕巳全包身外卽僧居意五字贅
矣公正以俗物病魔相提而較寧此毋彼可見其句意
精到無浮詞長語也
漫成二首讀書難字過巳有倦意故結云知余懶是真
也對酒滿壺頻謂乾而復滿不竭意也與杯乾甕卽空
正相反然殊不及過字有趣讀結句乃知世間固有偽
懶者可資一噱
舍南舍北皆春水但見羣鷗日日來花徑不曾緣客掃
柴門今始為君開所謂聞人足音跫然而喜也羣雞正
亂叫客至雞鬭爭駈雞上屋樹始聞叩柴荆是因雞閙
不聞叩聲偶然實景非前詩用意之比
每讀三百篇怪古人情濃百倍今人一馳思輙節外生
枝往而不反晉人聞歌聲輙喚奈何所謂不勝情也公
詩如眼見客愁等絶已自淋漓至江畔獨步尋花諸作
直是飛揚橫放一往難遏每讀一過覺健如黃犢老猶
故態一時胸懷千古傾倒金石猶有泐時此不磨也昌
黎云利欲鬭進有得有喪勃然不釋然後變化猶鬼神
此論書也可通于詩矣三百篇大抵聖賢發憤之所為
作憤字如訓作恨怒豈能盡括三百篇祗是其氣有餘
如草木亦曰怒生氣盛則詞昌此不易之論也
江亭詩水流心不競句雖佳稍嫌道學氣不若雲在意
俱遲尤妙欣欣物自私亦勝花柳更無私然花柳更無
私却無道學氣彼題曰後遊作者觸目會心别有意在
非說理也
少年行老瓦盆一首意亦佳然與題不合幾于失旨矣
吾無取于此
戲為六絶專闢偽體也偽體者何為當時學四言詩及
楚詞者言也原本風騷自詭復古降及漢魏庶幾近之
六朝不足學矣況王楊盧駱乎然盧王輩雖遜漢魏竝
是異才大手開府雖有小疵老筆更不可及爾曹單薄
瑣瑣未易攀後塵也方且自誇能撥去時調無所掇拾
不知攀屈宋卽屈宋是汝師親風雅卽風雅是汝師獨
非掇拾前人乎屈宋風雅究自有真汝直偽耳未得國
能巳失故步空腹高心多見其不知量也唐人集中擬
風騷等作甚衆公獨無之以此意當時必有以此誇公
者故發斯論耳過都過字平聲
逢唐興劉主簿弟詩劒外官人冷關中驛騎疎官人本
熱緣劒外故冷關中驛騎本不疎緣冷故疎也官人字
近俗貴與冷字相形不然不暢
簡王明府詩驥病思偏秣鷹秋怕苦籠驥卽應偏然非
因病已甘逐隊鷹秋籠之何益況重以苦得不怕哉字
字用意公干謁詩每以鷹驥竝言此聯最警然上句絶
妙下句遠不及也余亦嘗有句云驥倦終殊駑鷹癡欲
化鳩恨不使少陵見之
寄高彭州一絶百年巳過半秋至轉飢寒為問彭州牧
何時救急難公初到成都高曾寄詩供米高詩僧飯屢
過門已明知公艱甚公答詩有故人供祿米之句未幾
復有詩云厚祿故人書斷絶雖未必指高然當時厚禄
故人指蓋可屈高亦其一矣今此詩呼聲嗷嗷不嫌為
馮婦昌黎大儒亦時有此忍飢故自難也然公與高語
時時倔彊不相下高之落落亦公自取之至今詞壇位
次公視高如小弱弟豈以一時屈彼千古
斛斯六官詩結云老罷休無賴歸來省醉眠斛斯賣文
索錢公預知其不能得故聊戲之酒徒能省醉眠亦復
何用錢為公以賣文索錢為無賴後乃有嗔贈輕如湜
及持金去如乂者
錦城絲管一絶題云贈花卿解者謂花敬定僭用天子
禮樂此詩諷也近世胡元瑞駁之謂花卿乃歌者姓名
偶同耳或問二說孰是曰元瑞是也節度使僭妄當時
誠有之敬定偏禆也胡不思至是然花卿之為敬定舊
註巳然亦不始于用修如元瑞真具眼也且如解者言
題當云花卿席上聞樂豈得但言贈花卿哉卽如成都
猛將一篇題云戲作花卿歌蓋傍觀持論亦非投贈與
同杯酒接殷勤之歡也敬定雖驕恣然一時定亂功高
賞不酬勞死後血食人道我卿絶世無雖止贊其勇意
當時蜀人之論必有不同朝廷者公雖心是朝廷篇中
極口揄揚亦未嘗没其功也天子禮樂談何容易假使
顯然僭踰至此公固一飯不忘君者尚肯垂涎其酒食
從容讌會納交賦詩乎
百憂集行通篇無可憂者但妻孥苦飢耳如此人遂不
得飯喫傷哉
病栢詩神明依正直故老多再拜當時俚俗有此風拜
杜鵑以古帝拜病栢當以樹神故也必謂杜鵑託喻明
皇此栢何託
暫往比隣去一詩題云范二員外邈吳十侍御郁枉駕
此侍御意卽兩當縣江上宅主人耶君子也其名不傳
喜見于此特為表出之
王侍御攜酒草堂詩戲假霜威促山簡須溪議其俗見
此泛論可耳未會詩意詩中所指者高達夫也高初刺
彭州旣而移刺蜀州公在成都天涯故人目擊流落力
巳能為之地其後成都尹崔光遠罷以高攝其位謂宜
握手道故解衣推食而高寂然無之公所以介介也且
汝年幾小之言出自公親筆高幾狎侮故人矣士屈于
不知已他人無足責高亦詞壇名匠所以然者良因少
時與公及青蓮酒後大言各不相下數人之中惟高晚
達公遂窮困便欲跨而上之將謂勢之所在公必委曲
見推而公殊不為變方謂挾貴挾長俗氣未除非假霜
威促之未必肯來此語政自有意何得反議公俗見哉
不寧惟是移時勸山簡頭白恐風寒自註云此句戲之
正答其年幾小所謂無言不酬示不為富貴屈也公于
一飲一食無不歡然傾倒至達官貴人終不肯作乞憐
語然亦未嘗較量口吻間獨于高如此者正以素相友
善故也且侍御攜酒題曰請邀高使君而次詩云故人
能領客攜酒重相看明以故人屬王而目高為客彼旣
外我我亦外之能領云者明高自為侍御來非為我來
霜威促山簡意不更彰明耶須溪于公詩可謂能細讀
者奈何不參觀前後而重謬其旨也
寄别馬巴州詩知君未愛春湖色興在驪駒白玉珂公
居傍水馬訪公必須乘舟蓋料其不能來也興在驪駒
謂正騎馬紅塵中未暇放舟耳
江上觀造竹橋詩合歡却笑千年事驅石何時到海東
合歡字雖不佳若改合觀彌劣矣引題中觀字為証似
迂
三絶句會須上番看成竹上番猶言分班也以筍多恐
人盜去故嚴護之耳番字亦作仄聲王建宫詞遙聽帳
裏君王覺上番聲鍾始得歸可證也趙註旣含糊乃更
有因而竟改為上筤者何歟
獨酌詩行蟻上枯棃行字定作倒字是
答廣州張判官詩宇宙蜀城偏亂離中求清寧之地不
易得自慶語也又身在蜀見得如此髣髴男兒行處是
語
答嚴中丞詩阮籍焉知禮法疎此答鸚鵡鵕䴊句也又
嚴詩結句興發會能馳駿馬終須直到使君灘欲公就
見之公結句云枉沐旌麾出城府草茅無逕欲教鋤更
欲嚴就見巳真可謂不有獻子之家者觀其謝放推問
狀云陛下不書狂狷之過復解網羅之患是古深容直
臣勸勉來者之意天下幸甚豈小臣獨蒙全軀而已對
君如此何有于其餘卽莫倚善題鸚鵡賦何須不著鵕
䴊冠實亦真相愛之言公旣千古高人嚴亦一時雄傑
各率胸懷面目具在而矮人觀場輙因此造為欲殺之
論此新唐書添入舊唐書所無也但詳考舊史亦非實
錄何以知之本傳云公見武有時不冠其誕傲如此此
蓋因武詩而附會也不知鵕䴊冠朝服也公時必以野
服相接于禮法為疎又獨稱鵕䴊者佞倖之服傅脂粉
為容悅公性骯髒自負意中所深惡故用此調之何嘗
謂公不冠哉新史旣以鸚鵡句疑其欲殺舊史亦以鵕
䴊句證其不冠總是以意揣摩影響杜撰而巳書可盡
信乎且嚴之善公臭味不必言亦緣坐房琯事竝謫同
病相憐耳新史乃謂嚴將不利于房杜至引青蓮蜀道
難為證謂為二人危之今青蓮詩具在宋帝云彼自詠
檜耳況此詩作于天寶全盛時攜入長安為賀監所稱
賞因此著名事跡顯著如此竟不一攷耶攷而不明闕
文可也造為說以實之不獨厚誣嚴杜并至株蓮房李
立言者慎之非有明證奈何逞臆冤人至此極哉
次嚴中丞西城晚眺詩地平江動蜀天闊樹浮秦精警
軒豁不必言地平天闊卽所謂宇宙蜀城偏也稱頌語
如此始是氣象
贈王司直短歌舊註王為蜀中刺史詩中趿履侯門謂
王知我我復舍此何向于鱗選此詩迄今人人誦習細
求其說滋不能通起語云吾能拔爾抑塞磊落之奇才
豈有方作飛鳥依人而反欲拔主人之抑塞者脫劒佩
暗用彈鋏事仲宣身依劉表又司直同姓故借以為喻
而青眼望之然則趿履侯門正指王耳必非自謂也王
不知何名旣稱司直卽非刺史可知其後墮馬折臂詩
中亦祗稱官有王司直刺史之說吾不知何據王于時
當是仰人鼻息者故公憐而欲拔之作此老人語意本
瞭然何得支離至今耶但西得諸侯得字終不能解頗
疑有誤或是謁字杜詩聚訟多矣非好為異求其合耳
唐爾時官品極濫多係虚名其稱使君者往往貧不自
振衣食難賙徒步藍縷故當時有街中足使君之句公
卽其一也王郎司直大都使君類耳後人但見官名便
不顧文義彊為之說故考訂不厭詳也
江上值水如海勢一首祗述懷耳始終不及題意故著
浮槎替入舟但非水涸皆可用餘更無涉詩篇渾漫興
知是實語
屏跡詩村鼓時時急此鼓必非鼔鼙之謂註亂離奔走
誤矣果爾何以結云心迹喜雙清耶第二首晚起家何
事無營地轉幽家何事卽無營第二句但欲出地轉幽
三字耳故接云竹光團野色舍影漾江流正寫幽意失
學從兒懶長貧任婦愁百年渾得醉一月不梳頭都根
晚起來此又一法也
送嚴公入朝詩結句公若登台輔臨危莫愛身嚴才具
不必言所勉獨此耳非相知至深何緣責難若此嚴别
公起句云獨逄堯典日再覩漢官時未敵風霜勁空慙
雨露私正答此意便已滿口承當矣豪傑肝腸千古如
見
戲贈友云一朝被馬踏脣裂板齒無註謂此焦校書卽
是焦遂果爾飲中八仙歌賀監二語當移以贈之
此物二字殊不為雅而公固屢用之如高田失西成此
物頗豐熟謂芰荷也此物歲不稔玉食失光輝謂橘也
苦遭此物聒孰謂吾廬幽謂衆鳥鳴蟬也中原有驅除
隠忍用此物謂花門也臣如忽至理君豈棄此物謂彤
庭所分帛也天寒大羽獵此物神俱王謂鷹也群兇彌
宇宙此物在風塵謂屐與巾也花門小箭好此物棄沙
場謂銅牙弩錦獸張也江上舍前無此物謂綿竹也此
物娟娟長遠生謂赤棃葡萄也舊有一二誤解者聊彙
而疏之
弇州舉詩七字俱平者曰桃花棃花參差開乃遺中巴
之東巴東山何也又瀟湘之山衡山高亦是但上多君
不見三字耳又五字皆平者集中尤多如無衣思南州
憂端齊終南龍吟迴其頭皆奇語餘不能悉數青蓮以
下諸名家亦時有之但不多耳
二句中十字九平者如北征詩乾坤含瘡痍憂虞何時
畢寄薛璩詩人生無賢愚飄颻若埃塵送魏少府詩賢
豪贊經綸功成空名垂雨詩淒淒生餘寒殷殷兼出雷
遣興詩蓬生非無根飄蕩隨高風此法自古有之子建
文昌鬱雲興迎風高中天叔夜單雄翻孤逝哀吟傷生
離靖節幽蘭生前庭含薰待清風飄飄西來風悠悠東
去雲是也殷璠謂曹劉詩蓋有十字俱平者今查曹集
有之劉無可考豈為後人所刪耶殷固言挈瓶膚受之
流責古人詞句質素不辨五音恥相師範唯取輕艷無
復氣骨故知非大家撥去拘忌卓然特立不能自異流
俗也乃公竟以詩家千古一人而不獲一第吾誠不得
其解將非拘忌為之累乎殷殷字作上聲讀亦得
鐵堂峽詩壁色立積鐵贈許十一詩業白出石壁觀水
漲詩石壁滑側足昔遊詩白日亦寂寞望岳詩渴日絶
壁出五字皆入聲是卽叠韻也
兩句中用東西南北字者公集中亦屢見如遣悶呈嚴
公詩西嶺紆村北南江繞舍東送舍弟穎詩岷嶺南蠻
北徐關東海西舍弟觀迎新婦詩東望西江永南遊北
戶開嚴中丞枉駕詩川合東西瞻使節地分南北任流
萍寄從孫崇簡詩嵯峨白帝城東西南有龍湫北虎溪
句法各各不同
公詩中如雞鳴風雨交久旱雨亦好又曰皇天久不雨
旣雨晴亦佳如摧折不自守秋風吹若何又曰青冥亦
自守軟弱彊扶持如花柳更無私又曰欣欣物自私如
浮雲終日行遊子久不至又曰百川日東流客去亦不
息如春夏各有實我飢豈無涯又曰豈知秋禾登貧窶
有倉卒此兩意互相發者也如七夕詩牛女年年渡何
曾風浪生又曰萬古永相望七夕誰見同杜鵑詩生子
百鳥巢百鳥不敢嗔仍為餧其子禮若奉至尊又曰誰
言養雛不自哺此語亦足為愚蒙此一意自相反者也
公詩于朋友間語極斟酌如傳如記各肖其人故後來
多驗如高適杜亞當筮仕時輙以遠到期之高之十年
旌麾杜之前席夾輔果如所料張建封方少年公時老
矣一見輙極口譽之雲臺天衢張竟克踐尤可異者巢
父掉頭贊歎語也而孔竟為賊殺焉知餓死傾倒語也
而鄭卒以餒終又新詩句句好應任老夫傳嚴時尚同
官未嘗有詩贈公一時偶然語耳至今嚴詩竟附公集
中照耀千古不然誰寓目者此皆非意所及殆所謂筆
端造化者耶
公詩集據王原叔序舊乃六十卷亡逸之餘人自編摭
合為二十卷詩止十八篇所遺蓋多矣今攷集中大約
中年以後之作至少作百無一焉豈盡失之歟夔州以
後又似全稿俱存更無散失者此則賴子孫能收藏也
宗文先公死宗武不久亦死其孫始克葬公而能保有
此稿以迄于今卽此可謂賢子孫矣
葛常之韻語陽秋舉陶元亮敝襟不掩肘藜羹常乏斟
公詩天吳與紫鳳顛倒在短褐謂巧于說貧吾謂此猶
尋常貧態未為出格陶詩如三旬九遇飯十年著一冠
始是出格奇窮公詩如無食思樂土無衣思南州又囊
空恐羞澀留得一錢看又嚴霜衣帶斷指直不得結又
小兒彊解事故索苦李飡又平明跨驢出未知適誰門
又春夏各有實我飢豈無涯又豈知秋禾登貧窶有倉
卒可謂最工于說貧矣吾嘗言泌之洋洋是飽人語苟
蔬鱻自給不羨魴鯉非難事也西山一歌出自餓夫口
中哀怨自不堪聞故景貴實歴所謂文生于情耳
姜楚公畫角鷹歌梁間燕雀休驚怕亦未摶空上九天
題畫常意耳不必自負註蓋為進鵰賦表所誤也表云
鵰者鷙鳥之殊特搏擊而不可當引以為類是大臣正
色立朝之義此則公自負也然公曾為拾遺矣竟未嘗
搏擊一人搏擊豈得巳事哉若此詩自負者是欲人畏
我也心術不端矣果何所見而誣公若此
悲秋詩家遠傳書日非親歴不知其味也老逐衆人行
千古恨恨合上愁窺高鳥過其意謂不及高鳥猶能矯
然自異於衆耳
客夜詩秋天不肯明舊稱其工吾謂此從孤眠苦境中
自然流出非有意求工也如江平不肯流乃是因字工
耳
古人送别不以死亡為諱公詩便與先生應永訣等句
亦猶行古之道也不獨送别卽問疾亦不諱檀弓云不
幸而至于大病則如之何君子不以為戇但此亦視交
情厚薄事勢緩急何如如公寄漢中王三首已知嗟不
起未許醉相留自註云斷酒不飲篇中有戲蓋王時以
酒得疾也三首中不能隨皂蓋自醉逐浮萍終思一酩
酊淨掃雁池頭尚憐詩警策猶憶酒顛狂始終無他惟
索飲耳乃預嗟其不起何也使王病果棘度不能起豈
宜更從而索飲哉此復何事而可戲者後有翫月呈漢
中王詩蓋竟因三詩故蒙見招矣草野倨侮幸為王所
容而不覺直謂之不諳事可也首作祗看座右銘祗字
或作眠字似勝
九日奉寄嚴大夫不眠持漢節何路出巴山時公居梓
州值嚴還朝尚在蜀棧道中故起句有經時冒險之語
持漢節謂嚴也公詩何路出巴山嚴答云卧向巴山月
落時兩鄉千里夢相思公結句云遙知簇鞍馬回首白
雲間嚴答結句云跋馬望君非一度冷猿秋雁不勝悲
兩人唱酬明明可證董遐周云此老以典屬國自況乃
中丞而匈奴之蜀道難所以作也誤甚矣
蜀道難之說吾推究其病根必從陸暢詩來暢反青蓮
蜀道難作蜀道易以頌韋皋于是無識之徒謂蜀道易
旣頌韋皐蜀道難必刺嚴武一人悍然筆之于史千人
萬人閧然和之卽有學如遐周者亦不免承訛悲夫古
人受誣若此者可勝道哉
翫月詩關山同一照烏鵲自多驚不必有所指自是好
句烏鵲畏明故炤同而驚獨也意從曹孟德月明星稀
四語來或改炤為點不通東坡一點明月何妨獨剏必
謂因此耶
相從行嚴二者别駕耳而詩中云紫衣將炙緋衣走則
刺史將何如節度使又將何如故公有邊頭公卿仍獨
驕之語也相從二字詩中無之公特撰為此題以見投
分意耳異哉此老偏與姓嚴人有緣
嚴氏溪放歌費心姑息是一役不可解註殊牽彊未了
了結句同煑茯苓嚴蓋隠士何不表其名字也
述古詩鳳凰從天來何意復高飛高飛比隠逸從天來
本自高有心斯世故無飛意也驥難于馭故曰誰馭鳳
難于食故曰忍飢此謂物理可喻君臣
謁文公上方詩久遭詩酒汚是對僧語望牛頭寺結句
休作狂歌老回看不住心直欲懴悔結習矣
春日惱郝使君詩結句舞處重看花滿面樽前還有錦
纏頭語雖近麗其意則與與奴白飯馬青芻等耳
郪城西原送别詩遠水非無浪他山自有春謂好惡未
能懸斷到自知之一詩送兩人正合如是註太回互曲
矣
錦官城得名亦如鹽官銅官之類此說良是卽集中有
可証者送竇九歸成都云問絹錦官城是也
兜率寺詩江山有巴蜀謂于江山中乃有巴蜀須溪註
妙所謂莊子註郭象也何顒好不忘何顒字誤好不忘
謂同其累耳非好佛之謂白牛車遠近且欲上慈航謂
縱未免累不碍發心也不復知天大空餘見佛尊未知
作者意何如頗似諳佛理者見字本不穏解作現在佛
謬以對知天妥否
風吹滄江樹雨灑石壁來樹字的是去字之誤晦翁創
改之可謂少陵功臣至朝廷燒棧北鼓角滿天東初無
誤字倘因蜀有漏天之說遂改滿為漏則燒棧字對漏
天亦須為之說始得豈可使杜句偏枯至此耶今集中
因晦翁語竟改滿為漏又不愁巴道路恐濕漢旌旗須
溪謂失字好蓋據歸雲擁樹例耳不知在彼則字工在
此則意晦矣今集中亦竟為失字其餘妄改未能悉數
昔山谷欲改東坡白頭字為日頭張文潜以告坡曰黃
九欲改作日字我亦無奈他何吾欲援此語為公叫屈
至如新炊間黃粱改聞黃粱行蟻上枯棃改倒蟻娟娟
戲蝶過閑幔改開幔把君詩過目改過日因知貧病人
須棄能使韋郎跡也疎一小說改上句云不知貧病關
何事改盡如是九原有知當亦囅然
或問對雨詩不愁巴道路恐失漢旌旗本謂道遠冥濛
難望正與歸雲擁樹意同何謂晦也曰彼詩意止寫景
又本句中有雲擁字故失字意躍然此詩不憂道路但
憂旌旗言外别自含意已作不了語矣又改為失字豈
不太晦故意本深者淺求之不得意本淺者深求之亦
不得過深則離本意矣須溪聰明人求之太深也
章留後南樓詩寇盜狂歌外形骸痛飲中沈深雋永思
味不盡只以平語出之詩家最上乘也
今人為郭外之飲預恐門閉必先留門臺上詩留門月
復光當知唐時巳有此語矣老去一杯足高興掃盡非
復老馬為駒之比故曰何須把官燭似惱髩毛蒼
椶拂子詩不堪代白羽有足除蒼蠅有字疑是且字
南池詩安知有蒼池萬頃浸坤軸此閬中之南池洵大
觀也公又有閬水歌閬中勝事可腸斷閬州城南天下
稀豈謂此池耶濟寧南池一勺耳因許主簿一詩遂為
勝蹟余嘗兩遊之恨未到蜀中也
石犀行今年灌口損戸口此事或恐為神羞又先王作
法皆正道詭怪何得參人謀南池詩高堂亦明王魂魄
猶正直不應空陂上縹緲親酒食此皆未達鬼神之理
李冰有大功於蜀血食其地民實賴之先王立法久猶
有弊千載之後一損戸口便為神羞耶漢祖帝業起自
蜀中居民報德久而不忘謂正直之神不應親酒食則
儒門祭祀皆以不正直待其君親又何舛也然此等議
論最近宋儒固宜為所極喜
王命詩牢落新燒棧蒼茫舊築壇此咏郭汾陽事也本
言蒼茫新築壇耳只一舊字史家敘事論斷皆具此之
謂雋永
遣夏詩受諫無今日此語令人痛淚迸流臨危憶古人
言外當有古今不相及之感巴山詩結句狼狽風塵裏
羣臣安在哉意指此也
冬狩行禽獸巳斃十七八殺聲落日迴蒼穹幕前生致
九青兕馲駝&KR1041;峞垂玄熊東西南北百里間髣髴蹴踏
寒山空為章彝天閱作也喜君士卒甚整肅為我回轡
擒西戎草中狐兔盡何益天子不在咸陽宫此語未足
服其心章本志功名故勵精訓練待西戎至而後圖之
豈有及耶然則公語非乎曰上帝好生古今明訓殺業
報應但争遲速終有反爾之日如章之訓練將有為也
豈知身為嚴武所殺嚴攘夷拓土功成名遂年甫強仕
奄然就木此竝多殺之報隂陽人道之患非此卽彼孟
子曰善戰者服上刑仁人之言為萬世法昔人謂公詩
似孟子真知言也
章留後同遊山寺詩公為顧兵徒咄嗟檀施開末云窮
子失淨處高人憂禍胎不可解觀以兹撫士卒語將非
章欲借寺屯兵乎然則實非檀施蓋稅居也此緇流茹
苦不敢言者公為代鳴亦釋門一金湯矣歲宴風破肉
荒林寒可迴明其不堪住也與金錯囊垂罄銀壺酒易
賖同一句法思量八道苦自哂同嬰孩是真語對留後
言又有諷意
收京詩衣冠却扈從五字具多少彈文與馮驩結轡再
拜數語意殊不同故下云剋復誠如此扶持在數公莫
令回首地慟哭起秋風也
有感五首大君先息戰歸馬華山陽又不過行儉德盜
賊本王臣又終依古封建豈獨聽簫韶又願聞哀痛詔
端拱問瘡痍公所謂致君堯舜上再使風俗淳者略具
此數語中大約孟夫子強為善意也齊人築薛是謀或
非所及故他詩又云小臣魯鈍無所能又願見北地傅
介子老儒不用尚書郎也
昔人謂覓句如掘得玉盒子底但精思求之必有其蓋
此語可味蓋二句直須銖兩悉配稍或輕重不倫便非
底蓋矣然亦有得力偏于一句者如白骨新交戰雲臺
舊拓邊同為授鉞之臣今昔相提何啻千里如日聞紅
粟腐寒待翠華春此陳陳者何難立使萬姓春回而凍
餒之民依然猶待異日若非下句之妙上句塾師語耳
又如五更鼓角聲悲壯三峽星河影動摇三分割據紆
籌策萬古雲霄一羽毛皆兩句合看始覺警策若單看
上句殊不動人如二儀清濁還高下三伏炎蒸定有無
非下句貼題上句不免寬套此得力在下句能使上句
生色不可謂之偏重輕以其開闔相關故也又如雲近
蓬萊常五色意極濃至至于雪無可著想而曰雪殘鳷
鵲亦多時覺後人輕寒不入宫中樹蓋有所本又江山
如有待題曰後遊有待正貼後字意意亦甚濃至於花
柳本謂不能待耳而曰花柳更無私看得更别此得力
在上句因而生出下句亦不可謂之偏重輕者以其映
帶相稱故也以當玉盒底蓋均為無忝
莫取金湯固長令宇宙新不過行儉德盜賊本王臣金
湯豈可不固而曰莫取儉德何嫌于過而曰不過意頗
難會蓋積粟以固吾圉本吝嗇也託言行儉不知窮民
無計轉為盜賊財聚民散豈長策哉所謂巽言也
領郡輙無色之官皆有詞此語似為今設多難之際自
非利器盤根錯節望而却步恒情類然也
江亭餞蕭遂州詩老畏歌聲短謂來日苦短也與摩詰
鶯啼過落花過字同工
暮寒詩沈沈春色静訝之也頸聯林鶯遂不歌遂字尤
妙結句忽思高宴會朱袖拂雲和如是乃與春宜耳
嚴武之殺章彝不知何故今不可考觀公稱章訓練強
兵至云回天地動鬼神及平段子璋之亂章與有力亦
一健士也公自註云時初罷梓州將赴朝廷而詩中有
湘西河内語頗似微知其消息者嚴實奇才時方銳志
圖吐蕃必不至于小忿殺刺史殺彝之後威振一方次
年卽成大功則彝者穰苴之莊賈李淮臨之崔衆也公
格外高人決未必參與密謀嚴亦決不輕洩于公殆是
先見卽此一事誰謂公僅腐儒
天入滄浪一釣舟與宇宙蜀城偏異意而同工此等句
後人不能蹈襲百年萬里今遂層見叠出矣
雙燕詩今秋天地在吾亦離殊方天地字極妙人稱錦
江春色來天地而不稱此何也
將赴成都寄嚴鄭公五首無限傾倒休怪兒童延俗客
初不曉其意旣乃得之曰舊雨新雨公所歎也借光主
人藥欄水檻間知不寂莫此意中事口吻間不覺自逗
故歸後詩云大官喜我來遣騎問所須城郭喜我來賓
客隘村墟果如所料也至于鵝鴨松竹皆預為處分亦
猶斯干方築室而生男生女其泣喤喤乃至室家君王
一時俱在眼中耳他人有此真意諱而不言欲另撰奇
語苟無其情安得奇
春歸詩别來頻甲子歸到忽春華歸來詩客裏有所適
歸來知路難草堂詩昔我去草堂蠻夷塞成都今我歸
草堂成都適無虞四松詩避賊今始歸春草滿空堂所
謂歸者皆指成都草堂也先是公將捨蜀適吳故其詩
云今秋天地在吾亦離殊方雖稱寓公尚非本願及再
赴成都寄嚴鄭公詩云故園猶得見殘春則頓異前稱
至是乃始視蜀為家意將老焉賈閬仙所以有却望并
州之語也
絶句六首幽棲身懶動客至欲如何厭客語也
贈王侍御詩男大卷書勻謂各有一卷書解亦可吾意
稚子未嫺舒卷稍長知矜慎始能勻耳句法如是乃工
不然卷書二字為拙矣其用意則從禮記來洗眼看輕
薄自是醒語
長吟詩江飛競渡日此與家遠傳書日皆一字傳神彼
言情此寫景各自詣極草見踏青心微遜上句然結云
賦詩新句穏必為此二句發也公蓋自得意者
送韋諷上閬州錄事參軍詩揮淚臨大江高天意悽惻
公衣食不自謀萬方嗷嗷瘡痍反側官務割剝蝥賊未
去此何與隠人事而惓惓若此真所謂葵藿傾太陽物
性固莫奪者後來詞人動言國事大都借為詩料耳
丹青引贈曹霸本讚其畫而曰學書初學衛夫人但恨
無過王右軍則知霸亦兼善書也卽今漂泊干戈際屢
貌尋常行路人悲莫甚此語者瓦缶黃流千古惋惜途
窮反遭俗眼白世上未有如公貧但看古來盛名下終
日坎壈纏其身旣為曹霸傳神亦復自畫影子公便是
寫照第一手
相馬失之瘦相士失之貧公貧士偏與瘦者聲氣相合
其論書曰書貴瘦硬方通神論畫曰榦惟畫肉不畫骨
忍使驊騮氣凋喪真名言也至公詩又不偏于瘦然有
奇藻陸離骨肉勻稱者有清空如話骨勝肉者而終無
肉勝骨者則猶之論書畫意也若其至處直如天馬行
空但覺滅没如龍何暇說肥說瘦
青絲詩未如面縛歸金闕萬一皇恩下玉墀此專為僕
固懷恩言也懷恩雖反賊實朝廷有以致之其一生功
效自難抹殺公旣卓然以千古自命下筆直是矜重他
賊不肯作此語也十月卽為虀粉期猶云卽日掃除吐
蕃入寇正在十月
和嚴鄭公軍城早秋詩殊不及嚴更催飛將追驕虜莫
遣沙場匹馬還橫槊賦詩嚴洵異才也史譏其恣行猛
政又賞賜無度或因一言賞至百萬此庸人無識妄議
豪傑豪傑用人不過賞罰不如是何以破吐蕃七萬衆
乎為治之道寬嚴操縱初無定則惟因事因時因地蜀
地偏一隅易治易亂治之者稍異中原前此諸葛武侯
後此張忠定公皆恩威竝用使人畏而愛之故一時風
行草偃聲稱至今二公皆學道人又非嚴比如明醫治
疾偶用毒藥意在救人智者所見略同也白面生遙聞
舉止稍異庸俗膽為破矣故史不可無識又八哀詩云
嫉邪常力争又豈無成都酒憂國只細傾正直忠義尤
可想見嚴爾時巳死公豈曲筆耶嚴代高適纔一年便
成此大功死時纔四十觀其用崔寧一事智能之士安
得不為之死所謂政簡移風速及雄略動如神知皆實
錄也又讀意待犬戎滅人藏紅粟盈以兹報主願庶或
禆世程之句始知嚴胸中籌畫政不止此使少須臾無
死功業殆未可量也房極知嚴嚴極知崔雖皆未盡所
長其所自見亦足震動一時然則房亦非腐儒矣至嚴
之待房亦有可原嚴本坐房黨貶至布告天下所謂潛
為交結輕肆言談有朋黨不公之名違臣子奉上之體
首標劉秩次卽嚴矣詔書亹亹于崇黨近名比周成俗
深致嫉焉至謂房妄自標持恐流俗多疑故縷言之使
人知不濫其申飭如此嚴功名之士也豈不知顧忌縱
使舊交不替亦當嫌疑自遠何得以形迹議之凡史所
譏皆不足為累正見其略耳願比死者一洗之聊因論
詩并附于此
立秋日院中云巳費清晨謁那成長者謀院中晚晴云
浣花溪裏花饒笑肯信吾兼吏隠名是時嚴方奏公為
工部員外賜緋一生流落遲晚得此他人以為榮公顧
恥之次年王正三日果歸溪上如云野人曠蕩無靦顔
豈可久在王侯間又白頭趨幕府深覺負平生又暫酬
知已分還入故林棲蓋骯髒之骨終不為一官小屈也
院中晚晴詩葉心朱實堪時落果實儘有未熟先落者
此朱實巳熟是其應落時節故曰堪註未是
倦夜詩暗飛螢自照水宿鳥相呼賦景直是味長興比
反淺
遣悶呈嚴公詩平地專攲倒分曹失異同攲倒猶以頭
風故專字遂露本色見諸曹無敢不肅獨我然耳分曹
失意同更自咄咄不屑為同又不能為異語嫌于太露
故在隠顯之間禮甘衰力就甘字可憐卽所謂未敢息
微躳也旣受職在幕下拜謁之儀自應逐隊公固深恥
之至比之為網為籠為束縛然嚴實重公故曰寬容存
性拙周防二語正從失異同來周防期稍稍叔夜所謂
俯情順俗也太簡遂怱怱則所謂性不可化終不能獲
無咎無譽也怱怱二字殆不堪具陳須溪謂幕中有不
合是矣會希全物色時放倚梧桐此物色字意異他人
以拔擢為物色公意直在格外相賞若非見放必拘世
套物色不能全也倚梧桐是草堂實景何必用據槁梧
事用事自有法豈有改據槁梧為倚梧桐者
無香而稱香者如青蓮白門柳花滿店香又瑶臺雪花
數千點片片吹落春風香又棃花白雪香又海石榴詩
清香隨風發又昌黎櫻桃詩香隨翠籠擎初重及公風
吹細細香枇杷樹樹香諸句試為甲乙之柳花稱滿店
借酒香故雪花稱吹落春風借花香故最有致枇杷櫻
桃棃花石榴想當然耳猶爐存火似紅也若經簡點卽
是語病未足借為口實竹香句最劣何以故以題中咏
竹得香字旣無别意明屬趁韻故雖詞家添一佳話亦
此君與公各自足重耳殊不關詩句事也
凡詩題得某字者此字押須著意如鄭公廳事畫圖得
忘字結云從來謝太傅丘壑道難忘摩訶池泛舟得溪
字結云莫須驚白鷺為伴宿清溪可謂著意句矣不似
風吹細細香也
鄭公文武全才自是千古人物故能略杜之褊性而優
容之所謂惺惺惜惺惺也北池臨眺詩結句何補參軍
乏歡娛到薄躳賓主間可謂浹洽矣至于杯酒霑津吏
衣裳與釣翁知其才精密無細不到所以成功之易也
孫伯符王鎮惡使未卽死肯如是止乎惜哉
初冬詩獵火著高林謂延燒也或是形容語
張舍人遺褥段詩初讀頗訝其不情人以幣交不受已
矣何至以李鼎死歧陽來瑱賜自盡為言及詳其服飾
定尊卑語疑此錦鯨類今之飛魚非極品不可服用故
曰顧我非公卿留之懼不祥也然今之鶴補贈遺通用
初不問官品崇卑意古今不甚相遠公何拘泥至此耶
亦可以觀其所守矣又爾時所禁花樣自麟鳳外有仙
鶴萬字等而不及鯨魚俟更考之
哭鄭廣文詩穀貴殁潜夫鄭蓋餓死也但覺高歌有鬼
神焉知餓死填溝壑一時贈言不料成䜟忘形到爾汝
痛飲真吾師殷鑒不遠内顧戄然矣故曰心息酒為徒
也且負薪採梠業巳身嘗此苦談虎色變稅駕可虞存
亡不重見喪亂獨前途何暇悲友直自悲耳安知他日
竟以飽死乎
寄别高常侍詩飛騰無奈故人何意外歎訝語與嚴挺
之乃有此兒意正同耳高于公殊落落公亦如之高去
而嚴復來高卒於永泰元年正月嚴卒于永泰元年四
月皆舊史明載公傳中乃云武卒公無所依乃遊東蜀
依適旣至而適卒一書中矛盾若此安在其為信史哉
公哭高詩歸朝不相見蜀使忽傳亡此豈遊東蜀依之
之語哉
萬里悲秋常作客百年多病獨登臺萬里傷心嚴譴日
百年垂死中興時乾坤萬里眼時序百年心如此百年
萬里那得不為人蹈襲然原句自在究竟不能襲也
絶句三首始終說船本意乘春進艇不期狂風放顛故
卽事自慰幸其不為釣船之續也
狂歌行贈四兄語語村樸直作家書讀所謂掇皮皆真
兄將富貴等浮雲弟竊功名好權勢誰肯自言好權勢
者一生喜怒常任真真人前自難說假話他日又云畏
人嫌我真云知余懶是真云於我見子真顔色時時拈
一真字不獨人貴真詩亦如之文而偽不若樸而真也
喜雨詩結句晚來聲不絶應得夜深聞期之也詳詩時
尚未晚
哭嚴僕射詩老親如宿昔部曲異平生度嚴在時軍令
整肅當無敢涕唾者今豈得如昔耶人情類然如翻覆
手獨其親不變耳深悲之語豈得言親健如昔
長江詩接上遇衣襟定有訛字
奉漢中王手札詩夷音迷咫尺鬼物傍黃昏異鄉惡況
鮮復過此觀狐狸不足論及從容草奏罷語豈王時將
有所彈劾耶宿昔奉清尊公自謂也追昔與宴思續此
歡耳與草奏稍不粘註遂解為入朝侍宴侍宴語豈若
是
小時讀杜詩不能全記偶憶九江日落醒何處一柱觀
頭眠幾回私訝云何不言醉何處及復讀首句頗憶荆
州醉司馬笑云必為此也近見夢弼註諸將詩昨日玉
魚蒙葬地早時金盌出人間是用茂陵玉盌事避玉魚
改金耳因喜小時之疑又得一證劉舍人云富于千篇
貧于一字詞家時有此
諸將詩五首前四竝規諷語末首極推嚴僕射安危須
仗出羣才蓋於死後追惜之分明謂當世一人真不知
冠挂簾鈎之說何據也
故房相公歸葬詩起句云近聞房太守須溪謂後人誤
改尉字吾謂尉字不誤正誤改守字耳房爾時已加贈
太尉故詩中云安石竟崇班豈有不遵功令而猶稱太
守者借曰因貶刺史故以為稱正是恨意查房傳中去
年四月已以特進刑部尚書見召途中病卒乃在次年
八月則其生時官非刺史已歲餘矣且集中贈刺史詩
極多尚不見有太守字高適為蜀州刺史以常侍徵題
卽云寄高常侍皆可例也況題中明稱故房相公祭文
亦然何獨詩中忽稱太守為言人所難言乎應仍改尉
字為是
永夜角聲悲自語中天月色好誰看句法絶異如五言
白髮少新洗寒衣寬總長皆集中少見偶一為之耳蓋
五言第三字斷七言第五字斷也後人慣用好誰字相
襲不巳不知此二字何曾相聯哉五言第三字斷古詩
自有此句法十九首出郭門直視曹子建太倉令有罪
是也
杜詩攟卷二
