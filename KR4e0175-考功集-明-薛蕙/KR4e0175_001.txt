考功集卷一明薛蕙撰
賦
孤雁賦
孤雁感物也渦水上有孤雁隨人家畜鵝鶩輩以取
食人或逐之輒飛去入左右洲渚間然終不遠去也
予游城西有野人指示予心惻然傷焉因作賦云
遵長河之峻阪出城隅以西徂望鴻雁於河涘竚徬徨
而獨居容懇&KR0579;以愁顇音悽愴而號呼伊斯鳥之嘉淑
産異質於幽荒體貞信之至性動静一其有常固羽族
之殊特衆鳥孰可與比伉故其行不失時止必擇所候
暖北逝先寒南下既冐險而涉危曾不恤夫勤苦惟衆
鳥之多智曰庇生之得宜弗一遘於艱難羡暇豫之無
期或巢山巔或游海涯奮首虹霓濯翼天池託戸牖之
巍巍下民莫得以或窺足無虛跖翼不勤飛資飲啄於
尋丈遷徙弗踰乎旬時何斯鳥之劬勞增荼毒其曷已
將材質之不倫固天命之難俟瞻北都與南國念家室
之靡止道路夐以遼遠間一歲而萬里復有羣侣中迷
雌雄死别目駭䰟驚飛沉隔絶始廽遑而不進終躊躇
以永訣爾廼背雲路下緒風依沮洳潜蒙茸捐燕越之
故思甘愁苦而終窮雖六翮之尚在欲北歸其焉從於
是淪形晦跡亡精失志牢落遠遷躑躅無寄痛衆雛之
一隔慕同類之難值伺晨鳬而朝征逐鴐鵝以宵寐豈
卑湫之敢辭恥衆目之猜忌聲未鳴而先絶翅將舉而
復墜呻吟幽僻周旋林坰踐曠野之嚴霜食潢汙之流
萍延性命以苟存非初心之所營遭志意之摧毁中無
故而或驚况畏悸之叢至迫末路之惸惸避矰繳而往
來因鷹隼之縱横思逸樂之無遺憂慄紛其相嬰若乃
陽律畢謝隂氣時作天清日迥草枯木落明月出兮皎
皎野露皓以漠漠戀南游於朱厓懷北棲乎玄朔魂魄
竦而怵惕顧形影之寂寞吐哀響之嘹唳志激昂而將
躍動幽谷之虛籟停高門之曉柝聞之者怊悵而自憐
見之者欷歔而不樂嗟斯禽之可哀像羈旅而無朋因
昆蟲之同感未若斯人之有情汎游觀而歷茲忽容與
而不行詠鴻雁於周詩泣涕下而沾纓覽萬物之參錯
悟大化之合并相吉凶與憂喜終同歸於杳冥齊百慮
於一致孰云天道之不平
四言古詩
昊天贈崔子
昊天單威亦孔之棘&KR0579;莫有戾不寕我國我國斯瘼我
民用卒如何昊天云不我恤
國之方將尚曰靡卜國之既痗伊何能榖昊天降訩弗
遂弗畜哀今之人胡俾夭㭬
有蘀者木維其頻矣民之劬勞不遑辰矣戎作在圉内
有寇姦王事弘多寕有其殫
國既大廢君子于解三事朋友莫之能誨卿士大夫曰
予弗逮昊天鞠怒則莫肯悔
憂心孔疚念及我友彼人有言我孔之恥曰予維服憂
我父母舍是弗思憂我天子
曰彼在位曾不可耽如賈弗售載反其琛懿爾君子亦
徂于南送子出宿悠悠我心
昔我邁矣朋友相予既愆于卒我心如沮匪往匪來云
我靡處之子于行憂心孔瘉
瞻卬昊天則莫敢邇既夷既届則不我咎君子于行尚
顧其後大命不忒爰其有止
昊天八章章八句
玄鳥贈蔣氏
翩翩玄鳥秋日載徂顦顇如何不遑室家悼我良朋憂
心瞿瞿
翩翩玄鳥載徂秋日顦顇如何不遑家室悼我良朋憂
心菀菀
翩翩玄鳥迨春而復之子于行將其不覿贈言匪多憂
心孔蹙
玄鳥三章章六句
晉七賢圖像詩
在昔有晉多士間出發揮上德彌綸道術遐蹤齊騖高
軌競軼竹林之徒厥維入室阮公矯志貴利弗就流連
沉湎却彼婚媾英材俶儻殆廼天授大人有傳跨騰宇
宙峩峩中散龍章鳳姿彷徨丘澤咀嚼雲芝神交隠淪
精感靈祗解形東市人靡能闚邈矣參軍神棲亡愕瞬
息萬代跬步六漠蔑盼貴介眈彼三爵褌中之譚實維
善謔仲容秀發頡頏叔父神闇均律妙洞擊拊郭奕心
醉荀勖妒嫮始平之出何其舛迕向子清悟莊惠同科
析辯神緯揚此玄波佐鍜柳下灌園巖阿徘徊鳴笛惻
愴如何巨源簡静夙懷高舉逡廵待價儀刑朝序拔材
銓選畫議軍旅至道在躬是曰餘緒濬冲朗鑒神量玄
遠時哉多辟降志舒卷並美張裴附交嵇阮酒壚結慟
微情繾綣川則珠輝山維玉絢猗嗟七子亶時之彦中
行雖忒聿恊狂狷丹青式繢精爽如見
夀顧華玉母分得雲林夫人
金臺曾構瑶波潭沲王母攸廬問誰侍坐姗姗季女一
何秀媠廼曰雲林仙人字我色侔瓊蘂雲髮翠妥陵歷
滄浪出入靈璅鳳飛戢孴龍輈婀娜却蔭芝蓋俯拾玉
果圃有洪桃花萼未墮紛紜周漢闇如石火湘靈舉楫
洛妃擁柁曩棲海右今遨江左
顧東江先生遺善堂詩
紛綸靈系昭晰瑞圖在昔帝嚳爰及昆吾嘉祥誕發茂
慶攸敷比暉四姓著美三吳(其一)谷水盤紆崑山岝㠋鬱
彼顧林夲支斯託豐諜未艾聞人閒作式覽厥初匪今
伊昨(其二)三五迭終公侯復始維少宗伯克昌其祀祗勤
于德令問不已士瞻師表國頼耆齒(其三)履滿思謙居崇
鑒替于時念哉詔爾苗裔曰求彝訓曷以永世無或昏
逾祖考是繼(其四)昔爾先祖遺善自名烈考嗣之率是攸
行奕世載德用底昭明逖矣後昆無忝所生(其五)粲粲新
宫峩峩層構載偁祖號訓廸來胄畏愆若墜慕道罔後
天命不慆介爾蕃祐(其六)堂置詩書庭陳金石鳴鶴相喧
芳蘭如積入里修容過閭竦迹矧爾子孫孝思無斁(其七)
丕葉遥興鴻源遐吐於赫祚胤遹追祖武千億重規雲
仍疊矩我歌此詩以告終古(其八)
樂府
盛唐樅陽歌
盛唐樅陽歌者漢武皇帝作也元封五年帝南廵荆
陽親射蛟潯陽江中獲之作是歌
帝之狩順祥時察南服臚九嶷會大海濟江淮朋神禹
逝九閡江之沛蛟魚出顯君伎誅弗率彎天弧孛流矢
雷電隕赤江水叱東井治江維波神平水虫嬉兇惡伏
帝夀昌邁盛唐出樅陽
交門歌
太始四年漢武皇帝行幸不其祀仙人交門宫若有
鄉坐拜者作交門之歌
朝泰一陟分丘降石閭臨之罘熙事成徧東西祈交門
肇迎年陳玉席潔椒糈通八神召靈圉繽徠翔神光燭
尞中壇華紫幄元禮登告嘉辭靈允答與帝期靈交際
萬夀徵帝無疆仙為朋
上之回
上之回䄠靈畤神心愉祚皇祉上之回定諸國西南輯
震東北上之回樂孔博游昆田歷鳴澤上之回樂無射
年萬億長無極
善哉行
來日大難痛心疾首今日為樂莫懲其後大難如何昊
天不嘉吉凶有時人莫之知鹿之游斯在彼中野庖人
調和將以為脯翩翩白龍好是魚服豫且射之載中其
目少康出畋不復其舍戎王朝卧廼縛尊下式戒在始
式備在終匪戒匪備害于其躬天命戾止匪夙則莫勉
爾在位無俾天怒
煌煌京洛行
猗猗椅桐斤斯斧斯人之維良胡俾遺之豈弟君子人
之是榖君子不弘人之無禄絺綌在冬子曰有衣終朝
不饋子曰罔饑此之仡仡子曰不力彼之揭揭子曰不
直有菅有蒯女子采之九九之術齊君禮之室周讓御
簡子是取臧文之賢譏於孔父吁嗟士人生之窮兮我
思古人惟周公兮
黃鵠篇
飛飛者鵠于彼蒼天大風阻斯羽沉于淵有松有柏其
枝嶟嶟雨雪迨斯化為枯薪烈烈冬日蕭蕭北風雖有
神龍宛彼地中天命有假人謀有仍嗟哉士人曰予無
能舟利于川弗利于陸君子于行維顛之速相彼哲人
爰得我匹且以嘯歌且以永日
臨高臺
臨高臺下有萬丈之洪波羣山沓蹙茀鬱乎其隈疾風
起兮南北陂池沸渭而成雷時却顧以自失心&KR0579;懔其
傷懷北望深林叢生崔嵬柯條糾而旋互榮采駮犖乎
巖崖衆鳥哀鳴聒日夜猛獸垂啄旋踵而徘徊嗟君無
萬斛之淚胡來乎此地一來此地何由廻
雞鳴篇
雞初鳴日東御月徘徊招搖下雞再鳴日上馳登蓬萊
闢九闈雞三鳴東方旦六龍出五色爛
雉子班
雉子班五文章錦為衣繡為裳状瓌異志勁剛美為災
技自妨羂雲羅掩天綱就樊檻辭山梁荷仁惠不殺傷
啄甘實飲清凉形柔暱意悲徨惟平生詎有常感恩遇
回中腸循周榮棲幽房委微命畢君傍
君馬黃
君馬黃臣馬玄二馬並驅君馬前君馬前臣馬後山高
路長馬不走君當行臣當歸與君齊足焉能希
巫山高
巫山高鬱鬱襟帶亘天涯上靡白日陽下陵青雲眉玄
巖何嵳峩層巘互參差景象非一状遠望令心悲獻歲
出游獵千乘齊交馳翠帳羅曲阿羽蓋垂瓊芝龍騎踐
蕙圃鷁首戲蘭池回車背中路娛樂未云疲置酒景夷
臺設禮高唐祠君王千萬歲歲歲長如斯
江南弄
芙蓉嶼口茱萸潭朱唇一笑酒乍酣牽裾並袂歌江南
歌江南望塞北思不見情無極
鳳笙曲
白玉作筩黃金葉鳳翅差池凰羽接竒弄徘徊曲重疊
曲重疊聽增傷鵾雞舞白鶴翔
游女曲
春草纔生春冰沒江南少婦戱春月步拾明珠曳羅韈
曳羅韈動春衣留中洲憺忘歸
朝雲曲
流光動豔影徘徊稍集楚館臨荆臺乍近復遠望不來
望不來䰟偕逝攬女衣游雲際
趙瑟曲
春風初闌花半落美人挾瑟坐重幄促柱催弦勸君酌
勸君酌為君歌君不飲柰愁何
宫中樂
偶過昭陽館雕櫳閉絳紗卷簾通一笑落盡滿庭花
從軍行
玉鞘錦絲絛珠韀白雪毛甘泉望烽火一夜過臨洮
折楊柳
三月盧龍塞沙中雪未乾朝來折楊柳春色憶長安
采蓮曲
眉暈風吹薄衣香水濺消朝朝采蓮去空轉木蘭橈
綠水曲
春洲霽煙雪潺湲激綠水戱羽亂參差開花雜藿靡綽
約蕩舟人㛹娟弄珠子芳菲不可忘冶麗復如此
隴山
隴之山兮在彼西北子之征兮防禦中國隴上之木鳥
不肯息隴下之水魚不肯食
游俠篇
君不見翩翩游俠子虎變龍淪世叵測轉海摧山力無
比君不見闔廬堂上養死客吳王酒酣客進炙千金匕
首匿魚腸俄頃蛟龍飛霹靂又不見夷門老翁屠肆兒
陸沉大梁人豈知竊符奪將付公子秦人北解邯鄲師
古來豪傑皆若人意氣激昂肝胆真傾軀寫心不自惜
排難解紛如有神丈夫自是英雄者左拉荆軻右古冶
寕當刎頸卧道傍誰能槁死蒿蘆下君不見虞卿齪齪
絶可憐託身魏齊捐相權平生著書萬言在不如刺客
三尺之龍泉我今落魄復如此放歌飲酒長安市結客
曾過滄海君報讐欲借幽并士酒闌擊劍歌莫哀眼中
竪子何有哉明朝事就拂衣去却隨梅福觀蓬萊
聖人出
聖人出應昌期受命上帝下民咸來歸聰明冠羣倫道
德何巍巍虛已彌謙畏入有輔弼出有師俊乂起為股
肱讒佞比周退而無所施教化之行自京畿四方取則
莫我違人革其心不自知復反醇厚去澆漓和氣絪緼
風雨時百糓被野多如茨醴泉流溢生靈芝慶雲在天
神爵飛四門大闢通九闈南面端拱垂裳衣羣臣上夀
獻歌詩天子萬年兆民永頼之
戰城南
戰城南軍敗歸郤行入城為虜圍虜圍急士心悲外無
援兵虜馬縱横馳顧謂同舍兒旦暮迫死期虜來殺我
盡何人報我子與妻戰城南良可哀今年出戰不復還
明年更驅生者來暴虎或可活擊虜决不回請看長城
下白骨何壘壘吾聞古者天子守在四夷何必使中國
之民填溝壑於匈奴之地為
短歌行
蟋蟀在堂野有繁霜我心悽悽不可暫忘豈無旨酒可
以燕游豈無琴瑟可以娛憂瞻彼日月終古而在百歲
之期寕莫我貸人亦有言道憂世促千載一遇匪遲伊
速異世而合夜夢周公同堂而違仰視飛鴻秋有枯槁
春榮則多嗟我人斯其如命何
君子行
君子思危懼不終日衆人居安沒齒自逸君子思退如
迫于淵衆人思進如逐于田損益之變何其相反苟非
明智孰能及遠人知其終莫知其始吉凶之萌鮮不由
已上天無私何怨何親福不擇家禍不索人道有險易
事有從違於乎小子慎爾所之
隴頭吟
沙漫漫石簇簇馬仆車摧隴山曲隴山日日行不前夜
夜還從隴間宿關東只說羊腸坂那知隴坂如天遠隴
阪逶迤距西域古來此地希人跡山川夲是隔華戎君
王直欲吞夷狄自從漢虜互相讐塞上風塵無日休幾
羣天馬來荒外百萬征人戍隴頭堪嗟百萬征西卒半
作隴山山下骨誰為戎首禍斯人後有漢武先嬴秦秦
家無策良可嗤漢制匈奴空爾為願令邊郡謹備寇不
用中原多出師
日出東南隅行
日出東海隅西入崑崙墟六龍踴躍駕日車往來萬里
裁須臾人生寄一世逆旅難久居羲和何不仁蹙迫更
相驅顔回短折果何辜老彭竟化千金軀蒼天夢夢白
日闇居然不辨賢與愚吾將命后羿仰射三足烏僬僥
弋鴻鵠作計良已疎魯陽揮戈等兒戲夸父奔走空區
區西方調御之丈夫教我脩道歸虛無虛無國中無夀
夭一任羲和變昏曉
猛虎行
饑不從猛虎食貧不從權貴游猛虎窟中多惡少貴人
門下非清流蒙鳩巢葦苕乾鵲代渠愁飛鳶啄腐鼠鳳
凰見之悲且羞長安道上車馬客處身頗似二鳥儔苞
苴不獨結諸公脣舌還能媚五侯紛紛竪子焉足數可
惜英雄亦同伍賢人翻在平津閣文學來依車騎府男
兒貴作不羈士逶迤匍匐何辛苦君不見會稽狂奴真
傲倨萬乘留之徑歸去羊裘懶卧七寶床釣竿笑拂珊
瑚樹
出塞
隂山虜騎喧上郡羽書繁匈奴入邊地將軍出塞垣竒
材募荆楚善射選樓煩朱旗類電掃玄甲若雲屯懸師
度沙漠飲馬抵河源金鼔青天動風塵白晝昏怯夫思
勇鬭死士恥生存月氏方破滅日逐盡崩奔都護領西
域呼韓守北籓當令四荒外咸知大漢尊
元會曲
握乾御紫極出震撫青陽履端受百禄朝宗來萬方玉
輅充庭陛金奏響嚴廊垂衣揖羣后置酒燕周行欣欣
醉湛露穆穆仰天光千春賀元會懽娛良未央
對酒
畏塗有千慮勞生無寸隙唯餘對酒時暫作伸眉客妖
姬雜睇笑懽友連衿舄相逢判一醉錢刀非所惜
春游曲
春來春驟好春游須及早招邀南國姝追逐東郊道合
尊圍綺樹調絃藉芳草人生非取樂空令少年老
長安道
神州應東井天府擅西秦雙闕南山下千門渭水濱公
卿畏主父賓客慕平津方朔何為者虛稱避世人
洛陽道
鳳闕正中天龍池帶洛川層城三市列複道兩宫連錦
障藏歌伎羊車戲少年更逢嵇阮輩長嘯酒壚前
劉生
劉生喜輕俠關輔遍經過新市蹋踘戲高樓擊筑歌駐
車訪朱亥争博叱荆軻不為徼名譽惟矜意氣多
關山月
迢遞關山道凄凉霜露時如何秦地月亦自到天涯切
切胡笳怨蕭蕭邊馬悲高樓有思婦苦樂詎相知
驄馬
驄馬負竒氣昂昂態不羣綠[騣-凶+(鬯-匕)]搖鳳鬛赤汗染龍文睨
影思邊月長鳴向朔雲願馳千里足一戰立功勲
送遠曲
勞勞亭下秦淮水錦帆搖搖繫沙尾少年遠作萬里行
愁結雙娥低不起向來祇為新知樂不悟翻成别時惡
尊中安得千日酒同埋黃壚亦何有
江南曲
江南光景殊無頼水如碧玉山如黛吳王舊苑芳草多
鴛鴦飛過斜陽外船頭醉岸烏紗巾興來遍看江南春
五湖倘遇范少伯奪取當時傾國人
隴頭水
隴關出塞路征客離鄉思忽聞嗚咽水共下潺湲淚
夜夜曲
烏栖𤨏窗静露下羅衣薄脉脉對蘭缸夜夜同煎灼
芳樹
芳樹榮春日萋萋盈後園絳房承露坼素葉向風翻散
影連雲屋吹香入網軒美人來已暮零落復何言
白雪
白雪擅紛華耀此玄冬暮縈迴飄朔吹蕭散流隂霧已
並紛闈鮮還增玉階素願欲集君筵皓齒多相妬
將進酒
將進酒杜康之族無不有處州玉露金華碧襄陵鵝黃
河内白我家綠醖亦無敵五君合計幾萬石一日一石
當擊鮮樂飲可支三十年不須虛無求列仙不須枮槁
縛幽禪壺中之道極玄玄養神鍊魄合自然眼花耳熱
體蹮蹮舉觴一酹滄浪天天地變化無時休日月出沒
不少留人生戢戢䗬蟻儔須臾零落歸山丘開闢至今
八萬秋古人䰟魄猶在不喟然念此令人愁惟有杜康
堪解憂君不見咸陽白帝子并吞六國心未已百年謾
作萬年計恰似蜉蝣望秋水又不見西楚重瞳公諸侯
震讋趨下風喑啞咄嗟氣蓋世螳蜋怒臂將無同兩雄
恣睢浪自苦自餘么麽何足數君當快飲我起舞樂哉
醉鄉真樂土作歌者誰君采甫酒徒之名垂萬古
行路難(三首)
君不見山中行人葬虎腹復有貪狼飽人肉天生二物
毒瓜牙比似讒人未為毒讒人之毒在利口能覆邦家
如覆手一夫中傷那足悲萬事紛紜真可醜君不見伯
嚭加誣子胥刎越師西來吳國盡又不見上官納譛屈
原死楚王翻為秦地鬼讒人反覆不可憑變易是非移
愛憎重華聰明疾讒說詩人怨憤刺青蠅青蠅營營點
垂棘讒口囂囂排正直已於平地置機穽更向通衢布
矰弋可憐豪傑死道邊總為奸邪在君側行路難行路
難只在讒人唇吻端寕當脱屣蹈東海不須驅馬入長
安
我歌行路難什百之端歌一端丈夫委質事天子豈謂
當由左右始九重邃遠壅蔽多疏賤孤臣竟誰恃君不
見賈誼上書談世務漢皇欣然絳灌怒秪言旦暮即公
卿一麾却作長沙傅又不見董生硜硜守廉直儒者安
知丞相力白頭不得里中卧遠徙膠西驕主國二公之
事略無異史策紛紛多此類餘風積習傳至今覆轍危
機在平地沛國迂儒不曉事酷信丘軻泥文字往年抗
䟽攖逆鱗賜玦歸來十二春豈無高足據要津未肯低
眉干貴人貴人方寸九折坂况我三輪行不遠帝閽無
路欲何之五岳尋仙未應晩
男兒有事在四方我今胡為不下堂白首徒懷經濟策
青袍虛忝尚書郎早年不睹道路澁慷慨登朝期樹立
萬分論議甫一吐羣小猜讒俄横集自茲投劾歸田里
洶洶風波猶在耳敢恨流離世不容獨幸崎嶇身未死
摧藏無復異時意攀援永謝同朝士始悟高賢好長往
却愧頑疏昧知止君不見當時汲汲魯中叟褰裳濡足
常奔走七十二君冀一遇枘鑿方圜終不偶楚狂悲歌
傷鳳衰鄭人竊悼喪家狗大聖行藏且如此小儒功名
亦何有閉門不免憂饑寒出門險巇千萬端禍福重輕
君自看不如解却頭上冠懸車縶馬但高卧莫歎人間
行路難
從軍行
少小慕功名擊劍復談兵誤信封侯事甘作從軍行一
朝備行伍幾處罹辛苦西南通遠裔東北攘邊土武帝
雄材略土宇新開拓銜命馳嚴馬登壇延衛霍諸將竟
邀功歲歲出臨戎勒兵盈塞外發卒徧關東騷屑干戈
動蕭條田野空廟謀貪戰伐邊隙開胡粤軍興急星火
兵連淹歲月戈船下厲水策馬踰葱雪山川行未半容
鬢驚凋換寒冰手指墯炎風肌肉爛思鄉已淚盡望遠
堪腸斷怫鬱魚泣津凌兢猿眩岸悠悠歷絶國險道何
傾側虎穴詎可入鬼方寕易克間使閉昆明單兵䧟䟽
勒全軍有天幸從吏無人色天時變殺機壮士奮兵威
飛矢風鳴鏑推兵血濺衣長驅五王國大破九重圍萬
里懸旌出三軍奏凱歸邊垂日無事鳥盡良弓棄行直
貴臣憎功高同列忌賞格多排沮謗書仍負累白頭還
士伍赭衣從吏議輸力奉明君忠邪不見分丹心徒貫
日劍氣枉凌雲人事竟莫測天命諒難聞可憐麟閣上
不畫李將軍
長門怨
新懽侍清宴舊寵棄深宫相妬夲相似君恩那不同歌
喉嘲飲泣鬒髮笑飛蓬誰信黃金屋繁華一旦空
長信怨
異時陪玉輦同載召娥眉寵極有衰歇恩深多怨思秋
風吹網戶春草被丹墀不及主家伎空歌團扇辭
莫愁曲
儂家住石頭綠水繞歌樓不是工娛客何緣字莫愁
江水映江花春光滿狹斜金陵衆年少争到莫愁家
燕歌行
漢初匈奴雄北邊邊城蹂踐何蕭然歲歲金繒輸罽帳
年年烽火照甘泉武皇憤怒按劍起詔遣將軍擊驕子
隴西壮士出玉門幽冀精兵度遼水遼水風濤駭陣雲
燕山雨雪雜兵氛河南昔日駐代馬塞北今朝屯漢軍
軍中嚴鼔催軍發陣前突騎争馳突飲馬懸愁瀚海乾
彎弓已射旄頭沒喧喧將士劇風雷惴惴匈奴若死灰
單于夜半冐圍去校尉平明逐敵回收兵反旆休沙漠
三軍歌舞從軍樂腰下金刀尚血流帳外旃裘俱面縛
捷書駱驛入咸陽凱樂鏗鍧朝未央肘後何須列侯印
殿前願奉萬年觴
從軍行
少小習刀兵從軍右北平先登百死陣却破五重城邊
郡勤王苦中朝論賞輕封侯自有數安用怨匡衡
受詔辭金殿提兵出玉關黃雲連大漠白雪滿隂山虎
騎馳天外龍泉吼臂間匈奴儻未滅定自不空還
征人怨苦寒關塞更漫漫石堡依山峻沙場並海寬徒
行隨博望仗劍斬樓蘭邀取麒麟畫祇令後代看
代馬乘秋動邊城正宴開天寒弓力勁塞迥角聲哀勁
卒憑陵至孤軍折北廻不知漢天子何日棄輪臺
凉州詞
隴西西去抵凉州邊塞蕭條處處愁青草不生青海曲
黑雲常聚黑山頭
從軍行
冒頓南侵塞嫖姚北出師連營羅組練分道引旌麾躍
馬争前列摧鋒肯後期鼔行趨上郡席卷向邊垂虎旅
聲先振龍庭勢已危追奔忘遠近轉戰决雄雌漢將功
成日匈奴數盡時孱王逃絶幕窮寇聚降旗獻捷歸雙
闕揚威耀四夷從今横吹曲增入凱旋辭
鳳臺曲
秦娥嫁蕭史新起鳳凰宫吹簫白日上擕手綵雲中一
别人間去千秋樂未窮
春江花月夜
春江歌綠水綵鷁戱金沙玉釵初映月繡帶乍藏花窈
窕皆相似無如張麗華
飛龍篇
晨登金壇神君所治芝草叢生玄泉泌泌乘彼飛龍以
遨以戲憫我衰老乃告要袐周流神庭壁門十二授我
神藥盛以玉笥教我服食長生久視優哉游哉歲等天
地
戰城南
戰城南出城北城南戰尚可城北戰不測清晨跨鞍馬
迎戰城南下敵騎四面來提兵入中野中野何蒼蒼殺
氣互低昂前臨五單于却距左賢王日出負戈起日入
未能止人馬同時困自念身當死身死棄山阿化為泥
與沙平生安足惜國憂將奈何
考功集卷一
