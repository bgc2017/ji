考功集卷五明薛蕙撰
五言律詩
藥室詠六首
山階穿藥井石室置丹爐壁掛三天字函封五嶽圖仙
人邀對酒玉女伴投壺但逐雲霄去無論日月徂
寂寥花水上結構羽人廬窗戶生雲闇松杉映月虚犬
靈因試藥鶴老解窺書長揖當塗客榮華不可如
春院焚香處晨關却掃時綠綈装古帙白石種靈芝招
隠劉安賦遊仙郭璞詩蓬萊多舊侣題字問相思
自知靈氣舊轉覺道情新露濕星壇夜泉生藥院春青
泥含石髓丹熖起龍鱗若得金砂就還須贈所親
棲息那云僻芳菲已自多跡應無客到景復有春過戶
内三青鳥花間五色蛾傳言遠遊子不必向山阿
移牀開藥籙鍊玉閉丹房五石終朝轉雙瞳幾歲方壺
中能駐景天上任飛光永得長生術將留不死鄉
臺上
臺迥通風榭窗虚近水城卷簾殘暑去攜手晩涼生碧
樹藏雲暗銀河度月明醉來愁髣髴只作畫中行
水亭二首
路引水亭出舟行沙岸迴使君攜客至歌伎逐人來檻
底鵁鶄舞窗中菡萏開風光莫相負長日且銜杯
中流放輕舸極望何青青宛轉遵蘭渚夤緣到水亭簾
櫳圍樹石階砌列烟汀緩坐留斟酌長歌間醉醒
邯鄲舘中
門對罘罳静城臨睥睨斜愁人倚高閣清夜動悲笳月
暗雲生葉風寒露作花徘徊望牛斗髣髴辨京華
北征
地闊塵沙外天寒霜露中燕雲常少日朔氣自兼風夢
斷南棲烏愁隨北向鴻淹留憶攀桂辛苦歎飄蓬
昭王臺
燕昭無故國薊野有空臺寂寞黃金氣凄涼滄海隈腐
儒終報主亂世始憐才回首征塗上年年此地来
九日同何仲默出郊
九日登高會同人載酒來寒城一以眺秋色正堪哀零
雨晨初霽浮雲午未開南飛有鴻雁為爾立徘徊
駕出南郊
青鳥南郊至蒼龍北闕來遥傳仙蹕下正覩紫微開倒
景中天館叢霄上帝臺從臣多獻賦誰似子雲才
駕幸南海子
詔幸芙蓉苑傳言羽獵行三驅陪上將四校出神兵列
戟圍熊舘分弓射虎城風雲日暮起偏遶漢皇營
春日禁中遇雪
紫禁春朝雪花飛彩仗新霧交隨雉尾風引避龍鱗掌
濕金人立窗寒玉女顰翠華沾灑處遥憶屬車塵
元夕興隆寺觀燈
燈火金仙閣丹青綉佛筵叢林開寶樹大地出紅蓮梵
鏡含明月天香雜彩烟諸公共隨喜吾醉欲逃禪
送劉子緯病歸
鄴下劉文學成都漢長卿淹留卧病意蕭洒著書情賓
客頻頻去風塵轉轉生天涯雙淚眼回首送君行
送周侍御
閩越三山外東南八郡遥褰帷向絶徼攬轡下中朝風
起江潮動霜飛瘴霧消九重思諫諍計日上雲霄
送李儀賓
漢殿朝正至燕京送客迴春風兔園路歌舞鳳樓開綠
水清泠閣西山鼓吹臺宋中詞賦地他日好歸來
海棠畫扇
西蜀繁花樹春深亂蘂紅還憐彩扇上宛似錦城中影轉
團團月香含細細風江淹才力減賦爾若為工(江淹有綵畫扇賦)
病中何仲默蒋子雲過訪
何人顧寂寞盡日少歡娱慰藉煩知已扳留強病軀濁
醪來近市野飯出中厨珍重交親意艱難愧腐儒
送徐中夫令南昌
孺子躬耕地諸孫邑宰時承家在爾輩高士亦吾師山
坼洪崖井江深許令祠縣齋臨絶境未可廢言詩
贈董應期侍御
同時多逐客而我獨憐君棄置勿復道凄凉不可聞風
波一流落江海遂離分他日書相及常因西北雲
答王允升省中對雨見憶之作
康樂愁霖唱平原苦雨詩故人歌此曲贈我慰相思薜
荔垂青閣芙蓉汎綠池今朝一樽酒最恨不同持
送毛敬父之廬州
北峽吞淮口東陵控海隅霍山分岳鎮肥水混濡須從
事之官遠觀風問俗殊廬江多小吏應候府中趨
望湖亭
隂磴穿雲上天窗綺霧中蒼茫玉泉水指點翠微東坐
石牽蘿蔓攀崖憩桂叢何當避炎暑几杖待秋風
石經寺
翠巘雙林合丹梯一徑懸洞門臨地底石室與天連文
字開龍藏金銀布梵筵兹山實靈異吾欲託棲禪
送蒋國信之桐鄉
始對賢良策登科遊漢京俄分尚方履出宰卧江城余
憶東南美長懷山水情須君為地主早晩越中行
七夕集廷獻宅
秉燭開秋宴更衣坐晩涼雲霄降帝子詞賦接仙郎月
寫蛾眉色風傳玉佩香慚君有妍唱欲報不成章
七月十五日夜對月
嫋嫋涼風夕紛紛零露時秋來看明月風露已如斯況
對西園酌兼懷康樂詩山中有桂樹今夜足相思
道院秋日海棠
偶來仙館内花萼滿枝紅彷彿看珠樹玲瓏暎蘂宫預
傷白露下坐惜綵雲空躑躅攀條處佳人不可同
宴故英國公山亭即文皇帝賜第
東第君王賜西園賓客來將軍元好士公子復憐才玉
袖花間出金尊竹下開還須明月上莫畏夕陽催
送戴長史
詞臣漢廷出邸第魏王開地即清漳郡人同鄴下才月
中遊桂苑風裏宴蘭臺宣室如相訪長沙去復來
八月十五日夜同諸友翫月
樓敞含風氣筵開墜露文月從今夕滿秋向此時分影
濕當銀漢光斜隔彩雲徘徊接新詠況是鮑參軍
書省内壁
終朝謝文墨嗟此簿書繁日宴高齋静風來寒鳥喧倦
遊傷歲序多病憶田園何事成淫滯微官豈足言
雪(時車駕北狩大同)
北極關山闊寒冬雨雪來霧沈玄菟塞風繞白龍堆胡
虜猶深入征人且未回遥思穆天子黃竹有悲哀
訪雍上人
冬日自虚寂東林地更偏經聲行處近燈影望中然殘
雪明花苑寒雲蔭石筵祇應休澣暇來此暫安禪
晦日夜集
晦日歸休晩良游惜後時卻判長夜飲更賦早春詩雲
霧窗中入星河閣上垂何須花與月行樂始相宜
答士竒
能來駐車轍不待拆書緘上客同王粲貧家似阮咸清
談對雲竹緩步倚風杉安得盈杯酒今朝共爾銜
同士竒子雲飲
春風吹酒杯花鳥更相催惜此留連坐判成酩酊迴安
能自結束聊復共追陪今日不為樂流光去若頽
招廷獻子雲飲
廢書多病後抱杖獨行時晩日添花蕊春風積蔓絲物
華空爛漫心賞每參差遲爾來同醉能無酒一巵
春夜過時濟飲
露淨開樽處天青岸幘時素雲將月上香霧任風吹為
樂常苦晏含情復待誰徑須成一醉莫遣酒行遲
夏日遊道觀
隔竹窺丹洞臨池坐碧沙玉拌盛石髓翠籠貯雲芽展
簟來風色吹笙上月華休論河朔飲詎似醉流霞
陳真人館中賞荷花作
别館瀛洲麗新花菡萏香紅衣迷日色翠蓋寫波光雨
過金塘濕風生石檻涼客來修竹下回首見瀟湘
仲夏即事
林卧采芳草今朝鶗鴂鳴悠悠觀物化默默感吾生老
大慙聞道空虚耻近名沈吟日云暮搔首獨含情
江中四詠送黃日思韻限本題同諸公作
江霞
春江變氣候孤□發雲霞散影搖青草流文漾碧沙紅
泥迷燕子丹洞失桃花水宿淹晨暮應憐謝永嘉
江雲
謝客弄春色江臯生綵雲紛紛初散綺葉葉漸成文蔽
日皆相映流風乍不分何因可持贈欲以慰離羣
江花
百丈牽江路行穿夾岸花時憐一水曲遠愛數峯斜林
下見垂釣溪邊逢浣沙武陵如在眼髣像羽人家
江猿
舟行轉江峽處處響哀猿極浦雲方合連山雨正昏接
條時自挂飲水復相援不待三聲盡先傷游子魂
六月八日西闕遇雨
窈窕西清内參差水殿連歸雲向平樂飛雨集甘泉眀
月裁班女迴風唱麗娟龍池初望幸來往木蘭船
落日
落日掩書卧荒庭起獨行回看太虚上窈靄動秋聲寂
寞抱真藴飄颻遺世情白雲不相識何肯入前楹
寄何仲默
久别憂成結書來不解顔開緘未讀半攬涕望秦關簿
領余方倦馳驅君詎閑相將保玉體去去入名山
九日遊興隆寺
厭就騷人會欣投釋子家林風鳴貝葉徑露濕金沙宴
坐依雙樹清齋服九華晩來歸客倦欲借白牛車
晩過仰之置酒
燕京久為客秋日正思家不忍聽鴻鴈相尋醉菊花空
庭餘木葉短褐滿風沙同病今如此酣歌惜歲華
晩坐有懷
落日照簾櫳寒城烟霧中銜杯對衰菊流目送歸鴻未
覺賞心廢但驚親友空遥遥此時恨萬里託秋風
對雪
庭雪曉逾鮮鈎簾興渺然紛紛墮花絮裊裊亂風煙悵
望游梁賦沈吟憶戴船佳期每遼闊留恨閱芳年
謁茂陵祀孝貞太后
一棄東朝養千秋不復歸夜臺長寂寞月殿少光輝野
露棲金盌山風動玉衣茂陵多碧草春日自芳菲
功德寺
憶昨宣皇帝西方結勝緣莊嚴修佛土功德施人天龍
象山開闢金銀地接連傷心萬歲後陵谷尚依然
蕭氏園(二首)
麗日方春暮名園更水隂葱蘢花滿徑迤邐竹成林不
見川原盡祗愁雲霧深向非霑醉後幽絶恐難禁
徑狹褰裳處川平伏檻前華林一何麗碧水復相鮮魚
鳥方堪狎纓緌頓可捐居然謝塵垢不待濯潺湲
送馬伯循(二首)
弱歲來京邑已聞之子賢長懷慕先達詎意竊同年感
激深相附逡巡只自憐如何復為别瞻望益茫然
城隅飲餞地日暮朔風吹征鳥不返顧浮雲相背馳踟
蹰意何極嘆息涕空垂世路今如此焉知後會期
重游蕭氏園(二首)
别此真如昨重遊換物華粉滋曾倚竹紅淺舊看花沙
阪縈林曲山籬逐水斜城南咫尺路未覺往來賖
野靄横蘭徑泉聲落草堂丈夫修鴈繳童子護魚梁釣
弋亦堪老風塵緣底忙淹留不忍去日色晚蒼蒼
歸别業作
五載去京國今來歸舊廬林荒巢野雀徑毁蔓園蔬意
倦風塵際身危疾病餘多慙久懷禄牢落此田居
扶策
東風解娱客往往慰幽栖扶策循蘭徑流鶯逐我啼青
莎已齊葉紅藥始含荑昨覓隣家酒今朝聊可攜
西齋
西齋休憩地永日卧書帷燕舞隨風絮鶯啼集露枝病
因閒自療春與醉相宜却悔牽行役年來忽去兹
郭外
郭外平蕪迥溪邊小徑斜客行迷野竹鶯語隔林花多
景每難遇孤遊還自嗟佳期竟何許脉脉向春華
西園對雨
漠漠春隂黑連朝卧小園野花川上落水鸛雨中喧衣
裌身猶冷看書眼欲昏不堪逢寂寞倚仗有清樽
酬惟喬贈巾
野巾初著日心賞竟朝曛試正行窺水從欹卧看雲坐
翻嫌月露出每避塵紛顧影還相笑風流媿使君
酬惟喬惠鹿
憐此園中鹿君侯贈野夫塗艱常近患物儁益妨軀林
藪空相憶藩籬坐自拘忍甘充玉饌願為束生芻
泛溪
避暑清溪曲舟行路不窮詩成孤嶼上酒盡夕陽中綠
竹含秋色紅渠送晩風歸來就眀月移棹水雲東
秋夜
西園秋漸好晩眺倚山扉鶴語風生竹螢飛月滿衣乍
憐幽意愜飜恨賞心違延佇空林下中宵獨未歸
别墅即事
丘中輟耕牧挈杖返衡門落日茅茨暗秋天禾黍繁隣
人送巵酒小婦具盤飱念此信為樂悠然懷故園
秋日溪上
何處窺秋色搴舟入水隅清波照鳬鴈寒露洗菰蒲促
迫悲生事登臨快病軀由來野人意終日羨江湖
九日顔子攜飲西郭
九日愁空卧西園喜並游閒居同栗里置酒得荆州樹
擁樓臺出雲隨鼓吹浮不辭重落帽短髮自堪羞
新舘
别墅棲遲處高齋登眺初故渠臨圃近新竹繞庭疎素
心已澹泊絶學轉空虚非關選幽勝偶此寄吾廬
晩過鄰叟
野外歲隂早晩色正霏微石蘭向風靡海鶴犯霜飛投
策暫云憩采苓方未歸幽人已相候隔水啟荆扉
環堵
環堵郊墟外衡門野道邊林昏罷風夜月白欲霜天落
魄隨身世棲遲失歲年平生有微志今已愧前賢
不寐
一榻微寒入山房夜未扄凝思天籟發不寐谷神醒本
自淹衰疾何堪役性靈列僊如可學吾欲駐頽齡
丘中
返照丘中路孤烟水上村野田荒蘚色沙岸落潮痕日
短䞉書卷天寒頻酒樽定知無客到不必掃柴門
原上曉望
平原搖落盡極目見寒空初日煙塵外滄波晝夜東孤
芳遺雨雪高鳥下天風俛仰無相晤長歌思不窮
負郭
負郭茆堂小臨溪竹圃斜山樽攜野客魚網曬鄰家荒
徑封殘雪疎籬透晩霞預思春到日著處種桃花
晩步
落日滿平蕪風煙似畫圖空林助鳴鶴遠浦失歸鳬白
幘狂猶岸青藜倦自扶歘思酬物色佳句未應無
寂寂
寂寂多相笑悠悠略自諳謀生只如此經國更何堪偃
仰身微健疎慵味頗甘敢云忘魏闕正爾戀江潭
贈顧英玉時謫許州過亳見訪
殘冬江北路寒苦異金陵駑馬行來遠衰顔别後增劔
埋餘紫氣玉玷有青蠅世故多堪惜因君重撫膺
漕河舟中作
悠悠漕河水今日更遄征敢議占時出祗言循禄行田
園違宿昔軒冕累平生緬憶高賢跡遲迴何限情
元夜諸公會不赴
九陌帝城中煙花繞漢宫銀河流夜月火樹煖春風衾
枕憂如昨軒車恨不同時聞玉珂響寂寞卧牆東
送南元善守紹興
傳聞會稽郡清絶擅三吴水竹深蘭渚雲峰滿鏡湖論
交媿連璧出守羨分符時有東南使新詩未可無
文徵仲蔡九逵初至都下會飲興隆寺王直夫
館中分韻得涼字
把燭尋山徑開樽掃石堂風流初邂逅露坐轉清涼竹
樹寒雲色花林宿雨香高談真絶倒無暇問津梁
送朱侍御之南臺
不謂雲霄去能為江海行知君古人意非是厭承眀出
國仍簪筆憂時未請纓他年有封事更覺見平生
同大復避暑寺中
攜客東林院涼宵掃竹亭龍珠寒露殿寶樹影雲扄聽
法元清淨觀心自杳冥坐中餘爽氣虚對北山青
王眀叔東谷卷
谷斷懸山閣崖通度石橋日蒸滄海氣霞動赤城標雪
壁花先映霜嚴葉後凋空題招隠曲悵望隔雲霄
玄眀宫後圃石山
出郭仙城近探幽福地遥珠林行窈窕錦石上岧嶤雲
裡仙人酒山中玉女簫蓬萊去何許東望海邊潮
二月八日趨事山陵出郭有述
出郭雲沙静迎人谷鳥喧春行趁風日夜望極川原山
翠晴偏近林芳暖欲繁登臨吾所好幽興忽飛飜
行次陵下
澗坼欹金岸峰迴轉翠屏園陵何鬱鬱氣色但冥冥天
外雲長白山中草自青徘徊踐霜露愁寂仰巖扃
祀歸作
始驗靈風集俄瞻紫氣遥玄宫罷歌吹玉佩散雲霄仙
馭紛皆逝天香宛自飄青山悵回首松栢轉蕭蕭
晩憩玉泉寺
看山興不輟落日有餘情稍憩中林宿猶攀絶頂行風
泉晩逾響松雪夜微眀長嘯雲岑上飄蕭白露生
泛舟(二首)
别館初停騎横塘更泛舟蘭芳滿南浦翠羽覆春洲落
日眀漁火微風引棹謳今朝泥行樂那減習池遊
水口移舟入煙中載酒行渚花藏笑語沙鳥亂歌聲晩
棹沿流急春衣逐吹輕江南采菱曲回首重含情
直省中懷浚川
寓直深春日端居薄暮時鈎簾看紅藥隠几聽黃鸝省
署容吾病風塵懷我師憂來對眀鏡不貸髮成絲
送樊侍御孝甫奉母東歸
柱下隨親去廷中得賜歸日斜烏鳥急春煖鳳雛飛煙
草迷&KR0865;馬風花逐繡衣都門望行色垂淚戀庭闈
寄孫山人(二首)
吾憐孫處士萬里狎滄波海色占龍卧天風聞鳳歌誰
言竄身遠尚畏取名多相望冥冥外虞人奈爾何
有客今何事江邊采日華行穿四眀雪坐對赤城霞中
散寧為吏梁鴻不顧家思君入吴會築室煉丹砂
道院看牡丹晩際遇雨作
把酒未成醉恍然驚暮寒薄隂含錦樹片雨濕朱闌霞
妥青絲佩風搖赤玉盤微芳恐銷落珍重卷簾看
對雪
天外匿寒日雲邊韜曙霞風吹玉山雪飛滿謝公家隔
簾訝行月拂檻認飄花方持一樽酒酣飲答年華
詠新竹
娟娟階下竹新綠漸氛氲石影生寒氣沙光滴露紋芝
蘭聊可品桃李自難羣不待風霜日蒼然見此君
山亭
西圃禁垣東凉生暑漸空小池盈宿雨叢桂易秋風獨
鶴窺雲際幽蘭思露中來遊行樂地不惜醉山公
次韻酬孔汝錫
多君金馬客就我竹林間對酒頻移席論文一解顔詞
臣飜補外野老合投閑潁亳殊相近詩筒約往還
余有洮溪硯乃孔汝錫所贈者每懷其人因成
斯詠
閒居無一事雅好獨斯文每拂洮溪硯因懷闕里君題
詩情欵曲揮翰思繽紛憑寄關西使何時到隴雲
李子西送佛頭青花得自永寧王宫中蓋牡丹
之殊異者喜而賦詩且改名為萼綠華云
故人真好事為我致名花書寄夷門道春來帝子家玉
肌眀素雪翠袖影青霞合避金仙號更名萼綠華
春日宴集
連騎遊南浦方舟泛綠波日華雲際薄春色水邊多蘭
渚容罇俎花林映綺羅袚除期亦逼奈此宿酲何
閱世
脱死風波路偷生鳥獸羣賦材元散木閱世只浮雲聖
代慚無補衰年幸有聞佯狂堪卒歲不必草玄文
謝文徵仲寫金剛經
齋沐開經卷名香手自焚天人遥作禮鸞鳳鬱成文心
印傳先佛書林擅右軍殷勤謝良友何日訪停雲(停雲徵仲)
(書室名年來屢有命駕之約因循未果)
晨起
童子掃園徑山禽花外飛青梧裛宿露紅槿麗晨暉多
病志意減閑居賓客稀今朝惜清景偶此一沾衣
玉簪
澹泊宜開晩紛敷喜在隂秋風一披拂花萼正蕭森比
玉幽人操懷霜烈女心淹留玩芳草聊用謝華簪
紫薇
紫薇開最久爛漫十旬期夏日逾秋序新花續故枝楚
雲輕掩冉蜀錦碎參差卧對山窗下猶堪比鳳池
牽牛
冉冉朝華密翻翻露葉新乘時方巧笑移日已含顰感
興悲微物傷心泣小臣浮榮甘夙隕仍作飯牛人
雞冠
陋圃乏竒樹凡花充藥欄職司愆夙夜名品濫衣冠俛
首同尸素輸心異渥丹一鳴猶不易五德亮應難
菊花
蕭條暮秋日三徑有黃花不借東風力宜栽處士家侵
陵任霜露汨没儘泥沙自恃真堅性悠悠閱歲華
九日周守宴集
九九欣嘉節仍嗟歲月催郡齋高宴會野老忝追陪聯
句揮彤管吹花捧玉杯山公愛留客日暮未能迴
觀舞
妙伎出秦中纖腰學楚宫翠帷低舞燕錦薦踏驚鴻宛
轉歌相似嬋娟態不同無因逃酒去懊惱白頭翁
夏日即事
宿雨池塘滿薰風草樹多鳥飛衝落絮魚没翳新荷釀
酒供斟酌吟詩當笑歌田家耕種日閭巷少經過
暮春
春光垂晩暮天氣轉清和遲日增花萼微風罷水波抛
書常懶讀得酒即狂歌看取星星髮今年又校多
次韻酬徐遠卿侍御三首
世家傳孺子儒術邁楊雲遠紹宣尼業旁摹柱史文(侍御)
(作述文類老子故云)藴真安可測摛藻已難羣欲報瑶華贈春林
尚未芬
使節還天路幽棲阻澗雲神交承問訊心折阻論文蚤
歲頻求友孤蹤久離羣尚慚同臭味空此襲餘芬
蚤為多學誤筆墨擬淵雲晩悟無言訓筌蹄廢藝文絶
音難偶俗良友不同羣歎息幽蘭意無人祗自芬
次韻蘇允吉侍御臺中四詠
烏府新承寵瑶臺别故羣緩行簾外入清唳枕邊聞藻
翰經題品高軒擬見分蘇耽真愛汝何啻附青雲
右臺鶴
日到此君側都忘案牘勞幽居懷濮上(允吉濮人)歸思滿江
皋鳳鳥春應至琅玕綠漸高徂徠舊賓客詩酒定誰豪
右園竹
玉蕊憐傾國金瓶為洗粧凝脂何太白沈水坐無香脉
脉含多思紛紛妬衆芳遥聞東閣詠髣髴對清揚
右瓶梅
後圃盆山麗當軒畫障横蟲穿嵌竇坼雨漬古苔生剰
倚雲根卧難尋鳥道行高文一引重列岫可争衡
右盆山
寂寂
寂寂對春風無詩賦惱公方慚同繫馬未暇擬雕蟲得
意多言外歸心半偈中拈花聊一笑果信色成空
村居
寂寞村居僻荒蕪草徑深飛蓬來曠野啄木響空林薄
暮聊凝望清江正苦吟此生甘落魄自笑果何心
七夕
七夕新秋節雙星舊會期鵲橋貪渡早鳳杼畏抛遲月
下聞仙佩雲中望翠帷長門當此夜定自泣蛾眉
對雪懷孔汝錫
美人一為别勝日輒相思獨對山齋雪遥懷瓊樹枝置
書常滿袖枉駕竟愆期寂寞罷琴酌空吟招隠詩
考功集卷五
