考功集卷四明薛蕙撰
七言古詩
元夕篇
皇都佳麗地春日豔陽年共愛元宵好爭歌明月篇元
宵明月滿蓬萊春色先從上苑來千門宛轉銀屏隔萬
戶參差金鎻開千門萬戶連雙闕綵女新粧踏明月映
牖窺忩態轉多含嬌凝睇情無歇正逢春日愛芳菲復
值春宵縫舞衣燈光斜照珊瑚枕香氣空薰雲母扉此
時天子盛遨遊離宮别館足風流纔開鳳島張燈架更
起鰲山結綵樓綵樓岧嵽鰲山側複道交衢對南北萬
燭翻疑白日光千燈却亂春星色春星暗靄迷煙霧仙
籞分明見天路空裏翩翩翠盖飛雲中冉冉鸞輿度翠
盖鸞輿千萬騎伐鼔摐金動天地御仗層層錦繡圍廣
場隊隊魚龍戲就中别有王侯客三三五五長安陌夜
夜經過許史家朝朝游戲金張宅金張許史鬭驕奢金
燈玉帶剪春紗鴛鴦比翼玫瑰樹翡翠雙栖菡萏花龍
膏鳳炬列千行蕙火蘭煙百和香月華照耀瑠璃障霧
影氤氲玳瑁梁可憐豪侈誰能似可憐行樂心無已曲
罷頻移歌舞筵醉後重遊燈火市月市星衢遊未徧東
城南陌時相見妖童繡勒五花馬倡女銀車九華扇妖
童倡女繁華子雙去雙來帝城裏粉色偏從月下明衣
香故向風前起調笑行歌懽未闌浮影流光夜遽殘朝
來試過狹邪路堕靨飄花那忍看
龍虎山歌送范同年汝和
豫章之東龍虎山南斗垂耀當天關祝融廬霍引襟帶
三江九𣲖奔廻還山盤水曲入仙城疊巘層崖上紫清
中天日月照樓閣二十四岩金碧明巗室洞房煙霧裏
玉戶金牎宛相似丹井深通滄海潮翠屏倒挂天河水
翠屏錦壁百千廻綠岫青岑宮殿開羽人龍駕去不返
仙吏仍飛雙舄來雙舄朝天還帝鄉飛來飛去名山傍
仙嶠雲霞長不改天壇花藥依然在却向山中寄紫書
故人闕下遥相待
送范師舜調南京兵曹兼訊顧英玉
范雲移官赴南署買舟官河下江去君家住在岷峨西
回首江東望鄉處蜀客吳人解相笑可惜風流本同調
江左應傳洛下吟尚書更羡臺中妙尚書臺中多暇日
相逐郎官騎馬出載酒觀棋樂未稀登山臨水情非一
眼中六代繁華地弔古悲歌動人意冶城無復謝公行
新亭曾灑周郎淚君向吳城我燕市年來亦憶蓴鱸美
幸為傳聲謝顧榮何時共飲三江水
寳劒篇
昔聞歐冶鑄寳劒冶中蛟龍歘揮霍冶開火歇蛟龍失
黯黯青雲吐芒鍔赤山丹液色鬱勃白帝金精氣縈薄
翠珉磨出冰洞明寳鞘裝成金錯落鸊鵜膏瑩科斗字
鹿盧玉映芙蓉萼坐上傳看疾風起尊前拔舞驚虹躍
蚩尤蒼黃化石隕天吳辟易隨潮却果然魑魅忌精爽
坐令神物藏冥漠由來世事不可測須臾淪落豐城側
玉珥彫零苔蘚昏雪花蠧蝕塵沙黑當年得意斷犀象
今朝失路埋荆棘地底龍眠鬼猶泣斗間氣騰人未識
泥塗汚辱君勿悲風雲變化時將逼掘獄重開雙寳刀
入市爭酬萬金直自古英雄每如此平生蹉跌長嘆息
哀歌謾作行路難高飛自有横天翼
羲和行(五月日食作)
羲和東來海神泣丹霞閃爍玄雲急風纏赤道吹星隕
龍鬭青冥學人立軒轅太一迷南北蟠桃若木無顔色
上帝巫咸杳不聞仙人側目天門黑
題陳明之畫菊為何子元先生作
憶昔先皇十八年學士風流滿當代就中太僕真瀟灑
至今畫菊流傳在中丞此卷畫更竒秋花錦石雲霧姿
追思盤礴解衣處想見酣歌縱酒時當時畫此蓬萊觀
自謂平生此其冠畫成持贈燕泉公滿堂醉客空嗟嘆
回首斯人已難得長使中丞憐粉墨拂紙偏驚白露寒
開緘稍覺悲風色中丞遠適西南地索我題詩見交誼
百年許與詎偶然萬里提携不相棄陳琳後事不堪論
水部文章今尚存病客安能賦思舊主人須為續招魂
鄭繼之館内積雪為小山戱作長句
君不見少谷子饑寒卧病長安裏長安臘月雪一丈怪
爾朝來何技癢陵晨掃雪為小山數峰突出忩戶間我
時過門訪子入子也階前荷鋤立亂垂散髮雜塵垢斜
挽短衣半沾濕憶子前年覽吳越東游四明尋禹穴慣
矜赤脚踏層冰苦覓黃精斸山雪平生好竒心未已今
朝作戲聊復爾斵冰積雪止俄頃走海驅山宛相似仄
崖崩壁色悽愴玉膏乳竇隂森爽磊砢初驚大禹鑿戍
削飜疑巨靈掌君不見五侯甲第當此時紅羅斗帳流
蘇垂銅盤燒爉綵雲散玉䄂拂面香風吹吁嗟如子何
為爾低眉蹙頞凍欲死
南唐李昪畫竹題云昇元閣上作賜宋齊邱
南唐草創金陵日君王材藝還非一宮中初學書畫圖
人間早見丹青筆昇元閣上朝置酒九華山人前上壽
興酣點染雲霧飛畫成揮霍蛟龍走瀟湘洞庭洲島畔
雨葉風梢翠凌亂珍重仍兼御字題留傳擬作山人玩
人代悠悠朝市改何言畫本今猶在嗚呼金石亦銷毁
細看粉墨無光彩我持此卷三嘆息英雄割據終何益
虎踞龍蟠尚復存黃旗紫盖非疇昔富貴繁華如夢寐
千秋萬歲皆相似君不見西京空聚茂陵書傷心不獨
江南事
黃河行贈管汝濟病歸
崑崙播元氣積石歕靈波東南控赤縣西北注黃河黃
河西北來崩浪觸山開天輪蹙驚電地軸沸奔雷雷奔
萬餘里鼔怒何時已懸流白日下漂沫浮雲裏洪波直
射三秦道巨靈擘山山為倒二華峰開菡蓞披九嵕夾
繞蛟龍抱九嵕嶻嶭青天上下有黃河日搖蕩欹岸長
移漁父船清沙好拄僊人杖僊人西歸聊卜築開門正
對黃河曲浦口鳬鷖上石牀雲中薜荔垂茆屋男兒挂
冠苦不早玉體憂來日枯槁爾去應尋河上公我行欲
訪南山皓
送太乙子歸華山
太乙子棄擲腰間組酒酣慷慨拔劒舞閶闔冥冥不可
入西游華山騎白虎騎白虎登金祶金梯高高與雲齊
手翳芝草捫虹霓子先茅龍肯相與隨君翺翔逐玉女
題郭鳴世鶴亭
第五橋東野竹青主人結屋占雲汀扁舟初入泛花水
三徑新開放鶴亭亭下蕭蕭鶴一群含姿弄影雪紛紛
水邊沙暖行春日石上風寒卧白雲白雲浩蕩滄洲遠
憶昔雌雄巢翠巘青田養子衆雛成華表辭鄉干歲返
何年偶被雲蘿制羽毛摧折樊籠際拂霧仍思紫盖飛
臨風尚想華亭唳小苑斜連鴈鶩陂上林却繞鳳凰池
不須奮翅緱山去相逐鵷鸞集玉墀
梁園歌贈李川父
君不見梁王富侈甲天子國東築園三百里複道崛﨑
象河漢曲池潺湲寫海水詔書益賜膏腴地羽獵常從
千萬騎爵馬珍竒外域來賓客游談四方至本期千秋
樂未改奄忽繁華不相待金輿玉輦已零落鴈渚鳬洲
竟安在君不見異時鄒陽趨闕下出入雍容擅文雅寧
知讒人一開口束縛翻為獄吏罵又不見漢廷不重馬
相如謝病因上梁王書浮沉頗與諸生伍枉却當年賦
子虚梁園一旦生秋草二公坎壈何足道人間萬事皆
虚無詎用區區惡懷抱大梁李侯才絶妙司馬鄒生爾
同調江海遥分刺史符文章不待承明詔相逢問訊今
如何命也豈免常蹉跎南歸又復不得意贈子聊作梁
園歌
醉歌贈姚汝修
蛟龍未得意居然客泥瀆區區蛭與蚓見之不掛目寧
知一旦挾雲霧赤電青蜺下相逐白日收光海水沸南
山摧倒為平陸丈夫處世亦如此竪子莫輕天下士君
不見張儀南游楚相横范叔西奔魏齊死姚夫子飲我
酒高歌為君起君今骯髒王侯側我時跌宕塵埃裏時
人作色矜權貴笑我摧藏不足畏淮隂仰視里中兒李
廣愁逢灞陵尉勸君第飲君莫辭英雄會合當有時少
年何惜千日醉他日飛騰猶未遲
嵩邱歌送蔣子雲
君不見衡恒泰華奠九州豫州巨鎮名嵩邱中天照耀
白日景后土灌注黃河流往者天皇題寳帙五嶽真形
標第一三花隠映玉女臺二峰羅列仙人室曾聞軒后
駐雲軿復有周儲吟鳳笙緱氏山頭鸞鶴去鼎湖水上
蛟龍迎君看萬乘亦何似古人棄之如脫躧紛紛流俗
笑此言肯把山林易青紫世間萬事俱零落何用明珠
彈鳥雀因嗟季子狹三河轉憶尚平娛五嶽我今思歸
殊未還夢中每每游僊山頗疑羽翼落天外但覺烟霧
非人間君不見謝公李白神蕭爽天姥羅浮夢來往予
也頻夢山中游心知自是神僊流異時最愛安期術擬
卧名山采芝术羽化青雲雖未期肥遯丹崖詎為失送
君南行洛陽道一望嵩山愁絶倒谿口空餘躑躅花澗
中不見菖蒲草薄游已自厭風塵多病祗堪學隠淪明
年定訪浮邱伯為掃雲林作主人
鄴都引
君不見當塗父子全盛時鄴都佳麗侔京師芙蓉池上
開朱邸玄武苑中羅羽旗九錫纔終俄受禪宮中更起
文昌殿功臣北闕賜甲第詞客西園侍清宴雄圖擬謂
千萬年于今城闕空雲煙梁沛真人不復起歌舞曾無
銅爵伎西陵誰辨古墓田東流惟見漳河水
夏夜暑甚不寐
手中白團難禦暑冰簟絪縕熱如許高樓夜半擥衣起
簾前坐看銀河徙想像蓬山殊不惡桂樹玲瓏蔭珠閣
僊人月下汲玉井海風蕭蕭雲髮冷
酬劉希尹贈古鏡歌
故人遺我魯國之寳鏡遠自燕都寄譙邑慇懃預恐到
時久封外兼將錦為襲夜來夢君在君側朝得君書長
歎息開緘寒雪灑衣袂入手秋蟾照顔色背間篆刻無
人識鳥跡鱗皴土花蝕依稀尚有雙盤龍似我於君連
羽翼當年與君游帝鄉豈意今者遥相望摩挲明鏡覽
愁髮坐驚騷屑生秋霜此時顦顇君不見作詩寄君空
斷腸
寳刀篇
譙國王生名博古故物疊纍滿環堵中有百辟之寳刀
太白之精來下土爛如白虹皎如雪紫氣紛紛長不滅
卷之如鈎垂欲折舒之還成三尺鐵異哉神物那可比
堅能割玉柔繞指蛟龍變化廼如此刀雖竒譎不宜爾
王生王生善寳藏何年持之獻我皇指麾上下威四方
廷中佞臣如負芒佞臣屏退進群賢巍巍帝德光配天
小儒敬賦寳刀篇頌聲洋溢千萬年
結交篇
交道之難應有以大都難在無君子小人見利不見義
相與安能保終始憶昔曾為吏部郎四方賓客滿門墻
汝南拔士各題品北海愛才偏激昂一朝余坐大禮罪
被放歸田遂沉廢當時門下結交人去作誰家座上賓
一書不復訪生死半菽那能分賤貧歲寒僅有數君在
餘子悠悠難重陳君不見古人高誼難比儔今人薄惡
真可羞請謝當塗少年軰甘與深山麋鹿游
置酒辭
美人洗拂白玉巵老夫自歌置酒辭桑榆之光能幾時
含情不飲復待誰我生材質無所宜不擬縱任恒矜持
譬如散木不自知欲就繩墨何其癡盛年一去悔可追
却對蛾眉慙鬢絲君不見謝公自是天下寳偃仰東山
頗枯槁平生掩鼻向富貴一見嬋娟翻絶倒人間混濁
殊可憎聊憑尤物娛懷抱屈原湛身亦何補賈生慟哭
空自苦漫將一縷係千鈞秪餘碧血埋黃土九州浩浩
揚洪波念之豈免泣滂沱懷寳迷邦遭詆訶手援天下
可奈何未如閒處且婆娑快飲美酒聽清歌及今為樂
勿蹉跎明年白髮應更多
酬張路寄畫佛及觀音
江夏吳生久物故畫手人間無獨步爾來張子出大梁
又見丹青照縑素奈何絶藝多自惜未許千金換真跡
高士飛揚不易馴貴人造請空無益遥聞病叟耽玄理
為畫釋迦兼大士貫休羅漢殊未工虎頭金粟真堪擬
精舍安居伴白雲玉毫瞻禮對罏薰他年負入深山去
應寫伽陀重贈君
贈王子正侍御
江漢英靈鍾蜀都蜀之作者何代無嚴揚王馬耀往牒
後有陳李兼三蘇國朝異才楊太史爾來任趙俱名士
同時王子復同調四賢相望頗相似嗟哉王子才為累
正色立朝多論議未能默默御史臺甘作栖栖州縣吏
小州寡事無簿書時時訪我城南居嵇阮偏知酒中趣
莊惠劇談濠上魚君如雲間折翼之孔鸞我如蛟龍失
水而泥蟠百年窮達豈足道秪願長生學黃老俗儒白
首誦陳編舌弊耳聾殊可憐文章成名第小技博學擬
聖非真傳虚生浪死不自悟尚搆空言嘲列仙仙人約
我游峨眉君亦莫負青城期蜀嚴湛冥真我師君家諫
議將何為綏山儻遇騎羊子共附髯龍隨所之
希夷先生墨竹歌(并序)
蕙家藏希夷先生墨竹之右先生大書絶句云莫貪
枝葉亦成龍要悟從頭到底空已遇神僊施筆力風
霜不可再磨礲後題云陳圖南作就賦畫之左有章
次道魏仲先二絶句魏并有序其略言錢公淡成入
華山參先生先生作此贈之蕙自少時即聞之長老
云昔野人掘地得石凾中得此畫而周揮使廣取之
蓋宣德正統間也其後史揮使瓛得於廣子文而方
揮使熇復得於瓛子經嘉靖丁酉蕙廼得於熇孫顯
宗蕙觀先生詩窮理入微盖非後世詩人所能言而
其字體雄偉不凡兼有古人之法度亦非近代書家
之比也鄉使得於外郡莫詳所自則其真贗亦不能
明幸而出自吾鄉為數故家所傳事跡彰著衆人皆
能言之其為先生真跡可信不疑然數故家皆武人
莫知先生為何如人雖頗愛重此畫而不知其為希
世之寳也又幸亳地不當要衝故此畫得為吾鄉舊
物歴百有餘年而蕙得之不然已為有力者取之他
所矣蕙嘗讀邵子擊壤集有觀先生真及墨跡三絶
句云未見希夷真未見希夷跡徒聞希夷名希夷心
未識既見希夷跡復見希夷真始知今與古天下常
有人希夷真可觀希夷墨可傳希夷心一片不可得
而言於戲後世不為不知先生顧其知先生甚淺如
邵子所謂不可得而言者此豈世俗之所能知哉有
能真知其說然後知先生之道超然天地之始彼神
僊云者其殆強為之名乎抑先生之詩固以一切皆
空豈獨有所謂神僊耶邵子之意亦若是也雖然世
無邵子孰不以斯言為孟浪之言夫嘉靖庚子歲秋
七月大寧居士薛蕙識
水墨淋漓數莖竹琅玕不羡多成束飛白玲瓏一片石
夜光休誇大盈尺云何此畫價無敵廼是希夷之真跡
列仙籍中多品流先生况是神仙伯宣靖仙材亦不群
尋師遥入華山雲解顔一盼不易得敢望揮毫遺此君
畫首題詩兼姓字鳳翥龍蟠三十四丁寧舉似一轉語
截斷世間無限事領略真仙上上機參同古佛空空義
古來畫史雖無數争似仙人得天趣筆勢翩翩入三昧
玄旨明明標一句梵經合受天人禮仙跡那無鬼神護
五百年來如電過一幅霜縑完未破湍水東流鶴不歸
峨眉西逝龍猶卧故鄉之子慕神仙偶收圖畫如有緣
錦囊新装綠玉軸彤管更賦青霞篇安得至寳不磨滅
期與好事相流傳先生聞此應大笑水中捉月真可憐
希夷先生墨竹短歌
大寧齋中至人竹淅淅天風撼蒼玉大書詩畫真三絶
價敵宣和六千軸伊川空有句傳神世俗寧知偽與真
秪恐明珠終暗擲此君他日與何人
文徵仲畫老子見贈舊寄觀音像併此奉謝
本家楚瀨鄉遠師周柱史流沙竟長往谷神應不死真
源古縣近西原祠宇荒涼舊宅存不見猶龍寫生色秪
同摸象解空言衡山先生今顧陸贈我真人真一幅天
機淵默藏根柢日角分明辨眉目先生高士非畫師一
紙千金難易之四方求者苦不得我未往求先見遺往
年曾寄圓通像髣髴白衣來海上今者揮毫圖伯陽恍
惚青牛歸故鄉老夫家居貧轉劇偶然富與公侯敵簞
瓢匱乏無斗儲篋櫝緘縢有雙璧平生嗜好釋與仙幸
遭同病還相憐已將彩繪作佛事更擬形似傳靈筌學
通二氏我何有畫備六法誰能先不慚俚調酬妙品往
來聊結三生緣
贈袁貞白
故人昔訪我翫月新秋節十年重命駕復對春宵月故
人真有古人情明月故向今宵明可憐明月如盟主知
君與我心相許結交肯與流俗同此心願學延平翁
張南園畫雲南圖
嘗聞司徒作者流暮年畫思生滄洲丹青點拂隨興到
雲霧幻眇令人愁君不見益州形勝佳且殊可惜僻在
西南隅中原斷絶罕人跡遂使吳越矜區區司徒平生
生此都文學才氣海内無獨憐山水久寂寞因之貎作
雲南圖大山小山相盤拏龍鱗攅羅插虎牙洪波萬折
走其下石根奔蹙如蛟蛇行人含顰色咨嗟鳥道上被
青天遮巗披谷坼有平地孤城百雉千人家生綃淡墨
勢頗窄萬里滇池氣相敵山川空闊神為開不覺沉吟
悲古跡古來此地號邊鄙邪指牂柯連越嶲秦代新開
五尺道漢家更代昆明水嶺陬海落通中夏翡翠明珠
半天下始聞大將泛樓船復遣詞臣祝金馬只今郡縣
窮南土風俗相傳勝前古世封刺史上計書附塞蠻夷
占編戶何况司徒此間出文獻從今更難匹山中已報
觧銀魚世上仍看留綵筆我言此卷真竒最不獨毫端
工粉繪應同蜀相畫夷圖想見成周作王會
東方朔竊桃圖為許封君題
弱流西下崑崙畔石閣丹梯起樓觀綠水旁縈赤玉林
白雲微映空青岸昔年阿母栽桃樹桃葉桃花已無數
青鳥飛時屢自迷仙人折罷翻相妬浮生變化如雲烟
此花一實三千年隣家小兒亦何物往往竊實來山前
自從脫幘金門裏賣藥逃名會稽市神仙恍惚難具論
粉繪依稀無乃是海東之翁許遠游有道似是東方儔
未肯朝天取卿相時聞縮地游滄洲短褐匡牀成隠居
養鷄牧豕混樵漁題詩遠寄看圖畫操杖終期問素書
題竹
使君擁千騎蹋雪向長安雪中芳草盡零落贈此青錦
金琅玕江南邱墟繞江水中有琅玕拂雲起應龍夜穿
崖石裂江妃朝游春雨歇風梳露洗助嬋娟沙崩水濺
映潺湲坐看綵筆題苔蘚想見翠葆搖風煙只今四海
歌太平甘露晝降黃河清願言植此玉墀側會聽丹山
鳳鳥鳴
梅花用東坡韻
朔雲凍壓江南村春風解返梅花魂貞心習慣冰霜苦
正色不受塵沙昏平生愛花同臭味好事寄我栽郊園
最憐一樹傲霜霰遠勝百卉凋凉温誰將錦軸寫疎影
恍如金粉迎朝暾未邀皂盖宴野圃已報畫戟朝天門
嗟予多病但高卧對此欲賦將何言夜來雪罷郡齋冷
莫辭看畫開清樽
泣玉行
楚國獻玉人抱玉山中哭不見賞千金徒聞刖雙足一
國之人皆若狂玉為石兮石為玉世俗是非雖反覆礫
石何榮玉何辱被褐懷玉真丈夫哀哀泣玉何為乎
考功集卷四
