考功集卷六明薛蕙撰
五言排律
送周子賢按貴州
萬里牂牁路炎洲百粤南懸梯穿鳥道流沫下龍潭赤
坂黿鼉出玄崖日月含虹霓蒸海氣煙霧灑春嵐飛&KR1702;
緣篁竹垂猿墮石楠橘花香細細藤刺綠毿毿嶺外青
驄馬臺中白筆簪秦冠高鐵柱漢節照金函行邁應多
暇登臨素所耽江山吟謝客物色助清談送遠都無緒
憂時且不堪安危廷諍地遲子促朝參
飲何太僕答贈
金馬棲方朔文園卧長卿何人今繼作夫子早知名曠
世同諧遇憐予似弟兄羊何叨唱和王蔡忝逢迎酒縦
連朝飲詩留向夜成扳歡意不盡真見古人情
送許侍御謫定州
志士宦不達千秋同一時今看許夫子竄逐使人悲才
大元相誤名高只自危恓惶千里曲惆悵四愁詩北望
關山阻南飛羽翼垂平生懷感激送爾益悽其
送劉長輿
劉子今年少文章欻老成青春動才調摠角已聰明父
黨同交輩前賢畏後生翻然兼鮑照不啻似隂鏗歴代
流傳體千秋著作名詞場予有託他日爾横行
寄題延陵吴長史山居
魏苑芙蓉沼梁臺脩竹園徐陳游上國枚馬託名藩歌
賦從容地追隨優渥言病來謝賓客歸去卧丘樊巖穴
仍招隠風塵稍避暄山疑七里瀨水似武陵源背渚排
江閣迎峰架石門波瀾生枕席彩翠落琴尊鴻寶傳遺
術離騷念舊恩秋風懷帝子春草憶王孫勝事幾人共
賞心千載存相思隔雲外挂樹屢攀翻
游天壇沈道士館得登字
屢憶尋真地秋來興可乘仙人偶相約才子更同登晩
日餘煙霧涼天減鬱蒸金莖生片露玉井濕殘冰水對
瑶壇直山圍翠樹層靈宫七綵帳深殿百枝燈過澗窺
泉脉攀崖步石稜雲扶上縹緲風引入凌兢浪喜追遊
並猶慙作賦能醉中操翰墨應仗酒如澠
過魯山禪師故院世傳師講經雨花因題斯句
昔聞魯山子此地講經年長者開精舍門徒聚法筵上
方迴錫杖高坐發香煙指點楊枝拂翻披貝葉編辯才
超正覺慧照破冥筌解脱周塵界光明徹大千山川震
十地龍象見諸天梵樂流雲下靈花蔽日懸我生惟率
爾彼岸轉茫然學道慚餘齒尋師負宿緣繩床無虎卧
畫壁有蟲穿隙網垂銀樹隂苔綴石蓮神燈風已滅仙
鏡月空圓隨喜乖三會含悽向四禪真乘仍自蔽疑義
竟誰詮稽首西來意非公那復傳
送劉遵教赴河南僉事兼河北兵備
暫輟臺中妙兼分閫外名兩河開幕府萬里作長城郤
縠真堪帥穣苴本善兵追奔立表待傳檄據鞍成盜賊
空三輔烟塵掃北平閭閻無夜警部曲有春耕風勁吹
龍角雲輕抱翠旌遥占猛將氣偏逐使君行
寄崔内翰
病起身仍健秋來興不孤心情那可減肺氣欲全蘇蟻
穴依床席蛛絲織畫圖褰帷窺物色倚杖理荒蕪撥悶
憑詩卷忘形付酒壺昔賢遺軌躅餘力誓馳驅良史傳
經術高才繼典謨赤鯨凌海水翠鳳上天衢仙籍通羣
帝文星近六符馬遷慚實錄劉向謝醇儒玄覽來神契
冥搜入奥區蓬萊披琬琰太乙下虚無顧我惟書肆知
君類說郛憲章崇闕里辭賦陋鴻都東魯宫墻閟西京
戶牖殊百家流氾濫六藝混泥塗未覩崩頽振深思筆
削扶飛騰愁失墜衰颯迫號呼落落親朋遠悠悠歲月
徂提攜如有分終願託微軀
寄何中舍
翰墨何顦顇英靈有屈伸千年關氣運一代出精神夫
子興篇什聲名動縉紳波瀾含詭譎刻陗露嶙峋李杜
那堪數曹劉不足陳無人宗大雅舉世儗凡倫文學元
同列風騷自有鄰新章標創始舊例起湮淪已覺空前
輩懸愁絶後塵價卑皆咄唶力怯謾逡巡綺麗才難並
湛冥道所珍逍遥歸毋氏杳𦕈入天人霄漢心常遠神
仙意獨親緒言存著作大業負經綸蹤跡升沈隔交情
契合真過逢頻下榻離别據沾巾去國仍初服還鄉似
昔貧丹房天上藥酒肆世間身青璅辭通籍滄洲憶問
津儻逢桐栢隠訪爾故山春
北狩
秦皇巡海右漢武幸關東昔悵千秋跡今看萬乘雄期
門陳後苑清道出離宫霧遶旄頭黑塵翻豹尾紅天營
屯斗極御氣下雲中射獸閼支雪焚山瀚海風繫纓驅
散卒載筆扈羣公此日燕然石長刊北狩功
寄范處士
萊子不肯仕榮期豈患貧絶塵今莫嗣高尚爾為鄰抗
跡違紛競和光異隠淪鷦鷯見生理鷗鳥會天真栖息
丘園曲行歌湖水濱白雲無盡意滄海自由身放曠欲
何極沈冥難可親薄游已從告去去逐幽人
賦得張公洞夀吴封君
羽客尋僊地靈丘開洞天雲根宛自裂風穴遞相纏合
沓藏丹磴玲瓏散紫烟珠林秋不落赤日夜長懸鳳吹
俄云去龍車豈再旋福庭還似昨真氣獨蕭然石坼燒
金竈苔荒種杏田非公復棲遯閴寂此山川
除夕作
日夜遞無隙此生行且休即看寸隂戢遽惜一年周夙
昔好棲遯至今仍倦游衆皆嗟晩暮吾獨事淹留天地
兵猶滿形骸病未瘳欲從吴市隠尚抱杞人憂偃息信
為愜功名非所求河清如可俟徒願老滄洲
閒居作
拙薄效從宦孱羸希代耕終然塵省署且復返柴荆出
處詎從道浮湛聊任情病多甘廢棄技短息逢迎越海
慕康樂游山懷尚平何時果林壑偃仰遂吾生
至日寄都下舊游
歲杪迴陽候天涯思客心關山愁裏闊雲物望中深卧
疾妨朝隠歸田分陸沈盤桓寧自負衰謝苦相侵有志
悵伊昔無成嗟至今未能通一藝詎解惜分隂荏苒看
窮律蕭條對故林蓬蒿滋戶牖霜雪壊衣衾失侣方離索
迷塗更滯淫因聲青𤨏舊聊代白頭吟
歲暮田居寄子雲希尹
疎散棄簪裾歸休依井閭自知非宦侣雅意是閒居伐
木構新宇種苗開舊墟踟蹰寄農圃出入偶樵漁歲晏
風霜早田家耕穫餘空牆懸耒耜敝篋貯詩書談笑過
隣父喧呼避里胥綻衣添敗絮酌酒爨枯魚揚子貧猶
在嵇生懶未除駑驂忘蹭蹬落羽謝吹嘘嘿嘿寡同調
悠悠無起予近來思二仲相念復何如
庚辰八月謝病南歸奉寄王浚川先生三十韻
聖代弘文運詞臣作頌年聲明增潤色藻翰鬱聯翩側
席思今上登朝集衆賢儒林卑漢武雅道復周宣後進
争談藝諸公早並肩風騷各自命碑版竟誰傳王子吾
師表名家爾最先過都驚汗血切玉辨龍泉西掖初遷
謫南臺再棄捐才高無汲引數厄有屯邅流寓沿荒徼
棲遲徧冗員山城盈瘴癘海郡匝雲煙寢息防多恙行
吟苦未便湘纍愁澤畔康樂倦瀛壖履信曾非慊阽危
幸已全梁園歸倉卒蜀道去寅緣雅興應難輟新詩定
可憐銅梁輸險絶錦水奪清妍岐路彌云阻音徽日眇
然使車勞促遽郎署困沈綿時俗知音少平生激賞偏
素心乖報國生事擬求田默默辭燕闕悠悠望劒川黃
金遺駿骨綠綺絶哀絃薄宦情殊倦閒居病稍痊風塵
俱擺落巖壑每周旋采藥臨蓬渚藏書入洞天珠林搴
的皪丹液漱潺湲遥憶峨嵋曲長歌鳳鳥篇何當解纓
紱蕭灑共尋仙
恭讀嘉靖改元詔書十二韻
四海艱虞日孤臣慟絶時武皇遺後命興國兆前知劒
佩迎朱邸絲綸發玉墀訏謨關社稷惠澤被惸[婺-矛+牙]九廟
垂玄貺三靈翼聖期飛龍同利見鳴鳥佇來儀當代鴻
圖永先朝泰運衰羣兇累帷幄萬姓苦瘡痍哲后膺神
器宗臣備鼎司惟新占舉措早辯慎安危魏闕心空切
文園病轉滋淹留吾不恨感激自成悲
寄劉士竒王允升戴宗道張時濟四同年三十
韻(往與諸君同在比部)
衰劣今如許飄零復在兹故人多契闊新歲獨凄其棄
置曾誰惜龍鍾亦自嗤端居衣倍冷徐步杖仍遲日日
驚腰帶星星歎鬢絲膏肓危二竪營魄蠧三尸枕席祇
勤卧尊罍輒懶持鶯花憎麗景煙月負幽期夙昔游燕
闕風流集鳳池朝回青𤨏闥宴坐白雲司覆奕&KR0829;王粲
聽琴狎戴逵季鷹元嗜酒公幹最能詩夜對金壺滿朝
褰錦帳垂琳琅光炤爛鴛鷺羽參差攜手彌年歲銷䰟
各路岐神交猶未隔心賞遽難追諸彦名逾振孤生世
所遺軒裳辭上苑泉石占東菑林下開蓬徑牆邊樹枳
籬山窗盤薜荔水檻宿鸕鷀放浪情難盡躋攀力已疲
積痾真潦倒壯志稍磷緇汲汲虚從事冥冥寧守雌蹉
跎淪散地馳騁後明時多病文園老無媒賈傅悲丹霄
看漸遠滄海竟何之雅調懷鍾子高談阻惠施青萍羞
晩售紫燕苦長饑不啻傷遲暮那堪怨别離茫然萬里
外一札報相思
出行四圖為何燕泉先生作
西域防胡日南宫動使星舊分雙赤管新佩一青萍隴
月傳兵候關雲結陣形千金收虎士萬馬蹴龍庭方略
隨封事文章待勒銘應嗤班定遠頭白遲邊亭
右職方奉使
六省今名士三川古劇藩含香辭禁闥揚節下都門王
跡餘京洛戎風變陸渾疲人迎皂蓋小吏擁朱軒列郡
謳歌滿中朝錫予蕃仍聞詞賦手文采擅梁園
右藩省旬宣
沙苑禁城隈天閑十二開欲脩羣牧令還倚列卿才照
野雲千色填山錦萬堆鑄形珍漢闕市骨笑燕臺大閱
軍容壯横行敵陣摧始知中國富不假大宛來
右太卿考牧
明主憂荒服中丞按遠陲西臺分節鉞南極駐旌旗包
匭輸蕃使衣裳變島夷神留碧雞頌吏譯白狼詩羊傅
襄陽樂文翁蜀郡思知公同二子遺愛向滇池
右都憲巡撫
送顧華玉邊廷實歸南都
邊顧文章伯聲名三十年價高雙白璧調逸兩朱絃憶
昨初傾蓋看君早著鞭龍門愁峻絶驥尾慕寅緣中歲
逢迎阻清宵夢想偏盍簮重見日鳴玉並朝天置酒春
壺滿題詩錦字連城隅方曲讌陌上忽離筵言送東南
美真如李郭仙望塵悲往路臨水惜徂川吴會浮雲外
燕京落日邊相思日延佇須枉濟江篇
送王舜夫水部之東魯官廨
曩昔詞林客偏多水部郎于今嗣風雅吾子欻翺翔東
郡分行省南風引去檣山城蟠海岸官閣淨湖光宛似
幽居好翛然燕坐涼定知題詠富未覺簡書忙吏隠情
都愜登臨興轉長新詩如不惜細札莫相忘
送楊石齋
社稷功成後山林避寵年遭逢誰可並出處獨超然反
側當前日經綸邁昔賢殷憂興聖主至治格皇天凶竪
同摧朽蒼生盡解懸廟謨隨指顧臣節見周旋智勇千
夫敵勲勞百辟先賞仍虚裂土名已重凌煙握璽慚周
勃揮金笑魯連急流嫌盛滿介石慕貞堅許國心恒切
還鄉興偶牽留侯初相漢樂毅晩辭燕異渥絲綸數高
風進退全草停黃閣詔花簇錦江船水檻星橋側茅堂
雪嶺邊雲霞深綠野卉木富平泉事業存鍾鼎儀刑照
簡編累朝瞻翊戴四海憶陶甄白首歸休記青春送别
筵衣冠望行色端不異登仙
贈白貞夫
往日延陵郡曾聞白傅園林間三徑僻水上百花繁北
闕恩彌渥東山意獨存風流思二老文雅見諸孫門閥
今吴邑衣冠舊洛原傳經期取相懷古寓名軒高卧方
求志幽棲已避諠煙霞常閉戶賓客暫開樽世業看前
代賢聲在後昆青雲殊不遠努力早飛飜
丙申歲始見二毛賦詩紀之
行年五十近衰鬢二毛新稍異無聞者難同久視人生
將憂作對老與病為隣浪覓藏舟壑徒成汲井輪此身
非汝有外物更誰親白首終何益降心習淨因
夏日郊居偶書十韻
郭外漁樵徑丘中隠遁居閉門三伏日堆案數函書俛
仰歲過半登臨興有餘賞心吟不愜物色畫難如高閣
雲峯麗横塘水鏡虚迴風搖綠籜落景歛紅蕖滿眼多
情在雙眉一笑舒壺觴祗自酌魚鳥盡相於衰疾宜調
護紛華更掃除永辭朝市客高枕卧田廬
考功集卷六
