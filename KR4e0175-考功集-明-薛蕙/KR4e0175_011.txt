考功集
附錄
吏部考功郎中西原薛先生行狀王廷
先生姓薛氏諱蕙字君采西原其號也晩年又自號大
寧居士云其先河南偃師人國初有諱彬者先生高祖
也以從軍隸武平衛因家于亳曾祖諱森字茂林倜儻
有義行祖諱琇字廷瑞為衛主文能以文法活人考諱
鎰字大用封承德郎吏部驗封司主事寬簡質直不與
人校衆推長者尤喜施與振人之急里人徐剛病一方
士鍼之死其子執之將愬于官吏部公語曰此誤耳且
又貧即愬之官終無以給爾之葬吾為汝僃棺木汝其
釋方士由是方士得釋每歲荒歉捐金活民尤多妣楊
氏封安人庶母侯氏某氏先生自幼穎異始生三月偶
見芒神連呼曰芒兒芒兒家人驚怪亟沃以冷水止之
稍長益聰慧不類群子弟郡之老長相謂曰薛氏其昌
乎七歲習舉子業即能舉子業十二即以能詩名題鄰
舍三教圖曰斯道有三教聖心無二天陰陽動靜機活
潑一圈圓試問一歸何處此理玄之又玄識者已占其
不凡矣十五補郡學弟子員十八應鄉試不偶歸于時
大中丞浚川王公適判亳州一見亟稱之曰天下竒才
可繼何李蓋是時信陽何子仲默慶陽李子獻吉並馳
聲藝苑天下學士大夫多宗之云先生自是窮探載籍
採擷英華程古摛詞名聲大振傳于京國人遲其至廼
正德癸酉領南畿鄉薦偕計入京時仲默猶為中書舍
人即乘夜造之雅相欽挹遂成莫逆之交一時名公兢
為卜鄰投刺納交者踵相躡也明年甲戌登進士第授
刑部貴州司主事尋以疾在告丙子起于家復除刑部
福建司主事直本科凡諸司章䟽率經手筆既敏于文
而又引切法比省中咸伏其能十四年己卯值武廟南
幸抗䟽力諫禍叵測處之甚裕不為動頃之調吏部驗
封司主事嘉靖元年壬午今上繼統錄用儒碩布列有
位彬彬皆才德之士先生在部一以揚賢俊拔淹滯為
已任而曹無濫吏門無私謁人尤稱之廼又自文選司
主事陞驗封司員外明年癸未為會試同考官其所識
拔悉一時英彦又明年甲申陞考功司郎中時太宰白
巖喬公以考功甄别之司責大且繁擇先生任之甚倚
重焉會議獻皇帝稱號朝堂如訟先生乃稽參墳典稱
述古今撰為人後解為人後辨凡數萬言入奏下詔獄
時部院諸司亦各具䟽伏闕哭以聞上震怒杖譴有差
先生獨以先繋獄不與詔令復職然竟以是忤權貴權
貴人常欲得而甘心也而給事中某者故附權貴人果
隂使誣奏有旨奉勘回籍丁亥丁母夫人憂己丑除服
其誣勘事亦明吏部復移文促起之時權貴人勢熖正
盛先生曰斯尚可俛首以就湯鑊哉遂絶意仕進不復
就而權貴人亦卒不可得而甘心也可謂明哲保身矣
癸巳吏部公亦卒先生兩丁家難又素孱癯哀毁骨立
既襄事仍廬墓側其家人慮因為病請親友勸諭不聽
服闋辟小圃營廬舍于塋墓後冀得朝夕掃謁且以自
適也扁曰退樂中丞柳泉馬公易曰常樂中鑿方塘浮
以芙蕖緣以竹樹襍蒔花藥搆亭其上白巖喬公題曰
瑩心先生乃優游于中誦習不廢或對客論文觴詠自
得暇則曳履田次蔭樹臨流與漁叟農父相答問意泊
如也先生雖含章在野而譽望日隆天下士人無問識
與不識談及先生者皆為屈伏臺諫論薦殆無虚歲咸
冀願秉用究竟厥施而先生不可作矣嗚呼傷哉先生
性温良坦直高潔自尚一言一動一取一予必依裁道
義雖在隱微略無苟且且孝友兼至終始不渝蓋其天
性然也癸酉歲與郡庠士同應試行至長灣先生戱祝
曰某在此河伯無供餽何也湏臾一大魚躍入舟中衆
驚異傳視畢復投于河是年領鄉薦里居十七年儉約
自將常如貧士雖村翁野䜿接之盡禮人以非義干者
即婉言却之人亦無怨嘗自書曰雖小事不可為人囑
託縱能救人于患難而自損廉耻已多矣已之德與他
人之事孰輕孰重此事當銘之于心不可忘也誓之以
死不可改也其介如此猶嚴于好惡見人之善中心好
之其不善者雖與之談不甚洽也人有疾親為撿合方
藥常脫綿襖施貧者或曰焉得人人而濟之先生曰但
不負此心耳聞者嘆服讀書輙數行下後不再讀以是
沉酣六籍淹貫百家雖星歴岐黃之術大藏二宗之旨
皆能究其歸趣早年工意詩文超入魏晉遂為藝林宗
匠晩乃刊落繁華潛心性命人徒見其鑚研佛老而不
知㨂金于砂盖自二程氏而已然也是故其學以自知
其性而養之為主以慎獨為要以居敬為務卒乃造詣
深邃窅不可測而自得寔多然今之人但知先生為詩
人耳所著有約言西原集老子集解行于世大寧齋日
錄五經雜錄凢若干卷藏于家先生于去年冬忽感疾
比至後漸瘥今年正月一日至六日體復如常越明日
謂家人曰僃後事比九日夜四鼓㩀几端坐而逝鄉里
遠近聞者皆傷感垂泣可以考見先生之德矣卒之夕
鄉人聞空中震響如雷咸以為天鼓之鳴云以弘治二
年己酉十月初六日生年五十三歲配趙氏封安人無
後昆弟三人伯曰蘭仲即先生季曰萱姪一曰存即蘭
之子蘭將以今年十月十八日祔葬于考塋之側乃以
書來乞為先生狀將以徵銘立言之君子以圖不朽廷
最庸劣往為亳州判官蒙先生一見契合遂忘年而友
之朝夕討論頗深切至因于先生之行已大節知聞較
悉求之古人信亦鮮儷乃因國子生汝清所列事行而
序次為狀伏冀採錄而為之銘以垂不朽寔斯文之幸
辛丑歲四月望日廷謹狀
吏部郎中薛西原先生墓誌銘唐順之
西原先生姓薛氏名蕙字君采先生憫學者漓於多岐
作約言學者執言詮以求見聖人之心而不能自見其
心也作五經雜說方士穿鑿乎性命之外而不知養性
之為養生也世儒泥象於有無之内而不知無為之為
有為也作老子解先生之學無所不窺不名一家中歲
始好養生家言自是絶去文字收歛耳目澄慮默照如
是者若干年而卒未之有得也久之乃悟曰此生死障
耳不足學然因是讀老子及瞿曇氏書得其虚靜慧寂
之說不逆於心已而證之六經及濓洛諸說至於中庸
喜怒哀樂未發之謂中曰是矣是矣故其學一以復性
爲鵠以慎獨為括以喜怒哀樂未發為奥以能知未發
而至之為竅自是收歛耳目澄慮默照如是者又若干
年而後信乎其心其自信之確也而後著之於書嗚呼
心學之亡久矣有一人焉倡為本心之說衆且譁然老
佛而詆之矣學者避老佛之形而畏其景雖精微之論
出於古聖賢者且惑而不敢信矣先生直援世儒之所
最詆者以自信而不惑其特立者歟先生少嘗刻鏤于
詩世絶喜其工今所傳西原集者其少作也既有志于
道則棄不復為雖為之亦絶不復較工與否然而西原
集世爭效慕之而約言老子解好者希矣先生以正德
甲戌舉進士授刑部貴州司主事病免起為刑部福建
司主事以才調吏部驗封司主事嘉靖初先生在吏部
歴考功郎中而罷後十八年辛丑正月九日以病卒於
家年五十有三其罷也坐論大禮先生自為刑部時値
武廟南狩抗䟽諫禍叵測先生晏然後大禮之議起廼
譔為人後解為人後辯奏入下獄已而復其官然已為
權貴人所不釋矣已而竟主給事中陳洸搆先生罪先
生上書訟坐是罷後所搆事解吏部數移文促先生赴
官時權貴人且張甚曰是可蹇裳而蹈淵也哉竟屢薦
不復起先生貌臞氣清與之接不待叩其學而知其埃
壒之外其行已素峻潔表裡皦然一無所緇好惡無所
假借其才雖高然坦易洞朗破去崖岸豪傑皆慕與之
交其庸衆亦無嫉者獨以一二權貴人故至一斥遂不
用先生方且藝圃灌花澹如也而當世咸共惜之先生
居鄉絶不肯為人干請至戚里有病親為之檢方製藥
常脫綿襖施貧者或曰焉得人人而濟之先生曰吾不
愧此心耳先生始號西原居士後扁其齋曰大寧齋更
號大寧齋居士而世猶稱西原先生云薛氏故隸偃師
國初以戍武平遂為亳人祖琇父封吏部主事鎰母楊
氏封安人薛氏自主事君而上皆不顯然世推長者主
事三子楊安人寔生先生仲子與兄蘭雖異出而友愛
特至先生配趙氏無子蘭為之經紀其喪將葬先生于
亳城南先塋之次而緘其遺文因蘇州守王君子正請
銘於予無何蘭使人來速銘且告葬期曰卒之歲十月
十八日近矣曩先生常寓書於予叩以致虚極守靜篤
與未發之中其旨同異余未及復請於先生也竊妄意
之言中則虚實動靜貫之矣言致虚則遺乎實矣言守
靜則遺乎動矣寂而未嘗無感而未常有吾儒之所指
為中也乎内有鍵而不出外有扞而不入老子之所指
為虚靜也乎以是復于先生先生其許我哉雖然先生
之註老子則可謂得其髓者矣乃竊取先生之意而為
之銘曰
在昔老𥅆握玄化樞人皆競巧已獨若愚吾師嘆焉其
猶龍乎棼棼末學枝葉日繁豈不菀然而撥其根維𥅆
之生寔自譙亳寂寥至今西原有作閉戸獨窺微言五
千參諸孔庭獲我同然孔曰未發耼曰靜虚立教有二
其究豈殊譬如入海所貴得珠其所從入孰一其途自
是反躬精思力踐默然一悟與天游衍亳之南墟有鬱
其墳嗚呼西原今尚何存
吏部郎中西原先生薛君墓碑銘
文徵明
嘉靖二十年辛丑正月丙申吏部考功郎中西原先生
薛君以疾卒於亳之里弟是歲十月庚午葬城南一里
祖塋之次其友蘇州知府王廷伐石表其墓長洲文徵
明書其石曰嗚呼先生天下士也今而已矣有如斯人
可復得邪始弘治正德間何大復李空同文章望天下
摛詞發藻輘轣漢晉一時朝野之士翕然尚之先生雖
稍後出而聲華望實略相曹耦又皆感槩激卬有志事
功天下之士所為望之非直文詞而已其後二公以提
學副使先後死先生仕嘉靖初為吏部屬寖顯矣而剛
腸疾惡與時抵捂竟為小人所乘迄又廢死是其經世
之學卓越之才與凡有為之志皆不得少見於世而今
已矣嗚呼余所為致慨於此豈獨為一時一郡惜之固
為天下惜之也先生諱蕙字君采號西原晩稱大寕居
士其先河南偃師人國初以赤籍隸武平衛遂為亳人
高祖彬曾祖森祖琇世有隱德父鎰封吏部主事母楊
氏封安人先生舉正德甲戌進士初授刑部貴州司主
事病免起告改福建司尋改吏部驗封司進員外郎再
進考功司郎中卒年五十有三先生生而靈異七歲能
屬文稍長出語已驚其里中老長十五補郡學生試應
天不利益歸肆力於學質義揚㩁雋味道腴經義之外
尤攻古文詞亳故偏鄙學者無所承籍先生掘起齊民
能自得師不階梯級徑造作者之域今大中丞儀封王
公判亳得其文竒之曰是固何李之流也亟延譽之提
衡引重俾益有聞故先生未仕而其名已隱然動京師
及舉進士雅遊諸公間益精進不懈初官法比文法章
程披抉藂挫而先生不忘問學羣經史籍讀之幾遍見
諸論撰精深典則不為長語爲詩温雅麗密有王孟之
風樂府歌詞追躅漢魏然先生不以為能直欲見之行
事其治獄精審不為骫骳而析律詳明所當必允嘗蒞
本科凡諸司奏讞悉從詳定傳爰論報既靡罅漏而又
緣飾以文條列燦然一時法家咸推之以為能在吏部
尤事甄别公清介潔銓叙維審故事曹務惟長官關决
貳佐漫不得省屬時曹長皆先生相知事必集議先生
審畫緒正每公言之在考功未久而展采錯事已卓有
端緒性彊執遇事直前無所觀望武宗南狩先生抗䟽
諫止同時諫者或標表示直或解嫚恐䛕而先生不訐
不隨直申其志雖聖怒叵測而履坦竢命不為廻折今
上議追王之禮廷臣論奏紛然上意初無固必而主議
之臣持之甚堅故諸臣往往得罪去先生曰是不可空
言奪也乃著為人後解大要謂大宗不可絶而義變則
適子可以為後又著為人後辨謂繼綂故繼嗣而繼嗣
所以繼統且禮無生而貴者雖天子諸侯之子苟不受
於君父亦不敢自成尊也其言出入經傳援據精核而
詞旨頗激人為傍懼而上不為甚忤甫下獄尋即貰赦
而主議者銜之會陳洸者以給事中補外中道上書議
禮得復召見言事因附當路盡擊異議者去之先生時
已被原無可刺者遂起顔木之獄而先生去國矣先是
亳有武臣誖謾隂賊為暴於境内從橫圉奪漸不可制
顔守亳盡發其姦私深探其獄而置之法至是稱冤下
有司推劾洸以先生亳人顔其同年進士於中疑有奸
利有詔勒停聽理已而事白而先生乃無所坐例得牽
復然先生荐罹䟦疐視畏途如棘縮歛自愛不復有當
世之志臺臣論薦歲無虚剡四方之士日徯其用而先
生不可起矣先生恬靜寡欲舉天下之物莫有動其中
者所與遊非道義不親紛華聲利之言一不出口平生
未嘗以私干人人亦無敢干以私者晩歲自謂有得於
老𥅆玄默之旨因註老子以自見詞約理明多前人所
未發又喜觀釋氏諸書謂能一死生外形骸將掇其腴
以求會於吾儒性命之理蓋亦閒居無事用寄其淵微
深寂之趣耳或以為有所没溺而實非也所居之西隙
地數弓即所謂西原者故有水竹之勝至是益加樹藝
室廬靚深松竹秀列陂魚養花日游衍其中著書樂道
悠然自適遂以是終其身所著有約言老子集解五經
雜錄大寧齋日錄西原集揔若干卷先生事親孝喪之
易而能戚與兄蘭雖異出而事之極恭家事叵細悉主
於蘭同居五十年友愛無間先生娶趙氏無子蘭寔主
其喪云銘曰
維薛之先偃師其奕别籍于譙世載厥德顯允考功展
世斯宏載言翼之奕其英英孰不有言我掇其雋内澡
玉融亦貞其踐踐德以升列于周行爰飾厥躬弗愆用
臧司刑則明官人維敘以比以俌以莫不舉顯允考功
直躬弗折亶攄厥誠罔私以訐天崇地卑禮攸有定匪
無經權我惟其正謇謇揭揭孰䛕以阿豈天則高壬人
孔多彼壬則多我攸有適向晦而明廼晏以息言考于
槃履貞用恒著書滿家身否道亨繄亳之南有原維塏
我銘君藏以俟千載
考功集附錄
