考功集目錄别集類五(明)
卷一
賦
四言古詩
樂府
卷二
五言古詩上
卷三
五言古詩下
卷四
七言古詩
卷五
五言律詩
卷六
五言排律
卷七
七言律詩
卷八
五言絶句
六言絶句
七言絶句
卷九
書
卷十
序
記
雜著
(臣)等謹按考功集十卷明薛蕙撰蕙字君采
亳州人正德甲戌進士官至吏部考功司郎
中故以官名集正嘉之際文體初新北地信
陽聲華方盛蕙詩獨以清削婉約介乎其間
古體上挹晉宋近體旁涉錢郎核其遺篇雖
亦擬議多而變化少然當其自得覺筆墨之
外别有微情非生吞漢魏活剥盛唐者比其
戲成五絶句有曰俊逸終憐何大復麤豪不
解李空同其所尚略可見矣又蕙與湛若水
俱為嚴嵩同年嵩權極盛之時若水年已垂
耄而怵於利害不免為嵩作鈐山堂集序反
覆推頌頗為晩節之累蕙初亦愛嵩文采頗
相酬答迨其秉政以後即惡其怙權病國不
復相聞凡舊時倡和亦悉削其稿故全集十
卷無一字與嵩相關其植品之高迥出流輩
是以詩格孤秀肖其為人其所樹立又不在
區區文字間也乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
考功集原序
昔我武宗皇帝庚辰之歲余嘗從瑞泉先生游于京師
獲西原薛先生詞賦數帙尚則玄風聿袪末習漱羣籍
之芳潤擷百氏之英旉藻思鴻才卓哉有斐一時騷壇
詞囿操觚灑翰之徒邈焉寡儔先生方綰章銓署欲晉
焉請益未之敢也今上御極之癸未余舉進士先生同
考之未幾振衣南州余亦分符北海思覿晬顔聆玄論
未之能也乃歲壬辰余官中土分按南畿既見先生乃
舍彼舊學棲跡丘園游心理域德音秩秩昭然發矇不
我誣已乃知大道靡窮逹人無我瞻彼羣什道中一藝
云爾雖然尼父定删風雅並述將以性情所感斯道攸
存詩以理之孰云徒作統之暢湮鬱之思逹神明之德
通萬物之情格兩間之妙詩之為用大矣哉夫道不遠
人詩非離道一以貫之存乎其人追念遐思爰請舊作
以貽同志並叙厥學庶有所稽焉皇明嘉靖十四載中
春十日秦中李宗樞序
