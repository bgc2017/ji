考功集卷二明薛蕙撰
五言古詩
效阮公詠懷(三十首)
翔鶤赴長飈翩翩戾高冥舉翮覆白日伏頸雲間鳴顧
謝野田雀僶俛營此生與子各殊塗無用相譏評
有已苦拘閡無生懼飄淪憂樂多所惑違取喪其真𥅆
周久已徂此辯將何陳
存亡豈殊趣往復固恒理人生無延期百歲有成毁即
事且難預榮名竟焉恃感此愁我腸歎息未能已仰悟
牛山對慚恨自今始
萬物豈不衆而予獨吾生吾生不暇治安用求其贏執
籍雖利重刎喉非禍輕知哉屠羊子反市避三旌主父
厭擯斥自謂甘倒行生幸五鼎食死仍五鼎烹
羣狙競芋栗喜怒隨轉移飛飛海上鷗矰繳不可施張
儀謝蘇君趙令說李斯小義鮮能終邪徑固多岐利害
異目前親讐在一時他人各有心媮樂且相欺僥倖昧
全圖此計良可嗤
飄風振玄幕若木零朱華六龍匿西山濛汜揚其波翩
翩市中子於心太回衺不見顦顇色但聞慷慨歌卑危
誠未遠禍亂豈在多人人恤其私安能尚顧他已矣勿
重陳嗟予可奈何
生平保至貴變化去須臾登遐上飄颻舉步臨九衢閶
闔正晝啟陟降太微居曜靈闢重光長風厲六虛雌蜺
左右翔雲蓋翼前驅回車層城野總轡崑崙墟羣聖為
我族五嶽為我廬豈與鄉閭子握手少躊躇
朝登古臺上遥望大河隂朱明來自南隆暑倏已臨丹
霞曜陽景渥露霑玄林炎風振曾柯鳴蟬響哀音四時
代終始變化遞相尋盛長固殊昔遲暮方在今感物切
悲情愾歎傷我心
才美未足喜技惡未足歎左右無親交雌雄安可言不
見龐眉尉三世不徙官雖有韓長孺百金賂武安功名
復如何巧宦良為賢
生才良不幸處世誠獨難揚娥興妬階懷璧賈罪端靈
均既見放韓非亦自殘奉身失所從慷慨使我歎
北冥有異物神變何峥嶸上為千里鶤下為萬畆鯨俶
儻自足頼升降非已榮羞彼雉爵化齪齪忝我形
曠望三河側輕車並華輈壯盛值今辰志欲一來遊路
傍繽紛子馳騖各有儔腹内懷辛螫側目起相讐晏嬰
畏仲尼惠施忌莊周疑似不可居俯仰生菑尤感彼行
露章獨處安所求
昔有中黃伯立慬一何勞右手搏雕虎左接太行猱豈
如東海翁嗜酒佩赤刀粤祝終不驗側身焉所逃
蜎蜎桑中蠧戢戢託爾軀下枝噏沉液上條咀槁膚飲
食亦已遂不念彼樹枯樹枯竟何如憔悴在須臾飄颻
雲間龍卑高一何殊變化成霖澤千載長相俱
天上何所有上有九重臺日月闢房牖河漢界兩階白
虎夾路隅青龍啾啾啼五嶽當束脯四海充一杯衣裳
被雲氣左右結雙蜺彗星垂為帶北斗束為觹舉足歷
顥蒼往往不復迷朝集扶桑東夕降若木西
人生非殊分天命自有涯置此儻來者安用矜且夸蚩
蚩當路子欣欣一何多玄冕結長纓丹組垂纖羅采曜
連金璽文繡雜鳴和順風激清塵向日揚芬華意氣肻
少假顔色每相加不見蜉蝣羽日夕歎咨嗟
蟾蠩宿南箕隂魄淪東溟乘風避其災首旦集魯城神
飈鼓洪濤雷電正縱横大魚裂地底崑崙勢如傾西山
有精衛舉翼方遠征志意豈不偉惜哉焉所成
龍伯有大人輕出越故疆東上五山巔學釣尾閭傍六
鰲曳獨繭員嶠沉北荒天漢斷西流海水自飛揚列仙
涕滂沱帝側巧中傷手中握朽骨魁壘不得長
生理一何殊巨細各有當夀陵入邯鄲匍匐大道傍西
河惑交戰中山忌重傷揆力非所任矯枉失其常如何
紛華子生平厭膏梁閒居羡幽深臨岐久徜徉貧賤誠
不易鴆毒安可忘行矣反故塗貽爾以斯章
窮漠萬餘里海水周四隅中原勒千乘翺翔順風趨白
羽翩翻飛一軍驚且呼揚鞭下高闕長纓繫單于右行
臨月窟左旋出日區立功何足矜猛氣聊以舒
茲年忽將逝我心愴以哀日暮不遑食空堂獨徘徊駕
言出西城中有池與臺清渠夾阡陌寒露被蒿萊慨念
昔時人零落安在哉玄象無淹次四序倏如摧自非藉
榮名一日等塵埃
朝出上東門迢遞望三川修塗未能半險阻屢遷延征
馬立踟躇徒旅念歸旋捷徑不肻入安用直如弦煢煢
罹苦辛失路誰當憐
昔聞黃靈樂乃在洞庭傍一奏魚愁入再奏鳥悲翔大
聲豈不妙細物焉能當獨有雙玄鶴延頸遥相望
嘉糓敗荼蓼良巢毁茅鴟路傍張四羅戢羽落卑枝卑
枝亦已足尚須保其危捷捷少年子挾彈來追隨俯仰
偕儔侣言笑盛容儀當面施柔謙中心懷嶮巇詩人亦
有言正直神所依禍福有固然反側焉能稀嗟爾衆多
士茲理不可違
昔余少年日浮湛聲色場追逐公孫子馳騖狹邪旁一
醉累旬朔一出歷四疆歡樂未及竟憔悴使心傷晩讀
列仙傳始學却老方萬事不足競二物焉難當十年燒
丹液效狀亦茫茫更希遊玄漠得失兩俱忘
守道遺榮利趨物喪其真詘伸難並觀高尚良可倫不
見玄廬子精神已無存煌煌口中珠含此誰為珍富貴
焉足求甘我賤與貧
凉風起中林槁葉落如掃徘徊此何時歲暮一何早吾
生隨物化安得不枯槁惆悵終日夕延頸望雲島榮名
非所慕神明可長保手把三皇文五嶽訪芝草
朝游東海上親見安期生袖擕麻姑書揖予上天行忽
忽從之去一舉陵太清白榆何歷歷桂樹亦青青朱爵
七十二鼓翼相和鳴玉女顧我笑執手戱紫庭萬歲同
娛樂天地長齊并
朝逢遠遊子車馬一何閑問君安所之道路方獨難人
情惡特立世態好纏綿一身欲誰從多門易生怨行行
保子驅歲暮當來旋
啾啾田野雀徘徊丘中阿上飛有鷹鸇下飛有網羅人
生誠未易禍福豈在他譽者日已少惡者日已多感彼
恭士言悔恨將如何
雜體詩(二十首并序)
詩自曹劉下逮顔謝體裁各異均一時之雋也及江
文通擬諸家三十首雖間有未盡然可謂妙解羣藻
矣余慕其殊麗依之為二十首略者十人慚鳬企鶴
㒺量非倫云爾
班婕妤(詠扇)
團扇團如月月色比光妍此物豈云美君子心所憐炎
暑充提擕清風何翩翩但畏秋氣至微質遂見遷懽愛
始難畢中路傷棄捐
魏文帝(游宴)
命駕游西園回輦高臺傍鳴笳引鮮飈羽蓋隨風翔靈
泉依石渠綠波注金塘芙蓉吐朱華翠樹自成行飛禽
映水曲潛鱗踊魚防零露停豐草良夕殊未央白雲含
綺霄朗月垂素光仰看天漢上中心何慨慷人生非洪
喬夀命安得長恣意百年内懽樂莫相忘
陳思王(贈友)
西京興亂階四海罹艱厄皇佐奮神武股肱效羣畫英
賢盡同朝夙願今始獲並坐接華裀聯步陵飛閣中饋
薦甘旨金罍汎清酌眷言申情昵終讌展戱謔君子肅
令儀俯仰存謙約明信良可希驕盈義所薄各享百歲
期鑒此平生諾
劉文學(公讌)
步入西苑園游戱芙蓉池明月照綠水神飈散文漪層
軒跨通川雕檻承丹梯衆賓列長榻不醉且無歸菡蓞
泛清波華萼正參差清歌隨風轉宿鳥東西飛公子興
藻思濡翰相招擕小臣非吉甫答賦安能希
王侍中(從軍)
出車鄴城外駕言指南鄉我君整六師赫怒征東方千
艘泝淮浦武騎發河陽豈不懷歸思王事不可忘鬱鬱
涉長途觸目多憂傷葭菼盈深崖榛棘蔽高岡悲風振
中野隂雲起廻翔羈鳥鳴我前孤獸馳我傍伊昔東山
人三年事戎行捐私報公家終以反故疆勉哉同袍子
永言視斯章
阮步兵(詠懷)
驅馬出中野遠遊西山阿升高望四海惻愴將如何崑
崙不可見六合垂網羅悠悠存亡門往來苦相加願隨
安期子竦身入朝霞應龍扶靈輿倏忽經九遐逍遥宇
宙外千歲復來過
張司空(閨情)
初月升簾櫳凉風吹綺䟽佳人阻晤語永夕獨躊躇羅
幬張虛宇朱火照堂隅樂閡歡不足悲興哀有餘寤寐
思淑儷拊衿歎離居
潘黃門(羈宦)
登城涉層軒遥見洪河隈迅飈拂窮坂隂湍涌幽崖哀
鴻唳空臯征鸛翔高隄長秀延苞蔓喬幹垂華𬎼跂予
顧南路目極眺京畿清洛迥無津崇芒鬱崔嵬改服就
外役夙夜守班司具瞻慚民望嘉命慊皇私異彼伐檀
人徒蒙素餐譏撫已良自悼何以蔽前非操刀無餘技
烹鮮有遺規雖乏禮樂才富庶聊可希
陸平原(行旅)
發軫指修塗頓轡臨廣川居人並集送游子私自憐故
鄉日已遠親愛坐相捐擕手一何促分袂難久延絶景
不可尋遺音邈以綿憂來鮮再逝懽往豈重旋靡靡永
徂邁冉冉薄暮年凉風起平陸積雪被長壖幽谷生曾
隂高嶺結飛泉寒鳥無宿棲猛獸行不前惆悵感平生
怨此世網牽懷歸殊未遂愾憤何由宣
左記室(詠史)
琁臺麗白日曾閣切天階朱門夾馳道甲第列東西峩
峩衣冠士濟濟照金閨長嘯霄漢間歸來尋舊溪箕山
為我友首陽為我儕洗耳千仞壑采薇清雲梯
張黃門(苦雨)
金商送寒節火旻迎朝露斐斐丹霞滅翳翳玄雲聚密
雨灑疎叢輕飈摧勁樹荒楚滿中宇芳華不盈步隂條
豈再綠陽葉已改素獨居淹時運憂來將誰訴微志安
可期傷哉年歲暮
劉太尉(傷亂)
晉京涉厄運神州困夷孽乾棟隤炎燎坤輿覆危轍伊
餘孱且弱負荷忝朝列愆釁既已淪哀憤徒云結惟昔
仲山甫佐宣補衮闕范生反會稽再舉夫差滅高帝還
新豐鴻門頼人傑静言思數子顧已傷薄劣白日逝若
飛俯仰值暮節良辰不可遇我志將安設大化信盈虛
昏明亦更迭畢力濟公室引領企時哲
蘆郎中(感交)
日夕歷城闉迴策步林囿北眺邯鄲道南瞻太行岫幽
泉激清瀾荒薄森長秀曠野零飛藿重巖響哀狖徬徨
含遠志眄睞展遐覯燕趙負豪略土風夙所究廉頗守
長平秦人却西寇李牧出雁門北馬避南狩疇曩遘運
會匠者顧微陋謬升朝右位濫陪羣彦後質非荆山璞
雕飾良已厚中區增震盪邊鄙多斥候投迹依帷幄短
策非可售仰恧昔賢軌嘉惠自難副斯言豈虛作亮之
惟朋舊
郭弘農(游仙)
瑶溪臨赤岸曾潭揚素波巨鰲冠蓬萊玉堂映巖阿中
有羽衣客陵岡拾若華彷彿乘紫煙縹緲吸翠霞靈妃
奏妙曲六蚪駕雲車西謁王母廬東戱海童家下視九
垓内蜉蝣良可嗟
謝僕射(遊覽)
蟋蟀調易苦蒹葭歌亦勞伊人曠邂逅良辰方鬱陶中
情何由寫駕言出遊遨傍洲泝湍渚登巒瞰山椒白雲
冐丹巘綠竹俯青臯夕鳥相啁&KR1116;隂籟坐飄颻佳期眇
何許佇立摘蘭苕蹉跎歲云除詠言發長謠
陶徵君(田居)
眷此南村居自昔紓真想一朝就仁里愜我心所仰故
人盡比鄰時時共來往濁醪既同持清文亦俱賞日入
未能去挈杖出林莽荒徑行當闢新苖漸已長多謝沮
溺翁千載良吾黨
謝臨川(游山)
徂節淹登臨開歲促遊玩隂崖雪猶積陽溪冰始泮進
帆憩絶壁抗策陟窮岸撫化雖未盈即事已可玩幽谷
風華媚晴峯雲彩粲尋異迹轉緬覽勝景迭換洲分島
參錯巖聚岫迴亂丹梯架懸梁石室構層館初經洞穴
底乍出翠微半羽人謝世運靈景變昏旦汗漫無冥筌
疏屬有塵絆放懷聊自慰含情為誰歎
顔特進(侍宴)
鈞臺書夏典靈囿誦周篇嘉會隆先祀豫遊及茲年春
方協時律秘駕動星躔平圃躋倒景神臯徑中天赤羽
匝曾嶠青翰鶩廣川華幢互幽藹藻帳競高褰首歲布
皇澤萬象光且鮮炙晷曜微霄宿氛霽遠山瑞烟拂蘭
甸祥飈汎芝㕓睿眷備終讌宸惠普下筵從邁咸世哲
賡歌盡朝賢弱短困孤蹇明淑慚衆妍勑躬方自勖敷
言非可宣
謝法曹(贈别)
駕言理行艫逝將越故林出邁薄長浦還望蔽高岑懷
歸絶懽念悼别多苦心遥遥從此辭悠悠存所欽(右一)
所欽不可攀道塗亦云艱綢繆居人思悽愴客子顔去
留勢並異聚散情相關傾側我西路偃仰爾東山(右二)
東山及仲春愉悦對芳辰倚巖聽鳴嚶俯澗睇遊鱗遠
尋協要妙近探謝囂塵邈矣隠淪者悲哉行旅人(右三)
行旅已經時遂令憂若滋凝滯風潮際遲迴雨雪期繫
攬指曲汜弭棹停空坻寤寐孰與語拊枕怨乖離
乖離焉有常佳侣若參商諧合無定端契闊殊未央勞
歌欲自慰贈言非可將寄欵託微波延竚惠來章
鮑參軍(戎言)
家世隸部曲少小長幽并慣聞豪俠節恥預市井名邊
秋北馬肥戎帳入龍城候騎速如飛一軍振且驚攬弓
引鳴鋏行行遂徂征日落長風起愁隂千里生天時正
懟怒意氣亦自盈左驅鮮卑壘右逐單于營還師報天
子受爵過秦京開宴列邸舍交懽競公卿一旦收竒績
千載揚英聲
游仙(十首)
靈洲無氛翳石嶼屯翠霞遥望青冥中鬱鬱真人家真
人出遨遊雲車一何多列坐玉臺上俛視瑶池波素女
絃清商窈窕雜纖羅神飈扇珠林哀響自相和歡來輟
羽觴同賦升天歌
重華邈不作大道日以隠鳳鳥每高翔麒麟擺羈引志
士悲時運光跡若電冺臨淵漱珠水棲山拾雲&KR0818;縱身
天路上謝彼世塗窘乘化遊無窮萬劫不復盡
遠遊訪玄洲西造崑崙城長風萬里至吹我飄颻行崑
崙何嶤嶤曲阿蔭滄溟碧樹夾蘭臺雲房鬱葱青徙倚
東廂隈北上歷羽庭啟匱發靈圖上有列仙名久淹變
化塗今日廼長生
精衛填東海煢煢累形軀哲人匡宇宙天命不可須聞
有山林士棄世以自娛願言從之遊齋㓗練羽書丹池
可止渴晨餐咀雲珠度紀諒非難去去勿躊躇
三丘阻滄波瑶木蓋雲崖隂林隕珠實白鵠連翩飛仙
者五六人羡門與安期晞髮洞房阿石室清逶迤我行
入名山彷彿倏見之陵風歘猋舉何時復來歸
東南有青雲鬱鬱照瀛洲岩隈列紫林丹水絡曾丘峨
峨三珠宫遠望似烟浮山川屬靈壤光麗異神州列真
乘羽車妖女並來遊蒼龍扶玉[車犬]翼以雙素蚪羲和不
敢驅朱光正淹留徘徊離宫中歲紀歘千周
天地有否塞賢聖困無佐潜龍應初九鶴鳴疇與和九
州肆遐步五嶽恣高卧遠慚夸父死近悼首陽餓我生
匪金石大冶不能挫神明歷終古三光莫予過
采藥謁東海芝石被神陼借問此何鄉乃是真人所青
峰萬餘仞去天復幾許沄沄赤泉涌亭亭白雲舉凄風
薄穹岫鸞鵠整其羽空山寂無人含嘯獨延佇
短期不須臾大暮有淹滯睠然迫中抱淪迹謝人世案
牒窮山海消玉畢年歲岱宗籍已絶司命授靈契形容
日漸反魂魄為我制薪火遞相傳舟壑不復逝
上仙有會期解化升帝鄉消搖入雲氣迅若輕翼翔赤
霄浮九隅閶闔爍朱光踟蹰步閣道執籍朝紫房駕言
歸下都置酒宴玉堂靈妃靡飈蓋列坐侍仙倡絲竹間
雲和絡繹進羽觴遊行天漢上懽樂殊未央
考功集卷二
