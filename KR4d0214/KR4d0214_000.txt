提要
竹軒雜著六卷别集類三(宋)
(臣)等謹案竹軒雜著六卷宋林季仲撰季仲
字懿成永嘉人登進士第歷官太常少卿知
婺州自號蘆山老人嘗僑居暨陽集中又自
稱濟南林某者蓋其祖貫也宋史不為立傳
其行事不少槩見惟陳振孫書錄解題稱季
仲以趙鼎薦入朝奏疏沮和議得罪仲熊叔
豹季貍其弟也皆知名云云今案集中與趙
僕射書有相公過聽引而置諸朝鹿鹿三年
蔑有報稱之語與趙鼎薦引之說合惟沮和
議一疏已不見于集中其得罪貶謫之事遂
略而弗顯集中又有祭德和弟察院弟諸文
据所云同祖所出兄弟八人者知其弟兄甚
多而仲熊叔豹之名亦已不可復考然宋史
趙鼎傳稱鼎之再相嘗奏言今清議所與如
劉大本胡寅吕本中常同林季仲之流陛下
能用之乎是季仲在紹興中實負清流重望
故集中劄子雖所存無幾而多力持正論深
切時弊之言其趙鼎南遷以後所與簡牘數
篇無不反覆慰藉詞意諄摯交道之篤尤可
槩見又庚溪詩話稱季仲頗喜為詩語佳而
意深今觀所作雖邊幅稍狹已逗江湖一泒
而筆力挺拔其清雋亦可喜也集本十五卷
世久失傳論宋代人物者或不能知其姓氏
今從永樂大典中搜輯編綴釐為詩一卷文
四卷用存其槩且為略攷本末附著于此俾
不至無聞于後焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
