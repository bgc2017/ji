







　　欽定四庫全書

　　竹友集巻七　　　　　　　宋　謝薖　撰

　　律詩

　　玉茗花(二首)

　　佳園昨夜變春容清曉驚開玉一叢素質定欺雲液白
淺籹羞退鶴翎紅似聞金谷初無種欲畫鵝溪恐未工
底事餘花避三舍孤髙元有史君風(謂魯公也)

　　騷人浪說麻源谷本在風流刾史家直與瑶林共高徹

可須梅影闘横斜芳尊莫待紅粧賞幽艶長令烈士嗟
凴仗邊鸞折枝手應宜展障玉鴉义

　　謾成

　　年來任運學騰騰愛酒還同醉李僧痛飲亡何縁客至
時竒不惜遶村行簷間燕雀新聲好門外池塘春水生
曉起坐忩無一事捲書南望見高稜

　　飲酒示座客

　　身前不吝作䖝臂身後何須㽞豹皮劬勞母氏生育我

造化小兒經紀之牙籌在手彼為得塊石支頭吾所師
偶逢名酒輒徑醉兒童拍手云公痴

　　和李智伯金石臺不見舊題之作

　　瘞鶴書蹤逸少齊華陽長使後人迷姓名不得芙蓉手
何用全牛捧硯題

　　復憶高人張季鷹每将盃酒勝榮名登臨叔子縁何事
湮滅無聞一愴情

　　悼亡(三首)


　　舊聞林下趣既見即心降月冷同秋夢燈寒對夜忩孰
知身是幻深念涕如江仰嘆朝飛雉微禽亦有雙

　　三公吾豈敢曽為忍饑寒擬聼笭箵雨潜悲苜蓿盤煙
雲昬壁月霜露殞香蘭佇立東風泣忘情良獨難

　　去作三(闕)隔來歸二載餘臨風還念汝傷女更憐渠憔
悴衣圍减漂零髩髪䟱吾今多病久誰付茂陵書

　　呈無逸兄

　　蕭然環堵獨何有自謂過人唯一丘野性定為滄海客

妙齡湏寄道山逰江寒沙静鶺鴒晚雲濶天低鴻雁秋
休歎烏衣成徃事一尊相對且忘憂

　　寄桃鄰居士

　　桃鄰埜客無消息寄食招提豈定居倘有龎公知德撡
何湏程鄭識相如食魚他日勞弹鋏䑛痔今人剰得車
流落生涯俱寂寞因風時遣一行書

　　寄無逸四首

　　三足祥烏曾集冠平生菽水奉親歡從今五鼎應無補

不可奈何君自寛

　　聞說潘郎窘食貧何年㑹靣慰艱勤北風如有齊安便
為報相思頻夢君

　　故園風物長如舊松栢叅天六月凉岑寂北忩風雨夜
獨吟詩句遶胡牀

　　浩蕩漳江㵼碧漪西山清絶助新詩好因歸雁傳佳句
要見羊何共和之

　　觀李伯時陽闗圖(二首)


　　坐對丹青傷别離泪和朝雨想頻揮道邊垂栁年年在
㸔盡行人長不歸

　　春草春波傷底事青青栁色最消魂龍眠自有離家恨
貎得陽闗煙雨昬

　　秋興

　　雨隔千山暮風驚一葉秋朱顔傷露槿青眼頼沙鷗畏
酒㳺揚夢因詩㸃染愁有懷誰與語多病獨登樓

　　聴曺道士弹琴(二首)


　　淡泊綵絃誰與聼試開塵匣寫幽情琴中自有無窮怨
弹出離騷意外聲

　　小忩䟱箔列仙家弹盡遺音晚景斜賀老當年定塲屋
虛将妙曲付琵琶

　　寒日出郊

　　水晴鷗弄影沙軟馬驚塵宻竹斜侵徑幽花亂逼人深
行聼格磔倦憇倚輪囷往事悲青塜年年芳草新

　　寄洪鴻父


　　児時訪道章江上燕雀群中見阿鴻南浦飛雲看畫棟
北忩欹枕颯凉風讀書長憶登山勝作尉聊甘食薺窮
想見咏懷非一首鈎章棘句定能工

　　有懷潘子真

　　冲和菴裡潘居士旅食京城久不還玉唾銀鉤長在眼
瑤林琪樹未承顔大門曽是鄭嚴輩吾子却居夷惠間
想見紅塵車馬底夢魂隨雁過西山

　　食菜


　　道人真是伊蒲塞頓頓園蔬入饌來紫芥寒葅参薤韭
黄橙苦酒伴塩梅蒸豚不羡貯人乳飯豆亦能羮芋魁
但恐酪奴不觧事攪令枵腹轉春雷

　　暮春(二首)

　　溜渠鳴玉雨成霖春草池塘數尺深後院落花人不到
無聊獨下海棠隂

　　晚雨墻東暗綠槐清隂庭院鎻莓苔委堦紅藥将春去
貼水青荷與夏來


　　春日黄梅花(二首)

　　臈梅初與雪争妍素艶寒香亦可憐政使北風吹得盡
一枝金蓓始嫣然

　　傍人如笑不勝姸曽是尋芳向臈前縱使逰蜂能拂掠
含酸結子為誰圓

　　梅花(四首)

　　姑射神逰閱九闗水精宫殿不勝寒下窺人世生塵想
故作梅花與俗看


　　清曉微開淺淺黄蕭踈無奈北風凉幽姿不許人窺見
故向寒林度暗香

　　薔薇露染玉肌香䟱影寒光照野塘長使詩人動幽興
不妨桃李鬭春粧

　　冷香零亂㸃寒莎眼底愁生萬種多收拾餘芳無處惜
只傳佳句似隂何

　　送都仲獻

　　酒曺懷璧蹔投閒俄許朱轓未賜環殿閣凉生應在眼

宫門騶唱合趨班鳯皇觀德翔千仭虎豹窺人礙九闗
只恐蒼生傾望久未容投紱老家山

　　寄題長沙高善時醉月堂

　　亂山岑秀繞湘濆君築茒堂底處村南國戈矛真夢幻
醉鄉風露别乾坤平生不負南樓興何日能同北海尊
聊欲揮毫書楚些凴君招取獨醒魂

　　與江君佐逰五福寺觀竹(二首)

　　老子平生與竹群清風洒濯勝三熏江郎定自興不淺

共打僧門尋此君

　　小池環挿碧琅玕氣韻蕭梢六月寒一夜清霜群木落
獨㽞孤節與君㸔

　　吳彩鸞寫真

　　天上鳯皇難獨宿人間翡翠本雙栖丹青不共文簫共
誰遣雉東迷雀西

　　戱咏鼠鬚筆

　　編鬚将取蝟毛磔裁管縳成雞距長誰言䑕鬚不足齒

也復論功翰墨塲

　　山間(四首)

　　籬落秋花未得霜嫣然一笑媚秋陽可人風味撩詩興
不記姚家宫樣黄

　　野老縁岡拾墮樵溪童收網度横橋高懷盡在行歌裡
豈信人間有市朝

　　未羡顔生樂一簞一簞懸磬若為歡有田如使揚雄足
亦學前賢在澗槃


　　舉案齊眉老孟光隠居無計可湏忙殘年但使糟床注
亦付生涯與醉鄉

　　移松(二首)

　　古貎蒼髯十八公巍巍獨出衆材中朝來挽致茒堂下
為我商量送好風

　　河出崐崘派九州屹然砥柱立中流蒼松若比丘山重
豈但回頭費萬牛

　　次韻吳民載告别覓酒(二首)


　　君詩起予者百遍為君開世俗唯何甚予心不可諧獨
思南去楚衆欲北之囘何處可休影期君歸去來

　　齊下老從事相逢青眼開有朋方悃欵得汝更詼諧老
興此非淺後車君與囘嘉蔬實空甒併遣木奴來

　　偶書(二首)

　　大儒讀書如布穀小兒據几如王孫道人竟日無一事
臥㸔前江煙雨昏

　　平生蹇吃不解語終日坐&KR1084;從客嘲它年若使登要路

定被人譏無口匏

　　題陳先生華山髙臥圖

　　落葉開花秋復春睡中榮悴豈闗身那知五起雞三唱
亦有寒忩不寐人

　　和董彦光立春日(二首)

　　梅蕊飛翻桞色新雪泥乾盡已成塵愁㸔節物獨驚眼
醉吐詩詞君可人藜杖應門原憲病鸘裘貰酒茂陵貧
朝來似有飛揚意可但無情草木春


　　交情自昔白頭新富貴移人或望塵頋我喜求方外士
得君端是眼中人謫仙詩富舊無敵東野囊空今不貧
已遣掺掺縫古錦共捜佳句賞新春

　　彦光示詩有釋氏之語復次韻

　　厯眼浮榮逐日新誰知澄寂本非塵吾曺例作區中士
此味全輸世外人空裡華生均是病衣中寶在却憂貧
是間枯淡君姑置且辦芳尊醉早春

　　何之忱用前韻示詩復次韻


　　揚子牢愁更美新賈生悲鵩在承塵忘懷久已栽萱草
行樂尤欣見玉人邂逅題詩聊可意平生嗜酒豈憂貧
明年剰作顛茫計劇飲狂歌莫負春

　　從陳妙音覓酒(二首)

　　雪忩痴坐撥寒灰萬斛清愁掃不開排遣此懷将底物
凴君催送麴生來

　　長恐閨人抱頸羞何當更脱鷫鸘裘試煩郎子傾家釀
不用平原老督郵


　　次韻董彦孚獨臥逸堂之句

　　遶舍檀欒五月凉歲寒高節亦難忘期君鴻鵠應高舉
頋我蚍蜉豈自量索價舊曽晞少室荷鋤猶可繼柴桑
虚堂若許連床臥待㸔風吹細細香

　　送黄柑與彦孚(二首)

　　殘臈才經一畨霜青青三寸作金黄故園兄弟懷思我
特地分甘到草堂

　　手拆竒苞遺細君更思特送逸堂人甘寒定可錦繡口

㸔吐新詩泣鬼神

　　過金山下作

　　揚子江中風浪生小舟如葉任欹傾槳揺齊指金山寺
霧暗初疑鐡瓮城絶頂逈分雙塔秀層樓危立一僧清
他年來訪結菴地吾與此江春水盟

　　獨登有美堂

　　龜趺雙跱日星懸讀罷凴䦨心浩然繚繞峰巒浮野色
参差樓閣起晴烟湖光凈照山間寺江浪遥連海外天

安得翰林風月手一時摩冩入詩篇

　　雨中漫成(四首)

　　東風渾作勒花寒寂寞林塘不受㸔玉版鶴翎俱未識
梨梢空有淚䦨干

　　向老逢春懶問花惡風吹雨故斜斜一城桃李應漂盡
不到城南韋杜家

　　一樹山礬宫樣黄曉風微送雨中香鼻端空寂誰知許
莫怪雄蜂取次狂


　　纔見花飛掃不開只今青子落莓苔當時一咲氷雪靣
曽動揚州詩興來

　　送王山人

　　秋風蕭瑟賦歸歟此去懸知金有魚我亦羡君無奪糈
長沙終負過秦書



　　竹友集巻七

