







　　欽定四庫全書

　　竹友集巻一　　　　　　　宋　謝薖　撰

　　古詩

　　賦陳虚中振芳堂

　　青腰按節臨天關幻成圭璧驚人寰一朝忽起枯槁想
墮作人間冰雪顔國香端擬避清絶鳯車安得窺幽閑
雪中長疑肌起粟挽住直恐乗風還風流别乗似何遜
哦詩興健排江山華堂燒燈呼客醉况引玊頬依琱䦨

廣平題賦工婉媚杜陵索句愁飛翻山人徑欲悟香寂
何當歩繞横斜間

　　雙蓮閣

　　水芝凝露披芳塘淺粧濃畫争煌煌其間艶異不世出
連芳並蒂知何祥有如一座兩殊色盈盈植立漢昭陽
九囬沉水不須沐風生露洗皆生香公如瑶林映紅粉
粲然一笑傾澄觴故開華閣掛銀榜大篇金薤垂琳琅
吾聞草木正瑞世箑蒲扇暑芝生房須煩丹青頋陸手

貎取絶艶歸明光

　　三益齋

　　元龍湖海豪盖代聲藉藉只今觀耳孫才皆萬夫敵叔
兮美無度伯也古遺直當年種玉翁十襲褁雙璧期公
垂天雲佐郡試戢翼尚開柴桑徑引領望三益嘗聞築
燕臺千里走樂劇市骨捐千金廐乗盡虎跡公乃真好
事屣履見逢掖定知子輿輩一笑皆莫逆

　　顔魯公祠堂


　　上皇御宇無長策牧羊奴子孤恩澤銀莬分印屬兒曺
二十餘州盡陥賊常山死守平原拒公家兄弟聲名白
平原白首立班行忠義凛凛真嚴霜厯事四朝唯一節
當年舌䑛中丞血豈知丞相面如藍貎雖夷易心巉岩
老臣何罪死虎口到今誰為祛其䘖臨風志士長悲吒
矧瞻遺像嚴祠下未能立草迎送詞一奠椒漿泪盈把

　　十八學士寫真圖

　　虬髯少年龍鳯姿手提一劒平九維瀛洲學士十八輩

如雕虎嘯清風隨到今丰姿傳粉繪皎如琪木叅瓊枝
秦王功高葢天下脫略世故容小疵数公不語意有在
敬宗流輩曽何知倘收王魏文學舘事如辰嬴當早諌
美哉貞觀猶有恨洗蘓衆像一長嘆

　　靜寄齋觀文忠公墨跡

　　董何呼我顛倒裳杖藜階西過王郎郎君好事初舉觴
平頭奴子舁兩囊開視文書浩搶攘其間穅秕煩播颺
忽驚墨妙筵有光問誰所書曰歐陽而我盥水方取将

覽之三過神色揚反嗟從來見未嘗字體遒媚笔意剛
公為文章軋子長立朝義氣凛秋霜借如春蚓縈行行
亦當珍之十襲藏况公字畫乃如此銀鈎金䋲粲繭紙
公嘗臨池墨池水尚言如舩逆風使後來誰評新䴡體
出公一頭子蘇子

　　與諸友汲同樂泉烹黄蘗新芽

　　尋山擬三飡放箸欣一飽汲泉泣銅瓶落磑砕鷹爪長
為山中逰頗與世路抝矧此好古胸茗椀得搜攪風生

覺泠泠祛滯亦稍稍夜深可無睡澄潭数参昴

　　讀吕居仁詩

　　吾宗宣城守詩壓顔鮑輩其間警㧞句江練與霞綺居
仁相家子歛退若寒士學道期日損哦詩亦能事自言
得活法尚恐宣城未今晨開草堂書帙亂無次探囊得
君詩疾讀過三四淺詩如蜜甜中邊本無二好詩初無
竒把玩久彌䴡有如菴摩勒苦盡得甘味(闕)侯南州傑
論文極根抵讀君詩巻終曰此有(闕)地期君髙無上二

謝以平視要當掣鯨魚豈但看翡翠

　　王坦夫静寄齋

　　狙猴在深山騰踔不少停大龜藏神屋縮首都無營㝠
觀静&KR0997;異洞見萬物情吾聞子王子縂角逰帝城歸來
髩猶綠閉闗慕淵明曲肱北忩下風聲肅泠泠夢覺忽
驚起猶疑車轂鳴齋居屏萬慮乃以靜寄名是中得其
趣君門可長扃倘知定能應子冠定能纓鏡以靜故明
水以静故平兹言置座右可配崔瑗銘


　　示何之忱

　　徃年君别去上馬愁凛冽今年見君面揮汗驚執熱吾
曺雪㸃髩忽忽值晚節云何㑹心侣乃作如許别昨朝
聞扣門梳髪不暇結開門問無恙欲語聲屢咽君家嬌
小女可念真玉雪朝嬉繞君傍忽作泡幻滅念我溪堂
老誰能續此絶嗟哉溪澗毛瑣細不容擷相逢顔未開
苦語心已折吾人要解事視世一蟻垤共将煩惱縁一
付廣長舌君歸数過我不厭酒屢設人生浪自苦豈不

愧前喆

　　哭董彦孚

　　川流日夜去逝者乃如此平時所知人强半今為鬼頃
者哭子兄泪積垢未洗寧知少日間俄又哭董子憶昨
招君談時維六月朏君方以病告一臥不復起啓手無
别言慟哭長已矣初君在童丱警敏無與比讀書五行
下大父嘗竊喜謂當寄門户竟以韋布死死生事亦大
誰能獨免耳願沾甘露味倘悟無生理


　　歲将除因誦前賢粲字韻詩慨然有感次其韻
請彦光同賦葢予與彦光皆年三十九矣

　　㫪粮適百里九十居其半駸駸入老境競起末路嘆在
世無他能聊以滑稽玩所嗟金石交契濶或星㪚詩憶
西堂語酒藉南鄰伴共為終年醉莫歌何時旦文書謾
遮眼挿架復盈案四愁不堪擬九歌僅能亂發春只数
日故態期類盥寧知性本慵矧復肉亦緩人猶樂新故
事止仍舊貫酸寒孟生窮歛退韓子懦惜哉連城珍不

變三日炭玉人可求見何暇定舍舘退藏亟聞道飲水
知冷暖更當崇明德不愧三英粲

　　復用前韻示内

　　嘗聞藁砧詞破鏡喻月半為期望夫還頋影興婦嘆乃
知同室處一笑日可玩所悲孩抱中聚沬何易㪚嘹然
唯一雛单棲若無伴撫枕中夜吁不寐常達旦藜羮具
一杯日舉天隨案還勝在板屋秪使心曲亂小鬟維槁
項聊可奉擲盥每觀績麻手㨗急真不緩娉婷或階楇

今古同一貫頗知食薇清凛凛可立懦仍甘作詩窮烏
銀以喻炭行㸔春日暄婦事勤繭館所求亦不奢勿遣
兒號暖布衾幸無恙不换角枕粲

　　送董彦速逰仙岩

　　吾聞天竺峰聳若在天上峰前溪萬仞激石吼寒浪堂
中老比丘碧眼照林莾徜徉君屢逰局趣我思徃此行
何所求豈欲除二障聞呼試囘頭未可踏折杖茅檐燕
寂地山氣日夜爽不斬凌霄藤君歸藤自長


　　寄題雲臥菴

　　閒居不事事枕簟信所便臥形先臥心心静形晏然複
壁非不完加以甃石堅其如方寸亂一夕嘗屢遷榮寵
萃一門寧免百慮煎雖有水精屏何由得安眠章葉踏
謡娘連臂在榻前何如山中人編茅臥山巔白雲宿簷
間對鏡心自捐我亦遺垢氛曲肱寄林泉兹菴倘夀我
一睡要經年

　　初夏觀園中草木


　　翠葉蕃夏初清隂勝花時閉闗軌長埽歩屧園屢窺青
青溪中蒲移植井之湄下有九節根服食可不迷徃時
手種桃只今與簷齊枝間有美實少日将成蹊採菊香
滿襜擷薺甘如飴籜龍露新緑椅梧長孫枝觀身要若
蕉衞足當如葵節憐孤筠直惡戒蔓草滋天津白玉郎
㸔花驚洛師吾人守環堵草木相娛嬉逍遥各自適慎
勿相唐嗤

　　次董彦速示輪老韻(三首)


　　法涌僧中鸞孤絶翔千仞似聞天竺老續此燈無盡君
逰千峰上邂逅一笑哂當知絶諸惡如草已芟藴

　　君如千里駒但欲見鞭影既明才越都未暮已燕境適
楚或北轅空歎道里永是中皆坦途幽處試深省

　　黄花散若金翠竹森如束此還有妙義機發同箭速可
憐鈍根士每嗟力不足須知日月疾僅得羊胛熟

　　食藕

　　人憐淤泥上出此萬朶蓮須知淤泥中有藕大如椽本

清凝冰雪末艶方婵娟玲瓏衆竅通蚴蟉数節連甘寒
固不数却暑最所便髯奴來城市負籠至我前開緘尚
帯泥未嚼先垂涎霍霍摩霜刀雷雷挹澗泉切玉墮冷
冽已覺沉疴痊芰寔閗角紫鴻頭剥珠圓秋盤薦此果
䪺使二物捐念此湼不緇餘品莫爭妍而能豁憂思令
我心歡然竒功更耐老合作飛行仙

　　翠雲道中觀穫

　　代田誰為西漢議耐旱幸有占城禾揮䥥正見八月穫

拾穗遥憐一老歌為言使君驅五馬北陌東阡餉耕者
汝曹力穡更當勤慎勿惰逰辜使君

　　喜劉世基至作詩㽞之

　　君家飛猿西我寄躍馬北躍馬望飛猿𣺌若千山隔十
載一㑹面一年三寄書書中無剰語只有問何如去年
秋風初君馬秣雲臥(菴名)鶴立望君來廽鞭不我過今年
薫風後取道凌雲來(山名)解鞍愒我廬握手慰我懷胸中
所藴藏言下皆傾倒挽㽞莫忩忩索去還草草堂有鶴

髪母室有蓬首妻屋前虎豹怒屋後鼯鼪啼逺逰縱未
歸旅寓安得久三年勞夢魂一日接盃酒君歸太早計
此樂未易辭人事雖好乖興盡當語離壮時須摩厲老
矣但跛挈荃蘭本同芳霜雪有一節君識飛猿句(飛猿嶺即
謝康樂詩所謂猿嶠也)我和躍馬詩(躍馬泉荆公嘗賦詩)它時兩相寄抑亦
慰相思

　　中秋示座客

　　去年中秋時我病起復仆苦遭水帝子百計推不去床

前客問病草草壺觴具酧献呼稚子應答煩老嫗今年
幸强健佳節欣㑹遇况有座上客蕭散如鷗鷺尊前清
興發豈数青蚊聚南山又朝隮晚雨細如霧難追阿連
玩徒咏希逸賦隂晴天下同吾事亦何預不須淵有珠
遑恤食無免人無百中秋對月復㡬度幸逢方外交姑
樂酒中趣君看清夜徂草上已多露


　　竹友集巻一

