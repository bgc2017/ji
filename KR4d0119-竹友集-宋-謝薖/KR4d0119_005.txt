







　　欽定四庫全書

　　竹友集巻五　　　　　　　宋　謝薖　撰

　　律詩

　　集菴摩勒園觀李伯時畫陽闗圖以不能捨餘
習偶被世人知為韻

　　摩詰句中有眼龍眠筆下通神佳篇與畫張本短紙為
詩寫真渭城偶落吾手小圃傳觀衆賔坐上宴如居士
暗中摸索離人


　　次韻董彦速送珍上座還漳江

　　阿師身小膽能大文字曽追權可逰(珍云曽從權可詩僧也)尋山
紅葉半旬雨過我黄花三徑秋隨處龎公雖有偈他年
支遁恐難酬經行若箇門風是聞說漳江似趙州

　　招李成德

　　妙年英偉定楩柟老大如樗百不堪黍飯奠孤元伯約
山夫豈有德公談棊無多算愧三北詩要重論窺二南
只恐尋芳嗟較晚夜來風蕋落毵毵


　　採金櫻子

　　三月花如薝蔔香霜中採實似金黄煎成風味亦不淺
潤色猶煩頋建康

　　讀何易于傳

　　吏皆愁死自焚詔農正勤耕身挽船墨綬紛紛滿天下
不知誰拍此渠肩

　　讀嚴子陵祠堂記

　　羊裘不見釣臺傾山到臺邊分外青天上故人新黼黻

身前萬事一笭箵章侯筆法逼秦相范子文章原易經
圖畫名臣久磨滅此碑千古粲繁星

　　觀漁(二首)

　　腹腴端可飽新歡栁貫霜鱗照眼寒莫惜寶刀煩玉腕
要看飛雪下金盤

　　活我波間雙鯉魚待傳千里故人書嬌蛾莫道㽞君掃
怕捲珠簾縂不如

　　潘邠老嘗作詩云滿城風雨近重陽邠老亡後

無逸兄用此句足成四篇今兹重陽只数日風
兩不止凄然有懷作二絶句念泉下二人不再
作不覺流涕覆面也

　　地下修文兩玉人清詩傳世墨猶新却因風雨重陽近
獨立蒼茫泪一巾

　　阿兄温潤玉介導我友淡薄朱絲絃只疑蝉蛻逰人世
醉挿茱茰若箇邊

　　隠居


　　清時甘小隠卜築在山阿家有傳蚕室機如凌行婆閒
看斬猫話羞作扣牛歌不出又三月柴門生薜蘿

　　秋日登擬峴臺(二首)

　　歩上溪邊百尺臺斬新秋色正傷懷千屏翳繞碧雲合
一字傾欹鴻雁來

　　徘徊欣與賞心同讀遍碑詞字字工共歎黄壚封白壁
一時悲泪洒秋風

　　秋暑


　　秋暑不可奈秋風殊未來何時疎畫扇無處覓凉臺誰
謂月離畢空驚山殷雷愁聞老農語南畆半黄埃

　　寄汪信民(二首)

　　泮水傳經老蓬山佐著才宦㳺思引去禄飬可歸來要
路眼誰白浮雲心自灰少年馬何駛君馬獨虺隤

　　繫纜符離日君行殊未歸寄書問毫杜有夣向江西不
見揮犀柄頓驚響馬蹄殷勤具雞黍多謝德公妻

　　喜董彦速自仙嵓歸


　　鉢囊高掛同僧夏逺寄嵓門一把茅地僻狙猴長作伴
食貧蕨筍不充庖瘦藤拄下萬峰頂野鶴來歸千歲巢
㸃檢篋中詩㡬首蒼頭時遣為君抄

　　莫莫堂新竹

　　僻寂漏茅屋蕭梢新竹枝徑迷人不到䕃宻鳥還知緑
色䓗䓗換薫風細細吹即㸔柯葉老不受歲寒欺

　　夏夜對月

　　掃月追凉清夜分是間風露别乾坤山林畏佳地多籟

雲漢昭囘天不言平野極瞻南紀濶稀星遥拱北辰尊
時平萬里無兵革静愛雞鳴犬吠村

　　煎甖粟湯(二首)

　　萬粒勻圓剖罌子作湯和蜜味尤宜中年强飯却丹石
安用咄嗟成淖糜

　　松黄浮椀色蒸栗初味餘甘如苦荼粉粟為湯兩竒絶
甚甘純白勝醍醐

　　聞劉世基疾


　　君如寒涕嬾瓉師如何久苦造化兒清漳嬰疾古所歎
淋雨裹飯今其誰探囊苦乏萬金藥厯眼疇為三世醫
他年上䟽恐不免細君莫念眠牛衣

　　蔡師直畫山水研屏(二首)

　　畫翁元勝斵輪扁喻子丹青如有神平逺還堪助詩思
故疑摩詰是前身

　　淡墨江山作小屏碧紗煙裡䕶寒泓蟾蜍寫盡㸔倒影
身在山隂佳處行


　　和李智伯病中書事(四首)

　　多病過嗟蒲栁弱故交聞似曙星踈逢人休問金箆術
殺簡冝繙石室書

　　訓釋雖工非世好風流未減已形枯固知商也真無罪
豈謂穹穹不可呼

　　應知露肘貧堪忍只有哦詩興未踈莫遣木蘭當户織
湏煩阿買八分書

　　老來䪺驚詩筆退愁生唯怕酒腸枯尊前學得新翻曲

早晚揮盃幸見呼

　　春寒

　　冉冉雲生嶺翻翻雨决渠畏寒成墐户惡濕問生魚始
快春衫薄俄驚團扇踈天憐憔悴骨莫遣峭風梳

　　觀碁

　　客憇茂林晚風生凉簟秋縱横飛碎玉勝敗决中流北
叟暫亡馬西風還覆舟誰能闗許事寓目且忘憂

　　喜晴


　　十日江村烟雨濛曉來初快日升東挼莎蕉葉展新緑
從㬰榴花開晚紅得句又從山色裏發機渾在鳥聲中
披衣出户盻四野好在良苗懷晚風

　　送香與董彦速(二首)

　　侯莎新補蔚宗傳藿燥薝粘疑可憎試炷博山元不俗
小奩分供在家僧

　　&KR1084;間一炷結趺坐萬象森森應眼前不印香嚴薫未歇
何妨人誚太僧生


　　暮春久雨

　　季月何多雨經旬不見山雲師工蔽塞羲馭久間闗水
已澤中滿寒應天際還壞墻憂盗入只益髩毛斑

　　晚春書事(二首)

　　春來畏病不飲酒孤負山南山北花有客欵門驚剥啄
無人追韻得車斜獨酬砌下二三子豈憶城南韋杜家
不畏詩窮嫌水厄時時搜句煑新芽

　　未曽㽞客十觴醉已是飛花三月時忽悟病來真老矣

倘逢聖處亦中之眼前用意半乾沒世上忘形皆白痴
誰似陶翁有名酒呼兒覓紙又題詩

　　和陳虛中與吕少逸唱酧口號

　　霏霏玉唾勝三語灔灔金荷傾十分簷外催詩疑有雨
林間張幄豈須裙臨溪尚憶童時釣問俗仍寛柱後文
珍重兩公新句麗落花依草競紛紛

　　螢火

　　日出知何許宵行有底忙自疑縁寸草不敢近扶桑𤨏

碎豈堪数神竒安得長微風迹未掃更待九秋霜

　　七夕書事

　　燒燭㽞今夕&KR0742;杯憶故年風前失二士句裡問三𤣥隨
分𤓰蔬設占星古老傳不須文乞巧只有直如絃

　　朱濠州挽詞(二首)

　　俊軼金閨彦風流粉署郎憂民形玉色治郡輟鵷行籍
甚聞前席居然歎掩芒何人殺青簡惠政在濠梁

　　公才真霹靂令德故從容未錫九環帯俄傾千丈松清

香銷燕寝遺札陋登封身後纍纍印紆青已二龍

　　哭無逸兄(三首)

　　久客思鄉社長歌去國門還家未偃息樹旐忽飛翻苦
泪不勝滴悲懷誰與論平生急難處愁絶望鴒原

　　文章不用世歲忽値龍蛇遽使賢人隕長興志士嗟有
兒纔句讀無地可桑麻頼有興元尹能賙孟氏家

　　溪堂載酒地無復故人車敗壁龍衣委荒畦馬齒踈凄
凉閉闗賦淪落廣微書但有清風在時時為掃除


　　題于逢辰畫

　　踏遍江南㟁歸來試解衣誰言物外賞不與筆端為石
帯蒼苔瘦風凋折葦稀令人清興發欲問釣魚磯

　　戱咏石榴晚開二首

　　靡靡江籬只喚愁眼前何物可忘憂楝花淨盡緑隂滿
纔見一枝安石榴

　　無復幽姿淡淡粧胭脂深染薄羅裳芙容影裡避三舍
石竹叢中許擅塲


　　端午即事

　　夘飲縁佳節昌陽薦一巵兒諮射團事妻誦賜衣詩懶
檢三閭傳争纒五綵絲平生㡬端午隨分作兒嬉

　　書李元亮真牧堂賦後

　　揮翰眼中元亮牧牛何處癯仙公擇如今不冺當(去聲)家
諸子俱賢

　　題陳陽樹石(二首)

　　寒藤骨数百尺枯木大七八圍挽取到公竒石俱還数

幅寒溪

　　解寫枯松潤石陳陽筆意名家弟子蔡規今老古人王
宰何加

　　哭汪信民二首

　　竟欲㳺梁苑聊甘食楚萍談經謝紈袴植髪愬槐庭着
鏡髩毛改横空煙霧㝠誰評貞曜謚更謁退之銘

　　徐穉生何陋袁𢎞輩豈如誰知十斛水中有百金魚肘
見貧非病疽成憤不攄銘旌返南國寥落正愁予


　　杞菊

　　雨洗幽叢清客襟厨人採掇獨何心根苗扶老或名杖
蓓蕾舒黄無数金

　　絡緯

　　聒人長向井邊啼在宇丁寧戒授衣織素盡輸官事了
秋來工女正投機

　　倦夜

　　山月斜臨帳山風細拂裳蕭蕭碧煙静烱烱白間凉境

寂萬縁息心灰千慮亡無端催曙鳥底事厭宵長

　　喜董之南歸

　　乾鵲飛翻噪晚林阿南歸騎果駸駸青衫黄綬霑新命
白石清泉是素心金鑷多情洗雙鬂葛巾從此避華簮
來年徃獻東巡頌今日聊為梁父吟

　　懷祥首座

　　師在𦍑廬西復東無心還似鳥飛空月鈎雲幙今何處
禅板蒲團只眼中未悟竹間鳴瓦礫擬隨童子問鈴風

前身倘是胡居士打破虛空對沼公
















　　竹友集巻五

