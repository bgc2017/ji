







　　欽定四庫全書

　　竹友集巻十　　　　　　　宋　謝薖　撰

　　墓誌祭文

　　董彦孚墓誌銘

　　君字彦孚諱革姓董氏家撫之金谿贈承事諱某隠居
田里孜孜樂善不倦於君為曽祖王父隠君生承議郎
通守䖍州諱某清修刻苦居官守正不撓工詩博學至
老未嘗一日廢書䖍州生信州玉山主簿諱某越州司

户叅軍諱某同年登進士第以經術文章擅塲一時稱
江西兩董越州早亡玉山性剛狷不肯俛首事大吏以
是宦不達玉山生君三歲姆抱觀壁間書一日弄筆寫
十餘字乃壁間所嘗見者玉山驚異之四五歲誦書如
建瓴水賦五字詩有文采可觀稍長下筆奮迅如風霆
聲觀者辟易䖍州拊其背曰異時以文學大吾後必此
兒也後數從進士試其為文汗漫喜出恠竒語率不合
有司䋲尺益放情為歌詩其悲歡譏罵一於歌詩見之

年四十一以卒時政和二年六月甲子也以其年十一
月甲子葬於奥源山之側王母夀昌君曽氏春秋高君
左右事之常得其歡欣於是夀昌君哭之不成聲曰天
乎吾老而見嫡孫之亡也室王氏二男囬騫皆童稚四
女長許嫁㓜在襁褓二季需曇才士也集君歌詩五百
篇藏於家撫其孤且教之君其必有後乎余娶君之姑
知君最詳為銘曰

　　挟才以為鏃援經以為弧惜榮名之不立撫韔服而號

呼季也懷之羽翼其雛尚克奮飛釋憤幽墟

　　吳伯俞墓誌銘

　　余昔讀書龍泉之陽見其地肥衍有稲粱魚果蔬之饒
意其必有素封之民居於其間面山而帯溪氣象清曠
又意其必有俊秀之士出焉既而識吳君伯俞君語余
曰吳氏自高安徙臨川卜築於龍泉溪上不知其幾年
矣吾祖吾父皆力穡為善不倦逮吾治生而貲益竒贏
吾是以搆屋買書延四方之才士使吾兒從之㳺已而

見其子果皆好學而文也君以政和四年三月癸邜卒
夀六十有八以其年十月辛酉葬於穎秀鄉之仙㳺源
其子克明録其實衰絰走百里乞銘於余辭之不可遂
序而銘之君諱仕舜伯俞其字也曽祖諱道玢祖諱文
侃考諱仁遂君喜觀書尤長於隂陽五行之說善飲酒
縱謔客至無不罄歡歲饑低糓價以惠貧民疾病不能
謁醫者為發藥治之(闕)　　　頗衆有負子錢數百萬
者焚其劵弗問有娶其兄之子貧不能自給者分田以

飬之其恤於鄉里厚於宗黨類如此三男子曰克開克
明克從孟前君七年卒仲初授衞州耒陽縣尉季嘗貢
于辟雝先室饒氏繼室周氏一女子嫁進士饒擴早卒
孫男四人曰邵曰邠曰郁曰郊孫女三人孟既嫁而卒
餘未笄銘曰

　　富好行其德知其志之無驕也德必饗其樂知其家之
有後也嗚呼百歲之後近其墓者勿樵也

　　朱夫人墓誌銘


　　夫人朱氏撫州金溪人贈宣德郎諱彦國之孫處士諱
獻可之女同邑人陳筴君謨之妻為職方員外郎出守
濠州諱獻明者夫人之叔父也夫人以大觀四年七月
戊申卒享年三十有七以政和元年十二月丙午葬於
歸政鄉交龍原男三人曰德厚曰處厚曰躬厚女四人
長嫁進士周均餘皆㓜夫人䘮父母蚤王母崇德君憐
之不許嫁凢兒濠州承崇德之命擇所宜適以歸君謨
夫人為兒時柔順稱於宗族及為婦為妻益以孝敬聞

其姑曰吾為陳氏繼室嫠時尚少左右就養俾吾安其
室不惟予子之孝亦予婦之力也君謨曰吾治家有法
為士無過行吾妻每有助焉夫人之卒也其姑哭之哀
甚君謨日拊棺哭不絶聲出與賔客語泫然不知涕之
交頥也或謂君謨賦悼亡之詩足以寫其悲懷不然出
遺服櫛佩圖佛以授浮屠亦足以塞悲二者君謨皆
不暇為乃日夜悲傷憂懣至於病猶未已雖伉儷之重
君謨所難忘亦夫人之賢實使之君謨病且愈叩余門

泣涕言曰吾妻葬得日願有銘余既夙聞夫人有賢行
於是撰次其事又嘉君謨能篤於夫婦之恩也乃序其
情作哀詞以弔之使鑱諸石内之壙中以當銘其詞曰
朝之容踖踖兮于豆于觴夕之容翼翼兮我襋我裳一
日棄余而徃兮莾不知其何鄉姑當饋而霣涕兮兒啾
啾而在傍我夢平生兮婉若覿其清揚既覺而非兮徒
有泪其浪浪身如朝露兮何者為强餘生纔幾兮憂又
克傷凋蘭瘞玉兮何日而忘


　　朱夫人墓誌銘

　　金溪陳大聲將塟其妣以其父命來謁銘且曰大聲從
君伯氏溪堂先生㳺又辱知於君溪堂工文詞銘貞士
烈女節行不誣吾母塟得日而先生適謝世微君誰宜
銘者不得銘其何以掩諸幽余不得辭乃諏其家世行
實序而銘之夫人朱姓撫州金谿人朱氏大家有宦於
朝為顯人而仕於州縣者相望也夫人祖諱宿考諱宗
良皆隠德不仕夫人年十八歸為陳師堯聖徒之配於

是姑老矣夫人於倫次為冡婦事姑孝謹至於疾痛疴
癢無不察而家事無大細皆親之其從夫以敬其訓子
以嚴其友娣媍以和其御童僕以恩其言其動無纎毫
不本於誠者故陳宗無疏戚莫不敬愛之姑捐舘舍既
終䘮夫人以家事委諸婦而聖徒亦放曠樂酒不躬事
生業歲時諸女來覲孫子侍側帣韝鞠&KR1743;舉觴交獻迨
其暇豫含飴㺯孫盖将以佚樂夀考終焉而夫人不幸
止此其可哀也夫卒以政和二年二月甲子享年五十

二以其年十月己酉𦵏於歸政鄉之桞原男三人大聲
大球大信女三人嫁彭通一黄馭許獻可子與壻皆從
進士舉孫男女九人皆㓜銘曰

　　婦德幽幽孰傳其譽子行表表乃知其母夀不稱德子
孫其昌宰木百圍無或壞傷

　　祭無逸兄文

　　嗚呼群從兄弟孰如兄賢豈特群從此邦則然猗歟幾
希豈惟此邦世之偉人其心則降兄與信民猶璧一雙

庚寅之秋汪子云亡自楚訃聞衆為盡傷豈知此來兄
又窀穸僅閲三稔乃瘞連璧凡今知聞孰不霑臆某也
晚生少兄七歲讀書相從兄冠我穉凢視我為不曰兒
戯教之誨之以俟其成及我既冠待以友朋歡然之思
不唯弟兄我壮益窮禄無升斗客於下邑計以餬口兄
書日來問我安否去年從兄走於京師風雪修途間以
凍饑迨其旋返病不能支我侍兄行逆旅謁醫撡藥饋
漿鮮克以時從者息肩哭聲在幃嗚呼我不忍思尚忍

言之兄之詩文為世所珍廣微之書以遺後人欲銘其
藏必得名世我未徃求書石以識載我以尊酌以祖行
肺肝塌然有泪如渑

　　祭董彦孚文

　　嗚呼彦孚學足以入官議事而無禄以代其耕智足以
發奸摘伏而無地以施其巧頋世之喑聾或施施而得
志而君之智術乃皇皇於一飽衆雖欲殺而莫憐子亦
從嗔而須齩頃駕言而寓居嗟識面之不早我每倡而

君和子或可而予否初疑鑿枘之難合卒若酸醎之適
口共娛嬉於文字亦殷勤於盃酒方子之疾我獨執其
手方子之歛我獨拊其柩始也哭子以詩自謂足以寫
哀既而銘子之藏人或意其不朽適涓辰而啟殯復撫
事而垂洟夜漫漫而莫旦魂杳杳而何之酬一觴而告
訣庶彷彿其來思

　　潘邠老哀詞

　　予離群而處獨兮望古人而求友君被褐而懷才兮臥

何丘之林藪賦幽懷於秋夜兮雖愛君而不見託筆墨
以冩心兮盖定交其已乆歲乙酉之將盡兮始識君于
大梁面蒼蒼而髮星星兮何兹時之不偶君曰無傷兮
繄吾道則然相從於漏屋之下兮日賦詩而飲酒越仲
春之未望兮我乗舟而東去君踟蹰而不忍别兮歩河
堤而携手念㑹合之難常兮嗟形影之乖離既黯然而
分道兮常睠焉而囘首謂别君其幾何時兮曽書問之
不通驚㐫訃之奄至兮為投箸而噎嘔予固知自古皆

有死兮誰能免夫牖下夫何奔走於道路兮竟死於奴
𨽻之手矧比年之凋䘮兮嵬然皆國之楨君雖學而未
仕兮天又敓而莫之夀意君死而無恨兮從諸公於九
泉奈生者之惻愴兮謂天意之莫究維君之文兮予謂
不朽於今之世兮祗以覆瓿不顯於今兮固傳於後嗚
呼君身槁壤兮君名星斗











　　竹友集巻十


　　臨川謝逸字無逸其文章學業為縉紳推重以其所居
溪堂稱之曰溪堂先生弟薖㓜槃以字行兄弟以詩鳴
江西有文集合三十巻邦之學士欲刋之以貽永久積
數十年而未能也粤紹興辛未趙公朝議來守是邦期
年政成民服其教慨然思以儒雅餙吏事命勒其書於
學宫以稱邦人之美意昌言以鈆槧董兹軄於是搜訪
闕遺以相参訂晚得溪堂善本於前學正易蒧又得㓜
槃善本於其子敏行蒧知溪堂出處甚詳敏行逮事其

父詩律有典刑其編次是正可無恨矣刀筆方興士大
夫翕然稱賛工未訖功而四方願致其集者日至以是
知二公之名重當時欲見其書者惟恐後也聞之鄉老
無逸之交逰無非天下名士其後㓜槃聲聞寖廣與之
並驅而争先既沒之後為之傳序為之哀詞祭文者甚
衆今未暇博詢而編録也特取舍人吕公之所書摹其
真蹟於後庶幾因吕公之文而不失二公文行之實云
壬申冬十一月辛邜朔建康苖昌言題

