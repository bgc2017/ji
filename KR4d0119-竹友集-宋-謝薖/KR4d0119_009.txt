







　　欽定四庫全書

　　竹友集巻九　　　　　　　宋　謝薖　撰

　　題跋賛頌銘

　　讀仁宗政要

　　仁宗皇帝在位四十二年深仁厚澤海涵天覆百姓鼓
舞而不知及夫鼎成龍駕望白雲而號者徧乎天下父
老至今能言之徃徃咨嗟歎息至有泣下者盖感人之
深人亦不自知其然也孔子曰大哉堯之為君也惟天

為大惟堯則之蕩蕩乎民無能名焉書載堯之事備矣
至所謂大而民無能名者書亦不能名也余讀仁宗政
要求其所以感人之深殆不見其迹然從其所任用者
觀之庶幾可概見矣盛哉慶厯之中二三大臣同在廟
堂洋洋乎忠厚之風藉使生逢其時雖掃舍人之門所
欣慕焉

　　書元稹遺事

　　余觀司馬遷遭李陵之禍盖出於無辜竊恠在廷之臣

無有爭之者而遷亦自歎恨以為交逰莫救左右親近
不為一言故作史記之書大抵欲寓其憂憤之懷為晏
平仲列傳書其觧左驂以贖越石父之罪而卒稱之曰
假令晏子而在雖為之執鞭所欣慕焉余讀其書至此
三復其辭而悲之使漢廷臣有一晏平仲豈忍坐視遷
之無辜以受刑而不一引手而救之耶及觀韓愈傳見
王庭凑之圍牛元翼也朝廷命愈使而人莫不危之是
時廷凑擁强兵恣睢䟦扈天子遣一介之臣投餌虎狼

之口若萬一無生還理得不為朝廷失一賢士耶得不
貽天下後世笑耶然當時公卿大臣無為愈言者獨元
稹言韓愈可惜穆宗亦稍稍悔之嗚呼誰謂元稹而能
如是哉世之君子少而小人常多小人不特偷安於朝
又沮毁以害君子歟君子一有受其害從而擠之者皆
是也而稹乃能知愈之賢不忍視其身之危将無援以
死且重為朝廷惜之是亦可謂難能也已觀稹之於愈
如此使其在漢廷必能出一言以救司馬遷之禍使後

世復有司馬遷亦必特書其事且願為之執鞭焉彼作
史者乃不載之本傳而特見於愈事之末是可嘆也稹
與白居昜同時俱以詩名天下然多纎艶無實之語其
不足論明矣觀其立朝大槩交結魏𢎞簡沮抑裴度之
言以浮躁險薄稱於時至於知賢救難奮激敢言凛凛
有古直臣之風夫以元稹而猶能如是又况不為元稹
者乎

　　書賈誼傳後


　　賈誼說文帝以諸侯强大天下之勢如病瘇失今不治
必為痼疾文帝入絳灌東陽馮敬之言未盡施行而誼
亦不幸死矣鼂錯得幸景帝乃請諸侯之罪過削其支
郡於是七國連兵西鄉以誅錯為名吳王謀反已兆於
髙帝之言豈為錯發哉袁盎一說錯遂滅其宗族悲夫
使誼不死景帝之時綘灌舊臣無在者誼必得志得志
必盡行其策則鼂錯之禍誼其當之耶誼之不幸而死
乃誼之所以為幸也禍福倚伏無形其不易知如此班

固稱誼夭年早終雖不至公卿未為不遇也固亦有見
於斯耶

　　書鄭當時傳後

　　司馬遷稱鄭當時每朝候上間說未嘗不言天下長者
其推轂士及官屬丞史誠有味其言之也當此時諸公
翕然稱鄭莊而後世言推賢好善者亦必曰鄭莊云然
觀武帝時莊所進言見任用者東郭咸陽孔僅其人也
武帝内興宫闕外事邊陲言利之臣析秋毫而天下蕭

然不聊生咸陽僅擢於鬻塩大冶其言利殆與桑𢎞羊
等此其為害於天下豈少哉謂莊好言長者而長者固
若是耶抑所言多長者而武帝不用也方魏其武安東
朝廷辯灌夫汲黯與莊同是魏其而莊獨不能堅其說
武帝詆以為轅下駒司馬遷亦言其趍和承意不敢甚
引當否盖莊天性樂善至上不能用則亦順旨而從䛕
嗚呼誰謂鄭莊推轂士為足尚耶觀其所進者二人卒
為天下蠧然則衞將軍之於士大夫無稱焉賢於莊逺

矣

　　溪堂先生畫像賛(并序)

　　有好事者畫溪堂先生深衣幅巾䕃喬木坐磐石目
飛鴻脫屨石上濯足於懸瀑之下或者見而疑之竹
友居士從而賛之曰

　　以君為在山林耶烱然之容如珠玉儼然之衣有表襮
以君為在市朝耶冷然之泉可濯足翻然之鴻與寓目
盖用之而行則服鑾輅被覊絡而為奉輿之駟舍之而

藏則脫斤鋸老溪壑而為蔽牛之木疑君者㴞㴞皆是
而知君者唯我獨也

　　雙柏頌(并引)

　　子謝子有讀書之舘有雙柏峙於庭下枝葉菀然予
頋而譽之且曰世之君子遭時斥逐守道不變盖有
似乎兹柏昔屈原作橘頌以自况橘固美材然冬夏
青青唯松柏獨則橘斯為下矣頌雙柏以寄吾意云

　　后皇植物柏嘉樹兮亭亭雙峙季孟序兮繁枝修幹芘

庭(以下闕)





　　謝子闢軒於書舘鋤荒剔穢植竹數十本㳺居寢臥
其下竹貫四時而不改柯昜葉君子似之故命其名

曰竹友而為之銘銘曰

　　層氷峨峨萬木被雪我觀兹竹勁氣貞節桃李其華燁
燁中林我觀兹竹凈緑寒隂惟竹有材可管可籩斤斧
勿侵以保天年我掛我冠與竹燕休飬成嘉實鳴鳯來
㳺

　　何之忱抱瓮園銘

　　彼愚而夸飛宇綺䟽雕鏤朱丹遺巧則亡此哲而窮蓬
户桑樞是豈固然今古一途我觀何子孝友愉愉不為

於陵離母以居縂角寄巢迄於霜鬚其勤其艱以有屋
廬環堵蕭然風雨僅除爰開小園荆棘自鋤前有𤓰田
後有芋區早韭晚菘可鬻可葅斑衣兒啼將奉板輿莱
媍華巔以翼以扶殺雞無贏客至飯蔬畦丁晨告雨物
不濡跰&KR1271;行汲色顇力劬胸中純白豈曰未愚海客有
心鷗鳥凌虗機㫪原簸智則有餘是皆機械有道所誅
君寧搰搰用力抑將謂桔橰之不如乎

　　陳無惑宴室銘


　　子陳子宴坐靜室牀敷居中文史在前蠻觸干戈日鏖
於外而吾心澄寂若止水之淵朝於是夕於是出於物
搆而須臾之間復此乎盤旋其視鼻端寂然如閉息之
龜其遺形骸枵然如委蛻之蝉能如是坐之雖維摩詰
見之其敢曰不然若夫身居一室而心逰四海是猶圈
虎豹而檻猿狙也其誰以為宴耶

　　碁局銘

　　世傳神仙奕棊山阿樵者觀旁斧爛其柯謂堯教子此

理則那不有博奕猶賢乎已為之不止牧猪奴戲不卬
自警曷告子弟

　　尺銘

　　童子適市老儈不欺較短量長惟爾其無私













　　竹友集巻九

