







　　欽定四庫全書

　　竹友集巻二　　　　　　　宋　謝薖　撰

　　古詩

　　雨後秋山

　　宿雲㪚曾隂秀色還叠障如将螺子緑畵作長蛾様光
浮竹木杪影落簷楹上何人妙盤礴淡墨冩屏嶂五絃
豈須撫衆響亦清亮我病不出逰素壁倚藤杖舉觴酹
郡峰歲晚一相訪


　　種松

　　清晨課僕奴遶舍誅蒿蓬身非郭槖駝學作種樹翁胡
不種杞栁但種青青松念汝受命獨勁氣凌三冬明年
見汝生何年矯蒼龍種德亦吾願穆如松上風安知百
載後無人思角弓麦隂行可頼不必荒茅中唯當䕶以
棘養視如嬰童此法豈浪傳聞諸玊局公

　　同董彦光陳妙音逰安樂寺分韻(二首)

　　着鞭蒼厓隂下馬古寺門老僧乞食去獨瞻無上尊相

将二玉人盤礴共一罇境静悟塵垢林香識蘭孫何年
缽羅老同訪花栁村鳥能貫珠歌花能折腰舞老人如
帝江識此真律吕撃節復長謡急觴猶挿羽春風已趣
装行樂更㡬許吾人但取醉何必浪自苦

　　聞彦光田舍遇火㡬焚其廪

　　睡龍未覺山澤枯其誰濡幙待不虞炎官弭節飛亷怒
小屋旋徹大屋塗鬱攸飛空百鳥噪煇赫照樹騰猿呼
緑林灰燼一瞬耳况乃田父蝸牛廬天公似惜詩人癯

約束風伯為囘車百神救廪鳥工往不待綆缶澆焚如
尚令太痩逢飯顆幸未饑死同侏儒怪竒敢追陸渾韻
弔賀不必叅元書作詩嘲誚供一笑逢人舉似應胡盧

　　許巨源送笋

　　君家遶屋青琅玕驚雷裂地千兵攅入山長鑱不汝赦
日獲玉版登君盤有餘鼠壤幸分似憐我羮稀筯易寛
厨人取給晝餔膳䪺使齒頬生甘寒韭葅薤苗豈復数
䏑美似覺無□□嘗聞幽士愛風竹忍嘬其子吾何觀

願君養成四時葉他時犯雪同君㸔

　　灌園

　　春初韭爭妍秋末菘更好嗟我喜蔬食如人嗜羊棗何
嘗厭滋味政自樂枯槁念彼蝡蠢䖝性命欲自保變相
驚蜊異将糖嫌蟹&KR0997;故于園日渉蒔此可食草邇來秋
雨餘三畆淨如掃畦丁猶浸灌小瓮亦自抱問許機事
忘何如漢隂老

　　題頋凱之醉道士圖


　　虎頭痴絶自不痴丹青妙處手得之石嵓戱畫㓜輿子
酒狂更貎黄冠師上人坐睡真被酒二人杯杓不停手
一人囬面愁不釂二人直視開口笑上有醉墨書者誰
翰林手題獨酌詩題詩真識醉時味畫圖如寫詩中意
珍藏不换一斛珠李詩頋笔今世無

　　題文與可畫

　　我昔居西園手植竹数箇凜然如德友節行不敢破朝
吟玩霜枝夜聞蕭瑟清風吹一旦忽不見似覺塵土汚

人衣朅來翠雲麓日唯見山不見竹雖云山氣日夕佳
尚恐無竹令人俗昨得與可畫自歸塵壁掛門開風動
之如枉故人駕對山看畫信不惡何人更覓揚州鶴

　　寄孫子稷

　　我家大馮君清詩跨隂何尤工媫妤怨不媿青草歌後
生逰其門玉石例琢磨是中知味少莫辨白黒鵝獨聞
子孫子鏘然應鸞和君嘗喜其似謂可同臼科劍池佳
山水清漣映嵯峨孫子居山間新詩日吟哦探囊肯投

我有篇未為多論文定何時一醉金叵羅更當期皓首
共理釣魚簑

　　登同樂亭飲泉

　　何人愛斯泉結搆亭上屋空亭何所有冷氣冝三伏泠
泠石甃淨鬚眉真可矚欲飲無樽罍挹彼纔盈掬何事
近亭居更種亭畔菊日飲潭中甘庶用稽死録

　　吳民載棄意堂

　　此身聚沫無堅强斧工伐性藥腐膓寸田蕪穢尺宅荒

玉石落落不滿房黄婆居中補四方焦勞亦坐意所藏
土如磽瘠草不芳令人槁項馘亦黄世人紛紛各膏肓
我以妙語名斯堂期君得意觀濠梁從渠婪酣狠如羊
君自放意無何鄉一洗痼疾生天光漆園發藥君得嘗

　　次董彦光乞米韻

　　董侯朝饑雷殷腹咄嗟無人羞豆粥杜陵太瘦緣作詩
玉川辛勤坐憎俗細君截髪恐未暇有弟能令餉君粟
不妨更就乞㯽榔他日金柈供一斛


　　分韻招無逸兄(得益字)

　　長懷烏衣逰親姓何戚戚吾曺乃其後何不迨徃迹向
來鴻雁影曠若参辰隔沉思不可見佇立久悽惻去年
霜霰中送别衢路側今年冬風至猶未見顔色念我如
楚囚欲徃終未得倘能為我來不逺道里百要觀衡茅
下有此座上客新釀秋已熟老菊寒尚拆彌年心拂鬱
可以一笑釋仍當戒後乗聨翩載三益

　　翠雲分韻得禪字


　　杖履信所適溪流忽濺濺行入武陵村偶入桃花源劃
然見華屋佛界開青蓮怱怱伊蒲饌一餉腹果然同逰
得吾黨曠達真能賢董何韻俱勝欲拍諸阮肩兩王亦
豪舉一擲常萬錢周郎秀眉宇要是佳少年衆中兀坐
子少味亦寡言困眠借僧榻自嘲邊腹便平時所懷人
磊落星辰懸㑹合不易得兹逰豈非天重來恐寡伴獨
訪祖師禅

　　次劉世基韻


　　兒時窺豹見一斑晚學一技千金殚齋房芝草不竝秀
且飡秋菊紉春蘭無心時共白雲出忘機日對沙鷗閒
窮人與世各異調敢望一唱仍三嘆昨來卜居向巖邑
玉川破屋纔数間朝看爽氣出逺岫夜聽遶舍鳴清湍
㡬囬欲棹酒船去賀老不見空稽山劉郎好事肯過我
入門矯矯真翔鸞平生飲客愁腐死望君復來酒今㫖
君如止酒要談道同酌寒泉淨無滓哦詩雖復落君後
强學猶将効矉里懸知吾廬不落莫有客同盤飯葵藿

已呼摻手縫錦囊更遣長鬚具芒屩相携踏遍翠雲峰
得助溪山應有作

　　王摩詰四時山水圖

　　欲知摩詰詩中畫桃紅栁緑皆摹寫更含宿雨帯春烟
一叚風光生筆下欲觀摩詰畫中詩小幅短短作四時
山平水逺含變態是中有句無人知此公盤礴萬物表
胸中炯炯秋空曉戱磨淡墨汙絹素世上丹青擅塲少
何人乞與&KR1793;川圖装成小軸四時俱壁間仍題六字句

人言雙絶古今無

　　同陳虚中洪駒父登擬峴臺觀水漲

　　雨聲何浪浪溪流勢洶洶莽蒼兩涘間不辨馬牛風翻
疑坤軸裂𣺌與天河通林杪露寸碧濁浪奔蛟龍櫓揺
扁舟下䄂手閒篙工踈烟媚晚霽飛雲帯歸鴻境物復
可冩妙手無僧崇登兹百尺臺令人豁竒胸尊開河南
守坐有西山洪逰目託逺懷平水念禹功視河不治行
他日望兩公吾儕何所樂白着臥船篷


　　送邑尉朱登仕告老歸華亭用玉局老仙寄王
慶源韻

　　君不能黄冠還鄉乞鑑湖又不能拏舟送米煩胡奴白
頭真負平生志妙年毫端敵萬夫向來惡少虎負嵎職
當疾走編其鬚袴鞾不是老者事腰間羽箭吾初無揮
盃勸影古寺底日有野老争携壺頗遭官長勸歸歟婦
能右擯兒左扶但令妻病足鹿脯何憂兒寒止熨𥜗蓴
絲作羮塩未下鱸鱠切玉秋不癯華亭自昔託鶴唳蕙

帳後夜聞猿呼不羡人間冶容子團圓十五正當壚

　　晏如堂詩(并序)

　　季智伯渠州使君大夫公之長子也早以學問稱
其家兒不幸壮歲失明不能世其禄洽聞强記于
書無所不通尤愛泉明詩嘗使細君誦之㑹意處
撃節不能已舊以女家人木蘭隨其後木蘭既辭
去常扶杖獨行消揺自適客至必具酒與之商論
古今飲酣興健仰天而歌頋未嘗以貧病攖其胸

中也廬山李商老命其所居之堂曰晏如且作銘
號智伯晏如先生可謂名稱其實矣智求予詩為
賦雜言一篇

　　西都執㦸郎田少家無儲雖云貧賤不戚戚著書防患
何多虞柴桑避俗翁寝迹安吾廬如何尚作貧士詠更
賦楚調長嗟吁乃知兩賢蒿目憂世患不如先生無目
自晏如朝哦詩千首暮對酒一壺木蘭能歌作行雨但
聞厖婆時誦園田居間携笻竹自索塗醉或起舞嗔人

扶幅巾深衣端可畫每嘆伯時何在無人圖徃日山陽
徐仲車不聞世事唯躭書使君早興合堂坐誇今弹古
定自娛徐能開口論事以難客君當書空作字以曉徐
吾知二人可同傳不知紬書太史今誰歟

　　題吕隆禮詩後

　　岐山鳯多雛鳴必中律吕乃知忠厚家要作謙退語申
公二世後有子筆甚武四公如日月映照萬萬古此郎
膽如斗一筆要連拄不知秦陳輩渠欲置何許他年品

斯人戰國一豪舉

　　次洪駒父逰明水韻

　　薖也學耐辱况負三宜休頗有㓜輿風自許壑與丘仙
境想方丈山形懷不周如何在眼山未暇着屐逰蓊欝
明水峰爽氣常不收遜公釋門老苦節無匹儔食訖自
灌畦挈水端若抽到今巾屐在迹勝境亦幽常評左轓
賢當從古人求從政獨何有未說賜與由勸耕遍阡陌
民歌殖田疇幽尋到山寺弭節聊滯㽞衆賔各文采粲

粲五楘輈賦詩雜流麗如栁春映溝何必打両槳歌舞
催莫愁聞風我滋恱尋勝行且謀朝逰可暮返豈曰山
川悠

　　咏二䟽

　　辯如懸河陸大夫不畏嫚罵談詩書歸來分槖養群雛
隨從歌舞樂有餘両䟽高蹈要齊驅長揖儲君歸里閭
願為羽翼還商于豈願飛刀繪生魚揮金延客以自娛
子孫勤力舊田廬同時異代多不如高明長遭鬼揶揄

平明爭入七香車華屋擬用黄金塗壮心雖在逼桑榆
長歌擊碎玉唾壺宦成名立盍歸歟江湖之士可胥踈
君不見渠家父子並轡出東都于今粉繪冩為圖

　　集庵摩勒園㑹者十人以它年五君詠山王一
時数為韻得時字

　　生涯水中萍漂蕩信所之十年餬其口不食故園葵思
歸同越鳥長是巢南枝祭竈郭北隅小屋如雞棲園開
十肘地草木方華滋紅榴媚夕陽初篁揺輕颸招我賞

心舊於焉持酒巵合離如日月果有弦望時詩壇失老
将一鼔氣已衰頼我如虎賁典刑猶在兹相歡且盡醉
莫詠驪駒詩





　　竹友集巻二

