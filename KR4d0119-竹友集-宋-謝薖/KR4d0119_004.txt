







　　欽定四庫全書

　　竹友集巻四　　　　　　　宋　謝薖　撰

　　古詩

　　陶淵明寫真圖

　　淵明歸去潯陽曲杖藜蒲鞋巾一幅隂隂老樹囀黄鶯
艶艶東籬粲霜菊世紛無盡過眼空生事不豐隨意足
廟廊之姿老蓬蓽環堵蕭條僅容膝大兒頑鈍嬾詩書
小兒嬌痴愛梨栗老妻日暮荷鋤歸欣然一笑共蝸室

哦詩未遣愁肝腎醉裡呼兒供紙筆時時得句輒寫之
五言平淡用一律田家酒熟夜打門頭上自有漉酒巾
老農時問桑麻長提壺挈榼來相親一尊徑醉北窓臥
蕭然自謂羲皇人此公聞道窮亦樂容貌不枯似丹渥
儒林紛紛隨溷濁山林高義久寂寞假令九原今可作
舉公藍輿也不惡

　　斸苓軒

　　萬鍾辭屠羊五鼎貪主父是間多毒腊可茹亦可吐緬

懷陶隠居朝服挂神武餌苓期卻老曠蕩適林莾我家
城西偏有地一㕓許開軒俛長松倒影廕庭廡嵌空宿
龍蛇晻曖藏霧雨流脂入地脉凝結歲月古長鑱白木
柄生事聊付汝想彼塵外人遲暮肯同煑但當捎兎絲
敢望擘麟脯

　　約諸人逰羅坊觀

　　陽夏吾鼻祖人物傾九州間携東山妓文靖極風流屐
齒歩飛磴快哉康樂逰耳孫牛馬走闒惰無匹儔但有

愛山趣尚能繼前修頗厭城市塵拘縶如楚囚朅來龍
泉上杖履隨沙鷗幽尋風露靜江月動金虯青山帯長
江佳氣日夕浮旁有列仙家丹楼連飛樓琹書静無華
竹樹煩更幽約我雲霞交兹逰及清秋朱絃蕩塵襟芳
尊冩牢愁道士如彌明長頸高結喉初無石鼎句嶮恠
壓劉侯從渠倚壁睡吾屬足㝠搜

　　無逸病目以詩戱問

　　六根無牢强萬事有戕敗丹白豈不加能令眼根壊溪

堂老居士學道入三昧空花結空果過眼了無礙偶然
幻翳侵惱此清淨畍道人不易得定為天所愛恐君墮
塵刦豫比小懲戒病眸㸃空青勿作兒女態為君禱于
天君病立當瘥未忘覷詩書不敢窺粉黛

　　題戴崧石鼎聨句圖

　　衡山道士熊豹姿夜過劉生逢說詩止于座隅初莫識
口不能言心自知坐中清逸校書郎新有詩聲誰過之
豈知老子殊不淺可但逐鬼愁蛟螭須臾指鼎出佳句

脱略凢韻生新竒二生得句不敢吐鳴聲强作秋䖝悲
𢥠如窘兎避鷹隼懔如敗将收旌旗借問䑛筆摹者誰
定是盤礴真畫師退之斯文有妙處丹青寫盡初無遺
彌明學道如不死應在衡山深處栖端能過我挑詩敵
與君周旋吾敢辭

　　讀葛洪傳

　　葛洪錬丹砂却老得遐夀鶴髪安在哉岩穴遺井舊勞
生亦何為荏苒度昏晝煌煌崑山芝未暇擷三秀寄謝

浮丘翁何由挹其䄂

　　讀三都賦

　　漢遭陽九運無復見中興不聞黄屋處郊野蔽旗旌三
人已成虎况阻三國兵揚塵日月暗喋血郊原腥作都
雖云美其如九鼎輕十年翰墨手摸寫費丹青人與骨
俱朽山川空炳霛吾懷鮑明逺寂莫賦蕪城

　　田父招飲不赴

　　萬錢供食如嚼蠟百壺載酒如飲水要知自古窮達人

脱略世味皆如此經旬不逢南鄰伴曲肱聊寄北&KR1084;底
田父剥喙扣我門頗應昨夜燈花喜殷勤攬衣謝父老
陶令愛酒今朝止伏雌可殺葵可羮他日薄飯招鄰里
吾君恭儉似文帝勿為酒醪傷穀米

　　喜雨(是日間改元)

　　渉冬無一雨𤣥㝠阻驕陽上田塵沙飛下田蒲稗荒鋤
犁不入土龍具挂壁墻村居巷無井抱甕汲長江汲多
恐流絶無以飲牛羊昨宵天意動浮雲霾月光洒然潤

物功洗蘇及枯楊先帝劍弓冷小臣涕淚滂屬聞建中
號謳歌騰路傍雨從膏澤沛風與和氣翔山林獨何幸
預喜霑稻粱尚能賦時雨激烈歌阜康

　　余賦野香亭前木犀花二小詩盛稱此花之妙
而江廸彞賦梅花詩以反之徃返唱和十數篇二
花優劣未决故復長韻示之

　　君不見杜陵布衾冷如鐡朝來米盡炊煙絶偶然乗興
江上行無奈被花惱不徹城南陋巷在江侯讀書蒲團

生蟣虱吟成少陵七字詩酷愛梅花似冰雪竹友道人
端可嗤頷髭如棘手如龜從來口業洗未盡醉吐狂辭
歌木犀賞花自是少年事出口未覺吾儕痴我今束縛
喙三尺勿與世俗争妍媸空花遍世不礙眼淡如雲水
老禅師

　　寄題王立之賦歸堂

　　小官五斗米達官五鼎食均有懷禄心細大各封殖疾
驅挽不還此輩車轂擊王侯生綺紈雅意在山澤頗賦

歸去來作堂慰休息似聞一尊酒醉眼分青白何時上
君堂酌酒話疇昔和君五字句想望柴桑陌

　　亦愛軒

　　漆園㳺濠梁得意鯈魚樂淵明愛吾廬感彼衆鳥託両
賢俱達道妙處要商略夫子誰與歸潜也如可作柴桑
久無人兹道竟寥落頗能誦其詩尚友亦不惡世路多
艱險君軒可槃礴但恐君出逰蕭朱綬若若

　　求定齋


　　吾觀大梁城九衢塵暗天蠻觸日交争䕫蚿互相憐此
心如慈幡裊裊風中懸王子閉門臥守心長縛禅能定
乃能應如鏡别醜姸吾豈匏𤓰哉孔子有至言君看日
月行亦若磨蟻旋涪翁已發藥此句不用傳(黄魯直為名此齋并
道其名齋之意)

　　寄饒次守

　　我初丱角時聞有饒進父(次守舊字進父)破衣下里舍應書不
得舉要是磊落人白眼㸔法度吹笙弹箜篌餘事能律

吕市人惡少年徃徃争笑侮掉頭出里門徒歩大梁去
蒯緱謁王公敝貂走風雨十年不還鄉無人問死所客
從北方來喜氣滿眉宇探懷出君詩字字粲璣珇筆縱
入顔掦句法窺李杜竒偉可畏人我輩誰比数借問從
誰逰一一英俊侣我家阿夷兄詩有春草句說君不離
口恨我識君暮帝城十二衢素衣染黄土食貧出無車
覉旅亦良苦束書早歸來隻雞祭墳墓况聞霍将軍尚
有陳氏母銅山鬱嵯峨其下原膴膴我思結茒舍帯經

學農圃他日如買隣定可連墻住頗聞君卜昏我亦未
有婦要如子栁子各娶老農女東市買杯杓西市買筐
筥南市買綆缶北市買甑釡生理能稍稍來徃辦雞黍
兩家如有子男女互嫁娶從來不識面便作平生語但
縁臭味同請君莫訝許

　　讀潘邠老廬山紀行詩

　　杜陵骨已朽潘子今似之欻觀廬山作乃類北征詩是
家好男子札翰非凢兒阿耶有新句把筆如畫錐此詩

落吾手三復喜可知有才如長卿武帝思同時不令歌
天馬亦合賦靈芝胡為鬂已凋但作愁苦辭錦囊勿妄
發恐為俗子嗤

　　汲古齋

　　人言曲誤周郎頋豈謂周郎真好古長歌短調各風流
說盡心招及眉語頗聞汲古用修綆乃知餘事工律吕
君軀三尺胆如斗欲窺唐虞探鄒魯頃來長安濶畫眉
時人半額相媚嫵天姿㓗白惡丹鉛獨有溪頭浣紗女

要知學者用心處不追時好乃如許君家有井千尺深
容我時攀轆轤否

　　寄李商老

　　所思定何方𣺌然𦍑山麓别來經一年不寄書一幅憶
在元真館與君同飲缸論文久未去夜雪打寒&KR1084;明朝
欵君門箯輿踏殘雪尊前聽君談意氣排凛冽雪中兩
相過把酒俱留連豈同剡溪去興盡囬酒船今年走東
吳無復相邂逅遭囬行路難歸已三月後逢君所知人

頗嘗問君安猶聞臥苫塊毁棘今欒欒君家所嬌兒聞
已去懷抱昔我嘗見之瑶環實娟好我歸臥衡門愁君
亦如君淋雨子桑病敝冠原憲貧此懷其誰語思君何
能已寄聲勞苦君兼問兩季子













　　竹友集巻四

