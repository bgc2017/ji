







　　欽定四庫全書

　　竹友集巻六　　　　　　　宋　謝薖　撰

　　律詩

　　寄李商老兼柬文若季弓

　　有客春來傳尺書書詞字字敵瓊琚經時伏枕沉綿甚
異縣論交消息踈物外髙情想三鳯眼中何物當雙魚
遥知小弟凄凉意騎省歸來正望廬

　　書臥(二首)


　　書魔纔挽睡魔推鼻息俄驚吼怒雷夢到逍遥大庭館
不堪簷外鳥驚囘

　　剥剥啄啄無俗客清清泠泠多好風一枕本無憂樂累
何須逰宦大槐宫

　　青精飯三首

　　霍山王鄧兩真隠駕鶴乗雲飛九天當時服餌定何物
同飯青精三十年

　　從來見說青精飯晚遇真人隠訣中長恨聞名不相識

那知俚俗號烏桐

　　南人雖號烏桐飯過熟翻成作淖糜太極真人方未試
茅山道士寄何遲

　　送酒與晏如居士二首

　　南人釀酒詫深紅注瓦真成琥珀濃與藥相投莫冝此
急分多病晏如翁

　　此翁曽把春償酒醉挿姚黄更乞花多病只今猶解飲
細傾聊為遣生涯


　　示李商老兄弟

　　月夜宜披宫錦袍定知公輩豈蓬嵩文如修水波瀾濶
人與廬山意氣高伯氏㝡于三虎怒凡兒何翅九牛毛
相逢徑欲倒家釀莫厭尊前持蟹螯

　　夏日逰南湖

　　麹塵裙與草爭緑象鼻筒勝瓊作盃可惜小舟横兩槳
無人催送莫愁來

　　咏金來禽


　　枝上離離金弹丸宜隨玉食薦金槃從來物以逺為貴
酷愛閩中荔子丹

　　書懷

　　頼有書遮眼初無客就談身閒唯取醉髪短僅勝簮學
僻今何用囊空寶不貪老師行駐錫凖擬問前三

　　次李商老端字韻

　　胸中磊磊夜光寒霹靂驚飛在舌端夢去幽尋遶山麓
詩來喜色上門䦨四時更運不停軌萬物並流皆疾湍

兩髩凋零壮心在忍窮懷抱若為寛

　　招汪叔野

　　夜語僧窓雪載塗别來夏木又扶踈兩牛鳴處地非逺
萬竹隂邊吾所廬兒能竊聼從忘簟子盍徐行可當車
莫訝南鄰狂處士掺撾傾坐一軒渠

　　投贈通守陳虛中

　　前驅負弩斾旌忙凛凛寒風挟曉霜人道奸藏有三穴
公知民病極千瘡揺毫端是霹靂手抵几還驚鳬鶩行

莫向琳宫坐閒冷太阿何事匣中藏

　　晚晴歩塘上

　　漫踏斜陽堤上行偶逢白叟問年登去年禾乾龜兆坼
今年雨多禾耳生

　　鳴鳩

　　雲隂觧盡却殘暉屋上鳴鳩喚婦歸不見池塘煙雨裡
鴛鴦相竝濕紅衣

　　聞吕居仁病未差覓使寄問


　　消渴文園苦病多蕭條子美臥江沱士窮不遇古如此
天實欲為人謂何忠義名家忝申許文章秀氣望岷峨
期君煉玉煑白石色比嬰童何啻過

　　種竹

　　闢地種修竹得方縁秘經成隂向北宇倒影落中庭直
取内含素豈唯枝鬪青龍鍾玉川子猶擬抱添丁

　　次韻季智伯寄茶報酒三觧

　　歡伯風流可觧憂疑君此外更無求㨂芽投我真抛却

不是能詩薛許州

　　二生相逢妾換馬我今真成酒易茶腐腸銷膏亦可戒
與子服霧飱朝霞

　　君如張籍學古淡麗處徃徃凌隂何長句短章時寄我
為君翻入竹枝歌

　　懷鍾陵舊逰

　　五年二度過鍾陵馬上春風醉裡醒南浦江波迷眼緑
東湖煙桞半天青從來地域歎卑薄怪底山川終炳靈

又見徐家有高士他年重作聘君亭

　　湯泉泉在法水寺後

　　亂泉如沸出灣環餘燠猶霑野寺間但與山僧洗塵垢
還勝漲膩在驪山

　　食蟹(四首)

　　端為懷黄取醢烹豈縁多足恣旁横焚臍未用集䑕輩
椎髓方嫌太瘦生

　　分付厨人苦見嫌十臍元有九臍尖要知其中未必有

輸與蛤蜊如蜜甜

　　論功直與酒盃同何事生憎在水中不使落湯頻下箸
終令骨醉耐春風

　　有國嘗憂以味亡須知有毒味中藏誰能不累口腹事
莫趂秋風啣稲芒

　　以牛膽漬槐子送董之南(二首)

　　雪霜無頼㸃君髩五十龍鍾成老翁急分槐實要腦滿
佇見頭青雙頰紅


　　觧牛得胆大如斗投以元槐功更加來歲青袍映緑髪
不妨㸔盡九衢花

　　送王坦夫由淮南入京

　　王郎乗興上扁舟数遣書來冩我憂奏牘三千待金馬
巻簾十里夢楊州桃花水漲理歸檝蓮葉盃香消客愁
白髪倚門長望子細君應賦大刀頭

　　逰安樂寺陳妙音載酒

　　遶郭尋春未見花不知春在梵王家林間新翠張裙幄

席上殘紅當臉霞興逸持杯睨雲漢飲酣揮翰走龍蛇
主人不是陳驚座投轄歸時日已斜

　　聞無逸兄下第歸

　　豐林分首各消魂兄弟傷離况玉昆初謂過都㽞虎脊
又令㸃額向龍門徃聞淮北雪花大歸値江南梅雨昏
欲寄短書無别語年來花栁自村村

　　李簿家有侍兒妙麗善歌舞諸人惜其死為賦
詩予亦賦(二首)


　　草頭朝泣露漙漙樵歌暮歸丘隴寒當時座上客半醉
琵琶不許近簾弹

　　郎子風流栖枳鸞枳上单棲泣夜䦨牕前邂逅一笑粲
夢中猶作在時㸔

　　久旱喜雨

　　誰言旱魃虐敢奪雨師權瀰漫溪流漲瀾翻屋霤懸占
年豐䆉稏快意滌柈筵䟱懶知何幸茅齋穏晝眠

　　植菊


　　憔悴靈均老蕭條子美醒飡英謀自潔摘蘂恨猶青事
徃成今古人亡尚典刑老夫今白髪頼汝制頽齡

　　有懷如璧道人(二首)

　　道人詩思㵼江湍乞食侯門鋏屢弹鋪褐臥雲何處去
不應投老累儒冠

　　每憶詩人賈閬仙投冠去學祖師禅塵埃不染心如鏡
妙句何妨與世傳

　　寄王立之(二首)


　　坎壈修門裡蕭條處士廬憎人玉川子憤世竹林書家
有來禽帖門無載酒車諸公生死隔不是故人踈

　　舌本初傳强仍聞右臂枯經春一旬臥見客二兒扶吾
道何寥閴夫君合洗蘓世無湔浣手藥味且時需

　　贈别董彦速(四首)

　　人間底處異蘧廬莫莫堂中豈定居我尚滯㽞君去速
荒園三畆夢歸歟

　　多謝清風日掃庭與君同種菊青青開花爛熳君何在

莫忘蕭條我獨醒

　　欣同衆鳥託吾廬投杖行當欲索居不是酸寒孟東野
吾言能聴果誰歟

　　機事都捐憶大庭茅簷相對眼俱青期君别後文章健
徃弔沅湘屈子醒

　　次韻無逸兄見示

　　憔悴誰能賦大招㑹将菌桂雜申椒巷南鄰里頻相過
水北山人詎可邀細酌敢謀長䄂舞苦吟空咏寸岑遥

耕耘頼有陶潜婦不羡孫郎對大喬

　　次汪信民寄無逸韻

　　詩翁索莫閉門居珍重山陽信不踈但報七言當玉案
何須千里駕柴車樂天官滿應歸早揚子家貧只晏如
他日徃來隨二老共甘盂飯與盤蔬

　　送酥魚頭醤菜與何之忱(三首)

　　和蜜煎膏學甕酥兒誇甘味比醍醐老夫舌本不知味
强解嘲為羊酪奴


　　放浪三江又五湖頭顱見醢亦何辜世無剛者不用覆
徃侑一觴隨蜜酥

　　瓮底寒蔬冬作葅春來把酒必時須庾郎鮭菜二十七
還得何郎下箸無

　　立夏日作四絶

　　雨脚連雲苦未收曉驚池面日光流田家甑裡封蛛網
即漸歌謡麦有秋

　　小簟含風六尺牀竹奴從此合專房吾身匏落都無用

占得山間一味凉

　　熨得絺衣一畨新幅巾輕軟最宜人花時氣暖長愁夏
竹裡風微又勝春

　　學作蒲葵扇未工手揮聊有古人風君王别用機中練
定被南來長飬功

　　寄劉世基用世基寄之忱韻

　　斵堊誰能鼻不傷虎賁何取似中郎吾人身健間何濶
昨日書來喜欲狂華屋不存長念昔(用丈靖事)金蛇雖在莫

干梁㡬時燒燭㽞君語更向東忩置一牀

　　招李商老兄弟時聞權守陳公㽞之未聴其來

　　十年不見令兄弟眉宇長懷元紫芝栩栩夢魂成獨徃
翩翩書札慰相思求船貨馬事應速酌醴焚魚吾豈辭
政恐孟公投轄飲惜君髙論觧人頥

　　次劉世基韻

　　孔世已傳三十八諸孫猶自見長身試将後謝追前謝
豈料今人媿古人華子岡頭千叠秀劉郎詩律一朝新

吾家碧澗紅泉句聊欲煩君作後塵

　　用前韻和董彦速

　　得句可傳千古意搜竒攻苦百年身河梁贈别初無對
錦里吟春復有人我已汗顔驚手縮君猶瓊樹賞朝新
從今習氣須磨盡二字唯當悟客塵

　　夏日書事(二首)

　　蒼虬蟠礎濕生雲翠竹揺風水有紋凉臥北忩呼不省
䖝飛遶髩夢中聞


　　雲峰矗立駐金鴉夢斷槐宫影未斜屏翳御風逰不返
南山空轉阿香車

　　余嘗㑹李商老於海昬識吕居仁於符離今已
五六年矣偶見二公倡和詩各次其韻(一首)

　　憶昔逢君夜雪中高談未了酒尊空清漣緑篠今輸我
白璧黄金政負公渭水流清終異濁池花變碧舊曽紅
欲評此意君何在長是蒼茫立晚風(右寄商老)

　　維舟濁汴偶相逢弹鋏歸來四壁空耕道十年常九潦

謀身一國自三公似聞諷諭能知白豈但詩詞要比紅
申國凛然生氣在故知郎子有家風(右寄居仁)






　　竹友集巻六

