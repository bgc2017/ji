







　　欽定四庫全書

　　竹友集巻三　　　　　　　宋　謝薖　撰

　　古詩

　　李成德作二筆几以其一見遺云得樣于郗子
中家并示長句輙次其韻奉酬

　　琴不安絃製竒古可憐不入文房譜鼠鬚龍尾玉蟾蜍
與汝俱成㑹心侣誰能好事為品題端効廣微亡輒補
謫仙傳樣桂林家以暗投人吾竊取我書太俗如墨豬

下慙羅趙何足数䝉公厚貺試臨池一字不成如畫虎
欲報初無青玉案哦詩况乏驚人語凈鋪滑薄待君來
慎莫踟蹰畏今雨

　　李成德復用前韻見貽亦次奉和

　　蔡家筆法擅今古楷書尤誇荔支譜後來誰筆最通神
要與渠伊為伴侣只今書學貴瘦硬弟子員闕誰可補
君持此几要投人字畫不工那得取山人俗書如俗馬
骨少肉多今不數當君此贈恐不堪大似無功饗塩虎

新詩繼作苦難和只賞君房妙言語嗟予老矣亦懶書
㽞與兒曺冩時雨

　　次韻郄子中所藏筆几

　　聞君文史三冬足家居未奏三千牘明牕棐几靜無塵
筆研清幽真不俗小琹承臂筆縱横章草真行隨所欲
家藏敝帚将何用時人尚作千金畜此雖竒物君不惜
似把隋珠當魚目小童傳觀許見貽與君杯酒初相屬
吾詩戱作異香山唐衢雖見何由哭見公真玩為君賦

銅缽聲終字盈幅

　　朱端甫以畫牛一紙遺李成德成德以示予為
賦長韻

　　畫牛蹄角四十八楮生塵昏僅可閱頭頭露地各逍遥
不愁牽車喘見月䑛筆和墨誰氏子定自道人非畫史
把鼻牽囬得真牧信手摹成妙如此朱公自成老斵輪
不惜是牛持贈君願君成誦石鞏語更将此畫同叅取

　　次韻李成德謝人惠墨牛


　　君不見八百里誇王氏駁常敇家童瑩蹄角綺𥜗紈袴
競奢豪臥席不安愁禍作何如傳寶墨牛圖不飾青黄
如素樸向來竒畫購千金宜在蘭臺天椂閣兩牛方鬬
未雌雄或奔而從或小却其餘三四亦殊絶或如虎臥
鶴俛啄滕王蛺蝶東丹馬嘉陵山水青田鶴如将優劣
比人材長文何必慚文若人言愛畫亦一癖被野牛羊
何用貎是家持論果非耶煩君試為評其略

　　午日


　　今晨定何祥桃栁各映户粉團高氣薫鵝䏑椒菜覆朝
飡隨土風盃酒晚來具綵絲纒祭筒畫楫誇競渡楚人
哀怨情正以屈子故當年葬魚腹盖坐入宫妬榮華一
時好放逐千載慕得失吾不知持杯自欣豫

　　成德不面逾月僕以病暑未能出謁輙和所寄
藁字韻詩奉寄兼柬子中

　　門前蓬藋無人埽客去墻隂藜莧老我家城北君城南
相憶何其挂懷抱不聞叔寶方外談澄也何因令絶倒

知君不作避暑飲閉門亦深荒徑草鉤章棘句日吟哦
玉軸牙籖時探討邇來聞草鹿脯帖盛湘十日虛蘋藻
掺掺丸藥恐不免俗客縱譏何足道恨我猶嫌褦襶嘲
不敢熱行唯夢到君收竒功翰墨林筆陣可埽龍駒島
願言不學司馬公萬事逢人盡稱好我詩燕石初不如
浪欲珍為夜光寶殘暑促装行造請曉來凉氣迎秋早
定邀隣舍廣文公同聽誦詩傾腹藁

　　碧筒


　　君不見韓潮州銀作飲醆誇工倕鐫花鏤松太𤨏碎何
言豪士亦爾為又不見六一翁嘗吟鸚鵡紅螺詩華堂
一釂豈不樂清歌勸酒須蛾眉吾儕山人寧有此競折
圓荷為飲器細傾初作露珠圓滿引忽驚雲液碎鼻中
寂寂聞妙香舌本徐徐識真味採蓮當殽花當妓豈有
登臨百金費安得城西十頃塘水光容裔暑風凉時引
碧筩如象鼻仍㸔翠盖立霓裳

　　感白髮


　　吾年昔始冠已有一髪白作賦數百言嘲罵等戱劇只
今尋舊作一字不復憶恍然如夣寐了不見徃迹但有
髩間絲冉冉如堪織南方地平濕壮歲多老色行年四
十二髪&KR0034;那容惜洗蘓将㧞白諱老嗟何益一染復星
星此語記阿客人生光景促倐忽如敲石詩成亦䆿語
感嘆初無得後應不識今今已不識昔

　　秋日登鳴玉亭

　　山路秋陽何赫赫山亭凄冷多秋色豈惟醒耳玊淙琤

照眼光寒如練白舊聞瀑布垂雲間怳疑銀河墮天闗
西望香爐不得徃箇中元有小廬山

　　次董彦孚韻兼柬之南

　　大門江南英詩名重當時兒時得其藁同輩争誦之不
及拜諸門常恨生苦遲只今諸孫子籍甚皆能詩大篇
每投我孰非黄絹辭我詩不成句落筆為衆嗤如人食
土炭嗜好終不移君何獨賞味與衆真異馳相望巷南
北不面令我思歌聲亦若哭此意誰當知阿大一門傑

相為塵外期風流竹林㑹應許仲容隨

　　有懷覺範上人

　　道人心與貌俱古哦詩不復効等伍清疑仙掌露華墜
新似秋空玉鈎吐要将餘事付風騷已悟𤣥機窺佛祖
泐潭老子乳於莵果在叢林嘯風雨何當埽室祗樹園
夜看金盆聽軟語我雖不是龎德公懶駕柴車入城府
公如歸結白蓮社留我山邉一廛許

　　次韻之南讀彦光詩有作


　　君家父子俱能詩天遣俶鳥鳴春時文窮抵掌定不免
齊竽不學君何疑平生説詩喙三尺只今蹇吃成期期
願君高處古無上抑以自驚無邪思

　　次韻彦光睡起病目

　　蝶夣逰揚臥碧紗知君不賞玉釵斜夢囬起坐有佳思
亂觸牙籖書五車黒蝇着眼君勿嗟學道乃得青蓮華
商略此言當過我樵青竹裡為煎茶

　　喜汪叔野見過


　　大汪權竒汗血駒小汪連翩鸑鷟雛垂頭未遇伯樂頋
覽輝将下朝陽梧豈知青衫埋朽壤更令斑髩困泥塗
喜君翩翩過我廬握手借問今何如若云難遂白髪志
朅來翻作青衿徒急呼歡伯置座側觧顔談笑聊相娛
語及阿兄平日事往往屑涕長欷歔怪君長不滿六尺
高譚似是膽滿軀且寛是事飲此醑逢人但作鞏囁嚅
苦留君住騎勿驅明朝酒盡為君酤更䦨月落起浩嘆
四面宿鳥鳴相呼


　　追和栁子厚二詩

　　讀書

　　吾生後淵明頗亦念黄虞要知千載外所學非殊塗兀
坐對聖賢撫巻一長吁彼智自明哲惟狂益昏逾一源
同濫觴派别乃差殊我觀載籍中世事何所無痴人不
識古謂與古人俱相望何遥遥清都視積蘓咄此不可
獻諷誦聊相愉嗟哉子桞子文章盖群儒速進自貽戚
南冠成縶拘天孫不與巧溪神亦為愚讀書雖滿腹何

曾救饑劬乃知伾文輩要路難齊驅

　　飲酒

　　世故不料理萬事付一樽呼賔陳肴䔩乃爾不惮頻秩
筵初嚴冷稍稍笑語喧有如鄒子律能囬寒谷温朱顔
挽不住雪髩日夜煩人生行樂耳惲也亦至言哀哉獨
醒人顦顇拾蘭蓀寧知阿堵中端有妙理存

　　寄題朱氏小隠園

　　吾聞滑稽兒避世向金馬刈草吉雲鄊探鳯荒城野斯

人玩世耳豈必蒿廬下墻東本儈牛君平盖卜者朝市
亦堪隠山林實瀟洒君居占深源境物粲可冩老檜上
干雲孫桐已拱把雨忩修竹響風磴寒泉㵼此翁少年
日射巧如注瓦百金装寶刀千金買流赭晚歌紫芝曲
情性妙陶冶蒲履穀皮巾何取綬若若嗟予亦曠蕩與
世自藞苴方期訪桃源更欲結蓮社

　　次韻董之南見贈

　　章甫不入越夏䖝多拘時生無適俗韻舉世誰知之鍾

嶸不並世無人識丘遲雖有落花句知為何等詩如逢
賀賔客方歎烏棲辭我初出險語俗子争唐嗤俛眉欲
從事復恐遭文移亦知適楚車安可從北馳董子名父
子平生所懷思雖云識面晚相聞已相知君詩有古意
且結皓首期端能啖杞菊時復過天隨

　　陳循中求賦高麗墨詩為作長句

　　老松收煙琢𤣥玉可試洮州鴨頭緑來從萬里古樂浪
傳到麻源第三谷要湏岱郡鹿角膠𢷬成方觧土炭嘲

請君摩硏寫新作一弄潺湲弔康樂

　　竹友軒

　　城北有陳侯眉宇初未識似聞臭味同烱烱見胸臆願
言登子軒哦句呼阿客看君隂森下玉潤映連璧龍吟
秋夜永臥聽風摵摵或當命柴車獨咏此君側興盡悠
然返誰能煖君席

　　讀荘子内篇

　　經春十日雨却掃門無車伏枕夢鳴轂淙琤行&KR1543;渠端

坐發深省妙香浮素裾盥濯披陳編諷誦臨前除陳編
為何誰漆園傲吏書竒辭通諔詭空語極虚無得意榮
辱境脫身憂患餘胸中灌頂句身上如意珠逍遥有妙
處領略歸一途塵影閱千世風波連九區畏夏苦執熱
開軒除鬱蒸簷前鳥雀喧朝旭上朱甍席間裁函丈詩
書浩縱横槃礴環堵間幽獨懷友生古人在黄巻十載
使我傾出門窺物變草木各鮮榮青青墻東竹見汝忽
眼明愛玩不能忘移根傍軒楹俛仰與竹俱定交見深

情不是無朋友此君冰玉清風吹萬籟響寒梢韻竽笙
我獨哦其間詩作秋䖝鳴琅玕亦有實期汝向秋成鳯
凰何時來翽翽翔我庭

　　貫時軒

　　舊時王子猷愛竹僅成癖斯人向千載論世心莫逆吾
軒謐竹友寓意比三益俗士舊雨來今雨定埽迹投足
寄其間鼎鼎一何愚倘同蓬蒿鷃勿笑溟海魚

　　竹友集巻三

