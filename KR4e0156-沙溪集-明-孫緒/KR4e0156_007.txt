沙溪集卷七
明孫緒撰
誌銘
處士黃公配毛孺人合葬墓誌銘
成化改元歲大侵河間尤甚瀕海諸屬邑死者横道時
黃公廷器方載粟數艘行賈滄景潞漷間既抵静海饑
病者夾岸呼聲震林木公瞿然曰安用吾粟為哉吾惜
吾粟是皆就死地矣乃盡發所載以給遠近挾囊治任
魚貫而進一時驩聲如雷咸以手加額指天日控訴翌
日粟盡徒手歸至今静海故老猶唶唶談述不置朋儕
或笑其愚稍有識者乃謂有陰德當有陽報公聞之笑
曰二者皆過也吾固非愚者亦詎敢責報於天哉取慊
吾心焉耳嗚呼士而輕利常道也夫人可能也市而輕
利非常也古人之所難也今人不可能也公居今之市
為古人之所難為豈彼刀錐壟斷瑣瑣者所能識乎固
宜其笑之為愚也公卒時年纔四十有四百凡治生之
具俱未就緒平生惟恃挾貲貿易以資俯仰既盡委於
静海先業止宅一區田一廛又荒穢不治雖終歲勤動
曾不足供饘粥公没經理無人宅與田日就廢門庭索
然加以猾胥狡吏横索無藝子堂與一女今適陳子文
者俱在襁褓晨起争呱呱求哺飼公之父聰及母某氏
又老病咿嚶牀簣尋醫市藥無虛日諸所需惟於公配
毛孺人焉取足孺人德州左衛尺籍順之女賢淑多智
略尤善持家秉節茹苦數年家漸饒裕舅姑没葬祭皆
如禮置塾延師堂或廢學輒撫之泣堂遂刻厲自立郡
庭辟為從事應役甫數月棄去閉門養母暇日㩦書載
酒與賢士大夫遊圍碁賦詩外一毫不與知孺人色喜
曰是兒軒昂倜儻有乃父風格黃氏其昌乎里人嘗侵
堂田勢横甚堂白孺人將置諸理孺人泣曰是非而父
志也而父生平未嘗與物競義聲耿耿至今而欲隕其
聲邪堂悚然止里人聞之亦慚沮卒歸侵地堂娶李氏生
三子光國光遠光施皆知學問三女長適監生李思可
餘未行承顔聚首庭闈樂意融融然君子曰黃公為不
亡矣公諱玉廷器其字世家淮安山陽縣曾祖清甫任
山東青州府同知晩占樂安縣籍子仲亨與兄仲禮再
徙棗強縣樂故城鄭家口鎮當南北水陸通衢易治生
仲亨乃獨受廛不去因為故城人公之祖也公本黃姓
自青州冒母䣊袁氏公臨終謂孺人曰吾家冒他姓者
四世矣吾死子又幼恐久將汨亂不可復吾目且不瞑
語畢撫堂歔欷堂既成立聞諸母亟復以繼先志其在
棗強者袁姓自若也毛孺人卒于嘉靖己丑正月二十
八日年八十三距公沒四十餘禩而門楣閥閱禮文儀
節與夫恤貧困贍姻族比公時殆相倍蓰遠近稱婦德
母儀翕然歸孺人無間言今年仲冬十日堂將啓公藏
合葬孺人於鎮南衞河之原之新阡奉太學生馬君嘉
貞狀來乞銘夫悦親不必於富厚要於養志顯揚不必
於勢位要於賢公與孺人可無憾矣銘曰
静海城頭鬼夜悲城邊肝腦飛饑䲭死者枕籍知為誰
繼者將恐無窮期嗟哉黃公匪夷思麥舟之後今見之
有妻貞淑有子奇諸孫階砌叢瓊枝青州遺澤故無恙
天道終有還公時
亡友陜西按察司僉事楊君師文墓誌銘
嘉靖庚寅吾邑疫大作師文所居獐鹿北村尤甚師文
家乃無一人免者師文獨無恙顧周旋調養於羣衆疾
苦間幾兩月世傳疫能染人余私憂之亟舉以告且勸
之避師文曰古稱庾衮歲寒知松柏之後凋謂其不惑
於疫癘相染之說也吾顧不能如一庾衮哉卒不避未
幾遘疾再踰旬再愈再作七月二日竟不起夫村之人
與師文家之人病者幾數十彼皆不死而師文獨死其
偶然邪命邪天有意於摧吉人邪疫氣之染少者或可
支老遂不可勝邪自師文之死村人無復有是疾者然
則沴戾流行獨師文為當死邪皆不可知也余與師文
莫逆餘四十年間嘗評其為人斵雕為樸韜明於晦平
易盡相與之情堅忍待萬事之變履之以素敦之以誠
然至義激於中則勇往直前不可禦往歲余忤巨璫繋
御史臺獄罪且不測平生交遊所望以季心劇孟者俱
謝去師文與今李方伯公遇日夜謁省臺白余無辜讐
家嚇之以言且將訟於朝師文與公遇謀曰假令以此
逐吾輩去亦所甘心况未必爾乎公遇謙冲温潤略與
師文同而勇於義亦若此乃知矜持虚喝剛壯於頄者
緩急非所濟而深沈醖藉言若不能出諸口者多烈丈
夫也師文諱時周字師文姓楊氏學者稱北村先生其
先潞之屯留人永樂初曾祖某祖某奉例徙故城父恩
仕為鳳翔批驗大使棄官歸以師文貴封監察御史既
沒附祀鄉社母馮氏封孺人始吾與同志十五人共講
學於李聘之書舍師文每薄暮歸秉燭深思少有扞格
夜抵吾廬䆒詰往返必窮閫奥乃驩然去如此者月六
七一夕中夜風雪大作叩門甚急余意其有不測延入
詢之曰吾思參伍以變未得耳余為析其說已復冒雪
去顧余曰此事人以為迂惟我與子自信其非迂耳故
在諸友中造詣獨深舉弘治甲子鄉薦正德戊辰第進
士授行人行人三二年間例擢臺諫每奉使於外有司
輙以臺察之禮候之師文嘗使陜西又嘗犒師轅門所
至或候迎太過輙麾去曰何相待之淺也時禁例方嚴
銜命者不得便道過家師文以兄瀛疾亟冒禁歸省則
兄已沒二日終身以為恨遷廣東道監察御史敝衣羸
馬雅雅魚魚望之知其有所養廵鹺河東繩貴勢剔姦
蠧完逋負理冤抑則平日以峻刻察慧自許者所不敢
承也代歸過屯留欵洽竟日屯留故老争談其悃愊無
華恩義兼至或以為非御史體師文聞之笑曰御史之
體止於言動衣冠已乎吾將求狐鼠於城社而殛之瑣
瑣者非吾事也君子曰彼所養者深斯真御史矣然猶
未信也既而都御史黃某憑依同鄉當國者之勢可以
生殺予奪人尚書王某結錢寧為應援籠絡臺諫為黨
與勢尤横師文盡發其奸始悟前所云云蓋指斯人也
未幾黃遂去王猶蟠據數年自是劾者相望而興師文
實先倡之寧庶人將為變先嚴刑以駭衆心江西諸司
屏息憲使胡世寧獨與撑拒庶人怒捃摭世寧罪疏諸
朝必欲寘之死事下都察院彭都憲濟物以師文雅負
重望屬之理師文力為别白世寧卒從末減一時聲譽
勃勃起四方想望其風采焉故事諸御史輪次論列雁
行魚貫罔敢侵越武宗將北狩道路洶洶斷靷引裾之
舉次當屬之他御史他御史率持猶豫師文屢從臾之
乃愀然曰死自吾分但筆力凡弱不足動宸聰耳師文
援筆立成疏稿授之曰當附吾名於君後禍福共之疏
入席藁待罪累旬竟留中不出尋陞按察僉事御史資
望深者咸授京秩或外臺四品師文獨得五品且督糧
邊徼才數月勒令致仕輿論稱屈人謂出於王用以復
怨師文不問也歸田後日養封君孺人於雙壽堂教育
兄子碩頖如所生暇日從一僮㩦詩囊棋局訪親舊於
村墟林麓間看雲聽歌累日不返留余别墅尤多善於
誨人勤懇不倦邑庠士大半出門下使陜西時慶陽楊
都憲子朝鳳附鳳寧夏士李綸輩皆從之遊朝鳳登進
士今為布政使參議所著諸史考易說四書說北村集
藏於家生成化壬辰十月二十五日得壽五十有九娶
張氏封孺人先卒子男三頌太學生娶曲氏頒聘馬監
生師言女領聘余弟監生繼女俱幼女四散官韓拱立
庠生顔命德李烔余幼子若樗其壻也將以某年月日
合葬張孺人之兆頌來乞銘憶前歲戊子余往謁封君
既又謁馮孺人二老冠服輝映痛念先公先母不可復
覿未數月余乃誌馮孺人墓又數月誌封君墓誌張孺
人墓今又誌師文墓矣歲甫再周變故遽爾陳迹舊遊
恍若旬日余何以為情銘曰
士有利器寧韜於劌彼剗其衷乃淬而礪事有大義宜
勇於寄彼矯其強或望而避朝之言恂恂夕之行温温
忽奮而往一髮千鈞匪鬱匪伸汪濊莫垠余將求之古
之人吁嗟乎師文
西莊先生周公墓誌銘
嘉靖癸卯春西莊周公年七十四晨起偶跌遂得劇疾
顧其子尚志曰我死必買石誌墓吾友柏村敖太守應
魁知我獨深託之狀吾行謁能言者以銘諸後名固非
吾所急要令後世知有我耳三月六日竟卒以今年甲
辰二月十五日葬里中先墓尚志走故城徵銘于余且
述治命按狀公諱冕字時制别號西莊世為山西蔚州
人曾祖清避地吳橋平原里因占籍不去為吳橋人久
之族碩且繁至以姓名莊為周家莊祖政勤農業善知
人識故都御史張公於布衣中妻之以女非力不食非
大故不及城市有古隐逸風父裕字大量仕為縣陰陽
學訓術配賈氏先卒繼季氏以成化庚寅十二月一日
生公生有異質廣額闊輔白晳如玉望而知為福人然
豪俠伉爽不拘小節訓術屢以為憂都憲時往慰之曰
快犢破轅駿足跅弛無過慮亦時呼公前諭以郭解李
陽輩為世大僇公瞿然愧悔訓術沒公獨與母居乃輸
粟為義官懲創自厲曰不敢辱吾冠裳也政務有難集
者部使符檄有難濟者輙以試公孜孜渠渠隨手立辦
人咸謂公為衣冠羈紲故不敢縱公聞之笑曰何待吾
之淺也前言特戲耳念先人慮不肖隕墜隐憂以沒終
天之恨萬死莫贖冀他日藉此少慰先靈於地下君子
曰是不但為今之名士將無愧古之孝子矣配牟氏賢
而無子乃亟為公聘李氏鞠氏胡氏為側室公遂屏迹官
府日與田父野老㩦壺杖竹徜徉林壑間歲時伏臘呼
宗族諸卑幼自通渭知縣尚文寧海州判詩庠士尚勤
以下數十人暢飲談玄賦詩窮日為樂未售者激厲教
誨時給以膏火楮墨之資人争感激思奮拯寒饑助婚
喪活轍枯蘇道暍皇皇如不及惡少或肆欺凌恬然不
與較且無芥蔕於胸次明日來有所需應之如初
古稱有容德乃大如劉寬婁師德諸君子指不勝屈然
本其資性寬裕能容受而消融之公則剛猛尚氣不欲
挫一毫而侵奪横加坦如裕如正所謂剛過而中高明
柔克者乃知周處折節王述忍辱非誣也景州庠士曰
周文中與公同名入太學卒貧甚公素未與識徒以其
同姓名也惻然憐之畀以資使其子學詩畢葬事既葬
又畀以資使其子學禮畢姻事鞠氏有孤姪女胡氏有
隨嫁幼女公撫育以恩擇配而嫁鄉鄰至今唶唶子三
人長即尚志領嘉靖辛卯鄉薦娶張氏次尚忠登乙未
進士官國子助教娶王氏李所出次尚恩國子生娶何
氏鞠所出孫男五統娶王氏綋聘某氏絃聘王氏綜聘
張氏孫女六曾孫男三澤流浹余與公同鄉然未獲識
公夷考公之行誼於親為孝子足首百行於鄉為長者
足厲頽俗於財利為仁人足挽貪風於改行革心為志
士為勇夫足消戾氣大有功於世教烏可以不銘正不
在識與不識也銘曰
漳湄東望懷彼良士其良伊何融融几几名孚鄭鄉德
薰晉鄙落落盆盎見此罍洗於稽其初古俠士比不遠
而復未蹶而止天實成之將使淑世場有稼禾室有玄
史衆躩於途吾賁於趾有德及人豈必曰仕彼高者墉
或愧青紫子衆而賢是曰不死
登仕佐郎河南汝州吏目顔君墓誌銘
洪武永樂間山東有豪士曰顔公子寬性疎宕喜遊歷
足跡將遍於齊魯燕趙之區蓋嘗自鄒而禹城自禹而
故城晩歲倦遊撫獐鹿北村林木曰吾終老是鄉矣遂
為故城人子寬生福智福智生壽官公諱誠字孟實君
之父也母馬氏以成化壬寅五月一日生君年十二遊
邑庠瑰奇為師友愛重既長氣益豪若不堪於端行拱
立繩檢尺寸者乃棄去以入貲得官汝州吏目而奔趨
簿領尤所不堪乃又棄去夫道遠俗敝天下無肥遁之
士蓋有因緣於未仕之初者矣未有止郤於既仕之際
者也空谷足音驟聞咸驚而疑得謝後日咿嚶書堆中
心有所懷輙治具招朋舊論文對奕為樂亦時命駕朋
舊家而余與故楊侍御師文今李方伯公遇馬監生嘉
貞李廵宰思齊恒窮日夜連晦朔不厭余門人劉知縣
善本尤號知己今人所不能者即妬人之能所欲者即
惡人不與之同欲君所欲在退能不惡進者京師諸達
人歲時遣使候問報章謝劄無虚月奕不甚精歌曲亦
不甚解能不妬精者解者與人奕屢負無恚聽人歌興
發亦自歌前賡後和河懸瀑注聽之若驚受之若合故
孚攣誠感情人人同然疾惡太嚴市人儈子終歲不敢
睨其藩家故饒年來愈盛子成立悉以付之曰此後勿
關吾即有變亦勿告徒亂吾志無益也吾知養吾父悦
吾兄耳母早没壽官公年高君侍卧起者數年兄太學
生璽嘗被誣訟久不白君走訴省臺求援諸交遊乃得
理貲費皆出君兄不知也兄尋得癭疾君命醫市藥皇
皇然暨没恐傷壽官公心言動如故而神志内傷一時
賢聲充滿衢巷余嘗見人貧無積即無係戀故於利易
疎稍有積把玩愛護甘為守鹵者什九盛年氣壯義激
於衷或能勉強至氣衰景逼萬事無所與惟知有利親
故皆秦越惟知有子孫蠅蚋腥酸蠨蛸絡緯等物議於
蛙蟬以人文為疣贅竟不肯捐一毫而虎踞利區蝂緣
高木亦不容人得一毫甚者父子兄弟耰鋤箕箒之競
紛紛剖析於廣坐自謂當然視君毅然脱屣洒然夢覺
融然幻化標柱山嶽之上越帙風霆之外眞赤鷃之於
摶鵬也若夫佐婚喪援溝壑恩懷僮僕義化強横固皆人
所難在君特餘事耳嘉靖丙午三月八日卒壽六十五
君諱佩字鳴玉别號東原配楊氏蚤卒無子繼靳氏側
室李氏子四人命德娶師文女介德娶嘉貞女皆太學
生仝德娶公遇女邑庠生俞德娶高某女鴻臚寺序班
女八人其二適余從子太學生若金若巖一適余甥庠
生李炫其五人則崔三重蘇泛王思明李賓張時宦其
壻也孫男一孫女二俱幼將以十一月初七日葬西郊
新阡命德持戈水部九章狀來謁銘余知君既深命德
又余門墻士安得不銘銘曰
仕不期於必遂要於適意行不期於獨異要於無愧肯
堂令子吹箎友弟朋過高軒士來問字半武不出而名
重京畿一耒是安而腹如經笥嗟哉東原胡畀胡棄西
郊之封有渠有墉鳳舞有竹龍偃有松雲藏霧幕啼鳥
哀蛩惟斯人不復見兮起天末之悲風
山西界河口廵檢李君思齊墓誌銘
嘉靖丁未春余臥病村墟林深地僻累月無過客六月
十一日忽思齊來問訊余心甚喜相與歌曲觴詠於卷
帙鉛槧間竊窺其飲食步履與少壯者不異風度神采
英英然倚屏執書繙閱終日不倦留數日去瀕去意眷
眷不忍别曰兄他日當思我七月四日得報曰思齊昨
夜死矣嗚呼孰知此來乃與余訣而此語遂成䜟邪其
偶然邪其預有知邪悲夫思齊諱榛字思齊别號西原
姓李氏世河間獻縣人洪武初諱容福者避地南來為
故城人容福生成甫成甫生友直友直生惠有隐德鄉
里推重奉詔薦為壽官娶劉氏以成化戊戌四月十三
日生思齊於里第幼白晳花顔肉映眉目如畫長益魁
梧豐厚習舉子業不成乃應辟為府從事得官階登仕
佐郎仕為内府廣盈庫大使齪齪役役日與貂璫共事
無所表見恒不樂年餘改山西興縣界河口廵檢益不
樂屢乞休於部使不得請拂衣徑歸部使者賢之遣人
追畀檄文中多假借語思齊倜儻尚義於天倫尤篤視
聲利則淡然漠然甫入選籍悉以田廬付諸兄自改築
於舊居百武外闢圃蒔花藥浚渠鑿井柴門莎徑日延
客共樂嘗語人曰吾性愛幽僻惡喧雜故宅此郊坰然
未忍遠吾兄故去家甚近又不忍貧吾兄故不取片石
寸土空囊徒手工役頗鉅恒恐不得亟就緒畢吾志以
慰諸兄今幸苟完矣曳杖林臯望雲㵳泬亦恒以之自
慶不猶愈於淺隘門巷偪側猥雜於兒女子啾唧號呼
間乎前之所予者未必多於今之所取也歸田後躬率
僮僕耕穫菑畬二十年來雖日裕以施予揮斥竟無餘
貲酷嗜讀書屢從予借史記兩漢書資治通鑑三國志
文選續綱目凡數十種余嘉其老不廢學一一應之思
齊揖謝余曰古稱還書一癡吾終不返璧矣余笑曰君
審能不負斯書鄴侯萬軸惠施五車當悉輦以贈此數
冊奚以謝為無大故未嘗旬日不見既見終日對坐要
不作世俗語籕文竒字僻事險韻及疑難未省扞格未
融者任意叩問河懸瀑注風生雲變余應對不暇遇余
不知者思齊大噱曰兄亦有不知耶余不覺有慙色故
每當會晤輒預搜檢涉獵以備酬答如待勍敵如對畏
友因之熟舊知富新聞所得為多同志諸君子嘗評思
齊之為人曰古人不可作矣儗於今人蓋温潤如方川
李公從調笑醖藉如關西王敬夫明爽俊快閒閒棣棣如
姚江孫直卿雖詞華學識瞠乎不能及然慷慨激發侃
侃無所回曲則三君子亦覺微歉聞者弗以為過許娶
孫氏先吏部第五女子男五人炅鴻臚寺序班炫燮炯
&KR3321;俱邑庠生盧氏顔氏劉氏楊氏戴氏其婦也女五人
長適胡計美先卒次適郭大純胡繼雍庠生孫倫訓科
楊磲孫男六人孫女十人將以十月二十五日葬先塋
之兆炅炫來乞銘嗚呼良友云亡踽凉無侣余尚忍銘
吾思齊也乎思齊年登七袠生計充饒富而壽矣平生
無沈疴無大咎康寧好德矣談笑易簀翛然羽化箕疇
五福於是咸在他日遭際顯揚龍章鸞誥尚種種於五
福之外以是慰思齊於幽扃并以自慰漆園蝶夢化彼
幻軀豫章鷗盟不堪回首奈何銘曰
道若大路惟行與止止不以尼行不以使苟有用我卑
官何恥不我以需我安用仕舊第甫田諸兄料理惟兄
克承敢曰失是膴膴郊原森森孫子赫赫朝簪溶溶泮
水於趾於耜亦玄亦史繪堂書樓短檠素几千古胸蟠
層層磊磊在古有訓朝聞夕死思齊生死可以一視配
命多福無咎離祉遥知慶澤方來未已我作銘詩以俟
百世混混其源湜湜其沚
沙溪集卷七
