沙溪集卷四
明孫緒撰
碑記
東田先生祠堂記
太學生馬君師言建祠於新第後祀厥考左都御史東
田公東田之上世皆在焉不書公志也馬氏舊祠河決
圮壊公欲剏未果公没師言踵公志成之因為東田祠
云祠既成沙溪孫緒為之記曰才惟應變為難應變得
可為之時為尤難吾才矣吾能應變矣而一時論者乃
不知變迂腐固執膠泥糟粕而吾適遭其所窮其如彼
何哉吾曰當居人曰當趨吾以為功人以為凶謀慮方
施陷穽已在其後矣管樂復生吾知其無能為也閫外
之寄天子尚不敢與聞况多言之云云乎公雄才宿學
清風勁節既已無愧古人而諭賊一事尤竒特且古昔
已試之方古人以之取勛名公乃以之賈禍患吾獨悲
公之不遇也汾陽單騎見回紇近於倉卒無策昌黎入
鎮州諭王庭凑跡似持兩端澶淵之役類城下之盟元
昊之諭類境外之交當時無一人一語及之去今遠者
近千年近者五六百載休光炳然於汗青之上誦其書
想見其人猶能使人擊節稱歎使當時少付之喋喋者
之口數君子皆將為理受誣為法受惡而天下無全士
古今無完名矣幸而成功亦未足以贖罪况惴惴焉求
免罪戾之不暇而暇計功之成否耶文深者敗成功論
刻者扼俊才豈非世道升降之一機乎夫屢戰而克未
若不戰而屈動而有獲不若靜而觀變公嘗撫治宣府
遼東大同三鎮三鎮之人至今思之敵每談其名輙嚙
指相顧則夫轅門機變公籌之熟矣使一聽公所為少
假歲月不以多言參之靜觀其勢而徐為之圖間諜亂
其心懸購傾其衆堅壁清野老其師先聲耀武駭其情
弱而示之以疆離而用之以合竒而正正而竒皆公掌
握中物可不血刃平矣而中途沮壊齎志以没吾又悲
斯世斯民不得覩公之成功磊落竒偉也故曰天下之
事要其終而後知君子之用心醫工之治疾也察脉理
審病勢曰此愈在旦夕曰此非旦夕可愈當積以歲月
夫豈不欲旦夕之同愈哉病勢既深當緩以除之急則
敗矣藥纔匕劑勢方瞑眩遽謂術之謬豈盡醫之過邪
以公之才仗天威受廟算剪此羣醜豈有前却顧烏合
既成計非一時猝破毒天下枯萬骨公所不忍談故俛
首默默以要其心心服矣然後勢可久雖目前不足取
快深思遠慮久安長治之策無出於此而活人之功亦
多矣活萬人者有封公後世其興乎繼公者以公為鑒
草薙禽獮之委命鋒鏑奚啻億萬萬數自以為功高韓
范業並伊周矣而身投遐荒名列叛黨公則士論翕然
舊譽未改先皇帝親諭以祭錄蔭後昆天道豈遠也哉
敢因記公之祠極論如此冥漠有知當欣然是吾言系
以歌曰吾無功兮民則有生兮吾不侯兮人寧我尤兮
雲變而浮兮風蕩而靡師出否臧兮臣罪當死甘陵鬱
鬱兮漳水粼粼流澤無窮兮以裕後人
嶺蹤村重修觀音寺記
距沙溪西數里有村曰嶺蹤村北百武横亘大岡蜿蜒
數十里相傳宋元豐間所築防潢瀘河者村因以名村
西有小蘭若曰觀音寺池水清澈古木蓊鬱鳥翔魚躍
清風襲人寺之左余别墅在焉兒時侍先吏部督農收
於寺傍近地倦止丈室老浮屠曰德勝年且九十龐眉
古貌接遇甚虔頗能道永樂宣德間事焚香煮茗先君
竟日聽之不倦回首四十餘年言與事漫不省會而其
人則宛在心目間未忘也嘉靖癸未春余往於田偶再
投憩憶舊遊以話夙昔因詢德勝所終嗣僧明聰明亮
指寺後墓地泣曰是吾開山師祖德勝也德勝之徒曰
圓欽圓曉欽曉之後為聰亮聰亮之後為真安既數世
矣因出一帙德勝手自筆記以貽後紙斷爛字隠隠尚
可讀盖廟建自勝國時洪武初廟易為堂後再易為寺
寺後灌木蒙翳藤蘿糾結蛇鳥殆不能過地名曰榆林
榆林之北横岡之南有汙澤黃蘆衰草風淅淅有聲名
曰黃草陂野彘孕字出沒其間人不敢至又曰豬窩宣
德間居民漸稠德勝即其地歲薙而日剪之彘逃匿因
墾為常住田云然寺委陋僅可容膝天順末里中致仕
倉使曲永太學生郭通暨鄉人焉亮劉真數君子相率
醵金鳩匠撤而新之累土為臺臺之上搆大殿殿前東
西對峙為伽藍祖師殿又南為鐘樓廊廚舍宇俱就整
潔外為山門山門外下瞰池水稍西為土地祠今改為
九聖廟廟前古棗一株猶勝國時物囑其徒謹守之余
讀之既不覺喟然興歎夫有國有家者凡貽孫謀而垂
統緒孰不欲其後之人知創業之難乎然不一再傳而
弓冶箕裘之念微矣甚者赭故山薪喬木售第宅恬不
為戚是固其凶殘弗類無以承先世之休亦垂統者不
示以得之之難故恒易以失之耳勝公之慮其深乎祖
孫父子喘息相通往往憤盭隳敗僧之徒類本以四方
疎遠衣鉢相承而兢兢謹守乃若不及為世道計者所
當深思也世豈不有師骨未寒毁像銅以事鼓鑄市殿
舍以供淫蕩者乎然則聰亮之賢自不可誣儒有背師
而反詆負恩而賈禍業成而忘本原者聰亮之罪人也
余為子記之貞石昭示行路觀者有人心邪當惕然感
於中祖有善念承之以心父有善行踵之以芳亦可以
淑人心挽世道不然昧先德而凶殘自如聞吾言而怒
詈交作心或有歉謂中含刺譏事或亂常謂意專有在
是其人雖存而心之死也久矣余言亦將如之何哉聰
亮輩羅拜泣曰此先師意也先生幸卒成之畀以詩曰
何草不黃黃於坡兮何豕不躑躑於窩兮茂榆既林實
孔多兮中有老宿寐無吪兮阡之陌之菽且禾兮嶺樹
團團嶺雲峩兮岸柳媚風池水波兮越百餘載業未磨
兮里巷富兒嘯永歌兮饑凍距我回首俄兮維世有澤
曾幾何兮匪直也人理則那兮孰懇於言冒詆訶兮孰
繹於思起沈疴兮
周溪村甘露寺重修伽藍殿記
伽藍梵語也取生植聖果之義盖本梵宫之總名浮屠
氏居之尋以名義閎大學佛者陋弗能當乃援三國時
關侯以入目侯曰伽藍建祠於佛殿之左方旦夕事之
因目曰伽藍殿云英魂灝氣未知樂有此否而其稱其
祠則天下梵宇之所同也故城西南有鎮曰鄭家口去
鎮二里為周溪村漳河前抱野溪映帶左右村前為甘
露寺莫知所從始弘治間客僧金燈募居民侈而新之
殿宇邃深鑄像鉅麗丈室廊院雅潔整肅赫然為一方
上刹縉紳舸艦過河下風停夜泊輙訪尋獨伽藍殿庳
隘弗稱廟貌剝蝕丹碧俱盡嘉靖丙戌寺僧廣夀廣文
屬居人董彪號召同志并力以營託善冶趙鑑者募銅
鑄肖侯像於中既安厝祝嘏彪㩦二上人介余友李士
瑩徵言礱諸石惟侯生平征討叛逆誅戮何限卒之身
死國難去今千有餘年尚使人毛髮森豎不敢正視佛
氏則以好生惡殺招誘慈愛為宗與侯若相背馳援而
祀之義將何居若曰藉英靈竊德望以尊其教神其說
睢陽武穆文山去今尚近其人何愧於侯而浮屠視之
乃漠然也盖諸公心迹惟儒者能知之麗澤文會之外
不知者十九十人知之而一人不知則其說其教將有
所尼而不行而况十而九也若侯之歴履名氏如雷霆
風雨山嶽河海有耳目者所共聞見即共所聞見者招
徕鼓動以尊其教神其說誘倥侗顓蒙於隴畝腁胝之
下其誰敢曰不然所以售其術者亦巧矣且侯何以獨
得此於人也田夫野老相忘於帝力何有之天君臣之
義問之芒然無以為對諸公矯厲風節固無歉於侯然
著於格君死難者為多固宜其日用而不知至於交有
所定不可變恩有所懷不可忘心有所許義有所激不
可避閭閻之所共知也方曹勢熾炎劉力孤弱尊崇莫
動於衷愫顛沛不負於初心片言偶符終以死報凡有
血氣孰不景慕而不忍忘與此則諸公之所無者於昭
炫赫絶百代而孤立固宜擅美於侯矣使諸公易地寧
不能優為之邪無所值則無以自見非有他也世變日
下士君子以炎涼為密疎視利害為去就執手明霜轉
眼下石顧倥侗顓蒙者之弗若扶綱常植元化秉彛好
爵不終淪於鬼蜮禽獸之歸侯可一日無哉天之視聽
在民民心嚮往天詎肯奪所好以拂其性今天下村鎮
所在立祠流動充滿釋氏獨不可祠乎然則非釋氏之
私也天也借曰不樂亦俛首從之矣詩曰漢衰分裂糜
如酥涿鹿帝子桑顛呼英雄提刀来自蒲虎龍膠漆城
東隅平生仇怨魏與吳感恩膺憤終捐軀精通天帝帝
曰俞英彩凜凜寒冰壺手付玉牒琅玕符彤弓黃鉞金
僕姑下除詭側平荒蕪倦来倚劒浮屠區寶鞍赤轡飛
神莵剛風浩浩天之衢市塵莽蕩村﨑嶇皎然白日輝
通都漳河萬古東溟趨
冬官尚書郎白君浚得古泉記
士從仕要于盡職而已志在盡職委吏乘田亦不敢易
况大者乎今之為仕居散地則流連玩愒視為當然日
趨於惰而不自知膺劇任則瑣務末節凝神役志往躅
高風漫不省會日淪於俗而莫可救惰則政弛俗則道
離其失等耳不弛於政斯能於官不離於道斯善於學
而世恒難其人者勢也置之而人不問廢之而吾不罹
咎夫誰不惰於自便不師於古乃宜於今夫誰不受變
於俗乃若清雅而心志愈勤要衝而興致愈遠啓劄簿
領終日酬答閒情高致時揖古人於湮泉垝址淡烟衰
草之外斯人可易得耶濟寧古任城也冬官治河分司
在焉路當南北通衢縉紳舸艦時時来堰閘啓閉日不
暇給使牒如牛毛役徒如蟻集然止漕河之一事耳境
固紛囂政則清雅前此往往易視之酒觴碁局優游卒
歲泉湮水涸不問也去年秋晉陵白君某来董兹役敏
而廉介而有節事無問緩急巨細殫慮以從不敢惰綜
理少暇徊覽巖壑悠然興邃古之想盖嘗撫髀數曰古
稱詩人例為水曹吾誠未敢仰厠先哲顧銜則何杜諸
君子舊物也詎忍偪側若此乎昔賀監令任李白旅寓
洗筆舊有泉雖失且百禩然景行論世此其羹墻也乃
率人士具畚鍤日求所謂浣筆泉者不置果得於城東
里許泉既涌出居人奔走呌詫驩聲如雷君子放歌致
語慷慨激烈與和鳴鷗鷺斷續相應遺黎故老歔欷歎
息余友楊節判師孔以書来曰願子一言以記兹盛夫
天道非人力所能顯晦地靈與人傑相為重輕濟自有
斯泉以来不知幾千百年騷人墨客遨遊泉上者不知
幾千百人白獨擅其名自白以来餘八百年湮沒廢棄
過者弗問又不知幾千百人君獨襲其芳此豈人也哉
理有極至數有符合要非偶然者白仙才季真竒士故
泉著於唐君能官善學故泉復於今泉誠藉重於君君
何藉於泉乎物聚所好要於不喪志事成有志要於不
出位治河君職也泉源之多寡河流之通塞係焉多得
一泉則河多受一泉之益愈多則愈善矣故治泉尤君
之第一義勤疏浚堅嗜好求多得泉耳斷溝湮井涓流
濺沬凡可以益河事者在君職無非所當盡而况擅美
於昔賢倏得於今日成吾志畢吾好以遂景仰之私豈
非宇内一快事乎天挺英豪雋姿健筆杯盂宇宙蠛蠓
貴近如太白者吾尚友而私淑之誠快事也而吾之初
志則在泉而不在白也假令職任不專於斯臨涖他有
所屬而乃尋幽覽古日惟李白云云雖謂之喪志出位
可也濯纓沐髮掬泉而與語清可鑑事深可畜德時出
無窮流澤無疆汲而受福布帛菽粟激而有聲典章名
物文生於自然學成於有漸續如綫之一脈噴如璣之
萬斛仰泝洙泗之源遠縈湖海之憂又職務之外一善
學也人泉輕重爭低昂於忽杪之間是乃砥礪之資豈
徒為吟賞之具矣乎余不佞敢伸謬語為夀且塞師孔
請繫以詩曰泉之昔兮誰唶唶兮李侯之筆兮泉之今
兮誰愔愔兮白侯之心兮濟川沄沄鳧繹嶔兮維兹令
名千古其未沈兮
新建碧霞元君行祠記
岱宗之望肇自唐虞封禪之典增崇累代泰山有祠其
来遠矣獨其巔祠所謂碧霞元君者不見策籍然楮泉
之盛人心歸依竦慂之誠天下之祠莫加焉間嘗思之
閭閻昏夜牝晨者十九狡巫黠史欲眩物駭俗恒先惑
婦女以為之地彼既惑則夫正位乎外者可頤指矣隂
性專執吝嗇喜右其屬類聞聖母天妃蠶娘龍女仙姬
小姑之說唶唶慕悦然不知黠狡者飾其屬以歆之也
故凡女郎祠比他祠獨盛人情履險則懼而悔過婦女
柔脆尤易懼泰山嶮巇危峻以柔脆之質卒然值之神
喪膽落孤峰絶壑山靈顧盻如在業緣罪戾方無地解
脱彼端拱者吾屬也何修何為尊崇若此苟可以得懽
心博佑庇體膚不敢愛况簪珥珠繒之屬邪故元君祠
比他女郎為尤盛作俑者計亦巧矣歲久惑益深村墟
市鎮隨在有祠燕趙魏博之間榱桷相望故城舊無是
祠嘉靖壬午春鄉耆陳贊胡欽二十八人共請於太學
生馬君嘉貞嘉貞曰城西南隅玄帝宫之右吾故囿也
其畀君輩以營遠近聞之蟲薨蟻集神輸鬼運有傾家
来施不告姓名而去者中央為殿稍北為後殿又稍北
為居室殿前對列為十冥司司前為儀門儀門前為大
門丁亥夏訖工伐石来徵余言紀歲月余謂嘉貞曰是
祠之建禮與曰非也人鬼本非二途隂陽各有定分祀
玄帝於左並女郎於右近於僭踰麗服於上諸司囂雜
於下嫌於無别膺君職而操威柄涉於干越三者禮之
蠧也然則何不諭以正論裁以大義而費財用蠱心志
相率而紛紛乎曰習尚方酣善俗無以售於化心神既
溺衛正無所庸於功彼流風煽熾組綬者尚不敢當其
衝章逢何有焉顧其為說雖幻哤要在誘人於善夫誘
人於善法令千章而不足善因一言而有餘其幾不可
強也吾所以弗斥弗拒慫慂圖成者亦欲蔽通於明約
納於牗因其慕誘之以善端因其畏怵之以隂禍以竊
比淑人心翊世教之土苴耳師言雖陋寧不知斯事之
無據哉余悚然興曰子之識遠矣君子之於民也審途
轍之所向鼓舞於化機即機緘之所存神明於治本今
淫祠妖廟遍天下在位者詎忘所以杜絶之顧禍福之
談轉盛義利之界限盡迷覬望之情既深趨避之支岐
愈廣椎之愈堅撲之愈烈亦末如之何矣聽其所欲而
徐為之圖潛驅默挽盖有甚不得已焉者若曰彼固趨
之吾固尼之其不至激烈以失人心者幾希天下之禍
莫大於激烈以失人心嘉貞相時度事曲徇輿情他日
從政當有清靜寧壹之休而世恒以若人為能吏何哉
雖然天之視聽在民神之有無在心即民心之歸依以
徵諸沖漠之上寧無主宰綱維之者乎若然雖謂之有
據亦可也詩曰驅雲車兮電馬儼霓旌兮来下聆仙佩
兮姍姍慰我民兮祝嘏泰山遼遼兮碧霞悠悠凝神東
望兮殷殷我憂遲元君之来兮無寧我尤漳水以為酌
兮藻荇以為羞理有不可以盡知兮事有不可以或違
惟衆情之既合兮孰強同而是非山雨兮沾裳山風兮
吹戶錫風雨兮載時流惠澤兮終古
三朗鎮重修觀音寺碑
盧為北地著姓其業故城三朗鎮者尤號巨族鎮之北
街西瞰大河中有渠秋雨水至循渠入河嗚嗚鳴街之
南曰盧琚宗玉北則琚之族弟子瑁廷彦子玳文美三
人者余友也在盧氏尤為最賢東去數十武有蘭若曰
觀音寺盧氏兄弟日宴游其中上人廣謹者延接欵遇
日慎日虔寺久圮壊因出貲鳩材率鎮人撤新之既落
成廷彦来謁余言紀其事余惟歲侵民瘠事可已者公
家役猶寢不治浮屠之居何與吾民乃汲汲弗懈君兄
弟人所畏而倡率之余言人所信而揄揚之正恐幻說
日熾俗好日靡民財坐費於覬望聖道榛塞而不行耳
廷彦曰吾輩非愛浮屠氏也亦非有所覬望也有道焉
吾家廛市日競刀錐利薄暮歸舍舌燥吻暍目眊眊不
能視精神惘如有失每投足靜境暫息俗機而塵穢狼
藉淺隘偪側氣鬱鬱不得暢故飾治而廣拓之塵氛不
到萬慮俱徹談寂論空洒然以快盖動靜之理也且近
財則多汚放利則多怨入不出聚不散薄施而厚饗則
多禍吾恒用是懼費吾蓄於浮屠是誠可惜取足於能
散而已消息之機也吾利於是吾子孫又於是數世之
後賤商駔儈日趨日下昔者吳道子畫酆都獄畏罪者
衆韓退之題木居士求福者多使吾之子孫賢固不假
乎是不賢接目警心亦將有所畏而不敢肆回狂瀾挽
頽風以淑吾後弦韋之義也况鎮人非故城籍者什六
七邑長不能盡使縉紳往来僕隸輿馬呼之不以時應
而憩息無所徘徊市中非莊涖之道醵金飾此為駐節
之地餘則需以募役合渙散一心志調停之法也夫善
教則運斤發硎皆可垂訓善學則瓦甓稊稗皆可入道
佛本西方異說君子不齒聊假其說以行吾志先生以
為何如余以其言不可奪乃櫽括刻於石斯役也正殿
自前街移於院後地逾迥境逾幽禪堂自前廊移於殿
後徑逾曲室逾邃從臾而成之者曰張洪喬通凡若干
人系以詩曰世傳西方有大聖變化廣大不受羈萬類
有欲成可遂有呼即應求即施化身多至千萬億皎然
水月天無涯胡為偃蹇在廛市顔色凋落形離披䲭鴞
晝號鼠夜呌狂飈淫雨聲若悲念惟一身不自保化身
萬億將誰欺豈曰厄運難卒避待彼定勝其何時見說
大慈愛利物療飢不惜體與肢五藴尚然非我有何况
幻像只土泥假令剝盡返無始本空面目何盈虧輪奐
本非已所欲虚飾徒費民財為便可不問任荒廢如雲
入山水歸池盧家兄弟别有見納約藉此為筌蹄仰窺
天道俯人事下流遠念諸孫兒纓冠徒跣告閭里庾取
粟豆囊取貲頃刻驩呼動衢巷典衣市帽來怡怡矢心
俛首自洗濯從今各謝贋與媸乃知民生有恒性秉彛
元不虧毫釐利波方湧忽砥柱鑱削嶮巇成坦夷人間
萬事盡如此澆風坐可回軒羲勒我銘詩告百世何人
細讀還深思
清河縣重修廟學記
清河為廣平屬邑地斥鹵洿下陶甓易糜垣墉易敗而
學宫尤甚秋雨暴至環四圍皆水鄉泥淖穢汙奠獻殆
無所寘足樵豎牧兒往往憩息於階墀門廡之間迄無
問者嘉靖戊子雲中王侯紘以河間經歴有善政擢知
縣事謁拜後徘徊瞻顧戞然興歎黯然若有深思久之
洒然以釋乃登進諸生揖而告之曰教者治之宗也惟
余辱邑長吏實躬政教學頽教湮厥咎在予舍是不理
而區區於簿書期會以為治余恥之顧帑藏既虚歲侵
而民瘵不可以重困興歎而思者為是耳待撫綏數月
情通治洽諸賢孚余諸耆民弗梗余然後徐以集事思
之有槩於中姑以自釋語畢愀然若不勝情師生相顧
而慶曰學校其興乎明年己丑四月政成逋者歸痍者
完呻吟者謳驩聲頌辭滿衢巷侯知民之可使也晨起
召匠氏計所需貲出贏餘力出徒役謹簿書明出納督
者不敢欺作者不敢怠閭閻號召雷動景從民不知勞
財不知費秋八月訖工敝者易剝者飾過者唶唶稱歎
學者洋洋多喜色司訓山東金君瓖謀之僚宷及諸生
以是役不可無記且侯之賢當載也自為事狀介鄉進
士孫生悟馮生盛時走故城謁余言悟余族姪盛時余
姪壻故不得辭而兹事亦有義不可辭者余惟君子之
仕凡以行志而吾志之行要於知所先務記曰王者建
國君民教學為先盖教學立然後道德明道德明然後
人心淑禮樂作風俗易而治化成矣人孰不知其為先
務而卒莫先焉樂因循則不欲為務逢迎則不暇為事
矯厲則不肯為惡非已功而忌人成事則不樂為事勢
艱阻於前簡書指摘於後輿論清議旁出於左右科斂
有辜費財有稽厲民有謗則遂不敢為矣數者皆庸吏
之情而徒藉口於不敢為者十九公署倉儲橋梁犴獄
每悉力殫慮以要譽逭咎獨於學校而疑之豈費財厲
民之說專於此而無與於彼邪匪得俊材遠識見義勇
為者欲舉累年之曠事以豁一朝之觀難矣賢才之生
取之場屋養之學校學校場屋之地也舍宇不葺器數
不備師於何而教弟子於何而學清河古趙區悲歌感
慨之風宛然猶在士習不競寥寥鄉書者四五十年謂
非養之無地而取之難其人與自悟與盛時載書而西
轉相授受策名之士後先相望未售者清才力學指尚
可屢屈又得賢侯一新其養之之地取之他日又何難
焉佇見雲出而林立也因竊自歎天下事其顯其晦皆
非人力所能為而文運之將顯也則巧值竒逢尤非偶
然者清河之晦久矣邇来鏗鍧炫熠爭鳴競耀譬則泉
始達木始升方患無人疏導培養之而善疏導培養如
侯者不先不後適来於磨光刮垢之初作其氣翼其進
滔天干霄之勢其孰禦之光灼於鬱沈聲振於絶響物
理亦有然者而此其時也俯而讀仰而思升堂則思游
心於高明立庭則思置身於平實今日思淑諸身他日
思淑諸世庶無負侯之意若曰藉軒敞以舒懷抱睇佳
勝以發天趣嬉遊玩愒日以為常道義身心漫無所事
非余之所敢知也
恩令呂君去思碑
恩地多汙下夏秋間四境皆陂澤有力者擅肥饒萑葦
自潤貧弱惟捕魚罝雉兔易米糊口當南北水陸衝衢
星軺使舟過無虚日供億或少遲悍卒持符至庭吼以
怒手搤吏語侵令令策無出亟溢常額從事以逭辱俗
喜訟税輸不以時勾稽則具牒赴愬真詭淆亂或至去
其籍無所考賦役入豪右獨於下者取辦令心知不可
強顔為之雞初鳴秉燭詣廳事吏抱文書署惟謹不敢
問故民益敝私語謂後雖有智者無以淑恩治嘉靖己
丑古雄吕君来為令命甫下恩人有素以健訟嚇吏胥
攫利致富者思有以嘗之詣京邸餂以甘言君正色叱
之退及赴任又迓之境上候以輿馬又叱之退即任又
啗以多儀又叱之退固請不已乃訶怒捶笞諭以無再
覿我覿我當有罪其人者恩之大蠧也諸無賴視之為
進止且憑依為援蛇蟠蚓結自是乃不敢闖縣庭羣醜
奔散人情大驩顧凋瘵後如木蠧且朽人為君難之君
慨然曰無不可為者鎮之以靜撫之以寬治之以平易
興學校建城門廣儲庤撫流移數月百廢皆作優游之
化多於詳明慈愛之情勝於敏決期若緩功則集政若
閟民則淳嚚者情屈狡者心醉恩民始知有生之樂越
明年庚寅六月漳水横流加以霖雨如注民貲廬漂沒
者十七八君百方營救多所存活亟移文省臺乞蠲田
租以免轉死言辭懇至讀者往往垂泣既未能盡如願
乃躬率吏民驗水害多寡而調停之斟酌裒益惟和惟
均民坐是不甚困歲再浹水尚未涸相率拾蚶蛤芼藻
荇自給體無完衣肌膚皴裂衎衎於汙瀦泥淖間終無
一人轉徙他方者為有賢使君也兹三載考績將之京
部使者累疏薦揚耆民王良輩數十百人念君去將清
要省臺不可復借欲伐石紀政以係永思相率諗之學
宫諸生又諗於柴學諭廷相函書辭述事狀徵余文于
沙溪之濱恩與吾邑相望隔一漳水耳歲時姻戚過從
談君政蹟唶唶不少置故余知之獨詳夫為政以得人
心為本然得吏胥心易得民心難得民心易得縉紳士
心難吏胥為姦利耳貪懦者率為所喜民心固無偽然
亦可以惠致而利悦若士則清議妍媸鄉評月旦甘不
可臨威不可嚇者恩人於君合貴賤而同然一辭君其
賢乎夫感人以情不以迹動物以神不以器君行矣人
猶思之未厭此殆不滯於迹與器之粗而精神之運必
有所以然之妙者存乎其間宜恩人之惓惓也彼簿領
期會奔趨希合天下豈少斯人之徒方其涖任也人固
曰吾使君也瀕去罔不悄然避漠然忘甚則紛然怨讎
喧然詛咒視君何如哉君名應祥字某别號某以三易
領正德已卯鄉薦庚辰乙榜進士兩任濰縣湯隂學諭
一典江西文衡冰玉聲稱傳播鄉曲瑩然為畿内名士
詩曰望望恩城湯湯野水沮洳號呼民亦勞止構木而
巢拏舟而漁以作以息熙熙于于詢彼編氓奚為不去
有我使君曰我胡慮朝拯寒饑暮撫瘡痍古稱召杜於
今見之聞君西来有夫候迎瞻望眉睫百計来并君呼
使前爾勿草草魴與陽鱎要自有道我雖爾長不苦爾
預跋涉遙遙意將何覰背汗色頳奉頭奔走民情大愜
今有父母古人有言一懲百誡曾未浹旬兇燄盡殺君
昔未来市攫而趍至於今兹犬足生氂君昔未来訟牒
盈庭至於今兹不聞人聲豈無征役惟斯民䀌豈無檟
楚惟我心惻盪若春風沃若膏雨公今去矣後將何恃
其語而家而子而婦惟君之賢永永無負古之遺愛民
不忍忘勒石遠垂於昭耿光
恩庠科貢題名記
科目掄士非古也成周鄉舉里選自比長累升於司馬
始有進士之名夫進士乃出於鄉里之舉選則後世所
謂科貢者本非二途也國初用人未嘗拘於科目居端
揆列省臺者歲貢士恒什四五焉文化既久人爭自淬
厲乃至才不可勝用遂專重科目士鵬飛鴻漸屈指以
計郡邑歲所貢者鱗次櫛比以進無敢越需既久齒髮
俱暮例以冗員散秩處之雖宿學清才政績又甚彰灼
亦莫有一人為明揚者士失偶賢科則終身解體朝廷
求賢之意乃欲使士之解體乎邇者廷議慎重選貢之
典勿俯徇勿濫充勿計歲年久近務得真才以收實效
以頡頏科目士復祖宗之舊以追蹤成周之盛天下士
反觀於挾負而深慶其遭際曰吾儕坎坷於彼庶表見
於此乎自是人乃不敢輕視歲貢士歲貢士亦不肯輕
以自視士風文教頓改舊觀盛矣哉於時恩令吕君應
祥進諸生而告之曰是惟聖天子立賢無方以名驅策
天下者凡為臣子不可不思所以體順充致之以無負
於德意顧登科薦試有錄表宅有坊題名太學有記歲
貢士猶若歉焉是猶有軒輊也吾欲勒石學宫大書歴
年科貢士姓名以諗来者司馬公所謂正邪忠詐指名
以議科貢士均有責焉不但選貢士可以作之氣以思
自立而賢科英豪自立當益力不敢縱百世之下知山
城僻地亦可以廣廟謨而存古誼諸君以為何如同聲
應曰惟賢使君之賜未幾君擢守高唐嘉靖癸巳春永
平何君永來為令踵而成之介吾庠司訓李君玫來謁
記夫名者實之賓三代而下士惟恐不好名亦求副於
實耳不求副於實侁侁焉惟名是騖君子不爾為也太
上立德其次立功立言皆賓於實而作於名者鼎鐘不
足恃流芳餘馥或得之殘縑寸楮之間誄謚不足憑致
語風謠或流於樵童牧豎之口非可倚著強襲也恩有
賢守令所以永終諸君子之譽者既盡於誠矣登名是
石答二君之嘉貺以仰副朝廷作賓興禮之意亦嘗有
槩於中乎覩斯石而懼焉懼斯戒戒斯有所不敢為覩
斯石而悦焉悦斯慕慕斯有所必欲為盤盂韋絃取義
甚至石之益於人也多矣恩雖小邑南瞻闕里北負渤
海岱宗東峙武城西望禮讓教化薰蒸漸習古稱地靈
人傑要不可誣前輩餘澤渢渢乎充溢聞見將不有瑰
竒儁永之士興於其後撫石遐思酌泮水之清泠泝洙
泗之汪濊以潤澤天下之枯槁者乎是則斯石之幸也
斯文之光也若曰吾不朽之圖有斯石在眈眈以望之
昂昂以有之旦視暮撫已去復来而所以為不朽者漫
不加意陵谷遷變牧敲火牛礪角周宣之石鼓且然况
片石數語欲藉之以重後世邪杜預矜伐吳之功高山
深江陸地三勒石焉恐名之或湮也今邈不可尋而其
人則天壤與敝自晉而唐穹碑豐碣數且萬計惟峴山
一碑傳播人口是所以為夀者在此而不在彼也諸君
子勉之緒不佞熟知吕君為今之良吏何君當凋瘵之
餘補葺撫字勞瘁百狀而猶不忘前人之風示固非規
規然簿書期會者故敢盡言繫以詩曰伐石岱宗兮維
石嵸巃兮小天下于目中兮刻石學宫兮維聲鏗鍧兮
儕絃誦於春風兮有岐路之縱横有塵礫之迷冥兮屹
砥柱之堅貞庶可識介石之明兮彼美如英兮令德融
融兮令譽無終窮兮
沙溪集卷四
