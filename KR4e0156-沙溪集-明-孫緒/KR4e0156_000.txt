沙溪集别集類五(明)
提要
(臣)等謹案沙溪集二十三卷明孫緒撰緒字
誠甫沙溪其自號也故城人弘治己未進士
官至太僕寺卿是集文八卷賦一卷襍著一
卷無用閒談六卷詩七卷其文沉著有健氣
其無用閒談有曰文章與時高下人之才力
亦各不同今人不能為秦漢戰國猶秦漢戰
國不能為六經也世之文士尺寸步驟影響
摹擬晦澁險深破碎難讀云云其意盖為李
夢陽發可以見其趨向矣至於古今仕學辨
之類參以排偶不古不今則編次者失於刪
汰轉為作者累耳其無用閒談多深切著明
之語論文論詩亦各有確見王士禎池北偶
談嘗摘其誤以五代王祚事為彭時事其說
良是他如論揚雄事亦失當然要不害其大
旨詩格頗近李東陽而深以何孟春等注東
陽樂府稱其過於李杜為非盖譏譽者之溢
量非排擊東陽也此集舊與馬中錫東田集
合刊然學問筆力皆勝中錫故今摘錄緒集
而中錫則存其目焉乾隆四十四年二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
