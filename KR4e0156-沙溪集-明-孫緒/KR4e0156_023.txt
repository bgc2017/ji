沙溪集卷二十三
明孫緒撰
七言絶句
送陸時明還鎮江
北固山前江水平南徐城外月華明故鄉朋舊驚相問
幾日除書下帝京
白頭翁
知止應無弋繳憂平林斜日共悠悠羽毛不預世間事
一任傍人笑白頭
司馬相如
一拂冰絃萬古思娉婷誰不願齊眉可堪題柱榮歸後
不似臨卭初見時
淋漓醉墨灑橋梁意氣横空組綬長回顧文君通一笑
不將風韻學裴航
臨風一曲鳳求凰忩外時時膩粉香風定月明人去後
孤嚢今夕又藤牀
題馬嘉貞畫四絶
孤琴巖壑晝隂隂澗雨山風野水深咫尺斷橋心萬里
美人家在翠微岑
雨後青山畫不如山蹊深處野人居花開花落年年事
閒看溪橋策蹇驢
看山不盡扣舷歌雙眼浮雲萬頃波盡說鱸魚稱蓴莱
秋風秋雨奈愁何
小槳從教野水欺短簷偏受朔風吹得魚換酒且同醉
老盡青山總不知
奉和相國費鵝湖先生遊待隱園
一逕烟霞入望深鳥聲終日在高林澗邊幽草青如織
誰識江湖後樂心
題扇寄楊師文三首
杖藜談笑出幽林囊底絲桐物外心古調即今誰復愛
竹風山雨舊知音
短棹横江酒滿罌細鱸偏稱紫蓴羹何年共向茅亭醉
臥聽瀟瀟暮雨聲
倦客維舟倚短松亂雲流水愧行蹤蓬忩今夜鄉關夢
飛出前山第幾峰
寒鴉萬點圖二絶
谷口重隂鎖未開寒風應識夜啼哀南飛下攫皆無計
不見丹山老鳳來
高樹平柯滿上林夕陽未下晝隂隂誰從羣啄爭飡處
識得無窮返哺心
謝安東山
松聲淅淅水聲清一曲秦箏萬古情自是東山無宦况
非干紅粉誤蒼生
東波琴操
詞鋒如箭口懸河一語投機大夢吪今日平康誰得似
只聞鞍馬夜來多
小齋即事
記得清明共此遊北忩眼望重回頭重來徙倚情何限
烟雨茫茫風滿樓
静倚危檣水氣高一竿終日印驚濤誰知我亦絲綸手
不解西江掣巨鰲
古怨
短髮垂垂颺曉絲疎槐落落怯秋颸巫娥欲赴高堂夢
須及襄王未老時
即事
烟雨茫茫失遠村東陵瓜地傍衡門袖中雙劍依然在
換得黃牛教子孫
為盧宗玉題畫二首
杖藜偏稱紫綸巾畫舫清流處處新誰向山蹊更回首
竹橋西畔問幽人
高興無慚秋水清畫船簫鼔一身輕江天遮莫浮雲變
鷗鷺烟波自有情
便面
結屋雲山深復深人間萬事付蹄涔美人只隔村西路
一夜相思萬里心
買臣負薪
西望咸京路渺漫碧霄何日劫泥蟠儒生常被青袍誤
莫訝山妻冷眼看
濯足
雙脚曾為萬里行斷厓依舊水深清塵泥蕩滌須教盡
莫惹征夫又濯纓
太公
五尺絲竿八十餘無端西伯有徵書迂疎亦抱磻溪志
却恐官家要納魚
愛山
幽人坐愛山光曙家在深山更深處綠隂碧水晝遲遲
時有閒雲自來去
圯橋進履
蹙項誅秦只緒餘爭如雲壑赤松居也知高帝輕儒者
終負先生手授書
遊春
蹇驢何地不閒遊山自青青水自流收拾奚囊晩歸去
半橋新雨没汀洲
爛柯
相逢一顧意欣然東望蓬瀛水拍天石上輸贏才半局
人間陵谷已千年
琴泉
半生葵藿久相知短髮偏宜小接䍦一曲猗蘭青眼共
碧山無盡鳥飛遲
雪景
松僵竹折雪未休北風落日寒颼颼水邊梅樹著花未
試問扁舟王子猷
御水紅葉圖
一葉丹楓趁素秋都將舊管滌新愁深宫誰識無窮恨
只有年年御水流
秋江鷗鷺圖二首
一夜西風拂樹林霜崖高處水聲深瀟湘千里無窮意
漠漠長空識此心
共愛修翎占淺莎鱸魚荇帶滿晴波誰知豢養樊籠處
不似江頭野興多
朱買臣負薪圖
平生筋力此疲饑霄漢明年見遠飛何須懇懇求鄉郡
只為歸來詫故妻
沙溪集卷二十三
