沙溪集卷三
明孫緒撰
障詞
送趙十松赴杭州府學教授障詞
邑侯趙子治裝解纜將有浙水之遊學宮師生載俎崇
觴追送漳河之涘笙簫哽咽老穉挽留謂宜有言以壯
行色恭惟十松先生分茅舊家思蘭公子簪纓累世獨
憐蟲篆孤燈紈綺半生愛說鶉懸百結雲霞之性有感
即通冰玉之聲隨處充滿一經擢第士有餘師三縣綰
章庭無長物晏平仲裘馬俱敝趙閱道琴鶴自隨素衣
未染於緇塵赤子恒憂其入井是以名實著於上下政
教跨於後先德惠洽吏民謳吟遍衢巷沈潛剛克通變
民宜煢獨懷恩槁枯之沐甘雨事功信手扶搖之遇勁
風薦剡屢騰徵書且下烏臺青瑣於義為宜黃綬銀符
唾手可得然而神遊玄漠未堪俗務之縈牽志慕聖賢
其奈簿領之束縛念恬性不足以用世而談經尚可以
淑人陶潛既懶於折腰張翰取足於適意封事再陳於
丹陛捧檄竟得於素心斂花縣之陽春挹芹池之清露
無言桃李坐見成蹊晩歲松筠共驚勁節驩悰未艾夏
誦冬絃逸興何窮登高臨水蘇小遺墟逋仙舊迹處處
可以題詩錢王功業伍相忠誠事事不堪回首作吏如
隠剰有餘閒斯文在兹未為失策緒每接高論鄙吝頓
消忝竊時名疎慵故在兹當遠别何以為情薄綴荒詞
用旌戀德滿江紅之短韻疊陽關於四聲撫河水之清
漣渺長江於萬里
雨楫風帆強載我美人南去重把手盈盈清淚漳河東
注孤劒自憐鄉國遠振衣不踏塵埃路就宓琴點瑟較
虧盈竟誰誤西湖水清無際浙江潮来無計問青衿
曾會道如斯逝萬里浮雲雙眼白一天化雨千山麗漫
回頭一笑古瀛洲心誰儷
賀邑大夫儉菴李侯膺奬障詞
官箴三事清其最先禮設兩端儉為之本苟存心於貪
墨善者亦無如之何或役志於驕奢其餘不足觀也已
匪得中流之砥柱孰挽末俗之狂瀾恭惟明府李先生
平易近民冰蘗成性屈李充於一令来懸隸地舊銅符
讀吳靖之五車素號秦州老書櫃念民生之漸蹙常有
隠憂嘅吏治之不情示以大樸無求於世飯一盂蔬一
盤所樂在心仰不愧俯不怍温飽非其所欲粗糲引以
自安斯盖天下之至清而允矣薊南之循吏魚生甑釜
想范史雲於東莱馬糞炊燃光到彦之於南史稽之簡
冊古人所甚難咬得菜根何事不可做故才無施而不
可政隨寓而咸宜四民若坐於春風孤根飽溉於時雨
武城西望聞比屋之絃歌衛水前臨擬濟川之舟楫本
深末茂治久化成百里同聲共荷生成之德一朝令譽
遂騰奬賚之書於昭戴星之勞嘉歎觀風之使雖胡質
之清節惟恐人知而希顔之治聲無慙薦剡柏臺飛騎
於官路題尺牘以旌賢蓮幕枉駕於吾廬欲一言以紀
盛緒世方共棄窮且益堅陶元亮之歲時每勞存問許
子將之月旦敢忘品題謹綴荒詞薄充致語
中丞使夜發古常山一騎路塵紅道古來守令循良有
傳今見於公好辦笙簫樽爼為我寵良工尚厲鷹鸇志
不日横空試問公家何有但一簾明月萬斛清風對
福星一點漳水碧流東念水濱泥塗溝壑憑誰去萬里
問重瞳吏民曰惟我公在自有帡幪
右調八聲甘州
贈陸明府入覲障詞
聖門有期月之訓固不俟於三年昭代謹述職之章期
咸熙於庶績蓋自虞舜垂陟明之典而周官重有慶之
褒服官類達之巖廊奏報何拘於久近君臣之義獨居
達道之先本原之思不可晷刻而廢瞻彼星河拱向益
耀光芒譬之江漢朝宗共輸涓沫矧吾邑補葺漸完於
百務而吾侯勤劬已越於十旬尚何俟以遲疑將自失
於表見已計誠得於恬靜人情或為之未平在格度所
當循敢軌轍而獨異未得久於其道已覺頓異時流即
此兆足以行亦可媚兹天子是宜亟理宦牒載彼書囊
飾僕御之北轅問征夫以前路蒹葭霜露伊人宛在水
中央廊廟江湖天威不違顔咫尺賢聲赫赫喜色洋洋
恭惟沙溪陸先生潔玉寒冰鄧材楚璞濯纓石潭深處
汴泗交流讀書黃茅高岡雲霞孤起節以制度不害不
傷政在養民惟歌惟敘趙日三冬可愛夷風百世之師
纔施小試於割雞已見生氂於吠犬昔聞郭有道名重
京華今見陽亢宗心勞撫字郢人白雪陽春之調来鳴
單父之琴豫章清霜紫電之才盡賣渤海之劒觀風部
使催迫公移擇日縣庭供張祖席亦知此去舊典莫違
無計以留新愁空結大君同志而交泰乃顯比於諸侯
慈母方慕而遽暌奈執隨之小子五雲縹緲將指日以
覲飛龍千里迢遙望寒風之衝去馬睠兹盛典宜付良
工共以能言屬之末學伏念緒芸窗久廢藜藿是甘鷃
雀守藩籬未識天風鵰鶚蟾蜍困涸轍敢談雲雨蛟龍
顧惡少欺盧賴有洛城之令而泥塗扼杜深憑蜀帥之
賢銜彼高情奈兹遠别有懷未盡口何忍於三緘敦請
方堅義不容於屢拒但恨吐詞多謬仰副或孤達意未
能深慙作者敢吟蛩韻用贊驪歌
短劒孤囊朝天闕馬蹄瑟縮怯彼燕山雪凍雲布冷天
寥泬敝裘其奈剛風折瀛南誰復堅貞節漳水東流
千里同澄澈明夜抱琴清夢徹梅花香映彭城月
右調蝶戀花
沙溪集卷三
