沙溪集卷二十
明孫緒撰
七言律
居庸關公署晩眺
一徑﨑嶇萬嶺横居民無地問農耕霜摧落葉晩山綠
雨溜荒苔秋水清沙鳥遠從天外度寒蛩愛向月中鳴
峰巒徙倚休回首何處孤雲是故城
蘇武
漢皇屈指計歸期十九年中事可疑一死從容真細事
匹夫溝瀆竟誰知風彫使節丹心壯雪壓河梁綠水澌
珍重李陵多問訊羝羊將乳雁來時
送范景曦任伴讀(景曦戒軒先生舅氏)
直節當年振士林玉堂門下識翁深王家偉望聯甥舅
賈傅才名重古今到處溪山供好句舊園桃李接新隂
人生何地非勲業莫謂青氊負此心
送友人還濟南
伐檀蹤跡滿河干欲振家聲劍自彈侍綵又添冠服好
掃松未覺歲時難舟移汶水愁分郭酒盡燕山媿識韓
向後停雲如有什年年鴻雁到長安
姚義士為亡友經紀曲盡
世態紛紜自淺深共輕然諾重黃金如君真可同生死
尚友何須論古今百代爭看高士傳九原應慰故人心
浮雲却笑東鄰富終日營營雪滿簪
遊孫文選伯堅舊圃有感
前日來看此衆芳科頭相對笑聲長聯床衷曲成新夢
去國身輕憶舊裝千古勛名關道義幾人點檢愧行藏
閒花真是無情物爭向春風弄晩香
挽黃兵部實夫乃正
青鸞飛去夜堂寒身後身前萬慮殫失口有時談舊事
傷心何日到新安短床衾枕如相念破釜糟糠不可飡
莫羡上林花卉好一春風雨坐凋殘
牡丹次韻
半捲羅幃識衛娥東風清露醉顔酡分來天上香猶在
欲問洛陽春幾何明媚不須還解語招摇若為對高歌
花前莫惜日沉醉回首南薰綠樹多
次韻贈劉文選乃翁大參致政
佳雛文彩絢朝暉老鳳雲霄已倦飛當宁有思高士去
舊山無恙主人歸使車光映行邊月小澗春香夢裏薇
却憶扶笻尋樂處回頭深愧此朝衣
哭同年孟汝珍
賦罷長楊夢奠楹盡將經濟負生平北堂奄棄三遷教
東野空留一日名物理有心摧俊傑人生無福是聰明
妻兒共抱終天恨洒淚新阡草正榮
新朝鐘次韻
神功陶鑄火初停神物還堪太史銘萬籟歛聲歸大冶
百僚洗耳試新聽鳴隨仙仗元無戾氣應銅山固有靈
叩罷在懸清晝永班行終見肅儀刑
壽同年錢士弘七十(號東湖八月十四日誕辰也)
東湖魚鳥日悠悠石火茶烟稱釣舟萬首古風今七袠
一輪新月欲中秋堂閒綠野饒笙鼓心遠紅塵任去留
謾道渭姜猶健步十年前已賦知休
省曹夜宿懷周希沂時周亦宿兵曹
何人只隔短墻東咫尺墻頭百感通緩坐漫吟秋雨歎
相思深恨暮雲籠半生乖蹇誰知已一代風標愧此公
凝望夜闌翻自笑不知清夢若為同
送施彦器還台州(彦器嘗守河間以事逮至京)
幾載滄江伴白鷗瀛南薊北舊同遊野雲有意終歸岫
暮景傷心獨倚樓秉燭對君真夢寐高蹤何處最淹留
兒童未解經過地嬉笑爭看郭細侯
代人送張黃門弘至使安南頒正朔
蚤將文彩重班行節映槎星夜有光恩向舊袍添上服
口銜新命到南荒江山改色迎龍集島嶼同聲羡鳳陽
收拾詩懷問民瘼歸來還入諫垣章
過沙河舟幾覆次陳内翰本初韻
舊見沙河自坦途波濤今日勝彭湖仙舟深愧漢名士
魚腹將吞楚大夫筆底詠歌成謾興眼前生死未須圖
獨憐千里高堂上新寄平安書到無
冬夜私歸省父望家有作
村巷無人樹有聲皎星寒月照孤城緇塵征槖兒千里
白髮高堂夜屢驚膝下承歡真夢寐燈前細語自丁寧
回頭莫語燕山道一品公孤俱浪名
送張二尹赴銓司(張君善草書大字段可久先生故吏也)
塵埃無處著詩囊雙耳松風萬慮忘墨蹟妙傳王内史
青袍不負段南陽高談邃古身如寄回首疲民思倍傷
莫向離筵惜沉醉衛河東下水茫茫
送族兄炳分教廣靈
惜别時時問去程桑乾西下暮山平緇塵雙眼還雲樹
清夜孤燈此弟兄官舍獨寒憐鄭老夷門未許困侯嬴
春風桃李看勛業况復庭槐漸長成
同年朱宜直號松山
樹影前山吏隱深臨風磐石坐披襟光含庭院香生晝
寒入郊墟覺苦心萬仞不妨高立壁四方從此望清隂
補天柱國如相問不比凡材滿鄧林
黃岡張儒士清河張尹弟也上便宜七十五事既
賜施行矣買舟南還搢紳多賦詩
笑指書囊望帝都敝裘孤劍怯長途策能匡世名安用
言入危機迹更孤萬里雲霄看德業幾人廊廟愧江湖
黃岡别墅應無恙日日春風長綠無
楚江孤月水如羅雙槳輕摇自嘯歌瑞鶴圓吭鳴赤日
大鴻寒影在清河平沙漠漠山城小世路悠悠野徑多
父老莫驚風采異麻衣曾許拜鑾坡
送趙地官叔鳴
珍重平生契誼深水萍蹤跡又分襟時名到處慙同志
易學何人識苦心小試餘才清會計還看高興逐登臨
海天雲樹今千里風雨明朝思不禁
輓強都憲
盡卷經綸地下藏荒原烟樹夜微茫幽冥有恨空長劍
江漢無慙此素裳孤壘終還天未遠一封曾與日争光
竒勲隨處題名在過客惟看豸史坊
送熊繡衣按東廣便道省親
一鞭風采過家山宦境人争羡此還晝錦雅宜供戲綵
霜威暫破為承顔笙歌夜簇驩聲永杖屨春生樂意閒
明日便臨東廣路瓊崖矗矗水潺潺
送焦閣老致仕
忍笑投簪出禁林都門黃葉報秋深蒼生其柰東山臥
湖海誰知後樂心舟載夕陽横野渡堂閒清晝看槐隂
釣遊舊地俱無恙藜杖從今得再尋
送劉閣老還鄉祭掃
清風千里送仙舟詔許南歸拜壠丘滿路傳呼新使相
三朝勲業舊通侯秋霜落木逢嘗薦晝錦看山是勝遊
天子臨軒方注望北來旌旆莫悠悠
送廖彦還瓊州(廖太常廷陳族弟也)
南國常懸北薊思海天空闊雁飛遲孤航萬里心尤壯
綠酒青燈喜可知别調塤箎新按拍撼庭風雨柰歸期
水萍蹤跡渾閒事莫向垂楊歎别離
漫興
盡卷經綸付杖藜芒鞵一任路多岐風來高樹鳥爭噪
雲滿秋山人未知蘭桂有懷營北渚簸揚何計問南箕
隴梅驛使無消息去去奚奴莫太遲
擂茶
何物狂生九鼎烹敢辭粉骨報生成遠將西蜀先春味
臥聽南州隔竹聲活火乍驚三昧手調羹初試五侯鯖
風流陸羽曾知否慚愧江湖浪得名
梅花
北雪寒雲未可親玉容肯受朔風塵月從開後疑無色
天向枝頭别有春隔屋凍林還映水到忩寒影自宜人
年來不作調羹夢荒圃疎籬意最真
送李公遇少參回憩周溪寺
雪消幽徑大師房新茗供碁笑語長南去故人今數里
東家昨夜憶連牀坐聞清梵心無累地隔紅塵水亦香
明日回思又陳迹衛河雲樹曉蒼蒼
莎汀四首
霜厓高處聽漁歌日日壺觴藉淺莎沙上鳬雛還聚散
渭濱熊兆近如何潮通滄海波聲遠地隔紅塵月色多
雙眼不容雲樹礙一簾終夜對明河
入望青青莎徑深西風落日力難任葉垂清露澤通澗
色暗湘簾山正隂物態有情歸地主化機隨處見天心
危闌側近莫喧笑下有蛟龍時一吟
門前漳水日東流水際閒汀草自柔雨後繁枝青似織
風來學舞翠先浮江湖渺渺還憂國鷗鷺年年共此丘
寄與上林花木道明年春色倍相酬
斷渚新莎日日生蟠忩侵戶總多情晩風雙屨苔應識
夜雨孤燈水自清尺地未忘元化在九天今見泰階平
鸕鷀鶴鸛年年事不及鵾鵬萬里程
書董子祠壁
雲滿空庭水滿渠頽垣曾見駐安車九天不盡三篇策
繁露無慚一畆居謾說韓彭悲犬兔肯同馬鄭注蟲魚
茂陵勛業今安在爼豆春風自有餘
送韓宗器
鬢如野鶴意如鴻萬籟都歸一笑中夜雨對床談聚散
秋雲無蔕任西東青袍不惜連朝醉素履何慚太古同
聞說夢熊消息近由來天道本如弓
重遊陵縣乾明寺
不扣禪關三十年遙岑烟水故依然雀歸古堞客方到
蟲篆殘經僧未眠黃葉一庭秋瑟瑟清風四壁夜娟娟
侯芭漸老知無用慚愧何人守太玄
元宵後大雪訪吕鳳儀次戈宇清李公從馬嘉貞
聯句韻
北望衡茅信脚行向人風雪自多情孤村梅影憐春瘦
穿土萱芽待晩晴斜日平林雲漸薄方塘活水鑑同明
鵾程終見歸鵷序未許鷗盟老此生
誕日宿周溪寺
石上殘經擁綠苔鮮颷輕露藉疎槐流光過眼都成幻
逸興横秋未易裁釋氏當年親抱送梵宫今日又重來
憑君莫話懸弧事一刻談空萬念灰
重遊周溪寺感舊
拂塵細看舊題名風景依然百感生一徑松蘿驚白髮
十年林莽愧青萍悠悠往事真成夢寂寂空門此寄情
却憶故人在京洛湘簾低簇曉堂清
病中次楊師文見寄韻二首
到處輕車壓路塵閒愁如覓妬佳辰溪山千里共明月
風露一庭憐此身花外斷鴻新物色水邊驄馬認遊人
陳蕃舊榻應無恙記得當年吐錦茵
長鋏床頭半欲塵笑談去歲憶兹辰碧山百感雨風夜
滄海幾年萍梗身渴愛江梅憑驛使興隨沅芷怨騷人
何當一醉仙茅酒共臥林亭綠草茵
清明夜與諸友圍碁觀音寺
行人側耳聽碁聲敗屋殘燈夜未平滿樹風威隨白戰
半庭月色趁清明冥心似悟門中味真境堪忘世上情
欲向蒲團醒大夢東林深處問啼鶯
再題友人故居用前韻
恒山西望隔年餘何處山椒問起居一曲紫簫還院落
半庭紅葉憶衣襦塵緘詩壁螢空度雲滿寒塘鶴正癯
莫向藜牀談舊事秋風秋雨自街衢
冬夜宿李乂修太守宅話舊
屈指同遊四十年感今懷昔夜澘然共驚歲月奔如電
謾說蓬瀛别有天湖海自憐輸陸羽廟廊誰復似韋賢
何如滿飲杯中物醉向藤牀抱瑟眠
怯寒獨擁驌驦裘庭木號風夜未休感客賦成天動色
美人歌罷月如鈎園池葱鬱看新第村巷依稀憶舊遊
别後思君何處是漳河日日水東流
綠酒青燈夜未央酒酣還憶舊庭堂簾櫳擈地曉風細
花木滿階春晝長書劍都歸緱氏學兒童亦識鄭公鄉
年來奔走知何用一涕汍瀾此素裳
漢隂亭題壁
菜有新芽藥有藂十年抱甕小亭東栽培敢借三時力
枯槁終期一雨功烈暑滿庭欺枕簟浮雲何處自帡幪
世人莫笑生涯拙纔撤機心即古風
送崔義甫之任漢陽幕
畫船高岸紫綸巾白鳥驚飛綠柳新地遠共憐家落莫
官卑偏覺路逡廵風生洲渚三湘水日落江湖萬里身
莫倚危檣頻北望楚鄉雲樹易愁人
宿霧迷雲黯未收壯心宦况渺難留凌風鵰鶚常侵蚤
到日鱸魚正及秋千里不堪垂老别一經敢負少年遊
湖南何處温生幕江雨瀟瀟漢水流
哭孟子乾行人三首(子乾者都憲時元子余門生也武宗將南狩子乾率同列)
(伏闕被杖死)
臥病滄江歲月深每逢京使問佳音乘驄事業期平步
倚馬才名竟陸沉一日紛紜驚白晝孤囊經史憶青衿
泉臺漠漠空長劍天宇茫茫自古今
雙淚闌干麻紵衣素谿何日再漁磯(素谿子乾别號)義當有激
身如寄死可無慙願竟違鵬翼九天孤衆望龍逢千古
話同歸舊緘不忍重開讀腸斷當年急手揮
乘時狐鼠日憑凌欲借朱雲劍未能獨抗皂囊輝白日
肯將素履負青燈乾坤回首成今古陵谷何心自廢興
錄廕共憐新上舍(子乾之子以父死于忠得入太學)踽涼誰念老中丞
哭劉堯卿三首
老淚縱横濕佩裾西風吹雨滴階除衰年寧受多情累
苦口曾輸一得愚江海幾年真夢蝶饑寒每出歎無驢
人生回首成陳迹物理誰當問太虛
秋聲淅淅送深悲往事悠悠只自知四海未家憐立壁
孤村何日再圍碁精英彷彿還談笑道路喧傳半信疑
西望停雲腸欲斷短檠清淚夜闌時
綠樹青蒲野水濱蕭條僧寺静無鄰半床不寐同聽雨
一局成功詫有神屈指舊驩才兩月傷心猶記誓三辰
他年再過村西路忍見開樽聰上人
漫興
行年五十未知非漳水灘頭獨掩扉萬里歸來雙鬢在
一經真與衆情違月明古渡漁燈暗秋盡空山木葉飛
今我故吾何必問望中星宿漸依稀
送族姪悟會試
萬里天香襲珮裾六街塵土没征車離亭風笛回轅處
宦海雲程發軔初疏傅歸來真老悖封胡久矣重庭除
他年勛業期無負漳水河邊此敝廬
謝郭廵按楠推薦
逢人怕問小山吟野水沙田自陸沉風定晩葵還向日
雲來高樹易成隂相知常按朱門劍報國誰同繡斧心
夜據槁梧頻引頸薊南烟霧望中深
柱史封章賁草萊渚鳬汀鷺共驚猜松筠苦節霜應識
枯槁經年雨未來天下澄清先北冀閩南人物重西臺
長安雖近無由到夢裏逢君笑口開
寄題趙明府十松軒二首
小閣憑虛瞰遠江斷巖呈秀映濤瀧簷前日對青松十
雲外時來白鶴雙屈指默聽聲淅淅累觴遙望影幢幢
廟堂梁棟須珍重一榻清隂月滿忩
南溪深處小山亭石枕藤牀任醉醒四座烟霞雙眼碧
一庭風露十松青疎簾有月邀清影驚鶴盤雲自遠汀
盡日推忩看未厭杖藜夜夜獨來聽
提學王侍御應鵬枉顧用老杜秋興八首韻見貺
次韻奉謝
高風勁節振詞林一路霜威萬木森到處溪山供好句
無言桃李自新隂停橈許我同清話傾蓋還誰識素心
感慨未忘還切切撩人何處送秋砧
參差塢曲斷墻斜反鎖衡門髮半華敢恨長街啼露葉
忽從深谷見星槎淒凉往事妨秋枕淅瀝悲風趁暮笳
明日漢隂亭上望(新搆小亭曰漢隂)繞籬寒菊又黃花
漂泊孤雲映落暉隔籬燈火望中微半忩寒月蟲如訴
萬里晴空鳥自飛慰藉謾勞青眼在乖疎恨與素心違
何須苦羡蓴鱸膾漳水波深魚正肥
醉中握槊靜中碁遣興真成喜塞悲遠辱軒車輝白屋
敢將書劍負清時天空野曠青驄健風急波深綵鷁遲
北望旌旗見烟樹茫然何地寄相思
木落天空獨見山西風常日到林間蓮塘菊圃秋方淡
莎徑柴門夜不關自愛閒鷗相伴住喜從威鳳識君顔
遠期内直金蓮貴蚤押中朝玉筍班
野雲低度短墻頭白草丹楓趁遠秋賈傅才名成底事
張衡詞賦易生愁幾年堅癖遼東豕萬念都輸海上鷗
畫舫清流羡君去漳河直北是瀛州
淳龐默挽得全功英俊都歸杖屨中幾處槁枯還化雨
層空山斗識高風斷厓霜靜波新綠遠壑秋深葉盡紅
朝宁舊遊如見問甘陵陵下一衰翁
驄馬翩翩路不迤新詩慰我小塘陂清名琬琰看千葉
碧海珊瑚只一枝積恨敢吟東武句抗容深愧北山移
别來相憶渾如夢秋雨秋風簾自垂
寓意
看盡雲山此杖藜布袍隨意坐山溪心無困擾柴關迥
夢有餘閒野鳥啼囊裏桐音多舊譜巖前樹色試新題
美人望望家何在流水橋東竹塢西
初度宿馬嘉貞周溪别墅三首(嘉靖丁亥八月二日)
高樹連雲野水邊朱簾紅袖映芳筵不才深負桑蓬志
忍淚哀歌莪蔚篇鵬翼扶搖看巧宦蟲雕辛苦憶當年
林丘處處堪忘世何必蘇君二頃田
水頭秋思動疎枝鳥外烟霞佐酒巵衰老怕逢初度日
嬌癡翻憶少年時世無鮑叔誰相念坐有韓娥醉不辭
太乙長庚俱浪說夜深引領望南箕
五十四年山澤癯懶從朋舊話居諸壯心盡付沙頭鷺
生計都非屋裏書九陌市塵天漠漠一簾風露夜如如
屠龍手段今安在笑挽梔鞭策蹇驢
戊子除夕
日日頭顱白髮增乖疎終老漢隂亭江山今古此除夕
朋輩幾人如曉星占歲細看新鳳歴引年深負舊熊經
角聲處處東風外坐惜韶華不忍聽
哭李公從二首
水自潺湲月自明畫船紅燭記君行連床已負平生約
敗壁空題舊日名老淚可堪吳季重何人解惜李宣城
傷心忍死封書處大半欹斜字不成
沉沉清夜起新愁處處逢人說舊遊粉署黃堂真一夢
怨雲淒雨識孤舟無兒更泝漳南澤有恨應憐水上漚
回首方川隔今古數聲啼鳥故園秋
送劉芸忩西行二首
湘簾漠漠晩隂隂四壁寒燈一夜心往事幾回還執手
離憂大半付悲吟薄裳應怯秋風勁弱質寧堪夙露侵
咫尺柴門天萬里畢家莊上暮雲深
當年有竹軒中酒半榻清風一局碁今日周溪橋下路
兩行紅淚幾篇詩夜談不盡鷄偏惡秋色含悽鳥未知
歸去西園尋舊跡梧桐蕭瑟雨聲悲
秋夜宿楊師文别墅
窺林纖月印庭除曲水崇隄盡不如寂寞一區楊子宅
芸緗萬軸鄴侯書槐隂有子今成市草色侵階晩未鋤
别後思君何處是閒雲無數夜忩虛
漫興
綠樹葱蘢透月明夜凉如水葛衣輕捧心一笑千金重
擁鼻孤吟四座傾對景未忘傷往事指天終不負芳卿
燈花落盡碁聲碎多少行人識姓名
哭楊師文二首
北村風景總非前記得西堂醉共眠中散已亡琴自絶
徐生忍見榻猶懸停雲低度孤帷月滯雨空迷萬里天
泉路莫嗟浮世短秋燈稚子夜如年
萬變何如一局碁宦途隨處策勛竒皂囊未愜朱雲願
素履惟應白日知蚤向人間先溘露夜歸天上定騎箕
漢隂亭畔花如錦還似留君不住時(君未卒前數日訪余漢隂亭上亭花)
(方盛時余留宿共賞堅執不可歸即病不起)
庚寅除夕寓朴莊别墅(小兒若緘方病痘)
藜杖龍鍾野水邊雲霄壯志尚依然一家此地都三口
半夜殘燈是兩年端揆故人情漸薄瘡痍稚子老偏憐
梅花疎冷君休笑明日春風下九天
辛卯人日
春波試暖綠粼粼泰律初回未浹旬百代光隂真過客
一年歲序又逢人杜陵豪句愁仍在方朔占書迹已陳
殘照滿庭雙袖手亂鴉聲裏柳條新
小軒即事
野水溶溶草樹荒高軒誰問鄭公鄉門開風入筆如劍
忩破月來書在牀萬變依稀都是夢半生寵辱已相忘
鶴長鳬短君休笑終遣緇塵遠素裳
嘉靖癸已余甲子既週戲集唐句二律自壽
綠楊如髮雨如烟(崔魯)家在枚臯舊宅邊(趙嘏)世事茫茫難
自料(韋應物)清詩句句盡堪傳(杜甫)丹臺已運隂陽火(陸龜蒙)算
老重經癸已年(竇常)日暮長堤更回首(許渾)何人倚劍白雲天(李益)
綠樹重隂蓋四鄰(王維)世情誰是舊雷陳(元稹)簾前
春色應須惜(岑參)夢裏輸贏總未真(李山甫)白酒釀來緣好
客(吕洞賓)金魚多解乞佳人(曹唐)五湖烟水郎山月(皮日休)得
見明時下壽身(司空圖)
過楊師文墓
四十餘年老友生獨堪羸馬過佳城碧天萬里晩風勁
斜日半林秋草平修短共誰談物理踽涼今日見人情
著鞭欲去重回首辜負山陽夜笛聲
夜坐懷王守信守信病久不出
碁邊久不見王生月色蟲聲滿戶庭杜老有情憐日暮
陶潛無酒怨雲停雄談已爽年前約霜疢空閒肘後經
安得對床同聽雨漢隂亭上一燈青
弟善甫亡後數年再過其别墅
萬景都非此復過綠隂還是舊婆娑花當結子天機在
樹不成行野意多漠漠鴒原空下淚悠悠蟻夢自南柯
夜床誰共姜肱被暮笛愁談向秀歌
沙溪集卷二十
