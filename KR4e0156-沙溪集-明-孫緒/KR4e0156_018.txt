沙溪集卷十八
明孫緒撰
七言古
送彭都憲濟物乃弟錦衣千戸冲回籍祭掃
臺端大老歸未得夜聽春雨晨惻惻燕山高處望秦雲
漠漠西南天一色四郊未可少英衞一德正爾咨䕫稷
分將經濟繫重輕其那蘋蘩在胸臆聖皇方抱股肱憂
次公正侍明光直便令已事往可遄永言簡在思同則
朝廊别調塤箎鳴帑藏來供筐篚實花萼三春明晝錦
松楸千里荷天力班列何人備忠孝君侯此去真竒特
郵亭看劍星磊落沙場度馬夜昏黑平生萬卷羅心胸
不效書生數行墨衆中開口論世務重霄驚見扶搖翼
以兹壯志挾勝遊無限竒觀入藏息千旌遙指金城路
魚鳥亦避金吾職鄰翁兩兩持壺觴鄉吏紛紛事修飾
兩朝遭際九泉通一日聲名萬夫識祗陪談笑無終極
太行東峙黃河北西顧重瞳計日程莫為鶯啼滯鄉國
送沈侍御便道歸省
丈夫遊宦居閒散斗粟未充衣未煖顯榮有志將柰何
閒庭終日張雀羅古人今人重柱史萬夫辟易看頤指
青春繡斧羡君歸無限聲華溢甘旨驕行驄馬金鞍光
塵埃不敢沾衣裳隂隂楊柳平湖路習習清風綠野堂
堂中大老良方伯蚤乞閒身對泉石杖屨違來今幾年
年年天際孤雲白今年去作觀風使花鳥窺人知樂意
攬轡誰知有范滂捧檄真能賤毛義村巷傳呼御史臨
紛紛拜揖人如林三三兩兩里父歎一經不負當年心
桑榆歘忽生蘭茝鎮日歡娛夜未改戲綵新供晝錦明
婉容猶帶霜威在曉起南望天濛濛海波嶺樹迷雙瞳
急别庭闈問前路一封歸奏明光宫
鍾吕煉丹圖
五行之質其成在天亦有人力窮其玄乾坤本洪爐隂
陽自烹煎吾鼎水火竊其全甄陶鼓鑄宜相駢鍾能傳
吕能悟妙出天機無言真徑路吕可愛鍾可敬坐對鬚
眉萬境空月到天中雲自淨朦朧堪笑今譸張手持贋
本輕侯王
楊師文驄馬行春圖
春光滿地花枝明千朵萬朵爭春榮原頭昨夜沐微雨
落紅點盡蒼苔英宿霧濛濛天未曉百囀鶯聲啼不了
杖藜屐齒處處同客衣遙映青山小臺端有暇堪忘機
呼僮命騎尋春暉平原綠草細如綫金鞍燦爛青驄肥
繡衣使者行秋令春陽莫挽冰霜性帶得清風下草萊
氛消翳退天容净昔年曾看長安花宫袍晝錦明烏紗
四聰今日付耳目皇恩浩蕩天無涯誓將生死酬磅礴
我行豈為恣遊樂三三兩兩野父來丁寧敢厭詢民瘼
耳聽時事心忉忉鴟鴞鳴晝豺狼嘷田家正爾無夜食
可憐歌舞盈春郊便將眼界入封事百口不為謀食累
江湖尚然憂廟廊况我澄清當攬轡五雲繚繞前山阿
未央回首紅光多永懷耿耿不成寐仰天終日看明河
侵朝再拜紫宸下臣心非是悠悠者所學豈敢負敬輿
卑論未忘羞陸賈懷中一札救時章長跪取讀聲
琅琅當宁動容百辟懼起看白日無耿光大姦縮首羞
欲死束身藁席朝堂裏欺明有術竟不然空歎前人詠行
止歸來窮困不泥塗詩書為祟棋為徒壺觴朋舊日取
醉是非此外真區區紙屏一枕閒睡足起視斜陽在高
木剝啄有客叩柴關濁酒牀頭今又熟朝遊北里暮南
鄰烹鷄剪韭歡悰新濕衣風露夜歸去蒺藜古道方蓁
蓁誰將丰采入圖繪使我一見心神會和風煦日自可
親鳴鳳雝雝鸞翽翽我從髫歲蒙規箴知君古貎又古
心輩流緘口取大位蒼茫海若矜蹄涔對圖指點悲今
昔人生有質非金石花顔肉映此少年邇來誰遣頭顱
易安得年年只此同鬢髮常綠顔常紅試向東皇問玄
化神仙家住蓬萊宫
喜駱夏官原忠見過
炎風吹雲千萬里一色長天净於洗焦枯望雨雨未來
四民都落薰籠裏林亭散髮臥不收揮揚巨扇奚奴愁
君從何處枉命駕使我一見凉如秋瘦骨稜稜客衣薄
玉壺冰映青松壑堪輿萬古付雙眼書劍多年伴孤鶴
忙催雞黍解征驂相逢莫愛今宵談憐君到處看落落
愧我老髮垂鬖鬖君迹平生半天下世人誰是同心者
姚江歸計近如何曾有音書到寧夏扁舟一葉萍湖海
舊日頭顱宛未改丁寧笑指青囊書虎踞龍蟠竟安在
夜深坐久成歎息眼見薔薇變荆棘我貧惟頼天垂鑒
君才未必人盡識昔年兩縣排高牙青春黃甲人爭誇
子規夜呌甘棠月暖雲日護河陽花璽書徵去入鵷鷺
狂飇正值斜陽暮筩距漫爾談京兆鋒刃森然真武庫羡
君清辨能結舌羡君多竒能用拙聖主明堂錄菲葑如
君豈合終巖穴行看有子復有孫天行自昔相輊軒明
朝把臂送君去歸來依舊掩衡門
四皓圖為趙十松明府題
孤雲野水留不住只在商山最深處山中幽人相對閒
兩兩青藜自來去秦廷耆舊漢逸民花開花落春復春
埋光不問漢甲子古貎猶著秦衣巾松風竹日碁一局
怕談時世閒榮辱呼童緊緊閉柴關莫遣浮埃過山曲
漢家天子昵柔情戚姬顔貎真傾城忍將四海付幼弱
不念百戰親經營國本搖摇民欲弔夜深百子池邊笑
臣良黯黯不勝愁臣昌期期不奉詔迷愛難將口舌爭
由來幽闇怯高明念彼山人帝莫致聲價常使心神驚
鸞書鶴駕夜將送振衣奮目來相共青宫柱石佇生輝
低昂一髮千鈞重人言漢祖溺儒冠嫚罵箕踞恒艱堪
胡為此老一朝入頓令江海回狂瀾乃知抱道當自閟
鋒藏不深發不利抗顔一語即竒勲漢廷百計成何事
商山有石水有波蒼崖翠壁高峩峩胡亥扶蘇事可鑒
楚歌楚舞將柰何韓彭帶礪今誰在回首舊山青未改
紫芝新生又幾藂黃鵠高飛横四海戚姬子母誠堪憂
宫中舉眼皆深讐倉卒還有安劉計付與他年周綘侯
南山主人舊公族手撫十松憶空谷請看四老為時出
丈夫何可終幽獨
輞川圖為趙明府題
輞川莊上王右丞勛名不惜惜閒情平生能詩復能畫
襟抱直與秋旻清莊後莊前足野水遊魚跳擲閒鷗起
落花冉冉夕陽多曙色溶溶夜山紫凉風曉月各有情
柳綠桃紅春幾許湖海同心有裴孟休沐聯鑣自朝市
椒園竹嶺動經旬指點壺觴到爾汝酣眠未覺早鶯啼
樹深不礙黃鸝語生綃險韻任冥搜麗曲靚粧隨處所
一身張弛不關人千古精英疑未死世人尚友憶遐蹤
坐對殘縑如對史此本摹來若有神見說瀛東鄭宗楚
昔人豈曰非吾曹昔何太逸今何勞如今縱有輞川在
簿領束縛誰能逃李唐愛士惜臣下禮若相憐恩若借
破軌常寬跅弛材微瑕恐掩連城價李白沈酣終不廢
杜牧疎狂足呌罵内直乃至夜延客警蹕親逢意不訝
巖廊寂寂體常尊清晝遲遲政多暇以兹寬裕得勝遊
遂使流傳作佳話不獨輞川有兹勝江山隨處開圖畫
假使當年尚嚴刻地主戚戚山靈怕公衙終日懼不免
寧有心情到山舍苔茵草廣誰所賜國士便須以死謝
安得此語入風謠直把無為佐玄化十松居士五柳徒
年來苦被簡書拘家在江東未得去無言空對輞川圖
五陵公子夜宴圖為盧潤卿題
玉露無聲墜井梧秋風瑟瑟滿衣襦高堂燈火堪入夜
王孫殽醴盈庖厨美人一粲千金重紅綃夜夜清尊共
琵琶幾曲度新聲瑟琴古調將安用海棠顔色芙蓉粧
麝臍龍腦參差香寧知里巷有貧婦終年蠶織無完裳
永夜驩呼晝未改黃昏猶帶餘酲在兩兩同期白首歸
豪俠相傾意如海盛衰倏爾違人心肝胆人心君未忱
平生杯酒在何處閒庭寂寂哀蛩吟太學書生窮莫伍
短檠未脱陳編苦厭見浮雲變態多一盞藜羹常閉戸
邢秀才魁星圖
萬事不厭從平易獨有文章貴神異文不神異只陳言
餖飣徒以多為累邢生有志魁天下六籍百氏久酣醉
愛向瑰竒發孤唱不以卑凡等衆智落筆變幻怪百出
見者誰能不驚悸糟粕若人累千萬流汗不禁遠走避
他年文戰用斯售錦標孤格立可致譬如市賈售貨賄
常品雜陳終不視鮫人蕃客擕短囊衢巷喧呼競窺伺
燕雀鷄鶩日啾啾堂室尋常見乳字忽聞威鳳出丹山
聾瞽亦知為世瑞人情恒愛詫希見况復斯文入神思
請君試看魁星圖作者固應有深意魁名竒貎兩相藉
堪與吾曹作赤幟君不見樊紹述盧玉川詩文佶曲不
能句千古休光日麗天
剪韭軒即事
五侯盤饌羅烹燔麗歌偏稱如飛軒儒宫一畆足風雨
垣頽屋漏誰籬籓頑隂良夜來佳友斗室罄懸百未有
呼僮汲水溉釜鬵自涉東園剪新韭大韭數寸方吐花
小韭出土才新芽一剪一握意未厭笠蓑任逐飄風斜
瀟瀟徹夜雨未歇明朝肥嫩猶堪誇火活羹調清可掬
飫腸滿碗甘于肉人生有食飽即休五鼎何為日僕僕
書生口腹真草草膏梁畢世迹如掃借問軒中尚友誰
見說東京郭有道
悼烈女劉若蘭
嗟吾父憐吾母豪俠顧家郎饒舌里中婦嗟吾母憐吾
父但願兒有歸不念兒心苦兒有締姻在遠州顧郎信
美非兒儔十年約誓安可棄一髮綱常誰為謀谿谷隨
人天地窄此身真與兒為讐便拚一死永相謝漳河萬
古波東流耿耿素心皎如日森森白刃寒生秋願得他
生諧伉儷鄉井相看共白頭
合浦曲
合浦之水深且渾水勢直欲包崑崙海雲嶺霧怒相盪
迷冥遠近恒昏昏中有老蚌歲復歲沈默一任波聲喧
藏深不為鷗鷺伺性静不逐鯨鯢奔驪龍水底自酣睡
雲霄何日風雷騫
玉階怨
井桐浙瀝垂寒露綺窗夜夜疎螢度無言欹枕望明河
河畔繁星不知數永巷迢迢御水深羊車消息空沈沈
驀聞長樂歌鐘發滿榻秋風獨擁衾
前有猛虎行
前有猛虎後有蛇血吻怒目聲呀呀狂飇落木山欲裂
山中白骨紛如麻寧使蛇有足莫使虎有翼蛇雖添足
竟何為虎如有翼誰堪敵山林虎猛亦怕死終歲不敢入
城市君不見城中猛虎垂饑涎吮民膏血不怕天
大梁車馬行
高軒日日紛如蟻九陌泥塗沒雙軌夜久征塵猶蔽天
喧呼聲應黃河水五侯賓從何紛紜氣吞七澤凌重雲
不識屠沽老朱亥聲名虚負信陵君
五禽言
泥滑滑歸人須及晴乾發一朝䧟濘失通衢曲街其柰
王生襪泥滑滑
不如歸去衡茅儘有棲遲處十畆沙田野水濱廟堂鐘
鼎饒憂慮不如歸去
脱却布袴後園桑柘濃如霧去年紬絹盡輸官今年幸
遇廉叔度脱却布袴
行不得也哥哥亂山險惡豺狼多狂飇飛礫天地暗岐
路縱横將柰何行不得也哥哥
提葫蘆沽美酒伊傅功勛竟何有比鄰新釀隔籬香瓦
盆隨處堪濡首提葫蘆沽美酒
古北邙行
北邙山高高百武山中墳墓難指數繐帷丹旐日日來
相將來作山頭土道傍哭送多近親聲振林木干蒼旻
袖中忍痛看遺字丁寧只恐兒孫貧新墳昨夜初封樹
墳邊血淚無乾處舊墳摧塌誰堪主老狐夜與石麟語
今日凄凉擁一抔當年意氣雄千古斷碑年月難重摹
縱横欹側都銷腐詞人冥撿入毫芒只與樵人磨巨斧
蔓草縈纏白骨寒白楊蕭瑟啼秋雨亂峯高處望通津
山鬼揶揄常笑人
行路難
途人盡說途中好市酒村羹常醉飽有身何用事犂鋤
有錢何地非堂奥里中遊俠聞之喜恥向丘園坐枯槁
青鞋布襪去如飛南登匡阜東蓬島一朝暮夜失通衢
月深雲黑山窅窅遠聞豺虎嘷前林下見虺蛇蟠茂草
平時自愛千金軀此中生死竟難保歸來緊緊閉柴關
回首舊遊心若擣朝舂秔稻暮烹雞餘生誓共妻孥老
黃昏失脚落階砌脛骨摧傷增懊惱咫尺庭前有畏途
何必羊腸與鳥道
古詩寄王中丞三首
昔年攬轡甘陵道花逕為君曾獨掃藤蘿初受月華明
蒿艾偏驚霜信早出門執手重丁寧昨夜床頭奏草成
猿鶴東山莫相怨謝安須起為蒼生
庭前燦燦薔薇花秋風落盡生荆棘黃雀啣來捧主人
彈石横遭死簾隙世情翻覆是讐恩春華徒爾怨王孫
丈夫志氣自有在眼底區區安足論
干旌纔逹古瀛區千里妖魑一夜除霄漢誰問三昧手
風雲常護四明居絲苓有意青松壑春條無力春隂薄
山中藜莧未充腸暮倚衡門望寥廓
二李生
東村李生蜀方伯犀帶金緋光棨戟封章三上大明宫
乞得身閒髮未白西村李生老從事飽喫鞭捶忘啐詈
部使命休不肯休屢呌閶闔干勢位沙溪狂士老彌狂
怕聽時事生雌黃二生同心復同姓業同筆硯生同鄉
胡為末路異軌轍眼底誰工復誰拙雞蟲得失安能知
蝜蝂高緣徒自滅西飛白日東流水勸君為君惜寸晷
年踰六十尚奔忙不見北村楊豸史
贈盧時賜從事
白馬金羈氣浩然客衣前日别幽燕搖搖易水秋風外
窅窅瀛洲夕照邊行人隨處問名姓爭識盧家美少年
歸來下馬拜堂序鄰翁趨走肩相駢堂上尊翁湖海士
心在山林身在市汪汪千頃學黃憲散積千金羞范蠡
昔年坎坷居貧時英風不為寒饑衰花徑深深閒不掃
手摩孤劒酬相知魯朱郭解猶碌碌肯逐里中遊俠兒
晩歲優游單富厚太虚浮雲元未有燕雀飛飛候簾幕
英賢日日同杯酒中夜鄉閭來叩門劇孟季心思尚友
蒺藜古道險且艱獨與先公日往還行輩都抛鐺杓外
情好渾如伯仲間我公棄背三十載遐想顒顒久未改
號呼昆季告同社建祠羽禋設脯醢晨鐘暮鼓年復年
音容蚤夜依稀在時時對我談舊事俛首歔欷淚成海
若翁我本兄弟流南金瓊玖何時投泉臺有目終不瞑
半生空自慙箕裘今日冠裳明晝錦使我一見開狂眸
數年負歉且自慰固知善慶恒相儔酌酒起舞叩玄化
清風習習天悠悠人生有子在仕版一身温飽復何求
有官不必居鼎鼐生兒何必封公侯一經可教田可植
醉鄉何地非良謀從此斑衣日取樂人間萬變真浮漚
唐明皇賞牡丹圖為李孟川題
三郎愛花兼愛春春遊日日懽心神竒葩異草滿上苑
承歡無限如花人錦雲紅映溝池水玉質瓊枝笑相倚
樂事元非為賞心只藉豪奢媚妃子海棠開盡荼醿老
惆悵一番花事了收拾殘春到牡丹宵衣數問龍樓曉
熒熒初日透深藂一一新粧鬭妍巧天上分來事有無
洛陽剩得春多少咸京不惜惜芳菲一刻歡悰輕萬幾
華清宫裏香醒醉花萼樓前雲想衣小者如盂大如斗
衛娥越女朝酣酒招腰舞態惠風前掩泣柔情膏雨後
雨膏風惠顔如沃繡被紗籠手未觸半吐頻摧羯鼓聲
亂翻偏稱霓裳曲劇愛翻嫌花信遲嬌姿忍見春寒欺
竒絶故應人未識丁寧常恐蝶先知侵朝歡賞達黃昏
夜半襟襦尚酒痕顧景却愁開謝易濃隂還喜條枚繁
韓休老死九齡廢花神奪盡苞桑計栽培全仗楊國忠
秦虢時時固根蔕北風一夜烟塵滿花容狼籍春容减
明日韶華屬禄兒可惜腥膻汙池館有地莫栽無實花
有情莫騁無窮奢深紅豔紫世安用岷江蜀道天無涯
愛花往往傾人國金蓮玉蕊聞宿昔草木無情尚禍胎
况復多情更妖色鄧林喬木千尺強成都松柏參天長
大材遠地只自愛肯與瑣瑣爭春光孟川方伯今梁棟
楩楠梧檟明堂重蹊成桃李終不言節比筠篁晩彌勁
平生不著看花眼歲寒獨與江梅共調羹佳實在商巖
指日君王有清夢
送楊北渚尹壺關
金烏拂羽扶桑曉白駒遠策壺關道纖塵不敢到征衣
花柳低垂日杲杲君心寒貯萬斛冰君才水湧三江清
宦途夙抱林泉興垂髫已負文章名先公老儒富詩禮
有弟西臺振風紀陳家堂序難弟兄劉向休名同父子
我性慵疎君曰賢平生風雨牀相連屢向詞鋒驚白戰
綺寮歘忽生雲烟鼎彝不日歸清廟巨鰲戴山不受釣
剴切劉蕡終下第陸沈羅鄴空高調平生北渚汪洋波
東流散入任城河一倅六年心力破功勛只向河湄多河
湄居民千萬數飽飫仁風想眉宇驩聲果爾召休徵次第
麟兒來接武物理乘除自有期策名豈令君獨竒輸他
魏闕金蓮燭贏得燕山丹桂枝今年再陟壺關令琴囊
書篋知清政百里暫屈龐士元一方久慕張忠定嚶嚶
蟲篆多歴年凛凛牛刀初作用軒車到處駭魚鳥閭閻
從此無貧病昨朝與君諧晉秦妻孥共喜門楣新今日
題詩送君去臨岐似覺情猶親壺山高高潞水深數聲
風笛愁人心政成明歲報天子洗耳漳河聽好音
送盧生潤卿判濟寧
幾年隨我沙溪上烟月扁舟獨來往一朝去作太學賓
無限瑰玫徹清響何蕃聲價滿都門郭泰弘深衆標榜
歸來騶從夜傳呼天外恩光薄林莽除書借問將何之
濟州去佐黃堂長州城側近臨官河聞道年來沙磧多
風霾往往壅隄岸中流望望成岡坡今年况復春夏旱
乾枯湮塞當如何東泉戔細南望淺潤通敢望來餘波
國儲萬艘屈指到安得大雨傾霶𩃱往年有人事綜理
小知沾沾只自喜入水開塍膚盡裂登山伐石血滿指
徒費公家萬萬緡萬人枕藉河邊死滿路哭聲振林木
泉臺有恨隨流水至今談者作口實纔說鑿排即掩耳
瘡痍旦夕思良俊詎可吹虀空坐視念君此去誠艱難
把袂浩歌情未已發硎利器試盤根用世竒勲在良士
危疑艱大敢負荷鳳翥鵬飛眼底是君才秋水霜初落
高致赤城霞孤起莫將短髮負烏紗竚見休光映青史
題盧潤卿所藏陳所翁畫龍
畫師曾聞說所翁書雨即雨風即風濃雲迷霧隨意布
六合彷彿還鴻濛神龍拏雲忽直上鱗䰇頭角排層空
蜿蜒夭矯不受羈光芒變怪摇雙瞳想是劍津初物化
不然初起南陽中胡為神異乃若此使我一見心冲冲
只今歲旱麥盡死一冬無雪天如烘深林固應有枯槁
迅雷何日驚癡聾何當騰踏穿墉去飛流濺沫蘇困窮
願學真真呼姓字安得妙筆如葉公金城况遠數千里
屯膏壅澤尤難通盧侯素具為霖手文章術業今宗工
此行好試隨車雨莫使陳鄭專前功
倪鋤帶經圖
明良何日逢佳遇幾見鵰鵬沒烟霧隴上荒田且未鋤
手把殘篇倚高樹早歲辛勤老未休由來經史非良謀
君不見里兒未識兔園册綺筵夜夜驩青樓
戲題兒子若谷扇
火雲燒空千萬里高堂都似薰籠裏正須紈扇一揮揚
纖塵不敢來衣裳須臾懷袖清風遍却笑炎凉輕易變
時舒時卷亦自如爾今久卷何時舒
七謠贈璞岡趙明府
自枚乘七發之後作者遂以七為體曹植七啟
張協七命傅毅七激張衡七辨以至崔駰馬融
王粲陸機之屬各有七依七廣七釋七徵之作
腴詞麗旨膾炙百世當時被揄揚者固已天壤
與敝矣惟我侯善政無非可師余不敏不足形
容萬一勉為七謠續貂前烈格調卑陋不足以
言詩故以謠名耳情見乎辭俟觀風者採之
孤高謠(近日諛侫成風見貴勢畏若神明趨拜稱謂有不忍言者至對寒士則倨傲若無人)
(然侯上交不謟下交不瀆于學宫師友尤有恩禮其萬夫之望與作孤高謠)
羣哇向人爭嗚嗚雅音大吕聲為孤洪流四野鍾波濤
遠洲小渚形方高假令鄭衛無滛聲韶頀何由得雅名
下流沮洳無溟渤岱宗華嶽何突兀濛濛乎憧憧乎吾
慮其忒人以為特昔以為同今以為崇乎
寒冰謠(自下車來萬染俱忘平日巧苞苴善關節者側目而過作寒冰謠)
中州淇水來潑潑介鱗無數沾涓沫流入漳河愈覺清
臨流誰識源頭活化作膏池一片冰炎威都被清風奪
冰之清貯玉壺兮凝水精纖塵無地可附著瑶池月色
光盈盈冰之寒冷風積雪山紇干烏鴟燕雀不敢近溝
穴深處藏狸貆乞兒一任附炎熱仙人笑撫碧琅玕
弭盜謠(近日多盜非盡吾民之罪也盗生無禁治之術乃保庇之人有擒盗詣公庭者又罪)
(責之人孰不為盗也侯來甫數月四境肅然禾稼遍郊馬牛被野然則前日之多盗果民之罪)
(邪非邪作弭盗謠)
往年盗如雲雲生頃刻成氤氳今年盗如雨一齊清明
還快覩往年城市紛匕首今年村落鎔刁斗風鳴犬吠
總不關夜夜黃鷄與白酒衣毳衣綰墨綬嚴使君慈父母
息訟謠(吾邑素以訟為恥近日來官府畏健訟者之持其後也恒以恩煦之有訴即理有控)
(即勝往往獲大利人爭效慕昆弟子姪至以注律相授受侯衡平水止物無遁情此輩屏跡效)
(慕者悚懼作息訟謠)
小民愆乾餱健訟水赴壑隄防猶恐潰况乃輕排鑿年
來訟牒紛如毛朝呼夜捉聲嘈嘈省臺部使等閒事直
呌閶闔干西曹自從去歲冬十月突隳滅跡喧聲歇仲
尼貴明德君子戒謀始狡誣不敢盡無情敢再強顔探
風旨空庭啼鳥和琴聲永日一簾清若水
懾暴謠(豪強横行街市武斷鄉曲甚至酗酒直至縣庭捽胥吏出不遜語令據案噤不敢發)
(言已七八年於兹數月來此輩望風遠去巷陌寂然作懾暴謠)
豪強視法等兒戲長揖長官捽胥吏妖狐假得虎威歸
犢麛雞豚避無計西風一夜明嚴霜蒿萊殺盡妖狐藏
老稚相看笑啞啞手指門闑談庭堂何為近來不見惡
少至躶身號呌堂中央郭解死齊民歌魯朱門外張雀
羅
捕蝗謠(今年五六月侯親捕蝗于境内炎風酷日勞苦萬狀余往候之見其唇焦口燥面黑)
(如漆不勝歎服仁哉侯之心也民有捕不盡蝗力者重罪不貸故蝗飛蔽天禾無少損作捕)
(謠)
蝗莫飛蝗莫飛閭閻赤子方啼饑蝗莫育蝗莫育田野
青苗未成熟汝飛漫天復育子將使吾民駢首死吾受
命吾專城誓與吾民同死生汝不盡滅吾不去吾曹與
汝元無情手瘡痍面黧黑郊原彌望黃雲色
甘霖謠(吾邑凋瘵比他邑為甚然顧以代他邑征役銀多至數千兩侯恒以為病嘗吁嗟自)
(詫曰以殷富代凋瘵可矣乃以凋瘵代殷富乎今年夏久不雨侯毅然曰冤抑召旱是豈不在)
(我急移牒高位乞為豁除天乃大雨遠近沾洽歲榖用登民欣欣以相告古稱隨車雨御史雨)
(其此類耶作甘霖謠)
今年夏月久不雨枯朽朝朝望天宇使君俛首坐堂上
無言心念三農苦古來仁覆稱旻天旻天忍不吾民憐
却恐民心百冤控無地和風乖戾高陽愆君不見東海
湄冤孝婦三月亢旱成焦土又不見政不節禱桑林自
責片語天為霖急尋案牒理故事眼底紛紛拂人意強
將征役代他邦忍朘膏脂媚大位短章一騎飛紅塵任
他郡臬怒詈臺端嗔一章猶自可再章驚人心三章四
章語轉峻和風旭日成隂森得請公移猶未下行潦水
溢漳流深
招隱歌贈李從周三首(余負罪返故山徜徉終日殆與貧賤相忘回首宦境)
(輙愬愬然真畏途也姻友李從周本山中人乃為鎮市長意甚不欲屢乞歸未得噫余城市而)
(山林以為樂從周山林而城市其將以為憂乎乃作三歌以招之)
山之中兮茅屋渠渠女組紃兮男詩書烟雲而侶兮芰
荷而裾聽風泉之泠泠兮忘陋巷之為居無毁譽之拂
膺兮無簡書之侮予胡為乎市之中兮冒埃壒之紛如
蚤歸來兮山之隅山靈笑人方揶揄
市之中兮塵沙乾際兮坤崖驚濤破岸兮狂飇摧花濟
無舟兮馳無車伊人素履兮何以為家蚤歸來兮途不
賖聽桑顛之鳴鷄兮候屋角之朝霞
城中胥臺暴如虎横索金錢又尊爼爭將魚肉視坊廂
礪爪磨牙向鬵釜意氣誰敢少違逆不見昨朝對尉簿
囁嚅巧附笙簧詞愆尤行與髠鉗伍前途日落風雨惡
雲深泥滑青衫薄蹇驢獨策將安之村村閉戶烹藜藿
何似歸途如砥平閒庭怨殺孤棲鶴
送盧廷彦南遊(廷彦晩歲躭嗜虚玄將有瀟湘之遊賦此壯行色且以堅其志)
九月十月天肅清清霜黃葉堆軒楹道人曉起問蒼昊
手梳白髮心怦怦百年浮世終有盡萬物于我元無情
緇塵障天泥没路大夢誰向邯鄲醒向平徒自累婚嫁
終南山色年年青山中羽流愛岑寂閉門不管秋蟲鳴
閒雲低低入窗戶野鶴夜夜啄青精靈境久抱幽棲志
胡為世網空咿嚶明朝便當謝絶去妻孥任爾罄瓶罌
江湖浩渺天地闊風中飛絮波中萍綠松翠竹靜相對
紫芝黃菊修頽齡鷄鳴急起戒行李擡頭先寘黃庭經
劉堯臣重葺明倫堂扶病草數韻旌之并以儆夫
見義不為徒捐貲以餙梵宇琳宫妖祠滛祀者
憶昔正德庚辰時一春淫雨無寧期泮宫墊沒棟宇壊
階墀淼淼成澤陂荒蕪終日蛙爭噪廟貎仆地誰能支
我聞急往拜泥淖瞻依戀戀垂涕洟歸來齋沐告縣宰
鼎新只煩幾指揮賤貧不足動觀聽省躬敢復嫌遲遲
嗟哉聖道等天地胡乃自外生成為急解簪珥典衣帽
鳩工命匠同修治苟完足取待風雨不向垣塢論崇卑
于今&KR1554;忽三十載丹青剥落塗離披殿廊門廡固無恙
堂齋危墮將傾欹横經問道無處所注漏何自容臯比
宫墻過者日千萬寧肯側目來相窺豈無高位力足辦
亦有富盛貲堪施徼福喻利心彌切周行茅塞趍山蹊
今日漢壽亭侯廟明日碧霞元君祠緇流黃冠有建創
泰華不足方榱題一聞黌舍興土木拊膺頓足攢雙眉
永川王侯蜀良士下車趨謁心神悲興學勸士日我責
敢同他務姑徐徐旁觀四境諗耆舊堯臣劉子堪承之
劉子吾鄉舊閥閱牙籖鄴架饒書詩手持符檄往事事
捐貲累百心熙熙病中忽聞事就緒不覺賞歎還嗟咨
急揮筠管道高誼愧無玉珮瓊琚辭
為曹廷潤題魚圖
昔年走馬官京畿見說畫魚劉錦衣江湖浩渺一塗抹
蛟螭神怪隨指揮家居僻巷曲復曲駕枉日日來旌旂
殘縑今日得半幅明日筐篚羅門扉方塘十笏映堂序
芰荷鋪水天容輝鱣鮪鱨鯊争鱍鱍蜻蜓蛺蝶故飛飛
君侯搦管坐池上蟲魚適意同忘機落筆信手入神妙
俗師自覺多依違大魚七日見首尾小魚纔足分鱗鬐
溟渤高飛九天外武陽下筯千頭餘無小無大意與會
苦心只許良工知嗟余有目未荆識葉龍趙馬知瑰竒
曹君何處又得此使我一見心縈絲年來風雨沙溪上
觀瀾無術慙漣漪烝然有魚不受釣扁舟六物空追隨
在藻敢忘君子樂鼓枻時聞漁父辭鉛槧平生無好句
乾坤俯仰繫遐思
駱孝子廬墓詩(吾邑東北有村日駱家莊莊甿駱宗仁蚤死妻商氏撫遺孤駱克讓)
(三十餘年嘉靖癸卯商沒克讓念父死葬送不如禮追恨無能為情又值母喪哀毁若割既啓)
(藏合葬徬徨阡隴間不去曰吾何忍置吾父吾母于荒閴無人之境而歸樂室家乎乃于墳左)
(作小廬伏匿其中日躬親負土衰絰遶松楸哭呌三年如一日丁未六月鄉人勸之歸咸謂克)
(讓兹事原百行關風化通神明非文字揄揚紀述恐或湮沒無以歆動來世且孝思者無所慕)
(效嗚呼世衰道敝人心不淑吾鄉近歲亦有三四人廬居墓次者孝情哀思不減克讓然以其)
(讀書游宦及舊家子姓招人妬忌謗訾易生若克讓生與耒耜為伍性非文藝所化家無詩禮)
(相沿而純孝天成人雖欲訾之將何以為口實也爰作長歌勒石墓道使過者商聲謳吟播揚)
(無極于世道不無小補云)
駱家原頭鬼夜哭寒風衰草聲䔩䔩狐嘷鴟嘯若同悲
有人嗚咽吟莪蓼攢眉低首恨終天萬古遐思情一掬
吾父棄背三十年傷哉吾母今不糓泉臺音容終不見
安用此身生碌碌鳥飛不盡天漠漢忍使吾親此孤獨
古稱事死如事生誰向荒原問水菽亟遣妻孥歸守舍
日傍丘墳奉饘粥黃昏清曉雙涕淚斜風注雨半間屋
墳邊淚濕無乾土怨雲夜夜來棲宿李興擗踊生芝草
王裒攀號枯柏木凄凄中野餘三年赫赫賢聲震鄉曲
鄉曲義士共捐貲遠村近村車馬簇函書走介徵我詞
隧道貞珉高矗矗由來天性本相同景從雷動同伸縮
在昔互鄉與勝里千年聞者心猶恧于時縱有斯人徒
青蝇蒼狗終不淑乃知吾鄉風俗厚萬石里門鄭公谷
清時孝治光四海以兹便可入薦牘孝子忠臣非兩事
移孝豈肯為國辱深卷無人採風謠通衢見說多推轂
丹楓滳露自泣血白楊長夜應瞑目我言安足為重輕
世情隨處生寒燠謾拈筠管動悲吟會見楚聲來陸續
秋容淡淡滿長空不管西飛白日速
沙溪集卷十八
