甲乙集卷第六
餘杭羅隱昭諫
詩
送支使蕭中丞赴闕
八年刀筆别京華歸去青冥路未賖今日風流
卿相客舊時基業帝王家彤庭綵鳳雖添瑞望
府紅蓮巳減花從此常僚如有問海邊麋鹿斗
邊槎
送人歸湘中兼寄舊知
青溪煙雨九華山亂後應同夢寐間萬里分飛
休掩袂兩旬相見且開顔君依宰府貂蟬貴我
戀王門鬢髮斑爲謝伏波筵上客幾時金印擬
西還
自貽
衰老應難更進趨藥畦經卷自朝晡縱無顯效
亦藏拙若有所成甘守株漢武巡游虚軋軋秦
皇吞併謾驅驅如何只見丁家鶴依舊遼東歎
綠蕪
暇日感懷因寄同院吳蛻拾遺
璧池清秩訪燕臺曾捧瀛洲札翰來今日二難
俱大夜當時三幅謾高才戲悲槐市便便笥狂
憶樟亭滿滿杯猶幸小蘭同舍在每因相見即
銜哀
偶興
逐隊隨行二十春曲江池畔避車塵如今夢得
將衰老閑看人間得意人
題鑿石山僧院
日夜潮聲送是非一迴登眺一忘機憐師好事
無人見不把蘭芽染褐衣
圉城偶作
東望陳留日欲曛每因刀筆想夫君自從郭泰
碑銘後只見黃金不見文
烏程
兩府攀陪十五年郡中甘雨幕中蓮一缾猶是
烏程酒須對霜風度泫然
送楊鍊師却歸眞浩巖
宦途不復更經營歸去東南任意行别後幾回
思會面到來相見似前生久居竹蓋知勤苦舊
業蓮峯想變更爲謝佯狂吳道士耳中時有鐵
船聲
暇日投錢尙父
牛斗星邊女宿間棟梁虚敞麗江關望高漢相
東西閤名重淮王大小山醴設闘傾金鑿落馬
歸爭撼玉連環自慚麋鹿無能事未報深恩鬢
巳斑
覽齊史(張翰思吳中鱸膾蓴&KR2897;)
齊王僚属好男兒偶覓東歸便得歸滿目路歧
抛似夢一船風雨去如飛盤擎紫線蓴初熟筯
撥紅絲膾正肥惆悵中途無限事與君千載兩
亡機
感别元帥尚父
玉函瑶檢下台司記得當時捧領時半壁龍蛇
蟠造化滿筐山岳動神祗疲牛䑛犢心猶切隂
鶴鳴鶵力巳衰稚子不才身抱疾日窺眞跡淚
雙垂
尚父偶建小樓特摛麗藻絶句不敢稱
揚三首
結搆叨馮柱石材敢期&KR1242;蓋此徘徊陽春曲調
高難和盡日焚香倚隗臺
玳簮珠履愧非才時凭欄干首重迴只待淮妖
剪除後别傾巵酒賀行臺
欄檻初成愧楚才不知星彩尚迃迴風流孔今
陶鈞外猶記山妖逼小臺
題玄同先生草堂三首
杳杳諸天路蒼蒼大滌山景輿留不得毛節去
應閑相府舊知已教門新啓關太平匡濟術流
落在人間
先生訣行日曾奉數行書意密尋難會情深恨
有餘石橋春暖後勾漏藥成初珍重雲兼鶴從
來不定居
常時憶討論歷歷事猶存酒向餘杭盡雲從大
滌昏往來無道侶歸去有台恩自此玄言絶長
應閉洞門
城西作
從軍無一事終日掩空齋道薄交游少才疎進
取乖野禽鳴聒耳庭草綠侵階幸自同樗櫟何
妨愜所懷
冬暮城西晚眺
謬忝蓮華幕虚沾栢署官欹危長抱疾衰老不
禁寒時事巳日過世途行轉難千崖兼萬壑只
向望中看
秋霽後
淨碧山光冷圓明露點勻渚蓮丹臉恨堤柳翠
眉顰蟬巳送行客鴈應辭主人蠅蚊漸無況日
晩自相親
茅齋
從事不從事養生非養生職爲尸禄本官是受
恩名時態巳相失歲華徒自驚西齋一巵酒衰
老與誰傾
使者
使者銜中旨﨑嶇萬里行人心猶未革天意似
難明四海霍光第六龍張奉營陪臣無以報西
望不勝情
途中逢劉知遠
吳■煙波裏巢由季孟間只言無事貴不道致
身閑别渚蓮根斷歸心桂樹頑空勞鍾璞意塵
世隔函關
遁跡
遁跡知安住沾襟欲柰何朝廷猶禮樂郡邑忍
干戈華馬憑誰問胡塵自此多因思漢明帝中
夜憶廉頗
隴頭水
借問隴頭水年年恨何事全疑嗚咽聲中有征
人淚自古無長策況我非深智何計謝潺湲一
宵空不寐
秦中冨人
高高起華堂區區引流水糞土金玉珍猶嫌未
奢侈陋巷滿蓬蒿誰知有顔子
思歸行
不耕南畒田爲愛東堂桂身同樹上花一落又
經歲交親益相薄知已恩潜替日開十二門自
是無歸計
即事中元甲子
三秦流血巳成川塞上黃雲戰馬閑只有羸兵
填渭水終無竒士出商山田園已没紅塵内弟
姪相逢白刃間惆悵翠華猶未返淚痕空滴劒
文斑
魏城逢故人
一年兩度錦江游前值東風後值秋芳草有情
皆礙馬好雲無處不遮樓山將别恨和心斷水
帶離聲入夢流今日因君試迴首淡煙喬木隔
緜州
游江夏口
醉别江東酒一杯往年曾此駐塵埃魚聽建業
歌聲過水看瞿塘雪影來黃祖不能容賤客費
禕終是負仙才平生膽氣平生恨今日江邊首
懶迴
春思
蕩漾春風渌似波惹情摇恨去傞傞燕翻永日
音聲好柳舞空城意緒多蜀國暖迴溪峽浪衞
娘清轉遏雲歌可憐戶外桃兼李仲蔚蓬蒿柰
你何
黃鶴驛寓題
野雲芳草遶離鞭敢對青樓倚少年秋色來催
榆塞鴈人心先下洞庭船高歌酒市非狂者大
嚼屠門亦偶然車馬同歸莫同恨古人頭白盡
林泉
安陸贈徐礪
靈蛇橋下水聲聲曾向橋邊話别情一榻偶依
陳太守二年深憶禰先生塵欺鬢色非前事火
爇蓬根有去程還把餘杯童相勸不堪秋色背
鄖城
寄鍾常侍
一從朱履步金臺蘖苦冰寒奉&KR0901;台峻節不由
人學得遠途終是自將來風高漸展摩天翼幹
聳方呈構厦材應笑樟高舊同舍九州無驗滿
爐灰
中秋夜不見月
隂雲薄暮上空虚此夕清光共破除只恐異時
開霽後玉輪依舊養蟾蜍
魏慱羅令公附卷有迴
寒門雖得在諸宗棲北巢南恨不同馬上固慚
銷髀肉幄中由羡愈頭風蹉蛇歲月心仍切迢
遞江山夢未通深荷吾■有知已好將刀筆爲
英雄
寄處默師
甘露卷簾看雨脚樟亭倚柱望潮頭十年顧我
醉中過兩地與師方外游久隔兵戈長寄夢近
無書信更堪憂香爐煙靄虎溪月終棹鐵船尋
惠休
病中上錢尚父
左脚方行右臂攣每慚名跡汚賓筵緃饒吳主
容衰病爭柰燕臺費料錢藜杖巳乾難更把竹
轝雖在不堪懸深恩重德無言處迴首浮生淚
泫然
甲乙集卷第六
