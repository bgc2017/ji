甲乙集卷第五
餘杭羅隱昭諫
詩
省試秋風生桂枝
涼吹從何起中宵景象清漫隨雲葉動高傍桂
枝生漠漠看無際蕭蕭别有聲遠吹斜漢轉低
拂白榆輕寥泬工夫大乾坤歲序更因悲■歸
客長望一枝榮
思故人
故人不可見聊復拂鳴琴鵲繞風枝急螢藏露
草深平生四方志此夜五湖心惆悵友朋盡洋
洋漫好音
寄陸龜蒙(李相公在淮南徵陸龜蒙詩)
龍樓李丞相昔歲仰高文黃閣尋無主青山竟
未焚夜船乘海月秋寺伴江雲却恐塵埃裏浮
名點汚君
題方干詩
中間李建州夏汭偶同遊顧我論佳句推君最
上流九霄無鶴板雙鬢老漁舟世難方如此何
當浣旅愁
秋江
秋江待晚潮客思旆旌遥細雨翻蘆葉高風却
柳條兵戈村落破飢儉虎狼驕吾土兼連此離
魂望裏銷
寄制誥李舍人
梁王握豹韜雪裏見枚皐上客趨丹陛遊人歎
二毛門閑知待詔星動想濡毫一首長陽賦應
嫌索價高
秋日懷孟夷庚
秋日黃陂下孤舟憶共誰江山三楚分風雨二
妃祠知巳秦貂没流年賈鵩悲中原正兵馬相
見是何時
送李右丞分司
分曹得洛川讜議更昭然左省曾批勑中臺肯
避權所悲時漸薄共賀道由全賣與清平代相
兼直幾錢
郴江遷客
不是逢清世何由見皂囊事雖危虎尾名勝汨
鴛行毒霧郴江闊愁雲楚驛長歸時有詩賦一
爲吊沉湘
感舊
劒佩孫弘閤戈鋌太舊營重言虚有位孤立竟
無成丘壠笳簫咽池臺歲月平此恩何以報歸
處是柴荆
鷹
越海霜天暮辭韜野草乾俊通司&KR0674;職嚴奉武
夫官眼惡藏蜂在心麤逐物殫近來脂膩足驅
遣不妨難
秋日寄狄補闕
紅塵擾擾間立馬看南山謾道經年往何妨逐
日閑病中霜葉赤愁裏鬢毛斑不爲良知在驅
車巳出關
寄易定公乘億
謝舞仍宫柳高竒世少雙侍中生不到園令死
須降班秩通烏府罇罍奉碧幢昭王有餘烈試
爲禱迷邦
寄大理徐郎中
佐棘竟誰同因思證聖中事難忘顯報理合有
隂功官序詵枝老幽塵范甑空幾時潘好禮重
與話清風
寄蘇拾遺
早歲長楊賦當今諫獵書格高時輩伏言數宦
情疎慷慨傳丹桂艱難保舊居退朝■藁草能
望馬相如
寄許融
多病仍疎拙唯君與我同帝鄕年共老江外業
俱空燕冷辭華屋蟬涼咽晚叢白雲高幾許全
屬採芝翁
寄禮部鄭員外
欒郄門風大裴王禮樂優班資冠雞舌人品壓
龍頭夜直爐香細晴編䟽草稠■聞潘散騎三
十二悲秋
菊
籬落歲云暮數枝聊自芳雪裁纖蘂密金坼小
苞香千載白衣酒一生青女霜春叢莫輕薄彼
此有行藏
臺城
水國春長在臺城夜未寒麗華承寵渥江令捧
杯盤宴罷明堂爛詩成寶炬殘兵來吾有計金
井玉构欄
舊遊
良時不復再漸老更難言遠水猶經眼高樓似
斷魂依依宋玉宅歷歷長卿村今日空江畔相
於只酒罇
寄虔州薛大夫
祝融峯下别三載夢魂勞地轉南康重官兼亞
相高海鵬終負日神馬背眠槽會得窺成績幽
䆫染兔毫
蘇小小墓
魂兮擕里城由未有人耕好月當年事殘花觸
處情向誰曾豔冶隨分得聲名應待吳王日蘭
橈暗送迎
寒食日早春城東
青門欲曉天車馬巳喧闐禁柳疎風細墻花拆
露鮮唯言誇麗景只是歎流年不得高飛便迴
頭望帶鳶
秋日懷賈隋進士
邊宼日搔動故人音信稀長纓慚賈誼孤塚憶
韓非曉匣魚腸冷春園鴨掌肥知君安未得聊
且示忘機
亂後逢友人
滄海去未得倚舟聊問津生靈寇盗盡方鎮改
更貧夢裏舊行處眼前新貴人從來事如此君
莫獨沾巾
殘花
巳歎良時晩仍悲别酒催暖芳隨日薄輕片逐
風迴黛歛愁歌扇粧殘泣鏡臺繁隂莫矜衒終
是共塵埃
秋日冨春江行
遠岸平如翦澄江靜似鋪紫鱗仙客馭金顆李
衡奴冷疊羣山闊清凾萬象殊嚴陵亦高見歸
卧是良圖
寄侯博士
規諫揚雄賦邅迴賈誼官久貧還往少孤立轉
遷難清鏡流年急高槐旅舍寒侏儒亦何有飽
食向長安
送沈光侍御赴職閩中
未至應居■全家出帝鄕禮優逢苑雪官重帶
臺霜夜浦吳潮亂春灘建水狂延平有風雨從
此是騰驤
寄袁皓侍郎
東堂失路歧榮辱事堪悲我寢牛衣弊君居象
角危風塵慚上品才業愧明時千里芙蓉幕何
由話所思
寄金吾李蓀常侍
西班掌禁兵蘭錡最分明曉色嚴天仗春寒避
火城安危雖巳任韜略即嘉聲請問何功德壷
關寇始平
商驛與于韞玉話別
南朝徐庾流洛下憶同遊酒採閑坊菊山登遠
寺樓相思勞寄夢偶别巳經秋還被青青桂催
君不自由
封禪寺居
盛禮何由覩嘉名偶寄居周南太史淚蠻徼長
卿書砌竹搖風直庭花泣露疎誰能賦秋興千
里隔吾廬
錢
志士不敢道貯之成禍胎小人無事蓺假爾作
梯媒解釋愁腸結能分睡眼開朱門狼虎性一
半逐君迴
投寄韋右丞
赤壁徵文聘中臺拜郄詵官資參令僕曹署轄
星辰幞被從誰起持綱自此新舉朝明典教封
納詔書頻禁樹曾摛藻臺烏舊避塵便應酬倚
注何處話窮鱗
紅葉
不柰荒城畔那堪晚照中野情霜裛綠山冷雨
催紅遊子霸陵道美人長信宫等閑居歲暮搖
落意無窮
期徐道者不至
遼鶴虚空語冥鴻未易親偶然來即是必擬見
無因霜霰窮冬冷杯盤旅舍貧只應薊子訓醉
後懶分身
歲除夜
官曆行將盡村醪強自傾猒寒思暖律畏老惜
殘更歲月巳如此寇戎猶未平兒童不諳事歌
次待天明
雪
盡道豐年瑞豐年事若何長安有貧者爲瑞不
宜多
旅夢
旅夢思遷次窮愁有歎嗟子鵝京口遠粳米會
稽賖漏澁纔成滴燈寒不作花出門聊一望蟾
桂向人斜
秋寄張坤
庭樹巳黃落閉門俱寂寥未知棲托處空羡聖
明朝酒醒鄕心闊雲晴客思遥吾徒自多感顔
子只簞瓢
傷華髮
舊國迢迢遠清秋種種新巳衰曾軫慮初見忽
沾巾日薄梳兼懶根危鑷恐頻青銅不自見只
擬老他人
九江早秋
雨過晚涼生樓中枕簟清海風吹亂木巖磬落
孤城百歲幾多日四蹄無限程西隣莫高唱俱
是别離情
初秋寄友人
九華曾屏跡罹亂與心違是處堪終老新秋又
未歸病中芳草歇愁裏白雲飛樵侣兼同志音
書近亦稀
秋居有寄
端居湖岸東生計有無中魘處千般鬼寒時百
種風性靈從道拙心事奈成空多謝金臺客何
當一笑同
雪霽
南山雪乍晴寒氣轉崢嶸鎻却閑門出隨他駿
馬行一竿如有計五鼎豈須烹秋見天街草青
青又欲生
堠子
終日路歧旁前程亦可量未能慚面黑只是恨
頭方雅旨逾千里高文近兩行君知不識字第
一莫形相
初夏寄顧紹宗
江上偶分袂四回寒暑更青山無路入白髮滿
頭生郢浦鴈尋過鏡湖蟬又鳴憐君未歸日杯
酒若爲情
寄第五尊師
苕溪煙月久因循野鶴衣裘獨蠒綸只說泊船
無定處不知攜手是何人朱黃㨂日囚尸鬼青
白臨時注腦神欲訪先生問經訣世間難得自
由身
寄西華黃鍊師
西華有路入中華依約山川認永嘉羽客昔時
留篠簜故人今又種煙霞壇高巳降三清鶴海
近應通八月槎盛事兩般君揔得老萊衣服戴
顒家
所思
西上青雲未有期東浮滄海去何遲酒闌夢覺
不稱意花落日明空所思長恐病侵多事日可
堪忙過少年時闘雞走犬五陵道惆悵輸他輕
薄兒
甲乙集卷第五
