甲乙集卷第十
餘杭羅隱昭諫
詩
虚白堂前牡丹相傳云太傅手植在錢
唐
欲詢往事柰無言六十年來此托根香暖幾飄
袁虎扇格高長對孔融罇曾憂世亂隂難合且
喜春殘色尚存莫背欄干便相笑與君俱受主
人恩
縣齋秋晚酬友人朱瓉見寄
中和節後捧瓊瓌坐讀行吟數月來只嘆雕龍
方擅價不知頳尾竟空迴千枝白露陶潜柳百
尺黃金郭隗臺惆悵報君無玉案水天東望一
徘徊
第五將軍於餘杭天柱宫入道因寄
交梨火棗味何如聞說苕川巳下車瓦榼尚攜
京口酒草堂應寫潁陽書亦知得意猶乘鶴未
必忘機便釣魚却恐武皇還望祀軟輪徵入問
玄虚
寄無相禪師
老住西峯第幾層爲師迴首憶南能有緣有想
應非佛無我無人始是僧爛椹作袍名復利鑠
金爲講愛兼憎何如一衲塵埃外日日香煙夜
夜燈
秋日有寄
丹青未合便迴頭見盡人間事始休只有百神
朝寶鏡永無纖浪犯虚舟曾臨䥫瓮雖分職近
得金陵亦偶游東去西來人不會上卿蹤跡本
玄洲
送前南昌崔令替任映攝新城縣
五年苛政甚蟲螟深喜夫君已戴星大族不唯
專禮樂上才終是惜生靈亦知單父琴猶在莫
厭東歸酒未醒二月春風何處好亞夫營畔柳
青青
下第作
年年模樣一般般何似東歸把釣竿喦谷謾勞
思雨露彩雲終是逐鵷鸞塵迷魏闕身應老水
到吳門葉欲殘至竟窮多也須逹不能長與世
人看
丁亥歲作(中元甲子)
病想醫門渴望梅十年心地槿成灰早知世事
長如此自是孤寒不合來谷畔氣濃高蔽日蟄
邊聲暖乍聞雷滿城桃李君看取一一還從舊
處開
北邙山
一種山前路入秦嵩山堪愛此傷神魏明未死
虚留意莊叟雖生酌滿巾何必更尋無主骨也
知曾有弄權人羡他緱嶺吹簫客閑傍雲頭看
俗塵
三衢哭孫員外
燕戀雕梁馬戀軒此心從此更何言直將塵外
三生命未敵君侯一日恩紅蠟有時還入夢片
帆何處獨銷魂忍看明發衣襟上珠淚痕中見
酒痕
送蘄州裴員外
六枝仙桂最先春蕭灑高辭九陌塵兩晉家聲
須有主大朝文雅别無人榮驅豹尾抛同輩貴
上螭頭見近臣蘄水蒼生莫看歸去掌
絲綸
重九日廣陵道中
秋山抱病何處登前時韋曲今廣陵廣陵大醉
不解悶韋曲舊遊堪拊膺佳節縱饒隨分過流
年無柰得人憎却驅羸馬向前去牢落路歧非
所能
東歸别所知
芙蓉宫闕二妃壇兩處因依五歲寒鄒律有風
吹不變郄枝無分住應難愁心似火還燒鬢别
淚非珠謾落盤却羡淮南好雞犬也能終始逐
劉安
旅舍書懷寄所知二首
思量前事不堪尋牢落餘情滿素琴四海豈無
騰躍路一家長有别離心道從汩没甘雌㐲跡
恐因循更陸沉寂寞誰應吊空館異鄕時節獨
沾澿
簟卷兩床琴瑟秋暫憑前計柰相尤塵飄馬尾
甘蓬轉酒憶江邊有夢游隋帝舊祠雖寂寞楚
妃清唱亦風流可憐别恨無人易獨背殘陽下
寺樓
西京道中
半夜秋聲觸斷蓬百年身事筭成空禰生詞賦
抛江夏漢祖精神憶沛中未必他時能富貴只
應從此見窮通邊禽隴水休相笑自有滄洲一
棹風
粉
每持纖白助君時霜自無憀雪自疑郎若姓何
應解傅女論窺宋不勞施粧成麗色唯花妬落
盡啼痕只鏡知最好玉京仙署裏更和秋月照
瓊枝
贈漁翁
葉艇悠揚鶴髮垂生涯空托一輪絲是非不向
眼前起寒暑任從波上移風瀁長歌籠月裏夢
和春雨晝眠時逍遥此意誰人會應有青山渌
水知
下第寄張坤
謾費精神棹五侯破琴孤劒是身讎九衢雙闕
擬何去玉壘銅梁空舊游蝴蝶有情牽晚夢杜
鵑無賴伴春愁思量不及張公子經歲池江倚
酒樓
東歸别常修
六載辛勤九陌中却尋歸路五湖東名慙桂苑
一枝綠鱠憶松江兩筯紅浮世到頭須適性男
兒何必盡成功唯慙鮑叔深知我他日蒲帆百
尺風
言
珪玷猶來尚可磨似篁終日復如何成名成事
皆因愼亡國亡家只爲多須信禍胎生利口莫
將譏思逞懸河猩猩鸚鵡無端解長向人間被
網羅
簡今生日
祥煙靄靄拂樓臺慶績玄元節後來已向青陽
摽四序便從嵩嶽應三台龜銜玉柄增年筭鶴
舞瓊筵獻夀杯自顧下儒何以祝柱天功業濟
時才
晚眺
凭古城邊眺晚晴遠村高樹轉分明天如鏡面
都來淨地似人心揔不平雲向嶺頭閑不徹水
流溪裏太忙生誰人得及莊居老免被榮枯寵
辱驚
野花
萬點紅芳血色殷爲無名字對空山多因戲蝶
尋香住少有行人輟棹攀若在侯門看不足爲
生江岸見如閑結根必竟輸桃李長向春城紫
陌間
病騘馬
櫪上病騘蹄褭褭江邊廢宅路迢迢自經梅雨
長垂耳乍食菰漿欲折腰金絡銜頭光未滅玉
花毛色瘦來焦曾聽禁漏驚街鼓慣踏康塵怕
小橋夜半雄聲心尚壯日中高卧尾還摇龍媒
落地天池遠何事牽牛在碧霄
狄浦
晴川倚落暉極目思依依野色寒來淺人家亂
後稀久貧身不逹多病意長違還有漁舟在時
時夢裏歸
南康道中
弱冠負文翰此中聽鹿鳴使君延上塌時輩仰
前程丹桂竟多故白雲空有情唯餘路旁淚沾
灑向塵纓
北固亭東望寄默師
高亭暮色中往事更誰同水謾矜天闊山應到
此窮病憐京口酒老怯海門風唯有言堪解何
由見遠公
華清宫
樓殿層層佳氣多開元時節好笙歌也知道德
勝堯舜爭奈楊妃解笑何
韓信廟
剪項移秦勢自雄布衣還是員深功寡妻稚女
俱堪恨休把餘杯奠蒯通
韋公子
擊筯狂歌惨别顔百年人事夢魂間李將軍自
嘉聲在不得封侯亦是閑
望思臺
芳草臺邊魂不歸野煙喬木弄殘暉可憐高祖
清平業留與閑人作是非
帝幸蜀(乹符歲)
馬嵬山色翠依依又見鑾轝幸蜀歸泉下阿蠻
應有語這迴休更怨楊妃
王夷甫
把得閑書坐水濱讀來前事亦酸辛莫言麈尾
清譚柄壞却淳風是此人
鷺鷥
斜陽澹澹柳隂隂風褭寒絲映水深不要向人
誇索白也知常有羡魚心
書淮隂侯傳
寒燈挑盡見遺塵試瀝椒漿合有神莫恨高皇
不終始滅秦謀項是何人
青山廟
市蕭聲咽跡﨑嶇雪耻酬恩此丈夫霸王兩亡
時亦異不知魂魄更歸無
小松
巳有清隂逼座隅愛聲仙客肯過無陵遷谷變
須高節莫向人間作大夫
竹
籬外清隂接藥欄晚風交戞碧琅玕子猷殁後
知音少粉節霜勻謾歲寒
謾天嶺
西去休言蜀道難此中危峻巳多端到頭未會
蒼蒼色爭得禁他兩度漫
甲乙集卷第十
