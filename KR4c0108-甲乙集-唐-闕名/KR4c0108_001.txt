甲乙集卷第一
餘杭羅隱昭諫
詩
曲江春感
江頭日暖花又開江東行客心悠哉高陽酒徒
半彫落終南山色空崔嵬聖代也知無棄物侯
門未必用非才滿船明月一竿竹家往五湖歸
去來
皇陂
皇陂㶑灧深復深陂西下馬聊登臨垂楊風輕
弄翠帶鯉魚日暖跳黃金三月窮途無勝事十
年流水見歸心輸他谷口鄭夫子偷得閑名直
至今
寄鄭𥙷闕
夫子門前數仞墻每經過處憶遊梁路從青瑣
無因見恩在丹心不可忘未必便爲讒口隔只
應貪草諫書忙别來愁悴知多少兩度槐花馬
上黃
牡丹花
似共東風别有因絳羅高卷不勝春若教解語
應傾國任是無情亦動人芍樂與君爲近侍芙
蓉何處避芳塵可憐韓令功成後辜負穠華過
此身
黃河
莫把阿膠向此傾此中天意固難明解通銀漢
應須曲纔出崑崙便不清高祖誓功衣帶小仙
人占斗客槎輕三千年後知誰在何必勞君報
太平
汴河
當時天子是閑遊今日行人特地愁柳色縱饒
粧故國水聲何忍到揚州乾坤有意終難會黎
庶無情豈自由應笑秦皇用心錯謾驅神鬼海
東頭
西京崇德里居
進乏梯媒退又難強隨豪貴殢長安風從昨夜
吹銀漢淚擬何門落玉盤抛擲紅塵應有恨思
量仙桂也無端錦鱗頳尾平生事却被閑人把
釣竿
投所思
顦顇長安何所爲旅魂窮命自相疑滿川碧嶂
無歸日一塌紅塵有淚時雕琢只應勞郢匠膏
肓終恐悟秦醫浮生七十今三十從此恓惶未
可知
經張舍人舊居
行塵不是昔時塵謾向朱門憶侍臣一塌巳無
開眼處九泉應有愛才人文餘吐鳳他年詔樹
想栖鸞舊日春從此恩深轉難報夕陽衰草淚
沾巾
維城作
大鹵旌旗出洛濱此中煙月巳埃塵更無樓閣
尋行處只有山川識野人早得鑄金誇范蠡旋
聞垂釣哭平津舊遊難得時難遇迴首空城百
草春
姑蘇城南湖陪曹使君遊
水蓼花紅稻穗黃使君蘭棹泛迴塘倚風藻荇
先開路迎旆鳬鷖盡着行手裏兵符神與術腰
間金印綵爲囊少年太守勲庸盛應笑燕臺兩
鬢霜
秋日有寄姑蘇曹使君
多病無因棹小舟闔閭城下謁名侯水寒不見
雙魚信風便唯聞五袴謳早說用兵長暗合近
傳觀稼亦閑遊須知謝奕依前醉間阻清談又
一秋
送章碣赴舉
苹鹿歌終别酒催粉闈星綵動昭回久經罹亂
心應破乍覩昇平眼漸開顧我昔年悲玉石憐
君今日藴風雷龍門盛事無因見費盡黃金老
隗臺
寄楊祕書
潮水平來見鯉魚偶因烹處得瓊琚披尋藻思
千重後吟想冰光萬里餘漳浦病來情轉薄赤
城吟苦意何如錦衣公子憐君在十載兵戈從
板輿
往年進士趙能卿嘗話金庭勝事見示
叙
會稽詩客趙能卿往歲相逢話石城正恨故人
無上壽喜聞良宰有高情山朝佐命層層聳水
接飛流步步清兩火一刀罹亂後會須乘興雪
中行
得宣州竇尚書書因投寄二首
雙魚迢遞到江濱傷感南陵舊主人萬里朝臺
勞寄夢十年侯國阻趨塵尋知亂後嘗辭禄共
喜閑來得養神時見齊山敬亭客不堪戎馬戰
征頻
曾逐旌旗過板橋世途多難竟蓬飄步兵校尉
辭公府車騎將軍憶本朝醉裏舊遊還歷歷病
中衰鬢柰蕭蕭遺簮墜履應留念門客如今只
下僚
雪
細玉羅紋下碧霄杜門傾巷落偏饒巢居只恐
高柯折旅客愁聞去路遥撅凍野𬞞和粉重掃
庭松葉帶酥燒寒䆫呵筆尋詩句一片飛來紙
上銷
暇日有寄姑蘇曹使君兼呈張郎中郡
中賓僚
嘉植隂隂覆劒池此中能政動神祗湖邊觀稼
雨迎馬城外犒軍風滿旗融酒徒誇無筭爵儉
蓮還少最高枝珊瑚筆架眞珠履曾和陳王幾
首詩
寄右省王諫議
耳邊要靜不得靜心裏欲閑終未閑自是宿緣
應有累可能時事更相關魚慙張翰辭東府鶴
怨周顒負北山看却金庭芝术老又驅車入七
人班
焚書坑
千載遺蹤一窖塵路傍耕者亦傷神祖龍筭事
渾乖角將爲詩書活得人
始皇陵
荒堆無草樹無枝懶向行人問昔時六國英雄
謾多事到頭徐福是男兒
送沈先輩歸宋上嘉禮
青青仙桂觸人香白苧衫輕稱沈郎好繼馬卿
歸故里況聞山簡在襄陽杯傾别岸應須醉花
傍征車漸欲芳擬把金錢贈嘉禮不堪栖屑困
名埸
春日葉秀才曲江
江花江草暖相隈也向江邊把酒杯春色惱人
遮不得别愁如瘧避還來安排賤跡無良策禆
補明時望重才一曲吳歌齊拍手十年塵眼未
曾開
西京道德里
秦樹團團夕結隂此中莊舄動悲吟一枝丹桂
未入手萬里滄波長負心老去漸知時態薄愁
來惟願酒杯深七雄三傑今何在休爲閑人淚
滿襟
憶夏口
漢陽渡口蘭爲舟漢陽城下多酒樓當年不得
盡一醉别夢有時還重遊襟帶可憐吞塞鴈風
煙好是冷江鷗月明更想曾行處吹笛橋邊木
葉秋
武牢關
楚人曾此限封疆不見清隂六里長一壑暮聲
何怨望數峯秋勢自顚狂由來四皓須神伏大
底秦皇謾氣強欲學鷄鳴試關吏太平時節懶
思量
途中獻晉州孟中丞
太平天子念蒲東又委星郎養育功昨日隼旟
辭闕下今朝珠履在河中樓移庾亮千山月樹
待袁宏一扇風不及政成應入拜晉州何足展
清通
秋晚寄友人
洞庭霜落水雲秋又泛輕漣任去留世界高談
今巳得宦途清貴舊曾遊手中綵筆誇題鳳天
上泥封奬狎鷗更見南來釣翁說醉吟還上木
蘭舟
秋日有酬
舊業傳家有佩刀近聞揮力更揮毫腰間印綬
黃樞貴卷裏文章白雪高宴罷佳賓吟鳳藻獵
歸諸將問龍韜登壇甲子纔三十猶擬迴頭賭
錦袍
所思
梁王兔苑荆榛裏煬帝鷄臺夢想中只覺惘然
悲謝傳未知何以報文翁生靈不幸台星拆造
化無情世界空劃盡寒灰始堪歎滿庭霜葉一
牎風
送魏校書兼呈曹使君
亂罹無計駐生涯又事東遊惜歲華村店酒旗
沽竹葉野橋梅雨泊蘆花讎書發跡官雖屈負
米安親路不賖應見使君論世舊掃門重得向
曹家
四皓廟
漢惠秦皇事巳聞廟前高木眼前雲楚王謾費
閑心力六里青山盡屬君
浮雲
溶溶曳曳自舒張不向蒼梧即帝鄕莫道無心
便無事也曾愁殺楚襄王
早發
北去南來無定居此生生計竟何如酷憐一覺
平明睡長被雞聲惡破除
香
沉水良材食栢珍博山爐暖玉樓春憐君亦是
無端物貪作馨香忘却身
鄴城
臺上年年掩翠蛾臺前高樹夾漳河英雄亦到
分香處能共常人校幾多
甲乙集卷第一
