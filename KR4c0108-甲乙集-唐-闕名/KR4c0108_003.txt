甲乙集卷第三
餘杭羅隱昭諫
詩
錢尚父生日
大昴分光降斗牛興唐宗社作諸侯伊夔事業
扶千載韓白機謀冠九州貴盛上持龍節鉞延
長應續鶴春秋錦衣玉食將何報更俟莊椿一
舉頭
寄前戶部陸郎中
出馴桑雉入朝簮蕭洒清名映士林近日篇章
欺白雪早年詞賦得黃金桂堂縱道探龍頷蘭
省何曾駐鶴心罹亂事多人不會酒濃花暖且
閑吟
登瓦棺寺閣
下盤雲跡上雲浮偶逐僧行步步愁暫憩巳知
須用意漸來爭忍不迴頭煙鐘樹老重江晚林
鐸風輕四境秋懶指臺城更東望鵲飛龍鬪盡
荒丘
九華山費徵君所居
草堂何處試徘徊見說遺蹤向此開蟾樹自歸
三逕後鶴書曾降九天來白雲事跡依前在青
瑣光隂竟不迴盡夕爲君思曩日野泉嗚咽路
莓苔
途中寄懷
不知何處是前程合掌騰騰信馬行兩鬚巳衰
時未與數峯雖在病相嬰塵埃鞏洛虚光景詩
酒江湖漫姓名試哭軍門看誰問舊來還似禰
先生
京口見李侍郎
傞傞江柳欲矜春鐵瓮城邊見故人屈指不堪
言甲子披風常記是庚申别來且喜身俱健亂
後休悲業盡貧還有杖頭沽酒物待尋山寺話
逡巡
秋日酬張特玄
病寄南徐兩度秋故人依約亦揚州偶因鴈足
思閑事擬棹孤舟訪舊遊風急幾聞江上笛月
高誰共酒家樓平生意氣消磨盡甘露軒前看
水流
登高詠菊盡
籬畔霜前偶得存苦教遲晚避蘭蓀能銷造化
幾多力不受陽和一點恩生處豈容依玉砌要
時還許上金罇陶公没後無知己露滴幽叢見
淚痕
登夏州城樓
寒聲獵獵戍旗風獨倚危欄悵望中萬里山川
唐土地千年魂魄晉英雄離心不忍聽邊馬往
事應須問塞鴻好脫儒冠從校尉一枝長戟六
鈞弓
水邊偶題
野水無情去不迴水邊花好爲誰開只知事逐
眼前去不覺老從頭上來窮似丘軻休歎息達
如周召亦塵埃思量此理何人會家邑先生最
有才
故洛陽公鎮大梁時隱得遊門下今之
經歷事往人非聊杼所懷以傷以謝
孤舟欲泊思何窮曾憶西來值雪中朱履少年
初滿座白衣遊子也從公狂抛賦筆瑠璃冷醉
倚歌筵玳瑁紅今日斯文向誰說淚碑棠樹兩
成空
杜陵秋思
南望商於北帝都兩堪栖托兩無圖只聞斥逐
張公子不覺悲同楚大夫巖畔早涼生紫桂井
邊疎影落高梧一杯渌酒他年憶瀝向清波寄
五湖
隱嘗在江陵忝故中令白公叨蒙知遇
今復重過渚宫感事悲身遂成長句
往歲鄼侯鎮渚宫曾將清律暖孤蓬才憐曼倩
三冬後蓺許由基一箭中言重不能輕薄命地
寒終是立春風鳳凰也合台星拆迴首𡵨山憶
至公
夜泊毗陵無錫縣有寄
草蟲幽咽樹初團獨繫孤舟夜巳闌濁浪勢奔
吳宛急疎鐘聲出慧山寒愁催鬢髮彫何易貧
戀家鄕别漸難他日親朋應大笑始知書劒是
無端
桃花
暖觸衣襟漠漠香間梅遮柳不勝芳數枝豔拂
文君酒半里紅欹宋玉墻盡日無人疑悵望有
時經雨乍凄涼舊山山下還如此迴首東風一
斷腸
籌筆驛
抛擲南鄕爲主憂北征東討盡良籌時來天地
皆同力運去英雄不自由千里山河輕孺子兩
朝冠劒恨譙周唯餘喦下多情水猶解年年傍
驛流
重過隨州故兵部李侍郎恩知因杼長
句
■周高論百牙琴閑夜思量淚滿襟四海共誰
言近事九原從此負初心鷗翻漢浦風波急鴈
下鄖溪霧雨深慚愧蒼生還有意解歌𥜗袴至
如今
商驛樓東望有感
山川去接漢江東曾伴隋侯醉此中歌遶夜梁
珠宛轉舞嬌春席雪朦朧棠遺善政隂猶在薤
送哀聲事巳空惆悵知音竟難得兩行清淚白
楊風
寄南城韋逸人
杜甫詩中韋曲花至今無賴尚家家美人晚折
露沾袖公子醉時香滿車萬里丹青傳不得二
年風雨恨無涯羡他南澗高眠客春去春來任
物華
梅花
吳王醉處十餘里照夜拂衣今正煩經雨不隨
山鳥散倚風疑共路人言愁憐粉豔飄歌席靜
愛寒香撲酒罇欲寄所思無好信爲君惆悵又
黃昏
淮南高駢所造迎仙樓
鸞音鶴信杳難迴鳳駕龍車早晚來仙境是誰
知處所人間空自造樓臺雲侵朱檻應難到蟲
網閑䆫永不開子細思量成底事露凝風擺作
塵埃
和禪月大師見贈
高僧惠我七言詩頓豁塵心展白眉秀似谷中
花媚日清如潭底月圓時應觀法界蓮千葉肯
折人間桂一枝漂蕩秦吳十餘載因循猶恨識
師遲
謁文宣王廟
晚來乘興謁先師松栢淒淒人不知九仞蕭墻
堆瓦礫三間茅殿走狐狸雨霖狀似悲麟泣露
滴還同歎鳳悲儻使小儒名粗立豈教吾道受
栖遲
代文宣王荅
三教之中儒最尊止戈爲武武尊文吾仐尚自
披蓑笠你等何須讀典墤釋氏寶樓侵碧漢道
家宫殿拂青雲若教顔閔英靈在終不羞他李
老君
重送朗州張員外
朱輪此去正春風且駐青門聽斷蓬一榻早年
容孺子雙旌今日别文翁誠知汲善心常在爭
柰干時跡轉窮酬德酬恩兩無路謾勞惆悵鳳
城東
廣陵秋夜讀進士常修三篇因題
入蜀歸吳三首詩藏於篋笥重於師劒關夜讀
相如聽瓜步秋吟煬帝悲景物也知輸健筆時
情誰不許高枝明年二月春風裏江島閑人尉
所思
逼試投所知
桃在仙翁舊苑傍暖煙晴靄撲人香十年北地
頻偷眼二月春風最斷腸曾恨夢中無好事也
知囊裏有仙方尋思仙骨終難得始與回頭問
玉皇
漢江上作
漢江波浪渌於苔每到江邊病眼開半雨半風
終日恨無名無跡幾時迴雲生岸谷秋隂合樹
接帆檣晚思來對此空慙聖明代忍教纓上有
塵埃
秋夜寄進士顧榮
秋河耿耿夜沉沉往事三更盡到心多病謾勞
窺聖代薄才終是費知音家山夢後帆千尺塵
土搔來髮一簮空羡良朋盡高價可怜東箭與
南金
寄渭北徐從事
暖雲慵墮柳垂條騘馬徐郎過渭橋官秩舊參
荀袐監罇罍今伴霍嫖姚科隨鵠箭頻曾中禮
向侯弓以重招莫恨東風促行李不多時節却
歸朝
徐寇南逼感事獻江南知己次韻
酒闌離思浩無窮西望惟揚憶■公萬里漂零
身未了一家知奬意曾同雲撗晉國塵應暗路
轉吳江信不通今日便成盧子諒滿襟珠淚墮
霜風
寄三衢孫員外
小敷文伯見何時南望三衢渴復飢天子未能
崇典誥諸生徒欲戀旌旗風高綠野苗千頃露
冷平樓酒滿巵盡是數旬倍奉處使君爭肯不
相思
淮南送盧端公歸臺
鸞凰勢逸九霄寬北去南來任羽翰朱紱兩驂
王儉府繡衣三領杜林官道從■國曾匡濟才
向牢盆始重難應笑張綱謾生事埋輪不得在
長安
煬帝陵
入郭登橋出郭船紅樓日日柳年年君王忍把
平陳業只换雷塘數畒田
馬嵬坡
佛屋前頭野草春貴妃輕骨此爲塵從來絶色
知難得不破中原未是人
柳
灞岸晴來送别頻相偎相倚不勝春自家飛絮
猶無定爭解垂絲絆路人
隋堤柳
夾岸依依千里遥路人迴首認隋朝春風未借
宣華意猶費工夫長綠條
孟浩然墓
數步荒榛接舊蹊寒江漠漠草萋萋鹿門黃土
無多少恰到書生塚便低
秦紀
長策東鞭極海隅鼋鼉奔走鬼神趨憐君未到
沙丘日肯信人間有死無
仙掌
掌前流水駐無■掌下軒車日日新謾向山頭
高舉手何曾招得路行人
甲乙集卷第三
