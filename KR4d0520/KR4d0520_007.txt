存復齋文集卷之七
元征東儒學提舉睢水朱德潤澤民著
曾孫夏重編
賜進士湖廣按察使東吴項璁彦輝校正
贊䟦
李伯時二䟽圖贊
妙哉龍眠儀彼公卿圖餞二䟽還歸其鄕漢嗣中衰
誰其曾孫霍也無術宣也少恩匪躬之節孰不君親
位高愛博謗生&KR0852;臻弗有退也胡知其榮南金帝錫
車盖幢旌進則師傅退則士子我祿我親来偕甘美
伏覩明仁殿書舜歌南風詩賜功德副使臣旦
小臣朱德潤拜手稽首贊曰
於昭聖皇奎文玉章宸思&KR0790;造鳳翥龍&KR0750;南風之詩
嗣舜重光克念克敬盡美大韶書賜臣旦俾示在朝
有恊皇猷庶事孔昭觧愠阜財用康乂民民懷而欣
若時南薰凡我臣子欽哉聖文
湯先生碧山圖贊
碧山隆隆有吴之墟松柏歲晚草樹春敷流泉噴薄
浮雲捲舒胫腪太古抱質凝秀如行之端方材之茂
我聖仲尼比仁者夀
丁晉公畫像贊
色清以偷形堅而癯其遇也衮衣華章其降也幅巾
布𥜗其榮也刻玉天書其悴也禅悅道腴方其玉堂
中書不知為崕雷道之啔途及其一紀之紆然後知否
泰交極而反覆天道之盈虚者乎
太極圖贊
道原扵天無極太極陽竒隂偶聖用作易惟子周子
厥圖是䆒象帝之先無聲無臭三材既立人禀獨秀
有物有則厥脩在懋萬理一貫惟心之靈秉彛好德
罔或不承仁焉生物随類賦形禀異欲蔽克復惟誠
天高地下嶽峙川流希賢作繪用贊大猷
斡克莊侍郎賀蘭山圖贊
賀蘭之山大河之西毓秀孕靈渙發天機我斡大夫
風雲之姿江湖氣誼月露襟期材為國楨學則民師
用作斯圖品物象儀
貞觀西域圖贊
惟王建國辨方正位内撫中夏外綏四裔在唐貞觀
房杜迭用遠夷来庭西城效貢乃命材臣圖肖其形
記彼風土方物攸呈自兹迄今八百餘祀宏矣大元
覆天無際懷柔百蛮莫不来王小共大共山梯海航東
盡玄莵西逾越裳南金楛矢象齒琳琅昔效貢職今
入王賦昔為外臣今則内附聲教所被遠邁漢唐儒
臣奉職翰墨流芳觀畫思古文物至今萬方一統萬
古一心藻繪大猷金石奚堅黼黻丹青帝衮萬年
雪鍾馗圖贊
天同雲雪紛紛欷鍾馗降福神辟百邪靜乾坤屢豐
年樂萬民
吴仲常太守德政碑贊
封建既遠列郡置牧漢稱龔黃文翁興蜀教民耕桑
衣食用足爰脩禮義用厚風俗衎衎吴侯古訓是勖
恕以容衆勤以惜隂不苛不猛不驕不矜豈弟君子
實獲我心
䟦蘇武還漢圖
蘇子卿杖大節歸漢葉水心謂馬後寘駒所以官至
典属國德潤觀古考績功疑惟重惜乎漢不如古
䟦王儀伯尚書窠石
可以寘之巖壑可以用之巖廊其將接風雲薄日月
又奚必問其栝栢豫章固將因筆墨以發其光
䟦讀碑圖
智可以絶人而不見其智者謂之大智彼楊脩知此
乎嘆息而書其黃絹辭後併戒夫機鋒之&KR1272;人者
䟦麋光禄世譜
麋氏世顯扵宋自政和中至嘉熙金紫眩耀可謂榮
矣六傳而益貴獨惜讜言危論及扵先儒二蘇之扵
程氏盖有未之知也故嘉祐治平之間老成渾厚之
俗未替士子一言不合遂有蜀洛之分㳂至紹聖崇
寧間遂為君子之厄可不慎㦲麋氏既為吴中故族
七世尚以廉吏稱而㒒先曾大父與顔先生堯煥同
年之日盖嘗述麋氏之出処所謂南山翁事實是也
䟦司馬温公扵范忠宣手帖上書通鑑藁
司馬公通鑑編年一變班馬舊史之習而國家興衰
生民休戚善可為法惡可為戒者僃此書矣故以事
繫月以月繫年而不以日或以年不以月者盖週歲
之中記事之要捴為一編而君臣父子之是非得失
互見使人得便觀覧者春秋之義例焉此藁標題晉
永昌元年之事是年王敦還鎮元帝崩此江左立國
之一變也故公不得不手書之范忠宣與公継居相
位今獲觀二公手筆扵一紙豈勝幸哉
䟦瀛海圖
渤海之東有岱輿圓嶠方壼瀛洲蓬莱五山其山不
峙帝命禺彊使巨鰲十五以負之而龍伯大人舉六
鰲扵一釣扵是岱輿圓嶠失負而沉故山海經止云
三山然世人莫得而至焉豈其山川遼絶風氣迥隔
而是山或海中之一國耶不然何以曰四海之外猶
齊州
䟦鍾馗氏小妹圖
遯齋閑覧云宋皇祐中掘地得宋宗慤母墓誌刻石
載其妹名鍾馗此鍾馗氏小妹之始見扵簡錄也今
觀石恪所畫一年少婦人四女鬼相從豈謂是耶其
行筆老劲傅色妍麗猶有唐人遺韻故可賞也
䟦雲海圖
山澤通氣昇而為雲天一生水環而為海君子斈以致
其道如雲之卷舒無窮如海之融會貫通可也海虞
盛君以雲海自號勉為圖之且為之題云
䟦王逹善山水圖上
象外有象者人文也故河圖畫而乾坤位坎艮列而
山水蒙蒙以養正盖作聖之功也故君子以果行育
德象山下出泉王君逹善求予作山川之象其突然
而高窪然而深者山川之势也欝然而青澹然而蒼
者山川之氣也其所以高深而青蒼者山川之理也惟
理至微惟象至著㒒既為作象矣不能喻之扵理王
君其必有自得焉
䟦張南軒先生帖後
南軒先生平日以勝私窒欲為真積功夫此帖美仲
權教授推予德華漢陽闕為能明義利之分又𣸪碩
其充此志以逹扵事業誠可為世教之良訓也
蘭亭叙䟦
繭紙蘭亭既入昭陵而歐虞禇薛馮趙諸葛之流摹
本盛傳于世盖双鈎響榻與真蹟不差毫厘而少韻
度今觀此本風韻超邁非鈎非搨乃當時對臨真跡
其轉摺向背真楮河南筆意宜米南宫監賞為書家
之墨寳也
䟦馬遠畫瀟湘八景
瀟湘八景圖始自宋文臣宋迪南渡後諸名手更相
彷彿此卷乃宋淳熙間院工馬遠所作觀其筆意清
曠烟波浩渺使人有懷椘之思
松石材子贊
蒼松蟠蟠白石岏岏彼何人斯来盤来桓豈長沙之
賈抑魯山之元歲月云邁道阻且緜我思古人慨其
永歎
䟦徐孝子和傳後
孝乎徐氏子為人所難為刲兩股而瘳二親假手扵
人則不可也躬操刀則心忍焉為君臨陣身被數槍
而人謂之忠者敵者傷之也忠孝一也或曰刲股而
&KR2716;親親存巳亡孰能養之况臨忍之際未必能果其
親可也扵乎彼徐子者謂身存親亡昊天罔極故寧
有親而不有身也以為必如是倣者有所為而為也
山水圖䟦
四極八柱河圖所經三河九江大禹攸䟽仁者樂山
以靜而夀知者樂水以動而樂故君子以果行育德
象山下出泉以返身脩德象山上有水以懲忿窒欲
象山下有澤以虚受人象山上有澤書不盡言并著
象意
書黃竹村漫藁後
詩者志之所之也然非觸扵情之所感不能見其志
故嗟歎咏歌者由情感扵物也是以比興生焉体製
殊焉自三百篇以下變為騷而為李陵蘇武之五言
由五言而加七言則音節不外是矣雖然体製有限
而物情無窮亦曰得天理民彛之正者為美豈徒月
露風雲之辞而巳今觀黃君叔用漫藁真有續風騷
之雅製者因書以歸之
強山人小像贊
若有人兮被羽衣蔭長松兮棲遲一琴一鶴兮蒼頭
肩随揚揚乎自得表表乎丰姿盍將從冠冕而習禮
儀子有美材兮不見知鉢心雅學兮方有為躡青雲
以為期
題朱元暉集畫册
畫者畫也畫者畫也自竒耦而成象在天為日月星
辰在地為山川草木古人識之扵圖書所以僃仰觀
俯察之驗其流為象形寫貌則亦高人逸士之托興
爾若唐之王維鄭虔宋之燕肅李公麟軰皆以明經
博學之餘濡毫象物又豈兹凾越鎛之比耶
溥泉圖贊
維天至大惟聖則焉五德比象溥博淵泉周遍其積
靜深其源言則民信動為民先至聖之德如天如淵
至誠之道其淵其天欽㦲古訓繪畫莫傳凡此後學
敢告勉旃
石岩參政山水圖贊
周官六計廉善敬能考治居上臨民政成肅肅道公
直哉惟清謹持憲度百司是懲入贊大機式佐阿衡
千載丹青用垂令名
買道寧山水圖贊
易竒耦也禮敬也春秋王法也書訓誥也詩風化也
五經一理也六藝一教也道之寄也寧者安之謂也
乾行艮止岳峙川流尤為道寧之至善言不盡意記
之畫圖
題高彥敬尚書雲山圖
高侯以文章政事之餘作山水樹石落筆便見雲烟
滃欝之象真所謂品格高而韻度出人意表者也
題王參政贈畫士俞伯澄序後
河圖象數人文一畫數以數生象以象物日月旌旗
山川鼎彛垂裳作服五彩彰施貴為尊礼列為民章
惠此後世以恊網常勖哉伯澄肖形是圖惟理惟一
為形萬殊外形内性丹青豈撫進脩在學俾復厥初
題宋思陵書東坡二詩
右宋思陵書東坡先生人參地黃二詩筆意遒劲有
鍾繇波法比楊后坤寧殿書則柔婉不侔矣書此以
俟知者
䟦大星記
至正四年秋進士普頒治安李一初丁誠之俱以去
官自金陵同舟過丹陽道經竹篠鎮夜二鼓有暴客
拿舟而来欲&KR0670;奪三君子之舟且行且避相持甚急
呼兩岸居人不應呼鄰舟人不應乃籲天而㑭㒒夫
持禦侮具俄頃有神光如大星降及蓬桅復翔而起
照耀如白日扵是暴客驚噪而退嗟夫其亦危矣當
其呼兩岸呼鄰舟人不應赤子匍匐將入井之時也
而岸人舟人獨無惻隱之心乎至此而神光獨下臨
又是天之隂隲下民而敷祐下民者未嘗斯須而不
在也而人心之天乃蔽扵習俗之弊而忘其同類相
恤豈不為禮教之所闕欤若夫星官之三階九列太
微攝提之属帝卯者百二十四可名者百二十其
昇與降弗暇䆒矣姑書此以歎夫世道人心之不復
古焉
題成性齋
成性者天理本然之善也人生而與物接則情生焉
情生則欲随而至物欲蔽則天理虧矣故君子必當
省察克治所以存其所存而復其天理之善也故易
曰成性存存道義之門孟子曰操則存舍則亡其以
是夫
跋黃子文詩卷後
自漆書編簡之製廢而筆毛書字尤便紀錄上而誥
命下而箋表章奏與夫紀言記事之史民風歌謠之
詞莫不皆藉模寫以傳扵世其書法則自二篆變為
隷為分為楷為章草行書漢晉以下代不乏人然學
書者不得佳筆則亦臨楮涴墨扞格而不勝虎林黃
子文擇兔製筆間嘗試之雖不如古人用筆意得尖
齊圓徤之全然轉摺向背八法具存亦足為賞音之
雅稱也因書以歸之
起蟄圖贊
淵波浩瀚山木騰騫春雷奮起頭角嶄然嘘為祥風
吸為甘雨陽德正中施澤九土
䟦明皇幸蜀圖
天下無事忠臣之言輕扵鴻毛視大盗亦如草芬及
躋亂階謀臣徤將竭天下之力而不能救然後知非
言之輕聽之者輕也明皇之不聽張九齡而致禄山
禍者盖輕聽也噫玄宗聡明之主也使重其聽乘輿
恐無西幸而斯圖或不見畫扵後人也
祭文
祭吕梁洪文
維至治二年四月二十九日朱德潤舟次吕梁謹以
壼酒鶂肉敢告于洪之神曰昔在大禹奠民九州九
河既導為梁為舟曷斯吕洪嶄然其石舟不並行百
夫屢力告𡭗河伯𡭗司厥中扵皇天朝水土聿寧貢
賦万邦靡舟不經神之聽之石則在山鞭石夷險舟
載不艱釃酒有肉敢告河伯匪則我舟万民是福
祭太尉瀋王文
維泰定二年五月巳酉朔越十五日癸亥門士某䓁
謹以元醴少牢粢盛庶品敬祭于推忠揆義恊謀佐
運功臣開府儀同三司太尉上柱國駙馬都尉瀋王
之靈曰扵乎惟靈帝甥帝壻貴崇世爵富有國位生
為功臣殁有廟祀英姿傑特出扵人表忠烈義勇本
乎天&KR1167;粤自世祖神武皇帝經營四方赫赫皇皇中
土既平無遠弗屇無人不將于時先王挈國内附相
平遼荒爰降帝女式配于京䔍生賢王克孝克勤至
元庚寅哈丹聚師塞扵東彊王年十六寔奮厥武凌
險突圍来朝于廷請師靖亂兇醜則平帝曰底績錫
苐扵都作藩于邦㑭尚帝女世爵其降丁未之歲翊
贊仁宗定策邸内殛除姦孽以扶武皇遂拜師傅增
封瀋陽仁宗嗣位念兹戎功復加太尉顯顯令聞聿
昭先世三韓之民式乂式康貽厥孫子用保其彊惟
王之生盖亦勤苦䟦&KR0881;世涂東西北南靡所定処後
播西裔或顛其趾及来再期竟至扵仆於乎哀哉初
以榮名如月必虧既讓爵位將順將適胡為纖痍竟
至扵踣天奪斯人㑭貽後憂凡我門士如蹶如躓有
噎于懷有淚如洗茫茫逝川匪晝匪夜豈伊降神際
天惟嶽潔牲粢盛有醴鬯欝靈其来歆以慰懷德
祭吕仲山縣尉
扵乎天理之冥冥吾不得而知天理之昭昭吾將以
為期謂仁者夀而善人是富則仲山何遽止扵斯仲
山之生少也孤特長而聡敏粹然其姿行不違乎䋲
墨言則慎扵樞機克孝而謹好學而思方一&KR1179;之初
拜將奉親以為怡胡纖疾之弗起俾吾儕之見疑三
沃而慟溲酒明齊上為鄕里悼下以哭吾私扵乎哀
㦲祭王叔能參政文
扵乎王公名節始終濟時之材有德有言弗貳弗猜
歷任牧伯民教而安緝之以威濟之以寬公之去官
民留攀轅曰帝有&KR1179;我公是宣公即他郡誰撫我顛
碩公在憲庶戢暴姦既&KR1406;臺端靜默以治弗猛弗剛
式勸有位及贊省垣有歛賦府重役其民公曰民来
官賦有常既輸既貢奚其多章致辭告老方期永年
胡為纖疾永别下泉惟孝有子惟忠有世清白傳家
公逝弗死
祭鄭信卿左丞文
扵乎維公偉噐夙成清規自勉有文不燁素扵為絢
當延祐之隆平藹蝉聮之冠冕公日侍扵紫檀屢承
恩扵清宴當眷顧之優渥亦承機而投諫賜金盤之
錯落榮錦衣之煥爛方&KR0686;兮之錫慶俄鼎湖之號戀
既拜命而佐省又司紏扵風憲治不緐而吏戢賞不
濫而民勸嗟小子之辱識陪儒臣而進見公拭目以
憐材每當朝而奬薦念江城之寥落颯悲風扵原甸
聞公訃而躑躅嗟逝川之不返慟衷情之一哀愴臨
風而三奠
祭柯敬仲博士文
扵乎敬仲止扵斯耶謂義分難以固守而假之以權
吾不知莽莽者何利以及众姓謂智力可以必就而
濟之以寬吾不知蒼蒼者何明以鍳四方諒天道之
難諶識盈虧之有常或析圭儋爵扵席寵或離䟽釋
驕而享膏粱審用舍之有節知窮逹之難量敬仲之
没曷為使予悲傷當延祐之六禩予挾冊而觀光同
君游扵京國咸弄翰而翶翔及至治之末紀又同歸
乎江鄕嘗與咲譚今古狎弄杯觴米家畫舫柯氏袐
蔵發緘題扵十&KR0670;探古雅扵奚嚢予既晦扵林泉君
竟躋扵帝旁際天曆之景運侍清宴扵奎章金馬石
渠圖書之府商彛周鼎宣室齋房念前席之方隆遽
烏號之遺良遂息駕扵東吴迨終老乎耕桑俄而如
墉如櫛爰求千倉將經營其歲暮何一疾而弗康改
䀛昕扵桑榆迫靈辰扵大荒豈期變出意外事返康
莊得非義分有限而智力有竭遂禠䰟扵幽堂扵乎
罔冥為元吾聞扵楊蔵身扵終吾聞扵亢倉天廻地
游風高日凉靈有筵而謳有紼爼有肴而壷有漿慟
衷情扵千古魂彷佛而来饗
至治元年夏舟過彭城有樹而丘者咸稱為亞
父塜因奠之酒而陳其辭曰
人臣享榮名扵當世有微勞而功稱胡丈丈之執羈
絏終竭力而無成固天命之有在悔數目之弗聽苟
當時或悟扵斯旨吾不知曷智其良平豈項氏之非
君抑丈丈之數竒夫豈不知言之不用後世謂事二
君者為何為故寧先地下而待項弗聊生而漢師慨
英靈其萬古兹傑士之所悲踴高原以悵望酒三酹
而風凄
代諸生祭陳寧極先生
扵乎先生粹德之清吴邦之英學䆒邃古心傳至誠
講貫之切字畫之精左圖右書至老益劬念昔髫齓
横經座隅共盥正席礼學之初洒掃振祍先生之居
朝夕獲誨言論孔敷勉勉循循作我範軌義為師生
情若父子先生既往我徒孰倚尊簋在前有淚如洗
臨風三奠先生以起
祭亡弟方山処士
維至正四年歲在甲申十一月丁亥朔越十五日辛
丑長兄朱某䓁謹以清酌庶羞致祭于亡弟方山之
靈曰扵乎昔我朱氏自淮徂江来寄扵吴歷世有傳
克嗣儒業𡭗之早歲忽慕老子勉勉循循若儒家嗣
二師既往𡭗宜歸旋奚念舊德守廬弗迁遂罹&KR0852;横
切于𡭗身疇昔之旦予亦語汝岩墻翻覆豈可容足
汝竟不悔遂罹顛踣今汝既往众人咨嗟众人伊何
我哀實多念昔垂髻同居膝下父母之心同氣均育
怡怡鴒原靡有扺捂貧賤憂戚保兹外禦方期白首
歡以為宴豈期永别將殁之夜汝言不忘今以少子
使嗣汝後春秋祭享来歆其祀𡭗靈在堂蔵葬有時
仲月壬寅窀穸屇期舉𡭗靈柩往陽山西有肴在筵
有酒在巵靈其来饗慰我幽思
壙祭文
扵乎同氣之生一本三枝昔歲之夏既折其一今兹
冬辰𡭗又棄去四十八年生為吾弟詩書之澤尤藉
雋永豈期永别扵乎蒼天誰無兄弟如足如手友恭
之義怡怡之情念兹痛割有淚如傾𡭗靈既来𡭗柩
在壙酒肴具陳祭奠有助考妣在山嗣續在下欝欝
佳城西南其戶𡭗其安之以永斯墓扵乎哀哉
重建天王堂䟽
天王堂居子城西北六百餘年勾吴地為甲郡東南
十萬戶众往来瞻仰遠近咨嗟謂古跡雖存但有頽
垣壊圯待新功重建須還列棟飛甍要看金甲&KR1019;嚴
必藉青蚨用度敢求众力同結勝緣碩神靈隂相一
方祝天子聖躬萬夀
河西僧惠廣住觀音庵䟽
觀音庵在府治之北垣慈悲顕相舍利子来國都之
西夏歡喜住持豈曰雞園聊資土苑然菩薩之晨香
夕火與伊蒲之朝虀暮塩仰扣檀那同結因果况蝸
蜒壊壁蛛網頽梁白衣相雖不染塵青蓮座亦皆塗
地開犍推䟽實望信人了粥飯緣共成勝事
馬清風道人結屋䟽
蓬莱别舘創業猶駐景之難鉛汞丹炉修道必避喧
之所青山雲水此地吾家石洞烟霞當時舊隱然則
荒臺壊址豈可容身要看植柱構梁便須着力幻出
一時佳境永傳萬古清風碩施士相與樂成使道人
恬然穩住今日貨泉為寳地共結勝緣它年月䃯是
黃金同歸大道
請諸儒文會啓
兹以勾吴江左之甲郡古有三讓之遺風曲禮天下
之一經時書六行以比德官師雖具以大典鄕人合
講其常儀郁郁乎三代之文寔為有叙濟濟乎一城(之众)
豈曰無人式厚士風請敦文會盖聞朝以爵貴鄕以
齒先非高年無以逹尊非厚德無以服众非醴酒無
以致敬非具膳無以合歡宜就月初請從众約尊卑
礼譲長幼叙陳有小善則相勉其行有微過則众正
其失講經論史庶流千載之淳風酌酒賦詩聊舉一
時之盛事碩聞礼式用列會儀
謝兀顔子忠御史薦啓
某啔竊以迁選在省部式嘗用扵賢材薦章出憲臺
爰下錄扵賤士過蒙褒奬益重兢拳切念某學本荒
疎材非器使自結髮受在三之教惟孝惟忠至成人
知無二之誠罙學罙魯終年槧粗知往史之評積
力簡編莫䆒全經之旨年踰五十竊位儒臺學慚四
科叨舉文翰自惟滿溢敢望迁陞再厪奬裁抑深僥
倖此盖子忠御史相公以人倫為重以儒道為
宗推賢尚能錄不遺扵小善拔茅連茹素嘗忘其鄙
愚而某分巳過隆材莫充用蒲柳之質難期老成駑
蹇之材終慚遠到辱揄揚而增愧思𥙷報之無方趙
武子薦士六十人咸登庸扵朝野崔祐甫除吏八百
數尚冀属扵銓衡謹奉啔以謝伏惟台詳俯賜鍳念
不宣
寄王君實侍御書
德潤睽遠丰度將二十載遐想昔者陪言論扵座末
每辱温存論以世故迨今思之感激無巳德潤自揆
迂野之質非適時用遂甘分草野然每北望引領時
有不能釋然扵懷者思公文章器業清識雅望與年
俱長而㒒嘗荷堂下之知歲籥雖積能忘情乎德潤
庸陋未學素無足道南歸以来饘粥之暇猶能勉強
先儒巳釘之經史巳詳之典礼下迨遺文小錄亦不
敢不䆒心然赫&KR1389;之書非可以發揮盛旦之光華者
比蒙以纂脩史事見招然固思之京國人士所集其
提綱舉要左右之士趨承教督其必有麟經筆削之
旨集遷固所長之論紀三辰五星之變見志方嶽土
守之沿革以成一代之盛典者矣又奚待未學然後
僃使令哉時康得遂草野之素志萬幸萬幸嚮仰之
私臨風悵然伏冀以道自重即膺台鼎之寄不宣
寄克莊侍郎幹公
德潤去夏初在湖山拜别燕鴻南北倏焉隔歲星環
北拱無遠不然與仰德慕義扵千里之外者同尔兹
者朝野晏清纂脩史事儒家戴白之老咸所望也捴
裁頥指麟筆一王之法必有攸當歆羡歆羡昔者歐
陽氏謂五代以還主盟中夏者雖不一姓而建國紀
年則有殊例國臣雜傳則有殊例三辰五紀則各因
其分野職方地圖則各因其彊域然而得失不常事
亦随變筆削之士承教扵左右者必有博聞遠識以
成一代之盛典矣區區淺陋奚敢重辱薦言人便得
賜寄示脫藁之萬一以祛愚惑尤見不棄德潤固守
貧賤久無他望得賜遂志草野萬萬幸幸道尚書相
公廉幹自持始終一節且不鄙貧賤故敢附字上逹
臨風慨然尚惟矜察紬繹之睱伏冀為國為民自愛
以膺鼎渥不宣
寄邵菴虞先生
某暌違嚴範將二十載思在京邑日從游扵左右飽
誨益而熟川飯星霜屢移如隔世然嚮仰之私當如
何㦲去歲椘石琛上人来吳且審體况康勝為慰某
區區株守如昨自還家前數年間遭罹七喪憂虞僃
歷遂使素志俱違無復曩時過從之意某亦自知非
適時用惟杜門強學凡出處窮逹一聽扵天而巳將
復何為兹因張從道經歷為其先大夫乞銘扵文衡
故特奉状以詗台候從道昆季久寓吴下清貧晏然
而奔走敬慕扵門下之心久矣况其先大夫歷仕南
北俱稱清白誠可稱鴻筆之標題者故敢僣干楮墨
若其潜德之美著扵文章則與石不朽矣涂遠未涯
參晤伏冀順適以膺耆福不宣
上王伯洪中丞書
某嘗讀蘇老泉上歐陽公書怪昔之賢者飢寒困窮
乏不勝以號扵人盖謂唐韓昌黎也夫韓公豈好號
扵人者必有自矣愚聞古聖賢之所以立天下也自
正心脩身而至扵治家國亦曰誠而巳矣曰教曰政
所以明綱常之要者亦無非任賢而巳傳曰湯執中
立賢無方詩曰桓桓武王保有厥士于以四方以上
世明良之會不過如此而天下治惜哉自秦壊先王
之法上之人養士之礼廢下之人奉公之道殊農工
賈不能盡其業以供扵官士不能盡其道以事其上
或以術數或似幾辨異端紛紜之說以干時君而士
之業卑矣雖董仲舒賈誼之賢亦上書闕廷愈進愈
退唐人上書詣朝堂詣宰相時長史司馬以下將相
得以自辟除而禄足以仁其家韓公負大賢之材而
當世無以仁其家者誠不免飢寒困窮之號由是泝
觀上世任賢之道豈非時降而使然耶蘇老泉當承
平之日有山田百畞非凶歲可以無飢此古所謂獨
善其身亦豈蘇公之碩耶愚竊謂今之書生有山田
百畞可得安耕而無飢乎則其號又有甚扵曩時者
矣士君子立身行道揚名後世盖亦難矣推其本源
誠信不立也先儒謂惟後漢清議為美然每觀李膺
范滂以名流相高顕然將别白是非而黨錮一興貽
笑後世盖當時諸君子知名教可貴而不知名教可
重也知名教可貴而䟽别流䓁不如重名教而興賢
材賢材興則流䓁知所慕矣又何是非别白之能間
哉切惟閣下負道德之声名當權衡之要道能監前
世之得失審時事之興滯𨳩誠布公舉賢任能不避
小嫌不辭難事施之今日垂之後世此一時之機也
故試論韓公蘇子之出処以及乎上世誠身而天下
治者惟閣下其察焉
上山堂院使
某奉違鈞範又逾歲籥北嚮馳情曷有㢮日去冬聞
除書到江浙有宣政之首命某將謂克日可拜塵從
嘗屢候江濱竟無来節廼知别有榮擢又不得接晤
語心旌摇搖愈深思仰春暄想惟鈞候動履介福某
杜門讀書無足云者南俗日薄惟自謹慎𡭗伯帖木
經歷去時巳嘗奉書扵左右想逹鈞聽兹因尚書相
公赴京之任便中略此奉状尚書仕浙廉幹之績始
終若一又且不棄儒賤故得附羽言逹鈞聽公暇想
為國為民自愛言不盡意伏冀鈞察不宣
存復齋文集卷之七
