澤民文章典雅
理致甚明獨惜以
畫事掩其名然識
者不厭其多能也
自兹以往澤民當
豐扵文而嗇扵畫
可也
虞集題
存復齋文集序
朱澤民為桐子師時以文墨故與予交三十
餘年間得許道寧畫謾𡭗塗抺適臻其能在
仁廟時瀋王器其才引對于嘉禧殿授征東
提學以歸人不知其扵鞭辟近裏尤用功也藝
扵聖門固曰小學之能事然以欲觀古人之
象與夫繪事後素可與言詩者推之其扵指
畫之形有切近扵書者聖人扵蓺以游而言
儕扵道德與仁而四之一以小物不遺動息
有養故耳况夫以山水言亦仁知之所樂者
扵進而吾往也逝而不舍晝夜也為學為道
一以體其重厚不遷周流無間凡得想象而求
以似之何藝非道耶使刻意扵文字不有以
載道而追逐扵月露風雲之狀庸何愈扵藝
成而下者此詩之國風所以出扵民俗之歌
謠後儒極力無能彷彿也澤民績學而為文
理到而詞不凡下神會心得有妙扵斵輪不
能以喻諸子者非詡詡以求售扵人如凡近
一軰也天下之物無影無形難以儗諸形容
者曰惟風聲莊子噫氣之論一以可聞而不
可見者之翏翏之調調之刁刁曰獨不聞曰
獨不見貌出天籟一節孑露無遺則亦深扵
文字者曰精扵藝耳不然孰無一畫筆能神
扵化工耶澤民藝能而妙由妙而神神有幾
扵天者言之精者為文由精而超扵自得則
有配天扵無言者德藝兩忘道術無蹟神而
明之亦存乎人澤民可與語道矣有不合天
人于一耶登峰造極風詠言歸聖賢氣象相
與往来扵文字以狀出之山立揚休不無悠
然扵一見者姑將以為序
至正九年秋閏七月望後合沙俞焯午翁序
