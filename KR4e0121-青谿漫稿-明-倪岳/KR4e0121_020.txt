青谿漫稿卷二十
明倪岳撰
書
荅友人下第北歸
九月望前一日聞故友某將北歸乃緘書而走告之曰
以予觀所嘗試於有司而為文者其所以黜者有三而
命不與焉理或之舛一也詞弗之逹二也紛綸湮欝美
惡並陳如山人食客園蔬野䔩亂列無序而適口者絶
少三也若是者豈直命之過哉夫擿之無瑕也舉之無
疵也可以上而不可以下可以前而不可以後確乎其
弗可移也者盖望而知其為善聞而知其為美夫孰能
下上其手哉於是而猶有利不利焉舉而歸之命也斯
信然矣今子之於文其已試者如彼而未試者如此而
曰命也命也其可哉予因子欲進之心而告以勉進之
意則所以抑之者固以有申之也夫登於山者中道而
或倦焉趨於下而已非一奮屐而往不能極其巔也遊
於水者中流而或息焉止於近而已非一鼓棹而前不
能窮其涯也則今日之所以策厲猛省豈容或後也哉
故必戒暇逸之私而攻勤苦之役去昏惰之氣而作明
敏之功革因循之繆而益奮激之力絶自滿之失而廣
容善之量舍自是之非而效從人之美祛自欺之弊而
切責己之誠涵泳聖賢之遺言切磋師友之忠告而熟
復父兄之善教朝焉於斯暮焉於斯蚤作而晚輟夙興
而夜寐責之強勉之餘積之歲月之久由是德崇而業
廣知類而通逹不至於大成矣乎記曰凡學官先事士
先志則子之志不可以不立也又曰時過而後學則勤
苦而難成則子之時不可以或失也及可為之時立有
為之志及其成也將無施而不利無行而不逹者矣詩
曰左之左之君子宜之右之右之君子有之維其有之
是以似之夫孰能齟齬於其間哉至是則君子有性焉
不謂命矣烏可以小試不獲者芥蔕於中而遽摧其英
銳之鋒也哉子其勉之幸毋以予言為瀆也抑余又有
告焉余言誠瀆矣然子之藥石也能已疾者也彼有以
膏梁之言進而欲己子之疾予恐弗之能瘳也而適以
甚之子其慎擇之哉
寄慰李士常
久不奉晤懷想拳切諒惟士君子讀書見理明白應不
以憂寂之故少累其中抑不知吾兄於此亦一刊落否
向者賓之方有鼓盆之戚計吾兄必為之惻然不日聞
賓之言竟亦坐此善人寡祐理不可詰而何天之困絶
蒙泉者至此極也每與賓之言及未嘗不累嘆終日也
嘗欲作一書奉慰懷事総総詞不足以盡一二輙復中
止何則譬之喬木其植根既久且固則其枝蔓暢逹日
不可禦已若李氏之宗何以異此夫以累世功德之懿
不可謂非久且固者在今日正暢逹而不可禦之日奈
何數年以來其摧折至於如此其亦謂之何哉雖然木
之底於成材者雨露之潤澤無幾而冰霜風雪之所摧
折者已非一日於是其材大成而置之大用不爽也然
則天之於李氏豈非冰霜風雪交至疊加以玉成其後
日之材者乎在吾兄勉之而已秋雨新霽遠思飄飄聊
此草草以謝疏闊近得伊洛淵源一書奉為閑中檢閱
肅然與諸君子相對庶幾憂患之心亦可以灑然忘矣
如何如何
字說
王敏字遜之說
天順庚辰冬予侍親寓宣城時則有若王君者枉顧予
於館舍肅然其恭薰然其和予覩其儀度聆其言議知
其為誠篤君子而富於文學者也遂與之為莫逆交又
明年壬午予領薦入官為别幾二載矣今年秋君以事
至京師胥晤客邸叙好甚驩頃之過予言曰予素欲有
請於足下第時有科舉累未敢言也茲既暇矣敢固以
請因而詰之乃曰予始長父名之以敏既冠賓字之以
遜之然少寄跡於戍伍長從事於章句因循歲月未有
為予發其名字之義者丐一言釋之可乎予不敢以不
文辭為攷商書說命篇有曰惟學遜志務時敏厥修乃
來則敏而字之以遜之也義本諸此夫驕與怠最害於
學者也驕則志盈善不可入怠則志惰功不可進故為
學而不謙卑退遜則無以為入門一於謙遜而不務時
敏則又不能進步遜則不驕敏則不怠遜而濟以敏厥
修所以來也賓父名字之義而有取於此非欲君佩服
而力行之乎今君雖隸戎伍而事詩書且又虚以受人
不驕不盈若深藏之良賈然君之志可謂遜矣自食其
力研窮道奥盖惟日不足焉君之學可謂敏矣然則君
之所修盖有如泉之始逹源源乎其來者德之積也行
不萃於厥躬而道之充也得不造於罔覺耶優游自娱
俯仰無怍則其所造又可覬量之耶若夫他日掇科躋
仕以堯舜君民使道濟當時澤被後世者不過舉此而
措之耳則於賓父名字之命抑亦何負之有予非能言
者重君之請庸書此以復且以致望云
說字贈張德虚南歸
京口有以醫世其家者曰錢宗嗣氏頃被召職醫上方
將奉檄北上念母氏垂白在堂義不可挈妻子以行則
留以奉其姑既逾年宗嗣日見任用求歸省不可得始
以其母之命托諸其内子之兄張咸吉者送之京師宗
嗣德咸吉之篤於友愛而不計其勞如此來謂予曰咸
吉吾邑名家子讀書尚義循循然惟幹蠱以養茲乃䟦
涉數千里之遠遂致吾家固其敦於兄弟之義而於吾
心將何以報乎然嘗聞之咸吉以為未之請字將無以
尊其名而飭於行也思得大人君子一言以為終身誦
倘有以命之則咸吉知所以教而吾之報亦庶乎其塞
乎予曰易有之山上有澤咸君子以虚受人夫咸者感
也物皆有相感之道故自君臣上下以至父子夫婦親
戚朋友皆情意相感則和順而亨通然而相感之道利
在於正不以正則入於惡矣故咸得其正則吉此其名
之有取於易者如此予請因傳易聖人之意而字之以
德虚可乎盖山以虚故能受澤心以虚故能受人此山
澤之氣所以相通而人物之情所以相感也故人之於
心必當充其本虚之體而擴其有容之量不使一私之
或存以至衆理之能受然後有感必通無不出於正而
底於吉矣苟以私意實之則必不能以正相感夫何有
於吉乎今咸吉之於錢氏之弟所謂情意相感而能得
其正者矣尚益虚己以為受善之地則其德之所成詎
可量耶咸吉其勉之遂書以為南歸贈
錢氏三子字說
成化己丑予展墓於杭道過錫山邑著姓錢君孟津甫
訪予舟中時雪始霽邀予遊其鄉之小嵩山頭陀寺君
諸子皆侍行其幼者特俊爽可愛乃憑肩輿以從執别
之際出諸子名若字請予為之說久未有以復也茲予
復奉命歸省回首舊遊盖十稔矣况辱君書問勤渠可
無一言以謝皋緩之過乎君世家臨安為吳越武肅王
之裔讀書好義克承其先其子長曰本字以世立則取
有子所謂君子務夲本立而道生之意凡事莫不有夲
而時特舉孝弟為言者誠以父母兄弟人之大倫能於
此而盡之其大夲立矣故仁道至大而亦以此為行之
之始意可知矣然則本之所以處乎家者可不盡夫孝
親弟長之道乎况夫孝者所以事君弟者所以事長由
是出而為用於時則其所以事君事長之道豈不亦自
此而立乎其次曰相字以世瞻則取詩所謂赫赫師尹
民具爾瞻之意盖周太師三公之官相之職也相居尊
位為民之所瞻仰則其審於接物平其好惡以盡夫修
身刑家治國平天下之道者可不謹乎夫處廟堂之上
則凡卑於我者固於此乎瞻處於家庭之間則凡幼於
我者亦於此乎瞻盖必竦然其不可以苟肆也明矣相
之所以勉諸己以居乎人所瞻仰之地者其可忽乎又
其次曰榦字以世臣詩有之思皇多士生此王國王國
克生維周之楨解者曰楨榦也皆為築墻之木横曰楨
直曰榦頌賢才而謂之楨榦者盖以國恃賢才而立猶
墻恃楨榦而立也由是觀之非楨榦而用之則墻必傾
非賢才而用之則國不治然則為臣以事君者可不勉
之勉之而自置身於賢才之列後日人稱頌之亦猶周
公之所以頌文王者以為時多賢才以為之臣挺然國
之楨榦也不亦韙乎是則榦之所宜從事者宜何如哉
亦惟取法有周之多士苟出而效用俾朝廷獲濟濟之
效可也嗚呼孟津之所以名其子與其鄉先生之所以
字之者意亦深矣二三子所當交修而不怠者尚因予
言而益勉焉他日錫山之間有以孝弟稱有以賢才舉
巍然而為人之所仰傑然而有譽於時必錢氏之子矣
夫三子勉之予日望焉
崔恩字承之說
淮之大河衛指揮僉事崔君克遜讀書好文樂與儒士
大夫游有子曰恩年甫弱冠日教之飭學厲行以承先
澤其鄉友銀臺右通政仲君惟馨見而悅之許妻以女
克遜以惟馨故識余嘗謁余官舍求以字恩而誨厲之
者久未有以復也今年復以漕事來京請之益勤偶讀
旱麓之詩而有感焉乃字之曰承之而著其義以告之
曰恩為惠為澤而承則受也繼也夫上天之雨露其所
以施於物者本於無心而物之所以承乎雨露之澤者
亦夲於無心然栽者培之傾者覆之故夫松栢之堅勁
蒲柳之脆弱均一發生於雨露之下而夐乎不同如此
盖即物之所受而騐之天之所施雖出於無心之相感
然其舒惨予奪厚薄小大之間固有不可強而致者故
曰黃流不注於瓦缶而福澤不降於淫人施之於彼承
之於此夫豈偶然也哉崔氏之先以武功起家列職戎
衛荐沭寵恩世有爵禄傳緒至恩可謂遠且大矣夫朝
廷之恩猶上天雨露之澤也沛乎九重之上而洽乎四
海之廣盖無不被而及之者然其厚薄小大惨舒予奪
之間則必因人以施未嘗苟然同也是則承而受之固
在此而不在彼歟譬之松栢之後凋而蒲柳之先零盖
脆弱之質自不足與堅勁之材伍耳豈非並承雨露之
澤而所得固自有淺深厚薄於其間哉是則物之所以
承之者固必有由來矣不可忽也承之何如德以植其
根學以逹其材博聞以暢其識深養以壯其氣磊磊落
落以底碩大之用夫然後雨露之澤施之日深培之日
厚所以紹續世澤於遠且大者在是矣朝廷之恩抑安
能舍是而他適也哉所望於承之者如此尚其勉焉予
日望之
題䟦
題孝友卷後
天順壬午余嘗客宣城有朱氏者宣之望族也富而好
禮樂接賢士大夫朱氏有四丈夫子其仕為撫軍者曰
用忠為博士弟子者曰用輔曰用孚居賈於家而其長
則客死淮南者曰用章也用孚嘗過予請曰兄佐字用
輔佑字用孚輔孚之音恒嫌其近也幸為我更之予辭
曰禮不諱嫌名矧音之近者乎用孚請益篤予乃舉易
辭自天佑之吉無不利之義告之而字之曰用吉因遂
與之定交焉用吉工筆札喜吟咏是歲冬與之賡酬凡
數十百首長篇短章皆足觀者間出所藏孝友詩卷示
予要題其後予展而誦之知用章臥病姑蘇時用吉方
自北上維揚相距尚數百里用章知病且殆思見其弟
而不可得而用吉亦思其兄兩情懸懸孰能與之會哉
用吉偶覺心動疑有異即舍所事走姑蘇抵用章客所
至之日用章方發書召用吉而不意其遽至相對若夢
寐間不覺其疾之頓愈也及回扺維揚疾復作更數醫
皆以為不可療用吉遂懇天求以身代卒不獲命以没
臨終猶拳拳於父母兄弟之言略不及私用吉為具衣
衾棺槨以殯哀毁甚至人之憫用章之死而嘉用吉
之敦睦者咸為詩以慰之而李教授亨遂名之為孝友
卷宜也及用吉扶柩還宣祔於祖塋之次而父母皆垂
白在堂傷其子之遠死嗣續中絶憂色形焉用吉日與
其兄用輔稱觴拜夀承順顔色期樂其志而和其心人
皆以為賢用吉之行可為不負李君之所稱矣雖然孝
友士君子之常行也近之於日用之所行遠之於尭舜
之所以為聖皆此道也世之去仁滅義者方汨於物欲
之私其弗孝弗友者亦衆矣用吉於此乃能行衆所不
能行者要不可以為難哉用吉尚益勉焉力行而不怠
使塞垣朔漠之地以至窮荒遐逖之人其不相視而歸
厚寧不益見其賢歟予與用吉南北之人也交甫旬月
而一别已數載今始獲求桃溪謝翰林以下諸公詩以
張大其事而贅以是言
題印局陸嵩所藏徐武功詩後
鄉友陸先生元泰詞翰妙一時以布衣游諸公卿間有
重名而仕卒不顯是亦命矣此稿乃先生自太學南歸
時武功先生方在翰林為侍講因贈此詩緬懷疇昔岳
以童子侍二先生側獲聞言議而古人不復作矣且詩
語有懷家君尚書大人藹然交分之誼前輩風流盖如
此可重矣藁故藏趙戸部孟麟所先生之子嵩求得之
持以示岳莊誦之餘有感於中者多矣嵩方仕有禄位
能世其業觀此亦能知所重者先生其有子矣故書以
畀之
武功詩有云年來離思正紛紛可忍重為送别
文張翰風流今復見何蕃行義昔曾聞天街十
二多春雪客路三千隔暮雲日下若逢倪侍講
煩君為我致殷勤
題羅德安集(明仲洗馬之曾大父也)
羅德安集者泰和子理先生之遺文也先生在國初居則
負隐君子之操出而成賢貳守之名亦韙矣今讀其書足
以窺其心術之正見其賢子孫足以占世澤之遠也昔
楊文敏公謂先生修諸己施諸人皆當追配古人而今
之人知者寡其所感深矣嗚呼百世之下欲知先生者
不有頼於是編耶
題全未了上人佛印後身卷
有一比丘未了號曰一完住報恩大藍若梅檀林中以
自在身修無上法得清净門絶塵垢想以如是故逹官
長者見是比丘生歡喜心衆相愛敬以是因緣稱其名
字遍滿世間時復有人作是念言昔有比丘名曰了元
有大居士號曰東坡稱是比丘為佛印師有大智慧以
一磨衲視無量世界盡入其中此一衲故永劫不壊應
是人者不可思議後於金山說法廣惠衆生是居士者
亦復随喜因聞生悟捨所愛寶是二人者假是語言自
相顯見若今未了師亦復如是我聞一性圓通周逥生
死億千萬劫變化無窮信如是言了元未了前後出世
惟一了義因稱之曰佛印後身師人皆生敬信心衆口
同聲稱如是言於是未了合掌向予問如是因恐墮惡
業客塵妄想及事理障一切罪根恐因是故予告未了
言我聞如來說第一了義無受想行識無口耳鼻舌身
意無聲色香味觸法無色無相不生不滅何有於身身
既無有何有前後昔大悲觀世音以無身之身化而為
千萬億身以千萬億而歸於一以一歸於無無聞無見
以示妙法何有此身是名前後身者即墮妄語我亦復
聞觀世音現大神通應以一切身得度者即皆見之而
為說法應是了元為大比丘以至未了亦為比丘因所
得度而見是身是名無盡義及諸世尊過去未來至于
見在亦以一身周流二世雖一佛不見二身而以一身
見大金剛力歴千萬劫不壊如大法輪轉轉莊嚴以一
相故變出諸相如大法鐘撞撞鳴吼以一聲故散為衆
聲如是二師能以一身幻出前後身者亦復如是是名
真正覺歴劫無窮盡何必前後身止此兩菩提永徧沙
河身身身歸佛道師聞是偈已嘆未曾有再拜作禮而
退
䟦荆公絶句
右荆公天童山溪絶句一首思致幽曠有唐人風愛者
書之縑素筆法清勁可謂二美矣吾鄉陳君明遠實先
世所藏因装褫成卷屬題其後昔之論者謂公令鄞時
行青苖法甚便於民及入相遂欲推之天下竟以為民
害聖賢所行良法美意並施而不可者此說其信然歟
明遠與兄聖遠皆為令佐郡邑間久其於民情亦稔矣
政令之行固有宜於此而不宜於彼者歟此詩正公令
鄞時所作故因明遠之請聊與論之
恭題宣廟御製後
仰惟宣宗皇帝天縱聖明萬機之暇留意文藝一時天
葩睿藻垂賜臣工者莫不極古今之妙誠有前代帝王
之所不能及者猗歟盛哉時則有若錦衣衛指揮臣李
效良起家三衢執藝尚方忠實純謹深沭寵眷前後所
賜宸翰甚多其孫臣㫤謹錄副為册以傳真希世之寶
也伏聞憲宗皇帝亦嘗即其家取入禁中展閱累日後
復畀之命之寶藏是則李氏荐承恩賚固非一世矣然
則為之子若孫者於此可不百拜什襲保之於無窮也
哉其子鄉貢士臣棨出示臣岳拜觀之餘謹書此以識
題盛虞鐘硯卷
錫山盛虞舜臣得端溪石硯斵為鐘形置諸端友齋四
硯之首請予一言以識盖硯之用以端石為貴鐘以象
形豈其用之尤貴者乎夫樂以鐘而鳴文以硯而鳴其
用正相等耳至其所以鳴則亦惟人之所用之豈必若
坡老所記彭蠡之口噌吰鏜&KR1861;者然後謂之石鐘哉君
之歸尚益琢磨他之日大江之南有大叩之而大鳴小
叩之而小鳴其必子也夫其必子也夫
策問
鄉問試策問三首
問尭舜之道載諸方策典謨之書莫加焉皆足以垂萬
世之明法者也三代有作胥此焉凖其亦有可言者歟
然上資乎君道下切於臣職何者為最詳歟我太祖高
皇帝定天下之初首以彰善癉惡之政條成大誥三篇
復以經傳之義意深長儒先之註釋不一特為緫其確
論以著於篇名之曰資世通訓用詔後人本末不遺鉅
細畢舉大聖人之制作固出尋常萬萬也然意指之所
託條目之所著可以仰窺而縷析之歟且曰君道而君
道之所當事者云幾果尭舜禹湯文武之為君其所行
者止於此耶粤稽古昔何者為可見邪抑外此無復可
事者邪又曰臣用而臣用之所當戒者云幾果唐虞三
代之臣皆必絶乎此邪其所尤切者為何事邪抑外此
無所當戒者邪以至論士而獨舉伊尹而下六臣者為
士之善然六臣之所以為善者顧何所取後之欲成有
用之士者抑何所事諸士子祗服聖訓有年其知所以
為士之道審矣則夫於此六臣者其出處之詳優劣之
等與夫歸依嚮往之所在殆必有以處也幸以告我庶
他日勉修臣職以輔成君道者亦於是乎稽焉
問刑以輔治崇古尚焉虞典五等之刑周訓三千之屬
不可以有加也然八辟五禁何所施三典三刺何所用
耶約法三章與三百五十九章者孰得約法十二條與
七千四百八十條者孰失耶我國家有律令有條例付
之有司者詳矣然稽之古孰合乎虞周漢唐之制行之
今孰得乎輕重煩簡之中耶帝舜欽恤之言穆王哀敬
之教不可以不念也然除肉刑定箠令者何所始除斷
趾禁鞭背者何所昉耶除誹謗法與除文致之請者孰
是下减死詔與立覆奏之制者孰非耶我國家有審錄
有湔滌行之朝廷者久矣然麗乎原發者何以逭出入
之科列於外任者何以覬澡雪之路耶伯夷播刑之功
蘇公敬獄之效不可以不重也然長者正人何以名持
正守法何以别耶天下無冤民與民自不冤孰優平反
遷官與平反辭賞者孰劣耶我國家有刑部都察院有
大理寺按察司責之鞫讞者衆矣然觀望風指何以得
情罪之實牽合律例何以盡評駁之允耶夫長我王國
匪刑曷恃具嚴天威惟刑則然此固不可以不講也願
聞所以得刑獄之道
問識時務者在俊傑諸士子固其儔也輙舉一二試相
與論焉民習或有未純何以一之吏職或有未修何以
懲之古有以五術省風俗八計聽吏治者今可行乎選
舉淹濫何法可以清經費虛竭何道可以阜古有以三
科登㑺乂四賦經財實者今可用乎無告之民其拯援
何先不急之政其汰格何切古有以六德保罷瘵五要
簡官事者今可施乎夫究其理而皆合逹諸政而必通
斯善論事者其審量以言亦將以觀用世之學
武學公試策問二首
問周官大司馬凡制軍則軍有將師有帥卒伍有長其
數可稽乎小司徒會萬民之卒伍而用之伍兩師旅以
起軍旅其制可考乎以至馬牛之所出車乘之所供自
畿内以及諸侯之國卿大夫之家其法又可得而聞乎
列國兵争周制漸變齊管仲作内政以寓軍令晉㐮公
舍二軍以復三軍魯之丘甲楚之六卒其視周之制何
如漢有材官羽林而復有南北之軍唐有驃騎車騎而
復有折衝之府其視周之制何若夫事必師古而後可
久矧兵為事之大者乎其考古制之詳與今制之善庶
無沗於善言兵者
問兵不貴乎多貴乎精然非訓練有素則亦無由而精
且勇也成周四時有振旅茇舍治兵大閱之法漢承秦
制三時不講其十月之幸五月之膢猶此意也唐則顯
德之習射滍水之講武宋則築講武堂立校試諸軍伎
藝格亦猶此意否歟抑行於何時舉於何人歟其詳略
之等精勇之效有可得而聞歟請著其說
與兵部論快舡事宜書
竊見南京快舡差使第一艱難積年負累甲餘貧乏每
僉一人充當展轉哀告不已一至領舡中人之産不久
即破盖緣每差押運官員需索幇錢數多衛所又無餘
丁撥補必湏顧人撑駕雖有附搭人貨所得不償所費
回還之日别無所得能事者得随有差内臣販賣私鹽
少思陪補及至到此被其算帳扣除依舊一空生親見
一新僉小甲初頗殷實一年兩差房産随盡遂為貧戶
似此夙弊無力可除誠可憫念因循歲久將成不可救
藥之病今因徐貢郎中所奏事件竊為議處條陳上請
萬乞俯察愚悃深軫下情一與復奏准行不勝至幸其
舡每隻雖原設小甲餘丁共二十名其實有名無實反
成弊端宜照粮舡人數量為增减若得十五名的實親
丁駕舡庶免欺弊但湏亦照粮舡事例加與月粮一石
方可繫留人心所慮戶部以費粮見阻因查江淮濟川
二衛馬舡夫逃已萬人以上皆係食粮人數以彼擬此
不為别費然此亦湏夲部併作處分始克有濟若行戶
部必無可望倘人力既減粮復不給其為負累愈甚於
前矣至於量支租銀一節猶恐執事遠慮日後買馬支
陪或有不足之患以此前次奏内不以為然生亦於此
反覆籌之矣緣累年所積應天府見寄庫租銀二萬一
千四百九十三兩三錢七分一釐八毫六絲各府州縣
衛所每年大約該納租銀四千九百八十五兩七錢八
分九釐三毫今查得弘治十一年分已支過買馬租銀
二千九十六兩弘治十年十一年二年上厰改造快舡
共五十四隻惟弘治十二年告上厰快舡三十八隻縱
以此多者為率每隻給銀三十兩共不過一千一百四
十兩今以十一年買馬已支價銀并十二年上厰舡數
計之二項大約不過共支銀三千二百三十六兩比之
每年租銀之數尚餘有一千七百五十餘兩借使以後
年分或有灾傷免徵只以此有徵之年支用所餘之數
接續支用亦無不足之患况累年所積二萬餘兩之數
仍舊不動乎此則所謂裒多益寡捐有餘以濟不足舡
隻易完而差遣之用不乏軍餘稍寬而衛所之用可救
在上無纖毫之損在下有永久之益矣伏惟台照不勝
&KR0548;切之至
青谿漫稿卷二十
