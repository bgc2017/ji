青谿漫稿卷十二
明倪岳撰
奏議
災異二
一為地方災異事祠祭清吏司案呈奉本部送内府抄
出鎮守陜西御馬監太監歐賢題據臨洮府河州申
據槐樹等里民人楊林等說稱地名重臺原大苦水
山於弘治三年六月二十四日酉時分風雹大作雷
聲震地夜至三更山崩聲響如雷將民趙周家苗麥
地一百餘畝壅墜無存山上平原地陷有聲少間復
作三日方止至二十八日紅石崖中湧出大小泉眼
難以數計後有知州董循親詣彼處差人量得裂&KR2724;
斜長四百五十步深淺不等大泉三眼俱闊三尺二
眼俱闊二尺小泉無數本山相離黃河約十七八里
山下石邊舊有苦水泉一眼平日居民汲食今湧泉
眼在左源清流濁而味甘與舊苦水泉相對水道衝
成大溝自北流入黃河等因備申到臣照得巡按監
察御史劉鳳翔出巡不在會同巡撫右副都御史蕭
禎議得前項地方極臨邊境番夷在其西達子在其
北今天變示警雷震而風雹作地道失寧山崩而水
泉湧災異之見必有所自臣等各加修省外緣係地
方災異事理具題又該巡撫陜西都察院右副都御
史蕭禎亦題前事俱奉聖旨該部知道欽此欽遵通
抄送司案查先該鎮守四川御馬監太監張善題稱
順慶府蓬州儀隴縣弘治三年三月十八日申未時
分縣治東北方有紅白火焰長三丈有餘流至正東
約有六十餘里良久方落其響如雷越嶲衛自弘治
元年十二月初四日地震以後或一月内震一二次
或間月一震今及一年有餘弘治三年二月十九日
戌時忽有聲自西北来地勢搖震一次至二十日丑
時震一次寅時震一次午時大震一次房屋震響嘉
定州洪雅縣本年三月初七日戌時分地震一次從
西至北而去響聲如雷及巡撫四川都察院右僉都
御史丘鼐巡按四川監察御史俞俊俱題前事及該
巡撫順天等府地方都察院右副都御史徐懷題稱
直隸密雲中衛地方弘治三年六月初九日未時忽
見東南西北兩處俱起烏雲騰空相接當刮猛風隨
下夾雹大雨將關西大水窪山上鋤地耘草軍人周
牛子男婦一十一名口俱被圍隔在於山坡不能脫
走初下雹如雞子後如盌口及下大冰塊將周牛子
等打死不及一箇時辰山水從半山坡泛漲湧高一
丈雹塊積厚三尺有餘致將各人身屍衝去無存及
將各軍餘所種田苗盡行打壊連地衝塌及巡按直
隸監察御史鄒魯亦題前事續該直隸常州府知府
華仲賢等奏稱武進縣地方於本年五月初七日戌
時初二刻忽然猛風雷電大作頃刻天降冰雹形如
雞卵大小不等從東南起往西北方至戌正四刻纔
止并該鎮守陜西御馬監太監歐賢題稱靖邊衛於
本年六月初一日未時分從西北方忽起黃風一陣
天地昏暗與夜不分時間變作紅光似火至酉時分
方息又題稱岷州衛弘治三年六月二十七日丑正
五刻自東南方起地震連復二次聲似雷鳴至西北
方止鞏昌府寧遠縣亦於前項月日地動如雷從西
北起搖動房屋往東南去訖及鎮守陜西後軍都督
府都督僉事周璽巡撫陜西都察院右副都御史蕭
禎廵按陜西監察御史劉鳳翔各題前事續該總鎮兩
廣内官監太監韋眷題稱廣東廉州府弘治三年六
月初三日戌時分本府地方自西北方起震動有聲
如雷往東南而去動搖軍民房屋城市鄉村軍民人
等大為驚疑及鎮守兩廣總兵官征蠻將軍伏羌伯
毛銳總督兩廣軍務兼理巡撫都察院右都御史秦
紘巡按廣東監察御史葛萱各題前事俱奉聖旨該
部知道欽此欽遵本部為照各官所奏别無施行已
將抄詞立案外今該前因緣先後各處災異迭見不
止案呈到部看得陜西靖邊衛黃風昏暗變作紅光
四川儀隴縣紅白火焰聲響如雷直隸密雲中衛及
常州府武進縣又於盛陽之月一則雹如盌口致傷
人命一則雹如雞卵風雷大作此皆天道之見異也
陜西河州地方山崩地裂水泉湧出岷州衛及寧遠
縣四川越嶲衛及洪雅縣并廣東廉州府地震有聲
或間月一震或連日四震此皆地道之失常也考之
傳記以雹為沴氣為隂脅陽以迅雷風妖怪雲變氣
為失政以山崩為隂乘陽以地裂為隂背陽以地震
為越隂之職專陽之政古之罹此災異者或夷背華
或小人害君子或民生失常業皆歴歴可考恭惟陛
下自即位以来内修德政外溥仁恩宜乎和氣致祥
災異消弭夫何今歲三月至六月災異之大疊見層
出如此豈非天心仁愛陛下時出災異以警動之也
歟宋臣胡安國有曰克謹天戒則雖有其象而無其
應弗克畏天災咎之来也必矣伏望陛下以天下猶
一身視四海為一家不以災異為在天之數而必反
之躬行益修在己之德益勤萬幾之政水旱為殃則
思賑恤以全民命奢侈糜費則思節儉以省民財服
食器用不越乎常土木興作不萌於念任賢使能聽
言納諫遠宗帝王之道近守祖宗之法以消天變以
迓天休以保承平之業以延靈長之祚臣等亦當省
躬思咎協力祗承期召至和用回天意况陜西四川
廣東密雲等處俱臨邊境各官奏内雖稱痛加修省
猶恐徒事虚文合無仍行各該鎮守巡撫巡按并都
布按三司及府州縣衛所等官務要竭力修政凡事
有便於軍民者即為舉行有害於軍民者即為改革
葺理城垣操練軍馬整飭邊備以防不虞如或視為
泛常因循怠忽致生邊患責有所歸緣係地方災異
及奉欽依該部知道事理未敢擅便謹題請旨弘治
三年閏九月初五日具題本月初七日奉聖旨是欽
此
災異
一為災異陳言事查得弘治六年正月起月日不等遼
東定遼等六衛地方陜西甘肅山東兖州府嶧縣陜
西渭源縣寧夏遼東盖州衛山西文水縣陜西秦州
禮縣直隸大名府元城縣河南開封府山東兖州東
昌二府濟寧濮州東平鄆城曲阜平隂東阿鉅野等
州縣宣府懷来隆慶二衛陜西行都司四川茂州衛
廣東海陽縣山東郯城縣直隸滁州各處地震或有
聲如雷如鼓或搖動房屋樹鳥多至四五次其餘如
廣西梧州府岑溪縣三月初九日忽聞震雷卒然大
風一至暴雨隨来下雹如椀大或如鵝鴨雞卵或圓
或三角下地堆積山東莒州沂水縣四月二十一日
西北雷電風起後降冰雹大如碗口小似鵝卵平地
積有四五餘寸將馬泉等一十六社大小麥黍谷苗
莖打折枯亂遼東五月二十四日戌時分見天上一
星紅光照亮從西南往東北去有聲如鼓鳴響薊州
閏五月十四日忽被風雨暴作雷聲大震震死人馬
牛隻拔去柳樹房屋田苗等項山西太原府石州六
月初五日天氣晴明忽聞空中天響二次有聲如雷
福建地方自四五月間福泉漳汀四府被雨水漂蕩
民居渰沒田禾七月初三日福興泉三府狂風暴雨
走石飛沙致將城樓及大小衙門損壊次日溪水泛
漲推倒橋路渰蕩民居死傷人畜不可勝計陜西寧
遠縣七月二十四日東南天鼓鳴響一聲如雷山西
潞州長子縣八月初七日西北起雷雲氣黑隨降驟
雨風雹河南南陽府桐栢縣九月初九日空中有聲
如雷響湖廣行都司鄖陽衛十一月十五日降雪起
至十二月初二三日兩夜俱至三更時分雷震有聲
電光閃耀至本月初七日纔方雪止平地約有三尺
餘深軍民頭畜凍死者不知其數直隸九江衛自十
一月中旬以来逐日風雪猛作十二月初一日夜三
更時分雷震電掣至初十日風雪方止河南汝寧府
十二月初一日丑時初二日戌時初四日子時雷電
交作隠隠之聲若在西南百里之外且大雪連旬積
地三尺有餘直隸真定府阜平縣十二月二十日忽
從西北起地動有聲如雷隨即天鼓鳴直隸安慶府
懷寧縣十一月初旬霪雨大雪連月傾降冰雪堆積
樹木多被倒折頭疋牲口凍死迄今弘治七年正月
初間大雪尚未息止江西九江南昌等府自六月以
後隂雨連綿洪水泛漲將軍民田地房屋多被渰沒
至十一月以後風雨大作江水不退十二月初一夜
雷電異常連下大雪冰雹將城市山林樹木枝稍一
槩凝結冰淩盡行壓折頭畜倒死房屋壓壊道路阻
塞百物騰貴南昌撫州等衛所雨雪連綿寒風凛烈
城垣門樓等項凍結冰淩破碎倒塌湖廣武昌黃州
岳州等府并所屬興國等州江夏等縣自夏至秋水
旱相繼至冬十一月中旬以来天色隂晦雨雪連綿
至十二月初一日并初四日夜雷聲大震電光閃爍
兼且狂風密雪晝夜不止草木摧折河道凍結舟楫
不通百物騰貴軍民凍餒甚不聊生牛畜倒死不計
其數及大冶縣民患疾疫者尤多巴陵縣猛虎入市
驚人害物及漢陽等府安陸等州荆州等衛所亦於
前項月日雷電雨雪平地雪深三尺低窪去處堆積
陸七尺人畜凍死未可數計直隸和州十月終旬以
後雨雪連綿至十二月初二日夜四更雷鳴有聲風
雨大作至初四日方止圩陂河塘俱被渰漫直隸鳳
陽府十一月二十一日以後連日隂霧四塞雪霰交
集不止至十二月初四日子時電掣有光雷鳴有聲
各該鎮巡等官題各奉聖旨該部知道欽此臣等竊
惟災異之来自古以為天心仁愛人君故出災異以
警告之人君仰承天意恐懼修省則天意可回災異
自弭詩曰敬天之怒無敢戲豫敬天之渝無敢馳驅
又曰我其夙夜畏天之威于時保之盖人君一心上
與天通一念轉移之間則天心眷答捷於影響不可
誣也今天災不時地道靡寧民力日困意外非常之
變所不可測况廣西廣東貴州各處苗賊作亂迤西
土魯番黠酋猖獗迤北達子不時竊入劫殺人畜報
無虚月而鄖陽一帶山中流移所聚貽害尤深以至
山東河南北直隸地方連年饑荒民不聊生京城之
内強盜屢發此臣等夙夜警惕憂慮而靡寧者也仰
惟皇上紹祖宗之統膺天人之託臨御八年肅恭一
德頃因水旱為虐齋心露禱降詔求言遇災知懼轉
異為祥雖商高宗周宣王不是過矣但常年災異或
日或月一見者有矣未聞有動經旬月之久或郡或
邑一見者有矣未聞有連亘三四布政司之廣是則
即今災異之来疊見而駢臻豈非上天仁愛之心諄
切而懇至若復視為泛常誠恐重貽憂患伏望皇上
竭畏天之誠盡弭災之道念慎修思永之謨體剛徤
不息之德勿謂天災由於有數而遂忘警戒於無虞
勿謂人情樂於宴安而不防禍亂於無迹于焉厲視
政之勤溥恤民之惠察衆論交陳之事而從所當從
究一人私獻之謀而拒所必拒賢者可用即用而不
為間沮不肖可退即退而不事姑息每遇災異之奏
反覆警省于中不使行事之或渝務俾人心之允惬
如此則天心昭格而沴氣可消天眷永隆而祥應畢
至矣再念臣等本以疎庸叨承任使雖各勉馳乎駑
鈍無以仰裨於聖明顧此災異之相仍實皆臣等不
職之所致伏候罷黜以示戒懲頃者伏聞皇上積誠
祭告益厪宵旰之憂虚心聽納遂有條陳之命幸此
求言之日敢忘獻替之忠謹會萃一得之愚别條為
十有六事上塵睿覽少效微誠倘蒙天地之德曲賜
於優容即臣等犬馬之私圖報之萬一也干冒天威
不勝戰慄緣係災異陳言事理開坐謹題請旨
災異八
一為嚴修省以回天意事祠祭清吏司案呈照得弘治
六年八月初九日申時分忽見西北方黃雲湧起雷
電交作須臾雨雹驟至大者如彈丸小者如栗棗平
地壅積久而方止人民莫不驚駭田禾所傷必多似
此災異誠為罕見案呈到部臣等謹按春秋書大雨
雹傳曰聖人在上無雹雖有不為災書大言為災也
凡隂陽之氣和而散則為霜雪雨露不和而散則為
戾氣曀霾雹者戾氣也劉向以為隂脅陽之象凡雹
皆冬之愆陽夏之伏隂也及思今年自冬及夏亢旱
為災由夏及秋蝗蟲大作即今河南山東并直隸大
名等府地方俱各淫雨過時河流潰溢田禾盡皆渰
沒人民不免流移兹者雨雹之作不於他所而於京
畿之内不於他時而於秋成之時稽之往牒尤非小
異仰惟皇上纘承大統宏恢治道近因天時亢旱積
誠露禱降詔求言勵精圖治罔有不至天下仰戴聖
德盖雖堯舜之敬天勤民不是過也所宜天意昭格
和氣致祥夫何秋成之初復有雨雹之異此實臣等
不能仰宣聖化俯恤民隠玩愒廢事因循不職所致
夙夜驚惶無所逃罪然竊伏思念上天仁愛之心所
以儆告於皇上者亦未必無深意焉伏望皇上仰答
天心益加寅畏深求致災之由以盡弭災之道如恤
民矣而或征求之未息寬刑矣而或枉抑之未伸節
財矣而或侈費之未除任賢矣而或倖門之未杜聖
學勤矣而或未免作輟之時言路闢矣而或未盡聽
納之實或讒邪之肆行或隂小之冗進凡此有違乎
天意無一不可以致災必兢業以圖回庶於事而有
濟仍乞勑兩京文武群臣協力祗承痛加修省益竭
忠藎之誠用佐聖明之治務臻實效毋事虚文庶天
意聿回和氣協應矣緣係嚴修省以回天意事理未
敢擅便弘治六年八月十一日本部尚書倪等於奉
天門題奏本月十三日奉聖旨是弭災之道朕當自
行文武群臣各宜痛加修省勉盡職務用回天意毋
得視常怠慢欽此
災異
一為災異事祠祭清吏司案呈奉本部送内府抄出南
京守備司禮監太監陳祖生等題據太廟神宫監孝
陵神宫監南京太常寺守衛皇城各門并裏城正陽
等十三門各該内外官員呈報弘治七年七月初三
日風雨驟急吹落殿宇廊廡厨庫明樓碑亭城樓等
處琉璃吻獸垂帶飛仙勾頭筒瓦及裏城上&KR1296;塌鋪
座等項并吹倒各處椿栗松栢冬青等樹各呈到職
臣等會同南京守備太子太傅成國公等官朱儀等
親詣所呈去處相看是實除裏城鋪座等項先行南
京工部等衙門相計修理外其太廟社稷壇吹倒栗
栢梧桐等樹六十三株孝陵殿前外面并金門外碑
亭兩邊及外牆地方吹倒枯朽椿栗并松栢冬青等
樹六十株天地壇吹倒枯朽松栢等樹二十三株山
川壇吹倒枯朽松榆等樹四株并各該殿宇等處吹
落琉璃吻獸垂帶等件俱合擇日祭告起除修理等
因具題又該南京守備太子太傅成國公朱儀等亦
題前事俱奉聖旨該衙門知道欽此欽遵通抄送司
已經案呈移咨工部徑自具奏修理起除及本部又
經具奏遣官祭告外查得弘治七年自三月以来月
日不等甘肅遼東宣府并山東福建雲南四川等處
地震或有聲如雷或震倒城牆房屋壓死人口遼東
大風吹倒城垣房屋天色黑暗吹落黑殼蟲滿地大
如蒼蠅自正月至五月無雨以後霪雨連綿渰沒禾
稼山西天鳴有聲白日有星如盂散為五塊又有火
星一塊如斗墜落化為白氣河南白日有星如斗零
散而隕有聲如雷又有星大如轆軸赤光隨之宣府
白日有星如斗落地有聲化為白氣四川瘟疫盛行
長寧等縣病死男婦三千餘名口南直隸蘇松等府
縣狂風大作驟雨傾注平地水湧丈餘坍塌官民房
屋二萬二千八百九十餘間城垣鋪舍五十餘處渰
死人口二百八十三名口海潮逆湧江水泛溢要行
祭告江海之神等因節該各處鎮守巡撫等官太監
傅德等都御史馮續等各具題俱奉聖旨該部知道
欽此欽遵類奏間又查得鎮守浙江等處太監張慶
等及巡撫兩廣等處都御史閔珪等各奏報浙江湖
州等府縣天雨連綿晝夜不息大湖泛溢田圩盡被
渰沒江西南昌等府縣霪雨連綿江湖泛漲低處水
深丈餘高處亦深五六尺居民房屋橋梁圩岸俱被
浸壊城垣公廨亦多傾倒湖廣武昌等府州縣天雨
大降晝夜不止洪水泛漲四望無涯軍民房屋俱被
渰沒城垣公廨等項俱被崩塌通衢撑駕小船老幼
搬移山林廣東肇慶府洪水入城渰沒城垣官民公
廨倉厫房屋等項廣西柳州等府縣江水泛漲低者
一二丈高者丈餘崩坍城垣衙門公廨漂流軍民房
屋等因前来今又該前因案呈到部臣等謹按傳記
有曰狂恒雨若蒙恒風若又曰大星隕下陽失其位
災害之萌也又曰流星晝見民災兵動又曰陽伏而
不能出隂迫而不能升於是有地震又曰百姓愁怨
隂氣盛則為大水竊照南京祖宗根本重地甘肅宣
府遼東雲南皆邊方重地其河南山東山西浙江江
西湖廣福建廣東廣西南直隸皆藩屏要地也然不
過六七月而各官所奏災異如是之多而又遠近相
同彼此互見揆之往牒亦所罕聞且春秋之時何時
也歴二百四十二年之間所書災異一百二十二事
惟日食者三十六螽災十大水九不雨七地震五其
他如星隕大雨雹霜殺菽大旱之類不過一再見而
已是則災異之来層見疊出所害者大所及者遠誠
未有若今日之甚者也伏惟皇上纘承大統勵精圖
治端拱清穆聖德日隆所宜天意昭格和氣致祥而
災異之多如此實臣等瘝曠廢弛不副委任所致但
竊念災異之頻繁足見天心之諄切若不痛加修省
猶如泛常誠恐變生不虞猝難救藥伏望皇上惕然
致警於中赫然修正厥事不以道已至而少止不以
政已修而或怠益勤聖學以體天之剛徤益廣言路
以憲天之聰明崇儉約節賞賚以裕財戒姑息嚴刑
罰以懲惡信賢斥佞以正朝廷選將飭兵以牡邊圉
罷非額之征科以恤民窮停不急之工作以甦民力
杜塞倖門捐除冗費凡此修為於人事庶幾仰答於
天心臣等兩京文武羣臣亦須各竭乃心各恭乃職振
廢弛而革因循厲廉勤而黜私慝務俾百度之惟貞
不使一事之或舛期交盡乎修弭之實用少裨於宵
旰之憂本部仍行各該鎮巡等官通行所屬痛加修
省勉立事功體有備無患之言謹防微杜漸之戒於
凡除貪去暴緝盜詰姦招徕流移賑贍貧困必協上
下而舉行務底遠邇之安妥若復視常怠忽罔知警
省脫致疎虞責有所歸緣係災異及節奉欽依該衙
門知道事理未敢擅便謹題請旨弘治七年九月初
十日具題次日奉聖旨是欽此
災異
一為邊方災異事祠祭清吏司案呈奉本部送内府抄
出欽差鎮守寧夏地方内官監太監張僴題據隂陽
總甲徐寄中呈據隂陽人沈淵等呈報弘治八年三
月十六日卯正三刻地動無聲從西北方起至東南
方止本日酉初一刻地震無聲從西南方起至東北
方止又據本役呈據隂陽人顧得報稱本月十九日
早子正三刻地動無聲從西北方起至東南方止又
准分守西路左參將都指揮同知韓玉手本開據寧
夏中衛申據隂陽總甲李景榮呈據隂陽生仲通報
弘治八年三月十六日卯時五刻本城地震有聲從
西北方起往東去訖又報本日申時六刻地震有聲
亦從西起往東去訖又據石空寺堡管屯鎮撫楊浩
呈本日辰時分地震聲響如雷將本堡大城樓搖損
并樓下劵洞外門劵洞搖倒及將甕城大城角樓子
城腰牆震倒數多軍餘房屋亦倒五十餘間壓傷男
婦王貴等七名口又據提調墩臺鎮撫李昂呈本日
申時分地震搖倒永豐墩并分水嶺墩將卑職并墩
軍王榮孫等打傷又據鎮邊營哨備千戶萬立呈據
定西墩爪空夜不收柴馬兒報本日申時分地震將本
墩東空邊牆搖倒三十餘丈又據柔遠堡管屯百戶
蔣泰亦呈本日申時分地震搖倒大城并腰牆數十
餘丈又據提調墩臺千戶李昊呈本日辰時分地震
將大寺墩石空寺墩平烟墩雙峯兒墩瞭望高樓腰
牆空洞俱各搖倒黃沙外口墩震倒天棚打傷夜不
收墩軍李伏住等四名各墩空内搖倒關牆一百餘
丈又據協同分守西路廣武營署都指揮僉事孫鑑
呈據大佛寺南墩夜不收張七報弘治八年三月十
六日辰時分地震有聲將本墩北邊空牆朵頭搖倒
一處約長二丈本營亦於本日辰時并申時分地震
二次本夜一更時分又震一次四更時分連震二次
十八日申時分又震一次本夜三更時分又震一次
四更時分又震一次十九日寅時分又震一次俱各
有聲等因各開報前来隨據寧夏中衛亦申相同得
此臣會同巡撫右副都御史孫仁總兵官都督同知
李俊副總兵都督僉事盧欽議得陽主動隂主静地
道屬隂本宜静也今寧夏城連日震動三次中衛并
廣武營地方連日震動數次聲響如雷搖倒城樓劵
門墩臺邊牆壓傷軍餘人口則是隂與陽亢乖異之
象况寧夏地方孤懸河外密邇邊境或為夷狄侵犯
之兆是皆臣等不職所致除各痛加修省及行所屬
修省整兵秣馬加謹隄備外緣係地震事理等因具
題又該鎮守寧夏總兵官前軍都督府都督同知李
俊巡撫寧夏地方都察院右副都御史孫仁及巡按
陜西監察御史李瀚等亦題前事俱奉聖旨該部知
道欽此欽遵又於内府抄出欽差鎮守遼東御馬監
太監韋朗題據遼東都司呈准提調長營等堡都指
揮同知鄭雄咨據鎮東堡守堡指揮回鵬呈弘治八
年三月初五日午時分偶作狂風揭起各軍房上草
苫遮天黃黑對面不聽人聲忽見東南火星一塊大
如小斗飛入堡内在軍人李安房上引起火煙正燒
忽被火星突至管隊千戶李端房又跳在百戶洪傑
房并跳東官廳及正廳預備倉燒毁糧石盔甲等件
又飛入本職房内燒出往北而去風火相交四散齊
燒滿天通紅官軍不能救護等因又據馬根單堡指
揮劉本呈該本堡巡風委官千戶康能稟報本年三
月初五日午時分被軍人劉撒只妻康氏在家煑飯
走失火燒本家草房陡起狂風旋刮斗大火塊飛落
官軍草房焚燒火勢猛勇不能救護將倉厫一連焚
燒上盖米豆一層及查起火緣由委係軍人劉撒只
妻康氏煑飯失火是的又據守長勝堡指揮康泰呈
本年三月初五日備管隊千戶劉清等隊瞭火軍人
姜牛兒等報稱本日未時分忽見堡南外有火一塊
如斗大相似落入城内狂風猛作隨即滿堡燒起不
能救護致將公館倉厫官軍營房人馬燒毁死傷等
因備呈又據委官廣寧左衛指揮羅綬呈蒙廣寧備
禦都指揮白欽差本職親詣廣寧右衛地方白土厰
大臺審據通巡千戶杜宣呈稱本年三月初八日夜
被守瞭本臺坐更軍人于留兒報稱本夜輪該留兒
直三更見得本臺旗竿二根頂上火起高至五寸至
半更時分方滅旗竿不曾燒毁等因備呈到来臣會
同鎮守遼東總兵官都督僉事李杲巡撫遼東贊理
軍務都察院右副都御史張岫議得前項各堡同日
一時被火燒毁公館倉厫米豆官廳并官庫軍營房
死傷人馬軍器等件及廣寧右衛白土厰地方墩臺
旗竿二根一時火起揆此災異實由臣等濫膺重寄
不能撫安地方修舉邊務以致示戒不勝戰慄除痛
加修省勉盡職業并行屬一體修省嚴飭兵備及差
官踏勘至日另行外緣係火災事理等因具題又該
鎮守遼東總兵官右軍都督府都督僉事李杲巡撫
遼東贊理軍務都察院右副都御史張岫亦題前事
俱奉聖旨該部知道欽此欽遵及巡按山東監察御
史張天衢亦題事奉聖旨該衙門知道欽此欽遵抄
出通送到司查得弘治八年自正月以来山西陜西
并浙江等處月日不等該鎮巡等官俱各奏報災異
或地震雷鳴或狂風暴雨等因具題俱奉聖旨該部
知道欽此欽遵今又該前因案呈到部除各處奏報
災異另行外照得寧夏遼東乃邊方重地密邇敵境
而防禦之策不可不嚴漸遠王畿而藩屏之責不可
不盡今寧夏各處連日地震遼東各堡同日火起有
駭舊聞誠為異事考之傳記有曰地隂也法當安静
隂盛而反常則震又曰火隂之變也夫華夏為陽夷
狄為隂君子為陽小人為隂比来各邊奏報聲息月
無虚日其言捉去墩軍殺傷邊軍無處無之然則天
降災異如此得非夷狄或有侵犯而變將生於不虞
將領未盡得人而兵難保於無失究言其故關係非
輕若非人事之聿修焉致天心之昭格各官奏内雖
稱修省恐是虛文伏望皇上體上天仁愛之深念各
邊地坊之重乞勑兵部備行寧夏遼東及各邊鎮巡
官員通行所屬務要痛加修省勉立事功思有備無
患之言謹防微杜漸之戒除貪去暴緝盜詰姦革背
公徇私之心除因循怠惰之習高壘深溝養威蓄銳
以示我之有備蒐練軍徒精利器械以示我之可用
務俾氛祲潛消疆圉寧謐其間如有貪殘害衆之人
怯懦悞事之輩亦宜指實奏聞罷黜一二他凡可為
之事悉宜協力以行若復視常怠忽㒺知警懼脫致
疎虞責有所歸如此庶邊防必致於完固而災異可
冀其消弭矣緣係邊方災異及節該奉欽依該部該
衙門知道事理未敢擅便謹題請旨弘治八年五月
初七日具題次日奉聖旨是欽此
災異十二
一為修省事先該禮部題該巡撫湖廣兼贊理軍務都
察院右副都御史徐恪并巡按湖廣監察御史鄭惟
桓等各題稱長沙善化二縣備開地方草木之妖本
部查得弘治八年自正月以来月日不等各處奏報
災異除寧夏遼東地方奏稱各處連日地震各堡同
日火起有駭舊聞誠為異事已於本年五月内題准
行移兵部備行各邊鎮巡官員通行所屬痛加修省
外其居庸關宣府山西山東四川陜西浙江江西湖
廣福建等處并直隸鳳陽常州太平淮安安慶池州
等府所報地震等項災異本部議得各處災異之多
且地震至於有聲雨雹至於殺人四月嚴霜又至於
殺榖而湖廣長沙草木之妖菜發異花樹生異實此
皆世所不常見之災恐致人所不能測之變伏望皇
上惕然致警於中赫然以正厥事廣求致災之由以
盡弭災之實臣等兩京文武群臣亦須各竭乃心各
殫乃力勤臣職以奉朝章修人事以回天意期交盡
乎修弭之道用少裨於宵旰之憂凡事關乎治理聽
條奏以舉行本部仍行各該鎮巡等官通行所屬痛
加修省勉立事功務俾地方之敉寧無致人民之失
所若復視常而玩愒所在或至於疎虞國典具存罪
亦難逭等因具題奉聖旨是弭災之道在修人事事
關朕身的當自舉行爾兩京文武群臣并各處鎮巡
三司等官尤當痛加修省勉盡職務共回天意無事
虚文欽此欽遵臣等本以菲才叨居重任致災召沴
受譴實宜仰荷聖慈俯垂寬貸伏聞修省之命益增
悚懼之憂竊惟天道之有乖違必因人事之有缺失
或政令之施行無叙或生民之困苦無伸由是災異
荐臻實為邦本所繫是故窮民不可不恤則輕徭薄
斂所當先疵政不可不除則布德施仁所當急尤必
法不泥於貴近事無忽於細微崇儉以裕財必須止
無益之費弛征以節力必須罷不急之工庶民生之
少安斯天心之可格臣等各因職任所及有於治理
相關少陳一得之愚上瀆九重之聽伏惟皇上遇災
知懼宵旰憂勤察螻蟻之微誠乞留神而採納俾涓
埃之小補得畢力以秪承但致一事之修必有一分
之益生民幸甚天下幸甚謹以條奏事宜三十二件
畫一以聞臣等無任隕越俟命之至開坐謹題請旨
青谿漫稿卷十二
