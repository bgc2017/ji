青谿漫稿卷十五
明倪岳撰
頌
瑞麥頌(有序)
康年頌瑞麥也古者農事有成必形之歌詠
以頌若大田良耜之什皆此類也成化乙未
維春之莫天子閔農歲麥大熟自郊徂畿翕
然同豐大有之書于今則宜稱之曰瑞固不
然哉敢作頌詞嗣史克焉頌曰
康年既同大田既豐我隰我畛迄彼南東其康伊何曰
於來牟穫之濟濟積之浮浮比勤于耕歲或不熟奄觀
其成先此百穀豈曰好異異畝同穎睠此大康堘有遺
秉億秭其崇室家之充胡往而閟侈今之通舂揄簸蹂
載淅載炊以薦以享我祀孔時既速我公亦荒我有猗
年之康伊民之阜宵旰其勤上帝昭假我頌康年于天
之下
豐年頌
粤昔有周之制廵野觀稼以年之上下均萬
民之食則司稼掌之順祝年祝則大祝掌之
皆所以重民食謹歲事也比者水旱不登民
有菜色聖心憂之撫貸再三乃成化甲午之
秋則惟有年近而幾甸遠比齊魯豐穰之穫
莫或間焉民飽聖德洋洋頌聲臣謹採摭其
詞百拜以獻
惟食惟天惟民之原振古則然赫赫湯湯稼穡之妨施
于四方民曰饑阻載罹寒暑惟此遐土遐土既同于帝
之聰夙夜于中以振以旬于此下民惟德之仁曰極而
通奄觀其豐銍艾蓬蓬我黍我稷惟京其積以萬以億
我田既成我室既盈惟民斯寧我輸于公言私其充惟
今之逢自郊徂圻民之熙熙祀養以時天眷聖皇迄用
降康為休為光休光焞焞其繹以均靡遠弗臻天畀繁
祉於萬千祀歸于天子
表
定西侯蔣驥謝恩表
伏以乾元正乎五位時逢聖治之新離照燭於萬方恩
錫戎階之舊敢謂建功之有自遂叨傳爵於無窮仰戴
寵休俯增戰慄欽惟皇帝陛下聖智日懋睿德天成恭
默邁高宗思道之誠繼述纉武王尊親之孝顧草木庶
品方均霑賚予之施而螻蟻微生亦首荷嗣襲之命盖
惟靖難之日粗效樹勲爰及定西之封始名采邑越祖
孫之兩世總師旅於三朝已幸先臣大啓涇國之號豈
期後葉載蒙梁國之褒重自揣於庸材乃荐膺乎異數
珥貂蟬之貴誓攄葵藿之忠竭犬馬之勞期致涓埃之
報伏願乾坤並永九重衍萬壽之洪圖夷夏同歸四海
樂重熙之景運臣無任
襄城伯李黼襲封謝表
伏以聖神御極廣推徧覆之仁天地垂慈首錫繼承之
命爵仍同於五等恩實異乎一時瞻丹扆以拜嘉捧瑤
函而悚息欽惟皇帝陛下道傳精一學懋緝熙德配祖
宗率典章而由舊功光社稷煥政令以維新遂令行陣
之臣不墜簮纓之業念自燕山而授秩爰及襄城之肇
封職武事于六朝承寵任者三世迨先臣之有幸再成
征伐之勲際盛治之無虞屢躋保傅之位乃至草茅之
末遽聮奎壁之華仰荷生成敢忘報塞聞詩聞禮將依
絃誦之門墻允武允文期習干戈於爼豆少需後效用
嗣前休伏願虎拜陳詞祝萬年之永壽龍飛啓運溥四
海以咸寧臣無任
贊
婦翁浙省右參政保竹先生像贊
清介之操剛直之氣曰和而莊亦強以毅忠孝之行敏
逹之才一志惟堅百試不摧甲第顯躋兵曹荐歷籍然
聲聞凜乎冰蘖輦金北犒克慰窮邊提兵西征式副宸
淵進秉武銓宿蠧斯擿政譽用張寵命有赫擢佐閩省
繼遷浙藩德敷旬宣惠洽黎元兩以家艱施政不久惟
民慕懷恒頌于口惟公之忠事上不欺夙夜其勤少壯
靡移輯亂于閩捍海于浙公功實崇公力亦竭惟公之
孝事親以誠生養其志沒盡其情烏馴芝茁于墓之道
恩詔來旌桓桓雙表象服煌煌虬髯蒼蒼豈弟君子壽
考無疆惟我先公寔公契友公女來歸相我箕帚我承
公教知德惟深頌公大者永矢徽音
劉司成先生紹和紫塞論兵小像贊
道備文武說本仁義先生之學孔孟之懿夷夏内外冠
履尊卑先生之識春秋之推王師戒嚴烽烟未戢言言
塞墉孰建偉績轅門咨度得此鉅儒侃侃高論顯顯嘉
謨以戰以守有竒有正戎辟聿脩邊圉底定濟時之略
敵愾之心作範千古永矢徽音
盛都御史顒朝服像贊
峩冠振珮華然在躬垂紳正笏儼乎其恭蚤歷郡邑之
勞晩陟臺省之崇出則底撫定之績入則竭獻納之忠
式瞻其外允懷厥中豈非所謂遑䘏我私夙夜在公者
耶
太宰耿文恪公像贊
脩髯廣頤正學雅望隱然清惠之風邈矣鉅鹿之望其
詘也安於民社之卑其伸也揚於廟堂之上峩冠委佩
而夙夜惟公垂紳正笏而寅畏是尚豈非朝著眎為表
儀君德資其弼亮者歟
少司徒劉東山像贊
通博端方恬静簡重志與道合才濟世用贊戎稱乎職
方導河遵夫禹貢憲臺登觸邪之豸民曹下瑞時之鳳
予方藉同年畏友之資固當為聖朝賢臣之頌也
箴銘
言箴
事物之至日變於前應對問辯不能無言言出自心當
防玷失白圭可磨駟馬莫及發必以理本必以誠爾或
不慎惡乎為人力行惟難宜訒以訥君子監止欽哉毋
忒
紙銘
維紙之作剡溪之藤雪瑩粉膩雲薄砥平剏製之初竹
簡是代載道垂訓萬世永賴效勞文房厥功懋哉勿妄
夭閼用枉其才
櫛銘
繄爾之德曰疏而通肅容于外擿垢于中毋棼毋汚毋
忒我儀以慎爾終
世慶堂銘(有序)
熊氏之先本南昌寧邑之望歷宋元來世有顯者元季
兵擾攜家累北徙樂徐風土因留居之有諱繼安者永
樂初從征安南累樹竒功有司將奏授以官辭不受曰
我固儒家也卒以隱終子有常克承先志處鄉黨剛毅
不阿人敬憚之性樂施予有婚葬不能舉者周給惟恐
後景泰壬申歲饑民缺食首率父老白諸當道請發廪
以賑賴以全活者衆由是鄉人稱其長者生子四練經
緯純咸克樹立讀書好禮弗忝其先純復以尚義輸粟
膺章服之榮孫游學郡庠將奮于時衆因嘉其世澤之
所鍾愈遠而愈盛如此乃即其所居顔之曰世慶之堂
夫祖孫相承之謂世福善所積之謂慶惟其善之所承
者非一人故夫慶之所積者非一日若熊氏者豈一朝
一夕之故哉繼自今如水之流日濬日深如木之生日
培日茂慶之所鍾其可世計也邪從弟宗岱自徐來請
示一言以為兹堂之華既為敘次其堂之所以名乃復
系之銘俾識不忘云
惟家之興善述善繼父子相承用延于世其承如何惟
善是從為善不匱百慶所鍾猗惟熊氏在江之右其世
既遠厥積亦厚勝國之季來居于徐樂其風土敦我詩
書粤纉武功高爵可待拒而不受為善靡解一德是承
于兹三傳天鑒孔昭慶斯篤焉惟慶之遺自我戩穀捐
貲貸荒有華章服諸子森森如芝如蘭以及孫曾瓊玉
琅玕慶源深長如水之濬膏腴所溉遠邇交潤我則銘
之世慶之堂尚䔍其守百世弗忘
青谿漫稿卷十五
