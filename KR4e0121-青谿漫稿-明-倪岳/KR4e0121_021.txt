青谿漫稿卷二十一
明倪岳撰
碑
重修都城隍廟之碑
都城隍廟者祀都城隍之神者也廟故在都城之西南隅
設像以祠國家水旱之禱百官萬姓疾癘禍福之祈禳於
是乎宗幾百年於斯靈響赫然盖神之所憑者大而靈之
顯亦遠也天順間廟燬于火既懲守者遂大庀工以新之
土木瓦石之制金壁丹堊之飾視昔有加今年夏久雨水
溢廟用堙圯弗安神棲揭誠妥靈視以為歉我皇上復命
冬官加修焉正欹益庳徹弊改撓崇嚴炳煥益侈舊觀未
幾而工以完告史臣岳奉命為文於麗牲之碑以昭示無
極乃拜言曰古有功於民則祀之惟茲都城上焉朝廟社
稷之所屬下焉百官萬姓之所依外焉四方萬國之所仰
式表九圍保障庶類根本之地倚之為重惟神相之敷佑
國家雨晹時若沴祲不興恊祥錫休上下攸頼故即其功
名之為神廟而祀之以荅嘉貺列聖繼作不懈益虔禮固
宜哉乃作迎享送神詩系而刻之以續登歌焉詞曰
繄重城兮雄八荒又繚之兮以深隍亶國家兮保障仰神
氛兮不可忘結神居兮桂為堂白石陛兮綠綺房神之來
兮齊速駕兩龍兮霞裳敷瑶席兮玉鎮紛進奠兮淑漿憺
忘歸兮周章神保合兮樂康睠深固兮如金如湯民安阜
兮惟神之光神之去兮洋洋玉鸞鳴兮鏘鏘望神君兮安
極杳冥冥兮雲飛揚期終焉兮嘉惠后皇承兮無
疆
書重修卞忠貞公廟碑隂
昔卞忠貞公墓在金陵冶城之趾墓前有祠洪武初移
置鷄鳴山列諸祀典而墓祠如故百餘年來以隣於道
宫日就侵穢今南京吏部左侍郎九峯錢先生過而憫
之亟命道錄李靖觀者拓其墓新其祠以妥其靈邦人
拜瞻悚然起敬於是紀成有碑告成有文皆出先生之
手金陵善吟之士復有所作以頌公之大節與先生倡
義之盛心立石有期適岳奉命歸省祗謁墓下不勝高
山景行之思睹茲盛舉其能無言嗚呼昔公赴敵而死
也其子眕盱相随以沒時人謂其忠孝之道萃乎一門
不已烈哉雖然兩晉有國之際一時號衣冠貴遊士莫
不輕弃禮法以清談放逹為賢雖王謝軰勲庸之盛亦
不免此獨公正色立朝不肯苟同時好其所論列所施
行一切裁之於正則其所養可知矣所以從容就義視
死如歸高風勁節震耀無極回視王謝軰不啻飈馳澌
盡然天下後世正議有在其去彼而取此也亦審矣然
則公之體魄所托廟食斯土千餘載間流風遺韻之所
在所以興起斯人儀刑後進者何如哉職斯土者固宜
知所重矣夫往者不可諫也繼自今尚胥珍護以永茲
舉于弗墜庶先生惓惓之用心不徒然也而於世道計
亦豈淺哉
神道碑
大明故少保兼兵部尚書贈特進光禄大夫柱
國太傅謚肅愍于公神道碑
憲宗皇帝紀元成化之初故少保兼兵部尚書于公之
子冕歸自謫所即銜哀列疏以訟父冤上聞而憫之追
復故秩遣行人司行人馬暶往祭其墓其文有曰當國
家之多難保社稷以無虞惟公道而自持為權奸之所
害在先帝已知其枉而朕心實憐其忠由是天下稱快
曰此誠天日開明公道暴白之秋也於乎休哉已而杭
之父老白於廵按監察御史請即公所居建祠祀公榜
曰憐忠遵制詞也今上皇帝紀元弘治之初訓導儲衍
奏公功績宜賜贈謚立廟以祀言甚剴切禮部將上其
事會給事中孫孺複言古之節義則諸葛孔明張巡文
天祥今之節義則李時勉劉球與公宜一體報祀以厲
後來廷臣合議以聞詔歲一祀公于鄉民所立祠未幾
冕以應天府尹致仕歸復列公平生行業請如制贈諡
以慰泉下累數千言事下禮部議僉謂古今人臣能為
國家建大議成大功者生則有旌擢之恩沒則有褒恤
之典若前岳飛盡忠報國死非其罪其追諡祠祀在宋
具已舉行公之受冤雖同而功業所就則大過之宜如
其子所請制可賜諡曰肅愍建祠于墓表曰旌功命有
司春秋致祭其文有曰逄時艱危安内攘外社稷之功
世永不忘復賜贈官誥其略曰當皇祖北狩之時正國
步艱危之日乃能殫竭心膂保障家邦迴鑾有期論功
應賞不幸為權奸所搆乃隕其身輿論咸冤恤恩已錫
茲復贈特進光禄大夫柱國太傅用昭旌崇之典天語
丁寧垂之萬世盖至是而公之冤以白公之功以著矣
於乎休哉於是冕抵書京師謂岳在里姻之末又適官
禮曹親承德音宜為具述其事勒之墓碑以昭示無極
岳不敏何足以知之按狀公諱謙字廷益姓于氏號節
菴其先家河南七世祖某仕金為汾州節度使知開封
府六世祖某階朝請大夫延津令五世祖某定遠大將
軍沁水令金末兵亂譜牒散佚僅存官秩而亡其諱四
世祖諱伯儀金亡奉母遷雲中元初收括新附復遷薊
州仕至朝列大夫太常丞兼法物庫使累贈禮部尚書
上輕車都尉追封河南郡侯妣晉贈河南郡夫人高祖
諱䕫起家中書掾累贈中奉大夫河南江北等處行中
書省參知政事護軍追封河南郡公妣張贈河南郡夫
人曾祖諱九思階中奉大夫湖廣道宣尉使都元帥延
祐間為杭州路總管致仕遂家于杭故今為錢塘人祖
諱文入國朝仕為兵部主事改工部父諱彦昭隠德不
仕自曾祖而下皆以公貴累贈榮禄大夫少保兵部尚
書曾祖妣馬楊祖妣施妣劉皆贈一品夫人公生有異
質甫七歲僧蘭古春竒之曰此他日救時宰相也長游
邑庠領永樂庚子鄉薦明年登進士第宣德紀元丙午
拜山西道監察御史公風儀峻整音吐鴻暢每日侍奏
對上必注聽院長都御史顧佐風紀甚嚴獨器重公巡
按江西奏白誣獄出數十百人於死劾治王府之以和
買害民者一道肅然比還復同錦衣官校往理官舡之
貨私鹽者公不避權貴河道以清上親征武定州罪人
既得命公數其罪公辭嚴義正肆口而成大稱上旨師
還受賚與從征大臣等自是受知於上屬意用公矣庚
戌河南山西災廷議必得大臣兼理之上親署公名擢
兵部右侍郎賜勑以往年方三十有三朝野榮之公感
上知遇夙夜經畫遍歴梁晉間問民之所欲惡而興革
之民大感悦九載秩滿進左侍郎公在鎮久多善政在
河南者尤著若勸民糶粟官為收糴以備賑荒預擬河
患督採近地草束以備築堰公庾積久易敗即減價而
糶旁省亦獲以濟征輸脱有贏餘即以鈔折納官民交
以為便歲旱奏減存留粮草積誠以禱雨澤民忘其災
河流歲衝土城遂築大隄以障植柳以固立鋪設夫役
以備修補復植柳於道以蔭行旅鑿井以濟道渴迄今
存焉時議者欲移山東薪炭及大名牧馬於河南公抗
䟽止之山東陜西民流徙其地公為立里以居給田以
耕不使貽患地方後皆視以為法其在山西奏革大同
鎮將役軍耕種之弊盡入其田為軍屯復以大同遠在
北邊乞專差御史一員巡歴其地庶奸弊可革遂為永
例議處修築鴈門軍役議𣲖柴炭人夫通融有法仍奏
減七分之一以甦民困時災傷流移公設法招徠又恐
復業者殫於徵輸無復固志即奏免所欠税粮復請著
令有司考績以有無流民為殿最使知警焉其地霜早
田薄收當輸邊者多折賫金銀姦民恒竊以逃公奏遣
官解以懲其弊且請免煎銷以便分給尤為民利公嘗
自河南抵山西夜經太行山有羣盗持兵喊而前從者
駭愕公厲聲叱曰汝何為者邪盗聞公言大驚散去其
德威所著如此有參議劉孔宗者律己甚嚴頗與流軰
寡合衆搆贓罪汚之公知其誣即奏白其事恒以盈滿
為懼請舉參政孫原貞王來以自代時中璫王振方用
事有御史姓名類公者嘗忤之意以為公遂乘機嗾言
者劾公擅舉自代罷為大理左少卿二省之民倍道赴
闕交章乞留親藩亦以不可無公為請乃復命巡撫實
正統丙寅歲也明年復為兵部右侍郎留理部事公考
妣相繼歿皆命奔喪兩遣行人汪琰抵杭賜祭治葬事
懇乞終制不許又明年己巳酋長額森寇獨石馬營至
秋遂猖獗上下詔親征公與尚書鄺公埜上言邊防將
士皆可托以制敵不必上煩六師且皇帝宗廟社稷主
無親臨戎懇留不聽八月望日師次土木寇奄至主將
失律王師敗績皇輿北狩宣府懷來僅以自保沿邊城
堡奔潰一空京師大震時公獨任部事北望號泣誓以
滅寇將議集兵為守護京師計會皇太后命郕王監國
以係人心于時臺諫廷論土木之變罪歸王振王始攝
朝倉卒未定處分錦衣衛指揮馬順素附振意頗不平
衆起捽順擊死復索振所親信二内侍將擊之班行諠
雜無復朝儀王疑懼屢欲退諸大臣亦多歛避公堅立
不動時掖王請留且請降旨宣諭羣臣無擅動振罪俟
請命太后行誅順罪應死勿論命將軍亟擊二内侍死
衆乃定退朝漏過午刻公袍䄂為裂吏部尚書王公直
執公手曰今日正頼公等若某百軰何能為公辭謝不
敢當進兵部尚書固辭不獲始就職公受任多事之際
首劾扈從失律者武臣顧興祖軰皆宜議罪以聞庶後
之任事者知所用命從之王嗣位尊上太上皇帝號改
明年庚午為景泰元年公入見泣對曰額森不道犯我
邊疆遮留大駕彼既得志將有長驅深入之勢不可不
豫為計邇者各營精銳兵械且盡宜亟募兵易漕卒以
偹調令工部分局治兵器以偹用京師九門尤為要地
宜令都督孫鏜衛穎張軏張義雷通分兵以守選給事
中御史王竑軰佐之列營于外以振軍威徙郭外居民
於城内隨地安插無為寇所掠通州所積粮數百萬挽
運固難棄之或以資寇宜令在官食粮者悉詣關支人
以多寡受粮而歸坌集京師庶幾兩便大同宣府常經
寇剽掠請勑各地守臣協力防鎮訓練修飭務使有偹
至於選任人才尤為至務文臣如軒䡚者宜令巡撫武
臣如楊洪柳溥者宜為將帥軍旅之事臣請身任其責
不效則治臣之罪上皆嘉納行之時邊報絡繹訛言萬
端公先事豫防逹權制變衆視公以為安危太監喜寧
北種也土木之潰降歸額森因為之用導之寇邊寇奉
車駕趨紫荆關京師戒嚴朝臣至有挈家南奔者侍講
徐珵因謬言占象倡議南遷事聞六宫人心動搖公為
慟哭抗言于廷曰京師天下根本宗廟社稷山陵在此
百官萬姓帑蔵倉儲在此此而不守去將何之一動則
大勢去矣宋南渡之事可監也上是公言守議遂定主
將石亨復為異議欲盡閉九門堅壁以避賊鋒公言不
可請率先士卒躬擐甲胄出營德勝門外閉門以示必
死泣以忠義諭三軍人人感奮勇氣自倍十月朔額森
入紫荆關傳言送駕還京前驅突至我軍堅不為動知
我有偹稍自引却額森次至城下對我壘而陳駕亦在
北營覘我軍嚴肅不敢有加於我我亦不敢向寇輕發
一矢喜寧嗾額森邀大臣出議和且需金帛萬萬計盖
強所難從以起釁耳對壘凡七日是為十月既望寇移
蹕漸遠乃舉砲擊寇營寇死砲下者萬計額森大沮宵
遁京師解嚴時謂不戰而屈寇兵實天生公以為社稷
也論功加少保總督軍務固辭久之乃受嘗謂人曰四
郊多壘卿大夫之恥今日惟有聲罪討賊復還車駕乃
臣子之職他復何言大同參將許貴奏欲遣使議和以
緩寇兵徐為討伐計公謂去冬嘗遣都指揮季鐸指揮
岳謙厚賫金帛以往寇輙深入繼遣通政王復少卿王
榮往議迎復亦不見鑾輿而回寇譎詐叵測和不足恃
况與彼不共戴天之讐和則背君父而忘大義理不可
萬一可和彼肆無厭之求從之則害遣之則變勢亦不
可也莫若選將練兵養威蓄銳無輕遣使以取其侮從
之公以涿鹿真保定易州皆京師近地兵力单弱雖嘗
遣都督劉安率兵巡視猶恐寇方遠遁或肆剽掠力弗
能及即奏遣都指揮陳旺石端王信王虹軰分益以兵
往為之援復請勑右都督楊俊節制之民恃以安又以
寇之深入必先攻犯白羊紫荆倒馬諸關復奏撥京兵
與原守官軍互為應援俾無僨事諜報寇逼總兵朱謙
於關子口明日復報追石亨於鴈門關烽火甚急遠邇
騷動衆謂宜急發兵往援公不為動即奏上方略密授
亨等仍令各營選調軍馬若將尅日大舉者旋報寇已
出境乃服公料敵之審公謂喜寧不除寇卒弗靖乃以
計授楊俊擒送京師公廷劾其罪誅之自是寇竟畏憚
悔禍不敢復犯矣辛未額森遣使入貢請送大駕還京
朝廷疑未之信下廷臣議公曰此天意也君臣大義兄
弟至親當速遣使奉迎以承天心萬一寇果懷詐我有
辭矣議乃决秋九月大駕至自北營衆韙公一言之重
時邊事稍寧公益修安内攘外之政河間東昌諸處永
樂間安置降寇甚衆方寇入邊勢欲乘機而動公因南
征奏遣其有名號者以行遂留於彼以為潜消之計天
夀山祖宗陵寢所在而無城郭寇嘗犯其地乃奏起成
山伯王通城昌平徙兵民其中以衛陵寢且重邊關之
援臨清漕舡所經商舶輻輳實喉襟之地寇入邊時嘗
有往據之謀乃奏遣平江伯陳豫築城以守遂為重鎮
尋諜知為寇謀者乃我亡命小田兒也適雜北使中來
瞰虚實公奏授計于侍郎王偉因使大同道誅之初北
邊獨石馬營八城為寇所據公謂此不可棄即奏起都
督孫安授以方略率兵度龍門關且戰且守由是八城
復完公謂京兵分隸五軍神機三千諸營者雖各有總
兵然不相統一或遇調發動相選摘兵將不識卒難濟
事乃議以諸營馬步兵擇其精者十五萬人分為十營
各立名號每營以都督一員總領之每五千用把總都
指揮一員每千用把總指揮一員每隊用管隊官二員
團詰訓練體統既定兵將相識有警當調某營則自其
總領都督以下督率以行號令專一行伍不亂兵制之
善者也故其法迄今守之楊俊議奏盡出京營兵併調
三邊各路軍馬大舉勦寇可以得志公執不可曰如此
則京師各邊皆空寇或分兵牽制何以應之非兵家全
勝之謀也上從公言俊素䟦扈時謂公此議足以奪其
心是時浙江福建則有鄧茂七葉宗流廣東則有黃蕭
養乘時竊發殘破郡邑一時命將出師皆出公籌畫雖
遠處千萬里之外懸制切中不啻親歴其地卒用勦平
貴州苖賊作亂侍郎何文淵奏乞罷布按司復置宣慰
司以土官蒞其地留都司以轄諸衛遣大將鎮之公謂
貴州自祖宗開創餘八十年顧因小寇遽隳成功况土
地人民皆受之祖宗者豈可輕棄事遂寢公念北寇既
平軍國之務可緩懇辭兵柄復以天變乞罷皆不許初
額森犯京師石亨因公成功驟躋侯爵心不自安乃奏
公功宜官一子朝廷即授冕府軍前衛副千戸累疏懇
辭且曰縱欲為子求官亦不當假手於亨不許既受命
語冕曰我本書生當聖主憂勤之日分以死報顧功微
報腆爾宜砥礪名節毋忝恩命朝廷復於京師之西賜
公第一區公上疏辭謂國家多事之秋豈臣子安居之
日况星文示變正宜貶損豈可厚享以重咎愆不許乃
以平日所得賜物盔甲袍帶之屬移置第内封識加謹
時一往視焉公素苦痰喘恒寓直房以便朝謁一日疾
作上遣太監興安太醫院使董宿來視宿云此非竹瀝
不可愈安為上言且奏公自奉儉約上親幸萬夀山伐
竹以賜仍命計公所用悉給自尚方蓋異寵也病少間
復懇乞罷歸不許特降勑諭留免公朝參屢遣中使促
公出視事為上所倚重如此公握兵久號令賞罰皆出
於公言議所及宿將歛伏亨等不能措一辭亨素貪縱
尤為公所裁積成嫌隙亨侄彪本驍將時皆慮其一門同
握京兵公乃奏遣彪充遊擊將軍往戍大同二人不得
遂所私益切齒於公思有以傾之矣丁丑正月景皇帝
不豫公同廷臣上章乞復皇儲未報英宗皇帝復正宸
極此實天與人歸之會亨等貪天之功掩為己有即誣
公等迎立外藩以為罪與大學士王文六七大臣俱下
獄所司以金牌勑符具存他無顯迹可據亨等必欲置
公於死會徐珵者以倡南遷為公所斥久不獲進因易
名有貞尤銜公者廷鞫之日力言大肆拷掠宜無不承
文不勝忿力辯不已公曰亨等意已如此辯之何益所
司承亨風指乃以意欲二字附會成獄盖即秦檜莫湏
有之故智也是月二十三日狀上上猶豫良久曰某實
有功衆未及對有貞直前曰若不置謙於死今日之事
為無名上意乃决時錦衣指揮劉敬方帶刀在宿衛目
睹其事每言及未嘗不以為恨公没之日天日無輝朝
野冤之太監吉祥麾下逹官托爾者聞公死慟哭都市
以壺觴酧公祥聞之切責焉明日往哭如初此實忠義
感激人心雖異類而天理固不冺耳先是杭之湖水竭
土裂人驚異之孫原貞方以尚書鎮浙語人曰賢才之
生實鍾山川之秀今日之兆哲人其萎乎蓋指公也至
是卒騐云公之生為洪武戊寅四月二十七日得夀六
十而已惜哉所司籍公家自朝廷所賜外他無一物盖
公平日自律之嚴也未幾陳汝言代公為兵部以賄敗
上命陳所籍物于大内廡下召大臣入視且曰景泰間
謙任事久且專没無餘物汝言未期何得賄無筭耶上
色變久之亨等俛首不敢動撫寧伯朱永出謂人曰今
日觀上意亨軰將無所逃矣一日邊報甚急集廷臣議
恭順侯吳瑾進曰于謙在邊患不至此上為之默然初
公被害時皇太后未及知比聞嗟悼累日上聞之益悟
其冤深悔之既而有貞獲罪遠竄(闕)此
皆上心有所懲而亦天道好還之明騐也初公之遺骸
頼都督陳逵憫公無辜密賂守者收瘞踰年冕遣義兄
康詣逵逵乃具棺衾俾康扶歸杭葬於祖塋即今建祠
地也公天性狷介不立私黨一以忠誠結主知分謗任
怨無所顧忌不貸贓吏而恒宥小過急於薦賢不遺一
善凡公所甄拔如孫原貞王來皆在廵撫時所舉其他
文臣武將功名顯著者尤多盖公知人之明如此所至
聲績懋異遺愛不忘故江西祀公郡學名宦祠河南祀
公開封庇民祠二省之民家有公像飲食必祝皆至于
今不廢及己巳之變軍旅方興中外論事者紛然議下
兵部公悉裁之以理可者行之否則止之知無不言言
無不盡一時克詰戎兵登崇智勇卒之肅清大憝迎復
乘輿以安社稷以固邊圉此誠不世之功也歴事三朝
位極人臣然故廬之在杭者未嘗增飭尺寸丁内外艱
歸蕭然不異寒士孤忠峻節夷險弗渝可謂難矣平居
好學手不釋卷為文有竒氣詩詞清麗在江西時和祭
酒胡頥菴山居十詠在河南時和馮海粟梅花百詠詩
皆頃刻而就膾炙人口尤長於奏疏至今視以為凖當
政務旁午章日數上累千萬言揮筆如流一皆切中事
機人服公明决率推為天下竒才焉平生著述甚多今
僅存節菴詩文稿奏議各若干卷禍變之餘盖千百之
什一耳配董氏累贈一品夫人翰林庶吉士永豐知縣
某之女柔惠静專克謹内助先公十一年卒公未五十
遂不娶亦無媵侍人皆義之生子一即冕自副千戸改
受兵部員外郎進禮部郎中南京太僕少卿應天府尹
文學政事無忝家法女一適錦衣千戸朱驥坐公累戍
邊比宥還累官都指揮使掌錦衣衛事孫女六吏科給
事中張晟工部員外郎倪阜益都知縣孫武卿德清縣
學生徐九萬杭州府學生沈繼榮其壻也嗚呼公之功
業在天下公論在人心傳在國史列聖眷恤恩命屢頒
一時之屈萬世之伸一時之冤萬世之雪公於此可以
無憾也已岳生也晚雖自童丱得之見聞之日久然才
力綿弱不能揄揚朝廷褒忠錄功之曠典與公忘身為
國之大節姑即冕所述掇拾其槩俾立石墓道以示後
世以為他日為臣者勸焉惟公諱與先考同未敢以私
故闕而不書盖公之所關者大也臨文悚然銘曰
惟天純佑賢俊挺生實商昭周為國之禎惟公之生允
濟斯世雄才卓識孤忠正氣始鎮兩藩迄主五兵民困
畢甦邊塵肅清時方宴安寇忽竊發皇曰往哉執梃以
撻公疏懇留六師已陳越關而北曾未浹旬寇敢犯順
皇輿遠狩公獨治兵痛心疾首浮議譊譊公斥正之人
心搖搖公鎮定之内决廷論外當寇衝一時安危萬目
視公國步載寧皇輿遂復名高毁來功大弗錄公存以
功公亡以冤於惟聖明克俾昭宣萬世之名一日之厄
失短獲長公亦何責穹祠顯號報祀無窮四湖之㽭岳
廟攸同廟貎儼然公其如在嗟嗟後人守視無懈
大明故嘉議大夫禮部右侍郎費公廷言神道
碑
廷言之卒予率諸僚往哭之越八日其子衍衡軰至自
其家奉其同年友圭峯董學士所述狀乞銘于西涯李
學士以葬復奉狀請予文諸墓道之石因憶成化己丑
春予為翰林編修時與西涯及篁墩程學士同以書經
考禮部會試揭曉之前一夕拆所取第一卷則廷言也
明日退朝賜宴於禮部大宗伯姚文敏公舉酒屬賀曰
此崔吏部廵撫南畿所得士也可謂得人矣去今二十
五六年忽忽如昨日事豈謂遽為古人不可作也悲夫
按狀廷言諱誾姓費氏廷言其字别號補菴世居京口
之丹徒譜牒散佚莫究其所自獨傳宋季兵變閉城者
十七日民且飢死費有諱篁者為粥食之頼以全活民
德其惠名其所里曰簧祐今譌為黃以時考之或其五
世祖云四世祖天起高祖仁夫曾祖文盛祖仲榮考淑
高妣朱氏廷言生有異質年十一選為郡庠生治詩經
試不偶乃改治書時崔公方莅其地及林侍郎一鶚為
之守皆名知人雅重廷言咸以禮待之領天順壬午鄉
薦登己丑進士簡入翰林為庶吉士得閱中秘書學有
造詣辛邜授編修甲午滿考得賜勑贈考妣如制妻封
孺人乙未二月同考禮部會試丙申選與經筵丁酉擢
國子監司業庚子乞歸省祭賜寶鏹千貫為道里費丁
未滿九載進左諭德仍理司業事十二月進祭酒明年
戊申改元弘治聖天子肇開經筵為講官賜白金三十
兩文綺二表裏寶鏹三千貫車駕幸太學進講如儀賜
大紅金織衣二襲降勑奬諭仍宴于禮部己酉命充日
講官改少詹事兼翰林侍讀入史局纂修憲廟實錄辛
亥八月書成進詹事兼侍讀學士賜白金三十兩寶鏹
三千貫文綺四表裏大紅金織羅衣二襲仍賜宴於中
軍都督府十月進禮部右侍郎廷言平日謹畏自持自
為日講官及為禮部當奏恒慄若不能出諸口嘗謂予
曰某自夙興當造朝即心掉足弱不可忍迄退朝始安
早暮憂惕因以得疾在告將三月具疏乞停禄養病以
去上不允俾在任調攝給禄如故明日增劇越五日而
卒盖癸丑六月三日也廷言儀度魁梧豐頥美髯善談
論議事理周旋世務若無不可為者始官文翰弗克少
見於用其在國學教法有度士子悦服及佐典大禮每
郊祀為分獻官廷試為提調官親王妃主嘉行之禮皆
以贊相其間宴賚有加然不七歲而官五轉衆方期其
遠到而遽止是也惜哉廷言早失怙事諸兄盡禮與人
交克全信義自處儉約平居善檢飭未嘗妄費一錢恒
以訓諸子性尤曠逹始病即為治棺經紀後事甚悉會
暑月倉卒含歛靡一弗備識者稱之作文有竒思詩亦
飄灑所著有自考集瀛洲竒處錄向陽書舍稿補菴稿
藏于家作費氏宗譜斷自所知事信而核編聖駕臨雍
錄著一代儀文之盛梓行于時其生以正統丙辰三月
四日得年五十有八娶張氏有淑行男子五衍衡銜衒
張出庶子衑側室徐出衍衡俱郡庠生衒出後伯兄譲
子女五吳鑄李旦張凖歐陽璉程孝同其壻也孫女五
衍等扶柩歸予復遣人護視以行將以甲寅九月日葬
於郡之京峴山朝廷命工部為營塜壙命長貳諭祭於
其家哀榮終始廷言於是乎可以無憾矣銘曰
江東有木楩與章根蟠厚地摩青蒼匠石睥晲喜欲狂
萬年必致歸明堂輪囷旁礴登巖廊巍然屹立時之望
風雨侵凌蠧且傷用之未久嗟淪亡生承帝眷夐異常
沒錫葬祭恩尤霶前途若短後則長翩翩五鳳嗟諸郎
偉其繼者孰可量京口之山惟故鄉噫千萬年此其藏
嘉議大夫南京太常寺卿愧齋陳先生神道碑
弘治甲寅六月二十有六日南京太常寺卿莆田陳先
生以疾卒於長安西街之第先是南京禮部董亞卿尚
矩以書來報先生疾可憂咸為駭愕徐而思之先生厚
德君子天將錫以遐福宜無他未幾竟以訃至相與悼
慟無已也既而其子舉來請于朝詔工部營墳以葬復
賜祭於其家舉拜恩將歸乃遵先生治命奉南京鄭通
政廷綱所述事狀乞文於碑樹之神道顧予言曷足為
先生重然誼不可辭乃按狀而為之序曰先生諱音字
師召姓陳氏别號愧齋世家閩莆之涵江宋明州觀察
使淬與子仲剛俱死靖康之難旌其里居曰忠孝坊則
涵江之祖也曾大父宗義大父光遠父崇澄號耕樂俱
有隐操以先生貴初贈耕樂翰林編修進南京太常少
卿妣黃氏亦自孺人進恭人先生生而敦朴嗜學少長
補郡庠生有文名牟都憲俸時僉閩臬一見竒之遣諸
子從之游舉天順壬午鄉薦登甲申進士第入翰林為
庶吉士成化乙酉簡授編修丁亥預修英廟實錄成賜
白金文綺進禄一階壬辰乞歸省墓賜寶鏹為道里費
丙申滿九載陞侍講入侍經筵辛丑同考禮部會試癸
邜推擢南京太常少卿弘治己酉南京翰林學吉員缺
命兼掌院事壬子滿九載始進今官僅越一載遂得疾
以卒先生天性孝友痛二親不逮禄養每忌日悲泣不
自勝仲弟祖理家政為輸粟給邊授以冠帶季弟員事
舉業親為指授遂領鄉薦叔母居孀力為贍給遺孤子
女為之婚嫁族里之貧者周恤恐後平生和易坦率與
人交誠意懇切或與論事知莫可如何率曰也罷遂以
此稱之弗校也至其操履則剛介堅定不為勢利屈在
翰林時西厰初建方用事其爪牙韋英者乘之鼓扇密
捕兵部主事楊仕偉於家并箠掠其妻事叵測人皆閉
門避之先生與之隣即登墉大呼曰汝何人斯非奉上
命敢擅辱朝臣耶其人詰之曰汝為誰而言乃若是復
抗聲曰我翰林侍講陳某也懼汝軰壊國法禍福非所
惮其人為之少戢在太常時守偹中貴究理樂器歲久
損失益多欲歸咎先生然實無預也同事者亦密喻俾
少俯就先生與之抗禮益辯論不顧其人怒甚遂併劾
於朝所司覆覈卒無所及盖仁者之勇其不可奪率類
此居官詳慎於義所當為不遺餘力為編修疏上時政
千事皆切治體時論韙之及任卿佐於凡祀享薦獻必
躬為閱視務竭誠敬舉用僚屬一秉至公人不敢干以
私先生素明經學四方之士争欲出門下京邸至不能
容經其指授往往取高第嘗有一登其門兩魁多士者
則先生造就人才可知矣今太常齊卿章春坊王諭德
鏊皆顯名者其他布列中外尤多所作詩文肆筆而成
略不搆思南京士夫公卿之家凡有慶弔之禮必藉一
言為重委幣而請者無虛日焉先生始入官余沗同升
得朝夕聚處談經論史未嘗少間至相約逓為主以會
箴規之資切磋之益親芝蘭而醉醇酎者久矣及官於
南書問往來不絶嘗遣幼弟從之游教愛深篤盖先生
之處友久而益敬忠信篤厚非他人所能及而今不可
見矣每繙閱篋笥見其遺墨為之愴然嗚呼惜哉先生
以正統丙辰三月十有七日生春秋五十有九配黃氏
繼配林氏皆贈封為恭人子男二長舉黃出娶廖氏
次華林出娶鄭氏通政君女也二子同領壬子鄉薦時
以為榮女二長適翁司徒之子汝次適卓按察之子文
浚孫男五湏孝湏友湏政湏教舉子也湏禮華子也葬
以某年某月某日墓在莆田某鄉之原銘曰
陳有仲弓曰漢名士一德不羣二方有子嗟嗟愧齋猗
是之似學足成人行不失已外示以樸内灼于理文以
華之而不為靡翰苑容臺冰銜並擬官久始遷不為愠
喜恢乎其中莫可涯涘曷錫眉夀曷介繁祉孰謂斯人
乃阨於此既承恤恩以葬以祀亦有故人以誌以誄穹
碑深刻永昭厥美嗚呼先生斯無憾矣
大明故平羌將軍後軍都督府右都督諡僖周
公神道碑
洪惟我國家統御六合鎮撫四夷奠中國於泰山盤石
之安固聖德神功無遠弗被如雨露之潤如風霆之威
然亦有宣力禦侮之臣分布藩閫如金湯之壯如羆虎
之猛是以夷狄聞之而畏服邊圉恃之而敉寧其所繫
豈輕也哉若今平羌將軍甘肅總兵官後軍都督府右
都督周公廷璧盖其一人也而今則已矣惜哉公自鎮
以疾請命東歸歸抵宣而卒其中子鐸茹哀具疏以聞
詔禮官致祭者五賜衰布以疋計齋粮以石計者各五
十工部營墳以葬賜之諡曰武僖近代將臣鮮有及者
盖異數也鐸復請予在天順間侍親于宣嘗及識公且
知其為人乃奉宣人王少卿遜之所述狀來請予文勒
石神道以昭示久遠予謝不敏而宣之人士繼為之請
者沓至乃受其狀序而銘之公諱玉字廷璧姓周氏世
家滁之南湖高祖庇哥在國朝定天下初起從大將樹
戰功遂有戎籍於永平衛曾祖禮始以功再進秩為宣
府前衛正千戸卒祖安嗣尋以疾罷父賢嗣勇略善戰
以功七遷至後軍都督府都督僉事充右參將分守獨
石等城天順改元之明年戊寅寇掠延綏勢頗猖獗上
驛召至京命提兵往援至則日與賊戰多所斬獲己邜
正月朔哨賊野馬澗接戰四日賊益擁衆迎敵乃挺身
直前為流矢所中死之事聞贈都督同知賻賚有加特
命公嗣授萬全都司都指揮同知公時甫弱冠痛父歿
於王事感激自奮期以報仇居官廉慎自持督理屯田
邊庾充贍甲申少宰文莊葉公巡撫其地首薦公掌都
司事公勤於職業剸繁理劇若老於吏事者政譽藉然
成化改元乙酉前威寧伯王公方以都憲總制諸路兵
馬復薦公志氣英銳號令嚴明廉而不苛謀而有勇宜
任遊擊將軍統領竒兵以靖地方上賜璽書命公具如
所請是歲秋延綏有警公提兵往援斬獲甚衆癸巳正
月寇入漫天嶺公率所部拒之北衆大敗斬首七十餘
級奪獲逹馬兵仗以萬計兵部論公功在優等進都指
揮使仍加賜白金綵幣總制諸公遂建議以為寇雖挫
衂然尚據榆林河套以為巢穴非潜兵𢷬之無以使之
畏懾遠遁時各路將領聞議莫有任其事者公乃奮然
與前總兵都督許寧統兵出境直抵紅鹽池賊巢殺敗
賊衆擒斬三百五十餘人屠其妻子焚其輜重奪其駝
馬什器三萬有竒殘寇奔竄渡河而北朝廷降詔嘉奬
有運謀奮勇成此克捷之功之褒進後軍都督府署都
督僉事甲午秋宣府西路屢報賊警勑公往援八月戰
賊馬營齊家溝再戰赤城袁家墩斬獲甚衆追賊出境
而還復賜勑嘉奬尋與實授明年乙未奉勑充副總兵
官鎮守宣府丁酉遂奉勑佩鎮朔將軍印充總兵官鎮
守宣府庚子春堠兵屢報寇賊近邊窺伺者公率兵自
青邊口出追賊至紅崖兒復至龍門獅子衝累敗賊衆
追奔出境至水磨灣等處乃還以功進署都督同知癸
夘秋賊自柴溝堡出沒公率兵追奔至白腰山斬獲賊
級奪其馬疋而還未幾賊自大同天城許家堡出沒勑
公率兵往援追奔至定安營等處斬獲賊級奪其馬疋
而還勑嘉奬積二功與實授仍署右都督秋八月奉勑
掛征西將軍印移鎮寧夏冬十月殺賊棗兒溝丙午冬
復奉勑有曰以爾久任邊陲累著勲績克副委托即今
甘肅賊寇騷擾特命爾掛平羌將軍印充總兵官鎮守
甘肅尤湏振作軍威攘除邊患以安境土以寬朕西顧
之慮盖至是而委任益隆矣明年奉詔實授右都督先
是迤西土魯番賊嘗於成化初劫哈密王母金印而去
至是復殺都督哈尚占據其城朝廷將議討罪之師公
請因彼使之還者使齎詔往諭庶或有濟已而果遣使
入貢并獻金印城池及所虜人口悉如公所籌上大悦
賜勑嘉奬有不勞士馬軍餉而坐收成功由爾平日運
謀所致之褒公歴鎮三邊勞於計畫雖所至有功兵民
頼之然亦坐是嬰疾日思東歸矣前後六七䟽乞觧兵
柄詞意懇切上皆不允甲寅疾增劇其請益堅議者遂
謂公有辭難便安之意頼聖明知公特置羣議詔俾回
京料理秋九月聞命即日就道十二月抵宣疾益委頓
弗克造朝明年正月望前一日竟卒實弘治乙邜也其
生為正統己未後二月望日得夀五十又七而已公性
孝友事親處族各盡其分讀書不事章句而能了涉大
義以蔭入官遽處尊位卑已下賢為時所稱器宇凝峻
自偏禆為大將隐然邊閫之望愛養士卒撫循有恩訓
練有方統馭有制苟不用命必罰不貸每遇賊計定而
後戰往往克敵制勝功績為多敵人至見其旗幟即驚
呼遁走公處之裕如未嘗有德色平居蕭然韋布不異
寒士不喜麯蘖不近聲色廉公自守不為詭随見理明
察洞燭物情請謁不行亦不容物故人莫不敬而愛之
而亦或以致嫉云嘗謂久荷知遇期以盡瘁報國因大
書不敢負朝廷處六字揭之退食之署朝夕視以自警
士大夫多從而歌詠之其所存可知矣嗚呼若公者求
之一時邊將之賢殆未敢以一二數將微恙既祛大任
可冀殆必若召虎南仲之於周愬之於唐瑋之於宋以
辟四方以肇戎功以無沗世臣之後而遽止此耳不亦
重可惜哉公配夫人唐氏有淑行子四曰鎮曰鋐先卒
曰鐸曰鉞女四孫男三漳清淇女三葬以卒之年某月
某日墓在城西沙嶺原祖塋之次銘曰
寶劔之精上騰於天下蟠於淵取而試之光采四出功
用萬全此誠國家之利器而干將莫耶又何尚焉猗歟
公兮雅望則然受命作藩由裨而專三佩虎符世領將
權塞塵肅清兵威聿宣屹如長城噫孰與肩倏以疾歸
高閌遽捐豈囿於理者不可䆒而扼於數者不能前恤
典弘頒足慰九泉燕然之石其功可鐫永鎮茲丘何千
萬年
大明昭武將軍上輕車都尉南京錦衣衛掌衛
事都指揮僉事丁公神道碑
國朝有世功之臣曰丁公夢吉者以疾卒於金陵官舍
其子福既卜吉壌於安德鄉石子岡之原以葬復奉工
科毛給事所述事狀泣請予文刻諸墓道之石予嘗知
公父子最久誼不可辭按狀公諱固宗姓丁氏夢吉其
字也世為揚州江都人高祖成國初起從高廟征伐四
方隸韓元師麾下既克北平遂有籍於燕山右護衛以
孫信貴贈驃騎將軍右軍都督府都督僉事妣許贈夫
人曾祖勝累功陞金吾都指揮贈右軍都督僉事妣劉
贈夫人祖信在宣德間累功陞右軍都督僉事妣張封
夫人考瑄嗣軄指揮天順初元迎駕有功進都指揮改
錦衣衛憲廟在東宫選官舍千人立随侍營奉命統之
得賜金牌侍衛後以薦分守寧夏封昭勇將軍妣王封
淑人公始娠昭勇公夢異人授之子曰是將固汝宗也
公生遂以名焉公丰姿娟秀舉止異常兒漸長知讀書
樂從賢士夫游成化庚寅嗣軄指揮蒞政忠義衛以明
察見稱大司馬白公大總戎太傅會昌侯孫公皆愛重
之嘗以邊將薦尋選總神機右哨復以薦來掌南京錦
衣衛事先是衛多弊政公至多所釐正且更置其人用
之有不悦者搆言以沮公公不為動久之衆乃懾服今
上嗣位之初盗起贑州於是大司馬余公與太師英國
張公會廷臣議以為必遴選其人使為參將往守其地
且謂非公不可遂以名上詔許之進署都指揮僉事賜
勅給符騐旗牌以行公受命兼程而往至會昌乃賊往
來之衝公即相地險易駐軍於斯精訓練謹斥堠以備
之仍出榜諭以饑寒逼廹之故苟能自新即為良民賊
聞之隂散其黨三年之間不聞警報公乃累䟽乞謝事
歸復以當路薦召還仍蒞錦衣復奉恩例與實授僚屬
喜公復來公亦以自慰盖衛屬皆公素所委任至是惟
總其成若輕車熟路無復事事矣上下安之未幾得疾
以弘治乙邜十二月二十五日卒訃聞上悼惜命禮部
致祭於其家距生為正統壬戌正月二十七日得年五
十有三而已公性孝友事二親克盡子軄處諸弟怡怡
如也平居自處矜飭無所苟與人交恂恂退抑一於
禮譲喜親儒素御下有恩故卒之日人多惜之配杜氏
中軍都督清之女封淑人先公卒一女適錦衣指揮周
鵬側室梁氏生子一即福嗣為錦衣指揮使娶黃氏錦
衣指揮琳之妹葬以卒之明年某月某日以先夫人祔
惟公之先纉武功都顯位代有其人傳緒至公克起而
承之出則參戎閫入則總禁衛使天假之年則其懋建
勲績遠䋲祖武所謂肇敏戎公以為國世臣也必矣顧
弗及大施而遽止於斯何耶是誠可惜也已既次序其
事復繫之以詩曰
石子之岡峩峩新墳其葬者誰曰丁將軍桓桓將軍起
自武胄建閫授鉞將略惟舊神龍初飛風動雲從丁氏
之先實奮於戎四世相承咸以功顯督府之勳開拓益
遠將軍紹業賢聲日聞禁衛載總兵柄斯分搶攘既寧
桀驁胥服禄秩方增疾疢胡速驊騮綠耳騁乎康莊霜
蹄一蹶孰不䀌傷崇封在茲山水深固麗牲有碑以識
公墓
大眀故太子少保禮部尚書兼翰林學士贈資
政大夫太子少傅謚文思彭公神道碑
弘治丙辰十月六日太子少保禮部尚書兼翰林院學
士彭公以疾卒於家訃聞上悼惜詔禮官賜祭者四冬
官營墳以葬仍加贈資政大夫太子少傅賜諡文思適
公弟彦恭以工部侍郎改左副都御史巡撫南畿乃以
公門人禮部侍郎掌國學事林公亨大所述事狀俾予
撰次為神道碑將以立石墓次念予初入翰林幸與公
同官及同事經筵史局又獲同侍今上於春宫從公後
者二十餘年辱愛頗厚苐愧才謭筆弱無以揄揚厥美
其不敢以不敏辭按狀公諱華字彦實姓彭氏别號素
菴世為吉之安福鉅族安福之彭二宗其一自番易而
來再遷鐵冶巷梅樹下世稱梅下彭氏其一自高安而
來有曰隠君者擇勝於大志居焉梅下之彭傳十餘世
有諱芳遠者生二子長古清生務威即少保吏部尚書
兼文淵閣大學士贈太師諡文憲諱時之祖也次復安
與隠君之裔伯樞同壻於龍雲劉氏無子以復安季子
同升為之嗣號蒼山翁則公之祖父諱貫號一齋浙江
按察僉事俱以公貴累贈至資善大夫太子少保禮部
尚書兼翰林院學士祖妣郭妣伍俱累贈至夫人公生
而穎秀異常兒蒼山嘗坐堂上公趨而過問為誰具以
名對翁竒之尋侍一齋宦遊於外或為嬰孺態一齋課
以詩書俾續過輙口誦手揮沛然莫禦益大竒之正統
丁邜一齋居憂於家公時方十五六嘗過邑城坐客有
持故劵證以争産者辯論不已公齒坐下獨抗聲曰此
贋也衆驚問故公曰劵果出革除庚辰年則當以建文
三年書乃云洪武三十三年非贋而何争者赧然而罷
景泰改元庚午年十九以春秋家學領江西鄉薦甲戌
會試第一人主司所梓程式之文不易一字及廷試名
在二甲景皇帝疑之遣中官詢焉内閣諸老以為策有
涉上皇語盖權詞以對耳詔取策上覧竟留中被選為
翰林庶吉士復召入纂修寰宇通志丙子書成授翰林
編修有白金文綺之(闕)丁丑奉命祭告靖
江王便道歸省還朝秩滿三載得賜勑命辛巳丁内外
艱歸合葬如禮是年以預修大明一統志成賜寶楮五
百緡甲申服闋選侍經筵成化改元乙酉奉命主考南
畿鄉試丁酉英廟實錄成陞侍讀有白金文綺之賜戊
子充經筵講官復奉命主考順天鄉試己丑充經筵日
講官有襲衣冠帶韈履之賜自是時節頒賜鮮品及端
午牙扇與諸大臣等歲以為常辛邜以嘗表請建儲賜
文綺一表裏壬辰廷試充受卷官禮部恩榮宴日文憲
公為讀卷官仲兄彦充為儀制郎中季弟禮即彦恭舉
進士與公同預宴席時以為榮未幾進侍讀學士掌詹
事府事每歲恒奉命視牲分獻於南郊癸巳賜羅衣一
襲金廂玳瑁束帶韈履及新刊貞觀政要皆慰日講之
勞也甲午賜新刊通鑑綱目乙未廷試充讀卷官皇太
子立賜文綺一表裏冬三載秩滿賜誥有操履端純才
學宏䆳秉筆盡紀述之公積成多啓沃之益之褒丁丑
續資治通鑑綱目成進學士以災異上疏乞歸不允戊
戌奉命主考禮部會試皇太子出閣首進講大學有寶
楮之賜遂進詹事府詹事己亥賜續通鑑綱目辛丑廷
試充讀卷官冬三載秩滿既陞奏上謂公何以無兼官
詔吏部具履歴以聞特命兼翰林院學士仍賜誥推恩
其先悉如制壬寅冬御製文華大訓書成陞攴從二品
禄甲辰復奉命主考禮部會試有權貴子已在中列而
朱墨卷互異衆莫能處公曰此簾外失防閑耳竟黜之
乙巳冬進吏部左侍郎仍兼學士入内閣參預機務䟽
辭不允自是賜予優渥寵任有加丙午六月感風疾不
能造朝上愕然亟命御醫來視時遣中官賫賜羊酒米
菜慰問者絡繹於道既三月疾未愈即上䟽辭禄乞歸
上不允命食禄如故又三月進太子少保禮部尚書兼
職如故公愈不安曰因疾乞身乃益冒寵榮如此復上
䟽辭不允有繡麒麟衣及冠履之賜丁未三月再上䟽
乞歸詞益加切上重違其意特賜璽書慰勉俾馳傳歸
就醫藥疾已即來其勿自便復命有司月給廪四石歲
給輿隸六人瀕行復有白金寶楮襲衣之賜皆異數也
四月上䟽辭謝輿疾出長安道過大門望闕稽顙曰聖
恩曷能報也因泣下交頥觀者感動五月在道恭遇上
太皇太后尊號覃恩蒙賜誥且得追贈其先悉如制既
抵家仰遵詔旨以安心頥氣慎節飲食勉進藥餌為事
歲惟祀先力疾從事暇則默坐一室手不釋卷恒諭諸
子曰吾負國厚恩爾軰能少樹立勉圖報塞庶補吾之不
逮耳至是疾加劇遂不起其生為宣德壬子十一月十日
得年六十又五而已元配劉氏同邑梅林望族先公四
十年卒子一勉政繼室分宜李氏先十五年卒俱累贈
至夫人子三勉斆勉敬側室河間宋氏子一勉肇敷國
子生斆輸粟授千戸政肇敬俱邑庠生孫男女幾人葬
以卒之後某年某月某日墓在某山之原惟公才識高
邁深沉簡重人莫測其際事親孝處兄弟友愛甚至伯
參洪家居公謹事之仲即儀制長公二歲自同硯席以
至宦遊而歸始終無間言季彦恭早失怙恃頼公造就
以至今日為時名卿公初入官文憲公實奉命司教事
既秉鈞軸亦聮官禁近相處雖益親而未嘗有私昵之
干與人交不苟合不事嬉謔至於辯論古今疑義時事
當成與敗人賢否隠伏之微亹亹如河决燭照百不失
一恒謂以春秋起家而近歲學者不根經傳妄意比附
大失聖人筆削之旨故其出主試事命題必以經傳相
合為主取人必以得胡氏家法者為主由是天下翕然
從風多公倡率之力四方及門之士曾經指授者多以
科第顯若今大宗伯謝公維章大司成林公亨大尤傑
出者也為文章力追古作者用意謹嚴稿必數易而後
成雖詩亦然有素菴稿若干卷藏於家昔我太宗文皇
帝入正大統之初首開内閣召學士解先生者七人入
典機務偹顧問時五人同出江右其三人則同吉安也
後獨楊文貞公以清節雅望為中流砥柱者餘四十年
未幾文憲公繼之清方介特無忝前烈迄今天下仰焉
而公復以昆弟之賢嗣美於其後固山川靈秀所鍾間
見疊出以副廟廊台鼎之用然吉之文章政事卓乎一
代之盛有如此者豈偶然也哉嗚呼公今不可作矣嗣
徽音而景芳躅者豈無其人歟予於是乎有感爰序次
之而系之以銘銘曰
黃閤䆳嚴從古則稱猗吉多賢濟濟以登弼亮皇圖潤
色帝制百年於斯繼美無替惟文貞公介特不移遼遼
文憲式克似之嗟歟文思用不克究曷紹於前曷嗣於
後仰曷以酬帝眷之隆匪公之厄悲人之窮崇封在原
穹碑在麓焯德矢辭百世以告
青谿漫稿卷二十一
