青谿漫稿卷二十四
明倪岳撰
傳
劉將軍傳
將軍諱安字宗岱姓劉氏其先河南光州固始人曾大
父寶元季仕為河南行樞密院副使國初歸附授武略
將軍大父興洪武末嗣為武德將軍武昌右護衛後所
正千戶宣德間改徐州左衛既老子政嗣將軍之父也
正統間政卒將軍嗣仍隸於徐將軍性疎曠爽朗敦義
好禮事親以孝稱信於朋友樂交接賢士大夫居官餘
三十年當國家承平之日韜略之識雖出軰行而無所
於試獨折節從儒生談論古今上下賢否成敗之迹故
其在官能惠愛於下一祛當時豢養朘削之弊所處雖
約視人之急則致力惟恐後其族姻閭社之貧不能存
者輙賑貸之婚喪之不能舉者悉為周給俾不失時正
統已巳口北隆慶庠生王肜携家避兵來徐無所依泊
聞而憫之亟館榖焉尋失偶為擇良配肜明經學即命
子弟從之遊既而津遣卒業太學後拜德化縣令嘗與
徐庠生申英善書札之費悉出將軍一日有碭山之行
假乘馬而斃皇恐請償將軍笑謂曰獨不聞車馬共敝
無憾乎奚其償後入太學仕為廣宗典史卒貧甚既歸
其喪復經紀其家常語人曰英子女吾子女等耳他日
成立室家之托吾當任之成化丙戌歲且歉有司軍廩
不時給什伍困乏將軍出所藏麥種二百餘斛散給其
屬衆頼全濟嘗搆一軒幽篁芳樹有泉石之勝榜曰
覧翠薦紳士過徐者必延置其中觴詠彌日迄無惰容
甲午之春指揮李洪者會飲軒中愛其白石盆池諦視
久之將軍心知之適李督漕之京未與也未幾李道卒
乃太息曰此季子之於徐君也吾固心許之其可倍乎
遂遣置其柩前人高其行乙未春即引年乞休致其僚
属偕詣部使者請留許之竟以是年八月卒得年六十
有三葬之城南銀山之陰配王氏封宜人先卒子男二
曰顯嘗遊郡庠攻進士業兩試弗偶今嗣其職曰穎孫
男二曰貢曰質貢尤英特方在童子即能敦行孝弟其
世澤蓋未艾云
論曰太常博士張君稷嘗言劉將軍在武籍而行義卓
卓不下古人傳有之君子義以為質禮以行之遜以出
之信以成之夷考其行盖無流蕩矜傲之習而有誠䔍
之美豈其好義本於天性而親賢樂學又足以增益之
歟余聞彭城之俗率多任俠節氣好尚賓遊若將軍者
固其傑然者耶
予平生不識劉將軍而聞之太常者如此故為之作
傳率以太常之言實之使太常之言可信則是傳為
不浮矣
黎文僖公傳
南京禮部尚書致仕華容黎公先生之卒訃至京師上
悼惜賜祭于家者再命有司治葬事諡曰文僖其孤戸
部主事民表奔喪南歸俾岳述公事行為傳以備家乘
之末念自天順癸未之秋公方在場屋司考校岳幸以
書經登第忝門生之列及入翰林復獲從公後辱教愛
者久於公之沒無能為役其敢以不敏辭按状公諱淳
字太樸姓黎氏號樸菴學者稱為樸菴先生世為岳之
華容人本姓楊曾祖諱元勲出繼姑氏遂從其姓祖諱
仕禎考諱斌宣德中舉楷書為寧縣丞有惠政民建祠
祀之自祖以下皆以公貴贈南京禮部尚書妣皆夫人
公生有異質自幼即肆力于學侍父宦游與兄資深相
師友長入邑庠補博士弟子員景泰丙子舉湖廣鄉薦
明年天順丁丑賜進士及第第一人拜翰林脩撰辛巳
預脩大明一統志成有金幣之賜癸未同考禮部會試
憲廟登極紀元乙酉充經筵講官丙戌九載秩滿進左
春坊左諭德丁亥脩英廟實錄成進左庶子宴賚有加
辛卯乞歸省有寶鏹之賜甲午考順天鄉試丁酉脩續
通鑑綱目成進少詹事兼侍讀戊戌今上毓德青宫出
閣進學日侍講讀廷試充讀卷官擢吏部右侍郎丙午
改南京吏部丁未九載秩滿進左侍郎加正二品禄今
上登極擢南京工部尚書尋改禮部辛亥以末疾懇乞
致仕優詔許之仍賜誥追贈其先盖異數也壬子以建
儲恩進階資德大夫正治上卿至是卒公性耿介與俗
寡合居官廉慎守法不為苟同初入翰林有言官被謫
者即抵書當道請救之考鄉試時有試卷甚竒公喜得
人及後二場卷入輙不類公移文外簾使勾稽墨卷果
謄錄生截卷以為所親地者公具發其姦而卒置初卷
于首乃名士馬中錫也丁酉鄉試錄多舛謬擿數十條
以聞事下禮官集議行之抵諸提調考試官於法在吏
部請謁不行人有行檢不飭者雖所愛不為掩庇下至
胥隸亦嚴憚焉時貴用事勢方熾衆皆趨之公獨不與
通問先是凡有内降明日所司必廷奏補夲盖虞姦也
或以奏補大頻欲止勿奏者公曰此舊典不可廢衆韙
公言已而卒罷廷奏而公亦南遷矣在禮部疏陳正風
俗革姦弊數事上采納行之平生篤於孝義痛二親早
背四時祀享務盡誠敬兄嫂繼卒撫其孤民獻及女如
已出處二弟沾滄極友愛公歸省過臨清適鄉人董副
使廷圭喪其妻而廷圭方使邊公即舁其柩歸葬焉太
僕余卿孟亨卒貧無以葬公倡諸鄉宦合衆賻以舉其
喪鄉吏鄧禄嘗以銀一錠寓公禄死子幼公藏之十年
俟其子長歸之所居第恒置扄鐍不通餽遺處僚友之
間委曲傾盡或有過必面折不少恕然意亦無他人皆
信其誠患習俗日侈躬持儉約昏喪宴會率有常則日
食不設兼味泊如也家庭化之妾媵而下布素蕭然不
異寒士人以為難邑有黃洋陂淫潦病涉即捐貲築隄
其長四十丈民免於患公嗜讀書極於贍博為詩文豐
裕典則字亦遒整所著龍峯集若干卷輯錄本朝諸試
錄六百四十卷藏于家公善教人尤好汲引後進及門
之士登甲科躋顯仕者累累有之胥史嚮學者公亦親
為考課癸卯鄉選登薦者四人其一遂舉進士前此未
有也諸子督教有法民表登甲辰進士民牧庚戌進士
民獻亦領鄉薦皆出庭訓焉配金氏有淑行累封至淑
人卒贈夫人子六長民牧次民表民衷金出次民安國
子生民俊民信側出女四荆州府學生張永宣鄉貢士
程鶚縣學生羅熺其壻也一在室孫二循紀章女一公
生於永樂癸卯十月二十九日卒以弘治壬子四月十
又八日夀七十墓黃湖山之原嗚呼昔我先考府君自
翰林積官至南京禮部尚書致仕及賜諡也亦曰文僖
於公始終若相符者岳於是重有感焉矧公名德雅望
位極八座法當立傳國史岳也何足以知之姑以主事
君之託謹撰次如右且附著之亦庸以識岳之私云
封太安人鮑母吳氏傳
太安人吳氏乃贈戶部主事歙邑鮑公希軾之配今南
京禮部主客主事楠之母也其先歙西溪南人十世祖
耨齋先生登宋乙榜進士為福州文學子孫遂以儒世
其家衣冠之盛甲于州里考斯謐母程氏生安人性質
柔慧服勤姆教父母鍾愛之希軾年當擇配祖双楓先
生必輝及父庭晦為之徧訪諸名族久之未得忽媒氏
傳至庚帖曰此溪南吳氏女也双楓喜曰昔耨齋嘗歸
女孫於吾宗岩府君生徽州教授子壽府君與父争死
賊難遂以慈孝表吾棠越里詩禮之族他無以易矣乃
通媒妁成禮宗黨咸宜之安人沉静寡言克謹婦職事
祖姑及舅姑咸得其懽心内佐家政勤勞夙夜米鹽錢
榖日用之費小大均一無吝無侈有不足至脱簮珥以
充合族上下皆推其賢希軾有弟四人庭幃之奉賓祭
之需率身先諸娣服食之用分給必周撫其子女恩義
兼至安人生子一即楠慈孝尤切希軾商遊四方或經
歲始歸每躬課所業不少假借出學於外必令久之乃
歸省故楠學日有成登成化甲辰進士拜戸部主事時
希軾已即世乃迎安人就養官邸猶日事紡績不輟朝
夕恒諭以居官廉勤之道楠或杖人於公所歸必詰其
故對曰是嘗盗粮者法當扺罪憫其所得升斗耳故杖而
釋之安人曰汝不能使人不為盗顧欲以釋盗為賢乎
其明睿盖如此弘治辛亥以楠秩滿三載得受勑封為
太安人未幾思歸曰吾止一子今幸有孫吾撫愛有加
渠必善事我吾其携之以歸乎未幾孫卒楠恐傷安人
心請于朝得改今署迎至官圖以慰安之然居常鬱鬱
不樂曰吾姑八十有六吾母九十有二日薄衰暮詎宜
久違耶吾將歸矣楠請留至再輙潸然曰吾年五十始
得孫今復失之顧何以為情至相持而泣楠知不可強
遂具舟楫奉送於家安人有二壻汪仁鄭倫則謀之楠
曰安人以今年二月十日壽登七十曷徵諸文詞以致
頌乎楠不可乃具列事行詣予請曰楠不肖不能保厥
子以傷吾母心不敢侈為歌頌以重拂其意顧吾母慈
德之懿則不可使之無聞也願賜一言表著之庶少慰
吾子若壻之私予聞而嘉嘆不已乃為次第之而為之
傳云論曰外言不入于梱内言不出於梱房閣之秀固
非外之人所得聞也然前之若鄒孟氏後之若晉陶氏之
母率因其子之賢有聞于時而垂範於後然則安人慈
懿夙著顧不以楠而顯乎雖然詩自關雎麟趾之化行
而江漢汝墳之遠靡不漸被矧徽為南畿文獻之邦列
聖深仁厚澤之所及雖周盛時蔑是過也夫然故詩禮
之族婉淑之德有若安人者出焉是豈無所自哉是豈
無所自哉
保竹公小傳
公字廷佐姓盧氏保竹其别號也世居姑蘇以閭右徙
實京師占籍應天之江寧家焉公為人脩髯廣頥兩頰
如丹容儀秀偉頎然玉立韻度凝遠器識不凡少有大
志慷慨負氣節性狷介不苟與時合博極羣書靡不精
貫甫成童羣大夫以俊秀選補郡庠弟子員中景泰癸
酉京闈鄉試登天順丁丑黎淳榜進士第視政戸部嘗
奉使大同福建所至纖毫無染庚辰拜兵部武庫主事
武庫職百司隸役人得並緣為利弊公聞而鄙之既上
即遜避不預其事恒主清理天下戎伍以故偉有冰蘖
聲劉文安公定之嘗以文贈公有曰武庫職劇要朝士
多有事不容不干之得因以為勢㷔居武庫者如欲自
為地其利源亦莫能究也某於勢與利獨淡寂無所見
譏於士大夫自大司馬以下莫不嘉焉辛巳北酋寇陜
西勢甚猖獗上命大司馬馬公懷寧侯孫公率六師往
討之未及行改命都憲王公宏於是遴選廷臣之有幹
局者往調腹裏士馬以益西兵公首奉勑以往比至河
南簡閱馬步精銳者得萬人及措置軍装以給將行謂
統帥不可不重而難其人藩臬咸以都指揮林盛材勇
可任第鷙猛難制分檄召之果固辭且出不遜語公正
色責之曰朝廷所以高官厚禄以蓄汝軰者正欲今日
冀以禦侮也汝臨事畏難若此皇上官汝禄汝者何哉
勿多言予第知劾正其罪耳盛聞之股慄奉命時衛輝
守禦千戸楊英亦以黠驁為公所制方在遣中公慮其
合謀縱軍士為暴復申明軍約給榜曉諭所至秋毫無
犯民不知有兵至陜西總戎軰見其士馬精壮御之嚴
而有恩咸嘖嘖嘆賞凱還王公入為大司馬知公可任
遇有邊報戎務必與之商確而後行如團五軍三千神
機為十二營以至退冗兵禁私役皆委公綜理公亦持
正不阿權貴歛避請託不行事克以濟秩滿得賜勑封
父愛竹翁如其官母張妻顧俱安人丁亥超拜武選郎
中公杜倖門革宿弊武銓以清能聲大著時尚書白公
既平荆襄回蒞部事益委任公而當道有欲以大壩功
邀厚賞者分執不從竟如常議由是&KR0742;之己丑春有詔
凡方面缺許在廷大臣會薦遂薦公可任參議盖擠
之耳諸大臣皆謂公未宜遽補外争之不可得乃以閩
藩左參議處焉公受命即往時閩地大饑所在饑民攘
竊巨室粟以苟朝夕建寧尤甚久之有已巳遺蘖倡之
嘯聚為盗廵撫滕都憲昭委公分守公撫安賑濟招徠
流移殆數萬人惟政和浦城山谿險阻盗據之為巢穴
有司莫得其要領巨室乘之謂必勦之以兵公斥曰此
饑寒所廹詎宜爾耶乃擇所部善星數者二人命之曰
汝為予遍歴山溪間密廉之有所得必重賞泄機有罰
無貸二人承命以往䟦涉山溪遇一村嫗誘而問焉嫗
不能隠指示諸賊所居二人過其廬賊見術士不之疑
託以問卜各吐情實二人假禍福以諭之諸賊色變具
得其情状以歸公知其為變非本意也乃輿入政和浦
城山中直抵賊巢面諭之許以不死俾之立約期以豐
年償所攘粟衆乃散去復陰遣人捕得賊酋余文興等
餘二十人械繫郡獄斃之一方以寧廵按左御史鈺手
書奬公有曰設施措置特逹有為保地方以無虞活千
萬之生命衆以為然壬辰愛竹翁捐館公天性至孝訃
聞棄官東歸撫柩悲號絶而復甦毁瘠骨立襄事畢結
廬墓側朝夕哀慟不輟忽有五色芝二十餘本産於墓
之左右遠邇傳聞以為孝感所致有司以聞詔旌其門
乙未服闋即家起為浙藩參議遂迎母夫人就養朝夕
公暇躬奉甘旨以適其志夜必率妻孥候寝所俟安寝
始退以為常佳時則具酒肴稱觴為壽或效嬰兒歌舞
以樂其心極歡乃罷復有五色芝一本産於公署叢竹
之傍亦孝所致也嘗分守浙東東陽邑民杜春與道士
某偽立逋劵誣良民逼索之反以告公公攝至因其辭
色有異疑之乃各幽一室俾不相通首召春問曰汝貸
錢與若人劵書何紙所寫春曰開化紙命左右取紙示
曰是也公收之幽於原所又召道士問曰汝與杜春貸
錢與若人劵書何紙所寫道士曰姚黃紙命左右取紙
示之曰是也公亦收之幽於原所人莫測其故少頃復
取二人面訊之曰汝二人貸錢與人諒必相同何所云
劵紙不一非詐而何乃出紙示之彼此相顧失色扣首
服罪良民獲直人服其明又廵三衢聞開化江山邑民
為處盗所掠公躬歴二邑廣詢父老備知山川險易脩
舉隘口砦堡立保甲相救之法復諭遠近募人捕盗開
示賞格果於處之龍泉悉獲諸盗自是盗不敢踰境矣
至常山邑有要地曰迎恩埠頭乃吳越閩楚之所必由
况地臨溪水壁立懸絶居民咸取汲於斯有司舊疊石
為道以便行汲歲久頽圯至冬道皆凝冰往來者稍失
足則罹顛躓之患公一見曰是亦王政之所當為者遂
鳩工市材甃石為梁人甚便焉属邑歲均徭必經藩司
編理既定則榜示于衆俾知所應何役其費幾何所司
不久輙匿榜而更張之鄕民弗及詳因得罔而取諸民
民皆含忿莫敢發公知其然乃創置關防由帖命里老
率徭戶躬審之已乃書之由帖唱名而給俾有所據其
弊乃革時海水溢沿海邑岸皆被衝齧而海塩為甚民
不能田檄公治之公躬履斥鹵之地不避風日督属修
築民免於患大司馬項在位時嘗忤權貴既去怒未已
復搆成大獄奏遣中官往訊之嘉興之人懼罹無辜公
力與辯析事多末减丁酉冬陞右參政督理粮儲公既
受敕即諄切戒諭期盡祛倉庾里書出納之弊所司凛
然畏服明年春正月母夫人棄榮養而公去官矣扶柩
合葬于愛竹翁復廬墓側家罹回禄舊業蕩然亦無所
顧癸卯服闋改授湖廣時桑植土官争職相殺戮劫印
以迯積二十餘年不能詰公即與臬副躬詣其地備歴
險阻擒其渠魁將寘於法司獄者不謹使得逸去然自
是畏懾不復敢肆惡矣尋陞右布政使進左布政使公
立法嚴門庭肅清吏胥無以售其姦民以事至頃刻不
留雖僚友所請亦謝不從時或怨而毁之亦不計其介
如此有中貴奉命使武當需索無已民不堪公力拒之
多所裁省當路者滋不悦矣公嘗嘆曰吾久勞於外年
且至吾其休哉遂致仕歸則弘治改元戊申三月也公
官一以仁民愛物為心所至下必被其惠尤重刑獄慮
有抑枉乃於公暇編輯祥刑集覧一書梓行以為司刑
者式故公去位而民思之不置焉既歸即杜門寡出交
游中有同時相契者或一過從談笑為樂非知已不屑
與接勝日時肩輿往先隴盤桓櫟山之間躬課農事盡
日忘返郡舉鄕飲京兆重公名德請為上賓亦却不往
初公有弟四人熙泰和皥相處極友愛厚泰皥相繼卒
公極力營葬與人言及輙流涕晚年惟熙和尚存且皆
讀書喜吟詠朝夕懽聚恩義兼篤嘗語之曰吾蒙恩旌
門曰孝所當率厲勉行仁義以無忝休命二弟佩服惟
謹諸妹既嫁或寡而居或貧而歸均為贍給俾不失所
公初娶夫人顧氏贈監察御史淇縣教諭敬之女以淑
德相生子一早夭久未得嗣以熙之子裕為之後為之
撫教加切再娶夫人湯氏東甌襄武王之女三娶夫人
翁氏孝陵衛皇親指揮使(闕)之女復育熙之少子以
為子惟先夫人顧氏一女允真幼淑惠通書史公與夫
人鍾愛之而先少保文僖府君與公垂丱游庠序世契
惟篤因以女歸岳今則已矣惜哉岳無似素承誨愛至
有今日違遠左右徒切懷慕今公夀登七袠十二月除
夕前二日誕辰也縻於職守無能奉觴為壽乃於公暇
掇拾見聞述為保竹公小傳一通附諸頌夀詩文之後
以備家乘之所登載用傳示子若孫者期紹續世德云
哀辭
哀王器之辭
器之名璒姓王氏世為太原之岢嵐名家自大父徙京
師始占籍順天之大興父静&KR1165;先生遂以書經起家領
薦于鄉有司分教名郡璒與兄玶皆佩家庭之訓先後
登第璒以天順甲申進士入翰林為庶吉士明年冬拜南
京戸部主事受命之際適静&KR1165;獻績天曹母孟卧病客
寓璒自惟無舍去之義朝夕憂之然以君命之重不可
違越五月始克就道憂心煩亂不知所從因以得疾甫
抵任而沒年始三十時成化丙戌五月也初天順間予
就師授書京師之士推學書者往往稱璒然猶未相識
及予為萬全學生適静&KR1165;主其教璒與玶皆領薦家居
得與之往來叩其中淵然親之怡然與之處久之而侃
侃然有切磋之益矣甲申春遂與璒同會試登第為庶
吉士與余同授業故知璒者惟余為最深也璒性淳雅
朴實有至性與人言必先道義皆鑿鑿能行事父母盡
孝道觀其所以死可知也既仕始從事古文辭質魯而
氣銳晝夜不衰大有所進及授官乃司國用之職嘗曰
東南之民坐此致困吾思有以報今日作養之恩顧力
所至何如耳此其志也予亦嘗戲之曰有南來稱好王
主事者必子矣璒亦以為然嗚呼璒今其死矣父母兄
弟之心固痛其不得親湯藥視手足面目而死又恨璒
不遠仕去父母兄弟則無離憂或者其不死也嗚呼死
生命也璒在父母兄弟之側使命必死雖善其湯藥調
其飲食亦不可得而生也且璒善人其必全體而歸矣
然予之所以哀之者哀其才可以有為而位不加於人
志可以有施而澤不及於時其仁可以有後而胤嗣無
以繼其傳嗚呼璒其已矣九泉之下將無以瞑其目矣
予安得而不哀之乎故作辭而遺之玶以寫予之哀云
繄余友之道喪兮失邦家之俊良何上天之不弔兮使
飲恨於無疆始仕轍之南還兮愍離憂之遑遑驅車而
感茲遥赴兮遵潞渚兮以行軫親疾之未瘳兮瞀容形
以彷徨陟岵屺而反頋兮涕隕軾以汪浪豈輕外而憚
遠兮固親舍之在望心不怡而長往兮揮刃刳於柔腸
將脩職而抗行兮期因時以顯明將素志之不失兮敷
佳惠於一方嗟欝欝之不釋兮終偃蹇而用傷汨年歲
之不與兮羌溘然以流亡惟靈魂之欲歸兮固逍遥而
北翔神杳杳其無所託兮因西風而飄揚嗟狐死而首
丘兮鳥飛返於故鄉𦕈不知其所止兮豈余哀之可忘
志不得伸兮才不得張伯道中絶兮子淵逄殃覧前代
之皆然兮抑天道之靡常瀝余情以陳辭兮又何怨乎
彼蒼嗚呼哀哉兮詞不及而情長
華母顧孺人哀辭
成化己丑之冬余南歸省墓于杭道過無錫時則其邑
人華烱字文熙者過余行舟訪焉觀其儀度閒雅風韻
超邁而尚文好賢之心尤篤余甚嘉之越五載癸巳秋
文熙復致書于余曰烱罪逆深重貽禍先妣乃以壬辰
奄棄菽水之養竊惟先妣姓顧氏為邑名家子性至孝
父母鍾愛焉及歸于吾父時葺翁事舅姑以孝處妯娌
以和相夫子以道御媵妾以恩年雖老而不倦於女紅
家雖裕而不侈於服食宗姻鄉黨咸稱其賢比歲辛夘
有祖妣之喪先妣毁戚深切囙以成疾遂至於不起得
年六十有七嗚呼傷哉烱不肖頼先妣之賢以育以撫
以底于成而弗克終養徒抱無涯之痛烱自惟嘗一拜
行塵於錫山之下獲辱知待幸憐而錫之一言以發懿
德之幽光敢再拜泣血以請余惟時葺翁之裕族亢宗
樂善好予而無内顧之憂者固其賢内子佽助之力歟
諸子之讀書秉禮體仁質義而無紈綺之習者固其賢
母氏訓育之功歟至於閫閾斬斬無少踰越家庭穆穆
無或拂戾又其賢主母維持而撫摩之者歟然則華氏
之有頼於孺人者深矣故其年齡既高福履亦盛當桑
榆之遲暮睹蘭桂之秀茁奉養怡愉夀考令終則夫
所以食報於天者斯亦弗爽已今而懿範不作閨門興
哀者豈不以時葺翁將遂失其所相諸子將遂失其所
恃而侍御隸僕者將遂失其所以為恩者乎於是乎不
能以無哀也矣余用申其意以為之辭以遺之文熙以
釋其悲思焉辭曰
嗟悲風之隕蕙兮庭諼萎其不芳羌淑人之遐棄兮豈其
時之所當曰理漫衍而不可詰兮謂數膠臘而不可明
惟善類之寡祐兮恐天道之茫茫睠夀考之維祺兮又
多福之在躬子性森以成列兮蘭桂繽其在行顧室家
之所宗兮旨甘進以多方層軒䆳宇静且閒兮日欣欣
而樂康死生人事之常兮理與數固有所窮乃溘然以
長辭兮𦕈泉臺之永藏夫既以姑養兮亦遂以姑亡矢
相從於地下兮或精神之所通亶其心之所安兮抑深慰
於孝誠慨鼓盆以悲歌兮慘含戚而不忘懷丸熊之慈
誨兮心冤結而摧傷固情之不可以已兮洟泪從以汪
浪謇靈魂之欲來兮乘清氣而廽翔焱高舉而遠逝兮
歸白雲之故鄉生則為賢兮沒則有光嗚呼淑人已矣
兮名百䙫而彌章
誄
程襄毅公誄(有序)
成化己亥之秋南京兵部尚書兼大理卿新安程公卒
訃聞特贈太子少保賜諡襄毅遣使者治葬命有司再
祭於家公子春坊諭德克勤匍匐南歸以書來赴嗚呼
惟先大夫與公仕同朝交最久老成寥寥相繼淪謝感
舊懷親抱痛何極而不肖之於克勤進同年官同僚交
誼益篤况嘗獲拜瞻光霽於堂下稔聞功德之詳所宜
累引懿行以昭示于後重以筆硯荒鈍莫能稱述是懼
然襄事有期奔吊無及苟遂隠默將焉致情謹摭所知
撰次為誄庸寓之克勤以竊附古者六辭之末誄曰
猗歟襄毅襲休遐祖于周顯名程伯休父亦曰忠壮廟
食一土族姓斯繁芳烈世舉國史屢編家乘載譜猗歟
襄毅起于北方其氣則直其性則剛直不可回剛不可
屈道義所加矢激山屹藝閑道洽日淬月磨僉曰彙征
遂踐甲科秉此剛直立于諫坡封章屢飛士論孔多國
有大蠧志竊武功皇誥六師遠狩于戎公曰止哉嗚呼
弗從皇輿既留敵氣如蓬羽檄内馳兵車外攻四郊之
壘西北其衝公往當之擐甲枕弓豎將小衂鼠竄乞容
公起乘之乃摧賊鋒景皇在御皇輿來復豈無間言恩
義深篤敬天一章聞者悚服乃參外政于彼遼陽姦憲
肆苛穽民於量公立碎之苛政以攘遼人允懷曷其能
忘家難遄歸悲動行路誠孝格天芝産于墓載駕軺車
于蜀之藩文事烝烝武略桓桓黑虎三捷于松于潘入
覲從容遷秩頻繁乃長僕御乃總臺憲乃撫于遼承宜
便殿東夷潜搆兩酋交煽公擿其姦偽制以獻急使伐
謀我圉維晏邊將肆貪我伍失所外臺有言公斷維果
姦憲詆公有唱斯和使廉弗右公遷遂左滁山醉翁其
樂亦頗肅肅邦刑匪公孰可乃召還公登于秋臺幽枉
洞逹誣偽刪裁載罹内䘏益疚于哀兵事日嚴起佐司
馬奏牘山積公乃閑暇廟算如神多出公者都掌有蠻
盗兵潢池皇赫斯怒孰總朕師文武維公僉曰是宜晉
長兵曹授鉞以馳惟貴惟雲曰蜀曰楚豈無蕃將亦有
禁旅是擇是從陳戎耀武洸洸其徒﨣﨣于征龍背雲
矗豹尾霄峥白羽一揮川頽山傾羣醜傴僂哀呼傖儜
猱跳蝟縮莫我敢嬰乃鏺大壩擾我太平奏凱來歸棘
卿荐擢予幣與金在牽在榼嫉言如吠公度惟擴久勞
於外疾疢斯作功成自退公識之卓惟皇眷公再䟽再
却乃顧南都付以留槖居後四年克壮大猷上有沛澤
下有歌謳公志既倦公歸莫留璽書在道圖書在舟新
安之墟爰有晴洲公歸伊何其樂優游其樂幾何遽以
訃告百僚興嗟九重增悼贈諡之崇恩命有誥葬祭之
隆䘏典有詔曰哀曰榮終始之耀嗚呼襄毅望重廟廊
威懾蠻夷勲歸旂常國有蓍龜世有麟凰天不憖遺云
胡弗傷德業所基維後之昌雝雝鳳雛振羽玉堂學行
聿脩為時之望流風雖遠世澤其長練溪湯湯南山蒼
蒼有巍者封襄毅之藏太史銘之彌永其光
祭文
祭陳思悦文
嗚呼子兮陳門之英惟資穎拔兮粤惟天成頼諸父以
家誨兮學業漸精遂携之以北上兮羌日進於高明期
飽經以飫史兮立身揚名爰亢厥宗兮為邦家之榮嗚
呼天如不欲子之亨逹兮亦當畀之遐齡夫何不弔兮
竟一疾而弗興吾儕從子諸父游兮獲為子之友生得
頼以輔正兮疑資以商評嗟麗澤之見及兮盖寒暑之屢
更奄忽若此兮何悲苦之可勝發引有期兮輀車戒行撫
棺長號兮涕泗其零式奠道左兮聊抒我情子如有知兮
飲此兕罇嗚呼子魂去兮返親庭風蕭蕭兮天冥冥
祭戸部署員外郎事主事年友周德囦文
嗚呼德囦生而為英死而為靈渺焉何之夀夭之元予
奪之根昩昩何知宜壽其躬乃夭而終伊誰之為胡予
之厚遄奪其有理莫之推天乎命耶抑未定耶斯其可
悲嗚呼德囦明誠敏識清方粹直制行之宜玉質天葩
炳燿光華文章之竒賢科既登官資屢升歉以自持恩
誥輝煌親闈顯揚禄飬孔時驥馳而蹶木榮而折迄不
可支嗚呼德囦奄忽淪亡聞者䀌傷亦駭而疑父哭弟
呼妻泣兒呱聲慘形羸匍匐往弔曷勝哀悼泫然涕洟
輤車戒行窆于新塋明發其期一觴斯潔千古之訣惟
永其思
祭祖塋文
某叨承遺澤竊官于朝瞻望塋封久乖展掃况族姻之
既遠將荒翳以罙深慨夫木本水源之思殊切風雨霜
露之感兹以請命歸省獲拜玄堂荒翳既除牲牢以薦
尚冀尊靈之妥永綿來嗣之休
八月二十二日戌時生子母氏遽亡九月二十
二日告亡妻盧夫人文
母德劬勞君已偹嘗子方分娩君遂傾逝痛切我心嗚
呼柰何子今彌月祗見祠堂名曰應麟因昔之夢成君
遺意嗚呼君其陰佑庸玉于成惟後在茲惟祀在茲君
其念哉
祭大司寇林公文
閩山秀鍾實生鉅公泮庭有訓禮經是宗乃掇名科乃
歴諫闥力所圖回功歸獻納擿姦疾惡竒禍乃嬰元老
之援天子之明或佐青坊或教國學居之悠悠視之漠
漠英皇復辟起公憲臺凛然風采秋霜春雷始賑南畿
繼鎮北塞公以疾辭駕言于邁遠謝榮禄養高林泉天
子念公南臺復遷不苛以煩惟明而恕衆所依歸上所
倚注曰此秋曹匪公孰宜召公于南邦憲是司民以不
冤法亦弗弛公之寬仁相我天子天不憖遺公館忽捐
當宁震悼朝野惜焉遠歸其喪載錄其後錫諡加贈寵
䘏惟厚所嗟公者盛德不長冰檗雅操圭璋令望進退
雍容夷險不易清風永存古人之匹臨棺洒泣匪為公
悲薄奠致情申之以詞
祭豐城侯李孟剛文
碩大之資英敏之識恭和自將忠謹益飭桓桓妙年克
纘世勲好賢好學有武有文蚤沐皇休簡司禁旅載長
神機六師振舉軍務勞勩或爽節宣志可有為命則尼
焉協守南畿恩便優養云胡弗救一夕長往當宁悼惜
偏禆興嗟靈輀來歸恤典有加况我與公斯文之好敬
潔此觴陳辭以弔
祭大司徒楊先生文
繄先生之毓秀鍾華岳之精靈蚤搜羅乎羣籍遂窮研
乎羲經擢首選於鄉薦炳關西之文星親善教於南雍
忘旅迹之伶俜既登元於春榜復繼魁于大廷及乎列
職翰林簮筆史局綸閣儲養經帷講讀南宫校藝允頼甄
錄横金衣緋寵光煜煜或歴憲臺守兖于東民兵五千
聿纘武功或兼青坊侍講惟舊仁義之陳日新月懋亶
國用之所託在經理之得人惟公才之優裕宜眷命之用
申乃出佐乎民曺藹政譽之日新具十事以為請曰保
邦而䘏民從耕于郊秉耒惟勤從幸于學乃相明禋國
有大禮公罔不親建偉績於三朝端所守之一敬惟敦
行乎舊章豈屈抑於權幸故低回兩階而後遷方悠然
安之於義命厥有喬擢正位司徒更税定賦疲困以甦
黃河運河寔便轉輸公請復之孰沮良圖欲實帑金欲
增廐芻公力止之孰聞嘉謨惟皇眷公遂進公保世路
鮮合歸計宜早䟽再請而益堅惜公力之未老仰宸頋
之彌隆頒龍章於天表肇輿隸與官廪荷鴻恩之浩渺
望威鳳之高翔嘆冥鴻以孤矯公歸幾何公樂則優于
園于池或嘯或謳子孫杖屨童僕田疇享家庭之孝養
何必山林乎遠遊民厄歲飢爰軫公憂抑鬱莫伸疾疢
曷瘳忽雲雷之震迅更風雨之蕭颼羌人驚而物駭倏
地慘而天愁正寢令終夫孰可侔嗚呼異哉於惟先生
聖賢之學經綸之才立朝侃侃植行嵬嵬高論可式勁
節不回蓋其德誠足以廉貪而立懦而其功奚止於經
國而阜財慨老成之凋喪重朝野之悲哀當宁興嗟䘏
典殊異有祭有葬有贈有諡皇華銜命恩典咸偹斯文
之榮重泉之賁矧有佳雛厚德所致玉署繼顯科名世
嗣冥漠永辭心復何繫岳年家之子世姻之義幸親炙
乎教言念所自於童穉每悵怏於久違痛訃報之忽至
徒西望而一慟竟莫遂於奔視懷薄奠以抒誠謹緘辭
而遠致嗟執紼之無由惟臨風而洒淚嗚呼哀哉
祭妹文
嗚呼吾妹何傾逝之奄忽耶汝疾幾歲日望平復門墻
伊邇走醫問卜憂念靡忘候問相續彼蒼何為乃奪之
速匍匐而來拊汝以哭嘆汝之生德容如玉嗟汝之性
聰惠明淑父憐孤女加意愛育長而有歸年家令族舅
姑待汝勝己骨肉良人有官日享天禄他人視汝心無
不足正宜安閒以迓遐福方亨遽止理莫可燭嗚呼痛
哉我母棄背汝方二齡疾病纏綿形體伶仃頼外祖母
長養有成中遭家難荐罹震驚跋涉畏途心神靡寧厥
既有家娠育稠疊若子若女娟秀可悦或逾歲年或僅
旬月一疾不救心力俱竭酷毒莫伸遂爾中絶所幸良
人桂籍知名冀登高第偕被恩榮中值蹉跌愁苦交幷
雖兹顯宦卒鬱其情凡此數者致疾之由勸諭莫回膏
肓難瘳伊數使然豈在短修呼天長號抑又何尤嗚呼
痛哉我復思之天佑善人嗟汝在日克孝於親奉養舅
姑益敬益勤在陜七年靡間昏晨御下不妬樛木之仁
處衆則和煦然如春所守儉約于家于身所事豊潔于
祀與賓衆口稱賢繄孰與倫敬兄愛弟禮義尤重我或
欠安汝輙有夢手足之恩休戚所共善人早亡云胡弗
慟翼翼新堂慰汝安處今我來斯不復見汝百恨填胸
口不能語一奠永訣涕泪如雨嗚呼哀哉嗚呼痛哉
祭湖廣左布政使致仕外父保竹盧公文
惟公之操如冰之清惟公之德如金之精才學優贍器
識深沉修髯欲飄兩頰微頳自遠望之偉觀崢嶸吳中
白下靈秀所生蚤游京校時之俊英鄉榜騰踏甲科軒
轟授職戎曹赫燁有聲乃奉皇宣往遴西兵邊患既袪
武功告成迨典選部持銓秉衡姦弊悉除遠邇知名遂
膺薦擢藩參之榮偉績在閩政和浦城歸憂于家純孝
有旌載佐兩浙復蒞楚荆敭歴三省政譽播盈引年而
歸負郭課耕蕭然高舉盡濯塵纓天胡弗弔神遊閬瀛
惟我先公幼締交情曩各未娶已訂婚盟不鄙不肖為
公館甥公愛公女如玉如璚撫我教我恩義實并事往
人亡徒抱憂惸昨公七旬擬介壽觥遠不可即詩卷寄
呈公視而樂胡疾遽嬰遣子往視如我親行曾幾何時
訃音來京南望長號心掉魂驚我承公教叨授春卿公
乎知乎泪雨如傾公柩將歸櫟山故塋執紼無由愁緒
日縈敬將一奠潔我粢盛瀝血陳詞以引微誠嗚呼哀
哉嗚呼痛哉
告祖塋文
某欽承上命來典南銓仕於故鄉獲奉丘壟實惟人子
至願世所罕遂者也况嗣子霦亦蒙恩例得入南監宦
業可繼此皆祖宗蔭庇致兹榮幸履任云初祗謁封塋
懷念恩德不勝感慰謹以牲醴庶羞用伸奠獻
祭妹夫楊知微員外文
嗚呼知微遽止兹耶以君之志遠大自期以君之才無
不可為宦雖進而未達位已陟而猶卑奄忽若是斯其
可悲高堂老母深閨孤嫠二難飲恨於終養百年應悔
於結褵萬事無成一夢莫追驚遠訃之來報亦將信而
將疑感同胞之舊誼愴涕泪之共垂聊緘詞而一奠庶
少慰於遐思
祭閣老彭文思公文
學贍才通行修望隆早魁春闈之選獨步詞苑之雄經
帷著仁義啓沃之益史局秉春秋予奪之公偉青宫之
良輔繼黃閣之清風忽抱痾而南歸惠蒼生其未終胡
奄逝之相及實震悼於淵衷恤典載頒恩禮益崇某等
託交有素慟惜無窮遥寄情於一奠徒悵望乎長空
祠堂成奉遷神主告四代考妣文
岳奉恩命來典南銓官於故鄉實頼先世餘慶所及不
勝感慕但緣先人故居狭隘族處已繁乃營新第於兹
以庇風雨竊惟以禮奉先是不可後謹遵法制首建祠
堂用修祀事属兹膳完祭器亦偹爰卜吉日奉安神主
伯考坦菴府君伯妣孺人沈氏亡妻贈夫人盧氏以次
升祔謹以牲醴時羞恭伸奠獻伏惟尊靈以妥以歆以
佑我後人惟永無窮
祭徐州衛指揮使致仕蘇公文
惟公忠厚之資孝弟之行處已以誠交友以敬爰自京
衞來莅彭城上悦下安藹然政聲甫爾六旬辭榮潔己
未食之報以付諸子諸子克家有武有文惟公之教勉
勉循循惟我與公姻黨之舊公之處我契誼尤厚昔我
南來公病始痊勉強欵留累日周旋别後幾時遽以訃
告感念交游豈勝哀悼方期獻績親拜几筵奉命參贊
此意缺然我有菲辭已表公墓緘辭往奠用表中愫
祭杭州祖塋文
仰惟體魄所託越在錢塘嗟我後人實承遠蔭道里懸
隔護守乏人比聞封域之或有侵逼亦恐斧斤之或至
震驚省咎益深瞻戀徒切憶自成化己丑之冬嘗因乞
恩歸覲獲遂展拜歲月逾邁蓋三十三年頃司南銓圖
便省謁旋轉參贊奉召入朝展轉蹉跎竟弗克遂每一
興念良疚於懷兹值仲弟工部郎中阜奉使於浙俾之
修飭塋垣培植封樹恭修奠獻汛掃荒蕪庶代親行少
伸情懇稽曠之罪將無所逃伏惟尊靈俯垂鍳察
青谿漫稿卷二十四
