青谿漫藁卷九
明倪岳撰
五言絶句
西涯雜題十二首為李賓之
西涯
城北一西涯城南一西涯身外無窮地相安即是家
海子一名積水潭
積水千年在寒潭一鏡開樓臺渺烟霧何處近蓬萊
西山
君住西山下時來却望君不見山中樹只見山中雲
慈恩寺
樓閣雲中出丹青水面開江南何事者寂寞雨花臺
飲馬池(居人汲水飲馬因之乞錢)
汲水足飲馬索錢還濟貧可憐一掬地於物復於人
楊柳灣(灣中居者多吳人)
高柳抱晴灣疎籬匝烟渚猶記泊楓橋隔水聞吳語
桔橰亭
桔橰在平林遼遼懷漢隂灌園者誰子可解息機心
鐘鼓樓
高樓嚴擊柝可憐更漏明夜半人語絶忽聞鐘鼓聲
響閘
奔濤鳴春雷閘口疾如箭懷哉百步洪使我心膽戰
月橋
夜色落長橋片月波心净不見影娥池魚龍自窺映
稻田
腐儒常苦饑問糴竟如玉僧田不自耕終歲飯亦足
蓮池
蓮生失其地羞與衆芳伍獨笑采蓮人不識蓮心苦
詩送朱用輔北歸省墓
暑雨發新霽征車在都門之子别我去行逐燕然雲
燕然高插天烟霞日來往而君處其間飄凌動遐想
君家好兄弟玉樹森以敷季也更超特落落珊瑚株
我昔有遠遊逢君慘羈旅異鄉感新知義氣兩相許
結交未三載一别今十年相見詎云疎相思長自憐
君今得亨途輕帆遇風便龍門海之湄超忽駛如箭
客路良已達客懷亦以深䨇親渺何許傷此平生心
歸來一杯酒聊慰九泉下秋深有良賈擬報連城價
舊遊二三子長才久爭雄相期桂子府同上蓬萊宫
重閽天上遥長橋霧中閣葛陂一丈竹倏忽弄頭角
君行急回首望望黃金臺寄語謝諸君為我聯翩來
七言絶句
丙子新秋
梧葉驚風報早秋天邊時見火星流深閨凉夜碪聲起
總是關山客裏愁
雨忩秋思
秋雨蕭蕭向晩天小忩坐久獨忘眠風前楊柳今搖落
一别鄉關又幾年
居庸道中
浮雲出沒翠微中淡紫深青遠近同此景崢嶸真可畏
愁懷鬱鬱正無窮
春日漫興
吟懷默默喚愁生舊賞新遊總未成燕子不來春欲暮
蕭然又過一清明
十月十一日夜雪有感二首
每憑魚雁問平安一紙書回帶淚看最是夜深成獨坐
白雲南望雪漫漫
白雲南望雪漫漫遥想親闈夜正寒安得西風生兩翼
一樽春酒奉清歡
紀事
一自開殘上苑花十年春色老京華臨風滴盡傷心淚
悔殺從前願有家
别院窮居歲月深重門榛棘已森森忩前一任春風去
誓不今生負此心
心事無端重鬱紆更看寒燕引䨇雛世人不戒前車覆
浪說程嬰可託孤
聞道花開樹樹新璚林地遠絶風塵獨憐歲月催遲暮
肉食無人惜此春
晩泊流河
迢迢客路近流河漁浦風晴起棹歌夾道短籬村巷小
兩行疎柳夕陽多
晚泊東光縣
斜日隂隂起暮笳船頭畫鼓不停撾縣門東去剛三里
正及郎官放晩衙
過故城遂泊八里屯
蕭條門巷不成村細柳深藏衛尉屯回首故城三十里
月明風冷送黃昏
題竹二首
湘雲流盡水痕乾玉骨傷秋露氣寒饑鳳夜深飛不去
也随羣鳥宿江干
(闕)穩楚江秋靈瑟聲寒泪不收明月莫隨流水去
好應長照夢中遊
對雪有感
慈母恩深不可追嚴親猶隔大江隈獨憐灑泣東風裏
惟有孤腸日九廻
三十光隂猶冉冉尋常心事亦勞勞叮嚀說與檐頭雪
休逐東風上鬢毛
題岳蒙泉葡萄畫
往年曾說蔡中郎唾落驪珠顆顆香却憶凉州辛苦地
個中滋味亦親嘗
遠道歸來把一麾轉頭零落又成悲舊家只有葡萄在
從此無勞說荔支
不寐
一話孤身萬斛愁貧來偏易上心頭無端客枕難成夢
卧聽寒更報曉籌
悠悠心事總堪愁三十年來一轉頭只恐蹉跎成老大
不知何處覓良籌
閒中偶題蘆雁遂成十絶
雁飛初到楚江頭呌破衡陽一叚秋寂寞西風明月夜
蘆花如雪點汀洲
回雁峯前湘水頭隨陽來往自春秋月明遠度黃龍塞
夜靜長鳴白鷺洲
滿地蘆花笑白頭客懷牢落正驚秋雁聲和月回殘夢
寒影翩翩下遠洲
月明十二碧峯頭霜落沅湘水似秋凉思也驚鴻雁侣
相呼相喚在河洲
燕尾沙長出水頭瀟湘風月正新秋翩翩寒雁投荒渚
簌簌霜蘆帶淺洲
蕭蕭凉月墮樓頭雁影初傳紫塞秋呌得客愁無處着
却隨蘆荻老孤洲
梧葉驚秋落井頭天涯旅客正悲秋更堪月夜寒聲起
江上菰蒲落雁洲
一曲清溪帶石頭夜凉歸思不勝秋却憐遠夢隨征雁
飛落江南第幾洲
水清沙碧沒磯頭歸雁聲中兩度秋欲問稻粱何處好
西風彭蠡白蘋洲
楚水悠悠欲盡頭一䨇歸雁遠鳴秋可應榆塞經過地
不及蘋江遠近洲
觀史而倦輙成短句意或有在不復次第覽者
幸貸其拙云
妖艷承恩粉黛羞君王一笑老温柔湏知禍水皆堪戒
豈特當時秪滅劉
紈扇西風日日凉凄清光景斷人腸慈幃供奉身何託
冷眼閒看歲月長
失寵心憐夢亦驚長門詞賦若為情東風别院笙歌醉
遥聽春遊翠輦行
鼇極雖傾力可全古來遺事已茫然空懷五色山中石
大手何人解補天
行自因循位自崇空勞天下說中庸一時碌碌成何補
怪底偏為世所容
五代悠悠轉盻間安榮不動却如山但知長樂全身地
大節孤忠總是閑
杵臼程嬰事不同託孤猶足亞桐宫高風千載無人繼
一節還宜數霍公
肉食誰能與國謀廟堂風采自優游却憐漆室民間女
獨抱深憂為魯侯
抗疏殷勤十九章一時鬚髮總如霜不知干進希名者
今日何人可頡頏
閏月張燈已異常無端災亂起蕭墻倉忙爛額焦頭者
剪髮酬功計亦良
題瀛洲學士圖
等閒圖畫亦堪傳身在瀛洲不是仙誰道當年閻立本
報功只解寫凌烟
綠楊深處對楸枰黑白虚勞二子爭後着縱高人亦解
可憐功業在登瀛
日長臺閣動絲桐何處南薰續舜風破陣功高元有曲
憑誰譜入七絃中
天榮圖書屬上公衣冠終日仰高風懸知千載貞觀治
不負當時討論功
送薛侍御志淵使荆襄
荆襄山中壤地饒沃民之流徙者競歸之固
其所也然莫非王土莫非王臣因以安定而
服役之在此猶在彼耳其有不然去其太甚
而已夫去莠所以為苗莠去而苗自茂忿莠
之害並去其苗豈理也哉奈何急於成功者
綏輯無幾而遏絶已甚遂使赤子駢首就斃
豈不有以傷天地委和之氣失朝廷好生之
仁也耶侍御薛君志淵復有荆襄之行寅友
陸君廉伯相率賦詩以贈余廼學為俚歌四
絶以續驪唱云
流離赤子最堪憐房竹山中有廢田畊鑿幾年皆帝力
豈煩膏血汙戈鋋
嗟君此去意如何一道蒼生望撫摩往事已非空浩歎
功名豈為殺人多
深山平地總王臣莫論區區舊與新但使熙然同樂業
使車到處即陽春
十年兩度說班師此去人心恐見疑傳檄早須堅信約
君行休厭奏功遲
道中柳枝詞
聞道吳儂歌竹枝阿誰為續柳枝詞柳枝裊裊三千尺
解與行人綰别離
官河兩岸插新楊插得成行更望長縱長只拂官河水
不似離人九曲腸
垂楊隄下水悠悠欲行未行人自愁高堂空憶兒歸早
日日江頭望客舟
楊柳新青拂水齊牽舟人正滿長堤推篷忽見中天月
游子愁聞烏夜啼
墨筆牡丹
京路緇塵欲滿叢嬌羞無語立東風夜深聊向燈前看
顔色雖殊骨格同
一朵蕭然帶墨痕玉闌干畔倚黃昏也知不作金稜碧
何用韓郎為染根
白馬
春草芊綿柳拂隄玉驄翹立不聞嘶祗緣一入神龍廐
閒却沙場萬里蹄
題夏太常竹
冉冉雲烟墮墨池隔忩疎影弄參差清卿老去風流在
得見當年第一枝
四時猫四首
玉雪娟娟好羽衣小山花竹正晴暉翻盆倒甕無心問
閒看東風蛺蝶飛
養得狸奴解策勲可憐小雀已離羣生平威力纔如此
莫遣君家鼠輩聞
步出花隂野雀高驚心短翼免相遭主人莫更穿魚待
田叟迎猫已自勞
猙猛狸奴乳虎同菊邊高卧飽霜風養威好作他時用
一舉須令鼠穴空
詩餘
望海潮題水仙扇面
冰玉為肌沉檀為骨天然素體傾城鼓瑟湘潭捐璫澧
浦凌波微度飛瓊何處是蓬瀛正忍寒送目借水成名
東閣官梅兩般標格一般清嬌黃膩粉輕盈有心安冷淡
節抱幽貞壓倒酴醿攙先桃李花時爭遣交幷臨鏡漸
分明但半奩掩面千里關情山谷山礬出門一笑大江横
姻叔盧廷弼文以水仙扇索題久未之復暑雨公務
稍簡因填望海潮詞一闋于其上所謂觀音老人堅
坐不去者亦此意耳
致語
皇太后聖節回宴皇上致語
東朝開壽域又當十月之中北闕啓華筵正在九重之
内極崇奉之典敬先於以卑而事尊推親愛之誠恩始
於自上而逮下一時盛事千載竒逢恭惟皇太后陛下
功齊山岳福並乾坤禮絶漢儀儼褘翟輿鸞之備舉慶
弘鎬燕紛烹龍炮鳳以交呈廼暢宸懽式回皇眷仰惟
皇帝陛下志隆愛日心切祈天承歡竭虞舜之䕫夔侍
膳盡周文之翼翼親顔有喜聖德無疆協萬國於熙和
昭兩宫之慈孝日復日而歲復歲瑶池醖不老之觴樂
其樂而親其親金殿譜長生之曲秪陳口號庸引心聲
慈皇宫内錦筵開先進君王萬壽杯天意正教春意轉
風聲初送樂聲來珠簾影隔黃金殿寶鼎香籠白玉臺
何用别尋仙境界湏知此地即蓬萊
萬壽聖節致語
時逢聖誕昭日月之光華世際豐年溥乾坤之熙皥欲
獻千秋之唐鑑先陳萬壽之漢觴凡在生成曷勝懽蹈
恭惟皇帝陛下福萃禹疇道延姬籙龍河虹渚既早協
於殊祥華祝嵩呼復屢臻乎嘉慶肆璚筵之載啓迓寶
輅以徐臨扇影分班便覺瑞雲之擁樂音交奏正逢愛
日之長蕩蕩難名共祝岡陵之算巍巍莫並遥瞻箕翼
之輝寶輦初移綵鳳翔弘開壽域自無疆九成初奏虞
廷樂萬歲先呈漢殿觴恩溥華夷天浩蕩陽回宇宙日
舒長年年仰贊南山頌百辟攄誠拱聖皇鴻圖熙洽世
久際於昌辰寶籙綿延時再逢乎誕節率土罄祈天之
祝層空增繞電之輝歡蹈所同遐邇無間恭惟皇帝陛
下聖由天縱德本日新懋隆祖宗之丕基遠紹帝王之
大統功敷絶俗蠻夷戎狄之咸歸治召殊祥龍鳳龜麟
之畢至茂對生陽之月聿臨載育之期日重光而月重
輝宜降年之益永天與長而地與久惟申命之用休御
黃屋以受朝瞻扆龍于五位捧玉巵而為壽來褘翟于
六宫慶溥椒房恩覃楓陛啓虞廷之九奏上凟宸聰效
嵩嶽之三呼載陳俚語天開壽域壽吾皇聖德兼隆寶
歴長萬國有秋逢歲稔三邊無警荷時康和風徐度鈞
天樂瑞靄輕籠玉殿香喜溢宫闈爭獻頌年年願捧紫
霞觴
重陽節致語一首
舉周官之舊職味增糗餌之籩修漢室之新儀香散茱
囊之佩九月應九日之候萬邦仰萬歲之歡載咏肅霜
均沾湛露恭惟皇帝陛下道隨陽長德與天孚値令節
於有年協清商於無射過堯蓂之八葉瓊樓玉宇早臨
朝列陶菊以千叢金盞玉臺先獻壽設四筵之芳醴啓
九陛之繁音嵩岳懽聲雷動飛龍之輦彭城遺話颷馳
戲馬之臺登高覽八荒與乾坤而並永乘時居五位率夷夏
以同歸擬將歌頌於神功莫罄名言於造化敬陳芻蕘
之語用伸蝼蟻之誠聖主休民御總章喜逢時序届重
陽紫萸先獻霜前色黃菊兼呈雨後香授服已知風颯
爽食糕應兆歲豐穰宫庭大啓登高宴萬歲山中萬壽
觴
青谿漫稿卷九
