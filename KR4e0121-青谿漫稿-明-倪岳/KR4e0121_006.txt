青谿漫稿卷六
明倪岳撰
七言律詩
樂清軒十律為鄉友沙士清
沁遠從知地自偏美人池館故悠然須煩能畫王摩詰
更着躭詩李謫仙門近市㕓堪買酒屋臨谿水正通船
閒居適興遊仍樂却羡年來事事便
獨把行蹤混草萊年年圖得見花開高山流水從調弄
明月清風共往來一箇長松三徑菊幾竿修竹半忩梅
尋幽只合詩人到愛聽清吟對酒杯
垂肩短髮晩蕭蕭惟有琴樽伴寂寥隱君舊愛子午谷
詩客今居丁卯橋山中白屋真成趣天上青雲不可招
高卧日長非為懶出門十步即塵囂
晩歲襟懷何所憑一廛聊自老金陵柴門斜對青山疉
茅屋平連綠樹層釣艇漁竿忘世客薰爐茗盌在家僧
却憐塵海炎炎者應笑吾廬冷似冰
風流長憶鹿門龐窈窕丘園俯翠淙鶴唳九臯松滿徑
鳳翔千仞竹當忩鄴侯家富牙籖萬亞父謀疎玉斗䨇
懷古不勝仍對酒醉歌聊使壯心降
移來安樂舊行窩長日寧容俗客過自有尊罍娛北海
可無詞賦繼東坡虹光夜拂青萍劍藻思時翻白雪歌
落盡碧桃春不管滿庭芳草意如何
潦倒何煩禮法拘蕭然山澤可勝癯半稜新月明琪樹
一叚寒冰貯玉壺詩社有人時送草縣門無吏不催租
床頭酒熟知誰共若箇隣翁不費呼
環堵無營寂似禪百年高興付新編謝公可解龐公樂
博望其如魯望賢聲色抵湏汙耳目功名端合讓林泉
君看白首為郎者猶自殷勤事草玄
笑彈長鋏看吳鈎醉裏都忘歲月流野馬隔忩空滚滾
海鷗近席自悠悠夢魂不到蒼龍闕杖屨長過白鷺洲
閒向楸枰論勝負從教一局便封侯
廊廟江湖兩不關休休聊博此生閒花繁東閣迎風折
竹過西墻帶雨刪塵夢不飛應似水吟肩孤聳好如山
一官我愧匡時術回首因君幾厚顔
次郁景章韻(時同遊牛首山)
老僧方丈本蕭條地占東南景自饒天際孤巖藏暮靄
雲間䨇塔倚晴霄石潭過雨魚龍躍松徑經春燕雀驕
盡日流連忘却醉東風送晩酒初銷
讀史有感
夕陽渡口覓同舟老大誰懷漆室憂千載豢龍仍得計
一時屠狗竟封侯自緣有欲因能致可信無功亦見收
却恨衰遲愁把卷長江西望水悠悠
輓汪庶子伯諧父母(其父澄任御史閩寇事發坐累被刑)
束却青氊出泮林一鞭驄馬氣駸駸潢池誰遣驚濤起
閩海眞成瘴霧深武穆有冤皆切齒王裒無淚不傷心
神遊只在風雲表時聽中天彩鳳吟
一喪移天三十春心驚家難止清貧囊中自幸無珠玉
膝下真憐有鳳麟長憶萱庭稱壽斝重看楓陛予恩綸
白頭已遂同歸願十里湖山隴樹新
送閣老商先生休致歸嚴(補作)
聖主恩深太宰還親承優詔下天關重來正作三朝相
蚤退仍登一品班鼎和鹽梅元濟世雲成霖雨却歸山
丈夫出處應如此不在嚴陵一釣間
錢鏞中書父受封還杭
西湖老人湖上來九重入覲天光廻鳳雛九苞日邊翥
龍文五色雲中開承恩已慰沾浩蕩覽勝自許凌崔嵬
西湖酒香歸去旱昨日河船笳鼓催
西湖圖卷為宣府范元博題
十里春波十里堤綠楊紅杏望中迷酒船常作西湖醉
詩卷新從上谷攜水面樓臺朝起蜃橋邊村落夜聞雞
天涯回首方如夢贏得逢人一品題
分韻得分字送丁鳳儀秋官南還兼柬沈仲律
官燭疎簾坐校文力完趙璧始憐君乾坤信有三生合
江漢真成兩地分南省持平人似玉東城贈别騎如雲
宦遊兼得家山樂孤鳳翩然百鳥羣
故人何許惜離羣望盡天涯隔暮雲秋晩風帆隨路便
夜寒霜潦入江分京華塵土仍憐客鄉國衣冠却羡君
獨有秦淮橋上月清光長憶沈休文
會餞蒋宗誼侍御赴南臺即席次留别韻(嘗為杭州)
(推官故云)
兩袖天香出帝都又看新綠上春蕪晴雲古道青驄遠
曉日高岡彩鳳孤北海才名重南國東坡政譽滿西湖
老成不負臺端選晝錦如君更有無
文明蕭黃門謫貴州有詩寄京中諸友因次韻
以復
地比長沙知更僻萬山深處晝長昏憐君遠道傳詩句
愧我臨岐失贈言夷險不妨身總健乾坤無負道猶存
官閒尚有囊中粟感激寧同一飯恩
恭祀獻裕二陵和答明仲贈别詩韻
齋廬坐久柝聲稀百辟趨蹌謁寢幃祀典夐非千古並
儒臣已是八年違四山雲氣長依樹五夜霜華欲滿衣
共指昌平認歸路寒城燈火望中微
甲辰出宿神樂
月華星彩滿瑶壇雪後風微夜不寒十里旌旗千帳列
兩街燈火萬人看廻廊有徑齋廬遠大地無塵輦路寬
二十年來瞻盛禮始從簮紱候鳴鑾(初以學士陪祀)
丙午陪祀南郊
星分虎帳護行宫烟合龍香燭上穹九奏簫韶燈影下
三嚴鐘鼓月明中精禋夜格諸壇肅和氣春回四海融
共仰祝釐昭聖德擬從周雅頌年豐
丁未慶成侍燕
五胙筵開仰聖顔從臣叨列殿東班雲開黼扆韶音動
雪映鑾墀扇影閒醉浥流霞傾北海歌傳湛露祝南山
掖垣散步東風裏携得天香兩袖還
楊忞醫士貯春卷
白玉橋東迥絶塵小軒深貯十分春藥闌雨足參苓茂
花徑風恬杞菊新刁約未歸仍有塢蘇躭如在豈無隣
滿懷拍拍皆生意何用懸壺寄此身
送沙縣訓導邵驥(福建副使宏譽先生之姪)
閩南憲節舊冰銜宦路相仍見阿咸鶚薦幾時驚捧檄
鵬摶今日快揚帆一氊風味元無改三禮家聲迥不凡
歌罷菁莪人已遠劍津何處隱龍函
芳池春水(英國張公家園八景之一)
芳池一曲接銀河分得天家雨露多新漲受風牽翠縠
好山隨月墮青螺百年蘋藻沾餘澤三月魚龍湧漫波
猶記臨流泛春酌倚闌同和濯纓歌
次賓之韻賀遷新居
綠槐庭院晝渠渠總謂新堂勝舊廬素壁初留王宰畫
華籖久貯鄴侯書古人一室有真樂老我三年無定居
苦欲從君仍憚遠夕陽門巷早將車
和經故居
乾坤何處兩芒屩萍梗此身䨇鬢華水西草堂故無恙
城南主人重有家往日過門還駐馬新年買地别栽花
去住相忘即為樂蘭亭元自右軍誇
賀羅明仲得家報生孫
家書夜到急張燈喜報蘭芽一葉增偶爾竟煩詩紀夢
嶄然終擬壽為朋人間鶴骨眞無價天上鵷雛信有憑
已辦含飴娛綵服鄉心遥轉轆轤繩
送李應禎中舍赴南京車駕分得朝字
城東送别馬蕭蕭楊柳春風白玉橋離合不堪仍此地
隂晴何必問明朝江南宦業將家近薊北交情入夢遥
萬里碧雲孤鳳翥翩然欲去夐難招
五月二十又二日蒙賜鮮品自是時魚梅笋之
類皆叨預焉感激有作
中使傳呼賜予仍小臣何幸亦親承潤分異果皆沾露
寒沁嘉魚尚帶冰擎出九天從玉署貢來千里自金陵
深懷兩世遭逢地圖報非才感愧增(先公任學士日亦嘗蒙賜)
癸卯七月望前二日謁陵道中喜晴一首
馬嘶秋苑燕飛輕遠道忘疲客思清苦潦狂塵非舊路
好風佳日正新晴四山紫霧千尋合萬頃黃雲一望平
天意已酬憂國願豐年禾黍屬西成
宿昌平劉諫議新祠
下馬來尋諫議祠一龕初自學東移英風合並乾坤久
義舉宜令遠近知興廢有因憐舊事往來無補費新詩
臨風再誦匡時策古道何人繼色絲
再題陳氏西園卷
秋山黯淡樹高低知有人家在水西翠竹繞門斜帶郭
綠楊匝徑暗通谿乾坤不礙閒中樂風月全歸醉後題
燒筍烹魚堪大嚼一尊時復待君攜
孟冬時享齋宿院中和韻答克勤賓之二同年
天街霜露感秋冬齋署衣冠候鼓鐘觀闕珠旗紅日擁
廟宫翠箔彩雲重隊分壁壘疑無象舞協簫韶信有容
同向班行陪盛禮敢㤀衰薄慶遭逢
玉署沉沉隱畫墻柳隂深覆御溝傍鈎陳天近通三接
奎壁星明共一堂地迥自驚塵土隔雲深翻覺路岐長
叨參此會元非偶二十年餘白鷺行
甲辰正元奉命南郊看牲
漏轉重城夜不扃兩街高炬燭青冥影連貔虎塵隨路
香拂犧牲月滿庭已信卜郊嗤魯史却看在滌重周經
明朝復命紅雲殿鵠立金門候曙星
戚畹雪亭孫揮使祖塋八景其一曰鶴唳長松
求題限韻一首
䨇巢白鶴萬松青點染真堪入畫屏聲落九臯驚宿露
夢回三島拂晨星徂徠地近應無恙琥珀年深更有靈
怪底仙禽棲息穏佳城剛占鳳凰形
五月十一日王世賞侍講西園晩酌即席限韻
一首
花底清颸醒醉顔城頭落照尚忘還便須觴詠從今日
未必林泉勝此間綠醑浮春傾北海翠屏宜晚對西山
心驚遠道青驄騎夢入中垣白鷺班
雨中獨坐有感寄内叔盧廷弼
感舊懷鄉共寂寥天涯歸思欲飄飄猶憐建業橋頭路
曾赴長干寺裏招尊酒有時仍夜雨扁舟何日正春潮
相逢肯惜通宵話明月遲遲玉漏遥
送沈時昜少參赴閩藩專理礦事
旬宣一路惜分携天路霜風送馬蹄過浙有山皆置冶
入閩無水不通谿梅花香冷吟情健榕葉隂濃望眼迷
聞說征徭應到骨好施霖雨向羣黎
歲暮禱雪致齋柬李西涯學士
幾年齋署隔西東三宿重憐此地同寒逼寢屏新館靜
塵籠詩壁舊堂空鶴棲珠樹驚秋露鳳翥丹山下晩風
却愧蒹葭成倚玉一緘猶自往來通(初同年齋室聯句在壁間且二十年)
(矣比皆宿西朝房今以進秩學士始復同宿院署)
冬至謁陵和吳原博韻五首
行龍迤邐下紅門勝槩眞稱地勢坤白日塵沙行處少
紫垣星斗望中尊千年古木疑無路百里平疇别有村
西接太行東到海羣峯羅列萬牛奔
翼翼顛厓接斷岡山城風景倍荒凉露根宿麥猶無雪
帶葉生柴尚有霜坐畏擁爐冬正暖困便欹枕夜初長
學宫(闕)頻來客門外青襟立雁行
沙河冰合石橋危並轡憐予一騎追思陟畏途還自重
恐尋覆轍漫成嗤傅巖舟楫寧非地鄭國輿梁定是誰
回首丹青方炫爛路人指點梵王祠
潑紙雲烟掃不開齋房稠疉見詩來豐年正擬稱多黍
盛世真堪詠有萊短草夜深羸馬齧高柯月上乳烏哀
行囊剩有珠璣在錯落人驚出蚌胎
路繞谿湍定幾灣坦夷纔過即孱顔一時直欲乘風去
五夜應須戴月還寒玉亂鳴谿下水晩屏斜對畫中山
一年兩度歌行役誰道閒官盡日閒
祀歸限韻二首
殘月初高霜滿林熹微曙色散輕隂城留拒馬風雲壯
廟隱棲烏歲月深令尹官閒民十里廣文齋冷樹千尋
自憐此地經行熟冉冉流光感寸心
歸途風日總熙然聯騎仍逢閬苑仙陵祀有嚴分祭歲
山呼無計預朝天葭灰已應初陽律雲氣應占大有年
却憶西人懷拯濟匡時何策繼唐賢
謁劉諫議祠再用元博韻二首
欲將忠義動君門一語廻乾更轉坤志在生前真大屈
道於身後却長尊山中好惜甘棠樹河上誰憐獨柳村
宦海悠悠渺無際頽波千里尚狂奔
泮宫西畔野城灣一拜高風一厚顔砥柱不隨流水去
浮名真作片雲還當時多士驚鳴鳳此日斯文仰太山
何物斯文澌盡久芳祠長對夕陽閒
謁狄公祠一首
城西親拜狄公祠袍笏森然仰令儀此地孤雲心尚在
中天落日手曾支平生事業存唐史一代文章託范碑
聞道邑民能報德春風香火重追思
歲暮失子應麟孤悶中和時敷妹丈除夕韻以
自慰云
孤悶仍驚値歲除却憐時叙強為娛麒麟自信非凡種
鸑鷟終期得俊雛漫憶功名垂竹帛且看驩笑貼桃符
壯懷落落知何似百事無成一老夫
愁懷聊藉酒驅除潦倒翻成一笑娛正惜年光蛇赴壑
漸看春思燕將雛山中猿鶴非無意夢裡熊羆會有符
自恨一身遭兩悞聰明何必勝愚夫
孟春奉陪廟享紀事而作
祠殿森嚴楯陛重雍歌初徹燎烟濃虞周典禮千年合
文武衣冠百辟從日影漸移高閣漏露華猶拂御街松
却瞻天仗東風裏冉冉霓旌導六龍
經筵講退和侍講焦孟陽韻(時講春秋)
慶雲流彩日曈曈經幄重開禮亦隆師相雁行紆帶白
詞臣鵠立擁袍紅縱横已勝三千字褒貶先歸十二公
却羡伯強真侍講每攄忠懇動宸聰
分獻四瀆禮成有作(丙午正月)
金榜高懸白石宫巍巍遥占地南東祠分聖主壇壝外
禮合諸侯玉帛中源出名山流自獨潤沾新雨澤皆同
小臣祼獻慚無補擬竭微誠祝歲豐
十月十九日蒙恩授禮部右侍郎具疏辭以晩
不及達明日陛謝又明日視事于南宫有作
寄諸同年
恩綍煌煌下紫宸濫竽何幸及儒臣回瞻東閣星辰迥
遥接南宫雨露新自信官階叨此地敢忘家學繼前人
非才每慶遭逢久猶是龍飛第一春
二十三年厠玉堂執經曾忝侍明光新銜又逐青雲伴
舊侣深懷白鷺行豈謂長嘶思故櫪却看遠翥在高岡
可能麗澤仍相及得遂寅清答聖皇
青谿漫稿卷六
