青谿漫稿卷八
明倪岳撰
七言律詩
癸丑春闈忝知貢舉試事將畢寄柬李陸二學
士
翼翼重門晝不開兩簾懸隔斷嫌猜珠璣照夜寧非寶
桃李經春總是材奉詔每期精簡拔論文真欲細敲推
薦賢報主吾儒事得見英髦衮衮来
默默春宵坐不眠心期為國重求賢人間盛事寧過此
天上文光亦爛然瑞世鳳麟須在網應時奎壁正當躔
聖明臨御真儒出永弼皇圖億萬年
廷試執事和馬司馬吳狀元韻
龍馭臨軒紫殿高鵷行彙進總英髦玉音飛墜先承寵
丹悃敷陳肯憚勞映日瑞雲方似綺濟時甘雨定如膏
遭逢共仰今堯舜報塞寧忘後禹皐
巍巍阿閣帝城隂争聽雝雝鳳鳥音聖主載頒咨治策
羣公交盡薦賢心平生忠孝相期遠一代經綸屬望深
明日天門初放榜姓名從此重如金
六月二十九日拜命進位尚書適與體齋傅先
生年兄同升比承詩示次韻奉復兼柬西涯
學士
紫宸朝下聽鳴鑾鳳詔徐頒遠近看並命恩隆良可慶
同年志合更相安禮曹重叙新僚友經幄原隨舊講官
獨有故人情不忘幾番回首五雲端
甲寅正月四日受誓戒恭陪廟祀和李學士西
涯韻
春祠將事廟街東郊戒先聞出帝宫大禮疊行當此日
羣工一德對休風仍於尊爼停酬酢應向天人見感通
試看城南新雪盡無塵輦道往来中(時以方始郊齋詔罷飲福受胙之禮)
丁巳正月郊祀齋居和鄭廷綱少司徒二首
長憶郊齋傍紫垣禁城春色正氛氲龍輿欲下千官肅
鳳纛徐移萬騎奔銀漢雲收微有影瑤臺月轉淡無痕
留都散局今叨竊不及嚴趨向帝閽
奉引長時下掖垣御街瑞靄自氤氲六師環衛看如翼
萬姓遙瞻喜欲(以下闕)
東莊行樂
東莊小隔渝水東縈紆仄徑遙相通春雨初過亂松碧
曉日欲上浮雲紅耕餘閒步引孤鶴睡起行吟攜短笻
回首蕭然忽陳迹長林瑟瑟生悲風
送蕭文明僉事致仕號海釣
拜表来朝便拂衣關山如故決然歸諫垣忠鯁驚先擢
宦路炎蒸喜暫違白首無機鷗鳥狎青雲有繼鳳雛飛
袖中為惜經綸在海上聊尋舊釣磯
戶部李尚書輓詩(有紫雲書院)
早從藩岳陟都臺司馬仍推佐武才地卜紫雲思獨往
詔承丹鳳見重来功如劉宴存南國位比張華歴上台
德業總看青史在蒼生懷惠不勝哀
幾載班行接令儀雄才真足輔明時任隆八座經綸地
恩荷三朝際遇時奏計頻繁傳䘏典發潛輝赫著豐碑
迢迢欲致生芻意極目嵩高有所思
和傅體齋李西涯二年兄屏風燈詩韻兼致謝
意
小屏燈燭夜熒煌錦帳圍春在一堂剪刻無痕渾類織
品題有幸復成章寄来迢逓三千里粧就分明十二方
但擬長年供雅玩肯辭奕世為深藏
雲錦分張自一機座中人訝眼中稀風前仙侣開珠幌
月裏孀娥按羽衣畫比白縑元異品詩於金雀可同歸
開緘急為燃藜讀從此蓬門爛有輝
奉次屠都憲韻賀篁墩學士領教翰林兼柬西
涯學士二首
巍巍聖德仰如天學士承恩重養賢虎榜舊名金作字
鳳樓新製玉為椽道根伊洛從今盛教本蘇湖自古傳
二妙正當天下選最宜霄漢領群仙
桃李春風二月天栽培深倚濟時賢講筵密勿逾三接
大厦優容必萬椽一代文章從指授兩行衿佩望心傳
業成不日看高步同是鰲峯頂上仙
題衍聖公東莊卷
郡城西接泮池頭别墅新成望野樓登罷有山還小魯
遷餘無地可存周窗迎曉日人初起座擁春風客自留
不獨課農知稼穡浴沂歸詠亦優游
會賀五宫保于部堂用屠都憲韻
霄漢人瞻五鳳来東堂今始為公開絲綸烜赫先同拜
簮紱從容此共陪豈樂任傾千日醖光儀如接九英梅
斯文盛會元非偶一醉何妨踏月回
題瘦竹卷
骨立稜稜玉一枝玉河人自渭川移休文閒賦郊居日
子美孤吟飯顆時饞守雖貧還易得俗夫非病亦難醫
首陽絶粒于今遠猶似癯然力不支
乙卯郊祀分獻北海禮成有作
北海分祠曲徑西瑤壇第一費攀躋天中星斗應相近
宇内山川孰可齊已信朝宗歸漭沆還期流潤徧町畦
禮成欲獻祈年頌擬候重城報曉雞
送九江潘同知赴任(工部郎中傑之子二親在堂)
水部潘翁老聖朝却看雛鳳起冲霄一官高占人中選
二守尊居郡上僚地接江東民最樸水通湖口路非遙
榮親志遂堪迎養百斛方舟穏趁潮
盆梅一本二榦開紅白花
雙榦分開二色花孤山晴雪絢朝霞有竒有偶自人作
為李為桃從客誇亞父鴻門撞玉斗葛翁勾漏鍊丹砂
移根換骨非難事兩種元来是一家
謝餞行諸門生二首(以下皆南行)
五月八日癸卯京闈所取士之仕于京者若
給事中于瑁屈伸御史張綸張天衢郭鏞戶
部歐信錢敬張舉張定鄭洪刑部熊祥周東
光祿趙竤方鼒中書李棨郭旵行人王雄南
京刑部張贊進士張彧翁玉聶瑄何俊合二
十二人會餞于城東茶菴之新祠因賦二詩
以謝且致望焉
長憶京闈拔俊英喜看先後步雲程求賢報主應無愧
列職分曹更有名總謂鳳麟呈世瑞豈殊桃李擅春榮
臨期一語仍相勉永竭忠貞答聖明
叨典南銓荷帝宣一帆初上潞河船方驚遠道三千里
却憶高科十五年雲路蜚騰元濟濟天涯離合正懸懸
青尊綠酒城東館無限深情對别筵
寄阜弟
惆悵鴒原話别難河西風雨曉猶寒扁舟欲發仍留纜
疋馬將行屢據鞍客邸有懷惟夢遠征途無恙且心寬
平生家學君須記祇把清忠守一官
道傍柳樹多為風雨所拔横仆水濱無復理者
見之憮然
隄柳何因厄閏年坐驚摧折動逾千空憐翠色猶横水
不見清隂可拂天自昔冰霜非爾耐于今風雨為誰顛
前人久費栽培力可向樵蘇惜棄捐
直沽道中有感
暑雨南行已見霜扁舟来往為人忙河流渺渺今俱淺
柳色青青忽漸黃有幸尚看冰未合無眠真覺夜偏長
宦途風味渾如此却笑今年始備嘗
承西涯閣老以銅雀硯見惠且謂驗其真贋舟
中試筆知為故物無疑乃用前所贈韻復成
二首以寄
銅雀臺高倚鄴城欲從歌舞樂餘生侵吳兵老終先破
禪漢謀深卒未行物古人憐陳迹在基危天遣霸圖傾
千年瓦礫漳河底太息空勞用力成
一槖蕭然出鳳城硯磚分惠眼猶生當年可為笙歌溷
此日聊隨楮墨行藻飾如存新製改波頽不復舊臺傾
明忩淨几閒揮拂弔古文從感慨成
途中復見新月有感
隄柳經霜葉半凋客途風景夜蕭條不堪亂柝驚孤枕
擬借輕帆送短橈玉宇高寒心豈遠金陵佳麗夢還遙
推篷見月增離思可信深閨共此宵
雨後過甲馬營時隂雲未解南風方急云
細雨輕雲不放晴南風應阻客孤征秋高槐柳隨霜落
水逆魚龍鼓浪行厭聽舟人吹野調喜從津吏問郵程
帝京回首逾千里今日方經甲馬營
過濟寧有作
孤城忽見濟寧州今日重驚得順流飄泊未須論斷梗
别離何許謝行舟醉鄉方憶金龜酒月夜仍懷紫綺裘
一曲棹歌天已暮憑誰喚起謫仙遊
至淮安候李都憲不至詩以寄意
畫舸乘風夜渡淮孤吟聊遣客中懷行臺玉節應難候
賓館金尊不易偕愧我匆匆還故里看君衮衮歴崇階
須知國計通融地天上恩波想未涯
十月既望又二日夜渡寶應諸湖適謝水部中
流見訪
湖光晃漾水波平夜半舟人静不驚霜旆近於天上轉
風帆遙向月中行一泓清淺魚龍隠兩岸空寒鸛鶴鳴
猶勝坡翁雪堂夢相逢有客未知名
龍潭驛小憩
背負層巒面俯江水光山色動軒忩遷移自昔知逾幾
建置如今信少雙岸近也應便北渡地雄端可殿南邦
遙思来往皇華節能賦何人筆似杠
觀燈有作
鍾阜山高王氣增元宵景象稱豐登萬家門巷銀河繞
九陌樓臺火樹層天上鳳韶乘月動人間鰲駕遶雲騰
舊遊何許今如夢二十年前記所曾
宗家燈火帝城西閩海親勞客遠攜五色雲霞籠薄霧
兩輪日月貫晴霓魚龍照眼春猶蟄燕雀迎人夜不棲
一笑相逢成四美興来聊與醉分題(是夕宗人彦和家賞鎮東燈)
遊牛首山將至佛窟寺有作
野寺尋僧客到稀馬頭時見小蟲飛十分深處初聞磬
百尺高臺好振衣山聳兩尖牛礪角江横匹練鳳停機
欲窮往牒探竒勝千載稱雄拱帝畿
不及登兜率巖因寄同遊諸公
兜率巖高紫翠層酒酣無力倦重登探竒騁望君方始
涉險留題我已曾弔古謾尋前代寺逢人頻問舊時僧
山林城市俱成幻千劫維摩總浪稱
和梁少宰韻
上元春滿鳳凰城争似山居况味清一徑欲迷行處險
羣峯如伏望中平未論竹院逢僧話且愛松忩聽鳥聲
却笑諸公總吟癖驚人佳句一時成
和鄭司徒韻
山繞春城水繞谿暖烟如抹樹如迷虚疑古塔凌空小
最愛長松出磵齊晴色撲簾知日近輕隂過檻覺雲低
老僧方丈清如許不見危梁落燕泥
和董宗伯韻
牛頭山在帝城西古道登登去不迷挺秀總看松作徑
憑虚全藉石為梯休驚白日淹駒隙且勝紅塵没馬蹄
指點六朝遺跡遠欲從何處問梁齊
寄傅體齋
鴻雁南來不見書故人天上遂忘予雷陳膠漆知何似
韓孟雲龍恐未疎猶憶三同存舊卷方憐一榻寄新居
皇恩如海容樗散自幸優閒已歲餘
趙淮江東轉運判官死于賊二妾綵雲翠蓮抱
焚尸于缶投水死因附于祠
轉運江東更典兵矢心不與賊俱生絶憐䨇節從夫志
無愧孤忠抱主名雲散任教風力勁蓮枯終見水波平
須知抱缶沉身意合葬深淵見此情
醉後重題玉亭一首
拂石從容認舊題玉亭幽迥鳳常棲雨餘最愛青如洗
烟暝渾疑翠欲齊倚醉儘堪留筆札乘閒還可駐輪蹄
瀛洲不隔三山路明日重來酒賸攜
郊祀分獻星辰二壇有作
西列瑶階第二班禜星壇迥費躋攀心通肸蠁三台上
耳接聲歌九奏間象緯漸看天外轉鑾儀仍候月中還
禮成總慰繁禧集喜動臣工仰聖顔
奉次西涯閣老分獻韻
禮重南郊聳萬方禜壇清切紫微傍銀河影隔珠簾影
壁月光分寶炬光已擬年登歌大有却看春早報殊祥
五星順軌天心協昭假精誠仰聖王
慶成宴再用前韻
縹緲韶鈞動尚方羣工分候紫微傍伶官舞戲魚龍隊
力士班聯劍佩光氣協乾坤知應感瑞呈麟鳳待呈祥
擬從既醉歌周雅萬國承恩奉一王
十年叨侍殿中班坐候羣公幸始攀八佾舞傳千古上
九歌聲落五雲間早看鳳歷頒春罷徐候龍輿捧日還
天語親承三賜爵恩沾夷夏總懽顔
七言長律
承李士常進士以所和與李賓之内翰潘時用
秀才冬夜聯句之作見示用韻以答
風度書帷月度忩蕭然相對倒秋缸寒聲屢報重城柝
孤影頻搖客舍缸共惜離懷傷舊約却聯長句托新腔
潘郎遠裔騷人一蒙叟諸甥國士䨇久向文名知俊逸
更於交誼見淳龐情如元酒真堪酌音出黃鐘不在撞
總慰詩壇傳檄定自驚敵壘豎旗降錦囊遺學寧慚賀
綵筆雄才豈亞江量隘五湖憐浩渺口翻三峽訝琤淙
好殫儒術禆元化聖主隆文理萬邦
昨者候問嘗以不作詩奉戒歸途欲聯數語馳
上未果也明日使來復辱和章豈謬言不足
信耶抑興到落筆自不為勞耳輒復借韻一
首以終致鄙意
先生晏卧讀書忩孤負新醅發舊缸寒極不禁揮健筆
夜深猶為擁清釭聊將卷帙銷餘悶却任歌詞疉故腔
藥裹欲勞丹竈一詩筒空報玉盤䨇心旌漾漾還增劇
愁緒紛紛亦轉龐最愛虚簷明月上慣聞高閣暮鐘撞
長時病榻憑誰遣今日詩壇擬自降瘦骨秪憐頭戴笠
渴懷終慰夢吞江氣鍾嶽麓山靈閟派出長沙水勢淙
一代才華煩鄭重少年功業在經邦
送致仕袁太守士瑩訪舊南歸
結屋深依鐵甕城可堪鄉思忽然生逢人便與留詩别
為客何妨載酒行薊北交遊仍在望淮南父老正相迎
永懷五馬聲華遠爭羡孤鴻羽翼輕六月長途真耐暑
七旬暮景豈干名久知宦味如雲薄却笑吟身似鶴清
白日到門淹杖屨清風滿座倒瓶罌猶驚明發還分手
四十年來故舊情
青谿漫稿卷八
