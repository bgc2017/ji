青谿漫稿卷二
明倪岳撰
七言古詩
墨梅
歲華欲宴嚴冰霜山林萬木皆摧傷天意獨爾儲孤芳
根柯屈鐵何堅剛冰花競發先春陽傲睨六雪紛廻翔
珠璣錯落生夜光天風習習飄清香姑射仙人整靚粧
鉛華净洗曳素裳江妃緩步鳴珮璫縞袂輕舉聲鏗鏘
翠禽飛來月色凉玉笛吹斷空徬徨舉桮澆我鐵石腸
浩歌一曲天茫茫
蘆雁
秋霖初霽水滿湖西風颯颯吹黃蘆垂楊嫋嫋葉已枯
沿堤尚帶烟糢糊沙洲薄暮多黍菰畢羅之患應絶無
隨陽有鳥羣相呼食兮宿兮真足娛
謝惠菊
八月秋高天宇清東籬菊綻黃金英感君惠我紛數莖
根連宿土何敷榮為愛晩節風霜更妍華不肯青春爭
閒來移植臨軒楹晴忩對坐逸興生有時憑闌詩欲成
幽香馥馥供吟情有時歌嘯清樽傾佳色粲粲階前呈
夕餐落英聞屈平古來不獨陶淵明何當過我解我酲
與君同結歲寒盟
題鶴仙為諸鍊師
湘江水深流不竭湘山雲間還峍屼黃鶴樓頭鐵笛聲
一聲吹落長空月主人獨倚闌干望仰見一鶴西南翔
上有仙人醉不醒也知倒盡瑶池觴瑶池宴罷日色晩
跨鶴歸來不知遠霞裾行逐天風長放浪人間會須返
相逢相别君莫愁遲當携爾登瀛洲攬衣上鶴復飛去
但見湘山寂寂江悠悠
赤壁圖歌
武昌東來古赤壁摩空斷岸涵清秋下有長江一萬頃
朝宗到海無回流曹瞞昔此振戎旅虎視吳會期全收
舳艫千里付烟燼未必黃蓋多竒謀從來勝負非人力
自是東風惟便周坡仙豪放久無匹明時左謫來黃州
遠尋赤壁極清賞夜棹一葉之扁舟匏尊獨與二客共
迎波擊槳還夷猶共指遺蹤弔千古山川鬱鬱如含羞
沉沙折戟自銷滅覇業荒凉土一丘異代興亡已飄忽
寓形宇内真蜉蝣浮生過眼倏萬變人苦不樂將何求
洞簫吹殘江月小扣舷歌罷聲啾啾霜葉飛紅暮烟紫
潛蛟起舞孀姬愁欲挾飛仙不可得但覺兩腋風颼颼
臨臯歸來從雪堂斗酒鱸魚追舊遊酒酣就睡客已去
老鶴一聲魂夢幽回首那堪復陳迹惟有二賦人間留
玉堂退食見圖畫飄然使我懷前修招黃鶴兮乘翠蚪
憑虚浩浩凌斗牛吁嗟風景賦中識欲繼茲賞知誰儔
閒來翹首騁長望乾坤蒼莽東南浮嗚呼坡仙去矣不
可作江流無盡長悠悠
夢仙吟(羅明仲夢中得碧潭夜浸珊瑚冷之句因足成之)
我昔夢到蓬萊宫三山對峙滄海東玉樓十二接天上
地位不與塵寰通蕭蕭亦有綠髮者羣居豈獨黃眉翁
我揖仙翁問寶訣喜我骨相非凡庸招我驂鸞跨白鶴
神遊八極乘長風飄飄䨇袖凌雲起霞裾星佩聲瑽瑢
振羽扶桑倏萬里凌絶倒影衝鴻濛才經弱水已璚島
忽歴太華仍崆峒人間雖有八駿足奔騰何處追竒蹤
興倦歸來動觴酌落日送盡西山紅仙城迢迢拂衣入
繡褥坐我青芙蓉紅蓮萬炬光奪目雲忩霧閣相玲瓏
金光分遺萬年草沆瀣瀉落琉璃鍾冰盤異饌雜麟脯
琅璈雅樂卑絲桐謂我飯我絶佳味斫鱠欲取靈鼇供
舟人深入破烟水漁竿一掣驚蛟龍碧潭夜浸珊瑚冷
銀絲削出鱗甲空酒酣大嚼發真趣竦身長嘯聲如鐘
耳邊授我鍊藥說還丹有術輕參同崑崙瑶樹亦可折
何必遠遊尋赤松我拜仙翁謝嘉惠誓將脱屣長相從
鄰雞喔喔忽驚覺滿庭落葉霜華濃起望瀛洲不可見
悵然極目孤飛鴻
輓棠谿處士肅菴江先生(子純同年進士)
誅茅結屋臨棠谿閉戶讀書人未知雄才不復為世用
致君有術嗟無時壯志空然成白首獨與棠谿作賓友
有酒可酌詩可吟脱落煩羈肯輕受神遊何處招不還
西風薤露歌聲殘魂去棠谿谿月白魂返棠谿谿水寒
廿年葬骨黃甘道隴樹凄迷多宿草青雲不負舊衣冠
白面孤兒致身早我歌為君重慘神古來豪傑多沉淪
埋光鏟采老丘壑千載悠悠知幾人
春閨怨
憶妾與君初見時烏雲挽髻横娥眉嬋娟恩義兩相得
偕老有願天應知年來何事輕離别君向江南妾江北
夢魂常逐暮雲飛音書久與秋鴻絶清明三月見春殘
深閨猶自怯春寒臨粧漸覺鉛華改閉戶誰憐花鳥闌
脉脉愁來心欲死空向春風怨羅綺沉沉簾幕易黃昏
月光獨照紗忩裏年年見月缺復圓獨怨夫君去不還
尋君欲抱琵琶去一曲相思和淚彈
題湖山雨意圖(五月廿日題時久無雨)
湖雲欲雨濕不飛千山萬山烟霧迷翻崖擁壑忽已暝
白日半没青天低糢糊亂壓雲夢澤掩映乾坤漸昏黑
浦溆爭投漁子舟嵐光净鎖幽人宅雷輷電走風更豪
彷彿捲去簷頭茅幽人驚起不敢睡耳邊但覺蒼龍號
蒼龍變化鼓餘勇瞥起直上驚洶涌山木微茫猿狖啼
虹霓明滅蛟鼉恐霹靂列缺乘雲來連峰峭壁皆崩摧
青冥浩蕩不可測沉沉一鏡當中開魚蝦帶去半空落
水天頃刻皆回薄勢凌五嶽自崢嶸忽轉孤巖已冥寞
影響奔騰雨意深須臾過眼氣蕭森定知四海沾濡意
足慰三農渴望心秖今炎炎苦天旱退食披圖發長嘆
誰解為霖振槁枯空對遺編讀雲漢
晩泊魏家灣(月夕大風有盗賊之驚舟中戒嚴至旦乃解)
魏家灣頭水清淺十里長堤柳如綫舟行且止不須牽
明月已照長堤前狂風俄然動坤軸雪浪雲濤互奔逐
灣頭有客輕遠人彎弓縱矢誇入神滿目荒烟轉愁棘
鏗鍧金鼓傳呼急共判相與坐天明已喜平安及曉晴
人生得失豈足計奈此驚憂非客意恨不乘風一夜歸
船頭畫鷁長如飛
古木寒鴉為錫山王敏行
空山古木烟霧迷高枝直與浮雲齊垂蘿落落綰晴黛
寒竹蕭蕭含晩凄好鳥飛來喜相托爭向夕陽深處棲
風霜不厭老幽谷羽翼自可凌秋蜺空憐返哺起深思
正爾月明聞夜啼
題秋江歸棹圖
落日未落懸林梢西風蘆荻秋蕭騷秋江水淺石齒齒
古堤楊柳凌雲高三老長年何促速百丈牽船過林麓
布帆無恙晩初收急篙撐向前村宿家住前村深復深
翩然誰識歸來心脱身風浪老亦足放跡雲山何處尋
君不見陶潛松菊荒蕪久張翰蓴鱸果何有鄉思方濃
宦味輕冥鴻一去空翹首此圖不辨陶與張吳淞遠矣
更柴桑我生竊禄愧無補時望白雲懷故鄉
題胡馬圖
大磧飛沙白於雪北風怒號海冰裂髯胡把控正愁寒
地上騏驎汗成血騏驎元出洼水中朝刷天河暮崆峒
飄飄四駿盡龍種風神各異筋骨同紫燕飛兔思騰踏
走狗蒼鷹氣蕭颯雄姿自足畫圖傳竒材豈與駑駘合
一匹雖瘦標格存試出還空冀北羣伏櫪誰能保終惠
行邊猶解策高勛可憐共飽沙場草無由一騁千里道
天涯霜露莽蕭條秪恐驊騮易衰老髯胡髯胡不敢騎
好從重譯獻彤墀玉臺閶闔閱清峻却看黃帕蓋鞍時
三鷥圖
新荷織風翠如剪屬玉孤鳴水波卷何時舊侣䨇飛來
並逐滄浪弄清淺羽雪經春猶未消頂絲颺日輕飄飄
窺魚來往思無限高潔不受漁人招君不見畫圖彷彿
差相儗千古長憐魯文子
賀英國張公射捷歌
文皇報功銘太常異姓獨數河間王上公茅土傳無疆
矯矯孫子承其芳文韜武略衆所臧中朝注倚麟鳳祥
先皇召見七寶床尋常雨露沾濡滂我皇繼統御明堂
熙熙民物歸虞唐豈以盛治忘豫防簡閱戎備心皇皇
維時四月天豔陽勅開射圃西苑傍黃屋左纛臨中央
虎賁貔貅侍兩廂旌旗卷雲白日黃金鼓殷地晴雷鏜
諸侯劍佩紛以蹌裝束繡帽雲錦裳雕弓韔服矢插房
拱翼趨進仍雁行惟公年少思奮攘况復第一爵序當
揮鞭縱轡意氣揚蹴踏神駿驚高驤瞥若掣電流晶光
手中白羽鳴秋霜參連破的相鏗鏘飛鳥退伏兔走藏
應弦落彀非蹶張却笑一箭空穿楊衆目愕顧風回颺
懽呼振耳聲洋洋後來繼者誰頡頏鵬鵾斥鷃難為翔
天顔有喜寵命將勞宴特賜流霞觴更有寶鏹來上方
明日恩詔傳貂璫内帑蕃錫禮數章黃金腰帶蟠龍香
擎出里巷增輝煌受之百拜喜欲狂眼前紈綺惟膏粱
惟公令望如圭璋巧力小試詎足量胸藏甲兵十萬強
風雲千載逢明良天生老將登巖廊隱然與時為津梁
威名震懾戎與羌天山大定四海康由基仁貴何足長
我歌雖短意則詳慶源已擬後寖昌河間之水通天潢
千秋萬歲同湯湯
御隄烟柳
東風二月千門曉紫禁暄妍暖雲繞玉河隄畔赤欄橋
高柳依依得春早柔條裊娜百尺垂蘸水點破青玻璃
晴烟一抹鎻深碧曉色正與春相宜暖風忽聽黃鸝囀
入望糢糊迷近遠鮫綃帳薄疑未收翡翠簾輕不堪捲
日高忽覺散浮隂無限韶華連上林紛紛萬卉足生意
自是皇家雨露深
喜雨詩
都門二月東風早布穀聲聲弄清曉農作將興土脉融
田翁屈指春多少黃塵飛揚白晝昏暖日漸烈天無雲
商巖何人慰渴望為我一洗枯槁根兀坐書齋深歎息
忽聽新雷起西極霡霂微施造化權空濛已謝沾濡力
起來細數簷頭聲隨風潤物如有情東郊多稼足生意
上林芳樹抽繁榮萬彙生成藉時雨優渥今看遽如許
擊節長歌雲漢詩閔雨憂勤荷明主
田家喜雨歌
韶華蕩漾三月天綠楊枝上嘘晴烟田家望雨心正渴
鳴鳩數聲風颯然墨雲低覆塍頭樹好雨彌空下如注
潤物潛看霡霂流及時溥謝甘霖布宿麥芃芃穗漸黃
新荷簌簌初抽秧總為朝來一犁足坐令終歲成豐穰
豐穰有兆懽聲作擊壤長歌物咸若四海均沾造化功
題詩為紀田家樂
冬雨嘆
近山茫茫遠山黑萬里乾坤同一色忩前亂脚雨如麻
忩裏孤蹤淚成血歲云暮矣三日雪冰凝初晴地猶裂
不堪兩日雨經宵一點一聲心寸折新墳已築高嵯峨
舊墳猶作荒坡陀長鑱欲出泥没脛對此踟蹰將奈何
青松初長三尺過買栽遠自南山阿一時委積不復數
廚奴失喜炊薪多年來苦恨窮愁續把卷煢然不能讀
寒燈冷雨愁轉長忍聽東鄰夜深哭曉起鄰翁來致辭
丈人雖苦何足知誰家葬母水盈坎臘月庚申從葬師
己亥十二月予宿墓所躬築先曾祖以下諸塜兼手
植松檜百餘本於墓道之旁兩日為雨所阻既不敢
登壠又小樹移自遠地生意蕭然坐成愁嘆忽有工
人來云此庚申日也葬者甚衆苦於冒雨幾弗克襄
事且嘆慕先君之盛福云予因憶向亦幾用此日幸
不為葬師所誤語畢漫記於此
䨇鳳行壽李裕之秀才父母
金烏刷羽扶桑曉蜃閣龍樓海天杳眼中指點望蓬萊
波心一點青山小蓬萊壽翁鬚髮蒼霞裾獨速搖璚璫
手持雲笈控朱鶴來訪李耳長生堂為言仙李蟠根久
丹實輪囷大於斗上有高巢䨇鳳凰相對如賓復如友
老雄文采光陸離朝陽噦噦呼其雌並飲瑶池飽玉液
聯步瑶階餐玉芝莫道春流綠如剪已見蓬萊水清淺
莫道蟠桃幾度花不把繁華掛䨇眼閒來共憩丹山梧
夢遊圓嶠仍方壺逍遥忘却老將至慰意更有二靈雛
大雛已負冲霄志覽德將為太平瑞小雛羽翼亦已成
相逐相隨閱清世壽翁語罷呼麯生冰絃醉弄南薰聲
夜凉如洗不知暑寶婺正映弧南明忽傳翁姥佳期共
泥椷擬致長生頌仙軿望盡鶴飛遥聊向尊前咏䨇鳳
喜雨謠
辛丑之歲自春徂夏亢陽不雨流河不通水
脉幾絶農事弗修漕綱且沮遍禱羣祀天意
弗答乃五月九日癸未始雨達旦未止也喜
而忘寐因效里謠一章
寒芒萬丈飛天鋒東西交射層霄中(歲暮十二月廿二日夜有天鋒見十)
(數莖)火雲盤礡不肯散焰光時作燒天紅(自後恒有火灾人皆夜夜防之)
六鰲屓屭撼坤軸(二月十日地大震)却送江南三月風(一春皆大風)
喧豗捲塵蔽白日咫尺浮翳成昏蒙(恒有霾翳)兩丸黑白互
盪激十日始憐后羿功(三月四月間日間每有黑氣如丸相盪且多)相逢盡
道水脉涸巢湖有路行人通(人自江北來者云巢湖乾人自湖中行如陸地云)
高田低田總如赭踏車不救秧苖空廟堂祝幣來羣公
紛紛走謁緇黃宫癡童呼天口欲裂天亦不聞如耳聾
我意天應憫赤子似惡此舉真愚庸片雲不生暑威熾
嗟我絶望心力窮五月九日水羊舞忽然雨脚來濛濛
夜深蕭颯飛轉急决渠湧壑來神工我知此雨豈人力
枯槁振起生意融我不願天能雨豆(時有雨豆之異)誰解作粥
甦疲癃我不願天能雨針(時有雨針之異)誰解補袞為華蟲但
欲此雨滂沱足三日叱咤海若鞭蒼龍河流滔滔通萬
漕田疇拍拍酬三農擬效周詩賦雲漢載仰帝德歌年
豐
戲題素扇短歌
君不見秋空月十二闌干照圓缺金波半瀉落蒼茫欲
與人間洗炎熱又不見春空雲卷舒重疉成氤氲一片
飛來不盈把翛然殿閣生微薰匠意經營削寒玉方寸
機關巧裝束雲青月白指掌間伐盡剡籐猶未足我欲
揚仁風置之懷袖中乘時致身貴有用乾坤闔闢誰為
功赤日遲遲駐南陸却憶閭閻苦蒸溽咫尺一動搖引
領望清肅雲有隂月有隂卷舒圓缺皆天心安得春雲
秋月十萬里盡令四海除煩襟
送劉時雍赴閩藩參政
新柳初黃新水綠兩槳如飛片帆速使君欲發須少留
聽我離歌寫中曲與君結交二十春重是同年兄弟親
玉堂退直共書史金闕趨朝聯佩紳我慚迂朽百無用
君向戎曹轉增重白面書生久議兵赭衣將士皆知頌
指揮籌策功業多一官濡滯如君何閩粤分藩信小試
金緋燁燁皆恩波海道澄清藉賢守亦是同袍舊時友
(時同年姜用貞為汀守善捕盗有聲)烽烟不試瘴烟銷君往臨之復何有
喜君雅識毫髮精喜君雅操冰霜清獨憐君今别我去
千里萬里難為情短歌易盡斜陽暮執手踟蹰立中路
男兒壯志輕别離極目青雲渺鵷鷺
分題得西湖送張亞參公實還浙
西湖清湖波萬頃㴠空明鳶魚鷗鷺自出沒芙蓉楊柳
交敷榮豐樂樓前畫船裏散滿豐年絃管聲李相遺功
存六井蘇守新隄直如綆善政應垂千載名豈為遊歌
樂風景使君清操西湖同使君作宦西湖東十年惠澤
被民物湖水迢迢寧有窮來朝曾踏湖邊雪歸去重看
湖上月好挽天河一問津星槎早與西湖别
八月四日五鼓大雷雨達旦感之因題白宗璞
戶部畫龍
八月四日秋始分霹靂忽送千山雲星斗無光天地黑
須臾雨捲銀河渾似驚神龍起揮霍夭矯中霄露頭角
眼光掣電滅復明鼻息轟雷止還作鱗蟲變化龍獨靈
下上碧落蟠滄瀛有時奮迅雨寰宇坐令四海歌秋成
我聞秦關旱未已安得甘霖遍千里擬續坡翁起伏龍
何必吳縑寫形似
題九馬圖
穆王八駿名天下此馬雄瓌豈其亞渥洼夜墮房星精
神物應隨牝龍化纖離騄駬少為貴三十六蹄更堪詫
想當閶闔闢清曉霓旌隊引鑾和駕朝回初遣脱金羈
呈了曾看覆黃帕天廐深嚴日正長奚官出牧乘閒暇
晴隄水滿柳隂森芳草蒙茸猶可藉長嘶深浴各有適
俊骨竒姿本無價祇今承平息邊燧戎壘征鞍不須跨
長嗟健步何由騁騏驥駑駘等衰謝王良伯樂會有合
足下風雲生叱咤追電終輕萬里程直歴蓬瀛蹴嵩華
送忩友趙景芳以鄉進士出宰商河
君不見鸞刀出冶新發硎鋒芒揮霍孰敢嬰庖丁購得
寶如玉十牛一日無完形又不見輕車載舝初發軔駿
馬翩翩駕雙靷乘風攬轡隨所之萬里亨途在俄瞬趙
君夙負冰玉姿凌雲早折蟾宫枝尋常不遇若有待四
十作宰元非遲牛刀小試君休惜一叚堅剛在操執剖
决何妨及隠微肯綮仍期剸繁劇名駒伏軛歴太行欲
行未行猶自傷一朝推轂伯樂手却看馳騁趨康莊遠
到從今亦何有明日商河獨翹首驅車在道劍横腰且
醉都門一尊酒
題胡騎縱獵圖四首
清霜落盡塞草黃驚飛山鵲東南翔飄然棲息自有適
海天一色秋茫茫紫袍白馬者誰子玉鞭半綰青絲韁
自遠望之重太息雖有矰繳安能將
黃沙漠漠吹西風高原草樹交深叢嗟哉狡兔自三窟
失身何處潜其蹤獵人手挽明月弓追逐更騁胡青驄
眼中得喪君莫訝歸來欲慰君庖充
野闊天空雲影孤白沙淺水經霜枯聯翩何處起䨇雁
稻粱謀遠思江湖忽然見此蚪髯胡雕弓滿控金僕姑
何當健翮快高舉莫遣朔風吹綠蕪
胡兒匹馬明玄霜臂韝正立孤鷹蒼舉頭䨇影夕陽外
野鴨相呼雲水鄉蒼鷹欲奮鴨驚逝披圖不覺增慨慷
天生萬物貴得所同類相殘徒自傷
題唐子華枯木為曰川學士
傳君好畫欲成癖長縑巨軸堆滿家江南鍾沈動連幅
更有吳興唐子華子華筆力獨蒼古參天老木紛如麻
雲中蛟龍怒且攫海底珊瑚欹復斜大者時聞撼風雨
小者恍若迷烟霞柔柯蔽空積蒼翠老幹礙日爭槎牙
根蟠怪石起突兀谿流斗谷隨低窪初疑三軍罷遠獵
旌旄十里猶毶㲚又疑八月渡河漢彷彿博望初廻槎
吳興公子墨妙者往往落筆人驚誇松雪齋中脱見此
亦且退避相咨嗟蕭條異代感陳迹至寶鄭重誰能加
還君此卷掛君壁一掃凡品真塗鴉
雨中題徐州蘇指揮湘江暮雨竹
孤舟夜聽蕭蕭雨兩岸垂楊翠如許恍訝湘江暮雨中
只欠鉤輈鷓鴣語舡囱偶爾披新圖長汀短渚相縈紆
琅玕一望渺無際淋漓尚覺烟糢糊高者凌空鳳將起
下者垂垂采鸞尾更憶湘君過九疑羽葆參差亂雲裏
明朝放棹徐州洪不須局促仍推蓬赤壁江中地遠近
問訊彭城蘇長公
題白紙扇
缺月飛從東海來吳刀斫破冰蟾胎寒光迸人不敢近
星斗錯落雲中開老夫拾得不盈把一夜凉風滿天下
成化辛卯六月苦雨浹旬民以大困感今懷昨
良用惻然因扺掌放歌聊以泄激烈之悲耳
詩云乎哉
去年六月足霖雨頑雲蔽天長不收官衢水淖車馬絶
野樹巢空魚鼈遊直沽南北混海道畿甸遠邇同川流
秋來百錢一斗粟民飢更着寒無裘昨日已鬻乳下兒
今日又殺田中牛嗷嗷僅博一飽耳轉眼亦復填深溝
鬱塞那堪沴仍作北邙棄骨成高丘掩骼埋胔有遺令
嗟嗟守牧誰為謀乘軺賑貸出旁午宵旰乃爾勞宸猷
即今皇皇民稍蘇麥已秀實禾欲抽上下鼓舞望豐稔
飽暖已判歌有秋如何六月雨不止連綿恐欲傷田疇
豈但羣蛾蠧麥穗亦復有耳生禾頭奔馳徒費雨師力
淋漓不解農夫憂早寒暮熱人重困兒童往往成悲謳
端居對食不下咽天意豈與斯民仇奸人猾吏試一殛
亦足以見天所尤何須連年病赤子尫羸佝僂誰當瘳
我願天公放白日照耀四海袪煩愁蠶得帛兮田得粟
樂以卒歲心悠悠小臣無能竊君禄却把大筆歌天休
(時有早寒晚熱人死至七八月之謠)
傅曰川曰會雁行待漏像圖限韻短歌
君家兄弟知名早渝川地靈到今好才看連璧産荆山
又聞䨇鳳鳴周鎬金榜策名次第書彤墀峻級逡廵造
伯也久繫翰苑銜季兮仍占中書考褒鄂空傳侈舊圖
軾轍誰傳入新草不用麒麟列高閣總謂驊騮在馳道
點染丘壑意轉妍脱落山林迹俱掃更喜閒官共儒素
亦幸清時際熙皥聯珮同趨曉漏遲揮毫直對朝陽杲
螭頭晴雲明象服雉尾香烟瞻翠葆百年華萼相光輝
千載詩書互探討英標傑峙衡霍峻勁氣雄翻江漢浩
錦繡盤旋五色腸珠璣錯落三軍纛文采差差已外弸
華腴燁燁仍中抱當年殷鼎重鹽梅今日舜衣資大藻
從來特行乃國琛孰若二難為世寶久知芝蘭合競秀
亦許松柏宜同老青雲有路已連升白首無渝矢相保
陳汝玉安江樓詩次沈時昜司空韻
長江如塹護天府十萬水軍盡羆虎樓船自有壁壘固
鯨鰐總無窟穴阻高皇開基親定亂列聖纘圖猶重武
昨日中丞猶奉詔到處先驅争負弩已聞號令随玉節
便訝風威生繡斧帳前戈甲喜森森座上衣冠驚楚楚
舊操戰艦控中流新建危樓當水滸帆檣夐爾出霄漢
波浪恬然靜風雨秪緣彈壓息烽燧却任喧闐動簫鼓
范老元知富甲兵謝公豈謂躭歌舞還聞什伍精訓練
亦望尋常詢疾苦入朝有日期大拜留取清風繼房杜
送楊應寧赴南京太常
去年曾醉回仙衙禮寺幽閴多名花北來忽此春欲暮
顛風滿目惟塵沙始知良會不易得漫爾逢人時歎嗟
楊君别我去南省占此佳勝樂亦賖君家京口本隣壤
丹陽郭外人將車金陵佳麗古所重聖祖創業今京華
奉常清卿縉紳表詞苑相承俱大家多君文采繼芳躅
斯地因人尤可嘉鍾山秀色在庭戶日高方始聞朝鴉
品題隨意徧花鳥瀟洒豈直凌烟霞宦途優游此其最
口不能語心常誇送君復動故園想敝廬遠市無喧譁
過門珍重一枉駕青谿咫尺天之涯
青谿漫稿卷二
