青谿漫稿卷四
明倪岳撰
七言律詩
甲申元日奉天殿早朝
漏咽銅龍斗已横儀鸞仗簇近朱甍九光燈下千官影
五鳳樓前萬歲聲浩浩君恩沾海宇熙熙王氣擁神京
微臣何幸瞻天表願結丹心答聖明
藥園幽趣為四明醫士馮半軒
狂客芳園何處尋半軒東去莫雲深雨餘修竹春多瀝
月到零榆夜有隂昌歜盆池森綠玉菊花籬落爛黃金
眼前藥物皆成趣却笑廬山只杏林
遊西山詩
答謝鳴治(鳴冶以無騎不果行詩以送别因賦以答與時雍同居故詩及之)
玉堂深幸一官閒曾許山行並錦鞍禹錫自應先致約
玄暉何事惜追歡地靈無恙重遊易宦路多岐一會難
試問匆匆百年内好山能得幾同看
出城
太平時節好閒行侵曉聯鑣出帝城凉露拂衣雞唱早
香塵擁面馬蹄輕佳山秀水如迎客烟柳鶯花儘弄晴
勝地不常人易老莫教碌碌過平生
遊玉泉華嚴寺
門外寒流浸碧虛玉泉山上老僧居芙蓉雲瑣前朝殿
耶律詩存古洞書曲澗正當虹飲處好山相對雨晴初
笑攀石磴臨高頂浩蕩天風襲翠裾
晩回
登臨興倦欲忘還歸到重城半掩關仰見明星環北極
回看爽氣滿西山空過白日應何補老向紅塵總是閒
我遂清遊皆帝力願將丹悃謝天顔
和鳴治别後有懷韻
春山窈窕帶春城公暇追遊逐伴行幽壑雨晴泉響近
隔林風細鳥飛輕經過不盡山中寺歸去空題石上名
獨羡謝家芳草句鏘然猶自向人鳴
奚元啓復中乙榜詩以慰之
鏡裏流年四十過獨憐猶自困儒科功名有分嗟塗漆
歲月無情感逝波天上風雲初志在眼中朱紫故人多
臨岐莫苦傷懷抱梁灝名成鬢已皤
雨結愁雲曉未收仲宣乘醉強登樓天涯又作三年别
客裏那禁兩鬢秋宦迹真成蕉下鹿鄉心應逐海中鷗
相逢莫笑儒官冷絶勝青衫汗漫遊
送董壽卿吉士赴南京戸部
清高自是玉堂仙拜命驚看去日邊身屬地曹官六十
心違天陛路三千半山亭館閒春雨六代臺城瑣暮烟
同宦更逢摩詰在思鄉懷古共依然
送程熙同知汀州
拜命榮看佐一州平沙南去路悠悠蠻烟曉入鄞江合
瘴雨晴分贑水流五馬秩崇新貳守專城任重古諸侯
郡齋正對䨇清閣雪月霜風謾倡酬(郡有䨇清閣)
丁亥元宵前三日宿院中分得金字
四海昇平逢令節百寮休暇荷綸音畫橋遊客看行馬
玉署閒官笑盍簮花滿樓臺春簇簇月明燈火夜沉沉
不眠更盡今宵話共惜流光抵萬金
元宵會鳴治宅大雪得催字
玉堂風雪坐崔嵬欵叚衝寒入夜回鯨海有塵飛弱絮
鰲峰無地着疎梅雲深不礙燒燈去春早何煩擊鼓催
却笑儒官貧到骨也來相對一銜杯
新春感事
烽火邊城鼓角悲黃沙漠漠北風吹關山遠隔雲中戍
車馬新屯㶚上師賈誼有才思報國杜陵多病尚憂時
侍臣誰有如椽筆擬撰燕然第二碑
賞李景信東軒瑞香花次韻
淡抹輕粧弄晩晴花開簇簇影亭亭天培仙骨呈清瑞
風吐龍涎出素馨碧笋攢雲初破蕊紫茸含露正當庭
怪來詩思清如水吟倚闌干醉眼醒
臨到開時日正陽倚風渾似舞霓裳十年不見江南種
三月驚看薊北芳穠艷未容誇國色高標應許占春光
日長相對如佳客絶勝紅粧詠海棠
曲闌日上影玲瓏香氣薰人亦自融滿室春風回綺席
一簾晴霧散雕櫳花攅淡白團圞密葉簇輕青點綴工
好是羽衣歌舞罷天仙清倚廣寒宫
送周德源南還兼柬沈仲律
相看未久還相别把袂臨岐不可留正是驪駒驚客思
更禁燕子說鄉愁雲開潞水青冥杳雨過鍾山紫翠浮
到處定應逢沈約春城無事好同遊
錦袍著處帶春暉家住南都信有依鄉里更無同榜在
衣冠獨與故人違天涯已作三年别江上徒聞一棹歸
報國無能親舍遠送君空有夢魂飛
四月八日遊西山道中有作呈奚元啓
匹馬行春到郭西遠山無數暮烟迷林間已覺飛花少
風外還看落絮低宿麥帶黃應半熟新蒲抽綠未全齊
舊遊又是三年别此日重來取次題
醉歸漫成二章
遠尋幽境過湖西入眼雲烟萬樹迷水到中流驚地㢠
山臨絶頂覺天低殘花點徑紅猶在新竹過墻翠欲齊
醉裏已忘身是客興來那惜一分題
相携同出鳳城西沉醉歸來路欲迷馬蹴香塵風轉急
鳥啼深樹日初低耳邊已覺泉聲遠眼底空憐草色齊
分手殷勤重寄語明朝還擬續新題
端午會孟陽宅分得石榴
五月薰風送晚凉海榴成子日初長參差半向花間出
錯落偏宜葉底藏紅玉暈肌空賦色驪珠充腹半含漿
遥知歲暮重來賞醉裡須分一顆嘗
同寅章德懋黃仲昭莊孔昜以言事去職為之
太息書此自示不寄三人
悠悠往事不堪論默默窮愁淚暗吞敢向明時傷遠謫
獨憐壯志付空言楚人但識湘閭去漢室誰知汲黯存
愧我同官未同事端居真已負君恩
戊子新春日寄上谷諸舊遊
故人底事久無書塞徼天高雁影疎寂歴冰霜驚歲晚
芳菲風日又春初幾廻常見百年内千里相思一夢餘
却憶舊時詩社客于今𢋫倡復何如
雪中憶張亨父次賓之韻復用韻寫懷
坐看初雪轉霏微已覺尖寒到客衣歲事半於愁裡過
鄉心全在夢中歸經秋寥落慵開卷長日蕭條靜掩扉
却怪故人音信絶海天空闊雁來稀
曉色侵人已細微早寒真欲詠無衣蕭蕭病葉驚風墮
冉冉昏鴉帶雪歸卓筆且從臨草韻提壺誰為款柴扉
故人多在經年别歲晩方嗟聚晤稀
聞捷後值雪喜而有作二首用韻柬賓之
西征烽火照金微東望兵戈動鐵衣一道渠魁皆手縳
三邊酋長定心歸馬肥塞草空鳴柝犬卧山村不掩扉
從此軍中知小范平胡歌頌未容稀
近猶簌簌遠全微半欲隨風半點衣沴氣定從今日去
凱歌偏與一時歸朝回客舍初分火睡起隣家尚擁扉
可信春來農事早豐年三白故應稀
曉發張家灣(以下歸省之作)
一别家園二十秋寧親今日始歸舟笳聲半欲衝風起
帆影遥應逐浪浮官裏故人情眷眷天涯游子夢悠悠
鍾山何許三千里望入白雲天際頭
晚泊天津望海有作
船忩南望路漫漫一曲滄洲俯碧湍水國雲深帆影斷
海門天闊雁聲寒離憂未信江湖遠醉眼全驚島嶼寬
回首帝京三百里不勝清夢繞長安
過南旺湖望蒙嶧諸山
十里青湖一棹通夾堤榆柳受東風漁人出没菰蒲裏
客子謳吟烟雨中東望龜蒙餘魯甸西來鳬繹閟秦宫
寒忩寂寂空懷古此日經遊嘆轉篷
過淮隂
寥落城西謁舊祠王孫蹤跡正堪悲功名過眼應誰惜
籌策驚人秪自疑走狗雖亡秦鹿在牝雞未死漢雛危
傷心欲問淮隂水隴樹蕭蕭沒斷碑
至龍江關望京
一江晴漲風烟合萬里春山紫翠浮虎踞龍蟠皆舊跡
雨香雲淡足新遊扁舟且為留行色尊酒憑將洗别愁
二十年前曾着眼不知猶識舊吾不
謁先母夫人墓
青山鬱鬱隱佳城一上新亭百感生口澤荒凉空在眼
淚痕零落正吞聲斑衣竟失當年飬錦誥虚違此日榮
再拜松楸心寸折不勝遺恨負生成
送陳員外致仕歸吳
已喜相逢在帝鄉忽聞相别意凄凉彈冠早負心如水
解組才驚鬢未霜千里有懷憐去住百年無計感行藏
秪須預卜林間地聊與重開見一堂
吳中風月曾遊地江上衣冠正别時一曲離愁尊酒劇
五更歸夢片帆遲輞川佳興新成畫工部生涯舊有詩
執手臨岐空慰藉北山芳草動遐思
遊無錫小嵩山僧寺
山寺閒遊未許違雪晴臺殿望中微歸田學士元能賦
入定高僧久息機塵外烟霞行漸近林間車馬到應稀
我來不盡登臨興把酒長歌對落暉(次錢學士先生韻)
嵩阜雲深日下遲登臨隨處一支頤樓臺久占山中勝
松竹偏呈雪後竒欲上鼇峰猶駐足忽聞蓮社已攅眉
相逢莫道勞塵鞅有約來尋玉版師(右山行之作)
僧房深靜絶浮埃今日山靈笑獨來天際羣峰擎雪重
林間一徑倚雲開孤吟愧我非佳句清倡憐君總俊才
忽聽笳聲驚日暮天風吹送馬蹄回(右次東園楊守倫韻)
余自杭省墓回道過錫峰磚橋錢氏諸昆玉
邀遊嵩山禪刹此刹建置未百年而林木蓊
鬱山水縈帶真一佳境諸縉紳游者皆有佳
製主僧輯而成帙出以見示因遂掇拾一二
以復時同遊沂州貳守王敏行瓊山司訓盛
仲規士人楊守倫吳與平錢氏孟津孟溥孟
潤洎其賢子姓云成化己丑十二月二十三日
登濟寧太白樓(樓在城南門上)
五月既望余歸省還朝適會劉地官世美于
濟寧畢水部廷珍所以舊同寅之故拉遊城
南太白樓瞻拜遺容不勝企仰因成一律徧
呈同遊諸君子聊紀勝遊非敢為作者道也
一上孤城意已秋謫仙狂客舊風流雅宜庾亮三更月
不獨元龍百尺樓天影漸看雲影逼山光長共水光浮
何如喚起文章伯相與𢋫酬一醉留
贈奚元啓二首用賓之韻(元啓病中失走問)
何處尋君一叩關春風談笑正忘還客邊已是經年别
病後渾非此日閒老去宦情依北斗晩來吟趣對西山
也應莫怪經過少尊酒相逢足解顔
門巷蕭條晝不關故園迢逓夢中還一年風景又如此
百歲光隂皆等閒愧我春愁濃似酒憐君詩骨瘦如山
微官久負匡時術飽食能無獨厚顔
壬辰齋居和程克勤韻
冰雪蕭蕭接禁城高寒偏稱玉堂清烏啼别院驚風色
樹影空階碎月明吟倚青氊憐獨倦坐燒紅燭笑頻更
夜闌已及南郊罷忽報銅龍第四聲
送錢塘徐子久南還(鄉進士時用之子以乃祖尚書恩將入太學)
南州孺子西湖客雛鳳曾驚五色竒今日雲霄仍解后
九天風露獨葳蕤壯遊已逐飛鵬遠歸路翻嫌去鷁遲
後夜錢唐江上月蕭然何處照相思
送惠州陳教授
海南初夜見文星瘴雨蠻烟亦謾經十載宦途䨇鬢白
半肩行李一氊青龍門水落鄉心遠虎阜雲歸客夢醒
却喜坡仙行樂地松風長滿舊時亭
輓呆齋閣老先生
玉堂黃閣掖垣東三十年來宦業同拜相己憐君實病
談經猶憶鄭玄工乾坤闔闢圖書在日月昭明奏䟽通
回首門墻成悵望椒漿欲奠恨無窮
送張狀元昇謁告還南城
一夜西風吹客衣朝來忽報狀元歸香浮秋水青蓴老
影落寒江白雁飛去路帆檣移暮雨到家橋梓聳晴暉
詞垣故舊應相憶早擬回翔上帝畿
八月十四風雨之夕病中望舍弟消息不至悵
然有懷
西風門巷掩深幽一卧兼旬倦出遊江上行舟猶渺渺
忩前落葉更悠悠新寒未慰相如病舊雨仍增宋玉愁
明日隂晴知未卜有無詩酒對中秋
晴洲為程司馬題(松蘿山名練湖玉几峯皆旁地也)
主人結屋依晴洲松蘿深處林塘幽練湖水落石齒齒
玉峯雨過雲悠悠清潭白沙遠相帶浴鷺飛鳬還自由
君恩未許却歸去空向夢中懷舊遊
遊西山圓靜寺皛菴限韻一首
半山晴雪護禪菴門外長堤到水南隔歲疎篁猶个个
倚雲危磴自三三清風送我來璚島垂柳隨人墮碧潭
莫笑躋攀凌絶頂登臨高興固能堪
遊玉泉洞限韻一首(壁間有詩云洞口桃花春不管山中芳草夜如何之)
(句乃金人之作)
誰鑿青山一竅空春寒深瑣夕陽中平臨北極無塵到
近接西湖有路通窟底雲雷生白日忩間松柏下清風
舊題磨滅猶堪認芳草桃花沒斷蓬
登功德寺新閣限韻一首
憑虚高閣不勝寒乘醉來登更倚闌十里湖光通几席
八囱雲影上衣冠荒臺漫惜千金業羸馬聊陪一日歡
極目天南馳遠眺催歸無那夕陽殘
玉泉限韻一首
西山深處俯流淙亂石清泉自擊撞鐵馬嘶風驚客枕
玉虹拖雨過禪忩臨谿正愛紅亭一逆浪時看白鳥䨇
萬斛塵襟渾似洗酒酣應使寸心降
西湖限韻一首
望盡西山十里湖平洲縹緲水縈紆潜腥久識魚龍近
倒影長憐島嶼孤落日微風吹白浪深春細雨出青蒲
經過幾度懷遺跡百尺荒臺草半蕪
新喻易乾剛自遼陽歸傅曰川求詩贈之
凉入京塵暑氣微樓船南下客初歸柳條不受離情綰
詩卷猶煩急手揮遼海雲開孤鶴起楚江霜落片鴻飛
故人無限雲霄意尊酒相看又夕暉
送徐禮知保安州
西北山城護一州使君出守羡才猷玉關人去風初泠
紫塞書回雁已秋村塢蒼茫禾黍合邊烽寂寞鼓鼙收
詩成翻怪多離思極目雞鳴感舊遊
送韓府楊教授學士尹先生表弟
王國才名起薦書鄒陽年少拜新除談經自信非調瑟
擁佩還聞勝曳裾江路樓船楓葉老都門尊酒菊花疎
詞林學士題詩别明日看雲思有餘
奉命進學内館和李賓之詩韻二首
久看清秩重周行總慰羣英萃一堂跡厠詞林元瑣瑣
行迷學海尚茫茫唐人已勒中興頌漢史仍傳急就章
豈有雄才陪載筆聞宣常近殿東廊
簉羽深憐白鷺行迂疎如我亦升堂清臨華蓋真叨竊
近接瀛洲豈杳茫擬向圖書探月窟却驚奎壁煥天章
儲才更荷君恩重早見綸音下廟廊
青谿漫稿卷四
