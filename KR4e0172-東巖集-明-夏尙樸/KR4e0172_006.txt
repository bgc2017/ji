東巖集卷六
明夏尚樸撰
祭文類
祭婁一齋先生文
節彼靈山大江之南岷峨之英萬古攸含維北曰徽朱
子聿生南則吾信先生崛起先生之學朱子之道二三
百年後先迭照維昔康齋講道小陂先生弱冠往而從
之領薦以起分教西蜀尋即告歸了無拘束洞視千古
以道自期乃所願學必曰仲尼仲尼之學具在六籍濂
洛關閩以羽以翼先生如此沈潛有年寥寥絶學卒以
言傳禮樂性情身心之學表裏洞然無所不樂事物之
幾知止有定唯善變通隨感而應剛大之氣充塞天地
顧兹流俗獨立不懼逮兹晩歲德學日充輝光宣著天
下聞風進不獲施退未及傳盡發所見著之簡編程朱
緒綸必提其要刪述之功往聖同調六經奥旨必解其
疑脫落訓詁洞見精微爰定三禮以詔後世繕寫未竟
先生已逝予末小子僻處窮鄉進承杖屨幾易星霜方
矢厥心以卒所業天喪斯文竟此永訣淵冰之戒幸獲
與聞敢不黽勉是行是尊精爽在天隂佑吾志俾克有
成斯文罔墜嗚呼尚饗
祭劉士鳳文
維靈生有竒質夙負遠志落筆吐詞煜有竒氣早領鄉
薦遂掇高第拜官南曹甫及五祀直聲著聞孰不敬畏
退食自公游心六藝默契潛修豈直章句願與時違罔
溺於仕疏方上請遽以憂去讀禮既終若將卒歲孝廉
之行至死不貳云胡不淑奄忽云逝哀動士林孰不隕
涕賢哉邵公典學於是亦有徐侯敦尚行義奉祠於鄉
力撫其嗣匪私於君風化攸繫卓彼一峯千載之士君
位其末庶幾無愧予忝同年同官南署誤君知愛誼比
昆季踰年聞訃哀悼罔既相去千里無由弔酹兹過鄰
邑望墓興喟薄奠一觴用寫誠意嗚呼尚饗
祭王誕敷文
維我誕敷英邁絶俗胸次洞然了無拘束游心藝苑沈
浸醲郁發為文辭清風穆穆莅政南曹類非閒局才名
藉甚當道推轂出守名邦載參岳牧遺愛在民如春斯
燠方期大用以究所蓄天胡不愍而奪之速昔在金陵
誤君之辱道同肝膽愛逾骨肉為别未幾郡齋同宿陳
榻孤風古今一掬退處於家音問莫續出處存亡無由
可卜逮兹問訊墓草已宿吉人云亡云胡不哭君富於
詩遺稿在櫝匣琴流水知惟我獨幸君有子斯文可屬
後欲知君於此三復遥持一觴用寫衷曲君如有知能
不我燭嗚呼尚饗
祭姜石泉文
惟君才堪世用名與行符貌雖不踰于中人心則特雄
于萬夫居家孝友言無間于内外莅官廉介事罔擇于
精粗厲難進易退之節守先事後食之謨當代之典章
叨之於人者源源其不竭先民之成訓儲之於胸者耿
耿其有餘是誠方今之賢士為吾黨之通儒不幸願與
時違命不我扶三子連喪君亦殞軀孤櫬遥遥歸自蒼
烟之外寡妻戚戚尋卒荒城之隅士林為之興哀况同
年籍而肝膽之相孚者乎所幸嗣後有人實先公一脈
之流注托身有所與茶山五賢而並驅達人大觀視死
如無天道有知豈於君疎予忝末契歲月云徂傷哲人
之已往覺吾道之益孤薄奠一觴有淚沾濡嗚呼尚饗
祭太史黃慎卿文
惟我慎卿英特罕類清才卓識見之童稚胷次洞然已
無疑滯遇事敢為罔屑於利早遊鄉校潛心六藝含英
咀華不溺章句文擬亦山蔚有思致芒洲留䜟擬魁多
士孰謂君名亦在第二事符諸古事亦云異君所自期
豈在科第遨遊翰苑英才攸萃衆騖於名我求在志桐
江炳靈大用可至天胡不憖竟止於是囊無遺金蕭然
布被賴彼諸公得終末事予以薄劣幸托末契夜雨連
牀義比昆弟南北相違無由奉侍每讀來書如剖肝肺
方圖論心遽已先逝追念疇昔曷勝隕涕情以事阻末
由往酹拜瞻墓道宿草交翳遲遲一觴中實自愧嗚呼
尚饗
祭錦屏周松亭文
維我松亭風流儒雅家有德人鄉稱長者晩結幽居以
近楳埜杖屨徜徉松醪獨把予托末契誼比姻婭屢獲
登堂與公持斝兹過墓道歛衽下馬薄奠一觴哀情曷
寫嗚呼尚饗
東巖集卷六
