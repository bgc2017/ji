止堂集卷十一
宋彭龜年撰
書
上漕司論州縣應副軍粮支除書
某竊見去年茶寇方盛時江鄂大軍諸路禁軍土軍弓
手百姓保甲動以萬計所支錢粮皆有朝旨不拘是何
項官錢應副乏與者例有重罰如本州萍鄉止以臨江
弓手資糧不繼至于奏聞當時非諸司為之辨雪則亦
幾于不免其勢如此其急也及事定計費上其凡目則
大軍之費始為豁除其餘禁軍土軍弓手保甲之費則
責之州縣自辦此何意耶夫小民之家歲課登場必先
罄其所得以償逋負彼非樂于此也誠恐今日之不償
則後日之不可恃耳天下之變如長河大江横潰衝決
防此出彼豈有定所哉而獨謂茶寇既平無復有事可
乎若以州縣之財有餘而出此猶且不可况今州縣例
皆困匱縣之負州州之負大農者動以萬計也而安得
復有餘力以及此耶今雖不復豁除州縣必無填補徒
為欠目且負曲聲此似非明白之政也某區區之言惟
惜事體節下無曰某州縣之吏也徒為州縣之地焉幸
甚
上漕司論科舉失士之弊書
照得今歲科舉所差試官政隸使臺有二事繫士子利
害甚重敢縷具申禀夫今世士大夫好挾客氣以敗公
事不獨攷校病之然其他事或有差失尚可追改至于
攷校一分得失更不可移而尋常試官多有趣向不侔
議論不協循至忿争遷怒士子夫求士子終身決于其
一日之文固未易見也幸而有詞華過人學識兼茂者
豈不可共為惜之奈何攷校之官一或交惡便生忌嫉
過求疵類加以詆訾間有至于黜落者此一事也夫分
房攷校本非良法固有一房合取若干人而可取者少
亦有可取者多而有不得取者人之聰明本亦有限至
于老少尤不相侔奈何攷校之官類以分攷之故恥以
本房卷子分與他人而又精力不逮不能自攷至有不
曾經眼者此二事也欲望台慈于未差試官以前凡一
路應差之官人與一劄子具道此意使之體前日一已
之難知今日士子之不易母恃客氣生私忿無以分攷
害公法使士子有以進身朝廷不致失士不勝幸甚
論禁糯米書
夫秫之有禁雖非甲令而所在用之不以為怪此固出
于權時之宜然直以法之所不當有者設之于政令則
有所不可夫禁酒法也秫非止可以酒而禁絶之此與
有其具者同也以法禁酒雖稍嚴密人不敢尤而禁秫
亦若酒則人病我矣何也秫非法禁而我禁之也某嘗
讀孟子至臣始至于境問國之大禁然後敢入乃知法
禁一立雖有聖賢不敢踰越為禁者烏可苟乎哉某近
自臨汝歸聞以秫得罪者某已疑之嘗欲進區區之
說而不敢瀆蓋曰此固先生懲一之術也不謂其至于
再焉再已甚矣某懼繼之者猶未已也某聞今之為州
郡者皆曰與其索于本不若禁其末故于酒税尤切留
意此于上下急廹之時可謂知所先後者也然天下之
事亦豈可為已甚者哉今之官𣙜視昔者已大益今之
私𣙜視昔者已大損則固不可不權其輕重而為之弛
張也某謂秫之禁當少弛焉若不得不禁則亦不當如
酒之嚴有秫者亦不當罪之與有酒者比此言使有識
者聞之猶當嗤鄙先生幸勿以為狂而深思之
論邏者之弊書
覘邏之人昔人固嘗用之而君子不以為然蓋人之所
以貴夫聰明謂其于天下之理無所不見而今乃付之
數邏者是吾之聰明止于數人者之耳目豈不挾哉世
之好用邏者其說曰邏者雖不足信而吾能用之非也
夫小人之求于君子亦必自誠信以入彼非真誠信也
以誠信而用其虚詐耳今日言一事實也而明日則虚
矣明日言一事虚也而後日則實矣神出鬼没千變萬
化而君子之權已在其股掌之中以術御之者又不過
取其所畏惡者隨而察之夫小人之情安可保哉固有
外若矛盾而中實膠漆者使吾一墮其計則蔽之外又
生一蔽也而吾之聰明愈狹矣又曰邏者之言雖不可
盡用而吾能用之有用有舍焉非也夫今日聞某人有
某事吾雖不聽而其疑根已生于此他日或有觸吾之
疑則未必不以是為非以黑為白也故人莫病乎以成
心應物成心應物則其差必遠矣又曰邏所以禁惡者
而善者吾所不問亦非也某謂邏不足以懼惡者而反
以懼善者何也善者非果有惡之可懼懼其為邏者之
所中也故邏者出而善人有不安焉而禁惡者亦不當
出此夫君子之在天下當使為不善者曰吾懼君子之
聞之也而今乃曰吾懼邏者之得之也是人不畏君子
而畏邏者苟有得于邏者則雖為不善不病矣寧不為
君子之玷乎恭惟閣下講學甚篤擇義甚精豈有于此
而不洞然者政如滄江平湖澄潔虚静一芥浮游其間
若未害也而離婁子𦕈然視之以為不若無之為快儻
辱加察焉為道以屏絶之使此輩言語無得以為聰明
之累不勝幸甚
上趙漕論常平欠折書
照得本州常平係逐年州郡以新易陳遂致折欠雖斗
斛出入本無弊病然陳米貯積既久其性已定新米未
免作熱所折自多假使自始至今歲率以石石率以升
計之數不止此今來銷折之數朝廷計亦知之故于赦
文明有除豁之文本州亦已發明申常平司乃蒙行監
合于人賠償緣此事窮䆒從來干涉者衆似聞常平職
事暫涖使臺輒敢輕率以告蒙察其本非作弊特與依
赦除豁則被賜者非一人而已此非獨為諸皂輩地蓋
其間多有現管倉場之人若監繫不已常平未有分毫
之補其他已有邱山之損必然之理也此事嘗略申禀
故復縷陳賜察萬幸
上袁守論苖倉收土米耗書
契勘本州支移苖倉自省耗之外有明會耗有州用耗
有土米耗取之雖若重疊而攷之各有自來時世不同
用度寖廣未容一切末減其間欲擇取之其無謂用之
無度者去之則土米耗所不可不講也夫取土米之耗
其目有二曰斛面曰點合斛面有高低點合有多少縱
舍所不知知稽攷所不可得凡從前倉官所以受謗興
訟者無非此米招之也某嘗詢求取土米之法深有可
嘆者惟其名不正故脅持者率從輕取善良者類以重
償惟其數不定故攬子以重償之格鳩諸民以輕取之
術要諸上大概官與攬子共其利而受害者數邑之百
姓而已豈可循之而不改哉閣下出守千里為天子撫
摩百姓未及下車首以銜札禁戢納苖加耗為念眞得
宣布之義某偶奔走田間竊聞一二嘗鬱鬱以無從宣
吐為恨今乃得具陳之然能見其害而不能見其利未
必不啓或者之笑夫土米之耗某固知本州所恃以為
公使者也然支移之歸袁州不過數年間耳方其未有
支移也公使乃以何者充之儉則貧而有餘侈則冨而
不足此天下之常理也不能撙節而每患不能充羡某
恐殘民害物之事將不勝繼矣蠲除之令企踵以俟
論支移倉水腳錢書
某昨日蒙台諭以支移倉減去土米致發綱水腳錢不
足某一時倉卒不知所對歸而思之照得本州苖計一
十萬有竒不論折苖正苖皆輸水脚而上供不及其半
以一倍水腳之錢自可起發綱運兼支移苖三萬八千
每石又有水腳錢曾何取給于土米土米自是羡餘之
物水腳自是合納之錢水腳錢不知起于何時而土米
乃創之近歲若以為起綱必藉土米則不知未有土米
以前果以何錢起綱耶只緣去歲失催諸縣水腳錢綱
運不能發因就便以土米借支今遂以為口實反以為
減免土米之過則非矣此事某本不當辯蓋一默默則
前日敗壞州郡之譖果若可信不免具析因依申禀伏
乞台察
論解彥祥敗茶寇之功書
某此月十五日得陳丞書傳台旨問解彥祥萍鄉破茶
寇始末某時亦效職軍前頗知其事是年八月二十六
日賊自安福由良子坑過萍鄉卜于大安之龍王祠不
得卜遂以其衆潛于東岡之周氏家二十九日解彥祥
令四兵偵探遇寇漁于周氏之塘二人為寇所殺二人
脱走歸報乃管界廵檢馬熙所轄也解知寇處因以馬
熙之兵為鄉導親提其衆即東岡與賊陣于周氏之門
前田中田皆淤泥僅有徑闊尺餘寇據田上我兵弓弩
竝發一寇長而髯者奮身前格彦祥一箭中之寇墜淤
泥中兵因刎其首已而又斃一寇無唇者賊氣遂索我
兵大振自己戰至申酉凡獲十二級賊稍稍引卻日昏
乃遁馬熙襲之賊自赤竹凹復入安福高峯寺觧以其
衆自萍鄉之樓下越宜春仰山復過安福討賊賊已從
永新迤邐南奔向興國矣方賊去萍鄉時某以憲檄捕
寇于安福之白雲寺去高峯二十里某至白雲時寇新
退詢之土人皆云賊留高峯三日被創者四五十人疲
不能起者往往自斃之而行小山有土豪彭道以辛憲
命往捕因大搜高峯山中得數屍木葉下皆被重創而
死人始知茶寇䘐于萍鄉亦不細也此賊自起湖南與
官軍接屢矣官軍可數者僅有三四勝其大者摧鋒敗
之嶺南而勢始衰解彦祥卻之萍鄉而力始困然摧鋒
之功人人皆知之而彦祥之功必待辨而後明者萍鄉
數級之得曷能困賊曾不知此一戰之後賊所以不能
復振乃彦祥力也今彦祥非惟不得賞且因是鐫官
自效賞罰如此後萬一有警何以使人乎頃萍鄉黃主
簿人傑嘗條其事上之辛漕辛漕報云己申朝庭未知
今日施行果繇此否或别有知之者為訟其功耶某所
聞亦其大略先生廣加物色儻得其實為彦祥直之不
使此輩尚懷不滿之意于清明公大之朝不勝幸甚
小貼子先生如物色彦祥破賊之功不當止于袁州
向來備申諸司之文即以為實蓋接戰之地止知彥
祥所獲數級袁州所申亦不越是若僅得數級豈足
論功先生試訪之高峯左右知賊困衂之狀乃知彥
祥之功不可掩也器成以火火徹乃凝矢發以弦弦
弛乃中天下事固然不可不察也觧彥祥事先生若
得其實止能上之朝廷其施行與否先生固不得專
但管界廵檢馬熙及管界司兵級皆當時為鄉導受
敵者也始袁州牒廵尉禦賊時備列功賞云能敗賊
者本官當如何受賞兵級當如何受賞及至自己一
切不問如其他不受敵去處蓋不必言若管界官卒
豈可負而不賞哉此先生所可專者也故併以申禀
論弭盗書
某聞古者不求治盗而求弭盜夫盗非不可治也盗可
治而不可弭猶無益也世之人固有嚴法禁峻刑罰窮
盗以治之者矣而盗每甚于未治之日是豈人樂于犯
法哉循循默默者皆可銷争錚錚佼佼者適以召敵概
之人情皆然而况于盗乎方茶寇盛時風聲氣燄固足
以號召姦猾而猖獗數月凌藉數縣卒少附之者此無
他偶當豐稔之時民無飢寒之累好生之念重于犯法
其勢固然也然則人之所以犯法者其果情乎故某以
為有盗而治之不如未有盗而弭之今秋雨潦不時沿
流之田皆不秀實視之雖若小故而思之不無過憂蓋
今日百姓大率窘匱小有不繼恒心易亡或恐姦猾誘
之于前飢寒廹之于後則某恐不能長享安静之福如
今日也某欲望台慈行下沿江州縣將被水去處多方
存撫縱未能過為補助亦可以少緩催科使之稍有暇
日可為後圖愚民無以動搖則盗賊之慮或可少置
論州府公庭治囚失體書
廳前綳弔罪人昔嘗效愚悃未蒙垂聽夫奸猾之人不
可不以法治之然為此者則有有司焉有司雖未得人
然亦不可兼有司之事而治之也且大官大府一入其
間當使之有雍容閒雅氣象今左右囚繫有似囹圄非
所以示觀瞻也况君子之為國有不可以徒法行者是
固不當察哉恭惟閣下自下車以來行且及期紀綱整
飭百廢具舉固已光掩前哲治越諸郡而振作之氣猶
不少衰誠以在下之人習慣為慢發必懲創猶敢冒法
然某妄謂民之誠心潰散已久一旦束之以法未必盡
能收斂先生盍以哀矜之心用之乎且試反而求之身
愈點檢則病愈多求之我者如此則求之人者可知矣
此忠恕之道也孔子曰居上不寬吾何以觀之哉夫所
謂寬者非欲其放縱弛廢蓋欲其不瑣瑣于其間也矇
瞽之言幾于狂矣罪當斥責不勝惶懼
論火備書
竊聞使州時有火警大治水備先生處之固必有法然
頃時見先生令家蓄水備雖甚整然罌釡之器所積幾
何其器之口止可容一小桶取一小桶之餘必以他器
取之桶不能及也如此則緩急雖千罌何益况倉卒取
水人豈復顧蓄水之器一家被火千家毁罌瑣瑣細民
徒有所費此所擾大而所益細以某觀之不必行也如
先生所治清水池判官廳池古義井乃大有益今倉前
尚有靈泉池州前尚有南園池可治之南門泡沙河亦
當差官相其取水之路順否其餘無水處多置大桶(罌恐)
(不如桶)如此乃善仍有一法向來某亦嘗捄火苦于無水
遂以東門外所轄百姓部為墜伍其中有木行兩人則
告示一家要袋子一條一家備棒頭兩箇(以備折屋)有匠人
則告示家要鋸一張斧一張(捄火之鋸緩急不可使)隊長各備梯
一張麻搭一箇隅長備扛水桶一對灑水雜物之類凡
前項備物者皆不預取水之數其餘則專一取水都官
置取水竹牌子數十枚當捄火之時水一桶至則與牌
子一枚明日來納凡無牌子者即是未嘗取水擇其隊
下取水最少之人治一隊長其餘無牌子者竝寫名字
作&KR0848;十取一人決之(盡行遣則難)有牌子多者賞之不獨賞
行伍且賞隊長如此則隊長專一督人之取水而人之
取水者亦自力矣某雖未嘗試之亦疑其便也某謂當
以城中百姓分隸三都監河北隸之都巡東西門外廂
隸之尉司如有火且使兩處捄不滅復差兩處捄如前
者不能滅後者能滅則治其不能滅者賞其能滅者(此賞)
(罰止謂自家捄火之人不謂百姓蓋百姓自有取水賞罰矣)如此則火為易滅亦免
緩急中淆雜别生事端不審是否
論狂僧惑衆書
赤脚狂僧頗欲眩俗久擬申禀乞押入仰山度夏偶未
及之聞以二十一日大合齋併及有位者如此則惑滋
甚矣先生職主教化正俗驅妄蓋不一事此必有以處
之區區之言不能自己伏乞台照
止堂集卷十一
