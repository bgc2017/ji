止堂集卷十
宋彭龜年撰
序
内治聖鍳序
臣聞大學曰古之欲明明德于天下者先治其國欲治
其國者先齊其家欲齊其家者先修其身欲修其身者
先正其心欲正其心者先誠其意欲誠其意者先致其
知致知在格物其道自源徂流具有始終三代以後此
學不傳然世之治亂鮮不由之三代既遠帝王家法質
諸經傳惟周最為較著盖自姜嫄履帝之武肇開厥先
以至古公姜女一德一心自家達國内無怨女外無曠夫
王季篤慶遂生文王以王季為父武王為子太任為母
太姒為婦雍雍在宫肅肅在廟神罔時怨神罔時恫
以御于家邦後世因以為文王正家之效固矣抑其一
家之閒氣脉醇壹積之渾深天地至和之氣鍾發于此
故父父子子兄兄弟弟夫夫婦婦而家道正則易然也
夫帝王之事載于書詠于詩散出于諸子百家視周或
尤詳焉然究其正家始末未有如周者亦以記有文王
世子詩有大明等篇綱條並舉先後具見故也嗚呼書
之不可已也如是臣仰惟治朝家法上繼三代然典册
所載精粗大小繋日以書不復區别臣自得官成均成
均舊有國朝會要及李燾所進續資治通鑑長編錄本
因得竊讀乃摭祖宗正家等事萃為一編因會要所次
之目實之以長編記載之事一時名臣奏請有足禆補
内治者亦復採錄閒有愚見輙復論著凡二十卷名之
曰内治聖鑑雖分比次序不無逸謬不能如文王世子
及大明等詩然其事則無愧于周而大學不傳之學世
世萬萬子孫庶乎其可騐諸此矣紹熙五年正月十一
日承議郎守起居舍人兼皇子嘉王府直講臣彭龜年
謹序
易覽圖序(一作鏡古歷年圖)
古者史官記事以事繋日以日繋月以時繋年自司馬
氏作史記一變其法然猶以年表存編年之舊至西漢
功臣表繋以大事始髣髴簡冊遺意自是以後古法寖
不復見矣本朝司馬文正公作通鑑一書易史記為編
年裕陵錫名資治通鑑簡帙浩大未易竟編公嘗自周
威烈至周世宗為歷年圖年舉大事又嘗修國朝公卿
年表倣司馬法各舉大事于上最後合二書為稽古錄
可謂精當矣然猶恨稽古錄不如歷年圖一覧可盡見
也今世所傳圖乃自漢而下亦未嘗年舉大事恐非其
舊姑因其圖實以稽古錄又參古資治通鍳本書及目
錄舉要即康節先生皇極經世書新安朱氏通鍳綱目
東莱吕氏曰大事記眉山李氏通鑑長編譜而圖之名
曰易覧圖非以求簡便也昌黎韓文公謂記事必提其
要盖提要則綱領舉而數千年治亂如指諸掌矣若不
韙之罪則不敢自恕焉
清江道院詩序
慶元初元春正月余守荆渚便道歸清江謁邑大夫臨
卭常君大夫見余縣治之東偏有屋數楹扁曰清江道
院余見而喜曰大夫待吾邑厚矣因問其所以為道院
者五賞罸有章也期會有信也文書有驗也役止有度
也出納有程也如此而已矣予聞而益喜曰若大夫所
為寧以委而不治聽物自然泊然如虚無者之心哉推
此以稱天下皆道院可也豈惟清江已哉雖然州縣亦
在人為之何如耳寬嚴厚薄迭相乘除今日之喜予尚
憂其往也因以語大夫大夫曰予亦自憂也大夫存心
如此余有望矣聞道院落成嘗有作為詩歌接民頌聲
者余不能也大夫請序之因書其往復語遺大夫或者
儻知余與大夫之心也其庶幾乎
送劉伯協序
某與伯協同鄉也來宜春且同官聲氣又同每一見必
握手劇談傾倒心腹不啻如兄弟也然某職在奔走與
伯恊聚首不數日輙復散而伯恊亦多以檄出出或不
得别别必悵然今日恊然歸矣某留此誰與如昔者哉
昔日與伯協易見而難久猶且悵悵今一見不知復何
日能不介然于懷耶伯協既行執某而言曰何以贈我
某曰某與伯協平日無一語在藩籬外今既為不可知
之别敢以誑取乎昔者子貢問友夫子告之曰忠告而
善道之不可則止無自辱焉某讀至此未嘗不悚然汗
下也夫人而有過使朋友懷畏辱之心而有有不可則
止之意而後告之則言之至于吾耳也亦多歷節目矣
尚且有從與否進德之難盖如是也而可不勉乎伯恊
能受人盡言自是天資高明發見于此廣而充之與禹
聞善言則拜子路人告之以有過則喜子夏投其杖而
拜同一機也其進豈可齊量哉某之所以定交于伯協
者盖在此某恐去伯協而行乎頽波敗流之中悵悵然
無以自警也臨岐分袂情况作惡豈碌碌餘子所以相
與者比他日不相忘善言當日至于某之側是則為祝
伯協劉氏公非先生後也
送徐琰序
古之令以字民後之令以治財世之議者皆曰竭天下
之財者令也是豈令罪哉責財者日與令敵故令日與
民敵今而語令曰曷不為古者之無民是猶責矢人曰
何不為凾人之不傷人也有是理乎某觀今之百姓冒
法禁隠租稅姦偽百出以較尺寸非獨其俗勝也抑以
煩苛科歛有以使之爾而士之求不為令其巧有甚于
民之冒法隠稅者豈令果不利于人哉今為令者其責
不在民而在財然民有可取者令鈎致殆盡不恤也而
朝廷必欲使人為令其法亦密亦此嗚呼人之情相去
盖無幾使能體令之所以難者以體民則民其庶幾乎
西安徐君自入仕即攝武昌自此或正或攝凡歷三邑
餘三十年今既去宜春以法度入要近其下亦當為倅
若守終今以往皆敵令之日矣雖然公無與令敵也夫
見其生不忍見其死聞其聲不忍食其肉君子于禽獸
且爾而况于民公可謂親見百姓之生之難而聲之慘
然其可憐者也公今日以身體民後日公所至以身體
令某知民亦易立令亦易為矣于其行也因書以為公
别且以為後日相觀之地云
跋
恭書紹熙甲寅賜講筵詔後跋
右紹熙甲寅秋九月講筵詔書賜臣龜年者也先是八
月壬辰宣引潛邸講讀官臣龜年臣有開臣由上御幄
殿臣等合班奏事内侍宣示宸翰二一書書史十種一
書十臣姓名臣等奏請聖意諭云即日開講講筵舊所
講書比講堂不能三之一朕驟當機務若聞見不博不
足以應酬今添置講官十員令人專一書輪日赴講早
講于殿上如故事晚依講堂坐講庶幾從容臣等再拜
奏曰陛下此舉誠帝王盛德事也然今日萬幾殷繁不
可與講堂比諭云事有章程豈妨講書人主在宫中若
有暇日不過與宦官女子親爾孰若親儒生學士為有
益耶甲午降旨以行辛丑又親札諭詞臣朕增置講讀
以廣問學政頼講讀之官紬繹經旨反覆開陳脱有闕
遺因而救正庶幾有益不為虚文丙午遂頒此詔訓詞
委曲皆聖意也先日乙巳御重華宫大堂開講宰執皆
侍晚復坐講之制臣嘗讀范祖禹帝學云歷覧載籍創
業守成之主未有若祖宗皆好學者也然以臣觀之亦
豈如今日之盛哉若坐講一事自乾興以後下迨治平
吕公著諸臣屢請輙抑卒不能復陛下一日闕羣議而
用之可不謂難與臣學識浮淺獲侍金華既不足以仰
報簡知親見一時之盛如此儻不能使後此者有攷
焉臣罪大矣臣旣以此詔鎸之于石又推本詔意所
發書于下方庶以為聖朝萬世講讀之法云朝散郎煥
章閣待制知江陵軍府事兼管内勸農使充荆州湖北
路安撫使馬步軍都總管兼本路營田使專一措置提
督修城兼提舉義勇民兵清江縣開國男食邑三百戸
賜金紫魚袋臣彭龜年謹書
恭書潛邸賜所題梁燾奏語後䟦(慶元元年五月)
臣至愚極陋紹熙癸丑五月庚午蒙太上皇帝擢為陛
下潛邸講官越六日上講日昳讀元祐六年翰林學士
梁燾辨邪正奏甲午陛下賜以所題燾奏四十有八言
聖謨簡大宸翰昭回前此講堂諸臣所未有也同列咸
歆羡焉臣仰惟陛下天縱高明孜孜務學凡所講切必
極體要臣初入邸聞燕閒之所有一髹碑大書知人難
三字臣嘗問焉喻曰誠有之因援李德裕之言詰臣曰
正人既呼小人為邪小人亦謂正人為邪果孰辨之臣
對曰今日講學即是辨君子小人之衡尺也孔伋中庸
之書有曰為政在人取人以身修身以道修道以仁人
主但當精思以明道誠意以正心日反已之所為而自
省察焉若性情近君子則小人不能惑若性情近小人
則君子不能入矣諭曰誠要法也他日贊讀沈有開講
書至三風十愆及邦國有一于身國必亡顧有開曰何
謂也有開以古誼對諭曰莫若遠頑童為最急若比頑
童色色有之欲不亡得乎夫當潛晦養德之時已知用
力于堯舜所難如此溥博淵泉而時出之其辨君子小
人若是决也固宜燾元祐閒再仕再已後入翰苑乃上
此疏惓惓邪正之辨累千餘言意猶不足而明睿所加
不過數語使燾獲事陛下當如何耶然燾之言立于今
日眞莊周所謂百世之下一遇大聖知其觧者是旦暮
遇之也燾于是有光矣臣今錄燾奏于後使枯株朽木
猶被雲漢潤澤庶幾萬世臣子知不用之言有用之之
日也顧不幸歟慶元元年五月朔旦朝散郎煥章閣待
制知江寧軍府事兼管内勸農使充荆湖北路安撫使
馬步軍都統總管兼本路營田使專一措置提督修城
兼提舉義勇民兵清江縣開國男食邑三百戸賜紫金
魚袋臣彭龜年謹書
漢少帝編年後䟦
或曰吕氏得罪于漢大矣自司馬氏以下皆繋之帝紀
所以著其專制之罪而今獨出少帝之號何耶曰吕氏
雖專制然猶托漢以令天下所置將相盡循高祖垂絶
之言不敢改也與唐武氏異矣所以少帝編年者欲以
别于武氏耳罪有輕重烏得而同哉
劉子卿都梁紀後䟦
右都梁紀聞東平劉侯守郡日所述也侯至郡之明年
某被命迓客于境從侯問北事輙隨事應如其家事無
鉅細久近不待忖臆嘗竊嘆曰守邊者不當如是乎既
反命見參政余公質史事畢泛及他所聞見至侯則曰
邊刺惟都梁最賢然猶未知侯有是書也侯曾祖忠肅
公熙寧中使北庭已襲例奏紀行一編又為書備述遼
近事以上裕陵大喜侯此書異時要亦送官為宜昔歐
陽六一公嘗云訓兵養卒伺釁乘便用閒出竒此將帥
之職也至于外料戎狄之心内察國家之勢知彼知己
因謀制敵此朝廷之大計所謂廟算而勝者也侯守邊
而求以知彼知己可謂不苟矣
論
漢高帝論
漢高祖乘時崛興不由積累五年而成帝業自非英資
絶人孰能至是知人善任使尤其所長所以滅秦埽項
若此甚易然資高而不學氣充而志卑承周秦更變之
餘先王法制雖悉破壊未至如後世影滅迹絶不可攷
尋而乃安于小成自甘淺陋司馬遷史記高祖大事多
捨不錄而獨載其置酒洛陽南宫盖傷其志以此為至
足而遂已也使後世不復見三代之治非高祖之罪乎
孝文恭儉仁恕出于天性然習聞黃老之說遂認安靜
揖譲以為至道無復帝王之志三代以後雖為賢主僅
足以致筐篚之盛視渾渾灝灝忠厚氣象盖蔑如也孝
景忌刻寡恩孝武剛暴多欲孝宣察慧不弘雖其施設
閒有可取而大本已失治效亦駮所可惜者孝昭幼冲
明睿輔導非人未究其成耳若孝元之柔弱孝成之荒
淫孝哀之昏暗皆不足道也然漢業之成雖自高祖而
其敗也亦自高祖當經營伊始之時而邪沴妖孽已能
為祟韓彭之死皆由吕氏大權所在人心易遷其所以
動易子之謀出盟臣之策彌留之際猶惓惓于分命大
臣亦慮此也卒之身未及寒而愛子已戕不出房闥制
天下于女子之手自是而後天下之重乃在外戚景帝
忌刻如此不能不為太后而私梁王孝武忍殺竇嬰而
不敢睥睨田蚡非亦以太后故歟至宣帝親歷霍氏之
亂其監不遠然魏相號稱上意而不能不因許伯奏事
自是累世耳目所惜不以外戚之重為怪遂使王氏竟
擅大權當哀帝時雖略歛退而丁傳用事同一亂轍天
復假王后之年至歷五世而漢業卒為莽所移摭所由
来罪將誰歸易曰臣弑其君子弑其父其所由來漸矣
由辨之不早辯也其漢之謂與
兵論
古者出師以喪禮處之命下之日士皆涕泣故聖人以
師為毒天下之民夫子論行軍亦曰必也臨事而懼盖
為此也嘗觀文王遣戍役之詩曰靡室靡家玁狁之故
又曰四牡翼翼象弭魚服豈不日戒玁狁孔棘勞還卒
之詩曰我出我車于彼郊矣設此旐矣建此旄矣彼旟
旐斯胡不旆旆憂心悄悄僕夫况瘁常若有幽憂不樂
之意而車馬兵甲亦不過使之整比嚴肅以待敵人何
嘗高上氣力專事戰闘如秦人哉秦固以此強亦以此
敗亡古人謂周過其歷秦不及期此亦可以攷矣
記
隆興府武寧縣修獄記
某年某月某日隆興府武寧縣新獄成為屋若干楹東
西牢若干中為訊事之所泡湢居後凡獄具皆更創如
律令以書屬予記余辭有親喪又朞年由囑于其客歐
陽震余諗之曰聞令之舉兹役也至才數月弊去姦戢
邑用整飭每旦作吏鶉衣十數輩相推排庭中一撎退
吏舍䑛筆聽文書下盡日無一紙百姓入官府如家事
已掉臂出昔不輸賦者以後為耻化幾行矣而乃汲汲
于是其于緩急先後何如也不曰聽訟吾猶人也必也
使無訟乎况令儒者也客曰是則然矣吾聞古人之治
其國本末具舉雖曰聽訟而無訟之化行焉豈謂一事
不問懵不辨是非曲直真偽猥以無繋為無訟以盖其
不能如今之所謂儒者乎今非謂是足以記也然則何
記之為余與令同年知其為人是胸中磊落不可以世
軒輊者也視一切功業如太空浮雲成不足榮敗不足
辱彼數楹之起復曾何足以侈令而况于獄令大字深
刻墨而載之四方使好事者或以當璧墁曰是武寧縣
新獄記得無望之戚然者耶客曰令不避此名也自有
此邑即有此獄遠不可攷以耳目所接十年不一治治
又不過支傾拄危而于觀于臺者日相新也顧屋壽能幾
何儻有歲月可稽使來者視其久近以騐屋之壯老而
有感焉其興廢或過于今亦未可知也余不能詰于是次
第客反復語併記之亦欲見令之所為不苟客知之矣
孟浩養直令姓名字也今為朝奉郎某年某月某日具
位清江彭某記
止堂集卷十
