止堂集卷十七
宋彭龜年撰
七言古詩
登上封半山而霧大起歎而有作
憶昨雨霽投招提五峯幻出如新沐僧言一月無此奇
正直由公感通速傾曦已沒暝靄生竚立危亭看不足
遂扶晨策陵嶇嶔要識祝融真面目輕陰閣雨日將升
淺霧歕雲生半腹晦明變化在俄頃山鬼無端太翻覆
東西南北杳不知天柱諸峯固難矚因思世事無不然
氛垢時多少清淑良辰一遇信可欣濁世相遭匪予辱
湘纍為此賦遠遊要待棋終看結局嗟我寧能待汝清
原隰征夫駕方趣安得韓公劍倚天決斷浮雲取新旭
送趙使君老父吟
使君朝天騎霜蹄朔風獵獵吹裳衣鉦鐃聒天山谷應
旌旂弄日龍蛇飛邦人遮留留不得壯兒截鐙小兒泣
老翁數十相扶攜喘若筒吹行轉疾且行且止相歎嗟
若怨若慕言紛拏一翁指我門前土向時蓁莽今桑麻
自言新年年九十舊使姓名多記憶從頭屈指細平章
清静安寧今第一狡胥每欲挑民爭能令衽席生五兵
我公平易與民近智巧有盡苦難行里中少年號刀筆
曾向公庭瞯消息歸來語我使君明胸中是非紙上律
吾農疾苦年來多公今歸去誰撫摩留公無計可奈何
呼兒起舞吾當歌官家神聖似堯禹蠖濩宫深有言路
借留誰格向來書猶有民謠能取否或聞朝廷虚柄臣
須公經濟難逡巡延英奏對刻易下囊封且說江南貧
送王仲顯赴瓊州
朔風獵獵搜離思千山木葉飛東西山聲互答轟鼓鼙
日影倒亂摩旌旗瓊山太守行赤帷父老出餞相扶攜
把袂惜别車去遲仙都散吏挈榼隨洗醆酌酒歌别離
别離之歌歌聲希兒女子態不願為聖皇擇守先南陲
朱崖况復環生黎黎山插天海四圍黎人出沒如鬼魑
兇鯨蚋集不可羈無異生縛虎與羆乃令錯處海一涯
一日萬變藏幾微趙張縮手龔黃癡良二千石非公誰
公行南方易如歸公舉南事易如攜向來鹽莢一局棋
白黑紛亂楊朱岐公能辨晰是與非袖有長疏天下知
口不可惜人可悲鬼魑虎羆日夜伺此時此事分安危
想公再拜辭玉墀睿意懇惻亦在兹九重寄公萬里師
紛紛獄訟不足治從馹遽聽東南馳定知召節封金泥
不然鹽莢更疇咨服嶺以南公一夔與公離别歌此詞
愧不以頌而以規
病足歌
馬有足疲馳驅牛有足勞畬菑不如大閽無更好終日
兀坐如黏黐人言猶有深意存螣蛇無足終能飛此心
儻欲與日競莫道有足無亦病
送曾無瑕改常州
夫君愛民如愛已不愛公卿愛刺史得州如斗喜不禁
拍手催兕治行李朝家急賢不惜官日日中書有除旨
周南留滯太史歎目斷子公書一紙夫君却不薄淮陽
此見寧輸三十里庖丁雖欲善刀去無奈世間多巨髀
晉陵繁夥視三輔歴徧屏風無可使未央對罷天一笑
今日無憂惠山水未容遠去引自近早晚賜環差易耳
九華卻恐怨君王誤我明年花柳喜
次韵教授兄友惠柑
泮宫老潘賢且仁分義濃如手足親懸知故人在千里
健步遠來緘墨新黃柑霜後愈精好香味宛如包貢珍
分賞且用滌煩渴不救萊蕪炊甑塵
送任守赴邕管
吾聞廣南東西四十州諸蠻錯處如蚍蜉東州之蠻富
珠貝西州有馬供羣騶一從隴右失芻牧萬里山蹊來
作足部分驛使視行廏路遠疲農輸食粟邊頭給估不
敢慳内地供億那得閒匹馬中人五家產歲入不足充
軍頒天子擇侯嚴五管横山之雄視方面大賢不合著
炎方一馬直應勞遠算往時此地驚智高四海俶擾如
抑搔要荒易動古所畏况復立制爭錐刀年來馬質亂
三物廊廟謀深匹夫忽達官喜事失拊循機矢銛矛變
倉猝遠利安蠻福及人公行公行南中春一篇駉頌誰
能寫足用愛民功到馬
五言律詩
别袁州司戸司馬行二首
四海司馬氏大州從事賢剸裁無劇務抑鬱已三年人
在甘棠裏夢回春草邊知音有當路何日踐英躔
一見已草草那堪更别離事當防快意學亦進潛思此
道今誰語如公豈我私何時一窗下重與論心期
送牛守赴藤州二首
五馬南中去脩途一月寬暮年憂國切今日愛民難志
大人無小政平人自安端能掃蠻瘴莫作偶然看
半世幾契闊今年又别離我應嗟去遠人已恨來遲宿
草青無限野花紅欲窺藩車行有詔山路且逶迤
送梁憲易節漕二首
雨露收江上星辰下益州有賢容在外為國豈無謀德
旨頻將遠君心頓減憂不然那有此定自啟金甌
峽口大江急劍門天下奇不因逢使節安得入公詩萬
里輕來去一心無險夷可憐門下士猶惜别離私
寄黃商伯兼簡詹元善
今日蠻荒好逢人說桂林秖應一片雪端在兩公心祈
望羅明月生黎斸水沈滔滔迷所往莫望指南針
挽益陽縣丞趙參議
一種銀潢秀清名仰太虚甲科嘗擢第午夜尚觀書已
覺身非我那堪丞負余斯入無復見掩涕一欷歔
挽熊仲賢監酒二首
歎息熊公子胸中亦自奇典衣緣客至沽酒趁花期滿
眼皆知已平生卻數奇一官終未試回首不堪思
舉世嗟浮薄誰堪寄死生空餘交友恨不見急難情我
昔為遊子公方作遠征那知成永訣灑淚閉佳城
挽楊邦寧
心事誰能識交遊得細論有居多水竹此世老丘園遺
恨成千古無人作九原晚來風政惡不忍賦招魂
挽歐陽幼立
行輩多名宦鄉閭愛老身成名了無恨韋布卻為榮久
矣追談笑居然隔死生朔風搜宇宙何日閉佳城
挽朱彥博二首
重惜夫君去哀吟思不窮江淮經畫裏風雨笑談中志
大長違俗才高無近功蓋棺公論出誰不羨豪雄
對語窗飛雪横舟月在灘西湖今會少里社此盟寒諸
子齒猶稚慈堂寢未安俱成無盡恨一見一辛酸
挽沈漕宜之父主管
蟬蜕軒裳早冰融義理深但知捐世累誰復識公心宇
宙終理玉哀榮有賜金遥憐九原上烟雨暗寒林
挽尤尚書二首
太史病已革君王意尚疑欲為宣室召深動畫堂思共
起云亡歎空嗟大用遲九原如可作願賦百身詩
天子青宫友清時法從賢典型諸老舊人物中興前鎖
闥堆黃紙金華疊細旃奪公何太速誰與問蒼天
挽虞夫人
欲說夫人事誰能與世論諸郎名節立千古婦言尊共
此傷心日懷哉錫類恩佳城何處是烟雨政黃昏
挽丞相相四首
憶昨隨南史常窺侍帝垣負牆須密命垂涕進忠言懇
懇精誠到巍巍廟社尊至今天下誦功業在調元
慨惜三朝老忠勤一代師冕裳親奉日鼎鼐手調時揖
遜承三節安危繫一辭世平今似水卻歎哲人萎
三絶今非少元功人未知豈云公有憾時恐世傳疑誰
解吟成史寧憂罪到詩詩成終自愧空恨一年遲
疇昔危疑日嘗為根本謀不緣公一語誰識我深憂分
閫因重見忘言只對愁無窮千古意有淚付東流
代張京尹賀皇太子生辰三首
問寢隨天子論經有帝孫千年幾神聖四世一乾坤盛
德從心遠靈源自古存欲知天意近九月似春温
神光開甲觀寰海作重陽世盡占人瑞天應發子祥山
河㴠玉露象緯瀉銀潢有道如三代寧須不老方
青禁羅雞戟朱明出虎闈布宣當浩穰簡樂著精微有
志窺成畫無材守一圻徒能歌聖子重潤更重暉
七言律詩
奉和御賜進士詩
昭回雲漢揭天章忽到人間足寵光必有颺言興率作
不須擊筑歎飛揚湛恩汪濊傾多士密意綢繆際萬方
何幸小臣陪俊造一如豐草在成康
和袁州張守鹿鳴宴韻
太守興賢極選掄奏書飛上帝王閽幾年霧隱南山豹
今日風摶北海鯤得士不孤天子詔贈行仍有古人言
向來勸駕應無此且喜成周禮樂存
和臨江庚子鹿鳴宴詩韻
風流藴藉足儀型小屈旌旗鎮列城筆下雄深過班馬
胸中灑落似張程載賡宵雅推多士寧許皇荂繼大聲
聞說河南詩有序從今亦有口傳名
和李東老韻
胸中塵慮厭多多彊把詩書細刮摩幸有長官憐拜起
苦無公事礙吟哦自慚俗駕爭相逐不識高軒肯見過
天闊鴈寒人又遠一杯相屬意如何(是日迎一兵鈐不知東老見過既歸)
(乃迎見之可謂失所先後矣慚悚慚悚)
和臨江丙午鹿鳴宴詩韻
暖日輕霜作小春冥冥鴻鴈正來賓異時大比興賢禮
今日元侯勸駕身西漢循良知賈誼菑川父老送平津
眼中俱是青雲客著我空慚跡已陳
挽無為軍王守
再分符竹向淮濆只得除書下帝閽不見使車隨邸吏
忽傳鳴馬蹙都門豐碑未盡平生恨哀些誰招天末魂
木落山空風獵獵不堪俛首奠黃昏
挽傅德芳主簿
亭亭梁木遽然傾吾里諸生失典型已向東維次箕宿
定知南斗厭文星書盈故篋墨猶濕影掛虛堂燈自青
忍聽咿嗚哀挽罷一川東去杳冥冥
鄂渚和章同年元榮鄧教授友龍微字韵
愚魯何妨與俗違夷途方始識心歸源源自是淵泉出
杲杲寕關庭燎輝(章以道衛見示因語以學須先理會大本章一言而契遂以詩相遺故云)
莫向天涯尋墨客須知海内有公非(謂子澄)一杯何得如
前日竹杖&KR0621;鞋語翠微
再和
世情如水與天違誰識春從嶽麓歸衮衮源流知有自
紛紛華鄂看相輝今人得似古時少我拙(鄧號拙齋故云)從教
俗子非且倒一樽尋樂事奇章臺上晚風微
挽陳迪功
一念超然與世違新蔬翦雨自甘肥只因墮鴈能忘味
不使驚鷗尚見機有子明經那不壽如公積善未應非
從教天定知何似果見賢孫擢第歸
慶元戊午臨江勸駕多士凡由進士科進者皆預
焉且沿鄉人飲酒之意叙坐以齒酒半使君又出
傑句寵其行某陳人也偶覩盛事思有以記之敬
嗣嚴韻二首極愧不工尚幾鐫削
太守興賢隘九州勸為之駕盛炎劉方今神聖四門闢
即日英雄一網收在藻久觀鱣發發食苹又聽鹿呦呦
來年候對春風仗企首同趨曉月浮
黨里情疎孰繼周義年僅署竹冠劉燕毛不見三王盛
古意驚從一日收已許陳人觀易易再賡宵雅詠呦呦
試將旅語從頭記七字應無一字浮
重九
露下風高足感傷天君著意寫重陽建安能賦推諸子
楚國悲秋又九章我為催租閣詩思誰能送酒沃愁腸
黃花不解知人意開遍籬根數百行
病中招孫醫士
鼕鼕纔動熱蒸蒸直到更初漸漸清臟腑始堅今反利
痰涎愈盛氣難平形容凋瘦真如鬼耳目聰明粗似人
自是虚勞無可說更將經絡為推明
止堂集卷十七
