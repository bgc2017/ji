止堂集卷七
宋彭龜年撰
狀
同李臺法辭免再辟申省狀
照得謙等十二月二十六日准尚書省劄朝請大夫新
除侍御史張叔椿奏臣蒙恩除前件差遣即具辭免伏
准省劄備奉聖旨不允臣仰承威命未敢再有陳請臣
竊見本臺檢法官李謙主簿彭某以元辟官替移陳乞
改差照得本臺屬官二員雖許臺長奏辟若所辟已得
其當難以數有更易緣此二人文學操履甚協士論欲
望聖慈特降睿旨令依舊在任伏候敕旨十二月二十
五日三省同奉聖旨依謙等恭承恩旨至于稠疊再三
違戾宜行重誅然臣之事君不惟以承命為信而亦以
盡已為忠不盡所懷即為不忠是以不憚煩瀆再敢控
陳謙等昨從事侍御史林大中奏辟入臺林大中既遷
謙等法合隨罷今來御史張叔椿雖再行奏辟緣謙等
昨自入臺以來風憲之議無不預知其林大中所劾大
理少卿宋之瑞回邪等事謙等亦嘗與聞今來林大中
既除職與郡即是以前所劾為非謙等裨贊無狀豈得
無罪若再從辟入臺是以裨贊無狀之人復誤憲府不
惟累朝廷舉措之公亦害謙等去就之義欲望特賜敷
奏與謙等一在外差遣下御史臺别辟屬官庶得允當
伏侯指揮
同李臺法再辭免除寺丞申省狀
照得謙等昨具狀申尚書省乞免辟入臺陳乞一在外
差遣正月一日三省同奉聖旨李謙除太常寺丞某除
司農寺丞謙等以求去得遷實不遑處未敢供職遂再
具狀轉申朝廷辭免新除恩命正月四日准省劄檢會
謙等前月所申第一狀陳乞一等差遣第二狀陳乞在
外差遣劄付謙等照會竊緣謙等昨來三狀申尚書省
陳乞差遣各有事因第一次緣侍御史林朝請除吏部
侍郎謙等係所辟官屬法當隨罷所以止申乞一等差
遣第二次緣林朝請已除職與郡謙等為屬無狀義當
同出所以再申乞在外差遣即不敢前後異同謙等緣
正月二日所申未准處分須至再具申禀欲望檢照謙
等前後所申特賜敷奏與謙等一在外合入差遣庶安
某今月九日准尚書省劄三省同奉聖旨彭某可除起
居舍人日下供職者某忽拜隆恩不勝悚懼伏念某學
疎才下無以踰人濫厠班行疊叨遷用分當引去屢請
未從方比懷慚驟膺拔擢□惟記注之職士林高選顧
如今日在廷之彦與夫寰宇未用之材若采其學識則
某最凡計以資望則某尚淺雖蒙睿簡有此親除既匪
其人難以冒處伏望朝廷特賜敷奏收還成命改畀時
髦庶穆師言少安愚分伏候指揮
再辭免除起居舍人申省狀
某近狀辭免新除起居舍人恩命三省同奉聖旨不允
兼職依舊者竊惟記注之官號為嚴近倘非俊乂之士
不在選掄故必屢試而後除皆有已事之可驗忽容晚
進徑躐清班地望高而差擇之輕人物凡而陞進之驟
自知不可公議謂何又況近時尤嚴資格雖欲脫拘攣
之敝以示激揚然反取妄庸之人恐啟僥倖敢貪寵利
遂誤公朝輒申方寸之私不避再三之瀆冀回恩旨改
授能賢庶使孤蹤獲安職分謹具狀申尚書省伏望鈞
慈特賜敷奏施行
繳納右史直講告敕申省狀
某疎庸不才誤蒙聖恩擢寘右史效職以來今涉半年
委無毫髮可以補報有靦顔面難以安職除巳具奏乞
賜竄黜外現已出門迤邐前塗恭俟威命所有現任起
居舍人告并兼皇太子嘉王府直講敕須至繳納尚書
省伏乞敷奏施行
待罪候車駕過宫申省狀
照對某昨同侍從入奏以論思無補居家待罪恭准聖
旨令日下供職某嘗具奏乞車駕早賜過宫依舊居家
俟命四月二十七日再准省劄三省同奉聖旨已降指
揮日下依舊供職重念某身無寸長謬司記注嘗謂後
之史官君舉必書謂之善於其職則可謂之忠于其君
則未可與其必書以懲其失於後熟若熟諫以救其失
于先故于效職之初嘗以此言具奏近日伏見車駕久
不過宫委不忍書之史册以玷聖德數竭忠悃妄有奏
陳今既未聞過宫之期豈可徒舉載筆之職記君之過
委負初心已同侍從人等入奏乞五月初一日過宫現
依舊居家俟命
辭免除職與郡申省狀
某今月初九日内殿宣引嘗具劄子奏論知閤門事韓
伲胃依託聲勢竊弄威福雖蒙容納未見處分闔門屏
處恭俟誅夷今月十二日伏准省劄韓侂胄特轉一官
與在京宫觀某除煥章閣待制與郡某聞命戰惕不知
所容恭惟皇上從善如流不間遐遠如某愚戇尤荷開
容今既信用其言雖死無憾安敢復叨恩寵以為己榮
次對陛華承流重寄豈茲庸謬所可克當欲望朝廷特
賜敷奏收回成命畀以祠禄使之少安愚分得以屏處
自修不勝幸甚伏候指揮
再辭除職申省狀
某近具狀辭免新除煥章閣待制與郡恩命伏准省劄
三省同奉聖旨不允伏念某空疎不學愚戇無用偶事
潛邸誤辱眷知連月之間寵數狎至日思圖報不敢自
安論建疎庸宜被訶遣尚容補郡本出寬恩某自初入
朝資序甚淺猶未作縣謬列班行五年之間叨竊為守
揆之愚分已為濫冒再勤威命不敢固辭惟是職名本
待有功當去之人豈容冒此宜黜而陟恐累初政伏望
朝廷特賜敷奏令某止以現官畀之小壘有有新除煥
章閣待制恩命乞賜寢罷不勝幸甚伏候指揮
辭免贑州乞宫觀申省狀
某十一月十二日伏准省劄勘會知贑州衛涇已除太
常少卿差下彭某合行赴上十月二十四日三省同奉
聖旨令所在州軍差撥兵級三十人津發疾速之任候
任滿前來奏事某照得昨准告授前件差遣某已兩具
辭免未拜俞音某現為庶官辭免之制不可煩瀆又衛
涇現已陛辭合行赴上某尚有兩年之次可以尋訪醫
藥覬幸安痊由是不敢稽留威命久而不拜今來衛涇
既除他官恭准指揮催發之任自顧某日即病殘如此
豈可復勝委寄跼天蹖地殆無所容重念某才無過人
不周世用誤蒙聖朝簡拔驟置從班坐累十年一旦起
發畀以大郡切近鄉閭地望甚高俸入不薄使某自擇
亦不能如此便利且某方被命之時計闕期尚有三年
繼而現任并合赴上人相繼改除造化無心若有委曲
某心非木石豈不能知甚欲黽勉禀承仰副朝廷錄用
之意某嘗忝從列義不辭難若有使令安可辭避儻託
以疾病偃蹇卧家是名欺君罪在不赦某雖甚愚戅安
敢犯此實緣某數年以來疾病交攻名狀非一頃者(咯)
血之疾半年一發率以為常今夏以來發作頓併數月
之間已至六七近以心氣不寧其疾大作不免療以涼
劑用之過當脾胄頓衰驟冒冬寒遂成脾脹飲食遽減
一日之間僅能一食體瘦如削步履艱辛現今閒居專
意醫藥尚費支吾若使之出從王事必至顛越況今贑
州係是本路控扼去處兼制領外兵甲必得威望足以
鎮壓才力足以酬應之人方能上寬憂顧而某形軀支
離人所輕侮精神荒聵事必曠瘝脫有意外必誤家國
雖抵竄殛不足以贖是以忘其冒昧籲天以請不敢輒
具奏聞欲望鈞慈特為敷奏且與寢罷贑州之命若朝
廷憐其貧病在畀祠禄使得一意醫藥實為隆天厚地
之施自此疾病苟痊雖繁艱任使所不敢辭伏候指揮
辭免除殿撰申省狀
某昨准省劄勘會知贑州衛涇已除太常少卿差下彭
某合行赴上十月二十四日三省同奉聖旨令所在州
軍差撥兵及三十人津發疾速之任候任滿前來奏事
某緣舊疾未痊再具牀申尚書省陳乞祠禄十二月二
十四日准尚書省劄三省同奉聖旨除集英殿修撰依
所乞宫觀某恭聞成命感極涕零伏念某蟣虱小臣屢
犯威聽揆以臣子事君之義合受古人方命之誅乃蒙
聖慈委曲全護念其犬馬之疾特推帷蓋之恩畀以閒
祠已為微臣再生之幸惟是論撰之職著位最清朝廷
設此所以優待有功之臣而某起廢之初未效微力使
之守地屢以疾辭自合坐其不恭豈可反膺異數乃是
宜責而賞徇私妨公其在興起事功之秋恐失激勸臣
下之意所關甚大焉敢苟安伏望鈞慈特為敷奏且令
依舊祠禄所有除職指揮特與收回不惟朝廷予之不
為過恩抑使小臣受之不致傷義庶幾終始不累生成
伏候指揮
止堂集卷七
