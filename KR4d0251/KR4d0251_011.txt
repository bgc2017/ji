止堂集卷十二
宋彭龜年撰
書
止丞相論劉侍御不當補外書
某等不材誤蒙朝廷寘之學校惟以程士之文藝進否
為課舍是則為越思出位然嘗自念鄭小國也猶許士
議政于學况今時方清明而乃甘心自安于小國之士
之下非某等志也某等伏見近日殿中侍御史劉光祖
改貳卿士朝路籍籍皆以為因論吳端之故有志之士
無不憤惋夫吳端本一使令之賤而除帶御器械前例
未必無之在朝廷亦未為大失而臺臣一再論列遽以
他辭遷改此則不可祖宗盛時但聞改易差除以伸臺
諫之直氣不聞改易臺諫以伸近倖之私寵主上嗣守
歴服之初而有此舉措甚可惜也閣下入輔初政言聽
計行而未能回主上兹舉亦甚可惜也某等竊嘗私自
揣度主上本無寵任近倖之意而忽進端亦本無厭薄
臺諫之意而遽疎光祖事適相激遂至于此視所輕重
而處之使平舍閣下將誰望耶自端之除臺諫交論臺
臣之去諸公並争竊知閣下開陳之間忠懇備至然既
聽復變欲回正止從違之機間不容髮譬如拏州急流
萬一稍緩即隨波疾逝將不可止閣下雖極造膝之陳
人誰知之使人皆知也而天意未回閣下之責猶未塞
也吾前日亦嘗冐昧奏論此事投進兩日未聞報下自
顧狂妄豈足以感動天之聰明然區區愚衷不能自己
輒敢復具此仰叩黃閣惟閣下實重圖之孔子曰所謂
大臣者以道事君不可則止夫所止者盖指行止之義
而言也若曰君有過則諫君不聽則已豈聖人意哉
某受知門下最深故敢發戅言伏乞鑒照
上丞相論瀘南建康易帥書
某惶恐輒有狂僭之言冒關鈞聽某昨日竊聞建康瀘
南易帥聞之道塗皆有異說建瀘兩帥均為得人似無
可議然究其所以易者則云因一軍帥逢原爾未知果
否若果爾則云不得不駭矣此人近招軍士之謗朝廷
縱之不行人已稓稓今又因而易一連帥回朝廷已行
之命專日置連帥之權人為大丞相亦未必有此力也
以大丞相所未必能為而一軍帥能之自此伸縮進退
朝廷能置其死命乎設使明以此事白之朝廷朝廷有
此舉措猶尚可言今私請而密移之聞大丞相亦嘗繳
此詔命人不得請若然大丞相之力不足與敵明矣此
憂尤不可以言語盡者大丞相詎可不早慮深念而况
制其漸乎大丞相雖欲朝夕去此人而其氣燄日長後
不可制繼此者推其所自來大丞相具能免人之責耶
人雖不責我其聽之而自安耶若張帥之除乾廷必謂
其前日能收繫叛半萬一倉卒必有以處此不知前日
無此然後可既有前日之事則瀘卒固以疑之而尚可
為乎聞郭帥至彼專謂姑息既稔其惡彼復見張師之
來必謂姑息也復去而後誅我者方至此憂恐未艾也
伏冀大丞相再留此一二事外間議論紛然恐未有人
直詞以告丞相者故敢數冐昧而言
上丞相論胡安福盛年納祿乞與差遣書
某竊見從政郎前安福縣令胡太常以儒學世家負性
剛直莅官有守屬意愛民前在安福不及兩月而百姓
至今去思不已盖其不畏強禦足以立善良能馭胥吏
足以伸冤濫紀綱嚴整官府安静安福雖號敗闕去處
逋負數多自本官之來亦能辦集錢物應副州郡但為
姦人所譖州郡不察以數十年之積逋而責之于兩月
之間走吏循習追擾無禮胡令不平其慢投劾去官州
郡無以留之因羅織其罪以申朝廷近聞朝廷以下本
路監司實得吉州劾所申胡令之事皆以謬妄未聞處
分施行緣胡令乃文定公之孫郎中諱寧字仲和之子
偉然自立克紹其家伏自陳乞休致之後不復仕宦行
惜盛年退老田野倘蒙朝廷為之辨明其事復與一等
差遣令賢者之後不致絶禄于清字縣令之氣或可少
伸于百里實天下之幸
小貼子某嘗蒙鈞旨問及兹事歸又問新喻王丞得
體究事跡乃敢申稟王體究官也其言無有不實伏
乞少留鈞念特垂究問委曲施行某非眤比同官相
公試于廬陵物色即知此令之可嘉也伏乞鈞照
上丞相論虚傳姜特立召命書
某本月初一日忽見小報姜特立召起行在某始聞之
未敢以為然也既而物色則其報已四馳矣退驚且疑
以為有耶則相公得君方專豈遽至此以為無耶則以
近事念之亦未必敢也至次日乃知不然然有不可不
慮者試為相公陳之當此報之傳也某密察之人情特
善類以為慮耳其他泛泛不問者固亦不少聞之而喜
者不知幾人然要非碌碌在下位者也相公觀此聲勢
抑嘗動心否乎某前歲至都下相公斥逐特立無幾日
一時仕路寖清朝綱頓肅某以為或可以有為自此若
聖德日以光明政事日以振舉人心日以向正則小人
亦當屏息退聽豈敢復萌進用之心哉廟堂緣一時既
逐此人諸事每畏其激或少有過舉未免放過而不知
今日放過一件明日放過一件日往月來積習成貫遂
致無可奈何嘗以今日比之去歲氣象有甚不侔者以
君心論則勇于退不肖似不及矣以人物論則自外來
者頗不能當去者之賢以政事論則去歲可捄而止者
今或縦而行之不忌也其于善事譬如登山一步澀于
一步其于不善如履汚泥一步深于一步某亦知相公
彌縫救正之力備極其至然要未能反非為是轉邪為
正所以聊慰人心者不過百步五十步之間耳如此浸
尋不已某盖未保其往也何也不正之于本而救之于
末自應爾也故某疑此人之必復盖不在于前日妄報
之傳矣某觀今日朝廷之無有一一人當關萬夫不敢
前之勢故或萬一有礙理之事相公之力適不足回則
正如從高決墜不見其難豈不甚可慮乎而相公不思
所以圖之耶前日之報雖云不實然不知果何自而出
殆必有為之者矣然則相公肘腋之下豈非有其人之
黨羽在乎某謂此報不當視為尋常而不問要當親質
之上前如本無此則窮所自來取其撰造者寘之于法
不特以市趨嚮于外隄防機密之地亦當如是也然後
徐思所以陳善閉邪進賢退不肖以堅定天下之大勢
不然某恐此人將有時而復此報亦有時而信殆不遠
矣區區之心不獨為相公慮盖為天下慮向者獻書光
範已嘗白發其端偶有所聞不敢隠默惟相公幸赦其
愚
上丞相論鐵幣事宜書
某比竊聞鐵幣之議措置漸就穩貼但昨日忽聞議者
援明道詔書欲寬挑揀此雖有故實然聽監司帥守行
之可也若出于朝廷則不可天下之勢如長江大河孰
能逆料其所決之處今日若下此令不特拂前日施行
之旨後日恐亦難應矣要知此事朝廷知其變更之大
節目可也若有司所以推行之術一一總歸于上他日
或能使朝廷負不直之名于下不可知也區區愚見如
此未必可採以嘗聞鈞誨偶思及之不敢不稟伏乞鈞
照
代臨江軍乞減上供留補支用書
照得本軍所管三縣苖米總計一十二萬五千五百四
十三石有零歲撥上供一十一萬五百四十三石六斗
四升止有一萬五千石留州支用而逃亡倚閣猶在焉
間本軍每月合支官兵等米計二千九百餘石每歲計
三萬四千八百餘石而閏月不預此數以其所入較其
所出常欠米二萬九千餘石而又本軍每歲止供至鎮
江建康池州交御所用水脚糜費等錢數目浩瀚鎮江
每石至五百以上建康四百以上池州三百以上且通
以一石四百為率歲合用錢四萬四千餘貫而百姓輸
苗每石止納水脚錢二百僅得錢二餘四千餘貫尚欠
錢二萬餘貫若以米計又須得一萬五千石始得辦此
是本軍歲必額外取米四萬四千餘石方可支吾夫輸
于上者不可得而減受于下者或可得而增加耗日多
勢自宜爾某照得昨來臣僚嘗以贑袁上供米少而留
州數多臨江筠州上供米多而留州數少以為江西科
撥不均之病某嘗竊究之盖臨江筠州受受袁州支移
苗者者漕司科撥之時必是以袁之有鋪補兩郡之不
足或以兩郡皆有支移耗賸故盡撥本郡之米上供今
日筠州支移自若而臨江支移撥還袁州已十餘年矣
所以本軍獨受困匱之病不獨官私不足又致横斂于
民其為害卒未有已日也某觀江西科撥上供之數以
各州所受苗分數推之贑州南安袁州取之最輕固不
敢援以為例只如隆興建昌撫州江州止是取及七分
以上吉州亦止八分以上惟筠與臨江取及九分以上
而筠州則有支移補助本軍支移今不復得矣倘得如
隆興等處體例更科留一分與本軍相添支用或可少
寬如是朝廷以有礙石部支遣難以掯留即本軍起發
之米只就池州交卸却撥他州起發米數少者赴建康
鎮江則水脚之費亦可少損庶幾裁減耗賸以蘇凋羸
惠至渥也某竊惟國家無事之日政當收養民力以防
不測今兹内外暇豫而百姓以自貧悴無聊豈可不少
加念乎某假守兹郡倘竭力求濟亦可苟且歲月以望
終更然區區之心不忍如此是以且析控陳倘蒙興念
遠方將某所陳擇其可者特與敷奏施行不勝幸甚
上趙樞密論辭免除拜書
昨者西府之命自朝廷達之閭巷莫不交手稱慶某亦
以慰平昔所仰望不勝其喜一旦有士友相勉以義勸
先生力辭此命以全祖宗二十年典故者某嘗見先生
亦略及之及見汪察院數入文字論列某又嘗勸亟出
城以伸大臣去就之理及聞主上必欲柄用先生為移
御史乃慨然有感于中因與士友相評議先生所以合
去合就者始知今日去雖不可而留亦甚難也盖本朝
御史若以言宰執而罷則宰執亦少留者惟張芸叟論
文潞公一時臺諫皆去而公獨留人不以為是也范忠
宣再相楊畏嘗論之言卒不行一日吕汲公擬畏為諫
議大夫忠宣以為不可汲公曰畏曾諫公必有嫌忠宣
曰初不知也于是三上書求去竟不得請是時畏不去
忠宣亦留然忠宣之留有不得已盖哲宗之初親政大
臣中最注意忠宣有密薦人材者輒以哲宗之宣盖欲
藉一簣障江河之力庶幾于國有補焉耳今日御史若
去先生獨留先生亦當自度今日果能有所建立以報
主上破典故黜御史而用先生之意乎抑明知不可以
有為而可以順適上意姑留而姑為之已也若姑留而
姑為之則非忠宣之心矣使先生自此十事無一不中
人意人猶不以御史之言為非也萬一九中而一謬則
人必以今日不用御史之言為恨矣先生雖欲不任天
下之責其可哉主上眷屬先生之意可謂不薄上用之
人純以誠實虚文苛禮一切埽去可謂三王之舉然禮
文之間亦有不可廢者盖君臣相與之情亦因是而見
而天下之人為之起敬起慢嘗在此前日先生三請之
去而不報先生固不以為虚事也上未有詔而先生俯
然就之先生固亮上心無他也然某以是一節推之未
敢必先生異日果能無言之不行也則所答上今日破
典故退御史之意將何以哉竊聞先生昨日榻前奉
祠侍讀之請亦足以為國之重士友聞之無不以為然
者願卒請之已嘗託劉次玉致此意今日聞扈駕方歸
度必不可干謁縷縷布此極其愚瞽竊幸台照
上趙樞密論免過宫指揮書
某今日忽聞昨晚降不過宫指揮甚異於前此何意也
此事主上不可以自專而直云更不施行則是過宫自
我罷之矣豈不重累聖德萬口籍籍皆云此相公不格
陳源之命之效也責有歸矣相公身為大臣又是宗卿
若避嫌而不言誰當言之聖賢無避嫌之舉君父無可
避之嫌但顧在我誠不誠如何耳避嫌乃是占便宜之
異名非大臣所當為也相公今日若直諫忤上固是死
路若不諫而俟禍亂之作亦是死路但諫尚可回猶是
死路中生路也萬一禍亂作決死不復生矣與其死于
禍亂孰若死于諫諍為分明矣人嘗云相公不受知院
之命而居知院之位為糊塗某嘗解之曰苟得此身在
廟堂為國家分明得大事則此身雖糊塗無憾焉今大
事又復不分明如此其何以塞人言哉上破祖宗之制
用相公為執政政為今日今日若更放過何以報主上
何以謝祖宗何以厭前日言者之口前軰云富貴易得
名節難保富貴一失尚或復來名節一虧終身不復不
知此是不向前惜此身更待何事此時不向前惜此身
更待何時也相公事先大夫備極孝敬士大夫能傳誦
之相公能以處身反不以此處君父乎孟子曰謂其君
不能者賊其君者也願相公勉之
上趙樞密論過宫等事書
某日昨僭越輒具手札自知必忤鈞嚴盖忠憤所激忘
其為忤也伏拜鈞翰之賜不以加譴不勝感激竊聞今
日宰執開陳上意頗悔若然不如因真㥽之動隨而開
導之自來日以往或有朝殿之日更不必及他事止以
此請比聞聖體違和得之道塗者未可知但數日前在
太乙宫作醮今日又聞遣人入山皆有所祈莫若呼其
徒詰其所請事意必可知聖體何如因據此以奏自無
嫌也此事大臣皆當問不必以東西府為嫌此豈避嫌
時耶伏乞鈞照
上丞相論駕幸玉津園宜恭請三宫書
某適聞御史臺告報初三日車駕幸玉津園臣子獲聞
車馬之音見羽旄之美自當欣欣然有喜色何敢復有
竊議但某心竊有疑于此是日以為恭請三宫耶則不
見報恭請節次若不恭請耶則車駕獨幸玉津恐于主
上奉親之議有闕也某省記夀聖帝之事高宗也皇每
歲必恭請出郊聖父聖子鑾輿後先都入擁觀以為盛
事今年聚景之幸稍愆其期人已疑之今遽近舍聚景
而遠幸玉津不奉三宫而獨出宴遊此果何意也夏諺
曰一遊一豫為諸侯度是舉果可為度于天下乎大丞
相身為宰輔相主上六年其他勲業固不敢望豈有處
主上親父子之間而乃使之暌阻如此兹不曰大丞相
之責乎是日三宫若不同出大丞相寧有顔扈從耶某
謂此旨一出大丞相自當親作一奏劇論繳回今遽下
之使人得竊議聖德已為失職又不力諫使上終成此
失某恐大丞相自此無以辭天下之責矣某現圖論奏
恐未必得達謹先具此以稟切望大丞相委曲開陳若
得少緩數日勸勉車駕先過宫恭請然後鑾輿順動使
至和感召熏為霈霖以慰中外之望不勝幸甚
乞補外後上丞相書
某區區進退之跡仰荷大丞相特賜垂永前日推曉非
不詳盡但某熟思之某之義豈敢上比大丞相某今既
出郊自難復入且大丞所以睠睠于某不令其去者其
不過以為尚可受役耳然某既退復進稍愆于義即訾
議叢集尚復能有所為耶自此亦恐為繞指柔矣且他
人有一路之績一州之勞尚不忍棄之而况有一世之
績者乎一旦使舍之而去其于國家利害輕重大小何
如哉盖此地不比其他官守一人去可使一人繼之繼
之者或不得其人又可擇一人易之教導之事易一人
即須别起一番頭緒其所起頭緒雖是猶恐有齟齬之
憂況不是乎朝廷必待知其不是而又改絃易轍則所
失已多矣士大夫教子弟可以推也士大夫得一師教
其子漸見有成尚不肯以小故棄絶之况國家乎某知
閣下亦必憂此數日開陳想重鈞念若得委曲調護使
嘉邸不識講學之助而朝廷數年任人功夫不為徒設
可以全大丞相秉政最著之功不勝幸甚
江陵陳請畫一事件别上丞相書
某比以到官嘗專具劄仰謝鈞造不敢喋喋懼瀆威尊
某視事兩月依託崇庇每思自竭仰副使令今有合陳
請事件已别具奏併列公狀具申尚書省外須至畫一
開申一項一本府地當邊面控阨吳蜀兵財單寡緩急
無恃今乞歲分民兵教閱以作士氣撥還備邊錢物以
實邊儲所有利害具見公狀伏望鈞慈早賜敷奏施行
某照得備邊庫錢累政皆嘗奏請未見行下雖知朝廷
亦自匱乏然邊境之備豈可不豫緣荆州去朝廷甚遠
若俟緩急陳乞必致乏興盖屯戍之地府庫枵然設有
調發廩給不致變故之生瞬息頃耳況今日朝廷應副
州郡不過會子度牒二種而此二種必須無事之時始
可換易設若緩急方始給降決難支用切乞鈞念一本
府為郡俸薄物貴非願仕者所樂趨故同官間最難得
人某近乞辟蔣礪充本府僉判聞已特差安撫司准備
差遣易祓但祓以除國正某又欲辟修職郎路芾充填
上件闕次其人識慮深遠可與謀事已具奏聞欲望鈞
慈特與開陳從所請某精力既衰疾病間作政藉同官
相與協力伏乞鈞照右謹開具在前欲望相公開陳之
際特賜委曲若得盡從所乞不勝一路之幸干冒鈞嚴
不寒而栗
小貼子某照得易祓一闕累政係差選人若徑自朝
廷差下亦可但恐鈞氣或有所疑某契勘得蔣礪在
部改官年已六十不應作縣若某所辟本府判僉不
成只得乞從朝廷差蔣礪充填易祓窠闕亦為幸甚
江陵上丞相乞與祠祿書
某一介蕪庸謬當閫寄自顧緜薄本不當來實以威命
所臨不敢辭避區區到此亦欲少效微力以償知遇比
故數有奏請諒蒙體察此心知非苟且避事求以免過
者也無何弱植涉秋以來不勝寒凉去年氣疾乃復發
動今結作一塊流注左脇之下凡出入動息必相引注
不下不敢每下必褏竊恐自此遂為沈痼緣此間醫者
皆不習人之病而鄉里之醫又憚遠不肯來若寖不瘉
必妨職業竊見荆南地望雄重控扼吳蜀包絡江湖向
冬政是彈壓盜賊防護邊境之時而某以一病夫臨之
恐招輕侮或致生事某已具劄子陳乞祠祿冀得少休
尋醫問藥去此沈痼儻蒙鈞慈特賜開陳俾遂此請别
選賢師以鎮此方不勝萬幸
上丞相論淮東縱容行使鐵錢書
某輒有狂愚仰瀆鈞聽昨日忽聞行遣淮東縱容行使
私鐵錢帥臣監司公論甚愜但惜乎不少需北使出境
而後發盖淮東監司帥臣既有此行遣反顧帑中私錢
其懼當益甚或者若盡以朝廷所降錢會先易其帑中
所私而後及百姓則去安寧之期尚未可保也況劉漕
結怨于淮如此今兹罷免恐未易離彼更告鈞慮思所
以圖之毋使北使未出境而後有擾擾恐損國體某區
區守職如此盖出造化獨念無所補報時出瞽言自知
仰瀆尊威不勝惶悚俟命之至
止堂集卷十二
