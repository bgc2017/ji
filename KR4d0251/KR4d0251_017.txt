止堂集卷十八
宋彭龜年撰
五言絶句
邀凉亭五首(并序)
庚子夏知府史公薙荒植竹因竹為亭氣象森
爽可以濯熱乃以柳柳州詩扁曰邀涼一日攜
客落之倡以新詩分韻屬賦某既著語詠此風
竹矣自恨為韻所閡思不能暢輒以樹竹邀涼
颸為韻再成五絶上呈然營度辛苦竟亦不能
奇也辱琢削為幸
勁節不可拗淨色不受汚平生今日交屹屹老桂樹
史君大雅資胸中淡無欲尤物能移人猶有此數竹
凉風不肯來偃蹇如相要悠悠天地間捨我從誰邀
未必柳柳州有此一餉涼心清境自静内躁物亦彊
簿書本不俗安能礙涼颸少陵冰壑心卻恨與事違
上帥漕閔雨十首
天子治平切一賢遠王畿朝廷豈不重赤子貧無依
九雨當一晴燥濕未應革那知平疇間已作龜兆坼
一冤旱三年此理乃無欺乖和自相召天意容何私
文移急征輸追逮及圭撮安得語里胥反手逐旱魃
豪家低昂心常對時虧盈卓氏一窖粟殺人視長平
白粲十萬艘日夜隨東流常平貫雖朽還作蘇民不
飢民日嗸嗸洶洶潰堤水痛決未可知無易此一蟻
羸然一老翁一病一傷和寒暑不可測奈此根本何
天時不可齊天心不可違君子能知天手轉豐凶機
德意徧巖谷純心對雲天辨此一爇香從公作豐年
送趙介之赴舂陵十首
訪舊知俗非好書與理近氣味既如此況復少畦畛
少年擢兩科才氣揜公行恨無東坡翁為君賦秋陽
百里不足騁千里漫同流推君友于心對此良優優
君知作縣易我知作縣難臨深以思險願勿作易觀
賦拙君能傳政拙君當繼為問舂陵人巧者竟誰似
嘗聞居士語丁寧有深旨要使眼高人不識貴公子
忍酒非上策忍醉乃真方長憶醒時悔須減醉時狂
齟齬不足病快意或為妖尤物亦移人此念當永消
二老不忍别相期尚百年正當愛日時賸種北堂萱
嫣然亭上雨鑑止池邊月人隔九疑山何以慰愁絶
别徐商老奉祠歸清江五首(并序)
甲寅之冬上命某守荆州某以公在幕府欲固
辭或曰法不可也既辭不獲命則僕從而西已
而公與某書曰已上祠請矣慚不可忍某到荆
兩月公祠命下即日揚舲而東中懷慘然敬賦
五絶以寫兄弟之情恨不工也目而斥之為幸
已甚
平生兄弟間聚少散亦多欲作對牀夢奈此往復何
法許公不許法不如公嚴公不為我留寧避世俗嫌
我歸不能休公去不可挽依依原隰間相對意無限
嘗覘金匱書遺逸窮冥搜肯令太史氏挽作周南留
離離鴻鴈行漠漠鱸蓴秋誰獨無此情何以寫我憂
和王弱翁七首
不作畫梁燕定非幽谷鶯此心無著物萬事莫留名
貓頭争立玉黃雀賸披緜橘子生猶綠江南十月天
漏恩餘草木苛斂察箕頭猶有形骸礙誰為根本憂
濃淡雲山色抑揚風水聲體中有佳處不是喜雙清
曉日開屏障籃輿行畫圖融融萬物表此處是規模
霜螯百鎰重人世一身多我意已淒慘如君風味何
地熟桑麻易村深氣象醇此行真不惡今日似陽春
燕居十六首
事以義為本尤須禮作輿有時當致曲切勿背吾初
多貪緣縱欲多欲必傷生來日應難料空留不善名
酒盡或容求恩傷不可收偉哉王相國沈默孰與侔
荆棘不須栽須容駟馬來面前如路窄何地不蒿萊
迂轡不難為長愁與我違忍貧勝忍辱免被好人嗤
好語噤難出卑詞強應酬只云逃口禍卻恐遂成偷
事事皆由命窮通各有時窮通吾順處雖命亦何為
競索駕高車吾寧守戸樞安能念榮悴且欲辨賢愚
宿怨養癰疽終須殞此軀若能忘物我天下盡平衢
為利較錙銖真成小丈夫脂肥不滿腹罪已塞堪輿
七情隨物感惟怒最難平我若能忘物如雷動太清
我身何自有毫髮自親來身且非吾物何論身外財
好毁非佳士毋輕聽彼言如人名父母急去不須聞
物害須當去無為煦煦仁可憐永某氏愛鼠卻傷人
冬月不啟壁深慮驚蟄蟲物方全性命如我愛吾宫
捧檄為親喜拖紳豈我榮若謀妻與子寧不愧何平
七言絶句
和壽岡楊先生上丁四首(并序)
郡有學祀夫子春秋釋奠禮也其品章存有司
然間有不舉者郡將施侯至此邦盡舉其遺始
製祭服乾道己丑八月上丁禮成鄉先生楊教
授作詩紀其事以寄教授張文而末有紅裠之
句某不揆輒嗣韻奉呈且為張文解嘲并以二
詩頌先生詞翰之美云
禮成緜蕝固遐方揭此威儀日月光他日抗章論祀事
賢侯不減漢平當
書窗兀兀到斜曛羊胛烹來我亦欣莫訝廣文官獨冷
水光一抹當羅裠
未識平時活國方只將詩句閱風光盤空筆力今誰敵
獨埽千人不可當
竹暗横窗日已曛我方酣寢學羊欣銀鈎鐵畫應無限
乞取先生一練裠
挽趙通判五首
絃歌到處即熙然桑柘青含淡淡烟肯倩奇花樹民怨
為人歲歲作春妍
春風千里下屏星荆棘叢中稻眼青凋瘵已肥身已瘠
丹砂還解此公靈
風波要自吾心定涇渭從渠何日分公已著身榮辱外
世間餘子自紛紛
向來三疊泣陽關猶望歸來肯自寬今日重過更席處
卻思人世别離難
霜風獵獵寒無奈江水漫漫去莫留欲訊音容無定在
松筠竦竦暮烟浮
和徐思叔謝向大夫惠柑四首
萱草堂中樂洩融豪家異味可能重政慙陸子懷無橘
錫類那知有潁封
滿滿風霜味正肥厥包萬里逐雕題封君莫羨傳柑寵
清爽何如楂與棃
作詩渾似譚經戴奪盡從頭席幾重文木一經題品後
虚名不數大夫封
養生未得仙人術治病徒尋藥裹題安得從公橘中隱
細論火棗與交梨
和安成彭清老五首
山有喬松隰有臺胸中日月太平開安車不入申公念
秖恐詔從天上來
閉戶長吟何水曹人間富貴九牛毛博山一縷清香永
餘子不知更幾刀
鏗鏘金石三千首吐納雲烟四十年自有山神回俗駕
不愁大尹觸吟鞭
里中諸老皆公識破戒相過問故人顧我那能來重客
知公不薄少年新
公餘几上詩書亂事簡庭中鴈鶩休乞我新篇洗凡俗
蕭蕭風雨打窗秋
送吉州詹守五首
平生兩耳熟龔黃今日身親識大方太史若徵循吏傳
一篇氣脈在耕桑
諫垣禮樂三千疏窗下詩書六十年莫訝勾吳留不住
解隨膏雨到江邊
骨鯁嘉言憶舊臣故應赴詔近嚴宸席前若下清明問
且說江南一味貧
烏龍山下曉風輕白鷺洲前暮靄凝今日可能如昨日
廬陵還解似嚴陵
柏移平地失崎嶇培壅恩深報一無惟有依歸意難盡
不堪㶁㶁水循渠
勸輸租
佃氓輸課稍逡巡排日呼來不厭頻認取私家催米意
莫憎門外督租人
送鄭尚書守建安十首
自從秉節簉明廷讜論忠言四海傾何事不關天下念
此心無著世間名
親奉王明御六龍合登宰路冠諸公未應天子青宫友
猶滯黃幡豹尾中
聞上金華勸講班啟心長是片言間一從元祐諸公後
得此淵源自玉山
春來苦雪夏來寒南去愁霖北去乾又報豐年無一事
乞身遠去可能安
一賢去國四方嗔卻恐猜疑到玉宸急把丐閒書報下
此行猶足律貪人
直節亭亭屹不流沖然襟度更休休世間多少難平事
可惜先生不少留
東西一節大江邊來往勤民亦有年未必米鹽勞試守
更從根本得深研
從此褰帷去帝鄉閭閻辛苦足平章皂囊若有新豐奏
纔過龍團第一綱
革履如今遠帝廬眼前憂念總區區黃鐘一氣元來在
安得先生起亞夫
好風佳月滿襟懷嘗到先生丈室來今日忽為江海别
此心肯逐晚潮回
和張憲吳園山居二首
輕辭綠野逐征夫踏遍溪山總不如莫愛畫圖嘗在眼
渠儂還亦愛吾廬
參天喬木鎮山川栽種成陰知幾年仰止名園今老矣
卷舒畫軸思悠然
和向大夫坐韻(并序)
致政大夫向公致政先生楊公同甲子也而先
生之辰先焉一日訪表兄徐思叔大夫公欲坐
先生下不可又一日大夫公有詩堅此約時侍
席者争傳以為此邦一段佳事皆屬和雖然大
夫公豈以是為佳哉輒次嚴韻道此意
道義交情不用盟鳴謙肯作震雷驚論功平勃非吾事
付與人間仔細評
謝劉大權為壽
涼月紛紛弄綵衣桑弧蓬矢拂庭闈不因妙語從君得
何事茅簷星斗稀
壽張京尹十首
岷山斗險介巴江天地精神此晦藏已發峨眉清一段
公家父子又相望
盡心堂上得心傳妙處機緘共一天玉骨冰姿更相似
黑頭只欠箸貂蟬
四百山河朝帝京紫巖有志未全伸知公久抱中原略
日日搜羅度外人
納湖千頃自源流淡淡春風百尺樓盡出詩書到功業
只今天下矚君侯
天府何為屈我公謾將煩處壓才雄若兼二輔亦可了
萬化斡旋猶有功
彈壓殊非翼翼商藉公惠養破天荒從今若說京都政
不數前張數後張
湖面撥開雙眼翳湖頭拔立一堤金先生能事真如此
捍滌羣邪即此心
翁兒一笑大歡足雞犬不驚仁意多欲得使君真實諦
直須堂外識中和
鯫生何幸倚門墻千里崎嶇入帝鄉贏得菊花㪺壽酒
今年又近一重陽
欲頌公侯學魯人怕衝大尹罷長吟亦知已有長生訣
四益齋中四益箴
為張氏題秀盤閣
扶輿磅礴滿清虚未必山川獨有餘欲識秀盤無盡處
吟風弄月得吾初
王文伯將校藝漕闈過我取别肯作一夕飲酒竟
猶子留之西齋厥明文伯有詩敬賡原韻
已聞鼓篋無秦銳肯為論文學賈留奪我清風俄頃爾
夢回真若隔三秋
劉宗元索余賦愚谷古人以愚自命及命人者多
矣余不暇辨姑以二絶言愚之理云
以愚名谷意何如肯以愚溪認作吾天地中間有真我
蕭然陋巷不關渠
命谷為愚谷曰愚人心難似谷心虚夫君若踏歸愚路
坐斷人間毁與譽
送徐仲洪尉南安八首(并序)
開禧乙丑十一月朔旦表姪徐仲洪作尉南安
以西園伯氏藥石之辭要余贈言顧余疲苶如
此安得佳思要不可已亦以八絶塞命然伯氏
之言君臣品也如鄙語真佐使輩耳若以泄其
太過濟所不及或庶幾焉
仲洪作尉南安縣示我西園藥石辭莫道近民民易擾
官清民近更相宜
聖朝寬令捷驚霆尉不留心竟不行萬事闓端皆在我
安危便可到蒼生
催科莫作擾人看趁此登場早了官坐視貪殘敗吾子
不如自放一分寬
若見村中小校師教將義理訓童兒四端五品人人有
莫道冥頑不與知
椎牛酌酒是民頑明約科條墟里間若更寬他衣食路
桑間陌上自閑閑
血氣誰無未免争腰牛公牘角蝸情半非半是先須識
但要吾心似水平
作尉之難似胗尸一生一死總吾為是心倘有分毫歉
脱手翻車悔莫追
手弓皆是虎狼才巡徼寧無去復來倏去倏來無滯迹
蝗螟雖過不為災
止堂集卷十八
