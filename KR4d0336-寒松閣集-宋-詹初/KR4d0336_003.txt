寒松閣集卷三
宋詹初撰
詩
有懷
閒居忽有懷悵然令心恫世人尚浮沉君子難苟同是
以蓋世賢飄然返山中棲遲竹林下明道善其躬如何
彼之子居常起波風屈原泣澤畔仲尼悲道窮賢聖尚
如此吾身那可容
春日
白雲冉冉度南園綠柳明花處處然雲物無心心自適
(一本作自得)優游無我我忘年
新春
歲月新更又一春迎春還是舊年人願除舊妄生新意
端與新年日日新
秋至
方趁夏日永不知秋已清秋清歲即晚吾道終何成
訓子
呼爾羣兒示爾兒知儉則本立學則智資時逐勿逐古
聖是規守道安貧我所慕思競勢趨豪我心實悲毋謂
放巧毋謂謹癡毋謂惡小乃以自欺毋謂善小棄而不
為為善去惡奮志乘時少壯不力老大何追爾父雖昧
所言則宜永以為訓無為我遺
求心齋
生生天地心吾人秉其真虛靈無一物純然惟元仁如
何彼放失物欲共沉淪客感乃為主本主翳埃塵鑒此
去物欲而求我真純求之真即見端然還在身祗恐物
與欲乘間復來侵念茲心益奮日夜終惟寅戒懼與謹
獨式用存吾神于焉生生意始與天地倫
有感
世道已趨末人心覺更殊逐逐在勢利權勢競吹嘘忠
言翻為怨成風在謟諛謟諛勢立至勢去還躊躇小人
誇得志君子思歸歟不忍同世濁深山高結廬閉門守
吾拙勢利安可居勢利一時榮時過禍及予不如守貧
賤履道常坦如所以介然志三公不易諸
聞杵
靜夜無人語何處送杵聲米以杵而出杵以多而精小
事尚如此况於吾性成所以古聖賢寝食不遑寕
讀李敬業傳
敬業勣之子也武氏之立勣成之也武氏之立未
幾而勣之嗣先滅予於此深快天道之有知焉
閒笑唐明主深憐李勣忠如何一謟獻便使百年恫武
后興唐亂英公奮義戎那知成禍者禍慘亦歸躬
惜日
吾聞古君子發憤競分隂漫以一朝逸終辜百歲心嫌
秋晝短入愛夏刻長臨三省吾身過專誠學子參
忩樹
雨過忩前樹天然生意新枝條枯昨日萌蘖長今晨根
本原無改濡滋自有神靜看微物理應識養心真
書懷
小谿流水自悠悠策杖南林入早秋隨地人生俱可樂
浮雲富貴復何求
其二
獨坐終日閉寒廬回首生年五十初歲月不知垂老至
惟從憤樂自如如
偶成
何須身外更求榮榮在吾身爾自輕但得仁榮真尊爵
榮華世上總虛名
桃花
桃花灼灼鬭春芳一見如雲滿目光不識冬來霜雪徧
芳心爭似竹松長
梅
萬木枯歲晚寒梅獨不移幽香對白雪清景月明時
心如穀種
人心如榖種生生本無時(無時不然)雖然有生意培養貴自
知不耘誠為昧揠苗良可悲戒病復有事苗秀實可期
鑿流塘二首
門前鑿三塘流水常不息逝者誠如斯間斷伊誰忒
舊為沙泥場今為流水域混混固有源開導吾為德人
心凝物欲已有猶當克已去心源澄活潑自無塞萬彙
當其前水鑒真明極徘徊此塘濱永為立心則
田居
南開數畝田妻子共鋤耕比歲頗豐稔仰天歌治宏憂
貧本匪念忘物自怡情遥憶執輿者問津來上平
登聖山(聖山在流塘南)
摳衣上聖山徘徊四望通下視小區邑上視高蒼穹小
者吾誠高高者吾何從渾渾道無極求之不可窮而欲
窮其際亦曰執一中一中苟在斯卑高大小同
理氣
理本無象氣為有形氣為理載理以氣乘匪理氣粗匪
氣理冥氣以理神理以氣弘二者相須其道分明
月
天上一輪影萬輪一輪方是月明真祗尋天上一輪月
水裏萬千何足論
其二
水中月影還是影天上一真影萬川水裏月影人共識
一真誰復見先天
新荷
青荷小小初凌水梗直中虛不着塵為道人心本然處
直虛原與物為因
寒松草閣
居之南山有松數百根予構草閣其中名曰寒松
草閣構成詩以咏之
數椽草閣構新成四面蒼松入戶清霜雪須教長不改
後凋端與爾為盟
讀易
先天本無言有言即後天欲知先天易須在無言前
聞金人入寇
老來不忍聞征戰征戰偏從老歲聞靜裏追思生亂者
令人無語對斜曛
出心原(心原在流塘南)
行行涉南原遥望北山岑上有千尺崖下有高樹林高
林轉幽隩戞然啼雙禽流水自迅逝白雲澹無心策杖
者誰子閒來坐春隂相逢檡林下擕手谿水濱對之兩
無言悠然鳴素琴素琴清且越暢以披冲襟冲襟良自
爾那知春已深
中道
聖賢自古執其中允執此中萬理通萬理由來心自得
心同方是理大同
聞鶯
忽爾聞鶯語語巧真如簧呼童逐之去不使鳴我傍語
巧是非亂語拙道吾常守道由拙得不仁為巧亡吾寕
道吾拙翻為巧者傷
題岱山水雲幽居(岱山在流塘東)
幽居避俗氛世事那復聞閒浴池塘水靜看山嶺雲雲
自無心出水從有本分水雲真自得吾與爾為羣
寄柳塘汪叔畊三首(邑西門人)
不聞爾言久因覺我言非欲得爾之善真期爾指歸
其二
久未從君行出門無可去思爾行之善秉燭坐至曙
其三
數月未論心此心覺還真矢以惺惺法始終奉此身
歸田
歸田漫云苦田野樂有餘忙去一犂黍閒來萬卷書食
贍忘帝力理見識心虛隨地平生意從今可自如
奉寄體仁宗叔一首(體仁先生閩浦城人)
一從示至教日覺舊行非但恨範模遠終為物欲欺有
知無取正積惑總成疑獨有依歸念端然未改移
漫興
秋風獨坐野塘前水上遊魚自有天真意更須何處覓
知音從古在無絃
春歸
生意無端綠滿枝閉門高臥日遲遲一編周易年年把
門外春歸總不知
題程棲竹居士卷(棲竹不知何許人)
此翁日日對脩竹竹上風清心亦清高節有常原自勁
中虛無物本來成美淇君子詩為咏貫歲聖人禮作盟
林裏七賢真浪跡憐君不慕七賢名
雲掩月
遊雲紛擾混太清蒼茫萬里晦月明豈是貞明能為改
却緣外面縱且横(一本作外面雲縱横)縱横雲靄盡能撥一輪即
見當天發當天皎皎月照人今古何曾人照月千江萬
江月盡圓千人萬人誰知焉李白江頭捉月死盡笑李
白醉而顛江中那有月可捉舉首獨立空茫然空茫然
月在天古來祗有一心傳休教心外便便言當時豈啻
李白醉江邊
心如明月物如雲心放應為物所分欲反此心須去物
(一本缺末句)原來還自在天君
沐浴
暮春河水暖春暉浴罷悠悠自坐磯弄柳乘風興未盡
高歌一曲日西歸
其二
閒浴谿頭靜自居此身已濯心何如此心欲濯靜中去
靜定由來物自除
感嘆
歲月蹉跎六十乘嗟予德業竟何能善無一得過恒有
力盡千般志尚弘學易一編終法孔反身三省死如曾
漫嘲吾老成衰朽定舉全仁重任勝
寄黃直卿(黃勉齋先生)
憶昔年猶壯廬山侍讀書叨為三友末相隔廿年餘君
道多朋合余非獨索居緣茲君日益余昧愈成愚
觀春
萬木春來花滿枝忽來忽去迭無時此中還有此中意
說向傍人人不知
書白樂天琵琶行後
潯陽夜泊送客船船上誰人白樂天坐聞一曲琵琶奏
青衫何用涕泗漣豈知通窮良有命君子當之無怨焉
虚使歌行世上傳
松竹
青翠春來未見竒麗紅正是夭夭時霜寒十月花開盡
祗有松筠秀舊枝
附
先君子自朝歸日惟與海内名賢以講明斯道為
汲汲所著凡二十一卷陽不孝不能嗣守遭家燬
悉為煨燼嗚呼恨哉後二載之宗大叔體仁先生
孫處見此數紙陽淚下以故告乞歸装為一卷藏
於家以少存世守永念之意云
不肖男陽稽顙
夫海陽稱古東南鄒魯然陳隋以前文獻蓋靡得
而徵云自少微吳氏誕以芳詠徽扇唐風而文藻
斌斌乎麗以則矣厥後探竒振響雖代有名家而
躬師孔孟之學絀焉至宋朱子則紹前修實啓星
源維時海陽亦有竹洲柳塘諸子然辭賦之外無
聞已先公乃能子然歸闡正宗不為紛披風什之
談即心鳴道儉德矜行韜玉而弗衒焉其後若程
若陳若倪若趙繼踵林立斯道彌章而海陽理學
遂甲諸邑蓋未始非吾家導源之力也夫由孔孟
迄宋歷載千餘而理學不著乃至今復數百年紛
以同異朱陸讐論靡决抑又何者先公則獨殫厥
微𦕈而以鈍敏原之識者以為是不啻開一邑道
統而天下彈射異同之議且定於斯蓋非虚言也
廼者海陽又駸駸耽藻翰而左理學矣雖吾家承
國學公後厥有聲者亦往往以此斯又箕裘之流
也夫其先人敦學力行而其後乃欲以辭賦稱豈
不殆哉于是與族子璧謀再鐫之以正舊學而去
年龍翁王夫子見之謂尤有裨於天下里人汪吳
子并深贊焉乃遂以戊午三月朔刻於寒松草閣
閣即先公讀書故址也十六世孫景鳳記事
是集族舊有刻今湮毁幾無傳者將二百年戊午
之春與族叔景鳳謀再刻之蓋將因是以紹前芳
非徒刻書爾也刻成族長老皆曰海陽理學實自
先公始乃其後有程金陳趙然四賢書今與日月
並而先公顧冺沒焉則是刻固不可緩矣或曰四
賢書遺後者良多而又有刻本故人得誦之先生
書既少而又鮮刻本人罕得見是以無所聞嗚呼
茲吾子孫之罪也夫先祖有善而不知不明也知
而不傳不仁也吾安得不傳吾先祖之美以自䧟
不仁之罪哉是集刻分三卷共四十一板十七世
孫璧識
附錄
送族姪以元還家序詹體仁
海寕詹子以元予宗姪也以抗疏朝廷言不合世落職
而歸予送之江上藉仁者之號而送之以言曰小人阿
諛苟容故每每與世合君子剛毅自持故每每與世不
合孔子曰歲寒然後知松栢之後彫也又曰不容然後
見君子以此見吾人不合於時誠不足為輕重矣以元
以孤介之資強毅之操不畏斧鉞挺然舉邪正顯言於
朝而略不為避諱此其勇何可當也則其為時擯斥宜
矣然則以元所謂松栢所謂君子非乎嗚呼使在朝而
皆君子則去者未必賢使在朝而未必皆君子則去者
賢與否不言可知矣以元抱道積德固素養於平時然
使能因是益勵初志不為挫屈邪正之說雖不得行於
時而必行於吾心使吾心曉然不紊于以去邪從正則
所謂後彫者於此益見君子之學成其終而天地間至
貴在我矣又何必冠冕趨朝而後為道行為榮顯哉是
為序
答以元書前人
去冬着令郎來僕適在莆中後過建陽始得與相見叩
其所藴亦頗能記書但恐志意不定為他岐所惑耳使
以元能教以養心之法不使放誕他日必能繼家學不
墜家聲也來寄諸作皆深見道體探極淵微足見心得
之學非區區口耳者所能到也然孔子教顔子則先博
以文後約以禮可見約禮固為要而博文之功亦不可
後所謂博文者非徒記誦經書歷覽子史之謂博也如
博問於師博辨於友皆是博也如孔子問禮問官訪樂
學琴亦皆博也以元其肯下以予言為是乎所教詩俱
好但詠水詩云千江有水千江清清清到底總無形野
人見清不見水却道無水亦無清僕竊疑之以元深思
當自見也且為學固貴心得而博學之功尤不可後使
以元更能先以宏博而後會以吾心則孔孟正脉不外
是矣僕老鈍無知者管見如此故妄與以元言之惟以
元努力自強永為斯文作主幸甚所惠糖糕及鞋已收
訖貧中乏物聊具粗葛一疋答貺惟以元其無棄也餘
不宣
寄以元書前人
不見以元又二年矣近觀所與直卿書足見邇來學問
大進吾道有人如僕潦倒何足言也聞楊(闕)與以元書
深論德性之說頗明而盡不知可能寄我一觀否貴鄉
吳邕州為人亦頗剛毅有執聞以元以其赴韓氏之讌
絶不與通問接談此泥其小失而遺其大得也君子與
人當不應如是名為小人未必無善名為君子未能皆
是但觀其大可也如邕州為人使以元能與之交當必
有益自古及今亦未有孤陋寡聞而能成學者自古及
今亦未有非聖人而能事事盡善者以元端居不出不
求名譽於時其為狷介之行可矣如聞見之孤寡何邕
州為人海内名公皆與投交其人於見道之功雖未必
如以元之卓爾而其博聞多見則視以元殊過也願以
元舍其片短取其大長亟亟與之遊茲因貴里公受官
回聊叙衷曲於以元惟以元自愛自重幸甚
與王阮書(九江人)章節夫(臨川人)
領所惠書知執事越還清吉比時有方仲成者不知途
次與相見否近在浦城見有詹初者詹逹甫族人也在
徽州住其人始受縣尉頗有政聲後復薦入太學為學
錄以言事罷歸今聞入廬山執事宜往見之不能使之
來蓋其人踽涼不阿而足下官尊渠必不肯來見耳僕
與居四旬頗得其情其論道以心得為主不在多言其
作事以誠心為主不在人知性狷介操守甚定既不與
物競亦不屑屑與時輩往來此其所為雖未免有偏然
操持如是亦可敬也執事若能接引之日與之處必能
為吾道一助孔子言不得中行而與之必也狂狷乎執
事銳意於道此人誠不可略也吾人為學雖在自力然
朋友之功實不可少僕近時以得此人為幸故惓惓與
執事言之諒執事必能物色之矣所委松齋序遲兩月
方能脱稿容再呈上茲不備
䟦
以元先生時邪正紊亂極矣而先生乃有乞辨邪正一
疏而又推而本諸人君之心真所謂敢犯時諱而不顧
者也古君子所以困窮終身而不與時合者每每在此
先生既往而其嗣陽以先生所著翼學見示謂此乃得
之煨燼之餘者嗚呼使先生之書悉存於世其為後學
之利不益溥哉雖然其書雖少而道則大其詞雖近而
旨則遠究其淵源深得程朱之秘旨而引而不發者也
學者究心於此而能有以知其遠且大焉則於道也亦
庶幾矣後學饒魯識
跋
以元先生作冷官七年而乞辨邪正一疏又與時貴不
協遂罷而歸信乎正道之難行也然先生之書雖不得
行於當時而是書之存猶足以傳萬世然則孰謂先生
之道為不行哉李士英識
學錄詹先生集後語
余幼讀論語學而篇人不知而不愠未知其難也及讀
中庸大易以遯世不見知而不悔唯聖者能之屢致難
詞始疑之今老矣求斯人之未見也乃惕然自省曰非
潛龍之確大過獨立其孰能與於斯若李延平先生其
庶乎休邑詹子時鳴寄先世宋學錄先生遺言一編屬
余序之余覽玩大意先生篤信紫陽夫子紫陽出延平
之門其私淑斯人乎先生為學錄時邪正紊亂極矣乃
上疏乞辨邪正亦可謂獨立不懼既罷而歸入廬山不
出能使當時尊官名士就見而信其不能招之使來非
潛龍確乎遯世無悶之儔與遯世不見知而不悔者依
乎中庸者也先生誠如章君所云狂狷人則亦孔聖之
所與其去中行不遠矣觀翼學諸篇多自得意其論朱
陸同異雖不分明指摘而權衡斟酌詞氣和平温然可
求也後來無所著見蓋不求人知其真學延平者乎今
其後人表章遺言固後人之賢亦先生精誠自當發見
不可泯泯也余於是益信學者但正學自立精誠自敦
而人之知不知非所與也時鳴諸君尚善繼述以繩祖
武則吾道不孤矣嘉靖庚申歲孟春望後學宛陵周怡
書
附手教
承委序先世高賢遺訓自揣不宜䙝凟先哲謹書數
言以見仰止之私若登之末簡不必也
後序
寒松閣集者邑流塘詹氏錄其先世宋國錄以元先生
論道之書也先生生朱陸二先生之後而能獨窺其際
深有見於顔曾傳道之遲速而謂二先生之天資造詣
實維似之故不以德性問學異其功不信耳而師心可
謂不勦于世俗之異同以自眩惑其心得者是故翼學
洞天命之原序經得聖人之旨書錄足以騐其通經獨
得之妙事錄足以考其居身御物之貞歌詠足以占其
逹性情問遺足以見其厚故舊是皆先生之學得於心
而形於言為其事而有其功者也嗚呼先生之言可以
訓矣說者謂其篤信朱子支離訓話而於聖人之道未
免有間蓋有疑于朱子致知格物之說也抑孰知先生
篤信朱子勉勉循循而獨得聖人之奥乎觀其詠月之
詩有曰天上一輪影萬輪一輪方是月明真只尋天上
一輪月水裏萬千何足論于此可以見先生之所藴而
篤信朱子卒以窺聖人心法之精也然則所謂物者果
何物耶所謂格物者果格忠之物格孝之物為盡得一
貫之旨耶嗚呼先生之言可以訓矣雖然孔孟沒而微
言絶異端起而大義乖歷千餘年不有濓洛關閩諸君
子出而纘承其後堯舜精一執中之傳幾淪沒而不白
又何有於後儒之紛紛也詹氏夙稱多賢乃今文學彬
彬郁郁操翰躭藻獨先事於脩先世之遺書以圖傳于
不朽可謂有志于本矣等而上之毋徒修先生之書惟
務修先生之行以不愧於先生以訓廸其子孫以無忘
于天下不尤善乎始先生構讀書閣于萬松之間以寒
松名閣今名其集亦曰寒松云嘉靖戊午三月既望鄉
後學還吾汪以湘譔
學錄詹先生翼學跋
傳曰士志于功名者富貴不足以累其心志於道德者
功名不足以累其心富貴鄙人也功名之士古今亦不
多得矧可博望於道德乎嘉靖丙辰儀習易山中詹子
時鳴偕焉暨秋出其先宋學錄先生翼學一冊示余乃
敬復三誦始知先生抱道德以自重日惟以逹性命窮
天人為心故發之詩章談論皆鑿鑿乎道德之奥雖其
不欲以此求衒於當時而竟不可韜之於數百載之後
信道在天地間未嘗亡要惟顯晦自有時爾然則先生
其古今道德之人乎於戲以先生抱道德乃亦至於今
始聞以新安居山谷中乃復有先生至今隱而未聞則
英賢雋傑以羽翼聖經扶持世道為事者其伏無盡殆
不獨陳倪趙金諸人已也先生視功名何富貴何予也
雖未能逹觀今古處故土而得先生若此則非莫為之
前矣謂世無好人信非君子之言也已里晚學生吳欽
儀謹跋
書詹國錄先生集後
予友詹子時鳴刻其先國錄公集成予得而讀之歎曰
懿哉理學之淵微也其經學之緒論乎新安自紫陽倡
明道脉而胡陳倪趙相繼林立遂為東南文獻稱首未
始聞有先生也微斯集則先生或幾乎晦矣今其集中
探研道玅則根極本原品藻經疑則直陳指要隨事日
錄則體騐益親適興詩篇則性靈攸發其諸閎中肆外
流於既溢者乎非深造有得者蓋莫之或能也紫陽之
紹響非先生其誰與時鳴以遺帙散失先德冺蔑是懼
校而刻之使後學知新安之有先生者時鳴之力也誦
法躬行觀者烏容已於興起哉詹故多英雋望於邑中
地以流塘名者實自先生始也時鳴穎質竒志方嚮於
用而乃汲汲於表揚先世之遺文則其賢固可識矣嘉
靖戊午秋七月朔鄉後學吳景明識于文江草堂
寒松閣集卷三
