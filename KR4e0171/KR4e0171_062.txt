升菴集卷六十二明楊慎撰
王字
古篆三畫均為玉二畫近上為王王加二曲於旁為□
音栗治玉之工周禮玉人是也吕氏春秋有公玉姓漢
公玉帶其後也自篆改為隸後人皆不識玉字矣
檮音稠
史記上有檮蓍下有伏龜徐廣云檮音稠左傳八元八
凱有檮戭漢書藝文志有公檮生師古曰檮直由切其
字从木霍去病傳有檮余山獨孟子檮杌之檮今音濤
蓋因陸德明九經釋音而誤也左傳杜預注曰檮杌凶
頑無儔匹也以此證之則檮杌亦當音稠
筆陣圖
筆陣圖乃羊欣作李後主續之今陜西刻石李後主書
也以為羲之誤矣
夠字
廣雅曰夠多也音遘今人謂多曰夠少曰不夠是也文
選魏都賦繁富夥夠不可單究五臣注誤音作平聲不
知夠究本文自協韻也
驚帆
曹真有名駃號驚帆言馳驟如風帆也俗遂制颿字音
義與帆同然亦贅矣
羲之古字
羲之諸帖多用古字古山嶺之嶺但作領漢書梅領隃
領是也蘭亭帖崇山峻領實述用之唐褚遂良加山作
嶺贅也又書岷嶺作汶領初月帖淡悶干嘔淡古淡液
之淡干古干濕之干今以淡作痰干作乾非也
善字訓多
古書善字訓多毛詩女子善懷前漢志岸善崩後漢記
蠶麥善收晉春秋陸雲善笑皆訓多也
石刻
字書於碑碣比之簡牘已難得刻手精尤為難古刻之
存于今者岣嶁山禹碑是夏時刻工所成石鼓為周刻
夏承碑雅州高孝廉碑夹江縣酒官碑新都縣王稚子
石闕皆漢刻然皆篆籀八分筆畫齊勻無綰牽折搭不
見其難且工晉王獻之保母帖自書上甎晉工刻之宋
潛溪評以為勝蘭亭盖刻工之妍也唐顔魯公書碑令
家僮刻之恐俗工失其筆意至李北海手自刻之者數
碑碑中書黃仙鶴刻或云伏靈芝刻或云元省已刻皆
公自刻而詭撰此名也元趙子昂書得茅紹之刻手精
毫髮不失紹之在江南以此技致富晩有會稽李璋者
出自云勝紹之紹之試令刻之于字下一磔一運而就
紹之乃服絶藝信亦自有人哉
石鼓文(此條與前古書俗語大小篆二條可互考訂)
石鼓文韋應物以為周宣王臣史籀作韓退之蘇子瞻
皆以為然而後人或以為後周宇文時所刻則疑之卑
之甚矣予按宣王之世去古未遠所用皆科斗籀文今
觀說文所載籀文與今石鼓文不同石鼓乃類小篆可
疑一也觀孔子篆比干墓及吳季札墓尚是科斗則宣
王時豈有小篆乎又按南史㐮陽人伐古冡得玉鏡竹
簡古書江淹以科斗字推之知為宣王時物則宣王時
用科斗書可知矣鞏豐云岐本周地平王東遷以賜秦
㐮公矣自此岐地屬秦秦人好田獵是詩之作其在獻
公之前㐮公之後乎地秦地也字秦字也其為秦物可
知此說有理予竊信之書之以俟知者
鴻篆
謝莊詩義標鴻篆宋詔嘉篆缺文皆謂書也王融詩金
縢開碧篆又云彩標紫毫華垂丹篆文人用往篆皆同
南史青箱起燄素篆從風言焚書也
夢英篆
夢英好篆書而無古法其自敘云落筆無滯縱横得宜
大者縮其勢而漏其白小者均其勢而伸其畫此正其
病處而居之不疑所以不可救藥沉疴入髄矣夢英篆
傳於今者有篆書偏傍亦不工緻郭忠恕答之書云見
寄偏傍五百三十九字按說文字源惟有五百四十部
了字合收在子部今目錄妄有更改又集解中誤收去
部在注中今檢點偏傍少晶惢至龜弦五字故知林氏
虚誕誤於後進小說見宜焚之忠恕所稱林氏者林罕
夢英偏傍全依林罕小說而忠恕謂小說宜焚深不足
於彼也書末云何人知之英公知之正謂其不知耳
大小篆
再考贊皇山中吉日癸巳字乃周穆王書其時代遠在
宣王之前然贊皇山石刻乃是小篆而宣王石鼓卻是
古文籀書此又大篆小篆並用之明證也
湛涔同字
論衡云旱火變也湛水異也又引天官書正月朝占四
方之風風從南方来者旱從北方来者湛又曰一湛一
旱時氣也又曰日月之行出入三道出北則湛出南則
旱淮南子旱雲烟火涔雲波水又曰國有九年之蓄雖
涔旱災害之殃民莫窮困流離也又曰涔水不能生魚
鼈涔水行潦也湛涔音義同皆古字借用
泊薄同字
老子道德經薄作泊王充論衡酒之泊厚同一麴蘖人
之善惡同一元氣又曰人生於隂陽有渥有泊玉生于
石有純有駮泊薄同一字也
喻歈同字
喻歈二字並有平去二音說文引相如凡將篇淮南嗙
喻蓋曲名也與吳歈巴歈同其字或從口或從欠亦猶
歎之與嘆嘯之與歗唉之與欸也
彏彍同字
唐府兵變為彍騎彍彀弓弩也字又作彏尸子曰鴻鵠
在上杆弓彏弩待之若發若否問二五弗知非二五難
記也欲鴻之心切也
&KR1205;極同義
爾雅&KR1205;音劇郭璞曰疲極也相如子虚賦徼&KR1205;受詘說
文&KR1205;勞也燕人謂勞曰極字一作&KR1205;俗又作&KR1224;皆筆勢
小變耳别作&KR2117;方言引春秋外傳余病&KR2117;矣又作&KR2468;音
義並同晉人但用極世說新語顧和謁王導導小極對
之疲睡商芸小說載明帝問沐啟云沐伏久勞極不審
尊體何如帝答之曰去垢甚佳身不極也後讀神農本
草云勞極洒洒注極&KR1205;倦也則極字反古於&KR1205;&KR2117;諸字
晉人所用當是從本草未可以為俗書也
草書百韻歌
草書百韻歌乃宋人編成以示初學者託名于羲之近
有一庸中書取以刻石而一鉅公序之信以為然有自
京師来滇持以問余曰此羲之草韻也余戲之曰字莫
高於羲之得羲之自作草書百韻歌竒矣又如詩莫高
於杜子美子美有詩學大成經書出於孔子孔子有四
書活套若求得二書與此為三絶矣其人愕然曰孔子
豈有四書活套乎余曰孔子既無四書活套羲之豈有
草書百韻乎其人始悟信乎偽物易售信貨難市也
荆公字說
王荆公好解字說而不本說文妄自杜撰劉貢父曰易
之觀卦即是老鸛詩之小雅即是老鴉荆公不覺欣然
久乃悟其戲又問東坡鳩字何以從九東坡曰鳲鳩在
桑其子七兮連娘帶爺恰是九个又自言波者水之皮
坡公笑曰然則滑是水之骨也
文字
王嬰古今通論(見意林)云倉頡造書形立謂之文聲具謂
之字許叔重云獨體為文合體為字李登云物相雜故
曰文文相滋故曰字
十字平音
唐詩三十六所春宫殿一一香風透管絃又綠波東西
南北水紅闌三百九十橋又春城三百九十橋夹岸朱
樓隔柳條又煩君一日殷勤意示我十年感遇詩陳郁
云十音當為諶也謂之長安語音律詩不如此則不叶
矣
潭帖
東坡䟦潭帖云希白作字自有江左風味故長沙法帖
比淳化為勝世俗不察爭訪閣本誤矣乃知潭帖勝淳
化多矣希白錢易也
李白帖
眉州象耳山有李白留題云夜来月下卧醒花影零亂
滿人襟袖疑如濯魄於冰壺也李白書今有石刻存
索靖二帖
宋太宗刻淳化帖命侍書王著擇取著于章草諸帖形
近篆籀者皆去之識者已笑其俗其所載索靖二帖脉
土處農姬業掌稷猶有古意及計来東言展有期則但
行草而已東書堂帖又去其前而存其後所謂至言不
出俗言勝耶孫過庭論書必傍通二篆俯貫八分包括
章草涵泳飛白嗚呼必如是而後為精藝也不然則刻
鵠圖龍竟慙真體得魚獲兔猶恡筌蹄未免凡近耳
備音賠
高歡立法盗私物十備五盜官物十備三後周詔侵盗
倉廩雖經赦免徵備如法備償補也音裴今作賠音義
同而賠字俗從備為古
皇象書帖
皇象曰欲見草漫漫落落宜得精毫菀筆委曲宛轉不
叛散者紙當得滑密不沾汚者墨又須多膠紺黝者如
逸預之餘手調適而心佳娛正可以小展(菀古軟字善書者始能用)
(軟筆也)
署書
署書始於蕭何其後梁鵠師宜官魏時北宮咸是鵠書
南宫既建韋誕以古篆書之元魏遷洛始令中書舍人
沈含馨以隸書書之景明正始之年又勑符節令江式
以大篆易之
擘窠書
墨池編論字體有擘窠書今書家不解其義按顔眞卿
集有云點畫稍細恐不堪久臣今謹據石擘窠大書王
憚玉堂嘉話云東坡洗玉池銘擘窠大字極佳又云韓
魏公書杜少陵畫體詩擘窠大字此法宋人多用之惡
札之祖也
王右軍書
唐李嗣真論右軍書不同往往多變格難儔其書樂毅
論太史箴其體正直有忠臣烈士之象告誓文曹娥碑
其容憔悴有孝子順孫之象逍遥篇孤鴈賦有抱素拔
俗之象皆見義以成字非得以獨妍也嗣真所舉諸字
之目蓋皆右軍得意之筆然傳於石刻亦鮮矣太史箴
書譜尚有其目逍遥篇孤鴈賦並其目亦不知則右軍
之書盖泰山一毫芒存于世爾
古書俗書
水經注載齊地掘得古塜棺前和有八分書驗文乃太
公三世孫胡公之墓以此知八分書不始於秦矣余又
按莊子云丁字有尾李頥注云丁字書寫皆作右波故
曰有尾此又一證也予又嘗考之不止八分不始於秦
小篆亦不始於李斯自五帝以来有之矣書契既作字
體悉具科斗古文大篆小篆各有所用如禹刻岣嶁碑
則用科斗宣王刻石鼓則用籀書如今之傳世文字也
至於用之民庶媒妁婚姻之約市井交易之券則從簡
易止用小篆何以知其然也唐人錢譜載太昊氏金尊
盧氏幣其文具存與今小篆不殊余昔在京得太公九
府圜錢近在滇得黃帝布刀其文悉是小篆乃知小篆
與大篆同出並用决不始於秦也如今人楷書亦有數
體有古字楷書有今字楷書又有一種省訛俗書同一
時也文人竒士多用古字官府文移通用今字吏胥下
流市井米鹽帳簿則用省訛俗字如錢作□聖作圣盡
作尽是也由是例之推千萬世以上隆古之極未必悉
用科斗推千萬世以下世變之極未必悉用俗書也詳
著愚見以俟明哲
張飛書
涪陵有張飛刁斗其銘文字甚工飛所書也張士環詩
云天下英雄只豫州阿瞞不共戴天仇山河割據三分
國宇宙威名丈八矛江上祠堂嚴劍珮人間刁斗見銀
鉤空餘諸葛秦州表左袒何人復為劉
范文正書
宋蘇才翁筆法妙天下不肯下一世人惟稱范文正公
書與樂毅論同法黃山谷謂才翁傲睨萬物衆人皆側
目而文正公待之甚厚故才翁評書少曲董狐之筆耳
山谷此評似非君子之言文正公字法實入書家之品
才翁非佞語也王荆公字本無所解評者謂其作字似
忙世間那得許多忙乎而山谷阿私所好謂荆公字法
出於楊虚白又謂金陵定林寺壁有荆公書數百字惜
未見賞音者何荆公字在當時無一人賞音而山谷獨
稱之耶才翁曲筆於范文正公不猶愈於山谷獻䛕於
王安石乎
東坡書
王初寮履道評東坡書者衆矣劍拔弩張驥奔猊抉則
不能無至于尺牘狎書姿態横生不矜而妍不束而莊
不軼而豪蕭散容與霏霏如零春之雨森疎掩斂熠熠
如從月之星紆徐婉轉纚纚如抽繭之絲恐學者所未
到也
朱文公學曹操書
朱文公書人皆謂出於曹操操書傳世絶少惟賀揵表
元時尚有本文公所學必此劉恭父學顔魯公鹿脯帖
文公以時代久近誚之劉云我所學者唐之忠臣公所
學者漢之簒賊耳此又見文公之書出於操無疑也
抱朴子論書
吳之善書者則有皇象劉纂岑伯龍朱季平皆一代之
絶手中州則有鍾元常胡孔明張芝索靖各一邦之妙
藝並用古體皆足周事飄乎若起鴻之乘勁風騰鱗之
躡驚雲
袁裒論書
袁裒云右軍用筆内擫而收斂故森嚴而有法大令用
筆外拓而開擴故散朗而多姿
張有論六書
張謙中復古編謂象形者文之純肇於此指事者文之
加滋於此會意者字之純廣於此諧聲者字之加備於
此假借者因其聲借其義轉注者轉其聲注其義文字
之變化無窮矣
郝經論書
郝陵川論書云太嚴則傷意太放則傷法又云心正則
氣定氣定則腕活腕活則筆端筆端則墨注墨注則神
凝神凝則象滋無意而皆意不法而皆法皆名言也凡
元人評書畫皆精當遠勝宋人
山谷論草書
山谷一帖云少時喜作草書初不師承古人但管中窺
豹稍稍推類為之方事急時便以意成久之或不自識
也余謂山谷豈杜撰者蓋自掊擊以教人耳
袁昂書評
袁昂書評一卷余在京邸有之四六極工今散失無存
其警句如上谷之翮未覩鴻蹤曇&KR1619;之鵝空傳贋本上
句王次仲變為大鳥入火翮山事下句王右軍籠鵝事
曇&KR1619;山隂道士所居村名四六必如此切對方為工妙
又云中郎運帚之妙爽爽入神師宜懸帳之竒翩翩自
逝
猗儺旖旎
楚辭紛旖旎乎都房王逸注引詩曰旖旎其華今詩作
猗儺司馬相如賦又旖旎以招搖揚雄賦旟旐郅偈之
旖旎王褒洞蕭賦形旖旎以順推其用字皆自詩楚辭
来當依詩音作猗儺特古今字形有異耳今以猗儺為
平音旖旎作仄音誤矣
□胥
文選七發弭節五子之山通厲骨母之場骨當作胥史
記吳王殺子胥投之於江吳人立祠江上因名胥母山
古字胥作□其字似骨其誤宜也今雖善書者亦不知
□之為胥也
苛藐藎
苛小草也今但知為苛刻之苛藐紫草也今但知為藐
然之藐藎染草也今但知為忠藎之藎
大字古音
大字古音戴音垜而無一駕切者惟今音有之今之韻
書二十二禡亦不收大字豈以為非古音乎予考淮南
子宋康王世有雀生鸇占曰小而生大必霸天下以大
叶下古亦有一駕切之音矣惜乎作韻書者之不考也
予作古音略古音餘二書於字之形聲多所發明而刊
補前人者有一得之愚必有後世子雲知之耳
渴筆
唐徐浩書張九齡司徒告身多渴筆渴筆枯無墨也在
書家為難
重違
孔叢子載孔子高謂平原君曰重違公子盛旨漢書孔
光傳重違大臣正議東坡晁錯論又重違其意重難也
言難違其意而勉從之也近世不達此語以重為重大
之重失之矣
虞娛同
易憂虞之象也虞與憂對盖言樂也孟子驩虞如也魏
相傳君安虞而民和睦匡衡傳未有游虞弋射之宴字
又作豫易曰豫樂也孟子一游一豫揚雄傳反五帝之
虞注虞與豫同或借作譽左氏傳季氏有嘉樹韓宣子
譽之服虔注豫譽同游其下也
查字考
說文查浮木也今作槎非槎音詫邪斫也國語山不槎
蘖是也今世混用莫知其非略証數條於此王子年拾
遺紀堯時巨查浮西海上十二年一周天名貫月查一
曰挂星查道藏歌詩扶桑不為查王勃詩澁路擁崩查
又送行序云夜查之客猶對仙家坐菊之賓尚臨清賞
駱賓王有浮查詩劉道友有浮查硯賦水經注臨海江
邊有查浦字並作查至唐人猶然任希古詩泛查分寫
漢孟浩然詩試垂竹竿釣果得查頭鯿又云土風無縞
紵鄉味有查頭又云橋崩卧查擁路險垂藤接皆用正
字不從俗體此公匪惟詩律妙字學亦超矣杜工部詩
查上覓張騫又滄海有靈查惟七言絶空愛槎頭縮項
鯿七言律奉使虚随八月槎古體近體不應用字頓殊
蓋七言絶與律乃俗夫競玩遂肆筆妄改古體則視為
冷局俗目不擊幸存舊文耳
鋄瓖
鋄音減以鏤金飾馬首又曰鐵質金文曰鋄也西京賦
金鋄鏤錫馬融廣成頌金鋄玉瓖詩云鉤膺鏤錫國語
曰懷纓挟瓖皆指此今名馬鞍曰鋄銀事件當用此鋄
字或作鑁非(佛說况有莎怛鍐之誤也書罕用此)婦飾曰瓖嵌生活當用
此瓖字俗作厢非
羨衍
史記封禪書注山陂曰衍周禮注下平曰衍左傳地名
有昌衍瓜衍戰國策地名有卷衍滿衍水經注有杜衍
漢書有鄜衍又水溢曰衍素問泉湧河衍鱗見于陸或
體作羨漢溝洫志河災之羨溢中國也尤甚易需于沙
羨在中也地理志有沙羨而音作夷盖方言耳文之溢
辭曰羨文璧之溢瑑曰璧羡義亦取此又封禪書沕潏
曼羨曼羡即曼衍也因閱韻會衍字不引証未詳因疏
記之
音辭
顔之推音辭篇略云九州之人言語不同自春秋標齊
言之傳離騷有楚詞之經蓋其較明之初也南方水土
和柔其音清舉而切詣其失在浮淺北方山川深厚其
音沉濁而訛鈍其得在質直然冠冕君子南方為優閭
里小人北方為愈此其大較也若易服而與之談南方
士庶數言可辨隔垣而聽其語北方朝野終日難分盖
南染吳越北雜燕代皆有深弊不可具論其繆又曰焉
字鳥名或云語詞葛洪要用字苑始分其别若訓為何
訓為安當音於愆反(音鳶)於焉逍遥於焉嘉客焉用佞焉
使不及是也若送句及助辭當音矣愆反(音煙)故稱龍焉
故稱血焉有民人焉有社稷焉託始焉爾晉鄭焉依是
也
瑟居
梁武帝詩瑟居超七净瑟與索同蕭索字一作蕭瑟則
索居亦得作瑟居也蓋瑟索皆借用字正字作槭
張禺山戲語
張禺山晚年好縱筆作草書不師法帖而殊自珍詫嘗
自書一紙寄余且戲書其後曰野花豔目不必牡丹村
酒酣人何須蟻綠太白詩云越女濯素足行人解金装
漸近自然何必金蓮玉弓乎亦可謂善謔矣
升菴集卷六十二
