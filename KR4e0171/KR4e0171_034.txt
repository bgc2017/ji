升菴集卷三十四明楊慎撰
七言絶句
王子淵祠
瑋曄靈芝發秀翹子淵摛藻掞天朝漢皇不賞賢臣頌
只教宫人詠洞簫
徐及泉相送至斜堰河(二首)
滇隅流落鬢成絲為憶家林惱夢思沃野喜看平似掌
春郊載酒正花時
又
長溝流水引都江斷岸危橋窄石矼並馬不知村路遠
更穿斜堰渡驚瀧
菜子花
菜子花如黃金色想見蘭膏春盎碧貧女梳頭水當油
那知襟解聞薌澤
秋夕稍凉坐蕊珠樓即景
凉牖方開一幅天疎星點綴冷金箋嗈鳴鴈過横斜字
寫出秋聲賦一篇
水仙花四絶
淩波微步洛川傍合與江梅競晩芳不見當年林處士
西湖配食水仙王
又
金盞銀臺映綠樽清香况復賽蘭蓀秖應岩桂為朋輩
未許山礬作弟昆
又
瑶池阿母惜幽芳青鳥東來未許將小玉雙成都睡去
一枝傳自叚安香
又
乘鯉琴高採掇新蔚藍天上少紅塵黃姑渚畔湔裙水
不是人間妬婦津
百日紅
李徑桃蹊與杏叢春來二十四番風朝開暮落渾堪惜
何似雕闌百日紅
喜浮橋成
臘尾江頭綻早梅浮梁銀漢亘昭回不須桂楫迎桃葉
步步金蓮夜夜來
月夕見美人過浮橋
鴈齒螭頭影動搖金波玉鏡夜迢迢忽逢羅韈輕盈步
疑是鮫人出賣綃
丁巳五月五大熱追凉江山平遠樓(二首)
平遠江山四望開䬃然風至似蘭臺披襟便覺凉如洗
一任城頭暝色催
又
䬃然風至似蘭臺此地那容熱客來姑射風姿冰雪妬
班姬團扇漫多才
丁巳元宵韓炅菴送燈
多病新春減醉狂元宵作劇懶逢場華燈珍重勞相贈
繡佛前頭禮定光
滇海曲(十二首)
梁王閣榭水中央烏鵲雙星帶五潢跨海虹橋三十里
廣寒宮殿夜飄香
又
碧鷄金馬古梁州銅柱銕橋天際頭試問平滇功第一
逢人惟說潁川侯
又
化城樓閣壯人寰澤國封疆鎮兩關雲氣開成銀色界
天工斵出點蒼山
又
葉榆巨浸環三島益部雄都控百蠻神禹導河雙洱水
武侯征路七星關
又
沙金海貝出西荒桃竹橦華貢上方香象渡河來佛子
白狼槃木拜夷王
又
碉房草閣瞰夷庭側島懸崖控絶陘雞足已窮章亥步
鷲頭空入梵王經
又
孤戍平沙望大荒邊愁海思入滄茫帝鄉東北仙雲隔
僰道西南媚景長
又
昆明池水三百里汀花海藻十洲連使者乘槎曾不到
空勞武帝御樓船
又
湖蕩魚蝦晨積場市橋燈火夜交光油䆫洞戸吳商肆
羅帕封頥僰婦籹
又
蘋香波暖泛雲津漁枻樵歌曲水濱天氣常如二三月
花枝不斷四時春
又
煑海鹺郎暝漉沙避風估客夜乘槎雪浮秔稻壓春酒
霞嚼㯽榔呼早茶
又
海濱龍市趁春畬江曲魚村弄晚霞孔雀行穿鸚鵡樹
錦鶯飛啄杜鵑花
白崖
雲開遠見彩雲州一片烟嵐烏外浮還見前年山下路
密蒙花發豔新秋
素馨花
金碧佳人堕馬妝鷓鴣林裏鬭芬芳穿花貫縷盤香雪
曾把風流惱陸郎(陸賈南中行紀云南中遊女以采絲貫素馨為飾事載南方草木狀貫花)
(繞髻今猶然)
光尊寺別張愈光
萬里炎荒萬里身銷魂何事别離頻光尊寺裏桃應笑
回首東風九度春
夢中作宮詞(丙申秋七月二十四日)
長信宮中夜未央班姬團扇畫秦王三更雲屋西風起
翠粲紅羅滿玉霜
粉團花
靚飾豐容膩玉肌輕風渥露錦屏幃釵頭懶戴應嫌重
留取餘香染夜衣
桐梓驛元夕
戴石孤峯古驛門青羌吹角報黃昏三家村里無燈火
千樹梅花作上元
蝴蝶戱真珠花
漆園仙夢到綃宮栩栩輕烟裊裊風九曲金針穿不得
瑶華光碎月明中
山茶花
綠葉紅英鬭雪開黃蜂粉蝶不曾來海邊珠樹無顔色
羞把瓊枝照玉臺
泛滇海歸感舊口占
談笑已無錢臥月風流不見李華仙漁村酒市經遊處
斜日寒林鎻暮烟
寄漢州太守劉仲粟(名琮吾師南峰侍郎諱文煥之子)
南峯桃李徧峨岷白髮門生今幾人東閣郎君今徤否
何時同醉鴈橋春
雨中漫興柬泓山中溪洱臯(四首)
風裊芭蕉羽扇斜雲峯苔壁對簷牙滿城連日黃梅雨
開遍金釵石斛花
又
簟紋如水帳如烟凉氣先秋到枕邊蚊脚蠅頭跡如掃
右軍贏得静佳眠
又
青山繞屋水周堂枕底潺湲夢裏凉階下濯纓憐孺子
吾廬應即是滄浪
又
雨聲蕭寺喜留賓窗竹簷花更可人莫道相如徒四壁
壺中猶有錦江春
夏夕
湘水魚鱗冷簟文博山蟲篆罷鑪薰開䆫對影延新月
坐愛金波洗火雲
戊申高嶢中秋風雨
人家一片海心浮彷彿樓臺似十洲不用梯雲取明月
水晶宫裏度中秋
題漁娃圖
碧玉聲沉眢井邊綠珠魂斷舞樓前風流畢竟輸漁父
醉擁漁娃盡日眠
竹枝詞(九首)
夔州府城白帝西家家樓閣層層梯冬雪下來不到地
春水生時與樹齊
日照峯頭紫霧開雪消江面綠波來魚復浦邊晒網去
麝香山上打柴回
江頭秋色換春風江上楓林青又紅下水上風來往慣
一年長在馬船中
最高峯頂有人家冬種蔓菁春采茶長笑江頭來往客
冷風寒雨宿天涯
青江白石女郎神門外往來祈賽頻風颭青旗香雨歇
山江花開瑶草春
紅粧女伴碧江濆蓪草花簮茜草裙西舍東隣同夜燭
吹笙打鼓賽朝雲
神女峯前江水深襄王此地幾沉吟萼花温玉朝朝態
翠壁丹楓夜夜心
上峽舟航風浪多送郎行去為郎歌白鹽紅錦多多載
危石高灘穏穏過
無義灘頭風浪收黃雲開處見黃牛白波一道青峯裏
聽盡猿聲是峽州(方云與劉禹錫異時同上)
升菴集卷三十四
