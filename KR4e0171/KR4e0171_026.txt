升菴集卷二十六明楊慎撰
七言律詩
僧鞋菊和顧箬溪韵
獅子床頭旦過鞵多羅樹下覺花開西風有脚垂垂發
東度無媒得得來挹露祗宜香界見行雲休入畫堂猜
石湖舊譜難收盡箬社新詩取次裁
詠荔枝
萍實楚江浮赤日桃花秦洞粲紅霞試將海内芳蕤數
敢並江陽荔子誇雲液留香凝重錦冰丸映肉捲輕紗
美人釵股雙雙綴肯擲潘郎滿鈿車
夏雨不絶柬張蜀望(張名峩)
南滇六月朱夏凉疊疊雲嵐浮曉光林花含笑遠天静
江草喚愁終日長闌風伏雨淹客路回谷深谿非我鄉
城隅隔手不相見車馬經過淋潦妨(王褒金馬碧雞頌回谷深谿非土之)
(鄉)
寄徐用先程以道(徐名文華)(程名啓充)
軒轅臺畔雪霜寒隂磧茫茫萬里寬夢繞盧龍明月易
書隨鴻鴈朔風難天涯好在崔亭伯海上終還管幼安
應念瘴鄉孤戍者自將形影弔衰殘
庚寅除夕王子推送桑落酒適𫝊希說葉道亨
同過守歲即事
桑落舊方傳陸海椒花新頌及滇春能消客底千金夜
頓有天涯兩玉人無家垂老同漂梗痛飲狂歌非隠淪
歲去年來真反手柳青頭白轉傷神
鄧川楊少參兩依莊(楊名南金)
名公妙年辭京華飄然歸來乘雲槎天上烏啼御史府
海邊龍卧神仙家東山老子興不盡南華真人生有涯
空餘蟠胸濟世策日對隣叟談桑麻
泛浪穹海子
峯頭才見一泓幽沙尾驚看四岸浮沅水羅文堪並色
嘉陵石黛迥添愁秦源欲問桃花渡楚望渾迷杜若州
亦有滄浪舊歌曲晩來乘興更扁舟
帝釋山
帝釋山頭雲滿谿東菴飛雨西菴泥碧潭照眼石鯨動
翠微當面林鸎啼濛濛香霧花層溼漠漠生煙樹點齊
傍險銀鞍應未怯玉壺清酒為君携
毛希曾園千葉梅(毛名沂)
今年朔氣凌炎暉雪後見梅千葉稀空谷倚竹翠袖薄
洞戶穿燈香霧微嬋娟莫待月初賞綽約即愁風乍飛
繁霜旅鬢不羞汝爛醉賓筵簮朵歸
臘朔後再向毛園醉梅
東閣早梅春已破南枝初月夜不遲羅浮仙人再入夢
揚州何郎仍賦詩留連錦席坐雲暖瀟洒玉樹臨風欹
嫣然正用啟粲齒䬃爾無勞嗟鬢絲
春興(八首)
遥岑樓上俯晴川萬里登臨絶塞邊碣石東浮三綘色
秀峯西合點蒼煙天涯遊子懸雙淚海畔孤臣謫九年
虚擬短衣隨李廣漢家無事勒燕然
又
昆明初日五華臺草長鶯啼花亂開探禹穴遊今已遂
弔湘纍賦未須哀巢雲獨鶴時時下傍水羣鷗日日來
散地幸容高枕卧清朝豈乏濟川才
又
諸葛提兵大渡津河流禹鑿迥如新彩雲城郭那無跡
黑水波濤亦有神象馬遠來銅柱貢犬羊不動銕橋塵
靈關在眼平於掌歲歲蒲桃苜蓿春
又
憶昔衣冠侍帝庭常陪鵷侣翥仙冥張騫銀漢通牛斗
方朔金門隠歲星鳷鵲吟詩宫月白鳳凰傳詔御煙青
夢回髣髴鈞天奏腸斷蕭條海角亭
又
帝里朝辭供奉班客程宵濟洞庭灣湘靈鼓瑟清泠外
鮫女鳴機縹緲間青草波光連夢澤蒼梧雲物隔疑山
故園亦有岷江水垂老生涯釣艇閒
又
平沙落日大荒西獨立蒼茫意轉迷蕙畹蘭臯愁晩對
竹垣花掖記春棲摧頽杜甫歌朱鳳憔悴王褒望碧雞
白首艱難隨去住青雲容易墜攀躋
又
白屋茅堂枕碧沙玄亭亦近子雲家浣花溪上花饒笑
濯錦江中錦勝霞遊女秉芳歌窈窕狂夫題竹醉横斜
悲來瘴海凋霜鬢愁聽山樓咽暮笳
又
天上風雲此際多山中日月竟如何爭傳鳴鳳巢阿閣
又見飛鴻出罻羅宣室鬼神思賈誼中原將帥用廉頗
難教遲暮從招隠擬把生涯學醉歌
謁二忠祠
學士文章懸日月尚書劒履上星辰九原松栢香臺夜
雙廟莓苔影坐春山鬼嘯歌搴薜荔海童奔走薦芳蘋
經過此地同揮淚況是江潭放遂臣
喜周木涇工部復至滇
吳門滇徼兩心期河艸江梅一歲時朗月肯教玄度共
碧雲知為惠休移好音起夜忘衰病喜氣先春廻暖姿
華頂温泉俱舊約似留仙賞待新詩
看花出郊村店小飲
異國平居野興深花邊立馬此登臨雲林未許成歸隠
塵世惟思學醉吟若下風流新蟻綠長安春色舊貂金
芳菲遲爾來何暮葉底流鶯正好音
寄文徵仲兼問訊姜夢賓
翰林供奉白頭時洗墨歸尋古劍池近得王家湖水帖
遥傳謝氏敬亭詩扇頭雲樹搖山翠障子烟花動海漪
頻過時川草堂否三游空結夢中期
賦得百花潭送人之楚
滄浪潭水照潭花無賴家家惱杜家不數潘安河内縣
堪留衛玠洛陽車晴煙翡翠蘭苕溼涼雨鴛鴦荇藻斜
五兩行穿巴峽樹百壺先泛楚江槎
廣都舟中寄謝狷齋
江波錦落寒潭清彩舟曉發芙蓉城中流帆影虹蜺卧
夾岸櫓聲鵝鸛鳴越裳白雉已入貢荒服碧雞猶遠征
祇憑一札隔歲逓未知雙劍何時并
思公子篇
三五二八豔嫦娥百萬十千酬笑歌羅帳浮雲開玉葉
鏡臺明月湛金波鬭雞曉向侯家出走馬宵從主第過
絶漠蘇卿竟誰問長沙賈傅奈君何
南溪舟中與劉承之話舊
晴江初月對佳人明燭深林慰苦辛征棹來帆成白首
鳴儔肅侶憶青春萬里關塞浮雲外咫尺滄浪積水濱
歌罷語闌還别去朔風寒雪倍傷神
泛舟浣花東阜狷齋同賦
風簷水檻含清暉月閏夏五暑氣微山中薜荔幽人帶
池上芰荷遊子衣雙魚六馬慣識曲青蛉白鷗皆忘機
揚雄玄閣不寂寞杜甫草堂天下稀
贈永寧白參戎
貴竹新疆古藺州分弓上將擁貔貅笙歌城郭天無夜
耒耜郊原歲有秋界首江清春洗馬海漫山翠晩當樓
銳頭勲業君家事四十登壇早拜侯
太華寺席上文似山詠郭舟屋(名文)湖勢欲浮
雙塔去山形如擁五華來之句愛其善狀景
物而惜其全篇未稱也屬余易其首尾
仙人掌上𣑽王臺雨霽秋清望眼開湖勢欲浮雙塔去
山形如擁五華來摩天鸛鶴窺明鏡呷浪魚龍引渡杯
金碧西南無此景為君扶病一徘徊
寄張風泉侍御(名渙定州人)
貴陽天馬遠行空元是蘭臺鮑氏騘未奉談犀恒北望
忽傳書鯉到南中龍筋舊識文成麗蠏爪爭看定武工
誰道停雲形影隔戍樓明月夢䰟通
題揚補之梅
逃禪老人揚補之南昌新籍西川移寂寞真稱子雲裔
清夷不為秦檜緇前身應是孤竹子後世但識梅花師
風霜搖落千林兀玉蕊瓊蕤何太竒(補之子雲之後字从才不从木)
寄袁子變(名恒)
半豹才名真自許元龍豪氣更誰降堂前劍客呈鵶九
屏後琴姬擁鳳雙貰酒十千傾玉瀣呼盧百萬倒銀釭
舉頭望月沉珠浦携手何時濯錦江
以忠州雲根筆贈韓炅菴
射虎當年舊將家賸將筆陣綰龍蛇停雲閣上紅塵隔
題竹林中翠袖斜燕寢清香盤紫霧鼠鬚玄點竄青霞
幾行循墨千衝折何必班超萬里沙
嘉州江上邂逅李蟠峯天使即事
皇華原隰素絲行仙里庭闈綵服明家慶國哀同盡節
望雲就日總含情留連結桂橈相倚邂逅班荆盖共傾
抱病江天淹戍客煩君傳語碧雞城
送曹侍御時信
成旅候明辭禁掖揚舲千里下蓬萊東坡渺杳通南國
瓊樹風流映栢臺句曲天邊鄉信近石頭城畔暮潮回
遥憐避馬棲烏地好稱郎潜吏隠才
至前二日朝天宫習儀
緋袍玉珮過長安紫府珠庭引百官一代威儀非漢蕝
三成氣象是周壇城頭暝色籠輕霧樹杪新陽破早寒
聞道宫衣添一線恩光請向衮龍看
升菴集卷二十六
