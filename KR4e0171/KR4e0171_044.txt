升菴集卷四十四明楊慎撰
周禮注
干寶周禮注曰言司者總其領(司會之屬)言師者訓其徒(甸師)
(之屬)言職者主其業(職内之屬)言衡者平其政(虞衡之屬)言掌者主
其事(掌合之屬)言氏者世其官(師氏之屬)言人者終其身(庖人之屬)不
氏不人權其材也(宫正膳夫内外饔飱之屬)
儀禮逸經
一統志載劉有年沅州人洪武中為監察御史永樂中
上儀禮逸經十有八篇若然則儀禮之亡者全矣不知
有年何從得之意者聖經在世如日月終不可掩耶然
當時廟堂諸公不聞有表章傳布之請今求之内閣亦
不見其書出非其時亦此書之不幸今之大言動笑漢
唐漢唐求逸書賞之以官購之以金焉有見此竒書而
付之漠然者乎噫
曲禮
曲者一偏一曲之謂中庸言致曲易大傳言曲成老子
云曲則全莊子云曲士不可以語於道易又言其言曲
而中指人言曰心曲衷曲地名曰韋曲杜曲皆同義曲
禮者言禮之小節雜事而非大體之全文也
周禮素問
程子曰必有關雎麟趾之意然後可以行周官之法度
朱子從而衍之曰須是自閨門衽席之微積之至薰蒸
洋溢無一民一物之不被其化然後周官法度可行丘
文莊曰如此竊恐天地混沌終無可行之日矣慎又觀
程子曰素問五運六氣須是堯舜時風雨調和隂陽燮
理始可用噫素問亦如周禮矣必待上有堯舜之化下
之人體實氣平如童子而後施劑焉則闔棺無用素問
之日矣所言何其迂哉
圜丘方澤
宋陳襄郊儀云祀必以冬至日者以陽復也故官用夾
鍾于震之宫以帝出乎震也而謂圜鍾者取其形以象
天也祭必以夏至日者以隂萌也故宫用林鍾於坤之
宫以萬物致養乎坤也而謂函鍾取其容以象地也
丹書
大戴禮武王踐阼三日召師尚父而問曰黃帝顓頊之
道存乎意亦不可得而見與師尚父曰在丹書其言曰
敬勝怠者吉怠勝敬者滅義勝欲者從欲勝義者凶注
不解丹書為何物按左傳襄公二十三年斐豹隸也著
於丹書注犯罪沒為官奴以丹書其罪近世魏律緣坐
沒配為工樂雜戶者皆用赤紙為籍其卷以鉛為軸此
亦古人丹書之遺法據此則丹書古人之法律書名也
蓋戒人之怠與欲而勉以敬義失敬義則入怠欲而隸
於刑矣然以法律之書而陳敬義之訓先王以道治天
下而不恃乎法其亦異乎鄭書晉鼎乎
月令
吕不韋月令自東風解凍至水澤腹堅後魏始入歷為
七十二侯其所載與夏小正淮南時則訓管子與汲冡
書互有出入朱文公作儀禮經傳解備引之予又見王
冰注素問亦引吕令七十二候與今世行吕氏春秋及
歷中所載不同如桃始華為小桃華雷乃發聲下有芍
藥榮田鼠化為鴽下有牡丹華王瓜生作赤箭生苦菜
秀作吳葵華麥秋至作小暑至半夏生下有木槿榮蟄
蟲坏戶下有景天華惟易通卦驗亦載節候而其書今
亡類書所引若條風至而楊柳津景風至而搏勞鳴蝦
蟇無聲凉風至而鶴鳴閶闔風至而蜻蛚吟日至而泉
躍泉躍即水泉動也可考古今節候之異因備錄於此
司馬法
周禮註引司馬法云昏鼔四通為大鼜夜半三通為晨
戒旦明三通為發昫又引司馬法云鼓聲不過閶拆聲
不過閬鐲聲不過闟漢書李廣傳引登車不式遭喪不
服振旅撫師以征不服率三軍之心同戰士之力故怒
形則千里悚威振則萬物伏是以名聲暴於夷貉威稜
憺乎鄰國文選注引聖人不貴咫尺之玉而重寸隂之
句史記注引血於鼙鼓神戎器也說文引一舉足曰跬
跬三尺兩舉足曰步步六尺又晨夜納鈀車今文皆無
知非全書也
三農
周禮天官以九職任萬民一曰三農生九榖鄭司農衆
曰三農平地農山農澤農也鄭玄曰三農原農隰農平
地農也司農之說未為不當而鄭玄必欲易之孔穎達
乃附會其說曰積石曰山鍾水曰澤不生九榖故鄭玄
不從之可謂康成之佞臣矣慎觀地官司徒掌葛掌以
時徵絺綌之材于山農徵草貢之材于澤農是山農澤
農周禮本有非鄭司農杜撰而鄭玄原農隰農何所本
乎大抵宋以前解經者專門守陋作左傳正義力附杜
預而巧排服虔劉歆作周禮疏者專取鄭玄而攻擊杜
子春與鄭興鄭衆宋以後則學者知有朱子而漢唐諸
儒皆廢雖朱子所尊之周及程張亦不知從矣是可歎
也
五祀
禮記月令冬祀行淮南時則訓冬祀井太玄數曰冬為
井白虎通曰春祭戶夏祭竈秋祭門冬祭井六月祭中
霤戶以羊竈以雉中霤以豚門以犬井以豕唐月令冬
祀井而不祀行愚按井即行也蓋行井間道也古者八
家同井由家而至井井有八道八家所行也故井之為
字有八口角井甃亦八角祭井即祭行也月令與時訓
互言之非有異也
質劑
周禮司市云以質劑結信而止訟鄭康成云長曰質短
曰劑若今下手書賈公彦云漢時下手書若今畫指劵
黃山谷云豈今細民棄妻手摹者乎不然則今婢劵不
能書者畫指節今江南田宅契亦用手摹也
月表
禮記云為朝夕必放于日月為朝夕者蓋立圭以測日
景立表以量月采日圭之法具于周禮月表世罕知漢
書李尋傳月者衆隂之表消息見伏百里為品千里立
表王僧虔詩所謂月表望青丘是也吳下田家以正月
八日夜立一竿於平地月初出有影即量之據其長短
移於水面就橋柱畫㾗記之梅雨水漲必到所記之處
蓋古之遺法管子云不明于則而欲出號令猶立朝夕
於運鈞之上運鈞泥工圓轉之器也
夜覺
周禮司寤氏主夜覺者疏云人之寐臥恒在寝人有夜
寐忽覺而漫出門者故謂之為夜覺也近正德庚辰寕
邸宸濠將亂南昌城中街巷軍民夜發夢顛或至江棹
船行數十里知為夢也而後返宸濠舉事次夜一軍皆
然宸濠亦自知不祥矣南昌人謂之陣亡發其事既異
其名又異史傳所未有也獨周官有之乃知聖人預防
而禁之恐行軍出師驚衆敗事其慮豈不遠哉
旦明
古文晨字作旦從日出地上一地也日出一上為旦日
入一下為百百古昏字也故旦明即辰明辰又借作神
也今隴蜀呼辰與神同音蓋古音也
量人
周禮量人書天下之涂數而藏之注謂支湊之遠近支
者支分湊者輻湊道途之分合也書而藏之如唐人國
照圖皇華四逹圖國朝之寰宇通衢也
昏禮曲顧
儀禮親迎御輪三周下車曲顧即詩所謂韓侯顧之是
也蓋正其始男先於女者禮體之嚴也止而說男下于
女者禮用之和也是所謂顧者禮也不然則是瞰囊装
之盛槖盼媵御之冶容矣
羣妃御見
鄭玄注周禮云羣妃御見之法月與后妃其象也卑者
宜先尊者宜後女御八十一人當九夕世婦二十七人
當三夕九嬪九人當一夕三夫人當一夕后當一夕亦
十五日而徧自望後反之此言何其迂且譎乎苟如此
則王后一月之間不過兩御于王當其朔與晦爾不知
小盡之月肯通融否是又奪三夫人之一夕矣王后當
夕之外三夫人一夕其餘皆九人一夕且聖王制禮本
以防淫黃老養生亦惟寡欲一人之身而一夕九合雖
金石之軀亦將亟銷而速泐矣况古者人君圜丘方澤
朝日夕月山川社稷禴祀烝嘗為禮至繁動輒三日齋
七日戒而可以無夕不御女乎是齊高緯金海陵之所
不為而謂聖世有此制乎鄭玄釋經往往難信如此
廬有五義
說文廬寄舍也秋冬去春夏居蓋古者一夫五畆之宅
二畆半在邑城中之奠居二畆半在田野外之寄居詩
云中田有廬是也周官凡國十里有廬則賓客寄舍也
三年之喪倚廬則門中之外室也北狄穹廬則逐水草
無定居之氊室也考工記秦無廬謂矛戟柄竹欑秘其
音轉作盧而字作廬云
澤草芒種
周禮澤草所生種之芒種注者不知其解王氏農書云
即江南之架田也架田一名葑田以木縛架為曲田繫
浮水面以葑泥附木架上葑即菰根也根最繁而善糾
結上著泥土刈去其蔓便可耕種江南淮南二處皆有
之東坡請開杭之西湖状謂水涸草生漸成葑田是也
其田隨水上下西東故南方有盗田然王氏謂葑田即
周禮之澤草芒種未有據猶切疑之後讀郭璞江賦云
播匪藝之芒種挺自然之嘉蔬賦江而云芒種嘉蔬又
曰匪藝又曰自然非葑田而何哉周禮之說因此可解
而李善五臣注江賦亦未及葑田之事也遂詳著之滇
南亦有葑田名曰海篺
僕射
朱文公語錄引禮云僕人師扶左射人師扶右即周官
太僕之職僕射之名蓋起於此以其朝夕近君後世承
誤以為宰相之號據此則射字音赦不當作夜音也
左个
禮記月令明堂左个北史李謐傳左个即寝之房也
按即今之捲篷
玉者猶玉
大戴禮論夏商之季失政而未亡其辭曰疆蔞未虧人
民未變鬼神未亡水土未氤糟者猶糟實者猶實玉者
猶玉血者猶血酒者猶酒注糟以喻惡實以喻善玉以
喻賢人言尚賢其賢血憂色也酒以喻樂言尚憂其可
憂而樂其可樂意者政雖已失未至大亂孟子所謂故
家遺俗流風善政猶有存者周禮疏云雖土崩而不瓦
解雖板蕩而不瓜分亦是此意但大戴禮之文竒之又
竒必老於文墨之處士也
須臾
儀禮聘禮速賓辭曰寡君有不腆之酒請吾子與寡君
須臾焉注須臾言不敢久古者樂不踰辰燕不移漏故
少頃之間皆稱須臾須待也左傳寡君須矣是也臾字
从申乙乙屈也如今人請客云恭俟屈降之義今之所
云俟屈古之所云須臾也解字必宜如此方暢本原
姑息
檀弓曰細人之愛人也以姑息注姑且也息休也其義
殊晦按尸子云紂棄黎老之言而用姑息之語注姑婦
女也息小兒也其義始明白合表出之
其日甲乙其日丙丁其日戊己其日庚辛其日壬
癸
禮月令春其日甲乙以日行東陸也夏其日丙丁以日
行南陸也秋其日庚辛以日行西陸也冬其日壬癸以
日行北陸也中央其日戊巳以土旺四季之下弦日行
黃道黃土屬也至夏季謂之正旺日行牽牛之所起牛
亦屬土此其義也
條狼氏
劉歆逢王莽之惡欲以威劫羣臣遂偽作周禮云誓大
夫曰鞭附于條狼氏夫刑不上大夫焉有周公制禮鞭
撻大夫者乎此稍知禮義之所不為而謂周公為之乎
歆其可勝誅乎
積竹
周禮注殳以積竹八觚建于兵車說文柲攢也毛詩竹
柲考工記秦無廬史棘矜注皆以積竹釋之徐鉉說文
注曰積竹謂削去白取其青處合之取其有力即今之
攢竹法也
屋誅
周禮秋官有屋誅之文鄭玄注曰夷三族也古者罪人
不孥豈有夷三族著之令典古者屋誅蓋漢人下蠶室
之類耳鄭玄瞀儒曲見誤天下而陷人主得罪名教大
矣
姦色
禮注紅南方之姦色紫北方之姦色五方皆有姦色蓋
正色之外雜互而成者曰姦色猶正聲之外繁手而淫
者曰姦聲也姦色即間色
浮筠
禮記言玉之德曰孚尹旁達古注孚尹者浮筠也言玉
之澤如竹膜之膩如女膚之滑也與今注不同元稹出
門行詠商人採玉事云求之果如言剖則浮筠膩騏騄
千里變鴛鴦七十二浮筠用古注義也古注今廢不用
故罕知之
明命鬼神以為黔首則(禮祭統)默首共飲食莫之知
也(内經)
李斯刻石頌秦曰黔首康定太史公因此語遂於秦紀
謂秦更民曰黔首朱子註孟子亦曰周言黎民猶秦言
黔首蓋因太史公之語也然祭統内經實先秦出黔首
之稱古矣恐不自秦始也
貍首
禮記天子之射以貍首為節注貍首詩篇名其辭亡按
大戴禮載其辭云今日太射四正具舉大夫君子凡以
庶士小大莫處御於君所以燕以射則燕則譽質參既
說執旌既載于侯既抗中獲既置弓既平張四侯既良
決拾有常既順乃讓乃揖乃讓乃躋其堂乃節其行既
志乃張射夫命射射者之聲御車之旌既獲卒莫若獲
寕侯為爾不朝於王所故亢而射汝強食食爾曾孫侯
氏百福由此觀之貍首之詩元未亡也
禮不妄說人不辭費
邵淵曰用器之為便而祭器之為貴䙝衣之為便而衮
冕之為貴哀欲其速而申之三年樂欲其不己而不得
終日此不妄說人之謂或貴於多而大或貴於高而文
庭實旅百之儀四海九州之薦此不辭費之謂舊說謂
不費於言辭豈經旨乎或云說讀如檀弓税人之税慎
曰顔路請車孔子不許不妄說人也舊館人喪孔子脱
驂不辭費也
前有車騎則載飛鴻
三代有車馬無車騎吉行則六馬四馬師行則元戎小
戎自晉公乘小駟始有騎至廢井田去車戰始有騎兵
然則此制亦秦法也
天子使其大夫為三監
吳幼清曰孟子言周公使管叔監殷殷書序亦言三監
及淮夷叛說三監者或以為武庚管叔蔡叔或以為管
叔蔡叔霍叔皆非也蓋武王分殷之故地為弼鄘衛三
國而使管叔蔡叔康叔君之管叔君弼蔡叔君鄘後因
叛而廢其國惟康叔之衛獨存故書言王啓監周官言
立其監皆謂諸侯之君非謂别以人而監侯國也
君子不以一日使其身儳焉如不終日
儳參差不齊之貌心無所檢束而紛離散亂遂至儳焉
錯出外既散亂而不整内亦拘廹故如不終日也慎按
儳焉如不終日即孟子所謂出入無時莫知其鄉也俛
焉日有孳孳可也儳焉如不終日不可也
水澤腹堅(月令十二月候)東風解凍(月令正月候)
七十二候終於水堅始於凍解皆水也一歲之運其可
知也始於水終於水天地一元之運其可知也故曰水
含太乙之中精五行之始也浮天而載地
文王之為世子(止)文王之為世子也教世子(止)
養世子不可不慎也衛孔悝之鼎銘曰(止)此衛
孔悝之鼎銘也子貢見師乙而問焉(止)子貢問
樂
古書傳例題標于篇首又結於篇終觀汲冡周書可見
賈誼治安策陳三表五餌其序三表三端末皆綴以一
表二字至韓退之柳宗元猶有此體六經中禮記為多
若文王世子篇首此曰文王之世子終之曰文王之為
世子也結之若曰文王之為世子其事如上文所云也
又始之教世子三字發其端終之曰養世子不可不慎
也總其義也衛孔悝鼎銘及子貢問樂皆同此義宋儒
不達妄為之解石梁王氏云文王為世子也七字衍文
教世子三字衍文金華邵氏云手舞足蹈樂之至於此
有非歌之所能盡者矣故終之以子貢問樂其言似眯
目而道黑白者異哉嗟乎不能達古文之文而能達古
文之義者鮮矣是以貴屬辭也
荔挺出(月令)
鄭玄云荔挺馬薤也(此說非也)易通卦驗玄圖曰荔挺不出
則其國多火災說文曰荔似蒲而小根可為刷蔡邕高
誘皆云荔以挺出然則鄭玄而以荔挺為名者亦誤之
甚矣
然則何以三年也曰加隆焉爾也焉使倍之故再
期也由九月以下何也曰焉使弗及也(三年間)
焉使倍之焉使弗及倒字法也若後人則云使倍之焉
使弗及也焉左氏傳云魯故之以今人則云以魯之故
也此古今文體之殊
鍾馗即終葵
考工記曰大圭首終葵注終葵椎也齊人名椎曰終葵
蓋言大圭之首似椎爾金石錄晉宋人名以終葵為名
其後訛為鍾馗俗畫一神像帖於門手執椎以擊鬼好
怪者便傅會說鍾馗能啖鬼畫士又作鍾馗元夕出遊
圖又作鍾馗嫁妹圖訛之又訛矣文人又戲作鍾馗傳
言鍾馗為開元進士明皇夢見命工畫之尤為無稽按
孫逖張說文集有謝賜鍾馗畫表先於開元久矣亦如
石敢當本急就章中虚擬人名本無其人也俗立石於
門書泰山石敢當文人亦作石敢當傳皆虚辭戲說也
昧者相傳久之便謂真有其人矣嗚呼不觀考工記不
知鍾馗之訛不觀急就章不知石敢當之誕亦考古之
一事也蘇易簡作文房四譜云虢州歲貢鍾馗二十
枚未知鍾馗得號之由也慎按硯以鍾馗名即考工記
終葵大圭之義蓋硯形如大圭爾蘇公豈不讀考工記
者蓋亦未之審思精考乎
水潦降不獻魚鼈
王充曰水潦降蛇蟲新化為魚鼈故不獻
鴻鴈四候
月令鴻鴈有四候鴻鴈之鳥木落南朔冰泮北徂知時
之鳥也然其行有先後八月鴻鴈來乃大鴈也鴈之父
母九月鴻鴈來賓小鴈也鴈之子也十二月鴈北鄉亦
大鴈鴈之父母正月候鴈北亦小鴈鴈之子也此說出
晉干寶宋人述之以為的論
伐蛟取鼉
月令伐蛟取鼉明龍不可觸蛟可伐也聖王之世禁䵷
去夭鳥大禹驅蛇龍周公驅虎豹犀象必自有法非以
人命僥倖者後世若荆佽飛澹臺滅明周處斬蛟事皆
見於史末世但謬為大言崇尚虚文而許真君之事反
取疑于拘拘者矣
蜃
雉入大水為蜃蜃即大蚌也墨子曰楚之明月生于蚌
蜃是也其胎謂之珠胎淮南子所謂珠胎與月盈虧又
曰月死而螺蚌焦是也又曰蚌聞雷聲則&KR0146;(音書縮也)又按
兵書云東海出氣如鼈渭水出氣如蜃蜃形似蛇而大
今寺門金剛風調雨潤手執劍者風也彈琵琶者調也
執傘者雨也手中如蛇者蜃也則與蚌蜃字同物異
古樂今樂
淮南子曰雅頌之聲皆本於情故君臣以睦父子以親
今取怨思之聲施之於管絃聞其音者不淫則悲淫則
亂男女之别悲則感怨思之氣豈所謂樂哉趙王遷房
陵思故鄉作為山水之謳聞者莫不隕涕荆軻西刺秦
王高漸離擊筑易水之上聞者莫不瞋目裂眥髮植穿
冠因以此聲入宗廟豈古之所謂樂哉阮嗣宗樂論曰
雅頌之音不講而妖淫之曲是尋故延年造新聲之歌
而漢武思靡曼之色桓帝聞楚琴悽愴傷心倚房而悲
慷慨長息曰善哉乎為琴若此一而足矣順帝上恭陵
過樊衢聞鳥鳴而悲泣下横流曰善哉鳥聲使左右吟
之曰使絲聲若是豈不樂哉是以悲為樂者也故墨子
之非樂也悲夫以哀為樂者胡亥躭哀不變故願為黔
首李斯隨哀不返故思逐狡兔嗚呼君子可不鑒之哉
按此所論甚正周子論今樂導欲增悲實本此言
陽樂隂樂
樂叶圖徵云日冬至成天文日夏至成地理作隂樂以
成天文作陽樂以成地理陽樂黃鍾隂樂蕤賓也
五音
樂緯動聲儀曰宫為君君者當寬大容衆故其聲弘以
舒其和清以柔動脾也商為臣臣者當發明君之號令
其聲散以明其和温以斷動肺也角為民民者當約儉
不奢僭差故其聲防以約其和清以靜動肝也徵為事
事者君子之功既當急就之其事當久流亡故其聲貶
以疾其和平以切動心也羽為物物者不齊委聚故其
聲散以虚其和斷以散動腎也又曰宫唱而商和是謂
善太平之樂角從宫是謂哀衰國之樂羽從宫往而不
返是謂悲亡國之樂也應相生應即為和不相生應則
為亂也
五音解
宋白曰合口通音謂之宫其音雄雄洪洪然開口叱聲
謂之商其音鏘鏘倉倉然張牙湧唇謂之角其音喔喔
確確然齒合唇開謂之徵其音倚倚□□然齒開唇聚
謂之羽其音詡詡吁吁然
鼓角
鼓三百三十三槌為一通鼓止角動吹十二聲為一疊
故唐詩有疊鼓鳴笳之句(出衛公兵法)
角制
今制吹角以為起於曹子建其說出於近世胡公儼集
中然不知其所引何書也按杜氏通典文獻通考陳氏
樂書引證極為博洽且精詳但引晉大司馬桓温屯中
堂夜吹角為司馬恬所彈又引陸機為大都督聞衆軍
警角謂孫極曰我聞此殊不如華亭鶴鳴衛公兵法吹
角十二聲為一疊並不及子建事三公博極羣書者豈
有遺耶角事果始自子建何諸書不言自胡公始發之
耶恐出臆說未可據耳
師開師曠
師開鼓琴以東方西方之聲而知室之朝夕師曠吹律
以南風北風之聲而知軍之勝敗藝之精也通乎天人
今之藝師有此乎(師開事見晏子)
京房沈重衍律
漢京房衍十二律為六十律有法滅執始之名梁沈重
又衍六十律為三百六十律有阿衡歸仁之目可謂續
鳬之脛畫蛇之足二子以之
玄女兵法
玄女兵法以授黃帝云制旌旗以象雲物鑄鉦饒以擬
雹聲&KR3021;鼓鼙以象雷霆鉦鐃今之銅鑼也
鼓刀中音
莊子說庖丁解牛處云奏刀騞然莫不中音中音者鼓
刀之音節合拍也刀聲亦合樂府之板眼俗諺所謂打
出个令兒來也乃知天地間物無非樂也賈人之鐸諧
黃鍾之律庖丁之刀中桑林之舞至於牧童之吹葉閨
婦之鳴砧無不比於音者樂何曾亡也哉
絲不如竹竹不如肉
晉孟嘉論樂云絲不如竹竹不如肉或問其故曰漸近
自然此語殊有鑒别古者登歌下管與清聲在上貴人
聲也謂之登歌匏竹在下謂之下管即是此意晉人清
曠高爽故其語意暗與古合
絲不如竹
馬融長笛賦云庖羲作琴神農造瑟女媧制簧暴辛為
塤重之和鐘叔之離磬或鑠金礱石華晥切錯丸梃彫
琢刻鏤鑽笮然後成器惟笛因其天姿不變其材蓋亦
簡易之義賢人之業也晉人絲不如竹之說本此禮記
曰登歌在上貴人聲也竹不如肉之聲本此然古人文
字數十言不盡而晉人以八字盡之宜為知言稱賞也
回颿撾
語林云王敦嘗坐武昌釣臺聞行船打鼓嗟稱其能俄
而一搥小異敦以扇柄撞几曰可恨時王應侍側曰不
然此是回颿撾使視之云船入峽口應知鼓又善于敦
也予舊有江行詩云回颿移鼔摻策杖送拏音蓋用此
事下句用莊子漁父事
鐘鼓鈴&KR2523;
事大而急者用鐘鼓小而緩者用鈴&KR2523;&KR2523;與笛同按穆
天子傳注&KR2523;戟吏所吹亦猶急就章注云漢時亭長吹
鞭也
夔鐘
夔州府近掘地得一鐘形如戽斗匾而長一面凸為十
八乳一隂一陽總為九乳古詩春鐘九乳鳴疑此鐘應
春宫律也一面古篆七十餘字人不能識惟夔字可辯
水經注云夔鄉觀此可信云
水盞
戰國策澠池之會藺相如請秦王奏盆缻李斯上書擊
甕叩缻蓋不獨汲水且以為樂矣唐人之擊甌今之水
盞本此
方響
司空圖詩曲塘春盡雨方響夜深船方響今世多不識
李允方響歌十六葉中浸素光寒玲震月雜佩璫樂書
云梁有銅磬蓋今方響之類也方響以鐡為之脩八寸
廣二寸圓上方下架如磬而不設業倚于架上以代鐘
磬人間所用纔三四寸後周正樂載西凉清樂方響一
架十六枚具黃鍾大吕二均聲
空侯
空侯樂書云師延為空國之侯所製其字正當作空侯
今作箜篌加竹贅矣其器絲木二物與竹了無相干也
大樂部空侯二十三絃在樂器中最大且高凡琴瑟秦
箏琵琶阮咸之屬皆絲木相去僅未寸許惟空侯絲與
木相去遠聲自空出空侯之名或因此侯如漢大風歌
三侯之侯亦一說也沈約宋書控&KR0008;宫引第一商引第
二以空侯為控&KR0008;足知其說矣
擊缶
古者西戎用缶以為樂即古之土音也党項國亦擊缶
焉然則缶本中國之樂夷人竊而用之耳李斯曰擊瓮
叩缶真秦之聲澠池之會藺相如請秦王擊缶淮南子
云君子有酒小人鼓缶是其證也後世水盞之樂亦原
於擊缶焉
變聲
樂律五音之外有二變聲曰變宫變徵史謂之閏宫閏
徵閏即變也
淫聲
論語鄭聲淫淫者聲之過也水溢於平曰淫水雨過於
節曰淫雨聲濫於樂曰淫聲一也鄭聲淫者鄭國作樂
之聲過於淫非謂鄭詩皆淫也後世失之解鄭風皆為
淫詩謬矣樂記曰流辟邪散狄成滌濫之音作而民淫
亂狄與逖同逖成言樂之一終甚長淫泆之意也逖成
者若古之曼聲後世之花字今俗所謂勞病腔之類耳
(考工記善坊者水淫左傳星在歲紀而淫于玄枵)
蘆
宋乾德中䍧牱入貢召見詢問地里風俗令作本國歌
舞一人吹瓢笙名曰水曲即今蘆笙也予在大理見之
嘗作蘆笙吟五解其辭云蘆笙吟蘆笙吟可憐一寸匏
能括四海音(一解)蘆笙吟蘆笙吟可憐一節蘆能通四海
心(二解)昔我聞蘆笙乃在盤江河河邊跳月歌令人玄鬢
皤(三解)今我聞蘆笙乃在關南橋短歌和長謠從夕至清
朝(四解)悲亦不在聲歡亦不在聲昔聲與今聲不是兩蘆
笙(五解)
清溪五曲
琴歷云琴曲有蔡氏五弄遊春渌水幽居坐愁秋思並
宫調也蔡氏雅好琴道嘉平初入清溪訪鬼谷先生所
居山有五曲一曲製一弄山之東曲常有仙人遊故作
遊春弄南曲有澗冬夏常渌故作渌水弄中曲即鬼谷
子所居深邃岑寂故作幽居弄北曲高巗猿鳥所集故
作坐愁弄西曲灌木吟秋故作秋思弄曲成出示馬融
甚異之
廣陵散
散乃琴曲名如操弄序引之類故潘岳笙賦云輟張女
之哀彈流廣陵之名散應璩與劉劭書曰聽廣陵之清
散散平聲在寒字韵元&KR0876;詩酒戶年年減山行漸漸難
欲終心懶慢轉覺興闌散是也(彈音但見孟郊詩注)
鳳臺鋪
唐學士元庭堅左遷遂州參軍讀書郊居忽見有人身
而鳥首來造者曰吾衆鳥之主也聞君好音律故來見
君因留數朝教以音律清濁庭堅遂著韵英今遂寕鳳
臺鋪其遺跡也
三絃所始
今之三絃始于元時小山詞云三絃玉指雙鈎莫字題
贈玉娥兒
繫爪義甲
妓女以鹿角琢為爪以彈箏曰繫爪梁簡文箏詩停絃
時繫爪息吹治唇朱又曰義甲唐劉言史詩迸却玻瓈
義甲聲
女樂本於巫覡
女樂之興本由巫覡周禮所謂以神任者在男曰巫在
女曰覡巫咸在上古已有之汲冡周書所謂神巫用國
觀楚辭九歌所言巫以歌舞悦神其衣被情態與今倡
優何異伊尹書云敢有恒舞于宫酣歌于室時謂巫風
巫山神女之事流傳至今蓋有以也晉夏統傳女巫章
丹陳珠二人並有國色装服雅麗歌舞輕徊其解佩褫
紳不待低帷昵枕矣其惑人又豈下於陽阿北里哉
段善本琵琶
唐貞元中長安大旱詔移兩地祈雨街東有康崑崙琵
琶號為第一手謂街西必無已敵也遂登樓彈一曲新
翻調綠腰街西亦建一樓東市大誚之及崑崙度曲西
樓出一女郎抱樂器亦彈此曲移在楓香調中妙絶入
神崑崙驚駭請以為師女郎遂更衣出乃装嚴寺段師
善本也翌日德宗召之加奬異帝乃令崑崙彈一曲段
師曰本領何雜兼帶邪聲崑崙驚曰段師神人也德宗
令授崑崙段師奏曰且請崑崙不近樂器十數年忘其
本領然後可教詔許之後果窮段師之藝
宋人改樂
宋神宗元豐中楊傑詳定大樂傑欲銷王朴舊鐘意新
樂成雖不善更無舊鐘可校詔不得銷毁後輔臣按試
傑乃陳朴鐘已弊者一縣樂工不平夜易之而傑不知
明日輔臣至傑厲聲云朴鐘甚不叶使樂工叩之韻更
佳傑大沮按宋樂至此屢變景祐之樂李照主之太常
歌工病其太濁私賂鑄工使减銅劑而聲稍清歌乃叶
而照卒不知元豐之樂楊傑主之欲廢舊鐘樂工一夕
易之而傑亦不知崇寕之樂魏漢主之欲請帝中指寸
為律徑圍為容盛制器不成劑量工人但隨律調之大
率有非漢津本說而漢津亦不知是樂名雖曰變而實
未嘗變也訂正雖詳而鏗鏘不成韻辯析雖可聽而考
擊不成聲既私為工師所易而懵不復覺則三人者亦
豈真為審音知律之士其暗悟神解豈足以希荀勖阮
咸萬寶常信都房之萬一哉愚謂宋人多言而妬前倔
強而無本類如此其說理也解經也論文也評詩也一
一皆然不獨樂律而巳
樂工
北齊後主高緯躭愛音樂樂工曹妙達安馬駒皆封王
開府隋煬帝時樂工白明達亦貴顯與北齊同唐高祖
以舞胡安比奴為散騎侍郎李綱諫不從至五代後唐
敬新磨郭門高之輩流弊極矣元制樂工為雲韶大夫
職四品品在儒之上
升菴集卷四十四
