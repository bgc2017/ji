升菴集卷三十二明楊慎撰
五言絶句
青橋夜宿
驛亭臨白水石榻滿蒼苔遠客渾無夢江聲枕上來
宿華亭寺(二首)
花樹高於屋紅霞夜照人聲聲枝上鳥也似惜餘春
天風與海水鳴籟隔山聞半夜衣裳濕清朝樹樹雲
雨夕避漏起坐(二首)
滯雨蒼山夜停燈伴獨愁詰朝明鏡裏華鬢颯先秋
其二
雲房遷雨榻枕席籍盆&KR1125;似向東林宿蓮花滴漏聲
積雨始晴
霽曉憑高處凉風吹我襟海天堪倚杵嶺樹小如簮
三塔秋日
始見椒花綠又驚椒實紅客心正欝欝作底對秋風
陽橋彎
澗壑浮白雲俯瞰低於馬雲開見靑松又在澗壑下
西路雜述(五首)
沙遠名乾海坡高號望城海曾無滴水城亦是虛名
其二
路學盤蛇上人緣磨蟻旋深於小有洞隂過大漫天
其三
濯足倒流水回頭相見坡馬嘶人又倦落景在烟蘿
其四
虎穴猶能入猿梯亦可臨把關苗子面開店主人心
其五
哨名一碗水坡號半邊山疲人倚石磴渴馬飲冰湍
即事一絶
蘋末清風起凉生近水樓盈盈樓上女齊唱楚江秋
四月五日夜與叙菴末菴樂菴得菴話别集句
鼎鼎百年内一别一回老欲知萬里情坐對青燈曉
西蘭圖(四首)
蘭為君子佩植根不當門幽谷發遠馥九畹詠王孫
又
蘭為美人採蘋藻掩芳㓗沐浴助精禋豈為薌澤設
又
蘭為仙姬名升雲女几山玄景入天上名字留人間
又
蘭為王者香欝鬯薦清廟猗猗有遺音併入瑶琴調
嘉州登舟
馬上風塵倦登舟似到家雨晴凉意足含笑對江花
渝江登陸
來往舟如屋相隨一月期登途不忍去翻似别家時
又
曠野惟看樹高城不見人新梅臨水發照影為誰春
馬枋橋
無奈旅懷多村酤引睡魔醒醒不成寐楓葉助吟哦
青橋驛早發
遠客貪晨發三更夢已回江聲如驟雨吹到枕邊來
白石羹
童子報仙翁白石羹初熟坐客不須嘗歸家牚破腹
普魯基曉發
霜華重於雪星光明似月喔喔荒鷄鳴蕭蕭征馬發
自安寕之高嶢李葵之走馬相迎
遥岑昨夜别獨樹今朝迎高嶢連榻處清話到三更
夜行安慶
風順月仍明扁舟半夜行鷄鳴問前路已近九江城
宿鯉魚山
投暝宿前灣占風夜未闌月沉鴻鴈渚雲起鯉魚山
夕上江陵(二首)
熒熒沙市燈紞紞黃潭鼓悠悠隱後帆遥遥認前渚
其二
水落沙溆寬鴈聲驚早寒舟子夜不寐北風吹雀竿
射亭
飛雨花前疾鳴骹風外聞當場誰破敵王粲始從軍
螳川獨泛(二首)
柳市村村接松燈點點明家家傾蟻酒夜夜鱠魚羹
其二
月遊渾似晝水泛不知寒星罶驚魚躍雙枝起鶴盤
月夕獨酌
夜沽東橋酒醉聽僰童歌羈人不作樂其如鄉思何
春二首
海風吹海樹十日閉門中坐惜繁華過墻頭數落紅
其二
行樂三春好春來轉劇愁鄉心悲遠望莫上最高樓
陪盛德章春泛
中洲歌采芳曲渚艤歸艎風起春江晩飛花點石梁
鐡鸚武歌(蜀中名駕鸝雲南號鐡鸚武即伯勞也)
可憐鐡鸚武常鳴五更前愁人抱瞑臥聲聲到耳邊
寳珠寺
遥望瀑布泉徙倚雙杉樹繫馬幾度遊徘徊不能去
觀音寺
雙樹依山曲青蓮有廢臺遊人不肯入却似剡溪回
雲房寺
海蕊燒空豔山篁拂座凉胡僧書跡在指點古雲房
清淨寺
净域無塵雜風花落漸多空門元不閉屐齒未曾過
寳印寺
曲徑餘榛路穹碑剥蘚痕空廊僧不住鄰媪為開門
寳曇寺
千仞崇山頂清泉何處分㳙㳙石澗底一𣲖下青雲
圓照寺
横枕山窗裏月明林影動禪心炯不眠寧有巴山夢
笻竹寺
博望南行路昆池杳若天自憐遷播客一住已三年
黃龍龕
看碑藉草茵倚杖忽移辰絶域驚文藻飄零愧古人(寺有)
(楊仲弘碑文)
正覺寺
隱隱村圍寺亭亭竹繞門還期長夏日坐嘯辟疆園
海源寺
海眼藏雙樹峯頭壓百尋靈鈞遊未遠不見石為林
龍華寺
空宇三禪寂荒林七聖迷閒來丘壑興那復問東西
妙高寺
絶頂愁飛鳥丹霞隠林杪孤僧早閉門熒熒佛燈小
普吉菴
松箐一何深細路縈百折行人歇松隂羸馬飡松葉
春日過山家
山床壓春酒滴作澗泉聲與君終日醉松風吹復醒
雨後見月
雨氣斂青靄月華揚彩曇戲魚蓮葉北驚鵲樹枝南
題竹
帝子瀟湘渚乘彎嫋嫋邊可憐江上竹猶帶古時烟
存殁絶句
何遜重泉别范雲清淚多他年淮隠處腸斷八公歌
右何仲默
章句傳燕國風流有薛君千年濠上意寂寂向誰云
右薛君采
東京崔子玉臥病隔清漳天上青藜燭何人白玉堂
右崔子鍾
張公滄海客大雅起滇雲未許乘槎去蛟龍射斗文
右張愈光
碧雲停日暮華月照芳池夢回歌玉樹病渴憶瓊枝
右余懋昭
近有錢塘信斯人亦可傷更憐新特在猶喚舊江即
右江景孚
一悵遼東鶴千年竟不歸夢魂迴永夜相見是邪非
右劉汝楫
一疾緣醫誤孤蹤住世慵淚痕添沫水名字見峩峯
右安公石
飲祁氏園
今日花前飲祁園是習池山翁不茗艼争奈葛疆兒
答段德夫水部(四首)
自笑嵇康懶雲林絶舊交寧知千里翮肯問一枝巢
天涯戎旅春一十五回新多情花與鳥歲歲有留人
幽蘭深谷底感此歲芳徂欲問丹砂訣吾非勾漏徒
漢上題襟句梁朝水部才錦書何處至羅戸為君開
代贈(二首)
獺膽杯分綠猩唇脂印紅雙歌連理曲並醉合歡叢
南壩迎郎來西壩送郎去回身掩空閨月明天未曙
升菴集卷三十二
