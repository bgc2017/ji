升菴集卷三十七明楊慎撰
長短句
流螢篇
癸已之夏卧疴三塔寺地多榛莽螢飛緯夕感東
山之詩及唐人之賦率爾操觚為流螢篇
沈沈鴈沼鬱棲連隠隠龍宫熠燿然濛晴零雨東山下
&KR0146;轉薰風南陸邊可憐合暈暉玄夜可惜分華簇絳天
絳天玄夜景微茫水簟銀牀漏未央誰家院落非天燭
何處園林不夜光夜光瀼露下天燭凉氛瀉隂火遥穿
翡翠簾流星近度鴛鴦瓦此時蟋蟀罷宵征此際蜩螗
停沸聲長門團扇班姬闥阿房卷衣秦后屏蘇婦下機
粧不理卓女當壚酒半醒為見流螢思遠道為感流年
惜芳草暝看雙星炯不眠曉望長河白如掃蕩子從軍
向月支閨人對影滯秋期蠶書宛轉連環字鴈帛殷勤
織錦詩願得逢君拾光彩不教賤妾歛愁眉
夏水謠臨安作
階簷下雨載帽龍女嫁天公笑日反燒水淹竈巖洞青
鼃上樹叫
梅花引(櫽括簡文梅花賦)
層城靈苑上林中芳菲竒樹幾多叢華滋一一寒圭變
彩豔紛紛朔籟空年歸淑氣新搖芸動琯塵共憐梅花
早迎陽已逗春吐華四照林含英九衢路玉綴明冰懸
珠離零雹布漂雪影遥沉隨風香遠度靡靡挂遊絲霏
霏雜驚霧樓上争落粉機中妬紈素二八三五年蘭心
蕙質&KR0570;采芳驚稚節抱恨惜餘寒衵服華袿薄文衣繡
镼單顧影下瑶戺纖手弄嬌姿雙開翠琅牖四捲絳羅
帷春風吹梅畏落盡賤妾坐此斂蛾眉琴聲吟弄梅花
落鏡裏容華恐失時
伯勞吟(長短句)
南中有鳥名伯勞禽經羽族稱雄豪曾隸九苞來揀竹
(俗呼伯勞爲鳳皇皂隸)恥隨百舌繞蓬蒿青春受謝四月維夏茂
樹薰風長林短夜伊伊喔喔未有聲架架格格先鷄鳴
(荆楚歲時記架犂鳴架架格格)階前停蚓笛江上住鼉更熠燿收燈火
蟋蟀罷&KR0793;箏村婦侵星提甕汲山農帶月架犂耕戴勝
降桑人共羡鶗鴂歇芳君不見寄信難憑北去鴻單栖
肯遂西飛燕故鄉迢逓水雲深客遊聞此幾驚心何時
高枕松䆫下細聽桐花小鳳吟
過駐節橋讀東阜劉遠夫公碑文愴然有感
溪尾水沄沄峯頭正夕曛含棲經駐節洒淚讀遺文橋
南花如浣花好橋北油油生碧草草色逐年新花開又
一春可憐東阜客今作北邙塵憶昨錦江離别處江邊
手折垂楊樹千里還鄉不見君斷腸隣笛山陽賦
明月引
明月三五前看看玉兔圓明月二八後漸漸銀蟾瘦天
上嬋娟有盈缺人間寧免生離别綠醅翠醑一樽同紅
顔白首千山隔
陽關圖引
行行重行行送客安西征可憐渭城曲已作陽關聲陽
關去渭城四千五百里纔聞征馬嘶初見行塵起行塵
征馬短亭前弱柳垂楊古道邊已憐柳葉青如線更愛
楊花白似綿柳葉楊花春正好輶車且駐長安道玉壺
清酒競芬芳金谷豔歌殊窈窕徘徊共勸少留連泯默
相看兩傾倒别鶴離鸞曲易終伯勞飛燕互西東搖搖
翠幰城隅日獵獵紅旗野渡風斷歌零舞情難寫分手
回頭淚盈把安閒堪羡采薪人瀟灑誰如釣魚者天涯
風物異方身争似在家相對貧鄉夢三更懸馬首廻腸
九折繞車輪銷磨歲月緣名利鴻飛不至人偏至我所
思兮明月同君之出矣浮雲異龍眠古刻昏莓苔蕭郎
彩筆生綃開銷魂莫續江淹賦好畫陶潜歸去來(西域志婼)
(羌去陽關千八百里長安六千三百里約之去長安當是四千五百里也)
松谷歌(爲陳太史賦)
桂山漫招隠桃源何渺茫何如徂徠松明堂充棟梁君
材夲是明堂質昂霄聳壑寥天一九臯瑞露饒聲聞三
徑歲寒偕膠漆顧我輕塵弱草同神交萬里尺書通何
時九頂南岷下共聽陶家一枕風
黃栢行(行戍稿)
寧食苦黃栢莫作貴州客寧食頭喫醋莫行貴州路少
年輕壯心遠遊早歲從軍今白頭只今行年七十二猶
作羈纍滇海陬
東西南北引(七十行戍稿)
北騎與南舟山川非壯遊東迎又西送日月老賓從弧
矢生而為男子東西南北四方事余何爲者將無同水
中漂梗風中蓬中夜起坐萬感集啜其泣矣何嗟及
烏撒寒(三四五六七言)
烏撒天玄雲簇雪為林冰為谷脫火龍髯縮金烏足鳶
跕溪毒淫羊腸坂詰屈四載難以乘橇五技詎能緣木
獨行睘睘况瘁人向曉欲投何處宿
結交行贈張季文兼寄劉建之
澗有流泉山有塵結交易交心難親古人所以歎白首
恒如新彈冠當途少知已何况貧交多苦辛慎也早充
觀國賓金馬蘭臺獻納臣亨衢豈但履虎尾逢時吐氣
嬰龍鱗一朝遠謫濱萬死曠野匪兕誰與隣舊遊相棄
不相識平生懷抱空向人行路之難有如此感慨令人
思洗耳新知者誰張與劉一見豁然忘旅憂晤言數晨
夕歡娛歴春秋竹林不厭清狂客漆園共擬逍遥遊馬
鳴龍樹訪野寺鸞吟鳳笑登高丘山中日月自瀟洒眼
前世事空悠悠窮途握手心尚爾雲天高義誰能儔劉
子昨别臯橋頭君今復動西南騶故鄕遥憶不可見故
人同心復異縣枯魚涸轍懷沫濡窮鳥空林垂羽翰黯
然銷魂望去塵徒有臨岐淚如霰君上青雲翼日車我
看明月隔天涯行欲尋仙三島去相思青鳥逓瑶華
惡氛行
金碧山前惡氛起虜馬來飲滇海水城西放火銀漢紅
炎焰塵頭高十里兩重日暈圍白虹萬家仰首呼蒼穹
相顧慘然無顔色嗚呼寄命須臾中賊徒渾幾箇枕戈
臨水臥我軍屯北門分明不敢過土酋脅盟來索官城
上無言騎堞看父老倉忙雙涕泗細說去冬尋甸事絃
急柱促柄倒持首禍今朝竟何自堂堂之陣誰主兵喁
喁公等皆儒生賊來不肯令出哨賊去但解擡空營豈
無雄武士奮身思一决咫尺轅門不肯前怒髮衝冠氣
填咽况聞千金逐日費連月公儲已傾竭土兵抄掠盡
村園升天無梯地無穴熙皥閭閻踰百年太平官府真
神仙紫薇迢迢華盖遠虛將敲朴威窮邊邊隅一旦紛
解瓦喑嗚變作擎拳者喑嗚擎拳兩柰何君不見建武
年中任校尉又不見開元年中張乾陀
送余學官歸羅江
豆子山打瓦鼓陽坪關撒白雨白雨下娶龍女織得絹
二丈五一半屬羅江一半屬玄武我誦綿州歌思鄕心
獨苦送君歸羅江浦
踉跫操(二四六八十言)
踉跫操升菴之所作也升菴子流戍滇隂朱克
明左性之二子惠然肯來濯我同波如逃虚者
踉蹡空谷聞人足音跫然喜矣况而嬰其鳴矧
而粲之見久矣夫予之據梧而弗音也感詩人
徵蒙莊反昭文焉使繼之作踉跫操
更長夜良明月養魄華燈熺光戍客違家萬里美人來
天一方誦謫仙惜餘春之賦歌屈子悲回風之章將予
逃禪兮如是觀之域與子中聖乎無何有之鄕
薛畏齋兵憲望鶴樓吟
君不見貞觀薛少保下筆好寫青田鳥又不見開元薛
郎中兼泛滄浪學釣翁名家羽儀有如此後來傑出復
難比明心炯炯在雲端仙標昂昂如畫裏黃鵠磯邊鸚
武洲高人別起望鶴樓渺渺烟霞連北極悠悠天地入
東流驚浪頽波須砥柱未許維山招隠去楓葉寧栖楚
客林桃花不問秦人樹赤霄玄圃記升沉今也鳴臯昔
在隂坎止流行隨所寓山林鍾鼎亦何心一覽鶴樓卷
重賦鶴樓吟嗚呼少保郎中雙南金世無杜甫誰知音
鄒生行贈謙之編修謫官廣德
彗星夜掃文昌宮天下學士悲途窮鄒生上書叫閶闔
九關虎豹誰爲通雷公怒號玉女笑囚笯鸞鳳隨沙蟲
蠖伸龍屈應物理曲釣直弦羞謠童君不見賈生昔遇
漢文帝一疏反覆雙流涕忠臣自古憂聖明近侍何曾
忘獻替石渠天禄君少年文彩照耀金華筵從祀擬奮
獲麟筆豐禰思陳雊雉篇以兹瓠落甘流放金馬長鳴
下仙仗北極逍遥紫氣傍南陵彷彿丹丘上凉風蕭蕭
吹五兩登蘋聊騁平原望遷客心隨江水流遊子夢繞
浮雲嶂清商吟激楚唱酒闌擊節氣悲壯月寒江清劔
光盪水有蛟螭陸犀象感慨贈君隨君向君向江湖脫
網羅我淹京邑阻烟波乘風焉得騎鴻鵠萬里相隨一
羽過
升菴集卷三十七
