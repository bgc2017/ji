升菴集卷六十九明楊愼撰
服妖
晉傅咸奏議云妹喜冠男子之冠桀亡天下何晏服婦
人之服亦亡其身内外不殊王制失序此服妖也又按
史謝尚好著刺文袴周弘正少日錦髻紅裩盖東晉南
朝之人痾不特服妖而已(王儉作解散髻斜插簪亦服妖)
輕容
齊東野語云紗之至輕者曰輕容唐類苑云輕容無花
薄紗也盖今俗云銀條紗之類王建宫詞嫌羅不著愛
輕容李賀詩蜀烟飛重錦峽雨濺輕容元微之有寄白
樂天白輕容詩是也又方言襜褕曰童容而字或作褣
羃䍦考
古者女子出門必擁蔽其面後世宫人騎馬多著冪䍦
全身障之猶是古意又首有圍帽謂之席帽垂絲網之
施以珠翠至煬帝淫侈欲見女子之容詔去席帽戴皂
羅巾幗而以席帽油御雨云唐永徽中皆用帷帽施裙
到頸漸爲淺露開元初宮人馬上著大帽靚粧露面古
制蕩盡矣今山西蒲州婦人出以錦帕覆面至老猶然
雲南大理婦女戴次工大帽亦古意之遺焉
履考
古篆舄字象鵲形以爲履飭也履象取諸鵲鵲知太歲
欲人行履知方也周禮有鞮鞻氏舞四夷之樂故以革
爲履取其舞蹈之便至漢世捴章伶人服之唐世名蠻
靴故伎人從良詩有便脫蠻靴入鳳幃之句崔豹云古
履絇繶皆畫五色秦始皇令宫人靸金泥飛頭鞋徐陵
詩所謂步步生香薄履也漢有伏虎頭鞋加以錦飾曰
繡鴛鴦履東晉以草木織成有鳳頭履聚雲履五朵履
宋有重臺履梁有分梢履立鳳履五色雲霞履隋煬帝
令宫人靸瑞鳩頭履謂之仙飛履又伏琛齊記曰青州
有一種桃花盛開時採之煉以松脂逓相纏織成鞋履
寄往都下人皆不辨爲何物嵇含南方草木狀云晉太
康中扶南國進抱香履以抱香木爲之木輕而堅韌風
至則随飄而動
巾幗
詩有頍者弁士冠禮注滕薛名蔮爲頍今未笄冠者著
卷幘頍象之所生也輿服志夫人有紺繪幗古畫婦女
有頭施紺冪者即此制也諸葛孔明以巾幗遺司馬懿
巾幗女子未笄之冠燕京名雲髻蜀中名曇籠盖笑其
堅壁不出如閨女之匿藏也幗音與憒同古對切今音
與國同非也
綢繆&KR1490;褵
古者婦人長帶結者名曰綢繆垂者名曰&KR1490;褵結而可
解曰紐結而不可解曰締
纈衣
說文纈結也繫彩繒爲文也杜牧之詩花塢團宫纈元
微之詩内蕊繁於纈李長吉詩醉纈抛紅網韓退之詩
碎纈紅滿杏王建詩纈衣簾裡動香塵魚玄機海棠溪
詩云春教風景駐仙霞水面魚身捴帶花人世不思靈
卉異競將紅纈染輕紗薛濤詩夾纈籠裙繡地衣東坡
詩醉面何因散纈文前元時染工有夾纈之名别有檀
纈蜀纈漿水纈三套纈綠絲班纈諸名問之今時機坊
亦不知也
繡镼
後漢書光武紀諸子繡镼注云繡镼半臂也又云字書
無镼字當作䘿(慎)按酉陽雜爼盜俠類有單練髻之說
練髻與繡镼同一類也镼疑半臂羽衣故字從髟漢書
作镼酉陽雜爼作&KR1806;寫有繁省也古有此字字書偶遺
之爾何必強改爲䘿字又薛女都臨陣著絳衲兩當衫
亦半臂也
紫檦
南史義陽王昶傳六軍戒嚴應須紫檦弘明集玄光辨
惑論張魯絳帶盧循紫檦南宋晉安王子勛傳子勛初
檄欲攻子業聞其巳隕即解甲下檦讀者多不知紫檦
爲何物按晉書輿服志云袴褶之制未詳所起冠黑帽
綴紫檦檦以繒為之長四尺廣一寸腰有絡帶以代鞶
中官紫檦外官絳檦盖戰裙之絡繫也今畫門神將軍
有之俗曰飄帶
宮衣尚窄
自漢魏六朝至唐宮中衣皆尚窄非唯便於趨承亦以
示儉爲天下先也觀馮緄墓石闕刻美人可見吳曹不
興畫美人衣僅束身畫家曹衣出水吳帶當風唐人垂
帶多飄揚而衣仍古制韓偓詩長長漢殿眉窄窄楚宮
衣李賀詩秃衫小袖調鸚鵡李賀詩越羅小袖新香蒨
可證也嘉靖中四方婦人與男子無異直垂至膝下去
地僅五寸袖闊至四尺餘時有謔詩云碧羅舞袖雙垂
地籠郤纏頭無處尋亦近服妖也
金泥簇蝶裙
韋京兆悼妓詩惆悵金泥簇蝶裙春来猶得伴行雲
麝香鏤金羅
宋徽宗宮人多以麝香色鏤金羅爲衣裙元裕之詩
北去穹廬千萬里畫羅休鏤麝香金
氀毼
氀毼本異域服名上音兜下音逹今人謂性劣者爲氀
毼
文綦
文綦綵緤緰韈羅縢(士林詠美人足飾緤足衣也縢足纏)
鬧装
京師有鬧装帶其名始於唐白樂天詩貴主冠浮動親
王帶鬧装薛田詩九包綰就佳人髻三鬧装成子弟韉
詞曲有角帶鬧黃鞓今作傲黃鞓非也
粉袍
唐人士子入試皆著白衣故有白袍子何太紛紛之語
宋時亦然冉居常詩粉袍切勿笑冬烘且踏燒殘鼠尾
蹤
饔飧
周禮注小禮曰飧大禮曰饔又曰飧客始至之禮饔將
幣之禮今之通訓曰朝饔夕飧飧如今驛舍下馬飯饔
如今下馬宴客至必夕夕食未盛故曰夕飧享宴必以
早爲敬而享宴必盛故曰朝饔然飧字從夕食今作飱
訛矣
天門冬酒
外臺祕要天門冬釀酒初&KR0836;微酸久停則香諸酒不及
蔡侍郎衡仲嘗試釀之果成美醖
畢羅
朱文公刈麥詩霞觴幸自誇真一垂鉢何須問畢羅集
韵饆羅修食也按小說唐宰相有櫻笋厨食之精者有
櫻桃饆饠今北人呼爲波波南人訛爲磨磨
金虀玉膾
吳人製鱸魚鮓鰿子腊風味甚美所稱金虀玉膾也鱸
魚肉甚白雜以香葇花葉紫綠相間以回回豆子一息
泥香杏膩坌之實珍品也鰿子魚腊亦然回回豆子細
如榛子肉味甚美一息泥如地椒回回香料也香杏腻
一名八丹杏仁元人飲膳正要多用此料鰿子魚今
京師名鮆鰶魚
&KR2193;&KR1979;
干寳周禮注曰祭用&KR2193;&KR1979;晉呼爲環餅又曰寒具今曰
饊子
粔籹蜜餌餦餭
楚辭粔籹蜜餌有餦餭王逸注餦餭餳也以蜜和米麵
熬煎作粔籹擣黍作餌又有美餳衆味甘具也朱子注
云以米麵煎熬作之寒具也可山林供曰楚辭此句自
是三品粔籹乃蜜麵之乾者十月間爐餅也蜜餌乃蜜
麫少潤者七夕蜜食也餦餭乃寒食寒具也
寒具
晉桓玄喜陳書畫客有不濯手而執書帙者偶涴之後
遂不設寒具齊民要術并食經皆云環餅世疑饊子也
劉禹錫寒具詩纖手搓來玉數尋碧油煎出嫩黃深夜
來春睡無輕重壓匾佳人纏臂金盖以寒具爲饊子也
宋人小說以寒具爲寒食之具即閩人所謂煎餔以糯
粉和麵油煎沃以糖食之不濯手則能汚物具可留月
餘宜禁烟用也林和靖山中寒食詩云方塘波綠杜蘅
青布榖提壺巳足聽有客初嘗寒具罷據梧慵復散幽
經則寒具又非饊子並存之以俟博古者
豐餽
書集謝人謁食曰昨損豐餽又曰芳飪見何曾傳
碧琳腴
碧琳腴酒名見曾吉甫詩可對江瑶柱江瑶柱蠣黃也
牢丸
藝文類聚束晳餅賦有牢丸之目盖食具名也東坡詩
以牢九具對真一酒誠工矣然不知爲何物後見酉陽
雜爼引伊尹書有籠上牢丸湯中牢丸九字詩人貪竒
趁韵而不知其誤雖東坡亦不能免也(牢丸今湯餅也)
飲食之侈
内典言飲食之侈曰炰鳳烹龍雕蚶鏤蛤
鬭釘
食經五色小餅作花卉禽獸珍寳形按抑成之盒中累
積名曰鬭釘今人猶云釘果盒釘春盛是也俗書作鬭
□非也
綠紋螺紅粱醖
煬帝在揚州遊鷄臺恍惚與陳後主遇以綠紋螺酌紅
粱醖共飲請張麗華舞玉樹後庭花一曲(此白日見鬼也)
化益玄醴
延篤與李文德書曰吾食赤烏之䴸麥飲化益之玄醴
折張騫大宛之蒜㰱晉國郇瑕之鹽化益即伯益淮
南子曰伯益作井
蘆酒
杜詩黃羊飯不羶蘆酒以蘆爲筒吸而飲之今之咂酒
也又名鈎藤酒(見溪蠻叢笑)
傘子鹽
朐䏰縣鹽井有鹽方寸中央隆起如張傘名曰傘子鹽
(朐䏰今之夔州府萬流驛地名)
凶年減膳
凶年則人君減膳白虎通曰一榖不升徹鶉鴳二榖不
升徹鳬雁三榖不升徹雉兔
茶名
紫笋(顧渚)黃芽(霍山)神泉(東川)碧澗(峽山)綠昌明(劔南)明月房茱萸
寮(峽州)
茶有九難
陸羽茶經言茶有九難隂采夜焙非造也嚼味嗅香非
别也膏薪庖炭非火也飛湍壅潦非水也外熟内生非
炙也碧粉縹塵非末也操艱攪遽非煑也夏興冬廢非
飲也膩鼎腥甌非噐也
茶訣
陸龜蒙自云嗜茶作品茶一書繼茶經茶訣之後自注
云茶經陸季庇撰茶訣釋皎然撰庇即陸羽也羽字鴻
漸季庇或其别字也茶訣今不傳予又見事類賦注多
引茶譜今不見其書
茶錄
凡茶有二類曰片曰散片茶蒸造實捲摸中串之唯建
劔則既蒸而研編竹爲格置焙室中最爲精潔他處不
能造其名有龍鳳石乳的乳白乳頭金蠟面頭骨次骨
末骨鹿骨山挺十二等以充歲貢及邦國之用洎本路
食茶餘州片茶有進寳雙勝寳山兩府出興國軍仙芝
嫩蕊福合禄合運合慶合指合出饒池州泥片出虔州
綠英金片出袁州玉津出臨江軍靈川福州先春早春
華英來泉勝金出歙州獨行靈草綠芽片金金茗出潭
州大柘枕出江陵開勝開捲小捲主黃翎毛出岳州雙
上綠芽大小方出岳辰澧州東首淺山簿側出光州總
二十六名其兩浙及宣江晁州止以上中下或第一至
第五爲號散茶有太湖龍溪次號末號出淮南岳麓草
子楊樹雨前雨後出荆湖清口出歸州茗子出江南總
十一名又小峴山在六安州出茶名小峴春即六安茶
也
白乳頭金蠟面
北苑焙茶之精者名白乳頭金蠟面
女麴
女麴小麴也繭糖窠絲糖也石蜜糖霜也自然&KR2996;禹餘
糧也俱見齊民要術
琬液瓊蘇
琬液瓊蘇皆古酒名見醉鄉日月
飯曰一頓
俗語飯曰一頓其語亦古有之賈充傳云不頓駕而自
留矣隋煬帝紀云每之一所輒數道置頓元微之連昌
宫詞驅令供頓不敢藏文字解詁續食曰頓
蜜唧
嶺南獠人好食蜜唧取鼠胎未瞬通身赤蠕者淹之以
蜜飣之筵上盤内躡躡而行挾取嚙之唧唧有聲號曰
蜜唧東坡嶺南詩朝盤見蜜唧夜枕聞鵂鶹
青精飯
杜詩豈無青精飯使我顔色好青精一名南天燭又曰
墨飯草以其可染黑飯也道家謂之青精飯故僊經云
服草木之正氣與神通食青燭之精命不復隕謂此也
竹笋江魚
杜子美送人迎養詩青青竹笋迎船出白白江魚入饌
來用孟宗姜詩事韋蘇州送人省覲詩亦云沃野收紅
稻長江釣白魚又云洞庭摘朱果松江獻白鱗然杜不
如韋多矣青青字自好白白近俗有似兒童白白一羣
鵝被人趕下河之謠也豈大家語哉
升菴集卷六十九
