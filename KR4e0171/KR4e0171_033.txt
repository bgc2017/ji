升菴集卷三十三明楊慎撰
五言絶句(六句附)
虛湖曲四首為劉少鄰賦
滇湖湛空碧光景涵太虛主人湖上家結舫水中居
湖亹通九淵湖鏡涵萬象隂火宵有無波塵時下上
留連非魚鳥溯洄豈蒹葭明月浴灝露青雲汲流霞
摇筆泳漣漪蟠胷生沆瀣因之滄浪吟湖亭記余邁
出郊
高田如樓梯平田如棋局白鷺忽飛來點破秧針綠
招董西羽
朝向城中來夕向城中去獨夜一微吟攀留桂之樹
寄承冰壺
紫翠隠丹房仙人在上方欲往疑無路白雲封點蒼
搗衣杵(山東女子趙小錢年十五為賊所掠罵賊不從以𢷬衣杵擊賊遇害事聞詔旌)
(其門)
戕賊金鈷鉧擊賊搗衣杵今見趙小錢昔聞楊愍女
普賢寺
香閣影波心叢雲萬木深月明清梵夜遥應海潮音
進耳寺
蠻村藏古刹窣堵粉如雲寺圮殘僧少鳴螺寂不聞
悟空菴
一龕如燕凹中有貂璫塚石麟臥青蕪烟交春茸茸
太平寺
忍草迷香徑空餘屋數間香鑪烟不起苔蝕鷓鴣班
松隠菴
松菴饒古松露鬛交雲尾蘿徑少人行日暮嘯山鬼
金馬寺
東林金馬寺南亭金馬關往來皆馬客試問誰者閒
白龍寺
詩人張禺山喜用白龍字何事獨無詩留題白龍寺
羅漢寺
覺路花非染靈山草亦香虚空即此境何處覓空王
太華寺
古地新蘭若標峯冠彩霞碧波臨萬頃指點見星槎
妙湛寺
廢刹臨官渡香臺夜景澄僧言龍火焰却是打漁燈
積翠巖
翠巖隠玄龕苔徑無鳥跡不見煑茶烟那知有禪客
恩波池別劉潤之
酌酒臨池水回船拂芰荷匆匆馬上去留興與烟波
毛東鎮過高嶢同宿作人名詩
釣石崇遥岸樵林放遠山東園公肯過桃李照衰顔漣
漪包明月今夕兹無還
月儀帖
鸞驚開二妙蠆尾見征西花蠧贉銷鼊香蟫䟦認鷖不
逢華盖叟誰與重□□(梁元帝古跡啓鸞驚之竒聞之於索靖鷹跱之巧又顯之于蔡)
(邕山谷詩惜無征西蠆尾手爲寫黃門急就章征西指索靖也華盖山人宋仲温模為拓本也月儀帖秘)
(閣續刻尾有鷖字東坡詩我今久擱筆不寫紙尾鷖)
玉臺體(四首)
流盼轉相憐含羞不肯前綠珠吹笛夜碧玉破瓜年滅
燭難藏影洞房明月懸
調絲曲房下援鏡綺窗西粧罷金星出歌殘璧月低留
歡夜未足恨殺汝南雞
戚里盛豪華聮翩赴狹斜寳闌圍鬭鴨金瓦擲鳴蛙歸
騎春城晩風吹滿路花
菱歌歇晩凉桂楫隠回塘珠佩雙臯冷羅裙十里香錦
書隨綺翼持報邵陵王
七星關漁者
石澗無通水漁舟反上山得魚隨馬賣抱獺趁鴉還問
爾江湖興茫茫若夢間
枕上
君莫笑萍梗來往上滇雲我本聖之徒七十而從軍沱
若竟何益濁酒且酣欣
卧佛
金仙疲津梁雲卧恣天行菩薩歎退位未盡區中情二
諦憑誰解松風與水聲
紺甲麗人
銀甲卸彈箏花從玉指生逡巡捲羅袖掩抑捧金觥莫
摘相思子瓊枝最有情
秋晴遊海源寺
林壑散烟霏鐘鼓喧清曉日氣抱巒隂虹橋上雲杪離
鴻海島來疑是三青鳥
楚江曲
巫山花已紅楚水波新綠兩兩浣沙人照影鬭粧束笑
問竹枝詞何如采蓮曲
雨霽龍門泛舟泝流回作
江干新雨晴江纜新流上船頭轉雲峯船尾疊花浪中
洲蹇誰留渺渺臨風望
太史蕭宗樂半閒園八詠(蕭名與成)
詔許歸蓬蓽性本愛丘山臨水知魚樂披林共鳥閒勞
勞車盖影渺渺隔重關(右静觀堂)
高人厭世氛亭子枕孤雲宇定天光發風清地籟聞此
君相對處幽意許平分(中虛亭)
瑶草岩姿麗金沙海色新射干翹鳳羽薜荔長龍鱗謝
氏芝蘭砌還聮玉樹春(交翠庭)
早歲辭芸閣歸來卧蕙櫋已寤邯鄲夢猶註逍遥篇郊
扉未可閉洪崖時拍肩(忙中閒處)
后皇嘉樹底香影覆秋盤樵子逢王質幽人對謝安興
來歌楚頌策杖暮盤桓(橘樂山)
太乙遥分種紅雲仙島香爽氣金莖上恩波銀漢傍田
田新咏好留刻戱魚堂(蓮池)
三脊羞封禪靈瓊續楚辭綠樽藉芳草彩筆賦山茨千
載青霞意應同孔稚圭(茅閣)
宮錦換漁蓑浮家倚芰荷月邀三太白水漾百東坡擊
汰歸恒晩鮫人識棹歌(浮軒)
自滇歸高嶢留别胡在軒(名廷禄)
乘風歸吾廬臨水飲君酒顛倒白接䍦攀折青楊柳相
望片帆程相憶能來否
避暑林亭
几席近漣漪枕簟依林樾琴聲歇流水扇影却明月凉
襟何逍遥炎歊坐超忽
升菴集卷三十三
