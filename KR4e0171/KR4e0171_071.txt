升菴集卷七十一明楊慎撰
俞豹論諸葛
輟耕錄載俞豹論諸葛孔明忠于玄德而非忠于漢獻
以漢獻尚在而玄德之立為不當也此說謬矣習鑿齒
曰惠公朝秦而子圉以立更始猶存而光武舉號先主
合義討賊是宜速尊以奉大統民欣反正出覩舊物可
謂識時之卓見豹盖亦未嘗見此論也寡陋不學如此
不自知而輕議大君子真可惡也陶九成取之亦輕薄
子哉
諸葛格語
諸葛格語陸遜書曰以道望人則難以人望人則易張
子厚云以衆人望人則易從其言本此
孔明心如秤
太平御覽載諸葛孔明語云我心如秤不能為人作低
昂唐胡曾投人啓曰推諸葛之秤心負姜維之斗膽
何點
南史何點不入城府而性率略好狎人物時人重其通
號曰游俠處士然觀豫章王嶷命駕造點點從後門遁
去竟陵王子良曰豫章王尚望塵不及吾當望岫息心
則亦甚介矣
張耀華
何恢有妓張耀華美而有寵阮佃夫頻求之恢曰恢可
得此人不可得也佃夫曰惜指失掌邪遂諷有司以公
事弹恢此亦與綠珠事相類
女巫
吕覽楚之衰也作為巫音注女曰巫楚辭九歌巫以事
神其女妓之始乎漢曰總章曰黃門倡然齊人歸魯而
孔子行秦穆遺戎而由余去又不始於楚矣漢郊祀志
祭郊畤宗廟用偽飾女妓今之装旦也其䙝神甚矣
麗驂
王肅曰古者一轅之車夏后氏駕兩馬謂之麗殷益以
一騑謂之驂周人又益以一謂之駟今按周人實兼用
之故曰騧驪是驂又曰城門之軌兩馬之力與
葦茭螺首
夏后氏金行初作葦茭言氣交也殷人水德以螺首慎
其閉塞使如螺也周人木德以桃為梗言氣相更也莊
子曰插葦於戸布灰其下童子入不畏而鬼畏之是鬼
之智不如童子也今人元日以葦插戸螺則今之門鐶
也桃梗今之桃符也
不即丕
古地名多有不字如春秋之不羹華不注史之不周不
美不耐山海經之不津不庭不其或曰不讀作丕古無
丕字不即丕也詩曰不顯惟德不戢不難皆讀作丕亦
一說也
尸位
書云尸位詩云素飱商君謂之荒飽吳起謂之枝官史
云冗食又曰游手蝝蝗蟊賊下不在田矣
強弱堅瑕
商君曰以強去強者弱以強去弱者強管子云攻瑕則
堅者瑕攻堅則瑕者堅此用兵之法也為學之說亦然
善問者如攻堅木從其節目是也
虎斑絹
後漢志襄邑歲獻虎文衣即今彰德府虎斑絹也不為
珍綺而古人重之何邪
被褐衣錦
吕覽云辦議而不可為是被褐而入衣錦而出孔明云
違覆而得中猶棄敝屩而獲珠玉盖古有此語美改過
也
筮短龜長
筮短龜長杜預注曰筮數龜象象長數短此瞽說也孔
穎達云神以知來智以藏往是為極妙雖龜之長無以
加此以至理而言卜筮實無長短盖亦知杜之謬而不
敢規之今按獻公卜驪姬卜吉而筮凶卜人曰筮之辭
所言理短龜之辭所言理長故下文遂引龜辭盖即立
驪姬一事而非謂筮龜有長短也杜之紕繆類多如此
白頭而新
漢書白頭如新傾盖如故說苑作白頭而新傾盖而故
而如古字通用白頭而新雖至老而交猶新傾盖而故
謂一見而交已故也作而字解尤有意味
宿諾宿問
子路無宿諾宰我無宿問(大戴禮宰我云小子無宿問)
阿堵
晉書云王衍口不言錢晨起見錢堆床前曰阿堵近世
不解此遂謂錢曰阿堵可笑晉人云阿堵猶唐人曰若
箇今曰這箇也故殷浩看佛經曰理亦應在阿堵中顧
長康傳神曰精神妙處正在阿堵中謝安謂桓温曰明公
何用壁後置阿堵輩是也凡觀一代書須曉一代語觀
一方書須通一方之言不爾不得也
寧馨
馨字晉人以為語助辭王衍傳何物老嫗生此寧馨兒
世說劉真長語桓温曰使君如馨地寧或鬭戰求勝王
導與何次道語舉手指地曰正自爾馨王朗之雪中詣
王螭持其臂螭撥其手曰冷如鬼手馨強來捉人臂劉
惔譏殷浩云田舍兒強學人作爾馨語合此觀之其為
語辭了然唐劉禹錫詩幾人猛省得寧馨得晉人語意
矣
世說誤字
古書轉刻轉謬盖病於淺者妄改耳如近日吳中刻世
說右軍清真謂清致而真率也李太白用其語為詩右
軍本清真是其證也近乃妄改作清貴兼有諸人之差
謂各得諸人之參差近乃妄改差作美聲鳴轉急改鳴
作氣義學改作學義皆大失古人語意聊舉一二他不
能盡
六么
古之六博即今骰子也晉謝艾傳梟者邀也六博得邀
者勝是知梟即骰子之么也曲名有六么聚義取六博
之采
神荼
山海經云神荼欝壘二神人主執惡鬼風俗通作欝律
陸法言集韻壘音律神荼者神舒也欝律者苑結也周
代以荼為舒夏后荼公子荼是也沈休文曰欝壘者屈
律也又為&KR0008;&KR0008;王充云欝壘㟪㠥之類
納音
乾為天坤為地乾坤合而為泰德為父紅為母德紅合
而為東干為君支為臣支干合而納音生此六十甲子
納音之說其詳見路史餘論夢溪筆談南村輟耕錄
嗔目待明經
宋人喭云焚香禮進士嗔目待明經見東萊文集其徒
諱之改嗔目作撤幕非也
古碑有神物護持
唐李邕書雲麾將軍碑已斷裂在蒲城縣正德中劉遠
夫御史謫為蒲城簿訪出以鐡束錮之復為完物饒州
薦福寺碑為雷所轟而碎近日好古者取其碎裂合而
卧樹之猶可摹印簡西嶨為予言親見許予摹寄一本
尚未獲也以二事占之古碑似有神物護持
欸唶
欸也唶也呃也皆嘆辭如噫吁之類後漢書光武紀舂
陵有望氣者曰唶佳哉鬱鬱葱葱商君書多用呃字欸
與欵同史記范增曰欸豎子不足與圖大事揚子法言
或問王翦曰始皇方獵六國而翦牙欸史記用之於句
首揚子用之于句末皆竒甚
詅痴符
和凝為文以多為富有集百卷自鏤板以行識者多非
之曰此顔之推所謂詅痴符也近日有一達官自刻其
文且問于作者曰吾文何如古人或對曰一代之興有
一代之文故漢曰漢文唐曰唐文公之文可謂明文也
盖譏其近于吏牘而其人不悟
薖軸
王元長曲水詩序沉冥之怨既缺薖軸之疾已消本考
槃詩二句而會合之此李商隠灰釘之祖也文苑英華
求賢判云盡岸穴之英竒揔濠梁之薖軸儲光羲詩清
言問薖軸惠念及滄浪用字又祖王元長也
珠聲玉價
說文注引宋弘云淮水出玭珠珠之有聲者聲謂有名
價也唐人文有珠聲玉價之語本此
蠻烟蜃雨
嶺南異物志云蠻烟蜃雨無别晨暮蜃蛟蜃也
因文立政
鸞刀貴割而聲尚和利刃貴斷而字從和易曰利者義
之和也先王制器尚象因文立政如此
分沙漏石
酈道元水經注形容水之清徹云分沙漏石又曰淵無
潜甲又曰魚若空懸又曰石子如樗蒲皆極造語之
妙
小說
說者云宋人小說不及唐人是也殊不知唐人小說不
及漢人如華嶠明妃傳云豐容靚飾光明漢宫顧影徘
徊聳動左右伶玄飛燕外傳云以輔屬體無所不靡郭
子横麗娟傳云玉膚柔軟吹氣勝蘭不欲衣纓拂之恐
體㾗也此豈唐人可及晉書荀勖傳云汲郡人不準發
冢得古文數百篇中載楚事一段尤妙亦小說也惜不
傳耳
女匽
大戴禮帝繫篇帝舜娶于帝堯之子謂之女匽氏列女
傳堯之二女名娥皇女英山海經帝俊妻是生十日漢
地理志陳倉有黃帝孫舜妻祠禮記舜葬於蒼梧之野
盖三妃未之從也堯典獨云二女而禮乃有三妃之文
或謂女匽與皇英為三未知是否(俊即古舜字)
石燭
石燭一名水肥一名石脂一名石液今之延安石油也
可熏烟為墨唐人延州詩有石烟多於洛陽塵之句
過所
劉熙釋名曰過所至關津以示之張晏注漢紀關傳云
傳信也若今過所者即行路文引也
慕容佳士
慕容德乘高享燕顧謂尚書魯邃曰齊魯固多君子當
昔全盛之世梓慎巴生淳于二鄒之徒蔭修檐臨清沼
恣飛馬之雄辭奮談天之逸辯指撝則紅紫成章俛仰
則丘陵生韻至於今日荒草頽墓氣消烟滅永言千載
能不依然德本北裔戎馬之梟其言若兹亦佳士也或
是史臣飾辭非其本真
金溝銅池
羊玄保曰金溝清泚銅池搖颺既佳光景當得劇棋此
語殊有韻致
鮑姑艾
世傳鮑姑艾五月五日曾灼龍女鮑姑亦仙女流也宋
人五日帖子中有用此事者
先鄭後鄭
注疏家所稱先鄭者鄭衆也後鄭者鄭玄也觀周禮之
註則先鄭與後鄭十異其五劉向治春秋主公羊劉歆
主左氏故有父子異同之論由是觀之漢人說經雖天
親父子不苟同也孔子以一貫傳道而曾子以忠恕說
一貫曾子受業孔子作大學而子思受業曾子作中庸
由是觀之聖賢師弟子亦不苟同也今之學者吾惑之
摭拾宋人之緒言不究古昔之妙論盡掃百家而歸之
宋人又盡掃宋人而歸之朱子嗚呼曾子子思吾不得
而見之矣安得二鄭二劉而與之論經術哉
使者曰信
晉武帝炎報帖末云故遣信還南史晨起出陌頭屬與
信會古者謂使者曰信真誥云公至山下又遣一信見
告謝宣城傳云荆州信去倚待陶隠居帖云明旦信還
仍過取反虞永興帖云事以信人口具凡言信者皆謂
使者也今之流俗遂以遣書饋物為信故謂之書信王
右軍十七帖有云往得其書信遂不取答謂昔嘗得其
來書而信人竟不取回書耳而世俗遂誤讀往得其書
信為一句遂不取答為一句誤矣古樂府云有信數寄
書無信心相憶莫作瓶墜井一去無消息包佶詩去札
頻逢信廻帆早挂空此二詩尤可證
大破賊
謝安聞肥水之捷對奕客云小兒軰大破賊晉書云兒
輩遂已破賊晉書所紀不及世說大字之勝
繫表
庾子山哀江南賦聲超於繫表道高於河上弘明集道
照機前思超繫表又言超超而出象理亹亹而踰繫繫
表二字人多不解所出按晉春秋荀粲曰立象以盡意
非通乎象外者也繫辭以盡言非言乎繫表者也象外
之意繫表之言固藴而不出矣晉春秋今亡僅見類書
所引耳
明晝晦隂
帝王世紀稱帝堯其仁如天其志如神就之如日望之
如雲其明如晝其晦如隂注云明以察之晦以畜之易
之所謂用晦詩之所謂養晦旒以翳明鑾以隠聰不欲
察淵魚而料隠慝也
天畫
滕涉天聖中為青州太守盛冬濃霜屋瓦皆成百花之
狀以紙摹之又大金國志金末河冰凍成龜文又有花
卉禽鳥之状巧過繪縷此天畫也滇中有某提學訓諸
生讀書為文之法甚悉語畢問諸生曰吾言是否中有
一人應曰公天人所言皆天話也相傳以為笑盖俗以
托空為天話耳
一卷為&KR1505;一條為則
道書以一卷為一&KR1505;音局與軸通陶九成說郛用之佛
書以一條為一則洪景盧容齋隨筆史䋲祖學齋佔畢
用之佛典又云多羅樹葉書凡有二百四十縛縳古絹
字亦借為卷也
三澣
俗以上澣中澣下澣為上旬中旬下旬盖本唐制十日
一休沐故韋應物詩曰九日驅馳一日閒白樂天詩公
假月三旬然此乃唐制而今猶襲用之則無謂也
灰釘
李商隠露布飛走之期既絶灰釘之望斯窮宋人小說
謂灰釘用杜篤論都賦燔康居灰珍竒椎鳴鏑釘鹿蠡
近燕泉何子元餘冬緒錄中證其非謂是曹爽在獄中
乞棺釘與灰于司馬懿事其事本不僻也余又考梁書
徐勉上疏請禁喪家速殯云屬纊才畢灰釘已具陳書
陳霸先九錫文祅酋震慴遽請灰釘以二條證之尤足
破宋人之謬說
韻語紀異物
余嘗愛晉宋人以韻語紀物産如郭璞爾雅贊山海經
贊王微藥草贊之類皆質而工其原出于逸周書火浣
布數語今彙書于後火澣之布入火不滅布則火色垢
則布色出火而振之皎然疑乎雪(周書說火浣布)日南有野女
羣行不見夫其状皛且白徧體無衣襦(唐蒙博物記)三廉大
實實不但三(雖名三廉其實四五枝)食之多汗味酸且旨藏之尤
好與衆果相參(陳祁暢異物志)苹之依水猶卉植地靡見其布
漠而鱗被物有常性孰知所自(郭子玄苹贊)曰州留者其實
水牛蒼毛豕身角若擔矛衛護其犢與虎為讐(鬱林異物志)
象之為獸形體特詭身倍數牛目不逾狶鼻為口役望
頭若尾馴良豢教聽言則跪素牙玉潔載籍所美服重
致遠行如丘徙(萬震象贊)烏鰂集足在口縮喙在腹形類鞋
囊其名烏鰂噏波噀墨迷射水慝(萬震海物異名記)瓦蠬鑛殼
建瓴状如渾沌錢文外眉而内渠(萬震海物異名記瓦蠬贊注眉為高為眉)
(渠為疏為渠此魁陸海蛤也)合浦之人習水善游俛視層岩如猿仰
株入如沉鼈出如輕鳬蹲泥剖蚌潜竊明珠(萬震南州志)江
瑶柱厥甲美如瑶玉(玉音裕三字一句三句一韻尤竒)肉柱膚寸名江
瑶柱(萬震海物異名)獸曰玄犀處自林麓食惟棘刺體兼五肉
或有神異表露以角(音錄)含精吐烈望如華燭置之荒野
禽獸莫觸(萬震犀贊)神丘有火穴光景照千里崑崙有弱水
鴻毛不能起(玄中記)一跳八尺兩跳丈六從春至夏裸袒
相逐(風俗記海蛙)笮複引一索飛絙杙閣其名曰笮人懸半
空度彼絶壑(李膺笮橋贊)高山嵯峩巖石磊落傾側榮廻下
臨峭壑行者攀緣牽援帶索(袁崧山川記)蚺惟大蛇既洪且
長采色駮映其文錦章食象吞鹿腴成養瘡賓饗嘉食
是豆是觴(南裔志)鮫之為魚其子既育驚必歸母還入其
腹小則如之大則不復(楊孚交州異物志云)
境逆樂真
章楓山云處順境而樂之者易處逆境而樂之者難若
曾點之浴沂邵雍之擊壤皆順境也惟夫床琴于浚井
之日絃歌於絶糧之餘以至捉衿肘見而歌商聲簞食
瓢飲而不改其樂乃為境之逆而樂之真耳豈人所易
及哉
升菴集卷七十一
