升菴集卷七十五明楊慎撰
槐序
槐序指夏日也王晏和徐孝嗣詩槐序候方調
歲陽名
歲陽名始見於爾雅攝提格以下二十四名是也後世
相傳以為古甲子余疑其非何也簡□之古莫如典謨
其次易卦爻辭其次毛詩其次諸子尚書辛壬癸甲易
先甲後庚詩吉日庚午又朔日辛卯殷人以生日名子
十干備至春秋紀年則昭然不紊不聞有一字及於爾
雅十干之異名也獨史記歷書紀漢武帝以來見之意
當漢世術家創為此名藏用隠字以神其術而後人竄
入爾雅堯舜三代恐無是稱謂也司馬公取以紀通鑑
亦信而好古之意慎初以為是今疑其非願與有定見
君子商確之楚辭攝提貞於孟陬兮分明用歷家之言
稍變其字以别子寅庚之文非必謂以是紀歲也
放春行春發春班春
古者諸侯迎春於東郊齊曰放春見管子楚曰發春見
楚辭漢書太守有行春班春之文
禊有春秋
禊水上祓除也然有春禊秋禊論語浴乎沂注上巳祓
除王右軍蘭亭暮春修禊此春禊也馬融西第頌云西
北戌亥玄石承輸蝦蟇吐瀉庚辛之域劉禎魯都賦曰
素秋二七天漢指隅人胥祓禳國子水嬉此用七月十
四日指秋禊也
粉荔
玉燭寳典云洛陽人家正旦造絲雞蠟燕粉荔枝故宋
人賀正啟有瑞霙餞臘粉荔迎年之句
冬至夏至
周髀云冬至晝極短日出辰而入申照三不覆九夏至
晝極長日出寅而入戌照九不覆三照三者南三方巳
午未也不覆三者北三方亥子丑也
另日
俗謂異日曰另日另字音命令之令然其字說文上篇
無有也只當作令日戰國策趙燕拜武靈王衣服之賜
曰敬循衣服以待令日令日即異日也注謂令為善非
泰春泰秋
古大字音義與泰通大别作泰自范曄作後漢書始用
之避其家諱也按莊子有虞氏不及泰氏泰氏謂大庭
氏也管子書有泰春泰夏泰秋泰冬董仲舒策陽長居
大夏隂長居大冬正用管子語則大冬大夏皆音泰今
人皆失其讀
十二屬
子鼠丑牛十二屬之說朱子謂不知所始余以為此天
地自然之理非人能為也日中有金雞乃酉之屬月中
有玉兔乃卯之屬日月隂陽互藏其宅也古篆已字作
蛇形亥字作豕形餘可推而知矣
汃月朽月
蜀西南多雨名曰漏天杜子美詩鼓角漏天東又徑欲
誅雲師疇能補天漏是也自秋分後遇壬謂之入霑吳
下曰入液宋黃仁傑䕫州苦雨詩九月不虚為朽月今
年頼得是豐年汃音讀為帕平聲東方朔傳諧語云令
壺齟老拍塗塗與汃同注云丈加切其下解云塗者漸
洳徑也亦雨濕泥濘之義爾雅十二月為畢塗月汃月
之諺雖俗其音義字形亦遐而尚矣
支干
星書云古之支干只用書日不以紀年紀用歲陽歲隂
名故温公通鑑紀年以攝提格閼逢之名盖有存古之
義不知者議之以為不若直用甲子乃不學之過也(觀歲)
(陽名一條此或是前時未定之見)
渴日競辰
魏董遇字季真從學者苦渴日遇言當以三餘夜者日
之餘冬者歲之餘風雨者時之餘渴日可對競辰
養花天
花木譜云越中牡丹開時賞者不問親疎謂之看花此
月多有輕隂微雨謂之養花天詩曰野水短蕪調馬地
淡雲微雨養花天又云中酒情懷因小會養花天氣為
輕隂
耗磨日
正月十六日謂之耗磨日張說耗日飲詩云耗磨傳兹
日縱横道未宜但令不忌醉翻是樂無為又曰上月今
朝減流傳耗磨辰但令不事事同醉俗中人此日必飲
酒官司不令開庫而已
歷名括
攝提遷次青龍移辰謂之歲歲首至也月首朔也至朔
同日謂之章同在日首謂之蔀蔀終六旬謂之紀歲朔
又復謂之元日以實之月以閏之時以分之歲以周之
章以明之蔀以剖之紀以記之元以原之
五時象五器
甘氏星經太昊執規而治春炎帝執凖而治夏黃帝執
繩而治四方少昊執矩而治秋顓頊執權衡而治冬諸
書祖其說互有同異淮南子云執衡治夏權衡二物相
依為用豈可分也素問作執矩治夏執衡治秋尤謬矩
所以為方義以方外秋金義也焉有執衡之理盖毉流
傅會不通理之說也春規圓以應仁也夏凖平以應禮
也中央繩以應信信非一定之謂繩亦非一定之器也
秋矩方以應義也冬執權衡以應智也五器分五時而
冬有其二亦猶東蒼龍南朱雀中央勾陳西白虎而北
方玄武螣蛇又如春勾芒夏祝融中央勾龍西蓐收北
方曰修曰熙亦二神其理甚奥其說甚長五時分配五
器淮南素問猶差謬無怪乎卜者以戊起勾陳已起螣
蛇強以水為土而不知冬有玄武螣蛇二神壬起螣蛇
癸起玄武既不謬其方玄武曷常無位乎
六神
今之易卜以甲乙起青龍丙丁起朱雀戊起勾陳已起
螣蛇庚辛起白虎壬癸起玄武盖不通理者遷就之敝
戊巳同為土豈可分為二螣蛇為北方水獸何以移之
中央乎今定其次戊巳共起勾陳而壬起螣蛇癸起玄
武得其當矣何也北方之次於卦為艮有終萬物始萬
物之意於方為北又為朔於人身為腎有左右於器為
權衡於物為龜蛇於色為玄黑於官為修熙於四德為
貞正而固亦兩事也於太玄罔蒙直酋冥以配四時而
冬兼酋冥且壬為陽水以螣蛇之雄配癸為隂水以玄
武之雌配不易之道也此誤千餘年矣卜之不驗豈不
由此
勾陳
六壬家甲乙青龍丙丁朱雀戊巳勾陳庚辛白虎壬癸
螣蛇玄武而卜者病玄武無位以戊為勾陳已為螣蛇
而壬癸為玄武不知戊巳為中央必屬勾陳而壬癸北
方兼龜蛇二象今強分螣蛇於已是以中央為北也勾
陳不知何物宋仁宗祀六神以麒麟為勾陳又云勾陳
天馬也又樂書云柷之色有五東畫青龍西白虎南赤
鳳北玄龜中畫黃螾螾丘蚓也黃帝以土德王有土瑞
丘蚓如虹其說尤曲
五運北方有二
重為春神曰勾芒黎為夏神曰祝融勾龍為中央神曰
后土該為秋神曰蓐收修與熙為冬神曰玄冥春夏中
央秋之神皆一人而冬獨有二者盖冬於方為朔於卦
為習坎於腎有左右於器有權衡於物有龜蛇於色有
玄黑則官有修熙宜矣六壬家甲乙青龍丙丁朱雀戊
巳勾陳庚辛白虎壬癸螣蛇玄武亦此理也在易四德
元亨利貞元大也亨通也利宜也貞正而固也貞亦兩
德太玄凖易罔蒙直酋冥以配元亨利貞而亦兼酋冥
五靈配五方
漢世先儒說左氏皆以五靈配五方龍木也鳳火也麟
土也白虎金也神龜水也其五行之序則木爇生火火
灺生土土丱生金金漻生水水液生木五者修其母則
致其子水官修龍至木官修鳳至火官修麟至土官修
白虎至金官修神龜至故曰視明禮修麒麟來游思睿
信立白虎擾言從文成而神龜在沼聽聦正知而名川
出龍貌恭體仁鳳皇鳴桐
五運六氣
毉家五運皆起於月初天氣之先至乾知大始也六氣
皆起於月中地氣之後應坤作成物也
星禽
今之推命有星禽盖以在地十二支配在天之二十八
宿如角木蛟則配以亢金龍每辰加一倍而為二惟子
午卯酉四正之方星辰至此轉移稍遲故三之恰適合
二十八之數亦巧矣古者術數又有三十六禽盖每辰
而三世少知之子則鼠也蝙也燕也丑則水牛黃牛兕
牛寅則虎豹貙卯則兔狐貉辰則龍蛟虬巳則蛇蚓蛞
蝓午則馬鹿獐未則羊犴羚申則猿猴狖酉則鷄雉烏
戌則狗狼豺亥則豚也㺄也蒿猪也陶隠居本草注略
引之李淳風引詩緯推災度以十五國風應十五星禽
而以蛞蝓屬弼國可謂附會不經矣然其說自戰國以
來有之雖謬悠孟浪然亦古矣特著其說以廣異聞蛞
蝓今之瓜牛亦穴居者故與蛇蚓同類弼國區區之地
與蛞蝓何相干哉良可發一笑爾
時節
春夏秋冬堯典之四時也曲臺禮及唐六典有五時之
衣則以木火土金水分七十二日土無定位各寄四時
之末十八日而中位在夏末秋初素問謂之長夏周禮
改火季夏取桑柘之火是五時也西域一歲分三時以
寅卯辰巳為雨時午未申酉為熱時戌亥子丑為寒時
曰八節者以八風分各四十五日也素問所謂六節别
無解說金光明經初二是花時三四名熱際五六名雨
際七八謂秋時九十是寒時後二名冰雪此六節也
甲夜甲朝
晝夜刻漏古歷百二十刻今歷百刻不同何也百二十
刻用地支之數百刻用天干之數也晝夜之分以天干
數之左傳所謂天有十日自甲至癸也山海經亦有十
日之說故一鼓謂之甲夜二鼓謂之乙夜平旦謂之甲
朝楚辭云甲之鼂吾以行是也以地支數之則分為十
二子丑寅卯辰巳為陽午未申酉戌亥為隂也
授時歷
嘗見元授時歷夏至晝六十二刻夜三十八刻冬至晝
三十八刻夜六十二刻今所用大綂歷全依授時歷獨
改二至之刻長極於六十短極於四十故謂之大綂合
天下為候元曰授時主燕享為候也郭守敬墓碑可互
考
纁夏玄冬
太玄生萬物豐於纁夏耗於玄冬
金&KR1195;
宋人秋日書啟金&KR1195;秩序玉宇旉凉又金顥平分碧虚
如拭皆竒語(&KR1195;與揫同禮記秋揫也)
性情
萬漚起而復破水之性未嘗忘也萬燈明而復滅火之
性未嘗亡也漚燈情也水火性也情與性魄與魂也
又
莊子曰各有儀則之謂性此即詩蒸民之旨也後人未
易可到賈誼曰少成若天性又曰性者神氣之所會性
立則神氣曉曉然發而通行於外矣與外物之感相應
故曰潤厚而膠謂之性其所謂潤厚而膠者今人名物
之堅者曰有性不堅者曰無性之謂也王輔嗣曰不性
其情何以久行其正禮運記曰六情所以扶成五性也
孝經緯曰魂者芸也情以除穢魄者白也性以治内趙
臺卿曰性情相與表裏啖助曰情本性中物韓嬰曰卵
之性為鄒不粥不孚則不成為雛繭之性為絲不瀹不
練則不成為絲陳摶曰情者性之影凡此言性皆先於
伊洛其理無異而辭旨尤淵宋人乃謂漢唐人說道理
如說夢誣矣
又
李慨曰人之性靜情實汩之然則性也者所受於天神
識是也故為形骸之主情也者所受於性嗜欲是也故
為形骸之役說文性人之陽氣性善者也情人之隂氣
有欲者也劉晝曰烟生於火而鬱火者烟也情生於性
而害性者情也李善曰性者本質也情者外染也易曰
利貞者性情也王弼注云不性其情何能久行其正程
子取之又字義云寂然不動為性感而遂通為情然感
有不同通亦有異感而中節則是性其情感而乖戾則
是情其性羣動息而夜氣清與秋冬歸根復命無異故
曰利貞者性情也
珠櫝魚筌
伊川謂治經遺道引韓非子買櫝還珠然猶知有經也
後世治經求仕者則所謂得魚而忘筌猶以筌得魚也
今之學者謂六經皆聖人之跡不必學又謂格物者非
窮理也格物者格其物之心也致知者致其物之知也
誠意者誠其物之意也正心者正其物之心也修身者
修其物之身也齊家者齊其物之家也治國者治其物
之國也平天下者平其物之天下也是全不在我全不
用工是無櫝而欲市珠無筌而欲得魚也謂其說之新
可聽則可當於理則未也
欛柄
張無垢云欛柄入手則開導之際改頭換面隨宜說法
使殊塗同歸今之講理學者悉用此語而或不知其出
也
蒋北潭戲語
余友蒋北潭芝善戲語而有妙理嘗論近日講學之異
曰宋儒格物致知之說久厭聽聞良知及知行合一之
說一出新人耳目如時魚鮮笋肥美爽口盤殽陳前味
如嚼冰若久而厭飫依舊是鵝鴨菜蔬上也又如真旦
看厭卻愛装旦北西廂聽厭乃唱南西廂觀聽既久依
舊是真旦北西廂出也公勿與辨但徐徐俟之
夾雜道學
朱子答黃勉齋書曰前此學徒真偽難辨今得此鍜鍊
一番夾雜者無所逃矣此盖韓侂胄禁偽學之後朱子
云云也可謂君子不黨由此觀之宋之道學夾雜者亦
多朱子亦厭之豈惟宋哉論語曰無為小人儒即夾雜
也孔子亦厭之矣豈惟孔子厭之書曰象恭滔天堯舜
亦厭之矣大抵有正色即有間色正當辨其似是之非
今也不然護短匿瑕以相標榜無乃謬耶
劉靜修論學
未知其粗則其精者豈能知也邇者未盡則其遠者豈
能盡也六經自火於秦傳注於漢疏釋於唐議論於宋
日起而日變學者亦當知其先後近世學者往往舍傳
注疏釋便讀宋儒之議論盖不知議論之學自傳注疏
釋出特更作正大高明之論爾傳注疏釋之於經十得
其六七宋儒用力之勤剷偽以真補其三四而備之也
陳同甫與朱子書
同甫與朱子書略云因吾眼之偶開便以為得不傳之
絶學三三兩兩附耳而語有同告密畫界而立一似結
壇盡絶一世之人於門外而謂二千年之君子皆盲眼
不可點洗二千年之天地日月若有若無世界皆是利
欲亦過矣予喜其言有切於士病故書之以自警劉安
世嘗云願士夫有此名節不願士夫立此門戶此元祐
之士病黃履翁云願士夫務道學之實不願士夫立道
學之名則淳熙以後士病也黨籍偽學之禁雖小人無
忌憚亦君子有以招之與
游定夫帖
游定夫一帖與友人曰不能博學詳說而遽欲反約不
能文章而遽欲聞性與天道猶之欲立數仞之牆而浮
埃聚沬以為基絺兮綌兮而欲温吸風飲露而欲飽無
是理矣近日厭窮理之煩而貪居敬之捷者安得以是
說告之
李延平胡仁仲格言
觀喜怒哀樂未發之先可以理性(延平)探視聽言動無息
之際可以正情(仁仲)
恬智安慮誠明
莊子曰古之治道者以恬養智智生而無以智為也謂
之智養恬智與恬交相養而和理出其本性也大學曰
安而後能慮中庸曰誠則明矣明則誠矣佛氏之所謂
定慧亦是理也司馬子微曰恬智則定慧也和理則道
德也是知安慮也誠明也恬智也定慧也一也理之會
合玄通無古今無中外而符合渾融謂其竊吾說以文
彼狹夫𤨏儒之見也
道學
或問何謂道學曰天下之達道五能行五者於天下而
又推類以盡其餘道學盡於是矣何謂心學曰道之行
也存主於内無一念而非道發達於外無一事而非心
表裏貫徹無載爾偽心學盡於是矣故道學心學理一
名殊明明白白平平正正中庸而已矣更無高遠玄妙
之說至易而行難内外一者也彼外之所行顛倒錯亂
於人倫事理大戾顧異巾詭服闊論高談飾虛文美觀
而曰吾道學吾心學使人領會於渺茫恍惚之間而無
可著摸以求所謂禪悟此其賊道喪心已甚乃欺人之
行亂民之儔聖王之所必誅而不以赦者也何道學心
學之有
禪學俗學
騖於高遠則有躐等凴虛之憂專於考索則有遺本溺
心之患故曰君子以尊德性而道問學故高遠之蔽其
究也以六經為註脚以空索為一貫謂形器法度皆芻
狗之餘視聽言動非性命之理所謂其高過於大學而
無實世之禪學以之考索之弊其究也涉獵記誦以雜
博相高割裂装綴以華靡相勝如華藻之繪明星伎兒
之舞砑鼓所謂其功倍於小學而無用世之俗學以之
儒教禪教
儒教實以其實實天下之虛禪教虛以其虚虚天下之
實陳白沙詩曰六經皆在虛無裏是欲率古今天下而
入禪教也豈儒者之學哉
升菴集卷七十五
