升菴集卷四十三明楊慎撰
隱公元年
元年魯隱公元年也春秋大一統所謂一統天下咸奉
元朔也天子立元而諸侯遵也天子頒朔而諸侯行也
自共和以來諸侯如蜂房蟻穴不用天子之元年矣晉
曲沃莊伯改建夏正則有不奉天子之朔矣春秋所以
托始於隱與隱公不書即位左氏曰攝也劉道原曰惠
公愛少子立為太子而國人不與而立隱隱曰吾將讓
焉太子桓公徯望十年不獲而羽父弑隱立桓桓曰隱
攝也吾取之左氏信桓之欺故曰攝公榖信隱之詐故
曰讓皆失之
夏四月辛卯夜恒星不見夜中星隕如雨(莊公七年)
慎曰此記日光不匿列星不見之祥也左傳以為夜明
是也汲冡紀年書天再旦亦是也書云夜明則稱而不
隱書曰再旦則曲而不中春秋書曰夜恒星不見聖人
之文稱而隱曲而中于是為不可及矣夜明五行志所
云晝晦宵光是也漢書武紀書有如日夜出蓋此類也
通鑑綱目不達班氏之意增一字云有月如日夜出則
謬矣
秋大水鼓用牲于社于門(莊公二十五年)
慎曰救日古禮也救水非古禮也救日何以為古禮日
之食人力不可救也故鼓以充陽也水之灾人力可救
也鼓庸愈哉自古水災莫大于堯之九年鼓何鼓牲何
牲乎
已卯晦震夷伯之廟(僖十六年)
公羊曰晦者何冥也榖梁曰晦冥也慎按晦非冥也月
之三十日也春秋書晦者二此及成公十六年甲午晦
晉侯及楚子鄭伯戰于鄢陵楚子鄭師敗績是也公羊
乃曲為之說于是月六鷁退飛過宋都之傳曰是月者
何僅逮是月也何以不日晦也晦則何以不言晦春秋
不書晦也朔有事則書晦雖有事亦不書公羊之言何
其野哉善乎劉歆之言曰及朔書朔及晦書晦劉原父
曰晦朔天之所有取朔棄晦乖偽之深者甲午書晦則
無說矣左氏曲說以為陣不違晦故敗噫楚以晦而敗
晉不晦而勝乎是皆勦說之無理者也
盗竊寶玉大弓(八年)得寶玉大弓(九年)
升菴曰陽虎將殺季孫不克說甲如公宫取寶玉大弓
入讙陽關以叛明年乃得之堤下榖梁曰陽虎以解衆
也得其情矣黃東發曰陽虎竊之無所用故復歸之也
此豈知巨猾之深姦邪虎初竊時已知無用矣以魯寶
之知必追之以與之則必釋已西方有狗國中華人入
之竊其筯而逃狗追嚙之人以筯投之必銜而返數返
則追無及矣陽虎蓋欲狗國魯也乎晉明帝覘王敦逃
歸湖隂以七寶鞭獲免蓋祖虎之故智云爾
君日不悛以樂慆憂(左傳昭三年)
樂以忘憂則可以樂慆憂則不可陸賈燕喜平勃交懽
忘憂也太康逸豫漢惠淫樂慆憂也忘憂待時慆憂玩
時忘為在下言也慆為在上戒也
兩甄
左傳將獵為兩甄置左右司馬注兩甄猶兩翼也世說
桓玄好獵雙甄所指不避林壑晉書周訪傳杜曾攻陷
沔口元帝使訪擊之訪令李恒督左甄許朝督右甄自
領中軍令其衆曰一甄敗鳴三鼓兩甄敗鳴六鼓既而
兩甄皆敗訪選銳卒八百人夜追破之梁裴邃夀陽之
戰為四甄以待之挑戰偽退四甄競發魏師大敗書傳
中稱軍翼曰甄僅此四見然甄之為字不知於軍何當
也
九國
公羊傳云葵丘之會桓公震而矜之叛者九國九國謂
叛者多耳非實有九國也宋儒趙鵬飛云葵丘之會惟
六國會鹹牡丘皆七國會淮八國寕有九國乎公羊本
意謂一震矜而九國叛猶漢紀云叛者九起云爾趙氏
如數求之真癡人說夢也古人言數之多止于九逸周
書云左儒九諫於王孫武子善攻者動于九天之上善
守者伏于九地之下此豈實數邪楚辭九歌乃十一篇
九辯亦十篇宋人不曉古人虚用九字之義強合九辯
二章為一章以協九數茲又可笑
程鄭
左傳晉侯嬖程鄭使佐下軍鄭行人公孫揮如晉聘程
鄭問焉曰敢問降階何由子羽不對歸以語然明然明
曰是將死矣不然將亡孔穎逹曰趙文子賢人也將死
其語偷程鄭小人也將死其言善皆為失常
不能如辭
定公六年子西曰不能如辭昭十三年朝吳曰二三子
若能死亡則如違之以待所濟若求安定則如與之以
濟所欲僖二十一年若愛重傷則如無傷愛其二毛則
如服焉正義曰敢為不敢如為不如經傳之文此類多
矣
繞朝贈策
左傳士會自秦歸晉繞朝贈之以策云子勿謂秦無人
吾謀適不用也策如布在方策之策蓋書也其下云云
即策文也蓋士會將歸繞朝諫止之而秦君不聽及其
行也又難顯言故贈以策書云云見秦之有人使歸晉
而不敢謀秦也今以為鞭策非也劉勰文心雕龍曰繞
朝贈士會以策子家與趙宣以書巫臣之遺子反子産
之諫范宣詳觀四書辭若對面據此則豈鞭策乎李白
詩臨行將贈繞朝鞭詩人趁韻之誤耳
隕石
榖梁傳春秋戊申隕石于宋五是月六鷁退飛過宋都
云石無知之物故日之鷁微有知之物故月之此言之
誣本不待辯宋萬孝恭辯之云梁山沙麓亦無知之物
胡為而不日麋與蜮亦微有知之物胡為而不月此殆
可作一笑榖梁乃癡人作夢孝恭又癡人解夢也
戶字義
左傳屈蕩戶之漢書王嘉坐戶殿門失闌免顔師古注
戶止也又左傳門于陽州公羊傳無人門其義相同止
戶曰戶禦門曰門也
九丘八索
左傳九丘八索九丘即九州也八索即八澤也見淮南
子或以八索為八卦謬矣通鑑外紀云人皇氏依山川
土地之勢財度為九州謂之九囿各居其一而為之長
人皇居中州以制八輔此引春秋命歷叙文也九囿取
育草木為義即後世所謂九州也中州則人皇之都石
鼓文所謂寓逢中囿也八輔則餘八囿也囿亦作有古
字省文書以有九有之師詩九有有截又奄有九有作
九囿解之義尤明暢左傳謂之九藪陽紆雲夢之屬總
而言之九有也九囿也九州也九藪也一也有與囿以
字相近藪州以音相近其實一義耳
明月
左傳齊燕平之月(注此年正月)公孫段卒國人愈懼其明月
(注此年二月)子産立公孫洩古書傳及俗稱謂曰明年明日
則有之矣明月僅見此爾
乾侯
胡一桂云昭公乾侯之事與夏王相殺商丘周厲王崩
於彘皆天地間人道非常之大變史墨乃妄引陪貳之
說而謂天生季氏以貳魯侯又明言社稷君臣無常奉
無常位且妄引詩易以對左氏從而書之其與春秋書
公薨乾侯如青天白日不可掩蔽以誅季氏不臣之罪
者異矣嗚呼春秋何等時耶功利之習壞爛人心君臣
大義澌滅殆盡不惟亂臣賊子如三家者放逐其君為
不知有君而惟季氏之服諸侯不知有君而惟季氏之
與史墨不知有君而放言無忌趙簡子不知有君而聽
言不辯左氏亦不知有君而載言不擇夫豈知陵谷遷
改乃地道之變而非常雷天大壮乃天道之常初非志
變况易乃崇陽抑隂之書雷在天上夫子大象但取其
成四陽壮長之卦而曰君子以非禮弗履耳未必如杜
氏注所謂君臣易位也史墨不求其義妄引以對可謂
誣天矣天但使季氏貳君何常使季氏逐君哉如墨言
一歸之天道則公僭王卿僭侯亂臣賊子接迹于世矣
綱常安在然則春秋夫子作也易象夫子翼也道一而
已請得為易大壮一洗史墨之惡論
荀息
涑水曰左氏書荀息之死引詩斯言之玷不可為也荀
息有焉杜元凱以為荀息有此詩人重言之義非也元
凱失左氏之意多矣彼生言而死背之是小人穿窬之
行君子所不譏也晉公溺於嬖寵廢長立少荀息不能
誎正遽以死許之是其言玷於獻公未沒之先而不可
捄於已沒之後也左氏之言貶也非褒也
臯陶有後
左傳臯陶庭堅不祀忽諸蓋設監戒之言如云若敖氏
之鬼不其餒而之比也後人遂謂臯陶真不祀而蔓說
者又言刑官無後豈不謬哉按張平子思玄賦云咎繇
邁而種德兮樹德懋於英六注英六國名楚末乃滅抱
朴子云秦乃伯益之後益即臯陶子也以是參考之臯
陶何嘗無後乎
董仲舒解春秋
榖梁傳云所見異辭所聞異辭所傳聞異辭董仲舒曰
春秋分十二世有見有聞有傳聞有見三世有聞四世
有傳聞五世故定哀昭君子之所見也襄成文宣君子
之所聞也僖閔莊桓隱君子之所傳聞也所見六十一
年所聞八十五年所傳聞九十六年於所見微其辭於
所聞痛其禍於傳聞殺其恩逐季氏而言又雩微其辭
也子赤殺弗忍言日痛其禍也子般弑而書乙未殺其
恩也屈伸之志詳略之文皆應之吾以其近近而遠遠
親親而疎疎也亦知其貴貴而賤賤重重而輕輕也有
知其厚厚而薄薄善善而惡惡也有知其陽陽而隂隂
白白而黑黑也百物皆有偶合偶之合之匹之仇之善
也詩曰無怨無惡率由羣匹此之謂也
班彪說春秋
班彪曰殺史見極平易正直春秋之義也殺史見極言
殺其繁辭以成簡嚴之體平易正直言直書其事而褒
貶自見彪之說春秋可謂得其髓矣以此言之則許世
子止弑其君趙盾弑其君莒人滅鄫之類三傳皆不足
信
能者養以之福
漢書律歷志載劉歆作三統歷及譜以說春秋引傳曰
民受天地之中以生所謂命也是故有禮誼動作威儀
之則以定命也能者養以之福師古曰之往也往以就
福噫左傳自劉歆始表章之此其所引的信無疑矣又
漢酸棗令劉熙碑猗與明哲秉道之樞養以之福惟德
之隅
疆埸
左傳疆埸之地一彼一此注音易言疆土至此而易也
唐高適詩許國從來徹廟堂連年不得在疆場乃讀為
平音可謂不識字矣駱賓王詩亦作場皆誤甚豈可謂
唐詩人便不敢議乎
鷸蚌相持
春秋後語齊趙將伐燕蘇代為燕說趙王曰今者自來
過小水見小蚌方暴而鷸啄其肉蚌合而挾其喙曰今
日不雨明日不雨必見蚌脯蚌亦謂鷸曰今日不出明
日不出必見死鷸兩不相捨漁人得而并擒之今趙且
伐燕燕趙相支以斃其衆臣恐秦之為漁父也此事戰
國策亦載以雨叶脯妙出自然古人之文竒儁如此按
春秋後語陸賈所著賈在漢初頗有文藻自新語外有
春秋後語南中行紀又著感春賦盛引典誥今雖不傳
而文心雕龍載其目實為上林子虚之先鞭又能交歡
平勃以成復漢之業可謂通儒比之叔孫通豈不天壤
邪予謂叔孫通為秦博士諛言不死又事漢制禮襲秦
使三代之法中絶於漢通之罪大矣東坡目之為枉死
宜乎延篤答高義方書今茲以五經為鼎簠書傳為籩
爼祖述堯舜憲章文武未暇蚌脯也
克段于鄢
石經春秋鄭伯克段于鄢鄭地也在緱氏縣西南左氏
云王取鄢劉蒍䢴之田于鄭是也杜預潁川鄢陵謬矣
鄢陵非鄭地段焉得有兵衆乎郭知玄切韻云帝虎竝
訛烏焉互舛正指此條
唇齒
左傳唇亡齒寒蓋古諺也戰國策作唇揭齒寒揭與寒
叶韻揭叶音掀
公子賦河水
左傳秦伯將納公子重耳公子賦河水左傳無注國語
韋昭曰河水當為沔水字之誤也沔彼流水朝宗于海
言已反國當朝事秦此最有理
袒衣衵服
裼袒衣蓋近身之衣孟子所謂袒裼裸裎也左傳陳靈
公與孔寕儀行父通於夏姬衷其衵服以戲於朝注衵
服日日近身之衣然不若袒服之為順衵與袒字畫相
似毫釐之差爾
天王居于狄泉
春秋周襄王之出書天王居于狄泉注天子以天下為
家故所在稱居宅其有之謂居魯昭公之出書公居于
鄆鄆魯之邑也其後書公在乾侯乾侯乃晉地不得書
居也綱目書帝在房州房州唐一統之地豈得以乾侯
為比當書帝居房州乃合春秋之法
禺中
今俗云夜半子時雞鳴丑時平旦寅時日出卯時食時
辰禺中巳日中午日昳未晡時申日入酉黃昏戌人定
亥其言始于淮南杜預春秋注有之蓋亦古矣孔穎達
曰禺東南隅也過隅未中故為禺中晡時日西食時也
日昳謂蹉跌而下也
春秋例
杜預春秋釋例趙匡作春秋纂例蓋以春秋難明故以
例求之至于不通則又云變例以變例不通又疑經有
闕文誤字嗚呼聖人之作豈先有例而後作春秋乎譬
之術士推筭星命者立印綬格財官格雜氣格或格所
不能該者則曰不合格豈造化先立此格而後生人乎
春秋之所謂例何以異此
升菴集卷四十三
