升菴集卷六十六明楊慎撰
蜀牋川筆川墨
蜀牋自唐已名天下予脩蜀藝文有蜀牋譜一篇近觀
龍川集陳同甫與朱元晦書云川筆十枝川墨一挺蜀
人以為絶品則蜀人之筆墨在宋以為絶品不知何時
降為眉州大邑之濫惡耳
敲冰紙
敲冰紙剡所出也張伯玉蓬莱閣詩敲冰呈好手織素
競交鸞注越俗競誇敲冰紙剡水清潔山又多籐楮以
敲冰時製之佳盖冬水也
十樣蠻牋
韓浦詩曰十樣蠻牋出益州成都古今記載其目曰深
紅曰粉紅曰杏紅曰明黃曰深青曰淺青曰深綠曰淺
綠曰銅綠曰淺雲凡十樣又有松花金沙流沙彩霞金
粉桃花冷金之别即其異名又蜀志載王衍以霞光牋
五百幅賜金堂令張蠙霞光即深紅牋也又有百韻牋
以其幅長可寫百韻詩為名其次學士牋則短於百韻
焉
蜜蒙花紙
蜜香紙以蜜香樹皮葉作之微褐色有紋如魚子極香
而堅韌水漬之不潰爛晉太康五年大秦國獻三萬幅
帝以萬幅賜杜預令寫春秋釋例疑今之蜜蒙花也其
皮可作紙
蠲紙
古有蠲紙以漿粉之屬使之瑩滑蠲之為言潔也詩吉
蠲為饎周禮宮人除其不蠲蠲紙之名義取此劉績霏
雪錄謂蠲紙起於五代民間有因親疾刲股親喪廬墓
規免州縣賦役歲給蠲符以蠲免之號為蠲紙非也
養紙芙蓉粉
養紙芙蓉粉(薛濤事)薰衣荳蔲香(霍小玉事)
古製墨法
古墨法云煙細膠新杵熟烝勻色不染手光可射人又
曰虬松取烟鹿膠相揉九蒸回澤萬杵力扣光可照人
色不染手造墨惟膠為難古之妙工皆自製膠法取新
解牛革及筋全用之牛革取其厚處連膚及毛皆割不
用入冶成膠即以和煙若冷定重化則已非新矣今之
膠材皆牛革之棄餘故雖號廣膠去古膠法猶遠無怪
乎墨品之下也徽墨今名第一者上比潘谷蔡瑫中間
猶容十許人况李廷珪乎
朱萬初墨
元有朱萬初善製墨純用松烟盖取三百年摧朽之餘
精英之不可泯者用之非常松也天歷乙巳開奎章閣
揀儒臣親侍翰墨榮公存初康里公子山皆侍閣下以
朱萬初所製墨進大稱旨得祿食藝文館虞文靖公贈
之詩曰霜雪摧殘澗壑非深根千歲斧斤違寸心不逐
飛烟化還作玄雲繞紫微蓋紀兹事也又曰萬初之墨
沉著而無留跡輕清而有餘潤其品在郭圯父子間又
䟦其後曰近世墨以油烟易松烟姿媚而不深重萬初
既以墨顯又得真定劉法造墨法於石刻中以為劉之
精藝深心盡在於此必無誤後世因覃思而得之余嘗
謂松煙墨深重而不姿媚油煙墨姿媚而不深重若以
松脂為炬取煙二者兼之矣宋徽宗嘗以蘇合油搜烟
為墨至金章宗購之一兩墨價黃金一斤欲倣為之不
能此謂之墨妖可也
玉泉墨畫眉墨
南中楊生製墨不用松煙止以燈煤為之名玉泉墨又
金章宗宫中以張遇麝香小御團為畫眉墨余謂玉
泉之名與燈煤無干只以東坡佛幌輕烟為名豈不竒
絶
松墨
古墨惟以松煙為之曹子建詩墨出青松烟筆出狡兔
翰唐詩輕翰染松烟東坡詩徂徕無老松易水無良工
小說載王方翼燎松丸墨富家聞見錄云唐李超易水
人與子廷珪亡至歙州其地多松因留居以墨名家仇
池筆記真松煤遠烟自有龍麝氣世之嗜者如滕達蘇
浩然吕行甫暇日晴暖研墨水數合弄筆之餘乃啜飲
之又云三衢蔡瑫自煙煤膠外一物不用特以和劑有
法甚黑而光近世稱徽墨率用桐油煙既非古法墨成
亦用漆為衣始光東坡云光而不黑索然無神氣亦復
安用殆此等耶予得墨法於異人祗用煙膠成即光如
漆名之曰一品玄霜殆不虚也
藏墨訣
贈君烏玉玦泉清硯須潔避暑懸葛嚢臨風度梅月
香與墨同關紐
邵安又與朱萬初帖云深山高居爐香不可缺退休之
久佳品乏絶野人為取老松柏之根枝葉實共擣治之
斫楓昉羼和之每焚一丸亦足助清苦今年大雨時行
土潤溽暑特甚萬初致石鼎清晝香空齋蕭寒遂為一
日之供良可喜也萬初本墨妙又兼香癖蓋墨之與香
同一關紐亦猶書之與畫謎之與禪也
筆經
劉向說苑王滿生說周公籍筆牘書之則周公時已有
筆矣韋誕筆經曰製筆之法桀者居前毳者居後強者
為刃愞者為輔參之以榮束之以管固以漆液澤以海
藻濡墨而試直中繩勾中勾方員中規矩終日握而不
敗故曰筆妙又柳公權一帖云近蒙寄筆深慰遠情但
出鋒太短傷於勁硬所要優柔出鋒須長擇毫須細管
不在大副切須齊副齊則波掣有馮管小則運動省力
毛細則點畫無失鋒長則洪潤自由此帖論筆之妙頗
盡故稡書之
澄泥硯
綘縣澄泥硯縫絹袋置汾水中踰年而設取則泥沙之
細者已入袋矣陶以為硯水不涸
方城硯
方城硯出方城縣葛仙公巖内石如玉瑩如鑑光著墨
如澄泥發墨生光如漆如油有豔不滲歲久不乏常如
新成
論詩畫
東坡先生詩曰論畫以形似見與兒童鄰作詩必此詩
定知非詩人此言畫貴神詩貴韻也然其言有偏非至
論也晁以道和公詩云畫寫物外形要物形不改詩傳
畫外意貴有畫中態其論始為定盖欲以補坡公之未
備也
畫家四祖
畫家以顧陸張吳為四祖顧長康陸探微張僧繇吳道
玄也余以為失評矣當以顧陸張展為四祖展展子虔
也畫家之顧陸張展如詩家之曹劉沈謝閻立本則畫
家之李白吳道玄則杜甫也必精於繪事品藻者可以
語此
畫家三靄
沙門元靄蜀中人寫真染色以一小石研磨取色盖覆
肉色之上後遂如真又有李靄之居金波亭號金波處
士又有王靄謂畫師三靄
漢畫
王應麟云曾子固跋西狭頌謂所畫龍鹿承露人嘉禾
連理之木漢畫始見於今邵公濟謂漢李翕王稚子高
貫方墓碑刻山林人物乃知顧愷之陸探微宗處士輩
尚有其遺法至吳道玄絶藝入神始用巧思而古意稍
減矣今於盤洲所集隸圖見之慎又按王象之輿地紀
勝碑目載夔州臨江市丁房雙闕高二丈餘上為層觀
飛簷車馬人物又刻雙扉其一扉微啟有美人出半面
而立巧妙動人又雲陽縣漢處士金延廣母子碑初無
文字但有人物漢畫之在碑刻者不止如應麟所云而
已
周昉畫
東坡詩書生老眼省見稀畫圖但怪周昉肥畫譜亦言
周昉畫美人多肥蓋當時宫禁貴戚所尚予謂不然楚
辭云豐肉微骨調以娛又云豐肉微骨體便娟便是留
佳麗之譜與畫工也蓋肉不豐是一生色髑髏肉豐而
骨不微一田家新婦耳
曹吳
北齊曹仲達畫人物衣服緊窄唐吳道子畫衣服飄舉
時人語曰吳帶當風曹衣出水
張僧繇
劉子玄曰張僧繇畫羣公祖二疏圖而丘士有著芒屩
者閻立本畫昭君圖婦女有著帷帽者夫芒屩出於水
鄉非京華所有帷帽起於隋代非漢宫所作以此言之
畫非博古之士亦不能作也
又
吳道子始見張僧繇畫曰浪得名耳已而坐卧其下三
日不能去庾翼初不服逸少有家雞野鶩之論後乃以
為伯英再生盖絶藝必審觀而後論定也
杜詩入畫
杜詩花遠重重樹雲輕處處山畫本可作
桃源圖
唐人畫桃源圖極為工妙舒元輿作記云煙嵐草木如
帶香氣熟視詳玩自覺骨戛青玉身入鏡中韓退之亦
有桃源圖盖題此畫也予及見元人臨本
拂林圖
宣和畫譜中拂林圖或作佛林又作拂菻不知所謂後
考杜環經行記拂林在苫國西一名犂靬其人顔色白
婦人皆服珠錦善織絡琉璃妙天下菻音力甚切董北
苑畫跋云拂林圖自唐有之其人類中國婦人皆衣邊
綾紺文雜錦戴金花步搖綴以木難青珠盧肇雙柘枝
舞賦云拂菻妖姿西河别部蓋如唐人之胡旋女元末
之天魔隊耳
山林窮四和
山林窮四和香以荔枝殼甘蔗滓乾柏葉黃連和焚又
或加松毬棗核梨皆妙
畫似真真似畫
慎少時先太師與瑞虹龍崖二叔父看畫因問二叔父
曰景之美者人曰似畫畫之佳者人曰似真孰為正慎
對曰元微之有詩云顛倒世人心紛紛乏公是真賞畫
不成畫賞真相似丹青各所尚工拙何足恃求此妄中
情哀哉子華子龍崖曰詩亦未見佳慎爾可試作之遂
呈稿曰會心山水真如畫巧手丹青畫似真夢覺難分
列禦寇影形相贈晉詩人二叔父喜曰只此四句大勝
前人近病中追憶往事記而筆之祇二三首耳(弘治已未升菴)
(時年十二)
印色
印色古方用萆蔴油或用煎粣油皆未為佳近傳用川
山甲油取其不滲試之良妙
正色間色
五行之理有相生者有相尅者相生為正色相尅為間
色正色青赤黃白黑也間色綠紅碧紫流黃也木色青
故青者東方也木生火其色赤故赤者南方也火生土
其色黃故黃者中央也土生金其色白故白者西方也
金生水其色黑故黑者北方也此五行之正色也甲已
合而為綠則綠者青黃之雜以木尅土故也乙庚合而
為碧則碧者青白之雜以金尅木故也丁壬合而為紫
則紫者赤黑之雜以水尅土故也此五行之間色也流
黃一作駵黃
閒色名
青赤黃白黑五方正色也碧紫紅綠流黃五方之間色
也青别為蒼赤别為朱析朱為非非今作緋黃别為黅
白别為縞黑别為玄此正色之别名也近黑曰弋今作
黓似綠色曰校女嫁者服之榖日出色也柳日入色也
蔥暝色也檀婦人注面赭色也鵻草色也間色之中又
有間色若天縹褪紅淺絳女貞黃天水碧之類不可殫
述南史輿服志有□&KR0008;鵫&KR0008;四色鵫音罩白色也餘未
詳左傳注袀皂色也
丹的
釋名曰以丹注面曰的子本天子諸侯有辟妾以次進
御有月事者止不御難於口陳故注此於面灼然而識
也王粲神女賦曰施玄的結羽釵傅玄鏡賦曰珥明璫
之雙照點隻的以發姿張景陽扇賦皎質皦鮮玄的點
絳漢律姅變亦謂月事也
鈿金
張懷瓘書錄云往在翰林見古鐘二枚高二尺許有古
文三百餘字紀夏禹功績皆紫金鈿似大篆神彩驚人
蓋三代鈿金為篆其精類如此又李伯時得彫戈蟲鳥
書黃金文銘六字曰王用父作彫戈鈿金法今亦不傳
唐六典有十四種金曰銷金曰拍金曰鍍金曰織金曰
砑金曰披金曰泥金曰鏤金曰撚金曰戧金曰圈金曰
貼金曰嵌金曰裹金而鈿金不在其中今併其名亦不
知矣
光明砂
李德裕黃冶論云光明砂者天地自然之寳在石室之
間生雪牀之上如初生芙蓉紅芭未坼細者環拱大者
處中有宸居之象有君臣之位光明外徹採之者尋石
脉而求此造化之所鑄也儻有至人道奥者用天地之
精合隂陽之粹濟以神術或能成之若以藥石鎔鑄術
則疏矣光明砂今方士亦未嘗見之漫書於此以訊之
好道術者
掩障
李思訓畫掩障上玄宗夜聞水聲通神佳手也
木夾
唐僖宗乾符六年嶺南節度使率讜遣徐雲虔使於南
詔南詔驃信待雲虔甚厚授以木夾遣還通鑑釋文及
綱目集覽皆不解木夾之義予按宣和書譜云章孝規
嘗為路魯瞻書雲南木夾木夾彼方所謂木契蠻夷之
俗古禮未廢故其往復移文猶馳木夾其詞略曰萬里
離南一朝至北開緘捧讀奬飾過多盖其結信邊鄙使
之不敢犯義者理固如是耳
簡牘
古人與朋儕往来者以漆板代書帖又苦其露泄遂作
二板相合以片紙封其際故曰簡板或云赤牘
九杇一罷
畫家於人物必九杇一罷先以土筆擬其形數次修改
曰九杇繼以淡墨一描而成故曰一罷獨周忘機不假
乎此落筆便成氣韻生動每語人曰書畫同一關捩善
書人豈先杇而後書乎蓋卓識也
金題玉躞
海岳書史云隋唐藏書皆金題玉躞錦贉繡裭金題押
頭也玉躞軸心也贉卷首帖綾又謂之玉池又謂之贉
有毬路錦贉有樓臺錦贉有摴蒲錦贉有引首二色者
曰雙引首標外加竹界而打擫其覆首曰褾裭法帖譜
系曰大觀帖用皂鸞鵲錦褾裭是也卷之袠簽曰檢又
曰排漢書武紀金泥玉檢注檢一曰燕尾今世書帖簽
後漢公孫瓉傳皂嚢施檢注今俗謂之排此皆藏書畫
職裝潢所當知也
九曲珠
小說云孔子得九曲珠欲穿不得遇二女教以塗脂於
線使蟻通焉此與列子兩兒辨日事相似言聖人亦有
所不知也珠孔本人所鑚世豈有九曲珠乎東坡祥符
九曲觀燈詩金鼎轉丹光吐夜寳珠穿蟻閙連宵陳簡
齋瀑布泉詩九孔穿針可得過冰蠶映日吐寒波皆用
此事
不灰木火浣布
太平寰宇記曰不灰木俗多為鋌子燒之成炭而不灰
出膠州予親見之其葉如蒲草束以為燎謂之萬年火
把火浣布出蜀建昌其白如雪出於石隙元史所謂石
絨也二物不同博物者宜知之
瑒琫瑒珌
孟康曰瑒玉名也音蕩爾雅曰黃金謂之璗說文曰璗
金之美與玉同色者也按璗乃白金之有光如鏡又非
銀也周禮有簜節以竹之孚得名言白金之色如竹孚
也字从玉與玉同色也郭知玄韻序云璗札行披則謂
紙色如玉也應瑒之名亦音璗今音暢非佩刀之飾上
曰琫下曰珌詩云鞞琫有珌毛傳曰鞞刀室也琫上飾
珌下飾天子玉琫而珧珌諸侯璗琫而璆珌瑒音蕩琫
布孔切珌音必
木難
曹子建詩明珠交玉體珊瑚間木難注引南越志云木
難金趐鳥沫所成碧色珠也大秦國珍之按其形色則
今東方所謂祖母綠也
玉導
南齊高祖性清儉主衣中有玉導上曰留此正是興長
弊源即命擊碎之玉導未知何物又按晉書馮遷追及
桓玄玄拔頭上玉導與之曰汝何敢殺天子以此例之
則玉導者玉簮或冠篦之類耳導擇也義取擇髮然自
唐以後不聞其名
古錢
漢有厭勝錢藕心錢狀如干盾長且方而不圓盖古刀
布之變也與近世花蕊夫人封綬及穿鑰錢相似見封
演及李孝美錢譜
擲卦以錢
擲卦以錢自嚴君平始唐詩岸餘織女支機石井有君
平擲卦錢
瓊寢玉簀
劉聰以婢為后王鑒諫曰不可以汚玉簀而塵瓊寢
玉璽考
元朝元貞三十一年木華黎曾孫碩德卒其妻出古玉
印貨之中丞崔彧秘書丞楊桓辨其為傳國璽上之慎
按秦始皇之璽一曰皇帝壽昌一曰既壽永昌已傳疑
有二矣至朱梁亡入於後唐又唐主存勖謀即位魏州
僧以傳國璽獻遂即位則後唐之璽蓋有二也璽既有
二則必有一贋矣是以今日既曰與潞王從珂同焚于
洛陽之玄武樓矣而他日段義又得之以為宋哲宗獻
今日既曰入金與金哀宗同焚于蔡州之幽蘭軒矣而
翟朝宗又得之以為宋寧宗獻若果贋而酷肖則宋徽
宗正衒名受欺者又何疑其檢無螭角無缺卻之不用
而别制定命寳邪贋跡在宋屢敗露矣而元之崔彧楊
桓又何由得之寡婦貨物而獻之余意以為楊桓素工
篆書即著六書統者必桓私刻之謀於崔彧而託名於
碩德之妻無疑崔彧之意欲迎合皇太妃以翊戴成宗
而為此眩耀俗目而定其位耳按通典云秦得藍田白
玉為璽曰受天之命皇帝壽昌又按北齊制傳國璽鳥
篆書文曰受天之命皇帝壽昌漢書注衛宏曰秦璽題
是李斯書其文曰受命于天既壽永昌十國紀年晉開
運末北戎犯闕少帝重貴遣其子延煦獻傳國璽于遼
遼主訝其非真宋哲宗元符元年五月咸陽民段義斸
地得玉璽蔡京及講議玉璽官十三員奏曰皇帝夀昌
者晉璽也受命于天者後魏璽也有德者昌唐璽也惟
德元昌者石晉璽也則既壽永昌者秦璽可知蔡京輩
小人媚上不憚誣天矣而况于欺人乎縱使真是秦璽
亦無道之物亡國之器豈舜之五瑞禹之玄圭乎噫宋
之君臣可謂迷惑無識矣
玉名詁
瑗肉倍好也璧好倍肉也環肉好若一也又曰玉空邊
等也(山海經注)瓏禱旱瑞玉刻為龍文也琥發兵瑞玉刻為
虎文也珵楚玉也理六寸光自照璠璵魯玉也&KR0008;齊玉
也&KR0008;晉玉也瓊赤玉也瓐碧玉也瑎墨玉也瑿玄玉也
玼紫玉也瑌玉半白半赤也璊玉赩色也㻶彬律切青
白玉琯也理玉膚也璞玉未理也琢玉始理也琈玉采
也璘㻞玉文也玲玉聲也璄玉光也瑜玉中美也璪玉
加瑑飾也玓瓅玉點也玷玉缺瑕玉病也珙大璧也琡
璋大八寸也瑄璧大六寸也璋半圭判白也琦片玉也
珏兩玉&KR1352;奉使玉盛之車笭間者也璱玉華相帶如琴
絃也字一作琗&KR1729;玉英羅列秩秩也瑞舜所輯玉也琯
舜所受西王母獻玉也琰夏桀寵女名刻於玉也琬周
王結好圭也靈以玉事神也瑒祀天玉也(音暢人名有應瑒今作平)
(音呼非)璹玉器也瑁圭頭邪刻也&KR0722;玉飾弁也㻆玉珮之
長也瑬玉垂玉飾冕也珩佩玉節步也玦玉珮不連也
珕蜃飾佩刀瓛玉上大下小也璣珠不圓也珽圭長三
尺也玟火齊珠也瑛水晶珠也(一名水玉)瑫玉在櫝也玩兒
弄璋也珈以玉飾笄也瑱以玉充耳也琫佩刀下飾也
璏玉劍鼻也㺲印鼻也珖玉琯也珂以玉飾馬銜也(又曰)
(馬腦車渠飾銜皆曰珂佛經云珂雪言其白也)珬老雕入海化為珂珬蚌屬即
車渠也璫穿耳附珠也琩蠻女充耳玉也瑑圭有凸鄂
也珧江珧蚌也珨音甲蜃器也瓖馬上飾玉所謂金鋄
玉瓖也琇琇瑩美石也珷玞珉石似玉也□以玉相贈
遺也玖黑色玉可作鏡也近見文士凡遇玉偏傍之
字皆謂之玉而不知各有訓詁也聊記其略如右
升菴集卷六十六
