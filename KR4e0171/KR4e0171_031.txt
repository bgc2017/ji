升菴集卷三十一明楊慎撰
七言律詩
春日訪樊九岡幽居
九隴岡頭紫氣浮高人元是列仙儔黃花晚節開三徑
翠竹清風卧一丘松菊微行常伴鶴苔磯獨釣不驚鷗
伊余南北東西者浪跡深慙下榻留
春三月四日仰山余尹招遊疏江亭觀新修都
江堰
疏江亭上眺芳春千古離堆跡未陳矗矗樓臺籠蜃氣
㽦㽦原隰接龍鱗井居需養非秦政則堰淘灘是禹神
(古圖經深淘灘淺則堰今改則為作非也)為喜灌壇河潤遠恩波德水又更
新
周五津寄錦箋并柬楊雙泉
誰製鸞牋迥出羣雲英膩白粲霜氛薛濤井上凝清露
江令筵前擘綵雲窈窕翠藤盤側理連環香玉剪回文
老來無復生花夢錦字泥緘付墨君
中元夕望開福寺燈塔
鈴語吟風寂梵音塔燈擎月净高深盂蘭瑞草生三昧
天竺曇花散五隂鴈沼恍疑星宿海鷲峯幻作火珠林
西方漫說光明藏何似中華池布金
寄夏松泉(名邦謨)
山中睡起三竿日天上書來五朵雲念我獨愁開閴寂
感君長跪謝殷勤兩年故國交遊隔千里同心岐路分
竒樹華滋看已徧不禁春色惱離羣
郫縣子雲閣
落景登臨縣郭西坐來結構與雲齊平郊遠訝行人小
高閣廻看去鳥低林表餘花春寂寂城隅纖草晩萋萋
酒闌却下危梯去猶為風烟惜解携
立春日禁中對雪
天街晴雪照簾櫳萬戸千門似郢中先向曉營添朔氣
却随春仗轉條風上林花信梅邊出太液波聲柳外通
郢客高歌誰屬和巴人下曲本難工
戊寅九日龍門登高
江山盤踞千年地風雨崔嵬百尺臺搖落霜林秋籟發
參差雲堞曉光開四愁多阻張衡望九辨堪興宋玉哀
望遠登高聊自遣芳萸豔菊漫相催
沐希甫葉道亨約會於太華寺雨中用杜少陵
韵一首
野竹幽花夾道迎紺園金刹望中明海天風色雲籠樹
山國春寒雨滿城最覺龍鱗圖畫潤生憎鳥羽毳衣輕
迷源復作留連住尋壑猶能窈窕行
冬夜宿羅漢寺
霜林金碧迷青紅木葉蕭蕭澄遠空長湖洲渚亂吞吐
上方樓殿森玲瓏廊僧暝汲怯寒溜舟子夜語驚天風
朝暾照檻堪一望羡爾冥冥高遰鴻
石岡沐公希甫輓詩
幾醉錦筵金叵羅忽騎天駟上天河霸陵猶記將軍獵
沛邑能忘猛士歌春寒澤畔經過少日暮山陽涕淚多
露薤霜蒿悲自古蹊桃營柳奈君何
關索廟
關索危嶺在何處猿梯鳥道淩青霞千年廟貌猶生氣
三國英雄此世家月捷西來武露布天威南向陣雲賖
行客下馬一酹酒候旗風偃寒吹笳
高嶢村除夕
海濱戎旅久忘歸獨對朝嵐與夕霏莎徑晴沙采樵路
柴門春水釣魚磯太平時節身難遇流轉風光賞莫違
街鼔市塵渾隔斷村舂隣火自相依
謝同鄉諸公寄川扇(二首)
鳳箑分封到海陬魚緘千里自巴丘綺寮白晝懸明月
珍簟朱炎借早秋紈素底湏誇罨畫蒲葵耐可汚銀鈎
仙家玉雪勞相贈詩苑瓊瑶愧未酬
對青筠膜漬霞斑渥紫梬膏鍊月顔(梬小柿也)自覺金風爽
仙馭誰將玉雪灑人寰薛濤歌裏揚清囀卓女吟邊障
遠山萬里橋西銷暑會幾回瓊樹夢中攀
即席贈樊九岡黃梓谷
中涪西蜀兩高人良會通家及上春青歲掛冠甘隠逸
早時揮塵静風塵身閒正好銜杯數情洽何妨命駕頻
更與衡門添盛事聚星堂上繼荀陳
贈内
迢逓鄉關隔益州歸途雨沛更雲油重看周雅歌祁父
又聽陽關唱杜秋明月迥臨天左界寒宵回夢閬西樓
五紋絲履休勞寄好看生兒似阿侯
夀叙菴司馬弟(生辰正月十二日)
酉君初度早逢春千里相思隔錦津棣萼連枝情不盡
筆花池草夢何頻廟堂閒却絲綸手山水能娛樂夀身
繞膝斑衣當蔗境何須止酒負芳辰
送胡東渠少參致仕歸晉陽
醳紱辭榮賦北征急流勇退見高情元龍湖海多豪氣
長孺朝廷有直聲(胡曾為郡不屈節温州相)塵世已破枕中夢杯酒
況兼身後名秖恐清風遺遠徼聊將公是托詩評
與諸弟别樂菴弟約有江陽之會
中宵風雨早來凉謝草春池别夢長綠野開筵聯玉樹
紅亭離思結垂楊通波直下無千里明月何曾是兩鄉
白晝看雲何限意佳期良晤在江陽
宋潜溪方遜志二賢祠亭陪東阜狷齊坐
青蘿太史赤城仙祠墓東西近接連江漢炳靈遷謫地
乾坤正氣革除年華池澹佇滄浪水栢寢寒通雪嶺烟
不向一臺逢二妙何由投簡和新篇
合州舟中次韵王孔昭(名嘉賓)
馳暉易逝髮難玄屈指驚心二十年北渚離愁芳草外
東風歸信落花前煙開巴峽銅梁秀月照涪江石鏡圓
栩栩瀛洲還舊夢嚶嚶喬木又新篇
雪後曾前溪憲副夜過(曾名鈞)
閒門寂寂夜光扄窮巷俄傳暢轂經迢逓騶牙聲已到
熒煌騎火夢初醒淮山桂樹懸鄉月漢節梅花照客星
清興不辭淹雪棹濁醪還共醉雲亭
晏寢漫興
少年愛睡苦不足鷄鳴催入承明宫蹀躞金珂響斜月
丁當玉佩搖廻風共憐人馬輝光異肯信簮褭拘攣同
老便晏寢北窗北起看日生東海東
重寄張愈光
海客張公鬢已蒼豪遊曾結少年場古文金碧盤龍虎
麗句瓊瑶琢鳳凰尋壑經丘穿窈窕倚樓看鏡立滄茫
朔風鴻鴈傳消息明月青山隔幾鄉
海裔江湄獨倚樓瑟居匏繫又驚秋菊花黃處回青眼
楓葉紅時對白頭少日聲名追杜甫暮途鞿絆脱莊周
九龍尚有臨池興一鴈能忘遠札投
寄藍玉夫(名田)
四海風紀藍御史廿載逃名即墨城青冥鴻飛日月白
紫淵龍臥波濤清晴窗香芸拂蟫蠧春谷喬木歌嚶鳴
總角懽遊忽衰老握鏡愁看華髮生
登海寳寺望侍御唐池南(琦)别業因贈
横紫煙光凝上方人家宛在水中央一重一掩肺腑地
某水某丘遊釣鄉憶我頻年枉書札與君連日醉壺觴
詩瓢不似山人瘦大雅堂高接盛唐
夏日抱病幽居
抱病閉門誰與同隠几焚香長夏中槐花細灑鵝黃雪
芭蕉斜扇青鸞風蚊雷無頼鼓昏黑螢火多情流暝紅
墨池過雨積新溜一部鳴蛙何太雄
泛蓮池晩歸
桂枻蘭&KR1299;泛碧漪芰塍蓮蕩倒芳巵十三鴈足傳情徧
二八蛾眉度曲遲玉樹風前人散後金波水上月明時
良辰勝會應難續風雨連宵惱别離
兩湖葉道亨泰招飲過湖晚歸
楊堤葉嶼迥相隣東主西賓意自親促席忽披千里霧
歸舟重醉兩湖春沙邊漁火明還暗樹裏人家認未真
已訂魚鄉鷗社約片帆何惜往來頻
寄楊弘山都諫(士雲)
螭頭早掛進賢冠跡遠東墀玉笋班倦意已還飛鳥外
歸心元在急流間仙郎高議留青𤨏學士新詩滿碧山
十九峯前同醉處夢中瓊樹幾廽攀
唐僖宗行宫遺礎次熊尚弼侍御韵(名相)
唐帝行宫有露臺礎蓮幾度換春苔軍容再向蠺叢狩
王氣遙從駱谷來萬里山川神駿老五更風雨杜鵑哀
始知蜀道蒙塵駕不及胡僧渡海杯(礎今在僧寺)
丁丑九日
燕臺九日罷登臨節物蕭條入楚吟關塞驊騮迷去路
朔風鴻鴈滯歸音仙遊御宿山川遠白露清霜日夜深
雲際側身愁北望天涯懷抱可能禁
己卯九日登高
采采黃花不滿衣暝煙起望自朝暉馬卿病裏芳菲晚
宋玉愁邊節序非落木流波如有意來鴻去燕故相違
消除強醉清樽酒歸掩田家白板扉
庚辰九日聞金鶴卿張惟信有彭門之會疾不
克陪
一别黃金萬里臺孤城三見菊花開雲移北闕沾恩宴
日遠南山獻夀杯抱病江天常閴寂關心時序獨徘徊
高人喜共登高會咫尺彭門阻一陪
定州書事
此地去年新駐蹕行宫曾榜太平門尭樽置酒中衢溢
梵字揮毫古塔尊漢帝樓船窮島嶼周王車轍滿乾坤
多方獨使勞神武諸將何由答主恩
中秋禁中對月
漢家臺殿號明光月滿秋高夜未央銀箭金壺催漏水
仙音法曲獻霓裳路車天遠鸞聲静宫扇風多雉影凉
千里可憐同此夕美人迢逓隔西方
四月卄日侍班紀事次金鶴卿韻
金殿朱衣引陛前紫微清蹕從乾旋登庸巳卜璿璣正
顧命先從玉几傳雨露恩垂周壤徧星辰影動泰階連
詞臣况有如椽筆好學王褒頌得賢
送熊維藩尹婺川
驪駒載道何駸駸飛鳬遥下蠻江潯鴻鴈不度牂牁國
虎豹常啼楓樹林鳴琴仙室白日静鎻印公堂朱夏深
冰蘗肯移清吏節卉裳須服遠人心
張崇象(壁)新居
碧山學士居茅屋錦里先生過草堂淼淼龍池接溝水
啾啾雀樹隠隣牆何人問字能携酒有子攤書解滿床
巴曲肯來收下里楚歌還擬和滄浪
送高三峯(公韶)守大理
赤廌青驄近侍臣碧鷄金馬問行頻南荒瘴厲禺山夜
北渚烟花洱海春千里風謠采芳訊十年雲會阻光塵
賜金已見先華省鳴玉終期上紫宸
次韵席仁同(春)遊昭應宫
佩聲齊下日華東朝退春遊有客同却轉河堤晴靄外
廽瞻宫闕曉雲中曲江池泛仙源碧下苑花交御宿紅
瓊玖木桃酬未得青門紫陌興何窮
尚書九峰孫公夀詩
百尺貞標澗底松四朝公望想儀容星辰衡岳當朱鳥
雷雨湘江起臥龍白雪郢歌翻夀曲青雲奕葉繼仙蹤
天瓢滿注供春雨三島遥應接九峯
送福上人還青城
青城三十六高峯寺在青峰第幾重飛錫曾聞經雪嶺
結茅常愛住雲松花飄香界諸天雨金吼霜林半夜鐘
傳語禪關休上鎻虎溪他日會相從
慶成宴次張惟信韵
太乙天壇望燎回九重春宴選辰開廣庭列坐瞻華衮
合殿飄香入玉杯海宇謳歌千載遇雲門隊舞八荒來
共憐彩筆飄摇賦獨有金門侍從才
送毛東鎮(給諫用成之子)
憐君心節之子孫公車待詔重高門江湖魏闕子牟遠
墓田丙舍鍾繇存伏蒲内殿有膝跡請劍上方猶血痕
鳳雛驥子定須繼懲羹吹虀非爾倫
次韵劉潤之歲暮見懷
江曲横煙遠樹低衡門榛草晩萋萋美人明月勞相憶
遊子浮雲夢不迷桂水舟航天塹北松州車馬雪峯西
愁來擬對公榮酒醉裏放歌嚴氏溪
次祝鳴和中秋對月韵
閣夜試看中夜月桂花正在散花樓仙客星軺下碧漢
美人舊隱懷丹丘已聽笛奏亂歸思更對窗光驚醉眸
一水盈盈隔千里佳期不共謝莊遊
高泉臨行再賦此以别
異鄉流落倚名公公去窮荒望益窮客路萬三千里外
仙居七十二泉中昌黎仰斗台光遠靖節停雲時雨濛
鎩羽涸鱗去安所翾飛川泳幾時同
七言排律
寄題楊凌泉水木清華堂
宛宛闌干石徑斜悠悠水木湛清華橋通玉局仙人館
隣接金繩大士家翠鎻渭川千畆月紅蒸杜曲一園花
劉安招隱歌叢桂屈子離騷賦折麻嵐靄望山堪拄笏
陌塵流水任行車閭兒好掃青苔壁欲把新詩落墨鴉
觀三塔寺龍女花
天女來看龍樹花空香隨步惹瓶沙烟花點綴慈雲薄
韶景留連慧日斜鬘髻曉霑三昧雨羅綿夜妬六銖霞
偷銜野鹿羞塵世共命巢禽隔海涯水泛暗通金母島
風飄曾到玉皇家誰教博望來西域不並蒲桃上漢槎
高嶢積雨始晴遲簡西嶨
長湖射雨萬鏃雄屋角掛龍池飲虹亭亭玉筯繞山閣
森森銀竹圍屏風織女下機絲羃野綃人入市珠跳空
畫圖未盡輞川妙詞賦詎信陽臺工停雲已拖楚練白
倒景忽放燕脂紅綠蟻幸自盈鑿落黃鷄不用歌玲瓏
長江萬里圖
五才坎德迥靈長萬里岷山始濫觴流漢天廻經灔澦
盤渦谷轉下柴桑揚瀾左蠡曾潭府大壑歸虚廣莫鄉
天遣陽侯分淼淼帝咨神禹畫茫茫岑靑翠觀鮫人館
水碧金膏龍伯堂景浴陽烏朝旭早燄然隂火夜霞光
烟寒星散三洲樹風致雲飛百尺檣鶴子鳬雛喧澍雨
紋螺錦蚌映翔陽籠筒津鼓驚浮客欸乃漁歌屬赧郎
泗磬石鐘鏘島嶼輕漣頻彩媚滄浪投鞭堪笑苻堅策
淨練難賡謝朓章彩鷁退飛休借問白鷗浩蕩信徜徉
升菴集卷三十一
