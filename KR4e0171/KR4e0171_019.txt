升菴集卷十九明楊慎撰
五言律詩
正月二日觀社
滇海曾觀社重來歲月更江山依舊麗耳目幸猶明袨
服兼村雅香醪雜濁清杜陵詩句在久客惜人情
發安寧
悠悠戎旅情甲歲汩吾征征馬諳舊路飛鴻載前旌倭
遲此周道來往非夷庚東君憐衰朽假我以新晴
正月十一日宿禄豐寄丘月渚楊溪山張見梅
楊墨池
客星無定影驚鵲又遷枝避地仍多阻還家未有期東
橋花月夜南浦蕙風時携手難同賞勞歌寄所思
與李葵之殷憲卿夜飲
旅寓逢新歲芳隣聚此宵梅花普賢寺楊柳謫仙橋又
醉雙文酒休歌獨酌謠并州故鄉地渾忘路迢迢
留别安寧滇城諸友(二首)
垂老西來日天涯此會稀馬蹄聲特特鴈陣影飛飛南
海情偏厚東坡語未非海莊岑寂地車轍滿荆扉
又
垂老東還日天涯此别稀關山歸馬地江水釣魚磯秉
燭情何盡銜杯淚欲揮相思幸相問處處有鴻飛
廣心樓小酌憶張禺山
久客高嶢上登樓眺望頻雲連章貢雨花接晉寧春蘇
李詩篇盛陳雷意氣真不逢劉會孟誰識兩仙人
劉羲亭訪予高嶢宿毛氏萃芳園夕歸
坐對仙巒暝歸防竹徑幽玄亭雖寂寞清話且淹留晝
足揮毫興宵添秉燭遊遊仙何必賦即此是丹丘
五月二日太華寺會效韓昌黎
雨後來更好山水有清音紫霞池上酌白雪丘中琴悟
以千佛偈因之九仙吟聞鐘發深省䬃爾灑塵襟
宿積翠巖
曉色動香塵天風雜梵聲雞鳴關樹白龍臥海波清湘
浦行捐佩滄浪坐濯纓思歸還引望懷古若為情
遊玉案山寳珠寺
名山已發興空宇復離羣開樓見西海出岫指南雲泉
華玉霤接風籟紫霄聞前朝一片石金薤剥苔文
酬金秀才(鎬浙江武康人)
伏枕抱疾日閉關餘春時欣聞空谷音適與中林期清
風灑蘭藻零雨坐茅茨翻然不可見悠哉寄遐思
烏撒喜晴
易見黃河清難逢烏撒晴隂霾既已豁險道况復平蜀
日杳千里滇雲惟十程江花與江草異國看春生
大理春市因憶李仁甫
海國櫻桃市春山蘭蕙遊青絲盤騕褭紅頰醉扶留狼
荒金莫辨鮫宫珠暗投佳人𦕈天末因之問阻脩
大華寺即事
舊雨高嶢上新晴太華中松門㡠山靄蘭渚鏡文虹鐘
動烟花紫燈然暝色葱山僧多養馬疑是古支公
大相公嶺
九折刺史坂七擒丞相橋沉黎漢原古嚴道蜀關遥策
馬冰槽滑乘橇雪濘消我行再經此感慨一長謠
招劉善充
戎旅九塞上暫歸如夢中雙江碧雲合九橋明月同搖
心渺天末携手期城東佇立永今夕銀蠟粲銅釭
送毛東鎮往臨安
縹縹碧雞使蕭蕭班馬羣離亭方禁酒征路正炎氛水
弩含沙影天鳶墜火雲歸音期蟋蟀莫待海花紛
魚鳬關讌别趙龍巖僉憲
有美臺中彦懷予别思長薄雲隨馬首落日送漁梁野
燎山多黑江秋荻已黃搖搖愁轉旆寧用訴華觴
北橋離席留别趙州諸子
漂泊猶戎旅羇栖且歲年又傷南浦别重醉北橋邊烟
樹環江滸風花簇野筵鄉心那可問愁思繞離絃
荅馬敬臣(二首)
北闕承恩譴南荒作旅人可堪同瘴癘猶自隔音塵鶴
嶺霏烟外螳川積水濱三年不相見兩地各傷神
空宇澄新霽殊方報早秋凉風天末樹明月海邊樓塞
草封歸望湘蘭喚别愁來章三復罷對酒不能詶
答楊從龍給事
仙居深紫府旅望渺蒼波五夜勞䰟夢三年阻嘯歌雲
心陶令遠秋興杜陵多魚浦南風便龍關一羽過
感通寺
嶽麓蒼山半波濤黑水分傳燈留聖製演梵聽華云壁
古仙苔見泉香瑞艸聞花宫三十六一一遠人羣(寺有僧無)
(極者洪武中首率僧衆歸附朝京御製十六詩送之還詩云衆僧經通佛旨語善華云華)
(云華言也)
次張大理文柔别後見寄韻(二首)
四牡何時發雙魚此日將别離驚艸綠衰謝感芸黃澤
畔風霜勁天涯歲月忙欵襟難借問濡跡但相望
垂老雲南戍逢君海上州桂招非小隠萍泛是同流江
漢詢幽側關山慰阻修欲酬平子贈空有畔牢愁
水邊梅影
玉宇曖微霄瑶華擢秀翹貝宫浮藻景魚浪净蘭橈珮
冷漢臯橘珠明河上蕭不逢南雪唱空倚北風謠
夢遊感通寺簡諸友
李白題詩寺文簫寫韻樓海光浮樹杪山翠滴牀頭熱
想寒泉濯春曾煖谷遊暝鐘蘿月下清夢一相求
謝楊肅菴都諫惠筆
彤管分青瑣瓊緘到紫巖艸玄疲執戟花夢老江淹嶰
谷籜龍健寒宫桂兔尖無因白雪唱空擬碧雲瞻
亭前引水名曰墨池
金潭朝洗菊玉甃暖滋蘭何如玄阯水分作墨池瀾烟
雲生几席星斗宿闌干問字休携酒仙家沆瀣寒
過石樁村訪唐河東刺史王仁求碑(二首)
唐代河東守周朝聖歷時土花封綠字石髮被金碑泣
露麟猶卧嘶風馬自悲荒原誰過問郡乘不曾知
鳴蟻古河東川原勢亦雄城荒弔華納山遠問蔥蒙玉
筯埋天禄銀鈎剥畫蟲閭丘名姓在鄉衮仰清風
玫瑰花
庭際玫瑰樹含芳當坐隅春盤紅瑪瑙曉帳紫珊瑚風
信翻霞錦天香綴露珠仙壺春醖好留著醉麻姑(玫瑰花入)
(酒尤佳)
竹戸
竹戸少塵埃濃隂欝不開静聞清露墜凉送好風來鳥
下彈瓊粉蟲行篆紫苔無人共欣賞坐嘯獨悠哉
海篺(即葑田也浮於水中東西往來)
芳洲隠蘋末葑埒寄蘆中上下隨春水東西逐夜風浮
家還泛宅斷梗復飄蓬感物傷羇思生涯愧海翁
出塞(地名六朝體也)
烽火照甘泉刁斗出祁連錦車衝鳥穴翠毦度雞田高
柳分斜月長榆合遠天交河冰正結心斷玉門前
詠霜
天駟粲寒芒青腰騁素粧珠簾銀蒜白金井碧梧黃漢
署宵鐘徹胡庭曉角長豐貂無暖色坐待燭龍光
滇池泛舟見新鴈
忽見行行鴈來應自故鄉天涯多少路雲際幾番霜滇
水饒葭菼禺山足稻粱金河爾休戀無限虜弦張
中元夕望開福寺塔燈
窣堵高千尺然燈達五更剛風吹不滅甘露洗還明龍
燭真堪並蛾飛不敢驚&KR1725;升何矯捷應見闥婆城
詠琵琶
廽窗暎華表連環繫錦縧桃葉雙鬟小楓香一調高牛
羊上青塜狐兔沒黃蒿留賓芳夜促且欲醉蒲桃
春江曲
時女翫春翹新梅發遠條風香隨步步雲彩豔朝朝悵
望迷晴浦音書候晩潮玉輪江上水心斷木蘭橈
折楊柳
白雪新年盡東風昨夜驚芳菲隨處滿楊柳最多情染
作春衣色吹為玉笛聲如何千里别只贈一枝行
雨
蟬咽枝頭露鳩摶樹杪風窗窗凉意足葉葉雨聲雄案
對燈花喜宵分簟色融不知何水部吟斷滴階中
青橋驛
銕壁千秋雪冰崖萬壑雷人家比星散鳥道入雲回旅
寓山河隔鄉心日夜催客行春又夏不見捷書來
渡黑龍江時連雨水漲竟日乃濟
飛鷁朝暾霽停驂午漏分客心隨水急人語隔江聞雨
過添清氣風生愛縠紋中流歸棹穏跂望有來羣
憶用敘弟
阿弟遠行役一年無定居勞勞恒念爾寂寂正愁予日
月攀芳樹雲霄隔素書燕南池草綠應好賦歸歟
同祝鳴和錦江泛舟(名鑾)
八月茅花水諸天桂子風追凉琪樹底擊汰錦亭東人
境囂塵隔仙曹逸興同城樓鐘欲動斜照帶微紅
遊中嵓寺
高閣諸天近長江客路分帆開山吐月鐘動水連雲漁
唱通宵起樵音隔浦聞佛香渾不斷散作南岧薰
次胡孝思中嵓韻
翠微連寳地青靄壓雲堤俯瞰行人小平瞻遠樹齊振
衣淹暮屐廻棹聽寒鼙雨歇楓林静荒雞尚未啼
候朝簡王舜卿
文華接武英鳳吹應雞鳴月晃牙牌字風傳玉珮聲天
香飄左掖宫漏隔西清不是班行迥焉知夙夜情
桔栢渡(在昭化縣東二里)
桔栢古時渡江流今宛然名存巴國志詩有杜陵篇鴇
鷁衝烟散黿鼉抱日眠分留餘物色朗詠惜高賢
重過華清宫
綉嶺仙人閣華清玉女湯山川猶氣象臺殿久荒凉暖
水生烟霧寒松受雪霜碑文無歲月螭首臥牛羊
臨晉道中
茅店昏烟集榆鄉燎火開宵征何太急暝望忽相催月
樹羣鴉散霜橋列騎回解城聞漏點星宿滿梅臺
七夕憶遠
離人惜離景星聚又星分雙津烏鵲候三山鸞鶴羣錦
江澄夕浪玉臺生曉雲山途何渺渺愁思極紛紛
送王維賢吉士出知廣德州
朱方新出守玉署早知名邦域周千里文章漢二京鳳
皇天北顧鴻鴈暮南征清賞何由共瓊枝别後情
周彦通侍御秋齋(二首)
北斗臨茅宇西山出蕙樓凉風吹玉樹明月下金丘歌
對梧桐語辭因叢桂留高人耽吏隠不是采真遊
鳳皇巢扈閣蟋蟀在西堂廬是承明地園非避世墻清
琴宵弄月白簡晝飛霜采采籬邊菊相期重晚芳
齋房春夕
青雲臨鹿苑煥景入虹梁燕坐諸天近齋心五夜長塵
埃徐孺榻燈火贊公房隠隠聞清漏迢迢出建章
酬郭司業
元歲天齋裏新陽月令逢僧房聮下榻仙珮待鳴鐘雲
會連枝比宵分隠几慵同心成坐隔回首是行蹤
送余懋忠
河上冰猶合關山鴈未回君行阻舟楫征馬犯塵埃天
遠驚離袂春寒入勸杯江東碧雲外日暮獨悠哉
春雪
南雪轉東風千門四望同愛穿珠箔透愁點玉階融竹
覆玲瓏葉梅殘綽約叢夕窗還暎白蠟炬更添紅
春雨
春雨掩柴扉勾芒力尚微潤通瓜蔓水寒透木綿衣大
澤龍蛇遠空林鳥雀稀山翁多甲子杖屨候芳菲
惟信朱曉早發至古店回詩見寄次韻
井轄虛投夜河橋暝發時明星將夙駕重露欲沾帷南
浦蘼蕪合東門楊柳垂回風飄錦字空谷寄遐思
清源樓觀漲(二首)
潢潦飛櫩外洪波古堞前山收玄豹雨江展白虹天牛
馬迷昏谷魚龍失故淵樵人歸太晚隔浦認炊烟
雲色含山色濤聲撼樹聲枯槎何處下怒浪幾時平退
鷁昏相失飛烏晚對鳴如何誇海若猶自詫莊生
寒
天籟調寒吹神鑪煉曉霜稍驚綿力薄還訝葉聲長畫
戟歸邊將青綾直省郎誰論萍氏禁須問麯生方
梅天郊晚
連日黃梅雨鼃聲積漸多豐年無赤地平墅似銀河園
篠凉生葉堤檉水没柯半村斜照裡收釣晒漁蓑
寒食見梨花
寒食村藏寺晴光水見沙老僧閒貝葉邀客看梨花塵
外冰壺瑩風前玉樹斜洗粧猶待雨春態倚雲霞
寒霄月色
明月流寒影低櫩復轉廊雪霜流澹白參昴伴昏黃野
徑多樵笛江村有釣航不教烏鵲定直待燭龍光
寄許玉林
吾憐許玉林道氣夙齡深懸車未華髮解佩晏清襟山
水歸與興琴樽静者心紫芳行可覿丹竈擬同尋
詶袁永之(書自陽朔寄来)(袁名袠)
書到滇隂日封題陽朔春同心雖異縣未面已通神駿
發高岑後鴻裁曄夀新(永之近著皇明獻實)伊予嗟暮耋顒子掞
天宸
寒夕
璧月寒生暈銀河凍欲冰簷花穿霧凇窗紙戰風稜桂
火嘘難焰蘭膏坐自凝新梅如姹女粧束待晨興(霧凇木冰)
(也著樹玲瓏如花諺云霜凇打霧凇貧兒備飯甕)
送朱參政良矩還金華(朱名方)
仙人無白髮何事早歸山東海文鰩逝南雲倦鳥還竹
林同晉逸芝嶺異商顔明月和清夢隨君度雪關
秋夕高嶢早起
獨向高嶢宿遥聞水寺鍾疎燈青耿壁斜月翠沉峯星
點螢穿竹潮音鶴舞松明湖開曉鏡倒影木芙蓉
村曉
水寺霜鍾起山樓曉堞迷長庚配殘月斜漢界晴霓犬
吠聲如豹蠅喧聽似雞老懷渾不寐遥夕又新題
寄王雲巢
紅塵厭市㕓白首伴雲眠巢父元無地壺公别有天北
山廽俗駕南嶽定詩禪莫訝焦鷯細逍遥且大年
懷韓子中
風流點蒼彦天骨乘黃奇出宰千家邑歸無三徑資蘭
亭傳墨訣草閣伴玄思怊悵湯田别深杯欲暝時
寄張愈光(名含)
劉安悲落木曹植感飛蓬夜雨燈前夢秋霜鏡裏容緜
緜思遠道戚戚苦無蹤何日來仙駕青天騎白龍
贈王民望(有序)(王名廷表)(五首)
鈍菴王民望自臨安千里來訪予信宿而别
期與池南唐子午衢段子會於晉寧為盤龍
海寳之遊值予阻疾不果行作此以寄且訂
後期
與子曠參辰眷言淹晷曜婉婉來清揚娓娓啓玄調暝
宿太華峯晨理高嶢釣沙上愴分襟城隅阻言笑
言笑豁相思有約當後期雲嶠苔屐並風檐蘭襟披衢
步拾瑶艸池酌繫青絲俊遊希白下高會繼南皮
南皮駛清流北渚爽金&KR1195;去驂儼立鵠走舸歙飛鷗胡
然嬰痾疢臨岐隔歡遊望美天咫尺何以慰離憂
離憂一何叢我心一何忡紫芳行采采翠管坐濛濛開
奩熭寳餌隠几拂彫桐馳神隨去鷁緘情付歸鴻
歸鴻翔泬寥緒風傳䬃沓凉氛秀峯期温盟通海榻詎
詫彩霞分終令碧雲合張敏夢不迷劉勰興還答
高嶢夕
雌霓(音入聲)晴橋跨雄風晚籟斜綠疇翻𥝧稏蒼浦贙蒹
葭(左思賦蒹葭贙雚蒻森注贙音犬分别也)樵隠同山麓漁商集水涯荒村
門早閉遠樹已歸鴉
贈别陸後野(名坤)
邂逅叶心期燈花對酒巵浮雲遷客夢明月美人詩館
曙鳴雞早關寒度馬遲行過宜禄驛好寄世南碑(陸為予言)
(虞世南宜禄碑在邠州字畫遒勁不减廟堂碑人罕摹印)
送人之吳楚
佳麗東南地登臨罨畫中竹雲籠曉渚梅雨澹烟空風
順帆如馬天高月似弓哀歌休拔劍槎上覓仙翁
舟曉
羇心厭漏遲未曉命舟師樹過如人立帆開覺岸移天
梭星落織霞錦日舒絲漸喜漁村近炊烟出竹籬
與胡在軒簡西嶨泛舟至柳壩晚歸
北風吹海岸擁沬聚銀沙去棹穿汀葉歸帆拂渚花鵝
兒黃似酒楊柳綠藏鴉物色撩人醉醉歌凌紫霞
滇曉
林迥碧雞飛花稍露欲晞迢迢城漏寂隠隠寺鍾微小
店明燈出殘粧帶月歸雲津漁唱起空翠溼蓑衣
元宵雪
娥月隠春城仙雲飄六霙花隨四照出光與九枝爭白
戰横詩槊清愁倩酒兵何須訪姑射人世即瑶京
九月望日與諸弟夜泛
嘉木繞通川空林衆籟傳江天清近榻霜月冷侵船盡
日供愁坐連宵只醉眠不同池上酌何事有新篇
次夜
南浦風光闊東林霽景饒灘聲喧昨夜峯影静今朝行
艓尋烟語停杯待月邀清遊不隔日玉樹好風標
登金華山玉京觀中有陳子昂書臺(二首)
巴嶠亭前立涪江檻外斜雪堂開洞府雲木上烟霞葉
響非關雨林香不是花玉京如可到從此問丹砂
古調今寥落令人憶拾遺不圖垂拱世復覩建安詩瑟
在猶清廟碑殘尚色絲紫瑒留詠後千載有鍾期
昭化飲咂酒
醖入烟霞品功隨麯糵高秋筐收橡栗春瓮發蒲桃旅
集三更興賓酬百拜勞苦無多酌我一吸已陶陶
早發神宣驛
孟冬來棧閣清曉度鄉關隠月雞鳴急回風虎嘯閒霧
收才見樹日出始分山時復憑高望秦川指掌間
長安遇雪
日下長安近天涯晏歲逢凍雲千畆竹寒雪五陵松橋
遠迷玄壩山明見紫峯行行遊獵者争信客無悰
沙河縣
空磧少人烟孤城大道邊平沙盤馬路殘雪射鵰天野
日三竿上河冰百片穿條風將變柳客思感流年
春雪寄内
春隂欝未開春雪犯寒來點綴過花徑飄揚度玉臺望
迷河畔草歌落隴頭梅併起因風興還思道韞才
十二月朔旦南郊扈從省牲
天仗雲門外宵衣曉漏前蒼龍旂影動朱鷺鼓聲傳星
爛甘泉燭霜清泰畤烟南郊新警蹕重覩孝皇年(方云得初)
(唐體)
送内弟黃秀卿(崋)還遂寧
素舸濤江來白馬崤關去荻岸屢沿洄蕪臯幾容與寒
日照行觴朔吹飄離緒超遠望平原悁脰空延佇
癸未除夕
金壺躍温酎華燭蟠暖烟璧隂逝可惜瓊籌俄已遷噦
噦鸞聲動蒼蒼龍角旋椒觴猶頌酒蘭佩催朝天
夜泊
夜泊中嵓下扁舟對萬峯一星高岸火幾杵上方鐘水
落灘聲急雲低雨意濃何人吹鐡笛潭下惱魚龍
送鄧士曾給事以言事謫金壇(名繼曾)
千里泛滄波孤蹤寄薜蘿風塵隨燕雀水國傍鼋鼉湘
浦捐春珮承明待晚珂華陽雖咫尺未許聽仙歌
秋日枕疾(四首)
陋巷本寂寞病來人更稀氣候倏忽變隂晴頃刻非量
移寒燠榻調停單裌衣餘生付泡影焉知衡氣機
風前黃葉樹雨後紫苔墻肺病知秋早身閒覺日長杵
聲頻𢷬藥烟縷漸消香遮眼聊書卷雕蟲久已忘
病叟茅亭卧頑童竹杖隨半人嘲鑿齒一足笑虞䕫夢
境虛傳蝶支床底用龜古方渾不效無乃偽軒岐
殘燈光翳壁斜月影穿帷衰鬢難禁日幽憂不寐時棘
籬嘷夜犬茅棟笑寒鴟展轉那堪說呻吟強作詩
春月臥病至夏首
愁心冷不春病眼夜難晨蝴蝶成虛夢芭蕉喻幻身枕
乾垂老淚門絶問奇人惟藥添無量呻吟似飲醇
新秋悼亡(二首)
清商不堪聽白露自生愁孤枕寒先入空階雨未休夢
魂回永夜悲怨集新秋奇樹中庭色傷心不再遊
又
黃葉擁階深秋聲雜暮砧天空孤鶴唳露冷百蟲吟錦
暗宵衾色瓊沉曉珮音可憐搖落節感此倍蕭森
升菴集卷十九
