升菴集卷七十七明楊慎撰
石熊峯滹沱河考
恒山之陽有巨川焉曰滹沱源出代郡泰戲山下滙為
三泉流稍延曼循太行掠晉冀蜿蜒而東注之海按班
固叙禹貢九河所謂徒駭者也至宋蔡沈疑之盖惑於
夾右碣石入於河之說遂以九河淪於海滹沱中高不
與大河相涉然所謂九河者亦猶九川云爾豈謂大河
播為九乎故知山川經絡苟非目覩身歴而欲據文字
定之鮮有不失者矣
濟源
戰國策注濟水出常山房子縣贊皇山東至鉅鹿癭陶
縣入泜索隱曰濟水出河東王屋山其流至濟隂應劭
云濟水出平原隂縣東三說不同何也盖濟水伏流或
隱或見三家各以所見為出處爾
東流不溢
楚辭天問東流不溢孰知其故柳子之對朱子之註大
抵以歸墟為說余謂水由氣而生亦由氣而滅今以氣
嘘物則得水又以氣吹水則即乾由一滴可知其大也
歸墟尾閭是水之大窮盡氣之大升降處山海經云汜
天之山赤水窮焉不姜之山黑水窮焉□塗之山青水
窮焉白水之山白水窮焉不庭之山榮水窮焉成山甘
水窮焉則衆流各有窮處至此即化氣而升不必至歸
墟也又莊子云日之過河也有損焉風之過河也有損
焉風日皆能損水但甚微而人不之覺若曝衣於日中
摽濕於風際則立可驗此隨時而消息也覆杯水於坳
堂則立而厬洒激泉於焦原則立而涸此隨地而消息
也盖二氣迭運五行更勝一極不俱備一物不獨息端
指何地為歸墟邪
祝融之汪
楊誠齋擬大招懷東坡詞歴九州而猶礙兮誕寘之祝
融之汪按祝融之汪謂南海也左傳雍氏之汪服虔注
停水曰汪楚謂之汪閩謂之洋
寳盌泉
寳盌泉在江州徐陵文泉流寳盌遥憶湓城峯號香爐
依然廬岳
半月泉
會稽天依寺有半月泉泉隱岩下雖月圓滿望池中只
見其半最為佳處有僧鑿開岩名滿月殊可惜也因作
殺風景一絶云磨墨濃填蟬翅帖開半月岩為滿月富
翁漆卻斷紋琴老僧削圓方竹節
温泉
東坡詩記所經温泉天下七處以驪山為最予在南中
所見又不止七處也寕州白崖德勝關浪穹宜良鄧川
三泊凡數十處而安寕為最凡温湯所在下必有硫黃
其水猶有其味獨安寕清徹見底垢自浮去不積且無
硫黃氣不知何理也舊有人見其竅出丹砂數粒乃知
其下有丹砂傳聞徽州黃山温泉亦類此後周王褒温
湯銘云白礬上徹丹砂下沉華清駐老飛流瑩心乃知
温泉所在必白礬丹砂硫黃三物為之根乃蒸為暖流
耳
瀑布泉
瀑布泉詩人盛稱廬山鴈蕩亦有之地志云廬山循崖
直下不如鴈蕩之飛墜飄散而可觀也吾蜀梁山縣蟠
龍山有之與鴈蕩相似靳兩城云大勝廬山有詩云神
女碧瑶簮明珠構瓔珞纖手按鐘球鈞臺響天樂仙人
環珮玉珊珊曉跨蒼龍謁帝關醉舞婆娑渾忘却天風
吹掛翠微間
龍湫瀑布
唐僧貫休詩鴈蕩經行雲漠漠龍湫燕坐雨濛濛所謂
雨者非雨也瀑布之濺沫也按鴈宕志云西谷龍湫如
井狀檻中作凹石壁數仞水從凹中瀉下望之若懸布
隨風作態遠近斜正變幻不一或如散珠如驟雨如飛
雪如輕烟濛霧或飄轉中斷或左右飛散或直下如注
霤或屈曲如蜿蜒觀者每立於潭外相去數十步水忽
轉舞向人亂洒衣帽沾濕或大注如晴雷或為風所遏
盤桓而不下皆竒態也匡山視此不及遠矣彼以名聞
天下者路當要區耳按此段竒景披志見之亦爽心目
况親至之乎可入卧遊錄
迷子洲
王半山詩洲迥藏迷子溪深礙若耶迷子洲在建康西
南四十里
鸚鵡洲
王僧虔傳侯景寇夏首有龍五色入城前鸚鵡洲水中
十七阨(可對百二關)
子胥諫吳王曰齊晉山居陸處豈能越十七阨以有吳
哉
三鵶路(可對五鹿沙)
元魏西郢羣蠻反斷三鵶路按三鵶在汝州古繞角城
春秋傳繞角之役是也項城縣為第一鵶分嶺山為二
鵶汝州為三鵶也唐詩三鵶水上一歸人
鬼乘龍
周世宗征濠夜遣兵持炬乘槖駝絶淮濠兵驚以為鬼
乘龍也今名乘龍洲在鳳陽(寰宇志)
汶即岷
蜀山之大者曰岷山其川曰岷江岷字說文作㟩省作
岷漢人隸書作汶多與汶上之汶相混列子貉不踰汶
謂川江也非汶上也殷敬順已辨之史記冉駹為汶山
郡司馬温公類篇曰汶音岷據中記引禹貢岷嶓旣藝
及岷山之陽及岷山導江皆作汶盖古字通用也三國
志蜀後主至湔登觀坂觀汶水之流王右軍與周益州
撫書曰要欲一遊目汶嶺五代史蜀主王建貶衛尉少
卿李鋼為汶川尉徐無黨注汶讀作岷而今汶川縣誤
呼作問音蜀焉得齊南魯北之水乎(叙州驛名汶川考古志作渂川)
水鬭河僵
國語曰糓洛鬭將毁王宫注不言其鬭之狀宋紹興十
四年樂平水鬭有司奏言何衝里田水中類為物所吸
聚為一直行高平地數尺不假隄防而水自行里南程
氏家井水溢亦高數尺夭矯如長虹聲如雷穿墻毁樓
二水鬭於杉墩且前且卻約十餘刻乃解以後印前榖
洛二水之鬭應亦如此也正德中文安縣水忽僵立是
日天大寒遂凍為冰柱高五丈四圍亦如之中空而傍
有穴後數日流賊過文安鄉民入冰穴中避之頼以全
者頗多土人謂之河僵亦前史罕見也
海船候氣
海船候氣見黃氣知有人烟國土見白氣知有山峯巖
壑見黑氣水也
鞠旅滇池
陳霸先九錫文曰鞠旅滇池之南陳師桂嶺之北(以此考之)
(霸先曾至滇矣)
鴈塔猴池
王勃寺碑高臺與鴈塔俱平曲岸與猴池共盡佛有五
精舍獼猴江其一也
金庭玉柱
林屋洞天在包山其中深窈幽黑久無遊者徐武功好
竒列炬而行行頗久至一處平敞寬崇四壁上下皆作
金色石乳自上滴下謂之金庭玉柱也有刻字曰隔凡
字𫝑飛逸疑非人間書
盤渦
蜀江三峽中水波圓折者名曰盤渦音漩詩盤渦鷺浴
底心性張蠙黃牛峽詩盤渦逆入嵌空地斷壁臺分繚
繞天
沙
水邊地可耕曰沙金陵有白沙徽州有錦沙楚有長風
沙秦塞有穆護沙佛經有毗沙瓶沙
沙城
三國志婁伯子築沙城俞亮角詩榆葉沙城冷梅花水
國偏
天池天塹天藏
海曰天池江曰天塹鹽曰天藏
星牖月窗
凡山洞岩穴有竅通明小者曰星牖大者曰月窗
拒雲槩日
灊山一名天柱山三峯鼎峙拒雲槩日
神囂仙的
梁宣帝七山寺賦神囂嵒嵒而獨立仙的皎皎以孤臨
壑之凸凹者曰囂峯之尖射者曰的
枝峯蔓壑
陸魯望云金華山枝峯蔓壑秀氣旁魄不啻神仙登臨
欝欝葱葱
光武紀有望舂陵氣者曰唶佳哉氣欝欝葱葱陸佃曰
欝欝塞也葱葱通也言其氣塞而通矣列子美哉國乎
欝欝芊芊欝欝森幽也芊芊茂盛也
魚齒獸角
庾信哀江南賦地平魚齒城危獸角左傳涉於魚齒之
下注魚齒山名見吕氏春秋猛獸以尾為旌以角為城
馬齒魚鱗
州疆馬齒候館魚鱗宋人四六語也應璩詩九州相錯
雜相次如馬齒韓文公詩候館若魚鱗
岌峘宫霍
爾雅小山岌大山峘邢昺䟽云言小山與大山相並而
小山高過於大山者名峘非謂小山名岌大山名峘也
又大山宫小山霍䟽云宫猶圍繞也謂小山在中大山
在外圍繞之若此者名霍非謂小山名宫大山名霍也
爾雅文既奥妙而邢䟽解之具析其微矣所以兩發其
義而不厭重複者正慮後人誤認也近時有刻爾雅而
去疏者曰我自能解不必觀疏試以此問之果誤認如
邢所譏此小兒強作解事者
度索尋橦
西域傳有度索尋橦之國後漢書䟦涉懸度注溪谷不
通以繩索相引而度唐獨孤及招北客辭笮復引一索
其名為笮人懸半空度彼絶壑予按今蜀松茂之地皆
有此橋其河水險惡旣不可舟楫乃施植兩柱於兩岸
以繩絙其中繩上有一木筒所謂橦也欲度者則以繩
縛人於橦上人自以手緣索而進行達彼岸復有人解
之所謂尋橦也非目見其制不知其解獨孤及之文以
十七字形容之西域傳只四字盡之可謂工妙矣
甌窶汚邪
史記甌窶滿溝汚邪滿車注甌窶猶培塿也左傳培塿
無松栢荀子注引說苑蠏螺者宜禾汚邪者滿車蠏螺
之背微高原田之形似之班固所謂原隰龍鱗也汚邪
隰田也荀子大略篇流丸止於甌臾注地之坳坎如器
之甌臾甌臾窳下之地史記甌窶滿溝汚邪滿車甌窶
傾側之地汚邪下地也邪與臾聲相近盖同也余詳錄
此愛二句用韵之妙窶叶溝邪叶車一音也蠏螺叶禾
汚臾叶車(音居)又一音也事雖一事而所聞異辭故書之
異字而文藻各妙甌如甌臾之甌窶如窶藪之窶當是
傾側窳下之地故曰滿溝培塿之說非是也蠏螺自是
高地故曰宜禾乃可以培塿原田解之各自不妨所謂
合之則兩傷離之則雙美也原蠏可對地蛇見莊子
九折坂七勝城
九折坂在黎州七勝城在三峽口陵法和所立
東漢西漢
祝穆曰天下之大川以漢名者二班固謂之東漢西漢
而黎州之漢水源於飛越嶺者不與焉固之所謂東漢
則禹貢之道漾自嶓冢山逕梁洋金房均襄郢復至漢
陽入江者也西漢則蘇代所謂漢中之甲輕舟出於巴
乘夏水下漢四日而至五渚者其源出於西和州徼外
徑階沔與嘉陵水合俗謂之西漢又徑大安利劔果合
與涪水合入於江
南夢北夢
子産相楚楚子享之賦吉日王以田江南之夢注楚之
雲夢跨江南北地故有南夢有北夢五代孫光憲號北
夢本此浯水有南浯北浯北浯在瑯邪靈門南浯在九
疑零陵冀州之浸曰潞有東潞西潞東潞今之張家灣
潞河驛西潞山西之上黨也東陽今之金華西陽今之
黃州山海經注東甌今之永嘉在岐海中西甌即閩越
今之建安亦在岐海中山有東吳西吳(西鎮吳山在隴州)水有
東漢西漢(見蜀志)蜀有上雒下雒(上雒新都下雒中江)庸有上庸下
庸(上庸金州下庸夔州)
蔡元定地理
蔡元定自言其歷學之精謂秦漢以來皆不分明遂改
秦漢以下之法然而未試元郭守敬謂蔡亦大言若秦
漢之人皆不分明日月之食何以凖也其論地理為葉
水心所譏謂其自葬壊祖墳又誤許多士夫家改葬無
以異於鑚利之山人其著律吕書又為元人及近日著
律吕元聲有異同皆難憑據愚謂歷術地理律吕皆難
憑據目前無限事業棄之不理而治此難知難明之事
何益哉
地誌
今之瓜州非允戎之瓜州今之南陽非晉啓之南陽今
之鎬非來歸之鎬今之平陸非孟子之平陸(唐天寳中鑿月河得)
(古鐵上有平陸二字明皇改河北縣為平陸縣)今之新都非王莽所封之新都
(王莽新都在南陽見後漢書志注)
治水
宋太祖曰夏后治水但言導河至海隨山濬川未聞力
制湍流廣營高岸自戰國專利堙塞故道以小妨大以
私害公九河之制遂隳歴代之患弗弭神宗曰後世以
事治水故常有礙以道治水無違其性可也如能順水
所向遷徙城邑以避之復有何患雖禹復生不過如此
歐陽修曰開河如放火又曰避高就下水之本性河流
巳棄之道自古難復文彦博曰河不出於東則出於西
利害一也今發夫修治徙東從西何利之有自古治河
之說多矣若宋二帝之見二臣之言可為百世法
水經注
水經注所載事多他書傳未有者其叙山水奇勝文藻
駢麗比之宋人臥遊錄今之玉壺冰豈不天淵予嘗欲
抄出其山水佳勝為一帙以洗宋人臥遊錄之陋未暇
也又其中載古歌謠如三峽歌云巴東三峽巫峽長猿
啼三聲淚沾裳又云朝見黃牛暮見黃牛三朝三暮黃
牛如故又云灘頭白勃堅相持倏忽淪沒别無期記僰
道謠云楢溪赤木盤蛇七曲盤羊烏櫳勢與天通皆可
以入詩材勝俗子看韻府羣玉遠矣
無定河
輿地廣記唐銀州東北有無定河卽圁水也後人因漬
沙急流淺深不定故更今名唐陳祐詩無定河邊暮笛
聲赫連臺畔旅人情函關歸路千餘里一夜秋風白髮
生又陳陶詩誓掃匈奴不顧身五千貂錦喪胡塵可憐
無定河邊骨猶是春閨夢裏人
渡瀘辯
孔明出師表五月渡瀘今以為瀘州非也瀘州古之江
陽而瀘水乃今之金沙江即黑水也其水色黑故以瀘
名之爾沉黎古志孔明南征由今黎州路黎州四百餘
里至兩林蠻自兩林南瑟琶部三程至巂州十程至瀘
水瀘水四程至弄棟即姚州也今之金沙江在滇蜀之
交一在武定府元江驛一在姚安之左卻據沉黎志孔
明所渡當是今之左卻也瑟琶一作虱琶兩林今之邛
部長官司也
朐忍辯
漢地理志有朐忍縣顔師古注音劬誤也按說文朐腊
挺也其俱反字既從句與地名何干通典作&KR1219;䏰&KR1219;音
如順切䏰如尹切讀如閏蠢通典之音得之矣而字作
朐則因漢志而誤也當从&KR1219;乃叶閏字之音&KR1219;䏰蟲名
䕫州地多此蟲遂以為名又謂&KR1219;䏰属漢中亦誤檢地
志漢中實無此縣雲安之西三十里萬戸驛下横石灘
上土人云驛之左右&KR1219;䏰故地也辯文字與辯職方者
宜知之古李巽巖朐忍辯可謂互證練考千古之謬矣
夫以二字之微以師古許慎杜佑三家尚有誤舛今之
不悅學者乃以漫浪視之幾何不為伏獵侍郎乎
右軍帖
王右軍與謝安書云蜀中山川如岷山夏含霜雹校之
所聞崑崙之仲也(見輿地志)
朗公谷
太山朗公谷舊名琨瑞溪車頻秦書云沙門竺朗碩學
淵通尤明氣緯隱居此谷嘗從隱士張巨和遊巨和常
穴居而朗居琨瑞小大起殿舍連樓疊閣雖素飾不同
並以靜外致稱
升菴集卷七十七
