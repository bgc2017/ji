升菴集卷十四明楊慎撰
古樂府
關山月
迢迢賤妾隔湘川杳杳征人戍朔邊分弓營對珠龜缺
掛鏡臺臨玉兔圓紫塞風烟白登接黃河波浪黑山連
何時空外嬋娟影來照樓前歌舞筵(淮南子蚌蛤珠龜與月盛衰)
足唐人句效古塞下曲
長榆塞上接龜沙碎葉城邊建虎牙夜夜月為青塜鏡
年年雪作黑山花蘇武白頭持漢節文姬紅淚泣胡笳
可憐苜蓿迷征馬誰見蒲桃入内家
燕歌行柬程以道
玄羌白狄起邊埃翠毦朱綅選將才玉弩驚天連馬邑
金精埽旦過龍堆甘泉宫裏兜零舉疎勒城邊汲綆摧
射虎瞑中聞暗吼落鵬雲外墜清哀五千深入衝寒雪
十萬横行殷霽雷楊柳先春旗葉展芙蓉不夜劍花開
錦車持節夫人至貝帶弢弓驕子迴逐北朝移行幕府
受降秋上古輪臺青樓月對庚方出紫塞風從丑角來
擬縛名王歌杕杜肯思中婦詠條枚
新曲古意
淩波洛浦遇陳王躧步邯鄲綴舞行鸞尾鳳頭爭嬿婉
麝臍龍腦鬭芬芳巫陽臺上春先到漢月樓中夜未央
結網喜蛛垂藻井營巢睇燕宿梅梁金仙素掌晞金露
玉女青腰褭玉霜翠織屏風交屈戍紅羅斗帳掛香囊
膩鬟斜墜烏雲滑脂體横陳白雪光詞賦楚王憐宋玉
畫圖天老教軒皇生憎露鶴催宵急死恨星鷄促曙忙
肯信王嬙嬪絶國紅顔清淚泣玄羌
題唐人閨秀熨帛圖
碧梧葉落紅閨晩玫砧敲月催金剪重重海簾銀蒜垂
曲曲山屏皂羅展廣儲懸月月初臨緹幕染霜霜已深
禁㾕銖衣圍夜玉嵯峨寳髻辟寒金雲母箱開同心鎖
鈷鉧香浮九微火秦篝齊縷鬭紛華蜀錦吳綾分婀娜
熨帛申繒憶遠行遥遥夜夜不勝情百層妾住垂花塢
萬里君居碎葉城垂花碎葉音塵隔春去秋來感行跡
深閨心斷結蠶絲絶塞眼穿無鴈帛明燭蘭膏照獨眠
蛾眉曼睩為誰妍試看裴羽相思夕何似徐吾共績年
(禁㾕又作冉弱嵯峨又作倭墮)
休洗紅(憫山東流賊之亂也)
休洗紅紅顔薄命恨難窮蛾眉傾國誰家女十五纖腰
媒未通金屋盈盈嬌白日錦窗的的玩春風戎馬一朝
生冀北黃巾萬騎滿山東金繒賤棄如泥土絶色爭擒
獻鏑鋒火燒野田飛墅鴨雲映東方生螮蝀飄零自分
身如葉憔悴誰甘首似蓬當時不識門前路今日能彎
馬上弓婦女何能堅節操丈夫本自不英雄
古艷曲(二首)
皎皎復盈盈傾國更傾城珊瑚絲結網苕華玉篆名宫
女多相妬非關君薄情(珊瑚網西施事出吳越春秋逸篇見劉克李義山詩註夏后氏)
(一美女苕華刻名琬琰玉苕是琬華是琰見汲冡𤨏語)
掩顰來玉塞顧影戀金門翠燭勞光彩銀屏役夢魂羅
衣香未歇猶是漢宫恩
邯鄲才人嫁為厮卒婦
序曰予觀樂府有邯鄲才人嫁為厮養卒婦特
亡其辭亦失其解及考史記張耳傳洎楚漢春
秋并云趙王武臣為燕軍所獲囚於燕獄先後
使者往請輒為燕所殺趙有厮養卒謝其舍中
曰吾將載趙王歸舍中人笑之乃走燕壁以利
害說燕將燕以為然乃歸趙王厮養卒御王以
歸武臣歸趙以美人妻養卒以報之是其事也
予觀養卒有戰國策士之風太史公書其事文
既竒樂府歌其事亦奇矣六朝及唐人擬作者
皆似眯目道黑白雖吾鄉太白亦迷其原昔吾
亡友何仲默一日讀焦仲卿妻樂府謂予曰古
今惟此一篇更無第二篇也凡歌辭簡則古此
篇愈繁愈古子庶幾焉可作一篇與此相對予
謝未遑然亦未有兹奇事直當之也去今二十
年屏居滇雲平晝無事散帙見此事思與仲卿
事適類復憶仲默言乃操觚試為之以成此篇
惜不使仲默見之永昌張愈光亦仲默文字友
也遂往一通以寄愈光云
團團桂花樹生在邯鄲宫翩翩翡翠鳥結巢丹桂叢花
紅何灼灼翡翠何雍雍宫中有才人顔色如花紅青雲
為雙髻明月為雙瞳十三阿母側十四深宫中貞心比
筠竹榮華如茂松左手抱齊瑟右手揮吳桐紫綺為綢
繆紈素為裁縫獺髓明點䵠龍涎薰褶&KR0008;楚蕖華跗薦
燕支唇硃融揚子江心鏡百鍊照膽銅複帷鎮文犀列
錢銜璧紅被繡共命鳥席坐同心狨蜻蛉啑鳳子鷄翹
濯鳬翁春禖燕乙乙曉寢蟲&KR1415;&KR1415;芳池七十二寳帳三
千重名用琬琰刻臂用絳紗封昔似河中鴦今從雲中
龍雲龍不可繫河鴦那得從君王好遊獵將軍射飛鴻
青樓臨大道層城俯雕甍燕兵北方來陣馬如蠛蠓惡
氛起廣陌襄國迷旌幢悠悠俄轉轂去去成飄蓬暮看
月出西朝看日出東君王不可見日月光曈曨湛盧失
吳劍烏號亡楚弓左將名飛虎右將名飛熊前軍千人
俊後軍萬人雄中軍張與陳耳心餘腹同前使叩燕壁
後使躡前蹤去節何揚揚歸魂杳煢煢後車戒前覆咫
尺不敢通王宫懸賞格賞格厚且隆侯印方斗大金帛
嵩丘崇不愛印懸斗不愛金堆嵩宫中有才人顔色如
花紅青雲頭上髻明月眼中瞳十三阿母側十四深宫
中逝將脱薪槱歸來取華容將軍問何人竈下厮養童
軍中駭且異駭異交譏諷爾厮一何蚩爾養一何憃爾
去何當還無吉祇有凶左將名飛虎右將名飛熊前軍
千人俊後軍萬人雄往往不生還纍纍形影空&KR2094;&KR2094;虎
狼吻嗟嗟么麽蟲養卒含笑言君豈知我衷君亦勿賤
賤君亦勿庸庸君亦勿少少君亦勿窮窮勿以江海流
棄捐溝與潨勿以芝蘭芳棄捐菲與葑勿以椒欓貴棄
捐薤與葱君道如踐棘我道如折葼君道如探湯我道
如撥麷我去車搖搖我來鼓鼕鼕朝發趙北際暮望燕
南衝沐露轉磨笄戴斗徂崆峒行行日已夕停舟易水
隂當門報燕將言有趙使臨使者問燕將試言探臣胸
燕將語趙使爾欲得爾王趙使笑不止爾語瞶且霧燕
為唇齒國趙為輔車邦張耳與陳餘饑鷹待勁風交遊
如父子遯秦聯翼翪一朝仗馬箠下趙數十城各有南
面志機會不巧逢勢屈武臣下立王持趙心趙地今已
定趙王為燕擒耳餘握趙柄武臣受燕籠王歸二人臣
王囚二人公肯迎生王輦惟逆死王輁死王良實願求
王但虚名王魂化燕氛二人喜無忡内舉全趙勢外折
弱燕鋒問罪始有名仗義不待攻王今兵在頸行見雉
離罿臣來弔燕禍不求歸趙功燕將色如土燕王胸如
舂乞爾趙王歸急歸在匆匆出門不復顧仰天荷高穹
養卒御王歸喜氣如渴虹前歌揚金鑣後舞踏錦幪荆
卿羞督亢陳馳慙遷共惠公返曲沃句踐復吳淞山川
再清朗天地重昭明智靡秦樗里勇冠夏逢門銅斗笑
刺客玳簮恧談朋三軍咸嘖嘖衆口交喁喁升為堂上
賓永脱竈下烘張筵列樽爼烹羔宰肥豵纍纍繫印綬
瑟瑟穿玲瓏陽阿七盤舞中山酒千鍾厚賞陳前墀養
卒辭未終宫中有才人顔色如花紅可憐桃李子降作
糟覈供始笑周尾生抱柱流寒淙復笑蘇季子愚婦不
下緵陳餘娶公乘張耳婚外黃持將比才人才人姣無
雙宫粧揚嫮都野態减妖穠殷勤語才人才人莫心忪
好去偕新郎新郎非蚩氓繁華少佳實麗色幾歡悰請
看古美人命薄恨常濃驪姬死晉市西施沈吳江黃鵠
悲陶嬰蝴蝶怨韓馮潙汭兩皇英南望九疑峯斑竹淚
點點瀟湘波洶洶章華貯巧笑細腰如黃蜂峽夢啼䨧
猿江眺傷青楓阿房三十六烈燄驚丰茸娥娥摠薄命
嗚嗚歌懊憹相逢恨靡蕪相思苓芙蓉爾名播樂府爾
芳輝管彤寄謝東隣子學步休言工
贈沐錦衣
仙山名五華迢迢上烟霞道逢兩仙童駐鶴問仙家仙
家住仙村木門蒼琅根英英衆公子楚楚諸王孫舍後
有碧梧鳳皇將九雛鳴聲何喈喈聞我蓬萊壺兄弟八
九人中子執金吾木公酌醴泉金母斟雲腴塤篪吟何
曲歴歴種白榆大婦七襄女中婦重輸姝小婦無名字
彷彿秦羅敷丈人且安坐日出東南隅
月團茶歌
唐人製茶碾末以酥滫為團宋世尤精前自元
代以來其法遂絶予效而為之蓋得其似始悟唐
人咏茶詩所謂膏油首面所謂佳茗似佳人所
謂綠雲輕挽湘娥鬟之句飲啜之餘因作詩紀
之并傳好事
膩鼎腥甌芳醑蘭粉槍末旗香杵殘秦女綠鬟雲擾擾
班姬寳扇月團團蘭膏點綴黃金色花乳清泠白玉瀾
先春北苑移根易勺水南&KR2560;别味難
珠履曲
漸臺織女跂東足(甘氏星經織女東足曰漸臺)襪羅不染銀河綠飛
下天邊三素雲來舞人間八琅曲白紵繚繞豐趺光掌
中無力踏春陽共命縷纏雙躞蹀同心絲繡五文章姌
嫋輕盈邯鄲步媻跚勃窣漢宫妬香裾漏影蝴蝶飛蘭
膏明燭翳霄暉金杯㶑灔浮金影玉山摧頽偎玉寢夢
裏俄驚月入懷醒時却訝蓮生枕雪皺霜皴起夜來花
欹柳弱臨高臺牽牛呼龍種瑶草不遣仙蹤印歸道笑
殺梁家與石家折腰香塵何足誇
飛燕詠
飛燕元傾國合德更聯芳歌舞平陽第膏沐温柔鄉涎
涎宫中去雙雙天上翔露華白英粉沉水九迴香李文
明襪練石花凝袖粧金釭星列影珠帳月齊光避風遠
條館沃雪浴蘭房香湯不沾體仙颷空引裳吹簫慶安
世持履馮無方嬌愛豈終極榮華安可常禍水一以浸
炎光允不揚莫誦伶玄傳徒令樊女傷
善哉行
夏夜苦短冬夜苦長日月既逝春華秋霜(一解)
山川嵯峨懸日孔多豈無車轅淹留匪他(二解)
獸有朋攜鳥有羣飛顧瞻中林旦往夕歸(三解)
海色東起明星晨墜美人在遠寢不聊寐(四解)
同心異鄉意遐思長思來何如彈琴中商(五解)
附書來鴻翩翩空疾願爾千里勿遇繒繂(六解)
梅花落
古樂府有梅花落曲唐人諸家作者多矣皆詠
其開不言其落也旅行松次適見梅花落乃援
舊題以成新曲雖有愧緣情庶不謬體物云耳
落梅復落梅千片復萬片願借鼓芳風吹入披香殿
其二
古梅飄古香新梅綴新粧那枝傳妾恨何樹近君鄉
其三
梅落復梅開流光似流水君心在梅花妾意憐梅子
其四
團思更團情依幌且依楹朝朝粧靨靨日日望卿卿
合歡詠
合歡為樹夜合朝開枝葉繁互望若蟠糾風至
扶疎了不相牽綴古人所謂青嚢蠲忿者也覽
晉人楊芳之詩聊繼聲焉
可憐合歡樹生我庭東廂枝枝相糾結葉葉復飄揚烟
交疑覆帳風散若分香戢華踐西柳開豔啓東桑周詩
驚采綠楚夢感昏黃贈君以蠲忿與妾同芬芳
峽東曲
白帝到江陵一千二百里欲試一日程須待春水起布
帆一百尺出自三梭織風順早歸來天際遥相識
七夕曲
此夕知何夕今秋似去秋涼風兼遠思併在最高樓
盤江行(貴州)
可憐盤江河年年瘴癘多青草二三月綠烟生碧波行
人好經過
七盤勞歌
一盤谿谷低仰首愁攀躋蠶崖白雲上鳥道金天西
二盤行漸難谷口野風寒石磴愁旋馬行人各解鞍
三盤雲霧堆側徑轉紆回前旌正延佇駿騎莫相催
四盤連翠微峰日隠晴暉石齒嚙人是樹枝罥人衣
五盤勢更高俯見棲鳥巢巖巒暫相倚人馬同時勞
六盤窮攀援真如上青天下瞰已峻絶上望更巍然
七盤險棧平眺望倚分明西征通蜀道北望指秦城
朝天嶺
落日半山㘭掩暎栗葉赤行客早知休前溪多虎跡
將進酒
清酤如濟濁醪如何君子有酒旨且多我當起舞君當
歌歌烏烏舞傞傞歌舞未終良夜過我首既濡君顔酡
古稱賢達日飲無何人生安樂孰知其他
將進酒杯行遲主人且勿喧君子有所思堯置中衢尊
文王法酒旗共此融融歡無愆抑抑儀令汝年壽等喬
松名與金石期將進酒酒且終樂相樂樂無窮(張禺山云辭古)
(調高義存鑒戒與淳于對齊王語相似)
鶼鶼歌
紺宇流霜豆房冷華燭蟠烟舞交影中有一人字鶼鶼
飛爵騰觚盼斜領蓮花漏水夜無多莫將金滴比銀河
願為楚女巫山之行雨不願作甄后洛浦之淩波
楚妃引
金缸銜壁隨珠燭美人如月嬉華屋明星爛爛接朝霞
笑殺蘭膏誇宋玉
宵獵南夢赴長莽火似雲鯢駴雷鼓同車獨共龍陽君
纖腰美人空楚舞(莽叶莫補切)
升菴集卷十四
