升菴集卷六十三明楊愼撰
鍾張二王書法不同
王僧虔云變古製今惟右軍領軍爾不爾至今猶法鍾
張書斷云王獻之變右軍行書號曰破體書由此觀之
世稱鍾王不知王之書法已非鍾矣又稱二王不知獻
之書法已非右軍矣譬之王降而為霸聖傳而為賢必
能暗中摸索辨此書字始有進耳
壬
壬担也字亦作任孟子治任將歸又負戴注云負任在
背戴任在首曾子曰任重而道遠詩曰我任我輦淮南
子曰任動而車鳴所謂任者皆指担也
久湫大沉
秦詛楚文有久湫大沉之語沉之為義世多未解按說
文曰沉濁黕也莊子沉有漏注沉水汚也漢書刑法志
山川沉斥應劭風俗通曰沈莽也言其平望莽莽無涯
際也郭緣生述征記鳥當沉中有九十臺皆生結蒲秦
王繫馬蟠蒲也自注齊人謂湖曰沉顔師古曰沉謂居
深水之下深而又深也古云沉潛又云沉溺沉湎又云
黕而有深沉之思皆取深而又深之意北方謂水皆曰
沉不獨齊語為然盖北之言沉南之言潭也故沉亦音
譚史記陳涉世家涉之為主沈沈者應劭曰沈沈宫室
深邃之貌長含反當呼為潭潭也韓退之潭潭府中居
正用此語又按管子夏人之王鑿二十䖟渫十七湛注
湛即沉沛之沉大澤巨浸也是潭與湛字雖不同義可
互證故併引之
影書
六朝人尚字學摹臨特盛其曰廓填者即今之雙鈎曰
影書者如今之嚮搨南史云蕭思話書羊欣之影風流
逼好殆當不減北史趙文深少學楷隸雅有鍾王之則
周明帝令至江陵影覆寺碑是也又傍書釋文亦曰影
唐太宗集右軍帖令褚遂良帖旁黃影之
嘷歸
史記漢高祖紀為亭長告歸之田韋昭音告語之告師
古音古篤切如禮記出必告之例服虔音嘷呼之嘷按
東觀漢記田邑傳邑年三十歴卿大夫號罷歸厭事少
所嗜欲嘷與號同古者當有此音又左傳魯人之臯說
文禮祝曰臯皆可互證書之以廣異聞
點與玷通
點與玷通古詩多用之束晳補亡詩鮮侔晨葩莫之點
辱左思唐林兄弟贊二唐潔已乃點乃汚陸厥荅内兄
希叔詩既叨金馬署復點銅駝門杜子美詩幾回青𤨏
點朝班正承諸賢用字例也
集雥異音
篆文二鳥曰雔三鳥曰雥音戢三鳥相聚其羽戢戢也
集字从此其音與積同下从木鳥集於木也音義皆殊
元趙古則周伯溫輩妄作解事便以雥為集非也按隋
許善心神雀頌曰景福氤氲嘉貺雥集可砭趙周之謬
雥之與集猶氤之於氲以雥即為集謂氤即是氲可乎
祗有兩音
祗有兩音音岐者神祗之祗音支者訓適是也如詩亦
祗以異揚子兹苦也祗其所以為樂與並音支杜詩韓
文或書作祗而俗讀曰質如祗言池未滿祗是照蛟龍
祗如閒信馬皆當平音至如飄泊南庭老祗應學水仙
不作平聲讀可乎俗又作秪亦非秪禾始熟也
榜字有四音
榜字平音作邦船鬛也江湖中兩船相之曰挨榜盜暗
曳船行劫曰抽榜是也又音彭所以轉正弓弩見柳文
注又音綁笞也又音謗進船也
沙漠沙幕兩音
漢書武帝元朔六年衛青將六將軍絶幕注沙土曰幕
今按幕漫也西域傳難兜國以銀為錢文為騎馬幕如
人面如淳曰幕音漫韋昭曰幕錢背也靈棋經十二棋
子皆隂謂之純隂漫然則漫幕同義李陵歌曰徑萬里
兮度沙漠注此匈奴沙漠地崔浩謂之河底猶今人呼
帳幔亦曰幕可依字讀義無爽今按京師謂錢背曰
漫兒呼帳面曰幔子則沙漠與絶幕作漫莫兩音皆通
賁字七音
易賁卦釋文云賁有七音陸德明彼偽反徐廣甫寄反
李軌府甕反傅氏云古斑字王肅符文切禮記廣賁之
音作而民剛毅荀子下比周賁潰以離上矣音父吻切
與七傳憑怒之憑同義又沸也榖梁傳覆酒于地而賁
又方問切禮記賁軍之將義與僨同又音肥周勃為㐮
賁令地在東海史黥布傳趙將賁赫又音墳大也尚書
用宏兹賁淮南子鼈三足曰能龜二足曰賁食之殺人
骨肉皆化為水又音奔尚書虎賁三千人周禮虎賁氏
舍則守王閑閑梐枑也今之行馬鹿角又音番山海經
桂林八樹作賁隅今廣東縣名又音渾韓文注陸渾山
古作陸賁以此證之不止七音也
屈字四音
字音不可不細辨如屈之一字有四音屈原人名屈産
河東地名九勿切音與匊同尺蠖之屈與屈信之屈曲
勿切音與麴同漢書賈誼傳用之無度物力必屈渠勿
切音與倔強之倔同玉藻君命屈狄通作闕翟后服刻
繪為衣不畫也
瓊字訓
許氏說文瓊赤玉也此訓恐非按詩尚之以瓊華尚之
以瓊英尚之以瓊黃則瓊為玉之光彩非赤玉也謝莊
雪賦林挺瓊樹李義山詩已随江令誇瓊樹李長吉詩
白天碎碎墮瓊芳皆用毛詩之訓不以說文為然
&KR1698;字訓
左傳苑字刜林雍斷其足&KR1698;而乘於他車以歸&KR1698;音磬
一足行也梅聖俞送寕鄉令張沆詩長沙過洞庭水泊
風搖矴青山接夷蠻白晝鳴鴞鸋竹存帝女啼夔學林
雍&KR1698;不嫌卑濕憂清風入詩興此&KR1698;字韻書不收
囂字訓
說文囂聲也氣出頭上故从㗊从頁頁頭也牛刀切今
讀作梟非左傳晏子之居近市湫隘囂塵杜預注囂聲
也周禮司市之文曰禁其鬭嚻注鬭以力爭囂以口爭
交市之地必多爭故禁之又地名尚書序仲丁居于囂
其地在陳留浚儀秦之敖倉也三川為天下朝市故曰
敖敖即囂也左傳有囂氏之隧可證愁歎之聲亦曰囂
詩云讒口囂囂又云選徒囂囂音翺漢書囂囂若不足
詩又云哀鳴嗸嗸食貨志天下謷謷荀子云天下敖敖
若燒若焦字雖異義則一也又歡欣之聲亦曰囂孟子
人知之亦囂囂人不知亦囂囂美惡不嫌同辭也人名
隗囂皆音敖今亦音梟非也又史記注青陽在青之陽
玄囂在玄之囂唐詩春雲生嶺上積雪在囂間梁宣帝
七山寺賦神嵒嵒而特立仙的的以孤臨或以囂對嶺
或以囂對的則凡山凹之地皆名為嚻也會稽有射的
山諺云射的白斗一百射的玄斗一千以為年榖豐登
之騐因說囂字併及之市之名囂者亦猶後世名市
曰墟也交易市合則囂散則墟
纇字訓
纇說文絲節也又疵也左傳忿纇無欺又刑之頗纇獄
之放紛今誤作類注緣事類以成偏頗非也言刑之頗
偏而纇戾獄之放縱而紛亂紛與纇對作類誤也唐李
遜傳治條疏纇唐韻纇粗絲也玉篇絲節不調也杜預
注忿纇無欺云纇狼戾則此頗纇之類當作纇無疑
白字異訓
日光之白曰皜月光之白曰皎男子之白曰晳女子之
白曰玼詩玼兮玼兮老人之白曰皤草華之白曰葩雪
霜之白曰皚鳥羽之白曰皬
寮為小忩
左傳同官為寮文選注寮小忩也宋王聖求號初寮高
似孫號疎寮謝伋號靈石山藥寮唐詩綺寮河漢在斜
樓皆指忩也古人謂同官為寮指其齋署同忩為義今
士子同業曰同窗官先事士先志官之同寮亦士之同
忩也
心字
張有云古文心字以倒火作火心火臟也予按今之草
書寫心字及火皆作散點亦有理
悠字押韻
說文攸行水也字本從水省作攸借為所字古文苑西
嶽碑靈則有攸秦嘉述婚詩神啟其吉果獲令攸文選
紛焱悠以容裔注旌旗搖動貌悠字詩中除悠悠之外
只有焱悠與莊子謬悠内典道性天悠可押攸所也
韓文壼儀之攸左傳湫乎攸乎注乘危貌又鬱攸火氣
也五行傳御於怵攸言人君遇災以憂為所則可免也
怵攸猶言敬作所也前漢書叙傳攸攸外㝢支遁傳嘗
遊外國歲數囊攸
哨堡之哨當作&KR2523;
說文&KR2523;吹筩也七肖切與哨同音廣韻竹簫也洛陽亭
長所吹今雲南屯戍之所防盜之處名曰哨合用此哨
字蓋吹&KR2523;以警守也宋史劉錡順昌之戰折竹為&KR1127;如
市井兒以為戲者人持一為號直犯金營&KR1127;與&KR2523;字異
而義同元詞穿雲響一聲山哨見風消數點村醪今俗
云打哨子是也
磨鋊
南宋孔覬鑄錢議曰五銖錢周郭其上下令不可磨取
鋊鋊音裕五音譜磨礱漸銷曰鋊今俗謂磨光曰磨鋊
是也往年中官問於外庭曰牙碑磨鋊鋊字何如寫予
舉此答之
廵逴
今之場屋有廵綽官綽按說文緩也詩寬兮綽兮相如
賦便嬛綽約皆是寬緩之意則廵綽當作廵逴樂府伏
知道五更轉一更刁斗鳴校尉逴連城正是廵警之義
此一大證也
俗字有本
文字指歸云支財貨契曰賗今倉庫收帖曰串子省貝
字掖袖曰袔袖滇雲之稱用之或曰鶴袖縍音傍吳人
謂&KR0008;絮曰縍襖今北方行此音襋衱今訛作一撤
&KR3344;濁蟲
官有憒憒於臨事士有藐藐於臨文世皆目之曰&KR3344;濁
蟲此古語也周禮有壺涿氏掌除水蟲涿音濁是其證
也宋史吕端傳作糊塗朱子語錄作鶻突皆非
筆法字學
宋史長篇太宗每暇日問王著以筆法葛端以字學筆
法臨摹古帖也字學考究篆意也筆法與字學本一塗
而分岐晉唐以来妙於筆法而不通字學者多矣
盪櫛
郭知玄韵序銀鈎乍閱晉豕成群盪櫛行披魯魚盈貫
盪如周禮簜節之簜謂竹也櫛與札同釋名云札櫛也
相比如櫛也古詩客從遠方来遺我一書札上言長相
思下言久離别札與别叶是櫛札同音可知宋羅愿謝
表云恩假一州濫綴銅符之末使連數道適當簜節之
前節與札字亦通用又可知蕩札今之玉版牋知玄指
此
陳熊序語
陳了翁序張謙中復古編云經天緯地之文不在止戈
之後閑邪窒慾之義不假皿蟲而知其學也元熊朋来
序楊信父鍾鼎篆韻云周公之時未改籀尚存科斗之
書其語皆相似非相蹈襲理則然也
撥鐙法
虞邵菴題畫古木詩云後主撥鐙法蓋江南李後主云
書有七字法謂之撥鐙法曰擫壓鈎揭抵導送也鐙古
燈字撥鐙畫沙懸針垂露皆喻言撥鐙如挑燈不急不
徐也楊鐵崖與顧玉山聯句云書成撥鐙侵繭帖可證
其音讀
蜾匾篆法
崔融禹碑贊云神聖夏禹岣嶁紀德龍畫傍分蜾書匾
刻盖神禹變伏羲龍畫而為蜾形也其後唐徐季海江
南李楚金輩用之於小篆號蜾匾法蜾字依篆作&KR1915;古
奥難通書譜訛作□不得已以蜾字代之蜾本蠮螉之
屬非此用也李淳風引詩緯十五國星野云邶國當
螔蝓之宿注螔蝓蝸牛也玉篇&KR1915;與蜾同而解為蠮螉
細腰蜂又不可曉名物之難辨如此
篆書重疊字
古鍾鼎銘文子(二)孫(二)字皆不複書漢石經改篆為八
分如易之乾(二)書之安(二)亦如之今行草皆然竟不知
其何義也嘗質之李文正公公曰(二)乃古文上字言字
同於上省複書也千古書流習而不察關繫雖小亦所
當知
㯱魚
石鼓文其魚維何維鱮維鯉何以㯱之維楊及柳㯱包
也今之漁者多以木楊或箬葉作包覆魚入市易曰包
有魚是也東坡石鼓歌其魚維魴貫之柳盖以㯱為貫
也貫魚包魚别是一義不可混而為一鄭漁仲石鼓文
作何以㯹之㯹字含貫包兩義但石鼓文無□字不知
漁仲何所據也
飛白
飛白字之名書家例知之但不曉作何狀予按王隱云
飛白變楷制也本是宫殿題署勢既遒勁文字宜輕微
不滿名為飛白據此則如今篆書之渴筆俗所謂沙筆
是也唐人好竒或作禽鳥花竹之像順陵碑略有數字
今絶無作之者惟方外道流書酒肆壁作竹節雀頭形
俗可憎矣
梁姜羅趙
梁孔達姜孟穎羅暉趙襲皆後漢末人善書著名者也
趙有非草書一篇云余郡士有梁孔達姜孟穎皆當世
之彦哲也然摹張伯英之草書過于希顔孔焉竊覽張
伯英與使君朱寬書云上方崔杜不足下比羅趙有餘
昕昕有自臧之意無乃近乎賤彼貴我哉昔西施心疼
捧胸顰首衆愚效之秪增其醜趙女善舞行步媚蠱效
者不獲匍匐失步夫崔杜伯英超俗絶姿博學餘暇敏
手于斯後世慕者鑚堅仰企忘其疲勞夕惕不息昃不
暇食十日一筆月數丸墨領袖如皂唇齒常黑展指畫
地以草劌壁臂穿皮刮指爪摧折見腮出血猶不休輟
然其為字無益於工拙亦如效顰者之增醜學步者之
失節也夫草書之興上非天象所垂下非河洛所吐中
非聖人所造但貴刪難省煩損複為單非常儀也豈若
用之於彼七經稽歷協律推步期程探賾鉤深幽贊神
明覽天地之心推聖人之精折疑論之中理俗儒之爭
伸正道於邪說躋雅樂於鄭聲興至德之和睦弘大倫
之玄清窮可以守身遺名達可以尊主致平以兹命世
永堅後生不亦淵乎此文余嘗見之墨池編今失其
帙略記如此
榮字當入東字韻
榮音與融同楚越齊魯其音皆同也按淮南子云聖人
之能固已多矣而所守又約故動而必榮愚人之知固
已少矣其所事者多故動而必窮以榮與窮叶越絶書
曰種留封侯不知令終二賢比德種獨不榮以榮與終
叶古韻已如此後人入庚字韻盖誤以縈為榮也
道字訓從訓由
山海經風道北来天乃大水泉郭璞注道從也韓非子
玄鶴二八道南方而来亦訓道為從中庸極高明而道
中庸禮記民道之而有功文選東京賦回行道乎伊闕
邪徑健乎轘轅皆訓道為由由亦從也
殷商衣郼
殷有天下又號曰商詩云商之子孫又曰宜鑒于殷書
云殪戎殷又曰伐商必克皆互稱也其並舉則曰咨女
殷商又曰殷商之旅殷古音衣篆文反□爲□中庸云壹
戎衣壹即殪衣即殷也古注釋如此杜子美社稷一戎
衣詩人趁韻之語不足據也字又作郼吕氏春秋夏之
人民親郼如夏字林玉篇音韋非也噫非博考籀篆行
草及詩書子集曷以知殷商衣郼之異字而同義乎可
與汲古者道難為淺中者言也
來釐丕三字相通
羅鄂州爾雅翼曰詩云誕降嘉種維秬維秠說文解秠
字云一稃二米詩貽我來牟而說文解字云周所受瑞
麥一來二縫秠與來皆后稷所受于天皆一稃二米則
秠即來牟也來牟又為釐麰古者來釐秠三字相通方
言貔陳楚江淮之間謂之&KR0008;北燕朝鮮之間謂之&KR3206;(音丕)
關西謂之貍彼雖說獸而以一名通三音則此物亦然
來猶&KR0008;也丕猶&KR3206;也釐猶貍也要是一物羅氏此解
會合詩與說文方言妙得物理特表出之牟字作麰
韓詩作&KR1279;釐漢地理志后稷生於&KR1581;城字作邰皆以來
牟誕降而名其物又名其地也
雒字
字書云後漢都洛陽以火德王為水克火故改為雒此
說非也春秋經書公子遂會雒戎盟于暴左傳凡洛皆
作雒已十餘處豈因後漢而始改乎
籖押
梁書馬仙琕籖求應赴李延夀南史故事府州部論事
皆籖前直敘所論之事後云謹籖具日下又云某官籖
此即近日僉押之僉古今字變爾
煬字音向
煬字本音向今音恙非也按莊子煬者避竈司馬彪曰
對火曰煬淮南子曰富人衣纂錦貧人煬竈口唐詩老
人秋向火是煬即向同音可證
鮮明曰翠
嵇康琴賦新衣翠粲纓徽流芳翠粲鮮明之貌注引班
姬自悼賦紛綷縩兮紈素聲以為衣聲非也綷縩自是
衣聲翠粲自是鮮明之貌不必同也駱賓王文縟翠萼
於詞林綷鮮花於筆苑以翠對鮮可以證之又東坡詩
兩朵妖紅翠欲流高似孫緯略云翠謂鮮明之貌非色
也今俗猶然不然既曰紅矣又曰翠可乎
曖曃字義
班固終南山賦曖㬣晻靄若鬼若神注曖㬣音愛逮雲
霧吐吞障蔽天日變化殊形也韻會曖曃不明貌一作
曖㬣詩愛而不見毛萇云愛蔽也說文从人作僾方言
从草作薆字書或从雲作靉或从日作曖皆蔽而不見
之意今文但作愛宋玉高唐賦㬣兮若姣姬揚袂障日
而望所思以揚袂障日解曖字尤明白韓文雲隂解駮
日光穿漏移以解靉靆與曖㬣字亦切僾俙从人薆
蔽从草曖㬣从日靉霼从雲
笨字義
笨字音奔去聲粗率也晉書豫章太守史疇肥大時人
目為笨伯宋書王微傳亦有麤笨之語今俗諺亦然朱
子語錄云諸葛亮只是笨不是此字乃書作盆而音發
之噫諸葛豈笨者邪
娃字義
說文娃圜深目貌一曰吳楚之間謂好曰娃吳有館娃
宫揚雄賦資娵娃之珍髢師古曰美女也史記趙主父
内吳廣女娃嬴孟姚徐廣引古史考云内其女曰娃此
因内女之文而妄說也
菴字義
今人别號菴字印章往往不同緣說文本無菴字菴彌
俗也予嘗考之菴字古書所用者蜀都賦八方菴藹王
充論衡桃李梅杏菴丘蔽野此取菴覆之義至三國及
晉始有菴幔菴閭之語與今人所用菴字義同菴字不
可謂不古也但篆籀以說文為宗說文不載之字用於
印章似為未安又按古篆有作葊者又止借弇者石鼓
文作&KR0034;其字从穴穴亦人居也近見溫陵古字一册有
元人止菴印章菴字作盫詳玉篇皿部有盫烏含切覆
蓋也考古圖有伯戔饋盫盫器皿而借為菴舍字恐舍
形似器亦猶漢闕之觚稜其形亦本酒器也未知是否
以俟知者
致字說
先儒解致字往往不盡如致中和鄭玄云致行之至也
致樂以治心云致深審也周易略例生心致一也孔穎
達云致猶歸也禮器禮也者物之致也鄭云致之言至
極也他經往往指為極盡之意如喪致乎哀而止見危
致命君子以致命遂志與病則致其憂之類是也此皆
意有未盡盖致有極之意有取與納之意如喪致乎哀
而止見危致命謂之極盡可也如致中和致知之類則
有取之意焉吾聞致師者亦有取之意用致夫人七十
而致仕致為臣而歸則又有納之意凡此皆難以一字
通解今人謂招致者亦取意也
類字說
六書攷類力遂切種各肖似也同氣自相求也類从犬
蓋鳥獸之名列子曰亶爰之獸自孕而生曰類羅從願
爾雅翼云以山海經類之類有二種其一則獸之出亶
爰山者如貍而有髮其名曰&KR0034;類如列子之說其一則
帶山之鳥如烏而五采文其名曰竒類今類字說文
不收而通作類从犬取種類相似惟犬為然易曰方以
類聚物以羣分類从犬羣从羊今楷書作大草書作絲
取其便于結構失之遠矣
尉斗
隋書李穆奉尉斗於楊堅曰願公執威柄以尉安天下
史炤通鑑釋文尉斗火斗篆文从&KR0642;从又从火又偏傍
手字持火所以申繒也俗加火作熨按說文尉與熾
本一字昌志切從上按下也又持火申繒也字從&KR0642;&KR0642;
音夷平也後世軍官曰校尉刑官曰廷尉皆取從上按
下使平之義尉斗申繒亦使之平加火作熨贅矣古音
熾轉音紆胃切王莽傳有威斗即尉斗也威與尉音相
近轉音鬱字一作□省文作□今俗言平曰欝帖杜詩
美人細意熨帖平是也畫譜有唐宫熨帛圖東坡詩象
床玉手熨寒衣白樂天詩金斗熨波刀剪文陸魯望詩
波平熨不如溫庭筠詩綠波如熨割愁腸又天如重熨
皺王君玉詩金斗熨秋江諸公非不知字學而字皆從
俗以便於觀者耳
丁眞永草
蔡君謨在杭日坐有客曰隋世稱丁真永草永乃知名
丁何人也蔡云道護豈其人耶法書要錄丁覘與智永
同時善隸書世稱丁真永草非道護也君謨誤矣
隨隋音義不同
隨說文從也从辵安步也與隋音義不同隋从左从肉
裂肉也隨音旬為切隋音徒卧切楊堅本封於隨後有
天下以周齊之間奔走不寧去辵為隋其音則去隨從
而就怠隋其義則捨安步而就裂肉也豈非凶終之兆
乎後世因以隋為隨音不思隋字从左右之左與佐音相近
即俗砍刴之刴也宣德中王驥征麓川有土酋三人来
降即承制授為隴川三宣撫官三酋乞賜姓驥曰汝三
人怕刀刴来降即以怕刀刴為三酋姓其後三酋皆慕
向華風讀書識字私改其姓怕改帕刀改刁刴改隋又
有中國游商教之曰隋為裂肉不祥之名也又改為多
余聞之彼中往来人是隋之音為徒臥切夷人亦知之
滇中世人有呼隋煬帝之隋作刴者人或笑之不知乃
是本音而舉世盡訛者將千年矣
龜兹朱龜
鄭樵通志略篆書&KR0034;楷作&KR2836;龍子有角曰&KR2836;無角曰虬
西域有&KR2836;兹國漢隸有侏&KR2836;碑皆此字今皆作龜非&KR0848;
字亦从&KR2836;今从龜亦非
古字窺作闚
古字窺作闚論語闚見室家之好易闚觀利女貞史記
以管闚天莊子上闚青天陸賈新語楚王作乾谿之臺
闚天文潘岳秋興賦闚天文之秘奥杜詩天闚象緯逼
正用上數語不識古字者改為天闕王安石云天閱黃
山谷亟贊其是東坡云只是怕他
娃嬴孟姚
史記趙武靈王夢見處女鼓琴而歌詩云美人熒熒兮
顔若苕之榮命乎命乎曾無我嬴異曰王數言所夢想
見其狀吳廣聞之因夫人而内其女娃嬴孟姚戰國策
注以嬴為姓非也索隠曰孟姚吳廣女舜之後按上文
云余思虞舜之勲故命其胄女孟姚以配而七代之孫
是也舜封於虞亦曰吳城虞吳音相近故舜後亦姓吳
非獨泰伯虞仲之裔
緜蠻睍睆
詩緜蠻黃鳥韓詩薛君章句云緜蠻文貌又睍睆黃鳥
王雪山云睍睆黃鳥之色二字从目目視之知其為色
也今注皆以為鳥聲似不及古注之為得
作音做
齊武帝臨終執欝林王手曰若憶翁當好作作音做荀
子肉腐出蟲魚枯生蠧貪利忘身禍烖乃作及廉范五
袴之謠皆以為此音矣
劉表善書
董北苑云劉景升為書家祖師鍾繇胡昭皆受其學然
昭肥繇瘦各得其一體景升即劉表也表初在黨人中
俊厨顧及之列其人品之高可知藝文志有劉表集今
雖不可見觀三國志注載其與袁尚兄弟書其筆力豈
減崔蔡耶則翰札之工又其餘事耳
慢字為樂曲名
陳后山詩吳吟未至慢楚語不假些任淵注云慢謂南
朝慢體如徐庾之作余謂此解是也但未原其始樂記
云宫商角徵羽五者皆亂迭相陵謂之慢又曰鄭衛之
音亂世之音也比于慢矣宋詞有聲聲慢石州慢惜餘
春慢木蘭花慢拜星月慢瀟湘逢故人慢皆雜比成調
古謂之嘖曲嘖與賾同雜亂也琴曲有名散元曲有名
犯又曲終入破義亦如此
俗用刊字誤
說文刊音丘寒切剟也削也劉歆答揚雄懸諸日月不
刊之書言不可削除也今俗誤作刻梓之用是乃削除
非梓行也此誤雖大方之家亦然唐肅亦國初文士送
人從軍詩云碑因紀績刊謬誤可笑各處鄉試序多云
刊其文之佳者若干篇讀者亦不之怪學之不講一至
此乎
蠱冶通用
易冶容誨淫太平廣記引之作蠱容誨婬左傳女惑男
曰蠱國語蠱女縦欲張平子西京賦妖蠱豔夫夏姬美
聲暢于虞氏南都賦侍者蠱媚巾㡚鮮明五臣注作冶
媚馬融廣成頌古冶字作蠱字可證傅毅舞賦貌嫽妙
以妖豔兮紅顔曄其揚華注妖蠱淑豔也或省作蟲人
姓也漢高帝功臣有蟲達古蠱子之後見姓氏英賢錄
蟹字義
古人製字有義譜云蟹随潮解甲更生新故字從解
鸞驚鷹跱
梁元帝古跡啓鸞驚之竒既聞之於索靖鷹跱之巧又
顯之於蔡邕
□巾
說文□青絲綬也音關仲長統昌言身無半通青□之
綬而竊三辰龍章之服爾雅□似□組似組東海有之
皆草色也□鹿角菜組海中苔今之燕窠菜也詩人白
□巾紫□巾皆合用此字而俗多用綸□自□綸自綸
豈可混用也
辨妾字从辛非古篆
邵文莊云妾之于禮久矣有媵而妾者有卜而妾者卜
而妾者聞命而趨不待六禮故謂之奔傳曰疲於奔命
蓋言速也奔者非必淫淫而奔者謂之淫奔是故女之
嫁者有二道焉有聘而嫁者有奔而嫁者慎按天文有
織女主貴女須女主賤女貴女則嫡也賤女則諸侯之
副宫九媵大夫之側室三歸也禮之所謂買妾奔則為
妾皆不備禮之謂也先王制禮豈不欲六禮皆備而後
歸哉禮不下庶人𫝑也故仲春奔者不禁恐失時也荒
年婚禮多殺欲繁育也許氏說文妾字從辛女之有罪
者為人妾漢緹縈上書願沒為官婢以贖父罪此盖秦
法周之盛也决不然也周禮有女奚之條亦劉歆附會
文姦以欺王莽者殆不可信王莽末年令天下奴婢贖
還為良朱子綱目亦善之豈有周公制法不如王莽乎
妾字从辛盖亦秦篆非古篆也
丁屈朋斜
姜平子天水人仕于苻堅堅宴羣臣賦詩平子詩内丁
字直而不屈堅問其故答曰屈者不正之物未足以獻
也堅悦擢上第此與劉晏朋字未正之對相似
詩文用嬲字
晉文諺云和嶠牛傅咸鞦王戎踢嬲不得休嵇康書嬲
之不置王半山詩嬲汝以一句西歸瘦如腊又細浪嬲
雪千娉婷(嬲音攪)
元和脚
柳宗元詩柳家新樣元和脚言字變新樣而脚則元和
也脚盖懸針垂露之體耳猶后山贈晁補之詩聞道新
文能入樣相州紅纈鄂州花言似相州之紅纈鄂州花
樣也句法相類
軍門曰和
孫子兵法兩軍相對曰和戰國策章子為齊將與秦軍
交和而舍又楚策開西和門注軍門曰和唐鄭愔詩戎
壘三和夕校文苑英華者不知其事改和作秋
以蠡測海
東方朔客難云以管窺天以蠡測海張晏注曰蠡瓠瓢
也然蠡字从蟲若與瓢義不協又按揚子方言云□瓠
瓢也字从瓜从蠡劉向九歎云蚫□蠧於箧簏今閩廣
之地以鱟魚殼為瓢江淮之間或用螺之大者為瓢是
以蟲殼代瓜匏用也故□字之取義兼之暇日與簡西
嶨談及此漫筆之
元朝番書
元朝主中國日用羊皮寫詔謂之羊皮聖旨其字用蒙
古書中國人亦習之張孟浩詩云鴻濛再剖一天地書
契復見科斗文張光弼輦下曲云和寧沙中撲遫筆史
臣以代鉛槧事百司譯寫高昌書龍蛇復見古文字蓋
蕃書外國各不相同而元主中土故以科斗龍蛇稱之
亦尊王之義也
枘鑿
枘字從木從内考工記調其鑿枘而合之宋玉九辯圓
枘而方鑿兮吾固知其鉏鋙而難入今舉子程文襲用
枘鑿不相入彼此相效莫知其非也夫枘鑿本相入之
物惟圓枘方鑿則不相入今去方圓字而曰枘鑿不相
入字義之不通文義大謬矣甚者寫枘字作柄字尤可
笑也
古字異構
平秩馬融本作苹秩槀飫左傳注作犒飫蕭茅書注作
莤茅蔓菁周禮注作蓂菁
㢥㢦
漢有牂牱郡字一作㢥㢦其字從弋弋杙也繫船木也
說文與漢書注舊解如此牂牱今貴州地也其江水迅
疾難於濟渡立兩杙於兩岸中以繩絙之舟人循䋲而
渡予過其地見盤江與崇安江皆然因悟古人制字之
義郭忠恕佩觿集云□㢦從戈謬之甚矣然則讀萬卷
書而不行萬里路者亦不能識字也信矣
䄜祙
魑魅字漢碑作䄜祙其字從示盖䄜祙亦山之神也
草書枯澁
徐浩真書多渴筆懷素草書多枯澁在書法以為妙品
戴幼公贈懷素詩云忽為壯麗就枯澁龍蛇盤騰獸屹
立魯收懷素草書歌連拂數行𫝑不絶藤懸槎&KR1370;生竒
節竇臮亦云殊形詭状不易說中含枯燥尤驚絶任華
云時復枯燥何褵褷忽覺隂山突兀横翠微盖深知懷
素之三昧者姜白石云徐季海之渴筆譬如綺筵之素
饌美人之淡粧倪思以痴重筆跡為墨猪元班彦功之
字評者以為死猪腸可以喻矣
徘徊
徘徊二字始於漢人高后紀徘徊往来思玄賦馬倚輈
而徘徊息夫躬辭鸞徘徊兮注徘徊不得其所也茂陵
書屋皆徘徊重屬行之移晷不能徧是也徐鉉注說文
乃云徘徊寬衣之貌字當作裴回誤矣宋賞花釣魚和
詩優人有徘徊太多之謔當時諸公遽謂無别押亦未
之考耶
云員
今之云字乃員之省文秦誓雖則云然注云云員毛詩
聊樂我云石鼓文君子員獵員獵員遊
於越
越曰於越吳曰勾吳邾曰邾婁本一字而為二字古聲
雙疊也莊子云離朱之目孟子云離婁之明婁朱本二
字而二聲足以為證或以勾吳於越為方言夷音謬矣
勿勿
黃伯思云右軍帖語有頓乏勿勿顔氏家訓云書翰多
稱勿勿相承如此莫原其由或有妄言此忽忽之殘缺
耳說文勿者州里所建之旗盖以聚民事故悤遽者稱
勿勿僕謂顔氏以說文徵此字為長而今世流俗又妄
於勿勿中斜加一點謂為匆字彌失眞也按祭義云勿
勿諸其欲其饗之也注勿勿猶勉勉也慤愛之貌杜牧之詩
浮生長勿勿是知勿勿出於祭義唐人詩中用之不特
稱於書翰耳又悤字解云多遽悤悤也是悤悤亦古語
好古者但知勿勿而笑悤悤逐俗者又但知悤悤而駭
勿勿皆非也是以學者貴博古而通今也
略記字義
塖水埓也一作堘宫外垣河邊地皆曰堧水衝岸
&KR0008;曰㘱俗作坍非累土為界曰略孔子曰推一合
十曰士以一貫三曰王賤而獲幸曰嬖婉容曰娉
和色曰婷嘯一作歗唉一作欸咄一作欪喢一作㰱
嘆一作歎噓一作歔嘔一作歐齘齒怒也躊躇猶
豫也踟蹰行不進也遲佇容與也崽子改切江右謂
子曰崽袥開衣領也今曰袥肩穴中曰窠樹上曰
巢檣帆柱也梯木階也兩樹交隂曰樾棨兵閑也
&KR0008;斷草也鉢僧盂也酒家懸幟曰帘
升菴集卷六十三
