升菴集别集類五(明)
提要
(臣)等謹案升菴集八十一卷明楊慎撰慎字
用脩新都人大學士廷和之子正德辛未進
士第一授修撰以議大禮杖謫事蹟具明史
本傳此集萬歷中四川巡撫張士佩所訂賦
及襍文十一卷詩二十九卷又襍記四十一
卷蓋士佩取慎丹鉛錄譚苑醍醐諸書刪除
重複分類編次附其詩文之後者也慎以博
學冠一時其詩含吐六朝於明代獨立門戶
文雖不及其詩然猶存古法賢於何李諸家
窒塞艱澁不可句讀者至於論說攷證往往
恃其強識不及檢核原書致多疎舛又負氣
求勝每說有窒礙輙造古書以實之遂為陳
耀文等所詬亦可為不善用長矣乾隆四十
三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
