荆溪林下偶談卷四
宋吳子良撰
聖上親政二事
紹定之末史相薨聖上親政即日梁成大李知孝出國
門西山在泉聞之喜甚曰二凶去矣閩特犬豕越乃虺
蛇蓋梁閩人李越人也未幾並除洪公咨夔王公遂為
察官西山尤喜曰四十年無此矣余嘗歎息此二事與
石徂徠所頌慶歷何以異蓋進賢退不肖固難而决裂
迅疾如此者尤難此非特聖主英斷追蹤堯舜亦是天
理人心終無冺滅時節特其一晦一明各關氣數而氣
數未嘗不回世人但随氣數以為變遷者眞冥愚無知
者也余賀西山起廢再知泉州啓云弊事萬端終有轉
旋之理仁心一點本無歇息之期時紹定五年之冬也
至六年之冬果驗又云百轉窮通吾何榮以何辱一番
用舍世有重而有輕西山頗稱賞
太史公循吏傳
太史公循吏傳文簡而高意淡而遠班孟堅循吏傳不
及也
賈誼傳贊
曩見曹器遠侍郎稱止齋最愛史記諸傳贊如賈誼傳
贊尤喜為人誦之蓋語簡而意含蓄咀嚼儘有味也
張守節史記正義
張守節為史記正義云班書與史記同者五十餘卷少
加異者不弱即劣史記五十一萬六千五百言序二千
四百一十三年事漢書八十一萬言序二百二十五年
事遷引父致意班書父修而固蔽之優劣可知矣余謂
此言止論才未論識也堯舜典當時史官作也形容堯
舜盛德發揮堯舜心術鋪序堯舜政教不過千餘言而
坦然明白整整有次第詳悉無纖遺後世史官曾足窺
其藩哉曾子固謂不特當時史官不可及凡當時執筆
而随者意其亦皆聖賢之徒也要之論後世史才以遷
為勝然視古巳霄壤矣按班固序傳稱叔皮惟聖人之
道然後盡心焉尊其父至矣謂之蔽其父者非也
司馬貞張守節論史記
司馬貞云史記十二紀象歲星一周八書法天時八節
十表倣剛柔十日三十世家比月有三旬七十列傳取
懸車之暮齒百三十篇象閏餘而成歲張守節亦云而
獨以列傳七十象一行七十二日言七十者舉全數也
餘二日象閏數也余按遷書本無此語蓋後人穿鑿臆
說也亦可謂繆矣
程蘇分黨
山谷稱周濓溪胷次如光風霽月又云西風壯士淚多
為程灝滴東坡為濓溪詩云夫子豈我軰造物乃其徒
蓋蘇氏師友未嘗不起敬於周程如此惜乎後因嘻笑
而成仇敵也
李悅齋和登樓賦
悅齋李季允和王仲宣登樓賦不特語言工其愛君戀
國感事憂時忠操過仲宣矣
水心詩
水心詩蚤巳精嚴晩尤高遠古調好為七言八句語不
多而味甚長其間與少陵争衡者非一而義理尤過之
難以全篇槩舉姑舉其近體成聯者花傳春色枝枝到
雨逓秋聲點點分此分量不同周匝無際也江當闊處
水新漲春到極頭花倍添此地位巳到功力倍進也萬
卉有情風暖後一笻無伴月明邊此惠和夷清氣象也
包容花竹春留卷謝遣蒲荷雪滿涯此陽舒隂慘規模
也隔垣孤響度别井暗泉通此感通處無限斷也舉世
聲中動浮生胥帶来此眞實處非安排也峙巖橋畔船
辭柁冷水觀邊花發枝此往而復来也有兒有女後應
好同穴同時今奈何此哀而不傷也此日深探應徹底
他時直上自摩空此高下本一體特有等級也蓍蔡羲
前識簫韶舜後音此古今同一機初無起止也所謂關
於義理者如此雖少陵未必能追攀至於因上岧嶤覽
吳越遂從開闢數羲皇此等境界此等襟度想像無窮
極則惟子美能之他如驛梅吹凍蕊柁雨送春聲綠圍
齊長柳紅糝半含桃聽雞催謁駕立馬待紬詩野影晨
迷樹天文夜照城曬書天象切浴硯海光翻地深湘渚
浪天遠桂陽城置杜集中何以别乃若遣臘冰千筯勾
春柳一絲燐迷王弼宅蒿長孟郊墳帆色掛曉月艣音
穿夕煙門邀百客醉囊諱一金存難招古渡外空老夕
陽濱又特其細者
四靈詩
水心之門趙師秀紫芝徐照道暉璣致中翁卷靈舒工
為唐律專以賈島姚合劉得仁為法其徒尊為四靈翕
然做之有八俊之目水心廣納後軰頗加稱奬其詳見
徐道暉墓誌而末乃云尚以年不及乎開元元和之盛
而君既死蓋雖不没其所長而亦終不滿也後為王木
叔詩序謂木叔不喜唐詩聞者皆以為疑夫争妍鬭巧
極外物之意態唐人所長也及要其終不足以定其志
之所守唐人所短也木叔之評其可忽諸又跋劉潛夫
詩卷謂謝顯道稱不如流連光景之詩此論既行而詩
因以廢矣潛夫能以謝公所薄者自鑒而進於古人不
巳參雅頌軼風騷可也何必四靈哉此跋既出為唐律
者頗怨而後人不知反以為水心崇尚晚唐者誤也水
心稱當時詩人可以獨步者李季章趙蹈中耳近時學
者歆豔四靈剽竊模倣愈陋愈下可歎也哉
好罵文字之大病
山谷答洪駒父書云罵犬文雖雄竒不作可也東坡文
章妙天下其短處在好罵切勿襲其軌也往時永嘉薛
子長有俊才至老不第文字頗有罵譏不平之氣水心
為其集序微不滿焉余少時未涉事亦頗喜為譏切之
文篔窗袖以質水心水心曰雋甚吾鄉薛象先端明其
初聲名滿天下特少雋耳然當吳之年未有吳之筆也
吳年少筆老脫似王逢原但好罵氣未平亦似王逢原
耳後二年余以新藁見水心曰此番氣漸平宜更平可
也余因是知好罵乃文字之大病能克去此等氣象不
特文字進其胷中所養亦宏矣
山谷思邢惇夫詩
西山嘗舉山谷詩云惇夫若在鐫此老不令平地生﨑
嶇余曰鐫字未稳事父母幾諫不聽則號泣而隨之耳
子豈應鐫其父邪然邢恕游程氏之門早歲立節如此
而晚乃顚倒錯繆師友且不能而挽回之矣豈一子所
能鐫邪
止齋送陳益之詩
止齋送陳益之詩甚工且有理致首云論事不欲如戎
兵欲如衣冠佩玉嚴整而和平作文不欲如組繡欲如
疎林茂麓窈窕而敷榮蓋陳益之年正盛論事豪勇而
作文喜為詰屈聱牙故以此勉之又云楨榦盍亦煩䋲
墨風味何如餘典則末云君看風雅詩三百亦有初章
三嘆息皆有深長之意學者所當思也益之自負用世
才榦而脫略邊幅不羈故又以䋲墨典則規之
水心因啓事薦士
水心舊為監司有一舉員未發批付書史令搜檢僚屬
通啟内有兩句云氣禀天下之至清品列人間之最上
吏既檢呈即日剡薦惜不記其姓名耳
止齋得謗
止齋倅福州年正盛聰明果决帥梁丞相一委聽之有
富人訴僕竊盗僕辭連其主之女止齋必欲逮女以問
諸寓公營救不獲於是有索賄之謗未幾論去後止齋
歴郡守部使者死之日囊槖枵然僅餘白金數十兩以
殮其子貧困謁先友黃文叔尚書於建康頗周之止齋
得謗如此至今猶有未盡知者可嘆也
蘇雲卿
蘇雲卿廣漢人身長七尺美髭髯寡言笑與張丞相德
遠為友靖康蜀擾避地豫章東湖之南包巾布褐治圃
種蔬耘植溉注皆有法視他圃獨勝夜則織履履堅緻
涉遠難敗人爭取之名曰蘇公艸鞋德遠入相貽書致
厚幣屬帥漕曰雲卿管樂流亞也聞今灌園東湖斯人
非折簡可招為我詣其廬必致之帥漕更野服作遊客
入圃翁方運鋤客揖與語良久延入坐土炕汲泉煮茗
案無他物惟西漢史一冊客問翁卿里曰廣漢客又問
張德遠亦廣漢人嘗識之否翁為言德遠家世歴歴客
曰德遠之才可為宰相否翁掉頭不可客問何以翁曰
惜其長於知君子短於識小人二客徐拱立出書幣謂
某等非遊客承乏帥漕張丞相命屈先生共濟大業翁
色變喉間隠隠有聲似怨張暴巳蹤跡帥漕呼輿隸約
同載翁謝以翌日當納謁晨興候之戸閉閴無人聲抉
而闖焉則書幣不啓翁巳遯矣人莫知所之帥漕復命
德遠附几嘆曰求之不早實懷竊位之羞作箴以識之
云雲卿風節高於傅霖子期與之共濟當今山潜水杳
邈不可尋弗力弗早予罪曷鍼其圃今屬郡人宋自適
正父趙章泉名其室曰灌園菴雲卿今入國史遺逸傳
木尚書訴鄭景元
永嘉木尚書待問少從學於鄭敷文敷文大儒也名伯
熊字景望其弟名伯英字景元負氣尚義之士也登甲
科為第四名以母老不肯仕宦奉岳祠養母不出者二
十年紹興末上中興急務書十篇極言秦檜之罪文亦
豪健浩博諸公忌而畏之孝廟朝無人為提拔景元亦
不屑求用晚自號歸愚翁有歸愚集其婿蔡行之帥閩
為之鋟版三山永嘉稱敷文為大鄭公景元為小鄭公
一時英俊皆推尊之敷文死後木尚書造宅侵鄭氏地
界景元不平往與木詈詬而手擊之景元亦大為木之
子弟所箠明日木訴之郡逮景元時景元待次教官扶
其母以出木慚悚退縮而止木素無問望止以大魁為
從官爾因此事永嘉人薄之
紹熙立君詔
紹熙末光廟有疾嘉王之立起於水心先生與徐子宜
之謀趙忠定令水心艸詔序孝廟大漸所以立嘉王之
故云病無嘗藥之人崩乏居喪之主忠定不肯用别為
之水心曰禍將作矣吾當亟去蓋為立君大事不明言
其故必有小人造謗興䜛以禍諸君子者水心竟不言
功隨即去國徐子宜本為都司以功進從官未幾侂胄
果造謗忠定貶死而子宜亦遠竄水心既不言功受賞
亦不因功受禍若水心可謂知幾卓識之君子矣此事
游丞相語余謂得之於先忠公之說如此又云先忠公
嘗說如水心先生樣人若出而用於朝時節必大好忠
公名仲鴻後以偽學與水心同入黨籍坐廢者也其諡
曰忠篔窗為諡義
東莱以譽望取士
淳熙間永嘉英俊如陳君舉陳蕃叟蔡行之陳益之六
七軰同時並起皆赴太學補試芮國器為祭酒東萊為
學官東萊告芮公曰永嘉新俊不可不收拾君舉訪東
萊東莱語以一春秋題且言破意就試果出此題君舉
徑用此破且以語蕃叟蕃叟其從弟也遂皆中榜此蓋
以譽望取士猶有唐人之意似私而實公也
蔡行之省試
蔡行之本從止齋學既以春秋為補魁止齋遂改為賦
以避之東莱為省試官得一春秋卷甚工東莱曰此必
小蔡也且令讀書養望三年以其艸冊投之帳頂上未
幾東萊以病先出院衆試官入其室見帳頂上有一艸
卷甚工謂此必東莱所甚喜而欲置前列者遂定為首
選此事水心先生云
陳止齋
止齋年近三十聚徒於城南茶院其徒數百人文名大
震初赴補試纔扺浙江亭未脱草屨方外士及太學諸
生迓而求見者如雲吳琚責公子也冠帶執刺候見於
旅邸巳昏夜矣既入學芮祭酒即差為太學舉錄令二
子拜之齋序止齋辭不敢當徑遯之天台山國清寺士
友紛然從之者數月其時止齋有待遇集板行人争誦
之既登第後盡焚其舊藁獨從鄭景望講義理之學從
薛常州&KR0688;經制之學其後止齋文學日進大與曩時異
嘗言太祖肇基紀綱法度甚正可以繼三代所著建隆
編是也於成周制度講究甚詳有周禮說嘗以進光廟
紹熙間光廟以疾不過重華宫止齋力諫至牽御衣衣
為之裂除中書舍入不拜命而去後諡曰文節止齋之
文初則工巧綺麗後則平淡優游委蛇宛轉無一毫少
作之態其詩意深義精而語尤高後學但知其時文罕
有識此者蔡行之亦鋟其集於三山但水心取其學取
其詩不甚取其文蓋其文頗失之孱始初時文氣終消
磨不盡也
魏鶴山言事去國
寳慶初朝貴多不敢輕接客接亦不敢一語及時事魏
鶴山為右史論事方岌岌一日獨會客余亦在坐鶴山
言易泰卦只說一通字今日在上者多猜防掩蔽而下
情不通於上在下者多料想驚傳而上情不通於下如
何得有泰之象他日復上封事首論泰卦即此意也故
相欲觀諸公意嚮有一從官招諸從官飲因言今日之
事正如主人設醴觴客為客者當荷主人美意乃或指
摘主人某事未是某事未善豈禮耶衆唯唯無語鶴山
獨謂不然主人招客固美意然或所言議背理不合人
情為客者亦可強從命耶故相聞此語知决難兩立鶴
山於是有靖州之行
堯舜典
堯典有君道焉猶易之乾也舜典有臣道焉猶易之坤
也詩周南召南亦然
尚書文法
今人但知六經載義理不知其文章皆有法度如書之
禹貢最當熟看舜典載巡狩事云歲二月東巡狩至於
岱宗柴望秩於山川肆覲東后協時月正日同律度量
衡修五禮五玉三帛二生一死贄如五器卒乃復其事
甚繁下載五月南巡狩則但云至於南岳如岱禮一句
而巳八月西巡狩但云至於西岳如初十一月朔巡狩但
云至北岳如西禮不復詳載望秩協同禮玉等語蓋文
法變化所謂如岱禮如初如西禮之類語活而意盡皆
作文之法也至於伊訓太甲咸有一德說命無逸等篇
皆平正明白其文多整後世偶句蓋起於此
聖賢道統
典謨中臯陶論九德當居第一禹議論次之䕫論樂又
次之益亦有告戒又次之其後伊尹言一德仲虺言建
中傅說言學箕子言九疇周公言無逸召公言敬德此
皆是道統之傳為後世所宗者也至孔子曾子子思子
孟子則類聚而究切之無遺誼矣孟子論道統亦云若
伊尹萊朱則見而知之莱朱即仲虺也但孟子獨不拈
出箕子豈以僅及見武王而不及見文王耶
孟子文法
孟子七篇不持推言義理廣大而精微其文法極可觀
如齊人乞墦一段尤妙唐人雜說之類蓋倣於此
甘蔗謂之諸蔗亦謂之都蔗
相如賦云諸蔗巴苴注云甘柘也曹子建都蔗詩云都
蔗雖甘杖之必折巧言雖美用之必滅六帖云張協有
都蔗賦
唐任翻詩
唐項斯周朴任翻皆赤城人能詩見赤城志按唐文志
項斯詩一卷周朴詩二卷任翻詩一卷獨翻詩世罕傳
者今郡齋有翻小集僅十篇而巳翻有題巾子廣軒詩
集中不載詩云絶頂新秋生夜凉鶴溪松露滴衣裳前
村月照半江水僧在翠微開竹房
荆溪林下偶談卷四
