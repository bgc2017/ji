荆溪林下偶談卷二
宋吳子良撰
離騷名義
太史公言離騷者遭憂也離訓遭騷訓憂屈原以此命
名其文則賦也故班固藝文志有屈原賦二十五篇梁
昭明集文選不併歸賦門而别名之曰騷後人沿襲皆
以騷稱可謂無義篇題名義且不知况文乎
冷齋誤載邵堯夫詩
冷齋夜話云余客漳水見瑩中姪勝柔自九江來出詩
示余曰仁者難逢思有常平居愼勿恃何妨争先世路
機關惡近後語言滋味長適口物多終作疾快心事過
必為傷與其病後思良藥不若病前能自防余謂勝柔
曰公痴叔詩如食鯽魚惟恐遭骨刺此詩邵堯夫作而
冷齋誤以為瑩中或者瑩中手書此詩冷齋不知為堯
夫作歟
錄囚
世俗誤以錄囚為慮囚按雋不疑傳每行縣錄囚徒還
師古曰省錄之知其情狀有冤滯與否今云慮囚本錄
音之去者耳音力具反而近俗訛其文遂為思慮之慮
然則錄誤為慮自唐巳然矣
桃源
淵明桃花源記初無仙語蓋緣詩中有竒蹤隐五百一
朝敞神界之句後人不審遂多以為仙如韓退之詩云
神仙有無何渺茫桃源之說尤荒唐劉禹錫云仙家一
出尋無蹤至今流水山重重王維云初因避地去人間
及至成仙遂不還又云重来遍是桃花水不下仙源何
處尋王逢原亦云惟天地之茫茫兮故神仙之或容惟
昔王之致治兮惡魅魑之人逢逮後世之陵夷兮固神
鬼之爭雄此皆求之過也惟王荆公詩與東坡和桃源
詩所言最為得實可以破千載之惑矣
坡賦祖莊子
莊子内篇德充符云自其異者視之肝膽楚越也自其
同者觀之萬物皆一也東坡赤壁賦云蓋將自其變者
觀之雖天地曾不能以一瞬自其不變者觀之則物與
我皆無盡也而又何羡乎蓋用莊子語意
文章緣起
梁任昉有文章緣起一卷著秦漢以來文章名目之始
按論之名起於秦漢以前荀子禮論樂論莊子齊物論
愼到十二論吕不韋八覧六論是也至漢則有賈誼過
秦論昉乃以王褒四子講德論為始誤矣
西山江西湖南之政
西山初守泉南士民愛之如父母後帥隆興頗抑強扶
弱謗譽幾相半改帥潭士民愛之復如泉南後西山退
居書於冊云洪之政駁任氣為之也湘之政醇任理為
之也若公可謂知過進德者矣
知文難
柳子厚云夫文為之難知之愈難耳是知文之難甚於
為文之難也蓋世有能為文者其識見猶倚於一偏况
不能為文者乎昌黎毛穎傳楊誨之猶大笑以為怪誨
之蓋與柳子厚交游號稍有才者也東坡謂南豐編太
白集如贈懷素艸書歌并笑矣乎等篇非太白詩而濫
與集中東萊編文鑑晦菴未以為然以諸有識者所見
尚不同如此則俗人之論易為紛紛宜無足怪也故韓
文公則為時人笑且排下筆稱意則人必怪之歐公作
尹師魯墓銘則或以為疵繆歐公初取東坡則羣嘲聚
罵者動滿千百而東坡亦言張文潜秦少游士之超軼
絶塵者士駭所未聞不能無異同故紛紛之論亦嘗及
吾與二子吾策之審矣士如良金美玉市有定價豈可
以愛憎口舌貴賤之歟作太息一篇使秦少章藏於家
三年然後出之蓋三年後當論定也往時水心先生汲
引後進如飢渴然自周南仲死文字之傳未有所屬晩
得篔窗陳夀老即傾倒付囑之時士論猶未厭水心舉
太息一篇為證且謂他日之論終當定於今日今纔十
數年世上文字日益衰落而篔窗卓然為學者所宗則
論定固無疑然水心之文世猶深知之者少則於篔窗
之文宜亦未必盡知之也更一二百年後以俟作者然
後論益定耳
水心合銘陳同甫王道甫
水心少與陳龍川游龍川才高而學未粹氣豪而心未
平水心每以為然也作抱膝軒詩鐫誚規責切中其病
是時水心初起而龍川巳有盛名龍川雖不樂亦不怒
垂死猶托銘於水心曰銘或不信吾當虛空中與子辨
故水心祭龍川文云子不余謬懸俾余銘且曰必信視
我如生疇昔之言余豈敢苟哀哉此酒能復飲否水心
旣嘗為銘而病耗失之後乃為集序精峭卓特歎其才
不為世所知世所知者科目耳又謂同甫之學惟東萊
知之晦菴不予又不能奪而予猶不曉皆所謂必信者
後諸子再求銘水心遂以陳同甫王道甫合為一銘蓋
用太史公老子韓非及魯連鄒陽同傳之意老子非韓
非之比然異端著書則同魯連非鄒陽之比然慷慨言
事則同陳同甫之視王道甫雖差有高下而有志復讎
不畏權倖則同其言大義大慮大節以為春秋戰國之
材無是稱揚同父至矣末後微寓抑揚其論尤正又與
昌黎評柳子厚略相類水心於龍川自少至老自生至
死只守一說而後軰不知本末或以為疑此要當為知
者道也
沙漲江合出宰相
國史章得象傳閩中謠云南臺江合出宰相至得象相
時沙湧可涉台州舊有謠云下渡沙漲出宰相至謝子
肅為相果驗
為文須遇佳題伸直筆
為文須遇佳題伸直筆不然則文雖工不足貴也今世
以掌制為儒者至榮夫不能堪其任者固不足為榮矣
就能堪其任而朝廷或繆於升黜不必遇佳題朝廷或
牽於忌諱不能伸直筆則掌制乃儒者之至辱也開禧
間廟堂欲以水心直北門水心辭不能且云某作一詔
當用十日半月恐不及事蓋是時國論巳非水心正慮
墮此二者故設辭耳篔忩初入館史相極傾慕未幾意
嚮不合語人曰陳夀老好一臺諫官只太執耳後又遣
所親諭意欲以為權直學士院篔忩答云某不能以文
字與人改不可為權直史聞之不樂篔忩遂久不遷蓋
史當國凡代言者必進稿本史或手自塗抹或令館人
刪改如辛卯火災陳立道卓艸罪巳求言詔有云朕為
人子孫而不能保守宗廟為人父母而不能安全井邑
儘有意味史惡其太直不用再具稿復不用至三具稿
復不付出叩之則曰令敷文竄改矣敷文其子宅之也
陳但飲氣而巳所謂儒者之至辱又不至於無佳題伸
直筆而巳當時代言之人猶不自知恥可嘆也
子美艸堂詩
子美艸堂詩云舊犬喜我歸低徊入衣裾鄰舍喜我歸
沽酒擕胡蘆大官喜我来遣騎問所須城郭喜我来賓
客溢村墟蓋用木蘭詩云爺娘聞女来出郭相扶將阿
姊聞妹来當戸理紅粧小弟聞姊来磨刀霍霍向猪羊
但連用古人句亦不可為法也
詩人以艸為諷
自離騷以艸為諷諭詩人多效之者退之秋懷云白露
下百艸蕭蘭共憔悴青青四墻下巳復生滿地樂天咸
陽原上艸云野火燒不盡春風吹又生僧贊寧詩要路
花争發閒門草易荒後山詩集牆頭霜下艸又作一番
新徐師川詩遍地閒花艸乘春傍路生意皆有所譏也
曹緯詩
杜詩冉冉征途間誰是長年者曹緯蹈襲之云為問征
途間誰如此山者
寬於一天下
杜牧贈宣州元處士云蓬蒿三畝居寬於一天下潘興
嗣逍遥亭詩用其語云寬於一天下原憲惟桑樞
行色野色詩
司馬池行色詩云冷於陂水淡於秋遠陌初窮見渡頭
頼得丹青無畫處畫成應遣一生愁前軰稱之此詩惟
第一句最有味范文正公野色詩非煙亦非霧&KR0034;&KR0034;映
樓臺白鳥忽點破夕陽還照開肯随芳艸歇疑逐遠帆
来誰會山公意登高醉始回第二聮亦豈下於池詩乎
此梅聖俞所謂狀難寫之景如在目前也
四六與古文同一關鍵
本朝四六以歐公為第一蘇王次之然歐公本工時文
早年所為四六見别集皆排比而綺靡自為古文後方
一洗去遂與初作迥然不同他日見二蘇四六亦謂其
不減古文蓋四六與古文同一關鍵也然二蘇四六尚
議論有氣燄而荆公則以辭趣典雅為主能兼之者歐
公耳水心於歐公四六暗誦如流而所作亦甚似之顧
其簡淡朴素無一毫嫵媚之態行於自然無用事用句
之癖尤世俗所難識也水心與篔忩論四六篔忩云歐
做得五六分蘇四五分王三分水心笑曰歐更與饒一
兩分可也水心見篔窗四六數篇如代謝希孟上錢相
之類深歎賞之蓋理趣深而光燄長以文人之華藻立
儒者之典刑合歐蘇王為一家者也眞西山嘗謂余四
六頗淡淨而有味余謝不敢當因言本得法於篔窗然
才短終不能到也
孔子問禮於老子
孔子適周問禮於老子老子曰吾聞良賈深蔵若虛君
子盛德容貎若愚去子之虛氣與多慾態色與淫志是
皆無益於子之身吾所以告子者若是而巳夫孔子以
禮問耼則耼非不知禮者而耼之言如此亦豈非禮之
意然而獨諱言禮顧以為禮者忠信之薄而亂之首也
蓋耼之於禮尚其意不尚其文然使文而可廢則意亦
不能以獨立矣此老子鑑文之弊而矯枉過正之言也
或謂有二老子絶滅禮樂之老子與孔子問禮之老子
不同兼太史公老子傳多疑詞既稱莫知其所終又稱
百六十餘歲或二百餘歲既稱太史儋即老子又稱非
也世莫知其然否意者有二老子而太史公不能斷邪
余謂老子所答問禮之言即是道德五千言之旨其論
禮之意則是其廢禮之文則非耳太史公雖不能斷然
亦卒斷之曰老子隐君子也既曰隐則其年莫得詳亦
宜矣且太史公去周近尚不能斷後二千餘年將何所
據而斷耶
二公不免於癡
歐公記菱溪石慮後人取去則以劉氏子孫不能長有
此石為戒東坡記四菩薩畫慮後人取去則既以父母
感動人子而亦以廣明之賊不能全子孫而有此畫為
戒以僕觀之石雖竒畫雖工要皆外物耳歐公之移置
二石雖非取為巳有其為取一也東坡旣知捨此畫矣
而猶汲汲恐他人之取其為不能捨亦一也石與畫自
二公不能不戀戀而欲使他人不戀戀得乎中人以上
不待戒中人以下苟萌貪心雖刑禍立至尚不知戒况
身後盛衰乎且東坡之捨此畫者為父母也安知他人
取之者不亦曰為父母乎然則二公之見猶不免於癡
矣(郁云米元章臨終焚所玩法書名畫即是此意)
&KR2821;
台之諺稱水母以鰕為眼蓋非虚語廣韻言&KR2821;即水母
也以鰕為目
文字有江湖之思
文字有江湖之思起於楚辭嫋嫋兮秋風洞庭波兮木
葉下模想無窮之趣如在目前後人多倣之者杜子美
云蒹葭離披去天水相與永意近似而語亦老陳止齋
送葉正則赴吳幕云秋水能隔人白蘋况連空意尤遠
而語加活水心送王成叟姪云林黃橘柚重渚白蒹葭
輕意含蓄而語不費
讀中興頌詩
讀中興頌詩前後非一惟黃魯直潘大臨皆可為世主
規鍳若張文潛之作雖無之可也陳去非篇末云小儒
五載憂國淚杖藜今日溪水側欲搜竒句謝兩公風作
浪湧空心惻蓋當建炎亂離奔走之際猶庶幾少陵不
忘君之意耳張安國篇末亦云北望神皋雙淚落只今
何人老文學語亦頓挫含蓄然首句云錦綳兒啼思塞
酥雖曰紀事其淫䙝亦甚矣首以淫䙝犯分之語似非
臣子所宜言至於末句乃若愛君憂國者則吾未敢信
也
文有正氣素質
文雖竒不可損正氣文雖工不可掩素質
為文大槩有三
為文大槩有三主之以理張之以氣束之以法
前軰不肯妄改巳成文字
前軰為文雖或為流俗嗤點然不肯輒輕改蓋意趣規
模巳定輕重抑揚已不苟難於遷就投合也歐公作范
文正公神道碑載吕范交歡弭怨始末范公之子堯夫
不樂欲刪改公不從堯夫竟自刪去一二處公謂蘇明
允曰范公碑為其子弟擅於石本移動使人恨之荆公
作錢公輔母墓銘錢以不載甲科通判出身及諸孫名
欲有所增損荆公荅之甚詳大略謂一甲科通判苟粗
知為詞賦雖閭巷小人皆可以得之何足道哉故銘以
謂閭巷之士以為夫人榮明天下有識者不以置悲歡
榮辱於其心也七孫業文有可道固不宜略若皆兒童
賢不肖未可知列之於義何當也又云鄙文自有意義
不可改也宜以見還而别求能如足下意者為之耳東
坡作王晉卿墨繪堂記内云鍾繇至以此嘔血發塚宋
孝武王僧虔至以此相忌桓玄之走舸王涯之複壁皆
以兒戲害而國凶而身此留意之禍也王嫌所引用非
美事請改之坡荅云不使則巳即不當改蓋人情喜諛
而多避忌雖范錢王聞人猶不免何怪流俗之紛紛乎
而作者之文固不肯䛕固不肯避忌雖與范錢王厚善
亦終不為改也水心作汪參政勃墓誌有云佐右執政
共持國論執政蓋與秦檜同時者也汪之孫浙東憲綱
不樂請改水心答云凡秦檜時執政某未有言其善者
獨以先正厚德故勉為此自謂巳極稱揚不知盛意猶
未足也汪請益力終不從未幾水心死趙蹈中方刊文
集未就門下有受汪囑者竟為除去佐佑執政四字碑
本亦除之非水心意也水心答書惜不見集中退之云
吾之為此文豈取其句讀不類於今者邪思古人而不
得見學古道則欲兼通其詞通其詞者本志於古道者
也古之道不苟毁譽於人則吾之為斯文皆有實也然
則妄改以投合則失其實矣穆伯長貧甚為一僧寺記
有賈人致白金求書姓名伯長擲金於地曰吾寧餓死
終不以匪人汙吾文也夫求書姓名且不可而肯妄改
以投合乎前古作者所為墓誌及他文後多收入史傳
使當時苟務投合則巳不能自信豈能信世乎水心為
篔窗集序末云趨舍一心之信否臧百世之公此二句
最有味學文者宜思焉故凡欺誑以為文者文雖工必
不傳也
水心文不為無益之語
自古文字如韓歐蘇猶間有無益之言如說酒說婦人
或諧謔之類惟水心篇篇法言句句莊重
水心文可資為史
水心文本用編年法自淳熙後道學興廢立君用兵始
末國勢汙隆君子小人離合消長歴歴可見後之為史
者當資焉
陳後山詩
復齋漫錄載陳後山詩云平生精力盡於詩蓋出於温
公上通鑑表臣之精力盡於此書之語予觀杜荀鶴贈
山中詩友云平生心力盡於文亦恐其語偶同耳
寇莱公詩
莱公詩野水無人渡孤舟盡日横人謂其有宰相器然
韋應物亦有野水無人舟自横之句豈亦便可擬其為
宰相耶
崑崙月窟東巉巖
杜詩被堅執銳略西極崑崙月窟東巉巖崑崙月窟在
西而謂之東何也前後註詩者皆不分曉解此義詩意
蓋謂魏將軍略地至西方之極而回顧崑崙月窟却在
東也
荆溪林下偶談卷二
