荆溪林下偶談詩文評類
提要
(臣)等謹案荆溪林下偶談四卷不著撰人名
氏以所載文字好罵一條知其姓吳書中推
重葉適不一而足姚士粦䟦謂以水心集考
之惟有即事兼謝吳民表宣義詩六首及答
吳明輔一書不知即其人否案元無名氏南
溪詩話引此書一條稱為吳子良荆溪林下
偶談又陳櫟勤有堂隨錄曰陳筠窗名耆卿
字夀老吳荆溪名子良字明輔二人皆宗水
心為文然則此書確為子良作矣子良臨海
人寶慶二年進士官至湖南運使太府少卿
别著有荆溪集今已佚惟陳景沂全芳備祖
前集載其葵花一絶句此書皆其論詩評文
之語所見頗多精確所記葉適作徐道暉墓
志王木叔詩序劉潛夫詩卷䟦皆有不取晩
唐之說盖其暮年自悔之論獨詳錄之其識
高于當時諸人遠矣舊本八卷此本四卷姚
士粦所合併也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
