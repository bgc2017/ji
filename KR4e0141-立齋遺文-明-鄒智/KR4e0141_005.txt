立齋遺文卷五
明鄒智撰
詩五言古五言律七言律五言絶
七言絶七言歌行詞附
送客南征(以下五言古)
疎雨不復月蟋蟀空自鳴出門送佳客正值新月晴月
晴已足嘉况復驚波平君知愛月意莫惜清宵征
槐隂午坐
溽暑渾如蒸槐隂殊可愛招邀舘中英趺坐一解帶蟻
戰疑有屯鳥度知無碍煩襟聊爾清吏胥趣晚會
九日寫懷(五章)
秋風策策鳴秋水盈盈隔抱膝坐虚齋有懷長自結
昨日楚人來前日巴人到入門問蒼生蒼生日凋耗
剪瓜宜及膚割髮宜及體肉食者何人視之如逆旅
茱萸賜朝士一士分一枝君恩豈不濃民瘼誰當醫
東隣有醇酒可以澆清愁蒼生倚大臣不必書生憂
送黃汝脩還天台
天台有一士獨抱男子腸立朝五六年歛退藏鋒芒人
皆疑其圓我獨疑其方一朝解牙牌上疏辭君王問之
何因爾恥對妾婦妝牙牌一飄瓦碎盡何足傷白璧苟
微瑕此恨千古長我聞定軒翁古道恒自將見子慷慨
歸喜極當欲狂春風扇微和天台花正香請君陟其巔
挹彼武夷蒼
送吳獻臣令順德
熠燿非自燃蝙蝠非自沸盈盈天地間孰非天地字君
侯人中英經綸有高致欲分四海憂當自一邑試
代柬吳順德(九章)
吾兒即公兒公母即吾母公母撫吾兒何異吾母撫
所慮兒太烈出入不可制或時走城闉或時臨水次
南衙錢二緍盡散公兩僕我欲抱兒勤公莫讓私蓄
主人赤脚漢欲賃西城夫自言夫頗閒一任吾兒呼
我處赤脚久其心真可信一以為吾兒一以為窮困
平生壯士氣可以摧三軍念兒到中宵銷盡不復存
家書幾時封幸為封仔細封訖寫路程庶幾易傳遞
白髮披高堂悠悠七千里遥思念我心寕獨止于此
去年猶有泪今年惟有血寄與田承君事與道鄉别
有感
山木有時枯江魚有時渴人生天地間豈能千古活渴
者非自乾枯者非自割人惟人其人生殺天予奪
送人作縣丞
作縣如作室作官如作工斧者奔而西鋸者趨而東執
事雖不齊所期在成功君本蜀中彦素以才自雄我觀
吞吐間絶非吳下蒙今承梓人旨百里生斤風有玉正
當錯有刀正當礱勿論簡與煩勿計卑與崇但令間架
立也足為帡幪
挽吳孟謙(順德縣丞)
憶昨邊事棘君遇我畏壘君裳甚蕭疎君坐獨㟪&KR1394;坐
久竟無言言輙無破䃣我時心異君蓄縮不敢揣繼與
長官俱長官亦推媺謂從君到來庶幾悉君委公庭靜
於寺詩思清於水尋聞漕運歸病篤不復頠長官對我
言淚落如泉&KR0008;念君清流才下與諸掾遺辛苦三十年
化作殊方鬼我病渴未消送君不臨氿寂寞短乎章聊
以當君誄
送劉汝德還蜀(以下五言律)
兩地八千里忍看生别離最知憂道切不是愛山痴晩
雨雖微急晨光本自熹明年二三月正是望君時
夀祖母
天開當子月祖夀起寅年善本殷勤積家惟澹泊傳乾
坤堯舜禹日月坐行眠遥憶高堂上冰桃似水鮮
送李訓導之官
先生萬人傑起自錦江濱天上逢堯舜人間養鳳麟淳
風千古吹化雨一番新國朝青史上有傳表儒臣
上林春色(三首)
今年春色早惟有上林先蟄起驚雷下冰消杲日前枯
株扶冉冉嫩草踏芊芊東風隨處到造化本無偏
今年春色麗惟有上林明暖日崇桃映疎星積李横碧
鷄臨水舞黃鳥逐人鳴東風隨處點造化本無情
今年春色透惟有上林深石山開遍錦榖雨溜成金拆
發程頥諫移栽趙鼎箴東風隨處補造化本無心
偶成
自笑冐巢氄猶能萬里飛佩韋知已晚刻鵠此其幾清
栱光華遠高堂信息稀孤舟如可挽野水莫相違
晨興用楊方震韻
夜誦香初燼晨興鬢尚蓬風嚴凝水立雨淨見天空飲
藥殊無效澄心間有功不知天地裏何處是途窮
題寬齋卷
迂逕荒茫外雲莊縹緲中葉粘寒露落花聽雨聲紅凝
重黃通老和平吕伯恭更應泥塑坐渣滓盡銷鎔
題松泉卷
嶺樹重重合江流曲曲深亂雲時出沒寒月夜浮沉飛
鳥爭深港游魚度密林黑龍渾不起時復抱珠吟
挽歐陽先生(同年時舉之父)
紫詔初黃髮青騾竟白雲枯榮真梦覺今古一朝矄人
往儀刑在墳高草樹分子孫俱俊彦足以答明君
寄賀馮指揮
殄撲須驍捷綏懷仗老成靜觀諸將遍莫是此公并野
店開門宿深山放膽行驅馳三十載髀肉未全生
海行遭風次獻臣韻(已酉年冬作)
今夕知何夕浮生又網羅真成抱空月無計障頽波粗
比堯夫幸終慚叔子多窮途仗神道聊復對君歌
送丁太平之任(以下七言律)
元化都憑岳牧宣丁侯今領廣山川琅凾錦帙詩三百
爍石流金路幾千能識乾坤均父母可令兄弟獨顛連
太平有象真難致莫道文官不愛錢
太液池觀蓮
鳳輦初臨太液池池中君子肅朝儀清香冉冉風舒卷
疎影沉沉月正欹抱負胸中應有實經綸天下豈無絲
太平更得君王寵萬種繁華總不知
玉堂槐
一自文皇植此根累朝培養更殷勤地清半擬三公位
天近爭看列宿分宿德應生真宰相雄才寕羡大將軍
老蛟墮地如人立震電驚雷只亂蚊
内垣芍藥
暖風作伴彩雲粧笑倚宫墻夜有光五鼎味中知自别
萬花會裡定誰強稚圭北起延開寳介甫南來致靖康
世道盛衰真差異天幾先露一圍黃
新燕
白玉堂開日正遲瞥然驚見燕兒飛荼䕷架遠和烟度
玳瑁梁高戴月歸小掠芹泥猶怯冷初沾杏雨未生肥
千言萬語無人會只付東風主是非
送劉御史致政西還
中外飛敭二十春黑頭先已厭紅塵才登殿上朝元辟
便入山中侍老親張禹悠悠終誤國范滂諤諤竟危身
風流孰與陶元亮自是羲皇以上人
感懷(次湯侍御韻)
兩年孤負切雲冠已覺清羸帶眼寬梅大十圍應自白
葵長一丈為誰丹劍如可借朱槐里股不能箕管幼安
時止時行熊掌在百年分付史臣看
送温重廉還臨江(温傳先生之甥)
差見臨江第一仙丹崖青壁欲生烟祥鸞忽報當年信
靈鵲真成此夕緣元獻眼高應絶世文忠才大合擎天
臨岐預作重逢約紅杏香中早着鞭
中秋賞月(和湯侍御二首)
一年初識此公樓縱不能詩也合留北極光華南極是
今人風致古人求仰登玉宇非無路共濟蒼生合有舟
塵鬢照來全未白乘風好遡泰山游
天地中間共倚樓夜深猶自挽衣留白榆丹桂端誰見
玉兔銀蟾莫浪求活水照人真寳鑑浮名於我本虚舟
詩逢大將應難敵况擁雄兵據上游
和刑部諸公賞菊韻二首
濁思如何豈易膠微官聊復得閒勞晩香敢謂安陽淡
真意還輸栗里高萬葉亂飛孤此傑三秋中賞定誰曹
一聲長嘯非難事莫向花前浪欎陶
寫盡寒烟與敗膠愛花寕厭賞花勞酒兵入陣霜初破
詩將登壇月正高絶俗自宜蓮並價策勲當與杞同曹
故知逸興真難盡更約明年共和陶
送董庶子使朝鮮
天啓休符又戊申獨啣紫詔下楓宸弛張仰見真文武
出入爭看老鳳麟七葉皇風清八道百年高節重千鈞
文章光燭烟霄上未是中朝第一珍
送劉侍講使安南
聖主龍飛九五天只從堯舜接真傳豁開日月雲俱靜
運轉風雷化自宣司馬擕僮歸政府紫陽抱道侍經筵
使軺未度東津水已震西南萬里邊
送林居魯之杭州
古貌堂堂兩漢儒直從心地做工夫笑揮豸角囂塵靜
勇犯龍鱗睿眷紓南斗星高光北斗東湖梅老主西湖
芳心未用愁遲暮天上靈脩目正盱
聞二祖父三祖父皆以年冠帶詩以志喜末句
悲先祖父之不起也嗚呼一喜一悲之間其所
感者深矣孝子慈孫尚思所以惜時愛日以盡
養志之誠也哉
鐡杖扶來八十年金凾開詔沐龍涎鹿胎軟襯蟬冠正
魚珮高懸鶴&KR0769;鮮俯仰山中閒宰相醉醒世上活神仙
瀧岡未表乾封固萬里孫兒淚洒天
送李天瑞之咸寕(次姜仁夫韻二首)
立馬盧溝話壯游關河西去道途脩忠肝義膽誰當傅
白日青天本自秋千古天綱嗟鹿角百年臣節仰魚頭
聖賢步步皆平地莫向空中浪倚樓
世道悠悠幾日還上方無劍斬窮奸跛麟載筆真辭闕
孤鶴乘風欲渡關履善自能歌正氣季通端不動愁顔
丈夫惜别非無淚不向忠臣此日潸
送夏廷璋還南都
南國衣冠子勝流相逢便與啖元脩初怪眼中無皂白
豈知皮裏有春秋交游獨我聫貂尾廊廟何人重筆頭
一寸丹心危欲折夢魂夜夜繞龍樓
同鄉李大器先生試教官不第受散官以歸此
雖舊例然待常調者多戀戀不忍舍先生此舉
亦為竒特云
玉河寒溜隔橋鳴共立橋邊恰五更逸鳥豈能粘以網
化蟲猶自挶于莖道鄉居士何年定少室山人此日成
老馬似知離别意徘徊柳下到天明
金井山居次韻
鐡杖何年入此山今人庵是古人庵春風小圃脩花史
落日疎林縱手談放鶴亭高塵網斷聽鶯橋近埜情酣
莫辭老背尋常灸寒露侵凌恐未堪
偶得寒疾一汗而愈寄伯瞻
此身本與兩儀齊造化誰云是小兒必有事焉元自欠
罔之生也竟何為華陀自古真難遇鄒浩從今不用悲
却恐故人疎太甚枯梅無復長新枝
鄧秋官進賀還南都(編脩之兄)
君王不受羣臣賀萬國人心又一醒虞舜自能敦大本
伯夷正好播祥刑誰家北斗兼南斗此日長亭復短亭
馬上亂將疎柳折不知寒日下林坰
二十夜會飲湯侍御家次其韻
過盡元宵更此燈太平樂事幾人曾極知鰲禁終雄立
豈謂虬髯已勃興詩自春來初試筆酒緣病後郤粗能
夜深明月真如洗十二闌干取次憑
非所寫懷
朝野方傳英主事安危寕係小臣身銀山鐡壁雖難動
玉色金聲本易親人到白頭終是盡事垂青史定誰真
夢中不識身猶繫又逐東風入紫宸
辭朝
雲韶聲靜拜彤墀轉覺嬋媛不自持罪大故應誅兩觀
網疎猶得竄三危盡披肝膽知何日望見衣裳只此時
但願太平無一事孤臣萬死更何悲
留别南畿諸友
大江東下勢如軍萬里秋光此夜分去國元非章子厚
立朝只合范希文荷衣太薄從新製蘭畹將蕪趁早耘
衆口是非何日定自將堯舜致吾君
題易庵卷
靜坐空山老自便登庸策免兩茫然雞豚社裏推前軰
桃李場中謝少年學古每羞元凱癖行高還訝史雲偏
(用記中說)平生心事知何限夜夜焚香獨告天
讀月湖詩(月湖楊方震别號)
甲夜已分還乙夜短吟未已更長吟眼妨還視頻移燭
病怯清寒重擁衾大將師行全整肅老臣建立自深沉
他年鋟板誰當寫莫負千秋萬古心
漫賦寄楊方震
宫柳依依辭北闕江楓撼撼度南陬松明書院曾修未
司戶參軍果是不汲井幾年還抱甕濟河此日合焚舟
虚空筋斗非難打郤恐羲和不易留
留别王守禦
月朗風清水手多孤舟不發欲如何邊無急報將軍醉
嶺有微霜吏目過薏苡豈能誣馬援(時公為軍士所訐故云)荔枝
久矣待東坡人生去住真如夢對酒惟應發浩歌
題寳澤卷守拙翁手書小學真解遺其子其子
寳之今頗有成立故賦此
墓草知經幾度霜當年手澤尚生光細看此老殷勤甚
直欲諸郎把玩長買櫝還珠今往往畫蛇着足亦倀倀
紫陽臺上真衣鉢千古何人為表章
嶺南道中(二首)
長衫大袖擁輕輿撘颯乾坤一腐儒平野時時火明滅
荒村往往竹扶疎備倭將勇妖星落窮海天寒厲鬼孤
不識不知朝又晩幾回慚愧送行夫
我道炎荒别有天炎荒也只是西川諸洋但比瞿塘大
五嶺何如棧道懸細和陶詩雖逸駕力排日錄亦空拳
樂天知命劉夫子萬古千秋獨凛然
初到石城(二首)
浪信人言豈盡然蓬萊元自屬神仙海浮沆瀣斟初滿
天放嬋娟賞最先草木已非王虺路衣冠全别尉陀年
昨來盡讀騷人賦最愛長沙第一篇
南北東西幾謫仙小臣獨荷主恩偏疎狂言語施行半
簡靖衙門偃仰便旋織藥籠供檢討剰開花逕待旬宣
老親莫謾憂邊遠此去分茅更一千
藥欄自領平章事詩陣誰分節度權閒拂石床延野
老旋裁木履踏晴烟此二十八字蓋此詩舊時頷聫
頸聯語也吾汝愚自以不滿意易以疎狂至旬宣等句
以予論之新聯固典雅舊聯亦雄壯清致俱不可偏廢
也識者以為何如廷舉誌
除夕
刁斗無聲畫戟寒獨看瘦鶴上闌干荆揚以上雲門鎮
嶺海之間首領官消息盈虚天豈定卷舒作用古來難
直須痛飲屠酥酒此是人間郤老丹
奉和石翁遊圭峯韻拜呈陶憲長
寸鐡安能鑄大鐘行藏空負翠微峯適觀雲谷老人作
恐與武夷精舍同落日還憑高閣望曉風又速畫船東
野花莫亂桓公眼大構猶須訖此工
廵海呈周文郁
逢一疎林酒一行侍兒親倚櫂歌聲昔聞海水如天遠
誰放山花似火明烟外孤帆風正駛苔中歌枕夢初醒
細看斗笠非難製莫遣烏紗累此生
和吳獻臣衰病吟
嶺表何官最我閒我顔原不似公顔坐殘夜雨斑衣冷
望斷秦雲大被難藥盞不曾三日歇柴門常用兩重關
小兒度日真如夢獨釣蟛蜞去不還
玉堤柳(二首)(以下五言絶)
我行玉堤東靜觀玉堤柳乾坤造化心千古誰能剖
谷風從東來生意萃于柳展也延和儒至誠為君剖
遊青蓮寺
峻嶺横天插長江夾地流倘能城大順誰敢犯延州
三事堂(為中江王大尹啓昭作)
三川豈無吏大抵黃河流獨有王夫子中江一片秋
右清
三川豈無吏大半風流仙獨有王夫子此心常凛然
右慎
三川豈無吏萬事成蹉跎獨有王夫子分隂不放過
右勤
除夕
病客居窮海今年是兩年高堂當此夕相對又澘然
哭華伯瞻(五首)
趨向楊遵道超遷賈太中凝香清禁坐不是學冲融
積李崇桃樹鳴鳩乳燕時平生華夫子直道歲寒痴
晩踏城西月朝登海北亭空聞仙馭遠不見相星靈
歲月流行速工夫間斷多良朋更凋謝誰與共研磨
侍從才今幾君王寵正初常州何處是頭白小孫孤(常州)
(伯瞻之翁)
悼盧克讓
世有千里馬人無九方臯馬來臯已死天地一聲號
送蔣誠之歸榮(三首)(以下七言絶)
十日春風醉不醒獨騎瘦鶴送君行一源活水來千里
不盡人間聚散情
誰教魃女舞金戈白雪黃雲奈爾何醫國醫民須大手
郤教容易度黃河
天北天南一鳥通百年忠孝日初紅古今兄弟知多少
誰似淳公與正公
送文太僕還滁州治
天子聰明古帝王百年日月要重光文山老子憂思遠
獨上中庸第一章
到南昌柬楊方震
纔出都門問路程此心先已到豐城豪吟縱飲渾閒事
誰主鵝湖第二盟
過惶恐灘(二首)
惶恐灘名熟幾年今朝也自到灘前死生未必能惶恐
惶恐微誠未格天
風劈寒江勢兩開茫茫天地此孤桅舟人莫謾張皇甚
曾在鞋山滚出來
度大庾嶺
相國祠前下馬行望中真是黑松林林邊一曲長流水
照見孤臣萬里心
舟中漫行
淡烟疎雨夢初還自起推篷看遠山漁父不知天早晩
又隨鷗鳥過前灣
題古城集
朔方行盡復炎方野草閒花色色香却恐牧齋多淨稿
更無人到校書郎
為吳獻臣解嘲
面崖和尚寕還俗割鼻佳人豈解淫老母不須投杼走
曾參别是一曾參
讀石翁詩柬
皇王帝伯一蒲團落盡松花不下壇豈是江山制夫子
秪緣夫子制江山
奉和石齋先生見寄
風清月朗蛋船輕到處青天有酒星淼淼番禺江上水
幾番遷客夢中經
山亭水閣此何春瘦馬猶存踣鐡身珍重東風休料峭
今年花比去年貧
大忠祠下聘君家一度登門一看花花裏有禽驚異客
倩將青箬換烏紗
家父生朝
往年此日在京師西望巴山正欲飛莫道嶺南非善地
小兒初舞老萊衣
海珠寺燕張克脩吳獻臣(二首寺在海心)
炎海中間此放舟江淮河濟只浮漚悠悠共老風塵裏
知是人間第幾流右送克脩
臨流坐石浴鴟夷隔岸何人唱竹枝我是羅浮山上月
隨君直到魏公祠右送獻臣
夜泊馬寕呈胡用晦吳獻臣
遠臣不與近臣同但愛花枝照眼紅莫道夜深無酒賣
蛋家船在岸之東
白舫青簾幾夜同洞簫聲裏海雲紅百年身世今何處
笑倚梅花月正東
次蘇伯誠韻呈石翁
山盡雩壇水盡沂暮春人亦暮春衣不知雪月風花老
幾度空山打坐歸
留伯誠用前韻
病後花壇掃月稀南枝光映屠蘇衣一壺未到醺酣處
莫拄桄榔杖子歸
陳益庵下堂而傷其足
益庵本自是神醫也向花間拄竹枝莫惜更尋程道士
皇輿正爾頼驅馳
答順德吳獻臣
鄒生但理參同契陳老今非矍鑠翁豈謂蒼生能忘我
世間自有汝南公
陳景元為錄石齋集(止得己酉年分)
乾坤誰執仲尼權便敢刪從己酉年大笠蔽天牛背穩
不妨寫過戊申前
光潛(為餘干趙同知題)
緒風初泛紫猊烟拱手絲綸碧海天元祐講官遺話遠
定誰參破老僧禪
復吳獻臣
細把平生點一過病根深在隱微窩&KR0742;枚血戰殊無效
更合靈丹乞華陀
丙午鄉試領薦鄉人聚觀于會江門外馬上口
占一絶
龍泉菴上苦書生偶竊三巴第一名天下許多難了事
鄉人何用太相驚
題萬孝子詩卷
匹馬蕭蕭度遠岑霜清月冷亂雲深兩行青泪衣裳濕
誰識良工獨苦心
晴郊觀麥(以下七言歌行)
天街小雨連三日坐聽一鳩鳴午寂暖風忽放青山紅
滿眼春光濃欲滴呼童羈我槽下騮散出晴郊破愁的
郊東行盡復郊西鑪錘仰見乾坤力大麥芃芃碧浪翻
小麥離離翠雲羃今年定合成豐年不須更檢金穰歷
憶昔關中惡颷起赤血横流幾千里草根木葉饑莫充
壯者流移羸者死剪瓜割髮雖殷勤終是車薪點杯水
恭惟帝德同天德一氣薰蒸釀兹麥黃童白叟生意饒
笑舞笑歌游化國小臣坐頌歌太平憂深慮遠歌難成
人之應天曰五事天之示人曰五行憂勤或以咎徵起
逸樂或以休徵生君不見文帝之世多災異武帝之世
多祥禎
題曹御史歲寒圖
早年走馬巴山曲淺綠深紅看不足飈風夜作朝蔽江
逸興常隨酒杯覆南來誤入曹公府白日青天開肺腑
手擕十七年前圖掛在高堂令我譜酒酣耳熱烏紗偏
茫茫四壁生寒烟山童澤涸天地槁嗟此三傑何孤騫
欎然蒼者老臣器方履圓冠帝庭議小人見之皆歛容
君子見之皆吐氣粹然清者大儒質玉色金聲士林式
存乎其中為靜虚見乎其外為切直皎然潔者真仙粧
玄裳縞衣瓊珮光魄常精明而不亂䰟常安靜而不揚
海眼須臾湧晴月照見風神愈竒絶崖前冰柱顛倒垂
勢不能凌還自折我觀大化如海濤汐者自汐潮自潮
苟非三極兩間立元會運世今已銷歌聲如鐘歌轉烈
公去襄陽我南粤窮島寕無突兀枝點綴何妨四三傑
西泉曹先生自為布衣時與同郡張君廷儀
艾君邦彦交繪松竹梅圖以自識後先生為
諫官正色危言稍得行其所學而二君猶布
衣也弘治三年秋先生謝病歸襄陽取其圖
授智俾永言之以洩其思并持以遺二君云
送李千兵南歸
李將軍萬人敵目如光電髯如戟口誦元和詩手捧神
堯歷西風來獻北風歸渠黃忍挽青絲靮别君昭王臺
送君亞夫壁有力當為今王宣有血當為先主滴男兒
一日定千年肯把離愁對親戚
清江捕魚圖
江水生江月起青簾白舫江風駛江頭老翁披短蓑獨
泛江心羡魚美大張一網羅羣魚羣魚湧出清江裏勇
者傷於鈎貪者傷於餌起者如浮瓜落者如沉李散者
如疎星合者如聚螘蜷者如弱弓擲者如強矢入者困
而怒出者躍而喜動者舞驚濤靜者潛芳芷大者三尺
五尺長小者七寸八寸止老翁一縱仍一擒網大魚多
莫之紀須臾捲盡千頃波勢及馮夷也披靡我聞董生
嘗有言羡治羡魚同一理今開此卷披此圖乃知此工
真畫史
題資軒卷
貢資章流益長奎資壁光益密人資人學益深資軒居
士知此意盡日凝香延客至
送朱士佩先生之樂平
秋風揚春天長姊歸姑惡鳴相當崇桃分日色積李分
月光鳶飛魚躍斯道彰十年不出巴山陽獨擕天澤東
南疆俗吏紛紛何足數當與西漢君子爭清芳
送蘇伯城詞(詞曲附)水調歌頭
微雨歇煩暑輕風迎晩凉擕手伏波橋上平水正蒼茫
千峯歸鳥縱横兩岸飛花下上恰好是斜陽把酒為君
舞君當傾幾觴道路難功業遠歲華忙莫負良天美景
終古恨空長先生玉府神仙小子石城居士爛醉兩何
妨阿真何處在焚起紫猊香
立齋遺文卷五
