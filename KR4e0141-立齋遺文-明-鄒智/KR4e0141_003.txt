立齋遺文卷三
明鄒智撰
行狀弔文
叙羅一峯先生事狀
一峯先生諱倫字彜正姓羅氏吉之永豐人中成化二
年進士第一入翰林為脩撰時朝廷援楊溥故事起復
大學士李公賢先生親詣公第力勸其不可既而公竟
起復乃抗疏言先王制禮子有父母之喪君命三年不
過其門所以教人孝也古者求忠臣於孝子之門誠以
居家孝故忠可移於君為人子者未有不孝於親而能
忠於君者也為人君者未有不教其臣以孝而能得其
臣之忠者也臣不暇遠舉請以宋言之仁宗嘗以故事
起復富弼矣富弼辭之曰何必遵故事以徇前代之非
但當據禮經以行今日之是仁宗卒從其請孝宗嘗以
故事起復劉珙矣珙之辭曰身在草土之中國無門庭
之寇難冒金革之名以私利禄之實孝宗卒允其辭此
二臣者未嘗徇當代之故事以苟從其君此二君者未
嘗徇當代之故事以強起其臣然而功澤加于當時聲
名垂于後世史筆侈之以為盛事士夫誦之以為美談
此無他君能使臣孝於其親臣能移孝以忠其君也自
是而後史嵩之起復為丞相賈似道起復為平章陳宜
中起復為宰相劉黻起復為執政此數君者未嘗不以
故事起其臣此數臣者未嘗不以故事從其君然而生
靈以之困社稷以之傾貽禍於當時遺臭於後世此無
他君不能教其臣以孝其親臣無孝可移以忠其君也
殷鑒不遠在夏后之世願陛下以宋為鑒使賢盡孝於
親為萬世之大臣陛下以禮處臣為萬世之大君若欲
任以天下之事不專門内之私則賢身雖不可起口則
可言宜降温詔俾如劉珙不可以一身之戚而忘天下
之憂使賢於天下之事知之則必言言之則必盡陛下
於賢之言聞之則必行行之則必力則賢雖不起復猶
起復也使賢於天下之事知之而不言言之而有隱陛
下於賢之言聞之而不行行之而不力則賢雖起復猶
不起復也陛下毋謂廟堂無賢臣庶臣無賢士君盂也
臣水也盂方則水隨以方盂圓則水隨以圓君好諫則
臣隨以直君好䛕則臣隨以佞臣直則忤旨多忤旨多
則惡心生惡心生則禄不可保身不可安矣誰肯不保
其禄不安其身乎臣佞則順旨多順旨多則愛心生愛
心生則寵愈可固位愈可安矣誰肯不固其寵不安其
位乎陛下誠能於退朝之餘清閒之燕略崇高貴重之
勢親直諒博洽之士開懷訪納降禮尊延講聖學之要
究為治之序察生民之利病訪人才之賢否論政事之
得失明道術之邪正考古今之治亂咨邊防之緩急舍
一已之見而以衆人之見為見舍一已之知而以衆人
之知為知順旨之言則察而逐之使貢䛕保寵者無以
自容忤旨之言則容而受之使輸忠為國者得以自盡
則賢所能言者人亦能言之羣策畢陳衆賢畢用又何
必拘先朝之故事違先王之禮法損大臣之全節虧聖
明之清化而後天下可治哉且婦於舅姑喪亦三年孫
於祖父母禮有期服奪情止於夫初無與於妻起復止
於父初無與其子今舍館如故妻孥不動將以號於天
下曰本欲終喪朝廷不許雖三尺童子臣恐其不信也
為人父者所以望其子之報豈擬至於此哉為人子者
所以報其親之心豈忍至於此哉比年以來朝廷以起
復為常典縉紳以奪情為美名利在得恩則匿服以受
恩利在得官則匿服以聽選利在遷官則匿服以俟遷
利在掇科則匿服以應舉利在貪贓則匿服以居任率
天下之人為無父之歸臣不忍聖明之世風俗之弊綱
常之壞一至於此也天子者以孝治天下者也大臣者
佐天子以孝治天下者也欲孝之行於天下必先行於
大臣願陛下不惑羣議斷自宸衷取回内臣許令李賢
依富弼故事終喪依劉珙故事言事則内不失愛親之
道外不失事君之忠其餘未起復者并許終制已起復
者悉令追喪止奪情之典嚴匿服之禁朝廷既正則天
下自正大臣既行則羣臣自效人心天理不可泯滅誰
肯甘心於不孝靦顔於不忠乎䟽奏遂落職提舉泉州
市舶司監察御史楊公琅陳公選相繼請留皆不報三
年丁亥召還四年戊子至京師復脩撰改南京翰林院
供職兩月以疾辭不報六年再辭乃得歸十四年戊戌
九月二十四日以疾終於金牛書院之正密堂享年四
十有八先生為人不視惡色不聽惡聲不耻惡衣惡食
與人子言依於孝與人臣言依於忠與居官者言言民
所疾苦見一善人則愛之如祥麟彩鳳見一惡人則惡
之如封豕長蛇見一饑餓寒凍之人則傾家所有以賑
之大率義之所在毅然以必為人之毁譽歡戚事之成
敗利鈍已之死生禍福皆所不顧也先生所交盡一世
豪傑之士其語及先生之為人也必曰青天白日云
遺事
先生既上疏冡宰王忠肅公遣其部主事倪輔言於李
公勸以文潞公自待李公遜謝而已
楊東里作相時以百官禄薄請令得受皂隸錢自是遂
以為例獨先生不受
先生名重天下所至人必相率而觀之雖武臣俗吏皆
知敬仰召還時有奏事者辭連先生法當下鎮撫司獄
鎮撫曰羅先生其可至此乎即日鞫成讞之先生遂得
免
高州守饒秉鑑見先生衣單饋蠒袍先生服之入金牛
遇一丐死于道傍即解袍以歛而買棺以葬之
保寕守李直作懷賢堂祀三陳請先生記先生却之曰
堯叟堯咨無可祀祀文惠而及其父母可也
先生欲買義田以贍族人進賢令吕升知其力不足也
以堂食錢助之先生不受曰食以堂名非公可得而私
也
廣東按察使陶公以白金五十兩請大忠祠記先生許
之即日盡散諸族人
一日客來甚早先生固留之飯不知其家無米也夫人
乞諸隣得濕粟數升旋炒旋脱之則日已將中矣先生
亦曠然不以為意也
竊惟朱子沒而正學不明於天下士生其間各以其
意之所欲者為學漫不知所以立乎其大者先生起
自南服獨能以朱子之言為可必信而直行之舉世
譽之而不知喜舉世非之而不知顧終身窮死于長
山大谷之間而無怨言如黃河之水决自龍門遇險
亦不知止也可謂一世之人豪者矣朱子稱范文正
公振作士大夫之功為多范公之前有王文正公魯
肅簡公寇忠愍公李文靖公皆表表乎以大節鳴者
而振作之功獨有待於范公者風之所被者異也先
生之於范公淺深疎密非後學所敢議然天下之士
聞先生之風者莫不知正學之當尚爭相淬礪以趨
于善人君子之塗百餘年間媮惰頽靡之俗為之一
變其有功於名教豈小補哉是以忘其輕易僭竊之
罪輙因門人所述者而叙正之以俟立言之君子雖
言之無文有所不暇計也顧其他一言一行之合乎
道者尚多未備俟搜訪有得當續書之謹狀
弔劉忠定公文
仰先生之峻節兮自有知為已然登先生之高樓兮適
皇后之二年折寒梅以為羞兮挽飛泉以為酌跽敷袵
以陳辭兮冀英魂之可作當金陵之初起兮釀新法以
毒世舍大道而不由兮抗邪說而不易辟赫日之張空
兮闢紅爐以四燔玄冥深潛而遠避兮祝融直入而横
犇自熙寕以及崇寕兮蓋屢熄而屢鼓或霞車而虹引
兮或鞮顔而䩔股羌二惇與二蔡兮獨攘臂於其中灌
脂束草而從之兮又駕之以颷風當是時也鳳何千仞
之可翔龍何九淵之可襲江蘺薜芷化而為雲烟兮又
何有乎植立嗟夫子之凛凛兮抱至誠以無為日月為
之幹旋兮山川為之護持惟民窮通脩短寔予奪於天
地兮匪人力之能與苟仰不愧而俯不怍兮夫何憂而
何懼汲東海以灌注乎八埏兮豈夫子之不任猛犬狺
狺而羣吠兮孰云察夫子之真心進非忘已以為憂兮
退非忘世以為樂人心各有所主兮固常情所不能度
大矣哉德人之無累兮乘元化以翺翔視萬古如一息
兮豈知夫蠛蠓之飛揚愚嘗怪史臣之私且陋兮求有
過於無過謂先生疾惡為太甚兮所以貽好脩之禍天
下有二道兮曰是是而非非見刖者而欲廢天下之屨
兮恐與道而相違孰非惡而可除兮孰非德而可立皇
皇汲汲猶有所不逮兮敢迂曲而回互今夫人之有重
病兮惟良醫為可醫隴廉與孟娵同宫兮固有盛而有
衰三陽進而為泰兮三隂進而為否左九官而右四凶
兮雖堯舜不能以致理天命固難諶兮人事亦靡常惠
廸吉而從逆凶兮乃造化之大網方雷霆之震激兮秉
大圭而獨立豈不知唯唯勝於諤諤兮恐皇輿之敗績
悲蒼生之不幸兮竟一落而不起使得展布四體以盡
其所欲為兮亦何愧乎涑水初余之約吾心兮曰至誠
以為歸凌虚厲空以馳騁於一世兮古聖賢之所不為
志不足以帥氣兮頻復而頻失覩靈芝之煌煌兮唯撫
髀而大息昔涑水之設科兮雖先生亦疑其甚易惟篤
信而力行兮故卒能貫言行於一致余非不知其可信
兮終簡默而包羞整冠佩玉以自潔於一旦兮已不勝
其汗流懲熱羹而吹虀兮非余之志也委厥美以從俗
兮亦先生之所棄也駕象輿以度崑崙兮又遍歷乎大
荒追翠幢而莫及兮仰視天之茫茫
立齋遺文卷三
