陳文紀卷八明梅鼎祚編
江總(字總持濟南考城人䋔子梁太子中舍人入陳歴尚書令陳平入隋為上開府)
自叙略(總之自叙時人謂之實錄)
歴升清顯備位朝列不邀世利不涉權幸嘗撫躬仰天
太息曰莊青翟位至丞相無迹可紀趙元叔為上計吏
光乎列傳官陳以來未嘗逢迎一物干預一事悠悠風
塵流俗之士頗致怨憎榮枯寵辱不以介意大建之世
權移羣小謟嫉作威屢被摧黜奈何命也後主昔在東
朝留意文蓺夙荷昭晉恩紀契闊嗣位之日時寄謬隆
儀刑天府釐正庶績八法六典無所不統昔晉武帝策
荀公曾曰周之冢宰今之尚書令也況復才未半古尸
素若茲晉太尉陸玩云以我為三公知天下無人矣軒
冕儻來之一物豈是預要乎弱歲歸心釋教年二十餘
入鍾山就靈曜寺則法師受菩薩戒暮齒官陳與攝山
布上人遊欵深悟苦空更復練戒運善於心行慈於物
頗知自勵而不能蔬菲尚染塵勞以此負愧平生耳
陶貞白先生集序
昔劉向通古今之學馬融見天下之書京房察風雨之
占裴楷曉隂陽之術子政傷於簡易季長敝於驕侈君
明遂不旋踵公矩纔免殛誅鮮有盡美之迹罕聞克終
之譽若夫德行博敏孔室四科經術深長鄭門六藝丹
陽陶先生備斯矣至如紫臺青簡綠帙丹經玉版秘文
瑶氊怪牒靡不貫彼精微殫其旨趣蓋非常之絶伎命
世之異人焉文集缺亡未有編錄門人補輯若逢遼東
之本好事研搜如誦河西之篋奉敕校之鉛墨緘以緹
緗藏彼鴻都副在延閣
山水納袍賦序
皇儲監國餘辰勞謙終宴有令以納袍降賜何以奉揚
恩德因題此賦
華貂賦序
領軍新安殿下以副貂垂錫仰銘恩澤謹題小賦
陳六宫謝表
恭膺禮命愧集丹縷之顔拜奉曲私愁縈翬羽之色魯
宫夜火伯媛匪驚楚榭奔濤貞姜何懼豈期日月騰影
風雲寫潤遂復位崇九御聲高六列象服增華丹軿耀
彩何以弼佐王風克柔隂化兢惶並集追想流荇之詩
荷據相并遂失鳴環之節
六宫謝表
鶴籥晨啟雀釵曉映恭承盛典肅荷徽章步動雲袿香
飄霧縠媿纏艷粉無情拂鏡愁縈巧黛息意臨窗妾聞
漢水贈珠人間絶世洛川拾翠仙處無䨇或有風流行
雨窈窕初日聲高一笑價起兩環乃可桂殿迎春蘭房
侍寵借班姬之扇未掩驚羞假蔡琰之文寧披悚戴
太保蕭公謝儀同表
阪泉野戰曾無汗馬之勞代邸運籌又闕前戈之勇薄
伐專征早遊邊外執玉奉酎又虧朝則王人降止朝册
遠臨奉述敇書曲停表奏滄波阻夐既杜敬仲之辭關
路悠長致絶趙襄之讓心馳紫路登文石而莫由目送
白雲拜承明而無日
為沈尚書君理讓右僕射領吏部表
辛香以來安石以後遵其軌躅必大厦之棟梁摠其寄
任亦巨川之舟楫未有綿力薄材輕膺此舉
為衡陽王讓吳郡表
芝泥馳印發命開函(闕)穎之誠夏霜易霣兢惶之至春
冰可涉臨輜回軾即事何取廣川無聲頗知自匹
讓尚書令表
臣弱歲立朝本無竒志每謂任登常伯足承基緒值梁
季不造收拙人間東竄三江南徂百越不知秦漢十有
七年心跡退黜平生畢矣但野性疎懶不屑死增俯仰
乖時人物多忤天飛踐阼任寄隆重謬以商丘之木遂
比舟檝之材燕岱之石混同瑚璉之器當由崇賢使舉
早守名節竊以天府文昌萬方之藪天官冡宰無所不
統禮尊三獨事昭百揆曠職云久三十餘載一旦開置
必資望實豈期廷典私偏濫庸菲薄陛下聽覽餘辰曲
垂昭納遂斯反汗高選具瞻則敝蓋敝帷使臣暮齒歲
制月制賖臣皓髮
讓尚書僕射表
藻鏡官方品裁人物門驚如市不慙屋漏心抱如水無
欺暗室但屢淹星鳥每知忝素世網拘束事歸僶俛今
此召會尤增據蒺竊以端揆副職官稱師長革履升降
傳呼寵赫儀刑朝首冠冕彝倫兼復參摠衡流匡佐聖
治妄膺重責必踐危機
讓吏部尚書奏
竊以漢置五曹方今六尚魏隆八凱擬古六卿近喻喉
舌遠膺樞斗至如東京許郭西晉裴王仰首伸眉可得
論列此矣但臣門基世緒晉宋已來内侍帷扆入尸衡
尺或年甫將立或歲未強仕是以退思弱冠追傷疇昔
早塵華任見知名輩常謂忝竊匪朝伊夕豈期梁室多
故有志無時平生意氣颯爾零落特由邀奉嘉運千載
一時惟奮寵靈遂臻於此
謝敕給鼓吹表
略尋近古逖聽前事王文憲匡佐革命沈隠侯經綸始
運騎吹之榮猶難忝冐以臣況此實非倫輩豈可更崇
文物重假名器高臺迢遞未朱夏而登臨芳樹華滋非
青春而奏曲
除太子詹事謝東宫啟
(摠天嘉中遷左民尚書轉太子詹事以與太子為長夜之飲養良娣陳氏為女太子微行)
(摠舍文帝怒免之)
庇身修德濫迹端形陳蘿故葛攀附不涯解角蜕鱗超
踰非次方辭璽會覬收渥澤
除尚書令謝臺啟(摠至德中授尚書令給鼓吹一部加扶)
竊以昔之冡司今曰端揆頃同台衮無人則闕臣之朽
薄安可叨賁謹當奏承夜月冀奉三司之旨聲寄浮雲
方祈九天之路
除尚書令斷表後啟
司會治本冢宰朝端搢紳所屬儀刑攸在皇代以來無
人則闕陛下將備厥職用穆臣僚不容始自庸菲以讙
物議當今藩翰至戚不無其才廊廟重臣亦有其器伏
願檢俞往之則闡平章之道臣沿心布欵有理存焉(治一)
(作化用一作以才一作人檢一作慎)
上毛龜啟(按藝文云隋江摠上毛龜啟則此入隋所上)
臣聞聖王受命以代紹興日月精明之狀煙雲爛漫之
采神鼎出於汾隂寳玉開於張掖靈山奥澤卉木呈祉
靜海澄波鱗介禔福靡不顯符瑞以固洪基肇徵祥以
光永世者也影合四靈光分五色懷星拖月負字銜圖
(並藝文類聚)
皇太子太學講碑
我大陳之御天下若水渙其長瀾瑶星躔其永歷重華
誕睿興於大鹿之野敬仲繼業盛矣鳴鳳之占兼以鴻
才海富逸思泉瀉含毫落紙動八闋之歌謠隻句片言
諧五聲之節奏雲飛風起追壓漢帝之辭高觀華池遠
跨魏王之什爰復建藏書之册開獻書之路帷帳叢殘
家壁遺逸紫臺祕典綠帙竒文羽陵蠧迹嵩山落簡外
史所掌廣内所司靡不飾以鉛槧雕以緗素此文教之
修也
吳興郡廬陵王德政碑
卓爾吾王天人可擬早成夙智謙懷虚已偃息流略翺
翔文史三雍雅對九師名理好古如斯學兼之矣睢陽
肇構碣石初開賜田待士牓道求材剖符彭國述職琅
臺去謠曙鼓留歌暮來
廣州刺史歐陽頠墓誌
公家習尚書少府儒高於漢册世居渤海太守文重乎
晉原中原喪亂避地南徙公孝敬純深友悌敦睦家積
遺財並讓諸季兼賙同壤公含章内暎遠識沈通窒嗜
欲謹言行資貞幹事廉隅梁室不造凶羯憑凌公被銳
執堅有志匡復梁孝元帝授散騎常侍東衡州刺史始
興縣侯而犬戎弑逆宗社播遷陳纂揖讓攸歸高祖恩
加惟舊授使持節都督南衡二十二州諸軍事廣州刺
史進為開府儀同三司山陽郡公進號征南將軍加鼓
吹一部巫山遠曲喧騎吹于日南芳樹清音肅軍容于
海截追贈車騎將軍司空公涉獵六經優游百氏寬徭
省賦化百越之歸心撫寒投醪感三軍之死力在室如
賓寧慙屋漏不貪為寳每畏人知殺青無兼兩之疑薏
苡豈懷珠之謗如羊如粟不改夷齊之心遺慶遺風方
留豹産之德
特晉光禄大夫徐陵墓誌銘
耕耘書圃弋獵文場藻思綺合尺牘繡揚辭奔太史筆
利干將心緘武庫口定雌黃奉使廵採絶域遐深市朝
遷貿陵谷相侵形寄王績名宣攀附高排閶闔欝轉雲
路年踰致仕齒及懸車夜漏方盡馳光復斜平原出宿
庠序為家隴愁宿霧松悲閒鳥地迥雲低山重樹小九
原孤月三泉送旐疇曩行役共上河梁余因病免君事
遠將痛心期之徂謝憫時代之銷亡冀鐫石於玄冢留
清風於故鄉
故侍中沈欽墓誌
早結南陽之親致興沛市之役四埏多難三江屢梗君
敦淳化以勵澆風庶滌清流以蕩濁俗早遘紫雲遂濡
碧海奮里閈之寵躍車馬之貴哂竇氏之青山恥郭家
之金穴
司農陳暄墓誌銘
其文䯋骫其筆縱横背碑即誦據馬俄成誹諧見賞調
笑忘情兩宫寵官四主恩榮萬事依息一朝追送疇昔
命觴文可吟諷今日酹酒長悲且慟
魯廣達墓銘(廣逹為中領軍隋伐陳與賀若弼力戰兵敗就執以憤慨卒摠題詩)
(棺頭又製墓銘其略曰)
災流淮海險失金湯時屯運極代革天亡爪牙背義介
胄無良獨標忠勇率禦有方誠貫皎日氣凛嚴霜懷恩
感報撫事何忘
芳林園天淵池銘
歲次執徐月維大吕爰命梓匠廣修畚鍤標置舊址開
浚昔基東西彌望雲霧之所澄蕩南北紆縈虹霓之所
引曜曉川漾璧似日御之在河宿夜浪浮金疑月輪之
馳水府前瞰萬雉列榭參差却拒三襲危巒聳峭瓌鳥
異禽自學歌舞神木靈卉不知搖落但叔皮覽海序蛟
螭之汎濫吉甫臨舟美檉松之蓊茸尚復著在吟詠緘
彼緹緗况我君門盛事未記謬領待詔謹製銘云石溝
溜密蘭渚潮平九華閣道百丈層盈液搖殿色殿寫波
明
永陽王齋後山亭銘
叢臺造日淄館連雲錦墻列繢繡地成文吾王卓爾逸
趣不群梅梁蕙閣桂棟蘭枌竹深蓋雨石暗迎曛激流
疑疏搆峰似削苔滑危磴藤攀聳㟧樹影搖窗池光動
幕月澄瑶溆風清近壑雪岸難消花園易落高桐百尺
垂楊五株開榮九畹結秀三珠山條紫的水葉紅鬚抽
芳繞霤接翠分衢亭讙旅鶴浦噪驚鳬前列枚馬後招
申白諷誦楚詩精微沛易叢桂留賞散金匪惜不羡睢
陽還嗤碣石馳聲終古服義無斁
玄圃石室銘
仙嵓石榻仙宇石墻地云正域道示修羊紫煙碧露絳
雪玄霜廣成不踐王烈未翔移華甲觀徙構震方遠跨
飛梁俛臨倒景瓊蘂珠樹金階玉井映日分暉搖風共
影岫濃翠合林虚桂靜朔去偷桃董來貨杏檐非刻削
戶恣登臨迎春花近避暑凉深秋雲卷闇冬霰停隂桐
棲鳳采竹化龍吟輕飛亂色激溜成音天縱儲睿生知
作兩弦誦餘隟仁智為賞河曲停遊洛濱息往祥梨吐
秀瑞燕流響一物或鐫萬國斯仰
方鏡銘
此鏡以照着衣鏡背圖刻八卦二十八宿仁壽殿前無
以加斯彫麗也玄枵命巧仲吕呈祥金鐫石漢銅鑄丹
陽價珍負局影麗高堂圖星擬蓋寫卦隨方明齊水止
照與天長增輝兔苑永侍龍光
莊周畫頌
玉潔蒙縣蘭薰漆園丹青可久雅道斯存夢中化蝶水
外翔鯤出俗靈府師心妙門垂竿自若重聘忘言悠哉
天地共是籠樊
陳宣帝哀策文
望蜃綍而攀摽拜龍菆而慟絶變五統而凄凉廻三辰
而慘切感川岳而地維傾號穹蒼而天柱折千秋茂德
萬世鴻名爰詔掌禮式序英聲其辭曰媯水樞宿姚墟
大虹謳歌承歷揖讓受終重規帝緒踵武王風名山紀
迹清廟傳功我后丕承思弘祖業莅政恭已臨朝凝默
煥爛九功葳蕤七德憲章昭著威靈允塞爰兹發迹天
步艱難連華滕衛比譽應韓羽儀戚右軒冕朝端祈膺
當璧繇顯大横延喜授玉告善飛旌神器有奉性道無
名詩頌唐年樂舞姬日仁聲汪濊武義洋溢理訟摠街
凝情衢室廵望如禮幽祇咸秩疆垂畔援關檄虔劉治
兵丹浦獲醜青丘屠釣且拔管庫方搜如龍駕鼔獻雉
焚裘天必呈祥地寧愛寳神禽竒獸嘉榖靈草屈軼
抽階飛黃伏皂綺雲舒慶珠星照老廣敷丘索弘啟膠
庠書林吐馥文囿含鏘南洽侯衛北暢遐荒殷羅自解
周圄無傷金英掩色玉床弗豫天駟催鑣王良失御鑄
鼎奚益綴衣何處漫漫幽夜冥冥上仙長違拜日失意
祈年寧神卜兆晏駕迴天銅驎感泣銀海埋田出德陽
之廣殿動繁笳之哀囀渡洛水之浮橋望偃師之近縣
背紫陌而未遠隠黃山而不見鐸啟挽而依依馬嘶風
而戀戀平原欲晦落日將垂鳳蓋飄而水暗鸞蹕聳而
山危曳蛇旗之舒卷開翠野之參差鳥哀哀而驚曙松
瑟瑟而吟枝異故鄉之絲竹非舊宅之塤箎掃秋葉而
無盡薦春櫻而願知北邙已謝西陵何有遠宿蒼梧便
乖仁壽聲合韶濩道宣戶牖共瀛海而恒流並嵩華而
莫朽
梁故度支尚書陸君誄
君諱襄字師卿吳人也祖惠徹宋車騎府法曹行參軍
父閑揚州別駕齊永元紹歷蕭遥光謀反伏誅閑以州
職見害子絳其日并命忠孝之道萃此一門襄時年十
四號毁殆滅布衣蔬食終于身世起家著作佐郎出為
永寧縣令累遷臨川王廬陵王法曹外兵記室入為太
子洗馬掌管記中書舍人管記如故為丹陽尹丞俄遷
太子庶子掌管記揚州治中太子家令領國子博士管
記如故丁母顧夫人憂廬乎墓所服闋又從家令轉中
庶子並掌管記遷中散大夫金華宫家令出為鄱陽内
史除尚書吏部郎秘書監領揚州大中正度支尚書
太清二年三月京師傾覆君竄跡還鄉吳民陸黯起義
民攻郡擾攘之際憂憤而終春秋七十有二余避世河
滸暫之吳國百舍不容千里無饋陸公國士之眷惠好
之深朝同飦粥夕共瓢飲契闊晤言流連晦朔日月逝
矣懷古何忘臨哀能誄久願搖筆時事迍邅不遑削槀
梁季適越未戢干戈陳世入仕累牽物役杼軸於懷四
十餘載隋開皇九年於長安致仕懸車已洎就木幾何
但東海成田南冠永縶龜山更促空想吹笛之哀馬角
徒生絶望通波之水嗚呼哀哉攬涕操觚乃為誄曰
媯苗碩茂完裔繁昌賓門穆穆筮仕鏘鏘食采命氏遐
哉陸鄉四升臺省八辟賢良分柯振葉令聞令望玄蕤
朱韠翠弁金鐺流聲世祀列讃祠堂別駕貞烈志存名
教捐生徇主知死不撓暉映泉壤痛此忠孝於鑠夫子
積德累仁韜光戢耀隠璞含真居哀能痛至情通神淚
枯隴樹哀感馴禽永慟家禍長號不辰玄黃絶睇蔬布
終身心符屈婞室等原貧分甘共慼内族外姻求之今
古斯為異人月下奏章螢前讀史給紙蘭臺觀書洛市
強學待問潤身為已結髮濯纓登朝入仕昂昂逸驥逐
日千里宛宛長離陵江迅起枳棘栖鳳化行乳雉平臺
累陟石扇暫履跧伏不競棼絲自理綺席無譏師訓胄
子驥足時務俊民斯俟秋實選能春華備美思媚儲后
遊息承華書記策擢爵命增加彈碁擊筑沉李浮瓜追
隨飛蓋侍從鳴笳二儀廻幹四氣淹賖離景遽沉前星
淹滅撫已惟舊懷恩守節昔荷故臣攀號聲折登高能
賦大夫就列金華式肇更奉清切修竹貞松含霜抱雪
下車軒日求瘼康時良辰坐嘯朗夜卧治懸魚化靜佩
犢去思廣宏條教精察毫釐典選搜揚操刀密勿不紊
朱紫傍無請謁秘署學林得人超忽延閣緗素校文遺
闕工妙鉛槧譽成朞月鴈行攸序龍作簡材讓珠不拜
賜劒恩來帝曰俞往爾行兼該金城失險玉弩流災年
臻几杖病息草萊世故天禍臣悲主辱露盡朝陽風驚
夜燭黃鵠超遥白駒何促事廹歸魂依然啟足悠悠世
路辛苦艱虞尋戈滿道暴骨交衢家無半菽地絶飛芻
念君桑梓零落凋枯傷君井邑孑戾﨑嶇喪亂絶卜葵
藿荒蕪凄凉故友擗摽遺孤臨穴外野撫棺窮途嗚呼
哀哉為善豈懼修名難假德履中和道周文雅不朽之
迹非謂泉下亹亹清風泠泠獨寫嗚呼哀哉
何之元(廬江灊人始興王諮議參軍卒于隋)
梁典序(之元銳精著述以為梁世肇自武皇終于敬帝其興亡之運盛衰之迹足以垂)
(鑒戒定褒貶究其始終起齊永元元年迄于王琳遇獲七十五年行事草創為三十卷號)
(曰梁典其叙曰)
記事之史其流不一編年之作無若春秋則魯史之書
非帝王之籍也按三皇之簡為三墳五帝之策為五典
此典義所由生也至乃尚書述唐帝為堯典舜帝為舜
典斯又經文明據是以典之為義大矣哉若夫馬史班
漢述帝稱紀自茲厥後因相祖習及陳壽所撰名之曰
志摠其三國分路揚鑣唯何法盛晉書變帝紀為帝典
既云師古在理為優故今之所作稱為梁典梁有天下
自中大同以前區㝢寧晏太清以後寇盜交侵首尾而
言未為盡美故開此一書分為六意以高祖創基因乎
齊末尋宗計本起自永元今以前如干卷為追述高祖
生自布衣長于弊俗知風教之臧否識民黎之情偽爰
逮君臨弘斯政術四紀之内實云殷阜今以如干卷為
太平世不常夷時無恒治非自我後仍屬横流今以如
干卷為叙亂洎高祖晏駕之年太宗幽辱之歲謳歌獄
訟向西陜不向東都不庭之民流逸之士征伐禮樂歸
世祖不歸太宗撥亂反正厥庸斯在治定功成其勲有
屬今以如干卷為世祖至于四海困窮五德升替則敬
皇紹世仍以禪陳今以如干卷為敬帝驃騎王琳崇立
後嗣雖不達天命然是其忠節今以如干卷為後嗣主
至在太宗雖加美諡而大寳之號世所不遵蓋以拘于
賊景故也承聖紀歷自接太清神筆詔書非宜輒改詳
之後論蓋有理焉夫事有始終人有業行本末之間頗
宜詮叙按臧榮緒稱史無裁斷猶起居注耳由此而言
實資詳悉又編年而舉其歲次者蓋取分明而易尋也
若夫獫狁孔熾鯁我中原始自一君終為二主事有相
涉言成漫混今以未分之前為北魏既分之後高氏所
輔為東魏宇文所挾為西魏所以相分別也重以蓋彰
殊體繁省異文其間損益頗有凡例
梁典高祖事論
歴究前書詳觀往行昭晰千載氤氲萬古考其寬猛知
布政之善惡驗其黜陟識其主之是非以曩求今工拙
可見齊季昏虐政由羣小朝宰被無辜之誅藩戚懼淫
刑之害高祖痛兄弟之戮因天下之心舉荆雍之師興湯
武之伐指揮則智勇風從號令則遐邇響應取鄢郢若
拉枯定金陵如沃雪黃鉞既斬白旗乃懸師不疲勞民
無怨黷樂推有在代德是膺逆取順守享年四紀萬幾
事廣六職務殷負扆君臨勤於聽覽兢兢罔倦乾乾不
已加以藝業之美莫以比倫洞曉儒玄該羅内外舉洙
泗之餘教針其膏肓採周孔之遺文正其魚魯於是廣
開庠序敦勸後生親自觀試策其優劣由近及遠咸從
風化執經者連袂負笈者排肩濟濟多士於斯為盛至
若御民之術未為得也敢以狂瞽請究其說夫根深者
葉茂源廣者流長故聖王欲其茂長前為深廣是以擇
沃壤以置王畿國都圜于六鄉封城號于千里其外則
布之以五等列之以萬國分疆畫野立樹黨閭境隴以
懷其仁桑梓以安其俗諸侯守境土以事於上天子執
賞罰以臨于下有功則褒無道則廢二伯弼于内朝九
牧佐于外政間之以賢戚參之以懿親宏仁義於區中
被禮樂於遐表忠信之禮達謙讓之風行爾乃覬覦之
心絶兵戈之舋息刑辟靡用獄訟罔興然後龜龍遊于
池沼鸞鳳栖于苑囿及其末世雖主昏於上民亂於下
猶晉鄭有依桓文是相絶而更續顛而必扶數百年外
方至於滅周道既没斯風漸喪洎于後代其弊尤甚罔
恤民之不存而憂士之不禄蒞民之長守次更為前人
未安後人便及迎新送故疲於道塗為君者甚多民者
甚少由是君臣之義薄狡惡之萌興下上遞憎甚于仇
敵百城恣其暴奪億兆困其誅求捐棄舊鄉奔亡他縣
地荒邑散私少官多於是倉庫既空賦歛更重天示譴
禍地出妖祥饑疫互生水旱交至民不堪命轟然土崩
數十年間還為黎庶高祖溥覽今古備觀興亡猶復躡
其遺風襲其弊法澆薄逾甚淆紊日滋梁氏之有國少
漢之一郡大半之人並為部曲不耕而食不蠶而衣或
事王侯或依將帥携帶妻累隨逐東西與藩鎮共侵漁
助守宰為蝥賊收縛無罪逼迫善人民蓋流離室皆荒
毁由是劫抄蜂起盜竊羣行陵犯公私經年累月抵罪
者比室䧟辟者接門眚災亟降囹圄隨滿朝散夕聚有
若市㕓加以朝務内叢而官方外曠有其位而無其職
非其事而侵其官四海至殷機事輻凑人君雖敏有所
不周人君雖明有所不照豈可專於親覽忘彼責成就
此而言大失有二習守膠之弊棄更張之善屈子投江
寧論其痛賈生慟哭豈喻其悲自五胡競逐晉室東徒
權寓江濱遂淹時代桓伐燕秦而不振劉克函洛而還
亡至於宋齊疆場侵蹙高祖躡斯顛運有志吞并斯實
王者之宏材有國之通準然六納魏主一入洛陽竟無
所成得不補失民既勞止訖可小康昔勾踐之欲滅吳
前為其政兵強國富然後用之一舉而虜夫差再舉而
霸中國高祖進不擇將退不教民雖慕古人安能有濟孫
子曰善戰者前勝而後求戰善勝者前戰而後求勝明
者出師必先料敵豈可暗茲人事幸彼天時者哉且國
有累卵之憂俗有土崩之勢開幸人之志兆亂臣之心
遂使侯景被吾甲而寇王城驅我人而圍天闕勢若破
竹易若轉圜萬里糜沸四方瓦解社稷淪胥龜玉毁廢
事非一夕其所由來漸矣太宗孝慈仁愛實守文之君
惜乎為賊所殺至乎文章妖艷隳墜風典誦於婦人之
口不及君子之聽斯乃文士之深病政教之厚疵然雕
蟲之技非關治急壯士不為人君焉用世祖聰明特達
才藝兼美詩筆之麗罕與為匹伎能之事無所不該極
星象之功窮蓍龜之妙明筭法于馬室不愧鄭玄辨雲
物於魯臺無慚梓慎至於帷籌將略朝野所推遂乃撥
亂反正夷凶殄逆紐地維之已絶扶天柱之將傾黔首
蒙拯溺之恩蒼生荷仁壽之惠微管之力民其夷乎鯨
鯢既誅天下且定早應移鑾西楚返駕東都禋祀宗祊
清蹕宫闕西周岳陽之敗績信(闕)宇文之和通以萬乘
之尊居二境之上夷虜乘釁再覆皇基率土分崩莫
之攸暨謀之不善乃至于斯敬皇世祖之裔允膺下武
而貞陽以傍枝外入濫尸非次陳武興勤王之師至正
當璧之后驅斥僭王誅鉏亂臣國亡重康彝倫復叙既
而天不福善早逝登遐土德代興火行告謝驃騎王琳
遠申胥之志藴荀息之忠爰納嗣君更紹頽運於是嘯
命方岳大興師旅龍虎戰鬭水潰山崩君臣播越寄命
齊土若乃萇宏興周而速咎王永復秦而延殃天欲亡
之非人能救夫創天下者至明者也喪天下者至暗者
也是以禹湯興其功桀紂廢其業莫不得之者前主失
之者後君逮至梁室有異於此何則高祖撥亂除殘翻
身招于禍亂世祖復讎雪恥翻手命于寇讐敬皇繼祀
而鼎移後嗣紹基而祚徙書曰皇天無親唯德是輔自
天所祐歸于有德之元官自有梁備觀成敗昔因出軸
流寓齊都窮愁著書竊慕虞子但梁室極促簡牘多闕
所得遺逸略不盡舉未獲旋反更窮搜訪采其聞見者
撮其衆家一代之事可得觀矣
毛喜(字伯武滎陽陽武人歴南安内史徵為光禄大夫領左驍騎將軍)
弟還帖
事務殷繁(闕)足疲參吾者忽劣劣理弟還久叙接有日
其間故臨不具毛喜(東書堂帖有闕字)
伏知道
為王寬與婦義安主書(寬太常卿固之子官至司徒左長史侍中)
昔魚嶺逢車芝田息駕雖見妖婬終成揮忽遂使家勝
陽臺為歡非夢人慚蕭史相偶成仙輕扇初開欣看笑
靨長眉始畫愁對離粧猶聞徙佩顧長廊之未盡尚分
行幰冀迥陌之難迴廣攝金屏莫令愁擁恒開錦慢速
望人歸鏡臺新去應餘落粉熏爐未徙定有餘烟淚滴
芳衾錦花長濕愁隨玉軫琴鶴恒驚已覺錦水丹鱗素
書稀遠玉山青鳥仙使難通綵筆試操香牋遂滿行雲
可託夢想還勞九重千日詎想倡家單枕一宵便如蕩
子當令照影䨥來一鸞羞鏡勿使窺窗獨坐嫦娥笑人
(藝文類聚)
姚最(一作勗吳興人)
續畫品
夫丹青妙極未易言盡雖質沿古意而文變今情立萬
象於胸懷傳千祀於毫翰故九樓之上備表仙靈四門
之墉廣圖賢聖雲閣興拜伏之感掖庭致聘遠之別凡
斯緬邈厥迹難詳今之存者或其人冥滅自非淵識博
見孰究精粗擯落蹄筌方窮致理但事有否泰人經盛
衰或弱齡而價重或壯齒而聲遒故前後相形優劣舛
錯至如長康之美擅高往策矯然獨步終始無雙有若
神明非庸識之所能效如負日月豈末學之所能窺荀
衛曹張方之蔑矣分庭抗禮未見其人謝陸聲過於實
良可於邑列於下品尤所未安斯乃情有抑揚畫無善
惡始信曲高和寡非直名謳泣血謬題寧止良璞將恐
疇訪理絶永成淪喪聊舉一隅庶同三益夫調墨染翰
志存精謹課茲有限應彼無方燧變墨回治點不息眼
眩素縟意猶未盡輕重微異則妍鄙革形絲髮不從則
懽慘殊觀加以頃來容服一月三改首尾未周俄成古
拙欲臻其妙不亦難乎豈可曾未涉川遽云越海俄覩
魚鱉謂察蛟龍凡厥等曹未足與言畫矣陳思王云傳
出文士圖生巧夫性尚分流事難兼善躡方趾之迹易
不知圓行之步難遇象谷之風翔莫測吕梁之水蹈雖
欲游刃理解終迷空慕落塵未全識曲若永尋河書則
圖在書前取譬連山則言由象著今莫不貴斯鳥跡而
賤彼龍文消長相傾有自來矣故倕斷其指巧不可為
杖策坐忘既慚經國據梧喪偶寧足命家若惡居下流
自可焚筆若冥心用舍幸從所好戲陳鄙見非謂毁譽
十室難誣佇聞多識今之所載並謝赫所遺猶若文章
止於兩卷其中道有可采使成一家之集且古今書評
高下必詮解畫無多是故備取人數既少不復區別其
優劣可以意求也
湘東殿下(梁元帝初封湘東王嘗畫芙蓉湖醮鼎圖)
右天挺命世幼禀生知學窮性表心師造化非復景行
所能希涉畫有六法真仙為難王於像人特盡神妙心
敏手運不加點治斯乃聽訟部領之隙文談衆藝之餘
時復遇物援毫造次驚絶足使荀衛閣筆袁陸韜翰圖
製雖寡聲聞於外非復討論木訥可得而稱焉
劉璞
右胤祖之子少習門風至老筆法不渝前制體韻精研
亞於其父信代有其人兹名不墜矣
沈標
右雖無偏擅觸類皆涉性尚鉛華甚能留意雖未臻全
美殊有可觀
謝赫
右寫貌人物不俟對看所須一覽便工操筆點刷研精
意在切似目想毫髮皆無遺失麗服靚粧隨時變改直
眉曲鬢與世事新別體細微多自赫始遂使委巷逐末
皆類效顰至于氣韻精靈未窮生動之致筆路纖弱不
副壯雅之懷然中興以後象人莫及
毛惠秀
右其於繪事頗為詳悉太自矜持番成羸鈍遒勁不及
惠遠委曲有過於稜
蕭賁
右雅性精密後來難尚含毫命素動必依真嘗畫團扇
上為山川咫尺之内而瞻萬里之遥方寸之中乃辨千
尋之峻學不為人自娛而己雖有好事罕見其迹
沈粲
右筆迹調媚專工綺羅屏幛所圖頗有情趣
張僧繇(五代梁時吳興人)
右善圖塔廟超越羣工朝衣野服今古不失竒形異貌
殊方夷夏實參其妙俾書作夜未嘗厭怠惟公及私手
不停筆但數紀之内無須臾之閒然聖賢矖矚小乏神
氣豈可求備于一人雖云晚出殆亞前品
陸肅(一本作宏肅)
右綏之弟早藉趨庭之教未盡敦閱之勤雖復所得不
多猶有名家之法方效輪扁甘苦難没
毛稜(惠秀姪)
右惠遠之子便捷有餘真巧不足善於布置略不煩草
若比方諸父則牀上安牀
稽寳鈞聶松
右二人無的師範而意兼真俗賦彩鮮麗觀者悅情若
辨其優劣則僧繇之亞
焦寳願
右雖早游張謝而靳固不傳旁求造請事均盜道之法
殫極斲輪遂致兼採之勤衣文樹色時表新異點黛施
朱重輕不失雖未窮秋駕而見賞春坊輸奏薄伎謬得
其地今衣冠緒裔未聞好學丹青道湮良足為慨
袁質
右蒨之子風神俊爽不墜家聲始逾志學之年便嬰痟
癎之病曾見草莊周木鴈卞和抱璞兩圖筆勢遒正繼
父之美若方之體物則伯仁龍馬之頌比之書翰則長
胤埋骨之方雖復語迹異途而妙理同歸一致苗而不
實有足悲者無名之實諒在斯人
釋僧珍釋僧覺
右珍蘧道愍之甥覺姚曇度之子並弱年漸漬親承訓
勗珍乃易於酷似覺豈難負析薪染服之中有斯二道
若品其工拙蓋嵇聶之流
釋迦佛陀吉底俱摩羅菩提
右此數手並外國比丘既華戎殊體無以定其差品光
宅威公雅耽好此法下筆之妙頗為京洛所知聞
解蒨
右全法章蘧筆力不逮通變巧捷寺壁最長
陳文紀卷入
