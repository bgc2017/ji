東山存稿卷一元趙汸撰
詩(五言古)
題平山堂次黃先生韻
虛堂眄平岡積翠淩天半彷像識瑶臺熹微窺玉案頗
疑巨靈力剗削非一旦森森古樹齊奕奕朝霞爛地近
巘易陟池清蓮不蔓鶯啼午夢殘客至琴聲斷勝境契
中襟雅懷知弗畔翛然㤀物我詎肯存崖岸馬跡遍幽
燕華顛樂村閈居夷非矯曲悼猛得前筭巇嶮世所趨
真淳日彫散跬步視安危片言幾理亂苟能領斯會未
覺身為患嘉謀諒貽厥豈曰誇殊觀
送汪子翼赴采石書院山長
汪子富儒術雄文驚有司横經得專席往主聖哲祠昨
者遇相别清言不及私惟念紫陽翁周程以為師云何
陸子静所學乃異兹後生將焉從此事宜精思斯行憑
在爾寧復計班資嗟余素寡陋求道多困岐離索亦云
久陸沈乃其宜一聞君子論反躬愧湮微神心異象罔
誰能握其機關洛有遺言本根實在兹及門多通明經
說乃見譏朱子晚所造卓絶知者希象山如可作豈復
憂支離使其或有異在我已無疑前修去已遠問辯將
疇依子有千里行誰能糾予非采石古重鎮精廬俯危
磯子登蛾眉亭勿作雍門悲應懷謫僊人宫錦何淋漓
横絶宇宙間飛黃不受鞿君子慎修已深潛厚自持斯
人固天放跌宕將安歸適道必有途積德必有基所貴
敦實行無為尚虛辭俗學昧本原希微罕真知侏儒笑
俳優長者豈吾欺念子實命我斯言非我宜敬恭奉明
德白首以為期
呂景武哀詩(并序)
吕君景武山東即墨人郡倅景文其兄也曾祖整
至元間以千夫長從征交趾軍敗不屈挾二囚投
海死子孫世其官至景武好讀書為諸生受業江
寧郡學山東陳子恭江西朱景暉吾郡唐仲實其
師也景暉死君請於其父具費以禮成喪景暉言
星變甚異亂必自兩淮始久之果然姑孰潰景文
得脱難侍太夫人郡䧟衆殱焉又合家以免既而
有薦其才者授官新安景武出入兵中竭力以養
其親歲時省兄新安求唐先生之請於兄而賓禮
焉戊戌十月以病卒權厝問政山下唐君詞以哀
之其序之大略如此星溪俞仲謙問余疾山中且
言郡人德呂侯而欲慰其手足之思也因出此卷
以觀之為賦詩以表之
山東有壯士胄出古諸姜起從樓船師軍敗恥生降挾
俘投海死終不媿鷹揚有孫若郡校刻意攻文章師亡
於我殯喪具倒貲囊大兄綰銀符慷慨百夫良忍死脱
鋒鏑明神翼高堂佐郡黟山下慈母未敢將甘旨弟所
營時亦來兄傍一疾竟不起呼天但茫茫何以慰母懷
相看涕淋浪世亂獲考終安知短與長郊原多白骨豈
觧歸山岡
銀峰述德詩(并序)
番之屬邑德興其望曰銀峰當艱難時攻伐四侵
内離外訌相為仇敵莫知所屬總制和陽王公既
開幕府於星源號令一新威德兼著民獲所歸遠
邇寧謐乃擢其武力忠藎以為股肱牙爪又察才
可仕者薦而官之邑人得保遺命復齒齊民耕田
鑿井老子長孫皆公賜也於是元帥張昭請作詩
紀實庶幾流傳四方以昭盛德云
戎馬生淮甸烟塵暗江湖銀峰萬家邑轉目成丘墟番
君祠既燬張相墓應蕪千年豪傑堀但見豺與狐四隣
更問罪毒螫焉能祛犧牲待境上玉帛既與俱誰將庇
吾民跂踵待來蘇兩屬固非策瓜分豈良圖干戈日相
尋山谷皆儲胥甘心仇彼壤斬刈互相踰釁同虞芮争
禍豈蠻觸殊相傾各恃援肯復哀無辜福星臨婺渚千
騎專城居威行征伐外澤被凋瘵餘招携自有道不亟
亦不徐運步理必復寒谷春陽噓湓浦覆巢穴宫亭偃
根株永謝西江水還同涸轍魚含垢廓洪度推誠開戅
愚汝才吾與達勉思致名譽汝武吾爪牙所當應時需
難若春冰釋冤似水滌除父子再天日妻孥歡室廬向
來鋒鏑地畫作瓜芋區始羨生人樂力耕供賦需譬如
涉淵水公作濟川桴又如溝中瘠忍死待公哺况非遇
公賢此邑今何如我欲留公像英姿照里閭穹碑銘偉
績螭首而龜趺所示只一鄉所傳唯道途作詩頌公德
紀實辭不誣子孫又子孫歌詠無時渝方伯及連帥視
公為規模
題黟令周君儒所藏清溪白雲圖
結屋清溪上白雲與為隣雲影常在地溪光淨無塵餘
暉及山木晻映忘冬春逍遥忩戶間亦足娛心神相望
彭澤宰仕止孰由人忽憶桃花源悠然思問津
悼子琯
無子未嘗憂有子悲不育妙贊世所稀我窮焉得鞠所
嗟百日間奔走無停躅賀者猶在門房中已聞哭汝病
吾不知汝名人已錄我無高飛翼安用煩羈束奉身如
拱璧世亂遭指目禍福來無端每虞連骨肉殤子古稱
夀彼蒼非汝毒勿羨彭與𥅆貪生恒局促
題米元暉江山小景
滄波浩無津揮手揚帆去廻顧江上山蒼蒼但烟樹結
茅傍洲渚豈少垂綸處終然塵迹近未及扁舟趣世運
如風飈朝新夕成故白雲何亭亭倏爾天際住寄謝山
中人奚為獨多慮
病士
病鷹不忘擊病驥不忘驤病鶴俛不啄仰睇霄漢長惟
有病士心死灰不復颺居處終鮮歡起行若痛亡逢人
目輙動内惕外周章口雖強諾唯退省但茫茫已疾且
忘療焉知民未康多謝遊談者勉旃思自強是棄果蓏
哉為稱充圓方
峽源瀑布
寒峽隠堂隍尋源得飛瀑懸空下千尺飛鳥驚不度雷
激丹嶽摧電穿青山破隂崖排積雪霈雨恒時注我來
屬時艱對此忘百慮塵襟欣一洗徘徊不忍去崇山限
吳楚避遠誰能顧應有避秦人巖前覓微路
詩(七言古)
題雲林小隠
杉松冥冥煙霧濕靑合兩崖愁壁立方池怪石小忩妍
家具圖書劣容膝十年官道暗黃塵錦里蕭條少四隣
峻嶺截雲天禦暴樵歌一曲斷行人古林先生身種德
芝田蘭畹無荆棘心閒雞犬亦清寧虎倀狐妖俱屏迹
木葉歸根蟲閉關雪深半夜失前山兒童挾策莫言冷
信有和陽地底還
浮邱祠
浮邱說詩秦漢間龐眉鶴髮映朱顔適逢偶語幾棄市
又見慢儒來溺冠飄然長往不知處遺迹宛在軒轅山
年榖常豐物無厲石泉一琖薦甘寒
中秋雨分韻得秋字
蓬萊别舘天香浮仙家好景惟中秋舉杯邀月不知處
濕雲滿地寒螿愁大地山河忽破碎蒼茫微影將焉求
肓風怪雨豈終夕中軒坐見寒光流
故人
故人别我秋江涘幾載重逢春夢裏忽觀明月憶高情
愁絶長空三萬里荒山久病莫能興狂風暴雨何憑淩
麈鹿呦呦呼厥類雉媒戞戞求其朋
余村道中寄魯齋
青山並岓如蒼虬石門翠樹如相樛似與幽人護清境
玉梅翠竹縈寒流溪行半日足生繭水望千廻山百轉
請君處處種桃花莫使重來迷近遠
讀阮嗣宗詩
明月照北林孤鴻有哀音攬衣起坐彈鳴琴憂思徘徊
獨傷心可憐堂上生荆杞空自繁華粲桃李種瓜寂寞
靑門外采薇悵望西山趾芒碭雲歸大澤空後五百歲
無英雄途窮慟哭誰知者沈湎狂言元自公
古津渡夜談贈金元忠
相逢歲晚詩更誦燔盡枯槎談愈縱短茨低覆結冰花
寒壓溪雲不成夢竹帛煙銷黔首愚紫芝一曲老商於
坑外竟逃真學士浮邱雅頌濟南書
寄題鄭天駿雲山樓
歙睦之交長陔之水出焉故地名陔口山中有蕭
王墓廟祠甚盛其東即方家洞溪山巖險處也鄭
天駿訟檄於此凡疆場譏察賓餞供億之事悉主
之流亡既歸商旅胥悦乃作樓江滸號雲山仕客
之往來者咸得以舍息而致餼焉能賦之賢善君
居下位而善於其職相與詠歌而嘆美之天駿由
是有名於時余就醫郡城萬思敬偶携此卷來請
文以敘其事余病久不能文然嘗識天駿知其非
碌碌者為賦此以繫焉
廣文之孫材且武身隠關梁謝行伍作樓江滸號雲山
坐睨江雲誰敢侮江中舟楫日經過道上車馬何其多
官綱私載一時集主人迎客忘譏訶掩藏白骨芟林莾
招輯流亡俱安堵主人展席客長哦但云信美休懷土
惜君不生宣和間坐銷鼠孽應無難至今聞說方家洞
能令壯士髮衝冠請君試上蕭王墓靑史無名誰守護
簫鼓叢祠春復秋男兒何必生封侯
送皮典史歸泉溪舊隠
皮尹昔辭上高秩隠居欲擬陶彭澤石潭空洞九峰竒
潭底行雲映朝日雲去山空今幾秋隨風萬里何悠悠
一朝飄落還故處雲夲無心風亦休芙蓉峰下西江路
父老送行君弗顧著書况有鹿門期回首人間但烟霧
題碧山圖
嘗愛李太白興來棲碧山山中别有一天地惜無圖畫
留人間誰為碧澄翁久向山中住栽花種柳待春風忽
見新圖識其趣青山淡淡雲離離小橋流水&KR0636;清漪抱
琴擇勝可終日安得似汝圖中時韓侯好詩仍好畫嗜
酒不憂官長怪欲圖李白碧山居酒禁方嚴筆如借知
翁有子舊曾遊淡泊無營心日休圖成謾與翁為夀願
翁長樂無虞憂
贈上人丕大基
隂山赤光如赫曦金人快日中天飛(皆元初事)乾坤塞破佛
力大西來隻履將安歸百年王氣真垂電千尺法輪竿
頂轉劉郎棾相秘難窺辛有妖言孰先見
詩(五言律)
觀輿圖有感(五首)
朝雨茅茨濕披圖羨禹功山河一掌上宇宙九疇中水
性惟趨下民生本易窮腁胝豈無事大智與天通
又
四載勤難繼八年績竟成功推城濮雋澤想召陵深問
鼎猶懷惡投龜肯易心向無微管歎孰憶到于今
又
轍已環諸夏居身憶九夷難求伐木處尚想饋豚時夾
谷真成謗中牟不易知惟存删述事赫赫起周畿
又
皓首陳王道時君孰可匡艱難思稷契容易託齊梁越
豈資冠冕秦方用虎狼空聞歸大老不復見鷹揚
又
雒邑空南渡東都亦北轅已符前五閏空憶後三元(世謂)
(漢唐宋為後三代)分合巧相似今昔難等倫女真如拓拔一統
位中原
江彦明來訪
一自逃空谷健忘見似人月來為上客松長是高隣已
信貧非病慵將懶是真喜君能脱略杖屨莫辭頻
又
敲門知有客已謂是君來亂後交遊少秋清懷抱開劇
談無可諱信筆不相猜木落山容淨樓居且莫廻
過閔川程義士祠遺址
義士名猶在方基祠不存人心俱感惠帝澤已推恩古
木烟霞雜遺編姓字尊信知開府後奕世有雲孫
題張中丞祠
孤城經百戰忍死復揮戈節義如日月聲名等山河雲
深遺祠古地遠乞靈多往往成功者焉能保不磨
過斗山訪程明遠
結屋斗山下山深人自閒有時歌白石高興在青山大
道無夷越虛名自觸蠻悠然得真趣異境是仙寰
答金元忠
賓舘二賢後宗家五柳門鶯鳴聲出谷鵬徙翼如雲學
博年方妙時艱志不分一身輕宇宙匡濟賴多聞
病中和伯友絶糧韻
貎比年加老憂如病轉深風簷驚淅瀝竹徑怯隂森獨
立籌家難朋來阻歲侵遠書思過雁危坐自沈吟
次韻玉琊雲隠圖(并序)
番昜王本善故居懷玉山之北號曰玉琊雲隠鄉
先達進士董公為之記和陽王使君為之賦又得
星源韓徵君為之圖予嘗過本善所寓見其淨掃
一室琴書圖畫與弓劒雜前培桂植菊怪石纖蒲
幽潔可愛蓋能審已推分隨所寓而安視竄名尺
籍而有所顧願者不仝科也乃次使君韻附于卷
末以釋其幽思云
馬上劍三尺山中雲半間無人尋草徑有虎卧柴關解
甲端陴後懸弓定地還胡為思舊隠畢竟復誰閒
張節婦
家難年方茂時艱志益堅九原無起日一節矢終天逮
下恩猶昔隆師子象賢姓名歸太史墓碣不湏鐫
過程河池墓(公名德仕宋為河池令元兵入邑度不能支與夫人同經于官舍)
義盡忠方著墳荒草木繁邑傾惟守死雙節聚精魂古
事人猶仰殘碑字半存轟轟爭日月烈烈等乾坤
詩(五言排律)
蔗菴
金華老儒胡漢子景雲以夢中所見名菴自作紀
述生於亂離備嘗艱苦中年乃有此趣故名菴以
自見云
嘉植咀甘液升盤初自筵近本味方永將中節逾堅多
艱思往昔夢境有開先橄㰖紅鹽後蒹葭白露前階庭
森玉樹里巷潤華軒室小元非陋文高况可傳虞廷聞
養老絳縣孰疑年衎衎方來日冥冥已定天烹鵝記黑
白食蜜忘中邊周兄本無慧化蝶匪文言
詩(七言律)
和唐縣尹山居
自愛山居斵素椽總將幽事付詩篇花間酌酒偏宜畫
雪後登樓似欲仙短笛有時吹崦外小舟無客繋籬邊
傍人欲識閒中樂一刻應湏直萬錢
又
山上新亭蔭白茅亭前棲鶴可窺巢泉流谷口禽爭浴
葉擁籬邊犬自跑日出山童歌竹外雨收林鵲影花梢
卜鄰亦有餐霞客謾與嚴光賦解嘲
又
早從上國接英遊晚卧滄江擅一邱無復謝公携處妓
空餘陶令去時舟千章古木排雲起一𣲖寒泉傍石流
客至不湏談世事小亭已扁四宜休
又
名途汗馬孰云非蝸角功成事已微誰向急流思返棹
競誇好手羨微機落林笋嫩充庖美出水魚鮮入饌肥
飽飯藤床無愧怍先生可是獨能歸
又
高人歲晚事多慵厚禄從渠說釡鍾花憶河陽紅灼灼
柳看栗里碧重重百年敝邑思遺愛幾處生祠寫妙容
最是斷崖詩句好總誇秋水出芙蓉
又
絶無塵土到幽扄手把離騷傲獨醒弁嶺晚來雲自白
六湖春盡草長青沙邊忽復飛鴻鴈屋角隨常鳴鶺鴒
莫對江山重回首乾坤萬古一郵亭
又
青山如玦水如環醉倚溪蓬自往還松菊尚留三徑外
蓬萊只隔片雲間無弦琴在誰能聽遣興詩成不復删
綵服相携庭下戲慰情時復一開顔
又
塵事紛紛未有涯一舟聊復信年華閒過甪里先生宅
謾訪孤山處士家有酒何曾留俗客無錢猶自買梅花
新詩寫就人先覓醉筆淋漓整復斜
又
酒甕書囊列兩楹絶勝虎節鎮專城南山衲子時相覓
西塞漁翁似結盟漫數歸鴻頻戶立偶看戲蝶倦階行
蓮花博士歸來早雪髩尋春最有情
又
半山松竹一溪雲門巷蕭然絶世氛適意靜觀玄蟻陣
忘機不亂白鷗羣寒花有態忩前發古路無情戶外分
天上故人頻問信未容高隠斷知聞
次韻答唐
扁舟出郭避紛華兩岸青山似若耶臘雪尚迷樵客路
晚烟遥接野人家地偏陽谷花重蕊厨近隂林笋迸芽
若得主人分半席便携書劒老煙霞
又
歲晚相求豈為貧每懷高誼出天真幾回問信慚來使
半載幽居愧負薪桃李不言人自醉芝蘭滿眼意常春
重來儘有滄洲興長伴詩翁賦采蘋
登黃龍洞後巖絶頂望太湖
靈湫注目一時同絶頂孤攀似發蒙歴歴蝸廬迷遠近
依依蟻垤抱西東穹靑一色秋無價積水千尋日耀空
振袂無言聊引望海天雲盡見飛鴻
題黃龍洞
蒼弁西來拔地雄重巖直下貯虛空根連笠澤天光合
潤接蓬壺海氣通靈響有時聞世外真人無位守規中
油然一縷山前起乞與人間作歲豐
子賢兄賜詩兼柬謹依韻和謝并述近況呈諸
兄一笑
獨抱遺經托遠岑敝廬猶得日相尋天寒白鶴歸華表
日暖黃鸝囀樹隂弱質每慚經史富多情應念語言深
山中二月桃花發無限春暉寸草心
又
樸學常憂歲月侵空山漸喜斷追尋路穿芳樹飛紅雨
門掩疎籬護綠隂淡泊過從元有道尋常酬對不湏深
春來處處聞啼鳥白日靑天萬古心
又
偶結茅茨傍綠岑舊書失憶故温尋水鳴幽澗疑長雨
日上重巖散積隂承謝朋來漸相問每思林密更山深
中宵忽憶竒瓜詠愧爾高人世外心
德懋彦明次家兄韻見示再和二章
長日悠悠望翠岑敢期勝友復重尋林端笑語日初上
竹外分携山半隂性癖自宜機事淺才疎每愧故情深
危途雨急憂泥滑肯信禽言漫苦心
又
盡槖圖書上玉岑小齋終日自幽尋反關已愧鶯遷木
抵掌還聞鶴在隂俗士天機何淺淺高人踵息自深深
勞生可愧非吾有莫負鄒公說本心
代送尚文之句容縣教諭
鄉闈試罷綵衣回仙縣吟詩畫鷁催平世漫推文學掾
清時方急棟梁才綠槐影裏琴書靜紅杏花邊車馬來
山近龍盤多暇日秋高擬上鳳凰臺
又
清朝取士野無遺百里咸誇學有師才子有為終得意
文翁興作謾停施蟾宮桂在宜通籍泮水芹生且詠詩
聞說經林多俊傑彈冠拾芥總堪期
又
秋闈擢秀獨靑年未覺南宫進士賢奉檄自同毛義喜
着鞭從是祖生先明時爼豆宫牆近靜室金絲學舘聯
秋色三茅多逸興停雲賦就更裁箋
謝趙公子
公子才名四十秋清門自昔重南州書藏内府連圭璧
劍起豐城動斗牛春日暖雲生玉樹曉天新月墮銀鈎
珍圖不使豪家得邂逅還容一士求
黃氏棣華碑
喬木凋零故國同黃家兄弟最高風花間市隠如潘閬
湖上仙居近葛洪放鶴客稀棋局在吹簫人遠石壇空
棣華原上遺雙碣西蜀文章宋兩公
遣懷寄程明遠
樸學常憂力不勝朋來共感歲年侵塵編屢掩成三歎
古調初傳每獨吟鴈過林中無落影鶴鳴天際有遺音
河原萬折通銀漢不廢仙槎自在尋
感懷
猫竹墩邊徑路平往來猶得傍先塋青青菽麥心為惻
鬱鬱松楸眼獨明山接儀型瞻嶽峙水回步履遶雲行
當年屬望成何事老大無能淚暗傾
遊富寺源贈任達可教諭
青山外護大牙銜中列千峰劍戟攢紅樹高原秋入畫
蒼松出澗晚如藍昔人避世今無地往事傷心興莫談
齊魯烟塵應復息待君重著廣文衫
次童以清韻
山城二月百花開喜代元戎報捷來縣小適逢多事日
時危湏仗出羣才烏絲寫就雲生沼白紵裁成月滿臺
為有幽期常極目晴空雙鶴自飛廻
存中過余山中言及亂時所遭賦此為贈
衣冠早日見昇平談論雍容接老成已&KR0838;圖書歸劫火
偶從鋒刃得餘生大裘千丈仁人志九食三旬達士情
共看寒梅開臘後東風漸轉北枝榮
除夕贈倪明善程仲元
舊交誰可共殘編亂後相逢意惘然肻伴歲除憐我病
欲傳家學識君賢治身土苴知何晚涉世風帆愧不前
莫嘆長鑱逢積雪清談相與度新年
别仲本
同上危峰雪滿衣雲飛川泳總真機圖中太極談何易
紙上先天理亦微未達隂陽寧有道不明悔吝豈知幾
敢憂歲晚忘師友樸學常憂與願違
和葉中茂過訪見貽四章
早識長材歎陸沈逢時况復重南金少年漫說從軍樂
志士常懷報國心已見竒功書幕府每傳佳句到山林
孤燈偶共抽青簡夜雨寒忩感慨深
又
久知富貴等雲浮漫自空山擅一邱志定不辭溝壑辱
身閒亦抱古今愁每憐山色頻移杖為惜蟾光獨上樓
荷子遠來同寂寞茯苓黃菊總堪求
又
山閣初成景物新况逢好友賦詩頻丹霞射牖迎初日
清露沾衣望北辰野客過從無俗慮林僧談笑總天真
昔人樂處吾何有千仞峰頭自在身
又
材如樗櫟敢求知况是經年值亂離朝市豈無心似水
山林皆是命如絲田間植杖躬耕樂雪後提竿獨釣竒
久矣忘懷同木石故人不用苦相疑
屏山即事時周明府來訪
地近仙巖日自長短墻時度竹風涼樓頭古木禁秋雨
檻外危峰倒夕陽高榻坐聞金奏響小橋行近翠盤香
清談况復陪賢達始信他年未易忘
次韻答尚文
論交有自豈相違雨雪寧辭欵素扉每恨常流輕造化
故將苦語辨危微道通天地元非物德合誠神始見幾
恐負初心慚俊傑一簞甘食故山薇
題黟縣舒仙翁東巖隠處
仙家樓觀倚崔嵬萬仞峰頭一徑開隂壑每防雷電起
夜壇靜看斗杓回祗應跨鶴雲中過尚想吹簫月下來
遠望平原秋樹短纍纍荒塜漫興哀
丙申冬遊黃山
束緼迎門月墮初同來有客共艱虞幾年避寇今無地
何處誅茅可結廬雪虐風饕樵客路山囚瀨縶野人居
一簞肯許同栖息寂寞殘生不願餘
遊浮溪
剪刀峰下浮溪路昔隠仙成謾不開樹古根柯皆鐵石
水清沙礫盡瓊瑰壇空代遠鶴時至地僻山深人鮮來
遠外旌旗猶滿目結茅無分又湏回
贈推命焦月巖
孛送水迎仍值箕奎躔火日竟何為祗應少日懷經濟
垂近中年迫亂離至樂每從天外得長生難向命中期
藏書避地俱無計禍福煩君仔細推(先生己未生安命在戍太陽火星同)
(躔奎度孛在丑水在寅當時談星者言行限至箕前有水後有孛必不佳故起句及此)
次韻成大用推官黟縣即事
無復居人接近郊空餘白骨没靑蒿旌旗蔽日軍容壯
營栅排雲地勢高敗屋毁垣迷故邑小溪春漲入空濠
浮邱近有黃山約千斛松肪可釀醪
次韻謝成府推見贈
名途早日號清修尚爾祥刑佐一州幾處干戈猶擾擾
百年襟抱自休休時平風物應難見歲晚功名或可收
聞道朝廷思用老蒼顔雲髩侍宸旒
寄别葉宗茂
交舊相看不忍分此生真合斷知聞坐中總是江南客
幕下誰空冀北羣數口完歸良細事百年多病等浮雲
由來匡濟湏人傑莫把虛名誤使君
題九龍菴新樓
樓觀憑虛倚玉臺遠&KR0636;空翠絶浮埃璿璣宵轉星辰近
沆瀣朝盈戶牖開雷劈蒼崖龍起立風翻碧海鶴飛廻
仙家自信春長好應笑胡僧辨劫灰
棲真别舘贈松高鍊師
艤棹靑林翠欲流尋真勝復(闕)英遊上方道士紅雙頰
别舘仙翁碧兩眸絳節朝回瓊島近金丹時就石壇幽
投書欲與鄉人别長伴羣仙駕十洲
與葉宗茂遊山村
村南村北春事幽故人亂後得追求倉惶屢作經年别
邂逅能無一日遊丁令歸時空遺恨虞卿隐稳不湏愁
卜居共愛淸溪好先向沙邊具小舟
非士非農
巖石蕭條井邑墟名山何處可藏書神傷喬木高風裏
日亂荒榛細雨餘賣藥有人知姓字灌園無力任耕鋤
敢逃非士非農誚會跨琴高赤鯉魚
秋興
多難逢秋易感傷蕭條忽覺近重陽荒村風雨行人少
故里煙塵病日長太史藏山書未就少師入海夢難忘
愁極每疑彭澤令便將何道出羲皇
又
山寒擬欲傍陽岡病骨驚秋怯夜長歸去已無揚子宅
亂來難覓鄭公鄉有生宇内孰非寓永死人間何處藏
木落天高無鴈過閒思往事立蒼茫
代書戲答友人
莫怪端居傍友生蒼黃逃難各身輕浮雲枯木豈相戀
北斗南箕空有名金谷危樓多薄命玉川破屋最高情
蠧魚寂寞繙長夜銀燭誰家笑語聲
月潭雪中
煙霧空濛雪滿山溪行清絶不知寒披雲釣艇遊仙去
激水風輪入畫看野宿遺黎兵後泣宵征武士道傍餐
多愁多病誰知者強對清尊一破顔
贈曹元達子
故人别我今幾秋見爾難禁雙淚流一家寄食悲南國
千騎擺麾雄北州轉戰不知何處在相逢未擬此生休
清門生理依諸舅長大廢書吾漫憂
閬山香巖院
千峰四面碧参差十頃水田展玉池下界風生塵似海
半山雲合雨如簁雷師降筆留丹篆佛祖開基見白龜
寳殿重新煨燼後可憐無處覓殘碑
次韻答王伯修見寄
萬壑千巖一徑幽煙霞爛漫不湏收簷當雪瀑疑無夏
忩近風林欲借秋鐘鼓有人迎海鳥江湖無地著沙鷗
方平近約來相訪聽徹簫聲月滿樓
又
數間茅屋倚巑岏莫道天寬地亦寬孫子嘯餘山寂寂
阮生哭後路漫漫扶搖萬里非吾事棲息一枝聊自安
羨爾龍潭賓主好牙籖插架日同看
贈汪仲魯
短語長言總勿疑相交動是隔年期坐來竹雨初晴定
看到松雲欲盡時雪後孤芳誰復惜空中靈響妙難思
山花滿眼春將半莫厭從容步履遲
閬峰秋興
嶺峭崖傾徑往還藥囊書卷一忩間神鴉喜日朝爭樹
山鬼依人夜撼闤露重無霜林果熟雲凝不雨洞雷閒
莫嫌巖穴多殊異天遣沈疴此閉關
除夕
守歲雖名歲不留停杯謾與數更籌艱危作客豈今夕
隠約依人非昔遊亂後親交難會合春來書札莫沈浮
開懷預卜風光好隨處鶯花得自由
省古逸汪先生墓
百年高興太平時喪亂空餘死後悲煙草已墟顔氏巷
雲山猶寫杜陵詩飲冰食蘖老逾壯鍜鐵椎金幼已竒
(先生年十六賦新竹詩云待成竿後節方露自作笋時心已空又贈人云椎金鍜鐵作硬語意氣硉矶真丈夫)
賴有諸孫營葬地清風誰鐫首陽碑
病中謝伴友
畏客山僧忽若驚松門下馬雨初晴謾求衰病端何用
誰使迂疎浪得名慷慨請行知雅意從容排難見真情
風波况是同舟日伐木寧教愧此生
謝王伯睿郡丞
悠悠伏枕忽心驚好是靈烏報晚晴謝客奉書來隠逸
令人致死薄虛名已知苦節能行義敢惜浮華不及情
邂逅識君能恨晚輸君臨難若平生
送程明遠歸
一百五日客欲歸别君誰憐吾事非淚隨流水依山去
眼散落花作雪飛溪谷春深惟草樹郊原日暖自煙霏
松楸在望身匏繋青壁無緣一徑微
節日卧病和元忠
一百五日誰與期凄風苦雨不愆時桃花亂飛流水急
鶗鴂忽鳴芳草萋春盡可堪寒作惡愁來偏與病相宜
已將夢幻觀人世莫向親交怨别離
又
一百六日誰與遊殘花滿地意如秋病意愔愔慵把卷
春寒漠漠怯登樓鵑聲似挾生前恨蝶舞曾忘夢裏愁
怪得羽人超世外海中原有鳳麟洲
秋懷
莫怪人呼作病翁長年藥褁愧無功夢廻左角鴻溝外
秋入南柯石火中陽九適逢當日厄大千曾悟夲來空
跰&KR1271;鑿井寧多事安得相携一笑同
庚子日南至愚得子楓林朱先生允升賜書并
詩舉資中黃先生書成得子為況且其令郎以
寅年寅月夜半生而是子以子年子月日中生
偶亦相類次韻謝之
藏山竹簡頭堪白海上桃生不記年節日禎祥雖偶似
科名宦逹總輸先成書謾付將來世有後應觀已定天
文字堯夫今不愧敢辭端拜百王前
寄朱先生允升
先生詩教世所慕聞道書成思服膺將軍枉駕可相見
龐老入城知不能山林九鼎士輕重宇宙六經時廢興
我欲登門行復止新愁舊病巧相仍
都諫汪公即席用朱先生韻賜詩依前韻和謝
之
皇華屢重軺車選能賦况當英妙年霜木晨星交有道
金芝玉樹覩爭先已觀淮海同歸德未必江湖别有天
此去山中應可隠陳編重理獲麟前
省朱文公官坑祖墓
攢簇千峰一嶂開乾坤間氣此胚胎百靈受職環真宅
五緯回光拱夜臺魯國共悲祠廟毁閩關不見子孫來
干戈未息諸生老獨抱遺書詠七哀
次韻謝朱伯初惠橘
溪上山中兩絶塵惟應黃綺最相親治生每愧奴無木
行酒空聞脯有麟丹實結容朝得句錦囊馳贈座生春
年年移作朱門供謾想山林色正勻
又
病骨逢秋怯早涼登高無分伴徜徉忽驚風雨重陽近
自覺山林引興長嘉果年年勞遠贈新詩字字寫幽香
何如四老無名姓千古商山有耿光
讀宏齋遺藁(公姓曹氏碧梧之客虛谷之友第進士除昌化簿而宋亡故公云不)
(仕無官勢服得人居貧無錢動得人懦善安分無機謀恐脇得人一二十年來小人道長日甚)
(一日受侮不少一味堅忍)
村舘文場迹已陳時粧不入白頭新梧翁去後情懷落
虛叟歸來感慨頻故國神遊身似客荒村夢斷孰為隣
已知消長從來事安得機謀恐脇人
贈德懋赴鄉塾因懷尚文
籃輿曉過悠然閣楊柳依依士塞門此日端居先業在
當時避地幾人存扁舟夜雪湏乘興錦里煙塵正斷魂
尊酒喜君文會近莫輕一技好重論
汸始見黃先生問生何歲對曰己未先生曰吾
六經補註以己未年刊或曰書已刻矣恨無讀
者吾應之曰恐讀者未生爾豈知子之生年乃
吾刊書之歲又獲相交豈非偶然乎乃命春秋
之學今年二十有七年矣值愚生朝次思敬韻
以寓其感云
昔聞黃子書成日正值麟經托始年皇覽揆初悲後死
斯文未喪孰先傳春秋霜露如將見歌舞衣裳忍自妍
詩句只增生日感劬勞啄啐兩凄然
次陳先生韻
十年寢瘵負遺經羞見生朝客滿庭謾灼膏肓驅二䜿
懶從磨蝎問三星病逢竹葉疑無分老插花枝亦暫馨
安得如翁耆且逸尊前長對舞衣靑
又
學傳東阜舊家聲稷下蘭陵獨老成前軰儀刑觀晚節
後生狂狷異中行童顔肯信童心在鶴髮偏宜鶴夢清
吾郡斯文應不墜藤溪溪上月常明
贈程仲夲遊齊雲巖
君去齊雲莫漫回好依仙境結靈胎山開宮觀疑金闕
雲捧香爐出玉臺羽化有緣天上去神遊還向世間來
臞儒自昔居山澤坐老塵凡空自哀
代贈鄭士恒卜居靈山
一榻高懸入翠微故人情重不相違烟霞爛漫新樵徑
水石荒涼舊釣磯靈草飄香林有主金爐分㷔座生輝
神仙自在人間世曾約秋清欵素扉
寄夀王總制
西征千驥筦秋雲父老壺漿昔迓迎聞道山隂空返棹
恒應河内合留君酒傾練帶來稱夀碑壓花屏待策勲
但願福星長在郡春生四野樂耕耘
次陳實卿韻
麟出非時祗漫傷書成世亂孰為祥石盤穿透能辭鈍
寳藏塵埋自發光千載有人非晚遇名山何處可深藏
流傳未廣慚推予醬瓿誰家正倚牆
築室次陳實卿先生韻
煙銷甲第是豪奢苟美蝸居豈尚華揚子苦貧猶有宅
杜陵遭難久無家續將貂尾元非舊拆補天功豈有涯
追遠敬宗慚未就新詩合與廣筵誇
送楊希武參政行省山西
嘉謨碩策合居中出入宣勞屬望隆纔駕六軺歸薊北
還飛雙旆去河東晉侯舊賜提封遠漢相新瞻禮秩崇
廊廟待公歸補衮邊陲暫遣播皇風
送汪朝宗參政行省陜西
清忠自合侍宸旒方面頻看寄遠猷西邁新聞分陜重
東歸共識相齊優藩垣勢合雄圖遂竹帛功成壯志酬
回首蓬萊雲海上金陵千古帝王州
送蔡齊賢參政行省福建
近臣持節鎮閩中藩府東南控制雄率土已歸新版籍
濟時還屬舊勲庸天開百粤蠻煙曉地接三山海日紅
聖主宵衣勤政理太平思與遠人同
息交亭
久病形骸日覺非杜門真與故交違已無筋力供迎送
豈有文章更發揮多難鍾情宜絶物殘年顧影合知幾
寄言返棹山隂客鵬鷃逍遥共一機
次韻戲答留題東山者
詩翁扶醉上危巔得意留題拂短垣嗔喜未㤀春夢後
是非猶記劫灰前弓刀幾處排堅陣風月何人共小軒
失脚黃塵應有恨元龍終不羨求田
唐伯庸以詩謝作讀書林記次韻答之
㕓居原不見紛華矮屋疎籬只一家雪後松筠初换葉
春深桃李自開花讀殘青竹無人到覽罷黃庭日已斜
此道近來成寂寞似君端合向人誇
詩(五言絶句)
隣翁
世亂雲浮薄年荒虎迹多隣翁近相戒日暮少經過
詩(七言絶句)
詠蟋蟀
赤趐晶熒何處歸秋來清響傍庭闈莫言微物無情意
風虎雲龍共一機(先生年十二時從胡井表學于家塾賦此詩胡大驚異賦乳燕詩以答之)
(云他年高拂雲霄上莫負當年乳哺恩)
陪程仲本借舘楊居士宅雨後登芝山賦
道人居處若雲浮枯木偃蹇忘春秋西山雨後見紅日
芳草長林自牧牛
山間雜題
外合中凾四顧平大明東出月西生莫言直上難回首
千仞峰頭踏地行
遊小溪浙源山中
舊游何處覓苔磯水涸山童事事非忽到小溪深樹側
鴛鴦驚起逐羣飛
次韻魯齋登高山見寄
山上元來更有山梯雲拾級不辭艱五車合着烟霞外
三尺潺流水石間
讀唐人詩
悲秋纔罷又傷春洛浦迷魂澤畔身塵事轉頭都是夢
總將哀怨屬何人
讀宋人文
六經明晦總關天白首窮經續斷編石介不生王令死
荒郊古塚鬼談玄
山居雜題
山高結茅不厭低山下如今路已迷新月夕陽都不管
晚來愁絶數峰西
又
高枝密葉一時空倚杖沉吟落木中亂後山居無紀歷
偶來林下見西風
送金元忠赴程魯瞻家塾兼寄魯瞻
古閬山高賸蕨薇與君同隠惜君歸桑榆逐煖空匏繋
百里層霄看鶴飛
劉敬思邀訪南屏隠者莫景行同遊南山
閒思水樂訪深幽清淺還登泛月舟欲與西湖添勝迹
南屏老子最風流
題澄心亭
亭中客去日西沈雲淨天空月影臨萬籟無聲羣動息
千山一色靜高深
次韻答何判簿見寄
紅光猶在斗牛間未劚龍泉豈遽還金馬玉堂隨世换
清風明月幾人閒
又
少駐沙邊載月舟依依父老話平疇霜清木落山容淨
三十六峰渾是秋
詞
松風慢(代送吳德夫衡陽廵檢)
溪亭春晚共離觴何許是衡陽香羅初剪征衫好東風
裏快馬輕裝市遠擘張閒暇年豐虎落相羊蒼梧雲
盡暮天長山色似吾鄉鶯啼綠樹飛紅雨三千里處處
耕桑說與年年歸鴈重來應念瀟湘
柳梢青
回鴈峰前&KR0802;弓下馬春滿前川雲盡湘潭深村無警白
晝安眠殷勤祖道開筵應記取松蘿暮烟一曲離歌
柳梢青淺花萼紅嫣
東山存稿卷一
