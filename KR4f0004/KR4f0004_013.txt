御製文初集卷十三
後序
世宗憲皇帝硃批諭旨後序
皇考世宗憲皇帝天縱聖神精勤庶政四方文武臣僚
具摺言事者日或數人人或數事緘封直達
御前手自批發或立見施行或咨詢廷議善者温綸褒
予過者訓戒諄諄隨宜指示悉出
睿裁一字不假手於人御極十有三年常如一日粤雍
正十年
特檢歴年批發奏摺命内廷詞臣繕錄校理付諸剞劂
彙成數帙輙以
頒賜在廷羣臣工未告竣奄遘
上賓予小子纉紹丕基敬展遺箧見所貯
手批奏摺不下數萬
奎畫爛然充溢巨簏然以未經
皇考檢定不敢意為增益謹就檢錄已定者彙著為目
前後凡二百二十三人分一百一十二帙統為十八函
當時隨檢隨發無先後倫次茲亦不復排類盖摺奏浩
繁不勝編錄所刻僅十百中之一二略見大凡本非全
覽故也既告蕆事謹綴序言於後洪惟我
皇考至仁如天至眀如日至誠如神簡拔賢才任之以
心膂股肱之寄開誠布公藹然家人父子無不可盡之
言諸臣之才具大小短長與性質之剛柔彊弱克知灼
見如權衡繩尺之不爽片長足錄亟登而進之有不及
則激厲而開導之稍肆焉則裁抑之其陷於過始則訓
飭之能改則已不悛則戒儆之使知悔艾終於怙惡則
亦未嘗姑容然哀矜惻怛之意尚流溢於毫楮間也同
一事而此或俞之彼或咈之非有所好惡於其間也盖
俞之者必有可俞之道而咈之者亦必有可咈之端同
一人而始或予之終或斥之非有所喜怒於其間也盖
始有可予則予之終有可斥則斥之眀燭幾先坐悉情
偽遠隔萬里遲閱數年
睿鑒所周範圍莫越正人心厚風俗兢兢業業儆戒無
虞雖屢豐見告瑞應頻仍而惟是憂勤惕厲之心久而
益篤記有之曰天道至教聖人至德春秋冬夏風雨霜
露無非教也我
皇考之為治一天道之運行教澤所被百志惟熙即萬
世而下尚如日月之照臨光景常新春風之煦然被物
不自知其感動奮發而興起也予小子寅承鴻業自惟
寡昧無能企逮萬一仰法
皇考眀目達聰孜孜圖治之心祗紹
徽猷夙夜黽勉其服教畏神警省弗怠之志詎敢以歲
月易耶謹序
跋
恭跋
世宗憲皇帝御書法帖
敬惟我
皇考世宗憲皇帝天縱聰眀文思光被
奎章寳翰精詣入神夙承
皇祖聖祖仁皇帝指授神運天隨涉筆惟肖居
潛邸時常以圖史翰墨自娱雅好臨池陶鎔晉唐宋元
以来名家墨妙歴年所積充牣琅函迨繼登
宸極日理萬幾手自裁答章奏訓廸臣民多至數千言
少或一二字研硃灑翰運腕若神累牘連章未嘗有一
懈筆至於名山祠宇巨牓豐碑耆舊臣僚柱聯堂額
寵頒殊錫照耀寰區而屏素箑頭長牋横卷題新篇摹
古蹟者復數十百種盖惟我
皇祖集書聖之大成超神入化莫可名言而我
皇考以聖繼聖事事善繼善述作則垂憲貽萬世規
盛德之至形於心畫是以變化隨宜不名一體雖一波
一磔莫不矩矱天成神妙至於如此即以書法而言亦
猶啓承夏后武紹周文羲獻專門固不足道也予小子
日侍
庭闈仰瞻
天藻恭蒙
慈誨未涉津涘
手澤留貽悲深弓劒爰出内府所藏倣
皇祖淵鑑齋法帖排類編次曰朗吟閣法帖者
潛邸所書凡十有六卷曰四宜堂法帖者
御極以後所書凡八卷通二十四卷礱石選工命莊親
王和親王董其事雙鈎入石豪髮逼真摹勒既成恭識
卷末以昭
聖神立極垂範墨池琬琰圖球永珍世寳云
為君難跋
予昔為創業守成難易說亦既反覆辨論難與不易之
輕重懸殊不可同日而語以為岑文本之言非是而定
之曰開創不易守成難矣此非在守成言守成盖實有
見其難也茲特引伸觸類敬述勤政殿後楣
皇考御書為君難之義而為之跋曰大哉
王言示大清億萬斯年
家法大訓歟夫為君難之言孔子道人之言耳而吾直
以為
皇考之言者何盖耕當問僕織當問婢豈不以習焉安
焉不見異物而遷之謂乎且孔子非為君者也其云難
亦不過思其理而度其勢究未身歴其境而心親其勞
也
皇考禀内聖之姿行外王之道質諸心得騐以躬行故
取孔子之言而銘之梠端所以
自警也所以訓予小子也所以詔世世孫曾常凛此志
以迓
天庥而基命宥密永永無極也是故言政莫備於尚書
而言難亦權輿於尚書放勲重華一再曰欽引而未發
至於大禹祗承于帝首曰后克艱厥后艱者難也承于
帝舜者舜實承於帝堯也惟帝其難之則益深切著明
言之矣無輕民事惟難伊尹之申誥也先知稼穡之艱
難周公之作訓也五十八篇之中其於
天命民碞之可畏暑雨祁寒之宜思誨之諄諄三致意
焉甄古今之得失綜政典之治亂無知難而不興之世
亦無不知難而不亡之朝然而知難非空言知其難而已
其必勅命謹幾眀德修身以立其本懲忿窒欲親賢遠
佞以正其施凛凛焉惴惴焉以謹對越而培永圖予故
曰大哉
王言示大清億萬斯年
家法大訓也或曰為君難為臣不易孔子之言也今獨
舉其一豈股肱交儆之義哉予曰向不云乎難與不易
輕重懸殊不可同日而語則為臣之不易吾將俟為臣
者自言其不易可耳未若為君之難也且也當其不易
者恒多語有之衆擎易舉則不易者亦將成易而當其
難者一人而已嗚呼豈不甚難
書後
毛詩圖題後
宋馬和之善畫人物山水供奉高孝兩朝嘗取毛詩三
百篇篇為一圖以進至今膾炙藝林特流傳零落未睹
完璧為憾向在書舍稍解六法輙欲追擬全圖有志未
逮御極後偶值幾餘檢内府書畫舊蹟得所圖毛詩若
干篇筆法飄逸務去華藻洵如畫史所稱爰敇畫院諸
臣規橅筆意舊有者臨之已缺者補之各圖梗槩清燕
情閒間亦随筆點染人物及山林水石致趣又仿束廣
微作笙詩補亡六章並寫大意盖始事扵己未春積以
歲月迄今秋七月之望獲竟斯業雖畫法未克與和之
先後而翰墨風流繼蹤曩軌亦足標文苑雅事且不啻
此詩之教以垂懲勸一披覽間里巷貞淫之故朝廷郊
廟之遺犁然在目因是有以考其得失朱子云本之二
南以求其端參之列國以盡其變正之扵雅以大其規
和之扵頌以要其止則修身齊家平均天下之道不待
他求而得之然則是圖成而可興可觀其禆益不更深
切著明耶乾隆十年歲在乙丑處暑日御識
書唐太宗懷鷂事後
予讀綱目至唐太宗懷鷂事未嘗不益服孟子盡信書
不如無書之言而歎司馬温公之未致思也此事也唐
史帝紀及魏徵傳皆無之温公輯通鑑蒐羅博採盖取
李延夀劉禕張文業諸家之說然正史不載删之可也
筆而書之啓後世之疑其誰之咎耶夫温公之書此事
盖亦表太宗之重賢與魏徵之敢諫而吾乃以為啓後
世之疑者何盖太宗與魏徵君臣相得虚受弼亮實為
三代以下所僅見固不在此小節也且小節而信亦足
為大者之證而夷考其事有不盡信者豈不反累其大
者耶綱目云上嘗得佳鷂自臂之望見徵来匿懷中徵
奏事故久鷂竟死懷中鷂幸而死設不死則此事傳乎
否乎且徵以此事為宜乎不宜乎以為不宜何不犯顔
直諫而故為此譎術以徵平日敢言律之其亦必不出
此也夫徵奏事故久之心誰則見之詭諫於君前後言
於退食徵尚成其為徵耶唐有隋之宫室太宗縱喜延
接羣臣其亦有堂廉之分矣徵之来也豈其突然即太
宗之果自臂佳鷂以為非見大臣之禮預付侍臣夫豈
不可而必倉卒納之懷中耶三家村塾中其師素嚴弟
子畏而憚之一日者師出他往羣弟子伺其間無所不
為倚梯於楹捎雀於巢師之返也怵慄無所避則納雀於
懷而因以死焉觀太宗懷鷂之事豈不有類於此耶而
豈太宗之所為耶夫小節之不辨將謂大者亦如此也
則書此事者非太宗魏徵之功臣乃太宗魏徵之罪人
矣李劉輩之記載雖未傳而其人亦不足責也余故益
服孟子盡信書不如無書之言而歎司馬温公之未致
思也
題趙孟頫十札後
書格至孟頫一變說者謂其有意取妍微傷婉弱然右
軍禊帖正以姿致勝固未可皮毛論也内府貯趙蹟甚
夥觀蘭亭十三跋益知其師承所自原民部尚書王鴻
緒舊名賞鑒家其子圖炯以所藏唐時僧義道小楷法
華經及孟頫十札進經尾餘幅古香可愛為書心經全
卷因留為珠林法寳朕惟取貴知足此卷展閱既竟為
拈趙法源流題數語而還之俾王氏子孫傳為世守更
增藝苑一段佳話云
書漢文帝除肉刑詔後
史稱文帝除肉刑以感女子緹縈上書救父其事不經
余故叙而論之
夫文帝除肉刑甚盛德也高帝約法三章已去秦肉刑
復肉刑其在吕后誖暴之時乎帝既去誹謗妖言之令
因思及斷體刻膚之痛而有是詔稱虞氏之治欲以德
化民固不因緹縈之言也必因緹縈之言是轉非帝之
本意且其事亦有不可為訓者盖淳于公罪屈耶不藉
其女之言應出之淳于公罪當耶雖有其女之言應入
之其出其入亦惟視其自取是所為與天下共之何容
心焉而又何有於感一言而及天下乎且是詔之首即
述有虞氏則舜之殛鯀禹固未聞有代父之請也史遷
將以為緹縈之孝為過禹乎天下之被刑者多矣孰無
子女使皆效緹縈所為從之則殺人者可以不死不從
之則傷孝子之意如是則聖人明刑之教廢矣夫逮繋
謾罵固常人之情激切救父亦女子所有余獨怪史遷
牽及肉刑之詔使有識者必致疑無知者謂可法亂聖
人之大經害賢帝之盛德是固不可不辨
御製文初集卷十三
