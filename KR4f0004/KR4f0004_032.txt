大學士(臣)梁國治侍郎(臣)董誥謹
奏為恭編
御製文二集告成敬請鐫刻以
示訓行以彰美備事欽惟我
皇上聖學淵富文德日新以
内聖外王之功致
健行恒久之治
文因見道化以觀成自癸未以前編刻
御製文初集久已
經緯輿盖照耀羲娥兹自甲申至乙已二十二年復得
文四百一十一首(臣)等獲侍
禁近每
丹稿初成輙蒙
宣示相與誦習&KR0688;貫適然若驚怳然若迷復涣然若
釋思欲竭管蠡闚測萬一竊以為自虞夏商周
秦漢唐宋之文所謂渾噩醇厚博大奥衍者各
有專長論文者亦各有專主其言大而夸者莫
如李漢序韓愈之文曰周情孔思是言也愈何
足以當之周公之文多言治自易之爻辭書之
立政周官無逸詩之豳風大雅諸什周禮之六
官皆其文也不惟其文所以立法度宅宥密萬
世言治者之所守也孔子之文多言道自易之
十翼春秋之褒貶論語之遺言禮記孝經諸賢
之傳述皆其文也不惟其文所以昭天地系民
物萬世言道者之所宗也(臣)等排次
二集仰窺
御製於祈
天永命念
祖由舊每篇之中三致意焉若
廵典若水利若政經若武功若遠化凡出之為
明堂之治即敷之為
皇極之言若是者皆周公之文若
經筵之論若剏發易書詩春秋之微言大義進退諸
史之得失是正諸儒之舊聞慎守器失統之由
闡褒忠討貳之義旁逮聲音文字名物象數以
當名辨物正言斷辭即小見大若是者皆孔子
之文然後知李漢徒有是語舉千古之文
皆足以當之至我
大聖人而後周情孔思之得合而有真也然且漢之
言曰情曰思者何也周公有其德有其時而無
其位孔子有其德而無其位并無其時故其於
文以是為聖人之情爾思爾我
皇上坐而言即舉而措或
綏猷建極經數十年夙夜劼毖而後為
文以紀之或溥博淵泉萬幾未起而先為
文以發之藴為情思顯為事功盖兼
德位時三者而一之故合
文與治與道三者而一之也(臣)等恭依
初集體例排類為四十四卷繕錄進
呈並請
發下刊刻以傳布九有垂示萬世(臣)等曷勝欽服欣
幸之至謹
奏乾隆五十一年五月二十五日
奏奉
旨如所請行欽此
