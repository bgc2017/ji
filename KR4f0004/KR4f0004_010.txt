御製文初集卷十
序
大清律例序
象刑有典肇見虞書其用之之道則曰欽曰恤曰眀曰
允一篇之中三致意焉武王誥康叔以用其義刑義殺
而吕刑則曰士制百姓于刑之中以教祇德古先哲王
所為設法飭刑布之象魏縣之門閭自朝廷達於邦國
共知遵守者惟是適於義協於中弼成教化以洽其好
生之德非徒示之禁令使知所畏懼而已我
列祖受
天眀命撫綏萬邦頒行大清律例仁育義正各得其宜
聖祖仁皇帝至仁如天化成久道德洋恩溥涵浃羣生
皇考世宗憲皇帝際重熙累洽之運振起而作新之
親定大清律集解刊示中外甄陶訓迪刑期無刑法外
之仁垂為
眀訓有曰寬嚴之用必因乎其時洋洋
聖謨洵用法之權衡制刑之準則也朕寅紹丕基恭承
德意深念因時之義期以建中於民簡命大臣取律文
及遞年奏定成例詳悉參定重加編輯揆諸天理準諸
人情一本於至公而歸於至當折衷損益為四百三十
六門千有餘條凡四十七卷條分縷析倫叙秩然頒布
宇内用昭畫一之守於戲五刑五用以彰天討而嚴天
威予一人恭
天成命監
成憲以布於下民敢有弗欽雖然有定者律令無窮者
情偽也易曰君子以眀慎用刑而不留獄書曰式敬爾
由獄以長我王國忠信之長慈惠之師尚其慎厥用敬
厥由體欽恤明允之意率乂於民棐彝克協於中以弼
予祈
天永命允升于大猷從事於斯者胥懋敬哉是為序
御選唐宋文醇序
不朽有三立言其一言之無文行而不遠若是乎言之
文者乃能立於後世也文之體不一矣語文者說亦多
矣羣言淆亂衷諸聖當必以周孔之語為歸周公曰言
有序孔子曰辭達而已矣無序固不可以達欲達其辭
而失其序則其為言奚能雲粼波折而與天地之文相
似也然使義則戔戔而言有枝葉妃青嫓白雕琢曼辭
則所謂八代之衰已其咎同歸於無序而不達抑又有
進焉文所以足言而言固以足志其志已荒文將奚附
是以孔子又曰言有物夫序而達達而有物斯固天下
之至文也已昌黎韓愈生周漢之後幾五百年遠紹古
人立言之軌則其文可謂有序而能達者然必其言之
又能有物如布帛之可以煖人菽粟之可以飽人則李
漢所編七百篇中猶且十未三四況昌黎而下乎甚矣
文之至者不易得也明茅坤舉唐宋兩朝中昌黎柳州
廬陵三蘇曾王八大家薈萃其文各若干首行世迄今
操觚者膾炙之本朝儲欣謂茅坤之選便於舉業而弊
即在是乃復增損之附以李習之孫可之為十大家欲
俾讀者興起於古毋祇為發策決科之用意良美已顧
其識之未衷而見之未當則所去取與茅坤亦未始逕
庭朕讀其書嘉其意而亦未嘗不懲其失也夫十家者
謂其非八代駢體云爾駢句固屬文體之病然若唐之
魏鄭公陸宣公其文亦多駢句而辭達理詣足為世用
則駢又奚病日月麗乎天天之文也百榖草木麗乎土
地之文也化工之所為有定形乎哉化工形形而不形
於形而謂文可有定形乎哉顧其言之所立者何如耳
敇幾之暇偶取儲欣所選十家之文錄其言之尤雅者
若干首合而編之以便觀覽夫唐宋以来名儒碩士有
序有物之嘉言固不第十人已也雖然嘗鼎一臠亦足
以知道腴之可味况已斟其雉膏哉
協紀辨方書序
粤昔帝堯命羲和敬授人時厥民知析因夷隩之節後
聖有作推而彌廣至於外事用剛日内事用柔日此皆
載之經典百王不易者也厥後濫觴日以訛謬術士以
吉凶禍福之說震驚朕師不可方物如褚少孫補史記
所稱彼家云吉此家云凶彼家云小吉此家云大凶茫
乎不知其畔岸漢武以来已如聚訟而荀悅王充輩斥
為理之所無棄而勿論者也雖然天以日月行四時人
奉天而時若嚮眀而治嚮晦而息后王君公所以奉若
天道也日出而作日入而息羣黎百姓所以奉若天道
也否則不能晨夜不夙則暮詩人譏焉人人所知也然
則舉大事動大衆協乎五紀辨乎五方以順天地之性
豈無寸分節解以推極其至精至微之理者歟其支離
蒙昧拘牽謬悠之說乃術士之過而非可因噎而廢食
者也欽天監舊有選擇通書刻於康熙二十二年其書
成於星官之手因訛襲謬見之施行往往舉矛刺盾
皇祖聖祖仁皇帝知其荒率不可以訓曾纂為星歷考
原一書刊刻頒行而未將監本改正盖以待夫後人
聖人之心慎而又慎如此也以諭監臣監臣曰通書之
謬允宜改正朕因其請謂及今猶有莊親王等數人曾
經
皇祖指授稍眀此理使此時不加訂正恐後此益復無
可任使爰命編輯成書頒布天下較之舊本謬說少除
然俗所久沿則亦不能盡去便民用也命名曰協紀辨
方書夫協紀辨方者敬天之紀敬地之方也一作止一
語默天地實式臨之况其大乎如曰如是則吉如是則
凶如是則福如是則禍則眀者所勿道也雖然敬不敬
之間吉凶禍福隨之矣是為序
大清一統志序
惟
上天眷顧我大清全付所覆海隅日出罔不率俾
列祖
列宗德豐澤溥威鑠惠滂禹跡所奄蕃息殷阜瀛壖炎
島大漠蠻陬咸隸版圖置郡築邑聲教風馳藩服星拱
禀朔内附六合一家遠至開闢之所未賓梯航重譯歴
歲而始達者慕義獻琛圖於王會幅隕袤廣古未有過
焉
聖祖仁皇帝特命纂輯全書以昭大一統之盛卷帙繁
重久而未成
世宗憲皇帝御極之初重加編纂閱今十有餘載次第
告竣自京畿達於四裔為省十有八統府州縣千六百
有竒外藩屬國五十有七朝貢之國三十有一星野所
占坤輿所載方策所紀憲古證今眉列掌示圖以臚之
表以識之書成凡三百五十餘卷夫肇十有二州見於
虞典禹貢一篇備列九州疆域山川土田貢賦物産實
為方志之權輿周禮大司徒以天下土地之圖周知地
域廣輪之數辨其山林川澤邱陵墳衍原隰之名物土
訓道地圖誦訓道方志職方氏掌天下之圖辨其邦國
都鄙四夷八蠻七閩九貉五戎六狄之人與其財用九
穀六畜之數漢郡國地志與計書俱上太史厥後寰宇
志記列於正史者代數十家盖將以觀民設教體國經
野表皇威之有截眀王道之無外匪徒備掌故徵博洽
已也撫疆宇則念肇造之艱稽制置則念經畫之要采
謠俗則念化導之方考循良人物而知治理之效念所
以振興而長育之核戶口田賦而察登耗之故念所以
懷保而蕃殖之書曰皇天既付中國民越厥疆土于先
王肆王惟德用和懌先後迷民用懌先王受命我
祖宗克眀峻德以有九有之師傳緒在予敢不惟德之
勤篤
前人成烈其在我内外百執事慎固封守阜成兆民懋
相予修和有夏亦越我後嗣子孫咸敬厥德以昭受丕
基萬年惟無斁覽斯編也其善體諸
八旗姓氏通譜序
我
祖
宗誕膺
天命勃興東土德綏威讋奄甸萬姓維時龍從鳳附之
衆雲合響應輻輳鱗集強者率屬歸誠弱者舉族内附
我
祖宗建師設長以莅之分旗隸屬以别之厥有熊羆之
士不二心之臣效命疆場建謀帷幄親以肺腑重以婚
姻酬以爵命迨入關定鼎或聚居遼左或散處燕畿錫
之土田爰及苗裔至於今百五六十年生聚蕃衍時萬
時億
累朝休養煦植鞠保胥勤越我嘉師咸能永世以滋大
朕惟
祖宗德澤之深不可不繼修令緒益綿延惇固於無疆
重慮物阜且博代序日遠族姓日繁不為之眀章統系
俾知世德所自將罔克念先人之勤無以光昭前烈爰
發金匱石室之蔵徵載籍稽圖譜考其入我朝来得姓
所始表之以地系之以名官階勲績綴為小傳勲舊戚
畹以及庶姓釐然備具秩然有條與國史相為表裏昔
周小史定繋世辨昭穆左氏内外傳言天子建德因生
賜姓胙土命氏而司商吹律以定姓名盖萬物本乎天
人本乎祖木有根而枝附焉水有源而流出焉譜牒者
所以聯人情之渙而維舊俗之漓不可忽也相昔先民
遺風敦樸不徒以俗望相高是書之作非如魏晉隋唐
譜牒之學炫博聞而廣附會以膏粱閥閱為尚也書曰
古我先王暨乃祖乃父胥及逸勤又曰惟乃祖乃父世
篤忠貞服勞王家纘乃舊服無忝祖考前之人既以忠
實勤勞覆幬其後嗣凡茲食舊德而服先疇者其何以
無隳厥緒書亦曰率乃祖考之攸行昭乃辟之有乂是
則朕所厚望也夫
眀史綱目序
編年之書奚啻數十百家而必以朱子通鑑綱目為準
通鑑綱目盖祖述春秋之義雖取裁於司馬氏之書而
眀天統正人紀昭監戒著幾微得春秋大居正之意雖
司馬氏有不能窺其藩籬者其他盖不必指數矣嘗謂
讀書立言之士論世為難非如朱子具格致誠正之功
眀治亂興衰之故其於筆削鮮有不任予奪之私失褒
貶之公者自綱目成而義指正大條理精密後儒有所
依據踵而續之由宋迄元釐然方策至眀代君臣事蹟
編輯之難更倍於諸書盖明史已成於百年之後而世
變風漓記載失實若復遲待將何以繼續編而示来許
爰命儒臣法朱子通鑑綱目義例增損編摩大書以提
要分注以備言每一卷成呈覽朕於幾暇亦時御丹鉛
為之參定雖於天人一貫之精微未之能盡而惟是謹
嚴之義守而弗失簡正之旨志而必勉書既成羣臣舉
唐太宗之事為言勉從其請而為之序云
律吕正義後編序
皇祖聖祖仁皇帝建中和之極通聲氣之元
欽定律歷淵源一書審推步以眀象緯研數理以備成
法至律吕正義凡所以定尺考度制器審音與夫五聲
二變應和之原析其精微區其訛舛古樂之大義明而
千古有定論今樂之至理具而千古有正聲誠所謂惟
聖人能之者顧七政授時九章布算至今遵循罔斁而
律吕尚未暇施行太常之司和聲之署習其器而不能
究其所以然遂并其所習者而失之襲謬承譌不協不
度篇章音節非重為釐正不可和碩莊親王親承
皇祖指授貫徹樂義尚書張照研窮律本博習往訓因
命協同考正朕親加釐定為器為音為宫為調聲之高
下節奏之短長分刌而節比之合則仍其故不合則易
其辭更其調或出自臣工撰述或出自幾暇親裁必考
義理之原究制作之本夫而後
郊
廟所陳朝會燕饗所奏律吕各得其宜歌奏不淆其序
八音克諧無相奪倫矣爰詮次成編俾垂永久更參稽
前代因革損益之異為樂器考樂制考樂章考度量權
衡考以備律吕之條貫復推闡為樂問三十五篇以申
眀其旨趣於是而
聖祖之所為審音定樂制器協均者一一施諸實用自
漢魏以迄元眀是非得失之故瞭然可述名之曰後編
者實以徵
皇祖天縱聖神通極造化千古作者無能出其範圍亦
無能窺其涯涘至於繼述
先緒則在我後人益亹焉而弗敢忘
新刻稽古齋文集序
吾弟和碩和親王所著序論詩賦雜文曰稽古齋文集
者凡若干卷編次於雍正八年秋越今年夏將以授梓
来請予書舊所為序弁諸卷首盖去作序時忽忽十有
七年矣予與王幼同學同課習為詩古文詞當是時侍
奉
皇考膝下優游書府日寢饋於經史文字中世網塵務
毫髮不以嬰其心吾兩人者相觀以善交相勉相得無
間如是者垂二十年天倫之樂無過於是集中所載大
都至性所呈流溢豪素之表讀其辭可想見其為人也
顧予與王同時訂定詩文予以乾隆元年勉從内廷諸
臣之請刊布樂善堂文集迄今十有一年王始出是編
命梓其遲回慎重不自滿假謙德雅懷足為師法是則
予之所深愧而嘉歎為不可及者夫抑予重有感者予
自踐阼以来萬幾在御惟日兢兢馭朽臨淵未足為喻
雖結習未忘時亦寄懷翰墨求如曩時之暢情專意上
下古今流連陶泳其為樂既不可復得而王亦典旗務
領内府亮采有邦非復書齋稽古之舊娱意斯文者盖
亦希矣予每循覽舊作俯仰疇昔未嘗不為之撫卷三
歎故於王之来請非僅僅重錄原序所可盡其意輒復
為之序如此王之年日增德日進文日多異時有二集
三集者出予當以是為例一一為王序之
惇叙殿栢梁體聯句詩序
乾隆丙寅秋八月式宴王公宗室於瀛臺之惇叙殿法
皇祖也惟時朕諸叔父列王爵者四人皇弟封王者二
人皇子三人宗室王公有爵者三十二人念我羣從子
姪孫姓之同出自
皇祖者或俟封或爵不至與宴之列十年以来未舉和
會之典親親之誼疎焉則亦命入今日之座凡六十有
二人其以事故是日未至者復五十餘人於戲自黃虞
以来有大德者之得其位得其禄得其名夀如我
皇祖者其誰耶即子姓之繁衍雖文王不得尚之使目
前之振振揖揖我
皇祖
皇考式臨式憑予與諸弟兄子姪孫姓稱觴獻夀於其
間其愉悅鼓舞又當何如歡極而戚固情之所必至也
然今日之宴會我
皇祖
皇考實式臨之實式憑之諸伯叔父自當以予言為不
謬也則又洒然以怡焉昔漢武帝柏梁之宴同姓者惟
梁王武及宗正安國而已其餘皆羣臣然尚以此留詩
唐明皇改集仙殿為集賢籲俊之義尚矣而周親未與
亦闕典也朕今易崇雅為惇叙以紀今日之事復倡為
首句以俟衆作之成凡今茲之掞藻得句者皆我
皇祖
皇考遺教之所垂也又何必舉金谷之例乎
瀛臺賜宴聯句詩序
稽古虞廷卿雲有什亦越周廟湛露升歌股肱之義斯
眀上下之情攸暢胥任亮采惠疇之寄應同先憂後樂
之心故以式宴陳詩必有取爾颺言拜手豈徒然哉歲
在攝提月維夷則披雄風於閶闔揚皜日於蓬莱慶叶
西成感
圓穹之厚賜筵開上苑仰
聖祖之徽猷蘭沼澄而鏡影開楓林疎而黛光罨蘆蔵
迴雁無煩寄塞上之書藻樂遊魚更致想渭濱之釣召
儒雅而布席匪為賞花對景物以開樽多因登糓桂馥
涵元殿甫度中秋之晨菊芳待月軒預借重陽之會園
臨豐澤麟鳳紛来院賞淑清魚龍曼衍於是庖人設宜
凉之饌常侍頒授衣之緋藻思構而豔吐筆花繪景呈
而香霏墨雨三爵無限尚餘恭儉之儀一日追歡敢忘
惕乾之警千言成序自愧無文七字導吟共成全首
御製文初集卷十
