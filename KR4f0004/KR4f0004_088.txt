御製文三集卷八
記
八徵耄念之寳記
予年七十時用杜甫句鐫古稀天子之寳而即繼之曰
猶日孜孜不敢怠於政也蒙
天眷佑幸無大隕越於兹又浹旬矣思有所以副八旬
開袠之慶鐫為璽以殿諸御筆盖莫若洪範八徵之念
且予夙立願八十有五滿乾隆六十年之數即當歸政
今雖八十逮歸政之歲尚有六年一日未息肩萬民恒
在懷庶徵之八可不念乎念庶徵即所以念萬民曲禮
八十曰耄老而智衰之謂兹逮八十幸賴
天佑身體康強一日萬幾未形智衰不可不自勉也如
至果不能自勉則亦不敢曠職以待六年之期何則
壇
廟之祀不可不躬親雨暘之時不可不常驗中外之政
不可不日勤民物之養不可不心存苟失其一叢脞隨
之則吾豈敢是則耄而敬念庶徵仍古稀猶日孜孜之
意也亦五福五代堂之說所謂皇極斂錫之志也亦即
近讀洪範著論所謂六極中不能去其三曰憂之義也
夫漢唐以来古稀天子纔得六六之中至八旬者纔得
三而三帝之中惟元世祖可稱賢其二則予所鄙也(三代)
(下諸帝登七十者僅六見予向所為古稀說而六帝之中惟梁武帝宋高宗元世祖年登八十梁武帝自貽傾)
(覆宋高宗忘恥媮安皆所素鄙惟元世祖乃創業大有為之君然踐阼非早建號僅三十五年傳孫成宗其諸)
(王世系元史雖無表可稽但計其世次訖順帝不過四傳亦不能如今五世同堂之盛是則予之仰荷天)
(眷至為深厚不特云稀且自古所未有如是而不祇承鴻貺愛養黎元則予曷敢抑亦有所不忍也)即
元世祖亦未如予之五代同堂是予沐
昊乾鴻貺為獨深而予之所寅承
錫羡當何如亦曰體
天愛民誠心勤政與洪範五之斂錫八之念徵九之三
憂孜孜惕惕日進无疆云爾予之子孫能心予之心政
予之政惕予之惕憂予之憂或得仰邀
天眷有年至七旬八旬者繼用此寳則又我大清國億
萬斯年无疆之休所不敢必而深願者也是為記
嘉靖玉印記
内府舊蔵玉印一刻為一□文因非所識問之内廷翰
臣知古篆者皆稱不能曉更命西竺唐古特回部及西
洋人識之亦皆不知因思道家通符籙者或解其義問
之法官劉元斌周元定則稱是其道家心印用於醮籙
上章等事上之一畫為心字乃通用者其下則各從其
欲為之彼此不通知亦不能曉如劉元斌之一□上文
為心下文則五岳朝天也周元定之一□上文為心下
文則一朵紅雲也彼二人向亦弗相知則古玉印亦惟
識其上文一之為心而下文實不知其為何義也此印
既刻以玉而其紐復用蹲龍非道家方士所敢用者知
為嘉靖好道乃其脩醮飛章之所用耳夫天子宸章擇
言鐫璽以示自警正也(如考之皇祖之戒之在得日孜皇朝乾夕惕朕之猶)
(孜莫非寓戒慎之意)即偶寓意别裁然近玩物不足為訓若趙宋
之君皆有御押已屬不正何至嘉靖效道家心印之為
是較秦皇漢武益可鄙矣故記之
墨雲室記
畢沅進古墨一方長盈尺博二寸厚十分寸之二匣刻
眺氏記以為僧法一所蔵南唐李廷珪之物夫既為物
矣玩物喪志一言皆可以概之而有不然者盖古之物
樸扵今今之物華扵古尚樸屏華孰謂蹈喪厥德之失
而況文房之器繼往昭来潄六藝之芳潤視其珍他玩
者為有間矣墨之形之膚之款之價眺氏言之詳矣兹
弗贅獨其體刻為雲而眺則未言及之夫雲能致雨墨
生筆花發為文其與春膏之澤被萬物何以異哉予搆
築養性殿扵寧夀宫以為倦勤後寢興之所其義已見
向年之什而其凊温室宇一如養心殿之式養心殿西
暖閣之温室昔名之曰三希堂未可移之養性殿而名
之也兹適得此古墨即可以墨雲名此室盖三希為内
聖外王之依仁正符養心墨雲為含英咀華之游藝適
合養性爰紀其實如右並為之圖命諸臣各以已意和
之不必拘體賡韻亦西清一段佳話也
正陽橋疏渠記
正陽門外之石衢抵正陽橋橋之左右市鄽櫛比允帝
王都會萬方輻輳之基也橋之南為天橋其南石衢直
達永定門則答陽黃道蕩蕩平平會極歸極之宗也衢
之左為
圜丘
祈年殿之西外圍垣右為
太歲壇
先農壇之東外圍垣各有石衢二横接圍垣之南北門
為詣
壇輦路盖地勢東高而西低故石衢之西恒積水而東
之沙土常因西北風吹壅西垣之半每詣齋宫怵弗惬
觀今年
上辛祭畢爰命司工於天橋南石衢之左右自北而南
各疏渠三第一渠長各一百六十餘丈寬北各三十餘
丈南各二十丈第二渠長各一百三十丈寬各二十丈
第三渠長各五十五丈寬各二十丈深各三尺其四達
壇之横衢命各闢土道寬二丈以為往来車路並各去
其向禁人行之木柵(東西詣人壇之横衢四舊設木柵以禁行往来盖地近壇垣理宜)
(嚴肅而重車皆由正石衢以行易致石弊今石衢左右既開廣渠且各留土路是四横衢之南北皆有界限木)
(柵亦可以不設矣)疏渠之土即簣為渠岸之山週植以樹兼培
行車之土路扵是渠有水而山有林且以禦風沙弗致
堙
壇垣一舉而無不便向来南城井多苦水兹胥得飲渠
之清水為利亦溥而都人士之遊涉者咸謂京城南惬
觀瞻增佳景然予之意原不在此也潔
壇垣而欽毖祀培九軌而萃萬方協坎離以亨既濟(都城)
(南為離位今開濬水渠六坎為水卦是為水火既濟之象亨之道也)奠經涂以鞏皇圖其
在斯乎其在斯乎故不待考工之請而為之記亦合向
之知過論所謂不可已者仍斟酌為之之義值此耄齡
復得蕆一大工作孰莫非
昊蒼鴻貺欽承開國家萬年有道之長也哉
十全記
昨准廓爾喀歸降命凱旋班師詩有十全大武揚之句
盖引而未發兹特敘而記之
夫記者志也虞書朕志先定乃在心周禮春官掌邦國
之志乃在事旅獒志以道寧則兼心與事而言之然總
不出夫道得其道乃能合於
天以冀承乎
貺則予之十全武功庶幾有契扵斯而可志以記之乎
十功者平準噶爾為二定回部為一掃金川為二靖臺
灣為一降緬甸安南各一即今二次受廓爾喀降合為
十其内地之三叛么䯢弗屑數也(平準噶爾者二乙亥年以達瓦齊簒奪諸)
(部瓦解朕因其部落接踵内屬乘機致討以成欲占前志未半載遂俘達瓦齊不意阿睦爾撒納潛逃伊)
(犂於是復命進𠞰逆賊竄入俄羅斯以患痘身斃俄羅斯傳送其屍伊犂遂平定回部者一當大兵西伐時逆)
(&KR0624;小和卓木背恩反覆因命兆惠等統兵追𠞰傳檄拔達充山縛獻扵是其弟兄大小和卓木一擒一斃掃金)
(川者二先是金川娑羅奔搆釁鄰番戊辰歲命傅恒厚集諸路官兵將搗其中堅而逆酋稽首請降至壬辰兩)
(金川聯結作亂命阿桂統師進𠞰至丙申遂平其全境靖臺灣者一丁未逆民林爽文莊大田創立天地會名)
(目煽誘匪徒謀為不軌命福康安海蘭察等統兵過海將二逆悉行擒獲就誅降緬甸者一因緬匪侵擾邊境)
(命傳恒為經略前往屢破賊壘而彼即詣營請降因而罷師至戊申其國長孟隕奉表入貢乞恕前罪遂允其)
(請降安南者一初黎維祁為阮光平所侵命孫士毅統兵為之克復黎城復封黎維祁為王乃阮光平再至而)
(黎維祁即棄國奔内地更命福康安前往𠞰除而阮光平備陳情事再四籲懇乞降並請扵庚戌年親来瞻覲)
(祝釐朕既先有降凡天厭黎氏之語而安南又無人可付亦即允其歸此八次用兵皆非得已而俱荷)
(我天佑成功今并此廓爾喀兩次降順盖已十蕆大功武既揚實屬厚幸至扵誅王倫翦蘇四十三滅田五)
(三事則係内地亂民旋即討平弗薌其事兹故不列扵武功云)前己酉廓爾喀之降盖
因彼擾蔵邊界發偏師以問罪而所遣鄂輝等未宣我
武巴忠乃遷就完事致彼弗懼而去歲復来以致大掠
後蔵飽欲而歸使長此以往彼將占蔵地嚇衆番全蜀
無寧歲矣(戊申歲廓爾喀滋事之始命鄂輝成德統率勁旅往𠞰彼時因巴忠素曉唐古特語令往)
(會同籌辦詎意巴忠諸事擅專竟與噶布倫丹津班珠爾等私同沙瑪爾巴定議每歲令蔵中許給廓爾喀元)
(寳三百箇退還侵地並立大&KR1537;合同二紙鄂輝成德為其所愚隨同附和未曾示以兵威是以廓爾喀去歲復)
(敢侵擾既將丹津班珠爾等裹去為質並搶掠札什倫布廟財物披猖已極不得不命將興師聲罪致討且廓)
(爾喀年来侵佔附近部落兼并巴勒布三部與後蔵之聶拉木濟嚨宗喀等處毗連不大加懲創必至搶佔前)
(後蔵地蜀中打箭鑪一帶將無寧歲矣)是以罪庸臣選名將勵衆軍籌儲
餉(去秋扵木蘭圍場中聞廓爾喀復来侵擾之信朕謂不過與唐古特因錢債唘釁初未有發兵之意而已)
(忠一聞此事旋即自戕始疑此事必有弊端諭令鄂輝查奏始知有許銀贖地之事駐蔵大臣俘習渾當廓爾)
(喀搶掠之時既不帶兵𠞰殺又欲將班禪額爾德尼及達賴喇嘛移駐泰寧等處幸而達賴喇嘛未從其言是)
(竟欲委棄蔵地本應即行正法念其父那木札爾曾經陣亡從寬令扵蔵地枷責雅滿泰同係駐蔵大臣得習)
(渾之奏竟與聯銜因令一併枷責以示嚴懲旋念事關重大福康安謀勇素著足堪倚任因命同海蘭察等率)
(領巴圖魯侍衞章京及索倫屯疎兵丁前往大張撻伐福康安自擦木進兵之後連次克捷隨時褒賞軍糧軍)
(械尤為緊要去冬即命孫士毅馳往籌辦今春更命和琳馳抵蔵中辦理其濟嚨以外令惠齡往来專司趲運)
(數月以来宵旰籌謀實未嘗一刻置懷也)福康安等深感朕恩弗辭勞苦於
去歲冬月即率索倫四川降番等精兵次第由西寧冒
雪而進今歲五月遂臨賊境收復蔵邊攻克賊疆履線
險如平地渡溜要若蹄涔繞上襲下埋根批吭手足腁
胝有所弗恤七戰七勝賊人喪膽(福康安等到蔵扵今歲閏四月廿七日自)
(第哩浪古帶兵起程五月初六日至擦木地方即乘隂雨連夜發兵分隊進討海蘭察等由正路直攻賊寨福)
(康安督率官兵攻克碉座賊人即已驚怖初八日行抵瑪噶爾轄爾甲地方峭壁深林内蔵賊匪三百餘名官)
(兵擊殺數十名福康安又派兵埋伏半山故留一路誘賊上山及山半帶兵横衝賊衆奔竄直追至邦杏地方)
(沿途𠞰殺無算初九日直抵濟嚨官寨分遣兵丁攻撲使賊人處處受敵不能相顧初十日丑刻同時並進搶)
(上東南山梁攻克喇嘛寺屯聚賊匪又將石砌碉座立時焚燬官兵等冒雨攻圍殱戮賊衆殆盡亥刻遂攻破)
(官寨蔵地全復十五日至熱索橋過此即屬賊境福康安等一面遣兵由上游峩綠山下紥筏徑渡直撲賊卡)
(而正路官兵桑勝搭橋一時並濟將士無不人人奮勇痛加𠞰殺十七日復行前進深入賊境一百六七十里)
(地名協布魯該處當路有横河一道水深溜急而橋座賊已拆毁福康安等扵二十三日帶兵繞至横河上游)
(借接枯樹搭橋賊匪鎗聲不絶因於日暮大雨時佯令各兵徹退至夜半賊匪回寨趕緊接縛大木過河分為)
(三路扵二十四日黎明併力壓下盡行焚燬賊寨痛殱賊衆二十四日攻克協布魯後自噶多正路至足木古)
(拉巴載山梁山下有横河一道對面大山即係東覺福康安與海蘭察分為兩路福康安探得上游噶多普山)
(上樹木茂密可以蔵身因繞行扵六月初六日下至山麓鳧水渡河官兵奮勇𠞰殺將近河碉卡木城盡行奪)
(據而海蘭察亦連日潛伏冒雨步行初六日黎明徑登博爾東拉山巔繞至賊卡之上將木城石卡全行拆毁)
(旋與福康安會合一處併力追𠞰於初九日至雍鴉地方因官兵等冒險登陟辛勤已甚暫令休息而賊酋遣)
(人乞降經福康安嚴行駁飭惟是該處大山層叠而堆補木與甲爾古拉兩山之間又有横河一道福康安等)
(將官兵分為數隊左一路由横河上游繞道進攻右一路由帕朗古攻橋進撲甲爾古拉賊匪排鎗連環不斷)
(我兵乘勢兢進奪據橋座𠞰殺更倍於前計自擦木邦杏濟嚨熱索橋協布魯東覺帕朗古前後凡七戰皆獲)
(全勝共殺賊目二十餘名賊匪三四千名生擒二百餘名雖山徑險仄河溜湍急福康安等鼔勇直前如履平)
(地如渡蹄涔賊勢甚為窮蹙前已屢遣頭人詣營納款至此次益加震讋哀懇乞降無不惟命是從矣)及
兵臨陽布賊遂屢遣頭人匍匐乞降將軍所檄事件無
不謹從而獨不敢身詣軍營盖彼去歲曾誘蔵之噶布
倫丹津班珠爾等前去故不敢出也(賊人經官兵屢戰屢勝之後其力實)
(不能支卑辭乞命心膽俱落凡福康安等檄諭之事無不一一遵奉先將裹去之噶布倫丹津班珠爾等送出)
(繼又將上冬搶去扎什倫布廟之金銀器皿悉數繳還並沙瑪爾巴骨殖及前私立合同二張亦俱呈出不敢)
(再提唐古特錢債一事且言從前為沙瑪爾巴所唆實已悔之無及惟乞大皇帝憐憫全部生靈網開一面其)
(畏懼情形似屬真誠其賊酋拉特納巴都爾與其叔巴都爾薩野不敢親自未營自謂從前誘裹噶布倫等一)
(事罪惡已極懼干擒戮故不敢出此亦真情無怪其然也)我武既揚必期掃穴犂庭
不遺一介亦非體
上天好生之意即使盡得其地而西蔵邊外又數千里
之遙所謂不可耕而守者亦將付之他人乃降旨允降
班師以蕆斯事昔唐太宗策頡利曰示之必克其和乃
固廓爾喀非頡利之比番邊殊長安之近彼且乞命籲
恩准之不暇又安敢言和乎然今日之宣兵威使賊固
意求降歸順實與唐太宗之論有所符合昔予記土爾
扈特之事於歸降歸順已悉言之若今廓爾喀之謝罪
乞命歸降歸順盖並有焉以其悔過誠而獻地切也(向著)
(土爾扈特歸順記云始逆命而終徕服謂之歸降弗加征而自臣屬謂之歸順言土爾扈特之投誠乃歸順非)
(歸降也若今之廓爾喀畏威悔罪雖屬歸降然其悔罪之意極為真摯並請定期五年一貢永遵約束又將邊)
(外扎木地方獻歸西蔵是則誠心嚮化不但歸降而且歸順矣)迺知守中國者不可徒
言偃武修文以自示弱也彼偃武修文之不已必致棄
其故有而不能守是亦不可不知耳知進知退易有明
言予實服膺弗敢忘而每於用武之際更切深思定於
志以合乎道幸而五十七年之間十全武功豈非
天貺然
天貺逾深予懼益切不敢言感惟恐難承兢兢惶惶以
俟
天眷為歸政全人夫復何言
御製文三集卷八
