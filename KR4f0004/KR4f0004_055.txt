御製文二集卷二十一
考
陽關考
陽關之名自漢唐已來咸所稱引而遺蹤湮廢道里莫
徵比因西域並隸昄章爰有纂輯圖志之役猷詢所及
或据肅州新志載烏魯木齊西境有地名陽巴爾噶遜
以為陽關之舊者殊不知陽乃回語盖謂新而巴爾噶
遜則厄魯特語盖謂城亦非謂關也况烏魯木齊地在
天山之北揆其方位懸隔奚啻謬以千里計耶按漢書
地理志敦煌郡龍勒縣有陽關玉門關後晉高居晦使
于闐記西渡都鄉河至陽關考都鄉河即今黨河龍勒
縣即今州衛今為敦煌縣地黨河在縣西境而陽關玉
門關均在黨河之西陽關西而偏南故以陽名詳覈形
勢正應在今黨河西南與紅山口相近又漢書西域傳
西域三十六國東則接漢扼以玉門陽關考漢時三十
六國即今回部回部東境直安西府敦煌縣亦與漢書
三十六部東扼陽關之文脗合至王維詩西出陽關云
云送元二使安西作也考唐之安西號安西大都護府
初治西州在伊州之西即今闢展也再徙高昌故地即
今土魯番之交河也三徙龜兹即今庫車也前後三遷
總在哈密之西是安西實在陽關以外而陽關之属在
敦煌縣境尤為昭晳無疑矣夫古今邊陲故蹟其考信
之艱非貫串諸書即源流未偹然徙眩惑於誌乘家之
聚訟膠轕而不能確證之我疆我理如目營手畫者然
又何以斥傳譌鑿空之誣而炳焉揭以正鵠哉書此宣
付館臣俾綴於編且以示一隅之舉云
天竺五印度考訛
佛經此欲界内以須彌山為中須彌山四面有四大部
洲居南面者為閻浮提即華言南贍部洲者是以閻浮
提内有三大國各所属及弗相属之小國弗與焉而閻
浮提又以崑崙為中居崑崙之東及東南東北者即我
中國為一大國居崑崙之南及西南者為天竺一大國
(即今西蔵所稱厄訥特珂克也)居崑崙之西北及北者為洪豁爾一大
國而天竺一國分為東西南北中五印度即梵經所稱
印達爾印逹爾者華言自在境界之謂也五印度皆厄
訥特珂克之地唐史宋史訛印度為身毒或稱身篤而
所載事蹟及入朝中國大率不實亦不得要領何言之
自古中華聲教所訖莫過本朝而本朝百餘年中從未
有天竺遣使進貢之事雖於乾隆庚辰年間烏特噶里
畢拉竒碩拉汗曾遣婆羅門進表奉貢亦其東印度
近我西蔵之一小國耳非中天竺也若夫北印度實近
我回部之葉爾羌故葉爾羌之西過葱嶺即拔達克山
由拔達克山轉而南為克什米爾又轉而西為温都斯
坦又轉而南方為厄訥特珂克其方向如此其道里亦
莫得而詳焉温都斯坦雖回地也而回人相傳彼地有
佛遺蹟益知即北印度交界或者昔為天竺属而後為
回部属皆不可知温都斯坦今唐古忒及回語皆稱為
㾗都斯坦盖亦譯者訛㾗為温而二語皆與印度音聲
相近所謂天竺北印度近回部此亦一騐也要知㾗與
温與印與身及度與毒與篤與都皆非天竺本語而又
何必較是非於一字一句之間哉宋史載天竺僧施護
行程有至誐惹曩國之語誐惹曩音聲亦與厄訥特珂
克相近而通考所謂度雪山過伽濕彌勒國者雪山即
今葱嶺而伽濕彌勒亦即克什米爾之誤耳若夫元史
稱元太祖見角端於印度疑亦即今㾗都斯坦之北印
度與回部交界者耳非中印度也東印度既近西藏故
天竺之事西蔵時聞之據西蔵僧謂天竺雖佛現身說
法之地然今天竺實不興佛法而興異教此亦與梵帙
佛受記五百年後佛法漸微而漸流行東至震旦廼復
興之語相符合夫以今中國之力若唐宋之假道葱嶺
克什米爾以達天竺中印度亦何難但既非德致更以
計求雖徕遠域何關實政故不為也近得蒙古源流謂
元太祖進兵至厄訥特珂克遇一角獸状若跪叩者三
元太祖曰是殆上天示予自此往斡齊爾圖瑣林道遠
難極遂振旅云云(斡齊爾圖瑣林者蒙古語謂金剛牀也即佛現身說法之中印度)益
可為未至中印度之證而獸為人言更可信元史之謬
為附會因考天竺五印度故並闢其蹖譌如右
熱河考
考水源而不親履其地晰其支泒脉絡分合之由雖博
綜載籍稽諸故老之流傳不能参互而訂其蹖曩或以
熱河為濡水之源余固心疑之而未暇深考夫濡水即
灤河自多倫諾爾之北而來其源甚遠又折而東南數
百里乃歴喀喇河屯又東南流數十里至鳳凰嶺熱河
乃南注會之不應其源反出於此盖濡自有源而熱河
又别有源是不容紊今秋駐山莊遣喀喇沁郡王拉特
納錫苐内大臣努三往尋熱河之源則察之於察汗陀
羅海(蒙古語察汗謂白陀羅海謂首盖以山阜得名)其地距熱河二百里而贏
流經固都爾呼達巴漢麓(蒙古語固都爾呼者伏行達巴漢者嶺也)遂名固
都爾呼河西南至於中關東茅溝河水自玳瑁溝出西
南流注之又合而南流賽音郭勒河水(蒙古謂好為賽音河為郭勒)
自霍爾霍克(蒙古語謂熟食)達巴漢之三道溝出南流折而西
南與湯泉(泉出山莊東北湯山)合又西注之三源既滙又西南流
沿山莊東北歴錘峰下山莊行宫内亦有温泉流出滙
之於是始有熱河之名南流折而東復折而南入于灤
是則熱河乃會濡水而非濡源審矣酈道元水經注云
濡水又東南流武列水入焉其水三川泒合西源曰西
蔵水西南流東蔵水注之東蔵水出東谿西南流與中
蔵水合又南右入西蔵水故目其川曰三蔵川又東南
流逕列谿謂之武列水東南歴石梃下層巒之上孤石
雲舉高可百餘仞其水合流入濡按道元所言石梃即
今錘峯其曰三蔵水即今固都爾呼茅溝賽音郭勒三
源則熱河之為武列水無疑苐古今異稱今人但知熱
河而不知武列耳然所云三川合流之序則不足据今
考固都爾呼為西源茅溝為中源賽音郭勒為東源西
源自北而來先合中源又南始與東源合道元所謂西
蔵水又豈能越中蔵而先與東合哉此其叙述錯綜已
足滋惑而以中蔵為先合東蔵則又其顯然大謬者也
又如以濡水為經白檀北夫白檀乃今密雲實非濡水
所經則誤以漢書地理志之洫水(亦名鮑邱水即今潮河)為濡又
從而傅會之矣盖徒尚耳食而未親履其地晰其支泒
脉絡分合之由毋怪乎其舛也或以為熱河既會濡而
東入于海則謂之濡源亦無不可何須置辨是大不然
夫江淮河濟何一不入於海而皆謂之海可乎昔禹貢
載導河自積石或以為亦若江之岷山淮之桐柏矣及
今平定回部乃知河源自葱嶺以東之和闐葉爾羌諸
水瀦為蒲昌海(即塩澤蒙古語謂之羅布諾爾)伏流地中復出為星宿
海(蒙古語謂之鄂敦諾爾即元史誤譯為火敦腦兒者其水在枯尔坤之東昔皇祖遣使窮河源得之)
(扵此入版御製文以記其時回部未圖故止及星宿海也)至積石始名黃河則大
禹所記亦苐就目所經見者而言道元又安能以所未
經見者而一一詳訂其曲折也耶苟非命使親履其地
烏知此之為是而彼之為非乎近勅儒臣輯熱河志故
考其源俾知所從事若夫濡水之源則更俟他日詳考
之
右熱河考乃乾隆戊子秋駐山莊時所作内云黃河
之源自星宿海盖據康熙年間侍衛拉錫等所窮但
至星宿海而止即指為河源是以
皇祖御製幾暇格物編亦以鄂敦(漢文星宿)他臘(漢云岡海)為河
源也迨壬寅歲命侍衛阿必達往窮河源親履目覩
復命詳奏予始知星宿海尚非真源其西南上游一
河蒙古語名阿勒坦(漢云金)郭勒(漢云河)其水黃色迴旋
三百餘里入星宿海合流而下至貴德堡水色全黃
始名黃河又阿勒坦郭勒之西有巨石高數丈蒙古
語名噶達素(漢云北極)齊老(漢云石)其崖壁黃赤色上為天
池釃流百道作金色入阿勒坦郭勒則真黃河之上
源也扵是考詢始明確因著河源詩文並命館臣詳
訂前史載記之訛輯為河源紀略一書刊行頒布以
決疑而傳信然兹事體大理博彼桑欽酈道元輩拘
墟耳食無足論已即元史有星宿海為河源之文亦
失之疎而誤譯鄂敦為火敦則漢人不通蒙古語之
故耳使非若今日之版圖式廓子之精通蒙古語及
漢文更詢之親履目覩之人率欲正千古之訛傳得
其確實不亦難哉因閱舊考河源未臻更誌續得真
源梗概如右乾隆甲寅孟秋御識
濟源盤谷考證
讀書所以眀理修身制事也陶淵眀好讀書而不求甚
解余以為在淵眀則可在他人則不可彼其高尚避
世理有所不必眀身有所不屑修事有所不足制故可
耳若予之讀書凡涉疑必求解其疑而後已此或有合
於韓昌黎解惑之說乎昌黎之送李愿歸盤谷也其事
本在濟源祇以盤山亦有盤谷而太行山實為天下之
脊西南發崑崙東北走遼海盤山亦在太行之陽也故
予向居田盤每假借用之而昌黎詩中所云燕川方口
又雅合田盤之境然無以證其實終属疑似且不知濟
源之果有盤谷否也因命豫撫阿思喀親至其地訪焉
至則若谷若寺若李愿之居若韓愈之文之刻於石者
一一詳繪以進於是憬然悟曰盤谷實在濟源而不在
田盤予向之假借用之者誤也豈惟予誤蒋溥等之輯
盤山志二三其說而未歸一是者非不眀扵學則有所
面從亦誤也夫古人事蹟亦何繋於今時而有如適所
云者則予不惟憬然悟而且惕然懼矣予故曰陶淵眀
之不求甚解在彼則可在他人則不可而在為人君者
益不可因書其事命扵濟源田盤磨崖兩泐之
