(臣)等竊惟文以載道而道出於學道之顯者謂
之文而大學之道其極致在乎治國平天下蓋
功用不足以立治平之極不可以言學其言之
不足以裕治平之理其見諸事不足以措治平
之業不可以言文我
皇上握治要筦道樞以發之為文自
御製文初集告成以来敷天之下是
訓是行靡不仰
暉日月被
潤江河凡識字觧文義者共知
聖學之崇深
聖心之宥密
聖人立言之法所為理明識卓氣盛詞達者相與口
沫手胝二十餘年於兹矣即(臣)等獲直
西清皆在
初集成編數年或十數年之後服膺之日亦已久矣
及幸遊門觀海争先快覩每
一篇甫成傳宣下逮欲窺
文中之義理則求古人之說而未之前聞拓下學之
胸而何嘗夢見或偶
徵引典實採拾原委(臣)等披尋累日而始得厓略并
有窮於蒐稽而猶煩
指誨者更何能仰贊一詞以冀有當萬一顧就籓籬
之見求迹象之麤竊欲抒愚臆以申贊頌者盖
御製文二集與辟雍同年而觀成也尚書載自堯以
来虞夏商皆史臣所紀而非帝王自作舜有歌
而無文帝王之文始於文王之彖辭自有虞氏
米廩以下二代皆有學至兼四學以為辟雍亦
始於文王故文之極盛而學以成
皇上復古制建辟雍
親臨講學二論具載
集中仁敬孝慈信平天下之道也行健不息平天下
之本也凡
二集四百一十一首之文按籍鑽仰句窺字測無一
不關於
治法無一不關於
心法皆
聖人所以平天下也故辟雍成而一四學
二集成而六五經也詩之詠辟雍曰自西自東自南
自北無思不服說經者以為東西南北四學言
化之自近也注孟子所引為天下之東西南北
言化之被遠也其說雖殊其理則一今讀
睿文而無思不服者(臣)等與圜橋人士横經鼓篋忭
舞講習於
教思無窮中而天下之心悦誠服極大章豎亥之所
步咸仰流景騖於
觀文成化之盛更曷有涯涘也夫(臣)梁國治(臣)劉墉
(臣)曹文埴(臣)彭元瑞(臣)王杰(臣)董誥(臣)金士松
(臣)沈初拜手稽首恭䟦
