御製文初集卷三
論
黃鍾為萬事根本論
史記律書曰王者制事立法物度軌則一稟於六律六
律為萬事根本焉蔡沈書傳又曰黃鍾為萬事根本夫
順天地通神明類萬物之情莫善於律然雄鳴有六雌
鳴有六三分損益而次第相生者其數並起於黃鍾黃
鍾正則十二律正而天下之聲無不正漢志所以有律
本之說也昔者黃帝使伶倫取嶰谷之竹生而空竅厚
薄均者斷兩節間而吹之以為黃鍾之宫班固曰黃中
色也色尚黃五色莫盛焉鍾者種也陽氣施種於黃泉
孳萌萬物為六氣元也其長得九寸其圍得九分其積
數得八百一十分在氣為中氣在聲為中聲豈非太極
元氣函三統為一而立天施地化人事之紀者哉且夫
萬事之大端有五一曰備數二曰和聲三曰審度四曰
嘉量五曰權衡而要莫不本於黃鍾黃鍾之數始於一
而三之三三積之歴十二辰之數而五數備矣黃鍾之
律九寸為宫緣此以定商角徵羽起十二律之周徑而
五聲和矣黃鍾之長以一黍之廣為一分十分為寸積
而為尺為丈為引而五度審矣黃鍾之龠容秬黍千有
二百十龠為合積而為升為斗為斛而五量嘉矣黃鍾
之龠重十二銖兩之為兩積而為斤為鈞為石而五權
謹矣虞書所謂協時月正日同律度量衡其以此也夫
蓋天下數必從其朔理必原其始乾之初九一陽始生
天地之心而理數之權輿也黃鍾者於時為子其卦為
復在人為喜怒哀樂未發之中是則造化之樞紐品彙
之根柢得乎此以盡錯綜之數定變化之宗直一以貫
之耳宜其為純粹中之純粹所由與天地同和者歟若
夫定黃鍾之管者京房以準荀勗以笛蔡邕則以銅籥
和峴則以景表以至或求之於度或求之於尺或求之
於黍與鐸甚至執指節以尋黃鍾紛紜龐雜究莫得其
指歸惟蔡季通所云多截管而吹之以候律元者其庶
幾乎夫憑器考聲者形迹之論也審聲知音者神聖之
藴也善乎馬氏之言曰心之精微口不能授性所解悟
筆不能書惟人心自得其中和聲為律身為度然後究
極理數博考典章以合天地之元聲此則宰萬事於一
心而探本窮原有存於律象之先者矣
漢光武論
世之論光武者率無間言而多不足其尚圖䜟一事者
此亦責賢惟備之意乎然猶有未盡之旨焉余故叙而
論之
蓋世治聽於人世亂聽於神惡治而喜亂豈人之情也
哉苟繫桑之不謹將復隍之可虞起伏循環一消一息
至於人厭流離天思反德必挺生睿哲為人神主然而
飈廻霧塞之秋草創蓼擾之際一辰未居衆志不齊非
有神道設教其何以服天下哉且光武之興也宛人倡
復起之謠西門有當為之䜟既因集事難廢半塗是以
身歴艱險手定太平大業爰濟明慎綜攬三大政之措
施雖高祖亦將遜其精到焉而顧以信䜟一節吹求慊
德不亦失善善之意耶夫盤庚成王殷周之令主也其
遷殷而誥衆則曰卜稽東征而誓師則曰龜命龜卜雖
較圖䜟為正矣然使衆志一而奉命謹則亦曷藉之哉
是則光武之為其亦如斯而已矣若夫稱聖經而罪桓
譚則又不無過甚云爾
開惑論
夫人情有所弗槩於懷者則不能無惑況西師之役決機
於午夜之密勿馳檄於絶域之阻閡語言泮不相同風俗
夐然各别是安能人人而告之以祛其疑故事以問明理
以答晰因倣四子講德之遺意作開惑論其辭曰有春秋
碩儒者是古卑今循規蹈矩喜寬衣博帶如魯諸生厭突
梯脂韋若楚公子聞信
天主人欲有所締搆撻伐雖不敢面折其非而每退有
後語也既而定伊犁俘名王成
舊志闢新疆兵不血刃而歸馬於華山之陽(西陲一役自乙亥春)
(兩路大兵進發所過迎降恐後遂擒達瓦齊定伊犁隸屬諸部及秋已告成事無頓弦遺鏃之費)乃造
於臻成大夫之席曰唉有是哉有是哉走懷杞人之憂
有日矣夫守在四夷其德莫恢佳兵不祥其理莫賅今
所見者迴異乎所聞則是秦皇不必築長城而漢武不
必悔輪臺也曷以啟予蒙乎大夫曰子不聞長卿之言
乎非常者固常人之所疑也無何阿逆叛羣兇應如蜩
如螗曰梟曰獍斷驛擄牧奮臂以逞一二隻行野宿者
或致戕其身命(阿睦爾撒納潛蓄異志乘我師既平準夷覬為四部大台吉未遂中途叛逃而)
(一時逆黨如伊犁之巴磉克什木西路之阿巴噶斯哈丹北路之包沁等先後煽附斷臺肆掠道路為梗)於
是碩儒復過大夫之閭曰如何如何果不出吾所訝宜
亟罷是役禍庶少輯大夫曰子姑俟之於時師重進渠
遠跳順者撫逆者𠞰(丙子春我師整旅討逆阿睦爾撒納竄去其黨並就𠞰撫伊犁復定)
先是喀爾喀有青滚襍卜者&KR1536;狡僉回之駻獟也以收
都爾伯特四部時曾賈其牛羊用賜新撫乃藉以煽惑
衆喀爾喀且欲私通阿逆之醜虜(青滚襍卜本喀爾喀台吉恩封郡王從征)
(密旨令將軍等計擒阿逆時青滚襍卜實漏其信復自軍營逃回遊牧蠱衆撤卡甘心從賦為我參贊大臣納)
(木扎爾執送京師得正顯戮)阿逆既竄罪人斯得喀爾喀衆以休以
息然彼時將帥之臣追阿逆於哈薩克為其所賣同時
準噶爾宰桑之在役者皆習為盜而慣軍詐者也見而
輕之(時阿逆竄跡哈薩克方以譎計緩師而將軍達爾黨阿不審先機竞爾按兵待獻坐失事會)既
罷役則相率為亂欲復其舊制而恥為我臣是和起被
欺於闢展兆惠戰出於濟爾哈朗之所因也(厄魯特宰桑等從征)
(哈薩克者既心輕將帥所為思逞亂階將軍和起方往追巴雅爾至闢展為逆&KR0624;莽噶里克厄魯特呢嗎等設)
(計遣散駝馬倉卒被害而將軍兆惠自濟爾哈朗力戰得出賊勢復戢)碩儒曰吁是蓋禍
結兵連吾不知何日之息肩矣爾其重整四甄夾攻兩
路阿逆復自哈薩克竄歸適遇我師又倉黃而遁去蓋
自是哈薩克亦面内歸化欲助我以擒阿逆而阿逆乃
隻身入俄羅斯境窮極伏冥誅之故也(哈薩克以素稔阿逆反覆且畏)
(懷中朝威德奉表來歸請以擒賊自效逆勢益蹙僅以殘喙投俄羅斯斃焉遣侍郎三泰騐實以聞)豺狼
不可以犬豕畜鴟鴞不可以雞鴨育是反覆喜亂之徒
再存之再不知感且殘賦為奸焉是惟翦刈灰滅之而
已更不可以仁義化遷乃欲姑息了事者又以為不殺
降人夫不殺降人可留降人之馬而與之足力以受其
愚則大不可滿福之遇難以及助二&KR0624;酋與我抗衡皆
此沙拉斯嗎唬斯二鄂拓之所搆禍也(丁丑春復命將軍成衮扎卜參)
(贊舒赫德等由朱爾都斯路進伊犁將軍兆惠參贊富德等由額林哈必爾罕路進塔本集賽而成衮扎卜等)
(遇克勒特烏魯特沙拉斯嗎唬斯等鄂拓克皆撫降其衆不取其馬駝大軍過而賊皆反去乃遣都統滿福領)
(偏師追勦沙拉斯嗎唬斯二鄂拓賊人詭持軍門劄自稱已就降撫並云前驅除道以待滿福行次哈拉和落)
(竟以堕計捐軀)至庫車之稽勣實僨轅於逍遥更將申律旗鼓
一新遂長驅直入而功垂成於崇朝(先是大和卓木既還故部乃阿逆之)
(叛小和卓木孤恩助惡及興師問罪圍庫車城而小和卓木來援身竄入城自投羅網雅爾哈善縱賊失機遂)
(致飬癰貽患)黑水之守主客衆寡之勢雖愚者亦知其漂搖
以三千餘人敵數萬衆而搜穴得米掘井得泉賊銃著
木取鉛丸數無萬反以擊賊無不中賊之酋豪於是兩
軍相合賊乃遁逃及窮追異域駐旅馳檄獻馘稱臣遂
成耆定之功高(戊寅冬將軍兆惠直薄葉爾竒木道遠馬疲被遮固守時經三月深溝高壘賊)
(不敢侵且屢獲神應而夏前調兵在道副將軍富德得以檄促赴援又參贊大臣阿里衮解馬適至内外夾擊)
(軍威大振至己卯夏酋懼六師繼進棄城遠遁入拔達山界尋以追兵壓境其汗素爾坦沙聞風歸化殺賊函)
(首以獻回部悉平西陲永定)臻成大夫乃進春秋碩儒而詔之曰兩
大部落不為不強周二萬餘里不為不廣五年成功不
為不速前歌後舞不為不祥子徒見始事之秋選愞畏
葸者之騰口是所謂人然亦然人否亦否者也且師旅
征伐之於國猶雷霆霜雪之於
天非霜雪則萬彙煩囂之氣不盪滌非雷霆則四時湮
鬱之氣不鬯宣非師旅征伐則梗我王化者無以讋伏
懲創不敢抗干是以詰戎揚烈益當厪於重熙累洽之
年也子獨不見達瓦齊之懵懵乎(達瓦齊獻俘後赦不誅且優賜王爵以善)
(終)設云事慎首禍禮不納叛是儼然以外夷弑君者為
敵國豈不甹我君哉碩儒曰豈謂是哉陽舒隂慘生民
大情離憂合懽品物同性絶者不可復屬死者不可復
生損兵折將無補功成大夫曰吁子所謂執迷而不悟
者矣成大事者不顧小謀圖大全者寧辭小害示應於
近者遠有可察託騐於顯者微或可槩且子亦知損兵
折將之由乎彼或内怯於心外受人詒決機不審遲疑
擿埴而自貽伊悔豈主人之辠哉若夫虎臣羆士折衝
宣力馬超囊足姚期攝幘渴賞捐軀實不乏人而一聞
如是者午夜為之酸心舉案為之忘食雖刻木結蒲無
以加兹而且賞延後昆太常紀績如子所云則漢祖唐
宗撥亂草創之初寧無一人結纓死綏者哉禮記聽磬
聲則思又何以云乎故非沉幾不足以圖功非果斷不
足以定業彼其狼狽相顧潛包禍謀者以螳蜋之斧禦
隆車之轍不自笇量何異葦苕之鸋鴂是以王師屢入
霆奮席捲如舉炎火而焫飛蓬覆湯泉而沃白雪子何
不度以全局待以歲月而為是無稽之說哉碩儒曰若
僕者乃隙中觀鬥井裏窺天以今日應機底績論之何
妨再遲數年愧矣服矣豁然悚然大夫曰未也子姑聽
之夫食椹懷音非納叛臣奬䠞優遇欲集其勲(阿逆初降時備)
(陳賊中情形請兵甚力即推誠奬任令副北路將軍以行時或有以厚遇新附竊議者)密勅周防
先示戚親(時命固倫額駙色布騰巴爾珠爾與阿睦爾撒納偕行密諭察其動定雖非豫存逆億而)
(逆賊狡獪故智未嘗不在意計中也)操刀必割所戒逡廵(阿逆既以未饜所望在伊犁時)
(居常不衣賜服及用私印行軍檄蹤跡頗露不逞屢勅將軍班第參贊鄂容安相機擒勦而因循寡斷阿逆得)
(以入覲為詞乘隙生變)子云應機亦非至論三隙可乘未興大軍
(或又以為乘人之釁不知策妄多爾濟那木扎爾年幼昏暴此一隙也喇嘛達爾扎簒奪又一隙也達瓦齊復)
(簒奪之又一隙也彼時皆未興兵詳見西師詩)加征增筭何曾於民凡有水旱
無不恤賑運輸給價防其蝕侵甘肅歲賦豫免庚辰兩
部永靖並及其鄰哈薩布露梟瞷文身無不内屬慕義
歸仁鴻庸爰建千古未聞若子者所謂菽麥未辨安足
以知我信
天主人哉信
天主人乃召大夫碩儒而告之曰若二子者所謂楚既
失之齊亦未為得也夫順
天者昌逆
天者亡故粤宛猶不逆時氣而奉若者豈可恃力而誇
張且屢危而屢夷愈變而愈康鉦鼓一動遂定二方鑿
空二萬餘里蕆事五載已央使畏難而中輟未必不致
禍而受殃浮議者方且謂老成之言臧也在易師之上
六曰大君有命復之上六曰迷復有𤯝今得以利用禦
寇由頥有慶是不亦大幸乎夫獲此幸者宜思何以獲
此幸於
昊蒼方將矜矜惴惴凛凛皇皇隕越是懼奚暇計之二
子之短長也哉
說
創業守成難易說
唐太宗與廷臣較創業守成孰難時房喬魏徵各以所
見對太宗皆見其難獨岑文本則曰創撥亂之業其功
既難守已成之基其道不易踵其論者率無軒輊於其
間蓋以難即不易不易即難也而余則以為不然夫難
與不易豈可同日而語哉今有二人焉甲則飢乙則不
飽不飽者縱不果腹堪遲待焉而飢者一再不食將餒
而僵矣以是喻難與不易其輕重不可立見耶或曰難
亦不易也不易亦難也今必強為低昂是視死與不生
為二也其可乎余曰是正所以為二也蓋不生者雖不
得生而其實尚未至死其死者又安可復生乎以是喻
難與不易其輕重不又可立見耶難與不易之說明則
岑文本所云撥亂難守成不易之說余又以為不然蓋
創業固難矣然以守成較之但可謂之不易而守成則
實難耳何則創業之主救焚拯溺危然後安其難可謂
至矣然於制度紀綱時有未暇留俟後人未為不可守
成者遺大投艱單心繼序苟無以光前烈啟後圖斯懔
然有不終畝之憂是創業者未竟之難亦守成者分内
之難也所繫不愈重乎哉世之治産者或致億或致萬
或致千百無不可也子若孫持其業者增之可耳少有
所損於其間人將訾之然則嗣先王之基者不待失道
失衆始為慙負前人但使式廓之版圖或有侵削垂裕
之成憲或有廢弛是即無以覲耿光而揚大烈昔舜之
稱禹曰克勤於邦克儉於家不自滿假君天下者勤儉
尚已顧創業者櫛風沐雨不期勤而自無不勤篳路藍
縷不期儉而自無不儉至於守成之主席豐履厚易至
於驕驕則怠生焉故陳宵旰於太平之時言茅茨於玉
陛之世輒厭而不納是非安不忘危存不忘亡鮮有不
盛滿中之者以此思難則所以持難者可知矣况乎守
成之責固開國之主與繼體之君所同一仔肩者也夏
之王也以禹為創業以啟為守成殷之王也以湯為創
業以太甲三宗為守成周之王也以文武為創業以成
康為守成然禹湯文武未聞不自守其所創者以貽後
昆也我不可不監于有夏我不可不監于有商我不可
不監于有周嚮使為子孫者咸知守成之難雖三代至
今存可也惟世少守成之主而後有創業之君出焉故
予之獨以難責夫守成者非敢忘創業者之難正以慰
創業者之初心耳尚書五十八篇其涉創業者惟湯誓
湯誥泰誓武成諸篇其自二典三謨以至太甲說命立
政周官罔不於制治保邦為兢兢無逸一篇蔡傳謂周
公所舉三宗皆繼世之君一篇中凡七更端深嗟永歎
其意深遠周禮為致太平之書所言體國經野皆守成
之事古人惟深見其難故言之不厭其詳也如文本之
說將以繼世而有天下者坐享成功視開創為有間則
古來守文令辟與蒙業而安者幾可等量而齊觀且使
中才之主得所藉口謂昔之人既為其難我僅居其不
易稍自暇逸亦無不可何用是汲汲為甚者溺於宴安
弗克負荷棄厥基焉夫孰階之厲也故闡明其說如此
既申儆於後且藉以自勖焉
古長城說
木蘭自東至西延袤數百里中横亘若城壍之狀依山
連谷每四五十里輒有斥堠屯戍舊跡問之蒙古及索
倫皆云此古長城也東始黑龍江西至於流沙類然夫
蒙恬起臨洮而屬之遼東者今其城猶存乃去此數百
里而南且東西又不若是其遼也則古長城者豈循蜚
疏仡時所為者耶山海括地所未載於無意中得之荒
略口傳而借余以垂其名豈非造物者之靈蹟久晦而
必彰耶嘗苦載籍傳記浮夸多偽固不若芚蒙無文者
世代相沿指實以道之無褒貶予奪於其間也則秦之
所築為擴邊乎為讓地乎於古無聞而今傳焉吾安知
天下之似此未傳者當復幾何乎又安知今經予傳而
必保其後此之不又失傳乎或曰此非城也蓋天地自
然生此所以限南北也夫天地既生此以限南北則秦
之為長城益可笑矣
(臣)汪由敦伏讀
御製古長城說以化工之筆行自然之文深入顯出
宇宙在手尋繹再四心目曠然在昔山經地志
類出文人承傳沿襲掇拾諏採輒矜為創獲其
經目覩記可覆按者百不一二數也况絶塞僻
遠游躅所不至之地哉兹以
六御所經名王部長旃裘之衆親履而指數之其核
實為何如者且謂天地自然所生以限南北尤
不易之論蓋嘗觀之百家之聚千室之邑率有
岡巒川阜縈廻環抱之勢至通都郡國則其阨
塞阻要顯然為之疆域屏翰皆非人力所能為
聖人者為之相其隂陽建城郭宫室規重門禦
暴之制無非因其自然易曰地險山川邱陵也
王公設險以守其國此物此志也蒙恬之為長
城後人專罪其長惡𠞰民其垂死所嘆為絶地
脈者一若設詞以自文而不知其拂天地之經
而不因其自然彼固未嘗不自知之而深悔之
也然非親歴而得其實其孰從而證之或疑塞
外蕃部聯屬雖逐水草亦各有分地且此故元
上都興州近境安知非昔之居是者殘壁故壘
荒略失傳者耶是亦未可知然西北之瀚海流
沙東北之窩集是非天地所限耶不寧惟是凡
大川之達江海其入處必有砂横亘若戶閾然
濬輒復淤是乃在水中又豈昔人所為耶觀此
則天地所生自然者益信
穿楊說
國策稱楚養由基善射去楊葉百步而射之百發百中
夫由基固善射者也觀其飲羽貫札實有出衆之能然
稱人者當於事物情理之内苟其軼類絶倫而不至詭
竒衒異令人可信斯足矣若穿楊云者第以文晦遂致
義乖徒令後世疑由基未始有此匪曰褒之乃以貶之
矣且楊葉寬以分計長以寸計於衆葉中指其一必將
朱墨誌之然後可夫此衆葉中之一葉立於二十步之
外雖離婁之明不能辨也由基無離婁之明令其立於
百步之外尚不能辨其誰何安能百發百中哉然則穿
楊之說為偽乎曰何必偽嘗集善射之人而較之三十
步命中者不能五十步五十步命中者不能百步百步
命中者不能百五十步蓋物愈遠則視之愈小百步外
之楊雖輪囷方丈視如三十步之樹侯耳况弓之彀也
地遠則力微至指(謂所指之處)以為難何况中乎是則穿楊
云者剸言一樹之葉而非一葉明矣我國家以弓矢雄
中外支左屈右之技人盡能之然令立百步之外而穿
楊百人中不能得一必其技果超羣者始能之而亦難
保其百發百中也由基以荆楚三戶之流能百步以穿
楊斯已竒矣若必過為怪竒謬悠之談詫以貫其一葉
則是世間情理必無之事愚者或驚為希有智者將信
其必無夫表德紀實將以俟天下後世之智者乎抑其
愚者乎或曰策士縱横之論多屬子虚蘇厲之告白起
亦取以相譬耳厲之言其誠其偽吾不知吾惟度之以
理而并以已所能目所見者證之
祝文
告風神文
維
神大元中精輔翊生成以吹以嘘百昌勾萌昔我
皇考作是靈宇在紫禁巽方維歴有年所側聞曩時旱
魃為灾彭怒漲天繼日以霾我
考竭誠爰命宗枝曰帛曰牲祝史致詞遂蒙
神庥駭飇為收禾黍沐澤乃亦有秋兹者雪旱於冬雨
旱於春自春徂夏震雷無聞山川出雲慶散於風不惟
其景乃惟其終曰予不德小民何辜無麥無禾渺渺愁
予曰惟百神各有攸職功在蒼生乃廟而食用是陳詞
祈
神之佑致是咎徵皆予之咎願勅飛廉速收其暴油雲
以作雨師前導曰予不誠
明神之欺降罪於予予其敢辭屏息以待惟
神之思
社稷壇禱雨祝文
(臣)聞人事失於下
天變應於上兹亢暘之示警洵贊化之無能言念昨年
秋霖缺而冬雪乏逮至今歲春望霈而夏未霑歴四時
之久矣嗟三農其如何
常雩步禱弗蒙矜不敢再三之瀆羣祀親藩徒致籲益
增宵旰之憂敬念
右壇為祈報之所載稽
祭義司土榖之精蠲吉虔齋攄忱躬懇為民請命願代
萬姓之灾責已惟誠奚啻六事之舛重舉答隂之典冀
施甘雨之滂雲作雷隨毋俾箕伯侵軼犧成粢潔尚敷
帝里休和殷佇
神歆立沛祥&KR0584;
大雩祝文
(臣)承
命嗣服今廿四年無歲不憂旱今歲甚焉曩雖失麥可
望大田兹尚未種赤地里千嗚呼其惠雨乎
常雩步禱未蒙
靈佑
方社
方澤均漠弗佑為期益廹嗟萬民誰救敢辭再瀆之罪
用舉
大雩以申前奏嗚呼其惠雨乎
上天仁愛生物為心下民有罪定宥林林百辟卿士供
職惟欽此罪不在官不在民實(臣)罪日深然
上天豈以(臣)一身之故而令萬民受灾害之侵嗚呼其
惠雨乎謹以(臣)躬代民請
命昭昭在上言敢虚佞計窮力竭詞戅誠罄油雲沛雨
居歆賜應嗚呼其惠雨乎
御製文初集卷三
