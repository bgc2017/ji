御製文三集卷五
諭
命諸皇子及樂部大臣定詩經全部樂譜諭
朕向披閱明朱載堉樂律全書所載樂譜内填注五六
工尺上等字並未兼注宫商角徵羽而扵雅頌烝民思
文諸詩以時俗豆葉黃等牌名小令分譜未免援古而
入扵俗又所著琴譜一絃之内用正應和同四聲長至
十六彈不勝其冗而一音之中已有抑揚高下是徒滋
繁縟而近扵靡曼有類時曲曾經降旨交樂部皇六子
永瑢及德保鄒弈孝等將朱載堉樂律全書内疎漏歧
誤之處詳晰訂正分列各條載扵本書提要之後以垂
永久而昭雅正因思詩三百篇皆可歌詠者也魏晉時
尚有文王鹿鳴等四章但未著宫調學者茫然不知耳
而朱載堉詩譜又固執周詩不用商聲之說以角調譜
國風徵調譜小雅宫調譜大雅羽調譜周頌而專以商
調譜商頌夫商調乃宫商之商非夏商之商也此其穿
鑿拘墟不待辨而自明豈足與言五音述三百哉且古
樂皆主一字一音虞書依永和聲雖有清濁長短之節
合之五聲六律祗扵一句之數字内分抑揚高下不得
扵一字一音之内參以曼聲後世古法漸湮取悅聽者
之耳多有一字而曼引至數聲此乃時俗伶優所為正
古人所譏煩手之音未足與言樂也從前朕親定中和
韶樂細繹
皇祖欽定律吕正義考訂精審皆主一字一音實為古
樂正聲永當遵守現在朝會大典鐘虡鏗鍧備極莊雅
朕前扵經筵之典令歌抑戒之詩扵瓊林鷹揚兩宴令
歌棫樸干城之詩皆親為指定而三百篇全詩三代而
後未有全行譜定者朱載堉所譜又復襍以俗調或自
行杜撰不可為訓所當詳加訂正叶之宫商俾操縵安絃
之士皆得矢詩遂歌更足以昭復古著派皇子等會同
樂部大臣悉心精核其詩篇内應用某宫某調者俱著
詳審文義定為某宫調仍扵各譜駢注七音字樣彙成
一書俾四始六義之文皆可歌詠分刌節度悉符正始
元音庶幾考古而益進扵古以副朕條理集成引俗入
古至意將来書成時即名之曰詩經樂譜全書並將此
旨弁扵簡端亦不必重為之序矣特諭
乾隆五十五年八十夀辰普免天下錢糧諭
朕賴
昊蒼眷佑既逾古稀欣開八袠幸得小康時懷大惕自
乾隆十年以迄四十二年特布恩綸普免天下錢糧業
經三次矣今歲屆朕八旬夀辰仰荷
天
祖貽庥率土稱慶以至梯航重譯祝嘏来庭從古史牒
實所罕覩是宜廣宣湛闓敷錫兆民用叶崇禧答
嘉貺著將乾隆五十五年各直省應徵錢糧通行蠲免
其如何按年輪蠲之處著大學士會同戶部即速核奏
遵行
通飭各省督撫學政嚴禁坊刻經書刪本諭
山東學政翁方綱奏其科試情形稱考試士子經解默
經時却扵坊間所刪經題内出題其有未讀全經者概
不錄取等語閱之不解何謂夫孔子刪詩書之後更有
誰敢刪者問之習場屋者乃知近有刪其不祥諱用之
語以為入場考題之捷徑怪哉士習之日下一至此乎
夫不祥諱用語句不便出題迺後世過扵迴避之陋習
朕所不取兹公然竟有刪去者豈不可鄙是亦學術式
微之一證也為學政者應令承學之士全讀經義身體
而力行之兹翁方綱明知坊間刪經之不可而不能去
不過調停其間且相沿陋習形之奏章將定為例乎則
朕為不讀書之人矣著傳旨申飭山東一省如此各省
當亦所不免而各省督撫學臣知而不言則更方綱之
不如矣朕甚愧之著通諭各省督撫學政務須實心查
察嚴禁坊間刪本以正士習俾各通經以振文風毋負
訓迪之意特諭
命普免六十年各省應徵漕糧諭
粤予御天下五十有九年仰蒙
昊蒼眷佑
列聖貽庥薄海昇平梯航向化重熙累洽惟日孜孜無
時不以敬
天勤民為念行慶施惠錫祜延禧普免漕糧者二地丁
錢糧者四偶遇水旱偏祲隨時蠲租賜復賑貸兼施不
下帑金數千萬所以涵養生息子愛黎元亹亹扵兹明
歲正屆六十年稽諸史冊前代帝王享國長久者未可
多得即有一二或係沖齡踐阼用能多歴年所其春秋
二十有五始踐位逮今八旬開四康強逢吉五代同堂
似予者盖少是皆上蒙
昊貺駢蕃克膺備福感荷之餘彌深兢業早經欽天監
推算六十年元旦日食上元月食古来史傳所載有日
食修德月食修刑之說固因
上天垂象理宜修省其實君人之道扵德刑二事平日
本宜刻深兢勵亦何待日月薄蝕始懷寅戒之心應天
以實不以文與其託諸空言寧若見諸行事之實修德
莫大扵愛民若覃敷恩澤加惠閭閻俾海㝢子民共臻
樂利則所為修德孰大扵是所有六十年各省應徵漕
糧著再加恩普免一次其應如何分年輪免之處仍著
該部核議具奏至以修刑而論則停免勾到即所以恤
刑但赦非善政利扵宵小而不利扵善良昔人即有此
論明年係六十年國慶後歲丙辰為嗣皇帝即位元年
俱應錫慶施仁矜恤刑獄若今年停勾則三年連緩莠
民恃有寬政作奸犯科者無所儆畏轉非辟以止辟之
意是以本年仍照舊勾到明年元旦著照五十一年之
例不御殿不受朝賀是日午後向有諸王暨皇子皇孫
内庭家讌之例五十一年元旦日食復圓後曾經舉行
明歲雖係六十年周甲年分所有内庭家讌亦著一併
停止朕扵是日亦不御禮服照每年例恭詣
奉先殿
堂子及
先師各等處依舊行禮過日食時換常服以示寅恭而
寓修省日月薄蝕躔度本屬有定數千百年後皆可推
算而得所謂千歲之日至可坐而致但元旦上元適值
日月虧蝕究為
昊穹示儆之象幸
天恩垂佑適在明歲為朕即位周甲告成之年自應祇
承無斁設在丙辰正月為嗣皇帝即位之元年扵吉祥
盛事轉為未慊是即日月薄蝕一事而
上天之篤祜藐躬以貽我子孫萬年無疆之庥者至優
至厚朕惟有益感
天恩倍深乾惕又明年乙夘為朕臨御六十年本欲扵
萬夀節前由熱河回京受賀今春因中外臣工懇請舉
行慶典適以上冬雪澤未獲優霑春間又復缺雨業經
降旨宣諭令將明年慶典停止舉行若仍照庚戌年八
旬之例扵萬夀前回京則王公外藩以及大小臣工等
必又再四懇請舉行慶典則似今春所降諭旨轉為不
誠是以明年仍定扵熱河駐蹕過萬夀後再行回鑾俟
至丙辰正月歸政嗣皇帝以符正月上日受終文祖之
義彼時備儀授受盛典光昭嗣皇帝率領臣民以天下
養介禧祝嘏慶洽敷天尤為千古罕覯盛事實我大清
億萬載無疆之福也
上丁親詣
文廟釋奠諭
朕自臨御以来恭遇
郊
廟大祀無弗祇肅躬親即
中祀之禮亦多親詣舉行嗣因年屆八旬曾經降旨所
有
中祀典禮如
先農朝日夕月等壇俱扵八旬前兩年内以次親祭一
周原因年夀日高恐筋力或有不逮是以
中祀之禮扵五十五年以後不復親行今思
先師孔子道集大成師表萬世朕自沖齡服膺
聖教久而無倦凡行政典學悉皆得自心傳況丙辰年
即係歸政之期本年為朕御極六十年二月上丁允宜
展禮
宫牆用申企慕此次
文廟釋奠朕親詣行禮以昭崇儒重道之誠其應行典
禮著該衙門照例預備
釋奠禮成廣各直省入學額諭
朕臨御今六十年扵二月上丁親詣
文廟釋奠禮成並閱視辟雍新刊石經瞻仰
宫牆彌深景慕自惟沖齡肄學服膺
聖教迄今八袠開五猶日孜孜誨學無倦舉凡行政念
典悉皆虔奉心傳今晨辟雍展敬祇肅躬親風日暄和
典禮咸備景仰之誠
先師靈爽式憑自必默垂鑒佑當兹郅運增隆慶臻耆
夀莫非仰邀
錫貺允宜施恩黌序嘉惠士林以光盛典所有各直省
歲試入學名數著交該部查照向例分别廣額其太學
肄業諸生並加恩免其坐監一月用示重道崇儒夀世
作人至意
普免嘉慶元年各直省地丁錢糧諭
朕自臨御以来勤求民隠日有孜孜惟期蔵富扵民家
給人足仰荷
昊蒼眷佑
列聖貽庥寰㝢昇平重熙累洽行慶施惠闓澤頻加節
經普免天下漕糧三次地丁錢糧四次其餘遇有偏災
隨時蠲賑不下千億萬兩近將各省積欠錢糧概行蠲
免又復數千餘萬兩所以子惠元元休養生息者至周
且渥今朕紀年慶符周甲丙辰元旦舉行歸政典禮為
嗣皇帝登極初元大廷授受篤祜延釐實為千古吉祥
盛事允宜廣沛恩綸俾薄海羣黎共霑湛愷本扵新正
傳位後降旨但思二月間即屬開徵之期恐遠省接奉
稍遲著將嘉慶元年各直省應徵地丁錢糧通行蠲免
以示朕與嗣皇帝愛育閭閻錫恩至意其如何按年輪
免之處該部查照向例核議具奏施行
再舉千叟宴諭
我國家重熙累洽景運昌明綏萬屢豐中外禔福所以
涵濡休養咸登仁夀者實為史冊所罕覯我
皇祖聖祖仁皇帝沖齡踐阼統馭寰區仁漸義摩熙熙
皞皞康熙年間曾舉行千叟宴與天下臣民躋夀㝢而
迓繁禧為千載一時之嘉會朕誕膺丕緒敬紹鴻圖夙
夜孜孜勤求治理仰賴
昊蒼篤佑
烈祖貽庥海宇乂安人民樂利曾扵乾隆五十年乙巳
恭照
皇祖千叟宴舉行盛典迄今已逾十年逢吉康強精神
純固明歲丙辰紀元周甲躬舉授受上儀尤屬曠古所
未有天下臣民歌詠太平期頤衍慶者此十年内又不
知凡幾允宜再啟耆筵以紀重光之盛著扵明年正月
初吉再舉千叟宴盛典惟是前次乙巳夀七旬有五是
以六十歲以上者俱令預宴明年朕夀八旬開六若仍
照前次六十以上即准入宴年齒皆如兒輩長幼懸殊
轉為未協此次應自七十歲以上准其入宴用示朕介
景延祺申錫無疆至意
允皇太子率王公大臣等進乾隆六十一年時憲
書備内廷頒賜諭
皇太子率同王大臣等具奏恭進乾隆六十一年時憲
書以備内廷頒賞之用覽奏具見悃忱朕登極初年默
禱
昊慈事言之屢矣不復贅言明歲丙辰改稱嘉慶元年
舉行歸政之禮兹皇太子及王大臣以朕歸政改元為
曠古未有之盛典雖現在頒朔以嘉慶紀年而宫廷之
内若亦一體循用新朔扵心實有未安特進獻乾隆六
十一年時憲書臚詞籲請出扵至誠朕亦俯從所請用
備頒賞内廷皇子皇孫及曾元輩並親近王大臣等俾
得遂其愛戴之忱其分頒各直省外藩可以不必竟當
用嘉慶元年時憲書以符定制因思来歲歸政朕為太
上皇帝歴稽前典有上尊號之文殊屬無謂太上皇帝
非若太皇太后皇太后因母儀而崇上徽稱者可比況
朕御極六十年来敬
天法
祖勤政愛民及拓土開疆諸實政彰彰可考又何藉聖
神文武文字虚示尊崇且以臣子而稱揚君父本屬後
世沿用虚文扵禮原未盡協我
聖祖仁皇帝平定三藩及恭遇
慶節從前臣工等屢有以上尊號為請者
聖祖皆却而弗許
訓諭煌煌實可為萬世法今朕特預降此旨將上尊號
一事停止即朕效法
皇祖之心亦即御極初年齋心默禱不敢上同
皇祖紀年之初念也嗣皇帝及臣工當恪遵朕諭不必
復有凟請朕惟敬祈
昊貺精神純固康強逢吉嗣皇帝秉承指示克肩負荷
海宇熙和治臻上理此即國家吉祥盛事況太上皇帝
稱號已極尊崇嗣皇帝躬率臣民以天下養尤為古今
郅隆盛軌又何必徒尚繁文務為虚美耶(從前蔵廟尊)(太)
(列朝冊寳乃隨時鐫造玉之色質長短本未能一律壬寅歲特命精選和闐良玉敬製五朝冊寳全分以)
(奉廟尊太廟而將舊奉之各分冊寳命恭送盛京與太蔵又將未鐫冊寳親加釐擇凡玉色)
(其太廟相同者定為廟字號以備後来朝廷祔廟鐫用色質不同者為喜字號以備國家慶典鐫用並申諭)
(内府大臣敬謹蔵弆若所用玉漸少該衙門應奏明取用永以為定制)至朕歸政後應用
喜字號玉寳鐫刻太上皇帝之寳玉冊即將近朕製十
全老人之寳說鐫刻作為太上皇帝寳冊以彰熙朝盛
瑞將来嗣皇帝亦能如朕之懋承
天眷夀屆期頥再舉上儀一切典禮皆可敬謹遵循實
我國家億萬年無疆之福也將此通諭中外知之
御製文三集卷五
