御製文初集卷十八
碑文
實勝寺碑記
去歲夏視師金川者久而弗告其功且苦酋之恃其碉
也則創為以碉攻碉之說將築碉焉朕謂攻碉已下策
今乃命攻碉者而為之築碉是所謂借寇兵而資盜糧
者全無策矣為之懣然因憶敬觀
列朝實錄開國之初我旗人躡雲梯肉薄而登城者不
可屈指數以此攻碉何碉弗克今之人猶昔之人也則
命於西山之麓設為石碉也者而簡佽飛之士以習之
未逾月得精其技者二千人更命大學士忠勇公傅恒
為經略統之以行且厚集諸路之師期必濟厥事賴
天之祐大功以成此固經略智勇克兼用揚我武酋長
畏威懷德厥角請命是以敵愾以往者率中道而歸竊
恨未施其長技有餘怒焉記不云乎反本修古不忘其
初雲梯之習猶是志也而即以成功則是地者豈非綏
靖之先聲繼武之昭度哉因命擇向庀材建寺於碉之
側名之曰實勝夫已習之藝不可廢已奏之績不可忘
於是合成功之旅立為健銳雲梯營並於寺之左右建
屋居之間亦依山為碉以肖刮耳勒歪之境昔我
太宗皇帝嘗以偏師破明十三萬衆於松山杏山之間
歸而建實勝寺於盛京以紀其烈夫金川蕞爾窮番豈
明師比然略昆明而穿池勝僑如而名子其識弗忘一
也漢書訓碉作雕碉為石室而雕則若雕鶚之棲云者
皆非是蓋西南夷語彼中呼樓居其音為碉云爾
重建
壽皇殿碑記
予小子既敬循
壽皇殿之例建
安佑宫於圓明園以奉
皇祖
皇考神御重垣廣墀戟門九室規模略備而歲時朔望
來禮壽皇聿瞻殿宇歲久丹雘弗煥且為室僅三較安
佑翻遜巨麗予心歉焉盖壽皇在景山東北本明李遊
幸之地
皇祖常視射較士於此我
皇考因以奉
神御初未擇山向之正偏合閟宫之法度也乃命奉宸
發内帑鳩工庀材中峯正午磚城戟門明堂九室一仿
太廟而約之蓋安佑視壽皇之義壽皇視安佑之制於
是宫中苑中皆有獻新追永之地可以抒忱可以觀德
傳不云乎歌於斯哭於斯則壽皇實近法宫律安佑為
尤重若夫敬奉
神御之義則見於安佑宫碑記兹不複述惟述重建本
意及興工始末歲月蓋經營於己巳孟春而落成於季
冬上澣之吉日云敬作頌曰
惟堯巍巍惟舜重華
祖
考則之不競不絿(叶)仁漸義摩
祖
考式之宏
仁皇仁明
憲帝憲小子職之是繼是繩(叶)曰明曰旦小子恧之天
遊雲殂春露秋霜予心惻之
考奉
祖御於是壽皇予仍即之製廣向正(叶)爰經爰營工勿
亟之陟降依憑居歆攸寧羹墻得之佑我後嗣緜禩於
萬匪萬億之觀德於茲無然畔援永欽識之
碧雲寺碑文
西山佛寺累百惟碧雲以閎麗著稱而境亦殊勝巖壑
高下臺殿因依竹樹參差泉流經絡學人瀟灑安禪殆
無有踰於此也自元耶律楚材之裔名阿利吉者捨宅
開山淨業始構明正德中稅監于經為窀穸計將以大
作功德而寺遂廓然焕然至魏忠賢踵而行之奢僭轉
甚夫奉佛者不廢莊嚴要以清淨為本如梵夾所載人
天供養窮極珍異皆本清淨為莊嚴也否則汙法席而
玷山靈何福田利益之有雖山體常新如如不動初無
纖毫增損而自人事觀之有足慨者當明政不綱椓人
專恣鬼神為之怨痛猶欲佞佛以求庇於地下而為其
上者方且假以寵靈錫之題額若惟恐其香火之不延
宅兆之不固厥後罪惡貫盈刑誅踵接而穢跡之標揭
於林莽間者迨易世迺克剷除追惟末造誰實尸之斯
足為車鑒也已朕駐蹕靜宜園時過此寺樂觀林壑之
美而念古刹之有待於護持也爰命重加整葺喜其滌
瑕盪穢而復為淨域因筆之於石用垂戒焉
金剛寳座塔碑文
昔如來成等正覺必坐菩提道場盖法王人王有世出
世間之異而居尊御極其理則同故寳座莊嚴所以正
天人師之位也佛威神力能使六種震動而當其初轉
無上法輪轉一切天人所不能轉則地為普動以應之
惟道場安立之區常住不動其地乃三千大千世界之
中上極金輪下侵地際金剛所成周百餘步如須彌之
隠於沙界而露其巔去來諸佛並於此坐而入金剛定
以是名金剛座焉摩揭佗國鉢羅笈山聖蹟彰明諸方
信嚮佛滅度後座隠不見諸國王乃以銅觀自在像南
北標識其處厥後又仿浮屠之制笵金為座以便供養
平臺特起周帀嚴淨象道場廣輪之所極也五塔岳峙
各具寳相象佛之徧歴四隅而常依止中座也西域流
傳中土希有乾隆十有三年西僧奉以入貢爰命所司
就碧雲寺如式建造尺寸引伸高廣具足勢同地涌望
擬天游賢劫祖庭實在於是夫塔廟之設類以藏舍利
齒髮為過去崇奉地耳此座獨表法王御世之初威德
尊勝若是其靈異顯著將人天瞻仰恍如佛日之方中
而神力之所加持固有歴劫不傾者成此善果因備述
其緣起云
香界寺碑文
香界寺在香山迤南故為平坡寺不知其所由始蓋古
刹也其後名聖感寺康熙中僧海岫薰修於此經營十
載重事鼎建
皇祖聖祖仁皇帝嘗再幸其地賜
御書榜額且
製碑文勒石紀焉閱今數十年丹青剥落庭宇且就荒
寂朕駐蹕靜宜園間於幾暇游覽近地偶叩禪扃瞻仰
宸翰雲霞暉麗照灼猶新剔蘚捫碑具悉始末因出内
帑命將作撤而新之易其名曰香界夫西山巖壑幽邃
峯岫環暎林泉烟靄隨處具有佳致精藍梵宇遠近相
望皆足為名山增勝槩而朕意所存自以
皇祖經臨永昭
神蹟香林法界允宜敬謹護持又不獨智仁山水之樂
云爾爰刻文碑隂以誌歲月
梵香寺碑文
朕既於勇健營旁近建實勝寺其南有梵香寺者亦古
招提在西山諸刹中未為宏麗而爽塏不下實勝爰命
所司以餘材飭而新之為衆生利益在昔佛告精進菩
薩摩訶薩受持法華成就八百鼻功德以是清淨鼻根
聞於三千大千世界上下内外種種諸香皆能分别又
香積如來以衆香鉢盛滿香飯與化菩薩悉飽衆會夫
禪那脫離塵垢腥濁眼耳鼻舌身意常滿清淨妙香所
住世界安隠快樂舉成華藏世界海中妙華光香水海
隨身衣食無非清淨是為梵香法界以是因緣發大慈
悲願以清淨妙香普度恒河沙數衆生舉登安樂壽命
世界永離刀兵腥穢一切苦惱以所被香祴爲衆生本
分衣舉得温適所飽香積為衆生本分食舉得饜飫從
上諸佛普證是言散旃檀沈水及千萬種華香於三千
大千世界齊須彌山為佛供養與此功德初無有二用
刻堅石傳示未來歴無盡際
重修惠濟祠碑
經國之務莫重於河與漕而兩者必相資而成曩者東
南之民數厪河患矣我
皇祖聖祖仁皇帝亶天縱之神明乾苞坤絡瞭列指掌
清蹕屢勤比隆神禹開示方略神契龜從用詒萬世無
疆之休河臣禀受
聖謨罔失尺寸若隄若遥隄若縷隄若月河若引河若
壩若堰若牐措必其要用必其時河奏安瀾民無昏墊
成績彰灼五紀於茲天庾陳紅雲帆直達厥包織篚琛
賮南金公私百貨之需船輸艦載楫交津渠溯前代南
北運道逆河而上者五百餘里明季開泇河避黃河之
險者三百里越我朝康熙年間開皂河以通泇復開中
河以通皂漕艘出清口絶流北入中河浮于黃者僅七
里遂盡避黃河五百里之險漕之利無過此時者黃河
自積石龍門徑豫徐東下挾淮泗交流入海勢湍悍不
可禦泥濁易閼漕艘渡江達淮黃河亘其衝其入中河
也必資於黃治之之道以清淮迅激蕩滌之俾無壅沙
河恒強淮恒弱則瀦洪澤之巨浸以助之交會於清口
是為運道之樞紐河防之關鍵導河乂淮利漕舉繫於
此瀕河迄下游郡縣數十城郭田廬皆恃以為命司水
土者恒惴惴焉清口治而河與漕胥得其理矣清江浦
之涘神祠曰惠濟鼎新於雍正二年靈貺孔時孚應若
響過祠下者奠醴薦牢靡敢弗肅乾隆十有六年朕巡
省南服瞻謁庭宇敬惟神功庥佑宜崇報享命有司鳩
工加焕飾焉夫名山大川精氣磅礴必有神焉主之經
國大政芘賴生靈必有神焉相之其顧享者必其有勤
民敬事之忱者也苟隳庶事而瘝厥官或穿鑿自用而
失其故有弗干譴怒而罹其罰者乎政罔弗修無貽神
羞敬舉乃職神錫爾極惟神式憑庶永底寧勒文貞珉
用諗河臣遂為迎神送神之歌辭曰
河之來兮天上晧晧旰旰兮無與抗瀰瀰兮清淮滙淪
漣兮河流湝湝峩巨艑兮横中流望靈旗兮澹淡游桂
檝兮荃橈紛弭節兮蘅臯縆絃兮考鼓俎肥牷兮式歌
且舞神格歆兮福女千夫邪許兮搴長茭鞏金隄兮
障彼樂郊鄂舟容與兮吳榜交溯長川兮利濟轉玉粒
兮時攸賴洪濤伏兮神哉沛簫管競兮應櫂歌神之留
兮祥飇和紹平成兮恪蕆事飫苾芬兮虔報祀靈河翕
兮福萬世
萬壽山大報恩延壽寺碑記
欽惟我
聖母崇慶慈宣康惠敦和裕壽皇太后仁善性生惟慈
惟懿母儀天下尊極域中粤乾隆辛未之歲恭遇
聖壽六袠誕辰朕躬率天下臣民舉行大慶禮奉萬年
觴敬效天保南山之義以甕山居昆明湖之陽加號曰
萬壽剏建梵宫命之曰大報恩延壽寺殿宇千楹浮圖
九級堂廡翼如金碧輝映㸐香燈函貝葉以為禮懴祝
嘏地朕惟人子之於親恩罔極則思報之心與為罔極
而報恩之分恒不能稱其思報之願凡所為祝釐頌嘏
修香光之業開法喜之筵於申報曷能以毫髮數亦隨
時隨地致其愛慕誠悃云爾我
聖母至仁廣被如大雲起雨一切卉木藥草隨分受潤
慈心善質自足以緝純嘏集遐福盛德之致福永年固
有不求而至焉而茲復以祗陀布金之園為灌佛報恩
之舉金盤炫日則光照雲表寳鐸含風則音出天外法
鼓洪響偈頌清發於以歡喜讃誦不更有以廣益福利
緜遠增高為
聖母上無量之壽哉自今伊始其以茲寺為樂林為香
國萬幾之暇親奉
大安輦隨喜於此前臨平湖則醍醐之海也後倚翠屏
則阿耨之山也招提廣開舍利高矗則琉璃土而玉甖
臺也散華葳蕤流芬飛樾旃檀之香遡風而聞迦陵之
鳥送音而至我
聖母仁心為質崇信淨業登斯寺也必有欣然合掌喜
溢
慈顔者亦足為承懽養志之一助且山容清淨貞固恒
久寳幢金刹日月常新藉兹山之命名申建寺之宏願
春暉寸草之心與俱永焉爰為之記并依般若四聲作
祝頌曰
佛言慈善根廣受諸利益如繅能藉玉如磁解吸鐵又
言布施力指期得果報如尼拘類樹歲收實數萬洪惟
我
聖母聖善實性生至仁蔭世界慈氏再出世譬猶黍谷
吹葭管纔一動萬物盡和煦藹然遊春温以此無量德
致彼無量福五福壽最先壽量不可說我欲報罔極亦
復何以加寳篆鏤精璆瓊冊鐫華玉繄聞香光業供養
利人天堪以無礙施廣益無量壽遂效呼嵩祝耆闍崛
移來更闢甘露場祇樹園布就青鴛大蘭若堂殿八九
重鐵鏁界百道鈴鐸半空響後有舍利塔直上凌虚空
高懸金露盤去地百餘丈中為無垢地處處白銀階塗
壁百品香窣地七寳飭堂堂蓮華座寳相何莊嚴湧現
白毫光圓容規滿月其餘大菩薩羅漢及金剛金縷伽
梨衣各各端正在寳刹初告成
聖壽聿屆臨綵幢華蓋中虔修佛頂會以何備供養新
鮮五莖花摩勒果萬枚伊蒲饌千斛又何備供養五綵
氊氍毺新羅紫金鐘祗洹青玉鉢環繞禮法懴膜拜復
唄誦牟尼一串珠徧繙榆欓函轟轟法鼓震琅琅銅鈸
響薝蔔散馥郁慧燈發光明維時十方界無不生歡喜
龍天八部中一聲齊讃歎天女散香花衆花紛紛下拈
花虔頂禮敬上無量壽亦有大迦葉如聞緊那弦起作
小兒舞敬上無量壽最後如來佛降自忉利天手持千
葉蓮敬上無量壽
聖壽本無量更有無量加無量復無邊萬萬千千歲以
茲福德地常作快樂園時駕紫罽車來此一隨喜喜林
大蔥鬱樂樹高婆娑四望種福田三界選佛地朝朝承
聖歡歲歲奉
慈輦延此無量壽敬報罔極恩
御製文初集卷十八
