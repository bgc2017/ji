御製文初集卷一
經筵御論
道之以德齊之以禮有恥且格
政刑者德禮之先聲德禮者政刑之大本舍德禮而求
政刑必成雜霸之治即政刑而寓德禮乃見純王之心
一而二二而一者也若云德禮之外别有所謂政刑則
非聖人垂教之本意矣
咨十有二牧曰食哉惟時
自昔聖帝明王以堯舜為極則堯之命羲和也曰敬授
民時舜之咨十二牧也曰食哉惟時其重民天而厚民
生之心若合符節而探本究原則莫切於時之一字知
其時則恒雨恒暘動關深宫之慮祁寒暑雨時切蔀屋
之憂夫其川澤山林非時有禁宫功鼛鼓非時不使猶
其後焉者也
寬則得衆信則民任焉敏則有功公則說
夫子歷論堯舜禹湯武王授受之旨而統之曰寬則得
衆信則民任焉敏則有功公則說寬信敏公乃聖王治
世之大本而必以寬居首者蓋寬者仁之用仁者元之
德元者善之長故惟寬然後能兼容並育而羣生之衆
有所托命焉左傳記夫子之言曰寬以濟猛猛以濟寬
政是以和蓋因一時為鄭而發此補偏救弊之說若夫
聖王出治舍寬其何以為敷政寧人之本哉
兢兢業業一日二日萬幾
兢兢業業一日二日萬幾是言人君主敬之學也蔡傳
以為一日二日之間事幾之來且至萬焉是猶在事為
邊說易曰幾者動之微吉之先見者也是知人主一心
一日二日之間萬幾伏乎此若不以戒謹危懼持之則
敗度敗禮之事因是而起雖有瞽史之諫&KR0591;御之箴而
幾微之間理欲之戰人所不知而已所獨知之地非兢
兢業業慎之又慎則天命民碞有所弗保矣
聖人治天下使有菽粟如水火菽粟如水火而民
焉有不仁者乎
民為邦本食乃民天菽粟如水火斯民敦禮讓之習戶
有盈寧之象仁風於是乎興矣然菽粟全賴天時而天
時則不可保其必然聖人之使有菽粟如水火亦惟盡
人事以贊天功耳恐無所出也教民耕種恐無所餘也
教民積貯凡所為食之以時用之以禮者何一非使菽
粟如水火之道哉今天下幅員日廣生齒日繁一有水
旱饑荒立告此皆不能使菽粟如水火之故也吾君臣
宜共留意焉
象曰天行健君子以自彊不息
天行健行所無事而自健也君子以自彊不息猶有勉
強之功焉然至於不息則與天行之健同所謂及其成
功一也是故天行之健天不自知其為健也而四時行
百物生天何容心哉君子自彊不息則必存理遏欲克
已復禮而操持省察之功不容少間矣大抵理乃固有
何用其存理本無欲何用其遏本無可克之已亦無可
復之禮故不息即健自彊斯不息君子以自彊不息者
亦示人以下學上達階耳
唯仁者能好人能惡人
仁者之能好人夫人而知之矣至於仁者之能惡人則
人或未之知也是以聖人以之訓人焉夫有情之人孰
無好惡然率好惡之良雖愚夫愚婦亦有得其正而極
好惡之量即大賢大智鮮能復其初故好人而非淪於
徇物之私惡人而非同於嫉世之偏是之謂能好能惡
子夏之歎夫子曰富哉言乎舜有天下選於衆舉臯陶
不仁者遠矣湯有天下選於衆舉伊尹不仁者遠矣可
見仁者之能好能惡雖樊遲之賢尚有未窺其領要者
世之人但以得衆容物為盡仁之量者其見豈不淺哉
德惟善政政在養民
二典三謨皆言政之經而提其要則莫過於德惟善政
政在養民二語蓋視德與政為二者莫不謂德為體而
政為用有内外之分焉惟其分而為二是物我之念生
而其愛物之政究非體天之德也夫聖人視德與政皆
一體之事本天良而脩德而不見其脩之為我也率天
德而施政而不見其施之及民也德即政政即德而天
下豈尚有不養之民哉故府脩事和黎民於變胥天下
養民之政皆聖帝明王惟精惟一執兩用中之德所流
出也豈後世崇尚功利敷揚聲教者所可同日而語哉
執其兩端用其中于民
中之理無定在而中之用甚廣博一物有一物之中一
事有一事之中若不擇之審而行之至則所謂執中無
權猶執一也故大舜之執兩用中非大舜自用其中也
彼兩端之間自有其一定不移之中而舜適用之會衆
善於一心而無已推一心於天下而無人廓然大公物
來順應若大舜先立一中以衡其兩端則是大舜之中
非兩端之中矣又何能用之於民而時措咸宜哉
以義制事以禮制心
先儒謂動而以義制事静而以禮制心斯言也其殆未
知成湯建中之道乎夫建中謂何義禮是也事有萬端
而總不出一義心操萬化而總不出一禮心者事之體
事者心之用然未有體立而用不隨亦未有用彰而體
不附者若分動静内外而言則義禮判為兩途又何能
制事制心哉故義非特制事亦以制心禮非特制心亦
以制事何言之義主化裁事制而心益得其不偏不倚
之體禮持損益心制而事益彰其無過不及之用此則
成湯之大德所由懋昭也
凡為天下國家有九經所以行之者一也
經雖有九而所以行之者則一所謂一乃貫始終徹上
下無一則九者不行無九則一者不現故形而上者謂
之道一所以為九之本形而下者謂之器九所以為一
之用蓋有天下之責者皆不可不知九經之必不可離
而尤不可不知一之為至要也知其為要則所為基命
宥密主一無適必有以立乎大本大源而燕好之私不
形乎動静情欲之感無介乎容儀於以措行九經蓋易
易耳
罔違道以干百姓之譽罔咈百姓以從已之欲
舜之戒禹曰惟精惟一允執厥中中者無過不及之謂
也而必其精一之至人心盡冺道心常存然後措之施
行而無一之非中益所謂罔違道以干百姓之譽罔咈
百姓以從已之欲其亦承帝之訓而反覆乎中之難執
耳夫不可咈百姓以從已欲中人以上皆知之至於罔
違道以干百姓之譽非執中之大聖則或不免矣蓋道
者何中之謂也不及者無論矣若違道以邀百姓之譽
此其心先不以誠待百姓其流必入於雜霸之治而過
之失將與不及等故誠能動物違道則不誠不誠則不
中此虞廷交儆之詞所以為千古治統之源也
詩云樂只君子民之父母民之所好好之民之所
惡惡之此之謂民之父母
樂只君子民之父母民之所好好之民之所惡惡之此
之謂民之父母蓋言君子於民相關之切亦猶父母之
愛其子耳設云民有所好不能自遂君子從而遂其好
焉民有所惡不能自去君子從而去其惡焉是猶視乎
民之好惡以為則父母之謂何細味詩云民之父母大
學以為民之所好好之民之所惡惡之蓋其相關之切
有不待民之好民之惡而君子已同其好惡者此之謂
民之父母也盍亦觀乎父母之於嬰孩乎啼而知其飢
焉笑而知其愉焉其飢也亦憂之其愉也亦咻之豈必
待嬰孩之自言乎君子之於民亦猶是而已矣故父母
之於子雖竭盡劬勞初不自謂能盡君子之道而責報
於其子君子之於民雖惠鮮懷保初不自謂能盡君子
之職而責報於其民夫萬民之心一大君之心也董子
曰君心正而天下莫不歸於正蓋得絜矩之本
元者善之長也亨者嘉之會也利者義之和也貞
者事之幹也
元者善之長也亨者嘉之會也利者義之和也貞者事
之幹也天具四德而為春夏秋冬人體四德而為仁義
禮智然夏秋冬咸統於春而義禮智實歸於仁故曰元
者善之長也惟其善之長故亨亦元之亨利亦元之利
貞亦元之貞天道一人道故曰仁也者人也合而言之
道也苟失其仁則不可以為人於義禮智乎何有故氣
成形而理成性苟無其氣不可以成形苟無其理不可
以成性而其氣其理總一元為之樞紐大哉乾元萬物
資始乃統天夫子蓋明示之矣
一日克已復禮天下歸仁焉
天地至廣也民物至衆也而一人一日之間苟能克已
復禮天下歸仁焉斯語也聖人豈欺我哉蓋天地民物
總不外我之一心仁人心也惟不能存仁其心已亡矣
是以視天地民物自天地民物而我自我於歸仁乎何
有然其本性之善固在也一日克已復禮其仁即在是
而天下之歸仁亦在是故顔子三月不違斯三月之間
即是天下歸仁而其餘之日月至其至之時天下之歸
仁亦猶顔子之三月不違而已矣至於聖人位天地育
萬物何一非此心之流行於宇宙間而天地自位萬物
自育乎是非以仁為感通之具也亦非舉為仁之效而
蘄人之求仁也人苟未能克已復禮則必卜度人之能
感通天下而以天下歸仁為為仁之效是心也即已也
持此已而冀天下之歸仁是猶北轅而適越吾知其無
至之日必矣
天地之道恒久而不已也
元亨利貞天道之常是惟無恒所以恒久而不已也夫
四時代謝二氣遞嬗何嘗久春而久夏乎然惟其不恒
是以春恒去而夏恒來運而不窮豈非天地之以正而
能久耶所謂正者何其不已之謂乎故曰維天之命於
穆不已是久於其道也而大生廣生萬物芸芸孰非易
知簡能所悠久以無疆者乎是故天地以正而恒而天
地初不自見其可恒於正使天地自見其可恒於正是
有恒矣有恒斯無恒必恒生而恒滅恒屈而恒伸無是
理也故觀天地之恒久不若觀天地之不已惟其不已
是以恒久穆穆文王純亦不已是誠希天之聖乎
子曰性相近也習相遠也
子貢之贊孔子曰夫子之文章可得而聞也夫子之言
性與天道不可得而聞也若是乎夫子之言性誠不可
得而聞乎哉乃夫子之言性則曰性相近也習相遠也
以性對習而近之與遠亦不過百步五十步之分耳何
其視性之卑耶蓋嘗讀中庸而知其說矣天命之謂性
性相近也率性之謂道脩道之謂教習相遠也此猶未
指夫知誘物化之私而言而其視性之近乎天命為已
遠矣故易曰成性存存道義之門此即脩道率性之謂
也詩曰穆穆文王純亦不已此即性即天命之謂也而
程子動箴亦曰習與性成聖賢同歸誠能遏人心即所
以存道心不遠復旡祗悔又何遠近之殊耶
天地養萬物聖人養賢以及萬民
天地養萬物而不能不藉后之裁成輔相聖人養萬民
而不能不賴賢之時亮天工是以周公躬吐握之勞故
有圄空之隆齊桓設庭燎之禮故有匡合之功寰區至
廣也生民至衆也以一人之心智耳目御之其敝精勞
神而迄無成功亦不待燭照數計而龜卜矣自古聖王
勞於求賢逸於得人然得人始逸而求賢則勞毋論求
之不以道得之不以實所得非其人所求非其賢而天
下之萬民不可以一日而不養為君難蓋誠乎其難矣
子曰古之學者為已今之學者為人
此聖人歎世道之衰微而慨想古之人也夫學者何明
明德以新民而止於至善惟行其心之所安而盡其分
之當為耳豈有人已之分哉自精一之學不傳而人已
乃判分於是不知而愠者有之蓋不能克已也故孔子
矯之曰汝以此為為巳乎古之學者不蘄人知而人無
不知此乃所以為巳也今之學者惟蘄人知心逐於外
而日喪是為人耳豈為已耶究之古之學者何曾有為
已之心哉夫有已必有人人已之見介於中天理之公
於是冺矣故古之學者無人已之分又豈有為已為人
之别聖人慨今之學者之不古若於是有古之學者為
已之歎耳程子曰古之學者為已其終至於成物今之
學者為人其終至於喪已蓋亦微見聖人本意也耳
天地之大德曰生
天地之大德曰生德與生不可析而二之若謂職覆職
載德莫大大始成物生莫盛是德與生為兩事而非易
簡矣德即生而無聲無臭之理於是乎昭生即德而成
形成象之用於是乎溥故曰元者善之長也此天地之
心也天地之心不可見以天地之大德見天地之大德
不可見以天地之生物見然而生即德德即心大生廣
生孰非易簡之至德哉
居之無倦行之以忠
居之無倦者存誠之體行之以忠者致誠之事此夫子
因子張之問政而告之以内聖外王之學也蓋内聖外
王之學原無居與行之分而遑有心與事之岐一誠而
已夫何間焉自夫知誘物蔽而亡其正誠斯冺矣故居
之心者不能不怠而行之事者不能不偽非特為政者
作此而失恒即為學者因此而喪良者多矣故夫子因
子張之問政而發明之苟其居之心者一朝乾夕惕之
肫行之事者一不欲勿施之孚誠斯立矣政斯行矣何
嘗分誠與政為二事又安用其以政而存諸心以政而
達諸事乎
天地感而萬物化生聖人感人心而天下和平
天地無心以萬物為心聖人無情以萬民為情試觀春
生夏長秋收冬藏而飛潛動植之倫各形其形而色其
色孰非天地之心哉放勲之時平章百姓而黎民於變
時雍孰非聖人之情哉故萬物之化生不待天地之感
而即見天地之感天下之和平亦不待聖人之感而亦
即見聖人之感使天地有心而感萬物則自混茫以來
至於今日不知其漏者有幾而斷者凡幾矣惟其以萬
物為心是以萬物如是化生終古不窮人不能名強名
之曰天地感而萬物化生至於熙皥之世首推唐虞自
此以降雖有小康之時均非華胥之世也毋亦以有情
之感感人之有情此亦一情也彼亦一情也聖人方且
惴惴焉而云天下和平是自欺耳然則如之何而後可
曰聖時憲
子路問政子曰先之勞之請益曰無倦
昔敬姜之言曰夫民勞則思思則善心生逸則淫淫則
忘善忘善則惡心生此正夫子勞之之意夫教養二事
本是一事既教之則不能不勞之無論木鐸之徇庠序
黨遂之設節其性以六禮興其德以七教而彼蚩蚩之
民方且視以為扞格而難行即教之樹藝課以耕桑雨
淋日炙中老農執杖而督其子曰力為之其子以為是
苦我勞我者有之矣而況官乎此為政者勞民之難也
然而亦易者則有先之之識在夫老農勞其子而其子
終不怨者無他以為其愛我教我為我謀而勞我而彼
亦與我共此勞也使為政者以惻怛之心行忠厚之政
以身先之則雖勞其民而民不以為勞如子之從父焉
若云以身勞之則自有以身先之之事在此不可以不
辯
修辭立其誠
繫辭曰君子居其室出其言善則千里之外應之況其
邇者乎居其室出其言不善則千里之外違之況其邇
者乎言行君子之所以動天地也此正可與文言修辭
立誠之意相發明蓋一言一行無不以立誠為要而非
獨指文辭之宜去其偽也且道之在天地間無人而不
具即無人而不可行顓蒙庸愚者不能無言行即無不
可立之誠若徒以文辭為事攻乎此而修治之去枝葉
絶浮夸以為吾將立其誠焉則此心已非誠矣所謂北
轅而適越耳故程子云修省言辭便是要立誠若只是
修飾言辭為心只是為偽蓋深有體騐之學也
御製文初集卷一
