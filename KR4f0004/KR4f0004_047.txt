御製文二集卷之十三
記
文淵閣記
國家荷
天庥承
佑命
重熙累洽同軌同文所謂禮樂百年而後興此其時也
而禮樂之興必藉崇儒重道以會其條貫儒與道匪文
莫闡故予蒐四庫之書非徒博右文之名盖如張子所
云為
天地立心為生民立道為往聖繼絶學為萬世開太平
胥於是乎繋故乃下明詔勅岳牧訪名山搜祕簡并出
天禄之舊藏以及世家之獨弆於是浩如淵海委若邱
山而總名之曰四庫全書盖以古今數千年宇宙數萬
里其間所有之書雖夥都不出四庫之目也乃掄大臣
俾總司命翰林使分校雖督繼晷之勤仍予十年之暇
夫不勤則玩日愒時有所不免而不予之暇則又恐欲
速而或失之疎略魯魚亥豕因是而生語有之凡事豫
則立書之成雖尚需時日而貯書之所則不可不宿構
宫禁之中不得其地爰於文華殿後建文淵閣以待之
文淵閣之名始於勝朝今則無其處而内閣大學士之
兼殿閣銜者尚存其名兹以貯書所為名實適相副而
文華殿居其前乃歲時經筵講學所必臨於以枕經葄
史鏡已牖民後世子孫奉以為家法則予所以繼繩
祖考覺世之
殷心化育民物返古之深意庶在是乎庶在是乎閣之
制一如范氏天一閣而其詳則見於御園文源閣之記
文源閣記
藏書之家頗多而必以浙之范氏天一閣為巨擘因輯
四庫全書命取其閣式以構庋貯之所既圖以來乃知
其閣建自明嘉靖末至於今二百一十餘年雖時修葺
而未曾改移閣之間數及梁柱寬長尺寸皆有精義盖
取天一生水地六成之之意於是就御園中隙地一倣
其製為之名之曰文源閣而為之記曰文之時義大矣
哉以經世以載道以立言以牖民自開闢以至於今所
謂天之未喪斯文也以水喻之則經者文之源也史者
文之流也子者文之支也集者文之派也派也支也流
也皆自源而分集也子也史也皆自經而出故吾於貯
四庫之書首重者經而以水喻文願溯其源且數典天
一之閣亦庶幾不大相徑庭也夫
文津閣記
輯四庫全書分為三類一刊刻一抄錄一祗存書目其
刊刻者以便於行世用武英殿聚珍版刷印但邊幅頗
小爰依永樂大典之例概行抄錄正本備天禄之儲都
為四部一以貯紫禁之文淵閣一以貯盛京興王之地
一以貯御園之文源閣一以貯避暑山莊則此文津閣
之所以作也盖淵即源也有源必有流支派於是乎分
焉欲從支派尋流以溯其源必先在乎知其津弗知津
則躡迷途而失正路斷港之譏有弗免矣故析木之次
麗乎天龍門之名標乎地是知津為要也而劉勰所云
道象之妙非言不津津言之妙非學不傳者實亦先得
我心之所同然夫山莊居塞外伊古荒略之地而今則
閭閻日富禮樂日興益兹文津之閣貯以四庫之書地
靈境勝較之司馬遷所云名山之蔵豈啻霄壤之分也
哉
快雪堂記
淳化閣帖之重刊以内府向有賜畢士安之初刻而世
鮮原本用以永其夀而公後来臨池習書者也爾時並
有以覓快雪堂原刻為請者(其人為裘曰修)置而弗許盖以淳
化所收頗富其内不過缺一快雪帖耳餘則倍蓰勝之
至彼墨蹟則早收入石渠且刻之三希堂法帖矣一之
為甚其可再乎乃今楊景素以快雪石刻來獻且云快
雪堂石刻本故臣馮銓所集其子孫不能守鬻於閩之
黃氏兹黃氏復不能守臣曾督閩知其事故貰之以獻
欲却之則事已成且舉關翰墨非貢䛕逢惡之為因受
之並築堂為廊以嵌石版從淳化軒之例也石版長短
寬窄不一且有木刻三版因命内府摹淳化之善手重
撫其蹟而泐之石俾長短寬窄較若畫一其木版仍置
堂中以記數典列觀兩廊秩如彬如弗啻黃氏所未營
而亦馮氏所未逮矣夫快雪堂之建因石刻非因雪然
循名責實三冬未逢時玉蒿目焦心又何有於悦目娛
志而閱古則增滄桑之歎問今益凛好惡之戒凡吾所
為記多出於誌愧而不出於誌喜也
河復記
河之復也以隄合龍隄之合龍也以
天佑
神助然
天之佑廣大精微不可以一二事舉亦不可以一二日
期
神之助則有可以
顯示昭靈事舉日期者此義已見於丁酉陶莊
河神廟之文而今復有
顯示昭靈聲應底績之貺是不可以不記儀封決口之
築移金門開引河歷以年餘訖未成功亦無别法於舊
冬仍為大開引河圖掣溜歸壑之為及今春二月阿桂
等始有十一日兩壩自行合龍隨填壓茭土不逾數刻
金門立見斷流俟十分穏固即馳報合龍之奏未數日
而合龍之奏果至然所謂自行合龍之語不解何謂兹
阿桂以善後大局已定來
行在復命細問之乃稱二月十一日儀封漫口未合龍
以前金門尚闊三丈水深十一丈餘至午時忽報順黃
南壩沈墜驚往勘視則南壩埽根全勢向北移走陡與
北壩接連時金門水面深止一二丈爾時見機可乘隨
將合龍稭料趕緊填壓不三四刻已見斷流而埽底亦
無翻花過溜若非南壩向北沈墜移走則三丈口門下
埽合龍非三兩日不能完竣今機緣巧合因敗為功以
兩載之勤劬收功片刻實由
至誠感召
天和
河神默相非人力所能到更非在事諸臣所敢望云云
自前歲河決後予無日不叩
天禱
神冀速合龍以佑蒼生昨初十日渡黃於香棚及陶莊
河神廟更益竭誠默籲而十一日遂有兩壩自行合龍
黃流順歸故道之事此豈非
天佑
神助前記所謂適逢其時者歟予非敢自詡誠之能感
若謂能感則自前歲至今二月初十以前豈誠之未至
耶而
神之顯示昭靈實不可以不誌或謂陶莊在江南儀封
在河南云一則不可兩處各有廟云二則此未必能及
彼夫一佛而為千百億化身姑不必論即蘇東坡論韓
昌黎所謂如水在地中無往不在昌黎不過文宗尚能
如是而福國佑民之
正神固當論其在此在彼是一是二耶及蒙
庇蔭合答
庥祉予惟虔鞏孜孜日甚一日永祈
安瀾之錫儀封合龍處已命建
廟答貺當别有記而此陶莊實予竭誠蒙
佑之所因命樹碑紀實親書泐石一如前建廟之例時
庚子歲暮春上澣之吉也
戒得堂記
孔子三戒之論朱子注謂以理勝之則不為血氣所使
又引范氏之言以為養其志氣故不為血氣所動蒙引
又引新安陳櫟之語以為志亦定向於理志有善惡理
無不善諸說繹聖析理各抒所見亦既擇之精而語之
詳矣我
皇祖聖夀望七時嘗欲鐫通用小璽命内廷翰臣擬文
皆無當
聖意者乃定戒之在得字用之此語聞之張照盖爾時
伊在南書房裏行也然當時
聖意引而未發予今年亦屆七袠於元旦試筆即櫽括
此語為什兹駐蹕避暑山莊乃
皇祖朝乾夕惕用此璽之處而予受
恩之所也適作書堂於清舒山館之左即以此題額而
為記以闡
皇祖之義曰帝王之學與佔畢書生有不同則所戒亦
當各異未定方剛之戒兹不復論兹所戒者當在得矣
而得豈與庶人同乎欲得賢才而用之此可戒乎欲得
億萬年永承
天眷此可戒乎欲得寰宇安寧萬姓樂業此可戒乎欲
得五風十雨屢綏普徧此可戒乎若夫欲得貨財為瓊
林大盈金花内帑之私則是剜肉補創自速其亡之舉
古有明戒而戒及此其亦小矣因敬思
皇祖所云戒得者其在擴土兼遠之為乎擴土兼遠之
不已必有窮兵黷武之事我
皇祖雖征朔漠復衛藏非窮兵也不得已也予小子欽
承
先志亦既平伊犁定回部靖金川擴土不為不遐兼遠
不為不備然非敢恃兵之強將之略而窮黷以逞己之
欲亦惟是不得已而用之耳幸蒙
天助諸事順成今則夀登七旬亦既老矣尚何所不足
敢弗以
皇祖之戒為戒乎如是則先儒所謂志氣血氣胥不外
一理然此理實非佔畢儒生所得同而或有合於我
仁祖垂示萬禩之義乎
御製文二集卷之十三
