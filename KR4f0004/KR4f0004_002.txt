御製文初集卷二
經筵御論
致中和天地位焉萬物育焉
天地萬物本一體致中和而天地自位萬物自育其理
自然不待勉強夫所謂大本不可不立達道不可不行
豈非教人以戒懼謹獨之意乎然究而言之有不可則
有可者在是尚出於勉強也出於勉強則不能致中和
而位天地育萬物矣蓋天地本無不位也萬物本無不
育也元黃分而清濁奠形色章而動植殊歴混茫以來
有不位不育之時乎其不位不育皆自人心不能致中
和而然初非天地萬物之過也孟子得子思之正傳故
其言曰萬物皆備於我矣反身而誠樂莫大焉彊恕而
行求仁莫近焉反身而誠致中之道也強恕而行致和
之道也信矣致中和而天地自位萬物自育也
闢四門明四目達四聰
從來釋書者率云闢四方之門以來賢俊明四方之目
達四方之聰以去壅蔽夫明目達聰以去壅蔽似矣而
所云闢四方之門使賢者由此而入則是門當設於何
所乎舜制九州幅員不為不廣四岳十二牧之徒内外
弼亮豈必設之閫閾以限量之哉蓋目為視之門耳為
聽之門闢門者闢此耳明達者明達此耳苟其視聽無
所壅蔽則賢材亦由是而升民隠亦由是而達使不能
兼聽並觀則所謂賢者未必賢矣故闢門明目達聰本
為一事不可岐而二之且兼聽並觀尤以得賢為要設
不能得賢則兼聽並觀適滋叢脞又何民隠之能周知
乎故為君者以天下人之聰明為聰明則公以一二人
之聰明為聰明則私言之易而行之難此吾所以望勲
華之世而興歎也
自天子以至於庶人壹是皆以脩身為本
天子庶人其分雖殊而脩身則無二致脩身者天子之
所以為天子庶人之所以為庶人也故中庸曰脩身以
道脩道以仁仁者人也此以見身為心之所託而家國
天下之本也正心以上皆所以脩身而齊家以下則舉
此而措之亦云有其本則末不求而自至如影之隨形
響之應聲焉非云我之脩身所以為齊家治國平天下
也如以為齊家治國平天下則修身非為已矣庶人無
治平之責者亦可不脩身矣不知人也身也心也三而
一者也心不可見於身而見人亦形名以身而名脩身
要矣明德新民其皆以是為宗乎
天施地生其益无方
蓋嘗觀於造化自然之流行而知天地之大矣天地之
大未嘗自言其益而其益乃无方焉一隂一陽之謂道
四時行焉百物生焉往者屈而來者伸息復消而消復
息天地何容心哉而惟是日進無疆之體健行不息化
育萬物各正性命何其益之大也彼惠心而或問者固
不足稱即心乎愛矣遐不謂矣而苟其内無健順藏用
之功則不足以建知始作成之本外無丕冒顯仁之量
則不足以贊覆幬化育之權然而天地無心於萬物而
萬物亦無心於天地故其益无方焉聖人有心於萬物
而萬物亦有心於聖人故其益有量焉此裁成輔相者
所以倍難於資始資生之無為也
樊遲問仁子曰愛人問知子曰知人
問仁而曰愛人問知而曰知人此非啻示仁知之用而
且括仁知之體嘗謂聖人之言大小畢該有如海焉以
瓶取之盈瓶以罍取之盈罍無不滿其量故聖門問仁
者雖多夫子各告之殊而無非為仁之極則也乃樊遲
以仁知兼問夫子亦惟是直指其要曰愛人知人似乎
隨所問而揭指歸於以明仁知有相成之用而已然仁
知之全體大用無有過於此者大哉乾元萬物資始天
地以生物為心也聖人得乾之元以為仁聖人之愛人
即天地生物之心也舍生物之心不可見乾元之資始
舍愛人又何能見聖人之仁哉愛人之為仁明則知人
之為知可類推矣余故曰非啻示仁知之用而且括仁
知之體
君子以教思无窮容保民无疆
易道廣大無不備體以示其象德以寓其理闡天地自
然之藴者其惟極深研幾之聖人乎試觀澤上有地臨
之象也悦以強教順以含容臨之理也具其象而理或
乖玩辭者其何所從焉澤上有地人咸知其為臨之象
矣而因悦之教與順之容更識臨之理教而不養操切
之政也養而不教姑息之為也從古盡臨之義者舍是
其何以為治民之急務哉且也教與養亦相資而不可
離者是故無包荒之量則振德之心究不能至誠無斁
也鮮納汙之德則虚受之懷究不能廣大無限也人徒
知教養之宜並行而不知教正所以為養養正所以為
教也有臨民之責者所宜視為一事而日勉焉弗遑也
夫子之道忠恕而已矣
一貫不外於忠恕而實則忠恕即一貫而已蓋一貫即
所云如有所立卓爾雖欲從之末由也已此其道無端
倪之可見而非不可見也於忠恕見之天何言哉四時
行焉百物生焉天地不可見也於四時之行百物之生
見之謂四時百物非天地可乎謂天地將借四時百物
以見可乎忠恕之於一貫亦如是而已矣形而上者謂
之道天地是也一貫是也形而下者謂之器四時百物
是也忠恕是也夫聖人又何嘗有告曾子之别傳而曾
子乃假借是語以泛應門人之問哉
上下交而其志同也
上下交而其志同此語當與君子和而不同句並觀蓋
所云同者非同其私也同其志也其志維何敬天勤民
而已夫惟同其志則都俞同也吁咈亦同也使以其私
則都俞乃阿諛之風而吁咈亦後言之漸安得謂之其
志同乎故天地有高卑之經而上下有氣機之應君子
法乎此是以志氣相孚疇咨交儆無非欽若亮采之心
也此所謂和而不同也而適成其為上下交而其志同
也魏徵之面折廷諍韓范之上殿相争胥是道而已爾
君子之於天下也無適也無莫也義之與比
聖人勉人以順應天下之理故先示人以大公無我之
心蓋人必有所不為而後足以有為然此以言其立志
而非謂其於制天下之事也於制天下之事而預存一
必為必不為之心則非大公無我之道失義之宜矣如
衡如石不定物以數物之懸者輕重自鑒如水如鏡不
示物以形物之鑑者妍媸畢露内聖外王之學莫不以
是為要而有臨民之責者舍此更無以為出治之本此
執中之傳所以為千古帝王之師範也
知人則哲能官人安民則惠黎民懷之
人君亦孰不欲知人而安民哉然知人固不易人固不
易知天下之人衆矣人君則惟一人以衆人之心欲蘄
一人之知而一人持此一心以應天下衆人之心且欲
知之無遺焉此不待智者而後知其難矣然禹必曰惟
帝其難之者何哉蓋自是者見人之非而不見已之非
自易者見人之難而不見已之難惟帝欽若之衷常見
已之非常見已之難是以知人本難而堯能官人則不
難矣能官人斯能安民若夫黎民之懷必其深仁厚澤
實有淪肌浹髓使百姓尊親於自不容已有非驩虞之
政所能勉強而致之者矣
視其所以觀其所由察其所安人焉廋哉人焉廋
哉
所以所由所安雖在人曰視曰觀曰察則在已必也如
衡如石而物之懸者自呈其輕重如水如鏡而物之照
者自露其妍媸故聖人教人無非自盡其力而更要在
不存成見不然萬理紛前一指或蔽其為以為由為安
且不能辨又焉能致視致觀致察以期人之不廋哉雖
然知人則哲惟帝其難是以聖人再三丁寧而不厭其
詳者抑亦有懼於聽言觀行矣
君子體仁足以長人
元足以包四德而仁亦足以貫四端體仁即所以體元
體元即所以體乾也然四端無非仁而仁之本則在於
博愛四德無非元而元之本則在於大生試觀四時之
春而可知天地之心矣體仁長人又何待蓍占而龜卜
哉雖然無亨利貞不能成其為元而無義禮智亦不能
成其為仁故聖人義制事禮制心不妨並用而其為全
體大用之本者必於仁焉是存肫然而無不愛廓然而
無不容已飢已溺關切深衷曰教曰養籌之無窮此聖
人之所以體仁也此其所以能長民也
自誠明謂之性自明誠謂之教
德無不實而所明皆善性而有之聖人也先明乎善而
後實其德教而入之賢人也誠者理之當然明者明其
所以然性即理也教即所以明理一而二二而一者也
是故誠之外無性明之外無教聖人渾然天理無所用
其明而明無不照謂之所性而有尚屬強名則何藉乎
教賢人日月至焉必待先明乎善而後實之乃復其性
然明即明此理實亦實此理而已夫豈别有所謂教哉
朱子謂與天命謂性脩道謂教二字不同予以為政無
不同耳
勑天之命惟時惟幾
天高聽卑一念之克罔聖狂分焉而天之眷顧與否亦
捷於響應故求天於天不若求天於已人事盡而天理
見幾者事之微天理存而人事脩時者理之運無時無
事而不戒勑則不覩不聞之戒慎恐懼勵朝乾夕惕而
無間以是而對越顧諟庶幾乎私欲潛消克已復禮以
之脩身則履中而蹈和以之施政則形端而表正即臯
陶之颺言亦豈外夫大舜庸作之意哉
博學而篤志切問而近思仁在其中矣
此非四事蓋兩事耳博學而不篤志則或涉為荒唐切
問而不近思則或入於無稽然志也思也一心之事耳
仁人心也安見篤志近思而心常馳騖於外者哉故曰
仁在其中朱註以為未及乎力行而為仁此或為下學
者言夫篤志近思而不力行則又安得謂之篤志近思
乎子夏雖文學之科此言實見道之論故博學切問仍
文學之事歟而篤志近思則心存矣心存而仁存是知
學問思辨智之事而智亦仁之事不然元何以貫四端
而長萬善哉
思其艱以圖其易民乃寧
夏不能不雨冬不能不寒於其常也而民猶有怨咨者
非怨雨寒也力耕桑而不得飽食煖衣斯其艱也斯民
之宜其無時而不怨咨也治人者豈可不思其艱乎思
其艱則當圖其易而易正不易圖也必也生衆食寡為
疾用舒三物五典以教以安庶其菽粟如水火而民免
罹於艱得少寧乎然民有可免艱獲寧之理而上終不
可得有覺易不艱之日蓋以為易則其艱立至矣治民
乃一節若夫守先王之業綜萬幾之理其難其慎惟日
孜孜又何嘗一息一刻有不艱覺易之時也耶
成已仁也成物知也
至誠如神斯已物一貫無所用其成而無不成譬之天
地化四時育萬物而四時萬物無非天地故天地不自
見為天地而誠者不自見為誠也誠之者則不然見有
所謂誠則有所謂已既有所謂已即有所謂物雖然已
與物又豈有二致哉反身而誠斯盡已之性誠精故明
斯盡物之性然而脩身脩道當盡克已復禮之功欲立
欲達當推胞與為懷之量所為人欲盡而天理存外内
合而時措宜仁也智也皆一誠之實理而已但人道無
不當勉而有位與無位者其成已成物措施參贊之功
所殊自覺霄壤是又予所抱歉而刻不能已於懷者夫
易簡而天下之理得矣
乾坤之撰至健至順確然隤然示人易簡而人或不知
即有知之者亦云乾坤始能如是而人豈能惟聖人體
天地之心以為心斯參天地之化以為化然而乾坤運
終古而無窮者則以得易簡之理也聖人雖百世而罕
遇者則以失易簡之理也失易簡之理何以其有人已
之分也一有人已之分則物來而不能順應憧憧往來
朋從爾思又何能崇德廣業成參贊之功哉故人欲效
乾坤之易簡當法聖人之無私無私則理存理存則守
者約而應不窮久大之規胥於是乎在矣
四時行焉百物生焉
斯言也蓋孔子知命耳順以後所以示學者真實至當
之理非因子貢以言語觀聖人徒為是不待言而可見
之語而别有所謂妙道精義也且四時行百物生之中
何一非天乎而四時行百物生之外又何别有可以見
天者乎聖人視聽言動晝作夜息之中何一非妙道精
義乎而聖人視聽言動書作夜息之外又何别有所謂
妙道精義者乎天即聖人聖人即天四時行百物生即
聖人之視聽言動晝作夜息吾故曰此孔子知命耳順
以後所以示學者真實至當之理非因子貢以言語觀
聖人徒為是不待言而可見之語而别有所謂妙道精
義也士希賢賢希聖聖希天學者由躬行實踐深造而
自得之可矣
其難其慎惟和惟一
諸家解此者大約以其難其慎屬之君惟和惟一屬之
臣如是則是伊尹泛訓之辭而非訓太甲之辭矣蓋難
於任用慎於聽察此固君職不待言矣即惟和惟一何
莫非君職乎哉且也不惠於阿衡是不和也庸罔念聞
是不一也以致邇訓允德是既和且一然後能為商令
主而謂是為訓人臣之語可乎然欲和一於後必當難
慎於先周而不比慎終惟始用是道也則君子進而小
人退相需殷而相得彰蔡傳引而未發予故申而論之
舜明於庶物察於人倫由仁義行非行仁義也
明以識事物之理察以盡人倫之詳察雖若精於明然
事物原不出人倫之外也處人倫之間而能盡仁義之
詳者莫過於舜故孟子曰由仁義行非行仁義也蓋由
仁義行則仁義與已為一行仁義則已與仁義為二仁
者安仁無所勉強而所行無非仁能仁而安有不能義
者乎知者利仁則是知其為利而行之者其視從容中
道由仁義而行渾然無間不待用力者則有别矣易曰
同歸而殊途一致而百慮不察於人倫之間而盡仁義
之詳者烏足與言内聖外王之道也耶
益動而巽日進无疆
脩已治人之道莫善於日新莫不善於自畫動而巽不
惟學者作聖之功實王者體乾之德蓋不震動則不能
奮發有為不巽入則不能遜志涵養遜志則雖有為而
亦不鄰於躁奮發則雖涵養而亦不入於弛以之脩已
則德崇以之治人則業廣文王之於穆不已周公之無
逸作所胥是道也豈徒學問之益云乎哉
如保赤子心誠求之雖不中不遠矣
赤子之在母旁形日近而情日接然猶待心誠求之而
後不中不遠若夫居九重之上臨兆民之衆勢分相隔
委曲莫達其能洞悉民艱呼吸相關使無向隅之歎而
皆得養育之資蓋亦難矣故禹稷已飢已溺文王視民
如傷用是道也接屋連閣非不麗然民有掘穴狹廬者
弗樂也肥醲甘脆非不美然民有菽粟不接者弗甘也
蓋不樂為脩飾豐亨之說則牧民者或可祛其匿灾之
心不肯存惜帑省費之見則持籌者或可杜其節用之
口如是而猶懼有或遺焉庶乎民隠得通不中不遠曾
子舉武王訓康叔之言明立教之不假強為在識其端
而推廣之然吾因推廣益識其艱蓋齊一家治一國者
其分小其事易而平天下者其分大其事難雖日孜孜
朝乾夕惕猶慮弗克勝任欲不勉強勤求其可得乎
咸速也恒久也
易分上下二經上經首乾坤此天地之大經大法固不
待言下經首咸恒解之者泥於夫婦之一語於是有少
男少女感之深長男長女倫之正之說是皆以世俗夫
婦之情窺聖人序卦之義並且曲為損益不首下經之
論其去聖人之意蓋已遠矣夫何不觀於雜卦咸速恒
久之說哉且易雖有六十四卦何一非乾坤乎乾坤者
天地之象咸恒者蓋天地之象之所以示人最深切而
著明者也夫周天三百六十五度天一日而一周日月
五行所不能及是最速者莫如天而咸象之華嶽有時
而損益河海無日而不流而載之振之者終古無遷是
最久者莫如地而恒象之且彖傳於咸則曰天地感而
萬物化生於恒則曰天地之道恒久而不已一再舉之
語焉而詳實於雜卦之義互相發明所謂聖人之情見
乎辭矣蓋咸恒非不備夫婦之道而徒舉夫婦之道以
闡咸恒之義則不足以盡之若夫自強不息厚德載物
乃君子所以法乾坤即君子所以法咸恒不息感之速
也厚德常之久也虚受無我立不易方内聖外王之道
於是乎在如是則咸恒一乾坤之具體其首下經不亦
宜哉
御製文初集卷二
