御製文二集卷四十
硯銘
舊龍尾石日月疊璧硯銘
舊溪龍尾既琢既追面背受墨左右胥宜合璧其章雙
丸日月蹟紀石帆寳雲異說(硯左側鐫余於戊辰十月朔登鷹窠頂擬觀合璧先)
(一夕夢見日月如合璧三因琢是硯下鐫廉讓識三字考廉讓為本朝淅江舉人曹三才别號一綂志載鷹窠)
(頂在海鹽縣石帆山相傳十月朔日月同度登絶頂觀之如合璧又西湖志初陽臺在寳雲山頂舊傳葛洪於)
(此吸日月精華錢塘志稱每歲十月朔旦見日月並升云云則又一說也)珍此龍賓盍簮其
來律以廉讓吾斯愧哉
題澄泥硃墨二硯銘
點周易艱研理批奏章慎臧否遣興摛詞餘事耳然而
無不慙乎爾
右珠硯
絳縣得材偶倣古(近于山西絳縣購得舊澄泥硯材倣古式為之復以餘材别製二硯合貯)
(一匣以供硃墨之用)餘製二硯硯匣貯臨池五合之一助(叶)逮憶
蘇言意則憮
右墨硯
宋端石貨布硯銘
置於几曩弗知也揭匣觀覺其竒也與衆商如一辭也
果舊端宋之治也貨布形高眼池也銘而譜胥曰宜也
賢久隠是可思也棄以富復足思也疏矣哉吾之為也
舊端石子五明硯銘
子石天然略加玉成形橢而圓體潤以貞活眼凡五因
號五明如舜之扇寓意實精匪箑之義著文有評(向因崔豹)
(古今注言舜廣開視聽作五明扇而後世遂以為扇所自始其誤殊甚佘謂扇乃禮所云闔扇之扇仍是闢四)
(門意而非扇箑之扇曾作五明扇說以明之)
澄泥虎符硯銘
貌其金質其土象虎符詰戎旅彰斯文濟彼武草露
布是資汝
倣唐蔆鏡澄泥硯銘
唐本歙石兹以澄泥澄泥法失求而得之囊沙汾水是
陶是炊舊藏古式命匠倣為(澄泥法久失傳前歲閱四庫全書舘所進書内有賈)
(氏譚錄載絳縣人善製澄砨硯縫絹囊置汾水中踰年而後取沙泥之細者已入囊矣陶為硯水不涸焉云云)
(因諭山西巡撫巴延三試仿為之一年後巴延三以所造硯材進試其中有可作蔆鏡硯者乃出舊藏硯式命)
(匠製此硯)葆光返照厥義入微何求弗得其戒宜思
舊蕉白龍池硯銘
舊阬之白號蕉葉兮玉潤金堅剛柔協兮既圓而橢製
穏貼兮墨池弗涸有波疊兮龍守其珠緯蕭涉兮書而
供跳王之帖兮文而寓雕劉之勰兮問誰所珍蕉林篋
兮何來西清伴芸笈兮一誦旅獒慚弗愜兮
倣觀象唐硯銘
古聖觀象意在筆前卦雖畫八理具先天伊誰製硯義
闡韋編四維四隅匪方匪圓弗設竒偶全體備焉玩辭
是資選石倣㫋滴露研朱用佐窮年
蘇軾東井硯銘
井者清也可用汲慎王明也井者養也老安少懷聖言
仰也如子瞻者雖不能行其志於時東井硯銘足睪思
也吾恐明於古而昧於今將為人所嗤也
宋合璧端硯銘
取石自然既剖仍合合不見縫刻不見迹方而上斂如
風字式月為硯池日為硯頰伊誰八分鏤以合璧匪祥
是飾惟文斯洽用以雕龍遜乎其勰
宋端石龍馬負圖硯銘
石刻硯殊非古也懷鉛槧事可舉也端之阬宋始覩也
馬負圖卦之祖也會為一典用數也帝鴻紐或其伍也
誰其用莫之考(叶)也佐文房可與處也掞鴻文夫何有
(叶)也慎絲綸則我所也
魏興和甎硯銘
扣如金聲聲和緩背識興和年造宛彼其偏安世季晩
何有此哉郁翰苑信乎斯文行之遠
元趙孟頫松花石硯銘
松化石須千年松花有(松花江亦有松化石人或取以為礪)詎康干(唐六帖載)
(回紇有康干河斷松投之三年化為石色蒼節理猶在云云似其石竞可速化不待千年而成是又記載之未)
(可盡信也)松雪翁銘識旃三含一妙理詮木之理尚依然水
中變膏受全勝溪石取於端弗礱琢存厥天十三行書
以傳兹用兹審愧焉
舊洮石黃標硯銘
臨洮綠石有黃其標似松花玉珍以年遥(惠周惕識語云是臨洮綠)
(石之黃標諦視之與今松花玉相似因其閱年已久銘而譜之)比之舊端郊寒島瘦聊
備一品圖左史右
倣唐蔆鏡硯銘
蔆花旉瓣肖厥鏡形匪銅玻瓈石出歙阬唐有此製師
古用成惕殷監以自照詎曰摛文是寳
宋紫端涵星硯銘
石割雲硯之成也池涵星硯之形也雲净星現以彰文
明也用之絲綸慎乎拱北之情也
倣澄泥虎伏硯銘
吕老所造兹不可得金閶巧煅如伏虎式球琳其質清
綠其色置之舊側幾難别白列於文房友乎子墨幾暇
怡情揮毫是北每繹旅獒不無慙德
舊端石四螭硯銘
理細以潤色黝而紫棄置内庫百餘年已拂之拭之用
供綈几如絲出綸惟是慎止繪句絺章則其小矣
舊澄泥四直硯銘
席上珍文房佐言其質泥以作論其堅石猶過光内韞
德外播墨池銹靈非涴沃心田資清課宜讀易蓍則那
坤六二直方大
宋澄泥夔紋硯銘
撫如石呵生津黃其色夔其文夔者夔也吾因以緬
舜命教胄子之為也
舊端石弁星硯銘
活眼正中如弁冕形擬月則小號之曰星洪範九疇八
惟庶徵休咎異若省歲省成象厥庶民天聽自聽
舊阬端石松皮硯銘
蕉葉白松皮青堅且潤廉以貞出水岩龍為晴黍谷春
(硯背銘辭下有黍谷小印似係收藏人之號遍檢宋以後正史稗乘諸書皆無可據按黍谷在今密雲縣即鄒)
(衍吹律回春處收藏之人或鄒姓或居密雲因以黍谷為號未可知也)硯田耕
唐寅龍尾石瓦硯銘
歙之石龍尾最式肖瓦漢製𣲖董(其昌)以書名唐(寅)以畫
經二人用淬妃快何來朵殿綈几會所樂存乎蓋無奈
唐螭虎石渠硯銘
方盈寸有(去聲)半圍以渠而周銅乎石乎泥乎合一相閱
千秋邊幅雖小其用無窮如寸田贊化工
宋端石紫雲硯銘
紫雲之割夫其誰耶道以為腴守墨池耶閱世幾百永
年宜耶滴露研朱又一時耶綸綍是慎繄吾思耶
倣晉璧水暖硯銘
璧水暖硯王廞所有銘乎宋而虞(允文)勒賜於唐則李(德裕)
受承燧乃温既濟卦偶既嘉其用倣以名手雖今古之
難齊亦筆墨之堪友即當冬而滴露那虞凍而代酒
倣宋歙石龍尾為澄泥硯因製銘
龍尾溪也石具玉精製以為硯仍擬龍形緬昔毅甫玉
局泐銘爪膚縠理玉德金聲(二語用蘇句)一二二一視此陶
泓在天利見霖雨蒼生
舊端石洛書硯銘
靈龜負書出於洛水洪範九疇實肇乎此如日麗天(硯池)
(右額上有眼刻作雲捧日)信有斯理何人刻背乃圖蘇子月小山高
(硯背刻蘇軾後赤壁賦景即因左方小眼刻為山高月小)後游而已擬以不倫吾思
其旨或者雪堂曾弆書几自寫其真與硯為友疑東坡
言如是如是
舊蕉葉白雙螭瓦式硯銘
瓦為硯硯則賓也硯肖瓦瓦則名(叶)也賓與名幻則均
也供染翰實則存也伴綈几慎絲綸也味芸編以淑身
也
舊端石倣唐石渠硯銘
石渠硯唐之製端溪珍宋之貽萃二代為斯器佐文房
誠雅致孰鈔書孰習字陳綈几用乃異勑時幾出綸綍
惟日慎戒滿志
宋四螭澄泥硯銘
絳縣秀質琢為八方具有卦義畫肇羲皇文字之始
孰尚乎此硯製澄泥静用久矣穆如其古郁若其文四
螭游池蜿蜿蝹蝹外泥斯銅内泥斯石識泥於何餘兹
墨汁文房雅友憬然以思數百年前用者伊誰
宋端石風字硯銘
端之石出阬渚風字式近罕覩磨欲穿閱世古誰鑚研
膏晷苦今屬誰亦知否(叶)
倣唐蔆鏡硯銘
製倣唐石猶宋出古阬成今礱鵒眼一如月銅異鏡明
具鏡用百代鑒六義供
舊端石玉繩硯銘
質堅色潤出自老阬六星一月帶以玉繩綈几染翰宜
賓墨卿慎兹綸綍欲正且平
括囊硯銘
石出舊阬樸且素也先趙後倪(端石括囊硯左側鐫趙孟頫吳興二字印記右)
(側有荆蠻民用四字蓋倪瓉號也)處(上聲)得其處也刻為括囊夫其意有
所寓也在彼則可在吾則以為懼也讜論願聞達聰即
所以明目(叶)也
舊端石海日初升硯銘
海天初月未央之甎高濓硯譜倣以向年(硯譜有漢未央甎海天初)
(月硯曾命製澄泥以倣之)兹獲舊端初日麗天洪波騰躍昭融朗懸
曰升曰恒合璧雙全綈几研朱綸綍是宣惠我烝民如
被黃棉
宋端溪八柱硯銘
八柱承天廣運肖乾六書載道因文以傳石出老阬宣
和六年(硯右鐫宣和六年秋八月製)非銅雀之瓦異未央之甎澤於
古以餘潤腴乎内以為堅其動也直其静也專顧將資
乎綸几渠寧斐乎翰筵
舊端石弦文硯銘
硯四十枚或銘或詩豈竭吾才不日成之(續得硯四十翰林等擬皆)
(入譜題詩系銘閱五日而成率於幾餘點筆為之并不淹晷刻也)法天行健敦乎象辭
倣唐八稜澄泥硯銘
昔也泥今則石葆其光堅以澤外象卦中呈璧利筆毫
發墨液陶冶功化物無迹育材作人慙莫釋
宋端石洛書硯銘
下巖石壁誰刻紫雲墨池黝漬龍香氤氲刻作洛負圖
書之祖傅說有云事不師古君子之道闇然日章出諸
久弆(是硯亦係懋勤殿庫貯年久近經翰林等擇取十四方中之一)刮垢磨光著書習
字均非我事慎兹絲綸惕乾永志
舊端石多福硯銘
天然多福久弆乾清(乾清宫舊貯多福硯天然如蝙蝠形質堅而製樸)兹雖刻
畫頗類天成色黝而澤面寬且平物必有偶賁來作朋
斂時敷錫萬國咸寧
宋天然石子端硯銘
水阬石子不須磨治以霤蛀處遂為墨池閱幾滄桑穆
穆怡怡天與之然何慮何思予獨恧夫吮毫搆韻未能
若斯
舊端石倣唐石渠硯銘
石渠式肇自唐水崖質選其良舊弆王(唐石渠硯久藏内府曾經題詠)
(為乾清宫十硯之一此硯形製相仿亦舊物也)今得羊一再詠斐文房慎取好
增傍徨
舊端石飛黃硯銘
質細如綿水岩石子兮面製鼓形喻車記里兮背刻飛
黃服周方軌兮用佐同文伊犁尺咫兮
舊澄泥伏犀硯銘
陶汾泥兮略異鄼侯造無吕字兮知成宋代趙同為舊
兮底較年多少刻伏犀兮噴薄墨池表鑑千古兮奚藉
燃以照静為用兮永年光則葆
宋端石列宿硯銘
阬石樸完誰則理之刻以列宿誰則使之墨銹氤氲誰
則以之辭彼稡兹誰則徙之求全有毁誰則止之
宋端石奎璧硯銘
鑿何代宋之春用者誰元之人宋之人宋王孫刻名姓
識賞珍供書畫信絶倫榮兮辱難具論奎璧星照以神
舊龍尾合璧硯銘
歙之溪疏龍尾舊者稀晨星耳磨為硯合璧示匪誇祥
就將是學緝熙資窮理
舊澄泥倣長生未央瓦頭硯銘
澄泥自唐漢未有也以云瓦頭義或可取也同為陶成
漢較唐久也世遠年湮真偽率難剖也阮亭竹垞記觀
偶也兹弆西清珍之而以為醜也
唐澄泥六螭硯銘
石渠唐硯久藏内府兮賁來六螭物必有偶兮呵之發
潤筆花墨雨兮竟體剥蝕華紋吞吐兮玉尚有焉况斯
甄土兮何物永堅為之意憮兮
御製文二集卷四十
