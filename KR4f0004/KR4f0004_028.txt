御製文初集卷二十八
贊
列代賢明妃后垂稱奕世者取繪十二繫以贊
西陵教蠶
在昔軒轅正妃嫘祖孕虞毓唐發湯啟武得姓十二如
千子乳創制蠶織窳陵為輔衣被天下功垂萬古後世
文勝乃崇黻黼
太姒誨子
昏姻匹妃王化之始維周勃興嗣徽太姒富而能儉貴
而不恃載在風詩葛覃卷耳更勤教誨有穀貽子昭哉
嗣服武周濟美
姜后脫簮
黃裳六五以順為正子有幾諫妻寧無諍卓哉姜后宫
闈之鏡金環進退瓜瓞衍慶彤史攸司慎儀宜令雞鳴
朝盈脫珥待命
樊姬諫獵
先民有訓聿戒禽荒卓彼樊姬感悟楚莊有肉弗御乃
止王欲一語進賢霸功以卜不謂婦人克相其君邈矣
邑姜十亂稱臣
燕姞夢蘭
乙始啟商蘭亦徵穆吉人在宫天使貽穀國香揚揚掌
夢其卜嘒彼小星三心五噣椒聊遠條爰昌七族鄭多
君子宣尼所錄
許后奉案
后母天下首崇儉德坤順承乾柔嘉維則繄維許后貴
而能抑不忘寒微車服是飭日朝長樂用修婦職懿彼
芳型永為後式
婕妤當熊
圈熊攀檻羽林驚迸得人則止誰歟知命婉孌季女忠
貞維性直前當之熊為戢横六宫咸怍一人倍敬埋禍
無悶中語傳競
班姬辭輦
王者求賢爰載後車左右前後正士與俱景仰休風三
代之隆何逮漢季嬖媵輦從一言稱善如圜斯轉永鑒
班姬遠彼婉孌
馬后練衣
十歲持戶侯家整肅母儀天下六宫欽服練裙澣衣以
率戚族儉德之共綏將福禄車水馬雲明訓在牘豈伊
輝漢作則椒屋
徐妃直諫
元成有言願為良臣流風丕振乃自宫嬪徐妃上書東
征抗陳惜哉唐宗納而弗斷外事征討内營宫館頓忘
初年如圜斯轉
昭容評詩
玉秤降天乃生女子衡才汝耶孩笑而唯昆明賦詩綵
樓落紙辭華哲匠月旦自彼千載騷壇一時牛耳展如
之人文亦可喜
曺后重農
稼穡維寳王政所崇襏襫耒耜必親必躬維宋曺后播
種于宫彷彿親蠶獻繭效功克勷内治聿著芳蹤嗤彼
雕鏤何事傷農
闕里十贊(有序)
戊辰春二月東巡狩奠
先師法
皇祖也日戊寅至闕里所司以詰朝舉祀禮具儀聞朕
惟車駕既莅廟貌遥瞻隔宿偃居非所安也爰以
始至日瓣香瞻謁肅拜以布誠待質明而釋奠斯
於禮為宜乃易吉服率近臣入萬仞宫墻歴奎文
閣撫遺檜過杏壇遂登大成之殿以展謁焉
粹容如日月麗天
聖蹟似江河行地既而周循右序更轉左廂所云金
絲詩禮故井故宅無不考其蹟而想見
夫子之遺澤至今存也為之歔欷為之虔悚夫
孔子萬古一人也誰能贊之然天地不言其高厚而
生天地之間者無不知天地之高厚是贊也亦如
是云爾
萬仞宫墻
芚予自幼被服
聖言眀德新民知易行難顒有素誠瞻謁尼山亦既莅
止敢云得門
奎文閣
奎婁垂象爰在魯東
夫子之文天地並隆煌煌
御書充牣其中
先聖後聖其揆則同
手植檜
文欄肥壤厥有檜株
先聖攸植繄手澤餘幾經枯榮左紐右紆造物憑護孫
枝扶疎
杏壇
憶昔緇帷詩書授受與有榮焉軼桃轢柳博厚高明亦
曰悠久萬世受治杏林何有
禮器
祗謁
先師載觀禮器犧尊象尊伊古之制有道存焉儀型攸
繫申命太常記予初祭
聖蹟殿
眀王不興夫孰能宗豈無宗者邈矣莫從鐫勒苕華景
仰遺蹤七十三年雲中見龍
金絲堂
禮樂詩書金絲萬古豈繫魯恭廣宅斯舉在左移西亦
惟其所懸甕乃神
夫子不語
詩禮堂
昔者趨庭詩禮垂訓維言與立伊誰不奮九仞一簣願
勉乎進御堂聽講景仰
聖舜
故井
䟽食飲水曲肱樂之既清且渫汲繩到茲我取一勺以
飲以思嗚呼
宣聖實我之師
故宅門
居廟之左厥門斯故藻繢不施意存後素徘徊瞻仰心
焉學步告爾後人由茲義路
漢柏贊
鬱鬱嵩陽枚枚書院仙柏挺生代紀炎漢匪漢伊始錫
名始見伯仲大椿招搖佺羡予奉
慈闈省方周甸望古徘徊祝
釐宴衎繪圖以歸璇宫拜
獻正值稱觴日長綵線鳳翥鸞翔金輝玉燦怡顔顧之
同增遐筭如呼其三永
夀於萬
慈竹贊
有猗者篔異榦並根傍以文石生於沃原詎擬渭川奚
必嶰谷鳳影龍文詩人詠足嘉茲德植其名曰慈萬葉
千篠百世本支不老後天密蔭垂露有雲有仍如復如
顧山樵創法繼者石田撫厥粉本載獻
夀安華有同不樹稱連理取義徵祥其焉匹此芳飇若
拂愛日初長翠映
萱階
萬夀無疆
十六羅漢贊
第一阿(迎阿)機達尊者
龐眉皓首赤脚露肘一亦不立二復何有左執提罏香
雲無量以拂拂之是真供養
第二阿資答尊者
扼腕趺足宴坐偃息問此大士為語為默默者動母語
者静因動静兩忘誰為法身
第三拔納拔西尊者
住可住山證無所證或問佛法竪二指應髮長更籋髭
生不除去留之間寄此幻軀
第四嘎禮嘎尊者
聞之吾參心廣體胖芥及須彌何隘何寬雙手指端各
振金鈴即聲即寂非寂非聲
第五拔雜哩逋荅荅喇尊者
衣取蔽身座取息體同異色空示之一指在鉢刺拏隨
喜六檀檀喜相忘亦不相捐
第六拔哈達喇尊者
肩披七條耳屬雙環是栗棘蓬是金剛圈貌狠可怖其
心則慈慈狠胥幻稽首導師
第七嘎納嘎巴薩尊者
心似枯木面若凍梨古有彭聃見其孩時手拖絲縧其
長如許縛乎解乎惟人自取
第八嘎納嘎拔哈喇錣雜尊者
著迦隣陀藉以蒲團展目揚眉亦不止觀歸根得旨隨
照失宗得失失得同乎不同
第九拔嘎沽拉尊者
萬物我備何疎何親手撫山鼯喜其性馴馴則不擾喜
則無憂與諸衆生佛土優游
第十喇乎拉尊者
如來轉物衆生物轉誰識此者頂門巨眼持七寳冠將
供如來有能所乎不言已該
第十一租查巴納荅嘎尊者
端坐叉手具何神通有相無相孰是真宗頂後圓光如
月入懷行脚事畢幾兩草鞋
第十二畢那楂拉拔哈喇錣雜尊者
左擎梵帙右挈鍵&KR0008;行住坐卧不即不離佛出世時度
此黃耉說法則雄如獅子吼
第十三巴那塔嘎尊者
佛陀羅尼按之在手面暈霞紅如醉於酒於四諦理斷
疑惑根巴那塔嘎是聞佛所云
第十四納阿噶塞納尊者
振隙棄羅瞪目傾耳視乎聽乎非彼非此左持淨瓶貯
如意珠意且假名珠誰如乎
第十五鍋巴嘎尊者
我觀四大孰是真常水流石冷風過花香尊者横經注
其兩目何不啟觀未觀意足
第十六阿必達尊者
色相雖幻壮則勝老豈其揀擇護茲三寳雙手擎塔其
質黃金是法華刧示現至今
十六羅漢之名見於梵經納納達荅喇傳及法住記俗所
稱十八者不見梵典咨之章嘉國師云西域但有十
六之號而無十八若增以第十七嘎沙鴉巴逹喇瑪伏虎尊者
第十八納納荅密荅荅喇降龍尊者則正符今之所謂十
八也宋蘇軾十六羅漢贊不載其名復有十八羅漢
贊備書梵號其前十六人與法住記合而後二人一
曰慶友即所謂難提蜜多羅為諸苾芻說十六大阿
羅漢住處者一曰賓頭盧即賓度盧䟦羅墮闍實乃
一人重出良由此土僧伽未能深通貝筴展轉傳訛
博辨如軾亦不免因人致誤耳夫神通顯示多至五
百若八百乃至九十九萬億奚事十六十八之斤斤
哉顧佛薄伽梵般涅槃時以無上法付囑十六阿羅
漢令其護持自當以十六為正前人畫羅漢相如張
僧繇盧楞伽二人皆止十六斯亦一證也茲命丁觀
鵬寫十六應真像成朕各為之贊而應真法號一正
以章嘉國師所定同文韻統合音字并系唐古忒梵
字於前有學無學人可共證之云
釋迦牟尼文佛贊
轉物覺生能仁調御寳月常圓法雨普霔天上天下世
出世間六度萬行作如是觀
趙脩錄羅漢贊
手持明珠瀉之為水赤脚踏波渡不須葦是一是二非
彼非此和南應真全身裏許
丁觀鵬摹丁雲鵬羅漢贊
具足神通如是游戲狂象獰龍孰非我類無降伏意有
皈依心歷歷淨土馥馥香林進者呼來繼者應往借問
何之極樂安養四大本幻作麽傳神雲鵬觀鵬前身後
身
丁觀鵬摹丁雲鵬十八羅漢贊
應真二九林間宴息或具威儀或露肘臆龍女捧冊童
子華瓜孰凡孰聖分疏則那異類中行如是處止金不
博金水不洗水五體三鬛同乎不同歷劫游戲大圓鏡
中
福禄夀三星贊
福
我受命溥將(詩)降福穰穰(詩)大有元亨(易)用敷錫厥庶
民(書)豈弟君子(詩)受天之祜(詩)永言保之(詩)俾緝熙于
純嘏(詩)
禄
俾爾戩穀(詩)受天百禄(詩)惠我無疆(詩)寵綏四方(書)受
小球大球(詩)天其申命用休(書)綏萬邦屢豐年(詩)萬物
皆致養焉(易)
夀
天保定爾(詩)萬夀無疆(詩)保合太和(易)身其康強(書)君
子所其無逸(書)信彼南山(詩)以引以翼(詩)惟曰欲至于
萬年(書)
丁觀鵬畫不二圖贊
居士示疾調御遣視五百菩薩不任其使㬅殊室利稽
首請行常言致問盡契佛經曰色曰空是二是一竪雙
指應擬議即失天花繽紛散天女手咨是空色花曾著
否
姚文瀚掃象圖贊
檀林宴坐义手如如牽來香象課童掃除象即非象塵
自何來曰何來者寧非纖埃踏河到底驚雷成紋具此
正見曾不疏分大士不言象自了了運帚揮苕侍者顛
倒
御製文初集卷二十八
