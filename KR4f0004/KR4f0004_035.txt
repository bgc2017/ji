御製文二集卷一
經筵御論
因民之所利而利之
天子以四海為家則四海之民皆吾一家之赤子也保
赤之心既切因利之政當求制田里教樹畜使之知節
儉務耕桑因五方之財阜萬民之産斯所謂不費之惠
耳博施濟衆堯舜猶病盖孔子訓子貢以為仁之方非
謂不捐已財以與人也且天子何得有已財乎不達因
利之旨將謂府庫為天子之財且捐此財以與人則謂
之費見何小哉夫四民之所以自謀其生理亦已勤矣
農耕於野工商勤於市士雖不逐逐然其所以為仰事
俯育之資者亦必有謀焉使為政者人人而為之圖給
之求則弊精勞神且有所不能遍及此所謂費也此所
謂不能成其惠也不啻此也即因利之言亦當有所權
宜於其間而不可以冐昧行之今夫墾闢豈非勸農之
舉而一有不實將致勒民承種以納糧重為民累者矣
積儲豈非有備之圖而行之過甚將致踴貴於市而艱
糴饔飱莫給者矣其他可以類推者不可勝舉故孔子
因民之利之言所包括者甚廣而不可徒於不費求之
則思過半矣
屢省乃成
樂於興事者固易至於紛更習於姑息者亦易至乎玩
愒屢省乃成盖兩致意於勑毖而非一惟戒夫率作也
盖紛更之失如無疾而投醫玩愒之失如有病而不藥
其致禍雖有遲速之分而其終至不起則一也故興一
事焉必謹於其初不可為近名邀利之舉不可用一已
偏執之見慎厥終惟其始使日久而可行行之而無弊
即當無事之時亦必朝乾夕惕謹幾慎微省之於不見
不聞之際而待之於無形無聲之表夫然後氣體清明
措施咸當以之存養斯廓然而大公以之臨莅斯物来
而順應解書者率致意於興事之省察而未慮夫宴安
之酖毒此不可以不辨
無適也無莫也義之與比
此孔子訓君子以應天下之事而有天下之責者尤當
拳拳服膺不執一已之見惟以義為權衡而弗失也孔
子嘗云無可無不可而此云無適無莫者何盖孔子聖
之時從心不踰發皆中節以言乎仕止久速猶其小焉
者若夫君子之於天下其晰理或未純精義或未當而
亦欲信心應變則謝氏所謂猖狂自恣矣故主扵必為
則是適宋神宗之扵王安石是也主扵必不為則是莫
漢惠帝之扵曹參是也雖清静之略勝滋擾然其不比
於義而有所偏則一也吾故曰有天下之責者尤當拳
拳服膺不執一已之見惟以義為權衡而弗失也
皇建其有極歛時五福用敷錫厥庶民
建極歛福不必定指夀富康寧之類且九疇已對言之
何獨扵五而又引而未發也盖五既為皇極有君道焉
君者為人倫之極五倫無不繋扵君則五倫之叙即為
君者之能建極而歛時五福以錫庶民也其或風俗澆
漓君臣父子夫婦昆弟朋友之間不能盡其道而協其
倫則是皇極之建有未臻夫極以期天下之治其難矣
天下大矣兆民衆矣以此之大以此之衆而有一不能
叙其倫者皆人君之責也叙是五倫歛時五福以建皇
極豈易言哉豈易行哉
不逆詐不億不信抑亦先覺者是賢乎
此語宜與誠明相參看盖不逆詐不億不信是誠也抑
亦先覺是明也人情變幻莫齊而可以齊之者莫如誠
使事事皆逆其詐而億其不信是已先以不誠待人人
亦將以逆者億者應之此亦一不誠也彼亦一不誠也
蓼擾虚偽莫可究詰雖云淈其泥而揚其波而已已處
汚濁之内欲其先覺抑亦難矣若夫誠以待人譬之鏡
清衡平初不以妍&KR1126;輕重示物而物之照者懸者妍&KR1126;
輕重自呈扵當前而無纖毫之可隠焉明何如之賢何
如之雖然誠明性也豈易言哉易曰閑邪存其誠斯則
人人所宜自勉乎
日新之謂盛德
張子曰日新者久而無窮此語最親切故日新非必日
日務求有所新益盖君子自強不息即所以進德也且
四時運行春生夏長萬物散殊其新若非故矣然今歲
之春推而至扵四時之運萬物之殊又豈非一氣之不
息所以為新而別有所為新哉天地聖人無不以是為
極而學者進德亦必以是為法若夫化民成俗藴之中
而發諸外非勵悠久無逸之心又何以成光大有永之
治設其無忠信之本而徒務新竒之為幾見其不失故
而敗事哉
是以君子有絜矩之道也
曾子得聞夫子一貫之旨及至門人問之則答曰夫子
之道忠恕而已矣盖盡已之謂忠推已之謂恕斯二語
也學者以之修身而有國天下之責者以之治國平天
下豈有别術哉亦曰盡已推已而已盡已推已非絜矩
之謂乎是故老老長長恤孤無非盡已推已之為而初
無意扵民之興孝興弟不倍也惟其無意而行之以忠
恕是以民之觀感亦有不知其然而然相與興孝興弟
不倍者焉然則曾子之釋經所云絜矩者豈事事物物
而絜之哉亦曰一貫而已矣
一日二日萬幾
書曰一日二日萬幾蔡氏解之曰一日二日之間事幾
之来且至萬焉然予以為此幾應訓心而不應訓事夫
事之来扵外者非以心應之扵内乎且事雖至多一日
二日之間未必至萬設果至萬則一日二日之間亦必
不能盡酬叢脞之失斯不免矣若夫心藴扵中則無一
息之停無一息之停則其思慮有不啻以萬數者故曰
幾者動之微吉之先見者也使非兢兢以守之業業以
持之則所謂朋從爾思逸欲扵是乎生矣是臯陶亦有
聞精一執中之傳特具體而微耳無曠庶官盖見之施
行者然則帝庭吁咈咨政豈有外扵一心哉
所謂誠其意者毋自欺也
欲正其心者先誠其意說者以為意者心之所發恐有
未實故慎其獨便是毋自欺毋自欺便是必自慊必自
慊便是誠其意斯語也引而未發此其所以為蒙引乎
余以為毋自欺仍即正心之學也盖心之發為意則心
者意之所自也自此而好善惡惡無不盡其誠則心常
快然自足而好善必為惡惡必去設謂誠其意在毋自
欺是視意與心為二而所謂自者又將属之誰乎故朱
子復申其說曰毋自欺者以自已禁止不為而言如毋
不敬非禮勿視之類可謂深切著明矣
欽哉惟時亮天功
帝舜扵四岳九官十二牧各有所命而總告羣臣則無
多言惟曰欽哉而已欽者敬也自古及今未有不以敬
而興亦未有不以不敬而亡者詎惟董百官康庶事而
已哉故惟欽足以櫽括治理即舜之所以受扵堯而亦
將以授扵禹者也夫庶官之事皆君之事君之事即天
之事亮天功者君任其總而臣分其績設謂舜責其羣
臣以寅亮而已若不與焉者此豈知舜者哉
由仁義行非行仁義也
人者仁也行而宜之之謂義人之所以異扵禽獸者以
有仁義而已矣而人之所以存仁義安而行之無所勉
強惟聖人然後能之聖而至扵舜繼帝堯而傳心法可
謂為天地立心為生民立命矣孟子稱其明庶物而察
人倫為由仁義行非行仁義其視勉強行仁義者固不
同矣然舜之眀察豈外仁義而為之哉諧孝即肫然之
仁也烝乂即秩然之義也所為安而行之無所勉強余
以為由仁義行猶孟子求其說而不得從而為之辭者
聖人養賢以及萬民
天地養萬物人亦萬物中之一也而人之中有聖人焉
有萬民焉聖人不恒生生矣不恒得位然則得位而有
養民之責者豈可自諉扵非聖而不體天地之所以生
我乃為養民而設之義乎四海之廣萬民之衆一人之
心力必不能徧及故曰養賢以及萬民然則有及民之
責者豈可自諉扵非賢而不體天地之所以生我乃為
及民而設之義乎夫民而得養則天地位而萬物育如
是則天地之生人即所以養萬物也而以氣候失宜物
有不遂其生為天地之憾者豈不失之甚哉
修道之謂教
天命之性率性之道皆理之自然人物之所同得然則
修道之教亦豈外乎人物之所同得與理之自然乎盖
教也者非如羿之射曠之音鵲之醫秋之奕必待專心
致志求其師承然後能得也不過扵率性之道修之而
已矣故曰非由外鑠我固有之也使先知覺後知使先
覺覺後覺亦惟覺斯民所固有使夫過不及者有以取
中焉是則聖人設教原不外五常五倫之正使人各修
其道以復其性故曰性相近也若夫羿之射曠之音鵲
之醫秋之奕則必待習而後能得則所謂習相遠也非
吾所謂教也雖然使自率性之未能是已且不能修又
何以教人則柳宗元所謂若甚憐焉而卒以禍者又將
甚焉嗚呼教豈易言哉
輔相天地之宜
宋儒註此象者率以四時之節四方之限為裁成春耕
秋歛高黍下稲為輔相審如是則古聖神道設教之後
民皆知之矣何賴后之裁成輔相乎盖裁成所以制有餘
輔相所以補不足制有餘為差易補不足為實難今夫
水旱不齊苟非為君者勤恤民隠賑災濟困則赤子之
轉扵溝壑者將誰賴乎故泰之中即有平陂往復之象
是在有輔相之責者有孚惠心補其不足庶乎常保其
泰而得天地之宜可不慎哉
民之所好好之民之所惡惡之
人生而静天之性感物而動性之欲性相近也習相遠
也性相近故好惡亦近習相遠故好惡亦遠所好好之
所惡惡之盖以性近而言非以習遠而言也即以父母
與子觀之其孩提懷抱之時性無不近至於成童宜室
必以漸而遠且數之多無過於萬而民之數則不啻萬
萬也以一人而同不啻萬萬人之好惡雖至愚亦知其難
然此乃以其習遠而言非以其性近而言也以性近而
言湛然天理仁義禮智根扵心雖物至而好惡形亦莫
不以正又安得有不同乎如是則飽煖安逸之好饑寒
困苦之惡所以與民同者皆其施為經營之末而已堯
之於變舜之允諧夫豈勞勞於萬萬民之各同其好惡
哉
慮善以動動惟厥時
乾之文言曰時乘六龍以御天大有之彖曰應乎天而
時行此傅說慮善以動動惟厥時所由昉乎一日二日
萬幾幾即慮也惟天聰明惟聖時憲惟其憲天故慮無
不善而動皆合宜若必待事物之来而後慮之慮焉而
又擇其善而動以時則其失時亦已遠矣王安石夏葛
冬裘之譬非不切近然彼惟審扵寒暑之宜而昧扵幾
慮之先故動至弗善而違天拂民有所不顧然則有司
化處事之責者可不懼哉
御製文二集卷一
