御製文初集卷十五
碑文
聖德神功碑
洪惟我
聖祖仁皇帝統承
三聖之謨烈奄奠萬方撫臨天下六十有一年實兼開
創與守成之事爰自綏靖南荒翦除三蘖而後惟務以
深仁厚澤淪浃中外俾涵泳優游四方從欲而勵精圖
治悠久無疆晩歲之政尤欲申嚴庶務以正官方糾詰
敝民以清禮俗以明作濟惇大以節制保豐亨故我
皇考嗣承丕基凡誠孝中正寬仁之大原無一不與
聖祖同揆至用人行政規模則稍有變通以求繼志述
事之盡善惟
皇考神聖之姿默契
聖祖是以膺付託之重任而宏開夫萬年有道之長惟
皇考誠敬之德簡在
帝心是以致嘉祥之駢臻而即騐於四海於變之盛雖
十三年之憂勞無一日一時少釋於
宸衷而所以貽我子孫臣庶億萬禩之樂利無窮者誠
如
天地之無不幬載也
皇考世宗敬天昌運建中表正文武英眀寬仁信毅大
孝至誠憲皇帝
聖祖合天弘運文武睿哲恭儉寬裕孝敬誠信中和功
德大成仁皇帝第四子也
母孝恭仁皇后在妊時夢月中仙娥授以神子既覺而
誕生
皇考
皇考幼而徇齊天性仁孝
聖祖恩眷踰常八歲時患腹疾
皇祖方廵狩塞外聞之遽馳歸一晝夜而至其篤愛有
如此者奉事
庭幃數十年深愛慤敬無一言一動不允當
皇祖之心每語衆稱為至孝先是舊皇太子贈理親王
之未得罪也
皇考小心承順恪盡臣弟禮而王恐
聖祖眷愛日隆有妨於已遂至以非禮相加
皇考每順受之而剛正之氣亦不為少屈律巳則篤謹
有加焉及歲戊子王以罪廢居常進諛者多背離相忌
者率傾陷禍且不測
皇考多方保護以悃忱惻怛感慰
聖祖之心而曲為王解始獲矜容王乃愧悔自失東宫
舊屬咸洒泣驚頌
聖德方是時
聖祖違和又以允禔允禩等屢作非彝以干
天怒居常鬱鬱病勢增劇
皇考竭心孝養凡百躬親靡晝靡夜逮四閱月
聖躬乃安及理親王再廢
聖祖春秋益高諸王中私懷覬覦者往往矯飾名譽私
樹黨援而
皇考絶不以一事自表異友于兄弟均平如一莫不同
其憂喜軫其疾痛其自取咎殃者亦不避嫌疑力為調
劑自内外族婣左右大臣以及近侍宿衛無一人往来
親密者
聖祖用是灼知
聖德淵懿大義明著無黨無偏足以膺
宗社臣民之付屬也及遭大故水漿不入於口以乾清
宫東廡為倚廬素服齋居養心殿三年如一日每遇朔
奠殷祭及獻食
壽皇殿悲不自勝哀動左右
躬送
梓宫安葬
景陵
仁壽皇太后升遐哀誠一如初禮凡
太廟
郊壇必躬必親致齋致慤觀者罔不肅然起敬每遇水
旱之祲輒愀然曰
上天譴責朕躬命直省旬月奏報雨雪苟應時則喜動
顔色或過期即減常膳元年五月京畿旱虔禱於宫中
自晨至夕不膳霖雨立沛蓋
皇考深念所任受於
皇天暨
列祖者惟茲天下之烝黎故休戚相關如保赤子而民
之所以安者存乎政政之所以舉者存乎人故宵衣旰
食日有孜孜尤以是為先務焉念民所苦病者莫如賦
重而刑濫有司遇灾祲而不恤巧法侵漁或惰侈以自
耗致民俗之日偷逐姦利縱淫樂聚徒鬭狠若是者皆
盗賊之源也
皇考即位之元年即大免直省逋賦陕西甘肅二省以
軍興運餉其所供賦稅無歲不蒙豁免七年至九年輪
蠲各省賦稅有差自元季張士誠據蘇松嘉湖陳友諒
據南昌袁瑞與明太祖苦戰於江東西横斂以給軍終
明之世故籍未改
特命永除數郡浮糧著為令典凡直省報灾朝聞發不
待夕夕聞發不待朝每語近臣朕蠲租發賑如救焚拯
溺猶恐灾黎之鮮有濟也彼視民之傷與已若無與者
獨何心哉常念水土為農田之本而救荒之政莫要於
興工築以聚貧民遂博求海内水利修川防俾各省河
渠湖澤歲久或淤塞為連州比郡農商害者咸開濬之
京畿則
命怡親王大學士朱軾經理水利營田官開水田數萬
頃聽民自占者不與十餘年中費數百萬貧民皆取食
焉洪澤湖都受淮流廣數百里恃高家堰為關鍵以束
淮而潄黃下河七州縣民命繫焉
發帑銀百萬盡改石工浙江松江海塘經潮水屢漲脩
築相繼費數百萬濱海之民始得安袵席無為魚之患
往者封疆大吏好因事以自為功有司承迎以速進取
之路凡有興作及賑灾動稱捐助或曰小民樂輸
皇考再三諭禁以蘇民困州縣巧取有禁門關苛索有
禁而民隠之萬難上達者莫不在
皇考洞鑒之中每遇重囚即深厪
睿懷屢飭法司必三覆奏好生之德發於不能自已者
如此念刑罰所以濟政教之窮必修禮正俗乃可清其
源詳註
聖祖仁皇帝諭旨十六條
親製勸農種樹之詔
御書刊示四方
命九卿詳定貴賤服色兵民婚喪禮制實舉孝義貞節
分遣御史巡行直省常恐所任非人則雖有良法美意
德難下究教不虚行故搜揚俊乂立賢無方自唐宋以
後秩禄不足以贍庶官不肖者各以他途取之用此苞
苴盛行不可遏止
皇考於外省督撫以及州縣親民之官各賜養廉較正
祿數十百倍其在京師卿貳則賜雙俸司旅並給飯費
雖閒曹職官亦準俸銀之數賜之廩穀而寡廉鮮恥巧
取以殃民者法亦有所必行焉左右輔弼及封疆重臣
忠勤夙著猷績彰聞則推誠倚任坦然不疑俾得展盡
底藴而常戒以面從責以啟沃優容寵賚十百於尋常
其有恃功驕蹇植黨營私者則法立誅必而忠直善良
即時有失誤屢被譴訶卒保全其終始建賢良祠崇祀
累朝碩輔其餘著勛伐效命疆場者皆錄用其後人又
念士者民之表儀而庶官所由備也故廣其登進之途
而董之以教元年
命郡州縣學官必用正途二年
躬詣太學頒訓飭士子文四年
命直省督學舉英才八年舉通曉性理舉人八人並
賜進士各省會俱特建書院取之之廣恤之之周如此
兵者民之衛藩而國威之所蓄也故勤其蒐簡之政而
曲體其情
命提鎮考核將校必察其訓練拊循之實毋得循私提
鎮之優劣一以整飭將校訓練行伍和輯兵民定之士
伍則正糧之外别發帑銀俾軍帥營運以恤其婚喪蓋
皇考莅官馭將勤民養士整軍恤衆使文武並勵中外
相維制防曲盡如此重念八旗乃國家根本内外大小
臣工士民軍吏所觀式也故所以教之養之取之任之
察其情而優恤之者尤詳且備焉元年即
命舉人庠生之服公事者各還家專力於學誦設八旗
官學各就其方簡其士之秀異者而官教之
命諸王察舉孝弟守分力學者以承平日久生齒愈繁
取八旗餘丁四千八百人為教養兵歲給十七萬有竒
自五旗諸王不得以旗分人員多供差役擅治其罪下
此正副都統及參領佐領不得苛索外吏財物竊嘗審
究
皇考治法之源流然後古聖王所為以天下為一家以
中國為一人者其規模氣象始可得而見焉
皇考自宗親戚畹勲舊以及八旗之士衆自京師畿輔
以及九州四海之軍民惟恐其疾苦之蔽壅禮俗之衰
惡一如一身之中毛髮有觸而必動雖外藩蒙古皆如
家人父子其職官並予俸禄兵衆咸給月糧土默特守
臺站人歲時有賞用此凡有征討外藩效命屢諭蒙古
王貝勒宜愛民惠下其子弟之俊秀者或在
内廷教養之
賜安南以隙地減朝鮮琉球貢物厚朝鮮俄羅斯國人
之賞賚給琉球来學者歸國之道齎不獨澤流方外而
聲教亦漸被於遐荒十有三年之間宵衣旰食無晷刻
之寧不謂天下已治萬民已安而少懈夫朝乾夕惕之
皇衷故以事
天之誠敬昭事百神而神無不格以法
祖之仁孝錫類萬物而物無不孚至於
孔子德配天地尤加崇禮王爵之封上及五世跪獻之
禮首著上丁詳定配享先賢增置五經博士皆前古所
未有也教養宗室而寬其拘禁者自登
宸極即封理親王子宏晳為郡王而於理親王未降一
旨未遣一使曰吾不欲受其拜並聞感恩之言也
錫賚頻仍惟
命内監傳送且教以詢所從来勿令告以上賜及王薨
躬臨哭奠追贈理親王命宏晳進襲親王爵分封供具
特厚怡賢親王之喪
躬臨哭奠哀慟久而不已自戊子年後允禩允禟輩莫
不妄冀非分結黨樹援嘗觸怒
聖祖
聖祖降硃批諭
皇考及諸王云朕與允禩父子之義已絶及
皇考嗣位重念兄弟情且知彼明敏能任事爰命輔政
加恩信用冀以感悟其心密封
皇祖旨於内閣不以宣示外人乃允禩不但不改悔且
心懷怨望怙惡不悛允禟在西寧多為不法顯悖臣禮
皇考雖申告中外明正其罪絶其屬籍而兩人猶得以
天年終罰弗及嗣自
御極以後瑞應駢至日月如合璧五星如聯珠黃河之
清自陜州至邳宿二旬有五日不變鳳集麟生慶雲甘
露靈芝嘉穀之祥不可勝紀
皇考每見奏章必深自警惕咨戒臣工苟德政之不脩
雖天瑞不足恃也彰明人紀更定刑章凡繼母虐殺前
子以所生子抵法無故杖殺僕婢者分别重輕治罪訪
明太祖本支裔孫襲封侯爵以承其宗祀自明初紹興
有惰民靖難後諸臣抗命者子女多發山西為樂戶數
百年相沿未革一旦去籍為良民
命下之日人皆流涕自準噶爾擾邊
聖祖仁皇帝宿兵西北陲以保舊屬諸蕃青海之平也
彼又納我叛臣雖屢加訓告襲盗不休故定議濯征為
一勞永逸計及十年大破之於喀爾喀之地邊將争言
宜乘時進𠞰
皇考念彼遠處外夷武不可黷乃遣使諭告決意罷兵
西南洞苗自古為附近州縣之害自平定廣烏蒙古州
歸義開地二千里而時戒邊疆大吏為善後之謀敬惟
皇考自始至終所以莅官勤民教士恤軍安内馭外者
無不體之以誠本之以孝用之以中持之以正育之以
仁撫之以寬與
聖祖仁皇帝若合符節而更化砥俗使天下遵道遵路
如優恤宗室而禮度必謹於防維愛禮大臣而法禁必
行於貴近搜羅才俊而甄别不漏於昏庸教育士民而
捕詰獨嚴於敗類蓋非此不足以移文恬武嬉隂私交
結之風革吏蠧民偷險戾奸欺之習未嘗非
聖祖晚年整肅官方矯除薄俗之遺意也是以數年之
後蒸然丕變外自郡州縣吏私餽不行於大府監司内
而閣部院司臺垣不敢以已事干外吏倉庫侵蝕者所
在充盈庠序鮮囂陵之士門關無苛索之兵蠧吏散朋
奸民徙業孔子所稱善繼人之志善述人之事者我
皇考實克當之
皇考即位之元年八月即
手書建儲事密封宫廷布告羣臣八年六月
聖躬違和
特召臣及莊親王果親王和親王大學士内大臣數人
入見
面諭遺詔大意謂朕夙夜憂勤惟體
聖祖之心以為心法
聖祖之政以為政因見人情澆薄官吏徇私㒺知改省
不得不懲治以戒將来故有從前條例本嚴而改易從
寬者乃原議未協朕與廷臣悉心酌定可垂永久有從
前本寬而改易從嚴者本欲俟諸弊革除之後酌復舊
章乃知
皇考聖智天縱灼見
聖祖不言之意以就前功而隨時取中用建民極蓋
聖祖時瘡痍初復非徧覆包涵不足以厚生養而定民
志
皇考繼承之初則政寬而奸伏物盛而孽萌非廓清釐
剔大為之防其流將溢漫而不可以長久兩朝
聖治正如天地四時之運相推相代以成歲功先儒所
謂雖有改制之名而無變道之實者此也
皇考聖意原欲大加整剔使弊絶風清人人皆知理法
而後布恩施德以培國家萬年元氣
昊天不弔未假之年使十有三年憊精勞神之
聖心猶未釋於
龍馭上賓之日而廣大欲沛之澤不及旁流汪&KR1070;以遂
皇考之初志而
親見黎民徧德之休也嗚呼痛哉雍正十三年八月己
丑
皇考崩
聖壽五十有八乾隆二年三月庚寅葬
泰陵小子謹拜稽首而獻頌曰
惟
天行健運而不息隂陽甄陶萬殊一則惟
聖時憲建極宜民其用曷先曰義與仁當豐而亨蔀亦
潛滋既大且豫必戒其隨
皇帝繼序履盛持盈日暄雨潤雷動風行
皇天所付惟此嘉師
四聖容保予承予依曰予作君在厚其生其灾其害我
躬是膺曰予作師在正其德其薄其頑我躬之忒設監
置牧惟民之安苟非其人慮為民殘心膂股肱信賢不
貳庶司百吏開誠以示片言必錄小善必登耳提面命
無或荒寧官箴之敗交以賄成賢奸可易白黑可更植
黨背公譸張譎誑上下相蒙斯民曷望重增秩禄用絶
苞苴私塗既閉邦經可臚旌廉擢能俾欽俾慕誅恣懲
貪俾愧俾寤九官承式庶事寡愆大府整躬百城晏眠
敬刑明罰亂獄無滋歲會月要出納無欺救荒拯溺家
沾戶浹增防浚川役均廩給興禮明教以示之則禁暴
詰奸以除其慝煌煌
帝京政肅風清豪強屏息奸宄潛形博戲鬭囂鶉茵雞
柵竒技淫聲兒童莫識近自畿甸周於海隅山行野宿
刁柝無虞曷占政成官稱其職曷占民安鼓腹作息
皇帝致治身為表儀由中逹外誠一無私
郊
廟明禋洞洞屬屬
闕廷涖政雍雍穆穆大孝備矣昭哉嗣服眷舊親賢久
而彌篤近承德意遠樹風聲父勉其子弟祗其兄未明
求衣日昃不食一日萬幾是匡是飭
天現其光珠聯璧合地效其靈河清川翕畆穗叢岐
陵芝結紐鳳&KR1304;麟遊近在郊棷
皇帝曰咨毋安毋豫我君我臣惟戒惟懼遇灾而懼灾
可為祥以祥為常志將日荒重道崇文德心是懋張皇
六師武不敢究天衢如砥萬國朝宗開我明堂四裔来
同盛德之氣生物之元於時為春在人曰仁尊嚴之氣
物以凝閉於時為秋在人曰義巍巍
聖皇是則是效雨露雷霆罔非至教
德厚於地
智崇如天儀我後昆億萬斯年
御製文初集卷十五
