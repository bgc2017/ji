御製文餘集卷一
詔
丙辰元日傳位子皇帝並却上尊號詔
朕纉紹丕基撫綏圅夏勤求治理日有孜孜仰賴
上天眷佑
列聖貽謀寰㝢乂安蒸黎康阜聲教四訖中外一家御
極以来平定伊犂回部大小金川擴土開疆數萬餘里
緬甸安南廓爾喀以及外藩屬國咸震懾威棱恪修職
貢其自作不靖者悉就殄除功逮十全恩覃六合普免
各省漕糧者三地丁錢糧者五展義巡方行慶施惠蠲
逋賑貸不下數千萬億振興士類整飭官常嘉與萬邦
黎獻海隅蒼生同我太平躋之仁夀朕持盈保泰弗懈
益虔勤念雨暘周諮稼穡於庶言庶獄庶慎靡不躬親
宥密單心時幾交勑用亹上副
祖宗付畀之重下撫億兆仰戴之誠日慎一日六十年
於兹矣迴憶踐阼初元曾默籲
上蒼若紀年周甲當傳位嗣子不敢仰希
皇祖以次增載今敬迓
洪釐幸符初願朕康強逢吉九旬望袠五代同堂積慶
延祺光於往牒非
昊慈篤祜申命用庥曷克臻此
天生民而立之君使為司牧授受之際敢不兢兢溯自
癸巳
南郊即以嗣位皇子之名默奏
上帝並於盛京恭謁
祖陵敬告
烈祖在天之鑒昨冬頒朔屆期特宣布詔旨明定儲位
以丙辰為嘉慶元年預勑所司敬議歸政典禮皇太子
秉性謙沖臚誠固讓率同内外王公大臣等具章請朕
至百歲始行斯典但
天聽維聰朕志先定再四申諭勿得懇辭皇太子仁孝
端醇克肩重器宗祏有託朕用嘉焉已諏吉祗告
天
地
宗廟
社稷皇太子於丙辰正月上日即皇帝位朕親御太和
殿躬授寳璽可稱朕為太上皇帝其尊號繁文朕所弗
取毋庸奏上凡軍國重務用人行政大端朕未至倦勤
不敢自逸部院衙門及各省題奏事件悉遵前旨行履
端首祚禪授上儀宜沛新綸同敷愷澤布告天下咸使
聞知
諭
重舉千叟宴加恩百歲夀民等諭
本日舉行千叟宴京畿及各旗籍兵民踴躍偕来相預
盛典龐眉皓首矍鑠盈廷實為吉祥盛事業經分别加
恩普加賞賚並各加賞緞疋銀錁外所有老民熊國沛
年一百六歲邱承龍年一百歲尤屬昇平人瑞俱著加
恩賞給六品頂戴其九十以上老民鄧永玘梁廷裕閑
散覺羅烏庫里步甲文保舒昌阿馬甲王廷柱内務府
閒散人田起龍王大榮俱著賞給七品頂戴以示引年
養老敷錫夀祺至意
授受禮成申示撰進頌冊諸臣諭
本年舉行傳位大典大小臣工撰進冊頁朕幾餘披閱
多有稱頌功德揄揚盛美其辭未免過諛實甚慚愧朕
御極六十年来敬
天勤民用人行政一切實心實事天下臣民所共見共
聞今將諸臣所進各冊遴其措詞尤雅者以備觀覽自
宜酌加奬賚特將内庫蔵貯蟒袍緞疋荷包等件分别
頒賞以志一時賡颺之盛惟冊内間有稱乾隆六十一
年者雖係臣下頌禱之詞但朕自御宇初年即焚香敬
告
上蒼若紀年周甲當傳位嗣子不敢仰希
皇祖以次增載之數節經眀降諭旨宣示中外今敬迓
洪釐幸符初願新歲大廷授璽鉅典矞皇實史冊所罕
覯朕仰邀
昊眷精神純固於巨細政事仍當躬親綜攬弗懈益虔
至於授時頒朔已書嘉慶初元若於乾隆六十年後復
以次增紀轉非朕當日籲
天不敢同
皇祖之初志即嗣皇帝於年前率領王公大臣等恭進
乾隆六十一年時憲書百本朕亦祗令於宫廷陳設及
頒親近王大臣而各省頒行仍俱係嘉慶年號内外章
奏亦一體令書新元可見朕志先定積久弗渝今自元
辰授位時序均調現屆中和節已沛春膏優渥視往歲
更為暘雨應時此皆朕誠意久孚於默禱初心不敢稍
有踰越用能懋膺
景貺篤祜延釐而諸臣獻冊臚忱既過於頌禱又兼懷
觀望未能深喻朕志特此再行明白宣諭用示朕凝承
天命永矢敬誠至意
再免湖南湖北明歲應徵錢糧諭
湖北教匪滋事肆行劫掠焚燬邨莊業經官兵屢加𠞰
殺而該省紳士百姓等能知大義團練鄉勇隨同官兵
打仗殺賊實屬可嘉湖南省𠞰捕苗匪現在首逆就獲
官兵即抵乾州指日大功告蕆苐念附近苗疆地方多
有被苗匪蹂躪占種田土民人不免失業即軼遠各州
縣運解糧餉軍需等事亦不無有資民力朕心深為軫
念宜加渥澤以示體卹除該二省被賊擾累地方業經
加恩分别蠲緩外著再加恩將湖南湖北二省来歲應
徵錢糧俱行豁免俾被擾失業者得以復其生計而急
公出力者亦可更資温飽並著該督撫速行謄黃宣示
務令鄉邨僻壤咸使聞知用示朕惠鮮勞来有加無已
至意
蠲承德府屬眀歲地丁錢糧諭
本年係朕傳位為嗣皇帝元年仰蒙
昊蒼眷佑累洽重熙朕同皇帝駐蹕山莊雨暘時若秋
成上稔景象恬熙允宜特沛恩施行慶敷錫但承德府
及所屬今歲本係輪免之年秋收又屬豐稔所有該府
及所屬州縣眀年應徵地丁錢糧俱著加恩普行豁免
俾駐蹕地方小民益臻饒裕以示施惠邊氓有加無已
至意該部即遵諭行知務使窮鄉僻壤咸諭朕意
命蠲免湖北被擾州縣及附近之湖南龍山四川
酉陽地方本年應徵錢糧諭
前因湖北賊匪滋擾業將枝江宜都長樂長陽東湖當
陽遠安七縣降旨緩徵續據畢沅等奏歸州興山南漳
榖城宜城光化均州鍾祥竹山竹谿房縣保康来鳳等
州縣並湖南之龍山四川之酉陽州均有賊匪搶掠雖
指日大兵雲集無難尅日蕩平但念各州縣當賊匪蹂
躪之餘未免流離失所且各處鄉勇人等義切同仇守
城殺賊奮勉出力甚屬可嘉著加恩將前經緩徵之枝
江等七縣並續被賊擾之歸州等十三州縣及湖南之
龍山四川之酉陽州本年地丁錢糧均即全行豁免以
示優恤而昭激勸
命蠲免四川達州陜西漢中興安所屬被賊地方
来歲應徵錢糧諭
現因四川達州並所屬之新寧太平東鄉地方教匪滋
事並闌入陜西漢中府所屬之西鄉及興安府之安康
平利紫陽等縣業經官兵痛加𠞰洗不日自可撲滅淨
盡苐念各該處被賊滋擾召募鄉勇堵禦並運送軍糧
耕作不無失時殊堪軫念現在已屆歲底本年應徵錢
糧自已全完所有四川達州新寧太平東鄉並陜西漢
中府屬之西鄉及興安府所屬之安康平利紫陽等州
縣眀年應徵地丁錢糧俱著交該督撫查明普行豁免
以示朕惠愛良民格外恩施至意
命蠲免貴州南籠安順貴陽所屬地方未完銀榖
及本年應徵秋糧諭
南籠狆苖滋擾安順貴陽所屬州縣邨寨多被焚掠不
特麥收無獲即秋成亦屬失望該處本年地丁錢糧改
徵等項均奉恩詔輪應全免惟上屆嘉慶元年錢糧各
款例應於次年奏銷以前徵觧現在被難民人尚需接
濟撫綏力難完繳所有南籠通府屬地方安順府及所
屬普定郎岱鎮寧並貴陽府屬之廣順定番長寨等處
各廳州縣上年應徵錢糧改徵米石除已經報觧外其
未完銀榖等款著加恩與嘉慶二年應徵秋米正耗全
行蠲免以紓民困
再免貴州興義永豐等處一年錢糧及奬賞兵勇
諭
據勒保奏官兵攻克普坪後乘勝渡河進擊殱斃賊匪
無數拏獲緊要賊目餘俱潰散官兵至南籠城内難民
男婦數萬均来迎接當將裹帶糧食及連日所獲賊糧
按名散給並即𣲖員賑撫一摺興義府城受困半載城
内紳士民人等深眀大義晝夜備禦捐助薪米得以同
心協力固守無虞今勒保解圍到郡見城内難民口食
不敷情形已極疲憊實堪憐惜所有興義應徵錢糧著
該督查眀蠲免一年其餘被賊滋擾地方如永豐冊亨
捧鮓黃草壩及粤滇邊界被擾各等處亦均著該督撫
查眀各免一年錢糧俾閭閻元氣漸復民力寬裕用副
軫懷其守城兵勇均著加恩賞給一月錢糧口糧以示
奬勵
命蠲免四川夔州府屬眀年應徵錢糧諭
前因達州及所屬東鄉太平新寧等處賊匪滋擾上年
冬間降旨將該州縣本年應徵錢糧蠲免今夔州府所
屬地方復有教匪闌入經官兵分投𠞰捕諒可即就撲
滅但念各該處運送軍糧及召募鄉勇堵禦耕作不無
失時本年業已開徵錢糧自已陸續輸納所有夔州府
屬之奉節巫山雲陽萬縣開縣大寧等六縣眀年應徵
地丁錢糧著該督查眀概行豁免用示朕軫念閭閻猝
被兵燹施恩體恤至意
記
匣衍記
匣衍記有三一以誌
交泰殿所蔵御用國寳一以誌
端凝殿所蔵御用朝珠(乾清宫為正殿東西兩廊為長廡東廡中三楹為端凝殿取端)
(冕凝旒之義是以御用冠袍帶履俱貯於此香及列聖所御冠服朝珠圴恭貯其南三楹盖因貯蔵西洋)
(鐘表等項是以沿稱為自鳴鐘實仍統於端凝殿也詳見國朝宫史其西廡中三楹為懋勤殿取懋文勤武之)
(義故以貯典籍文房其南三楹則每日所進閣本批票之處皆係内閣侍讀中書等官入直者司其收發仍係)
(内閣大學士所轄不似眀季一任秉筆太監高下其手此我朝制度之善所以迥越前代也)一以誌
夀皇殿所蔵御用諸璽予即位之初承
三朝所貽御物頭緒紛繁中使無晰理明文之人屏當
或致顛倒初政無暇及此也乾隆十一年春始因交泰
殿舊蔵國寳記載流傳其數失實爰取周易大衍
天數二十有五之義定為二十有五之數詳見本殿記
又於乾隆十七年春閱乾清宫東廡之端凝殿恭貯
列聖禮服所御朝珠更定為二十五層之匣以俟奕葉
按代遞用亦詳見本殿記復於乾隆四十六年冬敬將
聖祖
世宗常用諸璽及朕自青宫至御極以来數十年中所
用諸璽製為寳藪匣並豫&KR1019;空冊亦定為二十五層蔵
於
夀皇殿以備將来依次存貯簽用世為法守右此尊蔵
三大事予皆定以
天數二十有五者其義亦有說乎曰有說盖天子所重
以治宇宙申經綸莫重於國寳而涉筆記事之璽即其
次也我國家禮服飾以朝珠
祖宗所御典禮攸存定寳數之時密用姬周故事默禱
上蒼祈我國家若得仰蒙
慈佑歷二十五代以長斯亦韙矣此實侈望然郏鄏定
鼎卜世卜年已著其例敬思自古以来未有一家恒享
昊命而不變者此意恒存於心而不敢言茲予以難期
八十有六歲之侈望而得符願傳位授政實賴
鴻眷或者侈望我大清得享號二十有五之數亦可
俯賜符願乎夫卜世卜年固在人而
賜世賜年則在
天叨
天之佑非敬
天愛民無别道而此敬愛之心若一時有間欲希
昭鑒弗可得此不大應懼乎子所以因
昊貺而愈侈望愈憂惕虔為是記以示奕葉之聰聽者
觀瀑亭紀實記
按亭仰對石壁俯臨溪水石壁名為
湧翠巖亦
皇祖御題也其上三間佛宇傍有池瀑水瀉自池擘石
壁而出飛流落長溪溪上構亭觀瀑所以得名也但瀑
之源乃出佛宇傍之池而池中實無泉源康熙年間於
兹寺西歷數谷壑尋得一山泉接木板匣為溝渠沿山
邊谷壑引流至寺池乃擘石壁而下則誠飛瀑矣飛瀑
誠真飛瀑乎以
皇祖聖眀無微弗照不過藉司工者之巧為託綴景之
虚名而已其後朕視木板匣為溝渠置山邊不雅且每
費修飾因循其上山逕側果有一小泉命建一亭名曰
瀑源(事在己夘年)鳩工疏山邊為溝渠越壑過谷引流曲折
以達於湧翠巖之寺池則真有瀑源矣兹又閱數十年
往来山徑中覺其泉細而石罅噴乳竇處復低於寺側
之石池且越數層谷壑之遠無論木石之渠溝胥不能
引細微且遠之泉以達寺池為飛瀑則所謂飛瀑者不
過人轝置水滿寺池使洩而為飛瀑耳我
皇祖不名之曰聽而名之曰觀或亦
知其假借而
寓有深意乎且予命以石溝易木匣之時未曾深知此
事而司工之大臣三和必當知此乃隠而不言以遂朕
過則為君者之過人臣不敢言以遂其過者多矣是不
大可懼哉兹命皇帝率御前大臣及司工之人攜儀器
步步測量乃知泉果低於寺池且其流細不能引至為
飛瀑而自泉之下至寺池有山池九叠叠皆置閘積雨
後山水放流由沿山邊石溝以至山寺則誠真瀑矣山
池在泉下雨多水漲亦未嘗不流至池則命泉為源庶
亦可耳然三和終未明言及此也夫瀑源誠細事積數
十年之久而兹乃得其實事之久遠文之委曲心之操
藴意之好實惡假皆不可以不記序而書之後之人或
有以識吾志也矣
序
補詠平苗戰圖四章序
平苗役蕆於丙辰之冬既於丁巳春聯句以紀其事因
命仿舊日西師金川臺灣之例繪為戰圖圖凡十有六
内十二圖舊有紀功之作即命書於圖上其四圖無詩
因補成之夫苗疆自康熙雍正年間陸續戡定改土歸
流食土踐毛百有餘歲實與民無異乃乙夘之春楚省
石三保石柳鄧吳半生等互相煽脅劫掠鳳凰乾州永
綏三廳地方其時福康安在滇南一聞此信即帶兵馳
赴貴州松桃正大一帶𠞰辦並有闌入四川秀山境者
適和琳已放四川總督自藏回川得報不待諭旨即馳
往會𠞰節次攻克賊寨擒獲渠魁功屆垂成而二臣因
勤勞軍務先後病逝良可惜也是役自始事訖蕆功凡
閱二年苗疆悉就底定今則田田宅宅各安作息久矣
溯自用兵以来籌筆之焦勞決機之次第以及將士之
艱辛胥於詩乎見之撫斯圖也惟勤思止戈為武之義
益慎撫綏而圖安輯非云侈功績也既補成四詩爰序
其梗概以示来兹
御製文餘集卷一
