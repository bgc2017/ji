靈夀縣遺愛碑記
頃者
天子採公卿言徵海内吏業之最聞者入補侍御之職吾
靈夀令當湖陸公被璽書入朝邑人士不克留共勒石
鏤狀而亭之五父衢庶一舉目而若睹公而後其思稍
慰焉靈邑介在瘠陋災䘲頻仍歲在己巳夏旱麥不登
秋旱霜殺禾民間終歲勤動不獲粟升斗相與劚樹刈
草而食流離野死者相屬公為疾首蹙頞以勞求於野
亟繪災民之狀告救於郡二千石及中丞以下鄰邑傳
誦其牘者多至痛哭焉所請格於上不憚再三卒守初
議
天子俞所請下全蠲歲租之詔發帑金為賑於是公遍歴
山谷旅宿不歸者閱月按邑之被災者為三等躬為部
署而均之遠近帖服無復怨咨復為簡詞訟省文書懾
姦宄蒐盜賊招流亡大約倣古十二荒政之遺而節約
其概靈邑數萬垂死之飢民一一從公恩勤鬻閔中特
與以更生再造也他如興學課農減丁緩賦省刑恤孤
繩姦飭胥葺淫整廢公聽斷罷追呼自昔書史所載仁
心質行之君子所以推誠御物者公且博採而兼收之
蓋公賦仁智之性傳聖賢之學規畫措置一出於經術
之正故能專劇肩難略不以利害奪其志也公之赴召
也在庚午五月間新榖未登公所講荒政未及竟民之
依公者方如魚之於水鳥之於木欲倣古者借寇故事
上書以聞而謀之父老解事者父老曰朝廷咨於九卿
謀之宰相徵海内循良僅得如公者四人吾儕寧得遮
留之公之入為臺諫言官也言行道亦行也
聖天子必不以一邑之啼號而故漠視乎四海且吾邑之
所未竟者公必有以處此矣以是徘徊不能己共疏遺
愛於碑且徐圖肖貌奉祠以垂千百世之祀焉公名隴
其字稼書浙江平湖人力學著書傳道統之正登庚戌
進士兩舉廉在靈夀日家人紡績以佐薪水其去也實
不能具行李云
三魚堂外集碑記
