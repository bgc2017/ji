三魚堂文集别集類六(國朝)
提要
(臣)等謹案三魚堂文集十二卷外集六卷共
十八卷
國朝陸隴其撰隴其有松陽講義諸書皆别著
錄是集為其門人侯銓所編凡雜著四卷書
一卷尺牘二卷序二卷記一卷墓表誌銘壙
記傳共一卷祝文祭文共一卷外集六卷則
裒其奏議條陳表策申請公移而終之以詩
行狀之類併附錄焉目錄末原有其從子禮
徵跋言隴其生平不屑為詩古文詞尤以濫
刻文字為戒故易簀時篋中無遺稿至康熙
辛已禮徵乃旁搜廣輯彙成是編而屬銓分
類編次之蓋隴其沒後九年此集乃出也其
文既非隴其所手定則其中或有未定之稿
與夫偶然涉筆不欲自存者均未可知然隴
其學問深醇操履純正即率爾操觚之作其
不合於道者固已鮮矣惟是隴其一生篤學
非徒以講明心性為一室之坐談其兩為縣
尹一任諫官政績皆卓卓可紀蓋體用兼優
之學而銓等乃以奏議公牘確然見諸行事
者别為外集夫詩歌非隴其所長别之外集
可也至於聖賢之道本末同原心法治法理
歸一貫周禮惟述職官尚書皆陳政事周公
孔子初不以是為麤迹即黃幹編朱子集亦
未嘗薄視論政之文揮而外之銓乃徒知以
太極論冠篇而轉以經世之學視為末務尊
空言而薄實政是豈隴其之旨乎此本久行
於世今亦姑仍原刻錄之其編次之謬陋則
不可以不辨焉乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
