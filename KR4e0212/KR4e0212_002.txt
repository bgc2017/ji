鯤溟詩集卷二
明郭諫臣撰
月夜東歸
雀舫乘潮發搖搖日暮歸入春新釀熟漸老故人稀臨
水心如洗看雲思欲飛停舟天漸暝月色映荷衣
春日約方司訓同看梅花
不見故人久悠悠繫我思每當明月夜正是憶君時野
寺梅初發官橋柳欲垂扁舟共清賞幸不負幽期
春遊靈殿寺
野寺梅開後蕭條客到稀白雲當戶滿香雪繞空飛荒
蘚春來合殘僧日暮歸為言征税苦終日掩柴扉
訪金文學次韻題壁
故人喜我至對客摘園蔬石鼎時烹茗風簷自展書君
今同隠豹予愧未焚魚别去柴荆掩忩前月色虛
春日方司訓過訪留西館夜坐
佳客山中到蘭橈溪上停開軒酒正綠握手眼俱青笑
語風生席酣歌月滿庭更闌望牛斗遙引少微星
春日過金橋訪友留飲題壁
攜舟閒過陸渾莊繞路名花雨後香十里暖煙迷竹塢
一篙春水沒魚梁座傾村釀因留久盤摘園蔬引話長
自是主人能愛客花前同取醉餘觴
春日與王比部陳考功虎邱叙别
勝境頻移榼良朋喜盍簪雲房時送客花徑暫停驂萬
木春藏寺諸峰晩護嵐相逢此清賞具美盡東南
暮春日與客同登虎邱西閣
高閣倚巖西層軒落翠微一簾殘雨盡千頃暮雲飛天
晩鳥將倦春深花漸稀移樽續勝賞潦倒頓忘歸
春夜步月口占
春雲輕護月香霧煖浮空院鎖鶯花夕林吹燕麥風酒
憐樽易罄詩苦句難工寒食來朝是村村送落紅
邨居
抱病連朝未破顔柴門花落晝常關呼童掃室焚香坐
消受村居一味閒
水南别業
日長庭院午風微春遠柴荆客到稀久雨園林花亂落
新晴簾幕燕初飛門臨綠水堪垂釣坐對青山欲振衣
屈指當今遊宦客重重甲第幾人歸
夜泊南橋移樽橋上翫月
湖上風生席帆收月滿船橋臨芳樹杪酒送白雲邊春
老花將盡宵分客未眠故人同話舊潦倒醉青氊
春晚同登惠山
花落清明後扁舟載酒來山從一徑入寺遶萬松迴池
上泉聲細樽前暮色催杖頭錢未罄沽取盡餘杯
春日宴宫詹吳公園亭
湖上停蘭櫂仙源此地逢徑幽羣樹合雨過百花濃池
閣風鳴樹家山雲護峰笑談方竟日明發且從容
夜發陽羨
信宿名園裏揚舲出義興春寒頻對酒夜雨獨挑燈遠
信時同鶴孤眠近類僧歸途風正好竟夕到毘陵
丹陽與家兄弟舟中叙話
江郭移孤櫂時逢穀雨新鶯花三月暮燕麥萬家春野
店沽村釀行厨薦渚蘋謝家兄與弟客路更相親
雨後中庭夜坐
槐庭秋雨霽正是納涼時雙闕銀河近千林玉露滋興
隨清夜發坐為好風移此意無人解惟應達者知
遊昌國寺
古寺空山裏危樓積翠邊講堂凝法雨茶竈散炊煙樹
引游絲住風隨落絮顚僧家方午餉抱甕汲清泉
晚登大茅峰
西日斜懸句曲峰中天削出玉芙蓉雲歸絶頂迷春岫
煙起深林翳晚鐘怪石巖前蹲虎豹長松澗底走虯龍
臨高遙向金陵望王氣千年正鬱蔥
自茅峰回赴丹陽
春山青不了回首望空迷落絮黏蛛網殘紅逐馬蹄人
行香霧裏路轉畫橋西為阻連宵雨遊人半未齊
贈孔曲山秀才
稚圭高臥曲山陽千載移文日月光燕雀未知鴻鵠志
羽翰一任海天長
毘陵别伊儀部同年北上
春風一棹過毘陵握手怱怱别恨增我欲南還君北上
夜深篷底獨挑燈
上巳日與客同登虎邱二首
連朝伏枕因中酒此日登山更舉杯芳草已從香徑合
殘花猶傍暮春開日臨山色當樓滿風度泉聲曲澗迴
自是邀遊興成癖扁舟湖上許重來
劒池春色綠沾衣把酒登臨入翠微幾處歡呼追勝賞
一番歌舞竟斜暉鶯藏琪樹間關語燕逐楊花高下飛
上已風光時正好共君潦倒未須歸
贈王儀部同年分巡東浙
胥江春雨後送客剡溪遊帆向天邊落舟從樹杪浮越
中新憲節吳下舊風流遙想山隂夜高情屬子猷
池亭月夜遲客不至漫興
山公池上月澄霽似中秋深樹煙初歇晴空水欲流美
人期不至華館自淹留獨酌仍多興狂吟倚蒯緱
雨中登蠡東水閣
雨洗園林潤風生水閣寒池荷初起蓋籬笋漸成竿曲
檻臨花外高忩隱樹端聞來此登眺頓覺眼前寬
山中逢人道姓名因口占一絶
春去猶乘雀舫行晚山罨畫半隂晴投閒此地頻來往
休訝山人識姓名
蠡東别業
青郊開别業綠水抱孤村旭日雞豚散芳春竹樹繁苔
侵蔣詡徑雲護辟疆園鄰舍香醪熟還聞夜扣門
舟中晚眺
涼風天末起湖上送歸橈返照和煙暝殘虹帶雨消孤
村時吠犬深樹已鳴蜩坐看東山月相將不待邀
城歸喜雨
晨出望齊門舟前水氣昏遠山雲似墨近郭雨傾盆雷
電連空起蛟龍出海奔山農俱滿望忭舞徧郊原
池亭雨後
華館開林末新涼生雨餘荷香飄座遠山色逗忩虚避
俗千竿竹消間滿架書連朝厭城市來此稱幽居
夏日放舟過蠡東别業
揚舲過蠡口言往習池遊竹徑紅塵遠柴門綠水流一
樽時遣興竟日可消憂坐久涼風發林塘六月秋
看童子種豆
傍簷時藝豆插竹便成籬蔓引清風入花凝曉露滋先
秋涼瑟瑟帶月影離離相對茅茨下幽居興在兹
夏日書齋二絶
香消日正長蟬鳴夢初醒睡起立空階梧桐落清影
苦暑忘冠履消閒對奕棋綠隂滿忩戶正好納涼時
池亭望雨不至
江鄉千里旱處處桔槔聲樹底蟬鳴晚簷牙鵲噪晴疾
風吹雨散落日照川明隴上農家子難禁悵望情
蠡東書舍即事
清溪抱村落深樹鎖煙霞客至開三徑閒來共五車涼
生蒼玉簟風落紫薇花向晚逍遙坐池臺月色賖
江邨雨後
山雨朝來溼滿城郊原無復桔槔聲石牀雲過琴書潤
水檻風生枕簟清林駐淡煙迷竹樹溪浮新綠遶柴荆
蠡塘數里荷花發還擬扁舟弄晚晴
早秋日書舍
槐庭日正長梧院秋偏早風落紫薇花滿地無人掃
早秋日遊王比部園亭
摩詰城南第名園枕曲流竹林堪避暑梧院早知秋掃
徑苔痕破開簾樹影浮蘭樽同笑語竟日此淹留
穆宗登遐書感
聞說君王棄萬幾孤臣千里淚沾衣鼎湖此日乘龍去
蜀地何年化鳥歸曉兔空從金殿落秋螢時向玉階飛
遙知弓劒橋山畔曙色蒼茫薤露微
邀方司訓同往蠡東别業
已下迎徐榻言遲訪戴舟孤村禾黍晚數里蓼花秋且
莫歸青嶂還來看白鷗百年能有幾寧惜片時留
秋日方司訓過訪二首
雨過園林後新涼滿樹梢勞君攜杖履訪我扣衡茅水
檻横漁艇松門隠鶴巢故人同笑語塵網暫時抛
地僻少來客居閒時不冠孤亭浮水面喬木上雲端雨
滴琴樽潤風清枕簟寒呼僮縶君馬信宿且盤桓
早秋日與客遊虎邱
古寺空山裏聊因避暑來路從松下入門向竹間開深
樹蟬聲集層軒鳥道迴相將孤月上樽酒許重陪
仰蘇樓晚眺
高閣憑虚起重闌俯翠岑客來原有約雲出自無心黃
葉凝秋思青松礙日隂北窗天欲雨涼氣坐來侵
池亭晚霽
江皋初雨霽涼思襲荷衣喬木生靈籟孤亭送落暉波
翻菱葉亂露泫豆花肥苔徑閒來合應知過客稀
東樓晚眺
散帙倚東樓川原一望收蟬鳴黃葉寺鳬下白蘋洲落
日青山外西風古渡頭江鄉景堪愛禾黍萬家秋
池上新構小齋
誅茒營小構面水敞晴軒俗駕時堪避清隂日正繁開
簾看竹色涉徑破苔痕客有知音者頻過不厭煩
晚泊松陵
掛帆過笠澤艤棹問鱸魚古寺垂楊裏長橋荒蘚餘煙
雲秋壑冷水月夜船虛釣雪灘邊路他年擬卜居
嘉禾道中
觀潮緣久約放棹復乘閒片雨嘉禾外孤雲笠澤間捲
簾看綠水把酒對青山雅性躭清賞扁舟未擬還
崇德道中喜晴
久雨初開霽天垂别樣青風生秋水練雲斂暮山屏疎
柳官橋路寒花古驛亭遨遊此乘興相對酒俱醒
舟中晚眺
湖上西風錦纜開晴沙白石水縈迴蓼花洲轉河橋曲
落日漁舟蕩槳來
八月十六日與客同遊西湖
芒鞵同上泛湖船萬頃波光一鏡圓日映諸峰浮水面
雲扶高塔倚山巔幽花曲渚横秋色疎柳長堤起暮煙
準擬今宵明月夜與君潦倒不須眠
謁和靖祠
同上釣魚艇閒登放鶴亭祠臨秋水碧湖帶遠峰青荒
砌多苔蘚喬松長茯苓遐哉林處士千載仰儀刑
江上觀潮
昨泛湖中棹今登江上臺忽驚滄海内遙駕雪山來勢
比行天馬聲疑奮地雷鯨翻渤澥動龍激禹門開汜濫
江湖溢奔騰天地迴黃雲凝未散白鳥駭飛回不是瞿
塘峽虚浮灎澦堆難忘越人恨空抱伍胥哀弔古應多
賦臨風愧不才
謁岳廟一首
曾於青史想容儀此日登臨過古祠壯志未能忘北狩
忠魂猶自倚南枝矢心天地圖恢復唾手燕雲在指麾
千載英雄常涕淚金牌何事即班師
秋日同王僉憲劉大參遊石屋洞天仙臺
長松十里路盤旋石屋深藏古洞天林下諸僧閒白日
空中孤鶴下蒼煙青山社許陶彭澤丹竈砂逢葛稚川
最愛曲江花裏伴一樽潦倒白雲邊
遊飛來峰
中天飛下青芙蓉峭壁巉巖千萬重仙境霞明金錯落
洞天雲露玉玲瓏古藤亂繫將崩石老檜雙扶欲墮峰
海上三山何處是恍然此地或相逢
舟中寄貴州滕憲副同年
憶昔同為選部郎可憐别後各參商一封書寄南飛雁
萬里隨風到貴陽
秋日過雲間謁少師徐公
江鄉秋色滿東籬相國歸來鬢已絲試問華亭明月夜
鶴聲誰似漏聲遲
舟發雲間
曉發雲間驛風生水國秋潮痕平兩岸帆影漾中流共
泛杯中蟻閒看水上鷗何時脫塵鞅蝦菜五湖舟
舟中晚眺
落日低沉閣殘霞倒浸江輕帆晴片片歸鳥暮雙雙酒
興隨時發詩魔未肯降閒心對流水獨立倚篷窗
千墩曉發
殘酒初醒後江天欲曙時雞聲催棹發月影逐帆移湖
海牽遊興家園入夢思芙蓉花正好似與主人期
崑山晚歸
崑山猶在目挂席又唯亭湖外蘋花白霜前楓葉青檣
烏隨落日水鳥下寒汀歸路天將暮柴門半未扃
送蔣祠部出守高涼
南宫初出守萬里駕星軺報國丹心在辭親白髮饒高
涼日漸邇炎海瘴應消握手難為别知君嬾折腰
重陽日與客池亭小飲
江鄉逢令節攜酒醉重陽楓葉經霜變芙蓉近水芳淡
煙生竹塢宿雨暗池塘檢點年來事園林日正長
秋夜書齋獨宿
澤國秋將盡書齋夜欲分孤燈懸壁照落葉隔忩聞啼
月烏栖樹隨風鴈入雲寒衾清不寐耿耿惜離羣
雨中登蠡東水閣
水閣初冬候閒來時獨登雨中聞藥臼林末掛漁罾苔
暈侵忩長茶煙傍竹凝臨風思無限寂寞曲闌凭
雨後登樓晩眺
雨洗塵氛盡風高朔氣侵凝眸時遠眺抱膝更長吟浩
蕩乾坤闊淹留歲月深飄然生逖想千載達人心
月夜同諸友小集二首
空林懸片月良夜步清溪野渡煙初起寒原燒欲迷犬
迎羣客吠鵲遶一枝棲對景偏多興蘭樽月下攜
寂寞書齋靜柴門喜客過開樽還旅坐對月起高歌樹
影當階亂霜華拂袂多酒闌賓客散試問夜如何
城中夜歸
江郭寒鴉暝篷忩暮色催孤舟連夜發數里帶星回燈
火沿村起柴扉逐水開草堂人未寢相對共銜杯
晩泊震澤
宴罷司空宅舟迴笠澤濱霞明雞悞曉沙白鷺迷津蝦
菜湖鄉味羊裘客路貧篷忩閒立久月色正宜人
曉發磧礇枕上口占
殘酒初醒後寒燈欲滅時霜飛蓬戶早月落戍樓遲未
解聞雞舞徒興夢鹿思詩成還穏睡此意少人知
蠡東書館寒夜有懷
别業三冬後書齋五夜長風搖銀燭影火燼玉爐香古
木烏棲月晴空雁唳霜寒衾人獨寤耿耿憶鵷行
除夕二絶
澤國今宵歲欲除小齋無寐獨躊躇朝來天子新開歴
還見春風到草廬
抱戚江鄉六載餘燈前驚歎二毛初平生多少風雲氣
竹帛勛名半已虛
柳枝詞四首
陌上絲絲帶雨微遙知春傍柳條歸一年一度常如此
昔日章臺今已非
嬝嬝柔條鎖翠煙隨風亂舞綠窗前楚王宫裏人多少
如此腰肢亦可憐
雨織金絲綠未敷隔窗偷眼看糢糊畫眉京兆今何處
試問雙眉得似無
河橋青眼競窺春淡著煙光别樣新留却長條休浪折
春來多少遠行人
早發南行口占
澤國春寒花事遲行人臨發又愆期今朝放棹梁溪去
處處東風颭酒旗
舟中晨起
破曉船爭發日高人晏眠因酣吳市酒思煮惠山泉鳥
去青雲外帆飛綠水前終朝困塵網到此獨悠然
夜宿白土酒家
日落半山隂倉忙過客心車徒投白下燈火近青林肆
列春盤細杯添夜漏深兒童進新茗端可滌塵襟
路傍折梅戲占
肩輿屈曲傍山溪折得梅花手自攜蜂蝶也知春意在
隨車直過畫橋西
春日留都
久脱朝簪伏草萊投閒今上鳳凰臺馬前雙闕連雲起
天外三山聳翠來好鳥偏從名苑集竒花多向上林開
六朝舊事今何在欲踵風流愧不才
途中寫懷柬董司空劉光祿二省丈
潦倒江鄉數載餘姓名久不到公車幸承季布千金諾
更得劉公一紙書長揖昔曾容汲黯倦遊今已老相如
饒君肯假吹噓力淺薄那能賦子虚
途中有懷靈殿寺梅花三絶
野寺梅開千樹花風飄香雪點袈裟自憐清賞難消受
偏到開時不在家
古殿荒涼梅正繁春風花滿給孤園主人底事忘歸去
誰遣清香撲酒樽
二月江鄉已落梅飛花散作白雲堆且拚醉臥山忩下
疎影還從月下來
雨後登虎邱
蘭舟維細柳與客共攀躋山静花爭發林深鳥亂啼羣
芳含宿雨雙屐怯春泥杯酒論心久危闌日己西
春日過城南别業
放棹城南日未斜雨餘百卉競春華迎風弱柳垂金縷
近水夭桃漾錦霞魚藻輕翻浮别沼燕泥頻掠過東家
生逢佳景須乘興莫遣香塵汙落花
清明日舟次邀方司訓同往西山
寒食江村路門多插柳條市呼新釀熟客喜宿酲消雨
洗山光潤風生花氣饒故人原有約沙際一停橈
宿西山古菴
落日青山下停舟共訪僧雲低簷外塔香繞佛前燈野
曠泉聲遠春和花氣蒸偶然逢二妙還許聽三乘
朝發古菴
雞報山忩曉時驚客夢殘蒲團迎日色羅袂怯春寒清
磬和雲落繁英帶露看舟行更回首高塔出林端
登七十二峰閣夜宿顧山人家
聞說桃源萬樹花遨遊端為惜春華煙霞深閑仙人宅
魚鳥偏鄰處士家湖面流光浮日去山圍斷處倚雲遮
杖頭剰有青蚨在綠酒頻沽不用賖
飲陸啓孫含青軒和方司訓韻
地據湖山勝誅茅結小亭簷前芳草綠座上遠山青花
月春遊倦茶煙午夢醒蟠螭來較晩香墜錦雲屏
寒食飲楊氏宅
佳節偏多雨荒村入禁煙鳥啼歌扇外花落舞筵前香
霧侵衣薄微風入座偏主人能勸飲相對共陶然
登虞山望湖亭
湖霽浮銀鏡山圍列翠屏層臺臨拂水曲澗似蘭亭鶯
語巖花媚龍歸洞草腥危闌羣勝集獨坐酒初醒
蠡東前園即事二首
春園門久閉入徑薜蘿封林駐茶煙細衣沾花露濃水
邊雙白鶴檻外數青松對此幽間境頻過意未慵
地僻塵氛遠池晴水竹分孤亭明夕照列樹暖春雲戲
蝶懸蛛網遊魚避鴨羣晩來花下坐漸覺酒微醺
澱山湖中
曉起進蘭橈東行水國饒湖連天共遠日出霧全消獨
鶴凌風舉羣鷗逐浪飄柳村看漸近青幔映河橋
舟次唐行
江鄉逢暮春一棹艤沙濱客路看飛絮行厨薦綠蘋冠
裳時暫遠魚鳥漸相親長嘯乾坤裏悠然著此身
曉發大寺鎮
孤村雞報曙遊子動歸橈河帶明星落煙迎旭日消地
卑多近水湖曲不通潮野店香醪熟侵晨向客招
沙湖舟行
昨送春歸去今從湖上來殘雲隨雨盡遠浪拍天迴水
鳥驚人没汀花向客開閒來心境寂無復著纖埃
池館新晴
園林新雨霽嫩綠壓枝繁戲蝶穿花舞游魚出藻翻清
香凝曲檻佳景落幽軒獨坐無人到惟聞鳥雀喧
夏日園居寫懷
園徑頻看趣自成蕭條終日掩柴荆池邊久立諳魚性
樹底閒行識鳥聲過雨林梢凝斷靄夕陽霞彩弄新晴
且將疎懶荒村卧浮世誰憐阮步兵
崑山晩歸漫興
百里崑山道歸舟趁晩風霞明千嶂外日落五湖東未
獲隨仙仗還堪學釣翁深源眞可笑忽忽自書空
夏日園居諸親友見訪
幽居掩蓬戸端足避塵囂對酒顔仍破開軒興自饒風
生香漸遠水近暑潛消故舊攜棋局林間不待邀
晨起遣興
山窗雨過動微涼對鏡俄驚鬢髮蒼堪歎浮生苦無幾
漢庭空自老馮唐
夏日過城南别業
肩輿久不到城南此日投閒一駐驂近水亭臺宜落景
隔籬花竹映澄潭忩間遠岫來空翠雨後長天正鬱藍
便欲攜家同此隠爐香茗椀事幽探
東宅漫興
宅傍青郊曲盤旋竹樹幽石梁空待月池館更宜秋雲
拂階前樹風清水上樓間來時嘯傲坐覺暑潛收
送馬憲副同年之楚
昔日看花曾作伴今晨把袂若為情欲知此後相思處
黃鶴樓前片月明
送錢秀才兄弟應試
吳越神明胄相看盡白眉共乘木蘭舫期折桂花枝鄉
國凝眸處都門燕喜時君家兄與弟靜聽鹿鳴詩
登上方寺
路入楞伽寺明湖映遠峰兩崖松檜合一徑薜蘿封亭
逼青霄近林藏綠蔭濃開樽共吟眺煙樹暮重重
行春橋翫月
臨湖維短棹天末起涼風皓月飛銀鏡長橋偃玉虹望
中煙翳景席畔水涵空勝會知難再酣歌意未窮
新秋夜坐
小庭賓客散獨坐更移時西嶺雲生巧東林月上遲蛩
聲鳴亂草螢火照疎籬虚館清秋夜幽懷只自知
蠡東晩歸舊宅
薄暮客西歸舟行載夕暉亂蟬悲露切宿鳥渡煙微秋
水逾明鏡殘霞似畫衣停橈天漸暝一犬護柴扉
晩發華亭
向晩蘭舟發人牽錦纜行日穿雲竇破溪接海潮平映
水帆檣影投林鳥雀聲開簾下階拜遙想故人情
舟次嘉善縣漫興二首
江郭憐孤往西風灑客裳雨晴林葉潤日暖稻花香白
髮催年邁滄洲引興長鱸魚秋正好歸思不能忘
返棹孤城下輕雲近女牆槿紅初過雨橘綠未經霜景
物看來變浮生祇自忙馮唐眞易老白首尚為郎
夜泊嘉興城同年戚符卿過訪
訪舊嘉禾郡城頭暮色催水邊孤艇泊燈下故人來惠
我多新句酬君愧不才何時重放棹同上越王臺
吳江道中二首
雨後松陵道西風吹布袍帆飛秋水闊雁度暮雲高野
店乞殘火行厨進濁醪微吟殘照裏獨坐檢離騷
揚舲過笠澤回望是姑蘇驛路分南北煙帆半有無孤
城臨巨浸平野插浮圖今夜長橋月清光映玉壺
中秋晩過虎邱
蘭舟初雨霽正值暮鐘時酒為藏&KR0848;醉棋堪應劫遲煙
迷蘭若寺露冷桂花枝月出雲還翳空辜石上期
早發冶場涇
客路宵分後茫茫煙景迷孤舟行載月數里未聞雞白
露侵帆溼明河向水低棹歌驚夢斷已到蠡塘西
遊桂嶺
西嶺千年桂隂森入翠微瓊枝雲外綠金粟雨中肥影
落浮杯酒香飄襲客衣當年和露折曾向廣寒歸
贈碧峰上人
古刹深山裏幽棲獨旻公三乘聞己悟五藴本來空止
水禪心似孤峰色相同蒲團深歲月龕外雨花紅
遊天池
穿雲躋碧嶺遙望近丹邱雨歇金蓮霽煙涵石屋秋樓
臺開絶境花竹映清流紅葉蒼山暮停車為爾留
出山
昨朝遠赴野人期短棹琴樽帶雨移山閣煙霞秋霽後
法堂燈火夜深時竹間共喜高僧話石上慚無幼婦詞
桂嶺天池躭勝賞舟人休訝出山遲
竹梧書院晨起
日高三丈遲遲起闌干曲曲人頻倚秋風落葉滿庭除
呼童掃葉收梧子
贈伊母太淑人
堂上萱花歲月長階前蘭玉競芬芳南宮仙吏稱觴後
雙䄂猶沾粉署香
送近岡吳太守入覲二絶
天皇出御未央宮萬國衣冠入覲同借問循良誰第一
漢庭無復過吳公
滿路吳民起頌聲願言借寇向承明春風三月棠隂下
多少兒童竹馬迎
送長洲陳明府入覲
朔風吹袂冷鞍馬去京師天外雙鳬遠雲中一鶴隨賦
先羣邑起績報九重知花縣歸宜早徵書漸及期
夜泊嚴墓鎮燈下聞歌
客路黃昏後移舟近釣磯夜長頻剪燭露冷欲添衣桑
落浮杯綠車螯入饌肥醉餘聞妙曲響遏白雲飛
吳江道中
言返嘉禾棹時過釣雪灘平湖環縣霽高塔入雲寒沙
岸蘆花白霜林楓葉丹開簾看旅雁點點落江干
邨晩
細雨孤邨暮呼僮扃竹扉牀頭新釀熟座上故人稀野
寺昏鐘起煙林宿鳥歸有懷清耿耿簷外片雲飛
冬日與客遊西山
孟冬風日煖與客共登山一嶺界天上諸峰隠樹間茶
花隨地白霜葉滿林斑回首天將暮僧從落照還
舟發婁門夜抵崑山
揚舲過湖曲沽酒近唯亭婁水浮煙白崑山擁縣青亂
鴉棲暝樹飛鳥下寒汀夜傍漁舟宿時聞蝦菜腥
送陸春元北上
閶闔風生白雁高征人寒擁赤霜袍羨君北上陳三策
愧我南來漸二毛剪燭夜傾桑落酒揚帆時度廣陵濤
看花上苑春將近不惜臨行贈佩刀
金閶送别晩歸
金閶時送别落日照清樽山近雲常繞天寒水易昏雁
迷千嶂雨犬吠數家邨歸路休言晩嚴城未掩門
胥江送陳明府入覲兼寄申王韓三内翰二首
送客胥江别微茫煙景分舟前見新月天際斂輕雲夙
有林泉興慚無竹帛勲封書寄朝貴應念久離羣
數載江鄉卧曾無政府書未須嗟失馬久已願焚魚嘯
傲乾坤闊優游歲月徂故人俱侍從肯憶病相如
蔣雲涯太守自高涼入覲因歸省吳中賦此為贈
嶺外風塵暗百蠻今朝喜得故人還畏途潦倒心猶壯
炎海驅馳鬢欲斑歲晏衝寒朝魏闕夜深飛夢繞吳山
歸期屈指春將暮三徑花開白日閒
城中夜歸
日落歸心促天高朔氣凝月明寒渡水煙白夜船燈疎
懶眞堪棄脂韋素未能拙哉蕭狷叟垂老乞為僧
晨起得起官報
懶性甘終棄除書忽漫傳陽烏分樹杪晨鵲噪簷前地
忝銓衡重心慚水鏡懸皇恩眞浩蕩舒眼望青天
晩過天平嶺
數里天平嶺﨑嶇石路遙孤雲倚絶壁萬笏擁層霄嵐
闊衣偏薄寒欺酒易消肩輿歸漸晩落日在林梢
早發青浦
五夜溪塘風雨聲水村雞唱漸天明數杯濁酒醉初醒
一枕黃梁夢未成篷底捲簾看日出沙邊解纜趁潮平
揚帆遠向雲間去極目煙江無限情
鯤溟詩集卷二
