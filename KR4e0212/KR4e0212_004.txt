鯤溟詩集卷四
明郭諫臣撰
江村寒食
故里逢寒食園林紅雨飛鶯藏新柳囀燕向舊巢歸老
去遊先倦年來事覺非小窗花下坐寂寞掩柴扉
解官歸過舊宅漫述
宦游湖海忽抽簪回首家山歲月侵舊識親朋多即世
新栽松竹漸成林春寒花氣沾衣薄雨霽山光入座深
寂寞柴門寒食後閒來負却一生心
春日吳郡侯枉顧山莊奉寄二首
帝里看花伴相逢數載餘當年同躍馬今日獨焚魚自
是愚公谷何勞長者車竹牀陪笑語漫自摘園蔬
千里掛冠歸幽棲過客稀遠勞青眼顧時扣白雲扉邨
酒盈樽綠池魚入饌肥林花映五馬蓬蓽爛生輝
贈陳雨泉方伯
薇省流芳錦水春還家初見二毛新山中猿鶴時為侣
筆下龍蛇似有神戲綵試看萊子孝典衣無復少陵貧
聖朝耆德方推重會見安車下紫宸
春日郊居縣尹陳公過訪
投簪謝人事歸著芰荷衣豈謂靑雲客時過白板扉草
堂論舊雨香徑藹春暉向晩回花縣雙鳬拂棹飛
雨中與客遊石湖同飲盟鷗亭二首
細雨春山曲淋漓溼翠屏殘紅初結子飛絮欲為萍浮
蟻新多興閒鷗舊有盟故人亭上坐相對眼俱靑
收帆還著屐湖上繫蘭橈暮雨來吳嶂春煙翳越橋掛
冠歸笠澤把酒醉花朝久已甘肥遯山翁不用招
春暮過蠡塘别業
江鄉春欲暮宦海客初歸紫陌風光好名園花事稀游
絲罥酒幔落絮點人衣故里閒追省年來漸覺非
欲遊天池阻雨
乘興攜賓從將臨石上池逗留靑嶂曲空負白雲期巖
雨滋花重厨煙出竹遲老僧頻進茗相對了殘棋
贈别同年李侍御補郡
征帆遥指五雲邊君向春江思渺然我已投簪林下隠
仙舟同載是何年
登虞山拂水巖高臺
解官已作吳中隠攜客同登湖上臺峭壁日穿雲竇破
飛泉風拂雨珠來山光遶戶開圖畫湖景浮空落酒杯
乘興久拚酩酊醉林間好鳥莫頻催
琴川舟中漫述
薄遊數載苦無聞便欲攜家隠鹿門報國自慚心未遂
還鄉祗喜舌猶存竹梧高館書千帙煙月孤槎酒一樽
且向此中求適性悠悠世態復誰論
贈别王少府擢任比部
佐郡餘三載徵書正及期遥乘靑雀舫前赴白雲司落
日孤帆遠清風一鶴隨東南民利病應達九重知
蠡東即事
别業環居綠水邨倚天喬木午隂繁誅茅擬構藏書屋
傍竹還開聽雨軒小犬籬邊迎客吠流鶯花外似人言
掛冠歸後頻來此竟日曾無車馬喧
晩過蠡西舊宅與客小坐
山莊新雨霽正好納涼時返照穿簾入殘雲傍席移鶴
林留客處雞黍故人期溪上秋風早還來理釣絲
蠡西尋舊識有客寓村莊知我停蘭棹攜樽過草堂坐
深時漸暝醉後晩生涼酒散看明月清輝滿客裳
秋日與袁太常顧水部蔣高涼同集徐鴻臚園亭
水國新秋日園亭欲暮時渚蓮香荏苒煙樹影參差林
際月生早花間客去遲疎狂晉山簡日醉習家池
吳城夜歸
暮出闔閭城扁舟載月行四郊浮夜色萬籟總秋聲露
浥衣襟薄風生枕簟清篷窗時假寐耿耿夢難成
寄呂比部同年
尺素緘題去秋風一鴈高懸知新粉署應念舊綈袍白
下分違久靑宵夢寐勞憐君公輔器擬贈呂虔刀
秋日水竹居雜詠二首
小景開園圃層軒俯碧池捲簾看雨竹掃徑摘秋葵社
燕辭巢去寒蟬抱葉悲幽栖多野意似與道人期
晨興方冠櫛旭日到柴門水漲知魚樂林深厭雀喧秋
光來遠嶂爽氣滿幽軒近學漢隂老忘機日灌園
秋晩梁谿道中
向晩梁谿道秋光滿畫船山明低落日波淨倒涵天遠
市分殘雨叢林起暮煙同行俱故舊杯酒共留連
毘陵道中
蘭舟載酒集高朋縹緲孤帆指義興平楚橋臨靑嶂曲
晴空塔聳白雲層沙汀水落萍還積田舍秋來黍漸登
一局殘棋賓未散夕陽煙樹近毘陵
園亭夜宿
華屋三年别閒來一駐驂移樽同勝賞下榻恣幽探林
壑秋聲滿亭臺夜色含山窗燈火下相對盡沉酣
蚤抵錫山
苦暑竟宵征歸帆拂曙星簾垂秋水碧坐對曉山靑徙
倚看漁艇微吟到驛亭此身渾似寄滄海一浮萍
柏瀆夜歸
天末夕陽收歸途只暝投揚舲過蠡澤失路問漁舟雨
暗湖天夜風生荻岸秋宵分方抵舍燈火映靑邱
湖州城下夜泊
淸秋移桂檝薄暮宿苕溪雲磬來篷底煙林隔水西川
原隨地勝星漢去城低欲訪山中舊前途候蚤雞
宴座主董司空宅
司空愛客興何長芳宴時開綠野堂皓齒滿前歌玉樹
纖腰相對舞霓裳瑶觴頻勸人先醉銀燭高燒夜未央
歸卧蘭舟初夢覺羅襟猶帶酒㾗香
晩過平湖縣東湖
薄暮風生訪戴舟湖波遥引太空流墟煙縷縷山腰起
塔影層層水面浮幾點閒鷗紅蓼晩一行新鴈碧雲秋
江鄉到處堪乘興莫怪明時便乞休
夜歸婁門
潮生荻岸平日暮蘭橈歇篷底坐移時開簾見新月
秋夜獨處懷内
天遠鳳樓空風清鴛帳冷不寢起憑欄月落孤松影
秋晩虎邱山樓小坐
水國深秋景山樓薄暮時閒尋蘭若客同醉菊花巵草
木行看變雲林似有期笙歌聲正沸歸棹未云遲
蠡塘舟中晩眺
江鄉過雨晩蕭疎霜染楓林錦不如數里煙帆漁父棹
孤村水竹野人居樽攜綠醑時浮蟻嚢解青錢欲買魚
菊有黃花秋漸老臨風徙倚獨躊躇
初冬日園亭雜興
細雨園林潤初冬景亦佳蕉餘含露葉菊剰傲霜花古
木臨寒水高窗送晩霞烹茶問童子分火向鄰家
冬夜與諸友同集馮郡伯園亭分得栖字
名園冠盖集坐久忽雞栖明月當空滿晴雲去樹低窗
間銀燭剪松下綠樽攜到處淸輝繞歸途醉不迷
贈丁侍御同年赴南都三絶
滄江一棹駕長風水底魚龍亦避驄他日埋輪兼破柱
始知江海有孤忠
繡服霞明映廌冠臺端今日用丁寬先聲但落奸雄膽
莫遣霜飛六月寒
折桂當年並馬遊君今攬轡氣横秋自慚空負澄清志
宦海歸來已白頭
與顧水部期登樓玩雪不赴簡一絶
彤雲萬里雪漫漫門外花飛玉樹寒欲上層臺尋故約
問君何事學袁安
除夕
百年已過半此夜歲云除消却風雲氣聊同水竹居湖
山原有社政府久無書元日來朝是春風到草廬
艤舟靈殿寺與客同探梅花
澤國春隂久梅花尚未開疎枝含玉蕊清影落瑶臺客
舫移樽至僧廚進茗來不須催几席隨意坐莓苔
送王少參同年赴豫章
迢遞西江路花開滿故枝君懸新綬去予動舊遊思彭
蠡春深後匡山月落時夢魂飛度處雲水隔天涯
雨後登城野望
雨歇天還霽沙乾路不迷亂鳩鳴竹塢飛燕掠芹泥城
帶春雲潤山銜落日低醉餘時縱目芳草綠萋萋
雨後南園曉望
病酒連朝起較遲南園門掩日長時庭前草長多新綠
雨後花開滿故枝絲颺微風罥古木水流曲徑到平池
呼童為整登山屐恐負幽人石上期
上已前一日與客同集虎邱山樓
山樓攜客飲春色正堪憐疊嶂浮雲外明湖落檻前松
門斜映日花徑暗流泉欲掃千人石欣然一醉眠
春日與客同過張幼于湖上别業
春風湖上駐藍輿言訪蓬蒿仲蔚居高閣過雲浮棟宇
匡牀飛雨潤琴書呼童頻進松陵釀對客時烹笠澤魚
繾綣從君還竟日倦遊誰惜病相如
春日訪方司訓二首
訪舊攜軒從山行一徑斜春風多柳絮夜雨長蒲芽草
滿王孫路雲深處士家憐君頭白盡潦倒卧煙霞
不見方干久沉吟帶瘦容靑山城市遠白屋薜蘿封身
向閒中老交從病後慵湖山風月夜安得更相從
山窗獨坐二絶
日永篆煙消風寒襟袂薄閒窗無客來坐久庭花落
林合鳥聲頻山含花氣重春色已將闌欲寢不成夢
上湖舟中
春遊興未已一棹泛中流塔影波心落嵐光樹杪浮岸
花紅欲盡汀草綠初稠念此頻來往壺觴共勸酬
早登拂水巖
肩輿侵曉發一徑入中天花落鶯聲外人行鳥道邊雲
深低護石風送亂飛泉更上層巔望雙崖若劒懸
山齋睡起
幽齋初睡起斜日透窗明簷外羣蜂出花間一鳥鳴微
吟無限思晏坐有餘清點檢殘春色凭闌詩又成
初夏日與社友同集蔣高凉宅
芳辰喜良晤清酌坐花前松竹開三徑冠裳聚七賢笑
談娛白髮醉眼望青天别後林光暝歸途細雨邊
新夏登虎邱山閣
山樓杯酒坐移時醉倚闌干日欲西芳草叢深麋鹿走
殘花落盡杜鵑啼林藏宿雨枝頭重風壓輕雲水面低
遊客不知春已去畫船簫鼓聚香堤
贈吳少溪宮詹
海内賢豪士如公復幾人棄繻遊上國彈鋏客平津意
氣凌霄漢聲華動縉紳穆皇初御極潛邸昔為臣晝日
方傾藿秋風忽憶蓴煙霞堪自老風月未全貧安石登
山屐淵明漉酒巾竹林羣結社桃實幾經春坐客金蘭
舊庭闈玉樹新陶朱同晩節方朔是前身人並推耆德
時方禮逸民聖朝纁璧詔早晩下楓宸
滸墅新晴
雨歇芳林潤風生細浪浮河津當孔道關法阻行舟斜
日蒸花氣輕寒動麥秋自嫌嬰世網空負主人留
河橋曉發
水村雞唱後曙色到蓬窗雲破猶隨月河斜欲墮江乘
風攜畫槳分火剔銀釭殘酒時消盡詩魔未肯降
集徐鴻臚園林
雷聲起天末驟雨忽傾盆徑引奔泉落林棲斷靄昏殘
陽催去客暝色帶清樽醉拂羅衫袖淋漓半酒㾗
夏日園居獨坐
經時久不到山莊數畝園居野趣長窗竹日高斜弄影
庭花風動暗浮香書抛滿架呼僮帙酒熟盈樽待客嘗
獨坐更無塵慮擾蕭然真足傲羲皇
南樓雨坐
投閒登小閣獨坐倚雕闌簾幕千村雨絺衣五月寒水
聲來坐上煙景翳林端風灑侵窗竹圖書潤未乾
南浦新晴散步
散帙尋幽賞園林過雨新菜畦微有徑苔石淨無塵鄰
犬時迎客池魚解避人壺觴隨意飲漉酒不須巾
鵝湖雨後舟行
雨洗湖光淨可憐遠山湖外斂輕煙離披蘆荻疑連漢
浩渺蘭舟欲上天鳥逐帆飛明鏡裏漁收網掛夕陽邊
呼僮釃酒消閒坐散髮篷窗一醉眠
毘陵舟中
向晩毘陵道官橋繫短篷水迎風起浪日射雨成虹鬢
逐年華白顔隨酒暈紅甘心老空谷一任笑愚公
舟中望惠山
往返梁谿道開簾見惠山遥憐多勝槩恨不及躋攀雲
壑清泉冷松門白日閒狂遊今不倦極目只空還
歸舟晩眺
侵星時鼔棹畢景未收帆日落煙横浦天高月掛巖多
情新綠酒落魄舊靑衫醉後清狂態憑誰笑阿咸
常熟舟中
落日琴川路薰風彩鷁新煙波時獨往鷗鳥自相親興
豈同元亮狂疑類季真憑誰問行跡湖海一孤臣
十三夜山亭玩月
華館中秋夜青天片月來彤弓弦未彀寳鏡匣初開疎
影穿簾幕淸光落酒杯坐深忘却倦一任漏頻催
中秋夜石湖舟中無月
湖上通宵坐中天月未明孤舟虚夜景萬籟自秋聲竹
葉沽還進燈花剪復生故人相對飲潦倒不勝情
十六夜抵虎山橋
夙有山橋約今從煙水遊晴嵐浮列嶂落日漾中流寺
迫諸天晩湖懸一鏡秋相看明月上談笑理觥籌
秋日與客同登靈巖二首
破曉登危巘行行入翠微琴臺松韻細香徑露華晞地
僻幽花吐池晴浴鳥飛投閒尋古跡竟日自忘歸
靈巖攜上客石磴倩僮扶掬水臨雙井凭高瞰五湖煙
霞迷古洞霄漢插浮圖此地三年别重來興不孤
家弟歸自秣陵攜酒同登虎邱
朝來烏鵲喜天畔鶺鴒歸挈客登高閣開樽對落暉天
香流綺席秋色上羅衣醉後回孤棹風帆一片飛
滸墅舟中與蔣雲厓郡守夜話
河梁同艤棹杯酒夜相親坐對靑燈久還驚白髮新煙
霞三徑侶天地兩閒人故舊論心處相看醉態真
秋日與蔣使君同遊黃公澗
登高行憩樹掃石坐聽泉林谷含秋色邨墟起暮煙亭
依靑嶂曲酒送白雲邊飲罷天將暝歸舟醉欲眠
蠡東秋夜
池館深秋夜寒蛩不住鳴涼飇千里至新月一鈎明古
壁殘燈影空階落葉聲芸編閒檢罷獨坐有餘清
秋晩南園二絶
亭俯曲池中人歸殘照裏夾岸芙蓉花盈盈隔秋水
幽棲謝俗緣僻性耽清賞醉後步蒼苔東林月初上
南園秋暮二首
暫爾塵氛遠居然心境幽遣懷頻覓句窮睇獨登樓禾
黍孤邨晩芙蓉夾岸秋自甘疎懶性清世愧沉浮
搖落深秋後凄凉欲暮時印階多鳥篆網戶總蛛絲竹
圃風聲集蕉庭日影移時逢攜酒伴相與醉東籬
雨後晨起即事
卧聽中宵雨仍驚十月雷晨光時漸動寒色曉來催試
檢狐裘在慵將鸞鏡開科頭清旭裏獨步思徘徊
送長洲李明府入覲
作宰君當英妙時政成應報九重知雲中宮闕雙鳬遠
客裏風霜一鶴隨紫陌朝回煙未散彤庭宴罷日初移
自來卓異堪殊賞借寇能忘竹馬期
與袁太常顧水部蔣郡守同登徐鴻臚後苑層樓
叢林架層閣縹緲插靑天遠送千山雨平吞萬井煙杯
傳殘照裏人醉白雲邊賢主時邀客頻來下榻眠
冬日舟過蠡西
仲冬風日好天氣更宜人霧散林初霽霞明水欲春帆
移青雀遠村狎白鷗馴故舊時相迓樽前意味真
夜過蠡西竹梧書院
當年讀書處今日喜重過拂樹霜華重穿簾月色多興
同狂阮籍迹類病維摩醉向孤燈坐凄涼奈若何
醉歸東蠡
醉歸天漸暝野燒映寒原委巷兒童候叢林鳥雀喧燈
花落書案風葉走柴門自喜身閒曠那能效檻猿
竹梧軒晨起
夜飲歸來晩晨眠起較遲日高煙未散春入鳥先知自
覺心如水寧言鬢似絲疎狂時共棄獨樂復何疑
東樓小坐
高樓瞰玄圃杯酒坐移時煙景翳林杪春光上柳枝窗
虚雲滿棟冰泮水平池夙有清狂興臨風一解頤
早春與客同過張幼于曲水别墅
尋梅往南郭因過辟疆園奇石風霜古長林竹樹繁高
情追梓澤痛飲效平原客散宵分後空餘月滿軒
蠡東别業閱壁間鄭侍御詩愴然書感
谷口人何在緘題手澤存靑年棄軒冕白社共琴樽身
退名還重家貧道自尊修文竟成幻無處可招魂
月夜舟次吳塔與顧陸二丈酣坐
扁舟載月艤林臯故舊相逢盡濁醪坐擁黑貂青露重
行看玉兔碧天高惟當佳景攜三益肯向衰年歎二毛
曠達從來說嵇阮竹林還許醉山濤
陳氏湖田别業晩集
攜酒臨山閣杯深客漸醺湖心淹落照樹杪度春雲風
急鴉羣亂山高鳥道分歸途無醉尉誰詰李將軍
過湖上友人别館
園林幽勝傍湖鄉春雨初晴草樹香落盡梅花無客看
柴門深閉陸渾莊
春日游石湖因登張幼于浮黛樓
危樓時縱目物候向春融孤黛浮天上明湖落掌中窗
虚含宿雨簾動引微風坐久渾忘去凭闌夕照紅
稽范堂懷張幼于
范相幽棲處風流幾百年清芬遺後代華構景前賢夜
送吳山月晨分笠澤煙何時共公子歸老石湖邊
春日郊居遣興
春來江上景偏幽草木欣欣雨乍收花徑風微黃蝶舞
萍池水長錦鱗遊自憐綠野今為主誰識青門舊是侯
杯酒爐薰消日月閒心總為白雲留
春城送張幼于遊錢塘兼寄張水部德夫
胥江春水漫城隂詞客乘春去武林三月風光湖上好
六橋草色雨中深年來夙有靑山約别後應多白雪吟
花下若逢張水部為言予已二毛侵
曉發婁江將訪王棘卿元美
曉風吹片雨篷底作輕寒煙草連天去江花帶露看幽
偏勤簡帙離索懶衣冠訪舊還探勝扁舟興未闌
春日過王棘卿園亭二首
摩詰幽居後藍田别業新園林三徑曲花木四時春日
有攜琴客時多問字人頗容疎懶性一室願為鄰
紺園春欲暮光景入繁華雨後多芳草風前自落花攢
峰危柱石曲水爛蒸霞未盡登臨興西林日已斜
春郊散步
江城春雨後綠水映晴沙緩步憐芳草多情恨落花衣
沾香霧重絲颺暖風斜興到尋遊伴前邨問酒家
春水舟中小飲二首
撥棹春波綠開簾夕照紅杯傳新荻渚人醉落花風縱
飲情何劇狂吟句自雄衰年謝軒冕放浪一漁翁
攜榼聊同飲回舟已半酣煙雲花外繞天水鏡中涵宦
海風塵遠江鄉趣味諳疎狂時共棄嘯隠大江南
後苑牡丹盛開與諸公同賞分韻得杯字
名花嬌豔雨中開把酒臨軒待客來繡幕香浮靑玉案
雕闌光映紫霞杯殘春去夏無多日老景看花得幾回
且向樽前共歡賞莫教零亂委蒼苔
自雲間過嘉善訪金明府不遇
停橈夜聽華亭鶴放棹晨披檇李雲日暮孤帆天際落
路迷何處訪神君
園亭雨後即事
别墅紅塵遠幽居日掩門松聲醒客夢鳥語類人言籬
落斜通徑溪流曲抱邨池亭梅雨霽獨坐向黃昏
送蘭溪金明府赴召北上
送君馳驛去江上雨初晴一鶴同琴往雙鳬拂棹行掖
垣新視草花縣舊知名聞說朝陽鳳偏從盛世鳴
獨酌
雨洗長天淨霞飛落照明行看秋色遠坐覺晩涼生獨
酌聊乘興幽棲不用名醉吟空向夕四壁亂蛩鳴
送楊大參同年赴粤西二首
秋風江上動雙旌遠駕星軺嶺外行夾道兒童笑相語
秋江應譲使君清
日落煙江路欲迷望中一片白雲低使君心與雲俱遠
萬里隨風到粤西
送闕儀部之饒州
曉向金閶折柳枝臨行贈别意遲遲欲知别後相思處
夢斷匡山月落時
獨坐
孤燈明滅夜迢迢獨擁寒衾酒漸消階下蟲吟和露切
窗前葉落信風飄百年已悟塵棲草一夢猶驚鹿在蕉
老去自憐精力改帶圍應減沈郎腰
悟石軒待月歸舟漫成
悟石軒中竟日留坐聞仙籟引箜篌蒼煙晴帶諸天暮
丹桂香含一壑秋醉喜微風生短袂歸看明月浸虚舟
每逢佳景偏多興狼藉杯盤夜未收
蠡東漫興
澤國秋將盡柴荆客到稀鴈歸楓葉改雞啄稻粱肥滌
器催盛酒敲砧擬授衣山林興成癖甘與世相違
塘灣舟中夜雨
山雨暮來急篷窗夜卧遲簫聲雲外落燭影席間移共
醉黃花酒應多白雪詞因悲名利客潦倒在天涯
送曾鴻臚歸豫章
握手臨岐把濁醪送君千里去江臯清霜曉拂張華劒
朔氣寒生范叔袍彭蠡帆收山月上匡廬雁度楚天高
相逢不久重為别兩地應知夢寐勞
送徐明府赴海陽二首
送子潮陽去星軺度嶺雲當官應有法飾治更須文海
近烽烟接城臨島嶼分欲知新製錦試問小馮君(馮乃舊令)
族本衣冠舊腰懸印綬新雙鳬飛遠道匹馬逐輕塵月
照琴堂夜花明海縣春政成歌頌起坐見鱷魚馴
滸墅道中
天末長風發孤舟送上溪鷗羣衝浪起鴈陣入雲迷林
帶荒煙暝山銜落日低蟹螯空薦酒痛飲醉如泥
舟中偶述
虔臺遊倦即歸畊蹤跡渾如水上萍遯世何須歌白石
養生惟喜誦黃庭詩當月下偏催和酒向花前不放停
自是江鄉容傲吏許誰遥應少微星
夜宿山家
車馬勞勞日已斜僕夫指引到山家園蔬細摘時頻進
村酒新篘不用賖片月近人寒弄色孤燈對客夜生花
山翁醉問家何處慚愧吳門學種瓜
曉行入山
曉别山翁去星河壓嶺低亂岡頻駐馬數里未聞雞殘
月和煙沒清霜使徑迷仙家行漸近徐步躡丹梯
晨登大茅峰
肩輿涉險到仙源一路泉聲入耳喧巖畔蒼松千歲古
洞前瑶草四時繁龍潛幽壑生雲氣龜斷荒碑積蘚㾗
便欲飄然避塵世採芝何處訪東園
夜宿崇明寺舊寓
二十年前逐隊行重來蕭寺不勝情入門寒月侵階白
俯檻浮雲與塔平燈下漫傾新貰酒壁間還認舊題名
夜寒禪榻凄涼甚一枕黃粱夢不成
南都歸途中作
整裝晨向板輿升物外雲遊近類僧浪跡自同狂北阮
微行誰識舊東陵吳中别業應歸去白下名山惜未登
非敢清時即長往依違恐負丈夫稱
虎邱訪僧不遇
停橈徐步扣禪關門掩松隂白日閒坐對寒雲時悵望
蕭條落葉滿空山
南樓曉望
曉向南樓望陽光動綺疏蛛絲盈几案鳥跡汙琴書曝
背難為獻閒心只自如仲冬風日好聊此稱幽居
送王大參同年南還二首
當年邂逅大江濱策馬看花上苑春宦轍從來途路險
故鄉歸去歲華新東風舊宅仍栽柳細雨芳洲更采蓴
别酒莫辭頻勸飲與君俱是倦遊人
江城送客日西斜一片孤帆去永嘉澤國舟中無薏苡
官橋雪後有梅花故人惜别重攜手遊子先春擬到家
鐘鼎山林俱夢幻好將詩酒弄煙霞
郊居晨起即事
郊居時晏起寒色動柴門日出雞豚散庭空鳥雀喧斷
煙棲木杪殘雪擁籬根曝背南簷下狐裘漸覺温
山行口占
湖鄉歲晩倚蘭橈山背隂隂雪未消閒向官橋時問信
春光先露早梅梢
月夜渡湖過虎山橋
一葦風生過五湖山橋此夜月同孤天浮皓魄連銀漢
波漾流光注玉壺荻渚漁歌時互答沙汀鴈宿自相呼
優游物外渾無累且覓高陽舊酒徒
元日
元日還新霽東風上柳條遠山嵐半吐積水凍全消寳
鼎香焚柏金樽酒頌椒衰年逢令節清興覺偏饒
送王古菴侍御之夜郎
金閶門外柳條春客旆悠悠指去津江畔寒梅迎棹發
天涯芳草映袍新憐君舊是烏臺使老我今為白社民
别酒臨行須強飲雲山萬里共誰親
閒過靈殿寺看梅
古寺荒涼煙景賒竹林深處是僧家老梅不識寒暄態
依舊春開幾樹花
春日攜榼同顧陸二文學往北寺野望
雙樹尋芳坐孤梅發興新日斜幡影墜春入鳥聲頻陌
上韶光動樽前趣味真年來逃世網偏覺故人親
晨起
何處雞聲枕上聞碧紗窗外曙初分庭花欲發含朝露
海日將生散曉雲解組久同南郭隠守株無愧北山文
殘生病後堪行樂不羨區區竹帛勛
病起小齋即事
不到名園久春殘花事稀林香還入坐草色欲沾衣喬
木干青漢層臺落翠微平生躭勝賞日暮竟忘歸
夜宿山房
客座傳杯罷禪房借榻眠小樓靑嶂曲高枕白雲邊寳
刹諸天近瑶臺片月圓幽棲塵事遠積久足延年
月下與客同步
散步千人石鐘鳴夜未闌雲歸山閣暝月浸劒池寒花
氣侵衣薄松風吹酒殘病餘難久立長嘯倚危闌
山房晩坐
山中初病起三宿遠公房避俗尋蓮社全生禮藥王泉
流穿澗冷花落染塵香對此逍遥坐將迎意盡忘
山房曉起簡同遊諸君
無端夜雨五更寒紙帳聞雞客夢殘松籟風微還入座
花隂日上漸過闌漫言桑下逾三宿還喜樽前聚二難
乘興忘歸君莫訝萬金那易一身閒
後苑層樓登覽
高閣連雲起層軒逼水開簷前芳樹遶座上遠山來景
向春城聚詩從暮雨催家園增勝槩竟日此徘徊
立夏日後苑漫題
倏忽流光春又徂朝來病骨強支吾輕煙風颺時高下
細雨雲移乍有無深竹鶯遷簾外語平湖鳥下鏡中呼
景隨物換留無計斷送餘生酒一壺
初夏南園雜興一首
南苑逢初夏蔷薇滿架花幽香微帶雨麗色爛蒸霞地
擬東山勝樽開北海賒謝公行樂處沉醉岸烏紗
夏日過劉秀才邨居
訪舊青郊外停舟綠水濱景臨初夏日情是故鄉親杯
酒論文久園林發興新相看頭盡白來往莫嫌貧
無錫城下夜泊
沙洲維畫舸獨坐向黃昏月委溪流湧風隨麥浪翻烏
棲城下柳犬吠水邊村心事憑誰語惟須酒一樽
與客同登吳氏園樓
高閣憑闌坐川原一望分庭花晴媚日林木上干雲山
色侵窗入鳩聲隔竹聞論文兼話舊不覺酒微醺
晩發岊亭
客路通宵雨河橋柳色靑水深新荻渚煙暗古郵亭對
鏡冠慵整凭闌酒未醒年來困塵網華髮漸星星
毘陵道中二首
揚帆初雨霽縹緲向毘陵雲斂山仍出沙虚岸欲崩渚
花迎雀舫堤柳掛魚罾歸路梁谿近名山擬共登
路出晉陵西城懸落日低鷗驚漁棹起烏向女牆棲水
竹由來美煙花望欲迷因思漆園吏吾道付醯雞
南園散步
向晩開三徑薰風洒客裳修篁新脫粉幽草暗生香水
溢羣魚泳林深百鳥藏閒來觀物理不覺意俱忘
郊居口號二首
嬾性優游鹿豕羣閒將杯酒對南薰醉來高卧北窗下
松竹蕭蕭鎖白雲
課僕晨畊負郭田坐憐喬木午參天也知冠盖京華客
輸我林間一醉眠
送馬大參同年北上
一片征帆帶夕暉官橋煙柳暮依依别時紅蓼迷江渚
到日黃花滿帝畿命下喜生毛義檄夢回驚覩老萊衣
知君才力猶強健肯向明時暫息機
吳江訪李中丞晩歸二首
訪舊攜孤棹江城落照紅暮林投倦鳥秋水偃長虹燈
起荒郊外帆飛細雨中三高不可作千載仰遺風
畫船時載酒銀燭夜生花老去身逾嬾秋來興每佳朗
吟歌白雪沉醉岸烏紗舟子兼程進更深未到家
琴川夜歸
百里琴川路扁舟載月歸揚帆凌皓景把酒弄清輝山
斂孤雲盡河懸列宿稀更闌人醉後露下濕荷衣
夜泊太倉城下
醉向篷窗卧悠悠夢未成一簾秋月白孤枕夜濤聲夙
有江湖興難忘魚鳥情漏催天易曉隔水又雞鳴
松江道中
水鄉溪屈曲蘆葦晩蕭蕭歸鴈衝殘雨行舟趁落潮新
詩時易就宿酒未全消前路多村店靑旗映畫橋
秋晩過西山别業
艤棹臨湖曲穿雲過嶺西亂蛩吟露切歸鳥度煙迷天
斂殘霞盡峰懸落日低山齋行欲到分火借靑藜
天池道院小坐
名山深窈窕池引細泉分樹倚將崩石峰留欲去雲幽
軒含積翠古桂送清芬痛飲渾忘去微風酒漸醺
贈孫將軍岐陽
將軍不武類能文籍籍芳聲藝苑聞策蹇行吟松徑月
枕書高卧石牀雲看花酌酒秋將暮剪燭彈棋夜未分
寄我新詩總珠玉山堂日日挹淸芬
贈張幼于訪舊
幽棲常傍白雲眠乘興時登訪戴船舊約喜從千里去
新詩應擬萬人傳滄江水接天俱遠采石秋高月正圓
知向故人歡會處桂花香落酒樽前
蠡東别墅
籬落三秋景柴扉一徑通浩歌驚宿鳥徐步聽寒蛩橘
柚霜前綠芙蓉水際紅無官真散逸何必悶書空
九日與客登上方流雲亭
選勝登危巘攀躋未憚勞兩山浮水出孤塔插天高湖
色分漁艇林香入客袍日斜人醉後轉覺興陶陶
蠡溪秋夜
一池秋水浸芙蓉荒蘚如裀草徑封平楚雨收煙慘淡
長空雲翳月朦朧欲逃塵網同孤鶴閒向邱樊愧伏龍
寂寞山窗燈火夜樽前嘯咏任疎慵
孟冬日南苑即事
窮日牽塵鞅因躭别業幽園林開綠野臺榭俯清流落
葉飛還舞閒雲去復留地偏心境寂無語倚南樓
晩過王宴嶺
山行逾數里一嶺界天高疊嶂全封蘚叢林半是蒿雲
歸迷鳥道風起沸松濤向晩回孤棹行廚進濁醪
夜宿江樓
欲覽仙巖勝遥從江上行小樓春月色孤枕夜濤聲竹
葉消愁盡梅花入夢清來朝潮正長風送一帆輕
八坼夜泊
笠澤停橈處村醪不醉人樽前燭影墜岸上柝聲頻漸
覺家山近休嫌客路貧夜來風雨急疑是妒芳辰
上方流雲亭小坐
日浴湖光淨山含秋氣深白雲迷古寺黃葉墜疎林水
送亭中色峰移石上隂相逢此佳景杯酒醉還斟
寄徐大參同年二首
曾向長安步後塵倦遊歸卧五湖濱雲林自喜能容我
宦海從來可畏人一枕黃梁真是夢數杯綠酒易為春
百年光景今過半贏得逍遥物外身
畏途日日起風波寄語君侯奈若何黃雀銜環誰復有
靑蠅玷璧古來多射工沙際窺人影魑魅山中喜客過
須識此中真險惡還家嘯傲舊煙蘿
早春日晨起遣懷
斗帳孤眠怯曉寒起看紅日已三竿誰憐病後腰肢小
自覺閒來心境寬柳色弄晴煙未散梅花破冷雪初殘
從教春滿西郊外繞路芳菲簇錦鞍
早春日自遣
東風披拂凍全消漸覺煙光動柳條病後未須抛藥裹
春來還喜整蘭橈山中蘿薜原相約湖上梅花早見招
自分逍遥謝塵鞅但將詩酒過清朝
春夜
病骨偏宜睡呼童早閉門孤燈侵夜短薄絮向春温雨
翳鐘聲杳風驚犬吠喧誰憐漢司馬今已老文園
徐少參宦遊初歸賦得東園春奉寄
江城佳勝在名園花木逢春各競妍鴨綠波光浮麗日
鵝黃柳色弄輕煙遊人久許攜樽過舊客還容借榻眠
寄語初歸東道主暫時相賞是良緣
上巳日雨坐遣懷
上已多風雨蘭亭興已違春寒增寂寞煙景入霏微草
色閒侵幔苔㾗欲上衣登樓時徙倚點點暮鴉歸
琴川道中
虞山不到已經年此日登臨破暝煙沙岸人行殘霧裏
水村花發夕陽邊白頭漸覺交游少靑眼還應故舊憐
夜向篷窗還起坐一方明月滿琴川
南園口占二絶
池臺久雨後芳徑生新草閒上畫樓看窗裏靑山小
小亭蒼翠繞與客坐移時花落靑春暮枝頭呌子規
暮春日蠡東對客遣興
抱病江鄉過客稀春深白日掩柴扉樽前愛坐山當戶
醉後何妨酒滿衣飛絮池塘魚競出落花庭院燕初歸
來朝不淺登臨興著屐穿雲入翠微
病中口號
雨後花香入院清閒來心境絶將迎一庭修竹紅塵遠
竟日唯聞鳥雀聲
失編
和顧東白冏卿歸田倡和集原韻
九重綸命下公車得許東歸意自如青瑣當年同仗馬
碧山今日復焚魚三竿紅日堪消酒半榻清風稱讀書
更羨臨行投贈者陽春欲和愧瓊琚
金陵下第東歸
石頭城下竝孤舟千里關山汗漫遊行色悤忙書劒冷
西風蕭颯鬢毛秋疎林黃葉連天思古驛寒花滿目愁
三載相期只如此忍看蘇季黑貂裘
雨後中庭夜坐
槐庭秋雨霽正是納涼時雙闕銀河近千林玉露滋興
隨清夜發坐為好風移此意無人解唯應達者知
挽朱秀才良玉
蚤歲相知筆硯同中年岐路各西東靑雲愧我身先達
白首憐君志未終蕙帳徒懸秋月冷酒杯應向夜臺空
臨風無限凄涼思腸斷荒煙落日中
贈楊道衡姊丈
當年同學在庭闈中歲離羣一鴈飛愧我風塵偏易老
羨君林壑又知非玉桃薦酒娛珠履金勝傳春映綵衣
共對南山頻勸飲不妨明月繞柴扉
宿上宮吳道士太虛樓
太虛樓閣倚層雲檻外三峰掛夕曛嵐合香煙千樹暝
風飄仙籟九天聞初晴簾幕懸烏影向晩松楸下鶴羣
更喜慇懃吳羽客相隨月下禮茅君
山中贈楊勺泉道士
仙壇久著鍊師名鞭撻風雷宇内驚勺水休將容易看
曾為霖雨濟蒼生
哭金秀才
月落江湖夜已闌故人别後見應難西風吹散清宵夢
腸斷霜天雁影寒
悼鶴
雙鶴原從海外來幽軒日日步蒼苔未能振翮凌霄漢
相繼游魂赴夜臺雲暗江樓何處覓月明華表幾時回
憑闌悵望西風下零落霜毛真可哀
戲為柳枝詞贈别二首
岸頭柳色近鵝黃絲短那堪别恨長寄語東風休作態
天涯到處斷人腸
東風昨夜消殘雪弱柳絲絲漸堪折上林春色自多情
莫向河橋頻送别
濠梁雜詠六首
紅羅浮水産真人崛起平將六合吞掃蕩凶殘歸禮樂
朗然别是一乾坤
元末英雄角逐時真龍猶未出天池諸艱歷盡天方授
一起時將大難夷
豐沛濠梁俱帝鄉盡憑三尺定封疆本朝自用周官制
不似炎劉雜霸王
河山形勝昔中都佳氣千年擁帝圖多少金陵騎馬客
當年曾此效工徒
彭蠡鏖兵勢頗窮韓生徇節意何忠那知漢室論功日
不錄滎陽紀信功
破曉馳驅驛路來沙邊立馬自徘徊英雄千載今誰在
淮水東流不復回
鯤溟詩集卷四
