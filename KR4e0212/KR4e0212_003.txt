鯤溟詩集卷三
明郭諫臣撰
元旦聖節口占二絶
五更膏沐去朝天萬歷今朝又一年江海孤臣時捧檄
寸心常在聖人前
晨夕嚴裝上帝都聊從遠地效嵩呼方今天子真明聖
夏啟周成得似無
新正二日與客虎邱敘别
山樓與客進椒漿鐘磬時聞到下方城雪尚留殘臘意
江梅微露早春光宦情本似浮雲薄别意空隨逝水長
回首自憐歌舞地煙花三月在他鄉
春夜洛社舟中敘别
一篙春水暖浮煙洛社溪頭夜泊船對客欲烹陽羨茗
呼童汲取惠山泉燈前高會逢新歲醉後狂歌逐少年
他日相思何處是吳山回首白雲邊
途中寄别方司訓
幾年同結靑山社此日還乘畫舫行愧我風塵緣薄宦
憐君煙月倍多情雲中孤鶴嗟何遠海上閒鷗自不驚
高蹈如公真足羨深源出豈為蒼生
夜宿儀真公館
風色晩來定濤聲聽漸平大江當縣繞片月近人明栢
府寒烏集松階夜鶴鳴沉吟燈下坐多少别離情
途中憶諸兒孫
客路迢遥憶鳳雛草堂羣聚日歡呼一時尚未離慈母
他日期當作丈夫世說神駒堪上廏誰憐老驥倦長途
幾回月落關山夜恍惚神游在五湖
過滁陽陸五臺李漸菴許敬菴三丈招飲公館賦
别二絶
滁上相逢盡故人張燈開宴意何親欲知别後相思處
豐樂亭前月一輪
衆山環列翠微屏故舊相看眼竝靑明月滿階賓客散
令人空憶醉翁亭
元夕宿池河驛
馬上逢元夕令人憶故園月中絃管沸燈下綺羅繁火
樹當空列人煙徹夜喧客途今寂寞獨坐向黃昏
臨淮北渡
馳驅江路遠此日渡淮河睥睨低紅日旌旗漾碧波春
光看柳變煙景翳帆過身係浮名去歸期奈若何
宿州道中遇風有感
向晩風猶急長途日易昏征人尋宿處馳馬望前邨過
隴牛羊下歸林鳥雀喧宦游此風景勞役共誰言
彭城懷古
江淮北上古徐州城下黃河日夕流煙火萬家連兖豫
舳艫千里向燕幽春風草長王孫路夜月塵迷燕子樓
驛畔孤墳碑廢久行人指點說留侯
行次河間路聞外補
馳逐風塵際悠悠祗自憐除官當歲晩為客在春先去
國緣多口還朝知幾年淮陽稱卧治不敢擬前賢
過白溝河
回首鄉關去路遥白溝河上度星軺滄洲日落迷煙草
紫陌春歸在柳條身外浮名何足羨鬢邊華髮不曾饒
自憐瘦骨仍多病奔走風塵肉暗消
暮抵雄縣
鼓樂喧闐震耳鳴遠勞車馬出郊迎平沙隄上留行轍
弱柳風前拂去旌添我腰黃誠異數悞人頭白是虚名
從今勘破人間事好向湖山續舊盟
過琉璃河
平沙一望接京師獨上河梁折柳枝日煖冰消春水漲
分明千頃碧琉璃
都門外報國寺夜坐書感
徵書歲晩下江鄉走馬來瞻日月光咫尺君門天萬里
燈前寂寞夜偏長
登報國寺毘盧閣
毘盧高閣倚層雲仗劒閒登日未曛萬頃煙霞天外落
九重城闕望中分雪晴山色當窗見風動鈴聲下界聞
徙倚闌干時縱目皇都佳氣正氤氲
廣庭步月有感
春月流輝浸碧松廣庭閒步自從容幾年湖海來京國
此夜空聞長樂鐘
都門與王比部馬憲副申内翰三同年敘别二首
昔日看花伴今晨喜盍簪宦游來薊北送别過城南紫
陌春融雪靑山曉護嵐情深頻進酒非是愛沉酣
歸卧江鄉久時從檄召來分藩到庾嶺策馬去燕臺聖
主原無意微臣自不才孑然湖海客知向幾時回
涇陽驛口占
幾日馳驅未出燕風沙滿眼路難前孤蹤遥向天南去
回首長安在日邊
趙州懷古
長楊夾道引鳴騶夜宿燕南古趙州草滿叢臺非舊日
月明泜水只空流也知此處荆蓁地多是當年歌舞樓
陵谷變遷人不在關河煙鎖古今愁
柏鄉遇銓司舊吏時為縣尉賦此
客途逢故吏知我舊銓郎作尉同梅福之官在柏鄉嚴
城勤斥候傳舍盛供張更向虞君問云何去廟堂
柏鄉懷古
路出柏人邑令人憶貫高捐生蹈虎尾視死若鴻毛漢
主那堪迫商山自可逃區區圖雪恥寧惜趙王敖
晩過内邱
晩過内邱縣東風輕拂衣雲旌去縹緲煙景漸霏微故
里花將發他鄉客未歸兼程日南往中夜夢魂飛
夜宿順德公館
侵晨歷趙境薄暮宿邢臺秉燭當軒坐鈎簾待月來靑
衫春漸薄綠酒夜須開佳景方留戀城頭鼓又催
沙河縣
邢臺南望路迂斜一縣周圍盡白沙日映郊原鋪玉雪
風生林木綴瓊花霜前蚤起應迷鷺月下歸來止辨鴉
試問當年檀道濟唱籌量得幾多車
邯鄲早發抵車騎關漫興
行次車騎關猶是邯鄲道雞鳴夜已闌馬嘶天漸曉旌
旆風飄飄川原日杲杲行看煖氣回轉覺春光好新柳
綠堪憐亂山靑不了天畔送歸鴻陌上聞啼鳥游子未
歸家故里生芳草因想宦游人馳驅空易老
渡漳河有感
輕浮一葦渡漳河時聽舟人起櫂歌山自太行西望遠
路從全趙北來多春深諸塜埋靑草歲久三臺浸碧波
日暮停車倍惆悵英雄千載類消磨
淇縣
淇水湯湯日向東居民似有上皇風始知世變風移久
浪說桑間與上宫
經牧野弔比干墓
牧野荒荒落日低愁雲深鎖比干祠寧將血濺商家土
忍見頭懸太白旗麥秀春郊麋鹿走花殘夜月杜鵑悲
古來忠直多磨滅千載令人淚滿頤
延津道中
五更辭衛郡百里過延津馬踏晴沙日鶯啼紫陌春軟
風隨弱柳細雨浥輕塵漸向東南去韶光别樣新
封邱道中
昨擬走大梁覽勝古汴京晨起延津境忽作封邱行山
川本相似途路近且平遠馳燕趙騎復捲魏衛旌曉行
趁殘月暮宿視長庚客途少休息傳舍多送迎思之良
厚顔不如且歸耕所以晨夕内勞勞苦東征東征倦行
役對鏡徒自驚
渡黃河遇風
河上東風吹客袍中流濁浪拍天高平生不識風波態
今日方知涉險勞
杞縣懷古
杞邑名何始分封自有周報功宜百代置縣已千秋草
長多新壘花開滿故邱方今病河患誰宅此神州
寗陽公館雨夜獨坐
高館張燈坐悽然思不禁春風隨客遠夜雨滴更深漫
說金横帶還愁雪滿簪流光看易過對酒獨沉吟
夜宿會亭公館
古驛當周道環居多樹林一番春雨後千里使星臨苔
暈侵階長花香入院深燈前看綠綺何處覓知音
夏邑道中早行
東郊旭日遲遲起好鳥枝頭啼不已三杯濁酒漸微醺
頃刻前行數十里鞍馬晨衝楊柳煙旌旗夜溼棃花雨
風光到處自堪憐隨時歡賞人能幾
永城太邱驛
人傑從來使地靈永城猶借太邱名當時黨禍人皆死
豈謂君因獨弔生
固鎮道中
雨後淮南路山原入翠微春風花漸發社日燕初飛曲
水迴官騎香泥染客衣江鄉寒食節早晩望東歸
王莊驛遇同年劉憲副
看花昔日曾為伴南北東西各一天萍水相逢疑是夢
金蘭契合已多年郵亭晝掩棃花雨客路寒迷楊柳煙
聞說鄰家春釀熟一尊聊共醉燈前
回過滁陽重别太僕三省丈
春來為客走燕關歷盡千山與萬山燈月滿城時北上
煙花三月又東還眼前好景真成幻身外浮名總是閒
别去五湖堪浪迹一帆春雨下荆蠻
上已早行見霜
上已今朝是清霜昨夜飛色侵千戶曉寒損百花肥虚
布青皇令翻成白帝威早行前路客引領望朝暉
上巳日過大柳驛
積雨初收列嶂靑花開疑入錦雲屏風前舞燕迎人語
陌上鶯聲喚客醒乘傳兩番經柳驛流觴千載憶蘭亭
韶華滿眼辜清賞空逐征車作使星
上巳日南過滁陽
南去滁陽日未西四山環聳碧天低溪浮荇帶牽魚尾
風落榆錢襯馬蹄社後已看玄鳥至春深時聽杜鵑啼
鄉關回首多芳草漫把王孫歸路迷
夜宿六合縣僧寺
鳴騶入古寺借榻近高僧欲聽三乘法因傳五夜燈茶
煙浮竹暗花雨向階凝猶自牽塵鞅皈依惜未能
寒食後一日途中口占
一春潦倒客天涯幾度芳辰不在家寂寞江都寒食後
東風吹老故園花
清明日江上遇雨
濛濛煙雨細如絲冷拂襜帷溼不知寂寞途中忘令節
淹留江上數歸期酒從茅店分榆火人向柴門插柳枝
猶記去年當此日桃花萬樹醉蟠螭
儀真寄同年潘明府
聞君作宰臨光澤花發公庭映賜袍燕闕北瞻紅日近
越鄉南去白雲高江天鴻鴈違千里宦海風塵欲二毛
憶昔同遊今數載相思中夜夢魂勞
舟中喜晴
夜向篷窗聽雨眠朝來時喜乍晴天風生野店靑帘颺
露浥沙隄錦纜牽花氣氤氲蒸曉日柳絲婹嬝弄輕煙
鄉關自恨歸來晩狼藉春光在客邊
春日過同年伊祠部
日暖江城雨乍收花開三徑為停騶文園君自猶多病
宦海予今已倦遊世事看來同失馬機心忘却不驚鷗
相逢鮑叔應憐我奔走風塵欲白頭
晩春歸蠡西舊宅
獻歲辭家春暮歸故園花已過芳菲雨餘細草侵苔徑
風颺遊絲惹薜衣漫說鶯遷喬木囀還看燕向舊巢飛
他年謝却人間事十尺長竿一釣磯
暮春日有懷覺海玘公虎邱義公一首
獻歲客天涯春深始到家東風吹玉版夜雨長金芽久
與高僧别翻嫌去路賖遥思禪定後池月浸袈裟
三月三十日登虎邱
攜酒登山閣危闌日欲斜汲泉臨石澗試茗到僧家無
意聞啼鳥傷心問落花來朝春已去空自惜年華
新夏日訪錢文學兄弟
一舸漕湖上投閒訪故知入門清晝永到處綠隂隨已
負鶯花約還尋雞黍期東南稱具美欲去更栖遲
贈方司訓子静次許太僕韻
學道同商皓談經擬漢儒予慚葭倚玉君喜浦還珠春
水從鷗遠閒雲伴鶴孤扁舟五湖上塵思似應無
將往贑南治行二首
久向吳中卧時將嶺北遊一官聊染指五月尚披裘座
上拈桑落燈前理蒯緱行期尋復改端為故人留
懶性真堪棄虚名復見推且當從吏隠未敢卜歸期遠
道少音信深閨恨别離傷心對桃葉垂老客天涯
仲夏與客泛石湖
白舫湖中飲靑山座上看日光浮浪出湖色入簾寒遠
市煙初起深林雨未乾故人同勝賞潦倒厭微官
夏日過村居即事
不到家園久柴門碧草生鳥驚行蓋起犬向主人迎入
院茶初熟開樽酒復清幽軒日正永花外有啼鶯
夏日舟次平望與諸故舊敘别
吳中一卧幾經秋此日重為嶺北遊澤國風生帆正遠
楚天虹見雨初收強將懶性移靑雀漫把閒心對白鷗
好趁晩凉維綠柳故人燈下共淹留
錢塘江上起行
前渡桐江水江清異汨羅北來吳地盡南去越山多遠
市靑帘出危檣白鳥過薄遊何日返散髮傲煙波
夏日過武林同年滕學憲邀遊湖上賦别
薰風一葦繫長堤歌舞初停日已西十里荷香侵座遠
六橋柳色帶煙迷虚名世上同蝸角浪迹天涯信馬蹄
且喜故人相對飲松林蘭若更攀躋
桐廬道中
揚舲江上喜初晴兩岸山光夾鏡明到處水流寒澗出
插天峰吐白雲生遠洲浴鷺衝潮起深樹新蟬吸露鳴
前向嚴陵臺下過高風千古不勝情
雨中上嚴灘
山雨勢傾盆江流萬馬奔隂霾迷日月濁浪簸乾坤舟
楫上還下煙林吐復吞宦遊瀕絶險空爾暗消魂
蘭溪道中
山雨朝來歇江流午漸平帆從天際落人在鏡中行孤
鳥入雲沒羣峰接漢清扁舟時晏坐何處棹歌聲
月夜江行
夜色侵窗曙灘聲入座喧遡流臨皓魄乘興倒芳樽山
斂微雲盡天從遠水吞滿懷風月思難與俗人言
衢州道中
侵晨鼓棹發三衢南去常山百里餘坐引清風生枕簟
閒消白日在圖書山橋旆颺催沽酒蘋渚舟來喚買魚
漫說宦遊多勝賞倦遊今已類相如
自常山抵玉山途中作
亂山靑四合江浙路中分草露沾香徑松風掃白雲遥
趨南贑檄深愧北山文士女道旁立相看舊使君
山中晩眺有感
一路斜陽裏靑山引客車幽花生澗曲修竹繞邨居天
晩鳥飛倦途窮馬力徐宦遊味如此何日遂焚魚
早發進賢過羅溪湖上
山城侵曉發花露溼星軺日浴湖中水虹飛堤上橋柳
塘風漸起荻渚霧全消傳食真堪愧何能答聖朝
宗室以詩見贈次韻奉酬
清朝水鏡愧虚名握節重為嶺北行嬾性怕題鸚鵡賦
畏途時聽鷓鴣聲十年予老淹吳會八斗君才冠鄴城
何日還期開蔣徑花前倒屣一相迎
峽江舟中晩坐二首
晩凉時喚酒雨黑似催詩澄水映肌骨微風洒鬢絲高
吟蓮葉舫頻進桂花巵醉向篷窗立斜敧白接䍦
午向金川過宵從玉峽來沙邊雙艇泊燈下一樽開劒
氣凌南斗薇垣逼上台遐方時戀闕飛夢到燕臺
江上聞笛
江上浮仙棹誰將玉笛吹時聞折柳曲更聽落梅詞響
遏行雲散聲隨斷角悲關山今夜月應起故園思
舟過白沙驛
向晩江城霽揚舲過白沙風塵千里客煙火萬人家簾
捲山光入帆隨日影斜重遊今十載空復惜年華
太和舟中晩眺
坐深棋局散落日已銜山鴉散浮雲外蟬鳴深樹間客
邀新月飲漁趁暮濤還醉後看襟袖淋漓綠酒斑
江中夜行
夜倩漁舟引前行路不迷沙洲隨岸曲星斗向江低解
道身如寄還拚醉似泥更闌頻剪燭水次已聞雞
舟抵贑城水西驛二首
仗節臨江右鳴騶過水西貔貅當路擁旌旆拂雲齊列
嶂靑環郭平沙白滿堤倚闌時縱目江草暮萋萋
一棹四千里兹晨抵贑州嶺雲籠樹暝江水抱城流鳥
度煙林晩蟬鳴幕府秋蒼生空屬望此意未能酬
雨後與徐兵憲郭參戎同往水西寺宴客
雨過江城霽鳴騶到法堂臨池開小宴入座動微凉竹
送層軒色荷生滿院香高朋同勝賞爾汝意俱忘
立秋日飲劉公幕府
幕府初開宴凭軒花竹幽凉風時自至酷暑坐來收膾
送銀絲細觴飛玉液流夕陽賓客散蟬噪已驚秋
贑城官舍遣興
東山復起為蒼生一路虛傳是福星江郭有時雲自白
公庭無事草新青蟬鳴深樹凉飇動鶴唳空階午夢醒
退食小齋還自愧蒲鞭不用戶常扄
齋中向晩即事
炎方無事早休衙坐盼庭柯日影斜小閣傍林含宿雨
疎簾隔水映殘霞抛書几上看修竹運甓階前踏落花
自笑年來成吏隠夢魂飛不到京華
夜起
夜起中庭坐秋聲滿樹間飛星渡銀漢殘月落蒼山迢
遞違雙闕旬宣到百蠻幽懷清不寐凋謝鏡中顔
秋夜起坐
忽驚秋思動凉飇起坐幽齋夜寂寥月色半窗天欲曙
秋聲滿院暑全消虛名世上真成夢隠士山中早見招
况復官閒公事少自慚無補聖明朝
送陸山人歸吳中
遠送東歸客江帆挂夕暉路從千嶂隔心逐片雲飛社
日燕還去秋風鱸正肥故鄉何日返覓取舊荷衣
舟中重送陸山人
日暮滕王閣歸途此地分江空帆度影海闊鴈離羣故
里同明月遐方多白雲一官匏繫此聲蹟未曾聞
再寄方司訓
酷有登臨興頻隨杖履遊杯浮覺海月舟泛石湖秋苦
作籠中鳥難同水上鷗何時重會面一寫别來愁
秋日登滕王閣
高閣崔巍入太清閒來登眺不勝情開簾山向樽前落
俯檻雲疑衣上生夕照霞飛紅欲斂秋江水漲綠初平
乾坤納納堪容我愧縳悠悠世上名
中秋十一夜劒江舟中
客路秋將半連宵月漸佳星文動雙劒江色映孤槎雲
度簫聲遠風生燭影斜迢迢此良夜飛夢繞天涯
臨江道中夜坐
蘭舫下蕭灘江清浸月寒鵲飛沾露溼蛩響徹更闌貰
酒拈杯坐篝燈把劒看宦遊多涉險底事效彈冠
新淦舟中晨起
篷窗初睡起旭日照金川縹緲雲依樹微茫水接天鄉
心蓴菜外秋色蓼花邊點檢登臨興凄涼異昔年
十四夜太和舟中玩月
江月纔幾望長空銀浪生一輪秋未滿萬里夕同明影
散黃金粟光搖白玉京關山當此際多少别離情
江上晩坐有懷
薄暮涼風發帆懸落照飛天長人去遠秋到客思歸沙
鳥羣還集檣烏隠漸微坐看明月上杯酒莫相違
十五夜萬安道中玩月
中秋佳節今宵是遠駕孤槎客裏逢霽景煙消秋湛湛
晴空月射水溶溶白榆花浸銀河冷丹桂香浮玉露濃
猶記當年湖上飲清光遥映二高峰
由萬安山行回贑途中雜咏三首
南向虔中去緣江細路斜蟲絲懸古樹鳥迹印晴沙山
背雲移石林根露泫花眼前秋色好幽興在煙霞
飛盖行山徑穿松過野橋霧連江樹暝天接嶺雲遥過
客多隨伴居民半是樵前行無傳舍借榻度今宵
雨足山田稔秋高澗水清路從雲外繞人在瘴中行野
草齊腰長幽花照眼明勞勞苦行役端只為虚名
晩過烏兜宿郭秀才家
晩過烏兜里時逢難弟兄茶煙秋院寂燈火夜堂清緩
帶移時坐開樽待月明來朝人别後門掩讀書聲
蚤起
五更雞唱酒初醒桂影横階月滿庭門外砧敲秋露冷
堂前燭吐夜煙靑林含爽氣生靈籟山接長河見落星
宦海茫茫無定所自憐蹤跡類飄萍
秋夜與徐兵憲東軒小坐
桂香庭院酒微醺戍鼓遲遲夜欲分對客披襟還促席
呼童煮茗更論文風搖燭影當軒曙露冷蛩聲到處聞
此夕相過投轄飲真成下榻為徐君
秋日閒登齋閣
齋居少塵事散帙獨登樓疎柳江城暮孤雲嶺徼秋凉
風清客思夕籟動鄉愁徙倚還因嬾朱簾不上鈎
虔城秋暑
地與炎荒接秋高暑尚煩納涼開北牖看竹敞前軒幽
砌蝸潛出深林鳥自言江鄉鱸正美何日返家園
重陽日約徐憲副同登通天巖
破曉山行露未晞旌旗縹緲度煙微醉傾綠醑移時坐
笑對黃花竟日歸嶺徼秋光供勝賞洞天霞彩送斜暉
相逢幸有南州彦豈向東籬羨白衣
山中遲魯源不到口占
仙巖遲客來清曉麋鹿成羣齧瑶草山堂坐久景蕭然
滿庭黃葉無人掃
遊忘歸巖
幽谷生靈籟虚巖落翠微行吟興未巳日暮竟忘歸
秋日郭參戎攜酒過袁侍御園亭小坐
柱史今何在園亭秋氣清小山浮水出孤月浸空明池
映寒花影庭多落葉聲移樽醉山簡對景不勝情
月夜水閣宴客
良宵張宴集高朋水繞亭臺片月明露下銀河秋氣爽
風飄金粟夜香清坐中笛奏梅花落醉後杯浮竹葉傾
酒散歸途人已静時聞鼓角動江城
贑城秋晩
散衙行市里正值暮秋時露冷芙蓉老林疎橘柚垂西
風鳴畫角細雨掩靑旗書去鄉關杳悠悠千里思
齋居夜坐
小齋人静後獨坐夜迢迢林外砧方急燈前酒欲消砌
蛩悲露切嶺鴈阻天遥空抱煙霞癖無能遠市朝
虔城官舍遣興
齋居苦離索轉覺宦情微庭引蝸涎繞風吹鳥毳飛秋
高鄉國遠日晏吏人稀向晩東樓倚閒吟竟落暉
暮秋與徐兵憲郭參戎同登望江樓二首
層樓高駕大江濆與客銜杯醉夕曛地控荆甌山四繞
臺臨章貢水中分旌旗霞映紅成綺金鼓風飄響入雲
回首更憐秋色晩滿城黃菊送清芬
江城秋老景扶疎極目江天思有餘楓染微紅霜落後
橘垂新綠鴈來初十年湖海牽塵鞅萬里關山畏簡書
底事登高空悵望故鄉此日正鱸魚
秋日姚山人自楚適嶺南道經虔中過訪贈别二
首
夙有煙霞興空慚湖海遊憐君渡湘水訪我到虔州龍
劒元珍重蠙珠豈暗投大庾明月夜相約一登樓
久向吳中卧今為嶺外行風塵千里客琴劒一書生瘴
海秋將盡關山月自明莫愁途路險南越已銷兵
夜宿南康公館
停驂投傳舍獨坐向黃昏落葉風前舞寒蛩露下喧薄
遊瀕瘴海飛夢到家園醒後悲身世羝羊苦觸藩
大庾道中
馳逐空山路蕭條鬢欲星溪深人病涉橋斷騎還停瘴
氣連雲黑峰高出漢靑自憐塵世上江海一浮萍
晩登南安公館後樓
夕陽煙郭萬山圍暮倚危闌挹翠微嶺海天高人北望
江湖秋老鴈南飛疎簾風透還吹帽虚檻雲來欲上衣
興比庾樓真不淺坐看明月漸輝輝
梅嶺山閣晩坐
百越南來此嶺分荒煙落木翳斜曛停驂緩帶臨丹閣
俯檻拈杯坐白雲峻壁棧懸通鳥道古碑苔長没龜文
沉吟不覺天光暝歸路喧傳迓使君
雨中自南康回贑州作
客路通宵雨篷窗徹曉寒濃煙護林薄新水浸沙灘隔
浦蘆花白經霜楓葉丹買山資已辦何必戀微官
初冬贑城官舍思歸
春來策馬向關山歲晩蕭條憶故園自識犧牛終伏俎
從來野鶴怕乘軒彈冠漸入垂綸景報國空懷曝背暄
世事悠悠多變態片帆歸去復何言
月夜中庭散步
病骨終朝卧鄉心萬里馳朔風吹漸定山月出何遲玉
宇清輝發瑶臺疎影移小庭叢菊滿冉冉露華滋
東軒對菊與僚屬晩坐
南菊堪幽賞邀賓共舉杯叢黃經雨綻縐白傲霜開晩
景當軒聚寒芬入座來相逢宜盡興戍鼓莫頻催
曉發贑城江行下省
蕩槳初開雲水涯江頭日出照晴沙波搖荻渚飛銀練
霜染楓林散綺霞蝦菜總歸漁父棹鴨欄多近野人家
孤臣去國頻經此隨分優游度歲華
晩泊攸鎮宅
一官羈嶺北千里下湖西疊嶂連天起浮空去水低灘
高舟避石地僻驛臨堤坐向黃昏後清猿抱木啼
過皂口驛
江霧晨開霽舟行路渺茫靑山寒映水紅葉飽經霜豚
柵依茅屋魚罾掛石梁客途多勝景欲去不能忘
江上曉行即事
江上朝來景微茫煙水昏木蘭千里棹楓葉萬家邨樹
末山光繞波心日影翻幽懷元自寂對此復何言
冬晩舟行劒江
朔風千里疾畫舸一帆輕山帶寒煙暮江翻雪浪明沉
吟憐獨往馳逐繫微名徙倚篷窗久悠悠無限情
暮抵豐城途中偶述
江上揚舲趁晩風隔窗煙霧晝濛濛蘆花寒映平沙白
楓葉時兼落照紅自分疎狂成傲吏敢言流俗笑愚公
終當脫却樊籠去一棹長歌笠澤東
暮發南浦
薄暮雪初晴揚帆江上行簾窺寒月影枕納夜濤聲地
迥魚書杳風高鴈陣驚鄉心兼旅思耿耿不能平
江上偶述
天畔寒雲翳日輪煙江千里一波臣薄遊終日嬰塵網
長嘯移時岸角巾漉酒每思彭澤令灌畦甘學漢隂人
百年光景今過半對鏡空嗟白髮新
峽江舟中遣興
一從綸命下公車奔走風塵畏簡書五嶺自慙隨岳牧
三江無復伴樵漁繞籬松菊淵明徑環堵蓬蒿仲蔚居
幾憶故人空在目天涯何日賦歸歟
午過皂口驛
肩輿度危嶺雨歇衆峰靑靈籟雲中散清泉石上聽白
沙迷釣渚紅葉映郵亭遥想幽栖者時方午夢醒
茶花
木落空山裏茶花照眼明經霜同菊傲向日效葵傾氣
借陽坡發英隨雨後生枇杷亦何幸獨擅款冬名
山行
天際隂雲翳山中午餉過隊衝文雉起旗颺畫熊多驛
騎争泉飲征夫出險歌客行殊已倦無奈吏情何
虔城酬贈張幼于
西風江上獲雙魚千里遥傳尺素書遶屋蓬蒿憐仲蔚
滿嚢詞賦憶相如鄉關迢遞看雲外官舍蕭條運甓餘
堪歎故人頭白盡靑山應許卜鄰居
東軒
朔風晨漸息霽景滿幽軒酒敵寒威散裘迎日氣暄行
吟憐桂影舉步避苔㾗岸幘徜徉久渾忘案牘煩
齋居二首
嶺徼歲云暮城樓日正西隔林時吠犬遠市更聞雞吏
散思開帙官閒學灌畦晩來燈下坐分火借靑藜
詩骨偏多病齋居日閉關虛窗吟白雪高閣見靑山歲
月侵霜鬢風煙近百蠻吳中佳麗地放棹幾時還
寒夜獨坐二首
官舍張燈坐悠悠心事違城高寒角動寺遠暮鐘微宦
海空縻禄風塵欲拂衣江鄉梅信早終夜夢魂飛
一别鄉關後今經數月餘夜聞雲外鴈時檢篋中魚報
國心徒切謀身計獨疎燈前閒屈指投劾到公車
晩登齋閣
江城住久偏多思齋閣閒來還獨登贑水浮空晴渺渺
嶺雲籠樹暮層層幽棲近類離羣鶴兀坐聊同入定僧
自笑百年今過半欲垂青史愧無能
贈鄭廣文擢任國博
薇垣分鎮嶺雲邊詞客相逢有鄭虔捧檄前登新絳帳
談經不改舊靑氊章汀歲晏風霜苦魏闕春來雨露偏
自昔入朝多見嫉莫將詩向萬人傳
夜坐二首
放衙歸燕寢獨坐向黃昏世變同蕉鹿羈栖若檻猿未
忘軒冕累暫遠市朝喧暗想連宵夢依依在故園
宦轍梅關北鄉心笠澤東未須逢狗監且自學雞翁薄
暮鴉棲樹清宵鴈唳空年來遊已倦蹤跡類飄蓬
晩發贑城
野燒寒光慘篷窗落景催舟隨流水下鳥帶夕陽回老
去頻看鏡閒來獨舉杯連朝苦馳逐忍聽暮猿哀
江行
滄江人獨往日厭櫓聲喧水鳥傍船起陽烏出浪翻灘
危多峭石木落見空村地與炎荒接朝來氣漸温
路見梅花
歲晏虔中路梅開雪滿邱春光度庾嶺地脈接炎州影
落空潭淨香飄曲澗幽月明清入夢恍惚到羅浮
江上與郭參戎夜話
送别靑山暮歸途彩鷁新年光若流水暖氣已先春江
月遠隨客風濤夜懼人燈前陪笑語鄉曲意何親
五雲道中
縹緲雙旌動五雲遠山横黛望中分鳴鉦宿鳥車前起
陟巘啼猿木杪聞瑞日雲開庾嶺瘴寒鴉晨散楚天文
年來虛忝新章貴碌碌仍慚未出羣
江上晩晴
雨歇山逾潤江行日欲晡波光時瀲灎煙景入虚無畫
鷁村將近靑蚨酒易酤醉餘還自笑天地一狂夫
立春日江上寫懷
俯仰乾坤裏悠然著此身淸時去廊廟終歲客風塵腰
下黃金貴簪中白髮新年光如過隙今日又逢春
吉水道中
細雨來靑嶂澄流映白沙漁家從樹隠村徑逐江斜雲
暗迷寒鴈風生起暮鴉薄遊當歲晩終日困浮槎
夜宿清江公館自述
江城遥帶絳河斜獨坐宵分燭吐花鳳闕自陳容解綬
鹿門今喜得移家閒居擬植千竿竹學圃還栽五色瓜
直道自來難用世好將詩酒弄煙霞
江上聞乞歸命下口占三絶
投劾清時效二疏綸音忽已下公車書生未帶封侯相
且向春風卧草廬
江上風濤險殺人便應從陸走江濱自今已得安身策
豈向天涯復問津
征車馳逐苦勞勞日晩風生舊緼袍指點前途隨處宿
不須重覓吕虔刀
山行過仙槎寺
梵閣層霄構仙槎古寺名松間羣從入石上一僧迎映
日孤雲細窺春好鳥鳴喜無羈靮累瀟洒不勝情
宿江上人家
落日催征騎扁舟下渡江軒輿停舍館燈火照山窗懶
性真堪隠雄心未肯降良宵清不寐入枕水淙淙
烏兜公館
孤村屈曲四山圍華構新成落翠微高棟曉迎紅日起
晴窗時送白雲飛三春花滿郵亭暗五嶺天高使節稀
此地頻過遊已倦相將重整舊荷衣
虔城與同年徐憲副敘别口占五絶
把袂江亭歲欲徂春風依舊長䕷蕪楚天漠漠人南北
君向秦中我向吳
惜别看花並馬遊天涯此日共淹留萍蹤倏忽隨流轉
碌碌風塵易白頭
話别江亭日欲晡片帆風送下姑蘇他年訪我衡門下
松竹蕭然一老夫
杯酒淋漓話轉濃嶺雲籠樹暮重重淸時投劾非高尚
直道從來世不容
渭樹江雲此地分且捐武事共論文關西理學今誰主
屈指儒林已到君
再别徐魯源兵憲周大川僉憲郭兩峰參戎一首
郵亭花發袂初分靑眼相看忍别君嶺樹啼猿聽下淚
楚天歸鴈惜離羣春江水長連朝雨落日風生萬壑雲
此去聊堪同隠豹南山朝霧正氤氲
自贑抵萬安舟中遣興
一棹春江上東歸似季鷹自憐同白璧忽爾避靑蠅非
是嫌官縛多應免盜憎海天鴻獨舉萬里任騫騰
漳江門與王孫既白敘别
漳江門外柳條靑别酒淋漓愧獨醒千里風波淹宦海
一帆煙雨暗郵亭匡廬西望天將暝笠澤東歸鬢欲星
知向王孫分袂後清猿吟斷翠微屏
餘干道中
千里東歸客孤帆細雨舟樹垂平楚遠水接大荒流冠
盖臨鮫室家山憶虎邱人生百年内天地一蜉蝣
安仁道中漫述
雨後春風拂面和江涵晴日弄微波一帆煙景侵衣薄
兩岸山光入棹多行篋怕添新薏苡故園仍長舊藤蘿
十年宦海真成夢好把宫袍換芰荷
貴溪道中
一竿斜日映簾低百丈遥牽入貴溪社日忽驚玄鳥至
春風時聽鷓鴣啼墟煙渺渺天將暮江草萋萋路欲迷
越水吳山行漸近芒鞵到處可攀躋
晩過弋陽
雀舫東歸過弋陽迢迢千里水雲鄉江明倒浸孤峰影
風暖遥聞百草香飛鳥晩來同客倦閒花時亦笑人忙
吳門到日春光好煙柳低垂綠野堂
東歸過上饒柬别沈三洲少參
江上春風一棹歸從君乞取舊荷衣春來花底隨麋鹿
雨後山中採蕨薇題鳳有人過竹塢焚魚終日掩荆扉
白雲滿屋心常寂不管人間是與非
曉從廣信過玉山途中作
時屬豔陽景誰無遊冶情况乘雕轂去遠作玉山行日
氣蒸花暖煙光翳竹輕乾坤容我老荷芰製初成
夜泊富陽
富陽城下泊落日映川原雲起連天目潮生自海門客
星春渚白仙舫夜濤喧嘉遯思前哲終期不負言
夜泊嘉興北門
解官千里至新月一鈎懸秉燭靑樽畔停舟綠水前春
來遊子倦老去故人憐客路煙花滿狂心逐少年
鯤溟詩集卷三
