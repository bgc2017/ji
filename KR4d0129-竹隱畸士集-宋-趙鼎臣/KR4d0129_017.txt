竹隱畸士集卷十七宋趙鼎臣撰
行狀
故龍圖閣學士宣奉大夫中山府路安撫使兼
馬步軍都總管兼知定州軍府事提舉本府學
事兼管内勸農使開封縣開國子食邑六百戶
贈特進資政殿學士韓公行状
公諱粹彦字師美姓韓氏故丞相魏忠獻王之第五子
魏王輔相三朝功在社稷書勲太常配食清廟其世系
爵里具於國史家牒與王壙中之銘公以治平二年生
於京師興道坊之賜第崇國夫人方娠夕得異夢寤以
諗王王曰爾當有子而貴旣誕王視其眉宇曰夢有符
矣四年王上遷丞相印紱優詔加恩以為大理評事王
薨神宗皇帝顧其家異甚著令子若孫常推擇一人官
于相以護丘墓元豐六年公以選監相州酒税哲宗皇
帝嗣位賜五品服就監相州倉草場於是公方任戴冠
家世勲勞人不責望以吏事而公居官敏給不懈以勤
㓗酒醪槩㪷庾檢柅姦欺若老於州縣者衆始翕然譽
歎而識者知其必遠到矣元祐五年除國子監主簿上
言太學賢士之關今教養之法雖存而奬勸之恩太薄
願復熙豐三年法又歲補學生宜設次於他所糊名謄
錄以示至公其後卒施行紹聖元年改光禄寺主簿公
案官判格目簿掌鉤考而已今輙預寺事非先帝意也
請如元豐詔書從之遷衛尉寺丞中都歲出甲以給戍
兵匠仍舊制為廣修循緣積久率體重不便公請改為
以適時用奏可哲宗旣親政事延見羣臣雅聞公名召
對便殿公儀觀秀偉音吐華暢帝不覺改容禮之擢提
舉京東路常平等事入辭勞問彌渥翼日語執政曰朕
嘗見韓琦畫像粹彦甚似其父可以郎官留之遂除尚
書司勲員外郎會擇廷臣迎勞北使帝滋欲試公視事
未踰月即以為正旦接送倅使建言聘使所過州守將
或缺則隣郡官攝行其禮而不預郡政吏人易之或因
以闕供請凡攝者皆領郡如真悉著為令充北朝正旦
使入辭帝諭曰此行朕所選俟還當以右史處卿於是
王師方西征北人不自安巧為詞端以鉤索我情或設
張苛禮疑誤使人前奉使者數不稱旨至抵罪帝所以
戒勅公者甚備既出境交口問公以西事公徐應曰小
國有罪中國致討無預兩朝歡好事也且僕以歲事来
吾子幸見館無乃惟是相與飲食宴樂而已遑及其他
北朝以情得絶口不復問逮赴曲燕其館伴耶律祐告
曰生辰使者吾君以病不置酒今以公名家且使有禮
故自力疾射于館中其酋老矣自載以車與其孫来觀
因輟所乘馬二以侑射禮且俾畫者竊圖公貌以歸初
聘使入賀至客省帷北人必持香藥酒来飲客故事跪
而飲飲而不拜中間盖有誤為之屈者矣至是因藉其
口欲彊公以必拜公持故事不可俄有以北主之命迫
公者公毅然曰使人所守惟義與理而已隳舊典以凟
歡盟雖帳前之命所不敢從也争旣久無如之何因趣
班入以末殺其禮已而其臣李儼者来就館燕公且問
故公以誠諭儼因告之曰帳中之飲舊矣而近者則廢
之一杯何足為輕重所惜兩朝大體也儼蹴然慚且曰
歸當以曲折白吾君明日復遣耶律祐来餉酒卒跪飲
如故事祐私公曰吾君欲廢此禮念若不足於公所者
故復致之他日恐不可得也前後使者數輩争香藥酒
皆不能得至是始正其禮而還今上皇帝即位伯兄儀
公相以嫌改少府少監崇寧元年遷吏部員外郎升郎
中二年以久次乞補外得知陳州至則欵庠序禮諸生
奏乞國子監完書以頒學者築堤于郛民不病水其惠
利皆至今儀公遷公亦罷州事管勾西京崇福宫五年
有旨許自便得管勾西京留司御史臺大觀元年春車
駕幸興德禪院上念治平興王之跡追懷元勲制詔有
司韓琦子若孫嘗以累在吏議者其除之因復以公為
陳州守有司居養鰥寡孤獨之民不幸而病法當徙安
濟坊而坊所廪給視居養為削愚民有病輙自匿不肯
言矣故藥石多弗逮公請均所廩遂革其弊再管勾南
京鴻慶宫賜三品服丁崇國憂政和元年旣除喪拜光
禄少卿上享原廟公攝太常卿贊相祀事禮成上語執
政曰粹彦容止殊可觀俄命接伴天寧北使入對上曰
卿久外盍自陳公對曰先臣有訓子弟無尺寸勞咸已
衣食縣官異時雖毫髮毋得干朝廷臣奉以周旋弗敢
失墜上喜曰光禄朕所除然職事簡少俟歸當有以處
卿使還復對面命公為秘書監公惶恐奏言策府世高
選臣昧死不敢當翌日賜進士出身遂拜秘書監閱月
除尚書工部侍郎兼詳定一司勅令二年拜徽猷閣待
制知興仁府會中山謀帥上雅倚重公且累試不疑遽
擢公定州路安撫使為步軍都總管兼知定武軍府事
魏王儀公父子曾帥定皆有功德在民洎聞公往兵相
賀於屯農相慶於田黃童白叟呼舞踊躍以須公来公
亦凛然感世家之績痛自力以答民望並邊弓箭社敵
素憚之定武號尤盛控弦贏三萬公旣以恩信拊循其
人請介農隙稍部分以軍法遂為精兵庫甲自熙寧間
薛向嘗比次之浸繁不復理公命將士枚數其物完壞
補缺無慮四十萬又請修倉羡錢繕治庫庾而戎器櫓
具之儲靡不鼎新嘗有旨訪備邊策公條上數千言大
略以廣儲畜利器械寬民力作士氣先為不可勝以待
敵識者韙其說三年復拜工部侍郎兼詳定一司勑令
及九域圖志五年改吏部管勾右選天官掌銓叙百官
之資品分曹以四而侍郎右選為最劇異時三班院也
以武仕者類不通文法甘心胥吏又多窶子寒人吏得
以詆欺文籍放分比例駁殊重輕低昂一出其手甚則
刊滅舊制宛轉遷就待次久者至累世不得出他日居
是任者頗欲有所改張顧根株連牽簿最缺穿内沮默
不敢發上夙知其弊命公革之公以為吏所本在法法
所恃在籍不澄其原法不可用也因請凢在選者毋限
内外人書閥閱一通有司覈而上之天官天官受而書
焉以作新籍前資故秩罪廢逸亡殿最毫釐炳然在目
總為員以萬計而吏之贏縮始得以稽比矣繙庋閣掊
坌塵墻隅壁角之隱獲故牘三萬二千六百中得前後
制書二千七百七十六緝聯蠧毁定去複重編為甲令
者别七千五百二十六罷令之不當者四百五十决其
眊滯不理者九百有六吏以符檄私自匿来自覺舉者
二百九十八他小簿最尚不在是凢損益廢置合五萬
四千一百有竒奏請增置郎一員以折其務因取當注
之闕附以格令大書而揭之門吏讙語曰吾所當得盡
在此昔不我告何也上嘉其勞進公秩一等官吏班賞
有差七年春淑人陳氏亡乞補外上弗許曰卿方宣力
安可去朝廷公請不已上躬御翰墨批却之命通侍大
夫保康軍節度觀察留後直睿思殿童師敏還以章付
公會中山偏裨有所擅興上以將不任職黜其人拜公
龍圖閣學士復帥定武入謝上曰卿父子世捍邊得遠
人心顧疆吏無狀不能體朕意姑為朕往行召卿矣因
輙就道所請幕府吏戒以亟行毋留旣次都門外命協
忠大夫保平軍承宣使直睿思殿鄧忠仁持賜金魚佩
盖特恩非故事也至軍中檄諸將曰寇来則禦去勿追
他吾自任之敢違約束者斬令下肅然遂無事可為敵
亦服其威信不敢有桀魏大水飢民流入公界被旨賑
濟公擇謹厚吏分部廪食勅取荒政所當施行者科别
為籍按以從事而命僚屬鉤考其中失綱維周密纖悉
備具所全活甚衆一日祁州民數千人相率詣公請就
食公厚慰撫隂召所屬吏徐徐諭遣皆感泣辭去因上
言所部當均糴今歲方厄願普蠲以輸民奏未報有司
以詔旨趣州縣甚急人為公懼公太息曰上仁如天吾
不敢愛死即復條具以聞俄果報可民以手加額感天
子厚恩且德公請之力也詔以軍中機事多漏禁諜告
毋得泄有司奉行過當斥堠不相通公言北人動息疆
吏所宜參知請除不當漏者他許關逮如故事從之議
者欲引滹沱水注塘濼中且規保塞博野二境間築長
堤以限水公按圖經水所占田當八十三村計戶二萬
一千而河所灌輸博野直其中央堤不可立移檄隣帥
列其事偕上議卒中格公初受命屬疾方稍閒會被旨
趣行觸熱疾馳不少休家人固請徐之不可至開封未
幾復病尚自力决事一日子亟趨過庭公獨閒語有寄
門戶意人怪其語不倫俄浸棘上書請奉祠事上以公
再將有安靖勞書其章尾却之詔甫下而有司以公不
起聞矣命以批詔付其家時八年正月二十九日也年
五十有四積官至宣奉大夫龍圖閣學士爵開封縣開
國子食邑六百戶詔贈特進資政殿學士官其子若孫
五人命轉運使沈積中助其襄事之須隱終之典於數
為縟自始病將士日相與禱於神其薨也吏民奠於堂
下日數百哭皆失聲而去娶陳氏資政殿學士薦之女
先二年卒追封淑人子男十四人哲將仕郎覇州司理
參軍栝將仕郎恩州武城縣主簿柘從事郎監中嶽廟
極朝奉郎大晟府樂令格將仕郎監北嶽廟檢承務郎
管勾延祥觀楫承務郎中山府路安撫都總管司管勾
書寫機宜文字次程和穰祐他未名女七人伯嫁承議
郎徽猷閣待制提舉醴泉觀蔡莊仲嫁朝奉郎軍器監
丞蔡堅次繼莊之室季嫁通直郎充徽猷閣待制提舉
萬夀觀兼修史參詳官蔡條幼未嫁哲栝格程與未名
之子及伯仲二女皆前卒孫男女十人公莊重肅恭弱
不好弄性純孝未冠遭王之喪哀若成人事崇國夫人
致其色養夫人病晝夜供藥飲不去旁近逮其歿幾至
於毁先是公以列大夫秩當任子上書願昜其恩以封
母詔拜崔氏普安郡太君後遷淑人公晩自念當以年
勞得光禄大夫旣緣著令獲以郡夫人號雖死且不恨
不幸未及降制書而公薨已而語浸聞天子憐之特詔
贈崇國夫人過其初志嘗因進對上以嘉祐定策事訪
公公對曰先臣琦奉詔本末神宗皇帝銘而刻之石矣
上曰顧豈無家傳邪朕欲究其詳公對曰先臣平日戒
子孫無貪天之功以市恩言未去耳臣不敢上曰朕自
欲之卿勿辭他日命興德軍節度觀察留後直睿思殿
梁師成取以入上旣益得其所以然恩進丞相爵為王
且諭公曰本朝異姓大臣無封王者獨韓王普與卿父
二人得之家傳所載撤御殿之簾此尤大臣所難者而
國史乃弗論著朕已詔史官續書於策矣是日公與工
部尚書馬防同以職事對上顧謂防曰真所謂定策元
勲也公頓首謝魏公兩帥定訖五年凡所施設後莫能
昜公與儀公皆再剖符遵王之為民甚宜之王旣廟食
于府公與儀公咸侑饗其旁遂為世祀北敵嘗小入甌
脱為邊患會聞公至相語曰小魏公来吾安敢犯之即
去治邊久益習知軍中利病馭將士有體小大惕息不
嚴而威平居接士大夫恂恂盡禮惟恐少失其意好賓
客喜推轂士有王遺風士遊其門者周旋慰藉之趣於
有成不必已出性寬厚不苛察部吏不自好者以聲色
訓切之甚則約束以法期於勿犯而已終不傅致以罪
族屬無疎暱待遇委曲咸有恩意可紀猶子容與其婦
趙病踵死已而其孤復將歿以後事託公公取猶子嚮
之子曼胄為容後而閡於法因請諸朝繇沒暨存咸霑
公恩平居無他嗜好獨好書喜文章自為小官即慨然
論事至白首不少倦所論奏率施行人蒙其利有文集
三十卷奏議四十卷藏於家公席王慶之餘故家遺法
目濡耳染才優器良適相直遇故穎脫傑出絶人遠甚
哲宗皇帝一見待以國士而未及甚用至今上皇帝察
其忠謹醖藉遂擢行間列侍從入備論思出將方面每
除一官率常先被旨而後受命公益感激自誓思有以
報萬一者嘗從容謂子弟曰先王平日雖一告匄之字
未嘗以畀人吾遭明主受教父兄不負斯言足矣汝曹
識之其立意蓋如此將以某年某月某日葬公於某所
謹條次公之治行勞烈著于見聞者具如左方政和八
年十月初一日朝請大夫行尚書度支員外郎趙某狀
墓誌銘
翟静叔墓誌銘
余少居鄉里與静叔為隣静叔家道南余家道北兩家
兄弟無日不往来年盛氣銳議論頡頏不肯相屈下時
飲酒賦詩雜以蒱博狂呌怒罵至於忿色厲詞他日相
見輙歡然如故盖率以是為常已而各從事於四方有
合有離不數載一相見最後余自河東軍中歸見静叔
于京師追數疇昔故人已喪失其十二三余固多病早
衰者而静叔為尤甚瘍無皮膚轉側呻吟手不持酒杯
而獨勸余以飲余踧踖欲去輙弗許曰吾屬相見難子
賓賓何為者余退而告人曰静叔衰矣語不類少時後
數年果以疾謝事而歸公卿貴人以静叔年尚壯惜其
材可用幸不甚病則欲請于朝起之而静叔病終不損
竟以政和八年三月壬寅卒年五十某年某月日葬之
於滑州韋城縣某村先大夫之原静叔姓翟氏諱敦仁
字静叔世家韋城曾大父諱某贈兵部侍郎大父諱某
尚書駕部郎中父諱某宣德郎贈朝散大夫母太宜人
傅氏静叔以大父廕為郊社齋郎歷真定府司理濮州
司法參軍邢州鉅鹿尉洺州軍事判官邢州節度推官
相州觀察判官知開德府之衛南開封府之雍丘縣南
京會亭鎮搜檢私錢知河南永寧縣監在京粳米中第
七界泗州糧料院辟中山府司錄未行遂致其事積官
至朝散郎賜五品服娶王氏先某年卒追封安人男女
十人輔將仕郎轄與季女皆幼他皆早卒静叔雋悍廉
直好讀書喜更事鉅鹿瀕河寇攘所走集静叔部吏誅
獲劇盗甚衆方建澶淵為北輔增築其城静叔董役夫
數千以軍法號令先衆十日畢部使者竒之因請于朝
以令雍丘已而他使者来與前使者雅不喜凢所汲引
一切以法逐去摭拾静叔百方無所得猶坐奪邑朝廷
不以為直會更泉法禁大錢毋得至畿甸而冒法不已
議者以為東南之錢舟銜尾而上會亭楚宋之津也儻
得健吏司察之宜立止因以命静叔於是舟之浮汴而
下者嚢篋纖微毋得隱欺雖達官要人氣𦦨赫然一切
以詔令從事衆頗怏怏不悦而法以大行静叔自少喜
為詩思致捷敏取成於心隨手應筆律切典贍(按原本訛作畜)
(膽今改正)尤好古博物道逢寳鼎竒器不計家有無倒槖易
衣志於必得自淮南歸舟重不能自運人密覘其所載
則皆泗濱所得浮磬怪石也平居治一室痛洒掃案不
留塵列所蓄藏尊閣而嚴奉之自夏商周秦漢魏以来
鐘鼎卣彛罍爵盤洗琫珌鈎璏仲丁之壺甲父之鼎蟲
篆鳥書隱文逸字粲然畢具太湖洞庭林慮靈壁之石
重峯疉巘殊姿異狀雜錯其間皆躬自護持旦暮拭拂
戒守舍兒手觸吾器必痛杖汝客至則導之使觀裴回
周覽躬指而告之曰此某時之物距今若干年此得於
某所家中此吾脱盛寒之裘而獲者也因道古今制度
沿革欵識真偽皆歷有次第既病不能興猶取置卧内
寤寐對之嗟夫静叔若未能忘物者雖然其賢於世之
人囿聲色梏財利生以身障簏死以妾徇葬者盖亦遠
矣静叔平生負恃其能思欲以材自奮為人刻意強力
銳於趨事故當官矻矻求為可知而終無所遇合使其
稍假之年而不嬰以病將必有所建立無疑也嗚呼天
之能勝人久矣静叔何尤焉將葬其弟純老謂予銘吾
兄莫宜於子余曰諾遂銘之曰不矯矯以為高不孑孑
以為殊不深閉以為隱不背馳以為迂玉出而沽金躍
於鑪曾弗售余而税于中途哀哉若人其命已夫
