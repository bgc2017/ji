竹隱畸士集卷九宋趙鼎臣撰
劄子
代進瑞應圖劄子
臣比因進對嘗具奏請乞倣尚書禮部瑞應圖之制將
本府自春以來所獲瑞應别為一書編錄奏御幸蒙聖
慈特賜俞允臣謹斷自政和六年之會盡五月卒凡若
干日以本府境内曁畿縣所獲甘露芝草珍木瑞麥之
祥與夫囹圄空虚之日路不拾遺之人合若干釐為五
篇目曰政和畿内瑞應記其當以形見者具圖所以如
左恭以聖德昭明格于上下發祥降祉應圖合牒不勝
區區螻螘譽堯之心無以自見輙繕寫進上冒黷天聽
無任隕越昧死之至伏乞宣付史館取進止
代乞駐蹕府學劄子
臣恭以陛下樂育人材建立庠序開封府實輦轂畿甸
之域天子所自治之地首詔執事並興府縣之學而有
司推遷殆且十年博士弟子僑寄他所甚不稱明詔意
致煩陛下申以程督曾不踰年之頃黌舍完成生徒四
集秋某月有金芝二本産于大成殿之木上而本學生
楊汶等一千一百五十八人相與踴躍誦嘆合辭而言
以爲乘輿方躬郊丘之饗吾學乃輦路所經從今芝實
挺生殆先聖先師蒸出瑞物以報吾皇之德兹甚盛之
舉謂臣某默不以聞何也臣竊以謂郊祀慶成之日千
乘萬騎扈蹕還宫雖道出府學之南懼非所以仰勤天
步之臨也然而諸生伏清道之左聆屬車之音奏名通
謁抑有著令如蒙天慈矜其懇誠示以恩意少緩六龍
之驅壹紆重瞳之顧如古式閭以寵新學則多士仰德
孰不競勸四方聞風得以矜式以副陛下隆儒重道之
意不勝幸甚臣待罪京邑職事所及有所見聞不敢緘
默謹昧死以聞取進止
代奏陳畿内有行義孝悌之民劄子
臣恭以陛下身蹈曾閔之行生知堯舜之仁即位之初
首以紹述之政倡於朝廷然後敦睦親族表章八行躬
制其法訓廸天下士民競勸風俗忠厚效見明白遐不
作人京師實首善之地固宜有真賢實廉發聞于鄉以
稱陛下之休德也檢會昨據祥符縣申舉人賈高有孝
悌和睦婣恤六行里閭列狀乞如詔令學官考驗具如
事實及據東明縣申有民陳奉安自幼不食葷酒喜誦
道書父亡廬墳今已三年謝遣妻子志操刻厲尉氏縣
張師厚兄弟并姪五人同居三十餘年詣官自陳願以
所有舍業永不分異乞書之籍以付子孫咸有文狀藏
於所屬臣謹按賈高行義實應詔書所有陳奉安張師
厚等皆田野無知之民非有師友淵源之資而孝悌自
然勇於為義實皆陛下教化惻怛隂中其心故能卓然
自入於善臣愚不佞備員輦轂職在承流宣化目所觀
見不敢緘默謹具以聞取進止
乞外郡劄子
某供職以來到今累月職事黽勉偶逃曠敗忽苦脾疾
脚膝流腫屢在假告情不遑安太府要劇非養痾之地
欲乞朝廷矜憐非敢避事特賜改授一近闕小郡或在
外宫觀差遣一次以安愚分
雪趙子巖劄子(按所雪者共三人應作雪趙子巖等疑脫去等字)
檢會開祥兩縣令佐昨因常平官吉觀國奏劾閃避不
賑濟奉聖旨知縣范祖舒趙彦臣先次勒停并佐官並
令御史臺取勘尋有臣僚論列吉觀國喜怒自私誤人
之罪將開祥兩縣令佐妄行奏按奉聖旨吉觀國送吏
部某契勘昨來被水之際開祥兩縣令佐並係本府分
差使臣管押于逐頭項應副救護各有排日食宿去處
及隨逐所差官職位姓名至于救護賑濟了畢並無遺
闕其常平官舉發不當已蒙朝廷察見其非反罪之矣
則兩縣官初無罪犯所有祥符縣丞燕昭隣主簿吳友
已據他司保明得旨免勘訖獨有范祖舒趙彦臣趙子
巖三人未經除雪不作據逐官詣府陳訴委屬非辜欲
望朝廷詳酌將逐官昨來所得指揮特賜改正施行
代開封尹奏獲到闌遺物劄子二首
臣契勘乃者上元之夕天府獄空及兵民以闌遺之物
獻于樓下陛下幸聽羣臣班賀且命有司書之于史矣
距今才一月日而本府左右獄相繼再空并自閏正月
十八日後來軍民李青等凡若干人節次以所獲闌遺
金銀驢馬緡錢等物輸之于官不敢有隱推原蹤跡事
狀甚明長老歎息以謂自有識知以來咸所未嘗聞見
兹實陛下至仁盛德和同天人教化深美風俗忠厚受
報收功方在兹日而又適當寒食清明之間都人士女
嬉遊娛樂而狴犴廓然無有留獄吏卒束笞箠聚桎梏
而晝睡行路之人舒愉胖肆意若委貨財而寓諸國家
也駿功偉績於是殊特史臣所當續書而不厭者臣不
勝大願伏乞以今來本府寒食節日再奏獄空及續次
受納到闌遺事實宣付史館取進止
又臣近於二月二十一日上殿曾具正月十八日以後
本府所據諸色人送納到闌遺金珠等物已逐一具名
數進呈訖契勘自上件月日後至本月終計九月據軍
民傅質等納到金銀珠璣等物計八件凡一十有二人
其尤異者新城門之外車轍之間人迹稀少而傅宥子
得黃金釵以歸其父宥不敢隱遠來詣府救焚倉卒之
際寶貨狼藉平時貪人所為揭篋以趨攫金而往之秋
也而張用劉祥得白金釵號於市中莫有應者因舉以
歸之官小兒郭宜哥去家而迷不知所歸婦人鄭氏得
之携至府庭請所付與仍願姑育于家不受贍恤之直
此皆高義實廉人所至難而匹夫愚婦安而行之議者
或謂去古浸遠俗益偷薄又謂三輔浩穰五方錯雜吏
治尚武不可以忠信期待今陛下一出闌遺賞給之令
而輦轂之民凛然競勸效見如此與夫兔罝雖在中林
不忘祇肅較此量彼孰易孰難然後知向所謂唐虞三
代之俗不可遽復者皆淺近妄人臣待罪天邑目所觀
見不勝螻螘區區踴躍不避冒瀆天聽之頻謹復具陳
如左取進止
狀
越州大禹寺奏請名額狀
右州司契勘本州管下會稽縣有夏禹之廟去郡城十
里載在祀典千有餘年祠旁有僧寺一所掌廟之管鑰
及其埽除基趾勝絶室宇完備而舊無勑額止曰大禹
之寺因循相承有失奏請恭以朝廷方復禹績疆理天
下會稽乃禹之所葬圖牒具存神靈馮依不與他比雖
守吏承詔祭饗以時齊民畏威祈報以禮而主守不專
護治不嚴未足以稱國家崇明奉祀禹功之意今來欲
乞朝廷詳酌依崇寧二年十一月二十四日已降指揮
特賜本寺一勑額歲許度僧一人使之承續洒掃世掌
廟事凡祠宇之修繕草木之封植責以歲時毋敢有壊
郡守縣令時至而謹察之有不如令必罪主者庶幾廟
貎嚴飾明靈顧懷下以慰一方歸嚮之誠仰以祝聖壽
延長之慶臣等不勝至願
代乞䘏趙提刑狀(子諒)
伏覩具官某竭節公家盡心職事自臨所部夙夜孜孜
毫髮細微無不經意朝廷察知其勤命以再任子諒受
詔感激益思竭盡以報所蒙昨於今年夏中因大名府
内黃縣羣賊作過子諒冒暑追捕不遑寢食賊旣窮䠞
因悉就擒雖獲於隣州其實子諒廹逐之力也比緣聚
教保甲徧詣屬縣衝犯苦寒奔走道路行至蓨縣感疾
以卒病不獲訪醫藥沒不獲在家室勤事以死聞者淚
流伏乞聖慈察其盡忠憂國忘身賜官其子使繼禄食
葬事所須量加給賜庶幾盡瘁之吏知所激勸臣與子
諒職事相聮而又死於臣部不敢緘默謹錄奏聞伏候
勅旨
代開封尹為徐積請諡狀
某伏覩故楚州教授徐某行孝之美比迹古人經術之
醇見推學者自頃擢第不復進仕操守堅正始末不渝
昨崇寧初朝廷方興學校之制某以本路提舉學事蔡
觀之命委以計議首至楚州與積討論究觀條畫皆有
法度旣而有司大比淮南一路之學楚為選首今積不
幸物故不獲親見聖朝學制之大成竊聞本州士人具
以昨來興學勤事之功請于部使者援張&KR1551;體例乞賜
追諡部使者旣以聞于朝矣按積行義不在張&KR1551;之下
如蒙朝廷特賜考察節惠易名賁及泉壤不獨慰積之
平生風于四方足以表勸某待罪輦轂不當僣越緣往
者推行學政與積共事今淮人之請實藉以為言故敢
妄冒干黷朝廷不勝下情惶恐之至
代辭免轉官狀
承命震恐以懼以慚伏念臣智慮本疎才用殊短猥蒙
聖慈誤賜驅策夙夜怵惕懼于不任乃者導河為梁適
在本部復被推擇委以應辦都畿之右財用素絀仰體
聖意不敢不勉凡金榖薪竹之物夫役之衆以數計之
殆四百萬有竒相屬於途僅及期會雖然臣以營繕宫
闕事務衆多前蒙指揮許以往來應副今賴天之休河
翕而右以貫大岯梁于山間利及萬世此禹功所無有
三代所不及實皆陛下聖功妙用之所立而羣執事奔
走竭力之勞也臣坐而蒙成獲免於戾顧已幸矣安可
比肩諸臣膺受懋賞不惟有愧於私議抑恐遂速於煩
言仰累至明其體不細所有告命臣不敢祗受已送河
南府左藏庫寄納去訖伏乞聖慈追寢誤恩以安愚分
代奏芝草狀
據某處申送到芝草尋看驗得數内九莖連十一葉者
一雙莖而連葉者若干形如層雲色如紫金合大小凡
若干本湏至奏陳右竊以國之西都守衛陵寢陛下聖
德欽明孝思深至前降詔旨將躬欵謁之嚴而三川士
民引領望幸上書詣闕者不知其幾千人聖恩穆然而
未俞也和氣薰蒸震于珍物金芝煌煌布濩畿甸其尤
異者九莖連葉駢生層出實為瓌瑋竒特之觀兹乃祖
宗神靈顧懷孝饗思欲覺悟皇情啟發天意前志所謂
依類託寓諭以封巒者其符騐殆若是也臣等方司留
務目覩嘉祥踴躍歡呼不敢默已謹以前件芝草若干
本並繪畫到圖狀若干軸詣闕進獻以聞
薦霍侍禁換文資狀
伏覩某官蚤游太學嘗被教養中緣廕補遂受班行好
學樂道行誼修飭文章博美詞采炳然用之軍旅實乖
其志方朝廷長育人材程其器能之使如安國者儻得
因其所長以自著見被之儒服宜有可觀兼契勘昨來
高陽關路安撫使司河北路轉運司東路提點刑獄司
官嘗具奏請乞與安國換授文資未蒙施行伏乞聖慈
特賜詳酌許令安國換一文資别授合入差遣使其激
昂足以勸善臣等忝備邇臣不敢緘默謹錄奏聞伏候
勑旨
繳進河議奏狀
右臣伏以先事而言則言有難信之患後事而諫則事
有不及之憂雖然忠臣慮國不謀其身孝子顯親思述
其志言之先後一也顧當否何如耳伏念先臣某當元
祐之末實為河北路轉運副使方是時水官建議回河
蓋以累年功之成者十旣八九獨先臣居中罔敢阿徇
請順水性導使北流進言於朝至於再四奮孤忠觸羣
黨抗單言遏衆議讒鋒謗熖幾不獲免尚賴陛下哀憐
照察曲賜全護遣使按視旣施行矣不幸後來水官眩
惑前議竟興力役斷塞北流奏功告成中外稱慶已而
先臣以病賜歸退伏田里雖及困革不忘朝廷常慷慨
謂臣曰河本無事妄人擾之耳今乃如是恐不三數年
河無安定之理誰當復為上言之乎臣飲淚泣血退書
其語刻之肌骨銘在肺肝方是時豈暇規後效計將然
乎徒以不欺之誠著自平昔雖時有用捨而志不可無
故也伏見去年河已東決舉齊之西汎濫千里有司極
力僅能塞之而積淤久高終不順快迨及今夏沛然北
流決於闞村如建瓴水陛下哀矜元元愍悼墊溺臨遣
諫大夫賑烖恤窮且俾臺郎共視河事仁恩德意遠近
周浹流甿餓夫抃手涕泣雖未復故土瞻舊丘而人人
悅欣咸自以為更生也臣竊悲先臣抱孤孑之志而事
不獲申建忠藎之策而言未及用遽先朝露齎恨冥漠
今日已決之闞村乃先臣之所願開者也今日旣淤之
東流乃先臣之所力爭者也往昔使萬有一如先臣之
言則河患廣博雖不遽平而水得所歸功必有漸決不
至於敗壊蕩徙如今日之貽朝廷憂也回河之役幾年
矣薪芻之所費力役之所用臣不敢為朝廷惜也金粟
之所耗爵賞之所頒臣不敢為朝廷惜也所重為朝廷
惜者兩河數千里間有田不得種藝有廬不得歸宿死
者轉體於溝壑生者寄命於道塗去歲旣已若此今年
又復如此謂之天灾臣竊以為非歲之罪也恭惟朝廷
清明議論公藎方遣使者出臨河防宜有成謀定策歸
報于上然微臣區區猶抱遺說陳父書冒不測之誅而
獻芻蕘之議者非以希榮於旣往而干澤於方今也誠
以河溢臯陸垂二十年已失之機事不及悔將善其後
必謹於先而先臣之言曩實誤中奏草具在尚可推攷
儻蒙朝廷俯賜采覽鑒已然之得失察旣往之成敗校
短量長稽驗當否於以裨贊大策協成緒功使長河底
平得效塵露雖結草之報未易如此此先臣之遺志而
臣之所不敢忘者也然後退伏鈇鑕下見先臣使九泉
之魂得以瞑目豈非臣之素心宿願者乎臣愚不足以
知河事竊獨耳剽日久嘗聞諸先臣曰河之可以一言
蔽者趨下而已自横壠六塔商胡小吳宗城内黃百年
之間水皆西決則地勢高下豈不可見今之大議不過
東流與北流耳使河誠東而可以行則雖竭天下之力
而回之猶將請諸朝而不敢以為費也柰何地有高下
之形水有逆順之勢今年雖塞明年且決來歲儻行後
歲必淤借使神禹臨之亦將無如之何矣如或順而治
之則庶幾數十年其無河患乎正今日之明效大驗也
然議者每挾塘泊以為言不以近事觀之河旣東徙而
塘泊固已淤矣雖有司嘗欲濬治之蓋亦有所重為而
未能也且其所浸害者獨滄與乾寧間耳使向之未嘗
有塘泊則將無以為禦敵計乎臣有以知其不然也請
得以事譬之據靈武之城則西戎稽顙次古北之口則
北敵請命昔常恃此以為固矣今雖未能復之而西北
兩邊豈嘗一日乏守備乎此尚人事之所及而猶可以
力勝者耳水之為物非有情也柰何與之競而不釋哉
先臣之緣河事進言者甚多臣不敢以徧舉謹取最後
乞治北流開闞村河門及申相度黃河利害所二狀繕
寫投進伏望聖慈特賜睿鑒降付有司看詳裁擇施行
冒黷天聽無任隕越昧死待罪之至謹錄奏聞謹奏
書
與修史舍人手書
某惶恐再拜修史舍人内翰閣下某不肖願見門下之
日久矣愚甚且賤竊自鄙陋不敢妄以姓名輙自聞于
將命者前日亡友關止叔之病遂獲因緣瞻望履舄止
叔之歿也執事不以為愚而辱諉以事敦匠薄遽不得
究盡所欲言者翌日嘗干典謁冀粗白於一二未獲承
命不勝悃愊拳拳之愚敢復以啟具之惟執事察焉某
死罪止叔文學行義自執事所深知姑置是事而一旦
不幸至於大故内無骨肉強近之親外無心腹紀綱之
僕無錢以供飯含具棺槨天下之窮者尚復有過於此
耶執事聞訃匍匐躬哭而親臨之凡止叔所以得就木
者待執事之力而後能某雖愚已深服執事之義矣今
逝者已矣要於無可柰何然哀死者而及其生是又君
子之所不能已也止叔家素貧乏兄弟仰禄以養其母
母年七十二女未嫁惟有一子煢然尚幼興言及此不
覺涕零此固執事所為衋然傷心者雖然資之以財財
盡而不可繼託之於人歲久而不能保必將濟其窮而
恤其家某以爲當使澤及其孤兒然後為策之良也恭
惟朝廷旣已察知止叔之賢凡其待遇而假優之者皆
非羣工庶僚之所可望而執事有昔日之好居今日之
地然則撫止叔之孤而存關氏之後非執事將誰望乎
某冗賤且䟽幸見之日殊淺不當僭越以干高位者之
議伏自惟念妄於止叔有一日之分而執事仁心惻怛
計所樂聞而不厭者是以冒進直前而竊不自量也區
區之誠宜在躬禀而閽守嚴甚懼於不通故敢遣人仰
冒台聽狂妄不韙伏湏罪誅無任俯伏俟命之至不宣
與趙伯山書
某啟高陽統郡十一清河在其南三關居其北皆其封
境之所隸節制之所及也屬吏之以事往者更出迭反
如織緯然獨清河之為州人物盛麗飲食甘美又多賢
士大夫今人樂從之游雖數不厭然而僕自去秋逮今
幾年奔走道塗者至不可以數計往來諸郡者相踵也
乃獨不得復至所謂清河者豈英游勝會神所吝惜抑
數竒不耦動輙齟齬邪每自悵失不能去懷奉所貺教
如見眉宇伏承涉暑起居甚休足以為慰十詩在子磐
處屢索未肯出時可投劾勇去頃刻不可留雖子磐亦
自謂五日京兆也河間人物自是不能復如往日矣今
賴復得志康遜叔志康一病殊恐人比來方可緩帶聞
仲忱當詣平戎日夜望其過我乃爾躊躇何也天下之
寶固當與天下共之夜光安得獨玩於隋掌豈諸公豪
舉復有以禁切之乎某幸事之間勢必罕出但病懶嗜
卧冠履俱廢特無如趨府何耳隨意作書以發笑噱不
復有先後之序餘願自愛
與劉季高書二首
季高足下河間一别歲且周矣思念惘惘殆無以喻比
得賢叔中行書乃承今春復枉於有司浩然東歸以便
甘旨之奉甚善甚善僕素所期於季高者非以科舉利
不利也今復尚可言邪然季高遂自絶曾不有書問訊
我過矣僕自春初隨府來河東未幾府罷當去此久矣
而法須俟代者因未得卽去顧僕豈樂此者邪并州苦
寒夏多雹秋早霜風土麄惡飲食儉陋大都不逮河朔
者十七八惟酒極醇釅果實蒲萄之美冠於四方旣悒
悒不自聊間嘗劇飲徑醉設肴核而品嘗之同僚之賢
者家藏異書甚富幸獨許僕觀焉異時足下見仲宣勿
作故眼看也適過中秋方兩日念去年之遊無與共者
因復取酒自慰遽起作吾友書以發千里一笑信手而
寫不復銓次想足下不怪
季高賢友足下相别殊久滋益奉思歸自并汾嬰以俗
事未果為左右之問客自京城來送示令叔中行書并
以吾友書兩通為貺是時方病宿酒展轉牀枕間醒未
可而睡不能意象殊惡而小子育忽驚告曰劉季高有
書來僕立起出戶外已不復知有酒讀盡兩函書累八
九番如對辯士接說客聽其語數千百言夸者如倨戲
者如侮媚者如取激者如怒甚矣哉吾子之善為詞也
僕在河東凡十月日官况牢落幾不可堪旣得歸不翅
若棄涕唾吾廬雖陋有竹隱以待賓客閱書史家故所
藏書滿一大屋讀之累月蓋未能什一時時與羣從兒
曹作小詩相唱和間輙奕棋投壺怡然終日而鄉隣有
好事者頗來入吾社中口諷手談繼以觴酌號呶呼笑
私甚樂之但私居難得酒縱得輙不佳不能滂濡淋漓
以供諸客之豪思如往昔與吾子為高陽之飲是真不
可得也苦熱作書不復序次相見未有日惟萬萬為器
業自重
