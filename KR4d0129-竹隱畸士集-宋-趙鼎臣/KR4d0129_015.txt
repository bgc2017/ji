竹隠畸士集卷十五宋趙鼎臣撰
樂章
正旦大朝羣臣第一盞正安之曲
開歲發春錫兹純嘏皇膺受之惠及臣下有俶兹觴咸
拜稽首熏兮樂胥如此春酒
冬至大朝會公卿入門正安之曲
帝乘新陽受福無疆有壬有林執贄捧觴造廷無譁同
寅有莊紛如葵傾列此雁行
景靈宫奉香幣靈安之曲(大吕宫)
我躬我饗以我齊明肅乎儼然如聞其聲有度斯篚明
德惟馨猗歟格思綏我思成
太廟酌獻僖祖室基命之曲(無射宫)
宋之初基受命于天皇矣我祖有開必先奕奕清廟是
饗是宜顧予蒸嘗曾孫思之
亞終獻正安之曲(無射宫)
維皇蒸蒸先祖是承有虔辟公來相來登聲以五均獻
以三成如式如幾戬榖是膺
冬祀圓壇出入大小次乾安之曲(黃鐘宫)
穆穆皇皇天子之光肅肅雝雝毖祀之容有夙其興匪
居則寧彼鏘斯何玉佩之鳴
秋饗明堂降神誠安之曲(夾鐘宫)
於昭明堂惟聖時制我卜元辰以祀上帝曰我昭考既
侑饗之雲車在天跂予望之
撤豆肅雝顯相之曲(大吕宫)
嘉薦饗矣不愆于儀撤兹豆籩我不敢遲帝之居歆豈
以其物於單厥心肆用有格
夏祭方澤太祖位奠幣恭安之曲(應鐘宫)
於赫烈祖受命作宋俾我文孫萬年承統陟配于郊惟
帝時克吉蠲為饎薦是篚實
飲福禧安之曲(應鐘宫)
惟聖能饗式禮莫愆受貺之釐神不以言隆福無疆實
在兹酒酌言舉之天子萬夀
祭神州地祗迎神寧安之曲(林鐘宫)
於鑠神州以乂萬國厥壤五千惟祇是職時和年豐匪
神孰依我烹羊牛神母我違
曲同前(太簇角)
至哉坤元福此神州博厚其德以為民休維月之陽祇
薦芬芳神其吐諸有苾其香
曲同前(姑洗徵)
有充斯牲有豐斯盛穆將愉之其純其精載坤惟輿行
地斯馬有風肅然神兮來舍
曲同前(南呂羽)
崑崙之南幅員既長神持載之俾民用康于豆于豋亦
有牲爼饗以御神欣其來許
盥洗正安之曲(太蔟宫瘞輿歸版位望通用)
載謀載惟榖旦于差自豆徂籩靡不静嘉酌言饗之敢
不潔清克咸厥恭熙事備成
捧爼豐安之曲(太蔟宫)
牲也碩之鼎也滌之于爼斯登神也食之我蘄神饗亶
惟齋明神允予衷豈伊割烹
神州地祇位酌獻嘉安之曲(應鐘宫)
厥民蚩蚩食土之毛爰報其德其敢弗昭酌我清酤薦
我嘉玉我祖侑之綏予祉福
退文迎武威安之曲(太蔟宫)
有奕其舞文德既崇干威係興昭此武功至陰肅肅不
怒而威我儀厥成神其宴娭
撤豆和安之曲(應鐘宫)
羞之芬芬酌之熏熏舞之蹲蹲饗之欣欣神莫予違維
志用竭既顧而歆其敢弗撤
送神寧安之曲(林鐘宫)
霓旌舒舒式旋其驅百神駿奔萬靈翼趨我寧神歸神
介予祉原隰畇畇黍稷薿薿
祀黑帝降神高安之曲(夾鐘宫)
帝釐天工宅坎之維陰翕而藏實顓其機迄成歲功用
薦明祀我維忱斯神其饗止
曲同前(黃鐘角)
皇天平分以運四時盛德在水神則司之黍稷惟馨籩
豆有踐維天盖高神降無遠
曲同前(太蔟徵)
旆兮繽紛黮兮如雲有北之神孰不駿奔從帝之車來
即于壇噬其肯留式燕以安
曲同前(姑洗羽)
既博我牲又豐我盛我酌惟醹我肴既馨周旋執事靡
不欽承神其來歆以孚我誠
酌獻祐安之曲(南吕羽)
物成于冬惟帝之庸寒之時若厥庸允博以我精純薦
是苾芳其庥我民裕此蓄藏
送神理安之曲(夾鐘宫)
神之徠止肅然余喜神旋言歸邑余之思沛乎天游我
不敢留時節來臨以為民休
中望迎神凝安之曲(姑洗宫)
節彼崇山宅田之中儲祉炳靈為皇屛墉協德之符用
望以秩鴹其來思維時之吉
酌獻成安之曲(南吕宫)
彼高維嵩有峻其霍奠于并汾宅是河洛跂于望之於
薦有格匪祝之私暘雨時若
送神凝安之曲(姑洗宫)
假之愉愉去之徐徐川祇前馬谷靈後車言還言歸眷
我無射福此京師及彼邦國
祭皛鼎迎神凝安之曲(南吕宫)
帝纘禹功以作寶鎮屹然皇威萬國時訓曰兊之方神
司其職既分而中維薦用格
升降殿同安之曲(南吕宫)
有將維馨有假維誠蹜蹜其降栗栗其升神錫余休惠
然肯留敢不肅祇薦此庶羞
奠幣明安之曲(南吕宫)
嘉薦惟時精意式孚沼沚之毛其可虚拘明禋而求又
實以篚雖儀之多物不敢廢
酌獻成安之曲(南吕宫)
秋既分矣物落其華剥棗登禾穰穰滿家神奠其方榖
我士女敢不吉蠲以薦稷黍
亞終獻成安之曲(南吕宫)
既薦清酤神樂且湛尚其饗之于再而三我之媚神夫
豈其已鼓瑟龡笙神具醉止
送神凝安之曲(南吕宫)
神既饗矣浩其莫留乘彼閶闔燕于蓐收姦妖播奔魑
魅執囚維皇之將百禄是遒
祠司中司命司民司禄迎神興安之曲(姑洗宫)
文昌煌煌不顯其光惟神彪列以介福祥物成于冬禮
報其本我殽既將神降其敏
升降壇欽安之曲(南吕宮)
甫盥而升其志兢兢厥降以趨其色愉愉一降一登豈
曰瘽止欽以事神庶幾燕喜
奠幣容安之曲(南吕宫)
戒期惟先諏日既良神徠况予肅如有光儀以物將物
以誠顯我交匪紓肆用有薦
酌獻雍安之曲(南吕宫)
於昭于天有粲其職厥臨孔威于鑒靡忒坎其擊鼓酌
此嘉觴神毋我違降以福祥
送神欣安之曲(姑洗宫)
車隠雷兮閶闔開兮升泰階兮神歸徠兮神歸康只弭
節遑只降福穰只祐我皇只
祭先農迎神凝安之曲(姑洗宫)
厥初生民茹毛飲血神實惎之俾康稼穡維孟之春土
膏脉起祗以薦神神其顧止
升降壇同安之曲(太蔟宫)
陟彼壇矣如或臨之神斯假斯載降不遲有齋其容有
棣其儀匪躬之瘽神實在兹
奠幣明安之曲(太蔟宫)
噫嘻田祖粒我烝民匪今斯今利澤則均何以事神惟
牲用幣余忱是將而寓諸篚
酌獻成安之曲(太蔟宫)
我稷我黍自彼中田為耒為耨神則使然錫我士民福
既多有何以娛之跪薦兹酒
送神凝安之曲(姑洗宫)
惟風其馬翩然來下惟雲其車怱兮去余其来不勤其
去欣欣畀我豐年其穡如雲
祭會應廟迎神禧安之曲(姑洗宫)
惟皇建國宅是浚都百神受職靡功弗圖嘯雨呼雲偉
此神物賁然来思饗我嘉栗
升降堂雅安之曲(南吕宫)
我酒惟旨我樂惟諧既升于堂復降于階匪伊勤斯維
神之假其安其徐嗜此飲食
奠幣文安之曲(南吕宫)
神之至矣會言嘉矣幣惟禮矣實此篚矣窅兮幽幽誰
則測之皇祀之恤其必格之
酌獻愷安之曲(南吕宫)
日吉時良神兮滿堂薦我桂酒酌我椒漿喑嗚為雲咄
嗟為雨天子是承介予稷黍
送神登安之曲(姑洗宫)
靈兮連蜷怱兮蛇蜒或升于霄或降于淵食于帝都錫
號有崇其欽其承咸祇厥功
