竹隠畸士集卷十二宋趙鼎臣撰
策問
定州州學私試策問六首
問國之重在兵兵之命在食自井牧丘甸之法壊而農
不知兵兵不務農徒手聚居張頤待飼朝炊之不屬則
讙然告病矣此宿兵之患後世所不得免焉者也方今
師屯之衆莫盛於西北日月廩給之用歲時餽餉之費
亡慮以鉅萬計常賦所入不足以為之出而旱乾水溢
之變尚未可以逆計而前知也故議者之論每欲厲農
積穀為安平永遠之規設官置司歲輒平糶其為長慮
却顧之計誠深切矣雖然利孔多端法久生弊富商巨
賈因官為市緩則深藏而不售急則倍價以取贏宿貨
蓄資乘機奔走馬牛之負四出近郊以是年豐而穀愈
貴粟侈而農益耗緡錢徒縻於縣官而惠利不歸於南
畝管氏有言粟行三百里則國無一年之積行五百里
則民有飢色使夷吾信知治體則其言豈不可思哉前
世調度兵食之法(按原本脱去法字今增入)備矣或屯師營田互為
耕守或開倉平糶痛抑兼并或買爵除罪務實塞下或
漕運蜚輓遞相灌輸乘時便事其說疑有指焉抑使貴
不傷末賤不病農下有餘粟而上無乏用平居以求富
厚之藏緩急得資師衆之費稽之近古所已行攷之於
今而可法者盍備陳之至於充國屯田惟魏相任其計
夀昌平糶而望之沮其策其議論得失具可迹也願與
諸君講之以待執事者之擇焉
問先王有不忍人之心斯有不忍人之政以不忍人之
心行不忍人之政治天下可運之掌學士大夫鮮有不
以是藉其口者本朝仁深德厚百有餘年其所以惠遺
天下便安元元皆漢唐之所未嘗有商周之所未到凡
所為濟時育物之政尚安有缺而不舉者乎然獨有猜
焉間一不登民輒凍飢歲雖中熟尚或流散發廩之令
旁午捄荒之使踵至蠲逋已責移粟勸分而溝壑轉徙
未之絶也烏虖是安可以置而不講哉蓋平糶善政也
而歲設平糶之官常平博利也而州積常平之粟或計
口而給之食或約戶以賑其阨收養迨乎廢疾撫視及
於孩乳凡比長之所上里胥之所書郡縣之所奉行使
者之所察治可謂至纖至悉而無有忽遺矣顧其效見
乃不副如此諸君能推知其故乎周官遺人之所積理
三熟之所斂漢耿夀昌之策隋長孫平之議名雖或異
實略施行矣豈獨利於古遺於今哉若夫汲黯矯制非
守常之法子罕貸粟害承平之治而議者又謂善救災
者勿使至賑給宜皆有說願諸君子言之也
問以才而任官以官而舉職官之能否治忽繫焉職之
修廢利害形焉此校比之政先王所為至嚴而不敢慢
也國家席重熙承累洽樞機周密憲章完具守令著考
課之式庶官立薦舉之制内執法於御史外分部於監
司其為綱目詳矣天子垂心百度銳於圖治政之未備
法之弗完者革而新之有不待旦吾儕雖賤且遠盍亦
相與誦所聞以切磋當世之務乎蓋虞書考績制以三
載周官黜陟舉於時巡太宰三歲之所計小宰六計之
所兼其法不獨為方國設也漢唐而下卑矣雖然其所
以治者蓋亦各有意焉則夫刺史六條之所察光禄四
行之所第考功善最之所書與夫京房劉紹之所建明
杜恕元凱之所論議其立言行事得無有可施於今日
者歟昔李勃為郎自宰相而下皆書其考蓋有意於舉
其職矣而識者迺不與之何耶願與諸君稽虞周覽漢
唐折中於諸子之說取其可者而存之以俟有司之擇
毋忽
問郊丘饗配之義尊祖嚴父之禮蓋有國之大經先王
之所致隆者也周衰史官失書脱簡亡諸儒區區私倡
臆決各以其智務推所聞聖上卓然罷黜百家壇於北
郊紹我神考有司掌故方有待以行之此故薦紳所既
聞也雖然郊必有配配必有主考成命之詩則兼舉二
后迹尊祖之誼則第云配天至於周官之書雖禮文具
存而配地之說獨闕焉豈學者之未考歟後世推象類
之意始配以帝后牲用豕犬質之於經其果有合歟夫
學必本於禮而禮必本於經秦漢之末流宜未足以考
信也諸君其著明之毋略
問國必有史史必有書三代之際而史為世官兩漢以
來而史為家學至於近世家學亡矣是非不出於一人
論議率資於衆口蓋趨以備官記事而已則後之不及
古豈不諒哉書與春秋皆史也至馬遷始合之而後人
莫能易馬遷而後有班固班固而後有陳夀范曄此最
彰明較著者也踵而為者蓋日益多雖或善或否要知
各盡其心焉耳矣昔人以才學與識謂之三長今諸家
之書其文具存所謂才學者誰歟而所謂識者又何也
能兼衆長而備有之則信善矣亡迺或得其一而遺其
二歟固譏遷於前而曄掎固於後魏收致詆於魏澹韓
愈見刊於路隋史之說何紛如也昌黎伯至以仲尼之
窮丘明之盲遷固夀曄王隠崔浩之徒刑僇困辱以為
史氏之敝自戒以不為烏虖其然乎其不然乎若夫荀
悦之合紀傳張輔之論班馬知幾不可之談李翺虚美
之說亦史學所宜講也願并與諸君辯之
問德之厚者流必光禮之盛者文必縟廟祧宗祏之制
先王所為至嚴而不敢慢者也於赫有宋誕受天命祖
以功建宗以德崇蓋景祐之詔為萬世法炳炳乎曄曄
乎斯固不可測已陛下奉承基緒永維仁宗暨我神考
功隆德盛而未聞所以尊崇之深詔執事以時定議將
以張閎休揚偉蹟傳無窮施罔極兹甚盛德先師仲尼
父所為喟然太息以為又何以加者也公卿大夫薦紳
先生之徒方黻飾厥文草奏其事吾儕雖賤且遠然古
今成憲具在方冊以義起禮又烏可默而已乎願與諸
君講二帝之絶德刺六經之丕式稽參商周逮及兩漢
如明詔意以副聖天子孝思烝烝之誠斯亦臣子所樂
聞也烏虖其敬之哉
太學私試策題(崇寧)
問進功實則人有愜志抑奔競則士無覦心古者分職
以建官因任而考績凡其升黜取舍遷敘進退著之定
令而守以有司蓋不敢以私焉夫然故臣下百吏官修
其方以聽於法勸功趨事而廉恥興行此神考所以制
為選格垂裕萬世蓋不刊之成憲而官人之丕式也天
子思至治之本原憚習俗之馳騖比下明詔若稽舊章
煥澤湛恩必參典訓任官命吏稍還有司蓋欲昭明至
公矯革流弊綱紀設於上職業修於下靡然鄉風孰不
知勸雖然銓擇之難政所甚重播告之始士或未孚選
掄懲勸之方正今日所宜講也抑將使才必稱官官必
舉職人各曉然安於義命之分而服其事守之勤有激
昂自奮之心而無僥倖苟得之志以副吾君所以訓迪
待遇士大夫之意且使有司奉行得以持久而不敝者
顧必有說盍相與推言之
策
廷試策(問囙缺)
臣謹對曰臣聞天下之勢莫重於已安聖人之慮常切
於既治古先盛王不以太平盈成為可樂而以常治為
難不以垂裳拱揖為多暇而以居安為懼故衢室載放
勳之問總章志有虞之訪謀及卜筮學至芻蕘凡以不
恃獨見之聰明而思得天下之忠言嘉謨以濟其治也
不惟有以明已善而又有以取衆善不惟有以鑒已然
而又有以防未然聖而益聖安而愈安蓋皆出於此矣
恭惟陛下承休祖宗合德天地仰奉太母之慈訓懋昭
先帝之盛烈據已安之勢攬既治之俗猶於多士在廷
親屈聖問勞謙退託質所未逮此誠陛下推堯舜之用
心而使有若卜筮芻蕘者咸得預謀而備問也臣愚不
肖草野狂戇妄殫所聞思補聖德之萬一惟陛下赦其
昧死臣不勝至願伏惟聖策推兩漢之政鑒方今之治
愍大辟之尚衆念寒燠之或差此皆陛下求治之深也
臣聞善言古者驗於今善言天者驗於人陛下仁慈恭
儉視民如傷置官立司裁省浮費而約賞節用首自宫
掖則非特衣綈履革而已銖金尺帛不妄賜與臺池苑
囿無所增飾則非特惜十家之産而已發内庫之金以
賑凍餒散上供之粟以賙飢饉則非特除慘酷之科著
胎養之令而已應天必以實見異必修德此宜天地之
氣交感旁暢遐邇之氓承風向化俗興禮義而年穀和
熟以答陛下之休德也然間有不能爾者雖臣嘗疑焉
請為陛下陳之臣聞人之怨咨鬱於下然後天之舒慘
變於上故水旱為沴本民情之未和民情之未和由大
辟之滋衆蓋民無常産因無常心則放僻邪侈無不為
已及陷罪而刑之孟子所謂罔民此不可以不戒也臣
竊謂方今有仁政而無仁吏故郡縣之政徒謹簿書有
司之臣諱言教化化不下究則民起而觸憲網食不家
給則人窮而為盜賊督郵之所獲追胥之所執歲不下
以千百數有司徒能据法以當其罪而未嘗諭陛下所
以愛養元元之意且思有以教之此不亦有仁政而無
仁吏邪刑罰積而嗟嘆興嗟嘆興而變沴作則夫寒暑
差僭豈無自而致然哉昔東海一女子耳刑不以罪猶
能感致暵旱況四海生齒之衆而曰死必當辜刑必應
罪臣雖甚愚竊未敢謂之然也彼文章二帝因敝承峻
濟以寬厚故民氣既協而天理亦應此其所以修而致
之者惟陛下以教化為首務擇良有司而奉行之然後
刑辟可清嗟嘆可平而頌聲和氣固將薰蒸旁薄發為
嘉瑞則水旱之變又何見於盛世哉伏惟聖策慕無為
之治敬何言之化又將明賢鄙而平徭賦定法令而清
蠻貊革而正之務求勿擾此見陛下圖政之備也臣聞
任官以資格則雖賢有所不伸取人以言語則雖鄙有
所幸進此其所以未明也惟陛下稽唐虞考績之典倣
周書黜陟之制如此則賢鄙明矣臣聞戶版既久有虚
名而增税流亡不復有詭佃而不征貧以不足而重斂
富以有餘而徼幸至於課功調役多寡隨之此其所以
未平也惟陛下采師丹限田之議倣唐人口分之法浸
復古初毋尚一切如此則徭賦平矣臣聞之易於渙曰
渙汗其大號於巽曰申命行事故先王之令也堅如金
石信如四時公如天地以陛下之聖布美意畫良法合
於人情熟講而力行之雖萬世可無敝至於因時移易
應變屈伸是乃所以為神化不倦者又何患於屢更哉
顧其所設施何如耳臣聞四夷固不可禮誼接也周人
上策不過乎嚴守禦走集之利俾其欲寇不能願臣不
許而已陛下臨御首詔疆吏毋得擅興侵略斥堠既明
約束素定持重養威隠然有不可犯之勢是以鬼章跳
踉竊据邊壘而亟縛巨魁生致闕下蹈臨洮之城轔青
唐之壤雲徹席卷天威四震此誠今日已然之效也臣
願陛下謨謀嵓廊益詢遠略采姚崇之意不賞邊功取
士燮之言釋為外懼則又何患於不誠而且未清哉伏
惟聖策咨劭農之首務訪制禮之盛典欲人不趨利而
務節欲士不憚勞而奏功此見陛下講化之勤也臣聞
農盡其力在敦本而抑末禮制其宜當緣情而示訓雖
然傳曰禮先王未之有可以義起也陛下德為聖人位
為天子則夫以義起禮固無便於此矣而復訪臣以制
宜之道此臣所以遲疑而不知對也臣聞上好節義則
人不勸而自矜朝有爵賞則士雖勞而不憚則夫不趨
利而樂奏功亦在陛下所以鼓舞之而已至如漢之久
任可以課吏治隋之義倉可以禦凶年此善於今而可
先者也兵食之滋廣服用之無制此戾於古而為大者也
善者以漸而復行戾者以緩而除去為政之善宜必如
此凡此數者皆治國之大本方今之急務臣既言其略
矣而陛下復策臣以天下之廣黎元之衆慮有未明而
當預防者臣於此然後見陛下凡所以問臣者豈徒為
無用之空文可喜之高論哉又將深謀遠慮而及未然
之得失顧臣之愚何足以識此雖然仰觀陛下即位以
來仁深德厚政良俗美務行寬大之令悉懲苛嬈之吏
元元赤子蒙被天地父母之恩可謂至矣然臣竊慮郡
縣疏遠之吏或不能明朝廷指意妄謂厭明察而簡易
務為優游懦緩之治以至見非不舉聞惡不察趨競者
矯以取名偷懦者習以蒙幸兹風一扇流為姑息此臣
所大懼也願陛下懲其流而塞其源正其本以禁其末
有若宣帝之政信賞必罰太宗之治屈已從諫此消弭
之大略臣愚不識忌諱復附於末惟陛下裁幸臣謹對
