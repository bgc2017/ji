竹隠畸士集卷十六宋趙鼎臣撰
祝文
定州迎神祝文
維仲之春既播厥榖雖具宣於民力實仰繫於天時苟
風雨之甚調庶茨京之可待神將有報吏不敢忘尚饗
洛陽橋成導水祭洛神祝文
昔者禹得九疇肇自龜書周人定鼎卜惟洛食天下名
山大川之神助國者盖亦多矣然帝王之興洛輙預有
符焉神實司之可謂盛矣今宫闕居其陽馳道出其上
某奉詔旨為梁以濟賴神之休既克有成方且導川而
東之謹涓吉辰先事以告伏願弭節安行波恬不興毋
作怒流以順帝命則神亦有無窮之聞顧不韙歟
親詣騎立山崇應公祠禱雨請水祝文
歲之旱甚矣民之命棘矣今儲蓄既殫而禾麥皆病數
月不雨將無死所禱于羣神未云獲也吾州之民所仰
望而歸者莫如神能出雲雨以赴民之急者亦莫如神
是用不遠百里蔬食膝行躬請命於祠下惟神之福斯
民食斯土盖已久矣願神霈然錫以甘雨使宛穰之南
江漢之北歡呼竭蹷以歌頌神之功則神之威靈不亦
偉歟尚饗
祈雨祭靈星祝文
自春不雨以達于夏麥且盡死民將無所得食吏愚不
敏以不獲媚于上下夙夜惶懼靡神不宗吁嗟而求曾
莫我聽夫人凛凛憂在溝壑咸以神之威靈諗于守吏
曰疇昔閔雨無請不獲今兹之旱匪神孰依謹涓吉辰
謁欵祠下伏願急民之病愍吏之愚霈為膏澤潤此枯
槁庶幾神不愧于民民有託于神吏于其間預受其祉
則凡犧牲幣帛所以奉祀神者其敢有愛尚饗
請大湖山聖幡祈雨祝文
伏以善救之恩初無遠邇由衷之懇豈隔賤微焦然枯
槁之民仰止慈悲之宇投誠而請跂立以須伏願至感
旁通深仁默應龍神受命隨旆影以俱來雲雨奏功滿
農心而各足
祈雨禱后土祝文
土爰稼穡神之功也今苗皆在田而旱魃為虐苟置不
問則土失其職於神之功無乃替乎惟厚德載物山峙
川流使雲蒸于山龍躍于川曾不崇朝澤被南畝神之
辦此昜若反掌庸忍坐視而自棄其功於垂成之際哉
幸神鑒兹亟揚乃職無俾槁枯為神之羞若令與民其
敢忘報尚饗
諸廟祈雨祝文
吏無善政以裕于民幸歲之豐可以一飽今冬雪既乾
而春澤未降苗不出壠農以大恐吏則有罪民實何辜
是用潔齋禱于祠下神之愛民甚矣豈不惻然而念之
乎
請僧希肇詣襄陽府大悲燒香祈雨祝文
伏以報施等差有鄰富家貧之異慈悲傳遍無此疆爾
界之殊南得雨以既周北望雲而尤切冀軫納隍之慮
敢辭越境之求愍衆黎元出大威力崇朝赴感風行漢
水之陽作解流恩惠滿穰城之下
定州請聖水祝文
民以榖為天榖以雨為命自春涉夏既暵以乾禱于羣
神靡愛牲幣雖雲則屢密而雨仍未濡周咨庶民歴訪
嘉應迺得(黃山利民侯大茂山利澤侯之)祠曰靈湫所鍾靡請不獲敬
遣官僚躬造廟下請借一勺之水以濟蒸民之生神其
鑒衷毋我有吝尚饗
請内鄉縣聖水祝文
歲既洊饑春仍不雨禱于羣神靡愛牲幣休應雖格膏
澤未周欽聞名山大庇兹土有答如響無感弗通用涓
榖辰遠致誠請願為七日之期以丐盈尺之潤當具顯
烈請命于朝不惟吏民膺受多福而神之潛德因是而
彰聞顧不韙歟尚饗
祈雨請聖水祝文
乃者旱乾之憂乞靈於神使者出郭雨乃驟至是神之
有大惠於斯人也今稻不入土螟螣將興民待一雨以
蘇溝壑之命謹遣官屬赴愬祠下願為七日之期以申
前約休應昭格其敢食言當聞于朝以請爵命之榮惟
神其幸聽之
祈雨請水祝文
郡依山而耕民待麥以食雖雨雪之屢滋尚雲霓之有
望吏愚無狀不知所為欽神之靈延頸稽首謹遣官屬
謁欵祠下願借一勺之水以活萬民之命我亦惟是酒
醴牲牢其敢有愛尚饗
祈雨請水祝文
天地好生豈欲致水旱之沴郡縣失職不能感陰陽之
和嗟歷歲以洊饑又中春而不雨麥且盡槁民實何辜
伏願默鑒誠忱大興惻怛假兹一勺之水賜以霶𩃱俾
我千里之民脱於餓殍
祈雨祝文
神之食於兹土久矣閭里細民欽神之威時節奉祀惟
恐不及非神之靈響有以隂中其心則何以得此聲於
河間之壤哉然而守土之吏未獲展犧牲司勳之府未
獲議封爵意者神之功德將有待而顯歟今河間之境
踰時不雨農夫閔閔莫保其命山川百神之祀無不謁
也而未獲膏潤之答神不於此日發其威靈以取寵於
朝廷則後而失其時矣謹謁祠下恭為三日之約誠能
霈然作為雨澤滌去旱乾則吏雖疎賤敢不條具功狀
以聞于朝當求爵命以彰神功此神一舉手須臾之勞
而千萬年血食不朽之烈也神亦有意於吏之言乎再
拜俯伏以俟威命
祈雨祝文
火耕水耨竭人力以無遺爍石流金當驕陽之可畏于
兹不雨大懼無年靡所瞻依莫知控告是用恭欵琳宫
之閟肅陳仙衞之嚴仰叩紫庭跪敷丹懇伏惟至神無
間密化難名翕闢兩儀斡旋四氣雷驚電擊驅八部之
天龍霧集雲飛會五方之嶽帝霈然一雨徧灑八紘
祈雨祝文
自夏徂秋亢陽可畏維民與吏粒食是憂仰惟諸神陰
相下土盡起乖龍之蟄大誅旱魃之妖雨以潤之既答
三農之望物其有矣將觀百室之盈
祈雨祝文
江湖之左皆灌溉之田黟歙之間多仰高之地山林水
淺土瘠民勞雨纔曠于浹旬食頗憂于終歲丐求餘潤
謁欵諸祠惟神宅據幽遐職司變化飛天潛地固恍惚
以難名噀雨吹風宜須臾而可致冀蒙霈渥以解怨咨
諸宫寺謝雨祝文
伏以吏無善政之聞莫招和氣佛有仁心之感深閔下
民望既協于雲霓報莫加于螻螘伏願皇恩普博甘澤
汪洋念原隰之久乾潤漿有繼俾麥禾之咸賴福力無
垠
謝雨送水祝文
乃者吏以不勝任之故不遠百里躬請命于祠下薦獻
之際震于神物登水于堂雨乃驟至然未及渥也曾不
旬日繼以霈然吏民歡呼歌頌聖德謹擇元日納水潭
中甘澤之零尚願有嗣則民獲再生之福而神亦有無
窮之聞
謝雨祝文
二十四風已窮春序三十六雨不應豐年乃訪山椒爰
瞻梵宇窅然嵓竇中有龍湫俯挹清泠纔乞一杯之水
遂蒙霶潤普霑萬室之田顧兹黎庶之生咸出威神之
賜
謝雨祝文
火化獨行閔早苗之就槁熱淫所勝及晩秀以將枯日
聞雷響之車僅引蛇行之水其如大地安得普霑是用
訪境内之山川得雲間之洞壑深窮窅窕一挹清泠幢
盖初来擁寶瓶於中道風雲隨至灑靈雨於四方曾靡
崇朝遂踰信宿澤及千里歡動羣情故遣某官遠奉聖
泉復還龍室肅陳牢醴少答神威
謝雨祝文
麥槁于野而神澤之民閔于歲而神惻之吏尸厥官神
則釋之黍稷非馨神其格之
謝雨祝文
嗟惟此邦歴時不雨禾且盡槁民將疇依神實憂之賜
以膏潤是赦吏之罪而大庇于斯民也不腆牢羞肆用
昭報
謝雨祝文
吏失其職以為神憂不誅其凟終賜之雨今槁者既蘇
乾者以濡是神之有大惠於斯人也儻五六日至于旬
時繼之以霶𩃱益之以霡霂則千里之民真再生矣既
拜神貺敢私布之
定州謝雨祝文
雨不久作既風且霾迫于季春民且狼顧吏職其憂恭
具欵謁維神鑒衷應之若響麾電應雷澤以霶霈殃厲
滅息穉田勃興欽神之休靡或遑處肆用昭報無敢有
祈尚饗
定州謝雪祝文
比以歲既單矣冬澤稍愆靡遑寧居並走羣望孚聞于
神若響若答隂雲浮興雪迺驟至既優既渥以舞以歌
吏釋其憂敢不拜賜尚願終惠以為神休尚饗
諸廟謝雪祝文
某至郡未及暖席政之無良遽以旱告欵未及謁雪乃
驟至是神之深閔于民而曲赦吏之罪也敢不吉蠲以
拜靈貺
祈晴報謝祝文二首
昔何雨之淫也民何懼之深也今何晴之遽也神何惠
之普也何榖之穣且多也何農之喜且歌也何祀之芬
且苾也何吏之齋且栗也神之惠我速矣報不敢以不
疾也
在谷滿谷地方慶於秋成曰暘而暘天不違於人欲禱
益勤而喜倍恩既厚則感深伏願洪造無私至仁不倦
時若陰陽之運曲成覆載之功
