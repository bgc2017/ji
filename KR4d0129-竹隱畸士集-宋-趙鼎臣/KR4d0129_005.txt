竹隠畸士集卷五宋趙鼎臣撰
七言律詩
夜直宿有懷
坐愛王孫不嗣音東家芳草怨何深柳芽得雨皆青茁
花葉隨風故陸沉未可便成春去恨猶堪自強老來心
直須淡墨題名了一醉相期到上林
二月八日以耤田職事雪中至郊外歸過美之
題于屋壁
簿領勞人不少休暫因王事得抽頭不辭出郭辛勤去
聊作尋春爛漫遊酒興欲狂無客喚雪花方急被風收
鑾輿不日臨千畝鬱鬱天田瑞氣浮
社日過美之兄
鳴鳩喚婦喜新晴舊燕尋巢乍入城雷送雨聲逄甲子
(正月甲子既雷乃雨)寒留春色到清明賞心未向桃蹊發飽意先
從麥隴生覓句盡於南畝得麄官真自少風情
寒食前一日率趙伯山李漢老楊時可秦夷行
劉仲忱游西池泛舟置酒分韻賦詩以每日江
頭盡醉歸爲韻余得江字因即賦所見
老欲争春未肯降強陪諸彦倒空缸上林春景宜寒食
水殿樓臺勝曲江花裏人家酤酒斗葦間釣艇買魚雙
眼穿不見春風面翠袖依微半隠窗
寒食道中病目
今年已作暗寒食此日正如盲老翁病眼昏昏迷白黑
幻花隠隠出青紅人歌人哭千家裏春雨春晴一夢中
會放目光牛背上轉頭何事不成空
暮春東陽道中寄鄉里弟兄
天末題詩望故鄉碧雲煙樹兩茫茫青山九折屢回首
杜宇一聲還斷腸别後已成千萬恨書來不寄兩三行
江南春盡頻相憶爲有楊梅欲共嘗
仲秋席上呈張幾仲
父老歡呼夾道周將軍喜色在眉頭臨邊已見三開府
翫月何妨七倚樓盛事珠璣交履舄豐年酒肉到耡耰
請公徑作通宵飲今夜何湏秉燭遊
九日張師席上次韻志康
重陽何處可銜杯瀛海新成百尺臺白雁迎霜前日到
黃花冒雨一時開籬邊歲歲民同樂塞外年年上倚才
况有登高能賦客孫郎聲價擅天台
次韻張衡父冬夕書事
横笛休吹且當撾幽人夢短不禁茶風琴不鼓自成曲
雪蘂無香猶是花瑚璉少時輕子貢鷦鷯此日慕張華
勞生正是南飛雁秋去春來詎有涯
二十二日泛舟曹娥江至蔡家山以晩潮將至
趨陸至白宋堰遂復登舟
區區州縣信徒勞今日天涯倍寂寥流水有溪皆赴海
泛舟無處不乘潮登臨初識山川險來往空悲歲月消
但可此身長得飽不妨斗米折吾腰
九月一日舟次雍邱次翟静叔韻
砌下蛩聲日夜催秋之爲氣信悲哉西風不送愁歸去
白髮能將老到來涸轍久知吾有命壯圖今見子方開
相寬更辱新詩句川上難忘逝者哀(余方哭子故云)
次岢嵐軍寄保德倅同年王粹公
一舍相望馬不前秋風搔首故依然江湖流落三千里
筆硯追隨二十年歎我塵埃凋髮齒知君卜築近林泉
生涯粗足能歸否老大何妨不着鞭
是日晩次晉祠日已暮矣有客呼門甚急問之
則陽曲尉高履伯祥也不鄙謂余置酒叙别感
其志意以詩贈之高嘗客河間河間帥南陽公
以一飯禮焉高每語余未始不感激也故見于
卒章
匹馬青衫忽叩門山前燈火已黃昏蒼顔白髮身雖老
白酒黃鷄意尚存醉裏未嘗呵李廣遠來獨肯送陳蕃
要敦薄俗惟君可感激猶懷一飯恩
塞下
相逢奔走兩河壖來往空驚月再圓王事敢辭同契闊
客遊還喜共周旋暮行野岸泥三尺夜宿人家屋一椽
歸看彭郎應大笑東軒何事不留連
任邱道中值雪贈權邑宰曹弋取道曹河間同
僚也
驊騮終日在道路鸚鵡一生遭網羅諸公但欲選才耳
明府其如多事何釡中烹魚莫倉卒車下叩角徒悲歌
寄書請問皇華使今日誰堪政事科
塞南塞北平如掌冬後冬前暖似春鷄唱曉聲頻送客
雪藏歸路苦留人論交自覺于詩薄投分誰知與酒親
恐被應劉來覓句故看子建乞諸鄰
上恭祀圜丘天宇晴霽既慶成數日乃得小雪
御製喜雪詩示羣臣代人次韻擬和
都人夾道袂成隂護駕争看萬羽林放仗端門歸内早
飛花梁苑慰民深雨暘時若皆天意夙夜惟寅本帝心
赤子但聞歌擊壤未知何以報君臨
代擬和御製喜雪詩(丙申正月)
朝罷正元改歲華都城飛雪夜如沙似知天上焦勞意
來作人間散漫花和氣與春生畎畝恩波隨地徹荒遐
君王只爲豐年喜二月何妨見草芽
喜雪上王尹(正月二日尹被召至闕下是日拜開封尹方及近郊雪大作)
一封細札下明光幕府匆匆夜促装天子賜書追賈馬
師臣草制拜龔黃東都已散隨車雪西雒初留聽訟棠
三日造朝真未速方須杞梓構明堂(京尹制詞太師所自草)
客舍喜雪呈邵稽仲
和氣先來慰旅人中宵温暖便知春但疑造化回天地
豈料風雲動鬼神洗濯萌芽歸草木掃除瘴癘入埃塵
隔墻似聽閭閻說邵父朝來喜色新
再和二首
天上紛紛地上勻攙先來作塞垣春不憂病客衣無褐
要助詩翁筆有神且可留連遮瓦礫莫教容易雜泥塵
悔將布鼓雷門過謝罪從今欲自新
冬來玉燭更調勻傍歲先教雪報春色借樓臺呈氣象
力欺狐兔失精神故應桃李知隂德聊許冰霜作後塵
不用漁蓑苦圖畫使君詩句自清新
次韻邵稽仲喜雪詩
真是銀河落半空天公捨施作年豐巧心未到芳菲處
飽意先歸稼穡中積素乍憑風凛凛流膏應待日融融
更須今夜邀明月要看清光幾許同
去冬張若水伯奮以雪詩示余懶不暇和張屢
趣之因謾謂張候有雪當奉和二月五日平旦
雪數寸遽作此詩
春分猶著御冬衣寒色憑陵暖自遲入眼未教花惱客
斷腸先被雪催詩酒中有聖曾何敢醉裏尋鄉自不辭
柳絮因風佳句在報君已負一年期
憫旱
陌上行人欲飲冰常年四月未炎蒸熱因常侍雖無據
塵類元規自可憎南畝望雲心激烈老巫當午氣憑陵
故應此旱由風伯訟汝于天豈不能
耿伯順用趨字韻作苦雨詩次韻答之
天公作雨萬龍趨倒捲黃河不用符鶴集東山興婦嘆
水添北海助鵬圖轉緣泥淖嗟疲懦賡和篇章愧淺膚
夜報燈花雙蘂好忽驚簷溜曉來無
送韓存思誠出守永嘉并寄同年周恭叔
雁蕩山前萬壑趨故人新剖左魚符眼中風物皆詩句
到處溪山是畫圖柑子剰量金尺寸荔支遠致玉肌膚
謝公巖畔因行樂借問周郎好在無
耿伯順見和趨字韻詩次韻謝之
白頭冉冉省中趨欲乞君王竹使符漸覺求田真上策
絶知躍馬太狂圖不妨書籍時遮眼已免蚊䖟夜噆膚
老矣尚思交勝友平生此意未全無
何得之見和次韻謝之
天府春來接步趨立談意氣偶相符詩名高似三都賦
句法嚴於八陣圖數仞未容窺閫奥一斑猶喜見皮膚
不嫌俗客塵埃甚時許篇章到我無
韓循之治守安陽以病求代詔以其子衛尉少
卿肖胄似夫爲安陽守以詩送之
入戲萊衣問起居出班條教吏民趨韋平繼世調金鼎
父子同時合虎符一姓連書三守貴(魏王亦嘗爲安陽守)兩轓今
見四輪朱須將盛事煩耆舊晝錦堂中作畫圖
送趙勝非出守濰州(士是)
五十專城鬢尚青左符分得意縱横吏民猶記孔北海
宗室誰如劉更生秋到郡樓和月上花開後院帶春行
何時我亦驅千騎得傍三齊作附城
送何亨老以直秘閣出守毘陵
爲郎歲久坐無氊夢想扁舟眼欲穿得郡更兼天禄閣
逄人先說惠山泉欲知炙味余雖勇争下鞭梢子獨先
别後若爲相憶處大江南畔月嬋娟
送李元量知池州
傳聞喜色動周邦日日江邊望節幢天下文章曾第一
關西材氣本無雙好栽紅藥歸持槖却駕朱幡遠渡江
千里不須勞筆力從來九鼎尚能扛
送柳叔逹侍知福州
山到甌閩特地竒滿城樓觀碧參差勝游入眼如甘蔗
喜色逄人說荔枝痛飲莫辜千日酒劇談聊付一枰棋
侍郎豈弟如慈父想見邦人不忍欺
送同舍朱君彦明奉使東南措置銅事(鄱人)
天邊使節動星辰銜命歸家得意新負弩不須煩縣令
揮金聊復燕鄉人錦衣行處江天曉華表歸時社樹春
暫試銅山陶鑄手速應西上莫逡巡
送王取道二首
仁如堯舜聖天子孝似騫參賢使君拜章北闕墨尚濕
刻印東州符已分從今懽笑對黃髮不復咨嗟看白雲
知公閉閣坐自了比屋孝弟皆欣欣
凛然孝子與忠臣恩義雙全在一身來作會稽千里雨
去爲東武萬家春定將清淨安齊俗空有謳歌戴越民
想過故鄉須少駐曉行方見錦衣新
送蘇師德主簿領赴官和州
眼看汗血已成駒忽泛扁舟興不疎官小自應親簿領
政成當遣樂樵漁舉行詩禮爲家法收拾江山作俸餘
蘋滿汀洲相憶處秋風寄取一行書
美之得免西行喜甚以韻見報因賀之美之嘗
許候得報即置酒故見於卒章
喜報征車已罷休解鞍聊足放眉頭異時安石難高卧
此日相如固倦游花恨春遲方半吐雲欺風弱未全收
正湏麴糵相料理萬斛舟中試拍浮
次韻仲兄美之喜歸二首
好在青山隠翠眉遥知不負芰荷衣越吟凄斷終懷本
宋鷁徘徊故倦飛世路百憂無似客人情萬事莫如歸
况逢鄴下多才子剰判流霞醉落暉
纖纖楊葉舞脩眉珍重煙光惹客衣碧杏梢頭鸎百囀
黃茅簷外鷰雙飛自諳漁父醒猶醉莫怨劉郎去又歸
今日正南驅馬首未饒隂藿向陽暉
張子儀以省員罷官若不釋然者以詩勉之
折腰斗米笑徒勞薄宦何能損一毛他日未應忘令尹
今年還是省東曹溟鵾得水鱗終變韝鶚逢秋勢必高
隋岸春深好楊柳莫將歸思滯江臯
次韻前南陽太守王傅翁
當年五馬富才華百斛珠璣在咄嗟陌上行春迎曉日
樓頭待月送餘霞屢聞田父歌遺愛時有游人指漸嘉
笑殺即今癡太守二毛憔悴眼昏花
寄武景才
清漳北去水滔滔一舍相望倍欝陶腐肉豈宜攖利劔
小鷄聊用試牛刀馮驩久客彈長鋏揚子多愁賦廣騷
無限秋風助佳興故人不見我心勞
鄉人胡舜舉見和再次韻
咳唾珠璣出緒餘舊傳詞賦壓三都先生年軰如今少
鄉里人情似舊無睡思不禁詩作惱衰顔正頼酒塗(讀)
(荼)糊他年雞黍陪鄉社愧我空空一鄙夫
次韻翟二淳老見寄
十年不到魯東門歸夢長隨酒半醺後進頗能欺俗吏
故交獨肯寄高文老貪北闕千鍾米興在西山一叚雲
欲乞此身南畝去移書先報葦溪聞(葦溪吾隠也)
次韻翟淳老
白髮爲郎亦偶然戴盆何敢望青天簿書不足妨談麈
稍入聊能續㸑煙竹隠逢秋應怨鶴葦溪過雨欲生蓮
一籌太息輸吾子老圃堂成在我先(余既罷天府窘甚得一官乃少蘇竹)
(隠葦溪皆故廬所有也嘗欲作老圃堂未果而爲淳老所先故及之)
次韻夏倪均父見和轅字韻詩六首
浩然骨冷但孤墳疎雨梧桐句法存忽見新詩來故里
錯疑夫子是諸孫江頭春暖堪乘興洲上花開不掩門
日日城南望消息僕夫爲我取征轅
南都詞賦舊傳聞但有風流梗槩存花徑逄春張綿繡
竹林過雨長兒孫跨城樓觀雲連夜隔岸人家水映門
正要子詩彈壓在不應無事滯輪轅
織女機頭五色紋裁成錦叚遠相存篇篇境界如甘蔗
一一詞章是外孫載酒有人曾問字談詩無客敢登門
可憐衰病南陽守強駕疲牛逐後轅
眼看花枝作霧昏年來無復壯心存酒杯屢諫愁聽婦
丁口新添喜到孫(余以病目止酒而子舍已得孫)攬鏡自憐霜鬢叟閉
關誰顧雀羅門乘車強欲班春去野老擕壺許傍轅
西郊不雨屢占雲撫字區區志頗存未暇溉田如召父
翻愁告糴遣臧孫願聞滂沛流鴛瓦相見歡呼動蓽門
乞與高文訟風伯卧龍何事敢停轅
何郎宿草已生墳常老題詩翰墨存陶令一生惟愛酒
孟郊千古遂無孫(來詩念及何得之常子然二亡友得之嗜酒而子然無子)探花梁
苑春騎馬踏雪繁臺夜叩門欲覓舊游何處在故人不
見漫回轅
贈王正叔(持)
百年圖史富縱横痛飲狂歌過一生稷下先生初應詔
關西夫子舊知名乘槎不覺侵霄漢枕石終思返釣耕
好遣家童報消息曉猿無事莫相驚
少夷見和戲以其韻贈之
南郭先生心似灰一官偶向此間來詩才舉世當歸遜
德行何人敢望回三徑就荒知有命十年不調惜無媒
更添貧病相料理頗遣黃花近酒杯
次韻趙伯山見贈
十年眉宇記清揚班列爭看玉照行奏雅不應參鄭衛
(伯山與數客唱和而索余詩)論交何必减潘陽老妻釀酒新知法稚
子扶犂漸肯堂心計此身歸已足不須辛苦問耕桑
寄楊時可許少尹時有從兄之喪
憂患相隨不少寬出門贏得淚汍瀾豈知桃李争春色
但覺塵埃逐馬鞍客裏自應書問少老來尤念别離難
故人曾解相思否乞取相思過眼看
余去冬赴南陽過尉氏以不獲見孫少魏爲恨
近於同僚處見孫詩次韻寄之
髮如黑漆未成翁野鶴孤高不受籠踠足自疑天宇隘
舉鞭可但冀羣空閑吟秀句邀詩客自協新聲按舞童
已卜異時干典謁莫嫌俗士不教通
寄外兄張會之
與兄憔悴各他鄉細數平生可斷腸少日父兄俱過隙
老來兒女忽成行夢游湖北心常折身在周南鬢已蒼
莫向秋風原上望脊令飛墮轉悲凉
贈如璧長老二首(并序)
某昔官太學聞諸生饒節德操行義甚高嘗見其詩
文竒之後二十年出守南陽一日香嚴長老璧公過
余氣貌清古有出塵之姿笑謂余曰頗憶太學時否
我饒節也余喟然太息自恨其不可及乃作二詩寄
之香嚴山中石上出菖蒲葉細如絲髮根節宛轉如
龍蛇璧所居庵號倚松嘗約以今秋再訪我於花洲
之上故詩招之且以菖蒲爲請
少游太學饒夫子老倚清松璧上人好與惠休爲後嗣
直疑賈島是前身浮萍暫聚曾交臂獨鶴孤飛遂絶塵
肯念故人今白髮與雲出岫莫辭頻
自爲雲山作主人更邀麋鹿作比隣一齋一粥今禪伯
無姓無名古逸民盡了委緣心似水未捐習氣筆如神
匄師石上菖蒲節要度人間八十春
元祐中先人將漕淮南與長樂林旦次中爲僚
其子碩儒膚與余游相好也後三十五年復相
見於京師道舊涕淚已而復遣其愛子薿見過
仍辱贈詩叙疇昔之好次其韻答之
往歲丁年戲綵同别来幾度茁葭蓬貧無負郭嗟吾拙
老有名駒慰子窮雲斷太行雙拱木鶴歸華表兩悲翁
更憐頭裏千莖雪縱得春風不解融
韓次律在許下與葉少藴唱和他日以寄余因
次韻和之并以寄葉(韓琯葉夢得)
尺書不獻罪何逃每讀新詩勝讀騷千里寄懷惟短夢
十年飲德似醇醪次公治郡聲方籍陶令抛官趣獨高
(謂次律)俗吏無緣參步武白頭終日漫塵勞
暇日過西曹謁何安中得之李倞冲季咸許出
近詩而未也戲以詩索
眼看簿領眩生花共指墻隂待日斜水部詩名今獨步
河梁句法舊傳家未容碧海歸深闊應許陽春辦咄嗟
莫爲瓊瑤生校計古人初不廢投瓜
司令謝兢元賜以詩見索近文且叙世舊次韻
謝之
少年識字是天刑妄意扶搖起北溟我似羸羊安可駕
子如快劔不須硎汗傳驥種方新赤氊付衡門只舊青
滿紙惡詩將底用爲糊新樣小圍屏
次韻朱琳天球
河鼓仙人喜欲狂雲軿稍渡漢中央應嗟此夜成弦筈
又待明年換雪霜乞巧本非吾軰事追歡已屬少年場
可憐愁殺朱夫子竟夕哦詩仰屋梁
春日燕百花堂有懷前太守許子大以詩戲之
(百花堂子大所建今守蔡州蔡州城號懸瓠)
風流誰似許南陽人到于今尚不忘筆下涌成三峽水
胷中蓋就百花堂召公棠蔭家家滿潘令桃蹊處處芳
借問蔡州何所似瓠壺形勢若爲長
