竹隱畸士集卷十八宋趙鼎臣撰
墓誌銘
韓至之墓誌銘
漢袁安楊震以清德直道致位宰相傳祚儲祉燕其後
昆晉王導謝安身任社稷之責而世濟其美咸數百年
不絶烏虖盛矣宋有天下故大丞相忠獻魏王再受遺
詔安國家其子儀公繼踵居相位鍾慶孕良枝葉蕃昌
凡韓氏子弟器宇輙能逆識之有韓跋字至之者魏王
之諸孫儀公之從子余少從其遊知其為賢者也初以
王廕為試秘書郎嘉興主簿更湯隂鉅鹿尉知鼓城藁
城襄邑縣通判魏定鎮三府除軍器監丞擢提舉成都
府路常平入尚書為工部員外郎改軍器少監管勾嵩
山崇福宫知淄州通利軍鎮江府以病卒於官年六十
四官至朝請大夫服視三品至之聦明疏通長於政事
方少為吏已籍籍有能名嘉興富家兒冒儒衣冠郡邑
間施施無忌憚他日邂逅遇至之欲以賓客見至之曰
若吾甿也不可揖使去一坐皆竦湯隂田舍翁亡其耕
牛之舌来訴至之至之謝曰牛不可活矣恣烹之俄有
告翁屠牛者亟執之曰若盗牛舌柰何又以是誣翁盗
立服鉅鹿素多盗至之嚴保伍謹追胥常以薄暮疾驅
至四鄙稽比其人人人虞尉来至跋立以須盗不敢發
鼓藁號劇縣人喜訟而囂為令者率多以罪去至之連
宰二邑治皆有跡鼓城並滹沱河歲溢壊田至之築堤
禦其衝訖三年民無水憂遼人入貢往来官軍以車護
致輜重皆亡命不進伺夜攘貨財掠子女内之車中吏
不敢詰至之偵測姦狀一日坐驛門躬索之得男女十
數人縱還其家而寘卒於法洎受代民相與遮道留之
累日後十二年以尚書郎持節庭勞北使過其境兩縣
之人争迎拜于馬首去思之意未始衰也魏為别都守
筦鑰者皆舊弼耆臣尊貴不事事事决倅貳至之居其
官號尤稱職調娛猛寬規矯中失剗夷痕瘢納以中道
府政以理人或不知其自至之出也旣丞軍器即建言
武庫所儲歲繕完無已時承平積久率朽鈍不便利願
俾有司擇可施用者命工修補他悉以熙豐新法從事
輔臣以聞哲宗皇帝中說顧曰是議孰為之昔居其任
者漫不以請何也於是帝方勑大臣薦進人才至之在
選中召對稱旨因擢常平入辭帝不遣遂以為東宫屬
今上即位儀公入相以嫌徙少監始魏王留守北都春
秋高矣至之以愛孫侍旁典記室贊内事王甚才之至
儀公於羣從中尤賢重至之至之所以事公亦最謹晨
昏去来不自嫌猜公罷相論者指其暱坐奪少監書其
官氏於籍以詔有司是時今太師蔡公方在翰林聞之
笑曰兄弟之子猶子也世安有父子而弗許往来者乎
旣秉政立白上刊其籍稍剖符竹典大郡治聲駸駸流
聞且復用於時矣無幾何而病遂不起悲夫至之天性
純孝内行修飭居親之喪哭幾至於毁同僚練定得疾
僵路側至之馳往躬護至還舍又與造請諸公間以禄
其子如此類甚衆居官廉平喜以惠利及物所至州郡
輙簡厨傳節燕游當官者有市於民命籍書諸旬一閱
之僚屬頗怏怏不快而吏民咸德其不擾也至之父諱
直彦贈金紫光禄大夫大父諱琚贈開府儀同三司於
王為親昆弟母崔氏魏郡太夫人娶晁氏太中大夫仲
徽之女繼室范氏尚書右丞純禮之女封某號皆前至
之卒長子慶胄幼有令聞未冠而夭晚得二子曰堯輔
舜弼堯輔今為將仕郎女嫁朝奉大夫通判解州晁明
之朝奉大夫管勾北京留司御史臺李祠一未嫁他男
女皆不育韓氏世家安陽没皆葬水治至之同産三昆
弟相友愛甚伯兄蚤卒至之拊其孤如已子至之之亡
也兩子弱未克喪事季弟詔方以朝請大夫拜冀州守
經營其葬無細大不躬他日泣謂余曰余頼先兄之訓
以及此今將舉其喪以從先大夫於九原子實知吾兄
敢請以銘至之卒於政和五年七月之戊寅而葬以宣
和元年某月之某甲子銘曰古求忠臣必於孝子於厚
者薄則安可恃嗟嗟至之篤於吾親吏議其過可以知
仁帝庸起之俾牧于州謂將有為而逝莫留王孫如林
不顯亦世我銘至之則獨以此
故朝奉郎太常丞劉中行墓誌銘
重和元年秋九月某甲子有宋朝奉郎太常丞劉中行
卒其猶子岑以書来訃且曰叔父不幸窮一生以至于
死今其孤弱未足以有託是死而又窮也將以宣和元
年某月某甲子葬于某所願夫子哀而銘之叔父死且
不朽又曰岑少失先人之怙叔父自吳興舟載岑與俱
至嘉禾而入諸學其意殆忘其身之窮而必欲見岑之
有成也岑非銘不足報萬一敢固以請鼎臣昔舉進士
與中行同賜第於廷中始相識其後皆娶王氏中行之
妻則吾姨也故相知為最深讀岑書而泣曰烏虖中行
一至於此銘非余其誰宜為中行諱安正字中行曾大
父昈贈尚書刑部侍郎大父述當熙寧間任御史贈金
紫光禄大夫父握故為朝請大夫贈通議大夫母曰安
人傅氏中行初補州郡吏三遷而為開封府參軍出為
定州路安撫司勾當公事擢大宗正丞坐開封時鞫獄
有所不盡貶秩三等免所居官更赦以為潤州丹陽監
税管勾陜州太初觀於是朝廷稍憐之以為中行故儒
者曩諉以獄非其任致抵罪太常禮樂之司儒者所有
事也復召為丞秩滿遭母憂護喪東歸哭泣飲食不越
於禮至山陽得病遂不起年五十中行純厚樂昜貌如
其心事親孝與人交久益篤官雖卑其臨事未嘗苟遇
有所不合不肯面折彊争徐以語剖其端從而調解之
事輙冰釋官長咸親厚而聽信之為真長者平居賦詩
屬文手自讎書無虛日求古人用意處殆忘寢食至進
取則昧然不知其方以為士當守其職而已非復可以
他求也顧當路有力者既嘗知我則亦俟之云爾終不
肯出口有所乞憐卒以此不遷其罷宗正時他人視中
行有不堪其憂者隂察其起居則晏然如平日既得丹
陽客賀之曰子罪釋矣筦庫非所處也盍圖之中行謝
曰吾謫不久已得禄厚甚矣尚何圖立治任將行有旨
許奉祠事乃已其於榮辱至如是家素貧無以為資母
病於京師倒其槖以為醫藥費其沒已殆不能斂而中
行又亡也一室之内母柩在前子棺在後祭無壯子室
無嫡婦幼孤纍纍無所託依儒者之論以為仁者夀而
生也直至回牛之死有所不合則舉而歸之曰天也嗟
夫若中行者非天吾誰尤哉中行初娶吳氏再娶王氏
尚書左丞安禮之女皆前卒追封安人三子嶧嶸岐與
二女子皆尚幼而嶸九歲入太學已能徧誦九經及他
詞章詔賜童子出身嶸雖童子其容止見解已若老成
人劉氐之慶盖未艾也岑字季高博學有逸才中行所
素竒愛者銘曰嗚虖中行衆方軌以中驅子左而趨人
角逐以競及子拱而立有藴不出有齎不沒吾見其穉
角而騂然者則英物也天其以是慰子於他日乎嗚虖
中行
范彦武墓誌銘
紹聖初彦武始官韋城會余以喪居于鄉彦武與余游
相好也三年冬彦武遭汝州憂余往弔之明年春而所
生郭夫人繼卒哭泣過哀貌毁甚氣息僅屬余退而告
人曰彦武殆可憂又明年春而彦武以不起聞嗚呼彦
武諱世德姓范氏彦武其字也世為魏人後家于青皇
祐正言諱令孫之曾孫贈監門衛大將軍諱禧之孫故
汝州太守朝請郎諱綬之次子母曰仙原縣君錢氏彦
武少謹厚在家無子弟之過長尤修飭以讀書自喜其
出而仕也非其志故益自力學於平居淡泊左右圖史
室宇蕭然被服若儒者與人交恭敬欵密和昜不流為
自負所藴思有以自見嘗以其業干有司輙不售故每
每為詩喜道其志識者憐焉其為吏能不以筦庫卑汚
為可薄當官事事不肯苟且凡所設施多有法度居二
年歲課大增以是得聲譽見為稱職素羸多疾晚復病
肺每發輙致殆余之初見彦武盖已癯然矣汝州之喪
不數月而郭夫人亡彦武重自悲傷雖寢食從禮而疾
益痼既護其親柩歸里舍矣竟以故疾卒年三十有二
時五年正月二十一日也聖人於毁戒在滅性以是卒
者春秋譏之以為孝子不以死傷生示為人後之誼也
若彦武始而病既病而離憂方其去家而為吏也亦將
自效其材力以姑慰其父母之心今二親之旤至不旋
踵回顧其家窮無所歸抱久病之支離當洊仍之鉅痛
其勢必不能以長生久視於斯世矣則雖在喪而沒後
之君子推本其性而恕之可也故余於彦武之銘尤為
之深悲焉彦武之配曰建陽縣君趙氏今大宗正某公
宗粹之女雖貴而有賢能行執婦道以承其夫天子推
恩澤之令故以彦武補右班殿直再遷左班殿直而監
滑州之韋城酒焉彦武有一男子尚幼於是彦武某兄
將以某年某月日舉彦武之喪從其先君葬之于青州
益都縣將相鄉之原前期以書屬余曰子與吾弟遊久
今葬有日不可以無銘廼為之銘曰學欲有立而命不
逢仕欲有養而親則終歸依其先維志之從烏虖彦武
尚固兹宫
彭子發墓誌銘
重和元年冬十二月丙戌夜鼓三下外聞叩門聲甚急
亟遣人應之則故人彭戢子發手所貽書也余獨念此
何時而倉卒若是發燭讀之曰戢不幸卒以謫死以後
事累故人詰朝走往謁之則妻環尸而泣矣余入哭且
弔問何以斂曰無有也問何以歸曰無有也於是西蜀
之士大夫游於京師者相與出貨財具棺槨乃克斂且
歸余獨貧不能賻其妻安氏泣曰子發與夫子游最久
儻得銘以志其藏則贈死之禮何厚如之余曰諾既而
命其子儼以書来告曰將以某年某月日葬于某所願
以銘為請子發姓彭氏其先京兆長安人後徙蜀之渠
州高祖為鄰水令樂其風土因又為鄰水人其後三世
皆隱不仕考諱燾娶王氏生子發既登朝以著令追贈
其父為奉議郎王氏為太安人子發登進士第調涪州
司戶參軍召試學官充成都府州學教授知眉州青神
縣擢太學錄遷太常博士提舉淮南西路學事改两浙
會罷學事使者得通判棣州未行學事置使如故復得
兩浙坐法免未幾管勾亳州明道宫退居其里會郡將
恣暴墨多所侵牟子發素剛不能堪公以語斥其姦訟
詞交興將坐抵罪而有司用法過當亦免子發所居官
稍更赦令遷奉議郎復提舉嵩山崇福宫抱其具獄入
訴諸朝事下有司有司含糊不即决於是今大丞相豐
國余公故嘗與子發為僚於學者哀子發之窮困於法
吏不能自解免方以其章下大司寇雜廷尉議所當坐
將有以湔洗之而子發得病死矣春秋方六十烏虖子
發於經書為博通多藝能善琴家蓄古琴一張悲歡寒
暑不以去身與交游毅然諾重意氣性忼直不能容忍
於尋常人故與世多齟齬數起輙僨至阨窮不自聊則
取琴而鼓之方其操歸風雜履霜聲出金石氣象犁然
或奮袖起舞慷慨抑揚初不自知其有十年之謫也尤
好誼喜賙人之急為舉子時將游學京師持縑三十端
為道路費會鄉人有窶者困不能與計偕因歸以縑而
自輟其行其行已類如此顧妻子不能語其詳也既官
太學僦屋于學垣之西其隘容膝家蜀人也善蜀烹余
為博士每下直輙從子發圍棋飲酒醉飽而後去殆無
缺日已而余被汰為山隂從事去京師三千里濤江之
東會稽山之上交友故人稍稍謝去絶不相聞無何子
發持使者節至越余迎謁道左謹甚子發曰若非吾故
人邪胡為而若此復相與圍棋飲酒如平生歡余以是
愧其人子發初娶吳氏前卒繼室安氏封孺人生二男
子曰儼曰佺一女子曰㒚子發之沒也儼佺皆尚幼夫
人携持諸孤護其喪南出宛葉絶漢水泝峽江水陸數
千里以達于蜀其為人賢智有節操佐子發助力為多
古高行婦人也子發既善琴以其法傳之妻女㒚尤得
其妙每鼓一曲子發輙太息自以為弗及銘曰六籍之
芸芸兮余旦昏而藝之忠信之彬彬兮余童艾而履之
日皦然而正中兮千載之慶也浩蜀江之茫茫兮其弗
濟則命也噫
