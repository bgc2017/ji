竹隠畸士集卷十一宋趙鼎臣撰
啟
回謝王履道解元啟(安中)
伏審雄擅詞場首偕郡計名因實稱譽以誠歸嘗觀近
古以來莫甚取人之弊俗以私勝情為利移由請謁以
滋彰致科程之愈密較言詞以頃刻雅昧平生定賢鄙
於冥茫豈殊占筮舉是重責付於有司俾專一已之聰
明求合衆人之議論質以疑似難明之說課其浩博不
窮之書既多設其機緘復巧為之關鍵揆厥中失按兹
否臧彼我都忘初類九方之相馬妍媸乍判終同象罔
之得珠顧取舍以良難宜愛憎之未免其或精求邦彦
默契鄉評推壯士以當千置翹薪而居上蕭何第一驟
選於列侯韓信無雙獨堪於大將則可以厚塞紛紜之
論遐彰鑑裁之能非君而誰得子是賴伏以解元先輩
秀出藝苑高標士林駭天性以少成吁後生之可畏雋
實屢得鳴非遽驚雖二北以何傷竟一戰而乃霸盖漢
廷之妙選無以昜堯則江右之優評固當歸遜搢紳動
色閭里相趨竊顧瑣才舊窺麗藻聞風動色(按聞風動色句與搢)
(紳動色複見動色二字疑有誤)忘褒曲水之詞攘臂推先輒許阿房之
賦幸知人之不謬慚薦鶚以何功詎圖謙禮之隆亟辱
教函之貺叨慰藉之良厚第藏弆以為榮感與愧深意
莫言盡
答謝崔稷躬解元啟
向緣乏使獲預校文顧拙目以成疎幸清錢之在選蓋
嘗誇於坐客私自喜其得人敢圖謙中特枉牋翰久推
遷而不報益悚負以知慚伏惟解元先輩行高鄉評學
有家法未任戴冠之日已出驚人之鳴曾屢鼓之不衰
殆百發而皆中是宜決勝誰與争鋒然而驟覿夜光或
遭於按劍未逢伯樂有至於倚輈空什襲以自珍竟三
獻而莫售所貴樂天而知命固將藏器以待時周公豈
欺我哉一第蓋慁子耳宜掉臂而不顧遂大笑以出門
棄甲則那姑受辱於胯下視舌在否會奮翼於澠池期
諸異時慰此平日念槐夏之方永詠芝庭之有休願樂
道以自虞思為親而加飯區區之懇眷眷於斯謹奉啟
陳
上廖明略謝解啟
伏審解文亦叨名薦榮踰望表愧溢中藏竊以國家憲
商周得士之方講漢唐明文之治思盡羣策一新大猷
復以聲律而考其通才兼之經術而究其學古宿儒獨
高於故步後進力就於新規鬻玉市珍固有素懷之寶
奪人賈勇或推待敵之奇彈冠結綬以朋來求氣應聲
而彙至宜傳文詞典麗之雋以副科程奬育之先如某
善性素冥諛聞非敏比緣世澤獲綴仕聯良冶志於為
裘敢忘前訓過庭聞乎學禮常激初心服黃卷以自勤
撫青衫而增愧顧為童子之技初無平日之功方乍造
於廣場駭以銷於銳志進而斂袂甘攘臂之在先居以
下流敢焚舟而決勝豈謂斗筲之瑣亦膺衡石之收揆
已何勝蒙恩有自此蓋伏遇某官先生陶冶士類黼黻
聖文推善誘以勸於將來略汝疵未施於求備致兹淺
學猥預登書敢不佩服光輝勉勤志力一蕢而往有覬
於為山百川而流必期於至海庶圖寸效用荅殊恩過
此以還未知所措
謝及第啟
獻芻蕘之言方慚下俚拜雲天之賜偶玷上游冒寵若
驚撫躬知愧竊以至德將降文章反以蠧聖真大道不
行聰明於是淫性本言隠於堅白自私之論辨生於曖
昧末學之徒六經支傳百氏蜂起髦士不烝於田畝碩
人自放於澗阿粤從兩漢而來無復三王之盛我宋以
右文基化先王以治經鑄人古義雖明灝噩之風不作
雅言不缺麗則之賦未工惟神聖之御時兼詞章而造
士非前瞻後顧之巧中左規右矩之能則何以掇如承
蜩取若拾芥如某者溺心放實滅質睽方永思簪紱之
傳勉學箕裘之繼竊冒清明之選企從羣俊之游人或
握珠士多懷寶瓦墁放志顧何有於成功竽瑟獻音懼
靡諧於盡善敢圖一介之技謬厠十人之聯嘿計夤緣
實出幸會此蓋伏遇某官至誠樂育盛德兼容越拘攣
以求材觀昭曠而格物鳳飛羽集温仁之氣應時茅拔
彙征上下之交離祉在衡石之有取雖葑菲而必收遂
俾孱庸亦叨寵數敢不進求宿道益講善經罄臣子之
孝忠循聖賢之義命冀十駕之駑步躡足飛黃庶三尺
之龍泉淬鋒清水行平日所學之志為異時圖報之心
過此以還未知所措
謝宏詞啟
右某昨者就試宏詞叨塵下列伏奉聖旨與循一資者
訪聞科制人自謂於握靈珠甫上奏封衆皆喜於得大
將敢意甚精之選遽收極陋之姿恩踰分以起羞聲過
情而知懼竊以文者貫道世實需才當無事以詳延屬
有求而備用時豈乏士人皆願忠故濟濟登朝穆若宗
周之化彬彬聚闕炳然皇漢之風率皆謹籲俊以旁招
務教英而樂育課其牋奏用觀文吏之才能彼誓銘乃
定大夫之位所以網羅邦彦追琢時髦嘉有非常之人
俾厲無前之績國家奮炎開運執象膺圖昭七聖以垂
休亘千齡而敷化勝殘去殺戈倒載以言櫜偃革辭軒
車結旌而奉御奮乎百世之上躋於三代之隆上方洎
乎無為綽然有裕廣文聲而繼志循堯道以儲精昭回
之光下飾於萬物旁魄之德上暢於九垓臨雍泮以恢
儒坐王公而論道賁戔戔之帛鳳使馳巖縶皎皎之駒
鶴書降隴江飛之鳬蓋少冀羣之馬幾空猶復側席幽
人夢想賢哲講興能之茂典復論秀之新規謂篆刻乃
童子之工而經術固大臣之事用專六藝博勸諸生鄒
魯彈冠讀詔書而歎息庠黌動色習矩步以委蛇然念
士寡全能才拘定分德行政事稽聖黨以珠科文苑儒
林較史流而異傳慮風雅之或寢顧禄利之使然思數
路以兼收庶一隅之不廢肆求古制爰采唐科且比事
屬辭乃典章之故實而駢四儷六亦翰墨之彌文豈壯
夫而不為固聖人之有取而况歌功頌德用有重於朝
廷馳檄飛書事或嚴於師律集諸難而求備該衆美以
取長雖投牒之且千來思不拒而限員之以五中者幾
希屬當首選之辰允謂難才之際命春官而掌事詔宗
伯以程能顧待遇之特優宜校量之甚悉自非文高變
虎操擅摛鸞金擲地以騰聲錐處囊而耀穎則何以青
錢萬選動居掌握之中黃鵠一飛起簉雲霄之上俛慚
竊吹仰玷精求伏念擅壑鮿生翔蓬滯羽幼木強而不
慧長椎鈍以無奇李蔡下中素微於品目賈山涉獵夙
病於空疎敢萌拾紫之懷分隔紆朱之願第以世蓄油
素家傳布韋堂克肯(按原本缺肯字今據文義增入)以寧隳氈表青而
故在歲不我與惜年往以難攀人莫已知懼時來之不
再稍絶編而自厲遂佔畢以忘勤頃者任子之恩嘗隸
奉祠之役未濡鵜翼竊悔於初心徒處雞羣重增於懦
氣因奮決科之志妄馳干禄之情綴爾雅之蟲魚定非
磊落習枚臯之賦頌頗類徘優亟殫下俚之文過忝上
游之第學慚為已食愧浮人千金屠龍藝既成而安用
三年刻楮技雖勞而可捐輒辭補掾之符歸奉循陔之
養因磨礲於事業獲馳騁於古今充棟汗牛嗟腐脣而
莫釋濡翰燥吻笑琢腎以何愁默蕭散以累年忽侵尋
而再閏自安鳩拙孰冀鶯遷豈圖遭會之優重際設科
之始復強顔而干進深畫足以包羞&KR3337;鼠何知不諱五
窮之辱由基甚戇更希百中之能森列棘以造廷駭據
梧而禠氣洛陽才子絢錦臟以飛英稷下先生摛錦心
而掞藻争背城而借一各奮臂以當千驟見大巫舌撟
然而莫下旁窺巧匠思軋爾以如抽徒勉課於繆悠蓋
僅成於骩骳自慙藍縷甘觸於報聞苟逭詆訶詎期於
中選方決竄身之計遽叨入等之榮禮重續貂遂兼收
於犬尾工嫌誤墨因強飾於蠅頭實非嘗試之間敢有
庶幾之望再念少而聞禮壯乃為箕佩帨承顔志方申
於戲綵賜金祖道親俄屬於掛冠感負荷以維艱顧責
委之誠重迨停車而畢試乃就駕以遄歸戰勝則肥有
愧卜商之趣檄至而喜無慚毛義之心榮獨倍於衆人
感固深於平日此蓋伏遇某官權衡王道衣被詞人入
聖域以惟優任天下而蓋重洪鈞播物並充良窳之求
巨冶鑄金舉適方員之用致容諛聞亦附羣英某敢不
寤寐前修始終素履約言枝而務本探學海以窮深性
也不移竊慕古人之節時乎有用願酬國士之知過此
以還未知所措
代謝銓試第一人啟
布鼔何知造雷門而妄擊狐裘將御假羔袖以居先聲
實過情榮不盡愧國家上規姚姒踵武羲農闡長世之
善經厲無前之偉蹟謂忠臣乃社稷之衛而賢者蓋邦
家之光式敦勸學之風用迪右文之化聲明萬㝢漸被
百年闢雍泮以烝髦諸儒動色賁弓旌而籲俊志士傾
心茅連茹以俱征楚刈翹而輩起固已林無遯翼地靡
潛芳麟濯濯以耀奇並遊漢畤鳳蹌蹌而效祉皆萃堯
廷猶復求以多歧取諸數路念招徠之務廣慮褒厲之
或遺眷惟胄子之員紹乃裳華之世未嘗學問將簿領
以空迷安事詩書懼膏粱之莫正因責難於試吏俾較
藝於專經優以進升汰其猥并顧待遇之良厚亦推擇
之至精雖博采兼收不中程者蓋寡而超資躐等獲預
選者幾希矧夫責在人先褎為舉首出翰場而挾兩入
英(原本闕)以無雙儻非異能詎諧清議如某者年惟甫冠
才不迨人姿欵段以無奇性冥頑而不慧少慚鄉舉非
可畏之後生長困天愚本難言之童子徒以陶被鎔鈞
之運佩藏弓冶之規竊勉強於青衿妄激昂於黃卷讀
韋編而屢絶雖罄苦心數馬足以不知幾成懵學頃奉
修方之貢亟叨延世之恩鵜翼弗濡愧在梁而莫稱鉛
刀未割顧磨鈍以猶能默探師友之淵源妄意聖賢之
糟粕期中樂於名教恥外戰於紛華然以學當壯而欲
行時既來而不再輒起彈冠之願冀允泛駕之求森羣
雋以並馳粲分袍而角進孔庭詩禮衆各擅於家風謝
氏芝蘭人互矜於世美共願論功而第一所期奮臂以
當千獨是小生亟膺大敵勢虞彼衆思軋軋以如抽功
懼他先心搖搖而靡薄勉課淹遲之技僅成骩骳之文
分澄汰以自期嘿逡巡而引去敢意不虞之譽遽加無
望之人取乃片言冠乎諸彦簸糠揚粃繇無實以在前
爛額焦頭偶效勤而居上豈始望之及此顧人言之謂
何此蓋伏遇某官學擅儒宗道先民覺務主持於風教
喜甄拔於人倫物荷雌黃寶陽秋於皮裏士歸題品儲
丹桂於籠中毫釐之善必褒菅蒯之才靡棄謂寸長而
尺短姑置盧前庶聲應而氣求或從隗始遂容忝冒及
此超踰某敢不勉效蠖伸倍勤蛾術慕盈科而放海戒
止蕢以虧山齊廷一鳴已玷驚人之勇天池萬里更圖
擊水之游期少副於初心用仰酬於厚德
謝陳漕薦啟二首
論士薦人雖出至公之舉誤恩過聽實懷非據之羞默
自視於無堪了不知其所自伏念某材藝素下行能不
優精神無以自明遲鈍豈足及事少雖樸學役役不見
成功長復倦游碌碌未有奇節幸投閑於鄉校得濫吹
於邊州朝虀暮鹽衆争指笑龜腸鶴腹誰肯顧憐誠無
穎脱之奇詎有井渫之歎念思平昔覺今是而昨非俛
仰光隂悵來遲而去速謂陸沈則烏有分牛後而乃宜
會逢天漕之開屬偶使軺之至聞公子之舊矣尚伏海
濱聽足音以跫然始逃鼪徑(按脱於毛錐之上原本脱去一句)脱於毛
錐顧微炙輠之談猥奏擊轅之曲
伏念某冀椎夙鈍魏瓠徒夸類朱穆以顓愚比仲由而
畔喭無少成之美取譽於曲期有困學之頑見嗤於扞
格徒以世修良冶家謹青氈握素披黃嘗接先生之
論懷鉛提槧屢陪長者之行輒慕摳衣強為佔畢史三
冬而詎足學九年而未成冠枝木之冠造語言而已妄
無嵓士之行長貧賤以堪羞會延世以疏恩遽濫巾而
入仕彼其已慚於鵜翼悸兮仍愧於童觿思九仞以求
泉遂十駕而追驥剽稗官之談說豈造精微竊裘氏之
呻吟僅存糟粕動速據梧之誚居迷刻楮之勞綴爾雅
之蟲魚定非磊落習枚臯之賦頌頗類俳優中欲罷以
未能少既作而難悔妄因子墨之客預觀王國之賓人
各負於千能霸敢期於一戰初疑地屨莫簉於天冠終
笑狐裘亦容於羔袖俛從吏選猥調民曹製錦未工懼
貽於官謗採蘭可樂期徇於私恩亟投牒以言歸聊編
蒲而自遂善哉流水愧無取德之音仰止高山雅有慕
賢之志時乘幸會天契初心舊矣海濱苐勤於竊伏跫
然鼪逕忽慰於逃虚敢圖旅瑣之卑乃蒙亨(按亨字下脱一字)
之利雲霓在望螽趯趯以輸誠弩矢方前旌搖搖而結
念恭展拜塵之敬遽干開府之威伏望某官樂育均私
言提示訓大有容於海納小不拒於莛撞如是則闕黨
鄙夫亦叩端而蒙惠邳垠孺子雖跪履以何勞恩儻賜
於顔間報敢輕於門下卑情無任瞻望激切知歸之至
謹修啟事躬詣台屏祇候贄見伏惟台慈俯賜聽覽
謝路帥啟
試吏踰年課裁自脱居官積日冗不見治方虞覈實之
誅遽濫陟明之賜初固辭而不獲卒冒處以知慚竊以
古惟任於至公士各安於所守居上者務薦賢以助國
在下者知直道而事人某胥某商惟其選用舉讐舉子
初不遠嫌未始論甘而忌辛何嘗重耳而輕目定神交
於俄頃豈待先容察國士於逡巡居同舊職每念此風
之不振皆出時人之自私不能推分以任真遂乃捷徑
而窘步有求壟斷而登者至往墦間而乞之法愈密而
救不勝上滋疑而士愈賤泯泯若此悠悠至今夫非常
之榮乃特達之舉不假左右游談之力非有平昔雅故
之私默未嘗以自言隂獨知其可任卓為異選迥越稠
人俯慚孤生大累明鑒伏念某植性斯下賦才僅中資
蟠木以輪囷類棗膏而昏鈍少雖樸學役役不見成功
長復倦游碌碌未有奇節曩以雕蟲之技濫陪入閣之
英棲遲不試者累年患難幾瀕於九死雙鬢未改寸心
已灰長歌空悲豪氣都盡願守先人之蓬蓽不希當世
之功名北陌東阡日陪父老殺雞為黍時對友朋蕭然
甽畮之中坐閱時歲之久既偶脱於性命復内迫於饑
寒當途或嘆於數奇諸公遂忘其不肖俾代膠庠之匱
遠投關塞之閑獲私俎豆之便安不覺虀鹽之冷落出
朱入墨幸無簿領之沈迷左詩右書猶竊古人之糟粕
思何枯而軋軋道愈遠以茫茫著述而看屋梁幾多可
笑顓愚而迷馬足是以大癡諸生方競於拾青談客頗
嘲其尚白以蜀雞而伏鵠卵詎曰能成譬蜾蠃之祝螟
蛉姑云以類鱣堂之益蓋寡鶉庭之愧已深矧衛幕之
多才正楚筵之好客不堪者七宜退屏於閑曹所就者
三實樂逢於寬政數叩潭潭之府屢陪冉冉之趨精神
莫能自明遲鈍不足及事巧發奇中初無騣蔑之一言
飛辯騁詞顧乏阮瞻之三語是宜擯棄於度外何以受
賞於談間然而靈照内融煥莫逃於眉睫淵機默運凜
洞見於肺肝遂同葑菲之收詎責毳毛之用此蓋某官
廊廟柱石搢紳羽儀為天下之楷模負人倫之藻鑑盱
衡扼腕雌黃定乎口中校短量長陽秋出於皮裏特示
椎輪之寵首形推轂之仁鳳翼凌霄妄許青蠅之附龍
門切漢更容跛鼈之登某敢不仰佩提攜俯勤策勵務
取平居之學益窺未見之書庶有立於絲毫或少酬於
萬一犬馬之齒方壯敢怠初心金石之操不渝願觀異
日舍是為報未知所裁
謝郭運使啟
論事計功宜處衆人之後恤孤念舊遂居羣吏之先蒙
恩則優俯已誠愧伏念某有生不耦孑立無奇少年頗
意於功名謂可力致壯齒驟嘗於憂患稍以心灰未能
放迹於邱墳聊復備員於俎豆廣文之官獨冷或見弔
於詩人孝先之懶欲眠幾得嘲於弟子其言蓋平平耳
所居無赫赫名骯髒倚門巧雖不足優游卒歲拙自有
餘遥聞使節之來隂有邱阿之託冀少寬其罪戾不自
意於遭逢而況譽以片言嘗辱山公之啟事許其一鶚
復叨有道之人倫顧清議之謂何豈素願之及此此蓋
伏遇某官體國休戚為時表儀致君必嚮於唐虞稽古
不論於秦漢誠有味其言也左右斯文顧舍我其誰哉
主張吾道重以先人之顧尤憐孺子之微嘆司馬之云
亡至於啜泣惜西華之不振幾欲著書因推特達之仁
務廣久要之誼某敢不仰銜過舉思稱誤恩緜力薄材
敢自期於遠到修身慎行庶無負於初心誓堅感激之
誠少副矜存之意捨是為報未知所裁
回謝生日啟二首
伏以斗牛不神久自安於貧賤庚寅以降方永念於劬
勞豈謂多儀特頒盛禮仰服眷私之厚倍深感悚之情
伏以生我劬勞意方深於感慕俾爾耆艾情乃厚於愛
憐重煩鄉黨之私特貺物儀之盛其為感怍無所喻言
為姪奇求王氏婚啟二首
竊以兄弟宦游已結雷陳之分兒女婚媾願交秦晉之
歡敢諏吉於蓍龜輒介言於媒妁第三兒子竒禮當受
室粗承清白之傳伏承令女第幾小娘子年且及笄素
擅閨房之秀儻無嫌於培塿冀自託於絲蘿幸因問訊
之還獲承可否之命
伏以魚食可求輒希於魴鯉言無不報嘗佩於金蘭敢
陳菲薄之儀用申固結之好雖慚樸&KR0554;仰攀如玉之容
竊比綢繆願附束薪之義謹有微禮具如别牋
嚴宅納幣啟三首
伏以天冠地屨自無跂及之因宋子齊姜竊有攀援之
意敢涓穀旦輒叩高門某人才質並凡局素慚於轅下
伏承某人德容兼茂秀獨擅於閨中倘無培塿之嫌願
結媾婚之好冀聞嘉命獲奉成言
伏以傾蓋於塗遽叨於莫逆求鳳以請猥荷於不違敢
將篚帛之微用固諾金之重輒有薄禮具如别牋
某啟竊以饗觀其志必有物以薦儀禮重於婚蓋無幣
而弗見幸辱收於穉子許遂結於好逑敢陳五兩之微
用敦二姓之重輒有菲薄敢用凂聞
回張宅定啟
某啟伏以接武軍中素結弟兄之好執箕門下更交兒
女之歡顧恩義以甚隆欲辭避而安可小女子冥然稚
齒未閑姆傅之規伏承第二令郎卓爾奇童自是珪璋
之質猥下求於寒陋將遠結於媾婚敢修不腆之儀用
固成言之約
為張氏生作婚姻啟二首
某素門不振薄宦無聞默自分於羇單敢過希於繫援
第三女子譽慚閨秀教闕婦儀豈圖佳命之臨誤玷好
逑之選雖松生培塿非貴胄之宜然而絲附女蘿亦鄙
宗之至幸願奉執箕之役俾承合卺之歡
某啟講合姓之好惟古所以重婚大居室之倫於禮故
宜用幣俯慚末緒仰附高閎伏惟令嗣六秀才鍾美慶
源紹休慈閫出瑶林而挺秀聯棣萼以齊芳屬當受室
之期偶協宜家之契敬申菲禮祇答盛儀
代人答幣啟二首
伏以萬世之嗣義謹於承家九十其儀饗貴於及物既
諏辰而協吉將授室以有歸敢陳不腆之文用固無窮
之好輒有微禮具如别牋
伏以既得齊姜已慚於不韙復求晉匹尤愧於非宜小
子某資本下中輒攀於高援伏承令女小娘子素彰婉
娩方擇於好逑幸緣伯仲之私許申娣姒之約樸&KR0554;以
當於如玉誠多菲薄之羞綢繆之謹於束薪蓋深固結
之義輒有微禮具如别牋
代謝到任啟
恭承朝命遠佐侯藩視事之初拊躬以懼伏念某涉道
素淺受材本疎蹉跎場屋之餘偃蹇搢紳之後少年有
志頗妄意於功名晚節無奇自忘懷於軒冕徒覺信書
之誤詎成稽古之勳貧何甚以見隨老不期而自至一
㕓足矣寧希儋石之饒三徑蕭然未免絃歌之願因驅
馳於薄宦益乖戾於初心豈期播物之私猶軫向隅之
念顧強勉之不足何以瘉人謂更練之有餘尚堪辦事
遂忝因能之事俾承乏使之行而況望重題輿古用優
於名士地當分閫今實冠於列城詎宜衰朽之資可稱
選掄之寄此蓋某官以道輔國用人事君雅常廉於求
全務以勉其為善麟角鳳觜既待用以皆宜蟬腹龜腸
亦屬厭而自足致容駑下獲預甄收某敢不謹布政條
粗親官治白頭趨府雖有愧於平生上馬據鞍猶未忘
於矍鑠庶勤夙夜少效涓塵
