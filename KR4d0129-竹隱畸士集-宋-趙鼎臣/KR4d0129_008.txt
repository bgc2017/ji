竹隱畸士集卷八宋趙鼎臣撰
表
夏祭禮畢賀表
修禮地祇義蓋嚴於報本昭假烈祖志尤篤於奉先熙
事備成和氣充塞(中賀)恭惟皇帝陛下道該萬有德備三
無心正意誠一貫兩儀之藴天明地察再躬三至之祠
丕顯哉文王之謨何以加聖人之孝臣心存北闕身在
南邦想漢殿之威儀望雲殊遠助堯民之鼓舞擊壤何
多
天寧節賀表三首
天維顯思載錫祖宗之慶歲亦陽止篤生堯舜之君屬
肇啟於元辰共傾歡於率土(中賀)恭惟皇帝陛下躬契歴
數生知徇齊不忍之仁每推恩於四海宜民之政方受
福於無疆臣服寵至深奉使有守千官就列既阻於造
朝萬歲遥呼第勤於祝聖
千載一遇元首明而庶事康十月為陽聖人作而萬物
覩凢預戴天之烈咸傾向日之誠(中賀)恭惟皇帝陛下歴
數在躬剛健其德忠厚及乎草木孝悌通於神明時乘
載夙之祥申錫無疆之福臣邈居江海注想闕庭俾夀
而臧喜一人之有慶式歌且舞均萬國之歡心
天祚明德既聖聖以相承世有哲王實元元之共慶協
此陽月之序眷吾真主之生凡目見與耳聞皆手舞而
足蹈(中賀)恭惟皇帝陛下德合天地功光祖宗垂堯舜之
衣裳饗文武之逸樂屬届生商之旦共傾擊壤之情臣
將命遠方馳誠禁闥望清光而百拜莫遂捧觴效喬嶽
以三呼敢忘祝聖
謝復官表
失職之誅咎將誰執滌瑕之惠恩許自新載惟疎遠之
蹤獲在記憐之域感雖有所涕乃無從(中謝)伏念臣吏事
本疎人才甚下夤緣乏使冒昧選除雖憊心而疲精僅
能補拙然撥煩而剸劇要自非常果驟速於大訶終亟
蒙於恩貸此蓋伏遇皇帝陛下惟刑之恤御衆以寬日
月麗天躬運神明之繼雷雨作解時推曠蕩之恩特棄
夙愆稍還舊物臣敢不默思僥倖深自激昂猶可噬臍
蓋前非於既往敢忘刻骨圖後效於將來
賜笏謝表
象齒之珍具嚴臣禮御府所賜特出上恩寵過而慙感
深以泣(中謝)伏念臣少嘗執卷壯乃扶犂朝覲雍容心敢
期於穀璧江湖放浪手粗識於魚竿比再被於使令俄
屢膺於錫予詔書褒異神明非黃霸之才賜服光華長
短稱少陵之意仍擇滿床之富重班拄頰之竒此蓋伏
遇皇帝陛下錫禹玄圭輯舜五瑞不獨信賞必罰以立
治功至於推食解衣莫非恩意曲示儀容之煥俾增搢
紳之榮臣敢不奉以周旋飾其固陋遠嗤桐葉遽成茅
土之封深愧甘棠惟願子孫之守
太后還政代賀表
聖后謙沖德超今古詔恩汪濊澤徧華夷天地休明稚
耋呼舞(中賀)竊以二帝之美在為天下而得人匹夫之情
乃或豆羹而見色其度量如此之遠故載籍罕得而書
未有獨斷閫闈坐安社稷功有萬年之託政無朞月之
畱蓋自開闢以來莫如國家之美恭惟皇帝陛下欽承
慈訓寅御寶圖崇德報功固且極九州之養推恩博施
又將同四海之懽因寬庶獄之辜俾預滿堂之樂臣幸
司使事方攝邊屯限拘符守之嚴阻奉闕庭之賀臣無
任
代賀皇太后表
不世之功天下無以稱德非常之澤聖人所以廣恩道
實曠於前聞禮必循於故事(中賀)竊以光烈明德之於漢
其善不過於小廉太姜仲任之於周所紀或非其大節
固未有躬值國家之變獨成社稷之謀臨朝貶損則如
彼其謙復辟果斷則若是之勇脫重負其如釋避大美
而不居皇情重違聖意先定恭惟皇太后陛下坤載萬
國母慈兆民擁佑嗣君上副裕陵之託推還朝政遠隆
光獻之風蕩無能名皜不可尚臣側聞大慶屬在遠方
莫預外庭之班抃呼北闕徒與塞垣之老鼓舞東朝
代賀元會表
履端於始正統紀於一元當宁而朝集貢珍於萬國際
天盛典亘地歡聲(中賀)恭惟皇帝陛下德象春熙治因歲
首内篤叙於正父仰欽若於昊天恩同庶俗之和肇舉
三朝之會車書共軌頒瑞歴於河湟贄幣在廷格獻琛
於朔漠天人合應福祿來成臣迹遠周行躬持漢節望
清光於黼座莫遂稱觴布法象於屬城敢忘體國
代慰袝廟表
臣某言伏准進奏院報今月某日哲宗諡號皇帝神主
祔廟禮畢者易奠以虞既備送終之禮寧神於廟益增
如在之儀凡逮照臨詎勝感慕臣某誠哀誠切稽首頓
首恭以哲宗諡號皇帝道存撫御躬致憂勤念甫閟於
玉衣遽永藏於宗祏伏惟皇帝陛下孝深㒺極痛切因
心願少抑於聖懷庶大安於民望臣以守職在遠不獲
奔詣闕庭臣無任
代賀收復銀州表
鼠盗弗賓自貽伊慼王師致討所向無前天開日月之
新地復山川之舊含生抃蹈遠俗昭蘇(中賀)竊以夷狄盛
彊釁由五季黎元塗炭坐閱百年版圖雖具於職方賦
貢不輸於天府俗既樂於姑息論因以為固然惟時睿
主之興克紹先皇之烈誕修邦政遠致天誅一將西馳
係名王而東至靈旗朝指舉連城而暮歸矧兹銀谷之
饒實據秦川之要既深逼其巢穴將遂鋤其本根崇朝
之勲拭目以俟斯蓋皇帝陛下布湯聖武體堯聰明欲
萬物皆得其宜懼一夫不獲其所惟兹伐罪實在弔民
下武繼文已著昭先之美車攻復古洊收攘敵之功曠
無前聞萃在今日臣遠持使節恭聽吉音執銳被堅莫
效鷹揚之力舞手蹈足空馳燕賀之情
代賀收復鄯廓州表
伐罪弔民兵以順動攘戎復土師不留行僅於浹日之
間坐收兩郡之衆功高振古慶溢敷天(中賀)竊以本朝務
在安邊中國非樂用武蠢彼西域逖為匪民矧隴右之
遺黎盡山西之故地惟宗暨祖曰聖與仁念一夫之向
隅嘗太息而拊髀裕陵致討列郡縣於熙河永泰徂征
闢土疆於湟鄯方傒七旬之格俄聞一簣之虧逮睿智
之紹休極旰宵而軫慮算皆先定役不再興明明廟謨
運神兵於堂上茫茫禹迹見征虜於目中用成破竹之
竒殆若探嚢之易捷傳萬里威震四夷此蓋皇帝陛下
遹駿文聲布昭湯武紹復先王之大業鋪張對天之閎
休永維西顧之勞實愍南征之怨暫勤方略俄致蕩平
爭為簞食之迎喜若時雨之降黃童白叟盡襲衣冠蔥
嶺玉關復頒正朔固宜告殊勲於清廟攄宿憤於先皇
頒賞勞還洽恩榮於將士揚威耀德示禍福於氐羌諒
無尺箠之煩行有長纓之縶臣遠司外服恭聽吉音奉
雲陛之清觴莫陪都護想天顔之喜色猶忝近臣臣無
任
代賀河平表
九叙載歌水宜潤下百神受職河亦安流蓋曠古之殊
休實太平之盛福(中賀)恭惟皇帝陛下以政治國惟德動
天崇明祀以禮山川廣大孝而安宗廟用廸王公之懋
克臻涇瀆之寧臣幸寘周行獲聞大慶莫預造廷之列
詎勝擊壤之情
代賀九鼎赦書表
超越之績丕冒於前聞曠蕩之恩亟蒙於率土際天盛
典亘地歡聲(中賀)恭惟皇帝陛下以寬愛民周智創物獨
契一言之合坐成九鼎之安將斂福以錫庶民故推恩
而及四海産祥降嘏既覺寤於黎蒸去殺勝殘遂空虚
於囹圄臣忝司外部獲奉德音謹與吏民講道國家之
慶冀令閭里識知詔令之寬
代謝除侍讀表
省闈清切慙非正長之材經幄深嚴輒備討論之數德
隆天而厚地心臨淵而履冰(中謝)伏念臣見識迂愚素無
譽望少嘗涉學粗不廢於家傳壯益觀書蓋親蒙於聖
訓所得僅通於口耳其習非有於淵源敢圖温詔之下
臨許與諸儒而入侍重念君臣之際會莫如父子之遭
逢鳴玉腰金並綴嚴徐之列細旃廣厦俱陪禇馬之游
求諸古以幾希揆於臣而過幸此蓋伏遇皇帝陛下好
問則裕求善無饜日躬萬務之繁時緝六經之奥天之
高矣每下濟而愈明舜有大焉常樂取以為善俾殫蹇
淺益助深崇臣敢不紬繹舊聞激昂懦志不獨分章摘
句說至於千萬言其亦考古騐今書取其二三策庶企
聖墻之仞或收愚慮之千
代謝兼侍讀表二首
改司天府未知舉職之方入侍金華彌積尸官之愧寵
榮稠疊慙懼并交(中謝)伏念臣佔畢鮿生挈瓶小智夤緣
章句之業冒塵俊造之科浸煩使以頻仍稍清塗之眇
邈丁寬傳昜時但目以將軍轅固為詩書乃同於城旦
久失邯鄲之步屢興墨翟之悲獨荷慈憐洞明底藴人
或輕於季路許以升堂言有謗於樂羊為之按劍曲示
隆儒之寵俾兼勸講之華此蓋伏遇皇帝陛下大以善
同裕而好問明雖齊於日月學每至於芻蕘冀於口耳
之傳或有涓塵之益故雖謏聞亦許備員臣敢不紬繹
放紛激昂衰懦比趙張而居後實愧王尊陳堯舜以造
前願師孟子
具官臣某昨奉告命伏蒙聖恩除臣兼侍讀尋具奏辭
免今准詔書所請宜不許臣已於今月日供職者仰對
明綸内慙虚薄入趨邇幄益負兢凌臣某(中謝)竊以書陳
二帝之謨則曰順考於古道禮稱三代之學亦云習近
於正人蓋將恢廣於猷為是必鑒觀於往昔洪惟嗣聖
纂紹先謀覽上世帝王之書周知治忽選耆儒博碩之
士悉俾討論預陪清燕之閒敷述微言之緒往當厥職
未易其人伏念臣少無穎拔之才老有耄昏之累徒以
荷四朝之奬育寖而假六職之典司以簿書刀筆之勞
遂陞於要劇惟章句誦數之習獲覬於清光驟膺宸扆
之知擢寘經闈之列能非倚相使進讀於典墳貴謝富
平復得聯於簮槖莫遑遜避實冒榮恩此蓋伏遇太皇
太后陛下總覽治綱周旋聖學思用該通之彦鋪陳德
義之經深懼顓侗難勝簡拔敢不温尋素業澡雪煩襟
摘句上前其盡聖明之奥悉心官次不忘蚤夜之思儻
有補於毫分誓不渝於始卒臣無任
代謝賜詔書表
大哉王言偉訓詞之深厚坦然帝制粲雲漢以昭回凢
逮見聞不勝鼓舞恭惟皇帝陛下為政以德視民如傷
深居九重之中坐見萬里之外念更化定令之指皆經
世御俗之宜吏或便文以自營政乃倚法而日削思警
庶官之聽躬形寶墨之文而臣叨奉使軺例膺詔札已
礲磨於琬琰具刊著於典謨口誦堯言敢廢觀風之職
目存犧畫誓為刻骨之銘臣無仕
代謝轉金紫表
紀前聖之宏休甫成大典班史臣之懋賞亟辱殊恩雖
懷遷進之榮彌積滿盈之懼(中謝)恭以哲宗皇帝慶當傳
啟功實紹堯修明典章崇美法度大綱小紀何止於億
萬事成功盛德具載於十六年臣以庸虛預聞綴緝濫
吹屢更於國史汗青無補於皇猷逮終細繹之勤輒冒
甄升之峻矧叨塵之素過致秩序之已崇缺然朽質之
微登此庶僚之首第深跼蹐何以克堪此蓋皇帝陛下
立愛惟親因心則友祭焉如在感霜露於西宫思之不
忘想規撫於紹聖洎信書之奏御躬睿藻以發揮冠乎
帝典之嚴出自聖文之奥而編摩弗敏論次非長攘臂
其間久耗三鍾之粟無功而受又收百囷之禾仰惟慈
憐容此僥倖臣敢不感恩思報居寵慮危蠧國已多方
且食上大夫之禄殺身有益其敢忘古烈士之風
代謝除刑部尚書表
貳選曹之政事初乏建明長憲部之官聯頓成超躐情
籲天而不獲身蹐地以靡容(中謝)伏念臣以至庸極陋之
質而遭遇於盛時以既冠方壯之年而叨塵於膴仕竊
自甘於軰流之後俄見知於隱約之中詢考其言親臨
便殿訓提以學躬被德音亟升桂籍之華仍擢粉闈之
峻天官務劇誤被選除卿寺秩高再容忝冒稍躋書殿
遂陟從班輦轂慎於選才攝官者累月銓衡難於任職
待罪者二年驅策盡出於淵衷處分悉煩於宸翰譬諸
弱羽蓋欲卵而翼之嗟此愚人可謂負且乘矣今寵私
之若是宜報塞之謂何心在牛羊所期茁壯手翻簿領
詎覺沈迷衆人争笑其徒勞明主獨憐其盡瘁豈圖過
誤復此遷升雨露徧及於一門父子並登於八座趨會
朝於班次喬梓低昂聽步履於聲中弓箕先後竦士夫
之歆艷曠古今而闊希此蓋伏遇皇帝陛下百工允釐
九德咸事廸知忱恂而不蔽於能否之實因任原省而
必稽乎黜陟之公䆳旒扆以深居凛神明而獨斷謂臣
杇糞墻而雕朽木雖曰無以踰人察臣超北海以挾太
山蓋亦未嘗擇事因加奬擢務使激昂臣敢不銘以肺
肝誓於頂踵楶梲之才甚下敢意功名犬馬之力方剛
願圖忠孝
代謝開封尹到任表
已試無狀鼯鼠既難於五窮因任不移司馬遂成於四
至職參經幄朝列舊班前叨出綍之嚴預止循墻之請
感深次骨厲極薰心(中謝)伏念臣本以孤生出逢盛旦章
句訓詁粗嘗涉躐於筆硯之餘岸獄捶笞未始發形於
夢寐之内既蒙恩之過矣遂承乏以偶然一冒選除三
臨浩穰取充位而已不過碌碌俗吏之為有可觀者焉
曾無赫赫古人之績中屢遭於哆侈輒仰賴於蓋容俄
鍾陟屺之悲亟廹呼門之詔付之兩郡察其羸瘠而不
任留以五兵姑使雍容而在列豈圖過誤復玷使令官
曹不改於平時僚屬尚多於故吏歸鴻未定笑汲汲以
復來磨蟻何知自團團而不去第緣恩重不覺命輕此
蓋伏遇皇帝陛下清明在躬剛健其德攬羣才而並用
孚衆志而不移老馬無奔走之能尚憐識道聾丞有静
拙之益聊俾效官洊加鞭策之勤示在記憐之域重念
臣氣緣憂耗術與才單數任使則衆媢其專久習熟則
民慢其令雖慈父之命敢擇便安而明主之前所宜控
告願積㳙塵之效少須旬月之間駑馬無竒力既殫於
十駕深林有幸恩倘賜於一枝
鄧州謝表
莅東壁之圖書默慚忝冒剖南陽之符竹曲荷矜憐既
聯書殿之華仍典帥藩之重恩深次骨感極薰心(中謝)伏
念臣蹤迹至孤品流甚下賜第十人之列昔蓋偶然抗
塵三紀之中今則老矣頃由疎賤誤被察知既偶簡於
淵衷至仰煩於宸翰升諸天府寘以地官粤從銓總之
司復亞浩穰之政數趨便殿屢奉清光聖心頗察其無
他天語嘗憐其久次遂解喧囂之職俾從英俊之游豈
謂妄庸重膺寄委惟鄧故國實漢别都陂澤流通衣食
自足塗路僻左賈客不來苟能奉法以撫民自可終日
而無事海中三島夢疑蝴蝶之飛洲上百花興覺滄浪
之遠静惟僥倖有此叨塵此蓋伏遇皇帝陛下能否並
觀威福獨運才有數端之取士無一介之遺奠九鼎而
御明堂大興制作朝西戎而臣北敵一統華夷而臣獲
齒搢紳初親鉛槧修泰山之祀阻陪汶上之朝守申伯
之藩獨起周南之歎顧所蒙之若此念欲報之謂何雖
召父居前難繼古人之髣髴然堯天在上實聞聖訓之
叮嚀冀臻康靖之風不辜臨遣之意
代杭州宇文侍郎謝到任表
分符百越偶及朞年易地三吴僅踰一水俗相安之頗
舊令不戒而已孚仰荷榮恩伏深感涕(中謝)竊念臣素無
學術端遇聖時便蕃清切之除寂寞事功之補念立心
之有本粗守愚而不移不敢合黨締交惟義所在但知
奉法遵職當官而行雖甚拙於身謀實盡關於聖聽一
昨繇浙而左自江以東俗久玩於因循事不勝其滅裂
動欲循名而責實竊恥便文而自營心雖小勞治亦粗
辦敢謂褒嘉之誤重叨委寄之隆惟杭故都抑臣舊治
昔暫游而若夢今復至以如歸却父老之大錢已慙劉
寵擁兒童之竹馬深愧細侯由寵渥之過優致冒塵於
非據此蓋伏遇皇帝陛下允迪俊德灼知宅心增重神
考之華追繼泰陵之志日月所照思萬國以咸寧雨露
既濡懼匹夫之不被故於守土尤務得人而臣獨以羇
孤屢膺付畀責十駕於駑馬望一割於鉛刀雖地重人
微不稱湖山之氣象而政平訟息冀無閭里之嗟吟歲
儻計而有餘老豈知其將至臣無任
