竹隱畸士集卷三宋趙鼎臣撰
七言古詩
嘲春詩
天公是春父后土是春母風雨作春媒桃李為春婦桃
李嫁春來幾時春工不肯使人知昨夜小桃微破萼漏
泄春情春不覺
騎立山禱雨
秦頭東銜楚尾及奠方作鎮神靈集他山迤邐盡徒趨
中有一峯長騎立雨暘吁嗟走祠下神往救之如躍馬
深中百丈寒潭底爵名上公地千里
次韻何德之喜雪
北風半夜軒昂變倒瀉天河飛似霰初驚弱質柔於冰
稍意澄江淨如練心知消息到杯盤坐覺精神生筆硯
曉來竹下失青莎鵠立細長三四片似欺趙子軀六尺
欲惱何郎書萬卷詩泉要子涌三峽酒路許吾通一線
可憐頃刻縱如花不奈消流終怯晛經嘗凛冽合增嫌
愛惜為餘猶眷戀畫莎江上真已竒歌曲郢中殊不倦
自慚追琢費巧心欲為不托嗟無麵
再次韻
何郎文章魯之變句落毫端紛玉霰夜長乘雪出詩軸
十里銀光搖素練西山作筆鋒已禿東海凝冰蓋其硯
欲搜月兔出三窟肯比崑瑶夸一片梁園詞賦不收拾
散落人間今幾卷應憐我窮被雪壓冷屋號寒命如線
故將佳句發陽春昔也瀌瀌今覩晛白頭嗜酒尚書郎
日給二升心所戀不愁家作四壁空每得新詩便忘倦
啼飢更自有癡兒妄想朝來天雨麵
宋京宏甫見和再次韻
水花浮空出竒變散者為霙圓者霰天翁大是富家翁
細碎剪雲親染練山隂曉起右軍泣不見墨池安得硯
從來緣水不充飢此日正堪批作片書生冷淡惡生活
忍凍悲吟詩滿卷不知北里富薰天舞袖對花裁圈線
紅爐熾炭坐生春本不畏寒那憶晛蘭臺賦風不賦雪
好色豈殊蜂蝶戀不如諸孫藝且賢蜀烹啖客初無倦
諸公速辯欲忘歸盡磨東莊千斛麵
十一月十七日大雪晝夜不止平地盈數尺十
九日雪中與時可載酒相率出郊謁子莊因登
爽亭臨軒縱飲四望浩然澒洞一色真竒勝也
孫志康畏寒不出已而有詩因次其韻
小閣僅堪容一席西望諸山天咫尺興來踏雪共登臨
徑醉何曾論斗石風前少皥陳堂堂萬騎銜枚替戾岡
傾河倒漢天上落藍寶荆珍盡捲將海邊屬國寒到骨
簾裏夀陽花滿房恨君閉戶不好竒三人醉倒君不知
須憐暖律易消鑠行見芳洲生杜若肯捐凍死求一適
聊畏思歸老莊舄
洪谷值大風宿避賢驛詩
客行到處可獨宿秋夜已長聊晏眠北風吹燈最無味
明月照戶真可憐兒女漸有婚嫁逼富貴久無名利牽
欲歸不决坐此耳展轉悲歌一悵然
重陽前數日夜坐不寐偶思江南塞北舊遊作
詩呈志康諸友
昔在江東作重九斬新凉氣生杯酒右軍有宅山最高
歲歲與客登其首菊花弄蘂天未霜吳兒琵琶能斷腸
半天語笑中夜裏山下人家驚走蔵禹穴探書無所得
笑指燕然疑可勒燕南新築黃金臺乃復招我何為哉
五年醉倒南樓上樓上黃花無處放將軍喜氣自生春
盡釋風霜作和暢美人低按小秦箏坐中勸酒一再行
風前孟嘉帽欲落席上孫郎句已成一生散誕無羈束
到處容容尸斗禄况復今年值衆賢珠玉在側真可憐
重陽更欲登高去莫遣風流减去年
子莊出獵僕不與聞志康有詩次其韻
歲窮於冬春未涉雪入田中餘潤接鷹鸇欲擊膽方張
狐兔正肥心已怯忽呼小隊試周旋直並西山窮射獵
將軍約束金鼓震令尹指麾豺虎懾平原淺草陣横斜
後勁中權旗曄曄林空肯使逸禽飛澤竭不煩追騎躡
正堪大嚼出饞涎安用千金酬笑靨風毛漠漠任教吹
雨血紛紛誰所喋不容杜曲隨李廣顧肯桑間問靈輙
廟謨不戰方兩階邊塵已靜休三捷酩酊如余乃醉仙
雄豪似子真儒俠明朝得雋儻相過買酒尚堪吾倒篋
子莊獵於近郊志康聞之盛贊如臯之舉且督
分鮮之餉再以詩往而子莊不報夫踐霜雪跨
陵谷以從禽荒之游樂則樂矣然未必賢伉儷
之所喜也不然鮮胡為而不至哉故余再次來
韻以索其情
愛君談兵如趙涉往與西人鋒刃接尊前或詆次公狂
市上頗疑韓信怯忽然結束變軒昂駑馬自驅千騎獵
狐狸博碩正吾須鳥雀細微誰女懾風馳白羽歘驚飛
火點紅旗時一曄將叔無狃戒其傷君足正應防婦躡
千金之子不垂堂坐使顰眉羞美靨徑當去劒釋皮冠
腥血淋漓休使喋賢如孟光不與謀搏獸於原毋乃輙
聞君三日靜思愆謝過莫如吾訃捷熊膰兔首速分張
好客庶幾閭里俠歸家一笑定卿卿止獵之書猶滿篋
再次前韻戲志康
賈侯少日規原涉酒徒劒客交相接官成忽綰縣令章
文墨能令豪士怯滿庭牒訴若沈迷過眼詩書聊領獵
發狂正爾不能堪大呌赫然胥吏懾西城曉出頗怱怱
日射圍場光有曄鹿傷鶴膝畏鵰盤兔中鶻拳愁犬躡
獲多意解始開顔暗覺微渦生兩靨逡巡下令釋前禽
尚恐流殷人競喋不知誰忽遣君知佐饔而嘗心頗輙
新詩不减子虚篇喜意似書城濮捷更因乞肉苦譏嘲
句險詞夸終類俠莫瞋令尹少須之報聘已装珠一篋
余數與同舍唱和而何亨老獨否耿伯順以詩
挑之因次其韻
巧匠未嘗夸所能解衣槃薄初不驚紛紛衆史爭䑛筆
我獨以此全其名坎其擊鼓瓦釡閙黃鐘大呂元希聲
揚雄有口吃不語長安小兒心欲輕一朝胷中吐白鳳
至今千載猶儀刑頗疑將軍固多許銜枚十萬蔵竒兵
可憐吾黨有壯士疾鬭不暇金鼓鳴寄聲大耿莫倉猝
火急防渠夜斫營
次韻志康贈武得之得之余同年也
昔年曾伴南鵬擊借我扶搖多少力君雖進寸我退尺
安得揚揚好顔色忽然相逢不相識怪我摧頽凋羽翮
念君家亦仍四壁誰信懷中有垂棘天寒雪凍行不息
相屬一杯空感激
梅花下置酒送潘廷立學正赴官京師因寄博
士王堯明監簿劉仲忱
卧龍山下梅花發舉杯半夜邀明月自從却棹酒船回
一十五年如電掣相逢忽在百花洲玉骨冰姿愈竒絶
粲然顧我低欲笑斂袵對之那忍折應憐我老遽如許
鬢髮摧禿牙齒缺對花不飲可奈何急喚潘郎相煖熱
潘郎趣召許朝天昨日見之今日别莫嫌韓愈困虀鹽
會有王良收汗血同僚滿屋多豪傑倉卒立談難盡說
請於主簿覓于思博士龍頭如玉雪故人儻問我何如
正被梅花惱不徹(余頃官會稽居卧龍山下並舍有梅一株甚盛蓋屢醉焉今十五年矣堯)
(明廷試第一仲忱美鬚髯故云)
均文屢約相過近得書輙遷延偶讀予梅花詩
次韻以趣北轅之約
江南仲御才英發身佩瓊琚冠寶月驊騮未肯就韁銜
乍蹋天街頻齧掣忽然醉裏謫三湘頓覺新詩愈超絶
人疑夫子不堪憂豪氣壯心當少折不知世故轉磨礲
凛凛太阿初不缺歸逢北客笑無言但道湖南苦秋熱
許來過我已三書欲對清樽話離别可憐楊葉漫飛煙
坐嘆榴花空點血平生一諾季將軍邂逅相逢應有說
頗聞列屋盡蛾眉自教繞梁歌郢雪君能輙暇暫來無
莫待新聲都按徹
蔡興兵曹謝曾秀才見和梅花詩復此韻為謝
詩如病疥歇復發最忌春花與秋月袖中縮手苦禁之
技癢不堪時一掣彫肝琢腎神何苦故令眼亂心愁絶
我生酒外百無能病不持杯被磨折暗香浮動正黃昏
獨坐悲歌唾壺缺麄官豈合賦梅花冷撰不慚中允熱
更煩屬和騁姸詞句怯雖殊才調别見輪學斵三十年
十指淋漓漫流血忽逢匠扁過吾前心悟微言口難說
冥搜角逐遂經旬不覺紛紛堕香雪尚堪火急醉其旁
卜夜直須令曉徹(余貼職右文舊語有冷修撰熱中允之語)
讀李生詩愛而有作
少年似是賈才子作語便如歐少師後生可畏吾老矣
下筆有神君勉之崩崖破壑水浩渺壊銜(按壊銜原本誤作攘御今)
(改正)掣轡駒權竒徐徐勢定識歸處要以古人為矩規
次韻朱琳天球
問君着鞭胡不忙天子正欲興明堂不應止作燕雀伍
何苦不追鵷鷺行請纓未欲事南粤獻賦且可夸長楊
奈何聽訟獨辛苦日與鳬鶴分短長
戱楊丞許尉
楊侯作書倚庭柱不覺震雷掀屋去許侯一盞便醺酣
遮莫王公也箕踞兩君落魄不堪聞愁殺當年鄭廣文
看却聾丞并酒尉何曾敢說故將軍
河間令尹
東家載豆如山嶽西舍割禾無處著父老歡呼南陌頭
打鼓吹簫相燕樂今年不復似常年㪷米都無百十錢
新來長官政及我夜無吠犬人得眠公家力役會不免
常苦里胥相擾亂里胥不出今幾時我自輸官不須歎
秋風嫋嫋樂無涯棗有實兮菊有花聞道長官作生日
相呼父老來排衙排衙奉上一杯酒再拜長官千萬夀
三年替去不須臾聊與斯民為父母
永錫生日以詩夀之(余與永錫同為清河公所薦)
酌君以御府黃封之酒泛君以江南白玉之巵祝君以
歲寒後凋之夀頌君以鮐背難老之詞十年聞名不相
識一日傾蓋無復疑文如錦繡可貴重行似金玉無瑕
疵詔書求賢意不淺嚴徐賈馬爭推薦大蟲老鼠本殊
科李耳韓非偶同傳看君此舉不怱怱白日青霄意氣
中上方未賜尚書履烏府先騎御史驄我當報罷歸可
必却向軍中弄刀筆今朝判得一醉無請辦黃封作生
日
昔官會稽故侍講吕公原明丈請以其孫揆中
者娶余之長女旣受幣矣無何揆中與余女未
成婚而俱卒濟隂簿本中則揆中之弟也近於
同舍林德祖處見其所與石子植唱和詩子植
又余太學之舊僚也故次其韻因寄吕兼以簡
石且請德祖同賦
我昔江湖百憂集侍講寄書猶墨濕婚姻竟作覆手空
日月真如跳丸急哀哉大耿已川逝秀矣小馮今玉立
詞源江海浩奔茫句法風騷森出入石郎與我金石交
每懷見君嗟靡及種桑自比侯千戶力田不願爵一級
頗聞杖屨約招携應許蓬茅助營葺欲討明珠救子饑
老矣安能發鮫泣
欒棄竒育皆賦集字韻詩再次其韻示之
我家不減烏衣集何曾以沫空相濕父兄共有清白傳
家世不於名利急稍侵老景何足道粗喜汝曹皆有立
天路崢嶸在一飛承明翕習期三入乘時便可功業建
發策豈為科第及連珠合璧競名聲九棘三槐爭品級
金門他日看汝游竹隱何年助吾葺男兒志氣要軒昂
肯作楚囚相對泣
送外兄張會之(并序)
外兄張大亨會之隱於當陽之野不出者三十年矣
聞余至鄧以一馬二奴相訪於百花洲上留十日而
别因賦詩以送之
我見舅氏如母存舅氏之子吾弟昆昔年兒童今白髮
舊事豈復能追論烏乎外家久零落無復駟馬乘朱軒
諸甥獨我偶未死投老得郡西南奔故鄉隔遠親舊少
忽騎欵叚呼我門相逢握手問存歿流淚欲哭聲復吞
頗聞二頃皆負郭力田自可供晨昏兒婚女嫁都已了
翁嫗屢醉茅柴渾人生如此萬事足便可送老三家村
我行四方走萬里十畝未有桑麻園欲置一錐無着處
儒冠誤我知何言買牛賣劒計已决家有竹隱堪負暄
兄能遠來復過我當釀白酒烹雞䐁
送張才元大臨歸高陽兼寄楊霍
少年公子麒麟種使者選之來入貢文章到處是青錢
談笑有時飛白鳳留連太學滯遠業歎息南陵發歸夢
黃河一葦浩將往太行諸山森欲動上堂嘉慶拜庭闈
入戶壎箎迎伯仲幕中濟濟盡應劉筆下翩翩皆屈宋
四者能并蓋已難一尊可飲何妨痛老夫久客興愈闌
公子遠行情所重為見應劉借問看惟有月明千里共
送許少尹
春風無情自作惡桃花杏花總零落欲往城西看海棠
黃塵障天無住著城西有客不可留我挽其衣一頷頭
夢魂夜夜繞吳越便思飛到江南州滿堂故人色欲動
競把酒杯相鄭重請君一醉不湏辭尚有殘春堪斷送
憶昔行送彭子發(戢時為坐事免官)
憶昔黃粱炊未熟太學七人同日逐先生不免弟子嘲
胯下頗遭年少辱古人高誼今則亡惟有彭公色慨慷
皇華已建使者節青眼尚看同舍郎三年牢落江湖上
賴有故人相倚傍我窮凢鬼輙累公公復參差我何望
世間榮辱何紛紛覆手為雨飜手雲請將得失問北叟
敢以喜愠觀子文滿斟滑盞如船大舉酒屬公公且坐
看公骨相合封侯今日入朝明日賀
送同年王粹公受代還朝
昔年講學城南舘君餘二十我方冠讀書兀兀敝精神
刺口紛紛談治亂集英賜第偶追隨慈孝題名容齒間
欲將步武踵䕫龍肯以功名論管晏一時意氣若風狂
二紀光隂如夢幻青眼全稀苦賤貧白頭太早傷憂患
塞上逢迎心骨驚尊前太息容顔換哀哉田叔墓已拱
老矣朱公人所慢分甘位下莫相憐贏得身強聊自諫
君去方趨魏闕朝我歸乍解軍書絆河南河北地比鄰
春後秋前花爛漫興來命駕豈吾難會訪藍橋容一盼
送張彦政歸京師(仲綱)
官曹寂寞坐兀兀嚢無一錢貧到骨欲歸未得住也難
客子秋來頗蕭瑟并州人情薄於紙覆雨飜雲而已矣
我頑不顧柰我何得酒陶然且歡喜府中别駕名公孫
往時閥閱推其門皎如雙璧照閭里至今文彩風流存
諸郎往往皆汗血超然别駕尤竒絶滿前豪傑多少人
獨向我曹相暖熱幕府轅門一事無五白爭梟半夜呼
但知得醉乃已耳頗復有客如此乎俗多我責君不然
君今去我真可憐微官縛人不可脫五斗看來成幾錢
君還朝廷用决矣錯節盤根談笑裏當權得意莫相忘
要湏容此狂狷士
送趙延之億送伴高麗人歸國
九州遺迹皆禹功高麗之通自元豐元豐聖人湯勇智
遠交欲斷匈奴臂越裳九譯何自來軺車不動麗人至
至今航海輸國珍稽首朝正禮甚馴吾皇寤寐率昭考
寵以大國升為賓海上凌秋潮信熟去憑賈客船如屋
詔書揀選尚書郎持節送之恩意縟東夷北敵世為鄰
久苦誅求夷甚貧願歸筦鑰事天子厭以形勢初無因
頗聞天驕國方擾種落攻之天所討附書憑子問三韓
畏頭畏尾何時了天兵弔伐那可期幽燕本自吾遺黎
請將鴨綠釀為酒來犒王師古北口
送宋宏甫出守邠州
前年謬入文昌裏堆案簿書如黑蟻左鳬右鶩去復來
大呌發狂那得止開眼忽見同舍郎英氣律兀髯而長
時於談間出妙語似濯大暑遭風凉自夸才高足餘刃
屢以豪篇相折困我衰嚄唶安可當晉甲未興齊已遯
今年别我西入關意氣崢嶸喜動顔秦山渭水笑談裏
劒閣峨嵋指顧間古公去後風俗好南畝勸耕農事早
一篇七月是圖經不待下車心已了髯卿故自讀書人
想有仁風慰彼民班取新詩一千首閉閣莫開長飲酒
(宏甫家成都嘗為戶部郎余時官度支相與同舍後自太府少卿出守)
得符先生作焚香寮東郡趙鼎臣賦詩以寄之
編蒲為簾竹為牀先生一室如僧房乞米未來朝食粥
閉門不出坐焚香銅爐霏霏擢煙縷長伴詩翁作詩苦
郁然百和入肝脾散落詩中出竒語昔年我亦預言詩
裹糧問道今其時肯將司法盡傳我願與先生管香火
寄題遐觀閣
子長南遊探禹穴自誇歴覧多所列歸來落筆方著書
意與素王爭巧拙謫仙早亦勤四方沉浮江海遨齊梁
腹中領略幾萬里文焰萬丈如許長取之欲富觀欲博
貪多豈不如谿壑直將眼力徧八方逹者應悲用心錯
不如五柳宅邊一老人家貧無錢常閉門時時矯首聊
寓目但見倦飛之鳥無心雲老人觀之釋然悟歸去來
兮從此賦勉旃為謝倚欄人著眼應須在渠處
屬疾在告郡中諸公相繼服藥戱作病中九客
歌
將軍膽氣凌秋天百札曾將一箭穿倒牀忽作兒女眼
悲啼出淚如湧泉會稽令尹形悍堅新買蛾眉費萬錢
未容纖腰小回旋徑煩藥餌親調煎山隂大夫祖文淵
彎弓射賊口垂涎壯士亦苦頭風偏河潤九里風化傳
坐令丞簿相牽聯請醫買藥爭後先剡中有宰正鳴絃
携琴忽泛子猷船入城巵酒不下咽但飲柴胡如吸川
沃洲公子黠可憐斬關夜遁呼不前道中揮斷九鐵鞭
抱病誰復能輕便鑄錢短簿非凛然捧心欲效西子姸
青衫從事世所捐亦遭病鬼相傍緣戲成嘲語如怪顛
一讀坐使沉痾痊
次韻洪琳父(并引)
中秋之夕余病因不飲聞洪琳父直宿省中亟以白
酒餉焉洪有詩見謝而未及報也至九日猶不飲因
次其韻復餉一杯為夀洪蔬食不茹葷嘗約欲得余
酒當以詩取之故見於卒章
平生見酒喜欲舞不惜淋漓身上衣尊中聖賢盡莫逆
坐上賓客皆能詩陶潛欲眠無我責灌夫罵坐不汝疵
世間樂事凡四者他人多耦我獨竒今年病眠不敢飲
坐負美景辜良時中秋明月漫皎皎九日黃菊空離離
洪崖先生夙所慕文雅藴藉今阮嵇故持濁醪作勝供
往助脫粟陪羹藜先生學道早有得一車僅可如雞栖
相投木瓜意不淺願得瓊琚以報之
余嘗假酒於楊時可旣而償之時可不受因以
詩見餉次其韻
君家子雲老無酒好事時煩親與舊車邊大腹載䲭夷
從事督郵無不受諸孫今復可憐人官冷何嘗堪炙手
家雖有酒不自持横來澆我談天口
猶子奕來乞酒戱以詩餉之
滏陽從事如瓠壺雖如瓠壺中不麤十圍腰腹八尺軀
出行不敢用肩輿馬壯如牛形虎如載之喘汗蹶不趨
倒牀甘寢鼻輙呼隱如雷霆驚里閭覺來長嘯忽軒渠
口吻咳唾出明珠詆嘲風月戱鳥魚攟摭草木窮根鬚
大聲鏗鏘金石俱小聲要眇韻笙竽泠泠清風濯暑餘
玉壺之冰列坐隅夷甫衛玠談玄虛蒙莊執策筭有無
乃知公孫不碩膚炯如列仙形甚臞瑶泉之酒出中厨
時節貢獻帝所須頗亦霑匄及吾徒知汝燥吻思江湖
作書亟遣長鬚奴焦山未沃東海枯笑我一勺安可濡
伯順以歙硯餉我因用前韻謝之并簡亨老以
助致師之請
挾山超海吾豈能章服裹之麋鹿驚平生忍饑耕破硯
字畫僅能通姓名自傳同舍有和璧未敢攫取先以聲
耿侯聞之頋且笑棄擲不啻鴻毛輕我窮正坐毛穎誤
戀著翰墨天所刑少不如人今老矣筆陣欲合隂借兵
何郎持重欲困我堅壁不聞刁斗鳴明朝一陣氣已了
大將旗鼓居吾營
次韻子磐悼畜馬死
吾聞古者八駿圖白義騄耳皆龍駒獨嘶長風志萬里
意態自與凡馬殊常時陸陸未足道一日致遠君應須
朝秣幽燕暮吳粤頋視欵叚猶泥塗王良不生造父死
校計豈復分毫銖憶君初應將軍召隨身惟以一馬俱
官曹卑微騎從少豈有負弩供前驅忽然據鞍欲有適
老兵一諾費百呼空槽無芻但與飲坐令槁死城南隅
天嫌此馬非俊物如君豈合冉冉趨才高不肯露頭角
有計甘學水中鳬故令駑蹇自斃踣欲君感慨求夷途
當捐千金市絶足勿仗短策驅庸奴人生但可印如斗
世上豈患騅無烏馬骨朽時君貴矣頗應憶著敝帷無
驛中燕北使戱成(案原本分作絶句二首非是此本七古當有二首今闕其)
(一耳)
夜長更長睡復覺欲雪不雪寒且風人如胡越不覺異
酒味聖賢聊復中客來不語雖禮簡賓去獻弓而愛同
書生多口慎勿出累聖消兵在此中
