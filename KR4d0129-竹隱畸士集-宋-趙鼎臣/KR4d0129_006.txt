竹隠畸士集卷六宋趙鼎臣撰
七言律詩
頃官會稽與江彦文趙勝非爲僚蓋二十餘年
于今矣前日相會于庭中道舊樂勝非許以家
釀餉我久而不至嘗請爲後堂之客屢矣輒復
未果意者殆余請之未堅也因以詩戲之并約
彦文同賦
天上王孫馳譽早江南官舍結交深舉頭共惜湖山隔
屈指空驚歲月侵青社欲頒從事酒綈袍尤見故人心
絶聞列屋皆傾國何日纖纖手自斟
既以詩乞酒於勝非而彦文云吾酒殆不减渠
當以餉子九日遶菊獨對空罇而彦文使至因
次前韻戲之
雨裏黃花愁正絶籬邊白酒意殊深曲拳自覺我無用
然諾誰知公不侵便許餔糟真好事獨令染指亦何心
小哉正恨鴟夷腹傾倒聊堪一再斟
時可屢欲嘗白酒會有客饋余因分以餉之既
而惠詩譏酒噐之隘因復次深字韻爲答時可
新買舞鬟甚麗而尚稚故云
解擯先生空儻&KR1733;(趙乙作解擯)草玄夫子獨精深談詩亹亹
心常折使酒時時氣頗侵欲炙已勤知子意投醪雖儉
蓋吾心端知皓腕如綿弱故遣涓涓只細斟
朱貢父自尚書郎領憲河朔會高陽闕守因攝
帥事以詩寄之且覓蟹螯
清渭三年伴濁涇鴻毛一舉便冥冥帳前共聽將軍令
塞下争看使者星四坐應劉邀俊彦兩行燕趙列娉婷
只知左手持螯美不念貧交正獨醒
史東美置酒見招偶以釋奠致齋不果往因爲
詩戲之以請他日之約兼呈周與劉敏叔
登車未肯便埋輪置酒邀賓一笑春北海尊罍知意重
太常官職恨齋頻愁霖已逐清歡失勝槩空隨好夢新
喚取江潭憔悴客莫教偏作獨醒人
聞蘇叔黨至京客於高殿帥之館而未嘗相聞
以詩戲之
小坡不見二年餘聞到都城信有諸雪裏便回非興盡
魚中不寄是情疎朱門但識將軍第陋巷難逢長者車
别後欲知安否在試憑青鳥問何如
走筆謝仲逹餉新橘詩
薄暮傳呼使者忙兒童顛倒着衣裳花開鐵樹何曾識
棗熟東家漫得嘗厭客欲開丞相閣絶交先寄洞庭香
直須載酒同君飲免使繁枝怨曉霜
代擬和御製睿思殿賜宴賞金橘詩
帝燕蓬萊月最良廣寒仙部出中房浥霜火齊纍纍熟
噀霧金苞冉冉香地向江南移茂苑人於天下醉清觴
願因嘉果論忠孝報國丹心敢暫忘
東坡兄弟應制舉日各携硯一入對廷中而黃
門之硯爲其甥文驥所寶好事者往往有詩文
以請余故亦同賦
不見東坡老弟昆文章浩蕩夫淵源眉山當日人何在
曲阜他年履尚存試想研磨雖有處欲尋斧鑿見無痕
計功何必慚周鼎會使詞林百怪奔
馬宗玉教授自大名考進士歸以詩贈之
清世誰人怨考槃喜聞明詔競彈冠文章得路呈身易
衡石當前下筆難盡拔靈珠滄海暗獨横長劔曉天寒
知君故是掄才手擬抱焦桐一問看
辛丑二月二十四日以故事被檄詣貢院榜下
訶止觀者五鼓至院前榜未出假寐門臺之上
忽憶秦夷行在院中因作小詩戲之預約西池
之游秦出當以呈也
不妨骯髒倚朱門坐睡聊醒宿酒醺顧我尚猶堪禦侮
逢公那敢更論文水添池面今三尺花減春光已二分
頗許韓非同傳否西城行樂念相聞
榜出即事戲成
黃紙争看淡墨書人人自恐姓名無用心正似争蠻觸
出手何如得雉盧路入廣寒人共羡捷傳城濮氣争呼
回思三十年前事華髮蕭蕭一病夫
竒將赴廷試用韻
憶昔先公一束書起家儋石向来無子孫但欲傳倉庫
婚嫁何曾議鄭盧孝弟一門貧自樂科名三世喜相呼
(先公鼎臣洎竒七十年間相繼以貢士登科)更須力獻平津策奪取龍頭慰
老夫
育下第用前韻示之
人生當讀五車書一第區區汝豈無但可三冬長足史
何須一擲便成盧少年决戰雖當力健將銜枚不用呼
莫共癡兒論&KR0008;臊不能再鼓定非夫
容之在藁城聞欲從帥辟用前韻戲之
使者争飛薦鶚書論才何止朔方無從軍更欲投毛穎
仗劔還思跨的盧塞北吏民方眷戀晉陽耆舊已歡呼
可憐公綽堪廊廟漫作區區薛大夫
再賦杉字韻呈美之
高臥終朝對碧巉肯將志氣逐塵凡眼穿斜谷雙蓬鬢
身在長安一布衫未把漁竿栖漢瀨定隨霖雨起商巖
明堂有日求梁棟認取凌雲萬丈杉
閏月中澣與諸客會於葆真宫鄭顧道有詩次
韻
野性宜將寂寞濱林間景物倍曾親逢棋便可消長日
下馬何妨問主人雨過夏畦供饌美風来水閣送凉新
重遊更待秋風起净掃池頭醉一巡
汪彦文以葆真韻見贈次韻答之
少年傾蓋海之濱白髮相逢意轉親三伏偶乘偷暇日
一枰聊作暫閑人官清已怪腰金晩詩好因緣夢筆新
火急著成封禪頌屬車方欲議東巡
七月朔集于河沙方免迪辭疾不至已而聞新
買妾甚美用葆真韻作俚語戲之
解佩時時夢漢濱不將喜事報交親圍碁頼作争先客
買妾方成得意人乍看梳裝傳内樣剰供頭面買時新
拚須一醉金釵側莫向罇前著暗巡
楊時可蘇在廷(元老)家有聲伎之奉而又俱爲秋
官屬諸公方以詩請之余恨未嘗識蘇然時可
邀使同賦故亦用此韻
文章華翰九天開二妙同時在一臺高會競看文陣合
後堂新許客星來評詩故自當歸遜在寢何容敢望回
已請杏花留一笑不勞羯鼓横相催
賀韓子蒼遷居(駒著作)
南鄰歌舞北鄰呼藏室仙人肯卜居著撰初無千斛米
般移空有五車書烏來屋上看殊好燕集梁間喜有餘
莫把先生輕相料錦囊猶自可專車
山中即事
山谷﨑嶇路寂寥我行今日是何朝春歸陽木青先變
雪落隂崖凍不消遲日映雲猶未暖餘寒挾雨尚能驕
絶聞近舍村酤美野老相逄苦見邀
偶成
此身三十九年非高論逡巡已少卑未解營生窮似蝨
不堪作吏鈍如椎春光爛漫然心火愁緒牽連織鬢絲
却羡耦耕人最樂只應沮溺是吾師
移疾
年來樂事不關身藜杖繩床過了春窮在世間真有鬼
錢於我處獨無神稍諳藥性都緣病尚戀官糧只爲貧
不學小兒潘騎省逢人驚怪二毛新
不寐
秋光已向鬢毛催寒色仍從枕簟來天外角聲風引去
日邊歸夢雨驚回愁能醉客非關酒老欲隨人不待媒
擬放此身無着處閑時只合且銜杯
寄題寶應縣五柳亭
肯向明時事隠淪亭邊五柳漫搖春當年未易勝今日
此地還如見古人高興不隨霜葉盡清風長與露條新
何妨便著先生傳一洗淮南俗吏塵
歸雁亭
東風楊柳杏花飛曾伴先生酒一巵前軰風流那復見
小亭煙雨漫相思城邊春草路南北山下河梁人别離
一尺短書湘水闊年年愁絶雁歸時
錦繡亭
買花不惜萬錢空點綴芳菲似畫工十樣錦機飜劍外
一年春色在壺中醒來莫遣風吹碧醉裡何妨燭映紅
待得他年成步障寄書來喚葦溪翁
大司成葛雅卿輓詩
兄弟同升世所難公家伯仲盡鵷鸞甘泉侍從雙狨坐
國子先生兩杏壇丹旐隨舟千里哭豐碑表墓萬人看
白頭故友空垂淚一紙新書墨未乾(鼎臣得公手帖方旬日而聞公沒)
五言排律
寄高陽宰張即功
方丈仙山客高陽辯士鄉聖朝新命吏茂宰近爲郎烽
火三關戍塵埃百戰場幽燕通聘問蕃漢雜耕桑政簡
人安堵刑清舍掩棠萬家魚蠏賤十里芰荷香置酒時
多暇裁詩夜未央水搖天影亂風送角聲長驟見秋雲
白相思塞草黃無忘寄消息看取鴈南翔
五言絶句
九月二十六日韓弼夫與十九娘赴官郢州之
京山携家出餞于城南郝氏之園席上作小詩
送韓兒姪咸和
西風吹葉落南浦送行人白酒難留客黃花不當春
自和
卞和三獻後不復見斯人探得連城璧歸時正及春
代弼夫和
京山雖百里何以慰吾人乞取蒲葵扇持歸作小春
净名境界
老子方丈裏先生缾鉢間須將爲實用過後沒機關
盤齋詩
退之送李愿歸歟兩山間而今乃有此坐能悅吾顔
清風峽
幾被紅塵誤潜欣玉宇開主人賢若此欵待故人來
過霍子磐故居時霍已入都
月下一壺酒故人於此同故人今不見明月又成空
石井
山腰一石窟其深不可計静聽水潺湲流作澗聲細
以雙蠏杯酒餉阿寶作詩戲之(阿寶竒小字也)
雙螯才映筯一勺僅盈甌未足多沉湎聊堪小拍浮
