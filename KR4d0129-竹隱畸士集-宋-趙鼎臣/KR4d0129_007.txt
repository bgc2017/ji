竹隱畸士集卷七宋趙鼎臣撰
七言絶句
侍耕詩三首
記取宣和第一年鑾輿曉出勸耕田侍臣競欲終千畝
大半農夫不暇鞭
田頭老父話生平不學終軍漫請纓南畝未為遭遇晩
親逢天子問春耕
巍巍端拱聖曾孫束帛如山賁遠村千畝欲嚴宗廟禮
三推親屈帝王尊
和默庵喜雨述懷二首
昨日江頭晩雨天一舟如葉可扁然故人政自把鋤急
歎想當時子在川
一翻雨過艷陽天桃李無言還寂然解道春江斷橋句
舊時聞說徐師川
雨中走筆招唐臣徐子明飲
桃李紛紛落雨餘愁看春色洗鉛朱試憑髯許招徐邈
頗復能中酒聖無
鴈蕩山中逢雨戲成詩
試憑溪鳥謝青山莫遣愁霖礙往還身是江南趨走吏
暫來能得幾多閑
次韻楊時可雪中三絶句
雪裏孤芳不自難花心炯炯向春單可憐風伯能癡妬
故作無端分外寒
見睍消流似發蒙宿雲歸盡不禁風小桃洗面添光澤
未點臙脂已自紅
怕寒終日醉如泥強欲尋春意轉迷柳絮榆錢從約勒
桃紅李白要提携
雪中寄丹元子
隂風一夜攪春冥風定紛紛雪片零想見玉清真境上
白虚光裏誦黃庭
詠史
張湯忍死能償怨蘇季横屍會報仇利口有神君看取
蓋棺猶解作戈矛
詠史寄毛德修
將軍舍下雀羅寬驃騎營前萬馬攢冷暖不隨時俗變
古今惟有一任安
被檄詣益津過謁城自和元日所題詩
燕舞鸎啼争窈窕桃紅李白鬭尖新盡將錦繡遮阡陌
春到田家自不貧
初見太行
已作鹽梅濟時了却收霖雨入山來當年富貴汾陽郭
異代功名相國裴
暮宿戍樓詩(樓在李詳寨塘濼之上)
蚊雷汗雨夜方初獨臥譙門氣少蘇睡覺不知星斗落
恍然䰟夢在江湖
過邢州柳溪中門扄鏁甚嚴隔戶窺之見荷花
爛然盈沼作
嬌紅婭姹不勝姿只許行人半面窺恰似姑蘇明月夜
水晶宫殿鎖西施
渡河
野彴纔堪一木支行人立馬故依遲何須更作西征賦
臨水登高盡有詩
至水口聞必欲買舟到懷安縣
不使風帆船可上篙工真是箇中強明朝幸自順流下
醉臥從教溪水長(閩船不用帆以竹&KR0034;為之)
仲春至王官舖壁間讀時可詩戲次其韻云簿
領堆中不舉頭坐令雙鬢欲驚秋蒼生未必須
安石自為青衫作滯留已而時可見之復次韻
解嘲十二月復過此重次前韻
微官相縛共低頭兩見燕南塞草秋說向蒼生應大笑
為誰奔走為誰畱
曲村騎置次子磐韻
誰教霧豹不歸山文采時時見一斑奔走正忙詩更好
此心何處得安閒
題穰東驛(并序)
元祐庚午歲余自京師將如襄陽取妻子會故人有
客鄧者遂由方城歴鄧抵襄往來經穰東驛盖三十
三年於今矣蒙恩守藩復過其地疇昔從我之人無
一存者因誦韓退之詩云憶昨兒童隨伯氏南來今
只一身存眼前百口還相逐舊事無人可共論慨然
久之盖可謂異世而同歎者也乃次其韻
邯鄲枕裏人何在華表聲中鶴僅存世上悲歡三百載
此懷當與退之論
送楊深道淵
高牙大纛立門戸鳴玉腰金皆父兄讀盡床頭書萬卷
他年功業看縱横
次韻彭作少逸道中小詩
南北東西鬢欲斑臨流太息未知還身居漁父篷籠底
心在秋山爽氣間
次韻杜公美奉使道中見寄
乘槎征路接天潢笑指龍沙一線長萬里歸來心似鐡
歲寒松栢要經霜
京兆王持正叔以特詔至闕下除將仕郎放歸
山意若不釋然者於其行置酒以餞之
偶然乘興度幽關却駕柴車返舊山出處在君無不可
豈緣飛倦始知還
百首新詩興不疎錦嚢盈載出東都扁舟莫羡䲭夷子
自有山堂敵五湖(王欲歸山堂)
上王京兆
腰金入侍身逢主裂郡疏封禄逮親雅俗坐如周重魯
偷兒争似晉奔秦
年來輦轂富歡聲囹圄經今四度清路上遺金人不拾
獄中茂草月長生
大道周廬滿帝京怪來無訟里閭清數行詔令家家有
到處如逢大尹行
少見姦人探赤白都無惡少擲梟盧西隣禴祭東隣學
看却肥牛不敢屠
謁子約不遇戲書其壁
幾年不識城東路今日相思特地來正使朱門堪炙手
不能一為故人開
冰齋
生于水而寒于水都在君家燕座中只箇從來堪受用
何須更遠挹清風
九月十二日詣王信孺賜第因過書院懷李蕭
遠王堯明題於壁二君皆信孺客相繼登第而
王獨第一故云
平原門下客三千桂籍連年得兩賢畢竟文章歸第一
王郎後發獨爭先
郊行三首
柳邊村徑逐門成聊許閒人到處行去懶苦憎牛馬走
歸遲生怯鳳凰城
馬上尋春不見花藏紅映綠苦週遮醉鄉眼纈初何有
贏得桃源夢到家
盎盎春泉自滿溪花藏歸路使人迷少年悮逐車輪去
芳草斜陽何處隄
小橋
山接青天欲盪摩秋風騷客獨經過怪來詩句無容和
端為煙嵐發興多
飲方池詩
聞說髯卿酒屢中清尊惟與故人空醉穿馳道歸家去
十里花枝相映紅
夜泛剡溪
剡溪清淺石稜稜夜半星稀月欲升獨恨此間無可訪
不須野雪興方乘
劉阮祠
採藥偶從山裏去尋家却自洞中歸朝雲暮雨漫愁絶
古往今來果是非
雙林寺
邂逅每㩦詩卷往猖狂復帶酒樽來逢春須作遊山興
莫待紅殘吁可哀
猶子棄畫盤谷圖戲書其後
欲買青山未有錢每逢佳處但垂涎一庵所占無多地
賖我盤中數畝田
古意堂
破鼎如鐺價萬金古文科斗費推尋不須更待琴絃足
會有幽人識此心
喜凉亭
小亭新築藕花邊為愛陂塘五月天最好一番風雨過
瓊珠無數落清泉
獨往亭
亭前舊種碧琅玕别後何人著眼看山下溪流接潮水
時憑雙鯉報平安
戲馬子約
羅敷十六鬢如雲五馬徘徊動使君見說黃金難可意
試憑青翼去相聞
歌
玎璫響鐵未須敲更聽清聲徹碧霄最愛六么花十八
索人起舞眼頻招
余有鑑其製如書册戲號勲業簿取子美詩所
謂勲業頻看鑑者馬子約題詩其上云勲業簿
中頻點檢只添白髮與蒼顔和之
人心各自如其面白首論交尚不情惟有箇中真莫逆
時時相對說平生
十五日冬至次長垣王強夫置酒雪大作醉中
踏雪步行出西城登錦繡亭
蕭蕭冷木噪寒鴉未有春風發柳芽應為亭邊無錦繡
天公散水自成花
戲書紙尾寄猶子棄問錦繡亭春色
新年桃李漸胚胎錦繡亭邊處處栽寄汝館陶三尺素
要知春色寫將來(棄善畫)
赤尉蘇太原寄半丈紅走筆謝之
京兆官曹箠楚中今年春色又成空應憐頭裏千莖雪
折贈枝間半丈紅
遊洪福不果入
愁風愁雨一春中無限芳菲轉手空不到武陵腸欲斷
桃花可惜為誰紅
棠棃
曉驅羸馬日將中眼飽何曾念腹空可是愛花狂不徹
棠棃樹下覓殘紅
