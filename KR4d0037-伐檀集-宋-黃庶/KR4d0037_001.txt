伐檀集卷上
宋黃庶撰
詩
偶書
此心為地把書耕若問生涯指六經欲語世人真富貴
胸中珠玉又無形
讀赦書
詔書一尺洗寰瀛舒卷雷霆萬物驚天祇無私均雨露
地緣強半是榛荆人間疾苦言堪療山徑豺狼腹未盈
不是朝廷用桑孔丁寧渾只念蒼生
遣懷
六載紅蓮客差池又一年無人和白雪有意樂青天肝
膽論興廢詩書謁聖賢尊中古日月窮達付陶甄
山居獨酌
山寒未放春消息獨把單醪慰寂寥書對聖賢為客主
竹兼風雨似咸韶醉鄉城郭燈前到愁壘戈矛盞底銷
野菜溪魚隨分有不堪回首呌簞瓢
春日閒居
韁鎖身閒似未名方愚情性被春輕酒教筆硯因花廢
路為亭臺與草争野客笋邀煨短茁隣僧茶約煮新萌
無時杖屨穿林去真是尋芳戶一丁
贈山寺僧
慵飽浮圖世共憎蓬蒿師獨養牛耕田驅白石年常過
林印青薪歲旋生竹似子孫憐笋茁樹添松栢補風聲
眉頭怪得春来喜雨起蔬苗粒粒成
寄子蒙授常寧令
疎率君堪愛無心宦又高身思眠白屋人勉著青袍(去冬)
(調官京師於銓吏不得意欲致其官而歸予止之)號隠疑名福(前為寧鄉尉自號吏隠)貪
歸似姓陶常寧邑雖小應合得牛刀
靈竹(俗傳孟宗所泣斑行也今在鄂州寺)
綠隂清韻竹枝繁歴歷當年泣淚痕千古舜妃湘水底
必應憔悴有慚魂
山水卧屏
林泉生長厭應難更寫方屏幾曲間仕宦東西苦無定
此心長似宿家山
和劉卿材十詠
耕者
四海兵今息耕夫未得知黃粱不敢喫盌尚半蒿藜
牧竪
逐處隨青草生來不識愁旱田乾欲死拍手也須謳
紅樹
幾樹濃於茜斜陽景最幽忽因風雨盡全減十分秋
野廟
中國浮圖盛祈禳漸不過吾民非獨困山鬼恨尤多
堠子
一堠居市塵百堠居林莽土木若有情山中亦惆悵
水鴨
憶在山中日溪邊把釣鈎相逢恐驚起招手却回舟
溪聲
至音不可收今人滯形器欲知古樂心山中此聲是
草市
衝市柴魚集應山雞犬號問知人苦樂米價不多高
龍潭
寂寞真龍去雩壇血不乾世情多冷煖對此鼻辛酸
溪橋
憶得别離日鄉橋柳脚斜讀君詩一轉全似到吾家
觀雪
疑是天公戲都傾海作鹽松筠知不變丘壑見無厭清
為詩家極寒因酒戶添冬温成俗疫得此勝針砭
酒
千載醇醲意長隨麴蘖新解詩今日月轉入古乾坤(協韻)
悶至勝良藥愁来敵故人幾杯聊酩酊五斗趣還均
登鄭氏閣
林泉無價自由身韁鎖登臨趣未真望處好山俱得力
夜應明月不孤人任從心外煩於蟻長對樽中别有春
當日若知風物勝定移鷄犬過江濱(前山皆秀可愛予家亭閣不能見故)
(云)
立春
此日春方到春心亞舜堯勾芒如稷契太蔟似咸韶衡
柄三陽把陶鎔萬物翹家家助和氣剪綵作花飄
題人移牡丹
林上春來恰恰忙安排顔色與春妝栽培欲報應先發
根柢雖移不改芳紅藥便隨心減價黃蜂偷喜蜜添香
憑君剰釀看花酒待插花枝滿首嘗
探春
雪裏猶能醉落梅好營杯具待春来東風便試新刀尺
萬葉千花一手裁
笻竹杖
琴鶴為友朋出入常拂拭生來節便高故有扶危力
題東寺柱
竹風松月牢於鎖關閉人心物外情燕雀聞經俱已慣
歸來不怕讀書聲
教繩權學書偶成
文字有緣曾弄墨(楚俗子生周一年其日陳食飲硯墨金帛之具從兒戲弄聚家人觀以為)
(樂繩時先弄墨)見來官小免咨嗟喜將筆硯傳生計不失詩書
作世家字識姓名能指點寫因梨栗不傾斜著鞭莫落
時人後三十塵埃監汝爺
次韻答王甫判官(已後長安)
塵埃蹭蹬落麤官賴有詩書可自安人到聖賢由感激
國施鍾鼎為艱難須期燕骨干金價莫動黃陂萬頃瀾
窮達功名無早晩好山宜且醉吟看
致政吴侍郎輓歌詞
千里資甘旨(今資政守京兆)淒涼一日遺為臣如廣受生子似
臯䕫筆硯諸孫哭謳歌幾郡思(公屢為二千石)秦人失太守翻
有怨天辭
荆棘二疎路幾人同敝衣仕塗師白髮國老欲彤幃遺
藁詩書滿行旌雨雪飛陜民應淚落不見板輿歸(今資政自)
(陜移京兆)
署中新裁竹
移作亭園主栽培霜雪姿不辭桃李笑只待鳳凰知少
已留風住疎宜待月篩相看時一醉誰道小官卑
和題雲臺觀(用韻)
太華疑挨畢昴回欲觀形勝上雲臺雪中地把銀屏立
雨後天將畫軸開景好更宜和月看客忙常是愛山來
我知遊者登臨意常恨西軒落日催
都廳誦書偶成
主人調鼎手千里刃迎虚暗使民如堵能容吏似樗莓
苔眠杻械燕雀聽詩書刀筆慙無補身為白蠧魚
題公美庭前蘆
長安只說誰花好君把青蘆砌下栽鳴鴈也知人事好
幾時銜得入關來
和公美季點書事
知君行縣樂經見飽朝昏禾黍當年戶牛羊落日村趁
雲看華没衝雨渡涇渾頗得詩家助聊應慰旅魂
送石都官赴闕
為郎四十者堂有二親稀止仰官為養行應淚在衣白
雲偏佇立黃犬好頻歸去有山公啟天心正似饑
長安賀晏相公生辰
衙鼓簪紳動靈椿薦夀醪吾君合堯舜此日降伊皋盤
誥文章老丹青事業牢兩朝尊柱石千里荷鈞陶民即
謳歌借霖應夢寐勞秦人下車樂遠邇賦崧高(公下車始五日)
次韻和言懷
五常為種耕情性天意寧分有與無史解戮人惟戮古
地能埋死只埋愚青雲易把詩書買白髮難停日月驅
顧我無才背時俗浮名早晚見歸途
和子玉病起遊書齋
蕭齋久不住筋力試笻初窗戶蝸涎鎖塵埃鼠跡書病
魔雖已去詩癖竟難除苔地欣重掃徘徊意有餘
依韻和舞陽楊令九日羊川鄉同小飲之作
青帘白屋得新醅坐待村童買果回旋撚野花為泛菊
更尋山路作登臺世途巳把灰心死罇酒聊同笑口開
多謝晚禽知客意歌吟來往勸餘杯
謝趙太傅遺聚米圖經(圖經其子宣事舍人珣所作宣事死疆場覽之不勝)
(悲感)
文武生賢子羌圖帝所多始欣知馬援終歎失廉頗(定川)
(之役宣事死之)蒼鼠巢遺藁黃埃鎖舊戈遠人猶偃蹇掩帙淚
滂沱
哭丘隨州(無逸)
卧理隨民欲問安訃郵俄至廢朝餐秦川舊會歡如在
漢水新書墨未乾丹旐已歸人寂寞索車徒有淚汍瀾
時情冷煖尤無味一臂相知在肺肝
席上送韋中舍歸襄陽
知君七十少梨栗有堅牙琴杖新行李雲泉舊世家講
求栽樹法拂拭釣魚車獨美今歸去青衫脫有涯
次韻和真長新春偶書
東風寂寞掩柴關時苦刪文筆凍乾只把詩情磨世態
更憑酒力禦春寒塵埃不必頻彈鋏巖石終期共掛冠
歎息焚和名利者乾坤未似斗筲寬
伊川喜雨(時丞相文公省墓伊闕)
尺雨乘春慰望深家家倉廩一年心伊川父老還知否
此是隨車𫝊說霖
送真長書記知舞陽
塵土淹沉客詩書夢寐身又辭千里幕去布一同春路
想多歸戶(舞陽地薄民多逃)庭應絶涝民(舞陽地下歲大雨河決輒澇)青衫
莫嗟歎知已在陶鈞
和陪丞相聽蜀僧琴
百年生計一張琴敝軫枯絃抵萬金世上幾人曾入耳
罇前此日是知音清風明月虚無境白雪陽春寂寞心
莫訝南薰沉聽久致君墓業用功深
飲張承制園亭
小園豈是春來晚四月花飛入酒杯都為主人尤好事
風光留住不教回
八日探菊
行遶牆邊菊躊躇賞物心秋風應有意明日是知音酒
惜浮花醉詩留把葉吟兒童欣佳節撚蘂試黃金
市得笛竹簟因成詩
八尺枯冰簟一筒小軒拂拭趣誰同罇前聲負千杯月
窗下光贏一枕風易向曲肱增舊意詩因仰看有新功
蠧書圍遶高眠處夢與塵埃絶不通
廬山道中遇黃介夫因寄四十字
冷日蒼山下相逢笑又顰文章已膾炙名位尚埃塵昔
見纓嘗請今言雉欲馴(介夫新授安邑令)干戈滿南郡忍醉解
池春
次韻和雪齋遊西湖
雪會遊人意元乾變物華醉鄉銀作界詩客玉為家魚
影紋冰縠禽蹤篆霰沙餘英恐銷盡目斷夕陽霞
次韻向元伯春晚有作
好花未得千場醉風雨飄零又一春自是勞生無暇日
芳菲何處解孤人
次韻居正暮春感事
物報春光去已深殘紅滿地綠成隂晚花便好吟詩惜
餘景應須載酒尋歡意莫教時節挫窮愁自倚歲寒禁
亭園况是登臨勝何必流年動素心
次韻元伯西軒桃李
李白桃紅氣味奢早須分付醉吟家春風春雨難期信
便是無言做落花
望春偶書
信馬尋春上古原天工一幅繡平川花應笑我將詩句
便當遊人費萬錢
次韻居正四月牡丹(時飲過客扵丞相後園)
四月殘紅日日稀平陽園檻正芳菲春知東館酣賓客
應是陽和未放歸
和元伯走馬看牡丹
城中走馬趁殘春詩别餘花處處新何似園家不吟醉
姚黃魏紫屬遊人
次韻元伯初夏南洋河即事
芳菲已去絶音塵臨水踟蹰景又新應是溪源来最遠
落花流水洞中春
次韻子儀初夏偶作
醉紅方寂寞吟綠又將成急雨荷宜聽清風簟可迎燕
忙諳物態花盡見時情獨有無言意不知枯與榮
看春牓偶成
每看春牓獨嗟咨蹭蹬塵埃已十朞韓老有知應笑我
歸時無計只癡兒
陪丞相遊石子澗
賓吏親攜澗底行潺湲風逓似相迎只應山鬼知公意
乞雨新添瀑布聲(時久晴未得雨)
澗下禽魚識上台聽泉履跡遍蒼苔巖邊不欲踟蹰久
只恐商王夢遠来
次韻和真長四季牧童(許昌)
怯雨宜晴不識愁去隨青草牧春牛無人古語歌兼笑
歸去山花插滿頭
曉牧侵星大暑天晝尋芳樹綠隂眠惜牛不使衝殘日
歸帶黃昏飲小川
角穿黃穗手横笳不省人間有鬢華落日西風歸去路
枯桑黃葉兩三家
枯笛手持無律吕清風曲調逐時新數竿冬日渾無價
暖靠牛眠不教人
次韻元伯曉出白門
山形雲染翠屏曲溪色練鋪銀漢東樓臺一軸古今本
行者往來圖畫中
栽竹
小檻栽培得此君綠隂疎韻似相親從来風月為三友
吟社新添客一人
嵩山(許昌)
峩峩鎮中夏峻極萬尋隮突兀磨天頂窈窕入地臍中
林興夏雹半壑卧秋霓泉恐連清漢峯疑擁碧圭雲高
四夷見雨到八方齊渤澥看如帶青冥上是梯醉堪捫
日月吟可摘婁奎翠蓋何時動金為玉檢泥
隠真齋庭多怪石小詩求數株
曾經禹貢清泉骨(禹貢青州岱畎鉛松怪石)今是莓苔幾世孫知君
突兀滿庭下乞我雨中雲數根
和元伯中伏夜雨南洋河水泛
雨洗三齊中伏月乖龍連夜起雲門(青之南山有穴出雲故曰雲門)溪
聲斗似銀河落驚斷詩書一夢魂
登鄆州谿堂(古鄆州有溪堂與州偕廢其地去今治所十五里好事者跡其名為之韓)
(公詩石存焉)
仁智摸來物狀親登臨宜入古圖身慣看韓老詩中景
樹色泉聲似故人
中秋夜月
人間共賞中秋月酒社詩家意味長天上必應霜露早
桂叢凋盡飽青光
古詩上
輦下會里人子蒙飲
秋風吹客衣歸思入夢寐相逢在千里一飲勝百醉果
脯隨分列不減到家味平生金石心顛倒獨莫棄何時
不搔首共話醫國計恨未得杞梓欲把斤斧試塵埃鞋
履穿各走車馬地惟茲栖栖懷酒椀可以慰
探春
春色若有價黃金量山丘幾擬把酒吟浪欲開口酬今
朝庭柳枝拗折絲巳柔東風弄五色漸落草木稠我營
賞春資甕盎蟻巳浮山川天開畫秖擬酩酊遊
對花
詩昔甫白在造化困刀尺我生幾年後浪自鑴頑石對
花雖把筆好句恨莫得耒陽與采石孤墳没荆棘幾欲
肉白骨再插風雅翼海為一杯酒地為一領席醉坐吟
萬物語出埋霹靂乾坤髓可掬鬼神淚可滴人生貴適
意身是天地客糟牀不可乾吟紙須強擘花落若解醫
有金費千鎰
和白雲菴七首
白雲菴
白雲無種滿地生有時出山為雲露老僧惆悵望雲歸
盡日菴前自来去
清風軒
老僧拂榻人不知獨與清風自来去朝昏宴坐向齋中
此身便是清風主
宴坐臺
老僧坐見萬物空往往終日居此臺破衣兀坐若枯木
山鳥不怕行莓苔
醒石
老僧拂拭待遊者雲骨一片莓苔青塵埃萬事心若醉
到此不覺令人醒
磬石
古樂破散鄭衞起走入萬物不可名山中惆悵莫能到
疑是舜時韶一聲
明月臺
老僧山中嫌月窄夜夜獨上高高臺四邊不肯著閒樹
故要滿坐清光來
白石澗
林間旋疊石為路日日自汲澗底泉老僧意趣似童子
洗手濯足聽潺湲
登扶風王宗元山亭
雲收南山頭太白青崔嵬我有泉石夢坐對懷抱開小
池數斛水涉鳥来毰毸遺翎與行跡縱横在蒼苔憶得
釣磯上到家如一迴蔬畦参差綠採掇助酒杯痛飲不
能去遶竹猶徘徊主人林巖癖笑傲蒼烟堆心憂百里
病良田正黃埃欲知主人喜雨抱山腳来(圖經云太白之半有横雲)
(如瀑布則澍雨常以為候故語曰南山瀑布非朝即暮時久旱始得雨以為喜故云)
賦得退之畫像
功名已寫後世耳身入人間圖畫看歎息浮圖滿天下
猶疑怒髮尚衝冠
遊石甕寺
飛泉自有迎客意聲到山前入人耳泉聲引行不知疲
石路磽确折屐齒長安睫滿車馬塵林嵒夜夜来夢寐
雲烟郊原銷古圖心眼開快明如洗渭流屈曲成大篆
書破野色為綠紙丘墟沉吟古興廢秋風正入紅樹起
折碑斷垣卧荆棘意思紛亂不可理窮幽更下蒼崖根
把酒坐聽潺湲醉山花似欲勸苦飲時散清香入人鼻
奔走恨不身長遊喜寫姓名蔵薜荔
喜雪
長安雪一尺朝扉失南山坐喜疾疫消敢避衣褐單關
中西征後所向饘粥慳去年新錢敝千里成凋殘漫漫
豐穰候風俗開容顔秦人飽稼穡共望倉廩寬幕府俸
薄少藜藿日滿盤明年麥定好慰喜聊加餐
次韻和松逕
行人旱亢日共蔭蒼烟姿豈識雪霜心但輕螻蟻皮中
為棟梁用莫歎斧斤遲樗柳盡犧象後凋終不衰
登大雲頂
區區霸迹欲知小試絶大雲孤頂看老僧指我日上處
鏡面瀉出黃金盤(青州去海尚踰二百里寺僧云山頂日出時往往見海)
古詩下
送黃景微西遊(晞)
先生古肝脾久恨不得識惟聞公卿家要作門下客千
載卞和淚争磨薦書墨姓名落四海履雜車馬跡塵埃
十年衣幾度改顔色紛紛九衢中拭眼見圭璧敝褐埋
衆人胸肺無丈尺從来饑渴心既見轉不釋斗酒聽語
論今古吐白黑秋入汴柳枝買馬欲西適虜方豺狼驕
似漢子弟國予知弱諸侯必得主父策
謝劉簿李尉見訪
詩書卧蓬蓽柴門晝方開邑官劉與李馬蹄破蒼苔林
居厭鼃黽喜振敝席埃見此六翮姿茅荆共徘徊我欲
駐車轍蔬果傾舊醅山花恨未饒無以助酒杯今古飽
夜話痛飲勝百迴春風旌旆滿匏瓜去難陪
送郭評事節判磨勘(已後長安)
塵埃衣襟改顔色獨洗青衫三十年足迹不入奔走途
來往銓戶履鞋穿一時同上青雲人往往禆補造化權
朝梳滿手見白髮歎息不置齒牙間只言歸田有幾畆
種秫欲上山中泉腰邊即見佩銅墨我喜百里瘡痍痊
登見山樓
太守終南為客主出入厭倦馬與車與山朝夕欲還往
作樓近在室一隅主人去久山寂寞正值青帝催焦枯
我拘簿書甚杻械擺脫步上提酒壺郊原猶来見春色
似據水墨長安圖也知好景天更惜高峯常是雲糢糊
安得風伯持大篲掃灑百里如屏鋪顯昩萬狀古詩國
收拾可秃千毫書我來願作風雅戶醉倒坐待明月扶
去家若有巖下夢免復夜夜尋歸途
和題竹軒
小軒移得清風枝知君公退來忘機山禽自識主人慣
客到有時驚不飛
下碁
古人欲寫得喪形萬事盡在方罫内黑白勝負無已時
目送孤鴻出雲外
暑軒夜坐
夜氣入庭樹小軒坐前簷清風動巨箑浮雲捲重簾月
遲待交舊蚊噪憎諛讒清凉若可買金願量谷巖
聞蛙
佞舌兒女柔異教蜩螳喧豈能聽蛙黽静枕詩書眠(能一)
(作如)
憶竹亭
蓬莱楚山底傍(去聲)舍竹四圍狂鞭入門戶亂笋争牆籬
與竹事還往相對一束書壯長走世路駑駘強鞭笞塵
埃客灞滻遠夢夜夜歸小亭久不理漏楝生白芝偶放
簿書筆杖履改舊詩呼童誅蒿萊掃灑莓苔基誰庭無
花卉憎有兒女姿獨移蒼烟本慰我千里思坐生山林
趣亭園有光輝免使清風來留在桃李枝月明遶竹步
撚挽頤頷髭相向若知已動捶影参差人間欠藥石稚
乳驕羌夷青衫汗汙垢尺寸莫可禆忍作倉廩盜寧老
詩書饑養筍為釣竿早晚耕蒿藜
和百塔寺四首
四間亭
亭前流水醒客耳亭上白雲開客顔老僧有意厚來往
四面更令看好山
聽泉(近詔天下收古樂器)
五音入耳大聲散情性破碎不可完而今虞舜欲儀鳳
願獻泉譜為韶源
芳亭
峩峩佛屋瘦四海志士歎息傷容顔高僧淳拙有深意
獨自結茅山水間
水閣
山僧聽泉聲不足鑿池汲引為蟾泓自言猶欲洗俗耳
夜静為聞鼃黽聲
和暑雨偶書
暑如煎烹欲狂走猛雨如洗沉疴瘳寧知詩書一枕夢
便作桃李三春遊蛙蜩呌噪若交舊蚊蠅癡鈍如仇讎
今君病起正高卧莊蝶處處宜相求
漁家(長安前詩)
插屋數竿網穿籬幾尺船水鄉菱茨足不著免租錢(時江)
(南旱)
宿趙屯
蘆花一股水弭楫日已暮山間聞鷄犬無人見烟樹行
逐羊豕跡始識入市路菱茨與魚蟹居人足來去漁家
無鄉縣滿船載稚乳鞭笞公私急醉眠聽秋雨(右詩與大孤山)
(一首山谷嘗手書刻石扵南康星子灣有跋見别集)
宿采石
秋風宿蒹葭花落若霜雪江山古興廢荆棘壘出没水
收鳬雁聲夜静寒籟發漁舟自来去笑語載明月詩形
動筆墨恨乏風雅骨謫仙為黃土冡平名突兀句編天
下口千載字不滅人間比興復泉底魂魄悅坐誦姑熟
語酌酒當棗栗醉夢若可見好句當須乞(謫仙有姑熟十詠)
擬歐陽舍人古篆
隸書滿紙籕文廢字法破碎失本根中間陽冰入篆室
下筆日與丞相親點畫各為萬物體科蚪筋骨千載新
泉銘學語童子知大歷幾字名忽振足知古人自負恃
碑峴巨石垂千春篆字堆積天下宇晚得紙本如希珍
鋪舒牆壁動人眼直木曲鐵若可捫人為黃土久寂寞
略不訛缺纔鱗皴我疑山鬼恐漫滅往往鑴鑿施斧斤
公来醉吟江山國得之愛歎何慇懃刻詞猶恨紀不足
句句與古風雅隣一旦紙貴文字市粥詩賈篆聲云云
蘇梅鸞鳳相上下鄙語燕雀何能羣(蘇子梅梅聖俞同有此詩)
大孤山
彭蠡百里南國襟萬頃蒼烟插孤岑不知天星何時落
春秋不書不可尋石怪木老鬼所附茲乃與水同浮沉
鳴鴟大藤樹下廟血食不乾年世深軸艫千里不敢越
割牲釃酒來獻斟我行不忍隨人後許國肝膽神所歆
落帆夜宿白鳥岸睥睨百遶寒藤隂銀山大浪獨夫險
比干一片崔嵬心宦遊遠去父母國心病若有山水淫
江南畫工今誰在拂拭東絹傾千金(右與宿趙屯同載石刻)
汴河
汴都峩峩在平地宋恃其德為金湯先帝始初有深意
不使子孫生怠荒萬艘北來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻粱漢唐關中數百年木牛可以腐太倉
舟檝利今百於古奈何益見府庫瘡天心正欲醫造化
人間豈無針石良窟沉但去錢穀蠧此水何必求桑羊
樊侯廟
隂森樊侯廟古木灃水傍茲民畏如生奔走豕與羊家
家奉侯諱若在父母堂(舞陽老幼以侯名為諱)我來憩行役冄拜
奠公觴緬思英豪姿名與此水長風偃衆樹枝擬若怒
鬛張隂官有兵師想在賁育行今茲悍敵驕内為府庫
瘡安得七尺軀長戟再激昂横行匈奴中庶以康肺腸
遊石池潭
吾家溪潭動百尺坐見遊魚可倒指月明無水風不動
釣絲鑑中出朱鯉乘閒具酒席草岸呼網一舉常百尾
鱠霜炙玉眠䲭夷樹掛落日醉不起幾年手板負青山
趁魚舷聲不入耳涼秋九月役吏事瘦馬奔走黃葉裏
有酒不得好景飲訪古或問芻牧子指我石池千里近
蒼苔畏崖碧無底楚王北遊歎寂寞創竒造幽有遺址
(舞陽民傳楚襄王游此臨河以石為池)我來徘徊知是否廢興盡可付流
水髣髴故溪在吾目濯手潄齒有餘思開罇喜與風景
遇蘆花入杯勸人醉漁翁有意助酒巵青竹盡日垂空
餌我疑溪靈靳異景不遣紅鱗滿人意人生天地未歸
客計較貴賤羞犬彘當須醉倒載月歸不信鄉夢留不
止
食鱠
秋風蓴魚肥兔罝饞涎落溪友入晝夢但苦青衫縛落
日渡河水食指相悟覺宿夕治鱠具共作泛舟約網罟
遮青答老鱒薦絲臛玉軟飽下筋坐視肴果惡酒薄如
疲兵對此得衞霍迴首食五鼎適意均一樂人間軍需
後甑釜有藜藿甘鮮豈敢事聊此慰寂寞
家僮來持雙井芽數數飲之輒成詩以示同舍
我疑醇醲千古味寂寞散在山茶枝雙井名入天下耳
建溪春色無光輝吾鄉茶友若敵國糞土尺璧珍刀圭
嗟予奔走車馬跡塵埃荆棘生喉頤煮雲為腴不可見
青泉綠樹應相嗤長鬚前日千里至百芽包裹林巖姿
開緘春風若滿手喜氣收拾人恐知江南陽和夜欲試
小齋獨與清風期石鼎泉甘火齊得混沌不死元氣肥
詩書坐對為客主一啜已見沆&KR1197;醨通宵安穏睡物外
家夢欲遣不肯歸不信試來與君飲洗出正性還肝脾
靈井
何年清泉眼幾斛涵蒼苔甕盎日夜至長滿莫可涯天
旱不知竭衆流起黃埃淘綆乾未定能使沴氣開(大旱淘井)
(竭其水必得雨以為常)廟祠失根柢故老奠酒杯(井傍有特詞或曰衞靈公廟)
蠶民呪棗栗千斤意徘徊(臘月民持蠶紙浴井中必投棗栗呪祝其辭曰齊起齊眠)
(千斤萬斤)兒童慣冷暖預知春秋來臨之鑒鬚眉方鑑無煤
炲窟穴若喉吭我疑吐雲雷何當鞭蜃螭與國驅旱灾
過建成侯廟(陽翟)
鳴鴟古木末饑鳥啄腐柯下有黃侯宫清風在藤蘿公
昔為刺史俗若閨門和德銘潁人心千載不可磨至今
奉如生慢侮莫敢過破祠望道路丹簷獨峩峩春秋賽
豚肩里巫日婆娑牛童不知此來往夕陽歌
過許由冡(在箕山上其下潁水)
稷契寧渴死不飲箕潁泉先生獨洗耳不聽天子言清
風飽進退千載何悠然孤墳没荆棘高名争青山嗟我
迍邅身一命行十年味薄無辛鹹璞頑廢雕鑴朝行箕
山麓暮挹潁水源竹帛何處所搔首熊魚間白雲要閒
友尚苦兒女牽丈夫合勇決顧計羞面顔
洛陽道中
秋風滿巾衣洛水行飲馬山川氣象老身若在古畫嵩
雲知客心峯色如掃灑荒草徧丘墟沉吟動舒瀉
過少姨廟(少室山中)
隂森老栢少姨廟爐烟蓬勃疑行雲祭盤狼藉山鳥飽
巫祝生涯來往人
竹軒
小軒與竹事還往庭下寂寂無客塵開書讀對聖賢語
一畆清風為主人
賦聞角(得德字)
角本金鼓儔獨主昏曉色日收雲氣黃月斜霜露白征
夫朝夕聞淚落甲鎧黑時平腐櫜鞬白首眼不識嚴城
重啟閉不廢角人職老農鼓腹聽安識天子德
賦小桐
小桐纔幾尺氣壓百歲樗雨露意未飽風月韻已孤鳳
凰肯寂寞鳥雀空踟蹰天地有和氣想為桐之腴我願
刳作琴獻上九重居坐使薰風還雖死骨不朽
賦轆轤
火雲旱風苗欲死曲木直綆寒泉深耕夫淚濕原上土
老圃顧盻輕黃金
賦古佛
樹老枝半死碑斷壁底眠古屋顔色改有佛獨巋然蒼
首上雨足壞臂蔓草纏野老每再拜往往報豐年孔祠
照四方制度丹雘妍朝夕過其下孰肯為恭虔土木茲
僅分吾民信益堅佛法入人心誰與斸其根蒼蒼不可
問用意或者偏木蠧罪豈大付與啄木權胡不啄佛徒
使蠧民之天
賦古碑(得金字)
(闕)
次韻和中伏坐夜
萬兵昏雨過暑斗插雲傾老佞溪蛙静真交海月生遊
氛褰幕帟遠籟起莖英清洗塵埃慮幽通造化情酸醎
時味薄寂寞古途亨去象筌真意無形寫天聲詩疑窺
杜子文欲造盤庚身在清風國神遊白玉城希夷乘浩
氣沆&KR1197;飲元精坐久忘昏寐迴頭有啟明
炙贅疣
贅疣在予手累久至三四初視君外物於意不能置居
閒或炙灼已出没復繼贅出與贅没曾莫生死異天地
贅一氣萬物贅天地贅復贅於人小大而已矣人之於
為贅作為有大盭至理本無事破真以為偽善惡亂大
性賞罰亂大治宫徵亂大聲青黃亂大賁寸尺亂大刑
酸醎亂大味大樸如瘡疸空虚無完理天地不爾仇爾
獨贅之計恥之不若人孟子其有謂志小略其大殆非
達者意棄火復投艾兩忘吾贅贅
賦八月竹
我養一軒竹秋來成綠隂萬物有衰意獨懷霜雪心西
風嵇叔醉明月白公吟迴首看桃李何嘗費百金
遊雲門山
南山州之屏(平)四時改顔色日夕太守宴供帳減繒帛
更求秉燭飲圖寫在四壁烟雲時蔵埋景好疑愛惜我
官府中塵喜與山相識泉石未還往愧負苦逋責秋風
復杖履持酒窮勝僻莓苔轉蒼崖郡國在几席廢興賦
飛鳥牛羊自朝夕風物摹大句才薄徒噤默惟作酩酊
歸山月吐半璧沉吟又慰喜三友添飲客(予扵署居之南作亭朝夕)
(以與風月往還名之曰三友共南軒與山相值故云耳)
攜家遊倭松
倭松名載四海耳百怪老筆不可傳左妻右兒醉樹下
安得白首巢其巔
庭樹聯句枝字為韻(某甫王)
婆娑庭中樹老大千年枝(某)百弓蔽赫日四座生凉颸
(甫)影怪疑龍蛇聲和認塤箎(某)未被斧斤賞敢辭塵埃
欺(甫)輪囷壯士歎冷淡童子嗤(某)盤根得地固挺材本
天資(甫)枌榆謾百尺杞柳徒一圍(某)節堅費刻畫莫訝
繩墨遲(甫)枝狂躍蛟虬癭怪蹲熊羆有時相摩擊往往
霹靂飛(某)篩月碎玉散障日翠幄垂(甫)空腹懶龍卧實
少饑禽悲敗葉童僕憎清隂兒女嬉堂萱小人態階藥
老婢姿春琴似竽笙夏蜩若羹糜提孩不出戶知時如
蓍龜(某)得成孤高狀敢忘(去)毫末時(甫)身遭藤蘿蔽心
無松栢期(某)晨烟拂杪起落日侵梢齊(甫)老蠧病其中
啄木為良醫公輸不在世志士空嗟咨(某)止知楩楠高
苦厭樗櫟卑(甫)大屋必欲構老匠寧終遺(某)棟梁如採
收散材安足知(甫)
斑石枕聯句(向宗道某)
斸得西山骨磨礱露斑駮凝結一何怪(宗道)形模萬難
學直疑彩雲根(某)又訝紫珉璞中瘦&KR0008;蛟腹(宗道)外文
灼龜殼冷剖清泉肝(某)&KR1469;榰老鼇脚堅方君子性(宗道)
清純聖人樸有氣當補天(某)無瑕應並㲄定漬盤古苔
(宗道)想漏神農藥堪作夢寐寶(某)尤是炎烝託眠月病
頭愈(宗道)横風酲肺濯珊瑚侈可唾陶陶甄脆堪撲夜
欹魘鬼驚(宗道)晝冷詩魔愕首愜無俗夢(某)心清去煩
惡蘄簟方敢友(宗道)蜀笻良可約何必檄愈風(某)何必
文驅瘧質任兒女嗤(宗道)頑宜僮僕謔枕流固迂誕(某)
藉糟徒落魄潤生審將雨(宗道)輝發疑有珏髑髏莊生
狂(某)虎魄宋武薄欲鑱中郎銘文章體猶弱欲袐淮南
書神仙志非樂(宗道)我疑混沌鑛誰與礱竅鑿可作甘
寢輿華胥詣寞寞(某)子道足施為我拙困嬰縛巳謀其
巾屨行當老蒿藿子其乞我歸終焉卧雲壑(宗道)嗜好
我巳癖須求子雖慤氊舊王固惜瓢陋顔不博異時一
經子便當千金橐客退獨摩拂卧送山月落
送蘇田司理
秦人勇鬭暴獄訟號難理錙銖較罪法闕責莫可避蘇
生決曺掾以明縛姦吏我見獄戶囚出入有平氣章章
三年課已在山公啟六月暑濕衣出汗若炊燹俸微迫
朝夕衝熱事行李一身不能賙送子腸腑沸
送李室長慶州寧覲
我愛孟堅文學飽持筆去作將軍客鋪張大漢征北功
手攜直上燕然刻千載事掛單于眼至今猶若擒白黑
幾年羌夷瘡一方窟宂未掃壯士瘠我生南方長詩書
愛國區區肺如炙欲扵塞外勒姓名往往夜夢賀蘭石
一來長安事刀筆駑駘不展芻栗力峩峩李公邦之梓
聲載百郡理霹靂今年權佩慶州印上馬威至呑秋色
羌夷奔走若奴婢剺面童子嗔可摑白頭慶民能記數
(上聲)前時太守有隂德(君之祖前知慶州)試求園中手栽樹邊人
應作甘棠惜老幼事公如父兄妥帖不敢相干極子來
别我省塞上霜風漸著邊樹赤塵埃恨絆不得往安得
鑽肩生羽翼子今才華筆端富山川去入風雅國黃雲
白草牛羊肥區落鷄犬晴歴歴將詩寫作聚米圖歸来
為我一指畫
和柳子玉官舍十首
心適堂
一屏一榻無俗塵左置枯琴右開易重門不閉誰往還
明月清風是相識
思山齋
吴兒心著吴山深終南滿目不自慰有時蟬蛻書几邊
夢到五湖千里外(君吴人)
小池
清泉數斛關幽事坐見鏡中魚往來浮萍蝕盡秋月滿
霜為一磨如匣開
新泉
牆根新冽寒泉眼風廊一股來泠泠燈花夜半知我喜
恰是舊山穿石聲
竹塢
笋隨人意疎處生清風如歸自來去雖然不與俗子期
隂過隣家亦銷暑
土榻
牀前一尺二尺泉牀後三枝五枝樹眠閒圖似在家山
夢魂不使東南去(一云榻前鼓吹蛙一部榻上古木吟風雨客來相依曲肱眠免令不解山)
(公語)
怪石
山阿有人著薜荔廷下縳虎眠莓苔手摩心語知許事
曾見漢唐池館來(一云山鬼水怪著薜茘天禄辟邪眠莓苔鈎簾坐對心語口曾見漢唐池)
(館来)
茴香
隣家争插紅紫歸詩人獨行嗅芳草叢邊幽蠧更不凡
蝴蝶紛紛逐花老(茴香多蠧)
蜜蜂
秋成想見香租入菊露蜂膠蜜幾脾日日山童掃紅葉
蜂衙知是主人歸(君權酒夘入申出)
芭蕉
有底春風能好事解將刀尺剪青天知君新得草書法
旋卷碧雲供小牋(君善萆書)
送楊侍讀自長安之蜀
西征七年四方病關中所向尤瘡痍欲令福星及憔悴
千里特輟廊廟姿公知手持天子德家至戶到人人施
秦俗鬭暴號難理列郡京兆猶鼎糜公來寬假訟訴少
杻械顛倒生菌芝神疑公惠入人淺六月巖谷囚雨師
雩壇滴酒土未乾霶沛已洗旌旗歸(今年夏公三禱雨皆即應)老農
笑呼刺史雨菽粟茂好公所攜(關中自用兵踰十年其地未嘗俱大收今年夏)
(秋田高下盡豐民往往指菽粟曰此是侍讀帶来)幾年軍需俗枯槁老幼不足
蒿與藜薄田今亦夏秋稔竇窖飽滿鷄猪肥公之去思
甚明白衆口巳寫德政辭鑴鑱不要路傍石人心自是
長安碑今年夷馬飲瀘水苴土新佩黃金龜(公新拜蜀國侯)相
如才高去諭蜀弩矢故事重光輝(公故蜀人)雍人欲把寇恂
借益部已歎廉公遲傅巖今屬九折外帝夢即往西南
涯
答王甫判官示遊興慶池之作
東池十里近遭匝風物飽南山若戶屏登臨四時好我
初來長安脚擬朝夕到纏綿簿書間拘窘若囚盜一歲
無幾至荏苒成吏考夜夜千頃月只供釣魚老平生林
泉心探竒欲傾倒咫尺迺尚爾滿意寧可保君官苦近
市危坐若林槁偷閒呶呶中躍馬志敲暴登覽足意思
滿腹若瓌寶歸來成新詩使我愧懷抱
依韻和酬雷太簡見貽之什
生長詩與書不信世道難出處愧古人章句得一官舌
強(去聲)不肯柔開口誰欣歡十年走塵土蹭蹬苦地寒紆
朱非良貴寧較厚與單古心自突兀胸中鬱萬端昔常
玩於水今乃知其瀾身世心已灰人事鼻可酸病卧得
君詩喜拭昏膜看意遠辭淡泊稠重欲相寬以言藥我
病吴鱸佐秦飡大句牽勉酬韻高語難安
謝崔象之示詩藁
古樂治情性故使風俗完鄭衛入人耳雅正聲日殫教
化走薄惡靡靡如轉丸全音不可見來往寂寞間我疑
至和意獨落詩人肝或以鳴道德或以傷憂患存者三
百篇興寄青與丹至今如清風留在喬木端敦厚久衰
落坐見王澤乾後世其得者或謁道之門失者抱太羹
競下醎與酸最晩李杜出遂將風雅壇内以康心脾睥
睨萬物根予早酷愛慕強把屈瓠鑽當食對藜藿誦之
若熊蹯崔子我同好韻宇嗟璞渾其詩長於道意趣猶
捭豚巨軸踰百篇抵我輕璵璠得之忘睡眠夜拭瞳膜
昏若遊金貂市時見太古冠淡泊路久茀兵約鋤榛菅
當結明月期與君酌醇源
次韻和真長幕中偶書
人情歲時登卿縣自無訟公庭破莓苔日苦黥徒送幕
府隠詩書黃堂卧梁棟幾字署紙尾朝夕寧倥偬塵土
安止足性情適吟諷收心觀無始静卧憫羣動勞生懵
出處欲把清風鞚青山自無價夜夜有歸夢但知陶潛
卑寧識賈生慟夜雨誦君詩一杯齊費用
次韻和酬真長對雪之作
西湖主人久未至雪雲我為開吟天偷閒把酒羅膾鯉
魚凍難趁煩鳴舷旋求野果向山市僮僕覓路占平川
恍然白玉為飲國寒威醉思相翩翾顧盼萬景來筆端
濡染欲為毫已堅初疑萬國會盟散斷珪破璧盈祜田
禽巢一一鶴上下冰殿掃灑迎羣仙又疑水官愛雪柳
故把衆庶為飛緜我思江淮有流民往往匍匐僵道邊
朱門意氣與寒競上為酒面紅欲燃天將景與富貴買
不知二費幾萬錢詩家把筆争造化對此自恨才慳偏
徘徊嗅嚼醉還醒(上)來往但見鞋履穿歸來庭樹玉花
落稚子狂走皆華顛擁爐搔首有餘意喜與麰麥為豐
年夜闌更欲和月看坐久諷誦瓊瑶篇調高白雪古難
和思短強被詩魔牽卒章我欲涕淚下連茹固已知君
賢
喜雨上文相公
火神侵官弄胸臆青帝欲滿勾芒慵(時春未下雨)驕陽暴苗
不得秀風俗相顧無顔容我公禆補造化手乞許暫息
平姦驄(公常乘驄馬)西湖景好天子借訟簡朝夕臨青銅忽
窺庭民有旱色輟寢廢飯忘巾笻(公問暇常服道巾笻杖往來湖中)訪
求雩法得古本若可舒卷隂陽功除壇規土鍤未動精
意已與神耳通雷官風師不敢息先時奔走鞭羣龍稚
苖霶霈飽哺乳一夕換得千里豐老幼懽呼相公雨喜
氣醖釀為和風一封朝緘萬室意慰減焦思寬九重選
牲祀龍益傾倒大宅不滿猶忡忡樸愚幕吏解公意期
雨霑足環海中不以一郡喜為喜喜憂天下公之公
次韻和象之夏夜作
大暑暴虐如惡酒意思頽困不可醒日官我疑借炎熱
昊輪出火星熒熒霈然一雨翳晩景庭樹洗出蜩螗聲
微雲掃灑供夜坐造化似解通人情風明月作三友趣
君可買輕連城恍然身在冲泊域目空萬狀遺骸形
此時象之入詩國句句鍜鍊鑪鎚精窮微心到混沌側
高處意氣捫日星詰朝携詩示我讀饑腸饞口逢珍烹
義幽語險索究解如手捕虎不敢停歸來牽勉拾餘思
魚目愧傍蟾蜍明
和象之雨後望少室山白雲
塵埃奔趨插手板十年已賣山中間相逢少室若交舊
白雲與我開容顔風驅烟氣去敝幕天覆碧玉無瑕瘢
我疑岳神宴天上掃灑伊洛為圖看又疑山鬼有寒稅
纊絮萬壘輸隂官色如可餐無厭飽頗黎為甑炊琅玕
去去還觀不能已一里迴首百據鞍長安許生以畫名
閒暇拂拭新素紈能求山高水深趣常恐造化在筆端
每觀雲泉得意處擬寫男女家其間今對異景慙首鼠
愚若犬彘編槽欄君詩託我有深意明月一杯心往還
席上賦別南宫希元
十年眯車塵思歸入夢寐晨興見家山兩目如去翳故
人又過我相對有餘意當罇話舊遊強笑復吁欷君名
在鄉書捧檄不肯愧高堂去白髮有淚落鞭轡里人獻
吉夢四壁衆所義(希元應書里人屢獻夢長老以為吉祥)我喜先子言在
耳若龜筮(先子嘗云希元孝而好學必不窮)人生老聚散酒薄滿莫避
相見意最長強(去聲)飲不能醉
次韻和劉卿材見寄之什
風波一相失倒指歲月耗交情見千里文字每教告胸
中飽耘鋤勉我穫以道踟蹰竹帛間相期古人到十年
走塵土心不勇於躁迺知鐫磨益不必硯席好(呼報切)君
屈百里官卓趨而魯蹈不使鞭朴教人情自傾倒訟稀
禾黍登醺若飲醇醪使者席未煖姓名達珪瑁(部使者下車必)
(亟薦卿材未嘗後)麒麟踴躍起志遠無近報糞土齪齪者錙銖
較稱號青冥脚可插泥塗迹將掃寧知西山民(靖安帶西山之)
(麓)歸車恐君膏我行省版輿假途期問勞理聲如壁隣
歎息不可造(予道出海昏去靖安纔數舍)遥知詩書宰優游漆園傲
極目西飛雲徒使瞳子眊敢期枉佳作綢繆布襟奥大
句驅老意木古風雨暴驚味無厭已敗者豆籩犒我輙
牽勉和徒手太阿冒酌酒持君詩吟哦舌根燥
和西湖雪中泛舟之作(時安公鎮許)
冬旱種不入潁人無顔色上輟霖雨姿福此千里窄公
來視民憂身若抱病癖霖雨變飛雪萬室如藥石幕府
環鄒枚共喜妖沴釋欲有瓊樹春選地得勝僻刺舟敲
湖冰坐泛白玉國持酒與寒競醉倒無顧惜餘霙入杯
斝似解勸飲客而我坐席未斗筲寬一石景值風雅匠
萬狀困刀尺鳴鳳相上下獨愧如螻蟈
送同年張明遠之興州掾
赤髭苦顔貌我怪意氣揚人曰黜文登兹事可降霜歸
來卧詩書藜藿甘肉粱迺知吾同升喜此剛肺腸甘脆
迫朝夕拂衣莫安遑興山在何處蜀道難且長妻孥客
蓬蓽板輿獨彷徨(寄其孥青州獨迎母之官)朱門腐鼎爼天理何茫
茫
皇祐五年三月乙已齊大風海水暴上夀光千乘
兩縣民數百家被其災而死者幾半丞相平陽公
以同年李君子儀往賑之以詩見寄因而和酬
鹽民沒利家海隅奔走末業田園蕪天意似遣陽侯驅
卷水沃殺煎海爐怒濤百尺不及逋老幼十五其為魚
耕夫蠶婦來躊躇百金不易箔與鋤(齊人言蠶者舉箔為數)我公偃
息哀其愚埋掩尸骼賙惸孤吾黨子儀馳赤駒口賫公
惠人人嘘日走百里嫌昳晡不飲不食顔色癯去時
萬樹如束枯回首綠暗紅紫疎寄詩百言舉其麤我愧
安飽心如苴
元伯示清水泊之什因和酬
十年不踏故溪上有時夢去千里遊每思魚行鑑中見
青衫手板如仇讎秋風鱸肥美無價莫怪張翰不可留
前日誦君清水吟胷中突起百尺愁兒牽女嬰走塵土
百年一半如棄投清風明月無界畔白首願作山中侯
君詩寫出漁者意老景一片在目眸清泉釣舟未入手
聊可觀誦忘吾憂
次韻和酬隠直憶花見寄之作
春工不揀勢厚薄染成庭内花梢紅反拘簿書似機械
不得醉倒眠綠叢君時馬首正南走假有樽酒何由同
馨香蜂蝶似相讓顔色開落輸東風公餘徘徊獨遶樹
空有歎恨不可窮君雖不見紅紫落亦有惆悵環胷中
作詩寄我憶花意句老與古争彊雄其間摸寫景如畫
爛漫一片春顔容乃知詩家有刀尺裁翦自奪隂陽功
誦詩酌酒無厭已韻險強續慚非工
送劉孟卿遊天台鴈蕩二山
治源先生高七十山水病僻不可瘳竈無炊烟不顧計
窮幽極怪如仇讎有時清風明月對好景霹靂拔却大
樹不迴頭四方泉石朝入耳杖屨百里夕已投大笑箕
山不敢出走避軒冕豈自由天台鴈蕩潑上心暑焦毛
髮不肯留縈紆長淮下平席倒指計日觀怒濤君詩工
刻造化骨吴越氣象當先愁古今吟力未到處好句願
備幽人收此行詩是圖畫畫山筆歸日借我目一遊
次韻和元伯南樓避暑遇雨
城頭歸烏喘榻翼夕陽欄干手可炙長虹如篆報雨來
雲脚插下千里赤南山端正太古屏飛廉掃雲為撥墨
安得老筆描寫住白頭許生死堪憶(長安許生踰八十以水墨名於時今)
(已死)
次韻和子儀聞蟬
落日挂樹間長我庭下隂園林動秋意高蟬忽微吟清
風轉餘聲香若下遠岑微物感時節鏗鍧吐商金古樂
久破碎茲蟲抱全音荒忽尚偃蹇激起壯士心願為秋
蟬操被之朱絲琴
和子儀巡捕蝗
天子輟霖雨茲來澤東民威聲先公至暴攘客四鄰下
車坐無事懲勸禆秋春物價以日減囷倉飽新陳俗愚
其何知蝗來遏公仁所至不為灾羣飛亂烟雲公慮種
(上聲)吾土且為沴氣根計丁立捕法官行勞(去聲)其勤老幼
千里眉朝蹙夕已伸我知公之德由此碑齊人
求郭侍禁水墨樹石
塵埃典却林泉閒家夢夜夜歸雲端知君弄筆欺造化
乞我幾株松石看
送元伯西歸
飲者為量無大小要於醉焉而已矣乃知一飲一石徒
醉鄉欲到無幾爾我幸俸薄飲不多酩酊造次有餘味
有時酒伯投客轄斗筲往往衆所鄙近得元伯東海濱
飲少好吟性相似山青月白得意時相對觴詠不能已
直到千古醉者心名利莫可汚其耳乘興弄筆窺造化
混沌竅鑿可倒指須臾椽杵成巨軸更唱迭和若宫徵
今公官滿捨我去獨有姓名碑百里踟蹰預恐春風來
青草坐見飲地起詩須數寄續百篇無使塵埃昏紙尾
(同有東秦唱和踰百篇)
讀君謨黼扆箴
常讀賈誼書愛其極理亂言入筆未乾絳灌舌如鑽文
帝不肯為萬世為扼腕漢道竟齷齪席莫一日暖今讀
君謨箴句句到伊旦窺國見肺肝欲取以手澣何啻可
痛哭一一中(去)世患設施有條理如肉以弗貫可作天
下藥其應疾和緩非獨起國痿敵頸坐可絆聖賢方相
逢辨别絳與灌萬不使斯言以為後世恨
伐檀集卷上
