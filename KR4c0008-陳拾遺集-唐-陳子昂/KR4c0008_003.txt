陳伯玉文集卷第三
新都楊春重編
射洪楊澄校正
表
為義興公求拜掃表
臣禍舋所鍾早日孤露墳塋莫掃松栢凋荒臣之不天
實有攸咎死罪死罪昔先臣下代遺訓未忘而殃罰不
圖家禍潜構兄弟無故並為參商中冓之言所不可道
孤臣不孝萬死餘責死罪死罪然臣之負譴實䧟無辜
吏議不明以投魑魅自泣血去國寄命南荒㦄年被病
再以(再以二字疑誤)生死炎山漲海氣瘴窮天戴白之老俗無
聞者孤臣疲薾豈望湏臾分謂委骨窮溟餌身魚鱉狼
荒之鬼永悲長逝不意慶雲垂澤天渙流拂拭霧露
生見白日踴躍昭泰情何以勝死罪死罪而餘殃未泯
凶固荐臻亡兄濟江合家淪溺嫂姪俱逝一不生存尋
途未中臣妻又殞重疊亡歿契闊山川至止之日生意
盡矣誓將守死陵墓沒齒冡園不圖恩幸曲成寵章仍
及題輿別駕職是恩州再造生涯天實為德死罪死罪
臣自歸日淺塋廟未修荆棘荒然祭祀無主今即便祗
皇命遠職邊夷歲月方賖拜掃何日贍言出涕感貺崩
摧伏惟陛下仁養羣生孝理天下萬物咸遂各得其宜
臣獨向隅有以長戚伏碩天慈愷悌憐憫孤窮寬以簡
書之刑賜其告歸之請使得駿奔西土長號北陵獲申
存沒之悲生謁園塋之樹稽䫙松闕謝不睦之辜肉袒
山門祈自新之路刻誓肌骨奉以周旋然後退死蠻夷
沉骸糞土甘心杇滅庶無遺恨儻昊天鑒照孤誠可哀
則臣之鯫生志畢今日不勝崩迫之至
為程處弼辭流表
糞土臣某言臣以殃舋姪構凶逆臣合宗族誅戮以顯
國刑不謂天慈哀矜宥從寬典全臣骸骨生竄遐荒窮
魂再造以崩以躍(中謝)臣聞忠臣事君如子事父窮痛
之至則呼所親何者君父恩深臣子懇切况臣蒙陛下
恩遇如子扵母今為子不孝爲臣不忠長辭闕庭永沒
荒裔悲窮痛恨荼毒誰依即使朽骨埋魂長滅泉壌懇
誠莫展幽翳明恩寔恐隐匿扵君不盡臣節明臣(臣疑誤)
誅殛瞑目貽殃輙敢墮列肝心罄竭誠懇殘喘冐死期以
少謝伏惟聖母神皇陛下哀憐垂察(中謝)臣聞犬馬賤
畜尚知主恩草木無心猶感德化臣雖駑猥不足比人
負榮懷恩能無感激臣山東孤賤朝無親故性識愚鈍
材無可堪非能矯跡立方飾行軌物假借名譽為時吹
噓遂得宿衛階墀忝迹郎將勤勞莫紀尸素已多任經
十有三年竟無一階升錄臣之駑劣扵此可見而貪冐
榮寵尚不知歸陛下應天受圖恢繤大業又不以臣駑
鈍特見褒昇擢任中郎委以心膂在職未幾即檢校將
軍纔逾一年又加正授未盈三歲貴顯朝端寵渥隆崇
莫與臣比每刻肌骨暁夜思惟臣以何功謬私天造超
羣越軰顯赫明朝應由天性專愚守一守直行不負物
心不愧神盡忠事君竭力養母所以聖慈幽鑒曲照懇
誠寵任無疑委同親近不然愚臣何以叨此殊恩臣凶
險罪深母不終養爰初遘疾以至終亡天慈再三降毉
賜藥酒脯珍膳継踵臣門優問殷勤若同親戚臣之母
子何德扵天子貴母榮恩禮重疊臣誠不孝至頑至囂
蒙此恩榮豈無感戴臣愚性為善不願人知非敢自矜
用為僥倖皇天后土實見赤心臣往任郎將之日陛下
特以臣貧賜銀及綵臣以天恩非分矜慜賜臣懷戴之
可言所恨亡母弃背即遭此禍几筵塗炭孤魂煢煢存
者流離亡者哀痛辛酸幽顯為世(舊避諱作代)所悲應由臣
不孝不忠延此禍酷何以面目將見先臣何以心願拜
辭天闕生死無措永訣扵今即以某月日部勒妻子奔
波就道即應死滅結草幽泉伏碩聖母神皇陛下至尊
寶神為萬姓加膳天下禔福以祐蒼生夀若南山永永
無極
為宗舍人謝贈物表(三首)
草土臣某頓首稽顙臣言今月日中使某至奉宣勑旨
以臣母喪贈物若干以結凶事孤臣鞠凶禮辱天贈稽
䫙拜命號絶迷圖(中謝)孤臣不天早失父蔭兄弟孤藐
並未成人亡母哀惸鞠育見保不墜于地以及扵茲煢
煢私門幽顯為慶榮忝之望非有始圖陛下親親敦心
末属憫臣孤賤惠降恩休孤門載昌寔始天造母子之
賴以喜以惶競競孤臣未知攸荅陛下又恢大運崇號
寵章時復私臣弟兄超登顯位母子光寵榮養以全豊
臣單微官能及此早逝先沒以為親榮而天不禍臣延
集老母號愬無及荼毒煩冤陛下降哀又見憫悼惠賜
禮物過超典章生榮死哀重疊若此孤臣殘喘胡顔冐
德而臣之迷塞荒謬禮經先遠之期又勞眭問有無之
禮憂若家人天實為之臣復何及即此殞絶期以謝恩
號咷崩鯁伏表迷塞不勝荒迫
第二表
草土臣某云云言今月日伏奉恩勑以臣亡母初七特
降上宮若干人給使黃門若干并賜物若干叚以給護
齋事天恩過禮伏念號惶孤臣殃舋尚未殞滅荼毒如
昨奄將一旬崩號無及肝心糜合陛下慈惻哀念孤窮
復憂齋祭恐有闕禮旣賜束帛支降上宮恩慈再三若
猶未足自國之寵貴未聞此榮草茅孤臣何以堪處不
日銷滅永負聖恩號泣旻天以崩以愬不勝荒迫之至
第三表
草土臣頓首稽䫙言伏奉某月日恩勑以臣亡母遷祔
特降勑給人夫及車牛服用物若干以護送靈柩至京
祗奉恩私頓首崩殞臣未亡滅假息苫廬日月永往奔
及先遠荒迷在疚不知禮儀陛下哀矜憫其不逮恐有
㒹沛憂及亡靈俻物象設並自天賜祖載塋送又悉官
供威儀在途魂魄光寵行路延佇而以為榮孤臣窮凶
何圖至此天德彌&KR0779;殘喘待終泣血扶靈方滅歸路號
感恩造窮絶迷圖不勝號噎戀恩殞絶
為將軍程處弼謝放流表
臣某言臣無教訓家有逆子臣合汚宗滅族以顯國刑
天慈哀矜放從流竄臣為慶賴已是非圖今月遂蒙天
恩以臣所坐流刑特從放釋窮骸枯骨一朝再生踴躍
章惶再崩再殞(中謝)臣山東孤子朝無親故性識愚魯
非有才能陛下超羣越軰崇以榮寵昔任郎將十有三
年遂無㳙塵一階昇錄自陛下踐極謬荷恩私冐寵叨
榮超絶時軰從郎將檢校將軍纔逾一年即加正授皆
從宸脊非有囙人寵渥隆崇莫與臣比臣之孤賤榮顕
知慙臣又凶殃積罪甘投魑魅孤負陛下之恩永為遐
荒之鬼肝腦塗地無以微酬豈謂天造曲矜恩及枯骨
收骸溝壑返魄幽泉使魑魅窮魂重生聖日糞土殘命
不滅荒陬荷德戴&KR1178;萬死無報不勝感荷再生之慶
為人陳情表
臣門哀祚薄少遭險舋行年三歲嚴父早亡慈母鞠育
衰惸相飬臣又尫嬴少多疾病零丁孤苦僅得成人老
母憫臣孤蒙恐不負荷教誨師氏訓以義方家貧無資
紡績以給束脩衣褐並出母指臣既無姊妹寡有兄弟
衡門獨立唯形與影母子相視惸惸靡依罹此艱虞㦄
二十歲臣稍以成立忝迹朝班薄禄微資始期色養私
情既獲母子相歡殃罰不圖老母見背攀號何及泣血
漣洏于時日月非宜權殯京兆歲序遷速扵今某年臣
本貫河東墳隧無改先人丘壟桑梓猶存亡母客居未
歸舊玉宿草成列栱樹荒凉興言感傷增以崩咽今卜
居宅兆將入舊塋明年吉辰最是良便除此之際未有
克期臣謬齒王人職在驅役今歲奉使已至居延單行
虜庭絶漠千里臣雖萬死無荅鴻恩恐先朝露有負眷
知伏帷陛下仁隐自天孝思在物哀臣孤苦降鑒幽冥
使臣來年得營葬具斬草舊域合骨先墳保送羈魂獲
申子道烏鳥之志獲遂私情遷窆事畢馳影奔赴雖即
殞殁甘心無憾
為副大揔管蘇將軍謝罪表
臣某言伏奉某月日子前赦書赦臣萬死纔削見任官
秩還復本將軍名始慶再生即榮寵命宛轉踴躍感戴
慙惶中謝臣聞門受律本合忘生對敵臨戎殉節唯
死此乃國家恒典軍政嚴科臣妄以庸才謬叨重任不
能深圖遠筭䤋醜權凶以宣廟略之威永息安人之患
属前軍挫衂士卒奔亡臣後継驅馳戰闘交合川谷地
險客主勢殊步馬相懸左右受敵决命争死力盡塗窮
遂以貔貅之師&KR1518;扵犬羊之衆誠宜刎首謝國殺身報
恩陛下洪湯禹之仁務寬大之典愚臣同孟明之侶遂
免嚴誅白骨再榮丹慊未泯誓將枕戈嘗膽殄速梟凶
躬為士卒之先以雪傷魂之墳肝腦塗地少荅鴻私不
勝荷戴再生榮幸之至
謝免罪表
臣某言月日司刑少卿郭某奉宣勑二日以臣所犯特
從放免伏對恩命魂魄飛揚(中謝)臣巴蜀微賤名教未
聞陛下降非常之恩加不次之命拔臣草野謬齒衣冠
臣私門祖宗幽顯榮慶豈心微臣一身而已臣宜粛恭
名節上答聖恩不圖誤識凶人坐緣逆黨論臣罪累死
有餘辜肝腦塗地不足塞責陛下弘慈育之典寬再宥
之刑矜臣草萊憫臣愚昧特恕萬死賜以再生身首獲
全已是非分官服具在臣何敢安臣若貪冐寵私&KR0804;顔
恩造復塵舊職以玷清猷螻蟻微心實慙面目臣伏見
西有未賓之虜北有逆命之戎尚稽天誅未息邊戍臣
請束身塞上奮命賊庭效一卒之力荅再生之施庶陛
下威命綏服荒夷愚臣罪戾時𥙷萬一若臣獲死鋒鏑
為厲犬羊古人結草寔臣懇碩不勝大造再生荷戴之
至
為豊國夫人慶皇太子誕表
臣妾某言今月日伏承軒宮載誕皇嗣克昌品物咸歡
天人交慶臣妾聞聖人多子祝美扵尭年螽羽宜孫稱
道乎周頌自非璿圖配永寶祚靈長何以茂對天休光
紹大業伏惟皇太后陛下星虹授祉月夢延禎餘慶集
扵天孫榮光流扵帝子玉衣方泰瑶渚增輝某竊寵中
&KR0666;承恩外戚塗山之慶既𥙿扵夏臺高禖之詞未陪扵
殷薦竊以黃汙之品可享王庭玄秬之微有芳天獻豈
圖美扵豊侈信有&KR0779;扵由衷敢用擬議蘋蘩精誠菽藿
洗心而薦竊希瑶席之珍㓗意而羞以陪金䁀之實謹
獻食若干輿冐黷珍膳沾汙象筵追用慙惶伏表悚灼
為喬𥙷闕慶武成殿表
臣某言臣以今月日奉勑扵武成殿喚臣入門骨篤禄
等賊請降事臣以愚瞽得踐赤墀對揚天休具奉其状
天恩特賜臣温顔又降問云洛陽宮室皆隋朝營制歲
月久遠多有隳頽樓閣内殿凋落者衆𥙷一壊百無可
施功唯此武成確然端立土木丹綵光色如新不知何
故得自如此卿之博識應知其說臣當時造次略奏其
梗槩退而再省未涉萬分臣恭惟聖言緬求神象研幾
太極幽贊元符上以稽驗神謀旁以合契冥數信有至
道允在於慈臣聞聖人有言曰清明在躬志氣如神嗜
欲將至有開必先天降時雨山川出雲此盖言神應必
有其物陛下至尊至神為天下主宰御羣品威統百靈
宸居尊嚴品物昭泰自天而祐扵是用寧抑臣又聞物
之有靈如人之有神神之和暢則支軆便利用人繁昌
則物必豊茂所以見其俗知興廢之數覩其氣識盛衰
之由服物猶然况其大者今陛下應天受命括地登樞
先飛名扵祕籙終據圖扵寶座今則當千載之運得三
統之元帝氣氤氲祚基扵元命皇圖幽藹象顯扵天成
夫以德之休明尚榮草木化之昭慶且變烟雲况皇皇
真君龍居其極武成合慶土木增榮獨超衆殿夫何足
怪臣聞敬其事者必載其文美其業者必頌其德臣所
恨才非墨妙思乏筆精不能贊揚休祚歌詠聖德臣請
以此事付之史臣千代知神萬載知述伏碩天恩特垂
降許
為程處弼慶拜洛表
臣某言臣糞土殘魂合竄荒裔特蒙陛下施再生之德
赦萬死之誅起骨九泉同列編戶臣誠萬死無以上荅
况恩全賤命生在帝鄕伏見陛下至德配天化及草木
天不愛寶洛出瑞圖地不蔵珍河開祕籙陛下恭承天
命因順子來建立明堂式尊顯號成之匪日功若有成
萬國咸歡百靈同慶元正肇祚品物惟新陛下郊祭旻
天緫受羣瑞神靈慶戴萬福攸宜斯寔曠古莫聞扵今
始見啄飛蠕動莫不歡心臣以糞土窮骸不合輙同朝
賀以古來大禮莫盛扵今昔登封泰山七十四主明堂
布政無三𢾗君誠以陛下道冠古今恩溢天地昆蟲草
木猶或相歡况臣久蒙驅策今日又拔死為生溝壑殘
骸而得再造遂得恭聞大禮側聽鴻名臣伏惟宇宙之
中含氣之類蒙恩負德獨臣最甚向非陛下慈造曲被
鴻私臣已灰滅遐荒肝塗邊壌豈得尚存骸骨恭聞聖
慶臣所以匍匐冐死不避誅戮冀申螻蟻之情以同鶯
雀之慶然臣自惟罪累不可比人在扵禮經尤宜自絶
所以屏營糞土不敢先聞今既萬國禮終百神慶畢昆
蟲鳥獸亦並歡寧故臣螻蟻之誠始敢昧死上賀臣伏
知冐禮違法罪合誅夷臣生見明時預聞嘉慶臣今即
殞滅寔萬死為榮不勝歡踴戴賀之誠
為人請子弟出家表
臣某言臣以險舋私門不造亡父故某官先臣某早先
朝露永謝休明日月不居星紀云暮伏以先臣策名委
質冠帶早年始自觧巾即陪軒禁終于結綬累忝榮私
三㦄名卿職參扵河海八居州牧任叨扵股肱而報效
莫聞零落先及啟足之日露首之慚是以臣克奉詔言
志期冥報請以當家子弟三两人奉為高宗大帝出家
歸道而孤煢在疚遺属未申奉以哀號寔貫心髄今者
太帝登仙之忌以及兹辰先臣懇誠未效他日所以乞
遂冥願敢覬天恩庶菩提之囙發揮于正覺涅槃之證
幽贊扵宸階先臣夙心無恨泉壤伏願上天降鑒微誠
可哀囙緣獲展存沒交慶不勝崩迫(云云)
爲陳御史上奉和秋景觀競渡詩表
臣某言伏見某月日御製秋景務餘聊觀競渡故陳先
作式佇来篇凡六韻天文爰降品彙咸亨金簡?𨳩瑞
圖斯見臣聞白雲興詠漢遊汾水之祠黃竹申歌同舞
瑶池之駕然而志崇遠轍事或勞人故文思之化未光
太清之道被闕伏惟聖母神皇陛下大虹齊聖感月含
神玄德茂於皇階文明照於天下用能提玉斗挹璿衡
百神景從三靈恊贊青雲出洛爰開受命之符赤甲榮
河終御興王之寶非窮神之至德者其孰能與扵是哉
旣而黃屋務閑紫機時暇洞庭張樂思援軫於軒遊媯
水披圖想同驂扵尭輦然遠而勞物者未若近而安人
動而勤已者豈比静而泰神扵是徙金蹕鳴玉鸞清禁
林御池殿肅波神而戒事命舟子為水嬉彩鷁蓮歌乍
起江吴之引青龍檝柱時搖甌越之風鳥逝虬驚沸珠
潭而競逐雲飛電集横玉浦而流光信可以娱樂性靈
發揮文物皇歡允洽白日俄光扵是奏薰風扵管絃詠
叢雲扵林蘌帝歌爰作天藻攸彰黼帳帷宮縟文房之
綉綵祥雲瑞景霏翰苑之榮光信探道扵玄包得斯文
扵紫極太平允矣元首康哉方欲朝明堂之宮受群后
之瑞尊崇顯號光啟聖圖封玉嵩丘以接千年之統泥
金少室攸增萬歲之規卓哉煌煌聖君之表也微臣曲
學蓬戶竊位蘭臺未聞&KR0865;馬之謠非有雕龍之思鞠躬
霜署謬覩于天章逖聽鈞臺側聞扵帝樂天文尊貴不
遠於下臣帝寶珍崇曲宣扵近貴竊以君唱臣和固不
隔扵尊卑宮變商從方允諧扵金石輙用齊心扣寂假
翰求詞將以攀日月之末光繼螢爝之微照不勝(云云)
為朝官及岳牧賀慈竹再生表
臣等言臣聞天視自我人視天聽自我人聽故尭臣放
命降震怒之災姬聖尊仁受昭事之福先王乃以恭畏
上下祗奉天人於是有昭德塞違懲悪勸善所以明枉
直正典刑一昨伏奉恩勑宣示司農卿宗晉卿所奏日
者王德夀等承使失旨虛濫無辜灾感蝗蟲毒痡慈竹
寧歲為之饑饉甿庶以之流離冤魄冥申玄感上測乃
降明制發德音恤淫刑蠲虛典于是幽魂雪憤遺噍昭
蘇枯竹由其再生蝗蟲為之韜青䍧蠻動色瘴癘收氣
當夭札之凶年致昇平之稔歲非夫聖靈昭感天人合
符何吉凶之徵報同影響天下幸甚臣等聞聖人法天
所以順物小人違道則必亂常故虞称欽明嚴四凶之
罪魯有仁義正两觀之誅所以邦家用昌苛慝不作王
某等色厲内荏心僻行堅弄措刑之文為商夷之法以
訟受服同惡自尤意招亟竄之辜允肅政刑之序今者
蒼鷹歛翼乳虎含牙朝廷無腹誹之憂天下有刑措之
頌信可以懲殘創酷誘善旌冤永清侮弄之階共登仁
夀之域臣等謬贊臺閣忝守藩維寔思仰奉大猷以穆
中典幸属至聖崇德小人勿用凡在庶品實百恒歡雖
成康頌聲文景默化刑清政肅曾何足云伏乞書之國
經頒示天下使四方風動萬國歸仁垂範後昆以爲悃
(下疑有脱誤)悃誠無任慶抃之至
爲赤縣父老勸封禅表
臣聞帝功既又必昭告扵上玄元命攸尊必升封於&KR0779;
載故七十四主能恢萬代之規三五六經以爲百王之
典伏惟陛下應天受命握紀登樞包括乹坤之靈亭毒
神明之化故能開天寶闌地珍温洛所以升圖滎河由
其薦籙群神既贊衆瑞交馳謳歌扵是大歸禮樂以之
咸俻陛下以順天意允荅神休垂顕號以居宸建明堂
而治物百寮惟允萬國咸寧然則嵩岳神宗望玉鑾而
來禪天中仙族佇金駕而崇封寔大禮之昌期膺告成
之茂典况神都為八方之極太室居五嶽之尊陛下垂
統紫微大昌黃運報功崇德允恊神心應天順人雅符
靈望皇圖盛業寔在扵兹臣等叨碩尭封久忘帝力竊
聞聖人封禅天下所以會昌山嶽成功皇夀由其配永
臣等既為陛下赤子陛下又為萬姓慈親實碩上報天
功下順人望勒成嵩嶽大顯尊名不勝(云云)
為永昌父老勸追尊中山王表
臣聞子貴親榮聖人典禮故姬文受名尊太王之名漢
祖登宸加上皇之號而皆事美帝籍業盛昌圖臣伏見
中山大王道合先天功成佐命昔高祖神尭皇帝義旗
爰建大號初興首贊皇基定策京邑用能神駈電掃應
天順人龍躍紫微光宅區夏實賴大王之德翼成高祖
之勲關國成家猶未奉荅况陛下應天受命恊運披圖
正顯位扵明堂昭大明于天下功崇五帝業盛三皇可
謂寶極洪名尊崇光大今者追尊之義猶闕扵顯陵榮
親之典未聞扵帝號臣聞商周革命封𣏌宋之君春秋
正名美虞晉之祀夫以興王繼絶尚不闕於禮經况乎
大孝尊親豈可虧扵祀典臣等飡和白屋沭慶玄門幸
為可封之人叨遇永昌之運伏見陛下則天法地崇孝
臨人方且示天下以事親正皇猷以逹禮蒼生之慶寔
賴惟新不任區區伏請上中山大王尊號遠以光祖宗
之德下以順黎元之望
為百官謝追尊魏國大王表
臣等昨陳愚懇請上魏國大王尊號天慈恩孝降順羣
情宇宙咸歡品物知泰(云云)臣聞一人有慶萬國歡心
况乎道洽奉先義光尊號伏惟聖母神皇陛下鏕宫受
命寶極披圖以大孝而居尊勤至仁而育物用能光扵
四海化及萬方緬惟尊祖之儀寔美前王之典宸心載
穆盛百辟之誠求帝冊終開見千年之盛禮蒼甿以之
禔福皇極由其永昌凡在含靈孰不歡慶
為建安王獻食表
臣謬籍葭莩叨榮圭社元戎出塞違鳳扆而逾年班師
入朝拜鸞闈而有日而策勛飲至頻承湛露之恩獻夀
奉觴未申行潦之薦所以白茅微籍碩享扵釣臺黃汚
菲誠思奉於瑶水謹輒獻食一百轝伏知金鷄瑞鼎盈
上帝之珍羞玉女行厨盡羣仙之品味以兹菲薄有陋
蘋蘩多慙在藻之歡竊有獻芹之志所碩皇慈俯納丹
慊獲申天子萬年永慶南山之夀微臣百拜長承北極
之恩無任誠懇之至
陳伯玉文集卷第三終
