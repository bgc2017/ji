陳伯玉文集序
詩自三百篇而下惟漢魏音
韻風骨猶近扵古遠夫两晉
駸駸而變胚胎扵宋浮靡扵
齊梁至扵陳隋極熾而雅音
幾乎熄矣有唐之興文運漸
啟雖四傑四友稱美扵時然
其流風餘韻漸染既久未能
悉除則天時蜀之射洪人陳
公子昂字伯玉者一旦崛起
西南以高明之見首唱平淡
清雅之音襲騷雅之風力排
雕鏤凡近之氣其學博其才
高其音節冲和其辭旨幽遠
超軼前古盡掃六朝弊習譬
猶砥拄矻立扵萬頃頽波之
中陽氣勃起扵重泉積隂之
下舊習為之一變萬彙為之
改觀故李太白韋蘇州柳柳
州相繼而起皆踵伯玉之高
風俾後世稱仰嘆慕之不暇
可謂詩人之雄矣其文雖有
六朝唐初氣味然其奏䟽數
章亦有用世之志惜其全集
世不多見其詩文見扵他集
者亦甚少今廵撫山西都御
史楊公澄與伯玉為同邑人
淂其全集扵中秘抄錄而未
重𣸪校正命工刊梓以傳共
若干卷嗚呼公之用心&KR0779;矣
昔韓文公文起八代之衰名
振當世及五代之末其集亦
泯歐陽文忠公淂其集扵故
簏中求𥙷校正數十年而後
全俾後人尊仰摸範力追古
作而不墜者文忠公之力也
自太白韋柳景慕伯玉作為
古風之後至宋惟朱文公感
興之作風挌無異殆今又寥
寥數百年矣我
朝文運大興作者如林會見斯
集之行有能吐辭如伯玉遠
追盛唐之作者未必非公振
作之效也嗚呼公之用心其
&KR0779;矣哉
弘治四年歲次辛亥重陽日
賜進士嘉議大夫工部右侍郎
前都察院左僉都御史翰林
院脩撰
經筵
講官兼
文華殿
講讀官致仕維揚張頥序
陳伯玉文集序
昔孔宣父以天縱之才自衞返魯
乃刪詩書述易道而作春秋數千
百年文章粲然可觀者也孔子歿
二百歲而騷人作扵是婉麗浮侈
之法行焉漢興二百年賈誼馬遷
為之傑憲章禮樂有老成人之風
長卿子雲之儔瑰詭萬變亦竒特
之士也惜其王公大人之言溺扵
流辭而不顧其後班張崔蔡曺劉
潘陸随波而作雖大雅不足然其
遺風餘烈尚有典刑宋齊已来盖
顦顇逶迤陵頽流靡至扵徐庾天
之將喪斯文也後進之士若上官
儀者繼踵而生於是風雅之道掃
地盡矣易曰物不可以終否故受
之以泰道喪五百歲而得陳君君
諱子昂字伯玉蜀人也崛起江漢
虎視凾夏卓立千古横制頽波天
下翕然質文一變非夫岷峨之精
巫廬之靈則何以生此故有諫諍
之辭則為政之先也昭夷之碣則
議論之當也國殤之文則大雅之
怨也徐君之議則刑禮之中也至
扵感激頓挫微顯闡幽度幾見變
化之朕以接乎天人之際者則感
遇之篇存焉觀其逸足駸駸方將
搏扶搖而凌泰清獵遺風而薄嵩
岱吾見其進未見其止惜乎湮厄
當世道不偶時委骨巴山年志俱
夭故其文未極也嗚呼聦明精粹
而淪剥貪叨桀鷔以顯榮天乎天
乎吾始未知夫天焉昔常與余有
忘形之契四海之内一人而已良
友殁矣天其喪予合採其遺文可
存焉編而次之凡十卷恨不逢作
者不得列扵詩人之什悲夫故粗
論文之變而為之序至扵王覇之
才卓犖之行則存之別傳以繼扵
終篇云耳黃門侍郎盧蔵用撰
陳伯玉文前集目錄
第一卷
詩賦
麈尾賦感遇詩(三十八首)
觀荆玉篇鴛鴦篇
修竹篇丘禮撫事應制
洛城觀酺應制白帝城懷古
度荆門望椘峴山懷古
晚次樂鄉縣入峽
宿空舲峽宿譲河驛浦
與李明府船不相反
第二卷
雜詩
荅喬𥙷闕聞東軍告捷
度峽口山題贈祀山峰樹
題居延古城
薊丘覽古贈盧居士(六首軒轅臺燕昭王樂生燕太子先生鄒子)
郭隗初入峽苦風
贈趙六(二首)荅韓使同在邊
淇門荅宋參軍萬州放舟乘漲寄親友
贈嚴倉曺乞推命祿荅洛陽主人
酬暉上人酬暉上人獨坐山亭
酬李參軍酬暉上人夏日林泉
酬田逸人東征答朝廷相送
別舍弟居延海樹聞鶑
李三書齋田洗馬游嵓桔槹
古意題壁送別出塞
同宋參軍夢趙六和睦眀府
傷夀安傅少府詠壁上畫鸖
送賈兵曺入都送魏大從軍
送殷大入蜀落第西還別二友
別魏四送客
春夜別友人(二首)別鄉曲故人
送王學士送梁李二明府
送魏兵曺別蕭四劉三
送別崔著作送別陶七
別李參軍遇崔兵曺使
遇崔冀二使贈別崔司議冀侍御
送崔著作獨坐思遠
秋園卧疾卧疾家園
月夜有懷三日曲水
登澤州北楼宴遊暉上人房
登金華觀群公集畢氏林亭
宴胡椘真禁所
第三卷
表
為人求拜掃表為程處弼辭流表
為人謝贈物表(三首)為人謝放流表
為人陳情表為人謝罪表
謝免罪表慶皇太子誕表
慶武成殿表為人慶拜洛表
為人請出家表和秋景觀競渡詩表
賀慈竹再生表勸封禅表
勸追尊中山王表謝追尊魏國大王表
為逹安王獻食表
第四卷
表
為人譲本官表為人譲官表
為袁卿譲官表為人謝父官表
爲鄭使君譲官表為武奉御謝表
為人謝兄官表為人請免官表
為人謝表(二首)謝衣表
為建安王破賊表為人論軍功表
為人謝借馬表奏白鼠表
爲僧謝講表謝藥表
論突厥表
第五卷
趙氏碑文封君遺愛碑
續潘尊師碑頌張君吏人頌德碑
獨孤丞遺愛碑楊府君碑
故居士陳君碑
陳伯玉文前集目錄終
陳伯玉文後集目錄
第六卷
墓誌銘
陳公墓誌銘王府君墓誌
李府君墓誌銘高君墓誌
孫君墓誌銘高府君墓誌銘
張氏墓誌銘高氏墓誌銘
堂弟孜墓誌銘薛氏墓誌銘
宇文氏墓誌銘陳君碩人銘
燕然軍人盡像銘冥寞窅冥君古墳記
第七卷
表章文引歌詞状序
上大周受命表
大周受命神鳳頌(神鳳章慶雲章赤萑章此頌章)
國殤文禡牙文
榮海文弔塞上翁文
祭孫府君文為建安王祭苗君文
祭黃州府君文祭韋府君文
祭宇文夫人文祭率府孫錄事文
春臺引綵樹歌
山水粉圖復讎議伏
為人誓衆詞金門餞東平序
梁王池亭宴序薛大夫山亭宴序
送中嶽真人序送崔融等東征序
餞陳少府序(缺文)送杜司戶序
冬夜宴序見牛司倉序
餞齊少府序餞陶七序
別李參軍序崔兵曺使讌序
遇冀侍御崔司議二使序
別冀侍御崔司議序鸞鳥詩序
送崔著作序送麹郎將使默啜序
馬參軍相遇醉歌序遇姜主簿序
第八卷
雜著
荅制問事八條(請措刑科明必得賢科重任刑科賢不可疑科)
(招諫科勸賞科請息兵科安宗子科)
上蜀川安危事三條上蜀中軍事(三條)
上益國事(一條)上軍國機要事(八條)
上軍國利害事(三條出使人機牧宰)
上西蕃安危事(三條)
第九卷
書
諫靈駕入京書諫雅州討生羌書
諫刑書諫政理書
諫用刑書申宗人冤抑書
諫曺仁師出軍書
第十卷
書
為人與遼東書為人送生口書
為人與諸將書為人與諸軍州書
荅王尚書書與韋五虛已書
與岑内史啟上薛令文章啟
附錄
唐書列傳陳氏別傳
旌德碑祭文
過學堂覽文集詩(缺)
陳伯玉文後集目錄終
余得此書於文義堂錢步瀛雖為明刻而傳本絶少伏讀
四庫總目陳拾遺集提要云此本傳寫多譌脱苐七卷闕
兩葉據目錄尋之禡牙文禜海文在文苑英華九百九十五
卷弔塞上翁文在九百九十九卷祭孫府君文在九百七十九卷
又送崔融等序之後㩀目錄尚有餞陳少府序一篇此本
亦佚英華七百十九卷有此文今並葺𥙷俾成完本英華
八百二十二卷收子昂大崇福觀記一篇稱武士彠為太祖
孝明皇帝此集不載其目殆偶佚脱云云據此則
四庫未見刻本張氏愛日精廬藏書志亦無此書名目
洵絶無僅有之祕冊矣其傳寫本所缺之文此本中雖
未能全備而較為少缺異日翻刻時亦拔英華𥙷足可
也咸豐四年二月琳琅主人胡珽識
附錄
唐書列傳宋祁撰
陳子昂字伯玉梓州射洪人其先居新城六世祖太樂
當齊時兄弟競豪傑梁武帝命爲郡司馬父元敬世高
貲歲飢出粟萬石賑鄊里舉明經調文林郎子昂十八
未知書以富家子尚氣决弋博自如他日入鄊校感悔
即痛脩飾文明初舉進士時高宗崩將遷梓宮長安扵
是關中無歲子昂盛言東都勝塏可營山陵上書曰臣
聞秦㩀咸陽漢都長安山河爲固而天下服者以北假
胡宛之利南資巴蜀之饒轉關東之粟而收山西之寳
長羈利策横制宇宙今則不然燕代迫匈奴巴隴嬰吐
蕃西老千里嬴糧北丁十五乘塞歲月奔命秦之首尾
不完所餘獨三輔間耳頃遭荒饉百姓荐飢薄河而右
惟有赤地循隴以北不逢青草父兄轉徒妻子流離賴
天悔禍去年薄稔羸耗之餘幾不沈命然流亡未還白
骨縦横阡陌無主至扵蓄積猶可哀傷陛下以先帝遺
意方大駕長驅按節西京千乘萬騎何從仰給山陵穿
復必資徒役率癯弊之衆興數萬之軍調發近畿督扶
稚老鏟山輦石驅以就功春作無時何望有秋彫甿遺
噍再罹艱苦有不堪其困則逸爲盗賊揭挺呌嘑可不
深圖哉且天子以四海爲家舜葬蒼梧禹葬會稽豈愛
夷裔而鄙中國耶示無外也周平王漢光武都洛而山
陵寝廟並在西土者實以時有不可故遺小存大去禍
取福也今景山崇秀北對嵩邙右眄汝海祝融太昊之
故墟在焉園陵之美復何以加且太原廥鉅萬之倉洛
口儲天下之粟乃欲捨而不顧倘鼠竊狗盗西入陜郊
東犯虎牢取敖倉一杯粟陛下何與遏之武后竒其才
召見金鑾殿子昂貌柔野少威儀而占對慷慨擢麟㙜
正字垂拱初詔問羣臣調元氣當以何道子昂囙是勸
后興明堂太學即上言臣聞之扵師曰元氣天地之始
萬物之祖王政之大端也天地莫大扵隂陽萬物莫靈
扵人王政莫先扵安人故人安則隂陽和隂陽和則天
地平天地平則元氣正先王以人之通扵天也扵是養
成羣生順天德使人樂其業甘其食美其服然後天瑞
降地符升風雨時草木茂遂故顓頊唐虞不敢荒寧其
書曰百姓昭明恊和萬邦黎人於變時雍廼命羲和欽
若昊天曆象日月星辰敬授人時和之得也夏商之衰
桀紂昏暴隂陽乖行天地震怒山川鬼神發妖見災疾
疫大興終以滅亡和之失也迨周文武創業誠信忠厚
加于百姓故成康刑措四十餘年天人方和而幽厲亂
常苛慝暴虐詬黷天地川冡沸崩人用愁怨其詩曰昊
天不惠降此大戾不先不後爲虐爲瘵顧不哀哉近隋
煬帝恃四海之富鑿池決河自伊洛属之楊州疲生人
之力洩天地之藏中國之難起故身死人手宗廟爲墟
逆元氣之理也臣觀禍亂之動天人之際先師之說昭
然著明不可欺也陛下合天地之德日月之明眇然遠
思欲求大和此伏羲氏所以為三皇首也昔者天皇大
帝攬元符東封太山然未建明堂享上帝使萬世鴻業
闕而不昭殆留此盛德以發揮陛下㦲臣謂和元氣睦
人倫捨此則無以為也昔黃帝合宮有虞緫期尭衢室
夏世室皆所以調元氣治隂陽也臣聞明堂有天地之
制隂陽之統二十四氣八風十二月四時五行二十八
宿莫不率俻王者政失則灾政順則祥臣碩陛下為唐
恢萬世之業相國南郊建明堂與天下更始按周禮月
令而成之迺月孟春乘鸞輅駕蒼龍朝三公九卿大夫
于青陽左个負斧扆馮玉凡聽天下之政躬藉田親蚕
以勸農桑養三老五更以教孝悌明訟恤獄以息淫刑
脩文德以止干戈察孝廉以除貪吏後宮非妃嬪御女
者出之珠玉錦繡雕琢伎巧無益者棄之巫鬼淫祀營
惑扵人者禁之臣謂不數朞且見太平云又言陛下方
興大化而太學久廢堂皇埃蕪詩書不聞明詔尚未及
之愚臣所以私恨也太學者政教之地也君臣上下之
取則也俎豆揖譲之所興也天子于此得賢臣焉今委
而不論雖欲睦人倫興治綱失之夲而求之末不可得
也君子三年不爲禮禮必壊三年不為樂樂必崩柰何
為天下而輕禮樂哉碩引胄子使歸太學國家之大務
不可廢已后召見賜筆札中書省令條上利害子昴對
三事其一言九道出大使廵按天下申黜陟求人瘼臣
謂計有未盡也且陛下發使必欲使百姓知天子夙夜
憂勤之也羣臣知考績而任之也姦暴不逞知將除之
也則莫如擇仁可以恤孤明可以振滯剛不避疆禦智
足以照姦者然後以爲使故輶軒未動而天下翹然待
之矣今使且未出道路之人皆已指咲欲望進賢下不
肖豈可得邪宰相奉詔書有遣使之名無任使之實使
愈出天下愈弊徒令百姓治道路送往迎來不見其益
也臣碩陛下更選有威重風槩爲衆推者囙御前殿以
使者之禮禮之諄諄戒敕所以出使之意乃授以節自
京師及州縣豋拔才良求人瘼宣布上意令若家見而
戶曉昔尭舜不下席而化天下盖黜陟幽明能折衷者
陛下知難得人則不如少出使彼煩數而無益扵化是
烹小鮮而數撓之矣其二言刺史縣令政教之首陛下
布德澤下詔書必待刺史縣令謹宜而奉行之不得其
人則委棄有司掛墻屋耳百姓安得知之一州得才刺
史十萬井賴其福得不才刺史十萬戶受其困國家興
衰在此職也今吏部調縣令如𥙷一尉但可資考不求
賢良有如不次用之則天下囂然相謗矣狃于常而不
變也故庸人皆任縣令教化之陵遲顧不甚哉其三言
天下有危機禍福囙之而生機静則有福動則有禍百
姓安則樂生不安則輕生者是也今軍旅之弊夫妻不
得安父子不相養五六年矣自劒南盡河隴山東由青
徐曺汴河北舉滄瀛趙鄭或困水旱或頓兵疫死亡流
離略盡尚賴陛下憫其失職凡兵戍調發一切罷之使
人得妻子相見父兄相保可謂能静其機也然臣恐將
相有貪夷狄利以廣地彊武說陛下者欲動其機機動
則禍搆宜脩文德去刑罰勸農桑以息疲民蠻夷知中
國有聖王必累譯至矣于時吐蕃九姓叛詔田揚名發
金山道十姓兵討之十姓君長以三萬騎戰有功遂請
入朝后責其嘗不奉命擅破回紇不聽子昂上䟽曰國
家能制十姓者繇九姓彊大臣伏中國故勢微弱委命
下吏今九姓叛亡北蕃丧亂君長無主回紇殘破磧北
諸姓已非國有欲椅角亡叛唯金山諸蕃共爲形勢有
司乃以揚名擅破回紇歸十姓之罪拒而遣還不使入
朝恐非羈戎之長策也夫戎有鳥獸心親之則順疑之
則亂今阻其善意則十姓内無國家親信之恩外有回
紇報讎之患懷不自安鳥駭狼顧則河西諸蕃自此拒
命矣且夷狄相攻中國之福今回紇已破既無可言十
姓非罪又不當絶罪止揚名足以慰其酋領矣近詔同
城權置安北府其地當磧南口制匈奴之衝常為劇鎮
臣頃聞磧北突厥之歸者已千餘帳來者未止甘州降
戶四千帳亦置同城今磧北喪亂荒饉之餘無所存仰
陛下開府招納誠覆全戎狄之仁也然同城今無儲蓄
而降附蕃落不免寒飢更相劫掠今安北有官牛羊六
千粟麥萬斛城孤兵少降者日衆不加救䘏盗劫日多
夫人情以求生爲急今有粟麥牛羊爲之餌而不救其
死安得不爲盗乎盗興則安北不全甘凉以往蹻以待
䧟後爲邊患禍未可量是則誘使亂誨之盗也且夷狄
代有雄傑與中國抗有如勃起招合遺散衆將係興此
國家大機不可失也又謂河西諸州軍興以耒公私儲
蓄尤可嗟痛涼州歲食六萬斛屯田所收不能償墾陛
下欲制河西定亂戎此州空虛未可動也甘州所積四
十萬斛觀其山川誠河西喉咽地北當九姓南逼吐蕃
姦回不測伺我邊罅故甘州地廣粟多左右受敵但戶
止三千勝兵者少屯田廣夷倉庾豊衍瓜肅以西皆仰
其餫一旬不往士已枵飢是河西之命係于甘州矣且
其四十餘屯水泉良沃不待天時歲取二十萬斛但人
力寡乏未盡墾發異時吐蕃不敢耒侵者繇甘凉士馬
彊盛以抗其入今甘州積粟萬計兵■不足以制賊若
吐蕃敢大入燔蓄糓蹂諸屯則河西諸州我何以守宜
益屯兵外得以防盗内得以營農取數年之收可飽士
百萬則天兵所臨何求不得哉其後吐蕃果入寇終后
世爲邊患最甚后方謀𨳩蜀山由雅州道翦生羌因以
&KR0670;吐蕃子昂上書以七驗諫止之曰臣聞亂生必由於
怨雅州羌未嘗一日為盗今無罪蒙戮怨必甚怨甚則蜂
駭且亡而邊邑連兵守俻不解蜀之禍搆矣東漢丧敗亂
始諸羌一驗也吐蕃黠獪抗天誅者二十餘年前日薛仁
貴郭待封以十萬衆敗大非川一甲不返李敬玄劉審禮
舉十八萬衆困青海身執賊廷關隴爲空今廼欲建李處
一爲上將驅疲兵&KR0670;不可幸之吐蕃舉為賊笑二驗也夫
事有求利而得害者昔蜀與中國不通秦以金牛美女啖
蜀侯侯使五丁力士棧襃斜鑿通谷迎秦之饋秦随以兵
而地入中州三驗也吐蕃愛蜀富思盗之矣徒以障隧隘
絶頓餓喙不得噬今撤山羌𨳩阪險使賊得收奔亡以攻
邊是除道待賊舉蜀以遺之四驗也蜀為西南一都會國
之寳府又人富粟多浮江而下可濟中國今圖僥倖之利
以事西羌得羌地不足耕得羌財不足富是過殺無辜之
衆以傷陛下之仁五驗也蜀所恃有險也蜀所安無役也
今𨳩蜀險役蜀人險開則便寇人後則傷財臣恐未及見
羌而姦盗在其中矣異時益州長史李崇真託言吐蕃寇
松州天子為盛軍師趣轉餉以俻之不三年巴蜀大困不
見一賊而崇真姦贓已鉅萬今得非有姦巨圖利復以生
羌爲資六驗也蜀士尫孱不知兵一虜持矛百人不敢當
若西戎不即破滅臣見蜀之邊陲且不守而為羌夷所暴
七驗也國家近廢安北拔單于棄龜兹䟽勒天下以爲務
仁不務廣務養不務殺行太古三皇事今徇貪夫之議誅
無罪之羌遺全蜀患此臣所未諭方山東飢關隴弊生人
流亡誠陛下寧静思和天人之時安可動甲兵興大役以自
生亂又西軍失守北屯不利邊人駭情今復舉輿師投不
測小人徒知議夷狄之利非帝王至德也善為天下者計
大而不計小務德而不務刑㩀安念危值利思害碩陛下
審計之后復召見使論為政之要適時不便者母援上古
角空言子昂乃奏八科一措刑二官人三知賢四去疑五
招諫六勸賞七息兵八安宗子其大權謂今百度已俻但
刑急罔密非爲政之要凡大人初制天下必有凶亂叛逆
之人爲我驅除以明天誅凶叛已滅則順人情赦過宥罪
盖刑以禁亂亂静而刊息不為承平設也太平之人樂德
而悪刑刑之所加人必慘怛故聖人貴措刑也比天赦澡
蕩羣罪天下蒙慶咸得自新近日詔獄稍滋鉤捕支黨株
蔓推窮盖獄吏不識天意以抵慘刻誠宜廣愷悌之道敕
法慎罰省白誣冤此太平安人之務也官人惟賢政所以
治也然君子小人各尚其類若陛下好賢而不任任而不能
信信而不能終終而不賞雖有賢人終不肯至又不肯勸反
是則天下之賢集矣議者乃云賢不可知人不易識臣以為固
易知固易識夫尚德行者無凶險務公正者無邪朋廉者憎貪
信者疾僞智不為愚者謀勇不為怯者死猶鸞隼不接翼
薰蕕不共義其理自然何者以德並凶勢不相入以正攻
侫勢不相利以廉勸貪勢不相售以信質偽勢不相和智
者尚謀愚者所不聽勇者徇死怯者所不從此趣向之反也
賢人未嘗不思效用顧無其類則難進是以湮汩于時誠
能信任俊良知左右有灼然賢行者賜之尊爵厚祿使以
類相舉則天下之理得矣陛下知得賢須任今未能者盖以
常信任者不效如裴炎劉禕之周思茂騫味道固蒙用矣皆
孤恩前死以是陛下疑扵信賢臣固不然昔人有以噎得病
乃欲絶食不知食絶而身殞賢人扵國猶食在人人不可以一
噎而止餐國不可以謬一賢而遠正士此神鑒所知也聖人
大德在能納諫以崇德參三王而能容魏徵之直今誠有敢
諫骨鯁之臣陛下廣延順納以新盛德則萬世有述臣聞勞
臣不賞不可勸功死士不賞不可勸勇今或勤勞死難名
爵不及偷榮尸祿寵秩妄加非所以表庸勵行者也碩表
顯徇節勵勉百寮古之賞一人千萬人悅者盖云當也今事
之最大者患兵甲歲興賦役不省興師十萬則百萬之家不
得安業自有事北狄于今十年不聞中國之勝以庸將御
冗兵徭役日廣兵甲日敝碩審量損益計利害勢有不可母
虛出兵則人安矣虺賊干紀自取屠滅罪止魁逆無復緣坐
宗室子弟皆得更生然臣碩陛下重暁慰之使明知天子
慈仁下得自安臣聞人情不能自明則疑疑則懼懼則罪生
惟賜愷悌之德使居無過之地俄遷右衛胄曺參軍后既
稱皇帝改號周子昂上周受命頌以媚悦后雖數召見問
政事論亦詳切故奏聞輒罷以母喪去官服終擢右拾遺
子昂多病居軄不樂會武攸宜討契丹高置幕府表子昂
參謀次漁陽前軍敗舉軍震恐攸宜輕易無將略子昂諫
曰陛下彂天下兵以属太王安危成敗在此舉安可忽哉今
大王法制不立如小兒戲碩審智愚量勇怯度衆寡以長攻
短此刷恥之道也夫按軍尚威嚴擇親信以虞不測大王提重
兵精甲頓之境上朱亥竊發之變良可懼也王能聽愚計分
麾下萬人爲前驅契丹小醜指日可擒攸宜以其儒者謝
不納居數日復進計攸宜怒徙署軍曺子昂知不合不復
言聖曆初以父老表觧官歸侍詔以官供養會父喪廬冡
次每哀慟聞者為涕縣令段簡貪暴聞其富欲害子昂家
人納錢二十萬緡簡薄其賂捕送獄中子昂之見捕自筮
卦成驚曰天命不祐吾殆死乎果死獄中年四十三子昂
資𥚹躁然輕財好施篤朋友與陸餘慶王無競房融崔泰
之盧蔵用趙元最厚唐興文章承徐庾餘風天下祖尚子
昂始變雅正初為感遇詩三十八章王適曰是必爲海内
文宗乃請交子昂所論著當世以為法大曆中東川節度
使李叔明為立旌德碑于梓州而學至今猶存子光復與
趙元子必微相善俱以文稱光終商州刺史子易甫簡甫
皆位御史
贊曰子昂說武后興明堂太學其言甚高殊可怪笑后竊威
柄誅大臣宗室脅逼長君而奪之權子昂乃以王者之術勉之
卒為婦人訕侮不用可謂薦圭璧扵房闥以脂澤汚之也瞽
者不見泰山聾者不聞震霆子昂之于言其聾瞽歟
陳氏別傳
陳子昂字伯玉梓州射洪縣人也夲居穎川四世祖方
慶得墨翟祕書隐扵武東山子孫家焉世爲豪族父元
敬瑰偉倜儻年二十以豪俠聞属鄊人阻饑一朝散萬
鍾之粟而不求報扵是遠近歸之若龜魚之赴淵也以
明經擢第受文林郎因䆒覽墳籍居家園以求其志餌
地骨鍊雲膏四十餘年嗣子子昂竒傑過人姿状嶽立
始以豪子馳俠使氣至年十七八未知書嘗從博徒入
鄕學慨然立志因謝絶門客專精墳典數年之間經史
百家罔不該覽尤善属文雅有相如子雲之風骨初爲
詩幽人王適見而驚曰此子必爲文宗矣年二十一始
東入咸京遊太學㦄抵群公都邑靡然屬目矣由是為
遠近所稱籍甚以進亡對策高第属唐高宗太帝崩于
洛陽宮靈駕將西歸子昂乃獻書闕下時皇上以太后
居攝覽其書而壮之召見問状子昂貌寢寡援然言王
覇大略君臣之際甚慷慨焉上壮其言而未深知也乃
勑曰&KR0922;州人陳子昂地籍英靈文稱偉曄拜麟㙜正字
時洛中傳寫其書市肆閭巷吟諷相属乃至轉相貨鬻
飛馳遠邇秩滿随常牒𥙷右衛曺上數召問政事言多
切直書奏輙罷之以繼母憂觧官服闋拜右拾遺子昂晚
愛黃老言尤躭味易象往往精詣在職默然不樂私有
掛冠之意属契丹以營州叛建安郡王攸宜親緫戎律
臺閤英妙皆置在軍麾時勑子昂參謀帷幕軍次漁陽
前軍王孝傑等相次䧟沒三軍震慴子昂進諫曰主上
應天順人百蠻向化契丹小醜敢謀亂常天意將空東
北之隅以資中國也大王以元老懿親威略邁世受律
廟堂弔人問罪具精甲百萬以臨薊門運海陵之倉馳
隴山之馬積南方之甲發西山之雄傾天下以事一隅
此由舉太山而壓夘建瓴破竹之勢也然而張玄遇王
孝傑等不謹師律授首虜庭由此長寇威而殆戰士夫寇
威長則難以争鋒戰士殆則無以制變今敗軍之後天
下側耳草野傾聽國政今大王冲謙退譲法制不申每
事同前何以統衆前如兒戲後如兒戲豈徒爲賊所輕
亦生天下奸雄之心聖人威制六合故用聲爾非能家
至戶到然後可服况兵貴先聲今發半天下兵以属王
安危成敗在百日之内何可輕以爲尋常大王若聽愚
計即可行若不聽必無功矣湏期成功報國可欲送身
誤國耶伏乞審聽請盡至忠之言凡事湏先比量智愚
衆寡勇怯強弱部校將師之勢然後可合戰求利以長
攻短令皆同前不量力又不簡練暗駈烏合敗後怯兵
欲討賊何由取勝僕一愚夫猶言不可况奸賊勝氣十
倍未可當也且統衆禦奸湏有法制親信若單獨一身
則朱亥金鎚有竊發之勢不可不畏人有負琬琰之寳
行扵途必被劫賊何者爲寳重人愛之今大王位衆又
緫半天下兵豈直琬琰而已天下利噐不可一失失即
後有聖智之力難為功也故碩大王扵此决策非小譲
兒戲可了若此不用忠言則至時機已失機與時一失
不可再得碩大王熟察大王誠能聽愚計乞分麾下萬
人以為前駈則王之功可立也建安方求闘士以子昂
素是書生謝而不納子昂體弱多疾感激忠義常欲奮
身以荅國士自以官在近侍又參預軍謀不可見危而
惜身苟容也日又進諫言甚切至建安謝絶之乃署以
軍曺子昂知不合囙拑然下列但兼掌書計而已因豋
薊北樓感昔樂生燕昭之事賦詩數首乃泫然涕而歌
曰前不見古人後不見來者念天地之攸攸獨愴然而
涕下時人莫不知也及軍罷以父老表乞罷職歸侍天
子優之聽帶官取給而歸遂扵射洪西山搆茅宇數十
間種樹採藥以為養恨國史蕪雜乃自漢孝武之後以
迄於唐為後史記綱紀粗立筆削未終鍾文林府君憂
其書中廢子昂性至孝哀號柴毀氣息不逮属本縣令
叚簡貪暴殘忍聞其家有財乃附會文法將欲害之子
昂荒懼使家人納錢二十萬而簡意未已數輿曳就吏
子昂素羸疾又哀毀杖不能起外迫苛政皇度氣力恐
不全囙命蓍自筮卦成仰而號曰天命不祐吾其死矣
於是遂絶年四十二子昂有天下大名而不以矜人剛
果強毅而未嘗忤物好施輕財而不求報性不飲酒至
扵契情會理兀然而醉工爲文而不好作其立言措意
在王覇大略而已時人不知之也尤重交友之分意氣
一合雖白刃不可奪也友人趙貞固鳳閣舍人陸餘慶
殿中侍御史王無競亳州長史房融右史崔泰之處士
太原郭襲徵道人史懷一皆篤歲寒之交與蔵用遊最
久飽于其論故其事可得而述也其文章散落多得之
扵人口今所存者十卷嘗著江上文人論將磅礴機化
而與造物者遊遭家難亡之荆州倉曺槐里馬擇曰擇
昔從父友王適獲陳君欣然忘我糿齡矣榆關之役君
籌其謀戎安累年不接晤語聖曆初君歸寧舊山有掛
冠之志予懷役南遊遘茲歡甚幽林清泉醉歌絃詠周
覽所計倏徧岷峨予旋未幾陳君將化悲夫言絶道冥
杳然若喪之幾延陵心許而彼已亡天喪斯文我恨何
及君故人范陽盧蔵用集其遺文爲序傳識者稱其寔
錄嗚呼陳君爲不亡矣遂爲贊曰
岷山導江回薄萬里浩瀚鴻溶東注滄海靈光氛氲上
薄紫雲其瑰寳所育則生異人於戲才可兼濟屈而不
伸行通神明困於庸塵予曰道之將喪也命矣夫
大唐劍南東州節度觀察處置等使戶部尚書
兼梓州刺史兼御史大夫鮮于公爲故右拾
遺陳公建旌德之碑
前監察御史趙儋撰
公諱子昂字伯玉梓州射洪縣人也其先居扵穎川五
世祖方慶好道得墨子五行秘書白虎七變隐于郡武
東山子孫囙家焉生高祖湯湯為郡主簿湯生曾祖通
通早卒生祖辯為郡豪傑辯生元敬瑰偉倜儻弱冠以
豪俠聞属鄕人阻飢一朝散粟萬斛以賑貧者而不求
報年二十二鄉貢明經擢第拜文林郎属青龍未天后
居攝遂山棲餌术殆十八年玄圖大象無不逹嘗擬張
平子風鑒比郭林宗公即文林元子也英傑過人彊學
冠世詩可以諷筆可以削人罕雙全我能兼有年二十
四文明元年進士射策高第其年高宗崩于洛陽宮靈
駕將西歸于乾陵公乃獻書闕下天后覽其書而北之
召見金華殿囙言伯王大略君臣明道拜麟㙜正字由
是海内詞人靡然向風乃謂司馬相如楊子雲復起於
岷峨之間矣秩滿𥙷右衛曺每上䟽言政事詞旨切直
囙而解罷稍遷右拾遺属契丹以營州叛建安郡王武
攸宜親淴戎律特詔左𥙷闕属之迨及公參謀幃幕軍
次漁陽前軍王孝傑等相次䧟沒三軍震慴公乃進諫
感激忠義料敵决策請分麾下萬人以為前駈奮不顧
身上報於建安復諫禮謝絶之但署以軍曺掌記而已
公知不合囙豋薊北楼感昔樂生燕昭之事賦詩而流
涕及軍罷以父年老表乞歸侍至數月文林卒公至性
純孝遂廬墓側杖而復起柴毀滅性天下之人莫不傷
歎年四十有二葬扵射洪獨坐山有詩十首入正聲集
十卷著扵代友人黃門侍郎范陽盧蔵用為之序以為
文章道喪五百年得陳君焉由是大中之詞紙貴天下
矣有子二人並進士及第長曰光官至膳部郎中商州
刺史仲曰斐㦄河東籃田長安三尉卒官光有二子其
長曰易甫監察御史次曰簡甫殿中侍御史斐生三子
長曰靈甫次曰兢甫衆甫皆守緒業有名扵代劍南東
川節度使兼御史大夫梓州刺史鮮于公自受分閫之
征也初年謀始立法二年人富知教三年魯變於道乃
謂幕賓曰陳文林散粟萬斛以賑鄊人得非司城子罕
貸而不書乎拾遺之文四海之内家蔵一本得非臧文
仲立歿而不朽乎扵戲陳君道可以濟天下而命不通
扵天下才可以致尭舜而運不合扵尭舜悲夫昔孔文
舉爲鄭玄署通門蔡伯喈爲陳寔立太丘頌異代思賢
之意也况陳君顔閔之行管樂之材而守牧之臣久闕
旌表何哉爰命未學第叙豊碑表厥後来是則是效其
頌曰
有媯之後封扵陳國根深苗長世載明德文林大噐質
匪雕刻學術鈎深風鑒詣極代公耿光喬玄藻識施不
求報退身自默岷峨降靈拾遺挺生氣緫三象秀發五
行才同入室學匪獵精明明天后群龍效庭矯矯長離
軒飛梁益封章屢抗矢陳刑辟匪君伊順惟鱗是逆九
德未行三命惟錫帝命建安遠征不伏咨公幕畫騁此
驥足惟王玩兵愎諫違卜忠言不納前軍欲覆遂豋薊
樓冀寫我憂大運茫茫天地悠悠沙麓氣衝大隂光流
義士養薇人誰造周(嗟乎道不可合運不可諧遂放言於感遇亦阮公之詠懷已而已而)
(陳公之微意在斯)表辭右省來歸温清如何風樹不寧不令廬
墓之側柴毀滅性管輅之才管輅之命惟國不幸非君
之病我鮮于公中肅恭懿光明不融為君頌德穆如清
風日月運安江漢流東不閉其文永昭文雄
唐大曆六年歲次辛亥十月癸丑朔日建
應天廣運聖文神武明道至德仁孝皇帝陛下闢統之
九載威加政和風淳俗&KR0779;冬十月詔天下牧守修前代
聖帝功臣賢士陵墓之毀圯者斯以崇至仁而修闕典
也化為異物者尚藻飾之縻之好爵者則亭毒之恩可
見矣延謂權典是州亦奉斯命由是不俟駕而按其部
至獨坐山前過有唐故右拾遺陳公之墳嘻文集之中
嘗飽其詞學志氣矣下馬一奠能不悽然因賦悪詩一
章以弔之(略曰䰟逐東流水晝夜獨坐山時同官及寄攻文者甚有継和)封樹茂不
勞增築而加植也故節度使鮮于公所立旌德之碑苔
蘚侵剥文字磨滅囙徵舊本命良工重勒于石豈祗顯
此公之懿行且欲副吾君褒賢之意云爾𨳩寳戊辰歲
十二月十五日惟誠保節朔戴功臣静江軍節度觀察
留後光祿大夫檢校太傅知梓州軍州事兼御史大夫
上柱國太原郡𨳩國侯食邑一千三百戶郭延謂
今更錄唐代諸賢祭文及過學堂覽文集詩扵
碑隂
黃門侍郎盧蔵用祭陳公文
子之生也珠圓流兮玉分潔子之没也太山頽兮良木
折士林閴寂兮人物疎門舘蕭條兮賓侶絶嘆佳城之
不返辭玉階而長別嗚呼置酒祭子子不顧況聲哭子
子不廽唯天道而無託但撫心而已摧尚饗
過學堂覧文集詩缺
陳伯玉文集卷第十終
