陳伯玉文集卷第七
新都楊春重編
射洪楊澄校正
雜著
上大周受命頌表(天授九年)
臣子昂言臣聞昔周道昌而頌聲作遂能昭配天地光
烈祖宗垂之無窮永爲代典伏惟神聖皇帝陛下闡玄
極昇紫圖光有唐基以啓周室不改舊物天下惟新皇
王已来未嘗覩也臣聞仲尼曰聖人丘不得而見之矣
又曰舜禹之有天下丘不預也又曰鳳鳥不至河不出
圖丘已矣夫皆傷不得見大道之行而欝悒也臣草鄙
愚陋生長休明親逢聖人又覩昌運舜禹之政河洛之
圖&KR0662;皆目見幸亦多矣今者鳳鳥來赤雀至慶雲見休
氣昇大周受命之珍符也不稽元命探祕文採風謠揮
象物紀天人之會以恊頌聲則臣下之遇也有國彛典
其可闕乎臣不揣朴固輙獻神鳳頌四章以言大周受
命之事誠未足以潤色鴻業揄揚盛美亦小臣區區丹
慊之至謹輙詣洛城南門奉進塵冐旒冕伏表慚惶
大周授命頌(四章并序)
臣聞大人升階神物紹至必有非人力所能存者上招
飛鳥下動泉魚古之元皇祗承上帝所以恊人祉匹天
休卓哉神明昭格上下莫不以之矣是故物有可則而
道有可宗謂之文獻其原上也緬哉有唐欽崇天命三
祖繼統品物咸章玄曆改元黃瑞告神皇出地輔(一作軸)
陟天階㦄軒轅豋太昊集乎初始之極以授我皇符鳥
之肇𨳩辟元台女希氏姓神功大哉莫不盛扵茲日矣
乃察璿璣稽寳命發玄䜟升紫圖則天粲然皇文炳也
非夫昇光之矅魄寳之精其孰能威神皇赫赫若斯者
哉是時三階底平百揆時序天下昌矣玄功溥矣西土
耆老欣然來稱曰至哉天子恤我元元勤勞下都升聞
上帝臣聞天無二日土無二主皇帝嗣武以主匕鬯豈
不宜乎神皇窅然廼豋崑崙之㙜修三統觀五始探命
曆之紀則知元氣之所造也方採鍾龍象鳴鳳恊林黃
之律以囙生賜姓九月戌申朔六日己卯朔神都耆老
遐荒夷貊緇衣黃冠等萬有二千餘人雲趍詣闕請曰
臣等聞王者受命必有錫氏軒轅皇帝二十五子班為
十二姓高陽氏才子二八命為十六族書云祗台德先
不拒朕行然則聖人起則命曆昌必有錫氏之規臣等
伏惟陛下受天之符為人聖母皇帝仁孝肅恭神明可
以繤武承家以克永代陛下崇錫類垂憲章不易日月
天人交際斯亦萬代之一時臣等固陋不逹大道敢昧
死上聞神皇穆然方御珍圖謙而未許也越翌日庚辰
文武百寮又與耆老夷貊道俗等五萬餘人守闕固請
曰蓋臣聞聖人則天以王順人以昌今天命陛下以主
人以陛下為母天之丕律元命也人之大猷定姓也陛
下不應天不順人獨高謙譲之道無所憲法臣等何所
仰則敬冐昧萬死固請是時目踵昆吾有鳳鳥從南方
來㦄端門羣鳥數千蔽之又有赤雀數百從東方来羣
飛映雲廽翔紫闥或止庭樹有黃雀從之者又有慶雲
休光半天傾都畢見羣臣咸覩扵是衆甿雲萃囂聲雷
動慶天應之如響驚象物其猶神咸曰大哉非至德孰
能覩此昔唐虞之瑞逖聽矣今則見也天物来聖人革
時哉况鳳者陽鳥赤雀火精黃雀從之者土也土則火
之子子随母所以纂母姓天意如彼人誠如此陸下曷
可辭之昔金琴鳳凰鎬京黃鳥赤氏朱鴈有吴丹烏皆
紀之金冊蔵之瑞府以有事也陛下若遂辭之是推天
而絶人將何以訓扵是皇霈然曰俞哉此亦天授也乃
命有司正皇典恢帝綱建大周之統曆革舊唐之遺號
在宥天下咸與惟新賜皇帝姓曰武氏命為嗣皇崇乎
紹天統物其赫胥大庭之上事已乃獻頌曰
天命神鳳降祚我周彩容有穆其儀孔休惟我有周實
保天德上帝臨命纂承唐極人曰天古(一作祐)有皇女希
造天立極𬗟然猷徽赫我皇帝乃先&KR0847;微匪天之命鳳
鳥誰歸囙生錫氏革號循機豈不順乎天而應乎人帝
曰俞哉
右神鳳章
翶翶赤鳥朱火之光含神之務祕帝之祥在昔甲子降
祚于昌今則庚辰翩翩來翔維何作我聖皇堤堤黃鳥
載飛載揚從火之母應土之王體仁資孝類我嗣皇恭
膺錫氏稽首龍章天授萬年聖帝煌煌
右赤雀章
崑崙元氣實生慶雲大人作矣五色氤氲昔在帝媯南
風既薰藂芳爛澷郁郁紛紛曠矣千祀慶雲來止玉業
金柯祚我天子非我天子慶雲誰昌非我聖母慶雲誰
光慶雲應矣周道昌矣久九八千天授皇年
右慶雲章
周道赫兮天寳開八方恊公兮萬國來天人應兮雷雨
作聲教殷兮宇宙回璿圖寳兮稱萬歲神皇穆兮崑崙
臺
右甿頌章
國殤文一首(并序)
丁酉歲三月庚辰前將軍尚書王孝傑敗王師扵榆關
峽口吾哀之故有此作
天未悔禍兮熾此山戎虐老昏幼兮人罹其窮帝用震
怒兮言剪其凶出金&KR0849;兮曜天鋒掃宇宙之甲馳燕薊
之衝何士馬之沸渭若雲海之洶洶荆吴少年韓魏勁
卒戈矛如林白羽若月且欲蹈烏丸之壘刈赤山之旗
聮青丘之徼封黃龍之屍凶胡猖&KR0847;姦險是憑蛇伏泥
滓蟻闘丘陵哀我將之忔勇兮無筭略以是膺䧟天井
之死地属雲騎以相騰短兵既接長戟亦合星流飈馳
樹離(一作雜)山沓智無所施其巧勇不能制其怯頓金鼓
之雄威淪輿尸之敗業天乎哀哉鳴石既書白日頽主
將已死士卒哀徒手奮呼誰救哉含憤沉怒志未廽殺
氣凝兮蒼雲暮虎豹慄兮殤魂懼兮可柰何恨非其死
兮棄山河血流骨積殪荒椘思歸道遠不得語降不戮
兮比不誅歿不賞兮功不圖豈力士之未徇誠師律之
見孤重曰壮士雖死精魂用凶醜爾讎不可縦我聞僵
死能厲灾古有結草抗杜回苟前失之未遠儻冥讎之
在哉嗚呼魂兮念歸來
禡牙文
萬歲通天二年三月朔日清邊道大捴管建安郡王某
敢以牲牢告軍牙之神盖先王作兵以討有罪奸慝竊
命戎夷不恭則必肆諸市朝大戮原野我皇周子育萬
國寵綏百蠻青雲干呂環入貢文有年矣契丹凶羯敢
亂天常乃蜂屯丸山豕食寮野宴安鴆毒作為攙搶天
猒其凶國用至討皇帝命我肅將王誅今大軍已集吉
辰恊應旄頭首建羽飾前列夷貊咸威將士聽誓方俟
天休命為人殄灾惟爾有神尚殱乃醜召太一會雷公
翼白虎乘青龍星流彗掃永清朔裔使兵不血刃戎夏
来同以昭我天子之德允神之功豈非正直克明哉無
縦世讎以作神羞急急如律令
榮海文
萬歲通天二年月日清邊軍海運度攴大使虞部郎中
王玄珪敢以牲酒馳獻海王之神神之聽之我國家昭
列象胥惠養戎貊百蠻率職萬方攸同鮮卑猖狂忘道
悖亂人棄不保王師用征故有渡遼諸軍横海之將天
子命我羸粮景從今旌甲雲屯樓舡露集且欲浮碣石
凌方壷&KR0670;朔裔即幽都而漲海無倪雲濤洄潏胡山遠
島鴻洞天波惟爾有神肅恭令典導鷁首騎鯨魚呵風
伯遏天吴使蒼兕不驚皇師允濟攘慝勦虐安人定灾
蒼蒼群生非神何賴無昏汩亂流以作神羞急急如律
令
弔塞上翁文
居近海南四百餘里有古城焉土人云是塞上翁城今
爲戍其基扃趾䟢盖數千年也丙戌歲兮我征匈奴恭
聞北叟託國此都子尚于叟日月遐邁及今耒思寔獲
心契欣問于叟何德其愚僻居幽漠浩與世殊忘情逸
馬胡寧而知福謝于隣人何逹而不淑丁男既存君子
知復人以爲極也伊懷茲土既板且築扃禁天崇墉隍
雲矗今則荒穢世不毓其故何哉賢叟之德登叟之堂
天道何遠而茲理茫茫人世自故兮丘壠崩荒魂魄何
獨不歸故鄕叟乎叟乎我心之傷
祭孫府君文
維年月日謹以牲酒之奠致祭故延俊府折衝燕然軍
孫府君之靈惟君少馳英武早效成功聲雄塞上名重
關中瞻&KR0994;威於敵國存大節扵家風既揮金而退老方
餌藥扵仙童何昊天之不弔随大化以長終白馬故人
青烏送往素車永訣黃爐誰賞醑酒盈觴魂兮尚饗
為建安王祭苗君文
維某年月日朔方道大緫管建安郡王攸宜以酒饌之
奠祭故壮武將軍左玉鈐衛中候左三軍營主苗君之
靈君忠勇兼&KR1269;戎麾夙濟烏丸作逆赤羽從軍方且任
君先鋒仍馳後勁刈鮮卑之壘摧蹋頓之師執馘獻俘
歸受國賞何圖大勛未立随命先凋永懷咨嗟情用兼
慟故命酒奠告𡭗殤魂君其有靈歆茲薄酹嗚呼尚饗
祭黃州府君文
維年月日朔孫女夫某等謹以清酌庶羞之奠敢昭告
于故黃州高府君之靈惟府君含德元亨保和光大才
堪濟世而運属承平噐元豋台而命鍾留落有瑚璉之
寳無廊廟之資豈圖大位不躋幽靈永昧尊儀潜翳三
十餘年玄殯既𨳩黃腸已古今青烏改卜丹旐來歸窀
穸即期幽明永訣某等忝承嘉惠奉事門闌興言追慕
寔增感咽竊惟精意以享黍稷非馨敢陳薄酹以獻明
靈嗚呼哀哉伏惟尚饗
祭韋府君文
維年月日左拾遺陳子昂謹以少牢清酌之奠致祭故
人臨海韋君之靈惟君孝友自天忠義由已有經世之
略懷䡄物之量甘心苦節風雨不改常欲窮則獨善其
身逹則兼濟天下感激遐詠邈然青雲何期良策未從
大運奄忽嗚呼哀哉昔君夢奠之時值余冥在叢棘獄
戶咫尺邈若山河話言空存白馬不吊迨天綱既𨳩而
宿草成列言咲無由夢寐不接永言感動何時可忘今
旄旐言歸關河方遠興言永訣今古長亂鄧攸無子天
道何知洛陽舊陌拱木猶存京兆新阡孤松已植已矣
韋生云何及矣大運之往賢聖同塵嗚呼哀哉伏惟尚
饗
祭宇文夫人文
維年月日朔女夫某謹以清酌嘉𬞞之奠奉祭于故高
氏河南宇文夫人之靈恭聞夫人有清穆之德皓㓗之
行淳懿肅恭内外仰則而遺風素範蕙敷蘭滋用能惠
心光孚氣氲沼沚崇嚴壼訓芬郁母儀中饋柔嘉娣姒
有則豈圖慈顔幽翳扵今年毫木已拱尊靈廊然今吉
辰恊應幽殯方𨳩容象如在噐質已灰改卜禮典宅兆
方遷山園既列祖載行焉哀子號咷女也蟬媛終天永
訣泣血流漣某謬承嘉惠預叨&KR0666;戚生事早睽送終空
積竊聞精意以享黍稷非馨敢陳薄酹以獻明靈伏惟
夫人明神尚饗
祭率府孫錄事文
維年月日朔某等謹以(云云)古人歎息者恨有志不遂
如吾子良圖方興青雲自致何天道之微昧而仁德之
攸孤忽中年而㒹沛從夭運而長徂惟君仁孝自天忠
義由已誠不謝扵昔人實有高扵烈士然而人知信而
必果有不識扵中庸君不慙扵貞純乃洗心扵名理元
常既沒墨妙不傳君之逸翰曠代同侶豈圖此妙未&KR3482;
中道而息懷衆寳而未攄永幽泉而掩色嗚呼哀哉平
生知已疇昔周旋我之數子君之百年相視而笑宛然
昨日交臂而悲今焉已矣人代如此天道罔然所恨君
者枉夭當年嗣子孤藐貧屡聮翩無父何恃無母&KR1103;焉
嗚呼孫子山濤尚在嵇紹不孤君其知我無恨泉途嗚
呼哀哉尚饗
春㙜引(寒食集畢)
感傷春兮生碧草之油油懷宇宙以湯湯遂豋高㙜
而寫憂遲美人兮不見恐青歲之還遒從畢公以酣飲
寄林塘而一留採芳蓀於北渚憶桂樹扵南州何雲木
之英麗而池舘之崇幽星㙜秀士月旦諸子嘉青鳥之
辰迎火龍之始挾寳書與瑶瑟芳蕙華而蘭靡乃掩白
蘋藉綠芷酒既醉樂未已擊青鍾歌綠水怨青春之萎
絶贈瑶華之旖旎碩一見而導意結衆芳之綢繆曷余
之情蕩瀁獨青雲以增愁恨三山之飛鶴憶海上之白
鷗重曰羣仙去兮青春頽歲華歇兮黃鳥哀富貴榮樂
幾時兮朱宮翠堂生青苔白雲兮歸來
綵樹歌
嘉錦筵之珍樹兮錯衆綵之氛氲状瑶㙜之微月點巫
山之朝雲青春兮不可逢况蕙色之增芬結芳意而誰
賞怨絶世之無聞紅榮碧豔坐看歇素華流年不見君
故吾思崑崙之琪樹猒桃李之&KR0813;紛
山水粉圖
仙圖之白雲兮若巫山之高丘紛羣翠之鴻溶又似蓬
瀛海水之周流信夫人之好道愛雲山以幽求
復讎議状
先王立禮所以進人也明罰所以齊政也夫枕干讎敵
人子之議誅罪禁亂王政之綱然則無義不可以訓人
亂綱不可以明法故聖人脩禮理内飾法防外使夫守
法者不以禮廢刑居禮者不以法傷義然後能暴亂不
作廉恥以興天下所以直道而行也竊見同州下邽人
徐元慶先時父爲縣吏趙師藴所殺君鬻身庸保為父
報讎手刃師藴束身歸罪雖古烈者亦何以多誠足以
激清名教旁感忍辱義士之靡者也然按之國章殺人
者死則國家畫一之法也法之不二元慶宜伏辜又按
禮經父讎不同天亦國家勸人之教也教之不苟元慶
不宜誅然臣聞昔刑之所生本以遏亂仁之所利盖以
崇德今元慶報父之仇意非亂也行子之道義能仁也
仁而無利與亂同誅是曰能刑未可以訓元慶之可顯
宥於此矣然則祁由正生理必亂作昔禮防至密其弊
不勝先王所以明刑本寔由此今儻義元慶之節廢國
之刑將為後圖政必多難則元慶之罪不可廢也何者
人必有子子必有親親親相讎其亂誰救聖人作始必
圖其終非一朝一夕之故所以全其政也故曰信人之
義其政不行且夫以私義而害公法仁者不為以公法
而徇私節王道不設元慶之所以仁高振古義伏當時
以其能忘生而及扵德也今若釋元慶之罪以利其生
是奪其德而虧其義非所謂殺身成仁全死無生之節
也如臣等所見謂宜正國之法寘之以刑然後旌其閭
墓嘉其徽烈可使天下直道而行編之扵令永為國典
謹議
為遠安誓衆詞
夫聖人用兵以討有罪姦慝竊命戎夷不恭則必肆諸
市朝大&KR1229;原野我皇周子育萬國寵綏百蠻遐荒戎狄
莫不率職聚非欲勞人盖逆不可縦亂不可長
所以屈已推轂垂涕泣辜誠恐蒼生㒹墜塗炭今契丹
凶羯敢亂天常為封豕長蛇荐食上國玉帛皮弊弃而
不寔名噐正朔僣而有謀乃將諂神虐人暴殄天物故
皇帝命我肅將王誅今大師已集方將問罪公等諸將
及士卒已上湏各嚴職事肅恭天命契丹凶賊本為中
國奴隷昏狂不道勞我師徒今與公等及士卒久勤干
戈冐犯霜露夫四郊多壘士大夫之恥蕞爾兇狡一鈕
可屠况皇帝義兵尅期誅剪此猶太山壓卵鴻毛在爐
今日之伐湏如雷霆之震虎豹之擊搴旗斬馘掃孽除
凶上以攄至尊之憤下以息邊人之患鼓以作氣旗以
應機公等各宜&KR1229;力務當其任若能奮不顧命䧟堅摧
鋒金紫玉帛國有重賞若進退留顧向背失機斧鉞嚴
誅軍有大&KR1229;各宜勉勵無犯典刑
金門餞東平序
昔者漢朝卿士供帳餞扵東都晉國名賢傾城祖扵西
郊雖時稱盛觀而人非帝族東平紫微英胄朱邸天人
藴歧嶷之瓌姿得山河之寳氣劉君愛士常致禮扵幽
人曺植論文每交歡扵數子属鑾輿拜日來朝太室之
前玉檢停刊言返章華之路羣公以眷深王粲思邀祖
道之歡下走以遇重荀慈謬奉芳筵之醴于時青陽二
月黃鳥羣飛殘霞將落日交暉遠樹與孤烟共色江山
萬里眇然荆椘之塗城邑三春去矣伊瀍之地既而朱
軒不駐禄盖行遥琴罇之清讌已疲珠玉之芳言未贈
請各陳志以序離襟
梁王池亭宴序
子昂少游白屋未㦄朱門聞王孫之游空懷春草見公
子之興每隔青霄戈陽公座辟青軒飾𨳩朱邸金筵玉
瑟相邀比里之歡明月琴樽即對西園之賞鄙人幽介
酒醴知慚王子愛才文章見許白日已馳歡娱難恃平
生之樂其在兹乎
薛大夫山亭宴序
夫貧賤之交而不可忘珠玉滿堂而不足貴閑門無事
對黃卷以終年高論不疲逢故人而永夜薛大夫其人
也下官昔承顔色早蒙車騎之知晚接恩光不異平津
之舊蔡邕書史許以相資張載文章見稱扵代爾其華
堂別業秀木清泉去朝廷而不遥與江湖而自遠名流
不雜既入芙蓉之池君子有隣還得芝蘭之室披翠微
而列坐左對青山俯盤石而𨳩襟右澄流水斟綠酒弄
清絃索皓月而按歌追凉風而觧帶談高趍逸體静心
閑神眇眇而臨雲思飄飄而遇物林軒寂寞星漢縦横
思欲垂汗漫而羣遊與真精而合契歡窮興洽樂往悲
來悵鵉鶴之不存哀鷞鳩之久沒徘徊永歎慷慨長懷
東方明而畢昴升北閣曙而天雲静悲夫向之所得已
失扵無何今之所遊傷羈扵有物詩言志也可得聞乎
送中嶽二三真人序(時龍集乙未十二月二十日)
夫愛名山歌長往世有之矣放身霄嶺宴景雲林卑俗
不可得而聞時亊不可得而見則吾欲高視終古一咲
昔人嵩山有二仙人自浮丘公王子晉上朝王帝遺迹
金壇鳳簫悠悠千載無響吾每以是臨霞永慨撫膺歎
息常謂烟駕不逢羽人長往去囂世走青雲豋玉女之
峯窺石人之廟見司馬子徽馮大和螝裳眇然冥壑獨
立真朋羽會金漿玉液則有楊仙翁玄默洞天賈上士
幽棲牝谷玉笙吟鳳瑶衣駐鶴方且迷軒轅之駕期汗
澷之遊吾亦何人躬接兹賞寔欲執青節從白螝陪飲
崑崙之庭觀化玄元之府宿心遂矣冥骨甘焉豈知瓊
都命淺金格道微攀倒景而迷途顧中峯而失路塵縈
俗累復汩吾和仙人真侶永幽靈契翳青芝而延佇遥
會何期結丹桂而徘徊遠心空絶紫烟去黃庭極仰寥
廓而無光視寰區而寡色悠悠何往白頭名利之交咄
咄誰嗟玄運盛衰之感始知楊朱岐路墨翟素絲尚平
辭家而不歸鮑焦枹木而枯死可以慟可以悲古人之
心吾今得之也
送著作佐郎崔融䓁從梁王東征序
古者凉風至白露下天子命將帥訓申兵將以外威荒
戎内輯中夏時義遠矣自我大君受命百蠻蟻伏匈奴
含蒲桃之宮越裳重翡翠之貢虎符不發象&KR0909;攸同寔
欲高議靈㙜偃伯天下而林胡遺㜸蓬亂邊甿駈蚊蚋
之師忽雷霆之伐乃竊海裔弄燕陲皇帝哀北鄙之人
罹其辛螫以東征之義降彼偏禆猶恐威令未孚亭塞
仍梗乃謀元師命佐軍得朱邸之天人乃黃閣之元老
廟堂授鉞鑿門申命建梁國之旌旗呤漢庭之蕭鼓東
向而拜北道長駈蜺旄羽騎之殷戈飜落日突鬢蒙輪
之勇劍决浮雲方且獵火九都窮踏頓存肅慎吊姑餘
彷徨赤山廵御日域以昭我王師恭天討也歲七月軍
出國門天皛無雲朔風清海時北部郎中唐奉一考功
員外郎李迥季著作佐郎崔融並參帷幕之賓掌書記
之任燕南悵別洛北思懽頓旌節而少留傾朝廷而出
餞永昌丞房思玄衣冠之秀乃張蕙圃席蘭堂環曲榭
羅羽觴寫中京之望縦候亭之賞𡭗乃投壷習射博奕
觀兵鏜金鐃戞瑶琴歌易水之慷慨奏關山以徘徊頽
陽半林微隂出座思長風以破浪恐白日之蹉跎酒中
樂酣拔劒起舞則已氣横遼碣志掃獯戎抗手何言賦
詩以贈
送吉州杜司戶審言序
嗟夫德則有隣才不必貴昔有耕于巖石而名動京師
詞感帝王乃位昇武騎夫豈不遭昌運哉盖時命不齊
竒偶有數當用賢之世賈誼竄扵長沙居好文之朝崔
駰放於遼海況大聖提象羣臣守規杜司戶炳靈翰林
研幾策府有重名扵天下而獨秀扵朝端徐陳應劉不
得劘其壘何王沈謝適足靡其旗而載筆下寮三十餘
載秉不羈之操物莫同塵合絶唱之音人皆寡和羣公
愛禰衡之俊留在京師天子以相譚之非謫居外郡蒼
龍閹茂扁舟入吴告別千秋之亭廽棹五湖之曲朝廷
相送駐旌蓋扵城隅之子孤游淼風帆扵天際白雲自
出蒼梧漸遠帝㙜半隐㘴隔舟霄巴山一望魂斷渌水
扵是邀白日藉青蘋追瀟湘之游寄洞庭之樂吴歈椘
舞右琴左壼將以緩燕客之心慰越人之思杜君乃挾
琴起舞杭首高歌哀皓首而未遇恐青春之蹉跎且欲
携幽蘭結芳桂飲石泉以節味詠商山以卒歲返耕餌
木吾將老焉羣公嘉之賦詩以贈凡四十五人具題爵
里■含絶(類選作合絶)
冬夜宴臨卭李錄事宅序
下官遊京國久矣接軒裳衆矣池㙜鍾鼓雖有會於終
朝琴酒管絃未窮歡扵永夕豈非殊我親愛異我風謠
而使臨堂有懷聞樂增歎者也何功曺舊州耆老迹尚
於沉冥李錄事吾土賢豪義多扵遊俠高軒置酒甲第
迎賓絲竹紛於綺窗琅玕盛扵雕爼樓㙜若盡臨故國
之城池軒盖如雲緫名都之車馬扵是而興自此而遊
安得不放意留歡遺老忘死金壷漏晚銀燭花微北林
之烟月無光南浦之星河向曙赤車使者下官雖謝扵
士人錦里名家羣公豈慙扵昔彦我之懷矣實在扵斯
同賦一言俱爲四韻
忠州江亭喜重遇吴參見牛司蒼序
日月郊分春秋代謝昔歲居單閼適言別扵茲都今龍
集昭陽復相逢扵此地山川未改容貌俱非叙名官而
猶嗟問鄉關而不樂雲天遂觧琴酒還開新交與舊識
俱歡林壑共烟霞對賞江亭迥瞰羅新樹扵階基山榭
遥臨列羣峯扵戶牗尔其丹藤綠篠俯映長筵翠渚洪
瀾交流合座神融興洽望真情高覺清溪之仙洞不遥
見蒼海之神山乍出既而行舟有限嗟此會之難留別
日無期歎分岐之勿遠徘徊北渚惆悵南津江陵之道
路方賖巴徼之雲山漸異嗟乎離言可贈所碩保扵千
金別曲何謠各請陳于五字
暉上人房餞齊少府使入京府序
永淳二年四月孟夏東海齊子宦于此州雖黃綬位輕
而青雲噐重故能委邦君而坐嘯屈刺史而知名属乎
鑾駕廵方諸侯納貢將欲對揚天子命我行人執玉帛
而當朝擁騑驂而戒道指途河渭發引岷嵎粤以丙丁
之日次于暉公別舍蓋言離也爾其巖泉列坐竹樹交
筵吐青藹扵軒窗栖白雲扵左右參差池榭亂山水之
清隂繚繞階庭雜峯崖之異勢入禪林而避暑肅風景
於中林(一作中庭)開水殿而追凉徹氛埃扵戶外瑶琴合奏
翠犖時行譚窈窕扵天人極留連扵晷刻既而歡樂極
良辰征攀白日而不廽唱淳雲而告別山光黯黯凝綠
樹之將曛嵐氣沉沉結蒼雲而遂晩雖同交未阻風月
可留岐路方乖關山成恨嗟乎朝廷子入期富貴于崇
朝林嶺吾棲學神仙而未畢曰青霞路絶朱紱途遥言
此會之何時碩相逢而誰伐永懷千古豈知人者之交
凡我三人盍崇不朽之迹斯文未丧題之此山同䟽六
韻云爾
春晦餞陶七扵江南序
蜀江分𬒮巴山望別南津坐恨歎仙帆之方遥北渚長
懷見離亭之欲晚白雲去矣黃鶴何之楊柳青而三春
暮我之懷矣能無贈乎同賦一言俱題四韻
夏日暉上人房別李參軍序
考察天人旁羅變動東西南北賢聖不能定其居寒暑
晦明隂陽不能革其𢾗莫不雲離雨散奔馳扵宇宙之
間宋遠燕遥泣別扵關山之際自古來矣李參軍白雲
英胄紫氣仙人愛江海而高尋頓風塵而未息來從許
下月旦出扵龍泉言入蜀中星文見扵牛斗野亭相遇
逆旅承歡謝鯤之山水暫開樂廣之雲天自樂思道林
而不見悵若有亡詣祇樹而從遊衆然舊欵高僧展𬒮
大士臨筵披雲路之天書坐琉璃之寳地簾惟後闢拂
鸚鵡之香林欄檻前𨳩照芙蓉之綠水討論儒墨探覽
真玄覺周孔之猶述知老莊之未悟遂欲高攀寳坐伏
奏金仙𨳩不二之法門觀大千之世界觀娱恍晚離別
行催紅霞生而白日歸青氣凝而碧山暮驪歌斷引抗
手將辭江漢浩浩而長流天地居然而不動嗟乎色為
何色悲樂忽而囙生誰去誰來離會紛而妄作俗之迷
也不亦煩乎各述所懷不拘章韻
秋日遇荆府崔兵曺使讌序
若夫尊卑位隔榮賤途分使卿士大夫倚軒裳而傲物
山栖木食負林壑而驕人未有能屈富貴扵沉冥雜薜
蘿扵簮笏天人坐契相從雲霧之遊風雨不疲高縦琴
罇之賞崔兵曺紫庭公胄青雲貴人以鍾鼎不足以致
竒才烟霞可以交名士皇華昭國懷鳳綍而高尋白桂
追遊邀兔罝而下顧大矣哉生年未識一見而交道遂
存此日披懷千載之風期坐合支道林之雅論妙理沉
微崔子玉之雄才斯文未喪属乎金龍掌氣石鴈驚秋
尺泬寥而烟日無光野寂寞而山川變色芸其黃矣悲
白露扵蒼葭木葉落兮慘紅霜扵綠樹爾其高興洽芳
酒闌頓羲和而不留顧華堂而欲晚長歌何託思傳稽
古之文爰命小人率記當時之事人探一字六韻成萹
喜遇翼侍御崔司議二使序
命獨坐一隅孤憤五蠧雖身在江海而心馳魏闕歲時
仲春幽卧未起忽聞二星入井四牡臨亭邀使者之車
乃故人之駕隐机一笑把臂入林既聞朝廷之樂復此
琴罇之事山林幽疾鍾鼎舊遊語默譚詠今復一得况
北堂夜永西軒月微巴山有望別之嗟洛陽無寄載之
客江關離會三千餘里名位寵辱一百年中歡娱如何
日月其邁不為目前之賞以增別後之思蟋蟀笑人夫
子何歎
別冀侍御崔司議序
朝廷歡娱山林幽痗思魏闕魂已九飛飲岷江情復三
樂進不忘匡救扵國退不慙無閟在林冀侍御崔司議
至公至平許我以語默于是矣夫達則以公濟天下窮
則以大道理身嗟乎子昂豈敢負古人哉蜀國酒醨無
以娱客至扵挟清瑟豋高山白雲在天清江極目可以
散孤憤可以遊太清一世之逸人寄千里之道友吾欲
不謝扵崔冀二公矣所恨酒未醉琴方清王事靡盬驛
騎遄速不盡平原十日之飲又謝叔度累日之歡雲山
悠悠歎不及也載想房陸畢子為軒冕之人不知蜀山
有雲巴水可興暌闕良會我心惄然請以此酣寄謝諸
子為巴山別引也陳子昂醉詞曰有道君匡國無悶余
在林白雲岷峨上歲晚來相尋
洪崔子鸞鳥詩序
鸞鳥篇者晉人洪崖子之所作也洪崖子遁我玄魁賁
其默行矯迹汾水習隐洛陽乘白驢衣羽褐遊朝市之
際雜縉紳之間時人或將襲青牛師薊子訓之陳迹也
嘗以翠鸞時棲明主之瑞君子獨立矯世之方扵是和
墨澹情洒翰縟意寄孤興扵露月況浮標於山海乃集
瑶圃洗玉池翩翩然又以自得也時尚輦奉御梁國喬
偘聞其風而悦之乃刻羽翦商飛毫掞牘扣歸昌之律
恊朝陽之音率諸君子属而和之者十有五余始末知
夫洪崖也喬子暴義命余叙之凡若干首
豋薊城西北樓送崔著作入都序
僕嘗&KR0786;遊傷別久矣况豋樓遠國銜酒故人憤胡孽之
侵邊從王師之出塞元戎按甲方刈鮮卑之壘天子賜
書且有相君之召而崔侯佩劍即謁承明羣公負戎方
絶大漠燕山北望遼海東浮雲㙜與碣舘天殊亭障共
衣冠地隔撫劍何道長謠增歎以身許國我則當仁論
道匡君子思報主(一作國)仲冬寒苦幽朔初平蒼茫天兵
之氣冥滅戎雲之色白羽一指可掃九都赤墀九重佇
觀獻凱遂君之恩共有策勛飲至方同
廊廟之歡偃武槖弓借爾文儒之首薊丘故事可以贈
言同賦豋薊樓送崔子云爾
送麹郎將使默啜序
盖北夷不羈之日久矣天子垂玄默穆皇風而狼居革
心蟻伏請職歲一月上將恤戎乃以金章假麴公為司
賓卿載馳錦車諭意雲幕且欲頓單于之膝受呼韓之
朝不踰青春復命紫關其忠臣烈夫之節感激壮士矣
朝廷以赴此絶國追送近郊豋熊山望燕塞黃雲千里
亭臯悠然僉曰賦詩絶句以贈
嘉(一作喜)馬參軍相遇醉歌序
吾無用久矣進不能以義𥙷國退不能以道隐身天子
哀矜居扵侍省且欲以芝桂為伍麋鹿同曺軒裳鍾鼎
如夢中也南榮暴背北林設置有客扣門云吾道存孺
子孺子黃中通理時玄冬遇夜微月在天白雲半山志
逸海上酒既醉琴方清陶然玄暢浩爾大素則欲狎青
鳥寄舟仙矣日月云邁蟋蟀謂何夫詩可以比興也不
言曷著時醉書散灑乃昏見清廟㙜令知此有蜀雲氣
也畢大拾遺陸六侍御崔議司崔兵曺鮮于晉崔湎子
懷一道人當知吾此評是寔錄也若東莱王仲烈見之
必以為真醉歌曰獨幽默以三月兮深林潛居時歲忽
兮孤憤遐吟誰知我心孺子孺子其可與理分
偶遇巴西姜主簿序
予疲爾永久未嘗觧顔正欲豋高山望遠壑揮斥幽痗
以劘太清姜主簿倏自綿中至于林下乃飾琴酒之事
雜文章之娱將蠲我憂頽靡取樂夫浩浩之白不可獨
也青春之詩又誰咎也逢太平之化寄當年之歡同人
在焉而我何歎南國橘柚陽月初榮北梁山水良辰復
別揮手何贈詩以永言云爾
陳伯玉文集卷第七終
