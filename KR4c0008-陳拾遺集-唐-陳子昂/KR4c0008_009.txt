陳伯玉文集卷第九
新都楊春重編
射洪楊澄校正
書
諫靈駕入京書
梓州射洪縣草莾臣陳子昂謹頓首冐死獻書闕下臣
聞明王不悪切直之言以納忠烈士不憚死亡之誅以
極諫故有非常之策者必待非常之時有非常之時者
必待非常之主然後危言正色抗議直辭赴湯鑊而不
廻至誅夷而無悔豈徒欲詭世誇俗猒生樂死者哉寔
以爲殺身之害小存國之利大故審計定議而甘心焉
况乎得非常之時遇非常之主言必獲用死亦何驚千
載之迹將不朽扵今日矣㐲惟大行皇帝之遺天下棄
群臣萬國震驚百姓屠裂陛下以循齊之聖承宗廟之
重天下之望喁喁如也莫不冀蒙聖化獲保餘年太平
之主將復在扵今日矣况皇太后又以文母之賢恊軒
宫之耀軍國大事遺詔决之唐虞之際扵斯盛矣臣伏
見詔書梓宮將遷坐京師鑾輿亦欲陪幸計非上策智
者失圖廟堂未聞骨鯁之謀朝廷多有順從之議愚臣
竊惑以爲過矣伏自思之生聖日沐皇風摩頂至踵莫
非亭育不能㦄丹鳳抵濯龍北面玉階東望金屋杭音
而正諫者聖王之罪人也所以不顧萬死乞獻一言碩
蒙聽覧甘就鼎鑊伏惟陛下察之臣聞秦據咸陽之時
漢都長安之日山河爲固天下服矣然猶北假胡苑之
利南資巴蜀之饒自渭入河轉關東之粟踰沙絶漠致
山西之寶然後削平天下弹壓諸侯長轡(本傳作羈)利策橫
制宇宙今則不然燕代迫匈奴之侵巴隴嬰吐蕃之患
西蜀疲老千里運粮北國丁男十五乘塞歲月奔命其
弊不堪秦之首尾今不完矣即所餘者獨三輔之間爾
頃邅荒饉人被荐飢自河而西無非赤地循隴以北罕
逢青草莫不父兄轉徙妻子流離委家丧業膏原潤莾
此朝廷之所俻知也賴以宗廟神靈皇天悔禍去歲薄
稔前秋稍豋使羸餓之餘得保沉命天下幸甚可謂&KR0779;
矣然則流人未返田野尚蕪白骨縦横阡陌無主至扵
蓄積猶可哀傷陛下不料其難貴從先意遂欲長駈大
駕按節秦京千乘萬騎何方取給况山陵初制穿復未
央土木工匠必資徒役今欲率疲弊之衆興數萬之兵
徵發近畿鞭朴羸老鑿山採石驅以就功但恐春作無
時秋成絶望凋瘵遺噍再罹飢苦倘不堪其弊有一逋
逃子來之頌其將何詞以述此亦宗廟之大機不可不
深圖也况國無兼歲之儲家鮮過時之蓄一旬不雨猶
可深憂忽加水旱人何以濟陛下不深察始終獨違羣
議臣恐三輔之弊不止如前日矣且天子以四海爲家
聖人包六合爲宇㦄觀䆳古以至子今何嘗不以三王
爲仁五帝爲聖故雖周公制作夫子著名莫不祖述尭
舜憲章文武爲百王之鴻烈作千載之雄圖然而舜死
陟方葬蒼梧而不返禹會群后歿稽山而永終豈其愛
蠻夷之鄉而鄙中國哉實將欲示聖人之無外也故能
使墳籍以爲美談帝王以爲高範况我巍巍大聖轢帝
豋皇日月所照莫不率俾何獨秦豊之地可置山陵河
洛之都不堪園寢陛下豈不察之愚臣竊為陛下惜也
且景山崇麗秀冠群峯北對嵩邙西望汝海居祝融之
故地連大昊之遺墟帝王圖跡縦横左右園陵之美復
何加焉陛下曾未察之謂其不可愚臣鄙見良足尚矣
瀍澗之中天地交會北有大行之險南有宛葉之饒東
壓江淮食湖海之利西馳崤澠㩀關河之寶以聦明之
主養淳粹之人天下利平恭已正南面而已陛下不思
瀍洛之壮觀關隴之荒蕪遂欲棄於太山之安履焦原
之險忘神噐之大寶循曾閔之小節臣愚昧以爲甚也
陛下何不覽諫臣之策採行路之謠諮謀太后平章宰
輔使蒼生之望知有所安天下豈不幸甚昔者平王遷
周光武都洛山陵寢廟不在東京宗社墳塋並居西土
然而春秋美爲始王漢書載爲代祖豈其不碩孝哉何
聖賢褒貶扵斯濫矣實以時有不可事有必然蓋欲遺
小存大去禍歸福聖人所以爲貴也夫小不忍而亂大
謀仲尼之至誡碩陛下察之若以臣愚不用朝議遂行
臣恐關隴之憂未時休也臣又聞太原蓄鉅萬之倉洛
口積天下之粟國家之寶斯為大矣仐欲捨而不顧背
以長駈使有識驚嗟天下失望倘鼠竊狗盗萬一不圖
西入陜州之郊東犯武牢之鎮盗敖倉一杯之粟陛下
何以遏之此天下之至機不可不深惟也雖則盗未旋
踵誅刑已及滅其九族焚其妻子泣辜雖恨將何及焉
故曰先謀後事者逸先事後圖者失然而國之利器不
可以示人斯言不徒設也碩陛下念之臣西蜀野人本
在林藪幸属交泰得遊王國故知不在其位者不謀其
政亦欲退身嵓谷滅迹朝廷竊感婁敬委輅不非其議
圖漢策於萬全取鴻名扵千古臣何獨怯而不及之哉
所以敢觸龍鱗死而無恨庶萬有一中或垂察焉臣子
昂誠惶誠恐頓首
諫雅州討生羌書
將仕郎守麟㙜正字臣陳子昂昧死上言竊聞道路云
國家欲開蜀山自雅州道入討生羌囙以&KR0670;擊吐蕃執
事者不審圖其利害遂發凉鳳巴蜒兵以徇之臣愚以
爲西蜀之禍自此結矣臣聞亂生必由怨起雅之邊羌
自國初已來未嘗一日爲盗今一旦無罪受戮其怨必
甚怨甚懼誅必蜂駭西山西山盗起則蜀之邊邑不得
不連兵俻守兵久不解則蜀之禍搆矣昔後漢末西京
喪敗盖由此諸羌此一事也且臣聞吐蕃桀黠之虜君
長相信而多奸謀自敢抗天誅邇耒向二十餘載大戰
則大勝小戰則小勝未嘗敗一隊亡一矢國家往以薛
仁貴郭待封為虣武之將屠十萬衆扵大非之川一甲
不歸又以李敬玄劉審禮爲廊廟之宰辱十八萬衆扵
青海之澤身為囚虜是時精甲勇士勢如雲雷然竟不
能擒一戎馘一醜至今而關隴爲空今乃欲以李處一
爲將駈顦顇之兵將&KR0670;吐蕃臣竊憂之而為此虜所咲
此二事也且夫事有求利而得害者則蜀昔時不通中
國秦惠王欲帝天下而并諸矦以為不兼賨不敢取蜀
勢未可舉乃用張儀計飾美女譎金牛因間以啖蜀侯
蜀侯果貪其利使五丁力士鑿山通谷棧褒斜置道扵
秦自是險阻不關山谷不閉張儀躡踵乘便縦兵大破
之蜀矦誅賨邑滅至今蜀為中州是貪利而亡此三事
也且臣聞吐蕃羯虜愛蜀之珍富欲盗之久有日矣然
其勢不能舉者徒以山川阻絶障隘不通此其所以頓
餓狼之喙而不得竊食也今國家乃亂邊羌𨳩隘道使
其收奔亡之種為嚮導以攻邊是乃借寇兵而為賊除
道舉全蜀以遺之此四事也臣竊觀蜀爲西南一都會
國家之寶庫天下珍貨聚出其中又人富粟多順江而
下可以兼濟中國今執事者乃圖僥倖之利悉以委事
西羌得西羌地不足以稼穡財不足以富國徒殺無辜
之衆以傷陛下之仁縻費随之無益聖德又况僥倖之
利未可圖哉此五事也夫蜀之所寶恃險也人之所安
無役也今國家乃開其險役其人險𨳩則便寇人役則
傷財臣恐未及見羌戎而已有奸盗在其中矣往年益
州長史李崇真將圖此奸利傳檄稱吐蕃𣣔寇松州遂
使國家盛軍以待之轉餉以俻之未二三年巴蜀二十
餘州搔然大弊竟不見吐蕃之面而崇真贓錢以計鉅
萬矣蜀人殘破幾不堪命此乃近事猶在人口陛下所
親知臣意者得非有奸臣欲圖此利復以生羌爲計者
哉此六事也且蜀人尫孱不習兵戰一虜持矛百人不
敢當又山川阻曠去中夏精兵處遠今國家若擊西羌
掩吐蕃遂能破滅其國奴虜其人使其君長係首北闕
計亦可矣若不到如此臣方見蜀之邊陲不守而爲羌
夷所横暴昔辛有見被髮而祭伊川者以爲不出百年
此其爲戎乎臣恐不及百年而蜀爲戎此七事也且國
家近者廢安北拔單于棄龜兹放䟽勒天下翕然謂之
盛德所以者何盖以陛下務在仁不在廣務在養不在
殺將以此息邊鄙休甲兵行乎三皇五帝之事者也今
又徇貪夫之議謀動兵戈將誅無罪之戎而遺全蜀之
患將何以令天下乎此愚臣所不甚悟者也况當今山
東飢關隴弊歷歲枯旱人有流亡誠是聖人寧静思和
天人之時不可動甲兵興大役以自生亂臣又流聞西
軍失守北軍不利邊人惟動情有不安今復駈此兵役
之不測臣聞自古國亡家敗未嘗不由黷兵今小人議
夷狄之利非帝王之至德也况弊中夏哉臣聞古人善
爲天下者計大而不計小務德而不務刑圖其安則思
其危謀其利則慮其善然後能享福禄伏碩陛下熟計
之
諫刑書
承務郎守右衛曺參軍臣陳子昂謹頓首昧死上言臣
聞昔者聖人理天下者美在太平太平之美者在扵刑
措臣伏見陛下務太平之理而未美太平之功賤臣頑
微竊惑下列臣前蒙天恩召見恩制賜臣曰既遇非常
之主何不進非常之策臣草木微品天恩降休伏刻肌
骨不敢忘捨今陛下創三皇之業務三皇之理大統已
集神化光明雖伏羲神農昔有天下誠未足比臣敢不
竭節以效愚忠臣聞自古聖王謂之大聖者皆云尚德
崇禮貴仁賤刑刑措不用謂之聖德不稱嚴刑猛制用
獄爲理者也故周有天下八百餘歲而惟頌成康漢有
天下四百餘歲而獨稱文景皆由幾致刑措者也何者
刑政之末節非太平之資臣竊考之扵天天貴生成驗
之扵人人愛生育旁稽扵聖聖務勝殘皆不云以刑爲
德者然則聖王養天下者固當上務順天下務齊人不
天不人不可謂理故曰惟天爲大唯尭則之又曰天地
萬物父母唯人萬物之靈亶聦明作元后元后作人父
母然則為人父母固當貴扵德養不可務扵刑殺臣伏
惟陛下聖德至大矣應天受命有三皇之功順人正位
有三皇之業拜圖廵洛有三皇之符專名顯號有三皇
之策明堂神搆萬象宣威風雨順時百榖昌熟可謂足
為萬代之規也今天下百姓抱孫弄子鼓腹以望大平
之政矣陛下爲天地父母固將務德以順養之豋于大
和以恊皇極今陛下之政雖盡善矣然太平之理猶屈
扵獄官何以言之太平之朝務上下樂化不宜亂臣賊
子日犯天誅比者大獄增多逆徒茲廣愚臣頑昧初謂
皆實乃去月十五日陛下特察詔囚李珍䓁無罪明魏
真宰有功召見高正臣又重推元萬頃百寮慶悅皆賀
聖明臣乃知亦有無罪之人掛扵疎網者陛下務在寬
典獄官務在急刑以傷陛下之仁以誣太平之政臣竊
私恨之賴陛下又獨决天斷寬蕩羣刑死囚張椘金郭
正一弓彭祖王令基䓁以凶悪之罪特蒙全活朽骨更
肉萬死再生天地人祗實用同慶何以知之臣伏見去
年八月已來天苦霖雨自陛下赦李珍䒭罪天朗氣晴
萬品咸觀宇宙同慶又其月二十一日恩勑免楚金䒭
死初有風雨變爲景雲司刑官属皆所共見臣聞隂慘
者刑也陽舒者德也慶雲者喜氣也臣伏攷之洪範驗
之六經聖人法天天亦助聖休咎之應必不虛來陛下
法天垂仁天助陛下仁化獄吏急法則慘而隂雨陛下
赦罪則舒而陽和君臣歡娱則喜而見慶雲天意如此
陛下豈可不承順之夫刑者怒也可以承喜氣今又隂
雨臣恐過在獄官况陛下明堂之理夲以崇德配天之
業不以務刑今垂拱法官且猶議殺布政衢室而未措
刑賤臣頑愚尚疑未可况巍巍大聖光宅天下哉今者
繋獄囚徒多極法者道路之議或是或非陛下何不悉
召見之目詰其罪罪真實者顯示明刑罪有濫者嚴誅
獄吏使天下咸服人知政刑以清太平之基用豋仁夀
之域豈非至德克明哉昔鄧太后以天降旱親决洛陽
獄囚徒良史書之而以爲德况陛下大聖億萬超扵鄧
后者矣夫獄吏不可信多弄國權自古敗亡聖王所誡
陛下萬代之業千載之名故不可使竹帛書之有虧扵
此也伏碩熟察以美太平之風賤臣不勝愚懇忠憤之
至輙投諫匭昧死上聞(云云)
諫政理書
月日梓州射洪縣草莾愚臣陳子昂謹冐死稽首再拜
獻書闕下臣子昂西蜀草茅賤臣也以事親餘暇得讀
書竊少好三皇五帝覇王之經㦄觀丘墳旁覽代史原
其政理察其興亡自伏羲神農之初至於周隋之際馳
騁數百年雖未得其詳而略可知也莫不先夲人情而
後化之過比已往亦無神異獨軒轅氏之代欲問廣成
子以至道之精理于天下臣雖竒之然其說不經未得
信也至殷高宗亦延問傳說然綐救弊未能宏遠自此
之後殆不足稱臣每在山谷有碩朝廷常恐沒代而不
得見也豈知霑沐聖化未終天年幸得遊京師覩皇化
親逢大聖之詔布于天下問于賢士大夫曰何道可以
調元氣賤臣孤陋誠未足知然臣竊觀自古帝王開政
之原俻矣未有能深思遠慮獨絶古今如陛下者也故
賤臣不勝區區碩竭固陋以聞見言之雖未足對揚天
休然或萬一有可觀者敢冐昧闕廷奏書以聞伏惟皇
太后陛下少加察焉臣聞之扵師曰元氣者天地之始
萬物之祖王政之大端也天地之道莫大乎隂陽萬物
之靈莫大乎黔首王政之貴莫大乎安人故人安則隂
陽和隂陽和則天地平天地平則元氣正矣是以古先
帝代見人之通扵天也天之應乎人也天人相感隂陽
相和灾害之所以不生嘉祥之所以不作遂則觀象扵
天察法扵地財成天地之道輔相天地之宜以左右人
扵是養成羣生奉順天德故人得安其俗樂其業甘其
食美其服隂陽大和元氣以正天瑞降地符昇風雨以
時草木不落龜龍麟鳳在郊藪矣泊顓頊唐虞之間不
敢荒寧亦克用理故其書曰百姓昭明恊和萬邦黎人
於變時雍乃命羲和欽若昊天歷象日月星辰敬授人
時和之得也至夏德衰亡殷政微喪桀紂昏暴亂于天
道殺&KR1229;無罪放棄忠良遂竭天下之力殚天下之貨作
為瑶臺起乎瓊室極荒淫之樂窮耳目之玩傾宮之女
至數千人竒伎淫巧以億萬計信巫鬼聽讒邪遂爲糟
丘酒池炮烙之刑一朝牛飲者三千人龍逄不勝其憂
諫而死箕子不堪其憤囚爲奴是以隂陽大乖天地震
怒山川鬼神發見灾異疾疫大興妖孽並作而桀紂不
悔卒以滅亡和之失也逮周文武創業順天應人誠信
忠&KR0779;加于百姓德澤休泰興乎頌聲成康之時刑措三
十餘年天下之道始和矣幽厲之未復亂厥常苛慝暴
虐詬黷天地百川沸騰山冡崒崩人以愁怨疾厲爲作
故其詩曰昊天不傭降此鞠凶昊天不惠降此大戾不
先不後爲虐爲瘵天地生人之理復悖扵茲矣嗚呼豈
不哀哉豈不哀哉近有隋氏亦不克終&KR0847;初隋高帝之
有天下也以六合爲家方將對越天人傳之萬代至煬
帝承平自以貴爲天子富有四海欲窮宇宙之觀極遊
宴之樂以爲人主之急務也于是乃鑿御渠决黃河自
伊洛之間而属之揚州生人之力既弊天地之蔵又洩
煬帝方忻然以爲得計將後宮綵女數百千人逐泛龍
舟遊三江五湖之間當其得意也視天下如脱屣爾其
後百姓搔弊灾變數興吏人貪暴其政日亂隂陽感怒
彗孛以出煬帝不悟自以爲天下安扵泰山方率百萬
之師而有事于遼當時山東父子不得相保也天厭暴
政人懷亂亡故遼東之役未歸而中國之難巳起身死
逆手宗廟以隳其故何哉逆天人之理也是以臣每察
天人之際觀禍亂之由跡帝王之事念先師之說昭然
著明信不欺爾不意陛下以大聖之憲見天人之心將
欲調元氣之綱返淳和之始自非陛下合天地之德有
日月之明誰能眇然遠思欲求大和扵元氣哉此昔者
伏羲氏之所以夲天人而爲三皇首也愚臣暗昧不勝
大碩碩陛下若爲大唐建萬代之策恢三聖之功傳乎
子孫永作鴻業千百年間使繼文之主有所守也非其
無道不失厥嗣陛下可不務之哉臣伏見天皇大帝得
天也之統封于泰山功德大業與天比崇矣然尚未建
明堂之宮遂朝上帝使萬代鴻業今猶闕然臣愚意者
豈非天皇大帝知陛下聖明必能起中興之化留此盛
德以發揮陛下哉不然何所與讓而未作也今陛下欲
調元氣睦人倫躋俗仁夀興風禮譲捨此道也于何理
哉故臣不勝區區蝼蟻之誠思碩陛下念先帝之休意
恢大唐之鴻業扵國南郊建立明堂使宇宙黎元遐荒
夷貊昆䖝草木天地鬼神粲然知陛下方興三皇五帝
之事與天下更始不其盛哉昔者黃帝合宮有虞緫期
(期一作章)唐尭衢室夏后世室群聖之所以調元氣理隂陽
扵此教也臣雖未學竊嘗聞明堂之制也有天地之則
焉有隂陽之綂焉二十四氣八風十二月四時五行二
十八宿莫不率俻故順其時月而為政則風雨時寒暑
平萬物茂暢五糓豋稔元氣不錯隂陽以和逆其時而
爲政也則水旱興疾疫起蟲螟爲害霜雹成灾隂陽不
和元氣以錯故昔者聖人所以爲教之大業也是以臣
碩陛下爲大唐建万代之策者意在茲乎意在茲乎陛
下若不以臣微而廢其言乞以臣此章與三公九卿賢
士大夫議之扵庭倘事便扵今道不遠(一作違)古即請陛
下徵天下鴻生鉅儒賢良豪俊之士博通古今皇王政
理之術者與之按周禮月令而建之臣必知天下庶人
子來不日而成也乃正月孟春陛下乘鑾輿駕蒼龍載
青旂佩蒼玉從三公九卿賢士大夫鴻儒碩老衣冠之
倫朝子青陽左个負斧扆憑玉凡南面以聽天下之政
扵是遂發大號宣布四方使各順十二月之舍無敢有
逆乃命大史守典奉法司天日月星辰之行無失經紀
以初爲常陛下遂躬籍田親蚕以勸天下之農桑養三
老五更以教天下之孝悌明訟恤獄以息天下之淫刑
除害去暴以正天下之仁夀修文尚德以止天下之干
戈察孝興廉以除天下之貪吏矜寡孤獨疲&KR1825;羸老不
能自存者賑恤之後宮美人非三妃九嬪八十一御女
之𢾗者出嫁之珠玉錦銹雕琢技巧之飾非益扵理者
悉棄之巫鬼淫祀誑惑(傳作營惑)良人者禁殺之陛下務以
至誠躬服質素以爲天下先愚臣以爲不出𢾗年之間
將見太平之化也天人之際既洽鬼神之望允塞然後
作雅樂潔粢盛宗祀天皇扵明堂以配上帝使萬國各
以其職來祭豈不休哉臣伏惟陛下至德明聖未有能
越行此道者也故臣竊以為此化一成則人倫之道自
睦刑罰之原自息兵革之事不興還淳之途可見仁夀
禮譲稼穡農桑不言而自致也是以賤臣未得為陛下
一二論之何者聖人之教在扵可大可久者故臣欲陛
下振領提綱使天下自理也然臣竊獨有私恨陛下方
欲興崇大化而不知國家大學之廢積歲月矣堂宇蕪
穢殆無人蹤詩書禮樂罕聞習者陛下明詔尚未及之
愚臣所以有私恨也臣聞天子立太學可以聚天下英
賢為政教之首故君臣上下之禮扵是興焉揖讓樽俎
之師扵此生焉是以天子得賢臣由此道也今則荒廢
委而不論而欲睦人倫興禮譲失之扵夲而求之扵末
豈可得哉况君子三年不爲禮禮必壊三年不為樂樂
必崩柰何天子之政而輕禮樂哉臣所以獨竊有私恨
者也陛下何不詔天下胄子使歸大學而習業乎斯亦
國家之大務也臣愚蒙所言事未曲盡者恐煩聖覽必
陛下恕臣昏愚請賜也日別具奏聞
諫用刑書
將仕郎守麟㙜正字臣陳子昂謹頓首冐死詣闕上䟽
臣本蜀之疋夫官不望遠陛下過意擢臣草莾之下升
在麟㙜之閤光寵自天卓若日月微臣固陋將何克負
然臣聞忠臣事君有死無二懷侫不諫罪莫大焉况在
明聖之朝當不諱之日方復鉗口下列俛仰偷榮非臣
之始碩也不勝愚惑輙奏狂昧之說伏惟陛下少加察
焉臣聞古之御天下者其政有三王者化之用仁義也
覇者威之任權智也強國脅之務刑罰也是以化之不
足然後威之威之不變然後刑之故至於刑則非王者
所貴矣况欲光宅天下追功上皇專任刑殺以爲威斷
可謂策之失者也伏觀陛下聖德聦明遊心太古將制
静宇宙保又黎人發號施令出扵誠慊天下蒼生莫不
想望聖風冀見神化道德爲政將待扵陛下矣且臣聞
之聖人出必有驅除天人之符休命也日者東南微孽
敢謀亂常陛下順天行誅罪悪咸服豈非天意欲彰陛
下神武之功哉而執事者不察天心以爲人意悪其首
亂倡禍法令各誅屠將息姦源窮其黨與遂使陛下大
開詔獄重設嚴刑冀以懲創勸扵天下逆黨親属及其
交遊有跡涉嫌疑辭相逮引莫不窮捕考訊枝葉蟠拏
大或流血小禦魑魅至有姦人熒或乘險相誣糺告疑
以冀圖爵賞呌于闕下者日有數矣于時朝廷皇皇莫
有自固海内傾聽以相驚恐賴陛下仁慈憫斯危懼賜
以恩詔許其大功已上一切勿論時人獲泰謂生再造
愚臣竊亦欣然賀陛下聖明得天下之機也不謂議者
異見又執前圖比者刑獄紛紛復起陛下不深思天意
以順休期尚以督察為理威刑爲務使前者之詔不信
扵人愚臣昧焉竊恐非三皇五帝伐罪弔人之意也臣
竊觀當今天下百姓思安久矣曩属北胡侵塞西戎寇
邊兵革相屠向歷十載關河自北轉輸幽燕秦蜀之西
馳騖湟海當時天下疲極矣重以大兵之後屢遭凶年
流離飢餓死喪略半幸賴陛下以至聖之德撫寧兆人
邊境獲安中國無事隂陽大順年穀累豋天下父子始
得相養矣故揚州搆禍殆育五旬而海内晏然纖塵不
動豈非天下蒸庶厭凶亂哉臣以此卜之知百姓思安
久矣今陛下不務玄默以救疲人而反任威刑以失其
望欲察察為政肅理寰區臣愚暗昧竊有大惑且臣聞
刑者政之末節也先王以禁暴整亂不得已而用之今
天下幸安萬物思泰陛下乃以末節之法察理人臣愚
以為非適變随時之議也頃年以來伏見諸方告密囚
累百千軰大抵所告皆以楊州為名及其窮䆒百無一
實陛下仁恕又屈法容之傍許他事亦為推劾遂使姦
悪之黨决意相讎睚眦之嫌即稱有密一人被訟百人
滿獄使者推捕冠盖如雲或謂陛下愛一人而害百人
天下喁喁莫知寧所臣聞自古聖人不有外患必有内
憂物理之自然也臣不敢以遠古言之請借隋而况臣
聞長老言隋之末代天下猶平煬帝不龔窮毒威武猒
居皇極自緫元戎以百萬之師觀兵遼海天下始搔然
矣遂使楊玄感挾不臣之勢有犬盗之心欲因人謀以
竊皇業乃稱兵中夏將據洛陽哮闞之勢傾宇宙矣然
亂未踰月而首足異處何者天下之弊未有土崩蒸人
之心猶望樂業煬帝不悟暗忽人機自以爲元悪既誅
天下無巨猾也皇極之任可以刑罰理之遂使兵部尚
書樊子盖專行屠戮大窮黨興海内豪士無不罹殃遂
至殺人如麻血流成澤天下靡然始思爲亂矣於是蕭
銑朱粲起扵荆南李密竇建德亂扵河北四海雲摇遂
並起而隋族亡矣豈不哀哉長老至今談之委曲如是
臣竊以此上觀三代夏殷周興亡下逮秦漢魏晉理亂
草不皆以毒刑而致敗壊也夫大獄一起不能無濫何
者切筆之吏寡識大方斷獄能者名在急刻文深綱密
則共稱至公爰及人主亦謂其奉法扵是利在殺人害
在平恕故獄吏相誡以殺為詞非憎扵人也而利在已
故上以希人主之旨下以圖榮身之利徇利既多則不
能無濫濫及良善則淫刑逞矣夫人情莫不自愛其身
陛下以此察之豈能無濫也冤人吁嗟感傷和氣和氣
悖亂群生厲疫水旱随之則有凶年人既失業則禍亂
之心怵焉而生矣頃來亢陽僣候密雲而不雨農釋未
瞻望嗷嗷豈不由陛下之有聖德而不降澤於下人也
倘旱遂過春廢於時種今年稼穡必有損矣陛下何不
敬承天意以澤恤人臣聞古者明王重慎刑罰盖懼此
也書不云乎與其殺不辜寧失不經陛下柰何以堂堂
之聖猶務彊覇之威哉愚臣竊為陛下不取也且愚人
安則樂生危則思變故事有招禍而法有起奸倘大獄
未休支黨日廣天下疑惑想恐無辜人情之變不可不
察昔漢武帝時巫蠱獄起江充作詐惑亂京師致使太
子奔走兵交宮關無辜被害者以千萬數劉氏宗廟幾
傾覆矣頼武帝得壷關三老上書廓然感悟夷江充三
族餘獄不論天下以安爾臣每讀漢書至此未嘗不為
戾太子流涕也古人云前事之不忘後事之師伏碩陛
下念之臣不避湯鑊之罪以蝼蟻之命輕觸宸嚴臣非
不惡死而貪生也誠恐負陛下恩遇臣不敢以微命蔽
塞聦明亦非敢欲陛下頓息刑罰望在恤刑爾乞三事
大夫圖其可否往者不可諫来者猶可追無以臣微而
怱其奏天下幸甚臣子昂誠惶誠恐死罪死罪
申宗人冤獄書
臣聞古人言爲國忠臣者半死而爲國諫臣者必死然
而至忠之臣不避死以諫主至聖之主不惡直以廢忠
臣幸逢陛下至聖大明好忠愛直每正言直諫特見優
容今陛下方御寶圖以臨陽舘崇闡玄化寧濟蒼生固
臣精心潔意碩陛下至德與三皇比矣然臣伏見陛下
有至聖之德至忠之臣猶使上下不通内外壅隔臣竊
懼之恐後代或以聖朝無至忠之臣敢冐萬死越職上
奏伏乞天恩寬臣喘息畢盡忠言臣聞上有聖君下無
杜臣晉舜去四凶尭不罪舜周公誅管蔡成王不罪周公
霍光誅燕王昭帝不罪子孟何者此數公者為國討賊
爲君殄讎假雖擅權猶不可罪况奉君命而執法者乎
臣伏見宗嘉言有至忠之誠徇公之節執法不撓為國
殄讎頃者逆子賊臣隂搆禍難潜圖密計將危社稷當
時逆節初露朝野震驚賴陛下神武之威天機電斷得
奉聖决恭順天誅不顧驅分不避彊禦唯法是守唯惡
是讎幸能察罪明辜窮奸極黨使伏法者自守情寔天
衢得以清泰萬國得以歡寧誠是陛下神斷之明抑亦
盡忠之效陛下所以自監察御史擢拜為鳳閤舍人者
豈不以表其臣節報其竭誠使天下之人知其忠懇者
也當此之時忠必見信行必見明自謂專一事君無貳
也今乃遭誣罔之罪被搆架之詞䧟見疑之辜困無驗
之誥幽窮詔獄吏不見明肝血赤心無所控告母年八
十老病在床抱疾喘息朝不保夕今日身幽獄戶死生
斷絶朝蒙國榮夕為孤囚臣竊痛之頃者至忠而今日
受賂固知不免此禍不能度德量力貪榮昧進以訟受
服誰能免尤向使辭寵譲榮陳力下列雷同衆軰勤恪
在公與全軀保妻子之臣恭默聖代臣固知今日未招
此患何者古人云盗增主人被誅者不能無怨頃来執
法誅罪多是國之權豪父讎子怨豈可勝道親黨隂結
同惡相從使肝爲朝脯肉為爼醢宗誅族滅肝腦塗地
彼凶讎也未足以快其心况蒙國寵榮位顯朝列凶讎
切齒怨黷何窮臣切恐今日之辜已是讎怨者相結搆
矣陛下至聖明察豈不為之降照哉倘萬一讎誣濫罪
使凶囂者得計忠正者見辜為賊報讎豈不枉苦夫孤
直者衆邪之所憎至公者群悪之所疾寡不敵衆孤不
勝群群誣成罪聖不能救自古所有非止扵今古者吳
起事椘抑削庶族以尊椘君椘國既強吳起蒙戮商鞅
事秦專討庶孽以明秦法秦國既覇商鞅極刑晁錯事
漢諸矦威彊七國驕奢將凌宗室錯削弱其勢以尊漢
景帝不悟惑奸臣之說遂族滅眺氏此三臣豈不盡忠
碩保其君然而身死族滅為讎者使皆當代不覺而後
代傷之聖主明君可不為之痛傷邪臣以嘉言雖無三
子之智竊恐獲罪或與之同伏惟陛下仁慈矜憐憫察
其忠臣聞漢高祖謀楚與陳平四萬金及其爲帝不問
金之出入何者立大功略小過夫有大忠者不求小過
所謂聖主之至道者也陛下豁逹大度至聖寬仁觀于
漢祖固已遠矣齷齪小吏何足謂陛下深責哉伏碩天
恩矜愚赦罪念功𥙷過乞將終養老母獲盡餘年豈非
聖主之恩仁君之惠有禮有訓善始善終哉臣扵嘉言
親非骨肉同姓相善臣知其志然非是丘園之賢道德
之茂大雅明哲能保其身假使獲罪扵天身首異處盖
如一蝼蟻爾亦何足可称然臣念其曾一日承恩蒙聖
主駈使不以赤誠取信今乃駕罪見疑臣實痛之恐累
聖主之明傷其老母之夀身汚明法為後代所悲臣知
其忠豈能無惜所以敢冐萬死乞見矜憐臣若言非至
忠苟有僥倖請受誅斬伏表惶怖魂魄飛揚
諫曺仁師出軍書
臣伏見詔書發懷軍令郎將曺仁師訊勒以征匈醜臣
聞古之天子方建大禮必先振兵釋旅以告成功故漢
孝武皇帝將封禪乃徵精卒十萬北廵朔方略地而還
此盖遵古先哲王之禮也今神皇陛下應天受籙將欲
郊祭天地巡拜河洛建明堂朝萬國斯邁古之盛禮也
誠合式遵舊典耀武塞上畢境而還臣猶慮曺仁師未
識典禮肆兵長駈窮極砂磧不恤士馬專以務得為利
不以全兵為上今朝廷百僚雖有疑者無敢言之臣誠
愚昧不識忌諱曾聞事君之道所貴盡心心以為非安
可不言臣料仁師到雲内城發兵之日合至九月初到
突利城廽兵之日合至十月初胡地隆冬草枯泉涸南
中士馬不耐初寒計仁師所將之馬從靈州常時所發
之處却廽到雲内城已行四千餘里雲内城中又先未
未支度馬既疲瘦經冬無粟以臣愚算十不存二若送
南中散就諸州路程益遠疲瘦更極以臣愚算十不存
五紫蒙之軍類例相似且仁師此行計遅發速至扵應
會不甚精俻以臣計料恐未成功脫若功未克成士馬
先喪盡中土求市卒又難得且自古與匈奴戰非士馬
相資不可臣恐馬既虛用致盡賊又竄遠未平但慮後
之謀臣悔扵今事且古来絶漢多喪士馬非臣臆度輙
敢陳聞昔漢室以衞青出塞是時漢馬三十萬疋旋師
之日唯餘四萬四十年不得事匈奴盖由此臣碩陛下
考驗前古取臣愚誠望與三公大臣審更詳議
陳伯玉文集卷第九終
