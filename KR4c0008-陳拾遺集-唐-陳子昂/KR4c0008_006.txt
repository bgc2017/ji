陳伯玉文集卷第六
新都楊春重編
射洪楊澄校正
誌銘
府君有周文林郎陳公墓誌文
公諱元敬字某其先陳國人也五世祖太樂梁大同中
爲新城郡司馬生高祖方慶方慶好道德墨子五行秘
書白虎七變法隠扵郡武東山生曾祖湯湯爲郡主簿
湯生祖通通早卒生皇考辯爲郡豪傑公河目海口鷰
頷虎頭性英雄而志尚玄默羣書秘學無所不覽年弱
冠早爲州閭所服耆老童幼見之若大賓二十二鄉貢
明經擢第拜文林郎属憂艱不仕潛道育德穆其清風
邦人馴致如衆鳥之從鳳也時有决訟不取州郡之命
而信公之言四方豪傑望風景附朝庭聞名或以君為
西南大豪不知深慈恭懿敬譲以德也州將縣長時惑
陳議青龍癸未唐曆云微公乃田棲絶榖放息人事餌
雲母以怡其神居十八年玄圖天象無所不逹嘗宴然
坐謂其嗣子子昂曰吾幽觀大運賢聖生有萌芽時發
乃茂不可智力圖也氣同萬里而遇合不同造膝而悖
古之合者百無一焉嗚呼昔尭與舜合舜與禹合天下
得之四百餘年湯與伊尹合天下歸之五百年文王與
太公合天下順之四百年幽厲版蕩天紀亂也賢聖不
相逢老聃仲尼淪溺溷世不能自昌故有國者享年不
永彌四百年餘戰國如麋至扵赤龍之興四百年天紀
復亂夷胡奔突賢聖淪亡至扵今四百年矣天意其將
周復乎於戲老矣汝其志之太歲己亥年七十有四七
月七日己未隐化扵私舘孤子子昂愚昧鞠然在疚不
知所從乃祗馴聖人卜宅之義是歲十月己酉遂開拭
舊塋奉寧神扵此山石佛谷之中㟵也銘曰
賢者避地邈其往兮鳳兮鳳兮誰能象兮嗚呼我君懷
寶不試孰知其深廣兮悠悠白雲自怡養兮大運不齊
賢聖罔象兮南山四君不遭漢天子固亦商丘之遺壌
兮
申州司馬王府君墓誌
君諱某字某先太原人也昔周文王有聖人之德甲子
受圖至我靈王誕膺丕顯太子晉得鳳凰之瑞恭揖羣
后上為帝賓綿綿生人作我王氏迨秦有賁剪并吞諸
侯晉有渾祥功格帝室魏至慧龍為貴種矣十二代祖
卓晉常山公主子也始公主湯沐邑在汾隂永嘉淪夷
不及南度囙樹枌檟而結廬焉卒葬于長夀原至今鄕
有太原之號也曾祖亮周開府儀同上大將軍隋信州
刺史罇爼之師也祖儉隋離石郡守唐石州刺史贈岳
州緫管廣武烈侯社稷之噐也父諶唐虞部郎中荆州
大督府司馬商壁鄜許冀五州刺史加銀青光禄大夫
瀘州都督金水敏侯上柱國廊廟之才也敏侯有功於
國始賜土田白茅苴之在鄠之曲囙食莱今為雍州人
君即敏侯之元子炳靈珍粹輝采幽黃愿而以恭寬而
以栗青衿聞道已光大矣天子立大學所以養賢公子
齒上庠所以觀國君休烈渊塞志業雲翔年若干為國
子生其中射策甲科觧褐補吴府參軍事昔吴王帝之
愛子國選英寮君三德允章六行旣穆與某郡劉孝孫
首光此舉誦詩三百和淑其仁而醴酒不恭椘筵亦廢
坐除滑州錄事參軍又轉隴州錄事參軍時樂城公劉
仁軌以宰相之貴持節此州曖然推中主諾責下君提
網未幾羣轄載孚公坐嘯以為能也舉遷汾州平遥縣
令其地有㙜台之怪蟋蟀之人君黃鼎分中鳴琴不下
鍾鼓既考風俗允和帝白良哉而格我政加朝散大夫
遷岐州扶風縣令昔尹翁歸以文武之幹緝熙此邦黃
圖雖寧赤丸未又君以庚斷甲距設匭投鈎赭裾始繩
堊面咸革丁我敏侯艱遂茹哀苫廬銜恤終紀是歲申
國不理元寮佇才制加朝請大夫授申州司馬属大夫
人有羸老之疾去官不之白華增勤綵衣是慕至於朝
盥夕膳候色承歡䕫䕫齊栗蒸蒸不匱有若椘老萊子
之為嬰兒也嗚呼昊天不弔降我鞠凶大夫以眉夀薨
時君年已七十二矣禮以飲酒而君絶漿虞以降哀而
君泣血煢煢在疚欒棘其心新谷未升匪莪以殞以某
年青龍癸巳薨扵某里第之正寝孝之終也嗚呼哀哉
昔聖人五十而慕先子謂之正德今君七十二而盡其
哀非敦篤允元深仁淑德者疇能離此哉夫人私農楊
氏隋内史侍郎丹川公演之孫女也幼有淑德而美令
儀採蘩昭華穠荷比秀至扵内嚴閫訓外匡君子麟趾
以穆鷄鳴有章誠道暎公宮事宣彤管晚年以儒囙未
䆒其業惟採遂揭無生之筌將遺有漏之屣顓㓗道行
受蓮花經理極翻三心滅不二形妄緣盡歸真化冥歲
在丁酉處順而往始我府君以懸車之歲從負米之勤
夫人亦能肅恭晨昏嚴祗左右夫至行莫大扵孝崇義
莫顯乎忠君克勤于家盡力扵國刑于妻子至于朝廷
夫矜而與物或有違廣而無適■義所以此君好謙逹
禮研幾成務摹其法噐無不馴從其事政無不理夫用
我者而豈徒哉嗟乎矜而能廉利而不凂百行允俻三
事不階臧文仲其竊位與柳下惠其直道與有子四人
長曰某官至武連縣令先公而卒次子某等皆肅奉嚴
訓景行高山達扵家邦光于禮樂永號罔極泣血昊天
始府君臨終遺令薄葬墨龜未食青烏不封權殯于某
所需吉兆也龍集己&KR1344;律躔應鍾金鷄鳴玉狗吠黃腸
密啓丹旐徐飛始遷神扵某原之陽禮也青龍在左朱
鳳居右雙衾共封二室同宛珠玉不瘞丘隴誰傳刻此
金石以旌後賢
唐水衡監丞李府君墓誌銘
君諱某字某趙國人也乃昔嬴椘暌孤豪傑雲起廣武
君負覇王之略為成安之師實欲北興帝基南面穪創
雄圖未展大運陵頽傳云有明德當代不顯其後必有
昌者自武至君二十四代矣公侯寶玉刻鼎銘鍾紛綸
葳蕤世濟不泯六代祖孝伯後魏部尚書秦州都督宣
城公魏之名臣載在青史曾祖某後周陜州苪城縣令
祖某属隋運版蕩君子道消遜言遁時不顯於仕拜儒
林郎父某唐隆州蒼溪縣丞襄州荆山縣尉有高才而
無貴仕君鍾常山之氣炳障水之靈少尚名節躬行仁
義始入太學以精理見知未幾進士高苐拜白水縣尉
尋轉雲陽尉屈青雲之資從黃綬之任雖吏道迫屑而
遐情眇然秩滿調𥙷洛陽尉盤根利器尹守拭目遷懷
州司法禄不徇榮位以行道雅尚貞遜與衆趍少合洎
上聞對策甲科授益州太都督府錄事參軍滿歲擢授
水衡監丞君所居清澹仁惠為政識真之士以公輔許
之而好學篤道介如石焉故位不充量縉紳高其才烈
士伏其義竟不能驤首雲路長鳴天衢知與不知咸皆
共歎有餘恨也而君浩然冥順獨與化遊方將幽採玄
微精覈通變天命不祐春秋若干遘疾終于官某歲某
月安厝于某所禮也嗚呼古所謂歿而不朽者有矣夫
遺言餘旨粲然可觀有子曰某痛門風之將泯懼世業
之罔傳乃刊石紀德銘旌之曰
常山之靈和氏之英世有明德鍾此令名黃黻不貴洪
璧為輕仕以弘道禄匪伯榮高志厲雲思機入冥嗚呼
天乎殱我國禎
唐故循州司馬申國公高君墓誌(并序)
君諱某字某渤海蓨人也昔周天子命我太公受封東
海鍾鼎寶玉七百餘年故其公侯世有國祀曾祖勵字
敬德北齊朔州大行㙜僕射&KR0670;爵清河王改封樂安王
周授開府隋授楊楚洮三州刺使我唐有命崇寵典章
貞觀初贈恒定并趙四州刺史垂拱中又贈特進非明
德上公孰享之哉
祖宗儉字士廉皇朝太子太傅上柱國申國公食邑三
千戶贈司徒并州刺史永徽初贈太尉配享太宗文皇
帝朝廷謚曰文獻昔帝光天下公實佐之至是元勛克
配清廟父慜字履行秦府軍直千牛滑州刺史將作大
匠金紫光禄大夫太常卿洪州都督上柱國申國公尚
東陽長公主駙馬都尉衣冠禮樂盡在是矣故帝乙歸
妹尚于中行公則駙馬之元子也含章丹穴籍寵黃扉
承禮訓扵公庭盡儀刑扵士則年若干嗣封申國公十
四觧巾授千牛俻身趍奉紫璋已有光矣秩滿𥙷海監
府左果毅都尉再遷游擊將軍右帥府郎將遂昇榮禁
衛承寵司階千廬之務式遵八舍之榮攸襲又授朝
散大夫尚輦奉御再遷尚衣奉御属扆宮搆難巫蠱禍
興坐堂弟歧左遷循州司馬蒼梧南極桂海東浮
是唯篁竹之區而有山夷之患永隆二年有盗攻南海
廣州邊鄙被其灾皇帝哀洛越之人罹其凶害以公名
家之子才足理戎廼命專征且令招尉(一作討)公奉天子
威令以喻越人越人來蘇日有千計公乃惟南蠻不討
之日久矣國有大命將布遠方欲廵禦象林觀兵海裔
彼蒼不弔夭我良圖囙追寇至廣州遇疾薨於南海之
旅次時年若干嗚呼哀哉珠鼎之秀邦國之光負才能
重書劒方將克崇舊業祗寵前人降年不長永墜&KR0847;緒
嗚呼哀哉夫人京兆韋氏銀青光禄大夫太子詹事武
陽矦琨之第某女也有淑慎之德窈窕之賢長于公宮
少習婦道年十六歸于申國鳳㙜尊閟鵲巢斯在雖珠
玉翡翠職是其儀而澣濯蘋蘩不改其操故我君子琴
瑟友之年三十儀鳳二年先公而歿其年權殯先塋嗚
呼哀哉始公之適南裔也夫人逝矣死生言別永懷燕
越之悲旌旐同歸終淪松栢之路先是公有命合葬弘
道歲靈櫬自南海還嗣子紹等追惟永終仰遵先志粤
載初元年歲在攝提格始昭啓亡靈改卜遷祔某月日
遂合葬扵少陵原禮也嗚呼哀哉覇山南望秦州滿目
紫㙜鍾鼓方對於青春白楊丘陵獨悲於玄夜紹等以
東西之人懼岡陵之變古不樹今則墳焉
率府錄事孫君墓誌銘(并序)
嗚呼君諱虔禮字過庭有唐之人也幼尚孝悌不
及學文長而聞道不及從事禄值凶孽之灾四十見君
遭讒慝之議忠信實顯而代不能明仁義實勤而物莫
之貴陻厄貧病契闊良時養心恬然不染物累獨攷性
命之理庶幾天人之際將期老有述死且不杇寵榮之
事於我何有哉志竟不遂遇暴疾卒扵洛陽植業里之
客舍時年若干嗚呼天道豈欺也哉而已知卒不與其
遂能無慟乎銘曰
嗟嗟孫生見爾迹不知爾靈天竟不遂子碩分今用無
成嗚呼蒼天吾欲訴夫幽明
故宣議郎騎都尉行曺州離狐縣丞高府君墓
誌銘
君諱某字某先渤海蓨人也囙仕居洛今為陽翟人昔
赭鞭乘運&KR0670;炎帝之宗蒼光應期承太公之㣧崇勛覇
業光烈猶存曾祖某北齊太子中舍人贈冀州刺史青
宮近侍光寵朝班皂盖追榮恩崇國禮祖欽仁隋左親
衛大都督檢校秘書郎帶七尺劒始遊天子之階持三
寸筆終入芸香之閤父柚唐江州潯陽縣令舒州懷寧
縣令絃歌之化身不下堂神明之威虫蝗避境君即懷
寧府君之長子黃河一直青松萬仞性惟仁孝行實温
恭文義必以潤身名節由其徇物唐龍朔元年有制舉
忠鯁君對策及第試守秦州湘源縣尉位卑黃綬志在
清規秩滿以常調𥙷鳳州黃花縣丞梁竦長懷尚勞州
縣桓譚不樂空負琴書又轉易州遂城縣丞以𬋩輅之
材趙典之任古人斯在君子居之大周革命任曺州離
狐縣丞而已高日月方出武盡美矣不得夷齊之臣文
哉郁乎自邈夏商之道扵是囙階秩滿告老歸閑閉郊
扉于南野習巖居扵東澗詩書琴酒以觀先逹之風山
水丘園將為遺老之賞天授二年歲在單閼七月二十
日攷終&KR0847;命卒扵陸渾縣明高之山莊時年七十有二
嗚呼哀哉君雅尚節義素履元亨懷古人之遠圖慕先
賢之遺烈以為桓魋石椁非則扵禮經墨翟桐棺寔宜
於聖典遺令簿葬務取随時即以其年十月葬於北印
山平樂之原禮也嗣子思恭孝思罔極喪制過哀思封
樹而緬懷恐東西而不志白楸為椁奚遵古葬之儀丹
&KR0238;題封即表永年之記銘曰
泱泱大風其太公兮穆穆君子紹&KR0847;宗兮忠鯁察廉仕
漢宮兮高才位卑攷終命兮哀哀孤子號蒼穹兮歸葬
平陵桓松桐兮
唐故袁州參軍李府君妻清河張氏墓誌銘
夫人清河郡東武人也昔軒轅錫胤弧矢崇威畏其神
者三百年得其姓者十四族金貂七業漢天子之忠臣
鼎足三公晉武皇之名相孤卿玉帛世有其庸曾祖某
北齊太常卿徐兖二州刺史天人之禮位掌於秩宗侯
伯之尊寵優扵露冕祖某隋汾隂夀春陽城三縣令&KR0670;
公侯之瑞屈銅墨之班士元非百里之才太丘有三台
之望父唐戶部侍郎復亳建三州刺史尚書北斗始贊
扵南禀柔成性藴粹含章承禮訓於公庭習威儀於壼
則夫其窈窕之秀婉孌之姿貞節峻於寒松韶儀麗於
温玉鉛華不御飾環珮之容浣濯是衣勤黼黻之綵自
作嬪扵君子主中饋扵家人三千之禮不違九十之儀
無慝至乃恭於奉上順於接下仁孝以承宗祀慈惠以
睦閨門則雍雍蹌蹌必由其道矣嗚呼府君不造遘此
閔凶中年不圖早世而殞青松槯折哀斷女蘿之心丹
桂孤高終守栢舟之誓而府君食先人之德無後生之
財夫人徇黔婁之貞闕丹㙜之産孀居永日蓬首終年
處貧素而彌堅保幽芳而不昧始府君之逝有四子焉
少遭罔極之哀未奉過庭之訓夫人保持名教終始禮
經既勖之以義方又申之以遠大皆能率由慈訓克荷
嘉聲箕裘之業載隆燕翼之謀不殞非夫淑明賢懿聖
善温良崇婦道之深規弘母儀之至範孰能昭宣令聞
若斯之盛哉彼蒼不忱殱我眉夀春秋若干載初元年
月日遘疾終于洛州某里之私苐嗚呼哀哉夫人令儀
有穆惠聞無喧敦雅志扵詩書婉婤情扵琴瑟若乃姆
師酒食之儀女工纂組之繁莫不緫制清理弘宣懿則
茂蘋蘩之雅訓恊沼沚之芳猷古稱敬姜詩云淑女論
容比德殆無以過穠華不居松扃永閟嗣子某等悲摧
欒棘思結寒泉永惟同穴之儀仰遵歸祔之典以大周
天授二年二月日朔遷祔扵袁州君之舊塋禮也合葬
非古奉周公之儀墓而為墳宗仲尼之訓嗚呼鴛鴦之
樹眇泣扵松楸鼓吹之列𬗟然于丘壠原陵何代銘誌
無文有哀黃鳥之詩遂勒青烏之兆銘曰
詩云淑女君子好求懿哉令德嘉儀聿脩温容玉映峻
節松楸妙心&KR0686;史㓗志玄猷昭宣壼則惠穆蘋洲共伯
早逝貞姜獨留煢居蓬首哀深栢舟彼蒼不愸此夜長
幽懷南風之吹棘想北隴以同丘青春兮白日獨昭昭
以悠悠
上殤高氏墓誌銘
維唐垂拱二年太歲景戌士月二十日殤子高氏卒嗚
呼哀哉瓊敷而不玉寔者有矣夫吾觀顥元機化出入
夭夀之數榮落之原皆一受而不易者也悲夫古人之
仁懿中庸不幸短命今復見之扵高子子渤海蓨人也
黃州府君之幼孫苑丘府君之叔子生而岐嶷寔覃寔
華越在襁褓神明滋茂童蒙淵敏光潤玉顔八歲始教
方書受甲子已知孝悌之道詩禮之規苑丘府君鍾愛
之他日嘗趨庭與諸兒戲神情涵泳綽然如鴻雛鵠子
有青雲之意也府君美之曰能光我家者此兒十五通
左氏春秋及尚書淵騫之志曰新宏大矣不幸享年十
七遇疾而夭嗚呼哀哉苑丘府君感慟哀過扵禮不恨
爾夀之不長惜爾噐之不彰夫何苗育今也則亡嗚呼
吾將老矣遠爾何哉某年七月殯於家園日月云徂六
載于茲矣天鳳二年龍集辛卯府君方大崇元域以安
先兆諸子之柩皆祔焉其年一月癸卯朔十八日庚申
啟殯歸瘞之塋禮也銘曰
来不可遏去不可止唯死與生由生以死扵戲殤子噫
何往矣傷慈父之肝情獨冥冥而長已死而有知可也
若其無知悲爾
堂第孜墓誌銘(并序)
君諱孜字無怠其先陳國人也六代祖太樂梁太同中
爲夲郡大司馬生五代祖方慶属梁亂始居新城郡武
東山高祖湯爲郡主簿生曾祖通早卒通生皇祖辯少
習儒學然以豪英剛烈著聞是以名節爲州國所服皇
祖生攷元爽保植先人茂德降生扵君幼孤天資雄植
英秀獨邁性嚴簡而尚倜儻之竒愛廉貞而不拘分獨
之操始通詩禮略觀史傳即懷軌物之摽希曠代之業
故言不宿諾行不苟從率身克已服道崇德閨門穆穆
如也鄊黨恂恂如也至乃雄以濟義勇以存仁貞以立
事毅以守節獨斷扵心每若由已實爲時軰所高而莫
敢與倫也是以鄕里長幼望風而靡邦國賢豪聞名而
悦服方謂拂羽喬木緬昇高雲而遭大過㨂橈而殞嗚
呼天降吊乎時年三十五是歲龍集癸巳有周天授二
年七月卜兆不吉權殯扵真諦寺之北園始以今甲年
歲獻春一月己酉朔二十五日己酉定于石溪山之北
岡陪秀墳也君家世墳壠在武東山昭穆崇封松栢列
盛至君攷遺令獨愛石溪之岡故君從先志祔葬于此
嗚呼哀哉始君伯父海内之文人也含純剛之德高代
之行每見君嘆曰吾家世雖儒術傳嗣然豪英雄秀濟
濟不泯常懼後耒光烈不象先風每一見爾慰吾家道
實謂君有逸羣之骨拔俗之標超山越壑可以駿邁也
豈其夭絶喪茲良圖嗚呼其元命歟遭命歟天不忱歟
道固謬歟大圓蒼蒼大方茫茫賢聖同此爾之何傷古
人有言珠玉而瘞是暴骸扵中原况吾家道尚儉名訓
未墜封樹之禮吾敢過焉是用錫尔瓦木之噐塗芻之
靈尭舜之典忠孝之經昭示後代以安𡭗形銘曰
我祖之葳蕤兮邈扵陳緬遥裔兮此江濆五代崇光兮
至夫君徽烈英曜兮始氛氲何意嚴霜兮降青春玉樹
摧落兮成黃塵南山無隟兮永幽淪悠悠昭代兮卜𡭗
辰吾慟感傷兮號蒼旻問之蓍策兮立茲墳乃言千載
兮衣冠來臻黃頭兮勿傷神
舘陶郭公姬薛氏墓誌銘(并序)
姬人姓薛氏夲東明國王金氏之胤也昔金王有愛子
別食扵薛囙姓焉世與金氏為&KR0666;其高曾皆金玉貴且
大人也父永冲有唐高宗時與金仁問歸國帝疇&KR0847;庸
拜左武將軍姬人幼有玉色彂扵禯華若彩雲朝升微
月宵映也故家人美之少號仙子聞羸㙜有孔雀鳳凰
之事瑶情悦之年十五大將軍薨遂剪髮出家學金仙
之道而見寶手菩薩静心六年清蓮不至乃謠曰
化雲心兮思淑真洞寂滅兮不見人瑶草芳兮思葐蒀
將柰何兮分青春遂返初服而歸我公郭公豪蕩而好
竒者也雜珮以迎之寶瑟以友之其相得如青鳥翡翠
之婉孌矣華繁豔歌樂極悲來以長夀二年太歲癸巳
二月十七日遇暴疾而卒於通泉縣之官舍嗚呼哀哉
郭公恍然猶若未亡也寶珠以含之錦衾而舉之故國
途遥言歸未迨留殯扵縣之惠普寺之南園不忘真也
銘曰
高丘之白雲兮碩一見之何期哀淑人之永逝感紺園
之春時碩作青鳥長比翼魂魄歸來遊故國
唐陳州宛丘縣令高府君夫人河南宇文氏墓
誌銘
夫人諱某河南郡人也昔吾君夏后氏之子覇有幽都
皇運北興鼎國南起開寶符而帝天下撫璿璣而王中
國則後周之受命武帝之雲孫夫人四代祖也曾祖某
失周之子封亡山陽之國雖存天子之胤已類咸陽布
衣植德早夭祖某隋朝官澧州澧陽令父某龍州司法
皆承家席寵世有令名夫人賁穠華&KR0670;繁祉崇徽惠穆
秀色苕榮自于幼年有令儀也十四適于高府君夫其
温慈惠和信肅脩穆行有法度動有禮經嚴恪以理家
人&KR0570;瑟以和君子則巳含乎光大矣若乃宗廟哀敬仁
孝也娣姒祗和謙順也蠲㓗酒食婦儀也黼黻玄黃女
工也弘此四德而務六親鞶帨以文之雜佩以發之猗
可以作範母儀昭宣壼則矣至扵訓子以睦教女以順
愛下以慈與人以譲外以贊府君之德内以光中饋之
教皆曰聞其進不見其退也嗚呼仁而不夀生也永中
永淳元年五月遇疾終于宛丘縣之官舍年二十七嗚
呼哀哉高府君尋以事罷職山塋未卜旌旐來歸府君
思北海之魂留東園而殯日月遂往九歲于兹府君方
崇樹先塋增封舊域以周天授二年太歲辛卯二月癸
卯啟殯扵東園袝扵洛州某原禮也哀哉夫人雅有高
行終而不忌以為厚葬非禮也是以珠玉不飾塼瓦是
蔵高府君聿遵其志率以薄葬扵戲非古之明德淑女
金玉其光何以躋之吾泰門閭之賓覩其家道矣雍穆
懿鑠寔有清風故叙之而未充德也銘曰
夭夭桃李有華兮灼灼淑人宜家兮脩睦婦道不譁兮
窈窕嬪儀孔嘉兮榮采之方茂而云亡兮&KR2235;嗟
周故内供奉學士懷州河内縣尉陳君碩人
墓誌銘(并序)
君諱&KR1308;字彦表綿州顯武人也其先自穎川遷蜀矣曾
祖寄祖曾考永貴皆養高不仕君少好學能属文上元
元年州貢進士對策高第釋褐授將仕郎其明年制勑
天下文儒司属少卿楊守訥薦君應詞弹文律對策高
第勑授茂州石泉縣主簿開耀元年制舉太子舍人司
議郎大府少卿元知譲應制薦君扵朝堂對策高第勑
授隆州蒼溪縣主簿垂拱四年又應制學綜古今對策
高第勑授懷州河内縣尉凡㦄所職皆以清廉仁愛著
聞有周革命天授三年恩勑自河内追入關供奉居未
朞不幸遇疾扵神都積善坊攷終&KR0847;命年六十三歸葬
扵豆四山之陽原禮也嗚呼哀哉古人有云飾顔夷之
行不逢青雲之士而聲名磨滅者有之矣嗚呼陳君敦
懿玄默㓗清温良馴道執志好學博古徇徇焉行高職
卑不改其操學優禄薄不怨於天四舉有道三㦄下位
晏如也非淳人淑士其誰能涅而不渝哉夫知命可謂
君子矣好學可謂爲文矣丹書不蔵扵勛府青史不昭
於方冊扵戲一絶故老之口孰知夫子之賢哉某與君
族人也服美其德尚矣昔子雲稱李元常璩叙令伯皆
沒而不杇後代稱之斯非若人之徒歟吾豈默而無述
其銘曰
誾誾君子好斯文兮縟藻鞶章潜卿雲兮棲遲下位允
升聞兮金署玉堂見吾君兮鸞階鴻漸期紫氛兮鍾鳴
漏盡竟蘭焚兮儒行墨節將何云兮恭承遺言立石文
兮金刻丹書記歲辰兮青龍甲午銘茲墳兮
燕然軍人畫像銘(并序)
龍集丙戌有唐制匃奴五十六載盖署其君長以郡縣
畜人荒服賴寧古所莫記是歲也金徽州都督僕固始
桀驁惑亂其人天子命左豹韜衛將軍劉敬同發河西
騎士自居延海入以討之特勑左𥙷闕喬知之攝侍御
史護其軍夏五月師舍扵同城方絶大漢以臨澣海君
子曰兵者凶噐仁何至之醜虜猖狂&KR0847;自招咎今至尊
不得已而順伐嘗聞西方之聖有能仁者凶吉之業各
報以直則使元惡授首羣甿不孤立無血刃荒我底定
豈不在扵大雄乎諸將部校僉曰允哉將軍乃飾躬率
士卒自古祠廟圖畫形容有古之弥勒像也天人俻容
丹青畢彩盖以昭乎景福也乃作銘曰
耀天兵兮征荒服絶雲漢兮出玄極白羽飾兮青雲旗
簫鼓鳴兮士馬悲碩左右兮浮屠道俻丹青兮妙天寶
功既畢兮業既成神不來兮福冥冥
冥寞窅冥君古墳記銘(爲張昌寧作)
神功元年龍集丁酉我有周金革道息寶鼎功成朝廷
大寧天下無事皇帝受紫陽之道延訪玉京羣臣從白
雲之遊載馳瑶水笙歌入至玄鵠飛來時余以銀青光
禄大夫忝在中侍擁青旄之節陪翠鵉之旗昔奉車子侯
獨随武帝昌明爲御史每侍軒遊比之今日未足多幸是
時屢從嚴祀遥謁秘封嘗覩衆靈如雲群仙蔽日乃仰感
王子晉俯接浮丘公行吹洞簫坐弄雲鳳竊欲邀羽𬒮導
鸞輿求不死扵金庭保長生扵玉冊上以尊聖夀下以息
微躬囙豋緱山望少室尋古靈跡擬刻真容得王子晉之
遺墟在永水之層曲且欲開石室營夀宮庀徒方興畚鍤
攸作乃得古蔵焉其蔵上無封壝内有甓瓦南北長二丈
二尺東西闊八尺中有古劒一長尺餘銅椀一并瓦噐二
其噐文彩怪異非蟲篆雕斵所能擬也又有古五銖錢朱
&KR0238;片數十枚初𨳩時文彩可見及棖撥之應手灰滅既無
年代銘誌不知爵里官族參驗其事已曾為人所𨳩扵是
撫之永懷念昔增密始知有形必弊涉噐則毀鍾鼎玉帛
非度世之資名位寵章為累真之府未能獨立物表超世
長存與日月齊光天地比夀非夫道乎冥寞窅寞君久幽
珍蔵迨此昭彂豈不欲感示玄契竒暢靈期昔王喬古墳
唯留一劒令威荒塜又歎千年起予道心在乎此仰惟聖
主仁慈恩被草木陽和掩骼既昭國典至德埋胔又在周
令今此蔵虧露誠感仁惻謹曆吉日恊良辰即以其年十
月甲子朔具物俻容還定舊壙豚鷄在奠犧鐏若歆哀其
銘誌磨滅姓位不顯乃錫之名曰冥寞君其銘曰(缺)
陳伯玉文集卷第六終
