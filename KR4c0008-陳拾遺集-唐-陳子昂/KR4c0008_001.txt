陳伯玉文集卷之一
新都楊春重編
射洪楊澄校正
詩賦
麈尾賦(并序)
甲申歲天子在洛陽余始觧褐守麟臺正字太子司
直宗秦客置酒金谷亭大集賓客酒酣共賦座上食
物命余為麈尾賦焉
天之浩浩兮物亦云云性命變化兮如絲之棼或以神
好正直天盖默默或以道惡疆梁天亦茫茫此先都之
靈獸固何負而罹殃始居幽山之藪食乎豊草之鄉不
害物而利已每營道而同方何忘情而委代何代情之
不忘&KR0816;梁網以見逼受庖割而罹傷豈不以斯尾之有
用而殺身扵此堂為君雕爼之羞厠君金盤之實承正
人之嘉慶對象筵與寶瑟雖信美扵兹辰詎同歡扵疇
日客有感而嘆者曰命不可思神亦難測吉凶悔吝未
始有極借(昭如)天道之用莫神扵龍受戮為醢不知其凶
王者之瑞莫聖扵麟遇害扵野不知其仁神既不能自
智聖亦不能自知况林棲而谷走山鹿與野麋古人有
言天地之心其間無巧冥之則順動之則夭諒物情之
不異我心又何兢扵猜矯故曰天之神明與物推移不
為事先動而輙随是以至人無己聖人不知予欲全身
而遠害曾是浩然而順斯
感遇(三十八首)
微月生西海幽陽始化昇圓光正東滿隂魄已朝凝太
極生天地三元更廢興至精諒斯在三五誰能徵
右一
蘭若生春夏芊蔚何青青幽獨空林色朱𬎼冐紫莖遲
遲白日晚嫋嫋秋風生歲華盡搖落芳意竟何成
右二
蒼蒼丁零塞今古緬荒途亭堠何摧亢暴骨無全軀黃
沙漠南起白日隐(西隅天隅)漢甲三十萬曾以事匈奴但見
沙場死誰憐塞上孤
右三
樂羊為魏將食子殉軍功骨肉且相薄他人安得忠吾
聞中山相乃属放麑翁狐獸猶不忍况以奉君終
右四
市人矜巧智扵道若童蒙傾奪相誇侈不知身所終曷
見玄真子觀世玉壷中窅然遺天地乘化入無窮
右五
吾觀龍變化乃是至陽精石林何冥密幽洞無留行古
之得仙道信與元化并玄感非象識誰能測淪冥世人
拘目見酣酒笑丹經崑崙有瑶樹安得采其英
右六
白日每不歸青陽時暮矣茫茫吾何思林卧觀無始衆
芳委時晦鶗鴂鳴悲耳鴻荒古已頽誰識巢居子
右七
吾觀崑崙化日月淪洞冥精魄相交構天壌以羅生仲
尼推太極老𥅆貴窅冥西方金仙子崇義乃無明空色
皆寂滅緣業亦何名成教信終籍死生俱未停
右八
聖入祕元命懼世亂其真如何嵩公軰詼譎誤時人先
天誠為美階亂禍誰因長城俻胡寇嬴禍彂其親赤精
旣迷漢子年何救秦去去桃李花多言死如麻
右九
深閨觀(群動元化)悱然争朵頥讒說相啖食利害紛疑疑便
便夸毗子榮耀更相持務光譲天下商賈競刀錐已矣
行采芝萬世同一時
右十
吾愛鬼谷子青溪無垢氛囊括經世道遺身在白雲七
雄方龍闘天下亂無君浮雲不足貴遵養晦時文舒之
彌宇宙卷之不盈分豈圖山木夀空與麋鹿群
右十一
&KR0687;&KR0687;南山鹿罹罟以媒和招搖青桂樹幽蠧亦成科世
情甘近習榮耀紛如何怨憎未相復親愛生禍羅瑶臺
傾巧咲玉杯殞雙蛾誰見枯城蘖青青成斧柯
右十二
林居病時久水木淡孤清閑卧觀物化悠悠念群生青
春始萌逹朱火已滿盈徂落方自此感嘆何時平
右十三
臨岐泣世道天命良悠悠昔日殷王子玉馬遂朝周寶
鼎淪伊糓瑶臺成故丘西山傷遺老東陵有故矦
右十四
貴人難得意賞愛在湏臾莫以心如玉(探採)他明月珠昔
称天桃子今爲春市徒鴟鴞悲東國麋鹿泣姑蘇誰見
鴟夷子扁舟去五湖
右十五
聖人去已久公道緬良難蚩蚩夸毗子尭禹以為謾驕
榮貴工巧勢利迭相干燕王尊樂毅(分齊)國碩同歡魯連
讓齊爵遺組去邯鄲伊人信往矣感激為誰嘆
右十六
幽居觀大運悠悠念羣生終古代興沒豪聖莫能争三
季淪周赧七雄滅秦嬴復聞赤精子提劍入咸京炎光
既無象晉虜紛蹤横尭禹道既昧昏虐世方行豈無當
世雄天道與胡兵咄咄安可言時醉而未醒仲尼溺東
魯伯陽遁西溟大運自古來孤人胡嘆哉
右十七
逶迤勢已久骨鯁道斯窮豈無感激者時俗頽此風灌
園何其鄙皎皎於陵子世道不相客嗟嗟張長公
右十八
聖人不利己憂濟在元元黃屋非尭意瑶臺安可論吾
聞西方化清净道弥敦柰何窮金玉雕刻以為尊雲搆
山林盡瑶圖珠翠煩鬼功尚未可人力安能存夸愚適
增累矜智道逾昏
右十九
玄天幽且默羣議曷嗤嗤聖人教猶在世運久陵夷一
縄將何繫憂醉不能持去去行採芝勿為塵所欺
右二十
蜻蛉遊天地與物夲無患飛飛未能去黃雀来相干穣
侯富秦寵金石比交歡出入咸陽裏諸侯莫敢言寧知
山東客激怒秦王肝布衣取丞相千載為辛酸
右二十一
微霜知歲晏斧柯始青青况乃金天夕浩露沾群英登
山望宇宙白日已西暝雲海方蕩潏孤鱗安得寕
右二十二
翡翠巢南海雄雌珠樹林何知美人意嬌愛比黃金殺
身炎州裏委羽王堂隂旖旎光首飾葳(生㒸)爛錦衾豈不
在遐遠虞羅忽見尋多材固為累嗟息此珍禽
右二十三
挈瓶者誰子姣服當青春三五明月滿盈華不自珍高
堂委金玉微縷懸千鈞如何負公鼎被敓笑時人
右二十四
玄蝉號白露兹歲已蹉跎群物從大化孤英將奈何瑶
臺有青鳥遠食玉山禾崑崙見玄鳳豈復嘆雲羅
右二十五
荒哉穆天子好與白雲期宮女多怨曠層城閉蛾眉日
耽瑶臺(臺一作池)樂豈傷桃李時青笞空萎絶白髮生羅惟
右二十六
朝發宜都渚浩然思故鄉故鄉不可見路隔巫山陽巫
山綵雲沒高丘正微茫佇立望已久涕落霑衣裳豈兹
越鄉感憶昔椘襄王朝雲無處所荆國亦淪亡
右二十七
昔日章華宴荆王樂荒淫霓旌翠羽盖射兕雲夢林朅
来高堂觀悵望雲陽岑雄圖今何在黃雀空哀吟
右二十八
丁亥歲云暮西山事甲兵&KR1151;粮匝卭道荷戟驚羌城嚴
冬嵐隂勁窮岫泄雲生昏曀無晝夜羽檄復相驚攀跼
兢萬仞崩危走九冥籍籍峰壑裏哀哀冰雪行聖人御
宇宙聞道泰階平肉食謀何失䔧藿緬縱横
右二十九
朅來豪遊子勢利禍之門如何蘭膏嘆(一作歇)感激自生
冤衆趍明所避時棄道猶存雲淵既已失羅網與誰論
箕山有高節湘水有清源唯應白鷗鳥可為洗心言
右三十
可憐瑶臺樹灼灼佳人姿碧華映朱實攀折青春時豈
不盛光寵榮君白玉墀但恨紅芳歇彫傷感所思
右三十一
索居獨幾日炎夏忽然衰陽彩皆隂翳親友盡暌違登
山望不見涕泣久漣洏宿昔感顔色若與白雲期馬上
驕豪子驅逐正蚩蚩蜀山與椘水携手在何時
右三十二
金鼎合還丹世人將見欺飛飛騎羊子胡乃在峨眉變
化固非類芳菲能幾時疲痾苦淪世憂悔日侵淄眷然
顧幽褐白雲空涕洟
右三十三
朔風吹海樹蕭條邊已秋亭上誰家子哀哀明月楼自
言幽谷客結髮事遠遊赤丸殺公吏白日報私讎避仇
至海上被役此邊州故鄉三十里遼東復悠悠每憤胡
兵入常為漢國羞何知七十戰白首未封侯
右三十四
本為貴公子平生實愛才感時思報國拔劔起蒿萊西
馳丁零塞北上單于臺登山見千里懷古心悠哉誰言
未亡禍磨滅成塵埃
右三十五
浩然坐何慕吾蜀有峩眉念與楚狂子悠悠白雲期時
哉怨不會涕泣久漣洏夢登綏山穴南米巫山芝探元
觀群化遺世從雲螭婉孌將永矣感悟不見之
右三十六
朝入雲中郡北望单于臺胡秦何密邇沙朔氣雄哉籍
籍夭驕子猖狂已復來塞垣興名將亭堠空崔嵬咄嗟
吾何歎邊人塗草萊
右三十七
仲尼探元化幽鴻順陽和大運自盈縮春秋迭來過盲
飈忽號怒萬物相分劘溟海皆震蕩孤鳳其如何
右三十八
觀荆玉篇(并序)
丙戌歲余從左𥙷闕喬公北征夏四月軍幕次于張
掖河河洲草木無他異者惟有仙人杖往往藂生幽
朔地寒與中國稍異余家世好服食昔嘗餌之及此
役也而息意兹味戍人有薦嘉𬞞者此物存焉囅爾
而笑曰始者與此君別不圖至是而見之豈非神明
嘉惠欲將扶吾夀也因為喬公昌言其能時東萊王
仲烈亦同旅聞之大喜甘心食之已旬有五日矣適
有行人自謂能知藥者謂喬公曰此白棘也公何謬
哉仲烈愕然而疑亦曰吾怪其味甜今果如此喬公
信是言乃譏余作採玉篇謂宋人不識玉而寶珉石
也余心知必是猶以獨見之故被奪扵衆人乃喟然
嘆曰嗟乎人之大明者目也心之至信者口也夫目
照五色口分五味玄黃甘苦亦何斷而不惑也而路
傍一議二子增疑况君臣之際朋友之間自是而觀
則萬物之情可見也感采玉詠作觀玉篇以荅之并
示仲烈譏其失真也
䲭夷雙白玉此玉有淄磷懸之千金價舉世莫知真丹
青非異色輕重有殊倫勿信工言子徒悲荆國人
鴛鴦篇
飛飛鴛鴦鳥舉翼相蔽虧俱來渌潭裏共向白雲涯音
容相眷恋羽翮两逶迤蘋萍戲春渚霜霰遶寒池浦沙
連岸净汀樹拂潭垂年年此遊翫歲歲來追随鳳凰起
丹穴獨向梧桐枝鴻鷹來紫塞空憶稲梁肥烏啼倦永
夕鶴鳴傷別離豈若此雙禽飛翻不異林刷尾青江浦
交&KR1450;紫山岑文章負竒色和鳴多好音聞有鴛鴦綺復
有鴛鴦衾持為美人贈勖此故交心
修竹篇(并序)
東方公足下文章道弊五百年矣漢魏風骨晉宋莫
傳然而文獻有可徵者僕嘗暇時觀齊梁間詩彩麗
競繁而興寄都絶每以永歎思古人常恐逶迤頽靡
風雅不作以耿耿也一昨扵觧三處見明公詠孤桐
篇骨氣端翔音情頓挫光英朗練有金石聲遂用洗
心飾視發揮幽欝不圖正始之音復覩扵茲可使建
安作者相視而咲觧君云張茂先何敬祖東方生與
其比肩僕亦以為知言也故感歎雅製作脩竹詩一
篇當有知音以傳示之
龍種生南嶽孤翠欝亭亭峯嶺上崇崒烟雨下微冥夜
聞鼯鼠呌晝聒泉壑聲春風正淡蕩白露已清泠哀響
激金奏密色滋玉英歲寒霜雪苦含彩獨青青豈不猒
凝冽羞比春木榮春木有榮歇此節無凋零始願與金
石終古保堅貞不意伶倫子吹之學鳳鳴遂偶雲龢瑟
張樂奏天庭妙曲方千變簫韶亦九成信蒙雕斵美常
碩事仙靈駈馳翠虬駕伊欝紫鵉笙結交羸臺女吟弄
升天行携手登白日遠遊戲赤城低昂玄鶴舞断續綵
雲生永随衆仙去三山遊玉京
奉和皇帝丘禮撫事述懷應制
大君忘自我膺運居紫宸揖譲期明辟謳歌且順人軒
宫帝國盛皇極禮容申南面朝萬國東堂會百神雲陛
旂裳滿天廷玉帛陳鍾石和睿思雷雨被深仁承平信
娱樂王業本艱辛碩罷瑶池宴來觀農扈春卑宮昭夏
德尊老睦尭親微臣敢拜手歌舞頌惟新
洛城觀酺應制
聖人信恭已天命允昭回蒼極神功被青雲祕籙開垂
衣受金冊張樂宴瑶臺雲鳳休徵滿龍魚雜戲來崇恩
踰五日惠澤暢三才玉帛群臣醉徽章縟禮該方覩升
中禅言觀拜洛廽微臣固多幸敢上萬年杯
白帝城懷古
日落滄江晚停橈問士風城臨巴子國臺沒漠王宮荒
服仍周甸深山尚禹功巖懸青璧断地險碧流通古木
生雲際歸帆出霧中川途去無限客思坐何窮
度荆門望椘
遥遥去巫峽望望下章臺巴國山川盡荆門烟霧開城
分蒼野外樹断白雲隈今日狂歌客誰知入椘來
峴山懷古
秣馬臨荒甸登高覽舊都猶悲堕淚碣尚想卧龍圖城
邑遥分椘山川半入吴丘陵徒自出賢聖幾凋枯野樹
蒼烟斷津樓晚氣孤誰知萬里客懷古正踟蹰
晚次樂鄉縣
故鄉香無際日暮且孤征川原迷舊國道路入邊城野
戍荒烟斷深山古木平如何此時恨噭噭夜猿鳴
入峭峽(峽安居溪伐木溪源幽邃林嶺相視有竒致焉)
肅徒歌伐木䳱檝漾輕舟靡迤随波水潺湲泝淺流烟
沙分两岸露島夾雙洲古樹連雲密交峯入浪浮巖潭
相映媚溪谷屡環周路迥光踰逼山深興轉幽&KR0874;鼯寒
思晚猿鳥暮聲秋誓息蘭臺策將從桂樹遊囙書謝親
愛千歲覓蓬丘
宿空舲峽青樹村浦
的的明月水啾啾寒夜猿客思浩方亂洲浦寂無喧憶
作千金子寧知九逝魂虛聞事朱闕結綬䳱華軒委別
高堂愛窺覦明主恩今成轉蓬去歎息復何言
宿譲河驛浦
沿流辭北渚結纜宿南洲合岸昏初夕廽塘暗不流卧
聞塞鴻断坐聽峽猿愁沙浦明如月汀葭晦若秋不及
能鳴鷹徒思海上鷗天河殊未暁滄海信悠悠
入東陽峽與李明府船前後不相及
東巖初觧䌫南浦遂離群出沒同洲島棲泊異汀濆(品彙)
(作沿洄異渚濆)風烟猶可望歌咲浩難聞路轉青山合峯廽白
日曛犇濤上漫漫積水下沄沄倏忽猶疑及差池復两
分離離間遠樹藹藹沒遥氛地入巴陵道星連牛斗文
孤狖啼寒月哀鴻呌斷雲仙舟不可見遥思坐氛氲
陳伯玉文集卷之一終
