嚴陵集卷七
宋董弅編
雜著碑銘題記
應詰(駱賓王)
余以三伏辰行至七里瀨此地即新安江口也有嚴子
陵釣磯焉澄潭至清洞徹見底往往有羣魚戲歴歴如
水行耳人有釣者試取投之或有浮而不顧者或有貪
而輒吞者引竿而舉因以獲焉其始出也乃掉尾揚鬐
有若恃力而自勉其少退也則鼓鰓濡沫有似屈體而
求哀嗟乎勢牽於人道窮於我將欲以下坐而歌馮子
又安能中轍而呼莊周哉余乃祝曰猛獸搏也拘於檻
穽鷙鳥攫也縶於籠樊素龜靈也被髮河津白龍神也
挂鱗罝網何不泥潛而穴處何故貪餌而呑鉤乎於是
放之江流盡其生生之理時同行者顧詰余曰夫至人
之處世也擬迹而後投隱心而後動終始不易其畫悔
吝不生其情而吾子沈緍於川登魚於陸烹之可以習
政術羞之可以助庖廚曩求之將何圖今舍之將何欲
余笑而應之曰聖人不凝滯於物智士必推移於時知
幾之謂神含生之謂道殷乙聖也囚於夏孔子賢也畏
於匡且夫明哲之賢尚罹幽夏之患況鱗羽之族能無
弋釣之累哉故曩吾有心也恐求之不得今吾無心也
既得之而舍夫求與舍不亦雙美乎烹與羞不亦兩傷
乎況療飢者半菽可以充腹為政者一言可以興邦亦
奚必因小鮮而後明三異之規勦大命而後冀一飱之
飽擒而不殺可謂仁乎獲而不饗可謂廉乎且夫垂竿
而為事者太公之遺術也形坐磻溪之石兆應滋水之
璜夫如是者將以釣川邪將以釣國邪然後知古善釣
者其惟太公乎又有妙於此者其惟文王乎夫文王制
六合為鉤懸西履為餌筮之於清廟投之於巨川一引
而獲太公再舉而登尚父由此觀之蹲會稽而沈轄者
飽肆之徒也踞滄海而負鼇者漁父之事也斯竝眇小
者之所習安知丈夫之所為哉
漢高士嚴君釣臺碑銘(梁肅)
先生諱光字子陵會稽餘姚人也名闡于漢光武之世
東觀書實載其事當哀平之後天地既閉先生韜其光
隱而不見建武反正雲雷既定先生全其道見而不屈
消息治亂之際卷舒昭曠之域如雲出於山游於天復
歸於無間不可得而累也則激清風聳高節以遺後世
先生之道可見于是矣或曰人倫大統莫大乎君臣崇
德致用莫盛乎富貴而子陵以賤為貴以臣傲君二者
其失於教歟君子曰不然夫賢哲之道一動一靜動而
用者功濟于當世靜而不用者化光於無窮故許由於
堯先生於漢皆不易乎世游方之外俾後之人聞清風
而嚮慕焉蓋運有會而事有行伊吕遇湯武而立大功
子陵遇世祖而立大名去就不同同歸於道焉歲在大
梁予涉江自富春而南訪先生遺塵則釣臺尚存焉仰
聆德風刻頌于石其文曰
季葉浩浩澆風蕩淳先生括囊鳥獸同羣四海既
平故人為君富貴於我有如浮雲召至禁中告歸
江濆下視天子上動星文接輿肆狂孤竹求仁介
推山死龔勝蘭焚猗歟先生異乎斯人俯仰世道
從容屈伸清溪悠悠白石磷磷遺風是仰終古不
泯
陪遂安封明府游靈巖瀑布記(康仲熊)
縣之西有山山之巖有泉勝可知也薄游于兹懿彼幽
絶不俟終日褰裳造焉遂負綠綺岸烏紗屨及於城隅
杖及於通衢背山郭之縈紆乍緩步以前趨縣君封公聞
而喜曰興所引也我得無行乎乃命車騎邀嘉客追我
於楓香之野乘我以驪眉之馬載笑載言遺谷超原於
是穿窈窕躡嶇&KR0706;緣雲摶壁極乎所聞觀其陽崖劃開
隂壑旁轉懸水百仞注而成潭萬象奔走以呈形羣峯
回合而却倚練影挂於層漢雨聲散於長林潺潺然無
晝夜而息雖天台之飛流蔑以過也吾徒盥於斯鑑於
斯塵心洒然世慮都遣啜香茗以傲睨招清風而詠歌
足以長道機滌煩想功名軒冕於我為賓矧夫上隱雲
天下臨佛土巖岫窅藹撲人眉宇禪菴居解虎之僧洞
窟棲驂鸞之客永言長往其可乎哉封公曰異乎夫子
之說方今國步未安兵革多故忠臣佐世之日志士嘗
膽之秋遽欲退閒恐非通論僕曰唯唯幸無重吾過請
從子而歸回首林蘿謝白雲而去刻彼巖石聊紀盛游
時大歷十二年暮春上巳之明日也
嚴先生釣臺記(崔儒)
易象以天地交乃泰夫交者氣同道濟之謂也同則無
變濟則兼利雖君臣之殊位品類之異數其義一焉嚴
子陵與漢世祖可為天地之交矣嚴君處道玄寂超往
返獨以輔弼為縲紲以寵榮為穢汚絶世高蹈歸乎舊
山斯逹人之常域也世祖不以禄位抑之不以褒崇加
之其來也同寝共體其去也鴻飛雲逝示君臣之遭際
存天地之易簡道泰氣同交之至也後之人以常情所
不及異而疏之飾而詞之是彫其至樸逕於夷途矣況
今之交者權利傾弛百無一全知人知己事皆昧絶邈
想遺塵慨然興悲觀其兩峯相嶔羣木茂植上有平田
足以力耕下臨清流可以垂釣乃嘉遁之勝境舍此何
居則吕尚父不應餌魚任公子未必釣鼇世人名之耳
釣臺之名亦猶是乎行舟輟颿因有斯述將以誡夫偽
交與貪位者豈直紀事而已哉興元元年夏四月景辰
建
睦州大廳記(李道古)
任地列封有國之恒制張官考績王者之大轡故監部
分刺世官為重秦漢之來也隋新定郡武德四年改為
睦州嘗析桐廬為嚴州復為東睦州尋併為屬邑領縣
六建德桐廬清溪分水遂安夀昌幅員一千二百里大
山經川陵陸畏壘居七十萑蒲斥澤田植之壤居十二
其餘中田小畝之數一農夫而食十人官或旁詔殘以
漁利單戶危鄉歲虛籍計肆朝廷難其任也洎于山峻
二江合會之勢龍門疏鑿矣轘轅東扼矣丹巘闊聳遠
通海水巖險呀豁斗絶鄰部士族豪家望走洞穴刑理
不直或頓機網故郡其新定州其睦若日親敬大化其
封也自國家有兵甲之費不實内府經用所入浙右重
於江淮兹郡重於他郡加以鐵官鹽策盡服其籍調租
過於太半負息而應征蓋所以天不奪時人無其力也
前時兹郡多命德賢風化所寖父兄成教君子為之斯
可一變而至於道也始自永徽仰書名氏森然在列以
識遷授元和七年甲子歲記具錄累代刺史名銜除授
年代如後
睦州錄事參軍廳壁記(皇甫湜)
入州門東六曹之聯事所在都其任者孑於門西經始
之意衆未諭也前刺史李君為政更年大惠一州詔徵
始聞而未至也思宜利所遺步覽庭内顧以兹為不厭
慮財鳩傭即日即工馮寬顯構相前增葺儼然華就翩
然樂遷六縣之駿奔於是乎肅序百胥之執事於是乎
緫齊羣官之退食於是乎委蛇矣利不十不變法其斯
之謂乎錄事參軍既荷寵飾有懷章示具以廳壁為記
宜異也請湜書之元和八年四月三日記
移城隍廟記(吕述)
睦州城隍神廟舊在城内西北隅元和初年刺史鄭膺
甫移置於城北門樓上其地舊置州獄及司法官廳開
成四年刺史吕述移獄就六司院東南之隟地於廢趾
上立新廟堂屋三間五架階高三尺上設鴟尾三面行
廊聯屬東嚮開門門外造廳一間一厦為修容之所五
年正月十九日廟成遷神像焉神坐後分畫侍衛於左
右壁其門左右畫兵仗屏之南北列木寓馬二階前植
松五本門外夾道亦植松三月十六日大備牲牢雜樂
率將吏以落之今紀其祝詞於後云禮陳八蜡之名曰
祭坊與水庸事也然則城隍命祀本在勤人積厚成隂
環兹郡國論功校重冠彼神祇自州城卜遷神位已固
訪聞元和首歲移置郡樓下不在田乖鎮寧之義居無
函丈闕鼓舞之容況乎列卒巡城通宵擊柝往來褻慢
啓閉喧呼既違肅敬之方豈獲幽隂之助述謬膺符守
親謁儀形睹籩豆之虧廢歎祝史之偪窄雖飾以黼帳
新其靈衣而居非所安理合改卜崇墉之内廢趾猶存
遂剏新宫式從弘敞丹刻咸畢翬飛有嚴練此吉辰敬
遷廟貎伏願永安閟邃敷祐生靈使封境無水旱之虞
牧守成富庶之績敢申崇奉母媿聦明云開成五年六
月一日刺史吕述建
馬目山新廟記
睦州主烏龍馬目二山馬目在州西南勢如驚奔拔去
不得中蓄怪態晏天常隂望之而知其能雲雨也先是
州之右有潭曰層潭其深無至鱗物宅焉因立廟潭上
而馬目顧無之每有禱則附而祝曰告于層潭馬目之
神開成己未歲六月江南大旱述乃致精意于神曰能
雨則立廟越三日晡時雲氣從山來饙烝牆進空中濤
喧俄而震雨隨下自是比旬必雨故民有半收八月既
霽述泝江四十里而遠躬擇廟位果有一峯壓江隨水
蕩搖蕃茂蔽覆淺濃百色周步其下絶無徑斬叢攀樛
漸得峭脊蛇行而上百數步抵大石根如圭而頂如壺
側視之有木一本十五榦垂覆三面無地獨其北平可
居卜室昭昭乎神之告寧也乃依勢取高架為新廟明
年三月二日戊寅成率將吏以釁之盥于瀑流席于香
蕪挂豆籩于森疎響笙磬于蕭瑟燎于煙靄瘞于嵌空
揚颿而下過釃酒祈福信可以畏百衆而雄諸祀也夫
祭山曰庪縣蓋謂或庪或縣置之於山也今述相神之
居也本其義矣尚永賚于斯民
刻嚴陵釣臺(羅隱)
巖巖而高者嚴子之釣臺也寥寥而不歸者光武之故
人也故人之道何如睨蒼蒼以言之尊莫尊於天子賤
莫賤於布衣龍爭蛇蟄兮風雨相遺干戈載靡兮悠悠
夢思何富貴不易節而窮逹無所欺故得脱邯鄲之難
破犀象之師造二百年之業繼三尺劒之基者其唯有
始有卒者乎下之世風俗偷薄禄位相尚朝為一旅人
暮為九品官而親戚骨肉已有差等矣況故人乎嗚呼
往者不可見來者未可期已而已而
嚴陵集卷七
