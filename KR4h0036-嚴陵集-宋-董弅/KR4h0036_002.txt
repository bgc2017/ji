嚴陵集卷二
宋董弅編
詩
桐廬山中贈李明府(孟郊)
静境無濁氛清雨零碧雲千山不隠響一葉動亦聞即
此佳志士精微誰相羣欲識楚(一作此)章句袖中蘭茝薰
題嚴光釣臺(歐陽詹)
弭櫂歴陳迹悄然關我情伊無昔時節豈有今時名辭
貴不辭賤是心誰復行欽哉此溪曲永獨英風清
送友人喻坦之歸睦州(韓翃)
歸心常共知歸路不相隨彼此無依倚東西又别離山
花含雨潤江樹逆潮欹莫想漁樵興人生各有為
送徐山人歸睦州舊隠(雍陶)
君在桐廬何處住草堂應與戴家鄰初歸山犬翻驚主
久别江鷗卻避人終日欲為相逐計臨時空羡獨行身
秋風釣艇遥相憶七里灘西片月新
嚴子陵(唐彦謙)
嚴陵情性是真狂抵觸三公傲帝王不怕舊交嗔僭越
喚他侯霸作君房
送劉崇偃尉睦州建德縣(張祜)
一命前途遠雙曹公邑閒夜潮人到郭春霧鳥啼山淺
瀨横沙堰高巖峻石斑不堪曾倚櫂猶復夢升攀
晚泊七里灘(許渾)
天晚日沈沈歸船繋柳隂江邨平見寺山郭遠聞砧樹
密猿聲響波澄鴈影深榮名暫時事誰識子陵心
思桐廬舊居便送鑑上人(温庭筠)
莫道東南路不賒思歸一步是天涯林中夜半雙臺月
(嚴光釣渚有東臺西臺)洲上春深九里花(桐廬有九里洲)綠樹遶邨含細
雨寒潮背郭卷平沙聞師卻到鄉中去為我殷勤謝酒
家
春日旅舍言懷(李頻)
未識東西南北路青春日月坐銷難如何一别故鄉後
五度花開五處看
及第後歸新定
家臨浙水傍岸對買臣鄉縱櫂隨歸鳥乘潮向夕陽苦
吟身得雪甘意鬢成霜况此年猶少酬身足自強
春日思歸
春晴不斷若連環一夕思歸鬢欲斑壯志未酬三尺劒
故鄉空隔萬重山音書斷絶干戈後親友相逢夢寢間
卻羡浮雲與飛鳥因風吹去又吹還
還夀昌過西嶺下贈婦
魏馱家前幾樹花嶺西還有數千家石斑魚鮓香衝鼻
淺水沙田飯繞牙
自黔中歸新定
朝過春關辭北闕暮參戎幕向南巴卻將仙桂東歸去
江月隨人直到家
貽友人喻坦之
從容心自别飲水勝銜杯共在山中長相隨闕下來修
身空有道取事各無媒不信清平代終遺草澤才
白雲亭(羅萬象)
一池荷葉衣無盡數樹松花食有餘剛被世人知住處
不如依舊再移居
寄李頻(方干)
衆木又搖落望君還不還軒車在何處雨雪滿前山思
苦文星動鄉遥釣渚閒明年見名姓唯我獨何顔
途中逢孫輅因得李頻消息
灞上寒仍在柔條亦自新山河雖度臘雨雪未知春正
憶同袍者堪逢共國人銜杯益無語與爾轉相親
題桐廬謝逸人江居
少小高眠無一字五侯勲盛欲如何潮邊倚竹寒吟苦
石上横琴夜醉多鳥自樹梢隨果落人從窗外卸颿過
由來朝市為真隠可要棲身向薜蘿
睦州吕郎中郡中環翠亭
為是仙才登望處風光便似武陵春閒花半落猶迷蝶
白鳥雙飛不避人樹影興餘侵枕簟荷香坐久著衣巾
暫來此地非多日明主那容借寇恂
與鄉人鑑休上人别
此日因師話鄉里故鄉風土我偏諳一巵竹葉如溪北
半樹梅花似嶺南山夜獵徒多信犬雨天邨舍未催蠶
如今休作還家意兩鬢垂絲已不堪
方著作畫竹
疊葉與高節俱從毫末生留傳千古譽研鍊十年情向
月本無影臨風疑有聲吾家釣臺畔似此兩三莖
暮發七里灘夜泊嚴光臺下
一瞬即七里箭馳猶是難檣邊走嵐翠枕底失風湍但
訝猨鳥定不知霜月寒前賢竟何益此地誤垂竿
山中
散拙亦自遂粗將猿鳥同飛泉高瀉月獨樹迥含風果
落槃盂上雲生篋笥中未甘明聖日終作釣魚翁
與清溪趙明府
清規暫趨府獨立與誰親遂性無非醉求閒卻愛貧林
泉應入夢印綬莫留人王事聞多暇吟求幾首新
示鄉叟
暮齒甘衰謝逢人惜别離青山前代業老樹此身移買
藥將衣盡尋方見字遲如何鑷殘鬢覽鏡變成絲
題烏龍山禪居
暑夜月華猶冷濕自知坐卧逼星宫晨雞未暇鳴山底
蚤日先來照屋東人世驅馳方丈内海波搖動一杯中
伴師長住應難住歸去仍須入俗籠
題睦州郡中千峯榭
豈知平地似天台朱戶深沈别徑開曳響露蟬穿樹去
斜行沙鳥向池來窗中蚤月當琴榻牆上秋山入酒杯
何事此中如世外應緣羊祜是仙才
德政上睦州胡中丞
上德由來合動天旌旗到日是豐年羣書已熟無人似
五字研成舉世傳莫道政聲同宇宙須知紫氣滿山川
豈唯里巷皆蘇息猶有恩波及釣船
與桐廬鄭明府
字人心苦達神明何止重門夜不扄莫道耕田全種秫
兼聞退食亦逢星映林顧兔停琴望隔水寒猨駐筆聽
卻恐南山盡無石南山有石合為銘
胡中丞蚤梅
不獨閒花不共時一株寒豔尚參差凌晨未噴含霜朵
應候先開亞水枝芬郁合將蘭並茂凝明應與雪相欺
謝公吟賞愁飄落可得更拈長笛吹
山中寄吳磻
莫問終休否林中事已成槃餐憐火種歲計付刀耕掬
水皆花氣聽松似雨聲書窗翹足卧避險側身行果傍
閒軒落蒲連濕岸生禪僧知見理妻子笑無名更擬教
詩苦何曾待酒清石溪魚不大月樹鵲多驚砌下通樵
路窗閒見縣城雲山任重疊難隔故交情
憶故山
舊山長繋念終日卧邊亭道路知已遠夢魂空再經秋
泉涼好引亂鶴静宜聽獨上高樓望蓬身且未寧
送王翁登科後歸江東
南行無俗侣秋鴈與寒雲野性自心愜鄉名人共聞吳
山中路斷浙水半江分此地登臨慣含情一送君
山中即事
趨世非身事山中適性情野花多異色幽鳥少凡聲樹
影搜涼卧苔光破碧行閒尋采藥處仙路漸分明
陪睦州胡中丞泛江
仙舟仙樂醉行春上界稀逢下界人綺繡峯前聞野鶴
旌旗影裏見游鱗澄潭徹底齊心鏡雜樹含芳讓錦茵
凡許從容誰不幸就中光顯是州民
初歸故里
常思舊里欲歸難已作歸心即自寬此日蚤知無爵位
當時便合把漁竿朝昏入閏春將逼城邑多山夏卻寒
不是幽愚望榮忝君侯異禮亦何安
歸睦州中路寄侯郎中
顔巷蕭條知命後膺門感激受恩初卻容鶴髮還蝸舍
猶夢漁竿從隼旟新定暮雲吞故國會稽春草入貧居
鄉中自古為儒者誰得公侯降尺書
侯郎中新置西湖
遠近利民因智力周回潤物像心源菰蒲縱感生成惠
鱣鮪那知廣大恩瀲灔清輝吞半郭縈紆别派入遥村
沙泉遶石通山脉岸木黏萍是浪痕已見澄來連鏡底
兼知極處浸雲根波濤不起時方泰舟檝徐行日易昏
烟霧未應藏島嶼鳬鷖亦解避旌幡雖云桃葉歌還醉
卻被荷花笑不言孤鶴必應思鳳詔凡魚豈合在龍門
能將盛事添元化一夕機謨萬古存
歲晚言事寄鄉中親友
急景蒼茫晝若昏夜風乾峭觸前軒寒威半入龍蛇窟
煗氣全歸草樹根蠟燼凝來多碧焰香醪滴處有冰痕
尺書未達年應老先被新春入故園
項處士畫水墨釣臺
畫石畫松無兩般猶嫌瀑布畫聲難雖云智慧生靈府
要且功夫在筆端潑處便連隂洞黑添來先向朽枝乾
我家曾寄雙臺下往往開圖盡日看
送睦州侯郎中赴闕
昔著政聲聞國外今留儒術化江東青雲舊路歸仙掖
白鳳新詞入聖聰絃管未知銀燭曉旗幡已待錦颿風
郡人難議酬恩德徧在三年禮遇中
桐廬江閣
風烟百變無定態緬想畫人虚損心卷箔檻前沙鳥散
垂鈎牀下錦鱗沈白雲野寺凌晨磬紅樹孤邨遥夜砧
此地四時抛不得非惟盛暑事開襟
偶作
直為篇章非動衆遂令軒蓋不經過未妨溪上泛漁艇
又得門前張雀羅夜學事須憑雪照朝厨爭奈絶烟何
若於巖洞求偏類今古疎愚似我多
送鄉中故人
少小與君情不疎聽君細話勝家書如今若到鄉中去
道我垂鈎不釣魚
思江南
昨日草枯今日青羈人又動望鄉情夜來有夢登歸路
不到桐廬已及明
懷桐江舊居
長向新郊話故園四時清峭似山源春潮撼動鶯花郭
秋雨閉藏砧杵邨市井多通諸國貨鄉音自是一方言
此中别有無歸計唯把歸心付酒尊
贈桐谿主人
嶺猿沙鶴似同游竹汊荷灣可漾舟更入深溪見溪主
蒼苔石上卧垂鈎
題懸溜巖隠者居
世人如要問生涯滿架堆牀是五車谷鳥暮蟬聲四散
修篁灌木勢交加蒲葵細織團圓扇䪥菜平鋪合遝花
卻用水荷包綠李兼將寒井浸甘瓜慣緣險峭收松粉
常趁芳鮮掇茗芽池上樹隂隨浪動窗前月影被巢遮
坐雲獨酌杯盤濕穿竹微吟路徑斜見說公卿訪遺逸
逢迎亦是戴烏紗
題仙巖瀑布呈陳明甫
方知激蹙與飛噴直恐古今同一時遠壑流來多石脉
寒空撲碎作凌澌謝公巖上衝雲去織女星邊落地遲
聚向山前更誰測深沈見底是澄漪
書桃花塢周處士壁
醉吟雪月思深苦思苦神勞新髮生自學古賢修静節
唯應野鶴識高情細泉出石飛難盡孤燭和雲濕不明
何事懶於嵇叔夜更無書札答公卿
法華寺
砌下雙顚有鶴棲孤猿亦在鶴邊啼卧聞雷雨歸巖蚤
坐見星辰去地低一徑穿緣應就郭千花掩映似無溪
是非生死多憂惱此日蒙師為破迷
贈方干(吳融)
把筆盡為詩何人敵夫子句滿天下口名聒天下耳不
識朝不識市曠消搖閒徙倚一杯酒無萬事一葉舟無
千里衣裳白雲坐卧流水霜落風高忽相憶惠然見過
留一夕一夕聽吟十數篇水榭林蘿為岑寂拂旦舍我
亦不辭攜笻徑去隨所適隨所適無處覓雲半片鶴一
隻
清溪
清溪見底露蒼苔密竹垂藤鎻不開應是仙家在深處
愛流花片引人來
贈方干(可鵬)
盛名傳出自皇州一舉參差便縮頭月裏不無攀桂分
潮中剛愛釣魚休童偷詩稾呈鄰叟客乞書題謁郡侯
獨泛短舟無限興波濤西接洞庭秋
哭方先生
斗牛文星落知是先生死湖上聞哭聲門前見彈指官
無一寸禄名傳千萬里死著紙衣裳生誰念朱紫我心
痛其語淚落不能已猶喜韋補闕揚名獻天子
歸桐廬寄嚴長史(章八元)
昨辭夫子櫂歸舟家在桐廬憶舊丘三徑煗時花競發
兩溪分處水爭流近聞江老傳鄉語還見家山減旅愁
或在醉中逢雪夜懷賢應向剡川游
釣臺(劉駕)
澄流可濯纓嚴子但垂綸孤坐九層石遠笑清渭濱潛
龍飛上天四海豈無雲清氣不零雨安使洗塵氛我來
吟高風彷彿見斯人江月尚皎皎江石亦磷磷如何臺
下路明日又迷津
送尹蔓回睦州(厲翼)
憐君授衣月遠作泛舟行江闊桐廬岸山深建德城千
尋喬木影七里暮灘聲興盡當停櫂臨流更濯纓
釣臺(唐穎)
寥落荒臺七里洲賢人永逐水東流寒猿呌斷青天月
千古冥冥潭樹秋
釣臺(杜荀鶴)
蒼翠雲峯開俗眼泓澄烟水浸塵心唯將道業為芳餌
釣得高名直至今
清溪來明府出二子請詩因遺一絶
珠明玉潤盡驚人不稱寒門不稱貧若向吾唐作雙瑞
便同祥鳳與祥麟
哭方干
何言寸禄不沾身身没詩名萬古存况有數篇關教化
得無餘慶及兒孫漁樵共壘墳三尺猿鶴同棲月一邨
天下未寧吾道喪更誰將酒酹吟魂
桐江春望(劉仁德)
江上車聲落日催紛紛擾擾起塵埃更無人望青山立
空有颿衝夜色來沙鳥似雲鐘外去汀花如火雨中開
可憐瀟灑鴟夷子散髮扁舟竟不回
聞進士許彬罷舉歸睦州悵然懷寄(鄭谷)
桐廬歸舊廬垂老復樵漁吾子雖言命鄉人懶讀書烟
舟撐晚瀨雨屐剪春蔬異代名方振哀吟莫廢初
題清溪方仙翁廟(高駢)
清溪道士人不識上天下天鶴一隻洞房深鎖壁窗寒
滴露研朱點周易
引泉詩(睦州龍興觀老君院作)(陸龜蒙)
上嗣位六載吾宗刺桐川余來拜旌戟詔下之明年是
時春三月繞郭花蟬聮嵐盤百萬髻上插黃金鈿授以
道士館置榻于東偏滿院聲碧樹空堂形老仙本性樂
凝澹及來更虚玄焚香禮真像盥手披靈編新定山角
角烏龍獨巉然除非淨晴日不見蒼崖顛上有拏雲峰
下有噴壑泉泉分數十义落處皆清潺寒聲入爛醉聒
破西窗眠支笻起獨尋只在牆東邊呼僮具畚鍤立鑿
莓苔穿漾叢漴派墮練帶横斜牽亂石抛落落寒流響
濺濺狂奴七里瀨縮到疏楹前跳光潑半散涌沬飛漩
圓勢束三峽挂瀉危孤磴縣曾聞瑶池溜亦灌朱草田
鳬伯弄翠繠鸞雛舞丹烟凌風捩桂柁隔霧馳犀船况
當玄元家嘗著道德篇上善可比水斯文參五千精靈
若在此前惡微波傳不擬爭滴瀝還應會淪漣出門後
飛箭合勢浮青天必有學真子鹿冠秋鶴顔如能輔余
志日使疏其源
上新定宋使君二首(貫休)
禪坐吟行誰與同杉松共在寂寥中碧雲詩理終難到
白藕花經講始終水疊山重擎草疏砧清月皓立霜風
十年勤苦今酬了得向桐江識謝公
寺倚烏龍腹窗中見碧稜空廊人畫祖古殿鶴窺鐙風
吼深松雪鑪寒一鼎冰唯應謝内史知此道心澄
寄桐江馮使君四首
山風與霜氣浩浩滿松枝永日燒杉子無人共此時為
文攀諷諫得道在毫釐唯有桐江守常憐志不卑
端居碧雲暮好鳥啼紅芳滿郭桃李熟卷簾風雨香清
吟繡段句默念芙蓉章未得歸山去頻升謝守堂
山東山色勝諸山謝守清高不可攀薄俗盡於言下泰
苦心唯到醉中閒香凝錦帳抄書後月轉棠隂送客還
野客霑恩歸未得蕭蕭霜葉滿柴關
瓦礫文章豈有媒兩三年只在金臺本師頭白須歸去
太守門清願再來皓皓玉霜孤鴈遠蕭蕭松島片颿開
從兹林下終無事唯有焚香祝上台
秋寄李頻使君二首
為郎須塞詔當路亦飢驅貴不因人得清還似句無燒
烟連野白山藥拶階枯想得徵黃詔如今已在途
務簡趣難陪清吟坐綠苔葉和秋蟻落僧帶野香來留
客朝嘗酒憂民夜畫灰終期冒風雪江上見宗靁
寄新定桂雝
獨自住梅嶺隣應是衲僧句須人未道君此事偏能塢
濕雲霾觀溪寒月照罾相思不可見江上立騰騰
寄烏龍山賈秦處士
庭果色如丹相思夕照殘雲邊蹋燒去月下把書看澗
水仙居共忩風漆樹寒吾君方仄席未可便懷安
桐江閒居作五首
木落雨修修桐江古岸頭擬歸仙掌去剛被謝公留猛
燒侵茶塢殘霞照角樓坐來還有意流水面前流
香刹通真觀樓臺倚郡城隂森古樹氣羸淡老僧情壁
畫連山潤仙鐘扣月清何須結西社大道本無生
静室焚檀印深鑪燒鐵缾茶和阿魏煖火種栢根馨數
隻呼來鶴成堆讀了經何妨似支遁騎馬入青冥
不問庚桑子唯師妙吉祥等閒眠片石不覺到斜陽獨
自收櫧葉教童采栢瓤王孫莫相笑淡泊味還長
露滴滴衡茆秋成爽氣交霜椑如蜜裹岡葛似鹽苞淨
癬侵蛩穴微陽落鶴巢還如山裏日門更絶人敲
對雪寄新定馮使君二首
仙掌空思歸未能焚香冥目對殘鐙豈知瑞雪千山合
空覺春寒半夜增翳月素雲薶粉堞堆巢孤鶴下金繩
因思太守憂民切吟對瓊枝喜不勝
政化猶來通上靈豐年祥瑞滿窗明氣嚴坐久鐙凝燄
片大更深屋作聲飄奄烟霞何處去欹斜杉竹向簾傾
雪林中客雖無事還有新詩半夜成
登干霄亭(已下六首陪馮使君游)
擁翠捫蘿山屐輕飄飄紅旆在青冥仙科朱紱言非貴
溪鳥林泉癖愛聽古桂林邊棋局濕白雲堆裏茗烟青
因思廬岳彌天客手把金書倚石屏
游靈泉院
珂佩喧喧滿路岐亂泉聲裏扣禪扉對花語合希夷境
坐石苔黏黼黻衣鳥啄古杉雲苒苒風吹清磬露霏霏
惠嚴亦有孤峯在只戀飜經未得歸
過相思嶺
譽自馨香道自怡相思嶺上卻無機荒渠葉覆深霞在
片石人吟一鳥飛何處風砧傳古曲誰家冢樹掛斜暉
因思往事堪悲笑鶴背魚竿未是歸
錦沙墩
臨水登山興自竒錦沙墩上最多時雖云髮白孤峯好
其奈名清聖主知草媚蓮塘資逸步雲生松壑有新詩
翛然别是神仙趣豈羡東山妓樂隨
釣罾潭
境靜江澄無事時紅旌畫鷁動魚磯心期只是行春去
日暮還應得鶴歸風破綺霞山寺出人歌白雪島花飛
自憐亦在仙舟上玉浪飜飜濺草衣
迎仙閣
澗香霞影遶樓臺卷箔凭欄耳目開况從旌旗近鸞鳳
可憐譚笑出塵埃火雲不入長松徑露茗何須白玉杯
誰道迎仙仙不至今朝還有謝公來
夏雨登干霄亭上宋使君二首
霽色澄鮮壑飲虹干霄亭上望無窮蟬驚殘雨疑秋早
雷傍嚴城報歲豐歸廟片雲銜紫電立查雙鶴唳仙風
自憐四郡干戈日得在文翁教化中
鄒魯封疆禾稼濃清吟孤坐思重重新詩幾獻蓬萊客
遠夢仍歸菡萏峯野果一枝堪薦茗落霞數片欲燒松
如何深得冥搜癖月磬聲聲歸去慵
宋使君罷新定移出東館二首
無為政化更何為到即生人嫗煦肥必似漢高三傑去
且將劉寵一錢歸玉階香惹麒麟步銀漢風驅鸑鷟飛
為報烝民莫惆悵陶鈞及爾更光輝
祖筵四面烟花合江館深冬歸思長火旆畫旗風燄燄
橘洲漁舍浪茫茫聽歌幾入紅蘭榭坐隠頻升白玉堂
今歎不如沙磧鴈天邊一一得隨陽
寄杭州宋使君(公初罷睦州)
一自雙旌下釣臺望風吟苦凍雲開即歸紫闥天非遠
猶憶烏龍首獨回高節似僧僧共坐暮潮如雪雪中來
應知新定蒼生淚灑向東風祝上台
游嚴陵釣臺
雪浪皚皚萬古情岸邊臺占子陵名一時大器天將與
數尺漁竿誰不擎危榭高碑鐫籀字滄洲老鶴識先生
游人到此慵歸去庭樹孤猿有好聲
新定江邊作
江邊山頂深秋時身閒蕭灑心無為石頭青草取次坐
松風竹風撩亂吹數聲好鳥來依我一點征颿去是誰
惆悵古賢何處在潺湲夕照滿江湄(日落山照耀即此處也)
嚴陵集卷二
