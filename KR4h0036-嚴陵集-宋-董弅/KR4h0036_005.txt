嚴陵集卷五
宋董弅編
詩
經嚴子陵釣臺作四首(龐籍)
翠岫臨寒瀨先生老此中釣耕輕萬乘要領戒三公入
宿星躔動歸來世網空何人知此意千古激澆風
道閉寧濡足時平亦括囊故人登帝世清瀨自吾鄉渭
叟非真釣商奴是詐狂先生不可問天外一鸞翔
聞箇狂奴足生平在草萊不榮升帝腹寧自蹋魚臺步
武中朝下腁胝故國回滄浪重一濯京雒有塵埃
長天杳杳道冥冥一士孤風逹至精雲若有心應有著
魚緣輕餌是輕生何人楚澤三年放此地家灘七里清
應宿將臣皆列土未將煙水博功名
釣臺(王安石)
漢庭來見一羊裘閔默還歸舊釣舟迹似磻溪應有待
世無西伯豈能留﨑嶇馮衍才終廢寂寞桓譚道被尤
回視蒼生終不遇脫身江海更何求
詠嚴子陵(梅堯臣)
不顧萬乘主不屈千戶侯手登百金魚身披一羊裘借
問此何爾心遠忘九州青山束寒灘濺浪驚素鷗以之
為朋親安慕乘華輈老氏輕璧馬莊生惡犧牛終為藴
玉石夐古輝巖丘
讀范桐廬述嚴先生祠堂碑
二蛇志不同相得蓁莾裏一蛇化為龍一蛇化為雉龍飛
上亨衢雉飛入深水為蜃得自宜潜游江海涘變化雖
覺殊有道固終始光武與嚴陵其義亦云耳所遇在草
昧既貴不為起翻然歸富春曾不相助治至今存清芬
烜赫燿圖史人傳七里灘昔日來釣此灘上水濺濺灘
下石齒齒其人不可見其事清且美有客乘朱輪裵&KR0966;
想前軌著詞刻之碑復俾存厥祀欲以廉貪夫又以立
懦士千載名不忘休哉古君子
送正仲都官知睦州
每嗟相逢少常苦離别多行行復止止往往起悲歌古
來易水上義士有荆軻捐軀思報恩飲恨歌柰何況彼
兒女懷牽纏如蔓蘿是以世間人鬢髮易番番喜君得
郡章東歸隨春波灘上嚴子祠繫船聊經過其人當漢
興富貴不可羅足加天子腹傲去釣于河冬披破羊裘
夏披破草蓑心中小宇宙尤哂獻玉和我慙賤丈夫豈異
帶面儺未免為鬼笑誰知懼撝訶安得如君行收迹已
蹉跎空將閒歲月塵埃浪消磨正同三峽賈盡力向盤
渦
送余少卿知睦州
青山峽裏桐廬郡七里灘頭太守船雲霧未開藏宿鳥
坡原將近見燒田養茶摘蘂新春後種橘收包小雪前
民事蕭條官政簡家書時問霅溪邊
送江學士通判睦州
涉淮淮水淺泝溪溪水遲君到桐廬日正值采茶時試
問嚴陵跡今復有誰知
送崔主簿赴睦州清溪
舟輕不畏險逆上子陵灘七里峽天翠千重雲木寒古
祠鳴野鳥亂石激春湍正與高懷愜寧歌行路難
寄建德徐元輿
才子方為邑千峯對縣門静便琴意古門厭鳥聲喧山
茗烹仍綠池蓮摘更繁訟稀應詠物庭下長蘭蓀
送陳生還烏龍山舊居(蘇舜欽)
百丈清溪見戲鱗嚴公祠宇與天鄰此中舊隱君歸去
笑指人寰一片塵
題子陵釣臺二首(孫沔)
舊交為帝不能邀百尺雙臺照暮濤逸迹已將山共永
清名仍與月爭高魯連解難終辭禄龍伯持傾只釣鼇
列傳古碑言未盡一灘風竹自蕭騷
中興曾作故人看抗節唯憐七里灘枯枿卧沙疑野艇
叢篁生岸憶長竿天邊舊跡星辰動江上餘基水石寒
應笑渭濱周吕望白頭因獵從和鑾
子陵釣臺(王存)
嚴公英魄去何之江上空餘舊釣磯古木蒼煙鸜鵒噪
清波白石鷺鷥飛山中秋色香秔熟壠下朝寒赤鯉肥
何事夷齊恥周粟一生顦顇首陽薇
題釣臺(馮京)
渭水塵空紺業傾桐江煙老漢風明蚤知賢逹窮通意
閒把漁竿只釣名
釣臺(沈括)
漁釣非良業相期遯姓名太平雖不仕故舊豈無情七
里林泉好三公位貌輕片颿湍石下誰不仰先生
睦州秀亭(錢勰)
秀色四時好探春來此亭花初擁檻發山晚與雲青得
鱠嚴陵瀨評泉陸羽經歡餘不盡醉鼓角限重扃
甘棠樓
樓曲開三面山重合四圍溪衝朝靄出颿竝夕陽飛芳
杜供春望晴雲渡袷衣樊川猶未識清興暮忘歸(小杜睦州)
(詩為多未有此也)
高峯寺
苒苒郡城東穿雲入幾重已窮難上路才到最高峯竹
老龍孫瘦泉甘馬酒濃何當來潄石安隱飽疎慵(漢大官有)
(挏馬酒)
東館樓
前太守丁公善郎中命予名之按孫權赤烏中使賀
齊討黟歙為新定入晉為遂安郡今此地也會公善
去郡未揭也宜曰分歙樓
簾影隔朝暾雲低晝尚昏山形分歙翠溪色到江渾日
盡天垂幕歌餘酒滿尊欄干不堪倚歸思斷鄉魂
玉泉菴
遥派落天潢分崖射壁光山從千古潤江得一源長風
雨無時作珠璣滿谷量淄澠欲誰辯願借易牙嘗
勉郡庠諸生(趙抃)
桐江為守媿顓蒙來喜衣冠好士風勸學重思唐吏部
教人多謝蜀文翁濟時事業期深得落筆詞章貴不空
道有未充湏自力莫將榮顇汨於中
玉泉亭
潺潺朝暮入神清落澗通池遶郡廳亂石長松山十里
討源須上玉泉亭
題高峯
上石扳松干步勞下窺人物過秋毫嗟誰更向中峯頂
樹塔孤撐碧落高
題甘棠樓
闌干十二壓仙瀛占得龍峯作畫屏林映遠籠千里月
湖光寒照一天星望來瀑布真霜練飛過沙禽半雪翎人
賞不知春已老隔橋依舊柳青青
子陵釣臺(楊傑)
高風誰得似先生七里溪山當畫屏功業不隨東漢祖
光芒獨應少微星蘭臺有史傳名姓蓬戶無人問醉醒
若使當時忘故態何由千古羡鴻冥
方干故居
千載富春渚先生家獨存玄英播寰宇丹桂付兒孫文
正重高節子陵同享尊泊舟明月夜重為弔吟魂
方氏清芬閣(刁約)
自别高居二紀餘今朝重到懶踟蹰山川勝景依然在
屈指交親一半無
嚴陵山
一染浮名十五春強隨時態役天真何年卜築兹山下
卻笑區區世路人
廵按睦州過烏龍山(元絳)
羣山衮衮卷波濤舉手天門尺五高塵土多年昏病眼
猶能千里見秋毫
桐廬晚景
向晚西風急扁舟下瀨輕颿檣掛山影鼓吹壓潮聲白
鳥煙中没斜陽雨外明油然五湖意渾欲薄功名
宿清溪安樂山(張景修)
映忩猶剰雪餘痕瓶裏梅花枕上聞一椀鐙寒聽夜雨
半牀氊煗卧春雲詩成始覺茶銷睡香盡翻嫌酒帶醺
我是掛冠林下客山中安樂合平分
過桐廬邑二首
隱君無姓字何代至今存數里山為宅兩株桐是孫人
煙半峯碧溪水帶潮渾多少來游客茫茫蹋藥根
三載江南客還吳東復西潮吞兩溪盡雲截衆山齊舟
楫無空日樓臺半上梯桐廬隱君子應笑只留題
釣臺
羊裘東漢客歸隱釣魚灘天子不能屈先生非苟難雲
藏古石在風激世人寒祠下靑靑竹何妨把釣竿
清芬閣
嚴子釣臺畔猶聞吟嘯聲榮華付諸弟瀟灑繼先生自
製茶槍嫩新開酒面清紅塵不抛擺那得白雲名
再至新定有感(岑象求)
蜀地吳天各一涯去來三紀亦云賖烏龍遶郭儼如舊
白髮滿頭良可嗟老矣不堪多感慨使乎何處是光華
周行歴覽猶疑夢更問庭櫧幾度花
詠縣廳前古櫧木
三十年前宰一同朝朝相對此庭中如今翠葉樛枝好
依舊朱欄戒石東潘岳河陽花立盡陶潛彭澤柳隨空
唯君獨負堅剛操何異靈椿與夏蟲
方氏故居(邵亢)
偶分魚竹到稽山處士林泉一望間歲月自隨流水遠
姓名長與白雲閒鑑中人去荒遺迹(處士鑑湖有别業今不知其處矣)
溪口僧來寫舊顔(處士祠堂真像即會稽溪口僧悅躬筆)何日放船訪巖
藪吾門高第約躋攀(處士遠孫蒙即僕同知貢舉日敕放進士也)
題釣臺(馬存)
子陵臺下山層層竒峯壯氣横雲生處士溪邊水泚泚
碧波明月涵天清老松偃蹇傲世色綠竹瀟灑吟風聲
潮頭百仞出海門飄吳擊越如毛輕飛來灘下不敢過
變作平浪歸滄溟
清溪行(陳軒)
山色碧於溪扁舟泛落暉水煙颿界破沙鷺槳驚飛島
嶼隨流曲漁鐙隔岸微月明何處宿待訪子陵磯
憶清溪縣
昔愛清溪景人煙百里間湖居皆釣客郭外盡禪關酒
市搖青旆公街枕碧山枉教成久别無計約追還
泛清溪
曉煙如練曳平津一櫂東風兩岸春島鷺沙鷗休戀我
北堂歸有白頭親
憶雉山書齋
松隂江曲舊齋堂别業歸來各一方吟想晚潮煙柳濕
夢游春檻露花涼楊朱路遠空南北青帝亭閒自短長
何日揚鞭訪前景竹窗重整讀書牀
桐江夕下
浪催鳴艣去嘔啞古岸蕭蕭感歲華雨脚蒼茫驚斷鴈
煙痕濛密濕棲鴉蘆花正落汀飛雪楓葉初丹岸有霞
漸覺望中山色暝數星鐙火認漁家
釣臺(吳可幾)
君王取天下有人將甲兵君王得天下有人相昇平我
欲介其間區區安取成莫若歸養高高卧嵓之扃直使
萬乘意慕仰飛鴻冥身雖隱漁釣心豈忘朝廷常慮天
下定君王志驕盈羣臣習見聞力諫不爾聽不有不臣
者不足回其清商山四老人用是安西京潛希絶世躅
萬一助聖明年當建武日上下咸清寧所懷意不陳終
焉為客星如何逸民傳乃有狂奴名
過子陵釣臺(葉棐恭)
勢利輕捐寄傲中毅然高節凛秋風耕閒釣寂千年迹
立懦廉貪萬世功須信林間無怨鶴更知天外有冥鴻
扁舟夜泊靈祠下慨慕先生道不窮
留題釣臺(劉涇)
水綠山青人可知不知生氣得之誰釣竿已屬嚴公手
直到玄英解道詩
釣臺(賈青)
萬疊層峯夾兩溪雨餘清氣却炎暉何時學得嚴陵傲
洗盡塵襟卧釣磯
釣臺(王逵)
一句能通萬世情若非高位即嘉聲如何自古留題者
不悟嚴光解釣名
釣臺(張綬)
范蠡功成始遁逃淵明五斗便辭勞先生二事俱無一
名與青山萬古高
釣臺(余闢)
不誇長揖出宫闈不重為漁老釣磯最愛清宵銀漢上
客星時共帝星輝
嚴陵集卷五
