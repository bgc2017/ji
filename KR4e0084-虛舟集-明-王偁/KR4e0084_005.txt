虛舟集卷五
明王偁撰
七言律詩
登無諸釣龍臺懷古
高臺遠枕大江流江上雲屏宿靄收才子揮毫春作賦
商人醉酒晚移舟空潭龍去山河改古殿雲寒劒戟愁
莫向此中多感慨漢家陵樹已千秋
留别梅溪諸友
凉風才動芰荷衣却憶青山賦獨歸近别慈親温省曠
乍抛酒伴醉吟稀天邊鴻鴈秋雲薄水面蒹葮夕鳥飛
後夜與君相憶處蕭蕭蘿月掩荆扉
新築草堂成有述
買得幽溪絶世塵林間車馬到無因茅廬新就堪招隠
松菊移來散及隣薄暝鳥歸臨水樹傍崖鹿趁採芝人
廟堂豈敢干時用但願雲泉了此身
草堂與山僧夜坐自牧馬大見過
移居深入水南村五柳新栽正對門傍岸春流沿翠篠
亂藤棲鳥近黃昏牀頭折簡山人致燈下名香野衲焚
童子夜深知客至隔鄰呼取醉芳尊
春暮同周元郊行宿烟霞道院時約黃生同奕
累月看花奈醉吟不知春樹變鳴禽偶随芳草同閒屐
靜拂孤雲響素琴塵世關情人事少松壇期宿夜燈深
明朝入洞觀棋去未許樵夫得見尋
晚至鶴林寺
問訊山人指白雲數聲烟磬隔溪聞竹房燈靜知僧梵
松院苔深見鶴羣聽法夜深山寂寂懶吟衣上月紛紛
曉鐘又逐塵緣散此地心期孰與論
山中送陳生歸海上
洞口花飛春欲闌玉缸携酒送君還三年厭見天涯月
千里歸尋海上山壯志功名看髮變浮雲世事與心閒
要知别後相思意萬壑松濤懶閉關
登宿雲臺
一逕緣蘿到上方宿雲臺閣樹蒼蒼憑虚目送秋鴻遠
向夕忩涵海雨凉童子見人能下拜老僧出定自焚香
近來性癖耽禪悦長向空門禮法王
寄張員外
新年柳色滿都城僊掖朝迴聽早鶯日隠層埤殘雪在
香傳别殿曉寒輕瑶池阿母憐方朔漢室公卿羡賈生
獨笑長卿淹病久茂陵高卧有餘情
登古囊山辟友岩和瓢所居士之作因寄黃八粲
何處秋吟覓遠公蒼苔古道石林東月生雙樹聞虚籟
香繞諸天見化宫萬法已超言說外此身多在别離中
明朝更寫三生偈去約忘機海上翁
中秋與劉大會温陵因寄舍弟
相逢斗酒粤江濱客裡襟期有故人天上幾回今夜月
此生空笑百年身且須縱醉清尊倒漫說憂時白髮新
却憶鴈行同賞處故山回首一霑巾
温陵送劉大還三山
江流幔曙入河低一尺魚箋醉懶題古道菊花秋草裡
敗林莎井露螿啼空林寒影凋芳樹遠澗泉聲下碧溪
客路相逢方絶倒馬蹄何事又東西
秋日與胡泉州會小山叢竹亭分韻得飛字
秋風江上早鴻飛桂樹團團影漸稀此日尊前須盡醉
古來林下幾人歸青山烏帽情何戀翠竹黃花願不違
更愛山亭車馬散照人蘿月自依依
客清源贈董别駕
清時不逐登壇貴瘴海聊因作郡過細柳營中辭虎竹
刺桐花底聽絃歌雙旌暇日朋簪盍别駕行春雨露多
自是清源山水勝日勤車馬訪烟蘿
山中黃博士不至因再約以寄之
秋風吹落桂花殘寂寞淮南賦小山自笑草堂魚佩冷
空將瑶水鶴書還石門蘿月誰同醉洞口松枝秖獨攀
明日角巾能到否呼童竹下掃柴關
春日對酒酬鄭公啟
與君相見即相歡况值芳春感二難尊酒且邀花底醉
流年不用鏡中看江頭草色侵衣袂雨後鶯聲滿石欄
世事悠悠祇如此出門何處可彈冠
送人歸任南海
一曲長歌梁甫吟百年人事幾浮沉青雲北上功名薄
白首南還歲月深贈别臨岐思解劒歸來相憶在鳴琴
江頭日夜東流水欲識滔滔是此心
登九僊山懷林頫因寄
雪後空山一棹過新年草色送離歌心知别後登臨少
福地重來感慨多谷口飛花看薄暝澗門啼鳥掩垂蘿
知君亦有東山屐歸去雲林近若何
遊仰山寺
優鉢曇花幾樹開寶坊作禮面如來竹邊野衲參方至
龕裡神僧入定回鹿女獻芝依法苑鴈王銜果繞經臺
空門且得休塵累何待人間變劫灰
崇川寄懋功張秀才
百尺灘頭一訪君碧雲秋靄正紛紛故人已嘆晨星少
此會翻成落葉分遠樹孤城江上閉晴空疎鴈醉中聞
也知西去寧親日還有相思寄斷雲
呈芮建安
翩翩五馬擁朱轓遠駐旌旗嶺海間不以專城居虎竹
誰當西顧慰天顏訟庭落葉知秋早階樹啼烏見吏閒
旦晚潁川先奏捷大廷車劍為君頒
與夏少府迪話别登薛老峰
新秋客裡喜相逢絶頂登臨興不窮遠嶼綠波孤島外
亂山黃葉白雲中明朝霄漢應誰共别墅琴尊此會同
去後重來相憶處短笻吟倚候歸鴻
同自牧瓢所宿張氏南樓
鳥下平蕪夕靄收偶携江客宿層樓月明清夜聞鴻鴈
忩近天河絓斗牛幾杵鐘聲雲外杳千家曙色暝中浮
醉來枕藉秋衿薄疑借僊槎覓遠遊
過舊遊有感
濕雲如醉護輕塵黃蝶東風滿四隣新綠只疑鎖晚黛
落紅猶記掩歌唇舞樓春去空殘日月榭香飄不見人
欲覓棃雲僊夢遠坐臨芳沼獨傷神
秋日懷林源前輩
載酒行吟野寺秋青山去後與誰遊懷人獨卧雲中島
感興頻登江上樓黃菊久拚陶令醉白頭重抱仲宣愁
夜來明月還相照好寄心期到劍州
冬日與諸生登天香臺書寄王處士
拂曉登臨上翠臺天風吹送遠香來雲空碧海三山小
臘盡寒梅一樹開下界人看塵劫外上方鐘斷白雲隈
緱山忽憶吹簫侣為寫鸞緘付鶴迴
寄自牧時客林王生别館
芙蓉秋水漫魚磯白石蒼苔靜掩扉南國懷人成久别
茂陵多病有誰依花飛别澗空流水客去高齋對落暉
料得只應賢地主相看未訝故人稀
挽石泉藍公前元閩省知事
曾將孤憤負當時老判南荒衆豈知王氣已随陵谷改
劍歌空對海天悲秋風白髮驚殘夢落日窮泉有所思
欲弔玄沙孤鶴遠不堪惆悵淚如絲
送蔣大尹
秋來城下柳條稀祖席官亭醉落暉小邑絃歌千室遠
空林悵别幾人歸舟移越渚清砧候路入吳門驛火微
此去料應承寵渥臨岐何必淚霑衣
元日早朝
鍾山瑞靄曉蒼蒼紫禁猶傳玉漏長雙闕旌旗低鳳輦
千官環珮列鴛行恩光已共陽和布草木均霑雨露香
獨愧此身無補報年年萬歲祝堯觴
閣中書贈陸員外顒
西京冠盖日紛紛那得才華似陸雲北苑停驂時聽漏
南宫載筆擅摛文龍旗影度天香近玉佩聲移曙色分獨
愧才非枚乘侣也陪霄漢逐鵷羣
送卓民逸還越中民逸以善書客翰林者三年至
是得請告歸
送君尊酒發都亭亭下春深柳色青别思漫縈風裡絮
浮生慣學水中萍客程蘭棹天邊遠舊業柴扉海上扄
若向山隂逢道士也應為寫換鵝經
駕幸大學扈從有作兼似胄監諸博士
金輿旦出九重城璧水風雲氣色清千載衣冠尊爼豆
萬方禮樂值文明橋門列士瞻天近雲路羣仙捧日行
講席更聞敷典誥願將虞夏翊昇平
退朝左掖聞鶯追和鄭紀善之作
帝城春早覺春和朝罷鶯聲送珮珂文羽不随天仗散
調音偏傍上林多嬌連茝石花前聽響雜雲韶柳外過
却憶故園芳樹底停杯為爾罷狂歌
元夕午門侍宴
臘雪霏微柳外消天衢香靄逐人飄千門火樹攅珠斗
五夜笙歌下碧霄玉醴恩頒春色早金波影浸漏聲遥
侍臣湛露將何補願頌康哉答聖堯
早朝同員外元賦時有祀事
花擁千官刻漏傳蓬萊遥在五雲邊星移北斗當宸極
樂動南薰捧帝筵遲日漸晞仙掌露輕風猶裊御爐烟
明朝海上祠金馬紫鳳丹書下九天
元夕黃庶子淮宅詠蓮花燈和胡學士廣韻
剪製芙蕖朵朵新元宵分得玉堂春祗疑金炬來深夜
未許青藜繼後塵星萼乍移光滿座月波才動影随人
年年此會逢佳賞醉落筵前紫綺巾
㯶殿成侍宴和趙郎毅之作
别殿新開上苑東旌旗遥駐五雲中花深綺席來僊佩
香逐金貂引上公自是衣冠逢盛世非關歌舞樂春風
何人賦有凌雲調明日天書許薦雄
送曾侍講棨從幸北京
羽林仙仗擁皇圻鳳輦時巡出禁闈萬國歌謠歸盛世
兩京玉帛望天威相如扈蹕人皆羡賈誼匡時志不違
明日甘泉還獻賦會令列從有光輝
送戴子義之揚州幕府之作
二月都門柳未眠行人朝發廣陵船酒酣起舞停鵾奏
惜别臨岐贈馬鞭往事玉簫明月夜江南春雨綠蕪天
憑君早慰居民望莫學青樓覓翠鈿
晚集黃審理濟池上
池上凉風泛夕波筵前紅粉動高歌朝迴不惜清尊倒
醉後從教白髮多寒色又驚秋社燕露香猶送晚空荷
歸鞍未許随明月良會人生信幾何
送馬進士之姑塾
門外驪歌不忍聞城頭落葉正紛紛數尊白下分殘雨
一棹青山宿暮雲吳苑砧聲霜後急杜陵秋色鴈邊分
朝迴玉珮成行處年少心期獨憶君
送文良輔湖廣憲副擢廣東憲使
玉節重持出禁闈都門觀餞有光輝三湘曉色随騘馬
五嶺春雲上繡衣鳥樹盡随霜後落遠人多在日邊歸
會看滄海澄清遍一鶚横空似子稀
送林叔亮教授四明
秦淮斷鴈不堪聞惆悵官亭一送君尊酒暫留吳市月
扁舟遥指越溪雲秋來幾處寒聲早海上千峰秀色分
帳下諸生相待久未應寂寞嘆離羣
送顯上人還閩中
半生蹤跡慕雲山結得真僧住世間夜宿孤燈隣妙梵
曉隨清磬度禪關心通萬法緣俱寂目泯空華意自閒
此日微官牽物累更堪江上送師還
寄鳴秋趙山人兼似幻居閒士
石橋低覆薜蘿隂澗戸虛窗憶醉吟書寄遠公林下偈
調高中散竹邊琴藥欄春去啼禽換茶竈秋来落葉深
别後此情何所似題封一寄故人心
送龍河傑首座自五臺歸將赴天台
偶逐孤雲下五臺又擕明月上天台衣傳異域曾留偈
楓落長江見渡杯上界經行人世别天宫說法夢中廻
明朝相憶霞城遠空仰金繩覺路開
太常葛寺丞惠菊花賦答
重陽陶令嗟無酒笑我霜餘未見花黃菊忽驚移奉禮
白衣從遣到隣家寒生客邸秋光滿秀擷疎英舞影斜
三逕縱令歸未得也應一粲墜烏紗
輓清暉亭林處士
芳洲蘭芷正霏霏忽訝中峰隕少微雅調何因寄流水
孤琴空自掩清暉雨荒脩竹棋聲静塵滿閒床鳥跡稀
為問沙頭鷗鷺侣此時誰與更忘機
輓林給事中正
少年簪筆侍承明誰復才華似賈生零落桂枝天上夢
凄凉薤露世間情秋風旅櫬歸何處落日泉扉閉九京
欲致生芻陳楚些不堪南望淚霑纓
過皖城謁余忠宣祠
寂寞孤城野水濆亂餘猶見幾家存女牆日落埋秋草
官樹啼烏集暮雲百戰徒聞存國步孤忠誰復弔英魂
夜来遺廟空庭月長□悲笳不忍聞
登小姑山和何禮部韻
宦遊久憶惬登臨此日憑高快賞心水盡平湖空外落
天開絶島望中沉仙人遊珮春雲染神女宫鬟曉霧侵
却羡漁舟煙浦笛數聲何處答清吟
泛舟漢江示同使何禮部韻
郢樹西連鸚鵡洲洲前浩蕩漢江流當年神女曾遺珮
此日仙郎更泛舟雨歇鷗鳬屏底見烟光島嶼鏡中浮
平生最有滄浪意一曲傳君入棹謳
過鐵甕城
大江東去浩無窮江上孤城勢最雄天地今逢王業盛
山河曾笑霸圖空寒潮落盡春雲白沙鳥飛来夕照紅
欲訪遺蹤尋海岳月明跨鶴共凌風
過昆陵懷浦舍人源
昆陵烟樹晚依依短徑行尋到夕暉吟舍空餘秋草没
故園時見野禽飛晉宫詞筆應誰繼聖代才名似子稀
此日懷君何處寫臨風惟有一沾衣
到南湖草堂
草堂舊隠白雲邊湖上春風耐醉眠别去松楸頻入夢
重来猿鶴又經年移文漫假山靈誚謝病終須聖主憐
明發江頭荀御動晚林重鎖綠蘿烟
登采石蛾眉亭
牛渚磯頭烟水生蛾眉亭下大江横春歸楚樹浮空盡
山隠淮雲入望平瓊館有才看倚馬錦袍無夢借飛鯨
停橈欲和渝洲曲都付吳歌子夜聲
宿巴陵聞笛
玉篴飄殘月下聲空江秋入思冥冥怪来楊柳移關塞
可是梅花落洞庭半夜旅魂隨調切誰家少婦倚樓聽
曉来更覓龍吟處一點君山水面青
幕中贈張郎中
共投簪筆出蓬莱萬里從戎亦壯哉閫外論材需豹略
尊前說劍許龍媒中朝人物希先輩午夜文星接上台
坐見烽烟銷滅盡秋風聯轡到雲臺
寄郭麾使希武
青年建節似君稀千騎轅門擁鐵衣萬里獨留孤劍在
三苖已見遠人歸西風暫及黃花醉遠檄時將白羽揮
却笑參軍淹病久未諧清論寸心違
九月朔日起覺寒甚
誰道炎荒暑氣蒸重陽未到早寒生也知天運隨皇運
頓覺南行似北行季子貂裘猶未理楚人騷珮暫辭榮
晚来笳鼓城頭急祗有歸心對月明
贈閫帥張鎰(航海侯之孫)
將軍簪弁舊名門奕葉曾承雨露恩汗馬樓船成往事
玉符金劵至今存節旄正倚雄邊重弓劍休嗟瘴海昏
早晚馮唐勞帝想定從白下候歸軒
憑祥道中遇元夕有懷
曾向蓬莱捧壽觴良宵湛露沐恩光鳳笙曲奏梨園譜
鼇背燈移火樹芳往事别来傷旅恨流年老去在他鄉
夷歌蠻舞誰能解馬上看山夜未央
與友人詠分得紅葉
一片飛来階下紅滿林驚覺夜霜空綠圭不剪封周弟
錦字頻題出漢宫亂撲征衣山徑裏染成秋色夕陽中
幾廻記得停車處錯把春華認晚楓
詠萍
忽見新荷長綠萍恍疑殘雨散銀屏幻身慣舞風前白
弱質終浮水面青斗實當年歌赤日中逵何處覓繁星
却慚誰是深根蒂雨約風翻總未停
七言絶句
懷仙寄上清何尊師
崇臺高映大羅顛三素流雲繞碧天王母不來春又暮
洞門閒却古苔編
雲母屏風月影孤碧雲琪樹兩三株道童慣識鈞天舞
偷向階前教鶴雛
漢苑行
羞將團扇泣秋風懶掃蛾眉傍笑叢一自掖庭辭輦罷
棃花殘雨鎻深宫
露凝仙掌月華清燈暗長門夢不成咫尺昭陽承寵處
夜深猶自按歌聲
閨思
冷落殘筝十指疎良人遠戍近何如樓頭數盡南飛雁
不見遼陽一字書
山居偶成
拂斷紅塵與俗違雲屏幾曲傍深依幽蘭小徑無行跡
亂落松花自點衣
秋山吟望
一徑吟秋到石壇烟蘿遠映碧峰寒松邊獨鶴歸来晚
贏得閒雲片片看
題畫美人
八駿瑶池去不迴蛾眉蕭颯鏡中哀至今楚水荒臺上
化作行雲夢裏来
題張友謙倭扇山水
萬里空濛海上山僊人樓閣有誰攀只緣博望星河棹
移得蓬莱到世間
題畫白翎雀
塞花原草度交河往日曾隨鳳輦過一自翠華消息斷
空將遺恨寄雲和
題米老山水
海岳菴前覓舊蹤蒼茫雲樹米南宫别来幾片青山影
都付寒鷗一笛風
題趙仲穆小景
疎烟淡月大堤傍遠樹連墻接水鄉子夜吳歌驚宿鷺
風流宛似趙家莊
題鵪鶉
五陵鞍馬醉芳塵翠袖籠香錦翼馴一自雕屏辭鬭影
露苔烟草幾回春
為周處士題枯木
風摧雨蝕大江濆寂寞盤龍百尺根莫笑支離空老却
五陵烟翠幾枝存
為林尚默題新竹
粉籜新凋亂玉叢青青已覺萬林空軒廷未製伶倫管
翠濕江南烟雨中
題畫馬
鳳臆龍鬃意氣雄霜蹄蹀躞襯輕風時清不作沙場夢
日日承恩列仗中
題林檎山雀圖
人間不見函封帖粉墨驚傳落畫屏山鳥飛来林雨後
蒼苔啄破子青青
題棃花折枝
庭院深沉簾幕垂雪香雲影露參差别来環珮春如夢
為洗殘粧付阿誰
題王孟端畫梧竹
洞門一夜起凉颷萬籟無聲聽漸遥記得朝回明月底
井梧埤竹共蕭蕭
題馬苑小景
天際蛾眉淡欲消樓臺染出襯層霄玉簫吹徹鸞飛去
人在西湖第幾橋
題僧自悦山中白雲
度壑穿林元是幻風收雨散却還空要知自悦與持贈
都在青天片月中
題清源持上人萬壑松濤亭
一徑蕭森萬籟寒翠濤烟縠𦕈蒼巒道人夜半經行處
悟入聲聞向上關
題畫鶯
半窣芳簾醉夢驚數聲拂曙繞花城憑誰借得東風力
吹入簫韶雜鳳笙
題畫鵪鶉
原草飄殘作雪絲日斜馬上鬭歸時五陵别後傷心事
零落凉州笛裏吹
送僧歸山
一錫東歸雪正深孤峰片月助禪心道門亦有參方者
踏遍空花何處尋
贈李進士
自古鐔津騰寶劍爾家况住湛盧峯盤根此日方看試
白日青天見躍龍
王奉祠宅餞其伯氏之蜀縣令
我家仙令来何處又見雙鳬日下歸明發謝庭看玉樹
可憐片月憶光輝
都門飲散動行旌千里看花到錦城好借三巴江上水
與君流作玉琴聲
夜泊潯陽江驛
度盡名山問楚湘扁舟此夜泊潯陽琵琶聲斷知何處
江水江烟自𦕈茫
雨中過洞庭
昨夜南風起洞庭曉来湖上雨溟溟忽看天際驚濤白
失却君山一點青
長沙懷古
孤城獨上思徘徊何似人間苦棄材寂寞湘南烟雨裡
賈生還弔屈生来
重登岳陽樓望君山
南湖烟水接天流天際青螺掌上浮欲弔湘均何處是
不堪重倚岳陽樓
常山道中即事
前山近曉樹蒼蒼野蕨初抽綠笋長一路春風如有約
馬頭吹送落花香
提壺聲裡愛山春山色菁葱滿四隣便欲共尋荷芰服
却慚簪紱苦縈身
黃州夜泊
岸籠芳樹水籠煙山月江風共客船半夜洞簫聲起處
不知誰是玉堂仙
宿鄂渚
襧衡洲古白雲低庾亮樓空綠樹齊惟見晚空漁艇火
隨風遠過漢陽西
陳司馬舟中賞牡丹分韻得歡字
折露移雲出楚山錦筵畫舫鏡中看洛陽久負春風約
相對無辭盡醉歡
黃陵廟
芳洲烟草碧萋萋古廟雲深落日低剥盡殘碑無可問
春山惟有鷓鴣啼
蔚林與陳司馬言别
鶴轡嘶風千嶂裏鷁樓衝浪萬灘中暮雲春樹重重見
客裏相思更不窮
潯州驛
客裏潯陽暫泊舟驛樓官樹晚烟稠多情誤作琵琶夢
驚覺蠻天瘴雨秋
潢州憶丁顯
故人自是龍頭客何似南荒久不歸欲把一觴陳楚些
月江烟雨正霏霏
登月江樓(仙人槎浦也)
朝来一上月江樓江雨長涵瘴水流望斷釣槎人已遠
青山點點是邕州
左江錄似友人
左江江水日潺湲鳥語沙裳住百蠻莫道天涯應在此
交州更隔萬重山
交州即事
一騎衝嚴到市橋夕陽烟樹草蕭蕭居人猶指高駢塔
碧瓦朱甍尚未凋
莫道平居是百蠻烟江花月也同攀一從烽火連天後
縦有神珠去不還
交州病中錄似諸友時軍中絶餉以手帖干主帥
索粮
問病尋方事總虚漫勞車馬慰躊躇三年玉署蘭臺筆
學寫顔公乞米書
答謝主帥
半欹烏帽病參軍萬里從戎未策勲不有轅門賢主帥
飄零誰與慰殘魂
曳裾進作轅門客擁節終慚使者星投李報瓊何日遂
空餘豪氣倚青冥
病中懷故山
遠向清溪掩石門碧蘿烟帳鶴成羣一從誤作遊仙夢
誰管秋山幾片雲
裊裊檉隂石徑斜野人迎住近烟霞别来門外滄浪月
開遍青松幾度花
九日有懷
故園松菊應無恙上國新醪也自佳兩地思歸俱未得
一身長笑在天涯
九日黃司空招飲不赴書以答之
菊觴萸豆有佳期客裏逢迎慰所思不是參軍招不赴
病来烏帽未勝吹
為馮參議貴題畫風竹馮沅湘人曾為給事中
移得孤根過洞庭禁埤曾送珮珂聲如今座上凉颷滿
一掃炎荒瘴雨清
寄莫參政時在寶陸破賊
九月西風太白高笑麾白羽氣偏豪明朝掃振轅門捷
凖擬盧江倒濁醪
送趙侍郎毅還京
富春江畔草萋萋旌旆如雲鐵馬嘶帳下為君斟别酒
京華歸夢使人迷
晚眺鬱孤臺
百尺高臺却暮寒虎頭城枕碧雲端縈迴二水蒼龍合
流下前溪十八灘
雨中登快閣寄畦樂處士
江風吹雨晚霏霏江上孤鴻濕倦飛欲向滄波期釣侣
清時未許著荷衣
江上見酴醿分得人字
向来同醉帝城春馬首東風落絳茵玉架錦屏消息斷
只今誰是冶遊人
閱兵呈總戎(時積雨大霽)
青天昨夜將星明際曉風雲氣色清試向閱兵臺上望
豺狼何處敢横行
將臺高築颭旌旗百萬貔貅試閱時上下風雲同一色
天心元與將心期
凱歌四首
大將南征討不庭節旄萬里耀威靈轅門五夜狼星墮
直挽天河洗甲兵
萬里炎荒貼海平腥波千尺舞長鯨王師百萬從天下
瘴雨蠻烟一霎清
瘴海樓船一夕過瀘江鐵騎曉鳴珂皇家飛將功成日
不數當年馬伏波
熠熠參旗護陣門喧闐鼓角擁回軍當年麟閣休專美
此日雲臺更策勲
又四首
六龍曉駕出居庸萬里沙場一掃空無限山川歸奏凱
一時天地為昭融
旗翻魚海三秋雪馬躞狼居萬里冰五夜旄頭横陣落
六師齊和凱歌聲
燕支山下起秋風飲馬河邊日射虹從此玉門開不閉
欣逢南北一家同
六符同覩泰階懸壯士長歌北到天萬國衣冠陳玉帛
兩京日月照山川
七言排律
暮雲春樹送張謙
岐路逢君賦遠遊傷心雲樹粤江頭輕隂向夕花前度
秀色將春雨外浮却訝梁園看漸杳恍疑巫峡散還收
白衣靄靄迷征旆翠幄籠籠引去舟惜别不緣今日賦
高情那記昔人留遥連蜃氣江東暝迥帶猿聲渭北愁
夢覺微茫沙上驛醉来掩映水邊樓宦情已共青霄永
别思空隨綠水流若到上林成五色好分餘蔭及南州
南宫呈大宗伯
東壁文章映列曹南宫冠盖富英髦名垂霄漢當時重
身接風雲盛世遭花引爐香聞整珮風移扇影見揮毫
蓬莱宴罷春雲集鴳鵲朝回朔雪高坐客盡擕毛遂穎
故人曾贈吕虔刀獨憐璧海才華地久逐詞林姓字叨
已覩重光歌舜禹更期獨步訪䕫臯天瓢若借恩波及
未必臨風嘆二毛
醴泉應制時有禧事青禽白鶴先集慶雲甘露降
寶筵初建曉蒼蒼大駕躬臨禮玉皇白鶴青鸞昭孝感
慶雲甘露兆佳祥更傳聖水符前代忽訝靈源湧上方
玉竇泛春時脈脈金罍貯月乍泱泱薦来只擬羞萍實
挹處渾疑剖蜜房玄酒奠壇同瑩徹黃流在&KR1356;等芬芳
漫誇沆瀣移仙掌迥謝蒲萄入醉鄉瓊液久䟽神島瀝
瑶池曾引帝臺漿中元表異還超漢貞觀論功遠邁唐
妙絶醍醐班十瑞𠻳餘雲母已千霜冰壺瀉罷同欣忭
天乳霑廻等壽康自媿涓微無補報祗應上祝紫霞觴
寄題張真人耆山精舍
旭日初霞晃翠屏琅玕芝草近珠庭玉簫吹徹鸞初下
丹液凝成鼎自扃海闊傳緘曾命鶴夜深飛佩欲騎星
洞中石&KR1329;移仙乳雲際松根長茯苓象□朱旙朝太乙
寶函金訣授玄經凡情久斷懸應解塵刧都忘慮已冥
却笑蜉蝣同草露也應歲月羡椿齡何由共把浮丘袂
指點三山掌上青
贈馮參議貴馮以給事中從軍交阯擢任其職
平蕪古堞晚蕭蕭秋盡炎荒草不凋北望休嗟邊徼遠
南来已見瘴烟消受恩部節分清要託顧專城協上寮
海國諸生多在席中朝老將半迴貂文雄慣草軍門檄
地僻曾迂使者軺萬里正看摶羽翼一枝從此詫鷦鷯
座中論侠心逾壯幕下延材氣不驕會見徵書還賈誼
未應投筆羡班超愧余感遇情初洽念爾相逢意獨饒
孤館療除頻見過遐方溽暑不辭歊呼童日午尋茶臼
隔壁時来問醴瓢正喜詞華泉倒峡俄驚歲月斗旋杓
星河耿耿當窗見島樹依依入望遥一曲劍歌何處寫
不堪聽盡海門潮
南海劉閫帥席間有成
雨收雲散海天空萬里相逢興不窮畫戟轅門閒夜月
高堂粉署坐薰風也知弓劍長懸久且仗壺觴宴坐同
櫪馬亂嘶邀上客佩魚初妥列羣公芳尊瓊醴蒲萄色
錦席雕盤荔子紅作客久經南瘴遠當筵偏激劍歌雄
玉繩低繞雙星外銀甲移来一笑中醉後忽思驃騎幕
燈前含笑看吳鴻
續書評(附)
盖聞規矩方圓之至聖人以體天地之撰以類萬物之
情故竒圓而偶方轉筆為圓摺筆為方方之平為凖圓
之直為繩隂陽五行所以成象成形也書以方圓平直
為之主而輕重大小低昂長短邪正寓其變焉上字之
於下字左行之於右行横邪疎密各有攸當所謂增一
分則太長虧一分則太短魚翼鳥翅花鬚葉芒油然粲
然各止其所上下連延左右顧矚意象森嚴血脈生動
縱横曲折無不如意毫髮之間直無遺憾其四面八方
巧於善陣所謂紛紛紜紜鬭亂而不亂渾渾沌沌形圓
而不可破豈足喻其妙哉必其一字之間自應絜矩一
篇之中可無絜矩之道乎故右軍書古本最善行列近
世惟趙吳興深得其旨然就一篇之中固皆欲佳必有
數字登峰造極者為之王一字之中雖皆欲善必有一
點一鉤一披一拂主之如兵之有將石之有玉使人玩
繹不可名言若握筆則虚圓正緊四字盡之其餘以意
變通則壓捺鉤揭抵拒遒逸其說益密矣至於用筆之
功鋒芒毫釐之間正用之側用之偏用之批答用之背
向用之承覆用之傲讓用之低昂用之長短用之逆而
順之下而上之襲而掩之空中擲之架空搶之窮深掣
之頓挫之鬱屈之周而折之抑而揚之藏而出之垂而
縮之往而復之盤旋之踴躍之瀝之使之入衂之使之
凝築之如穿按之如掃注之趯之指之擢之揮之掉之
提之拂之收而縱之蟄而伸之淋之浸淫之使之茂卷
之蹙之雕而琢之使之密覆之削之使之瑩鼓之舞之
使之竒喜而舒之如見佳麗如遠行客過故鄉發其怡
怒而激之如撫劍操戈介萬騎而馳之發其壯哀而思
也低回聚促登高弔古慨然而發其悲樂而融之如夢
華胥之遊聽鈞天之樂與其簞瓢而樂之也忘情筆硯
之間和調心手之用不知物我之有間體合造化而生
成之也而後為能書之至爾
自述誄
王偁字孟揚其先東阿人宋寶元康定用兵西方士有
没於吳昊者王氏遂為西方人元有天下其地最後附
賜姓唐古氏高祖王父某從下江淮授武德將軍總管
鎮廬州曾祖王父某祖王父某相繼襲爵改上千戸没
俱葬大蜀山下先府君某當搶攘以材用薦者調民職
廬州路治中歷江南福建行省郎中至階朝列大夫潮
州路總管當時稱廉吏第一人所蒞政績卓異字惠小
民攘剔豪右禮賢士植綱紀民奉以祠元運改玉度時
不可為浮海去之道閩閩父老遮留退居永福山中為
黃冠服者十年朝廷聘之恥為二姓臣遂自引决嗚呼
是時偁方生九齡家觳然壁立太夫人守節自誓艱難
備嘗手疏先君之蹟與古今豪傑大略教之外王父姓
劉氏諱某由宣文閣博士出簽閩憲再召入為秘書丞
没王事贈嘉議大夫福建行省參知政事淹貫靡不䆒
博古好雅翰墨之妙絶當世偁不及見之閩先生聞過
齋吳公學行醇偉為士林望與先君交誼相與也先君
没時屬偁夫子教之苐未弱冠夫子没倀倀罔依歸賴
外王父遺圖書手澤多杜門自研淈少多病負第者三
年莫臻其至弱冠入庠序與陳君從範遊陳蚤入聞過
夫子室獲其指授懇懇汰其瑕礫示以瑜瑾一旦斯發
蔀矣洪武庚午賓興歲領薦方去海濱觀光上國會試
禮部不利例入國子處縉雲朱先生館下日求齊魯士
與談訪其遺風及四方之賢者而私淑之上表陳情乞
終養高帝憫之南歸越震澤徘徊吳會間不敢留趨侍
湯藥膝下始冀收其實而從範已物故閩故老亦凋剥
殆盡四涕毗落無可與語晚得晉昌林誌相與論學假
以模範抗顔為多暇則窮幽極深徜徉物表趣豁如也
未幾太夫人捐館舍嗚呼居喪不敢渝禮既合先君塋
廬墓下者六年永樂初元以推轂者至京師待命黃閣
因自陳願處學校勵人材不允授從事郎史官翰林檢
討進講經筵以文字供職時錢塘王洪擅詞垣與同官
一見過相推重勅修大典萃内外儒臣及四方韋布士
毋慮數千人濫竽總裁之列大將軍英公覆征交阯辟
居幕下於是泛洞庭浮沅湘歷九疑弔蒼梧徵兵南海
既而窮象桂道五管觀師於日南九真之交時有贊勴
大將軍待以為揖客歸仍守其舊官先娶鄭氏新安人
前名御史潛之孫女先卒再娶薛氏閩故族孝養於姑
貞淑内得其亮生男一人振女子某一人其次男拱女
子某一人側室李氏出也此族系出處之概少銳志於
有為毅乎思凖古以馭今而用弗以施學雖服羣聖獵
百家窮幽明亟於聞道而質淪惷杌遇登高弔古慨然
發其悲壯愉樂一寓於文若詩而辭媿土苴其為人則
似戅而容似傲而恭家貧而心樂身困而處裕然疾惡
太過遇權貴不能俯首下之任情以直不能骩以徇人
成功此其見短於世也見人善不啻若已有之雖匹夫
問未嘗不竭以盡與人交内外不敢携此則自以為長
焉若夫倇以為終身之憾者齓失所怙哭吾父幾不能
生初知學而哭吾師如哭吾之父焉未幾哭吾友如哭
吾之師比得祿而太夫人不逮養有子教之未立荷兩
朝之恩而莫一舉報嗚呼况兹身繫絏縲西山東陵淆
而未分孤臣之號庶女之慟南音之戚梁岸之章孰為
發之日者以支幹推定人禍福生死謂吾年日皆庚廸
於丙歲在閼逢麗於鶉火其弗延矣嗚呼其果然耶孟
子曰桎梏死者非正命也晝夜之理吾曷念之因述其
系而極之以呼天之辭用自誄俾後之為烏鳬為螻螘
在陽侯在回祿或返其遺骸而招其魂魄或藏其衣冠
庶令有考者憫其志而哀之焉辭曰予概觀古之人怙
材者恒困於弗施志大者惟顛頓之屢躋嗚呼孟揚矧
爾乏古之才而尚其志焉得不竒於時而諉於戾爾負
而君爾負而親嗚呼誰其白之悠悠蒼天
虛舟集卷五
