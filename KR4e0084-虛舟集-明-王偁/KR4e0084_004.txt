虚舟集卷四
明王偁撰
五言排律
山居約馬自牧同隠
卜築遠囂塵松泉落澗濱山雲常共醉海月不羞貧看
竹琴留客尋芝鹿傍人露巾裁落芰野飯薦香芹樹變
啼園鳥溪遊縱壑鱗蕙牀眠薄暝桂酒賞芳春入社高
僧共尋山短屐頻市城能掃迹遲爾結為隣
夏日同吕民部宴臺山閣書贈邑令沈丙
林吹遶横塘山亭挹衆芳琴尊延勝引環佩集仙郎高
詠揮瓊麈飛泉激羽觴葛輕衣入暑玉冷簟浮湘鳳渺
辭丹掖鸞緘貯縹囊羣峰屏遍列一水鏡牽長寶瑟頻
調柱清歌迥繞梁澗花開互對山鳥下成行已判徵仙
事還疑到醉鄉染塵慚汨沒畢景恣徜徉桂域流初魄
松梢促晚凉幽期殊未已書此報河陽
贈童將軍
聖德垂文統開疆仗武臣熊羆偏兆渭崧嶽再生申控
節三邊靜謳歌萬國春策勲來汗馬剖劵寄雄闉何處
推名閥淮陽識異人起家龍劔舊錫命虎符新略地功
名在專城寵渥臻朔方推鄧禹南土戴曹彬事業誰能
擬賢郎更絶倫鳳毛看鸑鷟驥種得麒麟勇略仍無匹
雄韜動有神聲名傳此日光彩擅常陳閫外今無事邊
陲早控塵轆轤閒夜月睥睨倚秋旻國士延毛遂華筵
召郄詵五羊流美頌百粤仰深仁自笑飄蓬客難同入
幕賓轅門叨接猛斗篆未誇秦王粲登樓處相如作賦
晨不因知己戀誰作浪遊身伏櫪心猶壯攣鞲氣未馴
素書如可試黃石舊為隣
寶珠蘭若
萬花明晚嶂一逕靄天香問法逢龍勝尋山到鴈堂梵
輪標月相石鏡讓珠光野興看雲逸松泉捲幔凉洗心
依覺苑作禮面空王初地超凡品泠然萬慮忘
蔣山法會瑞應詩應制作
寶地奉金仙璇宫啟梵筵真僧騰異域開士唱三緣說
法雲成盖談經花雨天祥光凝彩絢甘露瀉珠圓天樂
憑虚下神燈徹夜懸勝因濟妙筏覺路指迷川秪樹春
光溢靈山會儼然願茲宏至化皇運共千年
白鹿應制
樂囿歌周室呈祥出漢圻神胚金毓秀瑞采玉為姿顧
兔寧堪匹祥烏未足竒露毛偏濯濯霜角自離離漫點
蒼崖雪曾銜紫嶺芝來依琪苑靜馴傍玉階宜海嶠遺
仙跡窮荒貢赤墀何如昭景貺重覩聖明時
送人戍邊
玉勒浮雲騎雕鞬明月弓日邊辭帝輦天際逐沙蓬百
戰兵符動三門將略雄戈矛明積雪旌旆疊高風朔漠
窮隂外幽關落照中壯懷何以贈劍氣欲吹虹
挽林思和校文
冠冕長林後詩書百粤尊九侯傳世澤雙闕表名門學
海文風盛黌宫教雨存朋簪方濟濟逝水竟沄沄寂寞
餘詩社飄零散酒樽琴書徒爾恨鐘鼎更誰論夜月看
歸鶴秋猿伴旅魂園林荒竹樹風雨敗蘭蓀走訃驚千
里悲歌向九原猶疑騎列宿箕尾不堪捫
題天台梁氏聚青山房
絶巘隣滄島中峰接上台林間别阜出忩外聚青來選
勝宜招隠棲幽異鑿坯白雲華頂鶴瀑布石屏雷羽客
停鸞吹仙人共酒杯烟霞林鹿伴冠盖嶺猿猜自笑羈
塵内何由避俗媒憑題紫芝曲寄謝赤城隈
題嘉禾楊郡守綠野亭
南藩開别邸五馬駐仙軿地接三吳壯山連百粤青簪
纓延上客詩酒聚文星妬舞花當戶傳歌鳥近屏園丁
供核篚野老獻茶經架展黃封軸門題墨客銘白雲随
捲幔華月似窺櫺雅趣林泉洽幽懷海岳冥徐生高士
宅揚子草玄亭未足同風調徒應襲露螢須知潁川政
鳴鳳下郊坰
呈陳司馬
大將分雄閫名卿出上台六韜資廟略萬里掃炎埃鐵
騎如雲集樓船際曉開月將弓影滿霜逐劍鋒摧寵賚
當陽節人憐定遠材指麾停羽箑談笑許龍媒銅柱功
寧羡金臺志不回豈伊專鉞斧更爾賴鹽梅自笑疲駑
甚聊因附驥來未攜孫楚策屢接禰衡杯汲引寧忘自
吹嘘幸見陪酬恩看玉劍千里動風雷
環璧軒為劉僉憲題
憲節依南紀開軒得最幽引泉窺蜃胍鑿地應龜謀團
魄疑初墮輪光訝未收不隨方沼合宜傍月江流荷盖
侵書幌芹香點客裘漫同瞻泮水非是奠圓丘蒲榖生
當異琮璜勢欲侔奎文時貫戶雲漢半藏陬色媚沉珠
浦輝聯釣玉洲探源窮妙理觀化仰前修映采迴軺鷺
㤀機狎野鷗鑑容堪整佩濯足詫垂鈎檻俯花如笑橋
成木自樛燕衝飛絮入魚噞亂萍浮潤溥臺前栢聲諧
阼外璆瑩深瑕不染光重價難酬才子誇神遇羣公事
勝遊賦詩偕酌泂載酒擬消愁凉思通規牖清源得上
遊懸車曾有約揮棹倚高秋
游海珠寺示同遊文憲使周僉憲
絶島波心見棲身玉鏡中欲觀鼇背日還仗鷁樓風客
思員壺外雲程若木東蜃光晴作霧海氣晝成虹僧刹
蛟龍護神珠水月通同遊多逸侣歸棹擬乘空
五言律詩
塞上曲
飛雪迥千里春來草不生曉辭驃騎幕夜薄左賢營性
命酬恩寵心魂戀苦旌誰知麟閣上青簡貯芳名
其二
中夜旄頭躍將軍遠戍邊磧昏旗影暗水滑馬蹄穿劍
拂秋霜冷弓彎塞月圓直須清大漠萬里勒燕然
其三
代馬風雲色吳駒霜雪明三邊傳警候萬里事横行擬
促隂山騎遥連瀚海兵願開沙漠北持答泰階平
其四
遠戍金微道一上單于臺關門秋色斷羌笛夜聲哀少
婦龍沙夢長安鶴使回祇今青海月流影碧天來
隴頭水
隴底望秦關蕭蕭隴水寒照人猶帶恨飲馬不成湍落
日邊塵合秋風候騎殘誰磨三尺劍直為斬樓蘭
楊柳枝
春光曉漸饒楊柳暗宫橋嫩葉凝愁黛纖枝倦舞腰祗
應悲戍□那解綰蘭橈更待花如霰紅顏為爾凋
梅花落
青樓嘆落梅獨起自徘徊帶雪粘歌扇因風上鏡臺晚
糚誰更點邊角正堪哀望斷尋香徑依依滿綠苔
小垂手
秦女騁妖嬈春風步翠翹只疑花作臉更訝柳為腰燭
暗花鈿墮風輕羅帶飄自矜纖弱態不羡掌中嬌
巫山高
巫山不可望望極使人悲樹暗啼猿峽雲空神女祠秋
聲留别恨夜月悵佳期欲問高唐事惟應宋玉知
入西山訪張隠士
兩岸噴飛瀑結屋烟蘿裡山人不冠屨客至同隠几獨
鶴海上歸孤雲澗中起淨掃白石牀風來墮松子
晚歸湖上
一逕惬幽尋悠然世外心不緣流水泛那識落花深潭
影澄天鏡松聲韻素琴前林烟磬發歸晚月沉沉
偶行山中得清冷泉
萬籟曉俱寂風泉有遠音偶隨清嶂去因到白雲深噴
薄疑飛雪冷清可照心坐來天影澹一曲韻瑶琴
山寺尋僧
尋山憶慧能問偈遇真僧竹覆山門雪花藏古殿燈千
家供法食一衲絓疎藤不是遺經呪多應悟上乘
尋鄭道士坐清暉閣
吟秋入翠微高閣坐清暉鴻寶傳真訣清齋話息機磵
雲生野屐山雨拂塵衣自是支離久依方早有歸
憶陳昇
京國一為别橋門十載春虀鹽朝共飯風雨夜連茵玉
樹誰先折泉臺竟不晨空將知己淚西望洒風塵
過董江臺懷從範
陳君才八斗何謝建安人不折月中桂誰憐泉下身高
臺枕流水故業委荒蓁忽聽山陽笛凄清滿四隣
送夏廷簡宿怡山蘭若
别路繞珠林秋來落葉深一燈今夜雨千里故人心已
覺空門幻還驚旅况侵坐聞鐘鼓曙離思轉沉沉
陸氏山池
淡淡牽銀藻娟娟種玉蓮誰聞照膽鏡中有洗心泉萍
散山流影雲收月墮天願随鷗鷺侣薄暮宿寒烟
送黃尊師歸華山
我送金華子西歸玉女峰瑶笙飛一鶴寶劍佩雙龍人
問丹砂訣天清碧澗鐘遥知騎白鹿韓衆定相逢
送人以故將召用
秋風大道傍立馬盡餘觴興逐孤雲遠情隨去路長廉
頗思趙士漢主憶馮唐莫奏桓伊笛蕭條兩鬢霜
楊秀才幽居
楊子幽居處開忩面遠空水喧明鏡裡雲落畫屛中捲
幔留山月揮絃送晚鴻何人問竒字載酒野橋東
白雲寺贈僧
道林說法處應在白雲邊宴坐度小劫冥觀入大千諸
天花雨遍雙樹慧燈懸何日東林社相期種白蓮
詠毛女
拂黛逃秦苑羞蟬入漢年羽毛滋異藥山谷遇真仙夜
月思金屋春風潄玉泉折花壽王母嬴女解相憐
詠西施
浣紗白石上本住越溪濱一入吳王苑遂為傾國人春
華嬌豔質秋水助精神寄謝東隣女雙蛾莫效顰
朝退懷南湖草堂寄舍弟及舊社諸游好
朝回獨掩扉高卧息塵機春色如憐客飛花故點衣雁
行驚别久鶴病憶羣稀何日南湖上春雲滿棹歸
題金道士丹室
石洞掃烟霞仙壇覆落花人間尋鶴侣天上駐鸞車瑶
圃桃成實金盤棗似瓜待予休物累從爾問丹砂
立春早朝賜酺答鄭編修之作
玉歷新頒後千門曉色鮮青雲干舜呂和氣入堯年高
品初傳勅中庖預列筵愧非枚乘侶雨露沐恩偏
大祀候蹕有成
天上開黃道雲間落鳳韶侍臣瞻豹尾列從護鷄翹羡
錫皇心豫春迴瑞靄飄萬方霑雨露鼓舞頌軒堯
贈羽林翟大
十二羽林郎星文暎上蒼承恩當列仗走馬出長楊夜
宿平康里春遊俠客場袖中徐匕首萬里報君王
閣下贈同官王洪
王子才無敵冰壺映世稀賦成金韻遠詩奪錦袍歸入
侍趍丹禁承恩拜𤨏闈茂陵慙久病因欲解朝衣
其二
日射黃金闕春回白玉堂地分清切處人在碧雲鄉彩
筆傳天語宫袍染露香明朝還獻賦遲爾沐恩光
寄茅山道士
天轉招搖近山藏句曲深龍歸丹井暗松覆碧壇隂賣
藥留金訣看雲抱玉琴夜來笙鶴下相應步虛吟
和王舜舉春日襄陽之作因送之歸
漢水千年綠襄陽二月時人歌大堤曲春到習家池且
縱山公醉寧同叔子悲葛疆今已老歸馬莫教遲
賦得邊城雪送行人胡敬使靈武
萬里燉煌道三春雪未晴送君走馬去遥似踏花行度
蹟迷沙遠臨關訝月明故鄉飛鴈絶相送若為情
賦得騘馬送黃采巡按北京兼寄蕭福王選二豸
史
錦勒玉花騘長鳴向北風已看千里去坐覺萬羣空歕
玉燕山遠鳴鑾薊水通使君同攬轡早晚奏竒功
贈御醫蔣彦文
昔年遊海上晚歲住京華肘秘盤囊訣爐存伏火砂進
方親御扆種藥借隣家欲問廬山杏年來幾度花
挽周員外元
早歲擅芳名中年一宦成鶯花平日淚烟月故山情落
魄嵇中散猖狂阮步兵可憐埋玉處芳草傍誰生
送李校尉致仕還江左
雄劔委龍鳴關河白髮生功成百戰後老去一身輕夜
月桓伊笛秋風驃騎營燕歌何處寫曲罷有餘情
送趙友同還華亭時水泛三吳
積水渺無際送君江上還九峰何處所迢逓白雲間舊
業菱荷在秋風鷗鷺閒定知三泖月相見一開顔
送人之昆陵
興盡一杯酒相看欲别時孤帆乘吹發一鴈度江遲千
古蘭陵令秋風季子祠勝遊多感慨為爾寄遐思
書懷寄友人還建安
游乏金張援官無子孟資庖人羞獨割尸祝漫相知此
夜金陵月明朝瓊樹枝武夷山水郡相憶在題詩
送友游吳適越
斗酒興不淺南遊幾日迴擔囊無俗物訪古及吳臺腰
下延陵劔手中張翰杯若逢梅福問相與上天台
送平直之沔陽學正
楚澤三秋近荆門一望開沔流緣泮入巫樹擁屏來共
訝平當老誰憐宋玉才鳳歌時有客狂狷待君裁
舟中贈司馬秀才
才子茂陵客何年賦遠遊家藏封禪草身著鷫鸘裘未
贈王祥劍先同郭泰舟明朝霄漢上一鶚看横秋
贈妓
白雪調歌曲芳蘭託慧心舞迴香影亂笑掩黛㾗深夜
月牽情夢秋鴻覓斷音江舟司馬淚曾為一霑襟
其二
竹枝歌送君錦瑟不堪聞欲識芳心恨愁將寶帶分碧
峰留黛墨秋水學湘裙明日陽臺上空瞻一段雲
分題賦得白櫻桃
嫩葉雕輕翠新葩倚淡粧鳥來雲度影人靜月籠香未
擬收珠實先應倒玉觴綸巾才欲岸微墜露華凉
賦得花影
欲拂更紛紛空香寂不聞亂迷芳蝶夢輕護錦苔紋襯
月籠書幌因風颺舞裙莫移庭下步蹴碎一階雲
送人之蜀郡守
聞道蠶叢國西連漢隴平三年懷紫䄂萬里慰蒼生夜
月巴川靜秋風錦水清請看霜鍔試莫使雪山傾
渡揚子江
四月驚濤白扁舟發大江不因臨絶險那使壯心降天
際羣峰碧磯頭白馬雙勝遊殊未已聊爾駐麾幢
岳陽送同官王洪中書舍人吳均入蜀
五月不可觸三巴未易行共因嚴使命同此念王程月
下猿聲斷雲中鳥道横明朝相憶處夢繞錦官成
嚴州江上
短棹蕩江春春風物侯新岸花飛送酒沙鳥近窺人碧
樹籠青嶂芳洲點綠蘋因悲城市裡日日醉車塵
其二
嚴子投竿處春來載酒過潮聲通越近山色入吳多沙
際舟如月雲邊鳥似歌客程随去住那許嘆風波
西山訪李徵士夜歸
山翠雲邊墮溪聲竹外虚尋秋窮謝屐隔水訪陶居隣
嫗供新醖家童剪夜蔬醉歸蘿蓽底殘月在襟裾
别宗上人
孤琴宿白枌一錫喜逢君只為譚鋒妙因悲染世氛窮
秋燈影靚殘月梵聲聞明發身無住空山又斷雲
舟中望九華
雲錦積岧嶤屏風倚碧霄猿聲聽不盡山翠望還消俗
駕何由税仙人不可招夜深理孤棹乘月逐歸潮
送孤處士歸四明
聞說四明路迢迢隔剡溪天連滄海闊樹擁白雲低山
憶謝公詠人宜賀監栖送君從此去欲使宦情迷
除夕
殘雪初消夜陽光已報春客懷誰共慰孤燭自相親寂
寞烟霞夢飄颻霄漢身君恩何以報來日歲華新
送沙子進赴禄州别駕
客舍酒初香都門柳色黃一官仍别駕萬里赴炎荒江
路猿聲早山城榕葉凉遠人勞撫字且勿厭殊方
送人令南海
二月都門柳那堪綰别離雙鳬舞日下匹馬到天涯海
氣滄溟夕山郵瘴雨時惟應南海月千里照相思
平樂溪巾
一水縈銀練亂山攅劍鋒誰家孤嶼火落日古城鐘衰
病易為感韶華何處逢平生慕幽寂對此太愁濃
五羊城遇張順論舊有懷
匹馬到炎荒逢君髩已蒼邑人傳左語官樹隠殊鄉感
舊看長劒緘情憶縹囊明朝愁又别天海共茫茫
其二
握手京華道相看又幾年宦情從淡泊鄉思共依然滄
海浮空遠孤城落日邊斗槎如可借同覓閬壺仙
邕州
五管推名郡雙江接上游人家蠻洞曉山雨瘴烟浮遠
客誰青眼殊方易白頭夜來南極上分野望牽牛
舟中懷彭詡
遠漢落星稀疎林驛火微已知去國遠况與故人違旅
夢驚殘葉凉聲到客衣何時聯畫舫同望楚雲歸
與張從事夜坐幕府有贈
亞夫登上將劇孟在軍中敵國真堪倚雄姿獨數君詞
鋒傳電檄劍氣動星文戎幕新無事高談坐夜分
從軍樂軍中錄示諸將
為問從軍樂東南早罷兵尚資磐石計同醉伏波營寶
玦千金換珠纓五采成却慙揚子宅終歲一書生
其二
秋原草色殘千騎擁雕鞍共道從軍樂誰歌行路難琱
戈揮日落玉劍抉雲寒凖擬功成日同歸謁禁鑾
聞總戎破敵有作
功成指顧間一劍定諸蠻後騎方踰甸前軍已斬關兇
徒應破膽黎庶漸開顏麟閣專相待征旗及早還
過梅關
五嶺壯炎服茲關勝獨超舄留南斗近劍侍北風遥夜
艤商人棹晨經使者軺清時閒柝吏山水自蕭條
五言絶句
楚調曲
君行巫陽道妾住渚宫湄莫戀荆臺樂輕抛桃李時
紈扇詞
皎潔渾無染團團孰與裁秋風原不妬四序自相催
飲牛潭
洗耳在潭下飲牛在潭上白鷺飛復來烟中立相向
送人隠松溪
送爾松溪上猿聲樹樹聞夜凉弄溪月衣上拂松雲
寄友人
去歲春歸日與君成别離今年春又到君尚客天涯
秋江漁唱
漁舟晚唱來聲在秋江水月明曲未終前汀鷺飛起
荷露
翠盤捧明珠蕩漾圓復碎夜來明月中留得蛟人淚
題美人撲蝶圖
為惜韶華去春深出繡幃撲將花底蝶祇為妬雙飛
從劉禮部折菊花歸
三徑猶未歸東籬露華冷折得一枝來蕭蕭怨秋影
望君山
風來洞庭白雨歇君山青巴陵明月夜瑶瑟怨湘靈
附詞一闋(調寄唐多令)
湖水接天流君山一點浮倚丹青畫出層樓欲弔湘君
何處也煙草色滿汀洲把酒記重遊相看漸白頭賦
青蘋誰更悲秋却戀晚峯雲外笛滄海意付扁舟
虚舟集卷四
