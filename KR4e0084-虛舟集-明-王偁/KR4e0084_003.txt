虛舟集卷三
明王偁撰
五言古詩
賦得幔亭峰送張員外還閩中
秋色照海甸百里青嶙峋衆山如游龍一峰高出雲昔
傳武夷君於茲宴曾孫鸞飈載河車來往何繽紛羽蓋
云已久玄賞今尚存夜深天籟寒猶疑鶴笙聞而我昔
遊覽望之隔塵氛天影瀉潭鏡翠碧明微曛别來區中
緣汨沒摧心魂茲山不可見夢寐懷清芬張侯有仙骨
幾年在雞羣中林赤松期久負瑶池尊斯行問初服訪
古清溪濆幻宇結空翠層崕閉氤氲棹歌九曲來餘聲
振衣巾玉女或可訊為余謝天真
送吕沁州
良材蔽幽壑大匠終不遺驊騮困百里伯樂為之悲顧
無適時材焉能嗟明時使君姑蘇彦夙負英俊姿開口
論阿蒙耻為吳下兒倏起佐民邑頓令絃誦施朝餐戒
貪泉夕寐抱素絲松栢有貞操不受霜雪欺一旦勞譽
流徵書走南陲衡鏡懸大庭凖平良在茲五馬錫中廏
雙旌擁前麾銅鞮古沁源尚在羊腸西居人迎露冕稚
子瞻纓綏行將寄專城蚤為蘇民疲春風五袴謠莫遣歌
來遲
送杜參政之廣西
五嶺隔南服輿圖亦茫洋昔為椎髻區今變冠與裳蕩
蕩風氣開生齒日富強叢山薄大海壯哉封四疆邇來
覃聖仁幽昧靡不彰人材上國齒兵賦擅一方惟公寄
重牧虎節何輝煌上以紓國懷下以撫凋傷當令寒谷
吹撚指回春陽桂山方峩峩桂水亦湯湯誰與傳誦聲
千古流芬芳
送胡處士還豫章
我懷高士風矯然若游龍南州久寂寞水碧青山空夫
子振流俗清芬千載同明時棄軒冕白首棲雲松出門
不遠適西到匡廬峰天風吹衣巾飄落塵鞅中倦翮思
故林孤雲懷舊蹤角巾洒秋雨别我金陵東冠蓋餞道
周雕筵進肥醲揮之一不顧舉目送飛鴻寒波駛歸流
川上落日紅孤鶴倏已遠悵望那能窮
送胡郡守歸泉州
吾君撫城運治化期虞唐藹藹吉士征庸庸登廟堂南
風五絃奏端拱垂衣裳鷹隼有時擊威鳳鳴崇岡夫子
南國秀乘時亦翺翔姓字落御屏久霑雨露香茲晨按
節去肘後懸金章春來刺桐花飄飄點仙裝褰帷出白
鹿竹馬夾道傍愧我斥鷃姿遠逐鵷鷺行送君都門野
握手神飛揚雲開五湖白鳥沒吳天長雙旌忽不見酒
醒山蒼蒼
送徐布政之廣東
連山隔星紀雄藩控邊陲内分青瑣彦遠牧滄海涯春
雲擁畫戟白日明繡衣一朝立意氣萬里生光輝都門
别同袍尊酒秋風時丈夫貴有為豈作兒女悲停杯贈
馬策脱穎囊中錐何必守章句終年困蓬藜
送劉太守之任福州
海國變民俗君行領專城千室豈云小所志在蒼生烈
士慕知已編民歸頌聲驅馬登古臺覽望窮滄溟山雲
拂露冕海月生霞旌鄙人舊茅屋桑梓連雞鳴溪流九
曲水門掩三山青異時偶樵牧此日慙簪纓因茲送君
去悵望難為情
送鄭舍人之嶺南
祥因散華甸靈景耀神圻東序盛玉帛南面垂裳衣五
嶽畢效靈八荒殫同歸欣欣木德榮郁郁皇風熙矞雲
從何來欲抱紅日飛微風忽吹去使我心徘徊春山黃
鳥鳴離筵醉斜暉淊淊江漢流此會當何時鳳凰鳴高
岡載見終來儀文明正茲日忽嘆知音稀
送林少府還九江得月字
握手白下門棹歌莫催發且沽玉壺酒共醉金陵月明
日望匡廬孤舟坐超忽
齋所示同宿諸寮友
華館敞清夜空香靄氤氲孤懷湛如水因之絶垢氛城
闕度疎雨河漢霽微雲明發奉禋祀坐待禁鐘聞
秋署中寄鮑紀善
出門車馬喧秋煬烈如燀不有靜者心茲懷曷由展念
君守幽素閉跡同偃蹇塵榻鳥字頻閒忩晝絲罥誰開
蔣生徑獨契子雲館何時風雨來一洗煩慮逭
龍江阻風寄同院諸公
客心疾如飛咫尺隔大江長風夜半生濁浪曉來降戀
闕情豈緩望鄉思彌切且呼一斗酒坐待艫頭月艫頭
月漸明抽簪散長纓潮生揚子白山出石頭青却念携
手好如何寫懷抱明發烟際帆萋萋但芳草
宿釣臺
高堂薄層霄仰視烟霞深羊裘昔何為遺身在雲林漢
宫久荒凉霸業成古今飄飄釣臺絲尚爾清煩襟幾年
倦羇旅扁舟宿溪濱折芳欲有酧洒酒絃素琴臨流恍
中夜霄漢星光沉
過武夷約遊不果
武夷為閩望山余十年三過其下期一遊而屢
以事阻世傳蓬萊方丈去人間不遠顧非有仙
風道骨者莫得而至焉是則茲山之靈異予輒
將以塵跡混之宜其迴巒返嶂却我於風塵之
表因賦此詩尚俟後遊果於何日
扁舟下溪口薄暮煙沉沉羣峰暝色厚九曲寒流深不
見幔亭君徒懷笙鶴音雲霞結飛夢風雨生平林半生
慕山名十年阻登臨長懸紫宫戀未遂滄溟心豈伊真
仙源避我岩跡侵回橈發長嘯起坐鳴吾琴
宿分水關
凌晨起芻秣驅馬白雲間倒窺猿鶴岑薄暮宿層關關
門閉古色落日鳴哀湍我行倦前征憩息天風寒下臨
羣壑隂仰視星宇寬攬衣不成寐脱劔膝上彈劍歌有
餘情豈為行路難
題吳山伍子胥廟
朝驅下越坂夕飲當吳門停車訪古跡靄靄林烟昏青
山海上來勢若游龍奔星臨斗牛域氣與東南吞九折
排怒濤壯哉天地根落日見海色長風捲浮雲山椒戴
遺祠興廢今猶存殘香弔水客倒樹哀清猿我來久沉
抱重此英烈魂吁嗟屬鏤鋒冥爾國士存峨峨姑蘇臺
榛棘曉露繁深居麋鹿遊此事誰能論因之毛髮䜿落
葉秋紛紛
登金山寺
江近海勢鬭中流孤島分化城若浮出鐘棾空中聞真
僧何方來於茲巢白雲魚龍護法界日月棲山門而我
泛梗蹤偶因滌囂紛真源杳莫測積氣長氤氲一洒甘
露言便覺蘇焦焚棲身恍圓鏡永絶諸漏音
發龍江和同官王洪之作時使節之長沙
朝發龍河津駕言適南楚顧茲念王程臨流不遑處是
時長風來遥空霽疎雨羣山坐滅沒千里但延佇豈不
懷友生幸此息辛苦歸命諒有期毋為惜乖阻
舟中望匡廬
茲山東南美植立雲霞中九疊縈秀色萬古青茸茸我
懷志靈竒絓帆喜相逢林端望飛瀑天際數雲峰香爐
紫烟滅玉鏡澄湖空飛醉落巾袖毛髮梳天風顧此逐
行役無由訪仙蹤長詠遠公傳坐憶東林鐘
登黃鶴樓
迢迢江上樓飛構梯層穹黃鶴何年來結巢白雲中仙
人整羽蓋一往無遺蹤瑶笙紫河車瀟灑餘天風至今
啟重關呵守虎豹雄雕簷敞白日闌檻標晴虹我因駐
旄節登攀興何窮神行萬物表目送雙飛鴻依依烟際
帆遠落三湘東霜清楚天碧樹盡荆門空長辭愧禰生
高興懷庾公落日下樓去烟水青濛濛
望衡嶽
絓席湘水上始觀祝融峯何人奠炎服植此金芙蓉下
窺俯南極仰攀接層穹昂昂五峰尊同立元氣中隂晴
變氣候衆壑應寡同緣蘿石磊磊噴壑泉濛濛遥洒洞
庭雪五月飛凉風伊昔禮明禋望秩猶三公靈湫出雲
雨有禱無不通離明舞朱雀星紀專化工而我契冥漠
覽眺殊未窮火黎記昔冢圮剥今無蹤營丘秘真圖孤
魂竟誰從浮雲鳥道沒白日長天空惟應弔虞舜一嘯
蒼梧東
游浯溪錄呈陳司馬及同登諸公
客舟曉探竒興落浯水上搴蘿豁遠目所志窮異狀是
時天宇晴物象自清曠烟開楚山斷千里彌一望遐延
極覽眺近歷飽搜訪層崕劃中開峭壁摩萬丈顏公英
烈姿元叟士林仗文辭金石奏字畫蛟龍壯伊余抗塵
容所志在清賞孤雲寄微蹤獨鶴引空杖豈無千載懷
亦有高山仰同遊二三侣相與情頗暢芳蘭薦山庖林
瀑洒竹帳醉揮紫霞觴亂落白雲唱歸舟漫容與潭月
吐雲嶂幽興任時違心遠覺神王但云諧斯遊何以答
清貺
全州道中(夾道松栢千株前守章復所植)
全南走百里碧澗緣幽岑躋險屢得勝曠望清煩襟道
傍菀菀松誰氏甘棠隂聞有章大夫昔年兹撫臨政循
俗云變世遠澤尚深顧茲千植繁蓊沃猶至今天長日
色薄風靜雲滿林我行念徒侣苦被名跡侵畏影且息
蔭避喧聊洗心據牀久兀傲思奏丘中琴知音何寥哉
猿鶴空哀吟
南海登粤王臺
載酒豁清眺嘯歌粤臺巔粤臺久寂寞海色空蒼然荒
城南斗外碧草春風前雲木隠暝色落日哀啼鵑緬懷
全盛日萬里恢疆躔疏封赤社大列雉南溟專茲臺一
何高頫視如控弦運化神物改代往陵谷遷千金買辯
士古瓦空寒煙惟有山僧來此地開梵筵諷唄發深夜
鐘鼓羅諸天觀物理則如倏往猶千年誰將峴山淚為
洒南雲邊
南海郡庠宴集書贈董郡博
高堂輟絃誦秩秩敷賓筵朋來何雍容對此方穆然勸
酢禮有加陟降容無偏芳蘭發中座品物羅庶籩是時
海雨至須臾遍南天夏日如凉秋清風洒軒懸酣情久
已暢秉德良益虔用言賦茲什以代伐木篇
龍州道中
微生易為役遠節恒自持夙興戒前征萬里投南陲迢
迢古龍州山猺雜羣夷浮雲翳兩曜衆壑昏隂扉由茲
望明都尚隔天一涯淹留暫停騎促刺心不怡所媿子
桑戶中林人見稀
交趾贈節鎮黃司空
補衮美周甫分岳咨堯牧晤言懷古人于茲緬芳躅圭
璋信偉器麟鳳豈凡族天南一星明萬里忻共矚朅來
炎海濱莫拓古輿服懷柔心為勤撫馭令尤肅政淳回
澆漓仁遠起頽伏鯨濤安中流鳥語變華俗頓令天地
春浩蕩被隂谷伊余慕光華幸此近膏沃衆中覩節鉞
丰采朗如玉天狼晝已堕神珠夜當復願言歌德音吉
頌愧清穆
交州病中喜林伯正大參歸
孤館抱餘瘵殊方積沉憂况茲風雨交薄暮來颼颼中
夜夢九遷上國魂獨遊豈無同心人曠望阻林丘驅馳
王事勤未得休戈矛旦坐念暌違此會良悠悠忽聞擁
前髦載見迴輕輈欣遂懷如開晤言疾徐瘳須臾笳鼓
悲耿耿星漢流餘情寄長劔激烈何能休
出雞陵關
手麾白羽箑凌晨出夷關夷關春始開行旅多歡顏笑
掬青澗流為洗瘴癘殘浮雲引征佩共結輕隂還前登
忘險疲憑高眺林巒却憶征南暮溟濛海霧間
宿烏岩灘
扁舟宿層灘灘漲夜來雨飄颻遠客情寂歷榜人語登
途畏虎跡突瀨逢鱷怒東山尚沉冥推篷幾延佇
蒼梧道中
驅車九疑道獨鳥東南飛看山不覺遠秋雲生我衣深
谷走羣籟半岑明夕暉中林有蘭茝薄暮空芳菲
道上觀别者
完山有鳴鳥其聲一何哀死别徒已矣生離當告誰聖
人出應期玉燭耀九垓三殤無怨苛四表罔不諧爾行
獨何之萬里觸炎埃五嶺表異服更邈天一涯毒蜧噆
人肌瘴露冐草萊荷戈方前馳夙夜敢怠哉去去逐行
侣悠悠念中懷心存長相思身沒淪死灰願同六月志
倚輪為徘徊落日雲始暝長嘯悲風來
曲江謁張文獻祠
停舟曲江滸願言謁遺祠巖巖始興公遺澤芬在斯堂
傾風雨萃碑斷苔蘚滋芳春奠行旅落日歸文貍唐宫
昔全盛衡鑒方獨持弼諧展嘉猷讜論非詭随雝雝朝
陽鳳粲粲補衮絲側聞卧病後九廟烟塵飛漁陽突騎
來中華混羣夷信知砥柱功用舍同安危昭陵鐵馬空
仙李祚久移維餘蘭菊存千秋恒若茲我來薦微誠再
拜當前墀顧瞻廟貌間風度猶可希武溪何淫淫蓉峰
亦巍巍只今相業隆孰與前修期臨風一長嘆山雨來
霏霏
過清遠峽
兩山夾飛流曲折始東走排空殷崩雷出峽去愈驟商
人數畏津漁子駭奔溜回瀾乍窺淵迸瀨亂洩竇上當
羣石爭下及衆川潄勢齊龍門險雄長碣石右惜哉神
禹功奠畫遠莫究遂令五嶺南别與萬靈鬭我行一停
舟適值風雨候崩騰心為徨滉瀁目已瞀篙師戒前征
薄暮不敢逗開蓬訝驚湍宛若羣鷺簉乃知造化神茲
寔亘宇宙三復忠信言呼酒聊獨侑
過道源書院謁濓溪祠
百家騁異說聖道汨其真運極理必反光嶽生斯人手
探闔闢樞示我動靜根絶緒既有授再見宣人文二賢
韡華萼中州儀鳳麟遂開濓洛流遠接洙泗津大哉作
聖功疊疊光後塵我昔披圖書玩讀忘苦辛微言冀可
會弱質慙弗振况經講道邦仰止希先民其如覩光霽
衆草閒庭春晨興策我馬遲暮膏吾輪逸軌尚可駕敢
云替斯勤
舟移豫章高士亭址下寄新喻文學潘時彦
雲水極杳靄一櫂東南歸青林相掩映白鳥烟中飛新
蒲乍隠舟漫流侵夕磯偶尋高士宅忽悵故人違搖曳
鳴玉琴誰云出處非明發引前望五老收隂霏
送林大全赴天台縣幕
枳棘宿鸞鳳百里淹驊騮郎官古猶薄况秉帷幄籌君
如紅蓮花豔色閒且幽芳馨當自揚豈值濁水流紉蘭
世方敦服艾衆所羞匪無太華仙置爾玉井頭去去但
自保毋以增煩憂
幽中送張用剛還晉安
海水天際落北風捲蓬根愁烟結遠思薄暮空紛紛京
洛子不留驅車出都門離筵楓葉下客路遠聲聞借問
此日還何時鷗鷺羣舟移九曲棹樹隠重關雲笑我鸞
鶴姿久閉樊籠春烟霞有歸夢為爾飛吟魂
七言古詩
前有尊酒行
前有尊酒我為君夀有瑟在筵有螯在手青年既阻白
髮被首於今不樂古人奚有自昔有言俟河之清人夀
幾何云胡不醉起舞傞傞側弁以俄弗鼓缶而歌恐大
耋之蹉跎秋露如玉下被庭綠良夜未央胡不秉燭東
陵死利西山死名莊周放達禹稷躬畊吾誠何暇以論
此前有尊酒君須傾
長歌行
有淚莫泣鮫人珠有足莫獻荆山玉赤心徒使按劔猜
至寶翻令笑魚目千金蹈海稱達人五噫出關西去秦
負芻不復遇知已空歌白石南山春楚卿棄相復何有
於陵甘作灌園叟雜縣偶集魯東門惆悵胡能事杯酒
長風蕭騷百草殘長鋏悲歌涕汍瀾金臺駿骨久已化
瑶水風波不可攀畏途羊腸能折軸緘書為謝雲間鵠
海上三花久負期醉歸漫託平原宿
將進酒
故人手持金屈巵進酒與君君莫辭仲孺不援同産服
孟公肯顧尚書期當歌激風和結楚吳姬白苧莫停舞
黃河東走不復回白日經天豈能駐田文昔日盛經過
朝酣暮樂豔綺羅高臺已傾曲池廢祇今誰聽雍門歌
我有一曲側君耳世事悠悠每如此子雲浪作投閣人
賈生空弔湘江水春風南園花滿枝莫待秋風搖落時
東山笑起徒為爾乘時莫負高陽池
古别離
將軍嫖姚北伐時漢兵五道同出師使者三河募豪傑
材官半是幽并兒鴈門燕郊一丈雪交河蹴踏層冰裂
鳥旆遥翻青海雲蛇弓亂射隂山月青海隂山若箇邊
芳閨桃李為誰妍三年玉筯頻啼處萬里金鉦尚未旋
機中錦字織成久漫訴相思别離後鴛被春來夜夢多
龍沙秋盡寒川走飛書昨夜入咸陽詔更徵兵屯朔方
苦戰匈奴圍未解鐡衣著盡邊庭霜邊庭風霜那可度
望斷關山不知處衣冠詎惜鸞帶賖樓高枉盼鴻音暮
自古封侯燕頷身肯思中婦鳳樓塵但令疏勒風烟掃
丼作陽臺雲雨人
怨歌行
絃奏鈞天素娥之寶瑟醉傾紫霞碧海之瓊杯宿居七
采流蘇之錦帳坐我九成白玉之高臺臺高帳煖春雲
薄金縷輕身掌中托結成比翼天上期不羡連枝世間
樂歲歲年年樂未涯鴉黃粉白淡相宜卷衣羞比秦王
女抱衾肯賦宵征詩參差雙鳳裁筠管誰信韶華有凋
換魏園未泣龍陽魚漢宫忍聽長門雁長門蕭蕭秋影
稀粉屏珠綴流螢飛苔生舞席塵蒙鏡空傍閒階尋履
綦宛宛青陽日將暮惆悵君恩棄中路妾心如月君不
知斜倚雲和雙淚垂
行路難
倚劔且勿嘆聽我行路難世途反覆多波瀾焦原九折
未為艱君不見漢謠斗粟歌未闌長門一夕秋草殘骨
肉之恩尚如此何况他人方寸間又不見綘侯身榮應
繋獄賈生終對長沙鵩功成更覺小吏尊才高寧避明時
逐所以赤松子遠赴中林期誰能吳江上見笑鴟夷皮
驪龍有珠在滄海勸君逆鱗勿嬰之子推介山下屈原
湘江湄當時枘鑿自不量至今憔悴令人悲行路難難
為言滄海一棹且歸去長安大道横青天
少年行
千金換寶劍短髮鬘長纓銀鞍照紫燕䬃沓洛陽城洛
陽城中足年少陌上相逢開口笑按鋏長歌猛虎詞彎
弓直上呼鷹道歸來買笑何所驩白日擁擲夜未闌百
觴每共孫賓醉一飯羞從漂毋餐吳姬二八小垂手短
笛横吹折楊柳一曲臨風意氣生珊瑚擊碎亂從横春
來秋去只如此五侯七貴為知己却笑侯嬴空抱關白
首夷門不暫閒
短歌行
東風吹花堕錦筵楊柳半軃青樓烟主人自為鴝鵒舞
小妓更奏鴛鴦絃當杯入手君不醉落日已在西山巔
短歌一拍心茫然請看明鏡高臺上何須白髮悲芳年
遠遊曲
蟭螟棲蟁睫鯤鵬運天淵看來小大各有適人生出處
同所然蘇秦未佩六國印一身落魄誰相問相如去蜀
謁武皇高車四馬生輝光以兹感慨慕昔人起秣吾車
膏吾輪出門仰天發長笑寧辭斷梗随風塵朝趨楓陛
謁明主夕掌蘭臺作貴臣自謂半生有竒遇從閒因獻
甘泉賦雕蟲小技何足誇白日天光屢迴顧朝回勅賜
飛龍駒玉勒光輝驕道隅雕筵象几進綺食不但醉飽
同侏儒君不見漢家主父寧久貧買臣無復恒負薪當
時妻子笑相薄一朝四海來相親閔生寂寞困藜莠榮
期憔悴蒙埃塵請君試聽遠遊曲何必長為畎畆民
塞下曲
君不見鴈門九月風如刀筋強蹄健騰天驕邊庭列障
走烽燧旄頭夜出天山高隂磧茫茫走千里刁斗聲沉
塞雲紫重圍未破殺氣昏萬衆同呼士心死起看壯士
皆裹創援桴鼓之氣益張三軍奮迅一敵萬戰龍血染
天為黃自此匈奴知姓字漢家盡雪穹廬恥可憐白首
未封侯一片雄心向誰是
君馬黃
君馬黃我馬白二馬同嘶出南陌南陌東阡夾濁橋馬
行平地似青霄羈金絡月人皆羡振玉鳴珂意自驕朝
出相随暮相逐可憐人馬皆如玉如何與君生别離君
馬東行我馬西欲知後夜長鳴處羞對駑駘一萬蹄
長相思
長相思乃在瀛洲之上碧海之涯閬風蓬壺相蔽虧瑯
玕碧草何離離安期偓佺空有期五龍起舞鸑鷟随祥
風化日同熙怡碧桃紅杏春滿枝鸞驂鶴馭同遨嬉我
獨何為困羈離弱水三萬不可飛長相思心為悲
醉歌行畣鄭五迪
人生三十古所立嗟余落拓竟何有眼中萬事皆等閒
帳下一經空自守揚雄寂寞人皆羡長卿憔悴誰相偶
五陵西上事已非百粤南歸歲應久侯門無分曳長裾
别墅閒來閉虚牖感懷徒使壯士悲託交何處論新舊
與君一見即傾倒握手相驩情頗厚意氣能凌豪士前
風流肯落當時後每於結客散黃金縱令負郭無百畆
白社吟來落木秋青山醉倒芳尊酒知己終憐水上萍
年光暗擲門前柳惟有長歌一片心此日贈君君識否
紈扇歌贈别張秀才
手把白紈扇贈君表深情諸君試揮揚座上仁風生紈
扇團團似明月不比君心圓復缺聊將霜雪比貞素那
謂炎凉有離别念爾相携似故人冰壺玉樹宛相親草
聖從經内史筆西風漫障元規塵憶當長信深幽地曾
對佳人掩雙淚此日臨岐一送君莫學秋來便相棄
贈吳六
少年結客遊五陵布衣落魄喜談兵是時氐羌殺主將
邊庭一夕烟塵生當筵意氣許君死飲血報仇為知己
一生猿臂挽兩弧三尺魚腸走千里窮秋絶漠羽書飛
輕身陷陣解重圍眼看旄頭關塞落手持讐首轅門歸
帳下三杯躍紫燕衆中萬歲瞻白衣功成幕府失姓字
扁舟歸釣滄江湄爾來時平復何有萬事磋跎付杯酒
昔年蓮鍔吐星鋩今日茅茨閉虛牖大夫感激驚心魂
平原食客有誰存臨風夜夜弔孤月長歌擊筑聲俱吞
閒來遇我何所為未言往事先凄其鬢毛零落已如此
心跡悠悠誰復知
送陳熚
池上百草綠春城黃鳥吟玉壺清酒與君别青山去後
空雲林問君此行何慷慨一嘯揚眉起滄海須使功名
及早成莫教綠鬢流年改拂劔酣歌四座傾共看仙籍
快登瀛上林奏賦久相待宣室求賢方未寧縱醉臨岐
不知晚落渚蕭蕭送歸鴈别路雲程兩地分目極烟江
去帆遠
寄答黃伯亨
我馬從東來君車正西去有似風吹海上雲天際無心
忽相遇與君相遇即相知瀝膽輸肝無復疑虞卿豈顧
雙白璧平原輕擲二美姬狂歌一斗酒共醉六屏月拂
曙登古臺慷慨與君别君行五嶺南我阻三山道何處
我思君天涯但芳草昨朝鴻鴈下烟江銜得君書置我
前開緘拂冰雪千里情灑然念昔與君多意氣相期豈
作桃李妍鬷生立堂下叔向知其賢袁弘發朗詠謝公
遂回舡丈夫一語苟有合何必結交窮歲年我有古干
將銹澁久棄捐寧甘困泥滓恥為兒女憐君有長歌向
余寫我將古調為君宣月明洞口鳴風泉清商一曲付
哀絃雲山麋鹿可為侣紛紛薄俗何其偏
贈李道士
大樸已散玄風澆函關紫氣騰赤霄邇來蓬壺幾清淺
孫枝秀出何飄飄君從胡來載雲軺仙裾搖曳凌晨朝
紫皇天上吹碧簫左揖羡門右松喬東祈若華夀西母
麻姑綠鬢顔未凋有時馭列缺攜招搖頫降昆吾丘飲
我長生瓢霓為鈴兮風為馬白日羽翰何翛翛吾將挈
日月以觀乎無始與夫子兮遊遨
西亭夜送林六敏還山
今夜西亭月秋風梧葉凉故人發孤興别夢遶林塘浮
世相逢心草草羡君拂衣一何早百畆風泉繞桂枝歸
去南山跡如掃南山松桂北山雲飲澗穿雲麋鹿羣窗
間明月但高枕洞口飛泉長對門知君自是悠悠者何
須叩角歌長夜鄭谷年來秋草稀鹿門誰伴白雲歸君
行好覓赤松子余亦將紉薜荔衣
送吳生赴閩中
吳生落魄志不羈世上悠悠那復知長希一代賢豪士
不學千金遊俠兒三十窮經坐環堵四壁蕭條但榛莽
客路偏驚季子裘故人誰薦揚雄賦酣歌擊筑不堪聞
中宵起舞思紛紛功名且付杯中酒富貴從輕天上雲
平生高懷有如此青眼論交見生死俗流未足論升沉
丈夫應須有知己茲行遠遊何時還西窺太華浮雲間
也知局促蓬蒿底終然莫掩冲霄翰
宿桃溪方翁家贈别
清溪一帶緣桃花春來水上流胡麻東風尋源泛瑶棹
雲中遠見山人家於茲水木相含景裊裊松杉亂天影
少焉林壑衆籟鳴巾舄飛來片雲冷二三老翁住東陂
薜衣霜雪垂兩眉自言入山歲已久不知人世今何時
傳聞有客驚還喜共薦清泉飯松子烟林霧篠不逢人
碧草苔花應滿地問余何事在塵間那似山中日月閒
澗戶聊同魚鳥醉石牀常伴雲霞眠乍逢靈境真堪悦
區緣未謝還成别别後重來定幾時夢繞溪邊綠蘿月
題深溪草堂
草堂住在深溪裡四面窗開玩清泚空翠長浮半壁隂
凉颷時傍虚簾起雲收月堕吟幌明雨過苔侵釣磯紫
心閒野鳥自忘機客至談玄聊隠几高情澹蕩付琴尊
有時落魄不冠履已知人境得蓬丘恍若漁舟問桃水
滄洲有約在投竿白首何心懷帝里祗今方憐世態薄
逢君况值丘壑美荷衣蕙帶或可紉也向溪頭拾芳芷
聽琴歌送方氏逸民歸天台
嶧陽孤桐節風雨月中雙鳳幽修語一辭㸑下登高堂
徽向黃金思何苦初彈一曲南風生端拱垂衣虞舜庭
悄然再鼓神欲往美人頎而結遐想須臾改調絃亂鳴
引宫刻角流新聲泛如陽春激白雪淡如綠水涵秋清
羡君操成有如此十指游心在千古戶外翩翩鸞鶴翔
松下傞傞鬼神舞世間箏□徒紛紛可憐此調誰能聞
江湖寥寥少知己抱歸獨卧空山雲
送友還劔上
手把一尊酒送君白下門秋風官道傍落葉何紛紛念
我辭家久為客京華一日幾人别茲晨慷慨復送君令
人却憶故山雲君家舊在劍溪上門外雙峰宛相向雲
屏九曲倚醉過青山别後近如何君行漫浪不須久舊
業荒凉風雨後會予得買南山航蘿逕苔磯一相候
賦得郎官湖送蕭長史
郎官不見今已久平湖誰泛郎官酒芳尊空負東園花
落日長懸漢城柳送君扁舟湖上過荆雲郢樹勝槩多
微風十里留孤櫂細雨三湘送晚波謫仙祠古何寥寞
郎官佳句誰繼作羡君雅調希昔賢湖中早望寄來篇
賦得釣龍臺送友人還閩
九原鹿迹何茫茫五星東井熙炎光無諸功成裂漢土
組練三千還故鄉當時築臺青冥中閒來垂釣滄江龍
屠龍技成去不返至今百粤山河空臺外蒼山落平楚
臺下江流自今古野水荒烟古戍寒落日精靈尚來去
過客憑高眺遠鴻可憐何處聽歌鍾愁雲偏結謝端渚
海月長懸薛老峰故人舊隠螺江側曾共吟秋弔陳迹
此日南歸興不窮别後登臺好相憶
劍潭歌送董大令還晉江
兩山何來勢峥嶸山下碧潭秋水清昔人寶劍化神物
至今白日風雷争送君南行感疇昔秋深擁棹蛟龍窟
醉起登艫牛斗爛夜凉擊汰精靈出千里寒流赴海深
宦游同到海天溟明朝霄漢還相會未必牛刀嘆陸沉
賦得龍江送蕭御史
君不見龍江水流東到海天塹由來知幾代三月春潮
繞帝城噴雪鳴濤走澎湃往事流殘落照中六朝遺迹
恨無窮清時不用限南北萬國梯航此日通烟開目極
澄波渺海門一點孤帆小勢吞九派落雲間雄浸三山
出天表江上潮來一送君中流宛見繡衣新青年好遂
澄清志莫羡當時擊楫人
送陳將軍還鎮三河
紫髯將軍身七尺早拜金吾未三十臂挽雕弧二石強
腰横寶劍千人敵曾随驃騎過祁連論賞平蕃功最先
直向交河馳羽檄肯教烽燧照甘泉名高飛將傳異域
氣凌屬國雄燕然百年思刷會稽恥萬里曾屯充國田
邇來移鎮三河久馬上黃金垂紫綬偏禆皆為六郡英
賢豪不數雲中守平原草色獵騎還鴈門雪盡春歸後
邏靜無傳紫塞烟客來但醉芳尊酒良時躍馬獨朝天
闕下相逢思藹然久知公子能虛左苦憶將軍恒在邊
錦帶紅纓士如虎明日都門仍出祖節鉞翩翩不見君
惟見雲臺天尺五
送楊世顯還温陵兼寄胡郡守童將軍
八月江南鴻雁翔蒹葭夕露凝如霜典衣沽酒不成醉
遊子此時思故鄉故鄉别來在何許秋風吹落桐花樹
歸夢長懸嶺嶠雲客衣久翳秦淮雨以茲慷慨賦式微
都門祖帳送斜暉舟從揚子江頭發路指嚴陵灘下歸
壺公片月生滄海紫帽嵐光拂翠微温陵太守蘭臺客
往日詞林見顔色虎頭將軍懸轆轤金尊為爾酒剰沽
到時相見即傾倒為我問訊今何如
贈遼陽僧慧峰
上人出家絶世緣少小入山今幾年悟得真空無住著
手探濁海神珠圓草衣百結幽巖裡晝拾松花飲泉水
野性無心狎澗麋大法時譚聽山鬼遼海蒼蒼接遠天
居人漁獵厭腥膻山中有僧誰解識長日安禪祇晏眠
此生自笑機緣薄欲接微言解羣縛昨夜中峰禮白雲
唯見諸天寶花落
古劍行贈周辰
殺氣貫斗牛精光何陸離風胡不可遇千載令人悲憶
昔干將初鑄日五夜龍池飛霹靂秋水芒寒鸊鵜膏虹
光鍔吐蓮花質當年曾聞易水歌荆卿不濟當如何從
來相随赤帝子颯颯秋郊泣嫠鬼乃知神物用有時風
雲變化誰能知祗今蕭條鐔水上白日往往蛟龍飛俠
客相看魂欲死一片雄心許知己别來夜夜匣裡鳴憶
君清淚如鉛水為君摩挲君試看劍歌有曲君莫彈從
來烈士皆如此茫茫萬古悲風寒
騶虞歌
玉壺漏咽銅龍曉香煖蓬萊百花繞閶闔平臨寶仗催
千官跪進騶虞表慶世騶虞此日生普天率土頌昇平
般般文采樂君囿濟濟威儀叶聖徵周詩自昔歌忠厚
此物由來世稀有五龍八駿詎能追紫鳳祥麟本同友
南薰方理朱絲絃莵昌懸精光麗天瑶編綵毫瑞青史
吁嗟騶虞古無比
東湖春意圖為樵門李姚生題
鴛鴦湖上春風軟柳絲無力桃㾗淺暖烟籠碧水如雲
纖纖細草苔香滿滿樓罨畫大堤傍羅綺晴嬌綠錦鄉
冰絃玉柱新調吕半蹙雙蛾倚淡粧鸂鶒雙雙點晴霧
百勞東飛燕西去紫泥誰染天上春雲緘留得相思句
日暮相思枉斷腸綠波千里共悠揚龜甲屏風花夢曉
一抺修蛾鏡中小
王芾家詠梅花燈
并娥剪素鏤秋水蘭燄傳春破瑶蕊粉屏射蠟搖珠光
的歷冰魂廣寒裡嚴城畫角聲咿咿羲馭漸軋搏桑枝
芳心暗逐烟燼落玉鳬咮冷沉烟薄
紫芝山房歌為鄭尚書賦
我昔慕幽賞山水縱竒觀朝揮海客棹暮宿山霞關武
夷羣峰白雲端幔亭玉女非人間層巒叠嶂去何極空
際軒翥如騰鸞雙溪夾出繞明鏡百步九折鳴飛湍就
中紫芝一峰峭恍惚溪上凝烟鬟深林瑶草晝可拾山
人笙鶴無時閒紫芝之山不可攀須知聖世非商顔祇
應吐祥産竒瑞煌煌三秀被林巒何人卜居此山下康
成子孫世文雅朵朵芙蓉鏡㡳青淙淙瀑布屏間瀉山
寂寂兮山房幽蘭膏烟帳夜埋頭經史縱横一萬卷天
地上下三千秋閒尋方外屐笑掬磵底流採芳結瑶佩
濯足歌遠遊蒼生海内望安石謝公不得東山留一朝
束書謝丘壑嘯咤風雷起寥廓石牀松月為誰明清夜
徒聞弔猿鶴南宫作賦安足竒大廷對策禆衮衣才高
萬乘屢回顧承明出入生光輝玉騘曾錫天間騎節鉞
重煩大藩寄小吏蘭臺識馬周居人渤海懷龔遂勝槩
相看無處無烟蘿不似故園居瞻雲幾動親闈念歸思
空因託鯉魚爾來中朝屬耆舊廊廟端嚴軃章綬廷尉
人傳天下平秩宗名在當時右當時之名信可稱回望
故山山更青晉公綠野久寂寞白傅匡廬未足榮秖
今八荒歌太平三台位列中天明功成早晚拂衣去仙
舟九曲能相迎此時君當倒却建溪綠我亦為君歌一
曲何必相携茹紫芝四海清風緬高躅
雙桂堂為彭進士汝器賦
君家庭前雙桂枝翠芳金粟枝離離塵世豈同凡木比
雲間自有天香吹人言此種蟾宫得曾映清光滿仙陌
移植君家今幾年日日開簾玩芳色請看雙桂共青青
五柳三槐漫獨榮月中鸞鳳交加影風裏虬龍答和聲
更愛君家好兄弟早歲香名折仙桂君不見庭前此
樹根不移直上凌雲日相對
薜蘿山房歌為新寧王錫賦
陶公柳莊蕭索久蔣生竹逕開何有何似君家隠處偏
開門蘿薜向人懸蘿薜蒼蒼送晚凉縈烟絡月繞林塘
鳥啼密葉籠書愰客去飛花滿石牀寒侵細蔓秋仍薄
飲覆春泉香濯濯夜深惟恐蛟龍爭幽處無論鬼神託
我憶山房昔訪君繁烟裊裊更紛紛别後山衣夢中冷
何日重紉蘿薜雲林間泉石題名久澗畔莓苔藉醉頻
緘藤為報故人意瑶琴一曲山房春
凌歊臺懷古(臺在黃山巔宋太祖離宫)
朝發石頭渚暮宿黃山道携酒眺古臺離離但烟草憶
昔茲臺何壯哉宋祖離宫臺上開臺前寶樹入層漢臺
下炎歊隘九垓楚山望盡蜀山出雄跨全吳勢凌突欲
吞銅雀俯中原不數黃金貴竒骨三千歌舞宿雲端公
子王孫往復還秦關捷書不再返鼎湖飛龍誰復攀繁
華一旦乃如此寂寂荒臺秋色裡往事徒悲禾黍場殘
碑半堕滄江水滄江水流去不回空陵劫火變寒灰欲
將霸業問行客黃山落日清猿哀
蒼梧與鄒郎中别
五兩絓飛雨夜宿蒼梧隂蒼梧烟水正愁絶江上誰歌
離别吟與爾别離何草草百壺且盡開懷抱霜鱠紅鱗
入座鮮錦荔堆盤出林早醉起長歌一慨然客中况是
客中憐明朝海上能相憶只有青天片月懸
藤江别思為徐枝文題
秋風泛鷁凌寒渚繞座鳴鵾促飛雨羽觴爭勸不須停
醉發蒼梧下湓浦三年綘帳淑青衿此日臨岐識爾心
為問藤江汪汪水别意與之誰淺深
虛舟集卷三
