王荆公詩注補遺
古今體詩五首
車螯(俗本在次韻游山門寺望文脊山後)
海於天地間萬物無不容車螯亦其一埋没沙水中獨
取常苦易衛生乏明聰機緘誰使然含蓄略相同坐欲
腸胃得要令湯火攻置之先生盤噉客為一空蠻夏怪
四坐不論殼之功狼籍堆左右棄置任兒童何當強收
拾持問大毉工
信陵坊有籠山樂官(俗本在次韻和中甫兄春日有感後)
萬里山林姿羽毛何璀璀鳴聲應律呂惟有知者愛都
門市井兒誰翫汝文采應須鎖樊籠勿受丸矰害
致仕邵少卿挽詞二首(俗本在永夀縣太君周氏挽詞二首後)
謝朓城中守梁鴻基下歸素車馳吉路丹旐卷寒輝撫
几虚容在瞻圖實貌非無因置一酹空此歎長違
其二
杯酒䢴溝上紛紛巳十年音容常想見風跡每流傳老
去元卿位新開太守阡慶門當更大子弟固多賢
偶成
漸老偏諳世上情巳知吾事獨難行脱身負米將求志
勠力求田豈為名高論頗隨衰俗廢壯懷難值故人傾
相逢始覺寬愁病搔首還添白髮生
王荆公詩注補遺
