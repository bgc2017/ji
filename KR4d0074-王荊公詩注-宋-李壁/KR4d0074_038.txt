王荆公詩注卷三十八
宋李壁撰
律詩
鍾山西菴白蓮亭(白蓮見上注亭今廢)
山亭新破一方苔白帝留花滿四隈野艷輕明非傅粉
秋光清淺不憑杯(小杜詩鑿破青苔地鄭壁白菊詩白艷輕明帶露痕傅粉何晏事)
(諸本杯作材全無義理退之詩曲江汀瑩水平杯憑只是平字)鄉窮自作幽人伴歲晩
誰為靜女媒(弼詩靜女其姝靜真也)可笑遠公池上客却因松菊
賦歸來(遠公有白蓮池客指陶公謂不應弃白蓮而思松菊)
贈長寧僧首
秀骨厖眉倦往還自然清譽落人間閒中用意歸詩筆
靜外安身比太山欲倩野雲朝送客更邀江月夜臨關
(杜詩不夜月臨關)嗟予蹤跡飄塵土一對孤峯幾厚顔
次韻舍弟賞心亭即事二首(建康志賞心亭在下水門之城上下)
(臨秦淮盡觀覽之勝丁晉公建嘗以家藏周昉畫卧雪圖張於其屏後太守輒易去故王)
(琪密學有昔人巳化遼天鶴舊畫難存卧雪圖之句)
檻折簷傾野水傍臺城佳氣巳消亡(佳氣用舂陵事猶言王氣陳後主言)
(王氣在此)難披榛莽尋千古獨倚青冥望八荒(白詩眇默思千古蒼茫想)
(八區杜詩倚劍望八荒)坐覺塵沙昏遠眼忽看風雨破驕陽扁舟
此日東南興欲盡江流萬里長(太白詩請君試問東流水别意與之誰短長)
其二
霸氣消磨不復存(杜詩霸氣西南歇)舊朝臺殿秪空村孤城倚
薄青天近細雨侵凌白日昏稍覺野雲乘晚霽却疑山
月是朝暾此時江海無窮興醒客忘言醉客喧(陶詩此中有真)
(趣欲辯巳忘言)
次韻陳繹學士小園即事
牆屋雖無好鳥鳴池塘亦未有蛙聲樹含宿雨紅初入
草倚朝陽綠更生萬物天機何得喪百年心事不將迎
(莊子應帝王篇至人之用心若鏡不將不迎應而不藏)與君杖策聊觀化搔首東
風眼尚明(繹時為金陵嘗過公第又公同年故厚之也東坡西齋詩杖藜觀物化亦以觀我生)
寄友人
飄然羇旅尚無涯一望西南百歎嗟江擁涕洟流入海
風吹魂夢去還家(元微之寄樂天相憶淚詩除非入海無由往縱使逢灘未便休)平生
積慘應銷骨今日殊鄉又見花安得此身如草樹根株
相守盡年華(劉琨詩序排終身之積慘求數刻之暫歡中山靖王勝傳衆口鑠金積毁銷骨)
登大茅山頂(建康志茅山初名勾曲山像其形也茅君得道更名茅山在縣東南)
(四十五里周迴一百五十里三十六洞天第八曰金壇華陽之天即此山也山記云漢時有)
(三茅君來居山上故因名大茅中茅小茅三峰舊記云在崇禧觀北獨高處)
一峰高出衆山顛疑隔塵沙道里千(貨殖傳牛角蹄千僮手指千即此法)
俯視雲煙來不極仰攀蘿蔦去無前人間巳換嘉平帝
地下誰通勾曲天陳迹是非今草莽紛紛流俗尚師仙
(始皇二十七年自會稽還埋白璧此山又登勾曲山北垂歎曰巡狩之樂莫過於山海自今以往良為常也乃)
(改勾容北垂為良常山三十一年十二月更名臘曰嘉平注云太原真人芽盈内紀曰始皇三十一年九月庚)
(子盈曾祖父濛乃於華山之中乘雲駕龍白日升天先下是其邑謠歌曰神仙得者茅初成駕龍上升入太清時)
(玄圃戲赤城繼世而往在我盈帝若學之臘嘉平始皇聞謠歌而問其故父老具對此仙人之謠歌勸帝求長)
(生之術於是始皇欣然而有尋仙之志因改臘曰嘉平風俗通云按禮傳夏曰嘉平殷曰清祀周曰大蜡秦漢)
(曰臘至始皇更名臘曰嘉平然則嘉平乃夏之舊非始於秦也茅君内傳勾曲秦時為華陽之天三茅君居)
(之因以為名外有金壇山因壇為號周時名其源澤為勾曲之穴按山形曲折後人名焉真誥云金陵句容之)
(勾曲為第八洞天又曰勾曲地肺土良水清謂之華陽洞天可以度世許邁别傳曰金陵之茅山是洞庭西門)
(潛通五岳陶先生記云東通王屋西逹峨眉南接羅浮北連岱澤内傳既稱源澤又為穴故詩亦云地下也)
(真誥大茅君盈南治勾曲之山又王母諸仙行詣天治霍山過勾曲之金壇宴大無真人茅叔申於華陽洞天)
(茅君名盈二弟茅固茅衷真誥又稱漢宣帝時得道李白詩靈迹成蔓草徒悲千載魂揚子聖人不師仙)
(厥術異也)
登中茅山(建康志中茅山在積金山北其側有泉赤而有味真誥云飲之延年山下)
(之人盡皆眉夀而寡疾山下舊有石案石香爐存焉)
翛然杖屨出塵囂雞犬無聲到泬寥欲見五芝莖葉老
尚攀三鶴羽翰遙(宋玉泬寥兮天高而氣清天台山賦五芝含笑而晨敷又茅君傳金闕)
(帝君遣使者賜盈以四節燕胎流明神芝且告盈曰食四節隱芝者位為真卿食金闕玉芝者位為司命食流)
(明金英者位為司禄食長曜雙飛者位為真伯食夜光洞革者總主左右御史之任今子盡食之矣茅君内)
(傳茅盈留勾曲山告二弟曰吾去有局任不復得相往來父老歌曰茅山連金陵江湖據下流三神乘白鶴各)
(在一山頭佳雨灌旱稻使我無百憂白鶴翔金穴何時復來遊又陶先生茅山記漢元帝時茅盈茅固茅衷並)
(在此山得道三人嘗乘白鶴各據一嶺)容溪路轉迷横彴仙几風來得墮
樵興罷日斜歸亦懶更磨碑蘚認前朝(九域志句容縣有茅山容溪)
(建康志云仙几山在句容縣東南四十里茅山之側周迴三里一百步高八尺連仙姑山恐别一山非中峰之)
(名又案志云上容溪水元出中茅過蘆江橋經赤山湖入秦淮盧仝詩松顚有樵墮石上無禾生賈島詩)
(古木落薪乾横彴即略彴今獨木橋也杜牧詩自將磨蘚認前朝)
登小茅峰(建康志小茅山在中茅山背新室地皇三年七月遣使者賫黃金百鎰後)
(漢光武建武七年三月遣使者賫黃金五十斤獻於三君並埋在小茅山上獨高處)
捫蘿路到半天窮下視淮洲杳靄中物外真游來几席
人間榮願付苓通(次聯言山高去天近易與仙接也馬矢為通猪矢為苓本草有白馬通)
(狶苓即猪苓也莊子豕槖藥也司馬彪注豕槖一名苓根似豕脂治渴又本草脂苓一名猳脂矢詩言既登)
(絶境視世之浮榮如糞土也小說山谷云賈天錫宣事作香甚有貴氣嘗以見惠張仲謀以騏驥院馬通薪二)
(百見貺因以香二十餅荅之或曰公以詩易香而以香易此何耶公曰詩或能作祟不若此薪可與鈐下為挾)
(纊之温耳)白雲生處龍池杳明月歸時鶴馭空回首三君誰
更似子房家世有高風(建康志雷平山有玉晨觀舊傳高辛時展上公及周時郭真人)
(故宅觀前有郭真人養龍池又楊真人三許真人嘗降於此三君指三茅君也子房漢張良也)
送張仲容赴杭州孫公辟(孫公孫沔也)
萬屋相誇漆與丹笑歌長在綺紈間綵船春戲坊邊水
畫燭秋尋寺外山(笑歌言杭俗之侈李白詩朝尋霞外寺暮宿池上島)憶我屢
隨游客入喜君今赴辟書還遙知曼倩威行久赤筆應
從到日閒(辟書見送西京簽判王著作注雋不疑為京兆尹吏民敬其威信每行縣錄囚徒還其)
(母輒問不疑有所平反活幾何人即不疑多有所平反母喜笑為之飲食言語異於他時或亡所出母怒為不)
(食故不疑為吏嚴而不殘漢制尚書郎主作文書起草月賜赤管大筆一雙又會稽典錄盛吉為廷尉每冬)
(月至斷囚持丹筆垂泣則皆丹彤其管以别常用之筆白詩勤操丹筆念黃沙莫使飢寒囚滯獄赤筆即丹)
(筆言孫公威行民自無敢犯也)
贈李士寧道人(士寧蜀之蓬州人也)
季主逡巡居卜肆彌明邂逅作詩翁曾令宋賈歎車上
更使劉侯驚坐中(史記日者傳司馬季主楚人也卜於長安東市禇先生曰季主者楚賢大)
(夫也軒轅彌明唐人衡山道士也見韓退之石鼎聯句序季主彌明皆以比士寧蓬山仙傳稱士寧目不知)
(書善吟詩不學隂陽能推休咎季主傳宋忠賈誼同輿之市遊於卜肆聞季主之辭忽然自失出市門僅能)
(自上車居三日二人於殿門外相引屏語歎曰道高益安勢高益危歎乃在殿門外亦可言車上彌明石鼎)
(聯句劉侯謂侯喜劉師服邂逅者謂喜視之若無人又不知其有文而語出輒竒二子始慚駭也韓序云二子)
(驚駭若有失者)杳杳人傳多異事冥冥誰識此高風行歌過我
非無謂惟恨貧家酒盞空(士寧先得塗氏所藏軒轅小鏡洞見遠近蔡君謨學士以)
(道自任聞先生之名望風惡之君謨一夕夢為虎所逼有一人救之虎既去與之坐曰公貴人也但頭骨不正)
(乃以手為按之曰頭骨巳正矣夢覺頭尚痛翌日先生謁君謨謂曰夜夢頗驚惶否君謨愕然視其狀乃夢中)
(逐虎正骨者遂異之後出守閩中先生經由竭君謨君謨因告先生久患目疾不愈昨夜夢龍樹菩薩先生即)
(於袖中出畫本視之一如夢中所見先生於是瞠目視君謨須臾兩目豁然明快參政張公方平兩制時先生)
(出入門下極相善時論以為公且大拜先生以詩别公其落句云異時復與公相見正是江南二月天其後久)
(無爰立耗忽除知江寧先生自茅山來謁即仲春也誰識此高風言至人難識也歐陽文忠公嘗有歌贈先)
(生曰蜀狂士寧者不邪亦不正混世使人疑詭譎非一行平生不把筆對酒時歌詠初如不著意語出多竒勁)
(傾財解人難去不道名姓金錢買酒醉高樓明月滿床猶不醒一身四海即為家獨行萬里聊乘興既不採藥)
(買城市又不點石化黃金進不干公卿退不隱山林與之游者但愛其人而莫識其術安知其心吾聞有道之)
(士逍遥太虛動與道俱故能入火不熱入水不濡常聞其語而未見其人豈斯人之徒歟不然則言不純師行)
(不純表滑稽傲世其東方朔之流乎)
次韻春日即事
人間尚有薄寒侵和氣先薰草樹心丹白自分齊破蕾
青黃相向欲交隂(杜甫北征詩或紅如丹砂或黑如點漆雨露之所濡甘苦齊結實)潺
潺嫩水生幽谷漠漠輕煙動遠林病得一官隨太守班
春無助愧周任(後漢崔駰強起班春注郡國嘗以春行縣勸人農桑振救乏絶班布春令也)
(語季氏周任有言曰陳力就列不能者止馬融注曰周任古之良史也任音壬)
次韻荅陳正叔二首
青衫憔悴北歸來髮有霜根面有埃羣吠我方驚猘子
一鳴誰更識龍媒(霜根謂髮白也楚辭邑犬羣吠吠所怪也魏志猘兒難與爭鋒韓集)
(惟東有猘惟西有虺猘居例切狂犬也龍媒馬也)功名落落難求值日月沄沄
去不回勝事與身何等近酒尊詩卷數須開(功名謂不可求而致)
(也邂逅為之所謂功業見乎變)
其二
田宅荒涼去復來詩書顔髮兩塵埃忘機自許鷗相狎
得禍誰期鶴見媒(列子海上之人每旦從漚鳥游詳見别注唐殷敬順釋文曰漚音鷗水鴞)
(也今江湖畔形色似白鴿而羣飛陸龜蒙集有鶴媒歌屈平離騷云吾令鴆為媒兮鴆告予以不好柳)
(子厚鷓鴣詞徇媒得養不復慮機械潛起罹罝罦觀此不獨鶴有媒也)此道未行身有待
古人不見首空回何當水石他年住更把韋編靜處開
(儒行篇愛其死以有待也養其身以有為也南史張融常歎曰不恨我不見古人所恨古人不見我孔子)
(世家讀易韋編三絶曰假我數年若是我於易則彬彬矣)
送崔左藏之廣東
怪石巉巉上泬寥昔人於此奏簫韶(韶石見貴州使君訪及道舊注)水
清但見嘉魚出風暖何曾毒草搖(何曾毒草搖言廣東非舊日瘴癘之比)
今日淹留君按節當時嬉戲我垂髫因尋舊政詢遺老
為作新詩變俚謠(子虛賦案節未舒師古曰言未盡意驅馳也公嘗從楚公守韶州年尚幼)
(故云垂髫末句暗用劉禹錫事)
苦雨
靈場奔走尚無功去馬來車道不通風助亂雲隂更密
水爭高岸氣尤雄(禱晴無應揚子靈場之威其夜矣乎水逢高岸而激射狀如爭也)平
時溝洫今多廢下戶京囷久巳空肉食自嗟何所報古
人憂國願年豐(觀溝洫多廢之句乃後來興水利張本然公意亦豈不在民詩甫田如京如)
(坻莊公十年肉食者鄙未能遠謀)
江上
村落家家有濁醪青旗招客解袛裯春風似補林塘破
野水遙連草樹高(後漢羊續傳其資藏惟有布衾敝祗裯麥數斛而巳注云說文曰祗裯短)
(衣也廣雅云即襜褕也祗丁奚反裯丁勞反三代世表旗亭市樓也立旗於此故以取名宋之問詩林缺見)
(嵩丘浮雲補斷山杜詩聞道洪河坼遥連滄海高)寄食舟車隨處弊行歌天地
此身勞遲回自負平生意豈是明時惜一毛(公意謂身自不能遠)
(引以遂宿心非朝廷之有惜也一毛言九牛之一毛)
午枕(此詩必訪一處弔古而有作題乃云午枕未詳)
百年春夢去悠悠不復吹簫向此留野草自花還自落
鳴鳩相乳亦相酬(公絶句又有野草自花還自落落時還有惜花人之句)舊蹊埋
沒開新徑朱戶欹斜見畫樓欲把一杯無伴侣眼看興
廢使人愁
寄石鼓陳伯庸(寰宇記明州郡國志云靈山有石鼓臨澗若鳴則野雉翔撫州)
(臨川縣亦有石鼓但四明却有天門山耳天門山在明州)
鯨海無風白日閒天門當面險難攀塵埃掉臂離長陌
琴酒和雲入舊山(黃庭經入山何難顧躊躇人間紛紛臭如帑)仁義未饒軒
冕貴功名誰(一作莫)信鬼神慳郭東一點英雄氣時伴君
心夜斗間(孟子彼以其富我以吾仁彼以其爵我以吾義揚雄言炎炎者滅隆隆者絶高明之居)
(鬼瞰其室陳希夷語种放曰名者天地之美器造物之所深忌天地間無全名子名將起必有物敗之即鬼)
(神慳之意張華要豫章人雷煥屛人夜觀天文煥曰僕察之久矣惟牛斗之間頗有異華曰是何祥也煥曰)
(雷劍之精上徹於天耳此言英雄氣或是借用耳)
送熊伯通(伯通乃熊本也鄱陽人傳稱本有文詞少為范公希文所知所至為吏不)
(苟神宗時以邊功擢侍從)
歲暮欣逢蓋共傾川塗南北豈忘情(孔子遇程子於塗傾蓋而語)事
經宦路心應折地入家山眼更明(據傳本嘗為池州建德縣池饒接壤故云)
(地近家山此詩必送本知建德蓋英宗末年公未趍召時也韓詩知有歸日眉方開)江上月華空
自照梅邊春信恰相迎(高蟾詩明日霸陵新霽後馬頭煙樹綠相迎)關河不
鎻真消息野客猶能聽治聲(盧仝詩關門不鎻寒溪水一夜潺湲送客愁前漢)
(循吏傳王成為膠東相治甚有聲)
送王覃
分走人間十五年塵沙吹鬢各蒼然山林渺渺長回首
兒女紛紛忽滿前(言身居俗而心未嘗不在山林謝師厚詩倒着衣裳迎戶外盡呼兒女)
(拜燈前)知子有才思奮發嗟予無地與回旋(前漢長沙王發傳臣國小)
(地狹不足回旋)相看一作秦吳别身世何時兩息肩
送明州王大卿
大歷才臣有此州昆雲今駕鹿轓游(謝承後漢書曰鄭弘遷淮隂太守行)
(春天旱隨車致雨白鹿方道夾轂而行弘怪問主簿黃國曰鹿為吉為凶國拜賀曰聞三公車轓畫作鹿明府)
(必為宰相)從來所至邦人喜真復能分聖主憂千里封疆何
足治一時名迹故應留屬城舊吏須疲懶尚可揮毫敵
李舟(九域志唐明州刺史王密德政碑李舟文顔真卿書介父嘗為鄞縣故云属城舊吏)
姑胥郭
誤褫雲巾别故山抵吳由越兩間關千家漁火秋風市
一葉歸舟暮雨灣(易終朝三褫之王肅注云解也北山移文解蘭縳塵纓歐公詩西風酒)
(旗市細雨菊花天)旅病愔愔如困酒鄉愁脈脈似連環情知帶
眼從前緩更覺顛毛自此斑(石勒云大雅愔愔殊不類將家子東坡詩下第味)
(如中酒味莊子載惠子之辨曰連環可解選詩盈盈一水間脈脈不得語連環言不斷也梁沈約書曰)
(百日數旬革帶嘗應移孔古詩衣帶日以緩)
嚴陵祠堂
漢庭來見一羊裘默默俄歸舊釣舟迹似磻溪應有待
世無西伯可能留(嚴光傳披羊裘釣澤中史記齊世家吕尚蓋嘗窮困年老矣以漁釣干)
(周西伯西伯將出獵卜之曰所獲非龍非驪非虎非羆所獲霸王之輔於是西伯獵果遇太公於渭之陽與語)
(大悦曰自吾先君太公曰當有聖人適周周以興子真是耶吾太公望子久矣故號太公望載與俱歸立以為)
(師又吕氏春秋曰太公釣於慈泉遇文王酈道元水經曰磻溪中有泉謂之慈泉積水成淵即太公釣處今)
(謂凡谷有石壁深高幽䆳人迹罕到東南隅有石室蓋太公所居水次盤石釣處即太公垂釣之所其投竿跽)
(餌兩膝遺跡猶存是磻溪之稱也)﨑嶇馮衍才終廢索寞桓譚道不謀
勺水果非鱣鮪地放身滄海亦何求(馮衍盡節故朝忿田邑背約後審知)
(更始巳没乃罷兵幅巾降於河内帝怨衍不時至黜不用後坐與隂就交得罪歸故郡閉門自得不敢與親故)
(通顯宗時卒桓譚極言䜟之非經帝大怒曰譚非聖無法將下斬之叩頭流血良久乃解出為六安郡丞忽)
(忽不樂道病卒賈誼賦彼尋常之溝瀆兮豈容吞舟之魚中庸水一勺之多觀此詩其不足於光武甚矣)
藏春塢詩獻刁十四丈學士(刁謂景純名約丹徒人蘇子美祠神)
(會中客也天聖初始來京師應進士舉與宋公歐陽永叔謝希深富彦國齊名踐歴館閣)
(踰四十年寵利之際泊如也於荆公為前輩下故公呼之以丈詩則言獻時刁巳致仕矣故)
(云萊氏隱)
蒜山東渡得林丘邂逅籃輿亦少留(蒜山在潤州丹徒縣西三里山生澤)
(蒜因以為名宋武帝嘗大破孫恩於此)今日更知萊氏隱暮年長憶武陵
游(老萊子耕於蒙山之陽楚王駕至其門曰守國之孤願變先生老萊子云云靈運詩漆園有傲吏萊氏有)
(逸妻)欲營垣屋隨穿斸(蕭何傳為家不治垣屋韓詩惟當待責免耕斸隨溝塍)尚歎
塵沙隔獻酬遥約勾吳亭下路春風深駐五湖舟(史記吳世)
(家太伯之奔荆蠻自號勾吳小杜潤州詩勾吳亭東千里秋放歌曾作昔年遊則勾吳亭之名舊矣)
太湖恬亭
檻臨溪上綠隂圍溪岸高低入翠微日落斷橋人獨立
水涵幽樹鳥相依清遊始覺心無累靜處誰知世有機
更待夜深同徙倚秋風斜月釣舟歸(言宅心事外與世相忘杜牧之詩)
(南去北來人自老夕陽長送釣舟歸)
王荆公詩注卷三十八
