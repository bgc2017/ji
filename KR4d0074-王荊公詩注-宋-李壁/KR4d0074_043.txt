王荆公詩注卷四十三
宋李壁撰
律詩
與道原游西莊過寳乘
周顒宅作阿蘭若(阿蘭若佛書或作阿練若釋云寂靜無事之處蘭若字樂天詩作爾者切)
(押按上官儀酬薛舍人萬年宫晚景寓直懷友詩中四句云東望安仁省西連子雲閣長嘯求煙霞高步尋蘭)
(若此又作日灼切押)婁約身歸窣堵波(梵語窣堵波此云靈廟高僧傳慧約姓婁二十達)
(妙理周顒素所欽服迺於鍾山舊館造草堂寺以居之今寺左乃婁約置臺講經之地後即顒舊居也唐會昌)
(中寺廢至宋朝復治平改賜寳乘額按梁武嘗與傅大士婁約法師昭明太子等論三諦法門真諦以明非)
(有俗諦以明非无聖諦則真俗不二矣據此婁約猶及武帝時)蕙帳銅瓶皆夢事(蕙帳)
(謂顒銅瓶指約楞嚴經却來觀世間猶如夢中事)翛然陳迹翳松蘿(一作今日隠侯孫亦)
(老偶尋陳迹到煙蘿)
庚申游齊安院
水南水北重重柳山後山前處處梅未即此身随物化
(莊子此之謂物化)年年長趁此時來
庚申正月游齊安院有詩云水南水北重重柳
壬戌正月再游(按建康志淨妙寺即齊安寺在城東門外前臨官路今徙)
(置高隴面秦淮南唐昇元中建政和中改今額)
招提詩壁漫黃埃(經音義云西方云招提梵云招鬭提奢此云四方即四方僧居止處)忽
忽籠紗雨過梅(周處風土記夏至前雨名黃梅雨霑衣服皆敗埤雅云今江湘二浙四五月間)
(梅欲黃落則水潤土溽柱礎皆汚蒸鬱成雨其霏如霧謂之梅雨自江以南三月雨謂之迎梅五月雨謂之送)
(梅樂天故衫詩殘色過梅看向盡坡詩三三巳過黃梅雨王播詩三十年來塵撲面如今始得碧紗籠)
老值白雞能不死復随春色破寒來(白雞用謝安石事李文饒懷嵩記洎)
(太和巳丑復接舊老同升台階或纔歎止輿巳叶白雞之夢或未聞税駕遽有黃犬之悲向之榮華可以悽愴)
(李白詩白雞夢後五百歲洒酒澆君同所懽)
壬戌正月晦與仲元自淮上復至齊安
風暖柴荆處處開雪乾沙淨水洄洄意行却得前年路
看盡梅花看竹來(唐李羣玉詩綠隂十里灘聲裏閑即王家看竹來)
同陳和叔游齊安院(壬戌五月和叔裕陵時再入翰林為學士時守江)
(寧當元豐五年六年七年也)
繅成白雪桑重綠割盡黃雲稻正青他日玉堂揮翰手
芳時同此賦林坰
成字說後與曲江譚掞丹陽蔡肇同游齊安院
據梧枝策事如毛(莊子齊物篇昭文之鼓琴也師曠之枝策也惠子之據梧也三子之知幾)
(乎注三子知盡慮窮形勞神倦世說范榮期見郤超俗情不淡戲之曰夷齊巢許一詣垂名必勞神苦形枝)
(策據梧耶劉义詩日出扶桑一丈高人間萬事細如毛)久苦諸君共此勞(唐李密兵敗謂)
(王伯當曰兵敗矣久苦諸君我今自刎以謝衆)遥望南山堪散釋故尋西路一
登高(劉公幹詩沈迷簿領書回回自昏亂釋此出西城登高且游觀又李白詩送將三五少年輩登高)
(送遠形神開)
元豐二年僧修定林路成(一作政公改路)
獨龍新路得平岡始免游人屐齒妨(言道路平治不妨屐齒也)更有
主林身半見與公随轉作隂涼(金光明經第四卷流水長者子見枯池魚生天)
(悲心時有樹神示現半身作如是言此魚可愍汝可與水長者索水不可得顧見大樹尋取枝葉還到池上與)
(作隂涼主林神按華嚴經妙嚴品復有不可思議數主林神所謂布葉如雲主林神擢幹舒光主林神生牙𤼵)
(曜主林神吉祥淨葉主林神垂布燄藏主林神清淨光明主林神可意雷音主林神光音普遍主林神妙光迥)
(曜主林神華果光味主林神如是等而為上首不思議數皆有无量可愛光明)
書定林院窗
竹雞呼我出華胥起滅篝燈擁撩爐試問道人何所夢
但言渾忘不言無(公自注云與安大師同宿既曉問昨夜有何夢師云有數夢皆忘記言)
(夢覺也列子黃帝夢遊華胥之國有近臣問本淨此身何從而來百年之後復歸何處師云如人夢時從何)
(而來夢覺時從何而去曰夢時不可言无既覺不可言有雖有有无來往无所師曰貧道此道亦如其夢又有)
(偈曰視生如在夢夢裏實是閑忽覺萬事休還同睡時悟智者會悟夢迷人信夢閙會夢如兩般一悟无别悟)
(富貴與貧賤更亦无别路)
同熊伯通自定林過悟真二首(建康續志云悟真庵在蔣山八)
(功德水之南有梅摰悟真院記)
與客東來欲試茶倦投松石坐欹斜(南史蕭思話傳相賞有松石間意)
暗香一陣連風起知有薔薇澗底花(白詩知有澗底花貰得村中酒)
其二
城郭紛紛老倦尋幅巾來寄北山岑長遭客子留連我
未快穿雲涉水心(穰侯語謁卿得无與客子俱來乎魏文詩客子常畏人)
悟真院(續建康志云洪覺範有詩云水邊脩竹纔堪數林外蒼崖巳半頽)
野水縱横潄屋除午窗殘夢鳥相呼(白詩山歌猿獨叫野哭鳥相呼杜詩)
(水宿鳥相呼)春風日日吹香草山北山南路欲無(王維詩不向春山去)
(日令春草深孟郊詩春風朝夕起吹綠日日深唐薛存誠詩積草漸无逕殘花猶灑衣)
真讚
我與丹青兩幻身世間流轉會成塵但知此物非他物
莫問今人猶昔人(圓覺經幻身滅故幻心亦滅維摩經是身无作風力所轉傳燈錄此)
(物非他物梵志出家白首而歸隣人見之驚曰昔人尚存耶志曰吾猶昔人非昔人也隣人皆愕然莊子)
(吾猶昔人非昔人柳子厚詩坐來念念非昔人萬遍蓮花為誰用筠州洞山良价禪師問雲巖和尚百年)
(後忽有人問還邈得師真如何抵對雲巖曰但向伊道即遮个是師良久雲巖曰承當遮个事大須審細師猶)
(涉疑後因過水覩影大悟前旨因有一偈曰切忌從他覓迢迢與我疎我今獨自往處處得逢渠渠今正是我)
(我今不是渠應須恁麽會方得契如如他日因供飬雲巖真有僧問曰先師道只遮是莫便是否師曰是僧曰)
(意旨如何師曰當時幾錯會先師語曰未審先師還知有也无師曰若不知有爭解恁麽道若知有爭肯恁麽)
(道此即我與丹青兩幻身之意)
定林院昭文齋
定林齋後鳴禽散祇有提壺遶屋簷苦勸道人沽美酒
不應無意引陶潛(用遠公沽酒與淵明事儲光羲詩蒙籠荆棘一鳥飛屢唱提壺沽酒喫)
(古人不逢酒不足遺恨精靈傳此曲歐公詩獨有花上提壺蘆勸我沽酒花前傾)
經局感言
自古能全巳不才(不才之木終其天年妙處在巳字)豈論騏驥與駑駘
放歸就食情雖適絡首猶存亦可哀(劉原甫撰六經小傳謂毛詩尚書公)
(羊周禮儀禮禮記論語也元祐史官謂慶歷前學者尚文詞多守章句注疏之學至敞始異諸儒之說後王安)
(石修經義蓋本倣敞如伊尹相湯伐桀升自陑之說之類經義多勦取之史官之言良不誣也此據楊時龜山)
(說今附此熙寧七年四月公罷相知江寧依舊提舉修撰經義明年再相經義成拜左僕射九年十月以與)
(吕惠卿交惡力乞罷政判江寧又力辭請宫觀乃以使相領集禧此詩言放歸自食蓋宫觀時作也時尚帶經)
(局故云絡首猶存莊子絡馬首)
鍾山晚步
小雨輕風落楝花(東臯雜錄云江南自初春至初夏有二十四番風信梅花風最先楝花風)
(最後唐詩云楝花開後風光老梅子黃時雨意濃晏元獻詩二十四番花信風是也)細紅如雪
點平沙槿籬竹屋江村路(沈休文詩槿籬疎復密荆扉新且故)時見宜城
賣酒家(襄州宜城縣出美酒俗號宜城美酒為竹葉杯今賣酒家詩人多借用宜城亦猶世槩以酒為)
(竹葉也後漢杜根逃竄為宜城山中酒家保積十五年酒家知其賢厚待之則宜城以酒名久矣陸韓卿)
(詩宜城誰獻酧)
散策
散策東崗亦巳勞(杜詩羸老思散策散策不為勞久則倦矣)横塘西轉有亭
臯(離騷經路不周以左轉言散策既倦憩於亭臯不必言憩而意自在其中此詩人之妙)絮飛度
屋何許柳花落填溝無數桃(倒用柳與桃字尤覺奇健韓詩柳巷還飛絮杜)
(詩河陽縣裏雖無數濯錦江頭未滿園)
書靜照禪師塔(傳燈錄昇州奉先寺淨照禪師慧同魏府人也姓張氏建康)
(志載南唐葬照禪師於殊勝院院在城南門外)
簡老巳歸黃土陌淵師今作白頭翁百憂三十餘年事
陳迹山林草野中(因至此寺而念簡與淵却不及淨照也歐公詩蘇梅久作黃泉客我亦)
(今為白髮翁卧讀楊蟠一千首乞渠秋月與春風)
記夢(公自注云辛酉九月二十二夜夢高郵土山道人赴蔣山北集雲峯為長老巳而坐)
(化復出山南興國寺與予同卧一榻探懷出片竹數寸上繞生絲屬予藏之余棄弗取作)
(詩與之)
月入千江體不分道人非復世間人鍾山南北安禪地
香火他時供兩身(東坡祭辨才文如二月水如萬竅風又遇物而應施則无窮亦千江體不)
(分之意傳燈錄千江同一月古尊宿語佛具遍智如月印海挹海得水月亦随在)
勘會賀蘭溪主(賀蘭溪洛京地名陳繹買地築居於此公從郵中寄此詩問之)
賀蘭溪山幾株松南北東西有幾峯買得往來今幾日
尋常誰與坐從容
書湖隂先生壁二首(楊德逢也)
茅簷長掃靜無苔花木成畦手自栽(柳詩石門長老身如夢旃檀成林手)
(所種)一水護田將綠遶(漢西域傳序云自燉煌西至鹽澤往往起亭而輪臺渠犂皆有田卒)
(數百人置使者校尉領護師古曰統領保護營田之事也又桑弘羊奏遣屯田卒詣故輪臺以東置校尉二人)
(分護)兩山排闥送青來(樊噲乃排闥直入大臣随之冷齋夜話云山谷嘗見荆公於金陵因)
(問丞相近有何詩荆公指壁上所題兩句云一水護田云云此近所作也石林詩話云荆公詩用法甚嚴尤)
(精於對偶嘗云用漢人語止可以漢人語對若參以異代語便不相類如此句護田排闥之類皆漢人語也此)
(法惟公用之不覺拘窘如周顒宅作阿蘭若婁約身歸窣堵波皆以梵語對梵語亦類此)
其二
桑條索漠柳花繁(白詩桑條初綠即為别杮葉半紅猶未歸)風斂餘香暗度
垣(首楞嚴如聲度垣不能為礙)黃鳥數聲殘午夢尚疑身在(一作屬)半
山園(按建康志公有示蔡天啓詩今年鍾山南随分作園圃是也又有次吴氏女子詩注云南朝九日臺)
(在孫陵曲街傍去吾園只數百步今報寧禪院即其地)
過劉全美所居
西崦晴天得強扶(杜詩西崦人家宿法帖何氏書云投老殘年西崦巳迫)出林知
有故人居數能過我論奇字(奇字出揚雄傳師古曰奇字古文之異者)當復
令公見異書(袁山松書王充所作論衡中土未有傳者蔡邕入吳始得之常秘玩以為談助其後)
(王朗為會稽太守又得其書及還許下時人稱其才進或曰不見異人當得異書問之果以論衡之益由是遂)
(見傳焉抱朴子曰時人嫌蔡邕得異書或搜求其帳中隠處果得論衡抱數卷持去邕丁寧之曰唯我與爾共)
(之勿廣也)
書何氏宅壁
有興提魚就公煮此言雖在巳三年皖灊終負幽人約
空對湖山坐惘然(世說衛君長為温嶠長史温甚善之每提酒脯就衛論書又桓冲在荆州)
(張玄為侍中使至江陵路經陽岐村見一人持半籠生魚徑來造船云有魚寄作鱠張乃維舟納之問其姓字)
(云是劉遺民張素聞其名大相忻待張甚欲話言劉了無停意既進鱠便去云向得此魚觀君船上當有鱠具)
(是故來耳於是便去遺民劉驎之字杜詩知子松根長茯苓遲暮有意來同煮陸龜蒙詩今朝有客賣鱸魚)
(手提見我長於尺)
題永慶壁有雱遺墨數行(按建康志在城北門外烏龍潭北)
永慶招提墨數行歲時風露每悽傷殘骸豈久人間世
故有情鍾未可忘(王夷甫哭子情之所鍾正在我輩)
江寧府園示元度
畫船南北水遥通日暮幅巾篁竹中(羊祜贊成功弗居幅巾窮巷落落焉)
(其有風飇者也)行過月臺逢翠碧背人飛過子城東(杜詩雙雙瞻客上一)
(一背人飛韋蘇州詩每到子城東路上憶君相逐入朝時)
金陵郡齋
談經投老拚悠悠(公經術晚益深而云拚悠悠者謙光之談也此詩作於熙寧七年秋時惠)
(卿為政巳極力傾公雖經義亦多改定云蘇公子由云安石以宰相解經行之於世至春秋漫不能通則詆)
(以為斷爛朝報余謂以宰相解經五字似譏公操權勢駈脅世俗以行其說然公諸經解妙實多韓持國輩終)
(推之何可盡疵哉)為吏文書了即休深炷爐香(一作煙)閉齋閣卧
聽簷雨瀉高秋(杜詩雨瀉暮簷竹)
戲示蔣穎叔
扶衰南陌望長楸(曹子建詩鬭雞東郊道走馬長楸間)燈火如星滿地流
(韓詩騎火萬星攢)但怪傳呼殺風景豈知禪客夜相投(西清詩話云義)
(山雜纂品目數十蓋以文滑稽者其一曰殺風景謂清泉濯足花上曬褌背山起樓燒琴煮鶴對花啜茶松下)
(喝道晏元獻慶歷中罷相守潁以惠山泉日注從容賦詩曰稽山新茗綠如烟靜挈都藍煮惠泉未向人間殺)
(風景更持醪醑對花前王荆公元豐末居金陵大漕蔣之奇夜謁公于蒋山騶呼甚都公取松下喝道語作此)
(詩戲之自此殺風景之語頗著于世穎叔好參禪故以禪客戲之公集有與蒋論禪一書今附於此阻闊)
(未久豈勝思渴承手筆訪以所疑因得聞動止良以為慰如某所聞非神不能變而變以赴感特神足耳所謂)
(性者若四大是也所謂无性者若如來藏是也雖无性而非斷絶故曰一性所謂无性曰一性所謂无性則其)
(實非有非无此可以意通難以言了也惟无性故能變若有性則火不可以為水水不可以為地地不可以為)
(風矣長來短對動來靜對此但令人勿著爾若了其語意則雖不著二邊而著中邊此亦是著故經曰不此岸)
(不彼岸不中流長瓜梵志一切去不變而佛告之以受與不受亦不受皆爭論也若知應生旡所住心則但有)
(所著皆在所訶雖不涉二邊亦未出三句若无此過即在所可三十六對无所施也妙法蓮華經說實相法然)
(其所說亦行而巳故導師曰安立行淨行无邊行上行也其所以名芬陁利華取義甚多非但如今法師所釋)
(也佛說有性无非第一義諦若第一義諦有即是無無即是有以無有像計度言語起而佛不二法離一切計)
(度言說謂之不二法亦是方便說耳此可冥會難以言了也)
游城東示深之德逢二首
欲牽淮舸共尋源(淮舸謂秦淮)且踏青青繞杏園(杏園未詳在何處)
憶我舊時光宅路依然桑柳映華繁
其二(一作麗澤門)
麗澤門西日未俄水明沙淨卷纖羅(韓詩山淨江空水見沙又江作青羅)
(帶)綠瓊洲渚青瑶嶂(瓊赤玉也今嫓綠而言豈謂草木紅碧相間乎)付與詩工
敢琢磨(詩工謂二子也)
示公佐
殘生傷性老躭書年少東來復起予各據槁梧同不寐
偶然聞雨落階除(莊子天運篇儻然立於四虚之道倚乎槁梧而吟梁元帝讀書事曰憑几)
(據梧柳詩高樹臨清池風驚夜來雨余心適无事偶此成賓主)
示俞秀老二首
不見故人天際舟(謝玄暉詩天際識歸舟)小亭殘日更回頭繰成
白雪三千丈細草遊雲一片愁(李白詩白髮三千丈緣愁似箇長别本片字)
(作寸字言一寸愁能繰成白雪三千丈)
其二
君詩何似解人愁初日紅蕖碧水流(鮑昭言謝靈運五言如初𤼵芙蓉自)
(然可愛)未怕元劉妨獨步(白樂天集予頃以元微之唱和頗多或在人口常戲微之云僕)
(與足下二十年來為文友詩敵幸也亦不幸也吟詠情性播揚名聲其適遺形其樂忘老幸也然江南士女語)
(才子者多云元白以子之故使僕不得獨步於吳越間亦不幸也今垂老復遇夢得得非重不幸耶)每思
陶謝與同遊(杜詩安得思如陶謝手令渠述作與同遊)
示李時叔二首
知子鳴絃意在山一官聊復戲人間能為白下東南尉
(唐張容詩一尉東南遠誰知此夜歡白詩王夫子送君為一尉東南三千五百里)藜杖緇巾得
往還(杜詩杖藜長松隂作尉窮谷辟)
其二
千山訪我幾摧輈(劉琨詩駭駟摧雙輈王維梵志體詩云何津不鼓棹何路不摧輈)清
坐來看十日留勢利白頭何足道古人傾蓋有綢繆(鄒陽)
(傳語曰白頭如新傾蓋如故何則知與不知也退之贈劉生詩乃獨遇之盡綢繆)
示寳覺二首
火煖窗明粥一盂晨興相對寂無魚(言寂然无魚鼓之聲非馮驩彈鋏事)
(韓文子飯一孟子啜一觴)翛然迥出山林外别有禪天好淨居(佛書四禪)
(有淨居天梁武帝有淨居殿)
其二
重將壊色染衣裙(東坡文璉禪師曰吾衣以壊色食以瓦鉄龍腦鉢非法四分律云著壊)
(色衣有五利一順聖威儀二離傲慢三不受塵垢四不生蟣虱五觸時柔輭易將護故)共卧鍾山
一塢雲客舍黃粱今始熟(黃粱事巳見遊土山注此略不同兩存之異聞集道者吕)
(翁經邯鄲道上邸舍有少年盧生自款其貧困言訖思寐時主人方炊黃粱為饌翁乃探懷中枕以授生枕兩)
(端有二竅生夢中自竅入其家見其身富貴五十年老病而卒欠伸而悟顧吕翁在傍主人炊黃粱尚未熟)
鳥殘紅柿昔曾分(鳥&KR0742;紅杮落前潙山接與仰山仰山以水洗了却與潙山潙山曰子仆麽)
(處得來仰山曰所是和尚道德所感潙山曰汝也不得空即分半與仰山事見傳燈錄唐人詩松和巢鶴看果)
(共野猿分)
仲元女孫
雙鬟嬉戲我庭除爭挽新花比繡襦(杜詩憶昔初小時小襦繡芳蓀韓)
(詩嬌癡婢子无性靈競挽春衫來比並)親結香纓知不久汝翁那更鑷髭
鬚(鑷鬚見游土山注内則婦事舅姑衿纓注衿結也婦人有纓示繫屬也)
示永慶院秀老
禪房借枕得重欹陳迹翛然尚有詩嗟我與公皆老矣
拂天松栢見栽時(太白胡僧歌此僧年紀那得知手種青松今十圍賈島詩飬雛成大鶴種)
(子作高松記劉長卿詩有松蘿長稚子風景逐新文亦此意)
示王鐸主簿
君正忙時我正閑(盧綸詩花正濃時君正愁逢花只欲替花羞即此句法也)如何同
得到鍾山夷門二十年前事回首黃塵一夢間(史記魏公子贊)
(吾常過大梁之壚問其所謂夷門夷門者城之東門也今為汴都)
戲城中故人
城郭山林路半分君家塵土我家雲莫吹塵土來汚我
(王導傳元規塵汚人)我自有雲持寄君(陶弘景詩見定林寺注)
戲贈段約之
竹柏相望數十楹(選詩峭蒨青葱間竹栢得其真)藕花多處復開亭如
何更欲通南埭割我鍾山一半青(建康志南康今上水閘也正對青溪閘段)
(約之家有割青亭見建康志)
示俞處士
魯山眉宇人不見(借元魯山以比俞也魯山名德秀字紫芝嘗為魯山令房琯嘗云見紫芝)
(眉宇使人名利之心都盡)只有歌辭來向東(杜詩清渭无情極愁時獨向東)借問樓
前踏于蒍何如雲卧唱松風(玄宗在東都酺五鳳樓前命三百里縣令刺史各以)
(聲樂集往往爭為瓌麗時元令魯山惟樂工十數人聯伏歌于蒍于于蒍于者德秀所為歌也帝聞異之歎曰)
(賢人之言哉詩言元猶為縣令不及俞之自如也杜詩雲卧衣裳冷陶弘景喜松風)
懷張唐公
直諒多為世所排(唐公仕仁宗時能守其職數與俗忤如謚錢惟演為文墨帝諭易之辭愈)
(直卒不能奪為淮南轉運使三司責諸道餘財淮南獨上金九錢三司使怒詆之甚瓌以賦數民貧為對草劉)
(沆贈官制意言沆特鄉里豪舉以附會至將相沆子瑾訴於朝極其醜詆出知黃州後立為瑾𤼵其判吏部時)
(調其子不應法降一官公詩所稱為世排者指此類也)有懷長向我前開暮年惆
悵誰知此南陌東阡獨往來(顔師古注漢書曰阡陌田間道也南北曰阡東西曰)
(陌蓋秦商鞅所開也今云南陌東阡亦互言之耳)
懷金陵三首
覆舟山下龍光寺玄武湖畔五龍堂想見舊時遊歷處
煙雲渺渺水茫茫(覆舟山在城北七里東際青溪北臨玄武湖状如覆舟因以為名按輿地)
(志在樂遊苑内宋元嘉中改名真武山以其臨玄武湖故也高祖舉兵討桓玄玄使卞範之屯覆舟山西義軍)
(進至山東高祖躬先士卒以奔之範之諸軍大敗陳高祖時齊兵踰鍾山高祖衆軍分頓樂遊苑東及覆舟山)
(北斷其衝要齊軍至玄武湖西北幕府山南將據北郊壇衆軍自覆舟東移郊壇北與齊人相對縱兵大戰即)
(此地玄武湖周回四十里宋以隸舟師京都記云從北湖望鍾山似宫亭湖望廬岳也沈約登覆舟山詩云)
(南瞻儲胥館北眺昆明池即此湖也又建康志玄武湖亦曰後湖在城北二里東西有溝流入秦淮深七尺灌)
(田一百頃按建康實錄吳寳鼎二年開城北渠引後湖水流入新宫巡遶殿堂晉元帝太興三年始創北湖築)
(長隄以壅北山之水東自覆舟山西至宣武城六里餘宋元嘉中有黑龍見因改玄武湖立三神山於湖中春)
(秋祠之南史元嘉二十三年文帝築北隄立玄武湖樂遊苑欲起三山湖中何尚之固諫乃止豈當時諫止之)
(後復立耶故李白詩亦云空餘後湖月波上對三山孝武大明中大閱水軍於湖因號昆明池而俗亦呼為飲)
(馬塘又於湖側作大竇通水入華林園故臺中諸溝水常縈迴不息建平王景素舉兵蕭道成出屯玄武湖梁)
(嗣微等引齊兵至玄武湖侯景舉兵引玄武湖水以灌臺城是也宋朝天禧四年改曰放生池其後稍廢為田)
(許堅詩一水茫茫豈有涯春風時節萬株花)
其二
煙雲渺渺水茫茫繚繞蕪城一帶長(宋鮑昭有蕪城賦指廣陵故城也城)
(乃吳王濞所築)蒿目黃塵憂世事追思陳迹故難忘(莊子駢拇篇今世之)
(仁人蒿目而憂世之患注以可尚之迹蒿今有患而遂憂之此為陷人於難而後拯之也嬰於世故而思舊)
(遊也蘭亭序俛仰之間已為陳迹)
其三
追思陳迹故難忘翠木蒼藤水一方(詩彼汾一方劉禹錫詩一方明月可)
(中庭)聞說精廬今更好(姜肱傳盜就精廬求見注精廬即精舍)好随殘汴理
歸艎(隋煬帝開汴渠達江都公時在京師故欲順流理歸艎唐李翺為來南錄云自淮沿流至于高郵)
(乃泝至于江孟子所謂決汝漢排淮泗而注之江則淮泗固嘗入江矣此乃禹之舊迹熙寧中曾遣使按圖求)
(之故道宛然終不能復據此則歸艎之句及淮而止耳不能徑出江也)
離昇州作
殘菊冥冥風更吹雨如梅子欲黃時(杜詩四月熟黃梅)相看握
手總無語愁滿眼前心自知(張籍詩失意還獨語多愁祗自知又樂天弔元相詩)
(相看掩淚都无語别有傷心事豈知又多病多愁心自知)
望淮口
白煙瀰漫接天涯黯黯長空一道斜(陸龜蒙詩分明似个屏風上飛起鵁)
(鶄一道斜)有似錢塘江上望晚潮初落見平沙(張籍宿江店詩閑尋泊船)
(處潮落見平沙唐昭度詩長憶錢塘江上望酒樓人散雨千絲)
入瓜步望揚州(瓜步屬真州即魏太武入寇駐軍之地也)
落日平村一水邊蕪城掩映祗蒼然(蕪城見上注)白頭追想
當年事幕府青衫最少年(韓文送李礎序愈於太傅府年最少張籍哭孟寂詩曲江)
(院裏題名處十九人中最少年按荆公慶歷二年楊寘牓第四名及第授簽書淮南節度判官廳公事五年)
(三月韓忠獻公罷樞副以資政殿出鎮維揚公時尚在簽幕年二十五故自云最少年又公作忠獻挽辭有云)
(幕府少年今白髮傷心無路送靈輀時荆公召自江寧再居相位蓋熙寧八年也)
泊船瓜洲
京口瓜洲一水間(京口已見别注瓜洲在丹徒之對)鍾山祇隔數重山
春風自綠江南岸明月何時照我還(李白宜春苑歌東風巳綠瀛洲草紫)
(殿紅樓覺春好又香山詩春岸綠時連夢澤夕陽紅處近長安温庭筠綠昏晴氣春風岸紅漾輕淪野水)
(天又李白愁陽春賦天光青而妍和海氣綠而芳新)
重過余婆岡市(按建康續志云余婆岡市在城東北二十里公詩刻市中今存)
憶我東遊未有鬚(韓君頤始生鬚)扶衰重此駐肩輿市中年少
今誰在魯叟當街六十餘(魯叟公自謂也陶詩汲汲魯中叟漢書臣里中有酈生年)
(六十餘長八尺)
秦淮泛舟
強扶衰病牽淮舸尚怯春風泝午潮花與新吾如有意
山於何處不相招(新吾見傳神自贊注杜詩百丈牽江色孤舟泛日斜)
中書即事
投老翻為世網嬰低徊終恐負(一作誤)平生何時白石岡
頭路度水穿雲取次行(白石岡撫州建康皆有之觀公拜相日題西廡小閣窗間云)
(霜筠雪竹鍾南寺投老歸來寄此身既得請金陵出東府寓定力院又題壁云溪北溪南水暗通隔溪遥見夕)
(陽舂當時諸葛成何事只合終身作卧龍時熙寧九年十月大抵皆此詩之意)
萬事
萬事黃粱欲熟時(公詩屢用黃粱事而語意皆妙)世間談笑漫追随雞
蟲得失何須算鵬鷃逍遥各自知(杜詩縛雞行家中厭雞食蟲蟻不知雞賣)
(還遭烹又云雞蟲得失無了時注目寒江倚山閣鵬鷃見莊子逍遥遊注各以得性為至自盡為極也或翺)
(翔天池或畢志榆枋直各稱體而足不知所以然也)
寄金陵傳神者李士雲
衰容一見便疑真李子揮毫妙入神(一作故有神)欲去鍾山
終不忍謝渠分我死前身(白詩衰容自覺宜閑處)
贈外孫
南山新長鳳凰雛眉目分明畫不如年小從他愛梨栗
長成須讀五車書(乃吳侔也其父安持充次子荆公壻侔得公此詩何止不克負荷後乃更)
(坐惡逆誅累及其親按國史舒州人張懷素本百姓自稱落魄野人以幻術遊公卿間於元祐六年說朝散)
(郎吴儲云公福似姚興可為關中一國主儲云儲福弱豈能及姚興懷素云但說有志不說福紹聖四年懷素)
(入京又與儲結約儲以語侔崇寧四年事敗獄成懷素吴儲吴侔邵禀並陵遲處斬楊公輔魏當郭秉德並特)
(處死吴儲安持貸命免真決追毀出身以來文字除名勒亭送潭州編管吴侔母王氏係王安石女特免遠竄)
(送太平州羈管侔弟僎道州羈管公此詩蓋為侔作也吕惠卿子淵坐曾聞妖言不以告削籍竄沙門島惠卿)
(散官安置宣州蔡卞降職奉外祠鄧洵武妻吴侔之兄出知随州安惇追貶散官初蔡京實與懷素往來書疏)
(猥多余深林攄鞠制獄曲為京地故京獨免懷素之敗本潤州州學内舍生湯東野將錢十千與進士范寥入)
(京告𤼵獄竟東野除宣義郎寺監主簿賜袍帶并見錢一千貫盤纏錢一百貫范寥特除供備庫副使賜見錢)
(一千貫金二十兩銀腰帶并公服靴笏與在京監當然東野用是積累至從官晚年嘗見卧牀有人頭無數豈)
(懷素之獄不能無濫耶淵明責子詩通子垂九齡但覓梨與栗杜詩庭前八月梨棗熟又男兒須讀五車)
(書)
東流頓令罷官阻風示文有按風伯奏天閽之
語荅以四句
令尹犀舟失去期(張衡傳雖有犀舟勁楫猶人涉卬否有須者也)憮然凭几占
文移勸君慎莫讒風伯(韓文古本杭本及文苑訟風伯皆作讒)會有開帆
破浪時(宗慤曰願乘長風破萬里浪)
楊德逢送米與法雲二老作此詩
盧仝不出憎流俗我卜郊居避俗憎仝有鄰僧來乞米
我今送米乞(音氣巳見上)隣僧(韓公寄仝詩先生結髮憎俗徒閉門不出動一紀至今隣)
(僧乞米送僕忝縣尹能不恥)
送黃吉父將赴南康官歸金谿三首
柘岡西路白雲深(唐詩宛陵三千里路指吴雲深)想子東歸得重尋亦
見舊時花躑躅為言春至每傷心(公雖徙居金陵而念鄉里每切柘岡在臨)
(川)
其二
還家一笑即芳辰好與名山作主人邂逅五湖乘興往
相邀錦繡谷中春(廬山記谷中奇花異草不可殫述三四月間紅紫匝地如披錦繡故以為)
(名)
其三
歲晚相逢喜且悲莫占風日恨歸遲我如逆旅當還客
後會有無那得知(陶詩家如逆旅舍我如當去客言再見未可知也)
王荆公詩注卷四十三
