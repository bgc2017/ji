王荆公詩注卷五十
宋李壁撰
律詩
孫威敏公挽詞(沔字元規)
功名一世事興廢豈人謀(言士之立功名休戚關於天下非一身之計其興廢成敗)
(非人力所能為也嘉祐間參政王堯臣死帝欲召公而未果樞密使田况病帝又屬意公言者遂力攻公守杭)
(及并所為多不法卒由此謫)重為蒼生起終隨逝水流淒涼歸部曲
零落掩山丘許國言猶在姦諛可使羞(沔三知慶州邊人服其能後又)
(安撫廣南助狄青平儂寇英宗初數與執政議守邊者難其人歐陽公言慶歷罷兵以來當時更事舊人惟孫)
(沔在雖中以罪廢然棄瑕使過正是用人之術乃以資政觀文再起帥西陲旋卒鮑昭詩將軍既下世部曲)
(亦罕存曹子建詩零落歸山丘沔會稽人景祐初為御史坐言事連斥旋擢諫官益有直名後為陜西轉運)
(使上書斥呂夷簡多忌不用正人先出鎮許昌乃薦王隨陳堯佐代已專引不若已者為自固之計欲使陛下)
(知輔相之位非已不可冀復思巳而見用也今其求罷若復不救前過是張禹不獨生於漢李林甫復見於今)
(帝不之罪議者以為蹇切)
崇禧給事馬兄挽詞二首(給事名中甫廬江人晩知通進銀臺司提)
(舉江寧府崇禧觀銀臺主封駁後改為給事中馬與公同年卒于元豐三年冬)
慶歷公偕起元豐我獨傷兩楹終昔夢五鼎繼前喪(檀弓)
(夢坐奠於兩楹之間孟子之後喪踰前喪前以三鼎而後以五鼎歟士祭三鼎大夫祭五鼎)薰歇曾
攀桂甘留所憩棠(樂天賀座主拜太常詩共仰曾攀處年深桂尚薰詩甘棠蔽芾甘棠勿)
(翦勿敗召伯所憩馬為登封縣募民鑿轘轅為通塗將漕淮南言瀕江諸州民有米而无官糴若移糴瀕江)
(則穀售不至傷農而真揚以北无踴貴之患徙江淮發運使自洪澤鑿渠六十里以避長淮漕運之險凡此皆)
(惠政也)素風知不墜能世有諸郎(君之子玗瑊璯瑺瑧皆未聞顯者瑊仕差遂)
其二
藏室亡三篋得之公最多(漢張安世傳上行幸河東嘗亡書三篋詔問莫能知惟安)
(世識之具列其事按馬未常為館閣然父亮事仁英朝為名臣意中甫必諳知朝章國典故用安世事以比之)
露晞當晩景川逝作前波惠寄輿人誦悲傳挽者歌竹
西攜手處漬洒(一作漬淚)邈山河(輿人誦用子産事見左傳襄公二十九年酉陽雜)
(俎云田横死從者不敢哭為歌以寄哀摯虞新禮議挽歌出於漢武帝役人勞苦歌聲哀切遂以送終非古制)
(也工部郎中嚴厚本云挽歌其來尚矣據左傳公會吳子伐齊將戰公孫夏卿命其徒歌虞殯示必死也馬)
(嘗一再知揚州公必嘗與相會故云竹西也杜牧詩斜陽竹西路歌吹是揚州漬洒邈山河疑作漬酒謝承)
(書言徐穉為諸公所辟雖不就有死喪負笈赴弔常於冡豫炙雞一隻以一兩綿絮漬酒中暴乾以襄雞徑到)
(所起冢隧外以水漬綿使有酒氣斗米飰白茅為藉以雞置前醊酒畢留謁而去不見喪主公此詩意蓋言道)
(遠不能往弔也)
陳動之秘丞挽詞二首
年高漢賈誼官過楚荀卿望古君無憾論今我未平(賈生)
(没時年三十三荀卿趙人仕齊三為祭酒仕楚為蘭陵令卒葬蘭陵故係之楚比君荀賈亦可無憾耳若眎)
(世之庸庸躐居顯重以君之才顧僅止此則不能不使人之不平也)有風吹畫翣無日照
佳城空復文章在流傳世上名
其二
人間三十六追逐孔鸞飛似欲來為瑞如何去不歸(三十)
(六謂動之所得之年以前篇年高漢賈誼之句考之即可見唐書人瑞有鄭仁表)琴樽已寂寞
筆墨尚光輝空復平生友西華豈易依(劉峻見任昉諸子西華兄弟等)
(流離不振平生舊友莫有收恤西華冬月著葛帔練裙路逢峻峻泫然矜之乃廣朱公叔絶交論劉溉見其論)
(扺几於地終身恨之公用此事必有所指)
贈尚書工部侍郎鄭公挽詞(苕溪胡仔云鄭兵部仲賢工部文寶)
(不知其果一人耶果二人耶趙清父云按國史鄭文寶字仲賢此當是指文寶也)
地蟠江漢久知靈通德門中見老成(左太沖蜀都賦近則江漢炳靈世載)
(其英鄭康成通德門)南去伏波推將略北來光祿擅詩名(馬援為伏)
(波將軍小杜寄宣州鄭諫議詩五言寧謝顔光祿百歲須齊衛武公嚴武詩可似步兵偏愛酒也知光祿最)
(能詩光祿謂謝莊顔延年皆為光祿)密章贈襚連三組畫翣喪車載一旌
(劉禹錫為杜司徒謝追贈表紫書忽降於九重密印加榮於厚夜印即章權載之渾瑊墓銘亦曰襚印易名以)
(尊以飾又王定神道碑銘云密印金貂襚于墓門王崇術神道碑銘云没代流慶密章下賁李國真神道)
(碑銘曰煌煌密章肅肅絲言杜牧上周相公書楊僕三組垂腰蘇秦六印在手楊僕傳懷銀黃垂三組師古)
(曰銀銀印也黃金印也僕為主爵都尉又為樓船將軍并封梁侯故云三組翣者車飾也檀弓下曰周人廧)
(置翣董勛荅問曰翣似屏風人持隨車前後左右也檀弓上曰銘明旌也以死者為不可別故以其旌識之)
隂德故應多後福可能生子但升卿(後漢虞詡上疏薦議郎左雄曰今公)
(卿類多拱默以樹恩為賢盡節為愚至相戒曰白璧不可為容容多後福虞詡祖父經曰吾決獄六十年矣)
(雖不及于公其庶幾乎子孫何必不為九卿故詡字升卿)
致仕虞部曲江譚君挽詞
同時獻賦久無人握手悲歡迹巳陳(李端贈康洽詩同時獻賦人皆盡共)
(壁題詩君獨存蘭亭序俛仰之間巳為陳迹)他日白衣霄漢志暮年朱紱水
雲身(杜詩空餘棟梁具無復霄漢志杜牧詩水雲蹤跡去悠悠)虚容劍几今長夜
小隱山林秖舊春豈惜埋辭追往事齒衰才盡獨傷神
(宋鮑昭蒿里歌虚容遺劍佩美皃戢衣巾退之王適銘鑽石埋辭以列幽墟才盡用江淹事)
馬玘大夫挽詞
冠蓋青門道知君自少時(漢長安有青門取以為比)從容他日喜奄
忽暮年悲江月明丹旐湖風冷繐帷音容雖可想才力
竟何施(小杜祭韓公文想像音容思惟恩紀公有祭玘文稱其剸劇撥煩為時能吏)
蘇才翁挽詞二首
空餘一丹旐無復兩朱輪寂寞蒜山渡陂陀京口原音
容歸繪畫才業付兒孫尚有故人淚滄江相與翻(按才翁名)
(舜元祖易簡參知政事父耆終工部郎中直史館娶王文正公之女生三子皆有才名而才翁最長七歲能為)
(歌詩文正公愛且竒之奏授同學究出身時詔復唐進士科而新令門選者不得與焉君乞還所有官應詔不)
(得報乃上所著文章召學士院試賜進士出身後浸顯以弟舜欽謫死湖州求江吳一郡平居譚辨唐數百年)
(間喜稱魏鄭公諫諍裴晉公德業李臨淮將兵衛公處邊事劉忠州通流財利韓退之文章類此數人而巳其)
(議當世人物亦以之為標的於人少所稱許至有同班列偕出入漫不省記以是予者益少然涖官當事定慮)
(果決所至制束強黠敦尚風儀其為文不迹故陳自為高古雖所不與者亦不能掩也退之祭嫂文水浮陸)
(走丹旐翩然韓詩云慷慨為悲咤淚如九河翻)
其二
翰墨隨談笑風流在弟兄浮名同逆旅壯志負平生使
節何年去喪車故老迎悠悠京口外落日照銘旌(張耒明道)
(雜誌稱才翁之詩與翰墨皆過子美而世人不盡知也范公希文嘗為才翁作黃素小楷伯夷頌書尾云書礼)
(亦要切磋未是處無惜見教時皇祐三年才翁以度支郎中為京西轉運使范公為青社才翁又有詩謝范公)
(及潞公題跋云台文競耀高逾麗化筆交揮老更閒)
王中甫學士挽詞(王介衢州人嘉祐六年與二蘇同中制科)
同學金陵最少年奏書曾用牘三千盛名非復居人後
壯歲如何棄我先(齊東昏侯明帝子帝嘗戒曰作事不可在人後賈充謂庾純君行常居人)
(前今何以在後三千牘見史記東方朔傳中甫仁宗時以制策登科故詩有牘三千盛名之句東坡亦嘗為作)
(挽詩遺其子沇之)種橘園林無舊業採蘋洲渚有新篇蒜山東
路春風綠埋没誰知太守阡(種橘用李衡劉長卿送李中丞詩罷歸無舊業老去)
(戀明時據諸公多言介心疾故公前詩戲以白蘋洲渚正滄波之句今又及蘋洲事疑猶前意劉貢父在試)
(院因爭畜字與介忤後與歐公書云某愚戅孤蹇前在試院不幸與小人共事論議之間為所詬辱既素知其)
(心病狂易都與包含隱忍未嘗酬對據此則介之心疾似有之矣)
王逢原挽詞(逢原名令廣陵人累見前注公嘗銘其墓)
蒿里竟何在死生從此分謾傳仙掌籍誰有鬼修文(神仙)
(傳拾遺木公亦云東王父亦云東王公亦號玉皇君真僚仙官巨億萬計各有所職皆稟其命而朝奉翼衛故)
(男子得道者名籍隸焉白樂天詩但恐長生須有籍仙臺試為檢名看鬼修文真誥卜商等為地下修文)
(郎)蔡琰能傳業侯芭為起墳傷心北風路吹淚濕江雲
(韓詩中郎有女能傳業伯道无兒可保家中郎謂蔡邕琰其女也言逢原無子僅有女揚雄傳雄天鳳五年)
(卒侯芭為起墳喪之三年令葬常州武進縣)
葛興祖挽詞(興祖名良嗣年四十餘始以進士出仕州縣餘十年窮於無所遇以)
(死公嘗銘其墓云)
憶隨諸彦附青雲場屋聲名看出羣(興祖當天聖嘉祐間兄弟皆以文有)
(聲赫然屢試進士角出其上)孫寶暮年猶主簿卜商今日更修文(孫寶)
(傳御史大夫張忠署寶主簿徙舍祭竈請比鄰忠使所親問今兩府高士俗不為主簿子既為之徙舍甚說何)
(前後不相副也興祖卒於許州長社簿)山川澟澟平生氣草木蕭蕭數尺
墳欲寫此哀終不盡但令千載少知君(介甫誌興祖墓追悼甚切)
王子直挽詞
多才自合至公卿豈料青衫困一生(劉貢父作子直哀詞亦云神峻清而)
(骨單吾固亦以君為疑然則王之不為公卿亦自其骨相屯耳)太史有書能敘事子雲
於世不徼名(曾子固序吾友王氏兄弟曰回深父曰向子直曰冏容季皆善屬文長於敘事深父)
(尤深而子直容季皆能稱其兄也司馬遷傳自劉向揚雄博極羣書皆稱遷有良史才服其善敘事理辨而)
(不華質而不俚揚雄不汲汲於富貴不戚戚於貧賤不修廉隅以徼名當世)丘墳慘淡箕山
綠門巷蕭條潁水清握手笑言如昨日白頭東望一傷
情
孫適挽詞(曾南豐嘗為適書墓見本集)
喪車上新壟哀挽轉空山名與碑長在魂隨帛暫還(檀弓)
(重主道也注始死未作主以重主其人也今人始死結帛為之謂之魂帛亦主道也)無兒漫黃卷
有母亦朱顔俛仰平生事相看一夢間
處士葛君挽詞
楚人黃歇地晉代葛洪家獨(一作特)擅山川秀相承黻冕
華猗君有清尚於世不雄誇令子能傳業流光未可涯
(據春申君所都乃故吳國即無錫惠山上有春申君廟疑此地近之或言黃州十五里許有永安城圖經以為)
(春申君故城非也晉書葛洪丹陽句容人丹陽與無錫接近據此則黃州圖經之誤甚明據洪祖係吳大)
(鴻臚父偉晉邵陵太守洪位散騎常侍領大著作)
追傷河中使君修撰陸公三首(名經字子履)
文采機雲後知名實妙年銀鈎工壯麗金薤富清妍(韓詩)
(臨風一揮手金薤垂琳琅謂文彩也非字畫之謂)批鳳多新貴凭熊數外遷空
令猗氏監遺愛有良田(中書謂之鳳池未見批字出處李藩為給事中制有不便就勅)
(尾批却之給事屬門下省不應言批鳳也據齊高帝使江夏王學鳳尾一字便工帝以玉麒麟賜之蓋諸侯牒)
(奏皆批曰諾諾字有尾若鳳焉漢制公列侯安車倚鹿較伏熊軾又杜牧詩曾經觸蠆尾猶得凭熊軒九)
(域志河中府猗氏以猗頓所居因為猗氏)
其二
皖城初得故人詩歎息龍媒踠壯時(言得詩未久陸巳亡儲光羲詩君門)
(峻且深踠足空夷猶)太史滯留終不偶中郎制作遂無施(太史公留滯周)
(南不得與從事中郎制作謂蔡邕也邕為漢史以被誅竟不就)二千石祿今何有四十
車書昔謾知(劉夢得詩謾讀圖書四十車年年為郡老天涯又醉酒一千日儲書四十車又張華)
(徙居書三十車)海曲冷雲埋拱木延州空掛暮年悲(僖公三十二年爾何)
(知中壽爾墓之木拱矣注云合手曰拱言其過老不可用李白詩獨掛延陵劍千秋在古墳又云悲來欲脱)
(劍掛向何枝好)
其三
前旌一幅粉書銘行路知君亦涕零遂失詞人空甫里
謾留悲鶴老華亭(甫里謂龜蒙也華亭士衡也皆陸氏事)主張壽祿無三
甲收拾文章有六丁(管輅言吾額上無生骨眼中無守精鼻無梁柱脚無天根背無三甲)
(腹無三壬皆不壽之驗樂天哭皇甫七詩多才非福祿薄命是聰明亦此意退之詩平生千萬篇金薤垂琳)
(琅仙宮勅六丁雷電下取將異人記上元中道士王遠知善易知人死生禍福作易總十五卷於是一日雷雨)
(風霧中一老人叱曰所泄者何在上帝命吾攝六丁雷電追取遠知惶懼據地旁有六丁人青衣巳捧書去矣)
(詩話云嘉祐初王文公陸子履同在書林日者王生一日見兩公言自此十五年出將入相顧學士無背仕)
(宦齟齬多難且壽不滿六十官不至侍從皆如其言子履死家人夢云帝命同宋次道修官制凡吾平生所著)
(職官書可盡焚之未幾朝廷果修官制焉)歸處仙龕應不遠新墳東見海山
青(白公詩近有人從海上回海山深處見樓臺中有仙龕虛一室多傳此待樂天來)
悼慧休
休公遂不起難料復難忘玉骨隨薪盡空留一分香(古詩)
(易知復難忘觀音經一分奉多寶佛塔)
永壽縣太君周氏挽詞二首(周氏鄧忠臣母也)
永壽開新邑長沙返舊塋金葩冷鈿軸粉字暗銘旌薤
久露難濕蘭餘風尚清慶鍾知有在令子合升卿
其二
子引金閨籍身開石窌封(選詩繆通金閨籍成二年辟司徒之妻齊侯與之石窌)
靈輴悲吉路象服儼虛容(詩君子偕老云象服是宜箋云象服謂揄翟闕翟也)楚
挽雖多相萊衣不更縫誰知逝川底劍自喜相從(萊衣老萊)
(子戲綵之服退之集挽歌云鳳飛終不返劍化會相從)
淵師示寂(公自題云殊勝淵師八十餘因見訪問之近來如何荅曰隨緣而巳至示)
(寂作是詩)
寄託荒山鬼與鄰一生黃卷不離身(杜牧之詩竄逐空山與死同參同)
(契委時去害依託丘山循游寥廓與鬼為鄰化形而仙淪寂無聲黃卷謂經卷)百年薪盡隨
緣去莫學緇郎更悞人(薪盡巳見上注唐書崔胤𫝊胤父愼由晩無子遇浮圖以術)
(求乃生胤字緇郎及為相其季父濬唶曰吾父兄刻苦以持門戶終為緇郎壊之)
弔王先生致
處士生涯水一瓢行年七十更蕭條老妻稻下收遺秉
稚子松間拾墮樵(詩小雅大田彼有遺秉此有滯穗注秉把也)雖有聲名高
後世且無饘粥永今朝窮魂散漫知何處甬水東西不
可招(史記越王夫差於甬東賈逵注甬東越東鄙甬江東也韋昭曰勾章縣東夾口外洲也據此則王君)
(必越州人劉得仁弔人詩云君苦為詩身到此冰魂雪魄巳難招)
哭張唐公
堂(一作棠)邑山林久寂寥屬車前日駐雞翹冥冥獨鳳隨
雲霧(一作知何處)南陌空聞引葬簫(以下注闕)
宋中道挽詞
文史傳家學聲名動帝除蘭堂空作賦金匱不讐書勝
事悲疇昔清談想緒餘吹簫索上去歸國有魂車
葛郎中挽詞二首
卷卷繐帷輕空堂晝哭聲衣冠遺故物杯案若平生白
馬有悲送赤車非古行低徊九原日光景在銘旌
其二
蠻荆長往地湖海獨歸時旅櫬蛟龍護銘旌雁鶩隨此
生要有盡何物告無期一片幽堂石公知我不欺
王荆公詩注卷五十
