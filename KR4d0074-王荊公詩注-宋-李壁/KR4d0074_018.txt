王荆公詩注卷十八
宋李壁撰
古詩
到郡與同官飲
瀉碧沄沄横帶郭浮蒼靄靄遥連閣(唐詩江聲五千里瀉碧急於弦浮)
(蒼謂山色)草木猶疑夏鬱葱風雲巳見秋蕭索荒歌野舞同
醉醒水果山肴自酬酢自嫌多病少歡顔獨負佳賓此
時樂
自州追送朱氏女弟宿木瘤僧舍明日度長安
嶺至皖口
晨霜踐河梁落日憩亭臯念彼千里行惻惻我心勞攬
轡上層岡下臨百仞濠寒流咽欲絶魚鼈久巳逃暮行
苦邅迴細路隠蓬蒿驚麏出馬前獸駭亡其曹(淮南王招隠詞)
(禽獸駭兮亡其曹)投僧避夜雨古檠昏無膏山木鳴四壁疑身
在波濤(韓詩夜風一何喧杉檜屢磨颭猶疑在波濤怵惕夢成魘)平明長安嶺飛雪
忽滿袍天低浮雲深更覺所向高
招同官遊東園
青青石上柏霜至亦已凋(柏字誤一作蘖)冉冉水中蒲爾生信
無聊感此歲云晩欲歡念誰邀嘉我二三子爲回東城
鑣幽菊尚可泛取魚繫榆條毋為百年憂一日以逍遥
(石鼓文其魚維何維鱮與鯉何以貫之維楊與柳公詩妙處在使事而不覺使事也)
九日随家人遊東山
暑往詎幾時涼歸亦云暫相随東山樂及此身無憾聊
回清池柂更伏荒城檻采采黃金花持杯為君泛
秋懷
城南平野寒多露窗壁含風秋氣度鄰桑摵摵已欲空
(詩桑之落矣韓公荷池詩云未諳鳴摵摵)悲蟲啾啾促機杼(悲蟲絡緯也絡緯鳴懶婦)
(驚)柴關半掩掃鳥迹獨抱殘編與神遇韓公既去豈能
追孟子有來還不拒(漢紀夢與神遇此借用韓文籍湜雖屢指教烏保其不叛去然二)
(子初未嘗叛公又東都遇春詩既去焉能追有來猶莫聘)
既别羊王二君與同官會飲於城南因成一篇
追寄
赤車使者白頭翁當歸入見天門東(赤車使者圖經云根紫如蒨根生荆)
(州襄州山谷白頭翁葉似芍藥而大每莖一花紫色似大堇)與山久别悲忩忩澤瀉
半天河漢空(本草葱有數種半天河按藥性論此竹籬頭水及高樹穴中盛天雨能殺鬼精恍)
(惚妄語勿令知之與飲差)羊王不留行薄晚酒肉從容追路遠(王不留行)
(生泰山山谷)臨流黃昏席未卷玉壺倒盡黃金盞(黃金盞即忍冬草也)
羅列當辭更繾綣預知子不空青眼嚴徐長卿誤推挽
老年揮翰天子苑(列當按圖經生山南巖石上如藕根徐長卿圖經生泰山山谷及隴西)
(三月生苖葉似小桑子苑即紫苑)送車陸續随子返坐聽城雞腸宛轉
(續随子圖經生蜀郡今南中多有北土差少如大戟雞腸草圖經葉似荇菜而小夏秋間生小白黃花今南)
(中多有之蘩蔞亦名雞腸草當歸澤瀉肉蓯蓉硫黃預知子並藥名)
試茗泉(得月字此泉在撫州之金谿翠雲院石本尚存詩序云治平丁未臨川王公)
(自江寧召還翰林金谿吳顯道追送至撫州因語及金谿令君政事餘暇多得山水之樂)
(近以五題求詩於人乃定韻各賦一詩獨王公爲二仍使其子同賦此泉詩與躍馬泉詩)
(是也雱所賦乃翠雲院詩亦佳)
此泉地何偏陸羽曾未閱坻沙光散射竇乳甘潛洩(陸羽)
(本傳但言羽嗜茶著茶經三篇而巳然茶經所論水甚詳以山水爲上江次之井為下山水乳泉石池漫流者)
(爲上浮槎之水猶不錄況此泉乎)靈山不可見嘉草何由啜但有夢中
人相随掬明月(靈山嘉草句公未嘗至泉傍故云爾)
躍馬泉
古水縮蛟螭憎山欲隳突山祇來伐之半嶺跳齧膝(言蛟)
(螭隳山廣其穴山神禁之齧膝良馬也)玉珂鳴寒空組練光照日(左襄公三年注)
(組甲漆甲成組文被練練袍)崩騰赴不測一陷常萬匹神戰異人間
千秋爲儵忽泉旁往來客夜寄幽人室但聽鳴蕭蕭何
由見神物
白紵山(在當塗縣東桓温領妓游山奏樂好為白紵歌故名白紵山)
白紵衆山頂江湖所縈帶浮雲卷晴明可見九州外肩
輿上寒空置酒故人會峯巒張錦繡草木吹竽籟登臨
信地險俯仰知天大留歡薄日晚起視飛鳥背(柳子厚山水記)
(穴臨大野飛鳥皆視其背)殘年苦局束往事嗟摧壊歌舞不可求桓
公井空在(宋武亦嘗會羣臣此山歌白紵桓公所鑿井在南城)
七星硯
余聞星墮地往往化爲石(左傳隕石於宋五隕星也)石上有七星此
理余莫測持來當白日光彩不為匿恍如超鴻蒙俛仰
帝垣側(鴻蒙自然元氣也斗居帝垣之側故云超鴻蒙)當由偶然似見取參筆
墨豪心蕩珍異樂以萬金得南工始爲僞傅合巧無隙
亦時疑世人故自有能識(硯有僞爲眼者)
九鼎(本朝先儒嘗言左傳載鑄鼎事後之人得以藉口者此爾然使如丘明之說不誣亦)
(不過象物之形百物而爲之備使民知神姦而已後之人至用方士厭勝祈禳之法此何)
(所據丘明云成王定鼎於郟鄏卜世卜年天所命也然而洛誥周公所作當時所爲無不)
(載者若鼎之爲物乃社稷重器而莫之載者何也鼎鑄於夏時夏之法制莫詳於禹貢之)
(書豈有九牧貢金成此重器欲以協上下承天休而禹貢曾無一語及之乎易六十四卦)
(其在鼎也取象為備如丘明之說略無毫髮相類而況於後之紛紛者乎故凡事無徵者)
(皆不可爲也)
禹行掘山走百谷蛟龍竄藏魑魅伏心誌幽妖尚覬隙
以金鑄鼎空九牧(宣四年昔夏之方有德也貢金九牧鑄鼎象物百物爲之備使民知神奸)
(故民入川澤山林不逢不若魑魅罔兩莫能逢之此言覬隙者恐其窺伺間隙復出爲惡也)冶雲赤
天漲爲黑鞴風餘吹山拔木(漢書朱旗絳天言冶所蒸氣天盡赤又漲起而黑也)
(鞴所鼓爲風餘力可以拔木二句竒甚)鼎成聚觀變怪索夜人行歌鬼晝
哭功施元元後無極三姓衛守相傳屬弱周無人有宜
出沉之九幽折地軸始皇區區求不得坐令神奸窺邑
屋(自禹鑄鼎傳至商周爲三姓也周末太丘社亡鼎没於泗水彭城下始皇二十八年過彭城齋戒禱祠)
(欲出周鼎使千人没水求之不得)
九井(得盈字九井在當塗殷仲文詩有桓公南州九井)
㳂崖涉澗三十里高下犖确無人耕捫蘿挽蔦到巖趾
仰見吹瀉何峥嶸餘聲投林欲風雨末勢捲土猶溪阬
(吹瀉諸本皆作征雁絶無義理餘聲二句皆狀山泉淙激奔怒之勢)飛蟲凌兢走獸駭
霜雪夏落雷冬鳴(蟲兢獸駭言瀑流蕩潏其傍蟲獸怖恐)野人往往見神
物鱗甲漠漠雲随行(崔煒游番禺墮枯井跨蛇而出去不由穴口但如於洞中行幽暗若)
(漆蛇之鱗甲光燭兩壁時見繪畫)我來立久無所得空數石上菖蒲生
中官繫龍投玉冊小吏磔狗澆銀觥地形偶爾藏險怪
天意未必司隂晴山川在理有崩竭丘壑自古相虚盈
誰能保此千秋後天柱不折泉常傾(左氏山崩川竭莊子胠篋篇夫川竭)
(而谷虚丘夷而淵實言陵谷變遷不可知也列子湯問篇共工氏與顓頊争為帝怒而觸不周之山折天)
(柱絶地維故天傾西北日月星辰就焉地不滿東南故百川水潦歸焉章子厚嘗謂客曰延安帥章質夫曰)
(版築發地得大竹根半已變石西邊自昔無竹亦一異也客皆無語邵伯温云天地回南作北多矣公以今日)
(之延安爲自天地以來西邊乎子厚太息曰公觀物之學也蓋子厚亦嘗學於康節云)
寄題衆樂亭
陵陽遊觀吾所好恨不即過衆樂亭嘗聞髣髴入夢寐
吟筆自欲圖丹青千峯秀出百里外忽於其上峥簷楹
朝雲嘘巖日暖暖夜水落澗風泠泠春花窈窕鳥争舞
夏木蔭鬱猿哀鳴潦收葉落天地爽海月影到山川明
籃輿晨出誰與適坐與萬物觀虚盈令思民事不忍後
田間笑語催蠶耕吏休歸舍獄訟少墟落飲酒歡秋成
惟愁一日奪令去出郭老稚交逢迎彼安知此方禄仕
徒喜使我寬逋征令知道義士林服遺愛豈用吾詩評
書會别亭
西城路居人送客西歸處年年借問去何時今日扁舟
從此去春風吹花落高枝飛來飛去不自知路上行人
亦如此應有重來此處時(劉希夷詩洛陽城東花飛來飛去落誰家劉長卿詩新)
(安路人來去一首此詩頗類之)
題舒州山谷寺石牛洞泉穴(一作留題三祖山谷寺石壁公自注)
(云皇祐三年九月十六日自州之太湖過懷寧縣山谷乾元寺宿與道人文銳弟安國擁)
(火遊石牛洞見李翺習之書聽泉久之明日復遊乃刻習之後)
水泠泠而北出山靡靡以旁圍欲窮源而不得竟悵望
以空歸(據晁无咎以此篇入續楚詞晁云蓋公在江南時所書野壁辭凡二十四言世以謂具六藝羣)
(書之遺味故與其經學典策之文俱傳焉高齋詩話荆公嘗題詩云云後人鑿山刊木寖失山水之勝非公題)
(詩時比也魯直效公題六言司命無心播物祖師有記傳衣白雲横而不度高鳥倦而猶飛識者云語雖竒不)
(及荆公自然會稽土地志曰山靡靡迤而長)
王荆公詩注卷十八
