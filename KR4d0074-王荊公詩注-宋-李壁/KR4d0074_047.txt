王荆公詩注卷四十七
宋李壁撰
律詩
杏花
垂楊一逕紫苔封(唐任珪戲郡守詩入門堪笑復堪憐三徑苔封一釣船包結詩積雪封)
(苔徑多年亞石松)人語蕭蕭院落中獨有杏花如唤客倚墻斜
日數枝紅(歐公詞鶯啼宴席似留人花出墻頭如有意)
城東寺菊
黃花漠漠弄秋暉無數蜜蜂花上飛不忍獨醒辜爾去
慇懃為折一枝歸(鄭谷菊詩節去蜂愁蝶不知曉庭還繞折殘枝唐人玉蕊花詩應共羣仙)
(鬭百草獨來偷折一枝歸又薛能詩立馬煩君折一枝)
拒霜花(即芙蓉)
落盡羣花獨自芳紅英渾欲拒嚴霜開元天子千秋節
戚里人家綴露囊(宋景文詩繁霜不可拒謹勿愛虛名宋自注云俗名拒霜其實逢霜即悴)
(矣坡詩唤作拒霜渾未稱細思却是最宜霜唐以前帝王生日不置節名隋文六月十三日生詔天下為)
(武文皇帝斷屠宰至明皇始以八月五日誕辰為千秋節開燕上夀王家戚里貢獻金鏡士庶結承露絲囊等)
(物相遺小杜過勤政樓詩千秋佳節空名在承露絲囊世巳无)
燕
處處定知秋後别年年常(一作長)向社前逢行藏似(一作自)
欲追時節豈是人間不見容(章孝標詩舊壘危巢泥巳落今年故向社前歸少皥)
(時玄鳥司分者也傳咸燕賦云随時宜以行蔵似君子之出處韓詩雙雙歸蟄燕則燕之歸特蟄於土中)
(耳沈存中論此最詳)
吐綬雞
樊籠寄食老低摧組麗深藏肯自媒天日清明聊一吐
兒童初見互驚猜(韓信寄食漂母歐公鶴詩樊籠毛羽日低摧劉禹錫有吐綬鳥詩湖)
(煙始開山日高迎風吐綬盤花絛柳子厚荅韋中立書僕往聞庸蜀之南恒少日日出則犬吠此詩意亦類)
(柳疑公自況終以議變法者為非崔豹古今注云吐綬鳥一名功曹酉陽雜俎魚復縣南山有鳥大如鴝)
(鵒羽色多黑雜以黃白頭頰似雉有時吐物長數寸丹采彪炳形色類綬因名為吐綬鳥又食必蓄嗉臆前大)
(如斗慮觸其嗉行每遠草木故一名避株鳥倦游雜錄云真珠雞生䕫峽山中畜之甚馴其羽毛有白圓點)
(故號真珠鷄又名吐綬雞生而反哺亦名孝雉每至春夏之交景氣和暖頷下出綬帶至尺餘紅碧鮮然頭有)
(翠角雙立良久悉歛於嗉下披其毛不復見或有死者割其頭臆間亦無所覩苕溪漁隐曰廣右閩中亦有)
(吐綬雞余在一處見人家多飬之不獨巴峽中有)
黃鸝
野花吐盡竹娟娟(杜甫竹詩雨洗娟娟淨又美花多映竹好鳥不歸山)尚有黃鸝
最可憐婭姹不知緣底事背人飛過北山前(說文曰離黃倉庚也)
(鳴即蠶生詩義疏或謂之黃栗留齊人謂之搏黍關西謂之黃鳥子美聞鶯詩婭姹人家小女兒半啼半語隔)
(花枝杜甫鴈詩一一背人飛又項斯詩動水花連影逢人鳥背飛)
蝶
翅輕於粉薄於繒長被花牽不自勝(張子野詩懶同胡蝶為春忙)若
信莊周尚非我豈能投死為韓憑(莊周事巳見古詩嶺表錄異云韓朋鳥)
(者乃鳬鷖之類雌雄為雙飛泛溪浦水禽中鸂鶒鴛鴦鵁鶄嶺北皆有之唯韓朋鳥未之見也按干寳搜神記)
(云大夫韓朋其妻美好康王奪之朋怨王囚之朋遂自殺妻乃隂腐其衣王與之登臺自投臺下左右捉衣衣)
(不勝手遺書於帶曰願以屍還韓氏而合葬王怒令埋之兩冢相望經宿忽見有梓木生二冢之上根交於下)
(枝連其上又有鳥如鴛鴦常棲其樹朝暮悲鳴南人謂此禽即韓朋夫婦之精魄故以韓氏名之韓朋一云韓)
(憑李義山絶句青陵臺畔日光斜萬古真魂倚暮霞莫許韓朋為蛺蝶等閒飛上别枝花)
暮春
無限殘紅著地飛谿頭煙樹翠相圍楊花獨得東風意
相逐晴空去不歸(退之落花詩已分將身著地飛又楊柳詩擺撼春風祗欲飛温庭筠詩芍)
(藥薔薇語早梅不知誰是艷陽才今朝領得東風意不復饒君雪裏開隋煬帝侯夫人詩粧成多自恨夢好却)
(成悲不及楊花意春來到處飛)
真州東園作(歐公嘗為許元作記即此處)
十年歷遍人間事(張良傳願棄人間事)却遶新花認故叢(杜詩藥殘他日)
(裏花發去年叢)南北此身知幾日山川長在淚痕中
過皖口(皖口在舒州)
皖城西去百重山陳迹今埋杳靄間(公嘗倅舒州故言陳迹)白髮
行藏空自感春風江水照衰顔
發粟至石陂寺
驀水穿山近更賒(唐李陟詩望水尋山二里餘竹林斜到地仙居)三更燃火飯
僧家乘田有秩難逃責從事雖勤敢嘆嗟(孟子孔子嘗為乘田矣介)
(甫時為鄞縣發粟救民故借用乘田事)
别皖口
浮煙漠漠細沙平飛雨濺濺嫩水生(嫰水見至開元僧舍注)異日
不知來照影更添華髮幾千莖(白詩重重照水看容髮不見朱顔見白絲失却)
(少年無覓處泥他湖水欲何為牧之詩弄溪終日到黃昏照數秋來白髮根)
别灊皖二山
鄉壘新恩借舊朱欲辭灊皖更躊躇(二山在舒州灊山即天柱山皖山即)
(皖公山)攅峯列岫爭譏我飽食頻(一作窮)年報禮虚(杜牧之詩喜抛)
(新錦帳榮借舊朱衣按公舒倅滿即入館後四年方為常州此云別灊皖當考北山移文列壑争譏攅峰竦)
(誚報禮字見別注)
舒州被召試不赴偶書
戴盆難與望天兼自笑虚名亦自嫌槁壤太牢俱有味
可能蚯蚓獨清廉(司馬遷書戴盆何以望天第五倫傳明帝戒外戚苦身待士不如為國)
(戴盆望天事不兩施小杜詩如今歸不得自戴望天盆)
舟過長蘆(長蘆属儀真)
木落草搖洲渚昏泊船深閉雨中門(韋莊詩雨打梨花深閉門此謂船門)
回燈秪欲尋歸夢兒女紛紛強笑言(岑参詩孤燈燃客夢寒杵𢷬鄉愁)
金山寺三首
北檝南檣泊四垂共憐金碧爛參差孤根萬丈滄波底
除却蛟龍世不知(東坡松詩根到九泉無曲處世間惟有蟄龍知余少年過山間一老僧為)
(余言韓蘄王嘗選軍中善沒者於三門下淵潭最深處遣入水視有何物沒者駭叫騰出云有一大龍抱山足)
(而戲)
其二
波瀾蕩沃乾坤大(少陵洞庭湖詩納納乾坤大)氣象包藏水石閑秪
有此中宜曠望誰令天作海門山(詩周頌天作高山注作生也樂天詩況)
(有虛白亭坐見海門山李白詩剗却君山好平鋪湘水流亦此意)
其三
天日蒼茫海氣深每來高處一登臨丹樓碧閣皆時事
只有江山古到今(言樓閣興壊繫於一時不同江山久存也)
泊姚江(寰宇志餘姚江在縣五十步闊四十丈入明州)
山如碧浪翻江去水似青天照眼明喚取仙人來住此
莫教辛苦上層城(太白詩下視千萬峰峰頭如浪起柳詩洞庭春去水如天杜詩春水船)
(如天上坐淮南子崑崙山上有層城高萬一千里)
游鍾山
兩山松櫟暗朱藤(雲南記曰雲南山出藤其色如朱小者以為馬策大者以為拄杖恐所在)
(山谷皆有不必出雲南白樂天有朱藤杖詩)一水中間勝武陵(言景過於武陵之桃源)
午梵隔雲知有寺夕陽歸去不逢僧(古詩但聞煙外鐘不見煙中寺又參)
(寥子詩隔林彷彿聞機杼知有人家住翠微崔峒詩客尋朝磬食僧背夕陽歸杜牧之老僧詩日暮千峰)
(裏不知何處歸)
龍泉寺石井二首(建康志无龍泉寺而臨汝志長安鄉有龍泉院豈即此寺)
(邪或在南康也信州亦有龍泉院在玉山縣)
山腰石有千年潤海眼(一作石眼)泉無一日乾天下蒼生待
霖雨不知龍向此中蟠(唐劉崇遠金華子云北海縣因發五株錢取之不盡得一石記)
(云此是海眼以錢鎮之衆懼遽掩之杜詩古來相傳是海眼李白詩深沉百丈通海底那知不有蛟龍蟠)
(石林詩話云荆公少以意氣自許故詩語惟其所向不復更為涵蓄如天下蒼生待霖雨不知龍向此中蟠)
(又濃綠萬枝紅一點動人春色不須多乂平治險穢非无力潤澤焦枯是有才之類皆直道其胸中事後為羣)
(牧判官從宋以道盡假唐人詩集博觀而約取晩年始盡深婉不廹之趣乃知文字雖工拙有定限然必視其)
(幼壯雖公方其未至亦不能力強而遽至也吳曾漫錄云張文潜有二石龜晁无咎名其大者為九江小者)
(為千歲文潜因作九江千歲龜歌贈无咎云老龍洞庭怒蕩覆堯九州謂半山老人也又云禹咄嗟水平流謂)
(司馬君實也不知曾何所據而云若果爾是公本以龜自命後人又以龍目之然則公所以為龍者亦異矣)
其二
人傳此井未嘗枯(左宣公十二年目於眢井而拯之眢枯也)滿底蒼苔亂髮
麤(杜牧之詩水梳苔髮直)四海旱多霖雨少此中端有卧龍無(退之)
(詩居然鱗介不能容石眼環環水一鍾間說旱天求雨澤直疑科斗是蛟龍)
興國樓上作
松篁不動翠相重(杜荀鶴詩日高花影重)日射流塵四散紅(公有句云)
(日射地穿千里赤亦類此)地上行人愁暍死那知高處有清風(說文暍乙)
(曷反著署熱死也淮南子曰武王蔭暍人於柳下而天下懷抱朴子曰指冰室不能起暍子之熱漢武帝紀)
(元封四年夏大旱民多暍死如淳曰暍音謁韓詩寒泉百尺空看影正是行人暍死時)
別灊閣
一溪清瀉百山重風物能留邴曼容(曼容事見江東召歸注)後夜
肯思幽興極月明孤影伴寒松
杭州望湖樓回馬上作呈玉汝樂道
水光山氣碧浮浮落日將歸又少留從此秪應長入夢
夢中還與故人遊(孟郊詩月迥无隐物況復大江秋峴亭當此時故人不同遊故人在長安)
(亦可從夢求魯直詩松風夢與故人遊同駕飛鴻跨九州)
和景純十四丈三絶
身先諸老斡樞機再見王門闔左扉但恨東歸相值晩
豈知臨别更心違(景純本末見藏春塢注禮記玉藻閏月則闔門左扉立于其中謂再逢)
(閏也)
其二
幾年相約在林丘眼見京江更阻遊遺我珠璣何以報
恨無瑶玉與公舟(詩篤公劉何以舟之惟玉及瑶注舟帶也瑶言有美德公酬龔深甫詩用)
(瑶玉事却通前後文使此言舟豈謂酒邪唐人有航船疑此借用或舟字正是報之以瓊瑶之意)
其三(景純之孫庠嘗云祖居藏春塢南崗陳秀心升之所居即此崗也)
藏春花木望中迷水複山長道阻躋(詩道阻且躋注躋升也)惆悵
老來塵世累無因重到武陵溪(東坡亦有藏春詩云年抛造化甄陶外春入先)
(生杖屨中)
臨津
臨津豔艷花千樹夾徑斜斜柳數行却憶金明池上路
紅裙争看綠衣郎(此平甫詩或誤刊於公集)
汀沙
汀沙雪漫水溶溶睡鴨殘蘆掩靄中歸去北人多憶此
家家圖畫有屏風(漢許后傳設妾欲作某屛風張於某所曰故事無有李白詩湖南七郡)
(凡幾家家家屏幛書題徧王逢原山茶花詩江南池館厭深紅零落山煙山雨中却是北人偏愛惜數枝和)
(雪上屏風)
西山
西山映水碧潭潭楚老長謠淚滿衫(謝靈運廬陵王墓下詩延州叶心許)
(楚老惜蘭芳李善注云徐州先賢傳曰楚老者彭城之隠人)但道使君留不得那知
肯更憶江南(庾信既留長安雖位望通顯嘗有鄉關之思乃作哀江南賦以致其意)
和文淑(公自注云張氏女弟)
天梯雲棧蜀山岑下視嘉陵水萬尋我得一舟江上去
恐君東望亦傷心(田叔傳蜀口棧道近山少陵過棧閣詩目眩隕雜花頭風吹過雨百年)
(不可料一墜那得取)
春入
春入園林百草香池塘冰散水生光身閑是處堪携手
何事低回兩鬢霜(衛詩迨冰未泮注冰未散正月中以前也此詩與懷舊後一聮全同而上)
(二句比前作尤勝疑此是後來改本)
暮春
芙蕖的歷抽新葉(的歷謂荷葉初抽時)苜蓿闌干放晚花(薛令之詩苜蓿)
(長闌干于闐地溫和有苜蓿)白下門東春巳老莫嗔楊柳可藏鴉(古樂)
(府楊柳可藏鴉)
烏江亭(在和州)
百戰疲勞壯士哀中原一敗勢難廻江東子弟今雖在
肯為君王卷土來(項籍傳羽遂引而東欲渡烏江烏江亭長謂羽曰江東雖小地方千里衆)
(數十萬亦足王也願大王急渡羽笑曰天乃亡我何渡江為且籍與江東子弟八千人渡江而西今亡一人還縱)
(東父兄怜而王我我何面目見之哉公詩蓋取籍意杜牧之詩乃謂勝敗兵家不可期包羞忍恥是男兒江東)
(子弟多才俊卷土重來未可知)
漢武
壯士悲歌出塞頻中原蕭瑟半無人君王不負長陵約
直欲功成賞漢臣(長陵高帝陵名漢誓曰非劉氏不王若有亡功非上所置而侯者天下共)
(誅之武帝欲侯貳師以其亡功非高帝之約乃令伐大宛斬其王封海西侯故班固云武興胡越之伐將帥受)
(爵應本約矣)
諸葛武侯
慟哭楊顒為一言餘風今日更誰傳區區庸蜀支吳魏
不是虚心豈得賢(蜀楊顒字子昭襄陽人為丞相亮主簿亮自校簿書顒直入諫曰為治有)
(區分則上下不可相侵請為明公以宷主喻之扵此使奴執耕種婢主炊㸑雞主司晨犬主吠盗牛負重載馬)
(涉遠路私業無曠所求皆足雍容高拱飲食而已忽一旦盡身親其後不更付任勞其體力為此碎務形疲神)
(困終无一成豈其智不如奴婢雞犬哉失為家主之法也故古人稱坐而論道謂之王公作而行之謂之士大)
(夫邴吉不問横屍而憂牛喘陳平不肯知錢榖云自有主者彼誠達於位分之體也今明公為理親自校簿書)
(流汗竟日不亦勞乎亮謝之後嘗為東曹属典選舉及顒死亮泣三日)
望越亭
亂山千頃翠相圍(退之詩天水漭相圍)衮衮滄江去復歸(杜詩不盡長江)
(衮衮來水随天而轉往來不窮故云去復歸)安得病身生羽翼長随沙鳥自
由飛(退之詩安得長翮大翼如雲生我身)
春日席上
十年流落負歸期臨水登山各有思(楚詞登山臨水送將歸)今日
樽前千萬恨不堪頻唱鷓鴣詞(樂天詩從此結成千萬恨今朝果中白家詩)
(李羣玉詩酒飛鸚鵡盞歌送鷓鴣愁李白詩客有桂陽至能吟山鷓鴣)
句容道中(句容江寧属縣)
荒煙寒雨暮山重草木冥冥但有風(杜詩冥冥孤高多烈風)二十
四年三往返一身長在百憂中
晏望驛釋舟走信州
病起行山山更險下窮溪谷上通天乘高欲作東南望
青壁松杉滿眼前(鮑昭敬亭山詩上干蔽白日下属連回谿樂天長恨歌上窮碧落下黃泉)
祈澤寺見許堅題詩(寺在建康城東去城二十五里宋景明中建梁朝置)
(龍堂有初法師結庵日誦法華經有一女來聽曰兒東海龍女師曰此山乏水可為我開)
(一泉後風雷良久有泉湧出至宋朝治平中賜名為祈澤治平寺云)
藹藹春風入水村(陶詩藹藹遠人村)森森喬木映朱門(杜詩朱門酒肉)
(臭世說君自謂遊朱門貧道如遊蓬戶)高人遺蹟空佳句誰識旌陽後世
孫(旌陽謂許遜也廬山記載許堅江南得道之士今簡寂觀前有堅曬衣石堅江左人多居三茅不知其年)
(容貌不變多談神仙事能詩如題茅山觀云嘗恨清風千載鬱洞天今得恣遊遨松楸古色玉壇静鸞鶴不來)
(青帝高茅氏井寒丹已化明皇碑斷夢仍勞分明有箇長生路休向紅塵歎二毛又一絶寄徐舍人鉉云幾宵)
(煙月鎻樓臺欲寄侯門薦穪才滿面塵埃人不識謾随流水下山來)
送陳景初(陳善毉公嘗有五言詩贈之)
惨淡淮山水墨秋行人不飲奈離愁藥囊直入長安市
誰識柴車載伯休(後漢韓康賣藥長安市口不二價三十餘年時有女子從康買藥康守價)
(不移女子怒曰公是韓伯休那乃不二價乎桓帝備玄纁禮聘康不得已辭安車自乘柴車臨辰先發亭長以)
(韓徵君過方發人牛修道及見康為田叟也奪其牛康即與之有頃使者至奪牛翁乃徵君也詩云誰識蓋用)
(奪牛事也曾極載其叔祖裘父所記云陳景初始以遠方一黃冠至京師人物秀偉見者莫能測也嘗跨驢)
(貨藥於市携二童自随一號黃精一號枸杞作字賦詩皆不凡俄有中貴人持入禁中裕陵見之異焉旋被收)
(遇補左街副道錄命主景靈宫事據詩所稱藥囊與曾說合矣)
巫峽
神女音容詎可求青山回抱楚宫樓朝朝暮暮空雲雨
不盡襄王萬古愁(沈存中筆談云自古言楚襄王夢與神女遇以楚詞考之似未然高唐賦)
(序云昔者先王嘗遊高唐怠而晝寢夢見一婦人曰妾巫山之女也為高唐之客朝為行雲暮為行雨故為立)
(廟號曰朝雲其曰先王嘗遊高唐則夢神女者懷王也非襄王也)
徐秀才園亭(按建康續志徐氏即徐鉉之後宅舊在攝山棲霞寺西今曰陶莊即)
(其地園池甚盛)
茂松修竹翠紛紛正得山阿與水濆笑傲一生雖自樂
有司還欲選方聞(方聞見次韻酬宋玘注)
中茅峰石上徐鍇篆字題名
百年風雨草苔昏尚有當年墨法存秪恐終隨嶧碑盡
西風吹燒滿秋原(江南徐鉉善小篆映日眎之畫之中心有一縷濃墨至于曲折處亦當中)
(无有偏側處乃筆鋒直下不倒側故鋒嘗在畫中此用筆之法渡江詞臣程俱言小篆之作自嶧山真刻不)
(傳至唐字法雖盛而篆法蓋一時者惟李陽冰為首徐鉉後出筆力勁古遂出陽冰上爾雅魯國鄒縣有嶧)
(山純石相積連属而成山嶧山立石刻秦功德杜詩嶧山之碑野火焚韓詩雨淋日炙野火燒)
欲雪
天上雲驕未肯同晚來雪意巳填空(詩信南山上天同雲雨雪雰雰)欲
開旨酒邀嘉客更待天花落坐中(天花借以喻雪)
上元夜戲作(疑此平甫所作)
馬頭乘興尚誰先曲巷横街一一穿盡道滿城無國艷
不知朱戶鎖嬋娟(漢賦增嬋娟踢豸注云姿態妖蠱也)
石竹花
春歸幽谷始成叢地面芬敷淺淺紅(潘安仁西征賦華實芬敷桑麻條暢)
車馬不臨誰見賞可憐亦觧度春風(韓詩可憐此地無車馬顛倒青苔落)
(絳英)
黃花
四月揚州芍藥多先時為别苦風波還家忽忽驚秋色
獨見黃花出短莎(黃花菊也因見菊而思維揚芍藥劉貢父芍藥花譜字云天下名花洛)
(陽牡丹廣陵芍藥為相侔埓)
木芙蓉(即今芙蓉也)
水邊無數木芙蓉露染燕脂色未濃政似美人初醉著
強擡青鏡欲粧慵(薛能詩記得美人初病起道家装束厭禳時杜荀鶴詩早被嬋娟誤欲粧)
(臨鏡慵承恩不在貌教妾若為容風暖鳥聲碎日高花影重年年越溪女相憶采芙蓉)
精衛(陳了齋表云愚公老矣益堅平險之心精衛依然未捨填波之願)
帝子銜冤久未平區區微意欲何成情知木石無云補
待見桑田幾變更(山海經炎帝之少女游於東海溺而不返化為精衛常取西山之木石以)
(填東海云又任昉述異記炎帝女溺死東海化為精衛自呼其名一名誓鳥一名冤禽一名志鳥一名帝女)
(雀退之詩口銜山石細心望海波平渺渺功難見區區命已輕言木石之微何能填海會見其復為平陸)
(也其怨深矣麻姑語王方平云接待以來已見東海三為桑田李白詩思填東海強銜一木)
戲贈育王虛白長老
白雲山頂病禅師昔日公卿各贈詩行盡四方年八十
却歸荒寺有誰知(遍參諸方老而歸也司空圖詩後生乞汝殘風月自作深林不語僧此)
(豈更欲世人知乎)
黃河
派出崑崙五色流一支黃濁貫中州吹沙走浪幾千里
轉側尾(一作屋)閭無處求(山海經有青河白河赤河黑河環其墟其水出東北陬屈曲東)
(南流為中國河博雅曰崑崙墟赤水出其東南陬河水出其東北陬洋水出其西北陬弱水出其西南陬河)
(水入東海三水入南海後漢書注云崑崙山今在肅州酒泉縣西南山有昆侖之體故名之二書之語似得其)
(實水經又言崑崙去嵩高五萬里則恐不能若是之遠當曳考之羅隐詩崑崙水色九般流莊子秋水篇)
(北海若曰天下之水莫大於海萬川歸之不知何時止而不盈尾閭泄之不知何時已而不虛司馬彪釋云泄)
(海水出外者也崔云海東川名)
東江
東江木落水分洪(洪水脈復艚也分洪則水淺矣海道深處謂之洋)伐盡黃蘆
洲渚空南澗夕陽煙自起西山漠漠有無中
北望
欲望淮南更白頭杖藜蕭颯倚滄洲可憐新月為誰好
無數晚山相對愁(杜詩不知明月為誰好早晚孤帆他夜歸)
驪山(元和郡國志驪山在昭應縣東南二里即藍田山也秦始皇陵在焉)
六籍燃除士不磨驪山如此盜兵何五陵珠玉歸人世
却為詩書發冢多(過秦論曰廢先王之道焚百家之言以愚黔首士不磨者言秦雖焚書)
(而義理出於人心者猶在不可得而磨也劉向諫起昌陵曰始皇帝葬於驪山之阿棺槨之麗宫館之盛不)
(可勝原天下苦其役而反之驪山之作未成而周章百萬之師至其下矣五陵謂漢高帝長陵惠帝安陵景帝)
(陽陵武帝茂陵昭帝平陵自高惠景昭四陵在咸陽縣臚獨茂陵在興平縣莊子外物篇儒以詩禮發冢大儒)
(傳曰東方作矣事之何若小儒曰未觧裙襦口中有珠詩固有之曰靑靑之麥生於陵陂生不布施死何含珠)
(為接其鬢擪其類儒以全椎控其頤徐別其頰无傷口中珠注詩禮者先王之陳迹也苟非其人乃有用之為)
(奸則迹不足恃也)
縣舍西亭二首(鄞縣時作)
山根移竹水邊栽巳覺新篁破嫰苔可惜主人官便滿
無因長向此徘徊(小杜詩竹岡蟠小逕屈折鬭蛇來三年得歸去知遶幾千迴)
其二
主人將去菊初栽落盡黃花去却廻到得明年官又滿
不知誰見此花開(唐劉希夷詩今年花落顔色改明年花開又誰在張籍詩遠客悠悠任病)
(身誰家池上不逢春明年各自東西去此地看花是別人東坡詩太守問花花有語為君零落為君開)
鐵幢浦(未詳何地)
憶昨初為海上行日斜來往看潮生(蘇子美詩滿川風雨看潮生)如
今身是西歸客廻首山川覺有情(張籍詩如今身是他州客每見青山憶故)
(居)
臨吳亭(臨恐是勾字)
補穿葺漏僅區區志義殊嗟士大夫欲致太平非一日
謾勞使者報新書(漢氏以來羣儒區區修補百孔千瘡詩意似言不能曠然丕變但補葺)
(支拄而已皆不滿之意)
蘇州道中順風
北風一夕阻東舟清曉飛帆落虎丘(虎丘地名在姑蘇)運數本
來無得喪人生萬事不須謀(南史宋顧凱之常執命有定分非智力所移唯應恭)
(巳守道信天任運而闇者不逹妄意僥倖徒虧雅道无關得喪不須謀者不容計較也)
王荆公詩注卷四十七
