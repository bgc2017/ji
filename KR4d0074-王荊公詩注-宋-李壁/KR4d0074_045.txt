王荆公詩注卷四十五
宋李壁撰
律詩
題張司業詩
蘇州司業詩名老樂府皆言妙入神看似尋常最奇崛
成如容易却艱辛(籍字文昌和州人樂天讀籍詩集云張公何為者業文三十春尤工樂府)
(詞舉代少其倫姚合讀籍詩妙絶江南曲淒涼怨女詩古風無敵手新語是人知)
同陳和叔北山遊
春風蕩屋雨填溝東閣翛然擁罽裘(罽賓國有毯可以為裘)鄰壁
黃粱炊未熟喚回殘夢有鳴騶(韓文水之無聲風蕩之鳴)
次吳氏女子韻二首(吴氏女子即蓬萊君詩云西風不入小窗紗秋氣應)
(憐我憶家極目江南千里恨依然和淚看黃花)
孫陵西曲岸烏紗(公自注云南朝九日臺在孫陵曲街旁去吾園只數百步)知汝淒
涼正憶家人世豈能無聚散亦逢佳節且吹花
其二
秋燈一點映籠紗好讀楞嚴莫念家能了諸緣如夢事
世間唯有妙蓮花(楞嚴第五卷不取無非幻非幻尚不生幻法云何立是名妙蓮花俗言妙)
(法蓮經非也)
即席
曲沼溶溶泮盡澌(杜牧之詩溶溶漾漾白鷗飛張文昌詩曲沼春流滿楚詞與汝游兮河)
(之渚流澌紛兮將來下注澌解冰也)暖烟籠瓦碧參差人情共恨春猶淺
不問寒梅有幾枝(唐人牡丹詩章臺街裏芳菲伴且問宫腰損幾枝東坡玉盤盂詩吾家)
(豈與花相厚更問殘芳有幾枝或云此平甫詩)
遊城南即事二首
神姦變化久難知禹鼎由來更不疑魑魅合謀非一日
太丘真復社亡遲(禹鑄鼎象物以示人故人入川澤山林不逢不若魑魅魍魉莫能逢之此)
(言魑魅不便於鼎圖巳之形狀故合謀欲毁鼎此鬼輩惡其害已規去其籍也史記封禪書宋太丘社亡而)
(鼎没於泗水彭城下注云爾雅曰古陵泰丘又按社主用石即其石主亡也)
其二
泰壇東路遶重營獨背朝陽信馬行漫道城南天尺五
荒林時見一柴荆(唐書城南韋杜去天尺五謂韋曲杜鄠近長安也)
寄沈道原
城郭千家一彈丸蜀岡擁腫作蛇蟠眼前不道無蒼翠
偷得鍾山隔水看(高適傳奈何以一彈丸地而困全蜀之人哉按寰宇志蜀岡屬揚州江)
(都縣舊為禪智寺即隋之故宫今屬儀真與金陵相對故云隔水看)
生日次韻南郭子二首
救黥醫劓世無方(息黥補劓見圖書注)斷簡陳編付藥房祝我壽
齡君好語毗耶一夜滿城香(維摩經飯香普熏毗耶離城)
其二
寒逼清枝故有梅草堂先對白頭開殘骸巳若雞年夢
猶見騷人幾度來(謝安夢白雞公酉生屢用此事)
八公山
淮山但有八公名(事見太平廣記劉安初好道有八公詣門門吏嫌其老皆變為童子安跣)
(足迎拜乃復為老人後以八公名山)鴻寶燒金竟不成(劉向更生父德武帝時治淮南獄得)
(鴻寶苑祕書更生幼而讀誦以為奇獻之言黃金可成上令典尚方鑄作事費甚多方不驗上乃下更生吏吏)
(劾更生鑄偽黃金繫當死更生兄陽成侯安民入國戶半贖更生罪上亦奇其才得踰冬減死論)身與
仙人守都厠可能雞犬得長生(安别傳云既上天過諸仙伯安少習尊貴稀為)
(卑下之禮坐起不恭或誤稱寡人仙伯主者奏安不敬應斥八公為謝過乃赦之謫守都厠三年後為散仙人)
(不得處職但不死而巳傳又載安臨去時餘藥器置在中庭雞犬䑛之盡昇雲中此言安尚守都厠安得有雞)
(犬皆仙之說也)
過徐城
七年五過徐城縣(按九域志云徐城屬泗州建隆三年省為鎮入臨淮縣元和郡國志云本)
(徐子國也今有徐君墓在縣北三十二里季札所挂劒處)自笑皇皇此世間安得身
如倉庾氏一官能到子孫閒(王嘉傳孝文時吏居官者或長子孫以官為氏倉氏)
(庾氏則倉庾吏之後)
送丁廓秀才歸汝隂二首
好去翩然丁令威昔人且在不應非淮雲豈與遼天闊
想復留情故一歸(續搜神記云遼東城門華表柱忽有白鶴飛來集人或欲射之鶴歌曰有)
(鳥有鳥丁令威去家千年今始歸城郭猶故人民非何不學仙冢纍纍)
其二
西州行路日蕭條(西州路丹陽記云揚州廨乃王敦所創有東南西三門俗謂之西州又會)
(稽王道子領揚州第在州東故時人號為東府而號府廨曰西州)執手傷懷不自聊游
子故鄉終念返豈能無意冶城潮(冶城見仲明甫至宿處)
和僧惠岑遊醴泉觀
邂逅相逢一日閒或緣香火住(一作共)靈山夕陽興罷黃
埃陌直似蓬萊墮世間(言一見亦必有宿緣公詩又有特起蓬萊陸海中之句)
和惠思聞蟬(此必在京師作懷金陵也)
白下長干何可見風塵愁殺庾蘭成(庾信在北方常思江南有哀江南賦)
(蘭成射策之年公以信自比)去年今日青松路憶似聞蟬第一聲(憶似别本)
(作一似又作亦自切意亦自為是樂天詩微月初三夜新蟬第一聲小杜詩槿墮初開艷蟬聞第一聲)
送王介學士赴湖州(字中甫)
東吴太守美如何柳惲詩才未足多遥想郡人迎下擔
(寰宇志建業有迎擔湖昔永嘉中帝遷衣冠過江客主相迎湖側遂以迎擔為名今此云迎下擔者借用以說)
(太守)白蘋洲渚正滄波(白蘋洲在霅溪之東南去州一里洲上有魯公顔真卿芳亭内有梁)
(太守柳惲詩曰汀洲採白蘋日晚江南春因以名洲東軒筆錄王介性輕率語言無倫荆公作此詩送之其)
(意以水值風即起波也介諭其意遂和十篇盛氣而誦於荆公其一曰吴興太守美如何太守從來惡祝鮀生)
(若不為上柱國死時猶合代閻羅荆公笑曰閻羅見闕請即赴任)
懷鍾山
投老歸來供奉班塵埃無復見鍾山何須更待黃粱熟
始覺人間是夢間(韓詩莫憂世事兼身事須著人間比夢間此詩當是再召入為學士時)
江寧夾口三首
茅屋滄洲一酒旗午烟孤起隔林炊江清日暖蘆花轉
恰似春風柳絮時(晉人以雪比柳絮介父以蘆花比柳絮江清日煖尤其似者轉字妙甚或)
(誤以轉為白非李白云楊花滿江來疑是龍山雪廣記元載為相時正晝有書生詣焉既見拜語曰聞公)
(高義好士輒獻詩一篇曰城南路長無宿處荻花紛紛如柳絮海燕啣泥欲作窠空屋無人却飛去載亦不曉)
(其意既出門而没後歲餘載敗據此詩則唐人亦嘗以蘆荻花比柳絮矣詩話王介素與荆公不相能荆公)
(題江寧道中驛舍一聯云茅屋滄洲一酒旗午烟孤起隔林炊介鄙之書其末曰金陵村裏王夫子可是能吟)
(富貴詩公見之亦不屑意乃續之云江清日暖蘆花轉恰似春風柳絮時竊疑詩話所載多妄說介雖褊衷何)
(至操鄙語如此)
其二
月墮浮雲水捲空滄洲夜泝五更風(李義山詩九秋霜月五更風)北
山草木何由見夢盡青燈展轉中(詩澤陂寤寐無為輾轉伏枕注本又作展)
其三
落帆江口月黃昏小店無燈欲閉門(唐陳羽詩都門雨歇愁分處山店燈)
(殘夢到時)半出岸沙楓欲死繫船猶有去年痕(真跡作側出岸沙楓半死)
(尤佳李羣玉詩不如半死樹猶吐一枝花)
寄碧巖道光法師
去馬來車擾擾塵自難長寄水雲身碧巖後主今為客
何況開山說法人(言車馬塵中非高人所可久寓)
省中二首
萬事悠悠心自知強顔於世轉參差移床獨向秋風裏
卧看蜘蛛結網絲(唐來鵠詩寂寞閑階草亂生簟涼風動若為情不知獨坐閑多少看得蜘)
(蛛結網成韓子蒼詩移床獨向西南角卧看琅璫動晚風)
其二
大梁春雪滿城泥一馬常瞻落日歸身世自知還自笑
悠悠三十九年非(公登第慶歷初皇祐試館職嘉祐四年六月除直集賢院五年四月修注)
(累辭六年知制誥三十九歲為度支判官祠部員外郎)
崇政殿後春晴即事
悠悠獨夢水西軒(僧皎然詩相思路渺渺獨夢水悠悠)百舌枝頭語更繁
山鳥不應知地禁亦逢春暖即啾喧(朝野僉載百舌春囀夏止唯食蚯蚓)
(正月後凍開蚓出而來十月後蚓藏而往蓋物之相感也)
省中沈文通廳事
竹上秋風吹網絲角門常閉吏人稀蕭蕭一榻卷書坐
直到日斜騎馬歸(韓詩平明出門暮歸舍酩酊上馬知為誰)
吴任道說應舉時事
縣瓠城南陂水深(地志汝南郡謂之縣瓠城水經曰汝水周城形如懸瓠故取名焉今詩言)
(縣瓠城不知是此否)春泥滿眼路嶇嶔獨騎瘦馬衝殘雨前伴茫
茫不可尋(趙嘏詩獨自下樓騎瘦馬搖鞭重入亂蟬聲)
送河中通判朱郎中迎母東歸(壽昌父巽守雍出其母劉氏嫁)
(民間母子不相知者五十年熙寧初棄官入秦與家人訣誓不見母不復還行次同州得)
(之劉氏時年七十餘矣雍守錢明逸以事聞由是天下皆知其孝壽昌再為郡守至是以)
(母故通判河東府迎其母同弟妹以歸又一說載朱壽昌者少不知母所在棄官走天下)
(求之刺血書佛經志甚苦熙寧初見於同州迎以歸朝士多以詩美之蘇内翰子瞻詩云)
(感君離合我酸辛此事今無古或聞王荆公薦李定為臺官定嘗不持母服臺諫給舍皆)
(論其不孝不可用内翰因壽昌作詩貶定曰此事今無古或聞)
綵衣東笑上歸船萊氏歡娱在晚年嗟我白頭生意盡
看君今日更悽然(目見夀昌得母而自歎有弗洎之悲)
寄題脩廣明碧軒(杭州明慶院)
明碧軒南竹數叢别來江外幾秋風(别來江外或是舒州作)道人
無復人間世嗟我今為白髮翁(莊子人間世篇悼幽明之永隔也坡詩故人)
(巳為土衰鬢亦驚秋皆妙)
夜直
金爐香盡漏聲殘剪剪輕風陣陣寒春色惱人眠不得
月移花影上闌干(温庭筠詩風颺檀烟消篆印日移松影過禪床又唐姚合詩月移花影横)
(幽砌風揭松聲上半天韓偓詩惻惻輕寒剪剪風杏花飛雪小桃紅)
人間
人間投老事紛紛(唐人詩只言漸老應無事及至中年事轉多)才薄何能強
致君一馬黃塵南陌路眼中惟見北山雲(樂天詩一為趨走吏塵土)
(不開顔辜負平生眼今朝始見山皇甫冉詩歸舟明日毗陵道回首姑蘇是白雲)
後殿牡丹未開
紅襆未開知婉娩紫囊猶結想芳菲(樂天詩山榴花似結紅巾容艷新妍)
(占斷春此詩則言牡丹猶包而未展也)此花似欲留人住山鳥無端勸我
歸(權德輿詩晝漏沈沈倦瑣闈西垣東觀閱芳菲繁花滿樹似留客應為主人休浣歸)
春日
柴門照水見青苔(言苔影見於水中)春遶花枝漫漫開路遠遊
人行不到日長啼鳥去還來(杜詩日長惟鳥雀又自去自來堂上燕)
寄韓持國
渌水環宫(一作渌遶宫城)漫漫流鵝黃小蝶弄春柔問知公子
朝陵去歸得花時却自愁(朝陵當是持國為禮官時漢制時節朝陵見後漢禮儀志)
荅韓持國
知公尚憶洛城中醉裏穿花滿袖風花亦有知還有恨
今為紅藥主人翁(持國治平三年自司諫知制誥故用紅藥事贈詩必在此時謝玄暉直)
(中書省詩云紅藥當階翻蒼苔依砌上兹言翔鳳池鳴佩多清響)
出城
慣作野人多野興欲為時用少時材(歐公嘗薦介甫德行文學為衆所推)
(末又云安石久更吏事兼有時材疑此語非公所樂故於詩屢見此意)出城偶與沙塵背
轉覺溪山入眼來
涿州
涿州沙上望桑乾(桑乾縣名屬代郡北魏居之號為索干之都曹彰北征入涿郡界乘勝逐)
(北至于桑乾賈島詩客舍并州巳十霜歸心日夜憶咸陽無端更渡桑乾水却望并州是故鄕)鞍馬
春風特地寒萬里如今持漢節(漢蘇武留匈奴中十九年卧起持漢節節旄盡)
(落)却尋此路使呼韓(呼韓匃奴單于稽侯㹪之號也五單于分立宣帝當輔立呼韓邪為)
(北單于)
出塞
涿州沙上飲盤桓看舞春風小契丹塞雨巧催燕淚落
濛濛吹濕漢衣冠(古樂府有出塞入塞曲杜子美亦有前後出塞唐王昌齡詩云出塞入塞)
(雲處處黃蘆草楊巨源詩細雨濛濛濕芰荷杜詩不愁巴蜀道吹濕漢旌旗)
入塞
荒雲涼雨水悠悠鞍馬東西鼓吹休尚有燕人數行淚
回身却望塞南流(唐陳黯代河湟父老奏巳見前注燕人豈亦類此耶詩言燕人思中國)
(也王昌齡詩云更遣黃頭戍唯當哭塞雲又云白花垣上望京師黃河水流無盡時窮秋曠野行人絶馬首)
(東來知是誰又雍陶詩大渡河邊蠻亦愁行人將渡盡回頭此中遥寄思鄉淚南去應無水北流)
書汜水關寺壁(汜水按漢書在成臯者音丸又音似即汜縣之汜水也在濟隂)
(者敷劒反高帝即位於汜水陽者是也高祖四年漢數與楚挑戰大司馬咎渡兵汜水張)
(晏注云在濟隂界如淳又引左傳曰鄙在鄭地汜臣瓉云高祖攻曹咎於成臯咎渡汜水)
(而戰今成臯城東汜水是也師古曰此水不在濟隂瓉說得之括地志云汜水源出洛州)
(汜水縣東南三十三里方山山海經云浮戲之山汜水出焉)
汜水鴻溝楚漢間跳兵走馬百重山(高祖紀漢王跳注超過為跳)如
何咫尺商於地便有園公綺季閑(秦使張儀說楚王獻商於之地六百里四)
(皓隠於商山在商州上洛縣之南皇甫謐高士傳四皓皆河内軹人秦政方虐四士避世於商山以待天下定)
(今墓存焉)
題北山隠居王閑叟壁
荒村日午未開門(邵康節詩盡日客不來至夜門猶閉)雨後餘花滿地存
(唐人詩細雨濕衣看不見閑花滿地落无聲)舉世但知旌隠節誰人知道是
王孫(言貴胄而有隠節尤足高也)
和惠思歲二日二絶
懶讀書來巳數年從人嘲我腹便便(便便見身閑注)為嫌歸舍
兒童聒故就僧房借榻眠
其二
沙礫藏春未放來荒庭終日守陳荄(文選懷舊賦陳荄被于堂除舊圃化)
(而為薪柳詩回風日夕至零落委陳荄)遥憐草色裙腰綠湖寺西南一徑
開(劉長卿春草詩猶帶羅裙色青青向楚人)
赴召道中
海氣冥冥漲楚氛汀洲回薄水横分(盧綸詩映竹水横分當山起鴈羣)
青松十里鍾山路祗隔西南一片雲
江東召歸(自江東提刑召入時嘉祐三年十月也)
昨日君恩誤賜環歸腸一夜繞鍾山(韓集聯句腸胃繞萬象精神驅五兵)
雖然眷戀明時禄羞見琅琊有邴丹(琅琊有邴漢兄子曼容儒林傳施)
(讎以田王孫易授琅琊魯伯魯伯授太山毛莫如少路琅琊邴丹曼容著清名莫如至常山守此其知名者也)
(杜牧詩九原可作吾誰與師友琅琊邴曼容公詩屢及之蘇魏公頌家訓嘗云漢邴曼容戒子孫仕不過)
(六百石六百石郎官謁者不為顯吾尚以為過汝等但能守家法傳家學貧不免仕宦財循資格於吏部注擬)
(差遣可也雖筦庫亦可以无愧矣)
平甫如通州寄之
北山搖落水崢嶸想見揚帆出廣陵(曹松詩汲水疑山動揚帆覺岸行)
(王維詩揚帆截海行水言崢嶸豈謂風鼔浪波洶湧如山乎)平世自無憂國士求田
應不忤陳登(用劉玄德本語)
寄顯道
舟約刀頭止歲前(刀頭見前注)故人專使手書傳出門江上
問消息極目寒沙空渺然
三品石(建康志臺城千福院前醜石四各高丈餘云陳朝三品石政和中取歸京師置)
(於延福宫)
草没苔侵棄道周(唐人連昌宫詞草没苔封疊翠斜墜紅千葉擁殘霞)誤恩三品
竟何酬國亡今日頑無恥似為當年不豫謀(牛奇章公太湖石詩)
(嫓人當綺皓視秩即公卿自注云南朝有司空石蓋以定石之品流司空疑即此或别一石也公詩意固佳陳)
(克子高亦有一篇其意與公相反皆佳作子高詩云臨春結綺今何在屹立巉巉終不改可憐江令負君恩白)
(頭仍作北朝臣子高又云庚辰三月十日與關聖淵陳明信集太平寺明信誦介甫三品石句以為介甫善論)
(古今國亡今日頑無恥似謂當年不預謀後之詩人不復措詞矣聖淵云介甫但是融化石笋行舊詩且陳亡)
(江總輩皆北面仇讎豈如此石之耐久邪聖淵及余詩以反介甫明信終守巳說爭論紛然日暮罷去詩竟不)
(就後十四年當癸巳寒食重尋昔遊羣石巉然固在聖淵明信死巳久矣上注引牛詩司空石然司空不止三)
(品更當考)
和崔公度家風琴八首
屋山終日信飄飄(屋山見上注信猶任也)似與幽人破寂寥為有
機心須強聒直教懸解始聲消(莊子大宗師篇得者時也失者順也安時而處)
(順哀樂不能入也此古之所謂懸解也而不能自解者物有結之注懸解無所係也此言懸解者不假於聲猶)
(淵明無絃素琴之類是也又列子天瑞篇聲之所聲者聞矣而聲聲者未嘗發章八元詩萬籟自生聽太虚)
(常寂寥還從靜中起却向靜中消)
其二
簾幕無風起泬寥誰悲精鐵任飄飄隨商應角知無意
不待歌成韻巳消(高騈題風箏詩曰夜靜絃聲響碧空宫商信任往來風依稀似曲纔堪聽)
(又被移將別調中此詩近似駢作言别調中有意於宫商或不待曲終而止)
其三
萬物能鳴為不平世間歌哭兩營營君知此物心何欲
自信天機自有聲(退之送東野序大凡物不得其平則鳴云云人之於言亦然其歌也有思)
(其哭也有懷詩意風琴無不平之心其鳴也天機自動耳莊子秋水篇今予動吾天機而不知其所以然)
其四
風鐵相敲固可驚朔兵行夜響行營(秋聲賦其觸於物也鏦鏦錚錚金鐵)
(皆鳴又如赴敵之兵銜枚疾走不聞號令但聞人馬之行聲)如何清世容高卧翻作
幽窗枕上聲
其五
南風屋角響蕭蕭白日簾垂坐寂寥愛此宫商有真意
與君傾耳盡今朝(東坡九成臺銘云使耳聞天籟則凡有聲有形者皆吾羽旄管磬匏絃又)
(云非有度數而均節自成非韶之大全乎此即宫商有真意之義)
其六
風來風去豈嘗要随分鏗鏘與寂寥不似人間古鐘磬
從來文飾到今朝(言風來則鏗鏘風去則寂寥初无心也又世之鐘磬多以黃金及彩色塗)
(澤不若此之自然)
其七
繫身高處本無心萬竅鳴時有玉音欲作鏌鎁為物使
知君能笑不祥金(萬竅鳴謂風作時則琴音如玉也琴亦鐵為之故云笑鏌鎁不祥金見前)
其八
疏鐵簷間挂作琴清風纔到遽成音伊人欲問無真意
向道從來不博金(無真恐是無聲琴譜有不博金不換玉二操太宗酷愛其聲韻優古以)
(名頗俗改換金為楚澤涵秋博玉為塞門積雪)
送陳靖中舍歸武陵
知君欲上武陵溪水自東流人自西到日桃花應巳謝
想君應不為花迷(淵明桃源詩記云武陵人捕魚為業緣溪行忘路之遠近忽逢桃花林夾)
(岸繽紛太守即遣人随漁人往尋向所誌遂迷不復得路王維詩聞說桃源好迷客不如高卧盼庭柯)
北山
刳木為舟數丈餘卧看風月映芙蕖清香一陣渾無暑
時有驚桹躍出魚(易繫辭下刳木為舟任濤詩露團沙鶴起人卧釣船流東坡詩春江)
(綠未波人卧船自流)
適意
一燈相伴十餘年舊事陳言知幾編到了不如無累後
困來顛倒枕書眠(左氏至於煩乃捨也巳不但施於音樂讀書亦然公此詩頗有捐書絶學)
(之意班固賓戲徒樂枕經籍書)
辱井(辱井詳見次韵登微之高齋注)
結綺臨春草一丘尚殘宫井戒千秋奢淫自是前王恥
不到龍沈亦可羞(李白詩撫劒高吟空咄嗟梁陳之國亂如麻天子龍沈景陽井誰歌玉樹)
(後庭花龍沈字實取此歐公集古錄云煬帝躬自滅陳目見叔寶事又嘗自銘以為戒如此及身為淫亂則又)
(過之豈所謂下愚不移者哉)
題金沙(杜詩有徑金沙軟)
海棠開後數金沙高架層層吐絳葩(韓詩直須添架引龍鬚)咫尺
西城無力到不知誰賞魏家花(謂魏紫本出魏仁浦丞相家故得名)
夜聞流水
千丈崩犇落石碕秋聲散入夜雲悲州橋月下聞流水
不忘鍾山獨宿時
詠月三首
寒光乍洗山川瑩清影遥分草樹纖萬里更無雲物動
中天祗有兔随蟾(月賦柔祇雪凝圓靈水鏡杜詩罔雨移深樹言光所照徹細大不逃也)
(五經通議曰月中有兔與蟾蜍何月隂也蟾蜍陽也而與兔並明隂係於陽也李賀詩老兔寒蟾泣秋色)
其二
江海清明上下兼碧天遥見一毫纖此時只欲浮雲盡
窟穴何妨有兔蟾(謝莊賦氣霽地表雲斂天末洞庭始波木葉微脱即上下兼也杜詩上)
(方重閣晚百里見秋毫此見公包容小人之意不知卒為已害謂吕蔡之徒)
其三
一片清光萬里兼幾回圓極又纖纖君看出没非無意
豈為辛勤飬玉蟾(韓詩樓頭皎月不共宿其奈就缺行纖纖鮑明遠詩始出西南樓纖纖如)
(玉鈎未映東北墀娟娟似蛾眉三五二八時千里與君同注謂從微至明也公詩意乃言從明至微羅隠詩隂)
(雲薄暮上空虛此夕清光巳破除只恐異時開霽後玉輪依舊飬蟾蜍公末句與隠詩雖異而皆有深意)
王荆公詩注卷四十五
