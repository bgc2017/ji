王荆公詩注卷十三
宋李壁撰
古詩
杜甫畫像(苕溪漁隠曰李杜畫像古今詩人題詠多矣若杜子美其詩高妙固不待)
(言要當知其平生用心處則半山老人之詩得之矣)
吾觀少陵詩謂與元氣侔力能排天斡九地壯顔毅色
不可求浩蕩八極中生物豈不稠醜妍巨細千萬殊竟
莫見以何雕鎪惜哉命之窮顛倒不見收(甫上書自稱自七歲屬辭)
(且四十年然衣不蓋體常寄食於人竊恐轉死溝壑惟天子哀怜之觀此其窮可知矣)青衫老更
斥(甫至德二年自賊中亡走鳳翔謁帝拜右拾遺旋以房琯罷甫疏言罪細不宜免大臣坐是斥)餓走
半九州瘦妻僵前子仆後攘攘盗賊森戈矛(傳稱時所在寇奪甫)
(家寓鄜彌年囏窶孺弱至餓死因許甫自往省視為華州司功參軍關輔飢輙棄官去客秦州負薪採橡栗自)
(給流落劍南結廬成都西郭從嚴武幾為所殺武卒崔旰等亂甫往來梓䕫間大歴中出瞿唐下江陵泝沅湘)
吟哦當此時不廢朝廷憂常願天子聖大臣各伊周寧
令吾廬獨破受凍死不忍四海赤子寒颼飀傷屯悼屈
止一身嗟時之人我所羞所以見公像再拜涕泗流推
公之心古亦少願起公死從之游(公不喜李白詩而推敬少陵如此特以其)
(一飯不忘君而志常在民也)
吳長文新得顔公壊碑
魯公之書既絶倫歲久更爲時所珍荒壇壊塚朽崖屋
剥落風雨埋煨塵斷碑數尺誰所得點畫入紙完如新
延陵公子好事者拓取持寄情相親(歐公集古錄敘好之已篤則力雖不)
(足猶能致之故上自周宣下更史漢隋唐五代外至四海九州窮崖絶谷荒林破塚神仙鬼物詭怪所傳莫不)
(皆有延陵謂長文也)六書篆籀數變改訓詁後世多失真(六書即周)
(官保氏教國子以六書注象形象事象意象聲轉注假借造字之本所謂字有六義者是也周宣王時史籀始)
(著大篆十五篇或與古同或與古異世謂之籀書至秦焚燒先典古文遂絶李斯趙高皆取史籀大篆或頗省)
(改所謂小篆者或曰程邈造又曰邈所定乃隸字也盖秦厭篆字難成即令隸人佐書曰隸字又上谷王次仲)
(始作楷法所稱妄鑿者後來蕭衍評書三十六種之類亦是也大扺自秦改小篆作隸書人益趍簡便古法既)
(變字義浸譌許叔重患其若此集倉雅之學研六書之旨作說文解字十五篇篆籀之體由是粗可考然得其)
(真者寡矣)誰初妄鑿妍與醜坐使學士勞骸筋(梁鵠相魏以勤書自效張)
(伯英臨池學書池水盡黑皆勞骸筋者李端伯記二程語云子弟凡玩好皆奪志至於書札於儒者事最近然)
(一向好著亦自喪志如王虞顔柳軰誠為好人則有之曾見有善書者知道否平生精力一用於此非惟徒廢)
(時日於道便有妨處足知喪志)堂堂魯公勇且仁出遇世難親經綸揮
毫卓犖又驚俗豈亦以此誇常民但疑技巧有天得不
必勉強方通神(杜詩書貴瘦硬方通神)詩歌甘棠美召伯愛惜蔽
芾由思人時危忠誼常恨少寶此勿復令埋堙(鄭駟歂殺鄧析)
(君子謂子然不忠詩曰蔽芾甘棠勿翦勿伐召伯所茇思其人猶愛其樹況用其道不恤其人乎歐公言使顔)
(公書雖不佳後世見者未必不寶也又云古人豈皆能書獨其賢者傳遂遠)
答揚州劉原甫(原甫知揚州在嘉祐元年二年三年國史傳敞字仲原父袁州)
(臨江人慶歴中舉進士廷試第一編排官王堯臣以親嫌自列乃以爲第二召入朝判考)
(功言夏竦諡文正不應去張貴妃追號温成皇后有請立忌者敞言太祖以來后廟四室)
(陛下之妣也猶不立忌豈可以私昵之愛而變古越禮乎嘉祐四年祫饗薦羣臣上尊號)
(敞言自寶元以來不受徽號今二十年奈何一旦增虛名而損實美仁宗從之禮官建白)
(請以孝章皇后以下四主饗於别廟不升合食敞奏九經所載祫祭制度最明備者莫如)
(春秋公羊傳自漢以下皆引以爲證所謂未毁廟者豈有帝后之限哉國朝循守行之且)
(百年今羣臣不務推原春秋之義而獨引後儒疑近之說不務講求本朝之故而專倡異)
(代難通之制不務將順主上廣孝之心而輕議宗廟久行之儀欲擯隔四后不得合食於)
(先帝臣竊恨之昔貢禹議罷原廟丞相衡議遷郊兆羣臣和之者非一自以謂周公孔子)
(復生不可得變元帝信之然而通人未以爲當既而皆悔之則无及矣敞爲人明白俊偉)
(善論說當時學者未知崇尚經術獨敞能傅經引義自六經諸子百氏至傳記小說无不)
(通貫而文章尤敏贍在西掖一日追封皇子公主九人敞將下直爲之立馬却坐食頃九)
(制數千言巳就遇事多所建明以好譏議為執政所忌故知制誥積七年不遷卒年五十)
(據此則公詩所稱高世才真不虚美矣)
少食苦不足一官聊自謀爲生晩更拙懷禄尚遲留黽
勉詎有補(詩黽勉從事)強顔包衆羞(易否包羞位不當也)謂我古人風
知君以相優(公自注云來詩有因君古人風更欲投吾簪之句)君實高世才主
恩正繆綢哿矣哀此民華簪寧易投(北山移文昔聞投簪逸海岸)
寄鄂州張使君
昔人寧飲建業水共道不食武昌魚公來建業每自如
亦復不厭武昌居(孫權黃武八年童謠云寧飲建業水不食武昌魚寧就建業死不就武昌)
(居)武昌山川今可想綠水逶迤煙莽蒼白鷗晴飛随兩
槳岸薺茸茸映魚網投老留連陌上塵思君一語何由
往
送元厚之待制知福州(名絳工於文詞爲流軰所推神宗遇絳甚厚其)
(卒也詔其家集平生之文章上之絳在中書蕃夷書詔多出其手居外所至有威名然傷)
(急暴絳自鹽鐡副使出知福州擢天章閣待制始班侍從故詩云改新步)
海隅山谷間人物最多處平旦息相吹(莊子生物以息相吹也)連
城黕如霧閩王舊宫室(五代史王審知封閩王)丹漆美無度今爲
大帥府千里來赴愬元侯文章翁更以吏能著峩峩中
天閣鳴玉改新步銜詔出梨嶺方為遠人慕(梨嶺閩之最高山)
旌旗滿流水冠蓋東門駐四坐共咨嗟疑侯不當去張
仲稱孝友樊侯正求助(詩侯誰在矣張仲孝友樊侯公自指也本傳稱絳諂事公父子)
(云)名城雖云樂行矣未宜遽(厚之到閩有詩謝京師故人曰丹荔黃甘北苑茶勞)
(君誘我向天涯爭如太液樓邊看池北池南總是花)
傷杜醇
杜生四五十孝友稱鄉里隠約不外求(詩意謂有道者无所假於外而)
(樂)耕桑有妻子(漢楊惲答孫會宗書率妻子戮力耕桑)藜杖牧雞豚筠筒
釣魴鯉(鮑明遠東武吟倚杖牧雞㹠豚㹠同郭景純江賦筒灑連鋒罾䍣比船注筒灑罾䍣取魚器也)
歲時沽酒歸亦不乏甘旨天涯一桮飯夙昔相逢喜談
辭足詩書篇詠又清泚都城問越客安否常在耳日月
未渠央如何棄予死古風久凋零好學少爲已悲哉四
明山此事(一作士)今已矣(公爲鄞縣常有書請醇入縣學及在朝又數從越人問其安否)
(公厚醇如此其退之所稱董召南之流乎讀公詩可想見其人)
哭梅聖俞(歐公亦有哭聖俞詩同此韻王文康初見聖俞文歎曰二百年无此作)
(矣近臣薦公經明行修願得留與國子諸生講論道德作爲雅頌以歌詠聖化)
詩行於世先春秋國風變衰始柏舟文辭感激多所憂
律吕尚可諧鳴球先王澤竭士已偷紛紛作者始可羞
其聲與節急以浮真人當天施再流篤生梅公應時求
頌歌文武功業優經竒緯麗散九州衆皆少銳老則不
公獨辛苦不能休惜無采者人名遒(遒人宣令之官正義訓遒為聚聚人)
(而令故以為名)貴人憐公青兩眸(阮籍傳籍能爲青白眼見禮俗之士以白眼對之嵇康來)
(乃見青眼)吹噓可使高岑樓坐令隠約不見收(岑樓山之銳嶺者貴人謂)
(歐公軰徒能資之而不能薦也歐公歸田錄云梅聖俞以詩知名三十年終不得一館職晩年與修唐書語其)
(妻刁氏曰吾之修書可謂猢孫入布袋矣刁氏對曰君於仕宦亦何異鮎魚上竹竿耶聞者皆以爲善對)空
能乞錢助饙餾疑此有物司諸幽(爾雅饙餾稔也釋曰稔熟也孫炎曰蒸之)
(曰饙均之曰餾說文云饙一蒸米也餾飯氣流也大雅泂酌云可以餴饎其義同韓集南山詩或如火熺煙或)
(若氣饎餾公所以得為國子監直講者以近臣趙槩等薦然未足究其藴猶不薦也檀弓北面求諸幽此借)
(用)棲棲孔孟葬魯鄒後始卓犖稱軻丘聖賢與命相楯
矛勢欲強逹誠無由詩人況又多窮愁李杜亦不爲公
侯公窺窮阨以身投坎軻坐老當誰尤吁嗟豈即非善
謀虎豹雖死皮終留(豹死留皮人死留名梁王彦章語)飄然載喪下隂
溝粉書幅軸懸無旒(公嘉祐五年死於京師年五十九其孤增載其柩歸宣州官小者)
(於制無旒)高堂萬里哀白頭東望使我商聲謳(母仙遊縣太君束氏清河)
(縣太君張氏聖俞死張氏猶在商聲屬秋而悲寗戚扣牛角而商歌謂作商聲也)
遊章義寺(章義寺本齊集善寺唐改今名又改爲法雲院在蔣山寺西)
九日章義寺倦遊因解鑣拂榻寄午夢起尋北山椒(山椒)
(山陵也)岑蔚鳥絶迹悲鳴惟一蜩歡言與僧期於此共簞
瓢斬松八九根窗壁具一朝伏檻何所見蒼蒼圍寂寥
巖谷寒更静水泉清不摇安得有車馬尚無漁與樵神
茂真觀復(道家云神住則氣住氣住則形住世人多苦神氣散亂真觀何從而復公所謂真觀者即)
(元神非識神也)心明衆塵消隂嶺有佳客儻來不須招
飰祈澤寺(按建康志祈澤寺在府城東驛路之北去城二十五里宋少帝建)
駕言東南還午飰投僧館山白梅蘂長林黃柳芽短笭
箵沙際來(元結傳帶笭箵而盡船獨聱齖而揮車笭力丁切箵息拯切取魚籠也)略彴桑
間斷(武帝紀初㩁酒酤注㩁者步涉橋爾雅謂之石矼今之略彴是也彴音酌)春映一川明
雪消千壑漫魚随竹影浮鳥誤人聲散翫物豈能留干
時吾自懶
答瑞新十遠(瑞新死心禪師公集有書瑞新道人壁必此人也今附於此始瑞)
(新道人治其衆於天童之景德予知鄞縣愛其材能數與之遊後新主此山之四年予自)
(淮南來視蘇州之積水卒事訪焉則新既死於京師聞其死者知與不知莫不愴焉而予)
(與之又久以深宜其悲也夫新之材信竒矣然自放於世外而悼惜之如此彼公卿大夫)
(操治民之勢而能以利澤加焉則其生也榮其死也哀不亦宜乎皇祐五年六月十五日)
(臨川王某謹題)
遠水悠悠碧遠山天際蒼中有山水人寄我十遠章我
時在高樓徙倚觀八荒亦復有遠意千載不相忘
送文學士倅卭州(文同與可也上世自巴徙梓之永泰登皇祐元年高第嘉)
(祐四年任館職以親老請通判卭州誌稱與可資廉方居家不問資産所至尤恤民事有)
(不便如巳納之阱中必爲出之而後巳退而齊居一室書史圖畫羅列左右彈琴著文寒)
(暑不廢事親孝未嘗違去晨暮恬於遠宦以便甘旨者十有餘年不趣時好不避權仇修)
(其在巳而不求其在人者安義與命盖超然自得平居以言誨諸子而自踐之者其大旨)
(如此故凡與之游皆名節文行之士顯用於今者而公獨不與焉命也夫司馬温公嘗遺)
(書曰與可襟韻瀟灑如晴雲秋月塵埃不到光心服者非特辭翰而已)
文翁出治蜀蜀士始文章(按文翁景帝末為蜀郡守仁愛好教化見蜀地僻陋有蠻)
(夷風文翁欲誘進乃選郡縣小吏開敏有材者張叔等十餘人親自飭厲遣詣京師受業博士數歲蜀生皆成)
(就還歸文翁以爲右職用次察舉官有至郡守刺史者又修起學校於成都市中招下縣子弟以為學官弟子)
(爲除更徭高者以補郡縣吏次爲孝弟力田常選學官僮子使在便坐受事每出行縣益從學官諸生明經飭)
(行者與俱使傳教令出入閨閤縣邑吏民見而榮之繇是大化蜀地學於京師者比齊魯焉至武帝時乃令天)
(下郡國皆立學校官自文翁為之始云文翁終於蜀吏民為立祠堂歲時祭祀不絶至今巴蜀好文雅文翁之)
(化也)司馬唱成都嗣音得王揚犖犖漢守孫千秋起相望
(據與可誌銘范子功作云其先文翁廬江人為蜀守子孫因家焉)操筆賦上林脫身選
爲郎(司馬相如上林賦奏天子以爲郎)擁書天禄閣竒字校偏旁(劉棻嘗從)
(雄學作竒字)忽乘駟馬車牛酒過故鄉時平無諭檄(相如既拜中郎)
(將建節乘傳往賂西南夷至蜀太守以下郊迎卓王孫臨卭諸公皆因門下獻牛酒以交驩相如為郎會唐)
(蒙發吏民千人轉漕萬餘人通夜郎僰中巴蜀大驚恐於是遣相如責蒙因以檄諭告蜀民以非上意)不
訪碧雞祥(水經越嶲有同山其山神有金馬碧雞光景倏忽民多見之漢遣王褒往祭欲致其雞馬)
(道病卒褒碧雞頌曰敬移金精神馬縹碧之雞)問君行何為關隴正繁霜中和
助宣布循吏綴前芳豈特爲親榮區區誇一方(漢宣帝時益州)
(刺史王襄欲宣風化於衆庶召王褒使作中和樂職宣布詩)
送宋中道通判洺州(中道參政綬之季子)
漳水不灌鄴不知幾何時後世有史起乃能爲我爲(魏史)
(起引漳水溉鄴漳濁漳也按水經出上黨長子縣西又東出山過鄴縣西漢志曰魏文侯時西門豹爲鄴令有)
(令名至文侯曾孫襄王時與羣臣飲酒王爲羣臣祝曰令吾臣皆如西門豹之爲人臣也史起進曰魏氏行田)
(也以百頃鄴獨二百畝是田惡也漳水在其傍西門豹不知用於是以史起爲鄴令遂引漳水溉鄴以富魏之)
(河内民歌之)余嘗憐洺民舄鹵半不治(舄鹵鹹地也許氏說文鹵鹽地也東方)
(謂之斥西方謂之鹵又貨殖傳太公封於營丘地舄鹵注鹹地也)頗覺漳可引但爲談
者嗤(介甫既相遣程助治漳水一方大騷竟無成功)高議不同俗功成人始思
夫子到官日勿忘吾此詩
送張公儀宰安豐(縣屬夀州)
楚客來時雁為伴歸期祗待春冰泮雁飛南北三兩回
回首湖山空夢亂秘書一官聊自慰安豐百里誰復歎
揚鞭去去及芳時夀酒千觴花爛漫
送陳諤
有司昔者患不公糊名謄書今故密論才相若子獨棄
外物有命真難必鄉閭孝友莫如子我願卜鄰非一日
朱門奕奕行多慚歸矣無爲惡蓬蓽
孫長倩歸輝州
溪澗得雨潦奔逸不可航江湖收百川浩浩誰能量溪
澗之日短江海之日長願生畜道德江海以自方
送喬秀才歸高郵
薄飯午不羹空爐夜無炭寥寥日避席烈烈風欺幔謂
予勿惡此何爲向子歎長年客塵沙無婦助親爨寒暄
慰白首我弟纔將冠邅迴歲又晩想見淮湖漫古人一
日養不以三公換田園在戮力且欲歸鋤灌行矣子誠
然光隂未宜翫負米力有餘能無讀書伴
雲山詩送正之
雲山參差碧相圍溪水詰曲帶城陴(韓詩綿綿相糾結狀似環城陴又詰)
(曲思曾繞)溪窮壤斷至者誰予獨與子相諧熙(韓祭李氏文出從於人既)
(相諧嬉)山城之西鼔吹悲水風蕭蕭不滿旗(李義山聖女祠詩一春夢)
(雨常飄瓦盡日靈風不滿旗)子今去此來何時予有不可誰予規(正之)
(謂孫侔公之畏友誰予規之語足見公始未嘗不樂聞忠告也)
王荆公詩注卷十三
