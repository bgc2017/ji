王荆公詩注卷八
宋李壁撰
古詩
送李屯田守桂陽二首
泊船香爐峯(孟浩然詩泊舟潯陽郭始見香爐峯)始與子相識寄書邗江
上(寰宇志揚州合瀆渠本吴掘邗溝以通江淮之水路昔吴王夫差將伐齊比霸中國自廣陵城東南築邗)
(城下掘深溝謂之邗江亦曰䢴溝)詒我峯下石緣以湘水竹攜持與南
北永懷故人歡不願百金易竹枯歸樵蘇石爛棄沙礫
夷門忽邂逅綠髮皆半白追思少時事俛仰如一夕老
矣無所為空知念疇昔常思一杯酒要子相解釋出門
事紛紛歸卧意還&KR2325;(子虛賦與其窮極倦&KR2325;警憚讋伏&KR2325;音劇倦也)聞當上湓
水持詔出(一作守)嶺阨方為萬里别執手先慘戚兹游信
浩蕩山水多所得為我謝香爐風塵每相憶
其二
倉黃離家問南北中路思歸歸不得風濤何處不驚人
雨雪前村更欺客舊交旌旆此盤桓見我即令兒觧鞍
荒山樂官歌舞拙提壺沽酒聊一歡行藏欲話眉不展
互歎别離心繾綣行年半百勞如此南畝催耕未宜晩
(黃離思歸淘河子鵁鶄䳭鴒山樂官提壺畫眉伯勞催耕皆鳥名詩逐句蔵鳥名亦是藥名體)
和仲庶出守潭
吴公治河南名出漢廷右(賈生傳文帝初立聞河南守吴公治平為天下第一)高
才有公孫相望千載後平明省門開吏接堂上肘(仲庶自三)
(司戶部副使以天章待制知潭三司事劇吏猥衆故曰接肘)指撝談笑間静若在林
藪連墻畫山水隠几詩千首浩然江湖思果得東南守
傳鼓上清湘旌旗蔽牛斗方今河南治復在荆人口自
古楚有材(襄公二十六年雖楚有材晉實用之)酃淥多美酒(酃淥見和微之登高齋)
不知尊前客更得賈生否(誼先為河南吴公客後謫長沙今公言尊前客又施之吴)
(姓用事精切如此)
即事六首
我起影亦起我留影逡巡我意不在影影長隨我身(莊子)
(齊物論罔兩問景曰曩子行今子止曩子坐今子起何其無特操歟)交游義相好骨肉情
相親如何有乖睽不得同苦辛(杜詩哀哉兩決絶不復同苦辛)
其二
昏昏白日卧皎皎終夜愁明月入枕席涼風動衾幬蛬
蟬相鳴悲上下無時休徒能感我耳顧爾安知秋
其三
梁王自墮馬賈傅至死悲古人事一職豈敢苟然為(梁王)
(勝墜馬死賈誼自傷為傅無状常哭泣後歲餘亦死賈生之死年三十三王自墮馬死豈必生之過而生自)
(尅責如此言古人不苟其官也韋處厚為近臣當敬宗初每入見即自陳有罪願前死以謝帝曰何哉對曰臣)
(昔為諫官不能死争使先帝因畋與色而至不夀於法應誅然所以不死者陛下在春宫十有五矣今皇子方)
(襁褓臣不敢避死亡之誅以處厚之事觀之誼之責巳不為過也)哭死非為生吾心良
不欺滔滔聲利間絳灌亦何知(余嘗愛王逢原一詩與古荆公詩意類今錄於此)
(人重非道飢不苟豆羹有為非其心或不脫冕行如何後世人以官業其生鄙哉樂欺人猶以學自名)
其四
先生善鼓瑟齊國好吹竽操瑟入齊人雅鄭亦復&KR0008;(介父)
(真跡鼓&KR0008;二字與俗書不同盖鼓字本合如此寫世俗從支從皮皆非也&KR0008;字亦然退之答陳商書齊王好)
(竽有求仕於齊者操瑟而往立王之門三年不得入叱曰吾瑟鼓之能使鬼神上下吾鼓瑟合軒轅氏之律吕)
(客罵之曰王好竽而子敱瑟瑟雖工如王不好何)豈不得祿賜歸卧自欷歔寥
寥朱絲絃老矣誰與娱
其五
商陽殺三人每輙不忍視(檀弓下工尹商陽與陳棄疾追吴師及之棄疾謂商陽曰)
(王事也子手弓而可手弓子射諸射之斃一人韔弓又及謂之又斃二人每斃一人揜其目止其御曰朝不坐)
(燕不與殺三人亦足以反命矣孔子曰殺人之中又有禮焉)亦均食君食(章茂憲侍郎所藏真)
(跡乃作亦云食君實)報禮當如此波瀾吹九州金石安得止永懷
南山阿慷慨中夜起
其六
日月隨天旋疾遲與天侔(晉書天文志天旁轉如推磨而左行日月右行隨天左轉)
(故日月實東行而天牽之以西沒譬之於蟻行磨石之上磨左旋而蟻右去磨疾而蟻遲故不得不随磨而左)
(廻)寒暑自有常不顧萬物求蜉蝣蔽朝夕(詩蜉蝣之羽衣裳楚楚注)
(渠略也朝生夕死)蟪姑疑春秋(莊子蟪蛄不知春秋)眇眇萬古歴回環今
幾周
送鄭叔熊歸閩
鄭子喜論兵魁然萬人敵嘗持一尺箠(莊子天下篇一尺之棰日取其)
(半)跨馬河南北方今邊利害口手能講畫疑師榖城翁
(張良傳榖城山下黃石即我也)方略巳自得天兵卷甲老壯士不肉食
低回向詩書文字銳鐫刻科名又齟齬棄置非人力黃
塵彫罽裘(小杜詩贈以蜀馬箠副以胡罽裘罽賓裘日本裘皆以外國得名)逆旅同偪
仄秋風吹殘汴霰雪巳驚客浩歌随東舟别我無慘惻
閩生今好游往往老妻息南陔子所慕天命豈終塞
寄二弟時往臨川
蕭條冬風高吹我冠上霜我行歲已寒悲汝道路長持
此犬馬心千里不能(一作得)將使汝身百憂辛勤冒川梁
青燈照詩書仰屋涕數行不有親戚思詎知遠遊傷
李氏沅江書堂
沅江水有梁與罾沅田桑樹可蠶耕君於其間耻射利
獨岸清泚留朱甍詩書當前日開闔冠帶滿坐相逢迎
勉求高論出施設無以私智為公卿
休假大佛寺
罷憊得休假衣冠倦趨翔挾書聊自娱觧帶寺東廊六
龍高徘徊光景在我裳冬屋稍暄暖病身更強梁(強梁者必)
(遇其敵金人三緘銘)從我有不思捨我有不忘(王令詩求即令我煩去即我不思不)
(若公詩之婉)問誰可與言攜手此徜徉婉婉吾所愛新居乃
鄰墻寄聲能來遊維用寫愁傷
别謝師宰
閶闔城西地如水雞鳴黃塵波浪起(塵頭之高如波浪掀湧盛言車馬奔)
(馳之盛)窮年一馬望扶桑東得省門身輙止簿書期會老
紛紛(賈誼傳以簿書不報期會為大故)邂逅論心喜有君數日未多還
捨我相看愁思亂於雲
解使事泊棠隂時三弟皆在京師二首
始吾泊棠隂三子不在舟今當捨之去三子還遠遊茫
然千里水今見荻花洲俛仰換春冬紛紛空百憂(介父嘉祐)
(三年二月自常州移提點江東刑獄此言換春冬去官時當是四年自是入為三司判官獻萬言書深言當世)
(之故所謂百憂皆書中所論者)懷哉山川異往矣雪霰稠登高一涕泗
寄此寒江流
其二
泊船棠隂下灘水清且淺回首望孤城浮雲一何𬗟久
留非吾意欲去猶繾綣馳心故人側一望三四反蕭蕭
東堂竹異日留息偃無恩被南國疑此行當翦
驊騮
龍德不可係變化誰能謀驊騮亦俊物卓犖地上遊怒
行追疾風忽忽跨九州轍跡古所到山川略能周鴻濛
無人梯沆漭遶天浮巉巖拔青冥仙聖所止留(列子渤海之東)
(有大壑焉中有五山曰蓬萊蓬萊所居之人皆仙聖之種)欲往輙不能視龍乃知羞
寄朱氏妹(朱明之也)
昔來高郵居我始得朱子從容談笑間已足見竒偉行
尋城隂田坐釣渠下沚歸來同食眠左右皆圖史入視
爾諸幼歡言亦多祉當時獨張倩(張奎也)遠在廬山趾沈
君未言昏(沈君季長也)名已習吾耳安知十年來乖隔非願
始相逢輙念遠悲吒多於喜今兹豈人力所念皆聚此
諸甥昔未有滿眼秀而美低回吾親側亦足慰勞止嗟
予迫時恩一傳日千里(史記田光曰騏驥盛壯之時一日而馳千里據一傳日千里之)
(句公時為江東提刑)爾舟亦已戒五兩翻然起(郭璞江賦爾乃□雰䘲於晴旭覘五)
(兩之動静注五兩鳥毛為之置檣竿之上以候風也)蕭蕭東南縣望爾何時巳空
知夢為魚逆上西江水
贈陳君景初(景初本末注見别篇)
吾嘗竒華佗腸胃真割剖神膏既傅之頃刻活殘朽(列子)
(湯問篇扁鵲飲魯公扈趙齊嬰二人毒酒迷死三日剖胸探心易而置之投以神藥既悟如初注言恢誕乃書)
(記少有魏華佗傳若病結積在内鍼藥所不及當須刳剖者飲以麻沸散須臾如醉死無所知因破取病若在)
(腸中便斷腸湔洗縫腹膏摩四五日差人亦不自寤一月之間即平復矣)昔聞今則信絶技
世常有堂堂潁川士(謂陳君也)察脉極淵藪珍丸起病瘠鱠
蟲隨泄嘔(佗傳陳登病懣佗曰使君胃中有蟲數升欲成内疽食腥物所為飲以藥吐出三升許蟲)
(半身是生魚鱠)攣足四五年下針使之走一言儻不合萬金莫
可誘又復能賦詩往往吹瓊玖卷紙誇速成語怪若神
授名聲動京洛蹤跡晦莨莠相逢但長笑(一作嘯)遇飲輙
掩口獨醒意何如無乃寡俗偶顧非避世翁疑是壁中
叟(廣記神仙孫博傳博遇山間石壁地上盤石博入其中漸見背及兩耳良久都沒又能吞刀劍十數枚及)
(壁中出入如孔穴也)安得斯人術付之經國手
贈張康
昔在歴陽時(歴陽今和州)得子初江津手中紫團參一飲寬
吾親(介甫嘗云平生不服紫團參亦活到今日卒辭餽者今此取於醫為親故也)捨舟城南
居杖屨日相因百口代起伏呻吟聒比鄰叩門或夜半
屢費藥物珍欲報恨不得腸胃盤車輪今逢又坎坷令
子馳風塵顛倒車馬間起先冰雪晨嗟我十五年得禄
尚辭貧所讀漫累車豈能蘇一人(言讀書雖多無補於時曾不如醫之猶能)
(活人此公謙言)無求愧子義有施慙子仁逝將收桑榆(馮異傳光武璽)
(書報異曰可謂失之東隅收之桑榆)邀子寂寞濱(退之答崔立之書釣於寂寞之濱)
送程公闢之豫章(公闢先為䕫州路提點刑獄夷數犯渝州邊公闢自䕫乞)
(徙治渝州大賑民饑旋徙節河東路入為三司判官刑部郎中出知洪州時嘉祐七年五)
(月)
畫船插幟摇秋光鳴鐃伐鼓水洋洋豫章太守吴郡郎
(師孟字公闢本傳吴郡人故稱吴郡郎)行指斗牛先過鄉鄉人出郭航酒
漿炰鼈膾魚炊稻粱芡頭肥大菱腰長釂醻喧呼坐滿
床怪君三年滯瞿塘又驅傳馬登太行纓旄脫盡歸大
梁(蘇武仗漢節卧起操持節旄盡落)飜然出走天南疆九江左投貢與
章(貢章二水名今在虔州)揚瀾吹漂浩無旁老蛟戲水風助狂盤
渦忽折千丈強(韓文聽潁師琴失勢一落千丈強)君聞此語悲慨慷迎
吏乃前持一觴鄙州歴選多俊良鎮撫時有諸侯王(諸侯)
(王謂滕王本朝太宗第六子元偓亦等使嘗為鎮南節度洪州管内觀察處置)拂天高閣朱鳥翔
西山蟠繞鱗鬛蒼(子厚馬退山茅亭記是山崒然起於莾蒼之中亘數百里尾蟠荒陬首注)
(大溪亦言鱗鬛之類)下視城塹真金湯(蒯通傳皆為金城湯池洪州州城之西為大江大江)
(之外為西山西山特高雖隔江下視州城如金湯)雄樓傑屋鬱相望(杜牧鍾陵詩垂樓萬)
(幕青雲合可見其盛)中戶尚有千金藏漂田種秔出穰穰沉檀珠
犀雜萬商大舟如山起牙檣(牙檣埤蒼云颿柱也今之掛帆木)輸瀉交
廣流荆揚輕裾利屣列名倡(貨殖傳趙女鄭姬揄長袖躡利屣)春風踏
謠能斷腸(踏謠踏歌也)平湖灣塢煙渺茫樹石珍怪花草香
幽處往往聞笙簧地靈人傑古所臧勝兵可使酒可嘗
(晉人語北府酒可飲兵可用)十州將吏隨低昂談笑指揮回雨暘非
君才高力方剛豈得跨有此一方無為聽客欲霑裳使
君謝吏趣治裝我行樂兮未渠央
鳳凰山二首
驅馬信所適落日望九州青山滿天地何往為吾丘貧
賤身祗辱富貴道足羞涉世諒如此惜哉去無由
其二
歡樂欲與少年期人生百年常苦遲白頭富貴何所用
氣力但為憂勤衰願為五陵輕薄兒生在正觀開元時
鬭雞走犬過一生天地安危兩不知(袁盎傳與閭里浮沉相隨行鬭雞走)
(狗)
夢中作
青門道北雲為屋(長安城東第一門曰青城門或曰青門)大壚貯酒千萬
斛燭(當是獨字)龍注雨如車軸(華嚴經龍王於彼大海中雨滴如車軸)不畏不
售畏不續
彭蠡
茫茫彭蠡春無地(春無地者言春漲渺然皆水)白浪春風濕天際東
西捩柂萬舟回千載老蛟時出戲少年輕事鎮南來(鎮南)
(謂豫章)水怒如山帆正開中流蜿蜒見脊尾觀者膽堕余
方咍(觀此詩公必嘗見彭蠡龍)衣冠今日龍山路廟下沽酒山前住
老矣安能學佽飛(吕氏春秋荆有佽飛者得寳劍涉江中流有蛟繞其船佽飛拔劍赴江刺)
(蛟殺之舟中之人皆活楚王聞之位以執圭漢宣紀應募佽飛射士注引楚人事因以名勇力之官許愼云佽)
(便也許說與如淳異)買田欲棄江湖去
牛渚(宣城舊志牛渚山突出江中)
歴陽之南有牛渚一風微吹萬舟阻華戎蠻蜀支百川
合為大江神所躔山盤水怒不得泄到此乃有無窮淵
朱衣乘車作官府操制生殺非無權隂靈秘怪不欲露
(退之詩凝湛閟隂嘼)燬犀得禍却偶然(温嶠自都徙于武昌至牛渚磯水深不可測世云其)
(下多怪物遂燬犀角照之湏臾見水族覆火竒形異狀或乘馬車著赤衣者其夜夢人謂巳曰與君幽明道别)
(何意相照意甚惡之尋卒)
東門
東門白下亭摧甓蔓寒葩淺沙&KR0891;素舸一水宛秋蛇漁
商數十室門巷隠桑麻翰林謫仙人往歲酒姥家(翰林謂太)
(白白嘗有白下亭詩魏灝作白集序載白擕金陵之妓裴敬作白碑載白嘗游上元蒋山讃誌公則白下公嘗)
(所游歴處酒姥家借用王方平事)調笑此水上能歌楊白花(古樂府楊白花風吹)
(渡江水坐令宫樹無顔色摇蕩春光千萬里)楊花飛白雪枝裊綠煙斜舞袖
卷煙雪綺裘明紫霞風流翳蓬顆(賈山傳蓬顆蔽冢師古曰顆謂土塊也蓬)
(顆言土上生蓬)故地使人嗟迢迢陌頭青(謂柳)空復可藏鴉
王荆公詩注卷八
