王荆公詩注卷四十
宋李壁撰
律詩
聊行
聊行弄芳草獨坐隱團蒲問客茅簷日君家有此無(列子)
(楊朱篇宋國田夫東作曝日顧謂其妻曰負日之暄人莫知者以獻吾君將有重賞歐公文涼竹簟之暑風)
(曝茅簷之暖日)
染雲
染雲為柳葉剪水作梨花不是春風巧何緣有歲華(陸暢)
(雪詩仙人寧底巧剪水作花飛)
溝港
溝港重重柳山坡處處梅小輿穿麥過狹徑礙桑回(李白)
(詩碧草巳滿地與柳梅爭春唐人多以梅柳對言公詩舉此殆不止一聯也小輿狹逕曲盡農圃閑適之趣)
霹靂溝(建康志霹靂溝在城西五里)
霹靂溝西路柴荆四五家憶曾騎欵段隨意入桃花(建康)
(續志云蔣山寳公塔西北有宋興寺基基之左有桃花塢花甚盛今不復存杜詩隨意數花鬚)
午睡
簷日隂隂轉牀風細細吹翛然殘午夢何許一黃鸝(蘇子)
(美詩樹隂滿地日卓午夢覺流鶯時一聲)
題齊安驛
日淨山如染風暄草欲薰梅殘數點雪麥漲一川雲(杜詩)
(暄風暖景明年日許渾廣中詩未臘梅先實終冬草月自薰别賦閨中風暖陌上草薰曹松詩林殘數枝)
(髮冷一梳風公句法類此)
昭文齋(公自注云米芾題余定林所居因作)
我自山中客何緣有此名當緣琴不鼔人見有虧成(蔣山)
(有定林菴公嘗讀書於此米元章榜曰昭文齋李伯時畫公真於壁楊次公為之贊莊子齊物論有成與虧)
(故昭氏之鼔琴也無成與虧故昭氏之不鼓琴也齋名亦取公嘗為首相之意)
臺上示吳愿
細書妨老讀長簟愜昏眠取簟且一息抛書還少年(後漢)
(循吏傳細書成文唐人詩大書文字隄防老之句韓詩抵暮但昏眠)
示道原
久不在城市少留心悵然幽芳可攬結佇子飲雲泉(攬結)
(字見招約之職方注唐人詩别有野麋人不識一生長飲白雲泉)
傳神自讚
此物非他物今吾即故吾今吾如可狀此物若為摹(莊子)
(田子方篇彼巳盡矣而汝求之以為有是求馬於唐肆也吾服汝也甚忘汝服吾也亦甚忘雖然汝奚患焉雖)
(忘乎故吾吾有不忘者存注不忘者存謂繼之以日新也雖忘故吾而新吾巳至未始非吾吾何患焉故能離)
(俗絶塵而與物無不冥也)
題何氏宅園亭
荷葉參差卷榴花次第開但令心有賞歲月任渠催(杜牧)
(詩舊事參差夢新程迤邐秋亦此句法)
草堂一山主
一公持一鉢想復度遙岑地瘦無黃獨(一作犢)春來草更
深(傳燈錄曾將一鉢度婆娑又僧那禪師唯一衣一鉢一坐一食奉頭陀行黃獨黃精也少陵詩黃獨)
(無苖山雪盛)
題黃司理園
為憶去年梅凌寒特地來閏前空臘盡渾未有花開(元微)
(之詩馬上同携今日杯湖邊新折去年梅杜詩梅蕊臘前破梅花年後多)
洊亭
西崦水泠泠㳂岡有洊亭自從春草長遥見秪青青(洊亭)
(見古詩注韓詩草色遥看近却無)
題永昭陵
神闕淡朝暉蒼蒼露未晞龍車不可望投老涕沾衣(公作)
(永昭陵齋文云歲隂逝矣陵闕超然永昭陵即仁宗陵旦表有云想龍駕於空衢莫知所税瞻鳥耘於新壠)
(但有至懷亦公作也)
詠穀
可憐臺上穀轉目巳隂繁不觧詩人意何為樂彼園(鶴鳴)
(詩樂彼之園爰有樹檀其下維穀注惡木也)
池上看金沙花數枝過酴醿架盛開
故作酴醿架金沙秪漫栽似矜顔色好飛度雪前開(高齋)
(詩話公薦進一二寒士位侍從初無意於大用公去位後遂參政柄因作此詩寄意雪謂酴醿劉長卿詩自)
(矜嬌艷色不顧丹青人)
五柳
五柳柴桑宅三楊白下亭往來無一事長得見青青(五柳)
(淵明事三楊見次韻酬龔深甫注白傅詩遥憶青青江岸上不知攀折是何人青青謂柳楊公以龔宅比陶)
(廬)
移松皆死
李白今何在桃紅巳索然君看赤松子猶自不長年
山中
隨月出山去尋雲相伴歸春晨花上露芳氣著人衣(李白)
(詩暮從碧山下山月隨人歸却顧所來徑蒼蒼横翠微王昌齡詩朝飲花上露夜卧松下風王維詩澗芳)
(襲人衣山月映石壁謝靈運詩花上露猶炫離騷芳菲兮襲予)
送王補之行風忽作因題四句於舟中
淮口西風急君行定幾時故應今夜月未便照相思(戴叔)
(倫詩未可動歸橈前程風浪急李白詩吳洲如見月千里幸相思杜牧之詩只應明月見千里兩相思)
再題南澗樓
北山雲漠漠南澗水悠悠去此非吾願臨分更上樓(建康)
(志南澗樓在城南八里南史何求除永嘉守住南澗寺不肯詣臺乞於野外拜受見許忽一夜乘小船逃歸吳)
(令狐楚詩適楚豈吾願思歸秋向深唐張喬詩一夜江潭風雨後九華晴望倚天秋重來此地知何日欲)
(别殷勤更上樓)
被召作(一本作北山題)
榮禄嗟何及明恩愧未酬欲尋西掖路更上北山頭(此詩)
(意兼君親言之鄭畋直禁苑詩暫來西掖路還整上清槎)
南浦
南浦隨花去迴舟路巳迷暗香無覓處日落畫橋西(杜詩)
(桃花客若至定似昔人迷韓詩欲知花島處水上覓紅雲)
題定林壁懷李叔時
雲與淵明出風隨禦寇還燎爐無伏火蕙帳冷空山(陶淵)
(明歸去來辭雲無心而出岫列子御風而行旬有五日而後反秋興賦燎薰爐兮炳明燭江淹詩膏爐)
(絶沈燎綺席生浮埃北山移文蕙帳空兮夜鶴怨)
離蔣山
出谷頻回首逢人更斷腸桐鄉豈愛我我自愛桐鄉(白公)
(别草堂詩身出草堂心不出又詩眉低出鷲嶺脚重下蛇岡亦公此意桐鄉見上注)
江上
江水漾西風江花脱晩紅離情被横笛吹過亂山東(謝希)
(逸月賦洞庭始波木葉微脱)
春雨
苦霧藏春色愁霖病物華幽期無可奈強嚼一杯霞(鮑昭)
(鶴賦嚴嚴苦霧皎皎悲泉選詩有愁霖唱一杯霞言酒也酒有流霞九醖)
歸燕
馬上逢歸燕知從何處來貪尋舊巢去不帶錦書回(或云)
(此乃鄭毅夫所作杜子美詩寄書不至鴈無情文選江淹詩袖中有短詩願寄雙飛燕)
和惠思波上鷗
翩翩白鳬鷗汎汎水中游西來久不見夢想在滄洲(晉樂)
(志拂舞歌有白鳬鳩舞疑詩鳬字誤當作浮不然亦並二鳥也杜詩相趁鳬鷗入蔣芽屈原卜居章句將)
(汎汎若水中之鳬兮與波上下)
秣陵道中口占二首
經世才難就田園路欲迷慇懃將白髮下馬照清溪(次句)
(謂故廬在臨川杜牧詩弄溪終日到黃昏照數秋來白髮根)
其二
歲熟田家樂秋風客自悲茫茫曲城路歸馬日斜時(曲城)
(在秣陵)
次青陽
十載九華邊歸期尚眇然秋風一乘傳更覺負林泉(九華)
(山在池州歸期謂歸江西漢書高帝紀田横懼乘傳詣洛陽如淳曰四馬高足為置傳四馬中足為馳傳)
(四馬下足為乘傳)
代陳景初(一作元)書于太一宫道院壁
官身有吏責觸事遇嫌猜野性豈堪此廬山歸去來(景初)
(黃冠師也據無為子集云碧虛子陳景元泰初入道為右街錄賜號真靖主中太一宫屢請歸廬山朝廷不從)
(大丞相舒公因真靖自言而題之云官身有吏責觸事遇嫌猜野性難堪此廬山歸去來無為子楊傑蓋碧虛)
(子之友也聞而歎曰昔靖節先生賦歸去來以歸廬山之陽且八百年矣其辭未忘罕有繼其聲者今大丞相)
(因子之言而及之愛子之深也夫靖節遠害於汚俗真靖引分於治朝雖其去不同而所歸則一迺追靖節遺)
(韻而歌歸去來以貽之)
山雞
山雞照渌水自愛一何愚文采為世用適足累形軀(李白)
(詩秋浦錦駞鳥人間天上稀山雞羞渌水不敢照毛衣博物志山雞有美毛自愛其色終日映水目眩則溺)
(死信乎其愚也)
雜詠四首
故畦抛汝水新壟寄鍾山為問揚州月何時照我還(列子)
(天瑞篇拾遺穟於故畦杜詩霜中登故畦撫州城下臨水汝水合流此公言去撫而居江寕也楚公葬)
(於江寧之牛首山今言揚州月則公意止在江寧不復回首故畦矣)
其二
巳作湖隂客如何更遠遊漳江昨夜月送我到揚州(韋應)
(物詩嬋娟昨夜月還向波中見杜詩昨夜月同行湖隂在公金陵所居旁近)
其三
證聖南朝寺(證聖在今行宫北)三年到百回不知墻下路今日
幾花開(杜牧詩三年得歸去知遶幾千曰許敬宗詩心逐南雲逝形隨北鴈來故鄉籬下菊今日幾)
(花開)
其四
桃李白(一作石)城塢餉田三月時柴荆常自閉花發少人
知(韓詩馬蹄無入朱門迹縱有春歸可得知)
卧聞
卧聞黃栗留起見白符鳩坐引魚兒戲行將鹿女遊(前兩)
(語並見懷舒州山水呈昌叔注杜詩細雨魚兒出唐詩有時隨鹿上山行王維詩鳳王啣果獻鹿女踏花行)
秋興有感
宿雨清畿甸朝陽麗帝城豐年人樂業隴上踏歌聲(杜詩)
(朝日謝芳甸踏歌見後元豐行注劉禹錫竹枝詞聞郎江上踏歌行)
題八功德水
欲尋阿練若曳屐出東岡澗谷芳菲少春風著野桑(法華)
(經第五卷假名阿練若好出我等過)
口占示禪師
去歲别南嶽前年返泐潭臨機一句子今日遇同參(南岳)
(属衡州泐潭洪州皆大禪林傳燈錄僧問延昭如何是臨機一句師曰因風吹火用力不多惠勤語今遵曰)
(吾老倦於提誘汝可往謁翠微彼即吾同參也藥山上堂云我有一句子未曾說向人圓智師出云相隨來)
(也僧問藥山一句子如何說藥山曰非言說圓智師曰早言說了也又惟儼禪師亦有一句子公案又船子和)
(尚嘗謂同參道吾云云)
偶書(一作雄聃題)
雄也營身足耼兮誤汝多捐書知聖巳絶學奈禽何(桓譚)
(曰昔老耼著虚無之言兩篇薄仁義非禮樂然後世好之者尚以為過於五經自漢文景之君及司馬遷皆有)
(是言今揚子之書文義至深而論不詭於聖人若使遭遇時君更閱賢知為所稱善則必度越諸子矣據譚言)
(如此則公有雄耼之目固宜莊子山木篇翔徉而歸絶學捐書揚子人而不學雖無憂如禽何捐書之弊至)
(於可以無學故曰誤汝也)
送陳景初
舉族貧兼病煩君藥石功長安何日到一一問歸鴻(長安)
(君也其女弟也時公在金陵持母喪包佶詩惟有貧兼病能令親愛疎)
泊姚江
軋軋櫓聲急蒼蒼江日低吾行有定止潮汐自東西(李涉)
(詩櫓聲軋軋搖不前看他撩亂張帆走初學記潮汐有朝夕之期詳見别注張喬詩空門無去住行客自)
(東西)
樓上
蕩漾舟中客徘徊樓上人滄波浩無主兩槳邈難親(唐人)
(詩亂山無主鷓鴣啼又無主杏花春自紅滄波著一浩字尤佳)
春晴
新春十日雨雨晴門始開靜看蒼苔紋莫上人衣來(常建)
(詩藥院滋苔綠雍陶詩錦文苔點點)
淨相寺(俗呼為後籬寺在江寧縣西南六十里唐天祐十八年建國朝崇寧中改今額)
淨相前朝寺荒涼二十秋曾遭減劫壞今遇勝緣修(錢起)
(詩黃葉前朝寺無僧寒殿開維摩經若一劫若減一劫而供養之白樂天重修香山寺詩曾隨減劫壊今)
(遇勝緣修減音陷)
將母
將母䢴溝上留家白紵隂月明聞杜宇南北總關心(䢴溝)
(在山陽縣巳見上注白紵山在太平州桓温領妓游山好為白紵歌故以名之陸龜蒙詩一心如瑞麥惟)
(作兩岐分)
朱朝議移法雲蘭
幽蘭有佳氣千載閟山阿不出阿蘭若豈遭乹闥婆(華嚴)
(經阿蘭若名菩提場今槩以名寺乹闥婆城名也當是移蘭入城中故云)
晩歸
岸迥重重柳川低渺渺河不愁南浦暗歸伴有嫦娥(韓偓)
(詩兩兩&KR0903;禽渺渺溪唐詩歸時不覺夜出浦月隨人又不愁歸路晚明月上前汀李白莫教明月去留着醉)
(嫦娥)
題舫子
愛此江邊好留連至日斜眠分黃犢草坐占白鷗沙(杜詩)
(軟沙欹坐穩冷石醉眠醒嚴武懶眠沙草愛風湍苕溪漁隱曰盧綸山中絶句云陽坡草軟厚如纖因與)
(鹿麛相伴眠介甫只用五字道盡此兩句如云眠分黃犢草豈不簡而妙乎)
惠崇畫
斷取滄洲趣移來六月天道人三昧力變化只和鉛(斷取)
(見純甫出惠崇畫注杜詩聞君掃却赤縣圖乘興遣畫滄洲趣退之詩文工畫妙各臻極異境彷彿移於)
(斯)
蒲葉
蒲葉清淺水杏花和暖風地偏緣底綠人老為誰紅(杜牧)
(詩蘿洞清淺水竹廊高下風公格律倣此季文饒詠蘭蓀詩葉抽清淺水儲光羲詩蒲葉日巳長杏花日)
(巳滋老農要看此貴不違天時韓致光詩橋下淺深水竹間紅白花隋薛道衡詩庭草無人隨意綠杜)
(詩無人碧草芳劉夢得詩今日花前飲甘心醉數杯但愁花有語不為老人開)
芳草
芳草知誰種緣階巳數叢無心與時競何苦綠怱怱(李白)
(詩長短春草綠緣階如有情又故交不過門秋草日上階張九齡與林甫海燕詩無心與物竸鷹隼莫相猜)
(魯直詩黃鸝惟見綠怱怱)
與徐仲元自讀書臺上過定林(按建康志境内讀書臺凡四處)
(郭文舉書臺在冶城梁昭明書臺在蔣山定林寺後北高峰上董永讀書臺在溧水縣西)
(四十里蔡伯喈讀書臺亦在溧水縣太虛觀東北以此觀之則公所游者必是昭明書臺)
(蓋去定林不遠耳)
横絶潺湲度深尋犖确行百年同逆旅一壑我平生(河渠)
(書河蕩蕩兮激潺湲退之詩山石犖确行徑微又搜尋得深行又炎潮度氛氲熱石行犖埆莊子世人直)
(為物逆旅耳陶詩家如逆旅舍我如當去客晉明問謝鯤論者以君方庾亮自謂何如荅曰端委廟堂使)
(百僚凖則臣不如亮一丘一壑自謂過之)
病中睡起折杏花數枝二首
獨卧南窗榻翛然五六旬巳聞鄰杏好故挽一枝春(陸凱)
(詩聊贈一枝春韓詩西鄰北郭古寺空杏花兩株能白紅亦此意也)
其二
獨卧無心處(一作起)春風閉寂寥鳥聲誰喚汝屋角故相
撩(退之詩無心思嶺北猿鳥莫相撩山谷詩佳眠未知曉屋角聞晴哢)
送望之赴臨江
黃雀有頭顱長行萬里餘想因君出守暫得免包苴(袁尚)
(傳君頭顱方行萬里魯直亦云頭顱雖復行萬里猶和傅說鹽梅羹兩公詠黃雀皆使袁尚事成湯六事包)
(苴行歟)
送丁廓秀才歸汝陽
風駃柳條乾駞裘未勝寒殷勤陌上日為客暖征鞍(皎然)
(詩春風潮水漫正月柳條寒歐公詩春寒漠漠侵駞褐長卿詩獨怜南浦月今夕送歸鞍)
送王彦魯
北客憐同姓南流感似人相分豈相忘臨路更情親(莊子)
(徐無鬼篇子不聞夫越之流人乎去國數日見其所知而喜去國旬月見所嘗見於國中者而喜及期年也見)
(似人而喜矣不亦去人滋久而思人滋深乎)
送吕望之
池散田田碧臺敷灼灼紅年華豈有盡心賞亦無窮(古詩)
(雖無田田葉及爾泛漣漣沈約詩山中咸可悦賞逐四時移歐公云四時之景不同而樂亦無窮東坡)
(詩以彼無盡景寓我有限年)
别方邵秘校
迢迢建業水中有武昌魚别後應相憶能忘數寄書(言魚)
(可寄書也古樂府呼兒烹魚中有素書武昌魚見吳志)
梅花
墻角數枝梅凌寒獨自開遥知不是雪為有暗香來(戎昱)
(梅花詩應緣近水花先發疑是經春雪未消古樂府庭前一樹梅寒多未覺開秪言花似雪不悟有香來)
(荆公略轉換耳或偶同也)
紅梅
春半花纔發多應不奈寒北人初未識渾作杏花看(梅宛)
(陵詩驛使前時走馬回北人初識越人梅西清詩話云紅梅清艷兩絶昔獨盛於姑蘇晏元獻始移植西岡)
(第中特珍賞之一日貴游賂園吏得一枝分接由是都下有二本公嘗與客飲花下賦詩曰若更遲開三二月)
(北人應作杏花看客曰公詩固佳待北俗何淺也公笑曰顧傖父安得不然一坐絶倒王君玉聞盜花事以詩)
(遺公云館娃宫北舊精神粉瘦瓊寒露蕊新園吏無端偷折去鳳城從此有雙身自爾名園争培接遍都城矣)
(苕溪漁隱曰介甫紅梅詩與元獻詩暗合然介甫句意視元獻為工)
病起過寳覺
執手乍欣悵霜毛應更新依然舊童子却想夢前身(善財)
(童子入毗盧樓閣見諸境界種種裝嚴不可思議彌勒告言如上所見從何處來善財曰從諸佛智惠中來依)
(諸佛智惠而住無有去處亦無住處如夢如幻不可思議爾時善財聞彈指聲從三昧起蓋善財末後證入法)
(身見前來參訪五十二人知識皆是夢境以執手二字觀之知為善財不疑善財初參德雲比丘德雲執善財)
(手云云楊巨源與劉評事過故證上人院詩階雪凌春積鐘煙向夕深依然舊童子相送出花隂戎昱春)
(日游僧院詩依然舊童子相送出花林)
書定林院窗
道人今輟講卷裓寄松蘿夢說波羅蜜當如習氣何(公自)
(注云問遠大師師云夜來夢與說十波羅蜜淨土經各以衣裓盛衆妙花供養他方千億佛舍利佛問須菩)
(提夢中說六波羅蜜與覺時是同是别須菩提云此義幽深吾不能說汝往問彌勒)
題徐浩書法華經
一切法無差水牛生象牙莫將無量義欲覓妙蓮華(華嚴)
(經第二十是以□法入一切法以一切法入一法而不壊其相者之所住處法華經云佛說大乘經名無量義)
(教菩薩法佛所護念說是經巳即於大衆中結跏趺坐入於無量義處三昧)
春怨
掃地待花落惜花輕著塵遊人少春戀踏去却尋春(張籍)
(詩不教人掃石恐損落來花)
離昇州作
相看不忍發㵕澹暮潮平語罷更携手月明洲渚生(建康)
(舊名昇州李白送殷溆詩相看不忍别更進手中杯)
回文四首
碧蕪平野曠黃菊晚村深客倦留甘飲身閒累苦吟(回文)
(未審起於何時皮日休推體詩序晉温嶠始有回文詩)
其二
夢長隨永漏吟苦雜疎鐘動蓋荷風勁沾裳菊露濃
其三
迸月川魚躍開雲嶺鳥翻徑斜荒草惡臺廢冶花繁
其四
泊鴈鳴深渚收霞落晚川柝隨風歛陣樓映月低弦漠
漠汀帆轉幽幽岸火然壑危通細路溝曲繞平田
題西太一宫壁二首
柳葉鳴蜩綠暗荷花落日紅酣三十六陂春水白頭想
見江南(一作草色連雲漠漠樹隂落日潭潭者非此篇歐蘇有和韻當據為正春水一作煙水神宗)
(元豐二年導洛通汴引古索河為源注房家黃家孟王陂及三十六陂高仰處瀦水為塘以備水不足則決以)
(入河據此則京師亦有三十六陂未知公所指在何處詩疏曰鳴蜩蟬也又三十六陂在揚州天長縣故云)
(想見江南蔣之竒傳可考)
其二
三十年前此地(一作路)父兄持我東西今日重來白首欲
尋陳迹都迷(王播詩三十年前此院遊持我當作將我前漢紀欲將我安之乎)
西太一宫樓
草際芙蕖零落水邊楊柳欹斜日暮炊煙孤起不知魚
網誰家(白樂天詩夏口煙孤起湘川雨半晴杜牧之詩角聲孤起夕陽樓)
宫詞
六宅新粧促錦三宫巧仗叢花一片黃雲起處内人遥
認官家(此王建宫詞初非公作)
王荆公詩注卷四十
