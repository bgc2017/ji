王荆公詩注卷二十三
宋李壁撰
律詩
與寶覺宿僧舍
擾擾復翩翩秋床燭屢昏真為說萬物豈止挾三言(莊子)
(惠施徧為萬物說說而不休又庚桑楚南榮趎蹵然正坐曰若趎之年巳長矣將惡乎託業以及此言耶庚)
(桑子曰全汝形抱汝生無使汝思慮營營南榮趎贏糧七日七夜南見老子老子曰子自楚之所來乎趎曰唯)
(老子曰子何與人偕來之衆也注云挾三言而來故云)問義曹谿室捐書闕里門
若知同二妄目擊道逾存(曹谿乃六祖慧能大師所居山其門人因以為號此言問)
(義曹谿室亦泛言之耳不專指一人蓋公與寶覺同宿僧舍上句言寶覺下句以自況魯縣孔子廟南十里有)
(二石闕曰闕里里門也楞嚴經云妄顯諸真妄真同二妄莊子目擊而道存杜牧鴉詩擾擾復翩翩黃)
(昏颺冷煙借以言燭)
中書偶成
忽忽余年往茫茫不自知殷勤照清淺邂逅見衰遲輔
世無賢業容身有聖時歸歟今可矣何以長人為(忽忽茫茫)
(言歲月之去不覺也鑑水而知衰白易君子體仁足以長人)
華藏寺會故人(得泉字建康志寺偽吳武義二年建在斗門西街北初為報)
(先寺國朝改今額)
百憂成阻闊一笑得留連城郭西風裏園林落照前共
知官似夢莫負酒如泉興罷重攜手江湖即渺然(夢棺得官)
(又言作官如夢邯鄲之類是也漢有酒泉郡杜詩東宫賜酒如流泉)
求全
求全傷德義欲速累功名玉要藏而待苗非揠故生未
妨徐出晝何苦急墮成此道今亡矣嗟誰可與明(左氏定公)
(十二年仲由為季氏宰墮三都公斂處父謂孟孫曰墮成齊人必至北門且成孟氏之保障也無成是無孟氏)
(也子偽不知我將不墮公圍成不克)
秋風
揫斂一何饕天機亦自勞牆隈小翻動屋角盛呼號漠
漠驚沙密紛紛斷柳高江湖豈在眼昨夜夢波濤(秋之氣揫)
(斂故字從秋揫聚也納也饕者謂納之多也天機言風也隈角猶隧之類得風最多)
次韻朱昌叔歲莫
城雲漏日晚樹凍裹春深槮密魚雖暖巢危鸖更隂横
風高彍弩殘溜細鳴琴歲換兒童喜還傷老大心(深字在裹)
(上起義槮所感反類篇云積柴水中以取魚曰槮)
次韻酬昌叔羇旅之作
君方困逆旅予亦誤朝簪自索東方米誰多季子金高
門萬馬散窮巷一燈深客主竟何事蕭條梁父吟(東方朔傳)
(無令但索長安米蘇秦傳見季子位高金多梁父吟葬歌也)
次韻唐公三首
東陽道中
山蔽吳天密江蟠楚地深浮雲堆白玉落日瀉黃金渺
渺隨行旅紛紛換歲隂強將詩詠物收拾濟時心
江行
材非當世用轂有故人推使節春冬換征帆日夜開南
游取干越東望得州來試盡風波惡生涯亦可哀(史記鄭當)
(時傳其推轂士又荆王世家今吕氏雉故推轂高帝就天下漢書貨殖傳譬猶戎狄之與干越不相入矣韋)
(昭注今餘干縣越之别名也古謂越餘地曰餘干縣有干越亭左成公七年吳入州來注淮南下蔡縣也至)
(昭公十三年吳始滅州來而襄公三十一年趙文子已稱延州來季子其果立乎竊疑有兩州來也又季子始)
(封延又增州來若指下蔡言之二邑相去亦不應許遠更攷)
旅思
此身南北老愁見問征途地大蟠三楚天低入五湖看
雲心共遠步月影同孤慷慨秋風起悲歌不為鱸(史記貨殖)
(傳自淮北沛陳汝南南郡此西楚也彭城以東東海吳廣陵此東楚也衡山九江江南豫章長沙是南楚也又)
(孟康注漢書曰舊名江陵為南楚吳為東楚彭城為西楚阮嗣宗詩曰南楚多秀士李昭翰注曰三楚謂楚文)
(王都郢昭王都鄂考烈王都夀春盧綸詩青草湖將天暗合白頭浪與雪相和河渠書於吳則通三江五湖)
(貨殖傳云吳有三江五湖之利太史公叙傳登姑蘇望五湖蓋五湖皆在姑蘇也又五湖者菱湖游湖莫湖貢)
(湖咠湖皆太湖東岸五彎為五湖而非太湖也古時應别今並相連唐子西語錄云荆公地蟠三楚大天入)
(五湖低得子美句法言自有所感非為鱸魚然張季鷹見機而逝豈真為鱸魚耶亦寓言耳)
烏塘(臨川志載公此詩)
地僻居人少山稠伏獸多怒狸朝搏鴈嚵虎夜窺騾籬
落生孫竹門庭上女蘿(公羊仇牧注乳犬攫虎伏雞搏貍精神之至也韓文僕來告)
(言虎入廏處無敢驚逐以我&KR1042;去孫竹見招約之職方注女蘿兔絲松蘿也)未應悲寂寞六
載一經過
欲歸
水漾青天暖沙吹白日隂塞垣春錯莫行路老侵尋綠
稍還幽草紅應動故林留連一杯酒滿眼欲歸心
發館陶(館陶屬北京大名府)
促轡數殘更似聞雞一鳴春風馬上夢沙路月中行笳
鼓遠多思衣裘寒始輕稍知田父隠燈火閉柴荆(山谷詩春)
(風馬上夢樽酒故人持暗與公合度淮過河南皆沙行韋應物詩夏衣始輕體游步愛僧居介父此句)
(時雖不同而意皆妙隠一作穏)
王村
晻靄王村路春風北使旗塵催輕騎走寒咽短簫吹攬
轡聯貂帽投鞭各酒巵紛紛小兒女何事倚牆窺
長垣北(畿甸長垣在京師東北一百五里)
攬轡長垣北貂寒不自持霜風急鼓吹煙月暗旌旗騎
火流星點牆桑亞戟枝柴荆掩春夢誰見我行時(退之詩騎)
(火萬星攅急就章注戟岐刃之矛也)
冬日
擾擾今非昔漫漫夜復晨風沙不貸客雲日欲迷人散
髮愁邊老開顔醉後春轉思江海上一洗白綸巾(韓詩今既)
(不如昔後當不如今)
壬辰寒食
客思似楊柳春風千萬條更傾寒食淚欲漲冶城潮巾
髮雪争出鏡顔朱早凋未知軒冕樂但欲老漁樵(後漢紀千)
(條萬端言客思如柳條之多冶城見上注城岸江故云冶城潮)
雨中
尚疑櫻欲吐已怪菊成漂紫莧凌風怯青苔挾雨驕長
閒故有味多難自無聊牢落柴荆晚生涯付一瓢(莧葉柔得)
(風如怯苔以雨潤生益蕃故稱驕猶言張王也)
乘日
乘日寒垣入御風塘路歸胡皆躍馬去鴈却背人飛煙
水吾鄉似家書驛使稀怱怱照顔色恨不洗征衣(莊子徐無)
(鬼若乘日之車而遊於襄城之野御風見别注塘路塘深也下云煙水吾鄉似此詩作於北使回日此言)
(北敵送使人及境復歸其國)
宿雨
綠攪寒蕪出紅争暖樹歸魚吹塘水動鴈拂塞垣飛宿
雨驚沙静晴雲晝漏稀却驚春夢短燈火著征衣
秋露
日月跳河急荒庭露送秋初疑宿雨泫稍怪曉霜稠曠
野將馳獵華堂已御裘空令半夜鶴抱此一端愁(元微之荅)
(胡靈之詩序日月跳丸爾雅春獵為蒐夏曰苖秋曰獮冬曰狩此四時皆有獵禮記孟冬之月天子始裘)
(周官仲秋獻良裘春秋繁露曰鶴知夜半注云鶴水鳥也夜半水位感其生氣則益鳴而喜周處風土記)
(曰白鶴性警至八月白露降流於草葉上滴滴有聲即鳴也)
還自河北應客
媿客問謠俗舊傳今自如材難知冀馬味美賽河魚塞
水移民久川防動衆初北人雖異論時議或非疎(貨殖傳其)
(謠俗猶有趙之風也左氏冀之北土馬之所生塞水謂溏濼也川防謂調夫役運茭草塞河)
將次洺州憩漳上
漠漠春風裏茸茸綠未齊平田鵶散啄深樹馬迎嘶地
入河流曲天隨日去低高城巳在眼聊復解輕齎(田之平衍)
(鴉乃散啄馬喜嘉蔭望樹而嘶二句妙甚可畫爾雅河百里一小曲千里一曲一直冇底曰囊無底曰槖)
(言其物質輕而價重可入囊槖以齎行也)
和仲庶夜過新開湖憶沖之仲涂共泛
水遠浮秋色河空洗夜氛行隨一明月坐失兩孤雲露
髮此時濕風顔何處醺淹留各有趣不比漢三君(李白詩月)
(行却與人相隨杜詩作夜月同行興元南有路通巴州路絶險一上三日而達於山頂故諺云孤雲兩角去)
(天一握白樂天有兩處或孤雲之句三君謂後漢大將軍竇武太傅陳蕃侍中劉淑見黨錮傳序)
送契丹使還次韻荅淨因長老
老欲求吾志時方摭我華強將愁出塞空得病還家日
轉山河暖風含草木葩勝遊思一往不敢問三車(公多有使)
(北詩而本傳及年譜皆不載嘗出疆獨温公朔記云云揚子孟子疾過我門而不入我室或曰亦有疾乎曰)
(摭我華而不食我實公此意似謂世之知我但以其文而未盡吾藴也說文云葩華也從廾從皅羊鹿牛)
(車見法華經李白詩真僧法號號僧伽有詩與我論三車)
送吳叔開南征
摻袂不勝情犀舟擊汰行倦游無萬里惜别有千名(謂舟)
春草淒淒綠江楓湛湛清金陵多麗景此去屬蘭成(屈平)
(九章乘舲船余上沅兮齊吳榜以擊汰注汰波也江淹别賦故别雖一緒事有萬族疑千名亦類此更須攷)
(陸機詩陸産尚千名退之詩春醪又千名楚詞王孫游兮不歸芳草生兮萋萋又湛湛江水兮上有楓張)
(說題庾信宅蘭成追宋玉舊宅偶詞人太平寰宇記蘭成江州舊治朔記云嘉祐五年九月錢象先閻詢陳)
(經王安石使契丹此詩題又稱送契丹使還當考)
遊栖霞菴約平甫至因寄(栖霞菴或是西菴疑不可考)
渺渺林間路蕭蕭物外僧高隂涼易入閒貌老難增官
事真傷錦君恩更飲冰求田此山下終欲忤陳登(上句言林)
(間蔭樾高茂易致風涼下句言僧皆繳首聯之意也李白詩意清淨貌稜稜亦不減亦不增襄公三十一)
(年子皮欲使尹何為邑子産曰今子有美錦不使人學製焉大官大邑身之所庇也而使學者製焉其為美錦)
(不亦多乎又公表文亦使敗財傷錦宜有衆多之譏莊子今吾朝受命而夕飲冰末言元龍鄙求田者今)
(不復恤其忤也)
和栖霞寂照菴僧雲渺平甫同作
蕭然一世外所樂有誰同宴坐能忘老齋蔬不過中無
心為佛事有客問家風笑謂西來意雖空亦不空(維摩經云)
(舍利佛告世尊我昔曾於林中宴坐樹下維摩謂我言不必是坐為宴坐也夫宴坐也者不於三界現身意是)
(為宴坐不起滅定而現諸威儀是為宴坐不捨道法而現凡夫事是為宴坐而不在内亦不在外是為宴坐於)
(諸見不動而修行三十七品是為宴坐不斷煩惱而入湼槃是為宴坐按四分律比丘非時受食者為破律)
(非時者謂自日中至亥為鬼神食誌公語已見上注又丹霞云佛之一字永不喜聞須自看取即此意也梵)
(志語亦云梵志不轉經不持課家風禪門多有此語如何是黃龍家風翠巖家風雲巖問圓智師師兄家)
(風作麽生師曰教汝指點着堪作什麽荅曰無遮個多多少時也師曰牙根猶帶生澁在藥山又問圓智如)
(何是和尚家風師下禪床作女人拜曰謝子遠來都無祗待僧問牛頭微禪師如何是和尚家風師曰山畬)
(粟米飯野莱淡黃虀僧曰忽遇上客來又作麽生師曰喫即從君喫不喫任東西雖空不空此真際實相也)
(般若經知空不空又傳燈錄真覺第二出其觀體者只知一念即空不空非空非不空)
宜春苑(漢有宜春苑地屬下杜有曰宜春宫者即下杜苑中宫皆秦剏也又子嬰葬二)
(世杜南宜春苑中本朝自都大梁特借秦漢舊名亦猶昆明池之類)
宜春舊臺沼日暮一登臨解帶行蒼蘚移䩳坐綠隂樹
疎啼鳥遠水静落花深無復增修事君王惜費金(沈休文詩)
(解帶臨清風王維詩松風吹解帶䩳速侯切說文軟皮也諸本皆作鞍誤韓文坐茂樹以終日宋之問高)
(樹隂疎鳥不留張祜詩斷橋荒蘚澁空院落花深楊文公詩風定落花深一寸日遲啼鳥度千聲瓊林)
(苑金明池宜春苑玉津園謂之四園苑宜春苑本秦悼王園俗但稱庶人園荒廢殆不復治故公詩有無復增)
(修之語漢文帝嘗欲作露臺召匠計之費百金上曰百金中人十家之産也吾奉先帝宫室常恐羞之何以)
(臺為)
春日
冉冉春行暮菲菲物競華鶯猶求舊友燕不背貧家室
有賢人酒門無長者車醉眠聊自適歸夢到天涯(詩伐木鸎)
(其鳴矣求其友聲武瓘詩花開蝶滿枝花謝蝶還稀惟有舊巢燕主人貧亦歸文中子子之室酒不絶)
(賢人用徐邈事陳平傳以席為門然多長者車轍杜詩坐對賢人酒門聽長者車淵明語客我醉欲眠)
(君且去)
王荆公詩注卷二十三
