王荆公詩注卷一
宋李壁撰
古詩
元豐行示德逢(德逢姓楊與公隣曲按王直方雜記德逢號湖隂先生丹陽)
(陳輔浙西佳士也每歲清明過金陵上塜事畢則至蔣山過湖隂先生之居清談終日歲)
(率以為常元豐辛酉癸亥頻歲訪之不遇題一絶於門云北山松粉未飄花白下風輕麥)
(脚斜身似舊時王謝燕一年一度到君家湖隂歸見其詩吟賞久之曾稱於舒王聞之笑)
(曰此正戲君為尋常百姓耳湖隂亦大笑)
四山翛翛映赤日田背坼如龜兆出(詩予尾翛翛此借用退之詩或如)
(龜坼兆)湖隂先生坐草室看踏溝車望秋實雷蟠電掣雲
滔滔夜半載雨輸亭臯旱禾秀發埋牛凥(子虚賦云亭臯千里師古曰為)
(亭候於臯隰之地埋牛凥言久旱得雨禾皆怒長其高可没牛凥也)豆死更蘇肥莢毛
倒持龍骨掛屋敖(月令孟夏之月靡草死龍骨所以車水既得雨則無用故掛之屋敖)買
酒澆客追前勞三年五穀賤如水今見西成復如此元
豐聖人與天通千秋萬歲與此同先生在野固不窮擊
壤至老歌元豐(論衡曰堯時百姓無事有五十之民擊壤於塗觀者曰大哉堯之德也擊壤者)
(曰吾日出而作日入而息鑿井而飲耕田而食堯何力於我也)
後元豐行(介甫熙寧七年罷政作此歌正居鍾山時或謂公欲以徹神考之聽冀復)
(相此繆論也)
歌元豐十日五日一雨風(鹽鐵論周公之時風不鳴條雨不破塊五日一風十日一)
(雨)麥行千里不見土連山没雲皆種黍水秧綿綿復多
稌龍骨長乾掛梁梠(秧禾秧也載芟綿綿其麃爾雅釋宫楣謂之梁檐謂之摘注屋梠)
(也說文云楣齊謂之擔楚謂之梠樀丁狄反梠音吕)鰣魚出網蔽洲渚荻筍肥甘
勝牛乳百錢可得酒斗許雖非社日長聞鼓吳兒踏歌
女起舞(張說劉禹錫皆有踏歌行神仙藍采和常醉踏歌云云)但道快樂無所苦
老翁塹水西南流楊柳中間杙小舟乘興欹眠過白下
逢人歡笑得無愁(爾雅云樴謂之&KR0891;注云橜也說文樴之弋反弋也從木戠聲杙逸即反從)
(木弋聲橜巨月反弋也從木厥聲漢地志云䍧柯繫船杙也華陽國志云楚頃襄王時遣莊蹻伐夜郎軍)
(至且闌㭬船於岸而步戰既滅夜郎以且闌有㭬船䍧柯處乃改其名為䍧柯杙音弋白下見題半山寺壁)
(注)
夜夢與和甫别如赴北京時和甫作詩覺而有
作因寄純甫(和甫名安禮行第三十六純甫最幼名安上行第三十七)
水菽中歲樂鼎茵暮年悲(檀弓孔子曰啜菽飲水盡其歡斯謂之孝莊子寓言曾子)
(再仕而心再化曰吾及親三釡而心樂後仕三千鍾不洎吾心悲)同胞苦零落會合尚
凄其況乃夢乖闊傷懷而賦詩詩言道路寒乃似北征
時叔兮今安否季也來何遲中夜遂不眠展轉涕流離
(禮記文王世子今日安否何如)老我孤主恩結草以為期(沈括筆談歐公有奉使回)
(寄劉原甫云老我倦鞍馬誰能事吟嘲王荆公贈弟和父詩云老我孤主恩結草以為期言老我則語有情上)
(下句皆惜老之意若作我老與老我雖同而語無情詩意遂頽惰此文章佳語獨可心喻宣公十五年魏顆)
(敗秦師于輔氏見老人結草以亢杜回杜回躓而顛)冀叔善事國有知無不為(左氏)
(荀息曰公家之利知無不為忠也)千里永相望昧昧我思之幸唯季優
游歲晩相擕持於焉可晤語水木有茅茨畹蘭佇歸憩
遶屋正華滋(純甫晩以管勾江寧府集禧觀家居水木湛清華今人以古語採椽土階對茅)
(茨遂以茨為屋其實茨亦草也又按韋忠傳吾茨簷賤士本無宦情然太史遷傳茅茨不翦注則云屋盖曰茅)
(茨茨以茅覆屋據此則茨又為屋盖也兩存之白詩清和四月初樹木正華滋)
純甫出僧惠崇畫要予作詩(純甫公季弟也惠崇建陽人工畫鵝)
(鴈鷺鷥尤工小景善為寒汀煙渚瀟灑虚曠之象人所難到也)
畫史紛紛何足數(畫史見虎圖注)惠崇晩出吾最許(崇非特善畫又工詩)
(今十僧詩集崇其一也)旱雲六月漲林莽移我翛然墮洲渚黃蘆
低摧雪翳土鳬鴈静立將儔侣往時所歴今在眼沙平
水澹西江浦暮氣沉舟暗魚罟(李義山詩湖光不受月暮氣欲沉山)欹眠
嘔軋如鳴(一作聞)櫓頗疑道人三昧力異域山川能斷取
(維摩經舍利弗住不可思議解脱菩薩斷取三千大千世界如陶家輪著右掌中擲過恒河世界之外其中衆)
(生不覺不知)方諸承水調幻藥灑落生綃變寒暑(周禮司烜氏以鑒取)
(明水於月注鑒鏡屬也世謂之方諸又淮南子方諸見月則津而為水高誘注方諸隂燧大蛤也熟摩拭令熱)
(以向月則水生也許慎注諸珠也方石也楞嚴經第三卷諸大幻師求太隂精用和幻藥是諸師等手執方諸)
(承月中水)金坡巨然山數堵粉墨空多真漫與(江南中主時建業僧巨然)
(祖述董源筆法尤工秋嵐遠景不為竒峭源及巨然畫筆皆宜遠觀其筆甚草草近視之幾不類物象遠觀則)
(景物粲然幽情遠思如覿異境金坡遺事玉堂後北壁兩堵董羽畫水正北一壁吳僧巨然畫山水皆有遠)
(思一時絶筆也有二小壁畫松亦竒妙據畫譜言巨然用筆甚草草此可見其真趣不應有粉墨空多之譏)
(反覆詩意本謂巨然畫格最高而拙工事彩繪者乃為世俗所與也按唐制翰林院在右銀臺門内開元時)
(又置學士院在翰林院之南始改供奉為學士至德後隨上所在而遷駕在大内則明福門置院駕在興慶宫)
(則金明門内置院德宗時又移院於金鑾坡上今詩云金坡本此)濠梁崔白亦善畫曾
見桃花静初吐(崔白字子西濠梁人工畫花竹翎毛體製清贍雖以敗荷鳬鴈得名然於鬼神)
(人獸尤精熙寧初與文宣丁貺葛昌畫垂拱殿御扆竹鶴各一扇白為首出弟慤畫亦佳)酒酣弄筆
起春風便恐漂零作紅雨流鶯探枝婉欲語蜜蜂掇蘂
隨翅股一時二子皆絶藝裘馬穿羸久羇旅華堂直惜
萬黃金苦道今人不如古
題徐熙花(黃筌父子畫花妙在賦色江南徐熙以墨筆畫之殊草草略施丹粉而已)
(神氣迥出别有生意筌惡其軋巳言其畫麤俗不入格罷之熙之子乃效黃格更不用墨)
(筆直以彩色圖之謂之沒骨圖筌等不復能疵瑕遂得齒院品然其氣韻皆不及熙遠甚)
徐熙丹青盖江左杏枝偃蹇花婀娜一見真為值芳時
安知有人槃礴臝(槃礴羸見虎圖注)同朝衆史共俳娼(同朝謂黃筌輩)
(也三蒼解詁丈夫妒為娼)亦欲學之無自可錦嚢深貯幾春風借問
此木何時果(說文在木曰果在草曰蓏又逹摩偈云一花開五葉結果自然成)
題燕侍郎山水圖(燕名肅以禮部侍郎致仕青州人寇凖客嘗以工部郎中)
(直昭文館為燕王府記室參軍)
往時濯足瀟湘浦獨上九疑尋二女(李白遠别離古有黃英之女乃在洞)
(庭之南瀟湘之浦湘中記九疑山在營道北九山相似行者疑惑故曰九疑又山海經蒼梧之川其中有九)
(疑山漢武廵狩祀舜於此)蒼梧之野煙漠漠斷隴連岡散平楚暮年
傷心波浪阻不意畫中能更覩燕公侍書燕王府王求
一筆終不與奏論讞死誤當赦全活至今何可數仁人
義士埋黃土秖有粉墨歸嚢褚(國史燕公判刑部奏天聖三年天下斷大辟二)
(千四百三十六豈無法可疑情可憫者而州郡無所奏讞盖畏罪也請自今奏而不應奏者不科以罪自是奏)
(讞者歲踰千人無不貸免自始至今所活無慮幾千萬人矣)
陶縝菜示德逢
江南種菜漫阡陌紫芥綠菘何所直陶生畫此共言好
一幅往往黃金百北山老圃不外慕(一作慕此)但守荒畦斸
荆棘陶生養目渠養腹各以所長為物役(老子是以聖人為腹不為)
(目故棄彼取此注為腹者以為物養已為目者以為物役已)
已未耿天隲著作自烏江來予逆沈氏妹于白
鷺洲遇雪作此詩寄天隲(公自注云辛酉冬天隲復來誦此遂)
(書于壁請天隲書所酬於右)
朔風積夜雪明發洲渚淨開門望鍾山松石皓相映故
人過我宿未盡躋攀興而我方渺然長波一歸艇欵叚
庶可策(欵叚見和王勝之借馬注)柴荆當未暝與子出東岡墻西掃
新徑
招約之職方并示正甫書記(約之姓叚亦家金陵與公居止接近)
往時江總宅近在青溪曲井滅非故桐臺傾尚餘竹(江總)
(陳人也仕至尚書令陳亡入隋為上開府開皇中卒劉禹鍚詩池臺竹樹三畝餘至今人道江家宅青溪實)
(連秦淮按建康志江總宅在青溪大橋北與孫瑒宅對夾青溪又金陵故事南朝鼎族多夾青溪江令宅尤占)
(勝地至國朝為叚約之宅王荆公詩有昔時江令宅今日叚侯家叚氏有割青亭公詩又有割我鍾山一半青)
(是也今上元縣丞廳南青溪上有割青亭舊基尚存江令尋宅詩見桐猶識井看柳尚知門)池塘三
四月菱蔓芙蕖馥蒲柳亦競時冥冥一川綠方坁最所
愛意謂可穿築(梁昭明太子性愛山水於玄圃穿築更立亭館又阮孝緒性沉静恒以穿池築)
(山為樂)欲往無舟梁長年寄心目故人晩得此心事付草
木消摇櫩宇新攬結蹊隧熟(檀弓負手曳杖消摇於門晉書五行志草生可攬)
(結女兒可攬擷)更能適我願中水開茅屋鬼營誅荒梗人境掃
喧黷濠魚淨留連海鳥暖追逐豈無方外客於此停高
躅憶初桑落時要我豈非夙蠶眠忽欲老一介未言速
(左傳亦不使一介行李告於寡君)當緣東門水尚澁南浦舳吾廬雖隱
翳賞眺還自足横陂受後澗直塹輸前瀆跳鱗出重錦
舞羽墜輭(一作煖)玉(天寶中異國獻軟玉鞭屈之首尾相就舒之則勁直如繩乃以聯蟬綉為)
(袋碧蠶絲為鞘)碧筩遞舒卷紫角聯出縮千枝孫嶧陽萬本母
淇澳(魏慤守濟南以大蓮葉酌酒以簮剥其心令與柄通屈柄飲之名碧筩杯紫角菱也退之城南聯)
(句云菱翻紫角利又云蔓涎角出縮書嶧陽孤桐言千枝孫嶧陽則桐可知也詩瞻彼淇澳綠竹猗猗萬)
(本母淇奥謂竹也)滿門陶令株彌岸韓侯䔩(韓奕詩其蔌維何維筍及蒲爾雅䔩)
(菜之總名)尚復有野物與公新聽矚金鈿擁蕪菁翠被敷苜
蓿蝦蟇能作技科斗似可讀(韓詩黃黃蕪菁花花黃故比金鈿公以翠被形容)
(苜蓿之青苜蓿草也本草附菜部以其可食故也又西京雜記苜蓿一名懷風或謂光風在其間嘗肅然照其)
(光彩故曰苜蓿懷風爾雅科斗蝦蟇子也一名活東頭圖尖而尾細古文似之)櫺軒俯北渚
花氣時度谷耕鋤(一作耘鋤)聊效顰締構行可續荒乘儻不
倦一晝敢辭卜雖無北海酒乃有平津肉翛翛仙李枝
城市久煩促寄聲與俱來蔭我臺上榖(韓詩荒乘不知疲孔融字文)
(舉仕為北海太守故世號為孔北海嘗歎曰坐上客常滿尊中酒不空吾無憂矣公孫弘身食一肉脱粟飯)
(張茂先荅何劭詩云恬曠苦不足煩促每有餘)
同王濬賢良賦龜得升字
世傳一尾龜百齡此龜逮見隋唐興雖然天幸免焦灼
想見縮頸愁嚴凝(龜百歲一尾千歲則十尾龜筴傳縮頸而却欲亟去也退之月蝕詩烏)
(龜怯姦怕寒縮頸以殼自遮)前年赴海不量力欲替鼇負三崚嶒(列子)
(湯問帝命禺彊使巨鼇十五舉首而戴之注云大荒經曰地極之神名禺彊靈龜為之使)番禺使君
邂逅見知困簸蕩因嗟矜疾呼豫且設網取以組系首
䶲穿繩北歸與俱度大庾兩夫贔屭苦不勝(番禺廣州也豫且)
(龜筴傳莊子作余且䶲或作&KR0008;而三切龜甲邊也左太沖吳都賦巨鼇贔屭首冠蓬山注贔屭用力之兒)
艤舟秦淮擔送我云此一可當十朋(易損卦十朋之龜弗克違馬鄭解謂)
(一曰神龜二曰靈龜三曰攝龜四曰寶龜五曰文龜六曰筮龜七曰山龜八曰澤龜九曰水龜十曰火龜)昔
人寶龜謂神物奉事枯骨尤競競殘民滅國遞争奪有
此乃敢司靈烝(一作黎烝)於時覩甲别貴賤太卜藏法傳昆
仍(靈烝猶言黎烝謂生靈也爾雅前弇果謂甲前長後弇獵謂甲後長周禮春官有太卜元孫之子)
(為昆孫昆孫之子為仍孫此言太卜世職)豈知元君須見夢初如歡喜得未
曾自從九江罷納錫衆漁賤棄秋不登卜人官廢亦已
久果獵誰復知殊稱(莊子外物篇宋元君夜半夢人被髮闚阿門曰予自宰路之淵予為)
(清江使河伯之所漁者余且得予元君覺使人占之曰此神龜也君問余且漁何得對曰得白龜焉其圓五尺)
(龜至君再欲殺之再欲活之心疑卜之曰殺龜以卜吉乃刳龜七十二鑽無遺筴仲尼曰神龜能見夢於元君)
(而不能避余且之網知能七十二鑽無遺筴不能避刳腸之患知有所困神有所不及也龜人凡取龜用秋)
(時攻龜用春時注秋取龜及萬物成也食貨志工商能登龜取貝者如淳注曰登進也龜有靈故言登春)
(官龜人東龜曰果南龜曰獵注前弇果後弇獵是其體也)今君寶此世莫識我亦坐
視心瞢瞢搘床纔堪比瓦礫當粟豈肯捐斗升糝頭腥
臊何足嗜曳尾汚穢適可憎(搘床出龜筴傳燕文貞公女嫁盧氏嘗為舅盧公求)
(官候公下朝問焉公但指搘床龜視之女拜而歸室告其夫曰舅得詹事矣當粟謂典當之當其事未詳)
(禮記内則和糝不蓼注米屑之糝博物志東南之人食水産龜蛤螺蚌以為珍味不覺其腥臊莊子此龜)
(者寧其死為留骨而貴乎寧其生而曳尾於塗中乎)盛溲除聾豈必驗蹈背出險
安敢憑刳腸以占幸無事卷殼而食病未能(北夢𤨏言南人採龜)
(溺以其性妒而與蛇交或雌蛇至有相趁鬭噬力小致斃者採時取雄龜置瓷盌及小盤中於龜後以照鏡之)
(既見鏡中龜即滛發而失溺又以紙炷火上令熱點其尻亦致失溺然不及鏡照也得於道士陳釗專以入藥)
(治聾尤妙本草山龜之大者人立背上可負而行續搜神記黃赭入山迷道見大龜祝之曰汝是靈物今騎)
(汝背示吾路毛寶行於江見漁人釣得一白龜寶贖放江中寶十餘年守鎮邾城與石虎將軍交戰戰敗投江)
(脚如踏一石上視之乃先所放白龜長六七尺許送至東岸遂得免淮南子道應訓盧敖游於北海至蒙榖)
(之上見一士焉深目而玄鬢淚注而鳶肩豐上而殺下軒軒然方迎風而舞顧見盧敖慢然下其臂遯逃乎碑)
(匿於碑隂盧敖就而視之方倦楚人謂倨為倦龜殼而食蛤蜊)如聞翕息可視效往乃
有墮崖千層仰窺朝陽俯引氣亦得難老如岡陵諒能
學此真壽類世論妄以蟲疑冰(抱朴子郗儉行獵墮空塜中見大龜張口吞氣)
(或俯或仰乃試隨龜所為遂不復飢博物志人有出行墜深泉澗者見龜蛇甚多朝暮引頸向東方人因伏)
(地學之不飢莊子秋水夏蟲不可以語於冰)嗟余老矣倦呼吸起晏光景難
瞻承(楚詞潄正陽而飱朝霞注陽陵子明經朝霞日始出之氣令起晏不及呼吸之矣)但知故
人所玩惜每戒異物相侵陵惟憂盜賊今好卜夜半劫
請無威懲復恐嚵夫負之走并竊老木為薪蒸淺樊荒
圃不可保守視且寄鍾山僧(春秋盗竊寶玉大弓公羊傳曰寶者何龜青純昭公)
(二十五年臧昭伯如晉臧會竊其寶龜僂句以卜為信與僣莊子大宗師藏舟於壑藏山於澤謂之固矣夜)
(半有力者負之而走昧者不知也盗跖篇内則疑劫請之賊劫許業反異苑孫權時有人入山遇一大龜)
(即束之歸龜便言曰游不良時為君所得人甚怪之載出欲上吳王夜泊越里纜船於大桑樹宵中樹呼龜曰)
(勞乎元緒奚事爾耶龜曰我被拘縶方見烹&KR0796;雖盡南山之樵不能潰我樹曰諸葛元遜博識必致相告令求)
(如我之徒計將安出龜曰子明無多詞禍將及汝樹寂而止既至權命煑之焚柴萬車語猶如故諸葛恪曰然)
(以老桑乃熟獻者仍說龜樹共言權登使伐樹煮龜立爛今烹龜猶用桑樹野人故呼龜為元緒)
示元度(蔡卞字元度興化軍仙游人熙寧三年進士甲科為常州江隂縣主簿公)
(以女妻之參知政事張璪薦其才由是浸用元符中為尚書左丞卞託繼述之說迷誤主)
(聽紹聖以來竄斥善類皆卞密進劄子請哲宗親批付外章惇雖凶暴而闇在卞術内而)
(不自知一切奉行卞使蹇序辰建看詳訴理之議惇猶未豫應即以相公二心之言廹之)
(惇懼亟差官置局惇元祐初與司馬光争役法其疏及保馬之害卞每以此劫惇故每為)
(所制伏范祖禹劉安世元祐中嘗論禁中求乳母卞指以為宣仁后有廢立意乞廢為庶)
(人哲宗不從紹聖二年掖庭厭勝事作哲宗召大臣謀之惇請召禮官法官共議卞曰)
(既犯法何用禮官乞掖庭置獄差宦者推治遂廢元祐皇后鄒浩以諫冊元符皇后忤旨)
(卞即奏呂公著嘗薦浩浩以此詆譏朝廷哲宗愈怒浩遂編管嶺南卞雖以紹述為名而)
(實訕薄神宗推尊安石薦常秩之子立上殿立以父秩行肰上史院有云秩與安石既去)
(生民如坐塗炭識者知政事必敗等語哲宗指塗炭必敗四字曰尊戴安石至此則以神)
(考為何如主乎即竄立遠方卞懼取神宗奬諭京東漕臣吳居厚詔榜朝堂外示贊美元)
(豐之政而隂欲彰居厚横斂以符其歸過之誣其嶮巇至此)
今年鍾山南隨分作園囿鑿池溝吾廬碧水寒可潄溝
西雇丁壯擔土為培塿(華陽國志武都有一丈夫化為女子蜀王納為妃旡幾物故王)
(哀之遣五丁之武都擔土為妃作冢襄公二十四年子太叔曰部婁无松栢注部婁小阜部扶苟反婁或作)
(塿謝安為土山亦公意)扶疎三百株蒔棟最高茂不求鵷雛實但
取易成就(莊子南方有鳥其名鵷雛注鸞鳳之類鳳凰非梧桐不棲非竹實不食鵷雛實言梧桐竹)
(之類)中空一丈地斬木令結構五楸東都來斸以遶簷溜
(退之詩重遭五楸牽)老來厭世語深卧塞門竇贖魚與之游餧鳥
見如舊獨當邀之子商略終宇宙更待春日長黃鸝哢
清晝
張明甫至宿明日遂行
初登張公門(張公恐是唐公)公子始冠幘於今見公子與我皆
鬢白山林坐笑語宛然在公側(一作宛我)豈惟貌如之侃侃
有公德憶公營瀨鄉(袁彦伯為謝安安南司馬都下諸人送至瀨鄉將别既自悽惘歎曰)
(江山遼落居然有萬里之勢别本瀨作懶初疑如康節安樂&KR0810;之類後乃知瀨鄉乃金陵地名距公所居不遠)
(故末章復有裹飯冶城之約)許我歸作客我歸公既逝惆悵難再得
得子如得公交懷我欣戚漂摇將安往稅駕止一昔(哀公)
(四年為一昔之期注夜結期也)寤言且勿寐庶以永今夕何時復能還
裹飯冶城宅(冶城本異冶鑄之所今建康天慶觀即其地按寰宇記晉元帝太興初以王導疾久)
(方士戴洋云君本命在申而申地有冶金火相鑠不利遂移冶城於石頭城東以其地為西園晉成帝幸司徒)
(府游觀西園徐廣謂之冶城園是也又按建康實錄晉孝武太元十五年於城中立寺以冶城為名至安帝元)
(興三年以寺為苑廣起樓榭飛閣複道延屬宫城謝安每與王羲之登冶城悠然遐想有高世志又按金陵故)
(事導疾遷冶於縣東七里六朝有東西冶每遇警急出二冶囚徒又有東冶亭晉太元七年立在縣東八里為)
(士夫餞别之所疑導疾時以古冶遷東為二故公詩又云欲望鍾山岑因知冶城路此謂東冶城也金陵故事)
(又有南冶六所少府一司徒二揚州二鎮軍府一)
杏花
石梁度空曠茅屋臨清烱俯窺嬌饒杏未覺身勝影(言花)
(影倒水中尤佳)嫣如景陽妃含笑墮宫井(陳後主避隋軍同張麗華孔貴嬪入景陽)
(宫井中故此稱景陽妃)怊悵有微波殘妝壞難整(末句言水波而花影亂錢起)
(詩惆悵曉鸎啼孤雲還絶巘)
奉酬約之見招
君家叚干木為義畏人侵馮軾信厚禮踰垣終褊心(史記)
(魏文侯客叚干木過其閭未嘗不軾也)溪山(一作川坻)寧有此園屋諒非今雨
過梅柳淨潮來蒲稗深種芳彌近渚伐翳取遥岑清節
亦難尚曠懷差易尋子猷憐水竹逸少愜山林(王子猷好種竹)
(曰不可一日無此君王逸少既去會稽與東土人士盡山水之游以弋釣為娛)况復能招我
親題漢上衿(唐叚成式與温庭筠等唱和并往來書目之為漢上題衿大抵多閨闥中情昵事公)
(用主人同姓事疑必出妾御佐酒)
寄吳氏女子(介父二女長適吳安持寶文閣待制)
伯姬不見我乃今始七齡家書無虚月豈異常歸寧汝
夫綴卿官汝兒亦搢綎兒已受師學出藍而更青(諸本皆作)
(搢珽非也玉藻天子搢珽非人臣所當用據蔡邕傳云多士搢綎公盖本此說文綎系綬也綎他丁反荀子)
(學不可以已青出於藍而青於藍冰水為之而寒於水)女復知女功婉嬺有典刑
(平帝王后傳為人婉瘱師古曰婉順也瘱静也烏計反)自吾捨汝東中父繼在廷
小父數往來吉音汝每聆(中父謂和父也小父當是純父)既嫁所願懷
孰如汝所丁而吾與汝母湯熨幸小停丘園禄一品(扁鵲)
(傳毒熨注以毒藥熨搭病處此公自言舊疾稍平瘳公以左僕射大觀文食會靈觀使禄故云一品)吏
卒給使令膏粱以晚食安步而輜軿(願得晩食以當肉安步以當車無罪)
(以當貴清淨以自娛戰國策顔斶楚王英傳使伎人奴婢鼓吹悉從得乘輜軿注軿猶屏也自隱蔽之車)
山泉臯壤間適志多所經汝何思而憂書每說涕零吾
廬所封殖歲久愈華菁豈特茂松竹梧楸亦冥冥芰荷
美花實瀰漫争溝涇諸孫肯來游誰謂川無舲姑示汝
我詩知嘉此林埛末有擬寒山覺汝耳目熒因之授汝
季季也亦淑靈(莊子外篇山林與臯壤與使我欣欣然而樂與樂未畢也哀又繼之公有擬)
(寒山詩晚歲作深造佛理齊物論是黃帝之所聽熒也注聽熒疑惑也又人間世篇而目將熒之注其言辨)
(捷使人眼眩公次女適蔡卞今所稱季是也班婕妤賦承祖考之遺德兮何性命之淑靈)
王荆公詩注卷一
