王荆公詩注卷十六
宋李壁撰
古詩
次韻酬微之贈池紙并詩
微之出守秋浦時椎冰看𢷬萬榖皮(晉書贊謂蕭子雲書窮萬榖之皮)
波工龜手咤今樣(莊子不龜手之藥)魚網肯數荆州池(盛弘之荆州記)
(曰棗陽縣蔡倫宅其中其存傍有池名蔡子池倫漢順帝時人始以魚網造紙縣人今猶多能作紙蓋倫之遺)
(業)霜紈奪色價不售虹玉喪氣山無輝方船穏載獻天
子(酈食其傳方船而下師古曰方併也)善價徐取供吾私十年零落尚百
一持以贈我隨清詩君寧久寄金榖地方執賜筆磨坳
螭(唐志天子御正殿二史分左右立有命則俯陛以聽退而書之若仗在内閣則分立第二螭首和墨濡筆)
(皆即坳處)當留此物朝上國日侍帝側書新儀不然名山副
史本褒拔元凱誅窮竒(司馬遷傳藏之名山副在京師左氏八元八凱窮竒檮杌)
咨予文章非世用畫鏤空爾靡冰脂(楊次公鹽鐡論内無其質而外學其)
(文若鏤冰畫脂費日損功)揮毫才足記姓字(項羽傳籍少時學書不成去梁怒之籍曰書足)
(記姓名而巳不足學)竊學又恥從師宜(衛恒傳上谷王次仲始作楷法至靈帝好書時多能)
(者而師宜官爲最每書輒削而焚其柎遂以書名此言竊學謂鵠也又晉書右軍贊師宜懸帳之竒罕有遺迹)
(又按師宜官南陽人時天下工書者皆聚於鴻都門至數百人稱宜官爲首大則一字徑丈小則方寸千言今)
(詩止稱師宜去官字蓋祖晉帖也)怱怱點汙亦何忍嘉貺但覺難為辭
篇終有意責趙璧窮國恐誤連城歸(秦以虚詞欲取趙璧實無予城意故)
(云恐誤史記趙惠王得和氏璧秦昭王聞之使人遺趙王書願以十五城易璧藺相如奉璧奏秦秦王無意償)
(城相如乃使其從者衣褐懷璧從間道亡歸璧於趙)傾囊倒篋聊一報安敢坐以
秦爲雌(孟嘗君傳馮驩謂秦王曰天下之士入秦者莫不欲強秦而弱齊入齊者莫不欲強齊而弱秦)
(此雌雄之國也勢不兩立秦王曰何以使秦無為雌而可)
酬沖卿月晦夜有感
夜雲不見天況乃星與月蕭蕭暗塵定坎坎寒更發樓
歌客尚飲酩酊不畏雪巷哭復有人(南州人聞羊祜喪罷市哭聲相接)
隣風送幽咽紛然各所遇悲喜孰優劣君方感莊周浩
蕩擺羈絏歸來亦置酒玉指調絃撥獨我坐無為青燈
對明滅(絃撥二物也鵾絃鐵撥琵琶以鵾雞筋為絃鐵為撥)
送子思兄參惠州軍
沄沄曲江水天借九秋色樓臺飛半空秀色盤韶石(韶石)
(見别注)載酒填里閭吹花换朝夕笙簫震河漢錦繡爛冠
幘地靈瘴癘絶人物傾南極(馬援鑄銅柱以標南極之處)先朝有名
臣(介甫父楚公嘗爲韶州此言名臣謂楚公)卧理訟隨息稍稍延諸生談笑
顧賓客子來適妙年謁入交履舄寂寥九齡後此獨望
一國(曲江公韶州人言子思可繼之)虞翻禮丁覽(虞翻傳初山隂丁覽太末徐陵或在縣吏)
(之中或衆所未識翻一見之便與友善終成顯名)韓愈俟趙德(韓趙見别注)孤岸鎮
頽波俗流未易識我方文葆中(趙世家小兒被曰文葆)旋逐旌旗
蹟去思今豈忘耳目熟遺跡吏含殷勤言俛仰問乖隔
當時府中兒侵尋鬢邊白下帷雖著書不救寒餓廹(董仲)
(舒下帷講道)謂宜門闌士官路久烜赫奈何猶差池更捧丞
掾檄(捧檄見涓涓乳下子注)驥摧千里蹄鵬墮九霄翮人生無巧
愚天運有通塞試觀馳騁人意氣宇宙窄榮華去路塵
謗辱與山積優游禄仕間較計誰得失送君強成歌陟
岵翻感激(韓詩歡華不滿眼咎責塞兩儀公詩類此)
送董伯懿歸吉州
我來以喪歸君至以謫徙蒼黃憂患中邂逅遇於此去
年服初除聽赦相助喜看君數歸月但屈兩三指(嘉祐八年)
(八月公丁母憂時爲知制誥觀詩意董由遷謫來金陵嘗從公游此詩送其歸鄉蓋赦後一年乃得歸)茫
然冬更秋一笑非願始籃輿楊柳下明月芙蕖水僮飢
屢窺門客罷方隠几是非評衆詩成敗斷前史時時對
奕石漫浪争生死送迎皆幅巾設食但陳米亦曾戲篇
章揮翰疾蒿矢(莊子在宥篇焉知桀跖之不爲嚆矢也注嚆矢之猛者崔本作蒿)君豪
才有餘我老憊先止東城景陽陌南望長干紫(景陽宫在臺城内)
(長干是秣陵縣東里巷名江東謂山隴之間曰干金陵五里有山岡其間平地民庶雜居有大長干小長干東)
(長干並是地名)欲斸三畝蔬於焉寄殘齒經過許後日唱和猶
在耳新恩忽捨我欣悵生彼巳江湖北風帆捩柂即千
里相逢知何時莫惜縑與紙
八月十九日試院夢沖卿
空庭得秋長漫漫寒露入幕愁衣單喧喧人語已成市
白日未到扶桑間(十洲記云扶桑地方萬里多生林木其葉如桑長者數千丈兩兩同根偶)
(生故名扶桑)永懷所好却成夢玉色髣髴開心顔逆知後應
不復隔談笑明月相與閒
平甫歸飲(在館中時作)
無田士相弔亦以廢燕樂我官雖在朝得飲乃不數詩
書向墻戸賓至無杯杓空取上古言醻之等糟粕有如
揚子雲歲晩天禄閣但無載酒人識字真未博(公自言識字不)
(多載醪而問者少此近於戲也然識字亦豈易哉漢之諸儒比肩立而揚子雲獨以識字稱韓公以道德文學)
(伏一世而自謂凡爲文辭宜略識字推此可知其非易也介甫登科為淮揚簽判時韓魏公作鎮喜介甫文學)
(不以吏事許之介甫每引古義争事公一裁以法律往往不從介甫官滿既去有人獻公書書中多用古字公)
(不能識持示羣寮亦不識公曰王廷評在必能識此人多識難字介甫聞之怒以為輕巳疑此句有激而云也)
(又眺景迂晩年嘗語人云曰課識十五字景迂博學多識未見其比晩年衰病尚勤如此可以為法也)叔
兮歸自東一笑堂上酌緒餘不及客兒女聊相酢高談
非世歡自慰亦不惡寄言繁華子此趣由來各(鄭谷詩一年流)
(淚同萬里相思各)
答陳正叔
天馬志萬里駕鹽不如閒壯士困局束不如棄之完(前漢)
(禮樂志渥洼馬歌太乙況天馬下志俶儻精權竒體容與廵萬里又戰國策夫驥服鹽車上太行中坂遷延負)
(轅不能上伯樂下車哭之者也退之讀皇甫湜公安園池詩觀之亂我意不如不觀完用之不盡不如不用)
利行有阨轍勢涉無恬瀾明明千年羞促促一日歡(陸士)
(衡豫章行促促薄暮景注促促短貌)孰肯避此世引身取平寬超然子有
意爲我歌考槃予方慕孔氏委吏久盤桓得失未云殊
聊各趨所安
過食新城藕
他年過食新城藕枕藉船中載親友(劉伶酒德頌枕麴藉糟)今年
却到經行處獨坐昏煙對舞柳甘酸向口無所適牢落
盤飱與樽酒冰房玉節謾自好(穆天子傳西王母獻素蓮一房)欲御還
休涕垂手曾參宦學居常近(家語曾參齊嘗聘欲與為卿而不就曰吾父母在食)
(人之禄則憂人之事故吾不忍遠親而爲人役也)陽城離别初不久(陽城爲國子祭酒引)
(諸生告之曰凡學者所以學爲忠與孝也諸生有久不省親者乎明日謁城歸養者二十軰不歸者斥之公蓋)
(以此教人詩所引恐此事)人間此願兩未能西風落日空回首
明州錢君倚衆樂亭(君倚名公輔仁宗時自三司戶部判官出知明州有)
(善政自明召入爲修注公嘗舉以自代)
使君幕府開東部名高海曲人知慕艤船談笑政即成
洗滌山川作佳趣平泉浩蕩銀河注想見明星弄機杼
載沙築成天上路(唐世拜相禮絶班行府縣載沙填路自禁城至其第名沙隄)投虹
爲橋取孤嶼掃除荆棘水中央碧瓦朱甍随指顧春風
滿城金版舫來看置酒新亭上百女吹笙綵鳳悲一夫
伐鼓靈鼉壯安期羨門相與遊方丈蓬萊不更求酒酣
忽跨鯨魚去陳迹空令此地留(列仙傳安期生琅琊人賣藥東海邊時人皆言)
(千歲漢郊祀志李少君言臣嘗游海上見安期生食巨棗大如瓜安期仙者通蓬萊中合則見不合則隠後欒)
(大亦言臣常往來海中見安期羨門之屬顧以臣爲賤不信臣羨門碣石山上仙人名子高也)
愛日(使北時作揚子孝子愛日)
雁生隂沙春冬息陽海澨冥冥取南北豈以食爲累咨
予愁病軀鄙朴人所戲無才治時難量力當自棄豈知
塞上霜飄然亦何事高堂已白髮愛日負明義怨風吹
平原(怨風當作悲風)秣馬聊一愒含懷孰與語仰屋思嘆喟孟
母知身從萊妻恥人制一肉儻易謀萬鍾非得計(孟母事見)
(列女傳萊妻事詳見别注顔曾之養何必萬鍾)
答裴煜道中見寄(煜慶歴六年省元係賈黯榜)
君遊苦數歸苦晩一驛險有千里遠知君陟降旦暮間
馬力不勁厭長坂雨脚墜地花枝低風頭入溪蒲葉偃
此處登臨不奈愁瓊樹森森遮疊巘
餘寒
餘寒駕春風入我征衣裳捫鬢秪得凍蔽面尚疑創士
耳恐猶墮馬毛欲吹僵(漢書上聞韓王信降匈奴上將擊之連城乘勝逐北至樓煩會)
(大寒士卒墮指者十二三傅玄詩嚴風截人耳素雪隨地凝西京雜記漢元封二年大雪深一丈野中鳥)
(獸皆死牛馬踡縮如蝟)牢持有失箸疾飲無留湯(先主方食不覺失匕箸言方寒)
(手凍至不能執捉)曈曈扶桑日出有萬里光可憐當此時不濕
地上霜(言日薄不能使霜消詩雨雪瀌瀌見晛曰消)冥冥鴻雁飛前望去成
行誰言有百鳥此鳥知隂陽豈時有必至前識聖所臧
(前識謂先見)把酒謝高翰我知思故鄉
憶鄞縣東吳太白山水(亦名孤城)
孤城回首(一作望)詎幾何憶得好處長經過最思東山春
樹靄更憶南湖秋水波三年飄忽(一作百年顛倒)如夢寐萬事
感激(一作乖隔)徒悲歌應須飲酒不復道今夜江頭明月多
(韓詩一年月明今宵多又有酒不飲争奈明何)
和微之藥名勸酒(此湊藥名爲詩陳亞嘗有藥名詩云風月前湖近軒窗半)
(夏涼棋爲臘寒呵子下衣嫌春瘦縮紗裁世傳以爲起於亞非也自梁以來如簡文帝元)
(帝皆有藥名詩庾肩吾沈約亦各有一百首至唐張籍爲離合詩有云江臯歲暮相逢地)
(黃葉生前半下枝子夜吟詩問松桂心中萬事喜君知以此觀之則藥名詩初不始於亞)
(矣)
赤車使者錦帳郎從容珂馬留閒坊(赤車使者從容見既别羊王二君注)
(珂大如鰒皮黃黑而骨白以爲馬飾生南海)紫芝眉宇傾一坐笑語但聞雞
舌香(紫芝生高夏山谷六芝皆無毒雞舌香按三省故事尚書郎口含雞舌香以其奏事答對使氣芬)
(芳母丁香亦名雞舌香)藥名勸酒詩實好陟釐爲我書數行(陟釐乃水)
(中苔今取以爲紙名苔紙見本草草部)真珠的皪鳴槽牀金甖琥珀正可
嘗(真珠出廉州邊海中有洲島島上有大池謂之珠池每歲刺史親往監珠戶入池採老蚌割取珠以充貢)
史君子細看流光(史君子形如梔子稜瓣深而兩頭尖亦似訶棃初始因潘州郭使君療小)
(兒多是獨用因號爲史君子)莫惜覓醉衣淋浪獨醒至死誠可傷(獨醒)
(草名)歡華易盡悲酸早人間没藥能醫老寄言歌管衆少
年趁取烏頭未白前(酸棗生河東川澤樹犬如火棗實無常形味酸者是没藥生波斯)
(國似安息香黑色貫衆生玄山山谷苖似狗脊狀如雉尾烏頭葉厚莖方中空葉四四相當與蒿相似白)
(前苖似細辛而大色白易折生洲渚沙磧之上金櫻子今之刺榆子松脂千年為茯苓又千年為琥珀)
客至當飲酒二首
結屋在牆隂閉門讀詩書懷我平生友山水異秦吳杖
藜出柴荆豈無馬與車窮通適異趣談笑不相愉(愉悦也謂)
(語不相投也)寧復求古人浩蕩與之俱客至當飲酒日月無
根株(張籍青天蕩蕩高且虚上有白日無根株流光暫出還入地使我少年不須臾)
其二
天提兩輪光環我屋角走自從紅顔時照我至白首(列子)
(一兒曰日初出大如車輪及中纔如盤盖此不為日初出去人近日中時去人遠乎杜詩云日月雙車轂)
纍纍地上土往往平生友(纍纍謂塚)少年所種樹磥砢行復
朽古人有真意獨在無好醜冥冥誰與論客至當飲酒
(楊王孫傳歸者得至化者得變是物各反其真也反真冥冥亡形亡聲詩意言人任運而生乘化而盡無獨存)
(之理)
乙未冬婦子病至春不已(乙未爲至和二年公時爲羣牧判官被使)
(畿内後二年卒求常州以出)
天旋無窮走日月(爾雅二十八宿及諸星皆循天左行一日一夜一周天日月五星則右行)
(日行一日一周天月行一月一周天)青髮能禁幾回首兒呻婦嘆冬復春
強欲笑歌難發口黃卷幽尋非貴嗜藜牀穏卧雖貧有
二物長乖亦可憐一生所得猶多苟(黃卷藜牀非謂無此二物也不能盡)
(其樂耳南史江斆讓婚表至於夜步月而弄琴晝拱袂而披卷一生之内與此長乖)
強起
寒堂耿不寐轆轆聞車聲不知誰家兒先我霜上行歎
息夜未央呼燈置前楹推枕欲強起問知星正明昧旦
聖所勉齊詩有雞鳴嗟予以竊食更覺負平生(詩女曰雞鳴士)
(曰昧旦子興視夜明星有爛)
飲裴侯家(此必是裴煜作郡江淮時語意可知也)
裴侯飲我日向中四坐賓客顔皆紅掃除高館邀我入
自出糶麥憐民窮天邊眼力破萬里桑麻冥冥山四起
野心探尋殊未已更欲湔衣北城水忽見碧樹櫻桃懸
下馬恣食不論錢赤星磊落入我眼恐是半醉遊青天
裴侯方坐塵沙裏役身救物當如此我曹偶脫簿領間
同忍愛惜一日閒且歸拂席飽眠睡明日更看滁南山
送謝師宰赴任楚州二首(師宰陽夏公絳之子陽夏四子景初景温)
(景平景回此景平也)
珠玉不自貴故爲人所憐賢愚亦如此好惡有自然聞
子欲東南使我抱憂(一作幽)悁炎風沙土中甘與子留連
大梁非無客跪起廢食眠相看獨不厭以此知子賢衰
氣已難強壯心方少年才高豈易得勖子在雕鐫
其二
昆崙一支流向東(謂汴水也流入淮故言東)七月八月船如風愛君
少壯此行樂恨我留連成老翁(魏文帝與吳質書曰志意何時復類昔日已成)
(老翁但未白頭耳)神頭兩岸水無窮伏檻荷花滿眼紅(神頭屬楚州地)
(名)當時不得君擕手今日山川在眼中
次韻遊山門寺望文脊山(文脊山一名曷山在寧國縣西三十里)
宣城百山間文脊尤竒峯拔出飛鳥上圖畫難為容聞
昔有幽人捫蘿追赤松(赤松古仙人也)遺形此古室孤坐鹿裘
重人去邈不反洞壑空藏龍(按晉書隠逸傳瞿硎先生者不得姓名亦不知何許)
(人也太和末嘗居宣城郡界文脊山中山有瞿硎因以名焉大司馬桓温嘗造之既至見先生被鹿裘坐於石)
(室神無忤色温及僚佐數十人皆莫測之乃命伏滔爲之贊竟卒於山中)側行蒼崖煙俯仰
求靈蹤遊者如可得甘棄萬戶封安能久塵土傾倒相
迎逢
疥(昭公二十年齊侯疥遂痁梁元云疥音痎兩日一發之瘧杜預注云案傳例因事曰遂若)
(痎已是瘧何爲復言遂痁乎說文曰疥瘙也周禮天官疾醫曰夏時有癢疥病禮記月)
(令民多疥癘)
浮陽燥欲出隂濕與之戰燥濕相留連蟲生乃投間搔
膚血至股解衣燎爐炭方其愜心時更自無可患呼醫
急治之莫惜千金散有樂即有苦愜心非所願(莊子樂未畢也)
(哀又繼之)
王荆公詩注卷十六
