天籟集卷下
元白檏撰
沁園春
金陵鳳凰臺眺望
獨上遺臺目斷清秋鳳兮不還悵吳宫幽徑埋深花草
晉時高塜銷盡衣冠横吹聲沉騎鯨人去月滿空江鴈
影寒登臨處且摩挲石刻徙倚欄干青天半落三山
更白鷺洲横二水間問誰能心比秋來水靜漸教身似
嶺上雲閒擾擾人生紛紛世事就裏何常不強顔重回
首怕浮雲蔽日不見長安
保寧佛殿即鳳凰臺太白留題在焉宋高宗南渡
嘗驛駐寺中有石刻御書王荆公贈僧詩云紛紛
擾擾十年間世事何常不強顔亦欲心如秋水靜
應須身似嶺雲閒意者當時南北擾攘國家蕩析
磨盾鞍馬間有經營之志百未一遂此詩若有深
契於心者以自況予暇日來遊因演太白荆公詩
意亦猶稼軒水龍吟用李延年淳于髠語也
我望山形虎踞龍盤壯哉建康憶黃旗紫盖中興東晉
雕欄玉砌下逮南唐步步金蓮朝朝璚樹宫殿吳時花
草香今何日尚寺留蕭姓人做梅粧長江不管興亡
漫流盡英雄淚萬行問烏衣舊宅誰家作主白頭老子
今日還鄉弔古愁濃題詩人去寂寞高樓無鳳凰斜陽
外正漁舟唱晚一片鳴榔
夜夢就樹摘桃噉之於中一枚甘甚覺而異之因
為之賦
渺渺吟懷望佳人兮在天一方問鵾鵬九萬扶搖何力
蝸牛兩角蠻觸誰強華表鶴來銅盤人去白日青天夢
一場俄然覺正醯雞舞瓮野馬飛忩徜徉玩世何妨
更誰道狂時不得狂羨東方臣朔從容帝所西真阿母
喚作兒郎一笑人間三遊海上畢竟仙家日月長相隨
去想蟠桃熟後也許偷嘗
監察師巨源時辟予為政因讀嵇康與山濤書有
契於予心者就譜中辭書謝
自古賢能壯哉飛騰老來退閒念一身九患天教寂寞
百年孤憤日就衰殘麋鹿難馴金鑣縱好志在長林豐
草間唐虞世也曾聞巢許遁跡箕山越人無用殷冠
怕機事纏頭不耐煩對詩書滿架子孫可教琴樽一室
親舊相歡況屬清時得延殘喘魚鳥溪山任往還還知
否有絶交書在細與君看
送按察司合道公赴浙東任
玉節星軺十道監司治稱最優甚惠風纔到豚魚亦信
清霜未降狐兔先愁鎮靜洪都澄清白下又過東南第
一州雲烟底看千巖競秀萬壑爭流離筵無計相留
漫慷慨中年白髮稠記璚花照眼忙催詩筆松燈促座
笑遞觥籌放浪形骸欣於所遇負我蘭亭共一遊心期
在想山隂興盡和月回舟
十二月十四日為平章吕公夀
盖世名豪壯歲鷹揚擁兵上流把金湯固守精誠貫日
衣冠不改意氣横秋北闕絲綸南朝家世好在雲間建
節樓平章事便急流勇退黃閣難留莵裘喜逐歸休
著宫錦何妨萬里遊似謝安笑傲東山别墅鴟夷放浪
西子扁舟醉眼乾坤歌鬟風霧笑折梅花插滿頭千秋
歲望夀星光彩長照南州
吕道山左丞覲回過金陵别業至元丙子予識道
山於九江今十年矣
流水高山獨許鍾期最知伯牙愧我投木李得酬瓊玖
人驚玉樹有倚蒹葭風雨十年江湖千里望美人兮天
一涯重攜手似仲宣去國江令還家門前柳拂隄沙
便好繫天津泛斗槎看金鞍閙簇花邊置酒玉盂旋洗
竹裏供茶朱雀橋荒烏衣巷古莫笑斜陽野草花寒食
近算人生行樂少住為佳
風流子
丁亥秋復得仲常書有楚星燕月千里相望何時
會合以副舊遊之語就譜此曲以寄之
花月少年場嬉遊伴底事不能忘楊柳送歌暗分春色
夭桃凝笑同賞天香綺筵上酒杯金㶑灧詩卷墨琳瑯
閒裊金鞭管絃珂里醉攜紅袖燈火微行回首事堪傷
温柔竟處流落江鄉惆悵髩絲禪榻眉黛吟忩甚社燕
秋鴻十年無定楚星燕月千里相望何日故園行樂重
會風光
燭影搖紅
前事用吕東忩韻
三尺枯桐古來長恨知音少玉簫吹斷鳳樓雲此恨何
時了落日飛鴻聲悄眄長江離魂浩渺贈環留佩宿粉棲
香此情誰表風雨紅稀夢回别院鸎啼曉一生辜負
看花心惆悵人空老待訪還丹瑞草駕飇輪蓬萊去好
又愁滄海恍惚塵揚難尋仙島
木蘭花慢
燈夕到維揚
壯東南形勝淮吐浪海吞潮記此日江都錦帆廵幸汴
水迢遥迷樓故應不見見瓊花底事也香銷興廢幾更
王霸是非總付漁樵誰能十萬更纏腰鶴馭儘飄飄
正繡陌珠簾紅燈閙影三五良宵春風竹西亭上拚淋
漓一醉解金貂二十四橋明月玉人何處吹簫
聽鳴騶入谷怕驚動北山猿且放浪形骸支持歲月點
檢田園先生結廬人境竟不知門外市塵喧醉後清風
到枕醒來明月當軒伏波勲業照青編薏苡又何冤
蕞爾倭奴抗衡上國挑禍中原分明一盤棋勢漫教人
著眼看師言為問鵾鵬碧海何如雞犬桃源
覃懷北賞梅同參政西庵楊文和府判敦卿周奧
韻
記羅浮仙子儼微步過山邨正日暮天寒明粧淡粉來
伴清樽行雲黯然飛去悵參横月落夢無痕翠羽嘈嘈
樹杪玉鈿隱隱墻根山陽一氣變冬温真實不須論
滿竹外幽香水邊疎影直徹籬門彷彿對花終日拚淋
漓襟袖醉昏昏折得一枝在手天涯幾度銷魂
復用前韻代友人宋子冶賦
望丹東沁北淡流水遠孤邨對幾樹疎梅十分素艷一
曲芳樽誰堪歲寒為友伴山姿孤瘦雪霜痕翠羽森森
挹節蒼松落落盤根銅瓶水滿玉肌温此意與誰論
漸月冷芸忩燈殘紙帳夜悄衡門傷心杜陵老眼細看
來只似霧中昏頼有清風破鼻暗香浮動吟魂
王彦立所居南口傍真隐庭中新作盆池同諸公
賦
渺高情公子得真隐信悠哉占上下壺天中間隙地鑿
破莓苔移將鑑湖寒影放微風灧灧翠奩開便有一番
荷芰都無半點塵埃夜深明月幌閒階不負小亭臺
儘羅袖盛香碧筒吸露一洗胷懷紅蓮故家幕府看新
詩題詠滿南齋好聽瀟瀟風雨老夫從此須來
丙子冬寄隆興吕道山左丞
憶元龍湖海樽俎地笑談間儘畫燭寒燒紅螺細捲沈
醉更闌西風數聲笳鼓悵匡廬山下送征鞍秋水蘋花
漸老曉霜楓葉初丹滕王高閣倚江干極目楚天寬
想畫棟珠簾朝雲南浦暮雨西山天涯倦遊司馬更幾
時攜手一憑欄别後相思何處月明千里鄉關
戊子秋送合道監司赴任秦中兼簡程介甫按察
倦區區遊宦便回棹謝山隂筭難似君侯蓴鱸有味富
貴無心匆匆又移玉節恨相思何處更相尋渭北春天
樹遠江東日暮雲深岸花檣燕動悲吟把酒惜分襟
問玉井蓮開三峰絶頂誰共登臨長安故人好在憶元
龍名重古猶今說與英雄湖海應憐枯槁山林
已丑送劉紹聞王仲謀兩按察赴浙右閩中任時浙
憲置司於平江故有向吳亭句
擁煌煌雙節九萬里入鵬程愛人物鄒枚文章李杜海
内聲名相逢廣陵陌上恨一樽不盡故人情歲月奔馳
飛鳥交游聚散浮萍出門一笑大江横馬首向吳亭
看分路揚鑣七閩兩浙得意澄清江山剰供詩否想徘
徊南斗避文星留著調元老手却來同佐昇平
歌者樊娃索賦
愛人間尤物信花月與精神聽歌串驪珠聲勻象板咽
水縈雲風流舊家樊素記櫻桃名動洛陽春千古東山
高興一時北海清樽天公不禁自由身放我醉紅裙
想故國邯鄲荒臺老樹儘賦招魂青山幾年無恙但淚
痕差比向來新莫要琵琶寫恨與君同是行人
為樂府宋生寫賦宋子夀香燕城好事者為渠寫
真手撚荼䕷一枝
展春風圖畫恍人世有神仙愛手撚荼䕷香閒韻遠軃
袖垂肩東郵幾回親見意丹青無地著婵娟杏臉紅生
曉暈柳眉翠點春妍舞衫歌扇綺羅筵還我舊因緣
儘金縷新聲烏絲醉墨共惜流年年來茂陵多病更玉
琴凄斷鳳凰絃(時方喪偶)留得一枝春在不妨絶倒尊前
快人生行樂捲江海入瑶觴對滿眼韶華東城南陌日
日尋芳吟鞭只隨驕馬殢春風指點杏花墻時聽鶯啼
婉轉幾回蝶夢悠揚行雲早晚上巫陽白地惱愁腸
待玉鏡臺邊銀燈影裏細看濃粧風情自憐韓夀恨無
緣得佩賈充香說與殷勤青鳥暫時相見何妨
感香囊悼雙文
覽香囊無語漫流淚濕紅紗記戀戀成歡匆匆解佩怎
忍忘他消殘半襟蘭麝向繡茸詩句映梅花疎影横斜
何處暗香浮動誰家春霜底事掃濃華埋玉向泥沙
嗟物是人非虛迎桃葉誰偶匏瓜西風楚詞歌罷料芳
魂飛作碧天霞鏡裏舞鸞空在人間後會無涯
玉漏遲
故園風物好芳樽日日花前傾倒南浦傷心望斷綠波
春草多少相思淚點筭只有青衫知道殘夢覺無人解
我厭厭懷抱懊惱楚峽行雲便賦盡高唐後期誰報
玉杵含霜著意且須重搗轉眼梅花過也又屈指春殘
燈閙粧鏡曉應念畫眉人老
叚伯聖同予留滯九江其歸也别侍兒睡香予亦
有感
瑞香花正吐誰交付與東君為主夢覺廬山一片綵雲
何所惆悵留題在壁麝墨染無窮愁緒常記取徘徊顧
影燈前低語幾許欵密留情繫絆煞年時世間兒女
淪落天涯夜夜月明湓浦連我青衫淚滿料不忍孤帆
東去離思苦休唱渭城風雨
碧梧深院悄清明過也鞦韆闌了楊柳隂中又是一番
啼鳥人去瑶臺路遠辜負却花前歡笑音信杳西樓盡
日凭欄凝眺縹緲霧閣雲忩恨夢斷青鸞夜深寒悄
簷玉敲殘挨得五更風小麝炷金猊燼冷畫燭短銀屏
空照芳徑曉惆悵落紅多少
江梅引
一溪流水隔天台小桃栽為誰開應念劉郎早晚得重
來翠袖天寒憔悴損倚修竹舞殘紅墮綠苔怨極恨極愁
更哀甚連環無計解伯勞分背燕飛去雲樹蒼崖千里相
思何處托幽懷温嶠風流還自許後期杳暗塵生玉鏡臺
秋色横空
賦虞美人草本名玉耳墜金環秋色横空盖前人
詞首句遺山用以為名
兒女情多甚千秋萬古不易消磨拔山力盡英雄困垓
下尚擁兵戈含紅淚顰翠蛾拚血汚遊魂逐太阿草也
風流猶弄舞態婆娑當時夜聞楚歌嘆烏騅不逝恨
滿山河匆匆玉帳人東去耿耿素志無它黃陵廟湘水
波記染竹成斑泣舜娥又豈止虞兮無可奈何
順天張侯毛氏以早梅命題索賦時壬子冬
搖落初冬愛南枝迥絶暖氣潜通金章睡起宫衣褪新
粧淡淡丰容冰蕤瘦蠟蔕融便自有翛然林下風肯羨
蜂喧蝶閙艷紫妖紅何處對花興濃向藏春池館透
月簾櫳一枝鄭重天涯信腸斷驛使相逢關山路幾萬
重記昨夜筠筒和淚封料馬首幽香先到夢中
石州慢
丙寅九日期楊翔卿不至書懷用少陵詩語
千古神州一旦陸沉高岸深谷夢中雞犬新豐眼底姑
蘇麋鹿少陵野老杖藜潜步江頭幾回飲恨吞聲哭歲
暮意何如怯秋風茅屋幽獨療饑賴有蹲䲭煖老尚
須燕玉白璧微瑕難把閒情拘束草深門巷故人車馬
蕭條等閒瓢棄樽無綠風雨近重陽滿東籬黃菊
鳳凰臺上憶吹簫
笳鼓秋風旌旗落日使君威振雄邊羨指麾貔虎斗印
腰懸盡道多多益辦仗玉節亳邑新遷江淮地三軍耀
武萬竈屯田歡然幾回開宴有畫戟門庭珠履賓筵
慣雅歌堂上起舞樽前況是稱觴令節望醉鄉有酒如
川明年看平吳事了圖像凌烟
滿庭芳
屢欲作茶詞未暇也近選宋名公樂府黃賀陳三
集中凢載滿庭芳四首大槩相類各有得失復雜
用元寒删先韵而語意若不倫僕不揆狂妄合三
家竒句試為一首必有能辨之者
雅燕飛觴清談揮麈主人終夜留歡密雲雙鳳碾破縷
金團品香泉味好須臾看蟹眼湯翻銀瓶注花浮兔椀
雪點鷓鴣斑雙鬟微步稳春纖擎露翠袖生寒覺清
風扶我醉玉頽顔照眼紅紗絳蠟金鞭送月滿吟鞍歸來
晚芸窗未寢相伴卸粧殘
綠頭鴨一名多麗
洞庭懷古
黯銷凝楚天氣物凄清過黃陵山長水遠古今遷客傷
情渺澄波聚魚曲港浣紗人去掩柴荆湘庭晚荻花風
細秋月照茅亭一壺酒澆平磊磈問甚功名買扁舟
安排歸去五湖烟景難爭等閒攜弄笛西子恍惚遇鼓
瑟湘靈看盡嬌顰聽殘雅奏暮雲江上數峰青柁樓底
香芹鮮鯽還似越中行閒身好浮家泛宅聊寄平生
永遇樂
至元辛夘春二月三日同李景安提舉遊杭州西
湖
一月西湖四時烟景誰暇遊遍紅袖津樓青旗柳市幾
處簾爭捲六橋相望蘭橈不斷十里水晶雲殿夕陽下
笙歌人散唱徹采菱新怨金明老假華胥春夢腸斷
故都池苑和靖亭前蘇公提上漫把梅花撚青衫儘奈
濛濛雨濕更著小蠻針線覺平生扁舟歸興此中不淺
賀新郎
喜氣軒眉宇看盧郎風流年少玉堂平步車騎雍容光
華遠不似黃粱逆旅抖擻盡貂裘塵土便就莫愁雙槳
去待經過蘇小錢塘渡畫圖裏看烟雨一樽邂逅歌
金縷望晴川鑪峯瀑布浪花湓浦老我三年江湖客幾
度登臨弔古悵日暮家山何處别後船頭虹貫日想君
還東觀圖書府天咫尺聽新語
沁園春
夜枕無夢感子陵太白事明日賦此
千載尋盟李白扁舟嚴陵釣車故人偃蹇足加帝腹將
軍權幸手脫公靴星斗名高江湖迹在爛漫雲山幾處
遮山光裏有紅鱗旋斫白酒從賖龍蛇起陸曾嗟且
放我狂歌醉飲些甚人生貧賤剛求富貴天教富貴却
騁驕奢乘興而來造門即返何必親逢安道耶兒童笑
道先生醉矣風帽欹斜
讌瑶池
本名八聲甘州樂府八聲甘州名頗俚鄙予愛其
法雅健因採東坡戚氏一篇稍加櫽括使就新翻
仍改其名
玉龜山阿母統羣仙幽閒志蕭然有金城千里瓊樓十
二紫翠霏烟穆滿當時西狩八駿戲芝田駐驛瑶池上
命賜華筵天樂雲璈鼎沸看飛瓊舞態醉飲留連漸
月斜河漢霞綺布晴天望神州東回玉輦杏花風數里
響鳴鞭長安近依稀柳色翠點秦川
垂楊
壬子冬薄遊順天張侯毛氏之兄正卿邀予往拜
夫人既而留飲撰詞一詠梅以玉耳墜金環歌之
一送春以垂楊歌之詞成惠以羅綺四端夫人大
名路人能道古今雅好因自言幼時有老尼年幾
八十嘗教以舊曲垂楊音調至今了然事與東坡
補洞仙歌詞相類中統建元夀春𣙜場中得南方
詞編有垂楊三首其一乃向所傳者然後知夫人
真承平家世之舊也
關山杜宇甚年年喚得韶光歸去怕上高城望遠烟水
迷南浦賣花聲動天街曉總吹入東風庭戶正紗忩濃
睡覺來驚翠蛾愁聚一夜狂風横雨恨西園媚景匆
匆難駐試把芳菲點檢鸎燕渾無語玉纖空折梨花撚
對寒食厭厭心緒問東君落花誰是主
西江月
白石空銷戰骨清泉不洗飛埃五雲多處望蓬萊鞭石
誰能過海一夕神遊八表衆星光拱三台天公元不
棄非才坐我金銀世界
郭祐之得雄渠即賈治中壻
天上靈椿未老月中丹桂初花充閭佳慶儘堪誇聖善
元來姓賈廣座平分玉果絳顱剰拂丹砂從今人說
細侯家自有青衫竹馬
過隙光隂流轉還丹歲月綿延幾人青髻對長年且慶
一時康健四海率歸英主三山免化飛仙大家有分
占桑田近日蓬萊水淺
九江送劉牧之同知之杭
我自紉蘭為佩君方剖竹分符才情風調有誰如彷彿
三生小杜置酒昔登峴首題詩今對匡廬青衫恨不
到西湖共濕黃梅細雨
李元讓赴廣東帥幕
皎皎風前玉樹煌煌腰下金符陳琳檄草右軍書香滿
紅蓮幕府正自雄心撫劍不妨雅唱投壺長纓繫越
在須臾看掃蠻煙瘴雨
漁父
世故重重厄網生涯小小漁船白鷗波底五湖天别是
秋光一片竹葉醅浮綠釅桃花浪漬紅鮮醉鄉日月
武陵邊管甚陵遷谷變
浪淘沙
今古海山情月牖雲扃潜教小玉報雙成整頓羅衣斜
斂出門外嬌迎燈暗酒微醒髩亂釵横一春心事語
丁寧明夜閒衾容易冷誰復卿卿
青鏁幾窺容帶結心同臨鸞誰與畫眉峰自恨尋芳來
較晩辜負春紅無物比情濃無計相從殷勤心事若
為通留得青衫前日淚弹滿西風
行路古來難似得還山山間終是勝人間風月琴樽應
不羨塵土征鞍何處住來閒白下長干一番春事又
闌珊流水桃花天地外老我漁竿
朝中措
燕忙鸎亂鬭尋芳誰得一枝香自是玉心皎潔不隨花
柳飄揚明朝去也燕南趙北水遠山長都把而今歡
愛留教後日思量
娃兒十五得人憐金雀髻垂肩巳愛盈盈翠袖更堪小
小花鈿江山在眼賓朋滿座有酒如川未便芙蓉帳
底且教玳瑁筵前
田家秋熟辦千倉造物恨難量可惜一川禾黍不禁滿
地螟蝗委填溝壑流離道路老幼堪傷安得長安毒
手變教四海金穰
蒼松隐映竹交加千樹玉梨花好箇歲寒三友更堪紅
白山茶一時折得銀瓶插看相映烏紗明日扁舟東
去夢魂江上人家
東華門外軟紅塵不到水邊邨任是和羹傅鼎爭如漉
酒陶巾三年浪走有心遯世無地棲身何日團欒兒
女小忩燈火相親
清平樂
詠木犀花
碧雲葉底萬點黃金蘂更看薔薇清露洗澤國秋光如
水餘生牢落江南幽香鼻觀曾參見說小山招隐夢
魂夜夜雲巖
詠水仙花
玉肌消瘦徹骨熏香透不是銀臺金盞酒愁殺天寒翠
袖遺珠悵望江皋飲漿夢到藍橋露下風清月慘相
思魂斷誰招
李仁山檻中蟠桃梅
前村瀟洒雪徑人回駕一檻誰移春造化鬱鬱香浮月
下青綾半護冰姿宛然臨水開時說與綠毛么鳳不
妨倒掛枝枝
李仁山次韵自注蟠桃來自杭和靖詩句得於孤
山也
瑶英輕洒姑射飄仙駕巧奪孤山能變化夭矯飛來月
下絶憐玉骨清姿不隨紅紫芳時要識天然標格竹
籬茅舍横枝
箜篌小字夢覺參差是不種仙家白玉子著甚消魂好
事桃花門外重重一言半語相通縈損題詩崔護幾
回南陌春風
朱顔漸老白髮添多少桃李春風渾過了留得桑榆殘
照江南地迥無塵老天一片閒雲戀殺青山不去青
山未必留人
同施景悦賭雙陸不勝戲作
閒尋博奕飽飯消長日自笑家儲無甔石百萬都教一
擲平生酒聖詩豪韋娘局上相嘲今日風流磨折翠
裘輸與青袍
點絳唇
翠水瑶池舊遊曾記飛瓊伴玉笙吹斷總作空花觀
夢裏關山淚挹羅襟滿離魂亂一燈幽慢展轉秋宵半
小桃紅
歌姬趙氏常為友人賈子正所親攜之江上有數
月留後予過鄧往來侑觴感而賦此俾即席歌之
雲鬟風髩淺梳粧取次樽前唱比著當時楚江上减容光
故人别後應無恙傷心留得軟金羅袖猶帶賈充香
踏莎行
詠雪
凍結南雲寒風朔吹紛紛六出飛花墜海仙剪水看施
工仙人種玉來呈瑞梅萼清香竹梢點地畫欄倚濕
湖山翠先生方喜就烹茶銷金帳裏人何醉
風入松
詠紅梅將橙子皮作酒杯(紅梅恐是姬妾名)
使君高宴出紅梅腰鼓揭春雷更將紅酒澆濃艷風流
夢不負花魁千里江山吳楚一時人物鄒枚軟金杯
襯硬金杯香挽洞邊回西溪不減東山興歡搖動北海
樽罍老我天涯倦客一杯醉玉先頽
浣溪沙
酒間贈金禪師時近六旬頭白如雪
世事方艱便猛回竹叢佳處得栽培花光别有一枝梅
頭似雲盔都復漆心如風篆也無灰生前相遇且銜
杯
天籟集卷下
