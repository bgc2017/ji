天籟集後序
余以洪武甲寅春掾姑孰郡文學時真定白溟子南分
教諸生間示其祖蘭谷先生天籟集謹按先生諱檏字
仁甫後改字太素姓白氏號蘭谷金季寓齋先生樞密
院判之子也寓齋生三子先生其仲子也先生生長兵
間流離竄逐父子相失遂鞠於元遺山先生所遺山教
之成人始歸其家先生少有志天下已而事乃大謬顧
其先為金世臣既不欲高蹈遠引以抗其節又不欲使
爵禄以汙其身於是屈已降志玩世滑稽徙家金陵從
諸遺老放情山水間日以詩酒優游用示雅志以忘天
下詩詞篇翰在在有之是編計詞二百餘首名天籟集
兵燹散失其孫溟得之姑孰士大夫家傳寫失真字多
謬誤余既考訂一二歸之比召赴京復求語以叙之余
惟先生詞章翰墨揮洒奮迅出於天才既以得名當時
板行於世余又何足以輕重哉然又不可以不一言者
先生出處大節微而婉曲而肆庸人孺子所不能識非
志和龜蒙林君復往而不返之儔可同日語故序以著
其出處之大較云洪武丁已春二月國學助教江隂孫
大雅叙
蘭谷先生像贊孫大雅
堯舜在上巢許在下箕潁清風千載可亞如谷之虛如
蘭之馨不為利往不求幸生降志辱身依隐玩世孰識
其全以卒於義
蘭谷先生贊曺安
猗嗟先生挺身前代肥遯林泉才華超邁富有文辭名
曰天籟深谷之蘭芬芳猶在遺像子孫載瞻載拜
水調歌頭(擬白蘭谷)李道純
三元秘秋水微密實難量未分清濁天地人物一包蔵
一乃太玄真水二氣由兹運化三極理全彰上下降升
妙根本在中黃兔懷胎牛喘月蚌含光人明此理倒
提斗柄戽銀潢絶斷曺溪一𣲖掀倒蓬萊三島無處不
仙鄉誰為白蘭谷安寢感羲皇
酹江月陳霆
滑稽玩世知包蔵多少春花秋月天籟有詞人有像還
似遺山風節松下巢由竹間逸少氣韵真高潔坐間撫
掌溪山等是詩訣見說多景樓前鳳凰臺上醉帽風
吹裂千古英豪消歇盡江水至今悲咽萬里投荒三年
坐困一樣家愁絶寄聲知否一杯當酹松雪
