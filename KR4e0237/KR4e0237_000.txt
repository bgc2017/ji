集玉山房稿别集類五(明)
提要
(臣)等謹案集玉山房稿十卷明葛昕撰昕字
幼明號龍池德平人官尚寳司卿昕以蔭起
家初除都督府都事陽武侯薛鋹以貧故幾
不得襲昕力排羣議鋹始得襲封尋遷工部
屯田司郎中議裁惜薪司炭額百餘萬又汰
厰司内官五百六十一人禍幾不測然連三
疏争之竟如議又争戚畹鄭福濫請䘏典雖
不行天下壯之其風節頗侃侃不阿其他文
亦疎爽駿快無媕妸齷齪之氣肖其為人惟
贈孔劍峯一序似乎溺于左道不類昕之所
為然昕不得其父母遺像孔以術追寫如生
故喜極而譽之發于孝子之心不自知其言
之失猶可以曲諒者也是集為其子如龍等
所編凡疏一卷贊語一卷詩一卷序一卷誌
狀一卷記銘跋一卷啓一卷書二卷祭文一
卷今仍其舊第著之於錄焉乾隆四十四年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
