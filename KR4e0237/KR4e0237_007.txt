集玉山房稿卷七
明葛昕撰
啟
上張鳳磐相公
伏以彰美傳盛有賴名言崇德表賢允惟知已閭巷附
青雲而施世月星藉白日以生輝恭惟閣下學洞天人
德嫓聖哲權衡人物廓然天地之無私綱紀文章煥矣
斗山之再作致吾君於堯舜功高而道俱高措天下於
泰山德重而言並重五百年必有名世再見䕫龍三千
載幸值昌辰實逢周召伏念先大父得侍同朝夙承知
遇蘭臺秉法受成謨以免瘝曠者越有多年楓陛辭榮
仗大庇而遂優游焉曾獲曠典田園戴德比知我於生
身雲漢馳情誓報忱以沒齒邇遭不禄藉沐天光既例
錫乎隆恩復優渥以美諡名榮千載式昭人世之光禮
備一時永示泉臺之庇飲江河而覺飫刻心骨以何忘
顧某思昔宣尼題季子之墓奕世光昭文正記嚴陵之
堂高風宣播匪有大製何信將來伏願念兹舊誼俯採
微長特賜片言用貽後葉一揮珠玉實踰華衮之褒載
勒琬琰日並尊彝之寵斯則啣結㒺足為報誓將率犬
馬于兒孫一切名壽未盡所期更願緜簮笏於蘭玉
復楊太保夢山
伏以家乘傳信仰藉衷言國史紀賢實徵名筆竊念先
慈太夫人閱世榮登九&KR1030;造家淵秉一心惟是壼範幽
潛繄難筆穎紀叙乃伏蒙我門下念先公之夙好俞不
孝之哀求博採徽懿慨揮珠玉顯褒默相之外政直補
史疑微闡齊德之母儀實光彤管韋銘載見韓誄同輝
光燭天章足永世鳩宗之賁重緘金鼎擅泉臺示後之
珍大故未㐮有稽登謝盛使報命先附感私東望不勝
慰戢之至
謝曾堂尊司空
伏以隨事推恩固大人之錫類因功效節實小吏之為
榮惕然惟德是將惠矣庸知所自廼者仰荷臺命頒賞
陶功便道枌榆少展事劉之愛濫竽埏埴莫攄報狄之
忱况厪萬斛之珍奚啻百朋之益侈張軒乘絢籌屋以
騰輝侑獻尊罍賁萱堂而介福庭幃共戴閭里增榮感
切循牆酬慚無地肅牘稱謝祈幸鑒存
上陳渡溪大司空
恭惟臺下純德天成懿行日邵徧歴多部清望著於寰
區膴藉兩京雅譽鎮乎中外某猥以薄劣夙荷帡幪偶
當憂讒畏譏之時幸托推心置腹之誼遑遑就事不惟
藉以寡尤碌碌因人亦且從而懋賞追思曩昔得遂省
歸于今苟持之秩禄曷非明賜之休光也顧屯司事省
似可藏愚乃大役工興有慚競爽慮近蚉負懷切鵜濡
仰惟高明冀垂提誨謹當奉以周旋庶有副乎造就清
和届令正陽明用事之秋頤養對時願眷錫申重之渥
上石東泉舊堂翁
伏以天生名世係夷夏之巨瞻帝篤元卿睠樞機之重
務惟德隆而物望斯遺大以投艱恭惟門下三朝元老
一代偉人不聲色而措萬姓之安本忠信以傾八方之
志早射金門之策臚唱紫宸旋依玉陛之班朝歸青瑣
犯顔敢諫威鳳振翽於一鳴昂首孤行雲鶴翺翔於千
仞譽書屢逮簡召獨膺歷晉貳卿再登八座節麾出鎮
聿騰驃驤組練之威壽域宏開遂定虎踞龍蟠之宅裕
民足國劉度支上策縈心内順外寧范制使西酋破膽
矧今窮敵求效欵誠必仗宏猷以善其後惟嘉謀之入
告快眷命之維新此誠朝野同瞻軍民胥戴者也某夙
叨屬吏依日月之末光兹辱使旌荷鑄鎔之厚德倏爾
閱歲及於再春千里臺垣徒馳神之孔棘一椷行潦聊
積愫之維將伏願泰運彌亨國是大定黃沙屏漠風恬
青海之波紫塞無塵雲淨黑山之頂奠山河於磐石功
勒旂常懋勛業於史書名流天壤
復王見峰司徒
伏以花甲初歴又覺五十九年之非鼎命來臨頓倍三
十六宫之煖猥叨大貺更辱華章視履懷慚對休戢德
仰鶴顔之駐世竊永陪几杖之思顧蒲質於浮生尚時
奉心息之對率勒謝意嗣布戢忱某可勝感仰之至
上李漸庵中丞
恭惟臺下三秦毓秀一代蜚聲江國繫秉淵之思海岱
深甘棠之詠晉綜漕政民天膴頼充盈協贊樞機京輔
胥托寧謐批鱗而抑聽記法垣之體日尊正已以率轄
班廷僚之度盡肅曩者首揆式卜師錫僉同顧以綱紀
地崇聖明眷切維兹譽命之肆逮更仰倚毗之方殷台
鼎席虛統均須屬一旦鈞衡望重安危允賴千秋某夙
承剪拂報乏涓埃遠辱輝光感增山岳敢專下力祗布
謝私外肅侑緘仰惟察内
復雒涇坡中丞
伏以黃竹握分風生懷袖紫金緘啟韻響球琳捧紈製
以存仁發瑶函而戢德時臨長夏序屬炎蒸惠煥清颸
慶來爽塏運機軸於指掌流錦江燦爛之明霞兼形象
乎方圓耀銀漢光芒之皓月祝融載遁回涼思於朱明
屏蔽遥臨敷叢陰於赤曜憑南薰以鼓舞載賡解愠之
篇依北渚而奉揚式仰宣歌之化伏願惠風大暢華聞
益流九夏清和轉鈞樞於白帝五明昭揭應延攬於黃
扉
賀林東城太史
伏以王正初啟四方仰淑氣之融寶歷新題萬國慶臺
階之順道同天泰福與時臻恭惟臺下弼亮三朝儀刑
百辟嚴冰蘖以肅綱常扶玉鉉而寧華夏世躋仁壽德
鬯休明兹當正始之辰倍享宜新之祜謹裁尺素用布
寸丹伏願百順駢臻諸祥畢至申命孔固隨黃道以偕
春正氣常伸竚赤紱而進律别將謝意并祝新禧仰冀
麾存俯抒馳慕
賀劉水山參軍
伏以陰陽並運乾元成資始之功伉儷相將周南重于
歸之化恭惟門下敬戒擬箴肅雍載頌華堂奠雁日迓
龍種之賓邃閣張屏式映鸞和之從床腹迥拔於玉樹
鵲橋隲渡於銀河大義斯成壼儀聿始矧當正位允叶
宜家締好朱陳後之日今之日春長世上之松蘿儷德
鴻光百斯年千斯年慶衍人間之麟鳳夭桃闡化仰瞻
和氣門庭澗藻將私樂只燕喜閨闥幸惟照入不勝歡
言
復易海州方伯
伏以位尊方岳地據天中望重節麾恩需日下惟山人
之疎性久莫遂於彈冠乃長者之隆情忽遠勤夫寄柳
感深特達愧切先施恭惟臺下帝里仙姿熙朝相品粹
玉剛金之行事百度惟貞青天白日之襟期片塵不染
一鳴冀野驍騰空萬馬躊躇歷試衡郎盤礴解千牛髖
髀既褰帷於東魯潤澤聖人之鄉更弭節於南黔威讋
望帝之宇周旋内外美百鍊之鋒芒諳練歲時允百僚
之師表帝心簡在民譽屬兹福星輝河洛沃聞攬轡即
澄清棠蔭餘鄒齊竚望裂麻來綏鎮斯固名世揮霍之
經綸詎爾故人頌祝之悃欵也弟弱冠登朝僅效鉛刀
之一割多年棄野漫督農事於三秋曳履看山長叨帝
力執經課子聊續祖傳自分絶壑之孤雲無風引出豈
期朝陽之煖律有地送來恍惚面顔沾濡謦欬長安聯
署堪談春夢於坡公兖郡登樓憶賦暮雲於杜老辱遺
雙鯉問食無魚敢報七絃諧我同調睠懷寵節附候祉
徵不盡瞻依統惟涵照
謝邢知吾觀察
伏承錫類遹念先猷特荷鴻裁垂光家乘感實均於存
殁言曷稱夫高深竊念先少保端肅公學嚴屋漏業駿
階升砥礪三朝清望具時賢贈詠經綸一代訏謨載殿
陛哀文典刑易世猶新繼述慚愚未逮屬者感貽孝於
柳筆闡揚假墨妙之靈倣集古於歐公搜剔窮鐵史之
巧正歉蕪就取笑大方敢謂奇觀厚徼寵異恭惟門下
一方文獻六代雲英片言敷人世之華道丕光于景曜
維心敦交游之誼意尤急于追隆爰撫腋集之章過厪
額言之辱清芬予先世奎章儼華衮昭垂品藻侈書流
筆畫遡圖文精秘下及勒拂猥辱褒嘉作求何能博雅
有愧捧瑶函而寶重緜我祖德宗謨領緗帙以流傳光
兹六書八法蓋韓山片石寧復擅美於曩時而梁室千
文藉以長存於大地榮施若此報稱謂何豔香餅於清
泉莫能實之庭下採芹蘩于行潦聊以傾夫戢中躬詣
未皇遲將用歉統惟照諒不勝翹跂
啟鄭誠軒父母
伏以與萬物而同遊達人斯見偕兆民以共樂賢者為
能恭惟門下猷為超邁藴藉淵源融融樂只之懷藹陽
和于宿座熙熙康哉之政納黎庶於春臺敢卜望辰敬
枉台從條風戒令始祈出豫於東郊曦馭當空旋俟垂
光乎敝止金繩煥彩玉樹承輝幸惠遄脂式光令序
啟楊四山春元
伏以禮本於婚懋昭兩間大義納先以采尤謹六偹全
文妄扳二姓之歡喜奉千金之諾蒹葮何幸松栢長依
顧月老傳言久叶赤繩之定而星期協吉載擬白璧之
投謹涓四月十日之辰恪脩一聘三星之好束荆慚玉
鏡莫增五采之紃射雀啟金屏聊效寸絲以獻先函報
使至日登堂謹啟
啟趙奉吾春元
伏以問吉以通釐降重當及之事脩儀惟備好合謹先
下之情念惟蓀茁之成材久擬蘭閨之叶鳳敬請期於
仲夏容戒親迎先卜會於芳辰祗脩納幣涓兹十有二
日之吉寅邀大賓申登薄敬紅牽夙定敢窺玉杵於藍
橋輪御其旋敬竢銀河之鵲駕幸承金諾恕乏璧投
集玉山房稿卷七
