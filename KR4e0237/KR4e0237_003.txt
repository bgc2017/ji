集玉山房稿卷三
明葛昕撰
詩
西山北望
疊嶂回旋處蓬壺宛在兹潺湲遠浦度蓊鬱秀雲馳虎
豹千官衞龍蛇萬歲枝憑虚顒對望佳氣帝王居
郊園偕西峪丈泛舟
曉日臨芳墅簮聯秘苑卿層山迴艇秀新柳拂衣輕鳥
雜流泉韻花傳擿鼔觥聖明大惠酺身世總昇平
遊天寧寺次鍾礪山韻
禪宇多幽意招尋此共過花芬襲委佩露藹帶松蘿樹
老虬龍影村深牧豎歌三竿未下榻不羨夜鳴珂
幻海苦塵擾避喧此地過諸天儼法象一水入烟蘿鷗
傍磯頭釣樵傳谷口歌松簧來絶巘清韻勝瑶珂
贈東昇上人
法王來西域梵刹插東天複閣松杉迥浮圖星斗懸濤
聲酬鳥語雲影蔭川田乙夜無生話塵心頓惘然
秋日湖上
公餘湖畔賞携仲步虚房琴鼓清流碧杯浮嫩菊黃浩
源通太液遠嶂抱披香曲罷饒佳况鳴榔夜渡湘
送弘陽王丈之南光禄
無言建業遠自是帝王州抱玉終還售懷珠安所求金
山紆紫氣皇路擁青斿何處追芳度行看覲冕旒
偕張丈登嶧山次韻
周魯紆行逕相將重惠連春山餘客興晩樹麗賓筵鳥
語騰花氣鱗遊觸芰錢燭殘還劇思玉屑話便便
疊嶂盤旋處書門一逕分樹新浥過雨籟爽逐流雲簾
水從天落經聲隔洞聞主人意逾適命酌更成醺
贈易海州寅丈
海内懷知己屈指誰更深十年同宷誼一掬為公心我
偶中州節君多魯國霖班荆恣笑語感慨舊槐音(屯司有大)
(樹堂)
路文園亭
有美名園地停驂一笑臨習池留靄日王榭枕芳潯世
事誰鞅掌吾徒自素心莫謂投簮逸蒼生望正深
送李縣尹
平原勞小試漢吏競鴻猷龍闕飛鳬去花城製錦遊政
清推建德俗美羨雍邱晝日公庭静鳴琴意自幽
遊靈巖寺
古寺何岑寂名山喜更過曲流山外澗翠倚石中蘿貝
葉浮禪榻曇花度鳥歌芳林多樂事身世欲南柯
將臺晩眺和蘇馥山
紫陌天衢開射闈銜杯覽勝夕陽歸千家雲樹葱蘢合
上苑霞光晻映飛塞北方傳息戰鼔朔南又報典征衣
草離花謝年年暮回首高臺挹落暉
贈友人任蜀
冀北此日空羣望海徼當年馭遠名聖主掄才偏保障
遐邦仰化待干城石崖雲度三春早邛水鳬飛雙舄明
天上鵷班離思切文翁萬里震賢聲
贈全太史使趙過省
名藩寵沐分符日天使承恩出禁闈雙珮暫辭金馬去
片帆遥向玉河飛賦成梁苑花生筆舞近南山綵作衣
我亦陳情歸未得羨君世美共春暉
壽王母太淑人
碧桃幾度海南開青鳥翩翩雲際來人世喜逢周六甲
使君今已近三台葱蘢寳樹連芳合燦爛天章取次裁
回首高堂同白髮願言常對百年杯
明宇周丈留雲洞次韻
曾問留雲洞裏竒由來天上使臣稀龍垂鐘乳懸猶接
鵲啄岩花落更飛似入武陵迷舊徑欲乘槎木叩支機
蠻方思甫歸王化引領樞光卜太微
七十峯頭一探竒素心原與碧雲期山僧觧說談經口
樵父能傳治水碑峭壁迎風蒼樹合懸崖蔽日古藤垂
就中絶勝應難賦搦管徒賡白雪詞
楊冢宰東歸
熙朝上宰抽簮日一代題材曠古今趙國完歸三獻璧
漢庭加錫二疏金桃增萬樹仙源近禄永千鍾帝澤深
感慨都門羣祖帳高風千載賸玄心
抗䟽金門久息機承恩今始遂初衣廟廊共惜山公隱
海岱欣迎謝傅歸綠野堂開春正永綏山興劇夢應稀
閒身自許烟霞外赤舄還期曳紫微
邑涯邢公八袠
八十年來白髮繁守中漫自說真元鄉邦奕代簮纓族
齊魯名家齒德尊浥水碧波當海屋犂邱黃石種雲根
他年軒后行清蹕好上崆峒至道言
作伴求羊足隱淪素書丹竈百年身德培天漢三珠樹
慶衍仙班幾玉麟皤鬢鶴顔清岳岳峩冠豸紱樂申申
遥知舞綵添籌處一曲歌鳴萬洞春
李丈奉使東藩
九重將命出嚴城符剖東藩擁傳行道載黃華香更遠
槖裝白雪夜還明霓旌飛度淄河色絲竹應聞魯殿聲
最是寅恭多世雅津亭何以慰離情
文所殿下賜韻和答
擁節遥臨帝子鄉皇華猶自愧星郎一從波浥天潢潤
頓覺風生玉殿香金谷春光空秀麗梁園詞賦邁尋常
賡歌白雪應難和一曲巴音對别觴
别崇崗宗侯
偶持使節過中州帝子相看意氣投德譽不殊河獻侶
詩才堪作杜陵儔草堂醉我青春讌郊舍憐君信宿留
携手高臺極目處神京海甸總悠悠
韓中丞豐水園
稷下仙洲幾曲深千層荷氣籠幽岑高松密結藏雄閣
修竹隂森帶瑞禽百和香凝清客興數峯翠叠遠人心
乘槎不盡迴溪綠杳藹烟光海色臨
遊大慧寺
梵宫高插碧天西綺檜層盤靉靆迷有恨伊人緣底事
雕欄獨對雨凄凄
重過泰山
幾年今復過名山石磴苔深鳥道寬萬壑行雲千里樹
塵寰俯矙倚危欄
偶過小軒逢道士飄然示我步虛聲明月臨川風影静
渾忘身在玉虚京
山園春秋
戲折桃花帶露餐白雲迷合俯逥湍輕風蕭瑟松隂下
舞玉霓裳入耳寒
瀛洲方丈與蓬壺誰道人間此景無三徑獨開心會處
山光水色足吾廬
暮春嶧山偕對宸張丈
聞道山靈異此日遂登臨主人饒逸興况復值春深嶻
&KR1110;千峯矗浸潯百竇吟禪堂棲古木檜響帶幽禽洞遠
岩花馥池明岸芷森陳荀期不愧何事慕寧歆傾盖餘
投分臭味幾知心我懷歸北闕君豈耽山岑努力康皇業
行看雪滿簮
易太守席約登東山
君自古良牧我亦葛天民羡君聲藉藉愧我車轔轔山
花逐客笑野鳥傍人馴一谷呈天異萬籟發吾真行李
依東道酣歌償麗晨執御吾何事朱幡漫爾屯
周敬所恩綸三錫編
河東有三鳳令望昭後先偉哉周氏郎曠世式蹁躚伯
氏璠璵高譜系更有仲季難兄弟一朝奮翮起天池次
第剖符成錦製漢庭出璽褒明仁溫綸寵命何繽紛父
兮母兮兄及弟袍笏簮裾華如雲我幸同寅周仲子有
懷高雅良無已藉誦龍章三錫編榮光自昔稱完美二
陸已軼聞八荀或嗇位難封易老失古人何似世澤親
顯被司馬家學自可尋聲華落落茂槐隂多君慈孝傳
家史忍使忠盟負短簮
李丈椿庭榮壽圖
老子昔去周函谷度青牛關尹攀紫氣道德衍千秋翻
然忽思遊人間李樹復指雍之邱雍邱優游七十載笑
把一籌添滄海鸞停鵠峙何矍鑠青鬢朱顔常不改有
子腰金侍紫宸汝作納言帝命新事業方輝伊陟譜奉
詔歸歡未老人獻罷綸綍舞萊服筵列松喬洛社賓南
山獻頌當此時青鳥正栖靈長椿椿年綿邈梅作友椿
庭蓊鬱槐當牖和羹若作須梅實食報咸知種槐叟肆
余櫟材何足論生平竊幸登龍門燕山聊寄靈椿頌頌
君世澤滿乾坤太史歲歲奏國瑞老人一星光晨昏
許丈使陜
都城祖帳旌旗擁送君將命如殽隴腰褭嘶風千里間
壺觴落日情種種人生離合最關心况是相知知更深
候館陽關三唱徹漫將别思繼驪音憶昔承恩同鼓篋
君為成人我髫髮與君璧沼遊春風更披春風鼓春色
成均卒業歸閭里地邈齊梁任爰止青霄萬里冀圖南
奮翼扶摇争迅舉可憐君先我着鞭參軍樞府望巋然
由來司馬誇神授重光奕葉相後先我今筮仕從君列
訏謨猶仗君胥决皇皇使節又南征鞅掌紛糺誰與協
君家世業銘鼎彛磊落如君亦足竒榮承綸命歡親側
雍雍晝錦生春輝丈夫事業不可量世平主聖身餘壯
早來奏績上承明箕裘好副明時望君不見長孺正色
氣不羈德裕風猷特遇知二子豎立何炳炳肇基俶軔
吾與伊共期努力圖掀揭孰云汲李勛庸非可為
吴中丞席有感
春風藹藹春日暄肅將王命臨梁園梁園景物由來勝
開府至今康萬姓憶昔先公曾此署余方舞象隨朝暮
風塵荏苒幾經年秉節重遊感慨素主翁矯矯誇人龍
開閣滿座意豪雄三生不負盱山斗五夜尊前肝膈剖
狂呼長嘯發酣餘傾盖勞君故非偶我歌酒倒樽我醉
月傾輪曾聞嵩嶽關賢佐願祝君家作甫申
集玉山房稿卷三
