二皇甫集卷五
唐皇甫冉撰
七言律詩
三月三日義興李明府後亭泛舟
江南煙景復如何聞道新亭更可過處處萟蘭春浦綠
萋萋藉草遠山多壺觴湏就陶彭澤時俗猶傳晉永和
更使輕橈徐轉去微風落日水增波
送李錄事赴饒州
北人南去雪紛紛鴈呌汀沙不可聞積水長天隨遠客
荒城極浦足寒雲山從建業千峰斷江至潯陽九𣲖分
借問督郵纔弱冠府中年少不如君
秋夜有懷高十五兼呈空和尚
晩節聞君趨道深結茅栽樹近東林大師幾度曾摩頂
高士何年遂發心北渚三更聞過鴈西城萬里動寒砧
不見支公與玄度相思擁膝坐長吟
玄元觀送李深李風還奉先華隂
此去那知道路遥寒原紫府上迢迢莫持别酒傾瓊液
乍唱離歌和鳳簫遠水東流浮落景繚垣西轉失行鑣
華山秦塞長相憶無使音塵頓寂寥
送錢塘路少府赴制舉
公車待詔赴長安客裏新正阻舊歡遲日未能銷野雪
晴花偏自犯江寒東溟道路通秦塞北闕威儀識漢官
共許郄詵工射策恩榮請向一枝看
酬張二倉曹揚子所居見寄兼呈韓郎中
孤雲獨鶴自悠悠别後經年尚泊舟漁父置詞相借問
郎官能賦許依投折芳遠寄三春草乘興閒看萬里流
莫怪杜門頻乞假不堪扶病拜龍樓
使往壽州淮路寄劉長卿
榛草荒凉村落空驅馳卒歲亦何功蒹葭曙色蒼蒼遠
蟋蟀秋聲處處同鄉路遥知淮浦外故人多在楚雲東
日夕煙霜那可道壽陽西去水無窮
同温丹徒登萬歲樓
高樓獨立(一作上)思依依極浦遥山合翠微江客不堪頻
北顧塞鴻何事復南飛丹陽古渡寒煙積瓜步空州遠
樹稀聞道王師猶轉戰誰能談笑觧重圍
宿淮隂南樓酬常伯能
淮隂日落上南樓喬木荒城古渡頭浦外野風初入戶
窗中海月早知秋滄波一望知千里畫角三聲起百憂
佇(一作獨)立分宵絶(一作遠)来客煩君步履忽相求
酬李補闕
十年歸客但心傷三徑無人已自荒夕宿靈臺伴煙月
晨趨建禮逐衣裳偶因麋鹿隨豐草謬荷鴛鸞借末行
縱有諫書猶未獻春風拂地日空長
送崔使君赴壽州(一見劉長卿集)
列郡專城分國憂彤䄡皂盖古諸侯仲華遇主年猶少
公瑾論兵位已酬草色青青宜建隼蟬聲處處雜鳴騶
千里相思如可見淮南木落早驚秋
館陶李丞舊居
盛名天下挹餘芳棄置終身不拜郎詞藻世傳平子賦
園林人比鄭公鄕門前墜葉浮秋水籬外寒臯帶夕陽
日月青松成古木秪應来者為心傷
送袁郎中破賊北歸
優詔親賢時獨稀中途紫綬換征衣黃香省闥登朝去
楊僕樓船振旅歸萬里長聞隨戰角十年不得偃郊扉
(闕)但將詞賦奉恩輝
寄韋司直(郎士元亦有此詩未詳誰作)
聞君感歎二毛初舊友相邀萬里餘烽戍有時驚暫定
甲兵何處可安居客来吳地星霜久家在平陵音信疎
昨夜春風還入戶登山臨水復何如
彭祖井
上公旌節在徐方舊井莓苔近寢堂訪古應知彭祖宅
得仙何必葛洪鄉清虚不共春池競盥潄偏宜夏日長
聞道延年如玉液欲將調鼎獻明光
秋日東郊作
閒看秋水心無事卧對寒林(一作松)手自栽廬岳高僧留
偈别茅山道士寄書來燕知社日辭巢去菊為重陽冐
雨開淺薄將何稱獻納臨岐終日自遲迴
送張道士歸茅山謁李尊師
向山獨有一人行近洞應逢雙鶴迎常以素書傳子弟
還因白石號先生無窮杏樹行時種幾許芝田向月耕
師事少君年歲久欲隨旌節往層城
送孔巢父赴河南軍
江城相送阻煙波况復新秋一鴈過聞道全師征北虜
更言諸將會南河邊心杳杳鄕人絶塞草青青戰馬多
共許陳琳工奏記知君名宦未蹉跎
招隠寺送閻判官還江州
離别那逢秋氣悲東林更作上方期共知客路浮雲外
暫愛僧房墜葉時長江九派人歸少寒嶺千重鴈度遲
借問潯陽在何處每看潮落一相思
李二侍御丹陽東去新亭
姑蘇東望海陵間幾度裁書信未還長在府中持白簡
豈知天畔有青山人歸極浦寒流廣鴈下平蕪秋野閒
舊日新亭更携手他鄕風景亦相關
二皇甫集卷五
