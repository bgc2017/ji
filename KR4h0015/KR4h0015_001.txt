二皇甫集卷一
唐皇甫冉撰
四言古詩
劉方平璧畫山
墨妙無前性生壁先廻溪已失遠嶂猶連側徑樵客長
林野煙青峯之外何處雲天
五言古詩
與張補闕王鍊師自徐方清路同舟南下於臺
頭寺留别趙員外裴補闕同賦雜題一首
朝朝春事晩泛泛行舟遠淮海思無窮悠揚煙景中幸
將仙子去復與故人同高枕隨流水輕帆任遠風鐘聲
野寺迥草色故城空送别高臺上徘徊共惆悵懸知白
日斜定是猶相望
屏風上各賦一物得携琴客
不是向空林應當就磐石白雲知隠處芳草迷行迹如
何祗役心見爾携琴客
寄劉方平
坐憶山中人窮棲事南畆煙霞相親外墟落今何有潘
郎作賦年陶令辭官後逹生貴自適良願固無負田取
潁水流樹入陽城口歲暮憂思盈離居不堪久
曾東遊以詩寄之
出郭誰言多廻車始知遠寂然層城暮更念前山轉緫
轡越成臯浮舟背梁苑朝朝勞延首往往若在眼落日
孤雲還邊愁迷楚關如何椒花發復對遊子顔古寺杉
松裏連檣洲渚間煙生海西岸雲見吳南山驚風掃蘆
荻翻浪連天白正是揚帆時偏逢江上客由來論佳句
况乃惬所適嵳峩天姥峯翠色春更碧氣棲湖上雨月
净剡中夕釣艇或相逢江蘺又堪摘迢迢始寧野蕪沒
謝公宅朱槿摧列墉蒼苔徧幽石顧予任疎懶期爾振
羽翮滄洲未可行湏售金門策
崔十四宅各賦一物得簷柳
官渡老風煙潯陽媚雲日漢將營前見胡笳曲中出復
在此簷端重隂仲長室
送段明府
遥夜此何其霜空殘杳靄方嗟異鄉别暫是同公會海
林秋更疎野水寒猶大離人轉吳岫旅鴈從燕塞日夕
望前期勞心白雲外
酬楊侍御寺中見招
貧居依柳市閒步在蓮宫高閤宜春雨長廊好嘯風誠
如雙樹下豈比一丘中
見諸姬學玉臺體
豔唱召燕姬清絃侍盧女由來道姓秦誰不知家楚傳
杯見目成結帶明心許寧辭玉輦迎自堪金屋貯朝朝
作行雲襄王迷處所
題裴二十一新園
東郭訪先生西郊尋隠路久為江南客自有雲陽樹已
得閒園心不知公府步開門白日晩倚杖青山暮果熟
任霜封籬疎從水度窮年常牽綴往事皆淪悞唯見耦
耕人朝朝自來去
寄高雲
南徐風日好悵望毗陵道毗陵有故人一見恨無因獨
戀青山久唯令白髮新每嫌持手板時見著頭巾煙景
臨寒食農桑接仲春家貧仍嗜酒生事今何有芳草遍
江南勞心憶携手
送張南史(效何記室體)
馬卿工詞賦位下年將暮謝客愛雲山家貧身不閒風
波杳未極幾處逢相識富貴人皆變誰能念貧賤岸有
經霜草林有故年枝俱應待春色獨使客心悲
送薛判官之越
時難自多務識小亦求賢道路無辭遠雲山併在前樟
亭待潮處已是越人煙
賦得簷燕
拂水競何忙傍簷如有意翻風去每遠帶雨歸偏駛今
君裁杏梁更欲年年去
送魏中丞還河北
寧知貴公子本是魯諸生上國風塵舊中司印綬榮辛
勤戎旅事雪下護羌營
又賦得越山三韻
西陵猶隔水北岸已春山獨鳥連天去孤雲伴客還祗
應結茅宇出入石林間
送竇叔向
楚客怨逢秋閒吟興非一棄官守貧病作賦推文律樵
徑未沾霜茅簷初負日今看泛月去偶見乘潮出卜地
會為鄰還依仲長室
題高雲客舍
孤興日自深浮雲非所仰窗中西城峻樹外東川廣晏
起簮葛巾閒吟倚藜杖阮公道在醉莊子生常養五柳
轉扶疎千峰恣來往清秋香秔穫白露寒菜長吳國滯
風煙平陵延夢想時人趨纓弁高鳥違羅網世事徒亂
紛吾心方浩蕩唯將山與水處處諧真賞
之京留别劉方平
客子慕儔侣含悽整晨装邀歡日不足况乃前期長離
袂惜嘉月遠還勞折芳遲迴越二陵迴首但蒼茫喬木
清宿雨故關愁夕陽人言長安樂其奈緬相望
出塞
吹角出塞門前瞻即胡地三軍盡回首皆洒望鄉淚轉
念關山長行看風景異由來征戍客負得輕生義
酬裴十四(得宴字)
淮海各聯翩三年方一見素心終不易玄髮何湏變舊
國想平陵春山滿陽羡鄰鷄莫遽唱共惜良夜宴
送鄭二員外
置酒竟長宵送君登遠道羈心看旅鴈晩泊依秋草秋
草尚芊芊離憂亦渺然元戎辟才彦行子犯風煙風煙
積惆悵淮海殊飄蕩明日是重陽登高遠相望
二皇甫集卷一
