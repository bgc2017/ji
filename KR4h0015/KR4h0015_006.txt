二皇甫集卷六
唐皇甫冉撰
五言絶句
同諸公有懷
舊國迷江樹他鄕近海門移家南渡久童稚觧方言
題畫帳二首
山水
桂水饒楓杉荆南足煙雨猶凝黛色中復是雒陽岨
遠帆
朝見巴山客暮見巴山客雲帆倘暫停中路陽臺夕
渡汝水向太和山
落日事褰涉西南投一峰誠知秋水淺但怯無人蹤
秋怨
長信多秋氣昭陽借月華那堪閉永巷聞道選良家
山中五詠
門柳
接影武昌城分行漢南道何事閉門外空對青山老
遠山
少室盡西峰鳴臯隠南面柴門縱復關終日窗中見
南澗
上路各乘軒高朋盡鳴玉寧知澗下人自愛輕波渌
春草
草徧潁陽山花開武陵水春色既已同人心亦相似
山館
山館長寂寂閒雲朝夕來空庭復何有落日照青苔
同張侍御詠興寧寺經藏院海石榴
嫩葉生初茂殘花少更鮮結根龍藏側故欲抗青蓮
送王司直
西塞雲山遠東風道路長人心勝潮水相送過潯陽
婕妤怨
花枝出建章鳳管發朝陽借問承恩者雙蛾幾許長
酬李判官度棃嶺見寄
隴首怨西征嶺南鴈北顧行人與流水共向閩中去
題盧十所居
春風來幾日先入辟疆園身外無餘事閒吟晝閉門
山半横雲
湘水風日滿楚山朝夕空連峰雖已見猶念長雲中
病中對石竹花
散點空階下閒凝細雨中那能久相伴嗟爾殢秋風
送王翁信還剡中舊居
海岸耕殘雪溪沙釣夕陽家中何所有春草漸看長
送陸邃潜夫(并序)
頃者江淮征鎮屢有掄材之舉子不列焉有
司之過予方耕山釣湖避人如逃寇徒欲羅
高鴻捕深魚窮年竭日其可得也今齒髮向
暮執勞無力衆雛嗷嗷開口待哺如有知者
子其行乎無為自苦一絶賦之
高山迥欲登遠水深難渡杳杳復漫漫行人别家去
楊氏林亭探得古槎
千年古貎多八月秋濤晩偶被主人留那知來近遠
和王給事禁省棃花詠
巧觧逢人笑還能亂蝶飛春時風入戶幾片落朝衣
送陸鴻漸赴越(并序)
君自數百里訪予羇病牽力迎門握手心喜
宜涉旬日始至焉究孔釋之名理窮歌詩之
麗則遠墅孤島通舟必行漁梁釣磯隨意而
往餘興未盡告云遐征夫越地稱山水之鄕
轅門當節鉞之重進可以自薦求試退可以
閒居保和吾子所行盖不在此尚書郎鮑侯
知子愛子者將推食解衣以拯其極講德游
藝以凌其深豈徒嘗鏡水之魚宿耶溪之月
而已吾是以無間勸其晨装同賦送遠客一
絶
行隨新樹深夢隔重江遠迢遞風日間滄茫洲渚晩
臺頭寺願上人院古松下有小松栽毫未新生
與纖草不辨重其有凌雲干霄之志與趙八員
外裴十補闕同賦之
細草亦全高秋毫乍堪比及至干霄日何人復居此
漁子溝寄趙員外裴補闕
欲逐淮潮上暫停漁子溝相望知不見終是屢迴頭
同李三月夜作
霜風驚度鴈月露皎疎林處處砧聲發星河秋夜深
初出沅江夜入湖
放溜出江口迴瞻松栝深不知舟中月更引湖間心
送裴陟歸常州
夜雨湏停棹秋風暗入衣見君常北望何事却南歸
洪澤館壁見故禮部尚書題詩
底事洪澤壁空留黃絹詞年年淮水上行客不勝悲
望南山雪懷山寺普上人
夜夜夢蓮宫無由見遠公朝來出門望知在雪山中
贈寄權二客舍
南橋春日暮楊柳帶清渠不得同携手空成意有餘
送李山人還
從來無檢束只欲老煙霞鷄犬聲相應深山有幾家
六言附
小江靈一上人
江上年年春早津頭日日人行借問山隂遠近猶聞薄
暮鐘聲
閒居(又作王維詩)
桃紅復含宿雨柳綠更帶春煙花落家童未掃鶯啼山
客猶眠
送鄭二之茅山
水流絶澗終日草長深山暮春犬吠鷄鳴幾處條桑種
杏何人
問李二司直所居雲山
門外水流何處天邊樹遶誰家山色東西多少朝朝幾
度雲遮
二皇甫集卷六
