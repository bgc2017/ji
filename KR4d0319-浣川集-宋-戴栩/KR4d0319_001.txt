浣川集卷一宋戴栩撰
五言古詩
書懷
隨牒滄海隅兩見初月吐緬懷故山友飄散等風雨低
頭繙簿書仄足隨步武荒哉舊時學千石壓一縷涇渭
誰濁清荼薺互甘苦癡兒了官事朝飯或過午聊為五
斗淹未受三命俯有得那免失無闕孰為補門前流水
車六轡去如組忽逢阮生途微徑何由取夸者類死權
所死固已粗人生天地間誰客復誰主蛙鳴儻適意賢
於兩部鼓蝸角起相攘戰劇赤白羽息機自搰搰獨趣
甘踽踽喧寂不相謀笑人從鄧禹行藏正有時倚樓追
杜甫固知抱書癖未肯學錢虜長纓羈單于尺紙招贊
普古來磊落人過眼蚊蚋聚且復對青山天外修眉嫵
悠然成獨酌醉語免童羖是時秋冬交寒事欲墐戸蛩
螿夜唧唧草木霜莽莽新詩從何來令我隘寰宇颯然
出世姿一蜕塵與土海風入書幃吟和鷗鴉㯭夜光驚
照室恍若珠還浦拂研染松煤自汲寒井甒惡語未用
刪意澹聲節古起看參斗横的歷掛枌栩
寄題林上舍真意堂用其元和淵明韻二首
趨贏厭市寂洗聽嫌瓢喧襟素倘相越取捨誰為偏卓
哉靖節翁人境得僊山有真諒無膺無往豈有還唯彼
南山雲朝夕可晤言
山雲將雨忙山風得松喧嗟我無用世懶癖抱竒偏鴛
鴻玷清宁猿鶴猜舊山羡君不浪出悔我今空還三復
和陶什慙謝不能言
和葉水心會昌觀小集
深居抱窮空弱質資凍暴躡齊邇高堂凌隂得重燠敗
素諒難遷窘逼尚可復再拜窺著書甘以謝華轂涉海
浩無津眩汗頸為縮萬葩拾一二淺心自蘭菊喟焉懷
世情否泰幾翻覆經綸委道周伊誰穫已熟哲人信委
蛇愛士比金玉盖摩集雲門艇湊思遠凟一觴為我陶
千載期爾勖歲晏霜雪交故林有喬木
次韻水心端午思遠樓小集
衆嫭容獨醜孤正軋羣傾何必遠者思今古同一情士
方慕㓗修各以好自縈一旦履華膴争奪遺世名梟獍
隨詆鳳螻螘起困鯨醉中觸靈均到今喚不醒朋社角
曼衍冶遊眩輕盈無情湘水窟有恨郢山棱
賞梅游中塘分韻得影字呈水心
神僊宅空碧下亦愛人境中塘豈所私羣物賁華景始
憩羅浮舟水迅山石礦三岡肇兹源清曠可百井疎起
樵屋煙密竚玉娥影隴獅鼓雪鬃石烏延帨頸未竟前
後村忽迤東西嶺㓗諧竹買隣醜愧櫟生癭歲晏澤㴻
枯日燥霜力猛翩其千萬芳阻此一半騁窮哦弔羇豔
熾炬藥酷冷誰料風騷家敢奪造化秉兒童駭新觀父
老發舊省初斸莎根移肅布花陣整春筐望雨肥月橋
任枝㾪胡為浪鈎引衆喧侵獨静滋味已足冠色香難
自屏徘徊重徘徊天北大星耿(獅子隴烏雅石皆地名)
後園老梅為園丁斧而薪之有所存者直幹危
梢耳近亦放三四花吁嗟梅兮生非其地儻移
在離騷園中肯作如是觀耶故詩以弔之
爾梅生不辰失身𬞞茹圃雖沾灌溉力却受穢濁侮未
能同臭味秪得共甘苦青隨菜甲肥翠引蒿芽吐與時
自高下何意較爾汝畦丁厭長成恐礙寸金土清隂仰
密葉日日逢而怒疎柯並柔枝旦旦伐而斧如此冰玉
姿若為荆棘伍孤標餘寸息老命懸一縷四圍蒼蘚黏
半心蝕蟲蠱禁持幾霜雪剥落久風雨潛陽動地脉生
意頓鼓舞塗抹三四花豈自矜媚嫵香清不如少骨勁
不嫌古試問白玉堂何如破茅宇畢竟天地間貴賤各
有主苟非吾所安雖榮亦何取說與此花知善自且撑
拄須有歲寒人徙根松竹塢知汝非錯薪肯容刈其楚
巡簷一笑春能忘在莒不
送袁著作守徽州
明月峩進賢飛霞粲朝服歸着萊氏斑堂前問凉燠肘
旁一印懸字刻新安牧清時寶静恬頽俗迷返復而君
膝上傳賸此名節馥頳鯉躍天池羣鯫蕩相逐中廼有
一鱗不洄亦不洑驪龍雷電威閃光注兩目未知豢者
誰欲使同豭鶩君家此二圖厥理探已熟翩然九門去
飫爾萬家福風移戸賦稠雨足山苗彧一將蘭芸香盡
洗筩缿牘手别阻齊房心期屬帆軸昔聞孔敬康埋采
彼深谷遲君膏覲車後乘載幽獨
送翁靈舒赴越帥分韻得欲字
越峯羅四圍越水鏡相燭我昔扁舟來十日看不足天
垂禹祠旁海入秦望曲荒寒暝色歸牛背下鴝鵒興亡
百粤鄉俛仰千載俗恨我劣風騷眼到筆不屬君今挾
此遊萬象困搜斸有類古趫將敵勍乃所欲市驅羲獻
軍降竪元賀纛策勲六義右正始渺絲粟秋風吹蟲聲
桂菊漸結束京華萬種身聚散碁着局吾徒日夕偕文
字當杯醁奈何奪此翁為我謝州督
定海餞王郎中
曈曈明月佩奕奕朝霞裳握蘭侍帝所搴蘭思衡湘衡
湘渺何許玉節耿有光耄倪九城民喜色紛迎將曰予
逢聖代有君冠虞唐臯禹翊元化萬宇如一堂欲銷庾
籍蠧乃借芸籖香我聞生人初此屋有盖藏官漁吏為
罟頳此百尾魴湖南素清絶帛賤米不翔攬轡亦何事
談笑還循良歸来倡九牧論思助時康此别非久隔此
懷詎暫忘湖風開縐碧柳雨滋柔黃朋簮各有贈再拜
獻一觴短章不成琢愧彼金玉相
五言排律
上丞相夀
某伏以六十載循環衍甲申於周歷五百年
同軌混南北於漢京鍾上哲以挺生懋元勲
而未艾恭惟少傅樞使大丞相國公先生道
光聖偶德冠民彛帝載熙而元首尊天縡穆
而國體正四夷是則丕昭明翼之功三夀作
朋永介昌耆之福某身陶恩冶心炷誠熏炳
耀形容莫繼清風之頌推原本始敢希崧嶽
之詞謹綴成唐律三十韻冐獻鈞墀仰祝椿
夀某下情無任欣抃贊詠之至
人統開璿歷(甲申為人統)台符煥紫躔數如環復始天與夀
無邊麟閣精神異龍輿寵數專先朝稱舊弼潞國最長
年遼幣猶增遣河流未肯旋争如今日盛獨致太平全
青社歸傳檄隂山息控弦堤成江勢却疆闢稻畦連燮
理功何鉅勤勞意自便寒分編戸粟雪賜羽林錢吉日
登符寶中天敞棟梴九重申駿命一德共蟬聯吾道今
隆矣人文益粲然來歸褒衍聖訪後續伊川美績隨時
現神謀應物圓基扶周鼎晏色補舜衣妍獨立觀昭曠
中持斡化權通融文共武銷壓黨兼偏位乃昭文右功
惟尚父先福流寰海遍謙守此心堅卦象黃裳繇詩家
綠竹篇流傳皆琬琰賡頌幾歌絃峻極千齡際中和二
日前沙堤春駘蕩鳳沼曉澄鮮綺席紛才俊瑶臺映列
仙一經韋繼漢百兩姞歸燕賤子叨卑鑰清晨染賀牋所
慙恩似海安得筆如椽舉目看霖潤禔身擬化甄願同
松與石㓗操在平泉
賀丞相家廟詩
某恭諗肇新廟制寵答功崇宗蕃室以暨賢
光于宰輔康周公而賜魯閟我烝嘗厥基永
休孔曼且碩恭惟少傅樞使丞相國公先生
心傳經濟德紹弼諧洪采薇天保之規率循
初志奏苞枿河平之凱克敉前功上方揆本
以疇勲古盖緣情而起禮師相擁真王之貴
宗祊增别室之崇薦事惟寅流澤斯廣某聳
觀異數陪激愉悰拜後拜前夙聞佚誥之册
俾昌俾夀敢賡克頌之篇謹綴成唐律三十
韻申獻冐犯鈞尊某下情無任欣抃贊詠之
至
有永恢皇祚中興挺世臣王封一品貴廟錫五筵新日
月臨華表璇璣近彩晨秀當吳嶠色流自鄮江津給吹
儀褒燧銘功鼎賜枸神游來燕日吉朔契龜辰騶騎傳
呼閧儀鸞供帳陳九街收雨净午漏帶鐘勻從以簮纓
貴來羞爼豆珍思隨時共肅懽與律回春感激思親淚
舂容致主身羣工瞻禮樂百兩溢車輪粤若今為盛應
無古與倫王珪漸寂寞諸葛抱酸辛父子千齡並明良
一德純秉心同此學錫福遍生民日者邦維固天令敵
運屯版圖重入漢玉璽已收秦遵養謀先定規恢氣遂
振相仍鳴鸑鷟雙玉上麒麟帝謂先朝舊卿勲不數人
何官崇寵渥無地匪經綸禮始昭陵建恩參潞國均有
嚴京邑宇還望越祠鄰犧象時觴潔貂蟬月拜頻煙芬
沾杳靄雲氣護輪囷龜泗提封衍韋平系緒詵祝宗辭
不媿善慶澤無垠永輔乾坤晏同濡雨露仁小儒松桶
頌留筆紀蒼珉
龍湫瀑
石壁百尋高噀空飛雪濤鳥窺翻進退龍住本雄豪長
嘯勢随壯細聽聲忽逃沬霏侵佛像境净絶谿毛峻頂
聞通海殘流不著舠虹霓無故見靈怪有時遭久對崖
疑動遲行路不勞貫休濛雨句人詠入詩騷
同水心弔薛子舒墓
自劚青雲去長途墜玉鑣有名天所吝無病藥為妖月
斧千家寂霓梭五色銷夢靈虛吐鳳數短實如鴞筦庫
嗟常調弓旌欠特招貴兒嫌苦淡盛葉不蕭條往憶京
華旅相随柳外橋行藏今止此歲月忽同飄留札寬親
抱緘文付穉髫敬亭花自發族隴木仍喬稍待刊銘志
從知慰泬寥友朋如昨日來往未辭遥酹散窗生霧吟
寒斗掛杓百年齊一盡終譽在山椒
五言律詩
宿山寺
湔祓六根塵來尋下榻盟夢回秋已至心定暑初清急
雨打忩過飛泉落澗聲佛燈猶弄影趺坐到天明
勸耕題正覺寺詩次王文康韻二首
渤澥東南極何年梵室開地形緣水盡潮勢挾山來古
市朝仍暮遥帆去若回老僧無一事窗日射飛埃
海山春過半未見一花開巖溜無時滴松風盡日來前
生身已到歸路首重回祗恐山靈笑衣巾着吏埃
清源寺
踏破祖師關參黃仍弔顔龍分一脉水鶴占半屏山塔
影浮雲外松隂落照間本因閒到此吟苦不能閒
自龍湫出靈巖
四山竒更峭外看未知山藏此千峰在多應一壑閒飄
湍洗雲骨靈異出人寰埋沒尚多有寄言榛與菅
羅漢寺
崖勢石龍如中為大士居茗花時現異檀施最緣渠竈
爇山枝濕燈懸龕影虛山門難即去竒嶂列前除
題石龍(亦名龍鼻水)
嵌崖雙合處罅石隠龍形鱗甲從人看莓苔自舊青兩
窪唯一滴盡日不盈瓶飲此清甘極全令塵思醒
白鶴寺作
子晉昔游處平臺片石成寺名猶記鶴松響却疑笙巖
壁飛雙瀑金沙照一泓野人豈仙伴隨鹿過溪行
寄劉成道(寓吳門)
歸淮方向浙度盡一年寒想見添詩卷傳聞攝酒官雨
多江溆暗米賤客愁寬舊友參臺幕應留看牡丹
宿局次韻盧直院炎夜之作
市屋炎蒸極愛眠官署亭灑泉清坐石䟽紙出危櫺露
草有塵色風枝無動形懷人兼述句鐘盡鑰開扄
定海寒食西湖憶盧玉堂葬西湖之上近傳有
僧請大仙降者是其筆
寒食無朝謁閒携載酒車燧青宫蠟火雨白野棠花舊
友頻游處荒阡一酹賖傳聞有仙筆麗句落僧家
送蔣德瞻弋陽
下車先訪俗期减月樁銀廉使舊知己長官賢過人吏
稀中路接山密道家隣縣譜傳無用祗將琴譜親
坐中有一桃花自屋棧飛下因而即事
幽意静中見春風處處通層階生暈碧罅瓦落飄紅禪
語關詩趣寒隂出酒功人家社日近翠餌搗香蓬
送宋君輔迎母往總所
步合趨臺閣人於此去疑定應中路召早是十年遲草
奏懷邊略開緘得賀詩從親登賞處花發小春枝
送盧次䕫赴仲父校書之詔
離家向京國客思獨從容有句詩人讀無書館吏供蟄
雷先一月晴嶺沓千峰馬上思親處題緘寄所逢
夏肯父為先都倉求水心墓誌未得而歸社中
諸友皆賦詩送其行
文星金石筆許爾有新銘寬作春風約歸看宰樹青房
留僧閉月舟渡鴈移汀憑寄梅花酹先賢必典型
餞曹西士宰南康
君名華省裏廬嶽未應過夀日人兼餞凉風湖際多茶
醒憐鶴睡琴寂聽漁歌候騎新来說先聲衆已和
送西士之南康
秪聽留行語難工送别詩清才今少比循吏古為師水
轉朝京路山迎近縣時種蓮曾有社應共逸人期
農家
農家何所有掛壁一鋤犂歲計唯供賦門前自好溪剥
麻稭覆日繰繭蛹分雞不復知炎月南風焚稲泥
久雨記農父語
炊煙不出窟雨久未知晴冷縮秧芽爛滋含樹耳生南
風愁甲換濕土怕星明朝客慚無補歸來伴耦耕
眠輕
眠輕夢不定晨戸入疎風清坐一遐想古人皆大空少
言訓俗客忍事付天公祇了此生足不嗟吾道窮
蔡尚書挽詞二首
又報文昌拆耆儒去玉除經綸於世密趨和與時疎閩
地祠常衮詞臣說仲舒香名五十載終竟道如初
廊廟平戎策詩書諭善箴十年纔一召未昃忽先隂史
局收遺藁宫寮出賜金門生私慟處即是萬人心
徐少卿挽詞
盛業清朝選香名早歲芳所忻逢舜禹寕肯學于張卿
月高秋部恩波徹夜郎誰嗟賢哲事身外欠周防
忽作嚴州夢難隨上雍班行藏天分巧夷險世機閒瘴
酒雲生綠銘旌露濕斑保昌鐘梵曉依舊是家山(曾夢作嚴)
(州及謫象郡閱圖經乃知象郡為古嚴州)
陳民表挽詞(陳厚之同年之父三子皆擢第本姓吴葬吴平山)
住僻宜玄晏門高聚㕁詵没猶存議論生豈恨沉淪舊
姓符占地新銘勝寫真登堂曾獨拜愧見德星人
奚帑院挽詞二首
歷官凡有幾五駕令君車健吏猶難色儒生未必疎廪
飢祠有像鄉飲禮成書惜阻蒲輪召申公八十餘
藜杖脱朝纓蕭閒物外情問梅添舊句愛石品新銘鶴
侣歸何處雞牛夢已成中庸餘舊業留付後儒耕
夏迪簡都倉挽詞(有子曰詔堂巖水心作墓銘全記黃登科人)
聖代難平進倉官不厭卑恨無終歲夀名有上臣知事
業空流水科名在墓碑兒能起門戸何止繼前基
林酒庫挽詞(林先之提舉為墓銘葬時先之亦下世)
静夢鐘催漏榮恩露昡花能鐫題墓語終認讀書家壌
樂齊裘褐風酸送旐車竹軒孫幾軰又減鴈行斜
宋叔簡挽詞
上國曾隨計香名衆所聞百年猶是短寸禄不霑分笛
送鄰家月樓藏臥處雲生芻何必奠徐穉有銘文
郭伯山挽詞(東陽人其先招致諸老教授其子弟余先伯父亦曾舘其西園緣晚)
(得恩科連辟三任自盱眙錄甫參歸而䘚)
歎息名流遠西園事亦新辟書三度晚歸計一庭春魂
結憂邊夢真傳苦學身雙峰寒改色應為失高人
挽張知縣詞
卓絶為官事碑銘字畫深萬鈞持重力一點覺圓心天
地空輪跡賢愚荒草林老來頻閱世有淚不沾襟
少文挽詞
塵外拾科名儒袍一半青凄凉余舊友端的墓新銘池
浹騷人墨山空隠士星沒言猶戒佛引葬只芻靈
戴君挽詞(往歲戴君令子見訪頗記有與余同名者獨未識君爾)
舊識黃巖族與余名姓同碑呈今日志君繼古人風活
弟寧憐子通身是至公松岡燐濕雨讀易玩泉蒙
前休處士余君挽詞
事向生前了名逾死後新谿山三尺冢詩酒四時春急
義先鄉社憂民問搢紳蜃江纔一葦恨阻送車塵
王秘監夫人挽詞
五桂堂深處霜萱竟不春獨從前崦路重見道山人檢
點哀詞衆推尋碑事真應言嫁時物縱在亦為塵
