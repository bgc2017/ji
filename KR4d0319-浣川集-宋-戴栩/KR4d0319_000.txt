提要
浣川集十卷别集類三(宋)
(臣)等謹按浣川集十卷宋戴栩撰栩字文子
朱彝尊經義考引王瓚說作字立子未知孰
是也永嘉人登嘉定元年進士為太學博士
遷秘書郎出知臨江軍不赴後復起為湖南
安撫司參議官焦竑國史經籍志載所著浣
川集十八卷案栩有絶句云近來萬境心如
洗笑改斜川作浣川蓋其罷官後所自號因
以名集也外間久無傳本今從永樂大典採
掇編次釐為十卷栩與徐照徐璣翁卷趙紫
芝等同里故其詩𣲖去四靈為近然其命詞
琢句多以鏤刻為工與四靈之專主清瘦者
氣格稍殊蓋同源異流各得其性之所近至
其文章法度則本為葉適之弟子一一守其
師傳故研鍊生新與水心集尤為酷似中如
論聖學論邊備諸劄子亦復敷陳剴切在永
嘉末𣲖可云尚有典型惟是史彌遠柄國之
時栩獻詩䛕頌不一而足而胡知柔以争濟
王事忤彌遠謫赴象臺栩又賦詩贈行深致
惋惜前後若出兩轍昔韓愈上京兆尹李實
書深相推挹及作順宗實錄乃具列其罪文
人前後異論雖往往而然然不應一時之内
半面笑啼覆雨翻雲至于如是豈非内託于
權倖外又附于清流歟其人殊不足道以詞
采取之可矣經義考載栩所著有五經說註
曰已佚今考其說惟謂周禮特周公大約之
書當時未必盡行其立論頗為有識至于謂
詩壊于衛宏之序春秋誤于公羊之傳易由
於三聖繫爻彖象之互入書失于孔壁序傳
簡編之相亂大抵南宋諸人輕詆漢儒之餘
唾雖不存可也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
