浣川集卷六宋戴栩撰
表
代賀冬至表
莫報君恩空曝野人之日所期歲美又占太史之雲敢
對昌辰而歌介福恭惟皇帝陛下握歷數紀通天地心
静以閉關屏事為於無作和而聽律洗氛祲於一空爰
屆迎長茂開有永臣棲身窮壑綴職近班初散紫宸恍
鈞天之昨夢共扶黃道付時彦之宏圖
代水心賀正表
蔀推十閏聿新紀歷之休運啟萬年爰格迓衡之盛恭
惟皇帝陛下與時無斁體道有初届於小往而大來用
以乾旋而坤轉臣俯棲圭蓽遥企觚稜百辟嚴趨恍隔
鈞天之夢羣黎徧德懽同擊壤之謠
代水心瑞慶節賀表
三登洽德衍鳳紀之無疆十月為良標虹流之有慶後
天請祝率土承休恭惟皇帝陛下端命穆清履躬元默
儉故能廣陶庶俗於丕平勝在不爭格遠人於多助與
天心而脗契增神筴以彌新臣竊伏窮棲猥參近綴乾
坤數合當符浯頌之大來土木形頑猶是嵩呼之一物
代水心慰皇帝表(太子薨七月初六日)
龍揜前躔震虛宗鬯九陛切鍾情之痛萬方深失望之
悲恭惟皇帝陛下遹駿聖圖系隆國本茂銅扉之教久
廸温文愴璧宫之哀俄韜輝潤有齡莫告所望而思願
惟廟祏之欽承毋至宸衷之過怛
慰皇后表
儲德沈暉痛摧中夏母儀隆愛惨結長秋恭惟皇后殿下三善承
乾一索得震定漢有司之請實贊睿謨求秦越人之方邃驚慈
抱短修有底哽戚無裨祈少節於悼懷俾盡符於經禮
啟
賀丞相冬啟
歷統肇於三微届七日陽生之慶宰輔通乎四海膺萬
年帝賫之榮喜溢中邦福隆上衮洪惟某官德參泰極
功格皇天布濩湛恩增煥慶雲之瑞清平王度允符舒
日之長羣隂見晛以默銷萬物回春而自遂適應朋來
之序宜臻滋至之祥懿典徽章峻潞公之禮貌遐齡永
算邁衛武之期頥與國匹休對天無斁某身叨祠粟跡
囿化鈞望黃道之蜩冠莫預稱觴之列控丹衷於繭墨
願賡調鼎之詩頌詠逾勤編摩罔既
賀史敷文冬啟
觀臺雲煥暢和氣於筩均翹館日長溢歡聲於綵裹敢
因亞歲申蕆上儀恭惟某官文瑩冰壺德輝珠緯殊庭
賦禄期承順於親嚴延閣通班密祗凝於聖眷行冠漢
臚之唱遂參商鼎之調茂對昌辰翕膺純嘏某棲遲窮
里瞻遡叢霄荔挺初萌正有資於造化黍寒方極寧無
覬於吹嘘因賀以祈此悰莫罄
賀丞相冬啟
泰元迎日以推一陽來復上相代天而理萬類回春慶
溢寰區福隆英衮恭惟某官勲塞宇宙忠貫羲娥開億
萬年周室之休既安既治邁二十四唐人之考益熾益
昌祛隂沴以潛銷暢至和而旁浹屬黃鍾之應候宜赤
舄之儲祥合璧連珠天瑞允符於亞歲備物典册帝心
益眷於師臣茂對亨期式昭異數某次需郡佐跡囿鈞
陶望北闕之衣冠莫陪舞拜羾東曹之牋奏遥祝夀祺
頌詠逾勤掞摩匪究
賀敷文冬啟
歷候璿璣應飛灰於葭琯家傳鼎鼐襲和氣於槐庭茂
對三微遹綏五福恭惟某官峻標峯峙邃度波涵養經
濟扵格天卓爾相門之相寄吟哦於斲雪雅哉詩人之
詩方殊庭延閣之餘閒適合璧連珠之恊瑞慶由善積
道與時偕贊造化之發舒日添宫線簡聖明之睠注春
在恩綸某需次偏鄉囿形全覆奉南山之夀斝莫預鳬
趨羾東閣之賀牋第深雀躍滌心贊詠拜手知歸
冬至賀丞相啟(求薦)
望大農之薦寒荄孰動於孳萌獻光範之書暖律獨依
於坱圠敢以迎長之賀而陳汲短之私伏念某菲質灰
輕衰門冰寂舉詞科於賜第之後慚無繡縷之增工竊
禄仕於將母之餘僅類韈材之助養粤司賤筦全仰洪
鈞雖初陽出九地之深微芒特甚而夀域開八荒之大
運轉何私俾剛長之道亨斯太平之福應故慶歷彙進
如珠星璧月之相輝洎元祐朋來猶瑞靄祥烟之遞見
兹為治象盡屬明時恭惟某官格天以紹先勲洗日而
更大化得機緘之靖定更險阻以晏如符形氣之太和
融偏黨而會正方將消敵氛於分剥之日恢皇祚於昌
復之期紫垣夜明黃道日正考兩京之鍾虡應我樂均
封泰嶽之檢泥光于神筴偉元功之無斁雖一士以不
遺顧某何人報恩有地荔逄時而遂挺固知費累於生
成鶡在旦而猶鳴所懼聒煩於覆幬叵勝震灼唯誓糜
捐
元正賀丞相啟
真人撫運法五始以乘乾上宰調元斡三陽而開泰慶
綿寶祚福萃鼎司恭惟少傅樞使大丞相國公先生道
冐羣工仁熙庶彙躬暨湯而一德已恢濟於宏圖民載
舜以同心方翊扶於初政届小往大來之應輯下蟠上
際之龢維春之祺與國無斁某夙塵坯治欽企階符雖
慕結蒼梧莫舉班庭之禮然心馳賀柄敢忘裁贄之恭
俯懼厓蕪仰祈鈞鑒
賀丞相正啟
攝提正于孟陬統歲功而肇始太微應乎上相拱辰極
以舒光睠兹弼亮之謨赫乃清寧之祐恭惟某官忠垂
簡册績紀旗常同德格天濟保衡之專美純忱輔世闡
師衮之大猷兩宫歡娛四野晏粲獸樽初發颺言賡詠
於巖廊蟬冕增輝顓面顯都於槐位諒自天而錫羡期
與國以無疆某藐爾廩祠陶乎鈞播寸荄冰冷密依坱
圠之工夀栢春浮願上龐洪之祝熏忱詠贊刊贄拳勤
賀史佑神正啟
斗回乾野溢喜氣於椒華春在相門集祥光於槐蔭慶
深雲擁頌起風馳恭惟某官周魯傳家韋平繼緒抱高
科而未試魁星密映於台星聯華閤以自頥德雨默符
於霖雨式應攽墀之歷竚施隔座之屏某夙出恩閎茲
叨祠廪仰洪鈞之一氣竊待吹嘘同寒谷之寸荄亦知
鼓舞賀忱逾劇緘贄匪虔
賀丞相正啟
上聖紀元三既盈而啟萬中階履泰坤以順而承乾輯
時椒頌之華贊我槐庭之慶恭惟某官敉廸鴻化弼諧
燕猷鋗玉鏘鳴已助成於熙事師干薄伐行迄奏於膚
公維春之祺方夏永佑某衡門屏跡翹館馳心仰坱圠
之洪鈞大開夀域回羈孤之暖律儻畀叢祠且賀且祈
以懼以惕
賀史寶謨正啟
合紹定之昌期肇新歷紀茂韋平之令緒宜介春祺敢
即輿忱用伸善頌恭惟某官學傳黃閤美濟青氊戒寒
士以爭名尚䄂桂華之手與賢才而拔彙益培槐蔭之
基對此泰亨别膺晉接某夙叨恩範自玷官箴念九地
之陽春未回窮谷思四天之霖雨庶活枯荄敢羾斐辭
仰祈炳鑒
賀丞相得孫啟
慶延宰席秀挺孫枝人統肇乎甲申仍崧嶽降神之歲
斗朔紀于大吕恊魯邦同日之祥盛事一門驩心萬宇
恭惟某官家傳經濟世載忠勤十七年夷夏之敉寧已
茂中興之業億萬載君臣之相悦又開同德之基邇者
煌煌之芝産于奕奕之廟於昭珍瑞式應階庭蓋决策
安宗社之圖功施于國則積善衍公侯之緒燕及其私
天意則然地閥加峻某素叨冶鑄益侈厚成頌姬召之
勲方與周室始終而無斁較韋平之系豈漢世一二而
足言喜抃伊深掞陳已淺
謝丞相得倅信州啟
奉麻源三谷之祠投閒已忝佐翠巖五峯之郡起廢滋
榮墨想誤以成蝇福殆生於失馬得非所覬感極其真
竊念某縮朒亡堪際逄自幸繇筦庫之下士通朝靡介
於先容招學舘之諸生職教特叨於累擢既白風霜之
簡旋汙香火之緣春老萱闈旨甘切望地寒蓬戶疾疢
薰心方憐羝乳哺以無期詎謂牛喘鳴而有問甫更歲
籥仍玷化鈞葵藿之傾太陽固日依於臨燭江湖之多
乘鴈豈或計於去來顧廼察其忠朴之不移遂復許之
馳驅而自試出於望外畀以治中然而秀萃鷲山夙標
近甸才慚驥足曷展題輿雖懷印以來前亦凜冰而知
懼使功不如使過敢負陶埏成始又獲成終若為稱塞
兹蓋恭遇少師樞使大丞相國公先生道維宗祏德冐
幅員兼中興太平之功七六經而無媿任夾輔維師之
寄億萬載以逾長其為宅揆之至公妙盡知人之能事
不以一毁譽而易聽每因衆好惡以默觀嘘冷灰於復
然錄焦桐於已㸑恩鴻稠渥情蟻怔營某思礪厥初力
鞭其後猥憑泥軾歌功敢必於海圻遥企魁符畢志願
酬於材舘翰畦易罄心篆難窮
謝執政啟
陪麻源三谷之祠久忘熱夢半翠巖五峯之刺遽起寒
荄鈞陶之恩有加於前銘鏤之欵莫知所止伏念某違
時自好泥古成迂陞筦庫之微厠朝班而知媿忝膠庠
之任董晨誨以罔功遂罹栢省之風霜旋飭蕊宫之香
火省循知咎覬望奚心烏哺方艱念蘭陔之㓗養鳳鳴
未吹覺黍谷之慳春丹爐藥疢疾之軀清鏡雪塵埃之
鬢自分梗萍之永斷詎期槖籥之不遺畀以佐州厚於
為地顧此鷲山之近甸壯觀維多歉然驥足之下材題
輿匪寄雖尚賖於滌篆已凛愳於臨冰造萬物而成始
成終包荒信矣取羣才而使功使過報塞謂何兹蓋恭
遇某官德量涵空神鋒耀世身扶昌運植丕圖如泰山
四維之安學闡正傳揭至治於盛帝三王之上鼎彛事
業竹帛勛庸方且計吏治之績以黜升灼臣工之心而
進退遂俾溝中之棄質重收㸑底之新功某仰佩龍光
俯殫駑技指大江而東遡緹屏益勉於清箴睇皦日之
中臨蔀屋復希於普燭敬黔毫楮莫白端倪
武博除太博謝丞相啟
陞聯右序方懷倚席之慚改命上庠又玷横經之選寵
再新于浹日幸一出于自天坱圠恩深凌兢惕甚伏念
某無能為役妄意曰儒起自寒鄉乏螘子半絲之援陶
于洪造收蟫魚隻字之功爰脱選于吏銓廼充員于學
省塵埃盡洗光價潜增曾何分錄之勞僅免聚嘲之累
虎困皮中之蠧族自為仇鹿懸庖裏之須身其召祟矧
親齡之遲暮適卧疢之頻仍菽水幾何巫醫百計詭外
庸而自便叨中渥以沓來宜去而遷逾覺面顔之厚以
文易武寖驚蹇步之高豈今古之能通實見聞之咸屬
彼漢重五經之置必久師資若唐自四門而除尚云優
選載循薄陋曷稱便蕃兹蓋恭遇某官勲塞兩儀德隆
四輔機神明鑒斡海宇之廣于範圍性道文章發先民
之秘于幽渺兹億萬年無窮之事業皆六七經未盡之
淵源肆令微生均囿樂育某益堅素尚毋負殊知剖滯
析疑雖愧昔賢之博邃黜浮崇雅尚禆聖札之丁寧刳
心難銘汙簡莫賦
賀丞相除太傅啟
伏覩三月十四日制書大丞相進加太傅者冊渙天庭
位升帝傅聖主三年而大報衍慈極之鴻名明公一德
以欽承格昊穹之駿惠徽章申錫輿誦祗歡蓋聞畢公
參坐論於周朝誕彰懋德鄧禹進東向於漢世式表元
功然而當禋祀合莫之時非必有寧親教孝之美猗歟
今日迥邁前聞德貫兩儀而處盛逾謙功塞四海而䟽
榮屢巽迨勉受於儀典告成之日蓋少見夫明良繼志
之餘上固謂何官之可酬人亦曰此恩之已晩恭惟太
傅樞使大丞相國公先生道開久大神與哲謀十八載
弼寧考之謨紀綱具舉數千里恢中原之境寶鎮來歸
既丕翊於重光了不言乎舊伐惟思日孜孜之念皆迓
衡穆穆之圖搜攬人才則霧滃雲蒸申飭戎備則狼馴
麕伏里㕓帖泰國步人安故得南位奉瑄而景宿絢明
東朝進冊而祥雲布濩兹天意之攸屬豈人謀之強能
載觀孝廟之隆卓有越王之懿嘗因鏤玉爰陟面槐是
宜發中旨於龍旒播温綸於鷺序冠冕百辟威容彰
絶席之尊師範一人德誼侈如賓之寵并加井賦益重
巖瞻追配前文人竚拜維垣之峻延洪大寶命永同過
歷之休某竊屏叢祠緩聆郵置妻孥陶於一飽仰無窮
無極之恩燕雀舞於千間效隨見隨聞之喜其為贊詠
尤倍等倫
除太學錄謝丞相啟
金耀庀藏居既慚於愒日璧雝分錄寵忽冐於自天寖
汙職事之聯盡脱塵埃之跡化鈞所播恩海旁流竊以
庠序治世之精神師儒立學之元氣斯道升降視人重
輕非古今博碩之英必甲乙雋造之選伏念某人品至
陋名第亦卑志目中眉墮南省十人之後暴鱗點額乏
西掖六題之功望已隔於清華分自甘於冗散敢謂公朝
之簡俾從故府之游空食罔功第慰循陔之養剡章如
式繆成通籍之階寸心曷報於陽暉高蔭重滋於露渥
與成均之紏正分博士之討論有英材所樂者三未妨
麗澤無吏事不堪者七迥絶囂氛雖空疎莫稱於範模
而迂腐粗便於習性僥覦過甚報塞於何兹蓋恭遇少
傅樞使大丞相國公先生勲冠西朝道關百聖恥一夫
之不獲躬持伊尹之平得吾相以為師士誦周公之懿
龍德方資於夾輔鴻猷益罄於恢張肆令棫樸之微均
被菁莪之養作人盛美小已餘榮某思宿厥官勉耘其
業率諸生以忠孝當少補於清時揆已量之崇卑庸敢
昧於素分永言悃愊莫既豪銖
代衢守到任謝丞相啟
立朝無補猥參蘭省之華領郡非才亟及瓜時之戍延
見父老勉宣教條顧望實之甚輕荷甄陶之愈重伏念
某早繇庠序旋脱漁樵憂患十年嬰家庭之素韠間關
萬里徧蜀道之青天出選海以來歸厠班行而誤綴周
旋左右之學進登禮樂之司遂玷郎曹獲叨銓部追數
平生之遲頓忽若昇仙自惟冗食之優游何以報國力
祈外補少試民庸敢圖旒扆之矜遽假麾符之寵睠信
安之沃壤實左淅之名城井邑鱗繁簿書久橐舟車輻
輳紵績未舒必得䟽通之材廼當治辨之寄厨傳儻䟽
於過客凛矣羣嘲保障或奪於繭絲難哉兩裕載維質
朽曷稱委隆兹蓋伏遇某官扶日元勲格天碩輔開誠
心布公道陪聖政以常新霈厚澤浸鴻恩罄羣生而咸
遂用捨短取長之意絶重内輕外之偏俯念羇孤特加
噐使某敢不恪共侯度祗服官箴政在撫循當不出樂
職中和之外民無愁嘆庶同歸大鈞坱圠之中鏤骨知
歸矢心誓報
通薛尚書啟
斡斗樞於帝室肅瞻上省之輝光守廥鑰於神京竊偹
下陳之趨走矧以拜恩之舊為今受令之新咫尺納柔
萬分㴠假恭惟某官亮天熙采與世作程機神明鑒莫
及之量該公輔嚬伸諧戱無隠者照徹邇遐曄然大科
異等之名闊矣高足要津之步條疏四百令民自以不
冤課最二十人上咨其異績徧轄中臺之綱紀久參右
府之訏謨皇家密運於規恢邦縡悉資於方略慮無遺
算動則底功内則利人外以救邊版儲允殖後於論才
先於考行詮鑒惟精兼數噐以有餘歴百為而匪懈豈
伊經濟尚緩登庸取天地以名官雖冠六卿之兩職上
星辰而聽履合歌左相之一詩某初乏寸長靡逃半矚
雪遍萱闈之髮喜懼兼縈星周杏苑之題俛仰若夢調
既陪於受秸戍猶俟於及&KR1000;土銼無煙自笑賣文之難
活王城如海誰憐寄隠之空藏正恐碌碌於抱關飜慚
坎坎於伐輻惟二天之覆近覺千里之投輕似是騎曹
請以馬喻震迅而上馳道不辭盡日之泥塵長鳴而顧
主人乞與明年之春草歸忱逾切琢纇匪工
上趙尚書啟(曾移書衛恭勸令剡薦又欲辟為幕屬)
文昌八座之尊仰光耀者有日從事十部之重借吹嘘
而上天雖禇中之畫未酬而宇下之恩自出叙以片言
之贄堅其終惠之逄竊以士之湛泊何常誰毁誰譽上
之汲引既定不進不休顧榮途萬有至難在知已一亦
足恃如其諉命則又非情伏念某窘於空疎加以拙訥
皇皇就舉選始得而顔已衰飄飄從宦游再至而心轉
苦以蕭然垂罄之室賦凄其悼亡之篇獨期舉主之破
員少慰阿㜷之加飯然而邈無雅素詎敢未同而言久
相因依乃或游辭以觧大錯悔幾州之鐡洪爐羡萬物
之銅謀之坐交喟焉長嘆平生崔魏非不為少陵著價
之高此日嚴徐空至視枚臯忍窮之久思舊臣之外舉
仗宗工之裏言頗記執吏役於鳴珂嘗因進詞業而望
履卓為特逹自幸庶幾借勢於王公大人昔嘗聞語推
轂於卒史下士今果親逄載觀翰劄之丁寧殆越父兄
之記慮捫感衷而自涕意蹇運以終通塞翁之倚伏固
然誰云失馬博子之轉躍未定自合成盧恭惟某官揭
日月而行符天地之運胷次納萬壑於滄海筆端起微
雲於泰山不曰秘官登瀛洲已獨立神仙之表豈惟都
公學宰相蓋素高台輔之名既持事本於諸曹實寄政
機於一武嘉績良圖之建方共倚於泰平小善片藝之
收宜豫儲於豐暇重念某懦雖不武差亦自彊翁歸兩
噐自將敢為健吏斯立二塗取一儻列諸生莫非陶治
之私尚俟採擇之及且祈且謝以懼以慙
問訊平江趙尚書啟
凝燕寝之香違屬車八十乘而未遠流京師之福與浙
水三百里以俱東矧塵埃小吏之蹤在推輓大恩之内
奏記晚矣矢心以之恭惟某官智略湊乎上前風采聞
於天下當其職居喉舌所謂建璇玉以運隂陽迨今郡
屬股肱豈徒釋繭絲而為保障王仲舒之教修可紀楊
君發之慈敬為先將使全吳寝還舊事然後興見聞於
觀樂之彦慕禮遜於逹節之倫風景逾新獨照武丘之
明月勲名鼎盛空維笠澤之扁舟政路亟翔宗潢有煒
某愚不自揣困亦望升流汗九衢信矣王城之如海垂
涎丹鼎難乎凡骨之為僊幸受翰林牀下之知遂申車
師屏間之記念先容之無幾荷為地之過周以待來年
諒不渝於前諾適在今日可自墮於後機敢告曲成庶
幾終惠具姓名於副墨恨莫隨鴻鴈之飛候寒燠于小
春但能結桃李之夢未殫歸倚尚俟謝裁
賀程刑部尚書啟
伏審八座陞班一冰叠組斷鼇以立溟極亟當至周召
而乃留豐貂以步文昌聊復與臯蘇而並駕士方續賀
民實具瞻竊惟天開我宋之隆時獲異人之用王文恭
草治平之詔進端殿所以為參預之階范忠宣翊元祐
之謨遷吏銓所以寄宥密之徑蓋付危疑於談笑之自
定則處富貴皆勲業之優為若時鉅賢重我皇國恭惟
侍讀直院中書判部尚書四海慕尚百世宗師作為文
章何止翔蛟龍躍虎鳳措諸事業固已駕風雲鞭雷霆
歴東西臺而金玉厥聲合内外制而機杼一手人固榮
其儒學公未展於緒餘屬當倉猝之幾卓有謀猷之致
先皇重付託而定楚璧於五拜主上軫謙冲而對漢璽
者三辭與大臣從容其間俾宗祏帖泰如故其偉績有
若此者顧何官可以酬之今兹横經於勸誦之帷曳履
於論思之地皇猷益煥事本維新雖總禁詰於秋官尚
煩率屬然登疑丞於帝輔行穆奮庸庶幾億萬年敬天
之休不越二三臣同德之内某遂叨屬隸素切儀圖上
焉得人而仰處公朝下焉適願而自忭私室蓋疇昔泛
承於謦欬而于今親入於範圍倚墻仞而稱門生有天
共幸聽制麻而同走卒計日以須頌贊之深掞敶則淺
