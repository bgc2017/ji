浣川集卷八宋戴栩撰
啓
賀高内翰啓
上眷舊人詔登内相得陸贄文可不墜矣姑暫演於絲
綸若伊尹學而後臣之當亟調於鼎鼐心知所暨手舞
惟鈞恭惟修史侍講内翰表世作程挈道立統經駘蕩
出馺娑踐揚幾遍於清華左延義右邇英啟沃深諧於
密勿天既付以遺上聖人方徯以福羣生豈惟批敕而
公輔之望隆蓋嘗代言而經綸之猷顯遂由瑣闥擢正
鑾坡治老癃以德化之成激武將以忠誠之感是亦寄
徑寧復逾時釋筆硯而秉化權擇一令日任棟梁而康國
步於萬斯年某越在叢祠剽聆郵置仰明河之爛爛信
可望不可親依大厦之耽耽苐相喜而相賀尚須泚穎
以竢續箋
謝李提幹許薦唘
歌有客傳河尹之詩賸知盼睞讀喜士稱贊皇之史願
卒依歸命未拜而神馳恩彌深而語拙聊憑咫尺敢瀆
再三伏念某壯不如人少而知學方其鼓篋游鄉校之
日已嘗斂衽誦明公之文竊惟雄深雅健之辭實兼衆
體假在犇走掃除之列蓋所甘心結清夢以無從撫流
年其寖往鸎遷谷換偶預諸生鸞在枳棲更叨藐吏斯
其幸者抑有甚焉海角寂寥疇昔莫聞于軺傳芝眉絢
耀迺令親拜於履絇雖旅進旅退而懷抱靡宣然咨諏
咨度而風謠畢采交友豫忻其遇合私心自賀其機緣
亟馳一介之緘果奉千金之諾所謂在下寮而氣蘇於
君子何但論今世而意求之古人乘秋起孤鶚之騫時
哉勿可失守株待逸兔之獲正爾良獨難伏望某官拔
茅茹於泰道之彙征種桃李於芳蹊之滿蔭高風聳澄
清之轡鼔舞泠然甘雨應平反之車潤澤多矣命此山
斗門闌之久付以芝桂藥籠之新如覆一簣而為山自
兹伊始儻連三捷而奏凱厥有繇來某謹當思稱所蒙
分鞭其後未遇知已道不同耳固應踴躍于今時有如
此心天實臨之敢不糜捐於異日永言僭迫倍極淩兢
賀張殿院啓
恭審紫禁登賢赤墀執法立五花號七貴雖接武䕫龍而
寖崇繇一歲凡六遷非方駕周召而未止名流所抃舊吏
逾深恭惟某官學粹而德方量宏而節峻挹垂虹長江
之浩蕩逸韻無雙酌北斗元氣之淋漓竒文有爛既最
藩維之課遂儀清切之班胡三丞兩部足以回翔果一
臺衆正於兹倚重維時邊瑣係國隠憂豪傑景附而未
堅敵國灰殘而更熾昔唐莫分於朋黨故河北之寇難
平若漢能用於直言則淮南之謀自寢凡明目張膽之
地乃折衝禦侮之機風采一時精神千里君子有恃小
人有懼方大愜於輿情臺諫盡言宰相盡行將悉歸於
能事某久棲德宇側聽除書雖舞手不持此心實共海
内而喜然含毫復沮常語敢為門下而陳顧已負於後
時聊少伸於稱贄誦乘黃待春草之句定累陶鈞獻崑
崙服紫芝之詞願珍鼎餗惓惓祈嚮蓳蓳掞裁
答李狀元唘
簸明月於海水之南香名藉甚奏繁露於帝庭之右鼎
甲巋然敢云袖贄之勤肯逮襟期之冷既慚後賀深慊
先施恭惟狀元正字郎中才擢鯨牙學傳麟筆百王軌
法不可易究厥本元北方學者未之先是為豪傑果以
頡頏之佩徹于清燕之旒得董仲舒公孫弘出焉有光
初政若陳了翁韓獻肅云者益勉壯圖某猥以具員獲
觀盛事前龍媒於伯樂之廐所愧因人投魚目於隋侯
之旁何以為報空懷顙泚莫既心論
答張狀元啓
瑞合谿流羣䜟應魁躔之兩聲蜚雲陛臚傳壓經佛之
千上見晚以興嗟士得如而適願歘委長牋之逮賸知
謙德之光恭惟狀元正字郎中識洞萬微學窮三聖負
竒志而游河汭懷矣功名彫小說以干天官付之戱笑
何目所志而眉中蓋齒之宿而意新僴焉先登快我直
上旁薄徧于千里請看嶽頂之雲少却方之一頭同是
池邊之鳳某濫隨攷藝自愧因人聽騎導之音隆隆惠
然肯顧較附托之儔擾擾兹亦至榮薄言以酬有悃未
既
答王狀元啓
開億萬年寳歷之休大明麗極續四十三黃扉之句魁
哲應期方同衣冠交賀之懽迺辱車騎惠來之寵曷酬
先贄聊飾片辭恭惟府簽狀元郎中望屹神人學瀕聖
處借歷代之大訓鼓行東序之區壓杓端之六星冠在
南宮之紀雖諒默未遑於親策而句傳首重於得賢風
采聳聞善類快睹不負平生之學是曰初心盡循先輩
之規有光舊事某濫焉程校榮此旁觀所愧因人覽日
華而喜愕自知匪報襲雲采以珍蔵頌詠深勤掞裁難
罄
通史守啓
顯對帝謨肅開侯度揭九山於斗柄肆班東后之春奉
二典於奎躔如接中朝之畫旗旄動色稚耋驩心恭惟
某官傳經濟於相門洞本元於學海金相玉質凛氣槩
以自將霧滃雲興蔚才猷而有用卓然文獻之舊著于
騰翔之初守符使節之交輝民績事功之兼懋逮總九
府之圜法實持諸道之要權綽有成猷達於上聽星闈
月寺方直上於禁嚴蘂館珠宮迺力蘄於恬雅未容袖
手俾近錦邦借延閣之隆名為中州之偉觀自取信為
廉矣此民抑何幸焉睠我提封夙標名地王謝之流風
未遠當不費於爬搔邾魯之擊柝相聞已習知其肥瘠
非但森戟凝香之可樂何妨鳴禽春草之重吟度雁蕩
而訪龍湫倍覺先聲之有喜參鸞臺而貳鳳閣即聞温
詔之趣歸某曾此識韓榮於御李不謂窮櫩之需次乃
逢賢牧之臨藩雖朝蹟之已收寔陶埏之有素受㕓宇
下尚叨官供家請之私伏謁道周敢後塗歌里誦之賀
其為忻快莫既掞摩
答交代錢知縣啓
奉辟書而守壯縣已先膺二千石之知從簿領而拜長
官敢敬助三萬戶之賀方藻思而削牘忽盥手以剥緘
倒置後先交集榮懼恭惟某官襲錦繡裹山之慶標玉
壺懸秋之清學問久矣一家知殫見洽聞之有自政術
特其餘事何盤根錯節之可言徘徊湖浙之壯游培養
國家之重器迄今改命尤屬遴才方前逋後負之相乘
甫能支拄如沉疴積痛之已定但少康強屈敏手以臨
之不勞力而濟矣長作靖川之嘉話便膺密令之褒除
某吏道無師儒酸自錮一第續燈於諸父勉為祀竈而
來九品絓鞅於底寮敢期代匠之斵久寒心於司敗欲
折屐於前驅矮屋可以棲遲盡復本來之面目蠧簡更
須卒業尚收驚畏之清魂瞻遡百千敷宣一二
答趙知丞啓
烹素書之魚記分攜於蓬蓽迎紫氣之騎幸掃溉於松
槐天憐我輩之味同人喜鄉邦之誼厚某官毓神明之
正氣洽古始之奥聞指青雲而圖南九萬里風斯在下
扣丹墀而獨對三千字日猶未斜朋游共詫於摘髭能
事了無於德色輟殊庭之香火分大邑之絃歌誦遶廳
草合之詩聊紆闊步聽方底芝封之詔即據要津某何
取長裾正堪矮屋向霧天之一角不圖至斯對海月之
三圓亡庸恐甚賴有嘗僚之託逭其司敗之羞竊自歎
於此時聞似人足音喜矣儻未忘於疇昔見君子我心
寫兮持此以酬言之不足
答洪宰啓
詔出楓宸寵分蒲璧聖天子圖治六載歎宵旰擇令之
難賢執事為民一來喜錦纜牽江而近敬同此邑仰候
先驅恭惟某官逸步獨超穎才自露典型是似寔金貂
玉鉉之流傳肯綮備嘗亦珠椽碧幢之游戱尚圓五剡
屈涖一同魯邾擊柝相聞何勞爬撫王謝起家可紀便
有褒除某倚席汰歸題輿愧忝尚以未瓜之戍獲逢行
李之臨伏謁道旁幸識魯山之面目依棲宇下更陶武
邑之絃歌忻贊良深掞裁已淺
代水心回史宰啓
伏審選繇堂授寵即男封孤嶼一僻陋之區似非所處
相門多經濟之手定自不同恭惟某官璧絢繅以齊輝
刃淬硎而特發為方伯連帥之佐亦既練詳收人民社
稷之功固應餘裕豈乏汲引而登要地乃恬平進而詭
外庸賢者高風兹邑鉅幸豫想畫簾之靖趣蜚宸詔之
華某朽質無春窮簷待死何意瓊瑶之詞翰墮此一緘
尚同鄉社之耄倪詠乎三異先施良渥琢報匪工
代薛端明回史宰啓
明綸敷渥茂宰陞華此日朝堂最重字人之長吾邦巖邑
顧迂名閥之英雖公自為計則疎而民之蒙惠良厚某
官修能穎脱敏識鑒開風流今在兹家本傳於經濟富
貴吾自有途合上於夷庚乃飛太史之鳬殆屈朝陽之
鳳竊窺高致無愧前修便應有綠綈方底之書非復拘
墨綬銅章之比某一丘自老十世與㕓未遑慶贄之恭
忽拜華緘之辱思魏國夙昔之好永矢弗諼誦陽城撫
字之辭敢以為獻陋文匪報謙施良慚
答趙縣尉啓(交代畫鸂鶒灘於廳屏)
簿領沉迷空愧淮海樓之舊跡牋函委逮如挹崇義里
之清風後賀既慚先施彌寵某官天潢泒近國器量閎
賜秘書之僊圖為善乃其最樂燃太乙之藜杖多聞蓋
以自娛胡為此來似亦少屈然而玉貂衮衮帝眷方隆
金印纍纍玉門自有略展民庸之試便應褒詔之頒鸂
䳵灘頭已尋故事鵾鵬海畔共看壯圖某名在小儒職
慚高士對秋砧於明月歲則一周托夏屋於震風芘斯
萬幸方稽削牘例辱記名未能與箠楚辭豈亦同於此
味相依如輔車勢願有取於其心
通趙寺簿啓
主印月聯峻仰中朝之望抱關星廥猥隨下走之塵半
生擁篲以未能此日肅緘而何幸恭惟某官德輝銀筆
才冠瑶枝訪興公賦詠之蹤地鍾清淑探子政校讎之
學天與經綸既懋底於民庸迺亟陞於廷蹟惟儲帑計
籌之歷試故源流本末之具知粤從農殖之司特任鈎
乘之寄清明四達蠧涴一銷豈惟數上於便宜固已密
禆於均節歌栢梁楊箕之詠雖則權輿登荷槖簪筆之
班是應步武某塵庸太甚濩落何堪霜枯杏苑之袍僅
焉再綠雪遍萱闈之髮將以遠來那知&KR0008;秣之攽但有
扊扅之守尚依矞蔭獲免空官食馬慮不盡才所覬異
知之顧好士為之推轂倘形有味之言投悃罙深琢詞
非腆
代樂清宰與方倅啓
玉笋輟班暫題輿於白鹿之壘銅章綰綬行負弩於棲
鴈之峯豈惟邦人仍蔽芾之榮抑亦吾黨得師承之幸
僭裁初贄肅候前旄恭惟某官織雲漢以成文探禹穴
而發祕越其英妙之歲聲實既隆澹若功名之塗進用
謂晚袖演綸之手而展轉乎學館屈均財之謨而參禆
乎帑儲上方招文武之英公自託藩維之佐薄蓬萊而
崑崙弗即可謂衝高康海沂而邦國不空亦足惠利趣
歸有詔宏濟是圖某濫此附庸居然選調窺斯文之統
緒有一瓣香墮今日之塵埃如三斗艾敢謂竊舉員而
幸去庶幾抱素學以知歸笑言偃之弦歌儻或取爾詠
杜陵之厦屋其自今兹喜忭彌深編摩曷究
通趙倅啓
記班聯於朝武不知歲月之馳托臨照於貳車忽覺星
辰之近僭裁緗簡仰候緹屏恭惟某官慶流發乎璇源
盛德輝乎銀筆養成大用羞崑崙而薄蓬萊自秉精忠
經駘蕩而出馺娑借司儲之寄徑為制國之權輿乃眷
中川素稱近甸謝康樂之池宛在有此平分趙清獻之
樓巋然無非樂事未應煖席合即賜環海圻忻忻聊與
民而留愛政路鼎鼎宜由階而遂升某何但識韓益榮
御李詎謂衡棲之需次又逢輿坐之臨藩鷦鷯一枝方
喜受㕓於樾蔭駑馬十駕尚期問政於瓜時贊詠良深
揣摩莫既
除架閣謝丞相啓
賦羽林之芻秣曾乏寸長掌金耀之文書忽叨鈞播寖
以清夷之轍易其塵冗之途鎔冶恩深鏤蔵語淺竊以
長倩貽輩流之笑何自抱關東方答客難之辭伊誰掌
故蓋濁宦清游之必較乃古情今態之悉同儻使得整
轡問程漸有投棲之地豈不勝逆風揚櫂了無登岸之
期此意難言以榮為忝伏念某材微且樕學落而蕪第
太常者十七年絶企騰黃之步課考功者歲六稔僅收
破白之章雖仰蒙鴻造之穹窿敢謂出選階之汗漫凡
前後有祈於薦牘皆震惶自悸於心扄况象魏庋蔵之
聮為鵷行儲養之徑崇寧秩令酌六部以分曹中興官
儀籲羣才而弄印不圖懵甚亦獲濫旃驚夢猶疑豈姓
名之誤及闔門起舞但手額以知歸兹蓋恭遇某官德
應泰階道扶辰極以至誠諧國是初靡滯於拘攣以公
論叙人才乃先知於窈𦕈將恢一統之業用成長治之
勳繄取捨之所關實規摹之至到仕兹豐水助開數世
之仁采彼新田俾收多士之用永弼昭代惠及鯫生某
曷酬東閤之施唯慰南陔之養竊其餘暇儻習睹於舊
章緝此見聞或粗供於末用興言報塞倍極凌兢
謝朱侍郎刑部啓
賦玉臺之芻秣曾乏寸長掌金耀之文書誤叨殊渥恍
平生其未夢溢小己以餘榮竊惟仕路由塗轍而分人
情得依歸為重處鼂錯於掌故人知文學之未寒事昌
黎於二卿士喜師資之有地使稍出於塵埃之底兼親
承於名勝之前其在斯逢可謂鉅幸伏念某本以單疎
加之樸訥皇皇就舉選始得而顔已衰飄飄從宦游再
至而心轉苦自劫司於廥鑰期寖脱於選階區釡縱横
了何關於古學圉庾爾汝寧復對於高人僅收破白之
章空笑化緇之袂忽躐司於象魏殊昔問之馬曹事簡
職閒猶侈小蓬萊之號薦專員的足成圓崒堵之圖方
倚出於下風豈但謝於今日兹蓋恭遇修史判部侍郎
莊裕山立孚融玉温浮沅湘而略巴江蚤藹蕃宣之績
游蓬壺而憩元圃徧儀清切之聮登于甘泉重我法從
雖究臯蘇之能事豈稽伊呂之遠猷方將拔彙征之茅
合善類於開泰新薄采之芭收多士於中興翊兹明時
望在寰海某唯知自好不辱所蒙繙故實以有聞或供
近用附賢哲而不朽敢有遐心且謝且祈以愧以惕
賀丞相加恩啓
誕膺顯冊申衍慶畬辭太傅之三公愈光謙德受加賦
之一等勉答聖情海宇交欣庭紳胥慶恭惟某官弼諧
新政迓續宏圖運精神而折遐衝乾清坤晏觀會通而
行典禮星潤日輝輯四表之懽心昭一人之達孝洎登
成於懿鑠爰疏錫於徽章雖厚德之欲醻顧何官之可
報而迺巽以自牧退然不居論道經邦惟茂燮調之實
加地進律姑承睠賞之彝益見君臣之協同兹謂古今
之罕儷某身陶恩紀喜溢心扄愧無博士愈之詩以歌
碩輔願觀太史佚之誥克敉宗勳僭斐有敷凌兢是懼
答王新恩謝啟(建封)
諗蘭亭之諸王克世其學得桂林之一郄足張吾軍軒
玉驄以見臨袖華藻而為贄云胡不喜又過所聞伏惟
某官姓名已香器局甚茂筆端雲凑千巖萬壑之輪囷
胸次海流五典三墳之醲郁若時得雋夫豈釣榮方聖
天子紹開於中興而子大夫入奉於大對剴切陳當世務
覽必異焉魁磊光信史間今其始矣某眩於五色見此
一斑既意氣之相投聊誦言而為謝若曰變崑西之體
豈屬畸人唯應對渭北之譚願期他日偶以祠事慚於
後時
