蚓竅集卷五
雲間管時敏撰
西域丁鶴年評
七言古詩
墨窗為越人趙撝謙賦
女媧立極斷鰲足羲畫之先無刻木始觀鳥跡製文
字夜鬼哭天天雨粟篆隷變化生八分行草復作何
紛紛六書古制既茫眛載籍况遭秦火焚後之作者
不可數形聲寥寥眇千古更論得法神妙間自信臨
池心獨苦君居於越文獻邦家蔵金石書滿窗磨穿
青州老未巳萬斛巨鼎疇能扛吳興宗人巳物故淛
河東西誰獨步君今有志繼絶學砥柱中流見孤注
剡溪百番冰雪光玄霞一斗松煤香滿堂賓客看揮
灑風雨颯颯龍鸞翔我嗟塗鴉手如棘屢𣣔從君問
竒畫君還許我載酒来我捧千鍾勞君筆
評曰(意古辭工諸長篇中惟此為最)
尹母行
雲間尹母年十七嫁夫三年夫病卒舅姑在堂兒在
褓自分煢煢守空室家貧何以為生理紉縫得錢奉
甘旨門外春風自往来寒心一寸如灰死評曰(寫出尹母)
(鐡石肝腸)東家議&KR0666;張綺筵西隣通媒續斷弦有山可移
志不改冰霜凛凛心逾堅孤兒今年三十五教飬成
人應門戶舅姑百歲俱夀蔵華榜旌書照鄕土九峰
三泖清且竒栢舟泛泛淞之湄吾鄕風俗有如此終
古不愧尹母詩
李哥行
覇州李哥年十五出身本是娼家女誓死願作良人
妻不願随群學歌舞白頭阿&KR2890;不見容籍我花名入
官府李哥有志不得酬終夜號咷淚如雨兒今未免
從毋命母也湏當聽兒語淨洗容顔不食葷一釵一
裙只荆苧唱歌得錢贍阿&KR2890;此身不敢辭&KR0605;苦東城
酒樓花滿烟五陵公子羅尊爼衆中一少忽相嘲李
哥出門氣如虎益津縣監輕薄兒不惜黃金買同處
阿&KR2890;貪金不顧兒暝地甘言密相許縣監夜半排闥
入李哥拒之閉其戶大言痛詈汝監邑汝何不知民
父母手操白刃不容狎縣監慙惶走無所覇州太守
聞且驚吾州此女深可取有子讀書舉秀才年逾弱
冠未婚娶通媒六禮議成&KR0666;一州歡傳得貞婦後来
賊兵犯覇州李哥與夫遭賊虜賊見李哥美顔色但
言殺夫不殺汝李哥得言即誓死與夫同死河之滸
烏乎李哥節義俱赫赫聲名振今古我今聞之多慨
慷激烈悲風起林莾他年觀我李哥行賊子奸臣面
如土
評曰(李哥之行固有可取不遇士大夫爲之發揮亦與草木同腐巳至正之变忠臣節婦豈特)
(此耳是所遇有幸不率也)
稼村贈鄕人孫原璘
我家三里汀前住茅堂政近桃花渚學經不眀欲歸
耕佃得官田廿餘畝有書盡賣買農具甘作東屯種
田父侯疆既足把犁鋤餉婦尤能載筐筥田中蟊稗
日自除牆下蠶桑春可取秋風禾黍既登場冬日雞
豚復盈圃全家衣食幸餘饒老稚那知有&KR0605;苦東隣
擊鼓送農官西舍烹羊祀田祖且喜征科一事無况
是豐年好官府縣吏催租不下鄕半夜無人打門戶
官粮輸足私債無一村帖然如按堵自信扵焉老此
身豈謂年来繫簮組汨汨黃塵沒馬頭白水青山竟
虚負羡君學稼如老農久抱長材隱家墅奉親菽水
喜平安教子書詩識今古我今不蠶亦不耕素餐厚
禄知何𥙷幾時上䟽乞東歸白頭相尋願爲侶與爾
擊壤歌堯年五日一風十日雨
春江捕魚圖
玄真坊中老孫子老去今年不知幾綠蓑短短僅遮
身自小求魚足生理魚倉蟹舍小蓬門一帶編隣住
江涘昨夜青山得雨多門前三尺桃花水大家漁具
都上船水面紛然若浮蟻小兒捩柁立船梢老婦供
炊在蓬底大繩屬網絶中流東船纔下西船起須臾
兩船相向開来往風波疾如駛前船得魚先上城後
船廽篙刺沙觜此賓此主尚杯盤樵青已卧蘆花裏
醒者垂鈎醉者眠東去西来随所止不欠官家魚稅
錢榮辱從来不干已我家江南山水間烟樹參差絶
相似作客天涯未得歸一見此圖心獨喜俸錢幾時
當買山小築茅堂三泖尾白頭方是謝官時也學漁
家從此始
題胡長史雪舟卷
萬里漫漫凍雲黑六花飄飄朔風急富春江頭行依
稀汀鳥沙禽飢不飛此時先生乘一舸擁鼻長吟蓬
底坐白鶴氅衣寒半披東西㳂洄随所之須臾雪深
風轉大結䌫歸来且高卧妻兒凍餓甘守貧升斗不
思千故人東方日出徵書下縣官扣門来勸駕
仝將軍歌
仝將軍壮且武前年去年殺兩虎受賜黃金百兩歸
釃酒椎牛宴同伍意氣驕矜不可當自謂千人何足
數今年搏虎東城下虎亦憑陵肆其怒一抉將軍雙
目睛可憐竟作荒郊土烏乎勇不可恃利不可取汝
不侮渠渠敢侮汝不見東海之濱釣魚父白頭龍鍾
八十五
評曰(語有規戒)
題蔡將軍春擊毬圖
中都五月炎光薄旭日曈朧射金閣無風無雨好端
陽鼓聲鼕鼕動城郭
諸王閱武出東華打毬又是常年約宫扇齊分五色
雲天人坐擁青絲幕虎士嚴屯千衛兵毬場千步平
如削綵門遠處放毬来萬夫馬上俱欣躍半輪缺月
地中生一點流星天際落衆皆努力向前趍苦心獨
取仍難掠武昌將軍稱絶竒膽氣從容有經略等閑
一擊過毬門四面騰聲總驚愕中官傳
旨催賜金一沠鐃歌半空作百萬人中奪綵廽人生
獨有從軍樂從軍樂樂何如
賢王豈事為懽娛太平武備不可無乃知將軍美丈
夫雄才勇略應時須他年選將防邊隅論功直與衛
霍俱畫象麒麟徵此圖
評曰(徤筆縦横有與蔡將軍意氣争雄長)
患足行
晚朝騎馬歸風雨忽蕭瑟中塗雖泥濘馬稳幸無失
到家下馬燈火眀妻子見我懽相迎開筵舉酒飲未
已刁斗城頭敲二更我因良馬蒙
君賜長恐官㚢疎餧飤寒槽芻粟夜頻看恩極那能
有全寐促燈下堂催上芻泥滑失脚嗔人扶倉黃不
知骨巳折始信人間無坦途烏乎生死固有時禍福
豈無命塞翁塞翁勿復論卧看楊花風不定
桃花歌次韻荅季翔
春来看花湏及早莫待韶光去如掃年年花發看應
遲幾多狼籍被風吹今年無風亦無雨千樹桃花紅
爛吐香塵繡轂動遊人流水瓊筵出歌女天氣豔陽
三月時倚闌吹徹王參差百壷送酒莫停飲秖恐落
花辭故枝落花飄盡春無迹著意留春花可惜花開
花落一番春與君莫作傷春客會須日日醉花前不
放閒愁到酒邊有花可看酒可飲但願以此終殘年
敬賦天馬歌
昔聞天馬不易得房星降精産西域雙蹄並截白玉
光一身渾染玄雲色雄姿非駻亦非騋八尺乃是真
龍媒天生權竒特神駿烏騅赤兔皆凡材風尾蕭蕭
耳雙聳萬里騰驤塵不動番臣重譯貢中華黃金論
價如山重太僕飬之十二閒立仗暁聮鵷鷺班在廷
畫史皆國手乃為寫真傳世間當今
聖主修文德遠裔窮荒俱混一不用勞師圍太宛年
年擬獻三千疋
敬賦白鷹
臣聞名鷹不易得衆中竒者色純白金眸星轉雪為
翎玉瓜風生觜如戟天然遠自海東来論價可輕雙
白璧鷹師調飬水食勻臂擎不敢離朝夕十月平原
百草枯野馬山牛俱辟易出籠一脫紅錦鞲随人指
顧無虚擲嗟哉此鷹殊可惜奮擊真如萬人敵
吾王育之豈為事遊田要激猛士于疆埸
評曰(天焉白鷹結句皆磊落稱題)
哀鴈吟
隣有貞婦痛夫以刑死日夜號泣誓不再天
余嘉其志為賦哀鴈吟
哀鴈復哀鴈雄雌不相違三春北去秋南歸年年稻
梁充汝肥汝肥曷巳時安知矰繳不汝随一朝弋雄
孤其雌雌孤殊可傷夜夜啼秋霜楚天空闊雲水長
誓不更逐群侣翔花間滿春塘不媿鴛與鴦
鷹鷄行
白日中庭忽風過鷹攫鷄雛半空堕誰家失之無處
尋家奴拾得如拳大毛血淋漓殊可傷性命幸脫飢
鷹腸山妻叮嚀勤餧飤愛護真如孤鳳凰錦毛漸長
雙冠聳可愛花隂闘時勇我雖老饞不爾烹留取年
年作雛種
射鹿行
雲夢澤中冬信早十月清霜凋宿草此地猶存古獵
場周遭百里青山繞
吾王一歲一遊田麝香名馬青連錢𬗋絲垂韁黃金
勒紅錦裁鞍白玉鞭騎来獵場世稀有馬首忽驚山
鹿走老麋鼓勇獨當前群䴠甡甡總随後&KR0686;弓滿引
與月同白羽出插生腥風廻身連發踣雙鹿左膘右
髃毛血紅妙手穿楊古無比嘖嘖懽聲溢人耳林深
伏虎莫敢行木末窮猿號不巳笳鼓喧闐催解圍千
萬人中得雋歸行庖吹香出翠釡從官縷割誇鮮肥
大府分封鎮荆楚農隙年年須講武太平武俻不可
無萬載千秋作藩輔
