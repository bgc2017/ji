蚓竅集卷十
雲間管時敏撰
西域丁鶴年評
五言絶句
畫菜
白白霜根嫰青青雨甲鮮蒼生無此色四海正豐年
重九呈兄勉翁三首
異鄕重九日難得好懷開細把茱萸酒殷勤勸一杯
千里同為客驚心節序催遙思故園菊今日為誰開
白頭難會面今日况重陽第恨長稱夀年年在異鄕
初度日復呈兄勉翁三首
客裏逢初度艱難老弟兄一杯稱夀酒多少故鄕情
勸酒重持杯杯深喜不辭願將今日意同保百年期
黃花開未了綠酒釀来新頭白能歡聚吾鄕有幾人
送樂長蔣法宏母憂南還
昨日鄕書至萱花悴北堂東風兩行泪逆水到清湘
江行三首
晚過三江口江空水急流船頭燈火起只尺是黃州
野色含江薄沙痕帶水長東風無白浪容易下蘄陽
樹微茫裏江流浩蕩間舵樓烟雨重不見九華山
江霧
著水飛輕雨随風灑暗麈棹歌纔只尺不見棹歌人
夜坐
高齋坐来久中宵月上時家僮初睡覺驚報早朝遲
小景
薄宦鬢成絲鄕山入夢思抱琴松下者政似在家時
蚓竅集卷十終
