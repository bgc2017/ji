蚓竅集卷一
雲間管時敏撰
西域于鶴年評
四言古詩
素堂
湘水之涘衡山之陽有美一人於焉構堂維榱維桷
匪雕匪斵不尚其華爰𣸪其朴堂之翼翼人之諄諄
匪謀自適爰以飬親于時興止于時甘旨朝夕弗違
惟親之喜委順在天窮逹是宜居易而行心毋外馳
奢則蠱情儉以養德用戒後昆服之無斁
来德堂為中都國學分教林敬伯賦
木之有本其幹乃強水之有源其流乃長吉士好脩
德日以茂德為本源克昌厥後猗歟林氏奕奕名門
維祖維禰曰子曰孫匪德之来曷𥙿其昆斯堂翼翼
以示將来保而勿射維德是積我言爾銘于堂之壁
毘陵薛泓自號淵泉求銘其室
五行在天惟一生水水之有本原原于始瀦之斯止
孰曰匪淵道之斯逹孰曰匪泉盈科後進弗停十息
維静維深厥本乃立弗澄則濁罔覩山嶽弗撓則清
毫髮乃眀撓之澄之清濁辨焉匪水若兹惟人亦然
心而弗澄百欲是興身而弗撓一私靡擾昔在聖賢
觀厥川海以近取譬道無不在允爾泓父逝者若斯
我告爾銘永言服之
