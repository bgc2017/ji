蚓竅集序
唐人有言文章實小技於道未為尊此非知
言者也夫道之顯者謂之文故道以文而傳
而文所以為載道之噐也道不違乎人人之
為文而違乎道豈足以言文哉况乎聲音之
道與政通於其清濁高下疾徐促緩而道之
升降政之美惡俗之隆汚係焉盖審音足以
知政聞樂足以知德
皇明受
天命一海内光岳之氣渾融純全灝灝噩噩之文
渢渢乎其音播之宇宙時則
楚有舊學之臣曰雲間管公時敏輔翼庄贊開
陳啓沃凡二十五年而
賢王仁厚明恕寅畏恭儉之德聞於天下公自
紀善超左長史属余来備員陪位得日聆其
緒言餘論間出示所自作詩一編古製近體
通若干首舂容乎其意度鏗乎其節奏追
琢乎其文章其言麗以則其思深以遠其義
葩而正温柔敦厚不迫不切方諸古人亦未
多讓顧自謙曰蚓竅集夫古之人脩於身者
不必施於政事施於政矣無待見於言語然
德之發於口者為言盖和順積中而英華發
外自有不容已者公立身行事實踐其言故
發為文辭和平中正其可傳於来世也較然
矣而公之所可以垂不朽者則不在是也
賢王侈公之德欲夀其傅命刻諸板余不敏僣
序其朔云
永樂元年歲次癸未春三月望日奉議大夫
楚府右長史山隂胡粹中序
全菴記
前浙江按察僉事安成周子冶譔
中書舍人廣平程南雲篆
中書舍人姚江柴蘭書
記曰父母全而生之子全而歸之可謂
孝矣至若全其所受於天者以為德焉
固天民之秀出者歟奉政大夫
楚府左長史致政管公命其菴居曰全者
其有得於斯矣公字時敏松江華亭人
幼而穎異九歲能詩父母所鍾愛比壮
儀觀偉然定省之暇即研精竹素授詩
於敬思劉先生習其舉業學古文於廉
夫楊先生且作樓曰宜遠延納執友資
其藻礪若袁景文鄭本初鍾伯紀倪元
鎮錢思復錢慶餘皆其人也當元之季
閉門講授其志固有存矣
國朝洪武六年以六科取士郡守廉潤以公
應
令至則以外艱免九年徵拜
楚王府紀善出入
禁邸者五年寅畏小心未始有過
上有事郊廟太常輙承
誓命俾從豆籩之執十有四年從
主君之國恭謹疆力事不避難自紀述譔
載以至出内命令必盡乃心寅入酉出
雖祁寒暑雨未嘗暫還私苐每朝進見
退食之餘坐直廬中綜覈一切倦即倚壁
假寐少選復然二十餘年常若一日
主君察而噐之三十一年會左長史缺
奏以属公既陟元僚總理庶務益得展其
素藴乃鞠躬盡瘁求所以報
恩竉而荅知遇者無或弗至盖知無弗言
言必當理事無苟從必由於義歸美
君上而未嘗有自矜之色故
主君亦推心聽納國以善治作式藩屏人
寡過焉在職十年公亦年登七十乞致
其事以歸田里
主君閔其勞效居多不忍其去已親製詩
一章以道其意命王世子特書忠勤良
佐四大字以褒之命諸郡王咸賦詩以
美之命右長史中會稽胡公作忠勤
良佐之傳合為臣軸以賜賚子無算且
請命於
上留置本國祿之終身歲中宴饗接以賓禮
風晨月夕引見不時遣賜珍饌繼踵於
庭公雖耆艾視聽不衰容色晬然不忘
啓沃
主君愈親重之退而深惟曰吾待罪陪輔
幾四十年得全四體以從先臣皆
主君之賜吾沒世不能忘也乃十扵郡城
之東不二舍而遠曰黃屯山者以為息
焉之所且築菴其側命之曰全而属子
冶以記其篤於
君臣之義而通夫晝夜之道者如此初公
年及知命未有息子
主君為之悒然及從討蠻宼於銅鼓用公
之畫悉破斬之諸將以四鄕隣於宼壤
欲殄其衆公進言曰是雖荒裔亦人類
也柰何草薙而禽獮之
主君深以為然咸得不死護衛指揮使蔡
春退而嘆曰公以一言活數萬人之命
其必有後矣越數年果獲懸弧之慶
主君聞之大喜錫名延枝教育於宫中洎
抵于成室以戚畹永樂十四年
奏爲伴讀於是父子咸有祿食吉月而朝
父先子後榮遇無比而克退讓以濟美
焉盖人之大倫有五克盡其道於一二
者猶鮮今公悅親以信於友得
君以達其道昆弟無故夫婦偕老而有令
子以繼其志其德於天而具已者厚矣
皇極所謂嚮用五福者公尚有焉惟公
眠食加愛以保期頥使大夫國人皆有
所矜式固
王君之至意亦士林之所深碩也子冶不
佞内交於公也後而於令子有忘年之
契庸拜手次其所聞見者為之記若夫
公所自著曰蚓竅集秋香百詠還鄕紀
行者已並行於當世云
