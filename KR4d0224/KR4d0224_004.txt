羅鄂州小集卷四宋羅願撰
行錄
劉豐國行錄
故豐國劉君諱滁字全因其先自廬陵遷袁之新喻開
寳中式隨李氏歸京師歴工部員外郎判三司磨勘司
贈太保生立德秘書監贈太尉仍世見國史生斁官太
中大夫歴守淮陽池睦温始居揚州生武賢為承議郎
知盱眙縣生君于滁之全椒因以命之君早歲温雅盱
眙府君使主客客皆悅君弟淦不娶建炎南渡與母兄
謀散處避難三兄各欲將母以行母李夫人笑曰我隨
安兒牛兒隨我安兒者君小字牛兒淦也自此與淦扶
持轉徒昇洪吉虔間者九年賊見者感其誠不加害或
指避兵之方從父亞夫官通顯沒有遺澤其子符選於
族曰君孝友以與之補將仕郎辟權幹辦廣南監司事
先是亂定後生計蕭然父故人諸公相與賑恤之至是
得禄慨然曰自今免煩人矣在官蚤作官事有未竟者
念之不置其為建州豐國監也嘗兼戸曹時廪中獨有
陳粟乃先以給官吏建安丞李衛攝官幕下得米怒馳
取君所請視之默然慙已而賦羣卒皆無一言君和易
曠淡望表知裏有語輙盡不記人過已則甘寝達旦所
居人多言此官省事始磨勘陳夫人既寡聚書以教諸
子世號墨莊夫人及君既壮念先世所藏散亡乃請江
南徐兢錢唐吳說各以所善篆楷為作墨莊字在建安
買書五百策新安朱熹為之記君初娶長垣趙氏承議
郎忠恕女再娶雍丘裴氏河東提刑珪女兩男子靖之
清之三女曰信曰蕭曰郝趙夫人尤賢而有文夫婦手
寫經史以課兒女君既禮愛文儒在豫章友儀真郭景
仁居臨江善楊愿君雖貧少供饋而二君教其子靖之
不倦者以與君友善故也靖之每夕歸轉以教其弟清
之而景仁愿後皆以進士官陞朝為文人及靖之甫冠
君使幹門内事若不急於科第者然卒成名其後稍趣
清之就試謂人曰此子來年亦當得官靖之問君君曰
我以門戸料之耳已而果然君閒居不治田業當官所
得禄與兄弟共之兩兄洪沇既沒無嗣今唯兄沂諸孫
與君子孫處其嫁娶不問有無唯擇門戸及其人良者
濟北晁子綺廸功郎東平黃朋從成忠郎開封張謨其
壻也君生元符三年十月丁已以紹興二十九年二月
甲寅終嘗兩監潭州南嶽廟以監賞陞承直郎用致仕
得通直郎年六十一葬廬陵今贈承議郎君故世家以
儒學為門戸其勤身睦族皆父祖遺事故不顯其殊異
之行然艱難來衣冠子孫或墜失其緒君獨兢兢追誦
先世之意以詔其子使有聞二子又能自力及君沒後
靖之教授贑州嚴重有師道士頗興於行業不幸早世
清之仕於時以禮進退其於人諄誨不倦嘗入為太常
主簿今佐鄂州所植立當不泯於世君所就既如此矣
靖之字子和清之字子澄皆與予善新安羅願曰不誣
其親以傷天下之公議子澄有之不諛死悅生以求實
其言願將學焉述劉豐國行錄
墓誌銘
劉子信墓誌銘(代陳臯作)
臯之六世祖姑宜春郡夫人陳氏是為判三司磨勘贈
太子太保新喻劉公諱式之配能聚書以教其子有墨
莊之名五子皆有行業俱賜第為卿監郎官鄉里稱為
五君而謂五君之母為墨莊夫人事見國史及安定胡
先生賢惠錄故劉氏陳氏號世&KR0666;君諱肅字子信磨勘
公五世孫曾祖太中大夫斁祖承議郎武賢父沂字丈
因隠居不耀娶會稽人顧長官復經女生咸及君咸未
冠而卒及文因沒君獨躬艱勤以飬母自太中以來居
揚州文樓巷文因當建炎間避地居豫章之新吳叔父
監豐國監承議郎淦時亦轉居江西諸郡欲招君合居
不能遂乾道四年豐國之子靖之清之始歸君廬陵君
妻張氏生一女蚤世乃以其女丑季適臯之子崇儼而
君晩亦得男子子曰理季順季靖之為贑州教授以卒
及清之佐鄂州奉君之官所以娛侍者甚至君寡過易
足幼讀論孟毛氏詩頗成誦晩得子則躬訓導之不幸
嬰肺疾方有病時崇儼夫婦及君之姊子徐文達皆在
旁君曰若等環我我復何憾顧言曰叔父諱淦無後其以
順季為孫而令吾殤兄子之告于廟書於譜其可淳
熙十年八月甲午卒官舍享年六十二其年十月壬
寅歸葬廬陵縣儒行鄉曲石山豐國墳之西南繫曰
君中年羈艱族散而復合身老而更紹者以從弟競爽
故也既得兩男子即以其一後季父以及其兄益廣其
宗善夫
宜人趙氏墓誌銘
朝請大夫知全州管公鑑之夫人太府少卿趙公汝誼
之姊也願守武昌而少卿使緫賦于是以所紀姊夫人
之狀與全州之書以來屬願銘始楚王元佐以太宗子
封五世而至夫人之曾祖考士顆贈安化軍節度使武
當侯生不迷贈右奉直大夫生善良歴朝請大夫知無
為軍贈太中大夫夫人同産七人已為長母令人孫氏
沒時年尚幼啼泣不絶聲聞者為隕涕祖母太恭人尹
氏嘗有疾晨夕扶持在床尹恭人憐其幼勉令自逸歛
容曰兒恨不以身代顧何心捨去管為臨汝大族夫人
承上拊下得其驩念全州生事未立每事必親量入節
已厚嫁夫之二妺及凡昏嫁各以時全州壮歲宰泰寧
或厲威嚴必從容諷解之至課諸子讀書未嘗假詞色
子湛嘗三以進士入貢夫人亦汎覽曉文義始太中之
喪聞訃屢絶至是有年矣臨終猶以不見墳墓為言其
仁慈才智如此積封至宜人享年若干淳熙七年九月
丁丑終于家十二月壬寅葬於金谿縣歸德鄉烏石峰
之原子男三人長迪功郎澧州司理參軍湛也次將仕
郎淇次洪女六人其一尚幼五壻忠翊郎趙彥逮將仕
郎吕浩進士游仲鈞國學進士張椿將仕郎趙崇儁銘
曰
夫人世貴系自太支姊弟有聞惟慶之貽既勤其夫又
淑其子宗則昭矣管亦世祀
碑
鄂州張烈女祠堂碑
嘉祐三年春正月甲申有詔封江夏民妻張氏為旌德
縣君表其墓曰烈女勑州縣致奠且賜其家酒帛謹按
張氏鄂州江夏縣人嫁為民妻里中少年有謝師乞者
過其家欲通之脇以白刃張氏大罵曰庸奴我寧死豈
從汝耶師乞割其咽未即死猶捽師乞以告事聞有是
命後百餘年願來為州訪問故所表烈女處中更兵火
吏民無知者距城東十里有黃鶴山州人之葬者多在
焉歲時拜掃必至所謂勝緣僧舍者乃與通判劉君謀
立祠其中以稱明詔之遺意夫男女之際聖人嚴之尊
其冠昏而定其配偶限其内外而别其氏出粲然有倫
不相凌越斯人之所以别於禽獸中國之所以貴於夷
狄率是道也亂之生也起於逸居之小人誘於耳目不
勝血氣舍其良心而慢其遺體順則侵尋於非禮如夜
行之犯露有不能勝則易愛為忍至於殺人以求之譬
如當晝狂走抵株枿而蹈水火禮不能止法不能禁禍
多唱於陽而成於隂以失身喪偶亂倫滅類者亦何可
勝數而其婦人女子乃有能明一定之分不背其夫不
辱其親身可危而志不可折者是豈不繋於其人也哉
夫殺身成仁舍生取義此學者之志而大丈夫之事也
顧家人女子乃能之用心如日月厲操如霜雪信如寒
暑之不遷堅如金石之不化故以匹婦之微而齒扵封
君之賞生百代之後而擬於上世之烈處窮閻之下而
揚於天子之庭其家有賜其位有奠其藏有表精神凛
凛人益可敬而彼一時狂子固已戮之有司滛昏之魄
泯漠不靈夷考其初則生相邇也死相踵也然或榮如
升於天或辱如墜於淵繋於念慮操舍之間耳雖然是
女者非特以一時能死為諒也彼其平居服從君上之
教而安受父母之訓動静專一中志定矣以故雖遇倉
卒之際而不亂夫鄂通達之州江漢會焉周之興也此
方之男女先被其化其詩曰南有喬木不可休息漢有
游女不可求思漢之廣矣不可泳思江之永矣不可方
思盖女雖閒暇而使人退聽不敢存覬欲之念男雖感
悅而隨即自克以能復思慮之正故繋之周南是女雖
不幸遭變然能自潔清不屈於強暴之辱又同出於風
詩江漢之域惜其不得如漢女之從容而徒為召南貞
信之頌是可歎也自頃歲以來五民僑處為吏者思擇
令典以示民深惟國家每三歲常詔有司崇古丘墓而
顯孝子順孫正婦此祠之設一動而二義附焉使方來
之人過而問其故察彼柔弱之質猶能以禮自終况為
男子何忍觸情從欲自棄於不義而其婦人女子觀而
化者思彼當事之變獨為其所難則凡平居脩飭毋失
身於苟賤乃事之易者皆可以自警云爾淳熙十一年
二月甲戌朝奉郎權發遣軍州事新安羅願端良文奉
議郎權通判軍州事臨江劉清之子澄書
箴
贛州通判箴
大庾之隂廬陵以南地曠俗貧民有遁心罰不可屢興
粟不可妄敷流民勸歸曠土乃居歸者有徒彼姦孰覦
亂所由生吏無遠謨匪為民則恤而為盜乃圖扶持不
力亦佐之辜在帝仁祖惠我遠黎守以清獻而副以濓
溪同心于民民是以懷丞臣攝贛敢告司階
文
愛蓮堂上梁文
兒郎偉古今相接風景要且不殊賢哲所臨草木便為
可敬况典刑之雖遠有嗜好之可求用寄襟懷不專游
觀濓溪先生早懷斯道來佐此州千古師資孰與洛中
之比一時賓主更陪清獻之游惜承平舊事之無傳此
有志後人之所歎通判奉議相望百載繼守一官春木
之芚固已不忘於夢甘棠所說猶將如見其人謂此荷
華乃今昌歜出汙濯㓗薰兮含水土之和歛暮開晨浩
然得風露之正即官池而創祖營便坐以遥臨豈無他
人慨獨希於往轍後有作者將復感于斯堂方揭脩梁
可無善禱
抛梁東三月融和處處通要識春風行水底女錢無數
疊青銅
抛梁西看取新花出淤泥不但愛蓮兼愛水先生到處
即濓溪
抛梁南仰止遺蹤略有三庾嶺曲江徽較遠請君來此
對紅酣
抛梁北郡圃相過如帶直遐想南臺步屧來幾年同事
初相識
抛梁上太極光隂涵萬象卧聞好雨到高簷新瓦小荷
聲一樣
抛梁下勝日對花揮玉斝約束紅裙莫遣来此中但可
談風雅
伏願上梁之後萬家買犢十邑鳴弦農畆豐登胥樂大
江之右官曹整暇不殊嘉祐之前氣叶而山川屏沴化
行而庠序多賢
祭郟知府文
嗚呼願年三十一第未收心非敢忘晼晩是憂龍飛之
年五千俊游我獨逢公乃決去留持示舍人品題則優
遂達帝聰世科以酬亦既見知復得我州遇我益親曠
絶輩儔文筆我持燕戟我諏賓爼我陪樂而不流我當
作縣言眷松楸欲脫不可如鷹在韝會公觧紱將入告
猷言之諸公祠職是脩出處皆遂繄公之由每憶始春
山寺追遊或傳公沒涕泗沾裘後審吉音如痾得瘳追
維我公遠繼前脩歴官四十無宅與疇九男森然不暇
為謀諸甥孌兮嫁送則周抵掌之談足起懦偷一佩虎
符民瘼以求繭絲之奏淵感凝旒屬車星陳鶠閣雲浮
生卒不歴已焉長休我聞公喪方假緹油緘書塞嶺遠
弔長洲饋奠不時公無我郵感今懷昔事隔明幽公愛
我文我心正愁浩蕩失次以為公羞一觴千里能領此
不
祭張夢錫文
頃者州里俊造缺微士保所聞不相告語迨子之出溢
于文詞用禮春秋再先賓貢自兹秀異繼興者多抱其
藝能更取科第子名最早未着青衫頗欲出奇命輙不
偶平生讜論思對楓庭云何四十自絶昭代夜静琴冷
月明思清豈伊羽人與子徵逐追惟平日負才寡與於
願兄弟信為有情我來之官子出就舘惠我百紙先以
七言相期之心固在晩暮忽得鄉信清淚滿頰是夕夢
子過我如生城角悲鳴忽悟隔世天高浪闊將子實來
豈吾神誠自為變眩嗚呼夢錫與子同里知相愛慕才
及十年俯仰之間便復一世延陵未反徐君先沒心雖
相許時不待人觧劍掛樹古人所咤臨風浩歎送此一
觴死者有知猶吾夢錫遂無知也豈不悲哉
祭張彥仁文
嗚呼彦仁故父之客我曹執友始在冠歲介然有守其
事父母不顓節口勞辱在前安佚在後先君韙之以為
稱首晩寓醫肆湼不塵垢苦言強人或棄以走其清宜
貧其恬宜夀貧而有徵夀胡不耉存存之要庶其不朽
我歸自虔旬朔易久今兩無人客位惟帚誰如此髯世
不多有狂言寄哀公亦聞否
祭施司諫文
嗟人生之相與初豈論於故新挾誠意以相求亦安往
而不親公早歲而駿發策高足乎要津歴著廷與諫省
久聲名之在人我晩進而眎公盖爵齒之不論當龍飛
而對策公實奏乎嚴宸辱寅緣其有在眇會合以無因
後十載予佐州行中途之兟兟望貢川之猶邈知阻嶺
而帶閩謂師帥其孰宜公適降乎明倫奄十縣與三州
懔先聲之所震我雖昩乎平生公巳察其忱恂貢長牋
而寫臆乃數展而時呻過國都而夸示飽傳玩乎四隣
恨答者之未工迺自出其瑰珍曰子肱之三折求子助
而禔身逮既接於色辭近君子之光塵公有懷而必盡
願無見而不申朝發議於黃堂罄民瘼而同詢夕燕衎
乎相求粲藝文而雜陳閔棄孩之滅類惡倍粟之傷民
酌惠術以漸行庶遠氓之可均雖擿姦之似察抑為吏
之終循登欝孤而有慨念馨膳之及晨謇臨兮而不忍
意惻愴而傷神曰去此其何難惜吾佐之孔仁惟明時
之置守立副貳以同寅兩相得之罕逢或越肝而膽秦
公天資之峻峙氣高世而益振晩託契於吾曹悲此意
之殊辛繼别佩於守符庶人事之屈伸方昕朝而入對
忽大夜以長窀願官滿而東歸厭江湖之漣淪撰秋杪
以造都俄旅食其經春恐贈弔之不時起攬涕而霑巾
假健步以致哀悵我生之長貧寓千里於一桮記始别
如隔晨死生異兮長辭精爽在兮不泯
祭勾芒文
青鳥司開土牛戒事昭聖時之令典祈先古之貴神高
廪可期預報一年之喜綵鞭微動散為千里之和相帝
之功繄民是賴
祭都統文
惟夫子之起家際當世之盛明負才氣之無雙果首冠
乎群英既詩書之敦閱亦韜略之縱横待望實之具孚
信謀帥之不輕始州麾而小試旋使節以兼程進入扈
於殿岩屯羽衛其肅清出爰當於一面儼萬里之長城
察奇龐與福艾宜勇功而智名方時平而有待將星殞
兮宵驚慘三軍之失色悵萬馬之無聲願被命於此州
實依倚於行營念軍民之一體每言話以通誠時樽爼
以相陪辱意氣之我傾悵數晨之永隔感在昔之餘情
躬菲奠以訴哀淚浪浪其沾纓咄凌烟之未盡慨莫遂
兮平生
題䟦
書劉子和行狀後
始願佐贛州在學之士一見而退無數造吾之屏者間
攝州事無至吾之庭者願素聞教授劉君靖之之賢意
有以勸率之問之而信君孝友莊靖學有本原既使諸
生知有濓溪為之祠矣乃日為發明義理之學俾沉泳
乎聖哲之微言而踐履乎士君子之實地贛之士資禀
勁厲又無先入浮偽之說於其中獨為科第之習聞君
開示正大得心所同者有以用其力後進願學之士尤
歆羨者十餘人會君弟清之在母兄側諸生日承師訓
而間從君之弟優游厭飫之氣質漸易先是官書少君
買於旁郡及出篋中書諸生所未見者令傳寫師弟子
相見禮不備君假以數月俸為具冠帶守貳且至不出
迎者舊輸錢三百君終以眎事後三日旅見更以其罰
懲出者諸生之欲䞇見於大夫者與求於有司者必先
自言可已者已之即士受屈亦時為言月朔始盡陳諸
生之業於堂曰使守貳有意者可按而攷也君知要而
勤小物以故能令在學者率自重尚廉隅去苟且之習
他日廣坐有言慢游之好以悅衆者士聞皆恥之願到
官兩月君改秩當去間為願道所施次第與始為之之
難君去後士有經指授者議論證據必曰劉先生之言
如是繼自今有特立見於世者要自君發之君以教為
官即能美其俗以此知師道之不可不立而士之所以
異乎民也願既哭君之喪惜君所學獨施於此官以歿
故書君之状後以相備且益勸贛之士子使勿㤀淳熙
五年六月戊辰新安羅願書
書急就篇後
右急就篇漢黃門令史游作唐秘書監顏師古為之訓
觧此篇舊分三十二章前代能書者多以草書寫之今
唯有一本相傳是吳皇象寫比顏觧本無焦滅胡以下
六十三字纔三十一章而已國朝太宗皇帝嘗親書此
篇又於顏本外多齊國山陽兩章凡為章三十有四此
兩章盖起於東漢按急就篇末說長安中涇渭街術故
此篇亦言洛陽人物之盛以相當而鄗縣以世祖即位
之地升其名為高邑與先漢所改真定常山並列此為
後漢人所續不疑又豫章黃太史手校本出於太和人
家亦有此兩章黃扵篇中時小小箋釋而顏觧本亦自
有詳略不同會戸部郎中揔六道賦天水趙公欲是正
傳廣之乃用禮部侍郎眉山李公所藏顏本校鄂州通
守臨江劉子澄本兼考諸本正文同異及附黃太史所
箋於其下見今顏本不分章則從而因之升注為大字
用便觀覽而列兩章於篇外可傳後古者學童六歲至
十歲教之數與方名及朔望六甲書計之事盖循末以
窮本因蓺以濟道濫觴乎小學之源而涵泳乎大學之
海終其身不厭至秦不然棄其道本而志其藝末丞相
李斯等雖頗作蒼頡爰歴博學篇然天下方專學法令
以吏為師詩書六藝之言棄不習學者進無所依退無
可玩自童幼鄙之以為書足記姓名而已又其篇雖名
祖蒼頡而實異史籕時益多事而徒隸之字方起漢興
稍開書禁兼崇字學吏民上書頗劾其不正者然古來
用字約少板策所書多者纔百名以上今漢代試為史
者一童所記至九千字烏覩古所謂正哉游當孝元時
去斯等已遠獨能取其篇中正字類而韻之以為此書
使操觚小童不隨俗迷誤是時元帝善史書而游為此
篇皆稍近古傳稱游勤心納忠有所補益豈此類耶自
東漢杜度張芝善藁法始用以寫此章號章草說者因
謂草書起於游盖不察作此書之意今篇中所摭蒼頡
正字其體雖不存而其讀具在因可以見漢世官府市
里之名物又得顏氏觧訓而益明可用虞覽然顏以慈
姓為祖於宣慈惠和之才子審姓為出於審曲面勢者
名忠敬與愛君而必以為慕趙盾鬻拳觧距虚即蛩蛩
以檻車膠人之目謂老復丁為蠲其子孫之役亦不皆
是顧作者以錄古文而觧者以著漢事雖非詩書論世
之學要主於好古存舊且其語亦微有勸不若後世俗
師俚童相教以嚚訟之書故因定著之以為前世小書
其偶存者猶如此學者因亦有啓焉淳熙十年十月望
日歙羅願記
羅鄂州小集卷四
