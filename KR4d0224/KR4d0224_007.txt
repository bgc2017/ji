羅鄂州小集附錄
羅頌遺文
淳安縣學齋堂六銘(原闕三首)
謙光齋
實焉而若虚有焉而弗恃一謙四益光亦大矣若夫當
仁不避見義敢為則舍我其誰
待問堂
壮哉縣非十室選其英為士率荅問者教之一善誘人
亦多術
兊軒
肅羣賢之藹藹為從容之文會刮造化其鋪張包古今
其淘汰厭流俗之論卑喜吾儒之道大無軒冕而體胖
不鐘鼓而心泰幸朋友之相漸故說言乎澤兊悟天地
之兩間惟樂此之為最
顔公山記
顔公山在休寧為著九域志及新安志皆云昔有顔公
嘗隱於此後乘風而去因是得名山有瀑泉流出山之
東西折而為溪故又謂之顔溪溪之畔居民多故又謂
之顔溪村山氣寒花晩而雪早視平地常較一月憑高
以望可見黃山而其所延袤南接婺源界此其大槩也
舊云山在縣南九十里今纔去縣五十里地之遠非可
縮而近正使指故縣而言所增亦無幾考之殊不合又
舊云上有池方圓五畝多鯉魚今山行十五里則為山
之半又稍前則四旁隆起而其窊處有平地無類五畝
許有龍池二在焉各不過尋丈竊意凡窊處舊皆蓄湖
水後人堙之而僅為二池其旁有餘地若欲留一菴基
以有所待盖此山多風自是而上愈高愈凄緊故謀始
者不能捨是而他求也抑嘗考禮經所載凡山川出雲
雨見怪物皆曰神是山之亘高天宜必有神矣特以顔
公棲跡人人敬愛之用忘其山之有神而但知有公遂
以至扵今公既灑然潔清故来遊者未嘗攜脯醢而有
禱於龍者義不擊鮮於山中牛奔馬走一稍不謹則相
驚以蛇虺之變其最異者龍本以行雨為職用力勞今
乃有不忍血食者凡諸鄉来請水先白公遇其請於外
池迎而置之其鄉則用牲如其常鄉之人飲食無間及
其請於内池迎而置之其鄉則以麵代牲人無敢茹葷
奉之之禮殊而皆以得雨計龍池嗜欲非公莫能知則
所以從事舊矣但當公之時人知其為鯉未知其為龍
後人既别之以二池故龍之意顯而公之道益尊又凡
田里之人或得子差暮輒夫婦默禱公往往賜之兆朕
比其應則曰公實使然問之羣兒中以顔為小字者所
在有之公之博大而能泛應又如此山舊有公像建炎
庚戌歲浮屠人慧圓来結菴則曰顔公云者猶言遠公
誌公尒非必指其姓於是塑其像如泗洲僧伽之像而
其稱謂亦如世之所以尊僧伽者道之所在誠無仙釋
之間而野史失其名或者終以為恨慧圓持律嚴甚金
部郎高郵吴幵素重之為以全真名其菴歲在戊寅圓
坐脱如宗繼之衆人賞其質直凡殿及鐘樓皆其所為
今年過七十不少衰者圓之無恙也邑之士有吳師禮
者嘗寓其菴以肄業而登第數年来朱權寓焉亦登第
於是權之姪申及其從姪况傚其叔之為者申以丁未
歲入太學况以已酉秋預鹿鳴因相與稱公之德予謂
數君既名族乃能安苦淡精思文字間山初不即人人
有志而後即此山也志立而事成公何預焉雖然藐姑
射之神人其陶鑄當世固有足大者士之權輿正在一
科第公果成就之何暇多方邪予既因權之請為作碑
且為詩以美公有龍之德俾好事者歌之曰顔公至人
以天為宗有淵有湖豢此羣龍嗟龍之德與公實同在
人能人在䖝能蟲上下八極從公西東公示厭世忽然
乘風龍則異池精神則通歲時遊戱作此年豐曰誰命
之必歸於公勉之學列匪其力農立志讀書即此山中
烝然而来尚其或逢
古巖經藏記
古巖知名寺也予少而遊焉愛其僧房在石下有坡陀
嵌空之狀已而上經閤函列整整可以手探而意取念
方外之士肯以其餘間徜徉扵此因盡閱其經盖亦足
樂其後聞欲更為蔵予私以為是得已而不已者淳熙
十年冬住持慈悦遣守如来告曰經閣起扵紹興中惟
經實營之閤久而益壊慈悦與慈妙守暉等乞錢為蔵
於東偏方汝霖汝再首助之以迄于成且閤之於尊經
有所未至也今既大為之輪衍八面以為十置函其間
上為蓮花千葉比盧居之五十二大士縹緲扵孤雲之
上當其機緘一動果若山君海王擁而挾之以趨經不
既嚴矣乎敢請記予扵是知其有為而為之也嘗聞佛
之視斯人如慈母之於子丁寧訓敕惟恐其未喻而意
之所歸則有卓然而至當者故其書徧于天下而方以
為無法之可說自佛既滅其徒相與誦而講之不勝其
浩博而即心之義始出理事之相資空有之相宣語默
之相捄几所以明此非真有所謂教外之傳也迨分而
為南北之宗又散而為五家之派號為參禪者皆患言
之障道而思造於忘言之域故顓認諸方語以為直截
之要其立意則善然其取捨决擇或至流而為戲論大
凡方便悟解則佛之說與其祖與師之說初不害其忘
言如或不然則二者均之為有言宜異乎此而泥乎彼
猶未免於有言也以言而求忘言去道亦遠矣盖昔嘗
有難佛者一示之以良久而迷雲頓開佛於是乎有鞭
影之喻然則施於棒喝實祖其故智也觀其書者亦必
有道矣如上人既嘗遊四方宜必有所聞而猶以雕鏤
塗飾旋斡震眩焉足以尊經又以予之文為足以表其
尊經之指而請焉何予謂玩華而忘實故晚未聞道方
願晦前所為抱周孔之書而熟味之以究夫性命之極
萬一有所自得而後考佛之書取其與吾儒合者眀著
焉以授之庶乎其有補恐其不能待也姑述舊聞十一
月朔日頌記
小飛来記
歙之南八十有五里官道之右溪流清淺其外有山綿
亘雜木森立石趾隱見甚可愛也淳熙戊戌歲里人洪
君元輔始為軒檻面山而臨流予弟端良為牓之曰小
飛来盖取其靈隱前也飛来峰在都城秀麗絶天下造
次那有其比然行役之君子自蜀甘溪来者聞前嶺造
天心方憚之其来自吳會者則又初脱險阻驟見山水
如此莫不據鞍轉盼揚鞭而指曰天下佳處也當是時
謂之似飛来誰以為過君既時節會親友又往往揖冠
盖而觴之不羨夫士女追隨緣樽烏樏選勝於烏猿之
左右也樵木嘯歌鵝鴨浮湛皆自有態度不羨夫冷泉
之上侣談僧而觀浴鶴也去家蛙步無它限隔暝色入
座繼以眀月不羨夫回舟九里松望城闉背夕陽而歸
也予喜君之營是為適得其處既有以自娱又以佳名
聳動觀聽其計得矣顧有巨麗者焉詩曰高山仰止景
行行止君之父子誠有志於古深思而力體之毋謂若
飛来之可以偶然而似也
江祈院記
浮屠氏之道即吾儒所謂一以貫之者後世既判為禪
律而僧之所居亦隨以别大抵恢一堂華一蔵峻一塔
輒能因人以暴著其事四方亦喜於傳誦之者必其寺
之属扵禪者也而律則不然雖焚脩之甚嚴輪奂之甚
備往往文獻缺焉殆不可攷豈惟常情重禪而輕律其
人亦自生退屈不敢與禪為比是使處扵禪者日益肆
處扵律者日益偷豈其義本然哉吾郡江祁院起於楊
氏順義二年國朝因之宣和間火扵睦寇行滿稍為方
丈法堂以居繼又新其廊廡滿亡扵紹興丙辰今淨悟
師實佐淨慧主院事慧清脩梵行安於簡靜悟能強力
濟之盖自丙辰後三年得檀者洪羽成龔覺澄等而殿
成又四年得淨本而三門成又十有四年得元圭及鮑
氏女而鐘與樓成扵是悟始代慧慨然思以律自顯既
得銘扵將作丞汪公因請為院作記未及為而公即世
悟之齒益高其欲得記亦愈甚公弟秘書丞許卒兄之
志乾道庚寅冬方具藁又不克某至其孤澄持悟之所
述泣以授某曰先君有治命當以記属公不可以辭即
遂取而收之然私以謂悟其少壮時不憚勤勞以能有
此棟宇方欲假大君子之文以為光寵盖始終扵兩公
之門者不知幾年而竟得陸陸如某者為之事之不可
料如此矧尋尺之石亦有時而&KR1575;則所恃以不朽者其
微哉誠使今之士大夫能如悟之用心内信所挾不以
法俗分别為輕重卓然有所立扵世則凡能言之士雖
不褰裳以求之誰不樂為書者其視悟用工之勞劮得
名之久近不可同日道也故因以廣之以為吾䣊之勸
云
羅頎遺文
郢州太守墓誌
先兄姓羅氏諱頌字端規徽州歙縣人曾祖承吉祖諱
舉朝請大夫考諱彦濟吏部尚書龍圖閣大學士新安
開國侯累贈少師妣魯國夫人俞氏紹興二十二年以
先君任子恩補承務郎注臨安府餘杭縣浣坎鎮改潭
州南岳廟連丁考妣憂除喪監鎮江府排岸擢監行在
左藏東庫未上省罷差湖北司主管機宜文字行在檢
點&KR0008;軍酒庫所幹辦公事通判鎮江府知郢州紹興二
年正月二十七日以疾卒于郡積官朝奉大夫其六月
喪歸眀年正月二十九日葬于歙縣永豐鄉幹村之源
娶宋氏封安人子阜臣蚤卒女二人長適進士張泰初
次未行孫榞當以致仕恩得官兄資超邁身長七尺眉
目聳異自少負志氣力學殆天性儕輩或少息終不休
過庭時每出文一萹先君未嘗不稱善及長逮晩節讀
書著述如課程倦極徙倚提卷不釋手得異書喜甚若
他人好好色嗜甘毳然居喪終制寢苫室絶葷茹如禮
性不諂使阿附得大官要職不肯為其在荆州帥葉公
衡自謂幕中得天下士丞相周益公必大在後省坐繳
奏武樞張說出復入及為翰林學士客皆往賀兄獨委
書勸公無恃一節高衆為無愧名益高則天下所望益
大欲其屛紛華事簡凡孟子所謂得志不為者皆當置
度外益公以此愈加敬季兄鄂州亦益公所重故每以
二程期之其佐京口屢爭事今兵部侍郎耿公秉為郡
每言為僚率雷同相取下助我特羅君守郢登對其一
乞申勅四方主帥修眀軍政禁私役其二欲如西漢武
宣璽書責厲州郡光武一札賜方國為聳動之具以勸
事功其三擇縣劇易以選能吏上問京口軍民情條對
甚悉到郡為政清靜庭無留辭京山民董小大有妹為
張復禮所奸因欲娶之不可則醉酒捶其父母小大與
其黨擊之致死皆謂罪在大辟兄獨以情輕奏部使者
不謂然使再勘公言復禮奸人女至辱其親小大醉后
至此情可念奏上果從杖貸未幾悍卒吳順在娼舍踢
死民陳舍僧大吏庇之無敢言舍僧單獨或請執杖以
葬兄知之杖大吏捕順成其獄部使者怒以前後輕重
不類兄曰軍人殺平民能使大吏為覆護横甚後取旨
竟絞郢盖馬綱道所自出食穀舊責之都保至是部悉
自任凡免役科擾十一事兄歷官可紀甚多而弗自言
其梗槩若此兄始為進士屢上春官不第其為詩文至
蔵藁數十筆力高古時出竒詭跌宕識者以為有西漢
風平生抱負一時名士所推許而年位不永豈惟門戶
之痛云弟朝散郎新權通判蘄州事賜緋頎誌
記程叔清女死節事
始方臘来寇時歙縣人程叔清家避地於城南有女年
十七父母計曰我等處此不幸則死獨此女年色方盛
萬一辱扵賊何以見族黨乃呼謂曰吾州之俗尤以淫
為諱爾良家女也足未嘗出閨閫賊倘以兵脅爾當奈
何女曰兒豈從賊者必不可當以死拒之親族又從旁
審其語女因取所攜衣囊負以趨且為見執罵賊收父
母喜曰果如是真吾女也吾聞死扵兵者用道家說醮
九幽則能升濟魂魄爾勿慮女笑曰諾明日散處東塘
山中女適為賊所遇賊好謂曰吾以爾歸聖公毋憂不
富貴女曰爾輩欺天害人狗彘之不若何聖公也賊脅
以刃曰不從吾言必殺若女曰我知有官府不知有賊
賊先斷其髻益以好語誘之女且唾且罵賊知不可屈
刀亂下潰其尸乃去有二兒隱旁大石下備窺見本末
為其家言之皆悲喜因葬東塘山中
羅似臣遺文
徽州新城記
徽扵江東為支郡而在唐已為大州顧今之封域皆唐
舊也其地接于杭睦宣饒四出無不通其州治即山為
城因谿為隍而谿山又為天下勝處中興實為輔郡四
朝涵育生齒日繁地利日闢人力日至而谿山日以益
勝獨城未加其舊過者陋之宣和中睦寇既平城遷于
谿北會盧公宗原為守因民弗便請還舊城而舊城已
不足恃有旨予費更築朞年而後成甎文隱起凡百餘
言垂戒後人其慮深矣承平既久人習扵無事積習生
玩雨摧潦齧補治不時蹊隧交横舊功湮圯失今不治
後計愈艱天台宋侯濟下車未幾整飭綱條郡以無事
周視榛蕪起廢剔蠧莫此為急迺會羣計檢漏鏬節浮
費旬儲月積浸有端緒眀年鳩工聚材版築以興選扵
州得嘗隸軍中習知其事者二人命僚佐分督之始扵
嘉定庚辰之春二月成扵其秋九月為城五百三十丈
有竒疊石為址高扵其舊其因山為險者無所改闢繕
飾前人之未備又八十餘文雉堞属連翬飛炳焕形勢
增重往来駭矚南逼谿地峻斗落一過霖漲馳波涌洌
歲受推櫅築隄杆固凡兩級聮亘脩堰踰扵舊城列填
桃柳木芙蓉春葩秋卉穠纖間發水光山色左右映帶
足以助邦人遊覽之娱城凡六門門有樓皆撤而新之
勞餞賓館加葺者四稱其為互輔之佳郡凡木石瓦甓
之材匠夫工食之費糜錢以緡計者四萬五千米以石
計者二千四百而役使不勤一民科歛不及六邑銖分
用度不以諉上斯亦難矣夫諸侯之扵天子有蕃翰屏
毗之義古者國無大小皆有城衛其民者固所以衛其
上也徽為内地而密邇王室其民之休戚利害扵本根
所繫為不輕而城又非可一日而猝具則當間暇之時
為備豫不虞之計亦勢之不容已者役大則難興費重
則難繼規模前定經畫不勞以數月之間而復百年之
舊觀人樂其成誦勤贊美扵此役也可以觀政矣
