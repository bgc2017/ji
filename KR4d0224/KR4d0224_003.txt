羅鄂州小集卷三宋羅願撰
序
爾雅翼後序
惟宋十一世淳熙改元羅子次爾雅翼定著五萬餘言
乃論古初造化始耑萬彙芒芴並生其間民生如標枝
&KR0951;豕為群自以為一物不自貴珍有聖人者立桀出其
倫使同類相收異類區分正名百物毛羽介鱗圜首方
趾自别為民乃佃乃漁乃栞乃焚選百羞百榖以為常
珍味其辛毒俾相君臣靈智以為蓄猛虣服循異物著
之鼎别姦與神遂超萬物莫之與鄰號名三才與天地
均裁制萬品皆由於人物患既去其利畢陳智者用其
實因既以文有所著作假之而論故詩首關雎春秋感
麟易八卦始畫仰天俯地窮鳥獸之文書契因之是生
典墳禮觀象作服䞇死生之物以明卑尊龡竹聽鳳為
樂本原魯論貴多識譏五榖不分聖有所不語亦有所
常言至王會紀遠物則多異聞離騷志潔惟掇其芳芬
不若爾雅博洽雅馴起於漢世學者自為專門欲輔成
詩道廣摭旁穿萬物異名始著為篇先師說之義多不
鮮由古學廢絶說者無所旁緣風土不同各据所偏江
南之產踰北而遷至於語音亦不相㳂鄭人命死鼠擬
於璵璠六書之相假鱓則為鱣物亦固有難識不可汎
觀惡莠亂苗豫章須七年非好古博雅身履藪澤孰能
究宣野人能别之不能見於傳至謂鴞女匠魚罟為荃
六駮以為馬不可駕牽謂芍藥無香說芳草者初不識
蕙與蘭羅子疾之乃探其源因爾雅為資略其訓詁山
川星辰研䆒動植不為因循觀實於秋玩華於春俯瞰
淵魚仰察鳥雲山林臯壤遇物而欣有不觧者謀及芻
薪農圃以為師釣弋則親用相參伍必得其真此書之
成為雅羽翰其涵如海其負如山其稱物小義炳而寬
不強所不知義無不安宇中所有目擊而存指毛命獸
見末知根可用閎覽虞悅性情玩化無窮以觀我生率
是佐時人主以裁成通之于六籍疑義以明千世之下
與雅並行後有子雲君山之疇乃知其精雅道復顯功
亦宏矣
古今長者錄序
始願幼時暮從諸兄退自學先君取後漢書指馬援所
以戒兄子者使誦之益取卓茂劉寬等傳略為觧其指
意歸輙習誦使夙知世有退讓長者之行涉事以來備
更險易雖或加已以横逆直自不屑者以先訓著於心
趣舍素定故也竊惟長者之名不顯於前世獨詳於戰
國秦漢之間起於世衰道微時論迫隘相與角長短較
險易各務近其所欲而推遠其所惡無復忠厚純固之
氣象其有識之士秉心不競又深知天下之理毀譽之
無定說而非一時口舌之所伸利害之無定端而趨利
者未必得避害者不必遽免是以已之所安人或睨之
則釋去而不辭加之以衆人所惡事之晻昩者則亦悠
然處之而不屑合於論語之犯而不校禮之不報無道
書之斷斷無他技而有容者譬之有人年長涉事處於
衆穉之間過而見陵則亦畜之而已耳必不與之屑屑
是雖非明君嚴父之所以教督成就人者要非衆稚之
所能盖超然有為人長之道故命之曰長者昔者漢武
帝初立首問天下長者而田叔引孟舒其後張釋之亦
稱絳侯東陽侯張相如之為人以止嗇夫之遷東陽以
太子傅免選可為傅者則用萬石君比景帝置相亦以
魏其為沾沾自喜而用建陵侯綰當是時人厭秦俗之
薄相與勉為渾厚而文帝資尤長者以此唱之一時朝
廷内外持論皆如此其流至於孝景數十年間人人自
重恥言人過禮譲興而刑罰省孰謂長者之論無益於
人之國耶故因先世所訓者為資益摭取前世所為若
此者摠之為若干卷命曰古今長者錄詳夫古人之如
此非有意於聞也特其秉心不競以世俗為不可告語
寧以其身少忍而容之幸而其事適著則為人所稱歎
不幸而事不白於當世則亦已矣然要之天下之事捐
利以與人者利既去而名歸之受惡而不辭者毀譽久
而公論出焉是以昔之長者每務假人而常都天下之
顯號然其本心非有徼於此而為也如使其人可以告
語不待已之推利引惡雖在我無獲長者之名而可使
彼不䧟於不義則昔之人尤樂為之顧其勢有不能爾
夫長者之道其失使人無所懲予又懼夫或者不務原
昔人之心特樂其名而襲其迹姑務以德報怨引惡自
予躬自厚而使夫人者或無地以自處此非天下之通
道且非願之所謂也故極其說使覽者得擇焉
送章德昂之於潜序
章德昂之官於潜常所往來者相與送以詩願輯而讀
之曰美哉夫章子早以文蓻操行自植立以起其家以
吾州號多士率二百貢一人章子比再貢連為第一禮
部合天下論俊在十九人之列得官畿縣去家財百里
間一歲奉其父母往官焉其名譽屢施於人其禄廪速
及其親其器業能大其官是可詩已雖然願將有以為
贈夫中都百司萃天下之才執政者或不能盡悉大率
温裕粹美者於進宜士之求速化者因以此相尚類謙
默自約敕而為好言於下流而至於府縣之吏至或放
之甚可憫也子其戒之子之職以消去賦籍為稱異時
居此者以其事淺近或不屑一遇貪暴吏將復按其籍
而索之使民有連歲再輸者甚可傷也子其勉之且子
獨無以處我乎
張仲思字序
願前在贑州求客於郡之賢者安福尉李君君言其友
張生與之處久而不厭生名合字仲權以權為非進學
者之事請易於願字之曰仲思且為之言曰天下之理
無有縣隔思苟至焉其皆合也古者於天下之具未立
智者以意為之使金與木相附而飛傳心目之巧於百
步之外患夫勞且遠也則以人之心諭馬意合十六號
截然如引繩而燕越縣於其轡疾痛不可知則又以數
取病者長短斜直望表而刺之其入如芒且死倔然以
生人謀之所窮則選取昆蟲草木之老有智者尊而命
之以通於不可測知之鬼神若是者皆不近也而卒如
人之求特於理之中有可以懸合者古今智者窺見其
然因積思以通之以為天下利其始也䟽其漸也必密
終則悉如人之所欲為無毫髮不盡千世之下以為是
固然不知其始之用心至於此極也儒者之道去已之
私以盡其所受之分以施扵上下親疎之際此其更智
者益多彼作於前者因其心力之所成就固已思而睿
睿而聖矣其大經大法垂後世者皆具今之學者亦合
於彼而已合者從之其不合者則又思之蚤夜積而不
止視前之密者日更以為疏則知所決擇矣夫心者易
寤者也巧便者也能從人者也善變化者也不可窮者
也惟其置而不用則沈著而不靈敗壊而無力終日竊
行而莫之覺也不然是昭昭者用之得其道彼將自能
巧變汰去浮游散越之念而日就親切忽不自知其合
也古所謂思之不得鬼神教之非鬼神之力也其精氣
之極也豈謂是歟論語曰未之思也夫何遠之有願將
窮此而未能仲思勉之
記
程儀同廟記
壮士之出身用武以立功顯名於時者世常有之然能
使其鄉百世思之者鮮矣中古以來相矜以權利有齧
臂而去其親為間而焚其孥臨陳而欺其友苟取一切
不顧所厚其威則伸於敵矣而不見信於族黨其位則
列於朝矣而不見譽於州里激揚人主之前矜視同列
得志富貴矣而不可以見故鄉之父老先世之丘墓往
往隨宦留止不能復還使其子孫為羈人於四方數世
之後燕秦楚越矣而况能使其鄉百世思之者哉若吾
州程公則不然公諱靈洗始梁侯景之亂公以布衣起
義奉太守蕭隠以捍州里元帝因命以郡事以故此邦
之人得免於亂陳高祖名號既著公晩而後屈猶及為
佐命上將當時論其功烈已定配高祖之廟而鄉人追
思其義亦相與祠之不忘今距州三十里有地名黃墩
者墓與宅卜在焉宅既匯為湖其清可鑒時有巨魚出
游漁者莫敢取相傳天氣清晏往往見宫室其下云又
即其墓旁為壇而祀之如是古矣水旱必求求必應比
近所報常有八十餘社於是有方氏者以為古之祭用
壇降及後世肖象以棲神設牀以安象非棟宇無以拒
旁風仰雨之入故自郊社之外古百辟卿士在今者例
皆廟事矧神出三代後乃獨用古之壇無益於實若廟
而嚴之庶於時為稱乃以某年月為屋若干楹嗚呼吾
乃今知有功烈者之不忘也古之見祭於人者當時則
祀過則捨之梁陳氏之去今六百餘年矣其恩之及我
者耳與目不接矣不接則宜懈以廢然益相與崇奉以
壇為不足昉扵此乎立廟是非其道有可懷者乎由此
觀之雖百世可也於是方氏之進士曰必東因願所善
張師顔以請乃為之詩曰
士生立朝終始于鄉一有可稱沒而不忘有用其力勤
於衛上鍾銘魏氏以從大享有厚其黨而薄其躬燕齊
相率社彼欒公赳赳儀同義烈兩出節捍父邦功書帝
室於穆高廟龍姿日容冠劍侑傍儼如在宫其在于鄉
壇壝是飭羔豚毋薄亦人之力偉哉如公神明之特優
游祀典進退血食載祀六百物有廢興慨思昔賢廟食
是矜古今異時器非豆豋虛設壇陛榛莽易陵隨時稱
物亦神所馮乃作新廟邦人所瞻物久則替我久益嚴
坎其擊鼓黃牢之下牲升于堂樂坐于廡以齊以宿以
拜以俯我公比隣公我父母追惟平生勿忘吾土時節
請帝以相風雨配食一代有汚暨隆不如鄉之人與其
始終始吾莫原終則未已銘詩于石維廟之始
淳安縣社壇記
士有出於五帝之世而見祀於今禮有隆於三代之時
而不廢於後此不惟其人可尊其誼之所該者至深遠
矣盖自去古既邈五帝之臣其傳者無幾而高陽氏之
土正有虞氏之稷官世獨相與社而稷之見於展禽史
墨之說其禮壇而不屋腥而不熟有爼豆而無杯器又
皆商周之舊典上下數千年嗣不敢有所變豈可以不
知其故哉先王之治本於誠惟能致知以通之故其遇
事無精觕表裏之異知土榖者民情之所重而社與稷
實司焉則自丘民以上隨其所在封而祀之天子以建
諸侯而諸侯以有其國君民之情如此其同也以其生
有平土植榖之能灼知其精神死不泯滅屬之以雨暘
寒燠之事無不得其所欲天人之際又如此其不異也
因其沐浴齋宿登降薦徹者有為人下之道則從而訓
民以為事君之法因其水旱有變置之說而諸侯之不
職者亦不得免焉則等而施之以為馭臣之法一歲之
間春以出火秋以卜稼冬以息老有屬民讀法之事有
用幣捄變之事其或不得已而用民於兵小則受肉而
行師大則釁主而出境有功獻于是有罪戮于是此如
家人父子之出告反面而從事扵其庭内非以是為希
闊之典而行之也重民之居而敬其食故其俗生厚而
不遷明命有功者而祀之故其民端慤而不鬼因物之
常而寓其教訓故令行禁止而風俗成民日見上之親
已而所施又無悖乎四時之序是以其上易為而其神
易福也嗚呼古之求於社與稷者其詳如此非固欲神
之而已盖知至意誠無精觕表裏之異則散於事者可
以知其政而寓於政者可以觀其禮此所以為不貳也
後世與民相接者至簡矣惟其治財聽訟施於官府者
然後以為政初非殽於社而降之若是者神固無與也
里中之社喧囂而醉飽惟其習儀蕆事存於有司者然
後以為禮雞鳴而行事未明而瘞若是者民亦不知也
且夫耳目之所不接而欲變化其心術已不可得况所
謂出火之早晩與來歲五種之宜否所息之物所捄之
變則其說既古矣兵農已分而師祭者遷矣是後世之
求於社與稷者甚略也然據其存於今日者而尚論其
故則其人盖五帝之佐而其禮乃三代之舊生人之類
所以得相收至今者頼其力為多而前世祀禮之僅存
者此而已故猶相與守之而學者尤樂道之云爾長樂
陳君曄來為淳安縣方是時議者以州縣社稷壇壝多
不葺詔長吏脩築守護月檢察之君於是即縣西二里
故所謂社稷者并風雨雷師之壝更伐石治之且為屋
者三以待事築墻七百尺而外閉之淳熙七年二月中
戊既成而祭請記於願願為之言曰夫壇壝之費可能
也長吏始至親謁而視之使者行部察脩餙不如儀者
此又甲令之所有也令明著之而吏或不務何哉彼其
心私以為迂遠於事情况欲推古誼以合之民事以稱
國家命祀之意乎有以知其難也君之五世從祖樞密
直學士以經行名當世始為仙居令過社稷孔子廟必
下而趨故君因上之命而知奔走其事願雖不識君然
聞其聽訟平恕脩學校治橋道溝渠又勸大戸出田為
義役類有意扵民者因為推攷古者社稷之誼以今之
良有司為將有取乎此也
陶令祠堂記
淵明之為縣八十餘日爾然世稱陶彭澤用縣配其姓
以傳縣亦世世祀之味斯人風旨非假雕餙直取諸胷
臆便自宏遠語有之曰恭近禮儉近仁信近情生人相
與正在情實中三季以前共由斯道不知有心口表裏
之異故在已者無愧在人者不勞世遠道微俗既流遯
士亦不深得教意凡出真情者一皆掩抑覆護察其意
本欲求全乃更入於不情不知人情所宜有者飢食渴
飲勞憊欲息在於有形者均所不免倘直以此指表見
於外非必名教所禁而為此委曲者自吝心未遣耳易
之彖天地萬物皆以其情見而禮經大順之世然後人
不愛其情乃知真情之閟為日已久又自東漢之末矯
枉既過正始以來始尚通曠本欲稍反情實然以此相
矜末流之弊愈不勝其偽呌號裎袒便足欺世傾身障
簏猶為名士若淵明生百代之後獨頽然任實雖清風
高節邈然難嗣而言論所表篇什所寄率書生之素業
或老農之常務仕不曰行志聊資三逕而已去不曰為
高情在駿奔而已飢則乞食醉便遣客不藉琴以為雅
故無絃亦可不因酒以為達故把菊自足真風所播直
掃魏晉澆習嘗有詩云羲農去我久滿世少復真汲汲
魯中叟彌縫使其淳嗚呼自頃諸人祖莊生餘論皆言
淳漓朴散繄周孔禮訓使然孰知魯叟為此將以淳之
耶盖淵明之志及此則其處已已審矣在縣日淺事雖
不具見然初不以家累自隨送一力助其子而慈祥繾
綣之意與視儼等不殊只此一語便可祠之百世迹其
求邑雖指公田為酒之利然來去以秋冬仲月非播植
之時而傳遽有種秫之數又督郵小兒雖不束帶向之
固自未害不足遽用是日決去留也此為未深知淵明
者祠屋象設久益敝願兄端翔為縣始新之而命願為
記兄為人無機事其仕進常委分為淵明之縣心益向
慕之盖將希風昔人而未能也官今為奉議郎名頡字
端翔云
小蓬萊記
江西之勝者有南安之小蓬萊焉其始自城外釃水為
渠分流以入守貳之舍蓄以為池非專為觀游也池既
足於水異時通守喜事者不知其何人即池中之隠起
者為亭環以嘉木巧石使略相蔽虧望之欝然島勢成
就因取於道家所謂三神山者而為之名歲益久或負
其石以去亭亦捐棄不治今年承議郎鄱陽胡君惜其
虧於已成為之起廢願時從旁郡以事來相從於其上
而樂之君謂我盍記之聞三神山之傳在勃海中昔之
求者患不見其氣至則山反居水下臨之則風輙引去
故嘗使人三反太息獨知其迥臨大壑終古靈峙而為
長往自好者之所宅其荒忽不可得而詳也南安故秦
横浦關諸侯之起尉佗移檄絶道以自守至漢六世吕
嘉函封漢使者節置塞上即關下之地是也其地於今
當庾嶺之北三十里逮樓船將軍伐越亦下横浦宋興
淳化初始割於虔州使自為守遭世承平不見火盗之
警吏得以間日寓其勝槩故於秦漢故塞之地而有燕
齊海上恢詭之觀其軒牖凄潤宿雲之所出納簷宇煇
煥倒景之所浮動徒越漸車之水登降步仞之上非有
風濤險遠隔絶之助而氣象清奥塵土不雜果若乘飛
車超弱水踏靈鼇而嬉也盖吏之患常患於失真而仙
之過過在離人不能以相通為通守者於其境内無所
不統誠并心以流化使官不過求而民安之令有休沐
上之所賜也時亦自縱於池島之間而託興於囂壒之
外有吏之治而無失真之患有仙之適而無離人之過
從容紳笏而願與游方之外者第其樂之廣狹豈必渺
然真相求於海瀕之寂寞者然後為快哉君於事無不
經意到官期月首撤其聽事而新之百年朽屋化為高
明稱其為半刺史之居而餘力有及於此此其少時從
包山程公游諳吏事喜為詩山水之樂其有以知之矣
徽州城陽院五輪藏記
佛氏之書載以五輪此役之巨麗者也以吾州人之勤
於力今歙縣南所謂城陽院者迺亦有之先是紹興中
里人余聦買其書號四大部寘院中歲益久主僧宗仁
謀所以藏之首得錢百萬於同里張應週而余實余端
誠繼之錢各五十萬又别累積凡為緡以三萬計一年
而藏室具又二年當乾道之九年而輪畢成凡其書亦
隨具斯亦難矣夫五天竺盖聮綴木葉右行而記之以
為文字及其寫以黃紙標以赤軸凾貯而尊閣之者皆
華人之為也然而未有輪也傅氏鑄銅以為式其植若
箸横為梁而中貫之列七佛焉觸之以指則轉而不窮
是輪而已矣其後因之為大輪八觚上象鈞天帝居下
為昆侖海水倣百物以為餙猶不盡其巧則又分而為
五當其無事不震不動大小樅然芬烟既作有聲砰然
起於地中則有軋軋者羣起而和中聽未及審而所觀
變於前恍然如入雷電之室隠轔揮霍而莫知所為如
五山之宫殿岌嶪無所着而隨物播徙如充庭之輅禮
畢而出鑾鳴轂動相切而争馳其上則為鳳為猊為天
人為龍蛇巨雀之神為旌盖為網鐸為金為碧為火與
日為草木華實散於五八四十面之中更見迭出而不
相蔽虧使玩常習故者視之震眩心目而不知其外曠
宇天高地下八方奠位自若也彼相進以伎者一至於
此夫孰求其初要而言之此其意亦有所表又以人之
情悅於巨麗得佐其說以行患于多方其書五車莊周
偉之以終天下之道術東方生正書至用三千牘公車
令兩人共持僅能勝之人主欣然讀之二月迺盡皆以
言博而役巨傳之至今今是書踰五千卷藏之者又如
此獨不為偉乎宗仁御衆以律能使其徒皆樂事勸功
而智海尤堅忍至以醫道走四方用佐費所以能鼓舞
斯人而與之為其難者歟淳熙二年四月十五州人羅
願記并書
羅鄂州小集卷三
