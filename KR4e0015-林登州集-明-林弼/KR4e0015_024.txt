林登州集附錄
林登州傳龍溪張燮
林公唐臣初名弼字元凱系出晉黃門侍郎穎穎生晉
安太守禄卒官因家焉十餘世至評事大章徙居吾龍
之文山遂為文山人評事者公之六世祖也公父廣發
為世大儒任帥府參軍有聲公母陳夢北斗傍一星入
懷中光耀襲人娠而生公公少秉異姿治毛萇氏詩弱
冠舉進士高等釋褐為郡幕然非其好也戊申内附高
皇帝新定天下廣延儒術鵷鷺充庭公嘆曰此吾竭思
康道時也己酉秋徵詣春官脩禮樂書拜吏部考功主
事庚戌安南使者杜舜卿以其王日煃卒來告上遣編
脩王廉祭之乃遣唐臣持詔封日熞為國王既陛辭上
以馬援昔討交趾鎮服蠻夷厥績良偉命二使臣就彼
祀之公既詣伏波祠下如詔致祭徘徊銅柱追憶鳶飛
墜水馬革裹尸之言結托為異代交祠久頽命工脩葺
而去比抵安南奉揚明天子威德王拜稽首願世世子
孫為帝外臣望海波而朋三澤也封事既竣王命中使
夜攜五百金密投公榻詰朝使從官復餉五百金他物
稱是公悉卻不受曰唐臣手龍節走萬里外帝慎擇而
遣之豈自意陸大夫裝哉且境外義無私交王勿復言
安南王度公不可強乃俾入賀使者武漢磾裝其金請
於朝上曰王禮中國使宜贐中國使不貪為寳使遥嶼
知漢官威儀宜卻贐可謂兩全函令還國蓋自是上心
重公矣居無何奉詔賑饑越中所全活至巨萬計出注
豐城令以經術飾政如烹小鮮至懲姦釐弊聽微決疑
迺特立行一意吏有漁獵為姦者度公將置之法遂誣
公受傭黃金一鎰緩傭死事下司寇逮公繫詔獄司寇
以安南却金事白上遂直其冤初公舟次湖口夢一木
人口眼皆動覺謂所親曰吾其危矣後刑官入奏上見
君名援筆草書休問二字蓋休於字為木人草書問字
上下口眼皆動象也非忠誠素孚孰能預測河魁之柄
使神先為授者乎已補饒州别駕佐刺逾見稱述尋改
垣曲令丙辰安南告變上遣使往視而難其人廷議交
章薦公公復銜命之國鎮撫其社稷以歸擢禮部主事
己未拜登州守訟理政平而祀典學政尤多所振飭焉
俄以疾卒於官所部惜之公雅精臨池嘗與王太史談
書法謂用筆須偏正法兼備乃臻妙境近世趙孟頫書
非不工但側峰太多不能逃筆牀月旦識者言林公用
筆皆正峰有力非若他人只寫畫而已公所著梅雪齋
稿及使安南集宋學士濓序之王待詔褘清漳詩有云
風流今孰繼林子亦其徒蓋指公也弟虞臣國子助教
世稱雙璧云張燮曰元凱當有元末造枳棘棲鵷陸沈
永嘆者哉迨夫遭逢龍起委質清朝出壯皇華入稱循
吏雖宏轡未展蓋亦光闡國章焉旁參文苑成其儁流
而大要歸於質行草昧多賢勝奉春稷嗣遠矣
中順大夫知登州府事梅雪林公墓誌銘
括蒼王廉
余為翰林編脩時與公同使安南以洪武三年夏四月
發京師明年春二月還復命與公交際以程計儉萬里
遠以時計凡十閱月公學問之該博官政之敭歴聞之
習矣故知公者莫余若也今公卒矣其仲國子監助教
原功氏以余與公為知己乃自中都价公之狀來乞銘
余不遑遜公妣陳夢北斗旁星墮懷中娠而生公因名
弼又名唐臣字元凱時禁國號名字仍舊名五歲能默
書千字文長而岐嶷英發從鄉貢進士周祐游專門毛
詩丁亥領江淛鄉薦戊子登進士第庚寅丁母憂服除
仕為郡幕官丁未値外艱戊申内附為洪武元年己酉
秋八月以儒士登春官脩禮樂書為時推引拜吏部考
功主事稱能官奉使安南封其世子日㷂為王仍王其
地使還王命中使密以五百金夜投公榻去翌日安南
從官復進金五百他物稱是公曰我等為中國使顧受
外夷贐去國萬里即不受何以自白迺俾其進賀使武
漢磾裝以白于朝至日入奏上曰外夷敬中國使禮宜
贐中國使去萬里外不撓國法兩盡其道亟返其國上
器重之時會試天下士命公為受卷官遷豐城令鋤彊
梗革積弊吏閡漁獵迺誣公受賣菜傭黃金一鎰緩傭
死下逮刑官論報直其冤仍授江西饒州府通判佐政
多所裨益士民稱之不寘事覺改山西垣曲令尋徙謫
濠安南亂朝廷難其使會薦公專對能起使安南靖其
國還擢禮部主事己未拜登州知府階中順大夫百廢
具興六事咸備而於祭祀學校尤致意焉登民方服公
化俄以疾不起實辛酉冬十月戊寅也享年五十有七
公善草楷法嘗與予言用筆須偏正法兼備乃妙近世
趙孟頫書非不精但側峯太多不能逃書家清議林泉
生嘗言林公用筆皆正峰有力非若他人止寫畫也公
所為詩文皆雄偉逸宕語或清峻夐出塵表有梅雪文藁
若干卷使南集若干卷先是公使安南吏部以皂隸吳
從吳抵安南暍死公出已幣斂焚其罌附行李走萬里
歸其所親人多義之豐城視篆甫浹旬朔例以欽錄赴
京舟次湖口旦假寐夢一木人口眼皆動寤語人曰吾
不禄矣及繫詔獄公具以却安南贐金事告刑官入奏
上援筆草書休問二字於名下休字木人也草書問字
上下口眼皆動象也非公見知於上其吉徵能預兆於
精神恍惚之時耶公系出長林因以為氏逮晉黃門侍
郎穎徙下邳從中宗南遷入閩生晉安太守禄卒于官
下子孫因家焉又十八世至評事府君翛遷漳之龍溪
惠文山高祖桂曾大父□大父舉皆潛德弗耀父廣發
仕汀漳屯田萬戶府經歴公娶張氏生子文璵助教命
璵發公喪以月日歸葬于先塋之側友人括蒼王廉謹
為銘曰中順華裔翹長林黃門徙邳從入閩十又八
世官沉沉屯田遺愛孚惠心臨漳大族衆所欽九牧十
德同徽音惟公學業名駸駸考功使南却贐金天子嘉
之示官箴居官齟齬屢見禽日星晃明翳莫侵再使南
國萬里愔五馬出牧青海潯繐幃奄忽天難諶青天白
日生頑隂仲氏匍匐力不任踰年奉柩返故岑余銘爾
墓昭后今
序
使安南集序金華宋濓
吏部考功主事林君元凱奉使安南還以使南藁一編
授予序序曰安南古交趾也漢置九郡交趾居其一唐
分嶺南為東西二道置節度立五管而交趾亦隸焉其
地本入殊方稱臣奉貢比内諸侯近代馭非其術徼其
重貨責其躬朝蠻夷乃敢為弗恭出不遜辭廷議憤之
復有鑄金為人夜光為目之徵而蠻夷心益離使者至
其國多貪夫悦其金貝輒昧昧攫之遂致其褻侮燕于
廡下君子每為之短氣方今聖天子御極之初遣使往
告即位其國主陳日煃稽首上表遂乃封為安南國王
未至日煃卒嗣王日㷂有請于朝復詔襲爵如初柬庭
臣頒封使者僉謂元凱前進士學古明經尤長於辭令
其出使為宜上從之召至奉天殿親加勞問而遣焉元
凱即日上道越五月至其國布宣威德與反覆詰難援
古證今口若懸河其君臣悦服乃北面拜跪聽詔如藩
臣禮將還日㷂遣陪臣夜半持黃金為元凱壽元凱峻
言卻之陪臣嘆息而去肆帷皇上奄有四海宅居土中
遠夷承化靡不内嚮上以其限山絶海使各安其境土
而無所利之深合古帝王懷柔之道固當著之史牒垂
憲萬世有若元凱之使安南慷慨特達受詔即行瘴雨
蠻烟曾無懼懾已能顔正辭嚴足以聳動羣聽凡其國
以利相㗖者而卒無所售舉手加額稱為賢使者亦可
謂不辱君命者矣然余聞序事之體志其大而舍其小
故特取蠻夷叛服之由聖世明良之盛書之于首簡至
於行役之勞倡酬之適山川土俗之詳已見詩中者可
得而略也元凱名唐臣臨漳人今以時制所禁更為弼
文辭爾雅吾友王内翰品評人物謂元凱在閩南如毛
之有麟甲之有龜云
林登州集附錄
