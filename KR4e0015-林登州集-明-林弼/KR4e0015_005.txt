林登州集卷五
明林弼撰
七言律詩
用貢泰甫尚書韻别吳君濟掾史
東風蒲柳滿江濆杯酒離亭暫别君春事又隨紅紫老
人生每似燕鴻分榕亭雨過聞鶯語桑海天青見鶴羣
東府仙人應握手三神高處望紅雲
海漕使京停舟雞嶼呈朱伯厚明府王克明邑尉
遙山盡處是滄溟眼底雲濤一色青野鳥隨波明遠白
毒龍挾雨散餘腥水濱女佩春留月天上仙槎夜泛星
賴有同舟賢李郭柁樓尊酒火熒熒
桃花洋
溪上桃花秦隠居桃花海上意何如放舟定有迷津客
躍浪應無點額魚紫鱖春肥風暖處紅潮晚漲雨晴初
詠詩無限蒼茫興十丈雲帆切太虚
秦皇廟
往事悠悠逐海波荒祠寂寂寄巖阿三神山下仙舟遠
萬里城邊戰骨多東魯尚存周禮樂西秦空壯漢山河
早知二世能移祚崕石書功不用磨
送吳允思之南海令
曾收圖籍入燕初還擁瘡痍下粤餘應有雄文韓子繼
也知清操隠之如棠隂琴靜風生席花外詩成雨滿車
天上故人青眼在暫煩百里試才諝
題張將軍百勝圖
知兵昔學萬人敵開國今收百戰功列戟枝寒瓊帳雪
團袍花暖錦旗風鳳臺玉帛華夷會麟閣丹青褒鄂同
賴有畫圖詩卷在風流不盡大江東
傅子敬之淛西憲副
聖朝司憲重才華况復三吳近帝家右掖清風生桂樹
西湖新雪到梅花府中此日逢聯璧天上何年共泛槎
具慶高堂多喜氣綉衣綵服照晴霞
武夷萬年宫
十年三過武夷山翠壁丹崕歎莫攀藥竈烟消天地老
櫂歌聲斷水雲閒虹橋未許秦皇識鶴馭空隨漢使還
曾是隠屏峰下客謾教啼鳥笑詩慳
送林鍊師歸武夷
三山樓觀倚雲開九曲溪山入夢來半夜丹光分洞壑
常時劍氣動風雷幔亭峰頂霞杯進石鼓灘前月棹迴
吹徹玉簫空想憶故人正在鳳凰臺
送宋仲衡歸金華(景濓學士之子中書舍人)
江花飛雪送殘年客思隨雲度遠天朱雀橋邊車若水
金華洞裏酒如泉明經已踵韋賢後對策應推賈誼先
無限故山松與竹平安好報玉堂仙
寄題安慶譙樓
我愛舒州趙使君危樓高架出囂紛水通桐栢環千古
天近蓬萊擁五雲晴日壺觴花底集寒更鼓角月中聞
欲題詩句慚崔顥況是賓僚總好文
畣倪子京
笑我生涯似轉蓬多君意氣慕長風十年荆杞迷周道
萬里江山繞晉宫奉母曾聞三釡樂論文還喜一尊同
明廷有詔徵才俊好與䕫龍叙九功
題陳王墓(王父母歿自陶磚以結塚或云其地有王氣)
將軍山下陳王墓落日西風秋草繁斷甓千年餘手澤
豐碑十丈滿苔痕山河不改英雄老天地難窮忠孝存
酹罷椒漿成佇立一聲去鶴月黃昏
輓陳和卿三山别駕
候騎迎晨趣倅車星芒入夜霣城墟三神山遠夢魂斷
百尺樓空豪氣除人去鐵衣悲汗馬客來珠履嘆無魚
條侯能復家聲舊細柳于今有簡書
中秋翫月二首
見月令人寫百憂况逢良夜半三秋星河有路通蟾闕
雲海無波湧蜃樓老桂一枝容手折仙槎萬里謾神遊
清光莫照干戈地憂國詩人易白頭
其二
風雨良宵大半妨清秋此日對團光百年幾度見明月
千里相思在異鄉按曲雙鸞回素羽掠舟孤鶴振玄裳
乾坤光霽今還兆好獻瑤池萬夀觴
輓夏待制(字尚之居袁州奉旨往廣採庚申野史死於彼)
别業西江未得歸遊魂南海竟誰依丹旌題字官猶在
青史成編事已非(尚之修元史林侯代之入廣)有子能栽新墓樹何
人共採故山薇百年文獻晨星似搔首斜陽淚滿衣
覺初上人歸永嘉江心寺
江心古寺金焦如滄波湧出青芙蕖千歲鶴歸作人語
九淵龍起聽梵書山屐時尋謝康樂丹砂試問陶隠居
自是初心得真覺閒身去去伴樵漁
送郭廣文
武安邑小武城如三載人賢郭校書有酒齋郎能放鶴
得錢溪女或留魚沙場落日鴉飛急海國秋風鴈過疎
南士秖今多嚮用君行努力莫躊躇
竹隠為富州丞烏雅士威題(洪武二年改富州為豐城)
君家萬箇碧琅玕長日開軒自在看清興每添詩句好
綠隂未放酒杯乾誰裁紫鳳雙龍管我乞滄浪一釣竿
何似當年彭澤令歸來三逕日盤桓
竹山隠居為豐城黃英尚題
竹山山下黃隠君買山種竹謝塵氛凉隂匝地日難掃
清籟滿天時復聞蟄龍未奮葛陂水鳴鳳空隔蒼梧雲
最喜林霏春雨歇班班稚子總成文
西村隠居為遶城羅時用題
西村竹樹淨朝暉萬事閒來總息機一夜小溪春雨過
半篙新水白鷗飛草堂作就資誰寄彭澤歸來願未違
最憶衡門凝望處平疇十里豆花肥
送豐城張叔同之隴西縣丞
楊柳青青春水生東風迢逓送離情一時牛斗龍光動
萬里關山馬足輕朝雨軟塵連隴道暖雲芳草入秦城
公餘剩有哦松趣好詠新詩續紀行
送盧仲睿之會寧主簿
隴樹青青河水黃獨騎官馬入秦疆七千里外思親舍
五色雲中望帝鄉沙草枯時收黑黍(黑黍即蘆粟可作酒)地蕉香
處煮黃羊(黃羊野生山中黃毛味如家羊)訟庭事簡邊塵息竹屋看書
對日長
白雲孤飛圖為豐城鄔烈翁主簿題
登高望遠思依依目斷孤雲送落暉白鳥明邊親舍近
青天盡處客心違輕姿映水浮空闊片影隨風度翠微
何似故山歸去好晴霞五彩照萊衣
贈少林寺松亭長老
少林禪伯舊松亭聞說巢雲箇箇青一榻秋聲風度嶺
半空凉影月臨扃雨花飛處蒼龍蟄貝葉翻時白鶴驚
何日從師遊勝境共餐玉粒駐長齡
洪武三年四月望日同牛典簿王編修奉使安南
陛辭
曙色熹微漏箭催暖風開扇舜曈迴雲扶紫鳳臺端下
山擁蒼龍殿角來玉笋聯班隨曉仗金莖分液賜春杯
小臣職忝馳驅使擬和皇華愧不才
發京
金陵自古帝王都海宇于今混一區虎豹九關通北極
鵾鵬萬里入南圖長干柳暗馬如織白下花明酒可酤
使節歸來應未晚扁舟秋水滿江湖
舟過彭澤
彭澤縣前楊柳新客舟暫繫大江濱寶花滿地來天女
石筍中流護水神城郭千年非故物菊松三逕幾歸人
此身何似醉鄉樂願乞先生漉酒巾(巖畔圓通閣嘗雨天花江心小孤山)
(有水神祠)
望匡廬
大姑山下曙光催五老峰頭秀色開萬壑松杉收雨去
一天紫翠入江來酒狂誰結淵明社詩好難追太白才
便欲作巢泉石上江靈肯借白雲堆
滕王閣
落日孤舟一笛風愁看江閣化虛空滕王歌舞漁樵外
唐代文章草樹中山接匡廬爭秀爽水通彭蠡共朝宗
三王芳躅無人繼詠罷新詩思不窮
徐孺宅
南州表表徐高士零落猶存宅半區足跡何勞趨北寺
躬耕只合老東湖禮賢太守能懸榻弔古諸生擬束芻
誰識保身明哲意當時惟有郭申屠
豐城呈王熙陽太史
昔年曾說張雷劍此日同來李郭舟訪古已知神物合
暫時且為故人留雲收日脚千山暮風送江聲五月秋
回首舊遊如夢寐延平十里故津頭
臨江
柳外樓臺入翠微水邊簫鼓蕩晴暉樟江雨漲魚新上
皂閣雲生鶴共飛諸老尚留詩卷在此身未逐釣船歸
蓬窗吟罷還成醉蜜酒初香玉笋肥
廬陵逢端午
極目滄波白雨飛綵旗風急畫船歸故人此日供蒲酒
聖主先時賜葛衣客裏又看佳節過吟邊未覺壯心違
離騷讀罷成惆悵落日芳洲杜若稀
用韻贈高允令巡簡
谿山深處寡紜紛况復清修少似君竹寺酒醒聞鳥哢
水軒琴動見魚羣青衣邏卒時懸弩白髮隣翁夜索文
剩有長材供著作賈生名久漢廷聞
南康縣
小縣深依山水清時聽舊事話遺氓萬株松古張公種
(九齡)獨秀峰高蘇子名(子瞻)谿到南安流自淺嶺過大庾地
還平西風翹首江頭路此去猶餘兩月程
次張志道學士與龔景瑞詩韻
先生家住翠屏峰鄉夢常時送曉鐘十載故人青眼舊
千山歸路白雲重天涯作賦憐王粲江上題詩愛薛逢
歲晚相從應有約為尋桃竹截雙笻
次王太史韻呈廣東幕僚
丹鳳樓前持詔出五羊城下放舟來雨苔已蝕銷兵柱
(劉鋹所鑄)春草都荒望漢臺杖採仙蒲青玉節酒分香桂碧
螺桮不妨日對南風醉綠水紅蕖翠幕開
用王編修韻呈梧州劉太守
萬里南風送驛舟蒼梧江上景逾幽一雙白鳥常隨棹
無數青山總入樓鳴鳳不來芳樹暝嘉魚初上碧波秋
故人解送桂香酒洗盞臨流破客愁
答劉蒼雪通守
扁舟南汎雙江曲傾盖相逢一笑中沈李筵開鷗鳥渚
采菱歌起鯉魚風生涯安得千頭橘流落空餘兩鬢蓬
曾是湖壖垂釣客擬從山下祝雞翁
畣觀子毅省郎
十行紫詔百蠻來一道炎雲萬里開桂嶺已通新道路
梧江猶有舊亭臺劇談風起魚龍窟麗句春生錦繡堆
惱我懶看腰下劒對君且覆掌中杯
伏波廟
南征昔日此登臨遺廟空山尚至今萬里風雲常慘澹
千章松桂自蕭森麒麟安用丹書像薏苡難誣清白心
愁聽烏蠻江上笛夕陽一曲武溪深
夀佛院用太史韻
横槎江與絳河通偶共吟仙謁大雄花燭滿庭蟬榻靜
雲山當戶瘴塵空百筒清引香厨水兩掖凉生茗椀風
試問參寥老開士衲裙肯贈雪堂翁
再用觀子毅省郎韻
海天極目路茫茫少憩珠林興頗長太守花邊攜酒至
老僧竹外煮茶香小樓吹笛關山遠落日放船風雨凉
不有好懷相慰藉客途空復嘆流光
南寧府三首
萬里關山入塞雲高城縦目送斜曛九真海到東南接
六詔江來左右分出洞蠻丁高髻角趁墟野婦短衣裙
漢廷已下興賢詔從此遐荒德化聞
其二
謾說天南第一關邊城依舊好江山豐年簫鼓賽田祖
近日衣冠化洞蠻孟獲革心諸葛縦智高授首狄青還
三公亭上舒長嘯落日凉風起碧灣
其三
千疊層城十丈壕藕花無數繞周遭輕舟時獲魚盈尺
新雨纔添水半篙拂地烟梢毛竹暗倚江風樹木綿高
天涯無限登臨意納納乾坤一布袍
左江七夕得牛字
笑倚仙槎望女牛清江倒影絳河流龍泉紫氣秋猶射
雲錦紅光夜不收烏鵲橋前波似練鳳凰臺上月如鈎
玉人此夕應相憶一笛西風起小樓
河字
南來萬里越關河節物西凉客裏過清賞每愁酤酒少
好懷未厭賦詩多丹江月棹秋無際銀漢星橋夜不波
欲問支機舊時石天孫應笑鬢先皤
西字
天際初分大火西雙星飛映月華低綵樓瓜果絲初綴
金井梧桐葉可題舊事荒唐何處問神光颯沓(音踏)幾人
迷可憐柳子文成巧却把愚名汚冉谿
伏波臺
驛外秋山翠一堆將軍玉帳此曾開大江如月迴雲陣
古塔凌空護石臺萬里戈船餘薏苡千年銅柱委莓苔
多情惟有營前柳歲歲春風入樹來
至安南次王編修韻
安南遠至極南荒炎海無垠野望長馬援臺前秋草碧
高駢城下暮烟黃百年圖籍歸中國三郡山河保故疆
萬里天威如咫尺西風回首白雲鄉
答牛士良典簿
海國秋風客鬢華遠來共駕指南車越裳方物供周室
趙尉提封入漢家裘馬清狂成舊夢斗牛空闊接仙槎
扁舟凖擬同歸去明月洲前蘆荻花
發安南呈牛典簿王編修
日南留滯隔年期猶許仙槎到未遲小閣西風烏帽在
清江落日綵舟移蒹葭倚玉慚三益薏苡明珠有四知
宣室應煩前席問願因民俗一陳詩
再用牛典簿韻
萬里同歸望虎關三秋清賞愛龍山白雲黃葉西風外
翠壁丹崕夕照間逸少述文誇盛集醉翁作記嘆蒼顔
尊中有酒且須盡身後留名總是閒
贈黃林隠
我識龍川處士家白沙翠竹帶烟霞水邊門巷千章樹
雨後園籬百本花對客看雲晨倚杖呼兒掃葉夜燒茶
玉堂金馬成何事輸與山中老歲華
牛君士良使還日南晝行左江之滣偶於清灘得
一小石頂跡五寸許其色深綠娟秀潤麗宛若
峰巒之聳立熙陽王君見而愛之牛君不靳因
持贈焉王君賦詩以謝君復答之併次其韻用
助二君清話二首
錦石青紅似畫中每因幽玩一開篷三生依舊精魂在
二妙于今嗜好同玉杖未裁秋帶雨畫船暫住夜騰虹
向來艮嶽成田久莫更蒐竒入汴宫
其二
江干竒石潤如玉卓立天然一碧峰幽竇直疑清澗落
秀巒先見翠雲重女蝸自煉功猶淺米老相看興頗濃
再拜不妨呼小丈日長几案得從容
答安南使黎元譜二首
十月南寧江水清官船渾似釣船輕滿篷霜露天如洗
一笛關山月正明修貢遠來勞使節觀光歸去擅詩名
宫袍驛馬華林路未羨當年晝錦榮
其二
傳宣賜罷碧淋腴萬里驅車指故途遼海東來鶴自語
楚天南去鴈相呼清吟時與梅花對老態猶嗔竹杖扶
來奉龍墀親策士攜書還解一行無
清江小隠圖為趙希貢題
愛汝清江小隠居波光雲影滿庭除風帘野店客呼酒
雨櫂輕舟人打魚無數青山秋樹外一行白鴈暮霞初
看圖便擬投簪去借取閒窗讀舊書
曲江逢至日
去歲兹辰鍾阜北今年此日曲江東驚心節物如飛箭
回首生涯尚轉蓬韶石雪消知地暖越臺雲淨兆年豐
故人迢遞未歸去孤負梅花酒一筩
用韻贈濮彥章
曾題詩句碧琅玕留與仙翁伴歲寒君有蓬萊三禮賦
我無龍虎九還丹可憐韶石山前景渾似錢塘江上看
驛路梅花應笑客酒腸暫為主人寬
贑州嘉濟廟用王編修韻
水落雙江見底清官船東下石灘平五龍山遠環遺廟
千雉雲高接石城人去睢陽空有像(元守臣全子仁海青臣皆死節廟有)
(像)將歸嶺表尚留名(漢灌嬰伐佗神示以克捷之兆舊碑有紀)沙頭候吏休
相促吟傍梅花句未成
次滕仲弘參政見贈韻
孺子湖前秋水多滕王閣下夜聞歌十行手詔天南去
萬里仙槎海上過桂嶺畏途連楚越薇垣佳句似隂何
歸朝有日陪冠蓋兩袖香風響佩珂
題鄭生雲谷卷
谷口子真多白雲半開竹屋共雲分青山當戸雨初霽
綠樹覆簷風欲薰偶向鄰翁劚藥本時邀詩客籠鵝羣
梨花夢裏偏多趣蒼狗白衣任紏紛
林登州集卷五
