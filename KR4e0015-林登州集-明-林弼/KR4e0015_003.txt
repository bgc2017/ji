林登州集卷三
明林弼撰
七言古
大勝驛阻風
龍江驛前連日雨風帆暝投勝河浦風高急雨浪如山
舟子魂飛客心苦客心莫苦行路難百年身世誰獨安
君不見玄真子釣游之樂樂未已扁舟猶在風波裏
過采石
謫仙昔醉采石時酒翻宫錦春淋漓眼空四海無餘子
江風江月吾心知江風吹酒酒不醒舉杯邀月還對影
願將江水變春醅一醉千年長酩酊雲卧八極凌倒景
人間萬事何足省夜郎歸來逾五嶺逸才壯志嗟不騁
丈夫胸次存耿耿有酒不飲真不幸我來酹酒江之濆
春草幾綠三尺墳當年有孫為收骨捉月之說誰爾云
騷魂已遠招不得千年相對空相憶浩歌一曲清淚滴
江水滔滔風瑟瑟
舟中次熙陽編修韻
大通驛前大江滿星槎有路通交州川雲映水白可染
浦樹過雨青欲流奉詔漢臣愧陸賈能詩越客如湯休
同舟況有同心侣買魚酤酒吾何憂
姑山行
小姑水中立大姑水中眠獨立不僵眠不醒俯仰一萬
二千年江前大彭郎山上五老仙阿姑與爾相盤旋蓬
萊弱水幾清淺王母眉黛秋霜鮮阿姑顔色猶依然我
疑銅仙人手揭金莖墮江邊又疑達磨師足遺隻履歸
西天人間百歲春夢短長眠長立嗟無緣小姑大姑真
可憐江花江月恣留連巨鰲戴其趾玄鶴巢其巔江流
如箭石不轉千古萬古無崩騫安得羽翰凌八埏時來
游戲姑山前與姑同夀一萬餘三千
和王太史潯州遇生辰之作
攝提貞秦粲星七奎文流輝炯如日括蒼之山氣鬱鬱
(山在處州)鍾清毓粹餘四袠先生生世良不惡讀書靜觀世
得失丘園賁帛徵遺才石室紬編膺峻秩今年奉旨使
日南山川涉歴難一一旅途忽届初度期中夜喜得新
夢吉覺来深念劬勞恩憶昔常在父母膝祗今二親弗
可見每至兹辰愁復結江城酒美君莫傷山驛詩成我
能筆親恩廣大當效報王事馳驅敢求逸木綿八月開
瘴花西風滿帆應到家古来忠臣即孝子王遵叱馭張
乘槎
怪石
粤西山水之窟宅山妖水怪鍾奇石巨靈戲擘真宰惜
野火不斷波不泐千仞壁立萬䥫積往往猶帶太古色
嵌空幽窈誰削刻望中常在雲雨黑黿鼉出沒鱗介浮
虎豹踞蹲牙又磔古苔暗蝕春雨痕細草晴薰曉雲脈
翠屏巗巗靜宜對青空點點光可摘我生亦有米芾癖
幾欲再拜向蒼壁但恨移置不可得山齋花嶼成岑寂
平原人去空荔薜艮嶽魂歸失松栢鬻賣曾無再世留
運致何勞萬人力天生物性貴自然玩物喪志真無益
江干林麓時一見未必不如臺榭側此言試問石丈人
定應點頭答行客
次韻王編脩九日趙守禦置酒長句
左江溪洞龍陽底外與安南接疆鄙安南方物貢王廷
路入中華自兹始一從臣表至南京使者往來相踵趾
趙侯守郡當孔道迎送不憂每加喜我行持節夏秋交
風雨瀟瀟滿江水慇懃郊迓更遠出踧踖晨參常早起
感君屢開北海尊愧我久留東郭履歸途忽遇重九節
蠻菊未看三兩蕊殽核駢羅眩醉眸管絃幽咽清塵耳
盈盈秋水映芙蓉淅淅天風吹桂子華筵賓客皆芝蘭
故園山川有橋梓登高作賦驚一時世職安邊傳百祀
莫言使節如貫珠須信天威不違咫四海混一三陲清
願同擊壤康衢裏
望成山
東南海水浮天地千頃萬頃波無際舟行旬月不見山
忽見青山欲流涕青衣赤髮黃帽郎吳中最能稱最強
見山起舞索酒飲衆工喜忭皆若狂云是成山東海陽
鐵山一髮遥相望樓船直駕山中央依稀可見齊魯疆
潞河沽水已不遠願豁喜目寬愁腸憶我昔日觀國光
東登岱嶽臨太行龜蒙鳬繹在眼眶海雲海水相蒼茫
十年壯遊三萬里觀嶽無山海無水祖龍石刻空莓苔
小白堂封幾荆杞安得海水化甘霖淨洗寰宇清氛祲
相如早與論封禪金泥玉檢昭来今
和理夢中作
神山三島高嵸嵸弱水萬里流淙淙紫貝為闕珠為宫
仙人環侍金玉童我侯好生德彌隆帝令下與民阜豐
漳南廟祀優褒崇一壺靈藥康濟功千秋香火神感通
應物無心霜鏗鐘及人有澤雲從龍幽贊造化冥漠中
先後送子大小馮功參司命渺莫窮我來對越加敬恭
翛然塵慮空心胸授我吉夢煩神聰有煒二簡詞藻雄
覺来清明氣在躬山青月淡烟空濛恍惚仙佩聲璁瓏
春風一笑出王公採芹泮水波溶溶安得插翮追長松
題秋浦捕魚圖
秋風吹溪溪水寒長楓落盡枝頭丹漁郎舉罾得雙鯉
烹魚煖酒歡婦子江亭有客秋望遥青烟漠漠山迢迢
沙頭落日呼渡急舟子無言倚篷立誰其畫此老稚川
使我一見心茫然依稀艤櫂涔陽浦髣髴開樽采石渡
安得坐我茅亭中葛巾相對三老翁買魚沽酒燒野荻
拚與渠儂醉終日
贈商橘所
吾聞四老商山隅采芝茹草歌唐虞一朝片言翼漢室
九鼎垂覆隻手扶又聞橘中有二叟其樂不在商山後
乾坤不改日月長局棋相對何勝負商君元是商山英
種橘作所名以稱雲根三秀青草暗州外千頭紅照明
拂衣石竹巖前月躍馬黃金臺上雪九重樓閣虎關深
萬里風雲鵬路闊玉堂仙侣知已多朅来天上聽鳴珂
白袍簪筆立温室金匱細簡登鑾坡新豐斗酒歌一曲
御溝十見柳條綠燕霜已敝季子裘洛水誰推賈生轂
高堂歸去鶴髮新袖有薇檄堪娱親人生出處貴適志
官秩崇卑何足論三華洞口山如戟日倚長松看秋色
杏邊瑟罷石壇香藻畔墨餘池水黑我生江海氣不除
十年書劍遊清都明時漫學采芝隠壮来擬遂攀桂圖
作詩贈君憶疇昔汗漫相期湏努力明朝攜手釣龍臺
雲繞三神天咫尺
題溪聲月色圖
人間無價雙白璧月色溪聲共寒碧暮雲卷翳天茫茫
秋水生波風瑟瑟道人興與庾公高扁舟載月凌雲濤
洞簫赤壁漫嗚咽琵琶潯水空啾嘈何如二美足觀聽
鏘鏘鳴璆掛明鏡潺湲可洗巢父心嬋娟解照潘郎鬢
一機石動鷗鷺間漬景却向圖中看晴窗為君一披拂
耳根眼睫生秋寒我生江海歸未得山月溪風總相識
明當重賦招隠翁從子藍橋訪仙跡
次韻贈竺芳上人
竺芳上人張旭徒酒酣喜作聯綿書千軍筆陣氣不除
百尺霜蔓神不枯鐘彛石鼓迹可摹跟肘詰曲相盤紆
上人馳騁分隸餘腕指所至心意俱大書雄健虎負嵎
小字清麗川藏珠既不太縱亦不拘此道奚用分墨儒
人言我書閩南無每對筆硏增噫嘘千年篆籕變須臾
競逐姿媚何區區俗耳厭聽于蒍于淳音遐想太古初
吾師高步先哲衢懷素智永相奔趨一笑嗜好醎酸殊
會令紙價高東壺淋漓醉墨烟雲如榴皮謾寫東老之
酒壚
贈碧溪道士
金華洞中牧牛仙叱石飛去三千年却騎白鶴下人世
溪雲山月相留連青蛇三尺滑秋水白日風雷生袖裏
綠章扣額箋天公鐵檄役兵驅旱鬼南州三月土烟生
坐見春野無餘青都將精意幹元氣要使憔悴回欣榮
我聞神仙足官府蒼生蘇息無辛苦願師擲劍碧空中
大沛江淮洗兵雨
夀上人
豪山高處看南極夀星煌煌明佛國山中佳氣曉鬱葱
十丈喬松拂秋色山人似是廣成仙麻衣如雪巾如烟
朝飡霞光禮紅日夜披雪意看青天紅日表爾千金相
青天弘爾千頃泱佛燈祖印妙心傳力與明門作龍象
旃檀一瓣為南豐祥烟願遍八閩中後三千歲從赤松
上祝聖夀天與同
贈美叔掾郎
黃堂紫府多神仙畫戟森衞香凝烟美人風格野鶴似
高步迥出雞羣先日長粉署綠陰滿玉立東風珥銀管
綵衣香染垣薇春翠幕清臨水花晚青梯紫閣日躋攀
仙翁一笑開春顔壺中自有飛騰藥何勞薪水燒九還
丈夫三日當刮目安能混迹在塵俗君不見華山老隠
君時来召對黃金屋
代贈洪氏設齋供
羣山東騖如飛龍文山孤峙高凌空綠水環遶青芙蓉
中有貝闕蓬萊宫華光五帝遊法窟四月八日參前佛
一天花雨散曼陀滿地香雲靄祥霱山前車馬襍遝来
綺羅十里紅紫堆多君傾槖具清供春風士女歡顔回
須知作善神所福果報兒孫今可卜要將事業繼三洪
豈但芳名在鄉曲
夀員外長老
羣峰天寶西飛来茂林幽壑相縈迴福山中峙太古色
紺樓碧殿凌雲開雲間一珠光萬丈圓外瑩中明月相
森森寒彩凛夔羵炯炯神毫肅龍象始知此寶天下珍
山輝川媚草木春瓊花一孕開曇鉢紫芝三秀生法輪
福山高與夀山列蒼松不凋椿不拔山中酒熟桂花發
年年来醉中秋月
長歌為靜山太醫李君贈
靜山仙人李耳孫濟世善學李少君神樓一教妙天下
千載道檢流清芬世間桐君與竹祖誰與巔崖蘇疾苦
我時分節向南来相逢一笑漳江滸萬金良藥雙玉壺
刀圭取效瘡痏除生平心鏡澹如水照人熱惱埃塵無
我欲贈君無長物撫劍長歌對明月東風珍重杏林春
吹作漳南瘴鄉雪
贈温縣尹
雙溪水遶新縣綠溪上桑麻春雨足雞犬不驚牛犢閒
野人笑語喧溪屋縣有賢尹温如玉知我民情諳土俗
陽春布澤百里均不問深山與窮谷木樨無瘴烽無烟
公館瀟洒如神仙松邊拄笏看山色竹外援琴聽㵎泉
黃童白叟思借賢鼓舞春風又三年會稽未羨晝錦旋
玉麟金虎看腰懸
其二
南邑如斗事如毛況有連歲兵旅勞溫侯胷有文武韜
撫民練兵無繹騷三年去思民願借共分得請薇垣下
政綱綜治無紊煩民瘼補苴罔漏罅棠梨滿路花重開
喜見竹馬兒童来三尺神光射星斗一扇仁風清瘴霾
驥足豈能淹百里暫布陽春到桑梓明當五邑蘇巔崖
恩波浩蕩雙溪水
君仁掾郎榮膺府檄政贊邑琴敬頌俚謠少伸賀
悃
雙溪溪水清見沙溪梅燦燦冰玉華美人元是西湖家
嚼梅飲水溪之涯霜毫不寫香影句揮霍春風滿棠樹
溪堂玉立聽鳴琴人比梅花更清素東風有意相温存
南枝北枝花正繁願借桃李朝露恩松臺薇省先移根
仙人謠次達道鑒錄韻為一笑之戲
仙風吹雲散瓊香玉輪軋露融素光霓裳飛動金玲璫
一聲驚起鸞鳳翔芙蓉池上西風早青鳥無音天窅窅
翠光濃入秋水寒黛痕淺與春山老千年蟠桃幾開落
三偷奈此小兒惡綵絲未斷塵俗緣黃金空鑄相思錯
君不見有虞帝子来瀟湘洞庭水綠梧山蒼淚痕有盡
愁思長向来斑竹多秋霜
古心上人顔其禪軒曰愛松林梅隠氏為作圖索
余賦詩因走筆題之
山人愛松苦成癖繞屋盡是蒼龍鱗長哦其間日不足
更尋梅隠為寫真摩挲素壁光於雪錯落金刀交屈鐵
玄豹毛生霧雨寒老蛟爪擘山石裂瀟疎似是寒濤驚
恍惚已覺涼風生徂徠山下雲黯黯太華峰頂秋泠泠
古心山人貌亦古矯矯蒼松宛相似何當結取雲邊巢
從師參透西來意
四禽詞奉答顧孟仁
孔雀
有鳥有鳥生海南昂頭短喙修尾毶東風吹動羽毛暖
一團蜀錦空中展誰知美色能誤身失機却堕羅網塵
雕籠綵架閉白日綠窗繡戸深青春雄雌強作交頸舞
天地樊籠随所遇空閨猶有獨宿人門掩梨花淚如雨
玄猨
黑衣公子居林丘黃頭王孫非阿儔空山月落松露下
時與玄鶴鳴清秋山人不歸今幾載夜帳空兮怨蘭&KR0581;
一聲啼斷巫山雲竹枝歌裏愁如海巫山之高高摩天
雖有長臂難扳緣前林霜果已垂赤好從爾羣高摘實
野鶴
野鶴野鶴儛骨削縞衣不受緇塵着朝刷滄溟桃浪深
夜警空山松雪落忘機每與鷗鷺親高標豈是雞鶩羣
千年獨歸人已換九皋一聲天亦聞雲林暫爾寄栖止
風翮終當翔萬里可憐青鳥俗未除白日傳音下瑶水
鴻雁
嗸嗸鴻雁肅肅飛秋風南征春北歸分行已深兄弟念
哀鳴復重民生悲吴江水深楚雲斷美人銀箏動清怨
忍將尺素寄遠遊萬里遥天寸心亂西風冷入蘆花秋
稻梁晚歲難為謀瀟湘秖今多旅客有聲莫度岳陽樓
徐梅所知司席上以榴花命題分得萬字
欒巴飲酒空中噀屏翳疾驅回禄遁火鳥無數西南飛
化作榴花赤光噴南風五月庭院涼滿地雲隂覆烟蔓
眼明見此珊瑚枝猶信羣芳未荒頓猩紅綃巾曉初蹙
血色羅裙春未褪芙蓉開遲不復怨海棠香減寧無恨
謾憐地僻車馬稀空歎春歸蜂蝶困人生有花且對酒
一舉金觴須百勸移根當得乘槎騫作詩喜有梅花遜
君看上苑芳菲時紅紫東風自千萬
齊雲亭竒石歌
何年星芒化山骨古色蒼顔勢&KR0886;崒就中别有混沌天
萬象森羅了毫髮府公移置齊雲亭一府来看零陽屏
蓬萊清淺隔弱水君山晻靄浮洞庭我疑太陰照天地
山河倒影搖丹桂又疑明河瀉九天斗牛騰光通劍氣
公餘對此獨躊蹰咫尺萬里論江湖幽篁古木在眼底
何用人間俗畫圖
丁酉九日次徐梅所知司座主韻
四時清景惟秋九斗酒何妨詩百首蒼蒼白露滿蒹葭
淅淅涼風動榆柳一年佳景惟重九晉代風流誰踵後
野萸垂紫映華簪籬菊開黃出豐蔀歸田未許游宦人
登山喜得論文友季鷹江上足蓴羹陶令山中有松酒
人生自古貴適意塵世於今幾開口勸君西風一百觴
祝君南山千萬夀丈夫氣岸在雲霄為我胸懷洗堆阜
奉次栢軒先生韻為梅所徵君夀
憶我昔日遊吳東陳迹曾訪孤山翁梅花千樹湖水曲
茅堂半畆梅花中别来歲月幾流易一見梅花興無極
東山東畔西湖西千載清風只如一不須此地感今昨
且向南枝觀復剥野橋石出水未生江路雲凝雪初閣
主人自是神仙者藜杖葛巾花樹下寒英疎映霜菊明
老榦斜依風竹亞天生嘉植真瓌竒古来幽士多愛之
今人已追古人躅後人行復今人追梅花於人元耐久
百年對花當對酒願傾北斗為君觴更指東山祝君夀
和南圃老人龍巖書事
蒼巖百叠樹交綠石棧九折車失軸山腰忽斷峽山来
小溪新水流寒玉溪上茅茨兩三屋野人足音喜空谷
開門迎客敬三肅壺有香醪盤有菽自云今年雨雪足
山稜夏收稻秋熟稻可酒兮稜可粥生来城府無軌躅
德公畊&KR0008;鹿門麓子真桑麻谷口曲但令食飽與衣燠
不慕輕裘嗜醲郁我聞此語淚盈掬澤國干戈嗟滿目
商山采芝忘寵辱武陵種桃謝塵俗溪居便向野人卜
馬蹄安用浮世逐採山釣水畊且讀不管人間忙禍福
雙栢軒歌為黃君復院長賦
黃君開軒紫山曲手植雙栢如雲綠南風吹雨生夏寒
兩盖清陰覆書屋摩挲老眼四十年龍枝鳳葉俱蒼然
春陽庭階已競秀歲寒冰雪應同堅君家況有徐卿子
風骨嶄嶄雙栢侣聳壑昂霄看異時長材大用從兹始
我來徑造軒之中開樽愛此陰重重昔聞彭澤醉五柳
今見藍田哦二松皇天不惜栽培力移根好向烏臺植
西齋酒醒月在天為君起舞歌雙栢
林登州集卷三
