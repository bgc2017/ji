林登州集卷二十二
明林弼撰
說
宗澤字德濬字說
陳生名宗澤既冠賓友字以德濬求予說其義予告之
曰子不見夫水乎濬則深深則有本有本則達而無窮
所澤者遠矣然水之澤其濬之也以力宗之澤其濬之
也以德德愈濬則澤愈長而不斬矣今夫祖宗生民之
始本一人也猶水之源也子孫支分派衍有大宗焉有
小宗焉則水之流也祖宗以德而導之子孫不以德而
濬之則爾宗之澤不幾于泯乎賓友之命子者良有以
也抑吾聞子朱子得濓洛淵源之學我北溪先生實涵
泳之而接其派焉陳氏詩書之澤有自來矣雖君子五
世而斬生能以德濬之期不斬者將不啻于五世也勉
旃哉
士伯字說
監察御史孔君士伯謂弼曰某忝聖裔於世為五十六
名之行為希故以希普名字之行為士因字曰伯或病
伯之義於普無所當而余不欲易也子幸繹而廣之庶
有復於或者之言也予曰古人之於字代其名焉耳非
必有求於深義也求深義而務美稱者後世之惑也生
人無窮美稱容有既也而可以一一得哉故伯仲叔季
古人通字焉今夫伯之言長也苟究而言之則在天之
德曰元在時之行曰春在人之性曰仁在昆弟之次則
居仲叔季之先者也元長於天而實統乎四德春長於
時而實貫乎四序仁長於性而實兼乎四端譬則伯氏
之長而首以若仲若叔若季也夫一元運於無朕而流
行乎四時物之生生不窮皆其善之長者為之也天之
施可謂普矣猶之人也以不忍人之心恒存乎中則内
而親親外而仁民遠而及物皆是道也其所施者不既
普乎易曰見龍在田德施普也然則欲普於施非天德
之長不能與也於伯之義果無所當乎子之字也取之
近則為古人之通稱推之遠則合天德之奥義字無過
此也士伯作曰字祝於友禮也子之言其庶矣請書以
為說
積中字說
蜀郡張君積中謂弼曰某不敏幼而父名以著而賓友
命以今字敢求子言以廣其義庶知所以勉也弼曰有
旨哉天下之理未有不積而能著者也未有著於外而
不繇於中者也天之積氣極其高也故日月星辰著其
明地之積氣極其厚也故山川草木著其文君子之德
和順之積於中者有充實之美則英華發於外者有光
輝之大夫學之積也則表裏如一矣南山之松其長千
仞其始也尋尺而已耳幹而枝條而葉隂被數十畝繇
其根之盤於地者深矣仁義禮智根於心則充於外者
睟面盎背而施四體易曰黃中通理詩曰維其有之是
以似之蓋君子之自修固不期於外見而自不能不見
譬之衣錦尚絅雖闇然而日章焉君學優於躋仕其所
積者固已發於事業矣光明俊偉以無負於賓友之祝
奚庸予言之贅哉姑述儒先緒論以為說或杯水溟渤
之一助云耳
友聞字說
吾友蜀郡趙君友聞謂弼曰直不敏幼而父命之名曰
直冠而賓友字之曰友聞今既壯矣行己之道未得友
直之要取友之道未盡友聞之益恒恐有愧若名與字
而有負吾親與賓友之所以期我者先生幸有言以廣
其義庶亦多聞之一助也弼竊惟吾夫子言益者三友
友直為首友諒次之友多聞又次之則直與多聞皆在
取友今趙君之言則以直在己多聞在人不幾於戾聖
人之旨乎噫吾固知君之有見矣夫朋友以信為本苟
為不信則己不直吾恐多聞之士將不與之友矣是故
夫子言無友不如己者必先之以主忠信蓋在己者直
然後取友必端而多聞之士樂告以善道此所以日進
於明也然則直内以敬所以謹於己也友于多聞所以
資於人也已既直矣繇是友於直而聞其過友於諒而
進於誠友於多聞而進於明皆繇已有以致之也昔者
子濯孺子庾公之斯其事無足稱者孟子取其端人取
友必端之言親友之所以期友聞者蓋必先於是不待
予言之贅也予姑效一得之愚云爾友聞善學能文辭
不妄交遊以才操舉湖廣憲使其祖若父皆歴官外郡
世澤有自云
常平道人說
丹陽童先生以常平道人自號序而贊之者非一辭矣
復質其說於弼弼曰噫平不易能也常平又豈易能哉
夫無險無陂之謂平不低不昂之謂平無險無陂其體
也不低不昂其用也是故其静以宅心也湛然虚明如
水之止險陂無自而生焉其動以制事也的然如權衡
之稱物移前却後隨其輕重以為低昂莫不適其平焉
彼衆人者非不知平之足貴也溺於一己之私雖能暫
平而不能久故行險徼幸無不至君子則不然内有常
也故心無時而不平外有常也故事無處而不平暫不
足言矣蓋平而常平則内無城府外無町畦無適而非
斯道之正譬之康莊九逵如砥如矢車安馬閑一驟而
千里其視羊腸詰屈輪摧軸折跬步之間足跲而脅息
其勞逸難易百相邁也嗟夫洪範平康正直為三德之
首而三德實五福之本先生學以達政嘗仕郡幕其立
心與制事持平以畫諾所積者厚矣宜夫順坤葆和年
及耆艾壽考康寧以享榮養其食好德之報蓋未有涯
也公名元善今以子亨貴推恩為吏部郎中云
天淵說
浮屠溥師自號曰天淵求予說其義予曰子以是號必
知其說矣奚庸予之贅哉予之所知儒論耳子之教不
能知也子不窮其所當知而求其所不必知能知而不
自衍其說反求其說於不能知者焉何子之厭常而喜
新也師請益力曰語教則有異語理無不同子姑以子
所知者為我言之未必無啟於余也則告之曰嗟夫高
莫高乎天深莫深乎淵天淵之間邈乎相懸其勢則然
然道大無外雖天外之天淵外之淵亦無往而不在焉
聖賢有見於道之流行上下昭著而不可以名言故仰
而觀乎鳶之飛俯而觀乎魚之躍而直指以示人于以
見斯道妙用雖極天之高極淵之深初無間於兩間也
至若聖人之德溥博淵泉蓋其周徧而廣闊静深而有
本真如天而如淵此吾儒所以論天淵者若此師之所
論雖余不甚解然亦有聞其一二試為子言之夫世界
無邊法亦無邊天之可見者穹然蒼然淵之可見者沈
然黝然夫孰度其高之極測其深之玄但見高虚洞徹
無倪無端究而言之均為一空色相不足以擬議言語
不能以布宣人知天之為天而不知淵亦天也人知淵
之為淵而不知天亦淵也故謂天淵為二固也謂天淵
為一亦然也萬象羣生均囿此天百川衆流悉納此淵
譬則萬法歸一一歸自然師其然此言乎抑否乎溥曰
是可廣吾意大吾觀矣請書以為說
一齋說
盈天地間林林棼棼萬有不齊物之至衆也而一理足
以混而同之接於吾身千端萬變大而父子君臣小而
視聽食息事之至繁者也而一心足以妙而宰之蓋萬
物各具一理而萬理皆具一心若能窮一理之極則足
以盡一心之量矣雖然是特於人而觀其一耳盍亦求
是理之出於一原者乎原者何天而已一隂而一陽繼
善而成性然必有不倚乎隂陽而為動静闢翕之本是
即其原之一而為體統一太極也故兩而為儀四而為
象八而為卦推而至於變化之無窮莫非一之所為惟
一故神惟兩故化邵子曰造化向一中分善觀天者固
存乎一善論人者又孰外於一哉聖人全其天之一故
能盡萬物之一理渾然於中而泛應曲當於外所謂一
本而萬殊也未至於聖則理有未全其所以操存省察
於動静之頃當無時無處而不致其力於一也能持其
主一之心則敬足以養之於始能守其惟一之心則誠
足以實之於終夫如是則天之一與夫聖人之一舉不
出乎吾心之一所入之途雖異所至之域則一而已南
靖綜理别公以一名齋或質其說於予予以聞於先儒
者為廣其義君聞而遜曰吾之所謂一齋不過古人一
丘一壑之云姑以寓意吏隱而子推一理之當然與其
所以然者以為說真足以發甕雞之蒙廓管豹之見矣
幸為我書之將以為座隅之警遂不敢辭
解
寓軒解
黃君子維以寓名軒人咸異之或曰天地逆旅也萬物
過客也人亦囿於物者寓之說其有取於蒙莊氏乎或
曰天地堪輿也人囿於中者也必有以盡並立之理寓
之義其有則於聖賢者乎又有為之中說者曰知吾身
之為寓當盡是理之所寓君之意或在於此乎博陵林
某解之曰君優學躋仕所以自見者皆其積實之所發
謂其有尚於清虚之言陋也謂其有勉於聖賢之言固
正矣然謂知身之寓故欲盡理之寓則亦未免於有為
而為之焉宜為君言哉其於軒之名均無所當也夫必
有居而後有寓求寓於外孰與求寓於内之為切乎軒
者吾身之所寓也而身又心之所寓心又理之所寓者
也理寓於心而為心之主心寓於身而為身之主譬則
身寓於軒而為軒之主也古之君子孳孳而夙興乾乾
而夕惕非不知安其所安也夫亦動察静養以存是理
於一心存是心於一身焉耳反之於心而理之所存者
明反之於身而心之所存者正則内修矣内修則外無
顧慮矣夫如是故身之所寓用舍窮達夷狄患難無所
擇而安焉猶之軒也遠而山林近而朝市一隱一顯軒
固自若也繩樞甕牖丹楹刻梲或約或豐軒無擇於是
也是故善觀寓者必明軒之所在則内焉有以安其心
外焉有以安其身矣君結屋讀書古盱山中不以得於
身心者為己之樂而思推其藴於人遊宦江湖壯而強
矣是軒之寓與其身之寓其地亦非一矣華顯之所歴
艱阻之所踣而其所守之素曾不以之而或踰焉蓋其
中有確然者存其視世之轇轕雜揉一無芥蔕猶游氣
紛擾而太虚湛然也存是理之寓與是心之寓而不恤
吾身之寓廓焉大觀無適不可則雖軒亦外物也寓乎
寓乎豈徒寓目之云乎軒乎軒乎豈徒軒庭之間乎君
名譽方起將隨所寓而澤於民以副朝野之屬望幸毋
以軒之寄傲為可安而厭於游寓之久也作寓軒解
文
東岡洲定光堂上梁文
伏以紫霞丹嶼仙洲東去有三碧玉千峰佛國南來第
一珠林改色錦里增輝恭惟碧玉堂頭玉海大和尚法
窟藩垣祖堂柱石玉麈尾劃成江海鈯斧聲飛動風雷
一擔挑來清淨地便張鋪席竿木隨去戲劇場儘作詼
諧乃睠蘭若之精廬實在枌榆之近地手中神水孰云
鄉關一滴之私眼底孤雲獨憶水丘數曲之舊信作事
須憑大願力況出世曾結好因緣是用廣其隘而拔其
卑庶可光於前而振於後幻出南巗之勝槩永植東岡
之福基寶殿翬飛對釋迦老子如在其上華堂鳳翥看
定光古佛蹭以之中爰舉修梁敢將吉語(闕)東海門初
日曈曈雲近補陀巗路地如㣼(下闕)
疏
法濟寺報恩塔疏
聖明地拓萬兵衞重鎮南荒隆壽峰高千佛臨遥瞻西
土惟大臣不負靈山之付囑顧小衲敢忘厦屋之庇庥
戴禮真身盛揚清德恭惟指揮副使相公詩書賢將簮
笏舊臣佐興運於淮淝播威名於閩越封侯萬里班較
尉之筆勇投起家五年魏將軍之戟森列既申軍律之
嚴整每念梵教之陵夷解語鶴歸無復人民城郭聽經
鹿去多少烟雨樓臺坐令烏鵲之安棲喜看龍象之起
舞兜率陀移來天上前長者幸爾側地布金窣堵波現
在人間衆沙彌自能獻花酌水慈恩莫報善頌具陳伏
願城壑金湯河山帶礪成八萬四千功德明長壽於金
剛領三百六十職員致隆位於冢宰謹疏
上元天官疏意
天官有命斂百福以錫庶民邑牧非才精一心以事上
帝厥躬累職敷袵陳詞伏念臣某等質本樗蒲學多茅
塞繆綴名於黼座叨出宰於劍江製錦以來尺寸莫循
於卓魯垂衣而治涓埃曷補於唐虞兹當賜福之辰敢
控保安之悃伏願民生蘇息歲事豐穰桃李競春陽藹
一堂之和氣桑麻深雨露均百里之恩波普與蒸黎同
綏繁祉謹疏
林登州集卷二十二
