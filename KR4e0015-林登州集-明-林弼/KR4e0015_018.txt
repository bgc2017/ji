林登州集卷十八
明林弼撰
詔
賜占城國王詔
朕聞帝王之道柔遠寧邇故雖在遐荒皆欲其相安於
無事焉汝占城介居西南阻山絶海而奉貢方物不廢
常儀頃者使至貢象四枚聞汝守圉安民勤修國事朕
甚嘉之但汝與安南分疆劃界自昔而然爾其恪遵朕
言息兵保寧勿事紛争天道惡盈不可自溢恐有他譴
今賜卿金龍衣三襲旗蓋金鼓等物備爾藩國之儀昭
我天朝之貺母恃寵榮自生釁端特兹詔示想宜知悉
誥
贈梅遵祖誥
我國家考禮定制凢子貴者必推恩錫爵逮其父母所
以崇孝治也榮禄大夫駙馬都尉梅殷父遵祖曩在元
季避地姑蘇朕定金陵爾兄思祖灼知天命首舉淮安
全城來附爾以嫌疑殞命於吳天下既定論功行賞爾
兄分封汝南錫以侯爵朕念勲舊之臣用結姻親之好
以第二女寧國公主下嫁爾子殷今特加爾榮禄大夫
僉大都督府事於戱死而為國䘏典宜崇魂其有知服
兹寵命
封梅殷母丘氏誥
我國家考禮定制凢子貴者必推恩錫爵逮其父母所
以崇孝治也榮禄大夫駙馬都尉梅殷母丘氏賦德貞
淑克生令子尚我第二女寧國公主疏封錫號在禮為
宜可封夫人
表
梅思祖謝恩表
具官臣梅思祖誠惶誠恐稽首頓首上言伏于洪武十
一年八月内欽奉聖旨以寧國公主下嫁臣姪殷敬擇
本年十月日親迎謹奉表奏期者伏以惟聖作法因天
地而盡父母之道惟皇建極體隂陽而立夫婦之倫所
以敦敘民彛而化成天下也臣思祖誠惶誠恐稽首頓
首欽惟皇帝陛下誕膺天命聿定區宇中外臣民莫不
歡忻感戴臣夙興戎伍叨沭寵命闔家百指共食天禄
慙無涓埃之補報祗懷日夜之戰兢乃荷聖恩不以臣
姪愚庸特命公主下為伉儷自天之錫何地以承吉辰
在邇謹用奏請至期令姪殷俯伏闕門之外恭聽恩命
下情無任瞻天仰聖激切屏營之至謹奉表以聞
箋
梅思祖謝恩箋
恭惟皇后殿下貞静之德端居宫闈肅雝之徽協成皇
業一人有慶萬國咸寧誠母儀於天下也臣某猥以匪
才夙從宸御東征西討僅立寸功地厚天高濫竽峻秩
日夜乾惕報稱無從乃今特荷聖恩錫命公主與臣姪
殷下成伉儷榮出望外吉辰伊邇謹令姪殷届期詣闕
門俯伏以竢恩命尚祈中聽庶達下情臣無任感激惶
恐之至謹奉箋以聞
頌
大祀禮成頌(有引)
皇帝臨御大寶立南北郊以祀天地齋明肅恭度越今
古而聖衷猶有所未安若曰朕為天子則天地實大父
母也父母異堂豈人子孝養之意在昔漢世合祀天地
光武重興亦仍舊典自後或合或分議論紛紜然禮緣
情制教可義起不若合祀為宜於是建大祀殿於國之東
南以洪武十二年正月十一日行合祀禮删繁文而就
簡憑明德以薦馨先期五日上齋於武英殿天時方雨
及祭之夕隂雨開霽風霧不興牲醴潔芬樂舞合節神
人交暢聖心悦懌以為祭祀必盡其誠者凢以為民而
已故古者有孟春祈穀之禮今大祀既行和氣斯應皇
天后土實鑒臨之其所以福我黔黎者於是而有其兆
矣過此以往年豐榖登休嘉洊至是皆天地監一人之
誠而錫萬民之福也大禮慶成羣僚班賀臣某忝職儀
曹謹敘實錄復拜手稽首而獻頌曰
聖皇攝籙中立作君乾父坤母事之惟均南北有郊起
自周禮圓方之丘隂陽是儗古不必泥今不必拘惟情
之當惟理之須於惟聖皇天德天位議禮制度睿斷拔
萃曰子事親豈異其堂合而祀之禮意始彰惟兹孟春
育物之始矧朕之生實天之子載燔載烈惟德為馨上
下昭格有神有誠天晦而明氣鬱而豁肹蠁之通無遠
弗達靈貺大來十雨五風體信逹順物阜民豐微臣作
頌用紀盛美垂而不刊國有信史
漳州新城頌
帝式九圍文恬武嬉曷生昏狂虐流毒滋維漳南鄙孰
非王土修我墉壑將固我圉藩臣用憂以屬能賢曰汝
稔改宜知所先相彼故城墉低壑堙高而湥之盍圖其
新侯曰民來根本斯在暫勞久逸力爾無怠載經載營
子來孔殷鞭石山積畚土雲屯懲彼寬瑕務小而堅崇
堞言言壕流淵淵土功既成邊人載寧外侮不驚侯實
我生高為侯德湥為侯澤保障之功德載無斁
贊
墨仙贊
龍圖畫鳥跡析人文宣資爾力十八公孕爾躬仙之儔
文之宗玄鶴舉遺玉杵咨客卿蹈前式
廣成子贊
崆峒之松作爾靈夀杖崆峒之雲錄爾長生書惟清也
故形不勞而外舒惟静也故精不搖而内腴此其高出
物表久視人區千二百年容不悴而神不枯者與
逹泉贊
泉之始達猶性之端達而不息則一派之微必放乎四
海端而能充則萬化之大實本乎一原是故盈科漸進
而君子觀其瀾睟面盎背而君子探其根蓋有本者如
是爰取辟於斯言勖哉三近泝流窮源殆將涵泳乎聖
涯澡瀹乎心天以至浩浩而淵淵者與
了野贊
人生兩間天地而小中立作配惟了當了翳人之生有
哲有愚愚非或損哲豈有餘塞也吾體帥也吾性體歸
其全性復其正是謂之了不怍於人不了其了實愧於
天了之云者奚取於野千里一目了蔑加也謀野則獲
同野則亨了指其實野寓其名彼昧面墻懵焉株守知
擴而充八荒戶牖老了其虛釋了其空我了者誠大本
不窮卓哉爾翁克全所有敢誦贅詞書之座右
簔笠翁小像贊(有引)
石君履道為南臺諫史涖郡湖湘值撫州兵亂得野
人簔笠自蔽間行免好事者圖之博陵林某為之贊
曰
章甫縫掖爾之常被豸冠繡衣爾之素志胡為青笠綠
簔與樵漁而為類蓋其中之確也雖笭箵襏襫其於處
變如處常其中之澹也雖衮冕繡裳不知孰賤而孰貴
矧矛戟之匪職實簿書之攸寄結纓死難仲由有傷勇
之名微服過宋孔聖得時中之義此其自决去就潔而
無累豈若擁數萬夫之衆制數千里之地臨難則苟免
見害則必避耶
易道初小像贊
野服角巾翛然出塵孰可儗倫伊昔之人志道之志味
道之味天爵是崇孰識其貴
涂府史王山卷贊
維昔君子於玉比德曰仁與義温潤而栗玉藴於山旁
達孚尹德藴於身輝光日新矯矯涂君温其如玉璆琳
瑤琨細大並蓄如山之産取之不窮崑崗藍田仰止崇
崇人命是名我求其實琢磨所資他山之石勖哉玉山
企高可齊我庸作詩以繼白圭
牛典簿像贊
以所藴之敷而為清温之容以所存之正而有凝遠之
風睟然其神澄儼焉其貌恭玉堂之署方寵承於天藻
匡廬之山未寒盟於雲松吾求于古人之中其將無同
也耶
坦然贊(為袁兼善作)
君子之心惟循乎理理根於心施於四體中無愧怍外
自安舒平平蕩蕩曷有﨑嶇嗟彼小夫心為形役内省
有疚戚戚朝夕城府湥密險以自防孰若坦然物我兩
忘對面九疑荆棘是履孰若坦然康莊千里我車既堅
我馬既閑羊腸詰曲曾不改顔勖爾袁君守坦勿失允
蹈聖謨永保貞吉
傅夢賢小像贊
有粹其容燠乎陽春有澄其神澹乎秋旻身焉紛華之
場心焉幽寂之濱扇可以清四海之歊琴可以返千古
之淳惟思修潔之在我寧知富貴之迫人行審像之是
求罔俾專美乎先臣
廛隱贊(有引)
金陵李思問居京城之南而自號曰㕓隱蓋居於㕓
而不役於㕓者也博陵林某為之贊曰
謂廛非隱有隱者存心在塵外遂忘囂喧衮衣繡裳我
樂韋布豹胎麟脯我樂蔬素豈其棲遲必於衡門豈其
寤歌必於考槃屑屑錐刀嚚嚚狙儈我目所接非心所
會廛非遠地隱豈湥藏不磷不緇無迎無將北山移文
終南捷徑身在林藪市朝心競君子出處依乎中庸無
往不返聖訓之從
箴
周伯章寓齋箴
遇與不遇有義有命隨其所取順受其正行法居易以
俟天定不迎不將無違無競用舍行藏訓守前聖敢效
輔仁敬告司聽
張士進知愚齋箴
民之初生禀殊質異有哲有愚知之為貴哲人先幾克
全其天愚而能知曷間後先萬委赴壑千蹊適邑及其
知之合殊而一我知我愚雖愚必明日月經天氛翳廓
清駔驓小夫鑿知自任具曰予聖其愚孰甚知愚非愚
百倍其功不自滿盈無遠弗充勖哉士進真知篤信希
顔之愚庶幾令聞
銘
湥省齋銘
君子之學自省為貴省之之湥常存敬畏反已自飭豈
暇尤人有過必改易怠以勤匪一之省繄百與千是謂
湥省無適不然匪暫之省慎終於始是謂湥省無時不
爾惟省之功理欲之幾顔躬四勿孔教九思孳孳夙興
乾乾夕惕憂不如舜恐蹈於蹠省之於身實省於心内
省不疚居安資湥先民有言要在慎獨敢誦明訓敬告
司僕
知止齋銘
維皇降衷明命有赫民受以生均此明德虛而直内靈
以應外水止鏡淨瑩瑩不昧衆牿於形聖明則不推而
新之厥初遂復事理之極曰至善域明已新人此其標
的相彼黃鳥猶知丘隅矧伊人矣而鳥不如聖有明訓
惟理之窮既知於始斯得於終唯知正鵠一矢貫革惟
識郊關跬步適國涓涓流泉汨汨趨池未至不止既止
不移君子察物日新不息可遠在兹銘言無斁
思貽齋銘(為吳允思作)
人心之官所職者思為善不善思則得之矧為孝子奉
親遺體舉足不忘必慎厥履孳孳趨善思以顯揚必果
於為實親之光不善之萌恐致親辱為必不果免淪顛
覆翳爾之思斯親之貽戰戰兢兢庶以全歸惟允思君
克蹈於善舜蹠之間毫釐必辨作堂銘名目擊道存豈
伊自警將裕後昆蒙也作銘述於古訓孰為我師繇參
入舜
拙菴銘(為中書徐德敬題)
大巧若拙不怪不竒惟爾之拙匪愚匪癡蓋其中之存
也不求異於人其外之施也不求矯於時人方役役我
則泊焉而無為人方喋喋我則昧焉而不知過於文吾
寧守其質過於盈吾寧守其虧蓋將全太樸於未散敦
淳風於未漓其亦陶柴桑周濂溪之等夷者歟
適安齋銘
維人之生貴在適志苟志之適斯安之遂桓圭衮裳駟
馬高車富貴累人貧賤不如繩樞甕牖羹藜飯糗既適
既安此心曷疚潛也歸來容膝易安起居無時愿亦歸
盤苟得吾樂千金弗易心之所適有介于石卓哉東魯
不忮不求樂天知命我心不憂有翼齋居允乎自足述
此銘書敢告司僕
正心齋銘(為李思問作)
心為思官必得其正正以内存外者斯定凝冰焦火淵
淪天飛心為形役司失其機其機不失主一無適修己
治人胥此焉出天君肅穆居于靈臺事之有道念哉敬
哉
習静軒銘(為泰和鄧崇雅題)
萬動擾擾人心遞移孰司其機静以自持即物觀理必
於其止靈臺湛然秋月寒水習之之方不迎不將直内
以敬無隱弗彰爾氣既完爾志斯定成艮出震仁義中
正昏默窅冥所習則非静養動察聖賢同歸
湯氏舊笏銘(有引)
吳湯氏槐木笏一宋度宗朝賜進士暉老公故物也
公登第未久而宋亡元世宋士多出仕公隱約以終
曾孫完寶藏其笏兵亂不敢失昔魏謩有祖風而鄭
公故笏以存完蓋幾焉為作銘曰
有笏惟槐槐有赤心我笏則木我之寶也如黃金賜言
之存手澤之芳用雖未究而世美則長笏不忽祖德述
翳人之求尚徵夫故物
三友軒銘(有引)
禮部主事甘君友諒清介不忘交植松竹梅於軒前
曰松之心也正竹之節也直梅秉詣孤芳而獨潔舉
不以歲寒而變其素守是即吾三益之友也因以三
友名其軒博陵林弼為作銘曰
益友有三直諒多聞君子取友責善輔仁既資諸人復
接夫物所友則殊所益惟一爾松之貞爾梅之清爾竹
之直三益作朋曰予未知於焉比德時發其英不改其
色詩歌有斐語記後凋騷雖不錄曷掩昭昭既錫爾名
將求爾實勖哉歲寒永保貞吉
崇志齋銘(有序)
吏部尚書陳君彦名儒術飾吏事起家為法從歴兵
吏二部以才名稱嘗以崇志名其齋居朝之公卿各
為詩若文以廣其義某謂君之志崇矣志於顔孟以
進其道德志於伊周以勉其功業則凢富貴利禄桓
圭而衮裳茵坐而鼎食明珠兼金寶璐大貝舉不足
以動其心何者其志不在是也既論序之復為之銘
曰
立志必崇勿為卑下卑下之趨乃無志者所趨既高所
培既厚泰華崇崇眼空培塿一簣弗止百仞可齊有志
竟成跬步以躋孟明焚舟司馬題柱志在功名道德奚
取伊周顔孟我志聖賢下視衆人天壤相懸君其崇之
企彼前哲德業顯融百世昭晣
林登州集卷十八
