林登州集卷二
明林弼撰
五言古
題范文綱青雲别墅
靈峯出闤闠濯濯青芙蕖矞雲豁朝暉竹樹森扶疎中
有隠君子憑高結茅廬植蘭被長坂引泉注清渠喧然
市塵中有若林野居客來觴我酒客去讀我書人生貴
適意圭組將焉如
題望雲卷
英英天際雲有若遊子衣孤雲常在望遊子行未歸親
舍渺何許心與雲俱飛願為故山樹孤雲日相依
送王子俊都司經歴
昔我少壯日躍馬青齊墟濟南我先里於焉久踟蹰歴
下亭已古趵突泉尤疏酌泉洗心目翹首天海隅送君
憶壯遊念欲與子俱君行贊戎府兵政資謀謨四海方
敉寧邊鄙如庭除籌帷多暇日郵傳無急符持此三寸
管制彼丈二殳男兒志功業惜别何區區君看東隅日
忽忽薄桑榆努力及盛年終始慎勿渝
蘭雪軒
崇蘭被堂下積雪滿墻陰以彼潔白姿契此貞固心芳
馨曾不改凛洌信能任君子尚貞白軒居幽以深因之
發清嘯起坐彈鳴琴一彈猗蘭曲再鼓白雪吟蕭艾紛
盈室塵土遮滿襟願子留深意千載返淳音
送沈部掾歸里
衡門樂棲遲考槃甘寤宿達士遺圭組幽人在林谷湯
湯南湖水上有讀書屋胡為嬰世網言歸返初服游魚
出芳藻鳴鳥集灌木於焉得真趣遽爾忘寵辱明當脫
朝簪分子湖一曲
發安南
奉使豈無狀遠國方被兵貢物已上道陪臣反留行為
言林邑人急攻安南城舉國出被難勍敵難爭衡此輩
舊卵翼前朝荷生成方物奉職貢附庸通姓名爰自歸
版圖邊圉恒相驚安南古内地儒書守章程裒衣與博
帶矛矟非所營疆場時彼此蠻觸何輸贏聖皇先有旨
柔遠務息爭峩峩漢銅柱千載表南征天威倘一臨海
山鏟可平所願邊塵息永被皇風清
舸齋詩
人生穹壤間有若虚舟浮所貴宦海中濟人闡深謀乘
風破巨浪擊楫横中流丈夫足壯懷志士多隠憂夫君
抱長材峩峩萬斛舟眼空江海天胸蟠雲夢秋齋居以
舸名紀我萬里游開窗山歴歴推戸風颼颼流水遶門
前嘉樹森屋頭依稀剡溪曲髣髴湘水洲攜杖動蘭槳
哦詩間櫂謳時来奔走憩庶以清心眸人生有用舍行
舟有去留野渡橫豈久巨川濟須舟雞鳴獨起舞雲海
何悠悠
牧魚軒
西山曉来雨方池忽已盈芳草漾微波中有羣魚行晴
軒一俯視感我齊物情嗟爾遠靈沼何以樂其生投食
俱失時插棘虞禍嬰幸免涸轍枯恒恐校人烹江湖非
不大網罟紛縱橫逝將縱巨壑待爾鱗鬛成
青水洋
吴江東入海水與天色竝波濤堆琉璃一碧三萬頃曉
黛浮空濛春藍漲溟涬南泛浩無涯北接安有境莽莽
合蒼靄翳翳沒白景鯨鯢聚窟宅天地設陷阱我行監
漕貢睠言赴京省舟檝多艱虞行役增戒警望洋意茫
茫戀闕心耿耿緬思承平日皇風被溪嶺迢遞一介使
萬里無寸梗云胡鞠荆杞周道莫驅騁戎馬方紛披廟
謨賴維罄庶得近依光絶勝遥引領詎復憚勤勞乃遂
忘忠鯁南風蓬底聲西日帆外影蕭蕭征衣裳薄暮有
餘冷浩歌叫馮夷慷慨心目醒
黑水洋
吾聞黑水洋乃在梁雍域胡為東注海萬里尚流黑豈
伊水深黝遠近一墨色舟師為我言北来此其厄風微
舟如膠風急舟若射每見黑風起坐見黑雲塞天地為
黯慘不辨咫與尺過者必齋禱恐為蛟龍得古来竒丈
夫夷險無所擇宗慤破長風思效報國力張騫窮天河
克任開邊責王事當賢勞人生少安適惟願天戈揮九
州剗荆棘履道達康莊傳命達郵驛譬之四體安元氣
貫血脉海若斂風濤受職永無慝悠悠江湖心天南在
天北
送葉子實之南安幕
離離原上草密密庭前柳游子一寸心故人幾回首春
暉盪繁綠朝雨清宿垢駕言理征旆去去事升斗此行
詎足念桑梓舊墟藪種竹應成林植蘭已盈畮蕭蕭奉
板輿怡怡酌春酒人生重榮養所志敦素守竒寳奚足
稱修名諒無朽河海渺川瀆泰華空培塿願言高遠期
珍重經綸手
送都潤士歸鄱陽
白雲在江東或在南山阿美人惜遠行看雲愁奈何驅
車適故道千里遥關河鳴鳥出幽谷奔鹿馴陽坡壯遊
豈不好流景驚易過君子樂臺萊游子悲蓼莪明發不
能寐去意寧逶迱湯湯彭蠡澤浩浩揚瀾波征颿挂長
風蘭芷春香多酌子以巵酒侑以驪駒歌離憂勿擾縈
壯心期靡他南山有喬松千尺長枝柯珍重凌雲姿清
陰遍蓬莎
題松江釣者圖
輕舟何處叟坐釣松江湄松根繫我纜松風吹我絲青
山生遠樹白日明清漪但得酒可醉何愁魚上遲磻溪
獵車至嚴瀨鶴書移出處孰得失問翁翁不知
上僉憲代林伯永作
熙朝右文德風紀資儒臣治效良在兹慎選惟其人君
侯西州彥風起南海垠壯圖邈雲漢素學存經綸白日
勤繼晷青雲思致身三獻蓬莱賦一躍龍門鱗遊鯤待
風舉蟄蠖須雷伸名登金榜曉宴錫璚林春榮禄一以
厚所思在澤民黃堂重判筆剖擿如有神薇垣飛舉早
楓闕承恩新擁節謝西楚驅車入南閩陽和藹寒谷明
月當秋旻既攬范滂轡復埋張綱輪遂令駑駘質獲望
騏驥塵菲菲蘅與杜采采漳水濱芳菲未盈尺聊以抒
微恂高臺有寒栢廣庭有長椿持此一寸草千載報君
親
贈某王簿
兵塵起淮甸烽烟到閩陬郡邑多失守田里誰為謀不
有英俊人孰憂我民憂明公濟時士義氣横清秋鄉閭
歸保障民瘼賴以瘳履畝得公道團兵有良籌枌榆青
樾繁桑麻綠陰稠遂令東鄉民耕鑿樂休休鸞鳳肅儀
羽枳棘難久留行將奮鵬翮萬里雲路脩捲海洗炎暑
沛澤均南州
宿明極上人房分韻得客字
仲冬氣已肅幽懷耿寒夕走訪山中人聊共慰岑寂山
人眼如月好文復好客揖客開竹房燈光四窗射為言
時多虞車馬徒役役崇蘭汎餘芳疎梅粲新色鳴琴合
清歌香饌間重席薄酣情更好清坐心自適逝將謝囂
紛於焉脫羈靮豈無一樽酒為子塵慮滌秋衣裁白雲
夕餐煮白石玄鶴兮歸來山空霜霰積
代上人賦當字
塵居苦喧囂禪房愛清曠及兹淹信宿俗慮俱滌蕩是
時仲冬秋南天寒未壯微雲忽已收薄霜猶可望從席
羅嘉蔬開樽出清釀惟應效真率安用學排當形忘飲
頗狂耳熱歌自放詩成一絶倒琴罷倍惆悵淳音風雅
前古調羲軒上哇淫雜桑濮雉雊牛鳴盎願言復心聲
千載起淪喪
上美叔知司
峩峩紫芝山湯湯柳江水嶷嶷陳知司長材抱奇偉華
裾粲雲霞芳佩襲蘭芷種薇山之椒栽蓮水之涘蓮香
秋益清薇花晚逾紫草檄疾何痊出奇敵自靡艱難政
需賢通濟況如子行當振家聲庶以光世美高步登雲
霄奮身脫泥滓勿著從仕衫願聽尚書履
贈李一初(魯人)
巖巖岱宗山道遠不可即悠悠黃河水源深杳莫測至
人抱玄道高浚與之則我欲往從之瞻忽徒役役安得
縱壑鱗願插凌風翼沿流載窮源登峰一造極夫君抱
幽尚生此聖哲鄉清暉方被物旭日升扶桑豈不念遠
道努力及青陽况復際清時肅肅宜高翔龍馬出榮水
鳳鳥鳴周岡千載文明瑞願言揚耿光
五月上日奉陪梅所知司子實大尹洎諸友會於
黃氏讀書亭分韻得日字
積雨豁新霽清和美風日幽草萋以繁嘉樹蕩初密危
亭肅清敞盛集任真率豪飲徂徠六能文建安七蘭香
襲佩纕竹色映書帙於焉憩塵勞聊以慰煩疾僶俛曳
長裾慷慨投巨筆役役著銜馬沾沾處褌蝨但願尊有
酒此生醉中畢君看彭澤翁有田惟種秫
代贈陳仲福蘭盆會首
人生在穹壤百行孝最先墨氏知所本尤見心同然葬
親厚夷之救母哀目連陳君有媯裔至孝紹前傳首倡
報親會心誠供佛筵金盤浮赭果玉盆吐青蓮遂令蚩
蚩氓㒺極思昊天結草念春暉薦菊悲寒泉潁人善錫
類曾子幸歸全矧兹履霜露疇能效埃涓感君純篤心
涕泗皆澘然名教力以植鄉閭化斯宣瀰瀰漳江水峩
峩霞山巔仁者必有後努力希世賢
書吕誠夫進士金環詩後為薩達道同年贈
皇帝二十載盗起東南隅蘖芽既不剪滋蔓遂難圖荆
吳虎兕逸閩粤狐鼠呼薩君濟時彦昂昂千里駒誓為
國討賊愧死偷全軀投彼三寸管執此丈二殳轅門上
籌策幕府參謀謨孤軍懸深入殺氣塞盜區外無蚍蟻
援勢失事已殊攢膚交逆刃十死復九蘇從容就絏縛
談笑視刀砆酷刑曾未施晼晚日已晡夜深忽作夢玄
甲神丈夫示以金環兆驚寤悲喜俱神驥忽解縶文雉
初脫罦山空霜月寒凛焉駭狂奴迷途若或指獨行若
或徒始知忠義士實藉神明扶生還偶得遂壯節終不
渝反側賴安奠強梗隨誅鋤吕侯好竒者作歌為揚揄
願持獻天子載剖旌功符
奉次韓景昭縣尹移文封贈感夢二親之作
大鈞播羣品亭毒一元氣人得秀而靈中立配天地睠
惟異禽獸實由識倫紀篤孝盡子職立愛自親始㒺極
終身慕不忘永心矢韓侯聖賢學魏公忠孝裔粤自英
妙年已與流輩異顯揚企前修繼述念先世家聲振有
期書澤流未已一官豈禄擇十年為親仕甘旨幸父存
髫齓悲母逝得母諒已難事父當不易過庭習詩禮淑
鄉敦德義善行遵聖經嘉言徵信史東隅光莫駐西山
景何恃空興風木哀不逮菽水味古来忠孝門多出忠
義士惟理所可為雖身不暇計擊楫祖逖誓攬轡范滂
志赤心但守一素節詎移二驛騎方南歸鷺車亦東指
香紅汎蓮幕新綠近榆里人欽喬神君職優習鑿齒宰
邑應時需親庭思日侍我殽既有嘉我酒亦云旨莫能
養親生曷以慰親死邑令得䟽封天朝有常制紆朱秩
亦卑焚黃情愈至吾親苟與榮此官殆將棄白日書贈
文孤雲凝遠睇萊堂痛椿萱鄧林慚杞梓子心一何悲
親魂端可致清夢繞庭闈薄宦忘邊鄙恍若稱夀觴惚
如奉盥器怡愉接父顔慈柔見母氏應效嬰兒啼猶作
斑斕戲覺来憂思集凄然霜露履精神信交孚感召乃
若此作詩載紀哀臨風幾揮涕我生在膝下亦有顯親
意未能潘輿奉僅得毛檄喜秋雨洒泉扃母魄已深閉
春風藹家塾父訓幸聞禮詩篇誦一再心目頓清泚朝
盤欲忘飡夜枕悄無寐脩名曾未立世味空復嗜振後
以光前在此不在彼既無致身術曷盡為子理遺經絶
編韋淡墨虛榜紙青雲孰唾手清泉思洗耳羨公孝有
初生得奉滫瀡羨公孝有終死得三鼎祭錫類美潁人
全歸善曾子忠孝豈兩途君親如一事大綱久淪斁頹
風政披靡願言力扶植庶以起衰替千秋萬歲名無愧
賢與智
七言古
題吳希貴為徐將軍畫海青圖
黑風吹海海水立銀山萬丈高嶻岌天吳簸浪天為濕
蛟龍掀舞出復入羲和著鞭六龍急扶桑曙色光煜熠
金烏飛上百怪蟄一碧萬頃秋可挹海東之鷙怒翔集
片雪飄蕭雙翅戢浪花滚滚石濈濈&KR1143;身向日思遠及
錦鞲金鏇不可縶憶我挂席東海東海雲海水浮空濛
神鷙時来休雪羽玉立蒼石吹剛風吳君此畫將無同
竒氣矯矯横秋空將軍屏帳寧久容便當飛入天九重
鴐鵝奮擊層雲中四野狐兔無留蹤
題錢氏鐵券卷(唐錢璆武肅王強弩射潮事洪武二年奉旨徵至謹身殿觀之)
剛風吹地九土裂仙李根拔孫枝折白馬不飲濁河血
羅平妖鳥啼未歇斗牛萬丈騰紫光炯炯餘彩輝太陽
鏡湖泚筆寫露布石室剖券分天章金為臣心鐵臣節
臣身吳越心魏闕共悲羣盜竊神器猶喜諸孫存故物
黃金樓閣高倚天寳氣白日浮雲煙電光忽開天為笑
摩挲銅狄千百年君看錢塘鐵作箭潮頭東去江如練
箭鐵未銷券未磨帶礪山河當復見
題洪元質墨竹
今代畫竹稱妙絶李公息齋趙松雪天風吹墨落人間
一幅千金香未滅今君筆勢清且揚直與二公相頡頏
千林露滴翠葆濕萬竿風拂琅玕長山齋晝閒快一覩
錯落篆籀猶遺古鳳凰飛去蒼梧雲鷓鴣啼破黃陵雨
人言無聲勝有聲畫思何如詩思清馮君為我寫梅雪
歲寒結此泉石盟
贈寄雲道人
寄雲先生寄雲居與雲卜隣相依於白雲無心酷我似
我亦浪跡真雲如閒来倚松看雲起紫煙衣上涼如水
清霄沆瀣落冰壺滿挹瓊漿和玉髓飲罷身輕隨鶴飛
乘雲一去渾忘歸吾身與雲皆寄耳白衣蒼狗誰是非
題李伯時畫二馬圖
龍眠二馬人共誇連錢青驄白鼻騧雙韁短絲繫枯柳
八蹄寒玉攅輕沙我疑鄭公抗疏日天廐雙龍賜遺直
又疑拳毛獅子花蘭筋權奇皆俊骨四郊無壘三邊平
汗血謾作千里行君不見賤工棄置在一蹶得似身閒
飽芻秣
題黃誠甫鐵樹開花圖
刺桐城西仙母家百年種德如種花春風吹暖滿庭院
坐見鐵樹開瓊花瓊花的的簇丹穗仙母見之一驚異
人名此樹狀元紅偶爾開花必為瑞阿兒讀書五車多
解來瑞應期無他寫圖寄之喜欲舞題品直上金鑾坡
玉堂多士誇珍竒何異漢室生金芝赤花光照永春縣
黃家瑞應無終期
題彦璋劉簿秋山讀書圖
龍川簿領山東劉家住營丘山之幽讀書山中松桂秋
自言嘉遯勝宦游寒光落日低草樹綠野平蕪接蹊路
書樓遠在山深處下視人寰莽回互有時清誦落澗谷
山風蕭蕭壑雲暮山風忽吹牙籤落壑雲不掩紅光露
世間清樂在山居人生真樂惟擁書山中擁書樂其樂
求如君者能幾歟梅邊隐君得隠趣執筆寫景成畫圖
披圖浩歎非故吾箠楚未脫勾稽拘何當拂袖歸林廬
攜書我欲君與俱秋山猿鶴驚相呼
慈溪孫氏瑞萱
慈溪邑中慈孝門云是孝感孫鍾孫朔風飛雪滿慈竹
北堂愛日開瑞萱宜男喜見二雛好母也忘憂以終老
庭下時紅棠棣花階前不綠王孫草歌罷凱風三歎歆
青天萬里滄溟深
阮信道家牡丹
市西亭館花若林牡丹一朵千黃金麗華朝倚望僊閣
天下美人皆陸沉東風枝頭滴紅露春意不如花意深
主人剩勸竹葉酒飛作彩雲何處尋
贈祁山居長老(豐城小巷口香社寺僧)
劍江東望山如龍水勢曲與山相從山盩(音周)水厔(音質)氣
所鍾(山曲曰盩水曲曰厔)山居山人居其中碧眼白首顔如童長
日跏趺坐高舂懸河大口談空空寳花散落隨天風萬
年香社人所宗千章喬木陰重重崢嶸華構交青紅我
來作邑豐水東思懷瓣香加敬恭我本有髮老僧翁誤
落塵網徒匆匆淵明結社意亦濃但恐酒狂不相容作
詩先此詢遠公
送李廣文歸鄱陽
王羅廟前江水流鯉魚風起蘋花秋美人錦帶珊瑚鈎
釣竿歸去明月舟腰間寳劍三尺雪蒼龍夜鳴紫光掣
酒酣起舞心耳熱一曲滄浪水雲裂
林登州集卷二
