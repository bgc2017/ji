林登州集卷一
明林弼撰
四言詩
北山堂詩(有序)
汪君世良居開化之北山常構堂以奉二親既入為
天官不得承顔朝夕因命畫者作北山堂圖并記其
别時之景盖思之切故以是而寓其情庶幾一目之
頃少抒惓惓云爾序而詩之者既詳且切予讀之有
感於中因推詩人之緒而為之言
瞻彼北山其下有堂堂有甘旨吾親是將胡為乎來于
鍾之阜鍾有北山匪我之舊我思北山思之永歎庭有
長椿堂有藂萱椿之茂矣萱之秀矣悠悠我思曷云覯
止有圖有詩莫慰我思北山之歸我心則夷自古在昔
以忠為孝勖爾世良是則是效
元帥觀公平寇詩
元受天命率土悉臣三陲晏帖孰謂凶人閩徼之絶横
生矛槖大肆羣疑將吮民血蝟鋒螳斧推威過隅蟻聚
烏合至於我郛錦股紅首跳踉呶吼謂此孤墉可以計
誘桓桓觀公實維分藩奮臂一呼貌虎髯掀公曰勿暴
以駭我師猛兕在柙半就梟夷逆酋匪茹悉衆来赴修
我戈矛我備以豫盜未至郊士已越關載戰載捷如飛
如翰爭先逐北狼㚄駑踣戎府大開以受訊馘盜之方
熾我民無所盜之既平我民安堵如枯而蘇如涸而濡
孰生我人公仁之敷公曰噫嘻匪予之勲皇仁遠屆帝
德好生民食而祝我公之粟民居而思我公之屋願公
壽康登庸廣堂匪澤一郡式福多方狂斐小子幸際燕
喜爰述誦言遂歌泮水
五言古
題陽山蒼檜圖
瞻彼陽山岡蔚有蒼檜樹密葉含清暉繁枝泫零露秋
蘭隔芳洲春草迷長路游子兮歸來山空歲云暮
次韻顧孟仁遊雲洞之作
端居感流序躍馬城東道卉木競華滋山水政清好於
焉息塵營聊復事冥討細泉響巖竇幽禽囀林堡憑高
一長嘯坐覺天地小登臨二三友况復富詞藻側塞林
中花丰茸原上草物情方向榮樂事當及早古来賢達
士閱世猶昏曉豈無大藥資弱流隔蓬島所以日飲酒
愁腸頓如掃憶昔雪齋翁故山早投老風磴遊目多雲
龕容膝少人歸山寂寂空宇塵渺渺念此重躑躅凄然
亂懷抱人生若山水繁沃倏枯槁深谷尚為陵大陸乃
成沼塵跡當焉如而不終雜擾浩歌振林壑大白浮顥
顥毋令磊磈胷徒自嬰苦惱滄波復東注白日忽西倒
帝鄉邈難期征帆送飛鳥安得凌風翰肅肅升蒼昊
贈張子明奉使歸維揚
幕府張佳士乃是張公孫華裾照秋水彩筆輝朝暾不
作山澤癯弓劒思高騫東風紫騮馬白日薇花垣草檄
氊雪合擊楫江水渾旣殪豺與虎復潛蛟與黿魯連貨
無取介子功不言長揖謝上官振袂歸故園揚子夜月
櫂竹西春雨尊於焉得真樂暫爾忘塵喧南山霧隠豹
北海風搏鵾時哉奮高舉萬里賓帝閽
野翁吟
野翁本儒士頗有山水緣葛巾石壁挂藜杖春雲穿文
章不自衒質實全其天深嗟流俗人二氏習已堅親死
不土葬焚尸骨已捐野翁泣為言五避禮所先焚棄固
足罪拘忌亦可憐流俗聞此語涕泗皆澘漣純孝能錫
類人心本同然彼哉濁世人心跡與書懸高價售名譽
捷徑媒寵權諄諄教孝義野翁真世賢
喜王子充赴召翰林
聖皇啟明運日月麗中天幽微靡不燭草野無遺賢夫
君樂嘉遯邈在金華川一室坐虚白十載窮太玄翳翳
舍西桑涓涓屋頭泉君子思括囊志士催著鞭鶴書白
日下束帛何戔戔光華喜云近獻納知所先江右暫借
潤漳南重安邊三月已報政千里如解懸當宁深眷注
求舊資周旋金閨昔通籍石室今紬編絲綸王言布黼
黻人文宣真儒幸徵庸疲民思惠鮮而我惜遠别中心
抱悁悁士生貴大施外職徒縈牽及兹飾鴻業百世當
無前玉堂有餘暇早寄新詩篇
題周伯虎採蘭詩
光風汎崇蘭流芬散中林草木被餘薰山水發清音蕭
艾一何繁霜露日已深伊誰愛芳質於焉間冲襟獨有
君子人皦皦同貞心采之未盈掬價重雙南金逝將紉
華佩遠鄙瓊與琛重將鼓遺操邈繼南風琴淳風未云
喪振古猶斯今
虞姬怨
君王萬人敵賤妾萬人憐昔有絲蘿托願言金石堅云
胡竟失勢恩情不終全騅馬驕不逝楚歌聲四喧君心
為妾苦妾身為君捐嗟君氣如虹創業未八埏恨妾命
如葉事主無百年遊魂遂驚塵怨血濺流泉妾死亦已
矣君行當勉旃江東地雖小星火亦可燃願身化孤燕
隨渡烏江船
旅感三章
洪武丁巳春同吳太史伯宗再奉使安南得疾道中
有作十月歸次劒江疾稍愈稿呈劉伯序
今晨秋節至涼風動庭柯美人白團扇臨風發清歌歌
聲出雲表哀響亦何多落花不上枝逝水無回波妾顔
亦易改君恩當奈何
其二
驅車秣吾馬萬里涉遠道遠道多險艱行李何草草晨
征夕未息川陸漫浩浩行役豺虎區此身不自保明當
脫塵羈優游以終老
其三
長風吹明月流光入高樓起坐彈鳴琴清聲滿樓頭一
曲操將歸四座增離憂吾身匪金石衰謝宜歸休為郎
已白首馮唐更何求
送周伯章之宜陽令(有序)
曩余令豐城知伯章周君之賢欲薦之而伯章以親
老辭今年春以太守王侯舉來京師上御華盖殿親
賜問焉已而授宜陽令嗟乎士患無所立不患有司
之不明聖世之或遺也伯章抒其素蘊見於設施譬
猶刃發於硎矢出於服隨刃而解應弦而中吾知其
無所滯也故於其行賦此以贈
峩峩嵩高山泱泱洛川水山有栢與松水有魴與鯉之
人藴竒抱一出宰百里騎馬嵩洛間仰高玩清泚宜陽
古赤縣瘡痍猶未起子行職承宣况乃明政理努力答
聖朝卓魯豈專美
安慶府
連山亘城西長江走城東岡阜紛起伏波濤爭怒雄汎
覽古舒國永懷青陽公(余闕字廷心元忠臣)一旅餘敝卒千載當
兵衝狂瀾日以潰砥柱嗟獨崇弱矢繼蒿剡急檄通蠟
筒謀身貴食肉殉國思匪躬慷慨望西拜烈日明丹衷
封墓昭聖德建祠勵臣忠百年等一死千古留清風疇
能識公心願起文山翁
白沙山
放舟匡廬陰遥望揚瀾曲湖寬衆水鍾江窄雙峽束剛
風吹白沙草木失青綠初疑雲滿山又似雪連谷深壑
尚為陵滄波或成陸矧兹沙力微日與風相逐我聞大
磧西風沙常起伏深者壕塹鑿高者岡阜築此事奚足
疑泚筆書所矚
歐陽文忠公修
文忠俊邁才身值熙盛世侃侃樹忠節堂堂決大義文
章擅家法浮靡振時弊四賢稱慶歷重輕實公繫補衮
成天功荷槖禆國是平章五代史炳若春秋義天方昌
斯文公獲申厥志臺閣詎為寵郡縣豈云棄所思在稷
契君臣堯舜似六一漫自名醉翁聊自記汝南終老心
西江敦本意風流與文采至今光後裔我來鄭公鄉懷
賢增仰企崇祀屬多故揭虔慨無地低頭拜東山千仞
鬱蒼翠
文信國公天祥
信國英特才身值叔季時士類既推首相業良在兹鞠
躬盡勞瘁天必濟艱危是時北風競腹膂離四肢青盖
已洛陽黃豓猶海湄大厦梁棟傾孰云一木支江閩戰
屢衂星火勤王師妻子豈暇顧國家苦憂思一死不得
遂兩縛焉足辭皇天暗白日大地崩四維益州運告終
回谿翅空垂義節臣所仗成功天實為文山高峩巍文
水清漣漪忠魂識故路古屋遺荒基哀哉吟嘯集千載
有餘悲
和熙陽太史廬陵道中作
我本山林人偶作江海客及兹指南征頗苦炎暑劇溽
雨暗江浦潦水日已積飛流出高樹栖苴在絶壁舟小
畏湍駛石亂驚峽窄仰觀冰雪屋俯瞰黿鼉宅涉險豁
壯心弔古悲陳跡江干彼何神縹緲留廟脊歲時走巫
祝牲酒紛狼籍我行不暇禱風至即挂席但令飲量寬
何䘏吟骨瘠蒼莽江雲秋霏微山日夕候吏致慇懃慰
我遠行役吾生當有營匡時可無策天王今聖明萬里
如咫尺外服廣懷柔内治深綜覈幸復際雍熙焉能守
迂僻山豹隠霧文溟鵾振風翮納納乾坤大皦皦日月
白願成越裳書庶以禆丘索
端谿
端谿西南流兩峽為之門萬石矗天起有若渴驥奔上
無尺寸土草木春不繁焉知外犖确中有竒氣存嵌竇
互聯絡水泉散清温玄液入山骨靈質開雲根磨刀割
紫玉玉膩刀無痕文房一得之重價千金論我來正長
夏山雨谿水渾採尋竟無所惆悵日已昏居人為我言
毋俾役者煩取石恒在冬水縮地氣暄百夫入深窈一
二或可捫鸜眼自生潤未數瑶與琨吾生食破硯此物
為田園歸途倘或致終感磨礲恩
廣西舟中
連山峽長江千里不一斷南通交廣域西接邕桂管竹
樹深蔽蔚湍瀨多激悍林居雜衆猺水處絶羣蜑喜人
怒為獸撫循貴寬簡皇天祚明運穢濁均滌浣曾未煩
戈兵先已入圖版畬耕與野蠶民喜無躡短我行持使
節道路絶阻蹇頗聞北来士遊宦愁僻遠十人九物故
嵐瘴嗟滿眼蝮蛇長於人蜮蟲毒於蝘蝑蚿點醯醬紅
宿不敢飯苦言何戚戚中心因悺悺天地共一域風氣
各有限朔南殊俗習川陸異物産江險不可堙山高不
可挽土風固云惡善調亦已罕飲食當慎節起居在和
衎心清體則夷氣正神自散修短有命存達人常坦坦
山果紅堪羞江魚白堪饌閒来惟酒桮醉後即茗椀臨
風歌此詩聞者當一莞
嘉魚亭次韻
危亭敞華構飛闌俯層城羣峰多古色雙溪有餘清憑
高恣遐眺竹樹如將迎蒼梧一何遠縹緲孤雲橫願言
往從之塵土在襟纓嘉魚躍潛鱗幽鳥鳴新聲兹土雖
信美我行亦有程詩招何水曹酒乞阮步兵朗吟叫仙
翁拂劍同南征回首望遠島萬里弱流平
峒中婦
使有自南還者艤舟龍州江干見二婦焉一婦喜色
見顔面一婦哭甚悲詢之則皆以被掠入峒一得贖
歸其一未贖者也使憐其陷於獠也以白金三兩贖
之將以給歸其親婦竊念家久無問不知親存亡否
且於獠夫未忍忘情夜遂遁去使不復問噫使亦義
人哉作峒中婦爲述其事
種樹莫種柳花飛不近枝生子莫生女骨肉終棄遺嗟
嗟峒中婦失身隨獠夷父母與兄弟八年不相知東家
有鄰女今朝得贖歸一歸一未返慟哭淚滿衣官船誰
家郎問之為㱆欷婦泣且再拜蠻音致哀辭郎呼獠來
前我贖免孤悲白金入獠懷健婦留江湄中宵竊心計
故家或衰微親在猶足賴親歿將何依獠夫固匪良枕
席久無違捩然夜奔去忍爾背恩私捐金實郎心重報
寧汝期人情易反覆婦性輕别離古來丈夫士尚甘志
節虧君看蘇李泣遺恨河梁詩
播村隘
溪洞有餘險播村扼南夷逕小石齒交樹古藤脚垂亂
竹無人伐槁折何離披林杪天一竅雲密不得窺舉步
即脅息間關風磴危日夕未出隘我僕皆告疲嗟爾戍
守人創殘百戰遺餘生亦何幸際此明盛時
厥里隘
疎雨度密樹秋暑未能清入林足雲氣隔竹多水聲十
步一涉澗苔石紛縱橫僕夫失脚屢況乃流潦盈陰木
總自斃怪禽時一鳴遠客在畏道落日豺虎驚前村喜
近驛曖曖烟火明解鞍不暇食佇立嗟吾生
獠處隘
山行已厭倦况復多扼塞日南僻遠地實藉此為國暑
雨溪谷盈深樹崖崦窄斷虹收晚照百里帶暝色獠人
瞻使軺方舟齊衆力為言前朝初此地交兵革至今空
山中鬼哭陰雨夕所願職貢修吾儂甘服役
龍州溪亭小集有作
旅懷感留滯朋情增鬱陶及兹晤語際少慰道路勞危
亭入窈窕秋色何蕭騷野菊披山逕幽蘭滿江臯俯視
霜露繁仰觀天宇高清歌發華席凝眸送輕舠山川悲
九辯塵土嘆二毛何以不飲酒徒用心忉忉流光亦易
失行樂隨所遭君看龍江水東流日滔滔
又得含字
季秋氣始肅風日猶清酣林亭愜幽賞復此停征驂涼
柯商素發夕景嵐翠含興適恣沈飲喧遠諧極談安得
凌風翼遐舉南天南
贈張坦扶祖櫬歸閩
靡靡歲年邁肅肅鴻鴈飛霜露凄以下遊子悵懷歸江
水東南流浮雲西北馳念子方在疚星辰中路違屏營
把征袂涕泗紛交頤子行勿夷猶努力及壯時表表樹
先德榮名以為期
重登飛來寺得來字
招提翳蒼峽棟宇何雄哉飛樓壓雲起危亭俯江開樹
古閱變化徑側緣崔嵬晴峰儼如人為我度水來清心
入幽迥曠視遺紛埃飄蕭風外竹的皪霜際梅孤嘯發
靈籟微吟盡深杯豈無出塵想柰此征鞍催仰觀崕石
刻其人骨已苔悠悠山水暉行行重徘徊
韶州謁虞帝廟
快雪過青澗初霞隠丹岡登臺望韶石乃在江之陽薄
言薦蘋藻再拜瞻宫墻當宁儼遺像巍巍垂衮裳二女
肅觀内四臣森侍傍緬邈懷明德伊昔勤省方薰弦播
淳音遐服被餘光儀鳳已高逝神虬尚深藏濯纓虞泉
清振衣越山蒼千載過化地詠歸矢無忘
采蘭山之椒為達道監邑賦
采蘭山之椒山深路逶迤澗石嚙我足松露沾我衣愛
此芳菲質步深遂忘疲有美絶代人宛在水之湄貌服
肅修靚皎若幽蘭姿舉衽效瓊贈庶以永所思從兹結
芳佩歲晏無相違
畦樂軒
種蔬東湖上雨過青甲長乾坤動生意萬物生輝光凌
晨荷鋤斸毋使蔬根傷採之供朝饌庶飽藜藿腸豈無
食肉者珍羞滿前行吾生安所分此樂詎能忘
權氏春暉堂
皦皦三春暉萬彙均煦育深恩類母慈拊畜還顧復
所以純孝人名堂表衷曲堂前樹芳萱堂後種慈竹顧
惟寸草心效報將安足春酒泛朝霞彩衣炫晴旭百年
愛日誠葵藿信同欲太史行采詩凱風篇再續
璜溪漁隠為姜用晦作
湯湯磻溪水邈在渭之陽淺有鰥與鮒深有鱮與魴伊
人事直釣乃獲玉中璜姬與吕為輔青齊國以昌寥寥
千載後有孫育于姜璜溪學漁隠牧野慕鷹揚君子慎
所履用舍隨行藏願持丹書篇獻之明聖皇
聽竹軒
廛居邇闤闠入耳皆市囂偶坐竹軒中便覺塵慮消好
風自南来萬竿戛青霄秋聲落庭宇天籟鏘瓊瑶灑灑
雨初入霏霏雪紛飄蛟龍舞黃咸鳳鳥儀虞韶
愛日堂
親年僅滿百子有千萬期蒼蒼東隅日忽忽薄崦嵫所
以孝子心睠焉惜餘暉長繩願終繫長戈願常揮庶俾
桑榆景永照斑斕衣
陟屺軒
朱君純孝人宦遊古豐水有母在高堂鶴髮垂兩耳海
雲天一方家山地千里水湄開小軒日夕歌陟屺啞啞
夜啼烏返哺故林裏睠惟寸草心效報將曷已顯揚實
大孝温清乃常理願言鸞誥榮千載光信史
賦得采石送子昭歸金溪
江干艤蘭櫂言登采石山上有蛾眉亭下有千丈灣偏
懷謫仙人昔游水雲間玉堂不可留翩然御風還君今
勇辭歸於焉越河關呼酒一酹之陳迹重躋攀雲林鬱
嵯峨金川澹潺湲去去甘棄置逍遥樂餘閒
題愛慤軒卷
凄風動亭樹驚烏啼故林之子在遠道永懷寸草心音
容若著存悲愴孰能任仰觀昊天高俯視滄海深曷以
報㒺極涕淚在衣襟
林登州集卷一
