林登州集卷六
明林弼撰
七言律
贈謝元初秋山高隠圖
漫遊晚歲厭紅塵歸去秋山看白雲煮石呼童供鶴料
寫經留客換鵝羣鑱收林藥西風老火養爐丹靜夜分
二十四橋多月色玉簫還許世人聞
題嚴州陳氏會慶堂
堂名會慶意何如四世公孫此共居松桂蒼顔凌雪霰
芝蘭玉樹秀階除彩衣稱夀盈尊酒緗帙懸籖滿架書
千載君家遺澤在一江春水遶桐廬
贈公恒歸天台
紫薇省外姓名香白鷺洲前别意長祖餞謾勞冠盖集
賦歸莫待菊松荒攜尊與客行花逕采藥逢仙坐石床
軒冕浮榮成底事從君分種水雲莊
梅溪詩為蔡宗玄賦
溪上寒梅雪作花溪前流水玉無瑕意行東郭先生履
來訪西湖處士家煖入孤根春映帶清涵瘦影月横斜
何時攜取芝山酒共載賓朋泛釣槎
陳子高之永新丞
浙右才名陳子高幾年給事滯銓曹五花誥上墨猶濕
百尺樓頭詩更豪縣郭春晴山入座江湍夜漲水盈篙
知君自有剸繁術訟牒何愁事若毛
安溪劉令復任
楊柳條青漸長芽刺桐葉綠已先花河橋送客春將半
山縣休衙日未斜政蹟行書循吏傳歡聲重動野人家
多情石筍江頭月載酒何時共釣槎
送聶克敬歸省
待宦三年客帝鄉違顔千里念親堂朱樓翠閣天光近
碧嶂清光野望長汀館春深官柳暗橋門雨過穉芹香
懸知調膳多餘暇松下看書坐石牀
題方壺王維詩意圖
能詩羽客方壺子解寫高人王右丞幽興不隨流水盡
閒心長伴白雲層空林積雨迷苔逕細浪生風失石稜
坐對畫圖懷别業南山千仞碧崚嶒
題鄧氏澗亭
澗濱亭子有餘清盡日泉流遶舍鳴雨檻維舟投釣餌
風窗拂几汎琴聲沙頭白鳥尋常見石角蒼苔取次生
最憶考槃真樂趣浩歌一曲濯塵纓
李教授之臨江
鄰邑豐城曾製錦清江碧嶂慣維舟送君千里敭文教
老我三年憶舊遊酒釀黃精雲外洞詩題清竹水邊樓
前修范杜遺風在從此西邦化魯鄒
胡氏讀書樓
胡氏書樓建水濱讀書樓上念先人牙籖萬卷痕誰觸
手澤百年跡尚新風前闌檻芸香滿雨後庭階草帶勻
三復蓼莪應灑淚孤雲漠漠水粼粼
橋市樓
八年兩度使炎方萬里關河兩鬢霜遠賜璽書隨趙尉
重題詩句笑劉郎伏波臺上風烟古如月江前草樹荒
屈指西風明日到官船歸去又新涼
次張敬修雪中趨朝
春雪漫空竹樹低紫騮愁濕錦幛泥光騰玉殿迷銀燭
凍合金橋失絳霓已擬典衣沽臘酒何如擁被聽晨雞
東風先到溝前柳無數寒條拂水齊
權氏寓思樓
先壠星源已草萊高樓極目楚天開無窮山色連雲起
不盡江聲送月來遺愛百年存舊樹豐碑十丈滿荒苔
聞孫還肯興堂構落日登臨不用哀
送侯同知之漳州(有引)
洪武十一年春有旨凡在有司率舉賢良一人予友
日新氏丞鄜之鹿川知侯君其之賢貢于天官遂擢
漳郡同守夫國家任官惟賢是用有司承命惟賢是
舉蔣君之舉有得人之名同守之任有稱職之賢吾
邦得守為疲民之幸弼也有三喜焉故為序而詩之
郡丞新命下金鑾雨化隨車衆所歡邊戶近開鹽課少
上胥應放役程寬雲生柳渚風聲動霜入梅花月色寒
十載未歸頭已白為君中夜一彈冠
送鄭景賢邑教歸金華葬母
故人别我金華去歲晏天寒江水冰二弟已膺烏府薦
一官喜自鱣堂升洞門繫馬花如海山館開尊酒若澠
自愧麥舟無遠惠佳城為想碧崚嶒
倚李伯康使君韻
鐵甕城南飛羽檄錢塘江上趣琴裝梅花有句留山驛
薏苡無珠出海鄉飯白鄰僧供火米蠣肥溪友薦霜房
歸來細說閭閻事月滿薇垣夜正長
海上
水天空闊浩無津物外神遊夢裏身晚望每嫌山色遠
夜聽已厭浪聲頻仙槎路熟星河使戎馬憂深嶺海臣
思獻江都二三策漢庭垂意驗天人
呈克明縣尉
長帆破浪出南溟天際成山一髮青上國重來觀壯麗
東州近喜洗羶腥儒冠未際風雲會神劍常衝牛斗星
尊酒宜春樓上月也勝細雨夜然燈
次韻王克明三首
經國于今賴海漕况供玉食敢辭勞九重天闕連三島
萬斛風舟等一毫楚客多愁飛石燕秦皇無計叱金鼇
何如太白清狂態醉臥江中宫錦袍
其二
江嶺孤臣抱寸忠風雷何日起潛蹤海連遼碣八千里
山隔燕雲百萬重近喜金灘湧鸂鶒舊聞綠水泛芙蓉
自慚點額桃花浪每羨神魚作應龍
其三
共泛滄溟不共船風檣浪楫若追攀篷窗相憶又今雨
柁屋同看非故山身世已如遊物外氛塵只合出人間
維梢活水知何日買酒燒魚一破顔
予遊武夷道經三山買舟西禪浦值晚雨投宿山
寺中寺僧杞巗義剛曲相欵接因書此詩以證
後會
江雨蕭疎山日隂蹇驢有客入禪林老僧能叙三生話
遊子空悲千里心野鳥啼來山竹裂洞龍飛去水雲深
多情九曲溪頭月何夜相從抱玉琴
贈杜明之入京
阿父清名聖主聞佳兒氣岸復超羣玉堂久索歸山槀
畫省重稽涉海文馬飲盧溝秋水滿帆開碣石暮雲分
故人天上能青眼謾說邊籌可策勲
次達子升清明感懷韻
暫停不停風撼樹欲收未收雨閣花一百五日寒食節
二千餘里遊子家朱雀橋邊少語燕黃鶴樓下多鳴鴉
人生有酒莫滴土無錢且向西鄰賖
次馬編修奉别韻
送客東城春又半暖雲收雨散輕隂一江流水傷南浦
千樹啼鶯憶上林錦里烟塵詩句好鑑湖風月酒杯深
玉堂歸去多清興好對鼇峰整舊琴
題方漳浦自述詩後
弓劍間關虎穴危雲霄浩蕩鶚書飛禁門幾聽晨鐘入
鄉邑爭看晝錦歸春草青邊鹿茸長秋橙黃後蟹螯肥
男兒老大功須立晚歲漁樵願未違
畣越僧津斷橋
禮遍名山未肯迴乘蘆又度柳江來烟霞直欲窮幽趣
梁棟從教棄散材詩骨寒林千歲鶴道心流水一枝梅
憑師問訊維摩病飛錫行應上五臺
奉次徐梅所知司謁龍江精舍之作
臨漳自昔號淳厖天遣明公莅此邦幸有清尊開北海
豈無涸轍待西江紅依幕府才應屈白戰詩壇氣未降
珍重龍門振遺響洪鐘從此莫微撞
用韻述懷
有客丹心一寸孤都忘身世在江湖十年澤國多戎壘
萬里雲霄渺壯圖夜雪蕭齋紅榾柮秋風楚畹綠蘼蕪
杜陵老大長憂國謾歎乾坤一腐儒
次林茶溪經歴韻
員嶠層層聳翠峰碧雲片片擁丹宫客來欲問飛騰術
仙去應參造化功天上風雷雙劍底人間日月一壺中
共看靈雨農郊足已卜今年歲事豐
再次林茶溪經歴韻奉姚省吾博士
笑解腰間老太阿半生事業總虛過歸來元亮存三逕
安樂堯夫有一窩濁酒盈缸春可漉清詩滿袖夜猶哦
東風似勸山翁醉吹落花前白鷺簔
贈新溪金如山
劍江西畔老耆英眉夀將逢八秩齡車裹蒲輪當有召
琴彈花縣每能聽志崇天爵頭如雪世問滄田眼似星
毫末不藏心地直時煩矍鑠到公庭
題江山萬里圖
我愛錢塘輒醉翁江山萬里在胸中應憐遠道頭先白
却寫新圖思不窮鸚鵡洲前春草暗鳳凰臺上暮雲空
登樓莫遣悲王粲天外鄉關咫尺同
題張櫟里為曹景溫畫雲山圖
十年蹤跡在塵埃每見雲山笑口開萬壑晴隂連竹樹
一天秋色入樓臺畫圖此日勤持贈茅屋何時隠去來
惆悵無因尋舊侣桃花流水似天台
送酒一壺與張櫟里
臘醅新熟泛霞紅持慰山中輒醉翁須信微醺真樂在
也知少飲衆歡同梅花紙帳春生夢榾柮齋爐雪滿篷
無限衡門攜幼意菊松三逕老秋風
金陵贈友人
玉帛徵賢出草萊孝廉船向北風開縱然車馬爭馳逐
何似田園歸去來菽水堂前衣戱綵雞豚社裏酒盈杯
白頭誰念思鄉客強寫新詩對鳳臺
鐵柱
仙翁騎鶴上天去一柱千年屹未傾鐵色不隨(闕)
大江平蜃樓縹緲烟沈浦龍劍凄凉月滿城
九鼎鑄金魑魅遁後來誰繼禹功成
贑州
贑州驛下艤輕舠芳杜幽蘭滿近臯水合雙溪飛駕闊
城依列嶂畫樓高百年中土歸圖籍萬里南天振羽毛
吟眺未闌還解纜凉風細浪晚颾颾
南安道原書院
道原洙泗接濂溪一脈曾分横浦西爼豆百年存舊典
圖書數卷破羣迷池蓮晚色紅衣淨庭草春香翠帶齊
我亦沿流伊洛者幾回極目楚天低
庾嶺
石稜左右山將合澗響東西水自分通道人思唐宰相
提兵誰識漢將軍滿林梅熟黃垂雨夾道松高翠拂雲
嶺徼秖今畿甸似遠人敢憚往來勤
清遠峽飛來寺
清遠峽前暫維楫飛來寺裏己張燈兩崕雲起晴如雨
一水風生夏欲冰文犀贔屭失金鎖鐵鳳翺翔低玉繩
帝子軒轅不可問聊題詩句記吾曾
贈通事官阮勲
落魄安南老象胥曾隨京使覲皇居青衫小職羣公後
白髮高堂九秩餘甘旨每愁官俸薄奔趨漸覺世情疎
興賢有詔來南服燈火新凉課子書
次蕭文煥教授韻
聖主龍興大有為乾坤此日摠清夷南郊多士聽新詔
東魯諸生習舊儀海角亭前休對酒岳陽樓上好題詩
西風一葉梧江櫂千里懷人入夢思
答莫季龍
羨子乘槎南海上遠從牛女問天津殊方入貢梯航舊
上國歸來冠盖新雒粤文風興此日雞林詩價重行人
懸知江路頻維楫處處疎梅破小春
鄭節婦
仙舟不返淚河枯誓死持家為報夫牀下問姑晨饌具
機傍課子夜燈孤門依慈竹金書揭庭列崇蘭綵服趨
太史行編貞節傳清風千載滿三衢
廣州江亭次熙陽太史韻
不斫蟠桃駕大杠謾移蘭櫂泛蒼江山光入野連桑海
水影浮雲上竹窗幻枕何人尋舊夢洞簫有客換新腔
蒼茫詠罷成長嘯天外飛來白鳥雙
謁張文獻公祠
開元賢士張文獻落落長才際盛時滄海明珠知價重
秋風白羽嘆恩衰兇徒已破生前膽鳥道何勞死後思
半畆鄉祠金像在薦芳請誦八哀詩
謁余襄公祠
慶歴名臣余諫議堂堂正論出清班一封霜簡晨趨闕
萬點風旗夜度關遺廟丹青近韶石故家文獻盛閩山
錦袍紫槖光相射猶似當年上國還
和韓南勝四首之二
高堂晝日坐鳴琴滿地棠梨散綠陰白雪陽春空下指
青天明月是知心陶公避俗從沈醉杜老憂時更苦吟
無限扁舟江上意洞簫嫋嫋有餘音
其二
落地男兒總弟兄一時傾盖若平生宦游老去應無意
訪舊重來更有情野寺攜琴惟伴鶴溪堂丸藥忽聞鸎
樂栽松桂林中讀安得從公一結盟
南雄太守葉景龍政成入覲
相逢江上繫蘭橈歲晏天寒雪正飄駐目帝鄉紅日近
關心親舍白雲遙梅花嶺外詩千首竹葉山中酒一瓢
握手都門應有約清溪水滿綠楊橋
雲石軒為葉彦實賦
山骨崚嶒聳碧岑靜看古色氣蕭森竹邊雨過含微潤
花底烟浮散細陰畫枕可人開醉眼晴軒留客伴清吟
襄陽米老真癡絶一日書船駐水潯
菊圃
西風搖落送秋光野菊猶存老圃香瘦蘂清分蘭畹露
寒枝低護槿籬霜忘憂且汎杯中物益夀應傳肘後方
三徑歸來定何日芳鄰凖擬卜柴桑
洪武十年再奉使安南還道經豐城留館驛父老
乞留題急筆賦此
酡顔綠鬢映烏紗奉使安南去路賒金闕九天承紫誥
銀河八月泛仙槎行裝秪有梅花擔載道寧無薏苡車
揮翰玉堂知有待五雲深處聽宣麻
辛亥正旦呈牛典簿王編修(洪武四年是年春除豐城)
客中兩度逢正旦江上相看感歲華仙杖遥瞻丹鳳闕
官船進泊白鷗沙雪消星石添春水日射香爐散曉霞
却憶故園兄弟樂屠蘇酒對小梅花
林登州集卷六
