小亨集卷六元楊弘道撰
文
投趙制置第三劄子
具位某惶恐頓首再拜申稟制置大使龍學尚書先生
閣下某以不事科舉而充府學學諭為名不正以名不
正而月費倉庫錢米為素餐因愧心所激故凌晨投劄
願係賤名于帳前求人之所憚為者為之蓋欲既勞而
後食則無所愧于其心所期不過如勘校兵書議事官
而巳也今蒙陶鑄異恩特借補廸功郎差權唐州司戸
参軍兼州學教授既受制劄恍惚自失何哉出于本心
所期之外故也雖然司戸之職掌倉廩出納但夙夜公
勤供職身無貪私以率其下庶能免于罪戾夫教授學
者之師也學諭弟子之職也豈有不敢以名之不正充
學諭而敢冒居教授之職者乎故司戸之職不敢辭教
授之職謹辭伏望鈞慈俯從所請幸甚重念某之遇閣
下可謂異常也閣下洗拔某出於泥滓亦可謂異常也
蓋某來歸本朝未滿三載閣下之鎮襄陽纔數月爾某
不假一人之譽而挺然孤進閣下不之疑而特見錄用
求之古人亦復罕有某雖無學術文藝敢不自重其身
立于無過之地以全其始終為心而報閣下陶鑄異常
之恩也哉冒黷尊嚴至于再三無所逃罪右謹具申伏
候鈞旨端平二年二月具位楊某劄子
通鎮江趙守(范)劄子
竊以孟秋槿月甘雨應期恭惟某官以天上星辰主江
邊風月山川改觀宗社發祥台候動止萬福某久矣卑
棲睠焉高仰飛沉異勢拜伏無階茲審賜命帝宸陞華
匠監大江之左正依玉節之光二浙以西更借金城之
衛豈但楚尾吳頭之故有煩召父杜母之來知巳布于
教條敢敬陳于賀牘某官英姿霽月爽氣澄秋讀人間
未見之書為天下有用之學青油幕下正賡夜光之吟
赤白囊中忽報夕烽之警一鼓作三軍之氣十乘代元
戎之行隂闔陽開孰策六竒之用風飛雷厲屢摧千里
之鋒武夫悍將奉命以爭先儒生學士動色以相賀陸
抗守邊之略信不愧于伯言孝文前席之思欲亟見于
賈誼内徧儀于華貫外洊領于藩宣甫茲建臺又爾易
地蓋兵之可用古獨稱夫京口而謀之未寢今猶慮于
淮南望公之來真以日而為歲聞令之下皆滌慮以洗
心貪夫骨寒黠吏膽落乖爭侵暴足知屏息于閭閻風
采精神信可折衝于樽俎願益體古人愷悌慈祥之意
以一洗積年愁恨歎息之聲庶成保障之功即正樞機
之任某蚤以多病自棄明時再冒招延一無補報俛焉
耕鑿免于饑寒一㕓為氓幸遇滕君之仁政萬間庇士
敢祈杜老之歡顔謹勒此代其身致敬于庭下意陋辭
拙且不嫻彝式有乖事上之恭以度外處之幸甚
投藍田縣令張伯直啓(原注名德直以稱職復任)
十年避地事業從可知四海無家生理何勞問惟是心
存其恒德亦蒙齒錄於高人初疑巳斷之機便成棄置
終悟不調之瑟猶可更張死灰有意於復然璞玉敢期
於再獻少作既悔舊文盡焚欲營一畝之宮潜究六經
之旨志久未遂時難再來感落葉於清秋每臨風而浩
歎螢飛庭戸思披車胤之書雨霽郊墟空咏文公之句
伏惟某官學而入仕惠以臨民交章薦而榮被新恩六
事修而與聞政事里閭和會吏卒歡迎草長訟庭尚收
曾畱之犢風回春郭重開舊種之花竊聞有德可尊處
仁為智伏願息肩餘蔭拜手清塵身雖貧而累輕易足
支消之計道既獨而交寡斷無請謁之私
窺豹集後序
前朝起艮維據華夏進用南北豪傑之士以致太平百
餘年間民物殷富漢唐而下良法善政班班舉行原其
始必有啟之者也余生淄川不與前輩接山城非大都
會無所考究年二十九避地逾河關五十有二東歸鄉
里親戚故舊無在者熟視田園不敢為巳有居歲餘移
家濟南初識李善長嘗出一巨編題曰窺豹集細書滿
紙乃其曾祖東平府君疇昔之所著撰也其祖靈石府
君求序于節使許公公為作序其說甚詳就閱之若望
大水不見涯涘一日携其編來訪曰某將版行先君文
集旅次乏力罔克備舉請先生勘校揀選然後刻之餘
俟他日余辭以才識淺薄且老眼不能看小字間歲復
以中字謄錄數册來請往反三四無懈色懇告余曰先
子欲以是集傳世居平世而易之故因循至今某流寓
隱約閉眼不見後事若不竭力為之恐終泯泯也故不
恤出息假貸以僦工幸先生勿辭余曰句之脫漏頗能
為子注字之顚倒頗能為子乙至於擇而先之置而後
之子當自為也因得盡讀其所編錄上皇帝書幾萬言
所以立太平之基如太學登聞院提刑司常平倉兵衛
屯田之類皆載於書中前朝號稱多士綱紀法度固非
出於一人而府君亦南北多士中數之一也感應論謂
善惡生於心心知則天知儒論謂秦不能使之刑名漢
不能使之雜霸以下數節其言凜凜純正能悚惕警覺
於人立言如此又逢時頗宦逹然未嘗聞人有道其名
氏者乃知孝友才俊之士潜德亂世沈寂其行實文藝者
多矣可勝歎哉可勝歎哉既畢還其集又請為後序因
以余之所見幷感而欲言者書之善長遭大變革負窺
豹集䟦踄數千里無所失墜蓋痛其曾大父之事業曖
昧無聞而常欲顯揚之也客居歷下母夫人在堂授小
學以奉甘旨其弟早世有妻有子母夫人之兄殁亦有
妻子合孤嫠數十指皆收養之當此時又能版行其文
集以成父志若善長者可謂孝矣若李氏可謂有後矣
善長名德元善長其字也嘗補父廕父諱謙亦以任子
入官昭陽單閼二月序
變古樂府小序
元光正大間李長源王飛伯軰競效樂府歌詩沿襲陳
爛殊無意味近有三篇以舊題為律詩道今日事前未
有如此作者因欲收拾古樂府盡入此格俾後之詩人
言此格自吾家始亦詩之一變也
雲萍小錄引
君子之心正平虚靜無物我之辨聞一善言則志之見
一善事則述之故善之所在不必出乎已而善不可勝
用也雲萍小錄者有人已嘗為之而其說曰進士及第
後作同年錄以其同升于吏部也是則同而有不同者
焉觀夫雲行于天萍泛于水猶男子從事于四方也碩
德純行竒才絶藝雜然與之相接可法可慕可喜可愕
固巳道同志同跡同事同有不勝其同者矣見之則心
醉違之則夢思獨可以不如進士同升于吏部而置之
乎其大意如此河中李欽用云吾兄欽叔喜其事可法
嘗述為之因請余為引而欲繼為之余曰雲萍小錄厚
之至也由其名而效之者必多矣苟非其人恐借以為
諂諛之具道非可尚而貴言無可取而富欲遂其私而
求媚其人焉因亦錄之則非小錄之本意也
送王仲澤任寧陵縣令引
二戴集禮列於五經其文字之多倍於易詩書而喪服
幾半之聖賢相與丁寧問答以明其制者得非禮主於
敬敬以立行行以孝為本孝以勉喪事為難乎宰我欲
朞三年之喪孔子以為不仁於汝安乎之問責之甚深
嗚呼去聖益遠而安之者何其多也太原王君仲澤之
居母喪也擗踊至於既殯飦粥倚廬至於食菜果練冠
至於祥琴能率禮以終制難矣哉立行之本於流俗既
衰之後舉禮之難於叔世巳壞之後移之可以事君推
之可以從政矣初宣廟以縣令近民欲得其人也詔内
外五品以上官各舉所知以聞而用之他人之舉者一
二人或三四人至于六七極矣舉君者獨三十餘人自
登進士第以青衫九品職應辟書居油幕者殆將十年
而人無言焉及丁母憂唐鄧帥府又以前職檄起之蓋
不得已而後起也既而從吉從吉未滿三月勑授寧陵
縣令子曰不患無位患所以立若君者克自立者歟不
患莫已知求為可知也若君者為可知者歟愚嘗妄論
四科之長各述其所長非謂有其一而無其三也曰德
行顔淵不能政事政事季路無德行可乎曰文學子夏
不能言語言語子貢無文學可乎故於君之赴寧陵也
唯述其能行三年之喪夫豈簡君也哉
送張景賢張彦遠引
泮宮魯之儒宮也泮水之詩曰順彼長道屈此羣醜又
曰矯矯虎臣在泮獻馘孔子曰我戰則克是知文武非
二道而後世岐之至其甚也妄加毁訾故劉蕡曰首戴
武弁嫉文吏如仇讎傷後世惑之之詞也若夫卻縠之
說禮敦詩祭遵之雅歌投壺元凱之射不穿札叔子之
輕裘緩帶謂四子不知兵可乎哉余戅書生也學不足
以起身文不足以明道然而不為流俗之所惑者蓋嘗
深考古道篤信聖人之言故也自經喪亂身外無族有
子既冠遠遊未還年將四十被檄西來借一軍職有名
無實若此而與夫啗腴飲醇者同責其畏避而不事事
不亦冤乎後世惑於流俗不知文武同方而失其所以
用人使貧賤之士進退狼狽而不知其所為悲夫因二
君之赴省也爰書此以贈之焉
送趙仁甫序
帝堯在位以治天下老而禪於舜舜有大功二十亦以
禪禹孔子無堯之位無舜之功學者以為賢於堯舜何
哉愚嘗聞孔子之前如列國漢魏諸家之說亦已有之
及乎删黜述修之後人文化成則諸說莫能亂蓋二帝
行道於當時而孔子垂訓於萬世此其所以賢於堯舜
者歟嬴項既滅諸儒掇拾編簡於灰埃之餘各以所見
為說授受服習流分派别漸遠其源隋唐而下更以詩
文相尚狂放於裘馬歌酒間故文有俠氣詩雜俳語而
不自知也方且信怪竒誇大之說謂登會稽探禹穴豁
其胷次得江山之助清其心神則詩情文思可以挾日
月薄雲霄也於戲吟詠情性止乎禮義斯詩也江山何
助焉有德者必有言辭達而已矣斯文也禹穴何與焉
迨伊洛諸公乃始明天生烝民有物有則以致其知上
天之載無聲無臭而主於靜欲一掃歷代訓詁詞章迷
放之弊卓然特立一家之學謂之道學其綱目恢恢乎
而其用密哉德安趙君仁甫承學之士也士有窮達其
窮數也其達學也徵之趙君信然旃蒙協洽君始北徙
羈窮於燕已而燕之士大夫聞其議論證據翕然尊師
之執經北面者二毛半焉乃撰其所聞為書刻之目曰
伊洛發揮印數百本載之南遊達其道於趙魏東平遂
達於四方著雍涒灘十有一月至于濟南愚雖敬受其
書而所居僻陋不足以館君因病止酒又不能與君對
酌但日相從遊聽其談辨而已於其行也先原仁甫之
所學次祝以敬慎威儀尊其所學視兼金之贐則有媿
其於送人以言則無甚媿焉耳
送李善長序
濟南士人唯余心苦而善長尤苦何以言之余老而還
鄉封樹先塋更期親戚有在者田園得三之一一二故
人相與往來以慰餘生今親戚無在者田園為有力者
所據一二故人以余貧賤疎絶不相往來故曰濟南士
人唯余心苦善長流寓於此戚屬相依同食者殆十餘
口唯以小學為生生之資而復為軍戸故曰善長尤苦
豈不信然善長母老而子未冠不得已推其母之姪魏
氏子從軍又恐傷母氏之心也故捨其朝夕之養生生
之資而與之偕行歲暮途遠不敢告勞意者欲哀祈所
司置其弟於優處歸以慰其母也閩人歐陽詹舉進士
來京師將以有得歸為父母榮也雖其父母之心亦皆
然詹在側雖無離憂其志不樂也詹在京師雖有離憂
其志樂也昌黎先生曰若詹者所謂以志養志者歟善
長南行何以異此或曰子為善長作序而先自序何哉
曰若不知耶唯苦心者能知苦心者也悲夫
送房希白序
甲與乙俱論事甲之論質朴可笑乙之論閒遠可談靜
而思之甲論如田父之務耕桑農工既畢具牲牢酒醴
以供祭祀以養父母以溫飽其妻子乙論如學仙之人
逃父母不畜妻子道引服氣如此數十年少無昇舉之
驗竟踣於空山爾甲乙之論善學者奚取焉方希白之
在樊城也朝不謀夕誦堯舜周孔不輟襄陽百萬人獨
以詩見寄某因謀以王氏之館寓之他日枉顧嘗切切
以治生語之亦何異甲之論質朴而可笑也延留浸漬
而後試補府學交遊趙山甫韓景淵諸丈受知於南漳
縣令楊君承寄詩之初但知高尚其事和而贊美之以
王氏為不可寓治生為不足語又何異乙之論閒遠而
可談也夫五音相合以成樂五色相錯以成章故朋友
不貴苟同而貴乎有以相濟也聞希白應楊宰嘉招將
赴南漳於其行也書某所以為人謀者為之贈會袁大
本亦請以是觀之
裕州防禦使題名記
郡縣廢置視時之重輕立本圖始必選世之望人以培
植之戰國時方城重於楚逮漢唐之隆利盡南海其地
不過為四會五達之衝自是而後漸降而為縣皇朝應
運興滅繼絶割淮之南以為晉故方城稍重於漢唐而
為縣仍舊泰和六年晉既渝盟㳂淮上下增益屯戍於
是改曰裕州置刺史國制刺史職五品受約束於大鎮
而不得專是州縣之名雖殊其施為舉措亦無以大異
今主上即位之四年有司再以為言乃更刺史為防禦
使首以某官莅之某官嚴幹之名素著於中外故用以
培植本根俾後人樂其成而食其實也唐玄宗愛鄭虔
之才欲置左右以不事事更為置廣文館以虔為博士
虔聞命不知曹司何在訴宰相宰相曰上增國學置廣
文館以居賢者令後世言廣文博士自君始不亦美乎
夫廣文館閒曹也以虔不事事故雖愛其才但以閒曹
處之名雖美而實不至豈若裕州防禦使自某官始之
為愈也其山川控帶戸口兵賦刺史題名記備矣此不
復云至大五年五月五日淄川楊某記
甘白室記
人之生也厚厚者性之正也隨其所習而善惡分焉記
曰甘受和白受采甘者味之正也和者味之習也投之
以鹽則醎調之以醯則酸白者色之正也采者色之習
也塗之以丹則朱汚之以墨則黑人獨異乎故習於善
則為君子習於惡則小人也昭昭矣余生不辰幼失恃
怙長失訓導無養而不知所守無學而不知所擇縱心
直前放而不收恐違善而之惡也故取甘白以名所居
之室而為之記將欲復性之正視其善惡而從違之而
議者遽謂余援引證據違失經義蓋不知言異而旨同
也抑嘗思之復之之說猶有未盡者焉夫易壞者味之
甘也易染者色之白也易流者人之性也慾昏於内物
誘於外眩惑顛倒差之毫釐則失之尋丈矣若能學以
謹習養以歸厚至於心正而意誠則應物而不亂事過
則湛然何善惡之辨得置於其間耶亦猶味之甘者久
而不壞色之白者涅而不緇置鹽醯於度外釋朱墨而
不問余之道其庶幾乎
養浩齋記
余以正大元年監麟游酒稅初識曲子安居縣學為童
子師項背微僂布褐委然目赤且濕蒼髯糢糊不見頤
頷縣人云子安生乾州居此幾三十年矣生理蕭條自
始迄今衣食之奉如一一日謁余而進曰僕以養浩名
所居之室聞先生嘗從事於斯文願求文以記之余不
欲違其意亦不能從其請但笑而謝焉退而思曰孟子
聖人之徒也其論浩然之氣曰難言也至大至剛以直
養而無害則塞於天地之間夫名者實之華也故為是
名也必求有以副之養浩之名子安副之哉余平昔喜
孟子之書修其天爵不肯枉尺直尋威武不能屈說大
人則藐之誦之於口著之於心事之以為行述之以為
文而自待其身亦已至矣以兵凶破産失其生生之資
乃俯首監差中亦孟子所謂抱關擊柝者比也夫仕有
尊卑制禄之稱今也仕之卑者不為制禄而斗米束芻
繩之以法舉手蹈足輙挂罪罟折腰於里胥屈膝於縣
吏平昔所養消沮殆盡於是晝慙形影夜慙夢寐飲慙
甌盂食慙匕筯他日復見子安其形貌堂堂乎美丈夫
也布褐鮮鮮然美衣服也氣充乎其浩然矣因笑曰無
乃自視不足而所見者然耶
窳庵記
蒲臺王巨濟少年讀書為舉子計及山東被兵更為權
謀武士事上黨公亦嘗有官大變革後奉身來歸著道
士服築室于濱州之市東牓曰窳庵居之余六七年前
嘗過濱借宿于是庵巨濟因請為記余亦新歸鄉里凢
謀為繆戾心擾擾未靜曰他日當為作之庚戌再過濱
乃為作記窳物病之名也巨濟取以名菴蓋比身于物
而且病焉余為巨濟設問而問之曰非以讀書無成而
為病乎非以嘗有官旋失之為病乎非以投老無家著
道士服寄跡一庵為病乎余復為巨濟解之曰為舉子
計未及有成以兵荒去鄉里更為權謀武士余但見得
隨時之義非讀書之罪也嘗有官遭大變革失之非權
謀之罪也不幸喪家來歸寄跡一庵非身之罪也巨濟
能不怨猶復歸罪于已而以窳名其庵夫粟菜果蓏食
物之佳種也其或不熟非佳種之罪也土木金革用器
之良材也其或不攻非良材之罪也孟子曰七八月之間旱
則苗槁矣五帝本紀云舜陶河濱河濱器皆不苦窳由
此言之巨濟平生所遇如此而處之如此用心可謂平
恕矣豈非人情之所難乎
秀野園記
洛南縣治東南五六里陵阜曲接回抱忽斷若門然謂
之窄口既出便得一川平演肥沃宜菽麥禾麻農家隨
山勢散處總名曰章谷其間大抵多李氏之田也李氏
之先嘗以文無害佐縣治因倍蓰前世之業而始有僕
馬婢妾之奉於是即其地為園以充其宴賞遊觀之樂
取東坡獨樂園詩名之曰秀野引竹園谷蒼龍潭二水
鑿於其前面池起屋四楹植果樹雜花於其後至大四
年六月余始來遊望之青林蔚然既至其處怪其蕪穢
不治豈以其時賦歛方重未暇及此而然耶易卦兑上
離下革革者變改之名也上六之象曰君子豹變其文
蔚也李氏名革視其先子益收書誦習敬禮士人而有
革之道焉傳曰學也禄在其中矣又曰無友不如巳者
苟是心不替又豈止僕馬婢妾之奉宴賞遊觀之樂如
秀野而巳哉淄川楊某記
題公孫長卿左氏韻語後(原注長卿名昂霄)
運副朝列先生雖以文章名海内及見後學小生有片
善僅可錄所以長育奬進者備至故某之不才亦蒙獲
侍坐未坐定出示所著左氏韻語并其祖中散公行狀
兵後得於壞壁間者先以勿辭要之俾題卷尾夫毁之
則辭溢醜譽之則辭溢妍是特未識毁譽之正使行學
之實不能盡信於人由辭之溢也詩三百五篇其義庶
矣孔子以一言蔽之曰思無邪何必盡其風賦比興之
理遍數其禽獸草木之名哉故立言者貴乎簡而正也
况碑誌傳記題評贊序傳信之文也豈辭之尚哉大抵
得中散公行狀於壞壁之間者孝感也著左氏韻語撮
傳中事無一二遺者篤學也孝感行之至也篤學志之
誠也以是蔽之可乎某師心孤陋學無根底謬妄之說
不自知其是非必有能辨之者噫師道之不傳也久矣
先生當尊嚴其道不宜以成才之禮待後學小生願先
生接某輩如韓文公之視李蟠不願先生如孔北海之
友禰衡也
題重刻離堆記後
魯公之德之藝咸為當代及後世之所推重蓋公以忠
義為德以翰墨為藝二者初不相資以成名也德成名
隨之藝成名亦隨之正使公不能書而忠義之節當與
日星爭輝如或不遭奮勵之地有以自見而翰墨之妙
亦當與金石不朽矣故張巡之節不待藝顯李斯之筆
不以人廢雖然有德以發其藝有藝以華其德虎之文
炳然豹之文蔚然宜乎後公數百載大人君子據德游
藝愛之而不置也公嘗作離堆記書而刻之石壁上字
徑三寸比他書尤瓌竒元符三年唐子西祠堂記已有
崩壞剥裂之語元符距今又百餘年鄧元帥漆水郡公
慮其崩剥不已寖及完處公門下客安常嘗以篆隸待
詔翰林亦能以朱蠟摹書不失其眞適官於南陽某人
尋某復善刊字公乃出家蔵離堆記石本置其點畫缺
損絶不可識者餘悉重勒之石凡幾百幾十字典型具
在唯讀之不能成文為可惜也嗚呼魯公之書取譬則
火也離堆之石取譬則薪也火傳於薪薪灰而火無盡
故離堆之石可壞而魯公之書不可泯成德之藝大矣
哉懿夫大人君子之事可以為教於斯世也據德游藝
大人君子之事乎孰謂元帥公重勒魯公之書於石非
大人君子之事也歟非可以為教於斯世也歟至大六
年楊某題
題山谷帖
山谷寄成伯祕校書云道一而巳聖人之道均於治性
改過平居之心恬淡平愉更無委曲大概不為人作便
近妙道此數語與二程之學亦何以異而當時分蜀洛
之黨其不相悅也如此何哉成伯不知其氏族公和寄
惠雞距筆詩云李侯掉三寸滿堂風拂拂成伯蓋姓李
也
題黃魯直書其母安康太君行狀墨迹後(原注張左)
(丞家藏)
以為子者尚其孝以業文者尚其辭以學書者尚其法
傳之子孫為三師
志道字說
周人諱名男子冠而字所以代名也名則命於父師亦
有自以其意而為之者字雖朋友可也某人諱古嘗以
其名請字於余余時閉戸退藏守銘背之戒以其請之
堅也曰子之名父師之命歟抑自以其意而為之其義
柰何曰某性至拙不能與時俯仰屈而不信故為是名
也余曉之曰古豈拙之謂哉古人今人之師也古之君
子志於道不志於利故善始令終子孫逢吉今之人不
顧道義惟急於趨利寅而興卯而作午不見其利則心
巳遲之殊不知以趨利為始將何以令其終乎子無以
古為拙志於道而已矣請以志道代子之名子以為何
如繫辭曰尺蠖之屈以求信也龍蛇之蟄以存身也子
姑安之久而當知余言為不妄
四箴幷序
有過行有不逮則如之何曰改之而已勉之
而已如斯而已可乎曰改之則無過勉之則
事治於斯二者何有作四箴以自警云
浮躁箴
輕發曰浮欲速曰躁事既不達動貽悵懊是以君子沈
思莊靖治劇以簡處動以靜悔寡事治心和氣融安樂
夀考咸集于躬
懈怠箴
身體好安心情欲恣安逸懈生荒恣怠至日復一日萬
事不治安不可常恣不可充心乎蒙昧身乎困窮勿謂
有命罪在汝躬地不産衣天不雨粟鬼不輸智神不賜
福不治不修塞心餒腹勤則不匱學則能通能通則顯
不匱則豐既豐且顯樂在其中
妬忌箴
他人有能可尊可師不知出此反妬忌之不妬如之何
近乎無志不忌如之何安能有為匪妬他人妬巳之不
習匪忌他人忌已之不思思之斯得習之以時文學中
積聲聞外馳汝亦多能妬忌奚施
十二字銘
熄暴怒毋戲言辟損友塞禍源
陶之甁贊
陶之甁杜之囊深秋晦日詩人腸河之水流洋洋歲寒
松栢在高岡
祭劉副總管文
維端平元年歲次甲午三月已亥朔二十二日庚申襄
陽府府學諭楊某拈香酹酒告于故權京西副總管劉
君之靈惟君之先貴重於遼遼亡入燕襲爵百載必有
道也紹定癸巳以鄧來奔越明年改元端平正月巳酉
王師克蔡乙卯疽發背卒無後亦必有道也嗚呼哀哉
某所以祭且弔者武仙執迷不復唐州不知天命詿誤
而死者不知其幾何如鄧民穰穰咸獲更生以武仙唐
州方之實亦有頼於君焉此衆論之公也某寓鄧六年
蒙君以客禮待燕遊樂樂無不與焉此一巳之私也苟
無公論不敢遂其私魂而有知庶幾聽之
為節婦尼醵糧疏
故鄒平主簿王宏道先生學為人師行作世範詞賦造
乎二李濟南謂之三王迨桂枝入手之年正戎馬生郊
之際俗儒買服而覓舉嘗丁繼母之憂赤尉託事以逃
差代赴危城之難生全忠孝道合神明悼子息之不存
愍室家之猶在挺守貞之高節遂寄跡于空門行年七
十度日艱窘效釋迦氏乞食舍衞之城似蘇源明忍饑
浮雲之巘凡曰識面寧不媿心但當稱其有無故可助
之薄少載思共伯哀吟守義之詩無使孝標忿作絶交
之論
優伶語錄
堅白子居於般溪之上不慕榮利喜為文章田食井飲
與世淡然蕞爾山城再罹大兵雞犬不聞四郊草荒一
官不調未獲禄食親舊離散無所假貸祇服避地之訓
歲九月而有汴梁之行所以赴銓調訪親舊也傳曰適
百里者宿舂糧適千里者三月聚糧生業既失安在其
能三月也行次濟水之陽有同途者亦欲踰大河之南
不負不荷若有餘齎言語輕雜容止狎玩怪而問之曰
我優伶也且曰技同相習道同相得相習則相親焉相
得則相恤焉某處某人優伶也某地某人亦優伶也我
奚以資糧為言竟自得之色浮於面聞之有感於余心
者夫人之所貴乎為士者為其道存焉耳仁義道之本
歟仁以安人義以利人使人利而安之相親相恤者近
焉優伶世之弄人也而有是哉而有是哉因且自念修
身慎行讀書著文幾年于今矣獨無所同然乎哉側聞
某官大夫名德之日久矣未嘗望清塵拜下風得接粲
花之論今也路出東原(原注興定元年東平府錄事雷晞顔名淵)欲致謁於
左右疑而未敢進也俄而自笑曰何期大夫之淺耶仁
義之道在彼而不在此乎或曰為其同乎大夫決巍科
馳令聞自致於青雲之上汝身不顯於世名不稱於人
沉滯碌碌窮於逆旅果同乎堅白子曰轅下之駒德不
配驥然亦馬也謂之非馬可乎或者不能對因錄優伶
之語以為獻伺候門外進之麾之惟命
