小亨集卷二元楊弘道撰
七言古詩
贈裕之
嘗讀田紫芝麗華行惜哉紫芝今不存日者見君詩與
文知君在嵩少神馬已向西北奔國家三年設科應故
事君亦未能免俗東入京西門低頭拜君昂頭識君面
碧天青嶂秋月昇金盆未省田紫芝何以稱臞元乃知
紫芝文詞固豐豔至於題品人物猶作涇水渾入城市
井喧出城草木蕃嗟我廢學胷次愈迫隘但覺擾擾俗
物遮眼昏天下本多事君子宜慎言譬之山之鄙人終
日木石間而不見璵璠
李廷珪墨歌(原注趙節使治邠平涼運同知張顯之來晏於公署之凝香閣致政)
(張相公在座余亦與焉節使出示李廷珪墨席上試墨余戲以墨汁&KR0377;酒中飲之明日出此篇)
(二老皆有和詩)
軺車下涇川二老歡忘年夜寒辟易凝香閣長檠粲粲
金花然平頭奴子捧漆匣錫圭入手輕而堅客卿裔孫
滿天下系出隴西獨稱賢座中有客慙菲薄藜莧貯腹
空便便朱提飲盞&KR0377;芳液玄雲霮䨴浮秋泉一酌濡夢
傳之柔翰再酌霑蕪穢之靈田祈禳厭勝古亦有合座
拊掌嗤且憐君不見將軍飲酣出刀矟作氣欲斬横海
鱣客卿如靈俾我慧悟加諸前待渠宣力恢復舊封域
雅什願讀車攻篇
寄鞏州司農少卿李執剛
潦水已除泥尚濕疽瘡既平膚尚赤(原注去年田瑞據鞏州反)細烹
糜粥食疲人明示金科懲暴客朝廷好爵不輕授夙夜
小心憂重責政成合沓起民謠一片青青襄武石
投鄧州節副劉光甫祖謙
仲秋八月離平涼隴月光寒涇水黃弱妻抱子乘瘦馬
服玩附行猶一囊鄠郊藍水不敢住東南深杳崔嵬藏
洛南十月戎馬嘶市人散走如驚獐攜妻抱子竄山谷
倉卒不暇持資糧山高樹密積葉滑側足數步顛且僵
倒身枕臂天欲曉頭上肅肅飛嚴霜勞筋苦骨數百里
今日得升君子堂一囊服玩不復顧數冊猥藁情難忘
君能貸我一茅屋忍饑默待時明昌
戲答游麟之
游麟之之麟游欲去未去邊風秋鳳翔壁壘壯如鐵從
此始免為俘囚驚魂悸魄返其體故當北望山林羞奈
何健筆恣嘲弄大篇長句令人愁
若人
哀痛淄州城再破千里蕭條斷烟火當時逃難逾黃河
二紀歸來非故我眼前十口不安生白頭又復辭先塋
若人方寸包藏惡害物慘於城陷兵
望南極
老人深居未嘗出我欲見之不度德斗量明珠秤稱璧
越羅蜀錦千萬匹紫沈白檀隨海舶輯之燎之半天赤
香霧中間嚴奠瘞如此庶幾見髣髴汝家搜索有何物
布囊破裂筐底脱心知不能情未巳夜夜中庭望南極
題老子廟
乾壕石壕過峻阪骨煩筋殆思寬平蒼崖小殿揭金牓
冷泉高樹夕陽明流俗相傳禱靈藥妄以沙土欺聾盲
但知經過記歲月小字壁間題姓名
甘羅廟
峻坂欲盡長坡迎後山未斷前山横甘羅廟下四山合
太始鬼物成天城道傍一峰立突兀瘦木上下攢飛甍
此郎片紙附遷史勲業不足煩題評尚憐稚齒據高位
因使細人輕晚成山間一笑為絶倒多少豎子談功名
南陌梅花詩示張守道守道見和復用前韻
春寒茅屋晨興遲起來倩人為折枝緬懷騷客賦蘭菊
蓋喻忠信期君知聖賢垂訓惡無禮東家不敢鑽穴窺
早梅香好動詩興已恐落英嗟後時故園桃李委塵土
怨調曾託長相思小兒蟣蝨滿黃髮何處亂山尋玉卮
疑夢
書封圓細書旨勤書中字字非虚文鴻鵠垂翅志霄漢
飲啄不肯隨雞羣堂前趨走典謁者堂上軟語芝蘭薰
出門月朔忽月晦敬聽命召寂無聞覆蕉求鹿不知處
自猜身是淳于棼官街馬過不聞聲但見飛蓋飄青雲
鷓鴣
鷓鴣鷓鴣生炎方有耳未嘗聞北翔鷓鴣鷓鴣何形色
北人見之應不識前朝鼓吹名鷓鴣上稽下考不見書
而今歌舞聞見熟試為後生陳厥初東京有臺高百尺
北望驚吁半天赤塞垣關楗夜不扃河南河北無堅壁
鷓鴣飛入酸棗門青衣行酒都民泣長淮東注連海潮
終南山氣參青霄大田多稼際沙漠幽州宮闕何嶕嶢
金天洪覆需雲潤内自封畿外方鎮霜葉烟花秋復春
妙選細腰踏繡茵優絲伶竹彈吹闋主人起舞娛嘉賓
玉帶右佩朱絲繩牌如方響縣金銀低頭俯身卷左膝
通袖臂搖前拜畢露臺畫鼓靈鼉鳴長管如臂噴宮聲
初如秋天横一鶚次如沙汀雁將落紅袖分行齊拍手
婆娑又似風中柳鷓鴣有節四換頭每一換時常少休
次四本是契丹體前襟倏閃靴尖踢或如趨進或如却
或如酬酢或如揖或如掠鬢把鏡看或如逐獸張弓射
蹁躚蹩&KR0887;更多端染翰未必形容殫主人再拜歡聲沸
酌酒勸賓賓盡醉僚屬對起相後先襟裾凌亂爭迴旋
鷓鴣為樂猶古樂大定明昌事如昨風時雨若屢豐年
五十年來人亦樂勿言鄭衞亂雅歌人樂歲豐如樂何
朱門兵衞森彌望門外聞之若天上隗臺梁苑烟塵昏
百年人事車輪飜倡家蠅營教小妓態度纖妍渾變異
吹笛擊鼓闤闠中千百聚觀雜壯稚昔時華屋罄濃歡
今日樂堋為賤藝白頭遺士偶來看不覺傷心涕霑袂
懷春怨
妾身可以化石妾手可以縫裳薑桂失地而猶辛桃李
非時而不芳睡起倚門嘗佇立翩翩蝴蝶過鄰牆
邂逅
過燕不見世子丹過趙不見平原君煩襟清濯易水風
破袖欲拂恒山雲天生奇才無古今邂逅辭氣如蘭芬
北遊得此亦可樂繫筑奮鎚何足云(原注過保州初識郝伯常過真定初)
(識高雄飛劉道濟)
金陵徐信之牧牛圖
誰貌吳牛馱牧豎建業徐生寓深趣母子孤特失儔侶
行行暫息烟中樹九十其犉何處尋或訛或寢隔山林
牽柔折脆方為劇詎識離羣䑛犢心
贈裕州防禦
皇帝二載歲乙酉八月花川墮天狗(原注田瑞據鞏州反)宥親釋
黨可攻心(原注田瑞之父在甘谷釋不殺)結趙連蜀憂掣肘運芻輸粟
正嗸嗸擐甲執戈徒赳赳聊城朝飛仲連箭(原注矯制赦城中)
夏人暮擲惠琳首借籌功大克渠魁失馬過輕傷利口
(原注防禦時為行省郎中陜西和買馬在鞏州城降多為將士掠取之坐此而罷)天鑒長懸日
月明皇恩更賀丘山厚萬家特旨畀韋虎千里長謠得
杜母憶昔軺車到鳳翔特遣朱衣邀馬走金刹刳橙催
賦詩(原注鳳翔普照方丈席上請余賦橙實蠟梅)銀杯行酒無停手許遊蓮
幕厠英髦欲瀉蘭湯洗塵垢武陵回首山縱横薦福打
碑雷震吼(原注余到平凉防禦已罷職)馬首東之詎可留雞肋空持
復何有嘶風驚聞沙塞馬挈家來覓商巖叟控弦突騎
若憑虚戰格連雲如拉朽洛南屠滅彼何辜渾谷奔忙
誰敢後仰攀危磴蝸篆壁下墜深阬杵投臼血屬有幸
脱微軀家具豈能存敝帚恩全終始屬賢良仁濟困窮
多福壽借君寶劒買黃牛苟全性命歸南畝
賞菊張濟道家分韻得菊字
鹿車西來聲轢轆夜夜空山草間宿今年蝗旱草亦無
懷川竹林如帚禿旅人懷抱從可知失喜君家籬下菊
况逢名勝宜盡歡談笑未終眉暗蹙賦詩把酒獨移時
日下風淒體生粟吁嗟世上無唐衢若有唐衢見應哭
詠晴
二月已破春將殘連朝風雨春猶寒烟消日出好天色
城隅花柳猶堪觀萋萋芳草平沙路乘興招君共君步
恨無樽酒助清歡賴有溪藤書鄙句荒城勢與河流灣
憑高望遠開愁顏天低野闊樹如薺幾點翠色符離山
寓形宇内宜自適吾土他鄉奚所擇與君同立東風中
一笑相看誰是客
常武殿試護衛歌
夷門上傾遼水渾東方日出天下明湯盤既銘德日新
萬國貢篚來燕京朱門霜戟崇元勲鳳毛麟角歌振振
白弓長箭紅鶴翎紫薇垣外羅天兵鯤鵬變化實通津
百年聖神相繼承正大天子壽萬春恒山風暖河源清
爰得方召為虎臣虎穴生子被奇文殿前較藝羽衛陳
弓弰拂弦霹靂聲聚星玉版湛玄雲宣城紫毫點姓名
高門繼世承天恩
謁詩
我夢神遊入官府少年掖翁出東廡傍人相指竊笑語
掖翁少年乃宗武須臾呼我傍簷楹聞汝頗有能詩聲
奈何低首就驅役(原注時為刑部委差官)更勿赴我詩壇盟慙惶
趨出肩背縮倀倀步遶山之麓忽聞笑語愕睨之小橋
流水環青竹仙人雜坐陳壺觴舉酒揖我邀我嘗數杯
萬慮都不記恍然寢室明晨光人生大抵如夢爾夢飲
陶陶寤猶喜益知飲酒可忘懷市東走訪劉夫子(原注寧州)
(劉玉潤甫)先生衰髮不勝簪研丹點句傳青衿世緣消盡唯
好飲縱欲酌我囊無金元年建亥月官有陳省雜(原注滄州)
(陳歌和之)嘗欲醉先生省雜豈苟合元年建亥月官有呂諮
議(原注真定呂鑑仲寶)嘗欲醉先生諮議亦誠意陽月風日如春
熙梅花三兩開南枝二官清要少公事願從先生一訪
之
雪晴夜半月出戲效李長吉
瘦日已匿崐崘西太虚漫漫圬濁泥濃愁蠧心欲成粉
耳根似覺殘蟬嘶孤螢尾暗蝸聲靜銀闕照耀神驚迷
冷光直上三萬丈團黃一點通靈犀天花飄盡桂花發
陽烏却避城烏啼樹枝不動印空碧凝雲樹外横長堤
琪樹歎
初見琪樹梢出牆再見琪樹花飛香凉風蕭蕭雁南翔
峴首山前多稻粱龍沙高馬肥如羊漢陽漢隂為獵場
旅雁哀鳴野水傍琪樹晚實天早霜不獨琪樹少顏色
中州草木皆萎黃
王子端溪橋濛雨圖
皇風皞皞吹王民樂哉大定明昌人文章與時相高下
黃山竹溪麗而醇秦碑晉帖落萬紙明珠白璧非常珍
興陵佳氣成五色聖孫龍衮居紫宸三十六宮誦佳句
翠簾不捲楊花春子端振衣起遼海後學一變爭奇新
黃山驚歎竹谿泣鼎鐘騷雅潛精神雲山烟水無常形
潑墨不復求形真挽弓楊葉百中後衆人擊節高人顰
君不見傳呼畫師閻立本池上愧汗霑衣巾丹青馳譽
尚如此溪橋濛雨徒自塵淄川賤士長安客品題不慮
傍人嗔
