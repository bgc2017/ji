日涉園集卷十宋李彭撰
七言絶句
老坡自海外歸為書簡寂觀雲卿閤榜今為煞
風景者毁之
筆㡳颶風吹海波牓懸鬱鬱照巖阿十年呵禁煩神物
奈爾焚琴煮鶴何
戲書
虐雪饕風春事晚輕紅未放入夭桃即看倚杖花經眼
便許堆盤黍雪毛
晴簷已復聽提壺濁酒聊堪釋荷鋤短短長長愛園柳
三三兩兩數谿魚
渫井寒泉徹㡳清不容私地有蛙鳴修除何獨充庖易
要看籜龍將雨行
止酒廢詩春晝長頗知易戒復難忘戲于窗下還詩債
便欲花前喚索郎
次韻文潛立春三絶
臘前漏泄有官梅春色懸知裏許回日涉園中聊步屧
黃菘早韭復争開
后皇司春生意還無知草木亦班班顧憐綠髮添華髮
羞插耐寒花上幡
舉酒徵賢且合姻盤飱野菜鬭嘗新陽春有脚今誰是
始覺前朝貴老身
延福寺
尋盡雲山發興多稍知蘭若在巖阿不以姬姜棄憔悴
杖藜聊復一來過
齊安江頭别何氏兄弟舟中得四絶句
疎星牢落散江東悵望夷猶醉眼中長年三老相欺得
故將短棹指西風
八字山頭閱世故周郎赤壁斷人腸玉魚金枕皆冥寞
鐡騎樓船墮渺茫
樂羣野鶩巧相依旁母鳬雛肯浪飛怪㡳相連若耆舊
無人花鳥自忘機
巖巖五老古鬚眉似對幽人歌采薇漢事煩公即調護
蒲輪飛詔盍來歸
留别小慶
風催萬壑雨歸去雲閉連峯不放晴門外從教春水闊
杖藜準擬聽江聲
二絶
過盡柳花無復綿幾畦麥浪漲晴川幽禽喚起醉鄉夢
疑在故園茅屋邊
生綃他日寫荒寒咫尺渾如萬里寬我據筍輿烟霧裏
有人應作畫圖看
對酒二首
頗欲持觴為上頓直疑買醪成大偷盎中麴蘖可肥遯
不比終南猿鳥愁
雄猜刻薄王處中不飲思欲誅蛾眉何如一醉睨萬物
小黠向來成大癡
夢秦處度持生絹畫山水圖來語予此畫劉隨
州詩也君為我作詩書其上夢中賦此詩
隨州句法自無敵寫作無聲絶妙詞誰料長城千載下
秦郎復出用偏師
歲晚四首
天長候雁作行遠沙晚浴鳬相對眠松醪朝醉復暮醉
江月下弦仍上弦
汪侯胷次闊瀟湘秀潤清時符寶郎謝宇窗間仍發興
敬亭山下屢成章
苦憶中州向子期微官䥴盡賦新詩清班未許聯天仗
直指聊看著繡衣
眼看楊柳漲春風忽復山明雪映松但把一尊扶醉病
何須三揖送文窮
茅堂清坐有懷元亮
不到青園三月餘行間茂密見新蔬最憐鼠迹生塵案
復有潛筠穿我廬
有懷雪堂舊遊
雪堂楊柳三五株堂裏先生萬世無伐樹何人成糞土
如聞築屋復棲烏
柱史秦郎無檢幅筆端真有大夫辭追懷耆舊誰能繼
况復賞音黃絹碑
張侯贍蔚氣如虹字字追還西漢風歆向俱為泉下士
辭林正𣲖絶流通
陳子真成病乘黃圜丘一仆殆堪傷苦吟幽語多竒澁
未免人譏急就章
柯陂潘子骨已冷文采風流付陸雲不見十年應好在
酒澆邊腹貯皇墳
珍重何家大小山高文麗賦敵揚班書來慰藉江頭别
想見園林人外閑
離曲池憩巾口
小泊曲池桑柘隂遠牆岑寂伴高吟孤雲兩角真在夢
一抹寒林古木深
野僧亦復稻畦衣兩兩三三巾口歸拂拭涪翁刑部句
晚風吹泪對斜暉
物色真成行畫圖十年對面不供書才慳更著李商隠
無復重譏獺祭魚
林占處士和靖先生之孫也與予厚善今死矣
作雨絶句弔之
愛君渾似金華客謂我猶堪供奉班蕭寺愚溪兩冥寞
一尊聊復對西山
危脆芭蕉何足道姓名今不減西湖茂陵遺藳他年在
曾有書言封禪無
久不得六弟消息二絶
去日么荷拳未舒水花高蓋已扶疎大醫法窟應尋徧
有㡳能忘一紙書
平生大敵劉文叔每發一兵鬢為蒼不得淮南近消息
蕭然添我鬢毛霜
遊雲居寺三絶
茗椀薰爐久不來曉猿夜鶴總相猜故將野老扶衰杖
踏破山家稱意苔
去年重失洪崖約今日又寒徐稚盟勝日幽期無惡客
尋僧銀色界中行
燕坐身游水晶城夢回心净玉壺冰更聽夜雨簷花落
却是細泉幽竇傾
代二螯解嘲
臞儒他日倦龜殼蛤蜊自可破愁顔不似二螯風韻好
那堪把酒對西山
解嘲
平生癡絶百無憂黨友相嘲顧虎頭癡黠胷中各相半
要之與我不同流
丘林久矣自耘鋤罕識心勞瓜芋區不復論文傳幼婦
安能索筆著潛夫
西隠觀
書籖無復梁蕭統像設空餘譚紫霄馴鹿將麑眠藥圃
歸雲帶雨度山椒
離豫章進賢道中
春在江村桑柘中多情十日雨兼風杜鵑北向勸歸去
我為故人聊復東
招隠亭
裊裊秋風生桂枝小山巖壑石逶迤王孫歸去歲將晏
莫學臞儒炊扊扅
鄰雞
鄰雞午唱静中譁挾雨蒼苔傲落花已覺星星鬢邊出
真成一倍惜年華
醉中戲次師言韻兼簡少逸
不覺龐公隠鹿門逢場作戲任吾真風烟久著雙蓬鬢
脫帽公應恕醉人
筆下疾雷驚四鄰勒兵小試頌聲新司空城旦餘波爾
六籍紛綸井大春
往日風流京兆眉却穿習薄敗荷衣新詩渾作鶯花語
只欠天街便面歸
愧乏金椎控頥手偷兒何苦向人來囊空四壁亦云静
祇有丹鉛勘玉杯
次韻九弟過炭婦兼懷微公之句
阿連衝曉絶江濆驚起江汀鷗鷺羣不為營巢祇覓句
真成拄頰玩幽雲
頭陀雲外見遥岑争似歐峯雲物深想見伊蒲欲為供
波生茗盌憩牆隂
次韻九弟幽園即事
萬事向來元不理非關軒傲故相違幽園把菊初無恙
未歎將蕪胡不歸
孰知卜築野人居飽聽鄰鐘與粥魚便覺悠悠雲入座
只無㶁㶁水鳴除
次韻正平見贈道予游山北勝處
山南山北似壺天雨宿風飡近日邊噭噭猿啼石門路
此身渾是謝臨川
佳句全勝顧虎頭千巖萬壑斬新秋歸來把玩無窮意
始信遥天寄客愁
次韻九弟五絶句
遠韻會須真邁往高懷那用太分明病夫閱世蓋多矣
說病由來非妄情
草際窗間蟋蟀鳴愁来無路敵方城却憐郢客悲秋賦
強使微雲滓太清
谷水為簾映暮山珂珠貝玉妥天關傳聞小陸同支遁
游戲蒼崖鉅壑間
沙鷗日日滿蘋汀白髮忘機不復驚何處暮帆來浦口
背人飛帶喚雛聲
橘花漠漠玉花深屢起微霜落瓜心喜有青黃著籬落
千頭未羡滿寒林
哭尚書墓
過家上冢非無子宿草孤墳獨可悲賴有立朝莊語在
不勞諛墓作銘詩
種竹當年語尚新藏山萬卷總成塵牙籖知落誰家去
往事凄涼欲損神
遊雲居四首
雞林磨衲度幘溝海外風烟在上頭箴孔線蹊誰善幻
千巖萬壑斬新秋
懸崖怒瀑落龍湫恰似王師破蔡州續蔓沈竿空莫測
石魚酒舫未應求
壊衲槃跚玉澗翁負霜秃鬢頰暾紅時時口占東坡語
頓覺曹劉力未工
冉冉山雲低度牆涓涓流水響長廊不緣抱病關鬲冷
早賦式微緣㡳忙
寄鄭禹功魏虞卿
杖藜徐步倚柴扉園柳青青馬尾垂日暖遊絲縈落絮
黃鸝銜得上高枝
衆草風來俱掩冉驚紅駭綠鬭年芳崇蘭秀發北窗下
燕坐時聞自在香
苦憶苕溪鄭廣文足驚豪翰獨超羣山南飽看懶行縣
笑殺無心出岫雲
虞卿再見封萬戶三語掾曹駒伏轅北海會須加慰薦
横空一鶚看騰騫
蕭子植寄建茗石銚石脂潘衡墨且求近日詩
作四絶句
寳犀新胯面巖冷碾出壑源春雪花何用纖纖捧渠椀
絶勝片片勺流霞
良工刻削類方城煮茗細看秋浪驚未許兒曹輕度量
豈容奴輩笑彭亨
蒼崖絶壁長瓊腴靈府煩蒸藉掃除老楮羣雞甘下筯
乖龍左耳避珍蔬
遠竈積烟烟更多絶人妙手不同科蕭郎餉我客卿輩
遠愧山隂書換鵝
寄臨川諸舊兼悲二謝
晏如雅贍志沈鬱詩語松風萬壑哀皮裏陽秋能刺舉
眼邊青白兔嫌猜
董侯本是古沈冥風味澹然雲水深見說修門和氣滿
何用涉江歌採菱
何侯嗜學黃鵠舉謝客哦詩丹鳳鳴急雪異時登擬峴
放歌何日酌宣城
半岳摧峯憐二謝孤墳宿草已蒙茸自歎蔡邕今老矣
銘言獨不愧林宗
寄何氏兄弟
病語無心復惜秦護持白業五臺賓往時赤壁好風月
俱助兩郎詩句新
青州從事懶行縣白水真人不造門時作藥山遮眼計
尋僧煮茗過祇園
次韻山谷寄賀鑄
平生賀監毛髮古風流歗詠付銜杯賴爾雲孫亦不惡
山隂氣味喚仍回
淮海維揚萬人傑松吟宰上不能杯雖無横州過秦論
猶有清歌慰九回
客廬山道中寄中上座
谿山軒豁逐時新草樹欣欣雨後春弄水看山添野興
可憐魚鳥自相親
著行官柳拂人低勾引風光挽客衣正是斜川春事起
翻思戴月荷耡歸
紫霄獨立冠遥岑静愛雲無出岫心見說危梁耿大壑
欲招惠遠與同尋
顔魯公祠
心正能令筆不欹銀鈎猶冠古今竒凜然一代英靈氣
猶似當年罵賊時
鄰寺遣興三絶句
蠻花簟冷春氣分午醉醒尋野寺門黃落遠林供倚杖
却疑殘照是朝暾
映階駮蘚漫層層古柏連蜷上老藤梵鼓粥魚今落莫
半歸官焙半殘僧
修源一帶碧灣環上有江西淡竚山便覺心塵雙寂寞
不愁騎省鬢毛斑
遣興兼寄豫章二弟
國士無雙有山谷斗南獨步憶秦郎鸚鵡洲前多勝日
古藤隂下夜何長
獨持杯杓酹先酒遺我此物忘百憂乞靈鮑謝共傾倒
况復隔窗懸玉鈎
龍沙季子在原樂不肯附書黃耳來滕王閣上覓佳句
鐡柱觀頭行幾迴
即事
勌聽戍鼓擊銅龍卧待當軒葉㡳風暝鳥忽穿明月去
直疑便面寫歸鴻
左界明河夜未央輕風灑面作微涼藏舟枉渚者誰子
欸乃歌聲短復長
紛紛著作能上馬衮衮紫微俱斵窗韓侯遽綰銅章去
豈坐雙流帶二江
我覯之子秉周禮要使諸儒識漢儀側席求賢天子聖
未容澤畔弔湘纍
眼看花霧共衣霏已有羣鶯窗上飛心事但隨春事盡
鐘聲更伴鳥聲微
醉書
酴醿奪目表春餘閒雅雍容亦甚都睥睨園林衆芳歇
持觴耐久作歡娛
稚子滿林春笋生殘花老境尚多情瀟灑封侯真有自
竒姿未讓惑陽城
湛湛胷中萬頃陂翻疑淺器是牛醫從來未許愁知處
顧肯因愁移面皮
送淳軾二上座
密掩柴門斷還往道人履迹破蒼苔青燈相對語離夜
况復打窗風雨來
上人定自有佳處眉宇翠氣連湖山烟邊候雁著行急
力挽不留相與還
漫興
真牧堂前花草新舍南移就一番春非關瘠魯欲肥杞
直恐強齊將弱秦
梅花冷蘂發疎枝雲斷天南放日暉亂折寒柯有雙鵲
銜將綴作百家衣
翻經臺
五千餘卷在高臺内史翻時臘屐来夢斷池塘人不見
年年春草綠成堆
幽園風雨
妙手春工如畫史鵝溪百幅掛城隅却將李成驟雨筆
掩映邊鸞花鳥圖
竹間兩絶句
鳥聲催得青春老花氣渾忘白髮新誰復能尋三徑友
信知真是五臺賓
何許晩鐘烟雨餘花間蛺蝶舞蘧蘧莫將絶壑潄流齒
戲誦文園封禪書
自西林投宿歸宗
江都著足寫餘酣頗怪朝暉變夕嵐我與諸峯俱是畫
解隨歸鳥過山南
補遺
魏鍊師四松畫軸(案此下七首據玉澗小集補入)
四松在澗壑歲晚乃更竒蕭然如黃綺傲岸不可追誰
將談天口掉舌聊見移由來拂東絹寫此霜雪姿便有
松上雨催我窗間詩翻思斸青冥採藥堪扶衰當年丹
青手開闢造化隨既有圯下約子行何後期
徐叔明校書篆筆竒古復善丹青為予作漢江
暮靄扇材極妙力求鄙句作此以贈
曩時徐騎省篆古逼秦相後來得仍孫毫端溟渤壯能
回頓挫姿丹青生意匠餘酣寫便面萬里烟莽蒼何許
捕魚郎落日蕩雙槳無勞翦吳淞安用買叠嶂真欲老
是間塵境孰非妄憐君俱入妙簡遠復清曠定為造物
嗔覓句聊分謗
夢訪友生
少年結客長安城妄喜縱酒同章程支離老去一茅屋
枕書卧聞長短更友生相望止百里寒夜寥閴無微聲
夢中乘興輙見戴剡溪聊爾扁舟行覺來蘧蘧一榻上
不用僮僕争驩迎吹燈弄筆欲書寄窗前白月方亭亭
唐明皇夜遊圖
開元御極垂衣裳登三咸五凌羲皇白環重譯銀甕出
卜夜遨遊離未央香車鬭風秦與虢羅帕覆鞍真乘黃
赭袍錯落綴北斗步輦優游含縷觴寧王玉笛上霄漢
御路花光争月光汝陽羯鼓絹帽穏打徹參旌低建章
太真霑醉玉欹側力士傳呼聲渺茫翠釵掛冠紅粉粧
金貂貰酒白面郎君臣玩狎樂莫比清禁喜聞宫漏長
若令姚宋坐廟堂袖中諫疏神揚揚萬里橋邊行幸處
後世龜鑑懷苞桑
題駒父家江干秋老圖
江風颼飀江水寒蘆洲雁下生微瀾漁翁夫婦不能語
津吏醉倒船著灘其旁病夫坐箕踞持竿萬事那復顧
懸知寧斷嬌兒乳不及冥鴻及飛鷺
都城元夜
斜陽盡處蕩輕烟輦路東西入管絃五夜好春隨步暖
一年明月打頭圓香塵掠粉翻羅帶密炬籠綃鬭玉鈿
人影漸稀花露冷蹋歌吹度曉雲邊
望西山懷駒父
去歲湖湘賦凛秋聞君江國大刀頭百年會面知幾遇
十事欲言還九休照眼遥岑落懷袖過眉拄杖立汀洲
莫言青山淡吾慮誰料却能生許愁
