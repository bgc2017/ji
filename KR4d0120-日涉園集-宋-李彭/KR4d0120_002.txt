日涉園集卷二宋李彭撰
五言古詩
發故篋獲端石蟾蜍研形模極小盖予幼小時
几案間物對之肅然如與故人相遇感而賦詩
誰從浴日淵得此赬虬卵雕鐫勞哲匠皤腹目仍睅良
非銅雀渴頗覺鳳咮短憶昔少年日濡毫輒塗竄蒼苔
時覓句賦雪起為亂麟經析凡例羲易明象彖冉冉桑
榆交忽忽顔鬢换發囊逢故人清夢聊為唤李膺交北
海中郎識元歎當時臨所遇與我意俱滿翻思辭學官
噉月復不淺起予剛直胷往往期并案願同戀棧馬作
我郊園伴新詩真類俳破睡資一粲
宿開先
建業未焚櫬蓀山實靈囿推輪碧眼胡篤老勤井臼草
樹百經霜往事如運帚遠懷一味禪徒酌三昧酒尋源
徹河漢窈窕出幽竇卧看落山腰雙鳥起驚救稍深藤
蘿昏扶蓼入徑取伽陀古錄鈎殷勤牧羊叟礪角煩羸
牛外苞蘚紋皺往者不可作念切病軀瘦眼明逢島可
秦度復畏友俯手擕阿連冥搜逃折柳竟亦不能奇荒
蕪但如舊更須尋紫霄寒廳視牛斗
寄侍其雲叟
建業有高士幽棲閟嵓扄時從出岫雲縹緲來青冥昨
者修水頭伴我騎長鯨貌古心更古膚清神愈清朝談
織烏墜夜坐玉繩横辯舌不掛壁泊然忘譏評嶧琴孤
風嘯鏖棋飛電鳴慈明投祖去霜風助揚舲自我不見
子三占少微星殷勤行沙鴈素書每丁寧悠悠望塵友
變態鴻毛輕盟血未曾乾飛語聊相傾少聞高士風汗
下顔甚赬吾言盖有激因之見交情
宿雲居十住軒
塵事起濫觴洶洶濤頭聚對鏡眼生花尋幽心脱兔歐
峰阻躋攀榆柳春再暮維時春作夏起我勤杖屨捫蘿
惑去蹊陟巘忘故步大壑埋白雲陰崖崩老樹縈紆幽
鳥道突兀升洞府厖眉老比丘倒屣蒙顧遇曾未契三
關遽已棲十住暉暉天横參稍稍窗送曙華鯨破短夢
山禽唤新句伊予羣念息亦遭回俗馭徒為三日留復
在邯鄲路
雪夜戲玉侯
望舒離金虎晚雨幻玉沙觸楹勢頗疾打窗風正斜西
家有勝士夢回筆生花孺人近行邁章江駐雲車銀屏
擁絳桃繡帳戲蘭牙暫停短轅馭清歡春思賖陋巷笑
短李柴門蓬藋遮裋褐對孟光冰柱吟劉义想君獨樂
時覓句剰欲誇脉脉無由語疎林集暝鴉
對雪
晏陰城郭昏窮巷寒意沍回飈卷玉塵稍稍凝曙露應
煩阿香手終日舂薄暮獨鳥避寒柯驚麕迷故步木冰
達官怕向來聞此語擁絮卧北窗鼻端從栩栩
遣興
彌年倦行役丘園曠幽尋殷勤響晴哢為我貽好音棃
花映皓月猶作故時面歸來雪如花坐看花如霰中朝
懸美祿椎鋒號能軍而我於此時不武亦不文平生嚴
子陵故自狂奴態箕踞問君房素癡寧小差上馬須不
落起居善何如吾生行樂爾何用明區區
謝靈運詩云中為天地物今成鄙夫有取以為
韻遣興作十章兼寄雲叟
嚴霜知勁栢大節見固窮懷人居白下抱道立黃中秦
淮浩茫茫楚山耿叢叢胡為恡音素過盡南歸鴻
達士庶可慕勞生良足悲君看嘉賓黠何如方回癡榮
衰等湛露變更如劇棋冥冥萬事定何用機心為
學詩如食蜜甘芳無中邊陳言初務去晚乃换骨仙我
昔實知此老懶挽不前兒曹喜吟諷快意艷陽天
曩時阮步兵埋照每沉醉是身託麯蘖真若有所避誰
知名教中固自多樂地花氣雜和風相我曲肱睡
西京執戟郎老嗜杯中物觀其所著書澁讀由蹇吃劇
秦見平生何心窺髣髴唯有四愁賦至今猶炳蔚
孔融天下士荀彧雙南金既為阿瞞用復為阿瞞禽獨
聞管幼安龍蟠滄海深難用固難殺耿光垂古今
器博無近用胷中要縱横腐儒昧行蔵寒窗守一經營
營市道交務利如兼并無復典刑在况當觀老成
陽城海内豪隠居晉之鄙養此冰霰姿諫官安足起欲
沮延齡相悠悠自風靡何以昭無窮政賴有此爾
灌園如結廬畦蔬如養雛敏耘斯易壯稍墮或攘羭賣
菜厭求益得酒聊歌呼醒來北窗下解衣誦潜夫
幽雲生簷楹落日掛戸牖茂樹發華顛歸鳥鳴高柳春
風可憐人舉兹為我夀行樂當及時浮名竟何有
次韻吕居仁見寄
井銼澹疎烟幽憂廢寒暑孤雲起幽嶼澤物猶能雨殷
殷空裏雷何曾濡厚土燕鴻且長饑誰能投枉渚知心
不識面公子實楚楚五葉活國謀摩挲噤不吐勝日覓
羊何幽期得支許才高賦雌蜺識遠辯鼮鼠蘭蓀無異
縣臭味同此舉開歲欲問津夢逐寒江櫓
次九弟韻
觀山如觀畫入眼詩輒進厭則收卷之去留情不吝老
境喜平夷落紙風雨迅誰能肝賢愁虚名媒疾疢屬聞
殷國師已發吴越軔破竹擒諸偷長纓收犯順官軍將
解嚴胸懷俱朗潤小鴈讀我詩出語亦遒峻流霞暾槁
顔如彼潮有信但願吉語聞稱觴兀斑鬢
次韻元亮行沙頭
甘雪餞餘運行春慰清愁曠懷萬物表妙趣寄滄洲視
我園中蔬陳根發新柔恨無清渭姿入涇不同流老鴈
唼菰蒲非忘稻梁謀天涯網羅密所以挽不留倚杖一
蕭散好鳥鳴林丘誰同北山老不動移文羞仲兄儻能
來長嘯狎鳬鷗
再次元亮韻
艇子打兩槳石城催莫愁不嫌波浪闊但懼水生洲大
堤多女兒草暖復桑柔盈盈成雅步皎皎臨清流翠釵
掛人冠自作横陳謀非無一時好高懷詎能留朝歌回
墨翟饋藥逃東丘此豈聊復爾頗似憐包羞長吟望烟
際飛來雙白鷗
從弟用前韻作人日詩見寄復和以贈之
涉七日為人眷言空復愁既念襧處士骨驚鸚鵡洲更
憐劉太孫擇鄉得温柔二兒千金軀輕生隨轉流樽中
有歡伯一笑為爾謀白髮生如寄時駛不可留我有騰
化術長袂挹浮丘若言可持餉定免二子羞煩君一來
過春色著汀鷗
次閑叟見寄之韻
王侯氣邁往青春頗干祿任俠似朱家竄身脱冤獄甘
隨支遁遊不作子公牘着鞭投前地嗜山性尤酷遺民
卧江漢無心謀半菽數面遂成親開懷注醽醁新聞倒
青箱讜論尊黃屋禪參靈運前庭列山隂竹好乖當語
離作惡徒滿腹西風掛席歸清談渴心足漢庭今側席
公道追黃鵠莫作稻梁謀營營輩鷄鶩我自宴山川坐
嘯臨長谷
次瑛上人韻兼示駒父
營道烈心脱脱葉危欲霜遊子多苦顔世故定未忘解
包祇園下暎帶瑤林旁窈窕寄雲鴈萬事炊黃粱今君
華亭姿俛啄不得翔相期紬金匱妙趣詣方將
次韻謝吴國器見贈
𦕈然詩家流誰能補其處雋逸追莫還蕪漫推不去譬
彼玉花虬絶塵須善御越女動鳴機纖纖工織素吴侯
勇於文銳氣發眉宇既度驊騮前邊幅時得覩寧當縛
微官一掾妙三語病夫樗櫟姿耄及那受斧新詩欲招
隠便自忘勞苦眷言謝心期願公毋矯舉
三益齋
知人實未易定交良獨難勝已謝容悦有來期必端明
公邁往姿勁氣摩諫垣確訒金石貫博極溟渤寬遺經
起凡例射策凌孔鸞睥睨漢庭右言激壯士肝恥作子
公書肯彈貢禹冠小試不盡妙銀章楚江干抱牘鴈鶩
行欲作故時看彈治非柱後縮手心膽寒何嘗擾獄事
民自以不冤如卿未慙老此語垂不刊虚懷望三益閱
此賢士關要須得偉人闊步未登壇拜公丈人行攝衣
許躋攀反蒙補我劓况復親芝蘭會心在簡要我言真
覺煩章成謝不敏猥并勞一刪
廬山道中望天池諸寺
籃輿造林口暝色歸暮田槁木半搖落羣峰翠回旋翳
翳雲門塔霏霏祇樹烟夕梵落雲際微鐘下遙天平時
笑傲處真成觀輞川巖壑事難必賞心難捨旃還將九
節杖踏月上危顛
遊廬山懷叔粲季敵兼憶小子氓等次謝康樂
寄惠連韻
諸峰靄遐矚上與箕斗近西風吹人衣蕭然無畦畛煙
霞入詩句欲吐初未忍但恨數往來幽栖愧真隠真隠
如虚舟渺渺姑乘流何須長卿慢暮年稱倦游鐘鳴起
菌閣天上隠瓊樓焉能誘松桂曠懷且少留少留平生
歡看雲復長歎芝蘭念羯末繭栗惟雍端倚松聊停策
意遠縈層巒風駛烟尚積雨歇雲猶攅攅雲本無心孤
猿響山隂俯瞰白鹿洞仰窺紫霄岑何時擕諸少清盟
可重尋仲子日邊去歸鴉聞暮音
次環中韻兼示蔡安叔
徵君遂偃蹇乃復肯見過清秋雨方闋斷蜺猶飲河高
論到正始往往操吾戈相期守雌一功成樂婆娑步出
雲雨上長嘯擕羊何
觀諸少移瑞香花詩皆屬意不淺次轉字韻戲之
託諷本寓辭語亦要流轉歘觀移花作老眼頓忘倦勿
矜風露姿未入麒麟殿行將顧眄稱深衷自兹見
次韻并示劉四壯輿
浣衣起筮仕釣璜辭碧灣朝來玩西峰聊答馬曹閒寂
寥漢庭中二疏勇自退復有一子雲茅簷甘炙背
絶江遇大風
江流平兩堤艇子打雙槳西疇閱多稼北風吹巨浪諸
峰忽低昂飛鳬隨下上欲為舒嘯期兹焉廢心賞
喜聞䋲武元亮有歸期
行雲無定姿况復出岫心因風著孤嶼悵望故山岑遊
子在天末胡為成滯淫巽坎浩難期關河阻且深向來
一紙書何啻萬黃金未射漢庭策不妨梁甫吟孤花春
欲盡裏許要同斟
赴隣舍招
虚舟縱逸棹冉冉成老大隨食蟲寄居行年螘旋磨來
歸修水頭視地不敢唾俚言亦屢陪灌畦常往佐每於
休作時弄筆聊頓挫自謂老於斯晏然歌楚些年來尤
屢空非關學高卧時節閭里歡觴豆競繁夥我獨蓬窗
底達曙發清餓賴有竺乾書開顔真自賀近局可憐人
鷄黍起頽堕整冠禮甚修坐客仍虚左浩歌為之傾樽
為歌長破
題蘭亭修禊圖
商飈吹漢皋水滿郎官湖狂策上秋興拂塵觀畫圖娟
然春風面觴詠聊歡娱中有超絶人髯髯多髭鬚筆端
吐奇胷紫鳳兼天吴草木方變衰安得蘭蕙俱生絹如
無有酣放間歌呼可憐謝餘杭沾醉欹坐隅詩慳遭重
劾罰酒輸行厨遙遙數千里定交在須臾金谷望塵友
鸞鳥何其愚嗟彼許敬宗握筆侍玉除將圖來此傳懸
知不相如畫中見勝韻真欲誅姦䛕臨風增想像候鴈
度晴虛
將遊雲居中途得佛鑑師到日涉簡徑歸
呼船凌曙江江空渺黃霧冥冥蜀魄啼嘖嘖寒雀哺道
人大梁來折簡須晤語為迴緣雲策小緩攀天路元因
會心期非關排俗馭青燈耿夜窗高談雜疎雨
東湖夜歸賦詩二章呈駒甫師川
春歸土膏動草際來和風厲厲氣又嚴晏陰似窮冬崇
蘭未含薰蔽芾蕭艾中仲長久埋照幽期得無功湖光
起遙裔淑景復冲融連山倒垂碧落日半規紅不須勞
意匠物色自無窮
弱齡百不堪寄傲及壯節從人笑數奇丘壑蔵我拙客
夢漳水頭鄰鷄鳴枯楬荷鉏挾新詩(一作柔)懷哉清夜月
野桃欲着花幾見堪黍雪當還灌我園終歲飽葵蕨
讀西京雜記十三首次淵明讀山海經韻
南風吹新竹密密復疎疎脱冠眠北窗興不減精廬緬
思西京事聊開稚川書千古納眼界恍若巾柴車頓忘
在墐墉灌畦蒔佳蔬筆端真有口妙處天壤俱明如丹
青手百幅生綃圖舉似兒子曹矜誇還久如
恢恢樂遊苑遊樂蠲苦顔懷風森苯䔿吐花耀流年秣
驥無萬里銳氣陵天山妙哉苜蓿盤信矣非虛言
湛湛太液池氣接崑崙丘雕葫紫籜輩茂密誰能儔鳬
雛與鴈子遡波還復流偓佺倚黃鵠往往乘風游
飛燕傾人國專夜居昭陽當時姊弟貴坐閱歲月長琉
璃作窗扉金翠粲以光無復聞勤儉敦朴追文皇
彼姝掖庭子王嬙端可憐咄嗟毛延夀媚嫵移遠山一
朝聘絶域艷麗復何言畫工戮幾盡遺恨抱當年
公孫發蒙耳猥作支厦木仲舒棄膠西白駒在空谷脱
粟飯故人安敢望薰沐齊人固多詐何由調玉燭
長卿還成都埋玉崑山隂謀醉鷫鸘裘跫然遯丘林賣
醪著犢鼻滌器揚巴音誰知子虚賦遽愜武皇心
子雲識奇字辨舌非所長有宅纔一區安貧固其常深
沉草玄腹如裹萬里糧苦心夢吐鳳流傳今未央
惠莊長安儒馳騁盤珠走廉藺蠒栗犢五鹿不當負拊
心困劇談此中固多有口舌何足争虚名千載後
淮南學神仙逸跡窮山海著書名鴻烈精爽凜然在字
中挾風霜反躬忘寡悔空餘褭蹏金萬世將誰待
韓嫣佞幸徒骩曲承密旨長安有成言金丸不餓死平
生鵕䴊冠於兹見操履安陵泣前魚炙手何可恃
侍中着貂璫非無事君志雜用儒家流仕宦譏不止漢
代從行幸親近固其理何嘗裨衮職所執玉虎子
馬遷下蠶室發憤見良才伯夷觀列傳冥報嗟從來含
悲復不遜安能避嫌猜高文垂箕斗斯士今悠哉
讀廬山記懷文若弟
茂樹遶茅棟鳴泉響屋除胷中了無累泛覽匡山書巖
谷在眼界風烟來座隅時逢幽人語似與仙者俱昔在
宗少文壁間留畫圖澄神可觀道卧遊良不疎嗟予何
徒役山腰轉籃輿瞻焉懷靡及登臨將不殊聊憑西去
鳥殷勤問何如
陪趙傳道都護飲擬峴臺詩
平生羊荆州雅意垂不朽登臨發浩歎望秋怯蒲柳誰
知如湛者自可弊宇宙鄒郎不領略甘言發䛕口奈何
千載餘卜築擬峴首我來勝氣生排霄峙山斗何暇知
許事谿山攬明秀都護賢王孫為具掃愁箒晴嵐變晚
靄霞綺粲高牖如開摩詰畫妙處落杯酒長嘯徙倚餘
孤鴻沒南岫
遂初堂為伸仲題
長卿四壁立寥廓無贏餘子雲英妙姿有宅纔一區東
山文靖公盛德壓海隅五畆幾不保翁仲泣遺墟張融
貧寄傲非水船安居是皆知名士慷慨振古無隻椽與
寸梠乃爾未昜圖頃年黃篾舫赤壁蔵菰蒲尉曹得錢
侯孤柁吞平湖自言家吴會曾高結精廬挾權彼何人
連茵列鼎徒出奇斯無窮怡顔享渠渠理世無冤民屢
上黃屋書竟爾完趙璧幸免攘公羭赤手縛於莵幾發
壯士疽草木初無情和氣勻噓枯尋盟賀燕雀聲樂聞
鳥烏獲鼎名其年作亭題遂初如公已克家得䧺必充
閭我居日涉園養疴聊自娱卜築頗清曠風烟在衣裾
問舍經始難覺公言不誣詩成增想似疎鐘暝虚徐
晨起
晨起盻庭柯冲襟澹無營猶疑夜來暑幻作秋氣清蒨
籬鳥雀語各自謀其生安能從物役月落修渚横
澹澹故園月暉暉垂屋星闌夕伴客語已復過我庭誰
為旋其樞未覺顧兔靈要知本不動莫作流轉驚
宿康王觀
流水赴大壑孤雲耿松門風幡動林杪步屧烟景昏矯
掌俟幽討高懷定誰論濁醪有佳趣溪魚供晚飱無名
窗外鳥催曙武陵原
重過康王觀
憶昔尋遠山停策康王谷烟昏鐘韻微林茂鳥歸速羽
人雖稀少落日見樵牧徘徊臨清溪溪魚白於玉並遊
幾何人槁葉下喬木回首十年夢前塵那可復欲去且
少留殘霞帶孤鶩
醉起
戀花歇晝眠汲泉醒午醉潜筠雅相擕侵階那復避微
風過方塘鬱鬱送荷氣丘園羣卉木詮品識根柢譬之
足榖翁贏縮在心計借問有何好是中固多味
豫章通守李侯苦癰痬卧舟中約予相見
雲斷夜來雨傍舟渡前溪波漲回汀沒林端遠岫微故
人方抱瘵有約吾忍違夷猶理歸棹天末放朝暉
劉越石
蒼岑玉峥嶸寒林深窈窕石如馬鬛封其中蔵二島匡
山嘗款門煙扉耿相照瑤階既肪截侍女亦雲緲兹焉
諧所求蟬蜕出塵表自爾絶問津日月數過鳥摩挲坐
久如藤蘿歘猿歗
寄劉壯輿
曩者劉中允懸車未華顛騎牛澗谷底終歲飽風烟至
今草木間餘光發幽姸秘書百鍊剛凜凜森戈鋋勁氣
睨汲黯高文儕史遷當時補衮流氣燄摩蒼天一語不
合意歸來枕書眠急流勇自退已度二疏前檢討少壯
時嗜學勘丹鉛微官裹黃綬雄名敵青錢聊為三徑資
未减五柳賢薦書到禁闥信史多官聮仙署得董狐筆
端直如絃季札嬴博垠歸興何翩翩掉頭不肯住引帆
黃篾船昨來離山東嗤點羣兒喧一朝掛其冠謗語無
由宣顧我牛馬走定交良有年相期實高蹈飲潔鳴風
蟬雖無元龍豪問舍仍求田同採陽崗薇共酌陰崖泉
來往成二老庶使萬世傳
宿慧日
幽窗著曙色匆匆鳥烏啼軫念在遠壑發軔離苔谿泉
聲作好語挽客來招提老衲道機熟空洞了無疑霜鐘
耿晴空上有垂露姿暝隨噌吰聲直與雲漢齊摩挲不
及去行雲會東歸(鐘上有儋州題名云元豐七年九月二十三日眉山蘇某同參寥禪師登)
(樓觀雨)
喜元亮歸
念君赴修畛值此春事晏坐窗居人愁木末遊子遠平
時樂羣心亦起隔津歎南風不解愠執熱要排遣好鳥
噪簷際冰玉來照眼歲華幾何時莫遣費牽挽茂椒儻
可人勤來或忘返
