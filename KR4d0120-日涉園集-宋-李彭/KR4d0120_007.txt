日涉園集卷七宋李彭撰
五言律詩
喜得師質消息
南國柳花合淮壖麥秀初數聲傳喜鵲一紙故人書君
出理煙艇儂還荷雨鋤天高風浪惡歸興不應疎
漫興
鴈帶秋聲滿鷗將暝色歸打窗紅葉亂裁句碧雲飛好
飲酒儲盡少眠茶夢稀眷言方外侣時送北山薇
宿同安寺
山暝客初到雨餘雲尚屯長廊響僧唄凉月耿松門踐
境知心遠背塵惟佛尊道人暗不語真覺我言煩
遊藏山寺
招提雖負郭菌閣暗藏幽春漲桃花水風回沙際鷗含
煙朝日麗擇路晚雲愁淡墨呻吟内非萱可療憂
久不得潘髯書
八字山頭鴈武昌江上魚略無千里遠不寄一行書度
鳥愈清曠晴雲時卷舒河陽應好在有底苦相疎
書龍夀寺煮泉亭壁
病馬繫喬木擕笻到上方江花迷枉渚野竹亂鳴榔石
竈懷桑苧漥尊憶漫郎吾生真寄傲佛地欲深藏
客裏多岑寂尋春興獨賖擎来妙喜葉盡屬法王家不
見青鞋士来煎黑面茶幽懷在天末落日更鳴鴉
曇珠曇規二禪者歸湖外乞詩二首
淑氣紛花藥喧風樂鳥烏山僧来訪別稚子竟傳呼噴
玉渥洼種行沙滄海珠湘天多過雁能寄尺書無
獨秀峰前見林間憶語離游觀如昨夢換謝若晨炊柳
絮飛千尺殘陽隠半規打包湖外去探道就鉗搥
西塔
秋山何秀整風磴頗崢嶸寺古殘僧病門深舊犬迎崖
蜂將割蜜澗鳥自呼名毳衲典刑在蕭然物外情
病起過鄰寺
慣作招提客應非拖玉身一年強半病十畞未全貧孝
秀鄉閭盛朝頒符瑞頻不妨幽仄裏高卧姓龐人
封氏野老留飲看白兔是晚微雪
封老朱顔在髯髯已白鬚酌醪招倦客唤婦煮肥鱸玉
兔君家有銀甖客舍無醉餘看舞雪未覺客情孤
登無相絶頂舊有東坡題字今不復見
深雲蒙無相斜日照崔嵬慘澹天梯往蒼茫地勢開巾
裾拂河漢談話雜風雷惆悵銀鈎處歸来首重回
次九弟韻兼懷師川二首
抱瘵便秋晚加餐喜歲豐幽懷烏鳥樂世故馬牛風坯
戸寒蟲急安巢野老同年来百念冷頓悟衆緣空
雞回落雁渚菊帶傲霜華稍過郊墟雨猶鳴官地蛙層
空聽隼擊俯杖看蜂衙妙趣誰能觧懷人天一涯
次文虎韻戲暉書記
孤舟泛湛水心法已圜融詩律期三昩庵居役二空住
山湏拙斧閱世任寒蓬慢着尋幽履雪泥殊未通
次九弟韻後篇戲奉世十一弟二首
少成憐季子拔俗似安豐逸氣期公幹鈎深似國風未
湏輕小伎著意要參同聊語詩家病塵窗研滴空
莫學中郎將休懷陰麗華三餘遊竹素兩部有鳴蛙乃
肻親龐老多情過押衙吾衰那復此羡爾樂無涯
戲贈
王謝風流在星星映角巾屬文無少盡結社有迂輪頗
作餐霞侣願充觀國賓徑湏呼伯雅且入醉鄉春
贈鄒中美
盛漢數鄒陽雲孫復擅場筍輿逢鹿苑蠟屐繞羊腸囊
有壺公藥爐多荀令香麻姑在鄉國期子共徜佯
贈暉書記暉有伯時所畫馬甚奇
脱盡膏粱氣秖餘雲壑姿囊中支遁馬筆下惠休詩木
末鳥還語花邊蝶浪窺平章頼公等吾病不能奇
聞官軍已臨賊境
聞道官軍至戈鋋壓賊壕鼎魚猶未腐穴兔竟何逃銳
氣連全楚皇恩貸爾曹洗兵無復用歡喜薦春醪
次韻九弟遊雲居
禁足同僧夏秋風倚杖前捫蘿懷鳥道著屐到壺天霜
月懸崖腹參旗落枕邊營詩嗟錦盡老語不湏傳
夜坐聞櫓
日斜喧急雨雨夜候蟲秋宴坐遊三昩因人吟四愁疎
林月色好別渚櫓聲幽卻憶秦淮上寒更渡小舟
自雲居歸欲到瑶田作
稍上參雲漢中藏祗樹園煙横迷遠嶼鳥度失孤村一
嶺分晴雨半山纔晏温回頭聽梵唄真是欲忘言
絶章水
春水静遊浪晚吹怒生濤歸興催舟楫驚魂寄桔橰留
髠忽忘故訪戴敢辭勞推挽柁師力令人愧爾曹
哭李少微三首
應劉玉山隕之子尚璵璠未握論交臂俄招去幹魂茂
陵有遺藁健婦解持門何日生芻奠人琴恐或存
評闕汝南旦窮嗟校尉途故交非浪哭吾道恐成孤往
在談文處還能步屧無秋風聊倚杖草樹日疎蕪
我客齊安歲君官汾上春安知瀕鬼錄不作定交人煬
竈中郎滿鬭雞開府頻如何令王濟清血染衣巾
次韻東坡五更山吐月
東坡先生喜誦杜少陵四更山吐月殘夜水
眀樓之句其在嶠南列置五章僕盖誦之不
離口欲效其髣髴而不可得秋高景寂往来
匡山披衣視夜氣象幽勝乃次其韻作五首
然終不近也
一更山吐月修木瑩澄瀾全勝西園夜金羈帶笑看團
欒照坐好倚徙冰人寒縹瓷傾竹葉何必辦狼殘
二更山吐月寂寂山家夜衰翁葆鬢濕衡移復露下泠
泠泉可潄冉冉雲可藉相携塵外人共說無生話
三更山吐月無睡客還起風微一鐸鳴歷歷正談此此
身如傳舍幽懷湛秋水兹遊共昔遊定非聊爾爾
四更山吐月月是故園眀三峡笙簧起紫霄星斗横林
猿霜後嘯山鬼夜深行託宿耆闍寺真遊王舍城
五更山吐月夢回人更幽風来虎溪寺江動庾公樓雞
唤楚江曙河殘淮上秋倚梧成短句僅欲不勝謳(案此詩五)
(章其一四五係律體而二三則古詩但其體以五更聯綴成章勢難割裂故並附此)
不宿開先道中口占
穉菊含佳色苔痕上老笻了山已埋玉盧老自鳴鐘但
飲東溪水休看雙劔峰斜陽空翠合猶聽隔溪舂
雪
瑞木辭天漢因風響觸楹光催曉雞誤素失白鷴驚冰
柱隨門見瑶林逐徑成南州多癘鬼藉汝勝鏖兵
王子張數以詩見過
午夢蠻花濕晚凉衣帶秋愁来倚柱嘯詩到擊盤謳律
熟無誰敵詞慳不擬酬蘇州語猶在五字為君休
同雲叟遊歐峯
遠墅春辭木空山晚著花幽懷生䗶屐稍上問星槎屢
共普熏飯仍烹圓夢茶期君未衰白爛漫飽煙霞
書懷
未作終焉計懷哉興不疎逢人問息耗閱歲歎乘除老
境来顔面歸家識此渠攀緣俱斷絶何暇羡嚴徐
遊石鏡溪
石鏡溪邊樹金輪峯上雲貪看魚弄影不覺鳥迷曛山
態迤迤好泉聲細細分銀鈎懷柱史誰復振斯文
懷秦處度
淮海紫髯叟長吟獨倚風稍將芸辟蠧應罷手書空拄
策舊寒澗含毫餘老松觀雲每悵望苦念小安豐
留題壁間
遠意在丘壑籃輿同此尋干雲絶壁秀落澗幽泉音卷
祴盡開士聽法多珍禽煙横半峯暝信是忘歸心
過蘄州故居
繫馬金沙樹衡茅儼暝途沾襟問隣老携手憶於菟意
逐前雲遠情隨歸路迂霜風吹曉角夢聽小單于
寄文若
仲氏客淮上蓬窗憶聚星雲從望中密雨逐去邊零赤
壁念存沒怡亭幾醉醒歸歟勤著腳莫負讀書螢
用韋蘇州神静師院韻寄微公
雲卧衣裳冷巖幽鐘磬微秋蟲留霧牖夕鳥下煙扉無
人瀹茗椀坐我語斜暉分携復經歲長嗟志願違
將到九江先寄王環中
鹿門真大隠不減遠人村淨供維摩室鄰居祗樹園秦
淮揮別淚楚岸倒芳樽牢落還相見定能顔色温
新篘濁醪味嚴勁飲數盞大醉醉中作此詩
我生憐麴蘖剛置自中年破屋鳴春溜陰崖響夜泉興
来猶味著飲罷剩狂顛但病無風韻聊堪栩栩眠
佚老堂為柳仲輝題
小隠寄巖谷堂成笑傲中雖無黃閣相不羡黑頭翁倚
杖鷗邊雨營詩鴈背風好閑多病處清興略相同
自寶峯還過長坑澗谷勝絶處
㶁㶁水循澗悠悠山放雲關河元未遠境界有誰分幽
樹花無頼輕鷗聲念羣箇中湏著句傳與世間聞
蓺玉軒
短李江南秀虬鬚讓帝孫開懷仍好客愛畫復堪論蓺
玉風煙外藍溪氣象存他年多結綠會看有乘軒
豫章董瞿老求詩
珍重膠西相風流後葉孫退藏羞射策曠遠頗窺園韻
絶五峯秀句奇三峡喧羌山多勝踐周禮魯俱存
漫書
歐峯秋色外一上一回高踐華誰云險捫參未覺勞雲
扉留野客霧牖卧方袍拄頬非吾事何湏似馬曹
錢盱眙赴上因乞詩
君自金張侣從予嵇阮遊祗園分客袂星渚繫歸舟楚
國煙霞晚隋河榆柳秋中州多汲引行矣亦封侯
次瑛上人韻
鼻祖真消息風流出當家觀門親杜順蹙指悟玄沙顧
我晩聞道參同今未涯懸知飲光笑初不為拈花
題吴少馮聽雨堂
碧澗寒侵屋幽雲夜度墻貪看山入坐怪聽雨鳴廊苦
乏陰鏗句聊登孺子床君非無汲引寄傲學潜郎
喜得京師書信
簷間噪烏鵲窗下集邕渠喜有大梁使能携小陸書南
烹飽薇蕨北饌到庭除得雋傳消息更看雙鯉魚
追凉對酒
袢暑晚来歇追凉聊觧顔星移團扇底月動縹瓷間蟬
噪斷仍續鳥喧棲復還幽人嗜清曠只合卧湖山
五言長律
上黃太史魯直詩
扈聖當元祐雄名獨擅長羣公調玉燭延閣近扶桑揮
灑驚雷雨觀瞻列堵墻密雲来北苑珍菓出眀光柱下
惟青史銀臺無露章胡為隨逐客不作瑞齋房岑寂金
華省蕭條玉筍行長庚萬里去大雅百夫望老覺丹心
壯閑知清畫長珍蔬時入饌荔子喜傳芳世故跏趺遠
生涯嘯傲傍甘為劔外客誰念太官羊宣室二天詔遺
弓萬國傷老臣還召畢陛下過成康澤笏皆忠讜彈冠
多俊良力辭佳吏部直作老潛郎憶在金華日曾扶八
座床未能窺絳帳頗識戲羅囊候雁隨陽去奔駒度隙
忙千秋銅狄泣萬古玉人藏諸阮釁猶在蘄春痛未央
羣雛極鵝雁衆口歎蛩螀恨乏一㕓地歸来屢擇鄉親
交標鬼錄卜築近僧坊宿鳥頻窺牖行蝸每畫梁著渠
上麟閣耻學賦高唐勤我十年夢持公一瓣香聊堪比
游夏何敢似班揚尚愧管中見應須肘後方他時觧顔
笑何止獲升堂
