日涉園集卷九宋李彭撰
五言絶句
喚渡亭
草風兼沙雨依約渭河邊昔人曾喚渡絶唱頗清緜
戲書山水枕屏四段
遥岑天南端野彴垂楊下蕭散策寒藤綠雲復觀化
澄江真皎鏡短艇戲鳴榔無復機心動不驚鷗鳥行
孤峯上排霄羣木盡生意持竿坐石磯高懷在雲際
複閣耿蒼烟斜暉掛木末卷帆何處船危檣待明發
大雪投宿圜通以野雪蓋精廬為韻賦五詩并
書塗中所見
寒雪盡垂空玉色粲萬瓦默默行五牙鬱靄望黃野
昔我遊山隂雜花紛似雪重来雪作團遠樹皓已結
山翁雪垂素相逢乃傾蓋同看艷雪舞盡此威遲態
借問佩蒼玉何如煮黃精古来澗谷槃價自重連城
馬疲如客饑稅鞅文公廬人好雪亦好何啻射洪烏
迎陽閣
扶桑有玉書鬱儀善相保朝暾到頹簷危坐填血腦
予夏中卧病起已見落葉因取淵明詩門庭多
落葉慨然知已秋賦十章遣興
西嶺障斜日澄江來遶門歸鴉千萬點暝色入遠村
燕坐修白業焚香觀黃庭清霄降真侣弭節或見聆
境静輪鞅寡階空絡緯多蕭然正遐矚脱葉下庭柯
我初卧病時桑麻翳負郭扶杖延秋風山川俱黃落
寒温機中素榮歇洞庭葉發興鷗鳥行風烟理舟楫
平生老驥心伏櫪端有在華月生夜涼南窗歌慷慨
園中有竒貨雨滿瓜芋田一飽吾已足望山思悠然
結交何用早士貴心相知苟合殊真味咄咄成乖離
林廬亦云樂欲語輙復已取琴撫徽絃妙不在宫徵
沅湘歌九辯梁父吟四愁虚齋無一事坐對楚江秋
六言絶句
太平小寺
行盡斜峯急澗忽看化寺神居雲𤨏沉沉複閣旁看貝
葉遺書
昌書記畫梅
花柳春風紛衍禪窗晚放横枝虢國生憎粉黛晚粧淡
掃蛾眉
夜坐兼戲環上人
蠧簡聊寬岑寂榴花頗慰榛蕪莫問草玄上白須令看
碧成朱
毛髮早驚蒲柳衣裾又變風烟我是一丘一壑君應三
要三玄
落木霜猿到耳風高候雁横空覓句深憑料理解圍俄
聽晨鐘
昌書記畫馴猿
巫峽猿啼向曙云何却在樊籠想見珍羞豢養翻思槲
葉微風
七言絶句
庭梅
春風日日下丘園綠到萱芽蕨破拳莫怪庭梅晚来好
尚堪桃李與争妍
寄贈擇言兩絶句
憶昨同傾三昧酒論文時掇百家衣他年準擬蘭亭會
好畫高人支遁師
逍遥儒墨兩專場萬遍蓮花嫁馬郎心若死灰詩欲盡
乞儂西國更生香(擇言與參寥相厚善故戲作吳語戲之)
舍弟彤檢校南庄刈稻中秋日作三絶句見寄
醉後偶次其韻答之
天南雲破玉繩横上有蟾蜍雲外明共把一杯懷少雁
新詩深悉未歸情
呼鄰貰酒酒如冰以酒攻愁愁有城醉舞不須看短舞
神清便覺映膚清
珍重江南庾子山詩名晚歲滿江關應須剩讀書千卷
始在班揚伯仲間
答徐十贈詩三絶句
東湖高士有雲孫句夢池塘論過秦海内故人流落盡
病夫杯渡不嫌頻
窗中山色撲衣襟戶外江聲醒客心我在山隂君在剡
思君行坐短長吟
爐薰細細繞禪房竹日暉暉映短牆安得買鄰同歲晚
鉢盂分飯共繩床
答謝邁秀才三絶句
飽聞玉樹階庭長今見憑虚意欲仙遣我池塘夢春草
阿連風味劇堪憐
短李門前無寧馨書滛詩癡類天成多情喜有謝康樂
步屧同尋鷗鳥盟
平生抱瑟齊門立不比吳宫誇靚粧周鼎商盤甚淳古
君来獨慰九迴腸
答黃直夫二首
紅顔綠髮花映肉别去年顔存語音秉燭相看真夢寐
細聽存没欲薰心
筆㡳瀾翻走百川胷中書傳作豐年自憐疲馬老伏櫪
絶影如公更着鞭
次韻答九弟首夏郊園即事
疏泉方作薜蘿深月落參横要共斟徑醉逃禪真粲可
冥搜得雋近韓岑
阿連句裡欲回春早慎論交思不羣莫願才堪任遺補
来參折臂大馮君
營巢燕子語猶新接葉鶯雛已晚春催曉鳥烏聲更樂
直疑料理廢詩人
何須痛詆程不識未用親摩史謁居昔時萬事愁眉外
頓覺幽懷常晏如
再次韻
嬾覓新詩勸春住只愁塵爵每空斟餘酣晚潄沙汀外
未羡明登天姥岑
陳恬老作中州客少室曉猿聲念羣通籍金閨成㡳事
看取九原冥漠君
古木千章夏隂合甕頭别作醉鄉春草玄不是揚雄事
定自免為投閣人
種葵藝瓠成畦壠竒貨由来果可居漢代封君渾未稱
故侯風韻擬相如
元亮次韻四絶相撩和荅
枕中鴻寳褭蹄金火候曾經手自斟瓠子河傾那可塞
忍令清餓首陽岑
少陵獨見阮生論我樂同鄉獨樂羣兩阮八龍渾可擬
操戈披靡獨輸君
久知甕㡳堪肥遯近覺樽中每着春狗竇相呼竟何補
獻酬故屬畫眉人
仲子酒狂言語疎文章敢比茂陵居未見遠山堪病渴
直愁滌器枉相如
清明
汀草汀鷗解喚愁舍南舍北度鳴鳩深憑竹葉留春住
未信桃花逐水流
高柳半天渾欲眠二毛苦上接籬邊興深杯杓懷山簡
勾夢池塘憶惠連
晚將麴蘖寄吾真不道公當恕醉人欲學少年花壓帽
却疑花笑及花嗔
登耶舍㙮
五峯羅列斗南垂百代堂堂歌紫芝一老去為西伯用
四翁應笑北山移
春意三絶
屋角鳥呼春意回江花江柳自相催廢詩詩思澁如棘
勾引無勞酒作媒
裁雲為柳雪為花惱亂中年春意賒庭宇風微教馴鶴
池塘日暖浴嬌鴉
日日映階春草香春風到處着胡床梅梢何許蜂釀蜜
来採幽園宫樣黃
題温泉
能使時平四十春開元聖主得賢臣當時姚宋並燕許
盡是驪山從駕人
暉上人畫梅乞詩
微風正爾送荷氣忽見鞏梅冰霰姿元是道人三昧力
明窗潄墨發南枝
西㙮
峯前日出霧初散谿上雨来禽亂啼欲記曾遊三峽處
詩成頼有董膠西
睡起
林間穉竹猶含籜柳下孫枝屢放綿午夢不知清晝永
嬌鶯啼破晚窗前
奕奕柔桑霜後繁繰絲無復蠒盆翻願同園客蠒如罋
忍使疲民無複褌
鳥雀雄猜作伴飛機心還復墮危機何如絢練堂前燕
拂面銜泥點客衣
穱麥翻畦雉羽斑郊園貰酒有餘歡奈何苦雨傾滄海
坐遣南翁衣帶寬
石闕林端晝夜啼羅生芳草綠成蹊扶笻攜幼出門巷
雨過舟横水滿谿
戲贈行密上人
東風未解北風愠臘雪半消春雪深欲向僧房覓清晝
細聽山暝孤猿吟
次李儀中韻送杲上人歸龍安
不作郊原雉應媒心隨山色翠成堆翩然一鉢自歸去
有意杖藜還復来
訪僧
茗盌薰爐久不来曉猿夜鶴總相猜故將野老扶衰杖
踏破僧家稱意苔
戲贈嗣譽二首坐
談禪高出潙仰右著論恥居生肇傍更有新詩堪抵罪
與君約法定三章
僧中君是玉花驄氣逸渾將入古風欲向松窗翻妙語
愧無筆力到方融
病中即事
懶慢經時不出門秋風藜杖稍相親念羣屬玉鳴碕岸
作伴蜻蜓上角巾
病厭鵝兒酒色黃蔬盂終日似僧房馴猿時復攘新果
夕鳥飛来啄蠧床
初無勾漏為丹砂何必青門始種瓜口腹累人吾豈敢
深勞溪友餉魚蝦
啼烏引子来衣桁野鷺銜魚墮屋除百念已忘餘習在
手持叔夜養生書
利口毁譽本無嫌空洞腹中須屬厭何用灞陵嗔尉醉
未勞漢署歎郎潛
畦間魁芋敵蹲䲭木末深懸大谷棃小摘已堪充米價
煨嘗聊用補朝饑
絡緯井幹空復啼蕭然脫葉望秋衰最憐庭下婆娑檜
鬱鬱已含梁棟姿
失題
草閣柴扉舊逐涼蘋風一曲灑迴塘尚餘新月張敞畫
無復么荷韓夀香
籬邊日出撫孤松戶外雲生遮數峯避冷隨陽聞過雁
催昏喚曙聽疎鐘
寒鴉銜枝欲定巢近同客食上林梢能逃歲德安門戶
出處懸應不浪交
紛紛眼界秃居士却著雲山壊衲衣箴孔綫蹊無量義
誰能於此頓知歸
秦郎本是金閨彦撰次曾為仙董狐西狩獲麟雖絶筆
道山今日要真儒
韓侯數竒亦云極奈此風流英妙何傳聞東觀已著作
即看西掖與鑾坡
廬山道中
無復春風綠髮前索花共笑過年年只今老境花無賴
媒蘖幽人作醉眠
崇桃灼灼昡清晝細柳依依迷遠村似聽淵明賦歸去
柴桑幽鳥語黃昏
三年不飲虎溪水一笑来嘗鷹爪芽岑寂仲堪談易地
祇餘蒼蘚藉殘花
董仙種杏令虎守只今但見蓮花峯鍊師欲作小隠計
餘力猶堪追祖風
憶昨山隂峯上頭山腰雲雨半含愁蒼崖壁立題名處
光怪時時射斗牛
蕭杌齋中天馬駒追風未試且幽居劇談挽我留三日
不費一䲭傳異書
不識西湖林處士飽聞隂木叫鈎輈茂陵遺藁今應在
索價雖高未肯酬
英姿秀骨徐尚書忠義丹青那可圖褒鄂真成毛髮動
猶將生氣壓曹蜍
北齋兩絶句
芭蕉葉大雨聲催葉㡳繁花菌蠢開欲據胡床呼作炙
膳夫何用探心來
烟沙茂密小池塘注水枯荷馥晚涼何許蜻蜓立荷蓋
驚飛作伴過東牆
對雪有懷廬山道中
傍窗幽鳥語怱怱雲陣羣山雪輥風信有農談四鄰久
隔籬烟火醉眠中
自和六絶句
麗日暄風下大荒百花氣暖漢宫香攜幼來尋竹間寺
游絲寂寂繞迴廊
金屑琵琶刺繡裙絃絃軟語怨昭君仍年病著屏杯盎
酒興多於出岫雲
水荇蘆芽相緯經倦飛翠碧暫來停含毫未下無新句
安得毫端飛迅霆
蛙鳴廢沼弄妍姿破夢起看星斗垂度曲安能當鼓吹
灑灰那復計官私
邊腹從來不貯愁歸鴻目送頗悠悠三吳何用憂狼顧
一戰行看擒狗偷
二季蒼顔催我老年過四十眼猶明細字未能妨老讀
每逢佳處勝專城
再和
清朝畫省得名郎嚼麝高談百和香水鏡欣傳佳吏部
更須端委侍巖廊
仇池仙伯烟霄外妙出湖州寫墨裙晝永虚齋風動壁
枝枝葉葉欲生雲
劉侯白髮續羣經原夜憐渠不少停齎恨沈王今已矣
那知為電復為霆
珪璋挺特晁夫子家法文章萬代垂却袖當年醫國手
磨鉛起例只營私
且復持觴歌莫愁點衣柳絮晚悠悠要知境静自心遠
不是年衰成語偷
平生愛花被花惱况復雜花川上明劔外參謀詩滿眼
乞靈何必錦官城
同季敵弟過南岸野寺
楊花糝徑雪繽紛短艇横江烟草昏小雁俱來覓春事
情知春過水南村
數日隂雨懷李生
衣裾蘭茝有餘清風骨冰霜照眼明欲共阿戎談絶倒
亦憎暮雨滴階聲
文楸玉子知無敵愧我元非王積薪願賦烟茶不堪剪
風流文物不無人
燕頷應須遊玉關歸來綠髮看峨冠他時爛醉紅鸚鵡
更跨追風烏賀蘭
戲刻真牧堂竹間
風微雨細花梢動日落鐘鳴雀語多未有池塘春草句
戲成戶外竹枝歌
小憩琵琶亭呈環中養正
南樓岑絶冠湖外舉扇每避元規塵庾公樓下落帆處
掀簸定為公所嗔
超超邁俗郭有道育孤事嫠如古人莫言壁立貧至骨
雞黍自是延嘉賓
山南濩落蘇季子飲作江潮雪陣來想到詩腸應作祟
挽回妙語如瓊瑰
戲呈子蒼
一杯相屬步兵酒三疊共聽中散琴有慨余心成獨寫
雨餘汀草晚來深
山郭遇鄭禹功行縣
廣文官冷飯不足行縣符移秖屢催邂逅班荆作吳語
風姿峭峭絶纖埃
清曉登無相浮屠上有東坡書
窈窈龍蛇穴窟寬淮山楚水繞欄干儋州宰木應搖落
八法猶參星斗寒
舟中戲作俳體
皎齒青娥倚柁樓楚波微動晚風秋不辭自去迎桃葉
兩槳還須送莫愁
目成可意亦不淺思是羅敷舊姓秦莫道使君自有婦
願為解佩漢臯人
茯苓
憶昨舍邊松雪明于今偃蓋入青冥何時容我攜長鑱
翻動龍蛇取茯苓
