日涉園集卷六宋李彭撰
七言古詩
晨起
晨起按行瓜芋區園竪畦丁争殿最蹲鴟壠底未輪囷
蒲鴿藤間懸鈎帶錦里先生態度同青門故侯風味在
肥家敢望李衡奴擊彊安用任棠薤累人僅解口腹嘲
貰酒可免尋常債含毫初不為矜竒遣興聊須風雨快
韓熙載宴客圖
紫微華屋桂為梁中有侍兒宫樣粧閉門投轄醉短舞
牛馬因風兩相忘翠翹掛冠真細事必能作賊無顧忌
堂上燭滅何足云亦期羽林射鵰子當年誰遣轉鴻鈞
終典哀榮厚恩禮西風猶吹建業水直恐姦魂汚清泚
次山谷答范信中韻
范君膽勇如季路三穴笑談空狡兔銳頭初無儒生酸
果呼下邳换雙屨往年風義公獨許藥裹追攀險艱處
公隨瘴葉落瘴鄉買舟反骨勞君去少陵未築耒陽墳
尚喜宗文有環堵人生萬事何所無極目澄江鎖寒霧
賦張邈所畫山水圖
異時頗愛宋元君踏門畫史如雲屯䑛筆和墨太早計
解衣槃薄全天真夢澤張侯飽閒暇直疑胷中有成畫
酒酣耳熱呼不醒澹墨淋漓疾揮灑誰為右轄賦招魂
遠過酸寒鄭廣文怪底高堂見丘壑欲攀松蘿尋石門
咫尺終南與王屋翩翩不下如黃鵠水南水北索價高
放浪猶歌紫芝曲張侯愛畫入骨髓腦脂遮眼良有以
筆端刻意寫遺民要似留侯赤松子如聞可汲用王明
會須添作貢公喜
賦米芾所畫金山圖
憶昔扁舟帆正落楊子江頭風浪惡江心樓臺渾欲沈
不獨能高瓦棺閣晚山接天波面平白鷗去邊鐘磬鳴
雲昏上頭不可到往來余懷今未寧楚狂澹墨掃絹素
澄神卧遊知處所欲披霧牖尋野僧反向烟汀辨江樹
新詩葱蒨工於畫川岑想像高堂掛驊騮絶塵走千里
何勞遠處幽并夜漸到潯陽不復前安得仙山來眼邊
斷非毗耶掌中取直疑壺公謫處天新詩妙畫真有益
張衡南都能畢力不如此詩氣&KR0886;崒却使丹青句中識
小憩琵琶亭呈環中養正
香山居士骨已冷文采風流今未遙捍撥何勞作胡語
寒江璧月想前朝濤波竟夕相喧豗吳檣楚柁争傾欹
老夫何暇知許事但飲松醪炰蛤蜊
客有以戲魚竹枕見餉作此謝之
蘄州笛竹含風漪縹瓷斵月聊相依白頭苦風癡女問
歲晚乃知非所宜公從何處得此枕勁節儲霜餘凜凜
游戲真同赴壑魚小窗夕陽助酣寢餌甘釣深安可圖
長網横江嗟已疎我寧低昂弄清泚絶勝縷切太官厨
莫作枯魚過河泣寄聲魴鱮慎出入長伴幽人蓑笠眠
夢破寒沙風雨急
同子蒼放船南山石壁下
南山修源何所似顧癡鋪張側釐紙酒酣潄墨風雨来
咫尺煙昏(一作雲)生萬里韓侯静者妙英姿乃呼扁舟共
遨戲我曹竟墮善幻中叩舷歌呼但霑醉寺下回潭凝
不流中有卧石如潜虬孤峰已銜半規日連山倒垂波
底浮韓侯風雅才甚優胷中何止吞萬牛未向承明草
蓮燭小留南國馴沙鷗會須唤仗入天陛尚憶谿邊横
小舟但願故人俱厚禄平子不妨吟四愁
何生復用塗字韻喜予從東坡游作三篇見寄
次韻答之後篇柬劉壯輿
嶠南將成金匱書喜又賜環香拂塗萬釘圍腰乃為祟
慣作臞仙多槁枯元符相國泣前魚長流百粤復羌胡
周漢二宣果明哲金玉王度復關渠
東坡十年作謗書多情杖屨作歸塗雪堂公去頗削迹
來禽青李皆已枯秋風醉索武昌魚脚敲兩舷聲函胡
只今諸生典刑在他日明公游石渠
冰玉堂前十國書君能讀之行坦塗一洗談天千古舌
吕梁大壑何時枯願君不用校魯魚亦須調笑酒家胡
玉局仙翁無浪語大禹以來未有渠
喜二何從山谷遊復用塗字韻詩
水部諸郎蠆尾書涪翁杖履傲當塗斑斑束笋門下士
梔貎蠟言嚬笑枯翰墨瀾翻縱壑魚風采灑落鳳棲梧
寄語南州雙白璧從今價重百車渠
張僧繇畫胡僧看經
蒼崖倚天暝色起風微槲葉藏猱子老僧龐眉雪覆觀
梵音清遠發皓齒向來萬法出此經行行春蚓紆黃紙
覿面相呈事儼然歸雲欲渡前溪水
題夏氏萬賞亭
公家文莊佐縣官萬國朝宗天不言桂梁蘭室治私第
鳷鵲建章争絶倫昭華穠李態度新綠尊翠杓羅繽紛
人歸夜臺金狄泣一種風流今尚存小君家聲自隂后
五侯四貴印如斗渠渠夏屋幾百椽誰能近前畏左右
去天尺五付此郎詩豪酒聖復專場錦韉花騘折楊柳
霸陵惡少艾如張危亭複閣來南州佳客争門陪俊游
朱轓皂蓋駐五馬叵羅醉擲高陽侯青蛾皓齒動星眸
尊前舞罷錦纏頭參横月落了不問四并在手吾何憂
腐儒蕭然愧環堵藜莧胸中扊扅句頽然被酒燭如虹
戲效吳歌歌白紵
戲答賦蚊
江湖白鳥傳自古蟄蟄孫曾亦如許聚雷豈解殷晴空
媒孽耳根良自苦野人睡美不聞鐘草木苯䔿森蟠胷
唼膚攻喙漫不省躍躍自喜安足雄若人才高樂譏評
滑稽能發古人興勾引西風鏖細蟲小醜何勞霍去病
遊東園戲作長句
久客殊方無永味排遣春愁逐遨戲曉濟吳榜訪東園
欣欣草木多佳氣縹瓷竹葉沃春心黑面酪奴驅晝睡
親黨諸郎意氣豪挽強對奕真能事鄙夫魯鈍獨長吟
一聲望帝動歸思
贈吳雲叟
宛城居士如冰雪大藥親逢悟禪悦丹霞正印君得提
洞下靈源渠未絶净名杜口涉言詮口如布穀意莫傳
心猿睡起六窗净為君作戲彈無弦
贈張聖達
人言汝潁多竒士秀潤如君飽風味兩鞬馳射不作難
三峽倒流聊復爾平生未識嵩少雲三十六峰巖壑春
因君便覺來眼界翻作新詩持餉君
張子和子文以長句送朋壺次韻答之
下自成蹊藝桃李此語聊持餉吾子南風吹句落窗几
蕭然出塵天下士詩壇挑戰生一秦窮瞎水部好仍昆
氣無萬里照夜白伏櫪麒麟收驚魂荆州但獲一人半
二雋風流眼中見機雲空誇千里蓴如公筆端那復倦
我誦懷沙自療饑時時間出危苦詞鳴蛙兩部頗娛聽
鉅竹千竿端相持督郵雖賤不勤置儼然真辨絶交事
知君風味似建康連璧頓來隨俗吏漫澆平時過秦胸
經醉咄咄成書空兒曹為具明蠒紙欲賦雌蜺吞晴虹
懸知在德不在酒耳熱清狂須酒後客來舉觴不得言
舌本因之忘可否擊柝相聞非路長濤波隔津成兩鄉
待我營巢浣花了過君更僕對繩床
用擬古韻荅瑛上人
劇飲徑須尊有癭搜攪新詩轉遒緊誰知雲窗除饉男
燕坐微吟兼粲忍吾衰霾霧滿胸中玩味甘腴真雋永
含毫覓句剰欲酬時有寒泉汲舊井
先成都訪故園得顔家斷壠碑
我生性僻喜客卿有練先書無復贏墨池筆冡聊爾耳
春蛇秋蚓勞譏評正書不數黃庭經况復焦巖瘞鶴銘
永和題尾束高閣醬瓿往往多蘭亭怒㹸渴驥日遠屏
嚴家餓隸當吞聲千金敝帚不自見憎雞愛騖何癡生
我家成都萬人傑向來古心冶金鐵顔公斷石出糞壤
一落眼界清思發政如令嚴亞夫軍中天夜寂懸明月
速須乞靈向若人運斤成風萬鈞力筆端寫我剛直胸
復與顔公振遺烈
宴清心閣
馬尾垂楊已墮綿春風暴謔惱中年驅車作意訪花縣
地主風流仍更賢倦遊不比長卿慢自迎傑閣開清宴
高談雄辨俯飛鳥急管哀絃徹河漢君侯筆端妙入神
百斛炳焕扛龍文承明合受鸎花繞何事斂板趨埃塵
清朝好士如好色况茲卓絶流輩百追鋒看即朝日邊
莫道垂綸在幽昃
阻風雨封家市
往時李成寫驟雨萬里古色毫端聚行人深藏鳥不度
便覺非復鵝溪素龍眠老腕作陽關北風低草雲埋山
行人客子兩愁絶未信蒲萄能解顔兩郎了了解人意
似是畫我封家市戲作新詩排晝睡忽有野雁鳴天際
贈中上座
粲可仍孫本吳産萬遍蓮花亦遮眼時時幻作文於菟
寂寥恨得斯人晚我如叔夜七不堪倦書羞學蠧書蟫
已約東湖徐孺子招公山北復山南
贈宗紱上座
蒲萄不飲熊耳杯薰爐甘作槖駝坐胸中皎鏡湛靈源
結習已空花自墮眼明見此除饉男妙語時時零玉唾
稻畦摩衲丈夫事吾獨知之胡不果鈎章棘句竟何禆
徒遣詩人嘲飯顆
觀法華牛鬭戲呈戒上座
雞棲于塒晚山碧兩牛偃蹇萬鈞力黃鐘滿脰鳴相歡
歘起緣何作勍敵水牯敗績秋風前穿林觳觫蹊人田
幾無將軍破燕虜適堪衞尉駕車轅碧眼山僧可人意
大牛小牛與穿鼻更須宴坐三十年直待無鞭更無轡
雪夜書懷
夜烹伏雌歌偪側泰山其頹吾道阨天邊奎壁霣蘇公
諸君往往瀕蠻貊帝遣仙儒玉局翁涕下悲吟夜蕭索
冰姿玉立似平生化作人間截肪白黃屋久悟金縢書
豫行温詔歸遷客嶠南華髮老先生解羇來卜愚溪宅
枉遭越犬吠蒼皇莫吟冰柱要呵責重瞳雖復達四聰
尚恐乘軒多令色短檠花重寒不眼南望猶嗟萬山隔
蝴蝶詩(并序)
楊昊明之世家蘇州少孤力學娶同郡江氏
婦翁官江州征市明之盡室與俱來予於江
君既親且舊以故過江君始與明之相識後
一年明之挾冊遊上國扺許州客食親館一
夕暴卒卒之明日有蝴蝶大如掌許裴回翔
舞於江氏旁竟日乃去始聞訃聚族相與哭
蝴蝶復來遶江氏起居飲食不置也夫明之
不得其死未能割愛於少妻稚子故化蝶以
歸耳世之罕聞異事人之英偉不凡死有遺
恨精爽不沒沒能化物出遊人間以自表見
亦可為流涕者矣予與明之善故作此詩以
悼之云
碧梧翠竹名家兒今作栩栩蝴蝶飛山川阻深網羅密
君從何處能來歸疑君枕肱作莊夢誤隨秋風訪天涯
大兒稍黠兒中虎小兒初學繡帳語青娥皓齒越中女
夜挑錦字停機杼可歎不可思可思不可見君來翻作
昧平生看朱成碧非君面耿蘭作報斷人腸况復雀聲
哦洞房不知真是玉人否大鈞刻彫不可量君不聞蜀
天子化為杜鵑似老烏悲啼清血百花盡有恨不吐歸
黃壚又不見湘纍平生女嬃罵空遺離騷萬鈞價楚些
許時招不來亦復穿花繞寒夜願君莫飛入兔園青春
粲粲花葉繁雄蜂雌蝶閙如雨於君一脚不可安
贈詵首座
上人鬚髮森如戟年少曾為萬人敵父兄膏血染敵戈
晚作梵王門下客西州白㲲爛生光來逐鳳棲山寺凉
萬遍蓮花君自足曹溪一滴定須嘗
中秋遇雨夜將半素月流天可愛感予賦詩
雲將長空斮絮晴膚寸而合雨建瓴阿香推車不知倦
雅意望舒無復明地行賤臣未辨訴斜漢左界俄無聲
雖非西園清夜樂起予縹瓷來酌醽舉觴嬋娟聽我語
樽下藉汝攻愁城長令屏翳當令節莫遣楚氛蔽明月
謝佛鑑大師寄韞玉鑪
道人力參具正眼古廟香爐心已灰平生厚我習氣在
索書常逐征鴻來深藏山谷實高蹈下視萬象遺塵埃
遣奴餉我此長物不比珍簟餘嫌猜摩娑温潤侔玉德
荆山抱璞真良材妙香起處侑茶鼎媒孽萬壑生風雷
忽言與君隔千里對此了了聞談諧
謝王成可惠鼎爐
王郎筆若追風驃歴塊過都愈竒峭胸中好古類古人
鑄鼎為鑪亦臻妙禹金九牧知神姦周定郟鄏垂不刊
據耳向來為上客折足遙憐空汗顔顔率游談聊貰患
納郜臧孫貽直諫淪亡泗水蓋厚誣得自汾隂亂真贋
孰如此鼎形瓌竒皤腹雲雷差次之上有蒼虬肉倔強
隠映么麽微螽斯明窗净几香氤氳藹如黃雲覆晏温
拜嘉詎意獲此寶子孫父已傳仍昆
次九弟中秋韻
楚江微波鳴盎酒脱葉蕭然坐來久仰頭看月落烏紗
無復纖雲漢津口顧兔之靈態度深搗藥長生傳至今
風前急管聞三弄泓下蒼龍時一吟逸興俄生縹粉壺
攜幼近局無勞呼坐中白髮飲輙醉鼻雷發聲聊據梧
異舍羣雞皆誤唱舍下鳴蛩亦清壯低昂北斗掛柴扉
不眠尚倚過眉杖
歸舟
旌陽峰頭千仞石溪光卻照楚天碧歸客操舟暝色時
怒雷濺雪多灘磧夜榜時驚烏鵲喧星光破碎月映門
訪戴人歸剡谿曲問津客出桃花村香醪獨酌吾静寄
萬事不理端復細俗交從來薄於紙小黠大癡聊一戲
正月二十六日寇順之飲僕以醽渌酒徑醉聞
横笛音李仲先順之有蒼頭能作龍吟三弄偶
不果戲成此詩
髯奴不及緣坡竹柱車守閭各有局苟不上券吾不欲
僮約卒音幾慟哭劣於郗公常奴爾性不茹葷少陵喜
吐茵西曹第忍之封侯骨相多小史蒼頭乃復在琳房
柯亭横吹節飽霜炊飯作糜緣底事心寫泉聲風韻長
寇謙酌我次翁狂如魚聽曲首低昂恨不臨風作三弄
不减當時桓野王
舟中戲作雜言
昨日觀畫筴李成山水真難忘寒林遠近烟暗澹絶壑
稠疊雲微茫忽看清溪下野艇驚殘鷗鳥不成行我嘗
指此語座客安得仙骨來中央此事數日爾忽落圖上
鳴漁榔山重水複灘瀨急雅飛不過吳天長嗟予老矣
兩鬢蒼放浪自得宜深藏煩於畫筴試檢校恐我割取
附益歐峰旁
次暉書記韻
平生邁往回萬牛晚著壊衲乘虚舟僧中那得賈長頭
對語亹亹連不休作夏深藏白蓮裏心如此花映秋水
夢隨歸雲欲訪之鄰垣華鯨喧枕底
次韻陳無已擬古
說桓佐宣項垂癭銳頭將軍風骨緊病夫面帶丘壑姿
白薤綠葵窮可忍忠風輝映義骨香苦事何須味方永
夜歌商頌出金石猿歗寒柯掛参井
病目宴坐
腦脂遮目乏風味宴坐禪床真得計赤眼歸宗近似之
面壁少林聊復爾東坡妙語久猶新治目常存如治民
但學曹參相齊法清夷王度不無人
連日大雪
春風吹雪塞寒門饑烏暮啼寒雀喧此中要是難測地
材堪令僕無複褌引帆上檣中繫軛燒車與船復延客
平生四十二年非頓悟前塵頭半白願隨谿支水雲鄉
蓑衣負雪時鳴榔不知許事付歡伯醉著寒灘清夢長
