日涉園集卷四宋李彭撰
五言古詩
寄微先馳
雲横暮鐘微窗含遠山曙卷祴正佳眠候鴈送寒暑觀
君弄泉手豈是縫裳具獨鳥不西南長懷天際樹
寄徐聖功
暄風緣隙來窈窕過我廬新花已集目弱柳復藏烏故
人怪音素定知中密疎客從西縣來問訊聊可娛幽窗
含暝色亮月麗高隅意逐前雲去微鐘尚虚徐
以酒渴愛江清為韻寄秦廿四
春風草際歸爾客向杯酒觀化發珍藏俱為鄙夫有雖
無雅頌姿櫜之維楊柳賞春良獨難深憐魯中叟
倦游文園令病肺塵消渴句斡造化機雲霞互轇轕慢
世誰與儔嗤議從夸奪誠哉死諸葛能走生仲達
通籍金閨人物望侔鼎鼐醉卧古藤隂一往無復再卒
業有劉歆學富仍多愛定持柯亭竹遡日吹丹塞
玄暉擅江左遠岫列雲窗佳句神其吐律身未敦龐胡
為犯竒禍雙流帶二江將智嗟耄及懷寶聽迷邦
隋河苦黃濁不亂長淮清秦郎久埋照餘子祇平平詞
林得此士隠若楚方城風流不頓盡驚人聞一鳴
用韻寄潘仲達
淵明解真意欲辨斯忘言我亦厭苦相頗復參鷄園潘
侯隠于酒早悟逍遥篇兩髯俱似戟空洞復昭然不作
逐貧賦共結貧中緣臨江弔公瑾登樓懷仲宣何須畫
麟閣從渠定天山君看持漢節白首自丁年
寄甘露滅
疵賤楚江濆真遭女嬃罵自無交吕心從猜追信詐頗
耽麯米春寒柯一壺掛戲逃蘇晉禪時赴拾遺社念我
眼中人十燭九已灺向來支道林得禍不能嫁解羈蜑
霧中萬事頓高謝竒胸挾風濤吐句端可怕何時織錦
機緯經聊一借懷哉付短章參旗耿寒夜
次韻寄錢伸仲
簡秀歎真長韶潤思阮裕眼中人物衰政爾用金注吳
産尚父孫思脫塵中屨嗜學頗驚竒于我實肺腑高材
堪遺補伐冰非所慕時于鼓吹間自得鳴鵠句妙語隨
霜飈識我丘園路賞音吾敢辭當傳太冲賦
次陶淵明贈羊長史韻寄李翹叟
遺民百念冷中歲多囏虞不希咸陽價頓有旁行書李
侯妙德望閒雅亦甚都南郡此名流聞聲十年逾披雲
落星灣情留厭歸輿只今丘園夢君與川岑俱胸中書
零亂清言不躊躇曩時僰道囚風神頗相如此翁蟬蛻
去詞林遂榛蕪迺于羣憂中孤笑成歡娛冷官類逃禪
未减漢庭疎何時招隠巖追涼遲望舒
還日涉寄吳世良
白珩藍田生赤驥渥洼種異産非其源定自難入用吳
侯掌武孫九鼎家世重筮仕如挽強妙手一一中抱牘
鳬鴈行嚴憚安得縱捐金購竒書嗜學有餘勇鄴侯空
插架而子頗成誦昨日章水頭春風吹客夢開筵置清
醴落月流畫棟念子不負丞義士色為動梯山貢楛矢
效珍出銀甕胡為百僚底歲月數賓送天邊賞音意推
轂亦云衆他年解組歸三徑着求仲
次九弟遊雲居韻兼簡鄭禹功博士
幽棲捐衆累塵事猶抗行浮湛太古相却掃何癡生祇
園有勝踐蒼崖無俗情笋輿度絶壑雷雨下滿盈
矯首出巖幽斜日耿煙樹玄蟬斷續鳴驚麏縱横去未
窮山海迹兹焉賞心遇絶勝馳康莊車鮮馬仍怒
博士麟一角曠世獨秀羣胸中藏箕潁筆端生風雲平
視楚倚相陋矣知三墳佛界飽遊衍草木俱欣欣
阿彤荷衣時迺與此山别願言奉巾屨不復苦炎熱歸
來出新詩老眼聊一閱雖非天姥句淺淨亦可悅
病夫世味薄野處隨年深以彼有限景寫我無窮心緬
懷太冲語山水有清音時尋松桂約勿遣嘲書滛
次韻謝朓直中書省詩寄馮彦為
泰階就平夷風軌肅恢敞内樞方暢謀吳岫俄矯掌富
貴踐危機紛華嬰世網諸生經濟心緩帶赤霄上黃金
買蛾眉歌臺争暖響未聞舜九官賣友變俯仰重瞳垂
衣裳閶闔映蕩蕩均勞當賜環看公被嘉賞
次韻謝朓京路夜發寄六弟書因以督其歸
問津實知津阮屐穿幾兩束裝徑㠝岏呼船凌泱漭老
餘風埃顔枯槁日日上屏居二十載寡求每自廣眷言
季行役清音當見賞聲華慎交綏物色易搖蕩得雋早
歸來毋為勤掉鞅
寄郭循正
粲粲有道孫丰姿復亂真養氣如晴虹照映塞外春好
大有餘韻雨墊烏角巾典學萬人敵談笑五臺賓篆筆
壓秦相翻笑蔡有鄰長袖果善舞巨價藏百珍豈繄寂
寞中見此妙入神平生樂聞善况我骨肉親孟堅贊炎
漢揚雄賦逐貧
次謝宣城出新林浦向板橋韻寄汪彦章
名郎摩霄翼徑逐先賢騖竒胸如洞庭中藏萬烟樹憶
昨易前期寒暑亦云屢雖聮臺省班未减江湖趣老境
專一丘病著隨所遇何時過我來嘗柑噀香霧
寄陳無感
憶昔悵有違平湖拍天漲公乘美滿風乘興破巨浪我
歸茅屋底念切情惝恍中間忽抱瘵此病最无妄伏枕
辭鳴蟬秋風吹倚杖緬懷醉夷門歗咏真愜當頗復持
漫刺曳裾謁丞相曩者金石交為子傾家釀膚清神更
清年壯思亦壯蘭臺要給札抒寫不流宕讜言動主意
湛思慰人望歸帆拂五老停艫當叠嶂不忘茗果期烟
扉聊一訪
余與劉壯輿先大父屯田父秘丞為契家壯輿
又與予厚不數年皆下世今過其故居
劉郎平昔居門巷草芊芊念我眼中人骨驚淚潺湲中
允實高蹈倦遊自丁年問舍得匡廬卜宅如澗瀍懸車
著屋山騎牛弄寒泉秘書極精銳筆下走百川口戈擊
姦佞直聲寰宇喧諸郎排候鴈一一落雲天獨餘漫郎
叟高名星斗聮辟書日夜催援毫錄羣仙幾負喪明責
掛冠遂言旋中河忽墜月半岳遽摧巔孤嫠俱幽憤一
仆無復痊傳家惟蔡琰擇壻得鮑宣驅車官殊方衡宇
頽荒阡壊壁蝸篆滿小窗蛛網懸翠藹遠山暝蒼苔修
竹連往時所憩樹相與聽鳴蟬忽逢持斧翁葆鬢青行
纏採薪收斜日伐竹破疎煙沉痛迫中腸裴回不能前
高明鬼得瞰豈弟神所捐微吟復凄斷暮角西風傳
予與謝幼槃董瞿老諸人往在臨川甚昵幼槃
已在鬼錄後五年復與瞿老會宿于星渚是夕
大風雨因誦蘇州誰知風雨夜復此對床眠之
句歸賦十章以寄
賸客苦填委神交多乖離静言數存沒驚風邈難追水
清石自見山高鳥鳴悲一杯且相屬何庸記吾誰
久矣羌山遊幽討無復遺如觀侏儒節觸類或可推山
靈厚相戲傲以所不知故放出岫雲變更無定姿
憶昨謝幼輿宜著丘壑中論交麯糵底愁絶連樽空自
我失此士清夢隨歸鴻封胡與羯末安知無餘風
高臺擬峴首孤峰陵天姥與子各壯年車鮮馬亦怒歲
月忽欺人于邁不可補詎知唤仍回藜床同夜雨
誰其妙丹青將軍獨曹霸能開生面姿拂絹貎照夜偉
哉千載後萬金不當價吾欲評斯文善學如善畫
却老煩青精度歲掘黃獨長乘下澤車何煩挾丹轂求
我盛年非常恐不可復永結交舊歡阿謨甘碌碌
吾憐阮嗣宗口不掛臧否是眼何親疎青白生譽毁照
隣殆庶者穎脫當悟此本心如虚空何嘗受塵滓
曩時太傅公日下欲無對富貴恐不免大節在顯晦一
朝出東山勲業到鼎鼐眷言固窮士難進思易退
脂車離郊園潜筠人許長歸來十畝隂縹節已儲霜畦
畛日將蕪况復病在床亭亭望五老煙雲晩蒼茫
渚蒲方蒨絢汀草亦芊緜扶藜數過鳥蕩槳看歸船董
子有來約要在秋風前已辦河朔飲更哦陶令篇
喜遇洪仲本于山南以蟬噪林逾静鳥鳴山更
幽為韻作十詩寄之兼呈駒父
萬壑無定姿勝處加風烟愛山亦尤物常怵他人先凌
厲矯雲翮酬酢含風蟬終日松路永冲襟頗蕭然
故人隔秋水夢往寧可到山南會心處不負乾鵲噪胸
中如隂雨百穀仰一膏嘉德向來深此事神所勞
明月出東壁歴井復捫參如我飲歡伯了無經世心土
膏富畦壠濁醪有常斟鳥語復見廣浩蕩栖雲林
遊目霄壤間禀生不可逾企躍有定在嗜好真殊途超
詣方獨往安然鐘鼎娛嗟彼強聒士營營竟何如
老圃志沉鬱久哉宦悰冷道廣雖難周恬愉境元静著
書雪明窗垂老真雋永諸郎汗血姿一一皆絶影
窗上飛野馬酒中鳴山鳥俯仰幾何時秋林風嫋嫋高
懷凡情盡虚齊塵事少卧讀若耶詩意寄在雲表
綠髮嗜翰墨頗徂成章程耽思且傍訊僅有能詩聲老
語如凍芋時時強抽萌公等極英妙每聞鸞鳳鳴
禹金貢九牧鑄鼎知神姦博學如地負能發鍵與關竒
貨只希價妙語期藏山要當繼三代何勞追二班
豺祭秋事歸蓐收遂為政爽氣挾曙來風露頗輝映祛
我中夜懶起予維摩病回首問炎蒸暴謔子難更
倚杖覽清曠江臯事事幽戰勝名義府策勲逾徹侯世
故每情得塵緣成語偷長吟撫孤松濯足清江流
蔡州顔魯公祠
孤雲亦羣遊勁柏受遠托烈士懷貞心肯勞常情度堂
堂顔太師立朝獨莊諤太宗柱石衰中夜懸六博朝廷
冠劔人孤君資元惡公當蔡州鋒活國立然諾頭顱危
一葉舌本未渠弱恥為蘇屬國華顛圖麟閣想當凶熖
時直氣森噴薄廟貌存典刑社鼓追冥漠我生當昭代
何憾涕横落浩歌招遊魂白眼瞪寥廓
聽了公孫彈琴
商飈吹菰蒲船官雙停槳中有陳太丘堂堂道彌廣容
我拜牀下凛然增妙想碧洞名家兒侍立資開爽取琴
為我彈襟懷自恢朗蘭芽弄徽絃巖谷發佳響迺翁琮
璧姿風氣日豪上一言犯台鼎放逐金波漲郎君翠眉
低沉憂雜悲壯滄海連三山攫醳共消長生雛有如此
十年違色養推手且罷休夕嵐横莽蒼
倦夜
倦夜苦夜短追涼卧前楹清飈颯然至滓穢開天經月
在房心間木末相將明頻年困秔稌何足糝藜羹一飽
吾可必呼兒斟醁醽酣歌幾達曙露下濕流螢
雨坐遣心
孟夏始三氣暑還自何鄉稍稍切肌骨病著徑卧床雲
從甌峯來將雨送微涼容與過朝市殷勤洒林塘幽窗
多僧氣頗帶山茶香縹思隨歸雲冉冉列禪房此物方
料理隂崖容伏藏火老恐愈濁熏煮猶未央會當牋山
靈時來呵不祥
讀左氏
麟經書王法聖筆行天誅丘明發其藴磊磊照九隅奈
何蠒栗犢命曰相斫書世不足董狐殺青議其覆無煩
家置喙粲若夜占斗舌本未暇澆但自飲醇酎
送嗣行叟住雲巖
昔在馮光禄精兵伐莎車大宛獻象龍權竒天馬駒朝
趨不動塵歴塊暮過都銀鞍香羅帕晞驥行坦途一朝
伏轅下局趣時長吁霜蹄繞羊腸飜思在坰娛復聞郭
槖駝種蓺絶代無擢秀土膏動安恬肆紆餘儕流失妙
理静躁由來殊木性不受觸剥膚驗榮枯柳侯為作傳
臨民真楷模嗣公武夷秀淡然雲水徒風期壓支遁淵
源從老盧膏肓在巖壑浩浩不可汙屢辭公侯聘煙霞
閟團蒲忽著垢墨衣俯身蛙黽區我本佛國净示見穢
土居譬之噴玉姿驤首徑﨑嶇雖懷萬里氣詎可輕艱
虞亦如蒔卉木涵養須敷腴根節藏蠧蝎安忍不剔除
名駒即商鑒種術毋令疎邾蟊或螽蠆三言成於菟願
公置坐右愛之良不誣夜窗為長吟霜飈響高梧
次九弟阻雪不得遊雲居
憶女垂九齡尋幽非舊常兩鬢忽如棘歌聲類蒙莊山
色故無恙老者鬚眉蒼載之著車後誰言山路長每逢
勝絶處賦詩要難忘大雪渺空曠清境詎可望燭龍何
時來銜曜發暉光長懷亦云極煙渚聞鶖鶬
雨後望雲居
愛山勇成癖巖壑羅心胸政使詣幽絶何如天際逢春
雨雲斷續蔽虧歐岌峯如我金石交渺然曠音容眼邊
出突兀煙霞更葱蘢方營五字賞鳥下醉吟中
聞蘇大養直同李子充遊雲居作此詩招之
人心各如面石交定難逢吾觀蘇夫子真有古人風自
開蔣生徑日望求羊蹤乃擕李長吉上我歐岌峯羌山
落君手稍欲吞附庸練練峯上雲蕭蕭巖際松想當岸
綸巾嘯傲驚歸鴻我有浣花竹隔林聞曙鐘幽禽發佳
響亦足披心胸何當小休轡一尊聊此同
再次阿敵韻寄舒大士兼簡微首座
風窗生晩聽雨砌耀宵行斜柯横吹度緣階細草生片
月懸屋角嬋娟有餘情世味了無取虚懷浩難盈
欲念山阿人臨崖九秋樹袖手謝鼎來屬袂推不去兀
爾自忘緣湛然隨所遇稱譏洶濤波渤澥恬喜怒
我亦樂清曠頗甘去人羣回觀蔭華軒澹如秋空雲二
桃殺三士纍纍蕩隂墳吾廬蔽床席有托衆鳥欣
室邇會面稀軔發分首别緬思耐久交不為翕翕熱祇
夜在貝多有懷時間閱嚬伸三昩起燕坐真適悅
吳産微開士膏肓巖穴深向來避小草于今有遠心懸
知軒轅律定非桑濮音寒藤且高閣川塗多毒滛
端午
鄭袖椒房寵音容勝莫愁多情上官郎朝夕侍冕旒從
來秋水好見謂繞指柔何堪女嬃罵竟與馮夷游至今
荆楚兒奮舟競長流重華改前度歸翮起南州莫作古
時恨静聽羣謌謳
北窗睡起有懷吳世南
曩時謝仁祖蕭散北牗下捍撥響鵾絃天際頗閒暇淵
明曲肱卧餘事眼不掛便欲俯羲皇凉飈助矜詫縱觀
兩郎傳明如丹青畫獨于避俗翁英姿猶可借此翁多
新詩天成妙風雅不從人間來句法殆神化伊予綠髮
時奮舌談王覇中歲懶問津銳意學耕稼一往二十年
了不畏嘲罵性初嗜清醥病見杯勺怕徑作雲窗眠端
回俗流駕緬懷吳朝歌南州滿聲價虎脊天廐姿未覆
香羅帕顧我迺神交素書每盈把何時逐飛蓋西園樂
清夜微吟望天末虚懷聊空寫
病中有懷
江城春事還温風攪清晝花藥粲以繁好鳥俱應候客
中維摩病何心折楊柳黃鸝勸窺園于我意頗厚緬懷
趙明府傾蓋真若舊翩翩佳公子奕奕名世胄筆可扛
龍文識足辨虀臼何當與若人長歗向宇宙
有懷張掾師言
戶牖煙霞積池塘蒲稗深幽鳥如交友招唤出疎林懷
人隔湓浦終朝梁父吟别鵠太古澹徽絃寫瑶琴誰能
領斯妙士貴相知心僧彌非謝守其誰能賞音深衷若
為寄長歗看遥岑
有懷鄭禹功
吏隠專一壑才名横九州袖手煙雨外坐看江漢流斯
人美無度孤標可鎮浮窮居白日静蒼苔門巷周永懷
不可見臺笠向西疇
夜坐懷師川戲效南朝沈炯體
鼠鏖觸蠻兵客夢寒窗短牛斗挂闌干起視夜參半虎
頭丹青手欲畫澁回腕兔尖渴陶泓得句亦不漫龍沙
懷石友羽觴舊無算蛇飛梵王壁絡繹壯神觀醉踏吳
沙歸轉盻歲月換羊腸自詰曲馳道方晏晏旋擕古菱
花悟罷如冰泮雞園談妙口當我一笑粲狗監浪延譽
凌雲非吾願猪蹄祝汙邪舉世良可歎
雪晩望懷子充宗弟
歸雲度山椒木末留夕照聮翩銜尾鴉不復明楚調安
知牛尻沒便出豐年笑南阮有偉人領略造意表端憂
突不煙岑寂有餘妙簡遠到安豐邁往同逸少頗教弟
子員鉛槧發清奥誰可相推轂僅自免鐫譙閱月不傳音
柴門跡如掃藜床還睡債癭杯敦夙好為君短長吟扶
笻送飛鳥
懷子充復次間字韻
彌年曠不接耿耿心未闌緣何稅君鞅飽看江西山追
涼故園樹待月房心間君歸有後約悵望何時還
元亮詩次玉局翁過二李故居韻賞僕作草堂
于故園同賦一章
兄家咸陽公餘澤被巖麓怪底多珪璋藍田自生玉我
獨出衰緒嗜酒仍愛竹晝眠殷晴雷看雲腰不束作堂
延野色風吹草心綠情間飛鳥親相呼暝投宿往往遼
東鶴來栖手栽木心期得幽子浩歌去邊幅抱甕同灌
畦牽蘿來補屋修文不無人付渠調玉燭
董真人煉丹井
董子侯官秀養真匡山隂瓊田蓺金糓絳雪飛瑶林種
杏令虎守償稻見本心淮南雞犬仙䑛鼎昇瑶岑寒泉
冽舊井遺風猶至今我來澡鬚眉憑虚欲駸駸稅駕不
忍去遂歌梁父吟
