日涉園集卷五宋李彭撰
七言古詩
聽侍其雲叟琴
君家建鄴城東頭捲簾卧對長淮流除書謗書不到耳
空洞腹中無片愁白浪從高瓦棺閣清夜無人響猿鶴
琴聲時復一挑之北斗横天月將落御風過我故山岑
一寫太古之清音當春風動為凄緊波底時聞龍一吟
坐觀人琴成二妙覺來形穢顔枯槁伯牙袖手意有餘
請公臨流一舒嘯
聽程道士琴
鵾絃鐡撥世多有玉筝銀甲嗟凡陋平生綠綺醒心泉
淨洗耳根端不朽鍊師霜髭已滿頤履霜坐彈霜葉飛
腐儒凍餒非所惜物物願荷皇天慈
演上人以權詩示余歸其卷演師系以長句
花縣潘郎未白頭下從玉局仙翁遊平生四海饒次守
脫冠壊衲蔵深幽死生俱在天一角句法不復隂梁州
眼明得此道人演更遣權詩遮世眼唤起蘄春十年夢
恍如神明還舊觀黑柏蒼鷹飽欲飛天馬銜芻方來漢
演翁自是塵外客筆端秀句應無敵禪餘軋軋弄鳴機
紫鳳天吳亂紅碧會當載月漾舟來盡出公家金粟尺
觀吕居仁詩
西風鏖暑功夫深老火由來欺稚金蠻花缺月午夢短
伐翳正爾開遙岑忽看僧珍五字句妙想寔與神明聚
清如明月東澗泉壯如玄豹南山霧抑揚頓挫百態隨
鷙鳥欲舉風迫之莫言持此黃初詩直恐竟亦不能竒
老懷凜凜受霜氣想見此郎冰雪姿鄙夫好詩如好色
嫣然一笑可傾國擊節歌之侑歡伯杯中安得着此客
此客不肯紲塵羇况復世網如蛛絲秋空横河鵰鶚上
不許蜂蝶同所歸漢家太尉死宗社大鳥泣墳天所借
謝傅未吐活國謀賫恨懷竒赴泉下僧珍向來期此人
頽波砥柱妙入神要當疊些湘水濱唤起猶足張吾軍
曉發琳山晚會於湖光亭
琳山寺前雨翻盆辟邪渡頭争渡喧湖光主人敬愛客
解装咄嗟開酒樽江城花盡柳亦老薄暮歡娛憐草草
殷勤為唤兩紅顔始知人好鳥還好斑斑鬢間少黑絲
客中不復憂心𢷬阻酒中聖少年時江湖放浪真忘歸
老來頗喪丈夫勇心隨暝鳥投林飛
謝人見過
門無褦襶軒車過草廬寂寂南陽卧夫君掀髯來扣關
不减昔日陳驚座肉食者鄙無遠謀喜君義氣横霜秋
已看獻策尊王室白筆應須上黑頭
遭風禱神林浦
伐鼓放船落星渚争曙鳬鴻集儔侣乾旋坤轉風掀掀
陽侯就戮波臣怒廬山孤巘政排空複閣重樓欲無路
水蟲瑣細何足云竊發凴陵敢予侮長年吞聲三老悲
老妻驚呼稚子啼病軀不能自料理袖手懸知虀粉期
謝公吟嘯吾豈敢興公悲號差勝之寒葅百甕未渠盡
猶得餘生見昏覲歸帆行將拂五老要及霜風快雁隼
徑須作牋寄魴鱮行路艱難公莫遽
南至日離同安舟中寄阿弓
去年闌冬亦戒塗北風吹雪邾城隅八字山頭駕高浪
曙角更聽吹單于今年南至又行役蕭寺佛香僧飲俱
身在瀟湘黃蔑舫眼看惠崇歸雁圖緬懷吾家之季子
細酌明窗愁欲無詩腸定遭酒媒孽語作曉霜催槁梧
漫將長句代作草河凍難求雙鯉魚歸期不落蜡賓後
行李困來頻寄書
夜宿寶巖寄寇李二鍊師兼懷王環中
北風驅雲度危嶠日下蒼茫煙靄横山靈唤客起杖屨
定自不凡為此行山南冥搜未得妙山隂問津向猿鳥
遙岑疊疊羅峻屛溪流濺濺鳴楚調眼明全椒道士家
丹砂入頰暾朝霞談間勃窣妙理窟挽不聽去猶欲遮
縹思右轄千丈松眉宇中藏嵇阮風放船雲夢鬼作祟
磈磊仆卧洪濤中此翁身大不及胆引帆復逐天邊鴻
淵宗堂中柱史裔黃鵠作雛欺鶴唳衣裾不著京洛塵
潜心涪翁哦五字相逢俄頃復解㩦韻勝遣人增想似
僧窗夢短夜復長句挾寒霜聊可寄
寄崇書記
窮山歲晚滿煙雨欣逢支公會心侣斵詩已度曹劉前
談玄復恃殽函固寒廳夜寂斗正横衰懷徑協滄洲趣
新章頓挫兵出竒遙隨歸雁下煙渚胷中書傳要扶疎
筆端聯翩將脫兔淵淵撾就漁陽摻遽作回帆聽鳴鼔
明窗試翫老髯語黃鵠看君響長阜山隂傲吏有僧珍
水鏡湛然當見許
寄甘露滅
道人欲居甘露滅年來寄食温柔鄉開單展鉢底事遠
舉案齊眉風味長我衰日涉甘岑寂頗遭霜刺頤長出
願隨魚鼔供伊蒲一墮塵網誰能力要知在欲是行禪
久聚荷花顔色鮮秋濤風怒何掀掀莫倒危檣沈法船
寄何生
爛羊都尉本不惡鬭雞開府無處著天禄諸君盡貴游
據鞍上馬能不落何郎未免儒生酸於此政復不作難
但公剰著潜夫論何須頭上鵕䴊冠
懷秦處度復用山谷韻
秦髯昨首長沙路捨舟來甘餘霜兔翻憶淮山鷄黍秋
二十年來穿幾屨衣如懸鶉氣栩栩足垢頭脂蔵妙處
欲買桑柘閭里歡却乘舴艋江湖去似尋劍客脱塵埃
北走南遊未安堵去年籬菊今又黃安得同嘗噀香霧
遊雲居歌
岷峨秀氣凌太白諸峰彈壓流輩百右軍昔為懷祖困
此心勇往曾未識羊家叔子端可人峴山何為苦傷神
多情賴有鄒從事與山不磨有遺味平生尋幽幾屐穿
始知歐峰峰外天捫參歴井出鳥道耳邊河漢聲潺湲
千古追懷同一律神明還觀悲節物兩郎凜凜安能來
定於何處埋爾骨往時弘覺大道場心净無塵聞妙香
幽禪寂寂師粲可高韻卓卓凌羲黃九原蕪沒那能作
勝日良游自不惡靈雲野桃初著花鼻祖柏子僧前落
玉函貝葉渡流沙法筵復雨曼殊花充虛解戰天皇餅
破魔驚睡趙州茶世網嬰人太煩促桑下安眠戒三宿
柴扉草閣空歸來大梁推枕黃粱熟
玉花騘
杜陵絶唱騘馬行想見躡雲噴玉聲龍眠貌出姿態横
香羅覆背紅汗透如行沙苑秋風瘦我羹芋魁乃飯豆
不愛金羈如此騘深雲一塢住山翁朝霞入頰常暾紅
胡少汲名直孺龍舒佳士清修可喜往歲見之
金陵聞除侍御史因作此詩以見意
聞君往年客淮西及見我公無恙時潜山皖水德星聚
天下中庸人表儀川行節往萬事盡我獨流寓東南涯
協洽之歲秋九月買船適詣秦淮湄建康城頭鷄欲曙
白下門前烏未飛有客剥啄復剥啄戛然野鶴下孤嶼
意定吾子初無疑高談確訒不跛踦養此鬱鬱澗底姿
發蒙振落笑餘子招之不來不可麾判司卑官果難屈
脱身遂與箠楚辭行行且止避騘馬膽落於地非公誰
御爐煙動天顔喜柱下雲開春日遲側席愛民如愛子
願達民病蘇瘡痍要使英風觸白獸更遣直氣生青規
鄙夫養疾江漢間有如不信吾誰欺
范家所藏孫知微畫彭祖女禮北斗圖
晴空無塵月在房松間博山沈水香翠眉女子約略粧
兩足亭亭如雪霜步虛之聲風度長紫微北斗忽低昂
金釵何勞十二行不羨盧家丹桂梁凌雲已復飛羅裳
生絹寫照公家藏應憐彩鸞翳鳳凰未能割愛俱翺翔
戲答椶笋
髯翁落落緣坡竹肥如瓠壺書滿腹好客勤炊燭代薪
中厨羹金仍膾玉春風渺渺生微瀾欲向吳江把釣竿
引帆伐鼔閱三歲候雁不來衣帶寬阿蠻虎子能哮吼
千金掃除似無帚却甘杞菊侵我畦固窮不障談天口
剰誇椶笋饞生津章就旁搜不厭頻錦綳嬌兒直欲避
紫駝危峰何足陳出為小草居遠志藜藿盤中長此味
客來不廢董嬌嬈安用凋胡見真意年來我亦食無魚
莫遣此老專懷羭時時酒澆茶苯䔿亂我玄藳俱扶疎
送所借書還王生
鄴侯家藏三萬軸牙籖新若手未觸此翁眼如九秋鷹
一過成誦不再讀愧非玄晏獨峥嶸復愧王郎著論衡
案頭螢乾太苦相久假不歸何癡生開州公子好竒古
胷中寶笈森四庫安用鄴候插架書向來借我紙上語
頻年多病百不如凖擬傳書學截蒲還君一鴟細故爾
莫厭時時開鎖魚
題閻立本醉客圖
酒有何好工作病頗怪斯人喜中聖藏身麯糵勝巖幽
寄愁天上呼不醒春風吹開玉東西月落參横斟酌之
吐茵脱帽有妙理眩朱成碧渾忘歸右相丹青果馳譽
幻藥調成疑笑語便覺微綃古意生似聞醉眠卿可去
半生憂患復蕭條甕中肥遁何須邀一樽桑落對公等
盡解平時藜莧嘲
包虎行
畫師老包氣如虹解衣醉倒塵泥中急呼生綃卧展轉
筆追造化分竒功須臾奮袂於菟出絶壑隂崖嘯風月
懸著高堂煙霧深觀者膽寒俱辟易誰為彪子與虥孫
宛陵後葉諸仍昆顧視雄姿亦遒緊小犢繭栗何勞吞
通玄論成䭾貝葉大空小穴隨老衲何暇與汝同條生
玄豹豐狐要彈壓
望吕道士庵居不果往
鍊師精悍極了了穹谷營巢若飛鳥流泉滌盡化淄塵
明窗點存填血腦停策微聞叔夜琴叩關阻食安期棗
我方尋源上河漢目送落日諸峰小杪秋蠟屐要重來
與子相過拾瑤草
食鰒魚戲呈夏侯
君不見吳良齋郡吏斂板居高隨掾史諸郎元日夀府
君觴酒諛言敗人意口角擊節五馬賢鰒魚百輩為君
賜又不見江左之禇淵此魚一尾售數千丈夫須髮果
如戟但知堪炙寧論錢平生剛直卧江漢非吳非禇何
由羨療饑漸臺亦可悲味比瘡痂良可賤謂言此物不
擬嘗餉我因君累十觴漢隂槎頭推不御徐州秃尾甘
走藏藜莧觴中初未識已覺盤飡慘無色憑君遣使更
函封莫令子羽吟頭責
重遊草堂
德人昔遊居寢處一草一木可敬之涪翁初釋僰道縳
枉道過我臨水湄梵宫三託吉祥卧悠悠東泛長淮涯
牽絲姑孰席未暖鬼瞰高明俄解龜鸚鵡洲前弄晴泚
祠宫寄食長江西黃絹碑中發竒禍播遷瘴海如湘纍
天生斯人意有在世或不用將何疑巫陽下招化黃鵠
不遣啄腐隨家鷄前年歲晏到蕭寺開眼適見鄒松滋
涪翁故時得此客今已改色嗟流離大招淚濕緣坡竹
神觀凜凜疑來歸今年森木挂秋暑鷓鴣鈎輈向我啼
重來野僧零落盡壊帳鼠囓非當時過眉拄杖為小立
將暝西山含夕霏
黃岡尉錢紳種蓮其上開軒榜曰起靈蓋取鮑
參軍荷花賦超四照之靈本云
平吳利在獲二陸我得斯人一䕫足明光射策卷波瀾
灞橋新詩挾冰玉只因心賞鮑參軍種花欲招千載魂
筆端有口不倚辨(一作待辯)盡付此花生氣存一代風流幾
頓盡漢官威儀聊復正覓句何勞夢惠蓮解頤未用呼
匡鼎秋風蘋末助颼飀花藥應須讓一頭何必嘉陵種
嘉橘始擬人間千戶侯
東庵舒老出徐兔圖障求詩章末兼戲行叟
宛陵包虎天下無徐生之兔畫作殊眼明忽見此粲者
在笥不獨藏於菟平岡雄兔脚撲朔草樹深煙紛漠漠
懸知丹青相拂斫不怕蒼鷹頭戴角坡陀雌兔眼迷離
拊憐大兒攜小兒銜粟分甘且療饑學母由來無不為
東庵道人念俱寂遣予不復嘲熱客生綃新圖聊一出
便覺野風來四壁緬懷中有衣褐徒不牙不角真趺居
莫令舉網拔豪族湯沐管城還自娛黑頭歸來能自了
巖壑猶堪伴猿鳥
題伯時所畫邵平種瓜圖
邵平湯沐故千戶解組投林如脱兔勒銘鼎鼐屬伊人
我方荷鋤斸烟雨瓜田鈎帶蓋阡陌大者輪囷細旁午
殽函設險吾何補日日青門自成趣槿籬半破復牽蘿
夕霏晼晚留疎樹娟然翠氣出眉嫵喜得斯人慰遲暮
劇談欲寫塊磊胸尚恐軒昂作莊語畫師紛紛安足數
對此令人重豪素陽陵公子傲雪林灑落由來足風露
自言購取傾家貲柴桑要伴歸來賦兩郎後先千載餘
粉墨相追叶風度懸之素壁足丘壑噭噭猿啼起寒霧
題盧鴻草堂圖
丈室幽雲織翠微盧生草堂雲作扉隂崖絶壑鳥跡稀
扶藜縱觀拂雲霓心知丹轂赤吾族要須愛身如愛玉
三十六峰幽意足何必鑒湖分一曲老仙曾上登封壇
一夜蠒生雙足間不知此圖筆筆妙巖巒映帶冰霜顔
集賢學士從省歸僧床卧觀晝掩扉繡鞍那補塵化緇
不如盧郎駕鴻飛老色蒼顔今採薇故山風煙常滿衣
眼明見此社中客盡謝東阡與西陌
題包虎枕屛
兩虎肉醉欲醒時飢腸得飽恣遊嬉一虎當巖自哮吼
朝欲食子暮食妃最後一虎絶長者坐歗眼有百步威
豺狼當道正須汝莫尋兔徑問狐狸
列遵道以古銅爵見歸
何年銅爵姿狀古如對高人開美度重雲結疊虺虺雷
遶腹循環危欲雨廉問御風之子孫世南秘書藏肺腑
縱釴欲炙真垂涎舉以夀卿吾所許非無玉舟金叵羅
簡素睨之如糞土奈何趙璧復來歸知我懷茲會心侣
拂塵識面如故人口不能言實莊語細酌明窗舊索郎
伴我微吟度寒暑
吳熙老家風雲圖
秦人屈鼎真畫師胸蟠風雲人得知獨無佳句自潤色
未忍援毫時吐之酒澆塊磊遂倒槖素練忽復翻淋漓
宛如盛怒生囊口飈至霆擊何由追墨雲霮䨴摧半岳
飛動殆莫窮端倪征人解装馬伏櫪居人墐戶雞亦棲
虚堂高掛髮為立三伏凜凜無炎曦吳侯憐我慘不樂
卷去隨手俱清夷乃知非獨畫工妙妄念起滅分毫釐
想當在笥常洶洶不與關河相蔽虧會當一雨被八表
何用袐藏深密為
題伯時畫蓮社圖
遠公得名喧宇宙如意舉墮渠不知何為歗聚野狐羣
依經解義真成癡柴桑老翁挽不留籃輿醉衝烟靄歸
由來却具一隻眼社中不著謝客兒白業許時露消息
鼻觀參取初自誰飲光微笑總為此至今留與後人疑
題吳成伯家文與可所畫晚靄横春圖
湖州手參造化鑪墨君老稚俱扶疎含毫回作晚靄戲
凴軒丹青渾欲無雨聲忽破鳥行急木末尚掛窮猿呼
衰翁將雛來蕩槳挽引斜暉到漁網嵐昏那計目力長
厓傾欲陟天梯往湖州雖仆妙相存此畫他年人更珍
但恐君家風雨夜山川斷取不無神
