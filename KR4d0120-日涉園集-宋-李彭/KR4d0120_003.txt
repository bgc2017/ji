日涉園集卷三宋李彭撰
五言古詩
修源
修源寒皎鏡湛湛有餘地居然起灘瀨無復保夷粹人
實不易知出處非細事懸知成小草何苦辭遠志饑求
仁者粟不用濫乞米清言豈置患高誼世所韙君看陸
平原華亭思鶴唳季野雖不言四時氣亦備一飽會有
時幽園動春意
宿翠巖
開門望西山歲月已云積及兹一登眺風雨送行役緣
雲路﨑&KR0706;憩澗鐘寂歴幽討良獨難微吟夜寥閴
呼酒告竭不果飲徒飲漿因次淵明述酒韻
貧賤俯中歲沒齒甘無聞藿食屢清餓勢與膏粱分斯
濫非我事濁醪餞歸雲槖饘從告竭不廢抱皇墳嘯歌
夜漫漫曜靈未能晨豈非杜康絶督郵那復馴壺漿當
觥飲舉白澆余唇飛霜凝暑路調齊何殷勤不堪餉親
串一笑貽文君悠悠缺䧟界本無蕕與薰亡于天地間
而生經緯文東丘終反魯仲淹世居汾懷寶何必售千
載猶心親伊優與骯髒榮衰本同倫
小軒前菊花玉雪可念今年忽變鵝黃作詩小
話
幽軒種佳菊得秋耀素華頗與塵外客特來當煮茶賞
爾貞潔姿珂雪淨莫加今年日在房暉暉弄新葩誰令
色無主稍稍作此花長吟復三嗅亦復長嘆嗟汲泉蒔
根本藍田待瓊芽
觀訪戴圖
閒庭秋草積滿砌蒼苔深忽向冰紈上聊窺訪戴心雪
月俱皎皎風林互森森縱觀停艫處猶聞擊汰音終身
剡溪曲何嘗返山隂徒言興已盡真妄誰能尋浮生同
盡爾慷慨為長吟
别何肅之
吾黨何水曹明窗飽書傳筆頭夢緗桃秀句出黃絹胸
中萬壑冰璧月共凝遠未受沈范知苦乏崔魏見效官
三徑資立節九秋幹隨牒修水濆未減潘懷縣誰知舞
文吏抱牘進鳬鴈煩苛困疲民欲作摶沙散談笑罷追
胥老稚無遺患春風吹城隅花柳俱紛衍胡為動歸艎
徑去不受挽病夫卧幽園念離情莫遣營詩持送君愁
雲横絶巘
遊資聖菴遇明光明祖首座
久從招提遊妙趣崖谷迥自謂頗造微何由昧斯境綘
氣靄秋空白雪(一作雲)屯夜永華屋蔭修椽皎月浮藻并
壊衲逢阿師苯䔿髮垂頂簡默近道要虚夷發幽省念
昨分手初霜飈虎溪冷及兹再會面老色蔵秀整屬予
妄緣息值子塵事屏循澗意無窮捫蘿度前嶺
寄雲居微首座
天星粲以繁斗杓横復直其誰移人間羅列遍阡陌綺
紈沸笙竽觴酌事几席遥憐山阿人聽鐘夜寥閴孤峯
最高寒隂崖四時雪許分一沠風濯我朱夏熱江臯春
事歸峰頭猶凛冽報子以迴飈草木亦欣悅
客有以贋銅香爐見貺者感而賦詩
巧匠資妙手斵泥冶金爐雲雷載皤腹金石礱慢膚外
質荷潤色中扄嗟厚誣巖巖金博山水沉與之俱青煙
耿朱火鬱窈凝空虚香色暎華觴(事見漢上題襟)噴薄滿座隅
謬當二器間顔泚意不舒如聞厭浮偽此物無贏餘勿
云識真少為謀良自疎
次徐十題承天壁韻
權門嗟來食諸郎願操瓢獨有聘君孫詩裁九牛腰南
州翁仲泣祖風端未遥漢庭給扶人進隨退晚朝凌煙
在何許潘鏡二毛彫抱瑟懶來齊啜羹常見堯與子同
臭味何時共儀韶
雲薌閣為簡寂賦
匡山苦霧裏衝曉度前溪定是柴桑老來尋陸鍊師誰
復飡霞客天籟吹參差泉妥巖崖白雲生梁棟遲若憶
遼東鶴似聽淮南雞西隣約惠遠同採此中薇
雨過清曉登鄰宫鐘閣
倦夜思重閣曙登興悠哉殿古木亦老江闊眼逾開宿
雨風前落幽雲鏡裏來高懷無一欠客底悲徘徊書空
復長嘯烏雀莫相猜
泛舟(時從弟俱行兼懷從兄元亮)
暄風吹天墟淑景來日涉繁花已舒顔晴哢復緩頰平
生萬斛愁頼此短兵接俯擕諸少年清江玩舟楫波平
罷牽挽論高闢嚅囁&KR1210;懷荀慈明冰霜胸中挾食貧傍
人門官學居建業向來疥遂痁性命危脫葉勝遊夙昔
共大句常岌嶪回頭見小㕍頗恨暮山疊何當奮飛去
碧雲端可躡
過淵明祠次還舊居韻
往者金華公賜環僰道歸筍輿過柴桑彷徨有餘悲荒
庭尚如舊物色人事非寒風起虚林木葉無復遺榛叢
傲霜菊詎肯相因依二事墮渺茫兹理未易推適堪作
廢朝總芳俱不衰當有曠達人槖金煩一揮
北齊校書圖
嫣然粉面郎上馬能據鞍身非行秘書亦復磨鉛丹六
籍火攻餘渡河惑亥豕毫端雖有神頗能正朋字
自寰通巽橋尋幽
谷鳥唤暝姿孤鐘生晩聽危橋澹忘歸巖壑耿相映潺
湲見機泉窈窕入雲磴遐矚野寺門忽盡山隂興
醉中戲贈淳上人
上人湯休徒肯顧亦云屢衣上鳳栖雲辨我林壑雨殊
方怨别餘苦乏碧雲句禪間儻能來聊用慰衰暮
到家用環中韻呈玉侯
客子倦行役失席高軒過胡床語清夜皎皎天無河勃
窣自理窟何勞觸干戈蘭摧玉久折蕭艾空婆娑彊
進忘憂物無如作病何
遊仙二首
昔日漢公昉畦瓜真人旁試此塵外姿持獻分甘芳神
丹為之夀千里還故鄉劾鼠得被具妙處固難忘雲生
五畝宅雞犬亦得將應持八瓊文往醻九霞觴
江叟冥寂士邈非芻豢流悠然揚舲去路窮仍曲謳野
笛三弄罷變徵荆卿愁我懷乃昭曠興寄真滄洲只應
清夜鶴時過緱山頭
夜飲
公子敬愛客高會不知疲樽下殷勤勸只以慰數竒樂
憐張女彈舞倦秦王衣持觴不作難霑醉倒接䍦客子
歌言歸主稱露未晞
七夕
兒時聞天孫今夕聘河鼓鳴機應暫停飛鵲橋邊渡
藁砧倦服箱捨策息怨語常時别經年雪涕作零雨念
各非妙齡無復啼着曙癡兒去蹇拙芳樽肴核具頗憐
柳柳州文字稍誇詡昔在台省時模畫秘莫覩奈何吐
憤辭投荒猶未悟性與是身俱巧拙有常度何能謁以
獲詎有期而去悠悠區中緣當今愛體素
得六弟書有歸期
茶鼎起松風明窗共昏旭孰令著征衣貧病為推轂畏
途阻且長况兹加煩促忽傳尺素書歡喜三過讀蔽芾
惡木蔭前修慎其獨缺月耿孤桐歸雲赴深谷吾擬誦
招隠殘章留子讀
晩登鐘樓即事
幽棲無熱客地僻自鳴蛙危樓一登眺晩涼清興賖疎
林方寂歴惡木半槎牙五峯在北戶慰眼落玄花危檣
渡洲渚暮帆收日斜巒崗念徐稚去及東吳瓜雪山輕
幾許高士正浮楂南州苦牢落秋鱸寒可义願懷張校
尉莫作賈長沙何繇致叩叩翠栢故啼鴉
夜聽從弟榮緒琴
凉月耿茂樹微風薄疎林令弟肯過我清夜撫鳴琴妙
生徽軫外虚夷有遠心哀猿山暝嘯凝笳霜霽吟胡馬
驚朔吹楚囚操南音王嬙穹廬泣校尉漢恩深翻令曠
士懷數行下沾襟曲中頗清壯攫醳蠲煩滛亞夫軍細
柳令嚴夜沉沉我友擅丘壑頗遭雞須侵營詩貎烟靄
辭慳負幽尋畫師雖無如滄浪一蹄涔藉爾山水曲軒
豁窮上岑勤來商略此勝處要同斟
掃除尚書公冡下
平原令僕射精銳暢人謀當時焚諫草安知即山丘零
落三十年誰其追遠猷只今忠義風夜夜鳴松楸啼鳥
勸行沽催花生道周遺墟泣翁仲荒蹊風馬牛非無玉
樹郎抱官在中州悠悠生存子那得不沉憂
讀揚雄法言
子雲老暗事晚乃著一書經營極淺易艱深聊塈塗終
身作雕蟲出語嗟壯夫苦笑屈原智頗憐晁錯愚丹青
果變玉美新孰非䛕我麟不可羈投閣將焉如侯芭痛
領略見謂老易徒小兒楊德祖鑒裁自不虚
擬古
彼美如花人如花復如玉嫁作征人妻别長歡日促拂
掠可憐粧翠袖抱幽獨飛狐驛使斷交河無寸牘春著
鞏梅繁風吹秦樹綠草生森苯䔿誰能辨薋菉啼裏
花成子愁間笋為竹雨滴翡翠帷月上寒蛩褥稍知狹
邪遊能忘窈窕淑新人工參差故人勤杼軸慆堙為病
媒經緯有邊幅苦言餉夫君夫君當熟復告君君不知
我自蓺蘭菊
題洪駒父徐師川詩後
籍甚洪崖孫高寒欲無敵徐郎聘君後挺挺百夫特堂
堂無䨇公戶外滿屨迹虎豹雄牙須儕流甘辟易徐詩
到平澹反自窮艱極周鼎無欵識賞音略岑寂隂何不
支梧少陵頗前席洪語自竒嶮餘子傷剽賊大似樊紹
述文字各識職二子辨飣餖鄙夫與下客粢食薦鉶羹
熊蹯雜象白殿最付公議吾言可以默
醉書
春風吹草木苯䔿换衰朽亦復吹我顔祇覺成老醜
連呼醒酒水來袪掃愁帚遣客我欲眠深憐柴桑叟
以形模婦女笑度量兒童輕為韻賦十詩
孟夏樹扶疎繞屋鬱青青了無俗士駕嘯歌頗忘形洩
雲閟前峰瀉雨自神屏蔬盂有妙理未减五侯鯖
清晨澹無營按行瓜芋區二雛能拜起嬰兒千里駒抗
顔捋髭鬚酤酒提胡盧幸非李元禮何勞為楷模
潜筠穿屋頭幽草圍舍後手擕東臯書竟熟俱上口詩
無擬澄江文不誇幼婦婆娑丘壑底藏此牛馬走
丈夫志四海摶風類鵬舉方其未遇時潔身閨中女晝
伏夜動者貪冒如倉鼠炯炯抱名誼所慎在出處
我有百衲琴巴渝不同調三疊太古音那免世驚笑彼
哉遇嗾徒睥睨追風驃幼輿雖折齒初不妨吟歗
謝公東山時徹侯等塵霧一朝畏桓温攝衣忘雅素忽
著進賢冠頓失滄州趣勇退真難忘天末横雲度
昔者温簡輿王屋頗清曠建封禮為羅非復無度量落
膽劾權臣籠街速官謗輿棧胡不歸猿鶴儼惆悵
少室拾遺公許身潁與箕韓侯為作牙俯交軒冕兒獻
策盪淮寇犯顔立丹墀未免誘松桂應遭北山移
尋壑逐飛鳥持觴送歸鴻不解世俗書稽古何所蒙久
矣川效珍矧兹山不童應容陶隠居佳眠聽松風
舉世市道交誰能保榮名譬之多財賈惡囂安得贏一
身拱璧重萬事秋毫輕向來冥寂士飄然逐遐征
七月十九夜有大星霣于西北
迢迢天漢星寂寂夜未艾孰居無事中差次若璣貝向
來西北隅煒然獨顛沛彼蒼既悠遠神理滋茫昧豈君
坐逐客無乃勇自退嘒彼亦何為竟夕屹相對絡緯啼
井欄和我微吟内
五月二十四日晨起隔壁聞季敵營詩戲作此
嘲之
阿敵覓新詩蹤迹真詭秘如偷發關鍵大懼驚隣里微
吟蟲得秋幽討蟲搜耳排句歸陣鴻細字列行蟻詩成
膽力壯巨軸書側釐遠寄賞音人稍欲見名字但求皇
甫序何暇公榮醴吾言可并案嘲竟聊自洗
巢雲亭
山柳排晴空羣峰助高寒危亭踞上游不在世網間曉
窗飛鳥度暮簷餘雨還興多仲宣樓勢肩天姥山落筆
睨前輩血指空汗顔金華牧羊客句回造物慳眼界無
一欠辭源溟渤寬會當踐不朽夜郎今賜環
芰香亭
束髮事明主遇合誠獨難譬彼佩犢翁穮蓘功貴完明
府真權竒汗溝沫流丹雅意獨當御未享苜蓿盤詔許
上紫殿占對隨孔鸞底事寢不報鼓船下風湍顧兹未
逢年于我頗復安治道貴清淨稚耋家相歡桁楊生木
鷄榛蕪薙西園方塘每製芰澤畔思紉蘭靈修方布席
下詔應賜環勿墮逐臣淚去躡青雲端
淨薌亭
校讐淇園姿勁特傲霜雹論交不滿眼入社難湊泊頼
有此檀欒嫣然時解籜風枝兼雨葉調度固不惡結實
何離離開花紛莫莫鳳鳥當來過歲華今異昨
夜坐食蛤蜊
紞紞寒鼓鳴稍稍華月上蒲蓐蔽幽齋夜鼎驚暗浪但
見炰蛤蜊許事付塵坱獷殼雖外緘甘腴實天相霜臍
貴抱黃雀醢誇挾纊江瑶初脫柱蠔山憐疊嶂盤飱得
此生風期特高亮如跨大宛兒凡馬羞駿駔嗟予鬢成
絲山林真獨往會心不在遠坐有濠濮想
敦好軒
會心誠獨難托契復何有曩哲有遺言定交于杵臼此
風頗淪胥射利一相就口血曾未乾轉盻忽賣友夙心
何由敦聊與眷眷偶是中白頭新嘉德真耐久恍如對
華觴心醉不在酒誓言山若礪此好那容朽商颷振庭
梧明河掛箕斗
題范贊府覓先春亭
范叔老不衰周禮素獨秉素標垂青衫不厭官蹤冷抱
牘鴈鳬行色笑辨俄頃園涉寒未餞和氣君先領霜花
吐幽香煙柳發新穎大鈞無私酬播物厚兹境仁人所
遊居寒威甘遠屛要當均此施草木清晝永
錢伸仲乞静照軒詩取逸少所謂靜照在忘求
云
往者多逸想山隂時見之肯持圭組面自塵丘壑姿竒
偉不少貸確訒無纖遺保全勝東山出語曾未思巢許
逢稷契何由致于斯乃比石衛尉此老端不為觀其誓
墓作豈復隨家雞忘求在静照定體發光輝誰料百代
下領此無言師元非折腰具聊復尉河西開軒延勝氣
不許賸客隨凛然廉藺風坐用談笑追懸知杜武庫時
與河陽期持觴望天末雲樹相參差直恐永和日未能
相盛衰徑煩畫幽處公莫惜鵝溪
阻風濤湓浦捨舟由山北以歸
自發郎官湖掛席如江練繫舟潯陽郭風濤中夜變擕
孥坐菰蒲驚歎雜鳬鴈明當度山椒聊寬故園眼
諸人絶江遊同安大風濤作予適病眩不能渡
平生湖海心舟檝雅所便揚舲欲尋山風濤怒掀掀中
途得眩疾跨馬如乘船誰能于此時絶江歌叩舷寧費
賞心晤歸作甕牖眠壯哉二三子嗤點懦不前顧慙謝
公嘯幸免季野憐延目望斜照歸路山蒼然
用陳觀韻寄廣心敦詩兼示陳
卧疴春帶賖抱獨眉宇皺歘懷北阮貧既親亦有舊歸
歟渺前期騎氣勞侍後暄風攬客衣勝處當宿留遣我
次公嘲知君杜陵瘦
陳侯探禹穴辭源何浩浩佳處似隂鏗丘里得名早吾
家習主簿筆頭妙揮掃花繁漢署香春事隨花鳥快裁
兩牛腰何代無賀老
四月十八日過師賢留飲歸用前韻寄師賢
避俗非避世擇交欣擇鄉共泛忘憂物聽雨對胡床江
湖繫舴艋夜窗燈火涼論詩中鳴鏑辭源注方塘韋杜
骨已朽誰焚更生香我纔肩培塿君自粲氐房玉人能
曉此藻繪已埋藏破涕欲為笑横膺復怏怏行矣勿復
道孽孤政為祥
離雲居道中偶成寄微先馳恭首座
久樂巖中趣未覺身世拙冬暖愁雲開歲晏塵事歇山
靈招我遊草木亦欣悅黃松少穉羔蒼崖對宿雪山川
誰斷取擎在仇池穴恭公雨花手微公傲霜節唤(一作睡)
起隨粥魚談餘餞山月兩禪過虎溪一笑頗清絶歸來
武陵春欲向幽人說
