願學集卷六
明鄒元標撰
行狀
明南京刑部尚書敬吾魏先生行狀
魏敬吾先生者非先儒之典刑哉儒者口則古昔稱先
王鄉評官箴往往多訾議大都隕志於貧賤戚心於寂
寞人曰譚學不足信非譚學不足信贋儒不足信也先
生孳孳講學而躬行為務昔官中大夫歲租不能供一
飽怡然自若常人砥厲初仕稍被挫折自度計無復之
鮮不回面易心者先生被權臣中錮例不得復用甘守
衡門不一失足公庭持己何嚴也予故曰先生儒者之
典刑也先生當屬纊時呼其子士淳士清以狀托余余
夙知先生不敢辭先生姓魏名時亮字(闕)世居南昌
木山里父天相嘗為袁州掾史守奇其才貌厚遇之會
生先生見有異稟乃嘆曰有子可教惡用供刀筆之役
為遂解職事歸而訓先生先生遂用經術顯登乙卯舉
人己未進士授中書舍人選吏科給事中積至戶科都
給事中陞太僕寺少卿先生曾以兵科左給事副今大
學士新安許公使朝鮮却其女樂銀幣之餽故事詔至
開讀王北面使臣西向先生與許公固爭之天威不違
顔咫尺吾何敢以一二人忝天王命王不能奪竟南面
臨之時與國中人譚學不能盡解遺以明儒論學語錄
國中人鐫布之嗣往者國中人咸稱昔時二天使廉而
有禮其不辱君命如此在掖垣疏幾成帙大都毗主德
匡國是節財用斥奸回最著者敵陷石州請上面詰大
臣蓋穆廟登極來未發一語故先生以是為請越二日
上講罷即問石州殘破狀講臣云不虞敵人深入上囁
嚅唇吻間將有所商略而中官王本者輒從旁厲聲謾
罵諸臣工欺蔽先是本隂逐言官周公怡陸公鳳儀實
欲借此恫喝臣僚上怒本目攝之本猶語刺刺不休其
黨喬朗者肘之始息上滋不悅而罷中外聞其事不敢
發先生劾本無人臣禮大不敬又數其不法事數條士
論壯之是時華亭與新鄭相戹舉朝俱右華亭先生亦
右華亭攻新鄭未幾新鄭再相盡逐故與己有郄者以
考功法中之先生亦在逐中人謂先生官不過四品家
無資斧何以娛朝夕而先生卜築堯峯之顛曰吾用是
老甘心焉癸未今上親萬幾朝政一新兩京臺省交章
尉薦之下部議起先生南大理寺丞旋改左通政陞太
僕光祿二卿都察院副都御史協理院事代掌京營戎
政晉工部侍郎陞南京刑部尚書先生之副憲也不減
給事時風度疏曰救時綱領要務曰保民裕國之謨曰
法祖聖修肆劄皆其鉅者餘悉具鈔中上多所舉行又
請皇長子出閣講學上大感動方命擇日竟爾中沮先
生獻替稍頻同類有不便者假謔語嘲先生先生曰余
不能效力宣猷報國家厚恩以謨謀效昇平則吾何敢
後志卒不變先生至南會當大讞力以洗冤釋滯為己
任亡何而病薨薨之先數日憊甚然精神凝定口不言
外事既終形神瀟灑若屍解去說者謂先生生平力學
之驗云憶余為給事中薦先生有器宇温粹問學端平
恬約如處子寒素如儒生之句人皆以為知言既余識
先生始知曩所言庶足似先生萬一然先生之學大都
以靜為主以敬為宗常教學者云無感時此知常寂一
敬以存之有感時此知常照一敬以宰之便是神明其
德便是戒慎恐懼以此教人亦以此持身所至以會友
講學為事至先生自得之深卒不能測其涯也先生生
嘉靖己丑卒萬歷辛夘享年六十三祖某父某俱以先
生貴贈通議大夫工部左侍郎祖母某氏母某氏贈淑
人配萬氏封淑人側室何氏余氏子士淳廕國子生聘
原任吏部左侍郎王公希烈孫女士清聘御史陳君子
貞女女三長適熊維持舉人熊珍子次許聘兵部左侍
郎萬公恭子次許聘御史涂君杰子所著大儒學粹敬
吾奏議行世志伊學顔宗會禮訓三卷藏於家先生性
孝友處家庭族黨一本於厚里中數有忤者卒不計人
皆頌先生休度懿行甚夥不知先生潛心於道萬劫種
種一切皆性中浮靄安足為先生頌哉元標蓋嘗論豫
章縉紳往者班班不能殫述魏水洲某萬合溪某其最
著者水洲在肅皇朝以諫顯三諫三榜遭際良苦合溪
官太常沒十餘年不能葬今其子餬口四方又李蟠峯
某官尚書家事蕭索何先輩行之修也先生幾水洲之
諫而無其苦同合溪之學而過其遇並蟠峯之顯而效
其守惜天不愸遺使天未喪先生吾安窺其所至今猶
幸天王聖明令先生再覩天日以愧錮賢奸相於地下
雖然即使先生終老堯峯他日論世知人不以先生之
遇為加損也於先生奚憾謹狀
誌銘
明嘉議大夫吏部右侍郎兼翰林院侍讀學士
贈禮部尚書諡文潔定宇鄧公墓誌銘
夫宇宙有至道焉匪至人弗會也嘗讀子思子曰苟不
至德至道不凝似歧道與德而二之終之曰上天之載
無聲無臭至矣至則真凝矣夫道者蹈也與民共由之
也德者得也身所獨到心所獨契之謂也凝則形神不
分聲臭俱泯與道合真古今一息矣定宇鄧公蓋凝道
畢世者也公名以讚字汝德學者尊為定宇先生新建
青崗里人青崗卜居自成和公始和生瓊瓊習靜菴中
夜半忽生蓮花紅光燭天四隣驚為火走撲之則紅蓮也
始異之卜者曰兹地其有至人挺生乎瓊生綬綬生富
隱德弗耀富生朗寧庶人竒欲觀之匿不就朗生儼戊
子擬首薦不果是為公父以公貴封翰林編修晚以伯
子衡州守貴贈中憲大夫公自幼簡默内弢常聞編修
公與人論學輒牽衣尾其後間出語類夙儒而復勤學
公憐其劬扄之斗室公遂習靜斗室神情益瑩出而曰
心之精神謂聖千古聖賢只此一事一貫吾夫子宗旨
多聞多見引人法耳間以所得者發之制秇少年未之
奇也洪溪衷公驚而語曰是兒終當以學鳴天下督學
敬所王公謂以聖賢心發經傳旨吾道主盟其在斯乎
大奇之丁卯舉於鄉辛未舉進士第一人初江陵為主
考閱諸首卷不省而置之晚得公卷曰刊落鉛華獨存
大雅業已奇公文接公儀復泠泠抑抑如玉如金江陵
神為悚歸而伯子問相國狀公曰相國必大有為但恐
緩急弛張絃韋不佩未知所終伯子怪其語而今果驗
廷試賜一甲第三人官翰林編修未嘗妄有交遊取予
茹荼忍寒童僕方啾啾敗絮中公起以殘楮當火燃指
哦曰不是一番寒徹骨爭得梅花撲鼻香初服官時如
此亡何覩改元新鄭逐逐將脊脊多事公過江陵時有
匡拂江陵弗善也遂移禪刹以病請江陵持不下遣子
就學已聞封公病始從公請還里封公逝親為含歛服
闋有終焉志丁丑強起至武林念太夫人未偕遂歸時
龍溪王公寓西湖羅會稽張山隂兩翰撰約公對龍
溪精舍龍溪曰何功公曰此體無止即以無止為功又
問曰信得良知不曰新建云萬死一生得來豈敢置疑
惟是以知是知非為良知竊恐學者妄認耳龍溪業心
服已而備語試公公曰天也不做地也不做聖賢也不
做龍溪曰秀才家何得如此大言海内人復以公必能
光明絶學而江陵奪情後横政愈甚羣望公出山言庶
幾有入己夘一就列公竟不入遂還里朝夕依太夫人
側諸縉紳罕覩其面惟昆弟友朋互相切究友以用世
進者曰學不到舍我其誰終非天民書屏几曰天則不
言而信神則不怒而威用世一番須令天地變化草木
蕃始為不負然其功實基於潛如龍不在能見能飛而
在能潛倘乘雲霧上青天人窺一鱗一爪何以霖雨天
下易之密書之微詩之絅皆是義也客坐偶有齟齬者
即省曰我未誠耶澄心半刻客竟易顔常曰我常虚而
人不礙我不畱而人自化又曰從氣上起終是乖戾從
性上發自爾中和其虚明若此居家臺省剡無虚日戊
子特疏起纂修不赴辛夘詔起宮允管司業事疏辭已拜
南大司成公疏云文廟之祭以元長舉其酒謂之祭酒
多士之業以師氏考其成謂之司成夫孔訓莫先禮義
以冒進之心其禮必不享士習莫尚恬退以躐等之身
其言必不從以進之心為退之跡既前史所重憎居爭
之實蒙讓之名亦造物所深忌將使不肖以臣為趨滋
仕路機變之巧抑俾賢者以臣為戒掩家庭真切之心
此豈修曠典開賢路初指乎奉旨不允始勉奉太夫人
行至則有謂公者曰南國士跳弗馴宜嚴公至多士洗
心以聽約束常示諸生曰吾非不欲求諸生愧我所無
也亦非欲諸生懼我所有也願以神情與生相交勉諸
生瞿然顧化曰勲戚内臣且有聞先生名過而謝罪者
我輩違先生約不得比為人公自是益信曰嚴必律身
始律身弗嚴誰能悅之方冀久與多士遊或有補益晉
南京禮部右侍郎吏部右侍郎方大計公以天自誓即
故人親知不一顧時温三原冡卿陳餘姚朱益都兩總
憲皆海内名德同心共濟計籍出人共稱服亡何署禮
部事疏請建儲者至再忽有三王並封之旨公疏云天
之不言而信由今日明日今年來年是也故信也自請
冊立以來蓋數奉聖諭舉行矣然皆指皇長子耳未嘗
言待嫡也今驟而傳之人創而聽之故不勝其異至以
凡人之見上窺聖衷而以為非情也皇上以天自處身
度聲律萬萬非以虚辭示天下但臣等竊詳聖主立嫡
之條謂有嫡立庶斯為瀆倫非必有待也若大典一行
主器有托皇祖在天實所欣鑒臣等又竊聞中宫鍾愛
元子朝夕保護不啻已出願早正春宫猶切於億兆臣
民萬萬皇上以厚中宮而緩冊立或者未諒中宫之心
乎臣又聞古之帝王將舉大事既内决於心矣必謀及
卿士謀及庶人無所不從而後行之蓋有見於人心不
可拂也今日並封之旨至使人心不能釋然安在其為
順天下也且信者國之大寶帝王所以使天下精神相
通指臂相使恃有此也皇上即位以來何令不信獨建
儲一事屢示屢易人將謂詔令可更法守可玩自是令
一出而疑隨之指臂不屬從此始矣時疏不知其幾獨
膾炙公語語血誠轉吏部右侍郎兼翰林侍讀學士公復
疏云昔人所稱銓鑑謂澄汰流品綦重也如以病人充
之精神不強甄别必混所傷滋大臣又聞昔之為吏部
者多務奬恬退斥浮競蓋以開廉恥之心塞速化之路
臣林壑病夫耳皇上過聽在廷諸臣言再蒙召起速化
莫如臣矣不復自量與聞銓事身範不肅將使賢者以
臣為戒不肖者以臣為趨辱命益甚安在其用臣為也
不得已從公請讀疏者謂兹疏默移世軸其功甚大方
計昕夕召一覩太平之盛亡何以太夫人謝世過哀感
疾長逝先是病宿郊寺知友強之歸僅存殘息道路是
虞乃抵家正衣冠坐曰奇事奇事諸縉紳問此處見學
曰不敢不勉遂端坐逝自都門以及走卒人人無不心
痗者此豈聲音笑貌能哉守臣以聞詔贈禮部尚書特
諡文潔賜祭葬廕一子入監讀書蓋殊恩云昔陸象山
自幼即悟宇宙吾心公自少即悟心之精神謂聖至終
身日化月融精密廣大高明篤實所與諸生語及楊少
宰諸士載佚稿者皆發前人未發世儒卑瑣者不足論
即以道自任妄以色相莊嚴去公之旨遠矣人覩公六
十猶慕一生傍母輒以公至仁純孝不知公不自以為
孝也覩公半生林㘭退然陋巷輒以為廉靖孤介不知
公不知其為介也人知公衾影無愧一門藹藹以為内
行純備不知公欿然不自足也此皆公玅明性中流行
時而發之使公得大行所學以一性遍覆海宇者可限
量哉常思漢時斯學侵晦遂以憲比顔子子每窺公深
潛純粹曉夜端坐忘疲即當時顔子明道不知何如也
夫人語及天地聖賢望而震焉公曰姑舍是與龍溪皆
未竟其說以予逆之即先天不違行地無疆之謂也即
為仁由己不由乎人之訓也天地且不違我何必法天
地仁不由人我何必師聖賢此公未竟之旨也恐非汪
汪千頃波者所能窺也元某性最愚不善下辱公心膂
交冣深覩公輒為心降公没念及不自知涕之無從也
嗟夫至人之生豈容易哉封公當魁而佹失之以醇德
隱儒林太守公為郡邑冰操實政老猶粹修不怠弟諸
生穆然大雅不知有兩兄貴家庭和德所醖釀者深培植
者厚天之於公也篤公之於世也完世有真心求道者
公其正鵠矣公生嘉靖年月日沒萬歷年月享年(闕)十
(闕)銘曰
豫章奥區代有名儒傳衣紹鉢動曰良知
影響擬議終成管窺惟公特起陋彼支離
名揚於庭當守屬目言戀庭闈遽返初服
密修靜探惟莊惟肅如玉在璞如珠在匵
聖主側席詔起東山屢疏乞身海宇望殷
勉酬君命鐸振賢關出擁臯比入奉慈顔
言佐銓衡言掌邦禮惟寅惟清世氛若洗
公孚輿論名畱殿陛羣推德望師師以濟
臣也有母疏乞柴荆望公之起萬有同情
遭時之否而公不起士悲梁萎人歌蒿里
蕩蕩江流誰窺涯涘堂堂大厦其將誰峙
猗歟我公何忮何求其身則隱其神則幽
起居食息惟道是謀夢寐神情與天者游
沉潛邃密見孔於卓繼往開來昭明絶學
淳深粹穆不彫不琢一代山斗巋然先覺
憐予孤愚道義情真如輻倚轂庶幾古人
公今往矣淚落伶俜每一念公願贖百身
平康正直光輝篤實微言細行皦如天日
摛辭銘公一言匪溢誰哉惇史監此直筆
中憲大夫湖廣提學副使沖宇顔先生墓誌銘
余兒時聞慈谿顔先生處伊庶人事不動聲色坐銷逆
謀私計曰是所謂攬轡澄清者非耶已赴戍道辰沅郴
桂間楚人稱後先督學必首先生余曰三楚其蘇湖耶
過清平少宗伯孫公淮海譚間必曰予友顔公言若何
余曰慈湖絶學其復興耶而最後有掖垣小吏四明人
也耳語先生里居為細民造福利為後學樹赤幟事甚
備至余曰古所謂德敷洽比表正鄉閭者非耶乃疏先
生沉抑狀時先生投閒久與當路不通廑廑復原職致
仕庚寅余再疏先生而南調命下矣嗟嗟有賢不舉言
臣之責言而不用有司其責者方擬買舟武林訪先生
函丈而先生圽冡嗣子望以余為先生神交知己持予
友姜給諫瑞宇公狀委余銘余以先生名儒未敢執筆
而司理吉郡劉公抑之則先生入室弟子每向余述先
生真修苦節精神直逼古先哲且促余再四予不得辭
先生諱鯨字應雷别號沖宇先世本曲阜人初徙勾東
再徙文溪自慶義公始慶義七傳而生封侍御養真公
母唐氏數應瑞夢而得先生先生自幼負文名試輒首
諸生己酉舉於鄉丙辰賜進士選大行人辛酉授山西
道監察御史甲子推北畿督學乙丑以言事謫楚安仁尉
遞遷至湖廣提學副使復左遷山東參議陜西行太僕
寺少卿致仕歸先生官大行出使襄陵王不嫺於禮先
生以大義感動之王卒以孝聞在臺中不但著敢言聲
而所條議俱報聞其大者如救民困裕國儲清漕規議
海運河工時弊俱見奏牘中馮漢者京師巨猾倚定國
勢為漕政梗勢張甚先生巡倉時廉得其狀朴殺之伊
庶人潛謀不軌服室器用僭擬乘輿而善隂持當事者
短長當事者噤不敢吐先是有上庶人不軌狀者業已
奉旨勘問而庶人結左右為腹心盡匿其狀致其父子
支解之事蓋岌岌矣肅皇帝漸有聞亦頗念之會先生
巡按河南辭徐華亭華亭曰聞部内宸濠事且急誰哉
王伯安乎先生曰此與宸濠不同宸濠能以策屈羣雄
羣雄亦樂為用伊藩雖招致人多然皆椎埋市井無頼
如狐豚輩一飽搖尾去矣可計而取也華亭曰直指其
有意乎先生曰相國能從中應言官敢愛死以辱國華
亭遂決意屬先生先生至知觀察耿公隨卿有心計乃
密謀於耿公耿公與庶人承奉王鑒莫逆乃以秘計哃
喝鑒鑒復從中應凡庶人奸利事悉報聞而所藉為死
黨者鑒以意散之殆盡先生既間其肘腋離其黨與絶
其偵詗乃疏熟數其不軌狀上得疏遂寘庶人鳳陽獄
國除乃籍其資財充軍賦而所挾子女悉召而散之不
煩血刃危禍頓消懽聲蓋達河洛間矣是時上左右前
與庶人腹心者垂涎府中裝乃以危言激上曰庶人資
財上有也庶人子女上有也今御史悉瓜分之寘陛下
何地上幾為動先生亦有聞不為動賴華亭解而始定
自庶人法而諸強宗斂手聽先生指揮凡詭寄欺隱田
糧為民間害者剪除殆盡夫以數十年所欲爬刷而不
足而先生一旦處之有餘則攬轡澄清之明驗也先生
兩秉學政不規規甲乙文藝惟以明道術正風化為急
務然在楚眎北畿久故楚士慕先生眎北畿較深先生
冣喜闡揚節烈忠孝事又冣執法海忠介以直言下獄
幾冒不測昌言救之沈公青霞以直言冤死塞上先生
拔其子襄入太學為忠裔勸後其子積官至二千石在
中州有黃甲乙者父官知州廉而貧甲乙幼而不能歸
櫬者二十年先生資以郵傳并旌甲乙考校士常德有
狂士以文置首選矣乃廉其行復黜人有告者曰是不
可為文士地先生曰文士易得耳予終不能以文先行
有銓部欲私其父鄉賢及成國舅王朋以賕骫法顯陵
諸惡為地方蠧先生悉執法不少挫其強毅有執類若
此以故知者服先生高然亦以此叢忌其齟齬有由然
也先生之仕蓋三黜矣初以發厰衛奸黜再以疎江陵
遷三以左新鄭罷先生仕楚而忤楚相仕中州而忤中
州相二相之嗛先生宜也後來者宜無所嗛於先生乃
起廢之典徒捷徑終南獨使先生老死東海之濱又何
耶執銓者猥云一人可廢國典不可廢公論己申其身
不必用嗟嗟典可執也獨奈何有不盡執者執之正人
而或濫及匪人則余不知其解矣元標雖未請事先生
然從著述中讀所論孔孟顔曾及原人原性諸語大都
先生學以求仁為宗以默坐澄心為入門以踐履操修
為見性而妙於慎獨極於默識先生既殫厥心矣而總
於悟格物之旨盡之世儒以一事一物為物而先生以
通天下國家為物為格其力久故其悟深其悟深故其
用周蓋嘗論慈湖師承文安人見其直截簡易不知慈
湖夜半多披衣危坐一旦性體呈露直信不二後儒卒
以意識卜度承之而慈湖之旨荒矣先生至雲溪館恍
然有悟格物之旨實以吾身即天下國家天下國家莫
非吾身亦從困衡中入而非以意識承當之謂其與無
意之旨同耶異耶世必有能知者人知先生出則所至
揚芳處則閭里歌德孰知先生之學所資者深哉然余
觀先生於所忽矣先生初得鄉雋報至偶聞母夫人慼
先生不赴宴竟徒步歸血流竟踵又丁唐母憂廬墓三
年夫先生純孝人也孝則百行攸基夫始進既不以榮
名忽孝思終其身又肯以世氛墮忠猷先生生平大節
孝固己始基之矣宜襄王聞先生言而有感也若先生
者允可為後學鵠其並祀於慈湖之濱也允宜子三人
長子望志不凡近可嗣家學其孫曾嫁娶及先生居鄉
懿行種種具諫議公狀中余謹摭先生學術并立朝之
大者著於石先生所著有易學義林春秋貫玉奏議文
集若干卷行世銘曰
偉矣顔公東魯苖裔崛起文溪鬱為名世
峩峩豸冠直躬正色澄之不清撓之不忒
何物淮南敢爾為天請劒上方氛祲全消
畿甸中州威布惠流所去見思所至民謳
鐸振南北化行若馳流風藴義代有餘師
玅契格物干聖同宗匪曰億度力貫心通
返其初服式開來學處世若超巋然先覺
未竟其用不用斯全彼佞倖者眎公孰傳
學宗無意前有慈湖吁嗟我公與古為徒
勒予銘詞過者式墳一脈未泯緜緜若存
奉訓大夫尚寶司少卿我疆孟先生墓誌銘
今東魯仁賢彬彬矣力承正學我疆孟公其冣也公在
同志依公如魚之於水公亡同志悲公如岳之摧峯斯
豈偶然者哉中州孟君叔龍與子於公冣契叔龍業已
狀公謂予當銘子不敢辭君諱秋字子成世居茌平學
者稱為我疆先生自幼凝重端淳讀詩書即通大意不
為訓詁所束縛里有宏山先生者夙志陽明學公贄而
受學己巳恩貢入太學庚午中京闈辛未成進士授昌
黎令昌黎疲而殘於兵公一意和惠煦育興條編修城
堡振文教收孤獨皆德政遺意初人或誚其迂久而曰
公固大儒也上下交相信慕陞大理評事公悉心平反
賢聲大著會山海關部司缺人柄臣遴公往特頒勑許
公便宜行事公至因緣為奸利者屏跡而先是溺其職
者遂以蜚語傷公公被計當調不赴乞致仕歸公之歸也
與妻孺人共駕一牛車旁觀者掩口笑曰昔鎮是者黃
金滿載身名俱亨今自苦如此而不得安其位廉吏安
可為也公怡然歸陋巷簞瓢若將終焉會時政更新起
刑部主事積陞尚寶司少卿卒公之在都門也一以會
友興學為事所論學諸書具予刻我疆集中其冣要者
謂心非血肉之謂未發不離已發謂孔門學惟志仁不
論克己謂惟了自己即是聖人皆上副先儒宗傳無論
世士色取行違者不敢望公一塵即號大儒履繩蹈矩
而以意念為實得力地者敢望公涯涘哉公最畱心國
家事世或以儒病公使得竟公所為世必享真儒之效
而公位不稱施知公之深人人扼腕雖然孔孟大聖大
賢亦未得竟其志然其學照映宇宙孔孟固未嘗亡也
人心不死公之學固自有在天之所以用公在彼不在此
公生卒年月及子嗣具孟君狀中不具載銘曰
嗟彼世儒意念自持生滅遞續影響支離
於鑠先生能自得師天聰天明廓然無知
身有凖繩行無瑕疵政追上古黎民遐思
未竟厥志斯文在兹聖學有的眎我銘辭
明朝列大夫南京光祿寺少卿涇陽顧公墓誌
銘
涇陽先生系心斯世斯道者數十年一旦長逝天不可
問矣元某雖未奉促膝之懽然巖岫間魚鴈不甚沉寥
擬藉公為歲寒盟而公溘然元某豈獨一人痛哉公子
渟之涉長江持大行高公存之狀來請銘予不忍辭按
狀公諱憲成字叔時學者稱為涇陽先生顧之先自將
仕郎百七公始家上舍里數傳至曾祖諱緯邑諸生緯
生䕫䕫生南野公學以公貴贈戶部主事母錢氏封安
人生四子公其仲也自幼沉毅異常兒讀韓文諱辨每
至封公諱囁嚅不忍吐師以告封公封公召而語之曰
昔韓公教子不諱兒奈何諱學公尊教惟謹常私書壁
曰讀得孔書方是樂縱居顔巷不為貧以自儆一日師
講禘之說章公請曰夫子既不知何以知其說者之於
天下如斯也惜或人未能再發夫子之藴矣又一日講
養心章公又請曰愚以寡欲莫善於飬心心為主欲為役
主強則百物退聽其聰穎多類此師驚而謝曰子俱如
是觀五經註脚豈虚語哉庚午補邑諸生丙子首應天
試以丁封公憂未計偕庚辰登會試高等授戶部主事
朝夕與魏南樂允中劉漳浦廷蘭切砥求不愧科名覩
時政紕繆忠佞倒置輒憤不能平擬書上申相國有所
匡糺後覩魏劉二君書婉而當遂附名進江陵漸有聞
方以語相國未幾遂謝世不然事有不可知者在江陵
病傾國走羣望禱業署名公走馬立削去後江陵卒始
晉吏部孜孜人才即幽隱不遺以錢太安人夀請告者
三年閉門讀易春秋二經丙戌起驗封司丁亥大計會
有糺何尚書起鳴者尚書疑辛大中丞自修陰嗾諸御
史遂得降級公上書詆尚書語侵内閣甚力而屬望大
臣臺省與被言者各當自反其言甚公而正通國傾服
當路不悦落公職判桂陽州先是蘇柳二公及莊定山
俱以謫至州人士望公來如三先生式臨之執經就業
者甚衆亡何轉處州李公下親民事有䦧墻者曉譬之
各欣然去方以此得淬厲其心志萬一而兩臺禮公以
差歸公歸丁太安人憂起泉州理壬辰大計舉公廉寡
欲第一尋擢考功司公至官三王並封議起首疏倡同
官爭及與太倉往覆爭者侃侃無所回互竟得寢已趙
高邑南星司計盡黜諸要人子弟婣婭公實左右之趙
忽奉旨罷公疏願與同罷不報已領銓事凡公啓事與
海内意所欲用者當路色沮不欲用太倉所欲用冡卿
與内閣公復尼不行久欲中公以公時望攸屬不果乘
公推内閣起王山隂遂削籍歸自公歸正人披靡逐者
錮者如衝風之蓑無寧羽矣公歸得重病者數年至甲
午始甦各有劄記沉潛粹密與讀書錄相表裏問學者
日衆乃與高大行景逸闢東林集同志歲有會月有紀
其所冣研辨者無善無惡心之體一語曰如是則善可
不為而惡亦可横行蓋有感於世之儒名盜行者不佞
間常致書商度公曰子言救世也故自爾爾與子密證
以俟異日然公之所造亦淵乎微矣嗟乎使天假公年
世覩真儒之效惡可量哉蓋嘗論非無談秇者自公經秇
出世遂以為王瞿復起握管者却步非無啓事者自公
奏副出世遂以為子瞻再生起草者屏息世非無登壇
者自公東林一闢世遂以為濂洛更甦虚驕者愧恥顧
公一入銓曹衆方彈冠逐之桂陽再入銓曹衆方引領
錮之家山三起光祿堅卧不起而薨天耶人耶公雖不
得盡其用然所與天子宰相爭是非可否者皆國本重
計宗社遠猷即寤語寐語夢覺間惓惓不忘國家夫非
實以身肩斯世斯道者所必不能謂公一日樹千百年
計可矣彼抑公者蓋天以斯文之責付公公必不以彼
易此鄒子於公有餘慨焉公之上書右沈司馬李司徒
及銓曹諸事原不為一人一事起念又官從大夫後與
山林上書者不同世遂有不深惟公者公常致書曰近
從十磨百鍊逼出真身子來公豈可及哉公已薨數年
諸君子彬彬質有其文異世且加賴之如公弟季時國
子薛君某其人者恨不起九原而肉之以為世儀矧存
存寥寥護其毛羽猶懼吾道不振而忍摧殘之耶公居
家孝友可追古人平居所與友人觀摩者恂恂雍雍居
然名儒軌轍為末學計者能不熟數公軌行而一令後
世有所師承焉公生嘉靖庚戌八月卒萬歷壬子五月
享年六十三配朱氏封安人處士某女子三與渟廩例
生娶莫氏邑廩生某女繼娶鄭氏霑益州二守某女次
與瀹殤次與沐郡廩生娶唐氏翰林庶吉士某女繼娶
嚴氏太學生某女女二一適王孝廉永圖馬平令某子
一適太學生王世學行人存之公子孫男五枱㮵俱渟
出枱聘劉氏南京兵部郎中某女㮵未聘杓柄柱俱沐
出杓聘義興王孝廉某女枘聘琴川太學生趙某女柱
未聘孫女八嫁聘皆仕族以萬歷年月葬於(闕)山向所著
有藏稿劄記大學通考質言東林會約商語還經錄證
性編桑梓編十餘稿行世銘曰
世運昌明公揚於廷世不我與公投於林
有鳳九苞噦噦其音四方來儀異地同心
匪曰好我墜緒是尋手挽江河力破重隂
猗歟我公如玉如金不泯者行洋洋者神
是耶非耶吾道陸沉我銘匪䛕天日監臨
明詔徵承德郎禮部主客司主事瀘瀟劉公墓
誌銘
安成自文莊公以學鳴海宇數十年所稱心行雙清特
起紹述者吾友徵君瀘瀟是已徵君予黨所藉以鞭末
路者乃溘然長逝不勝梁木之嘆仲弟上卿泣而持狀
過予曰先子生而先生薦於朝沒幸先生銘於幽先子
辱知不淺其無辭元某謹拜狀而相對為世道悲者久
之公諱元卿字調父初號旋宇既號瀘瀟先世為安成
南溪人世系詳狀中祖某父某任參軍以公貴封儀部
主事公自幼雄奇穎敏入塾諸師駴而遜謝去既負笈
盡吾伍君伍門業麟經者各有秘錄靳弗與公奮然曰
豈神授耶遂自出杼軸成一家言諸人皆驚詫以為異
事然公非好也入郡為青原遊輿夫語曰昔之青原挾
妓酒人歌新聲者達旦自兩鄒公子入遂絶響公聞而
惕然有省兩公子即僉憲汝海宫洗汝光氏時自東魯
歸嘐嘐以正學倡諸里者公入山汝海以學嘗公公喜
動於心歸而陳諸宋儒語錄堆案盈几玩而三思焉汝
海退與汝光心畏者久之時周太守鶴臯羣諸士試公
盡以所學發於論太守大奇以為真儒再出不獨以科
名器也入闈遂魁西江偕其師伍君及劉侍御輩仍以
學相切砥辛未業入彀主司以其策多憤激語遂置之
殿江陵聞而大怒下禮部以飭多士公歸而師事三吾
劉公倡學里中勃然興起甲戌不第復以江門詩抹其
引杜門不出矣而里中從遊者日衆公於諸先輩語淺
生厭深生疑乃出而謁蘭溪徐太常黃安耿司農公於
蘭溪機稍動至聞耿氏時提生生謂易一語欣然自信
曰孟氏不云乎四端充之足保四海吾方幸泉不流也
而故遏之火不燃也而故滅之彼滅與遏者二氏之流
吾所不忍以此為學即以此迪人而所剏復禮識仁中道
一德諸院歲有常會西鄉諸習俗得公一變堯水諸盜
得公一彌攸安爾邑争界不輸賦者得公一定入其疆
彬彬如也太守汪公觀風形之咏歌此足徵公學矣公
雖絶仕進乎既而強應聘出埋光剷采冀與名賢一移
世軸覩時不可為遂飄然歸然國子薰德者甚衆儀部
疏從祀諸先大儒釐正色目諸疏皆其鉅者然知者皆
謂公具大有為之才使有力者盡去崖角必大有可觀
惜公未竟其用也公雖未竟其用而食公之澤者盡於
邑中而官運軍匠冊諸事利於庶氓者甚鉅公性敏又
諳於典故有可禆閭閻者聞必行行必力蓋嘗慨世之
學者漫無實履與世隔閡是墮名相俯首冥心鈎深致
遠是墮理窟公與衆人游春風習習人皆可親然徐而
叩之淵懿粹穆人終不可得而及夫使世儒知品自有
真學有實用公其人矣或者謂公學度世有餘於出世
一路未必無疑不知以公至性於性命之說豈不有聞
顧不欲深語以啓世儒艱深之習公豈未有聞哉公最
篤於倫一門以内雍雍穆穆無可選之行合族剏祠輯
譜皆竟先世所未有者至於汝海汝光掖導之功心口
不負生嘉靖甲辰三月終萬歷己酉七月享年六十六
娶某氏贈安人子某孫某葬某山某向所著有山居草
還山續草大象觀諸儒學案賢奕編六鑑舉要國史舉
凡晤語測言思問編何莫編先正義方禮律類要明賢
宗解婺江證學大學新編行世銘曰
安成之學祖於文莊公其傑特示我周行
嗟彼世儒索之幽冥火燃泉達是為公心
天地大德曰惟生生吾握其機均齊治平
側身柴桑守一為要捧檄而往天子有詔
見幾而作旋賦歸來惟二三子藉公以裁
不競意見不涉末學惟規惟矩巋然先覺
流風餘韻百世猶師過者必式斯文在兹
明通議大夫太常寺卿視軒陳公墓誌銘
往余甲戌晤視軒陳公青原山公修挺沉靜稠衆中不
聞一語間語即洞中肻窽嗣予過公里遭公田間疋馬
青衫遠睇不知為太常公畱予語竟日夜悉公神情内
諳予飄泊南北心常儀之近予獲歸里擬起居公而公
病病未幾公沒嗟嗟闡揚先覺流韻來兹予何敢辭公
諱慶字履旋名御史螺田公五世孫侍御傳彬彬生表
是為公祖父俱以公宦粤西東宮覃恩再晉封左布政
使大母羅氏母劉氏並贈夫人公幼故貧然攻苦績學
為邑諸生時華亭徐相國督學江西拔公首諸生延為
弟子師丁酉舉鄉試庚戌成進士拜大行人陞南京戶
科給事中時言官卑者蟻附高者毛摯公性無倚毗卒
不以摶擊先仁厚疏安重地處餉道皆為國家計久遠
獨操江大臣故以邊材推玩寇不撿公始一糾之卒中
公陞公守衛輝人曰是郡衝公不耐劬而公優游豈弟
為守守亨會歲歉且蝗公賑濟有略郡獨不飢他郡見衞
輝不飢且倣其法行之新汲庠文廟及諸惠政具載紀
德尸祝貳碑是時倭憑陵吳越間甌括為甚浙鎮臣檄
選人需全才可備緩急者陞公浙江副使備兵温處人
曰儒不習兵而公治兵兵愈亨倭寇閩界邇龍慶貳邑
時歲且除公親冒矢石纍倭貳拾餘衆喜曰寇去諸公
曰獸攫鹿逐會有寧時乎密與諸材官計水陸險易芻
粟豐約校卒勇怯棋置星布夏倭果猝至撫臣觀兵亦
至賴公調度各軍殊死戰兵氣霆震所獲首功戰艦奪
回被虜者無算是舉也僉謂乙卯以來差為東南生靈
吐氣先是有蜚語戲下得倭金若干公下令曰敢持寸
金軍法從事會有自售者公哂曰爾不愛死我敢愛金
軍中聞之感泣撫臣上功狀上嘉公丕績賜白金文綺
超遷山東觀察使歴陞粤西左布政公所至提綱挈紀
穆如清風尋晉太常寺卿卿初固重臣後有官以他途
儀部若屬視之公申明職掌爭之力又修寺誌著為絜
令侍穆皇帝郊天賚予甚厚柄鈞衡在昕夕間公遂乞
休歸公之歸也蓋給事時所糺者親為柄臣用前郄修
怨嗾公歸公歸惟杜門靜証僅一往青原與郡諸先輩
訂學即予晤公之年公嘗語予曰初久困計偕聶貞襄
先生固尼之不得乞祿再躓而謁先生曰我以先生言
故困敗至此先生亦大愴送公郊坂遲公登騎公辭不
獲遂登騎先生連聲曰履旋履旋行且為國家大臣豈
惟第又庚戌禮闈典試為南埜歐公洞山尹公見吾郡
罔有錄者歐公錯愕尹公曰此必一已開卷得公衆後
詢尹公曰何知曰閱其藝必泳游鷺渚有得者衆以服
尹朗鑑而卜公正學亦奇矣公初號西塘晚號視軒蓋
嘗反覆公初居約而卒皭然不湼也有素履往之象靖
寇糺慝有履虎尾愬愬之象晚返初服幽人貞吉中不
自亂矣視履考祥其旋元吉公得於視履者深哉近從
故簏中得公與塘南王公論學一通曰透得性根方有
下落曰若是良知作主與天地合德日月合明論夜氣
也曰謂聖人通晝夜清明則可謂衆人氣有斷絶則不
可公學甚淵獨公不喜哆譚以故人罔窺公際公生正
德庚午五月年七十九娶峽江鎮谿彭氏再贈夫人子
一銓國子生先公五年卒娶儀部郎泉崖聶公女孫應
嶽國子生即請子言襄公大事者娶廬陵廣濟令劉公
則塘女葬雲龍鄉五都澤泉人形丁山癸向銘曰
桓桓太常侍御之裔有烈有行鬱然名世
揚驄栢臺端笏畱京五世臺省後先芳名
出汲淮陽我志何傷士頌菁莪民憩甘棠
特命持憲茂著殊勣精鏐文綺惟天子賜
東魯象郡公旄公牙風霜隨馬甘雨隨車
晉陟上卿望隆中朝倦翮投林於焉逍遥
典型既墜悠悠彼蒼勒言片石用永來芳
瞻彼新阡雲樹蓊葱緜緜若存澤寧有窮
故孝廉贈承德郎工部都水清吏司主事晉贈
福建右布政白谷徐公墓誌銘
故孝廉白谷徐公年未強仕卒越嘉靖丁巳以子水部
貴贈工部主事又萬歷癸卯以孫中丞貴加贈福建右
布政君子曰公績學砥行困公車沒一發水部為世顯
人駿發中丞為世名臣乃知公結為大年藏為大業自
有在天之報施明德者原非戔戔取必目前者能測識
也中丞舊令文江習鄒子悉公學術以石上銘見委元
某不敢辭按狀公名袍字含章别號白谷先世衢州柯
山人國初祖玄德以人才從正授麗水尉領兵鎮金華
遂遷蘭溪德至菊逸居士凡五世世以孝弟力田聞居
士名某即公父生子四公其仲子性冣敏十二為邑諸
生甲午登鄉薦計偕未幾卒早年慕古文辭所排纘逼
真名家既而悔曰彫蟲小技壯夫不為顓顓慕尚正學
當時學濂洛者矩範有章先生在不敢越步武新建說
出羣喙爭鳴為異端公幽探密証獨嗜其旨手傳習錄
為贊稱說以自迪迪人常恨不得親受業門牆稱私淑
焉維時尊新建者又高步哆譚多遺行而公内事兩尊
人志物咸備私以其躬行有得者訓子水部及猶子奉
常先生朝夕娓娓水部早世今奉常為世宿儒譚及公
輒為淚落其入者深矣年未三十例應貢更以讓其次
者趙生以生食貧故督學文貞徐公標其行為士林鵠
襄敏李公時守衢延為弟子師襄敏不以諸生禮見凡
郡邑出公門牆者多為名士去夫禔躬者蔽一隅譚悟
者眇實際以觀於公内外純白何如也公常言曰儒學
不失其自然而已自然者天天即理也理本如是學亦
如是故君子順天嗟乎即起新建譚說有能易公隻語
乎新建高足紹興有徐公曰仁所述傳習錄皆以為新
建顔閔公雖未親聆謦欬造詣見地江左以兩徐稱然
曰仁不聞其後述其學者何若而公有水部以繼其志
奉常以衍公傳中丞以宏公緒濟濟名儒海宇家傳徐
氏學不以誦水部奉常中丞而咸源源本本於公以傳
無盡又非曰仁可比擬矣公所著有誦餘稿意求錄五
經旁註洪範圖楓山實紀仁山年譜紀仁山不仕元一
節尤識其大者子二長某次即水部君孫某某中丞公
聞孫端亮懿愷所至風猷卓茂它日史臣傳中丞必能
為公續儒林傳元某腐儒何能誌公萬一哉系之銘以
寄仰止銘曰
天祚名閥必開其先慶鍾源遠挺生名賢
名賢維何瞻彼白谷有斐君子如金如玉
是言必偉是行必卓學通自然德行有覺
良知默契能自得師影響擬議陋彼世儒
語爻默象規矩準繩前輩流風後學典型
一傳水部再傳奉常桓桓中丞世德愈光
宸音屢錫永賁重泉天日為朗昌以得全
赤溪之隂是公玄室下有真儒過者必式
公年不永公學千秋琢辭闡幽我思悠悠
明雪蓬彭先生墓誌銘
聖人之道溥博淵涵大者明其傳開來學次者遵其行
潔已敦龐其流風餘韻亦使頑懦者有所興發云安成
自諸君子以理學倡人材輩出其形神灑灑獨得其趣
則共推雪蓬彭公余初知公以余友丼子開語余曰公
昔為邑諸生有聲已從鄒文莊公學遂謝青衫默殫冥
搜奇書秘籍不惜重價售之家藏自宓軒以下幾充棟
所著有華秀族譜郡志考本朝人物表庶幾博雅君子
哉而大理慎所傳公語余曰君自幼即能郤父私槖四
十妻喪不更娶姪國子生柏溪卒以地葬之護其孤不
遺餘力其孝友類若此者迺余讀中丞三泉周公所為
公記甚悉則謂公行不隨俗退不近名似知公冣深非
人所易窺也余於公不能無疑焉坐小蓬對名山似忘世
矣而好閱除目自謂汲汲否泰之際又非荷蕢儔也禮
仁賢慕高躅似親賢矣而避匪彛若蛇蝎又與泛愛者
殊科也臨終操牘别故人諄諄講院似乎逹矣然生平所獨
造者不一語以傳又何秘也公之行吾不得而名公常自
稱曰小徐詰之應曰大徐孺子小徐彭子識者謂公善
於自況夷考其行亦頗相類余終不得而定公焉因諸
君子委余銘公余取公姪孫九亮狀而銘之公諱湘字
元宗行十二系出華秀彭氏為邑著姓生正德丁卯六
月初二没丁亥二月念六享年八十二子二長采娶三舍
劉氏繼上城劉氏次槩娶朱二尹東槎女繼太守王公
方南孫女女一適學博劉君全峯男習誠孫男二徹曾
娶儒官劉嶧山女胤昴聘二尹張肖柏女孫女一適太
學生王材齡曾孫女二將以吉期祔葬石坪盆形邑先
輩三吾劉先生性和而行潔與公相類冣莫逆公没後
余赴復真會王先生塘南朱先生一菴王比部儆所鄒
太史四山咸咨嗟悼公之亡此可以概公之素矣銘曰
聖門修身尚高潔降及後世滕口說偉哉彭公誠踔絶
如彼冥鴻難羈紲山嶻嶪兮水澄徹千秋藏之此人傑
勒余文兮名難滅可遠望兮不可湼
明潛菴李先生墓誌銘
見羅先生倡學劍江學者景從日衆至身先師事令同
志益有所慕明潛菴李君其選也余在貴竹有寄觀我
堂集余披閱之與君答問語甚具余一通刺就正先生癸
未余賜環幸得識公面至與余語連數日夜曰見理須徹
原頭工夫不離日用曰程伯子後之聖人達天之學也
曰人生而靜以上不容說須透此乃有歸宿曰人只是
為形氣所間克去形氣便是修身為本便是止至善曰
心性一也形而下便是形而上曰率性之謂道順之則
天逆之則人語甚夥徐盱衡語曰先學禁甚嚴余欲上
正人心疏會病作不果今其責不在足下耶余頷之越
歲吳明府安節令兹邑余折簡寄之曰里有滅明君知
之乎曰非所謂潛菴李君耶余再四禮賓席不赴告余
以邑中諸利弊業已次第舉行矣且方需之佐吾理乙
酉余有改部之命過江上問明府云君無恙余時方避
客擬入都門即請告與君結盟而共學焉君遂以病不起
矣上自部使郡邑下至族黨閭巷或咨嗟涕洟曰李君
亡矣思君不得或旌其閭或扁其所常遊處或形之歌
詠痛堂堂大厦而棟宇之圮也嗟痛哉君令子廷唯廷
喻先後過余山齋傳君治命屬銘於余余不敢辭余乃
取余同年水部徐君狀而志之君諱大昭字汝潛號潛
菴自幼有巨人志從兄右齋先生每以名儒期之既遊
庠雖有聲諸生中然心鬱鬱不樂聞吉先哲倡正學則
津津向慕會越中王龍谿寓白鹿洞君裹糧從之卒業
凡三年已蘭谿徐公魯源行部至君復稟學二公皆大奇
君乙亥李先生歸自粤中首揭修身為本之學公取其
諸書讀之從之遊已察先生危病中學甚篤迺齋戒稱
門弟子遂謝去諸生君意雖超曠而行斤斤如也丁卯
歲大祲出餘粟賑族鄰而全活者甚衆有詐鬻田者公
不較又有寄金者暴卒尋族子璧之又有殺其僕者公
遣人告城隍七日竟得其人抵罪而瘞枯骨周急難無
筭所著有程夫子全書儒門定脚錄事學日抄困知記
略及歲錄論學書藏於家終之先二日猶呼二子及門
人講學大都不越與余前所語徐自題其贊有曰一點
酸心千古事春風座下更誰傳之句題畢乃呼諸子孫
羅拜正衣冠終於正寢公於生死去留間若浮雲往來
太虚蓋生平力學之驗云家為邑著姓高祖養素以子
冡宰貴累封都御史三傳為嵩岡公即君父以文無害
為掾曹未仕母荷塘黃氏侍御公妺公其冡嗣也配北
門史氏繼娶游氏男二長廷唯邑庠生娶丼氏次廷喻
邑庠生娶黎氏二子皆績學慎行克繼君志女二長歸
邑前廩生黃銓子某孫男三應豹應偃應鶴孫女一俱
廷唯出公生嘉靖乙未年三月初六卒萬歷乙酉年十
二月十五享年五十有一銘曰汲汲而求師也卒本於
修身皇皇而仰止也宋之伯淳有言必偉有行必真
蓋力學之大人非止今之逸民
布衣儲山李公墓誌銘
夫布衣而能使人興起聫屬者此豈聲音笑貌所能哉
予見儲山李公其人矣公豐城人也姓李初名正己字
遠希後更庭止字某别號儲山父某母某幼習舉子業
不竟去而為江淮楚浙遊大困意豁如也歸聞旴江羅
公開講乃以布衣見羅公方與諸縉紳集者數十人公
躡蹻至羅公命童子取水浴浴竟登堂禮公公目攝曰
世間有此鐵脊梁漢子乎禮之公不去羅公側目有所
入而道韻彌深矣從姑山有一僧辟榖久望見公頂有
氣如虹隱隱上騰異之以語見羅李公公語僧曰幸與
俱來僧曰此當以刺&KR0616;公始至所與見羅公語載刻中論者
非公悟後語一日見羅公曰四書五經是修身為本註
脚公應曰修身為本又是我底注脚見羅公亦為首肯
時聞公名而禮之為朝夕依者皖則有與樸顔京兆陽
羨則有史太常玉池越則有大司成陶石簣在三君子
處以十餘年之久而皖與陽羨會稽藉以興起從遊者
甚衆多語錄另有紀蓋公學從旴江入不事粉飾絶諸
意言色相神情直與千古映證者在故以一人心而能通
諸君子心通諸君子心以信多士心語曰神而明之存乎
其人默而成之不言而信存乎德行公其人歟倘公而
彷彿假借疑似回護即羣諸弟子賓賓而几席秦越眉
面南北者多矣楊少宰周少卿贈公詩慧眼雙開金不
著剛腸一副鐵難如每對一尊頭獨點時論千古淚雙流
之句此不可觀公哉銘曰
學匪虚譚誰會其宗猗歟儲山老至心融
諸方共學六辟四通不落言銓丕振宗風
跡阻心親我思有窮用銘玄室以告羣公
明太學生子明甘君墓誌銘
子明名丙字子明别號琴亭太守廉平公孫封侍御若
虚公仲子參知子開介弟也先世載譜籍中與兄參知
少而失恃鞠於大母同參知受學三吾劉公恪尊繩檢
邑方試諸儒童子明棄而趺坐青原淨室家索之歸不
得大母泣曰老年望孺子青衿如望歲孺子爾爾老而
失望奈何子明聞而歸試龔令嘉定人大奇其卷蓋子
明淨定久發為文彩映人心目實不從文章家得來為
諸生督學郡邑守相器待異等偶有感憤棄而遊太學
太學自祭酒司業以下大器之文潔鄧公翰撰焦公皆
以為入室弟子三試棘闈俱入彀不果後知為子明卷
咸大惜之子明於麟經内承家學外藉良朋所得既邃
一時名流爭推轂之然君雖不遇而於三教得其窔奥
抉心嚮往凡世儒擬議色相意識揣摩者絶不一駐足
曰此學究見地所見者大惟文潔弱侯及予與大京兆
劉扶生知之而一時友若劉瞿父無美諸兄弟周幼清咸
尊信之它人相晤公亦不一啓齒或與之飲酒酒後耳
熱始發舒其磊磈之氣已復循循如初所著有擇善篇
揚扢前修為世烱戒亦略見一斑云子明雙目神情内
弢而貌樸古其於書不深嚌其胔不止名山勝境足跡
半之於世味澹無所營予嘗言曰翊我老景者子明也
不謂子明以訪焦先生畱都遂不起嗟乎予老矣誰復
知予念友之痛也君生嘉靖某年七月卒萬歷乙卯年
某月享年六十娶某氏繼娶某氏子某邑庠生娶某氏
葬於某處銘曰嗟子明非今之人蓋古之人世多遇而
子明何奇也遇者如烟雲聚散誰復知之奇者文藻陸
離月旦推高將與山川而並耀來兹世有知者其以予
言為不欺
詔旌貞節喬母令狐氏墓誌銘
侍御喬君舊常以楚李衡文豫章稱得士予門人蕭孝
廉道光君所遴士一日持君書謁予予開書眎曰應甲
不敏竊干典記者甲不佞四世來指亡慮數十百皆以
詩書起家踵跡黌序賓薦而皆吾高祖母令狐氏出方
吾高祖雯棄世時曾祖才二月喬不絶如綫乃再傳而
吾祖輩六人又再三傳至甲等而幾百人夫吾母之茹
辛吞螫者匪朝夕故正嘉間以節聞兩臺及郡邑先是
旌其廬優其雜差而兹聖天子嘉意窮簷苦節閼壅不
得上聞繡衣使趙公始以吾高祖母應命上下大宗伯議
議是樹棹楔旌其門夫吾高祖母百年峻節完名一旦得
彰徹皎日播之國史鄉乘此非聖恩何以有此顧墓中
片石久虚願子勒一言以永吾君賜罔極元標拜書及
大京兆趙公狀蓋不勝企悚云按母蓋令狐偃苖裔而
學士令狐綯之後耆德景雲之女也初歸喬公雯雯家
中落逮母至而家稍有起色未四年而雯逝子世卿在
抱匝月耳母哭之哀欲從地下者數矣鄰姬走而諭之
曰夫此呱呱孤在孰非幽者所冥托乎子殉逝者則棄
生者不如存生者乃所以報逝者且守孤與死節殉夫
與存祀孰輕重母始解顔而一意以立孤為節揵關人
罕窺其面有虞母盛年以它語進者輒唾曰天一而已
頭可斷面能再頮乎語者慚而退歲時於世卿有憂生
之嗟未幾世卿且長有室矣母稍開顔曰吾夫有托矣
又未幾而諸孫濟濟矣母抱而告先靈曰吾夫宗衍矣
又未幾而曾孫種種有以詩書起家者矣母一意發舒
喜而可知也常召諸子孫跪於膝下訓之曰子覩萬尋
之木乎其枝足以蔽牛馬其蔭足以棲數千人不知其
初植根時風雨摽搖霜露摧剝者良苦未亡人之植爾
等亦猶是爾等其無忘吾昔日苦可也而時培之而時
灌溉之吾老人願畢矣且未亡人豈以是博名高為聞
者曰母之先有子貞及綯皆掌秘藏為顯官其所論撰
内則以貽宗範者必有非人所得而前聞者母得於庭
濡者深故節不近名謂醴無源其不然哉鄒子曰地之
載物稱博且厚矣坤贊其德曰安曰貞母壯年姱節昧
昧晦晦卒以衍無疆之祚所謂安且貞應地無窮者非
耶周書曰天軫地蓋善用道者無害時有滄熱善用道
者無盡母以含章為道而諸孫從王事者益光且大含
萬物而化光母道妻道臣道得母一人植之母蓋深於
坤道者予乃挈涑水銘以永母之無窮生於某年某月
卒於某年某月銘曰涑之水飃風不濁淩冬不礐惟母
節之濯以莫不覺涑之流塴湱無競母德之靜惟福之
炳以莫不永涑之源百川匯之宜母蕃釐子孫有榖詒
以莫不滋洋洋聖謨如綸如絲山可摧水可涸兹且與
日月並垂千載停軺者尚有遐思
明大中大夫雲南參政近溪羅先生墓碑
鄒子曰予習從先生長者遊學行無足述數者不足論即有
足述數者顓顓學一先生言嘐嘐自信有告曰道無盡非一
家能竟輙拒而不入病在匪虚于道有窺矣謂世之人莫能
窺其藩亦不欲使世之人窺其藩病在弗廣夫天之高也
無弗覆也地之廣也無弗載也執一自足者道之賊也日月
之明不私一隅雨露之潤不私一物不樂與人同者善之小
也蓋自予接近溪羅先生則庶幾虚而忘我矣先生丁丑入
賀予侍先生左右者月餘承先生教旨不能有所入迄今二
十年先生已為古人始知先生坐我春風中不覺於是
悔且恨恨不得先生起九原而請質之今年先生孫
懷智訪我雲菴以墓碑見委予閱諸名碩臚列先生者
甚詳更何能贅一語然夙侍函丈不敢辭先生姓羅名
汝芳字惟德學者稱為明德先生世為南城人家世累
善夢日而先生生幼方泣而樂方怒而笑心疑何以苦
樂倏變怒笑異狀識者已驚其異長而學益進閱讀書
錄云萬起萬滅之私亂吾久矣今當掃而廓清之遂矢
心學薛氏學常坐危樓起一牖如盂狀左右置明鏡一
止水一跏趺連旬求除所云萬起萬滅者然未奏廓清
之效而受朋從之害病大作前峯公投以傳習錄病已
庚子入省大會布衣顔山農在焉先生舉前功問顔曰
此制欲非體仁也先生復竟所謂體仁者曰知四端而
擴充則火然泉達其勢莫禦先生恍然有契遂於稠人
中稽首顔先生者四已而師事之癸卯舉於鄉甲辰舉
會試先生曰吾學未信不可以仕遂歸而尋師問友周
游四方者十年學既通乃赴廷試癸丑賜進士出身初
仕太湖令陞刑部主事郎中出守寧國再守東昌陞雲
南副使參政歸先生凡幾仕矣其仕也以學為仕學也
以仕為學期會簿書雖未嘗廢而真誠惻怛盎然春育
興利也不計一世而計久遠彰訓也不事強聒因其固
有以故生而懷者若嬰兒之戀慈母去而思沒而祀者
若孝子之喪考妣非可強致也元某反覆窺先生於微
真令人心折神悚非近世剽談者可比擬云山農雖以
學自任乎放言矢口得過縉紳不少南刑曹業置之死
地矣先生以身代為之贖而顔得生全且顔貧眎先生
家若内庫隨取隨厭顔又喜施予隨施盡又輒隨其所
請先生年已耄顔怒先生跪之榻前顔批其頰不少動
曙而怒解始起夫顔横離口語學非有加於先生而終
身事之不衰生之縲絏周之貲財事之有禮此祖父不
能必之孝子慈孫而得之先生嗟乎此即天地可格鬼
神可動矧曰其他梁夫山囚楚先生鬻田往援之有諷
先生者曰夫山害道宜罹於法先生曰彼以講學罹文
罔予嘉其志不論其他夫當時以學自命者稍出片言
夫山必無死地眎先生心何如也胡宗正幼師先生矣
先生聞其易有傳復不難北面宗正蓋先生真見天下
善無一處不具天下人無一人不可師已耶人耶我耶
物耶渾然無間誰能閡之或疑先生學博而無統大而
未純者先生云大出於天機原自統博本於地命亦自
純予讀斯語恍然如見先生夫不本其自綂自純者為
學而以意念把捉為統為純嗟乎此學之所以難言矣
或又疑先生學無結果不知太虚之中孰先孰後孰始
孰終彼所謂結果云者是生滅根也我且無生而又何
滅我無造端而又何結果之有茫茫長夜誰其覺之予
不能無思矣蓋嘗論先生有目與人同不見人過則與
人異口與人同樂道人善則與人異心與人同以衆人
心為心身與人同以衆人身為身有官也而以百姓之
肥瘠為榮勿恤於家矣有學也而以衆人之立達為學
勿執於見矣其尚友也時釋時玄不廢參究一軌于大道
其論著也聖訓帝典極其闡揚一根於真性謂先生有
見乎則與愚夫愚婦同體未嘗有見也上焉者得先生
眉睫間下焉者亦欣欣化育中以養以造先生非吾黨
之元氣耶夫元氣周流布濩天壤間不可得而見惟觀
造物生者生化者化飛者飛潛者潛動植者動植始知
元氣之功大吾黨自成者成自道者道得言者忘言得
意者忘意得象者忘象不事雕鑿渾然天成始知先生
之功大予不得而窺先生之學矣憶濫竽掖垣曾疏先
生云惟道是慕功名富貴不入其心逢人必誨貴賤賢
愚不知其類識者以為知言今愧不能窺先生萬一謹
列大較如左先生子二人孫八人曾孫十人懷智孜孜
尚友懼隕家學先生有後矣先生生正德乙亥五月沒
萬歷戊子九月葬二十八都曹坊祖壠之傍銘曰
神隱而費力弘而毅呼吸萬類胎育元氣
早竭心思晚順天成何思何慮斯道典刑
其心孔仁其仁以身周流海宇物我皆春
濟濟多士私諡明德繼往開來百世不忒
願學集卷六上
願學集卷六下
明鄒元標撰
誌銘
明先考雙崖府君改葬白沙墓誌
嗚呼惟我仁考即世者十有五年矣不肖男元標叨中
鄉試時方食貧乙亥春王正月權厝仁考始祖刺史公
墓椅形右薦紳先生及堪輿家過而稱吉壤不肖男竊
疑北向前嶂隔江而遙堂氣蔓衍數欲改卜會登第後
即貶亥步所窮處幾七年春雨秋霜翹首南望淚未嘗
不涔涔下也癸未荷詔還北闕羈縻南北願莫之遂丙
戌夏五月以狗馬病軀叩首天閽幸返初服丁亥春始
得枚卜兹地名白沙人形首乾趾巽兆源於兊亘里不
知幾許蜿蜒而東南前仁峯崒&KR2029;若笏若筆若走馬若
騰蛟聳翠昂霄俯伏几席虔粤諸水滙為巨浸環繞襟
袖自文江折而左旋似足以妥吾仁考之靈也者虚左
席為吾母百年基尊母命也嗚呼惟我仁考孝友慈祥
淹貫百家粹衷可質天日碩畫可籌八面竟不得一當
以顯厪厪化誨諸子弟彬彬遠近施於家政祠祀攸舉
夫士處崖隩潛德幽光常患表見無術不肖男以經術
登甲第官禁籞不為不遇迺以伉俍之性逢世無資既
不能奉三釡之養又不能低徊寸祿徼一命使主爵撰
制者光揚泉戶頫仰旻天潸然欲隕雖然吾仁考拭目
千古世味皭然不滓寧以外至者為榮辱且不肖在夜
郎時思一望丘隴不可得今得以衣冠松楸時酹椒漿
無瞻雲極目之感孰非吾仁考之靈皇上解網之恩哉
不肖男如立身行道世必有握管元夫志吾仁考之大
者無涯也敬百拜抆淚書於碑隂以竢
三孝友處士大叔東源公細叔龍橋公七哥鯉
洲君墓誌銘
三處士者吾大叔東源公細叔龍橋公七哥鯉洲君也
大叔名濤字養源行八沒在甲子年元某是時幼未知
我叔父之痛也長而有知先太安人每從爐頭述往時
艱辛曰先大父善貧先承德與大叔成立始得有家先
承德館榖虔中大叔治外先太安人治内家遂隆隆起
先太安人言及泣數行下常曰得其子有成立吾心斯
安大叔善譚笑為人倜儻好謳歌一發謳坐客盡懽常
與客浮白竟宵以是得病卒細叔名濟字養亨行一幼常
受學先承德為儒不竟卒然善詩歌豪氣輒發於詩中
無他腸愛憎隨口盡生平具前葬誌中七哥名楫字汝
通行七十八而孤以先大夫輩植有成立七哥性最孝
事母及友遺腹弟即古人不過覩予第喜動眉宇與族
衆無隻語傷乙酉予官白下啓先安人曰七哥歲且不
利可奈何先太安人驚曰兒期之來或無恙未幾聞七
哥卒合室盡哀大叔七哥先葬黃家峽細叔葬前岫予
慮為水蟻侵乃捐俸卜葬兹地嗚呼吾蓋因叔兄而思
吾先世孝友即古人不過云先大夫友愛諸弟如子然
性最嚴一出言諸弟事若神明今兄愛厥弟以正言退
而誶語矣家有纖細事兄弟咨諏籌度今不聞問矣妯
娌有隙必自責今聽婦言矣布衣蔬食儉約今屑越矣
祖先家世事必竭盡心力今若罔聞矣望子孫誦讀如
農之望歲今勤惰弗計矣婚婣非華閥不通今任情矣
予思先世和氣薰蒸盎衍宜有今日而子孫方且自以
為能飽食五榖不知稼穡艱難思培先人元氣者不知
何心也銘叔兄蓋刺予心矣大叔子二銘曰吾思我二
叔有内美而不及施兮吾思我七哥抱淳朴而克自持
兮孝友洽於庭闈綽有古人之遺兄偕弟父偕子叔偕
姪並瘞玉於兹兮聊慰吾之永思賁子孫並獲嘉祉兮
亘萬古以為期
吳解元鋌誌銘
余寓勻最後得一吳生鋌鋌幼孤鞠於伯父州守明府
二公時初從桐城歸尚未知名一日試得生卷不覺擊
節曰此黔第一士驟聞者不無過駭未幾督學歸善李
公蘇州馮公後先皆至首生且曰亡踰吳生壬午中鄉
試第一人駭者始服蓋生文浸浸不作經生口吻神識
時溢筆端連蹇春官不第則慝古之過也予嘗以正學
勖勉生生啻默默頷之不吐一語冣後訪予金陵始知
生不弁髦予語聖學有圖日課有紀即夙與生語者五
經手自抄寫俱盡勻諸士多有從之遊生毅然以師道
自任而其弟鏞鐸及甥朱振祚咸信之深没猶心師之
生不死所至未可量也記昔在金陵與予友蔣德夫商
學予與德夫不謂然生執之堅别而致書予近悟於師
旨也生性敏而潛每坐必至鷄鳴書聲達旦常思及父
母早喪淚沾沾下遂以嘔血卒卒時囊空如洗賴同年
侍御李公助之而自薦紳知予者并知生咸為予并世
道惜生不獨予傷心也生生於年月日子一昌春銘曰
有鳥於此其文五色宜瑞王國鼓翼何之俾吾求其故
而不得君豈厭塵寰之偪仄者耶
明勅封文林郎(闕)道御史筆峯余公墓誌銘
夫世有澤霈蒼赤力扶國紀元夫則其生必有自予於
大理余公卜之大理公初仕禾川予從家園習其品與
政冣真去而為御史在三秦以與中貴忤中蠱幾不起
賴上聖伸法中貴而秦人若出水火家尸戶祝侍御以
丁封侍御公憂歸用望起綰計事晉大理丞念封公一
坏未妥請得襄事而以墓中石屬鄒子鄒子於公為道
義心膂交不敢辭按狀公諱安字汝泰别號筆峯世婺
源沱川人冠緌蟬聯祖某父某皆以隱德聞父基任英
武參軍學者稱為株源先生特祀瞽宗公自幼業儒具
有至性束髮從參軍宦遊白下一日忽念大母意甚急
束裝歸省方行而家苦盜報適與期會大母驚成疾公
左右調之愈說者謂公靈機所感云已而就婚應山令
衙齋明年大理生吳夫人以病終於蔡店驛大理公方
一歲公獨挈大理呱呱依棲而歸遂棄儒一意榖子而
督之學再娶潘母以李事兩尊人兩尊人薨遇生忌潸
然淚下處兄弟及猶子産甘處其下而所禦侮分鬭俱
隂為之地不令之知人有負國稅至二百緡者聽大理
言以俸代之而諸所焚劵棄責者難盡紀大理以進士
起家令禾川官侍御公所訓語皆如古名人故大理悉
稟公指而行之稱名臣云時鑛稅騷擾海内苦中貴人
在在揭竿予友人馮旴𣅿以隻手獨障楚氛逮公在都
左右馮君無恐袖疏以請馮君閱之一罷鑛稅二釋諸
逮臣三言西北水田可開則凡言𣙜稅皆可罷纚纚甚
具馮君驚而曰不意江湖中亦有心廊廟者請得父事
公疏方進而格不得上亦奇矣意不自得乃之太和為
采真遊遇所謂不二和尚者授密諦歸意仙仙若有得
也而不謂以聞侍御中蠱事憂慮而忽忽不樂遂終公
之終也雖為子也亦所以為國也鄒子曰&KR0616;新法之興
予日從斗室中當著三嘆兄從旁曰弟何念之深耶予
曰此非兄所知也人之憂在小民予之憂在士紳夫小
民而有疾痛士紳可倚倘士紳而駢肩受荼民將焉附
言在耳未幾馮君出獄死大理蠱而幾斃瑣瑣諧臣生
此厲階以公洞達國體如是惜乎不得聞於上也蓋嘗
念國家養士二百餘年茫茫海宇力銷氛祲以奠疆圉
固國家者晉有南樂魏中丞秦有婺源余侍御楚有旴
𣅿馮僉憲三公皆為予心友而馮則䞇予者故予不幸
歎於室幸而覩三君子光輔於朝即吾用也公言雖不得
聞於上有子能行公言即公用也公可無憾矣獨念西
北水田一事徐伯繼符卿言之方經紀而中䜛罷今西
北有粒米如南人者未嘗不習田之當墾可為國家永
久計但恐南人至地為南人有耳普天之下系籍即為
土著何分南北畱心國家者必不能舍此别為籌國計
它日必有思公與徐符卿言者予誌公而并系以同事
亦公疏中旨也銘曰峙鼎衡門抱璞席珍榖以繩武德
以潤身彬乎郁乎藪澤真人憂切江湖三事欲陳未遂
叩閽正氣彌伸超蹤玄圃脫屣埃塵桓桓大理為國藎
臣澤霈蒼赤節著三秦行有特恩光賁九京龍章赫赫
奕世嶙峋
墓表
南京刑部侍郎贈尚書諡文端疎山吳公墓表
蓋嘉隆間撫有疎山吳先生者篤學嗜古一德初終不
替予自入仕路側陪縉紳末議而知先生為一代完人
云近卑棲田間野老述先生遺狀猶令人凜凜易名之
典久而未霑太常議諡以維風闡幽輒首先生嗟乎日
月綿邈明德愈新孰使之然彼其醇誠渾噩結於士大
夫心故也吉水鄒子元標欽先生遺風敬題先生墓曰
明名臣碩儒疎山吳先生之墓而為之表其遺事曰先
生諱悌字思誠别號疎山其先世蜀人自蜀徙南豐又
南豐徙疎山代有潛德祖(闕)父望皆以先生貴贈南
大理卿先生未生時旴江舊道經苦竹村忽折十里而
遶疎山而先生生識者已知先生為非常人自幼即凝
重端雅長而聞鄉故大儒象山先生學得其宗寤寐不
忘師事卓峯黃君復之白鹿與諸名賢切劘歸而道鄱
湖舟幾覆坦然自如若有得也退而獨處疎山一覽亭
凌高厲空穆然深思同儕竊跳笑如弗聞也者辛卯舉
於鄉壬辰第進士拜樂安令以才調宣城令樂安政未
幾得民和行之日車軹不得發宣城字民如子而上官
則苦其亢有時貴故舊邑令欲樹碑誦功德當事屬意
先生先生曰故無可紀述即有紀述而忘德罪坐令卒
不樹碑守墨而持衡索羨先生曰衡一也豈令有餘守
則不足以邪正異視耳守默然撫臣無如先生何瞷先
生上計考功氏則以夙負苦先生而邑民爭相戒無苦
賢侯卒完夙負其他救荒美政未易更僕數不知者曰
吳宣城傲吏也知者曰傲非凡吏竟以治行高等召入
為御史是時賄賂公行即重金不足以當貴人一盻而
先生隻手謁貴人實不持一錢首請振風紀具奏議中
會南畿試錄弗當旨上怒甚謫罰有差且欲罷諸生制
對先生抗疏不可逮先生於理已而怒解出先生而是
科士鱗次蔚起為王國楨者則先生力也奉命督鹺兩
淮首表章孝經以端士趨而泰州布衣王心齋艮故陽
明高足弟子然行危獨衆或異之先生屏騶從式其廬
與語連日夜有契疏薦於朝欲倣吳臨川陳新會故事
雖不行識者韙之獻皇帝梓宮南附議者謂道出維揚
須毁民居而後通維檝先生以心計民居卒不毁先帝
優詔褒之先生雖在事時時念母朱淑人不置請急歸
癸卯再除按部中州風紀凜然如折強藩建歸德郡疏
請祀伏羲與孔子同凡所剏畫不為一世計皆裕國訏
謨覺世大範俗士之所迂而避不為先生之所孳孳討
行不倦者也世方亟先生而分宜為政先生感時不可
為遂歸矣歸而永言薖軸者二十年惟與諸名德講求
實學即干旄過里不得覲先生面間常步田間農夫至
爭道而趨人曰此非吳柱史耶曰柱史而垢衣敝履耶
曰垢衣敝履乃吳柱史也今相傳以為美譚分宜敗諸
炙熱者鳥獸散乃起先生於家擢太常少卿晉太僕大
理二卿刑部侍郎卒公為廷尉為司寇娓娓求生一時
有疑獄株連者衆先生欲生之而沮於羣議後竟得復
生比者先生遺言為之地也諸生全者人人頂禮蓋嘗
論新建學術一提西江從者如雲然於先儒家法稍異
矣仕則譚任任則宗伊尹軻氏曰有伊尹志則可無伊
尹志簒也分宜柄政楊容城沈會稽遭禍殊烈酷戍者纍
纍不能死不能戍惟退而明志耳不知其所任者果志
伊之志否耶是時論出處正獨吾吉鄒羅二太史撫吳
先生三人不仕耳世以仕為任先生以不仕為任任孰
重焉學則譚樂聖人所謂樂者自然性體非有所加而
以縱情恣慾為樂去樂旨益遠先生須中情灑然而居
鄉逡巡如處子曰學以尊德性只是敦厚崇禮其與諸
稱樂者異矣間有知致力者喜譚寂夫道體非有寂感
先後可言語寂遺感語靜遺動身心互持動輒成礙先
生曰執游氣暫息為寂體與逝者如斯意天地懸隔嗟
乎聖人復出有易斯言乎先生早事卓峯取證心齋觀
摩鄒羅二先生靜謝世氛廿年幽探密證宜所學卓爾
如是世皆知先生高不知先生學知先生學而未知先
生之學所以邃且深非厪如世儒以名相自持也謂撫
數百年象山先生後見道分明如先生者蓋囏其人矣
予故備述之令異代有所考鏡焉
奉直大夫恊正庶尹尚寶司少卿雪松潘公墓
表
予歸山十年髮白且老懷友一念窮且益堅屈指生平
交道不少一見令人捐形剖心情曠神怡則吾友去華
潘公其人哉潘公與予定交在癸未秋予初入朝公且
捧檄為温州李去為予畱而聮榻者數日既公為侍御
以言事播遷道文江相對又數日庚寅予調南比部公
亦量移至相眎期年莫逆於心公徙尚寶久不調聞公
杜門述易予欲請潘氏易玩而老焉公迺以病卒予時
思公不勝心折而公子鯤衡至以墓表請即不請予亦
有言藏之篋笥矧公子泣血遠至予曷敢辭按狀公諱
士藻字去華學者尊為雪松先生世為婺源桃溪人代
有名卿曾祖鉞即森七公父澐以公貴贈尚寶司少卿
當潘氏最盛時森七公過計而徙考槃及公生而才贈
尚寶公復挈公而歸桃谿十入補邑諸生隆慶庚午登
鄉試萬歷癸未成進士授温州推官近時理官為上官
耳目一切逞氣燄陰險刻忌諸同僚及各屬咸謬為恭
敬而心實憚之公盡損其觚棱自僚長以下推心置腹
事無大小不為踔絶駭異惟期於平所上温州政議為
地方久遠計甚悉諸小吏有才諝者汲引之盡力而不
逮者覆愆蓋瑕以需後圖聽讞有盭倫常者痛懲之不
少假餘即犯重辟悉心求生比是時守衛公承芳為名
二千石而諸郡丞以下政益有名咸公同心之力兩臺
及觀察使賢者習公學行不敢名公為屬不肖者即忌
公亦不計曰吾道如是丁亥召公為福建道御史不三月
以上修省疏左遷粤照磨公為言官海宇期公與公自
期待道政長遠亦不以能言為事疏温厚煦至無大痛
哭流涕語公不能久立朝端此其故難言矣公初試銓
曹諫臣論云克己而後能格心正身而後能糾邪銓臣
讀公論者動色相賀及公得貶人人以公為能踐斯語
公既遷惟玄惟默力前二語以自儉戢未嘗少露怨誹
態越四年召還積官至尚寶少卿自庚寅冬予調南外
凡曾經建白落職者陞擢輒不得旨獨公徙吏部徙符
丞徙少卿輙得旨吾黨咸相慶曰公為碩果衆陽之階
也而一陽復剝落天其謂何公生平居家立朝所至以
學為事常摳趨先正羅南城耿黃安李温陵門最後為
文潔鄧公深知即方外有一長足當心者公必叩首頂
禮曰師曰師不敢忘計偕與焦翰撰祝給諫為縞帶交
聞友有一善足稱者必與定交以身下之惟恐失賢者
心世學者顓顓守一先生言公遇畸人得異傳常自信
質諸鬼神無疑一叚秘功謂天人不隔纖毫信者自取
具載易述中德無常師善無常主惟公有之公立朝惟
埋光鏟采調護善類為事海宇善類人人倚公若嬰兒
依戀慈母以公慈衷厚德其凝承宜無可量年僅望七
官僅五品士林聞公訃者相向短氣若名嶽之摧巨峯
而百鳥之失靈鳳也悲哉然公孝慈忠實儀於鄉邦鴻
譔佳謨照映今古天畀公寄斯文之傳者蓋在此不在
彼予不復以世語悲公矣敬摭公大槩彰之墓道令公
子磨石勒辭俾過公墓者讀予文有遐思焉公諸懿行
及子嗣嫁娶具狀中不復列
明純孝篤學封文林郎福建道監察御史簡菴
湯先生墓表
古今元夫力扶人代非獨身有之其先必有績學藴義
之士為之砥礪其德度而匡輔其初終其所醖釀者久矣
人知湯侍御風裁凜凜社稷所托而重孰知其得庭訓
於尊人簡菴先生者深哉侍御巡八閩子聞其厝置以
為聶貞襄再世不謂以尊人訃歸歸未幾以先生墓表
見委夫樂道名儒遺軌以照耀來兹元某夙志何敢辭
按狀公諱鍾夀字用道别號簡菴先世為全椒人以千
夫長來義興則自起宗公起宗公四子伯官中都仲世
莊浪千戶而叔德季中則仍宜興中生誼誼生恂恂三
傳諱儒者則公父也公方八齡而孤賴節母夫人矢栢
舟植公於學而為諸生自少在諸生中即以莊嚴見憚
邑有萬文恭王孚齋先生皆以學為士林祭酒公並得
師事之執經事孚齋先生最久孚齋先生方講誦倭猝
至諸城中鳥獸散公聞仍講罷乃散其臨難不亂如此
亡何又師事周都峯王龍溪兩先生二先生皆稟新建
功令者而公獨於周先生步趨矩矱不踰周先生喜夜
坐先生偕吾友叔行侍於金山寺頂者亦如之坐久出
門外覩天地萬物莫非吾也者恍然有吟風弄月氣象
不欲歸周先生以子舍久虚諷之歸始歸或有習王先
生學者先生曰吾以不可學王先生可不失為事王先
生也者人益服先生之定先生學正有見而内行純備
事節母備極歡愉節母稍不愉晚年猶請伯俞之杖節
母不悅不止訓侍御君也一以學諸先生者發揮之大
段在主敬主靜分别義利曰心如六馬不敬與靜是馭
六馬無轡勒也不分别義利是巨室無藩籬也居嘗閴
然一室即侍御得雋報至人窺公何狀兀兀蒲團未嘗
色喜自拜封侍御隆重矣而未嘗以輿馬喧赫里中有
司罕窺其面訓侍御於官下猶力侍御在西臺語曰言
官在孤立一意真心謀國上不比天子中不比宰臣下
不比僚友相傳為名言舉世以比成風而公獨以不比
勅侍御公獨何心豈所謂比之自内有孚盈缶者耶人
曰湯先生學不為巵言以此訓子亦以此訓門弟子終
其身門弟子有泣慕不置者此可徵先生學矣先生於
鬼神權勢毫不置念里族有疫手一一調劑之數百指
有起色人謂疫無定衡者於先生不然村有寢丘者相傳
多鬼祟先生暮行吟其側視胡敬齋與鬼相倡和者不
殊江陵時士苦得一青衿有勢家子竄而入邑籍諸庠
士羣而訴於督學直指直指盛怒臨之曰罷之無名命
諸士如欲扞文罔其請於白下以諸生無復之矣果皆
中道散去獨先生與一友之金陵直指辭色甚厲假它
威恫喝之先生庭辯不屈不撓直指卒無以屈先生正
議竟黜二人籍澤宮田千頃不清者且久先生出而履
畝鱗然一新人謂先生有鉅才且定不知先生之學與
才皆自學問中來也嗟乎世之所譙詬者惟學耳今有
盛服先生明先王絶學接紹來裔世不怪則迂必至逐
而擯斥誶語不遺餘力周先生萬死一生出囹圄幾何
時即出憲東魯又逐之歸王孚齋闇然里巷先生偕吾
友叔行不難以身下之式其步趨擬其心神至令二先
生之學火傳無盡先生臨老謂侍御君曰與人為善之
念老而彌篤以故先生終其身獨處一室而不為寂善
蓋一鄉而不為孤駿發侍御始以善善豫章繼以善善
天下皆先生之善也彼謂學無益者是自甘於不善倘
不自甘於不善舍學無明善路矣公生嘉靖戊戌卒萬
歷丙午享年六十有九狀載公介潔恭誠光明淳懿不
知人世有機械事然此皆公緒餘蓋公既與性天者游
一切粹美如電拂漚浮為而不有過而即化獨載公晚
逃於酒慕淵明康節為善處世然淵明賦詩責子而康
節子不聞其扶日轂舒世艱何如公有子為社稷臣更
復何事猶托之乎麴糵豈公所棘於衷者非一身一家
之私難得而言公自得者誠深亦可以觀世矣鄒子謹
題公墓曰明純孝篤學封侍御簡菴湯先生之墓先生
蓋再拜命至御史誠自貴不以侍御貴矣過先生墓者
曰此故節母子而孝而學行表表士林者必肅容而式
焉鄒子蓋嘗記節母坊表貞裕墓兹復表先生墓讀者
謂鄒子有一愧辭乎子嗣嫁娶詳狀銘不具列
承德郎刑部廣東清吏司主事中岑曠先生墓
表
此予友用良先生墓也偕元某舉於鄉者郡二十人並
游胡先生門者衆多求不言而信不戒以孚則用良其
人哉用良先生有子世禎為予門人持先生狀求表夫
世禎即不求吾當别紀以為士範矧其情迫予安能辭
按狀公諱驥字用良學者稱為中岑先生世居敖城為
鼎族以詩書禮樂聞邑中曾祖某祖某父札以公貴贈
文林郎文林得先生最晚而最鍾愛憐先生體薄常别
貯食以待先生惡其與客異命徹去人益器之二十為
邑諸生最為太守滄溪黃公所禮當黃之為守也愛公
加之膝及為督學知公宅憂怏怏厚賻而别癸酉舉於
鄉舉主廉先生貧而室於火欲有所關說先生辭曰驥
不肖辱鄉舉蓋以李廉進者若有所私是以廉進而以
黷終某不敢舉主不悅然有竊瞷而賂君重金者至矣
君辭曰某腐儒今雖室於火天戒孔嚴不足以當君之
賂請辭其人哭而去已選河南沔池教諭先生喜而召
諸士至曰今世以河東為吾道鼻祖不知是時有月川
先生故與河東頡頏濂洛者諸士生其鄉而不紹述其
學吾忝士師而不以正學相迪勉類齷齪刺促取容則
盭吾學吾不敢於是矢心與諸生約曰淺言即庸行即
神化淺言先生自況也予友孟雲浦以學為士林嚆矢
一見與先生莫逆曰吾中州何幸得明師邑人益尊信
而稱曰興道先生已陞興山尹興山楚僻邑人謂邑如
斗大不足以容名賢先生欣然而往我非牛刀割鷄所
宜至則盡洗往者因陋就簡之弊首範士次範民又久之
新學大抵先生絓潔如處子民默孚於文物儀度之外
故若刃遊若弄丸稱神君慈父予友李中丞克菴特薦
公治行於朝陞順天理瀕行邑人蕭公儀尸祝之車軹
不得發李順天又以愷慈著聲所甄别淑慝洞如觀火
而歸本於恕以成美掩慝為務君子固慕公德厚即小
人亦無所悍四載陞刑部廣東司主事方二月以理順
天時議珠寶事奉旨外謫先生之被謫也知者曰此屬
民部民部視往例亦殺言臣無單詞及君君胡不辯白
先生曰小臣有罪得謫為幸人益歎為長者歸而勸駕
者紛至先生曰吾歸已晚别築一室曰吾將老焉曉夕
與諸同輩譚學外無别語大都先生之學與世之敏給
辯駁者較則先生如訥如愚如鈍然起諸古大儒與先
生游先生誠而敬簡而靜端而無邪視官如家視隱居
如明廷大儒當為遜服故與先生處也日計不足月計
有餘月計不足歲計有餘終身以為不可及先生其人
矣嗚呼世居里居官而蔑視先民典刑又嘐嘐謂今人
可欺過先生墓亦可以回面内熱有餘師矣予故樂著
其略以與吾黨共式焉子一人即世禎能世家學孫某
公生某年某月卒某年某月娶某氏封太孺人幽靜端
莊以孝慈聞與君比德並葬懿行詳銘中不具載
屠節婦吳母貞裕墓表
貞裕者上從繡衣使者請詔旌故贈孺人屠氏夫死能
赤身矢節又訓其子侍御君為世名儒故顔其棹楔曰
貞裕人稱者不以氏而曰貞裕尊之也余讀列女傳至
割鼻截髮咬指以節殉夫世未嘗不嘆曰烈則烈矣不
聞其裕後何若甚至使其夫不免為若敖餒鬼此徒以
身名者也若孺人者難矣孺人蓋屠揮使爵女而適吳
光祿公冡嗣贈文林公駰未三年卒孺人孑然一身與
杞梁妻三無所倚者何殊而孺人以夫靈為倚以影為
天至十年而侍御君達可始生得請公宗立為嗣更三
十餘年煦育教植侍御竟成進士奉孺人養會稽卒完
名皎節與赤日輝月相掩映而吳越間賢士大夫咸播
之聲歌繼彤管世世罔極豈非難哉世或有閔鷇音悽
然不忍其先世顛越以蔑抱蜀者當侍御未生時孺人
十年中煢煢曉夜孤燈明滅艱辛憔悴之狀忍死以待
所不知何人而竟得嘉魚公仲嗣為子夫人又有守其
子蔑視箕裘蕩佚先世善物至末年落莫間關誰語者
孺人目侍御君翺翔皇路夫世亦有視其子顯庸者不
過蠅營拮据為祿寵計侍御君又孳孳以正學著聞孫
正志又為世偉人正志子又復鵲起孺人所以事天者
固純至而天所以篤孺人祚者愈隆愈熾蓋交相助也
易曰恒其德貞婦人吉夫子曰婦人貞吉從一而終也
惟終則吉惟吉斯裕孺人以之不然即有子立立而未
必賢且貴賢且貴未必奕世雲仍若是者豈非天哉侍
御嘗私告予曰吾母外家中替而絶不以銖兩私外家
治家勤儉井井有條達可立矣有齮齕者母氣棱棱不
下遂息吾父子今日皆吾母甘荼茹蘗受天之鑒故達
可治家一尊吾母約束有蕩而侈履盈而不知滿一不
敢以範家予聞而戄然成周盛時公卿士大夫濟濟砥
礪羔羊素絲者皆本於内政之助而家道尚嚴侍御君
祖文肅公綱紀人倫迄於今數世藎臣貞婦後先史冊
非其植根者深耶予故琢辭表貞裕墓道俾它日紀吳
世家者采焉
歐陽康節婦墓表
予門人蕭生鳴鳳篤論士也常語予内婣歐陽康母苦
節狀輙為神王一日以書介母子參軍習謁予予肅而入
其人貌恂中恬與之語竟日大悅乃手諸名公序傳求
表予不敢辭按狀母蓋龍泉人處士康女適歐陽欽孔
欽孔卒時母年才廿五時習才兩月欲絶嫗諷曰夫死
不死在兩月孤兩月孤如生即爾夫生之年而夫所以
飲恨不得盡子道者職爾是賴爾即從夫地下老者呱
呱者將誰適為命乎母聞稍解強啖糜而謝曰母言是
夫吾身豈必一死之為兢兢吾心死可矣早夜敝形垢
容坐卧一房闥房闥外不窺左足有妁以它語告者輒
唾其面而提刀以眎有事當關白者一女奴遞相傳女
奴憊則再更終不令一童將命蓋不惟絓潔其身而庭
以外肅如矣奉事姑惟謹以當子訓時習法以當父而
鞠育保愛則母道亦極其周悉令辰佳節未嘗不嘘唏
涕洟及習既長立而顔稍解享年五十五而卒人稱完
節云鄒子蓋嘗論貧富之殖節者難易蓋相懸焉貧則
勞勞則思善自經營饔飱外計無復之矣乃富則佚佚
則思逞其臧獲未易馴也中外窺伺以為奇貨者未易
彌也而紛華綺靡洞心駭志者晨夕未易忘也此非冰
心石腸從風濤中砥柱未易能也歐陽在溆以素封著
習雖稍遜諸室然在它邑亦稱上駟以匹婦而能赤身
託兩月之孤以不隕家聲代夫終子道父道可以為難
矣予謹題曰明貞淑歐陽康母之墓玄堂既扄壼範猶
存蘭芬可挹彤管不磨矣乃士大夫明詩書知理義委
質王家有權可趨熱可炙輒不難以父母體虧辱不顧
至不知節義何物過孺人墓下者當回心而易行焉易
曰恒其德貞從一而終詩曰士也罔極二三其德予表
母有遐思矣
傳
太子少保禮部尚書兼翰林院學士平泉諡文
定陸公傳
夫宇宙信寥廓矣然必有棟世之儒出則正已處則繕
性迺足以照八紘憲萬&KR1124;此其人洗心藏密不事莊嚴
渾渾噩噩與天游衍天命之為人國蓍蔡者是純德之
守也我明則有蘭溪文懿章公懋吉安文莊羅公欽順
新建文潔鄧公以讚鄧公前輩有雲間陸公四公享年
陸公近百章羅二公八&KR1030;鄧公幾六旬皆以文魁天下
官詞林名絓朝請身寄丘壑清風灑灑如鳳凰翔千仞
不可羈縶同出一轍學術章羅步武濂洛陸鄧二公旁
通宗趣非膚儒能億度元標生也晚辱鄧公莫逆鄧公
往常欲得當走雲間跪納公履問道每逢人起居公道
公屢沐恩存問走馬郊迎鶴髮朱顔端笏馬上仙仙乎
色澤神王私喜公百歲未艾迺近有傳公仙逝者翹首
南天不啻太山之頹而又恨束芻無從也公子大行君
以傳見委夫元某擯棄於時如隔世陳人大行君索之
枯槁沉冥中其亦以公生平未嘗以名位為念元某遂
忘其謭陋真所謂識其小者若志公之大有國史在公名
樹聲字與吉别號平泉松江華亭人也曾祖庭訓祖蘭
父鵠號志梅俱以公貴贈尚書陸故三吳著姓以父志
梅公鞠外母林遂冒林姓公洎兄弟中丞鼎貴始復陸
世有隱德以孝弟力田聞當公初生母沈夫人夢日投
懷寤而生公方彌月外母抱而墜地血涔涔被額急以
灰并裂尺縑覆之衆甚危謂不者且眯目迺數日灰去
眸子烱然射人又能行渡危橋墮水中若有掖者得免
其異如此長而時手一經為業家諸力作者惡而奪其
經命從耕公亦黽勉從耕為蘆刺其足内自傷而猶私
誦讀不輟族子偶過以課業示公公方偕衆播立從播
所搆一目示族子族子驚而走頌志梅公曰吾家千里
駒公奈何不自愛惜急宜縱之學志梅公猶難之會輸
賦入城携公守舍鄰有王塾師者宿儒也公聞其講而
悅之請於志梅公就學志梅公携之塾所著田間衣見
諸學子覩其狀竊跳笑之公不為意志梅公請王師立
試之文成王大驚而語志梅公曰吾徒寧有若兒吾亦
寧能長北面若兒公幸自廣自是每出試輒屈其曹偶
為郡邑督學使者首拔登庚子應天鄉試第五明年會
試第一人制策奉御批第四抑置二甲第四選入讀中
秘書當公計偕時松守王公夢入帝廷廷下羅而拜者
種種口稱公名曰善人善人守覺而異之召公李夫人
父文學君詰公素李君以不苟對已報至公魁宇内守
曰夫夫也幽贊神明世間行亡論矣公為吉士之明年
念志梅公心動疏歸省又三年入京故事無它授者公
見分宜無加禮謁分宜子又倨鄉衮謂公必求一言為
道地者公復不言與講敵禮而紛紛遂欲議公它授者
矣張公文毅故庚子南畿舉主夙器公宣言曰陸生戇
與其臺省令之戇也不若令之拜部郎無所容其戇也
文毅意實不平聞者憚其戇又以公議不合始授公編
修公為編修惟鍵關孤立一意謝絶諸賓客一日偕詞
林入夀分宜衆服吉公獨青衆問故公曰不知分宜目
屬之又分宜宅盆菊繽紛衆以事至爭相呈身取色笑
公從後擠諸人曰無壓倒陶彭澤聞者解頥里有館師
初入館受分宜酒跪而飲者公怒髮上指語喃喃不休
文端高公目曰乃公性發耶肘而拉公出是時詞臣多
攻青詞為職業公謝不為閣臣間持一以屬公公曰方
治家報在又掌廷試卷分宜業有它屬矣公故亂其卷
分宜無所得止一日文端高公曰京察迫矣吾儕與諸
羣小落落將不利公曰彼如何辭文端曰浮躁得無似
之公大笑然分宜雖不悦亦終不能有加於公同館有
為冡宰不禮者羣訴分宜所分宜曰公等如林維吉閉
戶寡交彼横逆者何施公是時偉望鬱起而吳門安節
袁公為給事有方名疏公靜正為詞臣冠冕人以安節
為定評公方乞省聞志梅公艱歸六年起補南國子監
司業未幾請歸闢適園若將老焉辛酉晉左春坊諭德
署南翰林院篆復改北侍讀不赴乙丑起太常卿掌祭
酒事公貞教樹軌惟略去繁瑣所著汲古叢語及諸訓
條先定志歸於慎微國學奉以為功令猶好奬借愛惜
人才有生䦧牆兄具單詞公麾之兄請之力公曰吾不
忍覩爾手足之交相劘也遲之兄弟各悔銘公德不忘
故丞華亭子肄業國學公獨垂青曰以其父廉吏故說
者謂公取善詳而惇故周凡人厲夏楚張欬頥不能感人
十一公感動人多於精神盼睞中今國學稱述不置戊
午晉吏部右侍郎以病請越三年起原職并教習庶吉
士者再又兩疏辭時新鄭捖機務遇不如意事輙三嘆
曰平泉鴻飛軒舉吾甚愧之而内江趙文肅猶心嚮公
以為得公老成人左足入朝上亦為感動壬申推公内
閣者一今上御極特簡耆碩晉公禮部尚書疏辭不允公
始勉赴然公回首去國時二十年矣陛見畢江陵首謁六卿
於江陵多改容事之公亦以先輩自處席必端言必盡江陵滋
不悦而所署部務絶諸請託會建和議增歲幣事屬儀部
公曰人欲無窮國財有限以有限填無窮涯壑恐不繼今
識者偉之禮闈届期公詗知江陵欲私其子而以公能塞
羣望者勃然欲歸時有進語于公者曰今非昔相公幸稍
逶迤禮闈柄軸在曉夕間且江陵意固屬公同事公心惡
其人怒而曰迺翁二十年出山為門墻鈞軸地耶行矣吾家
鱸蓴無恙遂浩然請歸五疏温旨聽公歸公條列十事曰辨
宮府抑戚倖斥貂璫皆觸時忌江陵得之心動曰誰令乃
公為此者擬泛旨報公無大臣禮不獨德望如公已也傾
國人覩公歸不無失望江陵走而别公公卧床拱而别江
陵以問公繼者公舉陽羨萬公閩林公對林即公丁未禮
闈所舉士者江陵竟用萬公歸卧雲間者三十餘年真若
潞公司馬居里尉薦者無虚歲倚公為重知公不以剡䟽
重矣三十年間始而有弟中丞公樹德請歸侍旣而子大
行君彦章請終養上嘉其孝特與常俸士人高而榮之
又從子司功君請南侍芳晨良夕公舁籃輿出遊先之
日天雨公至必開霽說者謂公不但得人又得天公坐
輿間丰神矯矯咸作天際真人想奉特恩加少保夫米
又賜存問者三早年艱嗣以族弟子愷為子更名彦璵
晩而得大行君仁孝端亮目覩孫曾詵詵備極人世福
祖而公退然穆然時寓招提時棲名園冥心木榻類苦
行頭陀一號無諍居士一號長水漁隱一號適園主人
一號九峯山人一號大歇生所著有汲古叢語適園雜
著禪林餘藻清暑筆譚陸學士題跋耄餘雜職長水日
抄病榻寤言善俗毗議公約陸氏家訓公最精於易而
又熟究諸儒先語略凡隂陽消長卦爻吉凶必窮至極
與皇極經世相表裏汲古叢語曰潛不必在下亦有上
位當潛勿用者亢不必在上亦有下位當亢有悔者六
爻虚位位虚而理實擬而用之存乎其人此羲孔精藴
論二氏禪曰絶學玄曰絶聖此為已學既聖者向建立
處掃除名相非謂未嘗學未嘗至聖也而可言絶學絶
聖儒者曰為道日損使未嘗學也何所絶哉真抉二氏
秘藏間論良知曰陽明感學程朱者支離故直指本體
而言學者詳於講良知而於致處則略坐入虚譚名理
界中如禪家以無言遣言正欲掃除前人窠臼後來人
復從公無言中作窠臼足為王學忠臣公素無恙偶示
疾遂長逝先之日所署後事字畫遒勁大行開視之
始知公死生去來真自由者啓手足時頭尚熱遍體柔
和作黃金色里人望巨星從田間及屋角墜者二至人
之生與終豈偶然者論曰陸公棄軒冕如遺土也世高
其節處林臯翛然也世羨其達不知公身依日月寧忍
以高為名而興寄丘園穆穆熙熙蓋兩有事焉當嘉靖
及今上初政時寧公得志日乎公默感者良深而林居
退然若谷所造者淵矣淵明田園飲酒詩曰悽悽失羣
鳥日暮猶獨飛勁風無榮木此蔭獨不衰世皆以淵明
閒淡絶物散誕自居公謂其正雅操堅持苦心獨復處
嗚呼公苦心獨復誰則知之鄒子謂公道淵明者正自
道也夫
書平泉陸公傳後
余反覆陸公行紀而知公品格自少定矣公為諸生食
貧邑令朱公愛而周之不受傳經里中里中兒不竟學
者却其贄又不受夫窘迫中一介必嚴奈何利達時三
公能易語云觀人於微窮視其所不取於公益信譚者
曰厚德淳衷使公為相當何如予曰公語云為宰相者
先德量次器識次材能宰相而斷斷休休用才皆其才
也斯言也公於相何有顧公之屢仕屢退者憤世心切
不欲枉尺直尋耳雖然孟軻氏歴聘列國以達尊自處
其言曰輔世長民莫如德輔者如車之兩輪長者如物
之條達翼世長養之義非必都三事履鈞衡之謂也德
在廟廊廟廊為政德在山林山林為政不論窮達人皆
有事焉公都四海無瑕之譽者六十五年四海人聞公
名凌競者飲冰懦弱者霆奮公之翼世長養海宇久惡
在其相不相也乾之九二見龍在田曰天下文明釋者
曰雖不在上位天下已被其化人臣之或見或隱者似
之漸之上九曰鴻漸於逵羽可為儀釋者曰逵雲路也
鴻於磐於干漸進於此而雲飛也人臣進退高潔不累
于位為士君子矜式者似之此二爻惟公以之太守蔡公
謂公常有云陽窮於巳公以巳年生巳年終似若為今日
劵契予竊謂已屬離離文明之象又屬㢲㢲屬東東陽
氣萌生鴻之來也始於春公之年有窮也天下被公文
明羽儀之化不可窮也吾吉故祀諸名賢諸後進有及
文莊文恭二公學者予告之曰君且亡論二公學回首
豫章昔時廣信貴溪分宜何等時豫章人從紅紫中爭
妍二先生向一丘一壑自怡念及此不容不令人搏顙
下拜聞者各惕然公當同里得政時亡論海内不得一
面公聲響俱幽如神龍藏之九淵善乎乾之九二以見
龍在田為君德蓋德而能為天下萬世師者即君也蓋
言宰也又曰羽可為儀不可亂也非不可亂也不能亂
也幷附於末竟仰止無窮之思
刑部尚書鑑塘朱公傳
公名鴻謨字文甫别號鑑塘山東青州人祖朴隱父得
正俱以公貴贈通議大夫刑部左侍郎五世單傳朴隱
公憂之日禱於神夜夢星如月落前楹而公生公幼方
五歲母程夫人棄世公哭之哀識者知非凡兒十五補
郡諸生為文出入經史不作儒生語吾宗穎泉公督學
東魯得公卷心固奇之夜夢虎吐明珠在庭光輝灼天
不知所謂心疑必得佳士開卷得公又姓朱大喜公初
名鴻吉遂為更定今名挈公入衙齋朝夕討論學大進己
巳遇超貢業心屬公公不至後問故公曰謨終不以師
愛我而奪先輩榮名公益器之庚午舉鄉試第二人辛
未成進士有習公素者乞銓司而得公為司理公至如貞
女絓潔其身丰棱如太阿出匣不容迫視吉郡多要臣
有來干者公出其赫蹏示人要臣惕息然亦以此府怨
忌不恤也訟者訴兩臺人人願得朱青天而質成焉自
兩臺下不敢名公為吏而吉諸名德士咸私服曰公骨
器泠泠相戒各邑無犯約束從公陶冶者皆為名士取
高第幾遍西江久之公亦與諸吉人相忘曰兹道義鄉
也匪吉誰容吾戇丁丑大計有同僚陰蠆公者曰公執
法過嚴而民苦公當路不無少動吉孝廉幾百人咸聲
言曰我公濂洛中人吾吉數百年僅僅見此此而可議
則吾等叩九閽為公白冤議止卒中前議内召授公南
道御史公至方兩月會江陵不奔喪杖諸言者於廷公
得報杜門不飲食淚&KR0609;&KR0609;下李夫人數使女輩晉食而
公不御夫人從旁泣曰親老家貧去牛衣幾何時而忘
耶公推案曰無多言死矣夫人不能難公草疏申諸言
者具載疏中婉而切和而爭語語血誠讀者一字一淚
勿欺而犯惟公有焉江陵欲逮公而中解以嚴旨勒公
歸公得旨跨蹇驢出石城門畱都人相指嘆曰小民無
福為御史民也歸家尋所謂朱家莊者而隱焉手書壁
曰洋水樂飢讀天下書不談天下之事康莊擊壤生聖
人世願為聖人之氓洋水康莊即公隱地名日與馮孝
廉公子咸講晰天人闡繹經史諸使者干旄至公門返
終不得一望顔色去七年詔起故官不二月旋丁通議
公憂歸又三年起補河南道御史巡按江西江西故公
舊遊地士民聞公如清獻益州重臨賢者心目為開不
肖神骨為竦諸貪墨吏多解綬去公至敦尚風教默持
大體戊巳間無歲所至賴公為生疏請蠲積逋減窑額
詞極悽楚上特為停寢父老謂自唐貞襄公龍後不再
見焉蓋貞襄公救民兵燹後民至今尸祝之云公還朝
晉光祿少卿轉太僕少卿會議與重臣忤即拂衣歸蓋
重臣與臺諫邪者比而公與洪陽王公以公議規匡不
入公遂歸明年詔起大理少卿晉僉都御史提督操江
巡撫應天公為操江撫應天會倭事告急諸騷皇者多
屑越帑藏為備倭計公獨察地理要害與夫兵器朽敗
者飾之諸子弟弄兵者戢之不妄支一錢曰吾安能以
未至之倭憊久安之蒼赤乎久之倭不來吳亦不困吳
賦重多倚豪右為窟穴公精心計與諸長吏講求畫一
法初或難之而久亦稱便公居常自語使在吳十年可
使家給人足而惜乎公以遷右司寇行矣公所戢諸弄
兵者皆宦族力能變白為黑謂是固無弄兵者不知人
臣無將將則必誅小懲大戒小人之福公以一身而犯
勢族公獨何心法有所必伸情有所不忍故也公既遷
去即忌嫉者不能有加曰清而肅公而正海忠介後一
人爾公為少司寇為國守法法得公平然推公為少宰
為少司馬者至再俱不用此其故難言矣戊戌公遂卒
至不能為歛大司馬岳峯蕭公及符卿益軒蔣公比部
靜所劉公醵金始得具棺歛公貧矣世固有隂縱子弟
多厚藏陽市貧博廉名者若公之貧豈至死而後見哉
為理官六年衙舍雨注地不可足公以蓋支雨以屐涉
者三年不問李夫人布衣蓬首諸臧獲弊衣垢面如入
蓽路藍縷之鄉未嘗從宦遊也按西江歸諸尉薦者多
厚幣走謝望公門書亦不省諸役冀公勞始得歸迺不
得公一面多典衣歸操江稱貴顯矣李夫人飲食衣服
無加平時宦愈久節愈堅公雖欲辭貧得乎公生平心
儀端恪冀公為學務勿欺大庭以及屋漏無墮容公卿
以及走卒無飾辭尊濂洛關閩矩矱如護要領眎世之
新學如操戈入室恨不屏逐之曰此亂吾道者一日與
元標譚輙動容相戒曰吾生平於此理校勘得深吾心
不動久矣子無為所惑元標謹頓首受教方期稟度吾
師以老而公下世矣公與人處一定交終身不忘平居
未嘗談人短長聞人善喜動顔色見一才推轂不容口
會試常為趙文懿所取士文懿以國士器公文懿用公
於定國本及救郭侍御密有奏記不欲以文懿顯名然
文懿始信公後亦不能無疑公公没後始有得其稿者
善不近名學惟著已公其人哉馮孝廉謂公篤行似吕
涇野清介似孟我疆風節似楊斛山經濟似劉忠宣馮
宗伯謂公朱絃疏越可謂兩兼予竊謂公學術上尊孔
孟近守濂洛蓋我明慥慥大儒如公不多屈指矣鄒元
標曰世知公者以畱臺一疏及公所至節惠凜凜然不
知此公緒餘耳予故略而不論公博厚如淵屹立如山
推之不來麾之不去語云溥博淵泉而時出之所稱社
稷臣醇儒公無愧矣使公得永年光日月而扶名教可
勝道哉
嘉議大夫吏部左侍郎兼翰林院侍讀學士貞
復楊公傳
公名起元字貞復學者尊為復所先生廣東歸善人也
曾祖天&KR1124;號木齋父傳芬號肖齋皆以一經為名諸生
而肖齋公又從湛宗伯遊公自幼聞正學言動舉止咸
莊重不苟十五補諸生二十一而魁於鄉三十一而成
進士入讀中秘書當公中省試之年會有詔釐正文體
獨公文勃萃理窟海宇既爭傳頌之而計偕不偶讀書
白門者若而年然於諸儒學旨枘鑿不相入忽市遇建
昌黎允儒與之語胸中豁然詰曰公何所得此曰吾師
近溪羅子公遂與黎聮榻者半年不忍别明年成進士
偶羅先生以賫捧至遂稟學焉時江陵禁嚴凡譚名理
士一槩擯斥有欲中人者曰此道學先生公不難北面
先生其勇可知言臣旋擊羅先生歸而公踰年拜編修
久而思曰吾師且老不親承謦欬將身謗我師乎因奉
冊封遷道訪羅先生從姑山房公嘗語予曰吾坐師春
風師未語予未嘗問惟覩會堂上長幼畢集融融魚魚
此即唐虞太和景象予終身不能忘會有善肖像者肖
先生像於室出入必奉以偕晨夕有事必稟命而行以
此學化於鄉鄉從遊者衆具載黎子來粤記己之南都
之鳳陽鳳陽諸人士請公登壇公語曰窮而道明惟我
孔子達而道行惟我高祖高祖以斯道重造乾坤沭浴
於光天化日下者不知誰之功此高祖所以為大也取
祖訓重譯其旨舊都人不忍别公南中剏近溪先生祠
諸稟學者衆獨新安為盛公没後予以公影響寥寥近
秣陵紀聞出而知公火傳無盡矣時倡道南中有浙中
敬菴許公許昔守旴江方格不與近溪先生合遂不能
無疑於公衆以兩先生議矛盾從中掊擊之兩先生卒
不以此少貶公蓋數典試典成均為少宗伯為少宰皆
所至以學與人薰陶少宗伯時覩時政日非疏以學進
上曰臣得之父師者如此具全集中蓋公學直窺性宗
一切支離影響之弊剷削無餘知道者望公之意也消
不知道者以公無岸异亦終不能窺公之淺深也至於
疑公者謂其徒廣而不精日用與庸衆同情不知與衆
同情此公之大處世儒妄自藩籬與衆隔閡正公所深
憫而欲拯援者豈足知公哉公所著有孝經識仁編證
學編存笥稿仕學稿皆一禀旴江宗傳居家立朝孝友誠
敬温温恭人惟德之隅公有焉惜乎天不憗遺使海内
覩真儒之效則信乎斯道益孤矣元某雖與公同年然
同朝兩不相值惟庚寅與公聮榻數宵公兩過文江聚
講龍華者亦不數日然兩人脉脉心期亦如先生之與
旴江期在無言之表者故時思公恐千載後無能貌公
萬一敬為之傳論曰五嶺自新會開斯道之傳增城繼
之及公起而不永年然由旴江而直接新會以近遡孔
孟嫡傳者舍公誰屬昔人云南海有聖人出此心同此
理同信哉或者以公尊師竊議其跡不知公之尊師非
當仁不讓不能如是之勇然公非尊師也尊道也嗚呼
非身有諸己誰復知在三之誼此難與庸衆人道也
大理寺左少卿健齋曾公傳
公名乾亨字于健學者稱為健齋先生故方伯梅臺公
仲子而太子少保工部尚書見臺公弟也早年方伯公
見背依少保出入惟謹廿一而舉於鄉又廿年而偕元
標舉進士拜合肥令以才調休寧休寧故壯縣人多以
簠簋損志而公泠泠冰操泊如也會江陵興度田役下
苦束濕公不疾不徐事集民甦具汪司馬經野記中癸
未以最召入為御史未匝月露章劾大司馬司馬故江
陵嬖客先是安成劉御史臺自遼罷歸司馬時撫遼懼
無以中江陵驩秘汚安成贓私江陵手狀示諸客曰劉
生爾爾而以我飭賄何為劉負我我卒不負劉客以潞
公誦江陵公憤填於中久故朝官夕疏即罷且甘之疏
末云近世巧宦能為貪毒亦能為清潔能附權奸亦遵
蕩平其為貪毒附權奸甚秘而為清潔遵蕩平則人罔
弗聞見也者縉紳相傳為名言是時上親攬政有止輦
風吳縣欲禁言路自公及馮給事始後言事降者罷斥
者趾相錯矣補海州判尋陞推官未任晉職方主事三
年改符丞晉光祿少卿庚寅秋邊陲多警羽書旁午上
拊髀詔問九卿方略僉對云互市已久人心糜玩兵馬
朽鈍邊臣故相蒙蝕非大振刷不可長恃請遴侍從中
諸才望臣往觀之乃濟報曰可而公遂得大同兼山西
道御史行事公拜命曰吾家世受國恩主憂臣辱主辱
臣死吾敢愛三尺辱明天子命隕家學為遂單車按行
部落所至錢榖纖細必核而材官即大帥骫衆議不少
貸所臚列著為絜令旃裘聞而相戒不敢犯境上報聞
上嘉悅陞大理丞晉大理少卿公為少卿時值京察冡
宰餘姚孫公考功高邑趙公二公精心職事一時宵人
懲汰殆盡而盭當路旨乘機出趙已而罷公呀然曰是
隂陽消長否泰相乘之機也是君子小人進退之會治
亂之階也忿而疏銓臣功并語侵輔臣不報同事者聊
城王公汝訓南樂魏公藴貞諸曹郎聞而角起當路稍
不能堪推公開府者三不報遂乞骸骨歸卒江寧旅邸
公之歸也詔撫按報公痊可起用而海宇日竚賜環一
疾不返忌公者獨人耶公蚤年宕蕩計偕歸而受學文
恭羅公嘗自論初如萬馬犇馳久而收心緝性如馬有
轡不復放逸公生平沉潛渟涵初宗石蓮既而與海内
諸君子交相切劘晚而信西方教曰異吾儒趨操者幾
何而學欲徹性命之精此其津筏焉非深知者絶口不
譚閴如也公之學即門弟子不能窺其涯涘矣然公最
嚴關鍵取與廉家居及計偕皭然不滓人以孝廉待公
公欣然受之以少保故待公公辭不報與人初方而嚴
既入仕路幡然曰疇非吾徒予能無情乎居嘗憂世急
才根自天性與少保公雖怡怡而事有當詳盡者反覆
不厭少保改容受之蓋嘗論世學者譚屑霏霏闊略躬
行公醇深粹穆稠衆中不輕吐單詞然自束髮至蓋棺
自大廷及幽獨行有繩檢言無瑕疵起諸先儒與公揖
讓無怍顔矣元標弱冠舉於鄉孤立一意羣小憚之甲
戌公自都歸一見為忘年交元標小小排績擊節不置
頻年聮榻並軫千古已附驥尾公旦夕捐形剖心即元
標時露鋒穎亦不予逆元標遭譴來凡諸相知者時時
畔去獨公心如一曰此足阨鄒生乎予自賜環同朝兩
人撫今追昔有無窮之感一日嘆曰子之夜郎過計者
曰待江陵罷政子得歸髮鬖鬖白老矣世間兒女口如
是燕雀安知鴻鵠從古而然予曰髮白而老不官何如
公大笑又元標以吏部郎休沐子舍里中兒故揣摩貴
人意指造語進熟公具為予言曰夫此誶語不問知為
䜛夫也予曰公休矣吾甘心萎絶坎壈何傷寧與細人
爭衡哉今元標斸茅深山以老瑣瑣䜛人貝錦罔極嗟
乎彼將謂堅可磷也白可緇也天下萬世公論可掩隻
手能蔽天而日月可蝕也庸詎知堅白有真日月亘萬
古如新乎且此䜛人者更相投更相驩也而惜乎世之
蔽蒙也愷悌君子公其人矣公墓且宿草少保曰子於
家弟篤不可無傳謹為撮其大槩并傷心謠諑見知我
囏其人耳大氐公自傳予安能傳公也論曰宣廟間吾
里大理李公茂奉特勑進退百官一夕客死朝房無以
為殮公卿助之殮歸廖公莊廷諍西昌官大理疏易儲
事撾之殿陛血肉狼藉裹瘡赴謫皆邑名公卿也公奉
特勑飭邊政與李同幸而疏銓臣冤觸忌諱與廖同戇
英廟再辟廖不期年起為名臣諡恭敏勲載太常公竟
與李皆客死清風凜凜徒令後世頌名儒興景行之思
嗟乎豈非天哉
文臺陳公傳
先生名履祥字光庭學者稱為文臺先生徽州祁門人
也世以文學顯父吉山公以名士久滯青衿又得先生
晚有奇徵異之十九為諸生與諸少年狎遊忽江上逢
大盜歸而遭吉山公喪身為家督負重責拮据良苦邑
有謝西原里中祭酒來諷先生共學先生曰日夜持籌
思酬先責未了何學為西原曰此正為君竟先公事先
生攝衣而之講席聽諸君爭言喜怒未發前氣象何若
君未契然意眎昔益恬延西原為二弟師竟其說時而
冥心時而辨論曰諸君皆未發予愈觀愈發心神物也
予安能使之未發諸君不相下去而為詩結詩社者數
年默契生尅之旨作易彀曰生生之謂易而基於土土
為萬物之原携而就正焦弱侯太史太史曰吾不能有
加於子羅旴江先生且至子姑以俟之先生遲旴江月
餘果至諸贄而謁旴江者數伯人旴江目視先生而却
其刺不納諸人爭笑曰君未艾髮白公謂爾老而無成
爾先生曰公意未可測依依左右公每夜至必令先生
歌歌罷公啓曰子聖人耶神人耶先生曰我做得聖人
公搖手去曰未未如是者更旬以為常先生披衣旁皇
廢寢者連宵越旬公復至問如初先生曰師即聖即神
公曰問爾而以我對先生曰師即我公命人取席約先
生弟子籍先生又連舉所疑信者質公公喝曰不信所
疑而疑所信益大省從公之楊州公復再訊曰何似先
生曰不離戒慎恐懼公曰既契本體何說戒懼先生曰
亦著不得不戒慎公大笑曰如是如是今吾為吾喜既
而耳屬先生曰陳君陳君予守寧國時啓迪告戒時雜禪
語今年來一尊孔矩且知孔矩之無以尚更不必從它
門乞靈子為我以移吾邦人士俾知吾學有歸先生曰
諾已而先生道日明從遊者幾遍南國人士貞復楊少
宰焦太史輩語先生曰旴江得先生而道衍先生語貞
復諸公曰師學得公等而尊予從旁贊曰吾輩易地各
有事顧陳先生以布衣倡學江左自泰州無兩焉貞復
曰然先生所至結會將老以畢此學予再三促先生膺
辟薦始赴公車先生過文江者至再大言小言亡不脗
合近兩人有堅晚之誓蓋不約而同者所著九經翼及
各集種種不具論其大者它懿行自有紀述先生進予
尚不知其止也論曰剰夫以布衣開閩傳先生以布衣
衍正學今明有兩陳子然可追江門正宗者必有所歸
世必有知者予獨怪旴江一見以千古相托同貞復夾
轂而倡師傳貞復往使旴江澤無窮者誰之力哉
願學集卷六下
