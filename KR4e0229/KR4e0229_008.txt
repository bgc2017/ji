願學集卷八
明鄒元標撰
雜著
書明道先生語略後
明道先生之學盡識仁定性二篇考其時年二十四以
是知聞道不論早暮有自少悟者有老而不悟者在見
地徹否耳或曰先生所謂以誠敬存之者與仁有異否
曰先生有云誠誠此者也敬敬此者也非别有一個誠
别有一個敬先生言之詳矣且先生所謂誠敬者非防
檢非窮索而後儒以防檢窮索為誠敬真白沙語云後
儒不省事差失毫釐間嗟哉
書陽明先生語略後
予嘗讀傳習錄以先生之學在是書近而知先生之自
得不盡在是書也蓋當時格物之說浸滛宇宙先生力
排其說約之於内其後末學遂以心為内者紛紛矣與
逐外者何先後間耶且當時先生隨人立教因病設方
此為中下人說法而所接引上根人則本天津證道一
語盡之學者當直言無疑可也嗟乎先生當時所造就
者濟濟今吾吉豪傑岳立然未有作人如先生者予於
先生不無遐思
書象山先生語略後
象山先生自少即悟宇宙即吾心吾心即宇宙古人之
學先立其大此可槩見然非先生剙言也軻氏曰仁也
者人也形色天性也即先生宇宙吾心之謂先生於天
人更無分别而後儒以人合天惟愈欲求合而愈離矣
或曰先生一生學與元初所見未見月異而歲不同何
耶予曰聞見之學日積月累知其所有無忘其所能衆
皆見其進也德性之學所過者化所存者神即先生未
之或知也此其趣操皆殊矣或又曰先生之學人皆詆
之為禪何耶予曰此以耳食者也夫先生所誨人者孝
弟忠信所謹者庸言庸行故詆先生為禪者非但不知
禪且不知儒
書慈湖先生語略後
慈湖廓然朗徹始於扇訟一提當下直見本心可謂勇
往直前矣至所闡師訓以無意該之非但有功象山方
且有功聖門竊嘗聞諸儒闡為學之要有主靜者有居
敬窮理者有格物者師之傳弟若手授密藏弟之受師
若頓起沉痼不知大道本無一物師不得傳之弟子弟
子不得受之師一無意盡之矣彼意立我成我成而人
已異人已異而議論滋無怪乎指先生為異端而議者
紛紛也
書白沙先生語略後
予自志學聞諸先達言必稱先生取先生書讀之蓋數
遍矣先生論學在靜中養出端倪又曰吾學以自然為
宗予亦嘗用心于内似端倪呈露廿餘年無所得又嘗
究目然為宗之旨與先生之學似若扞格近知先生之
學自得者深非言語可求也夫端倪無處無之予以端
倪求之無怪乎不得其端也道本自然予有心求自然
終與自然者殊也先生語云求靜之意反覆圖之未見
其可若遂行之秪益動耳又曰從前欲洗安排障先生
所謂養出端倪自然為宗者意在斯乎意在斯乎
書心齋先生語略後
或問鄒子曰泰州崛起田間不事詩書一布衣何得聞
斯道卓爾予曰惟不事詩書一布衣此所以得聞斯道
也蓋事詩書者理義見聞纏縛胸中有大人告之以心
性之學彼曰予既以知之矣以泰州之天靈皎皎既無聞見
之桎梏又以新建明師證之宜其為天下師也竊嘗論
新建有泰州猶金谿有慈湖其兩人發揮師傳亦似不
殊斯道不孤德必有隣予于兹益信或曰泰州主樂末
世有猖狂自恣以為樂體奈何予曰此非泰州之過學者之
流弊也夫流弊何代無之終不可以流弊而疑其學
王夢峰先生贊
心慈而惠又確以誠寤寐先哲遵古攸行孝孚閭里行
重鄉評逸民高蹈儒者章程謂公慥慥無愧斯名
書天下善士卷
予病卧白雲官舍彭生德卿持劉學使友善卷索書予
觀德卿老成練達無能措一辭雖然予所謂友善者不
同說者謂予為一鄉善士斯友一鄉善士國與天下皆
然若然則一鄉之不善者將置之度外耶予謂若果為
一鄉善士則一鄉之人皆善士也果為一國善士則一
國之人皆善士也果為天下善士則天下之人皆善士
也繼之者善成之者性無賢愚無古今一而已我輩為
善亦當無賢愚無揀擇並生並育俱立俱達熙熙皥皥
即有至愚不肖者在其間亦竭力引掖奬勸相率而歸
于善譬之春風弘敷百草向榮所以謂之善若然則漁
樵畊牧皆吾真友不必冠冕也閨閣寢室皆吾實學不
必四方也成人之善有大小則所就亦有大小苟曰吾
為善士所友者止於善士不過孑然自小自度之人一
膜之中秦越同胞雖謂之惡可也奚善之有故曰大舜
有大焉善與人同又曰君子莫大乎與人為善此聖學
脈絡必明乎善而後知予之非妄也嗟乎今志學者衆
明善者寡德卿致意劉使君予之所朝夕未能者此而
已其何以教我
書無涯公卷
崦泉周公晚年别號無涯公所著有無涯傳鄉人莫測
所謂以問鄒子鄒子曰夫道渾然太虚而已虚生氣氣
生形形生名人見其迹輒以為有徇生執有者道術為
天下裂上知之士則又求之無名無形無氣之始甚至
糟粕仁義桁楊禮樂皦皦然曰無竟不知與執有者奚
異又有憂世君子欲為之調劑曰有則滯無則空求之
有無之間不知所謂間者將安所在至聖經綸立本知
化一無所倚若有所在是有倚也吾不知公之所謂無
涯者果執無之見耶有倚耶無倚耶公昔受學羅太史
文恭公膠庠擅鑄人之譽鳴琴流愷悌之聲飄然賦歸
行誼純固有柴桑風致柴桑罷官後著五柳先生傳以
見志余讀其詞神王千古因嘆柴桑蓋幾於道者往往
為其清節所掩然柴桑固不有一世又安有千載可不
必論也公官與柴桑同無涯之况得無相類也雖然同
不同無論莊生云以無涯徇有涯殆已公不以無涯徇
有涯余又安能以有言徇無言哉他日與公騎决莽之
鳥窮汗漫之野相眎一笑而已
書胡黃溪扇
癸卯春予扁舟白鷺環溪胡叟同坐問曰人講學在修
德夫子首曰德之不修方才說學之不講中庸曰尊德
性而道問學予聞而心喜告叟曰世儒說修德非尊德
性之旨也德性曰尊高明如天一物無以尚之之謂也
禹之行水也行其所無事也修德者知無修之修則尊
亦大矣
書上國勝遊卷
吳孝廉光卿舉于鄉七年計偕癸卯春始擔簦從庾嶺
遡章貢望武林金焦入齊魯去社友為之賦勝遊明珠
灼爍光卿載之為行李重鄒子告之曰今人居房闥者
望天日則目為之暢由邑井而之郡國者則神為之曠
自郡國之天下耳目肝膽非疇曩有矣子嘗謂登東山
一章孟子教人開見地法門夫學雖不滯於見却以見
入今世士局局然矜飾莊嚴如井蛙夏䖝不可語大道
者局于見也子行矣之齊魯所見者非泰山乎予嘗偕
友躋其巔與培塿無異竟其窅奥深厚終身不能盡夫
斯道日用庸常無踔絶奇異終身由之不能盡亦猶是
已子究所謂不能盡而無可致力者然後為天游也已
逍遙樓銘有序
元標拜别予師十餘年每一念及寸心如搗師非但知
我且成我年入老大始知古人在三之義非虚語白髮
在堂遠遊未能回首山隂道上春風如在忽師寄逍遙
記一冊元標捧而讀之喜師邃學非近世謭謭者可窺
而客有在坐者曰先生以講幄舊學簡在聖衷兹㝢内
靡寧東倭跳梁礦使四出所在方岌岌讀先生文寄情
烟霞魚鳥間花木竹石自娛眎古人江湖憂國之義不
有間歟且古之抱膝隆中畊萃版築者乃心罔不在王
室也以視先生謂何元標曰先生純孝人也聞之先生
父為東武公博學宏辭方正廉潔士竊其餘膏輙取上第
為大官公獨浮沉州邑間以循良聞海内士縉至今高
而惜之兹山故公樂適地先生居之若曰見公羹墻間
無之而非親非忘世也古人常於孝子之門求忠倘王
明用汲先生不乃以見公羹牆者試其未竟萬一乎客
曰知師莫若弟子子言誠有當先生但記云陽見而冰
消者然則消與不消有别歟元標曰否否若以清者而
易濁是二之也譬之水凝則為冰融則為水水與冰消
與不消寧有二哉而世儒以道心主則人心聽命不知
其所聽命者有方所歟無方所歟此非深造天德者不
能不溺其所聞而先生所謂無住而無不住無在而無
不在恢恢乎得斯道之大門下士奉為蓍龜敬系之銘
銘曰巖巖東武飛鎮山隂蜿蜒百里峭壁千尋誰其似之
翳我朱公名實相副穆如清風筮仕柴桑名振循良再
刺維楊方駕趙張萬姓倚毗旋賦歸來詩書枕藉鹿鶴
裵徊爰啓後人一經授受源深流遠根培枝茂伯也服
官議讞持平未究厥藴克嗣家聲仲宗伯師世之羽儀
結廬兹山用永孝思兀坐危樓其身則幽白雲莽互黃
鳥相求煦以海日蕩以長風以逍以遙萬象皆融其融
維何不即不離如人飲水寒温自知言寄鄒生予今而
覺負笈而來予共爾學小子聞之實獲我心奉以師保
天日如臨身未能至心則嚮往蠲吉南來齋心函丈師
其啓我無即于頑拜題蕪詞誓永名山
瀧江講義題辭
瀧江歐文忠公阡表地其地多山山嶔崎磊落盤亘百
餘里一水從虔溯歐抵瀧三獅踞瀧頭入其境者如陟
清虚玉都人文自文忠公至今鬱為海内冠冕先母羅
安人玄宅今厝漕坪與瀧伊邇予習與鄉人士遊間拈
書義偶有管窺得二十八章同志諸君剞劂以傳予連
遭大戚二毛蕭騷形枯神憊不知學強商學不知書浪
說書醜態畢露狂譟未改先覺長者憐予醜發予覆洗
心而改取日虞淵未晚也
仁文瀧江兩書院增定藍田吕氏鄉約題辭
邑故有約而間有借公道逞胸臆者予頗厭薄之年來
世事漸乖奢靡相競蕩然無復先民繩檢因思子云以
約失之者鮮夫約則鮮失不約則滔滔莫返寧獨鮮之
云乎哉乃取古藍田約洎邑中事刻于兩書院巨細畢
載冀與邑人士舍其舊而新是圖書院衿庶畢集耳目
章明歲時商略舊學與約偕行庶幾稍有維繫人或重
學而輕約不知道無隱顯事無精粗約即學也程子有
云明得盡渣滓便渾化却與天地同體予謂兹約亦然
有能實踐約語無愧衾影雖聖賢復起當與同符不即
縱譚心性若數家珍一二不為里巷子揶揄者眇矣
仁文會約語
一先悟學以悟為入門猶適遠者以問道為先務適遠
者苟不問道里曲折山川紆迴其不至擿埴索塗者幾
希故學必先悟然悟有不同有省悟有奮悟有透悟省
悟者謂人生百年光隂轉瞬石火電光所得幾何何可
不學也奮悟者思聖賢齊民原同一體蚤夜心思有為
若是而奮心生焉透悟者則神而明之實有諸己所謂
不言而自得學之至也然有由言語觸發而入者有由
練磨薰習而入者由言語入未必徹根由練習入則恒
久不已而居安資深逢原之妙因之矣蓋嘗論省悟者
如寐之得醒醒有復寐時也奮悟者如石之激火不激
則無煙也透悟者如汗之透體渾然周流無復滯礙之
患矣嗟夫透悟者斯道之正宗斯人如作吾終身請事
焉一重修夫學以修為實際今譚學者實繁有徒無論
不能化誨來學即多口之譏反增是豈人心盡無良哉
則素行不足以孚故也故學必本修孔子大聖也以子
臣弟友之倫為未能必曰有所不足不敢不勉吾儕視
孔子何如縱曰盡倫不過因沿於習俗之常而真意流
盎於五倫之間者實有未盡分處故修在惇倫倫不惇
是室而可無棟梁也顔子大賢也聞非禮勿視聽言動
之訓輙曰回雖不敏請事斯語吾儕未必敏於顔子致
飭於視聽言動之間者雖有然越於禮者常多故修又
在崇禮視聽言動而可非禮是室而可無藩籬也伊尹任
天下之重一介必慎故放君而天下人信之以其不以
為利故也吾儕以身紹明聖直接千古之緒忽一介之
義則雖有掀揭之猷其誰信之慎辭受取予之節者是修
之急務也夫學人修行猶女子持身未聞女子稍不有躬
而可以為節者亦未聞學人闊略修持而可以言道者嗟
夫世有克修此三者雖口不齒一字目不識一丁吾固
知其得斯道之大端矣一貴證證者證吾所謂悟而修
者也夫吾所謂悟而修者非他即吾之心也所謂修者
非他亦吾之心也非剙自我也孔子曰知及之孟軻氏
曰始條理者知之事也宋儒曰進學在致知非吾所謂
悟乎孔子曰仁守之孟軻氏曰終條理者聖之事也宋
儒曰行所知則光大矣非吾所謂修乎夫又非判然二
事也悟者即悟其所謂修者也以悟而證修則不沮於
他岐之惑修者修其所謂悟者也以修而證悟則不涉
於玄虚之弊而實合内外之道二之則不是矣昔王文
成公曰不覩不聞是本體戒慎恐懼是工夫已又曰戒
慎恐懼是本體不覩不聞是工夫斯語也修悟雙融非
達天德者未易語此語學必透此而後可以言證
書太和卷
予嘗試之一念而和景星慶雲一念不和妖星厲鬼和
者功德母也雖然和者人所自有非強其所本無也試
觀赤子熙熙皥皥與造物游喜而不知喜怒而不加怒
號而嗌不嗄和之至也居士之和眎赤子何如果復本
體所自有耶亦取必於外而強自排釋耶復所自有者
可以享帝可以事親達之邦家無怨強自排釋者一膜
之外卒然觸之朝而焦火暮而凝冰而和之旨遠矣居
士謂我然否
書同心之言别劉抑之使君
予自庚寅冬得聞抑之劉公賢恨不親其人既聞公出
而奉廷對又思安得借公為吉典刑亡何公果拜吉州
牧予歸卧青螺白鷺間時得炙公睟穆予與公年雖相若
然觀公褆身如處子服官如老吏幽閒貞静嘗自媿以
為不及公以治平第一銓曹數請首召備交戟之選上
深居法宫未得旨而公嘗嘆曰夫不臺省不官耶出入
内外罔非王臣粉署含香盡皆時彦吾無所擇官矣當
事者熟公趣操暫移水部未浹月内召旨復下咸相顧
咨嗟曰胡不為今日地鄒子曰公品超世外而以世法
觀公者淺也譚仕之義莫備于易允升大吉矣卒至于冥
升夫至于消不富雖允升奚吉也素履以往似無咎矣
終至于其旋元吉至其旋元吉亦豈止無咎也易曰素
履之往獨行願也惟公今日以之吾人一念而冥即都
三事而何厭之有一念而素升沉俯仰無之不可公行
矣鄒子自期與所以期公者千百年千萬世此素心耳
持是素心可以配天可以享帝可以事君親可以對聖
賢公勉哉無令素者久而緇也是謂同心之言其臭如
蘭公有味愚言乎
白鷺會答問復
管窺說明明德即說齊治均平說學即說悅說克復即
說歸仁說敬恕即說無怨真正復性自然民不能忘若
忘畢竟復性未至此聖賢自考考人實語三說即一說
第一義即第二義第二義即第一義未知然否(其一)
管窺格物之說古來多端常有言如人入都門東西南
北皆有路頭可入學者做得工夫片段到知止地步實
與先聖家風不殊石本可也朱本可也不必拘拘然較
同說異不知然否(其二)
管窺未發之中常人未必有此陽明先生有激語夜氣
幾希與夫嘑蹴不受即未發之中竊謂常人穿衣喫飯
時時未發之中在若無未發那得已發除已發亦無未
發看未發不必過深過高常人箇箇有但常人未必覺
耳(其三)
管窺二氏之學功行亦細密世之儒者實受其益即欲
出語著書闢彼未必心服道路各别養生家一般存而
不論可也不知然否(其四)
管窺不待擇而先服膺服膺何物必待存守而後擇請
問以何存守若不先擇恐存守亦是入魔路去(其五)
管窺端倪即此不忍人之心也擴充息養瞬存不昧此
真心也善觀之後先儒者一樣無兩樣同此直達同此
精密不知然否(其六)
管窺反覆入身來此教學者真切語由真切而後能識
心體識心體而後能求心心體彌漫天地古今能收能
放能大能小不是儒者拘拘然以一腔血肉為心以一
腔為心如春蠶作繭為求夫放與求之義遠矣(其七)
管窺調甫首尾疑體用未言人已蓋調甫從用處得力
即用即體愚謂此聖人光天化日語除人與百姓别無
已除安人與安百姓别無敬若拘拘然守著一腔光景
為性為存為敬於人漫不相涉此後儒之失也曰至愚
至賤將何為人與百姓曰一家父子夫婦昆弟朋友一
生多少在何謂無人與百姓敬字還當體貼安字安彼
此相安相樂無怨無尤之義能到處相安相樂即謂之
敬切莫錯認善俗媚世為安為樂(其八)
學在知止又在不執知止公廓為迷眼打破意見良工
苦心但愚謂善俗與超凡入聖鄉約與講學是一樣人
一樣事無精粗不知然否(其九)
由龔使君言入躬行路由王先生言入正學路龔使君請
于本原處指點何狀王先生曰此處難言愚竊謂使君
問王先生荅本原歴歴昭然現前猶向别處覓本原不
知然否(其十)
管窺此章調甫以現前平鋪為學公廓必探至元本汝
光以當下為原本王先生云真心無内外放不去收不
來洞見真心矣不知鷺洲自來有此嘉話否(其十一)
汝光深探有見通篇不能瞞明眼座上曰但除妄想得
無作和事語乎佛氏云不斷百思想菩提作麽長汝光
復我(其十二)
管窺譚國家舉錯惟當舉錯者方可言不然以吾輩為
議政言生民利病惟畱心民生者可言不然忌吾輩如
芒刺大都會中惟實體素位而行不願乎外二語方是
本分藉口一體冒認孔仁恐未穏當(其十三)
管窺調甫實落能充達得去精神亦自歸一即欲強之
以悟心性彼盖知欲立欲達即仁也強恕即仁也忠恕即一
貫也愚竊謂果能充達更不必論心性矣能充能達處
即是心性不必深隠(其十四)
管窺歸寂收攝保聚蓋各因人性所近而入若調甫則
用不著譬之人有用宣洩者有用保和者學何能執一
但初學由此學不致放蕩(其十五)
管窺告子之學實出世宗吾輩但當存而勿論孟氏守
先王之道以待後之學者其言自穩當(其十六)
管窺良知之說遞相口傳失真予實厭聞昔年在青原
有童子歌良知詩予因曰冒認良知語濫觴予輩當濯
以清風超度之須臾童子歌古詩調甫曰良知當下即
超度矣雖戲實挈緊語兹會譚良知語頗少予心喜嗟
乎誰知不譚良知之真良知乎(其十七)
管窺不住即常住千古定論(其十八)
書白鷺會語後
白鷺勝會元標以病未能赴然神&KR0616;矣方揵關自訟侍
御公郵書望予意甚篤且屬以會語見貽元標乃敢續
管窺荅問後以當請質諸先生言為現在會元標言為
未來會要知面不面言不言亡間也憶三十年前在青
原予與調甫汝定公廓汝光子開齋祓盟者幾千人而
縉紳中獨王先生少曾幾何時諸耆儒凋落獨王先生
如魯靈光居然狎主所執鞭弭從者猶然吾黨數子今
不無踵其後者是盼望勖哉吾黨人生堕地更有何事
無以兹言為瑱而時參研之以底于成千里得一真儒
若比肩也矧吾里于道自其天性倘焰焰相續侍御公
功德螺鷺者益侈且大哉
乾城紀遊引
予讀劉玉受先生乾城紀遊三十年山川雲物境象宛
然在目前元某以罪械而&KR0616;纍纍然旦夕莫必其命而
先生乘傳奉王命以&KR0616;苦樂雖殊致然元標賴天與憨
皮袋諸悽楚處頗不為楚而先生著作又能為諸山川
點染妙出無窮佳致元某是時為老頭巾所壓作擔板
漢先生則浸浸乎時以境證心時以心化境時而心境
俱融非流連光景者壯哉遊乎西南天地流光多矣雖
然元某近有言曰學問未知入處須知入處既知入處
須知出處一知出處須知落處先生是紀入處具見良工
苦心而出處落處它日續紀再出必謂鄒生從夜郎王
走一遭亦不辜負兩人相視而笑何如
圓塘錢氏興文會條件
錢氏祠以興文名會常走予求為諸士約予數年未之
應而諸先輩請意殷殷予愧難言然意不可負敬書數
語後有聞言而知請事世必有興者即或弁髦予言豈
無一二有當予心者乎有當予心則予言不徒矣
一文之一字最難言今業制舉義便以為文不知曰文
不在兹是時無制義可作夫子曰文其必有所指矣於
乎不顯文王之德之純文王之所以文在純一不已不
已者果何物乎諸生參得明始可以言文
一士患無志所以從蓬蒿中錯過鬚眉丈夫何謂無志
搦管時思量作秀才一作秀才便軒然里閈宴會中人
之屬必赴里中些小小氣必聞官自待甚小如何得長
進若是有志士思量我這箇身子參天參地如何混過
一生必不肯赴宴會必不肯圖小利必不計較小民無
論科名即位極人臣浩浩坦坦無所不容又有一等自
恃門第家中些小事便欲逞客氣說是扶門面不知祖
宗門面所以大者是有好人好樣子若如此扶門面不
過刻削元氣天理昭昭何益之有
一世有興者必是隂德自己心地好若未積陰德今日
思量得志報某仇明日思量得志行某事鬼神先已奪其
魄故一門之内雍雍穆穆忍人讓人必有賢子孫天來報之
未積陰德未存心地縱詩書滿腹如樹之無根必立瘁矣
一今世相逢動輙訴窮一窮字不知丢却了多少豪傑
先輩也是如此窮如何濟濟先輩却能耐得今人耐不
得學未成文未通便欲求館不知一到館主人請得一
個先生來自已好歹全然不知兩目晦盲只見退不見
進故聰明少年有志之士真正苦讀予嘗譬山僧苦行
修持鬼神且來獻食何況人乎不然請試之世有一心
讀書而餓死者是里黨宗族皆仇敵子當受拔舌之戒
一讀書作文自有一種竅妙書有書竅文有文竅父不
能傳之子兄不能傳之弟在人自悟但從熟中出參中
悟悟中參一日能留心日日能留心後常如此三年無
不過人之理親明師聚良朋遠匪人此特其末故以語
于終焉
以上五條四條立根本後一條是枝葉根盛則枝葉必
茂英俊子弟留此種在識田中自然另長一格若以我
為藥言也惟命以我為狂言也亦惟命文肅公輩地下
有知其必不以予言為狂矣
書刻汪子手持孝經贊
孝者學也學者覺也經者徑也路也以孝為徑路天民
先覺實不越此世有疑堯舜之道不盡于孝弟是惡知
孝弟配天地參三光亘萬古堯舜而在今日盡孝弟寧
有窮時性中只有不足故夫子曰有所不足不敢不勉
此是實語或又以夫子為謙辭此不知自性又惡知夫
子知性者生生世世只有此一路再無有盡萬分之一
處宜君疇三復數年躬為之贊也嗟乎天下有一人不
明此學果可謂我之孝乎古人欲明明德于天下者正
如此義
願學集卷八
