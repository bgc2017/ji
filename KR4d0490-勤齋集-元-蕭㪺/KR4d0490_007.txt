勤齋集卷七元蕭㪺撰
五言絶句
陶淵明
陶翁千載人頗為清淡累請聽絃上聲何害琴中意
節婦
匹婦固其守竹素千古華長樂癡老人榮耀何足誇
感事
曉窗方撮蚤么蟲何來集冤死復誰辜吾黨慎出入
菊花
學陶本無心中庭數叢菊行止有時義吾豈同草木
桃溪泛舟
清谿泛落花不受纖塵涴漾舟得新詩孤唱誰與和
西臯晚眺
倚杖立江臯放神超八極不覺歸鳥盡萬象入暝色
溪亭午憩
亭上曲肱叟有道出皇墳舒可彌六合斂之不盈分
葵堤晚步
葵生被横堤花時日來往應恐秋節至零落同草莽
柳塘垂釣
游魚戲柳隂洋洋足生意綸竿豈不仁自是渠貪餌
紙扇
南薰時未至先生豈無功用舍非關己何傷篋笥中
送蔡道者歸江陵
五湖吞天寬碧澗日千里印月無二影到海同一水
過甘墅
有扈侮五行夏王致天罰豈知千載後幻水三綱沒
雜詩
春工無適莫是處碧芊綿底事沙如雪秪供鷗鷺眠
敗絮蝨無數晴窗蠅有聲垂蛛緣底事應報薺苗生
病中
熱病病欲死一窗風雨聲人生何比數天地有生成
四勿齋
動止悉吾心端淫皆此目為君舉一隅更取箕範讀
送王君冕
觀徹萬化原學之本斯識嵩高與烝民罔匪先論德
清水出芙蕖不受纖塵點定能完璧歸四勿恒自檢
功成名乃遂禹稷顔孟同彼哉日求仕何名復何功
送同周道
甥當省外祖意善體慈親徑欲傳家學終身學聖人
踰梁下豳谷登天復入淵山深疑欲雨水澹欲生煙
桑蕾蟾睛出天光卵色明芳時良友去一寸百憂生
兒時拜程翁今猶記其處無計得隨君有夢隨君去
匡時忌太孤學古不妨僻它日魏陽元成此外家宅
林深嘯夔魖月黑號兕虎念我行邁人道途亦良苦
抛却惠文冠幽居屏塵迹君去少來人老苔堆徑碧
齊民不逮中或者傷於過望望山中人臨風歌楚些
運斤雖入神良質竟無人送子且何言春風燕麥新
歸路驊騮喜香風入四蹄直須預相報遠迓驛亭西
秋江送客圖
交臂語未盡風帆可奈何天長目力短離恨滿滄波
六言絶句
村樂圖(原注唐人巾服醉騎牛歸童子牽而食物)
畫史筆端有口物情大抵深窺詩翁醉即成寐孺子不
知飽時
虎溪圖
兩說充盈宇宙羲堯反屬澆訛向問金衣公子在傍熟
視如何
楚江清曉圖
沙市人家未起何從得此江天定與阿章瓜葛筆頭爾
許風煙
長卿老友命題壽母詩
撫卷仰君壽母風枝動我悲吟報得餔糜深意勉哉焜
燿來今(原注古樂府他家但願富貴賤妾與君共餔糜上用滄浪天故下爲黃口小兒)
玲瓏石
日月騰光六合千巖細大皆通聞道主人方寸政如此
石玲瓏
省齋
大賢所言三耳吾輩當省幾何去之急如去疾終身弗
靈尚多
那得絶踏脫繫彼哉養疾徇生爲問深思清夜幾人熟
睡天明
日損齋
克已必從難者期於淨盡無餘兹乃聖門實學先須時
習工夫
往聖繼天立極維兹禮樂政刑割衮縱禆邪幅終然有
秤無星
遠嶼歸樵圖
目極空山野水魂消落日長途爾許荒閒寂寞可堪都
屬樵夫
雪霽早行圖
狠暑薰心屬耳何繇夢此清涼且袖師文妙旨留看雪
月交光
孫大方家山歸夢圖
覺夢天然符契多君靈府能虚山木方萌寸蘖牛羊政
要驅除
聞山鳥
知是何年子母至今猶爾餘哀我亦何心聽汝有兒亦
未歸來
送趙彦卿宰惠安
龍節日陪淑問不爲掊克謀身此去泉人應道定能字
我疲民
仕優所貴能學公退莫負寒釭祗應有長安夢時一到
洛陽江
海道爰周九㝢南金應凜四知若見臥龍耕者為言出
仕明時
題清白圖
三年憲幕長安咸讓順卿清白爰託斯圖示戒子孫永
寶無斁
簡子清白著稱敬容賄而敗業誠知嗣守之難罔曰矢
詩稠疊
南巷琴阮圖
誰謂南巷老子遣懷猶有桐孫試舉淵明故事主人一
笑忘言
常笑仲容創物只如渠輩清談政爾雲門雅奏阿童且
抱歸庵
里社虎狼吞噬公私星火鞭笞得似庵中麋鹿終朝太
古熙熙
