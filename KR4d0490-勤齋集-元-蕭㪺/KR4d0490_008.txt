勤齋集卷八元蕭㪺撰
七言絶句
郊行雜咏
雨洗終南湧翠螺霽光搖蕩麥翻波行行合得新詩句
傳入西家牧䜿歌
麰麥油油露葉光矮籬風軟菜花香誰家翁媪迎門笑
言語無多意甚長
禾穗年前一尺盈舉家翹首望西成南山晚禾無十日
都向秋霖作耳生
長波渺渺麥藏鴉宛若鳧鷖沒浪花行客不知農父樂
凝然立耨土如沙
桑弧偏稱牧兒操蒿箭盈腰犢鼻牢不鬭近來吹笛好
且看仰射阿誰高
懸厓古栢倒生根過嶺雲陰走燒痕知是一鞭農事急
谷聲傳響到前村
廟門土鬼面如蛟斜曳樛枝一手高極力握蛇猶未得
更誇千里見秋毫
隔籬笑語自矯柔雞犬閑閑綠樹稠怪底桐花搖落甚
一叢兒子戲千秋(原注秋千本名千秋見黃山谷詩)
乳下豚兒作隊嬉行人為汝亦怡怡莊生政自知魚樂
但爾難言與惠施(原注賈思勰云供食乳下者佳)
益都長谷道中
西山嵐重迫秋深霜風拂晨那可任維良瓠壺行簡酒
此意何啻千黃金
旭日初升嵐未收西嶺絢爛東巖幽山靈不必歎遭遇
向晚大有詩家流
乾坤富貴是深秋客子都㤀道路愁步障兩山開蜀錦
晴空一幕展青油
可齋爲張東甫賦
治生往往迷知足適可為心信善圖秖有治心初不爾
直須聖處著工夫
五月十七日作
片段殘雲魚尾頳夕陽特向竹間明嗷嗷盡歎甘霖少
得似尋常愛晚晴
席待舉述先訓
一自公勤得本真饑餐渴飲任天鈞披裘擁絮關何事
八表神游自有人
題張華甫經歷古象笏
孝養由來百福鍾休徵相報古今同貂冠莫作千錢計
指日文通拜侍中
即事
地卑冬燠耐凋零忘却長楊作雨聲失喜夢回欹枕聽
呼童起視月三更
積雨琅琅起百憂老來方識子孫愁篋中舊筆關何事
脫帽相看也白頭
題衛輝驛舍
月華如晝蝙蝠飛槐隂滿地空階靜蕭條床笫困河魚
誰收病骨官途永
題姜君美菊軒
子幼雄深太史公姜君雅淡斗南翁不然千丈京塵底
誰暇開軒對菊叢
友雲軒
親友過從不易哉稍加疏數即生猜寧當只與雲為友
彼此無心恣往來
題路舜卿聽雪軒
五音端解使人聾聽雪雖清亦閼聰還有無聲真樂在
四時無日不融融
四軒修竹玉無塵聽雪寒宵發興新無雪不成尋雪聽
聽風聽雨總宜人
田舍壚頭睡美時雪花如手幾曾知竹窗明發傳新語
壓倒春蟲亂撲詩
讀是非箴
客忮何嘗怨飄瓦身寒只合襲重裘諄諄自反垂明訓
君子終身固有憂
九日東臯亭
山光葱蒨玉無瑕遠水熒煌帶暮霞便是淵明舒嘯地
也容閒客醉黃花
粹翁語别詩以言贈
詩成點檢生驕氣食飽游行有惰容座右自箴今贈子
儒先曾戒晉人風
夜雨
杪秋暮雨不能晴簷下玉簮多葉生滴滴通宵成底事
不聞鼠輩閙縱横
窗前花盛開
窗前草木開來久今日才看十一花此去定應成末減
盛衰若此亦堪嗟
讀劉宣慰春日雜詩
十首新詩義幾般大都細說在家歡常年豈為無花柳
莫是心閒較好看
重八日入城復禮文振季正畱飲過申得别次
韋曲已暮
愁隂初霽月初弦滿意秋風灑靜便午醉留連情爛漫
曉來行役寂寥邊
應召早行過盤豆
熙熙穰穰利名窟踽踽凉凉仁義途自笑區區何爲者
趁凉日日五更初
隠隠林廬古道傍人云此店半䦩鄉家家雞犬睡方熟
我乃怱怱趁曉凉
高持正山水卷(原注中山吳巨濟筆也)
六合雲同雪欲飛一襟清興浩然歸還山此後休輕出
徒有紛紛捷徑譏
題蘇君政山水卷
倦游客子思洗腆樂山妙筆通真靈秋風一夕故山夢
明發馬首秦東亭
劉宣慰背瘡後爲壽
古來五福數康寧甚喜聞君藥己停病裏移心應得法
定從好德享修齡
或以待詔見呼者
僻性難裁苦厭喧故攜書册讀荒村鉛黃本擬分魚魯
我自無心金馬門
同字韻和飛卿兄
如君古拙未多逢點檢賓朋只我同不向商巖尋四皓
定應崩迫一生中
張希賢别業
季鷹小築便幽竒乘興而來足自怡兄弟交游半天下
祇應無壁寫新詩
奉答伯克
子母錢多負友朋夙宵慚恨苦相仍從知詩債愆尤小
庶望寬慈與免徵
皇穹命我爲人者斵喪於今僅幾存况此雲山公共物
敢容小智著籬藩
即事
疊巘葱蘢横爽氣嬌鸎圓滑弄清音道人不著閒聲色
底事寧須却入心
雪江歸棹
高人興盡有餘清舟子凌兢噤不鳴想得到家過夜半
一樽濁酒肯同傾(原注嘆同憂不能同樂者)
題何仲器靜安堂
童稚相看到白頭知君無我最為尤衡門晝掩南窗坐
除却題詩百不求
潁川貞女
弱女娟娟未有行室家不足竟忘生三生傳此豈徒爾
士子首途當作程
男子才良女子貞天經地義聖賢明三山作傳寧無意
要使人人此道行
有感
壞墻鬭鼠氣如牛熏灌停機自作讐食我囷倉不嗔汝
壞人圖籍最堪憂
鳳麟未省知生處蟣蝨何嘗見死時造物相違每如此
區區人力果何施
以桄榔杖爲子誠夀
多節烏頭勝裹金文章可玩力堪任不如往作吾兄壽
免動炎荒食麵心(原注是歲艱食)
瑞麥
休因瑞麥鬭詩工指有枝駢理亦同聖代災祥都不論
只凴人瑞作年豐
講晝寢章因以自警
古以晏安方酖毒痛懲隂濁易施行果凴雷烈風飛勇
赤日中天萬國明
有懷寬甫
翠竹黃花過小園碧山江樹正當門虚庭鏡靜苔花滿
唯欠幽人屐齒痕
劉參政生日避於蒙溪
春來多雨困衰疾河魚蹇膝相因仍無由往為君侯祝
五福應隨德日增
纔過清明霽景遲夀星光彩照蒙溪誰能得似君難老
直見仙人跨紫霓
求鹿脯寄李侯
鷄豬魚鴨苦生風牛禁方嚴羊熱中也為病妻求鹿脯
要知豈願學顔公
劉蕡祠
斷刻縱横古木隂趨庭再拜涕霑襟後王肯鑒前車覆
猶慰千年九死心
别後
休隨事勢嘆奫淪明理元來即要津我自有頭回轉得
不應索異待他人
讀莊子
含哺而游鼔腹熙斯言本只說無爲豈知引起無窮欲
直到肉林并酒池
夀宜堂
北堂夀母君能養孫子室家無不宜一探本原為善頌
奈何人笑合題詩
送李經歷赴江東憲司
長安憲幕忽三年沈靜詳明萬口傳好去宣城攄素蘊
又逢同氣又資遷
東風花柳正清明忍見慈親送子行烟水迢迢二千里
望雲回首不勝情
江東凋瘵已還舒道路豺狼即漸除堂上若聞應更喜
便須勇敢莫躊躇
默齋
德行民孚可不言事親為學豈當然苟非審問兼明辨
安得躬行免厥愆
題鄧士要行齋
懇懇前修說踐形人生所貴不虚生直施超海挾山力
躍出功名富貴坑
塵務經營負夙心誤君千里辱相尋躬行别後多新得
為警疎愚寄好音
題白君悼硯
推仁及物古人能薄俗紛紛未省曾今日因君吟悼硯
使人多愧剡溪藤
君家石友硏磨久快筆如風不可當已破何須留故事
乞來吾欲礪干將
卷首文竒足自賢卷中詩好總堪傳憑君莫嘆吟窗硯
失手風雲最可憐
題楊無已字說
為學先須識大同若爲殊别萬無窮見賢能察相懸處
此是思齊第一功
義利昭然作兩途深知篤好半賢愚其間相去不容髮
舍已從人四字符
耆英圖為監憲容齋公賦
繆政堅持諫輔愁西師淪覆慟宸旒圖形妙覺諸元老
有酒應銷為國憂
題山水圖
岱宗一覽小天下川上形容道體深聖學何嘗廢山水
披圖頓覺啓靈襟
題清音圖
百折流泉萬疊山宛然琴意在冰紈古音不入秦箏耳
歸去巖阿和考槃
鳩
谷谷鳴鳩綠樹中喚晴喚雨日無空誰云此鳥生來拙
却是於人有大功
寬甫庭中
今年多隂菊事晚相對共懷遲暮傷只有幽人初不爾
待渠開日是重陽
耿老賙恤詩卷
博施難周聖未怡人人能恤庶無遺忽思去歲東州道
糴米晨炊嘆不時
三月梅花
塵封吟硯動經時百紫千紅不入思可是萬堆濃綠裹
嬌黃幾點費人詩
只道濃春醉海棠也來閒處發幽光常年虐雪饕風裏
今對輕雲暖日香
微香澹澹日遲遲冶蝶游蜂總不知畢竟爲花那用爾
幽人相對儘相宜
苦雨顛風夜夜寒此花原自耐摧殘世間萬事乘除裏
妨却騎牛醉牡丹
忠宣公葬後大雪呈嗣侯彦瞻
輀軒至止旱塵昏斬版俄驚玉海翻應是天心表清白
故將縞素裹郊原
生有勲庸沒有知為霖真合似當時只應田父謳歌處
重感君侯罔極思
春雪
曉看萬象變瓊瑶回首風吹日炙銷可是青紅太相迫
不容潔白暫終朝
送彭丈東歸
驚風已折鶺鴒枝又到諸郎埋玉時忽憶西河尊酒夜
龍鍾東去淚如絲
送張祐臣
得得清篇為起予飄飄高氣在雲衢錦囊又有游梁賦
爲問舟軒安稳無
送楊仁卿
病中時幸數相過晤語常慳醉語多又爾怱怱成遠别
經旬作惡奈余何
阡表刊來衆已推聖門語孝有成規顯揚直待傳千古
他日重看第二碑
舍生取義豈論貧一士能令氣必伸敢嘆悠悠非族類
如君尚有白頭新
送從善
龍尾由來不世資選鋒危及困支離暮年方寸羣疑塞
抵頂微言復幾時
送王叔衡
阿衡我愧未論交籍籍親知衆口褒且道躬耕官滿日
去人何啻九牛毛
謝竹
荒齋觸目但蓬蒿能致此君非俗交合著新詩答清貺
一軒晴日看風梢
簡飛卿從善
桑如翠葆葚如餳大麥生仁豆角成秣馬仍多花苜蓿
肯來相對話平生
簡何淵甫
曾約終南最上層重陽携酒泛金英比年屬有期功慘
今歲能無續舊盟
漫學途中曳尾龜不堪多病忍長饑何侯有粟無從貸
憑仗新詩往問之
秋江送客圖
憂雨憂風亦等閒若為沙岸久盤桓關情别有無聲句
憶著分明下筆難
生朝有感
歲歲今朝誨諭深一回記憶一霑襟人情底是真誠處
只有耶娘愛子心
全家語笑記喧闐應爲雙親有所憐昔是嬌兒今白首
此生無復似當年
光隂最好悔空過歲晚徒成感痛多安得此身常幼稚
却教翁媼久婆娑
人年老大忌童心我獨哀吟孺慕深生死有常安得諱
兒從父母喜何任
都為當時歡愛極而今哀苦却無窮迂疎何以慰泉下
只有臨深履薄功
奉告娱親七字符趨時竭力莫求餘當知父母看兒喜
妻子孫曾總不如
自警
天道生生日日新何嘗事外役精神蘧廬一託都能幾
兩字將迎老却人
晨起
連年昏嫁苦相尋想見蕭蕭雪滿簮身世相忘吾豈敢
老來看鏡自無心
四皓圖
漢興四海悉來臣所不能招獨四人平昔若無高仰義
憑誰救得斁彝倫
草蟲
鳴暑號寒猶有取穿花點水復何功齧桑害物尤為甚
大化都均長養中
哭殤女
褦襶經旬始出城怪來問我苦丁寧匆匆五日冥然臥
便隔終天不復形
日來侍食省衣裳一月俄成七月殤嬌小未能知自愛
枉將性命託耶孃
攻虚邪勝莫如何災怪從生理則那應是剛柔成反易
百年慙痛淚滂沱
兄弟由來手足情弟號兄哭不堪聽哭聲有盡哀無盡
我亦神游到九冥
團頭弟妹哭無休洶洶情瀾不我由起欲撫摩云得得
浩然聲淚莫能收
薾然哭罷似忘形恍見窗間自寫名莫道情鍾惟我輩
何人父子不鍾情
至性能憂病母孱煮湯合藥戒多餐誰期老樹翻全活
横著風霜殞穉蘭
讀得班姬女戒篇略通一二未精研小心長恐耶孃怒
不待知書自可憐
鍼艾無痕耳未穿却應惟汝得歸全恩深責重寧無謂
不枉兢兢十四年
為絺為綌豈曾厭治繭治絲察米鹽世上芬華都未識
敢論富壽得雙兼
畏儉慈祥慧且和歲時助奠益無譌若為不得終天命
應是耶孃積釁多
精神灼灼鏡奩邊風骨亭亭只眼前不記黃壚成異物
猶期白日結飛烟(原注吴王小女事見白傅詩自注)
年來多病不禁愁何物人間是帝休覽鏡忽焉成太息
澘然涕淚應時流(原注帝休木名主不愁見本草)
人云相業與醫方能致生民不天傷自悔半生工畫餅
不知精力事炎黃
堂前手植射干花著子盈房汝已化(平)來歲花開應更
大繞叢凖擬百長嗟
秋雨琅琅玉線垂忘情看雨復深思數漚起滅隨黃潦
亦有委蛇得許時
哭劉參政
去秋臥疾再經時豈料俄成永别期不見迎門笑相迓
人間寧有石腸兒
詞
鵲橋仙(壽詞)
萬金寶劑三山僊島祝康寧壽考似君全福幾人能
真不是天公草草綵衣膝下清歌雪杪莫厭金荷倒祇
應龜鶴羨長年八千歲靈椿未老
太常引(壽詞)
天家崇德報元功稽盛典極追隆美諡亞三公更大國
新開魏封夫人配德淵深玉粹麟趾見清風恰恰夀
筵逢想醉德多於酒醲
浣溪紗(張詳議八十壽)
紅藥香中敞壽筵一叢蘭玉拜尊前曾孫繞膝慶高年
白髮弟兄真樂事雪溪孝友即家傳人生佳處只君
全
望月娑羅門引(叔經宣慰夀)
城南佳處問誰人得數登臨看公鐘鼎何心鳳咮東邊
小築桃李作高林道詩書教子絶勝黃金千年尚禽
肯隨世漫浮沈好在傳家棠樹培壅清隂年高德劭似
一日春光一日深青鏡裏白髮休侵
