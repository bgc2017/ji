無為集别集類二(宋)
提要
(臣)等謹案無為集十五卷宋楊傑撰傑字次
公無為軍人因自號無為子嘉祐四年進士
元豐中歴官禮部員外郎出知潤州除兩江
提點刑獄卒于官原序稱侍講楊先生蓋其
帶職也傑及與歐陽修王安石蘇軾遊故其
詩雖興象未深而亦頗有規格其率易者近
白居易其學為奇崛如送李辟疆之類者或
偶近盧仝大致則仍元祐體也又及與胡瑗
遊故所學亦頗有根柢官太常時議典禮因
革多所討論集中如補正三禮圖皇族服制
圖諸序以及禘祫明堂樂律諸奏皆有關于
典制但其文才地稍弱邊幅微狹耳集凡賦
二卷詩五卷文八卷紹興癸亥知無為軍趙
士㣓所編士㣓序云删除蕪纇取有補于教
化者若釋道二家詩文則見諸别集今别集
不傳故張敦頤六朝事蹟載其雨花臺詩一
首王象之輿地紀勝載其淨居寺詩一首潛
說友咸淳臨安志載其西湖參寥山房詩一
首鐵網珊瑚載其佛日山别長老弼公詩一
首凡為僧作者今皆不見于集中也然第五
卷中有書寶山寺壁一首第七卷中有題寶
樹院五松一首東峰白雲院一首野寺一首
第十卷中有圓同菴銘一首圓寂菴銘一首
未免自亂其例乂如銘五首入襍文贊亦襍
文乃列詩中詩以古體律體分編而和謝判
官宴南樓一首本拗體七言律詩而誤入古
詩編次尤為無緒至于魏詔君贊詔字蓋避
仁宗嫌名而次卷仍稱魏徵君草堂校讐亦
未盡善惟傑集自南渡以後湮沒不傳士㣓
積兩歲之力搜求編次使得復傳至今其表
章之功固亦不可盡沒耳乾隆四十四年七
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
無為集原序
國家以文教作成海内近二百年主上紹開中興息馬
論道者一紀於兹比詔有司修建太學盖以儒術粉飾
治具漸磨士類未始須臾置也無為在淮右為小壘而
多名士侍講楊先生名傑字次公道號無為子實一時
文人公自妙齡擢巍科以雄文妙賦醇德懿行得名於
時中間立朝議禮樂因革人尤多之晚年嘗奉使過泰
山觀日出於絶頂之上重九日賦詩舉酒於華山蓮花
之峯繼被詔從高麗僧統義天遊前輩以謂皆以王事
而得方外之樂故於瞿曇尤造理窟當時如大丞相王
公内翰蘇公悉印可之年七十而終生平所著文集湮
沒未傳於世吁可惜也歲在重光作噩之冬士㣓誤恩
假守是邦服膺侍講公之名舊矣視事之初首詢公文
於搢紳間歲餘搜獲不一公遣詞典麗立意奥妙因刪
除其蕪纇取其有補於教化者編次成集將以為學者
標準上佐吾君偃武修文之意不其偉歟其詩賦碑記
雜文表啓共分為一十五卷若釋道二家詩文則見諸
别集云紹興癸亥歲夏四月左朝請大夫知無為軍兼
管内勸農營田事趙士㣓謹序
