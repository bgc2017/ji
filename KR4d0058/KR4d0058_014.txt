無爲集卷十四宋楊傑撰
墓誌行狀表述
故温州錄事參軍陳君墓誌銘
元豐四年六月甲子前温州錄事參軍陳君卒於丹陽
郡明年其子鄉貢進士誠自淮南來京師以永嘉太守
石大夫牧之所撰君行狀來求銘於予固辭不獲乃叙
而銘焉君諱某字幾道其先開封東明人曾祖某黃州
軍事推官祖某廣州南海令父隱德不仕君幼學強記
日誦千言年十八以專經預鄉選後改應進士舉不第
時侍講曾公侍讀楊公以君故人子謹畏習楷法因辟
掌編錄經筵義及終經奏補九品官初任南巢主簿邑
事頼焉再調道州司理會儂賊叛廣南它境或失守人
心不安乃建白郡守請集丁壯完城壁濬塹教以旗鼓
號令張大軍聲以伐賊謀守從之後賊黨至桂陽境上
畏而不敢前民乃安堵太守貽詩以稱之及官滿民惜
其行去郡數程遇溪水湍急舟艱於進忽數十人操篙
引繂以爲助君怪而問之曰我道民也邦人荷司理之
德久矣輙以為報爾其愛之如此再調汀州司理參軍
寕化軍有盜六人持畬刀夜刈人禾田主逐之五人逸
去其一獨留且殺主人邑官全獲以為六人皆強盜也
獄具將就誅君曰持刀竊禾志不在殺也畏主人而去
者與獨留而殺主人者異矣安可無首從以用刑邪初
雖議論異同卒如君議遇今上即位赦五人者皆原獨
為首者移鄉部使者洎守臣叙其事以薦於朝除姑蘇
錄事參軍蘇民有負公府錢自牖出刺殺吏者度其不
可免乃行賂以族弟代之君聽獄能正其罪歲大凶君
承郡命賑救有方全活者衆君歴宦三十年終始如一
有知已二十三人其生平所為可見三任自温州罷官
將就升遷而不幸不得遂所願享年七十有子五人曰
識誠諶譓皆力學從義方之訓中子曰詡出家於錢塘
之淨慈為比丘四女皆有所適孫男五人孫女三人尚
幼以某年月日卜葬於無為廬江某原銘曰
治獄陰德可貽後昆斯言不欺當高其門
故仙源縣君陳氏墓誌銘
温陵吕君升卿明甫之室仙源縣君陳氏泉州晉江人
故廣南東路轉運判官駕部員外郎諱從益之女聰明
仁孝其質夙成甫十餘歲父母器之委以家事措置指
畫皆有條序既歸吕氏吕大族也内外百口夫人恭事
調睦夙夜不懈舅姑安其孝夫子諧其順娣姒尚其和
宗族稱其欽媵侍懷其仁家人上下莫不宜之熙寧六
年明甫出使京東夫人侍其姑自淮淛還京師在道被
病與明甫遇於宋城明甫為留醫治之數日疾不損夫
人瞿然起曰子銜命出使王事也不可以妻故而淹上
新擢子恐忌者得以藉口明甫憐其意即日為命駕既
訣怡然謂明甫曰勉力使事勿以家為䘏度明甫行且
遠即呼其兒女泣告之曰吾疾殆弗興爾父方遠使懼
罹其憂弗敢以情告也竟以其年八月二十九日終於
京師享年二十有八前死三日命屏去男女正容默坐
凡平時心願口諾及有貸於家人者一毫不忘使其子
書識之曰以遺爾父為無恨矣夫人篤信釋氏誦其書
遵其教精進持其所聞禪宗頓教見性成佛思而索之
寢食都廢一日忽自喜曰吾得之矣未幾被病以故臨
没不亂夫人之死行且十年矣明甫為之未忍娶諸姒
迄今言及之則為之涕下所以感人心者如此其賢孝
可知已熙寧七年明甫為太子中允直集賢院兼崇政
殿說書管句國子監遇郊祀追封夫人為仙源縣君有
子四人男曰洪曰洞曰洋女一人在室洋出繼元豐三
年五月其姑揚國太夫人楊氏薨以明年某月某日葬
於揚州江都縣崑崗之陽明甫自丹徒舉夫人之柩從
葬於其兆諉予以銘銘曰
巍巍崐岡其來萬里右旋左抱一伏一起博大深厚截
然而止長河鉅江前有吉水蒼蒼遠岫如幟如几夫人
從姑歸安於此幽宅永康百世蒙祉令聞不忘視兹誌
巳
故福昌縣太君李氏墓誌銘
福昌太君李氏左朝議大夫上柱國會稽縣開國子食
邑五百戶賜紫金魚袋夏公伯孫所生母也太君京師
人幼失怙恃世失其傳以良家子婉淑端莊善言懿行
聞於閭里乃歸侍於司空是時文莊公位兼將相滎國
夫人肅治閨閫唯司空一人以承家事每以嗣裔未廣
為念太君承上接下靡不得其懽心及生朝議喜氣溢
於家庭相國滎國尤所鍾愛暨相國薨司空執喪過哀
殆不能勝太君供侍持扶未嘗違去左右乃克終制太
君之勤為最多朝議幼而誘以學問長而勉以政事君
親教以忠孝行巳篤以信義可謂盡母道矣故朝議歴
仕宦近五十年無言行之過者有所自也朝議平生不
求外官以太君不欲去京師故也以元祐六年八月十
七日年八十有五以疾卒於家朝議遭太君之喪號慕
過哀水漿不入口者四日相繼而終母慈子孝聞者哀
之太君和易誠實未嘗失色於人疾病急難必援救之
唯恐其後至於僕執賤者莫不均愛焉况其子孫乎况
於姻族乎孫十有四人長忱次懌皆承議郎次惇左侍
禁次忭未仕次恪亦皆左侍禁次恢衢州江山簿次忻
未仕次恮滑州胙城尉次慬未仕次慥太廟齋郎次忦
假承務郎次愉次懷尚幼女十一人長適宗室觀察使
世覃次適朝請郎龐元中次適奉議郎梁子雅次適宗
室防禦使仲戡早卒次適宗室防禦使仲汾早卒次適
朝奉郎李譯次適宗室團練使叔盎次適宗室右監門
衛將軍仲珣早卒次適文思副使趙令昔次適宗室率
府率仲擴次幼未適内外諸孫幾百人可謂盛矣以是
年九月六日葬於開封府祥符縣祖塋之别域禮也銘
曰
子以母成母以子榮教篤忠孝天錫夀終歲月惟良掩
於佳城
故廬江田府君夫人趙氏墓誌銘
夫人其先南陽人五代之末家於濡須祖諱某倜儻有
才智輕財好士搢紳樂與之游嘗設方略擒巨盜閭里
以安朝廷旌其能詔列仕版辭不願就迺以保信軍節
度行軍司馬老於家考諱化成舉進士不第鄉黨以為
令族夫人飭身有法度事親篤孝愛婦德充備慎擇良
配長而歸於廬江田府君諱某府君博學修已皇祐中
詔下郡國薦士無為以府君首冠賢能書長者之車日
盈其門延接施與人慕其風夫人蓋有助焉事奉舅姑
盡禮事繼姑益孝謹内外稱賢田氏大姓也其歲時祭
祀婚姻禮幣賓客之奉伏臘之給皆有家法義居甚久
人無間言親族鄰里有疾病急難必力以濟平居不妄
語言所為循理内外稱之其為德可知矣子二人曰瓌
重信義喜賓客不幸早世曰仔補上庠生有行藝女一
人適鄉貢進士李從道孫幾人曰某曰某曰某曰某皆
舉進士孫女幾人未嫁以某年某月某日終於家享年
七十有幾卜某年某月某日葬於某鄉某原府君之塋
禮也先妣長壽縣君夫人之堂姊也某仲妹夫人之冢
婦也熙寧初某自黃梅令被召為禮官侍長壽過廬江
見姨婦姑三世子孫滿前上下肅雍悦懌情話旬日不
忍别洎元豐初銜哀過姨家是時姨服姑喪拜於堂不
勝其悲姨今亡矣可勝痛哉襄事有日仔來求銘時被
命典客道由淮楚故里在望不得執紼以申其哀愴迺
為銘曰
趙氏淑女田氏賢婦孝事舅姑如事父母蘋以為薦蘭
以為佩祖先享之慶福是賚陟彼淮山南望潜邑潜不
可及雪涕以泣
故錢夫人墓誌銘
夫人錢氏其先錢塘人尚父吳越王之族年始笄而歸
於吾友潘延之興嗣延之有道之士也得官不赴退居
鍾陵三十年朝廷聞之召命再至固辭以母老不願仕
夫人實同其志而無向榮之慕不強夫以仕此其所難
也夫人性安恬事姑盡婦道教子有法度内外稱其賢
因讀佛書默然有觧熙寧五年九月十日坐上得疾頃
刻而逝年四十有七生男子二人長曰昂前任某官仲
曰羣舉進士預天府貢女子四人長適進士王深之次
適國子博士張知古次適某州司戶參軍趙峒一未許
嫁以六年夏四月某日卜葬於西山某原昂羣其書走
僕來求銘余與延之有通家之好義不得辭銘曰
事姑以孝鞠幼以慈生死之際脱然不疑為有道者之
妻非夫人而誰
故王夫人墓誌銘
夫人王氏諱和其先深之饒陽人贈太師中書令兼尚
書令魏國公諡惠獻諱化基之孫給事中天章閣待制
諱舉元之女自惠獻公參預國政始徙家京師後為開
封人夫人柔慧令淑女功婦道莫不純備父母慎擇名
族良士以為之配年十有九歸于今奉議郎趙君君章
事舅姑盡禮閨門肅雍内外親族稱以為法生一女子
三歲而夭嘉祐二年舅駕部郎中守郢州夫人感疾卒
於郢之官舍享年二十有一元祐元年冬十月葬於洛
陽以祔先姑禮也銘曰
嗚呼夫人肅雍賢孝歸於士夫宜壽而夭洛陽之原以
卜吉兆篆刻銘章懿德永耀
故朝奉郎知汝州黃府君行狀
府君諱某字任道其先江夏人遭唐末之亂其族分適
江南西蜀惟建安浦城為著姓雖爵位無顯而其文章
行義多見稱於時曾祖元吉初以風雅名重江南仕非
其志儒學傳家二子入本朝皆登進士第次子覺任殿
中丞以清直聞當時儒宗如宋宣獻楊劉二内相多與
唱酬搢紳傳之君之祖也考潜山先生兩舉進士不利
於春官朝廷當推恩奏名而隱居求志不願就其歌詠
翰墨有晉唐風格累贈朝奉郎世積令德篤生府君府
君為兒童時才識已過人及其長力學有文行為韓魏
公王荆公歐陽公深所器重皇祐五年進士及第調揚
州天長主簿移恩州清河令秩滿改著作佐郎知曹州
濟陰縣神宗皇帝登極覃恩遷秘書丞以廣濟河決免
一官魏公留守魏都薦君學行乞教授北京國子將命
下丁潛山先生憂繼丁母裴氏壽安縣太君憂執喪盡
禮兄弟友愛閨門肅雍士君子推以為法制終再授秘
書丞監都進奏院召對除河北東路提舉常平倉就改
本路轉運判官旋易西路就移陜府西路提點秦鳳等
路刑獄被召赴闕未行坐舉官失當再奪秘書丞會更
官制授奉議郎入尚書省任職方員外郎車駕幸省遷
承議郎改三品服久之以廩稍不足乞補外乃知汝州
今天子即位恩遷朝奉郎苦足疾求致仕元豐八年十
二月四日卒於官舍享年六十有五先是一夕夢白鷄
棲於牀下語家人曰昔謝安夢白鷄而死我以辛酉歲
生豈吉祥耶果不起其疾娶某氏追封永安縣君再娶
章氏封武寧縣君三子曰材太廟齋郎曰樞曰杞皆郊
社齋郎二女長適奉議郎王續次在室恩州之清河清
陽欠黃河芟草掃岸十四萬兩縣於隊長十九戶下催
理都水漕臺文移不絶十九戶貧乏六年不能供前後
長少鞭扑不勝數盡當時隊長以丁數選非以物産定
故爾郡縣苦之人莫敢議君乃言於朝曰嘉祐之初河
入恩州故埽岸芟草出於民者萬數今則聚而無用條
其可免之十利朝廷可其奏悉蠲之魏公方執政尤稱
其事初朝廷置寬恤民力司諸道遣使求民瘼有曰河
朔館驛宜罷須索以寬其役君以謂河北中路傳驛歲
有遽使往來邊防休戚之所繫百須皆出於民當令百
姓明具所出物數折除春夫丁役及於二税合納之物
量數放免民自樂輸矣朝廷從其議至今民以為利君
在濟隂當廣濟河決危急邑人將就墊溺老幼號訴君
采輿議乃決南堤以分水勢不意浸鄰田論法至重君
自以長不忍貽過於下一皆引伏當時魏公吳正憲公
御史中丞交章論列以為誠心愛民非有害彼之意譬
如逐盜出境盜為他境之害非逐盜者之罪也曹州定
陶知縣張復禮亦乞納官以贖其罪竟得末減而濟隂
之民世世不忘其德至神宗朝召對上曰卿即某耶昔
日濟陰之事意在恤民慰勞之甚厚君稱謝因請上留
意史書上悦聽納時貴人有不喜君者君為提舉官時
郡縣多不曉朝廷愛民之意過為苛刻君務為便民司
農官以為沮法頼正憲辨明得免斥逐君議賑濟之術
均以一路當散糧斛之數隨郡縣豐凶戶口多寡增損
以給民全活者衆矣河北方水災米粟踴貴市易糴官
又增價以斂之民益艱食人不敢言君曰視民困苦而
不救非我志也遂奏罷之鳳州有獄久不決而苦愆亢
君親往決之是夕雨澤霑足人以為雨自公致也君孝
於事親友愛諸弟自少文學聲名藹於士林識度高遠
議論嚴正耻為阿諛取悦於人其文章翰墨為世推重
文集四十卷可見其志也其為守令奉使惟務愛民以
報朝廷大臣屢薦以臺閣侍從而其命數竒士論惜之
平生愷悌與朋友交久而益固未嘗遽言人短而多稱
揚人之所長勇於信義廉於進取毅然有古人之風某
久游門下知行義為最詳紀述善美不敢以誣謹狀
宗室金紫光禄大夫檢校太子賓客右武衛大
將軍秀州團練使贈鄆州觀察使追封東平
侯趙公行狀
曾祖諱惟忠彰化軍節度使舒國公
祖諱從謹宣州觀察使宣城侯
父諱世崇洺州防禦使
公諱令蠙字景珍皇祐元年八月生於邸第二年四月
仁宗賜名授右内率府副率明堂覃恩改左内率府率
嘉祐五年改右千牛衛將軍八年英宗即位覃恩改左
監門衛大將軍治平四年先帝即位改右武衛大將軍
使持節濠州諸軍事濠州刺史熙寧十年改左武衛大
將軍使持節秀州諸軍事秀州刺史充本州團練使其
散官勲封食邑累加至金紫光禄大夫檢校太子賓客
兼御史大夫上柱國天水郡開國公食邑三千戶食實
封三百戶元豐五年八月某日以訃聞贈鄆州觀察使
追封東平侯八年三月先帝登遐詔舉葬於西京永安
縣某原禮也公四歲而孤天資信厚出就外傅日誦千
言諸父兄以成人期之及長博覧載籍尤專詩書通知
風教之本間為篇章歌詠皇化有文集三卷傳於家每
與人接則謙和雍容非禮義不道故終始無悔吝人有
急難則賙之凡親戚中議論有所未決者多質於公其
為人信重如此其事尊親以孝稱母福昌夫人疾寢不
解衣藥必躬嘗晨昏不敢違去左右及夫人喪號慕過
哀遂致危困捐館之日召諸子立於前以告之曰吾幸
生宗室蒙頼累朝德澤保奉先人祭祀至於今日不幸
不得見汝等長立豈非脩短有數耶吾平生無玩好唯
翰墨簡冊而已吾死當陳設翰墨簡冊於前足矣毋以
華靡為尚因索飛白筆書清白風月四字迺云此可以
傳示子孫乃奄然而逝年三十有五娶陳氏封樂壽縣
君子男六人長曰子渢右内率府副率次不育次子沆
次子沇並三班奉職次子浣子㳘未仕女四人長適鎮
戎軍判官柳棨餘未嫁嗚呼公乎太祖皇帝之六世孫
中書令吳懿王之元孫舒國公之曾孫宣城侯之孫洺
州防禦使之子承派天潢生長宗邸其勢豈不貴且重
哉而能不驕不侈尊賢樂善存心經史敦行孝悌内為
親族所愛外為搢紳所稱可謂賢公子矣而其夀不及
中聞者哀之敢書其實以告有司謹狀
故左蔵庫使銀青光禄大夫檢校太子賓客兼
御史大夫始平郡開國公馮侯墓表
馮侯諱文顯字晦之太尉諡勤威魯國公之子也魯國
公仕太宗真宗兩朝有勲績書於史册在師旅不忘經
術而以義方傳其家侯年十一歲而孤執喪如成人每
侍公畫像號泣過哀其孝愛蓋出於天性是時家多賜
金伯氏將均之侯輒不顧以書劒自與人問其故侯曰
此先君所以起吾家非它資所可擬也識者竒之初以
父任為右班殿直累遷至左蔵庫使銀青光禄大夫檢
校太子賓客兼御史大夫騎都尉始平郡開國公食邑
二千戶歴任監中牟倉定州監酒税京師南作坊唐州
陳州巡檢曹州潤州滑州都監江寧府駐泊真定府路
分都監江東路京西路提點刑獄府界提點諸縣公事
湖北路益利路兵馬鈐轄知莫州澧州廣信軍祈州鄜
州所至以廉能稱而事有條理其聽訟詳明吏畏民愛
於今稱之守鄜一年遽以閒局為請得嵩山崇福宫任
滿朝廷除知隴州辭不赴再乞閒局乃管句中嶽廟未
幾乞致仕得謝元豐三年冬十有二月某日終於家享
年七十有一以某年某月某日葬於開封府某縣之原
祔魯公之塋禮也侯之系出施為已詳見於宣德郎張
君舜民所撰墓誌銘矣而其子惟寅又得侯之遺事於
耆舊考之有實乃屬予表之云侯在中牟時金水河決
其勢危急太守委侯救護中夜承命即時馳白縣令啟
關令不之許侯曰我寧得罪民事不可緩也乃發關而
出質明堤為之固於是民免墊溺之患侯之敢為如此
侯在益利路時方與客飲酒或告軍中有變乃呼出密
問之云其事如此與侯共事者欲潛出偵之侯曰吾軍
中無足慮者第飲酒以安人心已而果妄或請深治告
者侯曰庸人無知不足深治恐來者懼而不敢言他侯
之識慮如此任安惠公守曹南䋲下嚴肅待侯最厚一
日謂曰聞某人犯法吾欲劾治未得其實煩君伺之侯
曰舉善罰罪太守之職也屬吏何與焉豈惟不敢聞命
亦恐上累公之德任公握手謝曰老夫過矣老夫過矣
侯之謹厚如此鄜有盜羊殺人者案具將就刑侯初至
郡疑其不實乃易獄吏而訊之云我實非盜也偶見牧
羊兒死仆地馳告里長故執我又指羊羣中一羊以為
我所盜者我知無以自辨敢不服罪侯察其非辜令釋
去不數日旁縣獲盜羊殺人者抵罪侯之明斷如此昔
太尉魯公嘗開國於始平至是侯實繼之克承厥家世
濟其美大丞相王荆公為撰魯公神道碑云刻碑墓門
公實有子蓋有自矣侯之孝愛出於天性又其廉能敢
為謹厚識慮明斷皆可書也作馮侯墓表
廉君四行述
君諱惟德字天輔以慕尚賢者教育子弟為樂有某氏
為盜而去後雖得其實而以盜有老母故不白於公及
盜敗而自陳人始知之嘗出遇兼金於道委之而去其
主反得之生平好行惠而不圖其報此山陽之人所共
稱也余既得其實故述之云
子弟庠校訓毓仁孝維君之教夜盜之去得實勿愬維
君之恕道金且兼勿拾而貪維君之廉有行其惠勿心
其利維君之施教兮恕兮廉兮施兮鄉黨所推予而既
聞嗟不識君述之以文
無為集卷十四
