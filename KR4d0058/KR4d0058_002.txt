無爲集卷二宋楊傑撰
律賦
五六天地之中合賦(竒偶相合兹得中正)
樸散太極形分兩儀天五得其中也地六從而合之數
各有常法乾健而坤順位皆處正併陰偶於陽竒聖人
述易幾微窮神高厚以謂地自二以至十天始一而終
九數相協而運行義故得而悠久凡十有一畢乎道其
道皆然惟五與六合而中以中為偶大抵一闢一闔五
柔五剛八與三而契會四暨九以更相亦皆助生成於
品彙廣變化於無疆胡為數之五六獨合體於中央盖夫
共播日辰日有甲而辰有子協為聲律聲上宫而律上
黃以中中其不中以正正其不正上全真宰之化下遂
羣靈之命氣降為味陶然覆載之間民受而生賦以中
和之性是所謂象有滋滋有數窮則變變則通名數本
堪輿之用交通為造化之功設在衆甫合夫大中二氣
始分類本從於三兩五位相得獨無黨於初終後世商
建五官周分六職經有五典士敦六德豈非取法於高
卑然後鑒人之失得觀而作服可為色以為章叙以成
疇故曰福而曰極定數若此至神在兹旣可推以造歷
又可準以揲蓍亦猶三五異位而同功孔子述卦爻之
義一六共宗而在北揚雄明首贊之辭則知地數雜而
不純天數純而不雜物理深藴歲功周匝就五十有五
之中五六謂之中合
導河積石賦(導河施功始於積石)
堯末遇水禹先導河俾乂中邦之害必由積石之阿疏
經瀆之橫流圖成茂烈自金城之巨鎮下決餘波昔者
世病懷襄人思降宅天命神聖力平川澤悼父績之湮
淪窮水源而疏闢且謂為民之患患莫大於洪河而治
水之功功宜先於積石北越降水東踰大伾或穿地以
湍悍或鑿山之嶮巇流不自注功由此施昔也出圖天
嘗授於羲氏兹焉興復山必始於龍支況夫江已決於
岷山洛巳疏於熊耳矧此至大尤當謀始故我因水徑
道以山綱紀成其功於十三年歴其地之三千里流未
入於北海思是用勞勢必就於西平勲由此起或謂禹
績雖大河源未窮殊不知出崐崘以湍激至蒲昌而會
同皆在塞外或潛地中不為吾俗之所患故自此山而
起功靈派至長蔥嶺于闐分為二聖人經始西傾朱圉
在其東宜其海宇砥平勲庸日積治雍州以云備入冀
都而建白播以過於大陸遇此洪波浮而至扵龍門告
其成績有生乃粒無患其魚大功可謂至矣後世何以
加於亦猶引渭會涇由鳥鼠而基兆䟽淮入海自桐柏
以權輿惜哉聖去邈遼民煩疏導既禹跡以湮塞徒漢
歌之嗟悼胡不訪名儒而修水官講究夏書之奥
能賦可以為大夫賦(因物能賦可為大夫)
鄰國交好古人重詩苟賢者之能賦故大夫之可為感
物造端致二邦之協睦量材錄德宜再命以優推嘗聞
侯以賢封土由君胙鄰邦不可以不睦臣職不宜乎不
具將與謀事必求能賦且詩有六義能宣列國之誠而
智效一官當預大夫之數蓋夫善比而興能箴以懲適
四方則命無所辱善一言則邦從以興旣達古之風雅
可為君之股肱誦三百之遺篇足彰才智宜五十而後
爵以寵賢能及其受命出疆從君與會講好以修睦興
利而除害我則文寄其心聲聞於外揚四始以深諭為
二邦之所賴是以班固之言圖事諭志居先盧愷之議
審官語詩為大則知道佐列辟尊為大夫禄不可過爵
不可踰苟弗善其詩者豈足謂之賢乎必也鴻鴈應機
可任歸生之職羔裘善誦是為子産之徒況夫主意淵
深國幾叢脞託章什以後達非賢才而安可詩人之詩
諷而誦義巳精窮禄士之禄倍而兼材當克荷故聖人
著育才之法正取士之因以謂官欲入者學於古夏所
誦者弦於春就宵雅以肄三始從師氏及君子之能九
進任陪臣後世詩道陵夷聖言湮鬱義失風賦文煩黼
黻學之不足以事君詠之不能乎託物然而位或至於
公卿得無愧於簮紱
深衣可以為文武賦(服深衣者可為文武)
先王蓋有法服古者謂之深衣惟聖賢之被體為文武
以圖徽中規矩而應權衡飾身以禮可擯相而治軍旅
助德而威嘗聞服不妄成義有所主或專用於朝聘或
止臨於仕伍獨此深衣創從先古約之以法毋被土而
毋見膚服也在人可以文而可為武自天子之貴及庶
人之卑所純則異隨時以為實善衣之亞者俟兼材而
副之應六二爻得正義直方之節行三千禮盡干戈揖
讓之儀其布十有五升其裳十有二幅用之燕饗燕饗
協用之師田師田肅念養老之虞氏昔嘗在躬非學道
之仲尼孰能稱服大抵衮衣非不華也不得施於武黼
裘非不威也不足用於文兼爾適用此其不羣旣可次
於六服又是率於三軍設五法者聖人昭然有制持二
柄於天下衣以成勲則知賓主昭其信誠師旅奮其剛
果將者尚其右相者處其左則必服有制度然後人無
懈惰兼高下短長之法義各有歸參會同征伐之間施
無不可故曰足以澣濯服而䆳深可秉威而章化能安
志以平心亦猶委貌者田獵之冠燕臣亦用鷩冕為饗
射之服祭事其任後之人文不足以經邦武不足以衛
社盛服雖被成能盖寡噫得無愧於深衣不賢而識其
小者
繼别為宗賦(君之别子繼者為宗)
諸侯之庶謂之别别子之適謂之宗欲正世以相繼惡
羣心之異從惟君弟之初生法當似續致族人之仰事
禮盡寅恭古者列侯先正其裔凡立厥次乃奠而世則
斯子也君夫人以為母必有弟也卿大夫以同制宰乎
爾族為始祖以優崇適曰大宗庶後昆之承繼嗣既云
立禮無不司如親䟽之升降昭穆之尊卑吉凶之容節
昏冠之威儀族所為者吾皆主之職在成家紹一宗之
本始代相纂服豈百世以遷移亦有自異國以肇臻與
是邦而同列既處其土因謂之别亦自命其來裔嫡嫡
相仍得兼綜於小宗承承不絶大抵綱之舉則網不得
而亂表之正則影無從而欺欲家邑之咸乂捨宗子以
何為豈不見魯國三桓立其長而統其下鄭人七族建
其本而率其支是知别者别也父别異扵侯氏宗者尊
也已尊優於胄子以纂其德以紹其美考之書無作室
之誚在乎易盡克家之理彼於國而食采肇啓封疆此
以族而得民嗣承綱紀夫然則仰繼公子上尊國君正
統得以全其貴同姓無以亂其羣且異夫三從事之以
稱宗易於後世庶子賤而不為長載在前文孰若我在
九族而貴之稱五宗之上者無忝父德克寧家社故曰
繼其祖者傳代不遷重其統也
藉田居少陽之地賦(天子之藉居地少陽)
位各有法藉無妄為實聖人之耕者宜少陽以居之建
王社於田中因時以享就春方於國外順氣之施盖夫
追養祖宗告虔天地酒齊以之薦粢盛以之備故凡建
國之先必擇為田之次然而制度不同方隅相異在周
人之盛世嘗處南郊至唐帝之昌期變居東位其意若
曰地播生氣時從少陽土因而沃物得而昌此旣興於
王藉吾可實於神倉是故廣闢農疇用作躬耕之所仰
參乾道式當歲起之方時或晨見農祥日躔天廟則必
朝士謹司徒之戒王者納稷官之詔命載耜以勤勞率
就田之壯少東作以禮自符虞帝之書壇置於郊何愧
孔生之誚胡不居於北者惡其就嚴凝之地胡不居於
西者惡其專肅殺之權就嚴凝則莫繁其稼專肅殺則
徒事於田曷若我地乘於震氣順於天啓千畆於王畿
壤稱其奥遵五行之木德位據其偏是所謂假力於人
名田為藉因先聖而有建非後王之能易禮殊西漢賈
生不必獻其言時在陶唐羲仲可以兼而宅夫然後天
下之農不敢以怠諸侯之養不得而䟽自我良疇之廣
據兹盛德之初亦猶王所處之明堂國陽以立臣所興
之小學宫左而居厥後政失紀綱君輕耒耜上旣逐於
晏逸下亦忘於耘耔宜國家舉盛典以興藉田繼有唐
之天子
無為集卷二
