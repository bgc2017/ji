湖山集卷五宋吳芾撰
五言律詩
釋奠禮畢偶得數語呈廣文兼簡諸生
黌舍修方畢還欣祭服成豆籩羅庶品環珮出新聲已
見威儀肅更須經術明願言俱努力看即奮鵬程
學中諸士子惠和篇復次韻為謝
欲為多士勸聊綴五言成乃得瓊瑶報仍聞韶濩聲塵
襟因頓豁老眼為增明有句能如此何憂萬里程
二月晦日勸耕石城三首
春曉喜新晴聊為野外行殘花紅雨亂垂柳綠絲輕路
入藏雲寺山圍走馬城空餘懷古意往事與誰評
經年縈吏役今日作春遊梅雪隨風去桃花逐水流已
驚時節晚還歎物華休擾擾終何補歸與老一丘
兀坐無聊賴所期懷抱開偶驅千騎出還得十朋來(時有)
(十客)遣興非無句消愁亦有杯此心終不樂祇是憶天台
和左達功春日即事二首
世途雖反側春草自萋迷獨樹花仍發何枝鵲可棲旌
斿終逐北貔虎未征西回首長安路茫茫日欲低
春色還如舊吾生媿此心功名嗟晼晚時序憶追尋萬
國豺狼滿重城草木深西湖真賞處空想舊登臨
和李子儀韻四首
甚矣吾兒病求安欲籲天憂心千里切喜信一朝傳遠
勝開金穴渾如得寳鞭若非天相我今日豈能然
我已成衰謝傳家在此兒俄然聞感疾至欲别呼醫愁
緒渾無奈憂心秖自知如今安樂也有酒任盈巵
吾自吾兒病怱怱去若逃天寒霜似雪山險石如刀已
得平安信寧辭往復勞故園歸去也醉裏任遊遨
夜向茆茨宿晨興矯首看遠山俱有雪小店更多寒客
路雖云惡兒曹幸已安不妨頻小憩時引一杯乾
和張君美韻二首
志大空憂國途窮欲問天功名羞短褐蹭蹬惜流年死
友留天末生涯寄海邊相逢是何日回首重依然
風塵環四海煙水遶孤村涉世曾無味思君更斷魂區
區何面目苒苒且朝昏此意憑誰語悠然付酒尊
和尹少稷席上韻
每恨千山隔俄欣一日同交遊非比衆人物少如公正
欲扶公道端期振此風不須深退避風雨要帡幪
和王夷仲韻
故人聲氣合交契久彌深不棄荒村陋來分古木隂意
傾陳篤論興發出高吟豈料逃空谷猶聞正始音
和鮑昌朝韻
參軍長俊逸醉裏度流年客路三千里狂吟幾百篇貧
寧貽俗笑死不受人憐别後知何處相思夜不眠
洪景伯行縣以不得相見寄詩道意因和其韻
凖擬君行縣相隨入醉鄕何知旋旆速空負倚樓望室
邇嗟人遠愁多覺夜長後亭梅正發誰共賞寒香
和范遷善見寄三首
蒼生未蘇息誰與任安危騰蹋思千里棲遲尚一枝漫
勞男子志空憶太平時讀罷君詩句愁端愈上眉
平生誇志氣妄意語功名自顧心無歉誰知道不行霜
蹄從暫蹶嘉木會重榮願守焚舟志他年學孟明
新詩勞遠寄深識子憐余句法追元白交情笑耳餘飄
零疎酒盞離亂足兵車何日相從去白雲深處居
再和三首
不才當退縮何况國阽危猶事毛錐子欲攀丹桂枝人
憐無好命自笑不知時且盡一尊酒高歌展兩眉
范侯心貌古懶與世争名此去窮彌壯逢時用則行琴
尊無限好道義有餘榮末俗方奔競思君坐到明
憶昔干戈裏勞君遠訪余再為千里别又是一年餘天
末空尊酒人生念輔車西湖從處好畢竟若為居
和左達功春日見寄二首
良覿彌年阻相思入夢迷性疎仍寡合世亂且幽棲極
目蒼山北傷心白水西書空愁坐處還是暮雲低
萬方多難日千里故人心酒社知誰在詩盟阻重尋鶯
啼空日暮花落又春深我去慚無計何年許見臨
和何倅與林大任韻二首
遲日郊原好杖藜春色隨此行端不惡對酒醉何辭竹
外名花發簷間野鳥窺晚來登閣望山水更幽竒
久欲尋高隠今朝信馬行閒看花上蝶静聽柳間鶯披
豁塵襟盡從容樂事并醉來猶有恨未許見傾城
和黃作霖董伯玉東山嶺上及崇相沙頭會飲
二首
寒食傳佳節聯鑣出近坰預憂賓騎散欲駐日車停座
上人頽玉燈前酒盡瓶但知修故事三日不能醒
杖藜尋古寺把酒俯長流節物尚三月風流似十洲且
看花滿眼休說錦纏頭但得陶陶醉何妨守舊丘
和良老寄别韻
紫籜從師住山幽水亦深方將償素約一到洗塵心别
去遽如許愁來且至今何時能見過容我聽潮音
贈恪上人
上人來訪我袖裏出佳篇窮理通三命知音妙七絃不
妨時對榻聊與共談禪一飯雖麤糲閒中且結緣
題湯宰山居
住在青山下風流踵謝家屋頭千箇竹園裏萬株花亂
石危通徑清泉淺見沙幽居誰得此倦客倍興嗟
和魯漕喜雨韻
下車逢好雨清興一何長暑退郊原爽風生院落凉登
樓延夜月遶樹探秋香况得陪詩社從容樂歲穰
和胡經仲即事二首
世事憑誰論羇懷只自諳風烟悲蜀魄桑柘老吳蠶晚
步惜殘照春山怯曉嵐日來鼙鼓近牢落愈無堪
雨脚轉前灣烟蓑帶雨還清詩陶野色薄酒散愁顔簷
鳥下苔逕溪雲媚屋山世途方擾擾誰得似君閒
和陳宗師
昨幸朋簮盍還驚客袂分相望千里月獨占一溪雲高
論無由欵新詩忽得聞羡君巖穴下清坐絶埃氛
和任漕韻
耆英持漕節一稔百無憂心計唯豐國文移罕到州澤
流千嶂雨效見萬家秋早晚趨嚴召雍容侍冕旒
病中再繼前韻書懷
暌違行十日日抱負薪憂已疾無良藥呼醫到别州不
堪當劇暑漸喜近新秋痛定因追念從生若綴旒
和任漕羅溪道中韻
攬轡馳原隰行行四牡驕風煙方入眼雷雨忽連宵官
事終期了征途豈憚遥經旬懷笑語嗟我亦何聊
和許守小閣
依山開戶牖每到眼增明爽塏偏宜性清虛更醒酲地
高朝納日江近夜聞聲默坐觀身世還應百念輕
寄江朝宗
自遣迎君騎期君指日來胡為多坎坷欲動却遲回望
眼凝還斷愁懷鬱不開相顧須及早莫待折寒梅
再和前韻贈江朝宗
方欣嘉客至已寄好詩來玩味徒三嘆披尋欲百回相
思愁夢斷一見笑顔開便欲扶藜杖江頭共探梅
寄李彦平
日佇高軒過從容慰别離已乖桂子約還失菊花期正
爾思一面忽然掀兩眉聞君有召節平步上丹墀
寄江朝宗
相聚纔經歲分攜又許時遣懷還有酒排悶豈無詩飲
罷憑誰語吟成祇自知願君憐此意命駕莫遲遲
任漕魯漕同謁史發運為廬阜之遊恨不得偕
行因成小詩二首
不向廬山久回頭五十秋羡君聯騎去顧我幾時遊五
老想如故二林應更幽無因陪後乘神往但形留
歲事行將半今年又有秋喜君將漕計容我厠英遊湓
浦古來勝廬山天下幽此行殊不惡莫惜少遲留
遊金山二首
造物分南北長江欲盡頭有山浮碧玉亘古屹中流萬
頃涵空月千帆破浪舟羡他雲水客長此占清幽
欲向南昌去先為北固行泛舟遊寺古倚檻看江清久
作市朝客喜聞鐘磬聲登臨曾未竟已足快平生
遊荆山寺
道左逢幽寺巍然氣象新泉聲長繞舍山色欲侵人疎
牖時穿竹虚堂不染塵老僧仍好事不厭客來頻
用王龜齡韻題五柳堂
久矣斯堂廢重興賴有公雙溪修故事五柳振遺風頓
覺烟光好端由氣味同莫言官獨冷長在綠隂中
題鑒止堂
道人本無俗肯與世浮沉坐對一池水淨觀千古心月
高天宇豁風静夜堂深此意知誰會泠然撫素琴
題先春亭
洪鈞轉一氣萬彙俱争妍我不與春競春胡推我先清
寒徒自苦幽獨有誰憐且與江南客共結詩酒緣
和錢倅秋晚登帢幘亭
滿目悲涼意憑誰斷送秋尋僧求竹舍俯檻得江流天
末高低鴈波間出没鷗時危身局促却羨汝無愁
聫句題吉祥寺
繫舟枯柳岸窮勝古城隂松徑雲生屧竹窗風滿襟不
妨情話好且放酒杯深杖履尋歸路西山日未沈
聞鹿生子
再上歸田疏從違未可知方憂鶴怨我忽喜鹿生兒六
月事已騐千年夀可期我歸須汝健正要汝相隨
生朝有感
姑溪來幾日兩度見生朝親舊三年隔鄉關千里遥梅
還開舊樹柳更長新條只有雙蓬鬢天公不見饒
得三七姪書說湖山佳趣因以書中語成四韻
今日家書到從頭說故丘園林增茂密池館愈清幽嫩
竹已千箇新蓮僅萬頭欲歸歸未得長是夢中遊
寄四二姪(用其書中竹樹茂密已是紅塵不入之語)
書來言舊隠湖上足煙光樹密交青蔭花繁溢暗香紅
塵飛不入綠水去何長回首千山隔歸心欲發狂
泛舟歸自郡中舟中偶成
寒流清更淺短棹去仍來山色侵書帙波光映酒杯龜
魚應舊識鷗鷺莫相猜全勝山隂路空船載月回
薄日烘雲影輕風濺浪花數峯排絶岸一鴈落平沙冉
冉寒生袖悠悠夢到家前村誰有酒試遣小童賖
暮春感懷
寰區殊未定懷抱幾時寬倦馬驅馳苦窮猿叫嘯酸煙
深春草碧日薄暮雲寒豈料滄波上經年駐玉鑾
是處兵戈滿誰言宇宙寬戰聲驚膽破春色入心酸北
狩江天遠東巡海氣寒野人元任運愁夢亦隨鑾
途窮朝絶爨世亂夜忘眠遁跡幾無地全生賴有天江
山春滿眼豺虎日駢肩萬事愁歌裏看花淚迸泉
憶昔平居日春來足醉眠黃鸝鳴綠樹白鳥印青天片
片花經眼垂垂柳拂肩誰知遭喪亂空負酒如泉
憶昔
憶昔從吾友兹焉事筆耕螢窗秋夜短蓮社晚風清亂
後成陳迹重來愴故情惟餘雲水客依舊戱長鯨
與江朝宗丁彦功飲酒梅花下二首
挈榼西園去花光照月華共看花上月肯負月中花酒
與花俱白人如月不瑕且陪花月醉何用苦思家
一笑未易得今朝豈偶然故園方自適我輩更相便好
月好花夜不寒不暖天莫辭拚一醉為我棹&KR1553;船
六鶴中偶一鶴折翅
皓鶴相從久衰顔每為開忽聞渠翅折頻使我心摧本
意俱仙去那知偶禍來縱令醫得活無復見毰毸
挽范丞相五首
蚤歲登三事皇朝第一人聲名塞寰宇功業在生民千
載風雲會三朝柱石臣堂堂無復見空憶吐車茵
伊昔宣和際公來射策初獨陳天下事不負古人書宣
室方前席蒼生欲奠居黑頭成奄忽天意果何如
貴處人臣極居忘相位尊朝廷名德重前輩典刑存方
喜生同世俄驚弔在門百年知已恨寂寞向誰論
七十方強半天胡不慭遺致身雖宰輔遭世已艱危計
策安宗社勲庸載鼎彝國讐猶未滅豈料哲人萎
長計公生日年年獻壽詩秖今良月近遽作九泉悲世
事真難料人生信有涯西風吹畫翣心折淚空垂
挽湯丞相三首
平步青雲上逢辰亦盛哉十年登兩地四見入中台獨
擅調元手咸推濟世才如何天不慭一夕泰山頽
游刃有餘地孤忠不媿天兩朝資弼亮四海賴陶甄身
後浮言洶生前素履全他時公論定史筆看流傳
吳郡為僚日如公最妙齡衆尋歸鬼錄獨出佐王庭道
喪思人物公存尚典刑傷哉今亦逝唯我老零丁
挽鹿國強二首
籍甚鳴場屋居然好弟兄桂林同擢秀梓里頓增榮泮
水清規在家山雅趣成投簮方自適何處掩佳城
仕宦吾鄕少咸尊魯一儒名雖登上第身不到亨衢耆
舊今垂盡游從孰與俱百年如夢幻回首但驚呼
挽謝次安二首
耆舊今無幾鄕閭素所依官登五馬貴年及七旬稀一
旦成長往九原誰與歸寒風吹畫翣回首淚空揮
場屋聲名久簪紳譽望優心雖馳北闕化止被南州緬
想生無憾猶憐志未酬庭階有蘭玉身後復何憂
挽林紹伊二首
早負經綸志居然欲起家持身惟孝友告后盡忠嘉位
望隆青瑣文章在白麻忍聞埋玉樹四海共驚嗟
三朝褒舊德一代仰名儒晚歲持荷槖頻年剖竹符共
期調鼎鼐豈謂老江湖身後知無憾傳家有鳳雛
挽周希舜二首
末俗事浮競夫君志不移至誠閭里化純孝冕旒知恬
養方安命騫騰未濟時一朝埋玉樹空使萬人悲
傾蓋如前日分攜忽累年我方來舊治公已闢新阡宿
草荒三徑寒雲慘一川善人無復見回首已茫然
挽梁尚書二首
早歲膺宸眷回翔老禁塗三持周版籍九佩漢銅符度
量包千頃聲名滿八區誰知成奄忽陳迹付龜趺
身在名卿數人懷長者風愛民餘善政富國著休功敡
歷周中外哀榮極始終芝蘭方競秀流慶看無窮
挽吳尚書三首
竒才從古少厚德獨公全克己強為善虛心樂薦賢立
朝忠貫日謀國力回天閱世雖多故胷中固湛然
晚歲登臺省頻年侍殿墀從容如素宦卓犖冠明時人
冀終圖任天胡不慭遺流芳知未艾家有寧馨兒
公守東陽郡于今已十年人猶誦遺愛政不愧前賢清
議當時重休聲後代傳我來叨郡佐悵望隔重泉
挽樓樞密二首
耆舊凋零久惟公作世程險夷全一節終始保榮名二
府勲庸著三州政績成十連方倚重何遽掩佳城
憶昔登龍日從容接勝遊軒窗臨綠野尊俎俯清流尚
欲榮花塢那知負釣舟新阡何處是極目暮雲愁
挽周季卿
一時推曠達末俗少如公自得高人趣居多長者風生
涯書卷裏世事酒杯中瞑目應無憾傳家有阿戎
挽陳兗仲
慷慨平羣盜能為衆所難身雖淹武弁志不負儒冠義
槩千鈞重心田萬頃寬故山方適意清夢忽驚殘
挽朱樞言
持心常近厚遇事不辭難早歲曾攀桂中年更握蘭盛
名馳海内素望聳朝端尚有清芬在流光永後觀
挽姚君二首
處世心無愧持身德有常施恩周里閈植福遍僧坊入
戸書盈室開尊客滿堂清芬傳後葉看取桂枝芳
晚得田園趣平居樂有餘好賢聞善道奉佛契真如往
事歌謠在浮生夢幻虚我慚居堊室無路挽靈車
挽胡經仲二首
千載微言絶夫君妙獨傳鈎深探閫奥養浩塞天淵憂
世心雖切歸田志頗堅斯文今已矣空復誦遺編
相距一百里相從四十年話言窮理窟酬唱足詩篇我
始歸三徑公胡掩九泉無由論舊事尚擬誌新阡
初冬山居即事十首
我愛山居好冬來惬野情簷前朝日暖谷口暮雲横栢
子當軒墮蕉花傍檻生自堪安樸拙何苦慕塵纓
屋角營書室新成八九椽開林延愛日甃石截流泉山
近嵐光逼窗疎月色穿寒梅何日吐我欲醉花前
歸來非計失事少得心寬村落年方稔庭闈病復安詩
當隨景賦酒莫放杯乾插架書還在仍容子細看
自笑謀生拙空驚歲月除年衰惟藉藥髮少不禁梳盡
日扄蓬戶無人過草廬晚來閒策杖緩步當柴車
節物隨時變斜陽一望中暮雲重疊碧遠樹淺深紅菊
色滋寒露蘆花蕩晚風一樽誰與共獨立意無窮
本是山中客胡為作遠游風波驚脱險巖谷喜尋幽紙
帳寒來暖僧蔬飽即休百年如一夢此外復何求
久出畏人事端來避世紛山光閒裏見樵唱靜中聞茗
椀晴翻雪香爐曉吐雲已應空百念勿復嘆離羣
年去驚人老坐來忘夜深未能成一事何敢廢分隂燈
盡添殘燭山寒擁敗衾幸無塵俗慮聊遂讀書心
搔首寒窗下荒山草樹迷鳥聲喧晝寂鴈陣接天低更
欲開三徑終當把一犁此心非傲世揣分合幽棲
田宅雖無幾琴書幸有餘不妨臨水賦况是背山居適
意真為樂浮名總是虚前賢猶若此我輩欲何如
五言長律
范丞相生日
天啓中興運時生間世人峴山鍾氣象漢水賦精神文
采傾場屋聲猷聳縉紳千言醫國策一日致君身平步
登黃閣孤忠結紫宸聖心資啓沃帝業賴經綸嶷嶷文
章伯堂堂社稷臣威名騰異域德澤徧斯民相越風流
在歸秦意氣伸有才俱擢用靡事不咨詢十載空天路
三年澤國濱宵衣方念遠皂蓋且行春令下人咸喜風
行俗自淳一方新沐惠四海舊依仁佇見飛還詔重煩
秉國鈞從容扶日轂慷慨掃邊塵為相賢如此當朝信
絶倫邦人逢誕日和氣滿城闉貴極纔三紀冬來始浹
辰願隨靈壽杖千歲閱莊椿
和許守喜雪
一夜飄瓊屑雕鐫竟孰施主張歸白帝勾引自雲師飛
灑斜穿牖連翩亂入池漫空疑柳絮著樹混梅枝月射
光偏瑩風迴勢轉危聯華憐鶴髮耐冷羨冰肌萬壑填
將合千林壓欲垂拂簷輕似粉繞砌白於脂公已齊高
潔吾方守鈍遲共欣占嗣歲仍喜沒多岐政已騰民頌
忠宜結主知會看頒紫詔早晚下丹墀
