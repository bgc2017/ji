提要
湖山集十卷别集類三(宋)
(臣)等謹案湖山集十卷宋吳芾撰芾字明可
自號湖山居士台州仙居人紹興二年進士
官至禮部侍郎歴知數郡以龍圖閣直學士
致仕亊蹟具宋史本傳芾為祕書正字時以
不附秦檜劾罷後金師臨江芾建言有進無
退請高宗駐蹕建康以繫中原之望其領郡
亦多惠政盖非徒以文藝擅長者然其詩才
甚富往往瀾翻泉湧出竒無窮雖間或失之
流易要異乎麤率頹唐如輓元師宗澤諸篇
尤排奡縱横自成一格據集中自述芾生甲
申歲當崇寧三年建炎初尚未及三十而筆
力已挺健如此其後退閒者十有餘年年幾
八十乃漸趨平淡和陶諸詩當作於其時亦
殊見閒適清曠之致集中有寄朱元晦一詩
曰夫子於此道妙處固已臻尚欲傳後學使
聞所不聞顧我景慕久願見亦良勤是其末
年亦頗欲附託於講學然其詩吐屬高雅䆒
非有韻語錄之比也周必大集有芾湖山集
序稱集二十五卷長短句三卷别集一卷奏
議八卷和陶詩三卷附錄三卷當塗小集八
卷本傳又稱表奏五卷詩文三十卷所載卷
目殊牴牾不合原本亡佚無從核定今據永
樂大典散見各韻者采輯編訂釐為十卷以
和陶詩并入而仍取必大原序冠之史稱芾
為文豪健峻整是其雜著亦必可觀惜永樂
大典中已經闕佚僅得表一首序一首附之
末卷以略存其概云乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
才氣可以任事而以學術本之未有不為名臣者也龍
圖閣直學士天台吴康肅公以進士起家受知高廟爰
及孝宗在内為御史歴吏戸禮刑少常伯給事中又嘗
典治内史在外則五為帥守處劇繁以平易其才氣何
待言至于履正奉公仁民愛物如嗜飲食發為詩文身
簮紱而心丘壑此則學術之力也其子嘉興太守洪裒
公遺文號湖山集二十五卷長短句三卷别集一卷奏
議八卷遠來謁序予與公同朝久知公熟公雖志在功
名而議論專以恤民為主復躬行之自非才氣學術兩
皆有餘何以臻此當乾道庚寅公帥豫章胡忠簡公邦
衡以泉守予以閩憲俱入奏事過焉燕集欵甚將别各
為二詞以送備載集中自是力請奉祠繼以掛冠享林
下之樂者十有六年其詩詞益多意遠而辭達使人讀
之蕭然有出塵之想予嘗評公侍從如嚴徐弹壓如趙
張循良如龔黃止足如廣受凡西漢名臣殆可兼之然
尚有一說始紹興甲子六月公以祕書省正字輪對奏
江浙昔號粒米狼戾雖歉歲斗直二百今歲豐反倍之
蓋由州縣重征稅監官覬羡賞巡欄利掊取若蠲其筭
價自平矣高宗大喜七月有旨從之仁言之利其溥如
此當路忌其直諒是月出倅括蒼予為祕書少監得此
事于日歷厥後上用公執法主計豈徒然哉勑局編類
紹興寬䘏詔令載之七十一卷之首例曰臣僚奏請當
時士大夫固未知出于公今奏議復不載予故特書之
以彰高宗愛民用人之美意且明儒術可富天下之大
端云嘉泰三年五月日具位周必大序
