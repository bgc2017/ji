湖山集卷八宋吳芾撰
七言律詩
志道相見和前韻
每憶湖山動老懷今朝始作故鄉回正慚行李怱怱去
忽報軺車得得來幸對清談揮玉麈肯辭痛飲倒金杯
我歸已遂終焉計何日重逢笑口開
李子儀喜津改秩作詩相慶因次韻
懶復從人問里評縱今得譽亦虚聲有兒第使傳儒業
改秩何期冐寵榮敢望芝蘭如謝氏但親松菊學淵明
煩君慰藉來佳句讀罷欣然酒一傾
有屋依山復面湖幽棲試問有誰如門前更種千竿竹
堂上還堆萬卷書每恨暮年方卜築豈知今日得安居
鯉庭况有新桃李莫惜時來長者車
歸來到紅梅下有感
惜花端擬醉花時不謂花開失素期去日横枝纔蓓蕾
歸來滿樹已離披雖知勝賞輸同舍尚愛餘芳繞曲池
花亦念予情不淺更留殘萼索題詩
二月望日三七姪移庖於休休堂約四老人為
送春之集拙者預一老之數因成八句
光隂過眼似奔輪誰保生前夢幻身四老共成三百歲
一時已勝萬千人得閒對酒須拚醉乘健看花莫厭頻
勿謂病多衰已甚尚堪開口送殘春
偶苦耳聾
衰年已是病雙瞳那更新添兩耳聾山外鐘聲元不到
窗前雞唱亦難通便遭謗罵安能累縱有笙歌也是空
每恨肚皮從舊窄而今却做得家翁
巢内鷰園中鹿俱生子喜而有作
倦似淵明懶似嵇歸來聊向此中棲湖山圍繞吾廬静
草樹高低野望迷鷰葺新巢方乳子鹿遊故苑又生麛
眼前景物俱堪賦落日何妨一杖藜
有感
自度吾生不久長老懷猶自愛風光春來扶杖觀花急
夏到穿林看筍忙無限故人成鬼錄幾多逐客寓他鄉
我今幸得身無事剰向湖邊醉幾場
和江朝宗韻奉寄
休言簿領尚沉迷器業如公豈久稽不見自憐心若失
相從還記手同携飛黃正欲馳長坂倦翼方欣返故棲
出處不同空悵望何時來過武陵溪
陳天予喜拙者得謝作詩相慶次韻以報來辱
一自同簮獬豸冠幾經離合幾悲歡荷君終始於人厚
知我疎慵涉世難聞道休官能自適惠然貽問更相寬
交遊耐久如君少松柏方能保歲寒
再用前韻奉寄
向來雖著侍臣冠憂國曾無一日歡正色立朝從古少
犯顔論事似君難思賢會見重相得樂聖何妨且自寬
回首高風誰復繼凜然名節照人寒
趙默卿用拙者所和樂天七旬詩賦二篇見寄
因狀山中之景復成一首以報之
買山將近一由旬若比淵明未是貧萬疊峰巒俱入眼
四時景物總宜人花開自足供心賞酒熟何妨與客親
何日杖藜能過我竹林深處共藏身
龔帥以久别寄詩遠惠因次其韻
性便野服厭朝裾一意歸休學二疏門外渾無俗士駕
案頭惟有道家書勝遊但欲尋蓬島(湖中近築一亭目為小瀛洲)舊
事那能記石渠亦擬冥搜酬絶唱慚將瓦礫報瓊琚
天與疎慵一味閒許辭畫戟老柴關幾年欲作冥鴻舉
今日方隨倦鳥還有水不妨時載月無人誰與共登山
相望千里空相憶樽酒何時一破顔
再和龔帥所寄
契闊經年阻曳裾滿簮華髮愈蕭疎五禽聊作林間戱
雙鯉忽傳江上書詩句方慚成間斷交情豈謂益勤渠
開緘更誦驚人語恍若相從聽珮琚
聞道公庭白晝閒更無夜犬吠江關一時戾氣俱銷盡
千載淳風頓使還但恐賜環來北闕不容拄笏看西山
秖今汲直如公少正頼忠言一犯顔
和朱文卿落解後書懷
先生英氣欲横秋唾手功名豈待求共指層霄看展翼
誰知平地亦沉舟簀中宰相寧嫌辱胯下將軍未足羞
有志會須騰踏去莫將富貴羡王侯
清明登白紵山
偷得鈴齋半日閒喜逢佳節漫追攀扶衰強策青藜杖
尋勝聊登白紵山遠岫千重雲出沒清溪一帶水回環
我來恨未窮游覽回首孤城落照間
謝子肅任崑山丞和余留題舊游詩復次韻謝
之
故鄉春好阻同游誰與花前倒玉舟陳跡未能忘茂苑
新詩俄喜寄丹丘開緘已慰三年别展誦還消萬斛愁
文行如君今日少藍田寧許久淹留
臨湖閣為向巨源郎中題
胷襟灑落一塵無晚歲歸來足自娛去國何須懷北地
卜居且喜面東湖夕陽影裏山相映古木隂中鳥自呼
正好凭欄吟復醉胡為止酒太拘拘
拙者得歸子儀喜而作詩見寄因次韻
奉祠命下大明宫盡室歡呼笑語同但欲從容全晚節
敢言高尚激貪風醉鄉有約誰陪我詩社無人頼有公
從此故山添勝事未饒弘景相山中
和道叟韻
自憐涉世太迂疎豈料今朝得自如老去不知官况好
歸來頓覺道心舒湖山深處非凡景松竹隂中有舊廬
静坐忽聞烏鵲喜開門還得故人書
澤民因誦樂天欲留年少待富貴富貴不來年
少去之句慨然有感遂廣此意作詩相示余以
謂人之會遇各自有時年少固不可留而時亦
何可待樂天自不應出此語而澤民亦不應為
此詩因反其意以和之
老去疎慵厭仕途歸來林下學真如不思身外千般事
只占人間一味愚但得清尊長對客縱添白髮亦從渠
世間達宦多憂畏胷次還能似我無
勸君且醉甕頭春休把升沉累此身自古功名須遇主
到頭富貴不由人蟠胷器業元高世落筆詞章更出塵
道在何憂年少去九重前席會相親
和李光祖
英才端合在星躔不謂淹回閱歲年却向山中親白石
更來澗下濯清泉高情雖似秋雲淡麗句還如蜀錦鮮
怪得了無塵俗氣家風元是謫來仙
老去深悲寵辱驚歸來胷次渺寰瀛登山臨水隨宜坐
問柳尋花信意行境勝已勾詩興動身閒還引道心生
親知滿眼如君少何不時來共一觥
男子升沉自有時莫輕感慨嘆稽遲古來常患才難得
道在寧憂世不知會際亨嘉膺晝接且將粗糲療朝飢
他年富貴君何慮造物於人豈有私
和田伯清見寄
可嘆人生有限身終朝長是困囂塵向來每愧為人役
今日方能保我真幸有一丘堪避俗何妨百歲作閒人
更煩妙句相褒借頓覺柴門暖似春
落筆摛辭爛有章故應往歲擅文場身登霄漢聲猷著
興寄湖山氣味長無計盍簮同把酒尚懷掃地對焚香
依然日暮碧雲合相望回頭各一方
和楊季恪景疏希白二首
二疏高躅聳簮紳寂寞無人繼後塵一代風流雖已遠
千年名德鎮如新幸抛印綬歸空谷得與湖山作好春
若較前賢那可並却慚温詔下嚴宸
人譏居士老來迂與世依違總不符雖似子牟懷魏闕
却同居易學浮屠鋤荒只欲開三徑適意寧論泛五湖
胷次更無塵一點且同高士詁虚無
和胡宗澤見寄
湖邊策杖步新晴陡覺胷襟萬慮平老去不須防意馬
静中已是息心兵閒來綠樹隂中坐懶去紅塵閙裏行
頼與故人供一醉不辜今夜月華明
故人皮裏貯陽秋愛我身如不繫舟羞向人間為諂首
喜來林下作遨頭雖無仙骨能騎鶴尚有聞心可狎鷗
乘興惠然時過我一尊相對笑言稠
和李光祖二首
漏殘休更問銅壺自視平生分已踰每嘆奔馳非得計
只知静退是良圖耽詩况味今雖在愛酒情懷近已無
詔比二疏吾豈敢或言出處亦相符
天資灑落更瑰竒何患諸公不已知運蹇尚須資汲引
時來寧復藉維持家聲况是鈞公裔文采還高幼婦碑
大器成時須在晚如君方壯未為遲
和孟世功二首
老大疎慵一腐儒長年離索與誰俱杜門有意修黃老
開卷無心誦典謨不是穿林尋鶴鹿即來臨水伴龜魚
故人今日如君少乘興還能過我無
不見風標六歲餘閒中應是樂琴書逢辰自合應殊選
遯世何妨且隠居已愛新詩如沈謝更聽高論似嚴徐
時來會有騰驤日未許傍人笑問疎
和若夫韻二首
此身雖縛此心飛脫得東還似解圍鹿鶴向人如贊善
林泉見我欲生輝食珍他日終難飽飲水從今亦可肥
况與親朋時一醉益知真樂是來歸
老夫吟詠本非長僻性年來忽異常唯是平生愛風月
致令清夜夢池塘正慚遣興非工部却喜言詩有卜商
佳句偶從閒裏得片心如到白雲鄉
和魯憲見寄二首
厭直承明老從臣不將人事撓天真幾年欲作山中相
今日得為林下人竹裏醉吟聊遣興水邊宴坐足怡神
回思當日遊從地過眼渾如陌上塵
向來三老楚江濱一笑相歡氣味真君向越溪持使節
我歸台嶺作閒人頗思花下酒無算尚記詩成筆有神
何日軺車能過我開懷一洗渴心塵
和葉先生韻
三分春色一分強風雨憂愁莫見妨何幸山城官事少
且看溪路野花香絲絲嫰綠垂流水片片飛紅逐去檣
一日要須拚一醉百年能醉幾千場
杯酒忘懷不計廵少年行樂肯輸人年來性復便疎懶
老去誰能浪苦辛春暖園林花放早月長庭院鷰來頻
物華正爾撩詩思况得詩翁好句新
和董伯玉韻
野性耽閒晝掩扉坐看斜日上書帷不妨挾册從吾好
亦學吹竽笑昨癡鬢髮星星行且老胷襟碌碌苦亡竒
與君正欲論心事又恐分攜各一涯
和人見寄
高義如君舉世無賢關十載會琴書匆匆邊馬來時别
鬱鬱亂山深處居天外風塵仍斷絶人間豪傑正蕭疎
何時尊酒論文去千里相思寄望舒
和金克孝韻
天公放我作閒人寵辱無緣到我身濁酒興來寧惜醉
小園日涉不嫌頻秖知丘壑追元亮敢望京師說子真
漸近青春尤可樂有花如錦草如茵
和韓子雲見寄二首
投紱歸來意適然從今免詠式微篇但令晚歲胷中適
安用虚名身後傳顧我只宜乘載月如君端合上凌煙
功成或欲尋真去莫惜馭風來揖仙
世態無常似暮霞人生難久類春花已堪入谷攜樵斧
還好臨湖把釣車對酒未能忘酒伴哦詩尤更憶詩家
何由會面論心曲兩地相望天一涯
和陳澤民見寄
長年擾擾走紅塵今日方還自在身行處湖光侵杖屨
坐來山色照衣巾敢希寄傲陶元亮且學躬耕鄭子真
猶恐風煙勞顧揖未能終日作閒人
應喜衰翁得掛冠裁成妙語鼎來頒清如水上看修竹
秀似雲中見遠山已播政聲來闕下更傳詩句滿人間
秖疑自此飛騰去未許歸來伴我閒
和朱世同韻
聊向空山避世喧數椽茒屋鎻苔錢怕逢俗客慵開戶
欣慕前賢願執鞭已見二毛真老矣幸存三徑盍終焉
細思萬計唯閒好敢為浮名誤百年
幽棲終日斷經過坐閱殘編眼欲花道在固應甘淡薄
心閒尤覺厭紛華正慚我老無佳思頗羡君詩似作家
拙惡豈能賡妙句臨風吟詠秖咨嗟
道義誰人似乃翁有兒如子豈憂窮自應便享千鍾養
不謂今猶四壁空好遣江山歸筆下莫將荆棘置胷中
詩書儻不辭勤苦衣繡何難繼祖風
和葉先生見寄
春到山城花木深興來誰與共登臨空驚節物催人老
強對芳菲索酒斟已喜筠筒先見寄更聞藜杖欲相尋
勸君未用忙歸去要向尊前話寸心
和范希孟韻
急隠歸來趣轉深静中不放一塵侵日長宴坐風敲竹
夜久澄心月滿林詩句每從佳境得酒杯長為故人斟
時危莫用計然策身在五湖空鑄金
和范遷善見寄
溪山深處養清高名位雖窮節行饒舉世何人堪寂寞
杜門終日自逍遥交情已作千金重別恨空驚一葉飄
莫向五湖成獨往他年相與到雲霄
和金克孝韻
長嗟軒冕累吾身幸得歸來見此君晚出漁樵呼作伴
行隨鹿鶴與同羣浮光喜踏山前月弄影貪看水底雲
還有江梅通信息一枝暗裏遞清芬
和世同見懷
君去經春未得還老夫幽恨滿春山海棠花過乖同賞
楊柳隂成阻共攀對月有誰陪笑傲臨流惟影伴清閒
何時策杖來過我把酒論文一解顔
立春
老夫近日苦多屯且喜來朝已立春但得餘殃隨臘去
敢圖好事逐年新湖山入眼風光好親舊論心氣味真
更若此身無疾疚快哉天地一閒人
和王瞻叔泉字韻
暮年亦復侍甘泉每對青銅只自憐寧忍憂疑探虎穴
且將得失付魚筌歸來但欲無身累老去那能徇世緣
若得優游全晚節從人喚作地行仙
和陳天予見寄真字韻
前賢惟有太丘真豈謂於今見後身雖是一時為逐客
不妨千古作全人自從别後心如渴却喜詩來句絶塵
無計復陪花下醉對花只覺倍傷春
和鮑昌朝湖上二首
青山疊疊起汀沙幽鳥驚人噪古槎竹葉受風樅甲刃
松膏流地蟄龜蛇愛閒正喜逢僧話乘興何妨到酒家
飲罷相攜磨石壁淋漓醉墨半欹斜
一片湖光净見沙晚來閒上釣鯿槎山横平野堆寒玉
水繞孤城綰卧蛇遥認茶煙知禁苑忽聞機杼得人家
夕陽歸路西風急笑倩傍人整帽斜
湖上遣興
閒來湖上覓清凉竹杖芒鞋野興長青嶂回環如洞府
綠波澄澈似滄浪枝頭落絮隨風急水面浮魚逐餌忙
自笑衰翁無箇事悠然身世兩相忘
大雨後湖上有感
擬為紅蕖棹綠波那知一夜作霶𩃱風狂俄失雲中樹
雨漲全無水面荷尋壑勝遊先自減泛湖樂事又多磨
老懷自度無閒處且向尊前強笑歌
九日和向巨源送行韻
世事無窮生有涯羞將白髮對黃花一江秋水涵初鴈
萬里暮天飛落霞昔日自憐長作客今朝方喜得還家
尊前話别寧辭醉後夜相思月滿沙
和逐年九日陽字韻
天上恩來解郡章人間那復是重陽老身已許歸三徑
佳節何妨醉百觴但有笑容生面目更無閒事撓心腸
旁人不信吾歸去今日真成返故鄉
余有重陽詩歲和一篇今日偶和成二首
此會從來有故常湖山歲歲做重陽黃花已是鋪三徑
綠酒何妨舉百觴小圃晚來堪散步薄田秋入足充腸
登臨莫起淒涼嘆且喜成歸老故鄉
去歲重陽解郡章歸來又復見重陽此身已作林泉客
今日更持萸菊觴正要登高窮遠目不妨拚醉浣愁腸
佳辰若得長無事何必乘雲至帝鄉
重陽即席呈諸兄叔
淅淅西風作晚涼驚人節物又重陽頻年此會成千里
環坐如今共一觴且把黃花開笑口莫因白髮攪愁腸
人生聚散渾無定來歲那知在故鄉
重陽再和乙丑歲韻
老去逢秋倍感傷此生能見幾重陽喜君綠蟻初浮甕
容我黃花滿泛觴幸返丘園如素志况陪親舊話中腸
已拚今日如泥醉苦恨頻年客異鄉
和吳致政韻
晚學知誰繼後塵鄉閭舊仰老成人門無車馬何妨静
室有詩書不厭貧閙裏抽身甘寂寞閒中覓句鬭清新
杖藜莫惜頻過我共醉床頭滿榼春
和沈先覺韻
枉度浮生八十春休談天數與人倫長貧已是難餬口
久病那堪更累身獨把新詩娛晚景誰將靈劑起痿人
若教得酒時時醉醉裏高吟尚絶塵
和朱世同韻二首
立朝初不愧廷臣晚節胡為苦乞身自度濟時無遠略
不如辭禄作閒人林間幸已安禪榻湖上何妨擲釣綸
若也故人能過我尚堪共醉甕頭春
已歸林下得從容還喜時和與歲豐好景盡歸詩句裏
閒愁俱付酒杯中臘殘惟願呈三白春去從教落萬紅
親舊自今休問位只須喚我作吳公
和朱世同見寄
門外青山玉作堆山前一水更縈回歸來雖喜風煙好
老去還驚歲月催不見故人增寂寞尚懷往日共徘徊
何時軒蓋重相過伴我花前醉百杯
到雙勝怱怱不及欵舟中成小詩寄良器兼簡
楊宰
海濱何處足春風盡在王孫小圃中雨洗山光供几席
日移花影上簾櫳扁舟回首煙波隔尊酒何時笑語同
若對揚雄賞幽勝杯行應亦話衰翁
寄江朝宗
君來已是後花期不見春風爛漫時檻外止餘新芍藥
簷前祇有舊酴醿尚堪共泛忘憂酒亦可同吟遣興詩
倒指春歸能幾日速來相就賞殘枝
寄周子及
回頭一别兩經秋喜奉安輿反故丘自謂此時須見過
誰知官事不容留君遊幕府聲猷著我住湖山景趣幽
出處雖殊心不異迂程能為一來不
寄江朝宗
碧雲暮合首重回正擬前村共探梅耐久直須看歲晚
追歡何必待春來山中縱有詩千首花下誰同酒一杯
顧我與君非面友願言命駕莫徘徊
寄陳能之
烏府延登謇諤臣共知吾道一時伸方陳讜論來禆國
還守清規去潔身峩豸豈能忘去佞憑熊聊復試臨民
頗思一見論心曲同醉梅花爛漫春
寄陳叔進
鄉里衣冠久不振後來猶喜有斯人曾為蓬島神仙主
端是儲闈羽翼臣大節已觀能直已小淹何惜且臨民
君家幸有佳山水莫向他鄉別卜隣
寄楊次雲岸長老
高僧良士總貪閒雖我同庚不往還詩罷誰知勤治圃
齋餘無事只潛山亦聞相約來傾盖久待如何未扣關
湖上藕花今正發不妨共戲水雲間
寄趙德莊
故人分袂幾何年不謂乘軺到海邊我守丘園甘已矣
君馳原隰尚依然有懷風月空相憶無計杯觴可共傳
出處不齊徒悵望夕陽衰草自連天
又陳伯明知郡遠寄詩篇因次韻二首
信筆題詩不記篇聊憑賦詠寫林泉閒來倚杖雲千嶂
睡起凭欄月一川野性已安三徑裏吟䰟猶繞兩湖邊
何時更許陪清話復把深杯手自傳
喜到舊家山水鄉依然山色與湖光此身宛在真仙窟
回首空懷太守章豈意新詩猶見及尚言故郡不相忘
自憐粃政無遺愛安得人思蔽芾棠
寄陳彦邦二首
自古中興用實才正資賢哲共圖回若為清禁挽不住
亦效衰翁歸去來幸有江水供笑傲更邀風月與徘徊
得閒莫惜頻相過伴我尊前笑口開
不須細細說行藏四十年來夢一場我得放歸心已足
君能勇退道尤光閒中倍覺林泉好閙裏誰知日月長
我已與君成二老更將一節起吾鄉
和采石詩韻寄韓無咎
野性從來愛水雲合耕巖下釣溪濱宦游愧負平生志
臨按欣逢我軰人奎閣雄文光照日錦囊麗句豔争春
外臺况上三年計一節行看詔墨新
寄劉汝一陳天予
昔年言路記同遊回首那知歲月流已嘆數公隨物化
却欣二老與余留去天不謂踰三歲補外那知尚一州
想得賜環俱在即不應似我老林丘
二公見和又成一首寄之
憶昔同臺接勝遊相期端不媿清流一時人物存無幾
百歲光隂挽不留老去只思陶靖節向來尤嘆薛居州
亦聞聚首時傾倒應笑衰翁守故丘
和陳澤民即事二首
鷄聲催曉夢驚殘喜得歸來卧碧巒已是人間三月暮
尚餘枕上五更寒心安靖退雖無事身覺衰頹亦鮮歡
頼有故人時會面開顔一笑酒杯亁
蕭條古寺野僧殘聊與僧俱住翠巒樹影繞簾春晝静
水晶摇屋暮天寒固知書劍不嫌冷却恨杯盤未盡歡
當念老人衰已久外雖強健實中亁
和遠老韻
野性平時酷愛山年來何幸得休官情知軒冕生無益
身在林泉死亦安已免出門頻應接尚貪散策縦遊觀
得師妙語相開發始覺浮華不足看
和遠老見懷
老去光隂能幾何秖求適意不求多消除舊恨憑三盞
斷送餘生付一蓑風月情懷雖已滅漁樵伴侣尚相過
師來好趁荷花盛我欲同遊繫棹歌
和朱守有待亭
使君歛惠撫吾鄉物阜年豐特異常已向湖中同衆樂
更來山上發天藏登臨緬想高懷適賦詠懸知雅興長
獨恨杜門方屛縮莫窺佳致望餘光
和魯季欽别後寄
盍簮經歲遽分襟夜夜相思夢裏尋寄遠正慙無好語
開緘忽喜得高吟感君不替綢繆意使我還銷鄙吝心
他日相逢重把酒莫辭蘸甲十分深
病起泛舟呈請親友
屛跡山間歲月深四圍綠樹總成隂已欣叢竹生湖岸
更愛雙蓮出水心倚杖頓驚明老眼艤舟還喜豁煩襟
病餘雖是無佳思乘興何妨試一吟
山居歸來恰一年有感
去歲兹辰始息肩俄然日月已周天經營小隠雖云畢
栽種清隂苦未圓湖畔百年多古木山前一望足平川
從嗟白髮催吾老能享林泉得幾年
再和四首
花枝拂眼柳垂肩幸得身閒且樂天木杪夕陽當反照
草頭朝露豈長圓興來策杖雲迷徑睡起凭欄月滿川
老矣不堪供世用只將蕭散度殘年
歸來深欲斷塵緣常拜青詞密籲天既幸此身無玷辱
更欣盡室得團圓捫心只合安三徑度力那能障百川
若也天公終見念從今便是再生年
卜得幽居野性便山中風月水中天新栽翠竹隂雖薄
舊植青松蓋已圓高致固難追綠野勝遊那復繼斜川
我今已得安心法早掛衣冠不待年
新買湖頭十畝園綠隂罅裏見青天金櫻相亞枝枝裊
銀杏低垂顆顆圓仰看烏鳶翔古木俯窺鷗鷺戲晴川
便須臨水營臺榭要與漁樵樂暮年
澤民見示遊洞宫護聖二詩次來韻
洞府藏真鎻碧巒我來頓覺百憂寬真人已去留遺像
古木猶存翳舊壇清入杖藜襟抱豁冷侵衣袂骨毛寒
何妨便作誅茒計幸我年來已掛冠
山間安有此池塘疑是天分一𣲖江萬仞方如青玉案
千章森似碧油幢簷前山色日侵座屋角松聲夜撼窗
遊罷擁衾渾不寐心清都把睡魔降
和薛丞
歸來林下恰年餘喜對青山更面湖野興自來知不淺
宦情今日覺全無任從俗目嗤吾老未許山靈誚客逋
多謝新詩相慰藉頭風一讀頓然蘇
再和
少年勤苦惜三餘老去惟思泛五湖已向林間甘淡泊
更從塵外學虚無酒徒漸覺隨年減詩債還應隔歲逋
強欲冥搜賡絶唱苦無筆力似三蘇
送朝京赴福清宰
來往看看二十春開懷情話日相親懸車我已安三徑
捧檄君俄向七閩肯為浮名隨薄俗但施善政撫疲民
他時奏最歸來處好訪湖山莫厭頻
生朝有感
每恨生朝天一涯今年却喜得還家漸看寒谷回春律
愈使衰翁感歲華客至寧辭傾竹葉老來能醉幾梅花
餘生秖願長如此浮利榮名未足誇
遣興
天憐衰病放還鄉猶恐多情易感傷已遣蛙聲喧鼔吹
更令燕語奏絲簧固知老去心情減頗愛閒中氣味長
終日杜門無一事不妨隠几净焚香
余以庚寅十月十日抵敝廬今恰三年感而有
作偶成三律
遡自洪都返故園今朝倒指恰三年舉頭但見松筠長
轉盼那知歲月遷幸有青山長在眼休嗟白髮已垂顛
此身儻未歸黃壤花下猶堪醉聖賢
何處風煙似我園且將蕭散樂餘年向來已不憂三黜
老去誰能羨九遷門外往還惟白足里中遊舊盡華顛
竹林已是幽棲地只恐風流愧七賢
幸有湖邊數畝園尚堪行樂度殘年驚魚自合潛淵去
倦翼寧思出谷遷既乏仙方能却老又無竒策可扶顛
但知藏拙安吾分一任人稱賢不賢
送沈子夀
孤城度日宛如年頼有吾人慰眼前把酒論文方累月
揚鞭别我遽朝天長才合赴風雲會新渥行沾雨露邊
帝里故人如見問為言衰悴愈皤然
挽袁正言
言路同遊記昔年英風凛凛共推賢從容峩豸霜臺上
感慨嬰鱗黼扆前持槖自應登禁闥乘軺聊復向江瓀
一朝豈料成千古空有清規後代傳
挽鄭武子
中原耆舊久彫零頼有夫君尚典刑持節有心吞朔騎
請纓無路報朝廷壯圖落落嗟難合末俗紛紛笑獨醒
坐脫已超塵世去空餘遺像在丹青
挽李季文二首
世趨捷徑蹈危機公獨安恬度歲時但見謙謙卑自牧
不為赫赫急人知政成名已聞丹扆官滿身將上赤墀
豈料一朝成奄忽空傳南國去思碑
吳郡為僚記少時别來光景迅如飛江頭我始懷章去
嶺外君纔解組歸正望故人時見過迴思往事遽成非
死生契闊無窮恨極目高原淚滿衣
挽翟伯壽二首
高情爽氣薄雲天灑落真如晉七賢筆下蟲魚元自得
胷中丘壑更依然風流已足追千載壽考胡為不百年
人物此時誰得似秖應餘慶尚流傳
少日為僚古樂成一時共喜得豪英盍簮便有功名志
傾蓋曾無世俗情回想舊遊如昨夢頓成塵跡負平生
故人倒指彫零盡矯首佳城淚欲傾
挽徐子固
相逢一笑記臨安倒指今逾二十年别後每思論舊事
朝來忽報啟新阡莅官凛凛風猶在居里恂恂譽更傳
遥想武陵溪上路送車千兩一潸然
挽季行可
當年闕下久棲遲故里歸來萬事非訪舊幾人成鬼錄
傷君未老棄親闈開尊尚想延賓醉發廪猶思賑歲饑
積慶流芳知未艾會看門戶日光輝
挽五兄知府二首
平生臭味最相投方喜同時得退休正欲從容陪杖屨
從兹蕭散老林丘高標豈料成千古遺愛空嗟滿一州
兄弟凋零無復繼故山誰與我同遊
三吳意氣各翩翩尚憶俱遊太學年伯氏久驚歸厚夜
吾兄遠復掩新阡自憐門戶今衰矣回想音容秖泫然
猶幸諸兒渾競爽他時當不負家傳
挽何内翰二首
場屋聲名四海知十年平步上丹墀伏蒲議論高千古
視草文章妙一時雅望自應登輔弼壯圖仍欲濟艱危
誰知竟負經綸志空使人懷殄瘁悲
老去交遊半淺深高山流水獨知音分攜苦未經寒暑
轉盼那知隔古今聯事尚懷時把酒同朝猶記共論心
無因執紼西山路空對東風淚滿襟
挽錢省幹
高義由來擅月評壯年銳志立功名助平逆黨謀先定
慢罵兇酋色不驚赤幘蹉跎憐晚景青雲騰蹋負平生
秖應餘慶鍾蘭玉桂籍傳芳弈世榮
挽陳廵檢
夫君端是一時豪排難捐軀不憚勞忠義自能全里社
姓名那肯辱銓曹一生倜儻心常逸五世團欒壽更高
暝目定知無可憾九原風樹漫悲號
挽王之先
壯志凌雲氣吐虹才華高出輩流中讀書不負建樓意
好客尚賒投轄風鶚薦共期登虎榜鷁飛無復到蟾宫
春來池舘渾如舊夢覺黃粱事已空
挽應偉節尊人
歸來閭里問高年此日惟公五福全三世儒科身及見
四經鄉飲衆推先安時不恨青衫晚適意還欣綵服鮮
終始哀榮無可憾想應含笑入黃泉
挽孟仲安二首
琴劒縱横迹已陳凛然英氣尚如存向來忠義全鄉社
老去詩書付子孫正好林泉窮勝事那知風月負清尊
他年隂德留餘慶會見簮紳萃一門
義薄雲天氣吐虹平生心事許誰同從容破賊無遺策
清白傳家有祖風共意騫騰千里外誰知蕭瑟九原中
百年已矣餘芳在庭下行看發桂叢
挽程朝議二首
兵革連年苦亂離江東耆舊日衰微身兼五福如公少
眼見重孫自古希未厭案頭翻貝葉方榮堂上戲斑衣
東風忽破南柯夢回首音容涕淚揮
憶昔安輿到郡時使君歡迓鎮江湄萬人踴躍瞻耆艾
千里歌謠美孝慈盛德所鍾門閥在平生無愧鬼神知
佳城一閉成千古徒有隂風拂繐幃
挽席夫人二首
持身禮法動無違四德如君古亦稀大國增封光典册
長年獻壽擁庭闈俄驚蒿里飛丹旐尚想萱堂玩綵衣
竊意生前猶有恨沙堤不及見公歸
猗歟陶母世稱賢生子還持輔佐權政府舊曾迎象服
成都重見擁戎旃佳城閉處千車集華屋生來五福全
終始衰榮今已矣空餘陳迹載青編
