湖山集卷三宋吴芾撰
五言古詩
和胡經仲中秋
平生惡晻昧虚空光陸離心與此月同不容一毫疵恨
月有圓缺不得常清竒每欲語天公仍斫此桂枝青冥
去無路思慮空勞疲明知此意苦慇懃長我隨去年西
湖上爛醉吟悲辭今年巧相覓似欲叙離思西風為披
拂浮雲無蔽虧坐開百壺酒與月論襟期永結無情歡
謝此世上兒吾友胡夫子豪蕩笑墨釐擬借月顔色為
君鑒薄帷告之且痛飲行樂當及時
和閭丘莘叟中秋翫月
平生愛明月夜坐長忘眠每見冰輪上兩足先跰躚清
賞意未足常恐雲油然老來有餘興猶不減少年今歲
值秋半一醉擬留連無何山雨來不見觚稜圓尚意閏
餘夕百分棹觥船居然遂此願使我喜欲顛引滿對清
影席地仍幕天豈知賢伯仲亦愛此嬋娟與我嗜好同
清夜聳詩肩此景已買斷初不用一錢况復有佳句還
與月争妍愧我無好語濫繼聯珠篇
酒為偷兒所竊
我性苦拙疎與世不相偶平生不如意往往十八九何
以遣此懷賴有樽中酒去冬釀碧香頗不計升斗凖擬
與親朋興來一聚首庶幾牢落中時時開笑口偷兒何
好事一夕負之走可惜數十壺化為一烏有昔聞韋秀
才有酒盜不取今我乃致寇退省良可醜無乃造物者
知我疎慵久恐我醉時狂未免自遺咎用此警昏迷意
在鞭其後顧我雖無知自愛豈不厚從今誓改圖停此
傳杯手炷香捧茶甌閉門清自守坐對古聖賢永作忘
年友
和董伯玉不向東山久韻
讀書想前人往往得師友每愛釣渭濱頗喜耕谷口夫
豈與世違甘心卧巖藪升沉自有時此意君知不
野外小過從出門欲何向所幸得夫君相與樂閑曠年
來既倦游老去那病忘且復對酒樽尚須時一訪
我暫出山去常憂蕙帳空聞君東山樂愛君古人風日
暮君不來碧雲蔽高穹凌晨戒僮僕駕言將徂東
塵緣嗟未斷俗事頗相關雖懷林下趣坐失山中閒時
令清夜裏夢繞雲水灣寄語猿鶴伴明朝歸故山
雲氣滿戶庭嵐光入窗牖是中有佳處不出吾座右邇
來獨何事未免踆踆走三讀寄佳篇臨風嗟嘆久
和王朝議韻
晩日轉雲頭長空收雨脚稍覺暑氣清獨坐傾桑落興
來或醉吟接䍦還倒着胷中了無憂事事俱脫略緬懷
我友朋蹤蹟東西各幾欲往從之恨被微官縳此來得
夫子臭味頗相若傾盖便論心開懷不我却新詩一何
工清思渺寥廓才如李杜雄句壓曹劉弱顧我志意衰
筆力不如昨明時百無用正恐填溝壑公餘幸少閒對
酒且深酌拭目看諸公衮衮登臺閣
和樓大防韻
嗟余本何人纍然居海嶠家世業為農有田在巖窔春
到耦妻耕寒來從母漂屋角日誅茆杖頭時荷蓧迨冠
知讀書聊為起家兆有琴既無絃有劍亦無鞘僥倖厠
末科安敢綴天彯但期竊斗升活此老與少豈謂暮年
中亦誤蒙收召曾未著微勞遽使登華要自度老無能
共知愚不肖縱未遭人非難逃天日照儻不速休官寧
免淵明笑矯矯淵明賢千載誰能紹瓶粟雖無儲風標
松比峭詩篇雖不多筆力天與妙顧余豈能詩微吟蚯
蚓竅可笑不自量輒欲賡高調貳車真豪英逸如千里
驃又如禮樂器肅然在宗廟有美頎而長視容清且瞭
自應轉明時與國增光耀胡為佐一州從容陪坐嘯乘
興來湖山欲看余把釣濯足翫水雲縱目觀野燒喜余
和陶作舉杯為余釂草具雖蕭疎亦復為余嚼余已學
淵明公方跂周召出處既不侔無由遠相呌願公保令
名求賢行有詔
二月晦日惜春有感
春半年已除舊聞詩人語老夫始信之倍覺傷時序方
春未來時屈指朝朝數十分擬春來欲與春為主那知
事已乖十日九風雨縱得暫時晴應酬紛萬緒舉眼看
枝頭春事已如許還憶故園花連年成間阻南園亦可
人雖美非吾土願天早放歸容我老農圃月下與風前
對花歌且舞日日是青春何必唱金縷(春半年已除其餘強為有杜牧)
(之詩也)
送春有感
物物俱有情情尤鍾我輩况復病且衰白髮不相貸今
日送殘春倍覺生感慨正恐明年春此身不復在憶昔
少小時逢春便傾盖五十六年中相親復相愛春雖自
天來秖在花叢内常憂地不寬栽花容有礙買山敢論
錢惟恐力不逮花開即欲看花好還須戴詩必為花吟
酒必與花對醉則卧花間豈事形骸外醒復繞花行視
之過粉黛從人笑我狂我作童兒態自云盡此生與春
長相會人事苦相争花謝春亦退我欲苦留春春去不
少待為春攪離腸寢食俱忘廢悲來不可禁未免歌慷
慨我當保餘齡相見猶可再若或徑溘然遂成永分背
願春略躊躇一樽容我酹
憂居杜門久廢筆硯兹因卜築輙有所感不免
破戒作數語呈諸親友
平生事幽討性與山水便晩歲闢三徑頗喜得地偏遠
不去桑梓近與松楸連青山枕其後流水繞其前羣山
更簇簇左右相周旋棟宇雖未立氣象已足觀旁人笑
我拙空囊無一錢何苦欲架屋作此煩惱緣我豈不自
知老去將終焉游居與寢卧安可無數椽人生七十稀
自古嘗有言我今五十七髭鬢已皤然縱使此身健前
去能幾年仕宦雖齟齬亦復忝蕃宣向來為親養猶或
強着鞭今既成永感前事都棄捐儻或未死滅誓將老
林泉遂此卜築志閉門日高眠栽花滿我屋種竹環我
園山上創一堂湖中具一船從容與親舊取次中聖賢
雖無萬鍾禄雖無二頃田胷中富丘壑眼界飽風烟自
足了一世此外休問天
再和
嗟我椎鈍姿處世百不便性獨愛山水固非嗜好偏本
來中山人家與青山連仕宦三十載塵事雖滿前登臨
興不減佳處輙盤旋搜竒更探勝往往窮游觀所恨坐
艱窘苦乏買山錢年來足憂患杜門絶世緣百念俱不
起此心已休焉尚欲對山水茆茨架短椽非為求安計
盖守知足言如我百無似自視仍闕然餘生亦何幸獲
覩中興年賢能隨任使熙運逢周宣退量駑鈍姿老去
難加鞭有如不才木偶未溝中捐寧復幾寒暑白骨埋
黃泉且趁此身健飽食仍醉眠衣葛謝軒冕杖藜守丘
園朝躡登山屐暮上泛湖船保真師古語樂聖繼前賢
有妻能執爨有兒能力田萬事不介意過眼如雲烟無
榮亦無辱庶以全吾天
久雨
歲旦值庚午已有旱暵憂甲申與丙子仍更雨不休豈
惟主夏旱還慮麥不收農占吁可畏使我生春愁我今
安静退身外百無求止願年榖熟高枕卧林丘時時與
親友尊酒相獻酬天意今乃爾一飽未易謀衆人憂餓
死我能獨樂不念此不成寐中夜涕泗流無所用吾力
止望天賜休天不絶民命會見大有秋
送董伯玉造朝改秩
之子久言别今秋忽此來訪我湖山上連月相追陪和
詩動盈軸舉酒必盡罍使我增眼明頓覺忘衰頽方將
走山谷乘興共尋梅一笑坐花下覆此黃金杯俄然告
我去遮路挽不回匆匆陳祖席再豁懷抱開自古論治
道常患無人才如子雖寒素萬古稱賢哉時運偶未至
半在困塵埃從今脫選調寧復嗟淹回會見日千里騰
躍如龍媒願言更努力聖主方築臺
丙戌送春有作
三月三十日春去人盡惜我獨惜春多欲留春不得憶
昨仕行都亦屢逢春色王事多鞅掌常苦無暇隙擔上
看桃李負春長歎息每欲早歸田恨不生羽翼及至今
得歸亦復少歡適平生無室廬方且事工役老妻病累
年年來覺轉劇百事總關心十日九不懌把酒對東風
一春能幾夕因念夢幻軀處世不滿百今日六十三已
是桑榆迫縱使到七十能得幾年客幸春有舊好一笑
常莫逆今既舍我歸動是經年隔聊復倒離樽與春話
胷臆我方葺園亭隨分足泉石準擬共東君着此幾兩
屐丁寧春早回莫使長相憶今宵已拚醉坐待東方白
明旦各分飛斷腸芳草碧
和送春詩送陳澤民
少年買青春千金初不惜常恐春不留韶華難再得種
杏更栽桃為春添景色對酒復當歌與春亡間隙春去
或未來日探春消息及至春又歸送春恨無翼追隨九
十日無日不自適胡為把一麾千里從吏役當塗古道
院事簡非繁劇宴坐對江山亦足自怡懌所歎乏游從
無與共良夕陳侯有高標鷙鳥空累百落筆動成篇端
不在促迫不意牢落中乃得此佳客人事苦參商天意
有順逆笑言猶未竟遽爾成乖隔雖未唱陽關别恨已
填臆此邦固寂寥頗亦富水石方擬出郊坰共試登山
屐何事逐春歸不念人相憶春事雖已闌殘花尚紅白
且復引離尊倒此香醪碧
答客難
我治湖上園占斷山水窟幽事日相關頗覺無暇逸有
客來相過云欲救我失謂我雖愛閒未得居閒術衆人
役利名公獨役景物固與衆人殊未免俱汩沒孰若淡
無營燕坐一虛室百念盡消除百事付真率物來則應
之豈可自攖拂客言非不忠我意客未悉萬法仗境生
百果因花實我聞洛陽城名園渾比迹至如司馬公樸
素世莫及有園號獨樂晚歲亦加葺人心固不同豈能
盡如一顧我病且衰行年將七十光景去不留餘齡那
可必要當且逍遥樂此桑榆日寧如土木偶終朝長兀
兀况有佳山水兹焉久蟠鬱地靈盡發露一旦為我出
若不一領略無乃太拘執何妨几席間時與相顧揖擇
勝把酒杯搜竒入詩筆猶恨景物多未能盡收拾他人
視若忙我心常自佚人無所用心先聖每忿疾既不學羣
兒詫仙仍佞佛不有博奕乎為之猶勝弗客既聞斯言
語塞幾若訥因為客書之聊以誌髣髴會須畫成圖繼
取王摩詰
聞同庚不幸有感
我生甲申歲同歲有幾人十中無一在使我涕隕巾嘗
試屈指數誰登要路津不過五六輩蹤跡半已陳其一
最先達進為國大臣寵榮無與比近亦以訃聞顧我何
為者本是隴畆民持橐已過分夀更近七旬獨恨苦拘
縳歸志不得申天復放我歸遂此自由身湖山堪寓目
風月足怡神有花我共醉有鳥助我吟若不自娱樂開
口對芳辰却恐泉下客笑我浪苦辛雖生亦何益徒負
百年春
和陳天予卜居二首
夫子有直氣聲名重於山上書遭放逐去國知幾年傷
弓念投林失水思潜淵但期歸里社問舍仍求田迨兹
是卜築占勝郊野間梅竹映左右溪山繞後前且欣輪
奐美碧瓦生青烟莫嘆經營苦綠鬢成華顛君雖欲退
處天豈容久閒會起佐明主四海俱晏然
我亦初卜築止有湖與山一區未易就首尾八九年種
竹已成林積水已成淵我始得棲息守此桑麻田羨君
治第敏不出數月間落成寫胷臆遥寄到我前佳句粲
珠玉妙畫梯雲烟我見為君動喜甚殆欲顛苐恨隔山
嶽無由相伴閒何時一會面尊酒共陶然
湖山遣興
我在小西湖浩渺仍清曠大旱未嘗枯久雨亦不漲灌
溉數千頃無欠亦無長中有十里荷花開密相傍疑若
水仙遊波間張供帳既列萬紅粧復陳千彩仗風細月
明時天香互飄蕩縱有老畫師丹青難髣像我心如死
灰萬事俱廢忘獨於此留情曾不忘一餉日日繞岸行
踏破屐幾緉無以寄幽懷誅茆聊小創開窗面湖光納
此無盡藏冀得日臨賦少效陶元亮用以償素心庶不
孤雅尚每自謂生前足可供酬唱偶未脫世緣一出成
牽強紅塵四十年白髮三千丈勞力復勞心時時嬰拙
恙夢寢到湖邊恨無縮地杖迨今始歸休掛冠老湖上
坐看水中天依然涵萬象近樹與遠山倒引還彌望驚
湍瀉兩閘飛瀑來千嶂沙頭鷗鷺集水面龜魚漾似認
舊主人有意來相向時方夏初臨雨霽天風颺日影烘
微雲水紋生細浪徘徊至夕陽迤邐扁舟放恍覺此身
輕有如在崑閬我病雖不飲亦為傾家釀酒酣逸興來
懷抱益舒暢嗟我本寒儒百種無一樣晚有田與園所
得已過當今更享此湖重慚踰分量是豈人之力無乃
天所貺惟是頑鈍姿年衰多俗状塵痕滿衣襟攬鏡空
感愴要當盡洗濯見我本來相心跡喜雙清從人詫官
况
紀夢
平生好山水至老心不移每聞有佳處欲見唯恐遲相
去雖云遠不憚脚力疲縱不能得到夜夢必見之晚歲
卜築地一半在翠微山水既俱勝景物還相宜旁人來
覩此已自心目怡若乃夢中見則又遠過斯高山與流
水到處皆崛竒其間有樓觀金碧仍相輝幽深極險怪
皆世所未窺謂必神仙窟非世所得知不謂我凡骨乃
獲來遊嬉恍然若驚覺有如天上歸是豈造物者不與
人相違知我有雅好特以此見貽嗟我今老矣萬事都
棄遺猶有山水債未能忘夢思他日或蟬蛻百態不願
為只願海山去赴我赤松期
機簡堂自隠静歸為萬年主人訪余林下相與
道舊因以述懷
吾鄉本仙窟石井尤竒特民物生其間古來盖千億惟
師與我家所居共阡陌少小初無殊長乃分儒釋術業
雖不同於道俱有得師為方外遊聲價已籍籍象教久
衰微賴師振業席&KR0008;鞴與鉗鎚信有彌天力果續佛慧
命作大善知識我雖登禁涂無功亦無德但有憂國心
徒勞竟何益掛冠歸林下面亦無慚色知心獨有師相
視笑莫逆每思共談玄傾倒此胷臆江浙遥相望恨不
生羽翼昨朝忽惠然得得訪泉石一見雙眼明歡喜幾
折屐第念我與師彼此頭顱白世路方艱難老去合休
息師既歸故鄉不應復他適願言却世緣來伴我幽寂
相看成二老永為閭里式(杜子美寄贊公詩云相看成二老來往亦風流)
葉性之有詩紀十五夜之集因用來韻
人生重行樂樂事古難全有如天邊月多闕還少圓又
如牛女星會合動經年今夕羣賢集定知非偶然顧我
老多病要路懶着鞭年年上章疏只丐早歸田賴天憐
此意得遂性所便歸來小西湖湖水清且漣吾廬在其
上可濯仍可㳂一望興無盡十里開紅蓮風前波渺渺
雨後竹娟娟到此百念滅已是卜終焉但恨乏勝侣使
我心懸懸今得與公輩共上泛湖船載月娛清夜同醉
壺中天雖無管絃奏雖無羅綺筵看此水與月自足中
聖賢况復座上客盡如珠玉聯其間有老匠自舊稱詩
仙飲散出佳句為我寫由拳紀此一時勝付與山水傳
合當風月夕更結一笑緣
家人生朝
相從四十年於今成二老向來苦宦遊頗恨歸不早我
家枕湖山髣髴如蓬島今始得歸來方喜開懷抱復值
君誕辰滿目春光好幸有酒千鍾足可共傾倒要須且
沉酣莫被閒愁惱我方務清虛志不在金寳亦復戒浮
華意豈在花草但願享遐齡白首長相保
生朝偶成
今晨是生朝今夕是除夜年年聚親朋往往羅酒炙而
我忽抱痾見酒輙避舍一滴不沾唇何以相慰藉人生
能幾許今已迫衰謝病軀復如斯令人發悲咤展轉竟
無眠作詩訴同社
送津兒之官麗水
憶我初仕時不敢望高位但得宰一同便可行已志實
惠儻及民死亦有生氣况復著隂功子孫將不墜胡為
人憚之百計欲求避我聞事無難辭難豈為義世路雖
多艱官塗須歴試是用俾吾兒往當民社寄眷言古括
州山水有佳致我尚記昔年嘗為郡守貳雖無德在人
人亦安平易百里聞汝來想見多忻慰要當盡此心有
以塞其意誠能使吏民自此知懷畏家家各安居人人
共稱治縱或罹謗傷固自有公議有如汝所存俯仰似
無愧功名餘事耳何必成與遂年來我掛冠方得閒中
味無奈逼桑梓七十仍有二知復幾何時得見汝娱侍
雖幸枕湖山已闢幽棲地有詩誰伴吟有酒誰同醉正
欲汝相隨俄然又相離會須早歸來日作斑衣戲箇中
有真樂豈必三旌賁
予與王瞻叔韓通一林梅卿余知默徐彦才六人
皆同庚也一登政路五上禁塗其四久已物故
所存者獨知默與予耳今日得報知默又已云
亡念年齒至此予亦豈久於世者乎悵然有感
於懷因成數語以自解
同庚非不多達者能有幾七十二年間六人而已矣其
四迹已陳止予二人爾今朝聞訃音其一又不起嗟予
獨何人偶爾未見鬼自度如許衰寧久紅塵裏念此夢
幻身誰能保終始失者雖或非得亦未為是死者固可
悲生亦不足喜幸然已掛冠萬事不到耳何妨日凭欄
樂此佳山水仍更日開尊賞此新桃李時時命歌童唱
箇陶真理倘或未溘然亦足娱暮齒
病中有作
吾年七十五一朝忽患瘧仍害及老妻對床更撼鐸寒
時寒如冰熱後熱如灼既去還復來如與我有約連日
莫能休盡室皆驚愕飲啖一不忺形骸頓如削細思豈
無因良由賦分薄本是農家子只合事耕作既已得美
官復有歸田樂已是無福當又不知慚怍遂至瘧鬼憎
故意來相虐作詩告天公縱我有過惡願天少垂憐疾
痛且闊略但速賜之死莫令我知覺一生纏世網正欲
解其縛假使夀百年寧免此一着不如早歸藏且免論
強弱我非畏死人久已辦棺槨
述懷
我愛白樂天千載共稱賢行年七十五奄忽遂溘先我愛
范忠宣一代名德全年齡甫至此亦復成棄捐二公雖
已逝四海至今傳顧我百無事幸及二公年今夏疾疢
作已分歸黃泉偶然得無事固荷天見憐但我有一語
恰欲與天言有生則有死如行者言旋我是久行客亦
自應息肩念人處一世動為世網纏開口罕歡笑觸緒
多憂煎縱使至百歲終困塵俗緣不如早冥目庶以全
吾天是非與寵辱摠不到我前一心亦安静却得返自
然况我辦歸計久已卜新阡
