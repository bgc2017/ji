湖山集卷六宋吳芾撰
七言律詩
二十八日出郊勸農陳澤民見示佳作因次來
韻
雨多晴少恐妨農相勸欣逢日出東烟藹已收霄漢外
江山如在畫圖中相看且喜頭俱白一醉休辭頰暫紅
萬事要從勤苦得莫言豐歉在天公
同日和黃繁昌韻
乘閒聊復出城遊所喜相從盡勝流已對江山銷客恨
更添花卉解人愁須知世事渾如夢還念人生盡若浮
君若更辭花下醉問君能有幾春秋
同日登青山偶作
公餘不憚陟崔嵬三到謝公池上來下視衆山俱培塿
俯窺塵世盡氛埃松生清籟醒人耳花褪殘紅墮酒杯
喜與諸君同勝賞莫辭一醉少徘徊
和李相之勸農
憂民無語對東君一雨霶𩃱慰望雲宣化但期施實惠
勸耕寧復事虛文已看野老扶藜去應有幽人植杖耘
千里農桑知帝力自慙濫把竹符分
送任漕
聖主方將大有為有如二老盍來歸不應飛輓留江表
且使澄清向日畿四海英豪從古少一時耆舊似君稀
相將穏入修門去直上雲霄拱太微
送魯漕四首
高人本愛水雲鄉攬轡登車未免忙連歲已陪徐孺子
今年更訪賀知章近家上塚情何限尋壑經丘興更長
秖恐便歸清禁去稽山未必得徜徉
聚散無期自古來偶然相值且徘徊百年能得幾回醉
三世肯辭平等杯晚歲誰如君激烈高情應念我衰頹
亦知分袂無多日懷抱何妨更盡開
自别頻驚歲月遷又來此地奉周旋雖欣同會成三老
却恨相從未一年君已促装行詣闕我方投紱欲歸田
須知出處從今異一醉休辭拍酒船
不貪燕寢日凝香秖要歸休深處藏大火已流秋尚暑
商飈微動夜初凉身縻官事老不止心著家山夢更長
頗羡浙東新使者如今衣錦更還鄉
送黃仲秉舍人赴湖南漕
巧偽由來苦亂真獨持正論竦簪紳身心贏得為君子
學術寧將殺世人已向廷中伸此道更來湖外濟斯民
愿言恢作經綸業會有功名遇合辰(人字一聯用席上談溫公及劉高尚)
(之語)
魯漕按行諸郡以所得江山之秀形之篇章燦
然成軸出以相示卒卒未能盡和且作數語以
報來辱
十分秋色滿江天凖擬遊觀快目前愧我把麾成束縛
羡君攬轡得盤旋平時已富瓊瑶什行處還多錦繡篇
何計獲陪軺傳去肯將吟筆寫山川
前日小詩併呈魯漕
華髮蕭蕭我與君未能免俗尚馳奔相看已是成三老
得暇何妨共一樽我欲丐閒歸故里君行趣召入修門
亦知聚首無多日且把交情更細論
和魯漕節中見示
天時又是一番新顧我猶為逆旅人詩酒情懷聊自遣
山林志愿幾時伸羡君職事有餘暇贈我篇章不厭頻
一讀灑然忘鄙吝渾勝笑語得相親
陳時中法臺得郡而歸喜而成詩
去歲秋風話别離今秋俄報有歸期自應冠象登三院
何遽憑熊把一麾治行佇為千里最才猷已是九重知
莫辭小憩留仙隠伴我花前倒玉巵
龔漕見示遊山唱和詩卷用其首章和二篇
說着登臨喜欲顛正慚拘俗未能前羡君領客同遊去
使我聞風亦豁然已歎高懷能放曠還欣佳句更清圓
如今便蠟尋山屐夙駕何須吉日涓
塵埃終日滿華顛忽見新詩墮我前溢目衆篇雖傑出
驚人逸思獨飄然秀如松檜枝枝老好似珠璣顆顆圓
自此得聞清廟瑟懶從灘上聽師涓
和任漕開宴值雨
正是千花萬卉開一時景物亦佳哉良辰已幸陪龍節
盛宴仍容飫豹胎雖喜風光環几席其如烟雨暗池臺
明朝天宇應澄霽尚擬尋芳一再來
加恩進秩有作
慶典施恩及萬方老臣遭遇亦非常頓加多邑慙非稱
倍進崇階懼莫當自念生來無此望却憂福過有餘殃
病軀莫效循墻避且上天庭控免章
寄魯漕
四海耆英世共知七旬強健似公稀使星姑暫淹黃髮
卿月還須近紫微門外塤箎方合奏庭前蘭玉更相輝
人生樂事誰能及莫惜通宵夀斝飛
送魏簽
平分冬氣恰經旬天應新陽産異人家世舊來推碩學
胷襟自許作良臣不應蓮幕淹留久會見楓宸拔擢新
但願朱顔長不老穏看他日畫麒麟
贈蕭守
一代簪紳仰老成天生賢德佐昇平慶傳八葉源流遠
氣禀三秋表裏清蚤戴豸冠居憲府旋持荷槖直承明
秖今名德如公少寧久淹留海上城
天界仁賢鎮一方坐令歉歲作豐穰盡鋤海上鯨鯢跡
頓肅庭中鴈鶩行萬室共知歌邵杜千年重喜見龔黃
修齡已逐隂功長不待邦人獻夀觴
贈許守
天賦竒才屬意深一時人望冠儒林文章世有中和氣
政術家傳清白箴屏翰豈能淹大手江山聊助發高吟
寒梅已有調羹意夀斝何妨且滿斟
送謝子肅之官
吾鄉人物苦彫零賴子傳家有典刑仕宦方期行古道
姓名早已達天庭致君事業須先辦涉世風霜要飽經
終不負丞寧久屈會看感遇際千齡
送江朝宗之官
芳草連天柳拂堤憐君俛首去勾稽賦成梁苑方同樂
唱徹陽關遽解携指日鵾鵬當直上待時鸞鳳且卑棲
若逢訪戴人乘興莫惜相隨泛剡溪
送王若夫造朝
要路如公今著鞭况逢聖主正需賢長貧豈謂連三世
不調那知又十年道在未應終困躓時來看取即騰騫
此行會有知音者送上通津歲九遷
送孟世功
男兒三十未成名肯但區區事筆耕王粲平時希負鼎
賈生今日請長纓漫漫海内妖氛暗策策腰間老劍鳴
會使蒼生重奠枕北山休顧小猿驚
潘公舍人義榮當世第一流人也僕頃得金華
私竊自喜將獲從公之遊洎至而公已云亡至
今以為恨金元鼎出公往還詩帖因即公韻和
數句于後姑以少見平生慕用之意云
一代名流世許誰獨公皎皎著明暉少攄妙藴聊持橐
欲振孤風便拂衣愧我仰高乖晤對羡君請益探玄微
今朝刮眼看遺墨更覺平生萬事非
送張甥歸上饒
悲惱情懷未易除相逢猶未免嗟呼暫停絲竹雖云冷
只對江山亦足娛我得退閒為上策汝能勤苦是亨衢
欲行千里非難事須作人間汗血駒
與鹿郎中
思到高人見一堂經年魂夢鎮飛揚抱痾已恨身無力
拗俗還疑路有妨聊寄一樽牽酒興更憑五字惱詩腸
巡簷應索梅花笑無計從君醉幾場
王百洪遭旱經火之後赴官荆南作詩勉之
莫將外物撓胷中旱魃從他更祝融道業不應緣火盡
生涯會復值年豐事經盤錯才方見詩到羇窮句始工
休歎徒勞淹幕府要君努力振家風
李倉子長按行偶成四韻奉呈
強把州麾楚水東星軺臨按偶相逢平居已是同閭里
歲晚還來託部封千里江山多契闊一樽風月且從容
我將投紱林泉去拭目公歸侍九重
長年蹤迹歎西東此地那知得會逢老去我將歸梓里
時來君合拜芝封故交零落添新塚晚景衰頽减舊容
今夕尊前休惜醉回頭千里暮山重
遠眺
萬壑千巖百尺樓地形高壓浙東州旁窺照水烟波闊
四顧滄溟雪浪浮遠望尚賖秦轍迹懷人還想晉風流
凭欄已足消塵慮何必三山汗漫遊
和王龜齡待制貢院落成二首
扁舟猶記拂洲蘋轉眼年華幾度新愧我今成雙白鬢
喜君來駕兩朱輪一時令下從如水千里威行敬若神
擬訪舊遊觀盛事一官何苦絆吾身
主盟湖學屬何人賴有公來為作新士俗似聞衰也久
文場今見美哉輪挈還舊觀人爭覩賦就新詩筆有神
苕霅儒風從此振文翁端恐是前身
貢院落成郡庠諸生畢集因作詩以勉之
多士如林古豫章不應較藝寓僧房一朝盡闢荆榛地
萬礎俄新翰墨場文筆要同孤塔聳詞源宜與兩湖長
會看從此飛鳴去九萬鵬程未易量
和池州陳教授韻二首
人物今誰似此郎合居嚴近贊垂裳未將事業先諸老
且把文章變一方今日杏壇風似魯向來鐡硯志如桑
會看奮迅為時用展盡胸中計策長
平時野性愛吟詩一字長慙未得師妙句既容窺格律
良辰更喜覿光儀絳帷暫且留三楚丹陛行將命一䕫
莫為浮榮求速化功名到底屬男兒
和郭教授立春除夜之作二首
兒童爭喜歲時新老去方知感此辰始具杯盤來送臘
又簪幡勝去鞭春滿斟蕉葉休辭醉且對桃花痛飲醇
况有故人能過我相看歲晚更情親
意廣才高困謗傷又還客裏換年光驅馳道路風霜苦
放蕩江湖日月長縱未致身豋鳳閣也應平步入鵷行
胡為尚鬱騫騰志無地棲遲寄寺廊
和許守韻
臺閣如公盍見收尚淹外補為民憂身為郡國三年計
心在江湖萬里秋乘興舉杯還對月得閒搜句或臨流
平生恨不逢名士豈謂年來遂此謀
和詹守二首
一日相逢喜有餘對談勝讀十年書歡聲已溢枌榆社
和氣還蒸蓬蓽居敢道高標攀靖節或疑勝致到華胥
願言莫惜留連醉看我東臯帶雨鋤
特迂千騎訪柴門多謝清朝皂盖臣肯為衰翁留竟日
頓令寒谷暖生春論心便覺塵襟豁刮目仍觀妙句新
轉盻又還成遠别相思後夜定傷神
和許守野亭登眺
夫君自合代王言暫寓空齋八九椽盡日清談揮麈尾
閉門危坐爇龍涎詩囊遣興隨時賦茗椀祛魔對客煎
看即除書催入覲得閒登眺且欣然
送許守
慣分符竹理疲民來住賢星又兩春語到江山端有助
化行風俗自還淳我知既去思何武人歎無從借寇恂
别酒徑須拚一醉他時良會恐無因
千里歡謠處處同使君遺愛信無窮不容昏墊為民患
解轉凶荒作歲豐治行好書循吏傳清聲無愧古人風
九重想已知名久看即黃麻出禁中
和梁次張得酒之作
在處人爭饋五漿風標端是紫微郎已能遣興追工部
更欲消憂對杜康闡教暫煩臨泮水趨朝行見裛天香
老夫素乏驚人句徒歎辭鋒未易當(次張近見示盛著其間制詞甚多故)
(有紫微郎之句)
十五夜與朝宗對月把酒朝宗屢懷歸因賦二
首
人閒無處避炎光賴有湖山六月凉清夜已欣天似水
長空還愛月如霜我將乘興拚沉醉君苦懷歸有底忙
試問今宵能飲否更來月下對胡床
霧捲雲收月迸光一時煩濁變清凉怪來座上深無暑
疑是山間已有霜老去豈期身尚健閒中且以酒為忙
故人若也堅辭醉忍負良宵月滿床
登南樓二首
人身安用惹閒愁得暇何妨且少休睡起徑須烹北苑
興來聊復上南樓公庭漸覺日無事田里仍逢歲有秋
滿目江山還可樂歸心已動不容留
新敞南樓百尺雄一溪遥跨兩長虹青山疊疊登臨外
碧瓦鱗鱗指顧中倦客自憐如倦翼歸心長是逐歸鴻
凭高幸與賓僚共酒盞何妨為我空
凌歊臺六首
莫辭千騎小徘徊共上凌歊百尺臺過雨江山新似洗
連天草樹翠成堆搜羅好景歸詩句斷送閒愁付酒杯
對此願公拚一醉相逢能得幾回來
萬里清光絶點塵别來經歲鎮如新恨居平地去天遠
喜上高臺與月親正好賞心拚酩酊不堪懷古倍酸辛
向來登此知何限傳到如今有幾人
簿書終日困拘攣每到凌歊意豁然千里日光斜照水
一川草色遠連天青山頂上元暉宅采石江頭太白船
俱在目中渾可樂何妨時復一揚鞭
黃山高處敞層臺伊昔規模想壯哉江上依然雙闕在
日邊不見六龍來落花啼鳥空遺恨翠竹青松且謾栽
先是老懷多感慨每來弔古一興哀
百尺臺前萬頃寬風烟縹緲隔塵寰天浮江水兼湖水
雲抹淮山與楚山景物宛如圖畫裏星河秖在戶庭間
登臨莫作悲秋意且對黃花一解顔
宋武當年迹已陳荒臺寂寞幾經春一番棟宇從頭葺
四面軒窗入眼新陡覺江山增氣象更添風月愈精神
老夫無處逃炎暑領客時來一岸巾
江月臺
秋來江月十分明臺上凉生氣倍清正好醉吟時自適
若為衰病日相縈苦無佳况人空老數盡殘更夢不成
料想賓僚應笑我鬢絲如此尚含情
陪梁大諫察院同登蔣山
山如屏嶂阜如鐘中有巍巍古梵宮六代興王俱掃跡
一僧遺塔尚摩空萬松雪類長波掛八水源從異域通
家在天台最深處見山還憶故山中
過吳江題臞庵
壯歲經行今白頭未容歸老復來遊人如化鶴雲間去
橋似垂虹天際浮風月一川無限興烟波萬頃不勝愁
三賢高躅何難繼猶抗塵容秖自羞
遊臞庵
松江橋畔闞名園一别重遊二十年種德堂前松菊茂
浮天閣下水雲連同來朋舊今誰在獨去情懷秖自憐
若許拂衣從此逝不妨長泛釣魚船
過吳門登簡孚堂有感
三十年前此宦遊經從偶得駐扁舟回頭歲月如駒隙
到眼風烟獨虎丘無復故人論舊事却因陳迹惹新愁
此生未必能重到且為斯堂更少留
遊朱氏園
萋萋芳草遍池塘歎惜韶華一半強聞道名園千畝勝
來看浪蘂萬枝芳渾疑席上紅裙擁未讓階前綺帳張
坐客徑須拚痛飲要將一醉答春光
自湖上歸遊朱園和李相之韻二首
萬頃湖光一鏡開幾人湖上散輪蹄水眀盡倒千巗影
沙軟新成百里堤草際已横烟雨艇眼前無復稻粱畦
馬侯遺迹依然在顧我無功敢與齊
聞道城東有故家海棠初試萬枝花偶來花下燒銀燭
還似空中散綺霞園裹高人全曠達坐中騷客富文華
新詩已就驚人句醉墨縱横似亂鴉
遊鹿田三洞
野性平生酷愛山好山不厭絶躋攀感時又見三春暮
乘興聊同一日閒雲出岫時迷古洞鹿耕田處認禪關
自憐擾擾塵埃裏眼底欣逢水石環
次韻沈漕寄和題碧雲亭之作
昔日危亭迹已陳我來聊試運風斤斷垣無復生青草
舊觀依然聳碧雲千里江山簷下見一天星斗坐中分
他時有客來登覽應記當年老使君
和王致君見寄望海亭詩
領客閒登木杪亭坐來四面對峥嶸野田散漫高低綠
湖水瀰茫遠近清覽勝喜窮千里目放懷笑引百壺傾
酒闌未用忙歸去更看亭前海月明
題陳彦山草堂
矯首江天正奉懷一緘遥寄百篇來頗聞新築草堂就
仍對舊穿花徑開坐上好山長作伴窗前修竹鎮相陪
嘉君深得閒中趣千里何時共一杯
題養浩軒
丈夫窮餓亦陶陶肯使胷襟掛一毫千古功名輸慷慨
百年榮辱付酕醄斗間古劍光芒直雪後青松意氣高
安得泊船沽美酒月明相對讀離騷
姑溪樓
四面樓成已壯觀兹樓仍更出雲間一條溪引五湖水
千里江分兩岸山是處風烟俱秀發舊家氣象頓追還
公餘幸此同登覽一醉休辭酒量慳
和天予孺子亭三首
南州高士務躬行不事王侯秖力耕西嶺已如剛節峻
東湖還似古心清正慙老拙非良牧安有仁恩及庶氓
若也當年能逐跡他時容或可齊名
東漢諸公孰最賢南州高士獨推先蒲輪徒枉當年聘
塵榻從教盡日懸吾道固應天未喪此時爭奈木將顛
栖栖爾輩成何事那似清風萬古傳
我來湖上訪前賢正值清秋欲暮天十頃敗荷欹淺水
千章古木鎻寒烟遍尋陳迹俱亡矣獨立幽亭秖黯然
清德照人增我愧暮年獨未返林泉
黃超然參議和拙者去郡十五絶又以詩見寄
屬痰眩未能一一次韻且和二篇以謝
三復詩翁白雪篇渴塵俄得醉心泉高人固已追摩詰
好句還應壓玉川快似凉風來木末清如皓月出雲邊
呼兒好為藏巾笥莫許閒人取次傳
向來從宦鄭公鄉每遇清遊坐有光江上凭欄天一色
湖邊艤棹木千章眼前景物俱堪賦心著家山獨未忘
歸到小西湖更好觀魚何必遠如棠
陪任漕胡倉登滕王閣秋屏列岫
滕閣秋屛已快哉更登列岫少徘徊溶溶一水簷前去
隠隠千帆坐上來每恨長年成契闊頗欣今日得追陪
能并四樂由來少且對江山舉一杯
登列岫
此邦已是富烟光那更斯亭冠此邦正向坐中窺列岫
恰從簷下瞰長江閒穿松徑雲生屧宴坐蒲團月滿窗
想得山人應笑我老來強擁碧油幢
滕王閣三首
昔日驕王鎮此州特營高閣瞰清流一時傑出稱雄觀
千古爭傳作勝遊徧覧遺蹤容可想回思往事却堪羞
時人漫說朱簾雨空惹騷人拄笏愁
高閣秋登第一回頓令心目豁然開山騰翠靄浮空去
水引清風入座來九夏炎光今已矣一時佳興更悠哉
和君妙句如冰雪想見胷中絶點埃
向來高閣久成空今日雕欄勢尚雄觸影自憐人已老
題詩還愧我非工江山滿目長悲古尊俎開懷幸對公
莫惜躊躇連日醉此回别後幾時同
賀梁氏書樓初成
于門高處許誰同傑閣新成氣象雄輝映萬家增壯觀
崢嶸百尺聳層空一天風月登臨後千里溪山指顧中
此地舊多仙窟宅對君疑是老仙翁
城上初作新亭猶未名也邦人鬨然稱為三槐
殊不知所從來揣其意必以亭下有槐一根三
幹挺然秀出故有是號然非所宜言也余恐不
知者謂出自我作數語以解之
我心秖是憶天台欲去無從首重回若得此時追五柳
絶勝他日面三槐年年白髮催人老夜夜青山入夢來
縱有萬鍾非我事何如且覆掌中杯(一作慙愧邦人言過矣衰翁百念久如灰)
再題周處士山居
山鏁烟蘿自古青更臨絶頂敞簷楹前瞻江氣連雲起
回顧湖光照日明坐久已驚毛骨爽歸來猶覺夢魂清
從今便擬休官去夢伴幽人度此生
閒驅小隊出城闉春色三分已二分到處有花渾灼灼
望中無木不欣欣故池尚想元暉宅荒草空悲太白墳
滿目青山誰是主獨輸高士卧烟雲
和李子儀到山居
接得新詩喜有餘詩中字字說山居固知還舍方為樂
亦悟浮名總是虚無計林間閒放鶴何時湖上靜觀魚
我心萬事都無累秖欠歸來得自如
和董伯玉讀當塗小集
昔時乘障楚江邊信筆題詩度歲年豈敢嘲風仍詠月
秖思問舍與求田歸心雖似陶元亮句法寧窺孟浩然
多謝君詩過褒拂愈令慙汗出如泉
和方叔載讀小集
江城留滯兩經年強把詩篇擬昔賢豈有高歌翻白雪
秖憑短句問青天優人獻伎徒供笑醜婦添装豈解妍
君欲學詩須學古不應讀此向窗前
前日小集梅花猶在乘興移其下杯行樂甚是
夕風微月朗花飛入座者紛紛如雪待制曾丈
有四并之歎謂不可無作屢屬唱之因成拙句
老去逢春倍感時興來聊復對芳菲月明更覺花枝好
風動還驚雪片飛一笑休辭今夕醉四并須信古來稀
乘閒莫惜頻相遇要共擕壺上翠微
五月五日領客泛舟
要同佳客濯清泉却下危樓上畫船拭目已看雲際月
洗心還愛水中天更無暑氣侵尊爼但有薰風入管絃
我欲就閒行作别且拚一醉共陶然
待史志道不至
欲覿英標慰此懷既推印綬尚裴回心馳巖壑吾將老
目斷雲霄君不來清夜漫勞蝴蝶夢重陽已負菊花杯
儻能諒此拳拳意勝似心顔相對開
王瞻叔參政寄惠雲笈經因成四韻奉酬
老來猶未返林泉終日區區亦可憐擬扣玄關求至道
喜披雲笈探真筌他時使我離塵境今日由君結妙緣
莫謂骨凡難變化丹成雞犬尚升僊
懷梁丈陳丈
不見高標動浹旬寸心如渴欲生塵春深漸覺梅花老
風暖還驚柳色新對景想題詩句滿開懷應把酒杯頻
扁舟前後空相望安得從容笑語親
會使帥郭侯燕扵采石
高牙大纛拂層雲樽酒相逢楚水濱千里江山俱入眼
一天風月解留人横吹玉笛漁船晚醉擁金釵綺席春
此地謫仙歸去後誰知今日興尤新
再用前韻堅使帥凌歊之約
喜對東風翫朵雲按行知已遍淮濱論心我正懷良晤
乘興公應繼昔人采石江頭天欲霽凌歊臺上物長春
從容儻許留牙纛看取姑溪歲事新
送黃作霖
有志男兒走四方憐君羇旅歲時長數千里外干微禄
三十年餘返故鄉老著青衫唯可恨光生白屋亦非常
時來會有摶風便莫道途窮便感傷
耿曼老自去秋起歸興以被旨捄荒方有行色
來告别傷成數語送之
去秋已作送君詩豈意淹留復許時端為九重憂歲歉
故令六轡緩歸期萬人全活俱安業二麥收成足療飢
此事一歸君妙畫隂功當自有天知
送陳澤民赴銅陵簿
鄉閭人物久凋零輩行如君却老成自合懷鉛居册府
若為棲棘向江城簿書且作三年計事業當為萬里程
林下閒人如未冺尚期拭目看飛鳴
送江簿歸括蒼
羇懷索寞苦難禁賴有良朋與盍簮同志自憐今日少
知心誰復似君深哦詩喜得江天句把酒愁分歲暮襟
莫戀故山乖素約春來凖擬共登臨
和高簿
不憚馳驅半驛間勸耕聊復到禪關耳根暗瀉潺潺水
眼界横陳疊疊山已喜新來春事好還嗟老去世塗艱
洪崖幸爾心相契此後何妨數往還
家家門外與墻頭疊足排肩看我遊出郭不應秖獨樂
勞農端欲與同憂偶逢佳處寧空過縱迫歸時亦暫留
慚愧高軒遠相過聊持杯酒當茶甌
送汪樞帥福唐
試數中興社稷臣獨公名德冠簪紳合依衮繡歸雙闕
却擁旌幢帥七閩帝欲十連均雨露人思四海静風塵
會須展盡經綸手總把安危佩一身
送王舍人彦正奉祠東歸
去年趨召偶同時每喜蒹葭玉樹依偉論崢嶸從古少
高懷恬退似君稀身遊紫禁方持橐心著青山便拂衣
顧我滯留徒有愧扁舟何日送東歸
送方務德侍郎得請東歸
三抗封章未得歸故山歸夢每飛馳羡君却向林泉去
愧我猶為印綬縻忙裏光隂能自惜静中氣味許誰知
秖疑天靳清閒福丹詔還催上赤墀
送人出使
天心軫念國西陲妙選廷臣下赤墀要布寬仁慰彫瘵
用資根本濟艱危九重眷遇風雲會萬里威名草木知
此去願羅天下士歸來共立太平基
驛騎駸駸犯露霜定知遐俗喜生光千官弩矢迎郊外
百姓壺漿夾道旁要使遠謀安井邑盡令諸將守封疆
更將餘力籌邊策歸日收功坐廟堂
和閭丘莘叟
此時狂敵合灰飛致我天王下紫微士馬生風增銳氣
旌旗蔽日耀皇威愧無一策禆黃屋濫逐千官扈赭衣
智略如君宜有用周行指日看來歸
送王仲矜赴興元倅
有志男兒自不同出門慷慨氣如虹遠謀尚欲安天下
小試何妨佐漢中此地從來為重鎮乃翁還更有遺風
一行莫起徒勞歎看即人歌别駕功
和嚴倅覓碧香
不勞齋戒絶羶葷聞已潛通妙衆門此道能明從古少
今朝正要與君論十年未免憂茅塞一詣終期破棗昏
縱有香醪堪寄遠何如相對倒清樽
和鮑倅
彯纓誰不是王臣抗志如今有幾人墜典固嘗深探討
頽綱猶未許彌綸擬歸舊隠消殘臘旋買新田作好春
聖主搜揚方側席不應無術濟生民
參軍已去作飛仙俊逸聲名久不傳千古家風期爾振
一時句法許誰先心惟酷好佳山水手不停披舊簡編
想得錦囊應是富來年知有幾千篇
人生出處苦難全老矣安能了世緣聊向此時看捉月
敢希他日上凌烟行吟雖愧無新語坐食猶欣有故㕓
若得放歸多種秫不憂長欠酒家錢
勸農題巖寺
西山千仞鬱崔嵬寺在山椒勝處開暇日久思乘興去
中春始為勸耕來屋頭水色青如染簷外嵐光翠作堆
幽賞未窮天已暮驅車欲去更徘徊
開河畢功喜而有作
汚河積水困薰蒸開鑿那知不日成野水盡從簷下過
客舟還傍市中行江山自昔天然秀人物從今分外清
本為此邦開眼目老夫雙目亦增明
和十五姪見寄
草廬高卧幾經春被褐深藏席上珍已自閉門甘澹泊
不妨琢句自清新我慙老去同流俗日念歸來作野人
此後塤箎酬唱罷因風見寄莫辭頻
和十五姪韻
無補公家秖主臣但思高卧故山雲宦遊耻蠧太倉粟
歸去貪羹碧澗芹喜得醇醪堪飲客還驚妙句更超羣
速來共為梅花醉趁取枝頭香正芬
和四二姪用林道叟見寄字韻
華髮蕭蕭日夜疎奔馳不止欲何如得抛印綬心方適
歸見湖山氣始舒世事轉頭如蝶夢人生到此似蘧廬
我今已作終焉計却悔當年赴鶴書
元夕有感
當塗連歲看燒燈又見洪都爛滿城紫陌人疑春欲曉
清宵天放月争明老逢好景知能幾暗數流年秖自驚
亦擬尊前成一笑吾衰無復舊心情
元夕用胡經仲所寄韻呈辛倅及諸僚友
星斗潛移下九天滿城如畫酒如泉當時行樂陪千騎
今日重來恰十年燈燭光中春更好綺羅叢裏月争妍
諸君莫惜長鯨量要向尊前中聖賢
和澤民送春
我家隨分有園池正願春遲春又歸風掃花枝猶隱約
日烘雲影漸熹微客來但欲拚同醉事往何須歎昨非
自念生平魚鳥性又思川泳與雲飛
不堪歲歲送青春消黯渾如失所親短句吟成猶恨别
青罇買盡不辭貧興來直欲遊三島老去何由駐二輪
賴有君能知我意肯來同作送春人
又和金克家送春
春來縱使日銜杯老去逢春能幾回幸有良朋同雅集
不妨爛醉罄餘罍羞看落絮愁盈抱強把殘花淚滿腮
惆悵又為經歲别莫辭花下少徘徊
