湖山集卷十宋吴芾撰
七言絶句
領客賞梅
經年相别阻傳杯忽見梅枝入眼來今夕勸君休惜醉
不應辜負臘前梅
只擬花開把酒杯南枝忽遞暗香來徑須領客同清賞
莫待城頭吹落梅
移梅北隩和黃清表韻
自慚面目久塵埃擬對冰姿一笑開聞道前村連夜發
豈辭健步遠移來
和董伯玉探梅
寄語南枝及早開莫遲春信待人催我今已辦千鍾酒
凖擬花前醉百回
梅莊主人袖詩見過累日欲得次韻以汩汩無
暇且和一絶
偶驅小隊踏蒼苔無數梅花照眼開更有高人同勝賞
此行端是不虚來
何彦清梅詩二絶用韻頗嚴諸公相率同和
清愁幽恨不禁春寂寞池塘雪意昏寄語高樓莫吹笛
夜寒留取伴龍孫
只把南枝作雪看一般風韻照人寒當年兒女還知此
定借君來答謝安
和十二弟梅花
春到衡門苦恨遲遍尋竹外賞南枝夜來已報春消息
試問主人知不知
和李民載梅花二首
褐衣懷玉未全貧况有梅花作好春麗句與花相映發
總輸天上謫仙人
獨坐無聊感歲華騷人忽寄一枝花雖無素手簮羅髻
已覺春生野老家
後圃初見梅花一萼二首
杖藜閒步小園來喜見寒梅一萼開若無春意猶羞澀
應待詩翁著句催
枝頭已是送春來懷抱何妨試割開滿園若欲俱開遍
須倩杯觴日日催
梅亭蓋舊太守徐公禋所作傳者謂公得庾嶺
梅移種于此故創斯亭余來相距未六十年曩
日之梅已無復有感時追往因取野梅環植之
仍賦二絶
已無庾嶺舊時梅但見梅亭向水開遐想風流猶髣髴
更將梅遶四簷栽
種梅我始效徐公已覺幽香鼻觀通寄語後人無剪伐
要令凋郡識春風
坐間見裝成早梅數枝
正欲攀條折蘂看忽驚枝上雪斑斑不知妙手新裝綴
誤使衰翁爲觧顔
又和黃清表惠早梅
姑射風姿絶點埃年年長是臘前開方疑今歲無消息
多謝君能折取來
梅怨
幾年不見主人歸及見開時又别離若也有花無分賞
何如休種滿園池
我與梅花素有期故應花怨我輕離廵簷索笑寧無日
少待歸來酒作池
雪後觀梅
雨聲纔歇雪漫漫深恐梅花不耐寒破曉踏泥來問訊
細看枝上喜平安
春色三分已一分江梅猶自占青春有花堪折須拚醉
莫待東風吹作塵
折梅
不傍茅簷便竹籬初聞猶未許人知一枝到手春雖淺
肯負花前金屈巵
寒梅
冰玉精神絶點埃人間無物似寒梅凌霜傲雪渾閒事
最是欺春不逐來
蠟梅二首
誰將栗玉刻蜂房巧向梢頭取次粧羞得江梅都避舍
滿園不見一枝芳
園林搖落獨芬芳未讓江梅雪裏香還恐人嫌梅太白
故來枝上盡塗黃
謝陳詹山惠蠟梅
歲晩相逢眼已明一枝還復見高情幽香不與江梅共
要與夫君鬭獨清
藏雲寺有海棠一樹在僧舍後竹籬荆棘之間
余因勸耕偶見之遣兵移植於堂下仍賦一絶
以紀之
海棠一樹竹籬根密掩深藏若避人移向亭前端有意
要令山下盡知春
詠海棠呈子肅
海棠元自有天香底事時人故謗傷不信請來花下坐
惱人鼻觀不尋常
子肅見示和篇復次韻
花到濃時自有香未逢真賞亦堪傷今朝滲鼻渾如許
豈是兹花返故常
和陳子良海棠四首
春來人物盡熙熙紅紫無情亦滿枝正引衰翁詩思動
舉頭那更得君詩
花間春色麗晴空惱我狂來只遶叢試問妖嬈誰與比
一株勝却萬株紅
雨後花頭頓覺肥細看還是舊風姿坐餘自有香芬馥
不許凡人取次知
十年栽種滿園花無似茲花艷麗多已是譜中推第一
不須還更問如何
領客賞海棠雪作
絶艷妖嬈壓衆芳况來燭下逞新粧引將姑射神人到
亦逐春風上下狂
撩撥遊人思不禁也緣尤物蕩人心今宵雪向花間作
應妬此花紅太深
去春勸耕雲際移植海棠曾留小詩今歲困于
多事欲往不果悵然有懷復和前韻以示主僧
去年勸相到雲根滿樹花光欲照人料得今年花更好
無端風雨阻行春
寄朝宗海棠
海棠已賦十分粧細看妖嬈更異常不得與君同勝賞
空燒銀燭照花光
和潘大卿芍藥二首
落盡羣花春已殘忽驚庭下錦新翻衣深領客窮清賞
一笑開懷倒數尊
拂拂輕黃染御衣出羣標韻異繁枝此身已分京華隔
不謂天香尚許披
邦人獻芍藥四種曰御愛紅曰霓裳紅曰綴珠
冠子曰紅都勝因同朝宗夜飲賞之遂成二絶
以記一時之勝
冠子綴珠初泣露霓裳舞袖更縈風就中縱有紅都勝
淡佇爭如御愛紅
芍藥移來傍玉欄淺深濃淡一般般夜深促席來相就
要把春容子細看
東湖觀荷有感
自有東湖知幾年荷花今日尚依然堪嗟世事時時改
祇有荷花歲歲妍
雙頭並蒂出天然呈瑞懸知好事連果得故人來對飲
何妨一笑到金蓮
再見雙頭蓮
我來纔見月初圓兩度池開並蒂蓮嘉瑞還來非偶爾
懸知連歲有豐年
謝王祕書送桂花
病中恨不見花開頼有仙郎折送來一笑相看如有得
呼兒草草具樽罍
桃花菊
秋來不謂見春華疑與春風是一家已向枝頭開菊蘂
更來菊上作桃花
名園看盡好花枝黃菊施朱獨未窺應是天憐秋寂寞
故分春色到東籬
賞山茶
向晚佳人逞艷粧偶隨月姊到山房自憐老去無佳句
亦復冥搜爲發揚
和子儀送箭筍二首
與君林下久相從蔬筍由來嗜好同不餉腥羶惟餉此
想應知我舊家風
滿合圓如玉筯勻一開喜氣頓生春非君與我誰知味
俗客惟誇嗜八珍
和陳義卿秋香
小園無處著清香誰剖枝頭栗玉黃可恨楚人元未識
只知蘭芷是孤芳
和周明瞻秋香五首
落葉初辭萬木林誰將翡翠屑寒金朝來散入亭前樹
着處幽香欲滿襟
月窟仙人冷淡粧鵝黃衫子翠羅裳雖無妖艷誇塵俗
别是人家一種香
惱人風味冠江南浪蘂浮花總覺凡對此自宜文字飲
不須更倩玉纖摻
山腰水際有餘青造物多應特稟靈桃李無言甘避舍
可憐黃菊強儀刑
已愛清秋霽景鮮山明水秀竹娟娟更來花下成真賞
頓覺飄飄意欲仙
夜飲觀風堂龔漕折芙蓉侑酒
燈下看花已可人此花那更有精神不辭今日尊前醉
只恐紅粧不是真
再和
坐上花光欲照人深疑花是洛中神已拚今日如泥醉
何必須分妄與真
和王知府惠雙井茶
摘從雙井尚餘香遠寄山翁見未嘗咀嚼新芽味新句
陡驚冰雪沃枯腸
梅花下飲茶又成二絶
昨日花前酒太過今朝怕見近流霞不應辜負花枝去
且嗅清香倍飲茶
強拈茶椀對梅花應是花神笑我多更取香醪拚一醉
不禁風味惱人何
桂堂
長恨年年月窟秋無人共拍酒船浮君家雙桂開時節
我欲從君載酒遊
和戴解元雄飛瑞香二首
芳心似與春風約絶豔還宜曉日籠雖謝幽人持贈我
對花無奈憶山中
碧玉扶疎自可觀花頭纏錦更團圞坐來已覺明人眼
况有幽香馥鼻端
感花
春雨不止花已離披終日感傷因成八首
正欲持杯賞萬紅却遭連日雨兼風種花欲看難如此
可是衰翁賦分窮
年來老病苦相侵已是傷春不自禁那更雨聲長在耳
連朝滴碎惜花心
雨脚才收擬杖藜簷前依舊又垂垂倘余有分花間醉
會有風和日暖時
縱令日日醉春風已恨花無十日紅何事東君長作惡
不容春色麗晴空
千花到底不如梅勝賞猶宜踏雪來今日滿天長是雨
如何花下得徘徊
春來日日欲尋春樂此疎慵老大身豈料青春今過半
蕭蕭風雨却愁人
嗟我明年是七旬此生能見幾番春憑誰爲補青天漏
放出春光處處新
一雨綿綿不暫停天公於此底無情不應直待花飄盡
始放陽和作好晴
飯客看鶴賞梅遇雨有作
鶴舞梅開總有情小園方喜得雙清無端風雨妨遊覽
不使衰翁眼暫明
魯漕惠鹿鶴花果
鏤果團繒宛似真尊前一見喜生春感公持此爲余夀
益悟浮生是幻身
和梅花前見鶴
雙鶴翩翩到我前與花鬭白更爭妍低頭自覺形儀穢
安得飄然跨上天
松嶺
君愛山間十八公儼然風操出樊籠四時已占青青色
更有松黃勝萬紅
三三徑
種成松竹與江梅杖履相過日幾回莫謂箇中三友足
也須更許老夫來
進賢道上老松竒古可喜去秋經從因命於空
處補種今漸有生意
來時惟愛古松青去日新松種已成令尹若能終此意
清風着處會知名
昔杯渡禪師自西域開山隠靜止携五葉松來
歲月既遠余求此山中之松已化爲烏有矣護
國遠老知余此意偏搜之天台山中得於玉霄
峰下移以見餉遂爲林下之光因詩以謝之
杯渡移從西域來一枝五葉翠成堆謝師致此爲吾夀
使向湖山深處栽
詠松
古人長抱濟人心道上栽松直到今今日若能增種植
會看百世長青隂
古邑荒凉但有松濃隂夾道勢騰空行人破暑忙歸去
未必茅簷有此風
濠水累年不泄魚既充牣每觸熱輙死余既濬
治市河因開水門導之入江遂作放魚二絶
局促洿池幾歲魚想應日日念江湖如今放汝非無意
亦欲天公放老夫
我今縱汝入江中好趁風雷早化龍只恐爲龍行雨苦
碧波深處且從容
贈方山人二首
日者俱云我未歸獨君算我有歸期仍言不出三秋裏
東望家山喜可知
故山久已辦莵裘得去欣聞止在秋涉世安能長戚戚
收心只欲罷休休
再用示方山人韻二首
暮年不是苦思歸已約湖山恐失期此意有誰能會得
秖應猿鶴是相知
不羡千金狐腋裘只知飽暖度春秋如今萬事皆踰分
此外何求更不休
送朱彦先歸鄉
西風一夜掃殘枝處處寒砧搗客衣我正思歸歸未得
却于江上送君歸
客有善畫者取予所和歸去來辭圖之成軸仍
爲老者寫照於其間感而有作
勞苦形骸不自知朝來始向畫圖披可憐憔悴今如許
更不歸休待幾時
到儀真沙河阻風三首
快意由來未易逢順流却值打頭風篙師知是江神怒
引棹重回小浦中
求退那知却冐遷天心人意古難全今朝行役還堪笑
下水船爲上水船
連日狂風已作難今朝濁浪更如山江神堅我歸田志
故示危機一水間
會賈守邀許倅有感
當年婺女三人别今日姑溪一席同老去光隂能有幾
相逢莫放酒杯空
宿霧濃雲撥不開更傾驟雨下天來天公也喜人歡聚
故遣斜陽送一杯
贈余居士二首
君知我意欲休官却道如今未得閒萬事無求惟一退
天公于此不應慳
我老祗思還舊隠君今更爲卜新阡餘生得此夫何欠
所欠歸來一溘然
余壬戌春校試進士同事者五十五人至戊子
歲因閱小錄所存者止四人感而有作二首
校試羣才一日中當時五十五人同二十七年零落盡
只存我與二三公
只存我與二三公可歎人生瞬息中縱使老來身未死
知能幾度見春風
久擬重陽一登龍山以荒榛峭壁無容足之地
欲訪昔人風帽遺址竟不可得遂領客之凌歊
偶成四絶
登高自古說龍山擬訪遺蹤去路難頼有凌歊臺尚在
不妨懷古凭欄千
當年宋武築凌歊人去臺空氣尚豪欲弔興亡無處問
且憑茱菊薦芳醪
下車日日欲登臺直到重陽始一來好對江山拚酩酊
此懷能得幾時開
宦情一似秋容薄歸興渾如酒味濃臺上望鄉何處是
夕陽影裏暮山重
伯洪以鐵拄杖見寄二絶謝之
應念衰翁老且疲年來跬步要扶持鐵為拄杖勞相寄
全勝花前只杖藜
鐵杖君家收幾年更原古意賦成篇寄來豈為資扶策
應見予心老益堅
和任路分喜雨
一雨驩聲已沸傳更觀佳句倍欣然一時果遂為霖望
會見重書大有年
喜雨三首
鑠石流金苦異常行人誰不困秋陽狂風忽送排簷雨
滌盡炎威作晚凉
昨朝偶得碧琳腴不敢濡唇畏暑涂雨過凉生襟袂爽
不妨傾倒且踟蹰
畏暑停驂憩驛亭不知郭外雨如傾晚行但覺通衢濕
凉入郊墟分外清
喜雨
正憂麥槁井泉乾一雨中宵忽沛然莫恨梅花憔悴去
且欣新綠盡歸田
雨後
破雨衝風萬騎趨人人輕捷過飛鳬要須直𢷬天山去
趁取河冰塞槁枯
喜晴
始喜晴天照眼明忽驚風雨報秋聲天公也念悲秋客
還掃羣隂作晩晴
晩晴三首
洗盡妖氛喜乍晴風生萬馬四蹄輕天時人事俱相契
敢有纖兒更弄兵
時廵中外已歡呼那值天晴喜浴鳬路上捷音良可慶
王師所至若摧枯
三分春色二分過那更連宵風雨多試向園中問消息
不知還尚有花麽
和許守遊春
玉蘂瓊葩壓衆芳一時縱賞擁如墻花邊笑索銀瓶酒
知是誰家白面郎
結客行行入翠微桃源深處醉芳菲狂歌不減劉公幹
盡日花間坐不歸
尊前莫惜千金費醉裏能令萬事輕須信人生行樂耳
此身何用絆浮名
括蒼胡經仲以經術授吾鄉子弟僕頃過錢塘
得吾兄永言多益及友人孟世功書未嘗不以
得交經仲爲言且以其往還詩什相示已决知
經仲非塵埃中人矣春初歸自錢塘遂獲識經
仲於齋館信數公之知人交道之不朽一年之
間凡三相會從容談笑者蓋十許日而詩筒之
循環來往曾未嘗輟而僕之心猶以不得朝夕
見經仲爲恨也一日經仲來訪席未定乃謂僕
曰吾將歸鄉明年不復來此矣僕念經仲之賢
交遊中所未有顧世方擾攘會合無期臨風語
離殆不勝依黯因誦老杜人生足别離之句作
五絶以送之
風期久已暗相親尊酒論文未厭頻底事天公苦乖隔
動將離索付騷人
明日離尊難重傾且停征馭話交情知心自古不易得
况是途窮頼友生
君詩字字凌珠玉入手卷舒看不足别後襟期儻未忘
會寄筠筒入空谷
窮冬萬木凍欲折獨有松篁抱高節貧交無可效慇懃
持此與君聊贈别
吾儕生長太平時不謂年來逢亂離此别要煩君自重
相期重築太平基
二十七日泛舟偶成
小舟游漾小池中偶與吾人笑語同好把釣竿煙雨裏
一蓑放我作漁翁
登舟
天憐行客困陽秋許捨車徒上小舟十里好風祛滯思
一溪寒水助清遊
去郡登舟偶成一絶
脱得身來上短篷飄然初試一帆風孤城回首知何處
秖有凌歊在眼中
四月二十一日同妻孥泛舟登吕氏濟川亭二
首
不到茲山二十秋重來山水更清幽無因得向巖前住
日日持竿上釣舟
吕公清德著吾鄉生愛茲山死便藏顧我來遊雖恨晩
尚思杖屨共徜徉
渡錢塘江
萬頃煙波一葉輕風來枕上覺凉生我行觸熱渾無奈
却喜身心得頓清
寄龔帥
今朝駛步忽來前報道除書下日邊閫寄復歸賢使者
百城聞命想欣然
雖喜英賢帥十連却慚糠粃濫居前自知未免人揚簸
願使衰翁晚節全
行李看看近故廬夢魂猶自遶洪都帥垣暇日登臨處
把酒還能話我無
歸自郡中道上口占
禾黍離離壓道旁蹇驢歸去晚風凉揚鞭西指吾廬近
想見新醅已可嘗
六月二十一日早行十六首
四更山月吐微明起促籃輿趁早行忽聽疾雷催雨急
風生襟袖不勝清
稻苖初穗出紛紛半是青雲半白雲坐看黃雲呈上瑞
田家無處不忻忻
病軀終日困驕陽正慮行行去路長多謝天公憐此意
時飛疎雨作清凉
爲憶湖山且暫歸此心不是要追時君恩留我非由已
寄語山靈莫勒移
欲掛衣冠已上章更令衝冐去南昌南昌縱有佳山水
爭似安閒在故鄉
雨後西山氣象新野田高下水津津晚來弛檐臨風坐
聒耳蛙聲更可人
古寺經行知幾回山僧又見我重來暮年欲作終焉計
不得歸休只自哀
籃輿亟欲到柴門終日驅馳亦苦辛野外莫嫌車騎少
笙歌兩部自隨人
蟬噪園林處處同此蟬鳴處顫春風秖應寒餓全無力
吟不成聲喙已窮
東望吾廬百里間二年别去一朝還雖然未遂歸休意
且對湖山一解顔
出入鄉關四十朞勞人迎送每慚之今朝單騎歸來速
且喜鄉人都不知
不見湖山兩閱冬相思千里夢魂通今宵燭下怱怱看
猶恐歸來似夢中
竹間幽徑喜相通花下清隂苦未濃說與園丁勤灌溉
我歸要此養疎慵
漫來水上結危亭更凭欄干聽水聲洗得肺肝清似水
莫言亭下水無情
只愛湖光似鏡平那知洶涌作潮鳴直疑身在江舡上
夜半更聞風雨聲
暫歸祇欲見湖山多謝親朋日往還但愧年衰筋力憊
將迎容我片時閒
久欲乞歸未得一日蒙恩放歸不勝欣喜塗中
得十五首
今日方行第一程看來已覺此身輕若還歸到湖山裏
何啻乘雲上玉清
我病只宜投紱去君恩却許奉祠歸小人報國非無志
正恐叨逾觸禍機
東去怱怱不暫停我於此地豈無情秖緣衰病歸心切
不憚﨑嶇趁曉程
來時似覺秋猶熱去日忽驚秋已深一去一來何所益
不如歸去舊園林
老夫非是厭洪都正恐沉迷失故吾縱使東湖花似錦
不如歸對小西湖
邦人送我說殷勤自愧初無德及民若更躊躇不歸去
猿驚鶴怨亦愁人
去年來見荷初敗今歲歸逢菊已殘殘菊敗荷渾似我
縱餘芬馥豈堪觀
記得年時入境來老分閫寄懼非才今朝遂出洪都去
笑指故山真快哉
夾道喬松幾度春青青黛色四時新當時若盡荒郊種
萬頃清隂更可人
欲寒還暖雨還晴極目秋郊景色明應是此歸天亦喜
故將風日作人情
無日無時不念歸此心宜有鬼神知如今已作終焉計
寄語山靈莫勒移
荒墟忽見翠成堆錯認青山入眼來元是松林如此好
不妨歸去更勤栽
路傍遥見一山居歡喜猶如見故廬見似故廬猶自喜
如今到後喜何如
兀兀籃輿足欲拳聊扶藜杖步山邊招提此去無多地
且就僧房借榻眠
淡煙斜日媚郊原中有人家似輞川地側忽驚車馬過
三三兩兩竹籬邊
九月二十六日同朝宗澤民遊洞宫用劉使君
韻二首
雲藏仙窟幾何年一旦來遊豈偶然造物應憐林下客
故令一覩洞中天
愛遊此地已多年今日身心始豁然洞裏真人雖羽化
蒼蒼喬木自參天
如老堂
少年有志覓封侯老去知非萬事休薄有田園能自適
不妨賣劔買黃牛
一堂風月一床書隨分琴樽樂有餘試問乘軒遮道客
何如歸去狎樵漁
種德堂
我本農家世賤貧一門相繼亦簮紳當知來處非今日
莫學詩人只爲身
觀十二弟種德堂詩和其韻
萬事忘懷付酒尊長閒不厭客登門但存心地平如砥
勝買黃牛教子孫
竹塢
此君生長此山中直節從來自不同今日高標還卓出
萬人誰不仰清風
雲龕
君將富貴等浮雲却許白雲來就宿静處何妨共一龕
免教隨手翻還復
入界
日炙風吹人倦乏山重水複路縈廻一番行病思休息
且喜今朝入界來
送津還任
汝到庭闈話未終若爲行色又匆匆要知只有歸來好
便做三公亦是空
三七姪入新屋
華屋新成集賀賓門闌盛事一番新願言積德高於屋
屋下長存百歲人
我昔行年近六旬辛勤纔有屋容身汝成廣厦年方壯
端是吾家有福人
送姪赴廷試
我是田家本業農偶然兩世到蟾宫書生天幸有如此
豈復更憂吾道窮
一第男兒未足誇喜傳衣鉢振吾家大廷好上千言對
要使聲名播邇遐
上林躍馬看騰驤父老猶言昔日張顧我兒曹殊未學
敢將蹤跡繼前芳(邦人言昔張侍讀之子寺丞登科東坡曾寄詩以相慶詩中有洗眼上林)
(看之句)
和康伯可重陽
過了重陽又一陽梅開亦擬共壺觴病中無復成狂飲
且作前賢醒裏狂
掃墳東山感舊示十五姪
四十年前此讀書與君俱欲上亨衢君雖未達心猶壯
我已衰頽作老夫
梅花下聞角聲
兀坐江城厭寂寥喜逢春色上梅梢寄言畫角休吹遍
留與鈴齋作淡交
睡中聞鶯
觧鞍蕭寺憩清幽睡裏忽聞黃栗留驚破夢魂何可恨
得知身在浙江頭
敗屋有感
甲第巍然數百間一朝人去頓摧殘寄言行客休興歎
但積隂功後代看
悼王習之
兩州佳政萬人傳一旦那知遂溘然到底久生從古少
要須乘健早歸田
嘲欽師
師與予心總愛山從來已許伴予閒若爲一出俄經月
却戀塵凡未肯還
贈遠老
一瓶一鉢自由身聊向江南翫水雲踏徧千山并萬壑
却歸林下炷爐薰
送安老
師走叢林不計年若爲猶未了因緣萬年有路何妨去
透取無生不二禪
和遠老韻二首
平生痼疾在煙霞到處林泉是我家若也遠公容入社
直須酤酒不須茶
欲訪天台帛道猷夢魂先到石橋頭箇巾直待桃花放
始得從師爛漫遊
送明老遊鴈蕩五首
昔年曾作鴈山遊倒指今踰四十秋嘆我豈勞蝴蝶夢
羡師重到大龍湫
師到龍湫謁矩羅爲言别久渴心多當年見處祥光滿
試問今還記得麽
吾兒此地偶鍾英紹我家風尚典刑所幸吾師知此意
殷勤爲我謝山靈
方欣林下共談禪底事深公挽出山千里同風無道俗
何妨一笑便言還
遍參尊宿走諸方老去纔能返故鄉漲水飛雲前輩語
他鄉莫更久徜徉
和遠老四首
事好休時便好休不應人盡覓封侯歸來已快平生志
况有高人來聚頭
身居仕路夢家山一日君恩放我還從此便爲終老計
秖愁造物靳清閒
世人老去不知休秖羡三公與五侯爭似山僧都不會
困來衲被便蒙頭
相逢正好共看山底事怱怱便欲還今日乍晴山更好
可能伴我片時閒
上七齋素不飲
人日晴天萬里開自應一笑上春臺清齋偶阻花前醉
且把茶甌當酒杯
送津赴紹興倅八首
讀書已負少年時老大空疎愧我知汝肯爲余償此志
雖窮亦是起家兒
山色湖光足自怡幽棲無一不相宜只嫌野外遊從少
汝早歸來共樂之
汝辭秦邸佐名藩端爲親庭數舍間數舍相望雖不遠
爭如在側日承顔
當年我鎮卧龍山曾種千花與萬竿歲久不知無恙否
因來且爲報平安
我曾開鑿鑑湖田功竟難成愧昔賢汝謁馬祠須問訊
此湖興復是何年
出仕曾塵侍從班退休還得老湖山已慚過分無他望
只願吾兒相對閒
我辭官路已多時魂夢今猶畏險巇汝既飽諳游宦味
會須早作箇歸期
人生萬事不如歸只恐歸來不及時汝若能爲陶靖節
我身勝到鳳凰池
山居上元
未能免俗強隨緣聊掛燈毬記上元席上雖無羅綺繞
遊人來往亦喧喧
十六夜見月
連宵待月屢登城特地遮藏不肯明過了佳辰方皎潔
嫦娥何事太無情
代答
人生何用苦多憂無日無時可宴遊但使此心忘係累
凉天佳月即中秋
甲子日無雨偶成
連歲人懷水潦憂年登猶歎不全收夏逢甲子天無雨
預喜今年又有秋
和許守松隂
喬松轉日影斜斜穿入疎櫺細作花怪得清隂長不改
原來松下蟄龜蛇
題心遠軒二首
山居我欲避囂塵尚覺門庭俗客頻羡爾結茅當道左
一軒風月作閒人
扁榜當年我命名喜君心與迹雙清眼前風物渾如舊
但覺庭前春草生
和劉與權韻三首
平生嗜好唯愛山前身疑是山中相歸來深處得幽棲
柴門正與山相向
去年君過我山中尊酒相歡十日同别後相思腸欲斷
暮雲空復指江東
異縣相望兩驛間何時復此共看山向來同社今無幾
莫惜籃輿數往還
陳子厚送韶鴨將以七絶因次其韻
久聞韶鴨有靈蹤首尾俱輕快御風公獨惠然持見贈
應知野性與余同
興在江湖萬里間洿池一曲豈能安今朝來我西湖上
眼底陡驚天地寬
湖光深處恣沉浮未讓波間鷺與鷗舊侣此時應羡汝
欲來相就苦無由
朝朝兩兩下平沙添得湖中景趣嘉碧卵從今生育去
便堪裝點作漁家
投迹山林不厭深老來寧復計升沉水禽得得來相伴
應識幽人一片心
初來便自與人宜相近相親自在飛底事悠然無畏忌
也知老子久忘機
雖是微禽亦美觀豈無繒弋欲相干不須更起高飛念
且向湖中戢羽翰
題珪師松雲庵
一瓶一鉢一枝笻皓首歸來萬事慵應笑白雲猶世態
却來庵外媚孤松
附錄文二首
代廬州守進秩謝表
帝綸中下天澤外同加瑣闥之清聯守肥陵之舊壌承
恩優厚無已戰兢中謝伏念臣才能無它仕宦素拙久
塵汚於侍從無補益於絲毫復此拜嘉惶焉增愧念恩
非所宜當則皆為無功之食惟命出而不反則又將無
說以辭此蓋伏遇皇帝陛下龍德興潛離明照隱上眷
以承天心之重下安以慰物望之深顧雖無庸例亦有
命簿書斷斷未瞻天日之姿恩渥洋洋恭被雷霆之澤
禄隨寵至榮與愧兼惟懷忠赤之一心以謝生成之大
德臣無任
姑溪集序
李公端叔以詞翰著名元祐間余始得其尺牘頗愛其
言思清婉有晉宋人風味恨未覩他製也乾道丁亥假
守當塗因訪古來文士居此邦而卓然有聲于世者惟
李太白郭功父與端叔三人郡舊有太白功父集而端
叔獨缺然求于其家而子孫往往散落無復遺藁間得
之邦人類而聚之命郡士戴翬訂正釐爲五十卷鋟板
於學昔二蘇於文章少許可尤稱重端叔殆與黃魯直
晁無咎張文潜秦少游輩頡頏於時今觀其文信可知
已或謂端叔晩節銳於進取有所附麗雖若可疑然范
忠宣公遺奏極於鯁切詆斥不顧一時用事者欲寘忠
宣之子於理端叔慨然自列謂實出其手既而公所爲
忠宣行狀復出由是得辠南遷廢錮終身曾不少悔其
勇於義若此詎可以微瑕掩之哉余固愛其文又表其
行誼之可嘉者并以詔於後云端叔名之儀其先景城
人既謫而南始居姑溪自號姑溪居士今以名其集天
台吳芾序
