陵陽集卷十九
元牟巘撰
啓
通交代趙寺丞啓
輟班外府宅牧南州来從魏闕之間具知上意坐使巫
磻之下如在近畿辱附交承亟修贄問某官天台神秀
地望穹華漢諸侯王有燁苴茅之舊唐進士第並馳韋
布之先獵獵貴名駸駸華踐發硎游刃初何有於盤根
前箸借籌盖居多於帷畫遂繇驥乘入簉鴻儀既鍵司
福禄之頒且簿正僝鳩之事謂宜徑上分輝藜杖之端
顧肯斜飛坐嘯梅花之外復持美最歸重清班三丞朝
望之夙優列宿省郎之平陟銀黃丈二組何勇退之甚
高紫翠七一峯殆夙緣之有幸郵傳至止輿誦翕然載
維此邦雖非昔比然而潢池赤子久矣相安白水青秧
居然可喜允資坐鎮所願速驅帝簡宗英寧久作巫夷
之長朝知治行即峻躋供奉之班某全抱迂疎况嬰多
病初無循良之效可望古人惟有凋瘵之餘以累君子
襦袴巳歌於来暮糠粃幸掩於在前願言奕葉之雲仍
惠儌交好尚與都梁之父老敬候先驅
通曺漕啓
自天錫命易地建臺占軫翼分以星移實同躔次分戊
巳屯而雲列正頼轉輪軺傳肯来提封胥懌某官高標
絶俗實學濟時康廬數千仞其高地靈不斷魏笏一再
傳而後風烈如存粤早踐於夷塗巳共期於遠器由外
司馬為中都官六院寖高晉司禁鍵專城廉取肯向(闕)
淮堧作塢以甚嚴倉庾名官而尤重轉而反楚復此
爰周時並植於雙臺身實兼於數器外則餽餉不絶宿
飽相歡内則斂散以時常平益廣征謀密贊偉績於昭
公宜疇最以徑歸上欲用賢於巳效備契丹寬河北當
護本根遣鮮于出京東寕迂軌轍顧熊湘其密邇馳驪
駕以增光入境而褰帷涓剛而視篆先聲有俶和氣潜
孚自比而南重湖正資於均惠不夙則暮一札會見於
趣還行復家氊即持禁槖某漫分斗壘徒玩歲華食粟
何禆問戌期而巳過合符良近遥歸夢已先驅自幸末
塗聿逢揭節倘一日而未去得奉六條真二天其焉依
庶幾全璧
通劉提舉啓
榮被詔聲起將使指湖南二千里盡歸攬轡之中天上
十三星是乃積倉之次先聲所暨和氣巳孚某官寶璐
大名淵源粹學蕭然風骨所謂山澤列仙之臞偉甚詞
章如聞鈞韶九奏之雅峻躋清貫夙負有聲太學諸生
猶記舉幡之日集賢學士共驚落筆之時道家蓬山望
郎省戶使其依違婉孌以諧乎俗豈復偃薄回翔以至
於今逮乎訪落之勤爰借僝工之重記正元之朝士能
復幾人陪上雍之侍臣是特一武忽飛鴻之驚矯渺獨
鶴之来歸水竹清華圖書跌宕神全而氣罙王身退而
名益高石室棋間難久袖爛柯之手衡峯雲捲獨深知
皎日之心果聞黃紙之除書茂簡白頭之老監起郎揭
節涓日建臺太史度湘豈若執事從官之内長孺發粟
何如拾遺禁闥之間上方以近甸而視遐陬公宜持豐
年以報明主甫臨封部立有最聲寧久滯於六絲即平
登於兩制某漫分山壘何補縣官蕭索戍樓久瓜期之
云熟吚啞歸櫓覺蓴興之已秋正末路之凛然俶輶軒
之至止倘尚留於一日幸得事公雖獨有於二天敢云
私我
賀汪帥除都丞啓
榮被温綸肆加異數寬憂南顧允資中軍帥之賢導密
西樞爰進真從臣之列提封所暨頌詠惟均某官實學
兼該英規有偉胸中甲兵數萬敵胆為寒湖南壌地二
千民襦悉暖教令孚於期月威風憺於重湖富公之在
青州非多蒙振魏國之帥定武頓革惰驕治最卓然宸
衷簡在迺亟陞於從槖仍係重於帥垣惟承旨視鰲禁
之至嚴而入侍與螭墀而並峙紹興趙子畫實兼次對
之華元祐王彦霖徑領本兵之寄佇觀柄用以展儒猷
某仰竊庇庥獨深慶忭統府襜趨之末媿未能全正衙
麻卷之頒又將来賀躍躍以喜亹亹奚殫
賀運使建臺啓
載涓剛旦肇建崇臺英簜輔函移福虛危之分棠隂閱
世恰逢甲子之周初滌籕紋一新條教某官夙傳家學
見謂吏師玉淵三峽之泉去為江海洞庭重湖之野来
奉鈞韶坐使離騷之鄉復見皇華之雅列戍懽呼於宿
飽諸生倚頼於夏盟一尺商霖巳應隨車之雨千艘楚
粟坐通下水之漕立有最聲平躋禁路某繫匏未去庇
樾焉依雜沓賀裾兹幸逢於上日吚啞歸櫓尚亟請於
下風
謝除大理正啓
外庸何取猥玷除書後至當誅自歸造命輒陳悃愊仰
答生成竊惟士制刑之中史告成於正是為地官鄉帥
之屬實視南臺特書之班厥任匪輕以人而重要必稱
寺中之絶乃可司天下之平藉未能得西京黃伯之循
良亦當復南士顧榮之秀望始為宜稱無負選掄某戍
削之姿欵綮之識如魏王瓠濩落本空如紀消雞虛憍
巳盡粤叨乘於一障偶坐閱於三秋責以會期初不過
俗吏所能為者問其治状何敢竊長者之稱乎仰藉大
鈞僅臻細滿俄予環而使入爰上印以亟行久阻濤波
倏侵晏歲雖式微之賦幸巳来歸而棠棣之詩恐其或
廢屬經營於薄緒遂宿留以後時暮雪兔園自慙末至
春風燕壘尚許重尋自憐支離稿乾之餘復與光明盛
大之際昔渭濱雲遠每懷報一飯之恩今東閣天寬又
目覩四方之士突兀眼着於大厦依稀身傍於名躔人
賀其遭已慙非據某官勤勞再造平决萬獄京邑空囹
如見成康之世太倉發粟實同禹稷之心流海宇之頌
聲輯庭幃之慶事八十者五豆方宏老老之仁三千年
一花益衍綿綿之筭既宏開於壽域尤茂積於隂功謂
其舊服於官聯蓋以粗知於德意卑汚是正更廣好生
某敢不敬受嘉仰酬洪造畫衣冠而治惟知仰贊於明
時帶笭箵以遊尚冀少安於愚分
謝除侍右郎中啓
元祐師臣密侍臨軒之旦淳熙郎選誤叨除目之榮恩
華度越於流軰威烈輪囷於軒瞻恭趨嚴屏肅摯謝函
自三班更舊制以来惟兩選以右銓為副七千八十六
闕尤歎久淹五萬四千詞條孰能遍睹肆今日丕釐於
積蠧而冗曹頓為之一清然而綜叙得人自足服衆多
之口妄庸非據恐反生僥倖之心世胄必得張宣公之
賢蜀士亦須杜起莘之望豈繄謭陋可玷清華某結納
無竒支離堪笑雖從諸老先生之後良懵見聞徒慕兩
京循吏之風莫知宣布朅重来於班筍甫四閱於階蓂
貫索曉沉幸空列犴武成春鎖恐漏多魚偶沙汰之尚
寬豈喬遷之過望不圖冗散忽與甄升紫粉界墻在一
時而超甚青綾儤直如列宿之笑何莫蓋其愆欲辭弗
獲必使無冤矢職乃見清通正自以椎少文安能敏絶
靖循僥忝彌切凌兢某官文武兼資勞謙盛德緇衣兮
又改造敝袴以待有功允出至誠尤嚴責實再念銓衡
之公法是關磨勘之微權深愧愚蹤曷當隆使某敢不
敬修職守祗服休明自知無佳吏部之稱可孚輿望何
敢以老衙官之語而忽選曹惟既乃心庶無所負
賀左史王侍郎啓(應麟)
升華柱史晉秩天官冠螭首蛾眉之班紫毫發彩上雞
翹豹尾之列金鏡題才宸命誕頒朝紳胥慶某官四明
間氣諸老傳真海内第一流負古人所自任之志胸中
三萬卷成當世不能為之文擢異科軼平園於盤洲載
令德自文正而懿敏疇咨鴻碩遍歴清華夕金華而朝
石坳藉甚告猷之益内玉堂而外西掖煥乎宜誥之稱
丕彰近甸之民庸式著本朝之公望復作蓬山領袖盍
為禁路羽儀褚遂良之錄起居載筆聿嚴於書法孫莘
老之振淹滯持衡爰别於品流增賁綸垣行登政府某
幸依官簿况托年家慙無佳吏部之名願言庇厦敬致
真從臣之賀尚聽揚廷
通交代浙東提啓(家鉉翁)
予環趣入方勞使臣之来出節俾行猥承賢者之後輒
修初贄自托下風某官問學淳涵風猷整峻大兒孔文
舉一老高視於人羣難兄陳元芳二季共稱於世瑞越
自馳英聲於茂宰成美最於介籓擢外府丞維天子使
並濤江而東騖乃馮翊之左區路熟重来風生一道蒼
崖赤子自以為不冤玉壺清水撓之而不濁含香徑躋
於省戶寓直密傍於奎鈞有功見知原省因任留之以
為帝鄉之重待之以成宣室之釐方底綠綈頓覺小蓬
莱之近屬車清蹕即躋舊筆槖之班某積愧空餐日尋
歸夢顧鉛刀之鈍甚如繡斧之輕何必咨以周敢以馳
驅而自詭其則不遠庶幾矩矱之是承
謝馬丞相啓(廷鸞)
太微積星之次良玷清班小雅皇華之歌驟膺重寄循
墻弗遂銜袖以前竊以行部過江昔之所重觀風近甸
今者尤榮况我朝初設於祥刑維外郎首膺於出使自
非夙望曷稱嘉師某蕞爾微蹤悽其先緒帶衡佩矩僅
守曲士之尋常錯節盤根初蔑良工之剞劂平生惟思
於斂退所至輒用其疎愚治郡平平甘催科之甚拙司
銓聵聵恥掎摭以為竒蓋深逃健吏之名幸不在巧官
之目胡不歸之賦頗嘆菊荒無何有之鄉乃全樗散比
陳情以自列恃知巳之汝容豈意出綸反叨持節地大
物衆莫如馮翊之區人微望輕豈稱職司之體無乃畏
景而就日凛其受命而飲冰某官學為帝師心主善類
周公相祀上未許於明農兩結當封天密扶於隂德蕩
八荒之開壽廣一道之好生爰重謀詢尤加選擇謂某
雖甚腐於力若不足以激昂然有志於民可與聞於欽
恤遂令司臬實荷化鈞某敢不敬服明休冀殚薄效相
期勿犯幸逢畫像之朝尚頼曲成亟反屠羊之肆
謝福王啓
明德茂親夙仰宗藩之重皇華宵雅誤將使指之隆循
墻莫控於忱恂削櫝用伸於禮敬竊以鼔楫而過江左
昔謂至難露冕而行南陽世稱殊寵共惟今日尤重帝
鄉三輔皇圖俱號扶馮之近兩朝赤子深涵豐沛之恩
必將坐致於無刑斯可延洪於有慶匪時宿望曷受嘉
師某本以妄庸洊叨任使出司民社曾微慈愷之稱入
忝銓曹又乏清通之識竊自知其樗散每深媿於食浮
力請職祠惟期從欲不能者止亦分量之所安爰用咨
諏敢馳驅而自詭况戅愚惟知遂一致之性而闇劣未
易析兩端之疑顧視闕然寵靈厚矣某官盛德而仁熟
行高而屬尊賜脤膰於弟兄式篤先朝之愛分寶玉於
伯叔益隆聖主之恩大路綏輦之備殊徽黃髮台背之
介多祉肆勞謙而下士益推廣於好生某敢不明清單
辭矜畀庶類畫衣冠而治將奚補於盛時帶笭箵以遊
倘蚤諧於初志惟祈函護彌切瞻依
通洪安撫啓(燾)
建牙禹會聳聞賜履之稱將指周原喜是摳衣之舊雖
造化曲為之地皆汲引以至於今輒冒顔行敬抒心曲
某官光明俊偉凝重粹温郊藪之有鳳麟蔚羽儀於昭
代山川之出雲雨將潤澤於蒼生出入垂四紀之餘險
夷惟一節之貫爰自疇茂庸於分閫乃思挹爽氣於游
帷岩居川觀花香竹色公雖袖看碁之手上方興當扆
之思謂舊筆槖之臣惟靈光之獨在而小蓬莱之地乃
馮翊之要區五閣冠班十連領帥為我強起未容龍卧
於清波惠然肯来况復馬諳於熟路先聲布濩環境懽
呼領東方之縉紳靡須煖席問西廳之典故即幹洪樞
某立朝何裨予節良忝若時華選敢當小雅之遣使臣
實有夙緣復見文昌之為帥長乃平生之知巳尤今日
之至榮所幸有函丈之可親豈敢以外臺而自列奉令
承教一如在幕府之時當局處中願復入鈞陶之數
回郭衢州啓
觀風問俗愧無古膚使之能宣化承流幸倚東諸侯之
望敬修削櫝仰復司籖某官實學兼該宏規有偉盤根
利器未嘗肯綮之少經堅車大艎每貫險夷而一致自
早收於儒級巳超著於英猷宸扈晉班珍曹叠組急流
勇退朅為鹿洞之遊異最昭升徑陟雉工之長既益深於
涵負難久閟於經綸若時太末之區頗狃潢池之習蜂
蠆起於袖人皆貽愕以莫前龍蛇放之菹公獨笑談而
遂定懋著期年之最坐臻千里之安方略具施威聲益
振爛柯日永巳知碁著之高褒璽春温更覺槖班之近
某立朝何補乘傳朅来深惟司臬之匪輕正望同舟之
共濟康衢謠咏喜復見真淳之風原隰馳驅亦邀安靖
之福
通鮑制置啟
賜履至海方瞻統府之尊六轡于原猥玷使臣之選夙
幸邀於先好兹又託於下風乘傳甫来飭函以摯某官
風儀簡遠論議崇閎少微古括之精英實鍾間氣太山
洪河之涵負卓為偉人自親簡於嚴宸遂歴居於言路
抨弹霜肅凛其一御史之風忠讜日陳不在三諫官之
下咸斂手以避於司隸乃持槖徑上於甘泉史觀兼華
秋卿叠組主體國論方有頼於儒猷後勁中權乃出顓
於閫任仍躋仙殿来重瀛垣粤從號令之新坐使提封
之靖春生秋肅山立霆行海不揚波已獨高於殊績林
有伏虎盍歸重於本朝暫為十洲之少留即聞兩地之
徑拜某奚堪用世甚忝為郎歸夢久搖每繞蒼苔之上
誤恩過厚俾持英簜而東媿隆指之莫將幸高牙之密
邇周原膴膴敢自詭於馳驅夏屋渠渠尚焉依於庇冒
賀朱漕啓
輟武機廷將輸河漕木天寓直邃通東璧之躔銀漢乘
槎密傍長安之日悚聞揭節盡肅提封某官天分夙高
人門甚偉引筆伸紙其言自成於波瀾游刃發硎所至
無前於肯綮自與聞於國計益展究於英猷有蔚功言
盍膺事任劉子羽之在樞掾實在魏公之謀鮮于侁之
號福星嘗聞迂叟之語教條所暨和氣巳孚漕引以歸
中都佇昭異最拾囊而從上雍遂陟禁塗某夙荷眷知
尤深慶懌馳驅英簜敢云六絲轡之並持流落草堂復
望千丈裘之大庇
賀章參政啟
渙頒奎筆晉貳台衡敉寧武圖功方領神樞之重繼自
今立政遂參國秉之隆贊書一傳舉笏交賀在昔仁祖
有若郇公肅艾清忠實相慶歷之治重謹微密具形徂
徠之詩洪惟今公克篤前烈某官堪輿間氣經緯全猷
喬嶽泰山極包涵而雲雨自潤祥麟瑞鳳不鷙搏而羽
毛畢朝早以魁壘之英共期公輔之器歴諫官御史之
職有偉建明居給事侍從之間益隆德望巳為儀於清
要猶未究於經綸舊學甘盤上方篤從游之眷中興常
武公遂躋申命之聯乃蔽宸衷擢陪宰席退思岩之深
念無非為國家久遠之圖天章閣之宏開方自任天下
太平之責於以慰蒼生之至望於以昭真儒之極功以
首參而攝行豈但用龔實之之故事當中書之虛轄行
遂繼畢文簡之芳猷某幸囿陶鎔第深慶忭駰駱之持
絲轡初何補於諏原燕雀之托帡幪其敢忘於賀厦
賀刑部陳尚書啓(宜中)
趣馳召馹晉長爽鳩王人多聞密贊月將之益儒者給
事遂躋夕拜之聯叠組生光垂紳交慶某官倫魁偉望
善類宗盟永嘉正始之音斯文獨任慶元鈎黨之籍姱
節尤香自五色之占祥已九重之懋簡御史無官長具
嚴豸角之威太常不是卿徑上雞翹之列典司帝制備
極儒榮由禮闈而踐政塗蓋用王魏公之故事請福唐
以便飬親乃繼蔡忠惠之芳猷十乘惠臨七閩蘇醒然
而林有伏猛所當歸重於本朝海不揚波詎可獨私於
遐嶠果招旌之繄至俄德履之徑升暇日到石渠丹地
開黃卷&KR0034;頭巍立注意益深濡墨塗歸巳見引綱維而
争大體把麻庭告行遂漙潤澤以福蒼生某將指駰原
懽顔燕厦奉令承教方將仰隸於統臨當軸乘鈞所願
共陶於坯冶
賀陳察院啟(過)
簡自嚴宸擢居憲府紬書天禄閣方資筆削之長察事
司馬門遂任紀綱之寄除音誕布輿論交孚某官老成
典型大雅宏逹明月寳璐紛内美之好修繁露玉杯抱
遺經而獨究久周南之留滯俄宣室之興思職教武成
横經宗邸博士議郎之選允藉多聞承明著作之庭尤
資夙望益光家學洵謂儒榮肆天筆之親除遂霜臺之
分察力致天理人欲之辨尤嚴君子小人之間第一法
筵已竦聞於偉義二三執政行徑踐於邇聯某越在乘軺
喜聆出綍濃墨大字愧乏徂徠生之詩廣厦懽顔第哦
杜陵老之句
回倪處州啓
疏榮嚴扆作鎮近畿細㫋廣厦之間方倚成於君德古
括少微之分乃自詭於民庸誕布寬條懽騰輿頌某官
金華秀傑麗澤淵源季方並著高名時稱競爽子雲多
識竒字見謂洽聞少資璧水之楷模遂給玉露之筆札
風舞槐龍之翠密侍熙明夜燃藜杖之青徧儀中秘兼
華省戶舉武禁塗乃莫回勇退之懷朅来舊補遊之處
昔在臯比之坐已聞學子之翕歸今憑熊軾而来想見
邦人之相慶蓋久孚於教化初何事於施為田里人安
江山開懌坐令今日復見古循吏之風歸重本朝即造
真從臣之列某夙蒙異予今幸同寅駰駱諏原自媿馳
驅之何補燕雀賀厦第忻賁燾之焉依
陵陽集卷十九
