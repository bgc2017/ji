陵陽集卷七
元牟巘撰
雜著
喬木亭銘并序
晉國王公祐手植三槐於庭雖不作王溥官職而其子
文正公旦為名宰相孫懿敏公素為名諫官名將帥曾
孫鞏蘇文忠公為記三槐堂稱其好學而文以世其家
又為作懿敏真贊發明故國世臣之義以為世臣者其
勲烈以著於時德望以服乎人譬之喬木封殖之勤養
自拱把以至合抱非一日之故其論懿敏公之父祖子
孫蓋足以當之予倩張楧字仲實循王五世孫追維前
烈寶其舊物近又復喬木之亭取蘇文忠公所稱王鞏
定國者以銘其亭曰
循王甲第吳山之麓勤身事國蟣蝨刀䪅而不妄殺一
念純熟三十年間種木繞屋厥木惟喬異彼樸樕爰自
芽蘖以長以育以至拱把合抱連幅忠根義榦積善滲
漉其陰數畝萬世之福我思其人猶愛其木曾是比隣
弗戒樵牧僅逃斤斧容慘神辱維時聞孫有惻心目贖
之以歸天實從欲汎埽其庭雲漲新綠嫓美王氏三槐
鼎足日有清輝如晞膏沐風有清音如韻琴筑可娛其
親可庇其族我誦角弓封殖是祝自今伊始公侯必復
萬葉子孫並受戩榖
俞好問摘西銘玉成二字揭之座右俾其子若
孫因名思義克遂有成
天地之心生於萬物其生維何凝沍摧剥蒹葭蒼蒼受
變乃成霜露既殺而況在人貧賤憂戚是為福澤德慧
術知是為疢疾增益不能空乏其身於維此意未或不
仁父母於子夫豈不愛厥既愛之曷驕以敗恩之過甚
如飽則傷所以古人教必義方旨哉西銘造化全體惟
好問父以訓其子他山之石攻玉之工物有相假始就
厥功彼粗而厲此温而密宛其成矣錯落圭璧如琢如
磨君子自修既恂且慄鐫發孔周匪玉其美伊石其力
生成之德
陳玉巖真贊
爾巾猶古爾鬢未斑畫前有易胸次不凢早歲場屋略
取二三一旦棄去隠几窮探時乎神遊雙溪之間亦有
負苓相與往還怨而無極肯露機緘山空月朗虹貫巖
槃
周公謹贊
儒而俠其非歟㕓而隠其幾歟違俗而聱牙玩世而滑
稽歟吾亦不自知或隠几著書或狂歌醉墨是殆見吾
衡氣機也將求之北山之北忽在乎西湖之西然己見
囿於筆墨矣儼幅巾而杖藜
謝竹所歲寒圖
我觀在昔交道實難風雪凌芳衆卉日殫睠乃三友媚
於歲寒松勁梅清綢繆相歡竹亦欣然枝舉葉攢如相
告語晩節是完復有石交竦立巑岏三而四之愈久能
看允矣謝子取友必端顧彼市道慨其永嘆設圖燕坐
銘詩載刊勿渝此盟以鍳以觀
學古齋箴并序
吾婿張仲實好學者也嘗即其家教授生徒著籍頗衆
束修以養意甚樂而尤與吾鄉鄧善之相友善其之江
陰也善之實繼為之今所謂學古齋者蓋是其處善之
比有遠役此齋復歸張氏程則去蘇實来德孺子箴未
始不同也事彌似其年仲實方念自弛使函溉埽老屋
數椽環以華竹日挾二子開卷其間唔咿聲徹戶外鏘
如鸞鵠學子欣然乃皆来集如其初講肄之暇俯仰千
載嘯歌一室自樂其樂書来頗有驕婦翁意余欲扁舟
自致以同其樂而未能也夫世有古今學無古今一人
巳之分霄壤懸絶此乃聖師喫緊為人語然施之斆學
之室則幾若教人者之為為人而為己者之私為己予
疑焉仲實曰今將使教者以為己之心為人學者以為
人之心為己若何余曰然何教非學何今非古則為之
箴曰
今人與居戢戢同宇古往之宙庶越而語匪好曷求匪
執曷御是以君子惟古是慕學古之齋不過環堵我友
寓之子去我處窗明几淨研席有所爰命二子密侍巾
屨亦有来學五合六聚魚雅童貫其進以序執業呻畢
豈不夙莫其教伊何吾行必與非以為己成人之故雖
我有餘不爾閉拒大匠自治為世規矩其學伊何反躬
内顧非以為人成己是務自足于己不外馳騖舍己而
耘何有黍稌惟學惟教惟忠惟恕古人皆然今人則否
絶今不為是謂學古咨爾學者目擊心悟亦惟敬哉我
仲實甫
漁父聽琴圖
出緇帷坐杏壇環弟子而琴穆然深思蓋託之文王想
見其人漁者何為下船而来持頥以聽既以仁稱夫子
猶嘆其苦心勞形而欲語之以所謂真者豈以文王之
操其有憂患之心乎故其離世遠害甘終身以隠淪然
自居以知道未有真而不仁者也曾餘論之未竟悵莫
駐於挐音
有翅天馬圖
何年塵鏡昏乍洗金背湧出狀怪詭自古空言馬生角
今乃見馬生兩翅恐是渥窪種往往感龍氣龍惟神飛
行天若傅兩翅何足貴想似穆天子會瑶池肉多身重
不得飛一朝乘之逍遥出六合奔風軼電那容追萬里
一息日未旰當時從官無乃疲或云車轍馬迹往往有
如此安用彼翅為徒留誕譎誑後世我願觀者更勿疑
我聞西王母參目而虎首物以類應固宜爾
石上道士閱經圖
石槃槃可容膝山竹亞罏煙直捐爾書捐爾筆嗒然坐
自納息(缺)
昔朱桃椎見高士廉瞪視而其意竟莫傳言固不若不
言之全吾終日言而未嘗言亦不自知其所以然是語
是無以問月川
張季宜像
貌古貌巾凢巾孰知其滿腹下筆如神蓋昔之勇冠軍
而今之老斵輪也可為中國之式席上之珍然且弗屑
方超然企涪翁而浥元真
畫竹
臨風永嘯劍戟相摩大節凛然正而不阿
玉立娟娟現清淨身匪雨之力本無垢塵
維翠琅玕高拂晴空朝采之發有若長虹
枝葉清潤發此華滋蒙霧之力而不自知
孟集虚像
黃冠野服翛然於大滌天柱無何有之濱吾與之虚而
委蛇其虚緣而葆真者歟
四虎圖
藜藿不採林有伏猛其何一日朝無骨鯁
驚雷游雪赴此渴吻下噉清泚有文其炳
顧視有威岩下之電不疾而速風行草偃
畫梅
清香襲人無處可著起視天宇參横月落
老逋之詩逃禪之筆洞其玉屑忽在吾側
畫猫
剪紅以聘文炳如虎鼠輩疾走莫予敢侮
放鶴圖
放鶴兮林臯澹容與兮蕭騷欻素風而孤矯兮舞空中
之落毛翁在南山南北山北兮羌欲往而從之翺翁曷
為自還兮波粼粼而送軔軔鶴如迎兮乃下翺婉欲止
兮鏘鳴璈噫吾與汝兮猶未離乎天弢數數然肆可迹
兮宇宙雖大將焉逃吾曾不得夫白鷗兮以為曺吾何
意兮客之適與遭吾氣以為馭蓋未嘗去来兮彼延竚
祗徒勞日暮客去但見鶴啄乎空庭兮首下而尻高我
亦嗒然而忘吾兮眇天地其秋毫
故駕部郎中捫膝先生喻公贊并序
唐時喻鳬天寶末從駕狩蜀嘗為陵州守卒官遂家焉
蜀之有喻從此始其俗益蕃大與牟氏世通婚姻如古
朱陳人以為美談捫膝諱汝礪汝舟則其季也無悶翁
諱煒然皆有文集傳於世越自屬難先父存齋公與舅
氏名繩先後出蜀舅氏寓太湖之西山蓋隠於橘諸子
亦能自樹立不替家聲昔陶潛嘗作外祖孟嘉傳某竊
不自揆援此比為捫膝翁贊當求名筆書而刻之俾後
有攷焉外諸孫牟某讚
蜀有遺直陵陽喻公靖康之末駕部郎中惟國與主已
所願忠陽九百六阨運適逢兩宫北狩外詛内訌金虜
偽首議易宋宗我之百官若盲若聾以次署議屏息厥
恭賊臣邦昌何等妄庸僭干天位自取其凶公于是時
義憤填胸吾膝雖弱與鐵石同誓不少屈以仕楚宫擲
筆竟去矯如驚鴻捫膝之令走卒兒童不肯帝秦自以
為功嗚呼魯連萬夫之雄惟吾捫膝異代同風國有生
氣炎紹再隆揭節諭蜀公来自東一有不合歸卧藁蓬
信意為文大篇舂容時乎自寫紙上横縱竒竒怪怪龍
蛇之蹤而其英烈冲斗貫虹奕葉詩書至無悶翁惟我
祖母慶善夙鍾越至吾母信安肇封謭焉小子敢昧所
從爰述斯讚傳示無窮
贊繆淡圃之祖四訓
繆淡圃以其祖中齋君遺訓四言者求予言衆俱備乃
申述其意以復焉
積善曰有所為而為善必不力能真積力萬善身一
持忍曰惟不忍於人乃能忍於己忍者義所為忍過
事堪喜
勤儉曰勤儉必起家更有為己學進修貴自勉斂退
貴自約
安分曰人生已分事猶恐不得盡雞豚認隣栅毋乃
非吾分雖然所以行之者一敬而已矣祖訓孔昭淡
圃其懋敬之
陵陽集卷七
