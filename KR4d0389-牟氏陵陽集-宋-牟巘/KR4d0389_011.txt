陵陽集卷十一
元牟巘撰
記
游桃塢記
程周卿糾湖學晉輔長尹堂兩邦相望故家蔚如此會
晉輔秩滿歸相與挈家望母憩桃塢菴楚望漢卿偕内
外諸孫侍文孺輯杖候于門親友來會者予與文性之
史順甫劉道甫自俞步至菴五六里所菴雅潔可居滄
洲翁所位置翁以來增葺之前曰桃塢後曰更不疑巨
碣峙立趙庸齋筆也先人氏名亦在焉時適三月半雨
新霽青松如沐笋已上番荼䕷盛開芍藥亦有開者主
人兄弟怡怡愉愉連日以奉母之觴徧酌客飲酹甚歡
中夜復浮大白對牀笑語尤真吾觀周卿飯不足晉輔
囊無餘而能調娛其親不知山中為寂寞而妻子皆有
自得之色此固人之所難而吾儕之所為喜也留三宿
與時止時作拄杖叩諸菴徧叨茗供殊清適性之玩金
鯽魚良久隠見不常若自珍貴不可致者雨盛還菴中
性之大書雪壁且賦詩一章曲盡佳致紹老克翁亦繼
來期而不至者史載陳正則正德及文端甫予則陵陽
牟某獻之甫也時丙申三月十八日記
荆叔麟以齋記
都邑浩穰承平日久上恬下熙弗慮弗圖一旦風塵倏
起父子兄弟對面相失顧吾心之天者獨在過故墟睹
遺蹟感慕傷嗟有不能自巳者焉若荆叔麟之復為此
齋是也叔麟之先父諱某自號以齋居杭新門裏朝市
肩相摩不樂仕進自壯至老手不釋卷尤善書以齋其
所書也八法咸備見者忻羨生乙亥終丙子年六十有
二五子綸緯紱紳素紱即叔麟少年事遠游去杭且三
十年歲乙巳來歸自宣問其兄弟鮮矣問其室廬燬矣
興言往事無與共語古有為鶴語者曰去家千年城郭
如故而人民非而塚纍纍歲代遼邈理有必然無足怪
者三十年者特千年之一瞬息爾叔麟之所與遭遽至
于如此可勝嘆哉幸四世之祖墓在西湖之上守者無
恙再獲瞻省有念以齋不可復見不覺感慕傷嗟非吾
心之天者其孰為之要不當以世變論叔麟卜居鄉閭
復為以齋子昂集賢趙侯為大書而揭之越丙申夏因
來寄聲求記其事予惟以齋以以名齋非徒自謂也蓋
將遺其後之人不在叔麟乎夫生事之以禮死葬之以
禮祭之以禮為人之子終身行之猶恐弗克況生事葬
祭之而不得以其禮欲報之德昊天罔極此心當何如
傳家名齋曰以以之一字叔麟固宜敬恭朝夕奉以周
旋思其音容而屬其荒絶存其手澤而著其德善以齋
在是則吾親在是吾親在是則吾心之天在是千載一
日而何三十年之有叔麟人今而貌古有學問有踐履
必能立身揚名以圖其孝之終以大其門以無愧以齋
之義矣
報德院記
距松江五十四里而近曰下横涇時思報德懴院在焉
蓋佛氏有大報恩七篇柳子厚以為此七篇皆由孝而
極其業以儆夫世之蕩誕慢弛好違其書者夫報恩即
報德也報其父母生成之德也而其報德又莫若懴罪
報德者昊天罔極而致其時思也懴罪者改過遷善而
致其愧悔也豈不五體投地千聲齊唱而求其罪消滅
哉院之主僧曰友懽派出顧亭林寶林寺自幼敏悟聽
講天竺能背誦法華經修長期觀氣貌古樸不事外飾
兼通周易嘿參妙義非苟焉者宋咸淳辛未易徐氏基
地結菴廬以庇風雨以事香火度弟子元吉普潤等善
治生廣業普潤習台衡教于超果分任院事次第而舉
懽間語吉與潤曰吾年七十行且去矣盍為我罄衣盂
建九品觀植淨土緣且市田為供給刻之石以示久遠
元貞乙未啓長期申祝讚首剏三門兩廡僧堂歲役未
竟大德庚子壬寅懽與吉普相繼示寂潤竭蹷嗣乃事
置法堂砌祖塔搆鐘臺建釋迦殿塑左右侍從普陀大
士羅漢諸天備極莊嚴壁有金彩沼有紅蕖層閣飛檻
高切雲漢平蕪絶島近在目睷殊偉莊嚴遂為一方勝
處先是啓長期之歲東北隅忽竹園産靈芝夫竹之有
筠四時不改柯易葉巳非凡植況靈芝煌煌與寒光翠
氣交相映發邪衆皆歡曰造物者生祥下瑞以有此芝
振動時人之耳目故一切興修有相之道次第而成不
待懴罪而德巳報矣越至今日咸歸功于潤焉潤自號
澤翁篤實而疏通是能盡報德之義克與先業盛其福
澤至大戊申春賜金襴袈裟號慧光普照大師尤有榮
耀焉良月遠來求文以記予蓋不獲辭乃銘曰
於惟懽公秉志夙堅爰發弘誓獨奮空拳始來横涇
把茅三椽殿堂樓觀一旦屹然翠樾之杪華榜高懸
是曰時思以報所天報之維何懴罪是先誘化澆俗
崇植勝緣絪緼和氣芝實鍾焉九莖三秀衆美具全
厥在報德其應尤專人所創見競誇以傳潤也師吉
後克繼前晨夕薰修不懈益虔施於奕葉益昌以賢
如澤之潤獲福無邊
義齋記
臨安山水天下竒異時英雄崛起之跡歴久而平錢氏
子孫希白穆父輩皆去而為文詞取科目司誥命至近
代平齊洪君出又以倫紀常著名節流風餘論今猶可
攷也方君天瑞生於是鄉妙齡秀發雅慕前修劬書嗜
古而喜為詩其居有山月吟窗日嘯咏其間家則堂嘗
為作詩序其胸次巳不俗又以義名其書齋而問於予
予曰識瞀學落然嘗聞仁以義節故親親而仁民仁民
而愛物否則愛無差等墨氏也氣可配道與義故浩然
塞乎天地否則以義為外告子也敬義立故德不孤否
則敬以直内而不以義方外釋氏也若是者皆不能以
無義義者固非一行一致之為而子猶昭昭焉以義為
揭者何哉豈有夜半叩門攝衣從之不以在亡為解者
乎亦有懷憤不直咈人色上而稠人廣衆輒譙責不顧
者乎抑亦有排難解紛辭千金而不受因絶其人不與
通者乎天瑞曰是之所義非吾之所謂義也況并以辨
義義之與比君子喻義之類曷嘗不專言之而元麟之
取節則原道行而宜之之語也昔曾子曰義者宜此也
中庸曰義者宜也揚子雲曰予得此宜謂之義也韓子
殆本此歟予於此知天瑞真好義者矣夫天下事物莫
不皆有當然之則子之居是齋也盍試思之自君臣父
子兄弟以至朋友鄉黨鄰里以至一語一言一舉動云
為之際凡行之而得其當處之而得其平由之而得其
正辨之而得其分者皆所謂宜也義也是義之名也固
標絶於一辭之表而義之實每裁制于衆理之中雖以
之為詩可以興可以立可以怨可亦義之宜也發於情
止於理義止亦義之宜也傳曰詩書義之府也孰謂吟
窗之不謂義齋乎
敬愍侯祠記
唐以來使海外亦曰使絶域其選甚重至元甲申朝廷
以日東國負險遠不可武令遣使者宣示德意用懷柔
之於是刑部尚書福建道宣慰兼提刑按察司福唐王
侯除參知政事張帆揭節乘舶以行侯姿儀山立足以
竦物望知略輻輳足以應事會辭辯淵博足以申使指
人皆謂是行必能得要領歸報視海如塗不勞戈甲坐
以無事曾幾何時諱問倏傳朝論嗟惜具列其故追贈
錫爵節惠定謚曰敬愍侯卒時年五十六五子皆早世
禄其季子都中為少中大夫平江路治中即吳中賜田
宅所以飾終恤後者備至其孤奉母張氏來居吳相依
為命母獨深念旅魂不復終天曷報乃削髮為尼住妙
湛寺朝夕繙經禮拜歸誠于佛修寺起廢役比再舉蓋
佛有大報恩且使其孤一意事國焉厥既就職追慕不
少衰又念人子事死如事生事亡如事存求之無不至
惟佛俛仰之間再拊海外吾父死而不亡安知不往來
與俱遂闢寺東廡創敬愍祠塑侯遺像以嚴香火以致
延佇冠佩有肅神采如生相率拜祠下且喜且悲因市
田百畝捨入常住為此祠歲時熏修及七月十五日忌
日追遠費專一僧掌之具有規約治中繼陞太中去為
浙東宣慰副使歲癸卯自述顛末來以諗其先友陵陽
牟某求為記刻石示方來烏呼予尚忍書敬愍侯之事
哉昔葉公子高將使齊問於孔子以為事若不成則有
人道之患事若成則有隂陽之患欲處若成若不成以
自免而孔子則曰事君者不擇事而安之忠之盛也盍
勉之使忘其身而遂行耳今侯之遠使猶未入國不幸
齎志而終雖慮患不如葉公子高然視孔子之勉子高
者夫何歉是固宜書況有賢嗣于旬宣立身揚名式克
負荷其為是建祠捐田種種佛事匪直以妄塞悲也一
念之孝根于心通于神明抑至也宜牽聯俱書焉後之
人尚守成規廣前志惟誠惟敬弗懈益虔是祠也千禩
一日永終長存可也侯名積翁舊朝名執政留耕先生
伯大之猶子故自號存耕留耕嘗為端明殿學士制置
福建云與我先人道誼交而侯又於予厚死生契闊執
筆泫然復為歌辭三致意俾侑祠焉辭曰
訏謨碩輔宜廟堂一朝龍節徂遐方揚颿直欲梢扶
桑怒濤稽天物怪狂奄忽誰為尸不祥魂兮渺渺之
何鄉亟命下招遣巫陽謂我弗信眎密章吳都繡錯
美稻粱甲第中啓窅洞房湖山左右蔚相望魂胡不
歸此徜徉追思罔極涕泗滂新祠屹若依寶坊雨花
繽紛梵唄揚侯兮來歸駕鸞凰隂風颯沓佩玉鏘有
椒其醑羅餦餭歲時宴娛跪陳觴子孫世世永奉嘗
松江普照寺釋迦殿記
松江普照寺陸士衡别業也自孫氏歸晉兄弟入洛以
文膺事任威聲權勢振動當時倚伏者相尋曾未瞬息
巳有華亭鶴唳之歎而其臺榭化為像設研席化為梵
唄乃至今存何歟寺北坐九峰層巒叠嶂攢青擁翠相
為蔽蔭隂陽家者流謂風氣藏聚可安千衆蓋特於佛
僧為宜也唐乾元時本號大明寺僧兩惠嘗創釋迦如
來殿逮宋祥符間改賜今額道者嚴善誓僧宗幸真歇
凡三度重建淳熙戊申厄于祝融里人錢武翼仰之首
議興造其事未竟子之信竭力繼之使張彦中掌其費
僧祖鏡等佐其役咸淳甲戌僧惠思與武翼舊念不可
廢前人功亟勸率賄施以助殿始成衆請行啓典殿畢
塗塈而營像設於是慧辨頤慧悟秀以白鎮守沙侯欣
然致從吏且厚施之超益傾資化緣不憚勞費久之而
就萬瓦鴛浮重檐翼跂加以藻繪金碧交輝中設釋迦
像若左若右分列八位備極莊嚴而三世如來圓通大
士應真羅漢諸天人之相亦次第而成至於琉璃無盡
燈瓜華諸供且莫不完好每歲州侯率其僚屬於此建
道場申祝讚而禱水旱穰風灾者亦皆至焉夫成之難
則其傳之也必久是役也再見丁未甲子復周蓋非一
手足之力而超成其終功尤多可謂難矣超既寂其孫
了聞職是薰修事實來求文以記曰是固所以久傳而
不廢也予聞萬形皆朽惟理獨不朽者而佛氏亦曰一
切諸法皆有破壊惟有法身常住不滅雖與吾說若不
盡同然所謂法身亘古今彌宇宙到處充滿亦無雜壊
豈拘于形而外于理哉區區言語文字如浮雲如空花
乍起乍滅了無根蒂反欲取其常住不滅者托文以傳
聞也果以為能久傳不廢也蓋亦歸諸于巳而巳乃為
之讚曰
維我普照王本自法身出光明攝方寸虚空常獨耀
盡三千大千無限河沙界皆佛慧照中夫是之謂普
衆生宿業重展轉動迷誤願佛垂慈憫與除諸障礙
譬如摩尼珠炯炯照濁水一作是念巳業去障自空
而我初不覺心目劃開朗稽首釋迦尊為我證明之
普照寺千佛水陸院記
普照寺自唐乾元元年至於宋數百年矣屢興屢廢淳
祐戊申迨今又六十年寺之耆宿分任其責山門列廡
佛殿次第興建千佛水陸院地廣費鉅衆請屬之惠慈
大師志新既領主席於是慨然捐衣盂營檀施寺僧元
德為之分斡徒弟淨恩淨心聞入為之叶贊大作新之
始於戊戌繼奉護持之旨其事尤嚴越丁未乃來求記
予嘗記釋迦殿矣固辭弗克則復之曰善必由積累而
後成佛乃曰不於一佛二佛三四五佛而種善根已于
百千萬佛而種善根何也夫計億兆者本于一至寬乃
所以為至衆也且一者何心是也心以方寸而總萬物
如木之有根生生意函活千條萬榦聳壑昂霄皆自此
始水陸院之義亦然昔梁武帝嘗制水陸儀文三年而
成幾三千卷其後修設者以十六位各分八位而為上
下召請則通三時法雖簡施則博其上八位慈容瑞相
為人敬慕下八位殊形詭狀為人恐怖有善有惡有勸
有戒大率以懴悔為先有能用意猛烈一悔之間諸惡
盪除衆善咸具曷嘗不本于一哉今惠慈於此三役位
置曲當山門兩廊壁湧天台聖域五百高流閣上設西
方三聖銅鑄千佛閣下設千葉盧舍那佛普賢文殊二
大士左右壁湧水陸冥陽三界像間飾以金采眩耀衆
目輝映方池而其池面菡萏敷披飛檻相屬生香不斷
疑淨土移來此地諸佛子於焉修行莫不超然得大自
在皆惠慈十年之間苦心勞形之所成然亦其胷中自
來積善如木有根故一人所發有此殊勝非徒極莊嚴
事觀美也蓋欲使生者蠲其罪業日增福祐死者拔其
幽滯免墮輪迴而已世安有一念之頃不能感動鬼神
而能普濟含靈功德無量遍河沙界乎惠慈得之矣銘
曰
我觀人心内有善元無惡顛迷彼弗知往往路頭錯
爾時諸天人一切諸菩薩忽現慈善相與衆共說法
法皆由心造罪亦由心起心起罪一空各巳得度已
衆生地獄衆六道阿修羅隨佛登天堂只在一刹那
澹軒記
燕山喬侯扁所居軒曰澹參政左山商公挺實名而書
之因來寄聲俾為之記顧某耄惛不能為役而喬侯之
意友朋之屬不得以辭澹之義大矣嘗試求之蒙莊氏
外篇其刻意則曰澹然無極而衆美從之繕性則曰古
之人在混茫之中與一世而得澹漠知北遊則曰相與
無為乎澹而静乎而刻意之言為无備蓋始澹終言淡
中言惔三言者雖若不同其致則一實相為用焉夫惟
澹然然後能無極而衆美從是故夫平易恬惔則憂患
不能入邪氣不能襲德全而神不虧言惔者如此虚無
恬惔則合乎天性純粹而不雜静一而不變淡而無為
動而以天行言淡者又如此一澹之中衆美咸具喬侯
名軒於焉取義不亦善乎然蒙莊則曰此乃養神之道
非朝廷之士尊主強國之人之所好也惟是喬侯入則
郎省戶出則贊籓方今又懷澄江丈二組有社有民誠
朝廷之士尊主強國之人而惟澹是好獨何歟予竊謂
人生而静以上不容說澹庶乎近之自朴散淳澆習俗
破蕩功名富貴之役勞吾形聲色滋味之奉汨吾神攻
者衆存者寡惟欲虚徐其貌容與其意而自以為澹事
物之來未有不叢脞膠擾失其故常者無他神不全故
也神無為妙萬物曷嘗淪於空虚同於無用哉夫存神
以致用易說也豈惟蒙莊賢哉喬侯日坐澹軒因名思
義恬無嗜好焚香讀易參玩爻象以洗其心何其澹手
抄經史左右森羅吟咏其間寄興簡雅何其澹庭空月
朗神閒志定素琴横膝大音希聲何其澹所飬愈深則
所存愈澹神不虧而用不煩矣昔曹相國避堂舍蓋師
用其說從民之欲慎以無為且去刻深吏而進謹厚長
者清静寧一天下實受其福所謂朝廷之士尊主強國
之人非耶敢以是記澹軒喬侯名簣成字仲山甫云乙
巳六月二十五日記
簡齋記
人之有宗族猶水之有源委木之有根榦其所從來遠
矣司馬子長班孟堅皆嘗自叙李翺及舊史皆稱韓氏
自叙其先本漢司空稜潁川人後徙陳留中昌黎韓文
公之先世也世之自序率本諸此惟陳氏本京人繼徙
眉之青神太常公徙雒陽長子忱京東轉運使靖康中
運使子慈州司士參軍揮避地蒲之猗氏遂家焉簡齋
則太常次子恂之孫也靖康南來紹興間參知政事以
疾請去除知政殿學士知湖州歸老烏墩之精舍既沒
遂窆於歸安縣廣德鄉上強里之岩山南北隔絶二百
五十餘年兩房子孫簪纓不絶但不復相聞區宇混一
以來參軍之五世孫損齋公來為浙東廉訪使即是參
政之五世孫垕訪損齋浙東叙兄弟焉離而復合夫豈
偶然然損齋慨念水木本源自浙東謁告來霅拜簡齋
之墓漢人以過家人冢為榮公之此行蓋為得之俾予
識其顛末將刻石列之冢祠予與簡齋之先俱蜀人今
寓於霅竊嘉公尊祖敬宗之義不敢以固陋辭云
新廟記
鬼神之德體物而不可遺誠而不可揜所謂造化之迹
也故社稷有祈有報有由辟而山陵川谷丘陵能出雲
為風雨民所取材用亦得祠焉未有宗而不感感而不
通者世弗燭厥理或淪虚幻或涉怪誣事神之義戾于
古矣越上虞縣四十五里是為廣利侯廟崇岡列峙大
溪横陳乃衆流所滙閟蓄精祐前有二石筍東南有二
龍湫禱禬必應其民無水旱之憂宋熙寧八年制以神
聰明正直庇於一方供民之求如影響應特封廣利侯
實協古道太守趙公抃紀其事于石使君祠事益恭如
制書侯蓋石晉之方石聖官而吳越錢氏所封通澤將
軍也按唐乾寧三年錢鏐以兵渡江誅董昌遂并有越
歴五代至宋初八十四年雖通職貢奉正朔猶自封其
境内諸神故侯有此號然歲無所攷舊記乾德二年邑
令盧某禱而獲應其得封殆斯時乎又十七年錢氏始
入朝又九十七年始去錢氏舊號二百年間略可攷者
如此而晉非典午之晉則明甚建炎省方過縣而趨四
明義旅隃扈見空中旗幟有若廣利侯之號此其尤卓
異者也廟舊在石筍下紹興辛亥始更面勢迄今又將
百有餘年日燬茀不治薦酹無所前嘗護他役神弗顧
答歲在乙未里儒金應辰慨念古誼興任之于是金夢
桂潘行孫分其職僧處恭總其施若廟寢若門廡次第
一新崇閎嚴翼軼于舊觀揭虔妥靈近遠來會歲復大
穰嘉氣時效呼舞載道惟神功是贊以某異時嘗使本
道其治在越粗無愧于神惟民使來請記惟侯開五季
能保捍兹邑民於兵革搶攘中以俟平一膺荷寵靈廟
食其土有感必通惠利廣矣雖中更多故而神之昭明
發見著在人心如一日廟貌載新敬事自今始宜有紀
述次推獻公辭弗獲乃推迹本原嗣書之用侈神之休
烈昭示方來無有窮極
陵陽集卷十一
