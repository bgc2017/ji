陵陽集卷五
元牟巘撰
律詩七言
次韻李千秋中秋
節物詩情總索然漫將梨栗當盤筵堪憐永夜空樽月
記取衰翁斷酒年十日尙留花影在兩缾便作竹根眠
分明破戒緣佳句免使兒童誚禁煙
癸邜人日送李千秋還杭
喜聞罨晝初回棹便擬共公吟過春何事客鄕還送客
今朝人日更愁人風吹杯面梅花老路轉裙腰草色新
只恐西湖留不住重来好為活疲民
失題
篇章何事等嬉游尚想揮毫剪燭秋從古殺青徒自苦
只今醉墨可能求忽傳鷺立沙頭句又見鴻歸天外州
襆研去来須猛省不由自已更誰由
歲在丙辰元日立春是時先人守當塗郡齋賓
客雲集皆用元祐八年東坡和王仲至秦少游
詩故事所謂省事天公厭雨回先人笑曰天公
省事今乃多事耶今三十有九年矣追念感慨
小詩聊記當時笑談之語
憶昨姑溪歲丙辰老仙元日去班春當家句子頻催客
省事天公却笑人紫鳳天涯今已老泥牛歲首又還新
笑談誰記當時選獨立東風倍愴神
和任東津山長
吳興學法徧諸華吾道元無邇與遐今日誰能(缺)下馬
古人猶自酹先茶肯開燕豆驚流俗共喜臯比得當家
入手新詩惟重拜頡頏那得並飛霞
和汴教耶律伯明
翩然来自舊京華歴數山河不謂遐往事巳空惟重黍
元談未了更澆茶南遊句好俄驚座東道情深未憶家
也欲衛州門外去一聲長嘯入煙霞
新城羅氏棣華堂
中和偶向此枝藂友愛當知吾意同十世共居尤盛事
一家三代共春風試看華萼相扶處正在閨門載翕中
昭諫而来名節偉更添新記與無窮
寄昌化孫梅泉
揮手秦稽信宿然未行俄已兩週天雲緘尺素惟開後
雪輥雙溪恐堕前高誼誰能似孫宰舊題應復記蘇
仙何時布韈青鞋去摘野芎苗古寺邊
送季雲在學錄
横經之暇即吟詩三載如常匪激随聽雨不知官獨冷
看雲自與意俱遲翬飛黌宇生新敬鵠立儒衣動去思
還恐西湖難久滯此聲梁楚已先馳
次韻九日寄史推
弁有山兮水有湄登臨捨此復何之髮疎帽脱狂嘲後
鴈過江涵感慨時盛府主賓俱好事滿城風雨苦吟詩
人生自可行樂耳劍首功名但一吹
次韻寄史彦明
等閒看盡弁衡毗旁郡聊從捧檄馳候管乍披新定志
郵筒忽見故人詩君方清絶行明鏡我正催頽据槁枝
為喜綵衣還膝下椒柈趁得頌花時
答朱薌林見寄
天目羣仙帝所毗别来引領但神馳分明輸與薌山老
活脱吟成玉局詩論舊驚心幾甲子扶羸笑覓一笻枝
如公再合幡然起勿戀春先笋蕨肥
次韻李侯喜雨
誰似當年召信臣天教来此活疲民水鄕怕旱相傳古
甘澍随車總是春坐看豐登成樂歲只將愷悌對明神
已聞宣布形歌詠賓主殷勤用意新
謝李侯枉過
鳴騶窮巷忽相過其柰將迎窘步何每望故都身不羽
欲賡新句硯空磨籃輿端復為公出泥飲唯應說尹多
却是旁觀工指點若為公錦雜漁蓑
長兒授館於杭每休暇過仲實家相與譚經析
理間則飲酒賦詩為樂今閏秋十四日會於復
軒相視而笑曰好天涼月即中秋况今歲兩中
秋乎迺留飲劇論夜參半蟬聯不休情愈郁穆
予聞之甚喜因為詩寄之
共飲方酣月滿樓劇談無寐露侵裘此宵此景應難
值吾婿吾兒亦罕儔情誼渾如同一姓風流不負兩中秋
絶憐老子婆娑甚破戒何當大白浮
和陳無逸木犀
秋旻金氣正高張併作西風一夜涼何處杯中無白堕
如今扇底有黃香自慙老枿如犀秃却笑春花為蝶狂
勝賞清吟兩竒絶吳山横過即仙鄕
和仲實秋興
金颷吹暑頓然清聞早空庭一葉驚拄頰偏宜對朝爽
揮毫正好賦秋聲鏡中髯短休煩鑷壁上絃閒不受檠
志士由来多慷慨何如百囀聽鸎鳴
黃元静飲客蒲蓮海中殊勝絶
扁舟徑入芙渠國一笑俱非褦襶人低拂柳陰偏障暑
活烹芡觜快嘗新小巾脱去我先醉大杓取来渠更真
啜釂數觥詩興發羨君越漾老精神
次姚子敬簡高司丞
西風小立對晴川冷笑人間目聖顛使事端因荔枝出
歸期休在菊花前平生漫說少陵老終日誰陪上界仙
應是杜中鷗與鷺詩情比舊更依然
王梅泉生日惠詩次韻答之
堪笑衰翁作計狂又随笭箵到魚梁未秋早覺凋蒲柳
已老安能種豫章誰似讀騷仍飲酒有時贊易自焚香
梅邊有約君應記但愧年来久覆觴
白賁
致飾雖云賁則亨含章内照乃為真離明外附天光發
艮止中存道體純玉質未雕虹貫日素功後繪物生春
也應笑我元猶白不比羔羊正直人
次韻
大海相環宛一洲浮漚乍起巳千秋三壬笑向人間世
四癸時尋物外遊我輩安能知許事平生未若樂斯丘
開窗翠竹時相對更說諸餘總謬悠
送程晉輔長和靖
傳家氣脉固深長挾策来登和靖堂南渡金聲元不泯
西庵草色可能荒要知持守為涵養好把精微重發揚
共喜慈幃得甘旨他時遠到未渠央
趙君寶宣慰别三十五年矣末由再晤近張倩
仲實轉似西湖詩圖乃知吟嘯湖山之樂輒為
五詩奉答
南屛環擁翠雲堆誰遣精廬特地開祭酒先生甘隠遯
燃藜太乙忽飛来胸中礧磈五千卷門外芙蕖十萬栽
白日竟抛妻子去羣仙攜手上瑶臺(右南屏書院)
橘園亭畔市多塵麯院橋邊境轉清山色湖光精舍敞
筆牀茶竈釣船輕柰何一字不堪煮且與三賢相竝行
笑問夀藏何早計不妨更學趙臺卿(右西湖書院)
毅齋大老除(缺)名節尤偏無所尊曾是臚傳第一唱
却留衣付外諸孫挹挼柳汁初承渥稱泛霞觴共拜恩
尙記吾家多夙契何當握手得重論(右鄭夫人傳)
伯子堯夫豪傑人四時佳致四時春静能觀動一機活
會復乘元千古淳造物生生還化化世情故故又新新
不妨長向亭中醉自覺冲融氣味真(右四時春)
平生知舊一李友別後長關白板扉偶有客来孤鶴起
也無人覺小舟歸儘渠俗子頻相惱只恐仙禽未肯飛
莫笑㸑琴并煮鶴醉眠林下兩忘機(右小舟歸)
孤鴈
如何苦作斷腸聲度盡關山失弟兄萬里他鄕誰是伴
單棲半夜若為情嘐嘐每嘆衆人薄落落孤將一意行
只恐影沉湘水後更無来者繼高名
贈陳東洲
散髮披襟頗自由野麋見客忽驚投新詩生怕將愁至
博學何妨與藝游未說天邊金彈子試尋城外土饅頭
不然且學伯倫醉荷插相随死便休
題陸起潛皆山樓
醉翁朝暮四時景誰遣描摹入此圖喚作皆山真箇是
攜来到處與之俱也曾佳客相陪否亦有清泉可釀無
更喜一般僧侣舊高樓百尺俯塵區
送屠存博教授溧水
直道方心古所難任渠俗眼笑儒冠子龍有屋猶黃壤
老鄭無氊漫冷官一片湖光清客署三州鼎足屹書壇
只應翠綠迎人意歲月功名正好看
送鄣南俞教諭
試把溪堂舊譜看三千苜蓿守酸寒吟肩祗自初来瘦
㚄尾方知細滿難憂患可能期學力功名終不誤儒冠
到家莫作多時住趁取秋風送羽翰
絶句五言
賈節菴冒夏暑越修塗過我苕霅情誼甚厚令
聞古式無思大節不可復見而骨肉消息訪問
難真相對殆感慨不能為懷青燈夜語誦少陵
夜闌更秉燭相對如夢寐之句意甚惘然其歸
也兒曹以此為韻賦詩道別余亦作焉衰老拙
惡姑寫我懷且以卜後期云爾
君留劍水潯我卧弁峰下十書九不到思君無日夜
一朝忽在眼喜極生悲酸老淚如撒菽淚盡氣亦闌
事故不可料柯爛碁局更兩家骨肉内往往隔死生
英英君令弟介烈夙所秉就死得處所我意復何恨
吾女去二穉何處吞聲哭忠孝果何辜神理諒未燭
君能為置後此意不可忘嶢嶢峙頭骨正好玉其相
自言勤教督燈火與之對泉眀定不孤門戶期汝大
我為饑寒困坐遣恩義疎君固不忘我我愧當何如
連宵接軟語共說夢中夢聚行時未多歸驂忽巳動
别饑别尤苦輾轉那得寐後會倘可期握手三致意
拂菻天馬圖
赤手謝銜轡踏蹴飜九衢健哉此女子果勝大丈夫
和漁具十絶
買得五瀉舟江湖落我手呼兒下笥去此事渠能了(舟)
卧吹月明裏龍吟鼉打鼔别是一家風荻花擺頭舞(笛)
披時響蕭騷卧處堆偪仄傲然煙雨中安知有睢澤(蓑)
輕圓兀其顛不受暑雨厄時將篷外挂旋轉卷七澤(笠)
裊裊不自持何以制沈犗聊懸一魴餌鯨鱣未可狎(竿)
彼已苦其密此猶患其疎歡呼試新罔一舉雙白魚(網)
熒熒枯&KR1109;中急雪灑不滅西風明日晴雙花為儂結(燈)
呼風忙趁魚一片如掌大且等後船来過船猶早在(帆)
登登遠還合聲從何處起魚走潛深波禍在深波裏(榔)
即此是庾冰醉棹舞波面何似宫亭湖為我覓如願(楫)
贈薛東湖
抱疴蓬廬下白日背我馳我生已如此天命復奚疑
悠哉東湖水不迎亦不随相對澹無談可以樂我饑
希年初度老友王希宣扁舟遠訪夙誼甚厚貺
以十詩實用淵明采菊東籬下語五章云每
歲思親不持斝蓼莪幾欲廢詩雅蓋深知予
心者讀之淒然輒爾和韻
行年似啓期顔髮日夜改此身尙我累橡栗時自采
古人歌既醉其中有五福如何憔悴者忍飲但餐菊
有酒巾可漉無酒榼自空但懷停雲友相望各西東
九日把夀酒時節無差池我生秋已老菊荒而崩籬
扁舟過寂寞十詩繼騷雅定是王弘孫猶記南山下
淵明六十三我巳多數秋未死亦偶然神仙殊謬悠
平生遇初度何曾具盤筵感君知我意老淚更潸然
人生百年内榮華僅少選何似鷄黍約歲晩長相見
憐彼武昌柳搖落向江潭虚名竟何益北斗與箕南
淵明詠三士講學馬隊間斯道幸不廣石高嫓廬山
溪邊釣船
莫出前溪去随宜下釣鈎風波苦不惡鱸鱖滿船頭
方竹杖
此君久不見歲晩伴華顛直節要到底勿論方與圓
題束季博山園二十韻
是誰挼藍染千條萬條碧我欲問東風東風澹無迹(垂柳)
輪囷肖天巧霑䨴含雨意惟應野老知此是豐年瑞(瑞雪)
雲卧不禁冷誤把岩扃觸翻動若木枝紅光被空曲(東壑)
落落金彈丸飛鳥不敢下盧橘不到吳楊梅同過夏(枇杷)
(塢)
行行西崦西暝色蒼然入芸芸各歸根我亦坐内息(西崦)
綠醅春灔灔綠水煙渺渺百年散誕内空以愁自繞(綠繞)
倚闌發長嘯援筆記舊遊想見同來者俱非第二流(第一)
(溪)
桃源逃不徹真境宛在目要令千載下知有古風俗(桃源)
泉脉十字過石廉千里通汲来聊煑茗風味故應同(小谷)
(簾)
青青南澗芹雪消春已動如聞修廢筧岩半發流湩(南澗)
窮鱗無處避網罟如雲密悠然釣臺畔袖手看落日(釣臺)
神仙好狡獪空飛萬里行石橋小如許鐵杖響彭鏗(石橋)
捫蘿上復上未省所歴高忽與歸鴻值萬里一羽毛(山亭)
冷石眠夏天冰室透毛骨所以安樂窩大暑苦不出(安樂)
(窩)
澄然蓄清瀏百尺往往深不放寒漚發可以觀我心(寒湫)
此處若為關自来還自去中有無心人不妨相伴住(雲關)
都將千石危化作一林雪盡日無别香五月何曾熱(薝蔔)
(林)
幽人讀書處皎皎霜月爛香影不可掇高花在岩畔(梅岩)
别来五百歲於焉駐颷馭吳市梅子真解后亦神遇(聚仙)
好著在眼前世上少人覺留此妙不傳付與神仙著(奕仙)
張敞畫眉圖
眉嫵臣罪小君王一笑休明日章臺路便面越風流
相如撫琴
不負百年心琴中托意深如何渾忘却猶費白頭吟
猿鹿圖
野鹿正周張猿投兩臂長由基方逞巧何似總相忘
胡孫圖
山果包已盡充然兩嗛中雄雌自相命槲葉老秋風
陵陽集卷五
