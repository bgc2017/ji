陵陽集卷二十一
元牟巘撰
劄
賀陳倉赴召劄
簡在清衷俶頒嚴召見知則說迺疇四牡之功式遄其
歸爰趣八鸞之覲仁賢進矣氣類翕然某官世出詞家
朝之治表香風一道皆蘭芷之芳菲皎日寸丹願江淮
之清晏久勞使指益懋眷知謂汲直當在於拾遺而仲
舒最宜於為誥屬輶軒之循部乃急詔以喚歸治舍人
装詣行在所九重虚佇趣之至四軰之馳多士共期决
然居兩制之選悚觀奎筆入告宸猷某辱附門墻喜聞
綸綍願如蒍賈之後賀無以自文若曰文子之同升則
又何敢
回何尉劄
屈公以望此府久矣貪賢取人而拔其尤庶幾報國非
相為賜何謝之云某官經緯之全淵源之正自足斡千
鈞之龍鼎闊步一時亦嘗舞丈二之蛇矛錐風四面越
自紅旗之破賊坐消赤子之弄兵未遂疇庸姑煩贊畫
頗有此客否正自不凡乃欲相吏耶居然可敬况方興
文武共弱之嘆盖所謂聖哲不足之時是宜輻輳於上
前未許寳横於道側且將大任聊復小陞某自笑寸莛
初無強翦文僖尤喜得尹師魯東坡不忍負季直方效
古靈豪之品題不知量也繼来石磯之勲業還以贈之
賀李運使赴召劄
誕布溫綸肆膺嚴召遠有禮樂皇華之使久矣逶遲朝
無耆艾白首之儒孰其顧問仁賢進矣誦詠翕然某官
善類羽儀詞林根柢前矛後勁獨奏磔妖之勲左粥右
饘人蒙免糴之賜賢勞允懋睿簡益隆太史久滯於渡
湘仲舒雅宜於為誥果招旌之特下亟馳傳以喚歸治
舍人装詣行在所上心虚佇趣之至四軰之多除目讙
傳决然居兩制之選徑從禁甬平踐政塗某辱附高門
幸逢盛事鳳凰覧暉而下已治表之可覘燕雀賀厦之
成愧慶函之良後
賀浙西黃安撫劄
冠儀計省晉領神臯江左之有夷吾方高人望西都之
用黃覇尤頼尹釐贊書初傳舉國交賀某官識高見卓
學博用周平生曾南豐獨得文章之派不比大老范有
偉經濟之胷文武而有威風俊傑而識時務自膺臬任
屢奏膚功征謀治法之兼明義實仁齊之旁鬯雖護北
門之管鑰厥任方隆然制西事於廟堂此言當念宜宸
衷之簡在爰峻旨以趣歸左翊右馮姑少煩於彈壓一
食二貨亦坐究其源流繇省府乃踐於政塗盖祖宗具
存於故實靡須溫席即聽揚廷京兆逼雲霄已獨高於
綦步尚書踐台斗行遂副於僉期某夙荷殊知竦聞新
渥適聞濤江之遠愧旅賀之莫前曕言厦屋之成尚垂
庥之是頼
賀董都丞劄
顯被華褒肆頒異數晉班東壁密聯上帝之圖書導旨
西樞遂簉侍臣之筆槖得輿之喜舉笏攸同某官抱負
瑰竒見聞殫洽名父之子夙推學問之淵源知兵之儒
見謂經綸之磅礴屬舉行於機廷用圖回於敉卜宜疇
夙望之賢俾為一老之助乃升寳締密侍籌帷惟承旨
視鰲禁之至嚴而入侍與螭坳而對峙紹興趙子畫遂
兼次對之華元祐王彦霖徑領本兵之寄佇覬晉用以
究宏施
賀安吉任守劄
奏最澄江易填苕水争杜公於境可知父老之懽然自
東坡迄今復見鄉賢之至止寬條誕布輿誦翕孚某官
粹玉方規盤根利器家聲偉甚盖元符御史之後人治
行卓然訪西京循吏之遺意盍膺表選徑踐穹華惟此
邦率用名流在今日尤嚴宅牧端頼仁賢之重以幸畿
輔之民籕篆方開袴襦已詠扶風馮翊既歴試而有成
泰畤甘泉即趨歸而徑上
武岡送交代物劄
三年上最一節趨還卧轍攀轅愁絶紫陽之父老持囊
簮筆即為碧落之從臣甫入修門峻躋華貫某叠聯雅
好倍切慶悰屬行色之俶装輒菲儀而將意依依嫪戀
盖不勝折柳之情謹謹護持當共愛憩棠之茇
回錢安撫獄空劄
化浃神臯詔嘉空圄辟以止辟庶幾刑措之風書且屢
書偉甚尹釐之績和聲所被盛節以興某官職大司徒
領右内史為治行之第一已簡殊知問斷獄之幾何即
通邇列棲桁楊而不用寫琬琰扵將来某伏沐貽函悚
觀拓本濃墨大字愧莫繼於頌聲茂草圜扉喜亦同於
生意
答太平趙侍郎劄(日起)
采石風清想騎鯨之正逸玉川雲冷叨致鯉之甚恩某
官荷槖穹班枌隂雅誼手書郁穆藹其前軰之風臺餽
豐隆逮此同僚之士某莫名所感亟拜而登裹飯而問
子桑敢當盛意下詔而徵黃覇惟切頌言
回送小錄劄
臚傳集仙殿企並世之魁躔頂戴千佛經修清時之盛
事捐函下逮拓本寵頒竊觀濃墨大字之所題深愧新
學小生之亦與襲藏惟謹銘感曷深
回南省諸鄉人登第請劄
泥金姓字方幸蜀珍之有人銜袖文書忽聯趙璧而過
我且以互鄉之晚出獲依峻甲以同升猥見牽聯俾陪
容與荷眷私之甚厚豈謭陋之敢當執牛耳以主載書
夫孰踰於公者附驥尾而致千里尚加惠於兒曹
回趙園令劄
隆指是將幸託鳴珂之庇高情良厚首勤枉翰之臨深
切感藏薄言控謝某官器宏以遠玉粹而溫卓爾不羣
夙共稱於大雅卑以自牧尤深執於過謙粤粉省之蹇
華久琳宫之均供捧酎而見宗廟式昭助祭之勤賜膰
以親弟兄行茂均釐之渥宸綸亟下齋鉞徑躋某未遂
投間偶叨乘傳凛莫稱咨詢之職胡敢當慶問之貽曾
瓊報之弗周尚錦歸而亟謁
賀洪帥兼倉劄
絲綸誕頒臺閣並建郤縠之謀元師方畀中權太史之
上會稽爰修平凖便蕃異數布濩歡聲某官學博用周
德全能鉅使華帥領兼數器以有餘惠氣威聲逹四封
而尤鬯星明胃南之積廥澤及天下之函生某自謂陳
根欣傳新渙聞厦成而賀第切懽悰修郊輅之恭仰留
侍慶
回洪帥謝宴劄
位不同禮亦異敢邀法從之名躔謙自牧尊而光肯枉
元戎之小隊欲少見事長之意用輒忘躐等之嫌里詠
塗歌不足以寫盛德山餚野䔩不足以奉清歡竟席凌
兢旁觀榮詡謂南陽公賓客之盛於其主以可知嚴閣
老禮數之寬蓋斯今之未有欲踵門而拜辱乃勤損翰
之下頒輕身以先匹夫曷當盛意衆人而報國士敢昧
殊私
賀洪帥入宅劄
穆卜剛辰肅臨大府文昌為帥府前羅棨戟之嚴州宅
似仙居坐得蓬莱之勝令方修於庭戶詔歸坐於廟堂
某仰止崇墉盍攄慶臆燕雀之賀大厦其喜可知龜魚
之蔭新亭自今以始
謝洪帥宴劄
宴以示慈敢辱獻酬之禮歌而發德甚慙繅籍之詞敵
以下且莫當求之今而罕有某官經綸偉望文章當家
元帥聿臨如郤縠之說禮樂初筵有秩如衛武之謹威
儀遂令末至之蹤亦與特詔之命金石備設水陸畢陳
入三遜而後升所以示不慢不爭之教獲五善敢不拜
豈足堪爰諏爰度之詩若小人屬饜則有之與先生並
行則過矣(闕)爰居於九奏靈牝徒辱於兼金某既用
戢藏尤深悚惕備樂而延秦子已頓有於光華瓣香而
敬南豐第益勤於歸倚
謝福王請會劄
虎拜對揚天子之命幸際昌期鹿鳴燕樂嘉賓之心俾
陪盛禮極隆謙而下士出珍賜於上方御府分綃瑞箑
更翻於薰吹宫葩壓帽名香載實扵寳奩醉蝕以歸寵
榮無斁某恐勤鈞重阻造賓筵爰居享九韶第益增扵
䀭眩台背俾千歲願彌祝於熾昌
回福王請宴劄
乾亨際會震夙開祥雲集紳緌共致三呼之祝天頒詔
旨載稱萬夀之觴兹伏披於鈞函猥被陪於盛典某自
惟千齡之希遇敢不百拜而祗承
賀福王子除秘撰劄
鯉庭輯慶鳳闕疏恩樂善推東平勝衣授列侯之印好
學如中壘繙書照太乙之藜詔墨誕頒宗藩增重
秘撰
穆清茂簡論撰躋華奎璧之主圖書允為清選脤膰之
親兄弟宜舉舊彛綸綍肆頒庭闈增粲
賀福王生日劄
以殷仲秋誕彌厥月在夀星之次喜適應於歲行玩先
天之圖方益增於乾策御府駢羅於珍錫慶霄郁穆於
殊祥永膺正社之尊丕鞏宗彜之重某猥叨乘傳幸際
稱觴言采其芹輒效微忱之敬俾耆而艾願惟純嘏之
祈
賀洪尚書生日劄(二)
峻極儲英揆初紀度香山未老曾賦文開八袠之詩萊
國篤生咸誦少遜中原之主自今以始以莫不增某官
四海典刑兩朝壽俊傳斯文印記赤壁之前身與造物
遊挹洪崖之左袂無心出岫有詔自天屬方講於小郊
宜趣登於大老台背俾耆艾爰歌千歲之祥端冕聽咸
韶即與五人之列
明時輯慶初度題期月在斗牛之間適幾秋望數起角
亢之首是曰壽星蓬莱方沸於歡聲蘂珠已傳於蜚詔
峻躋宥密永燕期頥某夙忝登門欣逢薦斝校中元列
仙之籍但祝修齡致南豐一瓣之香輒伸微敬
回洪帥送生日劄
某蕞爾寒蹤安知初度雖男子始生之旦爰有垂弧然
古人已孤之餘猶不純采故此日每增於多感盖頻年
彌切於苦心詎謂鈞慈特垂軫念有来介使賜以頌言
塵几蕭條忽有珊瑚鈎之照海圖坼裂俄驚綉錦段之
竒其在微賤實難蒙荷熾而昌期而艾於自壽以何心
尊者賜賤者辭恐不恭之有譴已靦顔而登拜第芒背
以弗遑未既謝私尚儲謁侍
謝福王送生日劄
躔磨蝎之宫自憐微蹟廢蓼莪之什安識揆初詎意某
官下士而極勞謙懋德而勤小物寳函蜚逮照以陸離
之光列篚横陳錫以庶多之品於昭盛禮惕若愚衷尊
者賜賤者辭何敢妨於嚴命熾而昌期而艾願還致於
頌言
冬至送物劄(回諸郡)
荔挺初生式應得輿之吉梅花遠寄嘗修賀厦之恭豈
意某官蜚俾函書記存節物詞華有爛盎乎重緹之温
貺施鼎来甚矣引玉之媿某亟言登拜倍切感藏增一
線之長正自憐於病况聽五更之漏願還致於頌言
洪帥(冬至)
復朋来之亨陽剛初長師在中之吉天寵宜承茂對昌
期徑登宥府某密依崇屏盍致慶私芹獻至微輒仰干
於主進雲氣多壽尚造筵於賓榮
回洪帥
企踐斗之班媿莫修於獻履援書雲之筆迺忽辱於貽
緘申錫貺儀有光節物况駢羅於品錯益昭仞於眷私某
既拜而登莫名其感枝頭春信肯分將驛使之梅夜半
灰寒自笑惟嬾殘之芋
福王
律起黃鐘已應浮葭之候位隆赤社宜膺戬榖之祥剛
長順乘壽臧永介某密依宏庇盍致慶私
回安吉守
南至日長甫測丈三之影右扶風近宜膺第一之褒方
輯慶函已紆謙柄某官霞光之綉露寒之冰畫戟凝香
坐看諸縣豐登之樂翠緌鳴玉尚憶去年供奉之班方
簡在於御屏即飛来於詔綍禁塗直上扇影徐開某隃
企州門欣聞輿誦會八能於前殿悚聽徵書繼六客之
後塵敢忘拜貺
回淮東總領
紫宸天近用亞歲儀金堂月高持少府節宜乘剛旦茂
輯蕃釐某官和氣緹溫清姿冰潔王人序諸侯上已茂
賢勞公輔在兩社間厥惟世踐佇膺詔綍歸俸御庥某
未克馳緘首蒙賜翰北府可飲兵可用亦既登嘉西平
有子我有臣敢忘善頌
歲節送物劄用回寳慶程守
泰道始亨未獻辛盤之頌謙光下燭首蒙子墨之榮如
被陽和自慙臯後某官清芳冰映雋采春華地重寳藩
暫擁燕香之樂天頒璽詔即歸豹尾之班綏福履於新
元假寵光於敝邑某敢當好語祗佩高情爆竹聲中笑甫
休於行役金幡影裏尚顓羾於賀私
回鄰郡
天又回杓是謂三朝之會地加錯繡甫修一介之彛豈
謂某官德嫓陽規誼高風槩梅花歲晚肯憐寒谷之孤
芳椒莟春濃特寄新元之善頌申之貺遺粲若情文某
既拜而登莫名其感亟少伸於謝悃弗重列於慶言
回平江倪倉
斗觹龍角方共企於奎躔春入轡絲爰載馳於使傳况
在右扶風之近宜膺内君與之亨首奉宸奎峻躋禁甬
尚念冰曹之末分頒齋穰之多三壽作朋願敬伸於善
頌五漿先饋惟益佩於盛心
回安吉守
龍觹斗柄方舒紫宙之和鹿畫車轓爰輯蒼苕之瑞宜
多壽祉以介仁賢某官襟度瑰明詞華藻麗人孚條教
共歌凝香森戟之詩天錫褒書已懋增秩賜金之渥盍
從元會峻陟禁途某密藉宏庥實懷善類未能與旄倪
之列共聽班春所願託賓客之餘亟聲賀厦
端午送物劄呈福王
飯同水餅不知節物之臨玉唾銀鈎忽被謙函之寵横
陳珍錯昭示眷私進五時圖諒方膺於寵渥祝千歲壽
願仰致於熾昌
福王
奏薰吹之五絃来從殿角開菖華之九節宜泛宫壺竊
效獻芹之意尚冀矜容載歌俾艾之詩第勤誦詠
洪帥
夏以五書式表端陽之盛晝當三接宜膺寵數之新蒲
獻雖微芹忱攸寓倘特蒙於領錄實信有於欣榮入和
虞絃方大為天下之福近依楚畹庶不致小人之歸
回慶元守
衆人醉我獨醒方欽高躅一紙書賢十部兼被匪頒遠
自蓬莱光生蒲黍傾銀注瓦共挹清香切玉浮金遂成
佳節某亟言登拜倍切感藏飲美酒讀離騷莫當此意
歌微凉坐殿閣即以公歸
回鎮江趙總領
香羅叠雪馳頒天上之恩榮玉壺清冰分餉人間之竒
絶北府固知於兵勝昌歜尤見於味同飲美酒而讀離
騷真成竒事詠微凉之生殿閣快問歸期
七夕送物劄用回福王
石梁天津御新凉於霄外雲章錦段畀大巧於人間遂
令極陋之蹤亦被殊珍之賜敢不重拜亦既黾勉以登
嘉雖則七襄未喻輪囷之懷感
重九送物劄呈洪帥
坡老在彭城之秋重修舊事忠獻鎮鴈門之日最愛晚
香宜獻壽觴以對嘉節茱萸健在第仰祝於修齡菊把
蕭然敢敬修於微贄
回福王
開三三之徑悵已動於歸情祝九九之齡方欲修於微
贄首勒鈞翰仰佩謙隆燦列品之前陳於昭厚意亟整
冠而下拜莫喻感私
福王
天開北闕分来萸佩之香地近南陽宜飲菊潭之壽適
逢佳節盍致寸忱自慙籬落之微蕭疎莫掩遣侑糗餈
之末麾頓是祈
送丞相折爼劄
宸筆趣行夏車入覲頌聲歡動可知四方萬里之情禮
貌優加參用兩日一朝之典肅紳緌而迎勞開閶闔以
祥延某偶忝臬司夙陶鈞播幸親逢於盛事盍少輯於
慶私宰相禮絶百寮何敢捧觴而進上公享用九獻輒
伸棬俎之儀
陵陽集卷二十一
