陵陽集卷二十四
元牟巘撰
行狀
黃提幹行狀
先生姓黃氏諱某字濟叔隆州井研人其先自金華入
蜀子孫散居邛資隆三郡而隆之族為大四世祖遷登
元祐三年進士第元符中以選人上書詆時宰名在黨
籍曾祖考時敏三冠里選嘗著易通六經釋疑義號為
博學祖考順卿與兄朝卿同舉於鄉里中稱雙鳳朝卿
後登紹興二十一年進士乙科為青神宰考子說性剛
介青神當磨勘朝奉郎告且下而卒無子或謂君宜亟
圖之庶幾賞延者君正色持不可人以為難曾祖妣陳
氏祖妣喻氏妣王氏先生生於慶元丁巳髫齓嗜書十
九喪父哀毁柴立免喪即負笈遊蜀學成都石室郡四
方士殆萬數先生試輒上游已而嘆曰是不足為吾學
歸閉戸窮經貧益甚學益苦從之遊者日益衆普慈素
多士歲率以夏秋之間為講會坐臯比者皆宿學大師
士不憚裹糧競往聽先生持所見與之擊連折五鹿君
會下竦服早游秀巖東窗二李先生之門而某之大父
雪溪公先人存齋公尤敬之奉書幣延至家塾先生以
師道自處誨諸生有法每講誦過夜分未嘗假以詞色
諸生一笑語稍譁一步趨稍異一容止稍慢先生輒厲
聲呵責之人謂焦先生弗是過也大父即世與先人俱
東流落阨窮有不堪其憂者二老方相與紬繹經傳考
同異以不足日為事其後先生家於吴書問往還無虚
時歲或一再過先人留輒累月子弟奉巾屨侍左右不
敢怠與先人道同志合每相規以正先人立朝議論或
抵忤先生輒喜聞其得請去尤喜諸賢聞先生行誼皆
願交退菴吴公朔齋劉公雙谿李公前後交聘先生獨
從朔齋雙谿而於朔齋尤久朔齋以文墨稱一時往往
質諸先生而後出先人守當塗先生倦遊強以往凡書
翰悉以煩先生嘗建小學屬先生為之規約甚備先人
得罪權貴人歸卧苕霅先生亦杜門教子不復出先生
連蹇名場淳祐癸邜甫薦江東景定壬戌以累舉當入
對諸老力勸之行會有旨學縣皆設官調台州寧德縣
丞丞廳催歲役錢為關子九萬有竒人逆憚莫敢向屢
更聊攝弊益滋積逋如山而諸吏攬上戸相表裏不可
問甚者去其籍先生究知其病乃條畫詣郡白之且曰
州縣母子相依痛癢相關盍立定期往專卒乎毋徒困
其子守戴侯恫一始見輒握手論文如舊相識留之幕
府先生力懇還曰丞雖卑吾職也敢曠官乎侯益敬嘆
先生所請悉行之至邑則戸與一清册使有鈔者銷無
鈔者納未幾負者畢輸解新補舊不督而辦下戶預借
之弊盡革先生初與二卿家公同寓吴幅巾短褐日相
從蕭寺公性高簡不可一世士獨敬先生二子頥山坤
翁則堂鉉翁因與先生厚至是則堂提點本路刑獄首
問先生所在屢羅致不就舉以關升應詔薦士復以先
生為首曰學有淵源文有楷法持論堅正制行㓗清早
登西州諸老之門獨擅汝南旦評之譽蔚為人物之表
宜備師儒之官其相推重如此趙侯子寅來為守未識
面亦以所知舉先生寧海為葉公通德里公角巾還第
先生候之郊坰公猶不忘昌國時一見喜甚摘賞贄文
警語再三問語其鄉人以先生學問操履稱之不容口
迨解歸公復貽書中朝相料理而先生已無意榮進矣
過越則堂力要權檢法官先生亦為之盡心讞議務得
其情使者出循部先生留司吏抱成案促詳覆驛致行
司日不下十數櫝先生剖析詳明傅以經義多所平反
壬申秋則堂召而某繼之辭不獲命先生知某當來趣
為裝將歸某亟書丐少留願受教先生曰子以一致之
性處羣物之會吾為子懼雖然勉之無負所學時雪巖
先生洪公起帥越兼庾事雅知先生辟茶鹽司准備差
遣幕府省文書日與同寮賦詩飲酒為樂退輒掩關餽
問不通門無雜賓郡有西漢書板脱誤踳差幾不可讀
先生欲白府刊正之適洪文忠公以真文忠公所編文
章正宗屬先生校讐先生曰是吾志也乃并漢書白之
即倉司置局字字参訂雖盛暑弗置所釐正藁已具未
刻梓先生忽感風眩謁告少間猶自力擬文牘閱書策
應人事如他時時先生二子請舉江東未還某往省先
生使人逆拒之因屬先生之姻楊君明復晝夜視先生
先生謝醫叩藥曰吾無所苦也一日與楊君坐語至暮
忽痰薄咽間疾復作竟終於官之正寢癸酉九月乙酉
某以諸生實制服受弔洪公尤嗟惜贈賻特厚且經紀
歸其喪先生性静專於書無所不讀一再過則終身不
忘尤粹於經格言要義往往皆成誦講明義理居多士
自得其大旨率本伊洛而諸儒之說亦皆参考互繹貫
穿融液以會其歸義有未安者未嘗苟同頗為改易其
於象數制度名物口講手畫粲然可觀以至訓詁義疏
一語之疑一字之訛人所不經意者先生言之甚精倫
類博通本末賅貫世之號為儒者未之能及也每嘆學
者好高騖遠躐等凌節之病故其教人必以致知格物
為先而主之以敬使人静坐收斂心身整齊莊肅曰不
如此無下手處平居寡言笑及講學則樂於開導誘掖
旁引曲譬亹亹不倦其詞氣反益寬平真得講師三昧
雖過時而學者皆言下有省先生制行甚謹如蹈規矩
如奉圭璧終日兢兢未嘗見有燕惰之色不欺暗室不
愧屋漏先生有焉威如之教行於家嚴不可犯然其中
洞然無城府處事接物一出於誠與人交篤至周盡終
始無間人有片善寸長不啻如自巳出逢人輒稱道不
置聞言人之惡則掩耳避去尤謹篤於禮垂老不廢雖
童稚亦與為酬對不少忽不求人之知而人自知之於
其知之者亦介然自處親不可疎言不及利徧遊諸老
而貧自居環堵蕭然無擔石儲不顧也所居必痛掃一
室萟蘭菊列圖史布衣蔬食其間以名教自樂不知歲
月之徂學成行尊朋友信之鄉閭化之公卿大夫敬之
不得巳而仕白首下位不沮不戚惟職業是勤盖有為
乘田委吏不卑小官之意然明鍊通達宿於其官者所
不如故所至有去思其於文根據淵源力宏以肆大抵
取諸胸中而書之凡鉤章棘句巧鞶帨而窘邊幅者先
生所不為詩則薄晚唐尚王蘇精深華健得騷雅意與
大父先人暨朔齋諸老唱酬聮軸筆法尤遒勁逼歐柳
寘之名帖中莫辨也為金石書者以不得先生書為憾
如岷峩樓記喻德君墓碣太白祠堂記黃庭經等書皆
盡其妙争寶藏之晚自號樗菴老人有論語幼學說易
集傳詩會解漢晉史節通鑑類名物度數性理指南信
筆錄等書皆蠅頭細字每帙不下十數策蔵於家始先
生逾四十不娶大父以孫明復邵康節之事感之娶史
氏省元元一之孫子男四人夀文起潜待省進士黃中
為外祖喻氏後皆力學能文詞世其家良老早夭女三
人長早卒次在室次適進士王佐材先二年卒孫男三
人見心奎夀晦老皆殀孫女三人其孤將以甲戌十月
庚午奉先生柩葬於平江吴縣至德鄉鳳凰山之坤原
嗚呼先生師道之立經學之術如胡翼之孫明復使其
稍進於時必能助成王德有補世道而位不配其德用
不究其學齎志以歿其所就僅如此可勝痛哉某丱角
受學先生先生視之如子耳提面命以至成人雖不敢
自謂有得於先生之萬一猶庶幾未死之年月聞師訓
以不為小人之歸詎意一旦梁壞山頽嗚呼巳矣無復
可言矣㒺極之恩其何以報矣患難餘生志氣頽落方
為門墻羞其何能論次先生之平生而先生遺意誼不
得辭顧葬日薄迺掇言行之大略著於篇他尚多所
遺無以發先生道德精藴此則某之罪也立言君子尚
矜而賜之銘尚有取於斯焉
墓誌
朱雪崖朝奉墓誌銘
吴興郡東踰一舍有雪崖朱氏之隱廬雪崖未嘗入城
市盖自知止足所謂鄉里稱善人者也辛丑春其子天
錫來為郡學正相與往還因稔知日用間事居三載學
正代歸稍不聞問而雪崖已下世矣善人云亡又重為
之嘅嘆一日天錫墨衰造予拜而泣曰自喪吾父抱痛
終天支綴餘息未嘗倦以有大事在幸既卜遠顧墓道
之石無刻辭胡可謂孝願矜而畀之銘庶幾遺善永終
長存九原有知不悼不幸矣又泣而拜嗚呼予忍固拒
終沒人善不以慰其孤而紓其悲徙揚十世祖巽宋天
聖中禮部尚書巽生尚尚生存之其間仕者不絶如綫
當炎紹之際避兵至郡之烏程常樂鄉地曰東朱適與
姓叶遂占籍焉曾祖說將仕郎祖信京學諭父文質迪
功郎力善務本益衍以裕雪崖生端平甲午夙通敏嗜
書嘗以登仕郎就漕試不利輒棄去顓志奉親日調護
其眠食不肯離左右甲戌初事會方殷由督屬超補官
資後遂以朝奉郎致其志厥既歸附殿門罕出治田園
整廬舍聚書延師教子使克有成立世方以儒相詬病
獨能修學宫禮賢士與流俗異趨聲譽益起中丞崔公
或馳驛相訪辭不行郡守李公彛秉伺知徐公琰舉充
提學學校官亦不受勉清隱處士之號以雪崖扁其便
齋標致尚矣為人恬淡簡約桐帽棕鞵徜徉山水間吟
嘯自適然性篤厚頗信内典卓庵剏橋作諸利益事貧
者解衣推食病者予藥死者給槥無所靳癸卯歲大侵
民艱食饑殍流亡相系於道雪崖慨然倡義捐廩或捐
價以濟或計口以食自春及秋遠近之人賴以全活無
慮萬數皆舉手曰生我者朱師子也郡邑省臺次第列其
狀宣撫使博采公論具以實聞於朝且諭郡邑推表其
門曰清節朱氏道義之門人皆榮之會子舍歸侍拜慶
人士踵門舉此以賀盛事萃一時雪崖雖病倦意甚喜
強起為加餐謂當埽浮穴以享上夀踰年浸革戒其子
以忠孝立身勤儉保家喪葬宜從約已而焚香默坐翛
然而逝大德甲辰四月九日也鄉人德之往往出涕而
疇昔賀者亦共嗟惜焉娶沈氏前太學進士應桂之女
男一人天錫孫男福孫孫女二人俱幼以乙巳正月廿
六日癸酉葬於東職里餘慶之原予惟雪崖平生言行
類可紀而捐廩之舉尤有德於民昔成都黃承事平糶
賑饑有隂德張忠定公詠時為帥守一夕夢府君揖黃
承事坐於忠定之上雪崖盖無愧於黃承事矣有隂德
必享其報不在其身則在其子孫乃銘以誌焉銘曰
百年之計惟德是樹栽之培之匪積曷裕世或趨利苟
且旦暮皇恤厥德為他日慮於惟朱氏筆槖華緒十世
復昌繇積累故賢哉雪崖仁性天賦爾饘爾粥全活耄
孺我書我詩保守澹素以儒為官有子克副年開八袠
榮及三釜乃表義門乃著清譽人所難得已獨兼具夫
復何憾含笑泉路負土為山孝思遠慕鬱焉松標春雨
秋露自葉流根永篤爾裕是曰餘慶雪崖之墓
朱山長墓誌銘
前安定山長朱君君望卒於吴興寓舍以喪歸葬毗陵
從先墓其志也嫠孤共載哭泣感行路予嘗為詩弔之
越三年其姻家采石山長繆君叔畮過予曰朱君望之
墓有宿草矣長婿池州學錄錢适自毗陵來將圖其不
朽者敢以其孤見願矜而畀之銘予固善君望視其孤
孱然弱也誠不可無述待其長使有考焉按狀君名自
期君望其字也本衢州龍游人曾祖某迪功郎妣孫氏
祖某將仕郎妣袁氏父某登仕郎漕貢進士妣汪氏繼
趙氏自其祖寶祐間隨宦晉陵遂占名籍後徙居城之
東君幼敏悟祖每矜語人曰此孫他日必昌吾門景定
辛酉年二十請鄉舉德祐乙亥補太學生方磨礪以須
屬時多故束書入山恬無仕進意龜山書院兵後久荒
圯君來為山長竭力經營且新其祭器稽其田籍舊觀
浸還士論稱之又為安定山長時寓祠溪亭回視故宫
異物充斥勢不得争喟然以嘆乃節浮費叶衆議惟新
是圖得曹氏廬改創書院後遂遷焉盥薦有所以教以
育推厥攸始實自君望又捐已俸造籩豆可謂知禮者
愛是邦佳山水秩滿待選乃買屋以居昔者胡安定見
徐節孝頭微側曰頭容直節孝因思頭容直心亦直君
望乃以此為敬以直内之義則以敬名齋本心文公為
作古榴焚香端坐讀書其間暇則往來南北諸山從容
觴詠與朋友共樂丰儀秀整性行温雅樂道人之善内
恕及人雖僮僕不見其有疾聲遽色遇困乏者輒賑贍
之無所靳人皆稱為善士庚子春忽念先塋當以時汛
埽扁舟亟歸道得痰疾疾止復還竟不可為其卒三
月廿六日也以六月十七日葬常州武進縣占石之原
年五十有九娶東陽劉氏通判君之女先十七年卒生
五女長妙雲適錢适次妙寧適柴嵩妙惠適婁英發妙
淑許適鄒志孫妙由許適趙由琥繼室沈氏生二男長
文俊次文英女二人妙安許適繆世昌妙定許適錢适
弟庶女三人妙素適張復妙觀妙善尚幼異時進取之
士馳騖不足從鄉貢已難况得入太學尤難盖有槁項
黃馘不能與其一者君望十餘年之間領鄉薦補太學
兼取人之所難得造物豈無意然崇化之席未煖而去
邅回濡滯又二十四五年一文學掾竟不克申延以待
何始豐終嗇耶有二子而女十人其婿皆高門大族名
士之家力能經紀其喪還窆故丘遂其始志又擇師教
二子使有成立造物之報盖在此君望其庶幾無憾矣
銘曰
人誰無死君以孝故上章困敦感時春暮夏畦馬醫皆
上丘墓我胡不如星言歸路抱恙而還魂已先去云其
何依若祖若父成願初志銘魂歸厝松檟良久慰爾永
慕我銘昭示以封以樹
野翁禪師塔銘
始予聞野翁為本論疑焉及觀其所謂本則曰吾本曹
溪曹溪本達摩心傳面命具有先後其傳愈遠支𣲖互
分然本未嘗不一也野翁一本乎禪故有此論且深以
競華逐末為世戒在其法中庶乎知本矣其何疑於是野
翁之葬且三四年其徒即是因是来自鄞越以覺恩上人
所次遺事求銘厥蔵按師諱烟野翁字也越新昌張氏
生嘉定癸未年十一出家投邑之大明寺僧大轟為師
端平乙未祝髮受戒夙具聰敏有志於道負笈從台東
掖憲法師習天台教居數歲棄所習復從大轟大轟課
之特嚴其長而克有成者轟之教也端嘉以來吾蜀癡
絶冲公無凖範公倡道東南學者傾嚮皆願為之徒師
首從癡絶於道童一見刮目坐數歲大有警發乃之徑
山見無凖時問道者肩相摩師年最少機最捷無凖亦
驟進之又數歲往造大慈濟大川之宣明舉臘月火燒
山話擬對竹篦杖之當下有省因留不去川本靈隠以
為書記力辭且薦歸雲度禪雲盛有詞藻人多師焉讓
焉後掌記履齋吴公判郡知其人俾出世自大慈遷延
夀又遷香山越丙子屏迹雪竇静閱世故會杖錫遜席
不得避一住十二年靡懷不在鄉里剡川自更兵火積
骸滿野即收聚焚化殆有萬數設水陸大齋於石佛寺
前廣為說戒惠及枯骨矣山多虎豹人家小兒横遭咀
作驅虎行聲其惡而去之虎巖靈隠願以師補蔵至則
大新僧室及諸寮舍學徒四來振起遯菴密菴時氣象
無錫官河客舟一日而覆溺者三十八人師憫之斵石
為尊勝幢六級其長一尋有半自為銘刻而立之洲渚
之上施食設以拔沉冤三年東歸遊雙徑雲峰有遯堂
舍盖意亟微服還錫杖扁其室曰晚泊閉戸書法華經
有老來非厭客静裏欲書經之句雪竇虚席衆謂無以
易師因共舉師育王亦争欲得師不能奪寺榜應夢名
山昭陵所感穆陵所書號為勝處師益喜得此雖歲苦
缺食兩持缽浙右不憚也用賓禮延致東巖石公相得
歡甚它日行事東偏巖謂師盍遂即此營莬裘既成家
性存之巽書寄幻二字揭之挹乳峯珠樹雪瀑映帶左
右師往來游憩禪宴其間隨化委順意甚自適壬寅八
月十五日升堂語衆勸厲極慈切盖自别也衆請留偈
笑而不答至夕而逝越七日奉全身葬寄幻遂塔焉夀
八十臘六十八度弟子若干人師為人寬厚篤實病者
與藥貧者周之隨意作佛事不蔵人善片言隻字稱道
不容口文集十卷該淹經史詩偈尤洒落每升坐記
禪人騷語聮絡貫串總為一說而條分縷析各中肯綮
頗效癡絶云如周伯弢家則堂文本心黃東發舒閬風
咸與之游予謂野翁立談不忘本臨行不留偈遺戒不
荼毗塔而銘之豈師意乎其徒是之謂曰寄幻銘曰
一切世界及一切法無有堅固幻依幻滅幻既俱空所
寄何地而復於何寄於所寄幻則非寄寄則非幻強立
名字未離二患欲問寄幻寄幻久寂瀑流千丈雪峰之
側幻為竒觀砰處濺雹凡有耳目如夢斯覺迺刻堅珉
與寄幻對幻身何在法身不壞
龍源禪師塔銘
道場山龍源禪師既寂之五年為乙巳七月其記室懷
珠裒次遺事偕其徒希渭來求銘心源之塔予尚記歲
甲午訪師雲留三日窮極幽討意甚樂又七年與今翰
林修撰鄧善之再至為師喜見顔開舍予高閣煮茗話
舊夜無倦色明日下山握手若不能釋不料遂為死别
也留耕先生王公伯文先朝名執政與先存齋忠義相
期議論同肝膽同而予亦復交其子若姪師盖公之族
也故惓惓於予者如此銘可辭乎師諱介清龍源號也
世福州長溪祖諱一䕫古田縣尉父良輔知黃巖縣母
蔡氏素好善嘗夢神人介而進一子曰是善知識當生
爾家果娠而生師幼不茹葷年七歲喜看佛書長益通
悟泛覽經史百氏父知其不凡俾出家於郡之雪峯居
半載行脚出飛鳶嶺抵義興法蔵得度於一峯齊禪師
年十五薙髮受具戒遂徧參諸方是時静慈石帆衍靈
隱退耕寧徑山虚堂愚皆明宿德争欲致之師頎然山
立舉動雍容言旨閒雅志不苟從適遊吴興道場東叟
穎以為典賓繼東叟者無等融即請師為内記力辭絶
江過育王謁寂窗照禪師入室有契以為侍香次掌蔵
鑰寂窗自枯禪枯禪自密菴得其傳授皆閩偉人師世
出四明夀國遷開夀有史督相之子州尹見師行解相
應捨開夀行府與師營莵裘曰四明蘭若為終隠計未
幾道場虚席兩浙諸山舉師錫來此山盖唐刹自熙寧
間大蘇公遊道場諸詩一出名愈重五山由此其選不
輕畀也丙子劫火洞然化為瓦礫迨乙酉凡十年舊觀
未還師既至慨然以起廢自任首建大佛寶殿金碧輝
煌像設華好次建觀音蔵殿摹大蔵經五千四十八卷
及旃檀林列翠閣蒙堂法堂僧堂等之鐘鼓法器由中
徂外煥然一新四方衲子聞師之風挑囊負缽袂屬肩
摩雲歸霞集於是聲達帝廷欽奉綸言賜金襴袈裟敬
受法旨加號佛海性空庶少答其道心精勤之所成也
辛丑六月三日忽示微疾索浴净髮書偈曰佛座有千
劫我座十七年說甚生死義古今無後先翛然而逝時
當庚伏停龕七日神色不變闍維後頂骨牙齒素珠不
壞者三夀六十三臘四十八度弟子一百五十餘人今
住崇恩士洵為之上首寺初無三塔師以為歉間語其
徒士芝等圖之乃捐已財買朱氏山於寺之東剏建三
塔且力請為師夀塔於其旁庵廬既成師遍之(闕)心源
芝等又集衣資買田以供香燈之費俾行者職洒埽滿
三歲則推其名次之居首者度以為僧而禮當代住持
以改名改名巳復禮塔為師其規約如此至是瘞焉世
率謂種種佛事皆有為法此未足論龍源然龍源建立
亦因其時之所可為而盡其力之所當為非為已而為
也故終歲有為而實未始有為如必為此而為法一切
諉之不為則澄觀師之僧伽塔昌黎公何以稱其公才
吏用之過人而以其靈骨已老而為之嘆惜耶師之願
力亦弘矣銘曰
留耕之裔密菴之傳燕坐雲峰十有七年應緣而出緣
盡而逝居然一旦冰解蟬蜕吾性本空無亡與存是為
佛海龍源之源酌之不竭無古與今是為龍源方寸之
心乃營三塔而四其三是為真宅心源之菴各自道場
無乎不在處處光滿亦無雜壞維爾子孫視我刻辭如
未見師自源求之
東臯友山恭和尚塔銘
四明慈溪福昌院友山和尚之塔久未銘壬寅秋雲門
恩上人錄其行實與其宗旨自集賢趙侯子昂所來求
文以刻柳子厚嘗謂葬大浮屠得用碑晉宋多法梁多
禪唐多律而所銘南嶽諸律師頗病夫言禪者不徵旁
行拘則泥物誕則離真真離誕益勝若深有取於律必
將用毗尼為室宇而慧為戸由定發慧一歸真源無大
小乘也其闡揚龍樹之道南嶽天台之教甚大顧余未
之學或曰此吾法中艮其背其道光明盖戒定慧是雖
然何以銘友山按狀師名智恭字季禮友山其自號慈
溪陸氏子陸故大族母周感夢而娠生嘉定丙子早孤
母改適王氏挈以俱性聰悟稍長誦書輒能記惟喜啖
茹止庵文喆師在德潤湖華嚴院持律甚精往依焉服
勤不懈年二十祝髮受具戒日以律為務能通旨義淳
祐初更從佛光晦巖照公於南湖延慶覆講有機辨不
滯文字乃入觀室居三年與儕軰十人者然指禱旱輒
大得雨歸結茒薰孝子祠後以便養母堪笑翁頗相規
切用其語即邑之東臯剏精廬為接待飲食藥物百須
具往來者賴之因以誘進初學無不滿意後愈開斥遂
為福昌縣院尊止庵第一開山示不忘本也有良田若
干頃歲用平斛入其租使佃自槩量嘗有刻石於題曰
入門不問方隅托缽不限鐘鼓用心平廣類若此時出
遊諸方徧如禪老多所悟入卒定宗旨嗣佛光咸淳中
白雲堂舉鄞之布金則力辭弗就自是數載益疏外務
恨山不深林不密焚香嘿坐唯茗是事修比僧使過而
禮之號以法惠招以悟真而師泊然無意於世矣戊子
歸老止庵墓廬曰冢間育王珙公遺詩曰聞得去年交
院事世間誰識老師心友山得之意殊喜癸巳九月從容示
病越五日書偈逝去闍維齒不壞即塔於冢間在華嶼
湖之右臘五十八夀七十八度弟子宗要宗孟若干人
宗要姪初傳業能守者也友山恬静安詳舉止中度雖
椶鞋布裰而精神照人不可塵滓未嘗有嗔怒好拯饑
周乏繕舟梁治道路以作佛事華嶼白龍祠久圯敝則
新而大之平生交遊多名宿士晩歲修廬山蓮社故事
舉小彌陁懴勤同社簡而易行僧俗樂從皆書某曰蓮
公標名錄間為五字詩有金碑點示及惟心觀起教觀
二義人皆抄傳曰東山韓僧亦知問經歸敬焉昔我先
人存齋翁善佛光當時弟子如友山者殆不可復得慈
感少愚同門也實與恩上人胥趣銘恩亦辯博有信行
銘曰
止吾師也山吾友也吾以為歸與吾同體非山非止是
曰真依華&KR2317;之湖冢間之塔龍護持之山空月明無法
可說龍之聽之
陵陽集卷二十四
