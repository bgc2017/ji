陵陽集卷八
元牟巘撰
奏劄
咸淳辛未十二月初一日轉對劄子
臣一介疎賤誤玷周行每竊惟念自先臣子才以来世
受國恩至深至厚涓埃未報日懼空官兹者皇帝陛下
視朔前殿諸門洞開旦氣清明而臣以此時猥當轉對
天光所臨其敢具文以塞故事臣嘗伏讀國史竊觀元
祐三年五月一日蘇軾轉對條陳三事其一條曰唐大
宗司門令式云其有無門籍人有急奏者皆令監門與
仗家引奏不許關礙祖宗之制自兩省兩制近臣六曺
等監長貳有所欲言及典大藩鎮奉使一路出入辭見
皆得奏事殿上其餘小臣布衣亦時特賜召問非獨以
通下情知外事亦以考察羣臣能否情偽非苟而已伏
望更與大臣商議除臺諫開封知府已許上殿外其餘
臣僚舊制許請間奏事及出入辭見許上殿者皆復祖
宗故事元祐六年八月一日范百禄轉對亦條陳三事
其一條曰太祖皇帝建隆三年詔自今每五日内殿起
居翰林學士及文班常轉官轉對既又命尚書省集官
議其可者而行之真宗皇帝詔有司錄轉對章疏一本
留中祖宗之於轉對其勤且至如此今一歲之中侍朝
者有數臣僚每次二員轉對不過十餘人借使人悉知
而言言皆見用亦不過十數事耳望詔執事審議轉對
之制悉由太宗真宗舊章二臣之言大祗因轉對以通
下情以廣上意而已臣嘗謹心攷觀元祐五六年間大
小之臣類無不得其言者或入見上十事或經筵陳三
劄此言及君德者也或議差役或爭回河此言及政事
者也或言陜西地震或言冬温不雪或言日食六分之
變此言及灾異者也或十九疏論章惇或十三疏論蔡
確或十疏論安燾此言及小人者也或乞免浙西五穀
力勝錢或乞蠲放戶部餘剩錢或乞取常平敇令删為
一書且放秋成收糴斗斛此言及民事者也或乞昭寳
元慶歷令内侍省取先朝帳籍比較近年用度之數或
言奉宸庫已取珠子六十斤戶部已用金三千六百兩
此言及節用者也禁中求乳母則劉安世等言之内中
朱紅車子亂行則蘇軾劾之其言及宫闈者如此皇太
后親屬向宗良知邢州則蘇轍言之皇太后親屬撲斷
酒務少欠官屬錢均作七年送納則曾肇等言之其言
及戚畹者如此随龍馮宗道遷轉則王岩叟言之内批
錢班幹當牛羊司劉言幹當翰林司則曾肇言之一宋
用臣叙復中州刺史則范祖禹以為官寺興土木不可
以復用一陳景元校黃本道書則范祖禹又以為異端
虚誕不可以成宗夫其一時更進迭諫議論己有餘并
包兼容聽受巳甚美而臣軾臣百禄猶惓惓以復舊制
議轉對為言豈過計哉忠言利行固不厭其多王道利
宣固不嫌其廣也伏惟皇帝陛下作共即位於今八年
凢其所建植施置壹是皆以元祐為的而聽言一事尤
極謙隆初元詔書盡復祖宗舊制間因臣僚避對則又
戒飭申嚴導人使言固巳無所壅蔽乃自比歲頓異流
傳皆謂諸臣進言稍有忤拂聖意厭憚玉色弗怡或顧
左右而言他或視屋霤而不答人臣犯顔逆耳本為難
事藉令未能施用柰何更加沮傷遂使循默成風此豈
盛世宜有我朝以言立國列聖相傳未嘗罪一言者雖
中更大拂亂大傷敗而社稷之長久終有賴于人言然
則人言何負於國倘陛下不察徑銷毁之志士忠臣寧
不為之解體況外而邊事孔繁内而隂邪伺隙日食不見
天且忘予而入冬過燠寒氣未效其何以興來歲寇敓
相挺或能勝予而豐歲且然脱有水旱其何以善其後
惟有一綫言脉所當極意扶持今日果巳盡如元祐則
聽言之法固當益循于元祐今日或未盡如元祐則聽
言之法尤當百倍于元祐陛下試取元祐諸臣之論奏
與夫愚臣前者之條陳蠖濩燕閒特賜觀省聖明之意
必將有槩於中其繼自今益恢聖聽毋疑其歸過而賣
直毋嫌其立異而要名凢有苦口之言率皆虚心以攷
其懇直恂忱者則欣然容受其忠實有補者則立見施
行或者偶非其人則他山之石可以攻玉不當以人而
廢言或皆無可採則川澤納汚山藪蔵疾亦當容之而
勿問庶幾聽言之美一與元祐同符天下幸甚臣於二
臣無能為役特援轉對之比以寫憂愛之私干冒天威
惟陛下幸赦狀
乾會節進銀狀(武岡)
彌月不遲於赫一人之有慶任圡作貢丕昭萬國之来
朝上件銀品列於金英生於石地不愛寳式彰萬億年
之休天用降康誕受九五福之夀
申省乞祠狀
某本以闊疎加之闇劣荷明時曲矜於先緒而大造不
棄於微蹤擢之於患難之餘畀之以民社之寄蓋亦自
知其非據猶欲少報於殊私領事以来盡力所至雖一
毫未有於實惠而千里或諒其苦心顧以資淺望輕平
時不足以鎮壓數竒命薄所至輒值于艱虞妖雖人興
咎將誰執何敢效相尤之語但知為自治之規賴廟朝
遠揚於德威幸封境獲清于旬浹有如旁郡之元惡亦
為多方而悉擒尙藉覆存未聞觸罷兹遂書于下考正
當勉于後圖外則障蔽客邪内則補治元氣必得精神
強詡之吏庶無歲月玩愒之風重念某鼠技已窮馬力
既竭况以跨年之久病凛乎末路之難全深恐疾顛有
辜隆使敢攄真悃上瀆公朝欲乞矜憐特賜敷奏縱未
加于顯黜願亟畀以閒祠得稍遂休息之私實仰拜生
成之德
辭免除浙東提刑狀
除委驟加愚衷增惕伏念某素無能解見謂迂疎自汙
省署之華居慚玩愒比籲祠宫之請實出忱真蓋深懼
于踰涯惟必期于從欲俄蒙簡擢躐畀臬司惟外臺之
寄最嚴而左翊之區至近地大物博岸獄頗滋人微望
輕風稜何有况復侵于多病亦欲遂於稍休敢乞公朝
特賜敷奏收回成煥謹毖祥刑或未棄于微蹤尙改畀
于小壘庶可效涓糜之力兹允謂生成之恩
申省乞祠狀
某藐爾孱庸誤蒙奬拔平生夢想豈望臺郎旦夕馳驅
况在甸服固知極難于稱塞猶欲少效于疲駑逮此彌
年居然愒日既不能悉聰明智慮坐蔽于獄成又不能
體疾痛癢疴力伸于民隠振揚何有仇怨巳多良以物
望之輕祗為明指之玷載惟弱質每覺早衰自夏秋以
訖冬率菑病而寡懽况心力必凋意緒怔忡無非親齋
居之時固己積曠瘝之咎前奏力祈于夙退庶幾少逭
于疾顛自堕因循第增愧惕茲幸書于下考其敢昧於
初心是用力控微忱上干鈞造欲望察其真切賜以敷
陳特賦祠官俾安愚分别遴時望以重職司誓殫香火
之勤仰答乾坤之施
武岡置靖安寨申省狀
本軍雖為僻壘然西通融桂北控沅靖南連全永家與
溪洞相聮舊来節次於要害去處置立堡寨控扼防札
無慮十五六而後徭省各安武岡一邑雖地無溪洞而
紫陽鄕都分最闊去軍縣且二百餘里其俗頑獷又與
永郡接境往往惡少之所出沒迺無巡寨以為彈壓戊
辰妖寇相挺嘯聚無所控制幾至猖獗本軍随宜招捕
仰賴聖朝威德随得弭寧事定之餘儻又不知防守非
所以懲前事而毖後患也某雖僥倖替去然不敢不為
此邦長久之慮昨差官相度下育渡乃紫陽鄉要害之
地遂行創立寨屋三十餘間及寨官衙守等皆是本軍
自行措辦一毫不以擾民并已齊備了畢今来欲以靖
安寨為名招刺寨軍一百人駐北防守見將標釘到已
斷妖賊周千四等及其餘妖徒田産盡行籍入本寨充
養軍之費或尙支用不敷在本軍随時那融應付其契
勘得本官舊有武陽寨監押一員併同管轄一員闕官
歲久欲乞公朝敷奏將上件二闕省罷特置知靖安寨
兼巡檢一員專任武岡縣紫陽長溪兩鄉防札之責仍
下吏部作闕許經任人差注或從本軍選辟一名庶幾
此寨既建可以聮接聲勢禁伏姦暴千里均拜安靖之
福實為利便
剙大禮例庫申省狀
本軍每遇大禮例進奉銀二千二百十一兩一錢四分
随綱别進奉銀三百八十四兩五錢二分五釐所有價
錢係照指揮截撥及剗刷雜色窠名應副外尚且不敷
舊来弊例或敷之質庫墟戶或敷之軍縣吏胥甚至有
告訐獻助之名本非得已而吏胥緣姦重貽民害質庫墟
戶之往往停閉以避科買市井蕭然日甚一日某曩歲
抵軍詢知此病應詞訴并不許告訐獻助而他未能區
處也緣本軍以縣為軍賦入有限兼因妖寇調發官軍
民兵為費不貲某不敢以一鏹一粒科擾百姓自行那
融應辦皆出於常年調度之外郡計愈見單窘無可措
畫遂痛行樽節浮費及供給等錢銖積寸累計見錢一
萬貫者創置大禮銀綱貼助解庫一坐月收微息專一
樁管不許移動無遇大禮年分收買兩項進奉銀兩除
久例截撥剗刷錢外將本軍三年所積息錢支出添助
上件銀兩價錢咸淳八年明堂大禮為始大約可增錢
六千四百餘貫者比之目今市價略同在民可無倍費
庶幾稍革科配獻助等弊田閭之間生意初回務以仰
稱聖朝嚴恭大禮不瀆不擾之意本軍除以節次施行
外所合具申公朝欲乞劄下本軍照應永為無窮之利
祈雨未獲申諸司狀
本軍今歲苗稼茂盛但自六月以来一向缺雨高下之
田率皆告病早稻抽穗者亦多焦卷連日祈求雖四郊
間有得雨去處却未沾足萬人之命一年之計决此數
日雖巳多方疎剔獄訟講行寬恤如諸牢囚繫勘酌疎
放合催錢物等第寬減外竊念謬政致菑實為守者之
罪豈容恬然自處謹蔬食閉閤自省應出入並用小轎
儀物後樂並省少見身自貶削之意仍備申諸臺乞賜
申奏將某罷黜以謝千里之民
表
賀乾會節表
陽居大夏實符炎運之興德為聖人爰記虹流之瑞亨
嘉之會福禄攸同中賀恭惟皇帝陛下祗遹駿猷丕釐
熹命文宜多子共知有道之長漢舉高年尤欲及人之
老時萬時億之德之純臣幸際昌期阻陪賀列周而復
始泰元願神莢之增罄無不宜天保效南山之祝
賀夀崇節表
至哉坤元乃順承天誕彌厥月于其王母受兹介福於
萬斯年慶輯無疆歡生有感中賀恭惟夀和皇太后陛
下儉慈是寳恬澹無為在太極先自見兩儀之運以天
下養坐膺五日之朝瑞節相宣瑶觴胥懌臣欣逢華旦
越任黔邦聽長樂之嚴鐘莫陪鳴玉增泰元之神筴復
見循環
浙東提刑到任謝表
右銓愒日方自惡于鵜梁左翊觀風俾載馳于駰轡寵
光舄奕感激輪囷中謝惟民之生皆天所命本無不善
何有于刑自後世尊用司空城旦之書故斯人浸迷關
雎麟趾之意然則臬事亦重矣安得仁者以司之禁於
未然輔所不及矜畀庶戮必深識聖人不獲己之心明
清單辭類皆非俗吏所能為之事盍咨淑問庸受嘉師
伏念臣見謂謭能粗承忠教帶衡佩矩僅守曲士之尋
常錯節盤根初蔑良工之剖劂荷曲予於先緒每加錄
於後蹤出領州麾專城良忝入汙省戶典選何裨自知
稱塞之難願循止足之分俞音汔閱誤渥更加叨乘使
傳之華越在帝王之近然而地大物衆曷諏度之能周
人微望輕於振揚乎奚有覺鉛刀之甚鈍懼繡斧之莫
勝視事云初撫躬增惕兹蓋恭遇皇帝陛下好生如舜
克寬若湯得位曰仁式廣天地之大德措刑不用方臻
帝王之極功爰重職司以嚴甸服臣敢不明謹于獄殫
既厥心迭禮樂而有光愧曷當於華選畫衣冠而不
犯惟仰贊于盛時
謝告奏
將命俶臨贊書申錫寵臨所被戴捧奚堪恭惟皇帝陛
下體念臣工惠綏畿服訓詞至厚蓋有三代之風威嚴
在前不違咫尺之地綸音所建節瑞以光臣自愧微蹤
驟膺隆使維丕顯休命何以對揚監於兹祥刑尚思勉
厲
賀明堂慶成表
度九尺之筵稱秩元祀歌萬年之頌申命用休慶衍宗
祊澤流函夏中賀恭惟皇帝陛下齋莊中正寅畏嚴恭
式彰致美之忱菲食如禹聿嚴昭事之德卑服即文宜
迄用于肇禋而畢来于諸福臣濫將隆擢幸際昌辰宫
廟駿奔莫贊聲明之盛邦家燕祉益祈運祚之長
賀皇太后表
世室合祛肇成熙事東朝介福喜溢慈顔萬國咸歡兩
宫交賀中賀恭惟皇太后陛下功高保佑德備徽柔肅
在廟之忱此思齊所以聖等如山之夀曰天保莫不增
屬載舉于縟儀庸茂迎于景貺臣親逢盛旦濫玷使華
燕及皇天繁祉願綏于文母于彼原隰懽謠樂聽于堯
民
賀皇后牋
禮嚴上帝於皇旒璪之儀美萃中宫爰贊玉齍之祀萬
方禔福三殿均懽中賀恭惟皇后殿下文定厥祥柔嘉
維則夙有家而警戒孝敬相成茲在廟而肅雝徽音是
嗣贊今日王猷之盛踵我朝后德之賢臣拭目邦榮縻
身外服秉文顯相莫陪多士之聮移俗厚倫共美二南
之化
謝赦表
熙事備成禮嚴三載慶條敷宥和暢九垓聖澤流行嘉
生歡懌中謝恭惟皇帝陛下寅恭饗帝忠厚承家神感
至誠已聿懷於多福邦有大賚用斂錫於庶民開釋無
辜薰蒸極治臣初將隆指即奉寬書湯網闊疎咸識自
新之路吕刑明恤益宣不殺之仁
賀夀崇節表
四月維夏日行南陸之長八千為春天錫東朝之夀宫
闈輯慶海宇均懽中賀恭惟皇太后陛下秉德靜專游
神恬澹詩歌震夙生民時維姜嫄易用正中介福於其
王母穀旦相先於嘉會藻旒親奉於怡愉臣幸際昌期
敬裒善頌近畿持節莫陪長樂之儀廣内稱觴第想瑶
池之集
賀乾會節表
歲在夀星爰紀誕彌之節陽居大夏況逢長養之辰華
渚流光寰區輯慶中賀恭惟皇帝陛下聰明天縱聖敬
日躋億載怡愉方奉稱觴之樂四方綏靖自臻磐石之
安于萬斯年既多受祉臣欣逢盛際敬輯頌聲自慚周
雅之使臣阻陪在列願與帝鄉之父老仰祝殊齡
陵陽集卷八
