陵陽集卷十二
元牟巘撰
序
顧伯玉文藁序
士散久矣卓犖非常者負恃其能不肯輒俛首從流俗
時又無大科異等以得諸徒區區建數尺之竿懸一魴
之餌而欲待横江之鱣不已疏乎且羣舉茂異歲一人
美名盛節也孰不以為希闊難逢而幸一值焉然不聞
羣刺史勸為之駕縣次續食與計偕又不聞公車朝奏
而暮及故士始而奮繼而疑且忌造端宏大而其畢也
小事之不可料每如此㰎李顧文琛伯玉豈非所謂卓
犖非常者歟年弱冠著文名實在是選勇不自制一旦
躡屩走數千里新豐逆旅斗酒獨酌解槖出所為文類
進卷行卷者寫之生紙以干氣象是時伯玉年少意銳
如川之方至太阿之出匣三軍之負氣其視一世為何
如濡留兩載執我仇仇亦不我力倦遊以歸鼂董公孫
皆前為博士乃冠其科伯玉豈有不能正使須試而後
用何至參差回薄今猶在羣博士下予滋所不解或者
曰伯玉論太高文太竒嘗稱作傷巳賦以為雜之退之
子厚憫巳懲咎諸賦殆不可復辨又嘗上書光範以為
世無蘇明允不當在弟子之列其辭驁然無所謂遜寧
知不取造物者所惡忌耶予觀自昔文人往往高自標
樹范曄謂吾諸論放縱實天下竒作其中合者不减過
秦陸機謂聞傖父欲作三都賦待成當覆酒罋杜審言
謂吾文奇當得屈宋作衙官雖昌黎亦曰世無孔子不
當在弟子之列何獨以尤伯玉造物非忌能者意者磨
礲涵養老其英華而大其器業誠所以厚伯玉也今伯
玉學日新文日盛必將盡窮天下正理盡備古文衆製
斯名世而後止命之通塞科之大小要不必深計伯玉
久交予壻張楧又辱交予子應龍㩦文過之若以古道
相存取予既耄昏平生多愛竒氣習略盡無以知伯玉
姑論其大者而歸其編
送梅君遇入龍虎山序
梅君遇居澄江有詩書之業水石之勝以貧故不能不
出從斗祿奔走塵埃鞅掌獨勞非其所樂一旦賦詩拂
衣徑去何其見之高志之决也自號雲水道人忽又棄
其家入勾曲山為道士布褐芒屩霞餐芝茹見而識之
者相與勞苦輒笑而不答尚喜為詩好風凉月時復朗
吟能自道其意近寄聲云當繇柯阜出冰谿以訪龍虎
之仙山而贈言者頗衆予老病日侵強食息人間世旦
暮且盡欲附六翮從之不可得可恨可恨君遇其子真
之苗裔耶仙山乃騎麟繄鳳霓旌絳節之所上下而往
來是行也安知不與子真神遇幸為我問之曰自去九
江隠吳市門翩然遐舉為仙果樂否雖無妻子累然平
生一念惓惓憂國能遂忘却千載之下誰與論此意頗
為我逌爾笑否
文子序
禹受計於會稽會稽會計也武康計籌山因計然嘗度
地於此而得名然其義固有所本范蠡師計然見於史
記顔師古以為與孔子同時是也其書曰文子者有與
平王問答語徐靈甫遂以為周平王時人則誤甚劉向
著錄文子書九篇耳李暹所註乃十二篇疑不能無附
託其間或謂乃楚之平王楚越相強平王時楚事日非
子胥既奔吳而計然亦去楚間道適越耶不可考矣南
谷杜君辨博而篤實恬静而疏通其能可以用世而其
志果於遯世雖嘗領蘭臺珍館亦復舍去築披雲之菴
於計籌山上燕處從容取文子書及其事之散見它書
者會粹而刻之三代古書遺跡一旦震發於湮沒之餘
真山林一大竒事予觀自昔財計之臣鮮有能自全者
計然之策范蠡略用之於越十年生聚既以報吳乃飄
然遠隠竟免於烏喙之毒手而圖諜相便計然乃神仙
得道人(闕)
巳蓋計然嘗受於老子者也夫善計不用籌策此豈區
區廢居操縱從事於鞭筭之末乎不貴難得之貨不舍
儉且嗇不以不足奉有餘生財而不有成功而不居若
是者蓋幾乎道固已超然於利害禍福之外而世之擁
貨專利者往往違天時竭地利自謂以心計析秋毫不
知正犯道家之所深忌秪以自貽殃禍覆轍相尋曾莫
之悟可嘆也南谷嘗注老子得其宗旨又粹此書俾與
師說並行其警世切矣學者合而觀之可也雖然書徒
糟粕曠洞遐想泬寥虚間胷中係累雲掃霧除豈不一
快然者哉又安得從南谷君登籌峯望玄墟求鴟夷子
所以泛湖之處
杜南谷籌峯真率錄序
百世在吾前千萬世在吾後求為可傳而後有以傳琅
函羽葆典領名山則夫章既往而垂方來弗可略已此
籌峯真率錄所為作也計籌山之陽夙有靈跡周計然
子文子開其先晉太極左仙公葛玄繼其後雖年禩云
邈而斗壇丹井猶可尋越前朝南渡楊武公茂勲請葺
常搆齋宇以奉家祠香火歐陽公故實也未幾復為報
德昇元之觀命亳人洞微先生祖常主其席遂當左仙
處號重以德夀宮親御寶跗錫之華扁昭回雲漢焜燿
林泉式克至於今粤歲某甲當塗杜道堅實来上距祖
君十二代然才百年而兵革之餘次第經理為力盖有
甚難祖君時者矣厥既捍衛其樵牧以妥以寧則倒廪
以賑荒山巔澗隈耄稚賴以活因興敝舉廢一新之百
廢具舉類無不可傳者顧前人源委世次未有紀用為
大欠乃為真率錄裒其名氏列諸左方俾後有攷焉夫
衆萬不齊本其初一真而已真則一而不二純而不雜
至實而無妄故真心存則真氣聚真氣聚則真脉永後
之人尚思杜君之所用心迓續之持保之其可傳者將
與此山相為無窮計然援范蠡傳最為端的不繫於此
山故不書
周公謹齊東野語序
野史雜錄尚矣疑傳疑信傳信為史者網羅散失率多
取焉否則參稽互質焉張彖謂李林甫冰山開元錄中
語治鑑取之他若壺關錄樂天樂甫無微不攷莊宗還
三矢於廟雖五代史顧不取唐史如高祖字叔德則見
於唐書直筆姚崇十事要說則見於昇平元記室耆次
相張齊丘失於詳攷不免承明皇雜錄之誤續長編號
為謹嚴乃以湘山語錄附見開寶之末建紹以後曾布
日錄蔡鞗後補初不以人廢而秀水閒居之類繫年要
錄亦頗及之然皆隨事攷析或為疑詞故不足以累其
書昔名臣言行錄之始出東萊貽書晦翁以為尚多攷
訂商略者願相與討論大抵皆此意或謂建隆遺事洓
水記聞邵氏聞見錄馬永年元城語錄等書若有所去
取其間則前輩嘉言善行之在人耳口相傳以習者所
存殆無幾是又不可不知也余病臥對墻壁平生結習
掃除略盡每聞人談舊章故實往往面熱汗下巳為椎
魯木僵人周公謹忽以齊東野語示余豈尚以故意待
之耶公謹生長見聞博識彊記誦之牘存於篋以為是
編所資取者衆矣其言近代事特詳盖有余之所未聞
或聞而不盡同者乃自託於野何居文勝質則史質勝
文則野與其史也寧野野固非所病也况禮失求之野
謀之野而獲何獨史而不然他日任筆削者儻有取詎
不能補史氏之缺而發其所諱乎卷中載脱鞾圖贊先
君子之遺事也嗚呼寶祐開慶之間奸邪小人奴事熏
腐中外相應以醜正誣善之說欺君誤國馴至不可為
識者推原禍本未嘗不太息於斯因攬涕書於卷末
仇山邨詩集序
觀水必於海觀其會也李杜其詩之會乎非精能之至
未易據其會而擅其名山村仇君仁近嘗有辛丑出西
岳詩適從何來而欲效淵明耶自此亦皆以甲子書似
此例者甚衆而世獨喜言淵明蓋淵明書甲子凡十二
詩自叙其生平出處本末略備庚子鎮東參軍使都巳
有静想田園好人間良可辭之語辛丑還江陵中途欲
投冠歸故墟以申前志乙巳建參軍使都則其田園日
夢想其意愈迫矣是秋去為彭澤令八十餘日遂賦歸
去來羲熙元年也其使事往來及留上京還舊居皆在
此六年中自此不復出乙巳至丙辰又十二年庚戌西
田曰遙遙沮溺心丙辰下潠田畬曰遙謝荷蓧翁則往
而不返致命遂志無可復言論淵明者要當以是為斷
仇君自號山村有山村不願富貴而志在田園正如巳
酉九日庚戌西田丙辰下潠田畬穫耳是真知慕淵明
者可尚已
杜南谷老子原旨序
偪仄塵坱中胷次憒憒對俗人譚益不樂南谷杜君扁
舟過余議論超然有以開余意相與登道場雲峯宿焉
夜參半出所為老子原旨余不寐篝燈幾徹曉杜君博
極羣書不但發明其宗旨而已於某章曰是堯舜之事
也某章又曰是禹文王武王事也其說以為老聃為柱
下史所職者史而百篇之書亦史也故以書求之余驚
異焉自司馬子長以老韓同傳千載不滿河上公註老
子頗及𨗳引吐納之類其後孫登陶弘景松靈仙人唐
道士成玄英張君相輩亦皆註老子又近神仙家王輔
嗣以老子解易人或非之然其解老子則初不及易至
蘇子由直以是謂襲明為釋氏之傳燈老子亦豈意其
末流之至此也今杜君乃求之於帝王之書參之以帝
王之事譬如披蒙昧出幽深明白正大氣象頓殊豈不
甚韙世未有能察杜君之用心者夫道術久裂人各私
其私競立門戶甚至保殘護缺以相非詆莫肯曠然舍
巳求為真是之歸杜君雖自號原旨而不主一家惟理
是同惟經是從惟正是宗務使天下後世無所致疑於
其師之說其用心蓋若此可謂弘也已豈固與原道異
哉余固陋於原旨未深究姑論其大意云爾
送文心之釣臺山長序
子陵口占尺機劘切鼎鉉懷仁輔義天下悦之兩語十
四字平生所學正在此光武夙同研席乃諉曰狂奴故
態何耶使肯幡然相助為理必將以仁義堯舜其君建
武之治當不止隨世就功而已久要劉文叔已在子陵
劑量中陛下差增於往蓋深寓其不滿之意士固有志
又安能自貶其學以從人哉河水不魚毋落吾事子陵
可謂不負所學矣釣臺距水極遠磴道轉山腹乃至與
顧野王所記水邊有平石臨水者若稍殊然壤斷境絶
真足以隠噫南陽帝鄉寂寥千載子陵此地乃遂建精
舍聚生徒列於學宫益知太虚浮雲功業要有盡而君
子之學殆山逾高而水逾長也古涪文心之為山長將
行求予言輒書此以貽之心之穎異絶人靡不通貫曩
時父子兄弟自為師友蓋甚樂今去而之山水荒寒幽
寂之處尤可静坐讀書暇則登招隠閣羊裘軒從容吟
嘯其樂未有艾也予嘗欲取所謂十四字者大書刻巖
間而不果心之尚有意乎
張仲實詩藁序
始予聞張仲實名未之識頗曾見其詩仲實生王侯家
不有其貴富力學自課如諸生間關多難度無所展用
始肆意於詩間之山水窮絶處吟哦忘日夕詩浸有聲
而家事落矣仲實夷然不顧建言詩不能窮人為之益
力遂以詩名昌黎云不用文則已用則必尚其能者能
者非它能自樹立不因循是也近世士多失故常拔出
流俗用文辭致聲譽如仲實之能者豈因循所致哉故
予决與女既來杭諸公見者問無恙外輒舉手賀得佳
婿比過其家書數束茶數串泊如也仲實俛首微禄時
奉甘毳娛其親而賓客日至則人人與為醻答或高譚
極飲論文賦詩一不問有無其中要有過人者焉所為
詩殆千餘篇巳傳之好事猶手自删去十取三四擇之
嚴宜其為之不苟也夫以仲實邁往不羣天分高而筆
力勝不肯稍從時尚必期於簡潔深穏而後止譬束波
瀾就熨帖為力蓋甚難然凡詩之病既盡去而活法精
意高情雅韻亦可得而見焉余尤喜其遣興一首善推
跡原本有關倫紀而感行役謹時物往往出入少陵此
非余之私言也嘗觀周詩所述山川草木風俗氣候皆
在豳岐豐鎬之間至黍離而感念深矣異時少陵由長
安走鳳翔轉同谷以入蜀次其道里所出亦皆在於西
秦川諸詩至今讀者猶慨然真足以繼風雅而驗世變
仲實先秦人詩以少陵為法余閱其藁因相與根極而
論云
嚴光大先天圖義序
邵子發先天之秘不過四圖然自一分而二推之至於
無窮邵子以為猶根之有榦榦之有枝愈大則愈小愈
細則愈繁而朱子亦云本是小底變成大底到那大處
而變成小似非假圖以明之則四圖之義未易悉究是
以朱子謂東北以之西南便是自否以之泰是兩角尖
射上與乾坤相對又謂邵子天地定位否泰反類詩八
句是說方圖中兩交股處意欲分作四層看又謂文王
八卦應地之方是邵子見得四正卦生出四角是方底
意思皆若有取於圖者嚴君養晦心通於易嘗取方圓
定位二圖演之為四十九圖毫分縷析如機織之錯綜
經緯布置粲然可睹而未始有所牽合穿鑿大抵一本
於邵子朱子之說如八卦相錯一卦分八卦上下順逆
對待博易數從中起天根月窟乾坤六子縱横之類皆
有以發其義遽數之不能終也自非潛玩默察先具此
圖於胷中安能與之脗合乎亦可謂精且詳矣最後一
圖乃易之所謂太極邵子所謂道即太極心即太極而
朱子所謂象數未形之全體也兩儀四象之所由生今
顧列於諸圖之後嚴君之意自流溯源蓋欲復其性初
於寂然不動之時尤見先天圖心法是當求之象數之
外
厲瑞甫唐宋百衲集序
詩雅四言漢以來遂為五七言唐開元之際又始儷偶
為律詩論者謂詩之道至是略盡殆不可復變宋百餘
年間乃有集句者出其不變之變歟求之回文離合雙
聲叠韻建除郡邑名諸體無與集句類者惟聯句近之
但栢梁則君臣同時昌黎則朋友同席視集句遠裒古
作頗異焉實始於半山王公半山平生崛彊執拗行新
法則詆諸老為流俗作字說新經義則自春秋為斷爛
朝報然乃甘摭拾陳言從事集句何耶然其天姿殊絶
學力至到猝然之頃不勞思惟立成數十韻對偶親切
脗合自然抑難矣四明厲君震廷瑞甫博學工詩尤喜
集句合異為同易故為新大抵效半山而自有活法前
後凡若干首題曰唐宋百衲集唐宋集古樂府皆在焉
壬寅春聞吳興太守東溪李侯與其友千秋李君皆有
詩名唱酬甚盛慕而來謁一閱其集咨激再三亟俾募
工刻之以傳而辱徵予序昔李汧公以衆琴為百衲琴
黃豫章以集句為百家衣直戲言耳今廷瑞精能之至
所謂細意熨帖平滅盡鍼線跡而百衲之可乎吾儕窶
人得一破衲須蒙頭熟睡素無詩分何敢言集句然亦
能知其用力之難非一朝夕因為識梗槩如此且以見
君子成人之美焉東溪名岳千秋名昌齡
送俞觀光序
俞君觀光自新昌絶濤江訪苕霅望其容傾而整聽其
論辨而博誦其詩雅而潔以思學名其齋蓋名御史默
齋公之諸孫也曩余嘗得侍默齋同朝間者闊焉見觀
光如見默齋觀光以選為山陰教諭乃古者鄉校黨庠
之任雖地若分於異縣而教實本於一鄉其齒位父兄
也游從師友也佔畢子弟也論議月旦也固未占巳孚
然予嘗上下世變自典午過江衣冠之人東晉往往皆
在山隂而王謝諸人惟譚玄理慕風流道則未之聞也
曠數百載先朝建炎再值南渡於是尹先生以辭經筵
得謝而來吕太史以省侍曾文清公而来朱晦翁以常
平使者救荒而来後先相望此邦遂為道學淵源之地
而士亦知所推尊由濓洛泝洙泗江左風尚為之丕變
非前時之山隂也氣數回復誠不意百年之間緒言日
冺東州文物夜艾星稀默齋公獨巋然以身任道行年
九十視聽不衰方且立訓傳俟来世豈非天相斯文使
之耄期稱道以興絶學乎雖藏書未肯輕出竊意觀光
自有得於親授密傳之際是行也升堂皇集衿佩必將
發其異聞與學者共鄉之教即家之教庶幾淵源所自
猶可攷習俗所移猶可回當仁幸毋遜焉談玄理而尚
風流夫我則不暇
張氏學古齋唱和詩序
木犀之名出於近代或云即爾雅所謂梫木者樛枝偃
蹇秋半始花花過於枝香過於花公等安在何相見之
晩廣寒宫丹桂娑婆下有顧兔乃一旦與之齊名玉局
翁鷲峯蟾窟之句朝錢塘暮四海其名益盛此花盖晩
遇而翁猶恐孤芳老於澗邊欲採擷而佩之士含芳抱
潔伏巖谷而不耀者曾不得如此花之遭自拔於凡草
木翁獨能無情乎張仲實氏學古齋前一枝初吐香氣
迸林戴君師初相率諸友就飲花下時適白露降之三
日天高氣清餘暑辟易吾仲實邁往之韻挹鷲峯翻蟾
窟為花著語灑落不凡四座詩流競發新意而丹梯癯
仙頗復與花共話疇昔不喜時之艷陽而喜其風露之
高寒不取花之富貴而取其山川之耿介風流賞晤勝
絶一時可無澗邊孤芳之嘆矣予方逃瘧對庭中犀兩
株繽紛落蘂聞諸賢雅輯慨然想見其處愧不克陪既
和其詩復書此貽好事者與會和詩者一十五人師初
王子慶周性之鄔願學白廷玉戴禹祖屠存博陳無逸
顧伯玉王德玉丘良卿凌德甫仲實之姪如晦景忠不
與會和詩者一人牟某獻之父
俞好問詩藁序
詩直耳目玩耳自昔詩人往往以之鉥心搯胃甚至欲
嘔其心而少陵亦有良工心獨苦之語夫愁勞其心以
娛耳目如膏自煎蓋可嘆而世且竟為之悲鳴兩吻不
肯止豈所苦未易奪所樂耶俞君好問日以吟哦為事
吾意其未免昔人之所患苦而君方夷然以笑曰吾將
以是娛吾心閱其帙佳句層出不務為深刻噍殺自有
意度讀之猶能使人喜豈不足陶寫性情哉必有得之
心而非耳目所能與者君既以東坡詩句且娛心者名
其集又取林和靖暗香疎影涑水公清茶濁酒之句為
韻而賦之用意如此宜其有以自樂也余有憂幽之疾
念不能自釋今而後知詩之可以娛心奏金石破蟋蟀
之吟安得與好問同其樂
送鄭晉輔赴和靖書院山長序(程)
教授州選比年以來不無賢愚同滯之嘆求為變通悉
以委外銓注學正山長與教授同誠振淹救敝之活法
也士抑遏顛頓久咸俛而就之予姻家程君晉輔前是
十餘年嘗為吳之和靖山長矣至是復為會稽之和靖
焉晉輔忠文公諸孫有文學有議論見為得人胡安定
教授蘇湖陳后山教授徐潁徐節孝終身教授楚州初
不以小大淹速論也或怪晉輔往來吳會何若是敖敖
然而晉輔曾無幾微見顔面間語人曰始在吳時吾年
少氣盛母老須祿養居之三年不見其不足年運而往
欲羡不待苟得一席地温故書數斗陳繼薄飯可也安
所置不足其間哉况尹先生載其師說遠自川陕來憩
西庵巳而侍經筵為侍從澹然猶在西菴也其後辭侍
從老會稽亦猶在西菴也險夷一致終始一節天下尊
慕吾晩學乃得再托宇下講緒言夫何幸今絶江濤一
日而至其處湖清且漣如彼泮水有蒲與荷如彼芹藻
何莫非道亦何莫非教而凡能為學校累者吾書堂舉
無一焉尤幸之大者也亟裝為行聞者壯之親朋畢集
酌酒賦詩以餞而予為之序予固三十年前主千秋鴻
禧老祠官也恨不與晉輔俱東春風鑑水不改舊波而
吾非故吾矣如有問者以是語之亦可一笑
陵陽集卷十二
