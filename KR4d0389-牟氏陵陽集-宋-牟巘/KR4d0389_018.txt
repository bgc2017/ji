陵陽集卷十八
元牟巘撰
啟
通湖南王帥漕啟
星臨一道載瞻帥節之嚴雲戌兩岡實隸教條之近未
遑受約束而詣大府乃輒事竿牘而效小夫某官偉望
駿隆宏規開濟綠竹之歌瑟僩文章由道學而来虹玉
之貫孚尹忠信妙精神之藴自先朝之茂簡揭華貫之
瑞儀歴上三丞皆第一選史筵屢入夙資殫洽之長省
戶重来獨秉清通之識繡斧益光於七聚油憧旋倚於
十連鰲峙仙班使三山其屹若龍收甘霔如四海之望
何方自適於考槃之餘盍亟還於訪洛之後雲開衡嶽
劃見祝融石廩之餘野闊洞庭好張咸池鈞天之奏果
馳驪駕来問熊湘福星出虚危間一方幸矣金文聚丁
卯歲多士翕然况兼帥領之崇尤係顧憂之重中權後
勁威惠刜劘二矛重弓氣勢聯絡乃躋華於戎萃仍晉
直於堯章雖太史之在長沙寧有滯留之意然申伯之
式南國宜酬屏翰之功便徑陪碧落之從班行遂纉金
華之相譜某山樊弱植疾疢餘生束帶立朝久負空餐
之愧止弋為武誤叨乘障之行良切凌兢幸依廵管亟
禀令於道塗之次尚懽顔於庇厦之間黔之㠝巫之磻
敢鄙夷於遠俗水之漢星之斗第翹企於下風
通湖南李倉啟(義山)
同師文靖之門夙欽先契假守武攸之郡幸隸使家屬
涓上日以建臺阻順下風而伏謁亟憑贄櫝以闖賀牀
竊以慕李元禮以造門自言上世聞蘇孺文之行部喜
有二天何敢挟故於平生所願受容於今日幸哉晚陋
有此際逢某官諸老淵源奕葉文獻永嘉響振復聞正
始之音雙井味高指入江西之派踐揚中外會蔚西南
刃弗頓而硎若新火洞然而玉不燼重来省戶笑看元
都觀之花嘗從郾城快寫平淮碑之草膚使屢馳原隰
之轡番君最得江湖之心寧屑領於鍾官乃自怡於珍
館雖英猷之少鬱然偉望之益隆野渡方横坐閱秋水
落霞之觀浮雲盡捲劃開天柱紫蓋之峰乃起郎潛来
宣上指鄉邦繡錯既便觀風農扈金穰又開嗣歲煒星
馳於龍節淑春滿於熊湘太史公平凖之書佇聞治最
真法從甘泉之槖即上禁途某單見冥聞孤根弱植立
本朝而甚腆人謂斯何得支壘以焉依天其或者甫問
戍樓之役適嚴軺傳之馳十三星之在渭南是為倉廪
千萬間之庇天下尚記帡幪
通交代楊寺正啟
冠惠文而率屬久傒歸期弋止武以名邦猥當補處出
入相為於先後交承實托於雲仍况忝通家敢稽用贄
某官倫魁夙望善類夏盟凖周易作太玄後世子雲之
學約春秋作史記平生司馬之書盍自編摩徑排膠轕
士皆咋舌畏漢鈎黨之累人公獨誦言數唐軍容之誤
國天王明聖世道清夷追三代之英方晉陪於議禮防
六朝之舊乃屈贊于征謀大夫同升少府出節是宜在
論思之列俄特膺臨遣而来宣布教條猶是黃龍之詔
作新風化一如白鹿之規揉以和平興其孝秀賣刀相
語我始讐由公親騎竹成羣昔未来時汝棄更歌麥熟
共愛棠隂人人傳續志之編字字皆最善之實安得結
軰數十盡令天下之蘇願借寇君二年姑聽道旁之請
越既懋賜金之典便盍歸羣玉之班表用而為公卿蓋
具存於故實决獄而傳經誼顧方重於儒生乃屈仁人
俾司邦讞秦尚存其一巳洗深文堯曰宥之三更觀定
力况近世諸公之大用多自理廷而中興吾蜀之類元
嘗躋揆路是姑寄徑可但持嚢某誓慕方深汙朝良忝
周章野鹿雅難著於冠紳歴落飢鴻或自謀於粱稲補
外稍諧其本趣瞻前幸有於良規所望舊政必以告新
不然小知其可受大山公在朝汝不孤矣倘記斯言凉
州名士何以代之未知所稱
回公孫倅啟(止)
久汙本朝補外亶繇於天幸繆分支壘治中獲屈於人
英惠儌枌榆敬用竿櫝某官器宏以遠玉縝以温唐房
相之湖秀獨鍾於英氣漢菑川之第早已策於孌名詎
應常調之拘攣便合層霄之凌厲屋低人傑暫遷簿領
之勞羶冷官清自得襟期之樂俄道閨而著範急絙瑟
以調琴雉最昭升驥塗横騖荆州用武國今最重於上
流長史宰相能昔具存於芳躅惟都梁萬山之底猶别
乘再駕而来蓋其大耐於功名於以厚培其風力在郡
綽綽無事不妨司馬之從容游刃恢恢有餘不見全牛
之肯綮沂歌四逹儒教益章文蓋小留姑借黔㠝巫磻
之重尺書亟下即歸觚稜闕角之間某久抱幽憂輕違
深密高人長士且將相與笑之小國寡民或可行其志
耳拊摩初無於他技關决賴得于斯人四海交游孰若
同鄉同官之契一家相守尚幾胥訓胥誨之忱欲請正
多其喜莫喻
回張教啟
武岡侯之行更迭幸從于屢請文學掾之至後先良喜
于同時况在年家敢邀寅好某官鈞韶雅韻金璧清躔
考亭武夷之間淵源有自西銘正蒙等作宗𣲖適同既
凌厲於巍科尚拘攣於常調勾稽簿領高士肯為總統
紀綱督郵借重坐閱羣飛之上来尋獨冷之曹黔㠝巫
磻曾不鄙夷其俗周情孔思益將大肆於文恐未煖于
臯比即催歸于儤直某無禪朝路自覓斗城正度盡萬
山而来乃幸依半水之重言政不及化方自慙俗吏之
為匪頒而以規其勿廢古人之義
謝葉丞相啟
覆幬載持夙依大造因循玩愒遂至彌年愧治状之蔑
聞摯謝函而若惕竊以漢之循吏傳無可書唐之高賢
考甘最下故善兵不求於赫赫而竒策莫若以平平智
名勇功事冺於當時之近流風善政意存于既久之餘
然非得悃愊無華之人祗以為苟且自安之地伏念某
本非翹楚見謂闊疎樗散離竒其姿不足以適用鴻飛
歴落其羽不足以為儀荷播物之所私致逾涯之若是
入則汙班綴出則忝拊摩凛欲試于平生曾不量其非
稱固知非健决之吏初未嘗鄙夷其民一新學校而興
之庶幾風化之本者催科寧緩奚忍榜敲訟訐頓希本
無鈞鉅粗若相孚於父老然而未了於兒癡蚩蚩之氓
咄咄其怪斧螗鋒蝟詎忍殺以為嬉帶犢佩牛曷若安
於無事幸多全活得早敉寧是誰之過與難辭已責非
臣之力也悉自王靈載惟負乘之蹤宜在譴訶之域滿
百乃報雖荷於并包有七不堪當思於夙退及兹初考
凛若後圖而况驢止一鳴它無伎倆鶴仍多病愈覺&KR0008;
蹝所幾息影于祠官惟切歸心于翹館兹盖恭遇某官
兩朝元老四海真儒永底蒸民之生惟上承於德器大
計羣吏之治方下飭於官聯至若遐陬亦嚴考績尚念孤
危之蹟俾逃瘝曠之誅某敢不仰體鴻私益殫駑力歲有
餘日不足非敢急於近功人所欲天必從尚少休于末路
通汪帥啓(立信)
肅被詔聲易鎮方面地嚴北固久資節制之尊天睠南
邦兼領帥連之重置郵所暨歡誦惟均某官實學兼該
英規有偉俊傑識時務巳夐軼於人羣文武有威風宜
獨當於事任有所謂經綸之妙曾不知盤錯之難宥府
編摩望郎薈蔚征謀治法屢借密籌侯度使華幾膺隆
委嘗諏度於淮甸扶風之近實講明乎周官荒政之條
擢蘭錡以躋華總油幢而罙重内則聯江介襟連之勢
外則屹淮堧鼎峙之形制閫宏開端任重弓之寄卿聯
峻陟肆頒進律之恩𨗳密旨於樞廷通仙班於秘殿雖
久䄂旁觀之手未容横夜渡之舟簡在上心起鎮京口
風寒壮甚不過一衣帶之間威望隠然所恃萬甲兵之
老肆酬偉績来重全湘聳聞齋鉞之臨日俟樓船之下
魚龍不動坐澄洞庭青草之波牛犢自閒無復渤海潢
池之習不煩教令盡肅提封星沙千里之平如在几席
霖雨九州之施即此權輿佇有詔褒即膺榜用某本無
能解何有施為雖盡此心求副牧與芻之責終非其據
曷逃負且乘之誅方下考之僅書幸前予之来蒞廣天
下士之庇願歌少陵之詩書覃部帥之勲請視武岡之
刻
通陳提舉啟(合)
榮被詔聲起將使指出少府節悚風采之一新望祝融
峯净雲翳之盡豁先聲所浃一道為清某官九牧盛名
兩科異等渾渾灝灝而妥適章句允謂精能本本元元
而殫洽見聞夙稱宏逹自著身於芳潤便策足于清華
曉候玉堂奉翰林主人之對夕讐黃本發藏室老氏之
儲設醴藩房含香儤直儒猷小試為開鹿洞之書省戶
重来仍補鶴廳之讃引舟風急出岫雲遲正元朝士之
存今其能幾小雅使臣之遣毋乃更迂上方以近甸而
視遐陬公其持豐年以報明主小臨封部立有最聲恐
難淹倉庾氏之司諒巳在文字官之選最宜為誥允屬
當仁人喜福躔方光臨於翼分史占奎宿又入次於紫
薇某未熟父書豈嫻吏治但知持已期無媿於高高寧
有及人考惟甘於下下已上祠官之請幸逢軺傳之来
十三星在渭南是為廪廥千萬間庇天下尚托帡幪
回教授謝薦舉啟
同門而事河汾夙固知於所教下車而薦文舉曠不嗣
於此風公方夷然僕則媿甚兹幸酬於鳳諾其敢辱於
鴻謙某官天分浚明風猷凝遠平生參請盡得諸老之
淵源小出緒餘足為多士之模楷肇新&KR1274;舍益振鐸鈴
庶幾鄒魯之風允矣黔巫之重諸公登臺省少閱羣飛
先生作棟梁竟收大用便合徑排於膠葛豈必常調之
拘攣而某自顧何人敢於言士舉而不先慢也盍致負
荆忠焉能勿誨乎尚期發藥
通交代汪守啟(萬頃)
疏恩宸扆作鎮都梁巳覺旄倪歌襦袴之来暮自慙晩
陋真糠粃之在前儌好雲仍聲徹隸史某官瑰明照物
厚重鎮浮豫章孤漂砢磥共期於器業芙蓉九孕盤礴
實萃於英竒自平涉于華塗皆薦更於劇任宣威幕下
時看郾城夜觀之碁總賦輿邊力致蜀道青天之粟入
躋四轄出領雙潭屬大閫之宏開復元僚之倚頼䏈鑣
向闕方陞戎監之華出幕持麾仍上冨川之最未容家
食益懋簡知肆頒莵佩之榮俾旅龜琹而上中軍詩書
之帥嶽静海澄湖南賓客之賢雲飛川泳甫借籌帷之
重即聞符傳之催載惟此邦雖非昔比然而潢池赤子
久巳相安白水青秧居然可喜日徯仁侯之至自臻静
治之休惠然臨之為續武岡之刻自此升矣徑登文石
之班某全抱迂疎居成玩愒苦心何補良有負芻牧之
求歸夢巳馳會且覓蓴蘆之假喜聆使纛来望帥垣豈
惟竊庇幬之私抑又締交承之契靡憂淑後亟喜恭先
已喚沙鷗期我苕溪之上尚隨竹馬迎公巫水之磻
賀汪安撫開閫啟
榮奉寶綸淑開玉帳洞庭九洲之廣盡屬提封長沙千
里之平聳觀號令星馳郵命雷動歡聲某官氣塞兩間
身當八面經綸宇宙妙籌略於胸中表裏江淮多麾幢
之補處既屹金焦之砥柱盍歸閶闔之觚稜帝謂重湖
令為巨鎮欲壮東南上游之重勢必得文武兼資之偉
人二矛重弓屬方謀帥中權後勁全以畀公趣旨肆頒
剛辰叶吉旌旗之拂牛斗巳開賜履之封衮繡而正魁
台佇聽十行之召某瞻仰牙纛擬具櫜鞬望嶽麓之雲
幸焉依於巨庇摩武岡之石尚嗣紀於殊勛
賀汪帥參啓
元戎自辟天子曰俞與我共理惟良方資賢牧屈公以
望此府允謂英遊雖千里之觖然而一道之幸甚某官
器宏以逹玉縝而温人物英英實鍾九芙蓉之秀經綸
綽綽自有萬甲兵之竒比紆莵佩之榮爰旅龜琴而上
有如黔㠝巫磻之岑寂巳覺耄老稚齒之懽呼公不屑
行上為改命中軍詩書之帥嶽静海澄湖南賓客之賢
雲飛川湧留借籌帷之重坐策樽爼之勲大夫同升少
府出節某方交好亟致賀緘斗絶一隅固攀緣之莫遂
雲連大幕尚庇冒之焉依
賀陳提舉建臺啟
夙馳軺傳肇建崇臺一節星臨頓覺漢常平之重羣峯
雲卷争看漢吏部之来布濩先聲提封交慶某官文章
爾雅議論崇竑海内第一流自是老斵輪之手湖南二
千里乃尚紆攬轡之行公不以馳驅上下而為勞士則
謂内外重輕之當計長孺發粟何如拾遺禁闥之間太
史浮湘豈若執事從官之内恐未容於席煖行即有於
詔温歌四牡而勞使臣毋淹苞栩草尺書而詔贊對趣
伴薇花某辱在下風欣聞上日悚觀條教巳知籕篆之
新自附門墻倘念稽孤之舊
賀寶慶陳知府啟
疏榮北闕作牧南州上意具宣親奉如綸之旨下車伊
始歡騰襦袴之歌一念所孚千里幸甚某官風猷膚敏
天分高明故笏袖傳見謂甘棠之猶在新硎刃發每聞
錯節之立分膴仕夙登能聲綽著既著班於萬玉盍方
軌於九衢上念此邦實先帝龍潜之舊卿其為我消比
年犢佩之風共傳條教之簡寬頓覺旄倪之呼舞最書
立上召節佇頒某鄰燭分輝野芹將意燕方来賀良自
愧於後時鴻可為儀尚悚聆於言語
賀吳提刑轉官啟
出綸中禁追律崇臺厥以最稱遂居諸道之右若時明
陟豈但拾級而升成命俶頒有聞胥懌某官文獻之脉
明哲之師禁暴詰姦洊弭弄兵之警洗冤澤牧悉繇折
獄之明兩載諏詢九州函活吳公河南第一巳應褒書
賈誼歲中超遷即歸禁甬某自領言語倍切慶悰燕雀
之賀厦成蓋不自知其欣躍龜魚之蔭瓦影尚有頼於
庇存
道州徐宗丞到任啟
肅膺明詔来領名邦上日吉圭方籕紅之喜滌先聲布
濩巳湘綠之暖浮凡在提封諒深頌詠某官英英人物
綽綽規摹地勝龍湫獨竒鍾於一氣手高鰲釣遂連擢
於兩科既妙譽之霆行宜横翔之日闊入躋玉筍出對
金焦國子監一部書士心交屬麟正丞十五事治道攸
關方考白玉牒之舊儀盍在紫粉墻之妙選翻然剖竹
久矣種棠亦既終三年淹復以二千石起公紆雋軌雖
未惬于輿情上念舂陵每欲隆於吾道爰資碩望俾究
儒猷驅臘雪以隨車歲年豐美對條風而出教父老懽
呼方少惟於緒餘已高絶於流俗坐令今日復見古循
吏之風歸重本朝即補直侍臣之選某幸依鄰睦敢賀
厦成參錯數十公但細哦於此詩沮洳三辰步尚可竊
於餘波
謝書考啟
愒日山城偶成細牘瞻雲霄極敢昧大恩感切輪囷敬
陳竿櫝伏念某分惟循已智弗瘉人弓冶箕裘既夙慙
於家教牛羊芻牧敢自詭於民庸初非孑孑之姿徒有
區區之志讀撫字勞心之傳則竊慕唐之高賢誦中和
樂職之詩則思發漢之盛德中更紛糾遂墮謬悠厥既
血脂而汗顔何能為役不適醫創而剜肉祇復可憐悵
始願之浸乖冀後圖之是勉閱時云久課效益疎而况
兵旱相仍民尤寡遂疾病居半吏率多偷雖復竭韈線
以為長強鉛刀而使割竟無強詡之效自見當時惟有
凋瘵之餘以待来者居然不武何以自文薇亦柔薇亦
剛荐成歲律瓜而往瓜而代巳廹戍期然且監牧不加
訶士民不推去再獲書於下考庶遂保於末塗永惟此
恩詎無其自某官端委廊廟砥礪臣工率屬昭王三歲
乃不計於羣吏視民由已四海無不被之一夫睠此遐
陬欲其静治每曲加于函覆俾克底於璧全某敢不感
烈銘心凌厲壺尾一日必葺庶如始至之時終更亟還
尚冀曲成之造
書考謝運使啓
列部受容幸書考下職司論薦猥與數中不足乎揚敢
忘所謝竊以周使臣爰諮諏謀詢度漢郡守樂職宣布
中和惟五善具皇華之篇尤先訪問必三詩合鹿鳴之
雅而後轉聞倘不其然亦祗以媿某少而窽綮長益支
離言圓行圓是固元子所惡行散坐散願為龜蒙之徒
周章強著於冠紳眩瞀頓驚於鐘鼓朅来遠外寕復激
昂雖於保障繭絲粗知所擇嘗恐檮杌饕餮以辱其先
惟知似似以下心豈意咄咄其怪事虎兕出於柙是誰
之過與龍蛇放之菹以鄰為壑也頼詩書之謀元帥於
樽爼而折遐衝千里動中於事機一朝盡寒夫賦膽提
封以肅全活維多由公而仁大書潭帥柳中丞之績非
臣之力每誦渤海龔太守之言自惟負乘之悰幸免譴
訶之域滿百乃報巳辱并包有七不堪所當亟退久鷗
盟之入夢俄鶚表之横空雖一字之褒榮於衮衣豈九
州之大無此芳草或者表裏洞然之既久是以父子牽
聯而俱書未必心誠求之而謂之有志不能亂庶遄巳
而謂之得宜稱其坊止水以居中喜其民按堵之如故
曲加枚拭昭示寵綏然而無實之名是乃先民所懼燁
其繅襲凛若刺芒某官宗𣲖黃豫章模楷李元禮歲寒
後凋之風操特立千秋江左獨步之聲名高眎四海况
踐揚監牧之重尤喜謂人物之間謂察吏巳熟於見聞
而報國乃吾之職分共理良二千石曷稱上求參錯得
數十人乃惬公意遽俾灤薦士之藁恐有負牧民之箴
某敢不敬服徽言益堅素履心馳去意寄書巳問於當
歸身托平生作詩願哦於遠志
陵陽集卷十八
