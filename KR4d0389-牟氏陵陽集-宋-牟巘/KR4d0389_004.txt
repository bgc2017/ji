陵陽集卷四
元牟巘撰
律詩七言
劭農日漫成
白髮紅顔烏帽翁年年從爾覓年豐爭看漢詔來身畔
便覺豳詩在眼中且喜畦秧三日雨莫愁花信幾番風
我今亦是惰游者不稼而禾愧食功
景定甲子理宗嘗以顔曾傳道配饗下問詞臣
越咸淳丁卯昉以曾子子思升侑孔庭蓋推本
先意也先臣所被宸筆藏之私室會軍學撤舊
廟崇新閣願得摹刻其上而某固未敢也府教
張君遂詩以成之後之觀者將有考於斯文謹
用韻以謝
在昔前朝帝問頒龍樓當日正承顏曾思参侑褒崇后
堯舜相傳密勿間遹駿先猷昭若日於皇吾道重于山
老臣獨抱烏號痛不及臨雍扈從班
藻有嘉魚首自頒師儒樂育士懽顏宸奎恍若從天下
傑閣崇成不日間要識道原觀泮水坐令文物盛黔山
熙明殿下槐龍舞便合歸陪講讀班
荷花辱於淫邪陷於老佛幾千載自托根濓溪
而後始得以其中通外直者儕於道而近世魏
鶴山又推本周子之意取澤陂之詩所謂碩大
且儼者歸之君子焉明倫堂後新池驟著花教
授遂見之詩且有取于周子香遠之句寄興遠
矣因次韻
道中何物不生焉頃刻能開碧玉蓮根脚好時花發越
源頭活處水漪漣喚醒佛土從前夢細繹陳詩最後篇
霽月光風真灑落千年此意後誰傳
和張教雨詩
占雲日日問何如物意焦卷重可吁微灑人皆憂未濟
積誠我自愧中孚滂沱幸巳符先兆䆉稏行看穫上膄
此事相關情正切吾儕初豈事誇諛
試院和李提管韻
聖世旁搜盛武宣幾人捨耒嘆胝腁武成宜取二三策
稽古還誇數萬言充棟此時唯恐後著鞭他日竟誰先
空筌相對真堪笑半夜魚龍已變遷
無黨為東岡賦遠遊余卧病空山聞而壯之和
韻為別
鬢絲梅雪兩鬖鬖底事征車又指南自是曾遊習蛙黽
不妨小住話魚蠶摻袪中歲情良苦秉耒平生分所甘
若有書來訪生死白雲多處是吾庵
次韻無黨留别
濤波萬木撼新秋却笑茅廬似葉舟我但蕭疎眠潁尾
君方矍鑠向壺頭早凉巳喜無殘暑老别當須似壯遊
黃木扶胥最竒處想留句子待浮洲
和劉朔齋海棠
人物當今第一流以花為屋玉為舟曉粧未許褰幃看
夜醉何妨秉燭遊錦里宣華思舊夢黃州定惠起新愁
何如歸伴徐公飲穏結一巢花上頭
和善之寄遊何道二山
行盡千峰日未晡齋餘扣檻喚紅魚百梁扶棟神輸巧
一鐸鳴簷樂出虛那得詩情陪島可但誇山色勝衡廬
老禪趺坐渾無語案上旁行幾葉書
兩人相對說蠶叢蒿穭堪嗟滿故宫忽見畫圖如雪外
不知身世此山中餘生纔寓一稊米獨往殊欣六尺篷
寄得詩來何處覓南湖蒲稗沒鳬翁
送李仲賓同知
一别丰儀十載間新春再見為開顏鷄林傳去詩如錦
龍節歸來鬢未斑白日絲綸端可待平分風月早須還
此行巳滿英雄彀同上烟霞紫禁班
七兒應復同客飲櫻桃園摘新歸以遺親用其
詩韻識所感
聞汝相隨入翠微歸時晩色巳凄迷櫻桃為喜筠籠重
燕子休嫌茅屋低我老恐妨兒軰樂新詩欲繼古人題
年高自覺摧頽甚送客何嫌過虎溪
尚記當年薦寢園百官分賜荷恩淵帶青絲籠空餘夢
搔白頭人苦不歡詩老誇稱作崖蜜野翁驚看瀉銀盤
南山見說紅千樹鳥雀兒童任入闌
次韻王寅甫
共惜餘春賦式微莫教當飯失苖藜行行直度南雲北
得得還尋東院西白髮已應隨日長黃鸝更與盡情啼
試哦小雨輕埃句絶勝前邨滑滑泥
和陳無逸九日
揚鸞設醴奏絲桐九日臺頭詠渚鴻宣遠風情雖曠代
淵明霜氣直横空卧龍自命初非過戲馬當時未足雄
莫笑東籬太岑寂南山長在醉醒中
萬事真成一繆悠西風節物若為酬鴻饑未覺他鄉遠
菊老誰同此日愁巳洗眵昏看白眼更扶衰病費丹頭
吟情笑我今何似廢筧寒泉澁不流
和張老山辭免運同
曾驅海若傲波臣底事年來苦乞身徑為蒪鱸稱退掾
要將蓑笠伴玄真流空素月光難掩過雨青山老更新
秖恐未應閒袖手鹽梅鼎餁正須人
和李侯九日
自愧羸缾在井湄頗思時復一中之平生殊欠題餻字
今日堪憐對菊時烏帽巳忻新得酒白衣誰似更攜詩吳
興太守真三絶爛醉輕教玉笛吹
幾回九日九江湄杖屨從容信所之下潠遠尋觀穫處
東籬想見醉眠時共陪今日吳興守猶記當年己酉詩
我亦平生知所慕飄飄衣裾任風吹
賀張老山得代
冨貴方來本不期湖山徑去豈無辭衆咻直欲齊為語
一笑姑存鄶與譏難辨求田還問舍且教入務并尋醫
幡然強為招延起從此岩阿爛蕨薇
别趙子昂
粉省星郎蹋曉班暫隨使傳走日間荆州利得習鑿齒
江左今稱庾子山君意頗為蓴菜喜人情爭羡錦衣還
但憐老病匆匆别白髮如何更可刪
送蕭子中
誠齋手摘千巖藁詩律清森近代無仍世科名香未歇
諸孫文采蔚相扶横經為喜臯比穏覓句何妨鶴骨癯
會見蕭生起東海幾年志抱一時攄
春雪
一冬只辨作嚴寒剪水飛花事竟難閉戸不知春意動
撲忩忽覺雨聲乾頗聞萬事正雲集何處一蓑如畫看
但喜畦蔬得蘇醒從今小摘有餘懽
送羅漢臣
向曾平步上仙鼇拂袖歸來氣尚豪自有西山堪拄笏
不妨右手且持螯凌雲載酒渾如夢泛雪回舟也自高
顧我餘生復何事閉門三徑削蓬蒿
過洞庭山書湖中所見
欲談舊事恐悽然誰遣竒觀墮我前騖陣萬屯湖為黑
冰鬚千尺水皆懸無多風色似天相阿那人家疑地仙
更有一般堪羡處嫩醅綠蟻醉無眠
送趙蘭臯教杭學
一似彭城向潁時重開講席整冠緌青衿喜得新師範
白髮能言舊尹釐獨冷定應非熱屬衆芳况復異凡姿
不妨且作回翔意直上摶扶亦未遲
送种南仲主簿
六客堂前翠竹屏雙谿館下碧麟生遍經此老行吟處
可是常行簿領人吏為求蠶覓休假官因祭竈請比隣也
知矮屋難淹滯且與空山作好春
題用拙齋
柿林園裏伾文黨金谷叢中石賈塵漫說愚溪誑當世
苦將巧宦目他人何如杜老幽居處一似無懷太古民
說道書齋名用拙可存吾道樂吾真
曩在長沙有遺以石山今舊物雲散此石以堅
頑獨存漁莊為賦九芙蓉之句遂以歸之目為
壺中九華致其悵望
當年持餉自襄東共載尤憐翠色濃莫向壺頭疑薏苡
要從華頂看芙蓉諸郎自是階庭秀此物聊堪筆硯供
却笑仇池無與伴圖中悵望九竒峰
餞留忠齋丞相(并序)
趙清獻公自衢過永嘉曾文清公自越過姑蘇皆以
八十之年就養子舍此東州盛事也大丞相忠齋留
先生視兩公名德同鄉里同壽年同而東閣府判將
迎安輿以踵芳躅邦人士日夜望者余以老門生敢
援前比賦小詩贊公之行
咫尺柯山路未賖人生迎養最堪誇續茶山集過吳下
看戲綵堂來永嘉八袠高齡忻子舍同鄉盛事屬公家
邦人莫笑門生老日日花間望小車
予與會孟同游古心先生之門死生契闊今見
其十年前與仲實詩帥初記和予亦繼焉
擾擾人間萬事塵舊交無奈白頭新此翁固是同門友
今日真成曠世人千里賞音知絶識九秋落木見横陳
也休頻把遺篇看說到銅人更愴神
和虛谷韻簡唐月心
平生自分只虞毗况是而今一槁枝江左何人譚太極
洛陽有客賦新詩物情於我真疎矣吾道非公誰與斯
未必梅邊柳索笑微言好與共参之
餞陳正則學錄長城
本翁十載郡博士司鐸官清亦未遲暫屈吳淞湖海氣
來看陳檜雪霜姿近家聊喜片帆穏遠業當為萬里期
老我柴扉看岑寂不妨時寄晝溪詩
再和虛谷韻
肯隨世事事夸毗得得來尋霜雪枝苕曲新添漁隱話
陵陽别論𣲖家詩卜隣巳喜同王翰到處猶能說項斯
不是晩來投社去杖藜兀兀欲何之
和梅遇二詩
除却壺中日月長不知何處是真常等閒鉛汞自生死
從古薰蕕更臭香糞掃袍邊覓鍾吕步虛曲裏換伊涼
何當月朗風清夜喚出胎仙舞一場
行止非人所可為疎慵何事不違時已驚夢裏雞嗚早
翻笑人間鶴到遲剡曲船回空此興洞庭飛過怕渠知
依然身世溪亭上售用新添五首詩
高賢孺厚齋使君之令子自番來霅訪明親舊
此意甚古歲辛亥余識厚齋金陵通守之舍堂
陪朔齋劉公飲海棠花下俛仰四十五年追念
悽然
厚德流光報必豐當年齒穉已竒童蘭芽秀擢孤根内
華表驚呼一夢中肯向陳人論世好絶知新句有家風
海棠花下看鍾蔣說著令人念此翁
和王梅泉黃靜齋載酒問花
逃瘧形容兀似槎誰尋獨樹老夫家高人早擅無雙譽
佳客爭看第一花巳為義尊成酩酊更誇信筆寫葩華
斑斕小草真兒戲得借餘光亦所嘉
吾五十年間未嘗一杯自壽汝曹所知者今乃
力營甘旨為七袠慶事出創見欲深避去復不
可使汝曹他日懊恨亦如吾者小詩答渠勤意
丙申正月十五示諸兒
七十新年未盡窮香醪滿泛饌尤豐便同五鼎為吾養
汝有雙親勝迺翁一念自能通造物諸孫更與振家風
花燈璧月今何夕春在親情笑語中
十六日謝郡官兩學及鄉里朋友
七夕空餘永感情南園養病閉柴荆一朝破戒為兒子
四坐合併表友情地主每能容枯枿天公特為放新晴
餘年得此今多幸白髮傾敧一醉成
十七日謝趙子昂孟能靜及諸親友
兒將白髮共嬉娛敢意高軒訪敝廬七袠年齡同絳縣
諸賢詩句過黃初菌芝那解出枯朽冠蓋便能傾里閭
爛醉休須問生理貧家今有百車渠
送楊興府
細語當年别後春驚心㝢縣尚吹塵濁醪易貰新豐酒
衰俗難逢舊雨人君似伏波當益壯我幾南斗不能神
合并未幾匆匆去魚鳥蒹葭誰與隣
大水後得雪
便涓飛洒又何佳得得來尋貧士家破屋青燈纔一黍
荒園老樹忽千花酒逢寒夜饒偏貴詩出窮人矯轉誇
兩月兒書渾未到定應行脚更天涯
蕭條籬落勝於邨還徑人稀早閉門過眼風花纔一瞥
到頭石笋只雙蹲何妨歲惡詩仍好那笑爐空火自存
笑詠車斜徵雪事諸君本本又元元
再和
饑年得雪意殊佳天亦終憐田父家是處連雲畦宿麥
一時積水散空花預占餅餌真堪喜若比瓊瑶未足誇
我正坐須來歲麨夜中踏甕喜無涯
正思覓食遶諸邨咄咄今朝雪塞門屋角空囷饑雀噪
牀頭敗絮凍鴟蹲分無醽醁能相熟賴有符貲僅自存
堪笑少陵窮不死區區苦欲問黎元
三用韻
雪中饒有百般佳却似綢繆困約家老病自應餘菜
色風騷猶未合梅花背暄擬向田翁覓面少時聞兒女
誇可是年來四不出也隨笭箵傍南涯
慚愧長髯市入邨送詩踏凍到衡門未愁顧兔千毫禿
持看陽烏三足蹲我亦欲尋安道去人應共怪阿先存
界天雪嶺依然白更憶當年李仲元
四用韻
寄食於人苦未佳從來逆旅便為家四時長是缾無粟
一夜偶然燈有花雪夜又寒誰復料物中惟老不堪誇
卷書危坐時相望不覺西南各一涯
五十年前三尺雪匆匆捩柁下荆門坐驚荏苒吳楓換
長憶輪囷蜀芋蹲覆局還如一日事劫灰能有幾人存
新詩讀罷令人感轉瞬看看又歲元
道士號庭梅為賦此
苦把庭梅劣野梅庭梅元自野梅來肯辭台鼎當年貴
直向丹田内景開山意濃時還耐看道根孤處更深培
玄機參透何分别猛拊闌干一笑回
送張剛甫廣德學正
桐川咫尺路平寬華檄春風白髮歡教育兼全三者樂
起居頻報四時安的傳何况自諸老(謂實齋本齋)遠業豈徒
榮一官從此江東有新句寄來應對暮雲看
十一月朔冬至
魯僖再閏孰為偏五載之終似遠然辛亥徒為章首歲
上元直在太初年(是年上元甲子朔旦始正周正秦正)未從元凱叩長歷
且效少陵吟短篇一線閒愁隨日長形容空老此江邊
餞余好問入燕
炎㪣漸已轉凉颸想見湖亭送别時發仞功名初得意
聯鑣賓主總能詩昔人猶自薦佳客今日何憂乏巳知
最是人生急三釡高堂白髮數歸期
和徐容齋正旦
想見新年試筆時風流應不減丘遲歸來燕子元相識
落盡桃花若未知何事蘭亭修禊樂便懷墨客感秋悲
湖山勝踐無由共禪榻茶煙老鬢絲
和趙景程提舉見招
高標照我髮星星百尺樓邊一寸莖樽自不空如北海
客非善飲類公榮四筵驚起聞豪唱五斗拚教解宿醒
何事詩筒來較晚且容湯粥煮榆羹
再用前韻蓋座上有九老繡幛
耆英圖障爛如星勝似屏風映紫莖洛社便如同此樂
商顏未必采其榮戴花劉九徒歌舞當局温公豈醉醒
試問諸賢閒得否熙豐一鼎沸於羹
次本齋韻
七十八春華髮老斡旋文鼎力猶堪品題人物多成傳
管領溪山盡屬銜了不安排方是適本無全缺又何慚
誇傳析國睢陽冠五字新詩落枕函
十月能靜飲于海棠花下唐同知適至因言昔
在漢中十月海棠亦開用韻
貳車曾上漢中臺十月海棠無數開萬里相逢曾識面
雙眵埽净更傳杯高情共惜燕支暈歸夢還思灔澦堆
客去主人應卜夜不妨喚取燭籠來
和除日聞鵲
門前車馬氣如雲鵲噪驚猜意甚馴别歲風光從草草
報人消息喜頻頻當家金印君先得明日椒盤我自親
共樂高堂稱斝壽安輿迎養趁垂齡
送鄧善之
尺一俄聞有急徵風雲奮迅在南溟正如蜀客懷鉛筆
未羡鴻都寫石經此事惟須一艮卦今朝頓見兩文星
幘溝婁畔藏書去人在金坡白玉扃
送人赴宜興教授
催喚沙棠港口船門前龍象聳初筵養親始願家良近
事道中年志愈堅美俗一新吾禮樂高賢多羡此山川
不妨且為坡翁住却上玉堂陪衆仙
陵陽集卷四
