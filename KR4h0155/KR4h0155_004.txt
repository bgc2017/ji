唐人萬首絶句選卷四
宋洪邁元本
刑部尚書王士禎選
七言二
李益
夜上受降城聞笛
回樂峰前沙似雪受降城外月如霜不知何處吹蘆管
一夜征人盡望鄉
邊思
腰垂錦帶佩吳鉤走馬曾防玉塞秋莫笑關西將家子
祇將詩思入涼州
柳楊送客
青楓江畔白蘋洲楚客傷離不待秋君見隋朝更何事
柳楊南渡水悠悠
從軍北征
天山雪後海風寒横笛偏吹行路難磧裏征人三十萬
一時回首月中看
行舟
柳花飛入正行舟卧引菱花信碧流聞道風光滿楊子
天晴共上望鄉樓
隋宫燕
燕語如傷舊國春宫花欲落旋成塵自從一閉風光後
幾度飛来不見人
送人歸岳陽
烟草連天楓樹齊岳陽歸路子規啼春江萬里巴陵戍
落日看沈楚水西
臨滹沲見蕃使列名
漠南春色到滹沲邊柳青青塞馬多萬里江山今不閉
漢家頻許郅支和
寫情
水紋珍簟思悠悠千里佳期一夕休從此無心愛良夜
任他明月下西樓
聽曉角
邊霜昨夜墮關榆吹角當城片月孤無限塞鴻飛不度
秋風引入小單于
汴河曲
汴水東流無限春隋家宫闕巳成塵行人莫上長隄望
風起楊花愁殺人
暖川
胡風凍合鸊鵜泉牛馬千羣逐暖川塞外征行無盡日
年年移帳雪中天
宫怨
露溼晴花春殿香月明歌吹在昭陽似將海水添宫漏
共滴長門一夜長
度破汭沙
破汭沙頭雁正飛鸊鵜泉上戰初歸平明日出東南地
滿磧寒光生鐡衣
盧綸
古豔詞
自拈裙帶結同心暖處偏知香氣深愛捉狂夫問閒事
不知歌舞用黃金
宫中樂(二首)
臺殿雲涼秋色微君王初賜六宫衣樓船泛罷歸猶早
行遣才人鬭射飛
雲日呈祥禮物殊彤庭生獻五單于塞垣萬里無飛鳥
可是邊城用郅都
春日有懷
桃李風多日欲隂伯勞飛處落花深貧居静久難逢信
知隔春山不可尋
曲江春望(二首)
菖蒲翻葉柳交枝暗上蓮舟鳥不知更到無花最深處
玉樓金殿影参差
泉聲徧野入芳洲擁沫吹花上碧流落日行人漸無路
巢蜂乳燕滿高樓
司空曙
登峴亭
峴山回首望秦關南向荆州幾日還今日登臨惟有淚
不知風景在何山
古寺花
共愛芳菲此樹中千跗萬蘂裹枝紅遲遲欲去猶回望
覆地無人滿寺風
發渝州却寄韋判官
紅燭津亭夜見君繁弦急管兩紛紛平明分手空江上
唯有猿聲滿水雲
送盧徹之太原
榆落鵰飛關塞秋黃雲畫角見并州翩翩羽騎雙旌後
上客親隨郭細侯
峡口送友人
峽口花飛欲盡春天涯去住淚沾中来時萬里同為客
今日翻成送故人
李端
送劉侍御
幾人同去謝宣城未及酬恩隔死生唯有夜猿知客恨
嶧陽溪路第三聲
郎士元
柏林寺南望
谿上遥聞精舍鐘泊舟微徑度深松青山霽後雲猶在
畫出西南四五峰
柳中庸
河陽橋送别
黃河流出有浮橋晉國歸人此路遥若傍闌干千里望
北風驅馬雨瀟瀟
征人怨
歲歲金河復玉關朝朝馬策與刀環三春白雪歸青冢
萬里黃河繞黑山
涼州曲
關山萬里遠征人一望關山淚滿巾青海戍頭空有月
黃沙磧裏本無春
冷朝陽
送别紅線
采菱歌怨木蘭舟送客魂銷百尺樓還似洛妃乘霧去
碧天無際水空流
張繼
楓橋夜泊
月落烏啼霜滿天江楓漁火對愁眠姑蘇城外寒山寺
夜半鐘聲到客船
劉方平
送别
華亭霽色滿今朝雲裏檣竿去轉遥莫怪山前深復淺
清淮一日兩回潮
月夜
更深月色半人家北斗闌干南斗斜今夜偏知春氣暖
蟲聲新透綠窗紗
春怨
紗窗日落漸黃昏金屋無人見淚痕寂寞空庭春欲晚
梨花滿地不開門
顧況
聽角思歸
故園黃葉滿青苔夢破城頭曉角哀此夜斷腸人不見
起行殘月影徘徊
宫詞
玉樓天半起笙歌風送宫嬪笑語和月殿影開聞夜漏
水精簾捲近秋河
聽歌
子夜新聲何處傳悲翁更憶太平年只今法曲無人唱
己逐霓裳飛上天
宿昭應
武帝祈靈太一壇新豐樹色繞千官那知今夜長生殿
獨閉空山月影寒
小孤山
古廟楓林江水邊寒鴉接飯雁横天大孤山遠小孤出
月照洞庭歸客船
葉道士山房
水邊垂柳赤闌橋洞裏仙人碧玉簫近得麻姑書信否
潯陽向上不通潮
竹枝
帝子蒼梧不復歸洞庭葉下荆雲飛巴人夜唱竹枝後
腸斷曉猿聲漸稀
憶故園
惆悵多山人復稀杜鵑啼處淚沾衣故園此去千餘里
春夢猶能夜夜歸
戴叔倫
夜發袁江寄李潁川劉侍御
半夜回舟入楚鄉月明山水共蒼蒼孤猿更呌秋風裏
不是愁人亦斷腸
湘南即事
盧橘花開楓葉袞出門何處望京師沅湘日夜東流去
不為愁人住少時
嚴維
丹陽送人
丹陽郭裏送行舟一别心知兩地秋日晚江南望江北
寒鴉飛盡水悠悠
李涉
題開聖寺
宿雨初收草木濃羣鴉飛散下堂鐘長廊無事僧歸院
盡日門前獨看松
過湖州妓宋態
曾識雲仙至小時芙蓉頭上綰青絲當時驚覺高唐夢
唯有如今宋玉知
潤州聽暮角
江城吹角水茫茫曲引邊聲怨思長驚起暮天沙上雁
海門斜去兩三行
宿武關
遠别秦城萬里遊亂山高下入商州關門不鎖寒溪水
一夜潺湲送客愁
竹枝詞(二首)
石壁千重樹萬重白雲斜掩碧芙蓉昭君溪上年年月
偏照嬋娟色最濃
十二峰頭月欲低空舲灘上子規啼孤舟一夜東歸客
泣向春風憶建溪
哭田布
魏師臨陣却抽營誰管豺狼作信兵縦使將軍能伏劍
何人島上哭田横
京口送朱晝之淮南
兩行客淚愁中落萬樹山花雨後殘君到揚州見桃葉
為傳風水渡江難
邠州詞獻高尚書(二首)
單于都護再分疆西引雙旌出帝鄉朝日詔書添戰馬
即聞千騎取河湟
將家難立是威聲不見多傳衛霍名一自元和平蜀後
馬頭行處即長城
李約
過華清宫
君王遊樂萬幾輕一曲霓裳四海兵玉輦升天人巳盡
故宫猶有樹長生
權德輿
贈天竺靈隱二寺主
石路泉流兩寺分尋常鐘磬隔山聞山僧半在中峰住
共占清猿與白雲
雜興(二首)
琥珀尊開月映簾調弦理曲指纖繊含羞斂態勸君住
更奏新聲刮骨鹽
巫山雲雨洛川神珠襻香腰稳稱身惆悵壯成君不見
含情起立問傍人
武元衡
春興
楊柳隂隂細雨晴殘花落盡見流鶯春風一夜吹鄉夢
夢逐春風到洛城
送張司錄赴京
江南烟雨塞鴻飛西府文章謝掾歸相送汀洲蘭杜晚
菱歌一曲淚沾衣
題嘉陵驛
悠悠風旆繞山川山驛空濛雨似烟路半嘉陵頭已白
蜀門西更上青天
聽歌
月上重樓絲管秋佳人夜唱古梁州滿堂誰是知音者
不惜千金與莫愁
汴州聞角
何處金笳月裏悲悠悠邊客夢先知單于城上關山曲
今日中原總解吹
韓愈
湘中酬張十一功曹
休垂絶徼千行淚共泛清湘一葉舟今日嶺猿兼越鳥
可憐同聽不知愁
和李二十八司勲連昌宫
夹道疎槐出老根高甍巨桷壓山原宫前遺老来相問
今是開元幾葉孫
晚次宣溪酬張使君
潮州南去接宣溪雲水蒼茫日向西客淚數行先自落
鷓鴣休傍耳邊啼
同張水部籍遊曲江寄白二十二舍人
漠漠輕隂晚自開青春白日映樓臺曲江水滿花千樹
有㡳忙時不肯来
次潼關先寄張十二閣老
荆山巳去華山来日照潼關四扇開刺史莫辭迎候遠
相公新破蔡州迴
桃林夜賀晉公
西来騎火照山紅夜宿桃林臘月中手把命珪兼相印
一時重疊賞元功
柳宗元
柳州二月
宦情羈思共悽悽春半如秋意轉迷山城過雨百花盡
榕葉滿庭鶯亂啼
酬夢得
日日臨池弄小雛還思寫論付官奴柳家新樣元和脚
且盡薑芽斂手徒
聞徹上人亡寄楊侍郎
東越高僧舊姓湯幾時瓊佩觸鳴璫空花一散不知處
誰采金英與侍郎
酬曹侍御
破額山前碧玉流騷人遥駐木蘭舟春風無限瀟湘意
欲採蘋花不自由
劉禹錫
石頭城
山圍故國周遭在潮打空城寂寞回淮水東邊舊時月
夜深還過女牆来
烏衣巷
朱雀橋邊野草花烏衣巷口夕陽斜舊時王謝堂前燕
飛入尋常百姓家
江令宅
南朝詞臣北朝客歸来唯見秦淮碧池臺竹樹三畝餘
至今人道江家宅
與歌者米嘉榮
唱得凉州意外聲舊人唯數米嘉榮近来時世輕先輩
好染髭鬚事後生
聽舊宫人穆氏唱歌
曾隨織女渡天河記得雲間第一歌休唱貞元供奉曲
當時朝士巳無多
與歌者何戡
二十餘年别帝京重聞天樂不勝情舊人唯有何戡在
更與殷勤唱渭城
堤上行(二首)
酒旗相望大堤頭堤下連檣堤上樓日暮行人争渡急
槳聲鴉軋滿中流
江南江北望烟波入夜行人相應歌桃葉傳情竹枝怨
水流無限月明多
踏歌詞(二首)
春江月出大堤平堤上女郎連袂行唱盡新詞歡不見
紅霞映樹鷓鴣鳴
桃蹊柳陌好經過燈下妝成月下歌為是襄王故宫地
至今猶自細腰多
竹枝詞(八首)
白帝城頭春草生白鹽山下蜀江清南人上来歌一曲
北人莫上動鄉情
山桃紅花滿上頭蜀江春水拍山流花紅易衰似郎意
水流無限似儂愁
日出三竿春霧消江頭蜀客駐蘭橈憑寄狂夫書一紙
住在成都萬里橋
城西門前灔澦堆年年波浪不能摧懊惱人心不如石
少時東去復西来
瞿塘嘈嘈十二灘此中道路古来難長恨人心不如水
等閒平地起波瀾
山上層層桃李花雲間烟火是人家銀釧金釵来負水
長刀短笠去燒畬
楊柳青青江水平聞郎江上踏歌聲東邊日出西邊雨
道是無晴還有晴
楚水巴山烟雨多巴人能唱本鄉歌今朝北客思歸去
回入紇那披綠蘿
楊柳枝詞(三首)
花萼樓前初種時美人樓上鬭腰肢如今抛擲長街裏
露葉如啼欲恨誰
煬帝行宫汴水濱數株殘柳不勝春晚来風起花如雪
飛入宫牆不見人
城外春風吹酒旗行人揮袂日西時長安陌上無窮樹
唯有垂楊管别離
浪淘沙詞
鸚鵡洲頭浪颭沙青樓春望日將斜銜泥燕子争歸舍
獨自狂夫不憶家
碧澗寺見元九和展上人詩
廊下題詩滿壁塵塔前松樹巳鱗皴古来唯有王文度
重見平生竺道人
春詞
新妝宜面下朱樓深鎖春光一院愁行到中庭數花朵
蜻蜓飛上玉搔頭
和令狐相公别牡丹
平章宅裏一闌花臨到開時不在家莫道兩京非遠别
春明門外即天涯
白居易
同李十一醉憶元九
花時同醉破春愁醉折花枝作酒籌忽憶故人天際去
計程今日到梁州
竹枝
瞿塘峡口水烟低白帝城頭月向西唱到竹枝聲咽處
斷猿晴鳥一時啼
宫詞
淚盡羅巾夢不成夜深前殿按歌聲紅顔未老恩先斷
斜倚熏籠坐到明
暮江吟
一道殘陽鋪水中半江瑟瑟半江紅誰憐九月初三夜
露似真珠月似弓
三月二十八日贈周判官
一春惆悵殘三日醉問周郎憶得無柳絮送人鶯勸酒
去年今日到東都
伊州
老去將何散老愁新教小玉唱伊州亦應不得多年聽
未教成時巳白頭
華州西
每逢人静慵多歇不計程行困即眠上得籃舉未能去
春風敷水店門前
對酒
百歲無多時壯健一春能幾日晴明相逢且莫推辭醉
聽唱陽關第四聲
晚歸府
晚從履道来歸府街路雖長尹不嫌馬上凉於牀上坐
綠槐風透紫蕉衫
魏王堤
花寒嬾發鳥慵啼信馬閒行到日西何處未春先有思
柳條無力魏王堤
王子晉廟
子晉廟前山月明人聞往往夜吹笙鸞吟鳳唱聽無拍
多似霓裳散序聲
看采蓮
小桃閒上小蓮船半采紅蓮半白蓮不似江南惡風浪
芙蓉池在卧牀前
香山寺
空門寂静老夫閒伴鳥隨雲往復還家醖滿瓶書滿架
半移生計入香山
木蘭花
膩如玉指塗朱粉光似金刀翦紫霞從此時時春夢裏
應添一樹女郎花
楊柳枝
紅板江橋青酒旗館娃宫暖日斜時可憐雨歇東風定
萬樹千條各自垂
酬裴令公贈馬相戲
安石風流無奈何欲將赤驥換青娥不辭便送東山去
臨老何人與唱歌
水調
五言一徧最殷勤調少情多似有因不會當時翻曲意
此聲腸斷為何人
永豐坊園中垂柳
一樹春風千萬枝嫩於金色軟於絲永豐西角荒園裏
盡日無人屬阿誰
元稹
西明寺牡丹
花向琉璃地上生光風炫轉紫雲英自從天女盤中見
直至今朝眼更明
亞枝紅
平陽池上亞枝紅悵望山郵事事同還向萬竿深竹裏
一枝渾卧碧流中
梁州夢
夢君同繞曲江頭也向慈恩院院遊亭吏呼人排馬去
忽驚身在古梁州
嘉陵驛
嘉陵驛裏空牀客一夜嘉陵江水聲仍對牆南滿山樹
野花撩亂月朧明
嘉陵江
秦人惟識秦中水長想吳江與蜀江今日嘉川驛樓下
可憐如練繞明窗
好時節
身騎驄馬峨嵋下面帶霜威卓氏前虛度東川好時節
酒樓元被蜀兒眠
送孫勝
桐花暗淡柳惺忪池帶輕波柳帶風今日與君臨水别
可憐春盡宋亭中
岳陽樓
岳陽樓上日銜窗影倒深潭赤玉幢悵望殘春萬般意
滿櫺湖水入西江
寄庾敬休
小来同在曲江頭不省春時不共遊今日江風好暄暖
可憐春盡古湘州
西歸
五年江上損容顔今日春風到武關兩紙京書臨水讀
小桃花樹滿商山
重贈樂天
莫遣玲瓏唱我詩我詩多是别君辭明朝又向江頭别
月落潮平是去時
李德裕
長安秋夜
内官傳詔問戎機載筆金鑾夜始歸萬戶千門皆寂寂
月中清露點朝衣
李紳
却望芙蓉湖
丹橘村邊烟火微碧波明處雁初飛蕭條落日垂楊岸
隔水寥寥聞搗衣
王播
題惠照寺(二首)
三十年前此院遊木蘭花發院新修如今再到經行地
樹老無花僧白頭
上堂巳了各西東慙愧闍梨飯後鐘三十年来塵撲面
如今始得碧紗籠
熊孺登
送凖上人歸石經院
旃檀刻像今猶少白石鐫經古未曾歸去又尋翻譯寺
前山應邇雁門僧
湘江夜汎
江流如箭月如弓行盡三湘數夜中無那子規知向蜀
一聲聲似怨春風
送僧
雲心自在山山去何處靈山不是歸日暮寒林投古寺
雪花飛滿水田衣
戎昱
移家别湖上亭
好去春風湖上亭柳條藤蔓繫離情黃鶯久住渾相識
欲别頻啼四五聲
塞下曲
漢將歸来虜塞空旌旗初下玉關東高蹄戰馬三千匹
落日平原秋草中
途中寄李三
楊柳烟含灞岸春年年攀折為行人好風若借低枝便
莫遣青絲掃路塵
唐人萬首絶句選卷四
