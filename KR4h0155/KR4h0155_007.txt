唐人萬首絶句選卷七
宋洪邁元本
刑部尚書王士禎選
七言五
陸龜蒙
石竹花
曾看南朝畫國娃古羅衣上碎明霞而今莫共金錢鬭
買却春風是此花
送棋客
滿目山川似勢棋况當秋雁正斜飛金門若召羊玄保
賭取江東太守歸
鄴宫詞
花飛蝶駭不愁人水殿雲廊别置春曉日靚妝千騎女
白櫻桃下紫綸巾
懷宛陵舊游
陵陽佳地昔年游謝朓青山李白樓唯有日斜溪上思
酒旗風影落春流
白蓮
素蘤多蒙别豓欺此花真合在瑶池無情有恨何人見
月曉風清欲墮時
後池
曉烟清露暗相和浴雁浮鷗意緒多却是陳王詞賦錯
枉將心事託微波
初冬偶作
桐下空階叠綠錢貂裘初綻擁高眠小爐低幌還遮掩
酒滴灰香似去年
簾
枕映疎容晚向欹秋烟脈脈雨微微逆風障燕尋常事
不學人前當妓衣
祕色越器
九秋風露越窰開奪得千峰翠色來好向中宵盛沆瀣
共嵇中散鬭遺杯
木蘭花(或作李商隐)
洞庭波浪渺無津日日征帆送遠人幾度木蘭舟上望
不知元是此花身
皮日休
重臺荷花
欹紅婑媠力難任每葉頭邊半米金可得教他水妃見
兩重原是一重心
松江早春
松陵清淨雪消初見底新安恐未如稳凭船舷無一事
分明數得鱠殘魚
病酒
鬱林步障晝遮明一炷濃香養病酲何事晚来還欲飲
隔牆聞賣蛤蜊聲
玩金鸂鶒
鏤羽雕毛迥出羣温黁飄出麝臍熏夜来曾吐紅茵畔
猶自溪邊睡不聞
李訥
聽盛小叢歌贈崔侍御
繡衣奔命去情多南國佳人斂翠蛾曾向教坊聽國樂
為君重唱盛叢歌
高湘
奉和
謝安春渚餞袁宏千里仁風一扇清歌黛慘時方酩酊
不知公子重飛觥
盧溵
奉和
烏臺上客紫髯公共捧天書靜鏡中桃葉不須歌白苧
耶谿暮雨起樵風
鄭谷
淮上與友人别
揚子江頭楊柳春楊花愁殺渡江人數聲風笛離亭晚
君向瀟湘我向秦
席上贈歌者
花月樓臺近九衢清歌一曲倒金壺坐中亦有江南客
莫向春風唱鷓鴣
吳融
閿鄉卜居
六載抽毫侍禁闈不堪多病决然歸五陵年少如相問
阿對泉頭一布衣
楚事
悲秋應亦抵傷春屈宋當年並楚臣何事從来好時節
只將惆悵付詞人
高蟾
金陵晚望
曾伴浮雲歸晚翠猶陪落日汎秋聲世間無限丹青手
一片傷心畫不成
馬逢
從軍
漢馬千蹄合一羣單于鼓角隔山聞沙塠風起紅樓下
飛上胡天作陣雲
宫詞
玉樓天半起笙歌風送宫人笑語和月殿影開聞曉漏
水精簾捲近秋河
孟遲
過驪山
冷日微烟渭上愁華清宫樹不勝秋霓裳一曲千門鎖
白盡梨園子弟頭
崔櫓
華清宫(二首)
草遮回磴絶鳴鑾雲樹深深碧殿寒明月自来還自去
更無人倚玉闌干
門横金銷悄無人落日秋聲渭水濱紅葉下山寒寂寂
溼雲如夢雨如塵
王貞白
折楊柳
枝枝交影鏁長門嫩色曾沾雨露恩鳳輦不來春欲盡
空留鶯語到黃昏
劉言史
泊花石浦
舊業叢臺廢苑東幾年為梗復為蓬杜鵑啼斷還家夢
半在邯鄲驛樹中
宋邕
春日
輕花細葉滿林端昨夜春風曉色寒黃鳥不堪愁裏聽
綠楊宜向雨中看
李郢
送李判官
津市停橈送别難熒熒蠟炬照更闌東風萬疊吹江月
誰伴袁褒宿夜灘
宿杭州虚白堂
秋月斜明虚白堂寒蛩唧唧樹蒼蒼江風徹曉不得睡
二十五聲秋點長
裴夷直
贈美人琴絃
應從玉指到金徽萬態千情料可知今夜燈前湘水怨
殷勤封在七條絲
儲嗣宗
小樓
松杉風外亂山青曲几焚香對石屏空憶去年春雨後
燕泥時汚太玄經
月夜
雁池衰草露沾衣河水東流萬事微寂寞青陵臺上月
秋風滿樹鵲南飛
羅鄴
放鷓鴣
好倚青山與碧谿刺桐毛竹待雙棲花時遷客傷離别
莫向相思樹上啼
秋怨
夢斷南窗啼曉烏新霜昨夜下庭梧不知簾外如規月
還照邊城到曉無
羅虬
比紅兒詩(十二首)
陷却平陽為小憐周師百萬戰長川更教乞與紅兒貌
舉國山河不直錢
一曲都緣張麗華六宫齊唱後庭花若教比並紅兒貌
枉破當時國與家
樂營門外柳如隂中有佳人畫閣深若使五陵公子見
買時應不惜千金
詔下人間選好花月眉雲髻盡名家紅兒若向當時見
繫臂先封第一紗
拔得芙蓉出水新魏家公子信才人若教瞥見紅兒貌
不肯留情賦洛神
樹裊西風日半沉地無人迹轉傷心阿嬌得似紅兒貌
不費長門買賦金
薄羅輕翦越溪紋鵶翅低從兩鬢分料得相如偷見面
不應琴裏挑文君
鸚鵡蛾如裛露紅鏡前眉樣自深宫稍教得似紅兒貌
不嫁南朝沈侍中
青史書来未是真可知繊智却狂秦再三為謝齊王后
要解連環别與人
蘇小輕勻一面妝便留名字著錢塘藏鵶門外諸年少
不識紅兒未是狂
天碧輕紗只六銖宛風含露透肌膚便教漢曲爭明媚
應没心情更弄珠
金粟妝成扼臂環舞腰輕轉瑞雲間紅兒生在開元末
羞殺新豐謝阿蠻
羅隐
煬帝陵
入郭登橋出郭船紅樓日日柳年年君王忍把平陳業
只換雷塘數畝田
司空圖
有感
國事皆須救未然漢家高閣漫凌烟功臣盡遣詞人贊
不省滄洲畫魯連
華下
故國春歸未有涯小闌高檻别人家五更惆悵回孤枕
猶有殘燈照落花
狂題
别鶴凄凉指法存戴逵能恥近王門世間第一風流事
借得王公玉枕痕
韓偓
聞雨
香侵蔽膝夜寒輕聞雨傷春夢不成羅帳四垂紅燭背
玉釵敲著枕函聲
巳凉
碧闌干外繡簾垂猩色屛風畫折枝八尺龍鬚方錦褥
巳凉天氣未寒時
遥見
悲歌淚溼淡燕脂閒立風吹金縷衣白玉堂東遥見後
令人評泊畫楊妃
寒食夜
側側輕寒翦翦風杏花飄雪小桃紅夜深斜搭秋千索
樓閣朦朧細雨中
新上頭
學梳蟬鬢試新裙消息佳期在此春為愛好多心轉惑
徧將宜稱問傍人
閨怨
時光潜去暗凄凉嬾對菱花暈曉妝初折秋千人寂寞
後園青草任他長
深院
鵝兒唼啑梔黃觜鳳子輕盈膩粉腰深院下簾人晝寢
紅薔薇映碧芭蕉
寄鄰莊道侣
聞說經旬不啟關藥窗誰伴醉開顔夜来雪壓村前竹
剰見溪南幾尺山
劉駕
長門怨
御泉長繞鳳皇樓只是恩波别處流閒揲舞衣歸未得
夜来砧杵六宫秋
崔塗
湘中謠
烟愁雨細雲冥冥杜蘭香老三湘清故山望斷不知處
鶗鴂隔花時一聲
讀漢武内傳
分明三鳥下儲胥一覺鈞天夢不如無那白頭方士到
茂陵紅樹巳蕭疎
夷陵夜泊
家依楚塞窮秋别身逐孤舟萬里行一曲巴歌半江月
便應消得二毛生
司馬札
宫怨
柳色參差掩畫樓曉鶯啼送滿宫愁年年花落無人見
空逐春泉出御溝
冷朝光
越溪怨
越王宫裏如花人越水溪頭采白蘋白蘋未盡人先盡
誰見江南春復春
陳陶
閒居雜興
越里姓童錦作襦豔歌聲壓郢中姝無人說向張京兆
一曲江南十斛珠
隴西行
誓掃匈奴不顧身五千貂錦喪胡塵可憐無定河邊骨
猶是春閨夢裏人
王偃
夜夜曲
北斗星移銀漢低班姬愁思鳳城西青槐陌上人行絶
明月樓前烏夜啼
崔道融
羯鼓
華清宫裏打撩聲供奉絲簧束手聽寂寞鑾輿斜谷裏
是誰翻得雨淋鈴
梅
溪上寒梅初滿枝夜来霜月透芳菲清光寂寞思無盡
應待琴尊與解圍
酒醒
酒醒撥剔殘灰火多少凄凉在此中爐畔自斟還自醉
竹窗深夜雪兼風
韋莊
鄜州寒食(三首)
滿街楊柳綠絲烟畫出清明二月天好是隔簾花樹動
女郎撩亂送鞦韆
開元坡下日初斜拜埽歸来走鈿車可惜數枝紅艷好
不知今夜落誰家
雨絲烟柳欲清明金屋人閒暖鳳笙永晝迢迢無一事
隔牆聞蹴氣毬聲
江行西望
西望長安白日遥半年無事駐蘭橈欲將張翰松江雨
畫作屏風寄鮑昭
古離别(二首)
晴烟漠漠柳毶毶不那離情酒半酣更把玉鞭雲外指
斷腸春色在江南
一生風月供惆悵到處烟花恨别離至竟多情何處好
少年長抱長年悲
金陵圖(二首)
誰為傷心畫不成畫人心逐世人情君看六幅南朝事
老木寒雲滿故城
江雨霏霏江草齊六朝如夢鳥空啼無情最是臺城柳
依舊烟籠十里隄
孫光憲
竹枝
門前春水白蘋花岸上無人小艇斜商女經過江欲暮
散抛殘食飼神鴉
楊柳枝
閶門風暖落花乾飛徧江城雪不寒獨有晚来臨水驛
閒人多凭赤闌干
王渙
惆悵詞(七首)
李夫人病巳經秋漢武看来不舉頭所得穠華消歇盡
楚魂湘血一生休
隋師戰艦欲亡陳國破應難保此身訣别徐郎淚如雨
鑑鸞分後屬何人
嗚咽離聲管吹秋妾身今日為君休齊奴不說平生事
忍看花枝謝玉樓
七夕瓊筵往事陳兼花連蔕共傷神蜀王殿裏三更月
不見驪山私語人
陳宫興廢事難期三閣空餘綠草基狎客淪亡麗華死
他年江令獨来時
少卿降北子卿還朔野離觴慘别顔却到茂陵惟一慟
節毛零落鬢毛斑
夢裏分明入漢宫覺来燈背錦屏空紫臺月落關山曉
腸斷君恩信畫工
杜荀鶴
新雁
暮天新雁起汀洲紅蓼花疎水國秋想得故園今夜月
幾人相憶在江樓
張泌
惜花
蝶散鶯啼尚數枝日斜風定更離披看多記得傷心事
金谷樓前垂地時
寄人(二首)
别夢依依到謝家小廊回合曲闌斜多情只有春庭月
猶為離人照落花
酷憐風月為多情還到春時别恨生倚柱尋思倍惆悵
一場春夢不分明
李九齡
山中寄友人
亂雲堆裏結茅廬巳共紅塵跡漸疎莫問野人生計事
窗前流水枕前書
蒋吉
旅泊
霜月初高鸚鵡洲美人清唱發紅樓鄉心暗逐秋江水
直到吳山脚下流
孫元晏
庾信
苦心詞賦為誰談淪落咸陽志豈甘可惜多才庾開府
一生惆悵憶江南
馬彧
贈韓定辭
燧林芳草綿綿思盡日相攜陟麗譙别後巏&KR2932;山上望
羨君時復見王喬(巏&KR2932;讀如權旄詳顔氏家訓)
韓定辭
酬馬彧
崇霞臺上神仙客學辨癡龍藝最多盛德好將銀筆述
麗詞堪與雪兒歌
開元名公
裴給事宅白牡丹
長安豪貴惜春殘爭賞新開紫牡丹别有玉盤承露冷
無人起就月中看
韋氏子
悼亡妓
惆悵金泥簇蝶裙春来猶見伴行雲不教布施剛留得
恰似相逢李少君
君山父老
閒吟
湘中老人讀黃老手援紫藟坐碧草春至不知湘水深
日暮忘却巴陵道
釋皎然
青陽上人院
君說南朝全盛日秣陵才子最多人千年秋色古池館
誰見齊王西邸春
釋清塞
憶潯陽舊居兼贈長孫郎中
潯陽却到知何日此地今無舊使君長憶窮冬宿廬岳
瀑泉冰折共僧聞
釋無本
行次漢上
習家池沼草萋萋嵐樹光中信馬蹄漢主廟前湘水碧
一聲風角夕陽低
梅妃
謝賜珍珠
桂葉雙眉久不描殘妝和淚汚紅綃長門盡日無梳洗
何必真珠慰寂寥
杜秋孃所歌
金縷曲
勸君莫惜金縷衣勸君須惜少年時有花堪折直須折
莫待無花空折枝
魚玄機
送盧員外
玉壘山前風雪夜錦官城北别離魂信陵公子如相問
長向夷門感舊恩
薛濤
送友人
水國蒹葭夜有霜月寒山色共蒼蒼誰言千里自今夕
離夢杳如關塞長
竹郎廟
竹郎廟前多古木夕陽沈沈山更綠何處江村有笛聲
聲聲盡是迎郎曲
武昌妓
續韋蟾句
悲莫悲兮生别離登山臨水送將歸武昌無限新栽柳
不見楊花撲面飛
湘妃廟女子
無題(二首)
碧杜紅蘅縹緲香冰絲彈月弄新凉峰巒一一渾相似
九處堪疑九斷腸
少將風月怨平湖見盡扶桑水到枯相約杏花壇上去
畫闌紅子鬭摴蒲
桐廬神
與徐兵曹酬獻
忽然湖上片雲飛不覺舟中雨溼衣折得荷花渾忘却
空將荷葉蓋頭歸
甘棠叟
無題
春草萋萋春水綠野棠開盡飄香玉繡嶺宫前鶴髮人
猶唱開元太平曲
襄州舉人
無題
流水㳙㳙芹努芽織烏西飛客還家荒村無人作寒食
殯宫空對棠梨花
天竺牧童
别李源
身前身後事茫茫欲話因緣恐斷腸吳越山川尋巳徧
却回烟棹上瞿唐
屏上美人
春陽曲
長安少女踏春陽何處春陽不斷腸舞袖弓彎渾忘却
羅幃空度九秋霜
樂府辭蓋嘉運進
涼州歌
朔風吹葉雁門秋萬里烟塵昏戍樓征馬長嘶青海北
胡笳夜聽隴山頭
突厥三臺
雁門山上雁初飛馬邑欄中馬正肥昨日山西逢驛使
殷勤南北送征衣
蘆中集
讀庾信集
四朝十帝盡風流建業長安兩醉游唯有一篇楊柳曲
江南江北為君愁
初過漢江
襄陽好向峴亭看人物蕭條值歲闌為報習家多置酒
夜来風雪過江寒
無名氏
雜詩
近寒食雨草萋萋著麥苗風柳映堤等是有家歸未得
杜鵑休向耳邊啼
浙江輕浪古悠悠望海樓吹望海愁莫怪鄉心隨魄斷
十年為客在他州
無定河邊暮笛聲赫連臺畔旅人情函關歸路千餘里
一夕秋風白髮生
花落長川草色青暮山重疊雨冥冥逢春便覺飄蓬苦
今日分飛一涕零
唐人萬首絶句選卷七
