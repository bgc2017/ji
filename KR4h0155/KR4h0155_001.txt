唐人萬首絶句選卷一
宋洪邁元本
刑部尚書王士禎選
五言一
王勃
寒夜思(三首)
久别侵懷抱他鄉變容色月夜調鳴琴相思此何極
雲間征思斷月下歸愁切鴻鴈西南飛如何故人别
朝朝碧山下夜夜滄江曲復此遥相思清尊湛芳淥
别人
霜華淨天末霧色籠江際客子常畏人胡為久留滯
思歸
長江悲已滯萬里念將歸況復高風晚山山黃葉飛
盧照鄰
曲江花
浮香繞曲岸圓影覆華池常恐秋風早飄零君不知
駱賓王
易水
此地别燕丹壯士髮衝冠昔時人已沒今日水猶寒
上官儀
洛堤曉行
脈脈廣川流驅馬歴長洲鵲飛山月曙蟬噪野風秋
韋承慶
南行别弟
萬里人南去三春鴈北飛未知何歲月得與爾同歸
宋之問
塗中寒食
馬上逢寒食塗中屬暮春可憐江浦望不見洛橋人
送杜審言
卧病人事絶嗟君萬里行河橋不相送江樹遠含情
張說
蜀道後期
客心爭日月來往預期程秋風不相待先到洛陽城
廣州作
去國歲方晏愁心轉不堪離人與江水終日向西南
郭元振
子夜春歌(二首)
青樓含日光綠池起風色贈子同心花殷勤此何極
陌頭楊柳枝已被春風吹妾心正斷絶君懷那得知
蘇頲
汾上驚秋
北風吹白雲萬里渡河汾心緒逢搖落秋聲不可聞
張九齡
自君之出矣
自君之出矣不復理殘機思君如滿月夜夜減清輝
王適
江上梅
忽見寒梅樹花開漢水濱不知春色早疑是弄珠人
東方虬
王昭君(二首)
掩涕辭丹鳳銜悲向白龍單于浪驚喜無復舊時容
北地無花草春來不似春自然衣帶緩非是為腰身
盧僎
南樓望
去國三巴遠登樓萬里春傷心江上客不是故鄉人
途中
抱玉三朝楚懷書十上秦年年洛陽陌花鳥弄歸人
王維
荅裴迪
淼淼寒流廣蒼蒼秋雨晦君問終南山心知白雲外
鳥鳴澗(雲溪雜題)
人閒桂花落夜靜春山空月出驚山鳥時鳴春澗中
萍池
春池深且廣會待輕舟回靡靡綠萍合垂楊掃復開
鸕鷀堰
乍向紅蓮沒復出青蒲颺獨立何䙰褷銜魚古查上
孟城㘭(輞川集)
新家孟城口古木餘衰柳來者復為誰空悲昔人有
華子岡
飛鳥去不窮連山復秋色上下華子岡惆悵情何極
斤竹嶺
檀欒映空曲青翠漾漣漪暗入商山路樵人不可知
鹿柴
空山不見人但聞人語響返景入深林復照青苔上
木蘭柴
秋山斂餘照飛鳥逐前侶彩翠時分明夕嵐無處所
南垞
輕舟南垞去北垞淼難即隔浦望人家遥遥不相識
欒家瀨
颯颯秋雨中淺淺石溜瀉跳波自相濺白鷺驚復下
白石灘
清淺白石灘綠蒲向堪把家住水東西浣紗明月下
竹里館
獨坐幽篁裏彈琴復長嘯深林人不知明月來相照
辛夷塢
木末芙蓉花山中發紅萼磵戸寂無人紛紛開且落
漆園
古人非傲吏自闕經世務偶寄一微官婆娑數株樹
山中送别
山中相送罷日暮掩柴扉春草明年綠王孫歸不歸
左掖梨花
閒灑階前草輕隨箔外風黃鶯弄不足銜入未央宮
息夫人
莫以今時寵難忘舊日恩看花滿眼淚不共楚王言
相思子
紅豆生南國春來發幾枝勸君休采擷此物最相思
班婕妤
宮殿生秋草君王恩幸疎那堪聞鳳吹門外度金輿
雜詠(二首)
客自故鄉來應知故鄉事來日綺窗前寒梅著花未
已見寒梅發復聞啼鳥聲心心視春草畏向玉階生
裴迪
鹿柴
日夕見寒山便為獨往客不知深林事但有麏麚跡
木蘭柴
蒼蒼落日時鳥聲亂溪水綠溪路轉深幽興何時已
茱萸沜
飄香亂椒桂布葉間檀欒雲日雖迴照森沈猶自寒
宮槐陌
門前宮槐陌是向欹湖道秋來山雨多落葉無人掃
南垞
孤舟信風泊南垞湖水岸落日下崦嵫清波殊淼漫
金屑泉
瀠渟憺不流金碧如可拾凌晨含素華獨往事朝汲
白石灘
跂石復臨水弄波情未極日下川上寒浮雲澹無色
送崔九
歸山深淺去須盡丘壑美莫學武陵人暫遊桃源裏
李白
玉階怨
玉階生白露夜久侵羅襪却下水精簾玲瓏望秋月
夜思
牀前明月光疑是地上霜舉頭望山月低頭思故鄉
銅官山
我愛銅官樂千年未擬還要須迴舞袖拂盡五松山
敬亭獨坐
衆鳥高飛盡孤雲去獨閒相看兩不厭只有敬亭山
青溪半夜聞笛
羌笛梅花引吳溪隴水清寒山秋浦月腸斷玉關情
秋浦歌
愁作秋浦客強看秋浦花山川如剡縣風日似長沙
送陸判官往琵琶峽
水國秋風夜殊非遠别時長安如夢裏何日是歸期
重憶賀監
欲向江東去將誰共舉杯稽山無賀老却棹酒船迴
杜甫
八陣圖
功蓋三分國名高八陣圖江流石不轉遺恨失吞吳
孟浩然
送朱大入秦
遊人五陵去寳劒直千金分手脫相贈平生一片心
祖詠
望終南殘雪
終南隂嶺秀積雪浮雲端林表明霽色城中增暮寒
崔國輔
銅雀臺
朝日照紅妝擬上銅雀臺畫眉猶未了魏帝使人催
采蓮曲
玉漵花紅發金塘水碧流相逢畏相失並著采蓮舟
王孫遊
自與王孫别頻看黃鳥飛應緣春草誤著處不成歸
怨詞
妾有羅衣裳秦王在時作為舞春風多秋來不堪著
少年行
遺却珊瑚鞭白馬驕不行章臺折楊柳春日路旁情
渭西别李崙
隴外長亭堠山深古塞秋不知嗚咽水何事向西流
崔顥
長干曲(三首)
君家住何處妾住在横塘停舟暫借問或恐是同鄉
家臨九江水來去九江側同是長干人生小不相識
下渚多風浪蓮舟漸覺稀那能不相待獨自逆潮歸
王昌齡
送張四
楓林已愁暮楚水復堪悲别後冷山月清猿無斷時
留别武陵田太守
按劒行千里微軀感一言曾為大梁客不負信陵恩
題僧房
椶櫚花滿院苔蘚入閒房彼此名言絶空中聞異香
朝來曲
日昃鳴珂動花連繡戸春盤龍玉臺鏡唯待畫眉人
高適
詠史
尚有綈袍贈應憐范叔寒不知天下士猶作布衣看
岑參
見渭水思秦川
渭水東流去何時到雍州憑添兩行淚寄向故園流
九日思長安故園
強欲登高去無人送酒來遥憐故園菊應傍戰場開
王之渙
送别
楊柳東門樹青青夾御河近來攀折苦應為别離多
登鸛雀樓
白日依山盡黃河入海流欲窮千里目更上一層樓
儲光羲
江南曲
日暮長江裏相邀歸渡頭落花如有意來去逐船流
洛陽道
大道直如髮春日佳氣多五陵貴公子雙雙鳴玉珂
賈至
有贈
舞怯銖衣重笑疑桃臉開方知漢成帝虚築避風臺
王縉
别輞川
山月曉仍在林風涼不絶殷勤如有情惆悵令人别
崔興宗
留别王維
駐馬欲分襟清寒御溝上前山景氣佳獨往還惆悵
丘為
左掖梨花
冷豔全欺雪餘香乍入衣春風且莫定吹向玉階飛
張旭
清溪汛舟
旅人倚征棹薄暮起勞歌笑攬清溪月清輝不厭多
李華
奉寄彭城公
公子三千客人人願報恩應憐抱關者貧病老夷門
蕭穎士
九日别元魯山
綿連滍川迥杳眇鴉路深彭澤興不淺臨風動歸心
崔曙
雨中送客
别愁復兼雨别淚還如霰寄言海上雲千里長相見
于季子
項羽
北伐雖全趙東歸不王秦空歌拔山力羞作渡江人
薛奇童
吳聲子夜歌
淨掃黃金階飛霜皎如雪下簾彈箜篌不忍見秋月
韋應物
寄盧陟
柳葉遍寒塘曉霜凝高閣累日此留連别來成寂寞
宿永陽寄璨師
遥知郡齋夜凍雪封松竹時有山僧來懸燈獨自宿
秋夜寄丘員外
懷君屬秋夜散步詠涼天山空松子落幽人應未眠
荅王卿送别
去馬嘶春草歸人立夕陽元知數日别要使兩情傷
懷瑯琊二釋子
白雲埋大壑隂厓滴夜泉應居西石室月照山蒼然
登樓
兹樓日登眺流歲暗蹉跎坐厭淮南守秋山紅樹多
聞鴈
故園渺何處歸思方悠哉淮南秋雨夜高齋聞鴈來
劉長卿
春草宮懷古
君王不可見芳草舊宮春猶帶羅裠色青青向楚人
彈琴
泠泠七絃上靜聽松風寒古調雖自愛今人多不彈
送人往揚州
京口發梅花山中動泉脈蕪城春草生君作揚州客
送上人
孤雲將野鶴豈向人間住莫買沃洲山時人巳知處
送靈澈
蒼蒼竹林寺杳杳鐘聲晚荷笠帶斜陽青山獨歸遠
平蕃曲
絶漠大軍還平沙獨戍閒空留一片石萬古在燕山
錢起
江行無題(五首)
行背青山郭吟當白露秋風流無屈宋空詠古荆州
蛩響依莎草螢飛透水煙夜涼誰詠史空泊運租船
櫓慢開輕浪帆虚入暮雲客船雖自小容得庾將軍
只尺愁風雨匡廬不可登秪疑雲霧裏猶有六朝僧
湖口分江水東流獨有情當時好風物誰伴謝宣城
劉方平
采蓮曲
落日清江裏荆歌豔楚腰采蓮從小慣十五即乘潮
京兆眉
新作蛾眉樣惟將月裏同有來凡幾日相效滿城中
春雪
飛雪帶春風徘徊亂繞空君看似花處偏在洛城東
張繼
感懷
調與時人背心將靜者論終年帝城裏不識五侯門
暢當
登鸛雀樓
迥臨飛鳥上高出世塵間天勢圍平野河流入斷山
顧況
憶舊遊
悠悠南國思夜向江南泊楚客斷腸時月明楓子落
丘丹
酬韋蘇州
久作煙霞侶暫將簪組親還同禇伯玉入館忝州人
蓋嘉運
伊州歌
聞道黃花戍頻年未解兵可憐閨裏月偏照漢家營
唐人萬首絶句選卷一
