梅巖文集别集類三(宋)
提要
(臣)等謹案梅巖文集十卷宋胡次焱撰次焱
字濟鼎號梅巖晚號餘學其始祖本唐宗室
五代時育于胡氏因冒姓胡婺源人咸淳四
年進士官貴池縣尉德祐元年元兵至貴池
元帥張林以城降次焱奉母遁歸教授鄉里
以終集中有媒嫠問答詩所謂井底水不波
山頭石不遷什襲藏破鏡他年會黃泉者所
以自寓其志也其詩文本未編集故藏書家
多不著錄此本乃明嘉靖中其族孫璉蒐輯
而成璉甥潘滋重加整比校刻之凡賦詩雜
文八卷冠以雪梅賦蓋著其素心九卷以下
皆附錄同時贈答往來之作目錄所載往往
與集中詩文不相應則編次之疎也次焱在
宋元作者之中尚未能自闢門戶而其人有
陶潛栗里之風故是集至今猶傳集中有贅
箋唐詩絶句序稱疊翁註章澗二泉先生選
唐絶句次焱復為贅箋疊翁者謝枋得章泉
者趙蕃澗泉者韓淲也其書不傳無由驗其
工拙然亦足見次焱研心詩學非苟作者矣
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
梅巖文集序
潘子曰予嘗讀梅巖書而慕其為人其孝足以事親而
不辱也其節足以全身而不汙也其才則應機若有餘
旁行以趨時從容於險阻有孚而不亂也其學明陰陽
之奥推象數之微發前賢未備之論開後學難通之旨
可謂正矣惜也當兵戈搶攘之際儉液避難之不遑雖
欲用拯馬壯官不過為尉耳賢者之不遇於時可不悲
乎君子於此詰其大者不在形勢則在人倫不在功業
則在道術道在則不亡矣人存則不朽矣立近以及物
者功也行遠以致道者言也雪梅賦見君子之行乎患
難而威武不能屈明經橋言聖人以通天下之疑而濟
義理之溺媒婺問答則艱貞從一守天之道甘言䛕舌
不足以變其節此先生所自為者然也其在棄位危邦
負母潛歸之時乎書厨銘以高下四層為格致誠正之
功闔闢兩扉為修齊治平之樞讀而不行則為書之辱
默識心融則一唯既足此先生之自任者然也其在退
居教授潛心聖學之時乎愛蓮說不愛其華而取其實
以入藥清心之益為君子濟世之用言近而指遠稱小
而類大其於語道沛如也夫内則離經而辨志外則感
世而化俗文如是乃可謂之文矣先生名次焱字濟鼎
婺源考水人與同郡曹弘齋陳定宇諸儒為友其往復
之書亦在集中予嘗歷賢者之故居遡流風而不逮從
三舅潜齋氏得是集校而歸之序以見志嘉靖十年辛
卯冬十一月既望後學同邑潜滋謹序
