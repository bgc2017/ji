梅巖文集卷九
附錄
詩
次胡濟鼎同年三律曹涇
五經為笥腹便便千佛名高此作緣貴仕直堪梅和鼎
貧交猥為酒供錢連章秋月鴈回翅貯袖天香龍吐涎
舊話新情如覿面同年真是我同年
又
共是金明衣綠郎梅仙風致壓仇香人如紫鳳儀丹閣
誰則青蚨涴錦囊洛社菜羹時不禁雪堂斗酒夜宜良
至尊端肯憐芹曝臣罪當誅自恐惶
又
費却長吟復短吟投瓜投李愧何深吾人只記錢留紙
此老能令戸作金擲地有聲知處處如蘭斯臭見心心
(來章押兩心字)栢梁體後八仙賦趾美重光未陸沉(被里人排作金戸書)
(來以為□)
次胡餘學同年四首曹涇
對看中秋是好天健來欣為子分田只消菽水歡無盡
况有經書腹可便家事既傳情思穏吟篇謾寫墨痕鮮
惟餘學課隨年捱共我艱劬知幾員
又
金明池上共揚鞭豪氣寧求許祀田不道福碑轟忒早
相逢頹景穏為便牙牌刻處謾誇貴藍綬披來難敵鮮
千歲儘長公論在于中定有好官員
又
桃花柳絮及春敷壹是浮輕匪壯圖幸有田耕并井飲
猶勝身屨與妻纑郎君競爽賢聲起老子尊安道味腴
便是當年正考父是間饘粥口堪糊
又
力田元不怵凶饑瘠者為誰誰是肥但得高堂翁媪健
定知奕世子孫宜追風騏驥驟仍蹶覽德鸞鳳棲或飛
有酒急須頻對月桂枝香了到梅枝
代柬濟鼎同年約其早飯曹涇
晨炊奉款餘學先生年丈賢翁壻便乞迂步敢以六
言四句代柬不敢求屬和涇頓拜
小人難與作緣惡食不妨志道猶勝杜陵岳陽一飯欲
從人討
劉真長王仲祖共行日旴未食有相識小人貽其餐
真長辭焉仲祖曰聊以充虚真長曰小人却不可與
作緣山谷貧樂齋云我雖貧至骨猶勝杜陵老憶昔
上岳陽一飯從人討
跋媒嫠問答詩後程以文
右媒嫠問答詩宋鄉先生胡公次焱濟鼎之所作也先
生登宋咸淳四年第授迪功郎江州湖口縣主簿以母
老改授池州貴池尉德祐乙亥天兵將至池州都統制
張林潜納款請以城降先生奉母亡歸教授鄉里或勸
之仕先生賦是詩以見意大德十年以夀終于家後三
十二年復為至元之三年文自黃竹入郡其孫師中適
在郡中出是詩俾文書之嗚呼讀柳子河間傳知邪之
得以敗正讀先生是詩知正之所以勝邪天理之在人
心猶日月之在天也可以缺食而不可以喪其明若先
生之心孰得而缺蝕之哉雖與日月爭光可也
賀梅巖授湖口縣簿啟
十翼留神屢蜚英于槐市三年選士竟擢秀于楓宸復
餉管之青氊慰慈帷之皓髮螭頭曳綠湖口勾朱華矣
藏雲根乎映雪蓮塘亦預雀躍梅巖豈久鸞棲素荷熏
仁輒馳菲禮紅牲溢榼聊資魚水之歡白熟浮樽謾助
龍山之宴
梅巖文集卷九
