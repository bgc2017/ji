梅巖文集卷一
宋胡次焱撰
賦
雪梅賦
草遭雪而萎木遇雪而折雪其酷哉梅挺然立雪貎
澤香烈雪雖酷不能加于梅也孟子曰威武不能屈
于梅有焉庚申冬十二月對雪觀梅有慨于衷嗚呼
人不能卓然特立至横逆之來作兒女態其視梅得
無恧乎乃為之賦
孔子曰歲寒然後知松栢之後凋也豈獨松栢歟羌對
雪天之牢落益知梅花之崛竒且夫太陽遵晦老隂竊
機凛氣候之慘慄黯繁雲其四垂冷雨雰雰而冰木酸
風刺刺而裂膚俄而馮夷剪水兮初瓊瑰之盈裾天女
散花兮紛玖瑶之載塗意者戰罷玉龍敗鱗鋪耶遊殘
粉蝶墮翅吹耶風約柳絮高復低耶雨落梨花密以疎
耶皚皚練練幾麻衣耶浮浮湙湙萬玉妃耶糝瓊糜于
九垓爛銀屑于萬廬拂拭糞土之墻掩蓋腥穢之渠瓦
礫飾而圭璧塊壤覆而璠璵混天地高卑之分失晝夜
晦明之宜禽鳥噤其無聲澹木槁而草腓于時有梅毅
然丈夫香愈冷而有韻貌愈澤而不枯枝彌壓而彌彊
花彌勁而彌舒蓋西山伯夷之清而陋巷顔子之癯故
曰歲寒然後知松栢之後凋豈獨松栢歟思昔者春陽
之載熙也崇桃媚臉纖李膩肌日烘麗質露浥華滋公
子王孫挈榼提壺輪蹄雜遝絃歌咽嗚此一時也瞠老
梅之在側繄幹蘚而枝麤過者不顧遊者回車迨夫錦
棚逃暑薰風透絺桃堆盤而脂潤李沈水而珠纍此一
時也雖梅實之可取奈衆口之參差競喜甘而樂脆以
微酸而見嗤乃若商聲入律萬物披離向之崇桃纖李
固已華落色衰矣而山巔水涯之孤根亦復葉禿而枝
羸梅亦何以自别于桃李兮譬顔跖同堯服而舜趨孰
辯其為賢為愚今者沍寒積雪桃弊李疲惟梅花巋其
彊項夐突兀于園池巽二不能狎其健骨滕六不敢侮
其幽姿視前日之艷色穠華何止灰滅煙飛也哉然則
非梅無以當雪之凌厲非雪無以見梅之貞清其信也
夫吾聞雪隂沴也隂則為寒為凍為慘為威有條者憔
悴有葉者薾萎有實者摧剥有莖者陵遲蓋天地之殺
氣為品彙之入機而梅陽物也黃鍾初動梅聖得知陽
和其所先得陽剛其所素持能獨立萬物之表挺不為
殺氣所敺惟陽足以制隂羲易夫豈我誣是故天下皆
寒不能寒梅之枝天下皆凍不能凍梅之蕤爾慘自慘
梅獨愉愉爾威自威梅獨怡怡瞻言雪霰之酷烈匪于
梅花而獨私故物亦視其所以自立者如何耳豈在外
者所得而轉移若脆草之與弱木一遇雪則枯骨而爛
皮曾不求其在我者將移咎于孰誰嗟乎俘六國吞天
下其暴也何如而相如一匹夫爾乃睨視大庭叱咤而
睢旴秦亦無得而加諸蹙秦滅楚其烈也何其蕞爾一
魯不敵秦楚明矣而守節不屈漢為之斂師卒亦不敢
肆其屠李陵蘇武同遇匈奴李將兵而驍勇蘇奉使而
羇孤勇者卒降羇者卒歸何匈奴能脅甚壯之李而不
能脅惸然之蘇漢庭三傑比肩高祖仕同主而生同時
何蕭何下獄韓信誅夷而張良以功名終始獨無瑕疵
不寧惟是莊公管蔡皆人兄也叔段姬旦皆人弟也莊
公欲害叔段卒相為瘉管蔡欲害姬旦莫肆詆諆王莽
之勢足以挾子雲之美新諛辭而郭蔣好遯不汚雖莽
之勢亦何施桓温之勢足以致坦之之流汗沾衣而謝
安從容就席雖温之勢亦奚為禄山僭横甄濟處之自
如黃巢殘酷表聖藐之若無方册所載此類孔多大抵
于顛沛之際可觀所立而自立既固雖行乎患難而有
餘彼不能自立也至摧敗挫折有兒女色可憐而可悲
是皆自取之也豈獨人之非此吾對雪觀梅起敬起慕
酹以元酒申以孔詞再拜而曰昔知梅于暇豫結以為
友今知梅于患難請以為師然彼雪者挾重隂之氣肆
轥轢于根株雖孤標之不挫而雪則乘時逞霸何用心
兮嶮巇願上請于帝以迄天誅梅巖曰貧賤憂戚乃玉
女之良規商鼎和羹有所屈者有所期請釋楚以為外
懼不亦可乎對曰諾犯而不較者德之盛疾之已甚者
亂之基降大任者先空乏全性命者忍須臾先生之言
我維行之既而蒼狗罷曀金烏騰輝枝上之雪倏已銷
鑠而流澌矣
嗟乎賦
恭惟皇宋科目之設得人為盛今天子即位三十七
年改元景定辛酉春二月下詔賓興歸之精擇主司
大哉王言士咸舉手加額秋九月既撤棘取舍殊鬱
公論次焱病卧斗室口占嗟乎賦一首子曰知我者
其惟春秋乎罪我者其惟春秋乎吾于此亦云詞曰
嗟乎場屋為困賢能之地科舉為老英雄之術亶哉斯
言未嘗不書空而咄咄也且夫士者毓海岳之清淑孕
斗牛之靈光駕青蛇而驂白螭被明月而佩寶璜金湯
邊陲有表餌以縛首虜鼎鉉廊廟有仁義以禪皇王此
其雄傑之志魁壘之行視餘子真瑣瑣耳又豈肯低首
下心與之較一日之長奈何鄉里舉選之法壞公卿下
士之禮亡朝廷以時文取士士舍文則無進用之方嗟
乎豈料夫莞芎棄于洲澤瓠㼖登于簏筐衡鑑失實取
舍不當也耶爾乃庭槐染黃詔泥頒紫三年螢窗不辭
繼晷之勞一旦鴻毛所冀順風之遇乃裹糧而趨乃擔
簦而至巋浙山之崔嵬僅去天兮一咫蒺藜横道兮鈎
衣怪石嶄巖兮嚙屨虎豹伺人兮落日猿猩啼月兮嘯
雨五步一回頭十步一捫趾望僕夫兮木末憩吾杖兮
山之尾蓋功名之迫人則亦不敢憚征行之羈旅也嗟
乎吾挾吾胷中之耿耿者以往誠自以為拾芥之不難
摘髭之甚易詎擬一跌之如此若乃爭先入棘氣吞萬
夫得題入手若解牛中其肯綮揮毫落楮驅駿馬而馳
之有如湯武仁義之兵堂堂整整間出韓信背水之陣
怪怪竒竒力刊陳腐獨造精微視彼碌碌何能為僕而
燕石有襲巾之遇明珠多按劍之疑志士為之扼腕羣
小至于揶揄嗟乎貴魚目賤珠璣蓻馬蘭芟江蘺逐鸞
鳳于空谷畜鶩鵝于庭墀斥騏驥為緩步謂駑駘為善
馳瑚璉擯遠兮登甂甌于清廟黃鐘毁棄兮挾秦箏以
彈之孟娵媞媞而見逐&KR1653;母勃屑而侍幃紛亂妍醜顛
倒是非鼓瑟雖工兮其如齊王之好竽屠龍無用兮不
若市人之履狶事固有可怪者何獨功名之如斯或曰
科舉之取人關國家之氣數祖宗盛時可觀其故賦金
在鎔可知王佐才賦有物混成可占將相器本註䟽則
出師衆之鑿尚典雅則黜軋茁之語用能得卓犖之才
致雍熙之治故漢之方興也晁董對策而高科唐人之
不競也劉蕡直言而斥去子曰不然我皇大比之詔歸
之精擇主司大哉王言其知本歟故有陳恕而後王曾
之獲進有王旦而後李迪之不遺而不然者則撾鼓以
伸其說詣府以訟其私今者漕臺之差次只據脚色之
崇卑彼以真材擢高第者半已昏于簿書之期會而以
假手入仕塗者又烏識文字之妍媸糊眼之輩冬烘之夫
紛流傳于繆種朝廷亦安得而考諸遂使兒輩談笑登
名或析薪之手未洗或荷蕢之肩尚頳或口猶乳臭或
字僅識丁或黃金買貴而不恥或葫蘆依本以飜騰兔
園册入其素習羊我氏豈伊所能繆偕計吏迥乎可憎
而吾徒者抱周程之問學馳韓柳之文聲乃爾寂寂鄧
禹笑人嗟乎場屋為困賢能之地科舉為老英雄之術
亶哉斯言蓋未嘗不書空而咄咄也或者又曰既不關
國家之氣數即當係一身之窮通今以子文之美其如
子命之窮命也不淑文亦徒工予笑曰苟如子言吾其
賣書買牛賣硯買犢學樊遲之稼耕子真之谷少糊叔
段之口不負將軍之腹温飽可期菽麥粗足亦何至為
詩書所誤自取挫辱雖然天下所賴者士古今所重者
儒君待之而堯舜民賴之而唐虞山林兮長往羌麋鹿
其與居此遺世獨善之士豈得時行道之徒且吾聞之
玉一玉也屈于厲武而伸于成王驥一驥也困于鹽車
而甦于孫陽爨桐以焦而遭蔡太阿久閟而逢張時有
利鈍順之者昌盍亦親筆硯之几啟圖書之箱左經兮
右史夜燭兮曉窗豁着道眼硬着脊梁氣不可索志當
益彊昔者孟明焚濟河之舟馮異奮澠池之翼皆愈挫
而愈銳故前失而後得視吾囊而鐵硯固無恙也則亦
可以一笑而自釋
步瀛橋賦
步瀛橋者槃川中市橋也先是略彴規模可以徒不
可以輿夏四月洪水嚙岸橋遂奔溪往來者有褰
裳之嘆伯父樵叟慨然出獨力新之有椽泥之木有
中流之柱有架穴之梁又構屋三間于其上長五丈
許東西廣九尺中間廣丈有四曲欄坐凳如其長而
兩之塗以丹艧黻以青黃視舊規增百倍不啻且扁
以今名曰吾以望吾鄉之俊彦也始于開慶元年五
月越七日落成妷次焱喜而為之賦其詞曰
客有登步瀛之橋賦步瀛之景者率爾而歌曰槃川之
山兮蒼蒼槃川之水兮泱泱嗟惟槃川之人兮深厲淺
揭孰為槃川之津兮徒杠輿梁猗與樵叟慨然心目知
濡尾之無利閔滅頂之非福迺掄材而畫楮迺鳩工而
戒僕迺鞭下海之石迺架石鹽之木迺下杙兮椽泥迺
植楹兮構屋財吾囊中之財粟吾廩中之粟寧朴其屋
而華其橋蓋侈于衆而儉于獨東坡之犀帶無所受金
閨之寶錢無所取儻不能篤拯溺之心未有能為中流
之砥者也觀夫玉鯨長脊兮隠隠金鰲巨背兮隆隆浮
波心兮百丈之龜卧水面兮千尺之虹簷牙兮插漢閣
道兮行空直欄横檻兮迺左迺右朱甍碧瓦兮自西自
東初疑為百尺樓兮則靡梯靡磴又疑為萬斛舡兮不
帆不蓬長嘯兮可制嘷獺于西向之穴拂劍兮可斃蒼
蛟于馮夷之宫宜琴兮宜棋宜酒兮宜詩宜錦鞍兮躍
馬宜雅歌兮投壺使晉武見之兮杜預不得為巧使秦
皇尚在兮神人不得為竒若乃鴨綠水兮鱗鱗鵝黃花
兮妍妍岸芷芬芬兮汀蘭郁郁荇帶長長兮柳眉娟娟
步斯橋也可以挹杜若之洲可以遡桃花之源龜魚兮
蔭瓦蟬蜩兮鳴槐篔簹解籜芙蓉試花步斯橋也可以
沉朱仲之李可以浮東陵之瓜淵貯玉鑑波印金鈎月
兮此橋何必庾亮之樓漁蓑入畫鶴氅明眸雪兮此橋
何必子猷之舟若乃煙雨空濛雲霞出没海上之鷗不
驚濠中之魚自適萃四時之佳趣供一橋之景物然則
琴高之乘魚采仁之石迹儻遊此橋當為踧踖此所以
登步瀛之橋如登步瀛之洲泠泠乎跨鯨汗漫飄飄乎
騎鶴揚州樵叟兀然而坐逌然而笑曰噫客賦步瀛之
景則善矣客述步瀛之義則未也昔唐太宗立文館兮
登瀛洲之名始立自張大魁首多士兮步瀛之詩始傳
今吾之扁橋也匪為神仙之荒唐蓋為功名之軒豁慨
惟槃川夙號儒林藹文風于三市兮夜檠朝牗普教雨
于四方兮佩劔㩦琴將後來之穎秀挹前哲之清芬一
步兮奏棘闈之凱再步兮策蘭省之勲穏步兮臚唱楓
宸高步兮玉堂金門蓋自山林布衣而一旦紆紫懷金
有似乎肉身凡骨而一旦駕鶴驂雲故吾即步瀛以名
吾鄉之橋實揭步瀛以望吾鄉之人吾老矣袖利涉之
手卷宏濟之心爰詔枌榆之朋友及爾階庭之郎君因
吾扁題之意知吾期待之深也嗟夫相如題柱志于駟
馬車子房取履志于王者師將為好官兮名相非夫步
瀛兮其孰致之且烏知今日之橋非蜀之曲星橋而橋
上之書無漢之黃石書客于是斂足避席頓首趨隅曰
昔子産為鄭國之相兮無博濟之術有婦寺之仁伊樵
叟為山中之相兮有溱洧之濟無乘輿之恩彼有其勢
而仁則狹此無其位而恩則深請移此柱石廊廟津梁
吾民且以領袖我步瀛之人也于是主賓抵掌一飲一
石行道之人三歎三息
山園賦
景定元年春二月鳳山查亭叔以書抵梅巖曰近築
山園為遊息之地思欲得巨筆鋪張之敢以為請夏
四月一再不懈家惟奔走于貧不暇抒思秋八月養
痾彌旬少間氣力未裕未可與塵埃酬酢于是始克
運筆效班固兩都賦體離為前後篇所謂極昔之眩
耀而折以今之法度者也
子胡子一日延四友而語之曰繄霜臺之冑裔啟山園
之秀麗累徵予以品題將何辭而模寫毛穎輩欣然應
曰媪神奠位坤維隤然高者為山坦者為園求其具美
戞乎難兼故山而不園者有矣若司空之中條龐公之
鹿門雖崔巍而乏平曠何以騁騕褭而展輻輪園而不
山者有矣若李氏之仁豐牛相之歸仁雖坦夷而之碕
礒何以排閶闔而摘星辰羌山園之風物真東南之鮮
麗唐有工部之詩近有博士之記未獲登臨實勞夢寐
誰驅鰲首而來移在鳳山之里玉壘嶄嶄青螺簇簇突
龍蟠而虎踞稍鳳翥而鸞伏磵戸欹林而嵽嶻石徑封
苔而屈曲中有百弓之園是為碩人之軸譬猶義夫節
士巖巖不可犯而即之坦然中有容卿百人之腹土平
以衍地曠而沃可臺可榭可亭可屋可畹可蘭可畦可
菊窈而深障千章之古木繚而曲森萬箇之修竹南崖
青精北岫黃獨東丘菘韮西崦豆菽芋栗滿坡蘭桂漫
谷申椒盈阿荔薜披麓拳蕨正肥角笋如束橘柚秋香
瓜李夏熟亦有甘薺亦有旨蓄盼繚白而縈青絢紛紅
而駭綠異芬徹骨灧色眩目可帶經而鋤可叩角而牧
楗尺枳以為籬滿杜蘅之豐縟希晉宫之蒲萄陋城東
之苜蓿疑兩間之貢巧與五丁之獻伎不然則斯山在
簷楹間舊矣何今出而昔閟也不然則山神之命有時
而塞亦有時而遇也言未既陳玄勦說進曰穎知其一
未知其二澹風日之明媚紛蜂蝶之遊戲竹影瑣碎而
侵階花隂扶疎而卧砌是則山園宜霽滃雲氣于山椒
棲煙靄于木末點芭蕉而滴瀝喧敗荷之瀟颯是則山
園宜雨朔風嘷而枯聲萷橚慘而離披或隴梅破白或
霜葉賜緋是則山園宜寒蒸火雲于肉山俯佳木之繁
隂或曲&KR1293;送風或高嶺輸雲是則山園宜暑河低玉繩
桑浴銅鐺赫明暾之熹微林霏烱其廓清是則山園宜
曉暝色蒼茫返照依稀牧笛怨而羊牛下來樵路閴而
禽鳥哢枝是則山園宜暮鹿隨笻杖鶴認茶煙蔑紅塵
之汚人對清嶂以忘言是則山園宜閒虎嘯風烈猿啼
月高飛羽觴之㶑灧頹玉山于林臯是則山園宜醉羣
嶂供題列卉獻科是則山園宜唱而宜和俗客不來柴
扉晝掩是則山園宜圖而宜史至于可喜可愕可遊可
戲者蓋不能一二而悉數也楮先生在旁捧腹不已笑
定而曰玄知其淺未知其深吾嘗隨至人以舒卷洞主
人之胷襟曰山間之妙處不獨在乎園林前輩謂絲不
如竹竹不如肉蓋又有海棠睡起之姝荷花解語之嬪
故穠李韶華者山園之竒卉歌鶯飛燕者山園之名禽
絳桃花貌碧杏珠唇裊娜乎章臺青青之柳縹緲乎石
榴醋醋之神别有閒花野草邏列左右惱公子而怨王
孫故夫是山也迫而睨之似東山之偕妓遥而望之如
巫山之行雲良時美景挈榼遊賞試捲簾而通盼灧娉
婷之繽紛斷刺史之腸絶坐客之纓歡聲沸山園之鼎
和氣盎山園之春后土瓊花羞顔而却走洛陽牡丹失
色而逡巡熙乎爽哉此山園之小天台也吾言誇矣不
知所裁陶泓起而評曰韓愈稱穎為人強記而便敏又
通當世之務故能援引古昔敷陳名義陳玄之先世生
長山間故極詫林泉之風味楮乃白面書生也故目恍
紛華口出麗語之二三子之言言各有為我石心人也
難乎去取聽主人之自擇以何說之為是主人傾耳以
聽開口而笑曰詩云他人有心予忖度之其楮先生之
謂乎
山園後賦
子胡子喟然歎曰文房四友惟兹四子卑之無甚高論
又何足與議山之岧嶤以其能興雲雨也園之平衍以
其能毓花卉也雲出于山而雨于園所以滋本根而大
豐美也推而廣之則甦大旱澤蒼生厥施斯普也否則
山人之薪擔園丁之菜把世不乏此輩主人又何是之
取也或曰不然士之大節非出則處許由掛一瓢于樹
枝猶嫌其為煩蘇秦佩六國之相印尚奔波而不止故
窮居達行人各有志士最惡夫以恬退為占牌以希進
為行李昔盧藏用隠南山抱捷徑之羞周彦倫隠北山
負移文之愧惟山園之美人饜膏粱而不嗜笑管窺之
腐儒希日涉之高侣付功名于儻來視富貴以無意又
豈肯使山園之叢譏而獻箴騰笑而竊議故其剏山園
也提壺而來倒屐而去擊筑長歌圍棋短具有客則談
無客則睡不佛亦不仙不名亦不利斯亦可謂蟬蛻人
慾超然無慮者也胡子曰若爾之言高則高矣然而不
可以不仕而不學寧學優而不仕古之林居谷耕者但
不着脚于形勢之途未始不潜心于理義之趣若但嗅
蘂拈香朝遊暮戲此禽鳥之所樂蜂蝶之故志人所以
與天地並立為三者果如是而已乎或曰如之何願聞
其旨胡子曰萬彙葳蕤一理攸寓所貴善學在觸其類
故觀松蘿而知夫婦之道觀棣華而知兄弟之誼觀向
陽之葵而知所以為人臣觀南山之喬而知所以為人
父觀葛藟而知睦親族觀桑梓而知洽鄰里觀伐木而
知朋友之當親觀葭莩而知親戚之當比觀于竹而知
堅剛之節觀于梅而知高孤之味觀蘭茝而知幽閒之
雅韻觀松栢而知炎涼之一致觀籬菊不飄而知逸約
之得計觀萌蘖復生而知良心之當護觀采苓而知所
以遠䜛譛觀伐檀而知所以去貪鄙觀芄蘭而知所以
鋤驕矜觀木瓜而知所以隆報施觀梧檟樲棘而知貴
賤去取之難觀蓬茅槐芷而知善惡漸染之易觀射干
生于高山而知植立貴于超人觀蒹葭老于白露而知
貧賤所以玉汝觀小草有遠志而知廣狹在人所趨觀
紅杏與芙蓉而知榮枯在時所遇觀于碩果而知造化
之剥復觀于茅茹而知吾道之泰否清潔則讀濓溪愛
蓮說取舍則讀日休桃花賦御下則讀子厚種樹傳好
客則讀樂天養竹記至于樂意關禽生香交樹是又可
以觀浩然之氣舉凡山園之内一草一木一花一卉皆
吾講學之機括進脩之實地顯而日用常行之道賾而
盡性至命之事一坐山園而盡在于此此大學所以有
致知格物之章夫子所以有多識草木之語豈但吳歈
蔡謳姑樂其繁華漿酒臛肉徒悅其綺靡也哉吾欲着
遊山之屐而登抱灌園之甕而至朝拄笏而眺臨夕飛
蓋而迤邐諒主人一見欣然下榻倒屐曰吾創山園自
以為得遊息之策子賦山園乃示我以修藏之矩向微
子言吾之志荒矣君子之愛人以德敬拜受賜以終吾
身而傳吾子
梅巖文集卷一
