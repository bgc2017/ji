默庵集卷二
元安熙撰
律詩
次韻書事
野性元孤㓗無朋儘自皤業荒聞道淺静久閱人多靈
鳳寧棲枳冥鴻本避羅南遊有高興何處是滄波
夏夜即事
未遂平生志求田擬種瓜天游華表鶴井坐子陽蛙世
事一場夢俗情三月花興亡天不問閱盡幾年華
次鄂屯遂初韻
滄海終成陸靈椿會有秋百年真夢境八表欲神遊惡
木除難盡驚波逝不留年来萬事懶直擬付休休
次韻荅王仲安
林宗自憂世宋玉祇悲秋病鹤塵中老冥鴻天外游羡
君巳超逸愧我尚遲留不為西風起蓴鱸興未休
病中齋居雜詩次和仲韻(五首)
深居苦羸疾誰與破愁顔世態浮雲外交情暮兩間襟
懷期齊月胷次要全山夢寐神峰久何時恣往還
時事今如此幽居獨慨然心期鐘鼎外身世水雲邊病
骨便清晝高懷惜壯年前修渺何在目斷夕陽天
静中觀四子掩卷慕朱公所幸斯文在殊非吾道窮衆
星元拱北萬水自朝東遠意無人會芳樽誰與同
故人南郡去高隠近隆中雅志希前哲深慚接下風疎
狂聊自適衰懶欲誰同且莫鯨吞慣牀頭酒易空
多病交游少相看動浃辰賦詩聊遣興觀化足怡神問
字有知已過門無俗人伊誰同此樂願卜許東隣
清明日大雪飲齋中
不愁飢苦互相侵念此愆陽與伏隂飲繫經綸須暢飲
斟存燮理要平斟舞雩自有春風樂茅屋難忘魏闕心
杯酒空持詎能醉商歌聊爾發悲吟
次李樞判容安亭詩韻
問舍求田計未成登臨搔首愧平生聯名丹闕渾無望
招隠洪崖久寄聲短笛長歌樵牧事浮雲流水古今情
相君許借容安住擬向南陽約孔明(李公别圃有容安亭)
李公見和復次答之
少年學道竟何成章句區區已半生不向静深觀物理
却從摇落聽秋聲過門載酒鄉賢意授室傳經邑宰情
從此嘉陽風景别太行山色看增明(嘉陽平山邑號)
奉寄仲章兄
世事悠悠豈易量眼中存没幾参商詩書有得將誰語
菽水無從亦自傷春色池塘想同夢暮雲樓閣渺相望
何時樽酒篷窗底風雨瀟瀟夜對牀
寓館秋日即事
多病筋骸久痺頑柴荆終晝掩重關詩書詎可資耕釣
杖屨元非絶往還莫遣浮雲蔽白日儘教秋色對南山
平生願學程夫子慙愧春風滿座間
和王尚書獨坐詩韻
棲遲蓬蓽養慵疎虚室焚香静掩書坐進工夫元自爾
心齋意味果何如聖賢名世幾千載皇極經年十萬餘
至理悠然與心會恍疑身在先天初
尊兄仲舉父典教石州鄉郡
紛紛世累苦相牽撫事悲謌惜壯年卜隠未成長往計
傷時空賦遠遊篇林宗雅志伊誰識張翰孤懷亦自賢
見說家山風物好幾時同倚暮雲巔
冬日有懷故人
病鶴孤鳴在九臯虚名多累恐難逃殘陽入谷隠猶見
新月穿雲出未高江上蓴鱸君自適山中泉石我徒勞
興来欲駕扁舟去何處滄波有巨鼇
仲冬初吉歸途即事
霧慘雲愁結暮隂游方客子正悲吟霜風有恨號平楚
寒日無光下遠岑滄海齊州半摇落乾坤今昔幾消沉
意長世短知誰會一曲商謌萬古心
次韻答友見赠
高山流水趣何深萬古千秋一素琴白石清泉成雅志
光風齊月負初心伏龍應羡雲生谷獨鶴不驚鴉滿林
無用埜夫宜揣分商家元自有甘霖
和仲弟生朝
兄弟趍庭鴈影翩祗今癡絶尚依然競隂莫廢經綸業
愛日當知喜懼年顔樂自憐乖夙志南陔誰解補遺篇
幾時得遂求田計晨夕相將理斷編
錢霅溪宫人圖
露冷月華白悠悠方寸心夫君渺何許悵望碧雲深
饒陽小山詩卷
胷中有全山華嵩亦自小孤坐對嵓姿肝腸倚天表
冬日齋居雜詩(五首)
憶昔趍庭講誦初慨然不復向迷途只今回首還思省
力學工夫尚爾疎
千載傳心百世師周程授受想當時乾坤萬古春風在
空向篷窗事仰思(二程初見濂溪夫子時濂溪年三十明道年十五伊川年十四)
生平不見李延平俛首孳孳亦謾生每誦斯言多感慨
區區辛苦竟何成(平生不見李延平可謂虚生矣此朱夫子語也)
擁篲摳衣志未酬哲人已矣更何求微言尚省蒙私淑
願得終身事遠遊(予取静修先生詩語以遠遊名齋)
聖門道大若天然小智區區見自偏謾抱遺編時自惜
光隂去矣又中年
中秋不見月
蕭颯西風起暮愁無端隂翳掩晴秋何當放出中天月
重照山河十二州
故縣道中
塵事年来亦屢更此身與世澹無情弊裘羸馬嘉陽道
只有雲山管送迎
文山隠居詩卷
西山緣底澹無姿便擬從君問所知告我雲烟最佳處
眼中連棟有深期
子温賢友臨别求言不容以病廢辭勉書二詩
為赠後篇兼簡王君儀伯一笑
平生蹤跡嘆孤危尚友千年謾所思才氣如君更知已
可能分手易前期
誰遣林宗解隠憂更堪摇落對清秋憑君寄問觀光客
底事哦詩擬四愁(儀伯詩有是句故及)
和杜才卿韻
病軀疎散愧非才只辦求田問舍来說似幽花應解語
為誰零落為誰開
夀李翁八十詩(三首并序)
翁名椿字夀卿本維揚故家國初北渡客雲朔間轉徙
至真定槀坡之西管鎮始以陶為業器不苦窳有約必
信遠近化之中年以後買田力穡不二十年為里巨族
資質直不喜矯飾好施予不飲酒今年八十步履輕健
耳目聰明食肉躍馬如平日不少衰翁媪相樂孫曾滿
前其必有以得之矣兹鎮寔先玉峰君舊隠比歲冬余
以羸疾来居且幸以詩書教其鄉人子弟翁請余處其
别館而使其孫興宗執几杖之役歲久而翁不余厭也
翁長家君一歲故余以父執事之其子居實將以閏月
吉日合鄉里族姻置酒張樂以為翁夀義不可無語謾
賦近體以侑夀觴時大德十年歲在丙午默庵安某書
洛疇五福古難并四福還因好德生開秩九齡從此始
更期夀域看昇平
餘慶懸知積德深昭昭神理古猶今寄言戲綵賢孫子
食息無忘愛日心
近親自合存忠養涉世高年亦我師平昔行窩還有幾
并留陳跡記它時
杏花始開連日大風不獲一賞晨起携笻往觀
之歸而小酌得三絶句
生紅和露滴臙脂又到芳春寂寞時便擬提壺花下醉
欲愁羞殺背隂枝
白白紅紅春意深惡風吹折五更心化工自與時消息
莫負清吟酒滿斟
杖藜吟遶去還来收拾春光入酒杯自是風花要題品
等閒蜂蝶莫相猜
友人西城探梅折一枝来贈求詩為賦二首
愁烟苦霧鎻春光誰遣邊城有豔陽珍重故人相贈意
可無佳句為平章
俗草凢花久亂真小窗驚見一枝春憑君欲問調羹信
只恐幽香不認人
别賦一首
鐵石心腸冰玉姿此生惟許歲寒知興来欲草梅花賦
不解能書婉媚詞
默庵集卷二
