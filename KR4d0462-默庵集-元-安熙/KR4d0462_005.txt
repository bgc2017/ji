默庵集卷五
元安熙撰
遺文
石峯府君行狀
君諱滔字巨源姓安氏其先太原離石人世為儒家曾
大父諱玠官修武校尉妣某氏大父諱全廣以貲雄鄉
里所蓄書幾萬卷妣王氏父諱昇妣宋氏再世皆不仕
君生于金承安四年九月庚戌自幼讀書家塾大父躬
為訓授年九歲以經童登第復習詞賦舉貞祐初河朔
震動金主南徙都汴衣冠士族亦皆南渡設科選士如
平時獨山西諸州恃險不降王師至則蔵匿山谷去則
復出衆庶頗安以故君不克應其選歲丁丑君家避兵
石洞軍士以火逼之舉族皆死君僅得出為所執時太
師國王以諸州久拒不下親往用師令無男女少長皆
殺違者以軍法論君既被執而監軍事舒穆嚕辰努聞獲
一儒者馳使呼之至則易以敝服詭其鄉里令朝夕從
之由是獲免君自以當此大變舉族皆没幸全性命遂
委身從之誓不他適君時年十有九實貞祐五年也歲
壬辰從舒穆嚕辰努来山東至真定之藳城辰努與之田
宅使定居而教其子焉戊戌朝廷設科取士中者復其
家終身君以詞賦高等中其選于是始以聚徒講授為
業壬子籍天下戶數遂占籍真定而徙居焉中統二年
参議中書省事張公德輝熟君學行招延之授館其家
使教其諸孫至元三年郡博士遂舉君貳其學事享年
七十有八至元丙子正月甲戌以疾卒于所居之正寢
越五日戊寅葬藳城縣安仁鄉新里之西原從遺命也
君天資寬裕樂易慈愛忠厚不妄喜怒與物無競治身
儉薄不苟受施有貞白之操雖貧困乏絶惡衣䟽食或
不能給安焉未嘗有戚戚之色與人交重然諾一以誠
意無所矯飾與人言開心見誠無纖葉吝意聞人之善
稱之如已出人有過則掩焉而未嘗出諸口也平生與
人無所怨惡與鄉人處飲食言笑終日油油如也讀書
務躬行不徒事章句晚而學易嗜伊川程先生傳讀之
未嘗去手其教人嚴以有禮恂恂愷悌得師之道終日
娓娓無倦色少明于經學其授讀率皆口誦焉有生徒
習舉業者在席之久必辭之曰吾不經場屋汝當别求
先進而師之可也其真實又如此平生未明而起環堵
蕭然不以聲利榮達為事澹若無求于世得喪欣戚鮮
能動其心即所居自號石峯以示不忘鄉里隠居教授
餘三十年貴人子弟往往出其門者君但訓敕諸子晦
跡讀書不求禄仕優游自樂以終其身嘗語諸子曰寧
人欺已勿已欺人可也家有一力一旦亡去諸子欲追
之君曰縱使追還彼既負罪必已汗顔又安能朝夕相
處乎乃止弗追歲戊午携長子芝西歸田園盡為族人
所鬻皆不敢隠謂君曰某氏宅某氏田俱君家舊物我
實冒鬻願承其罪君當聞之官復其直而取之君以世
變擾攘有非人力所能與者彼何罪竟辭不取但修完
先壠而還延安府尹牛子益總管袁某少與君同里閈
因君内弟米脂尹宋某致書勸歸鄉里且遺以束帛君
不受曰吾既未能即歸且又貧困無以為謝安可虚辱
答其書而還其幣從軍攻鳳翔時主帥令分殺諸俘擄
君所得必多方為匿而遣之時僵尸蔽野軍士悉解其
衣裳服之君雖寒甚不忍也其平生處心制行類如此
君既没府之士夫皆為詩以哀挽郡教授藜軒先生吳
君特起序之以為君之為人明而不察簡而能肅犯而
不校又謂君隠不違親貞不絶俗樂天知命君子云初
娶同郡李氏没于兵間生一女適劉氏再娶磁州賈氏
有賢行君不治生事河朔當大變之餘兵凶相仍諸子
幼弱生計未立貧困殊甚人不能堪夫人省衣節食周
旋其間有人所難能者治家嚴正有法閨門之内肅如
也後君二年年八十有四卒子男三人俱業進士長芝
嘗為張公德輝所辟為山東行中書省掾前卒次松嘗
為將仕郎次筠承事郎同知綿州事卒于官孫男九人
長思誠早卒次燾亦進士次汝止烈熙煦汝諧汝弼次
未名而夭而汝諧汝弼亦既冠而卒女五人長適易縣
尹苑大亨之子弼次適同知真定路諸軍鄂囉總管府
事喬岳之子木次適張氏次夭次尚幼曾孫男七人康
寧昭寧得寧寶寧泰寧延寧来寧女五人子寧宜寧順
寧福寧喜寧而得寧順寧皆夭玄孫男一人慶源女一
人慶雲君自祖曾而上累世皆葬太原離石縣北下安
村之原君之父始徙居孟門之義居丁氏莊因葬其處
君既至真定樂其風土而居之遂命葬焉然以其蔵瘞
之制昭穆之位有不能如禮者是以嘗欲更葬而力有
未能遷延歲久每一念之未嘗不愴然也今乃卜以元
貞二年二月庚申奉君夫人之柩遷于先兆之北凡相
去二十步不肖子松竊惟先君以末世之孤裔奮焉為
起家之始祖使松輩蒙休被蔭獲沾禄澤子孫繁昌者
其潛德隠行不見于世今已不可得而考其迹矣不有
表焉以垂于世大懼不肖無以顯揚之謹追述其平生
之大略如右以請于當世立言之君子伏俟采擇大德
辛丑夏四月已卯孤松狀(右代作)
故承事郎同知綿州事安公墓誌
公諱筠字庭實姓安氏其先太原離石人考石峯府君
滔妣賈氏府君壬辰後徙真定遂為真定人公生于壬
辰年九月庚戌既冠從提舉真定路學校事侍君乘之
學受進士業燕南河北道提刑按察使馬公某辟為從
事後以御史中丞史公彬薦除河南山西提刑按察司
知事轉山北遼東遷河西隴北道按察司經歷秩滿移
陕西漢中至元二十八年更按察官名肅政廉訪就充
本道經歷改同知綿州事元貞丙申十一月戊子以疾
終于成都之寓舍享年六十有五累官承事郎公天資
誠孝而意氣豪邁其遇事接物虚懷以應坦然無疑心
為政知大體其于吏事初不經意及案牘滿前條析剖
决雖素精于其事者不能及也在憲司幕府近二十年
多所贊益如御史中丞程公思廉参知政事姚公天福
皆嘗同事亟推重焉其餘所交亦皆一時名卿士夫作
詩善唐律自少時落筆輙驚人語意雄健至老不衰又
長於近體樂府晚歲聞義理之學深所敬信取易象懲
窒之語以損名其齋其佐河東也先祖墳墓田宅皆在
屬邑兵亂以来田宅盡為他人所有墳墓亦荒廢久不
復知其處公訪求故老舊族始得之皆為增築墓垣刻
曾祖而下宗支于石祖考妣墓嘗為山水所圮復改葬
之既諸所占田宅者皆疑懼不安公諭之曰吾豈恃勢
力為此事者耶其他行事亦多類此公凡再娶前夫人
李氏来歸二年而卒生一女適易縣尹苑大亨之子弼
後夫人孫氏子男三人汝止汝諧汝弼女一人子寧越
明年大德改元夏四月孤汝止奉喪歸真定卜以其月
癸卯葬藳城縣安仁鄉新里西原先君墓左伐石以志
其歲月謂某當書之某不敢辭并略叙其平生梗槩刻
納壙中從子某泣血謹志
樂府
酹江月
登古容城有感城隂即静修劉先生故居
天山巨網儘牢籠多少中原人物趙際燕陲空老却千
仞岩岩蒼壁古栢蕭森高松偃蹇不管飛冰雪慕羶羣
蟻問君誰是豪傑重念禹跡茫茫兔狐荆棘感慨悲歌
發累世興亡何足道等是轟蚊飛滅湖海襟懷風雲壯
志莫遣生華髮中天佳氣會須重見明月
前調
前日歸途偶記和仲欲把鋤犁門人願助之
語甚恨不獲請其詳而亦竊喜其先得我心
之所同也中夕不寐率爾成章寫寄和仲可
為後日相見一笑大德乙已上元日神峯野
客書
世途艱阻正堪悲萬里清秋摇落况復乾坤還閉物奚
啻切牀膚剥消長盈虚循環反覆夜半驚孤鶴東君着
意惠風先到嵓壑悦親原有清歡簞瓢食飲不害貧家樂
多病留侯空自苦慚愧長身諸葛素手躬耕卧龍岡上
准備豐年穫豚蹄社鼔幾時同醉寥廓(吾家桑梓在卧龍岡之陽)
太常引
和王治書仲安
求田問舍欲婆娑算無地不風波胸次儘嵯峨世間事
知能幾多登山臨水傍花隨柳獨此未消磨便擬借
行窩正霽月光風氣和
石州慢
寄題龍首峯
虎踞龍蟠朝楚暮秦世路艱蹇夕陽淡淡餘暉閶闔九
重天遠千秋萬古先天消長圖深何人解識興亡本夜
鶴渺翩翩儘平林鴉滿蕭散不須黃鶴遺書不用洪
崖相挽蒼狗浮雲平日慣開青眼擬將書劒西山采蕨
食薇自應不屬春風管只恐汝山靈怪先生來晚
鵲橋仙
徘徊尊俎徜徉笑語俯仰乾坤今古世間豪傑數元龍
想未識聖門風度也非學圃也非懷土静看落花風
雨安排便買釣魚蓑底是滄浪深處
默庵集卷五
