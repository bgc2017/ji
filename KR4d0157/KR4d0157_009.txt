檆溪居士集卷九宋劉才邵撰
啟
賀葛祭酒啟
伏審光膺鳳檢榮總虎闈伏惟慶慰竊以師氏列於周
官專掌貴游之教事祭酒崇於漢室實求威重之洪儒
兹名實之相因必才德之兼備號爲妙選宜屬鉅賢恭
惟祭酒諭德先生植德端方凝資冲粹覺民先而覩奥
覷天巧以摛華高步詞場夙擅無雙之令譽飛英要路
益彰可大之遠猷華資既歴於錦窠師席繼聫於槐市
朝評歸重嘉績愈崇典禮奉常允從于時望頒財外府
未協于帝俞果膺溫綍之褒嘉俾領胄筵之教法士心
相慶重瞻模楷於鱣堂宸眷方隆行掌絲綸於鼇禁某
久依恩館尤切慶悰賀大厦之既成聊刷差池之羽處
洪鐘而願鑄遂成踴躍之金
賀魏司業啟
右某伏審肅膺制命榮貳成均丹扆急賢果頓還于舊
物銀袍交慶獲再仰於餘光况屬陶鈞豈勝欣躍恭惟
司業先生體全懿德業懋遠猷禀岳秀以凝姿擢天葩
而絢采學窮道賾識照事機垂多士之楷模為斯文之
龜鑑親逢華旦自結主知飛逸步於朝端騰休聲於輿
論星軺攬轡聊分衣繡之榮芝檢出綸果被賜環之召
殊眷已傳於晝接要塗竊慶於亨衢槐市育材暫資裨
贊鼇宫視草行被寵升某禀質蕪庸受知有素逖瞻恩
館思伏砌以無由倍積慶悰第依風而結戀仰祈珍毓
垂副願懷
賀張侍郎啟
伏審祗膺帝制榮貳春官凡屬鈞陶同增欣躍恭惟禮
部侍郎禀天間氣命世眞才道獨覺於民先識潛通於
象表卓爾照人之高韻富哉經世之遠猷虎視英躔士
論聞風而嘆服鯨遊學海詞源孰測其幽深既峻陟於
殊科遂騰騫於要路代言鳳閣煥五色之明綸仗節雞
林撫三韓之遺俗惟嘉績之既懋致殊眷以益隆爰總
領於師儒暫承宣於屏翰果膺馳節之迅召進處挈囊
之近司密亞秩宗班列重聯於玉笋登崇碩德姓名行
覆於金甌某樸樕散材迂䟱末學備員庠序幸託庇庥
仰覿台光顧承顔之有素預聞驛報思望履以無階忻
忭之私揮毫莫既
謝太守舉狀啟
右某伏准照牒舉某堪充改官親民任使者小知堪賤
居慚模範之非宜大冶兼收遽辱陶鎔而不棄仰台光
之俯照顧庸品以難勝恩溢望初愧生榮表竊以垂雲
之翼假高風以迅征照乘之珠逢哲匠而騰價不能自
逹在物皆然况夫有待以致身鮮或不伸於知已兹實
古今之通軌存諸竹素之舊傳惟激濁揚清既悉歸於
深識故搜竒取異無復歎於遺才助成構厦之功益煥
知人之鑑爰自汲引之途既異品題之論聿興得名緣
附於青雲為賜不輕於白璧宜借齒牙之餘論方隨月
旦之更評况復名世之大賢夙負照人之高韻冰鑑既
澈權衡莫欺華衮之褒榮由於一字筆端之重勢軋於
萬鈞宜得真才乃稱清舉如某者襟靈不慧摛掞非工
無軼倫泛駕之才乏聳壑昂霄之譽天心月脇思測究
而未能蟬腹龜腸覺空虚之可愧夙受過庭之訓勉從
鼓篋之游肄業芹宫叨塵貢版登名槐市遂褫儒紳自
知墁畫之何功竊幸蠟鞭之已售一隨仕版幾閱周星
謀身真類於蠅營學古敢譏於狗苟塵容徒抗素志難
伸何期樸樕之材獲託熒煌之坐後覺之望先覺敢忘
鑽仰之勞小巫之見大巫其如神氣之盡豈圖甄錄遂
及孱庸忽飛振玉之文俯擢沉泥之迹仰銜特逹益愧
空疎此蓋伏遇判府先生道覺象先智該事表運真機
而博照廣厚德而兼容事君以人期臺萊之並用有教
無類雖狂狷而不遺致此冥頑亦預收采某敢不行其
已學勉所未能庶堅稽古之勤益勵立身之節戴丘山
之賜豈易勝任殫犬馬之勞敢忘報效仰酬真賞誓竭
微生過此以還未知所措
謝蔡侍郎舉狀啟
右某伏准照牒舉某堪充兩學官者登彦升之龍坂素
荷品題預文舉之鶚書再叨論薦恩踰所望愧溢於榮
竊以霜翰半垂發翔鵾之逸響電鋒既露息衝斗之竒
光苟不遇於真知誰復明於妙質在物情而尚爾豈人
事之或殊雖持黃卷之談難於自售必附青雲之士方
擅竒稱夷考舊傳兹為通軌故西山節義有待於仲尼
而東國人倫取評於有道驗得名之所自信遇賞之至
難有下惠之賢文仲雖知而不能舉脫石父之難晏子
善始而不能終舉知不間於卑微終始獨全於持重自
卵及翼曲盡生成之功若金在鎔重運陶鈞之巧畢兹
振古之能事宜屬名世之大賢况太學號賢士之關而
辟廱流道德之富凡遇横經之妙選莫非稽古之名流
宜有真才方稱清舉(原注某以後同前)
謝詞學科第二人啟(案宋史本傳才邵以大觀二年上舍釋褐為贑汝二)
(州教授故啓有連分教於二州之語其中宏詞科在宣和二年也附識於此)
效薄材於衆體文慚白璧之立談叨優選於兩科名協
青氊之舊物荷甄陶而不棄揣蕪累以何堪幸出望初
愧生榮表竊以圓虛著象燦東壁之祥輝丹穴儲經富
西崐之祕典既并包於道籥實光啟於言筌書契聿興
簡編攸著發真機而覩奥會衆妙以同歸炳若丹青式
如金玉固垂世以不朽豈能言之或加自道術既裂於
多岐而談囿競張于長喙空傳炙輠何取繡鞶由漢以
還在唐之盛咸設科而稽古復崇雅以敷文皭若淵雲
之華富哉賈馬之奥代言振藻常楊益務於深仁鳴道
吐辭韓柳獨稱於卓偉凡同工而異曲蓋接迹而比肩
騁翔蛟躍鳳之殊姿振擊石鏘金之雅奏淫哇革矣漸
臻灝噩之風骩骳乘之肇自凋殘之際三分鼎峙繼以
浮虚五季氣衰溺於卑弱追惟衆作之蟬噪僅同兩部
之蛙鳴攀往轍以無由循末流而益遠言而無據何異
說鈴博矣不文翻同書簏辭林競秀翩翩依草之落英
學道隨波汎汎浮陽之細鬛占一長者蓋寡矣欲兼得
者其難哉革害道之淫辭振掞天之不律克全能事實
待熙朝誕闡彌文式光成憲刺六經而作制炳三代以
同風雲章倬彼以昭回帝典坦然而明白觀人文以成
化德被八區若慶雲之垂光物皆五色既詳延於俊乂
咸列布於清華載設殊科博求異等該古今而摭實豈
若鏤冰儷繪繡以飛文寧同愚賈兼二難而遴選分十
格以命題務收潤色之才以為該博之勸丕昭彝憲備
載溫綸自非埒富五車漱芳百氏言泉川湧辭彩霞敷
高文得論著之宜大筆極鋪張之妙則何以仰膺選擢
式副簡求接逸軌於文場吐竒葩於俊域如某者襟靈
不慧標置非竒無軼倫泛駕之長才乏聳壑昂霄之素
譽天心月脇思測究而未能蟬腹龜腸覺空虛之可愧
夙受過庭之訓勉從鼔篋之游泮水賓賢首玷貢書之
選成均舍法遂叨解褐之榮連分教於二州閱周星者
十載粗溫舊業敢怠初心難期丹桂之兩枝妄意鉛刀
之一割載驅庸幹試竭瑣才思乙乙以難前直類操舟
而上水源涓涓而莫繼益驚燥吻以濡毫顧安取於嫓
青幸獲逃於曳白制乏雄渾之作箴虧頓挫之規代表
述情難繼義山之甲乙冠篇紀序終懷杜牧之慙惶方
虞黜惡以堪羞敢謂包荒而兼取載循僥冒實有因緣
此蓋伏遇知舉尚書先生道覺民先識該繫表揭照人
之逸韻富經國之遠猷量宇淵停雋峰嶽立擅清芬於
藝苑策高步於天衢分職春官班列峻聯於玉笋調元
台鉉姓名行覆於金甌肅奉詔音典司文柄多士聳聞
於風采羣才定價於月評事君以人期臺萊之並用有
教無類雖狂狷而不遺致此冥頑亦預收錄某敢不行
其素學勉所未能庶堅稽古之心愈勵立身之節戴丘
山之賜豈易勝任殫犬馬之勞益圖報效仰酬大造次
答真知過此以還未知所措
及第謝李宣仲啟
三月二十一日皇帝御集英殿放牓蒙恩賜上舍及第
者文陣競馳已並驅於六驥璽封誕告復間列於三龍
再逢乙覽之明俄擢甲科之峻顧惟忝冒實有夤緣此
蓋伏遇宣仲先生厚德兼容深誠善誘各言爾志常形
與點之褒有教無心曲盡鑄顔之巧致兹庸品亦預殊
榮未趨謝於賓閎遽辱貽於緘翰其為感佩曷罄敷宣
謝劉運元啟
伏審優預選掄榮膺薦送伏惟歡慶恭以某官禀資和
粹植德深純每懷稽古之勤以勵立身之操效職雖縻
於武弁干時常慕於文階兹試藝於漕臺遂登名於天
府事既從欲榮宜沓來預聞吉音方深慶抃屬拘寒疾
阻詣賓閎辱枉騎以見臨兼貽書而垂貺其爲感悚豈
易敷陳
賀解元啟
伏審優中試程榮膺賓薦賢能彙進閭里增輝伏惟歡
慶恭以解元先輩識量恢閎性資明粹筆力敵萬鈞之
重詞源傾三峽之流潛心深造於道真燭理洞觀於繫
表當一千年之際會出應旁求指九萬里以扶搖共期
遐舉果逢真賞遂踐亨途佇觀名奏於槐宸慶即香浮
於桂籍屬拘寒疾阻造賓閎辱枉騎以見臨復貽書而
俯賁荷謙冲之過厚覺震懼之彌深感悚兼懷揮染難
盡
謝解元啟
伏審飛步詞場薦名天府得人之慶有識所同當國家
隆再造之基俾英俊趨彙征之吉建首善於行在所命
論秀於鄉大夫率由三歲之規徧下十行之詔懋著得
意丕闡文風宜有異能出膺妙選伏惟解元學士受才
全粹植德深純學造道真文覷天巧久擅賢書之譽兹
充俊域之英共觀鴻漸之初孰測鵬圖之遠經明而取
貴仕將同拾芥以非難賦就而奏嚴宸行奉凌雲之殊
奬幸聯親契倍積慶悰顧修賀而未遑辱摛辭而俯賁
謙光有曄愧汗欲流敢不拜嘉永以為好謹奉狀陳賀
兼謝
回謝貢元啟
右某伏審飛步芹宫登名天府得人之慶有識所同於
皇熙朝推廣教法薄海萬里如周六鄉况陸海名邦毓
粹不專於美玉而神錐素譽處囊必耀其銛鋒宜有真
才出膺妙選恭惟貢元學該古訓品冠月評覷天巧以
摛華叩象先而覩奥已就垂雲之勢難淹逐電之蹤鄉
老獻書遂觀光於璧水成均定論行拜命於槐宸方賀
厦之云初辱灑毫而俯賁聲諧韶濩價越璵璠徒驚躍
鳳之竒詞曷稱擲蛙之隆賜謙光有曄愧汗欲流敢不
拜嘉永以為好謹奉狀陳賀兼謝伏惟照察
賀晏提刑冬節啟
伏以嶰琯葭灰氣驗一陽之復星珠月璧時逢長至之
臨慶萬彙以告新宜百祥之來集恭惟提刑郎中夙攄
遠業茂著顯庸方臨按於列城以肅清於庶獄對此亨
嘉之會坐膺福禄之歸屬待次於鄉邦阻稱觴於門仞
其惟善頌但切馳情
回賀冬啟
氣兆天元首冠三微之統陽為福類適符七日之來宜
有殊祥實相厚德恭惟某官風猷凝遠業履端良才應
用而有餘器無施而不可慶由天錫道與時亨茂對令
辰允膺殊祉方圖馳賀先辱貽書感愧兼懷敷宣罔既
回賀郎官啟
伏審肅奉宸恩榮躋郎位得人之慶有識所同恭惟某
官德量恢宏性資警敏振英猷而絶俗藴深識以造微
學有淵源發經邦之妙旨文推贍麗揭藝苑之竒標卓
然濟務之才允矣致遠之器久騰聲於俊域兹飛步於
顯途佇入對於清光必仰當於隆眷未遑贊喜先辱遺
書仰荷謙光益隆震懼
回郴州安撫折樞密啟
伏審光膺宸制榮殿帥藩奉一札之温言總十連之重
任夙馳驛報允愜輿情恭惟安撫端明樞密德茂直方
氣全剛大藴代天之遠業負經世之傑才道足以康濟
斯民行足以師表當世名久喧於絶域辭高躡於詩壇
逢時亨嘉致位通顯既自結於隆眷乃進陟於近司入
陪帷幄之明謨出領藩宣之遠寄巖瞻增峻台象合符
咸稱黃霸之神明民既蒙於實德深知弱翁之治行朝
方賴於正人即被賜環佇期當軸某承顔未遂託芘惟
深馳慶牘以未遑辱珍函之俯賁其為慚荷豈易敷宣
賀董參政啟
伏審光膺綸制擢貳政機望實具孚搢紳傾仰竊以時
方熙洽治格隆平妙選羣才用康庶事矧惟參贊鈞衡
之重任必得陪預謀謨之大賢成命既行師言咸穆恭
以參政禀資全粹植德剛方負經世之遠猷藴造微之
深識學貫天人之奥辭諧韶濩之音爰造廣廷仰承大
問果以忠嘉之論自結聖神之知允當側席之求獨冠
諸儒之右聲華遐振注倚實隆繼密侍於經筵幾徧歴
於憲府肅持從橐進貳天官雖資銓綜之明終賴弼諧
之益兹膺殊眷用究遠圖某幸託里閭獲依庥庇共慶
得賢之盛輙攄贊喜之誠
賀葛司成啟
伏審顯膺綸綍榮領膠庠陞禁從之華資處儒官之極
任既頒成命允協師言洪惟熙朝欽若成憲期道化周
流於宇内而賢能悉墮於彀中遠追三代之風肇建十
學之法觀而化者瞻雲漢之成章推而行之宜紀綱之
具舉柬求明德之碩輔俾總内外之師儒顧非鉅賢孰
膺隆眷恭以司成先生際天藴識名世標才懷經濟之
遠猷秉柔嘉之彝德英辭川湧既源深而流長縟彩星
陳獨芒寒而色正會逢華旦自結深知飛逸步於亨衢
騰休聲於輿論遂亟膺于新渥爰峻陟于近班多士聞
風遠邇再聆於木鐸嘉猷入告姓名行覆于金甌某禀
質無庸受知有素逖瞻恩館思伏砌以末由倍積慶悰
第依風而結戀
賀留守張子公啟
肅膺明命坐鎮雄藩謹千門管鑰之嚴總一道兵民之
寄甫頒條教已播歡謠恭惟某官志在斯民望隆當世
藴康時之賢業為全德之名臣飛步英躔早共推於遠
識揚光禁路已茂著於殊庸起自真祠來臨巨屏寧久
勞於師帥即入贊於謀謨自顧非才荷知有素雖聞風
而竊抃欲修慶而未遑仰戴謙光彌深震懼感慚併積
敷述奚殫
回賀正啟
寳歷明時協三陽之交泰化鈞播物當萬彙之發生惟
時秉德之賢宜擁自天之祐恭惟某官性全真粹道契
中和禀超世之英姿廣照微之遠識既親迎於華旦宜
優踐於禁塗茂對佳辰備膺盛福未遑修慶先辱飛文
感愧併深敷述難盡
賀許主簿發解啟
伏審試藝漕臺登名天府得人之慶有識所同伏惟歡
慶恭惟主簿學士植德深純懷才通敏掃雲烟於筆下
羅星宿於胸中淹該見稽古之勤深閎真致遠之器美
由世濟學本家傳豈惟文采之尚存固亦公侯之必復
果能逸步振迹英躔慶賢路之已亨透天衢而非遠佇
聞一歲俱中兩科用追配於前人遂立登於要路别膺
迅擢式究遠圖嘗獲承顔豈勝贊喜屬拘寒疾阻造高
閎辱騎從之見臨委英辭而寵貺謙光有曄愧汗欲流
敢不拜嘉永以為好其為感悚豈易名言
回謝除軍器監啟(案宋史全文續通鑑紹興十一年八月吏部員外郎劉才)
(邵守軍器監始除也上覽除曰館職寺監丞乃郎官之選也郎官卿監乃侍從之選也必擇他)
(日可補侍從之闕者後才邵雖以見嫉出守而終致從列云附識於此)
叨奉宸恩俾司兵監抗明威而懾不類式當右武之時
除戎器以戒不虞尤慎鳩工之職將使無敢不弔庶乎
咸精其能豈伊瑣才堪備繁使静惟所自顧豈無因恭
惟某官厚德兼容清機博照借之奬引致此叨踰圖修
謝之未遑辱貽書之先及謙光有曄愧汗欲流感佩實
深敷陳難既王春肇序賢路方亨仰冀節宣即膺除召
謝李樞密應求啟
右某啟蒙恩授前件差遣西掖備員慚無善狀左符出
守叨被恩私兹已見於吏民第兼懷於感悚伏念某材
侔樗散識謝龜長本無超詣之姿但守迂疎之學頃隨
宦牒寖歴官曹豈敢覬於華塗庶獲安於素分誤蒙除
擢累沐褒遷遂從常僚叨升從列曾未圖於報效已自
速於愆尤仰賴矜憐曲加容貸俾之治郡得以臨民荷
寵過優撫躬增惕靜惟僥冒實有夤緣此蓋伏遇樞密
厚德鎮浮宏才絶俗攄經綸之遠業贊帷幄之深謀仰
推樂育之心曲借吹嘘之力致兹庸陋亦預甄收某敢
不欽奉詔條恪居官守宣布中和之政誓殫夙夜之勤
益勵頑姿仰酬恩造過此以往未知所裁
漳州到任謝馬運使純啟
西掖備員慚無善狀左符出守叨被誤恩初見吏民稍
知土俗惟臨漳之右郡迺東越之故墟事簡民淳昔有
道院之號地連壤接今多鄰寇之虞必得通敏之才以
當師帥之寄顧惟朽鈍豈所克堪幸屬部封之中託庇
使華之下恭惟運使直閤少卿氣全剛大識造幾微夙
馳譽於英躔遂騰輝於要路升華卿月進直道山暫分
持節之權行奉賜環之詔豈圖庸陋獲託庇庥感幸之
深敷宣難盡
答漳州倅傅安道啟
當瀕海之郡慚共理之非才依别乘之賢得親仁之為
幸佇瞻符采傾聽車音恭惟通判學士深識逹機偉才
絶俗美由世濟學本家傳英辭夙振於金聲妙思潛窺
於天巧上林標秀時論高推方觀展驥之初難測追風
之駿豈久留於逸躅行入踐於要塗顧惟微蹤嘗忝先
契相持于艱難之際何殊於骨肉之親况披雲久切於
素心而蒙霧今資于餘潤未遑馳問先辱貽書發謙光
而照人敦夙誼以警俗珍藏惟謹感慰兼懷
答漳州倅侯經叔啟
罷直西垣效官東越難副分符之寄幸親别乘之賢承
教有期嚮風竊抃恭惟通判學士躬全德業識造幾深
高文摛藻火之華奥學富淵源之藴名馳俊域望聳士
林方兹展驥之初曷測籋雲之遠敢圖天幸獲接風猷
顧馳問之未遑辱貽書而俯賁情文交煥感愧併深姑
竭報誠仰酬謙德
答漳州倅林無斁啟
罷直西垣效官南土叨被分符之寄幸親别乘之賢承
晤有期嚮風竊抃恭惟通判學士凝資通敏毓質純明
負濟務之全才藴察微之深識驥足已展共觀賢路之
亨鴻羽為儀行遇天朝之選方圖染牘先辱飛文荷謙
德之彌光撫微衷而增愧輙伸報問用布謝誠炎暑向
闌保頥為祝
答蕭棠仲致政啟
西掖備員初無善狀左符出守叨被誤恩矧惟東越之
邦正屬高陽之里聞風有素承教指期恭惟致政朝議
守量深閎材資通敏夙馳譽望茂著猷為宜要路之立
登向急流而勇退振高風以激貪懦全素尚而樂山林
豈惟德齒之兼尊固亦言行之可法方期望履仰覿垂
車顧記牘之未遑辱書縢之先及曲加賁飾益荷謙光
感愧俱深書言難盡
賀蘇漕伯衍啟
伏審紫詔示褒皇華分遣推慷慨澄清之志總輸將舉
刺之權列城聞風延首以聽恭惟運使郎中禀資貞粹
造道深純懷濟務之長才負康時之遠業雍容雅望卓
犖竒標信追配於前人豈惟文采宜立登於要路久播
輿評亟當銓綜之司茂著甄明之譽輙從省戶出擁星
軺既聲實之具孚宜觀瞻之增聳第恐未容於煖席即
聞肅駕於追鋒自惟駑緩之資夙仰家聲之盛頃緣幸
會得奉周旋兹剖郡符正依使芘欣慰之切敷述奚殫
回趙路分都鈐啟
伏審光膺神制榮領兵權承已涓辰遂諧視事恭惟路
分都鈐天資擢秀風骨標竒智略縱横素藴六韜之妙
威稜震耀屢收百勝之功專一路之權總八州之旅暫
資籌畫用坐鎮於海邦宜被寵光諒行膺於節鉞益隆
睿眷實副輿情某叨奉綸恩俾司郡寄顧未遑于馳問
乃先辱於貽書感佩之私敷宣罔既
賀吳措置啟(原注名巘)
頃接台光復歴歲時之久今兹天幸側聞旌旆之來會
面有期嚮風增抃恭惟措置知府寺丞風猷凝遠學術
淹該才應用而有餘器無施而不可久聯朝籍茂著英
聲譽望益隆搢紳推重暫領藩宣之寄未攄遠大之圖
屬茲經界之行實為仁政宜得敏強之吏以稱上心果
肅奉於俞音出按臨於閩部副兹選擇深明推舉之才
行聽褒嘉進預清華之選顧惟衰晩遠借庇庥延望使
旌俯臨山郡庶獲承於教約用少慰於傾馳
與漳州交代王伯楷啟(案啟中有豈有告新之政語蓋伯楷乃繼才邵)
(而為漳州者附識於此)
眷惟恭梓之邦密依仁里久積披雲之願未遂夙心何
期衰晩之蹤獲託交承之契實為幸會豈易名言恭惟
交代知府朝議德宇深閎性資全粹高詞粲乎藻火遠
識造於幾微負名世之家聲藴濟時之術業備膺委寄
茂著聲猷豈惟文采之尚存將見公侯之必復暫分符
竹臨守海邦自愧庸虛豈有告新之政共知豈弟已喧
來暮之謠佇宣布於中和以撫綏於閭里延望之切敷
述奚殫
答漳州交代張子文啟(案啟中有幸躡高蹤語蓋子文乃先才邵而為)
(漳州者附識於此)
叨奉宸恩俾分郡寄揆才弗稱為幸則多遺風易遵獲
繼虞公之後舊政必告方資令尹之忠餘暉所加綿力
知勉恭惟交代知府朝議風猷凝遠業履端良才應用
而有餘器無施而不可士林歸重朝論推高天心深念
於遠民海甸暫淹於逸步量功計日成崇墉於旬月之
間賣劒買牛除羣盗於奪攘之際民既安堵功高列城
屬當報政之期行受褒賢之寵顧慙薄質幸躡高蹤條
教可觀宜後來之取法獄市為寄庶至論之獲聞圖修
問而未遑辱貽書而俯賁謙光有曄震懼彌深徂暑向
闌承顔非遠更祈葆厚用副傾依
賀宏詞魁洪學士啟(案宋史全文續通鑑紹興十二年二月辛夘給事中)
(知貢舉程克俊等言博學宏詞右承務郎洪遵等敕賜進士出身上曰此洪皓之子父在遠能)
(自立忠義之報也遂以遵為魁選授秘書省正字建炎以來詞科中選即入館者自遵始故啟)
(有云豈比詩人到月宫而遽止遂同仙種遡銀闕而高翔也又云頃緣參校敢擅品題蓋才邵)
(當時亦與考官者矣附識於此)
伏審榮冠異科肅膺新命得人之慶有識所同竊以負
稽古之勤得摛辭之妙本末相副古今所難樸學無竒
真類操金之愚賈浮華自媚僅同依草之落花既非文
質之具宜何以縱横而應用於皇聖旦丕闡文風設科
既襲於前規立制復增於舊格博延茂異期副簡求宜
有傑才克當妙選恭以正字學士士林偉望俊域竒標
英辭鋪經緯之文默識富淵源之學果攄絶藝獨冠上
游豈比詩人到月宫而遽止遂同仙種遡銀闕而高翔
賢路已亨禁途伊邇某頃緣參校敢擅品題以嘗從事
於斯尤欣先覩之快驚來者之可畏慚少作之未工繼
聞俞音倍深慶抃未遑贊喜先辱鳴謙枉從騎以寵臨
委華牋而申賁情文過厚感愧交懷佩賀實深敷宣難
及
回孫尚書啟
某啟夙欽碩望每懷仰德之勤坐想英姿未遂欵顔之
幸嚮風結念與日俱深恭惟某官履行端良性姿全粹
負康時之遠識真名世之傑才賢業足以追配於古人
聲華足以高視於當代發經郛之妙旨擢藝苑之偉辭
頃自禁塗遽淹逸步濁水豈汚於明月微雲空點於太
清果逢公道之行大釋羣情之鬱顧未遑於馳問乃先
辱於貽書銘佩難忘感慚併集
賀劉太尉啟
光奉渙恩榮膺重寄威名所被遠近咸瞻恭惟太尉相
公性禀沉雄器涵果毅夙擅折衝之譽深明禦侮之方
肅擁兵麾暫臨海甸佇掃除於郡寇以茂著於顯庸即
拜恩榮仰當褒數新凉入候秋暑向闌更冀保頥用副
頌願
謝薛安撫直老啟
知府安撫殿撰材周時用學造道真高文燦藻火之章
深識藴蓍龜之知夙被殊眷徧歴要塗以祕殿譔述之
司當大府連帥之任聲華彌茂望實兼崇行膺温詔之
丁寧入踐近班之清切
與鄭守啟
伏審光奉絲綸榮當藩翰屬官期之甫及擁騎從以遠
臨先聲所加衆望均愜恭惟知府少卿性全真粹德秉
剛方負致遠之逸才藴惟幾之深識學窮至賾文播竒
芬自策足于亨衢即飛英于朝著無施不可所至有聲
郎位既列於南宫卿月遂升於金掌當朝家急賢之際
協師帥惟良之求暫輟高賢俾膺重寄旌旆將及士民
佇瞻宣化承流暫煩于綏撫昔襦今袴行播于歌謠共
知暖席之未遑即赴追鋒之促召顧惟涼德獲奉真祠
素勤仰德之誠即遂披雲之幸其為欣慰倍集情悰
