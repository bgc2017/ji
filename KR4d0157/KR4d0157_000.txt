提要
檆溪居士集十二卷别集類三(宋)
臣等謹案檆溪居士集十二卷宋劉才邵撰
才邵字美中廬陵人檆溪居士其自號也大
觀二年上舍釋褐宣和二年又中宏詞科累
遷校書郎以養親歸家居十年紹興初起為
秘書丞再掌制誥官至工部侍郎權吏部尚
書加顯謨閣直學士事蹟具宋史本傳是集
之名亦見本傳之中然藝文志乃闕而不載
據周必大序原本盖二十二卷也自明以來
傳本甚稀厲鶚宋詩紀事從詩話補遺中錄
其夜度娘歌一首今檢勘原集乃相思曲中
之四句誤作全詩知舊本久亡故無從而考
正矣謹就永樂大典所載裒輯編次釐為詩
三卷内外制四卷襍文五卷其間如必大原
序所舉清江引大堤曲諸詩皆不復存然約
略卷帙似尚得十之六七其詩源出蘇氏故
才氣頗為縱横其餘亦多馴雅而制誥諸作
尤有體裁其他所紀朝廷典故與宋史往往
異同如地理志謂南渡有淮平無盱眙而集
中有向子固知盱眙軍轉官制職官志載政
和七年易觀察留後為承宣使而集中賜董
先辭免新除承宣使恩命不允詔有頃因留
務之職易以使名之語知承宣使之名乃始
於紹興不始於政和又如選舉志不載紹興
二十六年戒諭科舉事張綱傳不載綱參知
政事陳康伯傳不載其居館職之類皆可据
以訂訛補缺惟所作秦檜制詞語多溢量至
稱其道義接邱軻之傳勲名真伊吕之佐尤
為謬妄史稱其於權臣用事之時能雍容遜
避以保名節頗著微詞其指此類歟是則白
璧之瑕矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
登文章之籙固難矣詩於其中抑又難哉劉夢得曰心
之精微發而為文文之神妙詠而為詩司空表聖亦云
文之難而詩尤難又嘗喻以飲食不可無鹽梅而其美
常在酸鹹之外之二說前輩有取焉古者造士四術教
子於過庭皆以詩為首本朝蘇氏自編東坡前後集亦
先列詩篇其所從來遠矣今檆溪居士劉公殆有得於
斯歟予少時聞公賦詠一出輙手抄而口誦之味清
江引則欲進乎技而凝於神也歌出塞行則如視旗影
而聆鼓聲也讀大堤曲則又如望歸舟對斜月而聽情
人思婦之語切切也(案此二篇大典不載)其他摹寫物象美今懷
古登臨比興酬贈祖餞皆凌厲乎先賢度越乎流輩盖
得於天者氣和而心平勉於已者學富而功深故於所
謂至難者既優為之則其制誥有體議論有源銘誌能
叙事偈頌多達理固餘事也藻飾王度冠冕諸儒領袖
鄉黨有以也夫公諱才邵字美中世居廬陵年二十四
大觀三年釋褐甲科宣和初復中詞學第二兩登館閣
一掌外制再直翰苑仕至工部侍郎兼權吏部尚書丐
歸優進顯謨閣直學士奉祠䘚於家年七十二其孫承
議郎恪類公集為二十二卷授其子國學生千齡至是
以序為請故為追述見聞而題其端檆溪公自號也嘉
泰元年二月旦日周必大撰
古今文章至我宋集大成矣盖自奎宿宣精列聖制作
於是煥乎之文日月光華雲漢昭回天經地緯衣被萬
物河嶽炳靈鴻碩挺出在仁宗時則有若六一先生主
斯文之夏盟在神宗時則有若東坡先生傳六一之大
宗在哲宗時則有若山谷先生續國風雅頌之絶弦視
漢之遷固卿雲唐之李杜韓柳盖奄有而包舉之矣中
更羣小崇姦絀正目為僻學禁而錮之盖斯文至此而
一厄也惟我廬陵有瀘溪之王檆溪之劉兩先生身作
金城以郛此道自王公游太學劉公繼至獨犯大禁挾
六一坡谷之書以入晝則庋藏夜則繙閱每伺同舍生
息燭酣寢必起坐吹燈縱觀三書迨暇或哦詩歌或續
古文每一篇出流布輦轂膾炙薦紳紙價為高嗟乎若
兩先生當妖禽羣啾而發紫鸞之鳴折楊驟歌而奏清
廟之瑟鷸冠妖服之競麗而覿黃收純衣之製其有大
勳勞於斯文其偉乎哉予生十有七年始得進拜瀘溪
而師焉而問焉其所以告予者太學犯禁之說也後十
年又得進拜檆溪而師焉而問焉其所以告予者亦太
學犯禁之說也今兩先生遠矣予亦老而歸休矣檆溪
之曾孫千齡一日訪予於南溪之上出其祖之書曰檆
溪集者示予請書其後予披而讀之見丞相益國周公
序其篇首凢檆溪拔新領異之詩登峯造極之文既攡
張發揮不遺餘矣予尚何言哉獨書兩先生所以告予
者于篇末俾後學者有聞焉瀘溪又云是時書肆畏罪
坡谷二書皆毁其板獨一貴戚家刻板印焉率黃金斤
易坡文十盖其禁愈急其文愈貴也今家有此書人習
此學有知當時斯文之難得如此者乎是小人之厄斯
文乃所以昌斯文也然厄斯文者本皆泯然與草木共
盡而斯文之傳與日月爭光然則斯文病不厄耳厄奚
病哉古者聖賢君子之所守於是可得而知矣顧吾道
之是非何如而已時之好惡足為之動耶六一坡谷其
知之矣至於吾州之兩先生獨首犯時之大禁力學衆
人之所不敢學所謂豪傑特立之士者不在斯人歟不
在斯人歟檆溪諱才邵字美中瀘溪諱庭珪字民瞻皆
擢進士第檆溪再中宏詞科終官工部侍郎兼權吏部
尚書贈顯謨閣直學士瀘溪晚為國子監簿終官直敷文
閣奉祠云嘉泰三年十月丙午寳謨閣直學士通議大
夫致仕楊萬里謹序
檆溪居士集原序考證
第一頁後三行查清江引大堤曲二篇永樂大典不
載謹加按聲明
