豫章黃先生文集第十一
黃庭堅魯直
律詩八十一首(古詩一首)
雨中登岳陽樓望君山二首
自巴陵略平江臨湘入通城無日不
雨至黃龍奉謁清禪師繼而晚晴
邂逅禪客戴道純欵語作長句呈
道純
新喻道中寄元明用觴字韻
戲效禪月作遠公詠
湖口人李正臣蓄異石九峯東坡先
生名曰壼中九華并爲作詩後八
年自海外歸過湖口石巳爲好事
者所取乃和前篇以爲笑實建中
靖國元年四月十六日明年當崇
寧之元五月二十日庭堅繫舟湖
口李正臣持此詩來石旣不可復
見東坡亦下世矣感歎不足因次
前韻
追和東坡先生題李亮功歸來圖
次韻雨絲雲鶴二首
題徐氏書院
贈石敏若
罷姑熟寄元明用觴字韻
和文潛舟中所題
題君子泉
鄂州南樓書事四首
南樓畫閣觀方公悦二小詩戲次韻
次韻文安國紀夢
寄賀方回
謝檀敦信送柑子
戲荅王子予送凌風菊二首
謝王子予送橄欖
以椰子小冠送子予
次韻文潛立春日三絶句
再次韻
陳榮緒惠示之字韻詩推奬過實非
所敢當輒次高韻三首
德孺五丈和之字詩韻難而愈工輒
復和成可發一笑
次韻德孺五丈新居病起
次韻德孺五丈感興二首
次韻德孺五丈惠貺秋字之句
求范子默染鵶青紙二首
謝榮緒惠貺鮮鯽
謝榮緒割獐見貽二首
吴執中有兩鵝爲余烹之戲贈
題默軒和遵老
和凉軒二首
題東寺柱
病來十日不舉酒二首
題小景扇
次韻廖明略陪吳明府白雲亭宴集
醇道得蛤蜊復索舜泉舜泉已酌盡
官酒不堪不敢送
秋冬之間鄂渚絶市無蟹今日偶得
數枚吐沫相濡乃可憫笑戲成小
詩三首
&KR1108;子興追和予岳陽樓詩復次韻二首
和&KR1108;子興白鹿寺
謝人惠貓兒頭笋
蠟梅
短韻奉乞蠟梅
十二月十九日夜中發鄂渚曉泊漢
陽親舊携酒追送聊爲短句
次韻陳榮緒同倚鍾樓晩望别後明
日見寄之作
過土山寨
題花光畫
題花光畫山水
所住堂
題高節亭邊山礬花二首(并引)
贈惠洪
戲詠零陵李宗古居士家馴鷓鴣二首
李宗古出示謝李道人苕帚杖從蔣
彦回乞葬地二頌作二詩奉呈
宜陽别元明用觴字韻
寄黃龍清老三首
雨去登岳陽樓望君山二首
投荒萬死鬢毛斑生入瞿塘灔澦關未到江南
先一笑岳陽樓上對君山
滿川風雨獨憑欄綰結湘娥十二鬟可惜不
當湖水面銀山堆裏看青山(作髻結一)
自巴陵略平江臨湘入通城無日
不雨至黃龍奉謁清禪師繼而晚
晴邂逅禪客戴道純欵語作長句
呈道純
山行十日雨霑衣幕阜峯前對落暉野水自添
田水滿晴鳩却喚雨鳩歸靈源大士人天眼雙
塔老師諸佛機白髮蒼顔重到此問君還是昔
人非
新喻道中寄元明用觴字韻
中年畏病不舉酒孤負東來數百觴喚客煎茶
山店遠看人秧稻午風凉但知家裏俱無恙不
用書來細作行一百八盤携手上至今猶夢遶
羊腸
戲效禪月作遠公詠(并序)
遠法師居盧山下持律精苦過中不受蜜湯而
作詩換酒飲陶彭澤送客無貴賤不過虎溪而
與陸道士行過虎溪數百步大笑而别故禪月
作詩云愛陶長官醉兀兀送陸道士行遲遲買
酒過溪皆破戒斯何人斯師如斯故效之
邀陶淵明把酒椀送陸脩静過虎溪胷次九流
清似鏡人間萬事醉如泥
湖口人李正臣蓄異石九峯東坡
先生名曰壷中九華并爲作詩後
八年自海外歸過湖口石已爲好
事者所取乃和前篇以爲笑實建
中靖國元年四月十六日明年當
崇寧之元五月二十日庭堅繫舟
湖口李正臣持此詩來石既不可
復見東玻亦下世矣感歎不足因
次前韻
有人夜半持山去頓覺浮嵐㬉翠空試問安排
華屋處何如零落亂雲中能迴趙璧人安在已
入南柯夢不通賴有霜鍾難席卷袖椎來聽響
玲瓏
追和東坡先生題李亮功歸來圖
今人常恨古人少今得見之誰謂無欲學淵明
歸作賦先煩摩詰畫成圖小池已築魚千里隙
地仍栽芋百區朝市山林俱有累不居京洛不
江湖
次韻雨絲雲鶴二首
煙雲杳靄合中稀霧雨空濛密更微園客璽絲
抽萬緒蛛蝥網面罩羣飛風光錯綜天經緯草
木文章帝杼機願染朝霞成五色爲君王補坐
朝衣
幾片雲如薛公鶴精神態度不曾齊安知隴鳥
樊籠密便覺南鵬羽翼低風散又成千里去夜
寒應上九天栖坐來改變如蒼狗試欲揮毫意
自迷
題徐氏書院(亭故基也德占羡魚)
學書但學溪老鵝讀書可觀樵父歌紫髯將軍
不復見空餘巖桂綠婆娑(作姥老一作柯歌一)
贈石敏若
才似謫仙唯欠酒情如宋玉更逢秋相看領
會一談勝注目長江天際流
罷姑熟寄元明用觴字韻
追隨富貴滎牽尾準擬田園略濫觴本與江鷗
成保社聊隨海燕度炎涼未栽姑熟桃李徑却
入江西鴻鴈行别後常同千里月書來莫寄九
回腸(作牢榮一)
和文潛舟中所題
雲撗疑有路天遠欲無門信矣江山美懷哉譴
逐魂長波空&KR1081;記佳句洗眵昏誰柰離愁得村
醪或可尊
題君子泉
雲夢澤南君子泉水無名字託人賢兩蘇翰墨
相爲重未刻它山世已傳
鄂州南樓書事四首
四顧山光接水光凭闌十里芰荷香清風明月
無人管併作南樓一味凉
畫閣傳觴容十客透風透月兩明軒南樓槃礴
三百尺天上雲居不足言
勢壓湖南可長雄胷吞雲夢略從容北船未嘗
覩巨麗複閣重樓天際逢
武昌參佐幕中畫我亦來追六月凉老子平生
殊不淺諸君少住對胡牀
南樓畫閣觀方公悦二小詩戲次韻
十年華屋網蛛塵大旆重來一日新五鳳樓中
修造手箇中餘刃亦精神
重山複水繞深秋不見高賢獨倚樓手拂壁間
留恨句凌波微步有人愁
次韻文安國紀夢
道人偶許俗人知法喜非妻解養兒夜久金莖
添沆瀣室虚璧月映琉璃遠來醉俠怱怱去近
出詩仙句句竒獨怪區區踐繩墨相逢未省角
巾欹
寄賀方回
少游醉臥古藤下誰與愁眉唱一杯解作江南
斷腸句只今唯有賀方回
謝檀敦信送柑子
色深林表風霜下香著尊前指爪間書後合題
三百顆頻隨驛使未應慳
戲荅王子予送凌風菊二首
病来孤負鸕鷀杓禪板蒲團入眼中浪說閑居
愛重九黃花應笑白頭翁
王郎頗病金瓢酒不耐寒花脕更芳瘦盡腰圍
怯風景故来歸我一枝香
謝王子予送橄欖
方懷味諫軒中果忽見金盤橄欖来想共餘甘
有瓜葛苦中眞味晩方迴(餘甘余名之曰味諫戎州蔡次律家軒外有)
以椰子小冠送子予
漿成乳酒醺人醉肉截鵝肪上客盤有核如匏
可雕琢道装宜作玉人冠
次韻文潛立春日三絶句
渺然今日望歐梅已發黃州首更回試問淮南
風月主新年桃李爲誰開
誰憐舊日青錢選不立春風玉笋班傳得黃州
新句法老夫端欲把降幡(作竪把一)
江山也似隨春動花柳眞成觸眼新清濁盡湏
歸甕蟻吉凶更莫問波臣
再次前韻
春工調物似鹽梅一一根中生意回風日安排
催歲換丹青次第與花開
久狎漁樵作往還曉風宫殿夢催班鄰娃似與
春爭道酥滴花枝綵剪幡
酒有全功筆有神可將心付白頭新春盤一任
人争席莫道前銜是近臣
陳榮緒惠示之字韻詩推奬過實
非所敢當輙次高韻三首
紛紛不可耐君子有憂之鞅掌誠莊語賢勞似
怨詩頽波閱砥柱濁水得摩尼(尼珠可照濁水源杜子美云唯有摩)知
我無枝葉刳心只有皮
太丘胷量闊一葦莫杭之萬事不掛眼四愁猶
有詩狀閑聊闒茸心潔似毗尼(也僧律)早晚同舟
去煙波學子皮(為工亦𣣔見詩之無窮爾再和之字韻非以作難得巧)
十家有忠信江夏可無之政苦寄賣友忽聞衡
說詩飢蒙青籸飯寒贈紫陀尼(褐蕃)酬報矜難巧
深慚陵與皮
德孺五丈和之字詩韻難而愈工
輒復和成可發一笑
且然聊爾耳得也自知之獨笑眞成夢狂歌或
似詩照灘禽郭索燒野得伊尼(佛書鹿名出)早晩來同
醉僧䆫臥虎皮
次韻德孺五丈新居病起
潭潭經略府寂寂閉門居京洛聖賢宅江湖魚
鼈瀦官如一夢覺話勝十年書稍喜過從近扶
笻不駕車
次韻德孺五丈感興二首
於此吾忘我從誰尺直尋事來千萬種人有兩
三心自守藩籬小猶能井臼任過時雖不采吾
與菊花斟
眼前嘗廢忘事往更追尋愛酒陶元亮著書王
仲任寒蒲雖有節枯木已無心客至還須飲逢
歡起自斟
次韻德孺五丈惠貺秋字之句
少日才華接貴游老來忠義氣横秋未應白髮
如霜草不見丹砂似箭頭顧我今成喪家狗期
君早作濟川舟漢家宗社英靈在定是寒儒浪
自愁
求范子默染鵶青紙二首
學似貧家老破除古今迷忘失三餘極知鵠白
非新得漫染鵶青襲舊書(免老作)
深如女髮蘭膏罷明似山光夜月餘爲染藤溪
三百箇待渠湔拂一牀書
謝榮緒惠貺鮮鯽
偶思煗老庖玄鯽公遣霜鱗貫柳來虀臼方看
金作屑鱠盤已見雪成堆
謝榮緒割獐見貽二首
何處驚麕觸楇機煩公遣騎割鮮肥秋來多病
新開肉糲飯寒葅得解圍
二十餘年枯淡過病來筯下劇甘肥果然口腹
爲灾怪夢去呼鷹雪打圍
吳執中有兩鵝爲余烹之戲贈
學書池上一雙鵝宛頸相追筆意多皆爲涪翁
赴湯鼎主人言汝不能歌
題默軒和遵老
平生三業淨在俗亦超然佛事一盂飯横眠不
學禪松風佳客共茶夢小僧圓漫續山家頌非
詩莫浪傳
和凉軒二首
打荷看急雨吞月任行雲夜半蚊雷起西風爲
解紛
茗椀夢中覺荷花鏡裏香凉生只當處暑退亦
無方
題東寺柱康州詩
竹風松月牢於鎖關閉人心物外情燕雀聞經
俱巳慣飛來不怕讀書聲
病來十日不舉酒二首
病來十日不舉酒獨卧南牀春草生承君折送
袁家紫令我發興郎官清
病來十日不舉酒回施青春與後生滿袖東風
愜人意見君詩與字俱清
題小景扇
草色青青柳色黃桃花零落杏花香春風不解
吹愁却春日偏能惹恨長
次韻廖明略陪吳明府白雲亭宴集
江淨明花竹山空響管絃風生學士塵雲繞令
君筵百越餘生聚三吳遠接連庖霜刀落繪執
玉酒明船葉縣飛來舄壷公謫處天酌多時暴
謔舞短更成姸唯我孤登覽觀詩未究宣空餘
五字賞文似兩京然毉是肱三折官當歲九遷
老夫看鏡罷衰白敢爭先(作六文一)
醇道得蛤蜊復索舜泉舜泉已酌
盡官酒不堪不敢送
青州從事難再得牆底數樽猶未眠商略督郵
風味惡不堪持到蛤蜊前
秋冬之間鄂渚絶市無蟹今日偶
得數枚吐沫相濡乃可憫笑戲成
小詩三首
怒目横行與虎爭寒沙奔火禍胎成雖爲天上
三辰次未免人間五鼎烹
勃窣媻跚烝涉波草泥出没尚横戈也知觳觫
元無罪奈此尊前風味何
解縛華堂一座傾忍堪支解見薑橙東歸却爲
鱸魚膾未敢知言許季鷹
寗子興追和予岳陽樓詩復次韻
二首
去年新霽獨憑闌山似樊姬擁髻鬟箇裏宛然
多事在世間遙望但雲山
軒皇樂罷拱清班天地爲家不閉關惟有金爐
紫煙起至今留作御前山
和寗子興白鹿寺
谷朗巖開見佛燈雲遮霧掩碧層層青山得意
看流水白鹿歸來失舊僧
謝人惠貓兒頭笋
長沙一月煨鞭笋鸚鵡洲前人未知走送煩公
助湯餅貓頭突兀想穿籬
蠟梅
天工戲剪百花房奪盡人工更有香埋玉地中
成故物折枝鏡裏憶新糚
短韻奉乞蠟梅
臥雲莊上殘花笑香似早梅開不遲淺色春衫
弄風日遣來當爲作新詩
十二月十九日夜中發鄂渚曉泊
漢陽親舊携酒追送聊爲短句
接淅報官府敢違王事程宵征江夏縣睡起漢
陽城鄰里煩追送杯盤瀉濁清秖應瘴鄉老難
荅故人情
次韻陳榮緒同倚鍾樓晩望别後
明日見寄之作
天外僧伽塔斜暉極照臨凭闌隨處好殘雪向
來深青草無風浪枯松半死心(老樹精所謂城南)衡陽有
回鴈它日更傳音
過土山寨
南風日日縱篙撑時喜北風將我行湯餅一杯
銀線亂蔞蒿數筯玉簪横
題花光畫
湖北山無地湖南水徹天雲沙眞富貴翰墨
小神仙(每率此爲之當冠四海而名後世此平沙遠水筆意超凡入聖法也)
題花光畫山水
花光寺下對雲沙欲把輕舟小釣車更看道人
煙雨筆亂峯深處是吾家
所住堂
此山(昔日一作)花光佛所住今日花光還放光天女來修
散花供道人自有本來香
題高節亭邊山礬花二首(并引)
江湖南野中有一種小白花木高數尺春開極
香野人謂之鄭花王荆公嘗欲作詩而陋其名
予請名曰山礬野人採鄭花葉以染黃不借礬
而成色故名山礬海岸孤絶處補陀山譯者以
謂小白花予疑即此花爾不然何以觀音老人
端坐不去耶(谷寫爲鄭世作瑒花山)
高節亭邊竹已空山礬獨自倚春風二三名士
開顏笑把斷花光水不通
北嶺山礬取次開淸風正用此時來平生習氣
難料理愛著幽香未擬回
贈惠洪
數面欣羊胛論詩喜雉膏眼横湘水莫雲獻楚天高
墮我玉麈尾乞君宫錦袍月清放舟舫萬里渺雲濤
戲詠零陵李宗古居士家馴鷓鴣
二首(飬鷓鴣鸚鵡以樂餘年李唯一妻一女垂老病足)
山雌之弟竹鷄兄乍入雕籠便不驚此鳥爲公
行不得報晴報雨揔同聲
眞人夢出大槐宫萬里蒼梧一洗空終日憂兄
行不得鷓鴣當是鼻亭公
李宗古出示謝李道人苕帚杖從
蔣彦回乞葬地二頌作二詩奉呈
提携禪客扶衰杖斷當姻家葬骨山因病廢棋
仍廢酒鷓鴣鸚鵡伴清閑
詩書傳女似中郎杞菊同盤有孟光今日鷓鴣
鳴蹇蹇它年鸚鵡恨堂堂
宜陽别元明用觴字韻
霜須八十期同老酌我仙人九醖觴(弟皆壽八十術者言吾兄)
(法甚妙近得重醖)明月灣頭松老大永思堂下草荒涼千
林風雨鸎求友萬里雲天鴈斷行别夜不眠聽
鼠齧非關春茗攪枯腸
寄黃龍清老三首
萬山不隔中秋月一鴈能傳寄遠書深密伽陀
枯戰筆眞成相見問何如
風前橄欖星宿落日下桄榔羽扇開照默堂中
有相憶清秋忽遣化人來
騎鱸覓驢但可笑非馬喻馬亦成癡一天月色
爲誰好二老風流只自知
豫章黃先生文集第十一
