豫章黃先生文集第十
黃庭堅魯直
律詩七十八首
和荅元眀黔南贈别
贈黔南賈使君
萬州太守高仲夲宿約遊岑公洞而
夜雨連眀戲作二首
萬州之下巖唐末有劉道者定州無
極人聞道於雲居膺禪師爲開巖
第一祖法號道微自鑿石龕曰死
便藏龕中不用日時門人奉其命
二百年來遊者題詩不可勝讀莫
能起此開巖者故予作二篇表見
之其一用楊子安韻其一用王定
國韻
又戲題下嵓
外姪李光祖往見尚垂髫今觀寄嗣
直小詩已可愛因次韻書其後(命知)
戲題巫山縣用杜子美韻
戲荅劉文學(命知)
馬上口號呈建始李令(命知)
次韻荅清江主簿趙彦成(命知)
將次施州先寄張十九使君二首(命知)
和仲謀送别二首(命知)
題蘇若蘭回文錦詩圖
宋楙宗寄䕫州五十詩三首(命知)
次韻楙宗送别二首(命知)
次韻王斌老晩游池亭二首
次韻楊君全送酒長句
次韻君全送春花
謝楊景仁承事送惠酒器
戲荅史應之三首
謝應之
應之送春花
荅李仼道謝分豆粥
次韻文少微判官祈雨有感
次韻少微甘露降太守居桃葉上
次韻奉荅少微紀贈二首
走筆謝王朴居士拄杖
戲荅王居士送文石
次韻馬荆州
次韻荅馬中玉三首
次韻中玉早梅二首
次韻中玉水仙花二首
吴君送水仙花并二大本
劉邦直送早梅水仙花三首
贈李輔聖
和高仲本喜相見
戲呈聞喜二兄
次韻聞喜
戲荅王觀復酴醾菊二首
戲荅荆州王充道烹茶四首
次韻荅高子勉十首
入窮巷謁李材叟翹叟戲贈兼簡田
子平三首
呈楊康國
又戲呈康國
和中玉使君晩秋開天寧節道埸
謝益修四弟送石屏
和荅元明黔南贈别
萬里相看忘逆旅三聲清淚落離觴朝雲往日
攀天夢夜雨何時對榻涼急雪脊令相並影驚風
鴻鴈不成行歸舟天際常回首從此頻書慰斷腸
贈黔南賈使君
綠髮將軍領百蠻横戈得句一開顔少年圯下
傳書客老去崆峒問道山春入鶯花空自笑秋
成梨棗爲誰攀何時定作風光主待得征西鼓
吹還
萬州太守高仲夲宿約遊岑公洞
而夜雨連明戲作二首
肩輿欲到岑公洞正怯衝泥傍險行定是岑公
閟清境春江一夜雨連明
蓬䆫高枕雨如繩恰似糟牀壓酒聲今日岑公
不能飲吾儕聞健且頻傾
萬州之下巖唐末有劉道者定州
無極人聞道於雲居膺禪師爲開
巖第一祖法號道微自鑿石龕曰
死便藏龕中不用日時門人奉其
命二百年來遊者題詩不可勝讀
莫能起此開巖者故予作二篇表
見之其一用楊子安韻其一用王
定國韻(在古詩第五卷用楊子安韻一篇)
寺古松楠老嵓虚塔廟開僧緣𧖟麥去官數茘
支來石室無心骨金鋪稱意苔若爲劉道者拽
得鼻頭迴
又戲題下巖
往往携家來託宿裙襦參錯佛衣巾未嫌滿院
油頭臭蹋破苔錢最惱人
外姪李光祖往見尚垂髫今觀寄
嗣直小詩已可愛因次韻(知命)
昔別長安未裹頭如今詩句可消愁外家未覺
風流遠佗日相期到益州(於益州帥李公擇終)
戲題巫山縣用杜子美韻
巴俗深留客吳儂但憶歸直知難共語不是故
相違東縣聞銅臭江陵換裌衣丁寧巫峽雨愼
莫暗朝暉
戲荅劉文學(知命)
人鮓甕中危萬死鬼門關外更千岑問君底事
向前去要試平生鐵石心
馬上口號呈建始李令(知命)
驛亭新似眼般明箐路開如掌㨾平誰與長官
歌美政風搖松竹是歡聲
次韻荅清江主簿趙彦成(知命)
日轉溪山幾百遭厭聞虎嘯與猿號笙歌忽把
二天酒風雨猶驚三峽濤已作齊民尋要術安能
痛飲讀離騷看君自是青田質清唳當聞徹九皐
將次施州先寄張十九使君(知命)
書來日日覺情親今信施州是故人許我投名
重入社放狂作惱未應嗔
收拾從來古錦囊今知老將敵難當囊中尚有
毛錐子花底尊前作戰場
一别施州向十霜傳聞佳句望風降空弮不易
當堅敵振臂猶思起病瘡
和仲謀送別二首(知命)
夜郎自古流遷客聖出初投第一人不是施州
肯回首五溪三峽更誰親
五溪三峽漫經春百病千愁逢故人何處看君
歲寒後欲將兒女更論親
題蘇若蘭回文錦詩圖
千詩織就回文錦如此陽臺莫雨何亦有英靈
蘇蕙手只無悔過竇連波
宋楙宗寄䕫州五十詩三首(知命)
五十清詩是碎金試交擲地有餘音只今臺閣
稱多士且傍江山好處吟
五十清詩一叚冰持來恰似慰愁生自張壁間
行坐看更交兒誦醉時聽
碑同峴首千年石詩到䕫州十絶歌佗日巴人
懷叔子相逢解著手摩挲
次韻楙宗送別二首(知命)
一百八盤天上路去年明日送流人小詩話別
堪垂淚却道情親不得親
別駕柴門閉一春艱難顛沛不忘君何時幽谷
回天日教保餘生出瘴雲
次韻王斌老晚游池亭二首
路入東園無俗駕忽逢佳士喜同遊綠荷菡萏
稍覺晚黃菊拒霜殊未秋客位正須懸榻下主
人自愛小塘幽老夫多病蠻江上頗憶平生馬
少游(作客至客位一)
岑寂東園可散愁膠膠擾擾夢神遊萬竿苦竹
旌旗卷一部鳴蛙鼓吹秋雨後月前天欲冷身
閑心遠地常幽杜門謝客恐生謗且作人間鵬
鷃游
次韻楊君全送酒長句
扶衰却老世無方唯有君家酒未嘗秋人園林
花老眼茗搜文字響枮腸醡頭夜雨排簷滴杯
面春風繞鼻香不待澄清遣分送定知佳客對
空觴
次韻君全送春花
化工能斡大鈞迴不得東君花不開誰道纖纖
綠䆫手磨刀剪綵喚春來
謝楊景仁承事送惠酒器
楊君喜我梨花盞却念初無注酒魁矲矮金壷
肯持送挼莏殘菊更傳杯
戲荅史應之三首
先生早擅屠龍學袖有新硎不試刀歲晩亦無
雞可割庖蛙煎鱔薦松醪
老萊有婦懷高義不厭夫家苜蓿盤收得千金
不龜藥短裙漂絖莫江寒
甑有輕塵釡有魚漢庭日日召嚴徐不嫌藜藿
來同飯更展芭蕉看學書
謝應之
昨夜風雷震海隅天心急擬活焦枯去年席上
蛟龍語未委先生記得無
應之送春花
千林搖落照秋空忽散穠花在眼中蝶繞蜂隨
俱入座君家女手化春風
荅李任道謝分豆粥
豆粥能驅晚瘴寒與公同味更同餐安知天上
養賢鼎且作山中煮菜看
次韻文少微判官祈雨有感
窮儒憂樂與民同何況朱輪職勸農終日虀鹽
供一飯幾時膚寸冒千峯未湏丘垤占鳴鸛只
要雷霆起卧龍從此滂沲徧枯槁愛民天子似
仁宗
次韻少微甘露降太守居桃葉上
金莖甘露薦齋房潤及邊城草木香蕡實葉間
天與味成蹊枝上月翻光群心愛戴葵傾日萬
事驅除葉隕霜玉燭時和君會否舊臣重疊起
南荒
次韻奉荅少微紀贈二首
詩來清吹拂衣巾句法詞鋒覺有神今日相看
青眼舊它年肯作白頭新文如霧豹容窺管氣
似靈犀可辟塵慙愧相期在臺省無心枯木豈
能春
文章藻鑒隨時去人物權衡逐勢低楊子墨池
春草遍武侯祠廟曉鸎啼書帷寂寞知音少幕
府留連要路迷顧我何人敢推挽看君桃李合
成蹊
走筆謝王朴居士拄杖
投我木瓜霜雪枝六年流落放歸時千巖萬壑
須重到脚底危時幸見持
戲荅王居士送文石
南極一星天九秋自埋光景落江流是公至樂
山中物乞與衰翁似暗投
次韻馬荆州
六年絶域夢刀頭判得南還萬事休誰謂石渠
劉校尉來依綘帳馬荆州霜髭雪鬢共看鏡茱
糝菊英同送秋它日江梅臘前破還從天際望
歸舟
次韻荅馬中玉三首
雨入紗䆫風簸船黃花過後早梅前錦江春色
薰人醉也到壷公小隱天
卷沙成浪北風顛銜尾千艘不敢前迊岸水居
皆有酒行人得意買江天
仁氣已烝全楚盡同雲欲合莫江前爭春梅柳
無三月對雪樽罍屬二天
次韻中玉早梅二首
梅蕊爭先公不嗔知公家有似梅人何時各得
自由去相逐揚州作好春(作趁逐一)
折得寒香不露機小䆫斜日兩三枝羅幃翠幕
深遮護己被遊蜂聖得知
次韻中玉水仙花二首
借水開花自一竒水沉爲骨玉爲肌暗香已壓
酴醿倒只比寒梅無好枝
淤泥解作白蓮藕糞壤能開黃玉花可惜國香
天不管隨緣流落小民家(一事如止時聞民間)
吳君送水仙花并二大本
折送南園栗玉花并移香本到寒家何時持上
玉宸殿乞與宫梅定等差
劉邦直送早梅水仙花三首
簸船綪纜北風嗔霜落千林憔悴人欲問江南
近消息喜君貽我一枝春
探請東皇第一機水邊風日笑横枝鴛鴦浮弄
嬋娟影白鷺窺魚凝不知
得水能仙天與竒寒香寂寞動冰肌仙風道骨
今誰有淡掃蛾眉篸一枝
贈李輔聖
交蓋相逢水急流八年今復會荆州已回青眼
追鴻翼肯使黃塵没馬頭舊管新收幾糚鏡流
行坎止一虚舟相看絶嘆女博士筆研管絃成
古丘(於文藝無所不能能皆妙絶女博士謂輔聖後房孔君也)
和高仲夲喜相見
雨昏南浦曾相對雪滿荆州喜再逢有子才如
不羈馬知公心是後彫松閑尋書冊應多味老
傍人門似更慵何日晴軒觀筆研一尊相屬要
從容
戲呈聞善二兄
匏懸籬落鵶窺井草上階除雪衮風想得尊前
欹醉帽渾家兒女笑山公
次韻聞善
扶醉三竿日題詩一研埃張羅門帶雪投轄井
生苔待得成丘壠誰能把酒杯常應黃菊畔悵
望白衣來
戲荅王觀復酴醿菊一首
誰將陶令黃金菊幻作酴醿白玉花小草眞成
有風味東園添我老生涯
吕園未肯輕沽我且寄田家砌下栽它日秋花
媚重九清香知自故人來
戲荅荆州王充道烹茶四首
三徑雖鋤客自稀醉鄉安穩更何之老翁勸把
春風椀靈府清寒要作詩
茗椀難加酒椀醇暫時扶起藉糟人何須忍垢
不濯足苦學梁州隂子春
香從靈堅隴上發味自白石源中生爲公喚覺
荆州夢可待南柯一夢成
龍焙東風魚眼湯箇中即是白雲鄉更煎雙井
蒼鷹爪始耐落花春日長
次韻荅高子勉十首
雪盡虚簷滴春從細草迴德人泉下夢俗物眼
中埃久立我有待長吟君不來重玄鎖關鑰要
是玉匙開
掃雪我三日御風君過旬言詩今有數下筆不
無神行布佺期近飛揚子建親可怜金石友去
不待斯人
峴南羈旅井灞上獵歸亭日繞分魚市風回落
鴈汀筆由詩客把笛爲故人聽但恐蘇耽鶴歸
時或姓丁
君不登郎省還應上諫坡才高殊未識歲晚喜
無它櫪馬羸難出鄰雞凍不歌寒爐餘幾火灰
裏撥隂何
荆渚樓中賦南陽壠底吟誰言小隱處頻屈故
人臨經笥難窺底詞源幸汲深思君眠竹屋雪
月冰寒衾
驚人得佳句或以傲王公處世要清節滑稽安
足雄深沉似康樂簡遠到安豐一點無俗氣相
期林下同
志士難推轂將如高子何心期誠不淺餘論或
相多欲向滄洲去還能小艇麽鸕鷀西照處相
並曬漁蓑
鑿開混沌竅窺見伏羲心有物先天地含生盡
陸沉伐山成大厦鼓橐鑄祥金三尺無絃木期
君發至音
少年基一簣長歲足三餘忽作飛黃去頓超同
隊魚尊前八米句䆫下十年書定作牛腰束傳
抄聽小胥
沙上步微暖思君剰欲招蔞蒿穿雪動楊柳索
春饒枉駕時逢出新詩苦見撩樽前遠湖樹來
飲莫辭遥
入窮巷謁李材叟翹叟戲贈兼簡
田子平三首
紫冠黃鈿網絲窠蝶繞蜂圍柰晚何二叟家居
如避世開門自少俗人過(黃鈿黃菊紫冠雞冠)
只可闋中安止止誰能鐵裏鬪錚錚田多穀少
無人會匹似無田過一生
田郎𣏌菊荒三徑文字時追二叟遊萬卷藏書
多未見老夫端擬乞荆州
呈楊康國
君家秋實羅浮種已作纍纍半拂牆莫遣兒童
酸打盡要看霜後十分黃
又戲呈康國
整冠行客莫先嘗楊子家無數仞牆假借肅霜
令弄色句添寒日與爭黃
和中玉使君晩秋開天寧節道場
江南江北盡雲沙車騎東來風旆斜倒影樓臺
開紫府得霜籬落賸黃花釣溪築野收多士航
海梯山共一家想見星壇祝堯壽步虚聲裏靜
無譁
謝益修四弟送石屏
石似滄江落日明鸕鷀烏鵲滿沙汀小兒骨相
能文字乞與斑斑作研屏
豫章黃先生文集第十
