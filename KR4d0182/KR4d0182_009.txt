豫章黃先生文集第九
黃庭堅魯直
律詩九十二首
東觀讀未見書
歲寒知松栢
被褐懷珠玉
欵塞來享
送舅氏野夫之宣城二首
王聖美三子𥙷中廣文生
謝王炳之惠石香鼎
次韻柳通叟寄王文通
次韻王定國揚州見寄
寄黃幾復
次韻幾復和荅所寄
次韻崔伯易席上所賦因以贈行二首
同子瞻韻和趙伯充團練
送顧子敦赴河東三首
寄上叔父夷仲三首
詠雪奉呈廣平公
次韻宋楙宗僦居甘泉坊雪後書懷
次韻宋楙宗三月十四日到西池都
人盛觀翰林公出遨
次韻張昌言給事喜雨
和荅錢穆父詠猩猩毛筆
次韻奉酬劉景文河上見寄
見諸人唱和酴醿詩輙次韻戲詠
次韻秦少章晁適道贈荅詩
陳留市隠(并序)
嘲小德
清人怨戲效徐廋慢體三首
秋思寄子由
子瞻去歲春夏侍立延英子由秋冬
間相繼入侍作詩各述所懷子亦
次韻四首
再次韻四首
次韻游景叔聞洮河捷報寄諸將四首
謝鄭閎中惠高麗畫扇二首
戲贈米元章二首
次韻徐文將至國門見寄二首
趙子充示竹夫人詩蓋涼寑竹器憩
臂休膝似非夫人之職予爲名曰
青奴并以小詩取之二首(作竹奴青奴一)
往歲過廣陵值早春嘗作詩云春風
十里珠簾卷髣髴三生杜牧之紅
藥梢頭初蠒栗掦州風物鬢成絲
今春有自淮南來者道揚州事戲
以前韻寄王定國二首
謝公擇舅分賜茶三首
呈外舅孫莘老二首
以天壇靈夀杖送莘老
從張仲謀乞蠟梅
乞姚花二首
寄杜家父二首
王才元舍人許牡丹求詩
謝王舍人剪送狀元紅
寺齋睡起
次韻王稚川客舍二首
同元明過洪福寺戲題
戲荅晁適道乞消梅二首
題淨因壁二首
以梅餽晁深道戲贈二首
憶邢惇夫
戲荅張祕監饋羊
戲詠猩猩毛筆
客有和予前篇爲猩猩解嘲者復戲
作詠
六月十七日晝寢
北䆫
題伯時天育驃騎圖二首
子瞻寺壁作小山枯木
題惠崇畫扇
題郭熙山水扇
題劉將軍鴈
東觀讀未見書(已下擬省題四首)
漢規群玉府東觀近宸居詔許無雙士來觀未
見書皇文開萬卷家學陋三餘竹帛森延閣星
辰繞直廬諸生起微賤天子賜吹嘘願以多聞
力論思補帝裾
歲寒知松栢
群隂彫品物松栢尚桓桓老至惟心在相將到
歲寒霜嚴御史府雨立大夫官犧象溝中斷徽
絃㸑下殘光隂一鳥過斬伐萬牛難春日輝桃
李蒼顔亦預觀(作剪斬一)
被褐懷珠玉
國士懷珠玉通津不易杠櫝藏心有待褐短義
難䧏寶唾歸青簡晴虹貫夜䆫直言防按劒豈
是故迷邦彈雀輕千仞連城買一雙安知藍縷
底明月弄寒江
欵塞來享
前朝夏州守來欵塞門西聖上開皇極降書付
狄鞮氊裘瞻日月𠢐面帶金犀殿陛閑干羽邊
庭息鼓鼙永輸量谷馬不作觸藩羝聲勢常相
倚今聞定五溪
送舅氏野夫之宣城二首(李莘)
籍甚宣城郡風流數貢老霜林收鴨脚春綱薦
琴高共理須良守今年輟省曹平生割鷄手聊
試發硎刀
試說宣城樂停杯且細聽晚樓明宛水春騎簇
昭亭𥝧稏豐圩戸桁楊臥訟庭謝公歌舞處時
對換鵝經
王聖美三子𥙷中廣文生(子韶)
王家人物從來遠今見諸孫揔好賢三級定知
魚尾進一鳴已作鴈行連愧無藻鑒能推轂願
卷囊書當贈鞭歸去雄誇向兒姪舍中犢子賸
狂顛
謝王炳之惠石香鼎
薰爐宜小寢鼎製琢晴嵐香潤雲生礎煙明虹
貫巖法從空處起人向鼻端參一炷聽秋雨何
時許對談
次韻柳通叟寄王文通
故人昔有陵雲賦何意陸沈黃綬間頭白眼花
行作吏兒婚女嫁望還山心猶未老杯中物春
不能朱鏡裏顔寄語諸公肯湔祓割雞令得近
鄉關
次韻王定國揚州見寄
清洛思君晝夜流北歸何日片帆收未生白髮
猶堪酒垂上青雲却佐州飛雪堆盤鱠魚腹明
珠論斗煑鴻頭平山行樂自不惡豈有竹西歌
吹愁
寄黃幾復(乙丑年德平鎮作)
我居北海君南海寄鴈傳書謝不能桃李春風
一杯酒江湖夜雨十年燈持家但有四立壁治
病不蘄三折肱想得讀書頭已白隔溪猿哭瘴
煙藤
次韻幾復和荅所寄
海南海北夢不到會合乃非人力能地褊未堪
長䄂舞夜寒空對短檠燈相看鬢髮時窺鏡曾
共詩書更曲肱作箇生涯終未是故山松長到
天藤
次韻崔伯易席上所賦因以贈行
二首
迎新與送故渠已不勝勤民賣腰間劔公寬柱
後文諸郎投賜沐高會惜臨分去國雖千里分
憂即近君
老惜交情别追隨車馬勤臨朝思共理治郡復
斯文訟息常休吏民貧更勸分西湖十頃月自
比漢封君
同子瞻韻和趙伯充團練
金玉堂中寂寞人仙班時得共朝眞兩宫無事
安盤石萬國歸心有老臣家釀可供開口笑侍
兒工作捧心顰醉鄕乃是安身處付與升平作
幸民
送顧子敦赴河東三首
頭白書林二十年印章今領晉山川紫參可掘
宜包貢青鐵無多莫鑄錢勸課農桑誠有道折
衝尊俎不臨邊要知使者功多少看取春郊處
處田
家在江東不繫懷愛民憂國有從來月斜汾沁
催驛馬雪暗岢嵐傳酒杯塞上金湯唯粟粒胷
中水鏡是人才遥知更解青牛句一寸功名心
已灰
攬轡都城風露秋行臺無妾護衣篝虎頭墨妙
能頻寄馬乳蒲萄不待求上黨地寒應強飲兩
河民病要分憂猶聞昔在軍興日一馬人間費
十牛
寄上叔父夷仲三首
少年有功翰墨林中歲作吏幾陸沉庖丁解牛
妙世故監市履狶知民心萬里書來兒女瘦十
月山行冰雪深夢魂和月繞秦隴漢節落毛何
處尋
艱難聞道有歸音部曲霜行璧月沉王春正月
調玉燭使星萬里朝天心頗令山海藏國用乃
見縣官恤民深經心隴蜀封疆守必有人材備
訪尋
關寒塞雪欲嗣音燕鴈拂天河鯉沉百書不如
一見面幾日歸來兩慰心弓刀陌上望行色兒
女燈前語夜深更懷父子東歸得手種江頭柳
十尋
詠雪奉呈廣平公(宋盈祖)
連空春雪明如洗忽憶江清水見沙夜聽疎疎
還密密曉看整整復斜斜風回共作婆娑舞天乃
能開頃刻花政使盡情寒至骨不妨桃李用年華
次韻宋楙宗僦居甘泉坊雪後書懷
漢家太史宋公孫漫逐班行謁帝閽燕頷封侯
空有相蛾眉傾國自難昏家移四壁書侵坐馬
瘦三山葉擁門安得風帆隨雪水江南石上對
窪尊
次韻宋楙宗三月十四日到西池
都人盛觀翰林公出遨
金狨繫馬曉鶯邊不比春江上水船人語車聲
喧法曲花光樓影倒睛天人間化鶴三千歲海
上看羊十九年還作遨頭驚俗眼風流文物屬
蘇仙
次韻張昌言給事喜雨
三雨全清六合塵詩翁喜雨句陵雲垤漂戰蟻
餘追北柱擊乖龍有裂文減去鮮肥憂玉食徧
宗河嶽起鑪薰聖功惠我豐年食未有㳙埃可
報君
和荅錢穆父詠猩猩毛筆
愛酒醉魂在能言機事疎平生幾量屐身後五
車書物色看王會勲勞在石渠拔毛能濟世端
爲謝楊朱
次韻奉酬劉景文河上見寄
省中岑寂坐雲䆫忽有歸鴻拂建章珍重多情
惟石友琢磨佳句問潛郎遥怜部曲風沙裏不
廢平生翰墨埸想見哦詩煑春茗向人懷抱去
關防
見諸人唱和酴醿詩輒次韻戲詠
梅殘紅藥遟此物共春歸名字因壷酒風流付
枕幃墜鈿香徑草飄雪淨垣衣玉氣晴虹發沉
材鋸屑霏直知多不厭何忍摘令稀常恨金沙
學顰時正可揮
次韻秦少章晁適道贈荅詩
二子論文地隂風雪塞廬寧穿東郭履不奉子
公書士固難推挽時聞有詔除負暄眞得計獻
御恐成疎
陳留市隱(并序)
陳留市中有刀鑷工與小女居得錢父子飲于
市醉則負其子行歌不通名姓江端禮傳其事
以爲隱者吾友陳無已爲賦詩庭堅亦擬作
市井懷珠玉往來終未逢乘肩嬌小女邂逅此
生同養性霜刀在閱人清鏡空時時能舉酒彈
鑷送飛鴻(作斯人初往來終一)
嘲小德
中年舉兒子漫種老生涯學語囀春鳥塗䆫行
莫鴉欲嗔王母惜稍慧女兄誇解著潛夫論不
妨無外家(待渠能小艇伴我釣煙沙一作學語春蟲聒書䆫秋鴈斜)
清人怨戲效徐庾慢體三首
秋水無言度荷花稱意紅主人敬愛客催喚出
房籠一斛明珠曲何時落塞鴻試煩春笋手聊
爲剥蓮蓬(萍蓬一作撥)
障羞羅𬒮薄承汗領巾紅晩風斜蠆髮逸豔照
䆫籠胡琴抱明月寳瑟陣歸鴻倚壁生珠網年
光如轉蓬
翡翠釵梁碧石榴帬摺紅隙光斜斗帳香字冷
薰籠聞道西飛燕將隨北固鴻鴛鴦會獨宿風
雨打船蓬
秋思寄子由
黃落山川知晚秋小蟲催女獻功裘老松閱世
臥雲壑挽著滄江無萬牛
子瞻去歲春夏侍立延英子由秋
冬間相繼入侍作詩各述所懷予
亦次韻四首
赤壁歸來入紫清堂堂心在鬢彫零江沙蹋破
青鞋底却結絲絇侍禁庭
胷蟠萬卷夜光寒筆倒三江硯滴乾大似不蒙
稽古力只今猶著侍臣冠
對掌絲綸罷記言職親黃屋傍堯軒鴈行飛上
猶回首不受青雲冨貴吞
樂天名位聊相似却是初無冨貴心只欠小蠻
樊素在我知造物愛公深
再次韻四首
隆儒殿閣對横經咫尺清都雨露零見說文星
環北極人間無路仰天庭
風櫺倒影日光寒堯日當中露政乾殿上給扶
嗚漢履螭頭簪筆見秦冠
萬國歸心天不言諸儒爭席異臨軒聖功典學
形歌頌更覺曹劉不足吞
延和西路古槐隂不隔朝宗夙夜心公有胷中
五色線平生𥙷衮用功深
次韻游景叔聞洮河捷報寄諸將
四首
千仞谿中石轉雷漢家萬騎擣虚回定知獻馬
胡雛入看即稱觴都護來
中原日月九夷知不用降胡釁鼓旗更向天街
舞干羽降書剰破一年遟
漢得洮州箭有神斬關禽敵不逡巡將軍快上
屯田計要納降胡十萬人
遥知一炬絶河津生縛青宜不動塵付與山川
印如斗忍爲鼠子腹心人
謝鄭閎中惠高麗畫扇二首
會稽内史三韓扇分送黃門畫省中海外人煙
來眼界全勝博物注魚蟲
蘋汀游女能騎馬傳道蛾眉畫不如寳扇眞成
集陳隼史臣今得殺青書
戲贈米元章二首
萬里風帆水著天麝煤鼠尾過年年滄江靜夜
虹貫月定是米家書畫船
我有元暉古印章印刓不忍與諸郎虎兒筆力
能扛鼎教字元暉繼阿章
次韻徐文將至國門見寄二首
槐催舉子著花黃來食邯鄲道上梁便欲掃牀
懸麈尾正愁喘月似燈光
千頭割蚌明珠熟百尺垂絲鱠縷長柳下石門
君有此可能衝熱厭清涼
趙子充示竹夫人詩蓋涼寢竹器
憩臂休膝似非夫人之職予爲名
曰青奴幷以小詩取之二首
青奴元不解梳糚合在禪齋夢蝶牀公自有人
同枕簟肌膚冰雪助清凉(作竹奴青奴一)
穠李四絃風拂席昭華三弄月侵牀我無紅袖
堪娱夜政要青奴一味涼(曰青奴穠李昭華貴人家冬夏長青竹之所長故命)
(奴也兩女)
往歲過廣陵值早春嘗作詩云春
風十里珠簾卷髣髴三生杜牧之
紅藥梢頭初壐栗揚州風物鬢成
絲今春有自准南來者道揚州事
戲以前韻寄王定國二首
淮南二十四橋月馬上時時夢見之想得揚州
醉年少正圍紅袖寫烏絲
目邊置論誠深矣聖處時中乃得之莫作秋蟲
促機杼貧家能有幾絇絲
謝公擇舅分賜茶三首
外家新賜蒼龍璧北焙風煙天上來明日蓬山
破寒月先甘和夢聽春雷
文書滿案惟生睡夢裏鳴鳩喚雨來乞與降魔
大圓鏡眞成破柱作驚雷
細題葉字包青箬割取丘郎春信來拚洗一春
湯餅睡亦知清夜有蛟雷(外家壻丘子進)
呈外舅孫莘老二首
九陌黃塵烏帽底五湖春水白鷗前扁舟不爲
鱸魚去收取聲名四十年
甓社湖中有明月淮南草木借光輝故應剖蚌
登王室不若含沙弄夕霏
以天壇靈壽杖送莘老
王屋千霜老紫藤扶公休沐對親朋異時駟馬
安車去拄到天壇願力能
從張仲謀乞蠟梅
聞君寺後野梅發香蜜染成官㨾黃不擬折來
遮老眼欲知春色到池塘
乞姚花二首
正是風光嬾困時姚黃開晚落應遟欲雕好句
乞春色日曆如山不到詩
青春日月鳥飛過汗簡文書山疊重乞取好花
天上看宫衣黃帶御鑪風
寄杜家父二首
紅紫争春觸處開九衢終日犢車雷閑情欲被
春將去鳥喚花驚只麽回
風塵點汙青春面自汲寒泉洗醉紅徑欲題詩
嫌浪許杜郎覓句有新功
王才元舍人許牡丹求詩
聞道潛溪千葉紫主人不剪要題詩欲搜佳句
恐春老試遣七言賖一枝
謝王舍人剪送狀元紅
清香拂袖剪來紅似繞名園曉露叢欲作短章
憑阿素緩歌誇與落花風
寺齋睡起
桃李無言一再風黃鸝唯見綠怱怱人言九事
八爲律儻有江船吾欲東
次韻王稚川客舍二首(舊詩)
五湖歸夢常苦短一寸客愁無柰多慈母每占
烏鵲喜閨人應賦扊㢁歌(里奚五羊皮憶别時烹伏百里奚仕秦其妻歌曰百)
(冨貴忘我爲雌炊扊㢁今日)
身如病鶴翅翎短心似亂絲頭緒多此曲朱門
歌不得湖南湖北竹枝歌
同元明過洪福寺戲題
洪福僧園拂紺紗舊題塵壁似昏鴉春殘已是
風和雨更著游人撼落花
戲荅晁適道乞消梅二首
青莎徑裏香未乾黃鳥隂中實已團蒸豆作烏
鹽作白屬聞丹杏薦牙盤
北客未嘗眉自顰南人誇說齒生津磨錢和密
誰能許去蔕供鹽亦可人
題淨因壁二首
瞑倚團蒲挂鉢囊半䆫疎箔度微涼蕉心不展
待時雨葵葉爲誰傾夕陽(作晝夢長挂鉢囊一)
門外黃塵不見山此中草木亦常閑履聲如度
薄冰過催粥華鯨吼夜闌
以梅餽晁深道戲贈二首
帶葉連枝摘未殘依俙茶塢竹籬間相如病渴
應須此莫與文君蹙遠山
渴夢吞江起解顔詩成有味齒牙間前身鄴下
劉公幹今日江南庾子山
憶邢惇夫
詩到隨州更老成江山爲助筆縱横眼看白璧
埋黃壤何況人間父子情
戲荅張祕監饋羊
細肋柔毛飽臥沙煩公遣騎送寒家忍令無罪
充庖宰留與兒童駕小車
戲詠猩猩毛筆
桄榔葉暗賓郎紅朋友相呼墯酒中政以多知
巧言語失身來作管城公
客有和予前篇爲猩猩解嘲者復
戲作詠
明䆫脫帽見蒙茸醉著青鞋在眼中束縛歸來
儻無辱逢時猶作黑頭公
六月十七日晝寢
紅塵席帽烏鞾裏想見滄洲白鳥雙馬齧枯萁
諠午枕夢成風雨浪翻江
北䆫
生物趨功日夜流園林才夏麥先秋綠隂黃鳥
北䆫簟付與來禽安石榴
題伯時天育驃騎圖二首
玉花照夜今無種櫪上追風亦不傳想見眞龍
如此筆蒺藜沙晩草迷川
明䆫槃礴萬物表寫出人間眞乘黃邂逅今身
猶姓李可非前世江都王
子瞻寺壁作小山枯木
海内文章非畫師能回筆法作枯枝豫章從小
有梁棟也似鄭公雙鬢絲
題惠崇畫扇
惠崇筆下開江面萬里晴波向落暉梅影横斜
人不見鴛鴦相對浴紅衣
題郭熙山水扇
郭熙雖老眼猶明便面江山取意成一叚風煙
且千里解如明月逐人行
題劉將軍鴈
將軍一矢萬人看雪灑晴空碎羽翰乞與失羣
沙宿鴈筆間千頃暮江寒
豫章黃先生文集第九
