豫章黃先生文集第二
黃庭堅魯直
古詩五十首
贈别李次翁
次韻荅晁無咎見贈
次韻荅張文潛惠寄
同錢志仲飯籍田錢孺文官舍
次韻子瞻贈王定國
次韻張詢齋中春晚
送范德孺知慶州
題王黃州墨跡後
題王仲弓兄弟巽亭
送劉士彦赴福建轉運判官
次韻劉景文登鄴王臺見思五首
柳閎展如蘇子瞻甥也其才德甚美
有意於學故以桃李不言下自成
蹊八字作詩贈之
次韻李之純少監惠研
次韻曾子開舍人遊籍田載荷花歸
次韻子瞻題郭熙畫秋山
詠李伯時摹韓幹三馬次蘇子由韻
簡伯時兼寄李德素
次韻子瞻和子由觀韓幹馬因論伯
時畫天馬
次韻荅王(御名太上)中
奉同子瞻韻寄定國
謝黃從善司業寄惠山泉
次韻錢穆父贈松扇
戲和文潛謝穆父松扇
次韻王炳之惠玉板紙
奉荅謝公靜與榮子邕論狄元規孫
少述詩長韻
戲荅俞清老道人寒夜三首
奉和文潛贈無咎篇末多見及以旣
見君子云胡不喜爲韻
子瞻詩句妙一世乃云效庭堅體蓋
退之戲效孟郊樊宗師之比以文
滑稽耳恐後生不解故次韻道之
留王郎
送王郎
古風二首上蘇子瞻
贈别李次翁(四言)
利欲薰心隨人翕張國好駿馬盡爲王良不有
德人俗無津梁德人天游秋月寒江映徹萬物
玲瓏六䆫於愛欲泥如蓮生塘處水超然出泥
而香孔竅穿穴明冰其相維乃根華其本含光
大雅次翁用心不忘日問月學旅人念鄉能如
斯蓮汔可小康在俗行李密密堂堂觀物慈哀
涖民愛莊成功萬年付之面牆草衣石質與世
低昂
次韻荅晁無咎見贈(補之)
翕翕一日災耽耽萬年永四海仰首觀頃復歸
根靜時雨瀉玉除潢流漲天井性不耐衣冠入
門疎造請煑餅臥北䆫保此已徼幸空餘見賢
心忍渴望梅嶺
次韻荅張文潛惠寄(耒)
裋褐不磷緇文章近楚辭未識想風采别去令
人思斯文已戰勝凱歌偃旍旂君行魚上冰忽
復燕哺兒學省得佳士催來費符移方觀追金
玉如許遽言歸南山有君子握蘭懷令姿但應
潔齋俟勿詠無生詩
同錢志仲飯籍田錢孺文官舍(景祥囗)
帝籍開千畝農功先九州王孫守耒耜吏隱極
風流永夏豐草木五雲衞郊丘牛羊臥籬落賓
客解衣裘汲井羞熱啜挽溪供甘柔倒靫收蓮
的剖蚌煑鴻頭野日草光合水風荷氣浮稻畦
下白鷺林樾應鳴鳩主人發清賞況復佳同游
歸扇障小雨眞成一賜休
次韻子瞻贈王定國(鞏)
遠志作小草鼃衣生陵屯伹爲居移氣其實何
足言名下難爲人醜好隨手翻百年炊未熟一
垤蟻追奔夏日蓬山永戎葵茂牆藩王子吐佳
句如蠒絲出盆風姿極灑落雲氣畫罍樽屬有
補衮章自當寵頻煩鄙夫無它能上車問寒温
唯思窮山去抱犢長兒孫
次韻張詢齋中春晚
學古編簡殘懷人江湖永非無車馬客心遠境
亦靜挽𬞞夜雨畦煑茗寒泉井春去不窺園黃
鸝頗三請立朝無物望補外儻天幸想乘滄浪
船濯髮晞翠嶺
送范德孺知慶州(純粹)
乃翁知國如知兵塞垣草木識威名敵人開戶
玩處女掩耳不及驚雷霆平生端有活國計百
不一試薶九京阿兄兩持慶州節十年麒麟地
上行潭潭大度如臥虎邊人耕桑長兒女折衝
千里雖有餘論道經邦政要渠妙年出補父兄
處公自才力應時須春風旍旂擁萬夫幕下諸
將思草枯智名勇功不入眼可用折箠笞羌胡
題王黃州墨跡後
掘地與斷木智不如機春聖人懷餘巧故爲萬
物宗世有斵泥手或不待郢工往時王黃州謀
國極匪躬朝聞不及夕百壬避其鋒九鼎安盤
石一身轉秋蓬浮雲當日月白髮照秋空諸君
發蒙耳汲直與臣同
題王仲弓兄弟巽亭(寔)
大隗七聖迷許田連城重里中多佳樹與世作
楹棟市門行清渠潩水可抱甕翬飛城東南隱
几撫羣動人境要俱爾我乃得大用烏衣之雲
孫昆弟不好弄木末風雨來卷箔醉賓從事常
超然觀樂與賢者共人登斷龍求我自歸鴻送
溪毛亂錦襭候蟲響機綜世紛甚崢嶸胷次欲
空洞讀書開萬卷謀國妙百中儻無斵鼻工聊
付曲肱夢
送劉士彦赴福建轉運判官
秋葉雨墮來冥鴻天資高車馬氣成霧九衢行
滔滔中有寂寞人靈府扃鑰牢西風持漢節騎
從嚴弓刀維閩七聚落惸獨困吏饕土敝禾黍
惡水煩鱗介勞南驅將仁氣百城共一陶察人
極涇渭問俗及豚羔官閑得勝日杖屨之林皐
人間閱忠厚物外訪英豪
次韻劉景文登鄴王臺見思五首(季孫)
黃濁歸大壑漣漪遶重城西風一横笛金氣與
高明歸鴉度晩景落鴈帶邊聲平生知音處别
離空復情
舊時劉子政憔悴鄴王城把筆已頭白見書猶
眼明平原秋樹色沙麓莫鍾聲歸鴈南飛盡無
因寄此情
繫匏兩相憶極目十餘城積潦干斗極山河皆
夜明白璧按劒起朱弦流水聲乖逢四時爾木
石了無情
茗花浮曾坑酒泛酌宜城路尋西九曲人似漢
三明千戶非無相五言空有聲何時郭池晚照
影寫閑情
公詩如美色未嫁已傾城嫁作蕩子婦寒機泣
到明綠琴蛛網遍弦絶不成聲想見䲭夷子江
湖萬里情
柳閎展如蘇子瞻甥也其才德甚
美有意於學故以桃李不言下自
成蹊八字作詩贈之
柳君文甚武睥睨萬人豪老氣鼓不作卷旗解
弓刀上爲朝陽桐下爲澗溪毛囊中有美實期
子種蟠桃
浮陽愧嘉魚道傍多苦李古來賢達人不爭咸
陽市吾子富春秋日月東趨木潛聖有玉音聞
道而已矣
霜威能折綿風力欲冰酒勤君來訪道枵然我
何有寢興與時俱由我屈申肘飯羹自知味如
此是道不
任世萬鈞重載言以爲軒空文誤來世聖達欲
無言咸池浴日月深宅養靈根胷中浩然氣一
家同化元
陸沉百世師寄食魯柳下我今見諸孫風味窺
大雅大雅久不作圖王勿成霸偉哉居移氣蘭
鮑在所化
聖學魯東家恭惟同出自乘流去本遠遂有作
書肆日中駕肩來薄晚常掉臂徒囂終無贏歸
矣求已事
清潤玉泉冰高明秋景晴妙年勤翰墨銀鈎爛
縱横藍田生美璞味琢價連城思爲萬乘器柱
下貴晚成
八方去求道渺渺困多蹊歸來坐虚室夕陽在
吾西君今秣高馬夙駕先鳴鷄愼勿取我語親
行乃不迷
次韻李之純少監惠研(周)
黃公山下黃鷄秋持節䘏刑曾少休小人負弩
得開道掃葉張飲林巖幽相傳有石非地産列
仙持來自羅浮酒酣步出雲雨上南撫方城西
嵩丘林端乃見石空洞猛獸奰屭踞上頭鳥道
免迒謀挽致萬牛不動六丁愁道家蓬萊見仙
伯我亦洗湔與清流探囊贈研頗宜墨近出黃
山非遠求乃知此山自才美物欲致用當窮搜
迷邦故令成器晚不琢元非匠石羞
次韻曾子開舍人游籍田載荷花
歸(肈)
維王調玉燭時夏雨我田壁挂蒼龍骨溜渠故
濺濺三推勸根本百榖收早堅官司極齋明崇
丘見升煙繫馬西門柳憶聽去夏蟬剥芡珠走
盤鉤魚柳貫鮮掃堂延枕簟公子氣翩翩自爾
欲繼往阻心如壅泉紫微樂暇日披襟詠風漣
紅糚倚荷蓋水鏡寫明蠲美物亦有實翦房助
加籩珠宫紫貝闕足此水府仙鬱鬱冠蓋宅追
犇易彫年能從物外賞眞是區中賢仍聞載後
乘籠燭照嬋娟
次韻子瞻題郭熙畫秋山
黃州逐客未賜環江南江北飽看山玉堂臥對
郭熙畫發興已在青林間郭熙官畫但荒遠短
紙曲折開秋晚江村煙外雨脚明歸鴈行邊餘
疊巘坐思黃甘洞庭霜恨身不如鴈隨陽熙今
頭白有眼力尚能弄筆映䆫光畫取江南好風
日慰此將老鏡中髮但熙肯畫寬作程五日十
日一水石
詠李伯時摹韓幹三馬次蘇子由
韻簡伯時兼寄李德素(楶公麟)
太史瑣䆫雲雨垂試開三馬拂蛛絲李侯寫影
韓幹墨自有筆如沙畫錐絶塵超日精爽緊若
失其一望路馳馬官不語臂指揮乃知仗下非
新羈吾嘗覽觀在坰馬駑駘成列無權竒緬懷
胡沙英妙質一雄可將十萬雌決非厮養所成
就天驥生駒人得之千金市骨今何有士或不
價五羖皮李侯畫隱百寮底初不自期人誤知
戲弄丹青聊卒歲身如閱世老禪師
次韻子瞻和子由觀韓幹馬因論
伯時畫天馬
于闐花騘龍八尺看雲不受絡頭絲西河騘作
蒲萄錦雙瞳夾鏡耳卓錐長楸落日試天步知
有四極無由馳電行山立氣深穩可耐珠韉白
玉羈李侯一顧歎絶足領略古法生新竒一日
眞龍入圖畫在坰群雄望風雌曹霸弟子沙苑
丞喜作肥馬人笑之李侯論幹獨不爾妙畫骨
相遺毛皮翰林評書乃如此賤肥貴瘦渠未知
況我平生賞神俊僧中云是道林師
次韻荅王(御名今上)中(寅)
有身猶縛律無夢到行雲俗裏光塵合胷中涇
渭分我搴江南秀一見空馬羣夸士慕鍾鼎寒
儒守典墳吾欲超萬古乃如負山蚊能來商略
此趺坐對鑪芬
奉同子瞻韻寄定國
風雲開古鏡淮海熨冰紈王孫醉短舞羅襪步
微瀾老驥心雖在白鷗盟已寒斯人氣金玉視
世一鼠肝南歸脫䖝蠱入對隨孔鸞忽以口語
去鼓船下驚湍收身薄冰釋置枕泰山安后土
花藥麗海門天水寬伐木思我友知人良獨難
遥怜須鬢綠猶復耐悲歡
謝黃從善司業寄惠山泉(降)
錫谷寒泉橢石俱井得新詩蠆尾書急呼烹鼎
供茗事晴江急雨看跳珠是功與世滌羶腴令
我屢空常晏如安得左轓清潁尾風鑪煑茗臥
西湖
次韻錢穆父贈松扇(勰)
銀鉤玉唾明蠒紙松箑輕涼并送似可憐遠度
幘溝漊適堪今時褦襶子丈人玉立氣高寒三
韓持節見神山應得安期不死草使我蟬蛻塵
埃間
戲和文潛謝穆父松扇
猩毛束筆魚網紙松柎織扇清相似動搖懷袖
風雨來想見僧前落松子張侯哦詩松韻寒六
月火雲蒸肉山持贈小君聊一笑不須射雉彀
黃間
次韻王炳之惠玉板紙(伯虎)
王侯須若緣坡竹哦詩清風起空谷古田小牋
惠我百信知溪翁能解玉鳴碪千杵動秋山裹
糧萬里來輦轂儒林丈人有蘇公相如子雲再
生蜀往時翰墨頗横流此公歸來有邊幅小楷
多傳樂毅論高詞欲奏雲門曲不持歸掃蘇公
門乃令小人今拜辱去騷甚遠文氣卑畫虎不
成書勢俗董狐南史一筆無誤掌殺青司記錄
雖然此中有公議或辱五鼎榮半菽願公進德
使見書不敢求君米千斛
奉荅謝公靜與榮子邕論狄元規
孫少述詩長韻(輯愔)
謝公遂如此宰木已三霜無人知句法秋月自
澄江二子學邁俗窺杜見牖䆫試斲郢人鼻未
免傷手創蟹胥與竹萌乃不美羊腔自往見謝
公論詩得濠梁世方尊兩耳未敢築受降丹穴
鳳凰羽風林虎豹章小謝有家法聞此不聽冰
相思北風惡歸鴈落斜行
戲荅俞清老道人寒夜三首
索索葉自雨月寒遥夜闌馬嘶車鐸鳴群動不
遑安有人夢超俗去髮脫儒冠平明視清鏡政
爾良獨難
聞道一稊米出身縛簪纓懷我伐木友寒衾夢
丁丁富貴但如此百年半曲肱早晚相隨去松
根有茯苓
牧羊金華山早通玉帝籍至今風低草&KR0766;&KR0766;見
白石金華風煙下亦有君履跡何爲紅塵裏頷
鬚欲雪白
奉和文潛贈無咎篇末多見及以
旣見君子云胡不喜爲韻
龜以靈故焦雉以文故翳本心如日月利欲食
之旣後生玩華藻照影終没世安得八紘罝以
道獵衆智
談經用燕說束棄諸儒傳濫觴雖有罪末派瀰
九縣張侯真理窟堅壁勿與戰難以口舌爭冰
清石自見
野性友麋鹿君非我同群文明近日月我亦不
如君十載長相望逝川水沄沄何言談絶倒茗
椀對鑪薰
北寺鎖齋房陳鑰時一啓晁張跫然來連璧照
書几庭栢鬱葱葱紅榴罅多子時蒙吐佳句幽
處萬籟起
先皇元豐末極厭士淺聞只今舉秀孝天未喪
斯文晁張班馬手崔蔡不足云當今横筆陣一
戰靜楚氛
張侯窘炊玉僦屋得空壚但見索酒郎不見酒
家胡雖肥如瓠壷胷中殊不鹿何用知如此文
采似於菟
荆公六藝學妙處端不朽諸生用其短頗復鑿
戶牖譬如學捧心初不悟已醜玉石恐俱焚公
爲區别不
吾友陳師道抱獨門掃軌晁張作薦書射雉用
一矢吾聞舉逸民故得天下喜兩公陳堂堂此
士可摩壘
子瞻詩句妙一世乃云效庭堅體
蓋退之戲效孟郊樊宗師之比以
文滑稽耳恐後生不解故次韻道之
我詩如曹鄶淺陋不成邦公如大國楚吞五湖
三江赤壁風月笛玉堂雲霧䆫句法提一律堅
城受我降枯松倒澗壑波濤所春撞萬牛挽不
前公乃獨力扛諸人方嗤點渠非晁張雙但懷
相識察牀下拜老龐小兒未可知客或許敦厖
誠堪壻阿巽買紅纏酒缸
留王郎(純亮世弼)
河外吹沙塵江南水無津骨肉常萬里寄聲何
由頻我隨簡書來顧影將一身留我左右手奉
承白頭親小邦王事略蟲鳥聲無人王甥解鞍
馬夜語鷄喚晨母慈家人肥女慧男垂紳有田
爲酒事豚韭及秋春生涯得如此舊學更光新
索去何草草少留慰囏勤百年才一炊六籍經
幾秦要知胷中有不與跡同陳郢人懷妙質聊
欲運吾斤
送王郎
酌君以蒲城桑落之酒泛君以湘纍秋菊之英
贈君以黟川點漆之墨送君以陽關墮淚之聲
酒澆胷中之磊隗菊制短世之頽齡墨以傳千
古文章之印歌以寫從來兄弟之情江山萬里
頭將白骨肉十年眼終青(眼青一作終)連牀夜語鷄戒曉書
囊無底談未了有功翰墨乃如此何恨遠别音
書少炊沙作糜終不飽鏤冰文字費工巧要須
心地收汗馬孔孟行世日杲杲有弟有弟力持
家婦能養姑供珍鮭兒大詩禮女絲(桑一作)麻公但
讀書煑春茶(眼花一作遮)
古風二首上蘇子瞻
江梅有佳實託根桃李埸桃李終不言朝露借
恩光孤芳忌皎潔冰雪空自香古來和鼎實此
物升廟廊歲月坐成晚煙雨青已黃得升桃李
盤以遠初見嘗終然不可口擲置官道傍但使
本根在棄捐果何傷
青松出澗壑十里聞風聲上有百尺絲下有千
歲苓自性得久要爲人制頽齡小草有遠志相
依在平生醫和不並世深根且固蔕人言可醫
國何用太早計小大才則殊氣味固相似
豫章黃先生文集第二
