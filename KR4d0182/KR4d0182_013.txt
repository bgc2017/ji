豫章黃先生文集第十三
黃庭堅魯直
銘八十首
洪州分寧縣藏書閣銘
分寧縣三堂銘
洪州武寧縣東軒銘
晉州州學齋堂銘
駕說堂
樂泮堂
典學堂
見堯堂
稽古齋
緝熙齋
渴日齋
時術齋
敬業齋
尚友齋
切偲齋
游蓺齋
知困齋
優仕齋
浮筠亭
君子亭
李元中難禪閣銘
洪龜父淸非齋銘
洪駒父璧隂齋銘
洪玉父照曠齋銘
李商老殖齋銘
王子舟所性齋銘
鮮自源廣心齋銘
鮮自源貴稀亭銘
王良翰行菴銘
洪鴻父翛然堂銘
正平堂銘
養浩堂銘
養源堂銘
靈龜泉銘
明月泉銘
玉泉銘
癭尊銘
張益老十二琴銘
澗泉
香林八節
號鍾
玉磬
松風
媧簧
南風
無胎仙
秋思
漁桹
九井璜
天球
虎胎冠銘
洪龜父深衣带銘
洪駒父深衣带銘
潘子眞深衣帶銘
王子鈞深衣帶銘
孫知微畫玩珠龍銘
頥菴銘
跨牛菴銘
蓮花巖銘
三峽橋銘
默堂銘
墨軒銘
戎州舍利塔銘
無等院生臺銘
法雲寺金銅像銘
法雲寺水頭鑊銘
研銘三首
楊大年研銘
周元翁研銘
晁以道研銘
仼叔儉研銘
仼從簡鏡研銘
鮮自源研銘
歐陽元老研銘
王子與研銘
檀敦禮硯銘
王子飛研銘
鄭佽相研銘
李伯牖女子研銘
江氏芝木銘
洪州分寧縣藏書閣銘(并序)
分寧縣有學所從來遠矣然邑子諸生頼學以
成就者少挾書以游四方者多蓋在官常曰獄
訟之不得其情賦租之不登其時簿書朱墨之
不當其物寇盜發而不輒得是吾憂也若勸學
養士二千石之任也故廟堂巋然未嘗過而問
焉彼蓋不知養士之源發於縣鄉爲民父母豈
聽獄求盜之謂哉今吾宰延平胡君器之之爲
縣左規而右矩謹名而務實教之用經治之用
律其聽民不怠其牧民不煩豪吏歛手困窮得
職然後盡心於學乃舉其鄉先生與一經之師
位之以師友而作興可學之民弟子常溢百員
器之率其僚潔牲酒豆籩釋奠春秋諸生陞降
成文耆老歎息則合謀曰群居講學常病無書
今令君不鄙我民使得燕居以勤巳事甚大惠
也惟是公家力不能者吾儕其勸成之於是學
有職及諸生之父兄皆自勸市書以給諸生之
求且爲出入之不嚴不可以保存暴涼之不時
不可以持久又相勸作書閣并祭器而藏之閣
成謁諸令君令君乃以元祐八年夏五月丁丑
釋菜于先聖之廟而告成焉諸生則以告黃庭
堅而請銘之於是有間者曰郡有學朝廷爲之
擇師教事備矣縣不興學亦病者乎庭堅曰是
不然今夫浮屠之舍非傳先王之道也而所居
如林其墮隳不守凡有官之君子必左右經營
復之而後巳關市之征先王以禁利末其開塞
有權今則徒會其入百人之聚有網漏一金之
利必請而張官置吏焉夫士不可一日而無學
民不可一日而無教至於興學聚書則雖萬室
之邑以爲非職之憂者何哉此可請有爲民父
母之心知發政之先後之序者乎諸生曰信如
子之言請并書以詔後之人則序而爲銘曰
凡治有條如機有綜經經緯緯積寸成兩菅蒯
之手簡功於幼可席可屨不能以寒昔此廟學
終歲蓬艾聖師所居風雨無蓋今誦聖言皆有
夏屋爰及方冊宇以華閣華閣渠渠言行之林
聿求古今自觀德心咨爾諸生永懷兹道勿嬉
勿驁以迪有造得意自已書不盡言如御琴瑟
聽於無絃幕阜几几吳咮楚尾其下脩水行六
百里山川之靈或秀于民世得材用我培其根
勒銘頌成式告爾後無或墮之永庇爼豆
分寧縣三堂銘(靖共求瘼民肥)
茂宰蕭公來拊我民自初訖兹惠政日新父母
慈之知其苦樂吏瘦民肥猶求其瘼靖共在堂
敬畏在庭賓禮士子有渭有涇我名三堂式頌
式勸繼蕭公者無墜斯憲
洪州武寧縣東軒銘
温陵呂晉夫爲武寧縣其轡勒足以御吏其俎
豆足以和民以其身爲綱以其僚爲紀其有所
急也民以爲義其有所漏也民以爲仁於其歲
豐民間新作東軒以告豫章黃庭堅曰以此聽
民非以勤民也予觀今之爲吏訖三年則解體
不治民亦厭之今呂侯不得代踰四歲矣而勤
民如始至之日民亦安樂之唯恐其去也故銘
以勸來者
呂侯爲邦如匠規矩除治燕處不即歌舞於以
近之問民疾苦里無追胥抱孫買鉏吏無重糈
其虎爲鼠我班王春民在東臯于耜于餉勸其
作勞亟其耘耔無慢于敖役乃暇日于茅索綯
桃李兊矣松竹包矣知我民稼雨澤時矣萬物
芸芸自本自根於其並作我觀其復富貴游雲
荷戈而逐呂侯燕處不棘其欲東軒高明有突
有榮以納日月以陳鼓笙侯在東軒左經右律
燕及其僚射侯酒食咨爾後來式鑒斯今無以
豆觴費民寸隂
晉州州學齋堂銘(并序)
甥洪駒父主晉州學作齋堂諸名來乞銘予老
病不復能文各作數語以勸學云
駕說堂
仲尼之駕說矣兹儒將復駕其所說乎元元本
本大道甚夷毋以曲學誘諸子於亡羊之歧
樂泮堂
思樂泮水仁義之海見賢思齊聞過則改
典學堂
立則參於前坐則布於席樂則詔於鍾鼓宴則
列於飲食誰能出不由戶而不終始典于學
見堯堂
立則見堯於堂寐則見堯於夢道其常而因物
之自然是堯之日用
稽古齋
學之求于先王我占四方維天有斗執先王之
道以御今之有是謂古人不朽
緝熙齋
緝者絲治熙者火治維心之本光作而悠遠高
明蓋養之以浩然之氣學之有緝熙聖功也哉
渴日齋
學未竟日西入明追今終弗及
時術齋
禹初撫功洪水滔國作十三載民降丘宅君子
觀於蟻而知學之可積
敬業齋
慢游者日失一日敬業者不速而疾
尚友齋
今之君子吾既與偕昔者吾友舜何人哉
切偲齋
思而不學無所於覺故謂之殆學而不思萑葦
不治故謂之罔切切偲偲相勸以兩
游蓺齋
色荒者使人蹻蹻酒荒者使人漠漠游於六蓺
之林是謂名教之樂
知困齋
知之曰知之不知曰不知雖聖人亦若是其知
者有輕千里而學之其不知者有輕千里而告之
優仕齋
君子無一日不學也豈惟日哉無一時不學也
豈惟時哉無須臾不學也學哉身哉身哉學哉
浮筠亭
豐肌秀骨先後輩出何其孺子也解褓樂群不
舍晝夜何其學士也壯節臞躬不知歲寒何其
丈夫也
君子亭
君子藏器待時槃桓於不中也反身自觀
李元中難禪閣銘
龍眠道人李元中爲宜春决曹掾盡心於犴獄
忠信慈惠於百度訟者伏辜而即罪如罪在已
治罪之器人服而病焉如傷在已卹其寒飢苛
蛘加以保惠教誨使宥者渙然而悔杖者自今
而悔流者在塗而悔死者方來而悔孔子曰子
産衆人之母也而書言不盡其行事未知其能
若是乎獄事既筋於定築閣以退聽巳無憾而
後安禪而乞名於其友山谷道人山谷曰菩薩
久習勝妙禪定於諸三昧心得自在哀閔衆生
欲令成熟捨第一禪樂而生欲界是名菩薩難
禪可名曰難禪閣龍眠曰若是則吾豈敢敢不
勉焉請爲我銘之山谷曰勸巳以不倦勸同事
以不倦勸萬物以不倦故曰難爾天禪又何難
銘曰(作義難一)
正念現前常樂我禪於法不難生死險地施物
無畏於法不易能易能難則無難易俎豆鴆毒
使令虎兕蛻乎其無功澹乎其無味至道之極
不出於聖人萬物之祖不歸於天後百世而見
堯舜忘義忘年不動不禪坐無生禪(作人䕏一)
洪龜父清非齋銘
是是非非智者之别是謂是非謂非直者之發其别
也以成自其發也以成它吝其非而不改惟自屈也
大人能格君心之非是心術也方寸之間與萬物爲
市掃除不涓照用則曀日清其非虛室晣晣
洪駒父璧隂齋銘
甥洪芻駒父仕爲黃之酒正勤其官不素食矣又能
愛其餘日以私於學名其所居曰璧隂齋余内喜之
曰在官而可以行其私也惟學而已矣爲之作銘
惟道集虛觀我鏡中年耆典學考道則窮潛聖
語道朝聞夕死調高不和千世一士觴豆舞歌
不愛其光孰能劬書自憂面牆挾書呻吟白駒
過隙我以道儈何直尺璧古者寸隂不易千乘之
國得道之根則有枝葉務華絶根安事燁燁渴日
者揠苗罪歲者不芸芓勿亟勿遲能時者謂之君子
洪玉父照曠齋銘
萬物一家本無疎親小智彼我與鄰齗齗聞是
法音不懼不惑乃可與之方轂道域至道無域
門戶唯空無物可欲萬竅自風乃即萬物親疎
異同冬裘夏葛渴汲飢舂父慈子孝兄友弟恭
占筮筮吉卜龜龜從子是之學擴而心量遠之
大之是謂照曠
李商老殖齋銘
以心爲田我耒耜之慈祥弟友種而茂之忠信
不貪苗而立之敦厚敬恭水而耰之師友琢磨
耔而薅之先王遺言又時雨之仁義有年左右
取之相彼寒寠我則與之奉以饗帝神其吐之
王子舟所性齋銘
道行不加窮處不病此之謂性由思入睿由睿
入覺此之謂學性則聖質學則聖功謂予不能
倒戈自攻天下求師四海取友道立德尊宗吾
性有
鮮自源廣心齋銘
細德險微憎愛彼我君子廣心無物不可心不
運寸中積瑣瑣得失戚戚忿欲生火然爐傾側
焚我中和沃以遠大井泉無波天下爲量萬物
一家前聖後聖惠我光華
鮮自源貴稀亭銘
閬州城南天下稀有此金石句聞諸杜叟鮮子
築屋與山相賓知味者稀以自貴珍貴者欲得
良貴名立非得非名至貴無級
王良翰行菴銘
剪椶作菴駕以人肩利用行遠琴几後前衲子
師之行坐俱禪涉江東西浸湖南北視之菴也
行遠有足器成便人用之日新創物之智艾王
君申
洪鴻父翛然堂銘
詩書環列竹石隂岑有無言子自鉤其深彀士
挽弓會予心術敲朴問盜慈惠哀恤自公鞅掌
退食静淵東䆫置榻蟬蛻翛然
正平堂銘
畏首畏尾不自尊己牽於勢刑於利虐鰥寡以
奉高明是謂不平忠不足而詐有餘躬不行而
責從令是謂不正夫平者如執權衡以司重輕
如天四時不言自行夫正者渴飲而飢食冬裘
而夏葛喜怒予奪由己而不由物故行天下而
不屈靈龜負圖告人凶吉刳腸在前中黑如漆
楊子耄老思配寗蘧涪翁爲銘周旋其樞
養浩堂銘
心者氣之君氣者心之將君之所愾將應如響
心淵如淵氣得其養夫惟氣之爲物憂則焦然
怒則勃然羞則戁然懼則瞿然勞則癉然飢則
悴然酌其有餘不足而用其中爾乃浩然而浩
然之主人風義凛凛白髮在堂鷄鳴在寢弟兄
鴈行肴饍勸飲三子承學皆有英禀穆如清風
松竹交蔭富貴浮雲公但高枕
養源堂銘
李子作堂歐陽子名曰養源以成其福禄不知
其源及所以養而問諸山谷山谷曰江出汶山
其才濫觴其浸荆楚匪舟不航非以有源而受
下流多故耶行潦之委盈溝溢壑少焉雨止立
觀其涸故曰必清其源源清則流潔必深其源
源深則流長是故有令德者百世不忘李子進
曰若夫其源既得聞命矣敢問所以養之何如
山谷曰智及一年則知蓺榖智及十年則知蓺
木持百年而不知蓺人智不保其身况其子孫
欲其源清且深其人其人
靈龜泉銘
發皖口而西四十里泉淙淙行山徑亂石間謂
其來甚遠乃不能三里裂石而發源坎甃清澈
魚鰕輩游見其中頂有大石如龜引氣出源上
酌泉飲之愛其甘問泉上之人曰是不知水旱
下而爲田其溉種五百斛於是原德嫓形命曰
靈龜泉而銘之
雲涔涔兮山木造天亂石却走兮扶屋椽有龜闖
首兮足尾伏匿閱游者兮不知年鍾一德兮養
靈根漱石齒兮吐寒泉中深可以濯纓下流可
以濯足挹旊兮未病多瓶罌不休其汝覆雖不
能火而兆兮吉凶不欺唯汝卜
明月泉銘
明月堂冽甘井材旨酒利用茗於谷簾實季孟
賞音誰徐望聖
玉泉銘
玉泉坎坎來自重險發源無漸龍窟琬琰我行
峽中初酌蛙頷迨嘗百泉無與比甘山僧拙戅
煑瓶羹糝我以瀹茗泉味不揜行爲白蛇止爲
方鑑矢其明德以勒蒼厂
癭尊銘
癭尊庭堅得之舅李公擇以獻仲父聖謨仲父
懷寳不沽晚受福於巖壑鉤深而望遠得意而
忘歸載酒乞言賓客從之此尊魁磊譎詭得竘
匠而成器也晩其所容盛足以宴山川之暇日
仲父撫尊曰斯其以惡駭俗汝爲我銘以曉客
庭堅曰甕盎遺老宿瘤三逐說桓佐宣名顯齊
國相士實難執柯其則擁腫樛句不受繩墨斵
爲雷尊於酒爲德君子提携與椐同壽子子孫
孫勿替用酒
張益老十二琴銘(損)
澗泉
震陵孤桐下陽岑音如澗泉鳴深林二聖元祐
歲丁卯器而名之張益老
香林八節
河渭之水多土其聲厚以沈江漢之水多石其
聲清而不深香林八節是謂天地之中山水之音
號鍾
薄則播厚則石侈則咋弇則鬱長甬則震無此
五疾則鳴而中律是謂號鍾之實
玉磬
其清越以長者玉也聽萬物之秋聲者磬也室
如是中藜藿不再食以是樂飢不以告糴
松風
忽乎青蘋之未而生有極於萬竅號怒而實無
夫其蕩枝播葉霣其實而脫其枯風鳴松耶松
鳴風乎
媧簧
鍊石補天之手截匏比竹之音雖不可得吾知
古之猶今木聲犂然當於人心非參寥者孰鉤
其深
南風
聲歌南風舜作則欲報父母天罔極
舞胎僊
琴心三疊舞胎僊肉飛不到夢所傳白鶴歸來
見曾玄壟頭松風入朱弦
秋思
秋風度而草木先驚感秋者弦直而志不平攬
變衰之色爲可憐之聲不戰者善將傷手者代
匠悲莫悲於湘濱樂莫樂於濠上
漁桹
襏襫夫須蕭然於萬物之表槁項黃馘闖然於
一葦之杭與鷗鸕而物化發山水之天光驚潛
鱗而出聽是謂漁桹
九井璜
鉤魚而得九井之璜辟紂而遇六州之王堙沈
乎射鮒之谷委蛇乎鳴鳳之堂其音不爽維其
德之常
天球
天球至音不以人力作者七人傳以華國有蔚
者桐僵于下陽之霆奏刀而玉質成器而金聲
山川畀之耶其天性之耶
虎胎冠銘(并序)
積中弟惠虎胎冠未出包殼文章炳然嘯谷風
弭百獸不旋日矣取而加於元服所以昭示尚
文老夫得之竊懼維鵜之刺故作銘以自解
漆園老言作聖冠臯比文質稱吾衰矣文不昭
服斑然作虎羞深衣幅巾九節竹尚與斯文嘯
空谷
洪龜父深衣帶銘
貧不能畏賤不能憂以身行道如水于舟(恥處賤不憂一云居貧不)
洪駒父深衣帶銘
務華絶根自斧斤處厚居實萬事畢
潘子眞深衣帶銘
在車在寢風雨顛沛有其忘之道不人外
王子鈞深衣帶銘
養心欲誠擇術欲精自知欲明責人欲輕
孫知微畫玩珠龍銘
目睛不逃薩埵降魔相也肉怒鬱倔排雲天而
上也垂胡耽耽玩夜光也跳波突漩大物所推
盪也偉哉太古筆神智正也銘之者誰山谷放
浪也櫝藏者誰成都大聖慈寺圜通和尚也
頤菴銘(并序)
雲巖老法清結草菴於古木間直溪東旌陽峯
山光清明一塵無間河東柳敬叔名之曰頤菴
雙井黃庭堅予之銘
藏山於澤而非止天下雷行而非動自我觀頤
爲吾大用口則挂壁補飢瘡則食執頤之樞何
慎何節
跨牛菴銘
吉州太和縣普覺禪院其東北皆脩竹長老楚
金開息軒於竹間予作縣時嘗謂金爲我結草
菴於竹北金方經營經藏未暇也它日菴成予
巳去金知予隨食於四方不能有是菴也則自
名曰跨牛而乞予銘金蓋學牧牛於鄧峯永永
學牧牛於黃蘗南南無牛來者穿鼻焉永牧牛
者也然其牧不勤其牛不煩金之牛純白矣跨
而不敢下恐其蹊人之田予之與佛者游觀蹊
田之牛其角&KR0766;&KR0766;如金之能自牧者蓋寡矣故
作銘
唯水牯牛頭角堂堂以作意力徧行道場舉頭
看月終不觀指浮鼻渡河蹴蹋源底三界爲田
衆生爲稻由我深耕世無寸草我跨此牛無繩
與鞭要下即下馬後驢前
蓮花巖銘
自古在昔雷雨電擊天開八石青蓮趺鄂中有
巖壁牀敷宴息大士密迹置鉢倚錫蚖虺避宅
虎豹服役行人護戒如龜藏六以戒爲甲如蓮
生泥不染香色維巖居無斁
三峽橋銘
二山劒立瀧落天路北垂康王之簾南曳開先
之布銀潢傾瀉起蟄千雷斲山爲梁無有壞隤
驪龍守珠不可釣罩式告游者登危思孝
默堂銘
聞道之度或默或語言而不信以默自許
墨軒銘
賢問墨說煙出松節不如此說即波旬說
戎州舍利塔銘
維我戎州治漢僰道鉤帶二江撫有蠻獠王德
無外來享䟽犒在邊文武臥鼓弗考維時父老
崇佛宮廟道人在純法中杜多捨所懷璧嚴窣
堵波寶積佛之設利羅五色生息僧伽師之骨
身匪玉匪石大善知識功德之餘用福蠻方三
灾不作百穀有年上天降康歲攝提格元符天
子萬夀無疆涪翁作頌不顯其光以詔方將此
第七級不爰衆力檀者陳防吠瑠璃缾白金爲
牆施者周章
無等院生臺銘
呵利底母衆以血食爲命探懷取嬰兒而其父
母愁痛如來慈威力爲開甘露門乃敇清淨衆
受食施已分稱誦五如來及佛金口敕粒粒遍
十方施衆生飽滿彼呵利眷屬化形來受供若
有彈射者死墯畜生道若彼慳貪心謂少不飽
衆是人違佛敕死入餓鬼道司馬竦旦泰母夫
人白氏琢石作生臺以施無量故獲福亦無量
(氏三子名竦旦泰司馬)
法雲寺金銅像銘
善才訪道海絶處鑄金莊嚴萬物睹道人公麟
規範土鳬氏翟用司火度在元祐元秋白露檀
越張侯冀公主法雲秀公第一祖
法雲寺水頭鑊銘
圓通師大蘭若冀公主捨脂澤無量鑊慈悲杓
來者酌聞尚檀從智作
研銘三首
其堅也可以當謗者之鑠金其重也可以壓險
者之累卵其温也可以銷非意之横逆其圓也
可以行立心之直方如是則研爲予師亦爲予
友善誘在前良規在後精則入神勤則見功堅
如是重如是乃能時中固窮在道涉世在逢
制作淳古可使巧者拙夸者節性質温潤可使躁
者静戾者聽觀棐几而見研忘其一室之懸罄
温而栗重不泄不爲礪砥爲翰墨守不假人永
終吉
楊大年研銘
公無恙時於此翰墨其作也萬物受澤其不作
也羣公動色至於破塵出經萬物昭明人言楊
公不如石之壽我謂石朽而公不朽
周元翁研銘
刳其中以有容實其踵以自重綈衣漆室盥濯
致用風櫺垢面蛛網錯綜游於物之儻然吾與
爾同夢
晁以道研銘
惟矩也有隅惟深出有瀦策勲於六書惟重也
不反不側惟温也文明之澤君子以嫓德石在
臨洮其所從來遠矣毁璞而求之成圓器者鮮
矣藏器待時勿亟勿遲毋抵毋墜毋盜之誨
任叔儉研銘
縝栗密緻其宜墨而不敗筆也叩之鏗爾手之
所及如雲生礎其有玉德也礱而不琱美其質
也生石之淵中正砦之蠻溪峨眉之别也得而
器之任廣叔儉丹稜之傑也相而銘之山谷老
子豫章之枿也
任從簡鏡研銘
瀘川之桂林有石黟黑瀘川之人不能有而富
義有之以爲研則宜筆而受墨唐安任君從簡
之硯面爲鏡而背三足形駭天下若山林不若
而不得訪諸禹也松煤泛若(如一作)玄雲之過魄月
而竚也筆胥䟽其上則吾宮中之兔也握筆之
指爬沙若蛙欲食月不能而又吐也(簡以官守不任君宗易從)
(余銘其鏡研余没其研屏以爲研而與之銘而使復求烏石能至僰而屬余同年生賀慶孫之子成章持烏石硯屏來乞)
(中正砦之蠻溪兄弟也而白眉耳以爲屏烏石研材視萬州之金崖)
鮮自源研銘
刳心以爲地寬而不吝時墨而不瀦以爲日新
其寬也似道坦坦其日新也用而不&KR1248;
歐陽元老研銘
其堅也似立義不易其潤也似飲人以德叩之
鏗然如玉如金歐陽元老笙磬同音
王子與研銘
温潤而澤故不敗筆縝密以栗故不涸墨明䆫
淨几宴坐終日觀其懷文而抱質
檀敦禮硯銘
用爲碪不可以調杵擣衣用爲鼓不可以退盜
搴旗用爲鏡不可以鑒美惡用爲礅不可以御
賓客檀公三十六策戎匠鑱石刓其四封以爲
管城之國旁陳玉斗挹水以和墨時渴而飲之
給出不竭礪筆礲墨宜日書紙涪翁勒銘有告
無止
王子飛研銘
厚而静似仁剛而温似德不反不側似宜翰墨
鄭佽相研銘
韜兮虛其心籠古而絡今惟子翰墨林坦兮實
其踵不震不竦其承不覂角浪沄沄不瑕其温
圜以行世不規其盆
李伯牖女子研銘
既非牛渚望夫之石又非上虞幼婦之碑琢爲
海昏節婦之研堅潤而含風漪其以付伯牖之
孤女它日或能衛夫人之筆扎曹大家之文詞
江氏芝木銘(相作爲江懋)
江望陳留漢轑侯德七祖兆于圉南七祖竁于
圉北起居之阡既有拱木歲行三十一舍喪客
土者二十有六宗子有孝子使客歸其宅爰發
其祥緗芝紫莖凡圉南北孝思作則
豫章黃先生文集第十三
