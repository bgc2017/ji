豫章黃先生文集第十二
黃庭堅魯直
六言詩四十七首
題山谷石牛洞
題灊峯閣
次韻公擇舅
次韻王荆公題西太一宫壁二首
有懷半山老人再次韻二首
有惠江南帳中香者戱贈二首
子瞻繼和復答二首
有聞帳中香以爲熬蝎者戲用前韻
二首
次韻韓川奉祠西太一宫四首
題鄭防畫夾五首
題劉將軍鵝
寂住閤
深明閤
次韻石七三七首
贈高子勉四首
再用前韻贈子勉四首
荆南簽判向和卿用予六言見惠次
韻奉酬四首
蟻蝶圖
謝人送栗鼠尾畫維摩二首
挽词三十三首
神宗皇帝挽詞三首
司馬文正公挽詞四首
范忠文公挽詞二首
韓獻肅公挽詞三首
王文恭公挽詞二首
宗室公壽挽詞二首
黃㯋州挽詞三首
叔父給事挽詞十首
文安國挽詞二首
樂壽縣君吕氏挽詞二首
六言詩四十七首
題山谷石牛洞
司命無心播物祖師有記傳衣白雲横而不度
高鳥倦而猶飛
題灊峯閣
徐老海棠巢上(株結巢其上時與客巢飲於其間徐佺樂道隠於藥肆中家有海棠數)王
翁主簿峯菴(簿峯上嘗有毛人至其間問道王道人參禪四方歸結屋於主)梅蕊破顔冰
雪綠䕺不見黃甘
次韻公擇舅
昨夢黃粱半熟立談白璧一雙驚鹿要須野草
鳴鷗本願秋江
次韻王荆公題西太一宫壁二首
風急啼烏未了雨來戰蟻方酣眞是眞非安在
人間北看成南
晩風池蓮香度曉日宮槐影西白下長干夢到
青門紫曲塵迷
有懷半山老人再次韻二首
短世風驚雨過成功夢迷酒酣草玄不妨準易
論詩終近周南
啜羹不如放麑樂羊終愧巴西欲問老翁歸處
帝鄉無路雲迷
有惠江南帳中香者戲贈二首
百鍊香螺沉水寳薰近出江南一穟黃雲繞几
深禪想對同參
螺甲割崑崙耳香材屑鷓鴣斑欲雨鳴鳩日永
下帷睡鴨春閑
子瞻繼和復荅二首
置酒未容虚左論詩時要指南迎笑天香滿袖
喜公新趁朝參
迎燕溫風旎旎潤花小雨斑斑一炷煙中得意
九衢塵裏偷閑
有聞帳中香以爲熬蝎者戲用前
韻二首
海上有人逐臭天生鼻孔司南但印香嚴本寂
不必叢林徧參
我讀蔚宗香傳文章不減二班誤以甲爲淺俗
却知麝要防閑
次韻韓川奉祠西太一宫四首
萬靈未對甘泉五福間祀迎年旍旗三斿半偃
風馬雲車闖然
白旄下金神節青祝携御爐香百禮盡修亳祀
九歌不取沉湘
紫府侍臣鳴玉霜臺御史生風官燭論詩未了
知秋自屬梧桐
泰壇下瑞雲黃雨師灑道塵香便面猶承墜露
金鉦半吐東牆
題鄭防畫夾五首
惠崇煙雨歸鴈坐我潚湘洞庭欲喚扁舟歸去
故人言是丹青
能作山川遠勢白頭唯有郭熙欲寫李成驟雨
惜無六幅鵝溪
徐生脱水雙魚吹沬相看晩圖老矣箇中得計
作書遠寄江湖
折葦枯荷共晩紅榴苦竹同時睡鴨不知飄雪
寒雀四顧風枝
子母猿啼槲葉山南山北危機世故誰能樗里
彀中皆是由基
題劉將軍鵝
箭羽不霑春水籕文時印平沙想見山隂書罷
舉群驅向王家
寂住閤(因書爲寂住閤陳留宿一&KR1238;堂)
莊周夢爲胡蝶胡蝶不知莊周當處出生隨意
急流水上不流
深明閤
象蹋恒河徹底日行閻浮破冥若問深明宗旨
風花時度䆫櫺
次韻石七二七首
從來不似一物妄欲貫穿九流骨硬非黃閤相
眼青見白蘋洲
生涯一九節笻老境五十六翁不堪上補黼黻
但可歸教兒童
萬里草荒先壠六年蟲蠧群經老喜寬恩放去
心似驚波不停
爲君試講古學此事可牋天公君看花梢朝露
何如松上霜風
幽州已投斧柯崇山更用憂何早喜龔鄒冠豸
(浩史)又聞張董上坡(敦逸舜艮)
看著莊周枯槁化爲胡蝶翾輕人見穿花入柳
誰知有體無情
欲行水繞山圍但聞鵾化鵬飛女憂須髮盡白
兄歎江船未歸
贈高子勉四首
文章瑞世驚人學行刳心潤身沅江求九肋鼈
荆州見一角麟
張侯海内長句晁子廟中雅歌(於今第一無咎樂府)高郎少
加筆力我知三傑同科
妙在和光同塵事須鉤深入神聽它下虎口著
我不爲牛後人
拾遺句中有眼彭澤意在無絃顧我今六十老
付公以二百年
再用前韻贈子勉四首
胷中有度擇人事上無心活身只麽親情魚鳥
儻然圖畫麒麟
行要爭光日月詩須皆可絃歌著鞭莫落人後
百年風轉蓬科
勻法俊逸清新詞源廣大精神建安才六七子
開元數兩三人
醉鄉閑處日月鳥語花中管絃有興勤來把酒
與君端欲忘年
荆南簽判向和卿用予六言見惠
次韻奉酬四首
仕宦初不因人富貴方來逼身要是出群拔萃
乃成威鳳祥麟
向侯賦我菁莪何敢當不類歌顧我乃山林士
看君取將相科
覆却萬方無準安排一字有神更能識詩家病
方是我眼中人
覓句眞成小技知音定須絶絃景公有馬千駟
伯夷垂名萬年
蟻蝶圖
胡蝶雙飛得意偶然畢命網羅群蟻爭收墜翼
策勲歸去南柯
謝人送栗鼠尾畫維摩二首(藏之謝胡)
貂尾珍材可筆虎頭墨妙凝神頗知君塵外物
眞是我眼中人
丹青貌金粟影毛物宜管城公只今爲君落筆
他日聽我談空(金粟佛一作畫圖見)
挽詞三十三首
神宗皇帝挽詞三首
文思昭日月神武用雷霆制作深垂統憂勤減
夢齡孫謀開二聖末命對三靈今代誰班馬能
書汗簡青
釣築收賢輔天人與聖能輝光唐六典度越漢
中興百世神宗廟千秋永𥙿陵帝鄉無馬跡空
望白雲乘
昔在基皇極師臣論九疇丘陵忽爲谷天地不
藏舟河洛功無憾幽燕策末收嗣皇朝萬國任
姒正興周
司馬文正公挽詞四首
元祐開皇極功歸用老成惟深萬物表不令四
時行日者傾三接天乎奠兩楹堂堂寧復有埋
玉慟佳城
國在多艱日人如大雅詩忠清居沒世孝友是
生知加璧延諸老櫜弓撫四夷公身與宗社同
作太平基
獻納無虛日居然迹已陳清班區玉石寳曆順
星辰更化思鳴鵙遺書似獲麟易名無異論今
代兩三人
毁譽蓋棺了于今名實尊哀榮有王命終始著
民言蟬冕三公府深衣獨樂園平生兩無累憂
國愛元元
范忠文公挽詞二首
信道雖常爾知人乃獨亨書林身老大諫紙字
欹傾鼇去三山動人危五鼎烹保全天子聖几
杖送餘生
公在昭陵日文章近赤墀空嗟伏生老不侍邇
英帷去國幾三虎聞韶待一䕫誰言蓋棺了新
樂鎻蛛絲
韓獻肅公挽詞三首
鬱鬱高陽里生才世不孤八龍歸月旦三鳳繼
天衢梁壞吾安仰人亡道固臞空令湖海士愁
絶奠生芻
物産元希世風流更折衝决疑京兆尹富國大
司農遠業終三事仁聲逹九宗方析酌周斗何
意輟秦舂
淚盡才難日斯人遽隕傾冰枝憂木稼食昴恨
長庚名與具茨重心如潁水清堂堂萬夫表直
作閉佳城
王文恭公挽詞二首
先皇憑玉几末命寄元勲賓日行黃道攀髯上
白雲四時成歲律五色補天文不謂堂堂去今
爲馬鬛墳
宥密深黃閤光輝極上台藏舟移夜壑華屋落
泉臺雨紼誰爲挽寒笳故作哀傷心具瞻地無
復衮衣來
宗室公夀挽詞二首
昔在熙寧日葭莩接貴游題詩奉先寺横笛寶
津樓天網恢中夏賓筵禁列侯但聞劉子政頭
白更清修
昧旦鳴珂路春朝禁殿班方看分寶玉何意作
丘山燕入風榮舞花開日笑顔空餘杜陵淚一
爲漢中澘
黃潁州挽詞三首
恭惟同自出數世復通家惠沫霑枯涸忠規補
過差胷中明玉石仕路困風沙尚有平生酒秋
原灑菊花
臨民次公老論事長輿通袖有投虚刃時無斵
鼻工風流前輩近名實後人公不謂三日别今
成萬事空
公與汝陽守人間孝友稀鶺鴒鳴夜雨常棣倚
春暉粉省雙飛入泉臺相與歸哀笳宛丘道衰
涕不勝揮
叔父給事挽詞十首
元祐宗臣考十科公居八九未爲多功名身後
無瑕點孝友生知不啄磨
平生治獄有隂功忠孝臨民父母同贑上樵夫
談卓令宣城老吏識子公
三晉山河數士州頻年水旱不能秋我公出把
司農節粟麥還於地上流
更生苦訟石中書宰掾非人欲引裾兩帥弄兵
幾敗國同時御史更誰如(作猾帥一)
曾發公家鉅萬錢溝中襁褓却生全三齊水後
皆禾稼不殺耕牛更可傳
軍容百萬轉風雷獨料王師不戰摧三篋飛書
公對獄元豐天子照姦回
隴上千山漢節回掃除民蜮不爲灾蜀茶揔入
諸蕃市胡馬常從萬里來
廊廟從來不在邊黃扉青瑣慶登賢除書未試
回天筆何意佳城到馬前
榮禄常思澤九宗山摧梁壞併成空百年遺恨
誰昭洗它日諸郎有父風
晉地無戎臥賊曹民兵賜笏解弓刀六年講武
儒冠在不蹋金門著戰袍
文安國挽詞二首
七閩家舉子百粤海還珠往日推忠厚窮年領
轉輸一牀遺杖屨萬事委錙銖豈有蒼茫恨歸
巢未拮据
平生翰墨學空走使臣車瞿令能倉史歸公好
古書秦山刊日月周鼓頌畋漁不見龍蛇筆新
乾研滴蜍
樂夀縣君吕氏挽詞二首
歸裝衣楚楚家世印纍纍來作箕帚婦不忘蘋藻詩
居然成萬古何翅謁三醫騎省還秋直霜侵鬢脚衰
剪髻賓筵盛齊眉婦禮閑謂宜偕白髮忽去作青山
大夢驚胡蝶何時識佩環哀歌行欲絶丹旐雨斑斑
豫章黃先生文集第十二
