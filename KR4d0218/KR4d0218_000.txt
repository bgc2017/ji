夾漈遺稿别集類三(宋)
提要
(臣)等謹案夾漈遺稿三卷宋鄭樵撰樵字漁
仲莆田人居夾漈山中自稱溪西遺民紹興
間以薦得召對授右廸功郎兵部架閣尋改
監潭州南嶽廟給札歸鈔所著通志書成入
為樞密院編修生平銳于著述已成者凡四
十一種未成者八種並見于所作獻皇帝書
中故當時以博物洽聞著而未嘗以文章名
其集自陳振孫書錄解題以下亦皆不著錄
此本前後無序跋不知何人所編上卷古近
體詩五十六首中卷記一篇論一篇書二篇
下卷書三篇其詩不甚修飾而蕭散無俗韻
其文滉漾恣肆多類唐李觀孫樵劉蜕在宋
人中亦自為別調其獻皇帝書自譽甚至上
宰相書上方禮部書放言縱論排斥古人秦
漢来著述之家無一書能當其意至投宇文
樞密江給事二書置學問而誇抱負益傲睨
萬狀不可一世其器量殊嫌淺狭然南北宋
間記誦之富考證之勤實未有過于樵者其
高自位置亦非盡無因也觀于是集其學問
之始末亦可以見其概矣乾隆四十六年四
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
