欽定四庫全書
御選古文淵鑒卷十九目錄
漢
班固
文帝紀贊
武帝紀贊
昭帝紀贊
成帝紀贊
諸侯王表序
高惠高后文帝功臣表序
外戚恩澤侯表序
公孫弘卜式兒寬傳贊
司馬遷傳贊
公孫賀劉屈氂車千秋王訢楊敞蔡義陳萬年
鄭弘等傳贊
循吏傳序
貨殖傳序
游俠傳序
西域傳贊
崔駰
誡竇憲書
樊準
勸興儒學疏
陳忠
論喪服疏
容諫疏
言中使疏
翟酺
諫外戚疏
虞詡
請復三郡疏
左雄
上順帝陳吏事疏
郎顗
上災異封事
欽定四庫全書
御選古文淵鑒卷十九
内閣學士兼禮部侍郎教習庶吉士(臣)徐(乾學)等奉
旨編注
漢
班固(字孟堅彪之子九歲能屬文誦詩賦及長博貫載籍九流百家之言無不窮䆒以父彪所)
(續前史未詳乃探撰前記綴集所聞以為漢書學者莫不諷誦焉初除蘭臺令史遷為郎坐竇)
(憲賓客收繫死獄中)
文帝紀贊
孝文皇帝即位二十三年宮室苑囿車騎服御無所增
益有不便輙弛以利民(弛廢弛式爾反)嘗欲作露臺召匠計
之直百金上曰百金中人十家之産也吾奉先帝宫室
常恐羞之何以臺為身衣弋綈(弋黑色也綈厚繒大奚反)所幸慎
夫人衣不曳地帷帳無文繡以示敦樸為天下先治霸
陵皆瓦器不得以金銀銅錫為飾因其山不起墳南越
尉佗自立為帝召貴佗兄弟以德懷之佗遂稱臣與匈
奴結和親後而背約入盜令邊備守不發兵深入恐煩
百姓吳王詐病不朝賜以几杖羣臣袁盎等諫說雖切
常假借納用焉張武等受賄金錢覺更加賞賜以愧其
心專務以德化民是以海内殷富興於禮義斷獄數百
幾致刑措嗚呼仁哉
武帝紀贊
漢承百王之弊高祖撥亂反正文景務在養民至於稽
古禮文之事猶多闕焉孝武初立卓然罷黜百家(百家謂諸)
(子雜說違背六經)表章六經遂疇咨海内舉其俊茂(疇誰也咨謀也言謀)
(於衆人誰可為事者也)與之立功興太學修郊祀改正朔定歴數
(正之成反)協音律作詩樂建封䄠(䄠禪同)禮百神紹周後號令
文章煥焉可述後嗣得遵洪業而有三代之風如武帝
之雄材大略不改文景之恭儉以濟斯民雖詩書所稱
何有加焉
昭帝紀贊
昔周成以孺子繼統而有管蔡四國流言之變孝昭幼
年即位亦有燕蓋上官逆亂之謀成王不疑周公孝昭委
任霍光各因其時以成名大矣哉承孝武奢侈餘敝師
旅之後海内虚耗戸口減半光知時務之要輕繇薄賦
與民休息(繇讀曰徭)至始元元鳳之間匈奴和親百姓充實
舉賢良文學問民所疾苦議鹽鐵而罷𣙜酤尊號曰昭
不亦宜乎
成帝紀贊
臣之姑充後宮為婕妤(班彪之姑也)父子昆弟侍帷幄數為
臣言成帝善修容儀升車正立不内顧不疾言不親指
臨朝淵嘿尊嚴若神可謂穆穆天子之容者矣博覽古
今容受直辭公卿稱職奏議可述遭世承平上下和睦
然湛於酒色(湛讀曰躭)趙氏亂内外家擅朝言之可為於邑
(於邑短氣貌於音烏)建始以來王氏始執國命哀平短祚莽遂
簒位蓋其威福所由來者漸矣
諸侯王表序
昔周監於二代三聖制法(三聖謂文王武王及周公也)立爵五等封
國八百同姓五十有餘周公康叔建於魯衛各數百里
太公於齊亦五侯九伯之地(五侯五等諸侯也九伯九州之伯也)詩載其
訓曰介人維蕃大師維垣大邦維屏大宗維翰懷德維
寧宗子維城毋俾城壊毋獨斯畏(大雅板之詩)所以親親賢
賢褒表功德關諸盛衰深根固本為不可拔者也故盛
則周邵相其治致刑措衰則五伯扶其弱與共守自幽
平之後日以陵夷至虖阸䧢河洛之間(阸者狹也䧢者踦&KR1764;也西迫強)
(秦東有韓魏數見侵暴踦&KR1764;不安也阸於懈反䧢音區)分為二周(謂東西二周也)有逃責
之臺被竊鈇之言(周赧王負責無以歸之主迫責急乃逃於此臺後人因以名之洛陽南宮)
(謻臺是也周室衰微政令不行於天下雖有鈇鉞無所用之是謂私竊隠藏之耳被皮義反謻音移)然
天下謂之共主(雖至微弱猶共以為之主)彊大弗之敢傾(言諸侯雖強大者不)
(敢傾滅周也)歴載八百餘年數極德盡既於王赧(既亦盡也)降為
庶人用天年終號位已絶於天下尚猶枝葉相持莫得
居其虚位海内無主三十餘年秦據勢勝之地騁狙詐
之兵蠶食山東壹切取勝因矜其所習自任私知姗笑
三代盪滅古法(姗古訕字音删)竊自號為皇帝而子弟為匹
夫内亡骨肉本根之輔外亡尺土藩翼之衛陳吳奮其
白挺劉項隨而斃之故曰周過其歴秦不及期國勢然
也(應劭曰武王克商卜世三十卜年七百今乃三十六世八百六十七歲此所謂遇其歴也)漢興之
初海内新定同姓寡少懲戒亡秦孤立之敗於是剖裂
疆土立二等之爵(漢封功臣大者王小者侯也)功臣侯者百有餘邑
尊王子弟大啓九國自鴈門以東盡遼陽為燕代常山
以南太行左轉度河濟漸於海為齊趙穀泗以往奄有
龜蒙為梁楚東帶江湖薄會稽為荆吳北界淮瀕略廬
衡為淮南波漢之陽亘九嶷為長沙(波讀如陂澤之陂)諸侯比
境周帀三垂外接胡越(比謂相接次也三垂謂北東南也)天子自有三
河東郡潁川南陽(三河河東河南河内也)自江陵以西至巴蜀北
自雲中至隴西與京師内史凡十五郡公主列侯頗邑
其中而藩國大者夸州兼郡連城數十宮室百官同制
京師可謂撟枉過其正矣(撟與矯同言矯秦孤立之敗而大封子弟過於強盛有失)
(中也)雖然高祖創業日不暇給孝惠享國又淺高后女主
攝位而海内晏如亡狂狡之憂卒折諸呂之難成太宗
之業者亦賴之於諸侯也然諸侯原本以大末流濫以
致溢小者淫荒越法大者睽孤横逆以害身喪國(睽孤乖刺)
(之意)故文帝采賈生之議分齊趙景帝用鼂錯之計削吳
楚武帝施主父之册下推恩之令使諸侯王得分戸邑
以分子弟不行黜陟而藩國自析自此以來齊分為七
(謂齊城陽濟北濟南淄川膠西膠東)趙分為六(謂趙平原真定中山廣川河間)梁分為五
(謂梁濟川濟東山陽濟隂)淮南分為三(謂淮南衡山廬江)皇子始立者大國
不過十餘城長沙燕代雖有舊名皆亡南北邊矣景遭
七國之難抑損諸侯減黜其官武有衡山淮南之謀作
左官之律(仕於諸侯為左官絶不得使仕於王朝也人道上右今舍天子而仕諸侯故謂之左官也)
設附益之法(附益之法禁其背正法而厚於私家也)諸侯惟得衣食稅租
不與政事至於哀平之際皆繼體苗裔親屬疎遠生於
帷牆之中不為士民所尊勢與富室亡異而本朝短世
國統三絶(謂成哀平皆早崩又無繼嗣)是故王莽知漢中外殫微本
末俱弱亡所忌憚生其姦心因母后之權假伊周之稱
顓作威福廟堂之上不降階序而運天下詐謀既成遂
據南面之尊分遣五威之吏馳傳天下班行符命漢諸
侯王厥角□首(□與稽同)奉上璽韍惟恐在後或迺稱美頌
德以求容媚豈不哀哉是以究其終始彊弱之變明監
戒焉
高惠高后文帝功臣表序
自古帝王之興曷嘗不建輔弼之臣所與共成天功者
乎漢興自秦二世元年之秋楚陳之歲(謂陳涉自稱楚王時也)初
以沛公總帥雄俊三年然後西滅秦立漢王之號五年
東克項羽即皇帝位八載而天下迺平始論功而定封
訖十二年侯者百四十有三人時大城名都民人散亡
戶口可得而數裁什二三是以大侯不過萬家小者五
六百戶封爵之誓曰使黃河如帶泰山若厲國以永存
爰及苗裔(帶衣帶也厲砥厲石也河當何時如衣帶山當何時如厲石言如帶厲國猶永存以及後)
(世之子孫也)於是申以丹書之信重以白馬之盟(謂刑白馬歃其血以)
(為盟也)又作十八侯之位次(謂蕭何曹參張敖周勃樊噲酈商奚涓夏侯嬰灌嬰傅寬)
(靳歙王陵陳武王吸薛歐周昌丁復蟲達也)高后二年復詔丞相陳平盡差
列侯之功錄第下竟臧諸宗廟副在有司(副貳之本入在冇司)始
未嘗不欲固根本而枝葉稍落也故逮文景四五世間
流民既歸戶口亦息列侯大者至三四萬戶小國自倍
富厚如之子孫驕逸忘其先祖之艱難多陷法禁隕命
亡國或云子孫訖於孝武後元之間靡有孑遺耗矣(俗語)
(謂無為耗耗音毛)罔亦少密焉故孝宣皇帝愍而錄之乃開廟
臧覽舊籍詔令有司求其子孫咸出庸保之中竝受復
除或加以金帛用彰中興之德降及孝成復加䘏問稍
益衰微不絶如綫善乎杜業之納說也曰昔唐以萬國
致時雍之政虞夏以之多羣后饗共已之治(共恭同)湯法
三聖殷氏太平(三聖謂堯舜禹也)周封八百重譯來賀是以内恕
之君樂繼絶世隆名之主安立亡國(以立亡國之後為安泰也)至於
不及下車德念深矣(謂武王入殷未及下車封黃帝之後于薊虞舜之後于陳也)成
王察牧野之克顧羣后之勤知其恩結於民心功光於
王府也故追述先父之志錄遺老之策高其位大其㝢
(㝢謂啓土所居也)愛敬飭盡命賜備厚大孝之隆於是為至至
其没也世主嘆其功無民而不思所息之樹且猶不伐
况其廟乎是以燕齊之祀與周並傳子繼弟及歴載不
墮豈無刑辟繇祖之竭力故支庶賴焉(言國家非無刑辟而功臣子孫)
(得不陷罪辜者思其先人之力令有續嗣也)迹漢功臣亦皆割符世爵受山
河之誓存以著其號亡以顯其魂賞亦不細矣百餘年
間而襲封者盡或絶失姓或乏無主朽骨孤於墓苗裔
流於道生為愍隸死為轉屍(愍隸言為徒隸可哀愍也死不能葬故屍流轉在溝)
(壑之中)以往况今甚可悲傷聖朝憐閔詔求其後四方忻忻
靡不歸心出入數年而不省察恐議者不思大義設言
虚亡則厚德掩息遴柬布章(遴讀與吝同難行也東古簡字少也言今難行封則)
(得繼絶者少若然必布聞彰于天下也)非所以視化勸後也三人為衆雖
難盡繼宜從尤功於是成帝復紹蕭何哀平之世增修
曹參周勃之屬得其宜矣以綴續前記究其本末并序
位次盡於孝文以昭元功之侯籍云
外戚恩澤侯表序
自古受命及中興之君必興滅繼絶修廢舉逸然後天
下歸仁四方之政行焉傳稱武王克殷追存賢聖至乎
不及下車世代雖殊其揆一也高帝撥亂誅暴庶事草
創日不暇給然猶修祀六國求聘四皓過魏則寵無忌
之墓適趙則封樂毅之後及其行賞而授位也爵以功
為先後官用能為次序後嗣共已遵業舊臣繼踵居位
至乎孝武元功宿將略盡會上亦興文學進拔幽隠公
孫弘自海瀕而登宰相於是寵以列侯之爵又疇咨前
代詢問耆老初得周後復加爵邑自是之後宰相畢侯
矣元成之間晩得殷世以備賓位漢興外戚與定天下
侯者二人(呂后兄周呂侯澤建成侯釋之)故誓曰非劉氏不王若有亡
功非上所置而侯者天下共誅之是以高后欲王諸呂
王陵廷爭孝景將侯王氏脩侯犯色(脩侯周亞夫也脩音條)卒用
廢黜是後薄昭竇嬰上官衛霍之侯以功受爵其餘后
父據春秋褒紀之義(春秋天子將納后於紀紀本子爵也故先褒為侯言王者不取于小)
(國)帝舅緣大雅申伯之意(申伯周宣王元舅也為邑於謝後世欲光寵外親者緣申)
(伯之恩援此義以為喻也)寖廣博矣是以别而叙之
公孫弘卜式兒寬傳贊
公孫弘卜式兒寬皆以鴻漸之翼困於燕爵(易漸卦上九爻辭曰)
(鴻漸于陸其羽可用為儀喻弘等皆有鴻之羽儀未進之時燕爵所輕也)遠迹羊豕之間(遠竄)
(其迹也)非遇其時焉能致此位乎是時漢興六十餘載海
内艾安(艾讀曰乂)府庫充實而四夷未賓制度多闕上方欲
用文武求之如弗及始以蒲輪迎枚生見主父而歎息
(謂言公皆安在何相見之晚)羣士慕嚮異人並出卜式拔於芻牧弘
羊擢於賈豎衛青奮於奴僕日磾出於降虜斯亦曩時
版築飯牛之朋巳(版築傅說也飯牛甯戚也)漢之得人於兹為盛儒
雅則公孫弘董仲舒兒寬篤行則石建石慶質直則汲
黯卜式推賢則韓安國鄭當時定令則趙禹張湯文章
則司馬遷相如滑稽則東方朔枚臯(滑稽轉利之稱也滑亂也稽礙也言)
(其變亂無留礙也)應對則嚴助朱買臣歴數則唐都洛下閎協
律則李延年運籌則桑弘羊奉使則張騫蘇武將率則
衛青霍去病受遺則霍光金日磾其餘不可勝紀是以
興造功業制度遺文後世莫及孝宣承統纂修洪業亦
講論六藝招選茂異而蕭望之梁丘賀夏侯勝韋玄成
嚴彭祖尹更始以儒術進劉向王褒以文章顯將相則
張安世趙充國魏相丙吉于定國杜延年治民則黃霸
王成龔遂鄭弘召信臣(召讀曰邵)韓延壽尹翁歸趙廣漢嚴
延年張敞之屬皆有功迹見述於世參其名臣亦其次
也
司馬遷傳贊
自古書契之作而有史官其載籍博矣至孔氏籑之(籑與)
(撰同)上繼唐堯下訖秦繆唐虞以前雖有遺文其語不經
故言黃帝顓頊之事未可明也及孔子因魯史記而作
春秋而左丘明論輯其本事以為之傳又籑異同為國
語又有世本錄黃帝以來至春秋時帝王公侯卿大夫
祖世所出春秋之後七國竝爭秦兼諸侯有戰國策漢
興伐秦定天下有楚漢春秋故司馬遷據左氏國語采
世本戰國策述楚漢春秋接其後事訖於天漢其言秦
漢詳矣至於采經摭傳(摭拾也之亦反)分散數家之事甚多
疏略或有抵梧(抵觸也梧讀曰迕相支柱不安也)亦其涉獵者廣博貫
穿經傳馳騁古今上下數千載間斯以勤矣又其是非
頗繆於聖人論大道則先黃老而後六經序遊俠則退
處士而進姦雄述貨殖則崇勢利而羞賤貧此其所蔽
也然自劉向揚雄博極羣書皆稱遷有良史之才服其
善序事理辨而不華質而不俚其文直其事核不虚美
不隠惡故謂之實錄嗚呼以遷之博物洽聞而不能以
知自全既陷極刑幽而發憤書亦信矣(言其報任安書自陳已志)迹
其所以自傷悼小雅巷伯之倫(巷伯奄官也遇讒而作詩)夫唯大雅
既明且哲能保其身難矣哉(大雅蒸民之詩)
公孫賀劉屈氂車千秋王訢楊敞蔡義陳萬年
鄭弘等傳贊
所謂鹽鐵議者起始元中徵文學賢良問以治亂皆對
願罷郡國鹽鐵酒𣙜均輸務本抑末毋與天下爭利然
後教化可興御史大夫弘羊以為此乃所以安邊竟制
四夷國家大業不可廢也當時相詰難頗有其議文至
宣帝時汝南桓寬次公(次公寬之字)治公羊春秋舉為郎至
廬江太守丞博通善屬文推衍鹽鐵之議增廣條目極
其論難著數萬言亦欲以究治亂成一家之法焉其辭
曰觀公卿賢良文學之議異乎吾所聞聞汝南朱生言
當此之時英俊並進賢良茂陵唐生文學魯國萬生之
徒六十有餘人咸聚闕庭舒六藝之風陳治平之原知
者贊其慮仁者明其施勇者見其斷辯者騁其辭齗齗
焉行行焉(齗齗辯爭之貌行行剛彊之貌齗牛斤反行胡浪反)雖未詳備斯可
略觀矣中山劉子推言王道撟當世反諸正(正曲曰撟)彬彬
然弘博君子也九江祝生奮史魚之節發憤懣譏公卿
介然直而不撓可謂不畏彊圉矣桑大夫據當世合時
變上權利之略雖非正法鉅儒宿學不能自解(解釋也言理不)
(出於弘羊也)博物通逹之士也然攝公卿之柄不師古始放
於末利(放縱也謂縱心於利也)處非其位行非其道果隕其性以
及厥宗車丞相履伊呂之列當軸處中括囊不言容身
而去(括結也易坤卦六四爻辭曰括囊无咎無譽言自閉慎如囊之括結也)彼哉彼哉若
夫丞相御史兩府之士不能正議以輔宰相成同類長
同行阿意苟合以說其上斗筲之徒何足選也
循吏傳序
漢興之初反秦之敝與民休息凡事簡易禁罔疎闊而
相國蕭曹以寬厚清静為天下帥(帥遵也)民作畫一之歌
(民歌曰蕭何為法較若畫一曹參代之守而勿失)孝惠垂拱高后女主不出房
闥而天下晏然民務稼穡衣食滋殖至於文景遂移風
易俗是時循吏如河南守吳公蜀守文翁之屬皆謹身
帥先居以廉平不至於嚴而民從化孝武之世外攘四
夷内改法度民用彫敝姦軌不禁(言不可禁)時少能以化治
稱者唯江都相董仲舒内史公孫弘兒寬居官可紀三
人皆儒者通於世務明習文法以經術潤飾吏事天子
器之仲舒數謝病去弘寬至三公孝昭幼冲霍光秉政
承奢侈師旅之後海内虚耗光因循守職無所改作至
於始元元鳳之間匈奴鄉化百姓益富舉賢良文學問
民所疾苦於是罷酒𣙜而議鹽鐵矣及至孝宣繇仄陋
而登至尊興於閭閻知民事之囏難自霍光薨後始躬
萬幾厲精為治五日一聽事自丞相已下各奉職而進
及拜刺史守相輙親見問觀其所由退而考察所行以
質其言(質正也)有名實不相應必知其所以然常稱曰庶
民所以安其田里而亡嘆息愁恨之聲者政平訟理也
與我共此者其唯良二千石乎(謂郡守諸侯相)以為太守吏民
之本也數變易則下不安民知其將久不可欺罔廼服
從其教化故二千石有治理效輙以璽書勉厲增秋賜
金或爵至關内侯公卿缺則選諸所表以次用之(所表謂增)
(秩賜金爵也)是故漢世良吏於是為盛稱中興焉若趙廣漢
韓延壽尹翁歸嚴延年張敞之屬皆稱其位然任刑罰
或抵罪誅王成黃霸朱邑龔遂鄭弘召信臣等所居民
富所去見思生有榮號死見奉祀此廩廩庶幾德讓君
子之遺風矣(廩廩言有風采也)
貨殖傳序
昔先王之制自天子公侯卿大夫士至於皂隸抱關擊
□者(皂養馬者也隸之言著也屬著於人也抱關守門者也擊□守夜擊木以警衆也□吐各反)其
爵禄奉養宮室車服棺槨祭祀死生之制各有差别小
不得僣大賤不得踰貴夫然故上下序而民志定於是
辨其土地川澤丘陵衍沃原隰之宜(衍謂地平延者也沃水之所灌沃也)
(廣平曰原下濕曰隰)教民樹種畜養五穀六畜及至魚龞鳥獸雚
蒲材幹器械之資(雚荻也械者器之總名雚音桓)所以養生送終之
具靡不皆育育之以時而用之有節草木未落斧斤不
入於山林豺獺未祭罝網不布於壄澤鷹隼未擊矰弋
不施於徯隧(月令孟秋之月鷹乃祭鳥用始行戮弋射也矰者弋之矢也徯隧徑道也)既順
時而取物然猶山不茬蘖澤不伐夭(茬古槎字槎邪斫木也蘖髠斬之也)
(此夭謂草木之方長未成者也槎上牙反蘖五葛反夭烏老反)蝝魚麝卵咸有常禁
(蝝小蟲也麛鹿子也卵鳥卵也月令孟春之月毋殺孩蟲毋麛毋卵蝝弋全反麛莫奚反)所以順
時宣氣蕃阜庶物稸足功用如此之備也(稸與畜司)然後四
民因其土宜各任智力夙興夜寐以治其業相與通功
易事交利而俱贍非有徵發期會而遠近咸足故易曰
后以財成輔相天地之宜以左右民備物致用立成器
以為天下利莫大乎聖人此之謂也管子曰古之四民
不得雜處士相與言仁誼於閒宴工相與議技巧於官
府商相與語財利於市井農相與謀稼穡於田野朝夕
從事不見異物而遷焉故其父兄之教不肅而成子弟
之學不勞而能各安其居而樂其業甘其食而美其服
雖見竒麗紛華非其所習辟猶戎翟之與於越不相入
矣是以欲寡而事節財足而不爭於是在民上者道之
以德齊之以禮故民有恥而且敬貴誼而賤利此三代
之所以直道而行不嚴而治之大略也及周室衰禮法
墮諸侯刻桷丹楹大夫山節藻梲八佾舞於庭雍徹於
堂其流至於士庶人莫不離制而棄本稼穡之民少商
旅之民多穀不足而貨有餘陵夷至於桓文之後禮誼
大壊上下相冒國異政家殊俗耆欲不制僣差亡極於
是商通難得之貨工作亡用之器士設反道之行以追
時好而取世資偽民背實而要名姦夫犯害而求利簒
弑取國者為王公圉奪成家者為雄桀(圉謂禁守其人)禮誼不
足以拘君子刑戮不足以威小人富者木土被文繡犬
馬餘肉粟而貧者裋褐不完唅菽飲水(裋布長襦也褐編枲衣也啥含)
(同菽豆也裋音豎)其為編戶齊民同列而以財力相君雖為僕
虜猶亡慍色故夫飾變詐為姦軌者自足乎一世之間
守道循理者不免於饑寒之患其教自上興由法度之
無限也故列其行事以傳世變云
游俠傳序
古者天子建國諸侯立家自卿大夫以至於庶人各有
等差是以民服事其上而下無覬覦孔子曰天下有道
政不在大夫百官有司奉法承令以修所職失職有誅
侵官有罰夫然故上下相順而庶事理焉周室既微禮
樂征伐自諸侯出桓文之後大夫世權陪臣執命陵夷
至於戰國合從連衡力政爭彊由是列國公子魏有信
陵趙有平原齊有孟嘗楚有春申皆藉王公之勢競為
游俠鷄鳴狗盜無不賓禮而趙相虞卿棄國捐君以周
窮交魏齊之厄信陵無忌竊符矯命戮將專帥以赴平
原之急皆以取重諸侯顯名天下搤掔而游談者以四
豪為稱首(搤捉持也掔古腕字搤音戹)於是背公死黨之議成守職
奉上之義廢矣及至漢興禁網疏闊未之匡改也是故
代相陳豨從車千乘而吳濞淮南皆招賓客以千數外
戚大臣魏其武安之屬競逐於京師布衣游俠劇孟郭
解之徒馳騖於閭閻權行州域力折公侯衆庶榮其名
迹覬而慕之雖其陷於刑辟自與殺身成名若季路仇
牧死而不悔也(與許也仇牧宋大夫也宋萬殺閔公仇牧聞之趨而至手劒而叱之萬臂擊仇)
(牧碎首齒著於門闔言游俠之徒自許節操同于季路仇牧)故曾子曰上失其道民
散久矣非明王在上視之以好惡齊之以禮樂民曷由
知禁而反正乎古之正法五伯三王之辠人也而六國
五伯之罪人也夫四豪者又六國之罪人也况於郭解
之倫以匹夫之細竊殺生之權其辠已不容於誅矣觀
其温良泛愛振窮周急謙退不伐亦皆有絶異之姿惜
乎不入於道德苟放縱於末流殺身亡宗非不幸也自
魏其武安淮南之後天子切齒衛霍改節然郡國豪傑
處處各有京師親戚冠蓋相望亦古今常道莫足言者
唯成帝時外家王氏賓客為盛而樓護為帥及王莽時
諸公之間陳遵為雄閭里之俠原涉為魁
西域傳贊
孝武之世圖制匈奴患其兼從西國結黨南羌迺表河
曲列四郡開玉門通西域以斷匈奴右臂隔絶南羌月
氏單于失援由是遠遁而幕南無王庭遭值文景玄默
養民五世天下殷富財力有餘士馬彊盛故能睹犀布
瑇瑁則建珠崖七郡感枸醬竹杖則開牂柯越嶲(枸音矩)
聞天馬蒲陶則通大宛安息自是之後明珠文甲通犀
翠羽之珍盈於後宫蒲梢龍文魚目汗血之馬充於黃
門鉅象師子猛犬大雀之羣食於外囿殊方異物四面
而至於是廣開上林穿昆明池營千門萬戶之宮立神
明通天之臺興造甲乙之帳(其數非一以甲乙次第名之也)落以隨珠
和璧(落與絡同)天子負黼依襲翠被馮玉几而處其中設酒
池肉林以饗四夷之客作巴俞都盧海中碭極漫衍魚
龍角抵之戲以觀視之(巴巴州俞渝州也巴俞之人勁銳善舞都盧國名其人體輕善)
(緣者也碭極樂名漫衍者即張衡西京賦所云巨獸百尋是為漫衍者也魚龍者初為大魚後變成龍皆假作)
(以為戲也角抵者兩兩相當角力也)及賂遺贈送萬里相奉師旅之費不
可勝計至於用度不足迺𣙜酒酤筦鹽鐵鑄白金造皮
幣筭至車船租及六畜民力屈財用竭因之以凶年寇
盜並起道路不通直指之使始出衣繡杖斧斷斬於郡
國然後勝之是以末年遂棄輪臺之地而下哀痛之詔
豈非仁聖之所悔哉且通西域近有龍堆遠則葱嶺身
熱頭痛縣度之阸淮南杜欽揚雄之論皆以為此天地
所以界别區域絶外内也書曰西戎即序禹既就而序
之非上威服致其貢物也西域諸國各有君長兵衆分
弱無所統一雖屬匈奴不相親附匈奴能得其馬畜旃
罽而不能統率與之進退與漢隔絶道里又遠得之不
為益棄之不為損盛德在我無取於彼故自建武以來
西域思漢威德咸樂内附唯其小邑鄯善車師界迫匈
奴尚為所拘而其大國莎車于闐之屬數遣使置質於
漢願請屬都護聖上遠覽古今因時之宜羈縻不絶辭
而未許雖大禹之序西戎周公之讓白雉太宗之卻走
馬義兼之矣亦何以尚兹
崔駰(字亭伯涿郡安平人學有偉才與班固傅毅同時齊名辟竇憲府掾憲擅權驕恣駰數諫)
(不能容棄官歸)
誡竇憲書
駰聞交淺而言深者愚也在賤而望貴者惑也未信而
納忠者謗也三者皆所不宜而或蹈之者思效其區區
憤盈而不能已也竊見足下體淳淑之姿躬高明之量
意美志厲有上賢之風駰幸得充下館列後陳(陳列也)是
以竭其拳拳敢進一言傳曰生而富者驕生而貴者傲
生富貴而能不驕傲者未之有也今寵禄初隆百僚觀
行當堯舜之盛世處光華之顯時豈可不庶幾夙夜以
永終譽弘申伯之美致周邵之事乎語曰不患無位患
所以立昔馮野王以外戚居位稱為賢臣(馮野王字君卿妹為元帝)
(昭儀)近隂衛尉克已復禮終受多福(隂衛尉光烈皇后同毋弟興也)郯氏
之宗非不尊也(史丹封郯故云郯氏丹祖父恭有女弟武帝時為衛太子良娣成帝即位擢丹)
(為長欒尉遷右將軍封武陽侯)陽侯之族非不盛也(侯當作平王鳳封陽平侯)重侯
累將建天樞執斗柄(王氏九侯五大司馬北斗七星第一名天樞第五至第七為杓杓即)
(柄)其所以獲譏於時垂愆於後者何也蓋在滿而不挹
位有餘而仁不足也漢興以後迄於哀平外家二十保
族全身四人而已(四人者哀帝母丁姬景帝王皇后宣帝許皇后王皇后其家族並全)書
曰鑒于有殷可不慎哉竇氏之興肇自孝文二君以淳
淑守道成名先日(竇太后之弟長君少君退讓君子不敢以富貴驕人故云淳淑守道也)
安豐以佐命著德顯自中興(竇融封為安豐侯)内以忠誠自固
外以法度自守卒享祚國垂祉於今夫謙德之光周易
所美滿溢之位道家所戒故君子福大而愈懼爵隆而
益恭遠察近覽俯仰有則銘諸几杖刻諸盤杅矜矜業
業無怠無荒如此則百福是荷慶流無窮矣
樊準(字幼陵南陽湖陽人和帝幸南陽準為郡功曹召見器之拜郎中終光禄勲)
勸興儒學疏(時鄧太后臨朝儒學陵替準上疏太后深納其言是後屢舉方正敦)
(樸仁賢之士)
臣聞賈誼有言人君不可以不學故雖大舜聖德孳孳
為善成王賢主崇明師傅及光武皇帝受命中興羣雄
崩擾旌旗亂野東西誅戰不遑啓處然猶投戈講藝息
馬論道至孝明皇帝兼天地之資用日月之明庶政萬
幾無不簡心而垂情古典游意經藝每饗射禮畢正坐
自講諸儒並聽四方欣欣雖闕里之化矍相之事誠不足
言(禮記孔子射於矍相之圃蓋觀者如堵牆)又多徵名儒以充禮官如沛國
趙孝琅邪承宮等或安車結駟告歸鄉里或豐衣博帶
從見宗廟其餘以經術見優者布在廊廟故朝多皤皤
之良華首之老每讌會則論難術衎共求政化詳覽羣
言響如振玉朝者進而思政罷者退而備問小大隨化
雍雍可嘉期門羽林介胄之士悉通孝經博士議郎一
人開門徒衆百數(開門謂開一家之說)化自聖躬流及蠻荒匈奴
遣伊秩訾王大車且渠來入就學八方肅清上下無事
是以議者每稱盛時咸言永平今學者蓋少遠方尤甚
博士倚席不講儒者競論浮麗忘謇謇之忠習諓諓之
辭(諓諓謟言也諓音踐)文吏則去法律而學詆欺(詆亦欺也)銳錐刀
之鋒斷刑辟之重德陋俗薄以致苛刻(左傳鄭人鑄刑書叔向使貽子)
(産書曰今子相鄭立謗政鑄刑書人知争端矣將棄禮而徵於書錐刀之末將盡争之鄭其敗乎註錐刀喻小)
(事也)昔孝文竇后性好黃老而清静之化流景武之間臣
愚以為宜下明詔博求幽隠發揚巖穴寵進儒雅有如
孝宮者徵詣公車以俟聖上講習之期公卿各舉明經
及舊儒子孫進其爵位使纘其業復召郡國書佐使讀
律令如此則延頸者曰有所見傾耳者月有所聞伏願
陛下推述先帝進業之道
陳忠(字伯始沛國洨人司空寵之子論事切直終尚書令)
論喪服疏(元初三年詔大臣得行三年喪服關還職至元光中尚書令祝諷等奏以)
(為孝文皇帝定約禮之制光武皇帝絶告寧之典貽則萬世誠不可改宜復建武故事忠)
(上疏云)
臣聞之孝經始於愛親終於哀戚上自天子下至庶人
尊卑貴賤其義一也夫父母於子同氣異息一體而分
三年乃免於懷抱先聖緣人情而著其節制服二十五
月是以春秋臣有大喪君三年不呼其門閔子雖要經
服事以赴公難退而致位以究私恩故稱君使之非也
臣行之禮也(自臣有大喪至此並公羊傳之文也閔子騫遭喪君使之從軍騫乃要絰而服以從)
(軍役事了退家致位喪次極盡私恩故君使之雖非臣從君命有禮也)周室陵遲禮制不
序蓼莪之人作詩自傷曰瓶之罄矣惟罍之恥言已不
得終竟子道者亦上之恥也高祖受命蕭何創制大臣
有寧告之科合於致憂之義(寧告休謁之名吉曰告凶曰寧論語吾聞夫子人末)
(有自致者也必也親喪乎)建武之初新承大亂凡諸國政多趣簡易
大臣既不得告寧而羣司營禄念私鮮循三年之喪以
報顧復之恩者禮義之方實為凋損大漢之興雖承衰
敝而先王之制稍以施行故籍田之耕起於孝文(文帝二年)
(初開籍田)孝廉之貢發於孝武(武帝元光元年初令郡國舉孝廉)郊祀之禮
定於元成(元帝成帝時匡衡韋玄成定迭毁郊祀之禮)三雍之序備於顯宗
(三雍明堂辟雍靈臺也雍和也)大臣終喪成於陛下(謂安帝詔大臣得行三年喪也)聖
功美業靡以尚兹孟子有言老吾老以及人之老幼吾
幼以及人之幼天下可運於掌臣願陛下登高北望以
甘陵之思(丼陵安帝母陵)揆度臣子之心則海内咸得其所(疏入)
(宦豎不便之竟寢忠奏而從諷等議遂著于令)
容諫疏(時因災異詔舉有道公卿百僚各上封事忠以詔書既開諫爭慮言事者必多)
(激切或致不能容乃上疏豫通帝意)
臣聞仁君廣山藪之大納切直之謀忠臣盡蹇諤之節
不畏逆耳之害是以高祖舍周昌桀紂之譬(昌入奏事高祖方擁)
(戚姬昌走出高祖逐得騎昌項曰朕何如主昌曰桀紂之主也上笑不之罪)孝文嘉袁盎人
豕之譏(文帝幸慎夫人盎曰陛下為慎夫人適所以禍之也獨不見人彘乎上悦)武帝納東
方朔宣室之正(武帝為董偃置酒宣室方朔曰夫宣室者先帝之正處非法度之正不得入上)
(善之)元帝容薛廣德自刎之切(元帝欲御樓船廣德請從橋曰陛下不聽臣請自刎)
(以血汚車輪上卒從橋)昔晉平公問於叔向曰國家之患孰為大
對曰大臣重禄不極諫小臣畏罪不敢言下情不上通
此患之大者公曰善於是下令曰吾欲進善有謁而不
通罪至死今明詔崇高宗之德(高宗殷王武丁也)推宋景之誠
(宋景公熒惑退舍事)引咎克躬諮訪羣吏言事者見杜根成翊世
等新蒙表錄顯列二臺(謂杜根為侍御史成翊世為尚書郎也)必承風響
應爭為切直若嘉謀異策宜輙納用如其管穴妄有譏
刺雖苦口逆耳不得事實且優游寬容以示聖朝無諱
之美若有道之士對問高者宜垂省覽特遷一等以廣
直言之路
言中使疏(安帝數遣黃門常侍及中使伯榮往來甘陵而伯榮負寵驕蹇所經郡國)
(莫不迎謁又霖雨積時河水湧溢百姓騷動忠上疏不省)
臣聞位非其人則庶事不叙庶事不叙則政有得失政
有得失則感動隂陽妖變為應陛下每引災自厚不責
臣司臣司狃恩莫以為負(狃習也言屢被恩貸不以災變為憂負也)故天心
未得隔并屢臻(隔并謂水旱不節也并必信反)青冀之域淫雨漏河
(漏溢也)徐岱之濱海水盆溢兖豫蝗蝝滋生(蝝螽子也)荆揚稻
收儉薄并凉二州羌戎叛戾加以百姓不足府帑虚匱
自西徂東杼柚將空臣聞洪範五事一曰貌貌以恭恭
作肅貌傷則狂而致常雨春秋大水皆為君上威儀不
穆臨莅不嚴臣下輕慢貴倖擅權隂氣盛強陽不能禁
故為淫雨陛下以不得親奉孝德皇園廟(孝德皇安帝父清河王慶)
(也)比遣中使致敬甘陵朱軒軿馬相望道路可謂孝至
矣然臣竊聞使者所過威權翕赫震動郡縣王侯二千
石至為伯榮獨拜車下儀體上僣侔於人主(伯榮帝乳母王聖女)
(也)長吏惶怖譴責或邪諂自媚發人修道繕理亭傳多
設儲跱徵役無度(跱具也)老弱相隨動有萬計賂遺僕從
人數百匹頓踣呼嗟莫不叩心河間托叔父之屬(河間王開)
(安帝叔也)清河有陵廟之尊(清河王延平也陵廟所在故曰尊)及剖符大臣
皆猥為伯榮屈節車下陛下不問必以陛下欲其然也
伯榮之威重於陛下陛下之柄在於臣妾水災之發必
起於此昔韓嫣托副車之乘受馳視之使江都悞為一
拜而嫣受歐刀之誅(韓嫣得幸武帝武帝獵上林中先使嫣乘副車從數十百騎馳視獸)
(江都王望見以為天子伏謁道傍嫣驅不見王怒為皇太后泣言太后銜之後嫣出入永巷以姦聞太后賜嫣)
(死)臣願明主嚴天元之尊正乾剛之位(天元猶乾元也)職事巨
細皆任賢能不宜復令女使干錯萬幾重察左右得無
石顯泄漏之姦(石顯為中書令恐元帝一旦納用左右間巳乃取一言為騐嘗被使至諸宮徵)
(發先白上恐漏盡宮門閉請詔開門上許之顯故投夜還詔開宮門後果有上書告顯矯詔開宫門天子開之)
(笑顯泣曰陛下過私小臣屬任以事羣下無不嫉妒欲陷害者上以為然而憐之)尚書納言得
無趙昌譖崇之計(鄭崇哀帝時為尚書僕射數諫諍帝不許尚書令趙昌素諂因奏崇與宗)
(族通疑有姦上怒下崇獄死獄中)公卿大臣得無朱博阿傅之援(哀帝時博)
(為丞相阿傅大后指奏免大司馬傅喜哀帝怒下博獄自殺)外屬近戚得無王鳳害
商之謀(成帝舅王鳳為大將軍專權驕僣王商為丞相論議不能平鳳隂求商短使人上書告商閨門)
(事商坐免商宣帝舅欒昌侯王武之子)若國政一由帝命王事每决於已
則下不得偪上臣不得干君常雨大水必當霽止四方
衆異不能為害
翟酺(字子超廣漢雒人仕至將作大匠為權貴所搆廢於家)
諫外戚疏(安帝始親政追感祖母宋貴人悉封其家又元舅耿寳及皇后兄弟閻顯)
(等擅權酺時為尚書上疏諫)
臣聞微子徉狂而去殷叔孫通背秦而歸漢(通仕秦為博士後歸)
(漢)彼非自疎其君時不可也臣荷殊絶之恩蒙值不諱
之政豈敢雷同受寵而以戴天履地伏惟陛下應天履
祚歴值中興當建太平之功而未聞致化之道蓋遠者
難明請以近事徵之昔竇鄧之寵傾動四方兼官重紱
盈金積貨至使議弄神器改更社稷豈不以勢尊威廣
以致斯患乎及其破壊頭顙墮地願為孤豚豈可得哉
夫致貴無漸失必暴受爵非道殃必疾今外戚寵幸功
均造化漢元以來未有等比陛下誠仁恩周洽以親九族
然禄去公室政移私門覆車重尋寧無摧折而朝臣在
位莫肯正議翕翕訿訿(爾雅翕翕訿訿莫供職也)更相佐附臣恐威
權外假歸之良難虎翼一奮卒不可制故孔子曰吐珠
於澤誰能不含(喻君之權柄外假則必競取以為已利猶珠出于澤中誰能不含取以為巳寳)
(也此出春秋保乾圖恐非孔子語)老子稱國之利器不可以示人(利器謂權)
(道也)此最安危之極戒社稷之深計也夫儉德之恭政存
約節故文帝愛百金於露臺飾帷帳於皂囊(文帝集上書囊以為)
(殿帷)或有譏其儉者上曰朕為天下守財耳豈得妄用之
哉至倉穀腐而不可食錢貫朽而不可較今自初政以
來日月未久費用賞賜已不可筭斂天下之財積無功
之家帑藏單盡民物彫傷卒有不虞復當重賦百姓怨
叛既生危亂可待也昔成王之政周公在前召公在後
畢公在左史佚在右四子挾而維之目見正容耳聞正
言一日即位天下曠然言其法度素定也今陛下有成
王之尊而無數子之佐雖欲崇雍熙致太平其可得乎
自去年巳來災譴頻數地坼天崩高岸為谷修身恐懼
則轉禍為福輕慢天戒則其害彌深願陛下親自勞䘏
研精致思勉求忠貞之臣誅遠佞諂之黨損玉堂之盛
尊天爵之重割情欲之歡罷晏私之好帝王圖籍陳列
左右心存亡國所以失之鑒觀興王所以得之庶災害
可息豐年可招矣
虞詡(字升卿陳國武平人為朝歌長拜武都太守遷司隸校尉終尚書令)
請復三郡疏(安定北地上郡遭羌亂郡縣皆荒詡上疏請復從之使謁者督徙者)
(各歸本縣繕城郭置侯驛又浚渠屯田省費歲以億計遂令諸郡儲粟周數年)
臣聞子孫以奉祖為孝君上以安民為明此高宗周宣
所以上配湯武也禹貢雍州之域厥田惟上且沃野千
里穀稼殷積又有龜兹鹽池以為民利水草豐美土宜
産牧牛馬銜尾羣羊塞道北阻山河乘阸據險因渠以
溉水舂河漕(以水為碓由河轉漕也)用功省少而軍糧饒足故孝
武皇帝及光武築朔方開西河置上郡皆為此也而遭
元元無妄之災衆羌内潰郡縣兵荒二十餘年夫棄沃
壤之饒損自然之財不可謂利離河山之阻守無險之
處難以為固今三郡未復園林單外而公卿選懦容頭
過身張解設難但計所費不圖其安宜開聖德考行所
長
左雄(字伯豪南郡湼陽人安帝時為冀州刺史永建初徵拜議即再遷尚書令司隸校尉)
上順帝陳吏事疏(雄以守長數易非政之體上疏切陳帝感其言申下有司)
(考其真偽詳所施行而宦豎擅權終不能用)
臣聞柔遠和邇莫大寧人寧人之務莫重用賢用賢之
道必存考黜是以臯陶對禹貴在知人安人則惠黎民
懷之分伯建侯代位親民民用和穆禮讓以與故詩云
有渰淒淒興雨祁祁雨我公田遂及我私及幽厲昏亂
不自為政褒豔用權七子黨進(七子謂卿士皇父司徒番冢宰家伯膳夫仲允)
(内史棸子趣馬蹶師氏楀也)賢愚錯緒深谷為陵故其詩云四國無
政不用其良又曰哀今之人胡為虺蜴言人畏吏如虺
蜴也宗周既滅六國并秦阬儒泯典剗革五等更立郡
縣(剗削也五等謂諸侯)縣設令長郡置守尉什五相司封豕其民
(史記商鞅為秦定變法之令令人什五而相收司犯禁相連坐不告姦者要斬揚雄長揚賦曰秦窫窳其士封)
(豕其人也)大漢受命雖未復古然克慎庶官蠲苛救敝悅以
濟難撫而循之至於文景天下康乂誠由玄靖寬柔克
慎官人故也降及宣帝興於仄陋綜覈名實知時所病
刺史守相輙親引見考察言行信賞必罰帝乃歎曰民
所以安而無怨者政平吏良也與我共此者其惟良二
千石乎以為吏數變易則下不安業久於其事則民服
教化其有政理者輙以璽書勉勵增秩賜金或爵至關
内侯公卿缺則以次用之是以吏稱其職人安其業漢
世良吏於兹為盛故能降來儀之瑞建中興之功(宣帝時鳳)
(凰五至因以紀年)漢初至今三百餘載俗浸彫敝巧為滋萌下
飾其詐上肆其殘典城百里轉動無常各懷一切莫慮
長久謂殺害不辜為威風聚斂整辦為賢能以理巳安
民為劣弱以奉法循理為不化髠鉗之戮生於睚眦覆
尸之禍成於喜怒視民如寇讐稅之如豺虎(國語鬭丹廷見令尹)
(子常與之語問畜貨聚馬歸語其弟曰楚其亡乎吾見令尹如餓獸豺虎馬殆必亡者也)監司項背
相望(謂前後相顧也)與同疾疢見非不舉聞惡不察觀政於亭
傳責成於期月言善不稱德論功不據實虚誕者獲譽
拘檢者離毁(離遭也)或因罪而引高或色斯以求名(因罪潜遁)
(以求高尚之名論語曰色斯舉矣言觀前人之顔色也)州宰不覆競共辟召踴躍
升騰超等踰匹或考奏捕案而亡不受罪會赦行賂復
見洗滌朱紫同色清濁不分故使姦滑枉濫輕忽去就
拜除如流缺動百數鄉官部吏職斯禄薄(斯賤也)車馬衣
服一出於民廉者取足貪者充家特選横調(調徵也)紛紛
不絶送迎煩費損政傷民和氣未洽災眚不消咎皆在
此今之墨綬猶古之諸侯(墨綬謂令長即古子男之國也)拜爵王庭輿
服有庸(庸常也)而齊於匹豎叛命避負非所以崇憲明理
惠育元元也臣愚以為守相長吏惠和有顯效者可就
增秩勿使移徙非父母喪不得去官其不從法禁不式
王命錮之終身(式用也)雖會赦令不得齒列若被劾奏亡
不就法者徙家邊郡以懲其後鄕部親民之吏皆用儒
生清白任從政者(任堪也人林反)寬其負筭(負欠也筭口錢也儒生未有品)
(秩故寬之)增其秩禄吏職滿歲宰府州郡乃得辟舉如此威
福之路塞虚偽之端絶送迎之役損賦斂之源息循理
之吏得成其化率土之民各寧其所追配文宣中興之
軌(文帝宣帝也文帝遭呂氏難故亦云中興)流光垂祚永世不刊
郎顗(字雅光北海安丘人父宗學京氏易善風角星筭顗少傅父業兼明經典陽嘉中徵拜郎)
(中不就歸家後為同里人所殺)
上災異封事(順帝時災異屢見公車徵顗乃詣闕拜章)
臣聞天垂妖象地見災符所以譴告人主責躬修德使
正機平衡流化興政也易内傳曰凡災異所生各以其
正變之則除消之亦除(易稽覽圖之言正政也)伏惟陛下躬日昃
之聽温三省之勤思過念咎務消祗悔(祗大也易復卦初九曰無祗悔)
(元吉)方今時俗奢佚淺恩薄義夫救奢必於儉約拯薄無
若敦厚安上理人莫善於禮修禮遵約蓋惟上興革文
變薄事不在下故周南之德關雎政本本立道生風行
草從澄其源者流清溷其本者末濁天地之道其猶鼓
籥以虚為德自近及遠者也(籥如笛六孔内虚而氣無窮)伏見往年
以來園陵數災(陽嘉元年冬恭陵百丈廡災永建元年秋茂陵園寢災)炎光熾猛
驚動神靈易天人應曰君子不思遵利滋謂無澤厥災
孽火燒其宮又曰君高臺府犯隂侵陽厥災火又曰上
不儉下不節災火竝作燒君室自頃繕理西苑修復太
學(永建六年修太學也)宮殿官府多所搆飾昔盤庚遷殷去奢即
儉夏后卑室致力盡美又魯人為長府閔子騫曰仍舊
貫何必改作臣愚以為諸所繕修事可省減稟䘏貧人
賑贍孤寡此天之意也人之慶也仁之本也儉之要也
焉有應天養人為仁為儉而不降福者哉土者地祗隂
性澄静宜以施化之時敬而勿擾竊見正月以來隂闇
連日易内傳曰久隂不雨亂氣也蒙之比也蒙者君臣
上下相冒亂也又曰賢德不用厥異常隂夫賢者化之
本雲者雨之具也得賢而不用猶久隂而不雨也又頃
前數日寒過其節水既解釋還復凝合夫寒往則暑來
暑往則寒來此言日月相推寒暑相避以成物也今立
春之後火卦用事當温而寒違反時節由功賞不至而
刑罰必加也宜須立秋順氣行罰臣伏案飛候參察衆
政(京房作易飛候)以為立夏之後當有震裂涌水之害又比熒
惑失度盈縮往來涉歴輿鬼環繞軒轅(天官書曰輿鬼南方之宿軒轅)
(後宮之象也)火精南方夏之政也政有失禮不從夏令則熒
惑失行(熒惑南方主夏為禮為視禮虧視失不行夏令則熒感逆行也)正月三日至乎
九日三公卦也(凡卦法一為元士二為大夫三為三公四為諸侯五為王位六為宗廟分卦直)
(日之法爻主一日即三日九日竝為三公之日也)三公上應台階下同元首(君為)
(元首臣作股肱言三公上象天之台階下與人君同體也)政失其道則寒隂反節節
彼南山詠自周詩股肱良哉著於虞典而今之在位競
託高虚納累鍾之奉忘天下之憂棲遲偃仰寢疾自逸
被策文得賜錢即復起矣何疾之易而愈之速以此消
伏災眚興致昇平其可得乎今選舉牧守委任三府(三公)
(也)長吏不良既咎州郡州郡有失豈得不歸責舉者而
陛下崇之彌優自下慢事愈甚所謂大網疎小網數(謂緩)
(於三公切於州郡也)三公非臣之仇臣非狂夫之作所謂發憤忘
食懇懇不已者誠念朝廷欲致興平非不能面譽也臣
生長草野不曉禁忌披露肝膽書不擇言伏鑕鼎鑊死
不敢恨謹詣闕奉章伏待重誅
御選古文淵鑒卷十九
