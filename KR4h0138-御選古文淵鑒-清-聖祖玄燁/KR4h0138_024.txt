欽定四庫全書
御選古文淵鑒卷二十四目錄
晉
干寶
晉紀總論
庾亮
讓中書監表
荀崧
請置博士疏
范甯
罪王何論
蔡謨
止庾亮北伐議
王羲之
止殷浩再舉北伐書
與會稽王牋
遺謝安書
孫綽
諫移都洛陽疏
徐邈
與范甯書
戴逵
放達非道論
韓延之
報宋公書
欽定四庫全書
御選古文淵鑒卷二十四
内閣學士兼禮部侍郎教習庶吉士(臣)徐(乾學)等奉
旨編注
晉
干寶(字令升新蔡人散騎常侍)
晉紀總論
昔高祖宣皇帝以雄才碩量應運而仕值魏太祖創基
之初籌畫軍國嘉謀屢中遂服輿軫驅馳三世(三世魏武文明)
(三祖)性深阻有如城府而能寬綽以容納行任數以御物
而知人善采拔故賢愚咸懷小大畢力爾迺取鄧艾於
農隙引州泰於行役(艾為典農綱紀上計吏司馬懿竒之辟為掾荆州從事州泰亦為懿)
(所知)委以文武各善其事故能西擒孟達東舉公孫淵内
夷曹爽外襲王凌(太和元年新城太守孟達反懿破斬之四年遼東太守公孫淵反懿斬淵)
(梁水上嘉平元年誅大將軍曹爽三年太尉王凌貳於懿仰鴆而死)神略獨斷征伐四克
維御羣后大權在已於是百姓與能大象始構世宗承
基太祖繼業(世宗景帝師也太祖文帝昭也)玄豐亂内欽誕寇外(正元元年)
(中書令李豐謀以太常夏侯玄代師輔政逮捕夷三族二年揚州刺史文欽舉兵師大破其軍欽奔吳甘露元)
(年大將軍諸葛誕作亂昭奉天子東征斬誕)潛謀雖密而在幾必兆淮浦再
擾而許洛不震咸黜異圖用融前烈然後推轂鍾鄧長
驅庸蜀三關電掃劉禪入臣(景元四年鍾會自駱谷襲漢中鄧艾自隂平進軍雒)
(縣劉禪降三關陽平關江關白水關也)天符人事於是信矣始當非常之
禮終受備物之錫(是年天子封昭為晉公備九錫咸熙元年進爵為王)至於世祖
遂享皇極(咸熙二年世祖炎受魏禪)仁以厚下儉以足用和而不弛
寬而能斷故民詠維新四海悦勸矣聿修祖宗之志思
輯戰國之苦腹心不同公卿異議而獨納羊祜之策(羊祜)
(疏請伐吳張華贊成之賈充苟勖以為不可帝從祜策)杖王杜之决役不二時江
湘來同(咸寧五年鎮南大將軍杜預出江陵龍驤將軍王濬浮江而下太康元年入石頭孫皓降)掩
唐虞之舊域班正朔於八荒天下書同文車同軌牛馬
被野餘糧棲畝故於時有天下無窮人之諺雖太平未
洽亦足以明吏奉其法民樂其生矣武帝既崩山陵未
乾楊駿被誅母后廢黜(惠帝元康元年誅太傅楊駿賈后矯詔廢皇太后為庶人)尋
以二公楚王之變(賈后使楚王瑋殺太宰汝南王亮太保衞瓘旋以瑋矯詔殺之)宗子
無維城之助師尹無具瞻之貴至乃易天子以太上之
號而有免官之謠(永寧元年趙王倫簒位遷帝於金墉城號曰太上皇太史按星變事當有)
(免官天子)民不見德唯亂是聞朝為伊周夕為桀跖善惡陷
於成敗毁譽脇於世利内外混淆庶官失才名實反錯
天綱解紐國政迭移於亂人禁兵外散於四方方岳無
鈞石之鎮(三十斤為鈞四鈞為石)關門無結草之固李辰石冰傾
之於荆揚(義陽蠻張昌易姓名為李辰據江夏别率石冰破江揚二州)劉淵王彌撓
之於青冀(東萊王彌據青州匈奴劉元海據平陽)大盜稱制二帝失尊(懷愍)
(二帝俱為劉曜所虜)何哉樹立失權託付非才四維不張而苟且
之政多也夫作法於治其弊猶亂作法於亂誰能救之
彼劉淵者離石之將兵都尉王彌者青州之散吏也盖
皆弓馬之士驅走之人非有吳先主(孫權)諸葛孔明之能
新起之寇烏合之衆非吳蜀之敵也脫耒為兵裂裳為
旗非戰國之器也自下逆上非鄰國之勢也然而擾天
下如驅羣羊舉二都如拾遺芥將相王侯連頸以受戮
后嬪妃主虜辱於戎卒豈不哀哉天下大器也羣生重
畜也愛惡相攻利害相奪其勢常也若積水於防燎火
於原未嘗暫静也器大者不可以小道治勢動者不可
以争競擾古先哲王知其然也是以扞其大患禦其大
災百姓皆知上德之生已而不謂浚已以生也是以感
而應之悦而歸之如晨風之鬱北林(詩鴥彼晨風鬱彼北林晨風鳥名)
龍魚之趣淵澤也然後設禮文以治之斷刑罰以威之
謹好惡以示之審禍福以喻之求明察以觀之篤慈愛
以固之故衆知向方皆樂其生而哀其死悦其教而安
其俗君子勤禮小人盡力廉恥篤於家閭邪僻消於胸
懷故其民有見危以授命而不求生以害義又况可奮
臂大呼聚之以干紀作亂乎基廣則難傾根深則難拔
理節則不亂膠結則不遷是以昔之有天下者所以長
久也失豈無僻主賴道德典刑以維持之也昔周之興
也后稷生於姜嫄而天命昭顯文武之功起於后稷至
於公劉遭狄人之亂去邰之豳身服厥勞至於太王為
戎翟所逼而不忍百姓之命杖策而去之故從之如歸
市一年成邑二年成都三年五倍其初至於王季貊其
德音至於文王而維新其命由此觀之周家世積忠厚
仁及草木内隆九族外尊事黃耉養老乞言以成其福
禄者也而其后妃躬行四教(婦德婦言婦容婦功)尊敬師傅服澣
濯之衣修煩辱之事化天下以婦道是以漢濱之女守
潔白之志中林之士有純一之德始於憂勤終於逸樂
以三聖之智伐獨夫之紂猶正其名教曰逆取順守及
周公遭變陳后稷先公風化之所由致王業之艱難者
則皆農夫女工衣食之事也故自后稷之始基靖民十
五王而文始平之十六王而武始居之十八王而康克
安之故其積基樹本經緯禮俗節理人情恤隠民事如
此之纏綿也今晉之興也功烈於百王事捷於三代盖
有為以為之矣宣景遭多難之時誅庶桀以便事不及
修公劉大王之仁也受遺輔政屢遇廢置故齊王不明
不獲思庸於亳(嘉平六年司馬師廢魏主芳為齊王商書伊尹放太甲於桐三年復歸於亳)
高貴冲人不得復子明辟(咸熙二年司馬昭弑高貴鄉公髦周書成王幼周公踐阼)
(後復子明辟)二祖逼禪代之期不暇待三分八百之會也是
其創基立本異於先代者也又加之以朝寡純德之士
鄉乏不貳之老風俗淫僻恥尚失所學者以莊老為宗
而黜六經談者以虚薄為辯而賤名檢行身者以放濁
為通而狹節信進仕者以苟得為貴而鄙居正當官者
以望空為高而笑勤恪是以劉頌屢言治道傅咸每糾
邪正(頌光祿大夫咸司隸校尉)皆謂之俗吏其倚杖虚曠依阿無心
者皆名重海内若夫文王日旰不暇食仲山甫夙夜匪
懈者盖共嗤點以為灰塵矣由是毁譽亂於善惡之實
情慝奔於貨欲之塗選者為人擇官官者為身擇利而
秉鈞當軸之士身兼官以十數大極其尊小錄其要而
世族貴戚之子弟陵邁超越不拘資次悠悠風塵皆奔
競之士列官千百無讓賢之舉子真著崇讓而莫之省
(劉寔字子真著崇讓論)子雅制九班而不得用(劉頌字子雅轉吏部尚書作九班之)
(制以别尊卑為裴頠所駁事不行)其婦女莊櫛織絍皆取成於婢僕未
常知女工絲枲之業中饋酒食之事也先時而婚任情
而動故皆不恥淫佚之過不拘妒忌之惡父兄不之罪
也天下莫之非也又况責之聞四教於古修貞順於今
以輔佐君子者哉禮法刑政於此大壞如水斯積而決
其隄防如火斯蓄而離其薪燎也國之將亡本必先顛
其此之謂乎故觀阮籍之行而覺禮教崩弛之所由(阮籍)
(不拘禮法居喪飲酒食肉)察庾純賈充之事而見師尹之多僻(純之祖為)
(伍伯充之先為市魁二人嘗以此相戲)考平吳之功而知將帥之不讓(王渾)
(王濬争平吳之功更相表奏)思郭欽之謀而悟戎狄之有釁(郭欽著徙戎論)
覽傅玄劉毅之言而得百官之邪(傅玄上書曰虚無放誕之論盈於朝天下)
(無復清謙劉毅曰陛下賣官錢入私門)核傅咸之奏錢神之論而覩寵賂
之彰(傅咸上書以貨賂流行所宜深絶魯褒作錢神論)民風國勢如此雖以中
庸之才守文之主治之辛有必見之於祭祀季札必得
之於聲樂(左傳辛有適伊川見被髮祭於野者曰不及百年此其戎乎其禮先亡矣)范燮必
為之請死賈誼必為之痛哭(左傳范燮返自鄢陵使祝宗祈死曰君無禮而克敵)
(天益其疾矣賈誼上治安策疏曰臣竊惟事勢可為痛哭者一)又况我惠帝以放蕩之
德臨之哉懷帝承亂得位羈於強臣(東海王越擅權)愍帝奔播
之後徒厠其虚名天下之政既去非命世之雄才不能
取之矣淳耀之烈未渝故大命重集於中宗元皇帝
庾亮(字元規潁川鄢陵人明穆皇后兄)
讓中書監表(明帝即位以亮為中書監亮上表)
臣凡庸固陋少無檢操昔以中州多故舊邦喪亂隨侍
先臣遠庇有道(亮父琛永嘉南渡為會稽太守本傳亮隨父在會稽元帝為鎮東時辟西曹掾)
爰客逃難求食而已不悟邀時之福遭遇嘉運先帝龍
興垂異常之顧既眷同國士又申之婚姻遂階親寵(本傳)
(元帝聘亮妹為太子妃)累忝非服弱冠濯纓沐浴芳風頻繁省闥
(本傳中興初拜中書郎侍講東宮累遷散騎常侍)出領六軍(本傳王敦表為中領軍)十餘
年間位超先達無勞被遇無與臣比小人祿薄福過災
生止足之分臣所宜守而偷榮昧進日爾一日謗讟既
集上塵聖朝始欲自聞而先帝登遐區區微誠竟未上
達陛下踐阼聖政維新宰輔賢明庶寮咸允康哉之歌
實在至公而國恩不已復以臣領中書則示天下以私
矣何者臣於陛下后之兄也姻婭之嫌實與骨肉中表
不同雖太上至公聖德無私然世之喪道有自來矣悠
悠六合皆私其姻者也人皆有私則謂天下無公矣是以
前後二漢咸以抑后黨安進婚族危向使西京七族東京
六姓皆非姻黨各以平進(七族吕霍上官趙丁傅王也六姓二竇及鄧閻梁何也)縱
不悉全决不盡敗今之盡敗更因姻昵臣歴觀庶姓在世
無黨於朝無援於時植根之本輕也薄也苟無大瑕猶
或見容至於外戚憑託天地勢連四時(天地喻帝后四時喻諸王)根
援扶疎重矣大矣而財居權寵四海側目事有不允罪
不容誅身既招殃國為之敝其故何耶直由婚媾之私
羣情之所不能免故率其所嫌而嫌之於國是以疏附
則信姻進則疑疑積於百姓之心則禍成重闥之内矣
此皆往代成鑒可為寒心者也夫萬物之所不通聖賢
因而不奪冒親以求一才之用未若防嫌以明公道今
以臣之才兼如此之嫌而使内處心膂外總兵權以此
求治未之聞也以此招禍可立待也雖陛下二相明其
愚欵(元帝永昌元年王敦自為丞相錄尚書事加王導尚書令明帝太寧元年轉司徒)朝士百
寮頗識其情天下之人何可門到戶說使皆坦然耶夫
富貴寵榮臣所不能忘也刑罰貧賤臣所不能甘也今
恭命則愈違命則苦臣雖不達何事背時違上自貽患
責哉仰覽殷鑒量已知敝身不足惜為國取悔是以悾
悾屢陳丹欵而微誠淺薄未垂察諒憂惶屛營不知所
厝以臣今地不可以進明矣且違命已久臣之罪又積
矣歸骸私門以待刑書願陛下垂天地之鑒察臣之愚
則雖死之日猶生之年矣(疏奏帝納其言而止)
荀崧(字景猷潁川臨潁人秘書監光禄大夫)
請置博士疏(元帝簡省博士儀禮公羊穀梁及鄭易皆省不置崧以為不可乃上)
(疏)
自喪亂以來儒學尤寡今處學則闕朝廷之秀仕朝則
廢儒學之俊昔咸寧太康永嘉之中侍中常侍黃門通
洽古今行為世表者領國子博士一則應對殿堂奉酬
顧問二則參訓國子以弘儒訓三則祠儀二曹及太常
之職以得質疑今皇朝中興美隆往初宜憲章令軌祖
述前典世祖武皇帝應運登禪崇儒興學經始明堂營
建辟雍告朔班政鄉飲大射西閣東序有河圖秘書禁
籍臺省有宗廟太府金墉故事太學有石經古文先儒
典訓賈馬鄭杜服孔王何顔尹之徒章句傳注衆家之
學(後漢賈逵通五家穀梁之說尤明左氏傳國語為解詁五十一篇馬融著三傳異同說注孝經論語易三)
(禮尚書鄭玄注周易尚書毛詩儀禮禮記論語孝經尚書大傳晉書杜預為春秋左氏經傳集解後漢書服虔)
(作春秋左氏傳解漢書孔氏有古文尚書孔安國以今文字讀之因以起其家三國志王肅為尚書詩論語三)
(禮左氏解及撰定父朗所作易傳又山陽王弼注易後漢書何休作春秋公羊解詁又作公羊墨守左氏膏肓)
(穀粱廢疾漢書顔安樂顓門教授由是公羊有顔學又甘露元年召五經名儒平公羊穀梁同異穀梁議郎尹)
(更始議三十餘事由是穀梁之學大盛)置博士十九人九州之中師徒相
傳學士如林猶選張華劉寔居太常之官以重儒教(張華)
(傳徵華為太常劉寔傳咸寧中為太常)傳稱孔子没而微言絶七十二子
終而大義乖自頃中夏殄瘁講誦遏密斯文之道將墮
於地陛下聖哲龍飛恢崇道教樂正雅頌於是乎在江
揚二州先漸聖教學士遺文於是為盛然方疇昔猶千
之一臣學不章句才不弘通方之華實儒風殊邈思竭
駑駘庶增萬分願斯道隆於百世之上縉紳詠於千載
之下伏聞節省之制皆三分置二博士舊置十九人今
五經合九人準古計今猶未能半宜及節省之制以時
施行今九人以外猶宜增四願陛下萬機餘暇時垂省
覽宜為鄭易置博士一人鄭儀禮博士一人春秋公羊
博士一人穀梁博士一人昔周之衰下陵上替上無天
子下無方伯善者誰賞惡者誰罰孔子懼而作春秋諸
侯諱妒懼犯時禁是以微辭妙旨義不顯明故曰知我
者其惟春秋罪我者其惟春秋時左丘明子夏造膝親
受無不精究孔子既沒微言將絶於是丘明退撰所聞
而為之傳其書善禮多膏腴美辭張本繼末以發明經
意信多竒偉學者好之稱公羊高親受子夏立於漢朝
辭意清雋斷決明審董仲舒之所善也榖梁赤師徒相
傳暫立於漢世向歆漢之碩儒猶父子各執一家莫肯
相從其書文清義約諸所發明或是左氏公羊所不載
亦足有所訂正是以三傳並行於先代通才未能孤廢
今去聖久遠其文將墮與其過廢寧與過立臣以為三
傳雖同曰春秋而發端異趣按知三家異同之說此乃
義則戰争之場辭亦劒戟之鋒於理不可得共博士宜
各置一人以博其學(元帝詔曰崧表如此皆經國之務為政所由息馬投戈猶可講藝今)
(雖日不暇給豈忘本而遺存耶可共博議者詳之議者多從崧奏詔曰穀梁膚淺不足置博士餘如奏會王敦)
(之難不行按元帝紀太興四年三月置周易儀禮公羊博士帝紀但据詔書實未施行也)
范甯(字武子南陽順陽人豫章太守)
罪王何論(時虚浮相扇儒雅日替甯謂其源始於王弼何晏罪深桀紂乃著論)
或曰黃唐緬邈至道淪翳濠濮輟詠風流靡託争奪兆
於仁義是非成於儒墨平叔(何晏字)神懷超絶輔嗣(王弼字)
妙思通微振千載之頹綱落周孔之塵網斯盖軒冕之
龍門豪梁之宗匠嘗聞夫子之論以為罪過桀紂何哉
答曰子信有聖人之言乎夫聖人者德侔二儀道冠三
才雖帝皇殊號質文異制而統天成務曠代齊趣王何
蔑棄典文不遵禮度游辭浮說波蕩後生飾華言以翳
實騁繁文以惑世縉紳之徒翻然改轍洙泗之風緬焉
將墜遂令仁義幽淪儒雅蒙塵禮壞樂崩中原傾覆古
之所謂言偽而辯行僻而堅者其斯人之徒歟昔夫子
斬少正於魯(少正卯言偽而辯行僻而堅孔子相魯七日誅之)太公戮華士於
齊(海上有賢者狂矞太公望誅之曰恐其亂法易教也)豈非曠世而同誅乎桀紂
暴虐正足以滅身覆國為後世鑒戒耳豈能迴百姓之
視聽哉王何叨海内之浮譽資膏粱之傲誕畫魑魅以
為巧扇無檢以為俗鄭聲之亂樂利口之覆邦信矣哉
吾固以為一世之禍輕歴代之罪重自喪之釁小迷衆
之愆大也
蔡謨(字道明陳留考城人侍中司徒光祿大夫)
止庾亮北伐議(咸和八年石勒死亮有開復中原之謀部分諸將自率大衆移)
(鎮石頭為之聲援事下公卿謨上議)
時有否泰道有屈伸暴逆之寇雖終滅亡然當其強盛
皆屈而避之是以高祖受黜於巴漢忍辱於平城也若
争強於鴻門則亡不終日故蕭何曰百戰百敗不死何
待也原始要終歸於大濟而已豈與當亡之寇争遲速
之間哉夫惟鴻門之不争故垓下莫能與之争文王身
圮於羑里故道泰於牧野勾踐見屈於會稽故威申於
強吳今日之事亦繇此矣賊假息之命垂盡而豺狼之
力尚彊宜抗威以待時或曰抗威待時時已可矣愚以
為時之可否在賊之強弱賊之強弱在季龍之能否季
龍之能否可得而言矣自勒初起則季龍為爪牙(勒字世龍)
(上黨武鄉羯人起兵據襄國稱趙季龍勒從子)百戰百勝遂定中國境土所據
同於魏世(晉載記季龍謂其子曰主上以我躬當矢石二十餘年南擒劉岳北走索頭東平齊魯西)
(定秦雍剋定十有三州成大趙之業)及勒死之日將相内外欲誅季龍季
龍獨起於衆異之中殺嗣主誅寵臣(勒死季龍誅徐光程遐遂幽嗣主宏)
(殺之)内難既平千里遠出一攻而拔金墉再戰而斬石生
禽彭彪殺石聰滅郭權還據根本内外並定四方鎮守
不失尺土(成帝紀石聰以譙來降載紀石生石朗皆起兵季龍攻朗於金墉斬之進攻長安斬生於)
(鷄頭山生將郭權據上邽季龍遣子斌討之上邽豪族害權以降)詳察此事豈能乎將
不能也假令不能者為之其將濟乎將不濟也賊前攻
襄陽而不能拔誠有之矣(咸和五年勒將郭敬寇襄陽七年南中郎將桓宣攻敬破)
(之遂平襄陽)不信百戰之效而執一攻之驗棄多從少於理
安乎譬如射者百發而一不中可謂之拙乎且不拔襄
陽者非季龍身也桓平北守邊之將耳(桓宣傳亮謀北伐以宣為平北)
(將軍)賊前攻之争疆埸耳得之為善不得則止非其所急
也今征西之往則異於是(亮傳陶侃薨亮進號征西將軍)何者重鎮也
名賢也中國之人所聞而歸心也今而西度實有卷席
河南之勢賊所大懼豈與桓宣同哉季龍必率其精兵
身來距争若欲與戰戰何如石生若欲城守守何如金
墉若欲阻沔沔何如大江蘇峻何如季龍(咸和二年歴陽太守蘇峻)
(反三年逼遷天子於石頭陶侃温嶠討峻斬之)凡此數者宜詳校之愚謂石生
猛將關中精兵征西之戰不能勝也金墉險固劉曜十
萬所不能拔(劉曜敗季龍於高侯遂圍洛陽攻金墉不拔)今征西之守不能
勝也又是時兖州洛陽關中皆舉兵擊季龍(石堪奔兖州石生鎮)
(關中石朗鎮洛陽)此今三處反為其用方之於前倍半之覺也
若石生不能敵其半而征西欲當其倍愚所疑也蘇峻
之強不及季龍沔水之險不及大江大江不能禦蘇峻
而以沔水禦季龍又所疑也昔祖士雅在譙(士雅祖逖字載紀征)
(北將軍祖逖據譙將平中原勒憚之)佃於城北慮賊來攻因以為資故豫
安軍屯以禦其外榖將熟賊果至丁夫戰於外老弱獲
於内多持炬火急則燒榖而走如此數年竟不得其利
是時賊雖據沔北方之於今四分之一耳士雅不能捍
其一而征西欲禦其四又所疑也或云賊若多來則必
無糧然致糧之難莫過崤函而季龍昔涉此險深入敵
國平關中而後還今至襄陽路既無險又行其國内自
相供給方之於前難易百倍前已經至難而謂今不能
濟其易又所疑也然此所論但說征西既至之後耳尚
未論道路之虞也自沔以西水急岸高魚貫泝流首尾
百里若賊無宋襄之義及我未陣而擊之將如之何今
王士與賊水陸異勢便習不同寇若送死雖開江延敵
以一當千猶吞之有餘宜誘而致之以保萬全棄江遠
進以我所短擊彼所長懼非廟勝之算(朝議同之故亮不果移鎮)
王羲之(字逸少司徒導從子右軍將軍會稽内史)
止殷浩再舉北伐書(永和九年中軍將軍殷浩將北伐羲之以為必敗以)
(書止之浩遂行果為姚襄所敗復圖再舉又貽浩書)
知安西敗喪公私惋怛不能須臾去懷(時謝尚為安西將軍殷浩傳浩)
(北伐至許昌會張遇反謝尚敗績浩還夀陽)以區區江左所營綜如此天下
寒心固以久矣而加之敗喪此可熟念往事豈復可追
願思弘將來令天下寄命有所自隆中興之業政以道
勝寬和為本力争武功作非所當因循所長以固大業
想識其繇來也自寇亂以來處内外之任者未有深謀
遠慮括囊至計而疲竭根本各從所志竟無一功可論
一事可紀忠言嘉謀棄而莫用遂令天下將有土崩之
勢何能不痛心悲慨也任其事者豈得辭四海之責追
咎往事亦何所復及宜更虚已求賢當與有識共之不
可復令忠允之言常屈於當權今軍破於外資竭於内
保淮之志非復所及莫過還保長江都督將各復舊鎮
自長江以外羈縻而已任國鈞者引咎責躬深自貶降
以謝百姓更與朝賢思布平正除其煩苛省其賦役與
百姓更始庶可以允塞羣望救倒懸之急使君起於布
衣任天下之重尚德之舉未能事事允稱當重統之任
而喪敗至此恐闔朝羣賢未有與人分其謗者今亟修
德補闕廣延羣賢與之分任尚未知獲濟所期若猶以
前事為未工故復求之於分外宇宙雖廣自容何所知
言不必用或取怨執政然當情慨所在正自不能不盡
懷極言若必親征未達此旨果行者愚知所不解也願
復與衆共之復被州符增運千石徵役兼至皆以軍期
對之喪氣㒺知所厝自頃年割剝遺黎刑徒竟路殆同
秦政惟未加惨夷之刑耳恐勝(陳勝)廣(吴廣)之憂無復日矣
與會稽王牋(簡文帝時為會稽王輔政羲之阻浩北伐又與王牋)
古人恥其君不為堯舜北面之道豈不願尊其所事比
隆往代况遇千載一時之運顧智力屈於當年何得不
權輕重而處之也今雖有可欣之會内求諸已而所憂
乃重於所欣傳云自非聖人外寧必有内憂今外不寧
内憂已深古之弘大業者或不謀於衆傾國以濟一時
功者亦往往而有之誠獨運之明足以邁衆暫勞之弊
終獲永逸者可也求之於今可得擬議乎夫廟算决勝
必宜審量彼我萬全而後動功就之日便當因其衆而
即其實今功未可期而遺黎殱盡萬不餘一且千里饋
糧自古為難况今轉運供繼西輸許洛北入黃河雖秦
政之弊未至於此而十室之憂便以交至今運無還期
徵求日重以區區吳越經緯天下十分之九不亡何待
而不度德量力不弊不已此封内所痛心歎悼而莫敢
吐誠往者不可諫來者猶可追願殿下更垂三思解而
更張令殷浩荀羨還據合肥(時浩進次山桑羡鎮下邳)廣陵許昌譙
郡梁彭城諸軍皆還保淮為不可勝之基須根立勢舉
謀之未晩此實當今策之上者若不行此社稷之憂可
計日而待安危之機易於反掌考之虚實著於目前願
運獨斷之明定之於一朝也地淺而言深豈不知其未
易然古人處閭閻行陣之間尚或干時謀國評裁者不
以為譏况厠大臣末行豈可默而不言哉存亡所係決
在行之不可復持疑後機不定之於此後欲悔之亦無
及也殿下德冠宇内以公室輔朝最可直道行之致隆
當年而未允物望受殊遇者所以寤寐長歎實為殿下
惜之國家之慮深矣常恐伍員之憂不獨在昔麋鹿之
游將不止林藪而已願殿下暫廢虚遠之懷以救倒懸
之急可謂以亡為存轉禍為福則宗廟之慶四海有頼
矣
遺謝安書(羲之為右將軍會稽内史時東土饑荒輒開倉賑貸然朝廷賦役繁重羲)
(之每上疏争之事多見從又遺尚書僕射謝安書)
頃所陳論每蒙允納所以令下小得蘇息各安其業若
不耳此一郡久以蹈東海矣今事之大者未布漕運是
也吾意望朝廷可申下定期委之所司勿復催下但當
歲終考其殿最長吏尤殿命檻車送詣天臺三縣不舉
二千石必免或可左降令在疆塞極難之地又自吾到
此從事常有四五兼以臺司及都水御史行臺文符如
雨倒錯違背不復可知吾又瞑目循常推前取重者及
綱紀輕者在五曹主者涖事未嘗得十日吏民趨走功
費萬計卿方任其重可徐尋所言江左平日揚州一良
刺史便足統之况以羣才而更不理正由為法不一牽
制者衆思簡而易從便足以保守成業倉督監耗盜官
米動以萬計吾謂誅翦一人其後便斷而時意不同近
檢校諸縣無不皆爾餘姚近十萬斛重斂以資姦吏令
國用空乏良可歎也自軍興以來征役及充運死亡叛
散不反者衆虚耗至此而補代循常所在凋困莫知所
出上命所差上道多叛則吏及叛者席卷同去又有常
制輒令其家及同伍課捕課捕不擒家及同伍尋復亡
叛百姓流亡戶口日減其源在此又有百工醫寺死亡
絶没家戶空盡差代無所上命不絶事起或十年十五
年彈舉獲罪無懈息而無益實事何以堪之謂自今諸
死罪原輕者及五歲刑可以充此其減死者可長充兵
役五歲者可充雜工醫寺皆令移其家以實都邑都邑
既實是政之本又可絶其亡叛不移其家逃亡之患復
如初耳今除罪而充雜役盡移其家小人愚迷或以為
重於殺戮可以絶姦刑名雖輕懲肅實重豈非適時之
宜耶
孫綽(字興公太原中都人廷尉卿領著作郎)
諫移都洛陽疏(哀帝隆和初燕慕容暐寇洛陽河南太守戴施出奔冠軍將軍)
(陳祐告急桓温使竟陵太守鄧遐助祐并欲還都洛陽朝廷畏温不敢為異而北土蕭條)
(人情疑懼綽乃上疏)
伏見征西大將軍臣温表便當躬率三軍討除二宼(秦苻)
(堅燕慕容暐)蕩滌河渭清灑舊京然後神旗電舒朝服濟江
反皇居於中土正玉衡於天極斯超世之弘圖千載之
盛事然臣之所懷竊有未安以為帝王之興莫不藉地
利人和以建功業貴能以義平暴因而撫之懷愍不建
淪胥秦京遂令寇盜交侵神州絶綱土崩之釁誠繇道
喪然中夏蕩蕩一時横流百郡千城曾無完郛者何哉
亦以地不可守投奔有所故也天祚未革中宗龍飛非
惟信順協於天人而已實賴萬里長江畫而守之耳易
稱王公設險以守其國險之時義大矣哉斯巳然之明
效也今作勝談自當任道而遺險校實量分不得不保小
以圖存自喪亂以來六十餘年蒼生殄滅生理茫茫永
無依歸播流江表已經數世(自元帝至哀帝凡六世)存者長子老
孫亡者丘隴成行雖北風之思感其素心目前之哀實
為交切若遷都旋軫之日中興五陵(元帝建平陵明帝武平陵成帝興平)
(陵康帝崇平陵穆帝永平陵皆在江左)即復緬成遐域泰山之安既難以
理保烝烝之思豈不纏於聖心哉温今此舉誠欲大覽
始終為國遠圖向無山陵之急亦未首決大謀獨任天
下之至難也今發憤忘食忠慨亮到凡在有心孰不致
感而百姓震駭同懷危懼者豈不以反舊之樂賖而趣
死之憂促哉何者植根於江外數十年矣一朝拔之頓
驅踧於空荒之地提挈萬里踰險浮深離墳墓棄生養
富者無三年之糧貧者無一餐之飯田宅不可復售舟
車無從而得捨安樂之國適習亂之鄉出必安之地就
纍卵之危將頓仆道塗飄溺江川僅有達者夫國以人
為本疾寇所以為人衆喪而寇除亦安所取裁此仁者
所以哀矜國家所宜深慮也自古今帝王之都豈有常
所時隆則宅中而圖大勢屈則遵養以待會使德不可
勝家有三年之積然後始可謀太平之事耳今天時人
事有未至者矣一朝欲一宇宙無乃頓而難舉乎臣之
愚計以為且可更遣一將有威名資實者先鎮洛陽於
陵所築二壘以奉衞山陵掃平梁(梁國)許(許昌)清一河南運
漕之路既通然後盡力於開墾廣田積榖漸為徙者之
資如此賊見亡徵勢必遠竄如其迷逆不化復欲送死
者南北諸軍風馳電赴若身手之救痛癢率然之應首
尾(率然常山蛇也擊首尾應擊尾首應擊中則首尾俱應)山陵既固中夏小康陛
下且端委紫極增修德政躬行漢文簡樸之至去小惠
節游費審官人練甲兵以養士滅寇為先十年行之無
使隳廢則貧者殖其財怯者充其勇人知天德赴死如
歸以此致政猶運之掌握何故捨百勝之長理舉天下
而一擲哉陛下春秋方富温克壯其猷君臣相與私養
德業括囊元吉豈不快乎今温唱高義聖朝互同臣以
輕微獨獻管見出言之難實在今日而臣區區必聞天
聽者切以無諱之朝狂瞽進說芻蕘之謀聖賢所察所
以不勝至憂觸冒干陳若陛下垂神温少留思豈非屈
於一人而允億兆之願哉如以干忤罪大欲加顯戮使
丹誠上達退受刑誅雖没泉壤尸且不朽(桓温見綽表不悦曰致意)
(興公何不尋君遂初賦知人家國事耶事遂得止綽傳綽少有高尚志作遂初賦以致意)
徐邈(字仙民東莞姑幕人太子前衛率驍騎將軍)
與范甯書(豫章太守范甯欲遣十五議曹下屬城采求風政并吏假還訊問官長得)
(失邈與書)
知足下遣十五議曹各至一縣又吏假歸白所聞見誠
是足下留意百姓故廣其視聽吾謂勸導以實不以文
十五議曹欲何所敷宣耶庶事辭訟足下聽斷充塞則
物理足矣上有理務之心則下之求理者至矣日昃省
覽庶事無滯則吏慎其負而人聽不惑豈須邑至里詣
飾其游聲哉非徒不足致益乃是蠶漁之所資又不可
縱小吏為耳目也豈有善人君子而干非其事多所告
白者乎君子之心誰毁誰譽如有所譽必由歴試如有
所毁必以著明託社之鼠攻之甚害自古以來欲為左
右耳目者無非小人皆先因小忠而成其大不忠先藉
小信而成其大不信遂使君子道消善人輿尸前史所
書可為深鑒足下選綱紀必得國士足以攝諸曹諸曹
皆是良吏則足以掌文案又擇公方之人以為監司則
清濁能否與事而明足下但平心居宗何取於耳目哉
昔明德馬后未嘗顧與左右言可謂遠識况大丈夫而
不能免此乎
戴逵(字安道譙國人孝武時以散騎常侍國子博士累徵不就逃於吳)
放達非道論(逵性高潔常以禮度自處深以放達為非乃著論)
夫親没而採藥不反者(史記太伯虞仲知古公欲立季歴以及昌乃逃如荆蠻)不
仁之子也君危而屢出近關者(孫文子欲出衛君蘧伯玉從近關出後甯喜欲)
(復衛君伯玉又從近關出)苟免之臣也而古之人未始以彼害名教
之體者何達其旨故也達其旨故不惑其迹若元康之
人(元康惠帝年號時俗尚放達)可謂好遯跡而不求其本故有捐本
徇末之弊舍實逐聲之行是猶美西施而學其顰眉慕
有道而折其巾角(後漢書郭有道行遇雨巾一角墊時人乃故折一角)所以為慕
者非其所以為美徒貴貌似而已矣夫紫之亂朱以其
似朱也故鄉愿似中和所以亂德放達似達所以亂道
然竹林之為放有疾而為顰者也元康之為放無德而
折巾者也可無察乎且儒家尚譽者本以興賢也既失
其本則有色取之行懷情喪真以容貌相欺其弊必至
於末偽道家去名者欲以篤實也苟失其本又有越檢
之行情禮俱虧則仰詠兼忘其弊必至於本薄夫偽薄
者非二本之失而為弊者必託二本以自通夫道有常
經而弊無常情是以六經有失二政有弊苟乖其本固
聖賢所無奈何也嗟夫行道之人自非性足體備闇蹈
而當者亦曷能不棲情古烈擬規前修苟迷擬之然後
動議之然後言固當先辯其趣舍之極求其用心之本
識其枉尺直尋之旨採其被褐懷玉之由若斯途雖殊
而其歸可觀也跡雖亂而其契不乖也不然則流遯忘
反為風波之行自驅以物自誑以偽外眩囂華内喪道
實以矜尚掩其真主以塵詬翳其天正貽笑千載可不
慎歟
韓延之(南陽赭陽人為平西將軍荆州刺史司馬休之治中轉平西府錄事參軍以劉裕父)
(字顯宗遂自字顯宗示不臣劉氏)
報宋公書(宋公即劉裕也時休之以平西將軍鎮荆州得江漢人心裕忌之會休之)
(子文思出後兄尚之為譙王者以事被劾休之表請解任不許後文思在京師招集輕俠)
(裕執送休之欲使殺之休之但表廢文思與裕書陳謝裕滋不悦義熙十一年裕收休之)
(次子文寶兄子文祖賜死率衆西討密與延之書曰文思事遠近所知去歲遣康之送還)
(司馬君者推至公也而久絶表疏此天地所不容卿等一時逼迫本無纖釁吾處懷期物)
(自有由來今在近路正是諸人來歸之日延之報書)
承親率戎馬遠履西畿闔境士庶莫不惶駭何者莫知
師出之名故也今辱來疏始知以譙王前事良增歎息
司馬平西體國忠貞欵愛待物當於古人中求耳以君
公有匡復之勲家國蒙賴推德委誠每事詢仰譙王往
以微事見劾猶自表遜位况以大過而當默然邪但康
之前言有所不盡故重使胡道諮白所懷道未及返巳
奏表廢之所不盡者命耳(言但未殺文思耳)推寄相與之懷正
當如此有何不可便興兵戈自義旗秉權以來四方方
伯誰敢不先相諮疇而逕表天子可謂欲加之罪其無
辭乎劉裕足下海内之人誰不見足下此心而復欲欺
誑國士天地所不容在彼不在此矣來示言處懷期物
自有由來今伐人之君啗人以利真可謂處懷期物自
有由來者矣劉藩死於閭閻之内諸葛斃於左右之手
(義熙八年劉毅為荆州求從弟兖州刺史藩以自副九月藩入朝裕收藩賜死諸葛長民不為裕所容九年裕)
(自江陵東還長民來謁伏壯士丁旿于幔中于坐拉殺之)甘言詫方伯襲之以輕兵
遂使席上靡欵懷之士閫外無自信諸侯以是為得算
良可恥也貴府將佐及朝廷賢德寄性命以過日心企
太平久矣吾誠鄙劣嘗聞道於君子以平西之至德寧
可無授命之臣乎未能自投虎口比迹郄任之徒明矣
假令天長喪亂九流混濁當與臧洪游於地下不復多
言(劉裕視書歎息以示諸佐曰事人當如此兵敗從休之出奔姚興)
御選古文淵鑒卷二十四
