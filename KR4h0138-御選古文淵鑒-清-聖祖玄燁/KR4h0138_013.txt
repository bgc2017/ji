欽定四庫全書
御選古文淵鑒卷十三目錄
漢
嚴安
上言世務書
徐樂
上言世務書
司馬相如
諫獵疏
主父偃
諫伐匈奴書
東方朔
諫起上林苑書
化民有道對
吾丘夀王
禁民挾弓弩對
司馬遷
五帝本紀贊
十二諸侯年表序
秦楚之際月表序
漢興以來諸侯年表序
高祖功臣侯年表序
禮書(節錄)
樂書(節錄)
律書(節錄)
平凖書(節錄)
孔子世家贊
伯夷列傳
孟子列傳
儒林列傳序
太史公自序
欽定四庫全書
御選古文淵鑒卷十三
内閣學士兼禮部侍郎教習庶吉士(臣)徐(乾學)等奉
旨編注
漢
嚴安(臨菑人丞相史)
上言世務書(安與主父偃徐樂俱上書言世務上召見三人謂曰公等安在何相)
(見之晚也皆拜為郎中)
臣聞鄒子曰(鄒衍之書)政教文質者所以云救也(以救敝)當時
則用過則舍之有易則易之(可變易者則易也)故守一而不變
者未睹治之至也今天下人民用財侈靡車馬衣裘宮
室皆競修飾調五聲使有節族(族音奏)雜五色使有文章
重五味方丈於前以觀欲天下(觀猶顯也顯示之使其慕欲也)彼民之
情見美則願之是教民以侈也侈而無節則不可贍(贍足)
(也)民離本而徼末矣(徼要求也工堯反)末不可徒得故搢紳者
不憚為詐帶劒者夸殺人以矯奪而世不知媿故姦軌
浸長夫佳麗珍怪固順於耳目故養失而泰樂失而淫
禮失而采(采者文過其實也)教失而偽偽采淫泰非所以範民
之道也是以天下人民逐利無已犯法者衆臣願為民
制度以防其淫使貧富不相燿以和其心心既和平其
性恬安恬安不營則盗賊銷盗賊銷則刑罰少刑罰少
則陰陽和四時正風雨時草木暢茂五榖蕃孰六畜遂
字(遂成也字生也)民不天厲和之至也臣聞周有天下其治三
百餘歲成康其隆也刑錯四十餘年而不用及其衰亦
三百餘年故五伯更起伯者常佐天子興利除害誅暴
禁邪匡正海内以尊天子五伯既沒賢聖莫續天子孤
弱號令不行諸侯恣行彊陵弱衆暴寡田常簒齊六卿
分晉並為戰國此民之始苦也於是彊國務攻弱國修
守合從連衡馳車轂擊(車轂相擊言其衆多也)介胄生蟣蝨民無
所告愬及至秦王蠶食天下并吞戰國稱號皇帝一海
内之政壞諸侯之城銷其兵鑄以為鍾虡(虡懸鍾者)示不復
用元元黎民得免於戰國逢明天子人人自以為更生
鄉使秦緩刑罰薄賦斂省繇役貴仁義賤權利上篤厚
下佞巧變風易俗化於海内則世世必安矣秦不行是
風循其故俗為知巧權利者進篤厚忠正者退法嚴令
苛讇諛者衆(讇古諂字)日聞其美意廣心逸欲威海外使蒙
恬將兵以北攻彊胡辟地進境戍於北河飛芻輓粟以
隨其後又使尉屠睢將樓船之士攻越使監祿鑿渠運
糧深入越地越人遁逃曠日持久糧食乏絶越人擊之
秦兵大敗秦乃使尉佗將卒以戍越當是時秦禍北構
於胡南挂於越(挂縣也)宿兵於無用之地進而不得退行
十餘年丁男被甲丁女轉輸苦不聊生自經於道樹死
者相望及秦皇帝崩天下大畔陳勝吳廣舉陳(舉謂起兵也)
武臣張耳舉趙項梁舉吳田儋舉齊景駒舉郢周市舉
魏韓廣舉燕窮山通谷豪士並起不可勝載也然本皆
非公侯之後非長官之吏(長官謂一官之長也)無尺寸之勢起閭
巷杖棘矜(棘戟也矜者戟之把也時秦銷兵器故但有戟之把耳矜巨巾反)應時而動
不謀而俱起不約而會同壤長地進至乎伯王時教使
然也秦貴為天子富有天下滅世絶祀窮兵之禍也故
周失之弱秦失之彊不變之患也今徇南夷朝夜郎降
羌僰略薉州建城邑(薉貉也與穢同)深入匈奴燔其龍城(龍城)
(匈奴祭天處)議者美之此人臣之利非天下之長策也今中
國無狗吠之警而外累於遠方之備靡敝國家非所以
子民也行無窮之欲甘心快意結怨於匈奴非所以安
邊也禍挐而不解(挐相連引也女居反)兵休而復起近者愁苦
遠者驚駭非所以持久也今天下鍜甲摩劒矯箭控弦
(矯正曲使直也控引也)轉輸軍糧未見休時此天下所共憂也夫
兵久而變起事煩而慮生今外郡之地或幾千里列城
數十形束壤制帶脅諸侯非宗室之利也上觀齊晉所
以亡公室卑削六卿大盛也下覽秦之所以滅刑嚴文
刻欲大無窮也今郡守之權非特六卿之重也地幾千
里非特閭巷之資也甲兵器械非特棘矜之用也以逢
萬世之變則不可勝諱也
徐樂(燕郡無終人)
上言世務書
臣聞天下之患在於土崩不在瓦解古今一也何謂土
崩秦之末世是也陳涉無千乘之尊尺土之地身非王
公大人名族之後鄉曲之譽非有孔曾墨子之賢陶朱
猗頓之富也然起窮巷奮棘矜偏袒大呼天下從風此
其故何也由民困而主不恤下怨而上不知俗已亂而
政不修此三者陳涉之所以為資也此之謂土崩故曰
天下之患在乎土崩何謂瓦解吳楚齊趙之兵是也七
國謀為大逆號皆稱萬乘之君帶甲數十萬威足以嚴
其境内財足以勸其士民然不能西攘尺寸之地而身
為禽於中原者此其故何也非權輕於匹夫而兵弱於
陳涉也當是之時先帝之德未衰而安土樂俗之民衆
故諸侯無竟外之助此之謂瓦解故曰天下之患不在
瓦解由此觀之天下誠有土崩之勢雖布衣窮處之士
或首難而危海内陳涉是也况三晉之君或存乎天下
雖未治也誠能無土崩之勢雖有彊國勁兵不得還踵
而身為禽吳楚是也况羣臣百姓能為亂乎此二體者
安危之明要賢主之所留意而深察也間者關東五穀
數不登年歲未復民多窮困重之以邊境之事推數循
理而觀之民宜有不安其處者矣不安故易動易動者
土崩之勢也故賢主獨觀萬化之原明於安危之機修
之廟堂之上而銷未形之患也其要期使天下無土崩
之勢而已矣故雖有彊國勁兵陛下逐走獸射飛鳥弘
游燕之囿淫從恣之觀極馳騁之樂自若(自若者言如其常無所廢)
(損也從讀曰縱)金石絲竹之聲不絶於耳幃幄之私俳優朱儒
之笑不乏於前而天下無宿憂(宿久也)名何必夏子俗何
必成康(夏禹也子湯也湯子姓)雖然臣竊以為陛下天然之質寬
仁之資而誠以天下為務則禹湯之名不難侔而成康
之俗未必不復興也此二體者立然後處尊安之實揚
廣譽於當世親天下而服四夷餘恩遺德為數世隆南
面背依攝袂而揖王公(依讀曰扆)此陛下之所服也(服事也)臣
聞圖王不成其敝足以安安則陛下何求而不得何威
而不成奚征而不服哉
司馬相如(字長卿成都人景帝時為武騎常侍帝不好辭賦因病免客游梁著子虚賦武)
(帝讀而善之以蜀人楊得意薦召為郎使巴蜀還拜中郎將通西南爽病免卒)
諫獵疏(時武帝方好自擊熊豕馳逐野獸相如因上疏諫)
臣聞物有同類而殊能者故力稱烏獲捷言慶忌勇期
賁育臣之愚竊以為人誠有之獸亦宜然(鳥獲秦武王力士也慶忌)
(吳王僚子也孟賁夏□皆古之勇士)今陛下好陵阻險射猛獸卒然遇逸
材之獸駭不存之地(不存不可得安存也)犯屬車之清塵(漢依秦制大駕)
(屬車八十一乘屬車者言衆車相連續不絶也)輿不及還轅人不暇施巧雖有
烏獲逄蒙之技不得用(逄蒙古之善射者也)枯木朽株盡為難矣
是胡越起於轂下而羌夷接軫也豈不殆哉(軫車後横木也)雖
萬全無患然本非天子之所宜近也且夫清道而後行中路
而後馳猶時有銜橛之變(銜馬勒銜也橛車之鉤心也)而况涉乎蓬
蒿馳乎丘墳前有利獸之樂而内無存變之意其為禍
也不亦難矣夫輕萬乘之重不以為安而樂出於萬有
一危之塗以為娱臣竊為陛下不取也盖明者遠見於
未萌而智者避危於無形禍固多藏於隠微而發於人
之所忽者也故鄙諺曰家累千金坐不垂堂(垂堂者近堂邊外恐)
(墜墮)此言雖小可以喻大臣願陛下之留意幸察
主父偃(臨菑人學長短縱横術晚迺學易春秋百家之言元光元年上書闕下朝奏暮召入)
(見所言九事其八事為律令一事諫伐匈奴四遷為中大夫說上分諸侯國推恩子弟上從之)
(後坐事誅)
諫伐匈奴書
臣聞明主不惡切諫以博觀忠臣不避重誅以直諫是
故事無遺策而功流萬世今臣不敢隠忠避死以效愚
計願陛下幸赦而少察之司馬法曰國雖大好戰必亡
天下雖平忘戰必危(司馬穰苴善用兵者書言兵法謂之司馬法一說司馬古主兵之官)
(有軍陳用兵之法)天下既平天子大愷(大愷周禮還師振旅之樂也)春蒐秋
獮諸侯春振旅秋治兵所以不忘戰也且怒者逆德也
兵者凶器也争者末節也古之人君一怒必伏尸流血
故聖王重行之夫務戰勝窮武事未有不悔者也昔秦
皇帝任戰勝之威蠶食天下并吞戰國海内為一功齊
三代務勝不休欲攻匈奴李斯諫曰不可夫匈奴無城
郭之居委積之守遷徙烏舉難得而制輕兵深入糧食
必絶運糧以行重不及事得其地不足以為利得其民
不可調而守也勝必棄之非民父母靡敝中國甘心匈
奴非完計也秦皇帝不聽遂使蒙恬將兵而攻胡卻地
千里以河為境地固澤鹵不生五穀(地多沮澤而鹹鹵)然後發
天下丁男以守北河暴兵露師十有餘年死者不可勝
數終不能踰河而北是豈人衆之不足兵革之不備哉
其埶不可也又使天下飛芻輓粟起於黃腄琅邪負海
之郡轉輸北河(黃腄二縣名並在東萊)率三十鍾而致一石(六斛四斗)
(為鍾計其道路所費凡用百九十二斛乃得一石至)男子疾耕不足於糧餉女子
紡績不足於帷幕百姓靡敝孤寡老弱不能相養道死
者相望盖天下始叛也及至高皇帝定天下略地於邊
聞匈奴聚代谷之外而欲擊之御史成諫曰不可夫匈
奴獸聚而鳥散從之如搏景(搏擊也搏人之隂景言不可得也)今以陛
下盛德攻匈奴臣竊危之高帝不聽遂至代谷果有平
城之圍高帝悔之迺使劉敬往結和親然後天下亡干
戈之事故兵法曰興師十萬日費千金秦常積衆數十
萬人雖有覆軍殺將係虜單于適足以結怨深讐不足
以償天下之費上自虞夏殷周固不程督夫不上觀
虞夏殷周之統而下循近世之失此臣之所以大
恐百姓所疾苦也且夫兵久則變生事苦則慮易(言思慮變)
(易失其常也)使邊境之民靡敝愁苦將吏相疑而外市(與外國交)
(市已利若章邯之比也)故尉佗章邯得成其私而秦政不行權分
二子此得失之效也故周書曰安危在出令存亡在所
用(周書者本尚書之餘)願陛下孰計之而加察焉
東方朔(字曼倩平原厭次人武帝時待詔公車後為中郎訞達多端然時觀察顔色直言切)
(諫上常用之自公卿以下朔皆敖弄無所為屈)
諫起上林苑書(時使吾丘壽王舉籍阿城以南盩厔以東宜春以西提封頃畝)
(及其賈直欲除以為上林苑又詔中尉左右内史表屬縣草田償鄠杜之民朔因進諫)
臣聞謙遜静慤天表之應應之以福驕溢靡麗天表之
應應之以異今陛下累郎臺恐其不高也(郎堂下周屋)弋獵
處恐其不廣也如天不為變則三輔之地盡可以為苑
何必盩厔鄠杜乎(中尉及左右内史是為三輔)奢侈越制天為之變
上林雖小臣尚以為大也夫南山天下之阻也南有江
淮北有河渭其地從汧隴以東商雒以西厥壤肥饒漢
興去三河之地止霸産以西都涇渭之南此所謂天下
陸海之地(霸産即灞滻二水名高平曰陸關中地高故稱陸海者萬物所出言關中山川物産饒富)
(是以謂之陸海也)秦之所以虜西戎兼山東者也其山出玉石
金銀銅鐵豫章檀柘異類之物不可勝原此百工所取
給萬民所仰足也又有秔稻梨栗桑麻竹箭之饒土宜
薑芋水多鼃魚(芋葉似藕荷而長不圓其根白膩可食鼃同蛙似蝦蟆而小)貧者得
以人給家足無饑寒之憂故酆鎬之間號為土膏其賈
畝一金(賈讀曰價)今規以為苑絶陂池水澤之利而取民膏
腴之地上乏國家之用下奪農桑之業棄成功就敗事
損耗五榖是其不可一也且盛荆棘之林而長養麋鹿
廣狐兔之苑大虎狼之墟又壞人冢墓發人室廬令幼
弱懷土而思耆老泣涕而悲是其不可二也斥而營之
(斥却也)垣而囿之騎馳東西車騖南北(亂馳曰騖)又有深溝大
渠夫一日之樂不足以危無隄之輿(隄限也輿乘輿也無限若言不訾也)
(不敢斥天子故言輿也)是其不可三也故務苑囿之大不恤農時
非所以彊國富人也夫殷作九市之宫而諸侯畔(紂於宫中)
(設九市)靈王起章華之臺而楚民散(楚靈王作章華之臺納亡人以實之卒有)
(乾谿之禍)秦興阿房之殿而天下亂糞土愚臣忘生觸死逆
盛意犯隆指罪當萬死不勝大願願陳泰階六符以觀
天變不可不省(泰階三台也每台二星凡六星符六星之符騐也泰階者上階為天子中階為)
(諸侯公卿大夫下階為士庶人三階平則隂陽和風雨時神祇獲寧天下大安是為太平三階不平則五神乏)
(祀災祲迭見百姓不寧故治道傾天子行暴令好興甲兵修宫榭廣苑囿則上階為之奄奄疏闊也以孝武皆)
(有此事故朔為陳之)
化民有道對(時天下侈靡趨末百姓多離農畝上問朔吾欲化民豈有道乎朔對)
(云云)
堯舜禹湯文武成康上古之事經歷數千載尚難言也
臣不敢陳願近述孝文皇帝之時當世耆老皆聞見之
貴為天子富有四海身衣弋綈(弋黑色也綈厚繒也綈徒奚反)足履
革舄(革生皮也不用柔韋言儉率也)以韋帶劒(但空用韋不加飾)莞蒲為席(莞夫)
(離也今謂之蔥蒲以莞及蒲為席亦尚質也莞音完又音官)兵木無刃(兵器如木而無刃言不大)
(治兵器也)衣緼無文(緼亂絮也言内有亂絮上無文綵也緼於粉反)集上書囊以
為殿帷以道德為麗以仁義為凖於是天下望風成俗
昭然化之今陛下以城中為小圖起建章左鳳闕右神
明(鳳闕闕名神明臺名也)號稱千門萬戶木上衣綺繡狗馬被繢
罽(繢五綵也罽織毛也即氍毹之屬罽音計)宫人簪瑇瑁垂珠璣設戲車
教馳逐飾文采叢珍怪(叢古藂字)撞萬石之鐘擊雷霆之鼓
作俳優舞鄭女上為淫侈如此而欲使民獨不奢侈失
農事之難者也陛下誠能用臣朔之計推甲乙之帳燔
之於四通之衢(帳多故以甲乙第之西域傳贊云興造甲乙之帳絡以隋珠和璧天子則襲翠)
(被憑玉几而處其中也)却走馬示不復用則堯舜之隆宜可與比
治矣易曰正其本萬事理失之豪釐差以千里(此易緯之文)
願陛下留意察之
吾丘壽王(字子贛趙人從董仲舒受春秋累官光禄大夫侍中)
禁民挾弓弩對(丞相公孫弘奏禁民毋得挾弓弩上下其議夀王上對)
臣聞古者作五兵非以相害以禁暴討邪也(五兵謂矛戟弓劍戈)
安居則以制猛獸而備非常有事則以設守衞而施行
陣及至周室衰微上無明王諸侯力政彊侵弱衆暴寡
海内抏敝巧詐並生(抏五官反)是以知者陷愚勇者威怯苟
以得勝為務不顧義理故機變械飾所以相賊害之具
不可勝數於是秦兼天下廢王道立私議滅詩書而首
法令去仁恩而任刑戮墮名城殺豪傑銷甲兵折鋒刃
其後民以耰鉏箠挺相撻擊犯法滋衆盗賊不勝至於
赭衣塞路羣盗滿山卒以亂亡故聖王務教化而省禁
防知其不足恃也今陛下昭明德建太平舉俊材興學
官三公有司或由窮巷起白屋裂地而封宇内日化方
外鄉風然而盗賊猶有者郡國二千石之罪非挾弓弩
之過也禮曰男子生桑弧蓬矢以舉之明示有事也孔
子曰吾何執執射乎大射之禮自天子降及庶人三代
之道也詩云大侯既抗弓矢斯張射夫既同獻爾發功
(小雅賓之初筵之詩)言貴中也愚聞聖王合射以明教矣未聞弓
矢之為禁也且所為禁者為盗賊之以攻奪也攻奪之
罪死然而不止者大姦之於重誅固不避也臣恐邪人
挾之而吏不能止良民以自備而抵法禁(抵觸也)是擅賊
威而奪民救也竊以為無逸於禁姦而廢先王之典使
學者不得習行其禮大不便(書奏上以難丞相弘弘詘服焉)
司馬遷(字子長左馮翊人漢武帝時仕為郎中遷太史令坐李陵事下腐刑撰史記一百三)
(十篇父談亦為太史令)
五帝本紀贊(五帝黃帝顓頊帝嚳堯舜紀者記也本其事而記之故曰本紀)
太史公曰(太史公司馬遷自謂也遷為太史公官題贊首也虞熹云古者主天官者皆上公非獨遷)
學者多稱五帝尚矣(尚言久遠也)然尚書獨載堯以來而百
家言黃帝其文不雅馴(馴訓也謂百家之言皆非典雅之訓)薦紳先生難
言之孔子所傳宰予問五帝德及帝繫姓(五帝德及帝繫姓皆大戴)
(禮文及孔子家語篇名)儒者或不傳(二者皆非正經故漢時儒者多不得學也)余嘗西
至空峒(空峒山在原州黃帝問道於廣成子處)北過涿鹿(涿鹿山在媯州)東漸於
海南浮江淮矣至長老皆各往往稱黃帝堯舜之處風
教固殊焉總之不離古文者近是(古文即帝德帝系二書也近是聖人之說)
予觀春秋國語其發明五帝德帝繫姓章矣(言已以春秋國語古)
(書博加考驗益以發明五帝德等說甚章著也)顧苐弗深考其所表見皆不虚
書缺有間矣(言古文尚書缺失其間多矣而無說黃帝之語)其軼乃時時見於
他說(帝皇遺事散軼乃時時旁見於他記說即帝德帝系等說也)非好學深思心知
其意固難為淺見寡聞道也余并論次擇其言尤雅者
故著為本紀書首
十二諸侯年表序(魯齊晉秦楚宋衞陳蔡曹鄭燕為十二表中兼敘吳為十)
(三表者錄其事而見之)
太史公讀春秋歷譜諜(譜起周代藝文志有古帝王譜又自古為春秋學者有年歷譜)
(諜之說遷得而讀之杜元凱作春秋長歷及公子譜盖因舊說)至周厲王未嘗不廢書
而歎也曰嗚呼師摯見之矣(師摯太師之名)紂為象箸而箕子
唏(箕子云為象箸必為玉杯唏歎聲音餼)周道缺詩人本之衽席關雎作
仁義陵遲鹿鳴刺焉及至厲王以惡聞其過公卿懼誅
而禍作厲王遂奔於彘亂自京師始而共和行政焉是
後或力政彊乘弱興師不請天子然挾王室之義以討
伐為會盟主政由五伯諸侯恣行淫侈不軌賊臣簒子
滋起矣齊晉秦楚其在成周微甚封或百里或五十里
晉阻三河齊負東海楚介江淮秦因雍州之固四國迭
興更為伯主文武所褒大封皆威而服焉是以孔子明
王道干七十餘君莫能用故西觀周室論史記舊聞興
於魯而次春秋上記隠下至哀之獲麟約其辭文去其
煩重以制義法王道備人事浹七十子之徒口受其傳
指為有所刺譏褒諱挹損之文辭不可以書見也魯君
子左丘明懼弟子人人異端各安其意失其真故因孔
子史記具論其語成左氏春秋鐸椒為楚威王傅為王
不能盡觀春秋采取成敗卒四十章為鐸氏微(鐸椒所撰名鐸)
(氏微者春秋有微婉之辭故也)趙孝成王時其相虞卿上采春秋下觀
近世亦著八篇為虞氏春秋呂不韋者秦莊襄王相亦
上觀尚古刪拾春秋集六國時事以為八覽六論十二
紀為呂氏春秋及如荀卿孟子公孫固韓非之徒各往
往捃摭春秋之文以著書不可勝紀(宋有公孫固無所述此固盖齊人韓)
(固傳詩者也)漢相張蒼歷譜五德(張蒼著終始五德傳)上大夫董仲舒
推春秋義頗著文焉(作春秋繁露)
太史公曰儒者斷其義馳說者騁其辭不務綜其終始
歷人取其年月數家隆於神運(數家陰陽術數之家)譜諜獨記世
諡其辭略欲一觀諸要難於是譜十二諸侯自共和訖
孔子表見春秋國語學者所譏盛衰大指著于篇為成
學治古文者要刪焉(言欲覽其要故刪為此篇)
秦楚之際月表序(秦楚運數促以月紀事而名表)
太史公讀秦楚之際曰初作難發於陳涉虐戾滅秦自
項氏撥亂誅暴平定海内卒踐帝阼成於漢家五年之
間號令三嬗(古禪字)自生民以來未始有受命若斯之亟
也昔虞夏之興積善累功數十年德洽百姓攝行政事
考之於天然後在位湯武之王乃由契后稷修仁行義
十餘世不期而會孟津八百諸侯猶以為未可其後乃
放弑秦起襄公章於文繆獻孝之後稍以蠶食六國百
有餘載至始皇乃能并冠帶之倫以德若彼用力如此
盖一統若斯之難也秦既稱帝患兵革不休以有諸侯
也於是無尺土之封墮壞名城銷鋒鏑鉏豪傑維萬世
之安然王跡之興起於閭巷合從討伐軼於三代鄉秦
之禁適足以資賢者為驅除難耳故憤發其所為天下
雄(指漢高祖)安在無土不王此乃傳之所謂大聖乎豈非天
哉豈非天哉非大聖孰能當此受命而帝者乎
漢興以來諸侯年表序(名為王實如古之諸侯故仍以侯名表)
太史公曰殷以前尚矣周封五等公侯伯子男然封伯
禽康叔於魯衞地各四百里親親之義褒有德也大公
於齊兼五侯地尊勤勞也武王成康所封數百而同姓
五十五地上不過百里下三十里以輔衞王室管蔡康
叔曹鄭或過或損幽厲之後王室缺侯伯彊國興焉天
子微弗能正非德不純形勢弱也漢興序二等(漢封功臣大者)
(王小者侯也)高祖末年非劉氏而王者若無功上所不置而
侯者天下共誅之高祖子弟同姓為王者九國(齊楚荆淮南燕)
(趙梁代淮陽荆絶乃封吳)唯獨長沙異姓而功臣侯者百有餘人自
鴈門太原以東至遼陽為燕代國常山以南大行左轉
度河濟阿甄以東薄海為齊趙國自陳以西南至九疑
東帶江淮穀泗薄會稽為梁楚吳淮南長沙國皆外接
於胡越而内地北距山以東盡諸侯地大者或五六郡
連城數十置百官宮觀僭於天子漢獨有三河東郡潁
川南陽自江陵以西至蜀北自雲中至隴西與内史(京兆)
(也)凡十五郡而公主列侯頗食邑其中何者天下初定
骨肉同姓少故廣彊庶孽以鎮撫四海用承衛天子也
漢定百年之間親屬益疏諸侯或驕奢怵邪臣計謀為
淫亂(怵訓習)大者叛逆小者不軌於法以危其命殞身亡
國天子觀於上古然後加惠使諸侯得推恩分子弟國
邑(案武帝用主父偃言而下推恩之令也)故齊分為七(城陽濟北濟南菑川膠東膠西是分)
(為七)趙分為六(河間廣川中山常山清河)梁分為五(濟陽濟川濟東山陽)淮南分
三(廬江衡山)及天子支庶子為王王子支庶為侯百有餘焉
吳楚時前後諸侯或以適削地是以燕代無北邊郡吳
淮南長沙無南邊郡齊趙梁楚支郡名山陂海咸納於
漢諸侯稍微大國不過十餘城小侯不過數十里上足
以奉貢職下足以供養祭祀以蕃輔京師而漢郡八九
十形錯諸侯間犬牙相臨(謂交錯相銜如犬牙參差也)秉其阸塞地
利彊本幹弱枝葉之勢也尊卑明而萬事各得其所矣
臣遷謹記高祖以來至太初諸侯譜其下益損之時令
後世得覽形勢雖強要之以仁義為本
高祖功臣侯年表序(高祖初定天下表明有功之臣而侯之若蕭曹等)
太史公曰古者人臣功有五品以德立宗廟定社稷曰
勲以言曰勞用力曰功明其等曰伐積日曰閱封爵之
誓曰使河如帶泰山若厲國以永寧爰及苗裔始未嘗
不欲固其根本而枝葉稍陵夷衰微也余讀高祖侯功
臣察其首封所以失之者曰異哉所聞書曰協和萬國
遷於夏商或數千歲盖周封八百幽厲之後見於春秋
尚書有唐虞之侯伯歷三代千有餘載自全以蕃衞天
子豈非篤於仁義奉上法哉漢興功臣受封者百有餘
人天下初定故大城名都散亡戶口可得而數者十二
三是以大侯不過萬家小者五六百戶後數世民咸歸
鄉里戶益息蕭曹絳灌之屬或至四萬小侯自倍(倍其初封)
(時戶數也)富厚如之子孫驕溢忘其先淫嬖至太初百年之
間見侯五(謂平陽侯曹宗曲周侯酈終根陽河侯齊仁戴侯柲蒙穀陵侯馮偃也)餘皆坐
法隕命亡國耗矣㒺亦少密焉(㒺與網同)然皆身無兢兢於
當世之禁云居今之世志古之道所以自鏡也未必盡
同帝王者各殊禮而異務要以成功為統紀豈可緄乎
觀所以得尊寵及所以廢辱亦當世得失之林也何必
舊聞於是謹其終始表見其文頗有所不盡本末著其
明疑者闕之後有君子欲推而列之得以覽焉
禮書(節錄按禮書樂書諸篇史記音義疑為褚少孫所補今刪去荀卿禮論兵論及小)
(戴禮樂記之文存者無多自屬司馬遷作其間或有脱簡而少孫以荀卿禮記之文補之)
(也)
太史公曰洋洋美德乎宰制萬物役使羣衆豈人力也
哉余至大行禮官(大行秦官主禮儀者)觀三代損益乃知緣人情
而制禮依人性而作儀其所由來尚矣人道經緯萬端
規矩無所不貫誘進以仁義束縛以刑罰故德厚者位
尊祿重者寵榮所以總一海内而整齊萬民也人體安
駕乘為之金輿錯衡以繁其飾(周禮王之五路有金路鄭玄曰以金飾諸木也)
目好五色為之黼黻文章以表其能耳樂鐘磬為之調
諧八音以蕩其心口甘五味為之庶羞酸鹹以致其美
(周禮羞用百有二十品鄭玄曰牲及禽獸以備滋味故謂之庶羞)情好珍善為之琢磨
圭璧以通其意故大路越席(大路祀天車也越席括草以為席也)皮弁布
裳(周禮王視朝有皮弁之服鄭玄曰布裳積素為裳也)朱絃洞越(朱絃綀朱絲絃也越瑟底孔)
大羹玄酒(大羹肉湆玄酒水也)所以防其淫侈救其彫敝是以君
臣朝廷尊卑貴賤之序下及黎庶車輿衣服宮室飲食
嫁娶喪祭之分事有宜適物有節文仲尼曰禘自既灌
而往者吾不欲觀之矣周衰禮廢樂壞大小相踰管仲
之家兼備三歸循法守正者見侮於世奢溢僭差者謂
之顯榮自子夏門人之高第也猶云出見紛華盛麗而
說入聞夫子之道而樂二者心戰未能自决而况中庸
以下漸漬於失教被服於成俗乎孔子曰必也正名於
衞所居不合仲尼沒後受業之徒沈湮而不舉或適齊
楚或入河海豈不痛哉至秦有天下悉内六國禮儀采
擇其善雖不合聖制其尊君抑臣朝廷濟濟依古以來
至於高祖光有四海叔孫通頗有所增益減損大抵皆
襲秦故自天子稱號下至佐僚及宮室官名少所變改
孝文即位有司議欲定儀禮孝文好道家之學以為繁
禮飾貌無益於治躬化謂何耳故罷去之孝景時御史
大夫鼂錯明於世務刑名數干諫孝景曰諸侯藩輔臣
子一例古今之制也今大國專治異政不稟京師恐不
可傳後孝景用其計而六國畔逆(吳楚趙菑川濟南膠西為六國也)以
錯首名天子誅錯以解難事在袁盎語中是後官者養
交安禄而已莫敢復議今上即位招致儒術之士令共
定儀十餘年不就或言古者太平萬民和喜瑞應辨(音遍)
至乃采風俗定制作上聞之制詔御史曰盖受命而王
各有所由興殊路而同歸謂因民而作追俗為制也議
者咸稱太古百姓何望漢亦一家之事典法不傳謂子
孫何化隆者閎博治淺者褊狹可不勉與乃以太初之
元改正朔(初用夏正以正月為歲首改年為大初)易服色封泰山定宗廟
百官之儀以為典常垂之於後云
樂書
太史公曰余每讀虞書至於君臣相勑維是幾安而股
肱不良萬事墮壞未嘗不流涕也成王作頌推已懲艾
(音刈)悲彼家難(謂文囚羑里)可不謂戰戰恐懼善守善終哉君
子不為約則修德滿則棄禮佚能思初安能惟始沐浴
膏澤而歌詠勤苦非大德誰能如斯傳曰治定功成禮
樂乃興海内人道益深其德益至所樂者益異滿而不
損則溢盈而不持則傾凡作樂者所以節樂君子以謙
退為禮以減損為樂其如此也(節樂則聲音有節樂主於盈而曰損減亦有節)
(之義)以為州異國殊情習不同故博采風俗協比聲律以
補短移化助流政教天子躬於明堂臨觀而萬民咸蕩
滌邪穢斟酌飽滿以飾厥性故云雅頌之音理而民正
嘄噭之聲興而士奮(嘄姑堯反噭音擊)鄭衞之曲動而心淫及
其調和諧合鳥獸盡感而况懷五常含好惡自然之勢
也治道虧缺而鄭音興起封君世辟(辟亦君也)名顯鄰州争
以相高自仲尼不能與齊優遂容於魯雖退正樂以誘
世作五章以刺時(按家語孔子嗤季桓子作歌是五章之刺)猶莫之化陵遲
以至六國流沔沈佚遂往不反卒於喪身滅宗并國於
秦秦二世猶以為娱丞相李斯進諫曰放棄詩書極意
聲色祖伊所以懼也輕積細過(言惡必始於微也)恣心長夜紂
所以亡也趙高曰五帝三王樂各殊名示不相襲上自
朝廷下至人民得以接歡喜合殷勤非此和說不通解
澤不流亦各一世之化度時之樂何必華山之騄耳而
后行遠乎二世然之高祖過沛詩三侯之章令小兒歌
之(過沛詩即大風歌侯語辭兮亦語辭因沛詩有三兮故云三侯)高祖崩令沛得以四
時歌儛宗廟孝惠孝文孝景無所增更於樂府習常隸
舊而已(隸音異)至今上即位作十九章(按禮樂志房中樂十九章)令侍
中李延年次序其聲拜為協律都尉通一經之士不能
獨知其辭皆集會五經家相與共講習讀之乃能通知
其意多爾雅之文漢家常以正月上辛祠太乙甘泉以
昏時夜祠到明而終常有流星經於祠壇上使僮男僮
女七十人俱歌春歌青陽夏歌朱明秋歌西皥冬歌玄
冥世多有故不論(見漢書禮樂志)又嘗得神馬渥洼水中(暴利長收)
(野馬於燉煌水旁獻之欲神異此馬云從水中出洼音窐曲之窐)復次以為太乙之歌
歌曲曰太乙貢兮天馬下(貢作况)霑赤汗兮沫流赭(大宛馬汗)
(血霑濡也流沫如赭)騁容與兮跇萬里(跇音逝謂超踰也)今安匹兮龍與
友後伐大宛得千里馬馬名蒲梢(大宛舊有天馬種汗從前肩膊出如血)
次作以為歌歌詩曰天馬來兮從西極經萬里兮歸有
德承靈威兮降外國涉流沙兮四夷服中尉汲黯進曰
凡王者作樂上以承祖宗下以化兆民今陛下得馬詩
以為歌協於宗廟先帝百姓豈能知其音邪上默然不
說丞相公孫弘曰黯誹謗聖制當族
律書
王者制事立法物度軌則壹稟於六律(律有十二陽六為律黃鐘太簇)
(姑沈蕤賓夷則無射陰六為呂大呂夾鐘中呂林鐘南呂應鐘是也)六律為萬事根本焉
(律歷志推歷生律制器規圜矩方權重衡平凖繩嘉量探賾索隠鈎深致遠莫不用焉是為萬事之根本)其
於兵械尤所重(易稱師出以律是於兵械尤重)故云望敵知吉凶(兩軍相敵)
(上皆有雲氣望雲氣知勝負彊弱)聞聲效勝負(周禮太師執同律以聽軍聲而詔其吉凶左傳)
(師曠知南風之不競即其類)百王不易之道也武王伐紂吹律聽聲
推孟春以至於季冬殺氣相并(武王伐紂吹律從春至冬殺氣相并而律亦應)
(之)而音尚宮(兵書太師吹律合商則戰勝角則軍擾宮則軍和士卒同心徵則將急數怒軍士勞)
(羽則兵弱少威)同聲相從物之自然何足怪哉兵者聖人所以
討彊暴平亂世夷險阻救危殆自含血戴角之獸見犯
則校而况於人懷好惡喜怒之氣喜則愛心生怒則毒
螫(音釋)加情性之理也昔黃帝有涿鹿之戰以定火災顓
頊有共工之陳以平水害(共工主水官少昊氏衰秉政作虐故顓頊伐之)成湯
有南巢之伐以殄夏亂遞興遞廢勝者用事所受於天也
自是之後名士迭興晉用咎犯而齊用王子(徐廣云子成父)吳
用孫武申明軍約賞罰必信卒霸諸侯兼列邦士(一作土)
雖不及三代之誥誓然身寵君尊當世顯揚可不謂榮
焉豈與世儒闇於大較(大較大法也音角)不權輕重猥云德化
不當用兵大至窘辱失守小乃侵犯削弱遂執不移等
哉故教笞不可廢於家刑罰不可捐於國誅伐不可偃
於天下用之有巧拙行之有順逆耳夏桀殷紂手搏豺
狼足追四馬勇非微也百戰克勝諸侯懾服權非輕也
秦二世宿軍無用之地(正義謂三十萬備北邊五十萬守五嶺)連兵於邊
陲力非弱也結怨匈奴絓禍於越勢非寡也及其威盡
勢極閭巷之人為敵國咎生窮武之不知足甘得之心
不息也高祖有天下三邊外畔大國之王雖稱蕃輔臣
節未盡會高祖厭苦軍事亦有蕭張之謀故偃武一休
息羈縻不備歷至孝文即位將軍陳武等議曰南越朝
鮮自全秦時内屬為臣子後且擁兵阻阸選蠕觀望(阸戹)
(賣反選思兖反蠕而兖反)高祖時天下新定人民小安未可復興兵
今陛下仁惠撫百姓恩澤加海内宜及士民樂用征討
逆黨以一封疆孝文曰朕能任衣冠念不到此會呂氏
之亂功臣宗室共不羞恥誤居正位常戰戰慄慄恐事
之不終且兵凶器雖克所願動亦耗病謂百姓遠方何
又先帝知勞民不可煩故不以為意朕豈自謂能今匈
奴内侵軍吏無功邊民父子荷兵日久朕常為動心傷
痛無日忘之今未能銷距願且堅邊設候結和通使休
寧北陲為功多矣且無議軍故百姓無内外之繇得息
肩於田畝天下殷富粟至十餘錢鳴鷄吠狗煙火萬里
可謂和樂者乎
太史公曰文帝時會天下新去湯火人民樂業因其欲
然能不擾亂故百姓遂安自年六七十翁亦未嘗至市
井游敖嬉戲如小兒狀孔子所稱有德君子者耶
平準書(桑弘羊置大農部丞數十人分部主郡國置均輸鹽鐵官令遠方各以其物貴)
(時商賈所轉販者為賦而相灌輸置平凖於京師太史公取此名篇以寓意)
漢興接秦之弊丈夫從軍旅老弱轉糧饟作業劇而財
匱自天子不能具鈞駟(天子駕駟馬其色宜齊同今言國家貧天子不能具鈞色之駟)
(馬)而將相或乘牛車齊民無藏盖(齊民平民無物可盖藏也)於是為
秦錢重難用更令民鑄錢(鑄榆莢錢)一黃金一斤(秦以一鎰為一金漢)
(以一斤為一金)約法省禁而不軌逐利之民蓄積餘業以稽市
物物踊騰糶(漢書糶字作躍)米至石萬錢馬一匹則百金天下
已平高祖乃令賈人不得衣絲乘車重租稅以困辱之
孝惠高后時為天下初定復弛商賈之律然市井之子
孫亦不得仕宦為吏量吏禄度官用以賦於民而山川
園池市井租稅之入自天子以至于封君湯沐邑皆各
為私奉養焉不領於天下之經費(經訓常)漕轉山東粟以
給中都官歲不過數十萬石至孝文時莢錢益多輕乃
更鑄四銖錢其文為半兩令民縱得自鑄錢故吳諸侯
也以即山鑄錢富埒天子其後卒以叛逆鄧通大夫也
以鑄錢財過王者故吳鄧氏錢布天下而鑄錢之禁生
焉匈奴數侵盗北邊屯戍者多邊粟不足給食當食者
於是募民能輸及轉粟於邊者拜爵爵得至大庶長(文帝)
(用晁錯言令人入粟邊六百石爵上造稍增至四千石為五大夫萬二千石為大庶長各以多少為差)孝
景時上郡以西旱亦復修賣爵令而賤其價以招民及
徒復作得輸粟縣官以除罪益造苑馬以廣用(謂增益苑囿造)
(廐而養馬以廣用)而宮室列觀輿馬益增修矣至今上即位數
歲漢興七十餘年之間國家無事非遇水旱之災民則
人給家足都鄙廩庾皆滿而府庫餘貨財京師之錢累
巨萬貫朽而不可校(校數也)太倉之粟陳陳相因充溢露
積於外至腐敗不可食衆庶街巷有馬阡陌之間成羣
而乘字牝者儐而不得聚會(儐與擯同)守閭閻者食粱肉為
吏者長子孫居官者以為姓號(倉氏庾氏是也)故人人自愛而
重犯法先行義而後絀恥辱焉當此之時網疏而民富
役財驕溢或至兼并豪黨之徒以武斷於鄉曲(鄉曲豪富無官)
(位而以威勢主斷曲直故曰武斷也)宗室有土公卿大夫以下争於奢侈
室廬輿服僭於上無限度物盛而衰固其變也自是之
後嚴助朱買臣等招來東甌事兩越江淮之間蕭然煩
費矣唐蒙司馬相如開路西南夷鑿山通道千餘里以
廣巴蜀巴蜀之民罷焉彭吳賈滅朝鮮置滄海之郡(彭吳)
(人姓名)則燕齊之間靡然發動及王恢設謀馬邑匈奴絶
和親侵擾北邊兵連而不解天下苦其勞而干戈日滋
行者齎居者送中外騷擾而相奉百姓抏弊以巧法(抏者)
(耗也消耗之名言百姓貧弊故行巧詆之法也)財賂衰耗而不贍入物者補官
出貨者除罪選舉陵遲廉恥相冒武力進用法嚴令具
興利之臣自此始也(桑弘羊孔僅之屬)
太史公曰農工商交易之路通而龜貝金錢刀布之幣
興焉所從來久遠自高辛氏之前尚矣靡得而記云故
書道唐虞之際詩述殷周之世安寧則長庠序先本絀
末以禮義防於利事變多故而亦反是是以物盛則衰
時極而轉一質一文終始之變也禹貢九州各因其土
地所宜人民所多少而納職焉湯武承弊易變使民不
倦各兢兢所以為治而稍陵遲衰微齊桓公用管仲之
謀通輕重之權徼山海之業以朝諸侯用區區之齊顯
成霸名魏用李克盡地力為彊君自是之後天下争於
戰國貴詐力而賤仁義先富有而後推讓故庶人之富
者或累巨萬而貧者或不厭糟糠有國彊者或并羣小
以臣諸侯而弱國或絶祀而滅世以至於秦卒并海内
虞夏之幣金為三品(即下或黃或白或赤也)或黃或白或赤(黃黃金白)
(白銀赤赤銅)或錢或布(言布於民間也)或刀(名錢為刀者以其利於民也)或龜貝
及至秦中一國之幣為三等黃金以鎰石(二十兩為鎰)為上
幣銅錢識曰半兩重如其文為下幣而珠玉龜貝銀錫
之屬為器飾寶藏不為幣然各随時而輕重無常於是
外攘夷狄内興功業海内之士力耕不足糧饟女子紡
績不足衣服古者常竭天下之資財以奉其上猶自以
為不足也無異故云事勢之流相激使然曷足怪焉
孔子世家贊
太史公曰詩有之高山仰止景行行止雖不能至然心
鄉往之余讀孔氏書想見其為人適魯觀仲尼廟堂車
服禮器諸生以時習禮其家余祇回留之不能去云(祇敬)
(也言祇敬遲迴不能去之又一作低迴)天下君王至於賢人衆矣當時則
榮沒則已焉孔子布衣傳十餘世學者宗之自天子王
侯中國言六藝者折中於夫子(折斷也中當也)可謂至聖矣
伯夷列傳(敘列事跡令可傳於後世故曰列傳)
夫學者載籍極博猶考信於六藝詩書雖缺然虞夏之
文可知也堯將遜位讓於虞舜舜禹之間岳牧咸薦乃
試之於位典職數十年功用既興然後授政示天下重
器王者大統傳天下若斯之難也而說者曰堯讓天下
於許由(皇甫謐高士傳云許由字武仲堯聞致天下而讓焉乃退而遁於中嶽潁水之陽箕山之下堯)
(又召為九州長由不欲聞之洗耳於潁水濱)許由不受耻之逃隠及夏之時
有卞隨務光者此何以稱焉(夏時有卞隨務光殷湯讓之天下並不受而逃事具)
(莊周讓王篇)太史公曰余登箕山其上盖有許由冢云孔子
序列古之仁聖賢人如吳太伯伯夷之倫詳矣余以所
聞由光義至高其文辭不少概見何哉孔子曰伯夷叔
齊不念舊惡怨是用希求仁得仁又何怨乎余悲伯夷
之意睹軼詩可異焉(逸詩之文即下采薇之詩是也)其傳曰伯夷叔齊
孤竹君之二子也(其傳盖韓詩外傳及呂氏春秋也其傳云孤竹君殷湯所封傳至夷齊之)
(父名初字子朝伯夷名允字公信叔齊名致字公達應劭云伯夷姓墨胎氏括地志云孤竹古城在盧龍縣)
父欲立叔齊及父卒叔齊讓伯夷伯夷曰父命也遂逃
去叔齊亦不肯立而逃之國人立其中子於是伯夷叔
齊聞西伯昌善養老盍往歸焉及至西伯卒武王載木
主號為文王東伐紂伯夷叔齊叩馬而諫曰父死不葬
爰及干戈可謂孝乎以臣弑君可謂仁乎左右欲兵之
太公曰此義人也扶而去之武王已平殷亂天下宗周
而伯夷叔齊恥之義不食周粟隠於首陽山(首陽山在河東蒲坂)
(華山之北河曲之中)采薇而食之及餓且死作歌其辭曰登彼西
山兮采其薇矣以暴易暴兮不知其非矣神農虞夏忽
焉沒兮我安適歸矣于嗟徂兮命之衰矣遂餓死於首
陽山由此觀之怨耶非耶或曰天道無親常與善人若
伯夷叔齊可謂善人者非耶積仁絜行如此而餓死且
七十子之徒仲尼獨薦顔淵為好學然回也屢空糟糠
不厭而卒蚤夭天之報施善人其何如哉盗跖日殺不
辜(跖者黃帝時大盜之名以柳下惠弟為天下大盗故世號為盗蹠)肝人之肉暴戾恣
睢聚黨數千人横行天下竟以壽終是遵何德哉此其
尤大彰明較著者也若至近世操行不軌專犯忌諱而
終身逸樂富厚累世不絶或擇地而蹈之時然後出言
行不由徑非公正不發憤而遇禍災者不可勝數也余
甚惑焉儻所謂天道是耶非耶子曰道不同不相為謀
亦各從其志也故曰富貴如可求雖執鞭之士吾亦為
之如不可求從吾所好歲寒然後知松栢之後凋舉世
混濁清士乃見豈以其重若彼其輕若此哉君子疾沒
世而名不稱焉賈子曰(賈誼也作鵩鳥賦云然)貪夫徇財烈士徇
名夸者死權衆庶馮生(馮者恃也音凭)同明相照同類相求
雲從龍風從虎聖人作而萬物覩伯夷叔齊雖賢得夫
子而名益彰顔淵雖篤學附驥尾而行益顯巖穴之士
趨舍有時若此類名堙滅而不稱悲夫閭巷之人欲砥
行立名者非附青雲之士惡能施於後世哉
孟子列傳
太史公曰余讀孟子書至梁惠王問何以利吾國未嘗
不廢書而歎也曰嗟乎利誠亂之始也夫子罕言利者
常防其原也故曰放於利而行多怨自天子至於庶人
好利之弊何以異哉孟軻鄒人也受業子思之門人道
既通游事齊宣王宣王不能用適梁梁惠王不果所言
則見以為迂遠而闊於事情當是之時秦用商君富國
彊兵楚魏用吳起戰勝弱敵齊威王宣王用孫子田忌
之徒而諸侯東面朝齊天下方務於合從連衡以攻伐
為賢而孟軻乃述唐虞三代之德是以所如者不合退
而與萬章之徒序詩書述仲尼之意作孟子七篇其後
有騶子之屬齊有三騶子其前騶忌以鼓琴干威王因
及國政封為成侯而受相印先孟子其次騶衍後孟子
騶衍睹有國者益淫侈不能尚德若大雅整之於身施
及黎庶矣乃深觀陰陽消息而作怪迂之變終始大聖
之篇十餘萬言其語閎大不經必先驗小物推而大之
至於無垠先序今以上至黃帝學者所共術大並世盛
衰(言其大體隨代盛衰觀時而說事)因載其禨祥度制推而遠之至天
地未生窈冥不可考而原也先列中國名山大川通谷
禽獸水土所殖物類所珍因而推之及海外人之所不
能睹稱引天地剖判以來五德轉移治各有宜而符應
若兹以為儒者所謂中國者於天下乃八十一分居其
一分耳中國名曰赤縣神州赤縣神州内自有九州禹
之序九州是也不得為州數中國外如赤縣神州者九
乃所謂九州也於是有裨海環之(裨海小海也九州之外更有大瀛海故知)
(裨是小海)人民禽獸莫能相通者如一區中者乃謂一州如
此者九乃有大瀛海環其外天地之際焉其術皆此類
也然要其歸必止乎仁義節儉君臣上下六親之施始
也濫耳(濫即濫觴是江源之初始故此文以濫為初謂衍之術皆可以為後代宗本故云濫)王公
大人初見其術懼然顧化(懼音劬)其後不能行之是以騶
子重於齊適梁梁惠王郊迎執賓主之禮適趙平原君
側行襒席(襒拂也疋結反)如燕昭王擁彗先驅(彗帚也)請列弟
子之座而受業築碣石宮(碣石宮在幽州薊縣)身親往師之作主
運(鄒子書有主運篇)其游諸侯見尊禮如此豈與仲尼菜色陳
蔡孟軻困於齊梁同乎哉故武王以仁義伐紂而王伯
夷餓不食周粟衞靈公問陳而孔子不答梁惠王謀欲
攻趙孟軻稱大王去邠此豈有意阿世俗苟合而已哉
持方枘欲内圜鑿其能入乎(方枘是笱也圜鑿其孔也以方枘而納圜鑿齟齬而)
(不入也)或曰伊尹負鼎而勉湯以王百里奚飰牛車下而
繆公用霸作先合然後引之大道騶衍其言雖不軌儻
亦有牛鼎之意乎自騶衍與齊之稷下先生如淳于髠
慎到環淵接子田駢騶奭之徒(稷齊之城門也或云稷山名環淵接子古著書)
(人之稱號也慎子十卷在法家接子二篇田子二十五篇俱道家騶奭十二篇陰陽家)各著書言
治亂之事以干世主豈可勝道哉
儒林列傳序(儒林謂儒雅之林綜理古文宣明舊藝以成王法)
太史公曰余讀功令(學者課功著之於令)至於廣厲學官之路未
嘗不廢書而歎也曰嗟乎夫周室衰而關雎作幽厲微
而禮樂壞諸侯恣行政由彊國故孔子閔王路廢而邪
道興於是論次詩書修起禮樂適齊聞韶三月不知肉
味自衞返魯然後樂正雅頌各得其所世以混濁莫能
用是以仲尼干七十餘君無所遇曰苟有用我者期月
而已矣西狩獲麟曰吾道窮矣故因史記作春秋以當
王法其辭微而指博後世學者多錄焉自孔子卒後七
十子之徒散游諸侯大者為師傅卿相小者友教士大
夫或隠而不見故子路居衞子張居陳澹臺子羽居楚
子夏居西河子貢終於齊如田子方段干木吳起禽滑
釐之屬皆受業於子夏之倫為王者師是時獨魏文侯
好學後陵遲以至於始皇天下並争於戰國儒術既絀
焉然齊魯之門學者獨不廢也於威宣之際孟子荀卿
之列咸遵夫子之業而潤色之以學顯於當世及至秦
之季世焚詩書坑術士六藝從此缺焉陳涉之王也而
魯諸儒持孔氏之禮器往歸陳王於是孔甲為陳涉博
士(孔子八世孫名鮒字甲也)卒與涉俱死陳涉起匹夫驅瓦合適戍
旬月以王楚不滿半歲竟滅亡其事至微賤然而縉紳
先生之徒負孔子禮器往委質為臣者何也以秦焚其
業積怨而發憤于陳王也及高皇帝誅項籍舉兵圍魯
魯中諸儒尚講誦習禮樂絃歌之音不絶豈非聖人之
遺化好禮樂之國哉故孔子在陳曰歸與歸與吾黨之
小子狂簡斐然成章不知所以裁之夫齊魯之間於文
學自古以來其天性也故漢興然後諸儒始得修其經
藝講習大射鄉飲之禮叔孫通作漢禮儀因為太常諸
生弟子共定者咸為選首於是喟然歎興於學然尚有
干戈平定四海亦未暇遑庠序之事也孝惠呂后時公
卿皆武力有功之臣孝文時頗徵用(言孝文稍用文學之士居位)然
孝文帝本好刑名之言及至孝景不任儒者而竇太后
又好黃老之術故諸博士具官待問未有進者及今上
即位趙綰王臧之屬明儒學而上亦鄉之於是招方正
賢良文學之士自是之後言詩於魯則申培公於齊則
轅固生(申轅姓培固名公生其號也)於燕則韓太傅(韓嬰也為常山王太俾)言
尚書自濟南伏生(字子賤)言禮自魯高堂生(秦氏季代有魯人高堂伯)
(則伯是其字云生者自漢以來儒者皆號生即先生之稱省字呼之耳)言易自菑川田生
言春秋於齊魯自胡毋生(胡毋姓也字子都)於趙自董仲舒及
竇太后崩武安侯田蚡為丞相絀黃老刑名百家之言
延文學儒者數百人而公孫弘以春秋白衣為天子三
公封以平津侯天下之學士靡然鄉風矣公孫弘為學
官悼道之鬱滯乃請曰丞相御史言(自此以下皆弘奏請之辭)制曰
盖聞導民以禮風之以樂婚姻者居室之大倫也今禮
廢樂崩朕甚愍焉故詳延天下方正博聞之士咸登諸
朝其令禮官勸學講議洽聞興禮以為天下先太常議
與博士弟子崇鄉里之化以廣賢材焉謹與太常臧(漢書)
(百官表孔臧也)博士平等議曰聞三代之道鄉里有教夏曰校
殷曰序周曰庠其勸善也顯之朝廷其懲惡也加之刑
罰故教化之行也建首善自京師始由内及外今陛下
昭至德開大明配天地本人倫勤學修禮崇化厲賢以
風四方太平之原也古者政教未洽不備其禮請因舊
官而興焉為博士官置弟子五十人復其身太常擇民
年十八已上儀狀端正者補博士弟子郡國縣道邑有
好文學敬長上肅政教順鄉里出入不悖所聞者令相
長丞上屬所二千石二千石謹察可者當與計偕詣太
常(計計吏也偕俱也謂令與計吏俱詣太常也)得受業如弟子一歲皆輒試
能通一藝以上補文學掌故缺其高第可以為郎中者
太常籍奏即有秀才異等輒以名聞其不事學若下材
及不能通一藝輒罷之而請諸不稱者罰臣謹案詔書
律令下者明天人分際通古今之義文章爾雅訓辭深
厚恩施甚美小吏淺聞不能究宣無以明布諭下治禮
次治掌故以文學禮義為官遷留滯請選擇其秩比二
百石以上及吏百石通一藝以上補左右内史大行卒
史比百石以下補郡太守卒史皆各二人邊郡一人先
用誦多者若不足乃擇掌故補中二千石屬文學掌故
補郡屬(漢儀弟子射策甲科百人補郎中乙科二百人補太子舍人皆秩比二百石次郡國文學秩百)
(石也)備員請著功令佗如律令制曰可自此以來則公卿
大夫士吏斌斌多文學之士矣
太史公自序(節錄)
太史公曰先人有言(先人司馬談也)自周公卒五百歲而有孔
子孔子卒後至於今五百歲有能紹明世正易傳繼春
秋本詩書禮樂之際意在斯乎意在斯乎小子何敢讓
焉上大夫壺遂曰(遂為詹事秩二千石故位上大夫也)昔孔子何為而作春
秋哉太史公曰余聞董生曰(仲舒也)周道衰廢孔子為魯
司寇諸侯害之大夫壅之孔子知言之不用道之不行
也是非二百四十二年之中以為天下儀表貶天子退
諸侯討大夫以達王事而已矣子曰我欲載之空言不
如見之於行事之深切著明也(孔子之言見春秋緯)夫春秋上明
三王之道下辨人事之紀别嫌疑明是非定猶豫善善
惡惡賢賢賤不肖存亡國繼絶世補敝起廢王道之大
者也易著天地陰陽四時五行故長於變禮經紀人倫
故長於行書記先王之事故長於政詩記山川谿谷禽
獸草木牝牡雌雄故長於風樂樂所以立故長於和春
秋辨是非故長於治人是故禮以節人樂以發和書以
道事詩以達意易以道化春秋以道義撥亂世反之正
莫近於春秋春秋文成數萬其指數千萬物之散聚皆
在春秋春秋之中弑君三十六亡國五十二諸侯奔走
不得保其社稷者不可勝數察其所以皆失其本已故
易曰失之豪釐差以千里故曰臣弑君子弑父非一旦
一夕之故也其漸久矣故有國者不可以不知春秋前
有讒而弗見後有賊而不知為人臣者不可以不知春
秋守經事而不知其宜遭變事而不知其權為人君父
而不通於春秋之義者必蒙首惡之名為人臣子而不
通於春秋之義者必陷簒弑之誅死罪之名其實皆以
為善為之不知其義(心實善為之不知其義理則陷於罪咎)被之空言而
不敢辭(趙盾不知討賊而不敢辭其罪)夫不通禮義之旨至於君不君
臣不臣父不父子不子君不君則犯(違犯禮義)臣不臣則誅
父不父則無道子不子則不孝此四行者天下之大過
也以天下之大過予之則受而弗敢辭故春秋者禮義之
大宗也夫禮禁未然之前法施已然之後法之所為用
者易見而禮之所為禁者難知壺遂曰孔子之時上無
明君下不得任用故作春秋垂空文以斷禮義當一王
之法今夫子上遇明天子下得守職萬事既具咸各序
其宜夫子所論欲以何明太史公曰唯唯否否不然余
聞之先人曰伏羲至純厚作易八卦堯舜之盛尚書載
之禮樂作焉湯武之隆詩人歌之春秋采善貶惡推三
代之德褒周室非獨刺譏而已也漢興以來至明天子
獲符瑞封禪改正朔易服色受命於穆清澤流㒺極海
外殊俗重譯欵塞請來獻見者不可勝道臣下百官力
誦聖德猶不能宣盡其意且士賢能而不用有國者之
恥主上明聖而德不布聞有司之過也且余嘗掌其官
廢明聖盛德不載滅功臣世家賢大夫之業不述墮先
人所言罪莫大焉余所謂述故事整齊其世傳非所謂
作也而君比之於春秋謬矣於是論次其文七年(天漢三年)
而太史公遭李陵之禍幽於縲紲乃喟然而歎曰是余
之罪也夫是余之罪也夫身毁不用矣退而深惟曰夫
詩書隠約者(謂其義隠微而言約也)欲遂其志之思也昔西伯拘
羑里(在湯陰)演周易孔子戹陳蔡作春秋屈原放逐作離
騷左丘失明厥有國語孫子臏脚而論兵法不韋遷蜀
世傳呂覽(即呂氏春秋也)韓非囚秦說難孤憤詩三百篇大抵
聖賢發憤之所為作也此人皆意有所鬱結不得通其
道也故述往事思來者於是卒述陶唐以來至於麟止
自黃帝始(按裴駰言司馬遷善序事理辯而不華質而不俚自劉向揚雄博極羣書皆稱遷有良史)
(之才而蘇轍謂其文疎蕩有竒氣氣充乎中而溢乎其貌鄭樵則云仲尼既歿六經以後惟有此作同極文章)
(之偉觀矣而獨是西山真氏選其敘事之文首尾未免疎脫且紀傳甚夥難以摭采今苐錄其序贊及列傳之)
(有議論者以著大略其餘則觀全史得之班固以下倣此)
御選古文淵鑒卷十三
