欽定四庫全書
御選古文淵鑒卷十五目錄
漢
劉向
條災異封事
請封甘延壽陳湯疏
諫起昌陵疏
極諫外家封事
定禮樂疏
杜欽
訟馮奉世疏
翼奉
應直言封事
薛宣
申勅刺史疏
王尊
勅掾功曹教
劾匡衡張譚奏
公乘興
訟王尊書
劉輔
諫立趙倢伃疏
谷永
祭祀方術奏
訟陳湯疏
梅福
言王氏書
請封孔子世為殷後書
欽定四庫全書
御選古文淵鑒卷十五
内閣學士兼禮部侍郎教習庶吉士(臣)徐(乾學)等奉
旨編注
漢
劉向(字子政本名更生楚元王交之曾孫元帝初為散騎宗正給事中與蕭望之周堪金敞同)
(輔政為外戚許史中書宦官弘恭石顯所譖下獄免官成帝即位復進用數奏封事為中壘校)
條災異封事
臣前幸得以骨肉備九卿奉法不謹乃復蒙恩竊見災
異並起天地失常徵表為國(徵證也)欲終不言念忠臣雖
在甽畝猶不忘君惓惓之義也况重以骨肉之親又加
以舊恩未報乎欲竭愚誠又恐越職然惟二恩未報忠
臣之義一抒愚意退就農畝死無所恨臣聞舜命九官
濟濟相讓和之至也衆賢和於朝則萬物和於野故簫
韶九成而鳳皇來儀擊石拊石百獸率舞四海之内靡
不和寧及至周文開基西郊雜遝衆賢罔不肅和(雜遝聚積)
(之貌遝大合反)崇推讓之風以銷分爭之訟文王既没周公
思慕歌詠文王之德其詩曰於穆清廟肅雍顯相濟濟
多士秉文之德(周頌祀文王清廟之詩)當此之時武王周公繼政
朝臣和於内萬國驩於外故盡得其驩心以事其先祖
其詩曰有來雍雍至止肅肅相維辟公天子穆穆(周頌禘太)
(祖之雝詩)言四方皆以和來也諸侯和於下天應報於上故
周頌曰降福穰穰(此執競之篇祀武王之詩)又曰飴我釐麰(此思文之篇以)
(后稷配天之詩)釐麰麥也始自天降此皆以和致和獲天助也
下至幽厲之際朝廷不和轉相非怨詩人疾而憂之曰
民之無良相怨一方(此小雅角弓之篇刺幽王之詩)衆小在位而從邪
議歙歙相是而背君子故其詩曰歙歙訿訿亦孔之哀
謀之其臧則具是違謀之不臧則具是依(此小雅小旻之篇刺幽王)
(之詩)君子獨處守正不撓衆枉勉彊以從王事則反見憎
毒讒愬故其詩曰密勿從事不敢告勞無罪無辜讒口
嗸嗸(此小雅十月之交篇刺幽王之詩密勿猶黽勉也詩作黽勉)當是之時日月薄
蝕而無光其詩曰朔日辛夘日有蝕之亦孔之醜(自此以下)
(至百川沸騰皆十月之交詩)又曰彼月而微此日而微今此下民亦
孔之哀又曰日月鞠凶不用其行四國無政不用其良
天變見於上地變動於下水泉沸騰山谷易處其詩曰
百川沸騰山冢卒崩高岸為谷深谷為陵哀今之人胡
憯莫懲霜降失節不以其時其詩曰正月繁霜我心憂
傷民之訛言亦孔之將言民以是為非甚衆大也(此小雅正)
(月之篇刺幽王之詩)此皆不和賢不肖易位之所致也自此之後
天下大亂簒殺殃禍並作厲王奔彘幽王見殺至乎平
王末年魯隱之始即位也周大夫祭伯乖離不和出奔
於魯而春秋為諱不言來奔傷其禍殃自此始也是後
尹氏世卿而專恣諸侯背畔而不朝周室卑微二百四
十二年之間(謂從𨼆公元年至哀公十四年獲麟也)日食三十六地震五
山陵崩阤二(阤下頽也文爾反)彗星三見夜常星不見夜中星
隕如雨一火災十四長狄入三國五石隕墜六鶂退飛
多麋有蜮蜚鸜鵒來巢者皆一見晝冥晦雨木冰李梅
冬實七月霜降草木不死八月殺菽大雨雹雨雪靁霆
失序相乘水旱饑蝝螽螟螽午並起(螽午猶襍沓也)當是時禍
亂輒應弑君三十六亡國五十二諸侯奔走不得保其
社稷者不可勝數也周室多禍晉敗其師於貿戎(貿戎地名)
(也春秋公羊經成元年秋王師敗績於貿戎傳曰孰敗之蓋晉敗之也貿莫侯反)伐其郊鄭傷
桓王戎執其使(隠七年冬經書天王使凡伯來聘戎伐凡伯於楚丘以歸)衞侯朔召
不往齊逆命而助朔五大夫爭權三君更立莫能正理
(周景王崩單穆公劉文公鞏簡公甘平公召莊公此五大夫相與爭奪更立王子猛子朝及敬王是為三君也)
遂至陵夷不能復興由此觀之和氣致祥乖氣致異祥
多者其國安異衆者其國危天地之常經古今之通義
也今陛下開三代之業招文學之士優游寬容使得並
進今賢不肖渾殽白黑不分邪正雜糅忠讒並進(糅和也)
(汝救反)章交公車人滿北軍(漢儀注中壘校尉主北軍壘門内尉一人主上書者獄上)
(章於公車冇不如法者以付北軍尉以法治之)朝臣舛午(午五故反)膠戾乖剌更相
讒愬轉相是非傳授增加文書紛糾前後錯繆毁譽渾
亂所以營惑耳目感移心意不可勝載分曹為黨往往
羣朋將同心以陷正臣正臣進者治之表也正臣陷者
亂之機也乘治亂之機未知孰任而災異數見此臣所
以寒心者也夫乘權藉勢之人子弟鱗集於朝羽翼隂
附者衆輻輳於前毁譽將必用以終乖離之咎是以日
月無光雪霜夏隕海水沸出陵谷易處列星失行皆怨
氣之所致也夫遵衰周之軌迹循詩人之所刺而欲以
成太平致雅頌猶卻行而求及前人也初元以來六年
矣案春秋六年之中災異未有稠如今者也夫有春秋
之異無孔子之救猶不能解紛况甚於春秋乎原其所
以然者讒邪並進也讒邪之所以並進者由上多疑心
既已用賢人而行善政如或譖之則賢人退而善政還
(還謂收還也)夫執狐疑之心者來讒賊之口持不斷之意者
開羣枉之門讒邪進則衆賢退羣枉盛則正士消故易
有否泰小人道長君子道消君子道消則政日亂故為
否否者閉而亂也君子道長小人道消小人道消則政
日治故為泰泰者通而治也詩又云雨雪麃麃見晛聿
消(此小雅角弓篇刺幽王好讒佞之詩)與易同義昔者鯀共工驩兜與舜
禹雜處堯朝周公與管蔡並居周位當是時迭進相毁
流言相謗豈可勝道哉帝堯成王能賢舜禹周公而消
共工管蔡故以大治榮華至今孔子與季孟偕仕於魯
李斯與叔孫俱宦於秦定公始皇賢季孟李斯而消孔
子叔孫故以大亂汚辱至今故治亂榮辱之端在所信
任信任既賢在於堅固而不移詩云我心匪石不可轉
也(弼風栢舟之詩)言守善篤也易曰渙汗其大號(此易渙卦九五爻辭)言
號令如汗汗出而不反者也今出善令未能踰時而反
是反汗也用賢未能三旬而退是轉石也論語曰見不
善如探湯今二府奏佞讇不當在位歷年而不去(二府丞相)
(御史也)故出令則如反汗用賢則如轉石去佞則如拔山
如此望隂陽之調不亦難乎是以羣小窺見間隙緣飾
文字巧言醜詆流言飛文譁於民間故詩云憂心悄悄
慍於羣小(此弼栢舟言仁而不遇之詩)小人成羣誠足慍也昔孔子
與顔淵子貢更相稱譽不為朋黨禹稷與臯陶傳相汲
引不為比周何則忠於為國無邪心也故賢人在上位
則引其類而聚之於朝易曰飛龍在天大人聚也(此乾卦九)
(五象辭)在下位則思與其類俱進易曰拔茅茹以其彙征
吉(此泰卦初九爻辭)在上則引其類在下則推其類故湯用伊
尹不仁者遠而衆賢至類相致也今佞邪與賢臣並交
戟之内(交戟謂宿衞者)合黨共謀違善依惡歙歙訿訿數設危
險之言欲以傾移主上如忽然用之此天地之所以先
戒災異之所以重至者也自古明聖未有無誅而治者
也故舜有四放之罰而孔子有兩觀之誅然後聖化可
得而行也今以陛下明知誠深思天地之心迹察兩觀
之誅覽否泰之卦觀雨雪之詩歷周唐之所進以為法
原秦魯之所消以為戒考祥應之福省災異之禍以揆
當世之變放遠佞邪之黨壞散險詖之聚杜閉羣枉之
門廣開衆正之路決斷狐疑分别猶豫使是非炳然可
知則百異消滅而衆祥並至太平之基萬世之利也臣
幸得託肺附(肺附謂肝肺相附著猶言心膂也)誠見隂陽不調不敢不
通所聞竊推春秋災異以效今事一二條其所以不宜
宣泄臣謹重封昧死上(時蕭望之自殺天下甚□恨之周堪與弟子張猛俱進用大見)
(信任恭顯數譖毁焉禸懼其傾危乃上封事諫恭顯見其書愈與許史比而怨向等)
請封甘延壽陳湯疏(延壽湯出西域發兵誅郅支單于石顯匡衡以為矯)
(制不宜加爵土議久不決向上疏)
郅支單于囚殺使者吏士以百數事暴揚外國傷威毁
重羣臣皆閔焉陛下赫然欲誅之意未嘗有忘西域都
護延壽副校尉湯承聖指倚神靈總百蠻之君㩜城郭
之兵(㩜總持之也)出百死入絶域遂蹈康居屠五重城搴歙
侯之旗(搴拔也音騫)斬郅支之首縣旌萬里之外揚威昆山
之西掃谷吉之恥(元帝初元中衞司馬谷吉送郅支侍子至其庭被殺)立昭明之
功萬夷慴伏莫不懼震呼韓邪單于見郅支已誅且喜
且懽鄉風馳義稽首來賓願守北藩累世稱臣立千載
之功建萬世之安羣臣之勲莫大焉昔周大夫方叔吉
甫為宣王誅獫狁而百蠻從其詩曰嘽嘽焞焞如霆如
雷顯允方叔征伐獫狁蠻荆來威(小雅采芑之詩)易曰有嘉折
首獲匪其醜(離上几爻辭)言美誅首惡之人而諸不順者皆
來從也今延夀湯所誅震雖易之折首詩之雷霆不能
及也論大功者不錄小過舉大美者不疵細瑕司馬法
曰軍賞不踰月欲民速得為善之利也蓋急武功重用
人也吉甫之歸周厚賜之其詩曰吉甫宴喜既多受祉
來歸自鎬我行永久(小雅六月之篇)千里之鎬猶以為遠况萬
里之外其勤至矣延夀湯既未獲受祉之報反屈捐命
之功久挫於刀筆之前非所以勸有功厲戎士也昔齊
桓公前有尊周之功(謂伐楚責苞茅及會王太子於首止)後有滅項之罪
(項國名春秋僖十七年夏滅項公羊傳曰齊滅之也不言齊為桓公諱也桓常有繼絶存亡之功故君子為之)
(諱)君子以功覆過而為之諱行事貳師將軍李廣利捐
五萬之師靡億萬之費經四年之勞(靡音縻)而厪獲駿馬
三十匹雖斬宛王母鼓之首(西域傳作母寡而此云母鼓鼓寡聲相近)猶不
足以復費其私罪惡甚多孝武以為萬里征伐不錄其
過遂封拜兩侯三卿二千石百有餘人今康居國彊於
大宛郅支之號重於宛王殺使者罪甚於留馬而延夀
湯不煩漢士不費斗糧比於貳師功德百之且常惠隨
欲擊之烏孫(宣帝初常惠以校尉護烏孫兵擊匈奴封長羅侯)鄭吉迎自來之
日逐(鄭吉迎日逐王詣京師封安遠侯)猶皆裂土受爵故言威武勤勞
則大於方叔吉甫列功覆過則優於齊桓貳師近事之
功則高於安遠長羅而大功未著小惡數布臣竊痛之
宜以時解縣通籍(縣罪未竟也通籍不禁止令得出入也)除過勿治尊寵
爵位以勸有功(於是天子下詔公卿議封焉)
諫起昌陵疏(成帝營起昌陵數年不成復還歸延陵制度泰奢向上疏諫)
臣聞易曰安不忘危存不忘亡是以身安而國家可保
也(下繫辭)故賢聖之君博觀終始窮極事情而是非分明
王者必通三綂(天地人之始也)明天命所授者博非獨一姓也
孔子論詩至於殷士膚敏祼將于京(大雅文王之篇)喟然歎曰
大哉天命善不可不傳於子孫是以富貴無常不如是
則王公其何以戒慎民萌何以勸勉(萌與甿同無知之貌)蓋傷微
子之事周而痛殷之亡也雖有堯舜之聖不能化丹朱
之子雖有禹湯之德不能訓末孫之桀紂自古及今未
有不亡之國也昔高皇帝既滅秦將都雒陽感寤劉敬
之言自以德不及周而賢於秦遂徙都關中依周之德
因秦之阻世之長短以德為效故常戰栗不敢諱亡孔
子所謂富貴無常蓋謂此也孝文皇帝居霸陵北臨厠
(厠側近水也)意悽愴悲懷顧謂羣臣曰嗟乎以北山石為椁
用紵絮斮陳漆其閒(斮斬也陳施也斮絮以漆著其間也紵張呂反斮側略反)豈
可動哉張釋之進曰使其中有可欲雖錮南山猶有隙
使其中無可欲雖無石椁又何慼焉夫死者無終極而
國家有廢興故釋之之言為無窮計也孝文寤焉遂薄
葬不起山墳易曰古之葬者厚衣之以薪臧之中野不
封不樹後世聖人易之以棺槨棺槨之作自黃帝始黃帝葬
於橋山堯葬濟隂丘壠皆小葬具甚微舜葬蒼梧二妃
不從禹葬會稽不改其列(不改樹木百物之列也)殷湯無葬處(謂不)
(見傳記也)文武周公葬於畢秦穆公葬於雍橐泉宮祈年館
下樗里子葬於武庫皆無丘壠之處此聖帝明王賢君
智士遠覽獨慮無窮之計也其賢臣孝子亦承命順意
而薄葬之此誠奉安君父忠孝之至也夫周公武王弟
也葬兄甚微孔子葬母於防稱古墓而不墳曰丘東西
南北之人也不可不識也為四尺墳遇雨而崩弟子修
之以告孔子孔子流涕曰吾聞之古者不修墓蓋非之
也延陵季子適齊而反其子死葬於嬴博之間(二邑)穿不
及泉斂以時服封墳掩坎其高可隱(隱蔽之財可見而已)而號曰
骨肉歸復於土命也魂氣則無不之也夫嬴博去吳千
有餘里季子不歸葬孔子往觀曰延陵季子於禮合矣
故仲尼孝子而延陵慈父舜禹忠臣周公弟弟其葬君
親骨肉皆微薄矣非苟為儉誠便於體也宋桓司馬為
石槨仲尼曰不如速朽秦相呂不韋集知略之士而造
春秋亦言薄葬之義皆明於事情者也逮至吳王闔閭
違禮厚葬十有餘年越人發之及秦惠文武昭嚴襄五
王皆大作丘隴多其瘞臧咸盡發掘暴露甚足悲也秦
始皇帝葬於驪山之阿下錮三泉上崇山墳其高五十
餘丈周回五里有餘石槨為游館人膏為燈燭水銀為
江海黃金為鳬鴈珍寶之臧機械之變棺槨之麗宮館
之盛不可勝原又多殺宮人生薶工匠計以萬數天下
苦其役而反之驪山之作未成而周章百萬之師至其
下矣(周章陳勝之將)項籍燔其宮室營宇往者咸見發掘其後
牧兒亡羊羊入其鑿(鑿謂所穿家臧者在到反)牧者持火照求羊
失火燒其臧槨自古至今葬未有盛如始皇者也數年
之間外被項籍之災内離牧豎之禍豈不哀哉是故德
彌厚者葬彌薄知愈深者葬愈微無德寡知其葬愈厚
丘壠彌高宮廟甚麗發掘必速由是觀之明暗之效葬
之吉凶昭然可見矣周德既衰而奢侈宣王賢而中興
更為儉宮室小寢廟詩人美之斯干之詩是也(小雅篇名美宣)
(王考室)上章道宮室之如制下章言子孫之衆多也及魯
嚴公(即莊公也)刻飾宗廟多築臺囿後嗣再絶春秋刺焉周
宣如彼而昌魯秦如此而絶是則奢儉之得失也陛下
即位躬親節儉始營初陵其制約小天下莫不稱賢明
及徙昌陵增埤為高(埤下也音婢)積土為山發民墳墓積以
萬數營起邑居期日迫卒功費大萬百餘(大萬億也大巨也)死
者恨於下生者愁於上怨氣感動隂陽因之以饑饉物
故流離以十萬數臣甚惽焉以死者為有知發人之墓
其害多矣若其無知又安用大謀之賢知則不說以示
衆庶則苦之若苟以說愚夫淫侈之人又何為哉陛下
慈仁篤美甚厚聰明疏達蓋世宜弘漢家之德崇劉氏
之美光昭五帝三王而顧與暴秦亂君競為奢侈比方丘
壠說愚夫之目隆一時之觀違賢知之心亡萬世之安
臣竊為陛下羞之唯陛下上覽明聖黃帝堯舜禹湯文
武周公仲尼之制下觀賢知穆公延陵樗里張釋之之
意孝文皇帝去墳薄葬以儉安神可以為則秦昭始皇
增山厚臧以侈生害足以為戒初陵之橅(橅與樸同)宜從公
卿大臣之議以息衆庶(疏上成帝甚感向言而不從其計)
極諫外家封事(時上無繼嗣政由王氏出災異浸甚向上封事極諫)
臣聞人君莫不欲安然而常危莫不欲存然而常亡失
御臣之術也夫大臣操權柄持國政未有不為害者也
昔晉有六卿(智伯范中行韓魏趙也)齊有田崔衞有孫甯魯有季
孟常掌國事世執朝柄終後田氏取齊六卿分晉崔杼
弑其君光孫林父甯殖出其君衎弑其君剽季氏八佾
舞於庭三家者以雍徹並專國政卒逐昭公周大夫尹
氏筦朝事(筦與管同)濁亂王室子朝子猛更立連年乃定故
經曰王室亂又曰尹氏殺王子克甚之也春秋舉成敗
錄禍福如此類甚衆皆隂盛而陽微下失臣道之所致
也故書曰臣之有作威作福害于而家凶于而國(周書洪範)
(也)孔子曰禄去公室政逮大夫危亡之兆秦昭王舅穰
侯及涇陽葉陽君(皆昭王母之弟也穰侯魏冉也涇陽葉陽皆其弟葉式涉反)專國
擅埶上假太后之威三人者權重於昭王家富於秦國
國甚危殆賴寤范雎之言而秦復存二世委任趙高專
權自恣壅蔽大臣終有閻樂望夷之禍秦遂以亡近事
不遠即漢所代也漢興諸呂無道擅相尊王呂産呂禄
席太后之寵據將相之位兼南北軍之衆擁梁趙王之
尊驕盈無厭欲危劉氏賴忠正大臣絳侯朱虚侯等竭
誠盡節以誅滅之然後劉氏復安今王氏一姓乘朱輪華
轂者二十三人青紫貂蟬充盈幄内魚鱗左右(言在帝之左右)
(相次若魚鱗也)大將軍秉事用權五侯驕奢僭盛並作威福擊
斷自恣行汙而寄治身私而託公依東宮之尊假甥舅
之親以為威重(東宫太后所居也)尚書九卿州牧郡守皆出其
門筦執樞機朋黨比周稱譽者登進忤恨者誅傷游談
者助之說執政者為之言排擯宗室孤弱公族其有智
能者尤非毁而不進遠絶宗室之任不令得給事朝省
恐其與已分權數稱燕王蓋主以疑上心(示宗室親近而反逆也)
避諱呂霍而弗肯稱(呂后霍后二家皆坐僭擅誅滅故為王氏諱而不言也)内有
筦蔡之萌外假周公之論兄弟據重宗室磐互(磐結而交互也)
歷上古至秦漢外戚僭貴未有如王氏者也雖周皇甫
秦穰侯漢武安呂霍上官之屬皆不及也(皇甫周卿士字也事見小)
(雅十月之交篇武安侯田蚡也)物盛必有非常之變先見為其人微象
孝昭帝時冠石立於泰山(冠山之下冇石自立三石為足一石在上故曰冠石也)
仆柳起於上林(其樹已死僵仆於地而更起生)而孝宣帝即位今王氏
先祖墳墓在濟南者其梓柱生枝葉扶疏上出屋根垂
地中雖立石起柳無以過此之明也事埶不兩大王氏
與劉氏亦且不並立如下有泰山之安則上有累卯之
危陛下為人子孫守持宗廟而令國祚移於外親降為
皂隸縦不為身奈宗廟何婦人内夫家外父母家此亦
非皇太后之福也孝宣皇帝不與舅平昌樂昌侯權(平昌)
(侯王無故樂昌侯王武)所以全安之也夫明者起福於無形銷患
於未然宜發明詔吐德音援近宗室親而納信黜遠外
戚母授以政皆罷令就第以則效先帝之所行厚安外
戚全其宗族誠東宮之意外家之福也王氏永存保其
爵禄劉氏長安不失社稷所以襃睦外内之姓子子孫
孫無疆之計也如不行此策田氏復見於今六卿必起
於漢為後嗣憂昭昭甚明不可不深圖不可不早慮易
曰君不密則失臣臣不密則失身幾事不密則害成(上繫)
(之辭也)唯陛下深留聖思審固幾密覽往事之戒以折中
取信居萬安之實用保宗廟久承皇太后天下幸甚(書奏)
(天子召見向歎息悲傷其意謂曰君且休矣吾將思之以向為中壘校尉)
定禮樂疏(成帝時犍為郡於水濱得古磬十六枚議者以為善祥劉向因是說上)
宜興辟雍設庠序陳禮樂隆雅頌之聲盛揖攘之容以
風化天下如此而不治者未之有也或曰不能具禮禮
以養人為本如有過差是過而養人也刑罰之過或至
死傷今之刑非臯陶之法也而有司請定法削則削筆
則筆救時務也至於禮樂則曰不敢是敢於殺人不敢
於養人也為其爼豆筦弦之間小不備因是絶而不為
是去小不備而就大不備大不備或莫甚焉夫教化之
比於刑法刑法輕是舍所重而急所輕也且教化所恃
以為治也刑法所以助治也今廢所恃而獨立其所助
非所以致太平也自京師有誖逆不順之子孫至於陷
大辟受刑戮者不絶繇不習五常之道也夫承千歲之
衰周繼暴秦之餘敝民漸漬惡俗貪饕險詖不閑義理
不示以大化而獨敺以刑罰終已不改故曰導之以禮
樂而民和睦初叔孫通將制定禮儀見非於齊魯之士
然卒為漢儒宗業垂後嗣斯成法也
杜欽(字子夏南陽杜衍人好經書與茂陵杜鄴同姓字欽為大將軍軍武庫令)
訟馮奉世疏(奉世以衞候使持節送大宛諸國客以便宜發諸國兵討殺莎車王)
(威振西域不得封死後二年甘延夀以誅郅支單于封為列侯於是欽上疏追訟奉世前)
(功)
前莎車王殺漢使者約諸國背畔左將軍奉世以衞候
便宜發兵誅莎車王策定城郭功施邊竟(城郭者謂西域諸國為城)
(郭而居者)議者以奉世奉使有指春秋之義亡遂事漢家之
法有矯制故不得侯今匈奴郅支單于殺漢使者亡保
康居都護延壽發城郭兵屯田吏士四萬餘人以誅斬
之封為列侯臣愚以為比罪則郅支薄量敵則莎車衆
用師則奉世寡計勝則奉世為功於邊竟安慮敗則延
夀為禍於國家深其違命而擅生事同延夀割地封而
奉世獨不錄臣聞功同賞異則勞臣疑罪鈞刑殊則百
姓惑疑生無常惑生不知所從亡常則節趨不立(趨謂意所)
(嚮)不知所從則百姓無所措手足奉世圖難忘死信命
殊俗(圖難謀除國難也)威功白著為世使表(白著謂顯明也表猶首)獨抑
厭而不揚非聖主所以塞疑厲節之意也願下有司議
(元帝以先帝時事不復錄)
翼奉(字少君東海下邳人治齊詩好律歷陰陽之占元帝時徵待詔後為諫大夫)
應直言封事(時地震赦天下舉直言極諫之士奉奏封事)
臣聞之於師曰天地設位懸日月布星辰分隂陽定四
時列五行以視聖人名之曰道聖人見道然後知王治
之象故畫州土建君臣立律歷陳成敗以視賢者名之
曰經賢者見經然後知人道之務則詩書易春秋禮樂
是也易有隂陽詩有五際(詩内傳曰五際卯酉午戌亥也隂陽終始際會之歲於此)
(則有變改之政也)春秋有災異皆列終始推得失考天心以言
王道之安危至秦乃不說傷之以法是以大道不通至
於滅亡今陛下明聖深懷要道燭臨萬方布德流惠靡
有闕遺罷省不急之用振救困貧賦醫藥賜棺錢恩澤
甚厚又舉直言求過失盛德純備天下幸甚臣奉竊學
齊詩聞五際之要十月之交篇(小雅篇名也)知日蝕地震之
效昭然可明猶巢居知風穴處知雨亦不足多適所習
耳臣聞人氣内逆則感動天地天變見於星氣日蝕地
變見於竒物震動所以然者陽用其精隂用其形猶人
之有五臧六體五臧象天六體象地故臧病則氣色發
於面體病則欠申動於貌今年太隂建於甲戌律以庚
寅初用事歷以甲午從春(太陰在甲戌則太歲在子十一月庚寅日黃鍾律初起用)
(事也)歷中甲庚律得參陽性中仁義情得公正貞廉(甲庚皆三)
(陽甲在東方為仁庚在西方為義戌為公正寅午為廉貞)百年之精歲也正以精歲
本以王位(春也)日臨終時接律而地大震其後連月久隂
雖有大令猶不能復(大令謂虚倉廩開府庫之屬也復補也)隂氣盛矣古
者朝廷必有同姓以明親親必有異姓以明賢賢此聖
王之所以大通天下也同姓親而易進異姓疏而難通
故同姓一異姓五迺為平均今左右亡同姓獨以舅后
之家為親異姓之臣又疏二后之黨滿朝非特處位埶
尤奢僭過度呂霍上官足以卜之甚非愛人之道又非
後嗣之長策也隂氣之盛不亦宜乎臣又聞未央建章
甘泉宮才人各以百數皆不得天性若杜陵園其已御
見者臣子不敢有言雖然太皇太后之事也及諸侯王
園與其後宮宜為設員出其過制者此損隂氣應天救
邪之道也今異至不應災將隨之其法大水極隂生陽
反為大旱甚則有火災春秋宋伯姬是矣(伯姬魯成公女宋恭公夫)
(人)唯陛下財察(明年夏四月乙未孝武園白鶴館災)
薛宣(字贛君東海郯人成帝時為丞相封高陽侯)
申勅刺史疏(時成帝初即位宣為中丞執法殿中外總部刺史)
陛下至德仁厚哀閔元元躬有日仄之勞而亡佚豫之
樂允執聖道刑罰惟中然而嘉氣尚凝隂陽不和是臣
下未稱而聖化獨有不洽者也臣竊伏思其一端殆吏
多苛政政教煩碎大率咎在部刺史或不循守條職(刺史)
(所察本有六條今則踰越故事信意舉劾妄為苛刻也)舉錯各以其意多與郡縣
事至開私門聽讒佞以求吏民過失譴呵及細微責義
不量力(言求備於人)郡縣相迫促亦内相刻流則衆庶是故
鄉黨闕於嘉賓之懽九族忘其親親之恩飲食周急之
厚彌衰送往勞來之禮不行夫人道不通則隂陽否鬲
和氣不興未必不由此也詩云民之失德乾&KR0008;以愆(小雅)
(伐木之詩)鄙語曰苛政不親煩苦傷恩方刺史奏事時宜明
申勅使昭然知本朝之要務臣愚不知治道唯明主察
焉
王尊(字子贛涿郡高陽人官終東郡太守)
敕掾功曹教(尊為安定太守出教告屬縣又出教敕掾功曹)
掾功曹各自底厲助太守為治其不中用趣自避退毋
久妨賢夫羽翮不修則不可以致千里闑内不理無以
整外(闑門橛也魚烈反)府丞悉署吏行能分别白之賢為上毋
以富賈人百萬不足與計事昔孔子治魯七日誅少正
卯今太守視事已一月矣五官掾張輔懷虎狼之心貪
汙不軌一郡之錢盡入輔家然適足以葬矣今將輔送
獄直符史詣閤下從太守受其事(直符史若今之當直佐史也)丞戒
之戒之相隨入獄矣
劾匡衡張譚奏(衡譚皆畏事石顯成帝初即位顯徙為中太僕不復典權衡譚)
(乃奏顯舊惡請免顯等尊於是劾奏)
丞相衡御史大夫譚位三公典五常九德(九德見臯陶謨)以總
方略壹統類廣教化美風俗為職知中書謁者令顯等
專權擅埶大作威福縦恣不制無所畏忌為海内患害
不以時白奏行罰而阿諛曲從附下罔上懷邪迷國無
大臣輔政之義皆不道在赦令前赦後衡譚舉奏顯不
自陳不忠之罪而反揚著先帝任用傾覆之徒妄言百
官畏之甚於主上卑君尊臣非所宜稱失大臣體又正
月行幸曲臺臨饗罷衞士(諸衞士更盡得代去故天子自臨而饗之)衡與中
二千石大鴻臚賞等會坐殿門下衡南鄉賞等西鄉衡
更為賞布東鄉席起立延賞坐私語如食頃衡知行臨
(天子當臨饗士時)百官共職萬衆會聚而設不正之席使下坐
上相比為小惠於公門之下動不中禮亂朝廷爵秩之
位衡又使官大奴入殿中問行起居還言漏上十四刻
行臨到衡安坐不變色改容無怵惕肅敬之心驕慢不
謹皆不敬(有詔勿治於是衡慙懽免冠謝罪)
公乘興(湖三老)
訟王尊書(尊為京兆尹坐事免吏民多稱惜之公乘興等上書訟尊冶京兆功效)
往者南山盜賊阻山横行剽劫良民殺奉法吏道路不
通城門至以警戒步兵校尉使逐捕暴師露衆曠日煩
費不能禽制二卿坐黜(三輔皆秩中二千石號為卿也即京兆王昌貶為雁門太守甄)
(遵河内太守也)羣盜&KR1051;彊吏氣傷沮流聞四方為國家憂當此
之時有能捕斬不愛金爵重賞關内侯寬中使問所徵
故司隸校尉王尊捕羣盜方略拜為諫大夫守京輔都
尉行京兆尹事尊盡節勞心夙夜思職卑體下士厲奔
北之吏起沮傷之氣二旬之間大黨震壊渠率效首賊
亂蠲除民反農業拊循貧弱鉏耘豪強長安宿豪大猾
東市賈萭城西萭章箭張禁酒趙放(箭張禁酒趙放此二人作箭作酒之)
(家萬音矩)杜陵楊章等皆通邪結黨挾養姦軌上干王法
下亂吏治并兼役使侵漁小民為百姓豺狼更數二千
石二十年莫能禽討尊以正法案誅皆伏其辜姦邪銷
釋吏民說服尊撥劇整亂誅暴禁邪皆前所稀有名將
所不及雖拜為真未有殊絶襃賞加於尊身今御史大
夫奏尊傷害隂陽為國家憂無承用詔書之意靖言庸
違象恭滔天(引虞書堯典之辭)原其所以出御史丞楊輔故為
尊書佐素行隂賊惡口不信(謂其口惡而心不信也)好以刀筆陷
人於法輔常醉過尊大奴利家利家捽搏其頰(捽持頭也才)
(兀反)兄子閎拔刀欲剄之輔以故深怨疾毒欲傷害尊疑
輔内懷怨恨外依公事建畫為此議傳致奏文浸潤加
誣以復私怨昔白起為秦將東破韓魏南拔郢都應侯
譖之賜死杜郵吴起為魏守西河而秦韓不敢犯讒人
間焉斥逐奔楚秦聽浸潤以誅良將魏信讒言以逐賢
守此皆偏聽不聰失人之患也臣等竊痛傷尊修身絜
巳砥節首公刺譏不憚將相誅惡不避豪彊誅不制之
賊解國家之憂功著職修威信不廢誠國家爪牙之吏
折衝之臣今一旦無辜制於仇人之手傷於詆欺之文
上不得以功除罪下不得蒙棘木之聽(周禮三槐九棘公卿於下聽訟)
獨掩怨讎之偏奏猥被共工之大惡無所陳怨愬罪尊
以京師廢亂羣盜並興選賢徵用起家為卿賊亂既除
豪猾伏辜即以佞巧廢黜一尊之身三期之間乍賢乍
佞豈不甚哉(期年也)孔子曰愛之欲其生惡之欲其死是
惑也浸潤之譖不行焉可謂明矣願下公卿大夫博士
議郎定尊素行夫人臣而傷害隂陽死誅之罪也靖言
庸違放殛之刑也審如御史章尊乃當伏觀闕之誅(孔子)
(誅少正卯於兩觀之間)放於無人之域不得苟免及任舉尊者當
獲選舉之辜不可但已即不如章飾文深詆以愬無罪
亦宜有誅以懲讒賊之口絶詐欺之路唯明主參詳使
白黑分别(書奏天子復以尊為徐州刺史遷東郡大守)
劉輔(河間宗室為諫大夫)
諫立趙倢伃疏(成帝欲立趙倢伃為皇后輔上疏)
臣聞天之所與必先賜以符瑞天之所違必先降以災
變此神明之徵應自然之占騐也昔武王周公承順天
地以饗魚鳥之瑞(謂伐紂時有白魚赤烏之瑞也)然猶君臣祗懼通色
相戒况於季世不蒙繼嗣之福屢受威怒之異者乎雖
夙夜自責改過易行畏天命念祖業妙選有德之世考
卜窈窕之女以承宗廟順神祗心塞天下望子孫之祥
猶恐晚暮今乃觸情縦欲傾於卑賤之女欲以母天下
不畏於天不媿於人惑莫大焉里語曰腐木不可以為
柱卑人不可以為主天人之所不予必有禍而無福市
道皆共知之朝廷莫肯壹言臣竊傷心自念得以同姓
拔擢尸禄不忠汚辱諫爭之官不敢不盡死唯陛下深
察
谷永(字子雲長安人歷官大司農)
祭祀方術奏(成帝末年頗好鬼神上書言祭祀方術者皆得待詔永因上奏)
臣聞明於天地之性不可惑以神怪知萬物之情不可
罔以非類諸背仁義之正道不遵五經之法言而盛稱
竒怪鬼神廣崇祭祀之方求報無福之祠及言世有&KR0726;
人服食不終之藥䢣興輕舉(䢣古遥字遠也興起也)登遐倒景(在日)
(月之上反從下照故其景倒)覽觀縣圃浮游蓬萊(崑崙九成上有縣圃縣圃之上即閶)
(闔天門)耕耘五德朝種暮穫(翼氏風角五德東方甲南方丙西方庚北方壬中央戊種)
(五色禾於此地而耕耘也)與山石無極(言穫長壽比於山石無窮也)黃冶變化(黃者)
(鑄黃金也道家言冶丹砂令變化可鑄作黃金也)堅冰淖溺(方士詐以藥石若陷水丸投之水上)
(冰即消因假為神仙道使然也淖女教反)化色五倉之術(思身中有五色腹中有五倉神)
(五色存則不死五倉存則不饑)皆姦人惑衆挾左道懷詐偽以欺罔世
主聽其言洋洋滿耳若將可遇求之盪盪如係風捕景
終不可得是以明王距而不聽聖人絶而不語昔周史
萇弘欲以鬼神之術輔尊靈王會朝諸侯而周室愈微
諸侯愈叛楚懷王隆祭祀事鬼神欲以獲福助卻秦師
而兵挫地削身辱國危秦始皇初并天下甘心於神&KR0726;
之道遣徐福韓終之屬多齎童男童女入海求神采藥
因逃不還天下怨恨漢興新垣平齊人少翁公孫卿欒
大等皆以&KR0726;人黃冶祭祠事鬼使物入海求&KR0726;采藥貴
幸賞賜累千金大尤尊盛至妻公主爵位重絫震動海
内元鼎元封之際燕齊之間方士瞋目㧖孯言有神&KR0726;
祭祀致福之術者以萬數其後平等皆以術窮詐得誅
夷伏辜至初元中有天淵玉女鉅鹿神人轑陽侯師張
宗之姦紛紛復起(轑陽侯江仁也元帝時坐使家丞上印綬随宗學&KR0726;免官轑音遼)夫
周秦之末三五之隆已嘗專意散財厚爵禄竦精神舉
天下以求之矣曠日經年靡有毫釐之驗足以揆今經
曰享多儀儀不及物惟曰不享論語說曰子不語怪神
唯陛下距絶此類母令姦人有以窺朝者(永數上封事尤善言災異)
(然專攻上身與後宮而黨於王氏杜欽杜鄴對策亦然俱無取焉獨此篇與訟陳湯疏持論甚正錄之)
訟陳湯疏(成帝初匡衡奏湯奉使時盜康居財物坐免後湯上書言康居王侍子非)
(王子也按驗實王子下獄當死永上疏)
臣聞楚有子玉得臣文公為之仄席而坐(事詳左傳)趙有廉
頗馬服彊秦不敢窺兵井陘(廉頗馬服君趙奢趙將也井陘之口趙之西界山險)
(道也)近漢有郅都魏尚匈奴不敢南鄉沙幕由是言之戰
克之將國之爪牙不可不重也蓋君子聞鼓鼙之聲則
思將率之臣(樂記曰君子聽鼓鼙之聲則思將率之臣)竊見關内侯陳湯前
使副西域都護忿郅支之無道閔王誅之不加策慮愊
億義勇奮發(愊億憤怒之貌愊皮逼反)卒興師奔逝横厲烏孫踰
集都賴(踰遠也遠集郅攴都賴水上也踰讀曰遥)屠三重城斬郅支首報十
年之逋誅雪邊吏之宿恥威震百蠻武暢西海漢元以
來征伐方外之將未嘗有也今湯坐言事非是幽囚久
繫歷時不決執憲之吏欲致之大辟昔白起為秦將南
拔郢都北阬趙括以纖介之過賜死杜郵(在咸陽西)秦民憐
之莫不隕涕今湯親秉鉞席卷喋血萬里之外薦功祖
廟告類上帝介胄之士靡不慕義以言事為罪無赫赫
之惡周書曰記人之功忘人之過宜為君者也(尚書之外逸書)
(也)夫犬馬有勞於人尚加帷蓋之報(禮記稱孔子云敝□弗棄為薶馬也)
(敝蓋弗棄為薶狗也)况國之功臣者哉竊恐陛下忽於鼓鼙之聲
不察周書之意而忘帷蓋之施庸臣遇湯卒從吏議使
百姓介然有秦民之恨非所以厲死難之臣也(書奏天子出湯)
(奪爵為士伍)
梅福(字子真九江夀春人為南昌尉後去官居家以讀書養性為事至王莽顓政一朝棄妻子)
(去九江人傳以為仙後冇見福於會稽者變名姓為吴市門卒云)
言王氏書(時成帝委任大將軍王鳳鳳專埶擅朝而京兆尹王章素忠直譏刺鳳為)
(鳳所誅王氏浸盛災異數見羣下莫敢正言福乃上書)
臣聞箕子佯狂於殷而為周陳洪範叔孫通遁秦歸漢
制作儀品夫叔孫先非不忠也箕子非疏其家而畔親
也不可為言也昔高祖納善若不及從諫若轉圜聽言
不求其能舉功不考其素陳平起於亡命而為謀主韓
信拔於行陳而建上將故天下之士雲合歸漢爭進竒
異知者竭其策愚者盡其慮勇士極其節怯夫勉其死
合天下之知并天下之威是以舉秦如鴻毛取楚若拾
遺此高祖所以亡敵於天下也孝文皇帝起於代谷非
有周召之師伊呂之佐也循高祖之法加以恭儉當此
之時天下幾平繇是言之循高祖之法則治不循則亂
何者秦為亡道削仲尼之迹滅周公之軌壞井田除五
等禮廢樂崩王道不通故欲行王道者莫能致其功也
孝武皇帝好忠諫說至言出爵不待廉茂慶賜不須顯
功是以天下布衣各厲志竭精以赴闕廷自衒鬻者不
可勝數漢家得賢於此為盛使孝武皇帝聽用其計升
平可致於是積尸暴骨快心胡越故淮南王安緣間而
起所以計慮不成而謀議泄者以衆賢聚於本朝故其
大臣埶陵不敢和從也(臣埶陵君也謂准南大臣相内史之屬)方今布衣
迺窺國家之隙見間而起者蜀郡是也(成帝鴻嘉中廣漢男子鄭躬等)
(反是也)及山陽亡徒蘇令之羣蹈藉名都大郡求黨與索
隨和(求索與已和及隨己者)而亡逃匿之意此皆輕量大臣亡所
畏忌國家之權輕故匹夫欲與上爭衡也士者國之重
器得士則重失士則輕詩云濟濟多士文王以寧(大雅文王)
(之詩)廟堂之議非草茅所當言也臣誠恐身塗野草尸并
卒伍故數上書求見輒報罷臣聞齊桓之時有以九九
見者桓公不逆欲以致大也(九九算書若今九章五曹之輩)今臣所言
非特九九也陛下距臣者三矣此天下士所以不至也
昔秦武王好力任鄙叩關自鬻(秦武王孝公之孫惠文王之子也任鄙力士也)
繆公行伯繇余歸德今欲致天下之士民有上書求見
者輒使詣尚書問其所言言可采取者秩以升斗之禄
賜以一束之帛若此則天下之士發憤懣吐忠言嘉謀
日聞於上天下條貫國家表裏爛然可睹矣夫以四海
之廣士民之數能言之類至衆多也然其儁桀指世陳
政言成文章質之先聖而不繆施之當世合時務若此
者亦亡幾人故爵禄束帛者天下之㡳石高祖所以厲
世摩鈍也孔子曰工欲善其事必先利其器至秦則不
然張誹謗之罔以為漢敺除倒持泰阿授楚其柄(太阿劒名)
(歐冶所鑄也)故誠能勿失其柄天下雖有不順莫敢觸其鋒
此孝武皇帝所以辟地建功為漢世宗也今不循伯者
之道迺欲以三代選舉之法取當時之士猶察伯樂之
圖求騏驥於市而不可得亦已明矣故高祖棄陳平之
過而獲其謀晉文召天王齊桓用其讎亡益於時不顧
逆順此所謂伯道者也一色成體謂之純白黑雜合謂
之駁欲以承平之法治暴秦之緒猶以鄉飲酒之禮理
軍市也今陛下既不納天下之言又加戮焉夫䳒鵲遭
害則仁鳥增逝(䳒鴟也仁鳥鸞鳳也䳒音緣)愚者蒙戮則知士深退
間者愚民上疏多觸不急之法或下廷尉而死者衆自
陽朔以來天下以言為諱朝廷尤甚羣臣皆承順上指
莫有執正何以明其然也取民所上書陛下之所善試
下之廷尉廷尉必曰非所宜言大不敬以此卜之一矣
故京兆尹王章資質忠直敢面引廷爭孝元皇帝擢之
以厲具臣而矯曲朝及至陛下戮及妻子且惡惡止其
身王章非有反畔之辜而殃及家折直士之節結諫臣
之舌羣臣皆知其非然不敢爭天下以言為戒最國家
之大患也願陛下循高祖之軌杜亡秦之路數御十月
之歌(福譏切王氏十月之詩刺后族太盛也小雅十月之交篇也)留意亡逸之戒(周書)
(篇名)除不急之法下亡諱之詔博覽兼聽謀及疏賤令深
者不隱遠者不塞所謂辟四門明四目也且不急之法
誹謗之微者也往者不可見來者猶可追方今君命犯
而主威奪(君命犯者謂大臣犯君之命)外戚之權日以益隆陛下不
見其形願察其景建始以來日食地震以率言之三倍
春秋水災亡與比數隂盛陽微金鐵為飛此何景也(河平)
(二年沛郡銕官鑄銕如星飛權臣用事之異也)漢興以來社稷三危呂霍上官
皆母后之家也親親之道全之為右當與之賢師良傅
教以忠孝之道今迺尊寵其位授以魁柄(以斗為喻也斗身為魁)
使之驕逆至於夷滅此失親親之大者也自霍光之賢
不能為子孫慮故權臣易世則危書曰毋若火始庸庸
(周書洛誥之辭)埶陵於君權隆於主然後防之亦亡及已
請封孔子世為殷後書(成帝久無繼嗣福以為宜建三統封孔子之世)
(以為殷後)
臣聞不在其位不謀其政政者職也位卑而言高者罪
也越職觸罪危言世患雖伏質横分臣之願也守職不
言没齒身全死之日尸未腐而名滅雖有景公之位伏
歷千駟(歷與歷同)臣不貪也故願壹登文石之陛涉赤墀之
塗當戶牖之法坐(戶牖之間謂之扆也法坐正坐也聽朝之虔)盡平生之愚
慮亡益於時有遺於世此臣寢所以不安食所以忘味
也願陛下深省臣言臣聞存人所以自立也壅人所以
自塞也善惡之報各如其事昔者秦滅二周夷六國隠
士不顯佚民不舉絶三統滅天道是以身危子殺厥孫
不嗣所謂壅人以自塞者也故武王克殷未下車存五
帝之後封殷於宋紹夏於杞明著三統示不獨有也是
以姬姓半天下遷廟之主流出於戶(言其多)所謂存人自
立者也今成湯不祀殷人亡後陛下繼嗣久微殆為此
也春秋經曰宋殺其大夫榖梁傳曰其不稱名姓以其
在祖位尊之也(事在僖二十五年穀梁所云在祖位者謂孔子本宋孔父之後防叔奔魯遂為)
(魯人今宋所殺者亦孔父之後留在宋者於孔子為祖列故尊而不名也)此言孔子故殷後
也雖不正統封其子孫以為殷後禮亦宜之何者諸侯
奪宗聖庶奪適(奪宗始封之君尊為諸侯則奪其舊為宗子之事也奪適文王舍伯邑考而立)
(武王是也孔子雖庶可為殷後)傳曰賢者子孫宜有土而况聖人又殷
後哉昔成王以諸侯禮葬周公而皇天動威雷風著災
今仲尼之廟不出闕里孔氏子孫不免編戶以聖人而
歆匹夫之祀非皇天之意也今陛下誠能據仲尼之素
功以封其子孫(素功素王之功也榖梁傳曰孔子素王)則國家必獲其福
又陛下之名與天亡極何者追聖人素功封其子孫未
有法也後聖必以為則不滅之名可不勉哉(成帝綏和元年立二)
(王後遂下詔封孔子世為殷紹嘉公)
御選古文淵鑒卷十五
