欽定四庫全書
御選古文淵鑒卷三十目錄
唐
傅奕
請除釋教疏
徐賢妃
請息兵罷役疏
房喬
諫伐高麗疏
魏徵
論治疏
請罷工役疏
上十思疏
論十漸不克終疏
求賢審官疏
張玄素
請罷修乾元殿疏
李百藥
封建論
馬周
論奉親享廟襲封樂工等疏
岑文本
上太宗勤政疏
褚遂良
請復高昌疏
張蘊古
大寶箴
欽定四庫全書
御選古文淵鑒卷三十
内閣學士兼禮部侍郎教習庶吉士(臣)徐(乾學)等奉
旨編注
唐
傅奕(相州鄴人曉天文歷數高祖初召拜太史丞遷太史令)
請除釋教疏(奕極惡浮圖法武德七年上疏)
佛在西域言妖路遠漢譯梵書恣其假託故使不忠不
孝削髮而揖君親遊手遊食易服以逃租賦演其妖書
述其邪法偽啟三塗謬張六道恐嚇愚夫詐欺庸品凡
百黎庶通識者稀不察根源信其矯詐乃追既往之罪
虚規將來之福布施一錢希萬倍之報持齋一日冀百
日之糧遂使愚迷妄求功德不憚科禁輕犯憲章其有
造作惡逆身墜刑網方乃獄中禮佛口誦佛經晝夜忘
疲規免其罪且生死夀夭由於自然刑德威福關之人
主貧富貴賤功業所招而愚僧矯詐皆云由佛竊人主
之權擅造化之力其為害政良可悲矣案書云惟辟作
福威惟辟玉食臣有作福作威玉食害於而家凶於而
國人用側頗僻(周書洪範篇)降自犧農至於漢魏皆無佛法
君明臣忠祚長年久漢明帝假託夢想始立胡神西域
桑門自傳其法西晉以上國有嚴科不許中國之人輒
行髠髮之事洎於苻石僣偽迭興主庸臣佞政虐祚短
皆由佛教致災也梁武齊襄足為明鏡昔褒姒一女妖
惑幽王尚致亡國况天下僧尼數盈十萬翦刻繒綵裝
束泥人而為厭魅迷惑萬姓者乎今之僧尼請令匹配
即成十萬餘戶産育男女十年長養一紀教訓自然益
國可以足兵四海免蠶食之殃百姓知威福所在則妖
惑之風自革淳樸之化還興且古今忠諫鮮不及禍竊
見齊朝章仇子他上表言僧尼徒衆糜損國家寺塔奢
侈虚費金帛為諸僧附會宰相對朝讒毁諸尼依託妃
主潛行謗讟子他竟被囚執刑於都市及周武平齊制
封其墓臣雖不敏竊慕其蹤(又上疏十一首詞甚切直高祖付羣官詳議唯太僕)
(卿張道源稱奚奏合理中書令蕭瑀與之爭論曰佛聖人也奕為此議非聖人者無法請寘嚴刑奕曰禮本於)
(事親終於奉上佛踰城出家逃背其父以匹夫而抗天子以繼體而悖所親蕭瑀非出空桑乃遵無父之教臣)
(聞非孝者無親其瑀之謂矣高祖將從奕言會傳位而止)
徐賢妃(名惠湖州人生五月能言四歲通論語詩八歲善屬文賦小山篇太宗召為貞妃)
諫息兵罷役疏
自貞觀以來二十有二載風雨調順年登歲稔人無水
旱之弊國無饑饉之災昔漢武守文之常主猶登刻玉
之符(後漢書光武將封禪求武帝元封故事有司奏當刻玉璽一枚方寸三分玉版方五寸)齊桓
小國之庸君尚圖泥金之望(白虎通云封禪用金泥玉檢)陛下推功
損巳讓德不居億兆傾心猶闕告成之禮云亭佇謁未
展升中之儀此之功德足以咀嚼百王網羅千代者矣
然古人有言雖休勿休良有以也守初保末聖哲罕兼
是知大業者易驕願陛下難之善始者難終願陛下易
之竊見頃年以來力役兼總東有遼海之軍(貞觀十八年太宗親)
(征高麗)西有崑丘之役(貞觀二十年帝如靈州遣李勣擊薛延陀降之)士馬疲於
甲胄舟車倦於轉輸且召募投戎去留懷死生之痛因
風阻浪往來有漂溺之危一夫力耕卒無數十之獲一
船致損則傾數百之糧是則運有盡之農工填無窮之
巨浪圖未獲之它衆喪已成之我軍雖除兇伐暴有國
常規然黷武翫兵先哲所戒昔秦王并呑六國返速危
亡之兆晉武奄有三方翻成覆敗之業豈非矜功恃大
棄德而輕邦圖利忘害肆情而縦欲遂使悠悠六合雖
廣不救其亡嗷嗷黎庶因弊以成其禍是知地廣非常
安之術人勞乃易亂之源願陛下布澤流仁矜弊恤乏
減行役之煩增湛露之惠妾又聞為政之本貴在無為
竊見土木之功不可兼遂北闕初建南營翠微曾未逾
時玉華創制(太宗得風疾苦京師盛署命修終南山太和廢宫為翠微宫惟所居殿覆之以瓦餘)
(皆茅茨貞觀二十一年七月作玉華宫)雖復因山藉水非無架築之勞損
之又損頗有工力之費縦以茅茨示約猶興木石之疲
假使和雇取人(出錢雇人曰和雇)不無煩擾之弊是以卑宫菲
食聖王之所安金屋瑶臺驕主之為麗故有道之君以
逸逸人無道之君以樂樂身願陛下使之以時則力無
竭矣用而息之則人斯悦矣夫珍玩伎巧乃喪國之斧
斤珠玉錦繡實迷心之酖毒竊見服玩纖靡如變化於
自然職貢珍竒若神仙之所製雖馳華於季俗實敗素
於淳風是知漆器非延叛之方桀造之而人叛玉杯豈
招亡之術紂用之而國亡方驗侈麗之源不可不遏作
法於儉猶恐其奢作法於奢何以制後伏惟陛下明鑒
未形智周無際窮奥秘於麟閣(麒麟閣藏書之所)盡探賾於儒
林千王治亂之蹤百代安危之蹟興衰禍福之數得失
成敗之機故亦包呑心府之中循環目圍之内乃宸衷
之久察無假一二言焉唯恐知之非難行之不易志驕
於業泰體逸於時安伏惟抑志裁心慎終如始削輕過
以滋重德擇後是以替前非則鴻名與日月無窮盛業
與乾坤永大
房喬(名玄齡字喬齊州臨淄人太宗徇渭北喬杖策謁軍門一見如舊太宗即位為中書令進)
(爵邢國公卒諡文昭)
諫伐高麗疏(貞觀二十二年太宗將重討高麗時喬寢疾增劇顧謂諸子曰當今)
(天下清謐惟欲東討高麗方為國害吾知而不言可謂銜恨入地遂上表諫太宗雖不從)
(然見表嘆曰此人危篤若此尚能憂我國家)
臣聞兵惡不戢武貴止戈當今聖化所覃無遠不暨上
古所不臣者陛下皆能臣之所不制者皆能制之詳觀
古今為中國患害無過突厥遂能坐運神策不下殿堂
大小可汗相次束手分典禁衞執戟行間其後延陀鴟
張尋就夷滅鐵勒慕義請置州縣沙漠巳北萬里無塵
至如高昌叛渙於流沙吐渾首鼠於積石偏師薄伐俱
從平蕩高麗歴代逋誅莫能討擊陛下責其逆亂殺主
虐人親總六軍問罪遼碣未經旬日即拔遼東前後虜
獲數十萬計分配諸州無處不滿雪往代之宿恥掩崤
陵之枯骨比功校德萬倍前王此聖主所自知微臣安
敢備說且陛下仁風被於率土孝德彰於配天覩夷狄
之將亡則指期數歲授將帥之節度則決機萬里屈指
而候驛視景而望書符應若神算無遺策擢將於行伍
之中取士於凡庸之末遠夷單使一見不忘小臣之名
未嘗再問箭穿七札弓貫六鈞加以留情墳典屬意篇
什筆邁鍾張(鍾繇張芝)詞窮賈馬(賈誼司馬相如)文鋒既振則宫徵
自諧輕翰暫飛則花葩競發撫萬姓以慈遇羣臣以禮
褒秋毫之善解呑舟之網逆耳之諫必聽膚受之愬斯
絶好生之德禁障塞於江湖惡殺之仁息鼓刀於屠肆
鳬鶴荷稻粱之惠犬馬蒙帷蓋之恩降尊吮思摩之瘡
(貞觀十九年太宗征遼攻白巖城右衛大將軍李思□為流矢所中大宗親為吮血)登堂臨魏徵
之柩(魏徵卒太宗臨哭之慟)哭戰亡之卒則哀動六軍(太宗征高麗至營州)
(詔遼東戰亡士卒骸骨並集柳城東南命有司設太牢上自作文祭之臨哭盡哀)負填道之薪
則情感天地(太宗渡遼遼澤泥潦車馬不通命長孫無忌將萬人翦草填道水深處以車為梁上)
(自繫薪於馬鞘以助役)重黔黎之大命特盡心於庶獄臣心識昏
憒豈足論聖功之深遠談天德之高大哉陛下兼衆美
而有之靡不備具微臣深為陛下惜之重之愛之寶之
周易曰知進而不知退知存而不知亡知得而不知喪
又曰知進退存亡而不失其正者其惟聖人乎由此言
之進有退之義存有亡之機得有喪之理老臣所以為
陛下惜之者蓋謂此也老子曰知足不辱知止不殆臣
謂陛下威名功德亦可足矣拓地開疆亦可止矣彼高
麗者邊夷賤類不足待以仁義不可責以常理古來以
魚鼈畜之宜從闊略必欲絶其種類深恐獸窮則搏且
陛下每決死囚必令三覆五奏進素食停音樂者蓋以
人命所重感動聖慈也况今兵士之徒無一罪戾無故
驅之於戰陣之間委之於鋒刃之下使肝腦塗地魂魄
無歸令其老父孤兒寡妻慈母望轊車而掩泣抱枯骨
而摧心足變動隂陽感傷和氣實天下之冤痛也且兵
凶器戰危事不得已而用之向使高麗違失臣節而陛
下誅之可也侵擾百姓而陛下滅之可也久長能為中
國患而陛下除之可也有一於此雖日殺萬夫不足為
媿今無此三條坐煩中國内為舊主雪冤(高麗臣莫離支弑其君建)
(武而獨專國政太宗於是有征遼之議)外為新羅報讎(新羅遣使言百濟攻取其國四十餘)
(城復與高麗連兵謀絶新羅入朝之路乞兵救援上以璽書賜高麗使勿攻新羅莫離支不從於是欲征之)
豈非所存者小所損者大願陛下遵皇祖老子止足之
誡以保萬代巍巍之名發霈然之恩降寬大之詔順陽
春以布澤許高麗以自新焚凌波之船罷應募之衆自
然華夷慶賴遠邇肅安臣老病三公朝夕入地所恨既
無塵露微增海岳謹罄殘魂餘息豫代結草之誠倘蒙
錄此哀鳴即臣死骨不朽
魏徵(字玄成魏州曲城人初事李密役歸高祖隠太子引為洗馬太宗即位拜諫議大夫進左)
(光祿大夫鄭國公卒贈司空諡文貞)
論治疏(貞觀十一年)
臣聞為人君者在乎善善而惡惡近君子而遠小人善
善明則君子進矣惡惡著則小人退矣近君子則朝無
粃政遠小人則聽不私邪小人非無小善君子非無小
過君子小過蓋白玉之微瑕小人小善乃鉛刀之一割
鉛刀一割良工之所不重小善不足以掩衆惡也白玉
微瑕善賈之所不棄小疵不足以妨大美也善小人之
小善謂之善善惡君子之小過謂之惡惡此則蒿蘭同
嗅玉石不分屈原所以沉江卞和所以泣血者也既識
玉石之分又辨蒿蘭之臭善善而不能進惡惡而不能
去此郭氏所以為墟(郭公善善不能用惡惡不能去卒亡其國)史魚所以遺
恨也(史魚病將卒命其子曰吾不能進蘧伯玉退彌子瑕是吾為臣不能正其君也)陛下聰明
神武天姿英叡志存泛愛引納多塗好善而不甚擇人
疾惡而未能遠佞又出言無隠疾惡太深聞人之善或
未全信聞人之惡以為必然雖有獨見之明猶恐理或
未盡何則君子揚人之善小人訐人之惡聞惡必信則
小人之道長矣聞善或疑則君子之道消矣為國家者
急於進君子而退小人乃使君子道消小人道長則君
臣失序上下否隔亂亡不&KR3599;將何以理乎且世俗常人
心無遠慮情在告訐好言朋黨夫以善相成謂之同德
以惡相濟謂之朋黨今則清濁共流善惡無別以告訐
為誠直以同德為朋黨以之為朋黨則謂事無可信以
之為誠直則謂言皆可取此君恩所以不結於下臣忠
所以不達於上大臣不能辨正小臣莫之敢論遠近承
風混然成俗使人君不知所信臣下不得相安若不遠
慮深絶其源則後患未之息也今之幸而未敗者由乎
君有遠慮雖失之於始必得之於終故也若時逢少隳
往而不返雖欲悔之必無所及既不可以傳諸後嗣復
何以垂法將來且夫進善黜惡施於人者也以古作鑒
施於巳者也鑒貌在乎止水鑒已在乎哲人能以古之
哲王鑒於已之行事則貌之妍醜宛然在目事之善惡
自得於心無勞司過之史不假芻蕘之議巍巍之功日
著赫赫之名彌遠為人君者可不務乎臣聞道德之厚
莫尚於軒唐仁義之隆莫彰於舜禹欲繼軒唐之風將
追舜禹之跡必鎮之以道德弘之以仁義舉善而任之
擇善而從之不擇善任能而委之俗吏既無遠度必失
大體惟奉三尺之律以繩四海之人欲求垂拱無為不
可得也故聖哲君臨移風易俗不資嚴刑峻法在仁義
而已故非仁無以廣施非義無以正身惠下以仁正身
以義則其政不嚴而理其教不肅而成矣然則仁義理
之本也刑罰理之末也為理之有刑罰猶執御之有鞭
策也人皆從化而刑罰無所施馬盡其力則鞭策無所
用由此言之刑罰不可致理亦已明矣故潛夫論曰人
君之理莫大於道德教化也民有性有情有化有俗情
性者心也本也俗化者行也末也是以上君撫世先其
本而後其末順其心而履其行心情苟正則姦慝無所
生邪意無所載矣是故上聖無不務理民心故曰聽訟
吾猶人也必也使無訟乎道之以禮務厚其性而明其
情民相愛則無相傷害之意動思義則無畜姦邪之心
若此非律令之所理也此乃教化之所致也聖人甚尊
德禮而卑刑罰故舜先敕契以敬敷五教而後任咎繇
以五刑也凡立法者非以司民短而誅過誤也乃以防
姦惡而救禍患檢淫邪而内正道(内讀曰納)民蒙善化則人
有士君子之心被惡政則人有懷姦亂之慮遭良吏則
懷忠信而履仁厚遇惡吏則懷姦邪而行淺薄忠厚積
則致太平淺薄積則致危亡是以聖帝明王皆敦德化
而薄威刑也德者所以循巳也威者所以理人也民之
生也猶鑠金在爐方圓薄厚隨鎔制耳是故世之善惡
俗之薄厚皆在於君世之主誠能使六合之内舉世之
人感忠厚之情而無淺薄之惡各奉公正之心而無姦
險之慮則醇釅之俗(言俗如酒味之和也釅音驗)復見於兹矣後王
雖未能專尚仁義當慎刑恤典哀敬無私故管子曰聖
君任法不任智任公不任私故王天下理國家貞觀之
初志存公道人有所犯一一於法縦臨時處斷或有輕
重但見臣下執論無不忻然受納民知罪之無私故甘
心而不怨臣下見言無忤故盡力以效忠頃年以來意
漸深刻雖開三面之網而察見川中之魚取捨在於愛
憎輕重由乎喜怒愛之者罪雖重而強為之辭惡之者
過雖小而深探其意法無定科任情以輕重人有執論
疑之以阿偽故受罰者無所控告當官者莫敢正言不
服其心但窮其口欲加之罪其無辭乎又五品以上有
犯悉令曹司聞奏本欲察其情狀有所哀矜今乃曲求
小節或重其罪使人攻擊惟恨不深事無重條求之法
外所加十有六七故頃年犯者懼上聞得付法司以為
多幸告訐無已窮理不息君私於上吏姦於下求細過
而忘大體行一罰而起衆姦此乃背公平之道乖泣辜
之意欲其人和訟息不可得也故體論云夫淫泆盜竊
百姓之所惡也我從而刑罰之雖過乎當百姓不以我
為暴者公也怨曠饑寒亦百姓之所惡也遁而陷之法
我從而寬宥之百姓不以我為偏者公也我之所重百
姓之所憎也我之所輕百姓之所憐也是故賞輕而勸
善刑省而禁姦由此言之公之於法無不可也過輕亦
可私之於法無可也過輕則縦姦過重則傷善聖人之
於法也公矣然猶懼其未也而救之以化此上古所務
也後之理獄者則不然未訊罪人則先為之意及其訊
之則驅而致之意謂之能不探獄之所由生為之分而
上求人主之微旨以為制謂之忠其當官也能其事上
也忠則名利隨而與之驅而陷之欲望道化之隆亦難
矣凡聽訟理獄必原父子之親立君臣之義權輕重之
序測淺深之量悉其聰明致其忠愛疑則與衆共之疑
則從輕者所以重之也故舜命咎繇曰汝作士惟刑之
恤又復加之以三訊(周禮以三刺斷庶民獄訟之中一曰訊羣臣二曰訊羣吏三曰訊萬)
(民)衆所善然後斷之是以為法參之人情故傳曰小大
之獄雖不能察必以情而世俗拘愚苛刻之吏以為情
也者取貨者也立愛憎者也右親戚者也陷怨讎者也
何世俗小吏之情與夫古人之懸遠乎有司以此情疑
之羣吏人主以此情疑之有司是君臣上下通相疑也
欲其盡忠立節難矣凡理獄之情必本所犯之事以主
不敢訊不旁求不貴多端以見聰明故律正其舉劾之
法參伍其辭所以求實也非所以飾實也但當參伍明
聽之耳不使獄吏鍛鍊飾理成辭於手孔子曰古之聽
獄求所以生之也今之聽獄求所以殺之也故析言以
破律任案以成法執左道以必加也又淮南子曰豐水
之深十仞金鐵在焉則形見於外非不深且清而魚鼈
莫之歸也故為君以苛為察以功為明以刻下為忠以
訐多為功譬猶廣革大則大矣裂之道也夫賞宜從重
罰宜從輕君居其厚百王通制刑之輕重恩之厚薄見
思與見疾其可同日言哉且法國之權衡也時之準繩
也權衡所以定輕重準繩所以正曲直今作法貴其寬
平罪人欲其嚴酷喜怒肆志高下在心是則捨準繩以
正曲直棄權衡而定輕重者也不亦惑哉諸葛孔明小
國之相猶曰吾心如秤不能為人作輕重况萬乘之主
當可封之日(唐虞之世比屋可封)而任心棄法取怨於人乎又時
有小事不欲人聞則暴作威怒以弭謗議若所為是也
聞於外其何傷若所為非也雖掩之何益故諺曰欲人
不知莫若勿為欲人不聞莫若勿言為之而欲人不知
言之而欲人不聞此猶捕雀而掩目盜鐘而掩耳者秪
以取誚將何益乎臣聞堯有敢諫之鼓舜有誹謗之木
湯有司過之史(淮南子曰湯有司直之人)武有戒慎之銘(太公述丹書武王聞)
(之退而為戒乃書於几鑑孟槃為銘)此則聽之於無形求之於未有虚心
以待下庶下情之達上上下無私君臣合德者也魏武
帝云有德之君樂聞逆耳之言犯顔之諍親忠臣厚諫
士斥讒慝遠佞人者誠欲全身保國遠避滅亡者也凡
百君子膺期綂運縦未能上下無私君臣合德可不全
身保國遠避滅亡乎然自古聖哲之君功成事立未有
不資同心予違汝弼者也昔在貞觀之初側身勵行謙
以受物蓋聞善必改時有小過引納忠規每聽直言喜
形顔色故凡在忠烈咸竭其辭自頃年海内無虞遠夷
懾服志意盈滿事異厥初高談疾邪而喜聞順旨之說
空論忠讜而不悦逆耳之言私嬖之徑漸開至公之道
日塞往來行路咸知之矣邦之興衰實由斯道為人上
者可不勉乎臣數年以來每奉明旨深懼羣臣莫肯盡
言臣切思之自比來人或上書事有得失惟見述其所
短未有稱其所長又天居自高龍鱗難犯在於造次不
敢盡言時有所陳不能盡意更思重竭其道無因且所
言當理未必加於寵秩意或乖忤將有恥辱隨之莫能
盡節實由於此雖左右近侍朝夕階墀事或犯顔咸懷
顧望况疎遠不接將何以極其忠欵哉又時或宣言云
臣下見事秪可來道何因所言即望我用此乃拒諫之
辭誠非納忠之意何以言之犯主嚴顔獻可替否所以
成主之美匡主之過若主聽則惑事有不行使其盡忠
讜之言竭股肱之力猶恐臨時恐懼莫肯效其誠欵若
如明詔所道便是許其面從而又責其盡言進退將何
所據欲必使乎致諫在乎好之而已故齊桓好服紫而
合境無異色楚王好細腰而後宫多餓死夫以耳目之
玩人猶死而不違况聖明之君求忠正之士千里斯應
信不為難若徒有其言而内無其實欲其必至不可得
也(太宗手詔袞答曰省前後諷諭皆切至之意固所望於卿也朕以□薄多慙往代若不任舟楫豈得濟彼)
(巨川不藉鹽梅安得調夫五味賜絹三百匹)
請罷工役疏(貞觀十一年帝作飛山宫徵上疏)
臣觀自古受圖膺運繼體守文控御英雄南面臨下皆
欲配厚德于天地齊高明於日月本支百世傳祚無窮
然而克終者鮮敗亡相繼其故何哉所以求之失其道
也殷鑒不遠可得而言昔在有隋綂一寰宇甲兵強銳
三十餘年風行萬里威動殊俗一旦舉而棄之盡為他
人之有彼煬帝豈惡天下之治安不欲社稷之長久故
行桀虐以就滅亡哉恃其富強不虞後患驅天下以從
欲罄萬物而自奉採域中之子女求遠方之竒異宫苑
是飾臺榭是崇徭役無時干戈不戢外示嚴重内多險
忌讒邪者必受其福忠正者莫保其生上下相蒙君臣
道隔民不堪命率土分崩遂以四海之尊殞於匹夫之
手子孫殄絶為天下笑豈不痛哉聖哲乘機拯其危溺
八柱傾而復正(淮南子地有九州八柱注曰崑崙山為柱地之中也地下有八柱牽制名山大)
(川孔穴相通)四維弛而更張(管子曰禮義廉恥是謂四維四維不張國乃滅亡)遠肅
邇安不踰於期月勝殘去殺無待於百年今宫觀臺榭
盡居之矣竒珍異物盡收之矣姬姜淑媛盡侍於側矣
四海九州盡為臣妾矣若能鑒彼之所以失念我之所
以得日慎一日雖休勿休焚鹿臺之寶衣毁阿房之廣
殿懼危亡於峻宇思安處於卑宫則神化潛通無為而
治德之上也若成功不毁即仍其舊除其不急損之又
損雜茅茨於桂棟參玉砌以土階悦以使人不竭其力
常念居之者逸作之者勞億兆悦以子來羣生仰而遂
性德之次也惟聖㒺念不慎厥終忘締構之艱難謂天
命之可恃忽采椽之恭儉追雕牆之靡麗因其基以廣
之增其舊而飾之觸類而長不知止足人不見德而勞役
是聞斯為下矣譬之負薪救火揚湯止沸以暴易暴與
亂同道莫可測也後嗣何觀夫事無可觀則人怨人怨
則神怒神怒則災害必生災害既生則禍亂必作禍亂
既作而能以身名全者鮮矣順天革命之后將隆七百
之祚(左傳曰成王定鼎於郟鄏卜世三十卜年七百天所命也)貽厥子孫傳之萬葉
難得易失可不念哉
上十思疏(貞觀十一年)
臣聞求木之長者必固其根本欲流之遠者必浚其泉
源思國之安者必積其德義源不深而望流之遠根不
固而求木之長德不厚而思國之理臣雖下愚知其不
可而况於明哲乎人君當神器之重居域中之大(老子曰域)
(中有四大道大天大地大王亦大)將崇極天之峻永保無疆之休不念
居安思危戒奢以儉德不處其厚情不勝其欲斯亦伐
根以求木茂塞源而欲流長者也凡百元首承天景命
莫不殷憂而道著功成而德衰有善始者實繁能克終
者蓋寡豈取之易而守之難乎昔取之而有餘今守之
而不足何也夫在殷憂必竭誠以待下既得志則縦情
以傲物竭誠則胡越為一體傲物則骨肉為行路雖董
之以嚴刑震之以威怒終苟免而不懷仁貌恭而不心
服怨不在大可畏惟人載舟覆舟所宜深慎(家語曰君者舟也人)
(者水也水所以載舟亦所以覆舟也)奔車朽索其可忽乎君人者誠能見
可欲則思知足以自戒將有作則思知止以安人念高
危則思謙冲而自牧懼滿溢則思江海下百川樂盤遊
則思三驅以為度(三驅者圜合其三面前開一路使之可去不忍盡物好生之德也)憂
懈怠則思慎始而敬終慮壅蔽則思虚心以納下想讒
邪則思正身以黜惡恩所加則思無因喜以謬賞罰所
及則思無因怒而濫刑總此十思弘兹九德(即虞書亦行有九德)
簡能而任之擇善而從之則智者盡其謀勇者竭其力
仁者播其惠信者效其忠文武爭馳君臣無事可以盡
豫遊之樂可以養松喬之夀(赤松王喬皆古仙人之有夀者)鳴琴垂拱
不言而化何必勞神苦思代下司職役聰明之耳目虧
無為之大道哉(疏奏太宗手詔答曰省頻抗表誠極忠欵言窮切至披覽忘倦每達宵分非公)
(體國情深啓沃義重豈能示以良圖匡其不及朕聞晉武帝自平吴以後務在驕奢不復留心治政何曾退朝)
(謂其子邵曰吾每見主上不論經國遠圖但說平生常語此非貽厥子孫者爾身猶可以免指諸孫曰此等必)
(遇亂死及孫綏果為淫刑所戮前史美之以為明於先見朕意不然謂曾之不忠其罪大矣夫為人臣當進思)
(盡忠退思補過將順其美匡救其惡所以共為理也曾位極台司名器崇重當直辭正諫論道佐時今乃退有)
(後言進無廷諍以為明智不亦謬乎危而不持焉用彼相公之所陳朕聞過矣當置之几案事等弦韋必望收)
(彼桑榆期之歲暮不使康哉良哉獨美於往日若魚若水遂爽於當今遲復嘉謀犯而無隠朕將虚襟靜志敬)
(佇德音)
論十漸不克終疏(貞觀十三年徵以太宗漸好奢縦恐不能克終儉約乃上)
(疏諫)
臣觀自古帝王受圖定鼎皆欲傳之萬代貽厥孫謀故
其垂拱巖廊布政天下其語道也必先淳樸而抑浮華
其論人也必貴忠良而鄙邪佞言制度也則絶奢靡而
崇儉約談物産也則重榖帛而賤珍竒然受命之初皆
遵之以成治稍安之後多反之而敗俗其故何哉豈不
以居萬乘之尊有四海之富出言而莫巳逆所為而人
必從公道溺於私情禮節虧於嗜欲故也語曰非知之
難行之惟難非行之難終之斯難斯言信矣伏惟陛下
年甫弱冠大拯橫流削平區宇肇開帝業貞觀之初時
方克壯抑損嗜欲躬行節儉内外康寧遂臻至治論功
則湯武不足方語德則堯舜未為遠臣自擢居左右十
有餘年每侍帷幄屢奉明旨常許仁義之道守之而不
失儉約之志終始而不渝一言興邦斯之謂也德音在
耳敢忘之乎而頃年已來稍乖曩志敦樸之理漸不克
終謹以所聞列之如左陛下貞觀之初無為無欲清靜
之化遠被遐荒考之於今其風漸墜聽言則遠超於上
聖論事則未踰於中主何以言之漢文晉武俱非上哲
漢文辭千里之馬(漢文帝時冇獻千里馬者詔還其馬與道里費)晉武焚雉頭
之裘(晉武帝時大醫司馬程據獻雉頭裘帝以奇技異服典禮所禁焚之於殿前)今則求駿
馬於萬里市珍竒於域外取怪於道路見輕於戎狄此
其漸不克終一也昔子貢問理人於孔子孔子曰懔乎
若朽索之馭六馬子貢曰何其畏哉子曰不以道遵之
則吾讎也若何其無畏故書曰民惟邦本本固邦寧為
人上者奈何不敬(書五子之歌)陛下貞觀之始視人如傷恤
其勤勞愛民猶子每存簡約無所營為頃年已來意在
奢縱忽忘卑儉輕用人力乃云百姓無事則驕逸勞役
則易使自古以來未有由百姓逸樂而致傾敗者也何
有逆畏其驕逸而故欲勞役者哉恐非興邦之至言豈
安人之長算此其漸不克終二也陛下貞觀之初損已
以利物至於今日縱欲以勞人卑儉之跡歲改驕侈之
情日異雖憂人之言不絶於口而樂身之事日切於心
或時有所營慮人致諫乃云若不為此不便我身人臣
之情何可復爭此直意在杜諫者之口豈曰擇善而行
者乎此其漸不克終三也立身成敗在於所染蘭芷鮑
魚與之俱化慎乎所習不可不思陛下貞觀之初砥礪
名節不私於物唯善是與親愛君子疎斥小人今則不
然輕䙝小人禮重君子重君子也敬而遠之輕小人也
狎而近之近之則不見其非遠之則莫知其是莫知其
是則不間而自疎不見其非則有時而自昵昵近小人
非致理之道疎遠君子豈興邦之義此其漸不克終四
也書曰不作無益害有益功乃成不貴異物賤用物人
乃足犬馬非其土性不畜珍禽竒獸弗育於國(周書旅獒之辭)
陛下貞觀之初動遵堯舜捐金抵璧反樸還淳頃年以
來好尚竒異難得之貨無遠不臻珍玩之作無時能止
上好奢靡而望下敦樸未之有也末作滋興而求豐實
其不可得亦已明矣此其漸不克終五也貞觀之初求
賢如渴善人所舉信而任之取其所長恒恐不及近歲
巳來由心好惡或衆善舉而用之或一人毁而棄之或
積年任而用之或一朝疑而遠之夫行有素履事有成
跡所毁之人未必可信於所舉積年之行不應頓失於
一朝君子之懷蹈仁義而弘大德小人之性好讒佞以
為身謀陛下不審察其根源而輕為之臧否是使守道
者日疎干求者日進所以人思苟免莫能盡力此其漸
不克終六也陛下初登大位高居深視事惟清靜心無
嗜慾内除畢弋之物外絶畋獵之源數載之後不能固
志雖無十旬之逸(夏書太康盤遊無度畋於有洛之表十句弗返)或過三驅之
禮遂使盤遊之娛見譏於百姓鷹犬之貢遠及於四夷
或時教習之處道路遥遠侵晨而出入夜方還以馳騁
為歡莫慮不虞之變事之不測其可救乎此其漸不克
終七也孔子曰君使臣以禮臣事君以忠然則君之待
臣義不可薄陛下初踐大位敬以接下君恩下流臣情
上達咸思竭力心無所隠頃年巳來多所忽略或外官
充使奏事入朝思覩闕庭將陳所見欲言則顔色不接
欲請又恩禮不加間因所短詰其細過雖有聰辯之略
莫能申其忠欵而望上下同心君臣交泰不亦難乎此
其漸不克終八也傲不可長欲不可縱樂不可極志不
可滿(禮曲禮篇之辭)四者前王所以致福通賢以為申誡陛下
貞觀之初孜孜不怠屈巳從人恒若不足頃年巳來微
有矜放恃功業之大意蔑前王負聖智之明心輕當代
此傲之長也欲有所為皆取遂意縦或抑情從諫終是
不能忘懷此欲之縦也志在嬉遊情無厭倦雖未全妨
政事不復專心治道此樂將極也率土乂安四夷欵服
仍遠勞士馬問罪遐裔此志將滿也親狎者阿旨而不
肯言疎遠者畏威而莫敢諫積而不已將虧聖德此其
漸不克終九也昔陶唐成湯之時非無災患而稱其聖
德者以其有始有終無為無欲遇災則極其憂勤時安
則不驕不逸故也貞觀之初頻年霜旱畿内戶口並就
關外攜負老幼來往數千曾無一戶逃亡一人怨苦此
誠由識陛下矜育之懷所以至死無攜貳頃年巳來疲
於徭役關中之人勞弊尤甚雜匠之徒夏日悉留和雇
正兵之輩上番多别驅使和市之物不絶於鄉閭遞送
之夫相繼於道路既有所弊易為驚擾脱因水旱榖麥
不收恐百姓之心不能如前日之寧帖此其漸不克終
十也臣聞禍福無門惟人所召人無釁焉妖不妄作伏
惟陛下綂天御㝢十有三年道洽寰中威加海外年榖
豐稔禮教聿興比屋踰於可封菽粟同於水火暨乎今
歲天災流行炎氣致旱乃遠被於郡國兇醜作孽忽近
起於轂下(突厥突利可汗之弟結社率為中郎將結故部落為亂犯行宫踰四重幕衞士死者數十)
(人追獲斬之)夫天何言哉垂象示誡斯誠陛下驚懼之辰憂
勤之日也若見誡而懼擇善而從同周文之小心追殷
湯之罪巳前王所以致理者勤而行之今時所以敗德
者思而改之與物更新易人視聽則寶祚無疆普天幸
甚何禍敗之有乎然則社稷安危國家理亂在於一人
而已當今太平之基既崇極天之峻九仞之積猶虧一
簣之功千載休期時難再得明主可為而不為微臣所
以鬱結而長歎者也臣誠愚鄙不達事機略舉所見十
條輒以上聞聖聽伏願陛下採臣狂瞽之言參以芻蕘
之議冀千慮一得衮職有補則死日生年甘從斧鉞(疏奏)
(帝謂徵曰人臣事主順旨甚易忤情尤難公作朕耳日股肱常論思獻納朕今聞過能改庶幾克終善事若違)
(此古更何顔與公相見復欲何方以理天下自得公疏反覆研尋深覺詞強理直遂列為屏幛朝夕瞻仰又錄)
(付史館冀千載之下識君臣之義乃賜黃金十斤馬二疋)
求賢審官疏(貞觀十四年)
臣聞知臣莫若君知子莫若父父不能知其子則無以
睦一家君不能知其臣則無以齊萬國萬國咸寧一人
有慶必藉忠良作弼俊乂在官則庶績其凝無為而化
矣故堯舜文武見稱前載咸以知人則哲多士盈朝元
凱翼巍巍之功(舜舉八凱使主后土百揆時序舉八元使布五教内平外成)周召光
煥乎之美然則四岳九官五臣十亂豈惟生之於曩代
而獨無與當今者哉在乎求與不求好與不好耳何以
言之夫美玉明珠孔翠犀象大宛之馬(漢書武帝使李廣利伐大宛取)
(善馬)西旅之獒或無足也或無情也生於八荒之表途遥
萬里之外重譯入貢道路不絶者何哉蓋由乎中國之
所好也况從仕者懷君之榮食君之禄率之以義將何
往而不至哉臣以為與之為孝則可使同乎曾參子騫
矣與之為忠則可使同乎龍逢比干矣與之為信則可
使同乎尾生展禽矣與之為廉則可使同乎伯夷叔齊
矣然而今之羣臣罕能貞白卓異者蓋求之不切勵之
未精故也若勖之以公忠期之以遠大各有職分得行
其道貴則觀其所舉富則觀其所養居則觀其所好習
則觀其所言窮則觀其所不受賤則觀其所不為因其
材以取之審其能以任之用其所長揜其所短進之以
六正戒之以六邪則不嚴而自勵不勸而自勉矣故說
苑曰人臣之行有六正六邪行六正則榮犯六邪則辱
何謂六正一曰萌芽未動形兆未見昭然獨見存亡之
機得失之要預禁乎未然之前使主超然立乎顯榮之
處如此者聖臣也二曰虚心盡意日進善道勉主以禮
義諭主以長策將順其美匡救其惡如此者良臣也三
曰夙興夜寐進賢不懈數稱往古之行事以勵主意如
此者忠臣也四曰明察成敗早防而救之塞其間絶其
源轉禍以為福使君終以無憂如此者智臣也五曰守
文奉法任官職事不受贈遺辭禄讓賜飲食節儉如此
者貞臣也六曰家國昏亂所為不諛敢犯主之嚴顔面
言主之過失如此者直臣也是謂六正何謂六邪一曰
安官貪禄不務公事與代浮沉左右觀望如此者具臣
也二曰主所言皆曰善主所為皆曰可隱而求主之所
好而進之以快主之耳目偷合苟容與主為樂不顧其
後害如此者諛臣也三曰内實險詖外貌小謹巧言令
色妒善嫉賢所欲進則明其美隱其惡所欲退則明其
過匿其美使主賞罰不當號令不行如此者奸臣也四
曰智足以飾非辯足以行說内離骨肉之親外搆朝廷
之亂如此者讒臣也五曰專權擅勢以輕為重私門成
黨以富其家擅矯主命以自貴顯如此者賊臣也六曰
諂主以佞邪陷主於不義朋黨比周以蔽主明使白黑
無别是非無間使主惡布於境内聞於四鄰如此者亡
國之臣也是謂六邪賢臣處六正之道不行六邪之術
故上安而下理生則見樂死則見思此人臣之術也禮
記曰權衡誠懸不可欺以輕重繩墨誠陳不可欺以曲
直規矩誠設不可欺以方圓君子審理不可誣以姦詐
然則臣之情偽知之不難矣又設禮以待之執法以御
之為善者蒙賞為惡者受罰安敢不企及乎安敢不盡
力乎國家思欲進忠良退不肖十有餘載矣徒聞其語
不見其人何哉蓋言之是也行之非也言之是則出乎
公道行之非則涉乎邪徑是非相亂好惡相攻所愛雖
有罪不及扵刑所惡雖無辜不免於罰此所謂愛之欲
其生惡之欲其死者也或以小惡棄大善或以小過忘
大功此所謂君之賞不可以無功求君之罰不可以有
功免者也賞不以勸善罰不以懲惡而望邪正不惑其
可得乎若賞不遺疎遠罰不阿親貴以公平為規矩以
仁義為準繩考事以正其名循名以求其實則邪正莫
隱善惡自分然後取其實不尚其華處其厚不居其薄
則不言而化期月而可知矣若徒愛美錦而不為人擇
官有至公之言無至公之實愛而不知其惡憎而遂忘
其善徇私情以近邪佞背公道而遠忠良則雖夙夜不
怠勞神苦思將求至理不可得也(疏奏帝甚嘉納之)
張玄素(蒲州人仕隋為景城縣戶曹貞觀初召對歴太子詹事遷左庶子會東宫廢坐罪為)
(民頃之召授刺史)
請罷修乾元殿疏(貞觀四年詔發卒修洛陽乾元殿以備巡狩玄素上疏諫)
陛下智周萬物囊括四海令之所行何往不應志之所
欲何事不從微臣竊思秦始皇之為君也藉周室之餘
因六國之盛將貽之萬葉及其子而亡諒由逞嗜奔慾
逆天害人者也是知天下不可以力勝神祗不可以親
恃惟當弘儉約薄賦斂慎終始可以永固方今承百王
之末屬凋弊之餘必欲節之以禮制陛下宜以身為先
東都未有幸期即令補葺諸王今並出藩又須營構興
發數多豈疲人之所望其不可一也陛下初平東都之
始層樓廣殿皆令撤毁天下翕然同心傾仰豈有初則
惡其侈靡今乃襲其雕麗其不可二也每承音旨未即
巡幸此乃事不急之務成虚費之勞國無兼年之積何
用兩都之好勞役過度怨讟將起其不可三也百姓承
亂離之後財力凋盡天恩含育粗見存立饑寒猶切生
計未安三五年間未能復舊奈何營未幸之都而奪疲
人之力其不可四也漢高祖將都洛陽婁敬一言即日
西駕豈不知地惟土中貢賦所均但以形勝不如關内
也伏惟陛下化凋弊之人革澆漓之俗為日尚淺未甚
淳和斟酌事宜詎可東幸其不可五也臣嘗見隋室初
造此殿楹棟宏壯大木非近道所有多自豫章採來二
千人拽一柱其下施轂皆以生鐵為之中間若用木輪
動即火出略計一柱巳用數十萬則餘費又過倍於此
臣聞阿房成秦人散章華就楚衆離乾元畢工隋人解
體且以陛下今時功力何如隋日承凋殘之後役瘡痍
之人費億萬之功襲百王之弊以此言之恐甚於煬帝
遠矣深願陛下思之無為由余所笑(史記由余西戎人戎王使由余觀秦)
(繆公示以宫室積聚由余曰鬼為之則勞仲矣人為之亦苦民矣)則天下幸甚矣(疏奏太宗)
(顧謂房玄齡曰玄素上表洛陽實未宜修造後必事理須行露生亦復何苦所有作役宜即停止然以卑干導)
(古來不易非其忠直安能如此且衆人之唯唯不如一士之諤諤可賜絹五百疋魏徵嘆曰張公遂有回天之)
(力可謂仁人之言其利溥哉)
李百藥(字重規定州人貞觀初拜中書舍人後仕至禮部侍郎卒諡曰康)
封建論(貞觀十一年大宗欲封建親賢百藥上此論)
臣聞經國庇民王者之常制尊主安上人情之大方思
聞理定之規以弘長代之業萬古不易百慮同歸然命
歷有賖促之殊邦家有理亂之異遐觀載籍論之詳矣
咸云周過其數秦不及期存亡之理在於郡國周氏以
鑒夏殷之長久遵皇王之並建維城磐石深根固本雖
王綱㢮廢而枝榦相持故使逆節不生宗祀不絶秦氏
背師古之訓棄先王之道翦華恃險罷侯置守子弟無
尺土之邑兆庶罕共理之憂故一夫號呼而七廟隳祀
臣以為自古皇王君臨宇内莫不受命上玄冊名帝籙
締構遇興王之運殷憂屬啓聖之期雖魏武攜養之資
(曹操父嵩為中常侍曹騰養子)漢高徒役之賤非止意有覬覦推之亦
不能去也若其獄訟不歸菁華已竭雖帝堯之光被四
表大舜之上齊七政非止情存揖讓守之亦不可焉以
放勛重華之德尚不能克昌厥後是知祚之長短必在
於天時政或興衰有關於人事隆周卜世三十卜年七
百雖淪胥之道斯極而文武之器尚存斯龜鼎之祚巳
懸定扵杳冥也至使南征不返(周昭王南巡没水中)東遷避逼禋
祀闕如郊畿不守此乃陵夷之漸有累於封建焉暴秦
運距閏餘數終百六(秦世為閏餘百六為周之阨數也)受命之主德異
禹湯繼世之君才非啟誦(啟夏禹之子誦周成王也)借使李斯王綰
之輩咸開四履(李斯王綰皆秦丞相)將閭子嬰之徒俱啟千乘(將閣)
(秦公子為二世所殺)豈能逆帝子之勃興抗龍顔之基命者也然
則得失成敗各有由焉而著述之家多守常轍莫不情
亡今古理蔽澆淳欲以百王之季行三代之法天下五
服之内盡封諸侯王畿千里之間俱為采地是則以結
繩之化行虞夏之朝用象刑之典治劉曹之末紀綱㢮
紊斷可知焉鍥船求劍未見其可(吕氏春秋曰楚人有涉江其劍自舟中墜)
(於水遂刻其舟曰是吾劍所從墜也鍥音刻)膠柱成文彌多所惑(揚子曰以往聖之法)
(治將来譬猶膠柱而鼔瑟)徒知問鼎請隧有懼霸王之師白馬素車
無復藩維之援(漢高祖初至霸上秦王子嬰繫頸以組白馬素車奉天子璽符降軹道旁)不
悟望夷之釁未甚羿浞之災既罹高貴之殃(魏高貴鄉公名髦為)
(司馬昭所弑)寧異申繒之酷(周幽王嬖褒姒而廢申后申侯怒與繒及大戍殺王驪山下)
此乃欽明昏亂自革安危固非守宰公侯以成興廢且
數世之後王室浸微始自藩屏化為仇敵家殊俗國異
政彊陵弱衆暴寡疆埸彼此干戈侵伐狐駘之役女子
盡髽(髽麻髮合結也左傳襄公四年邾人莒人伐鄫臧紇救鄫侵邾敗於狐駘國人逆喪者皆髽髽莊)
(華切)崤陵之師隻輪不返(公羊傳晉人及姜戎敗秦師於殽匹馬隻輪無反者)斯蓋
略舉一隅其餘不可勝數陸士衡方規規然云(士衡名機著五)
(等諸侯論)嗣王委其九鼎凶族據其天邑(嗣王謂周惠王㐮王悼王委九鼎謂)
(三王棄國出奔也凶族謂王子頽王子帶王子朝據天邑謂三子據國僣位也)天下晏然以治
待亂何斯言之謬也而設官分職任賢使能以循良之
才膺共治之寄刺舉分竹何世無人至使地或呈祥天
不愛寶民稱父母政比神明曹元首方區區然稱(元首名冏)
(魏人上六代論感悟曹爽)與人共其樂者人必憂其憂與人同其安
者人必拯其危豈容以為侯伯則同其安危任之牧宰
則殊其憂樂何斯言之妄也封君列國藉其門資忘其
先業之艱難輕其自然之崇貴莫不世增淫虐代益驕
侈離宫别館切漢凌雲或形人力而將盡或召諸侯而
共樂陳靈則君臣悖禮共侮徵舒(左傳陳靈公與孔寧儀行父通於夏姬公)
(與二人飲於夏氏公謂行父曰徵舒似汝對曰亦似君徵舒病之遂弑靈公徵舒夏姬子)衞宣則父
子聚麀終誅夀朔(衛宣公納子伋之妻是為宣姜生壽及朔朔與宣姜譛伋公令伋之齊使)
(賊待於隘而殺之壽知之竊其節先往賊殺之伋至曰君命殺我賊又殺之壽朔當作伋壽)乃云為
已思治豈若是乎内外羣官選自朝廷擢士庶以任之
澄水鏡以鑒之年勞優其階品考績明其黜陟進取事
切砥礪情深或俸禄不入私門(後漢楊東為豫章太守清儉計日受禄餘俸不)
(入私門)妻子不至官舍(後漢何並為潁川太守每至官妻子不入官舍)班條之貴
食不舉火(後漢左雄為冀州刺史在任不舉煙火常食乾飯)剖符之重居惟飲
水(晉鄧攸為吳郡太守戟米居官惟飲吴水而巳)南陽太守敝布裹身(後漢羊續為南)
(陽太守常敝衣薄食妻子資藏布衾敝禂而巳)萊蕪縣長凝塵生甑(後漢范丹為萊蕪縣)
(令家貧里歌曰甑中生塵范史雲釜中生魚范萊蕪)專云為利圖物何其爽歟總
而言之爵非世及用賢之路斯廣民無定主附下之情
不固此乃愚智所辨安可惑哉至如滅國弑君亂常干
紀春秋二百年間略無寧歲次睢咸秩遂用玉帛之君
(左傳宋公使邾文公用鄫子於次瞧之社睢水名此水有妖神東夷祀之鄫子&KR1537;國之君乃殺而祭之非禮也)
魯道有蕩每等衣裳之會(魯道冇蕩詩載驅篇之辭齊人作是詩以刺文姜來會齊)
(襄公也)縦使西漢哀平之際東洛桓靈之時下吏淫暴必
不至此為政之理可以一言蔽焉伏惟陛下握紀御天
膺期啟聖救億兆之焚溺掃氛祲於寰區創業垂綂配
二儀以立德發號施令妙萬物而為言獨照神衷永懷
前古將復五等而修舊制建萬國以親諸侯竊以漢魏
以還餘風之弊未盡勛華既往至公之道斯乖况晉氏
失馭㝢縣崩離後魏乘時華夷雜處(後魏拓拔氏)重以關河
分阻吴楚懸隔習文者學長短從横之術習武者盡干
戈戰爭之心卑為狙詐之階彌長澆浮之俗開皇在運
因藉外家(開皇隋文帝年號文帝為周宣帝后父宣帝崩輔静帝因受禪)驅御羣英任
雄猜之數坐移明運非克定之功年踰二紀人不見德
及大業嗣立(大業焬帝年號)世道交喪一人一物掃地將盡雖
天縦神武削平宼虐兵威不息勞止未康自陛下仰順
聖慈嗣膺寶歷情深致理綜覈前王智周於萬物道濟
於天下生氏以來一人而巳弘兹風化昭示四方信可
以期月之間彌綸天壤而淳粹尚阻浮詭未移此由習
之久難以卒變請待斵雕成器以質代文刑措之教一
行登封之禮云畢然後定疆理之制議山河之賞未為
晚焉易稱天地盈虚與時消息况於人乎美哉斯言也
(會馬周亦上疏諫乃罷封建議)
馬周(字賓王博州茌平人仕至中書令)
論奉親享廟襲封樂工等疏(貞觀六年)
微臣每讀前史見賢者忠孝事未嘗不廢卷長想思履
其跡臣不幸早失父母犬馬之養已無所施顧來事可
為者唯忠義而巳是以徒步二千里歸於陛下陛下不
以臣愚櫂臣不次竊自惟念無以論報輒效區區惟陛
下所擇臣伏見大安宮在宮城右牆宇門闕方紫極為
卑小東宮皇太子居之在内大安至尊居之反在外太
上皇雖志清儉愛惜人力陛下不敢違而蕃夷朝見四
方觀聽有不足焉臣願營雉堞門觀務從高顯以稱萬
方之望則大孝昭矣臣伏讀明詔以二月二日幸九成
宮竊惟太上皇春秋高陛下宜朝夕視膳今所幸宮去
京三百里而遠非能旦發暮至也萬一有太上皇思感
欲即見陛下何以逮之今兹本為避暑行也太上皇尚
留熱所而陛下自逐涼處温凊之道臣竊未安然詔書
既下業不中止願示還期以開衆惑臣伏見詔宗室功
臣悉就藩國貽厥子孫嗣守其政竊惟陛下之意誠愛之
重之欲其裔緒承守與國無疆也臣謂必如詔書者陛
下宜思所以安存之富貴之何必使世官也且堯舜之
父有朱均之子若令有不肖子襲封嗣職兆庶被殃家
國蒙患正欲絶之也則子文之治猶在也(左傳越椒反楚滅若敖氏)
(王曰子文無後何以勸善立其孫箴尹克黃)正欲存之也則欒黶之惡已彰
也(欒黶欒武子之子晉士鞅曰欒武子之德在民如周人之思召公焉愛及甘棠况其子乎欒黶死武子所)
(施没矣而黶之惡實章)必曰與其毒害於見存之人寧使割恩於
已亡之臣則向所謂愛之重之者適所以傷之也臣謂
宜賦以茅土疇以戶邑必有才行隨器而授雖翰翮非
強亦可以免累漢光武不任功臣以吏事所以終全其
世者良得其術也願陛下深思其事使得奉大恩而子
孫終其福禄也臣又聞聖人之化天下莫不以孝為本
故曰孝莫大於嚴父嚴父莫大於配天又曰國之大事
在祀與戎孔子亦云吾不與祭如不祭是聖人之重祭
祀也自陛下踐阼宗廟之享未曾親事竊惟聖情以乘
輿一出所費無藝故忍孝思以便百姓而一代史官不
書皇帝入廟將何以貽厥孫謀垂則來葉邪臣知大孝
誠不在爼豆之間然聖人訓人必以屈已先之示不忘
本也臣聞致化之道在求賢審官孔子曰惟名與器不
可以假人是言慎舉之為重也臣伏見王長通白明達
本樂工輿皂雜類韋槃提斛斯正無它材獨解調馬雖
術踰等儕止可厚賜金帛以富其家今超受高爵與外
廷朝會騶豎倡子鳴玉曳組臣竊恥之若朝命不可追
改尚宜不使在列與士大夫為伍
岑文本(字景仁鄧州棘陽人貞觀初除秘書郎歴官侍郎卒贈侍中諡曰憲)
上太宗勤政疏(貞觀十一年大雨榖水溢衝洛城門文武各上封事)
臣聞開撥亂之業其功既難守已成之基其道不易故
居安思危所以定其業也有始有卒所以崇其基也今
雖億兆又安方隅寧謐既承喪亂之後又接凋弊之餘
戶口減損尚多田疇墾闢猶少覆燾之恩著矣而瘡痍
未復德教之風被矣而資産屢空是以古人譬之種樹
年祀綿遠則枝葉扶疎若種之日淺根本未固雖壅之
以黑墳暖之以春日一人搖之必致枯槁今之百姓頗
類於此常加含養則日就滋息暫有征役則隨日凋耗
凋耗既甚則人不聊生人不聊生則怨氣充塞怨氣充
塞則離叛之心生矣故帝舜曰可愛非君可畏非民(虞書)
(大禹謨)孔安國曰人以君為命故可愛君失道人叛之故
可畏仲尼曰君猶舟也人猶水也水所以載舟亦所以
覆舟是以古之哲王雖休勿休日慎一日者良為此也
伏惟陛下覽古今之事察安危之機上以社稷為重下
以億兆在念明選舉慎賞罰進賢才退不肖聞過即改
從諫如流為善在於不疑出令期於必信頤神養性省
遊畋之娛去奢從儉減工役之費務静方内而不求闢土載
櫜弓矢而無忘武備凡此數者雖為國之恒道陛下之
所常行臣之愚昧惟願陛下思而不怠則至道之美與
三王比隆億載之祚與天地長久雖使桑榖為妖(殷太戊時)
(事)龍蛇作孽(五行傳曰皇之不極是為不建時則有龍蛇之孽)雉雊於鼎耳(殷高)
(宗時事)石言於晉地(左傳昭公八年春石言於晉)猶當轉禍為福變災
為祥臣聞古人有言農夫勞而君子養焉愚者言而智
者擇焉輒陳狂瞽伏待斧鉞(疏奏帝深納其言)
褚遂良(字登善杭州錢塘人貞觀中為起居郎高宗時以吏部尚書同中書門下三品進尚)
(書右僕射以諫立武氏累貶愛州刺吏卒)
請復高昌疏(太宗既滅高昌每歲發千餘人防遏其地遂良上疏)
臣聞古者哲后必先事華夏而後夷狄務廣德化不事
遐荒是以周宣薄伐至境而止始皇遠塞中國分離漢
武負文景之聚財玩士馬之餘力始通西域初置校尉
師旅連出將三十年復得天馬於宛城採蒲萄於安息
而海内虚竭生人失所租及六畜算至舟車因之凶年
盗賊並起搜粟都尉桑弘羊復希主意遣士卒遠田輪
臺築城以威西域帝翻然追悔情發於中棄輪臺之野
下哀痛之詔人神感悦海内乃康向使武帝復用弘羊
之言天下生靈皆盡之矣是以光武中興不踰蔥嶺(建武)
(中西域諸國皆遣使求内屬請都護光武不許蔥嶺西域山名)孝章即位都護來歸(明帝)
(始置都護戊已校尉及章帝時焉耆龜茲攻没都護陳睦匈奴車師圍戊已校尉帝迎還戊己校尉不復遣都)
(護)陛下誅滅高昌威加西域收其鯨鯢以為州縣然自
王師初發之歲河西供役之年飛芻輓粟十室九空數
郡蕭然五年不復陛下歲遣千餘人遠事屯戍終年離
别萬里思歸去年資裝自須營辦既賣菽粟傾其機杼
經途死亡復在其外兼遣罪人增其防遏彼罪人者生
於販肆終朝惰業違禁犯公止能擾於邊城實無益於
行陣所遣之内復有逃亡官司捕捉為國生事高昌途
路沙磧千里冬風冰冽夏風如焚行人去來遇之多死
易云安不忘危理不忘亂(易繫辭)設令張掖塵飛酒泉烽
舉陛下豈能得高昌一人菽粟而及事乎終須發隴右
諸州星馳電擊由斯而言此河西者方於心腹彼高昌
者他人手足豈得糜費中華以事無用書曰不作無益
害有益(周書旅獒篇)其此之謂乎陛下道映先天威行無外
平頡利於沙塞滅吐渾於西海突厥餘落為立可汗吐
渾遺甿更樹君長復立高昌非無前例此所謂有罪而
誅之既伏而立之四海百蠻誰不聞見蠕動懷生畏威
慕德宜擇高昌可立者立之微給首領遣還本國負戴
洪恩長為藩翰中國不擾既富且寧傳之子孫以貽永
世
張藴古(相州人太宗時除大理丞河内人李好德坐妖言下獄藴古以為不當死御史權萬)
(紀劾藴古奏不以實太宗怒遽斬藴古既而侮之)
大寶箴(易曰聖人之大寶曰位取以名篇)
今來古往俯察仰觀惟辟作福為君實難宅普天之下
處王公之上任土貢其所有具僚和其所唱是故恐懼
之心日弛邪僻之情轉放豈知事起乎所忽禍生乎無
妄固以聖人受命拯溺亨屯歸罪於已因心於人大明
無偏照至公無私親故以一人治天下不以天下奉一
人禮以禁其奢樂以防其佚左言而右事出警而入蹕
(天子出稱警入稱蹕警者戒肅蹕者止行也)四時調其惨舒三光同其得失
故身為之度而聲為之律勿謂無知居高聽卑勿謂何
害積小成大樂不可極極樂成哀欲不可縱縱欲成災
壯九重於内所居不過容膝彼昏不知瑤其臺而瓊其
室(桀作瑤臺紂作瓊室)羅八珍於前所食不過適口惟狂㒺念丘
其糟而池其酒(紂為糟丘酒池)勿内荒於色勿外荒於禽勿貴
難得之貨勿聽亡國之音内荒伐人性外荒蕩人心難
得之物侈亡國之聲淫勿謂我尊而傲賢侮士勿謂我
智而拒諫矜巳聞之夏后據饋頻起(史記夏禹一饋而十起以勞天下之)
(民)亦有魏帝牽裾不止(辛毗諫文帝事)安彼反側如春陽秋露
巍巍蕩蕩恢漢高大度撫茲庶事如履薄臨深戰戰慄
慄用周文小心詩云不識不知(詩皇矣篇)書曰無偏無黨(書洪)
(範篇)一彼此於胸臆捐好惡於心想衆棄而後加刑衆悦而
後命賞弱其強而治其亂伸其屈而直其枉故曰如衡
如石不定物以數物之懸者輕重自見如水如鏡不示
物以形物之鑒者妍&KR1126;自露勿渾渾而濁勿皎皎而清
勿汶汶而闇勿察察而明雖冕旒蔽目而視於未形(冕十)
(有二旒垂於延之前後取目不視惡色之義)雖黈纊塞耳而聽於無聲(黈纊黃色)
(綿也以黃綿為圓用組垂之於冕當两耳旁示不聽讒邪也黈他口切纊音曠)縱心乎湛然
之域遊神於至道之精扣之者應洪纖而效響酌之者
隨淺深而皆盈故曰天之清地之寧王之貞(老子曰天得一以清)
(地得一以寧王侯得一以為天下貞)四時不言而代序萬物無為而受成
豈知帝有其力而天下和平吾王撥亂戡以智力人懼
其威未懷其德我皇撫運扇以淳風民懷其始未保其
終爰述金鏡(金鏡一篇太宗自著)窮神盡性使人以心應言以行
苞括治體抑揚辭令天下為公一人有慶開羅起祝援
琴命詩一日二日念茲在茲惟人所召自天祐之爭臣
司直敢告前疑(奏上太宗嘉之賜帛三百段)
御選古文淵鑒卷三十
