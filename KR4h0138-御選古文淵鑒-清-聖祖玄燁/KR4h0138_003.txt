欽定四庫全書
御選古文淵鑒卷三目錄
周
左傳
晉楚鄢陵之戰(成公十六年)
晉悼公復霸(成公十八年)
祁奚請老(襄公三年)
晉魏絳對晉侯(襄公三年)
晉悼公緜上治兵(襄公十三年)
晉師曠論衛人出君(襄公十四年)
宋子罕辭玉(襄公十五年)
魯臧孫論詰盜(襄公二十一年)
鄭子産論重幣(襄公二十四年)
子産然明論政(襄公二十五年)
吳公子請觀周樂(襄公二十九年)
衛北宫文子相襄公如楚(襄公三十一年)
子産不毁鄉校(襄公三十一年)
子産論尹何為邑(襄公三十一年)
衛北宫文子論威儀(襄公三十一年)
子産論晉侯疾(昭公元年)
晏嬰叔向論齊晉(昭公三年)
欽定四庫全書
御選古文淵鑒卷三
内閣學士兼禮部侍郎教習庶吉士(臣)徐(乾學)等奉
旨編注
周
左傳
晉楚鄢陵之戰(成公十六年)
晉侯(厲公)將伐鄭范文子曰若逞吾願諸侯皆叛晉可以
逞若唯鄭叛晉國之憂可立俟也欒武子曰不可以當
吾世而失諸侯必伐鄭乃興師欒書將中軍士燮佐之
郤錡將上軍荀偃佐之(郤錡郤克子荀偃荀庚子林父孫)韓厥將下軍
郤至佐新軍荀罃居守郤犫如衛(郤犫郤克從父兄弟)遂如齊皆
乞師焉欒黶來乞師(欒黶欒書子)孟獻子曰(孟獻子魯大夫仲孫蔑)有
勝矣戊寅晉師起鄭人聞有晉師使告於楚姚句耳與
往(句耳鄭大夫)楚子(共王)救鄭司馬將中軍(子反)令尹將左(子重)右
尹子辛將右(公子壬夫)過申子反入見申叔時曰師其何如
對曰德刑詳義禮信戰之器也(詳祥也古字同)德以施惠刑以
正邪詳以事神義以建利禮以順時信以守物民生厚
而德正用利而事節時順而物成上下和睦周旋不逆
求無不具各知其極故詩曰立我烝民莫匪爾極(周頌思文)
(篇)是以神降之福時無災害民生敦厖和同以聽莫不
盡力以從上命致死以補其闕此戰之所由克也今楚
内棄其民而外絶其好瀆齊盟而食話言奸時以動而
疲民以逞民不知信進退罪也人恤所底(底至也音旨)其誰
致死子其勉之吾不復見子矣姚句耳先歸子駟問焉
(子駟鄭公子騑)對曰其行速過險而不整速則失志不整喪列
志失列喪將何以戰楚懼不可用也五月晉師濟河聞
楚師將至范文子欲反曰我偽逃楚可以紓憂夫合諸
侯非吾所能也以遺能者我若羣臣輯睦以事君多矣
武子曰不可六月晉楚遇於鄢陵范文子不欲戰郤至
曰韓之戰惠公不振旅(在僖十五年)箕之役先軫不反命(在僖)
(三十三年)邲之師荀伯不復從(在宣十二年)皆晉之恥也子亦見
先君之事矣今我辟楚又益恥也文子曰吾先君之亟
戰也有故秦狄齊楚皆彊不盡力子孫將弱今三彊服
矣敵楚而已惟聖人能外内無患自非聖人外寧必有
内憂盍釋楚以為外懼乎甲午晦楚晨壓晉軍而陳軍
吏患之范匄趨進(匄士爕子)曰塞井夷竈陳於軍中而疏行
首(疏行首者當陳前決開營壘為戰道)晉楚惟天所授何患焉文子執戈
逐之曰國之存亡天也童子何知焉欒書曰楚師輕窕
固壘而待之三日必退退而擊之必獲勝焉郤至曰楚
有六間不可失也其二卿相惡(子重子反二卿相惡)王卒以舊(親兵)
(罷老不代)鄭陳而不整蠻軍而不陳陳不違晦(晦月終盡隂兵家所忌)
在陳而囂合而加囂各顧其後莫有鬭心舊不必良以
犯天忌我必克之楚子登巢車以望晉軍(巢車車上為櫓)子重
使大宰伯州犂侍於王後(州犂晉伯宗子前年奔楚)王曰騁而左右
何也曰召軍吏也皆聚於中軍矣曰合謀也張幕矣曰
虔卜於先君也徹幕矣曰將發命也甚囂且塵上矣曰
將塞井夷竈而為行也皆乘矣左右執兵而下矣曰聽
誓也戰乎曰未可知也乘而左右皆下矣曰戰禱也伯
州犂以公卒告王苗賁皇在晉侯之側亦以王卒告(賁皇)
(楚鬭椒子宣四年奔晉)皆曰國士在且厚不可當也(晉侯左右皆以伯州犂在)
(楚知晉之情且謂楚衆多故憚合戰)苗賁皇言於晉侯曰楚之良在其中
軍王族而巳請分良以擊其左右而三軍萃於王卒必
大敗之公筮之史曰吉其卦遇復䷗(震下坤上復無變)曰南
國蹙射其元王中厥目(蹙子六反)國蹙王傷不敗何待公從
之有淖於前乃皆左右相違於淖步毅御晉厲公(步毅即郤)
(毅郤至弟)欒鍼為右(欒書子)彭名御楚共王潘黨為右石首御
鄭成公唐苟為右欒范以其族夾公行陷於淖欒書將
載晉侯鍼曰書退國有大任焉得專之(在君前故子名其父)且侵
官冒也失官慢也離局姦也有三罪焉不可犯也乃掀
公以出於淖(掀許言反)癸巳潘尫之黨與養由基蹲甲而射
之徹七札焉(黨潘尫之子蹲聚也蹲在尊反)以示王曰君有二臣如
此何憂於戰王怒曰大辱國詰朝爾射死藝吕錡夢射
月中之退入於泥(吕錡魏錡)占之曰姬姓日也異姓月也必
楚王也射而中之退入於泥亦必死矣及戰射共王中
目王召養由基與之兩矢使射吕錡中項伏弢(弢弓衣)以
一矢復命郤至三遇楚子之卒見楚子必下免胄而趨
風楚子使工尹襄問之以弓(問遺也)曰方事之殷也有韎
韋之跗注君子也(韎赤色跗注戎服若袴而屬於跗與袴連韋熟皮也韎音妹)識見
不榖而趨無乃傷乎郤至見客免胄承命曰君之外臣
至從寡君之戎事以君之靈間蒙甲胄(間猶近也)不敢拜命
敢告不寧君命之辱為事之故敢肅使者(肅肅手至地)三肅
使者而退晉韓厥從鄭伯(從逐也)其御杜溷羅曰速從之
其御屢顧不在馬可及也韓厥曰不可以再辱國君乃
止(成二年鞌戰韓厥巳辱齊侯)郤至從鄭伯其右茀翰胡曰諜輅之余
從之乘而俘以下(欲遣輕兵單進以距鄭伯車前而自後登車以執之輅五稼反)郤
至曰傷國君有刑亦止石首曰衛懿公唯不去其旗是
以敗於熒乃内旌於弢中(熒戰在閔二年)唐苟謂石首曰子在
君側敗者壹大(謂軍大崩也)我不如子子以君免我請止(言首)
(亦君之親臣而執御與車右不同故首當御君而退巳當死戰)乃死楚師薄於險叔山
冉謂養由基曰雖君有命為國故子必射乃射再發盡
殪叔山冉搏人以投中車折軾晉師乃止囚楚公子茷
欒鍼見子重之旌請曰楚人謂夫旌子重之麾也彼其
子重也日臣之使於楚也子重問晉國之勇臣對曰好
以衆整曰又如何臣對曰好以暇今兩國治戎行人不使
不可謂整臨事而食言不可謂暇請攝飲焉(攝持也)公許
之使行人執榼承飲造於子重曰寡君乏使使鍼御持
矛是以不得犒從者使某攝飲子重曰夫子嘗與吾言
於楚必是故也不亦識乎(識記也謂能記往日之言)受而飲之免使
者而復鼓旦而戰見星未巳子反命軍吏察夷傷補卒
乘繕甲兵展車馬鷄鳴而食唯命是聽晉人患之苗賁
皇徇曰蒐乘補卒秣馬利兵修陳固列蓐食申禱明日
復戰乃逸楚囚(逸縱也)王聞之召子反謀榖陽豎獻飲於
子反(榖陽子反内豎)子反醉而不能見王曰天敗楚也夫余不
可以待乃宵遁晉入楚軍三日榖范文子立於戎馬之
前曰君幼諸臣不佞何以及此君其戒之周書曰惟命
不於常有德之謂(周書康誥)楚師還及瑕(瑕楚地)王使謂子反
曰先大夫之覆師徒者君不在(謂子玉敗城濮時王不在軍)子無以
為過不榖之罪也子反再拜稽首曰君賜臣死死且不
朽臣之卒實奔臣之罪也子重使謂子反曰初隕師徒
者而亦聞之矣盍圖之(而汝也言初子玉喪師自殺)對曰雖微先大
夫有之(言雖無先大夫子玉自殺之事)大夫命側側敢不義(言子重以義責我敢)
(不引義自裁)側亡君師敢忘其死王使止之弗及而卒(晉厲公旣)
(勝益驕范文子自裁公聽嬖臣譖殺三郤為欒書所弑晉國大亂皆如文子之言尋迎悼公入立復霸按西)
(山真氏文章正宗錄左丘明文為冠分辭命議論叙事三條而叙事最有體要如伐楚盟召陵齊桓公之霸也)
(戰于韓秦晉兵爭之始也戰于泓宋襄求霸之終事也戰于城濮晉文公之霸也濟河焚舟秦穆公之霸也戰)
(于邲楚莊王之霸也鄢陵之戰言楚之不競也三代以後王降而霸春秋首尾大約皆五霸之事左氏纖悉具)
(備而叙次城濮邲鄢陵之戰為史家權輿讀者詳焉)
晉悼公復霸(成公十八年)
二月乙酉朔晉悼公即位于朝(厲公殺絶故悼公不以嗣子居喪)始命
百官施舍巳責(施恩惠舍勞役止逋責)逮鰥寡(惠及微民)振廢滯(起舊德)
匡乏困救災患禁淫慝薄賦歛宥罪戾節器用時用民
欲無犯時使魏相士魴魏頡趙武為卿(相魏錡子魴士會子頡魏顆子)
(武趙朔子此四人父祖皆有勞於晉國)荀家荀會欒黶韓無忌為公族大
夫使訓卿之子弟共儉孝弟(無忌韓厥子)使士渥濁為大傅
使修范武子之法(渥濁士貞子范武子士會也為景公大傅)右行辛為司空
使修士蒍之法(辛將右行因以為氏士蒍獻公司空也)弁糾御戎挍正屬
焉(弁糾樂糾也挍正主馬官)使訓諸御知義(戎士尚節義)荀賓為右司士
屬焉(司士車右之官)使訓勇力之士時使(勇力多不順命故訓之以共時之使)卿
無共御立軍尉以攝之(省卿戎御令軍尉攝御而巳)祁奚為中軍尉
羊舌職佐之魏絳為司馬(魏犨子也)張老為候奄鐸遏寇為
上軍尉籍偃為之司馬(偃籍談父為上軍司馬遏於葛反)使訓卒乘親
以聽命(相親以聽上命)程鄭為乘馬御六騶屬焉使訓羣騶知
禮(乘馬御乘車之僕也六騶周禮侯國有六閑馬乘車尚禮容故訓羣騶使知禮)凡六官之長
皆民譽也(大國三卿晉時置六卿為軍帥故總舉六官則知羣官無非其人長丁丈反)舉不
失職官不易方(官守其業無相踰易)爵不踰德(量德受爵)師不陵正旅
不逼師(正軍將命卿也師二千五百人之帥也旅五百人之帥也言上下有禮不相陵逼)民無
謗言所以復霸也
祁奚請老(襄公三年)
祁奚請老晉侯問嗣焉(晉侯悼公嗣續其職者)稱解狐其讐也將
立之而卒又問焉對曰午也可(午祁奚子)於是羊舌職死矣
晉侯曰孰可以代之對曰赤也可(赤職之子伯華)於是使祁午
為中軍尉羊舌赤佐之君子謂祁奚於是能舉善矣稱
其讐不為諂立其子不為比舉其偏不為黨商書曰無
偏無黨王道蕩蕩(商書洪範)其祁奚之謂矣解狐得舉祁午
得位伯華得官建一官而三物成(物事也)能舉善也夫唯
善故能舉其類詩云惟其有之是以似之祁奚有焉(小雅)
(裳裳者華篇)
晉魏絳對晉侯(襄公三年)
晉侯之弟揚干亂行於曲梁(行陳次曲梁晉地)魏絳戮其僕(魏絳)
(魏犨子)晉侯怒謂羊舌赤曰合諸侯以為榮也揚干為戮
何辱如之必殺魏絳無失也對曰絳無貳志事君不辟
難有罪不逃刑其將來辭何辱命焉言終魏絳至授僕
人書將伏劍士魴張老止之(士魴士會子)公讀其書曰日君
乏使使臣斯司馬(斯此也)臣聞師衆以順為武軍事有死
無犯為敬君合諸侯臣敢不敬君師不武執事不敬罪
莫大焉臣懼其死以及揚干無所逃罪不能致訓至於
用鉞臣之罪重敢有不從以怒君心請歸死於司寇公
跣而出曰寡人之言親愛也吾子之討軍禮也寡人有
弟弗能教訓使干大命寡人之過也子無重寡人之過
敢以為請晉侯以魏絳為能以刑佐民矣反役與之禮
食使佐新軍(羣臣旅會今欲顯絳故特為設禮食)
晉悼公緜上治兵(襄公十三年)
荀罃士魴卒晉侯蒐于緜上以治兵使士匄將中軍(士匄)
(士爕子)辭曰伯游長(伯游荀偃)昔臣習於知伯是以佐之非能
賢也請從伯游荀偃將中軍士匄佐之使韓起將上軍
辭以趙武(韓起韓厥子)又使欒黶辭曰臣不如韓起韓起願
上趙武君其聽之使趙武將上軍韓起佐之欒黶將下
軍魏絳佐之新軍無帥晉侯難其人使其什吏率其卒
乘官屬以從於下軍禮也晉國之民是以大和諸侯遂
睦君子曰讓禮之主也范宣子讓(范宣子即士匄)其下皆讓欒
黶為汰弗敢違也晉國以平數世頼之刑善也夫一人
刑善百姓休和可不務乎書曰一人有慶兆民賴之其
寧惟永其是之謂乎(周書吕刑)周之興也其詩曰儀刑文王
萬邦作孚(大雅文王篇)言刑善也及其衰也其詩曰大夫不
均我從事獨賢(小雅北山篇)言不讓也世之治也君子尚能
而讓其下小人農力以事其上是以上下有禮而讒慝
黜遠由不爭也謂之懿德及其亂也君子稱其功以加
小人小人伐其技以馮君子(馮亦陵也馮音憑)是以上下無禮
亂虐並生由爭善也謂之昏德國家之敝恒必由之
晉師曠論衛人出君(襄公十四年)
師曠侍於晉侯(師曠晉樂大師字子野)晉侯曰衛人出其君(是年衛孫)
(林父逐衛獻公奔齊)不亦甚乎對曰或者其君實甚良君將賞善
而刑淫養民如子盖之如天容之如地民奉其君愛之
如父母仰之如日月敬之如神明畏之如雷霆其可出
乎夫君神之主而民之望也若困民之主匱神乏祀百
姓絶望社稷無主將安用之弗去何為天生民而立之
君使司牧之勿使失性有君而為之貳使師保之(貳卿佐)
勿使過度是故天子有公諸侯有卿卿置側室(側室支子之官)
大夫有貳宗(貳宗宗子之副貳者)士有朋友庶人工商皂隸牧圉
皆有親暱以相輔佐也善則賞之過則匡之患則救之
失則革之自王以下各有父兄子弟以補察其政史為
書(謂大史君舉則書)瞽為詩(為詩以風刺)工誦箴誎(工樂人也誦箴誎之辭)大
夫規誨士傳言(士卑不得徑達聞君過失傳告大夫)庶人謗(庶人不與政聞君過則誹)
(謗)商旅於市(旅陳也陳其貨物以示時所貴尚)百工獻藝(獻其技藝以喻政事)故
夏書曰遒人以木鐸徇于路(夏書胤征篇遒人行人之官也木鐸木舌金鈴徇于)
(路求歌謠之言)官師相規工執藝事以諫正月孟春於是乎有
之諫失常也天之愛民甚矣豈其使一人肆於民上以
從其淫而棄天地之性必不然矣
宋子罕辭玉(襄公十五年)
宋人或得玉獻諸子罕(司城子罕)子罕弗受獻玉者曰以示
玉人玉人以為寶也故敢獻之子罕曰我以不貪為寶
爾以玉為寶若以與我皆喪寶也不若人有其寶稽首
而告曰小人懷璧不可以越鄉納此以請死也子罕寘
諸其里使玉人為之攻之(攻治也)富而後使復其所(賣玉得富)
(而後使或人歸於其所居)
魯臧孫論詰盜(襄公二十一年)
邾庶其(邾曹姓庶其邾大夫)以漆閭丘(二邑)來奔季武子以公姑姊
妻之(季武子魯大夫季孫宿)皆有賜於其從者於是魯多盜季孫
謂臧武仲曰(臧武仲魯大夫臧孫紇)子盍詰盜(詰治也)武仲曰不可
詰也紇又不能季孫曰我有四封而詰其盜何故不可
子為司寇將盜是務去若之何不能武仲曰子召外盜
而大禮焉何以止吾盜子為正卿而來外盜使紇去之
將何以能庶其竊邑於邾以來子以姬氏妻之而與之
邑其從者皆有賜焉若大盜禮焉以君之姑姊與其大
邑其次皂牧輿馬其小者衣裳劍帶是賞盜也賞而去
之其或難焉紇也聞之在上位者洒濯其心壹以待人
軌度其信可明徵也而後可以治人夫上之所為民之
歸也上所不為而民或為之是以加刑罰焉而莫敢不
懲若上之所為而民亦為之乃其所也又可禁乎夏書
曰念兹在兹釋兹在兹名言兹在兹允出兹在兹惟帝
念功(大禹謨)將謂由巳壹也信由巳壹而後功可念也庶
其非卿也以地來雖賤必書重地也
鄭子産論重幣(襄公二十四年)
范宣子為政(范匄)諸侯之幣重鄭人病之二月鄭伯如晉
子産寓書於子西以告宣子(子産鄭大夫公孫僑子西鄭公孫夏寓寄也)曰
子為晉國四隣諸侯不聞令德而聞重幣僑也惑之僑
聞君子長國家者非無賄之患而無令名之難夫諸侯
之賄聚於公室則諸侯貳若吾子賴之則晉國貳諸侯
貳則晉國壊晉國貳則子之家壊何没没也(没没沉滅也)將
焉用賄夫令名德之輿也德國家之基也有基無壊無
亦是務乎有德則樂樂則能久詩云樂只君子邦家之
基(小雅南山有臺篇)有令德也夫上帝臨女無貳爾心(大雅大明篇)
有令名也夫恕思以明德則令名載而行之是以遠至
邇安毋寧使人謂子子實生我而謂子浚我以生乎(浚取)
(也)象有齒以焚其身賄也宣子說乃輕幣是行也鄭伯
朝晉為重幣故且請伐陳也鄭伯稽首宣子辭子西相
曰以陳國之介恃大國而陵虐于敝邑寡君是以請罪
焉敢不稽首
子産然明論政(襄公二十五年)
晉程鄭卒(程鄭荀氏别族)子産始知然明(然明鬷蔑前年然明謂程鄭將死今如其)
(言故知之)問為政焉對曰視民如子見不仁者誅之如鷹鸇
之逐鳥雀也子産喜以語子大叔(游吉也)且曰他日吾見
蔑之面而巳今吾見其心矣子大叔問政於子産子産
曰政如農功日夜思之思其始而成其終朝夕而行之
行無越思如農之有畔其過鮮矣
吳公子請觀周樂(襄公二十九年)
吳公子札來聘(吳姬姓子爵泰伯後至夀夢始大僭稱王公子札夀夢子)見叔孫穆
子(魯大夫叔孫豹)說之謂穆子曰子其不得死乎好善而不能
擇人吾聞君子務在擇人吾子為魯宗卿而任其大政
不慎舉何以堪之禍必及子(昭四年豎牛作亂殺穆子)請觀於周樂
(魯以周公故有天子禮樂)使工為之歌周南召南曰美哉始基之矣
猶未也(猶有商紂未盡善也)然勤而不怨矣為之歌邶鄘衛曰美
哉淵乎憂而不困者也吾聞衞康叔武公之德如是是
其衞風乎(言三國同是衞風)為之歌王曰美哉思而不懼其周
之東乎為之歌鄭曰美哉其細巳甚民弗堪也是其先
亡乎為之歌齊曰美哉泱泱乎大風也哉(泱泱弘大之聲泱於良)
(反)表東海者其大公乎國未可量也為之歌豳曰美哉
蕩乎樂而不淫其周公之東乎為之歌秦曰此之謂夏
聲夫能夏則大大之至也其周之舊乎為之歌魏曰美
哉渢渢乎(渢渢中庸之聲渢扶弓反)大而婉險而易行以德輔此
則明主也為之歌唐曰思深哉其有陶唐氏之遺風乎
不然何憂之遠也非令德之後誰能若是為之歌陳曰
國無主其能久乎自鄶以下無譏焉為之歌小雅曰美
哉思而不貳怨而不言其周德之衰乎猶有先王之遺
民焉為之歌大雅曰廣哉熙熙乎曲而有直體其文王
之德乎為之歌頌曰至矣哉直而不倨曲而不屈邇而
不偪遠而不攜遷而不淫復而不厭哀而不愁樂而不
荒用而不匱廣而不宣施而不費取而不貪處而不底
(守之以道雖復止處不底滯也)行而不流五聲和八風平節有度守有
序盛德之所同也(商周同此盛德非必及魯)見舞象箾南籥者(象箾舞所)
(執南籥以籥舞也皆文王之樂箾音朔)曰美哉猶有憾(美哉美其容也文王恨不及巳致太)
(平)見舞大武者(武王樂)曰美哉周之盛也其若此乎見舞
韶濩者(湯之樂)曰聖人之弘也而猶有慚德(慚於始伐)聖人之
難也見舞大夏者(禹之樂)曰美哉勤而不德非禹其誰能
修之見舞韶箾者(舜樂箾音簫)曰德至矣哉大矣如天之無
不幬也如地之無不載也雖甚盛德其蔑以加於此矣
觀止矣若有他樂吾不敢請巳
衞北宫文子相襄公如楚(襄公三十一年)
十二月北宫文子相衞襄公以如楚(文子北宫佗襄公獻公子)宋之
盟故也(晉楚之從交相見也宋之盟在襄二十七年)過鄭印叚(公孫黑肱子)迋勞
於棐林如聘禮而以勞辭(用聘禮而用郊勞之辭迋于況反)文子入聘
子羽為行人馮簡子與子大叔逆客事畢而出言於衞
侯曰鄭有禮其數世之福也其無大國之討乎詩云誰
能執熱逝不以濯(大雅桑柔篇)禮之於政如熱之有濯也濯
以救熱何患之有(以上文子辭)子産之從政也擇能而使之
馮簡子能斷大事子大叔(游吉)美秀而文公孫揮(子羽)能知
四國之為而辨於其大夫之族姓班位貴賤能否而又
善為辭令裨諶能謀謀於野則獲謀於邑則否鄭國將
有諸侯之事子産乃問四國之為於子羽且使多為辭
令與裨諶乘以適野使謀可否而告馮簡子使斷之事
成乃授子大叔使行之以應對賓客是以鮮有敗事北
宫文子所謂有禮也
子産不毁鄉校(襄公三十一年)
鄭人游於鄉校(鄉之學校)以論執政(論其得失)然明謂子産曰毁
鄉校如何子産曰何為夫人朝夕退而游焉以議執政
之善否其所善者吾則行之其所惡者吾則改之是吾
師也若之何毁之我聞忠善以損怨(為忠善則怨謗息)不聞作
威以防怨豈不遽止然猶防川大決所犯傷人必多吾
不克救也不如小決使道不如吾聞而藥之也(以為巳藥石)
然明曰蔑也今而後知吾子之信可事也小人實不才
若果行此其鄭國實賴之豈唯二三臣仲尼聞是語也
曰以是觀之人謂子産不仁吾不信也
子産論尹何為邑(襄公三十一年)
子皮(罕虎)欲使尹何為邑(為邑大夫)子産曰少未知可否子皮
曰愿吾愛之不吾叛也使夫往而學焉夫亦愈知治矣
子産曰不可人之愛人求利之也今吾子愛人則以政
猶未能操刀而使割也其傷實多子之愛人傷之而巳
其誰敢求愛於子子於鄭國棟也棟折榱崩(榱所追反)僑將
厭焉(厭於甲反)敢不盡言子有美錦不使人學製焉大官大
邑身之所庇也而使學者製焉其為美錦不亦多乎僑
聞學而後入政未聞以政學者也若果行此必有所害
譬如田獵射御貫(貫習也)則能獲禽若未嘗登車射御則
敗績厭覆是懼何暇思獲子皮曰善哉虎不敏吾聞君
子務知大者遠者小人務知小者近者我小人也衣服
附在吾身吾知而慎之大官大邑所以庇身也我遠而
慢之微子之言吾不知也他日我曰子為鄭國我為吾
家以庇焉其可也今而後知不足自今請雖吾家聽子
而行子産曰人心之不同如其面焉吾豈敢謂子面如
吾面乎抑心所謂危亦以告也子皮以為忠故委政焉
子産是以能為鄭國
衞北宫文子論威儀(襄公三十一年)
衞侯在楚北宫文子見令尹圍之威儀(楚靈王圍時為令尹)言於
衞侯曰令尹似君矣將有他志雖獲其志不能終也詩
云靡不有初鮮克有終(大雅蕩之篇)終之實難令尹其將不
免公曰子何以知之對曰詩云敬慎威儀惟民之則(大雅)
(抑之篇)令尹無威儀民無則焉民所不則以在民上不可
以終公曰善哉何謂威儀對曰有威而可畏謂之威有
儀而可象謂之儀君有君之威儀其臣畏而愛之則而
象之故能有其國家令聞長世臣有臣之威儀其下畏
而愛之故能守其官職保族宜家順是以下皆如是是
以上下能相固也衞詩曰威儀棣棣不可選也(邶風栢舟篇)
言君臣上下父子兄弟内外大小皆有威儀也周詩曰
朋友攸攝攝以威儀(大雅旣醉篇)言朋友之道必相教訓以
威儀也周書數文王之德曰大國畏其力小國懷其德
(武成篇)言畏而愛之也詩云不識不知順帝之則(大雅皇矣篇)
言則而象之也紂囚文王七年諸侯皆從之囚紂於是
乎懼而歸之可謂愛之文王伐崇再駕而降為臣蠻夷
率服可謂畏之文王之功天下誦而歌舞之可謂則之
文王之行至今為法可謂象之有威儀也故君子在位
可畏施舍可愛進退可度周旋可則容止可觀作事可
法德行可象聲氣可樂動作有文言語有章以臨其下
謂之有威儀也(楚靈王後簒位死於乾谿)
子産論晉侯疾(昭公元年)
晉侯有疾(平公)鄭伯使公孫僑(子産)如晉聘且問疾叔向問
焉(叔向羊舌職之子名肸)曰寡君之疾病卜人曰實沈臺駘為祟
(駘他才反)史莫之知敢問此何神也子産曰昔高辛氏有二
子伯曰閼伯(閼於葛反)季曰實沈居於曠林不相能也日尋
干戈以相征討后帝不臧遷閼伯於商丘主辰(商丘宋地主祀)
(辰星辰大火也)商人是因故辰為商星遷實沈於大夏主參(大夏)
(晉陽縣參水星也主祀參星)唐人是因以服事夏商其季世曰唐叔
虞當武王邑姜方震大叔(邑姜武王后齊大公之女懷胎為震大叔叔虞)夢帝
謂已余命而子曰虞將與之唐屬諸參而蕃育其子孫
及生有文在其手曰虞遂以命之及成王滅唐而封大
叔焉故參為晉星由是觀之則實沈參神也昔金天氏
有裔子曰昧為玄冥師生允格臺駘(金天氏帝少皥玄冥水官昧為水官)
(之長)臺駘能業其官(綦昧之業)宣汾洮(宣猶通也汾洮二水名洮他刀反)障大
澤以處大原(大原晉陽也)帝用嘉之(帝顓頊)封諸汾川沈姒蓐
黃實守其祀(四國臺駘之後)今晉主汾而滅之矣由是觀之則
臺駘汾神也抑此二者不及君身山川之神則水旱癘
疫之災於是乎禜之(有水旱之災則禜祭山川之神若臺駘者周禮四曰禜祭禜音詠)
日月星辰之神則雪霜風雨之不時於是乎禜之(星辰之神)
(若實沈者)若君身則亦出入飲食哀樂之事也山川星辰之
神又何為焉僑聞之君子有四時朝以聽政晝以訪問
夕以修令夜以安身於是乎節宣其氣勿使有所壅蔽
湫底以露其體(湫謂氣聚而不散底謂氣泄而不快露羸也湫子小反)兹心不爽
而昏亂百度(爽明也百度百事之節)今無乃壹之(同四時也)則生疾矣
僑又聞之内官不及同姓(内官嬪御)其生不殖美先盡矣則
相生疾(同姓之相與先美矣美極則盡盡則生疾)君子是以惡之故志曰買
妾不知其姓則卜之違此二者古之所慎也男女辨姓
禮之大司也今君内實有四姬焉其無乃是也乎若由
是二者弗可為也巳四姬有省猶可無則必生疾矣叔
向曰善哉肸未之聞也此皆然矣叔向出行人揮送之
叔向問鄭故焉且問子晳對曰其與幾何(言將不久)無禮而
好陵人怙富而卑其上弗能久矣(明年鄭殺公孫黑)晉侯聞子
産之言曰博物君子也重賄之晉侯求醫於秦秦伯使
醫和視之曰疾不可為也是謂近女室疾如蠱(蠱惑疾)非
鬼非食惑以喪志良臣將死天命不祐(良臣不匡救君過故不為天所)
(祐)公曰女不可近乎對曰節之先王之樂所以節百事
也故有五節(五聲之節)遲速本末以相及中聲以降五降之
後不容彈矣(降罷退也樂有五聲宫君商臣角民徵事羽物其有臣過君民過臣事過民物過事)
(者則不用正聲而以半聲應之是為五降五降而後則非復正聲)於是有煩手淫聲慆
堙心耳乃忘平和君子弗聽也(五降不息則雜聲並奏所謂鄭衞之聲)物
亦如之(言百事皆如樂不可失節)至於煩乃舍也巳無以生疾君子
之近琴瑟以儀節也非以慆心也天有六氣降生五味
發為五色徵為五聲淫生六疾六氣曰隂陽風雨晦明
也分為四時序為五節(五行之節)過則為菑隂淫寒疾陽淫
熱疾風淫末疾(末四肢也)雨淫腹疾晦淫惑疾明淫心疾(明畫)
(也思慮煩多心勞生疾)女陽物而晦時淫則生内熱惑蠱之疾今
君不節不時能無及此乎出告趙孟(趙武)趙孟曰誰當良
臣對曰主是謂矣主相晉國於今八年晉國無亂諸侯
無闕可謂良矣和聞之國之大臣榮其寵禄任其大節
有菑禍興而無改焉必受其咎今君至於淫以生疾將
不能圖恤社稷禍孰大焉主不能禦吾是以云也趙孟
曰何謂蠱對曰淫溺惑亂之所生也於文皿蟲為蠱(皿器)
(也器受蟲害者為蠱)榖之飛亦為蠱(榖久積則變為飛蟲名曰蠱)在周易女惑
男風落山謂之蠱䷑(巽下艮上蠱巽為長女艮為少男少男而說長女非匹蠱惑之)
(象巽為風艮為山山木為風所落蠱壊之象)皆同物也趙孟曰良醫也厚其
禮而歸之(是年十二月趙孟卒)
晏嬰叔向論齊晉(昭公三年)
齊侯使晏嬰(齊大夫)請繼室于晉曰寡君使嬰曰寡人願
事君朝夕不倦將奉質幣以無失時則國家多難是以
不獲不腆先君之適(謂少姜)以備内官焜燿寡人之望則
又無禄早世隕命寡人失望君若不忘先君之好惠顧
齊國辱收寡人徼福於大公丁公(二公齊先君)照臨敝邑鎮
撫其社稷則猶有先君之適(適夫人之女)及遺姑姊妺(遺餘也)
若而人君若不棄敝邑而辱使董振擇之以備嬪嬙寡
人之望也(董正也振整也嬪嬙婦官)韓宣子使叔向對曰寡君之願
也寡君不能獨任其社稷之事未有伉儷在衰絰之中
是以未敢請(制夫人之服則葬訖君臣乃釋服)君有辱命惠莫大焉若
惠顧敝邑撫有晉國賜之内主豈唯寡君舉羣臣實受
其貺其自唐叔以下實寵嘉之(唐叔晉之祖)旣成昏晏子受
禮(受賓享之禮)叔向從之晏相與語叔向曰齊其何如晏子
曰此季世也吾弗知齊其為陳氏矣(陳厲公佗之子完奔齊是為陳氏)
公棄其民而歸於陳氏齊舊四量豆區釡鍾四升為豆
各自其四以登於釡(四豆為區區斗六升四區為釡釡六斗四升登成也)釡十則
鍾(六斛四斗)陳氏三量(豆區釡三等之量)皆登一焉鍾乃大矣(登加也加)
(一謂加舊量之一以五升為豆五豆為區五區為釡則區二斗釡八斗鍾八斛)以家量貸而以
公量收之山木如市弗加於山魚鹽蜃蛤弗加於海(如往)
(也山木往賣於市價如在山不加貴海之雜利往賣於市價如在海不加貴)民參其力二入
於公而衣食其一(言公重賦歛)公聚朽蠧而三老凍餒(三老謂上)
(夀中夀下夀皆八十巳上不見養遇)國之諸市屨賤踊貴(踊刖足者屨言刖多)民人
疾痛而或燠休之(燠休痛念之聲謂陳氏也)其愛之如父母而歸之
如流水欲無獲民將焉辟之箕伯直柄虞遂伯戲(四人皆舜)
(後陳氏之先)其相胡公大姬巳在齊矣(胡公四人之後周始封陳之祖大姬其妃)
(也)叔向曰然雖吾公室今亦季世也戎馬不駕卿無軍
行(晉國衰弱不能征討故戎車不復駕馬晉國離散不能統一故諸卿不備軍行)公乘無人卒
列無長(百人為卒言人皆非其人非其長)庶民罷敝而宫室滋侈道殣
相望而女富溢尤(嬖寵女家富貴過甚)民聞公命如逃寇讐欒卻
胥原狐續慶伯降在皂隸(八姓晉舊臣之族也皂隸賤官)政在家門(大夫)
(專政)民無所依君日不悛以樂慆憂(悛改也慆藏也)公室之卑其
何日之有讒鼎之銘曰(讒鼎名也)昧旦丕顯後世猶怠(昧旦早起)
(也丕大也言夙興以務大顯後世猶解怠)況日不悛其能久乎晏子曰子將
若何(問何以免此難)叔向曰晉之公族盡矣肸聞之公室將卑
其宗族枝葉先落則公從之肸之宗十一族(同祖為宗)惟羊
舌氏在而巳肸又無子(無賢子)公室無度幸而得死豈其
獲祀(哀五年齊景公卒陳乞弑其君荼立悼公陽生復弑之陳恒又弑悼公子簡公壬至恒曾孫田和卒)
(有齊國昭二十八年晉滅羊舌氏)
御選古文淵鑒卷三
