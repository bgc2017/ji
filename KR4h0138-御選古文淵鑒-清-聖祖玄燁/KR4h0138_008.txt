欽定四庫全書
御選古文淵鑒卷八目錄
周
戰國策
司馬錯張儀論伐韓蜀(秦策)
甘茂拔宜陽
黃歇說秦王
應侯謂昭王
武安君諫秦昭王伐趙
鄒忌諷齊王納諫(齊策)
淳于髠一日見七士
馮煖客孟嘗君
蘇子說齊閔王
田單攻狄
莊辛論幸臣
蘇秦以合從說趙(趙策)
觸讋說趙太后
魯仲連義不帝秦
魯君洒色味論(魏策)
信陵君諫魏王
郭隗說燕昭王(燕策)
蘇代約燕王
樂毅去燕適趙
欽定四庫全書
御選古文淵鑒卷八
内閣學士兼禮部侍郎教習庶吉士(臣)徐(乾學)等奉
旨編注
周
戰國策(春秋後七國分争謂之戰國此書或曰國策或曰國事或田短長或曰事語或曰長)
(書或曰修書劉向謂戰國游士輔所用之國為之不謀因定為戰國策)
司馬錯張儀論伐韓蜀(秦策)
司馬錯與張儀争論於秦惠王前(司馬錯秦人張儀魏人仕秦為客卿說諸)
(侯連横事秦)司馬錯欲伐蜀張儀曰不如伐韓王曰請聞其
說對曰親魏善楚下兵三川(河洛伊)塞轘轅緱氏之口(轘轅)
(在今鞏縣其阪冇十二曲緱氏山名在今偃師縣)當屯留之道(屯留地名今潞安府縣)魏
絶南陽(南陽秦地)楚臨南鄭(南鄭即新鄭)秦攻新城宜陽(新城在洛州宜)
(陽今河南縣)以臨二周之郊誅周主之罪侵楚魏之地周自
知不救九鼎寶器必出據九鼎按圖籍挾天子以令天
下天下莫敢不聽此王業也今夫蜀西僻之國而戎狄
之長也敝兵勞衆不足以成名得其地不足以為利臣
聞争名者於朝争利者於市今三川周室天下之市朝
也而王不争焉顧争於戎狄去王業遠矣司馬錯曰不
然臣聞之欲富國者務廣其地欲彊兵者務富其民欲
王者務博其德三資者備而王隨之矣今王之地小民
貧故臣願從事於易夫蜀西僻之國也而戎狄之長也
而有桀紂之亂以秦攻之辟如使豺狼逐羣羊也取其
地足以廣國也得其財足以富民繕兵不傷衆而彼已
服矣故拔一國而天下不以為暴利盡四海諸侯不以
為貪是我一舉而名實兩附而又有禁暴正亂之名今
攻韓劫天子劫天子惡名也而未必利也又有不義之
名而攻天下之所不欲危臣請竭其故周天下之宗室
也韓周之與國也周自知失九鼎韓自知亡三川則必
將二國并力合謀以因乎齊趙而求解乎楚魏以鼎與
楚以地與魏王不能禁此臣所謂危不如伐蜀之完也
惠王曰善寡人聽子卒起兵伐蜀十月取之遂定蜀蜀
主更號為侯而使陳莊相蜀蜀既屬秦益彊富厚輕諸
侯
甘茂拔宜陽
秦武王謂甘茂曰(甘茂下蔡人仕秦)寡人欲車通三川以闚周
室而寡人死不朽乎甘茂對曰請之魏約伐韓王令向
夀輔行(向夀宣太后外族)甘茂至魏謂向夀子歸告王曰魏聽
臣矣然願王勿攻也事成盡以為子功向夀歸以告王
王迎甘茂於息壤(息壤秦地)甘茂至王問其故對曰宜陽大
縣也上黨(今潞安長冶縣)南陽積之久矣(二縣財賊歸之)名為縣其實
郡也今王倍數險行數千里而攻之難矣臣聞張儀西
并巴蜀之地北取西河之外南取上庸(今鄖陽竹山縣)天下不
以多張儀而賢先王(惠文王也)魏文侯令樂羊將攻中山三
年而拔之樂羊反而語功文侯示之謗書一篋樂羊再
拜稽首曰此非臣之功主君之力也今臣羇旅之臣也
樗里疾公孫衍二人者(樗里疾秦惠王異母弟居渭南隂鄕樗里故俗謂之樗里子公)
(孫衍魏人)挾韓而議王必聽之是王欺魏而臣受公仲朋之
怨也(朋一作侈)昔者曾子處費(今兖州費縣)費人有與曾子同名
族者而殺人人告曾子母曰曾參殺人曾子之母曰吾
子不殺人織自若有頃焉人又曰曾參殺人其母尚織
自若也頃之一人又告之曰曾參殺人其母懼投杼踰
牆而走夫以曾參之賢與母之信也而三人疑之則慈
母不能信也今臣之賢不及曾子而王之信臣又未若
曾子之母也疑臣者不適三人(適啻同)臣恐王為臣之投
杼也王曰寡人不聽也請與子盟於是與之盟于息壌
東攻宜陽五月而不能拔也樗里疾公孫衍二人在(言在)
(中也)争之王王將聽之召甘茂而告之甘茂對曰息壌在
彼王曰有之因悉起兵復使甘茂攻之遂拔宜陽
黃歇說秦王
頃襄王二十年(楚懷王子)秦白起拔楚西陵(白起郿人為秦將封武安君)
遂拔鄢郢夷陵燒先王之墓王徙東北保于陳城楚遂
削弱為秦所輕于是白起又將兵來伐楚人有黃歇者
(歇楚相封春申君)游學博聞襄王以為辯故使于秦說昭王曰天
下莫彊於秦楚今聞大王欲伐楚此猶兩虎相鬭而駑
犬受其敝不如善楚臣請言其說臣聞之物至而反(至猶)
(極)冬夏是也致至而危(致言取物置之物上)累棋是也今大國之
地半天下有二垂(邊陲)此從生民以來萬乘之地未嘗有
也先帝文王武王(時末為帝曰帝者尊稱之也文王惠文王)王之身三世而
不接地於齊(不與通也)以絶從親之要(要約也)今王使成橋守
事於韓(成橋秦人守猶待也橋音矯)成橋已北入燕(使燕入朝于秦)是王不
用甲不伸威而出百里之地(出言割地燕入秦必割地于秦秦使之出也)王
可謂能矣王又舉甲兵而攻魏社大梁之門(社一作杜)舉河
内拔燕酸棗虚桃人(燕今衛輝胙城縣酸棗今開封延津縣虚桃人皆魏地)楚燕
之兵(楚燕以來援者言之)雲翔而不敢校(雲翔散也)王之功亦多矣王
休甲息衆二年然後復之又取蒲衍首垣(蒲在長垣蒲鄉衍在河南)
(與卷近首盖牛首垣即長垣卷丘權反)以臨仁平丘小黃濟陽嬰城(仁地名平)
(丘在今陳留縣西北小黃地名濟陽故城在今曹縣西南嬰猶縈也盖二邑環兵自守)而魏氏服
矣王又割濮磨之北(濮即衛之濮上麀地近濮)屬之燕斷齊秦之要
絶楚魏之脊天下五合六聚而不敢救也王之威亦憚
矣(憚言可畏)王若能持功守威省攻伐之心而肥仁義之誡
(肥猶厚誡史作地猶道也)使無復後患三王不足四五霸不足六也
王若負人徒之衆恃甲兵之彊一毁魏氏之威(前勝魏有威矣)
(今自挫毁不持守也)而欲以力臣天下之主臣恐有後患詩云靡
不有初鮮克有終(大雅蕩之篇)易曰狐濡其尾(易未濟卦小狐不能涉大)
(川雖濟而無餘力將濡其尾不能終也)此言始之易終之難也何以知其
然也智士見伐趙之利而不知榆次之禍也(榆次太原縣智伯敗)
(于榆次)吴見伐齊之便而不知干隧之敗(干隧吴地即夫差自剄處)此
二國者非無大功也沒利於前而易患於後也(没音溺易音)
(亦)吴之信越也從而伐齊遂攻齊人于艾陵(艾陵在兖州)還
為越王禽于三江之浦(三江婁江東江松江也浦水濱也即干隧)智氏信韓
魏從而伐趙攻晉陽之城勝有日矣韓魏反之殺智伯
瑶於鑿臺之上(在榆次)今王妒楚之不毁也而忘毁楚之
彊韓魏也(楚毁不能侵之故彊)臣為大王慮而不取詩云大武遠
宅不涉(逸詩威武之大者遠安定之不必涉其地也)從此觀之楚國援也鄰
國敵也詩云他人有心予忖度之躍躍毚兔遇犬獲之
(大雅巧言詩忖亦度也躍躍走也毚狡也言兔雖善走或時遇犬犬能得之人心難知或可忖度躍以灼反)
今王中道而信韓魏之善王也(中道在前後間)此正吴信越也
臣聞敵不可易時不可失臣恐韓魏之卑辭慮患(以慮患故)
(卑辭)而實欺大國也王既無重世之德於韓魏(重猶累也)而有
累世之怨焉夫韓魏父子兄弟接踵而死于秦者百世
矣(百一作累)本國殘社稷壊宗廟隳刳腹拆頤(頷也)首身分離
暴骨草澤(暴日乾也)頭顱僵仆(顱首骨僵僨仆倒也)相望于境父子老
弱係虜相隨於路(係纍為虜虜獲也)鬼神狐祥無所食(狐祥狐之為妖)
(者一作狐傷無所食無人為之依也)百姓不聊生族類離散流亡為臣妾
(男為人臣女為妾)滿海内矣韓魏之不亡秦社稷之憂也今王
之攻楚不亦失乎且王攻楚之日則惡出兵(惡安也)王將
藉路於仇讐之韓魏乎兵出之日而王憂其不反也是
王以兵資于仇讐之韓魏王若不藉路于仇讐之韓魏
必攻隨陽右壤(陽作水楚都陳隨水之右壤盖在隨之西今鄧州之西多山林者是)此皆
廣川大水山林谿谷不食之地王雖有之不為得地是
王有毁楚之名無得地之實也且王攻楚之日四國必
悉應王(齊趙韓魏也方言南攻故不也及燕應言以兵從之盖躡秦)秦楚之兵搆而不
離魏氏將出兵而攻留方與銍胡陵碭蕭相(留在沛縣方與銍胡)
(陵皆地名碭蕭今徐州縣碭屬梁國徐屬沛)故宋必盡(七邑故皆宋地)齊人南面泗
北必舉(泗水受濟水東入淮)此皆平原四達膏腴之地也而王使
之獨攻(秦與楚戰不暇敕七邑及泗北二國攻之兵勢無所分也)王破楚於以肥韓
魏於中國而勁齊韓魏之彊足以校于秦矣而齊南以
泗為境東負海(負背也與枹反)北倚河而無後患天下之國
莫彊于齊齊魏得地葆利(葆保同)而詳事下吏(詳讀曰佯)一年
之後為帝若未能于以禁王之為帝有餘夫以王壤土
之博人徒之衆兵革之彊而注地于楚(注猶屬言地廣)詘令韓
魏歸帝重於齊(詘猶反詘命令于韓魏歸為帝之重于齊言齊韓魏皆強而齊尤甚也)是
王失計也臣為王慮莫若善楚秦楚合而為一以臨韓
韓必授首(言其服而請誅)王襟以山東之險(蔽障如襟)帶以河曲之
利(圍繞如帶)韓必為關中之候(比之候吏)若是王以十萬戍鄭梁
氏寒心(戰懼則然)許鄢陵(今開封州縣)嬰城上蔡召陵(屬汝寧府)不往
來也(韓魏口不通女)此而魏亦關内侯矣王一善楚而關内二
萬乘之主注地於秦(一作齊)齊之右壤可拱手而取也(拱斂)
(也)是王之地一經兩海(西海至東海)要絶天下也(要謂中)是燕
趙無齊楚齊楚無燕趙也然後危動燕趙(以危亡之事恐動之)持
齊楚(持劫之也)此四國者不待痛而服矣
應侯謂昭王
應侯謂昭王曰(應鄉在汝州魯山縣東應于陵反)亦聞恒思有神叢與
(恒思地名神祠叢樹也)恒思有悍少年請與叢博(局戲也六著十二棋)曰吾
勝叢叢藉吾神三日(以神靈借我)不勝叢叢困我乃左手為
叢投(投投瓊也)右手自為投(右彊而便欲自取勝)勝叢叢藉其神三日
叢往求之遂弗歸五日而叢枯七日而叢亡今國者王
之叢勢者王之神藉人以此得無危乎臣未嘗聞指大
於臂臂大於股若有此則病必甚矣百人輿瓢而趨(負之)
(如輿載物)不如一人持而走疾百人誠輿瓢瓢必裂(以争持者衆)
今秦國華陽用之(華陽君芈戎宣太后同父弟)穰侯用之太后用之
王亦用之不稱瓢為器則已(稱猶等也謂比國于瓢)稱瓢為器國
必裂矣臣聞之木實繁者枝必披枝之披者傷其心都
大者危其國臣彊者危其主其令邑中自斗食以上(歲俸)
(不滿百斛計日而食一斗二升)至尉内史(秦有郡縣有内史郡國官也)及王左右有
非相國之人者乎(相國穰侯)國無事則已國有事臣必見王
獨立於庭也臣竊為王怨恐萬世之後有國者非王子
孫也臣聞古之善為政者其威内扶(扶猶持也言不顛仆)其輔外
布而治(輔謂肱肱之臣)政不亂不逆使者直道而行不敢為非
今太后使者分裂諸侯而符布天下操國之勢徵彊兵
伐諸侯戰勝攻取利盡歸陶(穰侯封國今兖州定陶縣)國之幣帛竭
入太后之家境内之利分移華陽古之所謂危主滅國
之道必從此起三貴竭國以自安(謂太后華陽穰侯也)然則令何
得從王出權何得母分是王果處三分之一也
武安君諫秦昭王伐趙
昭王既息民繕兵(繕聚也)復欲伐趙武安君曰(白起)不可王
曰前年國虚民饑君不量百姓之力求益軍糧以滅趙
今寡人息民以養士蓄積糧實三軍之俸冇倍于前而
曰不可其說何也武安君曰長平之事(長平在上黨郡)秦軍大
克趙軍大破秦人歡喜趙人畏懼秦民之死者厚葬傷
者厚養勞者相饗飲食餔餽以靡其財趙人之死者不
得收傷者不得療涕泣相哀戮力同憂耕田疾作以生
其財今王發軍雖倍於前臣料趙國守備亦以十倍矣
趙自長平以來君臣憂懼早朝晏罷卑辭重幣四面出
嫁結親燕魏連好齊楚積慮并心備秦為務其國内實
其交外成當今之時趙未可伐也王曰寡人既以興師
矣乃使五校大夫王陵將而伐趙陵戰失利亡五校王
欲使武安君武安君稱疾不行王乃使應侯往見武安
君責之曰楚地方五千里持戟百萬君前率數萬之衆
入楚拔鄢郢焚其廟東至竟陵(竟陵在郢州長夀縣南)楚人震恐
東徙而不敢西向韓魏相率興兵甚衆君所將之卒不
能半之而與之戰于伊闕(伊闕屬弘農郡)大破二國之軍流血
漂鹵斬首二十四萬韓魏以故稱東藩此君之功天下
莫不聞今趙卒之死於長平者已十七八其國虚弱是
以寡人大發軍人數倍於趙國之衆願使君將必欲滅
之矣君常以寡擊衆取勝如神况以強擊弱以衆擊寡
乎武安君曰是時楚王恃其國大不惜其政而羣臣相
妒以功䛕諂用事良臣斥疎百姓心離城池不修既無
良臣又無守備故起所以得引兵深入多倍城邑(言所過城)
(邑多也)發梁焚舟以專民(梁橋也此皆示以不還使民專于戰也)掠于郊野
以足軍食當此之時秦之士卒以軍中為家將帥為父
母不約而親不謀而信一心同力死不旋踵楚人自戰
其地咸顧其家各有散心莫有鬭志是以能有功也伊
闕之戰韓孤顧魏(韓勢孤故顧魏助已)不欲先用其衆魏恃韓之
銳(時韓主兵)欲推以為鋒二軍爭便之力不同是以臣得設
疑兵以持韓陣(持不决戰也)專軍并銳觸魏之不意魏軍既
敗韓軍自潰乘勝逐北以是之故能立功皆計利形勢
自然之理何神之有哉今秦破趙軍於長平不遂以時
乘其振懼而滅之畏而釋之使得耕稼以益畜積養孤
長幼以益其衆繕治兵甲以益其強增城浚池以益其
固主折節以下其臣臣推體以下死士至于平原之屬
皆令妻妾補縫於行伍之間臣人一心上下同力猶句
踐困於會稽之時也以今伐之趙必固守挑其軍戰必
不肯出圍其國都必不可克攻其列城必不可拔掠其
郊野必無所得兵出無功諸侯生心外救必至臣見其
害未睹其利又病未能行應侯慙而退以言于王王曰
微白起吾不能滅趙乎復益發軍更使王齕代王陵伐
趙圍邯郸八九月死傷者衆而弗下趙王出輕銳以宼
其後秦數不利武安君曰不聽臣計今果如何王聞之
怒因見武安君強起之曰君雖病強為寡人卧而將之
有功寡人之願將加重於君如君不行寡人恨君武安
君頓首曰臣知行雖無功得免於罪雖不行無罪不免
于誅然惟願大王覽臣愚計釋趙養民以俟諸侯之變
撫其恐懼伐其憍慢誅滅無道以令諸侯天下可定何
必以趙為先乎此所謂為一臣屈而勝天下也大王若
不察臣愚計必欲快心于趙以致臣罪此亦所謂勝一
臣而為天下屈者也夫勝一臣之嚴焉(嚴猶威也)孰若勝天
下之威大耶臣聞明主愛其國忠臣愛其名破國不可
復完死卒不可復生臣寧伏受重誅而死不忍為辱軍
之將願大王察之王不答而去
鄒忌諷齊王納諫(齊策)
鄒忌脩八尺有餘而形貌昳麗(鄒忌為齊相封成侯昳昃也日昃則光映故以)
(喻美麗也昳徒結反)朝服衣冠窺鏡謂其妻曰我孰與城北徐
公美其妻曰君美甚徐公何能及君也城北徐公齊國
之美利者也忌不自信而復問其妾曰我孰與徐公美
妾曰徐公何能及君也旦日客從外來與坐談問之吾
與徐公孰美客曰徐公不若君之美也明日徐公來孰
視之(孰與熟同)自以為不如窺鏡而自視又弗如遠甚暮寢
而思之曰吾妻之美我者私我也妾之美我者畏我也
客之美我者欲有求於我也於是入朝見威王曰(田齊桓公)
(子)臣誠知不如徐公美臣之妻私臣臣之妾畏臣臣之
客欲有求于臣皆以美于徐公今齊地方千里百二十
城宫婦左右莫不私王朝廷之臣莫不畏王四境之内
莫不有求於王由此觀之王之蔽甚矣王曰善乃下令
羣臣吏民能面刺寡人之過者受上賞上書諫寡人者
受中賞能謗譏於市朝聞寡人之耳者受下賞令初下
羣臣進誎門庭若市數月之後時時而間進期年之後
雖欲言無可進者燕趙韓魏聞之皆朝于齊此所謂戰
勝於朝廷
淳于髠一日見七士
淳于髠一日而見七人於宣王(淳于髠齊之辯士宣王威王子)王曰子
來寡人聞之千里而一士是比肩而立百世而一聖若
隨踵而至也今子一朝而見七士則士不亦衆乎淳于
髠曰不然夫鳥同翼者而聚居獸同足者而俱行今求
柴胡桔梗於沮澤則累世不得一焉及之睪黍梁父之
隂(睪黍梁父皆山名)則㕁車而載耳(㕁卻同言多獲車重不前)夫物各有疇
今髠賢者之疇也王求士於髠若挹水於河而取火于
燧也髠將復見之豈特七士也
馮煖客孟嘗君
齊人有馮煖者(煖史記作驩)貧乏不能自存使人屬孟嘗君
(名文靖郭君田嬰子封于薛孟嘗邑名在薛旁)願寄食門下孟嘗君曰客何好
曰客無好也曰客何能曰客無能也孟嘗君笑而受之
曰諾左右以君賤之也食以草具(草菜也具饌具)居有頃倚柱
彈其劍歌曰長鋏歸來乎(鋏劍把也)食無魚左右以告孟嘗
君曰食之比門下之客(列士傳孟嘗君厨冇三列上客食肉中客食魚下客食菜一)
(本比門下之魚客)居有頃復彈其鋏歌曰長鋏歸來乎出無車
左右皆笑之以告孟嘗君曰為之駕比門下之車客(乘車)
(之客)於是乘其車揭其劍(揭舉也擔也)過其友曰孟嘗君客我
後有頃復彈其劍鋏歌曰長鋏歸來乎無以為家(叶工乎反)
左右皆惡之以為貪而不知足孟嘗君問馮公有親乎
對曰有老母孟嘗君使人給其倉用無使乏於是馮煖
不復歌後孟嘗出記(記疏也)問門下諸客誰習計會(計計筭會)
(總會也)能為文收責於薛者乎(責債同薛城在今滕縣)馮煖署曰能
(署書也)孟嘗君怪之曰此誰也左右曰乃歌夫長鋏歸來
者也孟嘗君笑曰客果有能也吾負之未嘗見也請而
見之謝曰文倦於是(是謂國事一本是作事)憒於憂而性懧愚(憒亂)
(也懧當作懦弱也)沈於國家之事開罪於先生先生不羞乃有
意欲為收責于薛乎馮煖曰願之于是約車治裝載劵
契而行(券亦契也)辭曰責畢收以何市而反孟嘗君曰視吾
家所寡有者驅而之薛使吏召諸民當償者悉來合劵
劵徧合赴(凡券取者與者各收一責則合驗之徧合矣乃來聽令)矯命(矯孟嘗之命)以
責賜諸民因燒其券民稱葛歲長驅到齊晨而求見孟
嘗君怪其疾也衣冠而見之曰責畢收乎來何疾也曰
收畢矣以何市而反馮煖曰君云視吾家所寡有者臣
竊計君宫中積珍寶狗馬實外廏美人充下陳君家所
寡有者以義耳竊以為君市義孟嘗君曰市義奈何曰
君有區區之薛不拊愛子其民(拊猶摩也)因而賈利之臣竊
矯君命以責賜諸民因曉其劵民稱萬歲乃臣所以為
君市義也孟嘗君不說曰(不一作乃)諾先生休矣(休息也)後朞
年齊王謂孟嘗君曰(齊王閔王也)寡人不敢以先王之臣為
臣(遣其就國而為之辭)孟嘗君就國于薛未至百里民扶老摭幼
迎君道中終日孟嘗君顧謂馮煖先生所為文市義者
乃今日見之
蘇子說齊閔王
蘇子說齊閔王曰臣聞用兵而喜先天下者憂約結而
喜主怨者孤(為約以結與國而伐人人必怨之又為之主衆所不與故孤)夫後起者
藉也而遠怨者時也是以聖人從事必藉於權而務興
於時夫權藉者萬物之率也(率帥同猶長也)而時勢者百事之
長也故無權藉倍時勢而能事成者寡矣今雖干將莫
邪(二劍名)非得人力則不能割劌矣(劌利也)堅箭利金不得
弦機之利則不能遠殺矣矢非不銛(音仙利也)而劍非不利
也何則權藉不在焉何以知其然也昔者趙氏襲衛車
舍人不休傳(主車者傳驛遞也去聲)衛國城割平(言城中割地求成)衛八
門土(以土塞門而守)而二門隳矣此亡國之形也衛君跣行告
愬于魏魏王(武侯)身被甲砥劍挑趙索戰邯郸之中騖(騖亂)
(馳也)河山之間亂衛得是藉也亦收餘甲而北面踐剛平
(地名)墮中牟之郭(中牟在相州蕩隂縣)衛非強于趙也譬之魏矢而
衛弦機也藉力魏而有河東之地(趙敬侯四年築剛平以侵衛五年齊魏為)
(衛敗趙剛平)趙氏懼楚人救趙而伐魏戰于州西(州屬河内)出梁
門軍舍林中(宛有林鄉)馬飲於大河趙得是藉也亦襲魏之
河北(屬河東)燒棘蒲(敬侯六年借兵楚取魏棘蒲古棘蒲邑在趙州平棘縣)隊黃城
(在魏州冠氏縣)故剛平之殘也中牟之墮也黃城之隊也棘蒲
之燒也此皆非趙魏之欲也然二國勸行之者何也衛
明於時權之藉也今世之為國者不然矣兵弱而好敵
強國罷而好衆怨事敗而好鞠之(鞠窮也言遂事)兵弱而憎下
人地狹而好敵大事敗而好長詐行此六者而求霸則
遠矣臣聞善為國者順民之意而料兵之能然後從於
天下故約不為人主怨伐不為人挫強(不以兵為人挫強敵)如此
則兵不費權不輕地可廣欲可成也昔者齊之與韓魏
伐秦楚也(齊閔王十一年為楚合于秦遂與韓魏共伐楚十六年乂合韓魏伐秦)然而天
下獨歸咎於齊者何也以其為韓魏主怨也且天下徧
用兵矣齊燕戰而趙氏兼中山秦楚戰韓魏不休而宋
越專用其兵此十國者皆以相敵為意而獨舉心于齊
者何也約而好主怨伐而好挫強也且夫強大之禍常
以王人為意也(欲為人王)夫弱小之殃常以謀人為利也(恃謀)
(人以為利而致殃)是以大國危小國滅也大國之計莫若後起
而重伐不義(主于後起藉權不以伐不義為急)夫後起之藉與多而兵
勁則是以衆強敵罷寡也兵必立也事不塞天下之心
(塞猶違也)則利必附矣大國行此則名號不攘而至霸王不
為而立矣小國之情莫如謹静而寡信諸侯(信猶恃也)謹静
則四鄰不反寡信諸侯則天下不賣(賣猶欺也)外不賣内不
反則蓄積朽腐而不用幣帛矯蠧而不服矣小國道此
則不祠而福矣不貸而財足矣故曰祖仁者王立義者
霸用兵窮者亡何以知其然也昔吴王夫差以強大為
天下先襲郢而棲越身從諸侯之君(諸侯從之)而卒身死國
亡為天下戮者何也此夫差平居而謀王強大而喜先
天下之禍也昔者萊莒好謀(春秋傳齊侯滅萊萊恃謀也)陳蔡好詐
莒恃謀而滅蔡恃晉而亡(莒蔡皆恃遠忽近而亡)此皆内長詐外
信諸侯之殃也由此觀之則強弱大小之禍可見于前
事矣語曰騏驥之衰也駑馬先之孟賁之倦也女子勝
之夫駑馬女子筋力骨勁非賢於騏驥孟賁也何則後
起之藉也今天下之相與也不並滅(與猶恃也言與之相恃亦不皆亡在)
(所處耳)有能按兵而後起寄怨而誅不直(寄言假手於人不為主也)微
用兵而寄於義(言隠其用兵之真情而寄寓于義以為名)則霸天下可跼足
而須也(跼不伸也)明於諸侯之故察於地形之理者不約親
不相質而固(質子質去聲)不趨而疾衆事而不反(衆事猶共事)交
割而不相憎(交言彼此割地)俱強而加以親何則形同憂而兵
趨利也(共事宜反覆交割地者宜相憎俱強者宜不相下今皆不然以其同憂趨利故也)何以
知其然也昔者燕齊戰於桓之曲(桓山在齊魯之間)燕不勝十
萬之衆盡胡人襲燕樓煩(屬□門)數縣取其牛馬夫胡之
與齊非素親也而用兵又非約質而謀燕也然而甚于
相趨者何也形同憂而兵趨利也由此觀之約于同形
則利長後起則諸侯可趨役也(可使趨我而為我役)故明主察相
誠欲以霸王為志則戰攻非所先戰者國之殘也(有害于國)
而都縣之費也(邑冇宗廟之主曰都二千五百家為縣乂周禮四甸為縣四縣為都)殘費
已先而能從諸侯者寡矣彼戰者之為殘也士聞戰則
輸私財而富軍市(士衆所聚冇市井焉)輸飲食而待死士令折轅
而炊之殺牛而觴士則是路窘之道也(財用窘扵道路)中人禱
祝(國中之人為行者祈)君翳釀(翳猶隠也言釀於中以待飲至)通都小縣置社(戮不)
(用命者)有市之邑莫不正事而奉主(事謂財賦警備之事)則此虚中
之計也夫戰之明日屍死扶傷雖若有功也軍出費中
哭泣則傷主心矣死者破家而葬夷傷者空財而共藥
(共供同)完者内酺而華樂(酺大飲也華猶奢也)故其費與死傷者鈞
故民之所費也十年之田而不償也軍之所出矛戟折
鐶鉉絶(鐶刀鐶鉉一作弦)傷弩破車罷馬亡矢之太半甲兵之
具宫之所私出也(宫如父子異宫之宫古者寓兵扵農故私家出之)士大夫之
所匿厮飬士之所竊十年之田而不償也天下有此再
費者而能從諸侯者寡矣攻城之費百姓理䄡蔽(理治也䄡)
(蔽遮矢石之具)舉衝櫓(衝戰陣車櫓高巢車)家雜總(全家并作)身窟穴中(謂穿地道)
衆罷於刀金而士困于土功將不釋甲朞數而能拔城
者為亟耳(朞朞年數數月)上倦於教士斷於兵(斷音短截也)故三下
城而能勝敵者寡矣故曰彼戰攻者非所先也何以知
其然也昔智伯瑶攻范中行氏殺其君滅其國又西圍
晉陽吞併二國(韓魏)而憂一主(趙襄子)此用兵之盛也然而
智伯卒身死國亡為天下笑者何謂也兵先戰攻而滅
二子之患也昔者中山悉起而迎燕趙南戰於長子(屬潞)
(州)敗趙氏北戰扵中山克燕軍殺其將夫中山干乘之
國也而攻萬乘之國二再戰比勝(比相次也)此用兵之上節
也(節猶等也)然而國遂亡君臣於齊者(閔王二十九年齊佐趙滅中山)何也
不嗇於戰攻之患也(嗇吝也不嗇言好戰)由此觀之則戰攻之敗
可見扵前事矣今世之所謂善用兵者終戰此勝(終戰謂窮)
(兵)而守不可拔(守城期於不拔)天下稱為善一國得而保之(得所)
(稱為善者保恃之)則非國之利也臣聞戰大勝者其士多死而
兵益弱守而不可拔者其百姓罷而城郭露(外無居人故暴露)
夫士死於外民殘于内而城郭露于境則非王之樂也
今夫鵠的非咎罪於人也便弓引弩而射之(便謂巧審弓得便巧)
(乃發)中者則善(人善之)不中則愧少長貴賤則同心于貫之
者何也惡其示人以難也(的示人以難中故人争欲貫之然則人如的者人所惡也)
今窮戰比勝而守必不敗則是非徒示人以難也又且
害人者也然則天下仇之必矣夫罷士露國而多與天
下為仇則明君不居也素用強兵而弱之(素猶常也言兵常用雖強)
(必弱)則察相不事(不從事於此)彼明君察相者則五兵不動而
諸侯從(五兵刀劍矛戟矢)辭讓而重賂至矣故明君之攻戰也
甲兵不出於軍而敵國勝衝櫓不施而邊城降士民不
知而王業至矣彼明君之從事也用財少曠日遠而利
長者(曠闊也日雖闊遠其利不窮)故曰兵後起則諸侯可趨役也臣
之所聞攻戰之道非師者(言不用師旅)雖有百萬之軍北之
堂上(北敗也諸本皆作比似當從北)雖有闔閭吴起之將禽之戶内千
丈之城拔之尊爼之間百尺之衝折之袵席之上故鐘
鼔竽瑟之音不絶于前地可廣而欲可成和樂倡優侏
儒之笑不乏諸侯可同日而致也故名配天地不為尊
利制海内不為厚故夫善為王業者在勞天下而自逸
亂天下而自安諸侯無成謀(圖我之謀不成)則其國無宿憂也
(宿留也)何以知其然也佚治在我勞亂在天下則王之道
也銳兵來則拒之患至則趨之(趨言往應之)使諸侯無成謀
則其國無宿憂矣何以知其然也昔者魏王擁土千里
(惠王)帶甲三十六萬恃其強而拔邯郸(史記惠王十七年圍趙邯郸十八年)
(拔邯郸)西圍定陽(屬上黨)又從十二諸侯朝天子以西謀秦
秦王恐之(秦王孝公也史尊稱之)寢不安席食不甘味令于境内
盡堞中為戰具(堞城上女墻)竟為守備(竟古境同)為死士置將以
待魏氏衛鞅謀於秦王曰夫魏氏其功大而令行于天
下有十二諸侯而朝天子其與必衆故以一秦而敵大
魏恐不如王何不使臣見魏王則臣請必北魏矣秦王
許諾衛鞅見魏王曰大王之功大矣令行於天下矣今
大王之所從十二諸侯非宋衛也則鄒魯陳蔡此固大
王之所以鞭箠使也不足以王天下大王不若北取燕
東伐齊則趙必從矣西取秦南伐楚則韓必從矣大王
有伐齊楚心而從天下之志(使天下從)則王業成矣大王不
如先行王服(王者服飾)然後圖齊楚魏王說於衛鞅之言也
故身廣公宫制丹衣柱(以丹帛為柱衣)建九斿從七星之旟此
天子之位也而魏王處之於是齊楚怒諸侯奔齊齊人
伐魏殺其太子覆其十萬之軍魏王大恐跣行按兵於國
而東次於齊(往服於齊也)然後天下乃舍之當是時秦王垂
拱而受西河之外而不以德魏王故衛鞅之始與秦王
計也謀約不下席言于尊俎之間謀成于堂上而魏將
已禽于齊矣衝櫓未施而西河之外已入于秦矣此臣
之所謂北之堂上禽將戶内拔城于尊爼之間折衝席
上者也(按蘇子或作蘇秦或云蘇代史記稱蘇秦佯為得罪燕而亡走齊說湣王厚葬以明孝高宫室)
(大苑囿以明得意欲敝齊而為燕蘇代繼之實祖秦之之故智大事記云齊之伐宋也蘇代實啟之秦之敕宋)
(也蘇代復止之代為燕反閒驕其君勞其民而速其亡也此言藉權興時後起遠怨乃忠于謀齊者豈其言遂)
(若矛與楯哉是不可知也是言在滅中山後取淮北城宋侵三晉之前盖閔王不聽此策以致敗歟)
田單攻狄
田單將攻狄(田單齊諸田疏屬封安平君高苑縣西北有狄故城)往見魯仲子(名連)
(齊人)仲子曰將軍攻狄不能下也田單曰臣以五里之城
七里之郭破亡餘卒破萬乘之燕復齊墟攻狄而不下
何也上車弗謝而去遂攻狄三月而不克之也齊嬰兒
謠曰大冠若箕(箕簸器)脩劍拄頤攻狄不能下壘枯丘(壘軍)
(壁也枯丘地名也說苑作攻狄不能下壘于枯丘)田單乃懼問魯仲子曰先生
謂單不能下狄請問其說魯仲子曰將軍之在即墨坐
而織蕢(蕢草器)立則杖插(插鍤同刺土器)為士卒倡曰可往矣宗
廟亡矣亡日尚矣(尚猶久也言見亡之兆其日已久)歸於何黨矣(黨亦鄉也)
(言無所歸)當此之時將軍有死之心而士卒無生之氣聞若
言莫不揮泣奮臂而欲戰此所以破燕也當今將軍東
有夜邑之奉(夜說苑作掖)西有菑上之虞黃金横帶而馳乎
淄澠之間有生之樂無死之心所以不勝者也田單曰
單有心先生志之矣明日乃厲氣循城(厲激昂也)立于矢石
之所乃援枹鼓之(枹擊鼓杖音孚)狄人乃下
莊辛論幸臣(楚策)
莊辛謂楚襄王曰(莊辛楚人莊王之後襄王即頃襄王也)君王左州侯右
夏侯輦從鄢陵君與夀陵君(皆楚之寵幸臣輦從謂輦出則二人從之)專滛
逸侈靡不顧國政郢都必危矣襄王曰先生老悖乎將
以為楚國妖祥乎莊辛曰臣誠見其必然者也非敢以
為國妖祥也君王卒幸四子者不衰楚國必亡矣臣請
避於趙淹留以觀之莊辛去之趙留五月秦果舉鄢郢
巫上蔡陳之地(二十一年白起拔郢置南郡二十二年秦拔巫置黔中郡)襄王流揜
於成陽(流奔走揜覆也謂自匿成陽屬汝南)於是使人發騶徵莊辛於趙
(騶廐御也)莊辛曰諾莊辛至襄王曰寡人不能用先生之言
今事至於此為之奈何莊辛對曰臣聞鄙語曰見兔而
顧犬未為晚也亡羊而補牢(牢閉養之團)未為遲也臣聞昔
湯武以百里昌桀紂以天下亡今楚國雖小絶長續短
猶以數千里豈特百里哉王獨不見夫蜻蛉乎六足四
翼飛翔乎天地之間俛啄蚉䖟而食之仰承甘露而飲
之自以為無患與人無争也不知夫五尺童子方將調
飴膠絲(飴米糵所煎調以餌之乂施膠于絲以繫之)加已乎四仞之上而下
為螻蟻食也夫蜻蛉其小者也黃雀因是以俯噣白粒
(噣啄也)仰棲茂樹鼔翅奮翼自以為無患與人無争也不
知夫公子王孫左挾彈右攝丸將加已乎十仞之上以
其䫫為招晝游乎茂樹夕調乎酸醎(以為饌也)倏忽之間墜
於公子之手夫黃雀其小者也黃鵠因是以游乎江海
淹乎大沼俯噣鱔鯉仰嚙䔖衡(䔖同菱芰屬衡即荇接余也)奮其六
翮而凌清風飄颻乎高翔自以為無患與人無爭也不
知夫射者方將修其碆盧(碆可為鏃盧黑弓也)治其矰繳將加已
乎百仞之上被㔋磻(㔋利也磻義同碆)引微繳折清風而抎矣
(抎音義同隕)故畫游乎江河夕調乎鼎鼐夫黃鵠其小者也
蔡靈侯之事(靈侯名般)因是以南游乎高陂北陵乎巫山飲
茹溪流食湘波之魚左抱幼妾右擁嬖女與之馳騁乎
高蔡之中(高蔡即上蔡)而不以國家為事不知夫子發方受
命乎靈王(子發楚大夫靈王名虔)繫巳以朱絲而見之也(春秋昭公十一)
(年楚子誘蔡靈侯殺之于申)蔡靈侯之事其小者也君王之事因是
以左州侯右夏侯輦從鄢陵君與夀陵君飯封祿之粟
(食所封之祿)而載方府之金(方四方金其所貢也)與之馳騁乎雲夢之
中而不以天下國家為事而不知夫穰侯方受命于秦
王(秦昭王)填黽塞之内(填兵滿也黽鄳同汝寧府羅山縣清平關古鄳縣之阨塞)而投
已乎黽塞之外襄王聞之顔色變作身體戰慄於是乃
以埶珪而授之為陽陵君與淮北之地
蘇秦以合從說趙(趙策)
蘇秦從燕之趙始合從說趙王曰(成侯子肅侯也)天下之卿相
人臣乃至布衣之士莫不高賢大王之行義皆願奉教
陳忠於前之日久矣雖然奉陽君妒(奉陽君肅侯之弟趙成)大王
不得任事是以賓客游談之士無敢盡忠於前者今奉
陽君捐館舍大王乃今然後得與士民相親臣故敢進
其愚忠為大王計莫若安民無事請無庸有為也安民
之本在於擇交(與諸侯交)擇交而得則民安擇交不得則民
終身不得安(終趙王身)請言外患齊秦為兩敵(為趙敵)而民不
得安倚秦攻齊而民不得安倚齊攻秦而民不得安故
夫謀人之主伐人之國常苦出辭斷絶人之交(苦猶苦心之苦)
願大王慎無出於口也請屏左右曰言所以異隂陽而
已矣(隂陽言事止有兩端指從□也)大王誠能聽臣燕必致氊裘狗馬
之地齊必致海隅魚鹽之地楚必致橘柚雲夢之地韓
魏皆可使致封地(封内之地)湯沐之邑貴戚父兄皆可以受
封侯夫割地效實(實如氊裘之類)五伯之所以覆軍禽將而求
也封侯貴戚湯武之所以放弑而争也(此非所以言湯武盖游士之詞)
今大王垂拱而兩有之是臣之所以為大王願也大王
與秦則秦必弱韓魏與齊則齊必弱楚魏魏弱則割河
外(河外同華等地即西河之外)韓弱則效宜陽宜陽效則上郡絶(上郡)
(在同州西北)河外割則道不通楚弱則無援此三策者不可
不熟計也夫秦下軹道(軹道在雍州萬年縣東北)則南陽動(此南陽在修武)
劫韓包周則趙自銷鑠據衛取淇則齊必入朝秦欲已
得行於山東則必舉甲而向趙秦甲涉河踰漳據番吾
(在常山番音盤)則兵必戰於邯郸之下矣此臣之所以為大
王患也當今之時山東之建國莫如趙彊趙地方二千
里帶甲數十萬車千乘騎萬匹粟支十年西有常山南
冇河漳(屬鄴郡)東有清河北有燕國燕固弱國不足畏也
且秦之所畏害於天下者莫如趙(言秦于天下獨畏趙害巳)然而秦
不敢舉兵甲而伐趙者何也畏韓魏之議其後也然則
韓魏趙之南蔽也秦之攻韓魏也則不然無有名山大
川之限稍蠺食之傳之國都而止矣(傅附同薄也言兵薄于韓魏之國都)
(而後止也)韓魏不能支秦必入臣於秦秦無韓魏之隔禍必
中於趙矣此臣之所以為大王患也臣聞堯無三夫之
分(一夫有田百畆言堯未為唐侯時)舜無咫尺之地以有天下禹無百
人之聚以王諸侯湯武之卒不過三千人車不過三百
乘而為天子誠得其道也是故明主外料其敵國之彊
弱内度其士卒之衆寡賢與不肖不待兩軍相當而勝
敗存亡之機節固已見於胸中矣豈掩於衆人之言而
以冥冥決事哉臣竊以天下之地圖案之諸侯之地五
倍於秦料諸侯之卒十倍於秦六國并力為一西面而
攻秦秦破必矣今西面而事之見臣於秦夫破人之與
破於人也臣人之與臣於人也豈可同日而言之哉夫
横人者皆欲割諸侯之地以與秦成與秦成則高臺榭
(臺冇木曰榭)美宫室聽竽笙琴瑟之音察五味之和前有軒
轅(天文志權軒轅象後宫此言美人之所處)後有長庭美人巧笑卒有秦患
而不與其憂是故横人日務以秦權恐喝諸侯以求割
地願大王之熟計之也臣聞明主絶疑去䜛屏流言之
迹塞朋黨之門故尊三廣地彊兵之計臣得陳忠於前
矣故竊為大王計莫如一韓魏齊楚燕趙六國從親以
儐畔秦(儐擯同)令天下之將相相與會於洹水之上(今大名魏)
(縣)通質刑白馬以盟之約曰秦攻楚齊魏各出銳師以
佐之韓絶食道趙涉河漳燕守常山之北(常山今真定府)秦攻
韓魏則楚絶其後齊出銳師以佐之趙涉河漳燕守雲
中(今大同府)秦攻齊則楚絶其後韓守成牟(故虎牢亦名制)魏塞午
道(秦南道)趙涉河漳博關燕出銳師以佐之秦攻燕則趙
守常山楚軍武關齊涉渤海韓魏出銳師以佐之秦攻
趙則韓軍宜陽楚軍武關魏軍河外齊涉渤海燕出銳
師以佐之諸侯有先背約老五國共伐之六國從親以
儐秦秦必不敢出兵於函谷關以害山東矣如是則霸
業成矣趙王曰寡人年少莅國之日淺未嘗得聞杜稷
之長計今上客有意存天下安諸侯寡人敬以國從乃
封蘇秦為武安君飭車百乘黃金千鎰白璧百雙錦繡
千純以約諸侯
觸讋說趙太后
趙太后新用事(太后惠文王威后)秦急攻之(事在孝成王元年)趙氏求
救於齊齊曰必以長安君為質(長安君孝成王母弟)兵乃出太后
不肻大臣彊諫太后明謂左右有復言令長安君為質
者老婦必唾其面左師觸讋願見太后盛氣而揖之入
而徐趨至而自謝曰老臣病足曾不能疾走不得見久
矣竊自恕(久不見宜得罪今自寬而求見)恐太后玉體之有所㕁也(㕁卻)
(同不前也)故願望見太后曰老婦恃輦而行曰日食飲得無
衰乎曰恃鬻耳曰老臣今者殊不欲食乃自彊步日三
四里少益嗜食和於身曰老婦不能太后之色少解左
師公曰老臣賤息舒祺(息子也舒祺其名)最少不肖而臣衰竊
愛憐之願令補黑衣之數(黑衣戎服)以衛王宫没死以聞太
后曰敬諾年幾何矣對曰十五歲矣雖少願及未填溝
壑而託之太后曰丈夫亦愛憐其少子乎對曰甚於婦
人太后曰婦人異甚對曰老臣竊以為媪之愛燕后(媪女)
(老稱燕后太后女)賢於長安君曰君過矣不若長安君之甚左
師公曰父母之愛子則為之計深遠媪之送燕后也持
其踵為之泣念悲其遠也亦哀之矣已行非弗思也祭
祀必祝之祝曰必勿使反(失意于燕乃反爾)豈非計長久有子
孫相繼為王也哉太后曰然左師公曰今三世以前至
扵趙之為趙趙王之子孫侯者其繼有在者乎曰無有
曰微獨趙諸侯有在者乎曰老婦不聞也(此下左師對)此其
近者禍及身遠者及其子孫豈人主之子孫則必不善
哉位尊而無功奉厚而無勞而挾重器多也今媪尊長
安之位而封以膏腴之地多予之重器而不及今令有
功扵國一旦山陵崩長安君何以自託於趙老臣以媪
為長安君計短也故以為其愛不若燕后太后曰諾恣
君之所使之扵是為長安君約車百乘質扵齊齊兵乃
出子義聞之(子義趙之賢士)曰人主之子也骨肉之親也猶不
能恃無功之尊無勞之奉以守金玉之重也而况人臣
乎
魯仲連義不帝秦
秦圍趙之邯郸(事在孝成王九年)魏安釐王使將軍晉鄙救趙
(魏安釐王昭王子)畏秦止扵蕩隂(屬河内)不進魏王使客將軍辛
垣衍(稱客是他國而仕魏者)間入邯郸(間謂徵行)因平原君(趙惠文王弟勝封平)
(原君)謂趙王曰秦所以急圍趙者前與齊閔王争彊為帝
(閔王宣王子)已而復歸帝以齊故(田齊不稱帝故秦亦去帝號)今齊閔王
益弱(謂今之齊視閔王己益弱)方今唯秦雄天下此非必貪邯郸其
意欲求為帝趙誠發使尊秦昭王為帝(稱謚追書之詞)秦必喜
罷兵去平原君猶豫未有所决此時魯仲連適游趙會
秦圍趙聞魏將欲令趙尊秦為帝乃見平原君曰事將
奈何矣平原君曰勝也何敢言事百萬之衆折扵外今
又内圍邯郸而不去(邯郸趙都)魏王使客將軍辛垣衍令趙
帝秦今其人在是勝也何敢言事魯連曰始吾以君為
天下之賢公子也吾乃今然後知君非天下之賢公子
也梁客辛垣衍安在吾請為君責而歸之平原君曰勝
請為召而見之扵先生(召介也禮賓至必因介以傳詞命)平原君遂見
辛垣衍曰東國有魯連先生其人在此勝請為紹介而
見之扵將軍辛垣衍曰吾聞魯連先生齊國之高士也
衍人臣也使事有職吾不願見魯連先生也平原君曰
勝已泄之矣(泄言已白之)辛垣衍許諾魯連見辛垣衍而無
言辛垣衍曰吾視居此圍城之中者皆有求扵平原君
者也今吾視先生之玉貌非有求扵平原君者曷為久
居此圍城之中而不去也魯連曰世以鮑焦無從容而
死者皆非也(鮑焦周時隠者言世人見鮑焦之死皆以為不能自寬容而取死此言非也)今
衆人不知則為一身(衆人不識焦之意焦恥居濁世而避之非為一身而憂死)彼秦
棄禮義而上首功之國也(秦制爵二十戰獲首級者計功受爵時所尊上也)權
使其士虜使其民彼則肆然而為帝過而遂正扵天下
(過猶不幸也)則連有赴東海而死耳吾不忍為之民也所為
見將軍者欲以助趙也辛垣衍曰先生助之奈何魯連
曰吾將使梁及燕助之齊楚固助之矣辛垣衍曰燕則
吾請以從矣若乃梁則吾乃梁人也先生惡能使梁助
之邪魯連曰梁未睹秦稱帝之害故也使梁睹秦稱帝
之害則必助趙矣辛垣衍曰秦稱帝之害將奈何魯仲
連曰昔齊威王嘗為仁義矣率天下諸侯而朝周周貧
且微諸侯莫朝而齊獨朝之居歲餘周烈王崩諸侯皆
弔齊後往周怒赴扵齊曰(赴告也)天崩地拆天子下席(下席)
(言其寢苫居盧謂烈王大子安王驕也)東藩之臣田嬰齊(嬰齊威王名)後至則
斮之威王勃然怒曰叱嗟(咨也)而母婢也(謂烈王后)卒為天下
笑故生則朝周死而叱之誠不忍其求也彼天子固然
其無足怪辛垣衍曰先生獨未見夫僕乎十人而從一
人者寧力不勝智不若邪畏之也魯仲連曰然梁之比
扵秦若僕邪辛垣衍曰然魯仲連曰然則吾將使秦王
烹醢梁王辛垣衍怏然不悦曰嘻亦大甚矣先生之言
也先生又惡能使秦王烹醢梁王魯仲連曰固也待吾
言之昔者鬼侯(鄴縣有九侯城九一作鬼)鄂侯(鄂屬江夏)文王紂之三公
也鬼侯有子而好故入之扵紂紂以為惡醢鬼侯鄂侯
争之急辯之疾故脯鄂侯文王聞之喟然而歎故拘之
扵牖里之庫百日(牖里即美里在蕩隂)而欲令之死曷為與人俱
稱帝王卒就脯醢之地也齊閔王將之魯夷維子執策
而從(夷維子齊臣夷維東萊之邑策馬箠也)謂魯人曰子將何以待吾君
魯人曰吾將以十大牢待子之君夷維子曰子安取禮
而來待吾君彼吾君者天子也天子巡狩諸侯避舍納
筦鍵(筦鑰也鍵其牡避且納者示不敢冇其國)攝祍抱几(几所據之案也)視膳扵堂
下天子已食而聽退朝也魯人投其籥(鑰同關下牡也投者下其牡)
不果納不得入扵魯將之薛假涂扵鄒當是時鄒君死
閔王欲入弔夷維子謂鄒之孤曰天子弔主人必將倍
殯柩(倍背同主人不在殯東將背其殯棺立西階上北面哭是倍也天子乃于阼階上南面弔之)設
北面扵南方然後天子南面弔也鄒之羣臣曰必若此
吾將伏劍而死故不敢入扵鄒鄒魯之臣生則不得事
養死則不得飯含(以珠玉實死者之口曰含)然且欲行天子之禮扵
鄒魯之臣不敢納今秦萬乘之國梁亦萬乘之國交有
稱王之名睹其一戰而勝欲從而帝之是使三晉之大
臣不如鄒魯之僕妾也且秦無己而帝(已止也言必欲為之而不止)
則且變易諸侯之大臣彼將奪其所謂不肖而予其所
謂賢奪其所憎而予其所愛彼又將使其子女讒妾為
諸侯妃姬處梁之宫梁王安得晏然而已乎而將軍又
何以得故寵乎扵是辛垣衍起再拜謝曰始以先生為
庸人吾乃今日而知先生為天下之士也吾請去不敢
復言帝秦秦將聞之為卻軍五十里適會公子無忌(魏安)
(釐王弟封信陵君)奪晉鄙軍以救趙(晉鄙畏秦不進公子竊魏王兵符奪其軍救趙)擊
秦秦軍引而去於是平原君欲封魯仲連魯仲連辭讓
者三終不肻受平原君乃置酒酒酣起前以千金為魯
連夀魯連笑曰所貴扵天下之士者為人排患釋難解
紛亂而無所取也即有所取者是商賈之人也仲連不
忍為也遂辭平原君而去終身不復見
魯君酒色味論(魏策)
梁王魏罃(武侯子惠王)觴諸侯於范臺(事在十五年魯恭公宋桓侯衛成侯鄭釐)
(侯來朝)酒酣請魯君舉觴魯君興避席擇言曰(擇善而言)昔者
帝女(盖堯舜女然無可考)令儀狄作酒而美進之禹禹飲而甘之
遂疏儀狄絶旨酒曰後世必有以酒亡其國者齊桓公
夜半不嗛(言不善食)易牙乃煎熬燔炙和調五味而進之(易牙)
(古之知味者肉爇之曰燔近火曰炙)桓公食之而飽至旦不覺(言飽而寢安覺音)
(教)曰後世必有以味亡其國者晉文公得南之威三日
不聽朝遂推南之威而遠之曰後世必有以色亡其國
者楚王登強臺而望崩山(楚王莊王也強臺一作荆臺即章華也崩山一作崇山)
左江而右湖以臨彷徨其樂忘死遂盟強臺而弗登曰
後世必有以高臺陂池亡其國者今主君之尊儀狄之
酒也主君之味易牙之調也左白台而右閭須(皆美人)南
威之美也前夾林而後蘭臺強臺之樂也有一扵此足
以亡其國今主君兼此四者可無戒與梁王稱善相屬
(屬續也言稱之不絶)
信陵君諫魏王
魏將與秦攻韓無忌謂魏王曰(安釐王)秦與戎翟同俗有
虎狼之心貪戾好利而無信不識禮義德行苟有利焉
不顧親戚兄弟若禽獸耳此天下之所同知也非所施
厚積德也故大后母也而以憂死穰侯舅也功莫大焉
而竟逐之(秦昭王四十二年宣大后薨穰侯出之陶)兩弟無罪而再奪之國
此其為親戚兄弟若此而又况於仇讐之敵國也今大
王與秦伐韓而益近秦臣甚惑之而王弗識也則不明
矣羣臣知之而莫以此諫則不忠矣今夫韓氏以一女
子承一弱主(韓世□不載其事必是時韓王少母后用事也)内有大亂外安能
支彊秦魏之兵王以為不破乎韓亡秦有鄭地(時鄭亡屬韓)
與大梁鄰王以為安乎王欲得故地(魏嘗喪地于韓今欲取之)而今
負彊秦之國也(負任在背)王以為利乎秦非無事之國也韓
亡之後必且便事(便一作更)便事必就易與利就易與利必
不伐楚與趙矣是何也夫越山踰河絶韓之上黨而攻
彊趙(韓上黨從大行山西北澤潞等州是也)則是復閼與之事也(閼與趙地趙惠)
(文王二十九年秦圍閼與趙使趙奢將擊秦大破之)秦必不為也若道河内倍鄴
朝歌(鄴今彰德府)絶漳滏之水(漳滏二水名)而以與趙兵決勝扵
邯郸之郊是受智伯之禍也秦又不敢伐楚道涉山谷
行三千里而攻危隘之塞(危隘即黽阨塞今信陽州東南)所行者甚遠
而所攻者甚難秦又弗為也若道河外背大梁而右上
蔡召陵以與楚兵决於陳郊秦又不敢也(從河外出函谷關歴同州)
(南至鄭州東向陳州則背大梁也)故曰秦必不伐楚與趙矣又不攻衛
與齊矣(衛齊皆在趙韓魏之東)韓亡之後兵出之日非魏無攻矣
秦故有懷茅邢丘安城垝津(皆地名)而以之臨河内河内
之共汲(皆衛輝縣)莫不危矣秦有鄭地得垣雍(垣雍故城在原武縣西北)
(雍于用反)決滎澤(今開封縣)而水大梁大梁必亡矣(言韓亡後秦有鄭地)
(得垣雍城從滎澤決溝歷雍灌大梁也後始王滅魏果用此策)王之使者大過矣乃惡
安陵氏于秦(安陵魏之不欲攻韓者與羣臣異故惡之)秦之欲許之久矣(許聽)
(也)然而秦之葉陽昆陽與舞陽高陵鄰(高陵與上文地不相近史記無)
(高陵字策或誤也葉陽今南陽葉縣昆陽故城在葉縣南舞陽故城在唐縣東北時葉毘陽屬秦舞陽屬魏)
聽使者之惡也隨安陵氏而欲亡之秦繞舞陽之北以
東臨許則南國必危矣(許州屬韓在魏之南故言南國安陵在鄢陵縣西北去許汝不)
(遠)南國雖無危則魏國豈得安哉且夫憎韓不愛安陵
氏可也夫不患秦之不愛南國非也(秦得南國則諸侯之勢危矣魏不可)
(以為非已地而不恤也)異日者秦乃在河西晉國之去梁也干里
有餘(言都絳安邑縣)有河山以闌之(門遮為闌言以河山為阻蔽也)有周韓而
間之從林鄉軍以至于今(林鄉地名)秦十攻魏五入國中邊
城盡拔文臺墮垂都焚(文臺臺名垂地名有廟曰都並魏臺邑名)林木伐麋
鹿盡而國繼以圍(赧王四十年穰侯圍大梁)又長驅梁北東至陶衛
之郊(衛在河淇之間與陶接)北至乎闞(地名)所亡乎秦者山北河外
河内(山華山也華山之北同華銀綏皆魏地也河外謂華州以東至陜虢河内謂蒲州以東至懷衛)大
縣數百名都數十秦乃在河西晉國之去大梁也尚千
里而禍若是矣又况扵使秦無韓而有鄭地無河山以
闌之無周韓以間之去大梁百里禍必百此矣異日者
從之不成也楚魏疑而韓不可得而約也今韓受兵三
年矣秦撓之以講(以求地撓擾之)韓知亡猶弗聽投質於趙(質約)
(也)而請為天下鴈行頓刀(鴈行言以次進)以臣之愚觀之則楚
趙必與之攻矣此何也則皆知秦欲之無窮也非盡亡
天下之兵而臣海内之民必不休矣是故臣願以從事
乎王王速受楚趙之約而挾韓之質以存韓為務因求
故地于韓韓必效之如此則士民不勞而故地得其功
多於與秦共伐韓然而無與彊秦鄰之禍夫存韓安魏
而利天下此亦王之大時已通韓之上黨於共甯(共今輝縣)
(甯今修武縣是時秦初取韓上黨蠶食其地使與韓國中絶故勸魏假道使韓得與上黨往來豈專為韓而已)
(哉韓不失上黨則三晉之勢猶完也)使道已通因而關之出入者賦之(賦征)
(取也)是魏重質韓以其上黨也(質猶䞇也韓以上黨為質也)共有其賦
(韓魏共之)足以富國韓必德魏愛魏重魏畏魏韓必不敢反
魏韓是魏之縣也魏得韓以為縣則衛大梁河外必安
矣(魏時已附梁)今不存韓則二周必危安陵必易(易改易也)楚趙
大破魏齊甚畏(皆為秦所勝制)天下之西鄉而馳秦入朝為臣
之日不久
郭隗說燕昭王(燕策)
燕昭王收破燕後即位(燕王噲立七年齊伐燕取之又一年燕人共立大子平是為昭)
(王)卑身厚幣以招賢者欲將報仇故往見郭隗先生曰
齊因孤國之亂而襲破燕孤極知燕小力少不足以報
然得賢士與共國以雪先王之恥孤之願也敢問以國
報仇者奈何郭隗先生對曰帝者與師處王者與友處
霸者與臣處亡國與役處詘指而事之(詘指猶言折節)北面而
受學則百已者至先趨而後息(先彼而趨後彼而息)先問而後默
則什已者至人趨(使人趨事之)則若已者至馮几據杖眄視
指使則厮役之人至若恣睢奮擊(睢仰日恣睢暴戾也)跔籍叱咄
(跔籍跳躍也)則徒隸之人至矣此古服道致士之法也(服猶事也)
(言事有道之人)王誠博選國中之賢者而朝其門下天下聞王
朝其賢臣天下之士必趨扵燕矣昭王曰寡人將誰朝
而可郭隗先生曰臣聞古之君人有以千金求千里馬
者三年不能得涓人言於君曰(涓人謁者也漢有中涓官言居中而涓潔主出)
(入命者也)請求之君遣之三月得千里馬馬巳死買其骨五
百金反以報君君大怒曰所求者生馬安事死馬而捐
五百金涓人對曰死馬且買之五百金况生馬乎天下
必以王為能市馬馬今至矣扵是不能期年千里馬之
至者三今王誠能致士先從隗始隗且見事况賢于隗
者乎豈遠千里哉于是昭王為隗築宫而師之樂毅自
魏往(魏將樂羊之後)鄒衍自齊往劇辛自趙往士爭湊燕燕王
弔死問生與百姓同其甘苦二十八年國殷富士卒樂
佚輕戰于是遂以樂毅為上將軍與秦楚三晉合謀以
伐齊齊兵敗閔王出走于外燕兵獨追北入至臨淄盡
取齊寶燒其宫室宗廟齊城之不下者惟獨莒即墨
蘇代約燕王
秦召燕王燕王欲往蘇代約燕王曰(約猶止)楚得枳而國
亡(枳屬巴郡國亡謂失地也楚懷王二十六年秦與楚上庸二十八年殺楚將唐昧二十九年大破楚軍三)
(十年取楚八城誘懷王入秦㐮王元年取析十五城)齊得宋而國亡(齊閔王三十八年伐宋取)
(之四十年燕師入齊臨淄下七十城)齊楚不得以有枳宋事秦者何也是
則有功者秦之深讐也(言此以見燕之克齊秦之所惡也)秦取天下非
行義也暴也秦之行暴正告天下告楚曰蜀地之甲輕
舟浮于汶(汶江水出岷山)乘夏水下江(夏水謂夏潦之水盛漲時也)五日而
至郢漢中之甲輕舟出于巴乘夏水下漢四日而至五
渚(五渚漢水下流)寡人積甲宛(今南陽縣)東下隨(今德安府隨州)智者不及
謀勇者不及怒寡人如射隼矣(隼祝鳩今之鶻也射隼喻易也)王乃待
天下攻函谷不亦遠乎楚王為是之故十七年事秦秦
正告韓曰我起乎少曲(韓地在今懷慶孟縣西北)一日而斷太行(太行)
(山羊腸坂道北通韓上黨也)我起乎宜陽而觸平陽(平陽韓墳墓所在)二日
而莫不盡繇(繇搖同)我離兩周而觸鄭五(日)而國舉韓氏
以為然故事秦秦正告魏曰我舉安邑(今平陽府縣)塞女戟
韓氏大原卷下軹道道南陽封冀兼包兩周乘夏水浮
輕舟彊弩在前銛戟在後決滎口(滎澤口與今汴河口通其水深可以灌大)
(梁)魏無大梁決白馬之口魏無濟陽決宿胥之口魏無
虚頓丘(河水舊在白馬縣南決通濟陽白馬本衛之曹邑今滑州縣宿胥虚頓丘並魏地頓丘在今大)
(名清豐縣)陸攻則擊河内水攻則滅大梁魏以為然故事秦
秦欲攻安邑恐齊據之則以宋委于齊曰宋王無道為
木人以象寡人射其面寡人地絶兵遠不能攻也王苟
能破宋有之寡人如自得之已得安邑塞女戟因以破
宋為齊罪秦欲攻韓恐天下救之則以齊委于天下曰
齊王四與寡人約四欺寡人必率天下以攻寡人者三
(必言攻之決)有齊無秦無齊有秦必伐之必亡之已得宜陽
少曲致藺離石因以破齊為天下罪秦欲攻魏重楚(恐楚擊其)
(後)則以南陽委於楚曰寡人固與韓且絶矣殘均陵(均州)
(故城在随州西南盖均陵也)塞黽隘苟利扵楚寡人如自有之魏棄
與國而合於秦因以塞黽隘為楚罪兵困於林中重燕
趙以膠東委於燕(膠東故齊國即墨也)以濟西委扵趙已得講于
魏質公子延(魏公子)因犀首(即公孫衍)攻趙兵傷於離石遇敗
於馬陵而重魏則以葉蔡委於魏(並趙地名)已得講于趙則
劫魏魏不為割困則使大后穰侯為和贏則兼欺舅與
母(嬴謂勝舅謂穰侯)適燕者曰以膠東(適謫同即上所謂因以為罪者)適趙者
曰以濟西適魏者曰以葉蔡適楚者曰以塞鄳阨適齊
者曰以宋必令其言如循環(言其無窮不可致詰也)用兵如刺蜚
(蟲名喻易也)母不能知(知一作制)舅不能約龍賈之戰(魏襄王五年秦拔我)
(龍賈軍)岸門之戰封陵之戰(岸門封陵皆亭名魏襄王十六年秦敗我封陵岸門之戰)
(在韓宣惠王十九年)高商之戰(史不書)趙莊之戰(趙肅侯十三年趙莊與秦戰死河西)
秦之所殺三晉之民數百萬今其生者皆死秦之孤也
(死于秦者之孤)西河之外上雒之地三川晉國之禍三晉之平
(言上三地被禍居晉國之半西河上雒魏地三州韓地)秦禍如此其大而燕趙之
秦者皆以争事秦說其主此臣之所大患燕昭王不行
蘇代復重於燕燕反約諸侯從親如蘇秦時或從或否
而天下由此宗蘇氏之從約代厲皆以夀死(代厲皆秦之弟)名
顯諸侯
樂毅去燕適趙
昌國君樂毅為燕昭王合五國之兵而攻齊(合趙楚韓魏燕之兵)
下七十餘城盡郡縣之以屬燕三城未下(聊莒即墨按毅傅惟莒即)
(墨未下今兼聊者誤也)而燕昭王死惠王即位用齊人反間疑樂
毅而使騎劫代之將樂毅奔趙趙封以為望諸君(封毅以觀)
(津號望諸君)齊田單詐騎劫卒敗燕軍復收七十餘城以復
齊燕王悔懼趙用樂毅乘燕之敝以伐燕燕王乃使人
讓樂毅且謝之曰先王舉國而委將軍將軍為燕破齊
報先王之仇天下莫不振動寡人豈敢一日而忘將軍
之功哉會先王棄羣臣寡人新即位左右誤寡人寡人
之使騎劫代將軍為將軍久暴露於外故召將軍且休
計事將軍過聽以與寡人有隙遂捐燕而歸趙將軍自
為計則可矣而亦何以報先王之所以遇將軍之意乎
望諸君乃使人獻書報燕王曰臣不佞不能奉承先王
之教以順左右之心恐抵斧質之罪以傷先王之明而
又害於足下之義(無罪而殺毅非義也)故遁逃奔趙自負以不肖
之罪(負言荷罪在身)故不敢為辭說今王使使者數之罪臣恐
侍御者之不察先王之所以畜幸臣之理(畜養也幸親愛之)而
又不白于臣之所以事先王之心故敢以書對臣聞賢
聖之君不以祿私其親功多者授之不以官隨其愛能
當者處之故察能而授官者成功之君也論行而結交
者立名之士也臣以所學者觀之先王之舉錯有高世
之心故假節於魏王而以身得察於燕(假節假魏之符節使燕按毅為)
(魏昭王使燕燕王以客禮待之毅辭讓遂委質為臣)先王過舉擢之乎賓客之中
而立之乎羣臣之上不謀於父兄而使臣為亞卿臣自
以為奉令承教可以幸無罪矣故受命而不辭先王命
之曰我有積怨深怒於齊不量輕弱而欲以齊為事臣
對曰夫齊霸國之餘教而驟勝之遺事也閑于兵甲習
於戰攻王若欲攻之則必舉天下而圖之舉天下而圖
之莫徑於結趙矣且又淮北宋地楚魏之所同願也(楚欲)
(得淮北魏欲得宋)趙若許約楚趙宋盡力四國攻之齊可大破
也先王曰善臣乃口受令具符節南使臣於趙顧反命
起兵隨而攻齊以天之道先王之靈河北之地隨先王
舉而有之于濟上濟上之軍奉令擊齊大勝之輕卒銳
兵長驅至國齊王逃遁走莒僅以身免珠玉財寶車甲
珍器盡收入燕大吕陳于元英(大吕齊鍾名元其燕宮殿名)故鼎反
乎磨室(故鼎齊所得燕鼎磨當作歷周禮遂師抱磨音歷同凡鼎以占休咎故歸之律歷之室)齊
器設於寧臺(燕臺)薊丘之植植于汶篁(薊燕地言燕之薊丘所植植齊王汶)
(上之竹)自五霸以來功未有及先王者也先王以為慊于
其志以臣為不頓命(頓墜也)故裂地而封之(謂封昌國君也)使之
得比乎&KR1537;國諸侯臣不佞自以為奉令承教可以幸無
罪矣故受命而不辭臣聞賢明之君功立而不廢故著
扵春秋蚤知之士(蚤知先見也)名成而不毁故稱於後世若
先王之報怨雪恥夷萬乘之彊國(夷平也)收八百歲之蓄
積(齊自大公開國以來通八百歲)及至棄羣臣之日餘令詔後嗣之遺
義執政任事之臣所以能循法令順庶孽者(新立之君皆患庶孽)
(之亂昭王預順之)施及萌隸(萌氓同)皆可以教扵後世臣聞善作
者不必善成善始者不必善終昔者伍子胥說聽乎闔
閭故吴王遠迹至於郢夫差弗是也(不然子胥之說)賜之䲭夷
而浮之江(鴟夷榼名馬革為其形以歛骸骨)故吴王夫差不悟先論之
可以立功故沈子胥而弗悔子胥不蚤見主之不同量
故入江而不改(言子胥投江不化猶為波濤之神也)夫免身全功以明先
王之迹者臣之上計也離毁辱之非(離麗也猶遭也)墮先王之
名者臣之所大恐也臨不測之罪以幸為利者(即所謂乘燕之)
(敝)義之所不敢出也臣聞古之君子交絶不出惡聲(不說)
(匕長而談彼短)忠臣之去也不潔其名(不毁其君而自潔)臣雖不佞數
奉教於君子矣恐侍御者之親左右之說而不察疏遠
之行也故敢以書報唯君之留意焉(按史記燕王復以樂毅子樂閒為昌)
(國君而樂毅往來復通燕燕趙以為客卿樂毅卒于趙按劉氏之序國萊也推本其弊謂孟子孫卿儒術之)
(士棄捐於世然後游說權媒之徒見貴于俗而縱横短長之說用矣南豐曾氏謂其論詐之便而諱其敗言戰)
(之善而蔽其患卒至蘇秦商鞅李斯之徒以亡其身而六國與秦用之亦滅其國則夫邪說之害正如此宜放)
(而絶之明矣然觀其所載如樂毅之答燕惠王忠義怫欝信陵之諫安釐謀慮深遠魯仲連之不帝秦辭趙賞)
(辭旨慷慨及其他名言格論亦間見于書其有益于治國理人者固不得冺也故裒而錄之共如干篇)
御選古文淵鑒卷八
