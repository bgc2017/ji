欽定四庫全書
御選古文淵鑒卷十二目錄
漢
鼂錯
上言兵事書
請募民實塞奏
請立邊民什伍法奏
重農貴粟奏
請入粟郡縣奏
賢良對
枚乘
諫吳王書
董仲舒
賢良對一
賢良對二
賢良對三
限民名田奏
淮南王安
諫誅閩越書
欽定四庫全書
御選古文淵鑒卷十二
内閣學士兼禮部侍郎教習庶吉士(臣)徐(乾學)等奉
旨編注
漢
鼂錯(潁川人文帝時為太子家令號曰智囊數上書言事景帝即位為御史大夫建議削諸侯)
(地吳楚反被誅)
上言兵事書
臣聞漢興以来胡虜數入邊地小入則小利大入則大
利高后時再入隴西攻城屠邑敺略畜産其後復入隴
西殺吏卒大寇盜竊聞戰勝之威民氣百倍敗兵之卒
沒世不復自高后以来隴西三困於匈奴矣民氣破傷
亡有勝意今兹隴西之吏賴社稷之神靈奉陛下之明
詔和輯士卒底厲其節起破傷之民以當乘勝之匈奴
用少擊衆殺一王敗其衆而大有利非隴西之民有勇
怯廼將吏之制巧拙異也故兵法曰有必勝之將無必
勝之民由此觀之安邊境立功名在於良將不可不擇
也臣又聞用兵臨戰合刃之急者三(合刃謂交兵)一曰得地
形二曰卒服習三曰器用利兵法曰丈五之溝漸車之
水(漸讀曰瀐謂浸也)山林積石經川丘阜(經川常流之水也大陸曰阜)屮木
所在此步兵之地也車騎二不當一土山丘陵曼衍相
屬(曼衍猶聯延也屬續也衍弋戰反)平原廣野此車騎之地也步兵十
不當一平陵相遠川谷居間仰高臨下此弓弩之地也
短兵百不當一兩陳相近平地淺屮可前可後此長戟
之地也劒楯三不當一萑葦竹蕭(萑薍也葦葭也蕭蒿也萑音完)屮
木蒙蘢支葉茂接(蒙蘢覆蔽之貌蘢来東反)此矛鋋之地也(鋋鐵把短)
(矛也鋋上延反)長戟二不當一曲道相伏險阸相薄此劒楯
之地也弓弩三不當一士不選練卒不服習起居不精
動静不集(集齊也)趨利弗及避難不畢前擊後解與金鼓
之音相失(金金鉦也鼓所以進衆金所以止衆也)此不習勒卒之過也百
不當十兵不完利與空手同甲不堅密與袒裼同弩不
可以及遠與短兵同射不能中與亡矢同中不能入與
亡鏃同(鏃矢鋒也鏃子木反)此將不省兵之禍也五不當一故
兵法曰器械不利以其卒予敵也卒不可用以其將予
敵也將不知兵以其主予敵也君不擇將以其國予敵
也四者兵之至要也臣又聞小大異形彊弱異勢險易
異備(易平也)夫卑身以事彊小國之形也合小以攻大敵
國之形也以蠻夷攻蠻夷中國之形也今匈奴地形技
藝與中國異上下山阪出入溪澗中國之馬弗與也(與猶)
(如)險道傾反且馳且射中國之騎弗與也風雨罷勞饑
渴不困中國之人弗與也此匈奴之長技也若夫平原
易地輕車突騎(易亦平也突騎言其驍蛻可用衝突敵人也)則匈奴之衆易
撓亂也勁弩長戟射疏及遠(疏亦闊遠也)則匈奴之弓弗能
格也堅甲利刃長短相雜遊弩往來什伍俱前(五人為伍二伍)
(為什)則匈奴之兵弗能當也材官騶發矢道同的(騶謂矢之善者)
(也材官冇材力者騶發發騶矢以射也手工矢善故中則同的)則匈奴之革笥木薦弗
能支也(革笥以皮作如螘者被之木薦以木板作如楯笥息嗣反)下馬地鬭劒戟
相接去就相薄(薄迫也)則匈奴之足弗能給也(給謂相連也)此
中國之長技也以此觀之匈奴之長技三中國之長技
五陛下又興數十萬之衆以誅數萬之匈奴衆寡之計
以一擊十之術也雖然兵凶器戰危事也以大為小以
彊為弱在俛卬之間耳(俛俯同卬讀作仰)夫以人之死争勝跌
而不振則悔之亡及也帝王之道出於萬全今降胡義
渠蠻夷之屬來歸誼者其衆數千飲食長技與匈奴同
可賜之堅甲絮衣勁弓利矢益以邊郡之良騎令明將
能知其習俗和輯其心者以陛下之明約將之即有險
阻以此當之平地通道則以輕車材官制之兩軍相為
表裏各用其長技衡加之以衆此萬全之術也傳曰狂
夫之言而明主擇焉臣錯愚陋昧死上狂言唯陛下財
擇
請募民實塞奏
臣聞秦時北攻胡貉築塞河上(貉莫客反)南攻揚粤置戍卒
焉其起兵而攻胡粤者非以衛邊地而救民死也貪戾
而欲廣大也故功未立而天下亂且夫起兵而不知其
埶戰則為人禽屯則卒積死夫胡貉之地積陰之處也
木皮三寸冰厚六尺食肉而飲酪其人密理鳥獸毳毛
(密理謂其肌肉密也毳細毛也)其性能寒揚粤之地少陰多陽其人疏
理鳥獸希毛其性能暑秦之戌卒不能其水土戌者死
於邊輸者僨於道(僨仆也)秦民見行如往棄市因以讁發
之名曰讁戌先發吏有讁及贅壻賈人後以嘗有市籍
者又後以大父母父母嘗有市籍者後入閭取其左(秦時)
(復除者居閭之左後發役不供復役之也)發之不順行者深恐有背畔之心
凡民守戰至死而不降北者以計為之也故戰勝守固
則有拜爵之賞攻城屠邑則得其財鹵以富家室故能
使其衆蒙矢石赴湯火視死如生今秦之發卒也有萬
死之害而亡銖兩之報死事之後不得一筭之復(復復除也)
天下明知禍烈及已也陳勝行戌至于大澤為天下先
倡天下從之如流水者秦以威劫而行之之敝也胡人
衣食之業不著於地其埶易以擾亂邊竟何以明之胡
人食肉飲酪衣皮毛非有城郭田宅之歸居如飛鳥走
獸於廣壄美草甘水則止草盡水竭則移以是觀之往
来轉徙時至時去此胡人之生業而中國之所以離南
畮也今使胡人數處轉牧行獵於塞下或當燕代或當
上郡北地隴西以候備塞之卒卒少則入陛下不救則
邊民絶望而有降敵之心救之少發則不足多發遠縣
纔至則胡又已去聚而不罷為費甚大罷之則復入如
此連年則中國貧苦而民不安矣陛下幸憂邊竟遣將
吏發卒以治塞甚大惠也然令遠方之卒守塞一歲而
更不知胡人之能不如選常居者家室田作且以備之
以便為之高城深塹具藺石布渠答(藺石城上雷石也渠答鐵蒺藜也)
復為一城其内城間百五十步要害之處通川之道調
立城邑毋下千家(調謂算度之也調徒釣反)為中周虎落(虎落者外蕃也)
(以竹篾相連遮落之也)先為室屋具田器廼募辠人及免徒復作
令居之(募有罪者及罪人遇赦復作竟其日月者今皆除其罰令居之也)不足募以丁
奴婢贖辠及輸奴婢欲以拜爵者不足廼募民之欲往
者皆賜高爵復其家予冬夏衣廩食能自給而止郡縣
之民得買其爵以自增至卿其亡夫若妻者縣官買予
之人情非有匹敵不能久安其處塞下之民祿利不厚
不可使久居危難之地胡人入驅而能止其所驅者以
其半予之縣官為贖(官為備價贖之)其民如是則邑里相救助
赴胡不避死非以德上也欲全親戚而利其財也此與
東方之戌卒不習地埶而心畏胡者功相萬也以陛下
之時徙民實邊使遠方亡屯戌之事塞下之民父子相
保亡係虜之患利施後世名稱聖明其與秦之行怨民
相去遠矣(言發怨恨之人使行戌役也於是上從其言募民徙塞下)
請立邊民什伍法奏
陛下幸募民相徙以實塞下使屯戌之事益省輸將之
費益寡甚大惠也下吏誠能稱厚惠奉明法存䘏所徙
之老弱善遇其壯士和輯其心而勿侵刻使先至者安
樂而不思故鄉則貧民相募而勸往矣臣聞古之徙遠
方以實廣虚也(所以充實寬廣空虚之地)相其隂陽之和嘗其水泉
之味審其土地之宜觀其草木之饒然後營邑立城製
里割宅通田作之道正阡陌之界先為築室家有一堂
二内門戶之閉置器物焉民至有所居作有所用此民
所以輕去故鄉而勸之新邑也為置醫巫以救疾病以
修祭祀男女有昏生死相䘏墳墓相從種樹畜長室屋
完安此所以使民樂其處而有長居之心也臣又聞古
之制邊縣以備敵也使五家為伍伍有長十長一里里
有假士四里一連連有假五百(五百帥名也假如假借之假)十連一
邑邑有假候皆擇其邑之賢材有護(冇保護之能者也)習地形
知民心者居則習民于射法出則教民於應敵故卒伍
成於内則軍正定於外服習以成勿令遷徙幼則同遊
長則共事夜戰聲相知則足以相救晝戰日相見則足
以相識驩愛之心足以相死如此而勸以厚賞威以重
罰則前死不還踵矣所徙之民非壯有材力但費衣糧
不可用也雖有材力不得良吏猶亡功也陛下絶匈奴
不與和親臣竊意其冬来南也壹大治則終身創矣欲
立威者始於折膠(秋氣至膠可折弓弩可用匈奴常以為候而出軍)来而不能
困使得氣去後未易服也愚臣亡識唯陛下財察(安土重遷)
(黎民之性募徙邊塞事慮難行錯所以條厝置之法甚備)
重農貴粟奏
聖王在上而民不凍饑者非能耕而食之織而衣之也
為開其資財之道也故堯禹有九年之水湯有七年之
旱而國亡捐瘠者(肉腐為瘠捐骨不埋者)以畜積多而備先具也
今海内為一土地人民之衆不避湯禹(不避猶言不讓也)加以
亡天災數年之水旱而畜積未及者何也地有遺利民
有餘力生榖之土未盡墾山澤之利未盡出也游食之
民未盡歸農也民貧則姦邪生貧生於不足不足生於
不農不農則不地著不地著則離鄉輕家民如鳥獸雖
有高城深池嚴法重刑猶不能禁也夫寒之於衣不待
輕煖饑之於食不待甘旨饑寒至身不顧廉恥人情一
日不再食則饑終歲不制衣則寒夫腹饑不得食膚寒
不得衣雖慈母不能保其子君安能以有其民哉明主
知其然也故務民於農桑薄賦斂廣畜積以實倉廩備
水旱故民可得而有也民者在上所以牧之趨利如水
走下四方亡擇也夫珠玉金銀饑不可食寒不可衣然
而衆貴之者以上用之故也其為物輕微易臧在於把
握可以周海内而亡饑寒之患此令臣輕背其主而民
易去其鄉盗賊有所勸亡逃者得輕資也粟米布帛生
於地長於時聚於力非可一日成也數石之重中人弗
勝不為姦邪所利一日弗得而饑寒至是故明君貴五
榖而賤金玉今農夫五口之家其服役者不下二人其
能耕者不過百畮百畮之收不過百石春耕夏耘秋穫
冬臧伐薪樵治官府給繇役春不得避風塵夏不得避
暑熱秋不得避隂雨冬不得避寒凍四時之間亡日休
息又私自送往迎来弔死問疾養孤長幼在其中勤苦
如此尚復被水旱之災急政暴虐賦斂不時朝令而暮
改當其有者半賈而賣亡者取倍稱之息(取一償二為倍稱稱舉也)
於是有賣田宅鬻子孫以償責者矣而商賈大者積貯
倍息小者坐列販賣操其竒贏日游都市(竒贏謂有餘財而畜聚竒)
(異之物也)乘上之急所賣必倍故其男不耕耘女不蠶織衣
必文采食必粱肉亡農夫之苦有仟佰之得(仟謂千錢伯謂百錢)
因其富厚交通王矦力過吏埶以利相傾千里游敖冠
蓋相望乘堅策肥履絲曳縞(堅謂好車也縞皓素也繒之精白者)此商人
所以兼并農人農人所以流亡者也今法律賤商人商
人已富貴矣尊農夫農夫已貧賤矣故俗之所貴主之
所賤也吏之所卑法之所尊也上下相反好惡乖迕(迕違)
(也迕五故反)而欲國富法立不可得也方今之務莫若使民
務農而已矣欲民務農在於貴粟貴粟之道在於使民
以粟為賞罰今募天下入粟縣官得以拜爵得以除罪
如此富人有爵農民有錢粟有所渫(渫散也渫先列反)夫能入
粟以受爵皆有餘者也取於有餘以供上用則貧民之
賦可損所謂損有餘補不足令出而民利者也順於民
心所補者三一曰主用足二曰民賦少三曰勸農功今
令民有車騎馬一匹者復卒三人(當為卒者免其三人)車騎者天
下武備也故為復卒神農之教曰有石城十仞湯池百
步帶甲百萬而亡粟弗能守也以是觀之粟者王者大
用政之本務令民入粟受爵至五大夫以上廼復一人
耳(五大夫第九等爵也)此其與騎馬之功相去遠矣爵者上之所
擅出於口而亡窮粟者民之所種生於地而不乏夫得
高爵與免罪人之所甚欲也使天下人入粟於邊以受
爵免罪不過三歲塞下之粟必多矣(於是文帝從錯言令民入粟於邊賜)
(爵有差)
請入粟郡縣奏
陛下幸使天下入粟塞下以拜爵甚大惠也竊恐塞卒
之食不足用大渫天下粟邊食足以支五歲可令入粟
郡縣矣(入諸郡縣以備凶災也)足支一歲以上可時赦勿收農民
租如此德澤加於萬民民俞勤農(俞進也音踰)時有軍役若
遭水旱民不困乏天下安寧歲孰且美則民大富樂矣
(上復從其言廼下詔賜民十二年租稅之半明年遂除民田之租稅後十二歲孝景二年令民半出田租三十)
(而稅一也)
賢良對(文帝十五年詔舉賢良大學士錯在選中上親策詔之對策者百餘人唯錯為)
(高第繇是選中大夫)
臣竊聞古之賢主莫不求賢以為輔翼故黃帝得力牧
而為五帝先(刀牧黃帝之佐)大禹得咎繇而為三王祖齊桓得
筦子而為五伯長今陛下講於大禹及高皇帝之建豪
英也退託於不明以求賢良讓之至也臣竊觀上世之
傳若高皇帝之建功業陛下之德厚而得賢佐皆有司
之所覽刻於玉版藏於金匱歷之春秋紀之後世為帝
者祖宗與天地相終今臣窋等廼以臣錯充賦(猶言備數時曺)
(窋等舉之)甚不稱明詔求賢之意臣錯少茅臣亡識知昧死
上愚對曰詔策曰明於國家大體愚臣竊以古之五帝
明之臣聞五帝神聖其臣莫能及故自親事處於法宫
之中明堂之上(法宫路寢正殿)動静上配天下順地中得人故
衆生之類亡不覆也根著之徒亡不載也(冇根著地者皆載之著)
(直略反)燭以光明亡偏異也德上及飛鳥下至水蟲草木
諸産皆被其澤然後陰陽調四時節日月光風雨時膏
露降五榖孰袄孽滅賊氣息民不疾疫河出圖洛出書
神龍至鳳鳥翔德澤滿天下靈光施四海此謂配天地
治國大體之功也詔策曰通於人事終始愚臣竊以古
之三王明之臣聞三王臣主俱賢故合謀相輔計安天
下莫不本扵人情人情莫不欲夀三王生而不傷也人
情莫不欲富三王厚而不困也人情莫不欲安三王扶
而不危也人情莫不欲逸三王節其力而不盡也其為
法令也合於人情而後行之其動衆使民也本扵人事
然後為之取人以已内恕及人情之所惡不以彊人情
之所欲不以禁民是以天下樂其政歸其德望之若父
母從之若流水百姓和親國家安寧名位不失施及後
世此明於人情終始之功也詔策曰直言極諫愚臣竊
以五伯之臣明之臣聞五伯不及其臣故屬之以國任
之以事五伯之佐之為人臣也察身而不敢誣奉法令
不容私盡心力不敢矜遭患難不避死見賢不居其上
受祿不過其量不以亡能居尊顯之位自行若此可謂
方正之士矣其立法也非以苦民傷衆而為之機陷也
以之興利除害尊主安民而救暴亂也其行賞也非虚
取民財妄予人也以勸天下之忠孝而明其功也故功
多者賞厚功少者賞薄如此斂民財以顧其功(顧讐也若今言)
(僱賃也)而民不恨者知與而安已也其行罰也非以忿怒
妄誅而從暴心也(從讀曰縱)以禁天下不忠不孝而害國者
也故辠大者罰重辠小者罰輕如此民雖伏辠至死而
不怨者知罪罰之至自取之也立法若此可謂平正之
吏矣法之逆者請而更之不以傷民主行之暴者逆而
復之不以傷國(謂逆主意而反還之不令施行致傷國也)救主之失補主之
過揚主之美明主之功使主内亡邪辟之行外亡騫汚
之名(騫損也汚辱也)事君若此可謂直言極諫之士矣此五伯
之所以德匡天下威正諸矦功業甚美名聲章明舉
天下之賢主五伯與焉此身不及其臣而使得直言極
諫補其不逮之功也今陛下人民之衆威武之重德惠
之厚令行禁止之埶萬萬於五伯而賜愚臣策曰匡朕
之不逮愚臣何足以識陛下之高明而奉承之詔策曰
吏之不平政之不宣民之不寧愚臣竊以秦事明之臣
聞秦始并天下之時其主不及三王而臣不及其佐然
功力不遲者何也地形便山川利財用足民利戰其所
與並者六國六國者臣主皆不肖謀不輯民不用故當
此之時秦最富強夫國富彊而鄰國亂者帝王之資也
故秦能兼六國立為天子當此之時三王之功不能進
焉及其末塗之衰也任不肖而信讒賊宫室過度耆慾
亡極民力罷盡賦斂不節矜奮自賢羣臣恐䛕(恐懼而為諂䛕)
(也)驕溢縱恣不顧患禍妄賞以随喜意妄誅以快怒心
法令煩㦧(㦧痛也㦧千感反)刑法暴酷輕絶人命身自射殺天
下寒心莫安其處姦邪之吏乘其亂法以成其威獄官
主斷生殺自恣上下瓦解各自為制秦始亂之時吏之
所先侵者貧人賤民也至其中節所侵者富人吏家也
及其末塗所侵者宗室大臣也是故親疎皆危外内咸
怨離散逋逃人有走心陳勝先倡天下大潰絶祀亡世
為異姓福此吏不平政不宣民不寧之禍也今陛下配
天象地覆露萬民絶秦之迹除其亂法躬親本事廢去
滛末除苛解嬈(嬈煩繞也嬈如紹反)寬大愛人肉刑不用辠人
亡帑非謗不治(非讀曰誹)鑄錢者除(除鑄錢之律聽民得自鑄也)通關去
塞(文帝十二年除關不用傳)不孽諸矦(接之以禮不以庶孽畜之)賓禮長老愛䘏
少孤辠人有期(罪人各以輕重不亡逃有年而免滿其年免為庶人也)後宫出嫁
尊賜孝悌農民不租明詔軍師愛士大夫求進方正廢
退姦邪除去隂刑(宫刑也)害民者誅憂勞百姓列侯就都
(各就其國也)親耕節用視民不奢所為天下興利除害變法
易故以安海内者大功數十皆上世之所難及陛下行
之道純德厚元元之民幸矣詔策曰永惟朕之不德愚
臣不足以當之詔策曰悉陳其志毋有所隠愚臣竊以
五帝之賢臣明之臣聞五帝其臣莫能及則自親之三
王臣主俱賢則共憂之五伯不及其臣則任使之此所
以神明不遺而賢聖不廢也故各當其世而立功德焉
傳曰往者不可及来者猶可待(言各當其時務立功也)能明其世
者謂之天子此之謂也竊聞戰不勝者易其地民貧窮
者變其業今以陛下神明德厚資財不下五帝(資質也謂天子)
(之財質)臨制天下至今十有六年民不益富盜賊不衰邊
竟未安其所以然意者陛下未之躬親而待羣臣也今
執事之臣皆天下之選已然莫能望陛下清光(今之臣不能望)
(見陛下之光景所及)譬之猶五帝之佐也陛下不自躬親而待不
望清光之臣臣竊恐神明之遺也(言天子虚棄神明之德)日損一
日歲亡一歲日月益暮盛德不及究於天下(究竟也)以傳
萬世愚臣不自度量竊為陛下惜之昧死上狂惑屮茅
之愚臣言惟陛下財擇(按錯學申商刑名其勸帝自親事意在綜核名實然帝於禮樂)
(制度多謙讓未遑則錯言自足切劘也)
枚乘(字叔淮隂人為吴王濞郎中王謀為逆乘奏書諫及吴滅乘由是知名召拜為弘農都尉)
(病免武帝即位徵乘道卒)
諫吴王書
臣聞得全者全昌失全者全亡舜無立錐之地以有天
下禹無十戶之聚以王諸矦(聚聚邑也)湯武之土不過百里
上不絶三光之明下不傷百姓之心者有王術也故父
子之道天性也忠臣不避重誅以直諫則事無遺策功
流萬世臣乘願披腹心而效愚忠唯大王少加意念惻
怛之心於臣乘言夫以一縷之任係千鈞之重上縣無
極之高下垂不測之淵雖甚愚之人猶知哀其將絶也
馬方駭鼓而驚之係方絶又重鎮之係絶于天不可復
結隊入深淵難以復出其出不出間不容髮能聽忠臣
之言百舉必脫必若所欲為危於絫卵難於上天變所
欲為易於反掌安於泰山今欲極天命之夀敝無窮之
樂究萬乘之埶不出反掌之易以居泰山之安而欲乘
絫卵之危走上天之難此愚臣之所以為大王惑也人
性有畏其景而惡其跡者卻背而走跡愈多景愈疾不
知就陰而止景滅跡絶欲人勿聞莫若勿言欲人勿知
莫若勿為欲湯之凔(凔寒也凔音愴)一人炊之百人揚之無
益也不如絶薪止火而已不絶之於彼而救之於此譬
猶抱薪而救火也養由基楚之善射者也去楊葉百步
百發百中楊葉之大加百中焉可謂善射矣然其所止
廼百步之内耳比於臣乘未知操弓持矢也(乘自言所知者遠非)
(止見百步之中故謂由基為不曉射也)福生有基禍生有胎納其基絶其
胎禍何自来泰山之霤穿石單極之䋁斷幹(䋁古綆字單盡也盡)
(極之綆斷幹幹井上四交之幹常為汲索所契傷也幹河干切)水非石之鑽索非木
之鋸漸靡使之然也夫銖銖而稱之至石必差寸寸而
度之至丈必過石稱丈量徑而寡失夫十圍之木始生
如蘖足可搔而絶手可擢而拔(如蘖言若蘖之生牙也搔謂抓也搔索高反)
據其未生先其未形也磨礱底厲不見其損有時而盡
種樹畜養不見其益有時而大積德絫行不知其善有
時而用棄義背理不知其惡有時而亡臣願大王孰計
而身行之此百世不易之道也
董仲舒(廣川人治春秋孝景時為博士下帷講誦非禮不行學者皆師尊之武帝時歷江都)
(膠西相去位歸居以修學著書為事所著皆明經術之意年老夀終於家)
賢良對一(武帝即位舉賢良文學之士仲舒以賢良對策)
陛下發德音下明詔求天命與情性皆非愚臣之所能
及也臣謹案春秋之中視前世已行之事以觀天人相
與之際甚可畏也國家將有失道之敗而天廼先出災
害以譴告之不知自省又出怪異以警懼之尚不知變
而傷敗廼至以此見天心之仁愛人君而欲止其亂也
自非大亡道之世者天盡欲扶持而全安之事在彊勉
而已矣彊勉學問則聞見博而知益明彊勉行道則德
日起而大有功此皆可使還至而立有效者也詩曰夙
夜匪解(大雅烝民之詩)書云茂哉茂哉(虞書咎繇謨之辭茂勉也)皆彊勉之
謂也道者所繇適於治之路也仁義禮樂皆其具也故
聖王已沒而子孫長久安寧數百歲此皆禮樂教化之
功也王者未作樂之時廼用先王之樂宜於世者而以
深入教化於民教化之情不得雅頌之樂不成故王者
功成作樂樂其德也樂者所以變民風化民俗也其變
民也易其化民也著故聲發於和而本於情接於肌膚
臧於骨髓故王道雖微缺而筦弦之聲未衰也夫虞氏
之不為政久矣然而樂頌遺風猶有存者是以孔子在
齊而聞韶也夫人君莫不欲安存而惡危亡然而政亂
國危者甚衆所任者非其人而所繇者非其道是以政
日以仆滅也夫周道衰於幽厲非道亡也幽厲不繇也
至於宣王思昔先王之德興滯補弊明文武之功業周
道粲然復興詩人美之而作上天祐之為生賢佐後世
稱頌至今不絶此夙夜不解行善之所致也孔子曰人
能弘道非道弘人也故治亂廢興在於已非天降命不
可得反其所操持誖謬失其統也臣聞天之所大奉使
之王者必有非人力所能致而自至者此受命之符也
天下之人同心歸之若歸父母故天瑞應誠而至書曰
白魚入於王舟有火復于王屋流為烏(書偽泰誓之辭也謂伐紂之時)
(有此瑞也)此蓋受命之符也周公曰復哉復哉(周公視火烏之瑞乃曰復)
(哉復哉復報也言周有盛德故天報以此瑞也亦泰誓也)孔子曰德不孤必有鄰皆
積善絫德之效也及至後世滛佚衰微不能統理羣生
諸矦背畔殘賊良民以争壤土廢德教而任刑罰刑罰
不中則生邪氣邪氣積於下怨惡畜於上上下不和則
陰陽繆盭而妖孽生矣此災異所緣而起也臣聞命者
天之令也性者生之質也情者人之欲也或夭或夀或
仁或鄙陶治而成之不能粹美有治亂之所生故不齊
也孔子曰君子之德風也小人之德屮也屮上之風必
偃故堯舜行德則民仁夀桀紂行暴則民鄙夭夫上之
化下下之從上猶泥之在鈞唯甄者之所為(甄作瓦之人也鈞造)
(瓦之法其中旋轉者)猶金之在鎔唯冶者之所鑄(鎔謂鑄器之模範也)綏之
斯倈動之斯和此之謂也臣謹案春秋之文求王道之
端得之於正(謂正月也)正次王王次春春者天之所為也正
者王之所為也其意曰上承天之所為而下以正其所
為正王道之端云爾然則王者欲有所為宜求其端於
天天道之大者在隂陽陽為德隂為刑刑主殺而德主
生是故陽常居大夏而以生育養長為事隂常居大冬
而積於空虚不用之處以此見天之任德不任刑也天
使陽出布施於上而主歲功使隂入伏於下而時出佐
陽陽不得隂之助亦不能獨成歲終陽以成歲為名(謂年)
(首稱春也即上所云王次春者是也)此天意也王者承天意以從事故任
德教而不任刑刑者不可任以治世猶隂之不可任以
成歲也為政而任刑不順於天故先王莫之肯為也今
廢先王德教之官而獨任執法之吏治民毋乃任刑之
意歟孔子曰不教而誅謂之虐虐政用於下而欲德教
之被四海故難成也臣謹春秋謂一元之意(隱公始即位何不稱)
(一年而言元年也)一者萬物之所從始也元者辭之所謂大也
(易稱元者善之長也故曰辭之所謂大也)謂一為元者視大始而欲正本也
(視讀曰示)春秋深探其本而反自貴者始故為人君者正心
以正朝廷正朝廷以正百官正百官以正萬民正萬民
以正四方四方正遠近莫敢不壹於正而亡有邪氣奸
其間者是以隂陽調而風雨時羣生和而萬民殖五穀
孰而草木茂天地間被潤澤而大豐美四海之内聞盛
盛德而皆倈臣諸福之物可致之祥莫不畢至而王道
終矣孔子曰鳳鳥不至河不出圖吾已矣夫自悲可致
此物而身卑賤不得致也今陛下貴為天子富有四海
居得致之位操可致之勢又有能致之資行高而恩厚
知明而意美愛民而好士可謂誼主矣然而天地未應
而美祥莫至者何也凡以教化不立而萬民不正也夫
萬民之從利也如水之走下不以教化隄防之不能止
也是故教化立而姦邪皆止者其隄防完也教化廢而
姦邪並出刑罰不能勝者其隄防壞也古之王者明於
此是故南面而治天下莫不以教化為大務立太學以
教於國設庠序以化於邑漸民以仁摩仁以義節民以
禮故其刑罰甚輕而禁不犯者教化行而習俗美也聖
王之繼亂世也掃除其迹而悉去之復修教化而崇起
之教化已明習俗已成子孫循之行五六百歲尚未敗
也至周之末世大為亡道以失天下秦繼其後獨不能
改又益甚之重禁文學不得挾書棄捐禮誼而惡聞之
其心欲盡滅先聖之道而顓為自恣苟簡之治故立為
天子十四歲而國破亡矣自古以倈未嘗有以亂濟亂
大敗天下之民如秦者也其遺毒餘烈至今未滅使習
俗薄惡人民嚚頑抵冒殊扞孰爛如此之甚者也(抵觸也冒)
(犯也殊絶也扞拒也)孔子曰腐朽之木不可彫也糞土之墻不可
圬也今漢繼秦之後如朽木糞墻矣雖欲善治之亡可
奈何法出而姦生令下而詐起如以湯止沸抱薪救火
愈甚亡益也竊譬之琴瑟不調甚者必解而更張之乃
可鼓也為政而不行甚者必變而更化之乃可理也當
更張而不更張雖有良工不能善調也當更化而不更
化雖有大賢不能善治也故漢得天下以來常欲善治
而至今不可善治者失之於當更化而不更化也古人
有言曰臨淵羡魚不如退而結網今臨政而願治七十
餘歲矣不如退而更化更化則可善治善治則災害日
去福祿日來詩云宜民宜人受祿于天(大雅假樂之詩)為政而
宜於民者固當受祿于天夫仁誼禮知信五常之道王
者所當修飭也五者修飭故受天之祐而享鬼神之靈
德施於方外延及羣生也
賢良對二
臣聞堯受命以天下為憂而未以位為樂也故誅逐亂
臣務求賢聖是以得舜禹稷卨咎繇衆聖輔德賢能佐
職教化大行天下和洽萬民皆安仁樂誼各得其宜動
作應禮從容中道故孔子曰如有王者必世而後仁此
之謂也堯在位七十載廼遜於位以禪虞舜堯崩天下
不歸堯子丹朱而歸舜舜知不可辟(辟讀曰避)乃即天子之
位以禹為相因堯之輔佐繼其統業是以垂拱無為而
天下治孔子曰韶盡美矣又盡善也此之謂也至於殷
紂逆天暴物殺戮賢知殘賊百姓伯夷太公皆當世賢
者隱處而不為臣守職之人皆奔走逃亡入於河海天
下耗亂萬民不安故天下去殷而從周文王順天理物
師用賢聖是以閎天太顛散宜生等亦聚於朝廷愛施
兆民天下歸之故太公起海濱而即三公也當此之時
紂尚在上尊卑昏亂百姓散亡故文王悼痛而欲安之
是以日昃而不暇食也孔子作春秋先正王而繫萬事
見素王之文焉繇此觀之帝王之條貫同然而勞逸異
者所遇之時異也孔子曰武盡美矣未盡善也此之謂
也臣聞制度文采玄黃之飾所以明尊卑異貴賤而勸
有德也故春秋受命所先制者改正朔易服色所以應
天也然則宫室旌旗之制有法而然者也故孔子曰奢
則不遜儉則固儉非聖人之中制也臣聞良玉不瑑資
質潤美不待刻瑑此亡異於達巷黨人不學而自知也
(人項槖也)然則常玉不瑑不成文章君子不學不成其德臣
聞聖王之治天下也少則習之學長者材諸位(隨其材之優劣)
(而授之位也)爵祿以養其德刑罰以威其惡故民曉於禮誼
而恥犯其上武王行大誼平殘賊周公作禮樂以文之
至於成康之隆囹圄空虚四十餘年此亦教化之漸而
仁誼之流非獨傷肌膚之效也至秦則不然師申商之
法(申不害商鞅)行韓非之說憎帝王之道以貪狼為俗(狼性貪故)
(謂貪為貪狼)非有文德以教訓於天下也誅名而不察實(誅責)
(也)為善者不必免而犯惡者未必刑也是以百官皆飾
虚辭而不顧實外有事君之禮内有背上之心造偽飾
詐趣利無恥又好用㦧酷之吏賦斂亡度竭民財力百
姓散亡不得從耕織之業羣盜並起是以刑者甚衆死
者相望而姦不息俗化使然也故孔子曰𨗳之以政齊
之以刑民免而無耻此之謂也今陛下并有天下海内
莫不率服廣覽兼聽極羣下之知盡天下之美至德昭
然施於方外夜郎康居殊方萬里說德歸誼(夜郎西南夷也康居)
(西域國名)此太平之致也然而功不加於百姓者殆王心未
加焉曾子曰尊其所聞則高明矣行其所知則光大矣
高明光大不在於它在乎加之意而已願陛下因用所
聞設誠於内而致行之則三王何異哉陛下親耕籍田
以為農先夙寤晨興憂勞萬民思惟往古而務以求賢
此亦堯舜之用心也然而未云獲者士素不厲也(厲謂勸勉)
(之也)夫不素養士而欲求賢譬猶不瑑玉而求文采也故
養士之大者莫大虖太學太學者賢士之所關也教化
之本原也今以一郡一國之衆對亡應書者(書謂舉賢良文學之)
(詔書也)是王道往往而絕也臣願陛下興太學置明師以
養天下之士數考問以盡其材則英俊宜可得矣今之
郡守縣令民之師帥所使承流而宣化也故師帥不賢
則主德不宣恩澤不流今吏既亡教訓於下或不承用
主上之法暴虐百姓與姦為市(言小吏有為姦欺者守令不舉乃反與之交易)
(求利也)貧窮孤弱冤苦失職甚不稱陛下之意是以隂陽
錯繆氛氣充塞羣生寡遂黎民未濟皆長吏不明使至
於此也夫長吏多出於郎中中郎吏二千石子弟選郎
吏又以富訾未必賢也(訾與資同)且古所謂功者以任官稱
職為差非所謂積日絫久也故小材雖絫日不離於小
官賢材雖未久不害為輔佐是以有司竭力盡知務治
其業而以赴功今則不然絫日以取貴積久以致官是
以廉恥貿亂賢不肖渾殽未得其真臣愚以為使諸列
侯郡守二千石各擇其吏民之賢者歲貢各二人以給
宿衛且以觀大臣之能所貢賢者有賞所貢不肖者有
罰夫如是諸侯吏二千石皆盡心于求賢天下之士可
得而官使也徧得天下之賢人則三王之盛易為而堯
舜之名可及也毋以日月為功實試賢能為上量材而
授官錄德而定位則廉恥殊路賢不肖異處矣陛下加
惠寬臣之罪令勿牽制於文使得切磋究之臣敢不盡
愚
賢良對三
臣聞論語曰有始有卒者其唯聖人虖今陛下幸加惠
留聽於承學之臣(言轉氶師說而學之蓋謙辭也)復下明冊以切其意
而究盡聖德非愚臣之所能具也前所上對條貫靡竟
統紀不終辭不别白指不分明此臣淺陋之罪也冊曰
善言天者必有徵於人善言古者必有驗於今臣聞天
者羣物之祖也故徧覆包函而無所殊建日月風雨以
和之經隂陽寒暑以成之故聖人法天而立道亦溥愛
而亡私布德施仁以厚之設誼立禮以導之春者天之
所以生也仁者君之所以愛也夏者天之所以長也德
者君之所以養也霜者天之所以殺也刑者君之所以
罰也繇此言之天人之徵古今之道也孔子作春秋上
揆之天道下質諸人情參之於古考之於今故春秋之
所譏災害之所加也春秋之所惡怪異之所施也書邦
家之過兼災異之變以此見人之所為其美惡之極乃
於天地流通而往來相應此亦言天之一端也古者修
教訓之官務以德善化民民已大化之後天下常亡一
人之獄矣今世廢而不修亡以化民民以故棄行誼而
死財利是以犯法而罪多一歲之獄以萬千數以此見
古之不可不用也(古謂古法也)故春秋變古則譏之天令之
謂命命非聖人不行質樸之謂性性非教化不成人欲
之謂情情非制度不節是故王者上謹於承天意以順
命也下務明教化民以成性也正法度之宜别上下之
序以防欲也修此三者而大本舉矣人受命於天固超
然異於羣生入有父子兄弟之親出有君臣上下之誼
會聚相遇則有耆老長幼之施粲然有文以相接驩然
有恩以相愛此人之所以貴也生五穀以食之桑麻以
衣之六畜以養之服牛乘馬圈豹檻虎是其得天之靈
貴於物也故孔子曰天地之性人為貴明於天性知自
貴於物知自貴於物然後知仁誼知仁誼然後重禮節
重禮節然後安處善安處善然後樂循理樂循理然後
謂之君子故孔子曰不知命亡以為君子此之謂也冊
曰上嘉唐虞下悼桀紂寖微寖滅寖明寖昌之道虚心
以改臣聞衆少成多積小致鉅故聖人莫不以晻致明
以微致顯(晻與暗同)是以堯發於諸侯舜興虖深山非一日
而顯也蓋有漸以致之矣言出於已不可塞也行發於
身不可掩也言行治之大者君子之所以動天地也故
盡小者大慎微者著(能盡衆小則致高大能慎至微則著明也)詩云惟此文
王小心翼翼故堯兢兢日行其道而舜業業日致其孝
善積而名顯德章而身尊此其寖明寖昌之道也積善
在身猶長日加益而人不知也積惡在身猶火之銷膏
而人不見也非明虖情性察虖流俗者孰能知之此唐
虞之所以得令名而桀紂之可為悼懼者也夫善惡之
相從如景鄉之應形聲也(鄉讀曰響)故桀紂暴謾讒賊並進
賢知隱伏惡日顯國日亂晏然自以如日在天終陵夷
而大壞夫暴逆不仁者非一日而亡也亦以漸至故桀
紂雖亡道然猶享國十餘年此其寖微寖滅之道也冊
曰三王之教所祖不同而皆有失或謂久而不易者道
也意豈異哉臣聞夫樂而不亂復而不厭者謂之道(復謂)
(反復行之)道者萬世亡弊弊者道之失也先王之道必有偏
而不起之處故政有眊而不行(眊不明也)舉其偏者以補其
弊而已矣三王之道所祖不同非其相反將以捄溢扶
衰所遭之變然也故孔子曰亡為而治者其舜虖改正
朔易服色以順天命而已其餘盡循堯道何更為哉故
王者有改制之名亡變道之實然夏上忠殷上敬周上
文者所繼之捄當用此也孔子曰殷因於夏禮所損益
可知也周因於殷禮所損益可知也其或繼周者雖百
世可知也此言百王之用以此三者矣夏因於虞而獨
不言所損益者其道如一而所上同也道之大原出於
天天不變道亦不變是以禹繼舜舜繼堯三聖相受而
守一道亡救弊之政故不言其所損益也繇是觀之繼
治世者其道同繼亂世者其道變今漢繼大亂之後若
宜少損周之文致用夏之忠者(致至極也)陛下有明德嘉道
愍世俗之靡薄悼王道之不昭故舉賢良方正之士論
誼考問將欲興仁誼之休德明帝王之法制建太平之
道也臣愚不肖述所聞誦所學道師之言厪能勿失爾
若乃論政事之得失察天下之息耗(息生也耗虚也)此大臣輔
佐之職三公九卿之任非臣仲舒所能及也然而臣竊
有怪者夫古之天下亦今之天下今之天下亦古之天
下古亦大治上下和睦習俗美盛不令而行不禁而止
吏亡姦邪民亡盜賊囹圄空虚德潤草木澤被四海鳳
凰來集麒麟來游以古凖今壹何不相逮之遠也安所
繆盭而陵夷若是意者有所失於古之道與有所詭於
天之理與(詭違也)試迹之古返之於天黨可得見乎(黨與儻同)
夫天亦有所分予予之齒者去其角(謂牛無上齒則有角其餘無角者則)
(有上齒)傅其翼者兩其足(傅讀曰附附著也言鳥不四足)是所受大者不
得取小也古之所予祿者不食於力不動於末(末謂工商之業)
(也)是亦受大者不得取小與天同意者也夫已受大又
取小天不能足而况人虖此民之所以囂囂苦不足也
(囂讀與嗸同嗸嗸衆怨愁聲也)身寵而載高位家温而食厚祿因乘富
貴之資力以與民爭利於下民安能如之哉是故衆其
奴婢多其牛羊廣其田宅博其産業畜其積委務此而
亡已以迫蹵民(蹵子育反)民日削月朘(朘音揎)寖以大窮富者
奢侈羡溢貧者窮急愁苦窮急愁苦而上不救則民不
樂生民不樂生尚不避死安能避罪此刑罰之所以蕃
而姦邪不可勝者也故受祿之家食祿而已不與民爭
業然後利可均布而民可家足此上天之理而亦太古
之道天子之所宜法以為制大夫之所當循以為行也
故公儀子相魯(公儀休)之其家見織帛怒而出其妻食於
舍而茹葵慍而拔其葵(食菜曰茹)曰吾已食祿又奪園夫紅
女利虖(紅讀曰工)古之賢人君子在列位者皆如是是故下
高其行而從其教民化其廉而不貪鄙及至周室之衰
其卿大夫緩於誼而急於利亡推讓之風而有爭田之
訟故詩人疾而刺之曰節彼南山惟石巖巖赫赫師尹
民具爾瞻(小雅節南山之詩)爾好誼則民鄉仁而俗善爾好利
則民好邪而俗敗由是觀之天子大夫者下民之所視
效遠方之所四面而内望也近者視而放之遠者望而
效之豈可以居賢人之位而為庶人行哉夫皇皇求財
利常恐乏匱者庶人之意也皇皇求仁義常恐不能化
民者大夫之意也易曰負且乘致寇至(易解卦六三爻辭)乘車
者君子之位也負擔者小人之事也此言居君子之位
而為庶人之行者其患禍必至也若居君子之位當君
子之行則舍公儀休之相魯亡可為者矣春秋大一統
者天地之常經古今之通誼也(一統者萬物之統皆歸於一也春秋公羊傳隱)
(公元年春王正月何言乎王正月大一統也此言諸侯皆係統天子不得自專也)今師異道人
異論百家殊方指意不同是以上亡以持一統法制數
變下不知所守臣愚以為諸不在六蓺之科孔子之術
者皆絶其道勿使並進邪辟之說滅息(辟讀曰僻)然後統紀
可一而法度可明民知所從矣(自仲舒對策推明孔氏抑黜百家於是立學校)
(之官州郡舉茂材孝廉皆自仲舒發之)
限民名田奏(武帝時外事征伐内興功利役費並行而民去本故仲舒上言)
古者税民不過什一其求易共使民不過三日其力易
足民財内足以養老盡孝外足以事上共税下足以畜
妻子極愛故民說從上至秦則不然用商鞅之法改帝
王之制除井田民得賣買富者田連仟伯貧者亡立錐
之地又顓川澤之利管山林之饒荒淫越制踰侈以相
高邑有人君之尊里有公侯之富小民安得不困又加
月為更卒已復為正一歲屯戍一歲力役三十倍於古
(更卒為給郡縣一月而更者也正卒謂給中都官者也率計今人一歲之中屯戍及力役之事三十倍多於古)
(也更工衡反)田租口賦鹽鐵之利二十倍於古(秦賣鹽鐵貴故下民受其)
(困也既收田租又出口賦而官更奪鹽鐵之利率計今人一歲之中失其資産二十倍多於古也)或耕
豪民之田見税什五故貧民常衣牛馬之衣而食犬彘
之食重以貪暴之吏刑戮妄加民愁亡聊亡逃山林轉
為盗賊赭衣半道斷獄歲以千萬數漢興循而未改古
井田法雖難卒行宜少近古限民名田以贍不足(名田占田)
(也各為立限不使富者遇制則貧弱之家可足也)塞并兼之路鹽鐵皆歸於民
去奴婢除專殺之威薄賦斂省繇役以寬民力然後可
善治也(仲舒此議竟寢至哀帝時丞相孔光等申其議帝乃下限列名田詔丁傅董賢皆不便之遂格)
(不行及王莽僭位名天下田曰王田不得賣買其男口不滿八而田過一井者分餘田與族黨犯者法至死吏)
(緣為姦䧟刑者衆亂亦旋作法非其人雖良亦敝也)
淮南王安(厲王子嗣封好書招致賓客作内書二十一篇外書甚衆後有逆謀自殺)
諫誅閩越書(武帝建元六年遣王恢韓安國將兵誅閩越安上書諫)
陛下臨天下布德施惠緩刑罰薄賦斂哀鰥寡恤孤獨
養耆老振匱乏盛德上隆和澤下洽近者親附遠者懷
德天下攝然(攝安也)人安其生自以没身不見兵革今聞
有司舉兵將以誅越臣安竊為陛下重之(重難也)越方外
之地劗髮文身之民也(劗與翦同)不可以冠帶之國法度理
也自三伐之盛胡越不與受正朔非彊弗能服威弗能
制也以為不居之地不牧之民不足以煩中國也故古
者封内甸服封外侯服侯衛賓服蠻夷要服戎狄荒服
遠近埶異也自漢初定已來七十二年吴越人相攻擊
者不可勝數然天子未嘗舉兵而入其地也臣聞越非
有城郭邑里也處谿谷之間篁竹之中(竹田曰篁)習於水鬭
便於用舟地深昧而多水險中國之人不知其埶阻而
入其地雖百不當其一得其地不可郡縣也攻之不可
暴取也以地圖察其山川要塞相去不過寸數而間獨
數百千里(間中間也或八九百里或千里也)阻險林叢弗能盡著(不可盡載)
(於圖也)視之若易行之甚難天下賴宗廟之靈方内大寧
戴白之老不見兵革民得夫婦相守父子相保陛下之
德也越人名為藩臣貢酎之奉不輸大内(大内都内也國家寶蔵也)
(百官公卿表云治粟屬官有都内令丞也)一卒之用不給上事自相攻擊而
陛下發兵救之是反以中國而勞蠻夷也且越人愚戅
輕薄負約反覆其不用天子之法度非一日之積也壹
不奉詔舉兵誅之臣恐後兵革無時得息也間者數年
歲比不登民待賣爵贅子以接衣食(贅子令出就婦家為贅壻)賴陛
下德澤振救之得毋轉死溝壑四年不登五年復蝗民
生未復今發兵行數千里資衣糧入越地(資猶齎)輿轎而
隃領(轎今竹輿車也江表作竹輿以行是也領山嶺也)拕舟而入水(拕曳也拕音它)
行數百千里夾以深林叢竹水道上下擊石林中多蝮
蛇猛獸(蝮惡蛇也)夏月暑時歐泄霍亂之病相隨屬也(泄吐也)
曾未施兵接刃死傷者必衆矣前時南海王反陛下先
臣使將軍間忌將兵擊之(先臣淮南厲王長也間忌人姓名淮南王傳作簡忌)以
其軍降處之上淦(淦工含反)後復反會天暑多雨樓船卒水
居擊櫂(言常居舟中水上而又有擊櫂行舟之役故多死也櫂直孝反)未戰而疾死
者過半親老涕泣孤子謕號(謕古啼字)破家散業迎尸千里
之外裹骸骨而歸悲哀之氣數年不息長老至今以為
記曾未入其地而禍已至此矣臣聞軍旅之後必有凶
年言民之各以其愁苦之氣薄隂陽之和感天地之精
而災氣為之生也陛下德配天地明象日月恩至禽獸
澤及草木一人有饑寒不終其天年而死者為之悽愴
於心今方内無狗吠之警而使陛下甲卒死亡暴露中
原霑漬山谷邊境之民為之早閉晏開鼂不及夕(鼂古朝字)
臣安竊為陛下重之不習南方地形者多以越為人衆
兵彊能難邊城(為邊城作難也)淮南全國之時多為邊吏臣竊
聞之與中國異限以高山人迹所絶車道不通天地所
以隔外内也其入中國必下領水領水之山峭峻漂石
破舟不可以大船載食糧下也越人欲為變必先田餘
干界中(越邑鄱陽縣也)積食糧廼入伐材治船邊城守候誠謹
越人有入伐材者輙收捕焚其積聚雖百越奈邊城何
且越人緜力薄材不能陸戰又無車騎弓弩之用然而
不可入者以保地險而中國之人不能其水土也臣聞
越甲卒不下數千萬所以入之五倍廼足(不下言不減也)輓車
奉饟者不在其中南方暑溼近夏癉熱(癉黃病癉丁幹反)暴露
水居蝮蛇蠚生(蠚毒也蠚音壑)疾癘多作兵未血刃而病死
者什二三雖舉越國而虜之不足以償所亡臣聞道路
言閩越王弟甲弑而殺之(甲者閩王弟之名)甲以誅死其民未
有所屬陛下若欲來内處之中國使重臣臨存(存謂省問之)
施德垂賞以招致之此必攜幼扶老以歸聖德若陛下
無所用之則繼其絶世存其亡國建其王侯以為畜越
(如人畜養六畜也)此必委質為藩臣世共貢職陛下以方寸之
印丈二之組填撫方外(組者印之綬)不勞一卒不頓一戟(頓壞)
(也讀作鈍)而威德竝行今以兵入其地此必震恐以有司為
欲屠滅之也必雉兔逃入山林險阻(如雉兔之逃竄而入山林險阻之中)
背而去之則復相羣聚留而守之歷歲經年則士卒罷
勌食糧乏絶(勌即倦字)男子不得耕稼樹種婦人不得紡績
織絍丁壯從軍老弱轉餉居者無食行者無糧民苦兵
事亡逃者必衆隨而誅之不可勝盡盜賊必起臣聞長
老言秦之時嘗使尉屠睢擊越(郡都尉姓屠名睢也)又使監祿鑿
渠通道(監郡御史也祿名)越人逃入深山林叢不可得攻留軍
屯守空地曠日持久士卒勞倦越乃出擊之秦兵大敗
廼發適戍以備之當此之時外内騷動百姓靡敝行者
不還往者莫反皆不聊生亡逃相從羣為盜賊於是山
東之難始興此老子所謂師之所處荆棘生之者也兵
者凶事一方有急四面皆從(從讀作聳動也)臣恐變故之生姦
邪之作由此始也周易曰高宗伐鬼方三年而克之(既濟)
(九三爻辭)鬼方小蠻夷高宗殷之盛天子也以盛天子伐小
蠻夷三年而後克言用心之不可不重也臣聞天子之
兵有征而無戰言莫敢校也如使越人蒙死徼幸以逆
執事之顔行(在前行者曰顔行蒙犯也行胡郎反)厮輿之卒有一不備
而歸者(厮析薪者輿主駕車者此皆言賤役之人)雖得越王之首臣猶竊為
大漢羞之陛下以四海為境九州為家八藪為囿江漢
為池(八藪謂魯有大野晉有大陸秦有楊汙宋有孟諸楚有雲夢吴越之間有具區齊有海隅鄭有圃田)
生民之屬皆為臣妾人徒之衆足以奉千官之共租税
之收足以給乘輿之御玩心神明秉執聖道負黼依(負背)
(也白與黑畫為斧文謂之黼也依讀曰扆扆形如屏風而曲之畫以黼文張於戶牖之間)馮玉几(馮讀)
(曰凭)南面而聽斷號令天下四海之内莫不嚮應陛下垂
德惠以覆露之使元元之民安生樂業則澤被萬世傳
之子孫施之無窮天下之安猶泰山而四維之也夷狄
之地何足以為一日之閒(得其地不足為一日閒暇之虞也)而煩汗馬
之勞乎詩云王猶允塞徐方既來(大雅常武之詩)言王道甚大
而遠方懷之也臣聞之農夫勞而君子養焉愚者言而
智者澤焉臣安幸得為陛下守藩以身為鄣蔽人臣之
任也邊境有警愛身之死而不畢其愚非忠臣也臣安
竊恐將吏之以十萬之師為一使之任也(言漢發一人鎮撫之則越)
(人賓服不煩兵往也是時漢兵遂出踰領閩越王弟餘善殺王以降上乃令嚴助諭意於安)
御選古文淵鑒卷十二
