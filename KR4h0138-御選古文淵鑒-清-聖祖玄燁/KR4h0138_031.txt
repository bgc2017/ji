欽定四庫全書
御選古文淵鑒卷三十一目錄
唐
狄仁傑
請赦河北諸州疏
諫造大像疏
請罷百姓戍四鎮疏
劉知幾
上蕭至忠書
陳子昂
對利害三事
諫雅州討生羌書
蘇安恒
請復位於皇太子疏
救魏元忠書
崔融
諫税關市疏
張東之
請罷兵戍姚州書
宋璟
封還詔書奏
張說
梁國公姚崇神道碑
宋公遺愛碑頌
蘇頲
開元三年處分朝集使勅
諫鑾駕親征表
張九齡
開元三十一年勅處分十道朝集使
請重守令愼選舉疏
上姚令公書
欽定四庫全書
御選古文淵鑒卷三十一
内閣學士兼禮部侍郎教習庶吉士(臣)徐(乾學)等奉
旨編注
唐
狄仁傑(字懷英并州太原人官至宰相興復唐室封梁國公謚文惠)
請赦河北諸州疏(時仁傑為河北道安撫大使以河北人多為突厥所驅脅)
(懼誅亡匿故有此奏)
臣聞朝廷議者以為契丹作梗始明人之逆順或因廹
脅或有願從或為偽官或為招慰或兼外賊或是土人
跡雖不同心則無别誠以山東雄猛由来重氣一顧之
勢至死不回近緣軍機調發復重家道悉破或至逃亡
拆屋賣田人不為售内顧生計四壁皆空重以官典侵
漁因事而起取其髓腦曾無愧心修築城池繕造兵器
州縣役使十倍軍機官司不矜期之必取枷杖之下痛
切肌膚事廹情危不修禮義愁苦之地不樂其生有利
則歸且圖賖死乃君子之愧辱小人之常行人猶水也
壅之則為泉疏之則為川通塞隨流豈有常性昔董卓
之亂神器播遷及卓被誅部曲無赦事窮變起(謂李傕郭氾之)
(亂)毒害生人京室丘墟化為未黍此由恩不普浹失在
機先臣一讀此書未嘗不掩卷歎息今以負辠之人必
不在家露宿草行潛竄山澤赦之則出不赦則狂山東
羣盜緣兹聚結臣以邊塵暫起不足為憂中土不安以
此為事臣聞持大國者不可以小理事廣澤者不可以
細分人主恢弘不拘常法罪之則衆情恐愳恕之則反
側自安伏願曲赦河北諸州一無所問自然人神通暢
率土歡心諸道凱旋得無侵擾(疏奏武后可之河北遂安)
諫造大像疏(則天將造大像用工數百萬仁傑疏諫)
臣聞為政之本必先人事陛下矜羣生迷謬溺喪無歸
欲令像教兼行覩相生善非為塔廟必欲崇奢豈令僧
尼皆須檀施得栰尚捨而况其餘今之伽藍制過宮闕
窮奢極壮畫繪盡工寳珠彈於綴飾瓌材竭於輪奐功
不使鬼必在役人物不天来終須地出不損百姓將何
以求生之有時用之無度編戶所奉恒苦不充痛切肌
膚不辭箠楚遊僧一說矯陳禍福翦髮解衣仍慙其少
亦有離間骨肉事均路人身自納妻謂無彼我皆託佛
法詿誤生人里陌動有經坊闤闠亦立精舍化誘倍急
切於官徵法事所須嚴於制勅膏腴美業倍取其多水
碾莊園數亦非少逃丁避罪併集法門無名之僧凡有
幾萬都下撿括已得數千且一夫不畊猶受其弊浮食
者衆又劫人財臣每思惟實所悲痛往在江表像法甚
興梁武簡文捨施無限及其三淮沸浪五嶺騰烟列刹
盈衢無救危亡之禍緇黃蔽路豈有勤王之師比年以
来風塵屢擾水旱不節征役稍繁家業先空瘡痍未復
時興工役力所未堪伏惟聖朝功德無量何必要營大
像而以勞費為名雖斂僧錢百未支一(時令天下僧尼每日人出一錢)
(助工)尊容既廣不可露居覆以百層尚憂未徧自餘廊廡
不得全無又云不損國財不傷百姓以此事主何謂盡
忠臣今思惟兼採衆議咸以為如来設教以慈悲為主
下濟羣品應是本心豈欲勞人以存虚飾當今有事邊
境未寧宜寬征鎮之徭省不急之費設令雇作皆以利
趨既失田時自然棄本今不樹稼来歲必饑役在其中
難以取給况無官助義無得少若費官財又盡人力一
隅有難將何以救之(疏上則天為之罷役)
請罷百姓戍四鎮疏(武后神功元年仁傑以鸞臺侍郎同平章事兼納言)
(以百姓西戍疏勒等四鎮極為凋弊乃上疏)
臣聞天生四夷皆在先王封域之外故東距滄海西隔
流沙北横大漠南阻五嶺此天所以限夷狄而隔中外
也自典籍所紀聲教所及三代不能至者國家盡兼之矣
此則今日之四境巳逾于夏殷者也詩人矜薄伐于太
原(詩卜雅六月篇薄伐玁狁至于太原)美化行于江漢(周南漢廣篇詩序)是則前
代之遠裔而國家之域中矣前漢時匈奴無歲不犯邊
殺略吏人後漢則西羌侵軼漢中東寇三輔入河中上
黨幾至洛陽由此言之則陛下今日之土宇過于漢朝
遠矣若其用武荒外邀功絶域竭府庫之實以争磽确
不毛之地得其人不足以增富獲其土不可以耕織苟
求冠帶遠夷之稱不務固本安人之術此秦皇漢武之
所行非五帝三皇之事業也若使越荒外以為限窮絶
域以騁欲非但不愛人力亦所以失天下之心也昔始
皇窮兵極武以求廣地男子不得耕于野女子不得蠶
于室長城之下死者如亂麻於是天下潰叛漢武追高
皇之宿憤籍四帝之儲實於是定朝鮮討西域平南越
擊匈奴府庫空虚盜賊蠭起百姓嫁妻賣子流離於道
路者萬計末年覺悟息兵罷役封丞相為富人侯(武帝晚悔)
(正伐之事下輪臺之詔封丞相田千秋為富民侯以明休息思富養民也)故能為天所祐也
昔人有言曰與覆車同軌者未嘗安此言雖小可以喻
大近者國家頻歲出師所費滋廣西戍四鎮東戍安東
調發日加百姓虚弊開守西域事等石田費用不支有
損無益轉輸靡絶杼軸殆空越磧踰海分兵防守行役
既久放曠益多昔詩人云王事靡盬不能藝黍稷(詩唐風鴇)
(羽篇)豈不懷歸畏此罪罟念彼共人涕零如雨(&KR1537;雅小明篇)此
則前代怨思之詞也上不是恤則政不行而邪氣作邪
氣作則蟲螟生而水旱起若此則雖禱祀百神不能調
隂陽矣方今關東饑饉蜀漢逃亡江淮以南徵求不息
人不復業則相率為盜本根一搖憂患不淺其所以然
者皆為遠戍方外以竭中國争蠻貊不毛之地乖子育
蒼生之道也昔漢元納賈捐之之謀而罷珠厓郡宣帝
用魏相之策而棄車師之田豈不欲慕尚虚名蓋憚勞
人力也近貞觀年中尅平九姓冊李思摩為可汗使統
諸部蓋以夷狄叛則伐之䧏則撫之得推亡固存之義
無遠戍勞人之役此則近日之盛典實綏邊之故事竊
見阿思那斛瑟羅隂山貴種代雄沙漢若付之四鎮使
統諸藩以為可汗遣禦寇患則國家有繼絶之美荒外
無轉輸之勞愚臣所見請捐四鎮以肥中國罷安東以
實遼西省財力于遠方并甲兵于塞上則恒代之鎮重
而邊州之備實矣况撫綏夷狄蓋防其越逸苟無侵侮
之患則可矣何必窮其窟穴與螻蟻計較長短哉且王
者外寧必有内憂蓋為不勤修政故也伏惟陛下棄之
度外無以絶域未平為念但常勅邊兵謹守備蓄銳以
待敵待其自致然後擊之此李牧所以制匈奴也當今
所要者莫若令邊城警守備遠斥堠聚軍實蓄威武以
逸待勞則戰士力倍以主禦客則我得其便堅壁清野
則寇無所得自然賊深入則有顛躓之慮淺入必無獲
虜之益如此數年可使二虜不擊而服矣(謂吐蕃突厥)
劉知幾(仕至太子左庶子兼崇文館學士以子貺抵罪貶安州别駕嘗著史通備論史冊之)
(體知幾歿明皇詔河南就家寫錄讀之稱善追贈工部尚書謚曰文)
上蕭至忠書(知幾時修國史以監修者多甚為國史之弊宰相蕭至忠又嘗責知)
(幾著述無課知幾于是求罷史任奏記至忠)
僕自策名仕伍待罪朝列三為史臣再入東觀竟不能
勒成國典貽彼後來者何哉静言思之其不可有五故
也何者古之國史皆出一家如魯漢之丘明子長晉齊
之董狐南史咸能立言不朽藏諸名山未聞藉於衆功
方云絶筆惟後漢東觀(漢明帝時詔劉珍劉陶伏無忌傅毅等相次著述于東觀)大
集羣儒而著述無主條章靡立由是伯度訝其不實(杜伯)
(度漢末人)公理以為可焚(公理仲長統字)張蔡二子糺之於當代(張衡)
(蔡邕)傅范兩家嗤之於後葉(傅休弈范蔚宗)今史司取士有倍東
京人自以為荀袁(荀悦袁宏)家自稱為政駿(劉向字子政向子歆字子駿)
每欲記一事載一言皆閣筆相視含毫不斷故頭白可
期而汗青無日(古以竹為簡必炙去其汗而書之)其不可一也前漢郡
國計書先上太史副上丞相後漢公卿所撰始集公府
乃上蘭臺由是史官所修載事為傳爰自近古此道不
行史臣編錄惟自詢採而左右二史闕注起居衣冠百
家罕通行狀求風俗於州郡視聽匪詳討㳂革於臺閣
簿籍難見雖使尼父再出猶且成於管窺况僕限以中
才安能遂其博物其不可二也昔董狐之書法也以示
於朝(左傳趙穿攻靈公宣子未出山而復大史書曰趙盾弑其君以示於朝)南史之書弑
也執簡以往(齊崔杼弑莊公太史書曰崔杼弑其君杼殺之其弟嗣書而死者二人其弟又書乃)
(舍之南史氏聞太史盡死執簡以往聞既書矣乃還)而近代史局皆通籍禁門幽
居九重欲人不見尋其義者蓋由杜彼顔面防諸請謁
故也然今館中作者多士如林皆願長喙(語曰長喙争鳴)無聞
䶦舌(䶦齧也與齚同灌夫傳齚舌自殺䶦音賾)儻有五始初成(春秋正五始之要元)
(者氣之始春者四時之始王者受命之始正月者政令之始公即位者一國之始)一字加貶言
未絶口而朝野具知筆未涵毫而搢紳咸見夫孫盛實
錄取嫉權門(晉孫盛字安國作晉陽秋直書桓温敗枋頭事温大怒謂盛子曰若此史遂行自是)
(關卿門戶計盛子請改不從因私改之)王隱直書見讐貴族(王隠字處叔撰晉史時杜)
(預嫉之預既豪族交結權貴共為朋黨以斥隠)人之情也能無畏乎其不可三
也古者刊定一史纂成一家體統各殊指歸咸別夫尚
書之教以疏通知遠為主春秋之義以懲惡勸善為先
史記則退處士而進姦雄漢書則抑忠臣而飾主闕斯
並曩賢得失之例良史是非之准作者言之詳矣頃史
官注記多取稟監修法春秋則云必須直辭宗尚書則
曰宜多隱惡十羊九牧其意難行一國三公適從焉在
(左傳士蒍曰一國三公吾誰適從)其不可四也竊以史置監修雖無古
式尋其名號可得而言夫言監者蓋總領之義耳如創
記編年則年有斷限革傳叙事則事有豐約或可略而
不略或應書而不書此失刊削之務也屬辭比事勞逸
宜均揮鉛奮墨(鉛美鉞也所以畫簡)勤惰須等某袠某篇付之此
職某紀某傳歸之彼官此銓配之理也斯並宜明立科
條審定區域儻人思自勉則事可立成今監之者既不
指授修之者又無遵奉用使争學苟且務相推避坐變
炎凉徒延歲月其不可五也凡此不可其流實多一言
以蔽三隅自反而時談物議焉得笑僕編次無文者哉
比者伏見明公每汲汲於勸誘勤勤於課績或云墳籍
事重努力用心或云歲序巳淹何時輟手竊以綱維不
舉而督課徒勤雖威以刺骨之刑勖以懸金之賞(呂不韋作)
(呂覽成懸之國門有易一字者予千金)終不得也論語曰陳力就列不能
者止僕所以昔者布懷知巳歴詆羣公屢辭載筆之官
願罷記言之職者正為此耳當今朝號得人國稱多士
蓬山之下良直差肩芸閣之中英竒接武僕既功虧刻
鵠筆未獲麟徒殫大官之膳虚索長安之米乞以本職
還其舊居多謝簡書請避賢路惟明公足下哀而許之
(至忠惜其才不許解史任宗楚客嫉其正直謂諸史官曰此人作書如是欲置我何地禮部尚書鄭惟忠嘗問)
(知幾曰自古以來文士多史才少何對曰史才須有三長謂才也學也識也夫有學而無才亦猶良田百頃黃)
(金滿籯而使愚者營生終不能致於貨殖者矣如有才而無學亦猶思兼匠石巧若公輸而家無楩柟斧斤終)
(不果成其宮室者矣尤須好是正直善惡必書使驕主賊臣所以知懼此則為虎傳翼善無可加所向無敵者)
(矣脱苟非其才不可叨居史任自夐古巳來能應斯目者罕見其人時人以為知言)
陳子昂(字伯玉蜀之射洪人文明初舉進士武后竒其才擢麟臺正字屢言事稱旨授冑曹)
(參軍右拾遺杵武攸宜去官縣令叚簡害其富誣捕之死獄中)
對利害三事(垂拱初武后召見金華殿賜筆札令條上利害子昂對三事云)
臣見九道出大使巡按天下申黜陟求人瘼臣謂計有
未盡也且陛下發使必欲使百姓知天子夙夜憂勤之
也羣臣知考績而任之也姦暴不逞知將除之也則莫
如擇仁可以恤孤明可以振滯剛不避彊禦知足以照
姦者然後以為使故輶軒未動而天下翹然待之矣今
使且未出道路之人皆為指笑欲望進賢下不肖豈可
得耶宰相奉詔書有遣使之名無任使之實使愈出天
下愈敝徒令百姓治道路送往迎来不見其益也臣願
陛下更選有威重風槩為衆推者因御前殿以使者之
禮禮之諄諄戒勅所以出使之意乃授以節自京師及
州縣登拔才良求人瘼宣布上意令若家見而戶曉昔
堯舜不下席而化天下蓋黜陟幽明能折衷者陛下知
難得人則不如少出使彼煩數而無益於化是烹小鮮
而數撓之矣又刺史縣令政教之首陛下布德澤下詔
書必待刺史縣令謹宣而奉行之不得其人則委棄有
司掛牆屋耳百姓安得知之一州得才刺史十萬戶賴
其福得不才刺史十萬戶受其困國家興衰在此職也
今吏部調縣令如補一尉但計資考不求賢良有如不
次用人則天下囂然相謗矣狃於常而不變也故庸人
皆任縣令教化之陵遲顧不甚哉又天下有危機禍福
因之而生機静則有福動則有禍百姓安則樂生不安
則輕生者是也今軍旅之弊夫妻不得安父子不相養
五六年矣自劔南盡河隴山東由靑徐曹汴河北舉滄
瀛趙鄚或困水旱或頓兵役死亡流離略盡尚賴陛下
憫其失職凡兵戎調發一切罷之使人得妻子相見父
兄相保可謂能静其機也然臣恐將相有貪夷狄利以
廣地彊武說陛下者欲動其機機動則禍構宜修文德
去刑罰勸農桑以息疲民蠻夷知中國有聖王必累譯
至矣
諫雅州討生羌書(武后時吐蕃為邊患后謀開蜀山道剪生羌因以襲吐蕃)
(子昂上書按先是常於劔南募兵茂州築安戎城以斷吐蕃之路吐蕃攻陷其城西洱諸)
(番皆降於吐蕃蓋故有此道而後通之也)
竊聞國家欲開蜀山自雅州道入討生羌因以襲擊吐
蕃執事者不審圖其利害遂發梁鳳巴蜒(蜒壇上聲與蜑同南海蠻)
(也)兵以徇之臣愚以為西蜀之禍自此結矣臣聞亂生
必由怨起雅州邊羌未嘗一日為盜今無罪受戮其怨
必甚怨甚懼誅必蜂駭西山西山盜起(西山在成都西松茂二州都督)
(府所統皆西山羌也)則蜀之邊邑不得不連兵備守兵久不解則
蜀之禍構矣東漢喪敗亂始諸羌(安帝永初時西羌解仇結盟入内地為亂)
(纍世征討不能平及寇稍定漢祚亦衰)此一騐也吐蕃黠獪君長相信而
多姦謀抗天誅者二十餘年大戰則大勝小戰則小勝
未嘗敗一隊亡一矢前日薛仁貴郭待封以十萬衆敗
於大非之川一甲不返(咸亨元年薛仁貴為行軍大總管偕郭待封討吐蕃阿史那道)
(眞待封不用仁貴策軍大敗仁貴退屯大非川吐蕃相論欽陵將兵四十餘萬就擊之唐兵大敗死傷略盡)
李敬玄劉審禮舉十八萬衆困於靑海之澤身為囚虜
(儀鳳元年命工部尚書劉審禮等十二總管討吐蕃三年以李敬玄代劉仁軌為洮河道大總管敬玄將兵十)
(八萬與論欽陵戰靑海之上審禮為吐蕃所虜)是時精甲勇士勢如雲雷然竟
不能禽一戎馘一醜至今而關隴以空今乃欲建李處
一為上將驅疲兵襲不可幸之吐蕃舉為賊笑二騐也
且夫事有求利而得害者蜀昔時不通中國秦惠王欲
帝天下而并諸侯以為不取蜀埶未可舉乃用張儀計
飾美女譎金牛因間以啖蜀侯蜀侯果貪其利使五丁
力士鑿山通谷棧褒斜置道於秦(華陽國志秦惠王作石牛五頭朝瀉金其)
(後曰牛便金蜀使使請石牛惠王許之乃遣五丁迎石牛又曰惠王知蜀王好色許嫁五女於蜀蜀遣五丁迎)
(之)自是險阻不關山谷不閉張儀躡踵乘便縱兵大破
之(周慎王五年秦大夫張儀司馬錯都尉墨等從石牛道伐蜀)蜀侯誅賨邑滅至今
蜀為中州是貪利而亡三騐也臣聞吐蕃愛蜀之珍富
思盜之久矣然其埶不能舉者徒以山川阻絶障隘不
通頓餓喙不得噬今國家乃亂邊羌開隘道使其收奔
亡之種為嚮導以攻邊是為賊除道舉全蜀以遺之此
四騐也蜀為西南一都會國家之寳府又人富粟多順
江而下可以兼濟中國今執事者乃圖僥倖之利以事
西羌得西羌地不足以稼穡財不足以富國徒殺無辜
之衆以傷陛下之仁糜費隨之無益聖德五騐也夫蜀
所恃有險也蜀所安無役也今國家乃開其險役其人
險開則便寇人役則傷財臣恐未及見羌而奸盜在其
中矣異時益州長史李崇眞託言吐蕃寇松州天子為
盛出師趨轉餉以備之未二三年巴蜀二十餘州騷然
大弊不見一賊而崇眞奸贓巳鉅萬今得非有奸臣圖
利復以生羌為資六騐也且蜀人尫劣不習兵戰一虜
持矛百人不敢當又山川阻曠去中夏精兵處遠今國
家若擊西羌掩吐蕃遂能破滅其國奴虜其人使其君
長係首北闕計亦可矣若不即如此臣方見蜀之邊陲
不守而為羌夷所横暴昔辛有見被髮而祭伊川者以
為不出百年此其為戎乎(見左傳僖公二十二年)臣恐不及百年
而蜀為戎七騐也且國家近者廢安北拔單于棄龜茲
放疎勒(廢安北拔單于以突厥畔援也棄龜茲放疎勒以吐蕃侵逼也)天下翕然謂之
盛德蓋以陛下務在仁不在廣務在飬不在殺將以此
息邊鄙休兵甲行乎三皇五帝之事者也今乃徇貪夫
之議誅無罪之羌而遺全蜀之患此臣所未喻者也况
當今山東饑關隴弊歴歲枯旱人有流亡誠陛下寧静
思和天人之時不可動甲兵興大役以自生亂又西軍
失守(永昌元年韋待價擊吐蕃于寅識伽河敗績)北屯不利(垂拱三年㸑實璧與突厥戰敗)
(沒)邊人駭動情有不安今復驅此兵投之不測小人徒
知議夷狄之利非帝王之至德也善為天下者計大而
不計小務德而不務刑圖其安則思其危謀其利則慮
其善然後長享福祿願陛下孰計之(書上役不果興)
蘇安恒(冀州武邑人武后末年投□上書請還政太子神龍初為習藝館内教遭讒死獄中)
請復位於皇太子疏
臣聞忠臣不順時而取寵烈士不惜死而偷生故君道
不明者忠臣之過歟臣道不軌者烈士之過歟昔者先
皇晏駕畱其顧託將以萬務殷廣令陛下兼知政事雖
唐堯虞舜居其位而共工伯鯀在其朝間陛下骨血之
恩阻陛下母子之愛愚臣謂聖情以運祚將衰極斯大
節天下之人謂陛下微弱李氏貪天之功何以年在耄
倦而不能復子明辟使忠言莫進姦佞成朋外寇紛擾
屠害黎庶陛下雖納隍興念亦何能救此生靈臣聞天
下者神堯文皇之天下也昔有隋失馭小人道長羣雄
駭鹿四海瞻烏皇唐親事戎旃鳳翔參野削平㝢縣龍
飛踐極歃血為盟指河為誓非李氏不王非功臣不封
陛下雖居正統實因唐氏舊基故詩曰惟鵲有巢惟鳩
居之(召南鵲巢篇)此言雖小可以喻大陛下自坤生德乘乾
作主豈不以上符天意下順人心東宮昔在諒隂相王
又非長子(武后廢中宗徙居房州立豫王旦中宗既召還以旦為相王)陛下恐宗祀
中絶所以應其謳歌當今太子追迴(武后聖歴元年狄仁傑勸后召還廬)
(陵王復居東宮)年德俱盛陛下貪其寳位而忘母子深恩臣聞
京邑翼翼四方所視陛下蔽太子之元良枉太子之神
器何以教天下母慈子孝焉何能使天下移風易俗焉
惟陛下思之將何聖顔以見唐家宗廟將何誥命以謁
大帝墳陵(高宗謚天王大帝)陛下何故日夜積憂不知鐘鳴漏
盡臣愚以為天意人事還歸李家陛下雖安天位殊不
知物極則反器滿則傾故語曰當斷不斷反受其亂此
之謂也陛下不如高揖樞務自怡聖躬命史臣以書之
令樂府以歌之斯亦太平之盛事也臣聞見過不諫非
忠臣也畏死不言非勇士也臣何惜一朝之命而不安
萬乘之國哉故曰苟利國家雖死可矣願陛下暫輟萬
務詳臣愚見陛下若以臣為忠則從諫如流擇是而用
若以臣為不忠則斬取臣頭以令天下
救魏元忠疏(武后長安三年元忠為張易之兄弟所構禍方急安恒獨上書申救)
(易之等大怒遣刺客殺之賴桓彦範等營解乃免)
王者有容天下之量故濟其心能進天下之善故除其
惡不然則神鬼憑怒隂陽紛舛陛下始革命勤秉政樞
博逮謀猷天下以為明主暮年厭怠讒佞熾結水火相
災百姓不親五品不遜天下以為闇君邪正糅進獄訟
冤劇何昔是而今非邪居安忘危之失也竊見元忠廉
直有名位宰相履忠正邪佞之徙嫉之若讐易之兄弟
無功無德但以馮附不閱數朞位勢隆極指馬獻蒲(史記)
(趙高欲為亂恐羣臣不聽乃先設騐持鹿獻於二世曰馬也又獻蒲以為脯也凡冇言鹿言蒲者悉誅之)先
害善良自元忠下獄人人偶語謂易之交亂且及四國
烈士撫□(□小骨也音促)忠臣鉗口懼易之之權恐先諫受
戮虚死無名况賊虜方彊賦斂重困而自縱讒慝變搖
遐邇臣恐四夷低目窺覘為邊鄙患百姓託義以清君
側逐鹿之人叩關而至陛衞左右從中以應争鋒朱雀
之門問鼎大明之宮陛下何以謝之臣今計者莫若收
雷電之威解恢恢之網復爵還位君臣如初則天下幸
甚陛下縱不能斬佞臣塞人望且當抑奪榮寵剪其羽
翅無使驕横為社稷之憂(疏上元忠得貶高耍尉)
崔融(全節人科舉擢第補宮門丞兼直崇文館學士融為文典麗朝廷所須大手筆必勅融撰)
(之)
諫税關市疏(時有司表税關市融深以為不可上書諫)
伏見有司税關市事條不限工商但是行人盡税者臣
謹按周禮九賦其七曰關市之賦竊惟市縱繁巧關通
末遊欲令此徒止抑所以咸增賦税臣謹商度今古料
量家國竊以為不可税謹條事跡如左伏惟聖旨擇焉
往古之時淳樸未散公田耤而不税關防譏而不征中
代以来澆風驟進桑麻疲弊稼穡辛勤於是各徇通財
争趨作巧求徑捷之欲速忘歲計之無餘遂使田萊日
荒倉廩不積蠶織休廢弊縕闕如饑寒猥臻亂離斯起
先王懲其若此所以變故随時依本者恒科占末者增
税夫關市之税者謂市及國門關門者也唯斂出入之
商賈不税往来之行人今若不論商人通取諸色事不
師古法乃任情悠悠末代於何瞻仰濟濟聖朝自取嗤
笑雖欲憲章姬典乃是違背周官臣知其不可者一也
臣謹按易繫辭稱庖羲氏沒神農氏作日中為市致天
下之人聚天下之貨交易而退各得其所班志亦云財
者帝王聚人守位飬育羣生奉順天德理國安人之本
也仕農工商四人有業學以居位曰仕闢土殖榖曰農
作巧成器曰工通財鬻貨曰商聖王量能授事四人陳
力受職(以上乃漢食貨志中語)然則四人各業久矣今復安得動
而搖之蕭何云人情一定不可復動班固又云曹參相
齊齊國安集大稱賢相參去屬其後相曰以齊獄市為
寄愼勿擾也後相曰理無大於此者乎參曰不然夫獄
市者所以并容也今若擾之姦人安所容乎吾是以先
之夫獄市兼受善惡若窮極姦人無所容竄久且為亂
秦人極刑而天下叛孝武峻法而刑獄繁此其效也(以上)
(見曹參傳及注)老子曰我無為而人自化我好静而人自正參
欲以道化其本不欲擾其末臣知其不可者二也四海
之廣九州之雜關必據險路市必憑要津乃若富商大
賈豪宗惡少輕死重義結黨連羣喑嗚則彎弓睚眦則
挺劔小有失意且猶如此一旦變法定是相驚乘兹困
窮或致騷動便恐南走越北走胡非唯流迸齊人亦自
攪亂殊俗又如邊徼之地寇賊為鄰興胡之旅歲月相
繼儻因科賦致有猜疑一從散亡何以制禁求利雖切
為害方深而有司上言不識大體徒欲益帑藏助軍國
殊不知軍國益擾帑藏愈空臣知其不可者三也孟軻
又云古之為關也將以禦暴今之為關也將以為暴今
行者皆税本末同流且如天下諸津舟航所聚旁通巴
漢前指閩越七澤十藪三江五湖控引河洛兼包淮海
弘舸巨艦千軸萬艘交貿往還昩旦永日今若江津河
口置鋪納税納税則檢覆檢覆則遲畱此津纔過彼舖
復止非惟國家税錢更遭主司僦賂船有大小載有少
多量物而税觸途淹久統論一日之中未過十分之一
因此壅滯必致吁嗟一朝失利則萬商廢業萬商廢業
則人不聊生其間或有輕訬任俠之徒斬龍刺蛟之黨
(佽飛澹臺子羽類也)鄱陽暴謔之客(暴謔見吳都賦)富平悍状之夫居則
藏鏹出便竦劍加之以重税因之以威脅一旦獸窮則
搏鳥窮則攫執事者則何以安之哉臣知其不可者四
也五帝之初不可詳巳三王之後厥有著云秦漢相承
典章大備至於關市之税史籍有文秦政(始皇)以雄圖武
力捨之而不用也漢武以霸略英才去之而勿取也何
則關為禦暴之所市為聚人之地税市則人散税關則
暴興暴興則起異圖人散則懷不軌夫人心莫不背善
而樂禍易動而難安一市不安則天下之市心搖矣一
關不安則天下之關心動矣况澆風久扇變法為難徒
欲禁末遊規小利豈知失玄默亂大倫魏晉𦕈小齊隋
齷齪亦所不行斯道存也臣知其不可者五也今之所
以税關市者何也豈不以國用不足邊寇為虞一行斯
術冀有殷贍然也微臣更借前箸以籌之伏惟陛下當
聖期御玄籙沉璧於洛(則天垂拱四年雍州人唐同奉得石于洛水文曰聖母臨人永)
(吕帝業太后喜拜洛受圖)刻石於嵩(載初元年春一月地官尚書武思文及朝集使二千八百人表)
(請封中嶽中嶽嵩山也)鑄寳鼎以窮奸(天冊萬歲元年鑄銅為九州鼎及十二神皆高一犬)
坐明堂而布政(垂拱四年十二月明堂成號曰萬象宫宴賜羣臣赦天下)神化廣洽
至德潛通東夷暫驚應時平殄(萬歲通天元年契丹孫萬榮陷冀州神功元年)
(萬榮軍潰奴斬其首降)南蠻纔動計日歸降(長安三年始安獠歐陽倩攻陷州縣桂州)
(都督裴懷古論降之)西戎五十餘國廣輪一萬餘里城堡清夷亭
堠静謐比為患者惟苦二蕃今吐蕃請命邊事不起即
日雖尚屯兵久後終成弛柝獨有默啜(延載元年突厥可汗骨篤祿卒)
(其子幼弟默啜自立為可汗臘月默啜寇靈州)假息孤恩惡貫禍盈覆亡不暇
征役日已省矣煩費日已稀矣然猶下明制遵太樸愛
人力惜人財王侯舊封妃主新禮所有支料咸令減削
此陛下以躬率先堯舜之用心也且關中河北水旱數
年諸處逃亡今始安輯儻加重税或慮相驚况承平歲
積薄賦日久俗荷深恩人知自樂卒有變法必多生怨
生怨則驚擾驚擾則不安中既不安外何能禦文王曰
帝王富其人伯王富其地理國若不足亂國若有餘古
人有言帝王藏於天下諸侯藏於百姓農夫藏於庾商
賈藏於篋惟陛下詳之臣知其不可者六也陛下畱神
繫表屬想政源冒兹炎熾早朝晏坐一日二日機務不
遺先天後天虛心密應時政得失小子何知率陳瞽辭
伏紙惶懼(疏上武后納之乃寢其事)
張柬之(襄陽人字孟將永昌間以賢良試第一擢監察御史以誅張易之兄弟功拜天官尚)
(書封漢陽郡王為武三思所搆貶新州司馬卒於貶所)
請罷兵戌姚州書(故事歲以兵五百戍姚州地險瘴到屯輒死故柬之論其)
(弊姚州即今雲南地)
姚州古者哀牢之舊國絶域荒外山高水深自生人以
來洎於後漢不與中國交通前漢唐蒙開夜郎滇笮而
哀牢不附至光武季年始請内屬漢置永昌郡以統理
之乃收其鹽布氊罽之税以利中土其國西通大秦南
通交阯竒珍異寶進貢歲時不闕劉備據有巴蜀常以
甲兵不充及備死諸葛亮五月渡瀘收其金銀鹽布以
益軍儲使張伯岐(張嶷字伯岐)選其勁卒勇兵以增武備故
蜀志稱自亮南征而國以富饒甲兵充足(晉泰始七年改置寧州後)
(沒于李壽蜀亡復為晉有宋齊因之梁改南寧承聖末沒于羣蠻隋開皇間後置南寧州唐武德四年置姚州)
(領羈縻州三十二)由此言之則前代置郡其利頗深今鹽布之
税不供珍竒之貢不入戈戟之用不實於戎行寶貨之
資不輸於大國而空竭府庫驅率平人受役蠻夷肝腦
塗地臣竊為國家惜之漢以得利既多歴博南山涉蘭
倉水(蘭倉水今名瀾滄江出吐蕃嵯和哥甸鹿石山入麗江府歴大理永昌東北羅岷山下兩崖壁立截)
(若垣墉鐵纜飛橋懸跨千尺亦曰博南津又東南歴蒙化順寧景東鎮沅車里入交阯之富良江)更置
博南哀牢二縣蜀人愁怨行者作歌曰歴博南越蘭津
渡蘭倉為他人(永平十二年事)蓋譏漢貪珍竒鹽布之利而為
蠻夷之所馳役也漢獲其利人且怨歌今減耗國儲費
用日廣而使陛下之赤子身膏野草骸骨不歸老母幼
子哀號望祭於千里之外於國家無絲髮之利在百姓
受終身之酷臣竊為國家痛之往者諸葛亮破南中使
其渠率自相統領不置漢官亦不留兵鎮守人問其故
亮言置官留兵有三不易大意以置官夷漢雜居猜嫌
必起留兵運糧為患更重忽若反叛勞費更多但初設
綱紀自然久定臣竊以亮之此策妙得羈縻蠻夷之術
今姚府所置之官既無安邊靜寇之心又無葛亮且縱
且擒之技唯知詭謀狡算恣情割剥貪饕劫略積以為
常扇動酋渠遣成朋黨折支諂笑取媚蠻夷拜跪趨伏
無復慙恥提挈子弟嘯引兇愚聚會蒱博一擲累萬劍
南逋逃中原亡命有二千餘戸見散在彼州專以掠奪
為業姚州本龍朔中武陵縣主簿石子仁奏置之後長
史李孝讓辛文協並為羣蠻所殺前朝遣郎將趙武貴
討擊貴及蜀兵應時被敗噍類無遺又使將軍李義總
等往征郎將劉惠基在陣戰死其州遂廢臣竊以諸葛
亮稱置官留兵有三不易其言乃驗至垂拱四年蠻郎
將王善寶昆州刺史㸑乾福又請置州奏言所有課税
自出姚府管内更不勞擾蜀中及置州後錄事參軍李
陵為蠻所殺延載中司馬成琛奏請於瀘南置鎮七所
遣蜀兵防守自此蜀中騷擾于今不息且姚府總管五
十七州巨猾遊客不可勝數國家設官分職以化俗防
姦無恥無厭狼籍至此今不問夷夏負罪並深見道路
劫殺不能禁止臣恐一朝驚擾為禍轉大伏乞省罷姚
州使隸嶲府歲時朝覲同之蕃國瀘南諸鎮亦皆悉廢
於瀘北置關百姓自非奉使入蕃不許交通來往增嶲
府兵選擇清良宰牧以統理之臣愚將為穏便(疏奏不納開元)
(之季南詔漸強天寶九載遂有雲南之地僭國號曰大蒙)
宋璟(南和人舉進士為監察御史至吏部尚書侍中封廣平郡公)
封還詔書奏(祁公王仁皎薨其子駙馬都尉守一請用竇孝諶例築墳高五丈二)
(尺明皇許之宋璟蘇頲固爭)
儉德之恭侈惡之大也僣禮厚葬前世所誡故古墓而
不墳人子於哀迷則未皇以禮自制故聖人制齊斬緦
免(音問)衣衾棺槨各有度數雖有賢者斷其私懷且蒼梧
之野驪山之徒善惡分區圖史所載衆皆務奢獨能以
儉所謂至德要道也中宫若以為言此理固可敦諭或
云竇太尉墳甚高(竇孝諶昭成皇后父帝之外祖)取則不遠者縱令往
日無極言其事偶行令出一時故非恒式貞觀時嫁長
樂公主魏徵謂不可加長公主太宗欣納文德皇后降
使厚謝(長樂公主下嫁長孫冲太宗勅有司資送倍永嘉長公主魏徵言漢明帝欲封皇子曰我子豈)
(與先帝子比今資送公主倍于長主得無異于明帝意乎上然之入告皇后后請遣中使齎錢絹賜徵)韋
庶人追王其父擅作酆陵(韋后父玄貞追封酆王廟曰褒德陵曰榮先)而禍
不旋踵國家知人情無窮故為制度不因人以搖動不
變法以愛憎比來人間競務靡葬今以后父重戚不憂
乏用高塚大寢不畏無人百事官給一朝可就而區區
屢聞者欲成朝廷之政中宫之美爾儻中宫情不可奪
請准令一品陪陵墳四丈差合所宜(奏上明皇謂璟等曰朕每事常欲正)
(身以成綱紀至于妻子情豈有私然人所難言亦在於此卿等乃能再三堅執成朕美事足使萬代之後光揚)
(史策乃遣使齎絹四百疋分賜之)
張說(字道濟洛陽人明皇時官至左丞相封燕國公)
梁國公姚崇神道碑銘
八柱承天高明之位定四時成象亭毒之功存(列子亭之毒之)
(毒育也)畫為九州禹也堯享鴻名播時百榖棄也舜稱至
德由此言之知人則哲非賢㒺乂致君堯舜何代無人
有唐元宰曰梁文貞公者位為帝之四輔才為國之六
翮(韓詩外傳鴻鵠一舉千里所恃者六翮耳)言為代之軌物行為人之師表
蓋維岳降神應時間出者也公諱崇字元之姚姓有虞
之後遠自吳興近徙于陜今家洛陽焉烈考長沙文獻
公樹勲王室建旟嶲府(崇父懿貞觀中為嶲州都督)公紈綺而孤克
廣前業激昂成學榮聞日流武庫則矛戟森然文房則
禮樂盡在弱冠補孝敬挽郎又制舉高第歴佐濮鄭(崇舉)
(下筆成章授濮州司倉參軍)並有聲績入為司刑丞天授之際獄吏
峻密公持法無頗全活者衆(天授武后年號酷吏周興來俊臣既誅崇從容為后)
(言羅織狀以百口保朝臣無反后說)進夏官員外郎郎中侍郎朝廷曰能
遂掌軍國遷鳳閣侍郎監修國史兼相王府長史始則
天人譲王承置醴之顧(楚王為穆生置醴)終以飛龍利見延驂
乘之恩(昌㝢為黃帝驂乘謂玄宗講武新豐召崇侍獵)自時厥後恒當大任凡
三處兵部尚書三入中書令(武后時同鳳閣鸞臺平章事兼夏官尚書出為亳州)
(相王立拜兵部尚書進中書令出為申州玄宗立復拜兵部尚書同中書門下三品)一為禮部尚
書左庶子又肅政大夫總靈武庫兵馬又司僕卿知隴
右監牧使出典亳宋常越許申徐潞揚同十郡景雲初
以藩邸舊寮封梁國公食賦百室公性仁恕行簡易虛
懷泛愛而涇渭不雜真率逕盡而應變無窮每推是心
以御於物故所莅必甿庶風偃桀驁化從言不厲而教
成政不威而事理去思觀頌(漢書循吏傳序王成黃霸朱邑龔遂鄭弘召信臣等)
(所居民富所去見思)來暮聞歌(廉范為蜀郡太守百姓歌之日廉叔度來何暮)既登邦政
卒乘輯睦及在宗伯神人克諧今之中書是為理本謀
事兼於百揆論道總於三台公執國之鈞金玉王度大
渾順序休徵來臻懋德格天名遂身遜拜開府儀同三
司崇其秩逸其志也(崇薦宋璟自代乃以開府儀同三司罷政事)初太夫人
在堂公受任西掖頗限扃禁求侍晨昏優詔既許尋命
還職公固請以泣制曰家有令弟足慰母心國有棟臣
安可暫闕其後剖符江表敦諭起復衰麻外墨欒棘内
毁(詩檜風棘人欒欒兮)變禮中權通識所貴神龍之首與聞興復
(神龍中宗年號)疇其井賦累讓而停夫以革故鼎新大來小往
得喪而不形於色進退而不失其正者鮮矣君子曰忠
不忘親仁也哀不違事義也讓功辭色禮也濟代全名
智也仁以長人義以和下禮以安上智以周身宜其光
輔四帝(大后相王中宗玄宗)軒冕三紀池臺琴筑優游暮齒傳爵
土於祚胤保禄位於終始矣享年七十有一開元九年
九月寢疾薨於東都之慈惠里皇上悼焉國人慕焉撫
床輟春曾未云比(喪大記君撫大夫謂撫其尸于床也戰國策五羖大夫死舂者不相杵)
制贈揚州大都督諡曰文貞禮也十年二月葬於萬安
山之南原在疾也王人賜膳御醫視藥于薨也中使弔
臨羽儀哀送君臣之義厚莫重焉子异子奕思綴遺美
以寘罔極有詔掌文之官敘事盛德之老銘功將以寵
宗臣揚英烈帝乃灑恩仙翰鏤澤豐䂥日月照臨於佳
城烟雲變態於神道寳其文字别為羣玉之山禁其樵
蘇即表三司之墓銘曰
淵源自虞派别從吳避地魯陜居家洛都神明遠契岳
瀆真符翊聖斯偶生賢不孤仁將勇濟孝與忠俱學刃
攢植文鋒迅驅纔安卑位即騁長途惟實惟有若虚若
無再三軍國一二訏謨戎柄尤重王綸最樞兼司任切
久政榮殊黼藻彌煥丹青靡渝以寬容物以鑒分區外
或形放中恒禮拘箴雖誡口諍亦忘軀但覩渾樸誰詳
瑾瑜伊咎尺寸管樂錙銖名遂身正言誠願孚方辭漢
禄更辱齊組既積而散窮歡盡娛川歸東極日去西晡
上惻旒扆旁悲路衢藍田美玉荔浦明珠載廣休慶爰
弘典謨豐碑乃立盛業其鋪帝念頻軫仙毫特紆鐫金
刻石鳳篆龍圖七曜光動三泉澤濡銓能叙事理鬱詞
敷求舊銘實慙殫恧蕪緬思雲霧尚想江湖有道之德
其何以踰延陵之墓空此嗚呼存殁終始遐哉邈乎
宋公遺愛碑頌(璟為廣州都督有惠政廣人為立遺愛頌璟上言頌所以傳德)
(載功也臣之治不足紀廣人以臣當國故為溢辭徒成諂諛欲釐正之請自臣始有詔許)
(停)
維唐御天下九十有八載蒼生賁乎海隅玄澤漫乎荒
外天子念窮鄉之僻陋徼道之修阻吏或不率不馴人
或不康不若乃命舊相廣平公宋璟鎮兹裔(古裔字)壤式
是南州篤五管之政教(五管謂廣州邕州容州桂州交州也)總三軍之旗
鼓幅員萬里馴致九譯詔書下日靡然順風曷由臻斯
威名之先路也公曩日執白簡登瑣闥推誠謇諤不私
形骸忤英主之龍鱗蹹奸臣之虎尾挫二張之銳則聲
怛寰域(璟為中丞會有飛書告張昌宗者璟請窮治乃收易之等下獄俄詔原之勅二張詣璟謝璟拒)
(不見)折三思之角則氣盖風雲(神龍中璟為黃門侍郎武三思數有請璟厲聲曰今)
(復子明辟安得尚干朝政)由是極有四星維帝之輔(紫宮有四輔四星)地有
五嶽維天之柱其入宰也君之股肱其出守也人之父
母至於此邦之長人也飲食有節衣服有常清心而庶
務簡正色而羣下一瑟兮僴兮赫兮咺兮固以不怒而
威不言而信雖有文身鑿齒被髮儋耳衣卉麫木(粤地有桄)
(榔木可為麫)巢山館水種落異俗而化齊言語不通而心喻
矣其率人版築教人陶瓦室皆塗&KR1546;(&KR1546;籀文塈字書曰爾惟塗塈茨)晝
遊則華風可觀家徹茅茨夜作而灾火不發棟宇之利
也自今始徂國之舶車海琛雲萃物無二價路有遺金
殊裔胥易其迴途遠人咸内我邊郡交易之坦也有如
此故能言之士舉為美談盖微子去殷以後王者襄公
伐楚將得諸侯尚書東漢之雅望(宋弘)黃門北齊之令德
(北齊宋士素沉密少言有才識官黃門侍郎)宋氏世名公其濟美詩所謂無
念爾祖聿修厥德廣平有焉若夫往者屈也來者伸也
往來相召而哀樂繼之鴻飛遵渚於女信處龍章衮衣
以我公歸鬱陶乎人思嗟嘆之不足廣府司馬譚瓌番
禺耆老某乙等相與刻石傳徽斯文予春秋之徒也豈
將苟其辭哉雅敬宋公王臣之重次嘉譚子贊德之義
遥感耆舊去思之勤越裳變風知周公之才之美(越裳獻白)
(雉周公作白雉操)吉甫作頌見申伯于蕃于宣(大雅崧高之詩有曰四國于蕃)
(四方于宣吉甫所作以贈申伯)觀政將來惡可廢也頌曰
降王宰兮遠國靈歌北戶兮舞南溟(交州林邑開北戶以向日)酌七
德兮考六經政畫一兮言不再草木育兮魚鼈寧變蓬
屋兮改籬牆魚鱗瓦兮鳥翼堂洞日華兮皎夜光火莫
燎兮風莫颺事有近兮惠無疆崑崙寳兮西海財幾萬
里兮歲一來舟如島兮貨為臺市無欺兮路無盜旅忘
家兮扄夜開越井岡兮石門道金鼓愁兮旌旆好來何
暮兮去何早犦牛牲兮菌鷄卜神降福兮公壽考
蘇頲(字廷碩雍州武功人宰相瓖之子開元中襲封許國公進同紫微黃門平章事卒贈右丞)
(相諡文憲)
開元三年處分朝集使勅
勅朝集使等朕自臨萬邦倏已三載何嘗不兢兢業業
勵精政道思欲棄未敦本阜俗安人寰瀛之間日月以
繼所以急於農務不奪人時富而教之庶乎可致夫苛
政甚於猛虎貪人比之蟊賊頃雖臨軒遣使未能澄正
此弊或刻以害物或擾以妨農或背公向私或全身養
望至使錢穀不入杼軸其空捐瘠相仍流庸莫返且四
方事廣一人獨化共理之寄非卿而誰卿等至州遞相
勖勉勤恤孤弱勸率耕桑各效清勤無或隳廢
諫鑾駕親征表(開元初吐蕃盗邊諸將數敗帝怒欲自將兵討之頲上疏諫不)
(省復上此表會薛訥大破吐蕃由是帝止不行)
臣某言皇情愍彼邊甿忿兹兇醜必親弔伐臣聞天子
之怒伏屍百萬流血千里若吐蕃者鼠竊豕食猶魚躍
釡中耳又何足以當陛下之怒哉臣愚竊以不可何也
頻歲以來百姓不足岐隴河渭動無儲廪今大駕遄征
供置倉卒若緩之以法必乏我軍興如急之以刑則人
無所措此時不可也乘邊將士或交鋒刃飛書告捷首
尾繼來料賊之勢不復支久陛下若輕車電發則虧持
重之慮如按部天行又非赴敵之義此勢不可也盖稱
王者之師有征無戰謂蕃貢有闕王命征之於是乎理
兵其郊獲辭而止非謂擐甲臨軍敵人畏之莫敢戰也
是以古者聖帝明王無親將也云黃帝五十三戰者即
締構草昧非太平之本也故自阪泉之後終身養德與
七聖遊於具茨三月齊而訪道今陛下鳳翔藩邸龍躍
御天不日而再造乾坤一呼而撥定禍亂是則聖過黃
帝而經綸之業備矣故當高居深視制禮作樂禪梁父
登崆峒雅歌從容為後王法閫外之事屬諸將軍何至
厭玉輦甘金革邀功馬上為一人之敵也今吐蕃遣偏
裨小醜干犯大國我軍未捷而讐已深陛下又將屈至
尊遠為之敵使攻無不勝戰無不克猶未足以誇四夷
適足以驕敵人羞天下也又扈從之人半非鬭士使給
往來日費千金與其傾耗資儲孰若回募驍健重賞之
下必有勇夫以敢死之師當疲老之寇若排山壓卵何
必勞聖躬哉况事有不可輕敵有不可小者昔周師困
於祝聃(左傳桓公五年王伐鄭鄭師合而攻之王卒大敗祝聃射王中肩)漢祖厄於平
城(高祖七年自將擊匈奴被圍於平城)安可謂吐蕃無祝聃耶河右無平
城耶千金之子坐不垂堂聖人終日不離輜重不可忽
也臣又聞吐蕃之入也惟趨羊馬不至殺人又數道俱
進按隊除行者若有所望恐連謀北狄陛下如必親戎
邁於岐隴脫幽并警候靈夏馳烽突厥之騎南侵猶如
吐蕃之勢長安百姓驚擾太上皇帝豈不憂勞陛下以
三賊憑陵誰者先擊豈可挂西軍之衆分御北胡野次
之間遥謀廟堂不戰之策帝城空虚衆亦何仰臣固曰
居中制勝為防萌杜漸之上略也今但發郡縣之兵擇
良能之將重為之募嚴為之約其敗衂失律者已加必
罰之誅矣其勇敢殺敵者亦願加信賞之勸焉兼購賊
中有能斬酋帥以下歸降者及邊軍之士俘馘醜虜者
並厚為賞格以班之我軍必大振矣彼賊聞之自解而
去也又承萬騎官者數千其受國恩亦已多矣並習練
梟雄遠近所憚陛下若拔為將帥或備軍行勒以從征
足可威賊也又數十年來人之多幸乃有全軀保妻子
之臣親戚貪佞之輩並人厭階勲家盈封爵乃至紫衣
塞路朱服滿朝皆能侵國害人未見尺功寸效自陛下
欲櫛風沐雨親冒邊塵不聞獻一竒輸一策主憂臣辱
請代此行而但糜府庫之財殫征税之奉嗚呼此可謂
六蝎五蠧者是也(六蝎商鞅語五蠧見韓非子)臣所以痛心椎膺而
為陛下言之耳何不簡冗食重禄之夫權令禦寇此
但惜身自當為國而容養蠧蝎輕勞聖躬賈誼所以長
太息繼之慟哭為此也昔楚漢相持楚強而漢弱漢祖猶
曰使刑徒擊公吾不能鬭力也(項羽欲與漢王獨身挑戰漢王曰吾寧鬭智不)
(鬭力因數羽罪曰吾使罪人刑餘擊公何苦乃與公戰)區區之時猶能如此况今
四海之内皆為臣妾普天之下莫非王土而蕞爾一寇
如一蚊之附九牛陛下便欲降萬乘之尊親銜蹷之變
輕其帝重逸此庸臣臣竊為陛下不取也夫三皇善用
仁聖五帝善用智勇陛下當三五之運而捨其所長非
英武之稱也議者或謂陛下前欲征匈奴制行而止令
必須一出示信萬人此大謬也夫兵者以正合以竒勝
故不厭詐而尚以權今以陛下英雄之資發親征之令
敵聞而懼我勢已張更練熊羆推轂將帥見可而進騁
變如神適謂幽遠而難知河漢而不測人是以服信是
以孚夫何疑也今夫頓岐隴之外擾疲弊之人率徵之
兵不過數萬阻饑積歲師不宿飽州縣急於供費力不
足以救邊軍容制於部伍勢不足以赴敵脱突騎紛擾
京城空虚人情易動難安不可不慮也如太上皇暫勤
旰食是陛下以天下之大不能安其親也惟陛下圖之
今卜征有期不可頓止但更延發日示擇良辰以候西
軍動静似為長策臣愚所陳衆計亦願陛下擇善而從
之臣聞資父事君惟忠與孝况臣職參衮闕逾念讜言
苟益涓塵死而無悔昨四日已於閣門封進一表恐未
周覽今復盡愚非敢阻於成規實願廣於天聽輕言時
政伏待刑辟
張九齡(字子夀韶州曲江人官至中書令卒諡文獻開元後天下稱為曲江公而不名云)
開元三十一年處分十道朝集使勅
勅朕臨御天下二十餘載每思至理實仗羣賢何嘗不
敷求循良共底于道隼旟熊軾光寵有加甘露鳳凰寂
寥無紀豈朕之不德感致所然為庶尹所能已極於此
是用寤寐增歎殷勤永懷更為後圖或未晚也且一郡
之政繫一已之能泉源既清蓬麻自直為長吏者可不
勉之卿等至州逓相慰誨以副共理之意用光分憂之
委且如江左爰及山南歲小不登人已菜色皆由好逐
朝夕之利而無水旱之儲卒遇凶年莫非艱食此則政
乖慮始人無勸分欲免流庸不可得也夫氓者冥也豈
能自謀政者正也當矯其弊所由長吏可不勉歟相其
物土之宜務以耕桑之本時無妨奪吏不侵漁既富而
教奚畏不理至若征鎮役重孤弱命窮將須哀矜以遂
仁恕其餘常科所禁自可舉而行之豈煩縷說方振綱
領乃者庚子制書已明理要徐思其意勿謂空言若風
教未弘議能盖闕竟入朝計冀幸遷除勿曰不知將自
誣也方牧參佐各宜思之朕所待賢能不惜官秩惟聲
實是與惟履行是憑古者刺史入為三公郎官出宰百
里豈有限也何在汲汲不安於理郡哉誠須勵精以俟
後命並即好去
請重守令慎選舉疏(時明皇初即位九齡為左拾遺)
乖政之氣發為水旱天道雖遠其應甚邇昔東海枉殺
孝婦天旱久之一吏不明匹婦非命則天昭其冤况六
合元元之衆縣命於縣令宅生於刺史陛下所與共治
尤親於人者乎若非其任水旱之繇豈惟一婦今刺史
京輔雄望之郡猶少擇之江淮隴蜀三河大府之外稍
非其人繇京官出者或身有累或政無狀用牧守之任
為斥逐之地或因附會以參高位及勢衰謂之不稱京
職出以為州武夫流外積資而得不計於才刺史乃爾
縣令尚可言哉甿庶國家之本務本之職乃為好進者
所輕承弊之民遭不肖所擾聖化從此銷鬱繇不選親
人以成其敝也古者刺史入為三公郎官出宰百里今
朝廷士入而不出其於計私甚自得也京師衣冠所聚
聲名所出從容附會不勤而成是大利於内而不在於
外也智能之士欲利之心安肯復出為刺史縣令哉國
家賴智能以治而常無親人者陛下不革以法故也臣
愚謂欲治之本莫若重守令守令既重則能者可行宜
遂科定其資凡不歷都督刺史雖有高第不得任侍郎
列卿不歷縣令雖有善政不得任臺郎給舍都督守令
雖遠者使無十年任外如不為此而救其失恐天下猶
未治也又古之選士惟取稱職是以士修素行而不為
僥倖奸偽自止流品不雜今天下不必治於上古而事
務日倍於前誠以不正其本而設巧於末也所謂末者
吏部條章舉贏千百刀筆之人溺於文墨巧史猾徒緣
奸而奮臣以謂始造簿書備遺㤀耳今反求精於案牘
而忽於人才是所謂遺劍中流契舟以記者也凡稱吏
部能者則曰自尉與主簿繇主簿與丞此執文而知官
次者也乃不論其賢不肖豈不謬哉夫吏部尚書侍郎
以賢而授者也豈不能知人如知之難拔十得五斯可
矣今膠以格條據資配質為官擇人初無此意故時人
有平配之誚官曹無得賢之實臣謂選部之法敝於不
變今若刺史縣令精覈其人則管内歲當選者使考才
行可入流品然後送臺又加擇焉以所用衆寡為州縣
殿最則州縣慎所舉可官之才多吏部因其成無庸人
之繁矣今歲選乃萬計京師米物為耗豈多士哉盖冒
濫抵此爾方以一詩一判定其是非適使賢人遺逸此
明代之闕政也天下雖廣朝廷雖衆必使毁譽相亂聽
受不明事則已矣如知其賢能各有品第每一官缺不
以次用之豈不可乎如諸司要官以下等叨進是議無
高卑惟得與不爾故清議不立而名節不修善士守志
而後時中人進求而易操也朝廷能以令名進人士亦
有修名獲利利之出衆之趨也不如此則小者得於苟
求一變而至阿私大者許以分義再變而成朋黨矣故
用人不可不第其高下高下有次則不可以妄干天下
之士必刻意修飾而刑政自清此興衰之大端也
上姚令公書(令公即姚崇)
公登廟堂運天下者久之矣人之情偽事之得失所更
多矣非曲學之說小子之慮所能損益亦已明矣然而
意有不盡未可息區區之懷或以見容亦猶用九九之
術(齊桓公時有以九九見者桓公禮之九九算法也)以此道也忍棄之乎今君
侯秉天下之鈞為聖朝之佐大見信用渴日太平千載
一時胡可遇也而君侯既遇非常之主已踐難得之機
加以明若鏡中運如掌上有形必察無往不臻朝暮羲
軒之時何云伊呂而已際會易失功業垂成而舉朝之
衆傾心前人之弊未盡往往擬議愚用惜焉何者任人
當才為政大體與之共理無出此途而曩之用才非無
知人之鑒其所以失者皆緣情之舉夫見勢則附俗人
之所能也與不妄受志士之所難也君侯察其不苟附
及不輕受就而厚之因而用之則禽息之首為知已而
必碎(禽息碎首以薦百里奚)豫讓之身感國士而能漆(豫讓感知伯國士之)
(遇漆身為癩為之報讐)至于合如市道廉公之門客虚盈(廉頗罷將失勢)
(客盡去及復為將客又至頗曰客退矣客曰天下以市道交有何怨乎)勢比雀羅廷尉之
交情貴賤(翟公為廷尉賓客填門及廢門外可設雀羅後復為廷尉客欲往翟公大署其門曰一貴)
(一賤交情乃見)初則許之以死殉體面俱柔終乃背之而飽飛
身名已遂小人恒態不可不察自君侯職相國之重持
用人之權而淺中弱植之徒己延頸企踵而至諂親戚
以求譽媚賓客以取容情結笑言談生羽翼萬事至廣
千變難知其間豈不有才所失在于無恥君侯或棄其
所短收其所長人且不知深旨之若斯便謂盡私情于
此輩其有議者則曰不識宰相無以得遷不因交遊無
以求售明主在上君侯為相安得此言猶出其口此九
齡所以為君侯至惜也且人可誠感難可戶說為君侯
之計謝媒介之徒即雖有所長一皆阻抑專謀選衆之
舉息彼訕上之失禍生有胎亦不可忽嗚呼古人有言
禦寒莫若重裘止謗莫如自修修之至極何謗不息勿
曰無害其禍將大夫長才廣度珠潛璧匿無先容以求
達雖後時而自安今豈無之何近何遠但問于其類人
焉廋哉雖不識之有何不可是知女不私人可以為婦
矣士不苟進可以為臣矣此君侯之度内耳安用小人
之說為固知山藏海納言之無咎下情上通氣用和洽
是以不敢默默而已也願無以人故而廢其言以傷君
侯之明此至願也幸甚幸甚(崇答書云怱辱牋翰喜慰攸集退惟自省慙懼亦深)
(實智力之所不逮也宜朝廷之所見責也僕本凡近之材素非經濟之具叨承過聽謬膺朝委自少及長從微)
(至著惟以直道為業匪以曲路期通歴官三朝年逾一紀凡所稱薦罕避嫌疑實有祁奚之舉非無許允之對)
(則天之世巳被流言行之有恒久而自辯近蒙奬擢倍勵駑庸每以推賢進能為務欲使公卿大夫稱職豈陽)
(鱎之或用及解狐之可為而悠悠之徒未足矜察嗷嗷之口欲以中傷上恃天聰俯伏神道既不得奉身而退)
(但知信心而前然顧無隠慝亦死為明矣猥惟不敏敬承厥休時當座銘永為身寶崇頓首)
御選古文淵鑒卷三十一
