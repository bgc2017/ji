欽定四庫全書
御選古文淵鑒卷三十七目錄
唐
柳宗元
獻平淮夷雅表
駮復讐議
晉文公問守原議
與太學諸生書
答韋中立論師道書
與韓愈論史官書
段太尉逸事狀
封建論
守道論
南府君雎陽廟碑
箕子碑
陸文通先生墓表
裴墐崇豐二陵集禮後序
柳宗直西漢文類序
嶺南節度使饗軍堂記
邠寧進奏院記
監祭使壁記
興州江運記
劍門銘
欽定四庫全書
御選古文淵鑒卷三十七
内閣學士兼禮部侍郎教習庶吉士(臣)徐(乾學)等奉
旨編注
唐
柳宗元(字子厚其先河東人後徙於吳貞元中第進士為監察御史裏行善王叔文坐貶永)
(州徙柳州卒)
獻平淮夷雅表
臣宗元言臣負罪竄伏違尚書牋奏十有四年聖恩寬
宥命守遐壤(元和十年三月為柳州刺史)懷印曳紱有社有人臣宗
元誠感誠荷頓首頓首伏惟睿聖文武皇帝陛下天造
神斷克清大憝金鼓一動萬方畢臣太平之功中興之
德推校千古無所與讓因伏自忖度有方剛之力不得
備戎行致死命况今已無事思報國恩獨惟文章伏見
周宣王時稱中興其道彰大于後罕及然徵于詩大小
雅其選徒出狩則車攻吉日(皆小雅)命官分土則崧高韓
奕烝人(皆大雅烝人本作烝民避唐諱也)南征北伐則六月采芑(皆小雅)
平淮夷則江漢常武(皆大雅)鏗鍧炳燿(鏗鍧鐘鼓聲)盪人耳目
故宣王之形容與其輔佐由今望之若神人然此無他
以雅故也臣伏見陛下自即位以来平夏州(永貞元年憲宗即位)
(楊惠琳反元和元年張承全斬惠琳)夷劍南(元和元年命將討誅劉闢)取江東(元和二年誅李)
(錡)定河北(元和十年王承宗降)今又發自天衷克翦淮右(元和九年克蔡)
(州吳元濟伏誅)而大雅不作臣誠不佞然不勝憤踊伏以朝多
文臣不敢盡專數事謹撰平淮夷雅二篇雖不及尹吉
甫召穆公等(崧高烝民韓奕江漢尹吉甫所作常武召穆公所作)庶施諸後代有
以佐唐之光眀謹昧死再拜以獻臣宗元誠恐誠懼頓
首頓首謹言
駮復讐議(天后時徐元慶復讐議者欲捨其罪左拾遺陳子昂議元慶宜伏國法然)
(後旌其閭墓時韙其言宗元駮之)
臣伏見天后時有同州下邽人徐元慶者父爽為縣尉
趙師韞所殺卒能手刃父讐束身婦罪(師韞為御史元慶變姓名於驛)
(家傭力久之師韞舍亭下元慶予刃之自囚詣官)當時諫臣陳子昂建議誅之
而旌其閭且請編之於令永為國典臣竊獨過之臣聞
禮之大本以防亂也若曰無為賊虐凡為子者殺無赦
刑之大本亦以防亂也若曰無為賊虐凡為治者殺無
赦其本則合其用則異旌與誅莫得而並焉誅其可旌
兹謂濫黷刑甚矣旌其可誅兹謂僣壊禮甚矣果以是
示于天下傳於後代趨義者不知所向違害者不知所
立以是為典可乎蓋聖人之制窮理以定賞罰本情以
正褒貶統於一而巳矣嚮使刺讞其誠偽考正其曲直
原始而求其端則刑禮之用判然離矣何者若元慶之
父不陷於公罪師韞之誅獨以其私怨奮其吏氣虐於
非辜州牧不知罪刑官不知問上下蒙冒籲號不聞而
元慶能以戴天為大恥枕戈為得禮(禮記父之讐不與共戴天又曰居父)
(母之仇如之何夫子曰寝苫枕干不仕勿與共天下也)處心積慮以衝讐人之胸
介然自克即死無憾是守禮而行義也執事者宜有慚
色將謝之不暇而又何誅焉其或元慶之父不免於罪
師韞之誅不愆於法是非死於吏也是死於法也法其
可讐乎讐天子之法而戕奉法之吏是悖驁而陵上也
執而誅之所以正邦典而又何旌焉且其議曰人必有
子子必有親親親相讐其亂誰救是惑於禮也甚矣禮
之所謂讐者盖其冤抑沉痛而號無告也非謂抵罪觸
法陷於大戮而曰彼殺之我殺之不議曲直暴寡脇弱
而巳其非經背理不亦甚哉周禮調人掌司萬人之讐
凡殺人而義者令勿讐讐之則死有反殺者邦國交讐
之又安得親親相讐也春秋公羊傳曰父不受誅子復
讐可也(不受誅謂罪不當誅也)父受誅子復讐此推刃之道復讐
不除害(一往一来曰推刃不除害謂取讐身而巳不得兼讐子)今若取之以斷兩
下相殺則合於禮矣且夫不㤀讐孝也不愛死義也元
慶既不越於禮服孝死義是必達禮而聞道者也夫達
禮聞道之人豈其以王法為敵讐者哉議者反以為戮
黷刑壊禮其不可以為典明矣請下臣議附於令有斷
斯獄者不宜以前議從事謹議
晉文公問守原議(左傳僖公二十五年晉侯朝王王與之陽樊温原攢茅之)
(田陽譔不服圍之出其民冬晉侯圍原原又不降命去之退一舍而原降晉侯問原守于)
(寺人㪍鞮對曰昔趙衰以壺餐從徑餒而勿食故使處原)
晉文公既受原于王難其守問寺人㪍鞮(㪍音勃鞮音低)以畀
趙衰余謂守原政之大者也所以承天子樹霸功致命
諸侯不宜謀及媟近以忝王命而晉君擇大任不公議
于朝而私議于宫不博謀于卿相而獨謀于寺人雖或
衰之賢足以守國之政不為敗而賊賢失政之端由是
滋矣况當其時不乏言議之臣乎狐偃為謀臣先軫將
中軍晉君疏而不咨外而不求乃卒定于内豎其可以
為法乎且晉君將襲齊桓之業以翼天子乃大志也然
而齊桓任管仲以興進豎刁以敗則獲原啟疆適其始
政所以觀視諸侯也而乃背其所以興跡其所以敗然
而能霸諸侯者以土則大以力則彊以義則天子之冊
也誠畏之矣烏能得其心服哉其後景監得以相衛鞅
(景監秦孝公寵臣衛鞅因景監以見孝公)弘石得以殺望之(宣帝宦官弘恭石顯譖蕭望之)
始之者晉文公也嗚呼得賢臣以守大邑則問非失舉
也盖失問也然猶羞當時陷後代若此况于問與舉又
兩失者其何以救之哉余故著晉君之罪以附春秋許
世子止趙盾之義(趙穿弑靈公太史書曰趙盾弑其君許悼公疾飲太子之藥而卒太子奔)
(晉書曰許世子且弑其君買按唐自德宗懲朱泚之亂以左右神策天威等軍委宦者主之置護軍中尉中)
(護軍分提禁兵威柄下遷政在宦人其視晉文問原守於寺人尤甚宗元此議雖論晉文之失其意實憫當時)
(宦者之禍逮憲宗元和十五年而陳弘志之亂作)
與太學諸生書(貞元十四年太學生薛約言事得罪謫連州陽城送之郊外帝)
(惡城黨有罪黜為道州刺史太學諸生何蕃等詣闕請留宗元以此書勉之)
二十六目集賢殿正字柳宗元敬致尺牘太學諸生足
下始朝廷用諫議大夫陽公為司業諸生陶煦醇懿熙
然大洽于兹四祀而已詔書出為道州僕時通籍光範
門就職書府聞之悒然不喜非特為諸生戚戚也乃僕
亦失其師表而莫有所矜式焉既而署吏有傳致詔草
者僕得觀之盖主上知陽公甚熟嘉美顯寵勤至備厚
乃知欲煩陽公宣風裔土覃布美化于黎獻也遂寬然
少喜如獲慰薦于天子休命然而退自感悼幸生明聖
不諱之代不能布露所蓄論列大體聞于下執事冀少
見採取而還陽公之南也翌日退自書府就車于司馬
門外聞之于抱關掌管者道諸生愛慕陽公之德教不
忍其去頓首西闕下懇悃至願乞留如故者百數十人
輒用撫手喜甚震抃不寧不意古道復形于今僕嘗讀
李元禮嵇叔夜傳觀其言太學生徒仰闕赴訴者僕謂
訖干百年不可覩聞乃今日聞而覩之誠諸生見賜甚
盛於戲始僕少時常有意遊太學受師說以植志持身
焉當時說者咸曰太學生聚為朋曹侮老慢賢有墮窳
敗業而利口食者有崇飾惡言而肆鬭訟者有凌傲長
上而誶罵有司者其退然自克特殊于衆人者無幾耳
僕聞之恟駭怛悸良痛其遊聖人之門而衆為是&KR0689;&KR0689;
也遂退託鄉閭家塾考厲志業過太學之門而不敢跼
顧尚何能仰視其學徒者哉今乃奮志厲義出乎千百
年之表何聞見之乖剌歟豈說者過也將亦時異人異
無嚮時之桀害者耶其無乃陽公之漸漬導訓明效所
致乎夫如是服聖人遺教居天子太學可無愧矣於戲
陽公有博厚恢弘之德能容善偽来者不拒曩聞有狂
惑小生(謂薛約也)依託門下或乃飛文陳愚醜行無賴而論
者以為言謂陽公過于納汙無人師之道是大不然仲
尼吾黨狂狷南郭獻譏(荀子南郭惠子問于子貢曰夫子之門何其雜也)曾參
徒七十二人致禍負芻孟軻館齊從者竊屨彼一聖兩
賢人繼為大儒然猶不免如之何其拒人也俞扁之門不
拒病夫(俞跗扁鵲古良醫)繩墨之側不拒枉材師儒之席不拒
曲士理固然也且陽公之在于朝四方聞風仰而尊之
貪冒苟進邪薄之夫庶得少沮其志不遂其惡雖微師
尹之位而人實具瞻焉與其宣風一方覃化一州其功
之遠近又可量哉諸生之言非獨為巳也於國體實甚
宜願諸生勿得私之想復再上故少佐筆端耳勖此良
志俾為史者有以紀述也努力多賀柳宗元白(太學生得書守)
(闕下數日為吏遮止不得上)
答韋中立論師道書(新史年表云中立潭州刺史彪之孫)
辱書云欲相師僕道不篤業甚淺近環顧其中未見可
師者雖嘗好言論為文章甚不自是也不意吾子自京
師来蠻夷間乃幸見取僕自卜固無取假令有取亦不
敢為人師為衆人師且不敢况敢為吾子師乎孟子稱
人之患在好為人師由魏晉氏以下人益不事師今之
世不聞有師有輒譁笑之以為狂人獨韓愈奮不顧流
俗犯笑侮收召後學作師說因抗顔而為師世果羣怪
聚罵指目牽引而增與為言詞愈以是得狂名居長安
炊不暇熟又挈挈而東如是者數矣屈子賦曰邑犬羣
吠吠所怪也僕往聞庸蜀之南恒雨少日日出則犬吠
余以為過言前六七年僕来南二年冬幸大雪踰嶺被
南越中數州數州之犬皆蒼黃吠噬狂走者累日至無
雪乃巳然後始信前所聞者今韓愈既自以為蜀之日
而吾子又欲使吾為越之雪不以病乎非獨見病亦以
病吾子然雪與日豈有過哉顧吠者犬耳度今天下不
吠者幾人而誰敢衒怪于羣目以召閙取怒乎僕自謫
過以来益少志慮居南中九年增脚氣病漸不喜閙豈
可使呶呶者早暮咈吾耳騷吾心則固僵仆煩憒愈不
可過矣平居望外遭齒舌不少獨欠為人師耳抑又聞
之古者重冠禮將以責成人之道是聖人所尤用心者
也數百年来人不復行近有孫昌胤者獨發憤行之既
成禮明日造朝至外廷薦笏言於卿士曰(薦撍也)某子冠
畢應之者咸憮然京兆尹鄭叔則怫然曳笏却立曰何
預我耶廷中皆大笑天下不以非鄭尹而快孫子何哉
獨為所不為也今之命師者大類此吾子行厚而辭深
凡所作皆恢恢然有古人形貌雖僕敢為師亦何所增
加也假而以僕年先吾子聞道著書之日不後誠欲往
来言所聞則僕固願悉陳中所得者吾子苟自擇之取
某事去某事則可矣若定是非以教吾子僕材不足而
又畏前所陳者其為不敢也決矣吾子前所欲見吾文
既悉巳陳之非以耀明于子聊欲以觀子氣色誠好惡
何如也今書来言者皆大過吾子誠非佞譽誣䛕之徒
直見愛甚故然耳始吾幼且少為文章以辭為工及長
乃知文者以明道是固不苟為炳炳烺烺務采色夸聲
音而以為能也凡吾所陳皆自謂近道而不知道之果
近乎遠乎吾子好道而可我文或者其於道不遠矣故
吾每為文章未嘗敢以輕心掉之懼其剽而不留也未
嘗敢以怠心易之懼其弛而不嚴也未嘗敢以昏氣出
之懼其昧沒而雜也未嘗敢以矜氣作之懼其偃蹇而
驕也抑之欲其奥揚之欲其明疎之欲其通廉之欲其
節激而發之欲其清固而存之欲其重此吾所以羽翼
夫道也本之書以求其質本之詩以求其恒本之禮以
求其宜本之春秋以求其斷本之易以求其動此吾所
以取道之原也參之榖梁氏以厲其氣參之孟荀以暢
其支參之莊老以肆其端參之國語以博其趣參之離
騷以致其幽參之太史以著其潔此吾所以旁推交通
而以為之文也凡若此者果是耶非耶有取乎抑其無
取乎吾子幸觀焉擇焉有餘以告焉苟亟来以廣是道
子不有得焉則我得矣又何以師云爾哉取其實而去
其名無招越蜀吠怪而為外廷所笑則幸矣
與韓愈論史官書(元和八年愈為史館修撰劉秀才作書勉之愈答書宗元)
(見愈書藁乃與愈書)
前獲書言史事云具與劉秀才書(劉秀才或云名軻)及今乃見
書藁私心甚不喜與退之往年言史事甚大謬若書中
言退之不宜一日在館下安有探宰相意以為苟以史
榮一韓退之耶若果爾退之豈宜虚受宰相榮已而冒
居館下近密地食奉養役使掌故利紙筆為私書取以
供子弟費古之志於道者不宜若是(愈答劉秀才書云宰相哀其老窮齟)
(齬無所合猥言之上荀加一職榮之耳非必督責廹蹙令就功役也)且退之以為紀錄者
有刑禍避不肯就尤非也史以名為褒貶猶恐懼不敢
為設使退之為御史中丞大夫其褒貶成敗人愈益顯
其宜恐懼尤大也則又將揚揚入臺府美食安坐行呼
唱于朝廷而已耶在御史猶爾設使退之為宰相生殺
出入升黜天下士其敵益衆則又將揚揚入政事堂美
食安坐行呼唱於内庭外衢而已耶何以異不為史而
榮其號利其禄者也又言不有人禍則有天刑若以罪
夫前古之為史者然亦甚惑凡居其位思直其道道苟
直雖死不可回也如回之莫若亟去其位孔子之困於
魯衛陳宋蔡齊楚者其時暗諸侯不能以也其不遇而
死不以作春秋故也當其時雖不作春秋孔子猶不遇
而死也若周公史佚雖紀言書事猶遇且顯也又不得
以春秋為孔子累范曄悖亂雖不為史其族亦赤(范曄刪衆)
(家後漢書以謀反族誅)司馬遷觸天子喜怒(司馬遷作史記遷盛稱李陵武帝以遷欲)
(沮貳師下之蠶室)班固不檢下(班固作前漢書固僕罵洛陽令种競競怒以事捕固固死獄中)
崔浩沽其直以鬭暴虜(崔浩作魏史立碑以彰直筆衆譖于魏太武帝被誅)皆非
中道左丘明以疾盲出于不幸子夏不為史亦盲不可
以是為戒其餘皆不出此是退之宜守中道不㤀其直
無以他事自恐退之之恐唯在不直不得中道刑禍非
所恐也(以上皆愈書所稱引謂為史者不有人禍則有天刑不可不畏懼故宗元駮之)凡言二
百年文武事多有誡如此者今退之曰我一人也何能
明則同職者又所云若是後来繼今者又所云若是人
人皆曰我一人則卒誰能記傳之耶(愈書云唐有天下二百年矣聖君賢)
(相相踵餘文武之士立功名者不可勝數豈一人卒卒能記而傳之耶)如退之但以所聞
知孜孜不敢怠同職者後来繼今者亦各以所聞知孜
孜不敢怠則庶幾不墮使卒有明也不然徒信人口語
每每異辭日以滋久則所云磊磊軒天地決必不沉沒
者且亂雜無可考非有志者所忍恣也(書又云聖唐鉅跡及賢士大夫)
(事皆磊落軒天地決不沉沒)果有志豈當待人督責廹蹙然後為官
守耶又凡鬼神事𦕈茫荒惑無可準明者所不道退之
之智而猶懼於此今學如退之辭如退之慷慨自為正
直行行焉如退之猶所云若是則唐之史述其卒無可
託乎明天子賢宰相得史才如此而又不果甚可痛哉
退之宜更思可為速為果卒以為恐懼不敢則一日可
引去又何以云行且謀也(書又云行且謀引去)今當為而不為又
誘館中他人及後生者此大惑已不勉已而欲勉人難
矣哉
段太尉逸事狀(段太尉名秀實字成公此狀宗元元和九年在永州作)
太尉始為涇州刺史時(涇州屬平凉府)汾陽王以副元帥居蒲
(郭子儀為河中節度使河中蒲中也)王子晞為尚書領行營節度使(晞子儀第)
(三子)寓軍邠州(屬西安府)縦士卒無賴邠人偷嗜暴惡者卒以
貨竄名軍伍中則肆志吏不得問日羣行丏取於市不
嗛輒奮擊拆人手足椎釡鬲甕盎盈道上把臂徐去至
撞殺孕婦人邠寧節度使白孝德以王故戚不敢言太
尉自州以狀白府願計事至則曰天子以生人分公理
公見人被暴害因恬然且大亂若何孝德曰願奉教太
尉曰某為涇州甚適少事今不忍人無寇暴死以亂天
子邊事公誠以都虞候命某者能為公巳亂使公之人
不得害孝德曰幸甚如太尉請既署一月晞軍士十七
人入市取酒又以刃刺酒翁壊釀器酒流溝中太尉列
卒取十七人皆斷頭注槊上植市門外晞一營大譟盡
甲孝德震恐召太尉曰將奈何太尉曰無傷也請辭於
軍孝德使數十人從太尉盡辭去解佩刀選老躄者一
人持馬至睎門下甲者出太尉笑且入曰殺一老卒何
甲也吾戴吾頭来矣甲者愕因諭曰尚書固負若屬耶
副元帥固負若屬耶奈何欲以亂敗郭氏為白尚書出
聽我言晞出見太尉太尉曰副元帥勲塞天地當務始
終今尚書恣卒為暴暴且亂亂天子邊欲誰歸罪罪且
及副元帥今邠人惡子弟以貨竄名軍籍中殺害如是
不止幾日不大亂大亂由尚書出人皆曰尚書倚副元
帥不戢士然則郭氏功名其與存者幾何言未畢晞再
拜曰公幸教晞以道恩甚大願奉軍以從顧叱左右曰
皆解甲散還大伍中敢譁者死太尉曰吾未晡食請假
設草具既食曰吾疾作願留宿門下命持馬者去旦日
来遂卧軍中晞不解衣戒候卒擊柝衛太尉旦俱至孝
德所謝不能請改過邠州由是無禍先是太尉在涇州
為營田官涇大將焦令諶取人田自占數十頃給與農
曰且熟歸我半是歲大旱野無草農以告諶諶曰我知
入數而已不知旱也督責益急且饑死無以償即告太
尉太尉判狀辭甚巽使人求諭諶諶盛怒召農者曰我
畏段某耶何敢言我取判鋪背上以大杖擊二十垂死
輿来庭中太尉大泣曰乃我困汝即自取水洗去血裂
裳衣瘡手注善藥旦夕自哺農者然後食取騎馬賣榖
代償使勿知淮西寓軍帥尹少榮剛直士也入見諶大
罵曰汝誠人耶涇州野如頳(頳赤土也)人且饑死而必得榖
又用大杖擊無罪者段公仁信大人也而汝不知敬今
段公唯一馬賤賣市榖入汝汝又取不恥凡為人傲天
災犯大人擊無罪者又取仁者榖使主人出無馬汝將
何以視天地尚不愧奴隸耶諶雖暴抗然聞言則大愧
流汗不能食曰吾終不可以見段公一夕自恨死及太
尉自涇州以司農徵戒其族過岐朱泚幸致貨幣慎勿
納及過泚固致大綾三百疋太尉壻韋晤堅拒不得命
至都太尉怒曰果不用吾言晤謝曰處賤無以拒也太
尉曰然終不以在吾第以如司農治事堂棲之梁木上
泚反太尉終吏以告泚泚取視其故封識具存
封建論(唐興疏屬畢王至太宗時名臣共論封建事子厚深探其本據古驗今反覆論)
(之)
天地果無初乎吾不得而知之也生人果有初乎吾不
得而知之也然則孰為近曰有初為近孰明之由封建
而明之也彼封建者更古聖王堯舜禹湯文武而莫能
去之蓋非不欲去之也勢不可也勢之来其生人之初
乎不初無以有封建封建非聖人意也彼其初與萬物
皆生草木榛榛(揚雄賦枳棘之榛榛)鹿豕狉狉(羣走貌)人不能搏噬
而且無毛羽莫克自奉自衛荀卿有言必將假物以為
用者也夫假物者必争争而不巳必就其能斷曲直者
而聽命焉其智而明者所伏必衆告之以直而不改必
痛之而後畏由是君長刑政生焉故近者聚而為羣羣
之分其争必大大而後有兵有德又有大者衆羣之長
又就而聽命焉以安其屬於是有諸侯之列則其争又
有大者焉德又大者諸侯之列又就而聽命焉以安其
封於是有方伯連帥之類(禮記十國以為速連有帥)則其争又有大
者焉德又大者方伯連帥之類又就而聽命以安其人
然後天下會於一是故有里胥而後有縣大夫有縣大
夫而後有諸侯有諸侯而後有方伯連帥有方伯連帥
而後有天子自天子至於里胥其德在人者死必求其
嗣而奉之故封建非聖人意也勢也夫堯舜禹湯之事
遠矣及有周而甚詳周有天下裂土田而瓜分之(鮑昭賦竟)
(瓜剖而豆分)設五等邦羣后布履星羅(左傳管仲對楚子曰賜我先君履揚誰賦)
(渙若天星之羅)四周於天下輪運而輻集合為朝覲會同離為
守臣扞城然而降于夷王害禮傷尊下堂而迎覲者歷
于宣王挟中興復古之德雄南征北伐之威卒不能定
魯侯之嗣(魯武公以二子括與戲見宣王王立戲仲山甫誎不聽後魯人殺戲而立括)陵夷
迄於幽厲王室東徙而自列為諸侯厥後問鼎之輕重
者有之(左傳宣公三年楚子觀兵於周疆問鼎之大小輕重)射王中肩者有之(左傳)
(桓公五年王以諸侯伐鄭鄭伯禦之射王中肩)伐凡伯誅萇弘者有之(春秋隠公七年)
(戎伐凡伯哀公三年趙鞅殺萇弘)天下乖盭無君君之心余以為周之
喪久矣徒建空名於公侯之上耳得非諸侯之盛強末
大不掉之咎歟遂判為十二(謂魯齊晉秦楚宋衛陳蔡曹鄭燕)合為七
國威分于陪臣之邦國殄於後封之秦則周之敗端其
在乎此矣秦有天下裂都會而為之郡邑廢侯衛而為
之守宰據天下之雄圖都六合之上游攝制四海運於
掌握之内此其所以為得也不數載而天下大壊其有
由矣亟役萬人暴其威刑竭其貨賄負鋤梃謫戍之徒
圜視而合從大呼而成羣時則有叛人而無叛吏人怨
於下而吏畏於上天下相合殺守劫令而並起咎在人
怨非郡邑之制失也漢有天下矯秦之枉徇周之制剖
海内而立宗子封功臣數年之間奔走扶傷而不暇困
平城(高帝被圍平城七日)病流矢(高帝擊英布為流矢所中)陵遲不救者三代
後乃謀臣獻畫而離削自守矣然而封建之始郡國居
半時則有叛國而無叛郡秦制之得亦以明矣繼漢而
帝者雖百代可知也唐興制州邑立守宰此其所以為
宜也然猶桀猾時起虐害方域者失不在於州而在於
兵時則有叛將而無叛州州縣之設固不可革也或者
曰封建者必私其土子其人適其俗修其理施化易也
守宰者苟其心思遷其秩而已何能理乎余又非之周
之事跡斷可見矣列侯驕盈黷貨事戎大凡亂國多理
國寡侯伯不得變其政天子不得變其君私土子人者
百不有一失在於制不在於政周事然也秦之事跡亦
斷可見矣有理人之制而不委郡邑是矣有理人之臣
而不使守宰是矣郡邑不得正其制守宰不得行其理
酷刑苦役而萬人側目失在於政不在於制秦事然也
漢興天子之政行於郡不行於國制其守宰不制其侯
王侯王雖亂不可變也國人雖病不可除也及夫大逆
不道然後掩捕而遷之勒兵而夷之耳大逆未彰姦利
浚財怙勢作威大刻於民者無如之何及夫郡邑可謂
理且安矣何以言之且漢知孟舒於田叔(漢書文帝召田叔問曰公)
(知天下長者乎叔曰故雲中守孟舒長者也後召以為雲中太守)得魏尚於馮唐(漢文帝因)
(馮唐白魏尚功復以為雲中守)聞黃霸之明審(霸為潁川太守治為天下第一)覩汲黯
之簡靖(黯為淮陽太守治民好清淨)拜之可也復其位可也卧而委
之以輯一方可也有罪得以黜有能得以賞朝拜而不
道夕斥之矣夕受而不法朝斥之矣設使漢室盡城邑
而侯王之縦令其亂人戚之而已孟舒魏尚之術莫得
而施黃霸汲黯之化莫得而行明譴而導之拜受而退
巳違矣下令而削之締交合從之謀周於同列則相顧
裂眦勃然而起幸而不起則削其半削其半民猶瘁矣
曷若舉而移之以全其人乎漢事然也今國家盡制郡
邑連置守宰其不可變也固矣善制兵謹擇守則理平
矣或者又曰夏商周漢封建而延秦郡邑而促尤非所
謂知理者也魏之承漢也封爵猶建晉之承魏也因循
不革而二姓陵替不聞延祚今矯而變之垂二百祀大
業彌固何繋於諸侯哉或者又以為殷周聖王也而不
革其制固不當復議也是大不然夫殷周之不革者是
不得巳也蓋以諸侯歸殷者三千焉資以黜夏湯不得
而廢歸周者八百焉資以勝殷武王不得而易徇之以
為安仍之以為俗湯武之所不得巳也夫不得已非公
之大者也私其力於巳也私其衛於子孫也秦之所以
革之者其為制公之大者也其情私也私其一巳之威
也私其盡臣畜於我也然而公天下之端自秦始夫天
下之道理安斯得人者也使賢者居上不肖者居下而
後可以理安今夫封建者繼世而理繼世而理者上果
賢乎下果不肖乎則生人之理亂未可知也將欲利其
社稷以一其人之視聽則又有世大夫世食禄邑以盡
其封略聖賢生於其時亦無以立於天下封建者為之
也豈聖人之制使至於是乎吾固曰非聖人之意也勢
也
守道論(左傳昭公二十年齊侯田于沛招虞人以弓不進曰昔先君之田也旃以招大)
(夫弓以招士皮冠以招虞人臣不敢進仲尼曰守道不如守官君子韙之)
或問曰守道不如守官何如對曰是非聖人之言傳之
者誤也官也者道之器也離之非也未有守官而失道
守道而失官之事者是固非聖人言乃傳之者誤也夫
皮冠者是虞人之物也物者道之準也守其物由其準
而後其道存焉苟舍之是失道也凡聖人之所以為經
紀為名物無非道者命之曰官官是以行吾道云爾是
故立之君臣官府衣裳輿馬章綬之數會朝表著周旋
行列之等(左傳杜預注云朝内列位常處謂之表著)是道之所存也則又示
之典命書制符璽奏復之文參伍殷輔陪臺之役(周禮設其)
(參傅其伍陳其殷置其輔參謂卿三人伍謂大夫五人殷衆士輔府史庶人在官者陪臺者亦謂臣也)是
道之所由也則又觀之以爵禄慶賞之美懲之以黜遠
鞭扑梏拲斬殺之慘(周禮上罪梏拲而桎梏手械拲兩手共械拲居悚居玉二切)是
道之所行也故自天子至於庶民咸守其經分而無
有失道者和之至也失其物去其準道從而喪矣易其
小者而大者亦從而喪矣古者居其位思死其官可易
而失之哉禮記曰道合則服從不可則去孟子曰有官
守者不得其職則去然則失其道而居其官者古之人
不與也是故在上不為抗在下不為損矢人者不為不
仁函人者不爲仁率其職司其局交相致以全其工也
易位而處各安其分而道達於天下也且夫官所以行
道也而曰守道不如守官蓋亦喪其本矣未有守官而
失道守道而失官之事者也是非聖人之言傳之者誤
也果矣
南府君雎陽廟碑(并序)
急病讓夷義之先(國語臧文仲曰賢者急病讓夷夷平也)圖國忘死貞之
大利合而動乃市賈之相求恩加而感則報施之常道
雎陽所以不階王命横絶凶威超千祀而挺生奮百代
而特立者也時惟南公天與拳勇神資機智藝窮百中
豪出千人不遇興詞鬱尨眉之都尉(漢武帝至郎省見一郎鬚眉皓白問)
(之對曰臣姓顔名駟三葉不遇上感其言擢為會稽都尉)數竒見惜挫猨臂之將軍
(漢李廣猨臂善射武帝以李廣數竒不令當單于注言廣命竒隻不偶也竒居宜切)天寶末寇
劇憑陵隳突河華天旋虧斗極之位地圯積狐狸之穴
親賢在庭子駿陳謩以佐命(謂陳希烈等漢劉歆字子駿佐王莽為國師)元
老用武夷甫委師而勸進(謂哥舒翰等晉王衍為石勒所破勸勒稱尊號)惟公
與南陽張公巡高陽許公遠義氣懸合訏謀大同(訏大也說)
(文云齊楚謂信曰訐)誓鳩武旅以遏横潰裂裳而千里来應左袒
而一呼皆至柱厲不知而死難(列子柱厲叔事莒敖公自以為不知巳去之海)
(上及公有難乃往死之曰以愧後世之人主不知其臣者也)狼曋見黜而奔師(左傳文公)
(二年狼瞫為右先軫黜之狼瞫怒及彭衙既陳以其屬馳秦師死焉)忠謀朗然萬夫齊力
公以推讓且專奮擊為馬軍兵馬使出戰則羣校同強
入守而百雉齊固(城三堵為雉)初據雍丘謂非要害將保江
淮之臣庶通南北之奏復拔我義類扼於雎陽前後捕
斬要遮(要邀同)凶氣連沮漢兵已絶守疏勒而彌堅(後漢耿恭)
(據疏勒匈奴擁絶澗水&KR0897;兵不至車師復叛恭守彌篤穿井而得水)虜騎雖強頓盱眙而
不進(宋文帝元嘉二十八年魏主攻旴眙輔國將軍臧質堅守三旬不拔)賊徒乃棄疾于
我悉衆合圍技雖窮于九攻(吕氏春秋公輸般設攻宋之械墨子設守宋之備公)
(輸般九攻之墨子九却之)志益專于三板(史記智伯率韓魏攻趙晉陽引汾水灌其城城不没)
(者三板)偪陽懸布之勁(左傳襄公十年晉伐偪陽主人懸布秦堇父登之及堞而絶之隊則)
(又懸之蘇而復上者三)&KR0648;城鑿穴之竒(潘岳馬汧督誄□元康六年氐羌反時馬敦守汧城)
(羣氐四面攻城中鑿穴而處氐又掘地攻之敦以爌火薰之潛氐殲焉辛全汧城)息意牽羊羞
鄭師之大臨(臨哭也左傳宣公十二年楚子圍鄭國人大臨楚于退師鄭人修城進復圍之三月)
(克之鄭伯肉坦牽羊以逄)甘心易子鄙宋臣之病告(左傳宣公十五年楚子國宋宋)
(華元夜入楚師登子反之牀曰寡君使元以病告曰敝邑易子而食)諸侯環顧而莫救(唐張)
(廵傳時賀蘭進眀屯臨准許叔冀尚衛次彭城皆觀望莫肯赦)國命阻絶而無歸(張廵傳當)
(此時王命不復通廵設天子畫像率軍士朝之人盡泣)以有盡之疲人敵無巳之
強寇公乃躍馬潰圍馳出萬衆抵賀蘭進明乞師進明
乃張樂侑食以好䀻待之公曰敝邑父子相食而君辱
以燕禮獨何心歟乃自噬其指曰噉此足矣遂慟哭而
返即死孤城首碎秦庭終懵無衣之賦(左傳定公四年申包胥如秦乞)
(師秦哀公為賦無衣九頓首而坐)身離楚野徒傷帶劍之辭(楚辭九歌國殤篇云)
(帶長劍兮挾秦弓首雖離兮心不懲)至德二年十月城陷遇害無傅燮之
歎息(後漢傳燮為漢陽太守賊欲送燮歸鄕里燮歎曰吾行何之遂戰没)有周苛之慷慨
(漢高祖使周苛守滎陽項羽生得苛苛罵羽羽烹之)聞義能徙果其初心(賊欲降霽雲未)
(應巡呼曰南八男兒死耳不可為不義屈雲笑曰欲以有為也公有言雲敢不死)烈士抗詞痛
臧洪之同日(後漢袁紹執臧洪殺之陳邈曰寧與臧洪同日死遂見殺見者相謂曰如何一日戮)
(二烈士)直臣致憤惜蔡恭於累旬(梁武帝天監三年魏兵圍義陽蔡道恭禦之相)
(持百餘曰道恭病卒詔曹景宗救援景宗不進義陽遂陷任昉彈景宗曰道恭云逝城守累旬景宗之存一朝)
(棄甲)朝廷加贈特進揚州都督定功為第一等與張氏許
氏並立廟雎陽歲時致祭男在襁褓皆受顯秩賜之土
田葬刻鮑信之形(魏初平二年鮑信擊黃巾戰死求尸不能得乃刻木為信形祭而哭焉)
陵圖龐德之狀(魏龐德與關侯戰敗不降為侯所殺魏帝令於陵屋畫問侯戰克龐德憤怒于)
(禁降㐲之狀)納官其子見勾踐之心(越語勾踐棲于會稽乃令于三軍曰孤子寡婦)
(疾疹貧病者納官其子)羽林字孤知孝武之志(前漢百官表武帝時從軍死事者之)
(子養羽林官教以五兵號羽林孤鬼)舉門關于周典(周禮司門凡財物犯禁者舉之以其財養)
(死政之老與其孤)徵印綬于漢儀王猷以光寵錫斯備於戲雎
陽之事不惟以能死為勇善守為功所以出竒以恥敵
立慬以怒寇(慬勇也勤謹二音)俾其專力于東南而去備于西
北力專則堅城必陷備去則天討可行是故即城陷之
辰為克敵之日世徒知力保于江淮而不知功靖乎醜
虜論者或未之思歟公諱霽雲字某范陽人有子曰承
嗣七歲為婺州别駕賜緋魚袋歴施涪(音浮)二州服忠思
孝無替負荷懼祠宇久遠德音不形願斵堅石假辭紀
美惟公信以許其友剛以固其志仁以殘其肌勇以振
其氣忠以摧其敵烈以死其事出乎内者合于貞行乎
外者貫于義是其所以奮百代而超千祀者矣其志不
亦宜乎廟貌斯存碑記攸託洛陽城下思鄉之夢儻來
(後漢温序為隗囂將所執不降而死光武命送喪到洛陽城旁為冢地長子夀為鄒平侯相夢序告之曰久客)
(思鄕里夀即棄官乞歸葬帝許之)麒麟閣中即圖之詞可繼(前漢趙充國以功德)
(畫未央宫至成帝時西羌嘗有警上思將帥之臣召揚雄即充國圖畫而頌之)銘曰
貞以圖國義惟急病臨難㤀身見危授命漢寵死事周
崇死政烈烈南公忠出其性控扼地利奮楊兵柄東護
吳楚西臨周鄭婪婪羣凶害氣彌盛長蛇封豕(封大也)踴
躍不定屹彼雎陽制其要領横潰不流疾風斯勁梯衝
外舞缶穴中偵(賊攻雎陽為雲梯置精兵其上推之臨城巡潛鑿三穴候梯將至一穴中出大)
(木鈎之一穴中出木拄之一穴中出鐵龍盛火焚之按氐攻汧城鑿地道馬馬敦命穴坑浚塹寘壺鐳瓶甒以)
(偵之將穿響作因以火薰之偵伺也五正切)鉗馬非艱(公羊傳宣公十五年鉗馬而秣之)析
骸猶競(華元告司馬子反曰析骸以㸑)浩浩烈士不聞濟師兵食殲焉
守逾三時公奮其勇單車載馳投軀無告噬指而歸力
窮就執猶抗其辭圭璧可碎堅貞不虧寇力東盡兇威
西恧孤城既拔渠魁受戮雷霆之誅由我而速巢穴之
固由我而覆江漢淮湖羣生咸育倬焉勲烈孰與齊躅
天子震悼陟是元功旌褒有嘉命秩斯崇位尊九牧禮
視三公建兹祠宇式是形容牲牢伊碩黍稷伊豐虔虔
孝嗣望慕無窮刊碑河滸萬古英風
箕子碑(箕子名胥餘食采于箕故曰箕子)
凡大人之道有三一曰正蒙難二曰法授聖三曰化及
民殷有仁人曰箕子實具兹道以立于世故孔子述六
經之旨尤殷勤焉當紂之時大道悖亂天威之動不能
戒聖人之言無所用進死以併命誠仁矣無益吾祀故
不為委身以存祀誠仁矣與亡吾國故不忍具是二道
有行之者矣是用保其明哲與之俯仰晦是謨範辱於
囚奴(周書囚奴正士正士謂箕子也)昏而無邪隤而不息故在易曰箕
子之明夷正蒙難也(明夷卦六五箕子之明夷利貞夷傷也取日入地中明夷之義也)
及天命既改生人以正乃出大法用為聖師周人得以
序彛倫而立大典故在書曰以箕子歸作洪範法授聖
人也及封朝鮮推道訓俗惟德無陋惟人無遠用廣殷
祀俾夷為華化及民也(漢書地理志箕子去之朝鮮教其民以禮義田蠶織作)率
是大道藂于厥躬天地變化我得其正其大人歟於虖
當其周時未至殷祀未殄比干已死微子巳去向使紂
惡未稔而自斃武庚念亂以圖存國無其人誰與興理
是固人事之或然者也然則先生隠忍而為此其有志
於斯乎唐某年作廟汲郡歲時致祀嘉先生獨列于易
象作是頌云
蒙難以正授聖以謨宗祀用繁夷民其蘇憲憲大人顯
晦不渝聖人之仁道合隆汙明哲在躬不陋為奴沖讓
居禮不盈稱孤高而無危卑不可踰非死非去有懷故
都時詘而伸卒為世模易象是列文王為徒大明宣昭
崇祀式孚古闕頌辭繼在後儒
陸文通先生墓表(文通先生名淳字元冲避憲宗諱改名質子厚此表作於)
(邵州按質附韋執誼王叔文為給事中故唐書與執誼叔文同傳宗元自與質善特為)
(褒美然史亦稱其能文聖人書通于後世其功蓋不可冺也)
孔子作春秋千五百年以名為傳者五家今用其三焉
(左氏公羊榖梁三傳故有鄒氏夾氏凡五家)秉觚牘焦思慮以為論注疏說
者百千人矣攻訐狠怒以辭氣相擊排冒没者其為書
處則充棟宇出則汗牛馬或合而隠或乖而顯後之學
者窮老盡氣左視右顧莫得而本則專其所學以訾其
所異黨枯竹(即竹簡)護朽骨以至於父子傷夷(劉向受榖梁春秋其)
(子歆見左氏傳大好數以難向向不能答)君臣詆悖者(後漢陳元疏曰陛下知丘明親受孔子而)
(公榖傳于後學故立左氏博士論者洸溺所習玩守舊聞左氏孤學少與遂為墨家所排)前世多有
之甚矣聖人之難知也有吳郡人陸先生質與其師友
天水啖助(助字叔佐趙州人)洎趙匡(匡字伯淳河東人)能知聖人之旨
故春秋之言及是而光眀使庸人小童皆可積學以入
聖人之道傳聖人之教是其德豈不侈大矣哉先生字
某既讀書得制作之本而獲其師友于是合古今散同
異聯之以言累之以文蓋講道者二十年書而志之者
又十餘年其事大備爲春秋集注十篇辯疑七篇微指
二篇眀章大中發露公器其道以生人為主以堯舜為
的包羅旁魄(封禪書旁魄四塞魄步角切)膠轕下上(膠轕驅馳也)而不出
于正其法以文武為首以周公為翼揖讓升降好惡喜
怒而不過乎物既成以授世之聰眀之士使陳而眀之
故其書出焉而先生爲巨儒用是爲天子爭臣尚書郎
國子博士給事中皇太子侍讀皆得其道(質佐淮南節度陳少遊幕)
(府少遊薦之授左拾遺自給事中為太子侍讀)刺二州守人知仁(質歴台信二州刺史)永
貞年侍東宫言其所學為古君臣圖以獻而道達乎上
是歲嗣天子踐阼而理(謂憲宗即位)尊優師儒先生以疾聞
臨問加禮某月日終于京師某月日葬于某郡某里嗚
呼先生道之存也以書不及施于政道之行也以言不
及覩其理門人世儒是以增慟將葬以先生為能文聖
人之書通於後世遂相與諡曰文通先生後若干祀有
學其書者過其墓哀其道之所由乃作石以表碣
裴墐崇豐二陵集禮後序(子厚嘗為墐誌其墓碣謂其撰崇豐二陵)
(集禮藏之南閣蓋如序所言云)
傳曰詩書執禮禮不執則不行自開元制禮大臣諱避
去國恤章(開元禮一百五十卷獨無國恤篇)而山陵之禮遂無所執世
之不學者乃妄取預凶事之說(左傳隠公元年預凶事非禮也)而大典
闕焉由是累聖山陵皆摭拾殘缺附比倫類巳乃斥去
其後莫能徵永貞元和間(永貞順宗年號元和憲宗年號)天禍仍遘自
崇陵至於豐陵(德宗葬崇陵順宗葬豐陵)不能周歲司空杜公(杜黃裳)
由太常相天下連為禮儀使擇其僚以備損益於是河
東裴墐以太常丞隴西辛秘以博士用焉内之則攅塗
秘器象物之宜(攅積木以殯也秘器作棺象物塗車芻靈之屬)外之則復土斥
土因山之制(漢文紀張武為復土將軍穿壙下棺斥開也開土地為冢壙又文帝贊因其山不起)
(墳)上之則顧命典冊與文物以受萬國下之則制服節
文頒憲則以示四方由其肅恭禮無不備且苞并總統
千載之盈縮羅絡旁午百氏之異同搜揚剪截而畢得
其中顧問關決而不悖於事議者以司空公得其人而
邦典不墜裴氏乃悉取其所刊定及奏復於上辨列於
下聯百執事之儀以為崇豐二陵集禮藏之於太常書
閣君子以為愛禮而近古焉昔韋孟以詩禮傳楚而郊
廟之制辛正於玄成(韋孟五世孫玄成)鄭玄以箋注師漢而禪
代之儀卒集於小同(鄭玄孫名小同)賈誼以經術起而嘉最好
學(賈誼孫名嘉)盧植以儒學用而諶爲祭法(盧植五世孫諶)舊史咸
以為榮今裴氏太尉公以禮匡義嗣(墐之高祖裴行儉)侍中公
以禮議封禪(曾祖光庭)祠部公以禮承大事(祖稹遷祠部員外郎)大理
公以禮輔東宫(父儆大理卿)而墐也以禮奉二陵又能成書
以充其闕其為愛禮近古也源遠乎哉墐字封叔其伯
仲咸以文學顯於世(儆四子堅墐填塤皆有文學)大理之兄正平節
公(稹子倩字容卿)以儀範成家道以文雅經邦正今相國郇公
其宗子也(倩子均字若齊)郇公以孝友勤勞揚於家邦遊其門
若聞韶濩入其廟如至鄒魯恩溢乎九族禮儀乎他門
則封叔之習禮也其出於孝弟歟成書也其本於忠敬
歟由於家而達於邦國其取榮於史氏也果矣
柳宗直西漢文類序(宗直子厚之從弟)
左右史混久矣言事駁亂尚書春秋之旨不立自左丘
明傳孔氏太史公述歴古今合而為史記迄於今交錯
相糺(即糾字)莫能離其說獨左氏國語紀言不參於事戰
國策春秋後語(晉孔衍以戰國策所書為未盡善乃引太史公所記參其同異號春秋後語)
頗本右史尚書之制然無古聖人蔚然之道大抵促數
耗矣而後之文者寵之文之近古而尤壯麗莫若漢之
西京班固書傳之吾嘗病其畔散不屬無以考其變欲
采比義會年長疾作駑墮愈日甚未能勝也幸吾弟宗
直愛古書樂而成之搜討磔裂攟摭融結(攟摭拾取也攟俱運切)
(摭之石切)離而同之與類推移不易時月而咸得從其條貫
森然炳然若開羣玉之府指揮聯累圭璋琮璜之狀各
有列位不失其叙雖第其價可也以文觀之則賦頌詩
歌書奏詔策辨論之辭畢具以語觀之則右史紀言尚
書戰國策成敗興壊之說大備無不苞也噫是可以為
學者之端耶始吾少時有路子者自贊為是書吾嘉而
敘其意而其書終莫能具卒俟宗直也故刪取其敘繫
於左以為西漢文類首紀殷周之前其文簡而野魏晉
以降則盪而靡得其中者漢氏漢氏之東則既衰矣當
文帝時始得賈生眀儒術武帝尤好焉而公孫弘董仲
舒司馬遷相如之徒作風雅益盛敷施天下自天子至
公卿大夫士庶人咸通焉於是宣於詔策達於奏議諷
於辭賦傳於歌謠由高帝迄於哀平王莽之誅四方之
文章蓋爛然矣史臣班孟堅修其書拔其尤者充於簡
冊則二百三十年間列辟之逹道名臣之大範賢能之
志業黔黎之風美列焉若乃合其英精離其變通論次
其敘位必俟學古者興行之唐興用文理貞元間(德宗年號)
文章特盛本之三代浹於漢氏與之相準於是有能者
取孟堅書類其文次其先後爲四十卷
嶺南節度使饗軍堂記
唐制嶺南爲五府(謂廣州安南桂管邕管容管)府部州以十數其大
小之戎號令之用則聽於節度使焉其外大海多蠻夷
由流求訶陵(流求東夷訶陵南蠻也)西抵大夏康居(大夏康居西域二國名)
環水而國以百數則統于押蕃舶使焉内之幅員萬里
以執秩拱稽(左傳僖公二十七年作執秩以正其官執秩主爵秩之官又吳語擁鐸拱稽拱執也)
(稽計兵名籍)時聽教命外之羈屬數萬里以譯言贄寶歲帥
貢職合二使之重以治于廣州故賓軍之事宜無與校
大且賓有牲牢饔餼嘉樂好禮以同遠合疏軍有犒饋
宴饗勞旋勤歸以羣力一心於是治也閈閎階序不可
與他邦類必厚棟大梁夷庭高門然後可以上充於揖
讓下周於步武今御史大夫扶風公廉廣州(元和八年御史大夫)
(扶風郡公馬總爲嶺南節度使)且專二使增德以來遠人申威以修戎
政大饗宴合樂從其豐盈先是爲堂於治城西北陬其
位公北向賓衆南向奏部伎於其西視泉池於其東隅
奥庳側庭廡下陋日未及晡則赫炎當目汗泫更起而
禮莫克終故凡大宴饗大賓旅則寓於外壘儀形不稱
公於是始斥其制為堂南面横八楹從十楹嚮之宴位
化為東序西又如之其外更衣之次膳食之宇列觀以
游目偶亭以展聲彌望極顧莫究其往泉池之舊增濬
益植以暇以息如在林壑問工焉取則師輿是供問役
焉取則蠻隷是徵問材焉取則隙宇是遷或益其闕伐
山浮海農賈拱手張目視具乃十月甲子克成公命饗
於新堂幢牙茸纛(幢幅牙牙旗纛羽幢)金節析羽旂旗旟旞(周禮山國)
(用虎節澤國用龍節皆以金為之又軍吏載旗百官載旟又熊虎為旗馬隼為旟全羽為旞析羽為旌)咸
飾於下鼓以鼖晉(周禮鼖鼔長八尺晉鼓長六尺六寸)金以鐸鐃公與監
軍使肅上賓延羣僚將校士吏咸次于位卉裳罽衣(卉草)
(也書島夷卉服罽氊類織毛謂之罽)胡夷蜑蠻睢盱就列者千人以上鉶
鼎體節(鉶盛羹之器體謂全體節支節也)燔炰胾炙(胾大臠灸炙肉胾側吏切炙之夜)
(切)羽鱗貍互之物(周禮鼈人所掌互物謂冇甲貍物龜鼈之屬貍㐲於泥中者)沉泛
醍盎之齊(周禮酒正五齊一曰泛齊二曰醴齊三曰盎齊四曰醍齊五曰沈齊醍他禮切盎於浪)
(切齊才詣切)均飫于卒士興王之舞(謂七德舞九功舞之類)服夷之伎
(唐有西凉伎天竺伎龜兹伎安國伎䟽勒伎康國伎之類)揳擊吹鼓之音(揳先結切吹尺瑞切)
飛騰幻怪之容寰觀于遠邇禮成樂遍以敘而賀且曰
是邦臨護之大五人合之(嶺南節度兼五府討擊使)非是堂之制不
可以備物非公之德不可以容衆曠於往初肇自今兹
大和有人以觀遠方古之戎政其曷用加此華元名大
夫也殺羊而御者不及(左傳宣公二年華元殺羊食士其御羊斟不與)霍去病
良將軍也餘肉而士有饑色(霍去病為侍中貴不省士其從軍上為遣太官齎數)
(十乘既還重車餘棄粱肉而士有饑色)猶克稱能以垂到今矧兹具美其
道不廢願訪於金石以永示後祀遂相與來告且乞辭
某讓不獲乃刻於兹石
邠寧進奏院記
凡諸侯述職之禮必有棟宇建於京師朝覲為修容之
地會計為交政之所其在周典則皆邑以具湯沐其在
漢制則皆邸以奉朝請(邸朝宿之舍在京師者漢律春曰朝秋曰請)唐興因
之則皆院以備進奏政以之成禮於是具由舊章也皇
帝宅位十一載悼邊氓之未乂惡兇虜之猶阻博求羣
臣以朗寧王張公為能(張獻甫)俾其建節剖符守股肱之
郡統爪牙之職董制三軍撫柔萬人乃新斯院宏我舊
制高其閈閎壯其門閭以奉王制以修古典至敬也以
尊朝覲以率貢職至忠也執忠與敬臣道畢矣公嘗鳴
珮執玉展禮天朝又嘗伐叛獲醜獻功魏闕其餘歸時
事修常職賓屬受辭而來使旅賁奉章而上謁稽疑於
大宰質政於有司下及奔走之臣傳遽之役川流環運
以達教令大凡展采於中都率由是焉(唐史獻甫以軍功試九禄卿殿)
(中監從河中節度使賈耽討梁崇義有勞德宋西幸又從渾瑊討朱泚戰多累遷至金吾將軍檢校工部尚書)
(李懷光叛吐蕃盜邊獻甫領禁兵戍咸陽累年兵農悅安)故領斯院者必獲歴閶闔
登太清仰萬乘之威而通内外之事王宫九關而不間
(九關天門九重也)轅門十舍而如近斯乃軍府之要樞邠寧之
能政也惟公端眀而厚溫裕而肅宏略特出大志高邁
施德下邑而黎人咸懷設險西陲而戎虜伏息(獻甫斷山峻塹)
(選巖要地築烽堡請復鹽州及洪門洛原鎮屯兵詔可遂遣兵馬使魏光逐吐蕃築鹽夏二城虜衆畏不敢入)
(寇)茂功溢於太常盛烈動於人聽則斯院之設乃他政
之末者也贊公於他政之末故詞不周德稱公於天子
之都故禮不稱位斯古道也貞元十二年十月六日河
東柳宗元為記
監祭使壁記
禮檀弓曰祭禮與其敬不足而禮有餘也不若禮不足
而敬有餘也是必禮與敬皆足而後祭之義行焉周禮
祭僕視祭祀有司百官之戒具誅其不敬者漢以侍御
史監祠唐開元禮凡大祠若干中祠若干咸以御史監
視祠官有不如儀者以聞其刻印移書則曰監祭使寶
應中(肅宗年號)尤異其禮更號祠祭使俄復其初又凡制供
祠之吏雖當齋戒得以決罰由是禮與敬無不足者聖
人之於祭祀非必神之也蓋亦附之教焉事於天地示
有尊也不肅則無以教敬事於宗廟示廣孝也不肅則
無以教愛事於有功烈者示報德也不肅則無以勸善
凡肅之道自法制始奉法守制由御史出者也故將有
事焉則祠部上其日吏部上其官奉制書以來告然後
頒於有司以謹百事太常修其禮光禄合其物百工之
役先一日咸至於祠而考閱焉御史會公卿有司執簡
而臨之故其粢盛牲牢酒醴菜果之饌必實於庖厨鐘
鼓笙竽琴瑟戛擊之樂簨簴綴兆之數(懸鼓者横曰簨縱曰簴綴謂舞)
(者行列連綴兆謂位外之營兆)必具於庭内樽彝罍洗(音蘚)俎豆醆斝之
器必絜於壇堂之上奉奠之士贊禮之童樂工舞師洎
執役而衛者咸引數其實設箠扑於堂下以修官刑而
羣吏莫敢不備物羅奏牘於几上以嚴天憲而衆官莫
敢不盡誠而祭之日先升立於西階之上以待卒事其
禮之周旋樂之節奏必周知之退而視其燔燎瘞埋
終之以敬也居常則飭四方祀貢之物以時登於王府
服器之修具祠宇之繕理牛羊毛滌之節三宫御廩之
實(榖梁桓十四年甸粟而納之三宫三宫米而藏之御廩)畢備而聽命焉舊以監
察御史之長居是職貞元十九年十二月御史多缺予
班在三人之下進而領焉眀年中山劉禹錫始復舊制
由禮與敬以臨其人而官事益理制令有不宜於時者
必復於上革而正之扵是始為記求簿書得為是職者
若干人書焉
興州江運記(江嘉陵江也在漢中府鳳縣北)
御史大夫嚴公牧於梁(貞元十五年興州刺史嚴礪兼御史大夫為山南西道節度使)
五年嗣天子(順宗也)舉周漢進律增秩之典(王制有功德于民者加地)
(進律律法也謂法度諸事如上公九命冕服九章建常九斿之等是也漢書宣帝時二千石有治理效輒增秩)
(賜金)以親諸侯謂公有功德理行就加禮部尚書是年四
月使中謁者來錫公命賓僚吏屬將校卒士黧老童孺
填溢公門舞躍歡呼願建碑紀德垂億萬祀公固不許
而相與怨咨遑遑如不飲食於是西鄙之人密以刊山
導江之事願刻巖石曰維梁之西其蔽曰某山其守曰
興州興州之西為戎居歲備亭障實以精卒以道之險
隘兵困于食守用不固公患之曰吾嘗為興州凡其土
人之故吾能知之自長舉北至於青泥山又西抵于成
州過栗亭川踰寶井堡崖谷峻隘十里百折負重而上
若蹈利刃盛秋水潦窮冬雨雪深泥積水相輔為害顚
踣騰藉(踣音匐)血流棧道糗糧芻藁填谷委山馬牛羣畜
相藉物故餫夫畢力(野饋曰餫音運)守卒延頸嗷嗷之聲其
可哀也若是者綿三百里而餘自長舉而西(屬鞏昌府)可以
導江而下二百里而至昔之人莫得知也吾受命於君
而育斯人其可巳乎乃出軍府之幣以備器用即山僦
功由是轉巨石仆大木焚以炎火沃以食醯摧其堅剛
化為灰燼畚鍤之下易甚朽壤(新史地理志興州長舉縣元和中節度使嚴礪)
(自縣而西疏嘉陵江二百里焚巨沃醯以碎之通溝以饋成州戍兵)乃闢乃(石)墾乃宣乃
理随山之曲直以休人力順地之高下以救湍悍厥功
既成咸如其素於是決去壅土疏導江濤萬夫呼抃莫
不如志雷騰雲奔百里一瞬既會既遠淡爲安流烝徒
謳歌(詩烝徒楫之烝衆也)枕臥而至戍人無虞專力待寇惟我公
之功疇可侔也而無以酬德致其大願又不可得命矧
公之始來屬當惡歲府庾甚虚器備甚殫饑饉昏札(左傳)
(昭公十九年注天死曰札小疫曰搓短折曰天未名曰昏)死徙充路賴公節用愛人
克安而生老窮有養幼乳以遂不問不使咸得其志公
命鼓鑄庫有利兵公命屯田師有餘糧選徒練旅有衆
孔武平刑議獄有衆不續增石為防膏我稻粱歲無凶
災家有積倉傳館是飾旅㤀其歸杠梁以成人不履危
若是者皆以戎隙帥士而爲之不出四方之力而百役
巳就且我西鄙之職官故不能具舉惟公和恒直方廉
毅信讓敦尚儒學揖損貴位率忠與仁以厚其誠有可
以安利於人者行之堅勇不俟終日其興功濟物宜如
此其大也昔之爲國者惟水事爲重故有障大澤勤其
官而受封國者矣(左傳昭公元年臺駘宣汾洮障大澤帝用嘉之封諸汾川禮記祭法篇冥)
(勤其官而水死)西門遺利史起興歎(前漢溝洫志史起曰鄴田惡漳水在其旁西門豹不)
(知用是不智也)白圭壑鄰孟子不與公能夷險休勞以惠萬代
其功烈尤章章焉不可蓋也是用假辭謁工勒而存之
用永憲於後祀
劒門銘(并序一統志大劒山在四川劒州張載劒閣記即此又名劒門山)
惟蜀都重險多貨混同戎蠻人尨俗剽(尨雜也)嗜爲寇亂
皇帝元年八月帥喪衆暴(永貞元年八月劔南西川節度使韋皋卒)羣疑不
制妖㜸煽行怙恃富強滔天阻兵(書象恭滔天左傳阻兵安忍臯既卒度支)
(副使劉闢自爲留後諷諸將徼旄節時帝即位欲静鎮四方即拜檢校工部尚書西川節度使闢益鷔蹇吐不)
(臣語求統三川)攻陷他部北包劔門(闢欲以所善盧文若節度東川即以兵取梓州)憑
負丘陵以張驁猛堅利鋒鏑以拒大順謂雷霆之誅莫
巳加也惟梁守臣禮部尚書嚴公(蜀為古梁州之地故謂嚴礪為梁守臣)
以國害爲私讐以天討爲巳任(宰相杜黃裳薦神策軍使高崇文勇略可用元)
(和元年正月以崇文為行營節度使將步騎五千為前鋒率京西兵馬使李元奕東川節度使李康山南西道)
(節度使嚴礪同討闢)推仁仗信不待司使而人致其命立義抗憤
不待喋血而士一其心悉師出次祗俟明詔凡諸侯之
師必出于是儲偫饗賚(偫直里切)取其豐穰乃遣前軍嚴秦
奉揚王誅誕告南土十一月右師逾利州蹈寇地乘山
斬虜以遏奔衝左師出於劒門大攘頑嚚諭引劫脅蟻
潰鼠駭險無以固收奪利地以須王師(礪命嚴秦自漢原至神泉凡數)
(十合下劍門覆盪口收劍州破契丹命禆將可提彌珠斬虜之特將文昭德)刲刳腎腸(刲刺也刳)
(剖也)振拔根柢俾無以肆毒用集我勲力&KR2855;鼓一振(周禮以&KR2855;)
(鼓鼓軍&KR2855;音墳)元戎啓行(詩元戎十乘以先啓行)取其渠魁以為大戮
(九月崇文克成都擒闢送長安)由公忠勇憤悱授任堅明謀猷宏長用
能啟闢險阨夷爲大塗消沮害氣對乎天意帝用休嘉
議功居首增秩師長(傳云劉闢反以礪儲備有素檢校尚書左僕射)進爲大藩
宅是南服(十月以礪爲東川節度)將校羣吏願刊山石昭著公之
功垂號無窮銘曰
井絡坤垠(蜀在星分野爲井絡在卦為坤維河圖括地象曰岷山之地上為井絡)時惟外
區(張載劒問銘云矧兹狹隘土之外區外區謂在區域之外)界山爲門環於蜀都叢
險積貨混幷羌髳(書牧誓及庸蜀羌髳微盧彭濮人八國皆戎狄屬羌在西蜀髳在巴蜀)
(髳音矛)狂猾窺隙狺狺嘯呼(狺狺大吠聲楚詞猛大狺狺狺魚斤切)憑據勢
勝厚其兇徒皇帝之仁宥而不誅暴非德馴害及巴渝
(巴渝在唐屬劒南道)乃出王旅乃咨列嶽牧臣司梁(即嚴礪)當其要
束器備攸積糗糧是蓄(書費誓峙乃糗糧糗乾飯)人無增賦師以饒
足喋血誓士元機在握分命貔貅陳為掎角(左傳譬如捕鹿晉人)
(掎之諸戎角之掎偏引也居綺切)右逾岷山左直劒門攻出九地(孫子云善)
(守者藏於九地之下善攻者動乎九天之上)上披重雲攀天蹈空夷視阻艱
破裂層壘殄殲羣頑内獲固圍(左傳亦聊以固吾圍也)外臨平原
天兵徐驅卒乘嘽嘽(詩王旅嘽嘽嘽嘽衆也嘽他丹切)大憝囚戮(大憝謂闢)
(也書元惡大憝憝徒對切)戎夏咸歡帝圖厥功惟梁是先開國進
位南服于藩邦之清夷人以完安銘功鑒亂永代是觀
(按宋臣歐陽脩曰唐有天下文章無慮三變太祖太宗時仍江左餘風則王楊為之伯明皇好經術崇雅黜浮)
(則燕許擅其宗大歴貞元間韓愈倡之柳宗元李翺皇甫湜等和之排逐百家法度森嚴抵轢晉魏上軋周漢)
(完然為一王法此其極也今於燕許諸家各存一二以備當時之體其他雕琢藻繪窮妍盡致之作則載入别)
(集而韓愈之文采錄為獨多昔愈之門人李漢編錄愈集言文者貫道之器而宋儒亦稱愈為因文見道者蓋)
(自愈以後士始知以道德仁義為文章之旨歸易詩書禮春秋為文章之根抵無論翺與湜皆受其陶冶而成)
(即宗元且力與角而卒莫出其範圍也要之宗元視愈伯仲之間而翺與湜之徒若附庸焉有唐一代之文源)
(流正變不外是矣)
御選古文淵鑒卷三十七
