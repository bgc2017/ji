欽定四庫全書
御選古文淵鑒卷五十目錄
宋
蘇軾
策略一
策略三
策略四
策略五
策别七
策别八
策别九
策别十一
策别十二
策别十三
策别十七
策别十八
策别十九
策别二十二
論治道
正統論
孔子從先進論
秦始皇帝論
荀卿論
韓非論
伊尹論
留侯論
張釋之論
六一居士集叙
潮州韓文公廟碑
志林(錄三首)
欽定四庫全書
御選古文淵鑒卷五十
内閣學士兼禮部侍郎教習庶吉士(臣)徐(乾學)等奉
旨編注
宋
蘇軾
策略一
臣聞天下治亂皆有常勢是以天下雖亂而聖人以為
無難者其應之有術也水旱盜賊人民流離是安之而
已也亂臣割據四分五裂是伐之而已也權臣專制擅
作威福是誅之而已也四夷交侵邊鄙不寧是攘之而
巳也凡此數者其於害民蠧國為不少矣然其所以為
害者有狀是故其所以救之者有方也天下之患莫大
於不知其然而然不知其然而然者是拱手而待亂也
國家無大兵革幾百年矣天下有治平之名而無治平
之實有可憂之勢而無可憂之形此其有未測者也方
今天下非有水旱盜賊人民流離之禍而咨嗟怨憤常
若不安其生非有亂臣割據四分五裂之憂而休養生
息常若不足於用非有權臣專制擅作威福之弊而上
下不交民臣不親非有四夷交侵邊鄙不寧之災而中
國皇皇常有外憂此臣所以大惑也今醫之治病察脈
觀色聽其聲音而知病之所由起曰此寒也此熱也或
曰此寒熱之相搏也及其他無不可為者今且有人恍
然而不樂問其所苦且不能自言則其受病有深而不
可測者矣其言語飲食起居動作固無以異於常人此
庸醫之所以為無足憂而扁鵲倉公之所以望而驚也
其病之所由起者深則其所以治之者固非鹵莽因循
苟且之所能去也而天下之士方且掇拾三代之遺文
補葺漢唐之故事以為區區之論可以濟世不已疎乎
方今之世苟不能滌蕩振刷而卓然有所立未見其可
也臣嘗觀西漢之衰其君皆非有暴鷙淫虐之行特以
怠惰弛廢溺於宴安畏期月之勞而忘千載之患是以
日趨於亡而不自知也夫君者天也仲尼贊易稱天之
德曰天行健君子以自強不息(乾卦象辭)由此觀之天之所
以剛健而不屈者以其動而不息也惟其動而不息是
以萬物雜然各得其職而不亂其光為日月其文為星
辰其威為雷霆其澤為雨露皆生於動者也使天而不
知動則其塊然者將腐壊而不能自持况能以御萬物
哉苟天子一日赫然奮其剛明之威使天下明知人主
欲有所立則智者願效其謀勇者樂致其死縦横顚倒
無所施而不可苟人主不先自斷於中羣臣雖有伊吕
稷契無如之何故臣特以人主自斷而欲有所立為先
而後論所以為立之要云
策略三
夫天下有二患有立法之弊有任人之失二者疑似而
難明此天下之所以亂也當立法之弊也其君必曰吾
用某也而天下不治是某不可用也又從而易之不知
法之弊而移咎於其人及其用人之失也又從而尤其
法法之變未有已也如此則雖至於覆敗死亡相繼而
不悟豈足怪哉昔者漢興因秦以為治刑法峻急禮義
消亡天下蕩然恐後世無所執守故賈誼董仲舒咨嗟
歎息以立法更制為事後世見二子之論以為聖人治
天下凡皆如此是以腐儒小生皆欲妄有變改以惑世
主臣竊以為當今之患雖法令有所未安而天下之所
以不大治者失在於任人而非法制之罪也國家法令
凡幾變矣天下之不大治其咎果安在哉曩者大臣之
議患天下之士其進不以道而取之不精也故為之法
曰中年而舉取舊數之半而復明經之科患天下之吏
無功而遷取高位而不讓也故為之法曰當遷者有司
以聞而自陳者為有罪此二者其名甚美而其實非大
有益也而議者欲以此等致天下之大治臣竊以為過
矣夫法之於人猶五聲六律之於樂也法之不能無姦
猶五聲六律之不能無淫樂也先王知其然故存其大
略而付之於人苟不至於害民而不可強去者皆不變
也故曰失在任人而已夫有人而不用與用而不行其
言行其言而不盡其心其失一也古之興王二人而已
湯以伊尹文王以太公皆捐天下以與之而後伊吕得
捐其一身以經營天下君不疑其臣功成而無後患是
以知無不言言無不行其所欲用雖其親愛可也其所
欲誅雖其讎隙可也使其心無所顧忌故能盡其才而
責其成功及至後世之君始用區區之小數以繩天下
之豪俊故雖有國士而莫為之用夫賢人君子之欲有
所樹立以著不朽於後世者甚於人君顧恐功未及成
而有所奪祗以速天下之亂耳晁錯之事斷可見矣夫
奮不顧一時之禍决然徒欲以身試人主之威者是亦
其所挾者不甚大也斯固未足與有為而沈毅果敢之
士又必有待而後發苟人主不先自去其不可測而示
其可信則彼孰從而發哉慶歴中天子急於求治擢用
元老天下日夜望其成功方其深思遠慮而未有所發
也雖天子亦遲之至其一旦發憤條天下之利害百未
及一二而舉朝喧嘩以至於逐去曾不旋踵(慶歴三年以范仲淹)
(為參知政事仁宗數令條奏當世務又開天章閣召對賜坐給筆札使疏于前仲淹退而列奏十事尋朋黨論)
(起遂罷政事出知邠州)此天下之士所以相戒而不敢深言也居
今之勢而欲納天下於至治非大有所矯拂於世俗不
可以有成也何者天下獨患柔弱而不振怠惰而不肅
苟且偷安而不知長久之計臣以為宜如諸葛亮之治
蜀王猛之治秦使天下悚然人人不敢是非務盡其誠
凡此者皆庸人之所大惡而讒言之所由興也是故先
主拒關張之間(先主與亮情好日密關侯張飛等不悦先主解之)而後孔明得
以盡其才苻堅斬樊世逐仇騰黜席寶(苻堅既用王猛一歲五遷樊世)
(氐豪也有大功于苻氏負氣倨傲衆辱猛猛言于堅怒命斬之西廏尚書仇騰丞相長史席寶數譖毁猛苻堅)
(大怒黜騰為甘松護軍寶白領長史)而後王猛得以畢其功夫天下未嘗
無二子之才也而人主思治又如此之勤相須甚急而
相須甚難者獨患君不信其臣而臣不測其君而已矣
惟天子一日慨然明告執政之臣所以欲為者使知人
主之深知之也而内為之地然後敢有所發於外而不
顧不然雖得賢人千萬一日百變法天下益不可治歲
復一歲而終無以大慰天下之望豈不亦甚可惜哉
策略四
天子與執政之大臣既已相得而無疑可以盡其所懷
直已行道則夫當今之所宜先者莫如破庸人之論以
開功名之門而後天下可為也夫治天下譬如治水方
其奔衝潰決騰湧飄蕩而不可禁止也雖欲盡人力
之所至以求殺其尺寸之勢而不可得及其既衰且退
也駸駸乎若不足以終日故夫善治水者不惟有難殺
之憂而又有易衰之患導之有方决之有漸疏其故而
納其新使不至於壅閼腐敗而無用嗟夫人知江河而
有水患也而以為沼沚之可以無憂是烏知夫舟楫灌
溉之利哉夫天下之未平英雄豪傑之士務以其所長
角奔而爭利惟恐天下一日無事也是以人人各盡其
材雖不肖者亦自淬厲而不至於怠廢故其勇者相吞
智者相賊使天下不安其生為天下者知夫大亂之本
起於智勇之士爭利而無厭是故天下既平則削去其
具抑遠天下剛健好名之士而奬用柔懦謹畏之人不
過數十年天下靡然無復往時之無事也於是能者不
自激發而無以見其能不能者益以弛廢而無用當是
之時人君欲有所為而左右前後皆無足使者是以綱
紀日壞而不自知此其為患豈特英雄豪傑之士趦趄
而已哉聖人則不然當其久安於逸樂也則以術起之
使天下之心翹翹然常喜於為善是故能安而不衰且
夫人君之所恃以為天下者天下皆為而已不為夫使
天下皆為而已不為者開其利害之端而辨其榮辱之
等使之踴躍奔走皆為我役而不自知夫是以坐而收
其功也如使天下皆欲不為而得則天子誰與共天下
哉今者治平之日久矣天下之患正在此也臣故曰破
庸人之論開功名之門而後天下可為也今夫庸人之
論有二其上之人務為寬深不測之量而下之士好言
中庸之道此二者皆庸人相與議論舉先賢之言而獵
取其近似者以自解說其無能為而已矣夫寬深不測
之量古人所以臨大事而不亂有以鎮世俗之躁蓋非
以隔絶上下之情養尊而自安也譽之則勸非之則沮
聞善則喜見惡則怒此三代聖人之所共也而後之君
子必曰譽之不勸非之不沮聞善不喜見惡不怒斯以
為不測之量不已過乎夫有勸有沮有喜有怒然後有
間而可入有間而可入然後智者得為之謀才者得為
之用後之君子務為無間夫天下誰能入之古之所謂
中庸者盡萬物之理而不過故亦曰皇極夫極盡也後
之所謂中庸者循循焉為衆人之所能為斯以為中庸
矣此孔子孟子之謂鄉原也一鄉皆稱原人焉無所往
而不為原人同乎流俗合乎汚世曰古之人何為踽踽
涼涼生斯世也為斯世也善斯可矣謂其近於中庸而
非故曰德之賊也孔子孟子惡鄉原之賊夫德也欲得
狂者而見之狂者又不可得見欲得獧者而見之曰狂者
進取獧者有所不為也今日之患惟不取於狂者獧者
皆取於鄉原是以若此靡靡不立也孔子子思之所從
受中庸者也孟子子思之所授以中庸者也然皆欲得
狂者獧者而與之然則淬厲天下而作其怠惰莫如狂
者獧者之賢也臣故曰破庸人之論開功名之門而後
天下可為也
策略五
臣聞天子者以其一身寄之乎巍巍之上以其一心運
之乎茫茫之中安而為太山危而為累卵其間不容毫
釐是故古之聖王不恃其有可畏之資而恃其有可愛
之實不恃其有不可拔之勢而恃其有不忍叛之心何
則其所居者天下之至危也天子恃公卿以有其天下
公卿大夫士以至於民轉相屬也以有其富貴苟不得
其心而欲羈之以區區之名控之以不足恃之勢者其
平居無事猶有以相制一旦有急是皆行道之人掉臂
而去尚安得而用之哉古之失天下者皆非一日之故
其君臣之權去已久矣適會其變是以一散而不可復
收方其未也天子甚尊大夫士甚賤奔走萬里無敢後
先儼然南面以臨其臣曰天何言哉百官俯首就位斂
足而退兢兢惟恐有罪羣臣相率為久安之計賢者既
無所施其才而愚者亦有所容其不肖舉天下之事聽
其自為而已及乎事出於非常變起於不測視天下莫
與同其患雖欲分國以與人而且不及矣秦二世唐德
宗蓋用此術以至於顛沛而不悟豈不悲哉天下者器
也天子者有此器者也器久不用而置諸篋笥則器與
人不相習是以扞挌而難操良工者使手習知其器而
器亦習知其手手與器相信而不相疑夫是故所為而
成也天下之患非經營禍亂之足憂而養安無事之可
畏何者懼其一旦至於扞格而難操也昔之有天下者
日夜淬厲其百官撫摩其人民為之朝聘會同燕享以
交諸侯之歡歲時月朔致民讀法飲酒蜡臘以遂萬民
之情有大事自庶人以上皆得至於外朝以盡其詞然
猶以為未也而五載一巡狩朝諸侯於方岳之下觀見
其耆老賢士大夫以周知其天下風俗凡此者非為苟
勞而已將以馴致服習天下之心使不致於扞格而難
操也及至後世壊先王之法安於逸樂而惡聞其過是
以養尊而自高務為深嚴使天下拱手以貌相承而心
不服其老生腐儒又出而為之說曰天子不可以妄有
言也史且書之後世且以為譏使其君臣相顧而不相
知如此則偶人而已矣天下之心既去而倀倀然抱其
空器不知英雄豪傑已議其後臣嘗觀西漢之初高祖
創業之際事變之興亦已繁矣而高祖以項氏創殘之
餘而又與布信之徒角馳于中原此六七公者皆以絶
人之姿據有土地甲兵之衆其勢足以亂然天下終以
不搖卒授於漢傳十數世矣而至於元成哀平四夷嚮
風兵革不試而王莽一豎子乃舉而移之不用寸兵尺
鐵而天下屏息莫或敢爭此其故何也創業之君出於
布衣其大臣將相皆有握手之懽凡在朝廷者皆其嘗
試嚌啜(皆嘗也嚌七許切)以知其才之短長彼其視天下如一
身苟有疾痛其手足不期而自救當此之時雖有近憂
而無遠患及其子孫生於深宫之中而狃於富貴之勢
尊卑闊絶而上下之情疎禮節繁多而君臣之義薄是
故不為近憂而常為遠患及其一旦固已不可救矣聖
人知其然是以去苛禮而務至誠黜虚名而求實效不
愛高位重禄以致山林之士而欲聞切直不隠之言者
凡皆以通上下之情也昔我太祖太宗既有天下法令
簡約不為崖岸當時大臣將相皆得從容終日歡如平
生下至自庶人亦得以自效故天下誦其言至今非有
文采緣飾而開心見誠有以入人之深者此英主之竒
術御天下之大權也方今治平之日久矣愚以為宜日
新盛德以鼓動天下久安怠惰之氣故陳其五事以備
採擇其一曰將相之臣天子所恃以為治者宜日夜召
論天下之大計且以熟觀其為人其二曰太守刺史天
子所寄以遠方之民者其罷歸皆當問其所以為政民
情風俗之所安亦以揣知其才之所堪其三曰左右扈
從侍讀侍講之臣本以論說古今興衰之大要非以應
故事備數而已經籍之外苟有以訪之無傷也其四曰
吏民上書苟少有可觀者宜皆召問優慰以養其敢言
之氣其五曰天下之吏自一命已上雖其至賤無以自
通於朝廷然人主之為豈有所不可哉察其善者卒然
召見之使不知其所從來如此則遠方之賤吏亦務自
激發為善不以位卑禄薄無由自通於上而不修飾使
天下習知天子樂善親賢䘏民之心孜孜不勌如此翕
然皆有所感發知愛於君而不可與為不善亦將賢人
衆多而姦吏衰少刑法之外有以大慰天下之心焉耳
策别七
夫所貴乎人君者予奪自我而不牽於衆人之論也天
下之學者莫不欲仕仕者莫不欲貴如從其欲則舉天
下皆貴而後可惟其不可從也是故仕不可以輕得而
貴不可以易致此非有所吝也爵祿出於我者也我以
為可予而予之我以為可奪而奪之彼雖有言者不足
畏也天下有可畏者賦斂不可以不均刑罰不可以不
平守令不可以不擇此誠足以致天下之安危而可畏
者也我欲慎爵賞愛名器而囂囂者以為不可是烏足
惜哉國家自近歲以來吏多而闕少率一官而三人共
之居者一人去者一人而伺之者又一人是一官而有
二人者無事而食也且其蒞官之日淺而閒居之日長
以其蒞官之所得而為閒居仰給之資是以貪吏常多
而不可禁此用人之大弊也古之用人其取之至寬而
用之至狹取之至寬故賢者不隔用之至狹故不肖者
無所容記曰司馬辨論官材論進士之賢者以告於王
而定其論論定然後官之任官然後爵之位定然後禄
之(禮記王制)然則是取之者未必用也今之進士自二人以
下者皆試官夫試官者豈一定之謂哉固將有所廢置
焉耳國家取人有制策有進士有明經有詞科有任子
有府史雜流凡此者雖衆無害也其終身進退之决在
乎召見改官之日此尤不可不以愛惜慎重者也今之
議者不過日多其資考而責之以舉官之數且彼有勉
強而已資考既足而舉官之數亦以及格則將執文墨
以取必於我雖千百為輩莫敢不盡與臣竊以為今之
患正在於任法太過是以為一定之制使天下可以歲
月必得甚可惜也方今之便莫若使吏六考以上皆得
以名聞於吏部吏部以其資考之遠近舉官之衆寡而
次第其名然後使一二大臣雜治之參之以其才器之
優劣而定其等歲終而奏之以詔天子廢置度天下之
吏每歲以物故罪免者幾人而增損其數以所奏之等
補之及數而止使其予奪亦雜出於賢不肖之間而無
有一定之制則天下之吏不敢有必得之心將自奮勵
磨淬以求聞於時而嚮之所謂用人之大弊者亦不勞
而自去然而議者必曰法不一定而以才之優劣為差
則是好惡之私有以啟之也臣以為不然夫法者本以
存其大綱而其出入變化固將付之於人昔者唐有天
下舉進士者羣至於有司之門唐之制惟有司之信也
是故有司得以搜羅天下之賢士而習知其為人至於
一日之試則固已不取矣唐之得人於斯為盛今以名
聞於吏部者每歲不過數十百人使一二大臣得以訪
問參考其才雖有失者蓋已寡矣如必曰任法而不任
人天下之人必不可信則夫一定之制臣未知其果不
可以為姦也(策别其總有四其列有十七所謂其總有四者一曰課百官二曰安萬民三曰厚財貨)
(四曰訓兵旅而所謂課百官者其别又有六一曰厲法禁二曰抑僥倖三曰决壅蔽四曰專任使五曰無責難)
(六曰無沮善者是也所謂安萬民者其别又有六一曰敦教化二曰勸親睦三曰均戸口四曰較賦役五曰教)
(戰守六曰去姦民者是也所謂厚財貨者其别又有二一曰省費用二曰定軍制者是也所謂訓兵旅者其别)
(又有三一曰蓄財用二曰練軍實三曰倡勇敢是也别而言之蓋十有七焉故謂之策别)
策别八
所貴乎朝廷清明而天下治平者何也天下不訴而無
冤不謁而得其所欲此堯舜之盛也其次不能無訴訴
而必見察不能無謁謁而必見省使遠方之賤吏不知
朝廷之高而一介之小民不識官府之難而後天下治
今夫一人之身有一心兩手而已疾痛苛癢動於百體
之中雖其甚微不足以為患而手隨至夫手之至豈其
一一而聽之心哉心之所以素愛其身者深而手之所
以素聽於心者熟是故不待使令而率然以自至聖人
之治天下亦如此而已百官之衆四海之廣使其關節
脈理相通為一叩之而必聞觸之而必應夫是以天下
可使為一身天子之貴士民之賤可使相愛憂患可使
同緩急可使救今也不然天下有不幸而訴其冤如訴
之於天有不得已而謁其所欲如謁之於鬼神公卿大
臣不能究其詳悉而付之於胥吏故凡賄賂先至者朝
請而夕得徒手而來者終年而不獲至於故常之事人
之所當得而無疑者莫不務為留滯以待請屬舉天下
一毫之事非金錢無以行之昔者漢唐之弊患法不明
而用之不密使吏得以空虚無據之法而繩天下故小
人得以無法為姦今也法令明具而用之至密舉天下
惟法之知所欲排者有小不如法而可指以為瑕所欲
與者雖有所乖戾而可借法以為解故小人以法為姦
今天下所為多事者豈事之誠多耶吏欲有所鬻而未
得則新故相仍紛然而不决此王化之所以壅遏而不
行也昔桓文之霸百官承職不待教令而辨四方之賓
至不求有司王猛之治秦事至纖悉莫不盡舉而人不
以為煩蓋史之所記麻思還冀州請於猛(麻思廣平人流寄關右母)
(亡歸葬請還冀州)猛曰速裝行矣至暮而符下及出關郡縣皆
已被符其令行禁止而無留事者至於纖悉莫不皆然
苻堅以僣竊之種至為霸王兵彊國富垂及升平者猛
之所為固宜其然也今天下治安大吏奉法不敢顧私
而府史之屬招權鬻法長吏心知而不問以為當然
此其弊有二而已事繁而官不勤故權在胥吏欲去其
弊也莫如省事而厲精省事莫如任人厲精莫如自上
率之今之所謂至繁天下之事關於其中訴者之多而
謁者之衆莫如中書與三司天下之事分於百官而中
書聽其治要郡縣之錢幣制于轉運使而三司受其會
計此宜若不至于繁多然中書不待奏課以定其黜陟
而關預其事則是不任有司也三司之吏推析贏虚至
於毫毛以繩郡縣則是不任轉運使也故曰省事莫如
任人古之聖王愛日以求治辨色而視朝苟少安焉而
至於日出則終日為之不給以少而言之一日而廢一
事一月則可知也一歲則事之積者不可勝數矣欲事
之無繁則必勞于始而逸于終晨興而晏罷天子未退
則宰相不敢歸安于私第宰相日昃而不退則百官莫
不震悚盡力于王事而不敢宴游如此則纖悉隠微
莫不舉矣天子求治之勤過于先王而議者不稱王季
之晏朝而稱舜之無為不論文王之日昃而論始皇之
量書此何以率天下之怠耶臣故曰厲精莫如自上率
之則壅蔽决矣
策别九
夫吏之與民猶工人之與器易器而操之其始莫不齟
齬而不相得是故雖有長才異能之士朝夕而去則不
如庸人之久且便也自漢至今言吏治者皆推孝文之
時以為任人不可以倉卒而責其成功又其三歲一遷
吏不為長遠之計則其所施設一切出於苟簡此天下
之士爭以為言而臣知其未可以卒行也夫天下之吏
惟其病多而未有以處也是以擾擾在此如使五六年
或七八年而後遷則將有十年不得調者矣朝廷方將
減任子清冗官則其行之當有所待而臣以為當今之
弊有甚不可者夫京兆府天下之所觀望而化王政之
所由始也四方之衝兩河之交舟車商賈之所聚金珠
錦繡之所積故其民不知有耕稼織絍之勞富貴之所
移貨利之所眩故其民不知有恭儉廉退之風以書數
為終身之能以府史賤吏為鄉黨之榮故其民不知有
儒術講習之賢夫是以獄訟繁滋而姦不可止為治者
益以苟且而不暇及於教化四方觀之使風俗日以薄
惡未始不由此也今夫為京兆者戴星而出見燭而入
業牘笞箠交乎其前拱手而待命者足相躡乎其庭持
詞而求訴者肩相摩乎其門憧憧焉不知其為誰一訊
而去得罪者不知其得罪之由而無罪者亦不知其無
罪之實如此則刑之不服赦之不悛獄訟之繁未有已
也夫大司農者天下之所以贏虚外計之所從受命也
其財賦之出入簿書之交錯縱横變化足以為姦而不
可推究上之人不能盡知而付之吏吏分職乎其中者
以數十百人其耳目足以及吾之所不及是以能者不
過麤舉其大綱而不能者惟吏之聽賄賂交乎其門
四方之有求者聚乎其家天下之大弊無過此二者臣
竊以為今省府之重其擇人宜精其任人宜久凡今之
弊皆不精不久之故何則天下之賢者不可以多得而
賢者之中求其治繁者又不可以人人而能也幸而有
一人焉又不久而去夫世之君子苟有志于天下而欲
為長遠之計者則其效不可以朝夕見其始若迂闊而
其終必將有所可觀今期月不報政則朝廷以為是無
能為者不待其成而去之而其翕然見稱於人者又以
為有功而擢為兩府然則是為省府者能與不能皆不
得久也夫以省府之繁終歲不得休息朝廷既以汲汲
而去之而其人亦莫不汲汲而求去夫胥吏者皆老于
其局長子孫於其中以汲汲求去之人而御長子孫之
吏此其相視如客主之勢宜其姦弊不可得而去也省
府之位不為卑矣苟有能者而老於此不為不用也古
之用人者知其久勞於位則時有以賜予勸奬之以厲
其心不聞其驟遷以奪其成效今天下之吏縦未能一
概久而不遷至於省府亦不可以倉卒而去吏知其久
居而不去也則其欺詐固已少衰矣而其人亦得深思
熟慮周旋於其間不過十年將必有卓然可觀者矣
策别十一
昔者先王之為天下必使天下欣欣然常有無窮之心
力行不倦而無自棄之意夫惟自棄之人則其為惡也
甚毒而不可解是以聖人畏之設為高位重祿以待能
者使天下皆得踴躍自奮扳援而來惟其才之不逮力
之不足是以終不能至於其間而非聖人塞其門絶其
途也夫然故一介之賤吏閭閻之匹夫莫不奔走於善
至於老死而不知休息此聖人以術驅之也天下苟有
甚惡而不可忍也聖人既巳絶之則屏之遠方終身不
齒此非獨不仁也以為既已絶之彼將一旦肆其毒以
殘害吾民是故絶之則不用用之則不絶既巳絶之又
復用之則是驅之於不善而又假之以其具也無所望
而為善無所愛惜而不為惡者天下一人而已矣以無
所望之人而責其為善以無所愛惜之人而求其不為
惡又付之以人民則天下知其不可也世之賢者何常
之有或出於賈豎賤人甚者至於盜賊往往而是而儒
生貴族世之所望為君子者或至於放肆不軌小民之
不若聖人知其然是故不逆定於其始進之時而徐觀
其所試之效使天下無必得之心亦無必不可得之道
天下知其不可以必得也然後勉強於功名而不敢僥
倖知其不至於必不可得也然後有以自慰其心久而
不懈嗟夫聖人之所以鼓舞天下之人日化而不自知
者此其為術歟後之為政者則不然用人以必得而絶
人以必不可得此其意以為進賢而退不肖然天下之
弊莫甚於此今夫制策之及等進士之高第皆以一日
之間而决取終身富貴此雖一時之文而未知其臨事
之能否則其用之不已太遽乎天下有用人而絶之者
三州縣之吏苟非有大過而不可復用則其他犯法皆
可使竭力為善以自贖而今世之法一陷於罪戾則終
身不遷使之不自聊賴而疾視其民肆意妄行而無所
顧惜此其初未必小人也不幸而陷於其中途窮而無
所入則遂以自棄府史賤吏為國者知其不可闕也是
故歲久則補以外官以其所從来之卑也而限其所至
則其中雖有出羣之才終亦不得齒於士大夫之列夫
人出身而仕者將以求貴也貴不可得而至矣則將惟富
之求此其勢然也如是則雖至於鞭笞戮辱而不足以
禁其貪故夫此二者苟不可以遂棄則宜有以少假之
也入貲而仕者皆得補郡縣之吏彼知其終不得遷亦
將逞其一時之欲無所不至夫此誠不可以遷也則是
用之之過而已臣故曰絶之則不用用之則不絶此三
者之謂也
策别十二
夫聖人之於天下所恃以為牢固不拔者在乎天下之
民可與為善而不可與為惡也昔者三代之民見危而
授命見利而不忘義此非必有爵賞勸乎其前而刑罰
驅乎其後也其心安于為善而忸怩于不義是故有所
不為夫民知有所不為則天下不可以敵甲兵不可以
威利禄不可以誘可殺可辱可饑可寒而不可與叛
此三代之所以享國長久而不拔也及至秦漢之世其
民見利而忘義見危而不能授命法禁之所不及則巧
偽變詐無所不為疾視其長上而幸其災因之以水旱
加之以盜賊則天下枵然無復天子之民矣世之儒者
常有言曰三代之時其所以教民之具甚詳且密也學
校之制射饗之節冠昏喪祭之禮粲然莫不有法及至
後世教化之道衰而盡廢其具是以若此無恥也然世
之儒者蓋亦嘗以此等教天下之民矣而卒以無效使
民好文而益媮飾詐而相高則有之矣此亦儒者之過
也臣愚以為若此者皆好古而無術知有教化而不知
名實之所存者也實者所以信其名而名者所以求其
實也有名無實則其名不行有實而無名則其實不長
凡今儒者之所論皆其名也昔武王既克商散財發粟
使天下知其不貪禮下賢俊使天下知其不驕封先聖
之後使天下知其仁誅飛廉惡來使天下知其義如此
則其教化天下之實固已立矣天下聳然皆有忠信廉
恥之心然後文之以禮樂教之以學校觀之以射饗而
謹之以冠昏喪祭民是以目擊而心諭安行而自得也
及至秦漢之世專用法吏以督責其民至于今千有餘
年而民日以貪冒耆利而無恥儒者乃始以三代之禮
所謂名者而繩之彼見其登降揖讓盤辟俯僂之容則
掩口而竊笑聞鐘鼓管磬希夷嘽緩之音則驚顧而不
樂如此而欲望其遷善遠罪不已難乎臣愚以為宜先
其實而後其名擇其近於人情者而先之今夫民不知
信則不可與久居於安民不知義則不可以同處於危
平居則欺其吏而有急則叛其君此教化之實不至天
下之所以無變者幸也欲民之知信則莫若務實其言
欲民之知義則莫若務去其貪往者河西用兵而家人
子弟皆籍以為軍其始也官告以權時之宜非久役者
如是當復爾業少焉皆刺其額無一人得免自寶元以
來諸道以兵興為辭而增賦者至今皆不為除去夫如
是將何以禁小民之詐欺哉夫所貴乎縣官之尊者為
其恃於四海之富而不爭於錐刀之末也其與民也優
其取利也緩古之聖人不得已而取則時有所置以明
其不貪何者小民不知其說而惟貪之知今雞鳴而起
百工雜作匹夫入市操挾尺寸吏且隨而税之扼吭拊
背以收絲毫之利古之設官者求以裕民今之設官者
求以勝民賦斂有常限而以先期為賢出納有常數而
以羨息為能天地之間苟可以取者莫不有禁求利太
廣而用法太密故民日趣於貪臣愚以為難行之言當
有所必行而可取之利當有所不取以教民信而示之
義若曰國用不足而未可以行則臣恐其失之多于得
也
策别十三
夫民相與親睦者王道之始也昔三代之制畫為井田
使其比閭族黨各相親愛有急相賙有喜相慶死喪相
&KR3599;疾病相養是故其民安居無事則往來歡欣而獄訟
不生有寇而戰則同心并力而緩急不離自秦漢以來
法令峻急使民離其親愛歡欣之心而為隣里告訐之
俗富人子壯則出居貧人子壯則出贅一國之俗而家
各有法一家之法而人各有心紛紛乎散亂而不相屬
是以禮讓之風息而爭鬭之獄繁天下無事則務為欺
詐相傾以自成天下有變則流徙渙散相棄以自存嗟
夫秦漢以下天下何其多故而難治也此無他民不愛
其身則輕犯法輕犯法則王政不行欲民之愛其身則
莫若使其父子親兄弟和妻子相好夫民仰以事父母
旁以睦兄弟而俯以䘏妻子則其所賴於生者重而不
忍以其身輕犯法三代之政莫尚於此矣今欲教民和
親則其道必始於宗族臣欲復古之小宗以收天下不
相親屬之心古者有大宗小宗故禮曰别子為祖繼别
為宗繼禰者為小宗有百世不遷之宗有五世則遷之
宗百世不遷者别子之後也宗其繼别子之所自出者
百世不遷者也宗其繼高祖者五世則遷者也(禮記大傳)古
者諸侯之子弟異姓之卿大夫始有家者不敢禰其父
而自使其嫡子後之則為大宗族人宗之雖百世而宗
子死則為之服齊衰九月故曰宗其繼别子之所自出
者百世不遷者也别子之庶子又不得禰别子而自使
其嫡子為後則為小宗小宗五世之外則無服其繼禰
者親兄弟為之服其繼祖者從兄弟為之服其繼曾祖者
再從兄弟為之服其繼高祖者三從兄弟為之服其服
大功九月而高祖以外親盡則易宗故曰宗其繼高祖
者五世則遷者也小宗四有繼高祖者有繼曾祖者有
繼祖者有繼禰者與大宗為五此所謂五宗也古者立
宗之道嫡子既為宗則其庶子之嫡子又各為其庶子
之宗其法止於四而其實無窮自秦漢以來天下無世
卿大宗之法不可以復立而其可以收合天下之親者
有小宗之法存而莫之行此甚可惜也今夫天下所以
不重族者有族而無宗也有族而無宗則族不可合族
不可合則雖欲親之而無由也族人而不相親則忘其
祖矣今世之公卿大臣賢人君子之後所以不能世其
家如古之久遠者其族散而忘其祖也故莫若復小宗
使族人相率而尊其宗子宗子死則為之加服犯之則
以其服坐貧賤不敢輕而富貴不敢以加之冠昏必告
喪葬必赴此非有所難行也今夫良民之家士大夫之
族亦未必無孝弟相親之心而族無宗子莫為之糾率
其勢不得相親是以世之人有親未盡而不相往來冠
昏不相告死不相赴而無知之民遂至於父母異居而
兄弟相訟然則王道何從而興乎嗚呼世人之患在於
不務遠見古之聖人合族之法近於迂闊而行之期月
則望其有益故夫小宗之法非行之難而在乎久而不
怠也天下之民欲其忠厚和柔而易治其必自小宗始
矣
策别十七
自昔天下之亂必生於治平之日休養生息而姦民得
容於其間蓄而不發以待天下之釁至於時有所激勢
有所乘則潰裂四出不終朝而毒流於天下聖人知其
然是故嚴法禁督官吏以司察天下之姦民而去之夫
大亂之本必起於小姦惟其小而不足畏是故其發也
常至於亂天下今夫世人之所憂以為可畏者必曰豪
俠大盜此不知變者之說也天下無小姦則豪俠大盜
無以為資且其治平無事之時雖欲為大盜將安所容
其身而其殘忍貪暴之心無所發洩則亦時出為盜賊
聚為博奕羣飲於市肆而叫號於郊野小者呼雞逐狗
大者椎牛發塚無所不至捐父母棄妻孥而相與嬉遊
凡此者舉非小盜也天下有釁鉏耰棘矜相率而剽奪
者皆嚮之小盜也昔三代之聖王果斷而不疑誅除擊
去無有遺類所以擁護良民而使安其居及至後世刑
法日以深嚴而去姦之法乃不及於三代何者待其敗
露自入於刑而後去也夫為惡而不入於刑者固已衆
矣有終身為不義而其罪不可指名以附於法者有巧
為規避持吏短長而不可詰者又有因緣幸會而免者
如必待其自入于刑則其所去者蓋無幾耳昔周之制
民有罪惡未麗於法而害於州里者桎梏而坐諸嘉石
重罪役之期以次輕之其下罪三月役使州里任之然
後宥而舍之其化之不從威之不格患苦其鄉之民而
未入於五刑者謂之罷民此罷民不使冠帶而加明刑
任之以事而不齒於鄉黨由是觀之則周之盛時日夜
整齊其人民而鋤去其不善譬如獵人終日馳驅踐蹂
於草茅之中搜求伏兔而搏之不待其自投於網羅而
後取也夫然故小惡不容於鄉大惡不容於國禮樂之
所以易化而法禁之所以易行者由此之故也今天下
久安天子以仁恕為心而士大夫一切以寬厚為稱上
意而懦夫庸人又有所僥倖務出罪人外以邀雪冤之
賞而内以待隂德之報臣是以知天下頗有不誅之姦
將為子孫憂宜明勑天下之吏使以歲時糾察凶民而
徙其尤無良者不必待其自入於刑而間則命使出按
郡縣有子不孝有弟不悌好訟而數犯法者皆誅無赦
誅一鄉之姦則一鄉之人悦誅一國之姦則一國之人
悦要以誅寡而悦衆則雖舜亦如此而已矣天下有三
患而蠻夷之憂不與焉有内大臣之變有外諸侯之叛
有匹夫羣起之禍此三者其勢常相持内大臣有權則
外諸侯不叛外諸侯強則匹夫羣起之禍不作今者内
無權臣外無強諸侯而萬世之後其或可憂者姦民也
臣故曰去姦民以為安民之終云
策别十八
夫天下未嘗無財也昔周之興文王武王之國不過百
里當其受命四方之君長交至於其廷軍旅四出以征
伐不義之諸侯而未嘗患無財方此之時關市無征山
澤不禁取於民者不過什一而財有餘及其衰也内食
千里之租外取千八百國之貢而不足於用由此觀之
夫財豈有多少哉人君之於天下俯已就人則易為功
仰人以援已則難為力是故廣取以給用不如節用以
廉取之為易也臣請得以小民之家而推之夫民方其
窮困時所望不過十金之資計其衣食之費妻子之奉
出入於十金之中寬然而有餘及其一旦稍稍畜聚衣
食既足則心意之欲日以漸廣所入益衆而所欲益以
不給不知罪其用之不節而以為求之未至也是以富
而愈貪求愈多而財愈不供此其為惑未可以知其所
終也盍亦反其始而思之夫嚮者豈能寒而不衣饑而
不食乎今天下汲汲乎以財之不足為病何以異此國
家創業之初四方割據中國之地至狹也然歲歲出師
以誅討僭亂之國南取荆楚西平巴蜀而東下并潞其
費用之衆又百倍於今可知也然天下之士未嘗思其
始而惴惴焉患今世之不足則亦甚惑矣夫為國有三
計有萬世之計有一時之計有不終月之計古者三年
耕必有一年之畜以三十年之通則可以九年無饑也
歲之所入足用而有餘是以九年之畜常閒而無用卒
有水旱之變盜賦之憂則官可以自辦而民不知若此
者天不能使之災地不能使之貧四夷盜賊不能使之
困此萬世之計也而其不能者一歲之入纔足以為一
歲之出天下之産僅足以供天下之用其平居雖不至
於虐取其民而有急則不免于厚賦故其國可靜而不
可動可逸而不可勞此亦一時之計也至於最下而無
無謀者量出以為入用之不給則取之益多天下宴然
無大患難而盡用衰世苟且之法不知有急則將何以
加之此所謂不終月之計也今天下之利莫不盡取山
陵林麓莫不有禁關有征市有租鹽鐡有𣙜酒有課茶
有算則凡衰世苟且之法莫不盡用矣譬之於人其少
壯之時豐健勇武然後可以望其無疾以至於夀考今
未五六十而衰老之候具見而無遺若八九十者將何
以待其後耶然天下之人方且窮思竭慮以廣求利之
門且人而不思則以為費用不可復省使天下而無鹽
鐡酒茗之税將不為國乎臣有以知其不然也天下之
費固有去之甚易而無損存之甚難而無益者矣臣不
能盡知請舉其所聞而其餘可以類求焉夫無益之費
名重而實輕以不急之實而被之以莫大之名是以疑
而不敢去三歲而郊郊而赦赦而賞此縣官有不得已
者天下吏士數日而待賜此誠不可以卒去至於大吏
所謂股肱耳目與縣官同其憂樂者此豈亦不得已而
有所畏耶天子有七廟今又飾老佛之宫而為之祠固
已過矣又使大臣以使領之歲給以巨萬計此何為者
也天下之吏為不少矣將患未得其人苟得其人則凡
民之利莫不備舉而其患莫不盡去今河水為患不使
濱河州郡之吏親行其災而責之以救災之術顧為都
水監夫四方之水患豈其一人坐籌於京師而盡其利
害天下有轉運使足矣今江淮之間又有發運禄賜之
厚徒兵之衆其為費豈可勝計哉蓋嘗聞之里有畜馬
者患牧人欺之而盜其芻菽也又使一人焉為之廏長
廏長立而馬益癯今為政不求其本而治其末自是而
推之天下無益之費不為不多矣臣以為凡若此者日
求而去之自毫釐以往莫不有益惟無輕其毫釐而積
之則天下庶乎息也
策别十九
自三代之衰井田廢兵農異處兵不得休而為民民不
得息肩而無事於兵者千有餘年而未有如今日之極
者也三代之制不可復追矣至於漢唐猶有可得而言
者夫兵無事而食則不可使聚聚則不可使無事而食
此二者相勝而不可並行其勢然也今夫有百頃之閒
田則足以牧馬千駟而不知其費聚千駟之馬而輸百
頃之芻則其費百倍此易曉也昔漢之制有踐更之卒
(貧者欲得顧更錢者次直者出錢顧之月二千是為踐更)而無營田之兵雖皆出于
農夫而方其為兵也不知農夫之事是故郡縣無常屯
之兵而京師亦不過有南北軍期門羽林而已邊境有
事諸侯有變皆以虎符調發郡國之兵至于事已而兵
休則渙然各復其故是以其兵雖不知農而天下不至
於弊者未嘗聚也唐有天下置十六衛府兵天下之府
八百餘所而屯于關中者至有五百然皆無事則力耕
而積穀不惟以自贍養而又有以廣縣官之儲是以兵
雖聚于京師而天下亦不至於弊者未嘗無事而食也
今天下之兵不耕而聚于京畿三輔者以數十萬計皆
仰給於縣官(按宋兵志天子之衛兵以守京師備征戍曰禁軍諸州之鎮兵以分給役使曰廂軍)
(慶歴時兵籍總一百二十五萬而禁軍馬步八十二萬六千)有漢唐之患而無漢唐
之利擇其偏而兼用之是以兼受其弊而莫之分也天
下之財近自淮甸而遠至於吳蜀凡舟車所至人力所
及莫不盡取以歸于京師宴然無事而賦斂之厚至于
不可復加而三司之用猶苦其不給其弊皆起於不耕
之兵聚於内而食四方之貢賦非特如此而已又有循
環往來屯戍于郡縣者昔建國之初所在分裂擁兵而
不服太祖太宗躬擐甲胄力戰而取之既降其君而籍
其疆土矣然其故基餘孽猶有存者上之人見天下之
難合而恐其復發也於是出禁兵以戍之(兵志云太祖有天下收四)
(方勁兵列營京畿以備宿衛分番屯戍以扞邊圉)大自藩府而小至于縣鎮往
往皆有京師之兵由此觀之則是天下之地一尺一寸
皆天子自為守也而可以長久而不變乎費莫大於養
兵養兵之費莫大於征行今出禁兵而戍郡縣遠者數
千里其月廩歲給之外又日供其芻糧三歲而一遷往
者紛紛來者纍纍雖不過數百為輩而要其歸無以異
於數十萬之兵三歲而一出征也農夫之力安得不竭
餽運之卒安得不疲且今天下未嘗有戰鬭之事武夫
悍卒非有勞伐可以邀其上之人然皆不得為休息閒
居無用之兵者其意以為為天子出戍也是故美衣豐
食開府庫輦金帛若有所負一逆其意則欲羣起而噪
呼此何為者也天下一家且數十百年矣民之戴君至
于海隅無以異于畿甸亦不必舉疑四方之兵而專信
禁兵也曩者蜀之有妖賊與近歲貝州之亂(慶歴七年貝州賊王)
(則據城反以明鎬為河北安撫使討平之)未必非禁兵致之臣愚以為郡縣
之土兵可以漸訓而隂奪其權則禁兵可以漸省而無
用天下武健豈有常所哉山川之所習風氣之所咻四
方之民一也昔者戰國嘗用之矣蜀人之怯懦吳人之
短小皆嘗以抗衡于上國夫安得禁兵而用之今之土
兵所以鈍弊劣弱而不振者彼見郡縣皆有禁兵而待
之異等是以自棄於賤隸役夫之間而將吏亦莫之訓
也苟禁兵漸省而以其資糧益優郡縣之土兵則彼固
以歡欣踴躍出于意外戴上之恩而願效其力又何遽
不如禁兵耶夫土兵日以多禁兵日以少天子扈從捍
城之外無所復用如此則内無屯聚仰給之費而外無
遷徙供億之勞費之省者又已過半矣
策别二十二
臣聞戰以勇為主以氣為决天子無皆勇之將而將軍
無皆勇之士是故致勇有術致勇莫先乎倡倡莫善乎
私此二者兵之微權英雄豪傑之士所以隂用而不言
於人而人亦莫之識也臣請得以備言之夫倡者何也
氣之先也有人人之勇怯有三軍之勇怯人人而較之
則勇怯之相去若莛與楹(莊子舉莛與楹莛草莖言大小不倫也)至於三
軍之勇怯則一也出於反覆之間而差於毫釐之際故
其權在將與君人固有暴猛獸而不操兵出入于白刃
之中而色不變者有見虺蜴而却走聞鐘鼔之聲而戰
慄者是勇怯之不齊至於如此閭閻之小民爭鬭戲笑
卒然之間而或至於殺人當其發也其心翻然其色勃
然若不可以已者雖天下之勇夫無以過之及其退而
思其身顧其妻子未始不惻然悔也此非必勇者也氣
之所乘則奪其性而忘其故故古之善用兵者用其翻
然勃然於未悔之間而其不善者沮其翻然勃然之心
而開其自悔之意則是不戰而先自敗也故曰致勇有
術致勇莫先乎倡均是人也皆食其食皆任其事天下
有急而有一人焉奮而爭先而致其死則翻然者衆矣
弓矢相及劍楯相交勝負之勢未有所決而三軍之士
屬目于一夫之先登則勃然者相繼矣天下之大可以
名劫也三軍之衆可以氣使也諺曰一人善射百夫决
拾苟有以發之及其翻然勃然之間而用其鋒是之謂
倡倡莫善乎私天下之人怯者居其百勇者居其一是
難得也捐其妻子棄其身以蹈白刃是勇者難能也以
難得之人行難能之事此必有難報之恩者矣天子必
有所私之將將軍必有所私之士視其勇者而隂厚之
人之有異材者雖未有功而其心莫不自異自異而上
不異之則緩急不可以望其為倡故凡緩急而肯為倡
者必其上之所異也昔漢武帝欲觀兵於四夷以逞其
無厭之求不愛通侯之賞以招勇士風告天下以求奮
擊之人然卒無有應者於是嚴刑峻法致之死地而聽
其以深入贖罪使勉強不得已之人馳驟於死生之地
是故其將降其兵破敗而天下幾至於不測何者先無
所異之人而望其為倡不已難乎私者天下之所惡也
然而為已而私之則私不可用為其賢於人而私之則
非私無以濟蓋有無功而可賞有罪而可赦者凡所以
媿其心而責其為倡也天下之禍莫大於上作而下不
應上作而下不應則上亦將窮而自止方西戎之叛也
天子非不欲赫然誅之而將帥之臣謹守封略外視内
顧莫有一人先奮而致命而士卒亦循循焉莫肯盡力
不得已而出爭先而歸故西戎得以肆其猖狂而吾無
以應則其勢不得不賂而求和其患起於於天子無同
憂患之臣而將軍無腹心之士西師之休十有餘年矣
用法益密而進人益艱賢者不見異勇者不見私天下
務為奉法循令要以如式而止臣不知其緩急將誰為
之倡哉
論治道
人君以至誠為道以至仁為德守此二言終身不易堯
舜之主也至誠之外更行他道皆為非道至仁之外更
作他德皆為非德何謂至誠上自大臣下至小民内自
親戚外至四夷皆推赤心以待之不可以絲毫偽也如
此則四海之内親之如父子信之如心腹未有父子相
圖心腹相欺者如此而天下之不治未之有也絲毫之
偽一萌於心如人有病先見於脈如人飲酒先具於色
聲色動于幾微之間而猜阻行於千里之外彊者為敵
弱者為怨四海之内如盜賊之憎主人鳥獸之畏弋獵
則人主孤立而危亡至矣何謂至仁親臣如手足視民
如赤子戢兵省刑時使薄斂行此六事而已矣禍莫逆
於好用兵怨莫大于好起獄災莫深於興土功毒莫甚
於奪民利此四者陷民之坑穽而伐國之斧鉞也去此
四者行彼六者而仁不可勝用也傳曰至誠如神又曰
至仁無敵審能行之則主逸而國安享年永而卜世長
此必然之理古今已試之效也去聖益遠邪說滋熾厭
常道而求異術文姦言以濟暴行為申商之學者則曰
人主不可以不學術數人主天下之父也為人父而用
術於子其可乎為莊老之學者則曰聖人不仁以百姓
為芻狗欲窮兵黷武則曰吾以威四夷而安中國欲煩
刑多殺則曰吾以禁姦慝而全善人欲虐使厚斂則曰
吾以彊兵革而誅暴亂雖若不仁而卒歸於仁此皆亡
國之言也秦二世王莽嘗用之矣皆以經術附會其說
書曰惟辟作福惟辟作威(周書洪範篇)此言威福不可移於
臣下也欲威福不移於臣下則莫若捨已而從衆衆之
所是我則為之衆之所非我則去之夫衆未有不公而
人君者天下公議之主也如此則威福將安歸乎今之
說者則不然曰人主不可以不作威福於是違衆而用
已已之耳目終不能遍天下要必資之於人愛憎喜怒
各行其私而浸潤膚受之說行矣然後從而賞罰之雖
名為人主之威福而其實左右之私意也姦人竊吾威
福而賣之於外則權與人主侔矣書曰威克厥愛允濟
愛克厥威允罔功(夏書胤征萹)威者畏威之謂也愛者懷私
之謂也管仲曰畏威如疾民之上也從懷如流民之下
也畏威之心勝於懷私則事無不成今之說者則不然
曰人君當使威刑勝於惠愛如是則予不如奪生不如
殺堯不如桀而幽厲桓靈之君長有天下此不可不辨
也
正統論
正統者何耶名耶實耶正統之說曰正者所以正天下
之不正也統者所以合天下之不一也不幸有天子之
實而無其位有天子之名而無其德是二人者立於天
下天下何正何一而正統之論决矣正統之為言猶曰
有天下云爾人之得此名而又得此實也夫何議天下
固有無其實而得其名者聖人於此不得已焉而不以
實傷名而名卒不能傷實故名輕而實重不以實傷名
故天下不争名輕而實重故天下趨于實天下有不肖
而曰吾賢者矣未有賤而曰吾貴者也天下之爭自賢
不肖始聖人憂焉不敢以亂貴賤故天下知賢之不能
奪貴天下之貴者聖人莫不從而貴之恃有賢不肖存
焉輕以與人貴而重以與人賢天下然後知貴之不如
賢知賢之不能奪貴故不爭知貴之不如賢故趨於實
使天下不爭而趨于實是亦足矣正統者名之所在焉
而已名之所在而不能有益乎其人而後名輕名輕而
後實重吾欲重天下之實於是乎名輕正統聽其自得
者十曰堯舜夏商周秦漢晉隋唐序其可得者亦以存
教曰魏梁後唐晉漢周使夫堯舜三代之所以為賢於
後世之君者皆不在乎正統故後世之君不以其道而
得之者亦無以為堯舜三代之比於是乎實重
孔子從先進論
君子之欲有為於天下莫重乎其始進也始進以正猶
且以不正繼之况以不正進者乎古之人有欲以其君
王者也有欲以其君霸者也有欲強其國者也是三者
其志不同故其術有淺深而其成功有巨細雖其終身
之所為不可逆知而其大節必見於其始進之日何者
其中素定也未有進以強國而能霸者也未有進以霸
而能王者也伊尹之耕于有萃之野也其心固曰使吾
君為堯舜之君而吾民為堯舜之民也以伊尹為以滋
味說湯者此戰國之策士以已度伊尹也君子疾之管
仲見桓公於纍囚之中其所言者固欲合諸侯攘夷狄
也管仲度桓公足以霸度其身足以為霸者之佐是故
上無侈說下無卑論古之人其自知明也如此商鞅之
見孝公也三說而後合甚矣鞅懷詐挾術以欺其君也
彼豈不自知其不足以帝且王哉顧其刑名慘刻之學
恐孝公之不能從是故設為高論以衒之君既不能是
矣則舉其國惟吾之所為不然豈其負帝王之略而每
見輒變以徇人乎商鞅之不終于秦也是其進之不正
也聖人則不然其志愈大故其道愈高其道愈高故其
合愈難聖人視天下之不治如赤子之在水火也其欲
得君以行道可謂急矣然未嘗以難合之故而少貶焉
者知其始於少貶而其漸必至陵遲而大壊也故曰先
進於禮樂野人也後進於禮樂君子也如用之則吾從
先進孔子之世其諸侯卿大夫視先王之禮樂猶方圓
冰炭之不相入也進而先之以禮樂其不合必矣是人
也以道言之則聖人以世言之則野人也若夫君子之
急於有功者則不然其未合也先之以世俗之所好而
其既合也則繼以先王之禮樂其心則然然其進不正
未有能繼以正者也故孔子不從而孟子亦曰枉尺直
尋者以利言也如以利則枉尋直尺而利亦可為與君
子之得其君也既度其君又度其身君能之而我不能
不可為也不敢進而進是易其君不可為而為是輕其
身是二者皆有罪焉故君子之始進也曰君苟用我矣
我且為是君曰能之則安受不辭君曰不能天下其獨
無人乎至於人君亦然將用是人也則告之以已所欲
為要其能否而責成焉其曰姑用之而試觀之者皆過
也後之君子其進也無所不至惟恐其不合也曰我將
權以濟道既而道卒不行焉則曰吾君不足以盡我也
始不正其身終以謗其君是人也自以為君子而孟子
之所謂賊其君者也
秦始皇帝論
昔者生民之初不知所以養生之具擊搏挽裂與禽獸
爭一旦之命惴惴焉朝不謀夕憂死之不給是故詐巧
不生而民無知然聖人惡其無别而憂其無以生也是
以作為器用耒耜弓失舟車網罟之類莫不備至使民
樂生便利役御萬物而適其情而民始有以極其口腹
耳目之欲器利用便而巧詐生求得欲從而心志廣聖
人又憂其桀猾變詐而難治也是故制禮以反其初禮
者所以反本復始也聖人非不知箕踞而坐不揖而食
便於人情而適於四體之安也將必使之習為迂闊難
行之節寬衣博帶佩玉履舄所以回翔容與而不可以
馳驟上自朝廷而下至於民其所以視聽其耳目者莫
不近於迂闊其衣以黼黻文章其食以籩豆簠簋其耕
以井田其進取選舉以學校其治民以諸侯嫁娶死葬
莫不有法嚴之以鬼神而重之以四時所以使民自尊
而不輕為姦故曰禮之近於人情者非其至也周公孔
子所以區區於升降揖讓之間丁寧反覆而不敢失墜
者世俗之所謂迂闊而不知夫聖人之權固在於此也
自五帝三代相承而不敢破至秦有天下始皇帝以詐
力而并諸侯自以為智術之有餘而禹湯文武之不知
出此也於是廢諸侯破井田凡所以治天下者一切出
於便利而不恥于無禮决壊聖人之藩牆而以利器明
示天下故自秦以來天下惟知所以求生避死之具以
禮者為無用贅疣之物何者其意以為生之無事乎禮
也苟生之無事乎禮則凡可以得生者無所不為矣嗚
呼此秦之禍所以至今而未息歟昔者始有書契以科
斗為文而其後始有規矩摹畫之迹蓋今所謂大小篆
者至秦而更以隸其後日以變革貴於速成而從其易
又創為紙以易簡策是以天下簿書符檄繁多委壓而
吏不能究姦人有以措其手足如使今世而尚用古之
篆書簡策則雖欲繁多其勢無由由此觀之則凡所以
便利天下者是開詐偽之端也嗟夫秦既不可及矣苟
後之君子欲治天下而惟便之求則是引民而日趍於
詐也悲夫
荀卿論
嘗讀孔子世家觀其言語文章循循然莫不有規矩不
敢放言高論言必稱先王然後知聖人憂天下之深也
茫乎不知其畔岸而非遠也浩乎不知其津涯而非深
也其所言者匹夫匹婦之所共知而所行者聖人有所
不能盡也嗚呼是亦足矣使後世有能盡吾說者雖為
聖人無難而不能者不失為寡過而已矣子路之勇子
貢之辯冉有之智此三者皆天下之所謂難能而可貴
者也然三子者每不為夫子之所悦顔淵默然不見其
所能若無以異于衆人者而夫子亟稱之夫學聖人者
豈必其言之云爾哉亦觀其意之所嚮而已夫子以為
後世必有不能行其說者矣必有竊其說而為不義者
矣是故其言平易正直而不敢為非常可喜之論要在
於不可易也昔者常怪李斯事荀卿既而焚滅其書大
變古先聖王之法於其師之道不啻若寇讎及今觀荀
卿之書然後知李斯之所以事秦者皆出於荀卿而不
足怪也其言愚人之所驚小人之所喜也子思孟軻世
之所謂賢人君子也荀卿獨曰亂天下者子思孟軻也
天下之人如此其衆也仁人義士如此其多也荀卿獨
曰人性惡桀紂性也堯舜偽也由是觀之意其為人必
也剛愎不遜而自許太過彼李斯者又特甚者耳今夫
小人之為不善猶必有所顧忌是以夏商之亡桀紂之
殘暴而先王之法度禮樂刑政猶未至於絶滅而不可
考者是桀紂猶有所存而不敢盡廢也彼李斯者獨能
奮而不顧焚燒夫子之六經烹滅三代之諸侯破壊周
公之井田此亦必有所恃者矣彼見其師歴詆天下之
賢人以自是其愚以為古先聖王皆無足法者不知荀
卿特以快一時之論而荀卿亦不知其禍之至於此也
其父殺人報讎其子必且行劫荀卿明王道述禮樂而
李斯以其學亂天下其高談異論有以激之也孔孟之
論未嘗異也而天下卒無有及者苟天下果無有及者
則尚安以求異為哉
韓非論
聖人之所為惡夫異端盡力而排之者非異端之能亂
天下而天下之亂所由出也昔周之衰有老𣆀莊周列
禦寇之徒更為虚無淡泊之言而治其猖狂浮游之說
紛紜顛倒而卒歸於無有由其道者蕩然莫得其當是
以忘乎富貴之樂而齊乎死生之分此不得志於天下
高世遠舉之人所以放心而無憂雖非聖人之道而其
用意固亦無惡於天下自老𣆀之死百餘年有商鞅韓
非著書言治天下無若刑名之賢及秦用之終於勝廣
之亂(陳勝吳廣首事起蘄)教化不足而法有餘秦以不祀而天下
被其毒後世之學者知申韓之罪而不知老𣆀莊周之
使然何者仁義之道起於夫婦父子兄弟相愛之間而
禮法刑政之原出於君臣上下相忌之際相愛則有所
不忍相忌則有所不敢夫不敢與不忍之心合而後聖
人之道得存乎其中今老𣆀莊周論君臣父子之間汎
汎乎若萍浮於江湖而適相值也夫是以父不足愛而
君不足忌不忌其君不愛其父則仁不足以懷義不足
以勸禮樂不足以化此四者皆不足用而欲置天下於
無有夫無有豈誠足以治天下哉商鞅韓非求為其說
而不得得其所以輕天下而齊萬物之術是以敢為殘
忍而無疑今夫不忍殺人而不足以為仁而仁亦不足
以治民則是殺人不足以為不仁而不仁亦不足以亂
天下如此則舉天下唯吾之所為刀鋸斧鉞何施而不
可昔者夫子未嘗一日敢易其言雖天下之小物亦莫
不有所畏今其視天下渺然若不足為者此其所以輕
殺人歟大史遷曰申子卑卑施於名實韓子引繩墨切
事情明是非其極慘覈少恩皆原於道德之意嘗讀而
思之事固有不相謀而相感者莊老之後其禍為申韓
由三代之衰至于今凡所以亂聖人之道者其弊固已
多矣而未知其所終奈何其不為之所也
伊尹論
辦天下之大事者有天下之大節者也立天下之大節
者狹天下者也夫以天下之大而不足以動其心則天
下之大節有不足立而大事有不足辦者矣今夫匹夫
匹婦皆知潔廉忠信之為美也使其果潔廉而忠信則
其知慮未始不如王公大人之能也惟其所爭者止於
簞食豆羹而簞食豆羹足以動其心則宜其智慮之不
出乎此也簞食豆羹非其道不取則一鄉之人莫敢以
不正犯之矣一鄉之人莫敢以不正犯之而不能辦一
鄉之事者未之有也推此而上其不取者愈大則其所
辦者愈遠矣讓天下與讓簞食豆羹無以異也治天下
與治一鄉亦無以異也然而不能者有所蔽也天下之
富是簞食豆羹之積也天下之大是一鄉之推也非千金
之子不能運千金之資販夫販婦得一金而不知其所措
非智不若所居之卑也孟子曰伊尹耕于有莘之野非
其道也非其義也雖禄之天下弗受也夫天下不能動
其心是故其才全以其全才而制天下是故臨大事而
不亂古之君子必有高世之行非苟求為異而已卿相
之位千金之富有所不屑將以自廣其心使窮達利害
不能為之芥蔕以全其才而欲有所為耳後之君子蓋
亦嘗有其志矣得失亂其中而榮辱奪其外是以役役
至於老死而不暇亦足悲矣孔子敘書至於舜禹臯陶
相讓之際蓋未嘗不太息也夫以朝廷之尊而行匹夫
之讓孔子安取哉取其不汲汲於富貴有以大服天下
之心焉耳夫太甲之廢天下未嘗有是而伊尹始行之
天下不以為驚以臣放君天下不以為僭既放而復立
太甲不以為專何則其素所不屑者足以取信於天下
也彼其視天下眇然不足以動其心而豈忍以廢放其
君求利也哉後之君子蹈常而習故惴惴焉懼不免於
天下一為希闊之行則天下羣起而誚之不知求其素
而以為古今之變時有所不可者亦已過矣夫
留侯論
古之所謂豪傑之士者必有過人之節人情有所不能
忍者匹夫見辱拔劍而起挺身而鬭此不足為勇也天
下有大勇者卒然臨之而不驚無故加之而不怒此其
所挾持者甚大而其志甚遠也夫子房授書於圮上之
老人也其事甚怪然亦安知其非秦之世有隠君子者
出而試之觀其所以微見其意者皆聖賢相與警戒之
義世人不察以為鬼物亦已過矣且其意不在書當韓
之亡秦之方盛也以刀鋸鼎鑊待天下之士其平居無
罪夷滅者不可勝數雖有賁育無所復施夫持法太急
者其鋒不可犯而其勢未可乘子房不忍忿忿之心以匹
夫之力而逞於一擊之間當此之時子房之不死者其
間不能容髮蓋亦已危矣千金之子不死于盜賊何者
其身之可愛而盜賊之不足以死也子房以蓋世之才
不為伊尹太公之謀而特出於荆軻聶政之計以僥倖
於不死此圯上之老人所為深惜者也是故倨傲鮮腆
而折之彼其能有所忍也然後可以就大事故曰孺子
可教也楚莊王伐鄭鄭伯肉袒牽羊以逆莊王曰其君
能下人必能信用其民矣遂捨之勾踐之困於會稽而
歸臣妾於吳者三年而不倦且夫有報人之志而不能
下人者是匹夫之剛也夫老人者以為子房才有餘而
憂其度量之不足故深折其少年剛銳之氣使之忍小
忿而就大謀何則非有平生之素卒然相遇於草野之
間而命以僕妾之役油然而不怪者此固秦皇之所不
能驚而項籍之所不能怒也觀夫高祖之所以勝而項
籍之所以敗者在能忍與不能忍之間而已矣項籍唯
不能忍是以百戰百勝而輕用其鋒高祖忍之養其全
鋒而待其弊此子房教之也當淮隂破齊而欲自王高
祖發怒見於詞色(韓信平齊使人言漢王欲為假王漢王大怒罵信張良躡漢王漢王乃悟)
由此觀之猶有剛強不忍之氣非子房其誰全之太史
公疑子房以為魁梧竒偉而其狀貌乃如婦人女子不
稱其志氣嗚呼此其所以為子房歟
張釋之論
張釋之論秦之敝曰其敝徒文具亡其惻隠之實嗚呼
文具之敝非特秦之所以患實古今之通患也昔之為
治者實未具則文亦不具未能防民之偽則不敢為制
禮之文未能約民之侈則不敢為恭儉之文未能行惠
民之事則不敢為寬恤之文以至政教賞罰有毫釐之
不備誠心惻然務從施惠初未嘗虚飾焉故其過人得
以議之其失人得以指之見其偏則可以矯之使正見
其闕則可以備之使全猶按脈治病虚實燥濕浮沈無
錙銖之不見然後隨其病而投之湯劑加之鍼石其不
瘳者鮮矣至于末年之敝無其實而有其名家挾周孔
之書而俗益薄人治司馬之法而兵益懦(田穰苴為齊景公將有功)
(尊為大司馬後齊威王使大夫追論古者司馬兵法而附穰苴于其中因號曰司馬穰苴兵法)人誦夷
齊之清而行益汙人負龔黃之名而政益亂(龔遂渤海太守黃霸)
(潁川太守)問其詔令則堯舜之典謨也問其典章則成周之
禮樂也入其國觀其朝其文煥然雖治國之時有所不
及然徐考其實乃與桀紂幽厲同出一倫上以虚文欺
下下以虚文欺上上下相欺以罔天下雖有忠臣義士
欲正言極諫亦無所容其喙矣欲言任賢則君已先言
舉元凱矣欲言去邪則君已先言流共鯀矣欲言勤勞
則君已先言日昃不食矣欲言厚朴則君已先言茅茨
不剪矣獵取諫諍之辭而出自言之閉其口而奪其氣
覆藏潤飾使無過之可譏無失之可指無偏之可矯無
闕之可修偃然自以為得計必至於魚爛瓦解然後不
能文焉釋之之言誠天下之公患也嘗以西漢觀之文
宣之世漢之盛也平帝之世漢之季也以文帝之寬仁
有野不加闢之詔有水旱疾疫之詔有結難連兵之詔
以宣帝之明决有屯戍未息之詔有百姓失職之詔有
盜賊不止之詔豈非有惻隠之實而不為文具耶乃若
平帝之世觀其文辭興滅國繼絶世立明堂辟雍休祥
喜應頌聲並作而大業潛移於王莽文具之害乃至於
此後之為治者其知所去取矣
六一居士集叙
夫言有大而非夸達者信之衆人疑焉孔子曰天之將
喪斯文也後死者不得與於斯文也孟子曰禹抑洪水
孔子作春秋而予距楊墨蓋以是配禹也文章之得喪
何與于天而禹之功與天地並孔子孟子以空言配之
不已夸乎自春秋作而亂臣賊子懼孟子之言行而楊
墨之道廢天下以為是固然而不知其功孟子既沒有
申商韓非之學違道而趣利殘民以厚主其說至陋也
而士以是罔其上下之人僥倖一切之功靡然從之而
世無大人先生如孔子孟子者推其本末權其禍福之
輕重以救其惑故其學遂行秦以是喪天下陵夷至於
勝廣劉項之禍死者十八九天下蕭然洪水之患蓋不
至此也方秦之未得志也使復有一孟子則申韓為空
言作於其心害於其事作於其事害於其政者必不至
若是烈也使楊墨得志於天下其禍豈減於申韓哉由
此言之雖以孟子配禹可也太史公曰蓋公言黃老賈
誼晁錯明申韓錯不足道也而誼亦為之余以是知邪
說之移人雖豪傑之士有不免者況衆人乎自漢以来
道術不出於孔氏而亂天下者多矣晉以老莊亡梁以
佛亡莫或止之五百餘年而後得韓愈學者以愈配孟
子蓋庶幾焉愈之後三百有餘年而後得歐陽子其學
推韓愈孟子以達於孔氏著禮樂仁義之實以合於大
道其言簡而明信而通引物連類折之於至理以服人
心故天下翕然師尊之自歐陽子之存世之不說者謀
而攻之能折困其身而不能屈其言士無賢不肖不譁
而同曰歐陽子今之韓愈也宋興七十餘年民不知兵
富而教之至天聖景祐極矣而斯文終有愧於古士亦
因陋守舊論卑而氣弱自歐陽子出天下爭自濯磨以
通經學古為高以救時行道為賢以犯顔納說為忠長
育成就至嘉祐末號稱多士歐陽子之功為多嗚呼此
豈人力也哉非天其孰能使之歐陽子沒十有餘年士
始為新學以佛老之似亂周孔之實識者憂之賴天子
明聖詔修取士法風厲學者專治孔氏黜異端然後風
俗一變考論師友淵源所自復知誦習歐陽子之書予
得其詩文七百六十六篇於其子棐乃次而論之曰歐
陽子論大道似韓愈論事似陸贄記事似司馬遷詩賦
似李白此非余言也天下之言也歐陽子諱修字永叔
既老自謂六一居士云
潮州韓文公廟碑
匹夫而為百世師一言而為天下法是皆有以参天地
之化關盛衰之運其生也有自來其逝也有所為矣故
申吕自嶽降而傅說為列星古今所傳不可誣也孟子
曰我善養吾浩然之氣是氣也寓於尋常之中而塞乎
天地之間卒然遇之則王公失其貴晉楚失其富良平
失其智賁育失其勇儀秦失其辯是孰使之然哉其必
有不依形而立不恃力而行不待生而存不隨死而亡
者矣故在天為星辰在地為河嶽幽則為鬼神而明則
復為人此理之常無足怪者自東漢以來道喪文弊異
端並起歴唐貞觀開元之盛輔以房杜姚宋而不能救
獨韓文公起布衣談笑而麾之天下靡然從公復歸於
正蓋三百年於此矣文起八代之衰而道濟天下之溺
忠犯人主之怒而勇奪三軍之帥豈非參天地關盛衰
浩然而獨存者乎蓋嘗論天人之辯以謂人無所不至
惟天不容偽智可以欺王公不可以欺豚魚力可以得
天下不可以得匹夫匹婦之心故公之精誠能開衡山
之雲而不能回憲宗之惑能馴鱷魚之暴而不能弭皇
甫鎛李逢吉之謗能信於南海之民廟食百世而不能
使其身一日安於朝廷之上蓋其所能者天也其所不
能者人也始潮人未知學公命進士趙德為之師(愈遷揭陽)
(遇德使為學官以教士子後愈遷宜春欲攜與俱不可而止有别趙子詩)自是潮之士皆篤
於文行延及齊民至于今號稱易治信乎孔子之言君
子學道則愛人而小人學道則易使也潮人之事公也
飲食必祭水旱疾疫凡有求必禱焉而廟在刺史公堂
之後民以出入為艱前守欲請諸朝作新廟不果元祐
五年朝散郎王君滌來守是邦凡所以養士治民者一
以公為師民既悦服則出令曰願新公廟者聽民讙趨
之卜地於州城之南七里期年而廟成或曰公去國萬
里而謫於潮不能一歲而歸沒而有知其不眷戀于潮
審矣軾曰不然公之神在天下者如水之在地中無所
往而不在也而潮人獨信之深思之至焄蒿悽愴若或
見之譬如鑿井得泉而曰水專在是豈理也哉元豐七
年詔封公昌黎伯故榜曰昌黎伯韓文公之廟潮人請
書其事于石因作詩以遺之使歌以祀公其詞曰
公昔騎龍白雲鄉手抉雲漢分天章天孫為織雲錦裳
飄然乘風來帝旁下與濁世掃粃糠西遊咸池略扶桑
草木衣被昭回光追逐李杜參翺翔汗流籍湜走且僵
(張籍皇甫湜)滅沒倒景不可望作書詆佛譏君王要觀南海
窺衡湘歴舜九疑弔英皇祝融先驅海若藏約束鮫鱷
如驅羊鈞天無人帝悲傷謳吟下招遣巫陽犦牲雞卜
羞我觴於粲荔丹與蕉黃公不少留我涕滂翩然被髮
下大荒
志林(錄三首)
商鞅用於秦變法定令行之十年秦民大說道不拾遺
山無盜賊家給人足民勇于公戰怯於私鬭秦人富強
天子致胙于孝公諸侯畢賀蘇子曰此皆戰國之游士
邪說詭論而司馬遷闇于大道取以為史吾嘗以為遷
有大罪二其先黃老後六經退處士進姦雄蓋其小小
者耳所謂大罪二則論商鞅桑弘羊之功也自漢以來
學者恥言商鞅桑弘羊而世主獨甘心焉皆陽諱其名
而隂用其實甚者則名實皆宗之庶幾其成功此則司
馬遷之罪也秦固天下之強國而孝公亦有志之君也
修其政刑十年不為聲色畋游之所敗雖微商鞅有不
富強乎秦之所以富強者孝公務本力穡之效非鞅流
血刻骨之功也而秦之所以見疾於民如豺虎毒藥一
夫作難而子孫無遺種則鞅實使之至於桑弘羊斗筲
之才穿窬之智無足言者而遷稱之曰不加賦而上用
足善乎司馬光之言也曰天下安有此理天地所生財
貨百物止有此數不在民則在官譬如雨澤夏澇則秋
旱不加賦而上用足不過設法隂奪民利其害甚於加
賦也二子之名在天下者如蛆蠅糞穢也言之則汚口
舌書之則汙簡牘而二子之術用於世者滅國殘民覆
族亡軀者相踵也而世主獨甘心焉何哉樂其言之便
已也夫堯舜禹世主之父師也諫臣拂士世主之藥石
也恭敬慈儉勤勞憂畏世主之繩約也今使世主日臨
父師而親藥石履繩約非其所樂也故為商鞅桑弘羊
之術者必先鄙堯笑舜而陋禹也曰所謂賢主專以天
下適已而已此世主之所以人人甘心而不悟也世有
食鍾乳烏喙而縦酒以求長年者蓋始於何晏晏少而
富貴故服寒食散以濟其欲無足怪者彼其所為足以
殺身滅族者日相繼也得死於寒食散豈不幸哉而吾
獨何為效之世之服寒食散疽背嘔血者相踵也用商
鞅桑弘羊之術破國亡宗者皆是也然而終不悟者樂
其言之便美而忘其禍之慘烈也
春秋之末至於戰國諸侯卿相皆爭養士自謀夫說客
談天雕龍堅白同異之流(騶衍善為迂大閑辨之言騶奭頗修其術齊人頌曰談天)
(衍雕龍奭趙公孫龍為堅白同異辯)下至擊劍扛鼎雞鳴狗盜之徒莫不
賓禮靡衣玉食以館於上者何可勝數越王勾踐有君
子六千人(韋昭曰君子王所親近者猶吳所謂賢良齊所謂士也)魏無忌齊田文
趙勝黃歇吕不韋皆有客三千人而田文招致任俠姦
人六萬家於薛齊稷下談者亦千人(稷下先生即淳于髠慎到環淵接子)
(田駢騶奭之徒)魏文侯燕昭王太子丹皆致客無數下至秦漢
之間張耳陳餘號多士賓客厮養皆天下豪俊而田横
亦有士五百人其略見於傳記者如此度其餘當倍官
吏而半農夫也此皆姦民蠧國者民何以支而國何以
堪乎蘇子曰此先王之所不能免也國之有姦猶鳥獸
之有鷙猛昆蟲之有毒螫也區處條理使各安其處則
有之矣鋤而盡去之則無是道也吾考之世變知六國
之所以久存而秦之所以速亡者蓋出於此不可以不
察也夫智勇辯力此四者皆天民之秀傑也類不能惡
衣食以養人皆役人以自養者也故先王分天下之富
貴與此四者共之此四者不失職則民靖矣四者雖異
先王因俗設法使出於一三代以上出於學戰國至秦
出於客漢以後出於史官吏魏晉以來出於九品中正
隋唐至今出於科甲無不盡然取其多者論之六國之
君虐用其民不減始皇二世然當是時百姓無一人叛
者以凡民之秀傑者皆以客養之不失職也其力耕以
奉上皆椎魯無能為者雖欲怨叛而莫為之先此其所
以少安而不即亡也始皇初欲逐客用李斯之言而止
既并天下則以客為無用於是任法而不任人謂民可
以恃法而治謂吏不必才取能守吾法而已故墮名城
殺豪傑民之秀異者散而歸田畆向之食於四公子吕
不韋之徒者皆安歸哉不知其能槁項黃馘而老死於
布褐乎抑將輟耕歎息以俟時也秦之亂成於二世然
使始皇知畏此四人者有以處之使不失職秦之亡不
至若此之速也縦百萬虎狼於山林而饑渴之不知其
將噬人世以始皇為智吾不信也楚漢之禍生民盡矣
豪傑宜無幾而代相陳豨從車千乘蕭曹為政莫之禁
也至文景武帝之世法令至密矣然吳王濞淮南梁王
魏其武安之流(淮南王安梁王武魏其侯竇嬰武安侯田蚡)皆爭致賓客世
主不問也豈懲秦之禍以為爵禄不能盡縻天下之士
故少寬之使得出于此也邪若夫先王之政則不然曰
君子學道則愛人小人學道則易使也嗚呼此豈秦漢
之所及也哉
秦始皇時趙高有罪蒙毅按之當死始皇赦而用之長
子扶蘇好直諫上怒使北監蒙恬兵於上郡始皇東遊
會稽並海走瑯琊次子胡亥李斯蒙毅趙高從道病使
蒙毅還禱山川未及還上崩李斯趙高矯詔立胡亥殺
扶蘇蒙恬蒙毅卒以亡秦蘇子曰始皇制天下輕重之
勢使内外相形以禁姦備亂可謂密矣蒙恬將三十萬
人威震北方扶蘇監其軍而蒙毅侍帷幄為謀臣雖有
大姦賊敢睥睨其間哉不幸道病禱祠山川尚有人也
而遣蒙毅故高斯得成其謀始皇之遣毅毅見始皇病
太子未立而去左右皆不可以言智雖然天之亾人國
其禍敗必出于智之所不及聖人為天下不恃智以防
亂恃其無致亂之道耳始皇致亂之道在用趙高夫閹
尹之禍如毒藥猛獸未有不裂肝碎首也自有書契以
來惟東漢吕彊(彊靈帝時為中常侍封都鄉侯固辭不受因上疏陳事及黃巾起彊欲先赦黨)
(人諸中常侍遂搆彊自殺)後唐張承業(唐僖宗宦者為李茂貞所迫奔太原事晉王李克用以莊)
(宗属之莊宗即皇帝位承業哭諫不能止不食而卒)此二人號稱善良豈可望一
二於千萬以取必亾之禍哉然世主皆甘心而不悔如
漢桓靈唐肅代猶不足稱怪始皇漢宣皆英主亦沉於
趙高恭顯之禍(弘恭石顯宣帝時宦者)彼自以為聰明人傑也奴
僕薰腐之餘何能為及其亾國亂朝乃與庸主不異吾
故表而出之以戒後世人主如始皇漢宣者或曰李斯
佐始皇定天下不可謂不智扶蘇始皇子秦人戴之久
矣陳勝假其名猶足以亂天下而蒙恬持重兵在外使
二人不即受誅而復請之則斯高無遺類矣以斯之智
而不慮此何哉蘇子曰嗚呼秦之失道有自來矣豈獨
斯高之罪自商鞅變法以誅死為輕典以參夷為常法
人臣狼顧脅息以得死為幸何暇復請方其法之行也
求無不獲禁無不止鞅自以為軼堯舜而駕湯武矣及
其出亡而無所舍然後知為法之弊夫豈獨鞅悔之秦
亦悔之矣荆軻之變持兵者熟視始皇環柱而走而莫
之救者以法重故也李斯之立胡亥不復忌二人者知
威令之素行而臣子不敢復請也二人之不敢復請亦
知始皇之鷙悍而不可回也豈料其偽也哉周公曰平
易近民民必歸之孔子曰有一言而終身行之其恕矣
乎夫以忠恕為心而以平易為政則上易知下易達雖
有賣國之姦無所投其隙倉卒之變無自發焉然其令
行禁止蓋有不及商鞅者矣而聖人終不以此易彼商
鞅立信於徙木(商鞅欲變法恐民未信乃立三丈之木於南門有能徙置北門者予五十金)
立威於棄灰(商君之法棄灰于道者黔)刑其親戚師傅(大子犯法鞅以君嗣不可)
(施刑刑其傳公子虔黥其師公孫賈)積威信之極以至始皇秦人視其君
如雷電鬼神不可測識也古者公族有罪三宥而後致
刑今至使人矯殺其太子而不忌大子亦不敢請則威
信之過也故夫以法毒天下者未有不反中其身及其
子孫者也漢武始皇皆果於殺者也故其子如扶蘇之
仁則寧死而不請如戾太子之悍則寧反而不訴(江充治巫)
(蠱持太子急太子因舉兵斬充黃門蘇文告變武帝因使使召太子使者不敢進詐言太子反已成欲斬臣帝)
(大怒使丞相劉屈氂捕斬反者太子兵敗死)知訴之不察也戾太子豈欲反
者哉計出於無聊也故為二君之子者有死與反而已
李斯之智蓋足以知扶蘇之必不反也吾又表而出之
以戒後世人主之果於殺者
御選古文淵鑒卷五十
