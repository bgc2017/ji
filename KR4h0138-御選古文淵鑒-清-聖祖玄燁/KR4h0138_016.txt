欽定四庫全書
御選古文淵鑒卷十六目錄
漢
孔衍
上書辨明家語
耿育
訟陳湯書
王嘉
請重二千石疏
遣將行邊對
日食論董賢奏
再論董賢奏
母將隆
諫賜武庫兵器奏
師丹
定陶共皇立廟議
李尋
災異對
鮑宣
諫寵外親幸臣書
論董賢書
揚雄
諫不受單于朝書
劉歆
毁廟議
責讓太常博士書
賈讓
治河奏
欽定四庫全書
御選古文淵鑒卷十六
内閣學士兼禮部侍郎教習庶吉士(臣)徐(乾學)等奉
旨編注
漢
孔衍(孔安國孫為博士)
上書辨明家語(初撰次孔子家語為四十四篇值巫蠱事不行後成帝䛇劉向)
(較定衆書都紀錄名古今文書論語别錄衍上書辨之)
臣聞明王不掩人之功大聖不遺人之善所以能明聖
也陛下發明詔諮羣儒集天下書籍無言不悉命通才
大夫較定其義使遐載之文以大著於今日立言之士
垂於不朽此則蹈明王之軌遵大聖之風者也雖唐帝
之煥然周王之彧彧未若斯之極也故述作之士莫不
樂測大倫焉臣祖故臨淮太守安國逮仕於孝武皇帝
之世以經學為名以儒雅為官讃明道義見稱前朝時
魯恭王壊孔子故宅得古文科斗尚書考經論語世人
莫有能言者安國為改今文讀而訓傳其義又撰次孔
子家語既畢會值巫蠱事起遂閣廢不行於時然其典
雅正實與世相傳者不可同日而論也光祿大夫向以
為時所未施之故尚書則不紀于别錄論語則不使名
家也臣竊惜之且百家章句無不畢紀况孔子家古文
正實而疑之哉又戴聖皆近世小儒以禮記不足而乃
取孔子家語雜亂者及子思孟軻荀卿之書以禆益之總
名之曰禮記今向見其已在禮記者則便除家語之本
篇是謂滅其源而存其末也不亦難乎臣之愚以為宜
如此為例皆記錄别見故敢冒昧以聞(奏上天子許之未即論定而向)
(病亡遂不果立)
耿育(成帝時議郎)
訟陳湯書(湯與將作大匠解萬年建議起昌陵邑坐下獄徙邊育因上書冤訟湯)
延夀湯為聖漢揚鉤深致遠之威雪國家累年之恥討
絶域不羈之君係萬里難制之虜豈有比哉先帝嘉之
仍下明詔宣著其功改年垂歷傳之無窮(謂改年為竟寧也)應
是南郡獻白虎邊陲無警備會先帝寢疾然猶垂意不
忘數使尚書責問丞相趣立其功獨丞相匡衡排而不
予封延夀湯數百戶此功臣戰士所以失望也孝成皇
帝承建業之基乘征伐之威兵革不動國家無事而大
臣傾邪讒佞在朝曾不深惟本末之難以防未然之戒
欲專主威排妒冇功使湯塊然(塊然獨處之意如土塊也)被冤拘囚
不能自明卒以無罪老棄敦煌正當西域通道令威名
折衝之臣旋踵及身復為郅支遺虜所笑誠可悲也至
今奉使外蠻者未嘗不陳郅支之誅以揚漢國之盛夫
援人之功以懼敵棄人之身以快讒豈不痛哉且安不
忘危盛必慮衰今國家素無文帝累年節儉富饒之畜
又無武帝薦延梟俊禽敵之臣(薦延使羣臣薦士而延納之)獨有一
陳湯耳假使異世不及陛下尚望國家追錄其功封表
其墓以勸後進也湯幸得身當聖世功曾未久反聽邪
臣鞭逐斥遠使亡逃分竄死無處所(分謂散離也虞書舜典曰分比三苗)
遠覽之士莫不計度以為湯功累世不可及而湯過人
情所有湯尚如此雖復破絶筋骨暴露形骸猶復制於
脣舌為嫉妒之臣所係虜耳此臣所以為國家尤戚戚
也(書奏天子還湯卒于長安按劉向谷永輿育先後上書冤訟湯持論措辭各極體致故俱錄之)
王嘉(字公仲平陵人為丞相封新甫侯剛直嚴毅數諫争後下獄不食死)
請重二千石疏
臣聞聖王之功在於得人孔子曰材難不其然與故繼
世立諸侯象賢也雖不能盡賢天子為擇臣立命卿以
輔之居是國也累世尊重然後士民之衆附焉是以教
化行而治功立今之郡守重於古諸侯往者致選賢材
賢材難得拔擢可用者或起于囚徒昔魏尚坐事繫文
帝感馮唐之言遣使持節赦其辠拜為雲中太守匈奴
忌之武帝擢韓安國扵徒中拜為梁内史骨肉以安(言梁)
(孝王得免罪也)張敞為京兆尹有罪當免黠吏知而犯敞敞收
殺之其家自冤使者覆獄劾敞賊殺人上逮捕不下(言使)
(者上奏請逮捕敞而天子不下其事也)會免亡命數十日宣帝徵敞拜為
冀州刺史卒獲其用前世非私此三人貪其材器有益
於公家也孝文時吏居官者或長子孫以官為氏倉氏
庫氏則倉庫吏之後也其二千石長吏亦安官樂職然
後上下相望莫有苟且之意其後稍稍變易公卿以下
傳相促急又數改更政事司隸部刺史察過悉劾發揚
隂私吏或居官數月而退送故迎新交錯道路中材苟
容求全下材懷危内顧壹切營私者多二千石益輕賤
吏民慢易之或持其微過增加成辠言於刺史司隸或
至上書章下(依其所上之章而下今治之)衆庶知其易危小失意則
有離叛之心前山陽亡徒蘇令等從横吏士臨難莫肯
仗節死義以守相威權素奪也孝成皇帝悔之下詔書
二千石不為縱(二千石不以故縱為罪所以優也)遣使者賜金尉厚其
意誠以為國家有急取辦於二千石二千石尊重難危
乃能使下孝宣皇帝愛其良民吏(良民吏善治百姓者)有章劾事
留中會赦壹解故事尚書希下章為煩擾百姓證驗繫
治或死獄中章文必有敢告之字廼下(所以丁寧告者之辭絶其相誣)
(也)唯陛下留神于擇賢記善忘過容忍臣子勿責以備
二千石部刺史三輔縣令有材任職者人情不能不有
過差宜可闊略令盡力者有所勸此方今急務國家之
利也前蘇令發(謂蘇令等初發起為盗賊)欲遣大夫使遂問状時見
大夫無可使者召盩厔令尹逢拜為諫大夫遣之今諸
大夫有材能者甚少宜豫畜養可成就者則士赴難不
愛其死臨事倉卒乃求非所以明朝廷也(嘉因薦儒者公孫光滿昌)
(及能吏蕭咸薛修等皆故二千石有名稱天子納而用之)
遣將行邊對(息夫躬請遣大將軍行邊兵敕武備斬一郡守以立威震四夷因以)
(厭應變異上然之以問丞相嘉嘉因對云)
臣聞動民以行不以言應天以實不以文下民微細猶
不可詐况于上天神明而可欺哉天之見異所以敇戒
人君欲令覺悟反正推誠行善民心說而天意得矣辯
士見一端或妄以意傳著星歷虚造匈奴烏孫西羌之
難謀動干戈設為權變非應天之道也守相有罪車馳
詣闕交臂就死恐懼如此而談說者云動安之危辯口
快耳其實未可從夫議政者苦其讇諛傾險辯慧深刻
也讇諛則主德毁傾險則下怨恨辯慧則破正道深刻
則傷恩惠昔秦穆公不從百里奚蹇叔之言以敗其師
悔過自責疾詿誤之臣思黃髮之言名垂于後世唯陛
下觀覽古戒反覆參考無以先入之語為主
日食論董賢奏(時日食舉直言嘉奏封事)
臣聞咎繇戒帝舜曰亡敖佚欲有國兢兢業業一日二
日萬幾箕子戒武王曰臣無有作威作福亡有玉食臣
之有作威作福玉食害于而家凶于而國人用側頗辟
民用僣慝言如此則逆尊卑之序亂隂陽之統而害及
王者其國極危國人傾仄不正民用僣差不壹此君不
由法度上下失序之敗也武王躬履此道隆至成康自
是以後縱心恣欲法度陵遲至扵臣弑君子弑父父子
至親失禮患生何况異姓之臣孔子曰道千乘之國敬
事而信節用而愛人使民以時孝文皇帝備行此道海
内蒙恩為漢太宗孝宣皇帝賞罰信明施與有節記人
之功忽扵小過以致治平孝元皇帝奉承大業温恭少
欲都内錢四十萬萬水衡錢二十五萬萬少府錢十八
萬萬嘗幸上林後宫馮貴人從臨獸圈猛獸驚出貴人
前當之元帝嘉美其義賜錢五萬掖庭見親有加賞賜
屬其人勿衆謝示平惡偏重失人心賞賜節約是時外
戚貲千萬者少耳故少府水衡見錢多也雖遭初元永
光凶年饑饉加有西羌之變外奉師旅内振貧民終無
傾危之憂以府臧内充實也孝成皇帝時諫臣多言燕
出之害(燕出謂微行也)及女寵專愛眈于酒色損德傷年其言
甚切然終不怨怒也寵臣淳于長張放史育育數貶退
家貲不滿千萬放斥逐就國長榜死于獄(榜笞擊也音彭)不
以私愛害公義故雖多内譏朝廷安平傳業陛下陛下
在國之時好詩書上儉節徵來所過道上稱誦德美此
天下所以回心也初即位易帷帳去錦繡乘輿席緣綈
繒而已共皇寝廟比比當作(恭皇哀帝父定陶恭皇也比比猶云頻頻也)憂
閔元元惟用度不足(惟思也)以義割恩輒且止息今始作
治而駙馬都尉董賢亦起官寺上林中又為賢治大第
開門鄉北闕引王渠灌園池(渠名也在城東覆蛊門外)使者護作賞
賜吏卒甚於治宗廟賢母病長安廚給祠具(長安有廚官主為官)
(食)道中過者皆飲食為賢治器器成奏御廼行或物好
特賜其工自貢獻宗廟三宫猶不至此(三宫天子太后皇后)賢家
有嬪婚及見親諸官並共(見親親戚相見也並供言百官各以所掌事及財物就供)
(之共讀曰供)賜及倉頭奴婢人十萬錢使者護視發取市物
百賈震動道路讙譁羣臣惶惑詔書罷菀而以賜賢二
千餘頃均田之制從此墮壊(自公卿以下至于吏民名曰均田皆有頃數以品制)
(中令均等菀古苑字)奢僣放縱變亂隂陽灾異衆多百姓訛言持
籌相驚(言行西王母薵也)被髮徒跣而走乘馬者馳夭惑其意
不能自止或以為籌者策失之戒也陛下素仁智慎事
今而有此大譏孔子曰危而不持顛而不扶則將安用
彼相矣臣嘉幸得備位竊内悲傷不能通愚忠之信身
死有益於國不敢自惜唯陛下慎巳之所獨鄉察衆人
之所共疑往者寵臣鄧通韓嫣(嫣音偃)驕貴失度逸豫無
厭小人不勝情欲卒陷罪辜亂國亡軀不終其祿所謂
愛之適足以害之者也宜深覽前世以節賢寵全安其
命(帝覧奏不說而愈愛賢不能自勝)
再論董賢奏(哀帝託傅太后遺詔益封董賢二千戶嘉封還詔書復奏封事)
臣聞爵祿土地天之有也書云天命有德五服五章哉
王者代天爵人尤宜慎之裂地而封不得其宜則衆庶
不服感動隂陽其害疾自深今聖體久不平此臣嘉所
内懼也高安侯賢佞幸之臣陛下傾爵位以貴之單貨
財以富之損至尊以寵之主威以黜府臧以竭唯恐不
足財皆民力所為孝文皇帝欲起露臺重百金之費克
已不作今賢散公賦以施私惠一家至受千金往古以
來貴臣未嘗有此流聞四方皆同怨之里諺曰千人所
指無病而死臣常為之寒心今太皇太后以永信太后
遺詔詔丞相御史益賢戶賜三侯國(孔鄉侯傅晏汝昌侯傅商陽新侯鄭)
(業)臣嘉竊惑山崩地動日食于三朝(歲月日之朝)皆隂侵陽
之戒也前賢已再封晏商再易邑業緣私横求恩巳過
厚求索自恣不知厭足甚傷尊尊之義不可以示天下
為害痛矣臣驕侵罔隂陽失節氣感相動害及身體陛
下寢疾久不平繼嗣未立宜思正萬事順天人之心以
求福祐奈何輕身肆意不念高祖之勤苦垂立制度欲
傳之於無窮哉孝經曰天子有爭臣七人雖無道不失
其天下臣謹封上詔書不敢露見非愛死而不自法恐
天下聞之故不敢自效愚戇數犯忌諱惟陛下省察
毋將隆(字君房東海蘭陵人哀帝時為京北尹左遷南郡太守尋免官徙合浦)
諫賜武庫兵器奏(時上使中黃門發武庫兵前後十輩送董賢及上乳母王)
(阿舍隆上奏)
武庫兵器天下公用國家武備繕治造作皆度大司農
錢(用度皆出大司農)大司農錢自乘輿不以給共養共養勞賜
壹出少府盖不以本臧給末用不以民力共浮費别公
私示正路也古者諸侯方伯得顓征伐廼賜斧鉞漢家
邊吏職在距宼亦賜武庫兵皆任其事然後蒙之春秋
之誼家不臧甲所以抑臣威損私力也今賢等便僻弄
臣私恩微妾而以天下公用給其私門契國威器共其
家備(契缺也)民力分於弄臣武兵設於微妾建立非宜以
廣驕僣非所以示四方也孔子曰奚取於三家之堂臣
請收還武庫
師丹(字仲公琅邪東武人哀帝時為大司空封高樂侯)
定陶共王立廟議(時郎中令泠褒黃門郎段猶等復奏言定陶共皇太后共)
(皇后皆不宜復引定陶藩國之名以冠大號又宜為共皇立廟京師上下其議丹議云)
聖王制禮取法於天地故尊卑之禮明則人倫之序正
人倫之序正則乾坤得其位而隂陽順其節人主與萬
民俱蒙祐福尊卑者所以正天地之位不可亂也今定
陶共皇太后共皇后以定陶共皇為號者母從子妻從
夫之義也欲立官置吏車服與太皇太后並非所以明
尊卑亡二上之義也定陶共皇號諡已前定義不得復
改禮父為士子為天子祭以天子其尸服以士服子亡
爵父之義尊父母也為人後者為之子故為所後服斬
衰三年而降其父母期明尊本祖而重正統也孝成皇
帝聖恩深遠故為共王立後奉承祭祀令共皇長為一國
太祖萬世不毁恩義巳備陛下既繼體先帝持重大宗
承宗廟天地社稷之祀義不得復奉定陶共皇祭入其
廟今欲立廟扵京師而使臣下祭之是無主也又親盡
當毁空去一國太祖不堕之祀而就無主當毁不正之
禮非所以尊厚共皇也(丹由是浸不合上意尋策免)
李尋(字子長平陵人治尚書好洪範災異又學天文月令隂陽哀帝初召尋待詔黃門)
災異對(時帝使侍中衛尉傳喜問尋曰間者水出地動日月失度星辰亂行災異仍重)
(極言毋有所諱)
陛下聖德尊天敬地畏命重民悼懼變異不忘疏賤之
臣幸使重臣臨問愚臣不足以奉明詔竊見陛下新即
位開大明除忌諱博延名士靡不並進臣尋位卑術淺
過随衆賢待詔食太官衣御府久汙玉堂之署(玉堂殿在未央)
(宫)比得召見亡以自效復時見延問至誠自以逄不世
出之命願竭愚心不敢有所避庶幾萬分有一可采唯
棄湏臾之間宿留瞽言考之文理稽之五經揆之聖意
以參天心夫變異之來各應象而至臣謹條陳所聞易
曰縣象著明莫大乎日月夫日者衆陽之長輝光所燭
萬里同晷(晷景也)人君之表也故日將旦清風發羣隂伏
君以臨朝不牽扵色日初出炎以陽君登朝佞不行忠
直進不蔽障日中煇光君德盛明大臣奉公日將入專
以壹君就房有常節君不修道則日失其度晻昧亡光
各有云為其於東方作日初出時隂雲邪氣起者法為
牽于女謁有所畏難日出後為近臣亂政日中為大臣
欺誣日且入為妻妾役使所營間者日尤不精光明侵
奪失色邪氣珥蜺數作本起於晨相連至昏其日出後
至日中間差瘉小臣不知内事竊以日視陛下志操衰
於始初多矣其咎恐有以守正直言而得罪者傷嗣害
世不可不慎也唯陛下執乾剛之德強志守度毋聽女
謁邪臣之態諸保阿乳母甘言悲辭之託斷而勿聽勉
強大誼絶小不忍良有不得已可賜以財貨不可私以
官位誠皇天之禁也日失其光則星辰放流陽不能制
隂隂桀得作間者太白正晝經天宜隆德克躬以執不
軌臣聞月者衆隂之長銷息見伏百里為品千里立表
萬里連紀(品同也言百里内數度同也千里則當立表度其景萬里則繼其本所起紀其宿度也)
妃后大臣諸侯之象也朔晦正終始弦為繩墨望成君
德春夏南秋冬北間者月數以春夏與日同道(房冇四星其間)
(有三道春夏南行南頭第一星裏道也秋冬北行北頭第一星裏道也與日同道者謂中央道也此三道者日)
(月五星之所由也)過軒轅上后受氣(軒轅南大星為后)入太微帝廷揚
光煇犯上將近臣列星皆失色厭厭如滅(厭音檿)此為母
后與政亂朝隂陽俱傷兩不相便外臣不知朝事竊信
天文即如此近臣已不足杖矣屋大柱小可為寒心唯
陛下親求賢士無強所惡以崇社稷尊彊本朝臣聞五
星者五行之精五帝司命應王者號令為之節度歲星
主歲事為統首號令所紀今失度而盛此君指意欲有
所為未得其節也又填星不避歲星者后帝共政相留
扵奎妻(歲星為帝填星為女主也)當以義斷之熒惑往來亡常周歷
兩宫作態低卬(兩宫謂紫微太微)入天門上明堂貫尾亂宫(角兩)
(星為天門房為明堂尾為後宫)太白發越犯庫(發越&KR1282;貌庫天庫也奎為天庫)兵宼之
應也貫黃龍入帝庭(黃龍軒轅也)當門而出随熒惑入天門
至房而分欲與熒惑為患不敢當明堂之精此陛下神
靈故禍亂不成也熒惑厥弛(厥弛動搖貌)佞巧依埶微言毁
譽進類蔽善太白出端門(端門太微正南門)臣有不臣者火入
室金上堂(火入室謂熒感歷兩宫也金謂太白也上堂入房星也)不以時解其憂
凶填歲相守又主内亂宜察蕭牆之内毋忽親疎之微
誅放佞人防絶萌芽以盪滌濁濊消散積惡毋使得成
禍亂辰星主正四時當效扵四仲四時失序則辰星作
異今出扵歲首之孟天所以譴告陛下也政急則出蚤
政緩則出晚政絶不行則伏不見而為彗茀(茀與孛同)四孟
皆出為易王命四季皆出星家所諱今幸獨出寅孟之
月盖皇天所以篤右陛下也宜深自改治國故不可以
戚戚欲速則不達經曰三載考績三考黜陟加以號令
不順四時既往不咎來事之師也間者春三月治大獄
時賊隂立逆恐歲小收季夏舉兵法時寒氣應恐後有
霜雹之災秋月行封爵其月土溼奥(違于月令也奥温也奥于六反)
恐後有雷雹之變夫以喜怒賞罰而不顧時禁雖有堯
舜之心猶不能致和善言天者必有效於人設上農夫
而欲冬田肉袒深耕汗出種之然猶不生者非人心不
至天時不得也易曰時止則止時行則行動静不失其
時其道光明書曰敬授民時故古之王者尊天地重隂
陽敬四時嚴月令順之以善政則和氣可立致猶枹鼓
之相應也(袍擊鼓之椎也音孚)今朝廷忽于時月之令諸侍中
尚書近臣宜皆令通知月令之意設羣下請事若陛下
出令有謬扵時者當知争之以順時氣臣聞五行以水
為本其星玄武婺女天地所紀終始所生(婺女須女也北方天地之)
(統隂陽之終始也)水為準平王道公正修明則百川理落脉通
(落謂經絡也)偏黨失綱則踊溢為敗書云水曰潤下隂動而
卑不失其道天下有道則河出圖洛出書故河洛決溢
所為最大今汝潁畎澮皆川水漂踊與雨水並為民害
(畎澮小流也廣尺深尺曰畎廣二尋深二仞謂之澮川者水貫穿而通流也)此詩所謂燁燁
震電不寧不令百川沸騰者也其咎在於皇甫卿士之
屬(皇甫卿士周室女寵之族也)唯陛下留意詩人之言少抑外親大
臣臣聞地道柔静隂之常義也地有上中下其上位震
應妃后不順中位應大臣作亂下位庶民離畔震或于
其國國君之咎也四方中央連國歷州俱動者其異最
大間者關東地數震五星作異亦未大逆宜務崇陽抑
隂以救其咎固志建威閉絶私路拔進英雋退不任職
以彊本朝夫本彊則精神折衝本弱則招殃致凶為邪
謀所陵聞往者淮南王作謀之時其所難者獨有汲黯
以為公孫弘等不足言也弘漢之名相於今亡比而尚
見輕何况亡弘之屬乎故曰朝廷亡人則為賊亂所輕
其道自然也天下未聞陛下竒策固守之臣也語曰何
以知朝廷之衰人人自賢不務于通人故世陵夷(通人謂薦)
(達賢材也)馬不伏歷不可以趨道士不素養不可以重國(伏歷)
(謂伏槽櫪而秣之也)詩曰濟濟多士文王以寧(大雅文王之詩)孔子曰十
室之邑必有忠信非虚言也陛下秉四海之衆曾亡柱
幹之固守聞于四境殆開之不廣取之不明勸之不篤
傳曰土之美者善養禾君之明者善養士中人皆可使
為君子詔書進賢良赦小過無求備以博聚英雋如近
世貢禹以言事忠切蒙尊榮當此之時士厲身立名者
多禹死之後日日以衰及京兆尹王章坐言事誅滅智
者結舌邪偽並興外戚顓命君臣隔塞至絶繼嗣女宫
作亂(謂趙飛燕姊妹也)此行事之敗誠可畏而悲也本在積任
母后之家非一日之漸往者不可及來者猶可追也先
帝大聖深見天意昭然使陛下奉承天統欲矯正之也
宜少抑外親選練左右舉有德行道術通明之士充備
天官然後可以輔聖德保帝位承大宗下至郎吏從官
行能亡以異又不通一藝及博士無文雅者宜皆使就
南畆以視天下明朝廷皆賢材君子扵以重朝尊君滅
凶致安此其本也臣自知所言害身不辟死亡之誅唯
財留神反覆愚臣之言(上雖不從尋言然采其語每冇非常輒問尋)
鮑宣(字子都渤海高城人好學明經哀帝時為諫大夫拜司隸抵罪王莽秉政惡漢忠直臣不)
(附巳者宣坐死)
諫寵外親幸臣書(宣每居位常諫争其言少文多實時丁傳子弟並進董賢)
(貴幸宣上書諫)
竊見孝成皇帝時外親持權人人牽引所私以充塞朝
廷妨賢人路濁亂天下奢泰亡度窮困百姓是以日蝕
且十彗星四起危亡之徵陛下所親見也今奈何反覆
劇於前乎朝臣亡有大儒骨鯁白首耆艾魁壘之士(魁壘)
(壯貌)論議通古今喟然動衆心憂國如饑渴者臣未見也
敦外親小童及幸臣董賢等在公門省戸下陛下欲與
此共承天地安海内甚難(共讀曰恭)今世俗謂不智者為能
謂智者為不能昔堯放四罪而天下服今除一吏而衆皆惑
古刑人尚服今賞人反惑請寄為姦(指寄謂以事私相託也)羣小日進
國家空虚用度不足民流亡去城郭盜賊並起吏為殘賊歲
增扵前凡民有七亡(亡謂失其作業)隂陽不和水旱為災一亡
也縣官重責更賦租税二亡也(更謂為更卒也)貪吏並公受取
不巳三亡也(並依也步浪反)豪強大姓蠶食亡厭四亡也苛
吏繇役失農桑時五亡也部落鼓鳴男女遮迣六亡也
(迣古列字言聞杼鼓之聲以為冇盜賊皆當遮列而追捕也)盗賊劫略取民財物七
亡也七亡尚可又有七死酷吏毆殺一死也治獄深刻
二死也冤陷亡辜三死也盗賊横發四死也怨讐相殘
五死也歲惡飢餓六死也時氣疾疫七死也民有七亡
而無一得欲望國安誠難民有七死而無一生欲望刑
措誠難此非公卿守相貪殘成化之所致邪羣臣幸得
居尊官食重祿豈有肯加惻隠于細民助陛下流教化
者邪志但在營私家稱賓客為姦吏而已(務稱賓客所求也)以
苟容曲從為賢以拱默尸祿為智謂如臣宣等為愚陛
下擢臣巖穴誠冀有益豪毛豈徒欲使臣美食大官重
高門之地哉(高門殿名也)天下乃皇天之天下也陛下上為
皇天子下為黎庶父母為天牧養元元視之當如一合
尸鳩之詩(尸鳩曹風之篇)今貧民菜食不厭衣又穿空(空孔也)父
子夫婦不能相保誠可為酸鼻陛下不救將安所歸命
乎奈何獨私養外親與幸臣董賢多賞賜以大萬數使
奴從賓客漿酒霍肉(祝酒如漿視肉如霍也霍豆葉)蒼頭廬兒皆用致
富非天意也(漢名奴為蒼頭諸給殿中者所居為盧蒼頭侍從因呼為盧兒)及汝昌侯
傅商亡功而封夫官爵非陛下之官爵乃天下之官爵
也陛下取非其官官非其人而望天說民服豈不難哉
方陽侯孫寵宜陵侯息夫躬辨足以移衆強可用獨立
姦人之雄或世尤劇者也(或與惑同)宜以時罷退及外親幼
童未通經術者皆宜令休就師傳急徵故大司馬傅喜
使領外親故大司空何武師丹故丞相孔光故左將軍
彭宣經皆更博士位皆歷三公智謀威信可與建教化
圖安危龔勝為司直郡國皆慎選舉三輔委輸官不敢
為姦(委輸謂輸委積者也)可大委任也陛下前以小不忍退武等
海内失望陛下尚能容亡功德者甚衆曾不能忍武等
邪治天下者當用天下之心為心不得自專快意而已
也上之皇天見譴下之黎庶怨恨次有諫争之臣陛下
苟欲自薄而厚惡臣天下猶不聽也臣雖愚戇獨不知
多受祿賜美食大官廣田宅厚妻子不與惡人結仇怨
以安身邪誠廹大義官以諫争為職不敢不竭愚惟陛
下少留神明覽五經之文原聖人之至意深思天地之
戒臣宣呐鈍於辭不勝惓惓盡死節而巳(上以宣名儒優容之)
論董賢書
陛下父事天母事地子養黎民即位巳來父虧明母震
動子訛言相驚恐今日蝕扵三始(三始猶言三朝)誠可畏懼小
民正月朔日尚恐毁敗器物何况扵日虧乎陛下深内
自責避正殿舉直言求過失罷退外親及旁仄素餐之
人徵拜孔光為光祿大夫發覺孫寵息夫躬過惡免官
遣就國衆庶歙然莫不說喜天人同心人心悦則天意
解矣乃二月丙戌白虹虷日連隂不雨(虷音干)此天有憂
結未解民有怨望未塞者也侍中駙馬都尉董賢本無
葭莩之親但以令色䛕言自進賞賜亡度竭盡府臧并
合三第尚以為小復壊暴室賢父子坐使天子使者將
作治第行夜吏卒皆得賞賜上冢有會輒太官為供海
内貢獻當養一君今反盡之賢家豈天意與民意邪天
不可久負厚之如此反所以害之也誠欲哀賢宜為謝
過天地解讐海内免遣就國收乘輿器物還之縣官如
此可以父子終其性命不者海内之所仇未有得久安
者也孫寵息夫躬不宜居國可皆免以視天下復徵何
武師丹彭宣傅喜曠然使民易視以應天心建立大政
以興太平之端高門去省戸數十步求見出入二年未
省欲使海瀕仄陋自通遠矣願賜數刻之間(刻漏刻也間空隙)
極竭毣毣之思(毣毣蒙蒙也謹愿貌音沐)退入三泉死亡所恨(上感)
(天異納宣言徵何武彭宣旬月皆復為三公)
揚雄(字子雲蜀郡成都人好學不為章句訓詁通而已博覽無所不見嘗好辭賦成帝時待詔)
(承明之庭屢奏賦以風勸除為郎給事黃門王莽簒位以久次為大夫)
諫不受單于朝書(哀帝建平四年烏珠留單于上書願朝公卿以為虚費府)
(帑可且勿許雄上書諫)
臣聞六經之治貴于未亂兵家之勝貴于未戰二者皆
微然而大事之本不可不察也今單于上書求朝國家
不許而辭之臣愚以為漢與匈奴從此隙矣本北地之
狄五帝所不能臣三王所不能制其不可使隙甚明臣
不敢遠稱請引秦以來明之以秦始皇之彊蒙恬之威
帶甲四十餘萬然不敢窺西河廼築長城以界之會漢
初興以高祖之威靈三十萬衆困于平城士或七日不
食時竒譎之士石畫之臣甚衆(石言堅固如石也)卒其所以脱
者世莫得而言也又高皇后嘗忿匈奴羣臣庭議樊噲
請以十萬衆横行匈奴中季布曰噲可斬也妄阿順指
扵是大臣權書遺之(以權道為書順辭以答之)然後匈奴之結解中
國之憂平及孝文時匈奴侵暴北邊候騎至雍甘泉京
師大駭發三將軍屯細柳棘門霸上以備之數月廼罷
孝武即位設馬邑之權欲誘匈奴使韓安國將三十萬
衆徼於便墬(徼要也墜古地字徼工堯反)匈奴覺之而去徒費財勞
師一虜不可得見况單于之面乎其後深惟社稷之計
規恢萬載之策廼大興師數十萬使衛青霍去病操兵
前後十餘年於是浮西河絶大幕破窴顔襲王庭窮極
其地追奔逐北封狼居胥山禪于姑衍以臨翰海虜名
王貴人以百數自是之後匈奴震怖益求和親然而未
肯稱臣也且夫前世豈樂傾無量之費役無罪之人快
心於狼望之北哉(匈奴中地名也)以為不壹勞者不久佚不暫
費者不永寧是以忍百萬之師以摧餓虎之喙運府庫
之財填廬山之壑而不悔也(廬山匃奴中山也)至本始之初匈
奴有桀心欲掠烏孫侵公主廼發五將之師十五萬騎
獵其南而長羅侯(常惠)以烏孫五萬騎震其西皆至質而
還(質信也謂所期處)時鮮有所獲徒奮揚威武明漢兵若雷風
耳雖空行空反尚誅兩將軍(祁連將軍田廣明坐逗遛虎牙將軍田順坐詐增鹵)
(獲皆下獄自殺)故北狄不服中國未得高枕安寢也逮至元康
神爵之間大化神明鴻恩溥洽而匈奴内亂五單于争
立日逐呼韓邪攜國歸死扶伏稱臣然尚羈縻之計不
顓制(顓制謂以為臣妾也)自此之後欲朝者不距不欲者不強何
者外國天性忿鷙形容魁健負力怙氣難化以善易隸
以惡其強難詘其和難得故未服之時勞師遠攻傾國
殫貨伏尸流血破堅拔敵如彼之難也既復之後慰薦
撫循交接賂遺威儀俯仰如此之備也往時嘗屠大宛
之城蹈烏桓之壘探姑繒之壁(姑繒西南夷種在益州)籍蕩姐之
場(羌屬也籍蹈也姐音紫)艾朝鮮之旃拔兩越之旗(艾讀曰刈絶也)近不
過旬月之役遠不離二時之勞(離歷也三月為一時)固巳犂其庭
掃其閭(犂耕也)郡縣而置之雲徹席卷後無餘菑唯北狄
為不然真中國之堅敵也三垂比之懸矣前世重之兹
甚未易可輕也今單于歸義懷欵誠之心欲離其庭陳
見扵前此廼上世之遺策神靈之所想望國家雖費不
得己者也奈何距以來厭之詞疎以無日之期消往昔
之恩開將來之隙夫欵而隙之使冇恨心負前言緣往
辭(言單于因緣往昔和好之辭以怨嘆也)歸怨于漢因以自絶終無北面
之心威之不可諭之不能焉得不為大憂乎夫明者視
於無形聰者聽於無聲誠先于未然即蒙恬樊噲不復
施棘門細柳不復備馬邑之策安所設衛霍之功
何得用五將之威安所震不然壹有隙之後雖智者勞
心扵内辯者轂擊扵外猶不若未然之時也且往者圖
西域制車師置城郭都護三十六國費歲以大萬計者
豈為康居烏孫能踰白龍堆而宼西邊哉(龍堆在西域中)廼以
制匃奴也夫百年勞之一日失之費十而愛一臣竊為
國不安也唯陛下少留意扵未亂未戰以遏邊萌之禍
(書奏天子寤焉報單于書而許之)
劉歆(字子駿成帝時為黃門即哀帝河平中受詔與父向領校秘書歷遷騎都尉奉車光祿大)
(夫後歷郡守莽簒位為國師)
毁廟議(哀帝即位丞相孔尤等奏言宗廟迭毁之次當以時定光祿勲彭宣等皆以為)
(孝武皇帝雖冇功烈親盡宜毁歆與太僕王舜同上議)
臣聞周室既衰四夷並侵獫狁最強於今匈奴是也至
宣王而伐之詩人美而頌之曰薄伐獫狁至于太原又
曰嘽嘽推推如霆如雷顯允方叔征伐獫狁荆蠻來威
(小雅采芭之詩)故稱中興及至幽王犬戎來伐殺幽王取宗器
自是之後南夷與北夷交侵中國不絶如綫春秋紀齊
桓南伐楚北伐山戎孔子曰微管仲吾其被髮左衽矣
是故弃桓之過而錄其功以為伯首及漢興冒頓始彊
破東胡禽月氏并其土地地廣兵彊為中國害南越尉
佗總百粤自稱帝故中國雖平猶有四夷之患且無寧
歲一方有急三面救之是天下皆動而被其害也孝文
皇帝厚以貨賂與結和親猶侵暴無已甚者興師十餘
萬衆近屯京師及四邊歲發屯備虜其為患久矣非一
世之漸也諸侯郡守連匈奴及百粤以為逆者非一人
也匈奴所殺郡守都尉略取人民不可勝數孝武皇帝
愍中國罷勞無安寧之時乃遣大將軍驃騎伏波樓船
之屬南滅百粤起七郡北攘匈奴降昆邪十萬之衆置
五屬國起朔方以奪其肥饒之地東伐朝鮮起玄莬樂
浪以斷匈奴之左臂西伐大宛并三十六國結烏孫起
敦煌酒泉張掖以鬲婼羌裂匈奴之右肩(婼音而遮反)單于
孤特遠遁于幕北四垂無事斥地遠境起十餘郡(斥開也遠)
(廣也)功業既定廼封丞相為富民侯以大安天下富貴百
姓其規橅可見又招集天下賢俊與協心同謀興制度
改正朔易服色立天地之祠建封禪殊官號存周後定
諸侯之制永無逆争之心至今累世賴之單于守藩百
蠻服從萬世之基也中興之功未有高焉者也高帝建
大業為太祖孝文皇帝德至厚也為文太宗孝武皇帝
功至著也為武世宗此孝宣帝所以發德音也禮記王
制及春秋榖梁傳天子七廟諸侯五大夫三士二天子
七日而殯七月而葬諸侯五日而殯五月而葬此喪事
尊卑之序也與廟數相應其文曰天子三昭三穆與太
祖之廟而七諸侯二昭二穆與太祖之廟而五故德厚
者流光德薄者流卑春秋左氏傳曰名位不同禮亦異
數自上以下降殺以兩禮也七者其正法數可常數者
也宗不在此數中宗變也(言非常數故云變也)苟有功德則宗之
不可預為設數故扵殷太甲為太宗太戊曰中宗武丁
曰高宗周公為毋逸之戒舉殷三宗以勸成王繇是言
之宗無數也然則所以勸帝者之功德博矣以七廟言
之孝武皇帝未宜毁以所宗言之則不可謂無功德禮
記祀典曰夫聖王之制祀也功施于民則祀之以勞定
國則祀之能救大災則祀之竊觀孝武皇帝功德皆兼
而有焉凡在於異姓猶將特祀之况于先祖或說天子
五廟無見文又說中宗高宗者宗其道而毁其廟名與
實異非尊德貴功之意也詩云蔽芾甘棠勿鬋勿伐邵
伯所茇(召南甘棠之詩)思其人猶愛其樹况宗其道而毁其廟
乎迭毁之禮自有常法無殊功異德固以親疏相推及
至祖宗之序多少之數經傳無明文至尊至重難以疑
文虚說定也孝宣皇帝舉公卿之議用衆儒之謀既以
為世宗之廟建之萬世宣布天下臣愚以為孝武皇帝
功烈如彼孝宣皇帝崇立之如此不宜毁(上覽其議而從之)
責讓太常博士書(歆欲建立左氏春秋及毛詩逸禮古文尚書皆列于學官)
(哀帝令歆與五經博士講論其義諸博士或不肯置對歆因移書責讓之)
昔唐虞既衰而三代迭興聖帝明王累起相襲其道甚
著周室既微而禮樂不正道之難全也如此是故孔子
憂道之不行歷國應聘自衛反魯然後樂正雅頌乃得
其所修易序書制作春秋以紀帝王之道及夫子没而
微言絶七十子終而大義乖重遭戰國棄籩豆之禮理
軍旅之陳孔子之道抑而孫吴之術興陵夷至于暴秦
燔經書殺儒士設挾書之法行是古之罪道術由是遂
滅漢興去聖帝明王遐遠仲尼之道又絶法度無所因
襲時獨有一叔孫通略定禮儀天下唯有易卜未有它
書至孝惠之世乃除挾書之律然公卿大臣絳灌之屬
咸介胄武夫莫以為意至孝文皇帝始使掌故朝錯(掌故)
(官名也)從伏生受尚書尚書初出於屋壁朽折散絶今其
書見在時師傳讀而己詩始萌芽(言若草木之初生)天下衆書
往往頗出皆諸子傳說猶廣立于學官為置博士在漢
朝之儒唯賈生而已(謂賈誼)至孝武皇帝然後鄒魯梁趙
頗有詩禮春秋先師皆起于建元之間當此之時一人
不能獨盡其經或為雅或為頌相合而成泰誓後得博
士集而讀之故詔書稱曰禮壊樂崩書缺簡脱朕甚閔
焉時漢興己七八十年離於全經固已遠矣及魯恭王
壊孔子宅欲以為宫而得古文於壊壁之中逸禮有三
十九書十六篇天漢之後孔安國獻之遭巫蠱倉卒之
難未及施行及春秋左氏丘明所修皆古文舊書多者
二十餘通臧於秘府伏而未發孝成皇帝閔學殘文缺
稍離其真乃陳發秘藏校理舊文得此三事以考學官
所傳經或脱簡傳或間編(脱簡遺失之間編謂舊編爛絶就更次之前後錯亂也)
(間古莧反)傳問民間則有魯國桓公趙國貫公膠東庸生之
遺學與此同抑而未施此乃有識者之所惜閔士君子
所嗟痛也往者綴學之士不思廢絶之闕苟因陋就寡
分文析字煩言碎辭學者罷老且不能究其一藝信口
說而背傳記是末師而非往古至於國家將有大事若
立辟雍封禪巡狩之儀則幽冥而莫知其原猶欲保殘
守缺挾恐見破之私意而無從善服義之公心或懷妒
嫉不考情實雷同相從随聲是非抑此三學以尚書為
備(當時學者謂尚書唯冇二十八篇不知本冇百篇也)謂左氏為不傳春秋豈不
哀哉今聖上德通神明繼統揚業亦閔文學錯亂學士
若兹雖昭其情猶依違謙讓樂與士君子同之故下明
詔試左氏可立不遣近臣奉指銜命將以輔弱扶微與
二三君子比意同力冀得廢遺今則不然深閉固距而
不肯試猥以不誦絶之(猥苟也苟不誦習之而欲絶去此學)欲以杜塞餘
道絶滅微學夫可與樂成難與慮始此乃衆庶之所為
耳非所望士君子也且此數家之事皆先帝所親論今
上所考視其古文舊書皆有徵驗外内相應豈苟而已
哉夫禮失求之扵野古文不猶愈於野乎往者博士書
有歐陽春秋公羊易則施孟然孝宣皇帝猶復廣立榖
梁春秋梁丘易大小夏侯尚書義雖相反猶並置之何
則與其過而廢之也寧過而立之(過猶誤)傳曰文武之道
未墜於地在人賢者志其大者不賢者志其小者今此
數家之言所以兼包大小之義豈可偏絶哉若必專已
守殘(專執已所偏見苟守殘缺之文也)黨同門妒道真(黨同師之學妒道蓺之真也)
違明詔失聖意以陷於文吏之議甚為二三君子不取
也
賈讓(哀帝時待詔)
治河奏(哀帝時博求能浚川疏河者莫冇應書讓奏言)
治河有上中下策古者立國居民疆理土地必遺川澤
之分度水勢所不及大川無防小水得入陂障卑下以
為汙澤(停水曰汙)使秋水多得有所休息左右游波寬緩而
不廹夫土之有川猶人之有口也治土而防其川猶止
兒啼而塞其口豈不遽止然其死可立而待也故曰善
為川者決之使道善為民者宣之使言盖隄防之作近
起戰國雍防百川各以自利齊與趙魏以河為境趙魏
瀕山齊地卑下(瀕山猶言以山為邊界也)作隄去河二十五里河水
東抵齊隄則西泛趙魏趙魏亦為隄去河二十五里雖
非其正水尚有所遊盪時至而去則填淤肥美民耕田
之或久無害稍築室宅遂成聚落大水時至漂没則更
起隄防以自救稍去其城郭排水澤而居之湛溺自其
宜也今隄防陿者去水數百步遠者數里近黎陽南故
大金隄從河西西北行至西山南頭廼折東與東山相
屬民居金隄東為廬舍住十餘歲更起隄從東山南頭
直南與故大隄會又内黃界中有澤方數十里環之有
隄往十餘歲太守以賦民(以隄中之地給與民)民今起廬舍其中
此臣親所見者也東郡白馬故大隄亦復數重民皆居
其間從黎陽北盡魏界故大隄去河遠者數十里内亦
數重此皆前世所排也河從河内北至黎陽為石隄激
使東抵東郡平剛(激者聚石于隄旁衝要之處所以激去其水也)又為石隄使
西北抵黎陽觀下(觀縣名也)又為石隄使東北抵東郡津北
又為石隄使西北抵魏郡昭陽又為石隄激使東北百餘
里間河再西三東廹阸如此不得安息今行上策徙冀
州之民當水衝者決黎陽遮害亭放河使北入海河西
薄大山東薄金隄勢不能遠泛濫期月自定難者將曰
若如此敗壊城郭田廬冢墓以萬數百姓怨恨昔大禹
治水山陵當路者毁之故鑿龍門辟伊闕(辟讀曰闢)析底柱
破碣石(析分也)墮斷天地之性此廼人功所造何足言也
今瀕河十郡治隄歲費且萬萬及其大決所殘無數如
出數年治河之費以業所徙之民遵古聖之法定山川
之位使神人各處其所而不相奸(奸音干)且以大漢方制
萬里豈其與水争咫尺之地哉此功一立河定民安千
載無患故謂之上策若廼多穿漕渠扵冀州地使民得
以溉田分殺水怒雖非聖人法然亦救敗術也難者將
曰河水高於平地歲增隄防猶尚決溢不可以開渠臣
竊按視遮害亭西十八里至淇水口廼有金隄高一丈
自是東地稍下隄稍高至遮害亭高四五丈往五六歲
河水大盛增丈七尺壊黎陽南郭門入至隄下(謂水從郭南門)
(入北門出而至隄也)水未踰隄二尺所從隄上北望河高出民屋
百姓皆走上山水留十三日隄潰二所吏民塞之臣循
隄上行視水勢南七十餘里至淇口水適至隄半計出
地上五尺所今可從淇口以東為石隄多張水門初元
中遮害亭下河去隄足數十步至今四十餘歲適至隄
足由是言之其地堅矣恐議者疑河大川難禁制滎陽
漕渠足以卜之其水門但用木與土耳今據堅地作石
隄勢必完安冀州渠首盡當卬此水門治渠非穿地也
但為東方一隄北行三百餘里入漳水中其西因山足
高地諸渠皆往往股引取之(股支别也)旱則開東方下水門
溉冀州水則開西方高門分河流通渠有三利不通有
三害民常罷扵救水半失作業(此一害)水行地上湊潤上
徹民則病溼氣木皆立枯鹵不生榖(此二害)決溢有敗為
魚鼈食此三害也若有渠溉則鹽鹵下隰填淤加肥(此一)
(利)故種禾麥更為秔稻高田五倍下田十倍(此二利秔稻之不粘)
(者)轉漕舟船之便此三利也今瀕河隄吏卒郡數千人
伐買薪石之費歲數千萬足以通渠成水門又民利其
溉灌相率治渠雖勞不罷民田適治河隄亦成此誠富
國安民興利除害支數百歲故謂之中策若廼繕完故
隄增卑倍薄勞費無巳數逢其害此最下策也(按漢承秦焚書)
(之後詩書放失至文帝時尚書始出武帝訪求遺經然後六經之文備然當文帝初洛陽賈誼巳能誦詩書屬)
(文稱於郡中矣意其所誦者别自冇本或秦所未焚之書為博士所藏者猶冇留于人間者耶觀生治安諸疏)
(及朝錯賈山所上封事其氣格之塊瑋雄絶不異于先秦以上也及廣川董氏出變為紓徐漫衍湛深于經術)
(兩司馬揚雄劉氏父子繼作而漢一代之文章與雅頌比隆矣論者謂其原自上讀高惠文景諸詔書何其盛)
(也則夫興教化以漸摩其民以至于移風易俗者豈不信哉)
御選古文淵鑒卷十六
