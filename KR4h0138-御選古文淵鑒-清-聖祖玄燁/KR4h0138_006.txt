欽定四庫全書
御選古文淵鑒卷六目錄
周
國語
桓公欲從事於諸侯
文公問于胥臣
叔向見韓宣子
莊王使士亹傅大子葴
靈王為章華之臺
左史倚相廷見申公子亹
靈王虐白公子張驟諫
鬭且廷見令尹子常
王孫圉聘於晉
吴王夫差起師伐越
吴王夫差告諸大夫
吳王還自伐齊
吴王夫差還自黃池
越王句踐即位三年而欲伐吴
欽定四庫全書
御選古文淵鑒卷六
内閣學士兼禮部侍郎教習庶吉士(臣)徐(乾學)等奉
旨編注
周
國語
桓公欲從事於諸侯
桓公曰吾欲從事於諸侯其可乎管子對曰未可鄰國
未吾親也君若欲從事於天下諸侯則親鄰國桓公曰
若何管子對曰審吾疆埸而反其侵地(侵地齊所侵取鄰國之地)正
其封疆無受其資(積土為封資資財也)而重為之皮幣以驟聘覜
於諸侯(覜視也重直隴切覜通弔切)以安四鄰則四鄰之國親我矣
為游士八十人奉之以車馬衣裘多其資幣使周游於
四方以號召天下之賢士皮幣玩好使人鬻之四方以
監其上下之所好擇其淫亂者而先征之桓公問曰夫
軍令則寄諸内政矣齊國寡甲兵為之若何管子對曰
輕過而移之甲兵(謂輕其過使以甲兵贖罪)桓公曰為之若何管子
對曰制重罪贖以犀甲一戟(重罪死刑也犀犀皮也可用為甲戟車戟也)輕
罪贖以鞼盾一戟(輕罪劓刖之屬也鞼盾綴革有文如繢也鞼求位切盾神允切)小
罪謫以金分(小罪不入於五刑者以金贖有分兩之差分符問切)宥閒罪(宥赦也閒)
(罪刑罰之疑者也閒居諫切)索訟者三禁而不可上下坐成以束矢
(索求也求訟者之情也三禁禁之三且使審實其辭也而不可上下者辭定不可移也坐成訟獄之坐已成也)
(十二矢為束則訟者坐成以束矢入于朝乃聽其訟索所白切)美金以鑄劍戟試諸
狗馬惡金以鑄鉏夷斤欘(夷平也所以削草平地斤形如鉏而小欘斫也欘丁錄)
(切)試諸壤土甲兵大足桓公曰吾欲南伐何主(主主人供軍用)
(也)管子對曰以魯為主反其浸地堂潛(堂潛魯二邑也)使海於
有蔽渠弭於有渚(有蔽言可依蔽也渠弭禆海也水中可居者曰渚)環山於有
牢(環繞也牢牛羊豕也)桓公曰吾欲西伐何主管子對曰以衛為
主反其侵地臺原姑與漆里(衛之四邑)使海於有蔽渠弭於
有渚環山於有牢桓公曰吾欲北伐何主管子對曰以
燕為主(燕漁陽薊縣)反其侵地柴夫吠狗(燕之二邑)使海於有蔽
渠弭於有渚環山于有牢四鄰大親既反侵地正封疆
地南至於&KR2148;隂(&KR2148;隂地名齊南界也&KR2148;音陶)西至於濟北至於河東
至於紀酅(紀故紀侯之國酅紀季之邑以入於齊者酅戸圭切)有革車八百乘
(齊法五十人為小戎車八百乘有四萬人)擇天下之甚淫亂者而先征之即
位數年東南多有淫亂者萊莒徐夷吴越(萊東萊莒琅邪縣徐夷徐)
(州之夷也)一戰帥服三十一國遂南征伐楚濟汝踰方城望
汶山(汝水名方城楚北之阨塞也汶山楚山也)使貢絲於周而反荆州諸侯
莫不來服遂北伐山戎(山戎鮮卑)刜令支斬孤竹而南歸(二國)
(山戎之與也刜擊也斬伐也令支縣屬遼西孤竹之城存焉刜音拂)海濱諸侯莫不來
服與諸侯飾牲為載以約誓於上下庶神(飾牲陳其牲為載書加於)
(牲上而已不㰱血也)與諸侯戮力同心西征攘白翟之地(攘郤也白翟赤)
(翟之别種)至於西河(西河白翟之西)方舟設泭乘桴濟河(方併也編木曰泭小)
(泭曰桴泭音浮)至於石抗(石抗晉地名)縣車束馬踰大行與辟耳之
谿拘夏(大行辟耳山名拘夏辟耳之谿也三者皆山險谿谷故縣釣其車偪束其馬而以度也)西
服㳅沙西吴(㳅沙西吴雝州之地㳅古流字)南城周(周襄王庶弟子帶作亂伐襄王)
(桓公使仲孫湫徵諸侯戍周而城之事在魯僖十三年)反胙於絳(謂天子致祭胙賓以大路龍旂)
(桓公於絳辭之絳晉國都也)嶽濱諸侯莫不來服(嶽北嶽常山也)而大朝諸
侯於陽榖(陽榖之會在魯僖三年)兵車之屬六乘車之會三(屬亦會也)
(兵車之會謂魯莊十三年會于北杏十四年會于鄄十五年復會于鄄魯僖元年會于檉十三年會于鹹十六)
(年會于淮也乘車之會在僖三年會于陽榖五年會于首止九年會于葵丘凡九也)諸侯甲不解
纍(纍所以盛甲也纍力追切)兵不解翳(翳所以蔽兵也翳於計切)弢無弓服
無矢(弢弓衣服矢服也弢吐刀切)隠武事行文道帥諸侯而朝天子
葵丘之會天子使宰孔致胙於桓公(天子周襄王也宰孔宰周公也)曰余
一人之命有事於文武使孔致胙且有後命曰以爾自卑
勞實謂爾伯舅無下拜(天子稱五官之伯異姓曰伯舅)桓公召管子而謀管
子對曰為君不君為臣不臣亂之本也桓公懼出見客
曰天威不違顔咫尺小白余敢承天子之命曰爾無下
拜恐隕越於下以為天子羞遂下拜升受命賞服大路
龍旂九旒渠門赤旂(大路諸侯朝服之車謂金路渠門亦旂名赤旂大旂也)諸侯
稱順焉(言下拜順於禮也)桓公憂天下諸侯魯有夫人慶父之
亂(夫人魯莊夫人哀姜也慶父莊公之弟共仲也通於哀姜莊公薨慶父殺大子般在莊三十二年)二
君殺死國絶無嗣桓公聞之使高子存之(高子齋卿高傒敬仲也存)
(之謂立僖公而存魯也)翟人攻邢桓公築夷儀以封之(邢姬姓周公之後也)
(夷儀邢邑也翟人攻邢在莊三十二年封而遷之在魯僖元年)男女不淫牛馬選具(淫見)
(淫略也選數也)翟人攻衛衛人出廬於曹(廬寄也翟人攻衛殺懿公遂入衛衛人出)
(走立公孫申以寄于曹在魯閔二年)桓公城楚丘以封之(楚丘衛地事在魯僖二年)其
畜散而無育桓公與之繫馬三百(繫馬良馬在閑非放牧者也)天下
諸侯稱仁焉於是天下諸侯知桓公之為己動也是故
諸侯歸之譬若市人桓公知諸侯之歸已也故使輕其
幣而重其禮故天下諸侯罷馬以為幣(罷不任用也)縷纂以
為奉(奉藉也所以藉玉之藻也縷纂以縷織纂不用絲取易共也纂織文也)鹿皮四个(個枚)
(也)諸侯之使垂櫜而入(垂言空而來也櫜&KR0802;也櫜古刀&KR0704;)稇載而歸(稇苦)
(本切)故拘之以利結之以信示之以武故天下小國諸侯
既許桓公(許謂聽其盟約)莫之敢背就其利而信其仁畏其武
桓公知天下諸侯多與已也故又大施忠焉可為動者
為之動可為謀者為之謀軍譚遂而不有也諸侯稱寬焉
(軍謂以軍滅之也不冇以分諸侯也在魯莊十年及十三年)通齊國之魚鹽於東萊
(東萊齊東萊夷也)使關市幾而不征(幾幾異服識異言也取魚鹽者不征税)以為
諸侯利諸侯稱廣焉築葵兹晏負夏領釡丘(四者皆阨塞與山戎)
(衆翟接者)以禦戎翟之地所以禁暴於諸侯也築五鹿中牟
盖與牡丘(四塞諸夏之關也)以衛諸夏之地所以示權於中國
也教大成定三革隠五刃(定奠也隠蔵也三革甲胄盾也五刃刀劍矛戟矢也)朝
服以濟河而無怵惕焉(濟河西行度河以平晉也)文事勝矣是故大
國慙愧小國附協唯能用管夷吾甯戚隰朋賓胥無鮑
叔牙之屬而伯功立(五子皆齋卿大夫隰朋齊莊公之曾孫戴仲之子成子也)
文公問於胥臣(晉語)
文公問于胥臣曰吾欲使陽處父傅讙也而教誨之其
能善之乎(讙文公子襄公名)對曰是在讙也籧篨不可使俛(籧篨)
(偃人不可使俛籧音渠篨音除)戚施不可使仰(戚施僂人不可使仰)僬僥不可
使舉(僬僥長三尺不可使舉重僬在遥切僥吾聊切)侏儒不可使援(侏儒短者不可)
(使抗援切侏章俱)矇&KR1363;不可使視(有眸子曰矇無眸子曰&KR1363;)嚚瘖不可使言
(口不道忠信之言為嚚瘖不䏸言者嚚五巾切瘖于金切)聾瞶不可使聽(耳不别五音之)
(和曰聾生而聾曰瞶)僮昏不可使謀質將善而賢良贊之則濟可
竢也若有違質教將不入其何善之為臣聞昔者大任
娠文王不變(不變不變動也)少&KR1566;于豕牢而得文王不加病焉
(少小也&KR1566;便也豕牢厠也&KR1566;音騷)文王在母不憂(不變故不憂也)在傅弗勤處
師弗煩事主不怒敬友二虢(虢文王弟虢仲虢叔也)而惠慈二蔡
(二蔡文王子管叔初亦為蔡)刑于大姒(刑法也大姒文王妃)比于諸弟(比親也諸弟同)
(宗之弟)詩云刑于寡妻至于兄弟以御于家邦(大雅思齊篇)于
是乎用四方之賢良及其即位也詢于八虞(八虞周八士皆在虞)
(官)而咨于二虢度于閎夭而謀于南宫(皆周賢臣度亦謀也南宫南宫)
(适)&KR1258;于蔡原而訪于辛尹(蔡公原公辛甲尹佚)重之以周召畢榮
(周文公召康公畢公榮公)億寧百神(億安也)而柔和萬民故詩曰惠于
宗公神罔時恫(亦思齊篇)是則文王非專教誨之力也公曰
然則教無益乎對曰胡為文益其質故人生而學非學
不入公曰奈夫八疾何對曰官師之所材也(師長也材古裁字)
戚施直鎛(直主擊鏄鏄鐘也)籧篨蒙璆(蒙戴也璆玉磬也不能俛故使之戴磐璆巨)
(牛切)侏儒扶盧(扶緣也盧矛戟之柲緣之以為戲)矇&KR1363;修聲(無目于音聲審故使修之)
聾瞶司火(耳無聞于視則審故司主火)僮昏嚚瘖僬僥官師所不材
也以實裔土夫教者因體能質而利之者也(能才也)若川
然有原以卬浦而後大(卬迎也言川冇源因開利迎反之以浦然後大也卬牛嫁)
叔向見韓宣子
叔向見韓宣子宣子憂貧叔向賀之宣子曰吾有卿之
名而無其實無以從二三子(從隨也隨其賻贈之屬)吾是以憂子
賀我何故對曰昔欒武子無一卒之田(上大夫一卒之田欒書為晉上)
(卿而反不及)其官不備其宗器(宗宗官器祭器)宣其德行順其憲則
使越於諸侯(越發聞也)諸侯親之戎狄懷之以正晉國行刑
不疚以免於難及桓子驕泰奢侈貪欲無蓺略則行志
(略犯也則法也)假貸居賄(居蓄也)宜及於難而賴武之德以沒其
身及懷子改桓之行而修武之德可以免于難而離桓
之罪以亡於楚(亡奔也)夫郤昭子(昭子郤至也)其富半公室其
家半三軍恃其富寵以泰于國其身尸于朝其宗滅于
絳不然夫八郤五大夫三卿(三卿郤錡郤至郤□又有五人為大夫)其寵
大矣一朝而滅莫之哀也唯無德也今吾子有欒武子
之貧吾以為能其德矣是以賀若不憂德之不建而患
貨之不足將弔不暇何賀之有宣子拜稽首焉曰起也
將亡賴子存之非起也敢專承之其自桓叔以下嘉吾
子之賜(桓叔韓氏之祖曲沃桓叔也桓叔生子萬受韓以為大夫是為韓萬)
莊王使士亹傅大子葴(楚語)
莊王使士亹傅大子葴(莊王楚成王之孫穆王之子旅也葴恭王名亹忘偉切葴之)
(林切)辭曰臣不材無能益焉王曰賴子之善善之也對曰
夫善在大子大子欲善善人將至若不欲善善則不用
故堯有丹朱舜有商均啟有五觀(五觀啟子大康昆弟也觀洛汭之地書序)
(四大康失國昆弟五人須于洛汭傳曰夏有觀邕)湯有大甲文王有管蔡是五
王者皆元德也而有姦子夫豈不欲其善不䏸故也若
民煩可教訓(煩亂也)蠻夷戎翟其不賓也久矣中國所不
能用也王卒使傅之問于申叔時(叔時楚賢大夫申公也)叔時曰
教之春秋而為之聳善而抑惡焉以戒勸其心(以天時紀人事)
(謂之春秋)教之世而為之昭明德而廢幽昏焉(世先王之世繫也)以
休懼其動(休嘉也動行也)教之詩而為之道廣顯德以耀明其
志(道開也)教之禮使知上下之則教之樂以疏其穢而鎮
其浮教之令使訪物官(令先王之官法時令也訪議也物事也使議知百官之事業)
教之語使明其德而知先王之務用明德于民也(語治國之)
(善語)教之故志使知廢興者而戒懼焉(故志謂所記前世成敗之書)教
之訓典使知族類行比義焉(訓典五帝之書也族頰謂若惇叙九族比義義之與)
(比也)若是而不從動而不悛則文詠物以行之(文文詞也詠風也謂)
(以文詞風托事物以勤行之)求賢良以翼之悛而不攝則身勤之(攝因)
(也勤勤身以勗勉也)多訓典刑以納之務慎惇篤以固之攝而不
徹(徹通也)則明施舍以道之忠(施巳所欲原心舍過謂之忠恕)明久長以
道之信明度量以道之義明等級以道之禮明恭儉以
道之孝明敬戒以道之事明慈愛以道之仁明昭利以
道之文(昭明也明利言利人及物)明除害以道之武明精意以道之
罰(明盡精意斷之以情)明正德以道之賞(正德謂不私所愛也)明齊肅以耀
之臨如是而不濟不可為也且夫誦詩以輔相之威儀
以先後之體貌以左右之明行以宣翼之制節義以動
行之恭敬以臨監之勤勉以勸之孝順以納之忠信以
發之德音以揚之教備而不從者非人也其可興乎夫
子踐位則退(夫子大子退謙退也)自退則敬不則赧
靈王為章華之臺
靈王為章華之臺(靈王楚恭王之庶子熊虔也章華地名)與伍舉升焉曰
臺美夫(伍舉湫舉也湫邑也)對曰臣聞國君服寵以為美(服寵謂以賢受)
(寵服是為美也)安民以為樂聽德以為聰致遠以為明不聞其
以土木之崇高彤鏤為美(彤為丹楹鏤為刻桷彤大冬切)而以金石
匏竹之昌大囂庶為樂(金鐘也石磬也匏笙也竹簫也昌盛也囂華也庶衆也)不
聞其以觀大視侈淫色以為明而以察清濁為聰也(清濁)
(宫羽也)先君莊王為匏居之臺(匏居臺名)高不過望國氛(氛祲氣也)
大不過容宴豆(言宴有折俎籩豆之陳)木不妨守備(不妨城郭守備之材)用
不煩官府(財用不出府蔵)民不廢時務官不易朝常問誰宴焉
則宋公鄭伯問誰相禮則華元駟騑(相相𨗳也華元宋卿華御亊之子右)
(師元也騑鄭穆公之子子駟也)問誰贊事則陳侯蔡侯許男頓子其大
夫侍之先君是以除亂克敵而無惡于諸侯今君為此
臺也國民罷焉財用盡焉年榖敗焉百官煩焉舉國留
之(留治也)數年乃成願得諸侯與始升焉諸侯皆距無有
至者而後使大宰啟疆請于魯侯(啟疆楚卿薳子也魯侯昭公也事在昭七)
(年)懼之以蜀之役(蜀魯地公子嬰齊帥師侵魯至蜀在魯成二年)而僅得以來
使富都那豎贊焉(富富于容貌都閑也那美也豎未冠者也言取美好不尚德也)而使
長鬛之士相焉(長鬛美須䫇也鬛力輒切)臣不知其美也夫美也
者上下外内小大遠爾皆無害焉故曰美若于目觀則
美縮於財用則匱(縮取也)是聚民利以自封而瘠民也胡
美之為夫君國者將民之與處民實瘠矣君安得肥且
夫私用弘侈則德義鮮少德義不行則邇者騷離而遠
者距違天子之貴也唯其以公侯為官正而以伯子男
為師旅其有美名也唯其施令德于遠近而小大安之
也若斂民利以成其私欲使民蒿焉忘其安樂而有遠
心其為惡也甚矣安用目觀故先王之為臺榭也(積土曰臺)
(無室曰榭)榭不過講軍實(講習也軍實戎士也)臺不過望氛祥(凶氣為氛吉氣)
(為祥)故榭度于大卒之居(大卒王士卒也度謂足以臨見之)臺度於臨觀
之高(足以臨下觀上使屋榭不蔽目明而已)其所不奪穯地其為不匱財
用其事不煩官業其日不廢時務瘠磽之地于是乎為
之(磽口交切)城守之木于是乎用之(城守之餘然後用之)官寮之暇于
是乎臨之四時之隙于是乎成之故周詩曰經始靈臺
經之營之庶民攻之不日成之經使勿亟庶民子來王
在靈囿麀鹿攸伏(大雅靈臺篇)夫為臺榭將以教民利也不
知其以匱之也若君謂此臺美而為之正(以為得事之正)楚其
殆矣
左史倚相廷見申公子亹
左史倚相廷見申公子亹(倚相楚左史也子亹楚申公史老也)子亹不出
左史謗之舉伯以告(舉伯楚大夫)子亹怒而出曰女無亦謂
我老耄而舍我而又謗我左史曰唯子老耄故欲見以
交儆子若子方壯能經營百事倚相將奔走承序(承受事業)
(次序也)於是不給而何暇得見昔衛武公年數九十有五
矣(武公衛僖公之子共伯之弟武公和也)猶箴儆於國曰自卿以下至于
師長士(師長大夫士衆士也)苟在朝者無謂我老耄而舍我必恭
恪于朝朝夕以交戒我聞一二之言必誦志而納之以
訓道我在輿有旅賁之規(規規諫也旅賁勇力之士掌執戈楯夾車而趨車止則持)
(輪)位宁有官師之典(中庭之左右謂之位門屏之間謂之宁師長也典常也)倚几
有誦訓之諫(誦訓工師所誦之諫書之于几也)居寢有&KR0591;御之箴(&KR0591;近也)
(音薛)臨事有瞽史之道(事戎祀也瞽樂大師掌詔吉凶史大史也掌詔禮事)宴居有
師工之誦(師樂師工瞽矇也誦謂箴諫也)史不失書矇不失誦以訓御
之(御進也)于是乎作懿戒以自儆也(懿詩大雅抑之篇)及其沒也
謂之叡聖武公子實不叡聖于倚相何害周書曰文王
至于日中昃不皇暇食惠于小民唯政之恭(無逸篇日昳曰昃)
文王猶不敢惰今子老楚國而欲自安也以禦數者王
將何為(禦止也數者謂箴戒誹謗也為人臣尚如此王將復何為)若常如此楚其難
哉子亹懼曰老之過也(老子亹名也)乃驟見左史
靈王虐白公子張驟諫
靈王虐白公子張驟諫王患之謂史老曰吾欲已子張
之諫若何(史老子亹)對曰用之實難已之易矣若諫君則曰
余左執鬼中右執殤宫(中身也禮曰其中退然夭死曰殤殤宫殤之居也執謂把其錄)
(籍制服其身知其居處)凡百箴諫吾盡聞之矣寧聞它言白公又
諫王如史老之言對曰昔殷武丁能聳其德至于神明
(武丁高宗也聳敬也)以入于河(遷于河内)自河徂亳(從河内往都亳也)于是乎
三年默以思道卿士患之曰王言以出令也若不言是
無所禀令也武丁于是作書曰以余正四方余恐德之
不類兹故不言如是而又使以象夢求四方之賢聖得
傅說以來升以為公而使朝夕規諫曰若金用女作礪
若津水用女作舟若大旱用女作霖雨啟乃心沃朕心
若藥不瞑眩厥疾不瘳若跣不視地厥足用傷(商書說命篇)
若武丁之神明也其聖之叡廣也其知之不疚也猶自
謂未乂故三年默以思道既得道猶不敢專致使以象
旁求聖人既得以為輔又恐其荒失遺忘故使朝夕規
誨箴諫曰必交修余無余棄也今君或者未及武丁而
惡規諫者不亦難乎齊桓晉文皆非嗣也(非嫡嗣也)還軫諸
侯不敢淫逸心類德音以得有國(類善也)近臣諫遠臣謗
輿人誦以自誥也是以其入也四封不備一同(備滿也地方百)
(里曰同)而致于有畿田(方千里曰畿)以屬諸侯(屬會也)至于今為
令君桓文皆然君不度憂于二令君而欲自逸也無乃
不可乎周詩有之曰弗躬弗親庶民弗信(詩小雅節南山篇)臣
懼民之不信君也故不敢不言不然何急其以言取辠
也王病之曰子復語不榖雖不能用吾憖寘之于耳(憖猶)
(願也寘置也憖牛刃切寘之豉切)對曰賴君之用也故言不然巴浦
之犀犛兕象其可盡乎其又以規為瑱也(犛犛牛也規諫也瑱所以)
(塞耳也言四獸之牙角可以為瑱難盡也而又以規諫為之乎巴浦地名或曰巴巴郡浦合浦)遂趨而
退歸杜門不出七月乃有乾谿之亂靈王死之
鬭且廷見令尹子常
鬭且廷見令尹子常(子常子囊之孫囊瓦也且子余切)子常與之語問
蓄貨聚馬歸以語其弟曰楚其亡乎不然令尹其不免
乎吾見令尹令尹問蓄聚積實如餓豺狼焉殆必亡者
也夫古者聚貨不妨民衣食之利聚馬不害民之財用
國馬足以行軍(國馬民馬也十六井為丘有戎馬一疋牛三頭足以行軍也)公馬足
以稱賦(公馬公之戎馬也稱舉也賦兵賦也)不是過也公貨足以賓獻(賓饗)
(贈也獻貢也)家貨足以共用不是過也夫貨馬郵則闕于民
(郵過也闕缺也)民多闕則有離畔之心將何以封矣(封封國也)昔鬭
子文三舍令尹(子文鬭伯比之子於莵也舍去也)無一日之積恤民之
故也成王聞子文之朝不及夕也(成王楚文王之子頵也)於是乎
每朝設脯一束糗一筐以羞子文(糗寒粥也羞進也糗去久切)至于
今令尹秩之(秩常也)成王每出子文之祿必逃王止而後
復人謂子文曰人生求富而子逃之何也對曰夫從政
者以庇民也民多曠者而我取富焉是勤民以自封也
死無日矣我逃死非逃富也故莊王之世滅若敖氏唯
子文之後在至于今處鄖為楚良臣(莊王成王孫也若敖氏子文之族也)
(魯宣四年莊王滅若敖氏之族子文之孫箴尹克黃使于齊還而自拘于司敗王思子文之治楚也曰子文無)
(後何以勸善使復其所其子孫當昭王時為鄖公)是不先恤民而後己之富乎
今子常先大夫之後也(先大夫子囊也)而相楚君無令名於四
方民之羸餧日日己甚(餧奴罪切)四境盈壘道殣相望盗賊
司目民無所放是之不恤而蓄聚不厭其速怨於民多
矣積貨滋多蓄怨滋厚不亡何待夫民心之愠也若防
大川焉潰而所犯必大矣子常其能賢于成靈乎成不
禮于穆願食熊蹯不獲而死(成成王穆王商臣之父也欲黜商臣而立其弟職商)
(臣圍成王王請食熊蹯而死不聽遂自殺蹯掌也)靈王不顧於民一國棄之如
遺跡焉子常為政而無禮不顧甚于成靈其獨何力以
待之期年乃有柏舉之戰子常斧鄭昭王奔隨(柏舉楚地)
王孫圉聘于晉
王孫圉聘于晉定公饗之趙簡子鳴玉以相(定公晉項公之子午)
(也簡子趙鞅也鳴玉鳴其佩玉以相禮)問於王孫圉曰楚之白珩猶在乎
(珩佩上之横者珩音行)對曰然簡子曰其為寶也幾何矣曰未嘗
為寶楚之所寶者曰觀射父能作訓辭以行事于諸侯
使無以寡君為口實又有左史倚相能道訓典以叙百
物以朝夕獻善敗于寡君使寡君無忘先王之業又能
上下說乎鬼神順道其欲惡使神無有怨痛於楚國又
有藪曰雲連徒洲金木竹箭之所生也(楚冇雲夢藪澤也連屬也水中)
(之可居曰洲徒其名也)龜珠齒角皮革羽毛所以備賦用以戒不
虞者也(龜所以備吉凶珠所以禦火灾角所以為弓弩齒象齒所以為弭皮虎豹皮所以為茵鞬革犀)
(兕也所以為甲胃羽鳥羽也所以為旌毛旄牛尾所以注竿首)所以共幣帛以賓享于
諸侯者也若諸侯之好幣具而𨗳之以訓辭有不虞之
備而皇神相之(能媚神故皇神相皇大也)寡君其可以免罪於諸侯
而國民保焉此楚國之寶也若夫白珩先王之玩也何
寶焉圉聞國之寶六而已聖能制議百物以輔相國家
則寶之玉足以庇蔭嘉榖使無水旱之災則寶之(玉祭祀之)
(玉也)龜足以憲臧不則寶之珠足以禦火災則寶之金足
以禦兵亂則寶之山林藪澤足以備財用則寶之若夫
譁囂之美(譁囂猶讙譊謂若鳴玉以相)楚雖蠻夷不能寶也
吳王夫差起師伐越(吴語)
吳王夫差起師伐越越王勾踐起師逆之江(夫差泰伯後闔廬子)
(姬姓也句踐祝融後允常子芈姓也句居侯切)大夫種乃獻謀曰夫吳之與
越唯天所授王其無庸戰夫申胥華登簡服吳國之士
於甲兵而未嘗有所挫也(申胥楚大夫伍奢子子胥也名員魯昭二十年奢誅于楚)
(員奔吴吴與之申地故曰申胥華登宋司馬華費遂之子華氏作亂敗登奔吴)夫一人善射百
夫决拾(决鉤弦也拾捍也)勝未可成夫謀必素見成事焉而後
履之不可以授命(授命猶闕命也)王不如設戎約辭行成以喜
其民(戎兵也約卑也成平也言設兵自守卑約其辭以求平于吳)以廣侈吴王之心
吾以卜之于天天若棄吴必許吾成而不吾足也將必
寬然有伯諸侯之心焉既罷弊其民而天奪之食安受
其燼乃無有命矣(吳無復有天命矣)越王許諾乃命諸稽郢行
成於吳曰寡君勾踐使下臣郢不敢顯然布幣行禮敢
私告于下執事曰昔者越國見禍得罪于天王(見禍于天得罪)
(謂傷闔盧也言天王尊之以名)天王親趨玉趾以心孤句踐(孤棄也)而又
宥赦之君王之於越也繄起死人而肉白骨也(繄是也)孤
不敢忘天災其敢忘君王之大賜乎今句踐申禍無良
草鄙之人敢忘天王之大德而思邊垂之小怨以重得
罪于下執事句踐用帥二三之老親委重罪頓顙於邊
今君王不察盛怒屬兵將殘伐越國越國固貢獻之邑
也君王不以鞭箠使之而屬軍士使宼令焉句踐請盟
一豕嫡女執箕箒以晐姓於王宫(一豕一人眩備也姓庶姓也曲禮曰納女)
(天子曰備百姓豕古拜切一作介晐音該)一豕嫡男奉槃匜以隨諸侯(槃承)
(盥器也晉語曰奉匜沃盥御近臣宦豎之屬槃音盤匜弋支切)春秋貢獻不解於王
府天王豈辱裁之(豈能辱意裁制之)亦征諸侯之禮也(征税也亦天子)
(征税諸侯之禮)夫諺曰狐埋之而狐搰之是以無成功(埋藏也搰發也)
(骨搰苦切)今天王既封殖越國以明聞於天下而又刈亡
之是天王之無成勞也雖四方之諸侯則何實以事吴
敢使下臣盡辭唯天王秉利度義焉
吴王夫差告諸大夫
吴王夫差乃告諸大夫曰孤將有大志于齊(欲伐齊也)吾將
許越成而無拂吾慮若越既改吾又何求若其不改反
行吾振旅焉(伐齊反振旅而計之)申胥諫曰不可許也夫越非實
中心好吴也又非懾畏吾甲兵之彊也大夫種勇而善
謀將還玩吴國於股掌之上以得其志夫固知君王之
盖威以好勝也(盖猶尚也)故婉約其辭以從逸王志使淫樂
於諸夏之國以自傷也使吾甲兵鈍弊民人離落而日
以憔悴然後安受吾燼夫越王好信以愛民四方歸之
年榖時孰日長炎炎及吾猶可以戰也為虺弗摧為蛇
將若何(虺小蛇大也虺許鬼切)吴王曰大夫奚隆于越越曾足以
為大虞乎若無越則吾何以春秋耀吾軍士乃許之成
將盟越王又使諸稽郢辭曰以盟為有益乎前盟口血
未乾足以結信矣以盟為無益乎君王舍甲兵之威以
臨使之而胡重於鬼神而自輕也吳王乃許之荒成不
盟(荒空也)
吳王還自伐齊
吴王還自伐齊(吴敗齊艾陵魯哀十一年)乃訊申胥(訊告讓也)曰昔吾先
王體德聖明達於上帝(先王闔盧也)譬如農夫作耦以刈殺
四方之蓬蒿(二耜為耦言子胥佐先王)以立名于荆是則大夫之力
也今大夫老而又不自安恬逸而處以念惡(處居也居則念為惡)
(于吴國)出則罪吾衆(罪吾衆謂吴民離矣體冇所傾之屬)撓亂百度以妖孽
吴國今天降衷於吴(衷善也)齊師受服孤豈敢自多先王
之鐘鼔實式靈之敢告于大夫申胥釋劒而對曰昔吾
先王世有輔弼之臣以能遂疑計惡(遂决也計慮也)以不陷于
大難今王播棄黎老(黎凍犂夀徵也)而孩童焉比謀曰余令而
不違夫不違乃違也夫不違亡之階也夫天之所棄必
驟近其小喜而遠其大憂王若不得志於齊而以覺悟
王心吴國猶世吾先君之得之也必有以取之(得謂克楚也傳)
(曰闔廬食不二味勤恤其民取之謂此也)其亡之也必有以棄之(亡之謂不正其師以)
(班處宫復為楚所敗也)用能援持盈以殁而驟救傾以時今王無
以取之(言無政德)而天祿亟至是吴命之短也員不忍稱疾
辟易以見王之親為越之禽也員請先死(辟易狂疾辟撇必切易)
(以豉切)將死曰而縣吾目于東門以見越之入吴國之亡
也遂自殺王愠曰孤不使大夫得有見也乃使取申胥
之尸盛以鴟夷而投之于江
吴王夫差還自黃池
吴王夫差還自黃池(會黃池魯哀十三年)息民不戒越大夫種乃
倡謀曰吾謂吴王將遂涉吾地今罷師而不戒以忘我
我不可以怠也日臣嘗卜於天今吴民既罷而大荒荐
饑市無赤米(赤米米之惡者)而囷鹿空虚(員曰困方曰鹿困梁隕切鹿通作簏)
其民必移就蒲嬴于東海之濱(蒲湥蒲也嬴蚌蛤之屬嬴嬴落戈切亦作螺)
天占既兆人事又見我蔑卜筮矣王若今起師以會奪
之利無使失悛夫吴之邊鄙遠者罷而未至吴王將耻
不戰必不須至之會也(不待遠兵)而以中國之師與我戰若
事幸而從我我遂踐其地其至者亦將不能之會也已
(言吴邊鄙雖來將不能會戰)吾用禦兒臨之(禦兒越北鄙在今嘉興言吴邊兵若至吾以禦)
(兒之民臨敵之)吴王若愠而又戰幸遂可出(使出奔)若不戰而結
成王安厚取名而去之越王曰善哉乃大戒師將伐吴
楚申包胥使于越(申包胥楚大夫王孫包胥也)越王句踐問焉曰吴
國為不道求殘我社稷宗廟以為平原弗使血食吾欲
與之徼天之衷唯是車馬兵甲卒伍既具無以行之(行猶)
(用也)請問戰奚以而可包胥辭曰不知王固問焉乃對曰
夫吴良國也能博取于諸侯(取貢賦也)敢問君王之所以與
之戰者王曰在孤之側者觴酒豆肉簞食未嘗敢不分
也飲食不致味聽樂不盡聲求以報吴願以此戰包胥
曰善則善矣未可以戰也王曰越國之中疾者吾問之
死者吾葬之老其老慈其幼長其孤問其病求以報吴
願以此戰包胥曰善則善矣未可以戰也王曰越國之
中吾寬民以子之忠惠以善之吾修令寬刑施民所欲
去民所惡稱其善掩其惡求以報吳願以此戰包胥曰
善則善矣未可以戰也王曰越國之中富者吾安之貧
者吾予之救其不足裁其有餘使貧富皆利之求以報
吴願以此戰包胥曰善則善矣未可以戰也王曰越國
南則楚西則晉北則齊春秋皮幣玉帛子女以賓服焉
未嘗敢絶求以報吴願以此戰包胥曰善哉蔑以加焉
然猶未可以戰也夫戰知為始仁次之勇次之不知則
不知民之極(極中也)無以銓度天下之衆寡(銓稱也)不仁則
不能與三軍共饑勞之殃不勇則不能斷疑以發大計
越王曰諾越王句踐乃召五大夫(五大夫舌庸苦成大夫種范蠡臯如之屬)
曰吴為不道求殘吾社稷宗廟以為平原不使血食吾
欲與之徼天之衷唯是車馬甲兵卒伍既具無以行之
吾問于王孫包胥既命孤矣敢訪諸大夫問戰奚以而
可句踐願諸大夫言之皆以情告無阿孤孤將以舉大
事大夫舌庸乃進對曰審賞則可以戰乎王曰聖(審賞賞不)
(失勞聖通也)大夫苦成進對曰審罰則可以戰乎王曰猛(能罰)
(則嚴猛也)大夫種進對曰審物則可以戰乎王曰辨(物旌旗徽幟之)
(屬辨别也)大夫蠡進對曰審備則可以戰乎王曰巧(備守禦之備巧)
(審密不可攻入也)大夫臯如進對曰審聲則可以戰乎王曰可
矣(聲謂鐘鼓進退之節聲不審則衆惑也)王乃命有司大令于國曰苟任
戎者皆造于國門之外王乃令于國曰國人欲告者來
告(告者謂冇善計策及職事所當陳白者)告孤不審將為戮不利過及五
日必審之(使孰思計之也)過五日道將不行(道術也過五日則晚矣軍當出也故)
(術將不行)王乃入命夫人王背屏而立夫人向屏(屏寢門内屏也)王
曰自今日以後内政無出外政無入内有辱是子也外
有辱是我也我見子于此止矣王遂出夫人送王不出
屏乃闔左闔填之以土去笄側席而坐不埽王背檐而
立大夫向檐(檐與簷同)王命大夫曰食土不均地之不修内
有辱於國是子也軍士不死外有辱是我也自今日以
後内政無出外政無入(内國政外軍政也)吾見子于此止矣王
遂出大夫送王不出檐乃闔左闔填之以土側席而坐
不埽王乃之壇列鼓而行之至于軍斬有罪者以徇曰
莫如此以環瑱通相問也(環金玉之環瑱塞耳問遺也通行賂以亂軍)明日
徙舍斬有罪者以徇曰莫如此不從其伍之令明日徙
舍斬有罪者以㣘曰莫如此不用王命明日徙舍至于
禦兒斬有罪者以徇曰莫如此淫逸不可禁也王乃命
有司大徇于軍曰有父母耆老而無昆弟者以告王親
命之曰我有大事子有父母耆老而子為我死子之父
毋將轉于溝壑子為我禮已重矣子歸沒而父母之世
後若有事吾與子圖之明日徇于軍曰有兄弟四五人
皆在此者以告王親命之曰我有大事子有昆弟四五
人皆在此事若不捷則是盡也擇子之所欲歸者一人
明日徇于軍曰有眩瞀之疾者告王親命之曰我有大
事子有眩瞀之疾其歸若已後若有事吾與子圖之明
日徇于軍曰筋力不足以勝甲兵志行不足以聽命者
歸莫告明日遷軍接龢(上下皆龢也)斬有罪者以徇曰莫如
此志行不果於是人有致死之心王乃命有司大徇于
軍曰謂二三子歸而不歸處而不處(處止也)進而不進退而
不退在而不左右而不右身斬妻子鬻于是吴王起師
軍于江北(江松江去吴五十里)越王軍于江南越王乃中分其師
以為左右軍(傳曰越子伐吴吴子禦之笠澤夾水而陣在魯哀十七年)以其私卒君
子六千人以為中軍(私卒君子王所親近有志行者猶吴所謂賢良齊所謂士也)明
日將舟戰于江及昏乃令左軍銜枚泝江五里以須(須須)
(後命也)亦令右軍銜枚踰江五里以須夜中乃令左軍右
軍涉江鳴鼓中水以須(夜中夜半也中水水中央)吴師聞之大駭曰
越人分為二師將以夾攻吾師乃不待旦亦中分其師
將以禦越越王乃令其中軍銜枚潜涉不鼓不譟以襲
攻之吴師大北越之左軍右軍乃遂涉而從之又大敗
之于没(没地名)又郊敗之三戰三北(三戰笠澤也沒也郊也)乃至于
吴越師遂入吴國圍王宫(王宫姑蘇)吴王懼使人行成曰昔
不榖先委制于越君(不言越委制于吴謙而反之也)君告孤請成男女
服從孤無奈越之先君何(言越先君與吴修好)畏天之不祥不敢
絶祀許君成以至于今今孤不道得罪于君王君王以
親辱于孤之敝邑孤敢請成男女服為臣御越王曰昔
天以越賜吳而吳不受今天以吳賜越孤敢不聽天之
命而聽君之令乎乃不許成因使人告于吴王曰天以
吴賜越孤不敢不受以民生之不長王其無死民生于
地上寓也其與幾何(言幾何時)寡人其逹王于甬句束(逹致也甬)
(句東句章東海口外洲也)夫婦三百唯王所安以沒王年夫差辭曰
天既降禍于吳國不在前後當孤之身實失宗廟社稷
凡吴土地人民越既有之矣孤何以視于天下夫差將
死使人說於子胥曰(說告也)使死者無知則己矣若其有
知吾何面目以見員也遂自殺越滅吴(在魯哀二十二年冬十一月)
上征上國(上國中國也)宋鄭魯衛陳蔡執玉之君皆入朝(玉珪)
(璧也)夫唯能下其羣臣以集其謀故也(言下其羣臣以明吴不用子胥之禍)
越王句踐即位三年而欲伐吴(越語)
越王句踐即位三年(魯哀元年)而欲伐吴范蠡進諫曰夫國
家之事有持盈有定傾有節事王曰為三者奈何范蠡
對曰持盈者與天(法天也)定傾者與人(取人之心也)節事者與
地(節事修政也與地法地也)王不問蠡不敢言天道盈而不溢盛而
不驕勞而不矜其功夫聖人隨時以行是謂守時天時
不作弗為人客人事不起弗為之始今君王未盈而溢
未盛而驕不勞而矜其功天時不作而先為人客人事
不起而創為之始此逆於天而不和於人王若行之將
妨於國家靡王躬身(靡損也)王弗聽范蠡進諫曰夫勇者
逆德也兵者凶器也争者事之末也隂謀逆德好用凶器
始於人者人之所卒也(始以伐人人終害之)淫逸之事上帝之禁
也先行此者不利王曰無是貳言也吾已斷之矣果興
師而伐吴戰於五湖不勝棲於會稽王召范蠡而問焉
曰吾不用子之言以至於此為之奈何范蠡對曰君王
其忘之乎持盈者與天定傾者與人節事者與地王曰
與人奈何范蠡對曰卑辭尊禮玩好女樂尊之以王如
此不已又身與之市王曰諾乃令大夫種行成於吴曰
請士女女於士大夫女女於大夫隨之以國家之重器
吴人不許大夫種來而復往曰請委管籥屬國家以身
隨之君王制之吴人許諾王曰蠡為我守於國范蠡對
曰四封之内百姓之事蠡不如種也四封之外敵國之
制立斷之事種亦不如蠡也王曰諾令大夫種守於國
與范蠡入宦於吴三年而吴人遣之歸反至於國王問
於范蠡曰節事奈何范蠡對曰節事者與地唯地能包
萬物以為一其事不失生萬物容畜禽獸然後受其名
而兼其利美惡皆成以養生時不至不可彊生事不究
不可彊成自若以處以度天下待其來者而正之因時
之所宜而定之同男女之功(農穡絲枲之功)除民之害以避天
殃田野開闢府倉實民衆殷無曠其衆以為亂梯時將
有反事將有間必有以知天地之恒制乃可以有天下
之成利事無間時無反則撫民保教以須之王曰不榖
之國家蠡之國家也蠡其圖之范蠡對曰四封之内百
姓之事時節三樂(三時之樂使之勸事樂業)不亂民功不及天時五
榖稑孰(稑和也)民乃蕃滋君臣上下交得其志蠡不如種
也四封之外敵國之制立斷之事因隂陽之恒順天地
之常柔而不屈強而不剛德虐之行因以為常死生因
天地之刑天因人聖人因天人自生之天地形之聖人
因而成之是故戰勝不報取地而不反兵勝於外福生
於内用力甚少而名聲章明種亦不如蠡也王曰諾令
大夫種為之四年(反闕四年魯哀九年)王召范蠡而問焉曰先人
就世不榖即位五年既少未有恒常出則禽荒入則酒
荒吾百姓之不圖惟舟與車(好游也)上天降禍于越委制
於吴吴人之那不榖亦有甚焉吾欲與子謀之其可乎
范蠡對曰未可也蠡聞之上帝不考時反是守彊索者
不祥得時不成反受其殃失德滅名㳅走死亡有奪有
予有不予王無蚤圖夫吴君王之吴也王若蚤圖之其
事又將未可知也王曰諾又一年王召范蠡而問曰吾
與子謀吴子曰未可也今吴王淫於樂而忘其百姓亂
民功逆天時信䜛喜優憎輔遠弼聖人不出忠臣解骨
皆曲相御莫適相非上下相偷其可乎范蠡對曰人事
至矣天應未也王姑待之王曰諾又一年王召范蠡而
問焉曰吾與子謀吴子曰未可也今申胥驟諫其王王
怒而殺之其可乎(子胥數諫王不聽知吴必亡使于齊屬其子于鮑氏王閒之賜之屬鏤以)
(死)范蠡對曰逆節萌生天地未形而先為之征其事是
以不成雜受其刑王姑待之王曰諾又一年王召范蠡
而問焉曰吾與子謀吳子曰未可也今其稻蟹不遺種
其可乎范蠡對曰天應至矣人事未盡也王姑待之王
怒曰道固然乎妄其欺不榖耶吾與子言人事子應吾
以天時今天時至矣子應吾以人事何也范蠡對曰王
姑勿怪夫人事必將與天地相參然後乃可以成功今
其禍新民恐其君臣上下皆知其資財之不足以支長
久也彼將同其力致其死猶尚殆王其且馳騁弋獵無
至禽荒宫中之樂無至酒荒肆與大夫觴飲無忘國常
彼其上將薄其德民將盡其力又使之望而不得食乃
可以致天地之殛王姑待之至於玄月(九月為玄魯哀十六年之九月)
王召范蠡而問焉曰諺有之曰觥飯不及壺飱(觥大也觥飯謂)
(盛饌)今歲晚矣子將奈何范蠡對曰微君王之言臣固將
謁之臣聞從時者猶救火追亡人也蹶而趨之唯恐弗
及王曰諾遂興師伐吴至於五湖吴人聞之出挑戰一
日五反王弗忍欲許之范蠡進諫曰謀之廊廟失之中
原其可乎王姑勿許臣聞之得時無怠時不再來天與
不取反為之災贏縮轉化後將悔之天節固然唯謀不
遷王曰諾弗許范蠡曰臣聞古之善用兵者贏縮以為
常四時以為紀無過天極究數而止天道皇皇日月以
為常明者以為法微者則是行(微謂虧損薄食)陽至而隂隂至
而陽日困而還月盈而匡(困窮也匡虧也)古之善用兵者因天
地之常與之俱行後則用隂先則用陽近則用柔遠則
用剛後無隂蔽先無陽察(後動者泰舒静為隂蔽先動者泰顯露為陽察)用人
無藝往從其所(藝豫設也)剛強以禦陽節不盡不死其野彼
來從我固守勿與(勿與戰)若將與之必因天地之災又觀
其民之饑飽勞逸以參之盡其陽節盈我隂節而奪之
宜為人客剛強而力疾陽節不盡輕而不可取(於是宜為人客)
(雖輕易人猶不可得取)宜為人主安徐而重固隂節不盡柔而不
可廹(於時宜為人主雖柔而不困廹)凡陳之道設右以為牝益左以為
牡(陳有牝牡使相受在隂為牝在陽為牡)蚤晏無失必順天道周旋無究
今其來也剛強而力疾王姑待之王曰諾弗與戰居軍
三年吳師自潰吳王帥其賢良與其重祿(賢良謂大夫重祿謂寶貨)
(音帥率)以上姑蘇使王孫雄行成於越曰昔者上天降禍
於吳得罪於會稽今君王其圖不榖請復會稽之和王
弗忍欲許之范蠡進諫曰臣聞之聖人之功時為之庸
得時弗成天有還形天節不遠五年復反(節期也五歲再閏天數一)
(終)小凶則近大凶則遠先人有言曰伐柯者其則不遠
今君王不斷其忘會稽之事乎王曰諾不許使者往而
復來辭愈卑禮愈尊王又欲許之范蠡諫曰孰使我蚤
朝晏罷者非吴乎與我争三江五湖之利者非吴耶夫
十年謀之一朝而棄之其可乎王姑勿許其事將易冀
已王曰吾欲勿許而難對其使者子其對之范蠡乃左
提鼔右援枹以應使者曰昔者上天降禍於越委制於
吴而吴不受今將反此義以報此禍吾王敢無聽天之
命而聽君王之命乎王孫雄曰子范子先人有言曰無
助天為虐助天為虐者不祥今吾稻蟹不遺種子將助
天為虐不忌其不祥乎范蠡曰王孫子昔吾先君固周
室之不成子也(周禮子爵國二百里)故濱於東海之陂黿鼍魚鼈
之與處而鼃黽之與同陼(水邊曰陼)余雖靦然而人面哉吾
猶禽獸也又安知是諓諓者乎(諓諓巧辨之言)王孫雄曰子范
子將助天為虐助天為虐不祥雄請反辭於王范蠡曰
君王已委制于執事之人矣子往矣無使執事之人得
罪於子使者辭反范蠡不報於王擊鼓興師以隨使者
至於姑蘇之宫不傷越民遂滅吴反至五湖范蠡辭于
王曰君王勉之臣不復入於越國矣王曰不榖疑子之
所謂者何也范蠡對曰臣聞之為人臣者君憂臣勞君
辱臣死昔者君王辱于會稽臣所以不死者為此事也
今事已濟矣蠡請從會稽之罰王曰所不掩子之惡揚
子之美者無終沒于越國子聽吾言與子分國不聽吾
言身死妻子為戮范蠡對曰臣聞命矣君行制臣行意
遂乘輕舟以浮于五湖莫知其所終極王命工以良金
寫范蠡之狀而朝禮之浃日而令大夫朝之(浹帀也自甲至癸為)
(帀)環會稽三百里者以為范蠡地曰後世子孫有敢侵
范蠡之地者使無終没於越國皇天后土四鄉地主正
之(按國語二十二卷與傳相表裏發明而非以釋經也故謂之外傳其文深閎傑異傳吴越事尤竒峻而宋)
(衛秦之紀缺如故識者疑馬觀其詞間多繁蕪蔓衍亦略類諸子之書今擇其精者若干篇以輔内傳而存之)
(然而春秋之文止此矣一變而為戰國縦横險譎而三代之制作遂不可復見矣此文章正變之會所宜深思)
(也)
