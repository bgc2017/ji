欽定四庫全書
御選古文淵鑒卷三十三目錄
唐
陸贄
興元元年奉天改元大赦詔
興元元年命馬燧渾瑊招討河中制
興元元年命李晟制
論治亂之略疏
論徵税疏
論納諫疏
論關中事宜狀
論前所答奏未施行狀
請罷瓊林大盈庫狀
論兩税以布帛為額狀
請罷兵狀
欽定四庫全書
御選古文淵鑒卷三十三
内閣學士兼禮部侍郎教習庶吉士(臣)徐(乾學)等奉
旨編注
唐
陸贄(字敬輿蘇州嘉興人中博學宏詞德宗時以中書侍郎同中書門下平章事因論裴延齡)
(姦邪帝發怒欲誅之賴陽城等力救乃貶忠州别駕卒贈兵部尚書謚曰宣)
興元元年奉天改元大赦詔(德宗因朱泚反出幸奉天術者言國)
(家厄運宜有變更羣臣請更加尊號一二字贄曰尊號之典本非古制行於安泰之日已)
(累謙冲襲乎喪亂之時尤傷事體必也俯稽術數須有變更與其增美稱而失人心不若)
(黜舊號以祗天戒帝納其言但改年號而已帝又以中書所撰赦文示贄贄曰動人以言)
(所蹙已淺言又不切人誰肻懷今兹德音悔過之意不得不深引咎之辭不德不盡乃别)
(為詔)
致理興化必在推誠忘已濟人不恡改過朕嗣守丕搆
君臨萬方失守宗祧越在草莽不念率德誠莫追于既
往永言思咎期有復于將來明徵厥初以示天下(明徵厥初)
(言明叙曩事無所掩覆也)惟我烈祖邁德庇人致俗化於和平拯生
靈於塗炭重熙積慶垂二百年伊爾卿尹庶官洎億兆
之衆代受亭育(亭肓即亭毒)以迄於今功存於人澤垂於後
肆予小子獲纉鴻業懼德不嗣罔敢怠荒然以長于深
宫之中暗于經國之務積習易溺居安忘危不知稼穡
之艱難不察征戍之勞苦澤靡下究情不上通事既壅
隔人懷疑阻猶昧省已遂用興戎徵師四方轉餉千里
賦車籍馬遠近騷然行齎居送衆庶勞止或一日屢交
鋒刃或連年不解甲胄祀奠乏主室家靡依生死流離
怨氣凝結力役不息田萊多荒暴命峻于誅求疲民空
于杼軸(杼持緯器布帛織成者以機軸卷之)轉死溝壑離去鄉閭邑里丘
墟人烟斷絶天譴於上而朕不寤人怨于下而朕不知
馴致亂階變興都邑賊臣乘釁肆逆滔天曾莫愧畏敢
行陵逼萬品失序九廟震驚(唐太廟有九室)上辱于祖宗下負
於黎庶痛心靦貌罪實在予永言愧悼若墜泉谷(泉谷即淵)
(谷唐人避諱皆改之)賴天地降佑人神叶謀將相竭誠爪牙宣力
屏除大盗載張皇維將弘永圖必布新命朕晨興夕惕
惟念前非乃者公卿百寮累抗章疏猥以徽號加於朕
躬固辭不獲俯遂輿議昨因内省良用矍然體隂陽不
測之謂神與天地合德之謂聖顧惟淺昧非所宜當文
者所以化成武者所以定亂今化之不被亂是用興豈
可更徇羣情苟膺虚美重予不德祗益懷慙自今以後
中外所上書奏不得更稱聖神文武之號(建中元年羣臣上德宗尊)
(號曰聖神文武皇帝)夫人情不常繫于時化大道既隠亂獄滋豐
朕既不能弘德導人又不能一法齊衆苟設密網以羅
非辜為之父母實增愧悼今上元統歷獻歲發生宜革
紀年之號式敷在宥之澤與人更始以答天休可大赦
天下改建中五年為興元元年自正月一日昧爽以前
大辟罪已下罪無輕重咸赦除之李希烈田悦王武俊
李納等有以忠勞任膺將相有以勲舊繼守藩維朕撫
馭乖方信誠靡著致令疑懼不自保安兵興累年海内
騷擾皆由上失其道下罹其災朕實不君人則何罪屈
已弘物予何愛焉庶懷引慝之誠以洽好生之德其李
希烈等並與洗滌各復爵位待之如初朱滔雖與賊泚
連坐(滔泚弟)路遠未必同謀朕方推以至誠務欲弘貸如
能效順亦與惟新其河南北諸軍兵馬並宜各于本道
自固封彊勿相侵軼朱泚大為不道棄義蔑恩反易天
常盗竊名器暴犯陵寢所不忍言獲罪祖宗朕不敢赦
其應被朱泚脇從將士官吏百姓及諸色人等有遭其
扇誘有廹以凶威苟能自新一切不問人之行業或未
必兼搆大厦者方集於羣材建竒功者不限扵常檢苟
在適用則無棄人况黜免之人沉鬱既久朝過夕改仁
何遠哉流移降黜亡官失爵配隸人等有材能著間者
特加錄用勿拘常例諸軍使諸道赴奉天及進收京城
將士等或百戰摧敵或萬里勤王扞固全城驅除大憝
濟危難者其節著復社稷者其業崇我圖爾功特加彛
典錫名疇賦永永無窮宜並賜名奉天定難功臣身有
過犯遞減罪三等子孫有過犯遞减罪二等見危致命
先哲攸貴掩骼埋胔禮典所先雖效用而或殊在惻隠
而何間諸道將士有死王事者各委所在州縣遞給送
歸本管官為葬祭其有因戰陣殺戮及擒獲伏辜暴骨
原野者亦委所在逐近便收葬自頃軍旅所給賦役繁
興吏因為姦人不堪命咨嗟怨嘆道路無聊汔可小康
與之休息其墊陌及税間架竹木茶漆𣙜鐵等諸色名
目悉宜停罷(建中四年戶部侍郎趙贊請税屋間架及除陌錢至是始罷)京畿之内
屬此宼戎攻刦焚燒靡有寧室王師仰給人以重勞特
宜減放今年夏税之半朕以兇醜犯闕遽用于征爰度
近郊息駕兹邑軍儲克辦師旅攸寧式當褒旌以志吾
過其奉天宜升為赤縣百姓並給復五年尚德者教化
之所先求賢者邦家之大本永言兹道夢想勞懷而澆
薄之風趨競不息幽棲之士寂寞無聞盖誠所未孚故
求之未至天下有隠居行義才德高遠晦迹丘園不求
聞逹者委所在長吏具姓名聞奏當備禮邀致諸色人
中有賢良方正能直言極諫及博通墳典逹于教化并
洞識韜鈐堪任將帥者委常參官及所在長吏聞薦天
下孤老鰥寡惸獨不能自活者並委州縣長吏量事優
恤其有年九十以上者刺史縣令就門存問義夫節婦
孝子順孫旌表門閭終身勿事大兵之後内外耗竭貶
食省用宜自朕躬當節乘輿之服御絶宫室之華飾率
已師儉為天下先諸道貢獻自非供宗廟軍國之用一
切並停布澤行賞抑惟舊章今以餘孽未平帑蔵空竭
有乖慶賜深愧於懷赦書有所未該者委所司類例條
件聞奏敢以赦前事相言告以其罪罪之亡命山澤挾
蔵軍器百日不首復罪如初赦書日行五百里布告遐
邇咸使聞知(詔下四方人心大悦山東宣布詔書士卒皆感泣)
興元元年命馬燧渾瑊招討河中制(朔方節度使李懷光)
(反詔馬燧渾瑊討之)
天地殊位君臣異制苟不率道兹謂亂常退而增修扵
是有舞干之義諭以遷善于是有文告之辭若猶未悛
乃用致討興戎動衆豈得已哉李懷光擢自軍候委之
節制亟有勤績累加寵榮總衆駿奔自遠赴難解圍盪
宼朕甚德之(懷光初自蒲城趨涇陽敗朱泚兵于醴泉逆解奉天之圍)位極上台寄
崇統帥親之若同體信之無間言朕於斯人亦已厚矣
而器小任重固貽顛覆有功自棄無罪自疑(時上欲親總禁兵幸)
(咸陽趣諸將進訃或謂懷光此漢祖遊雲夢之策也懷光懼反謀益甚對使者投鐵劵于地)崇信䜛
邪卻逐將帥養宼資亂蓄姦幸災朕素所推誠猶謂非
實優容任遇坦然如初凶德既盈醜迹彌露謀危社稷
通結渠魁公相往來無復畏忌(懷光養子石演芬告懷光潜與朱泚通謀且宣)
(言吾與泚連和車駕且當遠避)窮極兇悖所不忍言朕播遷巴梁遠違
陵寢(懷光逼帝自奉天幸山南)大懼失墜為列聖羞賴先澤在人兆
庶知感朔方將士忠節不渝(懷光既反羣下多叛之)懷光既沮姦
謀詭稱效順累陳欵疏請詣闕庭朕深惟舊勳務欲全
貸授以師保之重疇其井賦之食璽書勞問誓以始終
懷光遂殺辱使臣完聚守備(時授懷光太子太保罷其副元帥等官遣孔巢父往)
(宣諭之懷光左右殺巢父及中使談守盈復治兵為拒守之備)將以悖慢之罪加於忠
義之軍(朔方軍士于安史亂後最為有功推忠義軍)因兹脅從冀與同惡謂
衆可罔謂天可欺覆載所不容人神所共棄討除大憝
招輯非辜爰咨輔臣以董戎寄檢校司徒平章事北平
郡王馬燧操業端亮器宇閎達秉難奪之節負不羈之
才恒持至誠深識大體感慨而三軍有勇彌綸而庶績
允諧威聲所臨郡邑皆復殿于北土隠若長城兵馬副
元帥樓煩郡王渾瑊淳粹積衷仁厚成性布寬大以容
衆著誠信以撫人事必沉詳臨危益辦節惟貞固在險
逾彰弘濟艱難茂昭勲閥出納朕命光膺具瞻並文武
全才安危注意副我憂矚時維二臣比德叶謀往濟多難
燧可兼充奉誠軍及晉絳慈隰等州節度并管内諸軍
行營兵馬副元帥瑊可兼河中絳州節度觀察處置等
使仍充河中同絳陜虢等州節度及管内諸軍行營兵
馬副元帥嗚呼朕之不敏不明失於君道連禍未息勞
師靡居中心自咎鬱若焚灼又以朔土之衆代著忠勞
横遭汙脅深所閔惜爾其敬敷朕命明諭朕懷務于招
綏非黷威武惟輸誠歸順罔有不赦惟執迷拒順罰止
元兇寧失不經無濫非罪列爵懸賞用俟勲賢布告遠
邇咸令知悉
興元元年命李晟制
周之元老以分陜為重漢之丞相以憂邊見稱(漢書丙吉以詔)
(問邊吏具對見謂憂邊使職詳本傳)故方嶽克寧疆埸不聳安人保大致
理之端今所以重煩上台作鎮西土奉天定難功臣司
徒兼中書令合川郡王李晟勵精剛之操體博厚之德
適時通變而大節不奪虚受廣納而獨斷自明奉法以
律身推功以及下衆無犯命人用樂推懷德畏威令行
禁止誓羣帥于危疑之際駐孤軍于版蕩之中(通鑑晟流涕誓)
(衆决志平賊以孤軍處二彊宼之間内無資糧外無救援徒以忠義感激將士故衆雖單弱而銳氣不衰)氣
凌風雲誠動天地一鼓而兇徒折北再駕而京邑廓清
師皆如歸人不知戰載安社稷功格皇天而明識秉彛
清風激俗雅尚恬曠撝謙有光朕以汧隴近郊扶風右
地川阜連亘抵于回中(秦築回中宫在北定安定之間)限界諸夷藩屏
王室所屬誠重付之元臣兼二將之甲兵(晟鳳隴節度仍涇原節度)
崇十連之統帥(王制十國以為連)宣威耀德罷警息人俾予仰
成時乃丕烈可兼鳳翔尹充鳳翔隴右節度度支營田觀
察處置等使仍充鳳翔隴右涇原節度兼管内諸軍及
四鎮北庭行營兵馬副元帥改封西平郡王功臣本官
兼官勳並如故
論治亂之略疏(初德宗倉卒變故每自尅責䞇曰陛下引咎堯舜意也然致寇)
(者乃羣臣罪䞇意指盧杞等帝護杞因曰卿不忍歸過朕有是言哉然自古興衰其亦有)
(天命乎今之厄運恐不在人也贄退而上書)
自安史之後朝廷因循涵養而諸方自擅壤地未嘗會
朝陛下將一區宇乃命將興師以討四方一人征行十
室資奉居者疲饋轉戰者苦鋒鏑去留騷然而閭里不
寧矣聚兵日衆供費日博常賦不給乃議蹙限而加斂
焉(蹙限廹蹙期限也)加斂既殫乃别配之(别設名目徵之)别配不足于
是𣙜算之科設率貸之法興禁防滋章吏不堪命農桑
廢于追呼膏血竭于笞捶兆庶嗷然而郡邑不寧矣邊
陲之戍以保封疆禁衛之旅以備巡警邦之大防也陛
下悉而東征邊備空缺又搜私牧責將家以出兵籍馬
夫私牧者元勲貴戚之門也將家者統帥岳牧之後也
其復除征徭舊矣今奪其畜牧事其子孫丏假以給資
裝破産以營卒乘元臣貴位孰不解體方見税侯王之
廬算裨販之緡貴不見優近不見異羣情囂然而關畿
不寧矣陛下又謂百度弛廢則持義以掩恩任法以成
治斷失于太速察失于太精斷速則寡恕于人而疑似
不容辨也察精則多猜于物而億度未必然也寡恕而
下懼禍故反側之釁生多猜而下防嫌故苟且之患作
由是叛亂繼産忿讟並興非常之虞惟人主獨不聞凶
卒鼓行白晝犯闕重門無結草之禦環衛無誰何(何音訶)
之人陛下雖有股肱之臣耳目之佐見危不能竭誠臨
難不能效死是則羣臣之罪也陛下方以興衰委之天
命亦過矣書曰天視自我民視天聽自我民聽則天所
視聽皆因于人非人事外自有天命也紂之辭曰我生
不有命在天此捨人事推天命必不可之理也易曰自
天祐之仲尼以為祐者助也天之所助者順也人之所
助者信也履信思乎順是以祐之(繫辭傳)易論天人祐助
之際必先履行而吉凶之報象焉此天命在人盖昭然
矣人事治而天降亂未之有也人事亂而天降康亦未
之有也尚恐有可疑者請以近事信之自比兵興物力
耗竭人心驚疑如風濤然洶洶靡定族謀聚議謂必有
變則京師之人固非悉通占術曉天命也則致宼之由
豈運當然夫治或生亂亂或資治有以無難而亡多難
而興治或生亂者恃治而不修也亂或資治者遭亂而
能治也無難而失者忽萬幾之重而忘憂畏也多難而
興者涉庶事之艱而知敇慎也今生亂失序之事不可
追矣其資治興邦之業在刻勵而謹修之當至危之機
得其道則興失其道則廢其間不容復有所悔也惟勤
思而熟計之捨已以從衆違欲以遵道遠憸佞親忠直
推至誠去逆詐斯道甚易知甚易行不耗神不劬力第
約之于心耳何憂乎亂人何畏乎厄運何患乎不寧哉
論徵税疏
建官立國所以養人也賦人取財所以資國也明君不
厚其所資而害其所養故必先人事而借其暇力先家
給而斂其餘財遂人所營&KR3599;人所乏借必以度斂必以
時有度則忘勞得時則易給是以官事無闕人力不殫
公私相全上下交愛古之得衆者其率用此歟法制或
虧本末倒置但務取人以資國不思立國以養人非獨
徭賦繁多夐無蠲貸至於徵收廹促亦不矜量蠶事方
興已輸縑税農功未艾遽斂榖租上司之繩責既嚴下
吏之威暴愈促有者急賣而耗其半直無者求假而費
其倍酬所繫遲速之間不過月旬之異一寬税限歲歲
相承遲無所妨速不為益何急敦逼重傷疲人頃緣定
税之初期約未甚詳衷旋屬征役多故復令先限量徵
近雖優延尚未均濟望委轉運使與諸道觀察使商議
更詳定徵税期限聞奏各隨當土風俗所便時候所宜
務于紓人俾得辦集所謂惠而不費者則此類也
論納諫疏(德宗謂贄曰往為君臣一體故推信不疑至憸人賣為威福今兹之禍推)
(誠之弊也又諫者不密要須歸曲于朕以自取名故頃不詔次對豈曰倦哉贄因上疏諫)
臣聞人之所助在信信之所本在誠一不誠心莫之保
一不信言莫之行故聖人重焉傳曰誠者物之終始不
誠無物物者事也言不誠即無所事矣匹夫不誠無復
有事况王者賴人之誠以自固可不誠於人乎陛下所
謂誠信以致害者臣竊非之民者至愚而神蚩蚩之倫
或昏或昧此似於愚也然上之得失靡不辨好惡靡不
知所秘靡不傳所為靡不效馭以智則詐示以疑則偷
接不以禮則其徇義輕撫不以情則其效忠薄上行則
下從之上施則下報之若影附形若響應聲故曰惟天
下至誠為能盡其性不盡於已而責盡于人不誠于前
而望誠于後必紿而不信矣今方鎮有不誠于國陛下
興師伐之臣有不信于上陛下下令誅之有司奉命不
敢赦者以陛下所有責彼所無也故誠與信不可斯須
去已願陛下慎守而力行之恐非所以為悔也傳曰人
誰無過過而能改善莫大焉仲虺歌成湯之德曰改過
不吝吉甫美宣王之功曰衮職有闕仲山甫補之(詩烝民之)
(篇)夫成湯聖君也仲虺聖輔也以聖輔贊聖君不稱其
無過稱其改過周宣中興賢王也吉甫文武賢臣也歌
誦其主不美其無闕而美其補闕則聖賢之意貴于改
過較然甚明盖過差者上智下愚所不免惟智者能改
而之善愚者恥而之非也中古以降其臣尚䛕其君亦
自聖掩盛德行小道乃有入則造膝出則詭辭姦由此
滋善由此沮天子意由此惑争臣罪由此生媚道行而
害斯甚矣太宗有文武仁義之德治致太平之功可謂
盛矣然而人到於今以從諫改過為稱首是知諫而能
從過而能改帝王之大烈也陛下謂諫官論事引善自
予歸過于上者信非其美然盛德未有虧焉納而不違
傳之適足增美拒而違之又安能禁之勿傳不宜以此
梗進言之路也聖人不忽細微不侮鰥寡奓言無驗不
必用質言當理不必違遜于志不必然逆于心不必否
異于人不必是同于衆不必非辭拙而效迂者不必愚
言甘而利重者不必智考之以實惟善所在則可以盡
天下之言矣夫人情蔽于所信沮于所疑忽于所輕溺
于所欲信偏則聽言不盡其實故有過當之言疑甚則
雖實不聽其言故有失實之聽輕其人則遺可重之事
欲其事則存可棄之人苟縱所私不考其實則是失天
下之心矣故常情之所輕聖人之所重不必慕高而好
義也陛下又以雷同道說加質則窮臣謂陛下雖窮其
辭而未窮其理能服其口而未服其心且下之情莫不
願達其上上之情莫不求知於下然而下常苦上之難
達上常苦下之難知若是者何九弊不去也所謂九弊
者上有六下有三好勝人恥聞過騁辨給衒聰明厲威
嚴恣強愎上之弊也諂䛕顧望畏懦下之弊也好勝而
恥過必甘佞辭忌直言則諂䛕者進而忠實之語不聞
矣騁辨而衒明必折人以言虞人以詐則顧望者自便
而切摩之益不盡矣厲威而恣愎必不能降情接物引
咎在已則畏懦者至而情理之說不申矣人之難知堯
舜所病胡可以一酬一詰而得盡其能哉夫欲治天下
而不務得人心則固不治矣務得人心而不勤接下則
心固不得矣務即下而不辨君子小人則下固不可接
矣務辨君子小人而惡直嗜䛕則君子小人固不可辨
矣趨和求媚人之甚利存焉犯顔冒禍人之甚害存焉
居上者易其害而以美利利之猶懼忠告之不暨况疏
隔而猜忌者乎
論關中事宜狀
夫君人之柄在明其德威立國之權在審其輕重德與
威不可偏廢也輕與重不可倒持也蓄威以昭德偏廢
則危居重以御輕倒持則悖恃威則德喪于身取敗之
道也失重則輕移諸已啟禍之門也陛下天錫勇智志
期削平忿兹昏迷整旅奮伐海内震疊莫敢寧居此誠
英主撥亂拯物不得已而用之然威武四加非謂蓄美
所可兢兢保惜慎守而不失者惟居重馭輕之權耳陛
下又果於成務急於應機竭國以奉軍傾中以資外倒
持之勢今又似焉臣是以疚心如狂不覺妄發輒踰顧
問之旨深測憂危之端此臣之愚扵自量而忠于事主
之分也古人所謂愚夫言之而明主擇之惟陛下幸留
聽焉臣聞國家之立也本大而末小是以能固又聞理
天下者若身之使臂臂之使指則小大適稱而不悖焉
身所以能使臂者身大于臂故也臂所以能使指者臂
大于指故也王畿者四方之本也京邑者又王畿之本
也其勢當令京邑如身王畿如臂四方如指故用則不
悖處則不危斯乃居重馭輕天子之大權也非獨為御
諸夏而已抑又有鎮撫戎狄之術焉是以前代之制轉
天下租税委之京師徙郡縣豪傑處之陵邑選四方壯
勇實之邊城其賦役則輕近而重遠也其惠化則悦近
以來遠也太宗文皇帝既定大業萬方底乂猶務戎備
不忘慮危列置府兵分隸禁衛大凡諸府八百餘所而
在關中者殆五百焉舉天下不敵關中則舉重馭輕之
意明矣承平漸久武備漸微雖府衛具存而卒乘罕習
故祿山竊倒持之柄(漢人言秦倒持太阿授楚以柄)乘外重之資一舉
滔天兩京不守尚賴經制頗存典刑強本之意則忘㳂
邊之備猶在加以諸牧有馬每州有糧故肅宗得以為
資中復興運乾元之後(肅宗年號)大憝初夷繼有外虞悉師
東討邊備既弛禁戍亦空吐蕃乘虚深入為宼故先皇
帝莫與為禦避之東遊(代宗廣德元年吐蕃度便橋帝倉猝不知所為出幸陜州)
是皆失居重馭輕之權忘深根固柢之慮内宼則崤函
失險外宼則汧渭為戎于斯之時朝市離析事變可慮
須臾萬端雖有四方之師寧救一朝之患陛下追想及
此豈不為之寒心哉尚賴宗社威靈先皇仁聖攘卻醜
類再安宸居城邑具全宫廟無霣此又非常之幸振古
所未聞焉足以見天意之于皇家保祐深矣故示大儆
將弘永圖陛下誠宜上副玄心下察時變遠考前代成
敗近鑒國朝盛衰垂無疆之休建不拔之業今則勢可
危慮又甚于前伏惟聖謀已有成業而臣未達敢獻所
憂先皇帝還自陜郛懲艾往事稍益禁衛漸修邊防是時
關中有朔方涇原隴右三帥以扞西戎河東有太原全
軍以控北虜此四軍者皆聲勢雄盛士馬精強又徵諸
道戍兵每歲乘秋備塞尚不能保固封守遏其奔衝京
師戒嚴比比而有陛下嗣膺寳位威攝殊鄰蠢兹昆夷
猶肆毒蠚舉國來宼志呑岷梁貪冒既深覆亡幾盡遂
求通好少息交侵盖緣馬喪兵疲務以計謀相緩固非
畏威懷德必欲守信結和所以歷年優柔竟未堅定要
約息兵稍久育馬漸蕃必假小事忿争因復大肆侵掠
張光晟又于振武誘殺羣蕃自爾以來絶無虜使其為
嫌怨足可明徵借如吐蕃實和回紇無憾所慮貪詐乃
其常情苟有便利可窺豈肻端然自守今朔方太原之
衆遠在山東(時建中四年李懷光以朔方軍馬燧以太原軍討田悦兵不解)神策六軍
之兵繼出關外(唐兵志左右羽林左右龍武左右神策為六軍神策軍最盛時李晟哥舒曜等)
(皆以禁兵出關討賊)倘有賊臣啗宼黠虜窺邊伺隙乘虚微犯亭
障此愚臣所竊為憂者也未審陛下其何以禦之側聞
伐叛之初議者多易其事僉謂有征無戰役不逾時計
兵未甚多度費未甚廣于事為無擾於人為不勞曾不
料兵連禍挐(挐亂相搏持也音袽)變故難測日引月長漸乖始圖
故前志以兵為凶器戰為危事至戒至慎不敢輕用之
者盖謂此也當勝而反敗當安而倒危變亡而為存化
小而成大在覆掌之間耳何可不畏而重之乎近事甚
明足以為鑒往歲為天下所患咸謂除之則可致昇平
者李正已(淄青節度使)李寳臣(成德節度使)梁崇義(山南東道節度使)田
悦(魏博節度使)是也往歲為國家所信咸謂任之則可除禍
亂者朱滔(盧龍節度使)李希烈(淮西節度使)是也既而正已死李
納繼之寳臣死惟岳繼之崇義卒希烈叛惟岳戮朱滔
携然則往歲之所患者四去其三矣而患竟不衰往歲
之所信者今則自叛矣而又難保是知立國之安危在
勢任事之濟否在人勢苟安則異類同心也勢苟危則
舟中敵國也陛下豈可不追鍳往事惟新令圖循偏廢
之柄以靖人復倒持之權以固國而乃孜孜汲汲極思
勞神徇無已之求望難必之效其於為人除害之意則
已至矣其為宗社自重之計恐未至焉自頃將帥徂征
久未盡敵苟以藉口則請濟師陛下乃為之輟邊軍缺
環衛虚内廏之馬竭武庫之兵占將家之子以益師賦
私養之畜以增騎猶且未戰則曰乏財陛下又為之算
室廬貸商賈傾司府之幣設請𣙜之科關輔之間徵發
巳甚宫苑之内備衛不全(唐北軍舊屯苑中時悉在行營)萬一將帥之
中又如朱滔希烈或負固邊壘誘致豺狼或竊發郊畿
驚犯城闕此亦愚臣所竊為憂者也未審陛下復何以
備之(姚令言朱泚之變果如贄所料)以陛下聖德君臨率土欣戴非常
之慮豈所宜言然居安備危哲王是務以言為諱中主
不行若備之已嚴則言亦何害倘忽而未備又安可勿
言臣是以罄陳狂愚無所諱避罔敢以中主不行之事
有虞于聖朝也惟陛下熟察之過防之且今之關中即
古者邦畿千里之地也王業根本于是在焉秦嘗用之
以傾諸侯漢嘗因之以定四海盖由憑山河之形勝宅
田里之上腴弱則内保一方當天下之半可以養力俟
時也彊則外制東夏據域中之大可以蓄威昭德也豪
勇之在關中者與籍於營衛不殊車乘之在關中者與
列于廏牧不殊財用之在關中者與貯于帑蔵不殊有
急而須一朝可取今執事者先拔其本棄重取輕議制
置則強幹弱枝之術反語綏懷則悦近來遠之道乖求
諸通方無適而可顧臣庸懦竊為陛下惜之陛下倘俯
照微誠過聽愚計使李芃援東洛(芃河陽節度使)懷光救襄城
(李懷光朔方節度使)希烈兇徒勢必退衂則所遣神策六軍士馬
及點召節將子弟東行應援者悉可追還(時神策軍使白志貞奏遣)
(將子弟東征)河北既有馬燧抱真(李抱真昭義節度使)固亦無藉李晟
亦令旋旆完復禁軍明勑涇隴邠寧但令嚴備封守仍
云更不徵發使知各保安居又降德音勞徠畿甸具言
京輦之下百役殷繁且又萬方會同諸道朝進䘏勤懷
遠理合優容其京城及畿縣所税間架𣙜酒抽貫貸商
點召等請如此類一切停罷則冀已輸者弭怨見處者
獲寧人心不搖邦本自固禍亂無從而作朝廷由是益
尊然後可以度時宜施教令弛張自我何有不從端本
整棼無易于此謹奏
論前所答奏未施行狀
臣某言賊泚逋誅尚穴宫禁陛下思戀宗廟痛傷黎元
仁孝交感至于憤激猥以急務下詢微臣臣雖鄙儒尊
慕行義荷陛下知已之愚感陛下思理之誠愚衷所懷
承問輒發不以淺深自揆不以喜怒上虞誠缺于周防
承順之規是亦忠於陛下一至之分也前奉詔問尋具
上陳請延羣臣稍與親接廣咨訪之路開諫諍之門通
壅鬱之情弘採拔之道自獻答奏迨兹彌旬不聞施行
不賜酬詰未審宸旨以為何如昩於忖量但務竭盡恐
由辭理蹇拙不能暢達事情慺慺血誠復願披瀝頻煩
黷冒豈不慚惶盖犬馬感恩思效之心睠睠而不能自
止者也臣聞立國之本在乎得衆得衆之要在乎見情
故仲尼以為人情者聖王之田言理道所由生也是則
時之否泰事之損益萬化所繫必因人情情有通塞故
否泰生情有厚薄故損益生通天下之情者莫智于聖
人盡聖人之心者莫深于易象其列卦也乾下坤上乃
為泰乾上坤下則曰否其取象也損上益下則曰益損
下益上乃為損乾為天為君坤為地為臣天在下而地
處上于位乖矣而反謂之泰者上下交故也君在上而
臣處下于義順也而反謂之否者上下不交故也氣不
交則庶物不育情不交則萬邦不和天氣下降地氣上
騰然後歲功成君澤下流臣誠上達然後理道立損益
之義亦由是焉上約已而裕于人人必悦而奉上矣其
不謂之益乎上蔑人而肆于已人必怨而叛上矣其不
謂之損乎然則上下交而泰不交而否自損者人益自
益者人損情之得失豈容易哉故喻君為舟喻人為水
言水能載舟亦能覆舟也舟即君道水即人情舟順水
之道乃浮違則没君得人之情乃固失則危是以古先
聖王居人之上也必以其心從天下之心而不敢以天
下之人從其欲乃至兢兢業業一日二日萬幾夫幾者
事之微也以聖人之德天子之尊且猶慎事之微乃至
一日萬慮豈不以居上接下懼失其情歟書曰人心唯
危道心唯微微則萬幾之慮不得不精也危則覆舟之
戒不可不畏也夫揆物以意宣意以言言或是非莫若
考于有跡跡或成敗莫若驗于已行自昔王業盛衰君
道得失史冊盡在粲然可徵與衆同欲靡不興違衆自
用靡不廢從善納諫靡不固遠賢恥過靡不違故詩書
稱堯之德則曰稽於衆捨已從人(大禹謨)數舜之功則曰
明四目達四聰(舜典)言務同欲也序禹之所由興則曰益
贊于禹禹拜昌言(大禹謨)述湯之所以王則曰用人惟已
改過不吝(仲虺之誥)言能納諫也歌文王作周則曰濟濟多
士文王以寧(大雅文王篇)武王克殷則曰亂臣十人(秦誓)言皆
從善也堯舜禹湯文武此六君者天下之盛王也莫不
從諫而輔德詢衆以成功是則德益盛而慮益微功愈
高而意愈下及代之衰也則道亦反焉故書曰紂有億
兆夷人離心離德(泰誓)言違衆也詩曰汝炰烋于中國斂
怨以為德不明爾德時無背無側爾德不明以無陪無
卿又曰雖無老成人尚有典刑曾是莫聽大命以傾(並大)
(雅蕩之篇)言遠賢也書曰謂人莫已若者亡(仲虺之誥)詩曰惟彼
不慎自獨俾臧自有肺腸俾人卒狂(大雅桑柔篇)言自用也
前史數桀紂之惡曰智足以拒諫言足以飾非言恥過
也考得失于已行之跡鑑盛衰於已騐之符孰失道而不
衰孰得理而不盛報應以類影響不差胡可不則而象
之敬而畏之乎自秦漢暨于周隋其間將歴千載代興
者非一姓繼覆者非一君雖所遇殊時所為異跡然失
衆必敗得衆必成與堯舜禹湯同務者必興與桀紂幽厲
同趣者必覆多同于善則功多甚同于惡則禍甚善惡
從類端如貫珠成敗象行明若觀火此歷代之元龜也
尚恐議者曰時異事殊臣請復為陛下粗舉近效之尤
章者以辯焉太宗文皇帝以天縦之才有神器之重武
定禍亂文致太平威行如雷霆明照侔日月英略施於
百勝聖功被於九歌固非庶品之所度量常情之所鑚
仰然猶兢兢畏慎懼失人心每戒臣下獻規恒以危亡
為慮夙興聽理日旰忘勞公卿迭進廷奏庶務評議得
失與衆共之下無滯情上無私斷退朝之暇宴接侍臣
咨訪謀猷詢求過闕或論往古成敗或問人間事情每
言及暗主亂朝則省懼自戒言及賢君理代則企竦思
齊言及稼穡艱難則上下相匡務遵勤儉言及閭閻疾
苦則君臣同慮議息征徭懋德懲違觸類滋長尚恐過言
謬舉既往難追每召宰輔平章必遣諫官俱入小有頗
失隨即箴規得一善必遽命甄昇聽一諫必明加褒錫
故得時無闕事人樂輸誠又引文學之流更直宿于内
署或講求典禮或諷誦詩書每至夜分情忘厭倦夫以
太宗之德美貞觀之理安且猶務得人心其勤若此是
則人之于理道可一日不接乎高宗初年亦親聽納故
當時翕然歸美以為有貞觀之風兼賴遺澤在人先範
垂裕幸無改作俗以阜康數十年間天下無事承平之
業滋久倦怠之意頗彰燕居益深接下彌簡前哲之耿
光寖遠中宫之威柄漸移卒有嗣聖臨朝天授革命豈
不以經邦之道闕疇咨于大猷宴安之懷溺偏信于近
狎馴致禍變幾將傾危雖亂匪自他然其失一也弊俗
一靡餘風遂流訖神龍景雲之間(神龍中宗年號景雲睿宗年號)皆嬖
倖亂朝忠義不逹玄宗躬定大難手振宏綱開懷納忠
克已從諫尊用舊老廣採羣才大臣不敢壅下情私眤
不敢干公議朝清道泰垂三十年謂化已成謂安可保
耳目之娱漸廣憂勤之志稍衰侈心一萌邪道並進貪
權竊柄者則曰德如堯舜矣焉用勞神承意趣利者則
曰時已太平矣胡不為樂有深謀遠慮者謂之迂誕驚
衆有讜言切議者謂之誹謗邀名至尊收視於穆清上
宰養威于廊廟諫曹以頌美為奉職法吏以識旨為當
官司府以厚斂為公忠權門以多賂為聞望外寵持竊
國之勢内寵擅迴天之謠禍機熾然燄燄滋甚舉天下
如居積薪之上人人懼焚而朝廷相蒙曾莫之省日務
遊宴方謂有無疆之休大盗一興至今為梗豈不以忽
於戒備逸於居安憚忠鯁之怫心甘䛕詐之從欲漸漬
不聞其失以至於大失者乎肅宗懲致宼之由藴撥亂
之略虚受廣納同符乎太宗招延詢謀輟食廢寢洞啟
城府推心與人豁披胷襟忘已應物故得來蘇之望允
塞配天之業勃興先皇帝繼守恭勤而益之以和惠惠
則有感和則有親雖時繼艱屯而衆不離析理尚寬大
務因循而重作為然于紫宸聽朝常限三人奏事亦宣
諭德令謀責侍臣或賞其盡規或讓以容默性本仁恕
事多含弘諫雖未從且不深忤情苟有阻終獲上通故
君臣相安而人亦小息陛下英資逸辯邁絶人倫武略
雄圖牢籠物表憤習俗以妨理任削平而在躬以明威
照臨以嚴法制斷流弊日久浚恒太深遠者驚疑而阻
命逃死之亂作近者畏懾而偷容避罪之態生君臣意
乖上下情隔君務致理而下防誅夷臣將納忠又上慮
欺誕故睿誠不布于羣物物情不達于睿聰臣于往年
曾任御史獲奉朝謁僅欲半年陛下嚴邃高居未嘗降
旨臨問羣臣跼蹐趨退亦不列事奏陳軒墀之問且未
相諭宇宙之廣何由自通雖復例對使臣列延宰輔既
殊師錫且異公言未行者則戒以樞密勿論已行者又
謂之遂事不諫漸生拘礙動涉猜嫌由是人各隠情以
言為諱至于變亂將起億兆同憂獨陛下恬然不知方
謂太平可致陛下以今日之所覩驗往時之所聞孰真
孰虚何得何失則事之通塞備詳之矣人之情偽盡知
之矣列聖升降之效歷歷如彼當今理亂之由昭昭如
此未有不興於得衆殆於失人裕於僉諧蔽於偏信濟美
因乎納諫虧德由乎自賢善始本乎憂勤失全萌乎安
泰今陛下將欲悔禍徼福去危從安若不循太宗創業
之規襲肅宗中興之理監天寳致亂之所以(天寳明皇年號)懲今
者遷幸之所由則何以孚聖懷彰令聞新遠邇之聽歸
反側之心乎前承德音訪及庸鄙敢緣斯議輒以獻聞
自爾已來反覆千慮愚智有分信非可移至今拳拳猶
滯所見不勝愚誠懇欵僅復布露以聞臣某惶怖死罪
謹言
請罷瓊林大盈庫狀(德宗在奉天仍于行宫廡下貯諸道貢獻之物榜曰)
(瓊林大盈庫贄上諫疏)
臣聞作法于凉其弊猶貪作法于貪弊將安救示人以
義其患猶私示人以私患必難弭故聖人之立教也賤
貨而尊讓遠利而尚廉天子不問有無諸侯不言多少
百乘之室不畜聚斂之臣夫豈皆能忘其欲賄之心哉
誠懼賄之生人心而開禍端傷風教而亂邦家耳是以
務鳩聚而厚其帑櫝之積者匹夫之富也務散發而收
其兆庶之心者天子之富也天子所作與天地同生之
長之而不恃其為成之收之而不私其有付物以道混
然忘情取之不為貪散之不為費以言乎體則博大以
言乎術則精微亦何必撓廢公方崇聚私貨降至尊而
代有司之守辱萬乘以效匹夫之藏虧法失人誘姦聚
怨以斯制事豈不過哉今之瓊林大盈自古悉無其制
傳諸耆舊之說皆云創自開元貴臣貪權飾巧求媚乃
言郡邑貢賦所用盍各區分税賦當委之有司以給經
用貢獻宜歸乎天子以奉私求玄宗悦之新是二庫蕩
心侈慾萌柢於兹迨乎失邦終以餌宼記曰貨悖而入
必悖而出豈非明效歟陛下嗣位之初務遵理道敦行
約儉斥遠貪饕雖内庫舊藏未歸太府而諸方曲獻不
入禁闈清風肅然海内丕變議者咸謂漢文卻馬晉武
焚裘之事(漢文帝却千里馬晉武帝焚程據所獻雉頭裘)復見于當今近以宼
逆亂常鑾輿外幸既屬憂危之運宜遵儆勵之誠臣昨
奉使軍營出繇行殿忽覩右廊之下牓列二庫之名戄
然若驚不識所以何則天衢尚梗(時京城未復)師旅方殷瘡
痛呻吟之聲噢咻未息忠勤戰守之效賞賫未行而諸
道貢珍遽私别庫萬目所視孰能忍懷竊揣軍情或生
觖望試詢候館之吏兼採道路之言果如所虞積憾已
甚或忿形謗讟或醜肆謳謠頗含思亂之情亦有悔忠
之意是知甿俗昏鄙識昧高卑不可以尊極臨而可以
誠義感頃者六師初降百物無儲外捍兇徒内防危堞
晝夜不息迨將五旬凍餒交侵死傷相枕畢命同力竟
夷大艱良以陛下不厚其身不私其欲絶甘以同卒伍
輟食以啗功勞無猛制而人不攜懷所感也無厚賞而
人不怨悉所無也今者攻圍已解衣食已豐而謠讟方
興軍情稍阻豈不以勇夫恒性嗜貨矜功其患難既與
之同憂而好樂不與之同利苟異恬默能無怨咨此理
之常固不足怪記曰財散則人聚財聚則人散豈其殷
鑒歟衆怒難任蓄怨終泄其患豈徒人散而已亦將慮
有締姦鼓亂干紀而強取者焉夫國家作事以公共為
心者人必樂而從之以私奉為心者人必咈而叛之故
燕昭築金臺天下稱其賢殷紂作玉杯百代傳其惡盖
為人與為已殊也周文王之囿百里時患其尚小齊宣
之囿四十里時病其太大盖同利與專利異也為人上
者當辨察至理洒濯其心奉三無私(天無私覆地無私載日月無私照此)
(之謂三無私)以壹有衆人或不率於是用刑然則宣其利而
禁其私天子所恃以理天下之具也捨此不務而壅利
行私欲人無貪不可得已今兹二庫珍幣所歸不領度
支是行私也(唐制國用出入皆領于度攴)不給經費非宣利也物情
離怨不亦宜乎智者因危而建安明者矯失而成德以
陛下天資英聖倘加之見善必遷是將化蓄怨為銜恩反
過差為至當促殄遺孽永垂鴻名易如轉規指顧可致
然事有未可知者但在陛下行與否耳能則安否則危
能則成德否則失道此乃必定之理也願陛下慎之惜
之陛下誠能近想重圍之殷憂(謂朱泚兵圍奉天時也)追戒平居
之專欲器用取給不在過豐衣食所安必以分下凡在
二庫貨賄盡令出賜有功坦然布懷與衆同欲是後納
貢必歸有司每獲珍華先給軍賞瓌異纖麗一無上供
推赤心於其腹中降殊恩于其望外將卒慕陛下必信
之賞人思建功兆庶悦陛下改過之誠孰不歸德如此
則亂必靖賊必平徐駕六龍旋復都邑興行墜典整緝
棼綱乘輿有舊儀郡國有恒賦天子之貴豈當憂貧是
乃散其小儲而成其大儲也損其小寳而固其大寳也
舉一事而衆美具行之又何疑焉恡少失多廉賈不處
溺近彌遠中人所非况乎大聖應機固當不俟終曰不
勝管窺願效之至(疏奏帝即命去其牓)
請兩税以布帛為額状(德宗時楊炎為相作兩税法夏輸無過六月秋)
(輸無過十一月以大歷十四年墾田之法為定而均收之馬)
夫國家之制賦税也必先導以厚生之業而後取其什
一焉其所取也量人之力任土之宜非力之所出則不
征非土之所有則不貢謂之通法歷代常行大凡生于
天地之間而五材之用為急五材者金木水火土也水
火不資于作為金木自産于山澤唯土爰播植非力不
成衣食之源皆出于此故可以勉人功定賦入者唯布
麻繒纊與百榖焉先王懼物之貴賤失平而人之交易
難准又立泉貨之法(泉錢也鄭樵曰謂之泉者言其形如泉文古錢其形即篆泉文也後)
(人代以錢字周官有泉府)以節輕重之宜斂散弛張必由於是盖御
財之大柄為國之利權守之在官不以任下然則榖帛
者人之所為也錢貨者官之所為也人之所為者故
税租取焉官之所為者故賦斂捨焉此又事理著明者
也是以國朝著令稽古作程所取於人不踰其分租出
榖庸出絹調雜出繒纊布麻(唐初始定租庸調之法以人丁為本一曰租丁男一)
(人授田百畆但歲納租粟二石二曰調每丁随鄉土所出歲輸絹或綾絁共二丈綿三兩輸布者麻三斤三曰)
(庸每丁定役二十日不役則日為絹三尺)非此族也不在賦法列聖遺典粲
然可徵曷嘗有禁人鑄錢而以錢為賦者也今之兩税
獨異舊章違任土之通方效算緡之末法不稽事理不
揆人功但估資産為差便以錢榖定税臨時拆徵雜物
每歲色目頗殊唯計求得之利宜靡論供辦之難易所
徵非所業所業非所欲遂或增價以買其所無減價以
賣其所有一增一減耗損以多且百姓所營唯在耕織
人力之作為有限物價之貴賤無恒而乃定税計錢折
錢納物是將有限之産以奉無恒之輸納物賤則供税
之所出漸多多則人力不給納物貴則收税之所入漸
少少則國用不充公私二途常不兼濟以此為法未之
前聞往者初定兩税之時百姓納絹一匹折錢三千二
三百文大率萬錢為絹三匹價既稍貴數則不多及乎
頒給軍裝計數而不計價此所謂税入少而國用不充
者也近者百姓納絹一匹折錢一千五六百文大率萬
錢為絹六匹價既轉賤數則漸加向之蠶織不殊而所
輸尚欲過倍此所謂供税多而人力不給者也今欲不
甚改法而粗救災害者在乎約循典制而以時變損益
之臣謂宜令所司勘會諸州府初納兩税年絹布定估
比類當今時價加賤减貴酌取其中總計合税之錢折
為布帛之數仍依庸調舊制各隨鄉土所宜某州某年
定出税布若干端某州某年定出稅絹若干匹其有絁
綿雜貨亦隨所出定名勿更計錢以為税數如此則土
有常制人有常輸衆皆知上令之不遷于是一其心而
專其業應出布麻者則務于紡績供綿絹者則事于蠺
桑日作月營自然便習各修家技皆足供官無求人假
手之勞無賤鬻貴買之費無暴徵給辦之弊無易常改
作之煩物甚賤而人之所出不加物甚貴而官之所入
不減是以家給而國足事均而法行此直稍循令典之
舊規固非創制之可疑者也然蚩蚩之俗罕見事情好
騁異端妄行沮議臣請假為問答以備討論陛下誠有
意乎憐愍蒼生將務救恤但垂聽覽必有可行議者若
曰每歲經費所資大抵皆約錢數若令以布帛為額是
令支計無憑答曰國初約法以來常賦率由布帛輸二
甲子制用不愆何獨當今則難支計且經費之大其流
有三軍食一也軍衣二也内外官月俸及諸色資課三
也軍衣固在於布帛軍食又取於地租其計錢為數者
獨月俸資課而已制祿唯不計錢故三代以食人衆寡
為差兩漢以石數多少為秩(漢俸祿自萬石以下至百石)盖以錢者
官府之權貨祿者吏屬之常資以常徇權則豐約之度
不得恒于家以權為常則輕重之柄不得專於國故先
王制祿以食而平貨以錢然後國有權而家有節矣况
今餽餉方廣倉儲未豐盡復古規或慮不足若但據羣
官月俸之等随百役資課之差各依錢數少多折為布
帛定數某官月給俸絹若干匹某役月給資布若干端
所給色目精粗有司明立條例便為恒制更不計錢物
甚賤而官之所給不加物甚貴而私之所禀不減官司
有凖何利如之生人大端衣食為切有職田以供食有
俸絹以供衣從事之家固足自給以兹制事誰曰不然
夫然則國之用財多是布帛定以為賦復何所傷議者
若曰吏祿軍装雖頒布粟至于以時斂糴用權物價重
輕是必須錢於何取給答曰古之聖人所以取山澤之
藴材作泉布之寳貨國專其利而不與人共之者盖為
此也物賤由乎錢少少則重重則加鑄而散之使輕物
貴由乎錢多多則輕輕則作法而斂之使重是乃物之
貴賤繫于錢之多少錢之多少在于官中盈縮官失其
守反求于人人不得鑄錢而限令供税是使貧者破産
而假資于富有之室富者蓄貨而竊行于輕重之權下
困齊人上虧利柄今之所病諒在于斯誠宜廣即山殖
貨之功峻用銅為器之禁苟制持得所則錢不乏矣有
糶鹽以入其直有𣙜酒以納其資苟消息合宜則錢可
收矣錢可收固可以斂輕為重錢不乏固可以散重為
輕弛張在官何所不可慮無所給是未知方議者若曰自
定兩税以來恒使計錢納物物價漸賤所納漸多出給
之時又增虚估廣求羨利以贍庫錢歲計月支猶患不
足今若定供布帛出納以平軍國之資無乃有闕答曰
自天寳以後師旅數起法度消亡肅宗撥滔天之災而
急于功賞先帝邁含垢之德而緩于糾繩由是用頗殷
繁俗亦靡弊公賦已重别獻繼興私賂競長誅求刻剥
日長月滋積累以至于大歷之間(代宗年號)所謂取之極甚
者也今既總收極甚之數定為兩税矣所定别獻之類
復在數外矣間緣軍用不給已嘗加徵矣近屬折納價
錢則又多獲矣比于大歷極甚之數迨將再益其倍焉
復幸年榖屢豐兵車少息而用常不足其故何哉盖以
事逐情生費從事廣物有劑而用無節夫安得不乏乎
苟能黜其情約其用非但可以布帛為税雖更減其税
亦可也苟務逞其情侈其用非但行今重税之不足雖
更加其税亦不足也夫地力之生物有大數人力之成
物有大限取之有度用之有節則常足取之無度用之
無節則常不足生物之豐敗由天用物之多少由人是
以聖王立程量入為出雖遇災難下無困窮理化既衰
則乃反是量出為入不恤所無故魯哀公問年饑用不
足如之何有若對以盍徹乎桀用天下而不足湯用七
十里而有餘是乃用之盈虚在節與不節耳不節則雖
盈必竭能節則雖虚必盈今人窮日甚國用歲加不時
節量其勢必蹙而議者但憂財利之不足罔慮安危之
不持若然者則太宗漢文之德曷見稱秦皇隋煬之敗
靡足戒唯欲是逞復何規哉幸屬休明將期致理急聚
斂而忽于勤恤固非聖代之所宜言也
請罷兵狀(貞元元年馬燧破李懷光贄以河中既平慮有希旨生事之人請乘勝討)
(李希烈者因上奏云)
兇梗殲盪關畿廓清實聖謀廣運之功亦宗社無疆之
祚應須處置大略已附欽漵口陳展轉傳言恐未盡意
謹復薦其固陋願陛下少留察焉臣間禍或生福福亦
生禍喪有得之理得有喪之端故晉勝鄢陵范燮祈死
(左傳晉范文子反自鄬陵使祝宗祈死曰君驕侈而克敵是天益其疾也難將作矣愛我者惟祝我使我速死)
(無及于難范氏之福也)吴尅勁越夫差啓殃是知福不可以屢徼
幸得不可以常覬覦居福而慮禍則其福可保見得而
忘喪則其喪必臻臣竊懼諂䛕希旨之徒險躁生事之
輩幸兇醜覆亡之會揣英主削平之心必將競效甘言
誘開利欲謂王師所向莫敵謂餘孽指顧可平請迴蒲
坂之戈復起淮沂之役斯議一起必有亂階故微臣姑
以生禍為憂而未敢以獲福為禍也何則建中之難其
事可徵始以蓄憾而隘于含容或以亟勝而輕于戰伐
故文喜之討涇上瘡痛未平崇義之征漢南芟夷繼起
(劉文喜梁崇義皆當時叛人也)阻命之帥非不誅也伐叛之師非不克
也介焉之斷非不堅也赫斯之怒非不逞也然以人不
見恤惟戮是聞有辜無辜莫敢自保是以抱釁反側者
懼鈇鉞之次加畏禍危疑者慮猜譖之交及遂乃蠭結
以懼討狼顧以背恩彌兩河而亘淮夷盪三輔而盗京
邑鑾輅為之再駕(朱泚亂一幸奉天李懷光反再幸梁州)行宫至于合圍
(朱泚圍奉天)于時海内大搖物情幾去天命莫保于寸晷王
威不出於一城邦國之杌陧艱屯綿綿聫聫若苞桑綴
旒幸而不殊者屢矣(殊絶也)勢之危窘實足寒心非有曩
時熊羆翕習之師雷霆奮發之勢武庫劍戟之利帑藏
財賦之殷其所以施令率人取威定亂比於建中之始
豈不至微哉然而陛下懷悔過之深誠降非常之大號
知黷武窮兵之長亂知急征重斂之勦財知殘人肆欲
之取危知違衆率心之稔慝知烝庶困極之興怨知上下
鬱堙之失情德音渙然與之更始所在宣敭之際聞者
莫不流涕雖或兇獷匪人亦必為之歔欷誠之動物乃
至扵斯懷梟䲭以好音消祲沴為和氣由是姦回易
慮黎獻歸心假王叛渙之夫削偽號以請罪(興元元年王武俊田)
(悦李納去王號謝罪)觀釁首鼠之將壹純誠以效勤(謂韓滉陳少遊等)流
亡凍餒者希保於室家屯戍戰争者冀全其性命德澤將
竭而重霈君臣已絶而更交天下之情翕然一變曩討
之而愈叛今釋之而畢來曩以百萬之師而力殫今以
咫尺之詔而化洽是則聖王之敷理道服暴人任德而
不任兵明矣羣帥之悖臣禮拒天誅圖活而不圖亡又
明矣尚恐陛下以臣言之略而未喻也請復循其本而
申備之往以河朔青齊同惡相扇擁戎據土易代不庭
陛下恥王化之未同忿姦慝之未格於是發六軍神策
河陽河東澤潞朔方之騎士以徂征於北命永平汴宋
幽隴江淮閩嶺之將卒以奮伐於南罄國家廪帑以贍
軍悉公私廏牧以張武算斂周於萬類徵徭被于八荒
勞已甚矣威亦盛矣既而曠日綿歲老師費財兩河之
宼患有加無瘳而邦本已殆覆矣洎涇卒唱亂泚戎搆
災豺狼整居於禁闈猰㺄擇肉於馳道(猰㺄獸名能食人)河朔
問罪之衆布路而歸宋郊服順之師守壘不暇于斯之
亂海内沸騰倘有問鼎之雄圖滔天之巨猾幸災乘間
何所不為既而悦納之儔咸自斂縮内無非望之議外
無軼境之侵及聞天澤滌瑕制書復爵會不蔕芥望風
欵降爭馳表章唯恐居後(先是德宗赦田悦李納罪賂以官爵悦等皆密歸欵而猶)
(未敢絶朱滔至興元元年見大赦令皆上表謝罪)跡其素志於此可知是皆假
兵救死之流戀土偷安之軰懷生畏死蠢動之大情慮
危求安品物之恒性有天下而子百姓者以天下之欲
為欲以百姓之心為心固當遂其所懷去其所畏給其
所求使家家自寧人人自遂家苟寧矣國亦同焉人苟
遂矣君亦泰焉是則好生以及物者乃自生之方施安
以及物者乃自安之術擠彼于死地而求此之久生也
從古及今未之有焉措彼于危地而求此之久安也從
古及今亦未之有焉是以昔之聖王知生者人之所樂
而已亦樂之故與人同其生則上下之樂兼得矣聖王
知安者人之所利而已亦利之故與人共其安則國家
之利兩全矣其有反易常理昏迷不恭則當外察其崛
強之由内省於撫馭之失修近以來遠檢身而率人故
書曰惟干戈省厥躬(說命)又曰舞干羽於兩階七旬有苖
格(大禹謨)孔子曰遠人不服則修文德以來之既來之則
安之此其證也如或昧於懷柔務在攻取不徵教化之
未至不疵誠感之未孚惟峻威是臨惟忿心是肆視人
如禽獸而暴之原野輕人如草芥而勦之銛鋒叛者不
賓則命致討討者不克則將議刑是使負釁者懼必死
之誅奉辭者慮無功之責編甿以困扵杼軸而思變士
卒以憚於死喪而念歸萬情相攻亂豈有定一夫不率
闔境罹殃一境不寧普天致擾兵挐禍結變起百端故
孔子曰遠人不服而不能來也邦分崩離析而不能守
也而謀動干戈於邦内吾恐季孫之憂不在顓臾而在
蕭墻之内矣此盖必然之常理至當之格言足以為朗
鑑元龜貫百王而不易者也事之至此得無懼乎夫理
有必然則殊途歸於同轍言有至當則異代應如合符
頃以東北孽徒職貢廢闕陛下忿其違命大舉甲兵至
令逆泚誘姦乘釁而動所備之宼猶遠介于河山不虞
之戎已竊發於都輦蕭墻之戒不其信歟世典垂訓既
如彼近事明驗又如此所以德音敘哀痛之情悔征伐
之事引衆慝以咎已布明信以示人既往之失畢懲莫
大之辜咸宥約之以省賦誓之以息兵由是億兆汚人
四三叛帥感陛下自新之旨悦陛下盛德之言革面易
辭具修臣禮其於深心密議固亦未盡坦然必當聚黨
而謀傾耳而聽觀陛下所行之事考陛下所誓之言若
言與事符則遷善之心漸固儻事與言背則慮禍之態
復興自京邑底寕乘輿旋返屬懷光繼亂天討又行息
兵之言我則未復山東羣帥所以未敢生亂者盖為河
中之地密近王城廹于朝夕之虞不得不剪除之爾今
若改轅移旆復指淮西則淮西元兇必將誑脅其同惡
之徒間說于新附之帥謂之曰奉天息兵之旨乃因窘
急而言朝廷稍安必復誅伐是以朱泚滅而懷光戮懷
光戮而希烈征希烈儻平禍將次及則彼之蓄素疑而
懷宿負者能不為之動心哉心既動則盈其喪身覆族
之憂憂既盈則慮以唇亡齒寒之病夫病同者雖胡越
而相愍憂同者不邀結而自親河朔青齊固嘗響應建
中之禍勢必重興以國家再造之初當羣孽息肩之後
迭來鳴吠或肆奔衝討之則我力未遑縦之乃宼患斯
甚臣愚竊以為禍非細未審陛下何方以待之若有其
方悔之可也如其未有願陛下勿輕易焉凡將圖終必
在慎始禍機一發難可復追臣請粗陳當今維馭之所
宜惟聖主省擇萬一夫君之大柄在惠與威二者兼行
廢一不可惠而㒺威則不畏威而罔惠則不懷苟知夫
惠之可懷而廢其取威之具則所敷之惠適足以示弱
也其何懷之有焉苟知夫威之可畏而遺其施惠之德
則所作之威適足以召敵也其何畏之有焉故善為國
者宣惠以養威蓄威以尊惠威而能養則不挫惠而見
尊則有恩是以惠與威交相蓄也威與惠互相行也人
主之欲柔遠人而服強暴不明斯術之要莫之得焉今
皇運中興天禍將悔以逆泚之偷居上國(泚僣偽京師故曰上國)
以懷光之竊保中畿(開元時以河中為中都)歲未再周相次梟殄
實衆慝驚心之日羣生改觀之時威則已行惠猶未洽
誠宜上副天眷下收物情布恤人之惠以濟威乘滅賊
之威以行惠宥河中染汚之黨悉無所問(河中指懷光)赦淮
右僣逆之罪咸與維新(淮右指希烈)蠲貸疲甿休罷戰士符
往歲息兵之令以彰信丕大君含垢之德以布仁俾萬
姓皆曰大哉王言又曰一哉王心如是則威不用而畏
如神明惠不費而懷如父母凡在危疑懷懼者必將曰
淮右僣逆之罪且赦矣吾屬何患焉凡在脅從同惡者
必將曰河中染汚之黨且宥矣吾屬何疚焉凡在倦苦
思安者必將曰吾君有戰勝之師抑而不騁信乎其罷
征矣凡在凋殘望理者必將曰吾君有嫉亂之憤忍而
不攄信乎其恤隠矣天下之心若此而禍亂不息理道
不行者無之臣所未敢保其必從者唯希烈一人而已
揆其私心非不願從也想其潛慮非不追悔也但以猖
狂失計已竊大名雖荷陛下全宥之恩然不能不自靦
於天地之間耳縱未順命斯為獨夫内則無辭以起兵
外則無類以求助其計不過厚撫部曲偷容歲時雖欲
陸梁勢必不敢陛下但敇諸鎮各守封疆彼既氣奪算
窮乃是狴牢之虜不有人禍則當鬼誅朝廷務崇德以
待之臣固知其必不逃於所揣矣古所謂不戰而屈人
之兵者斯之謂歟今若不顧機宜復興戎役瀆威而蔑
惠拾易而即難是棄明信而務忿心假敵辭而資宼援
窮者不暇恤勞者不得居國之安危或未可保此乃成
敗理亂之所繫願陛下難之慎之區區上干憂惜在此
倘蒙過納狂瞽不疑所行謹當抄其招諭之辭詳陳備
禦之畫伏侯宣許方敢以聞謹奏(書奏帝從之詔諸道與淮西接者各守封)
(境非被侵軼不須進討李希烈若降當待以不死自餘一無所問希烈果窮盛為其將陳仙竒毒死妻子皆㐲)
(誅如贄所策)
御選古文淵鑒卷三十三
