欽定四庫全書
御選古文淵鑒卷二十六目錄
齊
高帝
賜張融衣手詔
答劉善明
又答
答蕭景先詔
武帝
禁婚葬奢靡詔
&KR0897;廬陵王子卿
&KR0897;晉安王子懋
豫章王嶷
上世祖啟
竟陵王子良
諫遣臺使疏
陳時政啟
孔顗
鑄錢均貨議
顧憲之
牛埭税𣙜議
孔稚圭
上撰定律章表
梁
武帝
詳立條格令
禁祝史祈福詔
檢括封事詔
&KR0897;外司明加聽採隨事舉奏詔
與謝朏&KR0897;
與何點詔
徵何胤手詔
又敕
又敕
輔政上銓序表
簡文帝
請賀琛奉述毛詩義表
答徐摛
邵陵王綸
與湘東王繹書
沈約
宋書良吏傳序
孔羊沈列傳論
恩倖傳論
任昉
天監三年策秀才文三首
為卞彬謝修卞忠貞墓啟
上蕭太傅固辭奪禮啟
蕭子顯
南齊書倖臣傳論
陳
文帝
修前代墓詔
徐陵
奉使鄴都上梁元帝表
宣示諸求官人書
沈炯
請歸養表
欽定四庫全書
御選古文淵鑒卷二十六
内閣學士兼禮部侍郎教習庶吉士(臣)徐(乾學)等奉
旨編注
齊(蕭道成仕宋值桂陽王休範反出頓新亭以當其鋒還與袁粲褚淵劉□更日入直决事號為四貴)
(蒼梧王遇弑道成夜入殿内迎立順帝殺袁粲劉秉遂受宋禪國號齊傳四世自高帝至東昏侯中)
(興二年凡二十四年)
高帝(諱道成字紹伯姓蕭氏蘭陵人廟號太祖)
賜張融衣手詔(融字思光高帝素愛融即位後手詔賜融衣)
見卿衣服麤故誠乃素懷有本交爾藍縷亦虧朝望今
送一通故衣意謂雖故乃勝新也是吾所著巳令裁減
稱卿之體并履一量
答劉善明(善明平原人為淮南宣城二郡太守撰賢聖雜語奏之託以諷諫太祖答)
(之)
省所獻雜語並列聖之明規衆智之深軌卿能憲章先
範纂鏤情識忠欵既昭淵識肅著當以周旋無忘聽覽也
又答(善明表諫起宣陽門及宜明守宰賞罰立學校制齊禮開賓館以接鄰國帝又答)
具卿忠讜之懷夫賞罰以懲守宰飾館以待遐荒皆古
之善政吾所宜勉更撰新禮或非易制國學之美己敇
公卿宣陽門今敇停寡德多闕思復有聞
答蕭景先詔(景先帝從子啟稱上德化之美帝答)
風淪俗敗二十餘年以吾當之豈得頓掃幸得數載盡
力救蒼生者必有功于萬物也治天下者雖聖人猶須
良佐汝等各各自竭不憂不治也
武帝(諱賾字宣遠高帝太子廟號世祖)
禁婚葬奢靡詔(永明七年)
三季澆浮舊章陵替吉凶奢靡動違矩則或裂錦繡以
競車服之飾塗金鏤石以窮瑩域之麗至斑白不婚露
棺累葉苟相姱衒罔顧大典可明為條制嚴勒所在悉
使畫一如復違犯依事糾奏
勑廬陵王子卿(子卿字雲長武帝第三子為荆州刺史在鎮營造服飾多違制)
(度帝勅之)
吾前後有勑非復一兩過道諸王不得作乖體格服飾
汝何意都不憶吾勑邪忽作瑇瑁乘具何意已成不須
壊可速送下純銀乘具乃復可爾何以作鐙亦是銀可
即壊之忽用金薄裹箭脚何意亦速壊去凡諸服章自
今不啟吾知復專輒作者後有所聞當復得痛杖
勑晉安王子懋(子懋字雲昌武帝第七子永明十一年為雍州刺史帝勑以邊)
(略)
吾勑荆郢二鎮各作五千人陣本擬應接彼耳賊若送
死者更即呼取之已勑子真(子懋弟封建安王)魚繼宗設公愍
至鎮(殷公愍)可以公愍為城主三千人配之便足汝可好
以階級在意勿得人求或超五三階級文章詩筆乃是
佳事然世務彌為根本可常憶之汝所啓仗此悉是吾
左右御仗也云何得用之品格不可乖吾自當優量覓
送
豫章王嶷(字宣儼太祖第二子大司馬領太子太𫝊揚州刺史)
上世祖啟(永明四年富陽人唐㝢之反嶷上啓)
此段小宼出於兇愚天綱弘罩理不足論但聖明御世
幸可不爾比籍聲聽皆云有由而然豈得不仰啟所懷
少陳心欵山海崇深臣獲保安樂公私情願于此可見
齊有天下歲月未久澤沾萬民其實未多百姓恃險懷
惡者衆陛下曲垂流愛每存優旨但頃小大士庶每以
小利奉公不顧所損者大撻籍檢工巧督䘏簡小塘藏
丁匿口凡諸條制實長怨府此目前交利非天下大計
一室之中尚不可精㝢宙之内何可周視公家何嘗不
知民多欺巧古今政以不可細碎故不為此實非乖理
但識理者百不有一陛下弟兒大臣猶不皆能伏理况
復天下悠悠萬品怨積聚黨兇迷相類止于一處何足
不除脱復多所便成紜紜久欲上啟閑侍無因謹陳愚
管伏願特留神思(上答曰欺巧那可容宋世混淆以為是不)
竟陵王子良(字雲英世祖第二子中書監太傅司徒揚州刺史)
諫遣臺使疏(宋世元嘉中皆責成郡縣孝武徵求急速以郡縣遲緩始遣臺使自)
(此公役勞擾大祖踐作子良陳之)
前臺使督逋切調恒聞相望於道及臣至郡(本傳昇明三年為使)
(持節都督會稽五郡會稽太守)亦殊不疎凡此輩使人既非詳慎勤順
或貪險﨑嶇要求此役朝辭禁門情態即異暮宿村縣
威福便行但令朱鼓裁完(六朝君臣儀衛中皆冇節鼓以朱漆畫之)鈹槊微
具(鈹即劍也左傳云夾之以鈹與槊皆儀仗中物)顧盼左右叱咤自專擿宗斷
族排輕斥重脅遏津埭恐喝傳郵破岡水逆(破岡地名)商旅
半引逼令到下先過已船浙江風猛(江出歙縣玉山)公私畏渡
脱舫在前驅令俱發呵䠞行民固其常理侮折守宰出
變無窮既瞻郭望境便飛下嚴符但稱行臺未顯所督先
訶彊寺(漢以後官署多謂之寺彊寺猶言大吏之署也)卻攝羣曹開亭正㯓(榻同)
便振荆革(荆荆杕革鞭也)其次絳縹寸紙一日數至徵村切里
俄刻十催四鄕所召莫辯枉直孩老士庶具令付獄或
尺布之逋曲以當匹百錢餘税且增為千或誑應質作
尚方(晉刑法志凡減死者輸作尚方)寄繫東冶(地名)萬姓駭廹人不自固
遂漂衣敗力競致兼漿值今夕酒諧肉飫即許附申赦
格明日禮輕貨薄便復不入恩科筐貢微闕箠撻肆情
風塵毁謗随忿而發及其㹠蒜轉積鵝栗漸盈遠則分
鬻他境近則託貿吏民反請郡邑助民由緩回刺言臺
推信在所如聞頃者令長守牧離此每實非復近歲愚
謂凡諸檢課宜停遣使密畿州郡則指賜勑遥外鎮宰
明下條源既各奉别旨人競自罄雖復臺使盈凑會取
正屬所(通鑑屬所下有一辦字注謂使者雖多亦當取辦于所屬也)徒相疑僨反更
淹懈凡預衣冠荷恩盛世多以闇緩貽諐少為欺猾入
罪若類以宰牧乖政則觸事難委不容課逋上綱偏覺
非才但賖促差降各限一期如乃事速應緩自依違糾
坐之坐之之科不必須重但令必行期在可肅且兩裝
之船充擬千緒三坊寡役呼訂萬計每一事之發彌晨
方辦粗計近遠率遣一部職散人領無減二十舟船所
資皆復稱是長江萬里費固倍之較略一年脱得省者
息舟優役實為不少兼折姦減竊遠近暫安
陳時政啟(詔折租布二分取錢子良又啓)
臣一月入朝六登文陛廣殿稠人裁奉顔色縱有所懷
豈敢自達比天眚亟見地孽亟臻民下妖訛好生噂&KR0689;
榖價雖和比室饑嗛縑纊雖賤駢門躶質臣一念此每
入心骨三吴奥區地惟河輔百度所資罕不自出宜在
蠲優使其全富而守宰相繼務在裒尅圍桑品屋以准
貲課致令斬樹發瓦以充重賦破民財産要利一時東
郡使民年無常限在所相承准令上直每至州臺使命
切求懸急應充猥役必由窮困乃有畏失嚴期自殘軀
命亦有斬絶手足以避徭役生育弗起殆為恒事守長
不務先富民而惟言益國豈有民貧於下而國富于上
邪又泉鑄歲遠類多翦鑿江東大錢十不一在公家所
受必須輪郭遂買本一千加子七百猶求請無地棰革
相驅尋完者為用既不兼兩回復遷貿會非委積徒令
小民每嬰困苦且錢帛相半為制永久或聞長宰須令
輸直進違舊科退容姦利八屬近縣(八屬建康秣陵丹陽凓陽永世湖熟)
(冮寧句容)既在京畿發借徵調實煩他邑民特尤貧連年失
稔草衣藿食稍有流亡今農政就興宜蒙賑給若逋課
未上許以申原兖豫二藩雖曰舊鎮(南齊西豫州先鎮姑孰後鎮夀春水)
(明初復割揚豫六郡置南豫州鎮歷陽南兖州鎮廣陵北兖州鎮淮隂)往屬兵虞累棄鄉
土密邇宼庭下無安志編草結菴不違凉暑扶淮聚洛
靡有生向俱稟人靈獨絶温飽而賦斂多少尚均沃實
謂凡在荒民應加蠲減又司市之要自昔所難頃來此
役不由才舉並條其重貲許以賈衒前人增估求俠(俠與)
(夾通)後人加税請代如此輪回終何紀極兼復交關津要
共相唇齒愚野未閑必加陵誑罪無大小横没貲載凡
求試榖帛類非廉謹未解在事所以開容夫獄訟惟平
畫一在制雖恩家得罪必宜申憲鼎姓貽諐最合從網
若罰典惟加賤下辟書必蠲世族懼非先王立理之本
尚書列曹上應乾象(後漢李固傳云尚書猶天之北斗)如聞命議所出
先諮于都(都令史)都既下意然後付郎謹寫關行愚謂郎
官尤宜推擇宋運告終戎車屢駕寄名軍牒動竊數等
故非分充朝資奉殷積廣越邦宰梁益郡邑(廣越梁益皆遠州)
參差調補實允事機且此徒冗雜罕遵王憲嚴加廉視
隨違彈斥一二年間可減大半
孔顗(見史劉悛傳未詳字與爵里)
鑄錢均貨議(宋代太祖輔政冇意欲鑄錢以禪讓之際未及施行建元四年奉朝)
(請孔顗上議)
食貨相通理勢自然李悝(魏文侯臣)曰糴甚貴傷民甚賤傷
農民傷則離散農傷則國貧甚賤與甚貴其傷一也三
吴國之關閫比歲被水潦而糴不貴是天下錢少非榖
穰賤此不可不察也鑄錢之弊在輕重屢變重錢患難
用而難用為累輕輕錢弊盗鑄而盗鑄為禍深民所盗
鑄嚴法不禁者由上鑄錢惜銅愛工也惜銅愛工者謂
錢無用之器以通交易務欲令輕而數多使省工而易
成不詳慮其為患也自漢鑄五銖錢(武帝元狩五年初鑄五銖錢)至
宋文帝歷五百餘年制度世有廢興而不變五銖錢者
明其輕重可法得貨之宜(元嘉中鑄四銖錢輪廓形製與五銖同百姓無利不盗鑄)
(後徐爰顔竣議減錢式由是屢改致冇鵝眼綖環之弊)以為宜開置泉府(太公立九府圜)
(法泉府其一也)方牧貢金大興鎔鑄錢重五銖一依漢法府庫
巳實國用有儲乃量奉祿薄賦税則家給民足頃盗鑄
新錢者皆效作翦鑿不鑄大錢也(宋世錢無輪廓不磨剪鑿者謂之來子尢)
(輕薄者謂之荇葉盗鑄者欲以偽亂真故效作剪鑿)摩澤緇染始皆類故(此則竊效古錢)
(者)交易之後渝變還新良民弗售緇染不復行矣所鬻
賣者皆徒失其物盗鑄者復賤買新錢緇染更用反覆
生詐循環起奸此明主尤所宜禁而不可長也若官鑄
已布于民使嚴斷剪鑿(此剪鑿則是磨鋊取鎔以俟再鑄)小輕破缺無
周郭者悉不得行官錢細小者稱合銖兩銷以為大利
貧良之民塞奸巧之路錢貨既均遠近若一百姓樂業
市道無争衣食滋殖矣
顧憲之(字士思吳郡吳人豫章内史)
牛埭税𣙜議(永明六年憲之為随王東中郎長史行會稽郡事西陵戍主杜元懿)
(啟吴興無秋會稽豐登商旅往來倍多常歲西陵牛埭税官格日三千五百元懿如即所)
(見日可一倍盈縮相兼略計年長百萬浦陽南北津及柳浦四埭乞為官領攝一年格外)
(長四百許萬西陵戍前檢税無妨戍事餘三埭自舉腹心世祖勑示會稽郡此詎是事宜)
(可訪察即啟憲之議)
尋始立牛埭之意(牛埭堰名用牛挽船因口牛埭埭徒耐翻)非苟逼僦以
納税也當以風濤迅險人力不捷屢致膠溺濟急利物
耳既公私是樂所以輸直無怨京師航渡即其例也而
後之監領者不達其本各務已功互生理外或禁遏别
道或空税江行或撲船倍價或力周而猶責凡如此類
不經埭煩牛者上詳被報格外十條並蒙停寢從來諠
訴始得暫弭案吳興(郡名)頻歲失稔念兹尤饉去乏從豐
良由饑棘(棘急同)或徵貨貿粒還拯親累或提擕老弱陳
力餬口埭司責税依格弗降舊格新減尚未議登格外
加倍將以何術皇慈恤隠振廪蠲調而元懿幸災𣙜利
重增困瘼人而不仁古今共疾且比見加格置市者前
後相屬非惟新加無贏並皆舊格猶闕愚恐元懿今啟
亦當不殊若事不副言懼貽譴詰便百方侵苦為公賈
怨元懿稟性苛刻已彰往效任以物上譬以狼將羊其
所欲舉腹心亦當虎而冠耳(史記王溫舒為中尉其爪牙吏虎而冠)書云
與其有聚斂之臣寧有盗臣此言盗公為損盖微斂民
所害乃大也今雍熙在運草木含澤其非事宜仰如聖
旨然掌斯任者應簡廉平廉則不竊於公平則無害于
民矣愚又以便宜者盖謂便于公宜于民也竊見頃之
言便宜者非能于民力之外用天分地也率皆即日不
宜于民方來不便於公名與實反有乖政體凡如此等
誠宜深察山隂一縣課戶二萬其民貲不滿三千者殆
將居半刻又刻之猶且三分餘一凡有貲者多是士人
復除其貧極者悉皆露戸役民三五屬官盖惟分定百
端輸調又則當然比衆局檢校首尾尋續横相質累者
亦復不少一人被攝十人相追一緒裁萌干孽互起蠺
事弭而農業廢賤取庸而貴舉責應公贍私日不暇給
欲無為非其可得乎死且不憚矧伊刑罰身且不愛何
况妻子是以前檢未窮後巧復滋網辟徒峻猶不能悛
竊尋民之多偽實由宋季軍旅繁興役賦殷重不堪勤
劇倚巧祈優積習生常遂迷忘反四海之大黎庶之衆
心用参差難卒澄一化宜以漸不可疾責誠存不擾蔵
疾納汙實增崇曠務詳寬簡則稍自歸淳又被簡符前
後年月久遠其事不存符旨既嚴不敢闇信縣簡送郡
郡簡呈使殊形詭状千變萬源聞者忽不經懷見者實
足傷駭兼親屬里伍流離道路時轉寒涸事方未已其
士人婦女彌難厝衷不簡則疑其有巧欲簡復未知所
安愚謂此條宜委縣簡保舉其綱領略其毛目囊漏不
出貯中庶嬰疾沈痼者重荷生造之恩也又永興諸暨
(二縣名)離唐㝢之宼擾(唐㝢之反聚衆桐廬破富陽錢塘害東陽太守蕭宗之)公私
殘燼復特彌甚儻值水旱實不易念俗諺云會稽打鼓
送䘏吴興步擔令史會稽舊稱沃壤今猶若此吳興本
是塉土事在可知因循餘弊誠宜改張㳂元懿今啟敢
陳管見(世祖從之)
孔稚圭(字德璋會稽山隂人太子詹事加散騎常侍)
上撰定律章表(永明七年尚書刪定郎王植撰律章表請付外詳校于是公卿)
(八座參議考正舊注冇輕重處竟陵王子良下意多使從輕其中朝議不能斷者制旨平)
(决九年孔稚圭上表)
臣聞匠萬物者以繩墨為正馭大國者以法理為本是
以古之聖王臨朝思理遠防邪萌深杜姦漸莫不資法
理以成化明刑賞以樹功者也伏惟陛下躡歷登皇乘
圖踐帝天地更築日月再張五禮裂而復縫六樂穨而
爰絹乃發德音下明詔降恤刑之文申慎罰之典勑臣
與公卿八座共刪注律謹奉聖旨諮審司徒臣子良稟
受成規創立條緒使兼監臣宋躬兼平臣王植等抄撰
同異定其去取詳議八座裁正大司馬臣嶷(豫章王嶷)其中
洪疑大疑衆論相背者聖照玄覽斷自天筆始就成立
律文二十卷錄敘一卷凡二十一卷今以奏聞請付外
施用宣下四海臣又聞老子仲尼曰古之聽獄者求所
以生之今之聽獄者求所以殺之與其殺不辜寧失有
罪是則斷獄之職自古所難矣今律文雖定必須用之
用失其平不異無律律書精細文約例廣疑似相傾故
誤相亂一乖其綱枉濫横起法吏無解既多謬僻監司
不習無以相斷則法書徒明於帙裏冤魂猶結于獄中
今府州郡縣千有餘獄如令一獄歲枉一人則一年之
中枉死千餘人冤毒之死上千和氣聖明所急不可不
防致此之由又非但律吏之咎列邑之宰亦亂其經或
以軍勳餘力或以勞吏暮齒獷情濁氣忍并生靈昏心
狠態吞剥氓物虐理殘其命曲文被其罪冤積之興復
緣斯發獄吏雖良不能為用使于公哭于邊城孝婦冤
於遐外(于定國傳東海有孝婦養姑甚謹後姑自經死姑女告婦殺母具獄上府于公爭之弗能得乃)
(抱具獄哭于府上)陛下雖欲宥之其已血濺九泉矣尋古之名
流多有法學故釋之定國聲光漢臺(張釋之于定國俱漢廷尉)元常
文惠績映魏閣(鐘繇字元常高柔字文惠俱魏廷尉)今之士子莫肯為業
縱有習者世議所輕良由空勤永歲不逢一朝之賞積
學當年終為閭伍所嗤將恐此書永墜下走之手矣今
若弘其爵賞開其勸慕課業宦流班習胄子拔其精究
使處内局簡其才良以居外仕方岳咸選其能邑長並
擢其術則臯繇之謀指掌可致杜鄭之業鬱焉何遠(晉太)
(傅鄭冲與賈充等定律令既成河南尹杜預為之注解)然後姦邪無所逃其刑惡
吏不能蔵其詐如身手之相驅若絃括之相接矣臣以
疎短謬司大理(稚圭時為廷尉)陛下發自聖衷憂矜刑網御延
奉訓遠照民瘼臣謹仰述天官伏奏雲陛所奏繆允者
宜寫律上國學置律助教依五經例國子生有欲讀者
策試上過高第即便擢用使處法職以勸士流(詔報從納事竟)
(不施行)
梁(齊東昏侯失道蕭衍奉南康王寶融起兵雍州克定京邑已廢寶融自立國號曰梁傳四世自武帝)
(至敬帝太平二年凡五十六年)
武帝(諱衍字叔達南蘭陵人姓蕭氏與齊同祖廟號高祖)
詳立條格令(齊和帝中興二年令是年四月受禅)
夫在上化下草偃風從世之澆淳恒由此作自永元失
德(永元東昏年號)書契未紀窮凶極悖焉可勝言既而璇室外
構傾宫内積竒技異服殫所未見上慢下暴滛侈競馳
國命朝權政移近習販官鬻爵賄貨公行並甲第康衢
漸臺廣室長䄂低昂等和戎之賜(春秋襄十一年魏絳和諸戎狄晉侯賜以)
(金石之樂)珍羞百品同伐冰之家愚人因之浸以成俗驕艷
競爽夸麗相高至乃市井之家貂狐在御工商之子緹
繡是襲日入之次夜分未反昧爽之朝期之清旦聖明
肇運(聖明和帝寶融也永元三年即皇帝位)厲精惟始雖曰纉戎(大雅烝民篇纉)
(戎祖考)殆同剙革且滛費之後繼以興師鉅橋鹿臺(殷本紀紂)
(厚賦税以實鹿臺之錢而盈鉅橋之粟)凋罄不一孤忝荷大寵(和帝受高祖大司馬)
(都督中外諸軍事)務在澄清思所以仰述皇朝大帛之旨(左傳衛文)
(公為大帛之冠)俯厲微躬鹿裘之義(晏子鹿裘以朝)解而更長斵雕為
樸自非可以奉粢盛修紱冕習禮樂之容繕甲兵之備
此外衆費一皆禁絶御府中署量宜罷省掖庭備御妾之
數大享絶鄭衛之音其中有可以率先卿士准的甿庶
菲食薄衣請自孤始加羣才並軌九官咸事若能人務
退食競存約已移風易俗庶期月有成昔毛玠在朝士
大夫不敢靡衣偷食魏武歎曰孤之法不如毛尚書孤
雖德謝往賢任重先逹實望多士得其此心外可詳為
條格
禁祝史祈福詔(天監六年)
夫有天下者義非為已凶荒疾厲兵革水火有一于此
責歸元首今祝史請禱繼諸不善以朕身當之永使災
害不及萬姓俾兹下民稍蒙寧息不得為朕祈福以增
其過特班遠邇咸令遵奉
檢括封事詔(大同二年先是尚書右丞江子四等上封事極言政治得失五月癸)
(夘下詔)
古人有言屋漏在上知之在下朕所鍾過不能自覺江
子四等封事如上尚書可時加檢括于民有蠧患者便
即勒停宜速詳啟勿致淹緩
敇外司明加聽採隨事舉奏詔(大同七年)
古人云一物失所如納諸隍未是切言也朕寒心消志
為日久矣每當食投箸方眠撤枕獨坐懷憂憤慨申旦
非為一人萬姓故爾州牧多非良才守宰虎而傅翼揚
阜是故憂憤(楊阜魏明帝時少府數諫崢)賈誼所以流涕至于民間
誅求萬端或供厨帳或供廏庫或遣使命或待賓客皆
無自費取給于民又復多遣遊軍稱為遏防姦盗不止
暴掠繁多或求供設或責脚步又行劫縱更相枉逼良
人命盡富室財殫此為怨酷非止一事亦頻禁斷猶自
未已外司明加聽採随事舉奏又復公私傅屯邸冶爰
至僧尼當其地界止應依限守視乃至廣加封固越界
分斷水陸採捕及以樵蘇遂致細民措手無所凡自今
有越界禁斷者禁斷之身皆以軍法從事若是公家創
内止不得輒自立屯與公競作以收私利至百姓樵採
以供烟㸑者悉不得禁及以採捕亦勿訶問若不遵承
皆以死罪結正
與謝朏勑(朏字敬冲高祖踐阼徵為侍中光祿大夫與勑)
吾以菲德屬當期運鑒與吾賢思隆治道而明不遠燭
所蔽者多實寄賢能匡其寡闇嘗謂山林之志上所宜
弘激貪厲薄義等為政自居元首臨對百司雖復軌文
經武各修厥職羣才競爽以致和美而鎮風静俗變教
論道自非箕潁高人莫膺兹寄是用虚心側席屬想清
塵不得不屈兹獨往同此濡足便望釋蘿襲衮出野登
朝必不以湯有慙德武未盡善不降其身不屈其志使
璧帛虚往蒲輪空歸傾首東路望兼立表羲軒邈矣古
今殊事不獲總駕崆峒依風問道(黃帝至崆峒問道于廣成子)今便
復引領雲臺虚已宣室(漢文帝于宣室召見賈誼)紆賢之愧載結寢
興
與何點詔(點字子晳宋泰始末徵太子洗馬齋初累徵中書郎太子中庶子並不應)
(高祖與點有舊及踐阼手詔)
昔因多暇得訪逸軌坐脩竹臨清池忘今語古何其樂
也暫别丘園十有四載人事艱阻亦何可言自應運在
天每思相見密邇物色勞甚山阿嚴光排九重踐九等
談天人叙古舊有所不臣何傷于高文先以皮弁謁子
桓(楊彪字文先魏文帝丕字子桓帝以彪故漢太尉賜几杖使着鹿皮冠彪辭讓不聽竟着布單衣皮弁以)
(見)伯况以榖綃見文叔(後漢書逸民傳周黨字伯况著短布单衣榖皮綃頭待見尚書)
(文叔光武字)求之往策不無前例今賜卿鹿皮巾等後數日
望能入也(點以巾褐引入華林園高祖甚悦賦詩置酒恩禮如舊)
徵何胤手詔(胤字子季點之弟隠若邪雲門寺永元中徵太常太子詹事並不就)
(世號點為大山胤為小山高祖踐阼詔為特進右光祿大夫)
吾猥當期運膺此樂推而顧已蒙蔽昧於治道雖復劬
勞日昃思致隆平而先王遺範尚蘊方策自舉之用存
乎其人兼以世道澆暮爭詐繁起改俗遷風良有未易
自非以儒雅弘朝高尚軌物則汨流所至莫知其限治
人之與治身獨善之與兼濟得失去取為用孰多吾雖
不學頗好博古尚想高塵每懷擊節今世務紛亂憂責
是當不得不屈道巖阿共成世美必望深達往懷不吝
濡足今遣領軍司馬王果宣旨諭意遲面在近(胤曰吾年已五)
(十七何容得冇宦情)
又勑(果還以胤意奏聞冇勑給白衣尚書祿胤固辭乂勑山隂庫錢月給五萬胤又不受)
(乃勑胤)
頃者學業淪廢儒術將盡閭閻縉紳尠聞好事吾每思
弘奬其風未移當扆興言為歎本欲屈卿暫出開導後
生既屬廢業此懷未遂延佇之勞載盈夢想理舟虚席
須俟來秋所望惠然申其宿抱耳卿門徒中經明行修
厥數有幾且欲瞻彼堂堂寘此周行便可具以名聞副
其勞望
又勑
比歲學者殊為寡少良由無復聚徒故明經斯廢每一
念此為之慨然卿居儒宗加以德素當勑後進有意向
者即卿受業想深思誨誘使斯文載興(于是遣何子朗孔夀等六人于)
(東山受學)
輔政上銓序表(齊中興二年詔梁國初建立須綜理可依舊選諸要職高祖上)
(表)
臣聞以言取士士飾其言以行取人人竭其行所謂才
生于代窮達惟時而風流遂往馳騖成俗媒孽夸衒利
盡錐刀遂使官人之門肩摩轂擊豈直暴盖露冠不避
寒暑遂乃戢屨杖策風雨必至良由鄉舉里選不師古
始稱肉度骨(楚辭今之相者舉肥)遺之管庫(賤士也趙文子薦管庫之士七十人)加
以山河梁畢闕輿徵之恩金張許史忘舊業之替吁可
傷哉且夫譜諜訛誤詐偽多緒人物雅俗莫肯留心是
以冒襲良家即成冠族妄修邊幅便為雅士負俗深累遽遭
寵擢墓木己拱方被徽榮故前代選官皆立選簿應在貫魚
自有銓次胄籍升降行能臧否或素定懷抱或得之餘論
故得簡通賓客無事掃門頃代陵夷九流乖失其有勇退
忘進懷質抱貞者選部或以未經朝謁難于進用或有晦善
蔵身自埋衡蓽又以名不素著絶其階緒必須畫刺投狀然
後彈冠則是驅迫廉撝奬成澆競愚謂自今選曹宜精隠括
依舊立簿使冠履無爽名實不違庶人識崖涘造請自息且
聞中問立格甲族以二十登仕後門以過立試吏求之愚懷
抑有未達何者設官分職惟才是務若八元立年居皂隸而
見抑四凶弱冠處鼎族而宜甄是則世祿之家無意為善布
衣之士肆心為惡豈所以弘奬風流希向後進此實巨蠧尤
宜刊革不然將使周人有路傍之泣(論衡曰昔周人冇仕不遇年老髮白涕泣)
(于途者或問何為泣乎對曰吾仕數不遇自傷年老失時是以泣)晉臣興漁獵之歎(晉臣雍季)
(曰竭澤而漁明年無魚焚藪而田明年無獸詐偽之道今雖偷可後將無復)且俗長浮競人寡
退情若限歲登朝必增年就宦故貌實昏童籍已踰立
滓穢名教于斯為甚臣總司内外憂責是任朝政得失
義不容隠伏願陛下垂聖淑之姿降聽覽之末則彛倫
自穆憲章惟允(詔依高祖表施行)
簡文帝(諱綱字世纉昭明太子母弟封晉安王大通三年昭明太子薨立為皇太子)
請賀琛奉述毛詩義表
臣聞樂由陽來性情之本詩以言志政教之基故能使
天地咸亨人倫敦序故東魯夢周窮兹刪採西河紹魏
著彼纉述叶星辰而建詩觀斗儀而命禮以為陳徐(陳俠)
(徐敖)雅頌膏肓匪一燕韓(韓嬰燕人)篇什痼疾多端北海鄭君
(鄭康成)徒逢箋釋南郡太守(馬融)空為異序庶令中和永播
碩學知宗大胥負師國子咸紹孝敬之德化洽天下多
識之風道行比屋
答徐摛(摛字士秀東海郯人太宗初為太子轉家令兼掌管記後除太子左衛率)
山濤有言東宫養德而已但今與古殊時有監撫之務
竟不能黜邪進善少助國章獻可替不仰禆聖政以此
慙惶無忘夕惕驅馳五嶺在戎十年險阻艱難備更之
矣觀夫全軀具臣刀筆小吏未嘗識山川之形勢介胄
之勤勞細民之疾苦風俗之嗜好高閣之間可來高門
之地徒重玉饌羅前黃金在握浞訾栗斯容與自憙亦
復言羲軒以來一人而已使人見此良足長嘆
邵陵王綸(字世調高祖第六子司空都督中外諸軍事)
與湘東王繹書(時元帝圍河東王譽于長沙既久内外斷絶綸閫其急欲往救)
(之為軍糧不能繼遂止乃與書)
伏以先朝聖德孝治天下九親雍睦四表無怨誠為國
政實亦家風惟余與爾同奉神訓宜敦旨喻共承無改
且道之斯美以和為貴况天時地利不及人和豈可手
足肱支自相屠害日者聞譽專情先訓以幼陵長(世祖遣使)
(至譽所督其糧衆譽不從)湘峽之内遂至交鋒方等身遇亂兵斃于
行陣(世祖遣世子方等征譽至麻溪敗死)殞于吳局(地名)方此非冤聞問號
怛惟增摧憤念以兼悼當何可稱吾在州所居遥隔(太寶)
(元年綸至郢州南平王恪上綸為都督)雖知其狀未喻所然及屇此藩備
加覿訪咸云譽應接多替兵糧閉壅弟教亦不悛故興
師以伐譽未識大體意斷所行雖存急難豈知竊思不
能禮争復以兵來蕭墻興變體親成敵一朝至此能不
嗚呼既有書問雲雨傳流噂&KR0689;其間委悉無因詳究方
今社稷危恥創巨痛深人非禽蟲在知君父即日大敵
猶強天讐未雪余爾昆季在外三人如不匡難安用臣
子惟應剖心嘗膽泣血枕戈感誓蒼穹憑靈宗祀晝謀
夕計共思康復至於其餘小忿或宜寬貸誠復子憾須臾
將柰國冤未逞正當輕重相推大小易奪遣無益之情
割下流之悼弘豁以理通識勉之今已喪鍾山復誅猶
子(譽昭明太子統之子于世祖為猶子)將非揚湯止沸吞冰療寒若以譽
之無道近遠同疾弟復效尤攸非獨罪幸寬於衆議忍
以事寧如使外宼未除家禍仍構料今訪古未或弗亡
夫征戰之理義在克勝至于骨肉之戰愈勝愈酷捷則
非功敗則有喪勞兵損義虧失多矣侯景之軍(景高歡將歡死降梁)
(已復叛梁陷臺城移屯西洲)所以未窺江外者正為藩屏盤固宗鎮
強密若自相魚肉是為代景行師景便不勞兵力坐致
成效醜徒聞此何快如之又莊鐵小豎作亂久挾觀寧
懷安二侯以為名號(尋陽王大心以莊鐵為豫章内史鐵至郡即叛推觀寧侯永為主)
當陽有事充掣殊廢備境(尋陽王大心初封當陽公莊鐵反大心令中兵參軍韋約)
(擊之鐵夜襲破約營)第聞征伐復致分兵便是自於瓜洲(洲名)至于
湘雍莫非戰地悉以勞師侯景卒承虚藉舋浮江豕突
豈不表裏成虞首尾難救可為寒心其事已切弟若苦
陷洞庭(湖名即禹貢九江)兵戈不戢雍州疑迫何以自安(譽弟詧為)
(雍州刺史)必引進魏軍以求形援(後詧果引魏師陷江陵)侯景事等内
癰西秦外同瘤腫直置關中已為咽氣况復貪狼難測
勢必侵呑弟若不安家國去矣吾非有深鑒獨能弘理
正是採藉風謠博參物論咸以為疑皆欲解體故耳自
我國五十許年恩格玄穹德彌赤縣雖有逆難未亂邕
熙溥天率土忠臣憤慨比屋罹禍忠義奮發無不抱甲
負戈衝冠裂眥咸欲剚刃於侯景腹中所須兵主唱耳
今人皆樂死赴者如流弟英略振遠雄霸當代惟德惟
藝資文資武拯溺濟難朝野咸屬一匡九合非弟而誰
豈得自違物望致招羣讟其間患難具如所陳斯理皎
然無勞請箸騐之以實寧須確引吾所以間關險道出
自東川(太清二年綸入赴援直指鍾山敗還京口三年入援臺城陷奔禹穴大寶元年至郢州)政
謂上游諸藩必連師狎至庶以殘命預在行問及到九
江安北兄遂泝流更上(鄱陽王範為安北將軍合州刺史京城不守範棄合肥泝流西)
(上)全由餼饋懸斷卒食半菽阻以菜色無因進取(範至湓城)
(商旅不通數萬之衆皆無復食人多饑死)侯景方延假息復緩誅刑倍增號
憤啟處無地計瀟湘榖粟猶當紅委若阻弟嚴兵惟事
交切至於運轉恐無暇發遣即日萬心慊望惟在民天
若遂等西河時事殆矣必希令弟豁照兹途解汩川之
圍(汩川即汨羅江在長沙)存社稷之計使其運輸糧儲應贍軍旅
庶并力一舉指日寧泰宗廟重安天下清復推弟之功
豈非幸甚吾才懦兵寡安能為役所寄令弟庶得申情
朝聞夕死萬殞何恨聊陳聞見幸無怪焉臨紙號迷諸
失次序(世祖復書陳河東有罪不可解圍之狀綸省書流涕曰天下之事一至于斯左右聞之莫不掩)
(泣)
沈約(字休文吳興武康人特進光祿侍中少傅建昌縣侯)
宋書良吏傳序
高祖起自匹庶知民事艱難及登庸作宰留心吏職而
王略外舉未遑内務奉師之費日耗千金播兹寬簡雖
所未暇而絀華屏欲以儉抑身(武帝紀上清簡寡欲未常視珠玉輿馬之飾後)
(庭無紈綺絲竹之音)左右無幸謁之私閨門無文綺之飾故能戎
車歲駕邦甸不擾太祖幼而寬仁入纂大業及難興陜
方六戎薄伐(文帝元嘉三年遣中領軍到彦之征北將軍檀道濟討荆州刺史謝晦)命將
動師經略司兖(七年遣右將軍到彦之征南大將軍檀道濟北伐魏)費由府實役
不及民自此區㝢宴安方内無事三十年間氓庶蕃息
奉上供徭止于歲賦晨出暮歸自事而已守宰之職以
六期為斷雖沒世不徙未及曩時而民有所係吏無苟
得家給人足即事雖難轉死溝渠于時可免凡百戸之
鄉有市之邑歌謠舞蹈觸處成羣盖宋世之極盛也暨
元嘉二十七年北師南侵(魏宼汝南諸郡遣寧朔將軍王玄謨攻滑臺不克魏主率)
(衆至爪步)戎役大起傾資掃蓄猶有未供于是深賦厚斂天
下騷動自兹至于孝建(世祖孝武帝年號)兵連不息以區區之
江東地方不至數千里戸不盈百萬薦之以師旅因之
以凶荒宋氏之盛自此衰矣晉世諸帝多處内房朝宴
所臨東西二堂而已孝武末年清暑方構(晉孝武太元二十一年造)
(清暑殿)高祖受命無所改作所居惟稱西殿不制嘉名太
祖因之亦有合殿之稱及世祖承統制度奢廣犬馬餘
菽粟土木衣綈繡追陋前規更造正光玉燭紫極諸殿
雕欒綺節珠窗網戶嬖女幸臣賜傾府蔵竭四海不供
其欲殫民命未快其心太宗(明帝)繼阼彌篤浮侈恩不恤
下以至横流莅民之官遷變歲屬竈不得黔席不暇暖
蒲密之化(子路治蒲卓茂治密)事未易階豈徒吏不及古民偽于
昔盖由為上所擾致治莫從今採其風迹粗著者以為
良吏篇云
孔羊沈列傳論
史臣曰江南之為國盛矣雖南包象浦(水經注昔馬文遠積石為塘□)
(于象浦建金標為南極之界)西括邛山(漢書地理志蜀郡臨邛縣注應卲曰邛水出嚴道邛來山)
至于外奉貢賦内充府實止于荆揚二州自漢氏以來
民戶雕耗荆楚四戰之地五達之郊井邑殘亡萬不餘
一也自元熙十一年馬休之外奔(元熙當作義熙晉書安帝義熙十一年春)
(正月荆州刺史司馬休之舉兵貳于劉裕裕帥師討之三月戰于江津休之敗奔襄陽五月休之出奔于姚弘)
至于元嘉末(元嘉宋文帝年號)三十有九載兵車勿用民不外
勞役寬務簡氓庶蕃息至餘糧栖畆戶不夜扃盖東西
之極盛也既揚部分析境極江南考之漢域惟丹陽會
稽而已(漢書地理志云丹陽郡故鄣郡也武帝元封二年更名為丹陽屬揚州會稽郡秦置景帝四年)
(屬揚州)自晉氏遷流迄于太元之世(太元晉孝武帝年號)百許年中
無風塵之警區域之内宴如也及孫恩宼亂(孫恩之亂事在晉安)
(帝隆安中元興元年臨海太守辛景擊破之思赴海死)殲亡事極自此以至大明
之季(大明宋孝武帝年號)年踰六紀民戶繁育將曩時一矣地廣
野豐民勤本業一歲或稔則數郡忘饑會土帶海傍湖
良疇亦數十萬頃膏腴土地畆直一金鄠杜之間(漢書顔師)
(古注曰鄠屬扶風杜屬京兆鄠音扈)不能比也荆越跨南楚之富揚部
有全吳之沃魚鹽杞梓之利充仞八方絲綿布帛之饒
覆衣天下而田家作苦役難利薄亘歲從務或一日非
農而經税横賦之資養生送死之具莫不咸出于此穰
歲糶賤糶賤則稼苦饑年糴貴糴貴則商倍常平之議
行于漢世元嘉十二年東土潦&KR1171;(宋書文帝元嘉十二年六月丹陽淮南吴)
(興義興大水京邑乘船)民命棘矣太祖省費減用開倉廩以振之
病而不凶盖此力也大明之末積旱成災雖敝同往
困而救非昔主所以病未半古死已倍之并命比室口
減過半若常平之計(漢宣帝紀五鳳四年大司農中丞耿夀昌奏設常平倉以給北邊應)
(卲曰夀昌奏令邊郡榖賤時增價而糴榖貴時減價而糶名曰常平)興於中年遂切扶患
或不至是若籠以平價則官民優議屈當時盖由于此
恩倖傳論
夫君子小人類物之通稱蹈道則為君子違之則為小
人屠釣卑事也版築賤役也太公起為周師傅說去為
殷相(吕望初屠牛于朝歌市後釣魚于渭濱傅說代胥靡刑人版築于傅巖之野)非論公侯
之世鼎食之資明敭幽仄唯才是與逮于二漢兹道未
革胡廣累世農夫伯始致位公相黃憲牛毉之子叔度
名動京師(胡廣字伯始少孤貧親執家苦後為僕射司空黃憲字叔度世貧賤父為牛毉天下號曰)
(徵君)且任子居朝或有職業雖七葉珥貂見崇西漢(金日磾張)
(安世子孫累世貴寵珥侍中貂七葉自武帝至平帝也)而侍中身奉奏事又分掌
御服東方朔為黃門侍郎執戟殿下(朔傳官不過侍郎位不過執戟此云)
(黃門侍郎誤)郡縣掾吏並出豪家負戈宿衛皆由勢族非若
晚代分為二塗者也漢末喪亂魏武始基軍中倉卒權
立九品盖以論人才優劣非謂世族高卑因此相沿遂
為成法自魏至晉莫之能改州都郡正以才品人而舉
世人才升降盖寡徒以憑藉世資用相陵駕都正俗士
斟酌時宜品目少多随事俯仰劉毅所云下品無高門
上品無賤族者也歲月遷訛斯風漸篤凡厥衣冠莫非
二品自此以還遂成卑庶周漢之道以智役愚臺隸參
差用成等級(左傳與臣隸僕臣臺)魏晉以來以貴役賤士庶之科
較然有辨夫人君南面九重奥絶陪奉朝夕義隔卿士
階闥之任宜有司存既而恩以倖生信由恩固無可憚
之姿有易親之色孝建泰始主威獨運(泰始宋明帝年號)空置
百司權不外假而刑政糾雜理難遍通耳目所寄事歸
近習賞罰之要是謂國權出納王命由其掌握於是方
塗結軌輻輳同歸人主謂其身卑位薄以為權不得重
曾不知鼠憑社貴狐藉虎威(晏子讒人隠在君側猶社鼠不薰也戰國策虎求百)
(獸而食之得狐狐曰子無敢食我天帝命我長百獸吾為子先行子随我後觀百獸之畏我虎不知百獸之畏)
(已而走也以為畏狐也)外無逼主之嫌内有專用之功勢傾天下
未之或悟挾朋樹黨政以賄成鈇鉞瘡痏構于牀第之曲
(第側里切)服冕乘軒出於言笑之下南金北毳來悉方艚素
縑丹珀至皆兼兩西京許史盖不足云晉朝王石未或
能比(漢許皇后史良娣家勢傾天下晉王愷石崇富擬王者按文選作王石宋書作王庾謂王導庚亮子)
(弟思寵特盛當從宋書)及太宗晚運慮經盛衰權倖之徒慴憚宗
戚欲使幼主孤立永竊國權搆造同異興樹禍隙帝弟
宗王相繼屠劋民忘宋德雖非一途寶祚夙傾實由於
此嗚呼漢書有恩澤侯表又有佞倖傳今採其名列以
為恩倖篇云
任昉(字彦昇樂安博昌人寧朔將軍新安太守)
天監三年策秀才文三首(天監武帝年號)
問秀才朕長驅樊鄧直指商郊(樊鄧地名商郊紂都也齊東昏侯無道比之于)
(紂)因藉時來乘此歷運當扆永念猶懷慙德(天子當扆而立扆屏)
(風也)何者百王之敝齊季斯甚衣冠禮樂掃地無餘斵雕
刓方經綸草昧(漢書漢興破觚而為圜斵雕而為撲去角之為刓)採三王之禮
冠履麄分因六代之樂宫判始辨(周禮曰王宫懸諸侯軒懸卿大夫判懸士)
(特懸)而百度草創倉廪未實若終畆不税則國用靡資(國語)
(王耕三推之庶人終于畆)百姓不足則惻隠深慮每時入芻槀歲課
田租(漢舊儀曰民田租芻藁以給經用)愀然疚懷如憐赤子今欲使朕
無滿堂之念(滿堂飲酒冇一人向隅泣則一堂之人皆不樂故曰滿堂之念)民有家給
之饒漸登九年之蓄稍去關市之賦子大夫當此三道
利用賓王斯理何從佇聞良說
問朕本自諸生弱齡有志閉戶自精開卷獨得九流七
略頗常觀覽六藝百家庶非墻面(漢書曰九流有儒家流道家流隂陽家流)
(法家流名家流墨家流從横家流雜家流農家流劉歆總羣書而奏其七略故有輯略冇六藝略有諸子略冇)
(詩賦略有兵書略冇數術略冇方技略六藝一曰五禮二曰六樂三曰五射四曰五御五曰六書六曰九數百)
(家謂諸子凡冇一百八十九家言百舉其大數)雖一日萬幾早朝晏罷聽覽之
暇三餘靡失(三餘冬者歲之餘夜者日之餘隂雨者時之餘)上之化下草偃風
從惟此虚寡弗能動俗昔紫衣賤服猶化齊風(韓子齊桓公好)
(服紫一國盡服紫公患之謂左右曰甚惡紫臭于是郎中莫衣紫三日境内皆莫衣紫也)長纓鄙
好且變鄒俗(韓子鄒君好長纓左右皆服長纓鄒服君患之因先斷其纓而出國中皆不)雖德
慙往賢業優前事且夫搢紳道行祿利然也朕傾心駿
骨非懼真龍(葉公好龍室屋雕文盡以龍于是天龍間而下之窺頭于牖拖尾于堂葉公見之棄)
(而退走失其魂魄五色無主是葉公非好真龍也好夫似龍而非龍也)輜(緇)軿(薄丁反)青紫
如拾地芥而惰游廢業十室而九鳴鳥蔑聞子衿不作
(輜軿車也青紫貴位之服如車載之多取之易如拾地草鳴鳥鳳也子衿學校也)弘奬之路斯
既然矣猶其寂寞應有良規(寂寞言未見功效也)
問朕立諫鼓設謗木于兹三年矣比雖輻輳闕下多非
政要日伏青蒲罕能切直(輻輳如衆輻之集于轂也青蒲天子内庭也以青色規地)
(諫者伏其上)將齊季多諱風流遂往將謂朕空然慕古虚受
弗弘然自君臨萬㝢介在民上何嘗以一言失旨轉徙
朔方(後漢蔡邕上疏髠鉗徙朔方)睚眦有違論輸左校(後漢書李膺坐論輸左校)
而使直臣杜口忠讜路絶將恐弘長之道别有未周用
悉以陳極言無隠
為卞彬謝修卞忠貞墓啟(晉尚書令建興縣公卞壺死蘇峻之難二)
(子昣旰同時見害贈侍中驃騎大將軍開府諡忠貞彬字士蔚官至綏建太守)
臣彬啟伏見詔書并鄭義泰宣勑當修理臣亡高祖晉
故驃騎大將軍建興忠貞公壼墳塋臣門緒不昌天道
所昧忠構身危孝積家禍(忠謂壼孝謂昣旴)名教同悲隠淪惆
悵而年世貿遷孤裔淪塞遂使碑表蕪滅丘樹荒毁狐
兔成穴童牧哀歌感慨自哀日月纏廹陛下弘宣教義
非求效于方今壼餘烈不泯固陳力于異世但加等之
渥近闕於晉典(左傳死王事加二等)樵蘇之刑遠流于皇代臣亦
何人敢謝斯幸不任悲荷之至謹奉啟以聞
上蕭太傅固辭奪禮啟(昉為司徒竟陵王記室參軍以父憂去職居喪)
(盡禮續遭母憂廬于墓側哭泣之地草為不生齊明帝為太傅起為建武將軍驃騎記室)
(再三固辭)
昉啟近啟歸訴庶諒窮欵奉被還旨未垂哀察悼心失
圖泣血待旦昉於品庶示均鎔造干禄祈榮更為自拔
虧教廢禮豈關視聽所不忍言具陳兹啟昉往從末宦
禄不代耕饑寒無甘旨之資限役廢晨昏之半膝下之
歡已同過隙几筵之慕幾何可憑且奠酹不親如在安
寄晨暮寂寥閴若無主所守既無别理窮咽豈及多喻
明公功格區宇感通有塗若沛然降臨賜寢嚴命是知
孝治所被爰至無心(阿谷之女謂子貢曰吾鄙野之人僻陋無心)錫類所及
匪徒教義(詩孝子不匱永錫爾類)不任崩廹之情謹以啟事陳聞
(明帝見其辭切亦不能奪)
蕭子顯(字景陽蘭陵人齊豫章王嶷第八子也七歲封寧都縣侯以王子例拜給事中累官)
(吏部尚書侍郎出為仁威將軍吳興太守)
南齊書倖臣傳論
史臣曰中世以來宰御天下萬幾碎密不關外司尚書
八座五曹(晉書蔡謨為尚書上疏譲曰八座之任非賢莫居續漢志尚書几六曹侍郎三十六人一)
(曹有六人主作文書起草)各有恒任係以九卿六府事存副職咸皆
冠冕縉紳任疎人貴伏奏之務既寢趨走之勞亦息關
宣所寄屬當有歸通驛内外切自音旨若夫環纓斂笏
俯仰晨昏瞻幄座而竦躬陪蘭檻而高盼探求恩色習
覩威顔遷蘭變鮑(家語與善人居如入芝蘭之室與惡人居如入鮑魚之肆)久而彌
信因城社之固執開壅之機長主君世振裘持領賞罰
事殷能不踰漏宫省咳唾義必先知故能窺盈縮于望
景獲驪珠于龍睡坐歸聲勢卧震都鄙賄賂日積苞苴
歲通富擬公侯威行州郡制局小司專典兵力雲陛天
居亘設蘭錡(張衡西京賦武庫禁兵記在蘭錡注兵架也)羽林精卒(鄭氏通志漢武)
(帝置羽林騎師古曰如羽之疾如林之多)重屯廣衛至於元戎啟轍式侯還
麾(西京雜記漢朝輿駕式道侯六)遮迾清道神行案轡督察來往馳騖
輦轂驅役分部親承几案領護所攝示總成規若徵兵
動衆大興民役行留之儀請託在手斷割牢稟賣弄文
符捕叛追亡長戍遠謫軍有千齡之夀室無百年之兒
害政傷民于此為蠧况乎主幼時昏其為䜛慝亦何可
勝紀也
陳(侯景陷臺城梁元帝遣王僧辨與陳霸先共平侯景元帝遇害霸先與僧辨共立敬帝貞陽侯淵明)
(自齊入僧辨納之霸先襲殺僧辨已廢帝自立國號曰陳傳五世自武帝至後主禎明三年凡三十)
(三年)
文帝(諱蒨字子華武帝兄始興昭烈王子初封臨川王武帝崩入纂大統)
修前代墓詔(天嘉六年)
梁室多故禍亂相尋兵甲紛紜十年不解不逞之徒虐
流生氣無賴之屬暴及徂魂江左肇基王者攸宅金行
水位之主木運火德之君時更四代歲逾二百若其經
綸王業縉紳民望忠臣孝子何世無才而零落丘山變
移陵谷咸皆剪伐莫不侵殘玉杯得於民間(漢武故事鄴縣有人)
(貨玉杯推問乃茂陵中物也)漆簡傳於世載(晉太康年盗發魏襄王塚得漆書蝌虯文事)
無復五株之樹罕見千年之表(燕昭墓前華表千年)自大祚光啟
恭惟揖譲爰暨朕躬聿修祖武雖復旂旗服色猶行杞
宋之邦車駕巡游眇瞻河雒之路故喬山之祀(黃帝葬喬山)
蘋藻弗虧驪山之墳(始皇葬驪山)松柏恒守唯戚藩舊壠士
子故塋掩殣未周樵牧猶衆或親屬流隸負土無期子
孫冥滅手植何寄漢高留連于無忌(高祖為魏公子無忌置守塜五家)
宋祖惆悵於子房(宋武帝下教修張良廟)丘墓生哀性靈共惻者
也朕所以興言永日思慰幽泉維前代王侯自古忠烈
墳塜被發絶無後者可檢行修治墓中樹木勿得樵採
庶幽顯咸暢稱朕意焉
徐陵(字孝穆東海郯人侍中安右將軍中書監太子詹事建昌縣開國侯)
奉使鄴都上梁元帝表(太清二年兼通直散騎常侍使魏)
臣聞封唐有聖還承帝嚳之家(堯帝嚳子初封唐侯)居代惟賢終
纂高皇之祚(漢文帝初封代王)無為稱於革舄(漢文帝足履革舄)至治
表於垂衣而撥亂反正非聞前古至如金行重作源出
東莞(晉瑯琊王伷宣帝子初封東莞郡王元帝伷子覲之子)炎運猶昌支分南頓
(光武父為南頓令)豈得掩顯姓於軒轅(黃帝之子二十五宗其得姓者十四人為十二)
(姓)非才子於顓頊(左傳顓頊氏冇不才子)莫不因時多難俱繼神
宗者也伏惟陛下出震等於勛華鳴讓同於旦奭握圖
執鉞將在御天玉勝珠衡先彰元后(路史神農氏戴玉理注玉理一作玉)
(勝孝經援神契黃帝日角而連珠衡)神祗所命非惟太室之祥(左傳楚共王冇寵子)
(五人無適立祈曰當壁而拜者神所立也乃理璧于太室之庭使五人齊而入拜)圖牒斯歸何
止堯門之瑞(鉤弋任身十四月生昭帝命其門曰堯母門畫周公負成王圖賜霍光令立之)若
夫大孝聖人之心中庸君子之德固以作訓生民貽風
多士一日二日研覽萬幾允文允武包羅羣藝擬兹三
大(老子域中有四大天大地大道大王亦大)賓是四門歷試諸難咸熙庶績斯
無得而稱也自無妄為象(謂侯景)鍾禍上京梟獍虔劉宗
社蕩墜嶙頭鐵額(蚩尤兄弟銅頭鐵額)興暴皇年封狶脩蛇行災
中國靈心所宅下武其興望紫極而長號瞻丹陵而殞
慟家冤將報天賜皇鳥之旗(任昉宣德太后令白羽一麾黃馬底定黃鳥地名)
國害宜誅神奉玄狐之籙(黃帝伐蚩尤夢西王母遣道人衣玄狐裘以符授之)尅
李軼於河津(李軼搆殺光武兄縯光武設反間于朱鮪刺殺之)征陶謙於海岱
(陶謙害魏武父嵩魏武既破吕布將移兵誅之會謙病死)滕公擁樹雄氣方嚴(漢王兵敗)
(欲棄孝惠魯元滕公常收載之面擁樹乃馳)張繡交兵風神彌勇(建安三年曹操破張)
(繡)忠誠貫于日月孝義感于冰霜如霆如雷非貔非虎
前驅效命元惡斯殲(大寶三年王僧辨等平侯景傳首江陵)既挂膽於西
州(姜維死時剖膽如斗大)方燃臍于東市(董卓死暴尸于市守尸吏以火炷致卓臍中以)
(為燈)蚩尤三冢(黃帝禽殺蚩尤于涿鹿之野冢在夀張縣□鄉城中)寧謂嚴誅王莽
千剸非云明罰(莽傳軍人分裂莽身支節肌骨臠分)青羌赤狄同畀豺狼
黑水白題咸為京觀(左傳潘黨曰君盍收晉尸以為京觀)邦畿濟濟還見
隆平宗祀愔愔方承多福自氲氳渾沌之世驪連栗陸
之君卦起龍圖文因鳥跡雲師火帝非無戰陣之風堯
誓湯征咸用干戈之道星躔東井時破崤潼(漢王入關五星聚于)
(東井)雷震南陽初平尋邑(光武起南陽破莽將王尋王邑)未有援三靈之
已墜救四海之羣飛赫赫明明龔行天罰如當今之盛
者也於是卿雪似盖晨映姚鄉(孝經援神契舜生於姚墟)甘露如珠
朝垂原寢(永平十七年甘露降于原陵樹)芝房感德咸出銅池(漢武帝元封二)
(年甘泉宫産芝因作芝房歌)蓂莢伺辰無勞銀箭(堯時生蓂莢按朔望開落)重以
東漸玄莵(郡名)西踰白狼(西南夷國名)高柳生風扶桑銜日(高柳)
(邊邑名淮南子日出于暘谷拂于扶桑)莫不編名屬國歸貢鴻臚荒服來
賓遐邇同福其文昭武穆跗萼也如彼天平地成功業
也如此久應旁求掌故諮詢天官斟酌繁昌(魏文帝受禪于繁昌)
經營高邑(光武即位于鄗改為高邑)宗王啟霸非勞陽武之侯(漢宣入繼)
(昭帝先封陽武侯)清蹕無虞何事長安之邸(文帝自代入舍長安代邸)正應
揚龍旂以饗帝仰鳳扆以承天歷數在躬疇咨為讓去月
二十日兼散騎常侍柳暉等至鄴伏承聖旨謙沖為而弗
宰或云洛陽未復函谷無泥(隗囂傳王元請以一一丸泥東封函谷)旋駕金
陵方膺天睠愚謂大庭少昊非有定居漢祖殷宗皆無
恒宅登封岱嶽猶署明堂(漢武帝作明堂於泰山下)巡狩章陵時行
司隸(桓帝幸南陽孫騰詣以荆州比司隸建武六年改舂陵為章陵縣)何必西瞻虎踞
(金陵龍蟠虎踞帝王之都)乃建王宫南望牛頭(山名)方稱天闕抑又聞
之玄圭既錫蒼玉無陳乃棫樸之愆期非包茅之不貢
雲和之瑟久廢甘泉孤竹之管無聞方澤(周禮大司樂孤竹之管雲)
(和之琴瑟冬日至於地上之圜丘奏之)豈不懼歟伏願陛下因百姓之心
拯萬邦之命豈可逡巡固讓方求石戸之農(列子堯讓天下于石)
(戶之農)高謝君臨徒引箕山之客(謂許由)未知上德之不德
惟見聖人之不仁率土翹瞻蒼生何望昔蘇季張儀違
鄉負俗尚復招三方以事趙請六國以尊秦况臣等顯
奉皇華親承朝命珪璋特達(出禮記謂朝聘但以圭璋為瑞無幣帛也)通聘
河陽貂珥雍容尋盟漳水(蘇秦約六國盟于漳水之上)加牢貶館隨
世汙隆瞻望鄉關誠均休戚但輕生不造命與時乖忝
一介之行人同三危之遠擯承閒内殿事絶耿弇之恩
(光武居邯郸宫晝臥耿弇請開言不可罷兵光武大悦)封奏邊城私等劉琨之哭
(劉琨為并州刺史上表勸進元帝)不勝區區之志謹拜表以聞
宣示諸求官人書(天康元年遷吏部尚書陵以梁末選授多失其所於是提)
(舉綱維綜核名實時有冒進水官諠競不已者陵乃為書宣示)
自古吏部尚書者品藻人倫簡其才能尋其門胄逐其
大小量其官爵梁元帝承侯景之凶荒王太尉(僧辨)接荆
州之禍敗爾時喪亂無復典章故使官方窮此紛雜永
定之時(陳高祖年號)聖朝草創干戈未息亦無條序府庫充
虚賞賜懸乏白銀難得黃札易營權以官階代於錢絹
義存撫接無計多少致令員外常侍路上比肩諮議參
軍市中無數豈是朝章應其如此今衣冠禮樂日富年
華何可猶作舊意非理望也所見諸君多踰本分猶言
大屈未喻高懷若問梁朝朱領軍异亦為卿相此不喻
其本分邪此是天子所拔非關選序梁武帝云世間人
言有目色我特不目色范悌宋文帝亦云人世豈無運
命每有好官缺輒憶羊玄保此則清階顯職不由選也
秦有車府令趙高直至丞相漢有高廟令田千秋亦為
丞相此復可為例邪既忝衡流應須粉墨所望諸賢深
明鄙意(自是人心服焉時論比之毛玠按文章之變質文遷換日趨煩縟馬揚開其源班蔡决其波)
(浸滛至于徐庾可云極其變而無以加矣然猶𣲖衍冇唐之世王駱燕許無非駢偶直至中葉韓柳諸公始討)
(論六經舊文去其綺靡其返而之于質也不亦難哉姚思廉陳書稱徐陵頗變舊體緝裁巧密多有新意後人)
(尚以為篤論而令狐德棻作史直斥庾信滛放輕險為詞賦之罪人不知徐庾之文窮形寫態亦一時絶調風)
(會實然德棻之言過矣今于徐庾駢體多從别錄特存一二首于此集以明文體之遷變有源冇流非偶然也)
沈炯(字初明吴興武康人梁御史中丞原鄉侯入陳加通直散騎常侍)
請歸養表(高祖受禪炯以母老表請歸養詔不許文帝嗣位又表)
臣嬰生不幸弱冠而孤母子零丁兄弟相長謹身為養
仕不擇官宦成梁朝命存亂世冒危履險自死輕生妻
息誅夷昆季冥滅餘臣母子得逢興運(侯景東奔至吴郡獲炯妻虞氏)
(子行簡並殺之炯弟携其母逃而獲免)臣母妾劉今年八十有一臣叔母
妾丘七十有五臣門弟姪故自無人妾丘兒孫又久亡
冺兩家侍養惟臣一人前帝知臣之孤煢養臣以州里
不欲使頓居草萊又復矜臣温清所以一年之内再三
休沐臣之屢披丹欵頻冒宸鑒非敢苟違朝廷遠離畿
輦一者以年將六十湯火居心每跪讀家書前懼後喜
温枕扇席無復成童二者職居彛憲邦之司直若自虧
身體何問國章前德綢繆始許哀放(謂高祖)内侍近臣多
悉此旨正以選賢與能廣求明哲趦趄荏苒未始取才
而上玄降戾奄至今日德音在耳墳土遽乾悠悠昊天
哀此罔極兼臣私心煎切彌廹近時慺慺之祈轉忘塵
觸伏惟陛下睿哲聰明嗣興下武刑于四海弘此孝治
寸管求天仰歸惟扆有感必應實望聖明特乞霈然申
其私禮則王者之德覃及無方矧彼翔沈孰非涵養(詔答)
(曰省表具懷卿譽馳咸雒情深宛沛日者理切倚門言歸異域復牽時役遂乖侍養雖周生之思每欲棄官戴)
(禮垂文得遺從政前朝光澤四海劬勞萬機以卿才為獨步職居專席方深委任屢屈情理朕嗣奉洪基思弘)
(景業顧兹寡薄兼纏哀疚實賴賢哲同致雍熙豈便釋簡南園解紱東路當令馮親入舍荀母從官用覩朝榮)
(不虧家理尋勑所由相迎尊累使卿公私得所並無廢也乃迎炯母飬省中)
御選古文淵鑒卷二十六
