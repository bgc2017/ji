欽定四庫全書
御選古文淵鑒卷二十二目錄
三國
蜀漢昭烈帝
為漢中王上言獻帝
諸葛亮
出師表
後出師表
自表後主
正議
與羣下教
與李豐教
吳大帝
責諸葛瑾等詔
讓孫皎書
景帝
答張布詔
又答張布
駱統
理張溫表
諸葛恪
與丞相陸遜書
上孫奮牋
欽定四庫全書
御選古文淵鑒卷二十二
内閣學士兼禮部侍郎教習庶吉士(臣)徐(乾學)等奉
旨編注
三國
蜀漢昭烈帝(諱備字玄德涿郡人漢景帝子中山靖王勝之後獻帝遇害羣臣勸進遂)
(即位)
為漢中王上言獻帝(建安二十四年定漢中諸將上先主為漢中王表於)
(漢帝遂設壇場讀奏訖先主上言)
臣以具臣之才荷上將之任董督三軍奉辭於外不能
掃除寇難靖匡王室久使陛下聖教陵遲六合之内否
而未泰惟憂反側疢如疾首曩者董卓造為亂階自是
之後羣兇縱橫殘剝海内賴陛下聖德威靈人神同應
或忠義奮討或上天降罰暴逆並殪以漸冰消惟獨曹
操久未梟除侵擅國權恣心極亂臣昔與車騎將軍董
承圖謀討操機事不密承見陷害臣播越失據忠義不
果(建安四年董承受帝衣帶密詔當誅曹操先主與同謀會操遣先主邀袁術未發事覺承等伏誅先主據)
(下邳)遂得使操窮凶極逆主后戮殺皇子鴆害(建安十九年曹操弑)
(皇后伏氏所生二皇子皆鴆殺之)雖糾合同盟念在奮力懦弱不武歷
年未效常恐殞沒孤負國恩寤寐永歎夕惕若厲今臣
羣寮以為在昔虞書敦叙九族庶明厲翼五帝損益此
道不廢周監二代並建諸姬實賴晉鄭夾輔之福高祖
龍興尊王子弟大啓九國卒斬諸吕以安大宗今操惡
直醜正實繁有徒包藏禍心簒盜已顯既宗室微弱帝
族無位斟酌古式依假權宜上臣大司馬漢中王臣伏
自三省受國厚恩荷任一方陳力未效所獲已過不宜
復忝高位以重罪謗羣寮見逼迫臣以義臣退惟寇賊
不梟國難未己宗廟傾危社稷將墜成臣憂責碎首之
負若應權通變以寧靖聖朝雖赴水火所不得辭敢慮
常宜以防後悔輒順衆議拜受印璽以崇國威仰惟爵
號位高寵厚俯思報效憂深責重驚怖累息如臨于谷
盡力輸誠奬厲六師率齊羣義應天順時撲討凶逆以
寧社稷以報萬分謹拜章因驛上還所假左將軍宜城
亭侯印綬
諸葛亮(字孔明瑯琊人躬耕隴畝自比管仲樂毅徐庶謂先主曰孔明卧龍也將軍宜往顧)
(之由是詣亮三往乃見先主即位為丞相建興元年封武鄉侯)
出師表(建興五年丞相亮出屯漢中以圖中原臨發上疏)
先帝創業未半而中道崩殂(建安十九年先主定蜀二十四年有漢中二十六年)
(即位為章武元年三年殂於永安宫)今天下三分益州疲弊此誠危急存
亡之秋也然侍衞之臣不懈於内忠志之士忘身於外
者蓋追先帝之殊遇欲報之於陛下也誠宜開張聖聽
以光先帝遺德恢弘志士之氣不宜妄自菲薄引喻失
義以塞忠諫之路也宫中府中俱為一體陟罰臧否不
宜異同若有作姦犯科及為忠善者宜付有司論其刑
賞以昭陛下平明之理不宜偏私使内外異法也侍中
侍郎郭攸之費褘董允等(郭攸之南陽人以器業知名費褘江夏人與攸之同為侍)
(中董允南郡人黃門侍郎)此皆良實志慮忠純是以先帝簡拔以遺
陛下(先主立太子褘與允俱為舍人)愚以為宫中之事事無大小悉以
咨之然後施行必能裨補闕漏有所廣益將軍向寵性
行淑均曉暢軍事試用於昔日先帝稱之曰能(先主時寵為牙)
(將秭歸之敗寵營獨完)是以衆議舉寵為督(寵時為中部督典宿衞兵)愚以為
營中之事悉以咨之必能使行陣和睦優劣得所親賢
臣遠小人此先漢所以興隆也親小人遠賢臣此後漢
所以傾頽也先帝在時每與臣論此事未嘗不歎息痛
恨於桓靈也侍中尚書長史參軍此悉貞良死節之臣
(侍中郭攸之等也陳震傳建興三年拜尚書遷尚書令張裔傳亮駐漢中裔領留府長史蔣琬傳琬遷參軍與)
(長史張裔留統府事)願陛下親之信之則漢室之隆可計日而待
也臣本布衣躬耕於南陽苟全性命於亂世不求聞達
於諸侯先帝不以臣卑鄙猥自枉屈三顧臣於草盧之
中諮臣以當世之事繇是感激遂許先帝以驅馳後值
傾覆受任於敗軍之際奉命於危難之間(建安十二年先主敗于當)
(陽走至夏口遣亮求救於孫權)爾來二十有一年矣先帝知臣謹慎故
臨崩寄臣以大事也(先主病篤托孤于丞相亮)受命以來夙夜憂歎
恐託付不效以傷先帝之明故五月渡濾深入不毛(瀘水)
(名建興三年亮南征孟獲七縱七禽)今南方已定兵甲已足當奬率三軍
北定中原庶竭駑鈍攘除姦凶興復漢室還於舊都(舊都)
(洛陽)此臣所以報先帝而忠陛下之職分也至於斟酌損
益進盡忠言則攸之褘允之任也願陛下託臣以討賊
興復之效不效則治臣之罪以告先帝之靈若無興德
之言責攸之褘允等之慢以彰其咎陛下亦宜自謀以
諮諏善道察納雅言深追先帝遺詔(先主遺詔勅後主曰勉之勉之勿以)
(惡小而為之勿以善小而不為惟賢惟德能服於人)臣不勝受恩感激今當遠離
臨表涕零不知所言(六年春亮身率諸軍攻祁山南安天水安定三郡叛魏應亮關中響)
(震會馬謖敗於街亭遂還漢中)
後出師表(建興六年冬亮復出散關)
先帝慮漢賊不兩立王業不偏安故託臣以討賊也以
先帝之明量臣之才故知臣伐賊才弱敵強也然不伐
賊王業亦亡惟坐而待亡孰與伐之是故託臣而弗疑
也臣受命之日寢不安席食不甘味思惟北征宜先入
南故五月渡瀘深入不毛并日而食臣非不自惜也顧
王業不可得偏全於蜀都故冒危難以奉先帝之遺意
也而議者謂為非計今賊適疲於西又務于東(街亭之敗亮拔)
(西縣千餘家還漢中是年九月曹休與吳將陸遜戰于石亭敗績)兵法乘勞此進趨之
時也謹陳其事如左高帝明並日月謀臣淵深然涉險
被創(高祖漢四年項羽伏弩射漢王傷胸)危然後安今陛下未及高帝謀
臣不如良平而欲以長計取勝坐定天下此臣之未解
一也劉繇王朗各據州郡論安言計動引聖人羣疑滿
腹衆難塞胸今歲不戰明年不征使孫策坐大遂并江
東此臣之未解二也(劉繇為揚州刺史屯曲阿孫策渡江繇棄軍走丹徒王朗為會稽太)
(守與策戰軍敗詣策)曹操智計殊絶於人其用兵也髣髴孫吳然
困於南陽險於烏巢危於祁連偪於黎陽幾敗北山殆
死潼關然後偽定一時耳(建安二年操征宛為流矢所中按宛屬南陽郡五年袁紹)
(引兵至黎陽輜重屯烏巢操襲之紹遣兵攻操營二十四年征漢中運米北山下為蜀將趙雲所敗十六年操)
(自潼關渡河馬超掩至矢下如雨)況臣才弱而欲以不危而定之此臣
之未解三也曹操五攻昌霸不下四越巢湖不成任用
李服而李服圖之委夏侯而夏侯敗亡先帝每稱操為
能猶有此失(巢湖在居巢十四年操軍自渦入淮出肥水十八年進軍濡須口十九年至合肥二)
(十二年軍居巢二十四年黃忠擊斬夏侯淵于定軍山)況臣駑下何能必勝此臣
之未解四也自臣到漢中中間期年耳然喪趙雲陽羣
馬玉閻芝丁立白壽劉郃鄧銅等及曲長屯將七十餘
人突將無前賨叟青羌(賨牂冬翻)散騎武騎一千餘人此皆
數十年之内所糾合四方之精銳非一州之所有若復
數年則損三分之二也當何以圖敵此臣之未解五也
今民窮兵疲而事不可息事不可息則住與行勞費正
等而不及今圖之欲以一州之地與賊持久此臣之未
解六也夫難平者事也昔先帝敗軍於楚當此時曹操
拊手謂天下已定然後先帝東連吳越西取巴蜀舉兵
北征夏侯授首此操之失計而漢事將成也然後吳更
違盟關侯毁敗秭歸蹉跌曹丕稱帝(二十四年孫權襲殺關侯取荆州明)
(年曹丕稱帝章武二年先主於秭歸進軍為陸遜所敗)凡事如是難可逆見臣鞠
躬盡力死而後已至於成敗利鈍非臣之明所能逆覩
也(亮出散關圍陳倉以糧盡引還斬魏將王雙)
自表後主
伏念臣賦性拙直遭時艱難興師北伐未獲全功何期
病在膏肓命垂旦夕伏願陛下清心寡慾約已愛民達
孝道于先君存仁心于寰宇提拔隠逸以進賢良屏黜
姦讒以厚風俗臣家成都有桑八百株薄田十五頃子
孫衣食自有餘饒臣身在外别無調度隨時衣食悉仰
于官不别治生以長尺寸臣死之日不使内有餘帛外
有盈財以負陛下也(亮卒如其所言)
正議(建興元年魏司徒華歆司空王朗尚書令陳羣太史令許芝謁者僕射諸葛璋各有)
(書與亮陳天命人事欲使舉國稱藩亮不報書作正議)
昔在項羽起不由德雖處華夏秉帝者之勢卒就湯鑊
為後永戒魏不審鑒今次之矣免身為幸戒在子孫而
二三子各以耆艾之齒承偽指而進書有若崇竦稱莽
之功(陳崇張竦上書頌莽功德)亦將偪於元禍苟免者邪昔世祖之
創迹舊基奮羸卒數千摧莽彊旅四十餘萬於昆陽之
郊夫據道討淫不在衆寡及至孟德以其譎勝之力舉
數十萬之師救張郃于陽平勢窮慮悔僅能自脫辱其
鋒銳之衆遂喪漢中之地(蜀志先主次陽平與郃等相拒曹公自長安南征先主斂)
(衆拒險曹公引還先主遂有漢中)深知神器不可妄獲旋還未至感毒
而死子桓淫逸繼之以篡縱使二三子多逞蘇張詭靡
之說奉進驩兜滔天之辭欲以誣毁唐帝諷解禹稷所
謂徒喪文藻煩勞翰墨者矣夫大人君子之所不為也
又軍誡曰萬人必死横行天下昔軒轅氏整卒數萬制
四方定海内况以數十萬之衆據道而臨有罪可得干
擬者哉
與羣下教
夫參署者集衆思廣忠益也若遠小嫌難相違覆曠闕
損矣違覆而得中猶棄弊蹻而獲珠玉然人心苦不能
盡惟徐元直處兹不惑(徐庶字元直與亮獨相善)又董幼宰參署七
年事有不至至于十反來相啓告(董和字幼宰與亮並署左將軍大司馬府)
(事獻可替否共為歡交)苟能慕元直之十一幼宰之殷勤有忠於
國則亮可少過矣
與李豐教(建興八年亮廢李平為民徙梓潼郡又與平子豐教)
吾與君父子戮力以奬漢室此神明所聞非但人知之
也表都護典漢中委君于東關者不與人議也(李嚴傳八年亮)
(命嚴赴漢中表嚴子豐為江州都督典嚴後事亮以明年出軍命嚴以中都護署府事嚴即平也)謂至
心感動終始可保何獨中乖乎昔楚卿屢絀亦乃克復
思道則福應自然之數也願寬慰都護勤追前闕今雖
解任形業失故奴婢賓客百數十人君以中郎參軍居
府方之氣類猶為上家若都護思負一意君與公琰推
心從事者(公琰蔣琬字時琬統留府事)否可復通逝可復還也詳思
斯戒明吾用心臨書長歎涕泣而已
吳大帝(諱權字仲謀兄策被創呼權佩以印綬保據江東後稱尊號)
責諸葛瑾等詔(赤烏元年初權信任校事吕壹後壹姦罪發露伏誅權引咎責)
(躬乃使中書郎袁禮告謝諸大將因問時事所當損益禮還復有詔責數諸葛瑾步騭朱)
(然吕岱等)
袁禮還云與子瑜子山義封定公相見(子瑜瑾字子山騭字義封然字)
(定公岱字)並以時事當有所先後各自以不掌民事不肯便
有所陳悉推之伯言承明(伯言陸遜字承明潘濬字)伯言承明見禮
泣涕懇惻詞旨辛苦乃至懷執危怖有不自安之心聞
此悵然深自刻怪何者夫惟聖人能無過行明者能自
見耳人之舉措何能悉中獨當已有以傷拒衆意忽不
自覺故諸君有嫌難耳不爾何緣乃至于此乎自孤興
軍五十年所役賦凡百皆出于民天下未定孽類猶存
士民勤苦誠所貫知然勞百姓事不得已耳與諸君從
事自少至長髮有二色以為表裏足以明露公私分計
足用相保盡言直諫所望諸君拾遺補闕孤亦望之昔
衞武公年過志壯勤求輔弼每獨歎責且布衣韋帶相
與交結分成好合尚汚垢不異今日諸君與孤從事雖
君臣義存猶謂骨肉不復是過榮福喜戚相與共之忠
不匿情智無遺計事統是非諸君豈得從容而已哉同
船濟水將誰與易齊桓諸侯之霸者耳有善管子未嘗
不歎有過未嘗不諫諫而不得終諫不止今孤自省無
桓公之德而諸君諫諍未出于口仍執嫌難以此言之
孤於齊桓良優未知諸君於管子何如耳久不相見因
事當笑共定大業整齊天下當復有誰凡百事要所當
損益樂聞異計匡所不逮(步騭傳中書吕壹典校多所糾舉騭上疏曰伏聞諸典校)
(擿抉細微吹毛求瑕重案深誣趨欲陷人以成威福無罪無辜横受大刑是以使民跼天蹐地誰不戰慄昔之)
(獄官惟賢是任故皋陶作士吕侯贖刑張于廷尉民無冤枉休泰之祚實由此興今之小臣動與古異獄以賄)
(成輕怱人命歸咎于上為國速怨夫一人吁嗟王道為虧甚可仇疾明德慎罰哲人惟刑書傳所美自今蔽獄)
(都下則宜諮顧雍武昌則陸遜潘濬平心專意務在得情騭黨神明受罪何恨權覺悟遂誅吕壹按壹之誅本)
(因騭疏)
讓孫皎書(字叔朗為孫權護軍校尉嘗以小過與甘寧忿爭權聞之以書讓皎)
自吾與北方為敵中間十年初時相持年小今者且三
十矣孔子言三十而立非但謂五經也授卿以精兵委
卿以大任都護諸將於千里之外欲使如楚任昭奚恤
(楚相昭魚)揚威於北境非徒相使逞私志而已近聞卿與甘
興霸飲(興霸甘寧字)因酒發作侵陵其人其人求屬吕蒙督
中此人雖麤豪有不如人意時然其較略大丈夫也吾
親之者非私之也吾親愛之卿疎憎之卿所為每與吾
違其可久乎夫居敬而行簡可以臨民愛人多容可以
得衆二者尚不能知安可董督在遠禦寇濟難乎卿行
長大特受重任上有遠方瞻望之視下有部曲朝夕從
事何可恣意有盛怒邪人誰無過貴其能改宜追前愆
深自咎責今故煩諸葛子瑜重宣吾意臨書摧愴心悲
淚下(皎得書上疏陳謝遂與寧結厚)
景帝(諱休字子烈大帝子會稽王亮之兄孫綝廢亮迎休立之)
答張布詔(永安三年休與博士祭酒韋曜博士盛沖講論道藝曜沖素切直左將軍)
(張布恐發其隂失令已不得專因飾說拒遏之休答詔)
孤之涉學羣書略徧所見不少也其明君闇主姦臣賊
子古今賢愚成敗之事無不覽也今曜等入但欲與論
講書耳不為從曜等始更受學也縱復如此亦何所損
君特當以曜等恐道臣下姦變之事以此不欲令入耳
如此之事孤已自備之不須曜等然後乃解也此都無
所損君意特有所忌故耳
又答張布(布得詔陳謝言懼妨政事休復答)
書籍之事患人不好好之無傷也此無所為非而君以
為不宜是以孤有所及耳王務學業其流各異不相妨
也不圖君今日在事更行此於孤也良所不取
駱統(字公緒會稽烏傷人也孫權時為建忠郎將封新陽亭侯)
理張温表(温為孫權輔義中郎將使蜀還稱美蜀政權既銜之又嫌其聲名太盛思)
(有以中傷之會選曹暨艷事起權罪其宿與往還斥還本郡故統上表)
伏惟殿下天生明德神啓聖心招髦秀於四方置俊乂
於宫朝多士既受普篤之恩張温又蒙最隆之施而温
自招罪譴孤負榮遇念其如此誠可悲疚然臣周旋之
間為國觀聽深知其狀故密陳其理温實心無他情事
無逆迹但年紀尚少鎮重尚淺而戴赫烈之寵體卓偉
之才亢臧否之譚效襃貶之議於是務埶者妒其寵爭
名者嫉其才玄默者非其譚瑕釁者諱其議此臣下所
當詳辨明朝所當究察也昔賈誼至忠之臣也漢文大
明之君也然而絳灌一言賈誼遠退(天子議以誼任公卿之位絳侯周勃)
(灌嬰之屬毁誼曰雒陽之人年少初學專欲擅權紛亂諸事於是帝亦疎之不用其議)何者疾之
者深譖之者巧也然而誤聞於天下失彰於後世故孔
子曰為君難為臣不易也温雖智非從橫武非虓虎(虎自)
(怒曰虓常武之詩曰闞如虓虎)然其弘雅之素英秀之德文章之采論
議之辨卓躒冠羣煒曄曜世世人未有及之者也故論
温才即可惜言罪則可恕若忍威烈以赦盛德宥賢才
以敦大業固明朝之休光四方之麗觀也國家之於暨
(音吉)豔不内之忌族(為國家所忌之族也)猶等之平民是故先見用
於朱治次見舉於衆人中見任於明朝亦見交於温也
君臣之義義之最重朋友之交交之最輕者也國家不
嫌與豔為最重之義是以温亦不嫌與豔為最輕之交
也(豔坐事自殺温宿與豔數交書疏孫權因罪温幽之有司)時世寵之於上温竊親
之于下也夫宿惡之民放逸山險則為勁寇將置平土
則為健兵故温念在欲取宿惡以除勁寇之害而增健
兵之銳也但自錯落功不副言然計其送兵以比許晏
數之多少温不減之用之強羸温不下之至于遲速温
不後之故得及秋冬之月赴有警之期不敢忘恩而遺
力也温之到蜀共譽殷禮雖臣無境外之交亦有可原
也境外之交謂無君命而私相從非國事而隂相聞者
也若以命行既修君好因叙已情亦使臣之道也故孔
子使隣國則有私覿之禮季子聘諸夏亦有燕譚之義
也(襄公二十九年吳公子札來聘見叔孫穆子說之聘于齊說晏平仲聘于鄭見子產如舊相識適衞說蘧)
(瑗適晉說趙文子韓宣子魏獻子及叔向)古人有言欲知其君觀其所使見
其下之明明知其上之赫赫温若譽禮能使彼歎之誠
所以昭我臣之多良明使之得其人顯國美于異境揚
君命于他邦是以晉趙文子之盟于宋也稱隨會于屈
建(襄二十七年夏叔孫豹會晉趙武楚屈建于宋子木問于趙孟曰范武子之德何如對曰夫子之家事治)
(言于晉國無隠情其祝史陳信于鬼神無媿辭子木即屈建范武子即隨會也)王孫圉之使于
晉也譽左史于趙鞅(王孫圉聘于晉趙簡子問曰楚之白珩猶在乎對曰然簡子曰其為)
(寶也幾何矣曰未嘗為寶楚之所寶者曰觀射父又有左史倚相能道訓典以叙百物)亦向他國
之輔而歎本邦之臣經傳美之以光國而不譏之以外
交也王靖内不憂時外不趍事温彈之不私推之不假
于是與靖遂為大怨此其盡節之明驗也靖兵衆之勢
幹任之用皆勝于賈原蔣康温尚不容私以安于靖豈
敢賣恩以協原康邪又原在職不勤當事不堪温數對
以醜色彈以急聲若其誠欲賣恩作亂則亦不必貪原
也凡此數者校之于事既不合參之于衆亦不驗臣竊
念人君雖有聖哲之姿非常之智然以一人之身御兆
民之衆從層宫之内瞰四國之外照羣下之情求萬幾
之理猶未易周也固當聽察羣下之言以廣聰明之烈
今者人非温既殷勤臣是温又契闊詞則俱巧意則俱
至各自言欲為國誰其言欲為私倉卒之間猶難即别
然以殿下之聰叡察講論之曲直若潛神留思纖粗研
核情何嫌而不宣事何昧而不昭哉温非親臣臣非愛
温者也昔之君子皆抑私忿以增君明彼獨行之于前
臣恥廢之于後故遂發宿懷於今日納愚言于聖聽實
盡心于明朝非有念于温身也(權終不納)
諸葛恪(字元遜瑾長子歷太傅加荆揚州牧為孫峻搆殺)
與丞相陸遜書(赤烏六年拜恪威北將軍屯柴桑與丞相遜書恪知遜以此嫌)
(已故遂廣其理而贊其指)
楊敬叔傳述清論以為方今人物彫盡守德業者不能
復幾宜相左右更為輔車上熙國事下相珍惜又疾世
俗好相謗毁使已成之器中有損累將進之徒意不歡
笑聞此喟然誠獨擊節愚以為君子不求備於一人自
孔氏門徒大數三千其見異者七十二人至於子張子
路子貢等七十之徒亞聖之德然猶各有所短師辟由
喭賜不受命豈況下此而無所闕且仲尼不以數子之
不備而引以為友不以人所短棄其所長也加以當今
取士宜寬於往古何者時務從横而善人單少國家職
司常苦不充苟令性不邪惡志在陳力便可奬就騁其
所任若於小小宜適私行不足皆宜闊略不足縷責且
士誠不可纖論苛克苛克則彼聖賢猶將不全況其出
入者邪故曰以道望人則難以人望人則易賢愚可知
自漢末以來中國士大夫如許子將輩(許邵字子將汝南人好覈論鄉)
(黨人物)所以更相謗訕或至於禍原其本起非為大讐惟
坐克已不能盡如禮而責人專以正義夫已不如禮則
人不服責人以正義則人不堪内不服其行外不堪其
責則不得不相怨相怨一生則小人得容其間得容其
間則三至之言浸潤之譖紛錯交至雖使至明至親者
處之猶難以自定況已為隙且未能明者乎是故張陳
至於血刃蕭朱不終其好本由於此而已(張耳陳餘相與為刎頸交)
(後二人有隙蕭育以公卿子顯名時朱博為杜陵亭長為育所攀育後與博有隙不能終)夫不舍小
過纖微相責久乃至於家戶為怨一國無復全行之士
也
上孫奮牋(奮封齊王居武昌權薨太傅恪不欲諸王處江濱兵馬之地徙奮豫章奮)
(不從又數越法度恪上牋諫奮懼移南昌)
帝王之尊與天同位是以家天下臣父兄四海之内皆
為臣妾仇讐有善不得不舉親戚有惡不得不誅所以
承天理物先國後身蓋聖人立制百代不易之道也昔
漢初興多王子弟至於太彊輒為不軌上則幾危社稷
下則骨肉相殘其後懲戒以為大諱自光武以來諸王
有制惟得自娛於宫内不得臨民干與政事其與交通
皆有重禁遂以全安各保福祚此則前世得失之驗也
近袁紹劉表各有國土土地非狹人衆非弱以適庶不
分遂滅其宗祀此乃天下愚智所共嗟歎大行皇帝(凡天)
(子初薨未諡稱曰大行皇帝)覽古戒今防芽遏萌慮於千載是以寢
疾之日分遣諸王各早就國詔策殷勤科禁嚴峻其所
戒勅無所不至誠欲上安宗廟下全諸王使百世相承
無凶國害家之悔也大王宜上惟太伯順父之志中念
河間獻王(河間獻王名德漢景帝之子修學好古温仁恭儉)東海王彊(彊本光武之太)
(子郭后既廢彊辭位願備藩國於是以彊為東海王)恭敬之節下當裁抑驕恣荒
亂以為警戒而聞頃至武昌以來多違詔勅不拘制度
擅發諸將兵治護宫室又左右常從有罪過者當以表
聞公付有司而擅私殺事不明白大司馬吕岱親受先
帝詔勅輔道大王既不承用其言令懷憂怖華錡先帝
近臣忠良正直其所陳道當納用之而聞怒錡有收縛
之語又中書楊融親受詔勅所當恭肅云正自不聽禁
當如我何聞此之日大小驚怪莫不寒心里語曰明鏡
所以照形古事所以知今大王宜深以魯王為戒(奮兄魯王)
(霸也)改易其行戰戰兢兢盡敬朝廷如此則無求不得若
棄忘先帝法教懷輕慢之心臣下寧負大王不敢負先
帝遺詔寧為大王所怨疾豈敢忘尊主之威而令詔勅
不行於藩臣邪此古今正義大王所照知也夫福來有
由禍來有漸漸生不憂將不可悔向使魯王早納忠直
之言懷驚懼之慮享祚無窮豈有滅亡之禍哉夫良藥
苦口惟疾者能甘之忠言逆耳惟達者能受之今者恪
等慺慺欲為大王除危殆於萌芽廣福慶之基原是以
不自知言至願蒙三思
御選古文淵鑒卷二十二
