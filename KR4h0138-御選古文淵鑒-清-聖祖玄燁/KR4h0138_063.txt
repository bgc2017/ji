欽定四庫全書
御選古文淵鑒卷六十三
内閣學士兼禮部侍郎教習庶吉士(臣)徐(乾學)等奉
旨編注
宋
蔡沉(字仲默少從朱熹游屏去舉子業一以聖賢為師隱居九峯熹晩欲著書傳未及為遂以)
(屬沉)
書經集傳序
慶元已未冬先生文公令沉作書集傳明年先生歿又
十年始克成編總若干萬言嗚呼書豈易言哉二帝三
王治天下之大經大法皆載此書而淺見薄識豈足以
盡發藴奥且生於數千載之下而欲講明於數千載之
前亦已難矣然二帝三王之治本於道二帝三王之道
本於心得其心則道與治固可得而言矣何者精一執
中堯舜禹相授之心法也建中建極商湯周武相傳之
心法也曰德曰仁曰敬曰誠言雖殊而理則一無非所以
明此心之妙也至於言天則嚴其心之所自出言民則
謹其心之所由施禮樂教化心之發也典章文物心之
著也家齊國治而天下平心之推也心之德其盛矣乎
二帝三王存此心者也夏桀商受亡此心者也太甲成
王困而存此心者也存則治亡則亂治亂之分顧其心
之存不存如何耳後世人主有志於二帝三王之治不
可不求其道有志於二帝三王之道不可不求其心求
心之要舍是書何以哉沈自受讀以來沉潛其義參考
衆說融會貫通廼敢折衷微辭奥旨多述舊聞二典禹
謨先生蓋嘗是正手澤尚新嗚呼惜哉集傳本先生所
命故凡引用師說不復識别四代之書分為六卷文以
時異治以道同聖人之心見於書猶化工之妙著於物
非精深不能識也是傳也於堯舜禹湯文武周公之心
雖未必能造其微於堯舜禹湯文武周公之書因是訓
詁亦可得其指意之大略矣
陳淳(字安卿漳州龍溪人從朱熹游為學益力無書不讀無物不格日櫝月累義理貫通以特)
(奏恩授廸功郎泉州安溪主薄未上卒)
宗會樓記
古人宗法别子為始祖繼别為大宗繼禰為小宗宗其
為始祖後者為百世不遷之宗宗其為高祖後者為五
世則遷之宗蓋諸侯世適為君由次而下不得禰先君
視正適皆稱别子或異姓之來自他邦與庶姓之起於
是邦者亦皆謂之别子其後世子孫為卿大夫則立此
别子為始祖而别子之世適常繼别子之正統以主始
祖之祭與族人為宗謂之大宗雖五世外皆為服齊衰
三月是謂百世不遷之宗其别子之庶子又不得禰别
子而自使其世適後之以主庶子之祭與兄弟為宗謂
之小宗旁而例之為類不一其繼者為親兄弟所宗為
服期繼祖者為從兄弟所宗為服大功繼曾祖者為再
從兄弟所宗為服小功繼高祖者為三從兄弟所宗為
服緦外高祖五世則無服祖遷而宗易是謂五世則遷
之宗大宗一與小宗四為五小宗五世外雖已遷而復
統於大宗百世未嘗絶為宗子者所以主祭其體為甚
專壓族人其分為甚尊統率族人其權為甚重而族人
所以祗事宗子其禮又甚嚴冠娶必告喪練必赴歸器
必獻其上具牲必獻其賢雖富貴不以入其家非所獻
不以入其門居庶者不敢僭其斬為支者不敢干其祭
宗子有疾而攝則必告而後祭若庶子為大夫則以上
牲獻宗子為薦於宗子之家或宗子居他邦則庶子大
夫稱宗子使執常事而所謂攝主又不言孝不備厭旅
嘏綏配歸胙凡拳拳於宗子若是其敬者皆以重正體
而一人情也何以重正體而一人情大要上以事祖禰
而盡尊尊之義下以合族屬而篤親親之恩爾是以人
知宗派所自來本支昭穆不亂而宗廟常嚴家與宗黨
時相接長幼戚疏有紀而骨肉不離古人禮族之盛孝
弟達於州閭者由此其故也今世禮教廢已久矣宗法
不復存士大夫習禮者專於舉業用莫究宗法為何如
禰已祔則不復饗其祖祭有適而諸子並立廟父在已
析居異籍親未盡已如路人或語及宗法則皓首諸父
不肻陪禮於少年適姪之側而華髮庶姪亦耻屈節於
妙齡叔父之前是亦可歎也已吾友郭君子從乃於頽
俗廢禮之中卓為尊祖收族之舉推原本姓出於虢叔
之後自太原陽曲分徙潁川華陰昌樂中山唐末華陰
之族有避地游宦於南而本宗始蓋自漳來失其名位
且非世家不敢僭祖其次據大父廣萊府君諱近者實
始基産業為繼彌之適越考至已又皆居長於是於小
宗法與其弟某割先業潮陽汶溝田充蒸嘗定為世適
主祭之議併摭程夫子所取韋家宗會之說扁其樓曰
宗會以為歲時會合宗人之所而書來請記以傳之後
代予發書為之深感因敘古人宗法曲折以詔其宗人
使知子從此舉實出古先聖王之遺典而非已意撰為
苟合之私則凡會於兹樓者皆有以各盡其尊尊親親
之誠而本根枝葉之相為依庇豈不休哉抑子從所為
宗田之約適子不得出粥諸子不得均分專修四代墳
忌及時祭合族之費忌日一按禮書不用浮屠其意義
蓋甚嚴明正大惟後之子孫及宗人其識之於是併為
之書俾刻示焉嘉定庚辰十月望日清漳北溪陳某記
眞德秀(字景元建之浦城人登進士第中博學宏詞科官至參知政事立朝不滿十年奏疏)
(無慮數十萬言皆切當時要務直聲震朝廷自韓侂胄立偽學之名以錮善類德秀晩出獨慨)
(然以斯文自任講習而服行之黨禁既間而正學遂明于天下後世多其力也卒贈銀青大夫)
(諡文忠學者稱西山先生)
夏震特授武信軍節度使殿前都指揮使進封
加食邑食實封(理宗初立夏震引濟王竑至舊班捽其首下拜故錄其功)
(加實封)
門下太微南宫上將拱端門之位(張衡靈憲云太微為五帝之庭史記云斗)
(魁戴匡六星一曰上將又漢書曰太微之十二星東相四將)羽林北落衆星聫壘壁
之光(列星圖曰羽林四十五星三三而聚在奎壁南主天軍若星明則國安寧若星希而動搖則兵革出)
朕仰觀乾象之交近飭師兵之衛惟予圻父(周書酒誥若疇圻父)
(謂司馬也)捍我皇家其頌贊書以竦羣聽具官某性資樸重
風槩沈雄早振迹於顔行晩策勲於盟府執戈衛社闞
如貔虎之威仗鉞奮忠迅若鷹鸇之擊心惟享上誼不
辭難遂亞中權遂司留務扈徼道千廬之邃肅穆無聲
領屯營萬騎之嚴訓齊有紀疇其多績錫以褒章建蜀
道之戎麾正巖除之使領豈云假寵于以勸忠於戲若
時將帥之臣蓋無越六旄之貴維我祖宗之世率以旌
百戰之多爾其思恩遇之難醻惜功名之易老惟廉可
以飽士惟公可以服人往其欽哉勿替朕訓
皇伯師垂特授少保依前定江軍節度使致仕
天水郡開國公加食邑食實封令所司擇日
備禮冊命制
門下朕倚重天支參扶國棟言念阜陵之近屬(阜陵孝宗)存
者幾人有嘉秀邸之象賢(秀邸太祖秦王德芳之後也)蔚其未老方
賴維城之助遽騰謝事之章告於大廷敷我明命具官
師垂噐資閎裕德宇靚深憑宗廟之休光襲父師之餘
訓建旄開府富貴無矜奢之心鳴玉會朝進止有安詳
之度比典司於屬籍旋燕佚於祠庭載渴儀刑每厪朝
夕龍旂弧韣尚庶幾伯父之來乘馬路車其敢忘君子
之錫胡云抗牘亟請挂冠所期爾壽而爾曷詎意斯人
而斯疾宜陞亞保之班併衍多田之賦於戲若時同姓
實衛我家雖公族枝葉之浸蕃有光前古而老臣典刑
之日遠良惻朕心尚體眷懷勉綏福履
賜寳謨閣直學士朝議大夫知建康府兼江淮
制置使黃度乞檢會前奏許令致仕不允詔
(寧宗即位度具疏將論韓侂胄之姦為侂胄所覺以御筆除度直顯謨閣知平江府度固)
(辭因詔以冲佑禄歸養)
敕具悉朕觀宣王之雅曰鴻雁于飛肅肅其羽當時之
民流散失職若是其甚也又曰之子于征劬勞于野當
時之侯伯卿士勤求民隱若是其至也用能使百堵作
而民安宅焉其功豈一日之積哉間者邊事驟興江淮
之間繹騷者數載殆亡異鴻雁之詩也而卿以儒學之
宗任師帥之責推劬勞之心以行安輯之政我民告饑
卿實哺之我民告疾卿實蘇之嚴追胥之令而盗賊銷
汰兄食之兵而財用足元元用安舊觀寖復卿之力也
民之說卿蓋若鄭人之歌子産而朕輕聽其去可乎矧
聞政事之閒不廢講論之樂從容臥治足以自安何必
退休以孤衆望所請宜不允
賜太中大夫知樞密院事雷孝友正奉大夫參
知政事樓鑰太中大夫同知樞密院事章良
能端明殿學士通奉大夫簽書樞密院事宇
文紹節兼太子賓客辭免皇太子講授春秋
終篇各特與轉行一官不允詔(寧宗嘉定元年冬十月以)
(雷孝友知樞密院事二年正月以樓鑰參知政事章良能同知樞密院事宇文紹節簽書)
(院事皇太子沂王貴和也)
敕具悉昔晉侯以羊舌肸習扵春秋使傅太子彪楚莊
王問教太子之道扵申叔時亦必春秋為首方是時麟
經未作二臣所學蓋乘檮杌之類耳孰若取聖人之微
言擇天下之端士以訓𨗳元子如今日之懿哉卿等蔚
以鴻儒參陪國論事機之暇從吾兒游究終始扵遺經
廸高明扵德性其為益大矣進官一等茲謂故常陳義
固辭殊非所望所辭宜不允
賜通議大夫知樞密院事兼參知政事雷孝友
宣奉大夫參知政事樓鑰通議大夫同知樞
密院事章良能端明殿學士正議大夫簽書
樞密院事宇文紹節兼太子賓客辭免皇太
子讀三朝寳訓終篇並特與轉行一官不允
詔
敕孝友等具悉朕觀三代盛時惟先王彛訓是式如奉
拱璧如寳大龜兢兢焉㒺敢失墜是以皇祖之訓著扵
夏書(夏書五子之歌其一曰皇祖有訓)文王之謨述扵周命(詩大雅文王篇言文)
(王受命作周也)故能保世滋大以敷遺後人休惟我三朝格言
大法具在一書猶古二典朕固嘗讀之扵經帷復命羣
儒以授儲禁俾吾元子知創業守文之艱明修身治國
之要懋敬厥德以對扵前人其為益大矣終篇論賞徧
扵官僚豈吾大臣廼獨弗及朕命不易往惟欽哉所辭
宜不允
上殿奏劄(嘉定元年韓侂胄已誅德秀遷博士入對劄子尋得旨召試學士院改秘)
(書省正字)
伏觀慶元以來(慶歷元豐)柄臣顓制立為名字以沮天下之
善者有二曰好異曰好名士大夫志扵爵祿靡然從之
者有年矣吁是豈非蠧壊人心之大原乎是豈非更新
聖化之首務乎臣嘗敬觀國史竊見祖宗盛時以寬閎
博大養士氣以廉恥節禮淑人心國有大政事大議論
天子曰可大臣曰否宰相曰是臺諫曰非而不以為嫌
布衣陳時政草茅議廊廟而不以為僭蓋惟恐人之不
盡忠而未嘗惡其立異也士之自修扵鄉黨者見尊扵
朝廷自勵扵州縣者見褒扵君上過人之節不以為矯
異俗之行不以為狂蓋惟恐人之不鄉善而未嘗疑其
近名也夫是以忠讜之氣伸而佞䛕者不見容廉節之
俗成而貪鄙者知自愧其所以扶持國脈扵久安長治
之地者其源蓋出諸此自王安石蔡京之徒相繼用事
樂趨和同已之論用險膚亡行之人士有不為利疚不
為埶怵者則目之以好異目之以好名摧折沮挫不遺
餘力波流横潰至扵崇宣(崇寧宣和俱徽宗年號)遺親後君之習
成仗節死義之風冺其禍可勝道哉中興以還深監前
轍培養作成風俗一變不幸十數年間復壊扵柄臣之
手(指韓侂胄也)盖其竊弄威權之始一時諸賢出力與抗彼
自知為清議所不貸也保固庸回以為心腹擯抑賢雋
甚扵仇讐有如至誠憂國以為忠犯顔直諫以為直臣
子常分也柄臣則以好異詆之設為防禁以杜天下欲
言之口(侂胄引李沐為右正言凡正人皆斥為趙汝愚之黨逐之)扵是忠良之士斥
而正論不聞矣正心誠意以為學修身潔已以為行士
大夫常事也柄臣則以好名嫉之立為標㮄以遏天下
趨善之門扵是偽學之論興而正道不行矣(侂胄時劉德秀倡偽)
(學之說隂疏姓名以次逐之及葉翥知貢舉時而六經語孟為世大禁矣王沇上疏乞置偽學之籍而趙汝愚)
(留正等五十九人皆令省部記姓名高文虎遂草詔播告天下)相煽成風惟利是視以
慷慨敢言為賣直以循默謹畏為當然以清修自好為
不情以頑鈍毋耻為得策北伐之舉宗社安危所係也
雷同相從如出一口而爭之者不數人(侂胄議伐金人無敢諫者獨武)
(學生華岳上書乞斬侂冑蘇師旦周筠以謝天下)胥吏皂隸稍握寸權則輻凑
其門名義有不暇顧流弊之極一至扵此今日改弦更
張之初臣謂當先破尚同之習廣不諱之途朝政得失
俾臣下各盡所懷而不以立異為可厭褒崇名檢明示
好尚俾人人有士君子之行而不以沽譽為可疑則士
氣伸而人心正風俗美而治道成更化之務疇先扵此
惟陛下與二三大臣亟圖之臣不勝至願
庚午六月十五日輪對奏劄二(寧宗嘉定三年德秀為沂王府)
(教授學士院權直奏劄)
臣聞天下有不可泯沒之理根本扵人心萬世猶一日
者公議是也自有天地以來雖甚無道之世破裂天常
隳壊人紀敢為而弗顧者能使公議不行扵天下不能
使公議不存扵人心善乎先正劉安世之論曰公議即
天道也天道未嘗一日亡顧所在何如爾熙寧之世以
新法為不可行者公議也雖以王安石之愎諫遂非而
不能遏士大夫之口紹興之際以和好為不足恃者公
議也雖以秦檜之擅權專殺而不能弭君子之論卒之
新法行而民力屈和好就而敵情驕甚哉此理之在人
信可畏也與其拂之以取敗孰若順之以為安近年侂
胄用事以區區私意小智扞天下公議之衝雖能顛倒
是非扵一時終不免為當世大僇何者公議天道也侂
冑違之則違天矣天其可違乎故善為國者畏公議如
畏天則人悦之天助之何事功不立之憂哉陛下更化
以還至公之理蓋嘗少伸扵久鬱之後矣臣愚伏願朝
廷之上兢兢保持勿失初意用人立政一以天下公議
為主而不累扵好惡偏黨之私盡公極誠如對上帝則
天人胥悦治效可期海内之幸也惟陛下留神反復愚
臣之言
直前奏劄(嘉定四年時德秀兼禮部郎上疏)
臣聞劉向有言曰祥多者其國安異衆者其國危天地
之常經古今之通誼也臣竊究其指以為不然蓋祥多
而恃未必不危異衆而戒未必不安顧人主應之者如
何爾伏觀今歲以來咎證薦至三月宜燠而飛雪沍寒
其令如冬六月宜暑而積隂驟凉其令如秋地宜安靜
而有震搖之變水宜潤下而有漂涌之災則隂陽猶失
節也廼九月丁已星殞扵晝其占主益十月戊戌流星
出昴其占主吳則象緯猶告愆也有一扵斯皆宜儆懼
而况重之以震霆之異乎昔景祐五年雷發孟春仁宗
皇帝即下求賢之詔凡聖躬闕遺臣下阿枉與夫政教
刑獄之失薦紳百寮咸得悉言所以通下情召和氣也
今陛下自視何如仁宗冬雷之警甚扵春孟而求言之
詔未頒政令否臧何由悉見四方利病何由盡聞羣臣
邪正何由徧察雖震懼之言不絶扵口憂勞之念日切
扵心臣猶以為末也夫天之愛陛下如慈父誨陛下如
嚴師䙝而不嚴則愛有時而弛翫而弗戒則誨有時而
倦惟陛下考祖宗之已行思所以通人情察民隠進忠
直屏佞䛕使善政日新至和自應此祈天永命之一事
也昔商周君臣更相啓告不曰率乃祖攸行(商書太甲上篇)則
曰監扵先王成憲(說命上篇)由古暨今未有作聰明改法度
而天下久安者臣觀三代而下治體純粹莫如我朝德
澤深厚亦莫如我朝蓋其立國不以力勝仁理財不以
利傷義御民不以權易信用人不以才勝德聖子神孫
世守一道故雖強不如秦富不如隋機變之巧不如齊
晉材能之盛不如武宣(漢武帝宣帝)然其恩結乎人心富藏
乎天下君民相孚而猜忌不作材智不足而忠信有餘
社稷長遠賴此而已陛下聖德謙冲未嘗輕改成憲臣
猶竊慮或者患國埶未張而欲振以威刑患財用未豐
而欲益以聚斂謂誠信不如刻深有一扵茲皆伐國之
斧斨蠧民之螟螣也惟陛下察截截之諞言(秦誓惟截截善諞言)
(截截詞語截削省要也諞言辨佞之言)守悶悶之家法(老子其政悶悶其民淳淳)舍一
時之近效恢長世之遠圖此祈天永命之二事也昔管
仲有云下令扵流水之源者順人心也鼂錯亦曰三王
法令合於人情而後行之夫二子以功利之徒刑名之
學且猶知此而况不為二子者乎漢世用法之嚴莫如
武帝然欲重皮幣而皮幣不可行欲禁私鑄而私鑄不
為止豈非人心不服則法有所不足恃耶夫法令之必
本人情猶政事之必因風俗也為政而不因風俗不足
言善政為法而不夲人情不可謂良法陛下亦知近日
人情之休戚乎昔有唐定制非叛逆不籍其家德宗欲
籍竇參而陸贄爭之(德宗賜竇參死欲籍其家資陸贄曰參罪法未詳若薄錄其家恐以)
(財傷義)憲宗欲籍楊憑而李絳爭之(李夷簡彈楊憑貪汚貶臨賀尉將簿錄家)
(産絳曰如此則與叛逆同科矣遂止)今閭巷細民小有詿誤輒罄其貲而
没之官有人心者寧忍為此(時鈔法楮令行告訐繁興扺罪者衆德秀上奏自此)
(籍没之産以漸給還)往者明詔丁寧毋得擅籍朝廷德意未嘗不
歸於厚而貪官汚吏倚法以削者猶自若也銜冤巳甚
之人間能奔愬省部經營展轉僅獲給還而違詔擅籍
者終未聞薄懲一二貪猾之吏何憚弗為羣情囂囂不
自聊賴弱者至父子相隨赴井以自斃彊者至欲剚刃
守臣以自快民愁如此而承流宣化者動以人情安便
為言是不特欺其民且欺其君矣孰謂清明之朝而可
㒺以非道哉書曰民情大可見小人難保(周書康誥篇)臣願
陛下軫不見是圖之戒思不虐無告之言令之未便者
勿憚於改為吏之不良者勿使之佚罰收人心解天意
孰大於斯此祈天永命之三事也昔趙簡子以尹鐸為
晉陽鐸請曰將為繭絲乎抑為保障乎簡子曰保障哉
鐸往損其戶數異時智伯之難卒賴之為安今之有司
知為保障慮者固不乏而繭絲自營者皆是也日者近
甸海塘一役旉樁蓧至十六萬調丁夫至八千人窮瘠
之民豈易堪此四方郡國科民出鏹少者日亦千緡江
右守臣至有隂增常賦以自潤者久而弗已豈邦本之
利哉夫安富䘏貧王者之政也而今郡縣之官往往有
疾視富民之意多方破壞不盡不止獨不思富之與貧
相須而濟今有餘之家窘於科斂摧於告訐皆蒿然有
不自存之態於是賖貸之路窮而貧民益困矣古者君
與民為生故有省耕省斂之政今毋望其能如古也惟
民自為生官勿撓之足矣而遠方縣邑至有令民日用
錢榖米鹽之數悉書而上之官者其請歷於官也有給
歷錢其驗視於官也有繳歷錢瘠民以肥吏大率皆此
類也年方屢登變且未作脱有饑儉為慮可勝計耶臣
願陛下霈然下詔申飭有司削非法之征徭禁不時之
科率以紓民力以阜民生此祈天永命之四事也臣聞
式敬由獄者蘇公所以長王國(周書立政周公若曰太史司宼蘇公式敬爾由)
(獄以長我王國)虐用五刑者苖民所以殄厥世(吕刑苗民弗用靈制以刑惟作)
(五虐之刑皇帝哀矜庶戮之不辜執虐以威遏絶苗民無世在下)昔我藝祖皇帝承五
季極亂之餘赤子遺民存者什一於是立奏案之法以
革藩侯專戮之弊(宋祖建隆三年令曰五代諸侯跋扈有枉法殺人者朝廷置不問人命至)
(重當如是耶自今諸州決大辟錄案聞奏付刑部詳覆之)頒折杖之格以除獄官過
用之刑(宋祖尤注意刑辟嘗歎曰堯舜之罪四凶止從流竄何近代法網之密耶定為折杖法以遞減)
(流徙杖笞之刑)至仁如天覃及百世列聖因之為法益備急故
入之罪寬過失之誅故范祖禹謂國家以仁繼仁哀矜
於民師用中典為百三十年太平之本陛下天資寬恕
同符祖宗好生之德對越無愧而臣區區思所以將順
者有三一曰今之理寺實名天獄民有不幸入其地者
如赴坑穽其視官吏如畏神鬼非他狴犴比也間者蕃
舶之誅株連頗衆幽鬱所感淫雨為菑秋官有陳繼命
趣決有以見陛下欽䘏之心臣願自今非事體至重毋
輕下大理設不獲已猶當限奏當之期嚴枝蔓之禁書
曰何敬非刑何度非及(周書吕刑篇)惟聖明垂意二曰廷尉
天下之平命官設属宜常參用儒者俾三尺之外得傅
以經誼本之人情庶幾漢廷斷獄之意(漢時廷臣皆引經斷獄)三
曰酌情處斷所以重帥權非列城所得用便宜斬戮軍
興一切之政非平世所可行臣觀比來浸相承傚儻或
不幸有嗜殺之人操擅誅之柄惟意所欲民奚辜焉(願原)
亟制其萌以杜藩鎮之禍三者誠行則上足以承天心
下足以拯救民命延洪國脤其在兹乎此祈天永命之
五事也國家待遇臣子忠恕為心故有罰辠之科有宥
過之典夫追命居住視古流放之刑其在聖朝未嘗輕
用比緣官吏翫令間或舉行誼在懲姦本非獲已罰當
其辠人自無詞側聞刺舉之官或乖審謹奏劾來上未
盡至公廼者朝廷蓋嘗原貰一二矣臣願因詔有司博
參物論若其倚法牟利贓狀灼然在臣何敢遽議或緣
材術短拙措置乖方本無嫚令之心例遭曠職之罰者
揆諸人情宜在可貸又郊霈之行今將朞歲湛恩汪濊
草木為春而士大夫名麗丹書(丹書罪人之書)間有未被湔滌
者其間辠稔惡盈名隳節喪清議所棄自無足云若夫
情有可矜法所當宥而有司因循未及舉行者願詔憲
曹條上之而廟論審裁之非獨恢洪至恩亦以明布大
信此祈天永命之六事也昔周至成王天下既極治矣
而召公作誥一則曰祈天永命二則曰祈天永命若不
能以朝夕安者蓋天命靡常聖賢所畏而况今乎然常
反覆召誥一篇其綱目不過二事曰敬德曰小民而已
蓋國之將興不在彊兵豐財而在君德國之將亡不在
敵國外患而在民心此召公所以勤勤於戒王而臣復
推演之為陛下告也
直前奏劄(嘉定六年遷起居舍人奏劄)
臣聞君子小人之分義利而已矣君子之心純乎為義
故其得位也將以行其道小人之心純乎為利故其得
位也將以濟其欲二者操術不同故所以導其君者亦
異夫為人君者受諫則明拒諫則昏明則君子得以自
盡昏則小人得以為欺故為君子者唯恐其君之不受
諫為小人者唯恐其君之不拒諫彼小人者豈以受諫
為不美哉蓋正論勝則邪說弗容公論行則私意莫逞
故其術不得不出於此昔唐憲宗嘗謂李絳曰比諫官
多朋黨論事不實皆陷謗訕欲黜其尤者若何絳曰此
非陛下意必憸人以此熒誤上心因極陳其說以明人
臣進見之難帝曰非卿言我不知諫之益憲宗唐之英
主也憸人之言一入幾至於黜諫臣蓋朋黨謗訕皆人
主之所深惡因其所惡而激怒之雖憲宗之明不能無
惑非絳深知小人情狀而極辨之則皇甫鎛李逢吉之
徒豈必末年而後用事嗚呼人主為社稷計其可不致
詧乎此哉臣嘗歷考前古凡小人欲排正論大抵數端
不曰立異則曰好名不曰賣直則曰歸過而其甚者則
曰朋黨也謗訕也蓋為君子者以引君當道為心政有
得失必不苟從不苟從則近乎立異矣竭忠論事必合
人情既合人情必得時譽如此則又近乎好名矣好直
鄰於賣直救過類乎歸過乃至持論偶同則可謂之朋
黨盡言無隠則可謂之謗訕几此數端皆迷誤君心之
酖毒窒絶言路之榛荆也自非至聖至明未有不為所
惑仰惟本朝聖哲相承招徠讜言如恐弗及方其盛時
天下之士侃然獻議固有疎狂謬戾不切事體沽激矯
亢不夲忠誠者亦皆優容不以為辠其間小人不便或
進巧說若景祐中范仲淹既坐言事絀議者因請敕牓
朝堂(景祐仁宗年號時因韓縝言以范仲淹等朋黨牓戒朝堂)有曰憸邪罔上者有
辟挾私立黨者必懲自謂足以梗言路矣而仁宗尋即
悔悟誕降明詔敷求直言召還仲淹竟至大用而慶歷
之治以成哲廟初用司馬光之言下詔求諫當時有不
欲者豫設六事以排之曰若隂有所懷犯非其分或扇
搖機事之重或迎合已行之令上以觀望朝廷之意以
徼幸希進下以眩惑流俗之情以干取虚譽若是者必
罰無赦光復上疏爭之以為此非求諫乃拒諫也人臣
惟不言言則入六事矣哲宗宣仁亟俞其請而四方言
利病者始獲上聞(哲宗初太后召司馬光遣使問所當先光謂開言路詔榜朝堂大臣有不)
(悦者設六語以沮之光具論其情詔改行之於是上封事者千數)元祐之治實基乎此
向使二宗納姦言而不悟遠正論而不容則小人之計
行君子之道喪豐功大業安能傳示永久為夲朝極盛
之日乎若乃指公論為流俗者王安石之私心(范純仁曰安石)
(鄙老成為因循棄公論為流俗)分上書為邪等者蔡京之姦計(蔡京定邪上邪)
(中邪下三等以鄧考甫五百餘人為邪等降責有差)斥忠賢為偽黨者韓侂胄之
狡謀(侂胄時以胡紘邵裒然言嚴偽學之禁詔貢舉改官並於奏牘前聲說非偽學之人)覆轍甚
明厥鑒非遠臣愚伏望陛下恢洪聖度以徠天下之忠
言昭晰聖鑒以詧羣臣之心術凡在廷之士有勸陛下
以親近端良不諱已過者必君子也不惟聽受之又當
奬擢之有勸陛下以疑忌人言惡聞闕失者必小人也
不惟拒絶之又當擯斥之使鳴鳳之瑞日聞(尚書君奭篇云我則)
(鳴鳥不聞注鳴鳥鳳也唐李善感上疏極諫時人謂之鳴鳳朝陽)而妖狐之音頓息(徽宗)
(宣和七年有狐升御座時謂狐邪媚之獸唐楊再思諂佞戴令言賦兩足狐以譏之若蔡京父子王黼等皆狐)
(屬也為徽宗近佞之應)若是而治功不隆天休不格者非所聞也
惟陛下留神反覆愚臣之言
召除禮侍上殿奏劄(理宗既召德秀尋擢禮部侍郎直學士院奏疏)
臣竊惟今日求治之要莫難於得天心亦莫難於收人
心然天人非二致也得人斯得天矣在易大有上九自
天祐之吉無不利孔子曰天之所助者順也人之所助
者信也當元祐初二聖臨朝聽政(哲宗與太后稱二聖)四夷稽首
請命西羌夏人降附相尋而黃河北流有復禹舊迹之
勢天下曉然知上意與天合蘇軾推眀其故以為此二
聖躬信順以先天下之功也夫無一事不當於天心乃
可言順無一事不孚於人心乃可言信今陛下躬親庶
政内稟慈謨以時考之甚似元祐而求之於天則震電
雨雪繼見於冬春星文變異洊形於邇日求之於人則
忠義之旅反側未安朝野之民咨歎未息意者朝廷之
舉措所以信服乎人心者有未至歟人心之未信此天
心之所以未順也夫是是非非之理本諸天道而著在
人心不以古今而存亡不以智愚而增損上之所為一
與理合則不待教令而自孚上之所為一與理悖則雖
加刑僇而不服然則今日人心之未信者果安在耶成
王之命君陳曰有廢有興出入自爾師虞庶言同則繹
(見周書君陳篇師衆也虞度也政有當廢當興必出入反復與衆共虞度之衆論既同則又紬繹而深思之也)
孔子答哀公之問曰舉直錯諸枉則民服舉枉錯諸直
則民不服蓋立政用人未有不參稽公議而能厭服天
下者祖宗盛時凡有大政必采羣言太平興國中秦邸
之事作太子太師王溥等議於朝堂者七十有四人(趙普)
(憾盧多遜兼搆秦王廷美詔文武王溥等集議之)然後有詔裁決以大事之不
可輕也廼者霅川之變眎昔略同而未聞有參聽於槐
棘之下者此人情之所共惑也(寶慶元年湖州盜潘壬等謀立濟王竑王聞變)
(匿水竇中盜得之擁至州治以黃袍加其身王遣王元春告於朝而帥州兵討壬斬之史彌遠忌王逼之使縊)
(於州治以疾薨聞降貶為縣公湖州南有霅溪故云霅川)康定慶歷間(皆仁宗年號)簡求
西帥必取當世第一流宰臣吕夷簡至忘讐薦進以重
任之不可輕也(初范仲淹獻百官圖斥夷簡遂貶仲淹於外後元昊反夷簡仍薦之)往者
淮蜀二閫之除皆出僉論所期之外今其效亦可覩矣
而除目洊攽僉論之不同猶昔也天下之事非一家之
私其在公朝何惜不與衆共以求至當之歸乎且廟堂
之上所以廢僉諧而任獨見者不過惡聞異論而已抑
不思事未行而有異論吾猶得以參酌可否而惟是之
從事既行而有異論則國體已傷而救無所及朝廷施
為動關理亂嘗試之誤豈容數耶臣願自今國有大議
陛下虚心於上使羣臣各得盡言於下大臣至公無我
而詳擇其中至於簡拔材能以任重任亦必以公論為
主此今日收人心之一事也賈誼有言慶賞以勸善刑
罰以懲惡先王執此之政堅於金石行此之令信於四
時據此之公無私如天地今之賞罰其未能允惬衆志
者毋乃有未適其平者乎夫難平者事也惟任理無情
而付輕重於物然後施置得所而人莫得而議焉今有
功同而賞異者問之則其厚者必某人之所主也其薄
者必孤寒而無援者也又有罪同而罰異者問之則其
輕者必某所主也其重者必疎逖而寡與者也朝廷之
於天下當如天之於萬物栽培傾覆付之無心而可使
一毫私意介其間乎諸葛亮偏方之佐爾而其言曰吾
心如枰不能為人作輕重故當時之臣有為其廢絀者
不惟無怨而且思焉況堂堂天朝誠能以至公之心行
至平之政則予奪所加誰敢不服惟陛下常存此心而
總綱於上大臣常守此道而持衡於下賞一人必使凡
為善者勸罰一人則使凡為惡者懲此今日收人心之
二事也夫官之失德以寵賂之章其在昔人以為至戒
(左傳臧哀伯之言也)當乾道淳熙間(皆孝宗年號)有位於朝者以饋遺
及門為恥受任於外者以苞苴入都為羞今薰染成風
恬不之怪陸䞇有言鞭靴不已必及衣裘衣裘不已必
及幣帛幣帛不已必及金璧(德宗語陸䞇曰若鞭靴之物不必過卻䞇對之若此)
由今觀之豈止是哉新巧相夸而無窮誅求横出而㒺
極於是軍民之膏血竭盡而亾餘矣怨讟繁興日以滋
甚然貴臣邇列非必有利之之心往往藉其名以事侵
刻者大抵皆是利歸私室怨萃公朝抑何便而莫止之
也今誠欲息天下之議惟在朝廷曉然示人以屏絶之
意甚者反其物而辠其人則心迹暴白而假託以自私
者不得肆矣正已示儀之方孰先於此仍願斷自聖心
誕降明詔以儆中外俾皆滌除貪暴砥礪廉隅惠綏兵
民銷弭怨疾此今日收人心之三事也朝廷之規摹欲
其廣大不欲其褊狹治世之氣象欲其寬裕而不欲其
迫蹵商民之胥動浮言若可忿疾而盤庚方且登進在
庭丁寧開曉藹然如家人父子之親周公作無逸以戒
成王亦曰小人怨汝詈汝則皇自敬德又曰亂罰無罪
殺無辜怨有同是叢於厥身夫以怨詈殺人周公之所
畏也獨奈何其輕犯哉曩者以訛言之籍籍於是有譏
呵之令譏呵則已過矣甚至於流竄焉殺戮焉而人愈
駭矣傳曰我聞忠善以損怨不聞作威以防怨自譏呵
之令行都城之民搖手相戒有道路以目之風此何等
氣象而見於聖明嗣服之初乎夫峻刑而重罰本欲以
一衆心而不知人情之疑懼則其心之不一正自此始
不惟是也朝廷布羣材於列位夫固賴其言以相正也
而選懦成風精銳銷耎朝有闕政則拱默弗言而私歎
於家朝有過舉則進焉導諛而退竊非議尊君親上人
情所同本心昏迷何至於是亦由誘導未至而猜阻先
形人思苟容誰敢自竭且自孝宗以來臨御未幾即下
求言之詔訪問所逮下至芻蕘今詔旨之頒既徐徐數
月之後而僅止官吏罔及士民方明目達聽之初遽示
人以弗廣何以昌士氣何以達下情是宜播告雖修而
人以虚文視之也今誠欲慰天下之望惟當開廣規摹
昭示德意解煩苛之網闢寬裕之塗而又式循舊典載
播綸音韋布之微咸許論事庶幾憂虞者得以自安忠
直者得以自奮此今日收人心之四事也古今天下最
易失者莫如人心而最易感者亦莫如人心轉移之機
殆類反掌今中外恫疑遠近咨怨非大有以慰安之臣
恐攜離日甚一或騷動將有不可收拾之憂此羣臣之
所共知顧度所惡聞未有以實告於上者爾然臣區區
豈欲朝廷專尚姑息苟為噓濡以悦之哉惟公惟平惟
正惟大一循天下之理而不雜以一已之私易之所謂
信順者如是而已惟陛下與二三大臣深體而力行之
則天人之助將有不求而自應者元祐之治豈難致哉
意切言狂伏俟威譴
大學衍義序(德秀作大學衍義自為之序至端平元年召見始上進詔德秀進講)
(焉)
臣始讀大學之書見其自格物致知誠意正心修身齊
家至於治國平天下其本末有序其先後有倫蓋嘗撫
卷三歎曰為人君者不可以不知大學為人臣者不可
以不知大學為人君而不知大學無以清出治之源為
人臣而不知大學無以盡正君之法既又考觀在昔帝
王之治未有不本之身而達之天下者然後知此書所
陳實百聖傳心之要典而非孔氏之私言也三代而下
此學失傳其書雖存槩以傳記目之而已求治者既莫
之或考言治者亦不以望其君獨唐韓愈李翺嘗舉其
說見於原道復性之篇而立朝論議曾弗之及蓋自秦
漢以後尊信此書者惟愈及翺而亦未知其為聖學之
淵源治道之根柢也況其他乎臣嘗妄謂大學一書君
天下者之律令格例也本之則必治違之則必亂近世
大儒朱熹嘗為章句或問以析其義寧皇之初入侍經
帷又嘗以此書進講願治之君儻取其書玩而繹之則
凡帝王為治之序為學之本洞然於胸次矣臣不佞竊
思所以羽翼是書者故剟取經文二百有五字載於是
編而先之以堯典皋謨伊訓與思齊之詩家人之卦者
見前聖之規橅不異乎此也繼之以子思孟子荀況董
仲舒揚雄周敦頤之說者見後賢之議論不能外乎此
也堯舜禹湯文武之學純乎此者也商高宗周成王之
學庶幾乎此者也漢唐賢君之所謂學已不能無悖乎
此矣而漢孝元以下數君之學或以技藝或以文辭則
甚繆乎此者也上下數千載間治亂存兦皆繇是出臣
故斷然以為君天下之律令格例也雖然人君之學必
知其要然後有以為用力之地蓋明道術辨人材審治
體察民情者人君格物致知之要也崇敬畏戒逸欲者
誠意正心之要也謹言行正威儀者修身之要也重妃
匹嚴内治定國本教戚屬者齊家之要也四者之道得
則治國平天下在其中矣每條之中首以聖賢之明訓
參以前古之亊蹟得失之鑒炳焉可觀昔時入侍邇英
(德秀為著作郎兼禮部郎時)蓋嘗有志乎是比年以來屏居無事(德秀)
(自出為山東轉運使凡在外十年又為莫澤朱端常所劾落職罷祠屏居西山)廼得繙閱經傳
彙而輯之畎畆微忠朝思暮繹所得惟此秘之巾衍以
俟時而獻焉其書之指皆本大學前列二者之綱後分
四者之目所以推衍大學之義也故題之曰大學衍義
云
御選古文淵鑒卷六十三
