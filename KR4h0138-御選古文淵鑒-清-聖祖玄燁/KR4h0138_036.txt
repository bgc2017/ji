欽定四庫全書
御選古文淵鑒卷三十六目錄
唐
韓愈
平淮西碑
曹成王碑
處州孔子廟碑
魏博節度觀察使沂國公先廟碑銘
袁氏先廟碑
司勲員外孔君墓志銘
烏氏廟碑銘
南海神廟碑
司徒兼侍中中書令贈太尉許國公神道碑銘
鱷魚文
欽定四庫全書
御選古文淵鑒卷三十六
内閣學士兼禮部侍郎教習庶吉士(臣)徐(乾學)等奉
旨編注
唐
韓愈
平淮西碑(元和十二年裴度以宰相出為淮西宣慰處置使兼彰義軍節度使愈為)
(行軍司馬准蔡平以功授刑部侍郎奉詔撰平淮西碑)
天以唐克肖其德聖子神孫繼繼承承於千萬年敬戒
不怠全付所覆四海九州罔有内外悉主悉臣高祖太
宗既除既治高宗中睿休養生息至于玄宗受報收功
極熾而豐物衆地大孽牙其間肅宗代宗德祖順考以
勤以容大慝適去稂莠不薅相臣將臣文恬武嬉習熟
見聞以為當然睿聖文武皇帝既受羣臣朝乃考圖數
貢曰鳴呼天既全付予有家今傳次在予予不能事事
其何以見於郊廟羣臣震懾奔走率職明年平夏(楊惠琳反)
(兵馬使張承金討斬之)又明年平蜀(東川節度使高崇文擒劉闢以獻)又明年平
江東(大將張子良執李錡以獻)又明年平澤潞(鎮州招討使吐突承璀執盧從史歸京師)
遂定易定(義成節度使張茂昭以易定二州歸于有司)致魏博貝衛澶相(魏博)
(節度使田弘正以六州歸朝廷)無不從志皇帝曰不可究武予其少息
九年蔡將死蔡人立其子元濟以請不許(彰義節度使吴少陽卒其)
(子元濟攝蔡州刺史匿喪以病聞白領軍務表請主兵上不許)遂燒舞陽犯葉襄城以
動東都放兵四劫皇帝歷問于朝一二臣外皆曰蔡帥
之不廷授於今五十年傳三姓四將(李忠臣陳仙竒吴少誠相繼為准西節)
(度使是為三姓李忠臣吴少誠及李希烈吴少陽是為四將)其樹本堅兵利卒頑不
與他等因撫而有順且無事大官臆决唱聲萬口和附
并為一談牢不可破皇帝曰惟天惟祖宗所以付任予
者庶其在此予何敢不力况一二臣同不為無助曰光
顔汝為陳許帥(李光顔為忠武節度使)維是河東魏博郃陽三軍
之在行者汝皆將之曰重胤汝故有河陽懷今益以汝
(烏重胤為河陽節度使)維是朔方義成陜益鳳翔延慶七軍之在
行者汝皆將之曰弘汝以卒萬二千屬而子公武往討
之(以韓弘為准西諸軍都統弘請使子公武以兵會蔡下歸財與糧以濟諸軍)曰文通汝守
夀(李文通為夀州團練使)維是宣武淮南宣歙浙西四軍之行於
夀者汝皆將之曰道古汝其觀察鄂岳(李道古為鄂岳觀察使)曰
愬汝帥唐鄧隨各以其兵進戰(李愬為唐鄧随節度使)曰度汝長
御史其往視師(裴度為御史中丞)曰度惟汝予同汝遂相予以
賞罰用命不用命曰弘汝其以節都統諸軍曰守謙汝
出入左右汝惟近臣其往撫師(命知樞密梁守謙監軍)曰度汝其
往衣服飲食予士無寒無饑以既厥事遂生蔡人賜汝
節斧通天御帶衛卒三百凡兹廷臣汝擇自從惟其賢
能無憚大吏庚申予其臨門送汝曰御史予閔士大夫
戰甚苦自今以往非郊廟祠祀其無用樂顔胤武合攻
其北大戰十六得柵城縣二十三降人卒四萬道古攻
其東南八戰降萬三千再入申破其外城文通戰其東
十餘遇降萬二千愬入其西得賊將輒釋不殺用其策
戰比有功(愬獲騎將李祐以歸待以客禮)十二年八月丞相度至師都
統弘責戰益急顔胤武合戰益用命元濟盡并其衆洄
曲以備(蔡人董昌齡以郾城降李光顔引兵入據之元濟懼時董仲瓆守洄曲元濟悉發親近詣之)
十月壬申愬用所得賊將自文城因天大雪疾馳百二
十里用夜半到蔡破其門取元濟以獻盡得其屬人卒
辛已丞相度入蔡以皇帝命赦其人淮西平大饗賚功
師還之日因以其食賜蔡人凡蔡卒三萬五千其不樂
為兵願歸為農者十九悉縦之斬元濟京師冊功弘加
侍中愬為左僕射帥山南東道顔胤皆加司空公武以散
騎常侍帥鄜坊丹延道古進大夫文通加散騎常侍丞
相度朝京師道封晉國公進階金紫光祿大夫以舊官
相而以其副總為工部尚書領蔡任(以蔡州留後宣慰副使馬總為彰義)
(節度使)既還奏羣臣請紀聖功被之金石皇帝以命臣愈
臣愈再拜稽首而獻文曰
唐承天命遂臣萬邦孰居近土襲盗以狂往在玄宗崇
極而圯河北悍驕河南附起四聖不宥屢興師征有不
能克益戍以兵夫耕不食婦織不裳輸之以車為卒賜
糧外多失朝曠不嶽狩百隸怠官事亡其舊帝時繼位
顧瞻咨嗟惟汝文武孰恤予家既斬吴蜀旋取山東魏
將首義六州降從淮蔡不順自以為強提兵叫讙欲事
故常始命討之遂連姦鄰隂遣刺客來賊相臣(元和十年宰相)
(武元衡入朝東平李師道遣刺客暗中射之)方戰未利内驚京師羣公上言
莫若惠來帝為不聞與神為謀乃相同德以訖天誅乃
敕顔胤愬武古通咸統于弘各奏汝功三方分攻五萬
其師大軍北乘厥數倍之常兵時曲軍士蠢蠢既剪陵
雲(元和十年五月光顔大破賊黨于時曲拔陵雲柵)蔡卒大窘勝之邵陵郾城
來降自夏入秋復屯相望兵頓不厲告功不時帝哀征
夫命相往釐士飽而歌馬騰於槽試之新城賊遇敗逃
盡抽其有聚以防我西師躍入道無留者頟頟(與額同)蔡
城其壃千里既入而有莫不順俟帝有恩言相度來宣
誅止其魁釋其下人蔡之卒夫投甲呼舞蔡之婦女迎
門笑語蔡人告饑船粟往哺蔡人告寒賜以繒布始時
蔡人禁不往來今相從戲里門夜開始時蔡人進戰退
戮今旰而起左餐右粥為之擇人以收餘憊選吏賜牛
教而不税蔡人有言始迷不知今乃大覺羞前之為蔡
人有言天子明聖不順族誅順保性命汝不吾信視此
蔡方孰為不順往斧其吭凡叛有數聲勢相倚吾強不
支汝弱奚恃其告而長而父而兄奔走偕來同我太平
淮蔡為亂天子伐之既伐而饑天子活之始議伐蔡卿
士莫隨既伐四年小大並疑不赦不疑由天子明凡此
蔡功惟斷乃成既定淮蔡四夷畢來遂開明堂坐以治
之(李愬以先入蔡州擒元濟功第一意頗不平愬妻唐安公主也因訴碑辭不實詔令斵其文更令翰林學)
(士叚文昌撰)
曹成王碑
王姓李氏諱臯字子蘭諡曰成其先王明以太宗子國
曹絶復封傳五王至成王成王嗣封在玄宗世(明坐與太子賢)
(通謀降封零陵王徙黔州子俊嗣垂拱間遇害神龍初復以俊弟傑之子胤嗣王明子備自南還詔停胤封而)
(授備備卒復封胤胤卒子戢嗣戢卒子臯嗣)盖扵時年十七八紹爵三年而
河南北兵作天下震擾王奉母太妃逃禍民伍得間走
蜀從天子天子念之自都水使者拜左領軍衛將軍轉
貳國子秘書王生十年而失先王哭泣哀悲弔客不忍
聞喪除痛刮磨豪習委已扵學稍長重知人情急世之
要恥一不通侍太妃從天子於蜀既孝既忠持官持身
内外斬斬由是朝廷滋欲試之於民上元元年除温州
長史行刺史事江東新刳于兵郡旱饑民交走死無弔
王及州不解衣下令掊鎖擴門悉棄倉實與民活數十
萬人奏報升秩少府與平袁賊(寶應元年台州賊袁晁反河南道副元帥李光)
(弼討平之)仍徙秘書兼州别駕部告無事遷真于衡法成令
修治出張施聲生勢長觀察使噎媢不能出氣(時辛京杲為湖)
(南觀察使)誣以過犯御史治之貶潮州刺史楊炎起道州相
德宗還王扵衡以直前謾王之遭誣在理念太妃老將
驚而戚出則囚服就辯入則擁笏垂魚坦坦施施即貶
於潮以遷入賀及是然後跪謝告實初觀察使虐使將
國良往戍界(國良王國良也)良以武岡叛戍衆萬人斂兵荆黔
洪桂伐之二年尤張于是以王帥湖南將五萬士以討
良為事王至則屏兵投良以書中其忌諱良羞畏乞降
狐鼠進退王即假為使者從一騎踔五百里抵良壁鞭
其門大呼我曹王來受良降良今安在良不得已錯愕
迎拜盡降其軍太妃薨王棄部随喪之河南葬及荆被
詔責還會梁崇義反王遂不敢辭以還升秩散騎常侍
明年李希烈反遷御史大夫授節帥江西以討希烈命
至王出止外舍禁無以家事關我裒兵大選江州羣能
著職王親教之摶(音團)力勾卒嬴越之法(嬴秦也謂奏越之兵法左傳越)
(子伐吴為左右勾卒)曹誅五畀(謂敗則誅及其曹有獲則分畀其伍也)艦步二萬人
以與賊遌(遌遇也五故切)嘬鋒蔡山踣之(嘬謂一舉盡臠也踣僵也李希烈柵)
(廣濟之蔡山臯聲言取蘄遣舟師潛襲蔡山拔之嘬楚快切踣蒲墨切)剜蘄之黃梅(臯取蘄州)
(降李良又攻黃梅殺賊將韓霜)大鞣長平(鞣音柔)鏺廣濟(鏺兩刃木柄可以去草普活)
(切)掀蘄春(掀舉出也)撇蘄水(撇擊也)掇黃岡筴漢陽(筴箸也鍼箭具音)
(夾)行跐汊川(跐蹋也音紫)還大膊蘄州界中(膊磔也)披安三縣
(安州三縣也)拔其州斬偽刺史(興元元年臯遣伊慎王鍔圍安州拔之斬偽刺史王嘉祥)
標光之北山&KR1932;随光化(&KR1932;大食也他合切)捁其州(捁古酷切)十抽一
推(唐令民二十成丁以下為推十推而取其一以為兵也)救兵州東北屬鄉還開
軍受降大小之戰三十有二取五州十九縣(五州蘄黃安沔随也)
(十九縣安六黃三蘄随各四又漢陽汊州屬沔州)民老幼婦女不驚市賈不變
田之果榖下無一跡加銀青光祿大夫工部尚書改戶
部再換節臨荆及襄真食三百王之在兵天子西巡於
梁希烈北取汴鄭東略宋圍陳西取汝薄東都王坐南
方北向落其角距賊死咋不能入寸尺亡將卒十萬盡
輸其南州王始政於温終政於襄恒平物估賤斂貴出
民用有經一吏軌民使令家聽戶視姦宄無所宿府中
不聞急步疾呼治民用兵各有條次世傳為法任馬彛
將慎將鍔將潛(時馬彝掌幕府潛李伯潜也)偕盡其力能薨贈右僕
射元和初以子道古在朝更贈太子太師道古進士司
門郎刺利隨唐睦徵為少宗正兼御史中丞以節督黔
中朝京師改命觀察鄂岳蘄沔安黃提其師以伐蔡且
行泣曰先王討蔡實取沔蘄安黃其惠未忘今余亦受
命有事于蔡而四州適在吾封庶其有集先王薨于今
二十五年吾昆弟在而墓碑不刻無文其實有待子無
用辭乃序而詩之辭曰
太支十三(太宗十三子)曹於弟季或亡或微曹始就事曹之
祖王畏塞絶遷零王黎公(傑嘗為黎國公)不聞僅存子父易封
三王守名延延百載以有成王成王之作一自其躬文
被明章武薦畯功蘇枯弱彊齦其姦猖以報於宗以昭
於王王亦有子處王之所唯舊之視蹶蹶陛陛實取實
似刻詩其碑為示無止
處州孔子廟碑
自天子至郡邑守長通得祀而遍天下者惟社稷與孔
子為然而社祭土稷祭榖句龍與弃乃其佐享非其專
主又其位所不屋而壇豈如孔子用王者事巍然當座
以門人為配(開元二十七年追謚孔子為文宣王南面而坐以顔子配享)自天子而
下北面跪祭進退誠敬禮如親弟子者句龍弃以功孔
子以德固自有次第哉自古多有以功德得其位者不
得常祀句龍弃孔子皆不得位而得常祀然其祀事皆
不如孔子之盛所謂生人以來未有如孔子者其賢過
於堯舜遠矣此其效歟郡邑皆有孔子廟或不能修事
雖設博士弟子或役於有司名存實亡失其所業獨處
州刺史鄴侯李繁(繁鄴侯泌之子)至官能以為先既新作孔子
廟又令工改為顔子至子夏十人像其餘六十子及後
大儒公羊高左丘明孟軻荀况伏生毛公韓生董生高
堂生揚雄鄭玄等數人皆圖之璧(貞觀二十一年詔左丘明公羊高毛萇鄭)
(玄伏勝高堂生等二十二人春秋行釋奠之禮而無孟苟韓董楊五人韓名嬰作詩傳)選博士弟
子必皆其人又為置講堂教之行禮肄習其中置本錢
廩米令可繼處以守廟成躬率吏及博士弟子入學行
釋菜禮(歐陽氏曰釋奠釋菜祭之略者也古者士之見師以菜為贄始入學者必釋菜以禮其先師其)
(學官四時之祭乃皆釋菜釋奠有樂無尸而釋菜無樂則又其略也故其禮亡焉而今釋奠幸存然亦無樂又)
(不徧舉于四時獨春秋行事而巳)耆老嘆嗟其子弟皆興於學鄴侯尚
文其于古記無不貫逹故其為政知所先後可歌也巳
乃作詩曰
惟此廟學鄴侯所作厥初庳下神不以宇生師所處亦
窘寒暑乃新斯宫神降其獻講讀有常不誡用勸揭揭
元哲有師之尊羣聖嚴嚴大法以存像圖孔肖咸在斯
堂以瞻以儀俾不或忘後之君子無廢成美琢詞碑石
以贊攸始
魏博節度觀察使沂國公先廟碑銘
元和八年十一月壬子上命丞相元衡(武元衡)丞相吉甫
(李吉甫)丞相絳(李絳)召太史尚書比部郎中韓愈至政事堂
傳詔曰田弘正始有廟京師朕惟弘正先祖父厥心靡
不嚮帝室訖不得施乃以教付厥子惟弘正銜訓嗣事
朝夕不怠以能迎天之休顯有丕功(弘正父廷玠大歷中為滄州刺史恒)
(州李寶臣幽州朱滔連兵攻之廷玠固守朝廷嘉之遷洛州建中初魏博節度使田悦召廷玠為副盖悦伯父)
(承嗣與廷玠為從兄弟也悦懷逆謀廷玠規切甚力悦不能悛廷玠憤鬱病死)維父子繼忠孝
予維寵嘉之是以命汝愈銘欽哉惟時臣愈承命悸恐
明日詣東上閤門拜疏辭謝不報退㐲念昔者魯僖公
能遵其祖伯禽之烈周天子實命其史臣克作為駉駜
泮閟之詩(四詩皆見魯頌)使聲於其廟以假魯靈今天子嘉田
侯服父訓不違用康靖我國家盖寵銘之所以休寧田
氏之祖考而臣適執筆隸太史奉明命其可以辭謹案
魏博節度使銀青光祿大夫檢校工部尚書兼魏州大都
督府長史御史大夫沂國公田弘正北平盧龍人故為
魏博諸將忠孝畏慎田季安卒其子幼弱用故事代父
人吏不附迎弘正於其家使領軍事(季安承嗣孫緒子季安卒子懷諫自)
(知軍務年十一以弘正為都知兵馬使時軍政決於家僮蒋士則衆不附迎弘正于家弘正拒之不可)弘
正籍其軍之衆與六州之人還之朝廷悉除河北故事
比諸州故得用為帥已而復贈其父故滄州刺史兵部
尚書母夫人鄭氏梁國太夫人得立廟祭三代曾祖都
水使者府君祭初室祖安東司馬贈襄州刺史府君祭
二室兵部府君祭東室(都水名璟襄州名延惲兵部即廷玠也璟長子守義即承嗣父)
其銘曰
唐繼古帝海外受制狎於太寧燕盗以驚羣黨相維河
北失平號登元和大聖載營風揮日舒咸順指令嶪嶪
魏土嬰兒戲兵吏戎愁毒莫保腰頸人曰田侯其德可
倚叫譟奔趨乘門請起田侯攝事奉我天明束縛弓戈
考挍度程提壃籍賦來復邦經帝欽良臣曰維錫予嗟我
六州始復故初告慶于宗以降命書旌節有韜豹尾神
旗櫜兜戟纛以長魏師田侯稽首臣愚不肖迨兹有成
祖考之教帝曰俞哉維汝忠孝予思乃父追秩夏卿嫓
德娠賢梁國是榮田侯作廟相方視阯見於蓍龜祖考
咸喜暨暨田侯兩有文武訖其外庸可作承輔咨汝田
侯勿亟勿遲覲饗式時爾祖爾思
袁氏先廟碑(本傳滋字德深朗山人建中初黜陟使趙贊薦授試校書郎御史中)
(丞韋貞伯表為侍御史歴遷湖南觀察使封淮陽郡公)
袁公滋既成廟明歲二月自荆南以旂節朝京師(考之史袁)
(滋以元和十一年朝京師)留六日得壬子春分率宗親子屬用少牢
扵三室既事退言曰嗚呼遠哉維世傳德襲訓集予乃
今有濟今祭既不薦金石音聲使工歌詩載烈象容(歌詩)
(所以載其功烈象其形容)其奚以飭稚昧於長久唯敬繫羊豕幸有
石(祭儀云祭之之日君牽牲入廟門麗于碑麗繫也)如具著先人名跡因為詩
繫之語下于義其可雖然予不敢必屬篤古而達于詞
者遂以命愈愈謝非其人不獲命則謹條袁氏本所以
出與其世系里居起周歷漢魏晉拓拔魏周隋入國家
以來高曾祖考所以劬躬燾後(謂覆燾其後人)委祉於公公之
所以逢將承應者有㮣有詳而綴以詩其語曰周樹舜
後陳陳公子有為大夫食國之地袁鄉者其子孫世守
不失因自别為袁氏春秋世陳常壓於楚與中國相加
尤疏袁氏猶班班見可譜常居陽夏(今亳州音賈)陽夏至晉
屬陳郡故號陳郡袁氏博士固申儒遏黃(漢儒轅固齊人竇太后好)
(黃老言召問固固曰此家人言耳太后怒之)唱業於前至司徒安懷德於身
袁氏遂大顯連世有人終漢連魏晉分仕南北始居華
隂為拓拔魏鴻臚諱恭生周梁州刺史新縣孝侯諱穎
(新下或有安字穎或作頻)孝侯生隋左衛大將軍諱温去官居華隂
武德九年以大耋薨始葬華州左衛生南州刺史諱士
政南州生當陽令諱倫於公為曾祖當陽生朝散大夫
石州司馬諱知玄司馬生贈工部尚書咸寧令諱皣是
為皇考袁氏舊族而當陽以通經為儒位止縣令石州
用春秋持身治事為州司馬以終咸寧備學而貫以一
文武隨用謀行功從出入有立不爵於朝比三世宜達
而窒歸成後人數當扵公公惟曾大父大父皇考比三世
存不大夫食歿祭在子孫唯將相能致備物世彌遠禮則
益不及在慎德行業治圖功載名以待上可無細大無敢
不敬畏無早夜無敢不思成扵家進扵外以立扵朝自侍
御史歴工部員外郎祠部郎中諫議大夫尚書右丞華州
刺史金吾大將軍由卑而鉅莫不官稱遂為宰相以贊辨
章(史記曰便章百姓即平章也)仍持節將蜀滑荆襄(滋扵永貞元和間歴西川義成)
(山南東道荆南節度使蜀謂西川滑謂義成襄謂山南東道荆謂荆南也)略苞河山秩豋禄
富以有廟祀具如其志又垂顯刻以教無忘可謂大孝詩曰
袁自陳分初尚蹇連越秦造漢博士發論司徒任德忍
不錮人(博士轅固司徒袁安也明帝時安為河南尹未嘗以贜罪鞫人嘗曰凡學仕者高則望宰相下)
(則希牧守錮人聖世所不忍為左傳陳有轅濤塗又冇袁僑漢有轅固轅豐又有袁安蓋兩姓也杜預謂袁僑)
(濤塗四世孫不知何以至漢復出兩姓按歐陽公集古錄漢三老袁良碑亦云濤塗立姓為袁蓋轅袁古字)
(通用袁盎又通作爰亦非别為一姓也)收功厥後五公重尊(安司徒湯太尉逢司空隗)
(太傳敝司空是為五公)晉氏扵南來處華下鴻臚孝侯用適操捨
南州勤治取最不懈當陽耽經唯義之畏石州烈烈學
專春秋懿哉咸寧不名一休趨難避成與時泛浮是生
孝子天子之宰出把將符羣州承楷數以立廟禄以備
器由曾及考同堂異置栢版松楹其筵肆肆維袁之廟
孝孫之為順勢即宜以諏以龜以平其巇屋牆持持孝
孫來享來舞廟廷陟堂進室親登籩鉶肩臑胉骼(禮記其禮)
(太牢則以牛左肩臂臑折九箇臑臂節也儀禮臂臑膊骼又兩胉脊肺設肩鼐胉脅也骼骨也四者皆所薦之)
(羞臑奴報切又女朱切胉音柏骼音格)其樽玄清降登受祚扵慶爾成維
曾維祖維考之施扵汝孝嗣以報以祗凡我有今非本
曷思刻詩牲繫維以告之
司勲員外孔君墓誌銘
昭義節度盧從史有賢佐曰孔君諱戡字君勝(昭義軍潞州也)
(在河東貞元間從史表戡為書記闕里志孔戡孔子三十八世孫)從史為不法君隂争
不從則扵會肆言以折之從史羞面頸發赤抑首伏氣
不敢出一語以對立為君更令改章辭者前後累數十
坐則與從史說古今君臣父子道順則受成福逆輒危
辱誅死曰公當為彼不得為此從史常聳聽喘汗居五
六歲益驕有悖語君争無改悔色則悉引從事空一府
往争之從史雖羞退益甚君泣語其徒曰吾所為止於
是不能以有加矣遂以疾辭去卧東都之城東酒食伎
樂之燕不與當是時天下以為賢論士之宜在天子左
右者皆曰孔君孔君云會宰相李公鎮揚州(元和三年宰相李吉)
(甫為淮南節度使)首奏起君君猶臥不應從史讀詔曰是故舍
我而從人耶即誣奏君前在軍有某事上曰吾知之矣
奏三上乃除君衛尉丞分司東都詔始下門下給事中
吕元膺封還詔書上使謂吕君曰吾豈不知戡也行用
之矣明年元和五年正月將浴臨汝之湯泉壬子至其
縣食遂卒年五十七公卿大夫士相弔於朝處士相弔
於家君卒之九十六日詔縛從史送闕下數以違命流
扵日南遂朝贈君尚書司勳員外郎盖用嘗欲以命君
者信其志其年八月甲申從葬河南河隂之廣武原(元和)
(郡國志河南府冇河隂縣)君於為義若嗜欲勇不顧前後於利與祿
則畏避退處如怯夫然始舉進士第自金吾衛錄事為
大理評事佐昭義軍軍帥死(貞元二十年昭義節度使李長榮卒)從史自
其軍諸將代為帥請君曰從史起此軍行伍中凡在幕
府惟公無分寸私公苟留唯公之所欲為君不得已留
一歲再奏自監察御史至殿中侍御史從史初聽用其
言得不敗後不聽信惡益聞君棄去遂敗祖某某官贈
某官父某某官贈某官(祖如圭海州司戶贈工部員外郎父岑父著作郎贈駕部員外)
(郎)君始娶弘農楊氏女卒又娶其舅宋州刺史京兆韋
屺女皆有婦道凡生一男四女皆幼前夫人從葬舅姑
兆次卜人曰今茲歲未可以祔從卜人言不祔君母兄戣(音逵)
尚書兵部員外郎母弟戢殿中侍御史以文行稱朝廷
將葬以韋夫人之弟前進士楚材之狀授愈曰請為銘
銘曰
允義孔君兹惟其藏更千萬年無敢壊傷
鳥氏廟碑銘
元和五年天子曰盧從史始立議用師於恒(恒州成德節度使王)
(士真卒子承宗自為留後上欲革河北世襲之弊未授從史時為昭義節度使遭父喪因左軍中尉吐突承璀)
(說上請發本軍討承宗上許之)乃隂與宼連夸謾兇驕出不遜言其執
以來其四月中貴人承璀即誘而縛之其下皆甲以出
操兵趣譁牙門都將烏公重胤當軍門叱曰天子有命
從有賞敢違者斬於是士皆斂兵還營卒致從史京師
壬辰詔用烏公為銀青光祿大夫河陽軍節度使兼御
史大夫封張掖郡開國公居三年河陽稱治詔贈其父
工部尚書且曰其以廟享即以其年營廟于京師崇化
里軍佐竊議曰先公既位常伯而先夫人無加命號名
差卑于配不宜語聞詔贈先夫人劉氏沛國太夫人八
年八月廟成三室同宇祀自佐領府君而下作主于第
乙已升于廟烏氏著于春秋譜於世本列於姓苑在莒
者存(左傳昭二十三年莒子庚與虐而好劍烏存率國人逐之)在齊有餘枝鳴皆為
大夫(左傳襄二十四年齊鳥餘以廩丘奔晉昭二十一年齊鳥枝鳴戍宋)秦有獲為大官
其後世之江南者家鄱陽處北者家張掖或入夷狄為
君長唐初察為左武衛大將軍實張掖人其子曰令望
為左領軍衛大將軍孫曰蒙為中郎將是生贈尚書諱
承玼字某烏氏自莒齊秦大夫以來皆以材力顯及武
德以來始以武功為名將家開元中尚書管平盧先鋒
軍屬破奚契丹從戰捺祿走可突干(捺祿山名可突干契丹勇將)渤
海擾海上至馬都山吏民逃徙失業(渤海王武藝出海濱至馬都山屠陷)
(城邑)尚書領所部兵塞其道壍原壘石綿四百里深高皆
三丈宼不得進民還其居歲罷運錢三千萬餘黑水室
韋以騎五千來屬麾下(黑水室韋二國名)邊威益張其後與耿
仁智謀說史思明降思明復叛尚書與兄承恩謀殺之
事發族夷尚書獨走免李光弼以聞詔拜冠軍將軍守
右威衛將軍檢校殿中監封昌化郡王石嶺軍使積粟
厲兵出入耕戰以疾去職貞元十一年丁已薨于華隂
告平里年若干即葬于其地二子大夫為長季曰重元
為某官銘曰
鳥氏在唐有家于初左武左領二祖紹居中郎少卑屬
於尚書不償其勞乃相大夫授我戎節制有壃墟數備
禮豋以有宗廟作廟天都以致其孝右祖左孫爰饗其
報云誰無子其有無孫克對無羞乃惟有人念昔平盧
為艱為瘁大夫承之危不弃義四方其平士有怠息來
覲來齋以饋黍稷
南海神廟碑
海于天地間為物最鉅自三代聖王莫不祀事考于傳
記而南海神次最貴在北東西三神河伯之上號為祝
融天寶中天子以為古爵莫貴于公侯故海嶽之祀犧
幣之數放而依之所以致崇極于大神今王亦爵也而
禮海嶽尚循公侯之事虚王儀而不用非致崇極之意
也由是冊尊南海神為廣利王祝號祭式與次俱昇因
其故廟易而新之在今廣州治之東南海道八十里扶
胥之口黃水之灣常以立夏氣至命廣州刺史行事祠
下事訖驛聞而刺史常節度五嶺諸軍仍觀察其郡邑
于南方事無所不統地大以遠故常選用重人既貴而
富且不習海事又當祀時海常多大風將往皆憂慼既
進觀顧怖悸故常以疾為解而委事于其副其來已久
故明宫齋廬上雨旁風無所盖障牲酒瘠酸取具臨時
水陸之品狼籍籩豆薦祼興俯不中儀式吏滋不供神
不顧享盲風怪雨(月令盲風至疾風也山海經符陽之山多怪雨)發作無節人
蒙其害元和十二年始詔用前尚書右丞國子祭酒魯
國孔公(孔戣)為廣州刺史兼御史大夫以殿南服(殿定也)公
正直方嚴中心樂易祗慎所職治人以明事神以誠内
外單盡不為表襮至州之明年將夏祝冊自京師至吏
以時告公乃齋祓視冊誓羣有司曰冊有皇帝名乃上
所自署其文曰嗣天子某謹遣官某敬祭其恭且嚴如
是敢有不承明日吾將宿廟下以供晨事明日吏以風
雨白不聽於是州府文武吏士凡百數交謁更諫皆揖
而退公遂陞舟風雨少弛櫂夫奏功雲隂解駮日光穿
漏波伏不興省牲之夕載暘載隂將事之夜天地開除
月星明穊(穊稠也古愛切)五鼓既作牽牛正中公乃盛服執
笏以入即事文武賓屬俯首聽位各執其職牲肥酒香
罇爵静潔降登有數神具醉飽海之百靈祕怪慌惚畢
出蜿蜿蛇蛇來享飲食闔廟旋艫祥飈送颿旗纛旄麾
飛揚晻藹鐃鼓嘲轟高管噭譟武夫奮櫂工師唱和穹
龜長魚踴躍後先乾端坤倪軒豁呈露祀之之歲風災
熄滅人厭魚蟹五榖胥熟明年祀歸又廣廟宫而大之
治其庭壇改作東西兩序齋庖之房百用具修明年其
時公又固往不懈益虔歲仍大和耋艾歌詠始公之至
盡除他名之税罷衣食於官之可去者四方之使不以
資交以身為帥燕享有時賞與以節公蔵私畜上下與
足于是免屬州負逋之緡錢廿有四萬米三萬二千斛
賦金之州耗金一歲八百困不能償皆以丏之加西南
守長之俸誅其尤無良不聽令者由是皆自重慎法人
士之落南不能歸者與流徙之胄百廿八族用其才良
而廪其無告者其女子可嫁與之錢財令無失時刑德
並流方地數千里不識盗賊山行海宿不擇處所事神
治人其可謂備至耳矣咸願刻廟石以著厥美而繫以
詩乃作詩曰
南海隂墟祝融之宅即祀于旁帝命南伯吏惰不躬正
自今公明用享錫右我家邦惟明天子惟慎厥使我公
在官神人致喜海嶺之陬既足既濡胡不均弘俾執事
樞公行勿遲公無遽歸匪我私公神人具依
司徒兼侍中中書令贈太尉許國公神道碑銘
韓姬姓以國氏(唐叔虞之後曲沃桓叔之子萬食邑于韓)其先有自潁川徙
陽夏者其地於今為陳之太康(今屬河南開封府)太康之韓其
稱盖久然自公始大著公諱弘公之父曰海為人魁偉
沈塞以武勇游仕許汴之間寡言自可不與人交(交一作校)
衆推以為鉅人長者官至游擊將軍贈太師娶鄉邑劉
氏女生公是為齊國太夫人夫人之兄曰司徒玄佐有
功建中貞元之間(皆德宗年號)為宣武軍帥有汴宋亳潁四
州之地兵士十萬人(劉玄佐滑州匡城人起永平牙將建中初為宋亳節度使破李納又)
(敗李希烈加汴宋節度使)公少依舅氏讀書習騎射事親孝謹偘偘
自將不縦為子弟華靡遨放事出入敬恭軍中皆目之
嘗一抵京師就明經試退曰此不足發名成業復去從
舅氏學將兵數百人悉識其材鄙怯勇指付必堪其事
司徒歎竒之士卒屬心諸老將皆自以為不及司徒卒
去為宋南城將比六七歲汴軍連亂不定(貞元八年玄佐卒朝議欲)
(用吴湊衆亂擁其子士寧代為使九年軍又亂逐士寧以副使李萬榮為節度使弘出為宋州南城將汴卒復)
(叛萬榮劉逸淮撫之萬榮病死鄧惟恭廢其子廼朝議用董晉晉薨于鎮巳而劉逸淮領之)貞元十
五年劉逸淮死軍中皆曰此軍司徒所樹必擇其骨肉
為士卒所慕賴者付之今見在人莫如韓甥且其功最
大而材又俊即柄授之而請之於天子天子以為然遂
自大理評事拜工部尚書代逸淮為宣武軍節度使(弘事)
(逸淮為都知兵馬使逸淮死汴卒懷玄佐之惠以弘長厚表請為留後)悉有其舅司徒之
兵與地當此時陳許帥曲環死而吴少誠反自將圍許
求援於逸淮(盖逸淮巳死而少誠不知猶來求援其使者遂以啗逸淮者語弘而弘誅之)啗
之以陳歸汴使數軰在館公悉驅出斬之選卒三千人
會諸軍擊少誠許下少誠失勢以走河南無事公曰自
吾舅殁五亂于汴者吾苖薅而髮櫛之幾盡(淮南子云聖人之用)
(兵也櫛髮薅苖所去者少而所利者多)然不一揃刈不足令震駴命劉鍔
以其卒三百人待命於門數之以數與於亂自以為功
并斬之以徇血流波道自是訖公之朝京師廿有一年
莫敢有讙呶叫號於城郭者李師古作言起事(師古為平盧淄)
(青節度使)屯兵於曹以嚇滑師且告假道公使謂曰汝能越
吾界而為盗耶有以相待無空言滑師告急(師或作帥滑衛節度)
(名義成軍時姚南仲為帥)公使謂曰吾在此公無恐或告曰翦棘夷
道兵且至矣請備之公曰兵來不除道也不為應師古
詐窮變索遷延旋軍少誠以牛皮鞵材遺師古(鞵與鞋同)師
古以鹽資少誠潜過公界覺皆留輸之庫曰此于法不
得以私相餽田弘正之開魏博李師道使來告曰(師道師古)
(之弟時師古已卒師道代之)我代與田氏約相保援今弘正非其旌
又首變兩河事亦公之所惡我將與成德合軍討之(成德)
(節度使王承宗)敢告公謂其使曰我不知利害知奉詔行事耳
若兵北過河我即東兵以取曹師道懼不敢動弘正以
濟誅吴元濟也命公都統諸軍曰無自行以遏北宼公
請使子公武以兵萬三千人會討蔡下歸財與糧以濟
諸軍卒擒蔡姦(三千淮西碑作二千)於是以公為侍中(元和十二年錄平淮)
(西功加弘檢校司徒兼侍中封許國公)而以公武為鄜坊丹延節度使師
道之誅公以兵東下進圍考城克之遂進廹曹曹宼乞
降鄆部既平(曹鄆即師道所統)公曰吾無事於北其朝京師天
子曰大臣不可以暑行其秋之待公曰君為仁臣為恭
可矣遂行既至獻馬三千匹絹五十萬匹(五十或作七十)他錦
紈綺纈又三萬金銀器千而汴之庫廏錢以貫數者尚
餘百萬絹亦合百餘萬匹馬七千糧三百萬斛兵械多
至不可數初公有汴承五亂之後掠賞之餘且斂且給
恒無宿儲至是公私充塞至於露積不垣冊拜司徒兼
中書令進見上殿拜跪給扶贊元經體不治細微天子
敬之元和十五年今天子即位(穆宗也)公為冢宰又除河
中節度使在鎮三年以疾乞歸復拜司徒中書令病不
能朝以長慶二年十二月三日薨于永崇里第年五十
八天子為之罷朝三日贈太尉賜布粟(按舊史實賜未千石)其葬
物有司官給之京兆監護明年七月某日葬扵萬年縣少
陵原京城東南三十里楚國夫夫翟氏祔子男二人長曰
肅元某官次曰公武某官肅元早死公之將薨公武暴病
先卒公哀傷之月餘遂薨無子以公武子孫紹宗為主後
汴之南則蔡北則鄆二寇患公居間為巳不利卑身佞辭
求與公好薦女請昏使日月至既不可得則飛謀釣謗
以間染我公先事候情壊其機牙姦不得發王誅以成
最功定次孰與高下公子公武與公一時俱受弓鉞處
藩為將疆土相望公武以母憂去鎮公母弟充自金吾
代將渭北公以司徒中書令治蒲扵時弟充自鄭滑節
度平宣武之亂以司空居汴(長慶二年汴州逐節度李愿立牙將李岕為留後充)
(自義成節度使徙宣武汴州監軍斬岕降充詔加檢校司空)自唐以來莫與為比公
之為治嚴不為煩止除害本不多教條與人必信吏得
其職賦入無所失漏人安樂之在所以富公與人有畛
域不為戲狎人得一笑語重扵金帛之賜其罪殺人不
發聲色問法何如不自為輕重故無敢犯者其銘曰
在貞元世汴兵五猘(猘狂犬也自劉元佐死汴州五亂)將得其人衆乃
一愒(愒息也與憩同詩不尚愒焉)其人為誰韓姓許公磔其梟狼養
以雨風桑榖奮張厥壤大豐貞元元孫(憲宗貞元皇帝之孫)命正
我宇公為臣宗處得地所河流兩壖盗連為羣雄唱雌
和首尾一身公居其問為帝督姦察其嚬呻與其睨眴
(睨眴眩也又目動貌淮南子視焉無眴邪視也)左顧失視右顧而跽蔡先鄆鉏
三年而墟槁乾四呼終莫敢濡常山(成德軍)幽都(幽州)孰陪
孰扶天施不留其討不逋許公預焉其賚何如悠悠四
方既廣既長無有外事朝廷之治許公來朝車馬干戈
相乎將乎威儀之多將則是矣相則三公釋師十萬歸
居廟堂上之宅憂公讓太宰養安蒲坂萬邦絶等有弟
有子提兵守藩一時三侯人莫敢扳生莫與榮殁莫與
令刻文此碑以鴻厥慶
鱷魚文(潮惡谿有鱷魚食民産且盡愈至數日令其屬以一羊一豚投谿水而祝之其)
(夕冇暴風震雷起湫水中數日水盡涸西徙六十里自是潮州無鱷魚患)
維年月日潮州刺史韓愈使軍事衙推秦濟以羊一豬
一投惡谿之潭水以與鱷魚食而告之曰昔先王既有
天下列山澤罔繩擉刃(擉初朔切)以除蟲蛇惡物為民害者
驅而出之四海之外及後王德薄不能遠有則江漢之
間尚皆棄之以與蠻夷楚越况潮嶺海之間去京師萬
里哉鱷魚之涵淹卵育扵此亦固其所今天子嗣唐位
神聖慈武四海之外六合之内皆撫而有之况禹跡所
揜揚州之近地刺史縣令之所治出貢賦以供天地宗
廟百神之祀之壤者哉鱷魚其不可與刺史雜處此土也
刺史受天子命守此土治此民而鱷魚睅然不安谿潭
據處食民畜熊豕鹿麞以肥其身以種其子孫與刺史
亢拒争為長雄刺史雖駑弱亦安肻為鱷魚低首下心
伈伈(悉枕切)睍睍(吴典切)為民吏羞以偷活於此邪且承天
子命以來為吏固其勢不得不與鱷魚辨鱷魚有知其
聽刺史言潮之州大海在其南鯨鵬之大蝦蟹之細無
不容歸以生以食鱷魚朝發而夕至也今與鱷魚約盡
三日其率醜類南徙於海以避天子之命吏三日不能
至五日五日不能至七日七日不能是終不肻徙也是
不有刺史聽從其言也不然則是鱷魚冥頑不靈刺史
雖有言不聞不知也夫傲天子之命吏不聽其言不徙
以避之與冥頑不靈而為民物害者皆可殺刺史則選
材技吏民操強弓毒矢以與鱷魚從事必盡殺乃止其
無悔
御選古文淵鑒卷三十六
