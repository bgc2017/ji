欽定四庫全書
御選古文淵鑒卷九目錄
秦
孝公下令國中
趙良說商君
李斯諫逐客書
子嬰進諫二世書
騶忌子以鼓琴見齊威王
淳于髠說騶忌子
楚人對頃襄王
欽定四庫全書
御選古文淵鑒卷九
内閣學士兼禮部侍郎教習庶吉士(臣)徐(乾學)等奉
旨編注
秦(帝顓頊之苗裔嬴姓周宣王時秦仲子莊公為西垂大夫莊公子襄公以兵送平王東遷始封為諸)
(侯賜以岐西之地至惠文君始稱王五傳至始皇遂并天下傳二世共享國十五年而亡按舊選)
(本多以戰國策為秦文其時周歷未改當仍繫之周今錄國策所不載如孝公令見秦之始霸趙良)
(說商君見鞅能彊秦而不終李斯諫逐客知秦能用人以并天下及子嬰諫二世著秦之所以亡定)
(為秦文而騶忌子諸篇無所附麗并錄於此卷)
孝公下令國中(孝公名渠梁獻公之子秦自繆公始霸至孝公而復彊)
昔我穆公自岐雍之間修德行武東平晉亂以河為界
西霸戎翟廣地千里天子致伯諸侯畢賀為後世開業
甚光美會往者厲躁簡公出子之不寧(秦四君)國家内憂
未遑外事三晉攻奪我先君河西地諸侯卑秦醜莫大
焉獻公即位鎮撫邊境徙治櫟陽且欲東伐復穆公之
故地修穆公之政令寡人思念先君之意常痛於心賓
客羣臣有能出奇計彊秦者吾且尊官與之分土(接秦文如)
(始皇令丞相御史議帝號及封禪諸石刻其辭皆夸大所謂作而不法者孝公此篇雖僅主富彊而能振先業)
(招賢士為兼并之藉故錄之)
趙良說商君(商鞅衞公子姓公孫氏秦孝公用之定變法之令封之商於號為商)
(君)
商君相秦十年宗室貴戚多怨望者趙良見商君商君
曰鞅之得見也從孟蘭臯(孟蘭臯人姓名)今鞅請得交可乎趙
良曰僕弗敢願也孔丘有言曰推賢而戴者進聚不肖
而王者退僕不肖故不敢受命僕聞之曰非其位而居
之曰貪位非其名而有之曰貪名僕聽君之義則恐僕
貪位貪名也故不敢聞命商君曰子不說吾治秦與趙
良曰反聽之謂聰内視之謂明自勝之謂彊虞舜有言
曰自卑也尚矣君不若道虞舜之道無為問僕矣商君
曰始秦戎瞿之教父子無別同室而居今我更制其教
而為其男女之別大築冀闕營如魯衞矣子觀我治秦
也孰與五羖大夫賢趙良曰千羊之皮不如一狐之腋
千人之諾諾不如一士之諤諤武王諤諤以昌殷紂墨
墨以亡君若不非武王乎則僕請終日正言而無誅可
乎商君曰語有之矣貌言華也至言實也苦言藥也甘
言疾也夫子果肯終日正言鞅之藥也鞅將事子子又
何辭焉趙良曰夫五羖大夫荆之鄙人也(百里奚南陽宛人屬楚故)
(云荆)聞秦繆公之賢而願望見行而無資自粥於秦客被
褐食牛期年繆公知之舉之牛口之下而加之百姓之
上秦國莫敢望焉相秦六七年而東伐鄭三置晉國之
君(謂立晉惠公懷公文公)一救荆國之禍(十二諸侯年表穆公二十八年會晉救楚朝周)
發教封内而巴人致貢施德諸侯而八戎来服由余聞
之欵關請見五羖大夫之相秦也勞不坐乘暑不張蓋
行於國中不從車乘不操干戈功名藏於府庫德行施
於後世五羖大夫死秦國男女流涕童子不歌謠舂者
不相杵(相謂送杵聲)此五羖大夫之德也今君之見秦王也
因嬖人景監以為主非所以為名也相秦不以百姓為
事而大築冀闕非所以為功也刑黥太子之師傅殘傷
民以駿刑是積怨畜禍也教之化民也深於命(教謂商鞅之令)
(也命謂秦君之命也言人畏鞅甚於秦君)民之效上也捷於令(上謂商鞅之處分令謂秦)
(君之教令)今君又左建外易非所以為教也(左建謂以左道建立威權也外)
(易謂在外革易君命也)君又南面而稱寡人日繩秦之貴公子詩
曰相鼠有體人而無禮人而無禮何不遄死以詩觀之
非所以為夀也公子虔杜門不出已八年矣君又殺祝
懽而黥公孫賈詩曰得人者興失人者崩此數事者非
所以得人也君之出也後車十數從車載甲多力而駢
脅者為驂乘持矛而操闟戟者旁車而趨(闟鋋也方言云矛吳揚江)
(淮南楚五湖之間謂之鋋其柄謂之矜釋名云戟格也旁有格闟亦作鈒同所及反)此一物不
具君固不出書曰恃德者昌恃力者亡(此周書之言孔子所刪之餘)
君之危若朝露尚將欲延年益夀乎則何不歸十五都
(都鞅封商於十五邑故云十五都)灌園於鄙勸秦王顯巖穴之士養老
存孤敬父兄序有功尊有德可以少安君尚將貪商於
之富寵秦國之教畜百姓之怨秦王一旦捐賓客而不
立朝秦國之所以收君者豈其微哉亡可翹足而待商
君弗從(孝公卒後鞅出亡秦攻而族之)
李斯諫逐客書(斯楚上蔡人從荀卿學帝王之術後入秦佐始皇并天下為丞)
(相二世時族誅時秦方逐客斯為客卿亦在逐中乃上書)
臣聞吏議遂客竊以為過矣昔繆公求士西取由余於
戎東得百里奚於宛(百里奚楚宛人仕於虞虞亡入秦號五羖大夫)迎蹇叔於
宋(蹇叔岐州人時遊宋故迎之於宋)求丕豹公孫支於晉(丕豹自晉奔秦左氏傳有)
(明文公孫支所謂子桑也岐州人游晉後歸秦)此五者不産於秦而繆公用之
并國二十遂霸西戎孝公用商鞅之法移風易俗民以
殷盛國以富彊百姓樂用諸侯親服獲楚魏之師舉地
千里至今治彊惠王用張儀之計拔三川之地西并巴
蜀北收上郡南取漢中包九夷制鄢郢東據成臯之險
割膏腴之壤遂散六國之從使之西面事秦功施到今
昭王得范雎廢穰侯逐華陽彊公室杜私門蠶食諸侯
使秦成帝業此四君者皆以客之功由此觀之客何負
於秦哉向使四君卻客而不納疏士而不用是使國無
富利之實而秦無彊大之名也今陛下致昆山之玉(昆岡)
(在于闐國東北四百里其岡出玉)有隨和之寶(隨侯行遇大蛇中斷以藥封之歲餘蛇銜明珠)
(徑寸因號隨珠卞和璧始皇以為傳國璽)垂明月之珠服太阿之劍乘纖離
之馬(織離蒲梢皆駿馬名)建翠鳳之旗樹靈鼉之鼓此數寶者秦
不生一焉而陛下說之何也必秦國之所生然後可則
是夜光之璧不飾朝廷犀象之器不為玩好鄭衞之女
不充後宫而駿良駃騠不實外廏江南金錫不為用西
蜀丹青不為采所以飾後宫充下陳(下陳猶後列也)娛心意說
耳目者必出於秦然後可則是宛珠之簪傅璣之珥(宛珠)
(謂以珠宛轉而裝其簪傅璣以璣附著於珥珥者瑱也璣珠之不圓者宛於阮反傅音附)阿縞之
衣錦繡之飾(齊之東阿繒帛所出)不進於前而隨俗雅化(謂閑雅變化而)
(能隨俗)佳冶窈窕趙女不立於側也夫擊甕叩缻彈箏搏
髀而歌呼嗚嗚快耳目者真秦之聲也(甕汲缻也缻瓦器也秦人鼓之)
(以節樂缻甫有反)鄭衞桑間昭虞武象者異國之樂也今棄擊
甕叩缻而就鄭衞退彈箏而取昭虞若是者何也快意
當前適觀而已矣今取人則不然不問可否不論曲直
非秦者去為客者逐然則是所重者在乎色樂珠玉而
所輕者在乎人民也此非所以跨海内制諸侯之術也
臣聞地廣者粟多國大者人衆兵彊則士勇是以太山
不讓土壤故能成其大河海不擇細流故能就其深王
者不卻衆庶故能明其德是以地無四方民無異國四
時充美鬼神降福此五帝三王之所以無敵也今乃棄
黔首以資敵國却賓客以業諸侯使天下之士退而不
敢西向裹足不入秦此所謂藉寇兵而齎盜糧者也(藉積)
(夜反齎子奚反)夫物不産於秦可寶者多士不産於秦而願忠
者衆今逐客以資敵國損民以益讐内自虚而外樹怨
於諸侯求國無危不可得也(按斯此書本自媒而其言與帝王用人無方之義有)
(足相發若阿二世意上書勸行督責以速秦亡辭雖辯不錄)
子嬰進諫二世書(二世立趙高親近日夜毁惡大臣蒙氏子嬰諫不聽)
臣聞故趙王遷殺其良臣李牧而用顔聚燕王喜陰用
荆軻之謀而倍秦之約齊王建殺其故世忠臣而用后
勝之議此三君者皆各以變古者失其國而殃及其身
今蒙氏秦之大臣謀士也而主欲一旦棄去之臣竊以
為不可臣聞輕慮者不可以治國獨智者不可以存君
誅殺忠臣而立無節行之人是内使羣臣不相信而外
使鬭士之意離也臣竊以為不可
騶忌子以鼓琴見齊威王(以下三篇皆戰國文國策不載)
騶忌子以鼓琴見威王威王說而舍之右室須臾王鼔
琴騶忌子推戶入曰善哉鼓琴王勃然不說去琴按劍
曰夫子見容未察何以知其善也騶忌子曰夫大絃濁
以春溫者君也小絃廉折以清者相也(大絃者君也寬和而温小絃者)
(臣也清廉而不亂凡絃以緩急為清濁琴緊其絃則清縵其絃則濁清濁者言琴之聲也)攫之深(以爪)
(持也攫已足反)醳之愉者(醳音釋愉一作舒)政令也鈞諧以鳴大小
相益回邪而不相害者四時也吾是以知其善也王曰
善語音騶忌子曰何獨語音夫治國家而弭人民皆在
其中王又勃然不說曰若夫語五音之紀信未有如夫
子者也若夫治國家而弭人民又何為乎絲桐之間騶
忌子曰夫大絃濁以春溫者君也小絃廉折以清者相
也攫之深而舍之愉者政令也鈞諧以鳴大小相益回
邪而不相害者四時也夫復而不亂者所以治昌也連
而徑者所以存亡也故曰琴音調而天下治夫治國家
而弭人民者無若乎五音者王曰善
淳于髠說騶忌子
騶忌子見三月而受相印淳于髠見之曰善說哉髠有
愚志願陳諸前騶忌子曰謹受教淳于髠曰得全全昌
失全全亡(得全謂人臣事君之禮全具無失)騶忌子曰謹受命請謹毋
離前(謂佩服此言常無離君)淳于髠曰狶膏棘軸所以為滑也然
而不能運方穿(狶膏猪脂也棘軸以棘木為車輪至滑而堅也然而穿孔若方則不能運轉言)
(逆理反經也故下忌曰請謹事左右言每事須順從)騶忌子曰謹受命請謹事左
右淳于髠曰弓膠昔幹所以為合也然而不能傅合疏
罅(昔久舊也幹弓幹也言作弓之法以膠被昔幹而納諸檠中是猶以勢令人合也而久亦不能常傅合於)
(疏罅隙縫鏬呼嫁反)騶忌子曰謹受令請謹自附於萬民淳于
髠曰狐裘雖弊不可補以黃狗之皮騶忌子曰謹受令
請謹擇君子毋雜小人其間淳于髠曰大車不較不能
載其常任琴瑟不較不能成其五音騶忌子曰謹受令
請謹修法律而督姦吏淳于髠說畢趨出至門而面其
僕曰是人者吾語之微言五其應我若響之應聲是人
必封不久矣(按此篇為隠語之始附萬民擇君子辭歸於正故錄之)
楚人對頃襄王(頃襄王名横懷王子)
楚人有好以弱弓微繳加歸鴈之上者頃襄王聞召而
問之對曰小臣之好射鶀鴈羅鸗(鸗野鳥也鶀小鴈也鶀音其鸗音龍)
小矢之發也何足為大王道也且稱楚之大因大王之
賢所弋非直此也昔者三王以弋道德五霸以弋戰國
故秦魏燕趙者鶀鴈也齊魯韓衞者青首也(小鳬有青首者)鄒
費郯邳者羅鸗也外其餘則不足射者見鳥六雙以王
何取(以喻下文秦趙等十二國故云六雙)王何不以聖人為弓以勇士為
繳時張而射之此六雙者可得而囊載也其樂非特朝
夕之樂也其獲非特鳬鴈之實也王朝張弓而射魏之
大梁之南加其右臂而徑屬之於韓則中國之路絶而
上蔡之郡壞矣還射圉之東(圉城在汴州雍丘縣東)解魏左肘而
外擊定陶則魏之東外棄而大宋方與二郡者舉矣且
魏斷二臂顛越矣膺擊郯國大梁可得而有也王綪繳
蘭臺(綪縈也音爭)飲馬西河定魏大梁此一發之樂也若王
之於弋誠好而不厭則出寶弓碆新繳(以石傅弋繳曰碆音波)射
噣鳥於東海還蓋長城以為防(噣謂大鳥之有鈎喙者以比齊也還謂遶也蓋)
(覆也言射者環遶蓋覆使無飛走之路因以長城為防也長城在濟南噣音畫)朝射東莒(密州)
(莒縣故莒子國)夕發浿丘(在清河)夜加即墨顧據午道(午道齊西界當在博)
(州之西境)則長城之東收而太山之北舉矣西結境於趙而
北達於燕三國布&KR1452;(三國齊趙燕也&KR1452;音翅)則從不待約而可成
也北遊目於燕之遼東而南登望於越之會稽此再發
之樂也若夫泗上十二諸侯左縈而右拂之可一旦而
盡也今秦破韓以為長憂得列城而不敢守也伐魏而
無功擊趙顧病則秦魏之勇力屈矣楚之故地漢中析
酈可得而復有也王出寶弓碆新繳涉鄳塞(鄳一作鄍河東大陽)
(有鄍城)而待秦之倦也山東河内可得而一也勞民休衆
南面稱王矣故曰秦為大鳥負海内而處東面而立左
臂據趙之西南右臂傅楚鄢郢膺擊韓魏垂頭中國處
旣形便勢有地利奮翼鼓&KR1452;方三千里則秦未可得獨
招而夜射也欲以激怒襄王故對以此言襄王因召與
語遂言曰夫先王為秦所欺而客死於外怨莫大焉今
以匹夫有怨尚有報萬乘白公子胥是也今楚之地方
五千里帶甲百萬猶足以踊躍中野也而坐受困臣竊
為大王弗取也(按此篇類莊子說劍篇而辭采更勝其意主於報彊秦復懷王之仇春秋之義)
(所取也故錄之正集)
御選古文淵鑒卷九
