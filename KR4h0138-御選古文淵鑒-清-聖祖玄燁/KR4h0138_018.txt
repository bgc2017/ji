欽定四庫全書
御選古文淵鑒卷十八目錄
漢
竇融
責讓隗囂書
馬援
與楊廣書
朱勃
追訟馬援書
班彪
請置太子諸王官屬疏
乞優答北匈奴奏
王命論
桓譚
上時政疏
復上時政疏
杜林
論增科禁疏
張純
正昭穆疏
鄭興
日食疏
陳元
請立左氏疏
朱浮
日食疏
與彭寵書
第五倫
論竇氏疏
勸成風德疏
韋彪
置官選職疏
孔僖
上章帝自訟書
何敞
諫用竇氏疏
徐防
論五經章句疏
魯恭
諫盛夏斷獄疏
魯丕
舉賢良方正對策
論經術疏
欽定四庫全書
御選古文淵鑒卷十八
内閣學士兼禮部侍郎教習庶吉士(臣)徐(乾學)等奉
旨編注
漢
竇融(字周公扶風平陵人章武侯廣國七世孫更始時為鉅鹿太守以累世在河西知其土俗)
(乃將家屬而西後歸光武封安豐侯)
責讓隗囂書(融上書自通光武光武報以手詔融專心内向遣弟詣闕會囂反叛)
(道絶乃遺書責讓之囂不納)
伏惟將軍國富政修士兵懷附親遇戹會之際國家不
利之時(謂漢遭王莽簒奪也)守節不回承事本朝後遣伯春(囂子恂之)
(字也)委身於國無疑之誠於斯有效融等所以欣服高義
願從役於將軍者良為此也而忿悁之間(悁恚也)改節易
圖君臣分爭上下接兵委成功造難就去從議為横謀
(去從背山東也為横通西蜀也)百年累之一朝毁之豈不惜乎殆執事
者貪功建謀以至於此融竊痛之當今西州地勢局迫
人兵離散易以輔人難以自建計若失路不反聞道猶
迷不南合子陽則北走文伯耳(子陽公孫述文伯盧芳也)夫負虚交
而易強禦恃遠救而輕近敵(負亦恃也易輕也恃公孫述而輕光武也)未見
其利也融聞智者不違衆以舉事仁者不違義以要功
今以小敵大於衆何如(言危衆也)弃子徼功於義何如(言違義也)
且初事本朝稽首北面忠臣節也及遣伯春垂涕相送
慈父恩也俄而背之謂吏士何忍而弃之謂留子何(留子)
(謂見在之子對伯春故曰留也)自起兵以來轉相攻擊城郭皆為丘墟
生人轉於溝壑今其存者非鋒刃之餘則流亡之孤迄
今傷痍之恥未愈哭泣之聲尚聞幸賴天運少還而大
將軍復重於難是使積疴不得遂瘳幼孤將復流離其
為悲痛尤足愍傷言之可為酸鼻庸人且猶不忍况仁
者乎融聞為忠甚易得宜實難憂人大過以德取怨知
且以言獲罪也區區所獻惟將軍省焉
馬援(字文淵扶風茂陵人世祖即位援留西州隗囂甚敬重之後歸世祖立功殊域封新息侯)
與楊廣書(拔詣洛陽陳滅囂之術因使援游說囂諸將離其友黨又為書與囂將楊)
(廣云)
春卿無恙(春卿楊廣字)前别冀南寂無音驛援間還長安因
留上林竊見四海已定兆民同情而季孟(隗囂字)閉拒背
畔為天下表的(表猶標也言為標準謂射的也言背叛之罪為天下所指射也)常懼海
内切齒思相屠裂故遺書戀戀以致惻隠之計乃聞季
孟歸罪於援而納王游翁諂邪之說(游翁王元字)自謂函谷
以西舉足可定以今而觀竟何如耶援間至河内過存
伯春(存猶問也時囂子恂在帝所)見其奴吉從西方還說伯春小弟
仲舒望見吉欲問伯春無他否竟不能言曉夕號泣婉
轉塵中又說其家悲愁之狀不可言也夫怨讐可刺不
可毁援聞之不自知泣下也援素知季孟孝愛曾閔不
過夫孝於其親豈不慈於其子可有子抱三木而跳梁
妄作自同分羹之事乎季孟平生自言所以擁兵衆者
欲以保全父母之國而完墳墓也又言苟厚士大夫而
已而今所欲全者將破亡之所欲完者將毁傷之所欲
厚者將反薄之季孟嘗折愧子陽而不受其爵(愧猶辱也)今
更共陸陸(陸陸猶碌碌也)欲往附之將難為顔乎若復責以重
質當安從得子主給是哉往時子陽獨欲以王相待(謂欲)
(封為朔寧王也)而春卿拒之今者歸老更欲低頭與小兒曹共
槽櫪而食併肩側身於怨家之朝乎男兒欲死何傷而
拘游哉(游浮也)今國家待春卿意深宜使牛孺卿與諸耆
老大人(大人謂豪傑也)共說季孟若計畫不從真可引領去矣
前披輿地圖見天下郡國百有六所奈何欲以區區二
邦以當諸夏百有四乎春卿事季孟外有君臣之義内
有朋友之道言君臣耶固當諫爭語朋友耶應有切磋
豈有知其無成而但萎腇咋舌义手從俗乎(萎腇耎弱也萎於)
(偽反腇乃罪反)及今成計殊尚善也過是欲少味矣(以食為喻)且來
君叔(來歙字)天下信士朝廷重之其意依依常獨為西州
言援商朝廷尤欲立信於此(商度也)必不負約援不得久
留願急賜報
朱勃(字叔陽扶風人年十二常候援兄况方領矩步辭言&KR0570;雅援裁知書見之自失况知其意)
(乃自酌酒慰援及援為將軍封侯勃不遇縣令援待以舊恩而卑侮之勃愈身自親及援遇讒)
(惟勃能終焉)
追訟馬援書
臣聞王德聖政不忘人之功採其一美不求備於衆故
高祖赦蒯通而以王禮葬田横大臣曠然咸不自疑夫
大將在外讒言在内微過輙記大功不計誠為國之所
慎也故章邯畏口而奔楚(章邯為秦將畏趙高讒之遂降項羽)燕將據聊
而不下(燕將攻下聊城人或讒之於燕燕將懼誅因保守聊城不敢歸)豈其甘心末規
哉悼巧言之傷類也(末規猶下計也)竊見故伏波將軍新息侯
馬援自西州欽慕聖義間關險難觸冒萬死孤立羣貴
之間傍無一言之佐馳深淵入虎口豈顧計哉寧自知
當要七郡之使徼封侯之福耶八年車駕西討隗囂國
計狐疑衆營未集援建宜進之策卒破西州及吳漢下
隴冀路斷隔惟獨狄道為國堅守士民饑困寄命漏刻援
奉詔西使鎮慰邊衆乃招集豪傑曉誘羌戎謀如涌泉
勢如轉規(規員也)遂救倒懸之急存幾亡之城兵全師進
因糧敵人隴冀略平而獨守空郡兵動有功師進輙克
誅鋤先零緣入山谷猛怒力戰飛矢貫脛又出征交阯
土多瘴氣援與妻子生訣無悔吝之心(吝猶恨也)遂斬滅徵
側克平一州(南海蒼梧鬱林合浦交阯日南九真皆屬交州)間復南討立陷臨
鄉師已有業未竟而死吏士雖疫援不獨存夫戰或以
久而立功或以速而致敗深入未必為得不進未必為
非人情豈樂久屯絶地不生歸哉惟援得事朝廷二十
二年北出塞漠南渡江海觸冒害氣僵死軍事名滅爵
絶國土不傳海内不知其過衆庶未聞其毁卒遇三夫
之言横被誣罔之讒(韓子曰龐共與太子質於邯鄲共謂魏王曰今一人言市有虎王信)
(乎王曰否二人言信乎王曰否三人言王信乎曰寡人信龐共曰夫市無虎明矣然三人言誠市有虎今邯鄲)
(去魏遠於市謗臣者過三人願王熟察之)家屬杜門葬不歸墓怨隙並興宗
親怖慄死者不能自列生者莫為之訟臣竊傷之夫明
主醲於用賞約於用刑高祖嘗與陳平金四萬斤以間
楚軍不問出入所為豈復疑以錢穀間哉夫操孔父之
忠而不能自免於讒此鄒陽之所悲也(鄒陽言曰昔者魯聽季孫之說)
(而逐孔子宋信子罕之計而囚墨翟夫以孔墨之辯不能自免於讒諛)詩云取彼讒人投
畀豺虎豺虎不食投畀有北有北不受投畀有昊(小雅巷伯)
(之篇)此言欲令上天而平其惡惟陛下留思豎儒之言無
使功臣懷恨黃泉臣聞春秋之義罪以功除聖王之祀
臣有五義(禮記曰夫聖王之制祀也法施于人則祀之以死勤事則祀之以勞定國則祀之能禦大)
(災則祀之能捍大患則祀之)若援所謂以死勤事者也願下公卿平
援功罪宜絶宜續以厭海内之望臣年已六十常伏田
里竊感樂布哭彭越之義(彭越為梁王欒布為梁大夫使於齊越以謀反梟首洛陽)
(詔有收視者捕之布使還奏事越頭下祠而哭之)冒陳悲憤戰慄闕庭(書奏報歸田里)
班彪(字叔皮扶風安陵人官望都長)
請置太子諸王官屬疏(時東宫初建諸王國並開而官屬末備師保多)
(闕彪上言帝納之)
孔子稱性相近習相遠也賈誼以為習與善人居不能
無為善猶生長於齊不能無齊言也習與惡人居不能無
惡猶生長於楚不能無楚言也是以聖人審所與居而
戒慎所習昔成王之為孺子出則周公召公太史佚入
則太顛閎夭南宫括散宜生左右前後禮無違者故成
王一日即位天下曠然太平是以春秋愛子教以義方
不納于邪驕奢淫佚所自邪也詩云貽厥孫謀以燕翼
子(大雅文王有聲之篇)言武王之謀遺子孫也漢興太宗使鼂錯
導太子以法術(文帝時錯為太子家令)賈誼教梁王以詩書(誼為梁王)
(太傅)及至中宗亦令劉向王襃蕭望之周堪之徒以文章
之學保訓東宫以下(中宗宣帝也時元帝為太子宣帝使王襃劉向等之太子宫娛侍太)
(子朝夕誦讀蕭望之為太傅周堪為少傅)莫不崇簡其人就成德器今皇太
子諸王雖結髮學問修習禮樂而傅相未置賢才官屬
多闕舊典宜博選名儒有威重明通政事者以為太子
太傅東宫及諸王國備置官屬又舊制太子食湯沐十
縣設周衛交戟五日一朝因坐東廂省視膳食其非朝
日使僕中允旦旦請問而已明不媟黷廣其敬也
乞優答北匈奴奏(建武二十八年北匈奴復遣使詣闕貢馬及裘更乞和親)
(并請音樂又求率西域諸國胡客與俱獻見帝下三府議酬答之宜司徒掾彪奏云云帝)
(悉從之)
臣聞孝宣皇帝勅邊守尉曰匈奴大國多變詐交接得
其情則卻敵折衝應對入其數則反為輕欺今北匈奴
見南單于來附懼謀其國故數乞和親又遠驅牛馬與
漢合市重遣名王多所貢獻斯皆外示富強以相欺誕
也臣見其獻益重知其國益虛歸親愈數為懼愈多然
今既未獲助南則亦不宜絶北羈縻之義禮無不答謂
可頗加賞賜略與所獻相當明加曉告以前世呼韓邪
郅支行事報答之辭令必有適今立稾草并上曰單于
不忘漢恩追念先祖舊約欲修和親以輔身安國計議
甚高為單于嘉之往者匈奴數有乖亂呼韓郅支自相
讐隙並蒙孝宣皇帝垂恩救護故各遣侍子稱藩保塞
其後郅支忿戾自絶皇澤而呼韓附親忠孝彌著及漢
滅郅支遂保國傳嗣子孫相繼今南單于攜衆南向欵
塞歸命自以呼韓嫡長次第當立而侵奪失職猜疑相
背數請兵將歸埽北庭策謀紛紜無所不至惟念斯言
不可獨聽又以北單于比年貢獻欲修和親故拒而未
許將以成單于忠孝之義漢秉威信總率萬國日月所
照皆為臣妾殊俗百蠻義無親疎服順者襃賞畔逆者
誅罸善惡之效呼韓郅支是也今單于欲修和親欵誠
已達何嫌而欲率西域諸國俱來獻見西域國屬匈奴
與屬漢何異單于數連兵亂國内虚耗貢物裁以通禮
何必獻馬裘今齎雜繒五百匹弓鞬韥丸一矢四發遣
遺單于又賜獻馬左骨都侯右谷蠡王雜繒各四百匹
斬馬劒各一單于前言先帝時所賜呼韓邪竽瑟空侯
皆敗願復裁賜念單于國尚未安方厲武節以戰攻為
務竽瑟之用不如良弓利劒故未以齎朕不愛小物於
單于便宜所欲遣驛以聞
王命論(王命帝王受命也時隗囂據隴右問彪曰往者周亡戰國並争天下分裂意者)
(從横之事復起於今乎彪乃作此論以悟之)
昔在帝堯之禪曰咨爾舜天之歷數在爾躬舜亦以命
禹暨于稷契咸佐唐虞光濟四海奕世載德至於湯武
而有天下雖其遭遇異時禪代不同至於應天順人其
揆一焉是故劉氏承堯之祚氏族之世著於春秋唐據
火德而漢紹之(陶唐氏既衰其後有劉累范氏其後也范氏為晉士師魯文公世奔秦後歸於)
(晉其處者為劉氏帝系曰帝堯封于唐為火德漢承堯故亦以火德王)始起沛澤則神母夜
號以彰赤帝之符(即哭白蛇事也)由是言之帝王之祚必有明
聖顯懿之德豐功厚利積累之業然後精誠通於神明
流澤加於生民故能為鬼神所福饗天下所歸往未見
運世無本功德不紀而得崛起在此位者也世俗見高
祖興於布衣不達其故以為適遭暴亂得奮其劔遊說
之士至比天下於逐鹿幸捷而得之不知神器有命不
可以智力求悲夫此世之所以多亂臣賊子者也若然
者豈徒闇於天道哉又不覩之於人事矣夫餓饉流隸
饑寒道路(流隸謂逃流賤隸之人)思有裋褐之襲擔石之蓄所願
不過一金終於轉死溝壑何則貧窮亦有命也况乎天
子之貴四海之富神明之祚可得而妄處哉故雖遭罹
厄會竊其權柄勇如信布強如項籍成如王莽然卒潤
鑊伏鑕烹醢分裂又况么麽不及數子而欲闇干天位
者乎是故駑蹇之乘不騁千里之塗燕雀之疇不奮六
翮之用楶梲之材不荷棟梁之任(栭謂之楶梁上楹謂之梲蓋小材也楶)
(音節梲之劣切)斗筲之子不秉帝王之重易曰鼎折足覆公餗
不勝其任也當秦之末豪傑共推陳嬰而王之嬰母止
之曰自吾為子家婦而世貧賤卒富貴不祥不如以兵
屬人事成少受其利不成禍有所歸嬰從其言而陳氏
以寧王陵之母亦見項氏之必亡而劉氏之將興也是
時陵為漢將而母獲於楚有漢使來陵母見之謂曰願
告吾子漢王長者必得天下子謹事之無有二心遂對
漢使伏劔而死以固勉陵其後果定於漢陵為漢相封
侯夫以匹婦之明猶能推事理之致探禍福之機全宗
祀於無窮垂策書於春秋而况大丈夫之事乎是故窮
達有命吉凶由人嬰母知廢陵母知興審此二者帝王
之分決矣蓋在高祖其興也有五一曰帝堯之苗裔二
曰體貌多竒異三曰神武有徵應四曰寬明而仁恕五
曰知人善任使加之以信誠好謀達於聽受見善如不
及用人如由巳從諫如順流趣時如響起當食吐哺納
子房之策拔足揮洗揖酈生之說悟戍卒之言斷懷土
之情(高祖西都洛陽戍卒婁敬言不如入關據秦之固是日車駕西都長安)高四皓之名
割肌膚之愛(因四皓而不立趙王故曰割)舉韓信於行陣收陳平於
亡命英雄陳力羣策畢舉此高祖之大略所以成帝業
也若乃靈瑞符應又可略聞矣初劉媪妊高祖而夢與
神遇震電晦冥有龍蛇之怪及長而多靈有異於衆是
以王武感物而折契(高祖微時嘗從王媪武負二人賖酒既醉臥二人見其上有怪異遂)
(毁契不取財)呂公覩形而進女秦王東游以厭其氣呂后望
雲而知其處始受命則白蛇分西入關則五星聚故淮
隂留侯謂之天授非人力也歴古今之得失騐行事之
成敗稽帝王之世運考五者之所謂(五者即前其興也有五)取舍
不厭斯位符瑞不同斯度而苟昧權利越次妄據外不
量力内不知命則必喪保家之主失天年之壽(趙孟過鄭印段)
(賦蟋蟀趙孟曰保家之主也)遇折足之凶伏斧鉞之誅英雄誠知覺
悟畏若禍戒超然遠覽淵然深識收陵嬰之明分絶信
布之覬覦距逐鹿之瞽說審神器之有授無貪不可冀
為二母之所笑則福祚流於子孫天禄其永終矣
桓譚(字君山沛國相人博學多通徧習五經皆詁訓大義不為章句世祖即位大司空宋弘薦)
(譚拜議郎給事中)
上時政疏(時天下初平法令未定譚初言事不合至是復上疏)
臣聞國之廢興在於政事政事得失由乎輔佐輔佐賢
明則俊士充朝而理合世務輔佐不明則論失時宜而
舉多過事夫有國之君俱欲興化建善然而政道未理
者其所謂賢者異也昔楚莊王問孫叔敖曰寡人未得
所以為國是也叔敖曰國之有是衆所惡也恐王不能
定也王曰不定獨在君亦在臣乎對曰君驕士曰士非
我無從富貴士驕君曰君非士無從安存人君或至失
國而不悟士或至饑寒而不進君臣不合則國是無從
定矣莊王曰善願相國與大夫共定國是也蓋善政者
視俗而施教察失而立防威德更興文武迭用然後政
調於時而躁人可定(躁猶動也謂躁撓不定之人也)昔董仲舒言理國
譬若琴瑟其不調者則解而更張夫更張難行而拂衆
者亡是故賈誼以才逐而鼂錯以智死世雖有殊能而
終莫敢談者懼於前事也且設法禁者非能盡塞天下
之姦皆合衆人之所欲也大抵取便國利事多者則可
矣夫張官置吏以理萬人縣賞設罰以别善惡惡人誅
傷則善人蒙福矣今人相殺傷雖已伏法而私結怨讐
子孫相報後忿深前至於滅戸殄業而俗稱豪健故雖
有怯弱猶勉而行之此為聽人自理而無復法禁者也
今宜申明舊令若已伏官誅而私相傷殺者雖一身逃
亡皆徙家屬於邊其相傷者加常二等不得雇山贖罪
(漢書音義曰令甲女子犯徒遣歸家每月出錢雇人於山伐木名曰雇山)如此則仇怨自解
盜賊息矣夫理國之道舉本業而抑末利是以先帝禁
人二業錮商賈不得宦為吏(高祖時令賈人不得衣絲乘車市井子孫不得宦為)
(吏)此所以抑并兼長廉恥也今富商大賈多放田貨中
家子弟為之保役(中家猶中等也保役猶保信也)趨走與臣僕等勤收
稅與封君比入(中家子為之保役趨走俯伏譬若臣僕也)是以衆人慕效不
耕而食至乃多通侈靡以淫耳目今可令諸商賈自相
糾告若非身力所得皆以臧畀告者如此則專役一已
不敢以貨與人事寡力弱必歸功田畝田畝修則穀入
多而地力盡矣又見法令決事輕重不齊或一事殊法
同罪異論姦吏得因緣為市所欲活則出生議所欲陷
則與死比是為刑開二門也今可令通義理明習法律
者校定科比(科謂事條比謂類例)一其法度班下郡國蠲除故條
如此天下知方而獄無怨濫矣(書奏不省)
復上時政疏(時帝方信讖多以决定嫌疑又醻賞少薄天下不時安定譚復上疏)
(帝省奏愈不悦)
臣前獻瞽言未蒙詔報不勝憤懣冒死復陳愚夫策謀
有益於政道者以合人心而得事理也凡人情忽於見
事而貴於異聞觀先王之所記述咸以仁義正道為本
非有竒怪虚誕之事蓋天道性命人所難言也自子貢
以下不得而聞况後世淺儒能通之乎今諸巧慧小才
伎數之人增益圖書矯稱讖記(圖書即讖緯符命之類也)以欺惑貪
邪詿誤人主焉可不抑遠之哉臣譚伏聞陛下窮折方
士黃白之術甚為明矣(黃白謂以藥化成金銀也)而乃欲聽納讖記
又何誤也其事雖有時合譬猶卜數隻偶之類(言偶中也)陛
下宜垂明聽發聖意屏羣小之曲說述五經之正義略
靁同之俗語詳通人之雅謀又臣聞安平則尊道術之
士有難則貴介胄之臣今聖朝興復祖統為人臣主而
四方盜賊未盡歸伏者此權謀未得也臣譚伏覩陛下
用兵諸所降下既無重賞以相恩誘或至虜掠奪其財
物是以兵長渠率各生狐疑黨輩連結歲月不解古人
有言曰天下皆知取之為取而莫知與之為取(言先驍與之後)
(乃可取之)陛下誠能輕爵重賞與士共之則何招而不至何
說而不釋何向而不開何征而不克如此則能以狹為
廣以遲為速亡者復存失者復得矣
杜林(字伯山扶風茂陵人官至大司空)
論增科禁疏(光武時羣臣上言請增科禁詔下公卿議林疏奏帝從之)
夫人情挫辱則義節之風損法防繁多則苟免之行興
孔子曰道之以政齊之以刑民免而無恥道之以德齊
之以禮有恥且格古之明王深識遠慮動居其厚不務
多辟周之五刑不過三千大漢初興詳覽失得故破矩
為圓斵雕為樸蠲除苛政更立疏網海内歡欣人懷寬
德及至其後漸以滋章吹毛索疵詆欺無限(詆欺謂飾非成釁非)
(其本罪)果桃菜茹之餽集以成臧(臧與贓同)小事無妨於義以
為大戮故國無廉士家無完行至於法不能禁令不能
止上下相遁為敝彌深臣愚以為宜如舊制不合翻移
張純(字伯仁京兆杜陵人安世四世孫官至大司空)
正昭穆疏(建武初宗廟未定昭穆失序純乃與太僕朱浮共上疏云)
陛下興於匹庶蕩滌天下誅鋤暴亂興繼祖宗竊以經
義所紀人事衆心雖實同創革而名為中興宜奉先帝
恭承祭祀者也元帝以來宗廟奉祠高皇帝為受命祖
孝文皇帝為太宗孝武皇帝為世宗皆如舊制又立親
廟四世推南頓君以上盡於舂陵節侯(南頓令欽即光武之父舂陵侯)
(買光武高祖也)禮為人後者則為之子既事大宗則降其私親
(大宗謂元帝也據代相承高祖至元帝八代光武即高祖九代孫以代數相推故繼體元帝)今禘祫
高廟陳序昭穆而舂陵四世君臣並列以卑厠尊不合
禮意設不遭王莽而國嗣無寄推求宗室以陛下繼統
者安得復顧私親違禮制乎昔高帝以自受命不由太
上宣帝以孫後祖不敢私親故為父立廟獨羣臣侍祠
臣愚謂宜除今親廟以則二帝舊典願下有司博採其
議(詔下公卿大司徒戴涉大司空竇融議宜以宣元成哀平五帝四世代今親廟宣元皇帝尊為祖父可親)
(奉祀成帝以下有司行事别為南頓君立皇考廟其祭上至春陵節侯羣臣奉祠以明尊尊之敬親親之恩帝)
(從之)
鄭興(字少贛河南開封人興好古學世言左氏者多祖於興終蓮勺令)
日食疏(建武七年三月晦日食興疏奏多有所納)
春秋以天反時為災地反物為妖人反德為亂亂則妖
災生往年以來謫咎連見意者執事頗有缺焉按春秋
昭公十七年夏六月甲戌朔日有食之傳曰日過分而
未至(言過春分而未及夏至也)三辰有災於是百官降物(素服也)君不
舉(不舉盛饌)避移時(避正寢過日食時也)樂用鼓祝用幣史用辭今孟
夏純乾用事隂氣未作其災尤重夫國無善政則讁見
日月變咎之來不可不慎其要在因人之心擇人處位
也堯知鯀不可用而用之者屈已之明因人之心也齊
桓反政而相管仲晉文歸國而任郄縠者是不私其私
擇人處位也今公卿大夫多舉漁陽太守郭伋可大司
空者而不以時定道路流言咸曰朝廷欲用功臣功臣
用則人位謬矣願陛下上師唐虞下覽齊晉以成屈已
從衆之德以濟羣臣讓善之功夫日月交會數應在朔
而頃年日食每多在晦先時而合皆月行疾也日君象
而月臣象君亢急則臣下促迫故行疾也今年正月繁
霜(正月夏之四月)自爾以來率多寒日此亦急咎之罸(書曰急恒寒若)
天子賢聖之君猶慈父之於孝子也丁寧申戒欲其反
政故災變仍見此乃國之福也今陛下高明而羣臣惶
促宜留思柔尅之政垂意洪範之法博採廣謀納羣下
之策
陳元(字長孫蒼梧廣信人父欽習左氏春秋事黎陽賈護與劉歆同時而别自名家元少傳父)
(業為之訓詁銳精覃思至不與鄉里通以父任為郎建武初元與桓譚杜林鄭興俱為學者所)
(宗)
請立左氏疏(時議欲立左氏傳博士范升奏以為左氏淺末不宜立元聞之乃詣)
(闕上疏)
陛下撥亂反正文武並用深愍經蓺謬雜真偽錯亂每
臨朝日輙延羣臣講論聖道知丘明至賢親受孔子而
公羊穀梁傳聞於後世故詔立左氏博詢可否示不專已
盡之羣下也今論者沉溺所習翫守舊聞固執虚言傳
受之辭以非親見實事之道左氏孤學少與(與猶黨也)遂為
異家之所覆冒夫至音不合衆聽故伯牙絶絃(鍾子期死伯牙)
(破琴絶絃不復鼓琴)至寳不同衆好故卞和泣血(卞和得寶玉獻楚武王文王皆)
(被刖至成王時卞和抱其璞于郊泣盡以血繼之王乃使玉尹攻之果得寳玉)仲尼聖德而不
容於世况乎竹帛餘文其為雷同者所排固其宜也非
陛下至明孰能察之臣元竊見博士范升等所議奏左
氏春秋不可立及太史公違戾凡四十五事業升等所
言前後相違皆斷截小文媟黷微辭以年數小差掇為
巨謬遺脱纖微指為大尤抉瑕摘釁掩其弘美所謂小
辯破言小言破道者也(大戴記小辯篇孔子曰小辯破言小言破義小義破道)升
等又曰先帝不以左氏為經故不置博士後主所宜因
襲臣愚以為若先帝所行而後主必行者則盤庚不當
遷於殷周公不當營洛邑陛下不當都山東也往者孝
武皇帝好公羊衛太子好穀梁有詔詔太子受公羊不
得受穀梁孝宣皇帝在人間時聞衛太子好榖梁於是
獨學之及即位為石渠論而榖梁氏興(宣帝丼露三年詔諸儒講論五)
(經於石渠閣)至今與公羊並行此先帝後帝各有所立不必
其相因也孔子曰純儉吾從衆至於拜下則違之夫明
者獨見不惑於朱紫聽者獨聞不謬於清濁故離朱不
為巧眩移目(離朱一號離婁)師曠不為新聲易耳(衛靈公將之晉宿於濮水)
(之上夜聞新聲召師涓告之曰為我聽寫之曰臣得之矣遂之晉晉平公饗之酒酣靈公曰有新聲願奏之乃)
(令師涓鼓琴未終師曠止之曰此亡國之聲也)方今干戈少弭戎事略戢留思
聖藝眷顧儒雅採孔子下拜之義卒淵聖獨見之旨分
明黑白建立左氏解釋先聖之積結洮汰學者之累惑
(洮汰猶洗濯也)使基業垂於萬世後進無復狐疑則天下幸甚
臣元愚鄙常傳師言如得以褐衣召見俯伏庭下誦孔
氏之正道理丘明之宿冤若辭不合經事不稽古退就
重誅雖死之日生之年也(書奏下其議范升復與元相辨難凡十餘上帝卒立左氐)
(學太常選博士四人元為第一帝以元新忿爭乃用其次司隸從事李封於是諸儒以左氏之立論議讙譁自)
(公卿以下數廷争之會封病卒左氏復廢)
朱浮(字叔元沛國蕭人官至大司空封新息侯)
日食疏(時帝以二千石長吏多不勝任有纖微之過者必見斥罷交易紛擾百姓不寧)
(會有日食之異浮乃上疏)
臣聞日者衆陽之所宗君上之位也凡居官治民據郡
典縣皆為陽為上為尊為長若陽上不明尊長不足則
干動三光垂示王者五典紀國家之政(五典五經也)鴻範别
災異之文皆宣明天道以徵來事者也陛下哀愍海内
新離禍毒保宥生人使得蘇息而今牧人之吏多未稱
職小違理實輙見斥罷豈不粲然黑白分明哉然以堯
舜之盛猶加三考大漢之興亦累功效吏皆積久養老
於官至名子孫因為氏姓(前書武帝時漢有天下已七十餘年為吏者長子孫居官)
(者以為姓號人人自愛而重犯法音義曰時無事吏不數轉至於子孫而不轉職今倉氏庫氏因以為姓即倉)
(庫吏之後也)當時吏職何能悉理論議之徒豈不諠譁蓋以
為天地之功不可倉卒艱難之業當累日也而間者守
宰數見換易迎新相代疲勞道路尋其視事日淺未足
昭見其職既加嚴切人不自保各相顧望無自安之心
有司或因睚眦以騁私怨苟求長短求媚上意二千石
及長吏迫於舉劾懼於刺譏故争飾詐偽以希虚譽斯皆
羣陽騷動日月失行之應夫物暴長者必夭折功卒成
者必亟壊如摧長久之業而造速成之功非陛下之福
也天下非一時之用也海内非一旦之功也願陛下遊
意於經年之外望化於一世之後天下幸甚(帝下其議羣臣多同)
(於浮自是牧守易代頗簡)
與彭寵書(時浮為幽州牧寵為漁陽太守浮性急寵亦負其功嫌怨轉積浮密表寵)
(遣吏迎妻不迎母又受貨賄多聚兵穀意計難量寵既積怨聞之怒舉兵攻浮浮書責之)
(寵得書愈怒攻浮轉急)
蓋聞智者順時而謀愚者逆理而動常竊悲京城太叔
以不知足而無賢輔卒自棄於鄭也伯通以名字典郡
有佐命之功臨民親職愛惜倉庫(伯通彭寵字名字謂聲譽也典郡謂太守)
(也佐命謂輔受命者)而浮秉征伐之任欲權時救急二者皆為國
耳即疑浮相譖何不詣闕自陳而為族滅之計乎朝廷
之於伯通恩亦厚矣委以大郡任以威武事有柱石之
寄情同子孫之親匹夫媵母尚能致命一飡(匹夫媵母皆卑賤無)
(職之人言感一飡之惠尚能致死命以報)豈有身帶三綬職典大邦而不顧
恩義生心外叛者乎(三綬者古人兼官一官一綬也)伯通與吏民語何
以為顔行步拜起何以為容坐臥念之何以為心引鏡
窺影何以施眉目舉措建功何以為人惜乎棄休令之
嘉名造梟鴟之逆謀捐傳葉之慶祚(言寵已封侯可傳子孫也)招破
敗之重災高論堯舜之道不忍桀紂之性生為世笑死
為愚鬼不亦哀乎伯通與耿俠游俱起佐命同被國恩
(俠游耿况字也况為上谷大守初與寵結謀共歸光武也)俠游謙讓屢有降挹之言
(挹損也)而伯通自伐以為功高天下往時遼東有豕生子
白頭異而獻之行至河東見羣豕皆白懷慚而還若以
子之功論於朝廷則為遼東豕也(言朝廷之人如寵功者不少)今乃
愚妄自比六國六國之時其勢各盛廓地數千里勝兵
將百萬故能據國相持多歴年所(所數也)今天下幾里列
郡幾城(幾者假設問辭言今天下非比六國時也)奈何以區區漁陽而結怨
天子此猶河濱之人捧土以塞孟津多見其不知量也
方今天下適定海内願安士無賢不肖皆樂立名於世
而伯通獨中風狂走自損盛時内聽驕婦之失計外信
讒邪之諛言(浮密奏寵上徵之寵既自疑其妻勸寵無應徵寵與所親信吏計議吏皆勸寵止不)
(應徵)長為羣后惡法(羣后指功臣巳封者而言惡法亦鑒戒也)永為功臣鑒戒
豈不誤哉定海内者無私讐勿以前事自疑(定海内指光武而言)
(前事指寵不應徵而言)願留意顧老母少弟凡舉事無為親厚者
所痛而為見讐者所快
第五倫(字伯魚京兆長陵人建武中舉孝廉拜會稽太守再遷蜀郡章帝即位代牟融為司)
(空)
論竇氏疏(竇憲章德皇后之兄章帝世諸馬得罪歸國竇氏始貴倫上疏)
臣得以空虚之質當輔弼之任素性駑怯位尊爵重拘
迫大義思自策厲雖遭百死不敢擇地又况親遇危言
之世哉今承百王之敝人尚文巧咸趨邪路莫能守正
伏見虎賁中郎將竇憲椒房之親典司禁兵出入省闈
年盛志美卑謙樂善此誠其好士交結之方然諸出入
貴戚者類多瑕釁禁錮之人尤少守約安貧之節士大
夫無志之徒更相販賣雲集其門衆喣飄山聚蚊成雷
蓋驕佚所從生也三輔論議者至云以貴戚廢錮當復
以貴戚浣濯之猶解酲當以酒也(病酒曰酲)詖險趨勢之徒
誠不可親近臣愚願陛下中宫嚴勅憲等閉門自守無
妄交通士大夫防其未萌慮於無形令憲永保福禄君
臣交歡無纖介之隙此臣之至所願也
勸成風德疏(倫常疾俗吏苛刻及為三公値章帝長者屢有善政乃上疏襃稱盛)
(美因以勸成風德)
陛下即位躬天然之德體宴宴之姿以寬弘臨下出入
四年前歲誅刺史二千石貪殘者六人斯皆明聖所鑒
非羣下所及然詔書每下寬和而政急不解務存節儉
而奢侈不止者咎在俗敝羣下不稱故也光武承王莽
之餘頗以嚴猛為政後代因之遂成風化郡國所舉類
多辦職俗吏殊未有寬博之選以應上求者也陳留令
劉豫冠軍令駟協並以刻薄之姿臨人宰邑專念掠殺
務為嚴苦吏民愁怨莫不疾之而今之議者反以為能
違天心失經義誠不可不慎也非徒應坐豫協亦當宜
譴舉者務進仁賢以任時政不過數人則風俗自化矣
臣嘗讀書記知秦以酷急亡國又目見王莽亦以苛法
自滅故勤勤懇懇實在於此又聞諸王主貴戚驕奢踰
制京師尚然何以示遠故曰其身不正雖令不從以身
教者從以言教者訟夫隂陽和歲乃豐君臣同心化乃
成也其刺史太守以下拜除京師及道出洛陽者宜皆
召見可因博問四方兼以觀察其人諸上書言事有不
合者可但報歸田里不宜過加喜怒以明在寬臣愚不
足採
韋彪(字孟達扶風平陵人官至大鴻臚)
置官選職疏(時吏多以苛刻為能又選職不必以才因盛夏多寒乃上疏)
臣聞政化之本必順隂陽伏見立夏以來當暑而寒殆
以刑罰刻急郡國不奉時令之所致也農人急於務而
苛吏奪其時賦發充常調而貪吏割其財此其巨患也
夫欲急人所務當先除其所患天下樞要在於尚書尚
書之選豈可不重而間者多從郎官超升此位雖曉習
文法長於應對然察察小慧類無大能宜簡嘗歴州宰
素有名者雖進退舒遲時有不逮然端心向公奉職周
密宜鑒嗇夫捷急之對深思絳侯木訥之功也往時楚
獄大起故置令史以助郎職而類多小人好為姦利今
者務簡皆可停省又諫議之職應多公直之士通才謇
正有補益於朝者今或從徵試輩為大夫又御史外遷
動據州郡並宜清選其任責以言績其二千石視事雖
久而為吏民所便安者宜增秩重賞勿妄遷徙惟留聖
心
孔僖(字仲和魯國魯人自安國以下世傳古文尚書毛詩官臨晉令)
上章帝自訟書(僖遊太學鄰房生梁郁隂上書告僖誹謗武帝譏刺當世事下)
(有司僖以吏捕方至恐誅乃上書自訟帝省奏立詔勿問拜僖蘭臺令史)
臣之愚意以為凡言誹謗者謂實無此事而虚加誣之
也至如孝武皇帝政之美惡顯在漢史坦如日月是為
直說書傳實事非虚謗也夫帝者為善則天下之善咸
歸焉其不善則天下之惡亦萃焉斯皆有以致之故不
可以誅於人也(誅責也)且陛下即位以來政教未過而德
澤有加(言政教未有過失也)天下所具也(言具知也)臣等獨何譏刺哉
假使所非實是則固應悛改儻其不當亦宜含容又何
罪焉陛下不推原大數深自為計徒肆私忿以快其意
臣等受戮死即死耳顧天下之人必回視易慮以此事
闚陛下心自今以後苟見不可之事終莫復言者矣臣
之所以不愛其死猶敢極言者誠為陛下深惜此大業
陛下若不自惜則臣何賴焉齊桓公親揚其先君之惡
以唱管仲(國語齊桓公親迎管仲於郊而與之坐問馬昔我先君襄公築臺以為高位田狩畢弋不)
(聽國政卑聖侮士而唯女是崇是以國家不曰引不月長恐宗廟不掃除社稷不血食敢問為此若何)然
後羣臣得盡其心今陛下乃欲以十世之武帝遠諱實
事豈不與桓公異哉臣恐有司卒然見搆銜恨蒙枉不
得自叙使後世論者擅以陛下有所方比寧可復使子
孫追掩之乎謹詣闕伏待重誅
何敞(字文高扶風平陵人和帝時為尚書數切諫言諸竇罪過憲等深惡之出為濟南太傅後)
(復徵遷五官中郎坐詐病抵罪卒於家)
諫用竇氏疏(時太后兄竇憲以車騎將軍擊匈奴詔使者為憲弟衛尉篤奉車都)
(尉景大起邸第興造勞役百姓愁苦敞上疏切諫不報敞為尚書復上封事)
夫忠臣憂世犯主嚴顔譏刺貴臣至以殺身滅家而猶
為之者何邪君臣義重有不得已也臣伏見往事國之
危亂家之將凶皆有所由較然易知昔鄭武姜之幸叔
段衛莊公之寵州吁愛而不教終至凶戾由是觀之愛
子若此猶饑而食之以毒適所以害之也伏見大將軍
竇憲始遭大憂公卿比奏欲令典幹國事(比頻也幹主也)憲深
執謙退固辭盛位懇懇勤勤言之深至天下聞之莫不
悦喜今踰年無幾大禮未終卒然中改兄弟專朝憲秉
三軍之重篤景總宮衛之權而虐用百姓奢侈僭偪誅
戮無罪肆心自快今者論議洶洶咸謂叔段州吁復生
於漢臣觀公卿懷持兩端不肯極言者以為憲等若有
匪懈之志則已受吉甫襃申伯之功(申伯周宣王元舅也有令德故尹吉甫作)
(頌以美之)如憲等陷於罪辜則自取陳平周勃順呂后之權
(呂后欲封呂禄呂産為王陳平周勃順旨而封之呂后崩平勃合謀卒誅産禄也)終不以憲等
吉凶為憂也臣敞區區誠欲計策兩安絶其綿綿塞其
涓涓(周金人銘曰涓涓不壅終為江河綿綿不絶或成網羅)上不欲令皇太后損
文母之號陛下有誓泉之譏(左傳鄭莊公寘姜氏於城潁誓之曰不及黃泉無相見也)
下使憲等長保其福祐然臧獲之謀上安主父下存主
母猶不免於嚴怒(臧獲奴婢賤稱也史記蘇秦謂燕王曰客有遠為吏其妻私人其夫將來)
(妻作藥酒待之夫至妻使妾舉藥酒而進之妾欲言則恐逐其主母也欲勿言則恐殺其主父於是佯僵而棄)
(酒主父怒笞之故妾偃而覆酒上存主父下存主母然終不免於笞)臣伏惟累祖蒙恩至
臣八世(自膠東相成至敞凡八世)復以愚陋旬年之間歴顯位備機
近每念厚德忽然忘生雖知言必夷滅而冒死自盡者
誠不忍目見其禍而懷默苟全駙馬都尉瓌雖存弱冠
有不隠之忠比請退身願抑家權可與參謀聽順其意
誠宗廟至計竇氏之福
徐防(字謁卿沛國銍人官至太尉安帝時以災異策免)
五經章句疏(防以五經久遠聖意難明宜為章句以悟後學乃上疏詔從之)
臣聞詩書禮樂定自孔子發明章句始於子夏其後諸
家分析各有異說漢承亂秦經典廢絶本文略存或無
章句收拾闕遺建立明經博徵儒術開置太學孔聖既
遠微旨將絶故立博士十有四家(易有施孟梁丘賀京房書有歐陽和伯夏)
(侯勝建詩有申公轅固韓嬰春秋有嚴彭祖顔安樂禮有戴德戴勝光武時立十四博士)設甲乙之
科(歲課甲科四十人為郎中乙科二十人為太子舍人丙科四十人補文學掌故)以勉勸學者
所以示人好惡改敝就善者也伏見太學試博士弟子
皆以意說不修家法私相容隠開生姦路每有策試輙
興諍訟論議紛錯互相是非孔子稱述而不作又曰吾
猶及史之闕文疾史有所不知而不肯闕也今不依章
句妄生穿鑿以遵師為非義意說為得理輕侮道術寖
以成俗誠非詔書實選本意改薄從忠三代常道專精
務本儒學所先臣以為博士及甲乙策試宜從其家章
句開五十難以試之解釋多者為上第引文明者為高
說若不依先師義有相伐(伐謂自相攻伐也)皆正以為非五經
各取上第六人論語不宜射策雖所失或久差可矯革
魯恭(字仲康扶風平陵人章帝時拜中牟令專以德化為理官至司徒)
諫盛夏斷獄疏(初和帝末夏令麥秋得案騐薄刑而州郡好以苛察為政因遂)
(盛夏斷獄恭上疏諫)
臣伏見詔書敬若天時憂念萬民為崇和氣罪非殊死
且勿案騐進柔良退貪殘奉時令所以助仁德順昊天
致和氣利黎民者也舊制至立秋乃行薄刑自永元十
九年以來改用孟夏而刺史太守不深惟憂民息事之
原進良退殘之化因以盛夏徵召農人拘對考騐連滯
無已司隸典司京師四方是則而近於春月分行諸部
託言勞來貧人而無隠惻之實煩擾郡縣廉考非急逮
捕一人罪延十數上逆時氣下傷農業案易五月姤用
事經曰后以施令誥四方言君以夏至之日施命令止
四方行者所以助微隂也行者尚止之况於逮召考掠
奪其時哉比年水旱傷稼人饑流冗(冗散也)今始夏百穀
權輿陽氣胎養之時自三月以來隂寒不暖物當化變
而不被和氣月令孟夏斷薄刑出輕繫行秋令則苦雨
數來五榖不熟又曰仲夏挺重囚益其食(挺猶寬也)行秋令
則草木零落人傷於疫夫斷薄刑者謂其輕罪已正不
欲令久繫故時斷之也臣愚以為今孟夏之制可從此
令其决獄案考皆以立秋為斷以順時節育成萬物則
天地以和刑罰以清矣
魯丕(字叔陵扶風平陵人恭之弟兼通五經以魯詩尚書教授為當世名儒累官侍中左中郎)
(將再為三老)
舉賢良方正對策(章帝建初元年詔舉賢良方正大司農劉寬舉丕時對策)
(者百餘人惟丕在高第)
政莫先於從民之所欲除民之所惡先教後刑先近後
遠君為陽臣為隂君子為陽小人為隂京師為陽諸夏
為隂男為陽女為隂樂和為陽憂苦為隂各得其所則
和調精誠之所發無不感浹吏多不良在於賤德而貴
功欲速莫能修長久之道古者貢士得其人者有慶不
得其人者有讓是以舉者務力行選舉不實咎在刺史
二千石書曰天工人其代之觀人之道幼則觀其孝順
而好學長則觀其慈愛而能教說難以觀其謀煩事以
觀其治窮則觀其所守達則觀其所施此所以核之也
民多貧困者急急則致寒寒則萬物多不成去本就末
奢所致也制度明則民用足刑罰不中則於名不正正
名之道所以明上下之稱班爵禄之制定卿大夫之位
也獄訟不息在爭奪之心不絶法者民之儀表也法正
則民慤吏民凋敝所從久矣不求其本浸以益甚吏
政多欲速又州官秩卑而任重競為小功以求進取生
凋弊之俗救弊莫若忠孔子曰孝慈則忠治姦詭之道
必明慎刑罰孔子曰導之以禮樂而民和睦以犯難民
忘其死死且忘之况使為禮義乎
論經術疏(和帝召見諸儒丕與賈逵等相難數事帝善丕說特賜冠幘履韤衣一襲)
(丕因上疏)
臣以愚頑顯備大位犬馬氣衰猥得進見論難於前無
所甄明衣服之賜誠為優過臣聞說經者傳先師之言
非從巳出不得相讓相讓則道不明若規矩權衡之不
可枉也難者必明其據說者務立其義浮華無用之言
不陳於前故精思不勞而道術愈章法異者各令自說
師法博觀其義覽詩人之旨意察雅頌之始終明舜禹
臯陶之相戒顯周公箕子之所陳觀乎人文化成天下
陛下既廣納謇謇以開四聰無令芻蕘以言得罪既顯
巖穴以求仁賢無使幽遠獨有遺失
御選古文淵鑒卷十八
