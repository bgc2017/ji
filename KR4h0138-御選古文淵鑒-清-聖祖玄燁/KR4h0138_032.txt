欽定四庫全書
御選古文淵鑒卷三十二目錄
唐
張均
宗廟加籩豆議
劉秩
貨泉議
孔璋
請代李邕死表
柳芳
氏族論
顔眞卿
論元皇帝祧遷狀
百官論事疏
諡號狀
郭子儀
辭太尉疏
請乘輿還京師疏
楊綰
條奏貢舉疏
賈至
議楊綰條奏貢舉疏
元結
辭容州表
劉晏
與元載書
常衮
減徵京畿夏麥制
大赦詔
放京畿丁役及免税制
減京畿丁役等制
馬璘神道碑銘
獨孤及
唐景皇帝配昊天上帝議
上疏陳政
李華
中書政事堂記
李翰
進張巡中丞傳表
欽定四庫全書
御選古文淵鑒卷三十二
内閣學士兼禮部侍郎教習庶吉士(臣)徐(乾學)等奉
旨編注
唐
張均(均張說子自太子通事舍人遷主爵郎中襲封燕國公)
宗廟加籩豆議(一作均與韋述同議述弘機曾孫)
謹按祭統曰凡天之所生地之所長苟可薦者莫不咸
在水草陸海三牲八簋昆蟲之異草木之實隂陽之物
皆備薦矣聖人知孝子之情深而物類之無限故為之
節制使祭有常禮物有其品器有其數上自天子下至
公卿貴賤差降無相踰越百代常行無易之道也又按
周禮膳夫掌王之食飲膳羞食用六穀膳用六牲飲用
六清羞用百有二十品珍用八物醬用百有二十甕則
與祭祀之物豐省本殊左傳曰饗以訓恭儉宴以示慈
惠恭儉以行禮慈惠以布政又曰饗有體薦宴有折俎
杜元凱曰饗有體薦爵盈而不飲肴乾而不食宴則相
與食之饗與燕猶且異文祭奠所陳固不同矣又按周
禮籩豆人各掌四籩四豆之實其供祭祀與賓客所用
各殊據此數文祭奠不同常時其來久矣且人之嗜好
本無憑准宴私之饌與時遷移故聖人一切同歸於古
雖平生所嗜非禮亦不薦也平生所惡是禮則不去也
楚語曰屈到嗜芰有疾召宗老而屬曰祭必以芰及祥
宗老將薦芰屈建命去之曰祭典有之國君有牛享大
夫有羊饋士有豚犬之奠庶人有魚炙之薦籩豆脯醢
則上下安之不羞珍異不陳庶侈不以私欲干國之典
遂不用此則禮外之食前賢不敢薦也今欲取甘旨之
物肥濃之味隨所有者皆充祭用苟踰舊制其何限焉
雖籩豆有加豈能備也傳曰大羹不致粢食不鑿昭其
儉也(左傳臧哀伯語)書曰黍稷非馨明德惟馨(書周書君陳篇)事神在
於虔誠不求厭飫三年而禘不欲黷也三獻而終禮有
成也風有采蘋采蘩(皆召南詩)雅有行葦泂酌(皆大雅詩)守以忠
信神其捨諸若以今之珍饌平生所習求神無方何必
師古簠簋可去而盤盂杯案當在御矣韶頀可息而箜
篌笙笛當在奏矣凡斯之流皆非正物或興於近代或
出於蕃夷入耳之娱本無則象用之宗廟後嗣何觀欲
為永式恐未可也且自漢以降諸陵皆有寢宫歲時朔
望薦以常饌此既常行亦足盡至孝之情矣宗廟正禮
宜依典故率情變革人情所難又按舊制一升曰爵五
升曰散禮器稱宗廟之祭貴者獻以爵此明貴小賤大
示之節儉又按國語觀射父曰郊禘不過絸栗(絸繭同禮記曰)
(祭天地之牛角繭栗)烝嘗不過把握天神以精明臨人者也求備
於物不求豐大苟失於禮雖多何為豈可捨先王之遺
法徇一時之所尚廢棄禮經以從流俗裂冠毁冕將安
用之且君子愛人以禮不求苟合况在宗廟敢忘舊制
劉秩(字祚卿知幾子開元末歷左監門尉錄事參軍事至德初遷給事中後貶撫州長史)
貨泉議(開元二十二年張九齡請不禁鑄錢敕百官議之秩上此議乃止)
臣伏奉今月二十一日勑欲不禁鑄錢更令百寮詳議
可否者夫錢之興其來尚矣將以平輕重而權本末齊
相得其術而國以霸(管子官山鑄幣)周景失其道而人用弊(周景)
(王鑄大錢國人病之)考諸載籍國之興衰實繫於是陛下思變古
以濟今欲反經以合道而不即改作詢之芻蕘臣雖惷
愚敢不薦其聞見古者以珠玉為上幣黃金為中幣刀
布為下幣管仲曰夫三幣握之則非有補於煖也捨之
則非有損於飽也先王以守財物以御人事而平天下
也是以命之曰衡衡者使物一高一下不得有常故與
之在君奪之在君富之在君貧之在君是以人戴君如
日月親君如父母用此術也是謂人主之權今之錢即
古之下幣也陛下若捨之任人則上無以御下下無以
事上其不可一也夫物賤則傷農錢輕則傷賈故善為
國者觀物之貴賤錢之輕重夫物重則錢輕錢輕由乎
物多多則作法收之使少少則重重則作法布之使輕
輕重之本必由乎是奈何而假於人其不可二也夫鑄
錢不雜以鉛鐵則無利雜以鉛鐵則惡惡不重禁之不
足以懲且方今塞其私鑄之路人猶冒死以犯之况啓
其源而欲人之從令乎是設陷穽而誘之入其不可三
也夫許人鑄錢無利則人不鑄有利則人去南畝者衆
去南畝者衆則草不墾草不墾又鄰於寒餒其不可四
也夫人富溢則不可以賞勸貧餒則不可威禁故令法
不可以行人之理亂皆由貧富之不齊也若許其鑄錢
則貧者必不能為臣恐貧者彌貧而服役於富室富室
乘之而益恣昔漢文帝之時吴濞諸侯也富埓天子(吴王)
(濞即豫章銅山鑄錢)鄧通大夫也財侔王者(漢文帝賜鄧通蜀嚴道銅山鑄錢)此
皆鑄錢之所致也必欲許其私鑄是與人利權而捨其
柄其不可五也陛下必以錢重而傷本工費而利寡則
臣願言其失以效愚計夫錢重者由人日滋於前而爐
不知加於舊又公錢重與銅之價頗等故盜鑄者破重
錢以為輕錢錢輕禁寬則行錢重禁嚴則止止則棄矣
此錢之所以少也夫鑄錢用不贍者在乎銅貴銅貴在
於採用者衆夫銅以為兵則不如鐵以為器則不如漆
禁之無害陛下何不禁於人禁於人則銅無所用無所
用則銅益賤賤則錢之用給矣夫銅不布下則盜鑄者
無因而鑄無因而鑄則公鑄不破人不犯死刑錢又日
增必復利矣是一舉而四美兼也惟陛下熟察之謹議
孔璋(許昌人布衣)
請代李邕死表(李邕字太和揚州江都人時為陳州刺史明皇封泰山還邕見)
(於汴州獻詩賦帝悦之素與張說不合會仇人告邕賍貸枉法下獄當死璋上書邕得減)
(死貶遵化尉流璋嶺南)
臣聞明主御宇捨過取能舉材棄行烈士抗節勇不避
死見危致命晉用林父豈念過乎(荀林父敗於邲晉侯使復其位及獲狄土)
(晉侯曰此子之功也賞以狄臣千室)漢用陳平豈念行乎(陳平歸漢灌嬰等讒之高祖以)
(讓魏無知無知曰臣所言者能也陛下所問者行也)禽息殞身豈惜生乎(息薦百里奚於)
(秦穆公不見納公出當車以頭擊車闑腦破精出曰臣生無補於國不如死也公感悟而用奚)北郭碎
首豈愛死乎(北郭騷隠於齊不仕晏嬰知之時恤其貧及晏子見逐其君北郭自刎託其友以頭)
(獻景公其友亦自刎景公大駭立召嬰歸而復其位)向若林父死陳平棄百里不
用晏嬰見逐是晉無赤狄之利漢無皇極之尊秦不兼
西戎齊不霸東海矣臣伏見陳州刺史李邕學成師範
文堪經國剛毅忠烈難不苟免往者張易之弄權人畏
其口而邕折其角韋氏恃勢言出禍應而邕挫其鋒雖
身受謫屈終姦謀中損然則邕有大造於吾邦家也前
宋璟每厚遇者豈以才重抑嘉其忠於國矣今聞坐贓
醜敗厥行且斯人所能者拯孤恤窮救乏賙患積而能
散家無私聚陛下下吏訊之聞諸道路執法者將極加
之以刑噫天之將喪斯文死在朝夕永辭聖代臣聞生
無益於國不如殺身以明賢臣顧朽材輪轅無取徒獸
視禽息雖生何為况賢為國家之寶社稷之衛若喪國
家之寶失社稷之衞哲人云亡國將若之何是臣痛惜
深矣臣願以六尺之軀甘受膏斧以代邕死臣之死所
謂落一毛邕之生有足照千里然臣與邕生平不欵臣
知有邕邕不知有臣是臣不逮邕明矣夫知賢能舉仁
也代人任患義也臣獲二善而死死亦不朽則又何憾
陛下若以臣之賤不足以贖邕鴈門縫掖(後漢書皇甫規歸安定有)
(雁門太守謁之規卧不迎有頃王符至規衣不及帶屣履出迎人為之語曰徒見二千石不如一縫掖)有
足效矣伏惟陛下寬邕之生速臣之死令邕率德改行
全林父之功使臣得瞑目黃泉附北郭之跡臣之大願
畢矣陛下若以陽和之始難於用斧鉞俟天成命敢忘
伏劍豈煩大刑然後歸死皇天后土實鑒臣之心昔吴
楚七國反周亞夫得劇孟以為寇不足憂矣(史記劇孟任俠顯諸)
(侯吴楚反條侯為太尉至洛陽得孟喜曰吴楚舉大事而不求孟吾知其無能為矣)夫以一賢之
能敵七國之衆伏惟陛下敷含垢之道存棄瑕之義遠
思劇孟近取李邕豈惟成愷悌之澤實亦歸天下之望
臣先君孔子曰鄉人皆惡之未可也况大禮之後天地
更新捨之復論人誰無罪惟明主深思之臣聞士為知
己者死且臣不為死者所知而甘於死者豈獨為惜邕
之賢亦成陛下矜能之德惟明主圖之臣璋死罪死罪
柳芳(字仲敷蒲州河東人開元末擢進士第由永寧尉直史館歷官右司郎中集賢殿學士)
氏族論
氏族者古史官所記也昔周小史定繫世辯昭穆故古
有世本錄黃帝以來至春秋時諸侯卿大夫名號繼統
左丘明傳春秋亦言天子建德因生以賜姓胙之土命
之氏諸侯以字為氏以諡為族昔堯賜伯禹姓曰姒氏
曰有夏伯夷姓曰姜氏曰有吕下及三代官有世功則
有官族邑亦如之後世或氏於國則齊魯秦吴(齊姜姓太公後)
(魯姬姓周公後秦嬴姓伯翳後吴姬姓泰伯後)氏於諡則文武成宣(左傳以諡為氏因以)
(為族楚昭景亦諡也武成不盡出於諡文氏為周文王支孫宣氏為魯大夫叔孫宣伯之後)氏於官
則司馬司徒(程伯休父為周司馬子孫因以為氏舜為堯司徒支孫因以為氏)氏於爵
則王孫公孫(王孫滿之後為王孫氏太岳之後為公孫氏)氏於字則孟孫叔
孫(魯卿)氏於居則東門北郭(魯大夫東門襄仲之後為東門氏齊大夫北郭子車之後)
(為北郭氏)氏於志則三烏五鹿(志當作地三烏五鹿皆地名古有三烏大夫子孫因以為)
(氏見風俗通漢有三烏郡晉文公封舅犯於五鹿支孫因以為氏)氏於事則巫卜匠陶
(周禮有巫氏卜人匠人虞思為周陶正其子孫因以為氏風俗通曰巫卜醫匠以事為氏)於是受姓
命氏粲然衆矣秦既滅學公侯子孫失其本系漢興司
馬遷父子乃約世本修史記因周譜明世家乃知姓氏
之所由出虞夏商周昆吾大彭豕韋齊桓晉文皆同祖
也(黃帝四世孫顓頊生窮蟬窮蟬六傳至舜是為虞顓頊又生駱明駱明生鯀鯀生禹是為夏黃帝三世孫)
(帝嚳生契稷契傳十三世至湯是為商稷傳三十世至武王是為周顓頊又生稱稱四傳為彭祖昆吾彭祖生)
(大彭大彭生豕韋齊出於炎帝炎帝與黃帝皆少昊氏之後而晉為周同姓故曰皆同祖也)更王迭
霸多者千祀少者數十代先王之封既絶後嗣蒙其福
猶為彊家漢高祖興徒步有天下命官以賢詔爵以功
誓曰非劉氏王無功侯者天下共誅之先王公卿之胄
才則用不才棄之不辨士與庶族然則始尚官矣然猶
徙山東豪傑以實京師齊諸田楚屈景皆右姓也(事見漢高)
(帝紀)其後進拔豪英論而錄之蓋七相五公之所由興也
(華隂楊氏自震至準七世名德汝南袁氏自安至隗三公五人)魏氏立九品置中正尊
世胄卑寒士權歸在姓已其州大中正主簿郡中正功
曺皆取著姓士族為之以定門胄品藻人物晉宋因之
始尚姓巳然其別貴賤分士庶不可易也於是有司選
舉必稽譜籍而考其真偽故官有世胄譜有世官賈氏
王氏譜學出焉(姓氏之學漢有鄧氏官譜應劭有氏族篇王符潛夫論亦有姓氏一篇至晉散)
(騎常侍賈弼太保王弘始有傳書宋何承天齊王儉梁王僧虔皆宗其說)由是有譜局令史
職皆具過江則為僑姓王謝袁蕭為大(瑯琊王氏陳郡謝氏汝南袁氏)
(河南蕭氏皆以永嘉之亂南徙)東南則為吴姓朱張顧陸為大(吴縣朱桓廣陵)
(張綋吴郡顧雍陸績皆孫吴貴族)山東則為郡姓王崔盧李鄭為大(此所)
(謂郡望也王氏太原崔氏清河盧氏范陽李氏趙郡鄭氏滎陽)關中亦號郡姓韋裴柳
薛楊杜首之(此關西之望也楊氏華隂韋氏杜氏皆京兆裴氏柳氏薛氏皆河東)代北則
為虜姓元長孫宇文于陸源竇首之(北魏拓拔氏改姓曰元獻帝三兄拓)
(拔氏孝文以為皇枝之長命姓長孫宇文自言神農之後北荒謂草曰俟汾以神農嘗百草指草為姓後又訛)
(為宇文于陸以下皆大臣貴族于出萬紐于氏陸出步陸孤氏源出河西王秃髮傉檀之子竇出沒鹿回部神)
(元皇后家也)虜姓者魏孝文帝遷洛有八氏十姓三十六族
九十二姓八氏十姓出於帝宗屬或諸國從魏者三十
六族九十二姓世為部落大人並號河南洛陽人郡姓
者以中國士人差第閥閱為官也凡三世有三官者曰
膏粱有令僕者曰華腴尚書領護而上者為甲姓九卿
若方伯者為乙姓散騎常侍大中大夫者為丙姓吏部
正員郎為丁姓凡得入者謂之四姓又詔代人之胄初
無族姓其穆陸奚于下吏部勿充猥官得視四姓(以上北魏)
(詳定氏族之例也孝文雅重族望命司徒左長史宋弁等定諸士族多所升降以范陽盧敏清河崔宗伯滎陽)
(鄭義太原王瓊為首代北貴姓亦與焉皇家婚姻必選右族)北齊因仍舉秀才州主
簿郡功曹非四姓不在選故江左定氏族凡郡上姓第
一則為右姓(取淵源尊貴者)太和以郡四姓為右姓(太和魏孝文年號)
齊浮屠曇剛類例凡甲門為右姓(取近世官尊者)周建德氏族
以四海通望為右姓(兼論鄉評德望)隋開皇氏族以上品茂姓
則為右姓(取丁力蕃盛者)唐貞觀氏族志凡第一等則為右姓
(自魏重士族山東人士自矜地望婚姻多責財幣或捨其鄉里而妄稱名族或兄弟齊列而更以妻族相陵太)
(宗惡之命吏部尚書高士廉等撰氏族志徵天下譜諜質諸史籍以考其真偽辨其昭穆第其甲乙褒進忠賢)
(貶退姦逆分為九等以皇族為首外戚次之崔民幹為第三凡二百九十三姓千六百五十一家)路氏
著姓略(路敬淳)以盛門為右姓柳冲姓族系錄(柳冲修國史改氏族)
(志為姓系錄)凡四海望族則為右姓不通歷代之說不可與
言譜也今流俗獨以崔盧李鄭為四姓加太原王氏號
五姓蓋不經也(唐初以四姓為右族如北魏制但李氏則進隴西而退趙郡高宗時又加太原)
(王博陵崔趙郡李為七姓以其專重五姓槩略餘族皆違國制故曰不經)夫文之弊至於尚
官官之弊至於尚姓姓之弊至於尚詐隋承其弊不知
其所以弊乃反古道罷鄉舉離地著尊執事之吏於是
乎士無鄉里里無衣冠人無廉恥士族亂而庶人僭矣
故善言譜者繫之地望而不惑質之姓氏而無疑綴之
婚姻而有别山東之人質故尚婚婭其信可與也江左
之人文故尚人物其智可與也關中之人雄故尚冠冕
其達可與也代北之人武故尚貴戚其泰可與也及其
弊則尚婚姻者先外族後本宗尚人物者進庶孽退嫡
長(子弟以才智凌其尊長)尚冠冕者略伉儷慕榮華(趨暴貴者)尚貴戚
者徇勢利亡禮教四者俱弊則失其所尚矣人無所守
則士族削士族削則國從而衰管仲曰為國之道利出
一孔者王二孔者彊三孔者弱四孔者亡故冠婚者人
道大倫周漢之官人齊其政一其門使下知禁此出一
孔也故王魏晉官人尊中正立九品鄉有異政家有競
心此出二孔也故彊江左代北諸姓紛亂不一其要無
歸此出三孔也故弱隋氏官人以吏道治天下人之行
不本鄉黨政煩於上人亂於下此出四孔也故亡唐承
隋亂宜救之以忠忠厚則鄉黨之行修鄉黨之行修則
人物之道長人物之道長則冠冕之緒崇冠冕之緒崇
則教化之風美乃可與古參矣(自隋唐而上官有簿狀家有譜系官之選舉必)
(由於簿狀家之婚姻必由於譜系有家狀者則上之官為考定而藏之秘閣副在左戶私書有濫則糾之以官)
(籍官籍不及則稽之以私書蓋周官舊法所以重明德辨等威也自五季以來取士不問家世婚姻不問閥閱)
(故其書散佚而其學不傳)
顔眞卿(字清臣師古五世從孫開元中舉進士遷御史楊國忠惡之出為平原太守禄山反)
(與兄杲卿起義兵肅宗即位拜工部尚書德宗時為盧杞所忌使李希烈不屈死封魯國公贈)
(司徒諡文忠)
論元皇帝祧遷狀(代祖元皇帝諱昞神堯皇帝之父太祖景皇帝之子周安)
(州總管柱國大將軍襲封唐國公唐初太廟七室代宗時祀九室謂太祖代祖高祖太宗)
(高宗中宗睿宗玄宗肅宗也德宗立代宗升祔眞卿時為禮儀使謂代祖當祧故有此奏)
王制天子七廟三昭三穆與太祖之廟而七又禮器云
有以多為貴者天子七廟又伊尹曰七世之廟可以觀
德此經典之明證也七廟之外則曰去祧為壇去壇為
墠故歷代儒者制迭毁之禮皆親盡宜毁伏以太宗文
皇帝七代之祖高祖神堯皇帝國朝首祚萬葉所承太
祖景皇帝受命於天始封於唐(諱虎魏後衞左僕射封隴西郡公周受禪以功)
(參佐命追封唐國公)元本皆在不毁之典代祖元皇帝地非開統
親在七廟之外代宗皇帝升祔有曰元皇帝神主禮合
祧遷或議者以祖宗之名難於迭毁昔漢朝廷近古不敢
以私滅公故前漢十二帝為祖宗者四而已(西漢惟高祖及太宗)
(文帝世宗武帝中宗宣帝有廟號)至後漢漸違經意子孫以推美為先
自光武以下皆有廟號則祖宗之名莫不建也(光武帝為世祖)
(明帝為顯宗章帝為肅宗和帝為穆宗殤帝生三百日而崩不列於廟)安帝以讒害大臣
廢太子及崩無上宗之奏後自建武以來無毁者因以
陵號稱宗(陵曰恭陵遂稱恭宗順帝號敬宗冲帝質帝皆以幼崩如殤帝故事)至桓帝失
德尚有宗號(曰威宗)故初平中左中郎蔡邕以和帝以下
功德無殊而有過差不應為宗及餘非宗者追尊三代
皆奏毁之是知祖有功宗有德存至公之義非其人不
居蓋三代立禮之本也自東漢以來則此道喪矣魏明
帝自稱烈祖論者以為逆自稱祖宗故近代此名悉為
廟號未有子孫踐阼而不祖宗先王者以此明之則不
得獨據兩字而為不合祧遷之證假令傳祚百代豈可
上存百代以為孝乎請依三昭三穆之義永為通典寶
應二年升祔玄宗肅宗則獻祖懿祖已從迭毁伏以代
宗睿文孝皇帝卒哭而祔則合上遷一室元皇帝代數
已遠其神主準禮祧而禘祫之時然後饗祀
論百官論事疏(代宗時元載專權恐奏事者攻訐其私乃請百官論事皆先白)
(宰相然後奏聞真卿疏奏)
御史中丞李進等傳宰相語稱奏進止緣諸司官奏事
頗多朕不憚省覽但所奏多挾私讒毁自今論事者諸
司官皆須先白長官長官白宰相宰相定可否然後奏
聞者臣自聞此語以來朝野囂然人心亦多衰退何則
諸司長官皆達官也言皆專達於天子也郎官御史陛
下腹心耳目之臣也故其出使天下事無巨細得失皆
令訪察迴日奏聞所以明四目達四聪也今陛下欲自
屏耳目使不聰明則天下何述焉詩云營營青蠅止於
棘讒言罔極交亂四國(詩小雅青蠅篇)以其能變白為黑變黑
為白也詩人深惡之故曰取彼讒人投畀豺虎豺虎不
受投畀有北(詩小雅巷伯篇)昔夏之伯明(左傳寒浞伯明氏之讒子弟也伯明寒國)
(君名)楚之無極(費無極讒殺伍奢者)漢之江充(武帝時讒戾太子者)皆讒人也
孰不惡之陛下惡之深得君人之體矣陛下何不深迴
聽察其言虚誣者則讒人也因誅殛之其言不虚者則
正人也因奬勵之陛下舍此不為使衆人皆謂陛下不
能明察倦於聽覽以此為辭拒其諫諍臣竊為陛下痛
惜之臣聞太宗勤於聽覽庶政以理故著司門式云(唐式)
(三十三篇以尚書省諸曹及秘書太常司農光祿太府太僕少府及監門宿衛計帳為其篇目)其有無
門籍人有急奏者皆令監門司與仗家引對(唐制門籍流内記官)
(爵姓名流外記年齒狀貌月一易具籍仗家宿衞五仗之執事者)不許關礙所以防壅
閉也并置立仗馬二疋須有乘騎便往所以平治天下
正用此道也天寶已後李林甫威權日盛羣臣不先諮
宰相輒奏事者仍托以他故中傷之不敢明約百官令
先白宰相又閹官袁思藝日宣詔至中書玄宗動靜必
告林甫先意奏請玄宗驚喜若神以此權柄恩寵日甚
道路以目上意不下宣下情不上達所以漸致潼關之
禍(哥舒翰敗於潼關禄山遂入長安)皆權臣誤主不遵太宗之法故也
陵夷至於今日天下之弊盡萃於聖躬豈陛下招致之
乎蓋其所從來者漸矣自艱難之初百姓尚未彫弊太
平之理立可便致屬李輔國用權(輔國倚附張淑妃勢傾朝野)宰相
專政遞相姑息莫肯直言大開三司(三司太尉司徒司空也時節度使多)
(加三司)不安反側逆賊散落將士北走党項合集土賊至
今為患偽將更相驚恐因思明危懼扇動却反(李光弼使烏成)
(玭謀史思明思明覺之集將佐吏民大哭曰臣以十三州降朝廷何負陛下而欲殺臣遂殺成玭以叛)又
令相州敗散東都陷沒(乾元二年郭子儀李光弼率九節度圍安慶緒於鄴思明來救)
(九節度之師潰於相州河陽再陷)先帝繇此憂勤至於損壽(後三年肅宗崩)臣
每思之痛切心骨天下兵戈未戢瘡痏未平陛下豈得
不日聞讜言以廣視聽而欲頓隔忠讜之路乎臣竊聞
陛下在陜州時(代宗廣德元年土蕃入寇上幸陜州)奏事者不限貴賤務
廣聞見乃堯舜之事也凡百臣庶以為太宗之理可翹
足而待也臣又聞君子難進易退繇此言之朝廷開不
諱之路猶恐不言况懷厭怠令宰相宣進止使御史臺
作條目不令直進從此人人不敢奏事則陛下聞見只
此三數人耳天下之士方箝口結舌陛下後見無人奏
事必謂朝廷無事可論豈知懼不敢進即林甫國忠復
起矣凡百臣庶以為危殆之期又翹足而至也如今日
之事曠古未有雖李林甫楊國忠猶不敢公然如此今
陛下不早覺悟漸成孤立後縱悔之無及矣臣實知忤
大臣者罪在不測不忍有負陛下無任懇迫之至(載銜之會)
(真卿攝事太廟言祭器不飭載以言誹謗貶陜州別駕)
諡號狀(時代宗崩真卿為禮儀使因奏列聖諡繁請自中宗以上悉從初諡)
謹按禮記曰先王諡以尊名節以一惠故行出於已而
名生於人使夫善者勸而惡者懼也而虞夏之質殷周
之文至矣而禹湯文武之君咸以一字為諡言文則不
稱武言武則不稱文豈聖德所不優乎盖羣臣稱其至
者是以子不得議父臣不得議君天子崩則臣下制諡
於南郊明受之於天也諸侯薨則太子赴告於天子明
受之於君也至於周室卑太樸散諡始以兩字為重人
或以虚美為榮漢承戰國餘烈參而用之君臣易名事
歸至當少不以為貶多不以為褒雖衆美所歸可一言
而盡矣魏晉以降蓋不足徵聖唐欽明憲章周漢爰初
創業順考古道高祖諡太武用漢制太宗諡曰文用周
道也名正理順垂之無窮上元中(高宗年號)政在宫壼亂名
改作始建神堯文武大聖之號蓋非高宗之所獲已自
玄宗之末奸臣竊柄析言而亂舊法輕議以改鴻名遂
廣累聖之諡有加至十一字者皇帝則悉有大聖之號
皇后則皆有順聖之名使言之者惑於今行之者異於
古非舊制也其後劍門下罪已之詔叙高祖以下累聖
悉用舊諡則玄宗悔已往之失亦已明矣寶應中二聖
山陵有司請諡事不師古變而行權去古質而尚浮華
舍舊名而廣新諡謂一名不足以節惠乃十倍於古焉
而累聖諡名悉以字多者為定是廢高祖太宗之令豈
曰愛君今制諡非古人皆知之有司因循其事而無敢
言者假使當今守之而不改後人議之以為非然則所
失豈不大哉何者臣子之於君父莫不欲廣其美稱先
王制禮不敢過也故至敬無文至文尚質質之數極於
一堯舜之美足以彰矣文之數極於二孝文孝景之德
亦已明矣質則近古文則近今此高祖太宗所以更用
其法後王所宜守之法也非天下之至聖其孰能定之
此天皇所以興聖主而正鴻名太宗所以待孝孫而修
廢典微臣所以守經義而崇聖朝陛下宜奉天心繼先
太宗之志使子孫蒙其法而萬代守之此天下之能事
也臣愚以為高祖以下累聖諡號悉宜取初諡為定謹
按舊制宜上高祖為武皇帝太宗為文皇帝高宗為天
皇大帝中宗為孝和皇帝睿宗為聖真皇帝其二聖諡
名字數太廣有逾古制臣愚謹擇其美稱而正之謹按
諡法秉德不回曰孝臨照四方曰明宜上玄宗為孝明
皇帝又按諡法聖善周聞曰宣宜上肅宗為孝宣皇帝
仍准漢魏及國朝故事於尚書省議定奏御夫文弊則
救之以質至敬也名惑而反之以正至明也祖作之而
孫述之至孝也三者備矣然後能立天下之大本正天
下之大名建天下之大業能事畢矣伏惟皇帝陛下詳
擇(德宗命百官集議皆是之獨袁傪固排之云陵廟玉册己刻不可輕改事遂寢傪盖妄奏不知玉册皆止)
(刻初諡也)
郭子儀(字子儀華州鄭人安史之亂自朔方提孤軍轉戰逐北再造王室進太尉中書令賜)
(號尚父爵汾陽王卒諡忠武)
辭太尉疏
太尉職雄任重竊憂非據輒敢上聞伏奉詔書未允誠
懇臣疇昔之分早知止足今兹累請竊懼盈滿義實由
衷事非矯飾志之所至敢不盡言自兵亂已來紀綱寖
壊時多躁競俗少廉隅德薄而位尊功微而賞厚實煩
有衆不可殫論臣每見之深以為念昔范宣子讓其下
皆讓欒黶為汰不敢違也(皆左傳語范宣子首以中軍讓其下諸卿皆從而讓雖以)
(欒黶之侈汰亦讓韓起趙武也)臣雖薄劣竊慕古人務欲以身率先大
變浮俗是用勤勤懇懇願罷此官庶禮讓興行由臣而
致也臣位為上相爵為真王參啓沃之謀受腹心之寄
恩榮已極功業已成尋合乞骸保全餘齒但以寇讎在
近家國未安臣子之心不敢寧處苟西戎即叙懷恩就
擒疇昔官爵誓無所受必當追蹤范蠡繼迹留侯臣之
鄙懷切在於此
請乘輿還京師疏(代宗時吐蕃入寇帝幸陜以子儀為京城留守自變生倉)
(卒天下皆咎元振元振懼乃說帝都洛陽帝可其奏子儀因上疏云)
臣聞雍州之地古稱天府右控隴蜀左阨崤函前有終
南太華之險後有清渭濁河之固神明之奥王者所都
地方數千里帶甲十餘萬兵彊士勇雄視八方有利則
出攻無利則入守此用武之國非諸夏所同秦漢因之
卒成帝業其後或處之而泰去之而亡前史所書不惟
一姓及隋氏季末煬帝南遷河洛丘墟兵戈亂起高祖
倡義亦先入關用能翦滅姦雄底定區宇以至於太宗
高宗之盛中宗玄宗之明多在秦川罕居東洛間者羯
胡搆亂九服分崩河北河南盡從逆命然而先帝仗朔
方之衆(肅宗即位於靈武)慶緒奔亡(安禄山子)陛下席西土之師朝
義就戮(史思明子)豈惟天道助順抑亦地勢則然比吐蕃凌
逼鑾駕東巡蓋以六軍之兵素非精練皆市肆屠沽之
人務竄虚名苟逃實賦及驅以就戰百無一堪亦有潛
輸貨財因以求免又宦豎掩迷庶政荒奪遂令陛下仿
偟暴露越在陜服斯關於委任失人豈可謂秦地非良
者哉今道路流言不識信否咸謂陛下已有成命將幸
洛都臣熟思其端未見其利夫以東周之地久陷賊中
宫室焚燒十不存一百曹荒廢曾無尺椽畿内不滿千
戶井邑榛棘豺狼羣嘷既乏軍儲又鮮人力東至鄭汴
達於徐方北自覃懷徑於相土人烟斷絶千里蕭條將
何以奉萬乘之牲餼供百官之次舍矧其土地狹阸裁
數百里閒東有成臯南有二室險不足恃適為鬭場陛
下奈何棄久安之勢從至危之策忽社稷之計生天下
之心臣雖至愚竊為陛下不取且聖指所慮豈不以京
畿新罹剽掠田野空虚恐糧峙不充國用有闕以臣所
見深謂不然昔衞文公小國之君諸侯之主耳遭懿公
為狄所滅始廬於漕衣大布之衣冠大帛之冠元年革
車三十乘季年三百乘卒能恢復舊業享無疆之休况
明明天子恭儉節用苟能斥素飡之吏去冗食之官抑
豎刁易牙之權(豎刁易牙皆齊宦官)任蘧瑗史鰌之直(蘧瑗史鰌皆衞賢臣)
薄征弛力䘏隠迨鰥委諸相以簡賢任能付老臣以訓
兵禦侮則黎元自理寇盜自平中興之功旬月可冀願
時邁順動迴鑾上都再造邦家維新庶政奉宗廟以修
薦享謁陵寢以崇孝思臣雖隕越死無所恨(代宗省表泣謂左右)
(曰子儀用心真社稷臣也朕西決矣遂自陜還京師)
楊綰(字公權華隂人第進士補太子正字肅宗即位綰見行朝拜起居舍人擢中書侍郎同平)
(章事卒諡文貞)
條奏貢舉疏(寶應二年綰為禮部侍郎上言先是取士之科多因隋舊其科有明)
(經有進士及秀才諸科明經試大義十策三義通七策通二者及第進士試策五帖大經)
(一全通為甲第次為乙第秀才科不時舉惟重二科其後進士以聲韻為學明經以帖誦)
(為功罕知實學故綰以為言)
國之選士必藉賢良蓋取孝友純備言行敦實居常育
德動不違仁體忠信之資履謙恭之操藏器則未嘗自
伐虚心而所應必誠夫如是故能率已從政化人鎮俗
者也自叔世澆詐兹道寖微爭尚文辭互相矜衒馬卿
浮薄竟不偶於任用(司馬相如有遺行為文多虚辭濫說仕竟不達)趙壹虚誕
終取擯於鄉閭(壹東漢人恃才倨傲為鄕閭所擯屢抵罪)自時厥後其道彌
盛不思實行皆狗空名敗俗傷教備載前史古人比文
章於鄭衞盖有由也近煬帝始置進士之科當時猶試
策而已至高宗朝劉思立為考功員外郎又奏進士加
雜文明經加帖經(高宗永隆二年思立奏明經多抄義條進士惟誦舊策皆忌實材而有司)
(以人充第乃詔自今明經試帖十得六以上進士試雜文二篇通文律者然後試策)從此積弊寖
而成俗幼能就學皆誦當代之詩長而博文不越諸家
之集遞相黨與用致虚聲六經則未嘗開卷三史則皆
同挂壁况復徵以孔門之道責其君子之儒者哉祖習
既深奔競為務矜藝者曾無愧色勇進者但欲凌人以
毁讟為常談以向背為已任投刺干謁驅馳於要津露
才揚已喧騰於當代古之賢良方正豈有如此者乎朝
之公卿以此待士家之長老以此垂訓欲其返淳朴懷
禮讓守忠信識廉隅何可得也譬之於水其流已濁若
不澄本何當復清方今聖德御天再寧寰宇四海之内
顒顒向化皆延頸舉踵思聖朝之理也不以此時而理
之則太平之政又乖矣凡國之大柄莫不先擇下臣古
先哲后皆側席待賢今之取人令將牒自舉非經國之
體也望請依古制縣令察孝廉審知在鄉閭有孝悌及
信義廉恥之行加以經業才堪策試者以孝廉為名薦
之於州刺史當以禮待之試其所通之學其通者送名
於省自縣至省不得令舉人輒自陳牒比來有到狀保
辨識牒等一切並停其所習經左傳公羊穀梁禮記周
禮儀禮尚書毛詩周易任通一經務取深義奥旨通諸
家之義試日差諸司官有儒學者對問每經問義十條
(通鑑綱目云問義二十條誤)問畢對策三道其策皆問古今理體及
當時要務取堪行用者其經義并策全通為上第望付
吏部便與官其經義通八策通二為中第與出身下第
罷歸其明經比試帖經例非古義皆誦帖括冀圖僥倖
并近有道舉亦非理國之體望請與明經進士並停其
國子監舉人亦請准此如有行業不著所由妄相推薦
請量加貶黜所冀數年之閒人倫一變既歸實學當識
大猷居家者自修德業從政者皆知廉恥浮競自止敦
龐自勸教人之本實在兹焉事若施行即別立條例詔
左右丞諸司侍詔御史大夫中丞給舍同議奏聞(疏上詔諸)
(司通議給事中李栖筠左丞賈至京兆尹嚴武並是綰議後雖不行識者是之)
賈至(字幼鄰河南洛陽人禮部侍郎曾之子官至散騎常侍)
議楊綰條奏貢舉疏(此文文獻通考但云李栖筠等盖諸司公奏也文粹)
(文苑英華皆作賈至)
謹按夏之政尚忠殷之政尚敬周之政尚文然則文與
忠敬皆統人之行也且諡號述美行極於文文興則忠
敬存焉是故前代以文取士本文行也由辭以觀行則
及辭也宣父稱顔子不遷怒不貳過謂之好學至乎修
春秋則游夏之徒不能措一辭不亦明乎間者禮部取
人有乖斯義易曰觀乎人文以化成天下(易賁卦彖辭)關雎
之義曰先王以是經夫婦成孝敬厚人倫美教化移風
俗蓋王政之所由廢興也故延陵聽樂知諸侯之存亡
今試學者以帖字為精通而不窮旨義豈能知遷怒貳
過之道乎考文者以聲病為是非而務擇浮豔豈能知
移風易俗化天下之事乎是以上失其源而下襲其流
乘流波蕩不知所止先王之道莫能行也夫先王之道
消則小人之道長小人之道長則亂臣賊子由是生焉
臣弑其君子弑其父非一朝一夕之故其所來者漸矣
漸者何謂忠信之陵頽恥尚之所失末學之馳騁儒道
之不舉四者皆由取士之失也夫一國之事繫一人之
本謂之風讚揚其風繫卿大夫也卿大夫何常不出於
士乎今取士試之小道而不以遠者大者使干禄之徒
趨馳末術是誘導之差也夫以蝸蚓之餌雜垂滄海而
望吞舟之魚至不亦難乎所以食垂餌者皆小魚就科
目者皆小藝四人之業士最關於風化近代趨仕靡然
向風致使禄山一呼而天下震蕩思明再亂而十年不
復向使禮讓之道弘仁義之風著則忠臣孝子比屋可
封逆節不得而萌也人心不得而搖也且夏有天下四
百載禹之道喪而殷始興焉殷有天下六百祀湯之法
棄而周始興焉周有天下八百年文武之政廢而秦始
并焉觀三代之選士任賢皆考實行故能風俗淳一運
祚長遠秦坑儒士二代而亡漢興雜三代之政弘四科
之舉西京始振經術之學東都終持名節之行至有近
戚竊位彊臣擅權弱主孤立母后專政而社稷不隕終
彼四百豈非學行扇化於鄉里哉厥後文章道弊尚於
浮侈取士術異苟濟一時自魏至隋僅四百載三光分
景九州阻域竊號僣位德義不修是以子孫連顚享國
咸促國家革魏晉梁隋之弊承夏商周漢之業四隩既
宅九州攸同覆燾亭育合德天地安有捨皇王舉士之
道蹤亂代取人之術此公卿大夫之辱也楊綰所奏實
為正論然自典午覆敗(典午謂晉司馬氏)中原版蕩寇盜僣偽
衣冠遷徙南北分裂人多僑處聖朝一平區宇尚復因
循版圖則張閭井未設士居鄉土百無一二因緣官族
所在耕築地望繫之數百年之外而身皆東西南北之
人焉今欲依古制鄉舉里選猶恐取士之未盡也請兼
廣學校以弘訓誘今兩京有太學州縣有小學兵革一
動生徒流離儒臣師氏禄廩尚無貢士不稱行實胄子
何嘗講習獨禮部每歲擢甲乙之第謂弘奬擢不甚謬
哉秪足長浮薄之風啓僥倖之路矣其國子博士等望
加員數厚其禄秩選通儒碩生間居其職十道大郡(唐十)
(道關内河南河東河北山南隴右淮南江南劍南嶺南)量置太學館令博士出外
兼領郡官召置生徒依乎故事保桑梓者鄉里舉焉在
流寓者庠序推焉朝而行之夕見其利如此則青青不
復興刺(詩鄭風青青子衿刺學校廢也)擾擾由其歸本矣人倫之始王
化之先不是過也(奏上勑禮部具條目以聞楊綰又奏國子監舉人令博士薦於祭酒試通)
(者升之於省如鄉貢法明法委刑部考試衆論以為明經進士行之已久廢之恐其失業乃詔明經進士與孝)
(廉俱行事遂寢)
元結(字次山後魏常山王遵裔天寶中舉進士上第歷官道州刺史進授容管經略使)
辭容州表
臣結言臣伏奉今月二十二日勅授臣使持節都督容
州諸軍事守容州刺史中丞充本管經略守捉使臣聞
孝於家者忠於國以事君者無所隱臣有至切不敢不
言臣實一身奉養老母醫藥飲食非臣不喜臣暫違離
則憂悸成疾臣又多疾近日加劇前在道州黽勉六歲
實無政理多是假名頻請停官使司不許今臣所屬之
州陷賊歲久頹城古木遠在炎荒管内諸州多行賓服
行營野次向十餘年在臣一身為國展效死當不避敢
憚艱危但以老母念臣疾疹日久時方大暑南逾火山
舉家漂泊寄在湖上單車就命赴於賊庭臣將就路老
母悲泣聞者悽悽臣心可知臣欲扶持版輿南之合浦
則老母氣力難於遠行臣欲奮不顧家則母子之情禽
畜猶有臣欲久辭老母則又汚辱名教臣欲便不之官
又恐稽違詔命在臣肝腸如煎如燭昔徐庶心亂先主
不逼(徐庶母為曹操所得庶謂先主曰本與將軍共圖大業以此方寸地也今方寸亂矣先主因聽庶歸)
(操)令伯陳情晉武允許(李密被召為太子洗馬密以祖母年老上表陳情)君臣
國家萬代為規伏惟陛下以孝理萬姓慈育生類在臣
情志實堪矜愍臣每讀前史見吴起遊宦噬臂不歸(吴起)
(去衛與母決嚙臂盟曰不為將相終不歸遂事曾子頃之母死起不歸曾子遂與起絶)溫嶠奉使
絶裾而去(溫嶠欲為劉琨將命江左其母崔氏固止之琨絶裾而去)嘗恨不逢斯人
使之殊死臣所以冒犯聖旨乞停今授待辠私門長得
奉養供給井税臣之懇願塵黷天威不勝惶恐謹遣某
官奉表陳讓以聞
劉晏(字士安曹州南華人明皇封泰山晏始八歲獻頌行在帝竒之授太子正字天寶中為度)
(支郎中歷吏部尚書仍兼轉運等使綰利權三十餘年楊炎惡之貶忠州賜死)
與元載書(廣德二年晏為河南江淮鑄錢盬鐵轉運使自喪亂以來汴水堙廢漕運)
(者自江漢抵梁洋迂險勞費兵火之後中外艱食晏乃按行江淮遺元載書具陳漕運利)
(害令中外相應)
浮於淮泗達於汴入於河底柱硤石少華楚帆越客直
抵長樂建章此安社稷之奇策也(唐都關中常運東南之粟然渡淮涉汴每)
(苦水淺上河入渭又有三門之險多置倉轉盤其制屢變晏謂能疏漕道令無梗滯社稷之策也)晏賓
於東朝猶有官謗(晏坐與程元振善罷為太子賓客)相公終始故舊不
信流言賈誼復召宣室弘羊重興功利敢不悉力以答
所知驅馬陜郊見三門渠津遺跡(開元閒於三門置集冿倉渠津或當作集)
(津)到河隂鞏洛見宇文愷置梁公堰分黃河水入通濟
渠(隋文帝開皇四年詔宇文愷鑿渠引渭水至潼關曰廣道渠明年乂開通濟渠自西苑引穀洛水達於河)
大夫李傑新隄故事(御史大夫李傑初為河南尹河汴之間有梁公堰年久毁廢江淮漕)
(運不通傑發汴鄭丁夫以濬之刻石水濱以紀其績)飾像河廟凛然如生涉滎郊
浚澤遙瞻淮甸步步探討知古人用心則潭衡桂陽必
多積穀關輔汲汲只緣兵糧漕引瀟湘洞庭萬里幾日
淪波掛席西指長安三秦之人待此而飽六軍之衆待
此而彊天子無側席之憂都人見泛舟之役四方旅拒
者可以破膽三河流離者於兹請命相公匡戴明主為
富人侯此今之切務不可失也使僕湔洗瑕穢率罄愚
懦當憑經義請護河隄冥勤在官不辭水死(冥勤其官而水死)
然運之利病各有四五焉晏自尹京入為計相(晏自河南尹為)
(戶郎侍郎)共五年矣京師三輔百姓唯苦税畝傷多若使江
湖米來每年三二十萬即頓減徭賦歌舞皇澤其利一
也東都殘毁百無一存若米運流通則饑人皆附村落
邑廛從此滋多命之日引海陵之倉以食鞏洛是計之
得者其利二也諸將在邊者諸戎有侵敗王略者或聞
三江五湖貢輸紅粒雲帆桂楫輸納帝鄉軍志曰先聲
後實可以震耀夷夏其利三也自古帝王之盛皆云書
同文車同軌日月所照莫不率俾今舟車既通商賈來
往百貨雜集航海梯山聖神輝光漸近貞觀永徽之盛
其利四也所可疑者函陜凋殘東州尤甚過宜陽熊耳
至武牢成臯五百里中編戶千餘而已居無尺椽人無
烟㸑蕭條悽慘獸遊鬼哭牛必羸角輿必說輹棧車輓
漕亦不易求今於無人之境興此勞人之運固難就矣
其病一也河汴有初不修則毁澱(說文澱滓泥也)故每年正月
發近縣丁男搴長茭決沮淤(瓠子歌搴長茭兮沈美玉)清明桃花已
後遠水自然安流陽侯宓妃(皆水神名)不復太息頃因寇難
搃不掏拓澤滅水岸石崩役夫需於沙津吏旋於濘千
里洄上罔水行舟其病二也東垣底柱澠池二陵北河
運處五六百里戍卒久絶縣吏空拳奪攘姦宄窟穴囊
槖夾河為藪豺狼誾誾舟行所經宼亦能往其病三也
東自淮隂西臨蒲阪亘三千里屯戍相望中軍皆鼎司
元侯賤卒儀同青紫每云食半菽又云無挾纊輓漕所
至船到便留即非單車使折簡書所能制矣其病四也
惟小子畢其慮奔走之惟中書詳其利病裁成之晏累
年已來事缺名毁聖慈含育特賜生全月餘家居遽即
臨遣恩榮感切思殞百身見一水不通願荷插而先往
見一粒不運願負米而先趨焦心苦形期報明主丹誠
未尅漕引多虞屛營中流掩泣獻狀(載得書盡以漕事委晏晏則疏浚汴)
(水即鹽利雇傭分吏督之随江汴河渭所宜為歇艎支江船自揚州部送至河隂上三門號上門填闕船調巴)
(蜀襄漢麻枲竹篠為綯挽舟以朽索腐材代薪物無棄者未十年人人習河險江船不入汴汴船不入河河船)
(不入渭江南之運積揚州汴河之運積河隂河隂之運積渭口渭船之運入太倉歲轉粟百一十萬石無升斗)
(溺者)
常衮(京兆人天寶末進士代宗時拜門下侍郎同中書門下平章事德宗即位貶潮州刺史尋)
(起為福建觀察使卒於官)
減徵京畿夏麥制
夏后氏五十而貢殷人七十而助周人百畝而徹其實
皆什一也故謂之天下中正而頌聲作矣廼者因三代
之制定其税典務於行古庶以便人屬外攘四夷歲會
戎事軍國用度公儲匱乏役費薦至近於倍征而吏或
奉法不謹失我字人之意孤惸者恣其厚斂豪富者貸
以租徭動而生奸浸以流弊謂之什一其實太半致有
去父母之邦甘傭保之役流離逋蕩靡室靡家或阽於
死亡而莫之省每一念至良深憫惻頃亦釐革從其便
安量沃瘠之差寬賦斂之重今邦畿之内宿麥非稔去
秋墾田又減常税昨者徵税其數頗多朕以萬姓不安
三農將廢憂勤鬱悼中夜以興思有康濟未臻其道每
欲悉免量入息其重困而未解兵嚴猶資日費用蠲恒
數以恤疲人
大歷四年大赦詔
至理之代先德後刑上歡心以臨下下欣然而事上禍
亂不作法令何施去聖久遠薄於教化簡書填委獄訟
煩興苛吏舞文冤人致辟思欲刷恥改行厥路無由豈
天地父母慈愛之意也朕主三靈之重託羣后之上夕
惕若厲不敢荒寧内訪卿士外咨方岳日不暇給八年
於兹而大道淳風鬱而不振四郊多壘連歲備邊師旅
在外役費尤廣賦輿輸轉疲耗吾人困極無聊窮斯濫
矣下庶愚昧不見刑網戎士在軍未習法令犯禁抵罪
其徒實繁幽繫狴牢未詳事實吏議不決動淹時序傷
沮和氣屢彰咎徵此皆朕之不明教之未至豈上失其
道而繩下以刑敢不罪已以答災眚且人者君之支體
害之則君有所傷刑者教之輔助失之則人無所措慮
有冤濫慘然憂傷用明慎罰之典俾弘在宥之澤宣示
中外宜悉朕懷
大歷六年放京畿丁役及免税制
王者承天命以養人也愛之如身豈止如子餒者食之
寒者衣之猶恐仁之不至愧悼之心惻隠於内而不能
已也故天下有道藏於百姓古之使人不過三日可以
長孺齒可以養孤老盖太平至理之化何施而集於此
乎朕承奉大業於兹八載不能恢弘王道被此六合雖
德之寡昧未燭於理常亦憂勤損節以濟元元豈不知
乾坤以易簡成物帝王以惇儉守位從賦斂之薄省哉
然時或多故事非獲已屬外攘夷狄連歲備邊兵車之
會不下十萬餉饋耗竭邦畿大殘又郊社宗廟之祀府
庫賜與之用庶事之費皆仰給焉急賦暴徵日益煩重
加以水旱相乘歲非豐熟方冬之首穀已翔貴又宿豪
大猾横恣侵漁致有半價倍稱分田劫假於是棄田宅
鬻子孫蕩然逋散轉徙就食行者甚衆念之疚心夫安
土重遷人之常性向非誅求之數豈去父母之邦哉盖
以朕不敏不明鬱於教化德之寡薄以至於斯傳曰百
姓不足君孰與足書曰民非后何戴后非衆罔與守邦
今縣内告病流亡不已失於撫育之道得不愧於心乎
哀痛勤灼明發不寐在予之情懼惕良深宜有蠲除以
惠貧弱
大歷十四年減徵京畿丁役等制
天之所命俾朕子人豈敢怠荒期於康濟勞精極慮十
有四年務崇省約以訓天下方其疾苦屢有蠲除公税
之差僅從盍徹宫衞之備仍罷踐更兼損服御用資軍
國大去煩弊以休邦畿遊食之人悉歸南畝墾田之數
漸復平時神降嘉生歲乃大熟震於珍物景福紛委盖
上玄列聖之儲祉也豈寡昧之德而臻此耶夙夜祗惕
永懷增懼然以令有緩急物有輕重故粟輕而易散錢
重而難聚古人所謂糴之至賤與貴其傷一也如聞閭
閻未免告疾至乃以粟數斛易錢一緡雜以他徭難以
償費轉用所寶念之惻然深可重惜所宜節省朕以帝
王之教人如父母之訓子所以至纖至悉必躬必親苟
或便之豈憚煩也宜示百姓知朕意焉
馬璘神道碑銘(璘扶風人開元末挾策從安西府以奇功累遷金吾衞將軍歷)
(四鎮北庭節度使入朝檢校左僕射)
皇帝使常侍以故征西扶風郡王臣璘功行之錄詔門
下侍郎平章事臣衮曰古諸侯大夫計功稱伐書於太
常勒之彜器德勲高故其文懿事業實故其言遠有國
之大經也納忠於王室豈褒紀之禮闕歟宜文其頌聲
以昭示承休於豐碑焉臣謹按司勲之戎籍史官之年
表而叙之云聖上稽黃虞之道以武功文德統宇天下
赫赫明明罔不率俾唯犬戎自擅寇於我西土而猶懷
以威德久而浸驕時乃大稽命將考之令典惟三年夏
六月庶邦百辟洎侯王列將咸會於明廷乃大誥於爾
在位有能典我西師僉曰璘哉是用詔以鷹揚之命(至德)
(三年吐蕃寇邊璘以太常卿授河西)於夏有鸞旂琱戈之賜公拜手稽首
不敢辭難遂帥師朝那弭節涇流恢輝武威以臨於戎
狄既至乃以戎服立於軍門之外奉敭天子之威命而
訓於將軍列校六正五吏三軍之大夫曰惟昔盛明必
有憂難其在殷高宗也有鬼方之征其在周文祖也有
昆夷之患秦以安定北地戎狄内侮漢以金城隴西氐
羌入宼故遣率以守衞中國修戰而高尚武力國家道
德盛於殷周甲兵富於秦漢亦有邊患尚勞睿謀則疆
臣之罪也將何以塞責誓將上奉神武之算下憑戎士
之力鼓行而前殄殱羣慝詞情抗厲風雲動色於是舉
軍法以誓之令簡而一衆畏而服雖嚄唶老將(嚄唶多辭句也)
聞而竦然乃周覽其山川以備其戰守有若犀兕其威
貙豻其勇屹立而不動者持重之將統焉禦於水硤之
衝蒙輪超乘(俱言勇也左傳狄虒彌建大車之輪而蒙之以甲以為櫓左執之右拔戟以成一隊)
(又秦師超乘者三百乘)縵胡突鬢(莊子說劒篇吾王所見劒士皆蓬頭突鬢垂冠縵胡之纓短後)
(之衣瞋目而語難)耽盼而横奮者雄毅之將董焉捍於瓦亭之
隂輕軒飛翰闐闐桓桓隸於射聲校尉以出松谷百夫
之特萬人之敵属於車師後部以殿銅城火渠門之旗
(管子葵丘之會天子致胙桓公賞以渠門赤旗)舒於大回川雷密須之鼓(左傳昭公)
(十五年王謂籍談曰密須之鼓與其大路文所以蒐也唐叔受之密須國名)殷於都盧山周
之以木樵校聯布之以藺石渠答(漢書鼂錯傳具藺石布渠答註藺石城上)
(雷石也渠答鐵蒺藜也)部勒既定天地肅然遂使魁健氣索猛鷙
魂駭郤略引去不敢近塞故八年之間再寇而已此皆
親禀睿略協用武經前後獻功悉如宸旨方將大復流
沙遠收故地奪我良將罔卒西事以大歷十一年月日
薨於戎府春秋五十六天子廢朝而歎曰安得雄邊威
敵之臣如扶風乎遣中使以迎喪顧近侍而流涕其至
第也百官會弔其遣奠也五校啓行賵以車馬含有貝
玉所以褒大勳也初公自二庭(安西北庭也)統甲士三千赴
鳳翔行在遂陳滅寇之策先皇帝奇之曰吾無憂於東
方也遂戰青渠陣灃水收二陜復三川渭南以百騎破
五千河陽以一旅摧十萬史朝義悉師自將大戰邙山
國家以天下勁兵夾攻未動公獨率所部不陣而馳偃
旗先登闞如虓虎鬭酣披靡横貫而出迴戈奮擊虜陣
始破交突數合轟然大潰時副元帥太尉光弼(李光弼)壯
之曰吾用兵三十年未見以少擊衆雄捷之若此每有
征伐大計悉咨訪焉斯亦羣帥之傑既而移軍右輔疾
援河西固巳離之心存將棄之地又聞僕固懷恩之變
即日旋師萬類千羣延曼山谷輕行轉鬭虜殺而歸屈
於岐都寇巳四合公乃持滿外嚮坌入轅門(坌涌也音刎)未
及解甲背城出戰戎師北走數騎前追眥血横漉朱殷
金甲(左傳左輪朱殷註齊晉戰於鞌晉觧張為車御中兩矢血汚車輪御猶不敢息殷赤黑色殷音煙)
觸戟而墜應弦而倒者數千萬人可謂三軍之絶也至
於理鄭國撫潁封化郇邠寧上郡勤於藩職惠於長人
勞倈流庸贍恤孤老縑綜綿纊工於織紝入而有制故
大東之刺不作(詩小雅大東篇刺東國困於役而傷於財也)禾麻菽麥業於
播藝用之有節故自北之化可懷(詩序南言化自北而南也)此又列
郡之率化也公字某扶風人也勳胄華茂雄姿高爽少
有四方之志以才氣自任擺落凡格不嬰細微故弋獵
畋漁嘯咤川澤年二十讀伏波傳至大丈夫當於邊野
以馬革裹屍而還慨然而嘆曰豈使吾祖勳業墜於地
乎(馬援為伏波將軍)由是氣憤邊戎徘徊孤劒遂西至絶域以
竒功累授禆將歷金吾將軍殿中監太保御史中丞遷
御史大夫領北庭行軍使邠州刺史加工部尚書節制
涇原以鄭潁二州隸之尋拜右僕射知省事階至儀同
進封異姓副軍以降略而不書以英明之識遇聖明之
運故得竭其智謀極其任遇抗大節以激危難攄洪仁
以庇傷殘公之理軍也以穰苴兵法孫子十三萹先以
正合終以竒勝閒廓深邃應變無端與之安與之危故
可合不可離同其敗同其成故樂死不樂生至於木罌
濟河登山拔幟(木罌拔幟俱韓信事)觧鞍而卧鞭馬而馳(觧鞍鞭馬俱李)
(廣事)兼之有餘亦不差異嘗以家財二百萬贍三軍與其
散巳食於行伍(闔廬在軍熟食者分而後食其所嘗者卒乘與焉)陳賜金於廊
廡(竇嬰拜大將軍賜金千斤嬰陳金廊廡下軍吏遇輒令裁取為甪)何相去之遠哉公
之事君也奉之以實納之以忠造膝前籌詞禮明順檢
身無過恭謹畏慎禄賜所加則受小辭大任使所及則
履險讓夷以忠材而親重有絳侯之遇也以簡質而倚
愛有吴漢之信也所謂國之神將朝之藎臣終慶於家
永於福祚鐘石享於祖考帶礪傳於子孫宜哉嗣子旴
等重族之盛隸業承家哀哀執喪痛結天壤萬家葬地
能誡昔賢十里丘封亦非遺志獲承君命欽率朝經請
諡嘉名謂之合禮銘曰
峩峩雍城積高氣靈氣主金行良將乃生琅琅司徒雄
略縱横耽耽其視震震厥聲四方靜難二紀操兵初奮
厥武車師戎府鐵馬蛇矛大黃白羽天山瀚海歕薄風
雨驍騎三千披荆謁主從我撫軍擊胡滅虜迴戈涼野
觧敵岐下烈烈英風横飛西土遂佩珩璜分雄棨戟寵
臨方鎮廼蔚廼赫洪稜遐振虜氣外折惠化滂流人心
内結昆夷先零白旆至涇受算宸扆朱旗撫征密隂前
塞義渠故城丘巒陵谷遠近相屬澶漫傾合紆餘迴復
野戰高秋金羈馳逐左揮右射虎捷神速番渠愕視百
姓推服國於扶風祚爾嘉庸位長庶寮鴈行三公王用
蕃錫我有鼓鐘叔父昆弟燕私邕邕功成身殁寵厚厥
終周漢二宣皆有勞臣北征西討出車轔轔今我司徒
實同厥勳勳在王室光昭後昆
獨孤及(字至之河南洛陽人天寶末舉高第補華隂尉歷左拾遺檢校司封郎中常州刺史)
唐景皇帝配昊天上帝議(寶應元年太常卿杜鴻漸等請以太祖郊)
(配天地乃罷高祖以景皇帝配明年旱言事者以為高祖不得配之故也代宗疑之詔羣)
(臣議及為太常博士上議)
謹按禮經王者禘其祖之所自出而以祖配之凡受命
始封之君皆為太祖繼太祖以下六廟則以親盡迭毁
而太祖之廟雖百世不遷此五帝三王所以尊祖敬宗
也故受命於神宗禹也而夏后氏祖顓頊而郊鯀纘禹
黜夏湯也而殷人郊冥而祖契革命作周武王也而周
人郊稷而祖文王則自古必以首封之君配昊天上帝
惟漢氏崛起豐沛豐公太公(太公太上皇也豐公太上皇之父)皆無位
無功德不可以為祖宗故漢以高皇帝為太祖其先世
微故也非足為後代法伏惟太祖景皇帝以柱國之任
翼周弼魏肇成王業建封於唐(景皇帝名虎佐周伐魏有功為柱國周受魏禪)
(封唐國公初諡襄高祖即位追諡景皇帝)高祖因之遂以為有天下之號天
所命也亦由契之封商后稷之封邰禘郊祖宗之位宜
在百世不遷之典郊祀太祖宗祀高祖猶周之祖文王
而宗武王也今若以高祖創業當躋其祀是棄三代之
令典遵漢代之末制黜景皇帝之大業同於豐公太公
之不祀返古違道失孰甚焉夫追尊景皇帝廟號太祖
所以崇尊之禮也若配天之位既易則太祖之號宜廢
祀之不修廟亦當毁尊祖報本之道其墜於地乎漢制
擅議宗廟以大不敬論今武德貞觀之憲章未改國家
方將敬祀事以和神人禘郊之間恐非所宜臣謹稽禮
之舊文參諸夏殷周漢故事配食天地之制請仍舊典
謹議(議上由是配享不易)
上疏陳政(及時為左拾遺上疏)
陛下屢發德音使左右侍臣得直言極諫壬辰詔書召
裴冕等十有三人集賢殿侍制以備詢問此五帝盛德
也然頃者陛下雖容其直而不錄其言所上封皆寢不
報有容下之名無聽諫之實遂使諫者稍稍自鉗口飽
食相招為禄仕此忠鯁之人所以竊歎而臣亦恥之十
室之邑必有忠信况朝廷之大卿大夫之衆陛下選授
之精歟假令不能如文王之多士其中豈不有溫故知
新可懋陳政要而億則屢中者陛下議政之際曾不採
其一說堯之疇咨禹之昌言豈若是耶昔堯設謗木於
五達之衢孔子曰以能問於不能以多問於寡然則多
聞闕疑不恥下問聖人之心也願陛下以堯孔之心為
心日降清問其不可者罷之可者議於朝與執事者共
之使知之必言言之必行行之必公則君臣無私論朝
廷無私政陛下以此辨可否於獻替而建太平之階可
也師興不息十年矣人之生產空於杼軸擁兵者第館
旦街陌奴婢厭酒肉而貧人羸餓就役剝膚及髓長安
城中白晝椎剽吏不敢詰官亂職廢將惰卒暴百揆隳
刺如沸粥紛麻民不敢訴於有司有司不敢聞陛下茹
毒飲痛窮而無告今其心顒顒獨恃於麥麥不登則易
子齩骨矣陛下不以此時厲精更始思所以救之之術
忍令宗廟有纍卵之危萬姓悼心失圖臣實懼焉去年
十一月丁已夜星隕如雨昨清明降霜三月苦熱錯繆
顚倒沴莫大焉此下陵上替怨讟之氣取之也天意丁
寧譴戒以警陛下宜反躬罪已旁求賢良者而師之黜
貪佞不肖者下哀痛之詔去天下疾苦廢無用之官罷
不急之費禁止暴兵節用愛人兢兢乾乾以徼福於上
下必能使天感神應反妖災為和氣矣又臣言減江淮
山南諸道兵以贍國用陛下初不以臣言為愚然許即
施行及今未有沛然之詔臣竊遲之今天下惟朔方隴
西有吐蕃僕固之虞邠涇鳳翔兵足以當之矣自此而
往東洎海南至番禺西盡巴蜀無鼠竊之盜而兵不為
觧傾天下之貨竭天下之穀以給不用之軍為無端之
費臣不知其故假令居安思危以備不虞自可阨害之
地俾置屯禦悉休其餘以糧儲屝屨之資充疲人貢賦
歲可以減國租半陛下豈遲疑於更改逡巡於舊貫使
大議有所壅而率土之患日甚一日是益其弊而厚其
疾也夫療癰者必決之使潰今兵之為患猶癰也不以
漸戢之其害滋大大而圖之必力倍而功寡豈易不俟
終日之義耶
李華(字遐叔趙州人官至檢校吏部員外郎)
中書政事堂記
政事堂者自武德已來嘗於門下省議事謂之政事堂
故長孫無忌起復授司空房玄齡授左僕射魏徵授太
子太保皆知門下省事至高宗光宅元年裴炎自侍中
除中書令執宰相筆乃移政事堂於中書省記曰政事
堂者君不可以枉道於天反道於地覆道於社稷無道
於黎元此堂得以議之臣不可悖道於君逆道於人黷
道於貨亂道於刑尅一方之命變王者之制此堂得以
移之兵不可以擅誅權不可以擅施貨不可以擅蓄王
澤不可以擅奪君恩不可以擅間私讐不可以擅報公
爵不可以擅私此堂得以誅之事不可以輕入重罪不
可以生入死法不可以剝害於人財不可以擅加於賦
情不可以委之於倖亂不可以啓之於萌伐紊不賞削
紊不封聞荒不救見饉不驚逆諫自賢違道傷古此堂
得以殺之故曰廟堂之上樽俎之前有兵有刑有挺有
刃有斧鉞有鴆毒有夷族有破家登此堂者得以行之
故伊尹放太甲之不嗣周公逐管蔡之不義霍光廢昌
邑之亂狄公正廬陵之位(武后廢中宗為廬陵王賴仁傑方得還東宫)自君
弱臣彊之後宰相主生殺之柄天子掩九重之耳燮理
化為權衡論思變成機務道變傾身禍敗不可勝數列
國有傳青史有名可以為終身之誡
李翰(趙州贊皇人華之從子擢進士第官左補闕大歷中客陽翟死)
進張巡中丞傳表(巡鄧州南陽人開元末進士為楊國忠所惡調真源令禄)
(山反巡起兵討賊後與許遠同守睢陽城陷不屈死翰素與巡善巡死後人媢其功頗有)
(異論翰乃傳巡功狀表上)
臣聞聖主褒死難之士育死事之孤或親推轜車(轜喪車也)
(音而)或追建封邑厚死有以慰生撫存有以答亡然後
君臣之義貫以生死激勸之道著於存亡君所以不遺
於臣臣所以不背其君君恩臣節於是乎立伏見故御
史中丞贈揚州大都督張巡生於昌時少習儒訓属逆
藩搆亂凶虐滔天挺身下位忠勇奮發率烏合之衆當
漁陽之鋒賊時竊據洛陽控引幽朔驅其猛銳吞噬河南
巡前守雍丘潰其心腹(雍丘令令狐潮舉城附賊巡逐潮守雍丘潮引兵來攻積六旬)
(大小數百戰潮遂敗走)及魯炅十萬之師棄甲於宛葉(賊將武令珣田承嗣)
(圍炅於南陽凡周歲城中食盡炅力竭不能支遂棄城奔襄陽)哥舒以天下之衆敗績
於潼關(哥舒翰守潼關引兵出遇賊於靈寶為賊將崔乾祐所敗賊遂入潼關)兩宫出居
(謂玄宗幸蜀肅宗奔靈武)萬國波蕩賊遂僣盜神器鴟峙兩京南臨
漢江西逼岐雍羣帥遷延而不進列郡望風而出奔而
巡獨守孤城不為之卻賊乃繞出巡後議圖江淮巡退
軍睢陽阨其咽領前後拒守自春徂冬大戰數十小戰
數百以少擊衆以弱制彊出奇無窮制勝如神殺其兇
醜凡九十餘萬賊所以不敢越睢陽而取江淮江淮所
以保全者巡之力也城孤糧盡外救不至猶奮羸起病
摧鋒陷堅俾三軍之士噉膚而食知死不叛及城陷見
執終無撓詞顧叱兇徒精貫白日雖古之忠烈何以加
焉伏以陛下聰明文思睿哲神武提一旅之衆復配天
之業賞功褒節大賚羣臣遂贈揚州官及其子此誠陛
下發德音之美也而議者或罪巡以食人愚巡以守死
臣切痛之今臣敢取十倫以議巡過以塞衆口惟聖聰
鑒焉臣聞人禀教以立身刑原情而定罪故事有虧教
則人道不列刑有非罪則王法不加忠者臣之教恕者
法之情今巡握節而死非虧教也析骸而㸑非本情也
春秋之義以功覆過咎繇之典容過宥刑故大易之戒
遏惡揚善(易大有卦象辭君子以遏惡揚善)為國之體錄用棄瑕今衆
議巡罪是廢君臣之教絀忠義之節不以功掩過不以
刑恕情善遏惡揚錄瑕棄用非所以奬人倫明勸戒也
且逆賊背德人鬼所讐朝廷衣冠沐恩累代大臣將相
從逆比肩而巡朝廷不登坐宴不與不階一伍之衆不
假一節之權感肅義旅奮身死節此巡之忠大矣賊勢
憑凌連兵百萬巡以數千之衆横而制之若無巡則無
睢陽無睢陽則無江淮賊若因江淮之資兵彌廣財彌
積根結盤據西向以拒王師雖終於殱夷而曠日持久
國家以六師震其西巡以堅壘扼其東故陜鄢一戰而
犬羊北走王師因之而勢勝聲勢纔接而城陷此天意
使巡保江淮以待陛下之師師至而巡死也(至德二載九月廣平)
(王俶郭子儀等收復西京賊將安守忠李歸仁等夜遁子儀遂克華隂弘農冬十月睢陽陷是月廣平王俶郭)
(子儀等收復東京)此巡之功大矣古者列國諸侯或相侵伐猶
有分災救患之義况諸將同受國恩奉辭伐罪乎巡所
以固守者非惟懷獨克之志亦以恃諸軍之救救不至
而食盡食既盡而及人乖其本圖非其素志則巡之情
可求矣設使巡守城之初已有食人之計損數百之衆
以全天下臣猶曰功過相掩况非其素志乎在周典之
三宥其一曰宥過失故語巡之忠則可以敦世教議巡
之功則可以繫中興原巡之情則可以宥過失昔夫子
制春秋明褒貶齊桓將封禪(史記齊桓將封禪管仲諫止之)略而不書
晉文公召王河陽書而諱之蓋以匡戴之功大可以掩
僣禪之過也今巡蒼黃之罪(蒼黃小過也以蒼為黃其失不相遠)輕於僣
禪興復之功重於匡戴罪疑惟輕功疑惟重聖人之訓
昭然可徵臣故謂巡者足可以為訓矣臣又聞罰不及
嗣賞延於世此三代所以直道而行今巡子亞夫雖受
一官不免饑寒之患江淮既巡所保戶口充完臣謂宜
封以百戶俾食其子臣又聞彊死為厲遊魂為變有所
歸往則不為災巡既身首支離將士等骸骼不掩臣謂
宜於睢陽城北擇一高原招魂葬送巡并將士大作一
墓而葬使九原之魂猶恐效命三軍之衆有以輕生既
感幽明且無冤厲亦國家忘過旌善垂誡百世之義也
臣少與巡遊巡之平生臣所知悉今巡死大難不覩休
明惟期令名是其榮禄若不時紀錄日月寖悠或掩而
不傳或傳而不實而巡生死不遇誠可悲焉臣敢採所
聞得其親覩撰傳一卷昧死獻上儻以臣所撰纘列史
官雖退死丘壑骨且不朽
御選古文淵鑒卷三十二
