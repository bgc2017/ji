欽定四庫全書
御選古文淵鑒卷二目錄
周
左傳
晉楚城濮之戰(僖公二十八年)
鄭燭之武說秦伯(僖公三十年)
秦蹇叔諫穆公襲鄭(僖公三十二年)
秦師自鄭入滑(僖公三十三年)
晉敗秦師于殽(僖公三十三年)
魯躋僖公(文公二年)
秦穆公濟河焚舟(文公三年)
宋樂豫諫昭公(文公七年)
晉郤缺說趙宣子(文公七年)
魯季文子出莒僕(文公十八年)
王孫滿對楚子(宣公三年)
楚子入陳(宣公十一年)
楚子圍鄭(宣公十二年)
晉楚邲之戰(宣公十二年)
齊衞新築之戰(成公二年)
齊國佐對晉人(成公二年)
晉卿讓功(成公二年)
晉鞏朔獻齊捷于周(成公二年)
晉知罃對楚子(成公三年)
晉韓厥謀遷國(成公六年)
劉子論成肅公受脤(成公十三年)
欽定四庫全書
御選古文淵鑒卷二
内閣學士兼禮部侍郎教習庶吉士(臣)徐(乾學)等奉
旨編注
周
左傳
晉楚城濮之戰(僖公二十八年)
宋人使門尹般(宋犬夫)如晉師告急(時楚子圍宋)公曰宋人告
急舍之則絶告楚不許我欲戰矣齊秦未可若之何先
軫曰使宋舍我而賂齊秦藉之告楚我執曹君而分曹
衞之田以賜宋人楚愛曹衞必不許也喜賂怒頑能無
戰乎(言齊秦喜得宋賂而怒楚之頑必自戰也)公說執曹伯分曹衞之田以
畀宋人楚子入居于申使申叔去榖使子玉去宋曰無
從晉師晉侯在外十九年矣而果得晉國險阻艱難備
嘗之矣民之情偽盡知之矣天假之年而除其害(除惠懷吕)
(郤)天之所置其可廢乎軍志曰允當則歸又曰知難而
退又曰有德不可敵此三志者晉之謂矣子玉使伯棼
(子越椒也鬭伯比之孫)請戰曰非敢必有功也願以間執讒慝之
口(間執猶塞也讒慝若蒍賈謂子玉不能以三百乘入)王怒少與之師唯西廣東
宫與若敖之六卒實從之(楚有左右廣又大子有宫甲分取以給之若敖楚武王之)
(祖父葬若敖者子玉之祖也六卒子玉宗人之兵六百人言不悉師以益之)子玉使宛春告
於晉師曰請復衞侯而封曹臣亦釋宋之圍子犯曰子
玉無禮哉君取一臣取二(君取一以釋宋圍惠晉侯臣取二復曹衞為巳功)不
可失矣先軫曰子與之定人之謂禮楚一言而定三國
我一言而亡之我則無禮何以戰乎不許楚言是棄宋
也救而棄之謂諸侯何楚有三施我有三怨怨讐巳多
將何以戰不如私許復曹衞以攜之執宛春以怒楚旣
戰而後圖之公說乃拘宛春於衞且私許復曹衞曹衞
告絶於楚子玉怒從晉師晉師退軍吏曰以君辟臣辱
也且楚師老矣何故退子犯曰師直為壯曲為老豈在
久乎微楚之惠不及此(重耳過楚楚成王有贈送之惠)退三舍辟之所
以報也背惠食言以亢其讐(亢猶當也讐謂楚也)我曲楚直其衆
素飽不可謂老我退而楚還我將何求若其不還君退
臣犯曲在彼矣退三舍楚衆欲止子玉不可夏四月戊
辰晉侯宋公齊國歸父崔夭秦小子憗次于城濮(國歸父崔)
(夭齊大夫也小子憗秦穆公子也城濮衞地)楚師背酅而舍(酅丘陵險阻名酅胡圭反)
晉侯患之聽輿人之誦曰原田每每舍其舊而新是謀
(高平曰原喻晉君美盛若原田之草每每然可以謀立新功不足念舊惠)公疑焉(疑衆謂巳背舊謀新)
子犯曰戰也戰而捷必得諸侯若其不捷表裏山河必
無害也公曰若楚惠何欒貞子曰漢陽諸姬楚實盡之
思小惠而忘大恥不如戰也晉侯夢與楚子搏(搏手搏)楚
子伏巳而盬其腦(盬啑也)是以懼子犯曰吉我得天楚伏
其罪吾且柔之矣子玉使鬭勃(楚大夫)請戰曰請與君之
士戲君馮軾而觀之得臣與寓目焉晉侯使欒枝對曰
寡君聞命矣楚君之惠未之敢忘是以在此為大夫退
其敢當君乎既不獲命矣敢煩大夫謂二三子戒爾車
乘敬爾君事詰朝將見晉車七百乘韅靷鞅靽(五萬二千五百)
(人在背曰韅在胷曰靷在腹曰鞅在後曰靽言駕乘修備韅許見反靷以刃反鞅於杖反靽音半)晉侯
登有莘之虚以觀師曰少長有禮其可用也(有莘故國名)遂
伐其木以益其兵已巳晉師陳于莘北胥臣以下軍之
佐當陳蔡子玉以若敖之六卒將中軍曰今日必無晉
矣子西將左子上將右(子西鬭宜申子上鬭勃)胥臣蒙馬以虎皮
先犯陳蔡陳蔡奔楚右師潰(陳蔡屬楚右師)狐毛設二旆而退
之欒枝使輿曳柴而偽遁楚師馳之原軫郤湊以中軍
公族横擊之狐毛狐偃以上軍夾攻子西楚左師潰楚
師敗績子玉收其卒而止故不敗晉師三日館榖(館舍也食)
(楚軍彀三日)及癸酉而還甲午至於衡雍作王宫於踐土(衡雍)
(鄭地滎陽卷縣襄王聞晉戰勝自往勞之故為作宫)
鄭燭之武說秦伯(僖公三十年)
九月甲午晉侯秦伯圍鄭以其無禮於晉(文公亡過鄭鄭不禮之)
且貳於楚也晉軍函陵秦軍汜南(此東汜也在滎陽中牟縣)佚之狐
(鄭大夫)言於鄭伯曰國危矣若使燭之武(鄭大夫)見秦君師
必退公從之辭曰臣之壯也猶不如人今老矣無能為
也巳公曰吾不能早用子今急而求子是寡人之過也
然鄭亡子亦有不利焉許之夜縋而出(縋縣城而下)見秦伯
曰秦晉圍鄭鄭既知亡矣若亡鄭而有益於君敢以煩
執事越國以鄙遠君知其難也(設得鄭以為秦邊邑則越晉而難保)焉用
亡鄭以倍鄰(倍益也鄰謂晉也)鄰之厚君之薄也若舍鄭以為
東道主行李之往來共其乏困(行李使人也)君亦無所害且
君嘗為晉君賜矣許君焦瑕朝濟而夕設版焉君之所
知也(晉君謂惠公也焦瑕晉河外五城之二邑朝濟河而夕設版築以距秦言背秦之速)夫晉何
厭之有既東封鄭又欲肆其西封若不闕秦將焉取之
闕秦以利晉唯君圖之(闕猶削小也)秦伯說與鄭人盟使杞
子逢孫楊孫戍之(三子皆秦大夫反為鄭守)乃還子犯請擊之公曰
不可微夫人之力不及此(夫人謂秦穆公)因人之力而敝之不
仁失其所與不知以亂易整不武吾其還也亦去之
秦蹇叔諫穆公襲鄭(僖公三十二年)
冬晉文公卒庚辰將殯于曲沃出絳柩有聲如牛卜偃
使大夫拜曰君命大事將有西師過軼我擊之必大捷
焉(卜偃開秦密謀故因柩聲以正衆心)杞子自鄭使告于秦(秦使大夫杞子戍鄭)曰
鄭人使我掌其北門之管(管籥也)若潛師以來國可得也
穆公訪諸蹇叔(秦大夫)蹇叔曰勞師以襲遠非所聞也師
勞力竭遠主備之無乃不可乎師知所為鄭必知之勤
而無所必有悖心且行千里其誰不知公辭焉召孟明
(名視百里奚之子)西乞(名術)白乙(名丙)使出師於東門之外蹇叔哭
之曰孟子吾見師之出而不見其入也公使謂之曰爾
何知中夀(中夀百歲)爾墓之木拱矣(合手曰拱)蹇叔之子與師哭
而送之曰晉人禦師必於殽(殽在弘農澠池縣西)殽有二陵焉其
南陵夏后臯之墓也(臯夏桀之祖父)其北陵文王之所辟風雨
也(此道在二殽之間南谷中谷深委曲兩山相嶔故可以辟風雨古道由此魏武帝西討巴漢惡其險而更)
(開北山高道)必死是間余收爾骨焉秦師遂東
秦師自鄭入滑(僖公三十三年)
三十三年春秦師過周北門左右免胄而下超乘者三
百乘王孫滿尚幼觀之言于王(襄王)曰秦師輕而無禮必
敗(謂過天子門不卷甲束兵超乘示勇)輕則寡謀無禮則脱入險而脱又
不能謀能無敗乎及滑鄭商人弦高將市於周遇之以
乘韋先牛十二犒師(商行賈也乘四也韋熟革也古者將獻遺於人必有以先之皆以輕)
(先重鄭商故以四韋為牛先也)曰寡君聞吾子將步師出於敝邑敢犒
從者不腆敝邑為從者之淹居則具一日之積行則備
一夕之衞且使遽告于鄭(遽傳車猶今驛遞也)鄭穆公使視客館
(秦杞子等三大夫戍鄭之館舍)則束載厲兵秣焉矣使皇武子(鄭卿)辭焉
曰吾子淹久於敝邑唯是脯資餼牽竭矣(資糧也生曰餼牽謂牛羊)
(豕)為吾子之將行也鄭之有原圃猶秦之有具囿也(原圃)
(具囿皆囿名)吾子取其麋鹿以閒敝邑若何(使秦戍自取麋鹿以為行資令)
(敝邑得閒暇)杞子奔齊逢孫楊孫奔宋孟明曰鄭有備矣不
可冀也攻之不克圍之不繼吾其還也滅滑而還
晉敗秦師于殽(僖公三十三年)
晉原軫曰秦違蹇叔而以貪勤民天奉我也奉不可失
敵不可縱縱敵患生違天不祥必伐秦師欒枝曰未報
秦施而伐其師其為死君乎先軫曰秦不哀吾喪而伐
吾同姓秦則無禮何施之為吾聞之一日縱敵數世之
患也謀及子孫可謂死君乎遂發命遽興姜戎(以傳車起姜戎)
(之兵)子墨衰經(晉文公未葬故襄公稱子以凶服從戎故墨染其衰而加絰)梁弘御戎
萊駒為右夏四月辛巳敗秦師于殽獲百里孟明視西
乞術白乙丙以歸遂墨以葬文公晉於是始墨(後遂常以為俗)
(記禮所由變)文嬴請三帥(文嬴晉文公始適秦秦穆公所妻夫人襄公嫡母三帥孟明等)曰
彼實構吾二君寡君若得而食之不厭君何辱討焉使
歸就戮於秦以逞寡君之志若何公許之先軫朝問秦
囚公曰夫人請之吾舍之矣先軫怒曰武夫力而拘諸
原婦人暫而免諸國堕軍實而長寇讐亡無日矣不顧
而唾公使陽處父追之(晉大夫)及諸河則在舟中矣釋左
驂以公命贈孟明(欲使還拜謝因而執之)孟明稽首曰君之惠不
以纍臣釁鼓使歸就戮于秦寡君之以為戮死且不朽
若從君惠而免之三年將拜君賜(意欲報伐)秦伯素服郊次
鄉師而哭曰孤違蹇叔以辱二三子孤之罪也不替孟
明(替廢也)孤之過也大夫何罪且吾不以一眚掩大德(文二)
(年秦孟明伐晉戰于彭衙又敗秦伯猶用孟明增修國政卒濟河封殽尸遂霸西戎)
魯躋僖公(文公二年)
秋八月丁夘大事于大廟躋僖公逆祀也(僖是閔兄不得為父子嘗)
(為臣位應在下今居閔上故曰逆祀)於是夏父弗忌為宗伯(宗伯掌宗廟昭穆之禮)
尊僖公且明見曰吾見新鬼大故鬼小(新鬼僖公旣為兄死時年又長)
(故鬼閔公死時年少)先大後小順也躋聖賢明也(又以僖公為聖賢)明順
禮也君子以為失禮禮無不順祀國之大事也而逆之
可謂禮乎子雖齊聖不先父食久矣(齊肅也臣繼君猶子繼父)故禹
不先鯀(禹父)湯不先契(湯十三世祖)文武不先不窋(不窋后稷子)宋
祖帝乙(微子父)鄭祖厲王(鄭桓公父)猶上祖也是以魯頌曰春
秋匪解享祀不忒皇皇后帝皇祖后稷(魯頌閟宫篇)君子曰
禮謂其后稷親而先帝也詩曰問我諸姑遂及伯姊(邶風)
(泉水篇)君子曰禮謂其姊親而先姑也仲尼曰臧文仲(魯大)
(夫名辰)其不仁者三不知者三下展禽(展禽柳下惠文仲知柳下惠之賢而)
(使在下位)廢六關(塞關陽關之屬凡六關所以禁絶末游而廢之)妾織蒲三不仁也
(家人販席言其與民爭利)作虚器(謂居蔡山節藻挩也有其器而無其位故曰虚)縱逆祀(聽夏)
(父躋僖公)祀爰居三不知也(海鳥曰爰居止於魯東門外文仲以為神命國人祀之)
秦穆公濟河焚舟(文公三年)
秦伯伐晉濟河焚舟(示必死也)取王官及郊(王官郊晉地)晉人不
出遂自茅津濟封殽尸而還(茅津在河東大陽縣西)遂霸西戎用
孟明也君子是以知秦穆公之為君也舉人之周也(周備)
(也不偏以一惡棄其善)與人之壹也(壹無二心)孟明之臣也其不解也
能懼思也子桑之忠也其知人也能舉善也(子桑公孫枝舉孟明)
(者)詩曰于以采蘩于沼于沚于以用之公侯之事秦穆
有焉(召南采蘩篇方者曰沼小者曰沚言沼沚之蘩至薄猶采以共公侯以喻秦穆不遺小善也)夙
夜匪解以事一人(大雅烝民篇美仲山甫也)孟明有焉詒厥孫謀以
燕翼子(大雅有聲篇美武王能遺善謀以安成子孫也)子桑有焉(言子桑有舉善之謀)
宋樂豫諫昭公(文公七年)
夏四月宋成公卒於是公子成(莊公子)為右師公孫友(目夷)
(子)為左師樂豫(戴公玄孫)為司馬鱗矔(桓公孫)為司徒(矔古亂反)公
子蕩(桓公子)為司城華御事(華元父也)為司寇昭公將去羣公
子樂豫曰不可公族公室之枝葉也若去之則本根無
所庇廕矣葛藟猶能庇其本根(葛之能藟蔓繁滋者以本枝廕庇之多)故
君子以為比(謂詩人取以喻九族兄弟)況國君乎此諺所謂庇焉而
縱尋斧焉者也(八尺曰尋所以量木者也)必不可君其圖之親之以
德皆股肱也誰敢攜貳若之何去之不聽穆襄之族率
國人以攻公(穆公襄公之子孫昭公所欲去者)殺公孫固公孫鄭于公
宫六卿和公室樂豫舍司馬以讓公子卭(昭公弟)昭公即
位而葬書曰宋人殺其大夫不稱名衆也且言非其罪
也
晉郤缺說趙宣子(文公七年)
晉郤缺(郤芮子)言于趙宣子(趙盾)曰日衞不睦故取其地(文元)
(年晉侯伐衞圍戚取之)今巳睦矣可以歸之叛而不討何以示威
服而不柔何以示懷非威非懷何以示德無德何以主
盟子為正卿以主諸侯而不務德將若之何夏書曰(大禹)
(謨)戒之用休董之用威勸之以九歌勿使壊九功之德
皆可歌也謂之九歌六府三事謂之九功水火金木土
榖謂之六府正德利用厚生謂之三事義而行之謂之
德禮無禮不樂所由叛也若吾子之德莫可歌也其誰
來之盍使睦者歌吾子乎宣子說之(明年晉歸衞匡戚之田)
魯季文子出莒僕(文公十八年)
莒紀公(莒嬴姓少昊之後周武王封兹與于莒紀公名庶其)生大子僕又生季佗
愛季佗而黜僕且多行無禮於國僕因國人以弑紀公
以其寶玉來奔納諸宣公公命與之邑曰今日必授季
文子(季文子桓公予季友之後名行父)使司寇出諸境曰今日必達公
問其故季文子使大史克對曰先大夫臧文仲教行父
事君之禮行父奉以周旋弗敢失隊曰見有禮於其君
者事之如孝子之養父母也見無禮於其君者誅之如
鷹鸇之逐鳥雀也先君周公制周禮曰則以觀德德以
處事事以度功功以食民作誓命曰毁則為賊掩賊為
藏(掩匿也)竊賄為盗盗器為姦主藏之名(以掩賊為名)賴姦之
用(用姦器也)為大凶德有常無赦(刑有常)在九刑不忘行父還
觀莒僕莫可則也孝敬忠信為吉德盗賊藏姦為凶德
夫莒僕則其孝敬則弑君父矣則其忠信則竊寶玉矣
其人則盗賊也其器則姦兆也保而利之則主藏也以
訓則昏民無則焉不度於善而皆在於凶德是以去之
昔高陽氏有才子八人(高陽帝顓頊之號八人其苗裔)蒼舒隤敳檮戭
大臨尨降庭堅仲容叔達(此即垂益禹臯陶之倫庭堅即臯陶字隤音頽敳音瑰)
(檮音桃戭昔演)齊聖廣淵明允篤誠天下之民謂之八愷(愷和也)
高辛氏有才子八人(高辛帝嚳之號八人亦其苗裔)伯奮仲堪叔獻季
仲伯虎仲熊叔豹季貍(此即稷契朱虎熊羆之倫)忠肅共懿宣慈惠
和天下之民謂之八元(元善也)此十六族也世濟其美不
隕其名以至於堯堯不能舉舜臣堯舉八愷使主后土
(后土地官禹作司空平水土即主地之官)以揆百事莫不時序地平天成舉
八元使布五教于四方(契作司徒五教在寬故知契在八元之中)父義母慈
兄友弟共子孝内平外成昔帝鴻氏有不才子(帝鴻黃帝也)
掩義隠賊好行凶德醜類惡物頑嚚不友是與比周天
下之民謂之渾敦(謂驩兜渾敦不開通之貌敦徒本反)少皥氏有不才
子(少皥金夭氏之號次黃帝)毁信廢忠崇飾惡言靖譖庸回服讒蒐
慝(靖安也庸用也回邪也蒐隠也)以誣盛德天下之民謂之窮竒(謂共工其)
(行窮其好竒)顓頊氏有不才子不可教訓不知話言(話善也)告
之則頑舍之則嚚傲很明德以亂天常天下之民謂之
檮杌(謂鯀檮杌頑凶無儔匹之貌)此三族也世濟其凶增其惡名以
至于堯堯不能去縉雲氏有不才子(縉雲黃帝時官名)貪于飲
食冒于貨賄侵欲崇侈不可盈厭聚斂積實不知紀極
不分孤寡不恤窮匱天下之民以此三凶謂之饕餮(貪財)
(為饕貪食為餮饕他刀反餮他結反)舜臣堯賓于四門流四凶族渾敦
窮竒檮杌饕餮投諸四裔以禦螭魅(螭魅山林異氣所生為人害者)是
以堯崩而天下如一同心戴舜以為天子以其舉十六
相去四凶也故虞書數舜之功曰慎徽五典五典克從
無違教也曰納于百揆百揆時序無廢事也曰賓于四
門四門穆穆無凶人也舜有大功二十而為天子今行
父雖未獲一吉人去一凶矣於舜之功二十之一也庶
幾免於戾乎
王孫滿對楚子(宣公三年)
楚子(莊王)伐陸渾之戎(在伊川)遂至於雒觀兵於周疆定王
使王孫滿勞楚子楚子問鼎之大小輕重焉對曰在德
不在鼎昔夏之方有德也遠方圖物(圖畫山川竒異之物而獻之)貢
金九牧(使九州之牧貢金)鑄鼎象物(象所圖物著之于鼎)百物而為之備
使民知神姦(圖鬼神百物之形使民逆備之)故民入川澤山林不逢不
若(若順也)螭魅罔兩(螭山神獸形魅怪物罔兩水神)莫能逢之用能協于
上下以承天休桀有昏德鼎遷于商載祀六百商紂暴
虐鼎遷于周德之休明雖小重也其姦回昏亂雖大輕
也天祚明德有所底止成王定鼎於郟鄏(今河南)卜世三
十卜年七百天所命也周德雖衰天命未改鼎之輕重
未可問也
楚子入陳(宣公十一年)
冬楚子為陳夏氏亂故伐陳(十年夏徵舒弑君)謂陳人無動將
討於少西氏(少西徵舒之祖)遂入陳殺夏徵舒轘諸栗門(轘車裂也)
(栗門陳城門轘音患)因縣陳(滅陳以為楚縣)陳侯在晉(靈公子成公午)申叔時
使於齊反復命而退王使讓之曰夏徵舒為不道弑其
君寡人以諸侯討而戮之諸侯縣公皆慶寡人(楚縣大夫皆僣)
(稱公)女獨不慶寡人何故對曰猶可辭乎王曰可哉曰夏
徵舒弑其君其罪大矣討而戮之君之義也抑人亦有
言曰牽牛以蹊人之田(蹊徑也蹊音兮)而奪之牛牽牛以蹊
者信有罪矣而奪之牛罰巳重矣諸侯之從也曰討有
罪也今縣陳貪其富也以討召諸侯而以貪歸之無乃
不可乎王曰善哉吾未之聞也反之可乎對曰可哉吾
儕小人所謂取諸其懷而與之也乃復封陳鄉取一人
焉以歸謂之夏州故書曰楚子入陳納公孫寧儀行父
(二子陳卿)於陳書有禮也
楚子圍鄭(宣公十二年)
十二年春楚子圍鄭旬有七日鄭人卜行成不吉卜臨
於大宫(臨哭也大宫鄭祖廟大音太)且巷出車(出車于巷示將見遷不得安居)吉國
人大臨守陴者皆哭楚子退師鄭人修城進復圍之三
月克之入自皇門至于逵路鄭伯肉袒牽羊以逆曰孤
不天不能事君使君懷怒以及敝邑孤之罪也敢不唯
命是聽其俘諸江南以實海濱亦唯命其翦以賜諸侯
使臣妾之亦唯命若惠顧前好徼福於厲宣桓武(鄭桓公周)
(厲王之子宣王母弟桓公始封西鄭武公始居東鄭)不冺其社稷使改事君夷於
九縣(九縣莊十四年滅息十六年滅鄧僖五年滅弦十二年滅黃二十六年滅䕫文四年滅江五年滅六)
(滅蓼十六年滅庸)君之惠也孤之願也非所敢望也敢布腹心
君實圖之左右曰不可許也得國無赦王曰其君能下
人必能信用其民矣庸可幾乎退三十里而許之平潘
尫(楚大夫)入盟子良出質(子良鄭伯弟)
晉楚邲之戰(宣公十二年)
夏六月晉師救鄭荀林父將中軍先縠佐之士會將上
軍(士會士季也初封隨後改封于范遂為范氏)郤克佐之(郤缺子)趙朔將下軍
(趙盾子)欒書佐之(欒盾子)趙括趙嬰齊為中軍大夫(趙括趙嬰齊皆)
(趙衰子)鞏朔韓穿為上軍大夫荀首(林父弟别為知氏)趙同(趙衰子)
為下軍大夫韓厥為司馬(韓萬玄孫)及河聞鄭既及楚平桓
子欲還曰無及於鄭而勦民焉用之(桓子林父勦勞也)楚歸而
動不後隨武子曰善(武子士會)會聞用師觀釁而動德刑政
事典禮不易不可敵也不為是征楚軍討鄭怒其貳而
哀其卑叛而伐之服而舍之德刑成矣伐叛刑也柔服
德也二者立矣昔歲入陳今兹入鄭民不罷勞君無怨
讟政有經矣荆尸而舉(尸陳也楚武王始更為此陳法遂以為名)商農工賈
不敗其業而卒乘輯睦事不奸矣蒍敖為宰(蒍敖孫叔敖宰令尹)
擇楚國之令典軍行右轅左追蓐(在車之右者挾轅為戰備在左者追求草)
(蓐為宿備蓐音辱)前茅慮無(慮無軍行前有斥候蹹伏皆持以絳及白為幡見騎賊舉絳幡見步)
(賊舉白幡備慮有無也茅明也或曰時楚以茅為旌識)中權後勁(中軍制謀後以精兵為殿)百
官象物而動軍政不戒而備(物猶類也)能用典矣其君之舉
也内姓選於親外姓選於舊(言親疎並用)舉不失德賞不失
勞老有加惠旅有施舍(旅客來者施之以惠舍不勞役)君子小人物有
服章貴有常尊賤有等威禮不逆矣德立刑行政成事
時典從禮順若之何敵之見可而進知難而退軍之善
政也兼弱攻昧武之善經也子姑整軍而經武乎猶有
弱而昧者何必楚仲虺有言曰取亂侮亡兼弱也汋曰
於鑠王師遵養時晦(汋詩頌篇名)耆昧也(耆致也致討于昧)武曰無
競惟烈(武詩頌篇名)撫弱耆昧以務烈所可也彘子曰不可
(彘子先縠)晉所以霸師武臣力也今失諸侯不可謂力有敵
而不從不可謂武由我失霸不如死且成師以出聞敵
彊而退非夫也命為軍帥而卒以非夫唯羣子能我弗
為也以中軍佐濟知莊子曰(即荀首)此師殆哉周易有之
在師䷆(坎下坤上師)之臨䷒(兑下坤上臨師初六變而之臨)曰師出以
律否臧凶(師卦初六爻辭)執事順成為臧逆為否衆散為弱(坎為)
(衆今變為兑兑柔弱)川壅為澤(坎為川今變為兑兑為澤是川見壅)有律以如巳也
(如從也法行則人從法法敗則法從人坎為法象今為衆則散為川則壅是失法之用從人之象)故曰
律否臧且律竭也(竭敗也坎變為兑是法敗)盈而以竭夭且不整所
以凶也不行之謂臨(水變為澤乃成臨卦澤不行之物)有帥而不從臨
孰甚焉此之謂矣果遇必敗彘子尸之雖免而歸必有
大咎韓獻子謂桓子曰(獻子韓厥)彘子以偏師陷子罪大矣
子為元帥師不用命誰之罪也失屬(今鄭屬楚故曰失屬)亡師為
罪巳重不如進也事之不捷惡有所分與其專罪六人
同之不猶愈乎師遂濟楚子北師次于郔(郔鄭北地)沈尹將
中軍(沈邑名楚官多名為尹)子重將左(莊王弟公子嬰齊)子反將右(公子側)
將飲馬於河而歸聞晉師旣濟王欲還嬖人伍參欲戰
(伍參伍奢之祖父)令尹孫叔敖弗欲曰昔歲入陳今兹入鄭不
無事矣戰而不捷參之肉其足食乎參曰若事之捷孫
叔為無謀矣不捷參之肉將在晉軍可得食乎令尹南
轅反旆(旆軍前大旗)伍參言于王曰晉之從政者新未能行
令(言晉之林父新將中軍)其佐先縠剛愎不仁未肯用命其三帥
者專行不獲(欲專其所行而不得)聽而無上衆誰適從(聽彘子趙同趙括則)
(為軍無上令衆不知所從)此行也晉師必敗且君而逃臣若社稷何
王病之告令尹改乘轅而北之次于管以待之(滎陽京縣東北)
(有管城)晉師在敖鄗之間(敖鄗二山在滎陽縣西北鄗苦交反)鄭皇戌使
如晉師曰鄭之從楚社稷之故也未有貳心楚師驟勝
而驕其師老矣而不設備子擊之鄭師為承楚師必敗
彘子曰敗楚服鄭於此在矣必許之欒武子曰(武子欒書)楚
自克庸以來(在文十六年)其君無日不討國人而訓之(討治也)
于民生之不易禍至之無日戒懼之不可以怠(于曰也)在
軍無日不討軍實而申儆之于勝之不可保紂之百克
而卒無後訓之以若敖蚡冒篳路藍縷以啓山林(若敖蚡冒)
(皆楚之先君篳路柴車藍縷敝衣言此二君勤儉以啓土蚡扶粉反篳音必)箴之曰民生在
勤勤則不匱不可謂驕先大夫子犯有言曰師直為壯
曲為老我則不德而徼怨于楚我曲楚直不可謂老其
君之戎分為二廣(君之親兵)廣有一卒卒偏之兩(十五乘為一廣司馬)
(法百人為卒二十五人為兩車十五乘為大偏今廣十五乘亦用舊偏法復以二十五人為承副)右廣
初駕數及日中左則受之以至於昏内官序當其夜(内官)
(近官序次也宿直遞持更也)以待不虞不可謂無備子良鄭之良也
師叔楚之崇也(師叔潘尫為楚人所崇貴)師叔入盟子良在楚楚鄭
親矣來勸我戰我克則來不克遂往以我卜也鄭不可
從趙括趙同曰率師以來唯敵是求克敵得屬又何俟
必從彘子(得屬服鄭)知季曰原屏咎之徒也(知季莊子也原趙同屏趙括)
趙莊子曰欒伯善哉(莊子趙朔欒伯武子)實其言必長晉國楚少
宰如晉師曰寡君少遭閔凶不能文聞二先君之出入
此行也(二先君楚成王穆王)將鄭是訓定豈敢求罪于晉二三子
無淹久隨季對曰昔平王命我先君文侯曰與鄭夾輔
周室毋廢王命今鄭不率寡君使羣臣問諸鄭豈敢辱
候人(候人伺候望敵者)敢拜君命之辱彘子以為諂使趙括從
而更之曰行人失辭寡君使羣臣遷大國之迹於鄭曰
無辟敵羣臣無所逃命楚人又使求成於晉晉人許之
盟有日矣楚許伯御樂伯攝叔為右以致晉師(致師謂单車挑)
(戰)許伯曰吾聞致師者御靡旌摩壘而還(靡旌驅疾也摩近也)樂
伯曰吾聞致師者左射以菆(左車左也菆矢之善者菆側留反)代御執
轡御下兩馬掉鞅而還(兩飾也掉正也掉徒弔反)攝叔曰吾聞致
師者右入壘折馘(折馘截耳)執俘而還皆行其所聞而復晉
人逐之左右角之樂伯左射馬而右射人角不能進矢
一而巳麋興於前射麋麗龜(麗著也龜背之隆高當心者)晉鮑癸當
其後使攝叔奉麋獻焉曰以歲之非時獻禽之未至敢
膳諸從者鮑癸止之曰其左善射其右有辭君子也旣
免晉魏錡求公族未得(錡魏犨子欲為公族大夫)而怒欲敗晉師請
致師弗許請使許之遂往請戰而還楚潘黨逐之及榮
澤(滎澤在滎陽縣東)見六麋射一麋以顧獻曰子有軍事獸人
無乃不給於鮮敢獻於從者叔黨命去之(叔黨潘黨潘尫之子)趙
旃求卿未得(旃趨穿子)且怒於失楚之致師者請挑戰弗許
請召盟許之與魏錡皆命而往郤獻子曰(獻子郤克)二憾往
矣弗備必敗彘子曰鄭人勸戰勿敢從也楚人求成弗
能好也師無成命多備何為士季曰備之善若二子怒
楚楚人乘我喪師無日矣不如備之楚之無惡除備而
盟何損於好若以惡來有備不敗且雖諸侯相見軍衛
不徹警也彘子不可士季使鞏朔韓穿帥七覆於敖前
(覆為伏兵七處)故上軍不敗趙嬰齊使其徒先具舟於河故敗
而先濟潘黨旣逐魏錡趙旃夜至於楚軍席於軍門之
外使其徒入之楚子為乘廣三十乘分為左右右廣鷄
鳴而駕日中而說(說舍也說舒銳反)左則受之日入而說許偃
御右廣養由基為右彭名御左廣屈蕩(屈完子)為右乙卯
王乘左廣以逐趙旃趙旃棄車而走林屈蕩搏之得其
甲裳(下曰裳)晉人懼二子之怒楚師也使軘車逆之(軘車兵車)
(名)潘黨望其塵使騁而告曰晉師至矣楚人亦懼王之
入晉軍也遂出陳孫叔曰進之寧我薄人無人薄我詩
云元戎十乘以先啓行先人也(小雅六月篇)軍志曰先人有
奪人之心薄之也遂疾進師車馳卒奔乘晉軍桓子不
知所為鼓於軍中曰先濟者有賞中軍下軍爭舟舟中
之指可掬也(兩手曰掬)晉師右移上軍未動工尹齊(楚大夫)將
右拒卒以逐下軍(右拒陳名)楚子使唐狡與蔡鳩居告唐惠
侯(唐屬楚之小國義陽安昌縣東南有上唐鄉唐狡蔡鳩居皆楚大夫)曰不榖不德而貪
以遇大敵不榖之罪也然楚不克君之羞也敢藉君靈
以濟楚師使潘黨率游闕四十乘(游車補闕者)從唐侯以為
左拒以從上軍駒伯曰(駒伯郤克)待諸乎隨季曰楚師方壯
若萃于我吾師必盡不如收而去之分謗生民不亦可
乎殿其卒而退不敗王見右廣將從之乘屈蕩戶之曰
(戶止也淳熙九經本長平游御史本相臺岳氏本竝作戶而建安本作尸)君以此始亦必以
終(言楚王以左廣始出亦必以左廣終歸)自是楚之乘廣先左晉人或以
廣隊不能進(廣兵車)楚人惎之脱扃(惎教也扃車上兵闌)少進馬還
又惎之拔旆投衡乃出(還便旋不進旆大旗也拔旆投衡上使不帆風差輕惎其器)
(反扃古熒反)顧曰吾不如大國之數奔也趙旃以其良馬二
濟其兄與叔父以他馬反遇敵不能去棄車而走林逢
大夫與其二子乘謂其二子無顧顧曰趙傁在後(傁老稱也)
怒之使下指木曰尸女於是授趙旃綏以免明日以表
尸之皆重獲在木下楚熊負羈囚知罃知莊子以其族
反之(知罃知莊子之子族家兵反還戰)厨武子御(武子魏錡)下軍之士多從
之每射抽矢菆納諸厨子之房(房箭舍)厨子怒曰非子之
求而蒲之愛(蒲楊柳可以為箭)董澤之蒲可勝旣乎(董澤晉澤名其地多)
(出楊柳河東聞喜縣東北有董池陂旣盡也)知季曰不以人子吾子其可得
乎吾不可以苟射故也射連尹襄老獲之遂載其尸射
公子榖臣囚之以二者還(榖臣楚王子)及昏楚師軍於邲晉
之餘師不能軍宵濟亦終夜有聲丙辰楚重至於邲(重輜)
(重也)遂次于衡雍潘黨曰君盍築武軍(築軍營以彰武功)而收晉
尸以為京觀(積尸封土其上謂之京觀)臣聞克敵必示子孫以無忘
武功楚子曰非爾所知也夫文止戈為武武王克商作
頌曰載戢干戈載櫜弓矢我求懿德肆于時夏允王保
之(周頌時邁篇)又作武(周頌篇名)其卒章曰耆定爾功其三曰鋪
時繹思我徂惟求定(賚之篇)其六曰綏萬邦屢豐年(桓之篇)
夫武禁暴戢兵保大定功安民和衆豐財者也(此武七德)故
使子孫無忘其章今我使二國暴骨暴矣觀兵以威諸
侯兵不戢矣暴而不戢安能保大猶有晉在焉能定功
所違民欲猶多民何安焉無德而強爭諸侯何以和衆
利人之幾(幾危也)而安人之亂以為巳榮何以豐財武有
七德我無一焉何以示子孫其為先君宫告成事而巳
武非吾功也(古者出軍必載遷廟之主以行今作先君宫告成事謂祭告所載主于宫中也)古
者明王伐不敬取其鯨鯢而封之以為大戮於是乎有
京觀以懲淫慝(鯨鯢大魚名喻不義之人吞食小國)今罪無所而民皆盡
忠以死君命又可以為京觀乎祀於河作先君宫告成
事而還是役也鄭石制實入楚師將以分鄭而立公子
魚臣辛未鄭殺僕叔及子服(僕叔魚臣子叔石制)君子曰史佚所
謂毋怙亂者謂是類也詩曰亂離瘼矣爰其適歸(小雅四月)
(篇)歸於怙亂者也夫鄭伯許男如楚秋晉師歸桓子請
死晉侯欲許之士貞子諫曰不可(士貞子士渥濁)城濮之役晉
師三日榖文公猶有憂色左右曰有喜而憂如有憂而
喜乎公曰得臣猶在(得臣即子玉)憂未歇也困獸猶鬭況國
相乎及楚殺子玉公喜而後可知也曰莫余毒也巳是
晉再克而楚再敗也楚是以再世不競今天或者大警
晉也而又殺林父以重楚勝其無乃久不競乎林父之
事君也進思盡忠退思補過社稷之衛也若之何殺之
夫其敗也如日月之食焉何損於明晉侯使復其位(宣十)
(五年荀林父敗赤狄滅潞晉侯賞以狄臣千室亦賞士貞子以瓜衍之縣)
齊衛新築之戰(成公二年)
新築人仲叔于奚(守新築大夫)救孫桓子桓子是以免(孫桓子侵)
(齊戰敗桓子孫良夫)旣衛人賞之以邑(賞于奚)辭請曲縣(軒縣也周禮天子樂)
(宫縣四面諸侯軒縣闕南方)繁纓以朝許之(繁纓馬飾皆諸侯之服繁步干反)仲尼
聞之曰惜也不如多與之邑唯器與名不可以假人(器車)
(服名爵號)君之所司也名以出信信以守器器以藏禮禮以
行義義以生利(得其宜則利生)利以平民政之大節也若以假
人與人政也政亡則國家從之弗可止也已
齊國佐對晉人(成公二年)
晉師從齊師(戰于鞌齊師以敗故追之)入自丘輿擊馬陘(丘輿馬陘皆齊邑)
齊侯使賓媚人賂以紀甗玉磬與地(媚人國佐也甗玉甑皆滅紀所得)
(甗音彦)不可則聽客之所為賓媚人致賂晉人不可曰必
以蕭同叔子為質(同叔蕭君之字齊侯外祖父子女也難斥言其母故遠言之)而使
齊之封内盡東其畝(使壟畝東西行)對曰蕭同叔子非他寡君
之母也若以匹敵則亦晉君之母也吾子布大命於諸
侯而曰必質其母以為信其若王命何且是以不孝令
也詩曰孝子不匱永錫爾類(大雅既醉篇)若以不孝令於諸
侯其無乃非德類也乎先王疆理天下物土之宜而布
其利(物土之宜播殖之物各從土宜)故詩曰我疆我理南東其畝(小雅信南)
(山篇)今吾子疆理諸侯而曰盡東其畝而巳唯吾子戎車
是利無顧土宜其無乃非先王之命也乎反先王則不
義何以為盟主其晉實有闕四王之王也樹德而濟同
欲焉五伯之霸也(夏伯昆吾商伯大彭豕韋周伯齊桓晉文)勤而撫之以役
王命今吾子求合諸侯以逞無疆之欲詩曰布政優優
百禄是遒(商頌長發篇)子實不優而棄百禄諸侯何害焉不
然(不見許)寡君之命使臣則有辭矣曰子以君命辱於敝
邑不腆敝賦以犒從者(戰而曰犒為孫辭)畏君之震師徒撓敗
吾子惠徼齊國之福不冺其社稷使繼舊好唯是先君
之敝器土地不敢愛子又不許請收合餘燼(燼火餘木)背城
借一(欲於城下復借一戰)敝邑之幸亦云從也況其不幸敢不唯
命是聽(若齊幸勝亦從晉求和)魯衛諫曰齊疾我矣其死亡者皆
親暱也子若不許讐我必甚唯子則又何求子得其國
寶我亦得地而紓於難其榮多矣齊晉亦唯天所授豈
必晉晉人許之對曰羣臣帥賦輿(賦輿猶兵車)以為魯衛請
若苟有以藉口而復於寡君君之惠也敢不唯命是聽
禽鄭自師逆公(禽鄭魯大夫)秋七月晉師及齊國佐盟于爰
婁(爰婁去齊五十里)使齊人歸我汶陽之田(汶陽之田本魯地為齊所侵)公
會晉師于上鄍(上鄍地闕)賜三帥先路三命之服(三帥郤克士燮欒書)
司馬司空輿帥候正亞旅皆受一命之服(晉司馬司空皆大夫輿帥)
(主兵車候正主斥候亞旅亦大夫也皆魯侯賜)
晉卿讓功(成公二年)
晉師歸(歸自鞌)范文子後入武子曰無為吾望爾也乎(武子)
(士會文子之父)對曰師有功國人喜以逆之先入必屬耳目焉
是代帥受名也故不敢武子曰吾知免矣郤伯見公曰
子之力也夫對曰君之訓也二三子之力也臣何力之
有焉(郤伯郤克)范叔見勞之如郤伯對曰庚所命也克之制
也燮何力之有焉(范叔即范文子荀庚將上軍時不出范文子上軍佐代行故稱帥以讓)
欒伯見公亦如之對曰燮之詔也士用命也書何力之
有焉
晉鞏朔獻齊捷于周(成公二年)
晉侯使鞏朔獻齊捷于周(獻鞌之捷)王(定王)弗見使單襄公辭
焉曰蠻夷戎狄不式王命淫湎毁常王命伐之則有獻
捷王親受而勞之所以懲不敬勸有功也兄弟甥舅侵
敗王賂王命伐之告事而巳不獻其功所以敬親暱禁
淫慝也今叔父克遂有功于齊而不使命卿鎮撫王室
所使來撫余一人而鞏伯實來未有職司於王室(大國三卿)
(其二卿命于天子鞏伯即鞏朔為上軍大夫名位卑微未逹于王室)又奸先王之禮(謂獻齊捷)
余雖欲於鞏伯(欲受其獻)其敢廢舊典以忝叔父夫齊甥舅
之國也而大師之後也寧不亦淫從其欲以怒叔父抑
豈不可諫誨士莊伯不能對(莊伯鞏朔)王使委于三吏(委屬也三)
(吏三公也)禮之如侯伯克敵使大夫告慶之禮降于卿禮一
等王以鞏伯宴而私賄之使相告之曰非禮也勿籍(相相)
(禮者籍書也言此宴賄皆非禮之正勿書此以為禮典)
晉知罃對楚子(成公三年)
晉人歸楚公子榖臣與連尹襄老之尸於楚以求知罃
(邲之戰楚獲知罃)於是荀首佐中軍矣(首知罃父)故楚人許之王送
知罃曰子其怨我乎對曰二國治戎臣不才不勝其任
以為俘馘執事不以釁鼓使歸即戮君之惠也臣實不
才又誰敢怨王曰然則德我乎對曰二國圖其社稷而
求紓其民各懲其忿以相宥也兩釋纍囚以成其好二
國有好臣不與及其誰敢德王曰子歸何以報我對曰
臣不任受怨君亦不任受德無怨無德不知所報王曰
雖然必告不榖對曰以君之靈纍臣得歸骨於晉寡君
之以為戮死且不朽若從君之惠而免之以賜君之外
臣首(稱於異國君曰外臣)首其請於寡君而以戮於宗亦死且不
朽若不獲命而使嗣宗職次及於事而帥偏師以修封
疆雖遇執事其弗敢違其竭力致死無有二心以盡臣
禮所以報也王曰晉未可與爭重為之禮而歸之
晉韓厥謀遷國(成公六年)
晉人謀去故絳(晉復命新田為絳故謂此故絳)諸大夫皆曰必居郇瑕
氏之地(郇瑕古國名河東解縣西北有郇城)沃饒而近盬(盬鹽也猗氏縣鹽池是盬音)
(古)國利君樂不可失也韓獻子將新中軍且為僕大夫
公揖而入獻子從公立於寢庭謂獻子曰何如對曰不
可郇瑕氏土薄水淺其惡易覯(惡疾疢覯成也)易覯則民愁民
愁則墊隘(墊隘嬴困也)於是乎有沈溺重膇之疾(沈溺濕疾重膇足腫)
不如新田(平陽絳邑縣)土厚水深居之不疾有汾澮以流其
惡(汾水出太原經絳北西南入河澮水出平陽絳縣南西入河惡垢穢)且民從教(無災患)十
世之利也夫山澤林盬國之寶也(高阜為山止水為澤草木為林鹽鹵為盬)
國饒則民驕佚近寶公室乃貧不可為樂公說從之夏
四月丁丑晉遷於新田
劉子論成肅公受脤(成公十三年)
公及諸侯朝王(簡王)遂從劉康公成肅公會晉侯伐秦成
子受脤于社不敬(脤宜社之肉也盛以脤器故曰脤宜出兵祭社之名脤市軫反)劉
子曰吾聞之民受天地之中以生所謂命也是以有動
作禮義威儀之則以定命也能者養之以福不能者敗
以取禍是故君子勤禮小人盡力勤禮莫如致敬盡力
莫如敦篤敬在養神篤在守業國之大事在祀與戎祀
有執膰(膰祭肉)戎有受脤神之大節也今成子惰棄其命
矣其不反乎(是年夏五月成肅公卒于瑕)
御選古文淵鑒卷二
