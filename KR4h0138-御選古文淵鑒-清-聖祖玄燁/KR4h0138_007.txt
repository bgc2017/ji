欽定四庫全書
御選古文淵鑒卷七目錄
周
公羊傳
元年春王正月(隠公)
癸未葬宋繆公(隠公三年)
紀侯大去其國(莊公四年)
夏四月四卜郊不從乃免牲猶三望(僖公三十一年)
公子遂如齊納幣(文公二年)
毛伯來求金(文公九年)
世室屋壊(文公十三年)
晉放其大夫胥甲父于衛(宣公元年)
晉趙盾衛孫免侵陳(宣公六年)
冬葬許悼公(昭公十九年)
西狩獲麟(哀公十四年)
榖梁傳
元年春王正月(隠公)
壬申御廩災乙亥嘗(桓公十四年)
臧孫辰告糴于齊(莊公二十八年)
虞師晉師滅夏陽(僖公二年)
諸侯盟于首戴(僖公五年)
晉殺其大夫里克(僖公十年)
初税畆(宣公十五年)
大饑(襄公二十四年)
秋蒐于紅(昭公八年)
欽定四庫全書
御選古文淵鑒卷七
内閣學士兼禮部侍郎教習庶吉士(臣)徐(乾學)等奉
旨編注
周
公羊傳(公羊子名高齊人受春秋于子夏為經作傳故曰公羊傳)
元年春王正月(隠公)
元年者何君之始年也春者何歲之始也王者孰謂謂
文王也(文王為周始受命之王故曰謂文王也)曷為先言王而後言正月
王正月也何言乎王正月大一統也(王者受命制正月以統天下令萬物)
(無不一一皆奉之以為始故言大一統也)公何以不言即位成公意也何成
乎公之意公將平國而反之桓(平治也)曷為反之桓桓幼
而貴隠長而卑其為尊卑也微(母俱媵也)國人莫知隠長又
賢諸大夫扳隠而立之隠於是焉而辭立則未知桓之
將必得立也(是時公子非一)且如桓立則恐諸大夫之不能相
幼君也故凡隠之立為桓立也隠長又賢何以不宜立
立適以長不以賢立子以貴不以長桓何以貴母貴也
(禮適夫人無子立右媵右媵無子立左媵桓之母右媵故曰貴)母貴則子何以貴子以
母貴(以母秩次立也)母以子貴(禮妾子立則母得為夫人夫人成風是也)
癸未葬宋繆公(隠公三年繆公名和宣公力弟)
葬者曷為或日或不日(日謂書日支干)不及時而日渴葬也(禮諸)
(侯五月而葬不及時言不及五月也渴猶急也)不及時而不日慢葬也(慢薄不能以禮)
(葬也)過時而日隠之也(隠痛也痛賢君不得以時葬也)過時而不日謂之
不能葬也(解緩不能以時葬也)當時而不日正也(得禮之正)當時而日
危不得葬也(以上皆泛論春秋書法繆公卒于八月以十二月葬當時矣而書日以有致國與夷)
(之事恐不得葬也)此當時何危爾宣公謂繆公曰以吾愛與夷
則不若愛女以為社稷宗廟主則與夷不若女盍終為
君矣(與夷宣公子後立為殤公女汝同言吾愛與夷則不止如汝而已)宣公死繆公立
繆公逐其二子莊公馮與左師勃(馮勃繆公二子名馮後立為莊公左師官)
(名馮音憑)曰爾為吾子生毋相見死毋相哭(所以遠絶之)與夷
復曰(復報也)先君之所為不與臣國而納國乎君者以君
可以為社稷宗廟主也今君逐君之二子而將致國乎
與夷此非先君之意也且使子而可逐則先君其逐臣
矣繆公曰先君之不爾逐可知矣(言欲使我反國于爾也)吾立乎
此攝也(暫攝行君事)終致國乎與夷莊公馮弑與夷(殤公與夷立十)
(年華督弑之而迎馬於鄭而立之)故君子大居正(君子以守正為大言當適子居正不必違)
(禮而讓庶)宋之禍宣公為之也(自宣公之讓其弟始也)
紀侯大去其國(莊公四年)
大去者何滅也孰滅之齊滅之曷為不言齊滅之為襄
公諱也春秋為賢者諱何賢乎襄公(據楚莊王亦賢滅蕭不為諱)復
讎也何讎爾遠祖也哀公亨乎周(亨煑而殺之)紀侯譛之以
襄公之為於此焉者事祖禰之心盡矣盡者何襄公將
復讐乎紀卜之曰師喪分焉(龜曰卜蓍曰筮分半也師喪亡其半)寡人死
之(襄公答卜者之辭)不為不吉也遠祖者幾世乎九世矣九世
猶可以復讐乎雖百世可也家亦可乎曰不可國何以
可國君一體也先君之耻猶今君之耻也今君之耻猶
先君之耻也(先君謂哀公今君謂襄公言其耻同也)國君何以為一體國
君以國為體諸侯世故國君為一體也(雖百世號猶稱齊侯)今紀
無罪(今紀侯也)此非怒與(怒遷怒也)曰非也古者有明天子則紀
侯必誅必無紀者紀侯之不誅至今有紀者猶無明天
子也古者諸侯必有會聚之事相朝聘之道號辭必稱
先君以相接然則齊紀無說焉不可以並立乎天下故
將去紀侯者不得不去紀也有明天子則襄公得為若
行乎(若如也猶曰得為如此行乎)曰不得也不得則襄公曷為為之
上無天子下無方伯(有而無益於治曰無)緣恩疾者可也(疾痛也)
夏四月四卜郊不從乃免牲猶三望(僖公三十一年)
曷為或言三卜或言四卜三卜禮也四卜非禮也三卜
何以禮四卜何以非禮求吉之道三(三卜吉凶必有相竒者可以决疑故)
(求吉必三卜)禘嘗不卜郊何以卜卜郊非禮也(禮天子不卜郊)卜郊
何以非禮魯郊非禮也(以魯郊非禮故卜爾)魯郊何以非禮天子
祭天(郊所以祭天)諸侯祭土(土謂社也)天子有方望之事(方望謂郊時所)
(望祭四方羣神日月星辰風伯雨師五獄四凟及餘山川凡三十六所)無所不通諸侯山
川有不在其封内者則不祭也曷為或言免牲或言免
牛免牲禮也(卜郊不吉則為牲作玄衣纁裳使有司放之于南郊明本為天不敢留天牲)免
牛非禮也免牛何以非禮傷者曰牛(如成公七年鼷鼠食郊牛角乃免牛)
(是飬牲不敬謹致傷非禮也)三望者何望祭也然則曷祭祭大山河
海曷為祭大山河海山川有能潤于百里者天子秩而
祭之(此皆助天布功故祭天及之秩者隨其大&KR1537;尊卑高下所宜)觸石而出膚寸而
合(側手為膚按指為寸言其觸石理而出無有膚寸而不合)不崇朝而徧雨乎天下
者唯大山爾河海潤于千里猶者何通可以已也何以
書譏不郊而望祭也(譏尊者不食而卑者獨食書者惡失禮也)
公子遂如齊納幣(文公二年)
納幣不書此何以書譏何譏爾譏喪娶也娶在三年之
外則何譏乎喪娶(據逆在四年)三年之内不圖昏(僖公以十二月薨至)
(此未滿二十五月又禮先納采問名納吉乃納幣此四者皆在三年之内故云爾)吉禘于莊公
譏然則曷為不於祭焉譏(據吉禘于莊公譏始不三年大事圖婚俱不三年大事猶)
(從吉禘不復譏)三年之恩疾矣(疾痛)非虚加之也(非盧加責之)以人心
為皆有之(以人心為皆有疾痛不忍娶)以人心為皆有之則曷為獨
於娶焉譏(据孝子疾痛吉事皆不當為非獨娶也)娶者大吉也(合二姓之好傳之于)
(無窮故為大吉)非常吉也(與大事異)其為吉者主于已(主于已身不如祭祀尚有)
(念先人之心)以為有人心焉者則宜於此焉變矣(變者變慟哭泣也有)
(人心念親者聞有欲為巳圖婚則當變慟哭泣矣况乃至于納幣成婚哉)
毛伯來求金(文公九年)
毛伯者何天子之大夫也何以不稱使當喪未君也(襄王)
(崩頃王立新有三年喪)踰年矣何以謂之未君即位矣而未稱王
也未稱王何以知其即位以諸侯之踰年即位亦知天
子之踰年即位也(俱繼體其禮不得異)以天子三年然後稱王亦
知諸侯于其封内三年稱子也踰年稱公矣則曷為于
其封内三年稱子緣民臣之心不可一日無君緣終始
之義一年不二君不可曠年無君(踰年稱公者民稱其上之辭三年稱子者)
(君之自稱也稱之以明繼體所以繫民臣之心一年之内民亦不稱公者以一年不可冇二君也然終不可曠)
(年無君故踰年稱公也)緣孝子之心則三年不忍當也(孝子三年志在思慕)
(不忍當父位故于封内三年稱子)毛伯來求金何以書譏何譏爾王者
無求求金非禮也然則是王者與曰非也非王者則曷
為謂之王者王者無求曰是子也繼文王之體守文王
之法度文王之法無求而求故譏之也(引文王者文王始受命制法度)
世室屋壊(文公十三年)
世室者何魯公之廟也(魯公周公子伯禽)周公稱大廟魯公稱
世室羣公稱宫(少差異者所以尚尊周公)此魯公之廟也曷為謂之
世室世室猶世室也世世不毁也(魯公始封之君故不毀也)周公何
何以稱大廟于魯封魯公以為周公也周公拜乎前魯
公拜乎後(始受封時拜于文王廟也父子俱拜者明以周公之功封魯公也)曰生以養
周公死以為周公主(此成王始授其茅土之辭禮記明堂位曰封周公於曲阜地方七百)
(里革車千乘盖以為有王功故半天子也)然則周公之魯乎曰不之魯也封
魯公以為周公主然則周公曷為不之魯欲天下之一
乎周也魯祭周公何以為牲(據廟異也)周公用白牡(白牡殷牲也周)
(公有王禮謙不敢與文武同也)魯公用騂犅(騂犅赤脊周牲也)羣公不毛(不毛不純)
(色所以降于尊祖)魯祭周公何以為盛(據牲異也)周公盛(盛者新榖)魯公
燾(燾者冒也故上以新也)羣公廩(廩者連新於陳上財今半相連爾此謂方祫祭之時序昭穆之)
(差)世室屋壊何以書譏何譏爾久不修也(簡忽久不以時修治至令)
(壌敗故譏之言屋者重宗廟詳錄之以不務宫室書月者知久不修當蒙上月)
晉放其大夫胥甲父于衛(宣公元年)
放之者何猶曰無去是云爾(是是衛)然則何言爾近正也
此其為近正奈何古者大夫已去三年待放(古者刑不上大夫有)
(罪放之而已古者疑獄三年而後斷而冇罪當誅亦三年不敢去)君放之非也大夫待
放正也古者臣有大喪則居三年不呼其門(重奪孝子之恩也禮)
(父母之喪三年不從政)巳練可以弁冕(此說時衰政失非謂禮當然弁禮所謂皮弁爵弁也)
服金革之事君使之非也臣行之禮也(此與君放之非臣待君放正同)
(故引同類相發明)閔子(閔子騫以孝聞)要絰而服事(禮巳練男子除乎首婦人除乎帶)
(要一遥反)既而曰若此乎古之道不即人心(即近也)退而致仕
孔子盖善之也(善其服事外得事君之義致仕内不失親親之恩言古者又孫順不訕其君也)
晉趙盾衛孫免侵陳(宣公六年)
趙盾弑君此其復見何(據宋督鄭歸生齊崔杼弑其君後不復見)親弑君者
趙穿也親弑君者趙穿則曷為加之趙盾不討賊也何
以謂之不討賊晉史書賊曰晉趙盾弑其君夷獋趙盾
曰天乎無辜吾不弑君誰謂吾弑君者乎史曰爾為仁
為義人弑爾君而復國不討賊此非弑君而何(復反也趙盾不)
(能復應者明義之所責不可辭)趙盾之復國奈何靈公為無道使諸大
夫皆内朝(禮公旌朝于内朝親親也)然後處乎臺上引彈而碑之已
趨而辟丸(已設為諸大夫自稱也)是樂而已矣(以是為笑樂樂音洛)趙盾
已朝而出與諸大夫立于朝有人荷畚(荷負也畚草器若今市所量穀)
(者是也)自閨而出者(宫門謂闈小者謂閏)趙盾曰彼何也夫畚曷為
出乎閨呼之不至(怪而呼欲問之荷畚者不肯至)曰子大夫也欲視之
則就而視之(恐君責己以視人欲以見就為解也)趙盾就而視之則赫然
死人也趙盾曰是何也曰膳宰也熊蹯不熟(蹯掌)公怒以
斗摮而殺之(摮謂旁擊頭摮五羔反)支解將使我棄之趙盾曰嘻
趨而入靈公望見趙盾愬而再拜(愬者驚貎禮臣拜然後君答拜靈公先拜)
(者畚出盾入知其欲諫欲以敬拒之使不復言也禮天子為三公下階卿前席大夫興席士式几愬所芋反)
趙盾逡巡北面再拜稽首(頭至地曰稽首頭至手曰拜手)趨而出(本欲諫君)
(君以拜謝知己意冀當覺悟故出)靈公心怍焉(怍慙貌慙盾知己之過)欲殺之於
是使勇士某者往殺之勇士入其大門則無人門焉者
入其閨則無人閨焉者上其堂則無人焉俯而窺其戸
(俯俛頭戸室戸)方食魚飱勇士曰嘻子誠仁人也吾入子之大
門則無人焉入子之閨則無人焉上子之堂則無人焉
是子之易也(易猶省也飱音孫)子為晉國重卿而食魚飱是子
之儉也君將使我殺子吾不忍殺子也雖然吾亦不可
復見吾君矣(負君命也)逐刎頸而死(傳極道此者明約儉之衛已甚于重門擊柝)
靈公聞之怒滋欲殺之甚衆莫可使往者于是伏甲于
宫中召趙盾而食之趙盾之車右祁彌明者國之力士
也(禮大夫驂乘冇車右冇御者)仡然從乎趙盾而入(仡然壯勇貌仡魚乙反)放
乎堂下而立(嫌靈公復欲殺盾故入以為意禮器記曰天子堂高九尺諸侯七尺大夫五尺士三)
(尺)趙盾已倉靈公謂盾曰吾聞子之劍盖利劍也子以
示我吾將觀焉(授君劍當拔而進其首靈公因欲以推殺之)趙盾起將進劍
祁彌明自下呼之曰盾食飽則出何故拔劍于君所趙
盾知之躇階而走(躇猶超遽不暇以次躇丑略反)靈公有周狗(周狗所指)
(如意)謂之獒(犬四尺曰獒獒五刀反)呼獒而屬之獒亦躇階而從之
祁彌明逆而踆之(以足逆躙曰踆)絶其頷(頷口也頷戸感反)趙盾顧曰
君之獒不若臣之獒也然而宫中甲鼔而起(甲即上所道伏甲約)
(勒聞鼔聲當起殺盾)冇起于甲中者抱趙盾而乘之(欲趨疾走)趙盾顧
曰吾何以得此于子(猶曰吾何以得此敕急之恩于子邪)曰子某時所食
活我于暴桑下者也(某時者記傳者失之㬥桑蒲蘇桑)趙盾曰子名為
誰曰吾君孰為介(介甲也猶曰我晉君為誰興此甲兵豈不為盾乎)子之乘矣
何問吾名(之乘即上車也猶曰子已上車矣何不疾去而反徐問我名乎)趙盾驅而出
衆無留之者(明盾賢人不忍殺也且靈公無道民衆不悦以致見殺)趙穿緣民衆
不說起弑靈公然後迎趙盾而入與之立于朝(復大夫位也即)
(所謂復國不討賊史得用責之傳極道此上事者明君雖不君臣不可以不臣)而立成公黑臀
(不書者明以惡夷獋猶不書剽立)
冬葬許悼公(昭公十九年)
賊未討何以書葬不成于弑也曷為不成于弑(據將而誅之)止
進藥而藥殺也(時悼公病止進藥悼公飲藥而死)止進藥而藥殺則曷為
加弑焉爾譏子道之不盡也其譏子道之不盡奈何曰
樂正子春之視疾也(樂正子春曾子弟子以孝名聞)復加一飯則脱然
愈復損一飯則脱然愈復加一衣則脱然愈復損一衣則脱
然愈(脱然疾除貌也言消息得其節)止進藥而藥殺是以君子加弑焉爾
(失其消息多少之宜)曰許世子止弑其君買是君子之聽止也(聽治止罪)
葬許悼公是君子之赦止也(原止進樂本欲愈父之病無害父之意故赦之)赦止者
免止之罪辭也(明止但得免罪不得繼父後許男斯代立無惡文是也)
西狩獲麟(哀公十四年)
何以書記異也何異爾非中國之獸也然則孰狩之薪
采者也薪采者則微者也曷為以狩言之大之也曷為
大之為獲麟大之也曷為為獲麟大之麟者仁獸也有
王者則至無王者則不至有以告者曰有麏而角者孔
子對曰孰為來哉孰為來哉反袂拭面涕沾袍(叔孫氏之車子)
(曰鉏商樵于野而獲麟焉衆莫之識以為不祥棄之五父之衢孔子住觀之曰麟也麟出而死吾道窮矣乃作)
(歌曰唐虞之世麟鳳遊今非其時來何由麟兮麟兮我心憂)顔淵死子曰噫天喪予
子路死子曰噫天祝予(祝斷也)西狩獲麟孔子曰吾道窮
矣春秋何以始乎隠祖之所逮聞也(言我先人之所及聞也)所見
異辭所聞異辭所傳聞異辭何以終乎哀十四年曰備
矣(言人道浃王道備)君子曷為為春秋(君子謂孔子曷為今日始為春秋乎嫌其大晚)
(于諸典之後)撥亂世反諸正莫近諸春秋(近猶切也)則未知其為
是與其諸君子樂道堯舜之道與(未知春秋果為撥亂反正而作與抑孔子)
(樂堯舜之道述以示後世與)末不亦樂乎堯舜之知君子也(孔子道合堯舜)
(故得與堯舜相對為首末言堯舜逆知後世必有知已如孔子者則孔子豈不樂乎堯舜之知己也)制春
秋之義以俟後聖以君子之為亦有樂乎此也(謂孔子所以作春秋)
(者亦樂此春秋之道可以永法故也)
榖梁傳(榖梁子名俶字元始魯人一名赤受經于子夏為經作傳故曰榖梁傳)
元年春王正月
元年春王正月(隠公之始年周王之正月也凡人君即位欲其體元以居正故不為一年一月)
(也)雖無事必舉正月謹始也(謹君即位之始)公何以不言即位
(據文公言即位)成公志也(成隠讓桓之志)焉成之言君之不取為公也
(言隠意不取為魯君也)君之不取為公何也將以讓桓也讓桓正
乎曰不正(隠長桓幼)春秋成人之美不成人之惡隠不正而
成之何也將以惡桓也其惡桓何也隠將讓而桓弑之
則桓惡矣桓弑而隠讓則隠善矣善則其不正焉何也
春秋貴義而不貴惠(惠謂私惠)信道而不信邪(信與申同)孝子揚
父之美不揚父之惡先君之欲與桓非正也邪也雖然
既勝其邪心以與隠矣(終歸之于隠是以正道制邪心)已探先君之邪
志而遂以與桓則是成父之惡也兄弟天倫也為子受
之父為諸侯受之君(隠為世子親受命於惠公為魯君已受之於天王矣)巳廢天
倫而忘君父以行小惠曰小道也(弟先于兄是廢天倫私以國讓是忘君父)
若隠者可謂輕千乘之國蹈道則未也
壬申御廩災乙亥嘗(桓公十四年御廩藏公所親耕以奉粢咸之倉也)
(嘗祭宗廟)
御廩之災不志此其志何也以為唯未易災之餘而嘗
可也志不敬也(未易災者用火焚之餘以祭宗廟未嘗更易也此不敬之大者故志之可也)
天子親耕以共粢盛王后親蠶以共祭服國非無良農
工女也以為人之所盡事其祖禰不若以已所自親者
也何用見其未易災之餘而嘗也曰甸粟而内之三宫
三宫米而蔵之御廩(甸甸師掌田之官也三宫三夫人也宗廟之禮君親割夫人親舂)
夫嘗必有兼甸之事焉(夫人親舂是兼甸之事)壬申御廩災乙亥
嘗以為未易災之餘而嘗也(壬申乙亥相去四日言用日至少而功多明未及易)
(而嘗也)
臧孫辰告糴于齊(莊公二十八年臧孫辰魯大夫臧文仲)
國無三年之畜曰國非其國也一年不升告糴諸侯告
請也糴糴也不正故舉臧孫辰以為私行也(為内諱故不稱使使)
(若私行畜勅六反)國無九年之畜曰不足無六年之畜曰急無
三年之畜曰國非其國也諸侯無粟諸侯相歸粟正也
臧孫辰告糴于齊告然後與之言内之無我交也古者
税什一豐年補敗(敗謂凶年)不外求而上下皆足也雖累凶
年民弗病也一年不艾而百姓饑君子非之不言如為
内諱也(艾告盖反)
虞師晉師滅夏陽(僖公二年)
非國而曰滅重夏陽也虞無師其曰師何也以其先晉
不可以不言師也其先晉何也為主乎滅夏陽也夏陽
者虞虢之塞邑也(其地險要故二國以為塞邑)滅夏陽而虞虢舉矣
虞之為主乎滅夏陽何也晉獻公欲伐虢荀息曰(晉大夫)
君何不以屈産之乘垂棘之璧(屈垂棘皆地名)而借道乎虞也
公曰此晉國之寳也如受吾幣而不借吾道則如之何
荀息曰此小國之所以事大國也(此謂璧馬之屬)彼不借吾道
必不敢受吾幣如受吾幣而借吾道則是我取之中府
而藏之外府取之中廏而置之外廏也公曰宫之竒存
焉(虞大夫)必不使君受之也苟息曰宫之竒之為人也達
心而懦又少長于君達心則其言略(明逹之人言則僅舉綱領愚者不悟)
懦則不能彊諫少長於君則君輕之且夫玩好在耳目
之前而患在一國之後此中知以上乃能慮之臣料虞
君中知以下也公遂借道而伐虢宫之竒諫曰晉國
之使者其辭卑而幣重必不便于虞虞公弗聽遂受其
幣而借之道宫之竒諫曰語曰脣亡則齒寒其斯之謂
與挈其妻子以奔曹獻公亡虢五年而後舉虞苟息牽
馬操璧而前曰璧則猶是也而馬齒加長矣
諸侯盟于首戴(僖公五年惠王以惠后故將廢大子鄭而立王子帶故齊桓)
(帥諸侯會王大子以定其位首戴左傳作首止衞地在㫿州)
無中事而復舉諸侯何也(前書公及齊侯宋公陳伕衛侯鄭伯許男曹伯會王世子)
(于首戴矣中間無他事而重舉諸侯故云)尊王世子而不敢與盟也尊則其
不敢與盟何也盟者不相信也故謹信也不敢以所不
信而加之尊者桓諸侯也不能朝天子是不臣也王世
子子也塊然受諸侯之尊已而立乎其位是不子也桓
不臣王世子不子則其所善焉何也是則變之正也天
子微諸侯不享覲桓控大國扶小國統諸侯不能以朝
天子亦不敢致天王尊王世子于首戴乃所以尊天王
之命也世子含王命會齊桓亦所以尊天王之命也世
子受之可乎是亦變之正也天子微諸侯不亨覲世子
受諸侯之尊巳而天王尊矣世子受之可也
晉殺其大夫里克(僖公十年)
稱國以殺罪累上也里克弑二君與一大夫(二君奚齊卓子一大)
(夫荀息)其以累上之辭言之何也其殺之不以其罪也其
殺之不以其罪奈何里克所為弑者為重耳也(殺奚齊卓子者)
(欲以重耳為君重耳夷吾兄文公)夷吾曰是又將殺我乎故殺之不以
其罪也其為重耳弑奈何晉獻公伐虢得麗姬獻公私
之有二子長曰奚齊稚曰卓子麗姬欲為亂(亂謂殺申生而立其)
(子麗力池反)故謂君曰吾夜者夢夫人趨而來曰吾苦畏(夫人)
(申生母)胡不使大夫將衛士而衛冢乎公曰孰可使曰臣
莫尊於世子則世子可故君謂世子曰麗姬夢夫人趨
而來曰吾苦畏女其將衛士而往衛冢乎世子曰敬諾
築宫宫成麗姬又曰吾夜者夢夫人趨而來曰吾苦饑
世子之宫已成則何為不使祠也故獻公謂世子曰其
祠世子祠已祠致福於君君田而不在麗姬以酖為酒
藥脯以毒獻公田來麗姬曰世子巳祠故致福於君君
將食麗姬跪曰食自外來者不可不試也覆酒於地而
地賁(賁沸起也扶粉反)以脯與犬犬死麗姬下堂而啼呼曰天
乎天乎國子之國也子何遲于為君君喟然嘆曰吾與
女未有過切(吾與女未有過差切急)是何與我之深也使人謂世
子曰爾其圖之世子之傳里克謂世子曰入自明入自
明則可以生不入自明則不可以生世子曰吾君已老
矣已昏矣若此而入自明明則麗姬必死麗姬死則吾
君不安所以使君不安者吾不若自死吾寧自殺以安
吾君以重耳為寄矣(慮麗姬又譖重耳故以託里克使保全之)刎脰而死(脰頸)
(也刎亡粉反脰音豆)故里克所為弑者為重耳也夷吾曰是又
將殺我也
初税畆(宣公十五年)
初者始也古者什一(一夫一婦佃田百畆以共五口父母妻子也又受田十五畆以為公)
(田公田在内私田在外此一夫一婦為耕百一十畆)藉而不税(藉此公田而收其入言不税民)初
税畆非正也古者三百步為里名曰井田井田者九百
畆公田居一(出除公田八十畆餘八百二十畆故井田之法八家共一井八百畆餘二十畆家各)
(二畆半為盧舍)私田稼不善則非吏(非責也吏田畯也言吏急民使不得營私田)公
田稼不善則非民(民勤私也)初税畆者非公之去公田而履
畆十取一也以公之與民為已悉矣(悉謂盡其力)古者公田
為居(八家共居)井竈葱韭盡取焉(損其盧舍家作一園以種五菜外種楸桑以備飬生)
(送死按公羊傳議始履畆而税也古者什一而藉盖什一以借民力以什與民自取其一為公田時宣公無)
(恩信于民民不肯盡力于公田故履踐案行擇其善畆穀最好者税取之)
大饑(襄公二十四年)
五榖不升為大饑(升成也)一榖不升謂之嗛(嗛不足貌嗛去簞反)
二榖不升謂之饑三榖不升謂之饉(饉音近)四榖不升謂
之康(康盧)五榖不升謂之大侵(侵傷)大侵之禮君食不兼味
臺榭不塗(塗塗飾)弛侯廷道不除(弛廢也侯射侯也廢侯不燕射廷内道路不除)
(廷道謂朝廷之道也)百官布而不制(官職修列不可闕廢不更有造作)鬼神禱而
不祀(周書曰大荒有禱無祀)此大侵之禮也
秋蒐于紅(昭公八年)
秋蒐于紅(紅魯地)正也因蒐狩以習用武事禮之大者也
艾蘭以為防(蘭香草也防為田之大限)置旃以為轅門(旃旌旃之名以車為營舉)
(轅為門又建旃以表之)以葛覆質以為𣙗(質中門之木椹恐木椹傷馬足故以葛草覆之)
(以為𣙗𣙗門中□也𣙗魚列反)流旁握御轚者不得入(流至也門之廣狹足以容)
(車車之兩軸至門之兩旁尚空一握握四寸也轚挂礙也不善御者車挂礙于門則不使得入以耻其御拙也)
(轚古帝反)車軌塵(塵不出轍)馬候蹄(發足相應遲疾相投)揜禽旅(揜取衆禽)御
者不失其馳然後射者能中過防弗逐不從奔之道也
(戰不逐奔之義)面傷不獻(嫌誅降)不成禽不獻(惡虐幼小)禽雖多天子
取三十焉其餘與士衆以習射於射宫(取三十以共乾豆賓客之庖射)
(宫澤宫)射而中田不得禽則得禽田得禽而射不中則不
得禽是以知古之貴仁義而賤勇力也(射以不争為仁揖讓為義)
御選古文淵鑒卷七
