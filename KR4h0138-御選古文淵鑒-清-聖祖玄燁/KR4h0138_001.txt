欽定四庫全書
御選古文淵鑒卷一目錄
周
左傳
鄭莊公叔段本末(隱公元年)
衛石碏諫寵州吁(隱公三年)
魯臧僖伯諫觀魚(隱公五年)
鄭伯侵陳(隱公六年)
鄭伯命大夫百里居許(隱公十一年)
魯臧哀伯諫納郜鼎(桓公二年)
隨季梁勸修政(桓公六年)
楚屈瑕伐羅(桓公十三年)
魯齊長勺之戰(莊公十年)
晉獻公嬖驪姬(莊公二十八年)
晉獻公使太子申生伐東山臯落氏(閔公二年)
楚屈完對齊使(僖公四年)
宫之竒諫假道(僖公五年)
齊管仲論受鄭子華(僖公七年)
晉秦韓之戰(僖公十五年)
晉隂飴甥對秦伯(僖公十五年)
宋楚泓之戰(僖公二十二年)
敘晉重耳出亡本末(僖公二十三年)
富辰諫襄王(僖公二十四年)
魯展喜犒齊師(僖公二十六年)
晉文公始霸(僖公二十七年)
欽定四庫全書
御選古文淵鑒卷一
内閣學士兼禮部侍郎教習庶吉士(臣)徐(乾學)等奉
旨編注
周(姬姓黃帝苗裔后稷之後武王伐紂而有天下至幽王為犬戎所弑謂之西周平王東遷洛邑謂之)
(柬周即春秋之始也)
左傳(左丘明著丘明魯史也孔子將修春秋與丘明乘如周觀書於周史歸而修春秋之經七)
(十子之徒口受其傳丘明懼弟子之各安其意失其真故論其語成左氏春秋或先經以始事)
(或後經以終事或依經以辯理或錯經以合異隨義而發是為春秋内傳)
鄭莊公叔段本末(隱公元年)
初鄭武公娶于申曰武姜(鄭姬姓周宣王封其母弟桓公友傳子掘突是為武公申)
(姜姓國)生莊公及共叔段(段出奔共故曰共叔)莊公寤生驚姜氏故
名曰寤生遂惡之(寐寤而莊公已生故驚而惡之史記云生之難應劭云兒墮地開目視為)
(寤生)愛共叔段欲立之亟請於武公公弗許及莊公即位
為之請制公曰制巖邑也(制邑在鄭巖險之邑也)虢叔死焉他邑
唯命(虢叔東虢君也恃制巖險而不修德鄭滅之恐段復然)請京使居之謂之京
城大叔(京鄭邑)祭仲曰都城過百雉國之害也(祭仲鄭大夫方丈曰)
(堵三堵曰雉一雉之墻長三丈高一丈侯伯之城方五里徑三百雉故大都不得過百雉)先王之制
大都不過參國之一中五之一小九之一今京不度非
制也君將不堪公曰姜氏欲之焉辟害對曰姜氏何厭
之有不如早為之所無使滋蔓蔓難圖也蔓草猶不可
除况君之寵弟乎公曰多行不義必自斃子姑待之旣
而大叔命西鄙北鄙貳於巳(鄙鄭邊邑貳兩屬也令屬鄭之邑兩屬於巳)公
子吕曰(公子吕鄭大夫)國不堪貳君將若之何欲與大叔臣請
事之若弗與則請除之無生民心公曰無庸將自及大
叔又收貳以為巳邑至於廩延(廩延鄭邑)子封曰可矣厚將
得衆(子封公子吕也厚謂土地廣大)公曰不義不暱厚將崩(不義於君不親於兄)
(雖厚必崩也)大叔完聚繕甲兵具卒乘(步曰卒車曰乘)將襲鄭夫人
將啓之(無鐘鼓曰襲將掩鄭國之不備夫人即武姜)公聞其期曰可矣命子
封帥車二百乘以伐京京叛大叔段段入于鄢公伐諸
鄢五月辛丑大叔出奔共(鄢邑共國)書曰鄭伯克段于鄢段
不弟故不言弟如二君故曰克稱鄭伯譏失教也謂之
鄭志不言出奔難之也(段實出奔而以克為文明鄭伯志在於殺難言其奔)遂寘
姜氏於城潁而誓之曰不及黃泉無相見也(城潁鄭地)旣而
悔之潁考叔為潁谷封人(潁谷邊邑封人典封疆者)聞之有獻於公
公賜之食食舍肉公問之對曰小人有母皆嘗小人之
食矣未嘗君之羹請以遺之公曰爾有母遺繄我獨無
(繄語助)潁考叔曰敢問何謂也公語之故且告之悔對曰
君何患焉若闕地及泉隧而相見其誰曰不然(闕掘也隧地中)
(道也)公從之公入而賦大隧之中其樂也融融(賦賦詩也大隧之中)
(想當時所賦之詩今不可復考融融和樂相得之貌)姜出而賦大隧之外(此亦當時所賦)
(之詩)其樂也洩洩(洩洩舒散相得之貌)遂為母子如初君子曰潁考
叔純孝也愛其母施及莊公(按左傳稱君子曰多是採取當時君子之言或斷以)
(巳意)詩曰孝子不匱永錫爾類其是之謂乎(大雅既醉篇)
衛石碏諫寵州吁(隱公三年)
衛莊公娶于齊東宫得臣之妹曰莊姜(衛姬姓文王子康叔封之後齊)
(姜姓大公望之後得臣齊大子)美而無子衛人所為賦碩人也(碩人衛詩)又
娶於陳曰厲媯(陳媯姓虞舜之後媯九危反)生孝伯早死其娣戴媯
生桓公莊姜以為巳子公子州吁嬖人之子也有寵而
好兵公弗禁莊姜惡之石碏諫曰(石碏衛大夫碏仕略反)臣聞愛
子教之以義方弗納於邪驕奢淫佚所自邪也四者之
來寵禄過也將立州吁乃定之矣若猶未也階之為禍
夫寵而不驕驕而能降降而不憾憾而能眕者鮮矣(眕重)
(也言不能自安自重眕之忍反)且夫賤妨貴少陵長遠間親新間舊
小加大淫破義所謂六逆也君義臣行父慈子孝兄愛
弟敬所謂六順也去順效逆所以速禍也君人者將禍
是務去而速之無乃不可乎弗聽其子厚與州吁游禁
之不可桓公立乃老(隱四年州吁弑桓公而自立厚從州吁如陳石碏使告于陳而皆殺)
(之立公子晉是為宣公)
魯臧僖伯諫觀魚(隱公五年)
五年春公將如棠觀魚者臧僖伯諫曰凡物不足以講
大事(臧僖伯公子彄也大事祀與戎)其材不足以備器用則君不舉焉
(材謂皮革齒牙骨角毛羽也器用軍國之器)君將納民於軌物者也故講事
以度軌量謂之軌取材以章物采謂之物不軌不物謂
之亂政亂政亟行所以敗也(軌法也物采也可法謂之軌可采謂之物)故春
蒐夏苗秋獮冬狩(蒐索擇取不孕者苗為苗除害也獮殺也順秋氣也狩圓守也冬物畢成)
(獲則取之)皆於農隙以講事也三年而治兵入而振旅(雖四時講)
(武猶復三年而大習出曰治兵始治其事入曰振旅治兵禮畢整衆而還振整也旅衆也)歸而飲至
以數軍實(飲於廟以數車徒器械及所獲也)昭文章明貴賤辨等列順
少長習威儀也鳥獸之肉不登於俎皮革齒牙骨角毛
羽不登於器則公不射古之制也若夫山林川澤之實
器用之資皂隸之事官司之守非君所及也公曰吾將
略地焉(略總攝巡行之名)遂往陳魚而觀之僖伯稱疾不從書
曰公矢魚于棠(矢亦陳也)非禮也且言遠地也
鄭伯侵陳(隱公六年)
五月庚申鄭伯侵陳大獲(大獲俘馘)往歲鄭伯請成於陳(成猶)
(平也)陳侯不許五父諫曰(五父陳公子佗)親仁善隣國之寶也君
其許鄭陳侯曰宋衛實難(可畏難也)鄭何能為遂不許君子
曰善不可失惡不可長其陳桓公之謂乎長惡不悛從
自及也(悛止也從隨也)雖欲救之其將能乎商書曰惡之易也
如火之燎於原不可鄉邇其猶可撲滅(言不可撲滅)周任有
言曰(周任周大夫)為國家者見惡如農夫之務去草焉芟夷
藴崇之絶其本根勿使能殖則善者信矣(芟刈也夷殺也藴積也崇)
(聚也芟所銜反藴紆粉反)
鄭伯命大夫百里居許(隱公十一年)
夏公會鄭伯于郲謀伐許也(郲鄭地許姜姓堯四岳伯夷之後)鄭伯將
伐許五月甲辰授兵於大宫(大宫鄭祖廟也盖授兵車於祖廟也凡出師必告於)
(祖廟而奉遷廟之主以行)公孫閼與潁考叔爭車(公孫閼鄭大夫)潁考叔挾
輈以走(輈車轅也)子都拔棘以逐之(子都公孫閼棘戟也)及大逵弗及
子都怒(逵道方九軌也)秋七月公會齊侯鄭伯伐許庚辰傅于
許潁考叔取鄭伯之旗蝥弧以先登(蝥弧旗名蝥亡侯反)子都
自下射之顛瑕叔盈又以蝥弧登(瑕叔盈鄭大夫)周麾而呼曰
君登矣鄭師畢登壬午遂入許許莊公奔衛齊侯以許
讓公公曰君謂許不共故從君討之許旣伏其罪矣雖
君有命寡人弗敢與聞乃與鄭人鄭伯使許大夫百里
奉許叔以居許東偏(東偏東鄙也)曰天禍許國鬼神實不逞
於許君而假手於我寡人寡人唯是一二父兄不能共
億其敢以許自為功乎寡人有弟不能和協而使餬其
口於四方(弟共叔段也餬鬻也)其況能久有許乎吾子其奉許叔
以撫柔此民也吾將使獲也佐吾子(公孫獲鄭大夫)若寡人得
沒於地天其以禮悔禍於許無寧兹許公復奉其社稷
(無寧寧也)唯我鄭國之有請謁焉如舊昏媾其能降以相從
也無滋他族實偪處此以與吾鄭國爭此土也吾子孫
其覆亡之不暇而況能禋祀許乎(潔齊以享謂之禋)寡人之使
吾子處此不唯許國之為亦聊以固吾圉也乃使公孫
獲處許西偏曰凡而器用財賄無寘於許我死乃亟去
之吾先君新邑於此王室而旣卑矣周之子孫日失其
序夫許大岳之胤也天而旣厭周德矣吾其能與許爭
乎君子謂鄭莊公於是乎有禮禮經國家定社稷序民
人利後嗣者也許無刑而伐之服而舍之度德而處之
量力而行之相時而動無累後人可謂知禮矣鄭伯使
卒出豭(音加)行出犬雞以詛射潁考叔者君子謂鄭莊公
失政刑矣政以治民刑以正邪旣無德政又無威刑是
以及邪邪而詛之將何益矣
魯臧哀伯諫納郜鼎(桓公二年)
夏四月取郜大鼎于宋(宋于姓微子啓之後郜大鼎郜國所造器也宋華父督弑殤公)
(立莊公以賂桓公者)戌申納于大廟非禮也臧哀伯諫曰(臧哀伯僖伯之)
(子名達)君人者將昭德塞違以臨照百官猶懼或失之故
昭令德以示子孫是以清廟茅屋大路越席(大路玉路祀天車也)
(越席結草越戸括反)大羹不致(大羹肉汁不致五味)粢食不鑿(黍稷曰粢不精鑿)
昭其儉也衮冕黻珽(衮畫衣也冕冠也黻韋韠以蔽膝也珽玉笏也)帶裳幅舄
(帶革帶也衣下曰裳幅若今行縢者舄複履幅音逼)衡紞紘綖(衡維持冠者紞冠之垂者紘纓)
(從下而上者綖冠上覆紞多敢反紘獲耕反綖音延)昭其度也(尊卑各冇制度)藻率鞞
鞛(藻率以韋為之所以藉玉也鞞佩刀削上飾鞛下飾率劣戌反鞞補頂反鞛布孔反)鞶厲游
纓(鞶紳帶也厲大帶之垂者游旌旗之游纓在馬膺前鞶步干反游音畱)昭其數也(尊卑各有)
(數)火龍黼黻(火畫火也龍畫龍也白與黑謂之黼形若斧黑與青謂之黻兩巳相戾此上衣下裳)
(之飾)昭其文也(以文章明貴賤)五色比象昭其物也(車服器械之有五色皆以)
(比象天地四方示器物不虚設)鍚鸞和鈴昭其聲也(錫在馬額鸞在鑣和在衡鈴在旆動)
(皆有鳴聲鍚音揚)三辰旂旗昭其明也(三辰日月星也畫於旂旗象天之明)夫德
儉而有度登降有數文物以紀之聲明以發之以照臨
百官百官於是乎戒懼而不敢易紀律今滅德立違而
寘其賂器於大廟以明示百官百官象之其又何誅焉
國家之敗由官邪也官之失德寵賂章也郜鼎在廟章
孰甚焉武王克商遷九鼎於雒邑義士猶或非之而況
將昭違亂之賂器於大廟其若之何公不聽周内史聞
之曰臧孫達其有後於魯乎君違不忘諫之以德(内史周大)
(夫官也僖伯諫觀魚其子哀伯諫納鼎故曰有後於魯)
隨季梁勸修政(桓公六年)
楚武王侵隨(楚芊姓其先鬻熊事周文王至成王時封其曾孫熊繹于楚傳至熊通僭稱武王隨)
(姬姓國)使薳章(楚大夫薳于委反)求成焉軍於瑕以待之(瑕隨地)隨
人使少師董成(少師隨官名董正也正二國之成)鬭伯比言於楚子曰
(鬭伯比楚大夫令尹子文之父)吾不得志於漢東也我則使然我張吾
三軍而被吾甲兵以武臨之彼則懼而協以謀我故難
間也漢東之國隨為大隨張必棄小國小國離楚之利
也(張自侈大也)少師侈請羸師以張之(羸弱也嬴劣追反)熊率且比
曰(楚大夫率音律且子余反)季梁在(隨賢臣)何益鬭伯比曰以為後
圖少師得其君王毁軍而納少師少師歸請追楚師隨
侯將許之季梁止之曰天方授楚楚之羸其誘我也君
何急焉臣聞小之能敵大也小道大淫所謂道忠於民
而信於神也上思利民忠也祝史正辭信也今民餒而
君逞欲祝史矯舉以祭(詐稱功德以欺鬼神)臣不知其可也公曰
吾牲牷肥腯(腯徒忍反)粢盛豐備何則不信(牷純色完全也腯亦肥也黍稷)
(曰粢在器曰盛)對曰夫民神之主也是以聖王先成民而後致
力於神故奉牲以告曰博碩肥腯謂民力之普存也謂
其畜之碩大蕃滋也謂其不疾瘯蠡也(皮毛無疥癬瘯七木反蠡力)
(果反)謂其備腯咸有也奉盛以告曰絜粢豐盛謂其三時
不害而民和年豐也奉酒醴以告曰嘉栗旨酒(嘉善也栗謹敬)
(也)謂其上下皆有嘉德而無違心也所謂馨香無讒慝
也故務其三時修其五教親其九族(九族高祖至玄孫之親)以致
其禋祀於是乎民和而神降之福故動則有成今民各
有心而鬼神乏主君雖獨豐其何福之有君姑修政而
親兄弟之國庶免於難隨侯懼而修政楚不敢伐
楚屈瑕伐羅(桓公十三年)
十三年春楚屈瑕(楚大夫)伐羅(羅熊姓國在宜城縣)鬭伯比送之還
謂其御曰莫敖必敗(莫敖楚官名即屈瑕)舉趾高心不固矣遂見
楚子曰必濟師楚子辭焉入告夫人鄧曼鄧曼曰大夫
其非衆之謂其謂君撫小民以信訓諸司以德而威莫
敖以刑也莫敖狃於蒲騷之役將自用也(桓十一年莫敖敗鄖於蒲)
(騷狃忲也)必小羅君若不鎮撫其不設備乎夫固謂君訓衆
而好鎮撫之召諸司而勸之以令德見莫敖而告諸天
之不假易也(言天不借貸慢易之人)不然夫豈不知楚師之盡行
也楚子使賴人追之不及(賴國在義陽隨縣)莫敖使徇於師曰
諫者有刑及鄢(鄢水在襄陽宜城縣入漢)亂次以濟遂無次且不設
備及羅羅與盧戎兩軍之大敗之莫敖縊於荒谷羣帥
囚於冶父(荒谷冶父皆楚地)以聽刑楚子曰孤之罪也皆免之
魯齊長勺之戰(莊公十年)
十年春齊師伐我公將戰曹劌(魯人)請見(劌古衛反)其鄉人曰
肉食者謀之又何間焉(肉食謂在位有禄食肉者間猶厠也又何必厠其間)劌曰
肉食者鄙未能遠謀乃入見問何以戰公曰衣食所安
弗敢專也必以分人對曰小惠未徧民弗從也公曰犧
牲玉帛弗敢加也必以信對曰小信未孚神弗福也公
曰小大之獄雖不能察必以情對曰忠之屬也可以一
戰戰則請從公與之乘戰於長勺公將鼓之劌曰未可
齊人三鼔劌曰可矣齊師敗績公將馳之劌曰未可下
視其轍登軾而望之曰可矣遂逐齊師旣克公問其故
對曰夫戰勇氣也一鼓作氣再而衰三而竭彼竭我盈
故克之夫大國難測也懼有伏焉吾視其轍亂望其旗
靡故逐之
晉獻公嬖驪姬(莊公二十八年)
晉獻公娶于賈無子(晉姬姓武王子成王弟唐叔虞之後賈姬姓國)烝於齊姜
生秦穆夫人及大子申生又娶二女於戎大戎(唐叔子孫别在)
(戎狄者)狐姬生重耳小戎子(允姓之戎)生夷吾晉伐驪戎(驪戎姬姓)
驪戎男女以驪姬(納女於人曰女)歸生奚齊其娣生卓子驪姬
嬖欲立其子賂外嬖梁五與東關嬖五(姓梁名五在閨闥之外者東關)
(嬖五別在關塞者亦名五皆大夫為獻公所嬖幸)使言於公曰曲沃君之宗也
(曲沃桓叔所封先君宗廟所在)蒲與二屈君之疆也(蒲平陽蒲子縣二屈平陽北屈縣或)
(曰二當為北)不可以無主宗邑無主則民不威疆埸無主則
啓戎心戎之生心民慢其政國之患也若使大子主曲
沃而重耳夷吾主蒲與屈則可以威民而懼戎且旌君
伐使俱曰(又使二人合辭而稱美其事)狄之廣莫於晉為都晉之啓
土不亦宜乎(廣莫狄地之曠絶也即謂蒲子北屈也言遣二公子出都之則晉方當大開土界)
晉侯說之夏使大子居曲沃重耳居蒲城夷吾居屈羣
公子皆鄙(鄙邊邑)唯二姬之子在絳(絳邑名晉所都)二五卒與驪
姬譖羣公子而立奚齊晉人謂之二五耦(二耜相耦廣一尺共起一)
(垡言二人俱共墾傷晉室僖四年驪姬譖殺申生重耳奔翟夷吾奔梁)
晉獻公使大子申生伐東山臯落氏(閔公二年)
晉侯使大子申生伐東山臯落氏(赤狄别種也臯落其氏族)里克諫
曰(里克晉大夫)大子奉冢祀社稷之粢盛以朝夕視君膳者
也故曰冡子君行則守有守則從從曰撫軍守曰監國
古之制也夫帥師專行謀誓軍旅君與國政之所圖也
非大子之事也師在制命而已稟命則不威專命則不
孝故君之嗣適不可以帥師君失其官帥師不威將焉
用之且臣聞臯落氏將戰君其舍之公曰寡人有子未
知其誰立焉不對而退見大子大子曰吾其廢乎對曰
告之以臨民(謂居曲沃)教之以軍旅(謂將下軍)不共是懼何故廢
乎且子懼不孝無懼弗得立修巳而不責人則免於難
大子帥師(晉作上下二軍大子本將下軍今代公將上軍)公衣之偏衣(偏衣左右異色)
(其半似公服)佩之金玦(玦如環而不連以金為之為偏衣之佩節)狐突御戎先友
為右(狐突重耳外祖父也為申生御申生以大子而將上軍)梁餘子養御罕夷先
丹木為右(罕夷晉下軍卿也梁餘子養為罕夷御)羊舌大夫為尉(羊舌大夫晉之)
(公族叔向之祖父)先友曰衣身之偏(偏半也)握兵之要(謂佩金玦將上軍)
在此行也子其勉之偏躬無慝兵要遠災親以無災又
何患焉狐突歎曰時事之徵也衣身之章也佩衷之旗
也故敬其事則命以始(賞以春夏)服其身則衣之純(必以純色為服)
用其衷則佩之度(衷中也佩玉者士君子常度)今命以時卒閟其事
也(冬十二月閟盡之時)衣之尨服遠其躬也(尨雜色尨莫江反)佩以金玦
棄其衷也服以遠之時以閟之尨凉冬殺金寒玦離胡
可恃也雖欲勉之狄可盡乎梁餘子養曰帥師者受命
於廟受脤於社(脤宜社之肉盛以脤器)有常服矣不獲而尨命可
知也死而不孝不如逃之罕夷曰尨竒無常金玦不復
雖復何為君有心矣先丹木曰是服也狂夫阻之(阻疑也)
曰盡敵而反敵可盡乎雖盡敵猶有内讒不如違之(違去)
(也)狐突欲行羊舌大夫曰不可違命不孝棄事不忠雖
知其寒惡不可取子其死之大子將戰狐突諫曰不可
昔辛伯(周大夫)諗周桓公(名黑肩諗告也)云内寵並后外寵二政
嬖子配適大都耦國亂之本也周公弗從故及於難今
亂本成矣立可必乎孝而安民子其圖之(奉身為孝不戰為安民)
與其危身以速罪也(有功益見害故言孰與危身以召罪)
楚屈完對齊侯(僖公四年)
四年春齊侯以諸侯之師侵蔡蔡潰遂伐楚楚子使與
師言曰君處北海寡人處南海唯是風馬牛不相及也
(楚界猶未至南海因齊處北海遂稱所近牛馬風逸盖末界之微事故以取喻)不虞君之涉吾
地也何故管仲(齊大夫名夷吾)對曰昔召康公命我先君大公
曰五侯九伯女實征之以夾輔周室(五等諸侯九州之伯皆得征討其罪)
賜我先君履東至于海西至于河南至于穆陵北至于
無棣(履所履踐之界淮南有故穆陵關是楚之境無棣在遼西孤竹)爾貢包茅不入王
祭不共無以縮酒寡人是徵(包裏束也茅菁茅也束茅而灌之以酒為縮酒尚書)
(包匭菁茅)昭王南征而不復寡人是問(昭王成王之孫南巡狩涉漢船壊而溺)
對曰貢之不入寡君之罪也敢不共給昭王之不復君
其問諸水濱師進次于陘夏楚子使屈完如師師退次
于召陵齊侯陳諸侯之師與屈完(楚大夫屈瑕孫)乘而觀之齊
侯曰豈不榖(諸侯謙稱)是為先君之好是繼與不榖同好如
何對曰君惠徼福於敝邑之社稷辱收寡君寡君之願
也齊侯曰以此衆戰誰能禦之以此攻城何城不克對
曰君若以德綏諸侯誰敢不服君若以力楚國方城以
為城漢水以為池(方城山在南陽葉縣南漢水出武都至江夏南入江)雖衆無所
用之屈完及諸侯盟
宫之竒諫假道(僖公五年)
晉侯復假道於虞以伐虢(虞仲雍之後虢虢叔之後皆姬姓僖二年晉假道於虞伐)
(虢滅下陽故言復)宫之竒(虞忠臣)諫曰虢虞之表也虢亡虞必從
之晉不可啟寇不可翫一之為甚其可再乎(為二年假晉道滅下)
(陽)諺所謂輔車相依唇亡齒寒者其虞虢之謂也(輔頰輔車)
(牙車)公曰晉吾宗也豈害我哉對曰大伯虞仲大王之昭
也大伯不從是以不嗣虢仲虢叔王季之穆也為文王
卿士勳在王室藏於盟府(盟府司盟之官)將虢是滅何愛於虞
且虞能親於桓莊乎其愛之也桓莊之族何罪而以為
戮不唯偪乎(桓叔莊伯之族晉獻公之從祖昆弟獻公患其偪盡殺之)親以寵偪猶
尚害之況以國乎公曰吾享祀豐潔神必據我(據猶安也)對
曰臣聞之鬼神非人實親惟德是依故周書曰皇天無
親惟德是輔(書蔡仲之命)又曰黍稷非馨明德惟馨(書君陳)又
曰民不易物惟德繄物(書旅&KR0729;)如是則非德民不和神不
享矣神所馮依將在德矣若晉取虞而明德以薦馨香
神其吐之乎弗聽許晉使宫之竒以其族行曰虞不臘
矣(臘歲終祭衆神之名)在此行也晉不更舉矣八月甲午晉侯圍
上陽(上陽虢國都在弘農陜縣東南)問於卜偃(晉掌卜大夫)曰吾其濟乎對
曰克之公曰何時對曰童謠云丙之晨龍尾伏辰(龍尾尾星)
(也日月之會曰辰日在尾故尾星伏不見)均服振振取虢之旂(戎事上下同服振振盛貌)
(旂軍之旌旗)鶉之賁賁天策焞焞火中成軍虢公其奔(鶉鶉火星)
(也賁賁烏星之體也天策傅說星時近日星微焞焞無光耀也言丙子平旦鶉火中軍事有成功也)其九
月十月之交乎(謂夏之九月十月也交晦朔交會)丙子旦日在尾月在
策(是夜日月合朔於尾月行疾故至旦而過在策)鶉火中必是時也冬十二月
丙子朔晉滅虢虢公醜奔京師師還館於虞遂襲虞滅
之執虞公及其大夫井伯(即百里奚)以媵秦穆姬(晉獻公女為秦穆公)
(夫人)而修虞祀且歸其職貢於王故書曰晉人執虞公罪
虞且言易也
齊管仲論受鄭子華(僖公七年)
秋盟于甯母謀鄭故也管仲言於齊侯曰臣聞之招攜
以禮懷遠以德德禮不易無人不懷齊侯修禮於諸侯
諸侯官受方物(諸侯官司各於齊受其方所當貢天子之物)鄭伯使太子華
聽命於會言於齊侯曰洩氏孔氏子人氏三族實違君
命(三族鄭大夫)若君去之以為成我以鄭為内臣君亦無所
不利焉齊侯將許之管仲曰君以禮與信屬諸侯而以
姦終之毋乃不可乎子父不奸之謂禮守命共時之謂
信違此二者姦莫大焉公曰諸侯有討於鄭未捷今苟
有釁從之不亦可乎對曰君若綏之以德加之以訓辭
而帥諸侯以討鄭鄭將覆亡之不暇豈敢不懼若總其
罪人以臨之(總將領也)鄭有辭矣何懼且夫合諸侯以崇德
也會而列姦何以示後嗣夫諸侯之會其德刑禮義無
國不記記姦之位君盟替矣作而不記非盛德也(君舉必書)
(雖復齊史隠諱亦損盛德)君其勿許鄭必受盟夫子華既為大子而
求介於大國以弱其國亦必不免(介因也)鄭有叔詹堵叔
師叔三良為政未可間也齊侯辭焉子華由是得罪於
鄭冬鄭伯使請盟於齊(僖十六年鄭殺子華)
晉秦韓之戰(僖公十五年)
晉侯之入也(僖九年秦納晉惠公)秦穆姬屬賈君焉(賈君晉獻公次妃賈女也)
且曰盡納羣公子(羣公子晉武獻之族驪姬之亂詛無畜羣公子)晉侯烝於賈
君又不納羣公子是以穆姬怨之晉侯許賂中大夫(中大)
(夫國内執政里㔻等)既而皆背之賂秦伯以河外列城五東盡虢
略南及華山内及解梁城旣而不與(河外河南也東盡虢略從河南而東)
(盡虢界也解梁城河東解縣也華山在弘農華隂縣西南)晉饑秦輸之粟秦饑晉閉
之糴故秦伯伐晉卜徒父筮之吉(徒父秦之掌龜卜者)涉河侯車
敗詰之對曰乃大吉也三敗必獲晉君其卦遇蠱䷑
(巽下艮上蠱)曰千乘三去三去之餘獲其雄狐夫狐蠱必其
君也(千乘諸侯也言千乘三度敗去之後獲其狐之雄者)蠱之貞風也其悔山也
(内卦為貞外卦為悔巽為風秦象艮為山晉象)歲云秋矣我落其實而取其材
所以克也(周九月夏之七月孟秋也艮為山山有木今歲巳秋風吹落山木之實則材為人所取)
實落材亡不敗何待三敗及韓(晉地)晉侯謂慶鄭(慶鄭晉大夫)
曰寇深矣若之何對曰君實深之可若何公曰不孫卜
右慶鄭吉弗使步揚(郤犨之父)御戎家僕徒為右乘小駟鄭
入也慶鄭曰古者大事必乘其産生其水土而知其人
心安其教誨而服習其道唯所納之無不如志今乘異
産以從戎事及懼而變將與人易亂氣狡憤隂血周作
張脈僨興外彊中乾(狡戾也僨動也僨方問反)進退不可周旋不
能君必悔之弗聽九月晉侯逆秦師使韓簡視師(韓簡晉大)
(大韓萬之孫)復曰師少於我鬭士倍我公曰何故對曰出因
其資(謂奔梁求秦)入用其寵(為秦所納)饑食其粟三施而無報是
以來也今又擊之我怠秦奮倍猶未也公曰一夫不可
狃況國乎遂使請戰曰寡人不佞能合其衆而不能離
也君若不還無所逃命秦伯使公孫枝(秦大夫子桑)對曰君
之未入寡人懼之入而未定列猶吾憂也苟列定矣敢
不承命韓簡退曰吾幸而得囚壬戌戰於韓原晉戎馬
還濘而止公號慶鄭慶鄭曰愎諫違卜固敗是求又何
逃焉遂去之梁由靡御韓簡虢射為右輅秦伯將止之
(輅迎也止獲也輅五稼反)鄭以救公誤之遂失秦伯秦獲晉侯以
歸晉大夫反首拔舍從之(反首髮下垂也拔草舍止壊形毁服)秦伯使辭
焉曰二三子何其慼也寡人之從君而西也亦晉之妖
夢是踐豈敢以至(僖十年晉狐突遇大子大子曰夷吾無禮余得請於帝矣將以晉卑秦狐)
(突不寐而與神言故謂之妖夢晉侯烝賈君故曰無禮)晉大夫三拜稽首曰君履
后土而戴皇天皇天后土實聞君之言羣臣敢在下風
穆姬聞晉侯將至以大子罃弘(罃康公名弘其母弟也)與女簡璧
(簡璧罃弘姊妹)登臺而履薪焉使以免服衰絰逆且告曰上天
降災使我兩君匪以玉帛相見而以興戎若晉君朝以
入則婢子夕以死夕以入則朝以死唯君裁之乃舍諸
靈臺(在京兆鄠縣周之故臺)大夫請以入公曰獲晉侯以厚歸也
旣而喪歸焉用之大夫其何有焉(何有猶何得)且晉人慼憂
以重我天地以要我不圖晉憂重其怒也我食我言背
天地也重怒難任背天不祥必歸晉君公子縶曰不如
殺之無聚慝焉(公子縶秦大夫)子桑曰(即公孫枝)歸之而質其大子
必得大成晉未可滅而殺其君祗以成惡且史佚有言
曰(史佚周武王時大史名佚)無始禍無怙亂無重怒重怒難任陵人
不祥乃許晉平晉侯使郤乞告瑕吕飴甥且召之(郤乞晉大)
(夫也瑕吕飴甥即吕甥姓吕瑕其邑名名飴甥字子金)子金教之言曰朝國人而
以君命賞且告之曰孤雖歸辱社稷矣其卜貳圉也(貳代)
(也圉惠公大子懷公)衆皆哭晉於是乎作爰田(分公田之税應入公者爰之於所賞)
(之衆爰易也)吕甥曰君亡之不恤而羣臣是憂惠之至也將
若君何衆曰何為而可對曰征繕以輔孺子(征賦也繕治也孺子)
(大子圉)諸侯聞之喪君有君羣臣輯睦甲兵益多好我者
勸惡我者懼庶有益乎衆說晉於是乎作州兵(五黨為州州二)
(千五百家也因此又使州長各繕甲兵)
晉隂飴甥對秦伯(僖公十五年)
十月晉隂飴甥會秦伯盟于王城(即吕甥也食采於隂王城秦地馮翊臨晉)
(縣東有王城)秦伯曰晉國和乎對曰不和小人恥失其君而
悼喪其親不憚征繕以立圉也曰必報讐寧事戎狄君
子愛其君而知其罪不憚征繕以待秦命曰必報德有
死無二以此不和秦伯曰國謂君何對曰小人慼謂之
不免君子恕以為必歸小人曰我毒秦秦豈歸君君子
曰我知罪矣秦必歸君貳而執之服而舍之德莫厚焉
刑莫威焉服者懷德貳者畏刑此一役也秦可以霸納
而不定廢而不立以德為怨秦不其然秦伯曰是吾心
也改館晉侯饋七牢焉(牛羊豕各一為一牢)蛾析(蛾析晉大夫)謂慶鄭
曰盍行乎對曰陷君於敗敗而不死又使失刑非人臣
也臣而不臣行將焉入十一月晉侯歸丁丑殺慶鄭而
後入是歲晉又饑秦伯又餼之粟(餼猶饋也)曰吾怨其君而
矜其民且吾聞唐叔之封也箕子曰其後必大晉其庸
可冀乎姑樹德焉以待能者於是秦始征晉河東置官
司焉(秦置官司以征河東之賦即惠公許賂河外列城五之地)
宋楚泓之戰(僖公二十二年)
楚人伐宋以救鄭(是年三月宋襄公伐鄭)宋公將戰大司馬固諫
曰(大司馬即司馬子魚也固諫堅辭以諫也)天之棄商久矣君將興之弗可
赦也已弗聽冬十一月己巳朔宋公及楚人戰於泓宋
人旣成列楚人未既濟司馬曰(子魚也名目夷襄公庶兄)彼衆我寡
及其未既濟也請擊之公曰不可既濟而未成列又以
告公曰未可既陳而後擊之宋師敗績公傷股門官殱
焉(門官守門者)國人皆咎公公曰君子不重傷不禽二毛(二毛)
(頭白有二毛)古之為軍也不以阻隘也(不因阻隘以求勝)寡人雖亡
國之餘不鼔不成列子魚曰君未知戰勍敵之人隘而
不列天贊我也阻而鼓之不亦可乎猶有懼焉(雖因阻擊之猶)
(恐不勝)且今之勍者皆吾敵也雖及胡耉獲則取之何有
於二毛(胡耉元老之稱)明恥教戰求殺敵也(明設刑戮以恥不果)傷未及
死如何勿重(言尚能害巳)若愛重傷則如勿傷愛其二毛則
如服焉三軍以利用也金鼓以聲氣也利而用之阻隘
可也聲盛致志鼓儳可也(儳巖未整陳儳仕銜反)
敘晉重耳出亡本末(僖公二十三年)
晉公子重耳之及于難也晉人伐諸蒲城(重耳奔蒲晉獻公使伐蒲)
(事在僖五年)蒲城人欲戰重耳不可曰保君父之命而享其
生禄於是乎得人有人而校罪莫大焉(校報也)吾其奔也
遂奔狄從者狐偃(狐突伯行之子字子犯)趙衰(夙弟字子餘)顛頡魏武
子(名犨畢萬封于魏犨其後也)司空季子(胥臣臼季也)狄人伐廧咎如(廧咎)
(如赤狄之别種隗姓廧在良反咎古刀反隗五罪反)獲其二女叔隗季隗納諸
公子公子取季隗生伯鯈叔劉(鯈直由反)以叔隗妻趙衰生
盾將適齊謂季隗曰待我二十五年不來而後嫁對曰
我二十五年矣又如是而嫁則就木焉請待子處狄十
二年而行過衞衞文公不禮焉出於五鹿(五鹿衞地衞縣西北有地)
(名五鹿陽平元城縣東亦有五鹿)乞食於野人野人與之塊公子怒欲
鞭之子犯曰天賜也稽首受而載之及齊齊桓公妻之
有馬二十乘公子安之從者以為不可將行謀於桑下
蠶妾在其上以告姜氏姜氏殺之而謂公子曰子有四
方之志其聞之者吾殺之矣公子曰無之姜曰行也懷
與安實敗名公子不可姜與子犯謀醉而遣之醒以戈
逐子犯及曹(曹姬姓文王之子曹叔振鐸之後)曹共公聞其駢脅欲觀
其裸浴薄而觀之(薄迫也駢合也脅肋也盖腋下肋骨合比)僖負羈(曹大夫)之
妻曰吾觀晉公子之從者皆足以相國若以相夫子必
反其國反其國必得志於諸侯得志於諸侯而誅無禮
曹其首也子盍蚤自貳焉(自貳自别異於曹)乃饋盤飱寘璧焉
公子受飱反璧及宋宋襄公贈之以馬二十乘及鄭鄭
文公亦不禮焉叔詹諫曰臣聞天之所啓人弗及也晉
公子有三焉天其或者將建諸君其禮焉男女同姓其
生不蕃晉公子姬出也而至於今一也離外之患而天
不靖晉國殆將啓之二也有三士足以上人而從之三
也(國語狐偃趙衰賈佗三人皆卿材)晉鄭同儕其過子弟固將禮焉況
天之所啟乎弗聽及楚楚子饗之曰公子若反晉國則
何以報不榖對曰子女玉帛則君有之羽毛齒革則君
地生焉其波及晉國者君之餘也其何以報君曰雖然
何以報我對曰若以君之靈得反晉國晉楚治兵遇於
中原其辟君三舍(三十里為一舍)若不獲命其左執鞭弭右屬
櫜鞬以與君周旋(弭弓末無緣者櫜以受箭鞬以受弓屬著也鞬九言反)子玉(成得)
(臣也為楚令尹)請殺之楚子曰晉公子廣而儉文而有禮其從
者肅而寬忠而能力晉侯無親外内惡之吾聞姬姓唐
叔之後其後衰者也其將由晉公子乎天將興之誰能
廢之違天必有大咎乃送諸秦秦伯納女五人懷嬴與
焉(秦所妻晉懷公妻)奉匜沃盥旣而揮之(匜沃盥器也揮湔也匜以支反)怒
曰秦晉匹也何以卑我公子懼降服而囚他日公享之
子犯曰吾不如衰之文也請使衰從公子賦河水(河水逸詩)
(義取河水朝宗於海喻秦)公賦六月(六月詩小雅道尹吉甫佐宣王征伐喻公子還晉必能匡王國)
趙衰曰重耳拜賜公子降拜稽首公降一級而辭焉衰
曰君稱所以佐天子者命重耳重耳敢不拜(明年秦伯納之於晉)
(是為晉文公遂霸諸侯)
富辰諫襄王(僖公二十四年)
鄭之入滑也(入滑在僖二十年)滑人聽命師還又即衛鄭公子
士洩堵俞彌(鄭大夫)帥師伐滑王使伯服游孫伯(二子周大夫)
如鄭請滑鄭伯怨惠王之入而不與厲公爵也(厲公納惠王事)
(在莊二十一年)又怨襄王之與衛滑也故不聽王命而執二子
王怒將以狄伐鄭富辰(周大夫)諫曰不可臣聞之太上以
德撫民其次親親以相及也昔周公弔二叔之不咸故
封建親戚以蕃屏周(弔傷也咸同也)管蔡郕霍魯衛毛聃郜雍
曹滕畢原酆郇文之昭也(十六國皆文王子也管國在滎陽京縣東北雍國在河内)
(山陽縣西畢國在長安縣西北酆國在始平鄠縣東)邘晉應韓武之穆也(四國皆武王子)
(應國在襄陽城父縣西南韓國在河束郡界河内野王縣西北有邘城邘音于)凡蔣邢茅胙
祭周公之胤也(胤嗣也蔣在弋陽期思縣高平昌邑縣西有茅鄉東郡燕縣西南有胙亭)召
穆公思周德之不類故糾合宗族於成周而作詩(類善也糾)
(收也召穆公周卿士名虎召采地扶風雍縣東南有召亭周厲王之時周德衰微兄弟道缺召穆公於東都收)
(會宗族特作此周公之樂歌常棣詩屬小雅)曰常棣之華鄂不韡韡凡今之
人莫如兄弟其四章曰兄弟閱于墻外禦其侮如是則
兄弟雖有小忿不廢懿親(懿美也)今天子不忍小忿以棄
鄭親其若之何庸勲親親暱近尊賢德之大者也(庸用也暱)
(親也)即聾從昧與頑用嚚姦之大者也棄德崇姦禍之大
者也鄭有平惠之勲(平王東遷晉鄭是依惠王出奔虢鄭納之)又有厲宣之
親(鄭始封之祖桓公友周厲王之子宣王之母弟)棄嬖寵而用三良(殺嬖臣申侯寵子子)
(華三良叔詹堵叔師叔)於諸姬為近四德具矣耳不聽五聲之和
為聾目不别五色之章為昧心不則德義之經為頑口
不道忠信之言為嚚狄皆則之四姦具矣周之有懿德
也猶曰莫如兄弟故封建之其懷柔天下也猶懼有外
侮扞禦侮者莫如親親故以親屏周召穆公亦云今周
德旣衰於是乎又渝周召以從諸姦無乃不可乎民未
忘禍王又興之其若文武何王弗聽使頽叔桃子(二子周大)
(夫)出狄師(是年狄伐鄭取櫟尋奉王子帶攻襄王王出適鄭晉文公納王以定王室)
魯展喜犒齊師(僖公二十六年)
夏齊孝公伐我北鄙衞人伐齊洮之盟故也(洮盟在二十五年)
公使展喜犒師使受命於展禽(使展喜受勞師之辭命於柳下惠)齊侯
未入竟展喜從之曰寡君聞君親舉玉趾將辱於敝邑
使下臣犒執事齊侯曰魯人恐乎對曰小人恐矣君子
則否齊侯曰室如縣罄野無青草何恃而不恐(如而也時夏四)
(月今之二月野物未成故言居室而資糧縣盡在野則無蔬食之物)對曰恃先王之命昔
周公大公股肱周室夾輔成王成王勞之而賜之盟曰
世世子孫無相害也載在盟府大師職之桓公是以糾
合諸侯而謀其不協彌縫其闕而匡救其災昭舊職也
及君即位諸侯之望曰其率桓之功我敝邑用不敢保
聚曰豈其嗣世九年而棄命廢職其若先君何君必不
然恃此以不恐齊侯乃還
晉文公始霸(僖公二十七年)
冬楚子及諸侯圍宋(楚成王)宋公孫固(宋莊公孫)如晉告急先
軫曰(晉下軍之佐原軫也)報施救患(報宋贈馬之施)取威定霸於是乎在
矣狐偃曰楚始得曹而新昏於衞若伐曹衞楚必救之
則齊宋免矣(前年楚使申叔侯戌穀以逼齊)於是乎蒐于被廬(被廬晉地)作
三軍謀元帥趙衰曰郤縠可臣亟聞其言矣說禮樂而
敦詩書詩書義之府也禮樂德之則也德義利之本也
夏書曰賦納以言明試以功車服以庸君其試之乃使
郤縠將中軍郤溱佐之使狐偃將上軍讓於狐毛(偃之兄)
而佐之命趙衰為卿讓於欒枝先軫使欒枝(貞子也欒賓之孫)
將下軍先軫佐之荀林父(中行桓子)御戎魏犫為右晉侯始
入而教其民二年欲用之子犯曰民未知義未安其居
於是乎出定襄王(二十四年冬天王出居于鄭二十五年晉侯逆王入于王城)入務
利民民懷生矣將用之子犯曰民未知信未宣其用於
是乎伐原以示之信(伐原持三日糧退三十里以示之信)民易資者不求
豐焉明徵其辭(民以貨物易資財者不求豐多明定其辭不二價)公曰可矣乎
子犯曰民未知禮未生其共於是乎大蒐以示之禮作
執秩以正其官(執秩主爵秩之官)民聽不惑而後用之出榖戍
(楚申公叔侯戍榖在僖二十六年)釋宋圍一戰而霸文之教也
御選古文淵鑒卷一
