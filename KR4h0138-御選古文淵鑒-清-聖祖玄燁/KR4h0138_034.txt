欽定四庫全書
御選古文淵鑒卷三十四目錄
唐
權德輿
兩漢辯亡論
答柳福州書
陸贄翰苑集序
高郢
魯議
柳冕
再答張僕射書
與權德輿書
復杜相公書
梁肅
補闕李君前集序
代太常答蘇端駁楊綰諡文貞議
沈既濟
論行辟召之法疏
于公異
收西京露布
裴度
諫用皇甫鎛程异為相疏
論魏弘簡元稹疏
李絳
請崇國學疏
論裴均進銀器状
欽定四庫全書
御選古文淵鑒卷三十四
内閣學士兼禮部侍郎教習庶吉士(臣)徐(乾學)等奉
旨編注
唐
權德輿(字載之秦州略陽人徙潤州丹徒憲宗時自太常卿拜禮部尚書同中書門下平章)
(事出為山南西道節度使以病乞還卒於道德輿貫綜經術貞元元和間為搢紳羽儀云)
兩漢辯亡論
言兩漢所以亡者皆曰莽卓予以為莽卓簒逆汙神器
以亂齊民自賈夷滅天下耳目顯然聞知静徵厥初則
亡西京者張禹亡東京者胡廣皆以假道儒術得伸其
邪心徼一時大名致位公輔(禹為丞相廣歷太尉)辭氣所發損益
繫之而多方善柔保位持祿或陷時君以滋厲階或附
兇沴以結禍胎故其蕩覆之基簒奪之兆皆指導馴致
之雖年祀相遠猶手授頤指之然也其為賊害豈直莽
卓之比乎禹以經術為帝師身備漢相特見尊信當主
臣之重極儒者之貴永始元延(俱成帝年號)之間天地之眚
屢見言事者皆譏切王氏專政時成帝亦悔懼天變而
未有以決駕至禹第辟左右以問之須其一言以為律
度為禹計者亦宜陳大易堅冰之誡(坤卦初六履霜堅冰至)誦小
雅十月之刺(十月之交刺厲王也時害政者有皇父卿士之屬)乘其嚮納痛言
得失反以罕言命不語怪為辭致成帝不疑之心授王
氏寖盛之勢上下恬然䁆忽亡國儻帝慮不至是猶當
開陳切靡面别廷辯矧當就第宴閒之際虚懷訪決之
時方且眩小男于牀下官子婿於近郡(漢書天子幸禹第禹言老臣有)
(四男一女愛女甚于男遠嫁為張掖太守蕭咸妻不勝父子私情思與相近上即時徙咸為弘農太守又禹小)
(子未有官上臨候禹禹數視其小子上即禹牀下拜為黃門郎給事中)欵然用家人匹婦
為心以身圖安不恤國患致使羣盜弄權迭執魁柄禍
稔毒流至於新都不可遏也斯可憤也逮至東都順桓
之間國統三絶胡廣以巨儒柄用位極上台初梁冀席
外戚之重貪戾當國既鴆質帝議立嗣君公卿大臣皆
以清河王蒜年長有德屬最尊親可以靖人亦既定策
冀乃憚其明哲且不利長君私於蠡吾獨異羣議為廣
計者亦當中立如石介然不回率趙戒之徒同李杜所
守然後三事百工正辭於朝雖冀之暴恣豈能一旦盡
誅漢廷羣公耶反徇一息之安首鼠畏懦(質帝崩廣與李固杜喬趙)
(戒等欲立清河王梁冀欲立蠡吾侯廣戒懾憚不能與争而李杜堅守本議冀說太后先策免固)竟使
清河徙廢蠡吾為梗(蠡吾王志既立是為桓帝清河王徙桂陽自殺)邦家陵夷
漢道日蹙結黨錮之獄成閹寺之禍(宦官使牢修上書告李膺等交結遊)
(士誹訕朝廷于是大治鉤黨名士無免者中常侍迭用事以訖亂亡)禍亂循環以至董卓
赫赫漢室化為當塗(三國志裴注當塗高者魏也言當道而高大者魏明魏當代漢)盖
棟橈鼎折之所由來久矣(大過卦九三棟橈凶鼎卦九四鼎折足覆公餗其刑剭凶)
彼梅福以孤遠上疏(成帝時福見王氏浸盛災異數見臣下莫肻正言乃上書)張綱
以卑秩埋輪(桓帝時選八使巡行風俗網埋輪于洛陽都亭曰犲狼當路安問狐狸遂劾梁冀)
獨何人哉而不是思也噫嘻就利違害榮通醜窮大凡
有生之常性也暨乎手持政柄體國存亡則謹之于初
決之于始以導善氣以遏亂源若禍胎既萌則死而後
已白刃可蹈鴻毛斯輕奈何禹廣以貌安之時則務小
忠立細行數數然獻吉筮於靈蓍(漢書禹見時有變異若上體不安擇日潔)
(齊露蓍正衣冠立筮得吉卦則獻其占)沮立后於探籌(後漢書順帝欲立后而貴人有寵者)
(四人莫知所建議欲探籌以神定選廣上疏諫乃立梁貴人為皇后)及夫安危之際邦家
之大則甘心結舌隂拱觀變豈正然也方又熾焰焰以
燎原決湯湯以襄陵投天下於煙煨擠萬人於昏墊百
代之下無所指名雖史贊粗言而不究論本末且出不
越境書殺君之惡言偽而辯有兩觀之誅若當春秋之
時明禹廣之罪作誡來世可勝紀乎向使西京抑損王
氏尊君卑臣則庶乎無哀平之壊東京登庸清河主明
臣忠則庶乎無靈獻之亂大漢之祚未易知也或以國
之興亡皆有隂隲之數非人謀能亢則但取瞽聾者而
相之立土木偶而尊之被以章組列于廊廟斯可矣何
堯舜之或咨或吁殷周之或夢或卜(殷高宗夢帝賚良弼得傅說周文王)
(卜田渭陽得太公望)憂勤日昃之若是然後為理耶予因隸古史
且嗜春秋褒貶之學心所憤激因辯其所以然
答柳福州書(柳冕為福建觀察使)
來問見愛殷勤甚厚疏以先師對仲弓有司之說又曰
繇於有司以風天下誠哉大君子之言理道也今之取
士在於禮部吏部按資格以擬官奏郎官以考别失權
衡輕重之本無乃甚乎至於禮部求才猶似為仁由已然
亦沿於時風豈能自振嘗讀劉秩祭酒上疏云太學設
官職在造士士不知方時無賢才臣之罪也每讀至此
心常慕之當時置於國庠似在散地而方以乏賢内訟
慨然上奏此君子之心也君子之言也况以蒙劣辱當
儀曹為時求人豈敢容易然再歲計偕多有親故故進
士初牓有之帖落有之策落有之及第亦有之不以名
廢實不敢自愛不訪于人兩漢設科本于射策故公孫
弘董仲舒之倫痛言道理近者祖習綺靡過於雕蟲俗謂
之甲賦律詩儷偶對屬况十數年間至大官右職教化
所繫其若是乎是以二年以來参考對策不妨名物不
徵隠奥求通理而已求辯惑而已習常而力不足者則
不能迴復于此故或得其人庶他時有通識懿文可以
持重不遷者而不盡在於齪齪科第也明經文義有幸
中所記者則書不停綴令釋通其意則面牆木偶遂列
上第末如之何頃者參五其間令書釋意義則於䟽
注之中苟刪撮旨要有數句而通者昧其理而未盡有
數紙而黜者雖未盡善庶稍得之至於來問眀六經之
義合先王之道而不在於注疏者雖令學究一經之科
每歲一人猶慮其不能至也且明經者仕進之多數也
注疏者猶可以質騐也不者倘有司率情下上其才既
失其末又不得其本則蕩然矣無乃然乎古人云勉強
行道則德日起而大有功中庸有困而行之勉強而行
之鄙雖不敏敢忘勉強之道耶大凡常情為近習所勝
没沒於聞見汲汲於進取苟避患安時俾躬處休以致
老死自為得計豈復有揣摩古今風俗整齊教化根本
原始要終長轡遠御如閣下吐論之若是者此鄙人所
以喟然三復而不知其已也來問又言三代兩漢至近
古所不同豈古化夐遠之不可復耶復因緣漸靡而操
執者不之思耶鄙人頑固謹俟餘論因自發舒慙怍無
量德輿載拜
陸贄翰苑集序
嘗讀賈誼書觀其經制人文鋪陳帝業術亦至矣待之
宣室恨得後時遇亦深矣然竟不能逹四聰而盡其善
排羣議而試厥謀道之難行亦已久矣東陽絳灌何代
無之(文帝議以誼任公卿之位東陽侯張相如絳侯周勃及灌嬰之屬皆害之)嘻一薰一蕕
善齊不能同其器(齊和也)方鑿圓枘(鑿穿空也枘木端所以入鑿宋玉九辯曰)
(圓枘而方鑿兮吾固知鉏鋙而難入鑿音造枘音芮)良工無以措巧心所以治
世少而亂日多大雅衰而正聲寢漢道未融既失之於
賈傅吾唐不幸復擯棄於陸公公諱贄字敬輿吴郡蘇
人溧陽令偘之子年十八登進士第應博學宏辭科授
鄭縣尉調渭南主簿德宗皇帝春宫時知名召對翰林
即日為學士由祠部員外轉考功郎中朱泚之亂從幸
奉天時車駕播遷詔書旁午公灑翰即成不復起草初
若不經思慮及成而奏無不曲盡事情中於機會倉卒
填委同職者無不拱手嘆伏不能復有所助嘗從容奏
曰此時詔書陛下宜痛自引過以感人心昔禹湯以罪
已勃興楚昭以善言復國陛下誠能不恡改過以言謝
天下俾臣草辭無諱庶幾羣盜革心上從之故行在詔
書始下雖武人悍卒無不揮涕激發議者以德宗克平
宼亂不惟神武之功爪牙宣力盖亦資文德腹心之助
焉及還京師李抱真來朝(抱真為昭義軍節度使)奏曰陛下在山
南時山東士卒聞書詔之辭無不感泣思奮臣節時臣
知賊不足平也公自行在帶本職拜諫議大夫中書舍
人精敏小心未嘗有過艱難扈從行在輒隨啟沃謨猷
特所親信有時讌語不以公卿指名但呼陸九而已
初幸梁洋棧道危狹從官前後相失上夜次山館召公
不至泫然號於禁旅曰得陸贄者賞千金頃之公至太
子親王皆賀初公既職内署母韋氏尚在吳中上遣中
使迎致京師道路置驛文士榮之貞元八年拜中書侍
郎平章事公以少年入侍内殿特蒙知遇不可與衆浮
沉苟且自愛事有不可必諍之上察物太精躬臨庶政
失其大體動與公違姦䛕從而間之屢至不悦親友或
規之公曰吾上不負天子下不負吾所學不恤其他公
精於吏事斟酌剖決不爽錙銖其經綸制度具在德宗
實錄及竇參納劉士寧之賂為李巽所發得罪左遷横
議者以公與參素不協歸罷相之議于公戶部侍郎判
度支裴延齡以姦回得幸害時蠧政物議莫敢指言公
獨以身當之屢言不可翰林學士吴通玄忌公先逹每
切中傷隂結延齡互言公短宰相趙憬公之引拔昇為
同列以公排邪守正心復異之羣邪沮謀直道不勝十
年退公為賓客罷政事眀年夏旱芻糧不給軍校訴于
上延齡奏曰此皆陸贄輩怨望鼓扇軍人也貶公忠州
别駕上怒不可測賴陽城張萬福救之獲免蜀帥韋令
抗表請以贄代已歲賂資糧公在南賓閉門卻掃郡人
稀識其面復避謗不著書唯考校毉方撰集驗方五十
卷行于世江峽十稔永貞初與鄭餘慶陽城同徵還公已
薨殁時年五十二公之秉筆内署也㩁古揚今雄文藻
思敷之為文誥伸之為典謨俾僄狡向風懦夫增氣則
有制誥集一十卷覽公之作則知公之為文也潤色之
餘論思獻納軍國利害巨細必陳則有奏草七卷覽公
之奏則知公之為臣也其在相位也推賢與能舉直錯
枉將斡璿衡而揭日月清氛沴而平泰階敷其道也與
伊說爭衡考其文也與典謨接軫則有中書奏議七卷
覽公之奏議也知公之事君也古人以士之遇也其要
有四焉才位時命也仲尼有才而無位其道不行賈生
有時而無命終于一慟唯公才不謂不長位不謂不達
逢時而不盡其道非命歟裴氏之子焉能使公不遇哉
說者又以房魏姚宋(房喬魏徵姚崇宋璟)逢時遇主克致清平陸
君亦獲幸時君而不能與房魏争列盖道未至也應之
曰道雖自我弘之在人蜚蝗竟天農稷不能善稼奔車
覆轍丘軻亦廢規行若使四君與公易時而相則一否
一臧未可知也而致君不及貞觀開元者盖時不幸也
豈公不幸哉以為其道未至不亦誣乎公之文集有詩
文賦集表狀為别集十五卷其關於時政昭昭然與金
石不朽者惟制誥奏議乎雖已流行多謬編次今以類
相從冠於編首兼略書其官氏景行以為序引俾後之
君子覽公制作效之為文為臣事君之道不其偉歟
高郢(字公楚衛州人寶應初及進士第貞元末擢中書侍郎同中書門下平章事順宗立出為)
(華州刺史尋内召以尚書右僕射致仕卒諡曰貞)
魯議
周公居攝七年致政而沒成王康王追思其德命魯侯
代之祀以天子禮樂魯君得乘大輅建大常外祭郊社
内祭嘗禘虞夏商周之服器與官兼而用之以廣魯於
天下郢竊謂自天子至於庶人尊卑貴賤待禮而别豐
者不可殺殺者不可豐成康過賜非禮也魯君受賜亦
非禮也何則郢聞有位而後行典禮仲尼不臣門人非
君也季札不嗣吳爵非長也周公不王而以禮樂王者
是以非禮誣周公也設欲誣周公以非禮曾謂昊天上
帝亦可誣乎奈何使魯人郊昔孔子憤歎于衰周而欲
求禮于魯及覩其僣乃言曰魯之郊禘非禮也周公其
衰乎魯用天子禮樂者本以郊上帝既非聲明文物之
不當用可知矣又恐來者以杞宋用王禮為從因言杞
之郊也禹也宋之郊也契也是天子之事守也杞宋二
王後得守祖禮樂魯何守而用之邪猶懼其未能又言
曰天子祭天地諸侯祭社稷祝嘏莫敢易其常古是謂
大嘏(祭禮祝于始嘏于終告神之辭也常古常事古法也大嘏大福也見禮運)此乃申言名
位不同禮亦異數之定分也夫子之言昭昭如揭日月
而學者或以為事更聖人未聞可否難措辭於魯議者
於謙默之道則可矣於發揮之義恐未盡也詩曰爾之
教矣人胥效矣(小雅角弓篇)魯侯用王禮其臣亦用侯之禮
故季氏舞八佾旅泰山設公廟歌雍徹嗟乎禮之不早
辯也如此古者父為天子諸侯子為士祭禮從子不得
從其父晉應武王之穆(左傳富辰曰䢴晉應韓武之穆也)得用備物享
武王乎若享非禮之褒是周公不得為聖也知其不享
是成康祗以王者禮樂餒周公于魯矣安在其廣乎且
周公之績孰與伊尹佐商成康之眀孰與太戊崇異伊
尹不過號為保衡至於沃丁大戊亦不加以王禮或謂
周公叔父也於伊尹為親故尊而異之夫太伯太王之
元子三以天下讓於王季王季得之以傳祚于文武故
孔子曰泰伯其可謂至德也已矣及武王克紂追太王
王季文王而不追王泰伯豈武王忘泰伯之德而不親
乎盖以等威之禮名分之别為萬代之準不為一人私
也夫人情無常以禮為常以禮從情動則有悖且如王
者祖有功而宗有德祖宗之廟代代不毁大凡繼體之
君皆欲祖宗其父至于功德未著不敢妄加廟稱者情
非不欲限禮而已矣故禮之行於宗廟父子不得遂其
私而况成康又得以天地之公器大典獨私於周公乎
周公有大勲於周土田附庸以益之則可秬鬯圭瓉以
賜之則可若天子禮樂成康所恃以為尊也胡可以假
人成康雖欲尊于周公伯禽其忍受之以出僣其君入
陷其父乎若周公躬制禮樂墳土未乾而子孫不克負
荷亂王者之度孔子稱其衰不亦宜乎
柳冕(字敬叔蒲州河東人芳之子名至福建觀察使卒贈工部尚書)
再答張僕射書(張僕射建封字本立鄧州南陽人)
辱還答知朝廷之事事無小大難易一切言之言之輒
從從乃中變故吾子言有進退之心誤矣夫言之不入
諫而怒之國之患也言之輒從從而中變是可諫也又
何患乎故下之說上患其志不固不患無時謀合於天
即天為之時謀合於人即人為之時天且不違况於人
乎伊尹負鼎爼五千湯其道乃行天為之時也商鞅以
彊國三說孝公其功乃立人為之時也譬如為山累土
過扵九仞然後功就苟待天時功不成矣愚公者志欲
移山必能移山(列子太行王屋二山高萬仞愚公年九十欲移之帝感其誠命夸娥氏二子負)
(山一措朔東一措雍南)故天地之心與人不遠人能感天在扵心
耳昔犬戎滅周申甫復之(犬戎殺幽王申侯立故太子宜臼)無知亂齊
(齋公子無知弑襄公)管仲霸之晉室中絶王導興之太平干紀姚
宋挫之(太平公主高宗女武后所生睿宗立明皇以太子監國主欲廢之姚崇宋璟知其謀請出主于)
(東郡)彼謀之如神即用之如神故賢人君子匡救時運有
其才必有其志有其言必有其事事至而退君子不為
今一言未行其志乃衰是無志也故君子白刃可蹈也
鼎鑊可赴也其志不可奪也今有其位有其時不一動
再言之再不動三四言之即天地可動况于人乎天地
氣合即君臣氣合又何患乎冕白
與權德輿書
冕白昔仲弓問為政子曰先有司有司之政在于舉士
是以三代尚德尊其教化故其人賢西漢尚儒明其理
亂故其人智後漢尚章句師其傳習故其人守名節魏
晉尚氏族故其人矜伐隋氏尚吏道貴其官位故其人
寡廉恥唐承隋法不改其理此天所以待聖主正之何
者進士以詩賦取人不先理道明經以墨義考試不本
儒意選人以書判殿最不尊人物故吏道之理天下天
下奔競而無廉恥者以教之者末也閣下豈不謂然乎
自頃有司試眀經奏請每經問義十道五道全寫疏五
道全寫注其有眀聖人之道盡六經之意而不能誦疏
與注一切棄之恐清識之士無繇而進腐生豎子比肩
登第不亦失乎閣下因從容啟明主稍革其弊奏為二
等其有明六經之義合先王之道者以為上等其精于
誦注者與下等不亦善乎且明六經之義合先王之道
君子之儒教之本也明六經之疏小人之儒教之末也
今者先章句之學後君子之儒以求清識之士不亦難
乎是以天下至大仕人至衆而人物殄瘁廉恥不興者
亦在取士之道未盡其術也誠能革其弊尊其本舉君
子之儒先於履行者俾之入仕即清識君子也俾之立
朝即王公大人也一年得一二十人十年得一二百人
三十年得五六百人即海内人物不亦盛乎昔唐虞之
盛也十六族而已周之興也十亂而已漢之王也三傑
而已太宗之聖也十八學士而已豈多乎哉今海内人
物顒然思理推而廣之以風天下即天下之士靡然而
至矣是則繇于有司以化天下之士得無廉恥乎冕頓首
復杜相公書(杜黃裳字遵素元和初檢校司空同中書門下平章事)
去年續奉相公手疏以國家承文弊之後房杜為相(房喬)
(杜如晦)不能反之於質誠如高論又以文章承徐庾之
弊(徐陵庾信)不能反之於古愚以為不然故追而論之以獻
左右且今之文章與古之文章立意異矣何則古之作
者因治亂而感哀樂因哀樂而為詠歌因詠歌而成
比興故大雅作則王道盛矣小雅作則王道缺矣雅
變風則王道衰矣詩不作則王澤竭矣至於屈宋(屈原宋玉)
文而不思流而不反皆亡國之音也至於西漢揚馬已
降(揚雄司馬相如)置身盛明之代而習亡國之音所失豈不大
哉然而武帝聞子虚之賦歎曰嗟乎朕不得與此人
同時故武帝好神仙相如為大人賦以諷上讀之飄飄
然反有陵雲之志子雲非之曰諷則諷矣吾恐不免於
勸也子雲知之不能行之於是風雅之文變為形似比
興之體變為飛動禮義之情變為物色詩之六義盡
矣何則屈宋唱之兩漢扇之魏晉江左随波而不反矣故
蕭曹雖賢(蕭何曹参)不能變淫麗之體二荀雖盛(荀彧荀攸)不能變
聲色之詞房杜雖明不能變齊梁之弊是則風俗好尚繫
在時王不在人臣明矣故文章之道不根教化别是一技
耳當時君子恥為文人語曰德成而上藝成而下文章技
藝之流也故夫子末之是以四楊荀陳(楊震楊秉楊賜楊彪荀淑陳寔並東)
(漢人)以德行經術名震海内門生受業皆一時英俊而文章
之士不得行束脩之禮非夫兩漢近古猶有三代之風
乎惜也繫士風而不本於王化至荀孟賈生(荀况孟子賈誼)明
先王之道盡天人之際意不在文而文自隨之此真君
子之文也然荀孟之學困於儒墨賈生之才廢于絳灌
道可以濟天下而莫能行之文可以變風雅而不能振
之是天下皆惑不可以一人正之今風俗移人久矣文
雅不振甚矣苟以此罪之即蕭曹輩皆罪人也豈獨房
杜乎相公如變其文即先變其俗文章風俗其弊一也
變之之術在教其心使人日用而不自知也伏惟尊經
術卑文士經術尊則教化美教化美則文章盛文章盛
則王道興此二者在聖君行之而巳冕載拜
梁肅
補闕李君前集序(翰趙州贊皇人華之子)
文之作上所以發揚道德正性命之紀次所以裁成典
禮厚人倫之義又所以昭顯義類立天下之中三代之
後其流𣲖别炎漢制度以霸王道雜之故其文亦二賈
生馬遷劉向班固其文博厚出于王風者也枚叔相如
揚雄張衡其文雄富出於霸塗者也其後作者理勝則
文薄文勝則理消理消則言愈繁斯亂矣文薄則意愈
巧斯弱矣故文本於道失道則搏之以氣氣不足則飾
之以辭盖道能兼氣氣能兼辭辭不當則文斯敗矣唐
有天下幾二百載而文章三變初則廣漢陳子昂以風
雅革浮靡次則燕國張公說以宏茂廣波瀾天寶以還
則李員外(名華)蕭功曹(名穎士)賈常侍(名至)獨孤常州(名及)比肩
而作故其道益熾若乃辭源辯博馳騖古今之際高步
天地之間則有左補闕李君君名翰趙郡贊皇人也天
姿朗秀率性聰達博涉經籍其文尤工故其作叙治亂
則明白坦蕩衍餘條暢端如貫珠之可觀也陳道義則
游咏性情探微豁冥渙乎春冰之將泮也廣勸誡則得
失相維吉凶相追焯乎元龜之在前也頌功美則温直
顯融協於大中穆如清風之中人也議者又謂君之才
若崇山出雲神禹導河觸石而彌六合随山而注巨壑
盖無物足以遏其氣而閡其行者也世所謂文章之雄
捨君其誰歟君弱冠進士登科解褐補衛縣尉其後以
書記再參淮南節度軍累遷大理司直天子聞其才
召拜左補闕俄加翰林學士夫士之處世用捨關乎才
進退牽乎時始君筮仕值蔽善者當路故屈於下位(天寶)
(末房公琯韋少師陟薦公充史官諫司之任當國者不聽乃已)中歲多難時方用武故
委于外藩及夫入宣室而揮宸翰也方用人文以飾王
度則因疾罷免噫昔之賢人運與事并得信其志者寡
矣其餘屬雅道喪缺黃鍾毁棄若孟子轗軻士安多病
(皇甫謐字士安有風痺疾)亦何可勝論惟斯文足以振當世餘烈足
以遺後嗣此之謂不朽君既退歸于河南之陽翟家愈
貧而禄不及志愈邁而文益壯暇日以嘗所述作三十
卷目為前集命予序之君與予實有伯喈仲宣之義(王粲)
(幼為蔡邕所器粲嘗過邕邕倒屣迎之賓客盡驚邕曰此冇異才吾家書籍當盡與之)故書於篇
代太常答蘇端駁楊綰諡文貞議
議曰有國之典存以位叙其德沒以諡易其名名之小
大視德之美惡盖書其著而略其微要其終而明其義
故曰諡以尊名節以一惠恥名之浮於行也楊文貞體
淳素之質協時中之德爰自下列至于宰司秉心不渝
動必由道與夫立功立事開物濟衆不同日語矣而清
儉厲俗明哲保身曰文與貞在我惟允秉公議者其誰
曰不然今奉符謂公與元載交遊嘗為載薦引載之咎
惡悉歸於公斯乃昧於觀行定諡之義且非君子成人
之美也請區而評之昔荀爽為董卓所舉致位三公及
卓斁亂漢政可謂甚矣而漢史曾不以卓之過累于慈
明晏子陳氏俱事齊侯陳志邪而晏志正春秋亦不以
陳之惡延於平仲是知道不必合事不必同則載之於
公其事可見况當載秉鈞而公不參大政載以時望慕
我我則静而守中因疎為簡適見清節又有發載之惡
皆漏泄致辭患自掇也庸可叙乎及夫載覆其餗公膺
大任任職月淺屢以疾辭位且不安安可以啟悟而責
之乎昔季文子相三君無食粟之馬衣帛之妾君子以
為忠楊公以大名厚位出入三朝無宅一區無馬一駟
志於清白交不諂瀆可不謂貞乎掌訓誥秉銓衡處
成均貳宗伯潤色王度無替厥美加以敏而好學見善
如不及可不謂文乎謹按諡法貞之例有三清白守節
曰貞大憲克統曰貞憂國忘死曰貞文之義有六經緯
天地曰文道德博聞曰文愍人接禮曰文不恥下問曰
文慈惠愛人曰文修德來遠曰文名既不備事亦殊貫
又安可以私廟家祭之闕併責於一名哉(蘇端原駁謂楊公歷處厚)
(俸人謂儒宗曾不立家又無私廟)若具美果在一名則士文伯孔文子
且無經緯天地之文孟武伯寗武子又非克定禍亂之
武若以非禮不稱其名臧孫辰縦逆祀不得諡文管夷
吾臺門反坫不得諡敬是知議名之道取其所長則捨
其所短志大行則遺其小節使善惡決於一字褒貶垂
於將來盖先王制諡之方也若綜覈名實形於公論宜
在取坦然明白章於遐邇者今或乘人之意肆誣謗之
辭所謂抉瑕刺骨之說非正議也且聖人無全能才不
必備以鄭公徵立言正色恥君不如堯舜其節大矣而
昧於知人(徵嘗薦杜正倫侯君集有宰相材後正倫以罪黜君集犯逆誅)許公瓌固執
條詔廷沮邪計其志明矣終不能守(中宗崩遺制相王輔政中書令宗楚)
(客韋温欲停相王輔政瓌正色拒之楚客等怒卒削遺制宣行)故春秋為賢者諱過傳
稱不以一眚掩大德語曰無求備於一人盖二公所以
為文貞也若曰百行所歸九德咸事如周公之文宣父
之宣然後擬議則千古莫嗣而諡典絶矣安在一二蘇
魏足為定制乎(蘇魏皆諡文貞蘇端原駁引以為言謂綰慙于蘇魏故答之云然)謹上
參典禮近考故事楊公之名請如前議云爾
沈既濟(蘇州吴人官至禮部員外郎)
論行辟召之法疏
近世爵祿失之者久其失非他四太而已入仕之門太
多世胄之家太優祿利之資太厚督責之令太薄臣以
為當輕其祿利重其督責夫古今選用之法九流常叙
有三科而已曰德也才也勞也而今選曹皆不及焉且
吏部甲令雖曰度德居任量才授職計勞升叙然考校
之法皆在書判簿歷言辭俯仰之間侍郎非通神不可
得而知則安行徐言非德也空文善書非才也累資積
考非勞也苟執不失猶乖得人况衆流茫茫耳目有不
足者乎盖非鑒之不明非擇之不精法使然也按前代
選用皆州府察舉至于齊隋叙置多由請托故當時議
者以為與其率私不若自舉與其外濫不若内收是以
罷州府之權而歸於吏部此矯時懲弊之權法非經國
不刊之常典今吏部之法蹙矣不可以坐守刓弊臣請
五品以上及羣司長官宰臣進叙吏部兵部得參議焉
六品以下或僚佐之屬聽州府辟用則銓擇之任委於
四方結奏之成歸於二部必先擇牧守然後授其權高
者先署而後聞卑者聽版而不命其牧守將帥或選用
非公則吏部兵部得察而舉之聖主明目逹聰逖聽遐
視罪其私冒不慎舉者小加譴斥大正典刑責成授任
誰敢不勉夫如是則竊名偽命之徒菲才薄行之人貪
叨賄貨懦弱姦宄下詔之日隨聲而廢通大數十去八
九矣如是人少而員寬事覈而官審賢者不奬而自
進不肖者不抑而自退或曰開元天寶中不易吏部之
法而天下砥平何必外辟方臻於理臣以為不然夫選
舉者經邦之一端雖制之有美惡而行之由法令是以
州郡察舉在兩漢則理在魏齊則亂吏部選集在神龍
景龍則紊在開元天寶則理當其時久承升平御以法
術慶賞不軼威行必齊由是而理匪用吏部而臻此也
况以此時用辟召之法則理不益久乎(天子雖嘉其言而重於改作訖)
(不能用)
于公異(蘇州吴人擢進士第李晟表為招討府掌書記公異與陸贄故有隙贄執政奏公異)
(不能事後母既仕不歸省詔賜孝經罷歸田里)
收西京露布(為西平王李晟作帝覽之泣下曰誰為之辭或以公異對帝再三咨)
(歎)
臣聞春司生榮秋主殺伐若終始煦嫗則不能成歲功
仁則順成暴則滅絶若一貫邪正則不能建大忠是故
春秋序行則通元和而充氣母(莊子伏羲得之以襲氣母注襲入也氣母元氣)
(之毋也)德刑具舉則協王道而經彛倫亂由是除兵不可
去堯舜禹湯之德統元立極之君或制五兵或張九伐
盖欲攘削姦寇保乂生靈補雍熙之未洽佐聲教之不
暨有以然者抑實為何伏惟皇帝陛下溥博法於乾坤
貞明侔於日月陶埏六籍表正萬邦揚高祖太宗之耿
光奉肅宗代宗之丕烈自纂大前緒高居穆清率土承
有截之風懷生無不遂之物邊鄙或聳干戈爰設有征
無戰許蔡傒首領之誅(李希烈反蔡州寇襄城帝遣神策軍擊賊乘虚襲其許州)陸
梁背誕涇原生肘掖之變(帝發涇原兵救襄城節度姚令言率衆至京師擁朱泚以)
(叛)逆賊朱泚所以委身凶德假翮姦徒熒惑我生人僣
賊我神器聚為起穢之物腥彼宫闈(莊子曰羊肉不慕蟻蟻慕羊肉言泚)
(如腥腐之肉能使羣賊附之也)散作句始之妖孛于躔次(旬始妖星)先皇懷
柔河朔敷佑下人(先皇謂代宗也河朔諸將多安史餘孽皆錄用之)錄其率化
之類優以登賢之禮(大歷七年盧龍節度使朱希彩為其下所殺擁朱泚為留後上許之)
(九年泚入朝賜第居京師)恩澤汪濊集凡庶之門名位薰灼加闒茸
之質冀革桀驁將馴大和殊不知惡木生槎枿之荑
瘈狗吠豢牢之主(左傳國狗之瘈無不噬也瘈狂也)頃屬鑾輿順動郊
圻駐蹕(帝遣中人慰諭涇原卒不聽幸奉天)而泚乃嘯兇命醜阻兵安忍
(左傳衛州吁阻兵安忍)長戈指闕流矢射天(泚自將犯奉天)穿高墉以鼠
牙(詩曰誰謂鼠無牙何以穿我墉)毒王師以蠆尾(蠆蝎也鄭人謗子産曰其父死於道已為)
(蠆尾言毒害於人也)罪踰羿浞(羿滅夏寒浞滅羿)惡貫梟獍(梟食父破鐃食母)是
以萬方憤怒九服囂騰思齒劍者投袂而興争剚刃者
不期而會(李晟李建徽楊惠元等赴長安韓遊瓌渾瑊李懷光援奉天)賊伺間釁隂
貸兇謀(泚敗於奉天隂與李懷光通謀懷光襲殺楊惠元賊勢復振)既緩雷霆之誅
遂延晷刻之命臣是用祗承睿算恭行天討(興元元年正月帝再)
(幸梁州加晟同平章事晟得制痛哭謂將佐曰長安天下根本若諸將皆從行誰當滅賊流涕誓衆决志平賊)
攝衣登壇明君臣之大義禡牙饗社(禡祭名詩是類是禡)假神祗
之幽贊以今月二十五日總領師徒直趨都邑(五月晟牒渾瑊)
(駱元光尚可孤集京城下)略灞滻以揚旆(官軍壊龍首香積二堨城中水絶泚東出灞水與王)
(師戰大敗奔還)瞰苑囿而下營(晟以賊重兵皆聚苑中遂自苑發之)土垡雲舒(垡與)
(墢同臿土也)木棚林植養威蓄銳直殄兇渠臥鼓偃旗猶輕
小利賊初凌犯已略芟夷謂其氣竭而來歸尚敢尸居
而作固敵若可縱師多奚為至二十七日會諸將於中
權(左傳中權後勁)召勝風於大旆(兵法順風所向擊賊者勝萬畢術召風者當焚鷄羽)未
鼓而人心粗厲(左傳一鼓作氣)先庚而軍令凝嚴(易巽五爻辭先庚三日取)
(其剛斷也)各懷報國之心争淬復讎之刃臣知其可用遂此
長驅五月二十八日寅時鎮國軍節度使駱元光等承
命於牙旂之下分麾於轅門之外將士等超乘賈勇免
胄啟行(左傳秦師過周北門左右免胄而下超乘者三百乘)夾川陸而左旋右抽
(詩鄭風清人篇左旋右抽旋旋車抽抽刃)抵丘陵而浸淫布濩聲塞宇宙氣
雄鉦鼓陳兵於光泰門外(晟自東渭橋移軍光泰門敗賊將張廷芝李希倩賊棄門)
(保白華殿)盡銳於神䴥倉東(晟使兵馬使王佖將騎兵史萬頃將步兵直抵苑牆神䴥村)
繚垣摧以成塵(晟先聞苑墻二百餘步賊柵斷之晟怒欲斬萬頃萬頃拔柵而入佖繼之賊遂)
(潰)滋水涸而為地(滋濁也即壊二堨事)左廣未離於舊壘(廣兵車也楚人)
(二廣之法左廣鷄鳴而駕右廣日中而駕先用左廣右廣繼之)前偏已交於賊鋒(偏亦)
(兵車也鄭禦王師於繻葛前偏後伍伍承彌縫)若降於天(匈奴謂李廣從天而降)如出於
地(公孫瓉曰袁氏之攻如鬼神梯衝舞於城上鼓角鳴于地中)賊將姚令言張雲等
志懷僄狡心尚憑凌作忠盡謀力則不及怙亂賊義氣
如有餘勢同飈馳衆若蠭集横列堅陣旁連高岡猶張
蹭蹬之鱗(木華海賦蹭蹬窮波言鯨魚之失勢也)更舉螳螂之臂衙前兵
馬使王佖等自相約誓又合軍聲指麾而貙兕作威感
激而風雲動色遂先登進擊深入合攻七擒連發而星
馳兩翼旁張而雲合(諸軍分道直入且戰且前凡十餘合賊不能支皆潰)霜刃交
光而霍燿鼉鼓騰聲而隠轔賊方土崩我乃霆擊乘其
踣藉遂至於上蘭(王師入孟涉屯白華殿尚可孤屯望仙門駱元尤屯章敬寺晟屯安國寺)
取彼鯨鯢直通於中禁段成諫賊之心膂既已生擒(新書)
(段誠伏莽中為王佖所擒誠即成諫也舊書作誠諫)沈厚運賊之羽毛終制死命
故其係頸求活投戈乞降崩騰於莽蒼之間(莊適莽蒼者三旬而)
(返)震懾於旌麾之下臣以其雖染汚俗(書云舊染汚俗咸與維新)昔
實平人推赤心以如初敷王化而如一姚令言等力扞
王師退而復合惡鳥將墜尚顧危巢妖狐就擒猶守舊
穴自卯以及酉來拒而復攻讙譟之聲山傾而河泄鼓
鼙之氣霆鬭而雷馳(姚令言張庭芝李希倩猶殊死戰伏千騎出官軍背晟以百騎馳之)
(左右呼曰相公來賊皆驚潰)屏翳發向敵之風(屏翳風神)回祿扇燎原之
焰(回祿火神)馬逸未止(左傳解張御郤充及齋師戰於鞍左幷轡右援枹而鼓馬逸不能止遂入)
(齊師)士怒未舒既自北而徂南竟輿尸而折首(易師六三師或輿尸)
(離上九有嘉折首)又使決勝軍節度使工部尚書唐良臣等領
馬步為副勢均破浪(王融云願乘長風破萬里浪)攻其決河(晟令唐良臣等)
(步騎奔突十餘遇皆捷)雖其恃武庫之五兵憑宫垣之萬雉及兹
翦滅纔欲乘陵曾乏鐏刃之鋒(曲禮進戈者前其鏄後其刃疏鐏在尾而鈍)
已失藩籬之固遂生擒偽署侍郎董奉等逆賊朱泚與
同惡姚令言張芝等輕騎走出(張芝史作張廷芝泚既敗與令言廷芝及源休)
(凡子遂等率殘兵西走)臣已遣兵馬使田子竒追躡計即誅夷臣
竊以此賊包蔵逆謀參會凶德祲沴其氣豺虎其心背
先皇亭育之恩傷陛下玄默之化漢之莽卓未有如此
之大者也或者上天之意申儆於巨唐中興之期光啟
於陛下不然何王師奮發勢無駐於建瓴醜類搶攘功
有輕於折箠猶逃密網尚返隻輪誠當盡敵之時更發
追亡之騎且稽分體(梁擒侯景分其體為三首送江陵手足送魏身陳於建康市)未
即燃臍(董卓既諫暴尸市中卓素肥脂流于地守吏燃火臍中光明逹曙)快億兆之歡
心蕩宗社之深恥即當梟戮用申刑典今已肅清宫禁
修謁寢園鍾簴不移廟貌如故盖宸極之所垂祐列聖
之所雄都神扶業業之傾(揚雄甘泉賦神莫莫以扶傾)天降穰穰之
福(周頌執競篇降福穰穰)不然豈免於毁圮之患崩剥之虞者哉
此皆上天降鑒睿慮旁施制兵要於事先規雄圖於彀内
再造可封之俗因櫜不戰之弓(詩載&KR1060;弓矢)左武右文銷鋒
鑄鏑澹乎華胥之夢(周穆王夢遊華胥之國見列子)熙然葛天之風(古帝)
(有葛天氏見莊子)臣謬寄台司幸當統帥乏吉甫之文武(詩文武吉)
(甫萬邦為憲)缺郤縠之詩書(左傳郤縠說禮樂而敦詩書)此皆諸將叶心
羣帥宣力非臣庸績敢自矜大不勝慶快之極謹差某
官奉露布以聞(泚奔涇州其下韓旻等斬其首以降)
裴度(字中立河東聞喜人貞元初擢進士官至宰相封晉國公卒贈太傅諡文忠)
諫用皇甫鎛程异為相疏(元和十三年憲宗既平淮西浸驕侈判度)
(支皇甫鏄鹽鐵使程异曉其意數進羡餘由是有寵遂以為宰相裴度極諫不聽求退不)
(許因上疏奏之)
鎛异皆錢榖俗吏佞巧小人陛下一旦寘之相位中外
駭笑况鎛在度支專以豐取刻與為務中外仰給之人
無不思食其肉比者裁損江西糧料幾至潰亂程异雖
人品庸下然心事和平可處繁劇不宜為相臣若不退
天下謂臣無恥臣若不言天下謂臣負恩今退既不許
言又不聽臣如烈火燒心衆鏑叢體所可惜者淮西盪
定河北底寧承宗斂手削地(承宗王士真之子為鎮冀節度時淮西平承宗懼求)
(哀于田弘正請以二子為質及獻德棣二州)韓弘輿疾討賊(憲宗用兵伐蔡拜弘為淮西諸)
(軍行營都統弘遣子公武領兵二千屬李光顔淮西平弘入朝以足疾命中人掖拜)豈朝廷之力
能制其命哉直以處置得宜能服其心耳陛下建升平
之業十巳八九何忍還自墮壊使四方解體乎(疏奏帝以為朋)
(黨不之省)
論魏弘簡元稹疏(長慶元年以度為鎮州四面行營招討使度自將兵討王)
(庭凑時翰林學士元稹與知樞密魏弘簡深相結求為宰相稹以度望重恐復有功大用)
(妨已進取故度所奏軍事多與弘簡從中沮之度乃上疏云)
臣聞主聖臣直今既遇聖主輒為直臣上答殊私下塞
羣望誓除國蠧無以家為苟獻替之可行何性命之足
惜臣某伏惟文武孝德皇帝陛下(穆宗尊號)纂承丕業光啟
雄圖方殄頑人之風以立天下之事而逆豎構亂震驚
山東(成德軍都知兵馬使王庭凑作亂殺節度使田弘正)奸臣作朋撓亂國政(姦臣)
(指魏弘簡等)陛下欲掃蕩幽鎮先宜肅清朝廷何者為患有
大小議事有先後河朔逆賊只亂山東禁闈奸臣必亂
天下是則河朔患小禁闈患大小者臣等與諸道戎臣
必能翦滅大者非陛下制斷非陛下覺悟無計驅除今
文武百僚中外萬品有心者無不憤忿有口者無不咨
嗟直以威權方重奬用方深有所畏避不敢抵觸恐事
未行而禍已及不為國計且為身計者耳臣比猶懷隠
忍不願發明一則以罪惡如山怨謗如雷伏料聖君必
自誅殛一則以四方無事萬樞且過紀綱漸壊賄賂公
行待其貫盈必自顛覆今屬兇徒擾攘宸衷憂軫凡有
制命繫於安危痛此姦臣恣其欺罔干亂聖略非止一
途又與翰苑近臣結為朋黨陛下聽其所說則必訪於
近臣不知近臣已先計會更唱迭和蔽惑聰明所以臣
自兵興以來所陳章疏皆是至切所奉書詔多有参差
蒙陛下委寄之意不輕被姦臣抑損之事不少臣所與
佞幸亦無讎嫌秪是昨者臣請乘傳詣闕面陳戎事姦
臣之黨最所畏懼知臣若到御座之前必能悉數其罪
以此百計止臣此行臣又請領兵齊衆逐便討賊姦臣
之黨尤所阻礙恐臣統率諸道或有成功進退皆受羈
牽意見悉遭杜塞復與一二險狡同辭合力或令兩道
招撫逗留旬時或遣蔚州行營拖拽日月但欲令臣失
所使臣無成則天下理亂山東勝負悉不顧矣為臣事
君一至於此且陛下前後左右忠良至多亦有熟會典
章亦有飽諳師旅足得任使何獨斯人以臣愚見若朝
中姦臣盡在則河朔逆賊雖平益熾臣伏讀國史知代
宗之朝蕃戎侵軼直至畿甸代宗不知盖被程元振壅
蔽幾危社稷當時柳伉乃太常一博士耳猶抗表歸罪
為國除害(代宗時宦官程元振用事人情胥怨吐蕃党項犯京畿徵兵無至者遂蒼黃出幸至陜州)
(柳伉請誅元振乃放歸田里)今臣所任兼總將相豈可坐觀兇邪有
曀日月臣不勝感恩嫉惡之至謹附中使趙奉國奉表
以聞倘陛下未甚信臣猶惑姦黨伏乞出臣此表令三
事大夫與百僚集議彼不受責臣合伏辜天鑒孔明照
臣肝血但得天下之人知臣不負陛下則臣雖死之日
猶生之年(疏奏上雖不悦以度大臣不得已罷弘簡樞密解稹翰林而恩遇如故)
李絳(字深之裔本贊皇擢進士宏辭元和中授翰林學士擢平章事文宗立出為山南西道節)
(度使兵變遇害)
請崇國學疏
自三代哲王已降奄有天下者未嘗不崇建太學尊重
名儒習干戚羽籥之容盛樽俎揖讓之禮以興教化以
致太平天子親舉皇太子行齒胄之禮斯所以化成天
下也故記曰如欲化民成俗必由學乎當征討之急則
先武士丁治平之運則尚文德二柄相須百王不易故
漢光武於兵革之中投戈講藝魏太祖於擾攘之際崇
立學校歷代之於儒道如此急也後漢儒學之盛太學
至有三萬人諷失聖之言酌當代之務鴻名碩德匡國
濟時未有不遊於太學以躋於顯位者也國家自高祖
初立關中便修太學并為功臣宗室子弟别立小學建
黌舍大加儒訓增置生徒各立博贍鴻儒碩學盛於朝
列質疑應問酌古辯今咸徵經據並傳師法故朝廷無
不根之論蕃夷有慕義之名風教大成禮樂咸備貞觀
之理謂之太平至於開元中亦弘國學之制復覩儒道
之盛故太學興廢從古至今皆興於理化之時廢于衰
亂之代所以俾風俗趨末而背本好虚而忘實盖由國
學廢講論之禮儒者靡師資之訓自是以降不本經義
不識君臣父子之道不知禮樂制度之方和氣不流悖
亂遂作其師氏之廢如是之害也今天下遭逢聖明蕩
除瑕穢前代所不能舉百王所不能行而陛下行之萬
方傾耳兆人企踵思望聖化希承德風而德盛道光闕
弦歌之雅詠政流化洽鮮儒學之高風頃自安史構禍
乘輿避狄中夏凋耗生人流離儒碩解散國學毁廢生
徒無鼓篋之志博士有倚席之譏馬廏園蔬殆恐及此
伏惟陛下挺超代之姿發振俗之令復崇太學重延碩
儒精選生徒奬寵博士備徵天下名德專門之士增飾
學中屋室廚饌之制殿最講習之優劣彰明義訓之得
失明立科品使有懲勸拔萃出羣者縻之以祿廢業怠
教者寘之以刑自然儒雅日興典墳日重先王之道日
盛太學之訓日崇陛下垂拱明庭受釐清禁使師氏教
德不獨美于周時(周禮師氏以三德教國子)橋門觀禮豈復謝于漢
日(明帝幸辟雍禮畢坐講圜橋門觀聽者億萬計)伏希天造特鑒愚言起兹廢
墜弘於教化冀禆聖教以助皇風
論裴均進銀器狀(元和二年春德音以天下方鎮因緣進獻裒刻百姓賦斂)
(煩重外以進奉為名内以貨財為事遂有痛哀之詔斷方鎮非時進奉其夏襄陽節度使)
(裴圴素交結内官恃其援助遂進銀甕銀盆之類萬餘兩憲宗納之學士李絳等論奏)
陛下聖明之德超邁百王英特之姿跨越千古察百役
之繁猥愍萬人之愁苦念杼軸之積弊知姦臣之狗私
外以進入為名内以賄遺為計厚斂於下半入其家所
以特降鴻恩大拯頽俗罷方鎮不時之貢禁天下無藝
之費蘇息下民革除宿弊頒宣之日遐邇畢臻感恩涕
泣仰德歌舞更相謂曰不圖今日復覩聖時利澤布於
四海德施周於萬類家吟戸詠氣舒目明纔及數月今
自廢罷受納裴均所進銀器天下之人皆謂詔書不信
必為陛下以財貨為先此甚非益於聖德也其裴均行
不由道姦以事君固違制書敢進銀器此是試陛下之
意若不容納必知英主不可以利啗則須恭守典憲遵
奉朝廷若為受領則知聖懷必可以財動因此厚斂於
下此不忠不誠之大罪也儻陛下以裴均位當藩鎮官
極崇顯未能行法以懲姦人伏望准制書令度支收納
既不違制文又免入内庫無虧聖政以示外方(憲宗覧疏&KR1405;曰)
(我事繁都不記得許令受納是我誤也所進是赦書未到前發來裴均特赦其過依卿所奏便送納度攴收管)
(其日遂令中使押領銀器於中書宣示宰臣云裴均違勑進此銀器緣赦書未到前已在道路所以特捨其過)
(並令送納度支所宜知悉宰臣驚悦進狀稱賀中外皆喜上之從諫求理馬)
御選古文淵鑒卷三十四
