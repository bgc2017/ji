西塍集别集類三(宋)
提要
(臣)等謹案西塍集一卷宋宋伯仁撰伯仁字
噐之湖州人嘉熙時爲鹽運司属官其集一
名雪巖吟草乃嘉熙戊戌己亥兩歲所作因
寓居杭州之西馬塍故以西塍爲名厲鶚宋
詩紀事乃分雪巖馬塍爲二集又誤西字爲
馬字均爲失實陳起作江湖小集曾收入伯
仁詩檢勘多與此本相同疑即江湖集中析
出别行者劉克莊後村千家詩載伯仁秋晩
一絶云西風吹破黑貂裘多少江山惜倦游
紅葉已霜天欲鴈綠蓑初雨客吟秋其格調
較爲清拔而集中固未之及知其全集尚不
止此也伯仁所與交往者如高九萬孫季蕃
諸人皆宋季江湖游客故其詩品亦與之相
仿頗少醖藉之致特流傳既久姑錄存之以
備一家焉乾隆四十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
