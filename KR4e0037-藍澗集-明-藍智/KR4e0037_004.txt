藍澗集卷四明藍智撰
七言律詩
癸卯元日試筆
海國風雲氣象和江淮黎庶息干戈天旋北極星辰近
春入南山雨露多共喜鳳書通紫闕復聞牲璧祀黃河
野人但願昇平樂擬續康衢擊壤歌
送歐陽士鄂赴京
滄溟萬里泛樓船好借南風送上天望氣欲求歐冶劍
濟時宜著祖生鞭朝廷儉德能懷遠將帥論功頗自賢
林下耕鋤頭已白願歌帝力似初年
送王仲京航海趨京
樓船萬里赴京師滄海澄清白日遲龍御九霄開鳳闕
鵬飛六月息天池王褒獻頌終持節賈誼封書在濟時
却向五雲瞻北極祇慙孤鶴戀南枝
答黃彦美總帥
壮氣横飛隘九州高材一出便封侯身嬰白刅猶堅壁
家散黃金為報仇禹穴秋風探史記幔亭涼月共仙舟
管寕老去非忘世白帽飄飄賦遠遊
乙巳春日寄吕海月宣慰董天麒二帥
五夜春回北斗邊東風江上雨連天干戈未息龍蛇歲
日月空催犬馬年藥石豈能裨世用山林何待起遺賢
諸公戮力扶王室獨向茅簷理斷編
寄謝王子充翰林
漳南佐郡半年餘萬里歸乘駟馬車典誥文章黃閣老
淵源道學白雲書干戈未息呻吟際禮樂尤觀制作初
遠愧衡門勞枉駕自甘放浪狎樵漁
贈鎦彦昺典籖從軍南劒
二月山城逢故人野亭杯酒共情親江湖戎馬艱難日
風雨啼鶯寂寞春照夜藜光浮蠧簡衝星劒氣動龍津
坐陪元帥清南海應有新詩寄隱淪
寄鎦典籖
武夷山水淨無塵數畝林塘卜築新溪上浣花逢杜甫
洞中採藥憶劉晨蘭苕翡翠滄波晚芝草琅玕碧澗春
風雨兼句妨載酒題詩先寄入山人
東南積翠武夷峯載酒高歌恨不同茅竹洞深衝暮雨
芰荷衣老怯秋風夢回仙掌蒼茫外興入漁舟浩蕩中
病枕豈能陪羽駕玉簫吹徹海天空
三月晦日追餞鎦典籖舟發不及見賦詩代簡
杖藜柳外竢鳴珂如此青春奈别何野水孤舟行客遠
澹煙疎雨落花多驊騮已戀將軍幕烏鵲空瞻織女河
最憶城南官酒綠畫堂紅燭夜聞歌
秋夕懷王長文
月落秋山夜正中飛雲廖落海天空攬衣誰念聞鷄舞
拔劍終期汗馬功河漢星辰連北斗蒹葭霜露滿西風
憂時王粲頭如雪却憶登樓賦最工
雨中懷李孟和
熱病數日不能起涼天一蟬徒自悲無衣但恐霜雪盛
有酒不憂筋力衰綠苔晚雨荒書屋黃葉秋風動鬢絲
頗訝故人音問絶經句不見李陵詩
舟泊延平懷劉仲祥
秋日泊船鐔津口城頭高閣風泠泠潜蛟在澗水常黑
疎雨隔溪山正青何人望氣求雙劒處士閉門談六經
文公精舍倚南郭一薦芳洲蘋藻馨
春日懷蕭抱灌
牢落空悲北士心淒涼猶憶草堂吟西山夜雨懷人遠
南浦春波戰血深紫燕青雲多適意朱絃白雪少知音
干戈滿地風塵暗抱甕惟堪老漢隂
暮春奉懷李葛二先生
廣文好客能賒酒令尹休官尚轉蓬獨鶴不歸滄海上
雙鳬猶在白雲中仲舒經術傳三策杜甫文章跨數公
獨立晴沙最相憶落花飛絮滿東風
寄牛牧子
聞向清溪隱太和幔亭仙掌翠嵯峨君臣藥就黃芽熟
道德書成紫氣多屢許秋風分枸杞長懷明月共漁歌
歸來檢點青囊秘瑶草春深滿澗阿
寄李謹之
露下梧桐爽氣浮天低河漢近高樓西風鼔角淒涼夜
落日山川惨澹秋尚憶鹿門堪避世祇慚燕頷未封侯
海波東去三山遠劔氣徒勞望斗牛
遊井水原寄劉士元熊孟秉
連山西來羣馬奔下有流水如桃源故家尚想衣冠盛
喬木徒悲丘壠存天際斷雲横翠黛沙頭疎雨送黃昏
廬峯隠者相鄰並松菊蕭蕭對掩門
寄陳朝玉
經年不見陳文學孤負茅簷濁酒杯黃葉滿窗風雨至
尺書千里鴈鴻來世亂固應為士賤好懷那得為君開
正思春水扁舟好擬看扶桑海上回
舟次北津奉寄李復禮葛元哲二先輩
清晨行李出西郭日午泊船當北津白沙翠竹自成逕
紫燕黃鶯時近人五年戎馬未休息九曲樵漁甘隱淪
安得比鄰如李葛狂歌痛飲度青春
寄張孟方
屏山喬木翠参天共愛風流長史賢古篆龍蛇金作刻
遺經蝌蚪竹為編慈親鶴髮垂霜栢道士鵝羣戲墨泉
今代法書稱趙杜他年重見筆如椽
鄭居貞别駕歸閒未久又以眀經赴召因敬題
春江别意圖為餞
谷口歸來未及耕春風又送趣装行應知經術懷匡濟
不許山林避姓名此日仙舟真惜别何年詩社更尋盟
黃河泰華如重覧滿路棠隂舊政聲
送夏志衡檢校赴省兼柬仲晦
風塵一劔静邊隅松菊空山尚隱居入幕共推毛義檄
專門自守夏侯書秋高島嶼潮聲壮日落江湖鴈影疎
若見吾宗賢檢校為言疎懶寄樵漁
寄方壺高士
方壺東望隔滄溟白髮猶傳隱者名五嶽雲霞開小景
三天符籙注長生虎龍氣合調金鼎鸞鶴聲多送玉笙
為問蓬萊清淺未麻姑何處候方平
寄泉峰純一處士
白髮高居不出村曾從師老探竒文捲簾黃葉千峯雨
繞屋靈芝五色雲丹鼎夜寒添石火牙籖日暖換窗芸
幔亭時有仙人過松下焚香望鶴羣
寄歐陽雪舟高士
夜戴星辰覲紫微曉裁雲霧作仙衣共傳函谷青牛去
獨跨廬山白鶴歸灑筆梅香翻墨沼捲簾松翠落金徽
隱山茅屋扁舟小定有高人欵竹扉
武夷道中寄山中道友
丹山碧水漾清暉盡日經行徑路微野老築場收稼早
谿翁舉網得魚肥青天萬里飛雲盡黃葉千峯獨鳥歸
為報西山彭道士月眀今夜叩柴扉
題茅山道士張伯雨詩卷
江東道士張伯雨靈書曾授大茅君瑶臺鶴夢三清露
玉洞龍文五色雲碧落空歌來幻眇黃庭梵氣結絪緼
武夷别有賓雲奏不共清猿月下聞
九日西山懷虚白先生
羽人曾共住丹丘風雨重來又暮秋紅葉閉門山寺静
白雲留客野亭幽千年海鶴無消息九日山尊有獻酬
日暮鶺鴒飛去急玉笙何處恨悠悠
寄程伯萊教授
廣文家在大江東官冷時時嘆轉蓬讀易夜分松寺月
鳴琴春度杏壇風久知杜甫詩徒苦應笑揚雄賦未工
翰墨交遊今絶少一生襟抱幾人同
夀南山邑長
三年北闕登黃榜一日南山卧白雲誰信陶潛貧嗜酒
自知賈誼少能文山城聞雁驚春早客舍囊螢坐夜分
九曲桃花今爛漫扁舟好訪武夷君
雨中喜劉俊民孔克遜相過
茅簷高卧養微疴遠辱將軍並轡過山色更兼微雨好
鶯聲偏傍落花多慚無鷄黍頻供給喜有漁梁共嘯歌
孔氏諸孫尤好學古書蝌蚪近如何
鍊藥齋中喜眀遠憲使相過
日長鍊藥坐空齋遠荷高情枉騎來兔搗玄霜天上劑
螘浮清露掌中杯春雲覆屋丹初熟暮雨鈎簾鶴自廻
千歲崆峒未華髮喜瞻南極近三台
次張雲松山行韻
行上西峯眼界寬白雲紅樹久盤桓紉蘭自作幽人佩
拾橡還隨野老餐秋盡未蘇南國瘴日斜空覺北風寒
道人賣藥歸來晚留宿松軒一榻安
遊天壺道院呈周叔亮僉憲
偶向武夷尋道士還如劉阮入天台漁舟日暮桃花雨
仙館春深竹葉杯千歲丹砂龍虎伏五雲簫管鳳凰來
酣歌更挹浮丘伯並坐中天百尺臺
經郭先生平川舊居
皓首眀時秖布衣孤墳宿草又斜暉塵埃几杖遺書盡
風雨園林舊業非九曲月眀猨自弔三山秋晚鶴空歸
多情惟有門前水春色年年上釣磯
經杜徵君故居
廢宅重過憶隱君閒門秋草漫紛紛翰林一日承丹詔
文塜千年閟白雲壊壁塵埃封鳥篆空山風雨失龍文
子孫零落遺書盡何用清名後代聞
挽江惟志學佛坐解
儒者推宗墨者師何論削髮與披緇詞場星斗聲名遠
心印虚空慧定隨已見藜床安坐逝長懷蓮社失前期
生芻擬向門人哭大筆誰書有道碑
適世誰知隱者廬閉門自譯化人書勤修真觀宗天竺
倦送才名入石渠同郡每詢為況好昨朝傳得訃音初
衰容未悟無生理霜木晨星百感餘
滁州贈詹齊之
君趨京國凡三仕我向山林滯一生放逐共為千里客
艱危相倚十年兄鏡中白髮年空老嚢裏黃金日漸輕
南望鄉關心已折西風樹樹動秋聲
題廖監河行軸
王制昔聞書澤禁聖朝今見設漁官壮齡膴仕榮新授
鏖戰成功帶舊瘢網罟既征田賦減舟航兼筭水程寬
瓜時正及秋風起一鶚扶搖九萬摶
送盧憲副持節海南
三年獨愛山居好萬里今傳使節來南極風霜清嶺海
中天日月照蓬萊州連銅柱山多瘴水接朱崖地有雷
從此遐荒重裳衮文星早晚近三台
望三山菴雪舟高士
落日維舟石鼔村道傍茅屋幾家存雲開玉女支機石
雨過金公種橘園鷄大曾聞昇碧落豺狼欲出傍黃昏
山隂道士遥相憶乘興何由一叩門
寄伯穎元帥
細柳營新列戰艘刺桐花暖映征袍風行瀚海鯨波静
雲壓秋城鳥陣高澤國微霜催橘柚管絃清夜送葡萄
風流太守如相問為說山林已二毛
書田舍壁
桑麻曉色連南浦松桂春隂覆北窗翠石琅玕分箇箇
晴沙鸂鶒並雙雙桃花浪暖收魚罟竹葉香濃倒蟻缸
況有老翁將稚子居人疑是鹿門龐
招黃慎之東林宴集
松門石逕掃蒼苔休日題書報客來對雨特迂高士駕
看山先具野人杯黃花酒熟從教醉白髮詩成不用催
人事寂寥同調少百年今日笑顔開
七月二十八夜同巢翁石父燕集玄都道院中
是日雷雨晝晦既夕星月爛然席上有作
偶與高人讌武夷天空山水漾晴輝金盤曉露葡萄酒
玉女秋風薜荔衣雷起石堂龍未蟄月生滄海鶴初歸
瑶臺自有長生籙莫嘆尊前往事非
小軒得白石玉雪不足喻置之竹泉石間大可
人意也因邀雲松同賦
拾得他山玉一團光華偏映讀書軒乍驚殘雪留花砌
久訝眀星浸石盆何處琢來秋水骨半空吹落白雲根
詩癯自擬連城價不共歌牛月夜村
挽雪舟煉師
三年屢報枉柴門一日俄傳起土墳棺舉空衣無弟子
匣藏遺劒有諸孫鑑湖一曲秋風興庾嶺千枝夜月魂
化鶴縱歸華表上人民城郭更堪言
城西菴裏托空衣無復扁舟到武夷壁上梅花空故物
水邊茅屋認題詩騎驢張果遊何處放鶴林逋候幾時
耆舊凋零交誼少秋風吹老北山芝
山居書懷
卜宅南村久未成從來堂構在留情也知燕賀争先集
應笑鳩居拙自營環堵晚晴思傅築巖阿春暖候龐耕
臨池更鑿觀書牖時得摩挲老眼明
答陳道原見寄山居詩韻
少年自許萬人雄肯念林居野興同飯顆詩成慙杜子
鹿門老去憶龐公青山白水宜春月紫燕黃鸝共晚風
興發會隨田父飲放歌未覺酒尊空
題劉正椿桂圖
靈椿丹桂人間少又說君家報施深三世傳忠書滿屋
一門積善杏成林功名誰似幽人志廿旨寧違孝子心
野老久無城府迹披圖還欲遠相尋
春日試筆
隔水黃鸝時一鳴近人蝴蝶亦多情孤城暮雨絲絲細
高閣春雲片片輕杜甫自知詩作祟陶潜深仗酒為名
未傳江漢休兵甲厭聽東風鼔角聲
暮春雨中偶成
干戈擾擾青春暮雲霧紛紛白日迷千里江淮誰飲馬
五更風雨獨聞鷄徒勞劍氣沖牛斗無復星文聚壁奎
九曲桃花春水綠白鷗還許共清溪
兵後窺小園
已無籬落護莓苔時有鄰人共往來桑柘總因斤斧廢
菊花空對草堂開雲横關塞餘兵氣水落城池盡劫灰
況是荒郊多白骨天隂鬼哭轉堪哀
破屋
壊屋頹垣藤蔓垂書籖藥褁亂蛛絲茅茨又費三年築
風雨應煩一木支野老許分林屋住故人誰寄草堂貲
玄經自笑揚雄苦門掩寒雲有所思
破屋三間不自聊西風籬落草蕭蕭圖書滿座嗟撩亂
車馬何人問寂寥四壁秋聲連蟋蟀一枝寒雨共鷦鷯
欲知環堵家家樂願見兵戈處處銷
夜雨
稻粱漠漠秋風老茅屋瀟瀟夜雨多一點蘇枯今不及
數重漏濕欲如何百年又廹飢寒際十口曾因喪亂過
欲往南山訪黃綺雲深何處紫芝歌
題秋山訪隱圖
草堂忽有故人尋野店山橋轉石林渺渺白雲行徑遠
蕭蕭黃葉閉門深脱巾自漉床頭酒賣藥新修壁上琴
世事匆匆良會少一宵論盡十年心
秋宿南山别墅
南山雨過未成泥自起擕鋤種藥畦屏跡免教時論及
虛心真覺物情齊魚知澗藻須深入鳥畏風枝不受棲
明月滿窗誰共宿白雲紅樹老猿啼
喜南鄰擕酒
柴門地僻長蒼苔慙愧比鄰數往來四壁蓬蒿貧士宅
孤村風雨故人杯書籖藥褁應成癖水鳥山花莫漫猜
萬事形骸俱撥置百年懷抱為君開
春日山居
少日題詩自笑狂老懷對酒便相忘梨花落盡春將晚
燕子飛時日正長西谷誅茅應更僻南園種藥未全荒
客來莫怪陶然醉嬾看浮雲上下忙
有感
五十知非六十衰懷才祇合奮當時莫將賈誼幾年少
自識馮唐值數竒奔競漸回廉恥俗老成早作太平基
白頭滅跡空山裏未用長歌覓紫芝
九日病中
茅屋黃花共寂寥病容詩思總無聊山童夜靜分松火
道士天寒送藥苗落木荒陂秋澹澹鳴鷄空館雨瀟瀟
仙家瑶草年年長弱水蓬萊路更遥
過巢雲故亭
門前豫章大十圍野橋流水相因依天晴茅竹數峯出
春暖桃花雙燕飛風高隱几聞伐木日暮杖藜歌采薇
杜陵舊業無處問谿上草堂今是非
