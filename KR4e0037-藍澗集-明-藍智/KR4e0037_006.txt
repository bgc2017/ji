藍澗集卷六明藍智撰
七言絶句
山中
舍南水落沙成塹北笋山高鳥自鳴幸有罇罍供晚酌
不愁風雨阻春晴
風雨
驟雨連旬苦未休飄風數日又何求山中茅屋頻搖撼
疑是浮家海上舟
溪岸沙崩損葯園山田石裂湧泉源平生數畆耕桑計
風雨無情欲併吞
風雨驢上三首
風雨南山跨蹇驢清谿走訪野人居林花未落須沽酒
春水初生好釣魚
處處江湖行路難東風鼓角滿雲端蹇驢破帽青山下
翠木蒼藤暮雨寒
山雲故作今朝雨湖水新添昨夜㾗細草幽花俱有意
青山相對已忘言
山中時景四首
層層金碧倚巖阿花逕春濃有客過行到野橋觀石瀑
始知人世挽天河
野亭分坐納微凉綠樹青隂晝景長不有山林深更僻
人間無處避驕陽
強與登高行路難溪橋危坐對秋山白雲紅樹添詩興
月上長空忘却還
獨釣寒江雪滿蓑數峯相映玉嵯峨閉門誰念山中客
自比袁安嬾更多
姑蘇河上作
楊柳青青河水渾野橋茅店水邊村官船三日姑蘇道
處處青山似故園
丹陽縣道中
丹陽郭外山無數茅屋松林下夕陽絶似武夷秋雨後
野橋流水稻花香
江上夜作
晚風吹雪散晴雲移棹滄江入白蘋夢覺不知天在水
却疑楂影上星辰
溪上
青裙婦女採茶苦白髮老人燒筍甘松寺雨晴宜晚步
杏花風暖重春酣
旅邸偶成
今日雨晴雙燕歸野橋茅屋又斜暉便須買酒酹春色
莫放桃花樹樹飛
暮春懷李孟和
春雨霏霏暎茅屋空庭無人芳草綠相思何故不成眠
一夜南風筍成竹
春日試筆四首
四海車書已混同萬年歷數帝王功山川草木知多少
總在風雲雨露中
曾瞻日月御階明豈有風霜嶺徼清只好南山對春雨
老農擊壤頌昇平
偶從江海踏星楂萬里逢春正憶家唯有君恩深似雨
東風草色滿天涯
又看庭草換年華最憶癡兒未到家白髮倚門望春信
好風開遍杏桃花
癸丑元夕柳州見梅憶澤兒
忽見繁花亂客愁東風寂寞古龍州故園稚子無消息
坐對寒江月滿樓
江上晚景
疎雨殘雲共晚風長髯烏帽獨掀蓬江山絶似元暉畫
浦樹沙禽慘澹中
雨中上龍門江
沙頭新水綠無㾗茆屋孤烟已近村嶺海三年心力倦
卧聽春雨上龍門
元日賀州公館
雪消公館日遲遲綠樹微風動鬢絲山鳥下庭人吏散
獨看幽草立多時
戱題臨賀公館雙栢
空庭老樹並蒼蒼密葉曾經使者霜南國久無王化及
好留春色比甘棠
感舊
荒林茅屋絶炊烟秋草當門盡廢田野老無牛無子息
里胥猶索贍軍錢
憶故園叢竹
舊栽叢竹蔭衡門想見春風長子孫書閣無人裁蠧簡
清池科斗共黃昏
憶橘樹
橘樹新移近草堂開軒時愛午隂凉春來應是花如雪
吹落蘇耽井水香
江上看晚山憶方壺高士
秋樹連雲日色殘晚風初定綠波閒方壺老去空能畫
不見長江雨後山
懷山中
久别山中鸞鶴羣清齋自禮武夷君滄江明月扁舟後
渾似松窗卧白雲
題李息齋墨竹
蕭蕭晴影動秋風春老湘江碧玉叢夜半酒醒吹短笛
起看棲鳳月明中
題温日觀蒲萄
數藤馬乳秋風晚一架驪珠夜月明憶作草堂看畫日
惠連詩句獨先成
開士名流温日觀最能潑墨作蒲萄君家此本何年物
仿彿前人筆格高
蜀江雨霽圖
瞿唐雨霽起春瀾空翠樓臺杳藹間萬里橋西花似錦
暮雲依舊隔巫山
題湖山秋意圖
白水青山澹澹秋晚凉同醉木蘭舟西風無限江南意
楊柳芙蓉不解秋
題秋江雲樹圖
草閣柴扉入翠微碧雲紅樹晚依依美人何事秋江上
采得芙蓉未肯歸
老樹晴雲半有無雨餘秋色滿江湖扁舟也欲投簮去
何處青山似畫圖
題鄭御史竹木圖
鄭公胷次貯冰壺愛寫疎篁古木圖携入洞天人不識
借看唯有列仙癯
題古木蒼藤圖
風雲氣質雪霜蹤獨立空山慘淡中慚愧藤蘿争附託
年年春色換青紅
題篁棘幽禽圖
春山啼鳥襍花香叢棘修筠各自芳何似梧桐西掖樹
千年鳴鳳向朝陽
桂林見梅
嶺南兩度見梅開遠客空驚白髮催忽憶繁花藍澗曲
好山無數夢中來
忽見羅浮萬鶴羣水邊林下玉繽紛嶺南自古無霜雪
喜有寒香壓瘴雲
冷蘂疎花自不禁長松脩竹共蕭森高標迥立風霜表
始見平生鐵石心
曾記寒窗為寫真東風綵筆自生春江南萬點花如雪
落月空梁夢古人
清池老樹落花稀雪滿仙巖獨鶴歸十二樓臺天似水
空香散作白雲飛
六言詩
題魏宰扇面小景
山上層層僧舍樹間短短茅簷他日官閒無事杖藜添
箇陶潛
五言排律
贈張尚書四十韻
皇華天子使文彩尚書郎麟趾西河瑞龍光北斗傍二
星占分野十月報開洋海霧清三島天威靖八荒浮楂
迎博望决策用張良必見金陵復俱瞻玉節光自天持
鳳詔靈雨護龍驤當宁勞宵旰安邊仗紀綱江淮遺草
莽郡邑尚豺狼漢代黃巾亂公孫白馬狂朝廷徵李泌
將帥得汾陽秦鞏銷烽燧青徐入稻粱江平天失塹海
闊地無疆破竹聲相應投鞭勢莫當釜魚猶假息穴兔
且深藏尚肆憑陵惡須期殺伐張大軍兼水陸小醜負
城隍逆境多流血兇徒尚褁瘡弄兵憐渤海焚玉惜崑
崗自古稱懷遠由來戒殺傷帝心惟惻隠兵勢敢披猖
冠蓋通南極絲綸下朔方投戈榮錫爵捲甲付銀章舜
德三苖服周詢六轡揚七閩開道路九曲引舟航仙館
煙霞晚精廬樹木凉腐儒叨泛愛清論耿難忘慘淡干
戈地蕭條翰墨場揚雄詞賦苦潘岳鬢毛蒼壯志甘淪
落幽懷倍激昂中興期漢武小雅美宣王圖畫雲臺峻
謳歌海宇康黃金收騕褭紫氣識干將畎畆身何用江
湖興自長避人從白帽方士與青囊葵藿終傾日松筠
久傲霜謬蒙三握髮愁緩九廽腸不待除蜂螘唯應致
鳳凰牛歌傷白石漁父愛滄浪我亦依耕釣君還佐廟
堂
題江山小影屏風
幕府青春好中郎畫筆精水疑滄海闊山似武夷清玉
氣通玄圃霞標散赤城桃源深處入松籟静中生浦綠
思捐佩江清擬濯纓鷗邊分野艇鶴下辨柴荆樹色依
屏淺薇香點墨輕忽看茆屋趣好聽採樵聲拄笏迎朝
爽鈎簾對晚晴逕無豺虎迹庭有鳳凰鳴廽首藍田隔
何時草閣成江湖猶在眼丘壑正含情
過巢雲故亭
故老投簮日林園接武夷貧甘詩酒樂病耻國家危慘
淡羣龍鬭蒼茫九鼎移新愁衝雨雪舊夢隔茆茨苔澁
彈碁石荷枮洗墨池空堂賓客散長路死生疑竹冷題
詩處山空墮淚時淒涼亭上月徒起九原悲
石鏡(石鏡在浯溪磨崖碑之左用浯溪水滌可見毛髮竒觀也)
明韞浯溪上高懸洞府隂潤疑磨碧玉堅想鑄黃金日
月流光彩山川入照臨龍精騰變化虎穴露嶔崟朗鑒
天文麗虚涵地脉深鬚髯窺老狖毛羽認棲禽玉女曾
遥對湘君費遠尋菱開朝炯炯鳳去夜沉沉苔蘚那能
蝕塵埃莫漫侵千秋如獻錄萬里燭丹心
湘隂舜妃廟
虞帝南廵日英皇北望時翠華春不返碧草暮相思萬
里重湖水空山二女祠沉珠真自惜埋玉竟誰知斑竹
留雙淚蒼梧隔九疑天涯龍馭遠鏡裏鳳情悲巫雨淒
殘夢湘雲藹暝姿渚芳迎襍佩波影動靈旗慘淡思韶
舞淒涼詠楚辭空餘清夜瑟幽怨托哀絲
湘江舟中賦紅葉寄友人
巫峽清霜下湘潭落照中秋容生野桕寒色帶江楓搖
落年華暮蕭疎野望同幟疑張趙壁綺類結隋宫亂落
渾如雨微飄不待風鶴驚仙頂化鷄訝鬭冠空宫袂霞
綃剪天壇綘節通渚蓮晴墮片階藥晝翻叢畬樹延殘
火川波飲斷虹林疎分一二浦極眩西東朱鳥連星燦
赬虬馭日雄錦機侵濕霧荔顆耀晴烘雲白看偏好厓
青點更工煌煌丹伏鼎赫赫劒騰豐寺冷堆僧砌汀昏
映釣篷巢邊驚宿鵲塞外伴歸鴻顔赭寧懷愧心丹欲
效忠飄零同泛梗浩蕩逐飛蓬閉戶書應遍臨階掃未
窮美人秋水外不用怨題紅
