藍澗集卷二明藍智撰
七言古詩
題程芳遠所得方方壺寫大王峰
魏王煉丹武夷頂石洞千年松檜冷憑虚樓閣散虹光
積翠峰巒蕩雲影狂歌披髮有金公曾共方壺隱此中
半夜龍神問丹訣西風一鶴度遼東方壺愛此不得住
西入仙巖種琪樹尋常一筆掃雲煙三十六峰在庭戶
鵝湖之水春茫茫梅林獨客又還鄉壺中點染出小米
溪上嵯峨懷大王我昔曾陪幔亭宴别來歲月如飛電
王母青鸞夜不歸神君白馬秋難見金蟾谷口久相期
鐵笛巖前漫一吹錦浪芙蓉晴滉瀁翠屏茅屋晚參差
洞門鐵鎖蒼苔靜芝草琅玕滿幽逕黃金大藥鼎煙微
白木長鑱山雪盛更約幽人把釣過扁舟白髮弄清波
劉郎載酒題春雨九曲桃花入夢多
相逢行贈徐剛中之建寧兼柬黃彦美總帥
去年逢君紫霞洲今日逢君滄海頭逢君處處好顔色
歎我年年長作客被褐昂藏七尺軀蟠胸磊落五車書
姑蘇臺北曾走馬越王城南還釣魚看花夢想揚州遠
采藥歸來杏林晚堂上慈親鶴髮長階前幼女鶉衣短
見君雖貧不解愁結交盡是豪雄流侯門咫尺恥干謁
客路尋常歌遠遊我亦扁舟滯江浦握手相看總羇旅
千年龍劒蝕塵泥三月鶯花老風雨明日洪塘又送君
離亭詩思正紛紛黃罏有酒莫漫醉待余同擬梅仙雲
題子陵圖贈嚴伯新
高臺蒼蒼富春渚老樹凝雲苔色古客星夜入紫微垣
羊裘暮釣滄江雨大賢隱德辭萬鍾諸孫嘯傲江湖東
干戈滿地歲時晏展卷山水來清風
為陳叔原題漁樵圖
武夷老人年七十晝業漁樵妻夜織有兒長大不讀書
採山釣瀨供衣食此翁自是神仙徒床頭酒香不用沽
生逢太平少征斂雖有生産無官租昨朝自攜書一束
過我衡門看秋菊新圖蒼莽煙水寒復有疎篁間枯木
一客負薪山路長一客傍船漁在梁荒林無人日未落
偶坐有意俱相忘知君老去猶愛此能以安閒遺孫子
愧我十年塵土間按圖欲借溪南山
題林士衡所畫揭學士方壺歌圖并寄葛原哲
經歷
方壺之山東海上魚龍出沒風濤壯貝闕珠宫亦渺茫
白雲黃鶴空惆悵上清道士方方壺筆㡳江山開畫圖
方丈蓬萊紫翠合南宫北苑丹青俱山中龍虎丹庭熟
白髮蕭蕭映秋竹仙家歲月誰與期人世兵戈自相促
林生筆力回萬牛倚棹幔亭風雨秋十年却憶壺中隱
萬里長懷天上遊新圖蕭瑟松樹老我思美人隔煙島
謫仙何處駕長鯨杜甫空歌拾瑶草秋山木落山正空
客行已逐南飛鴻明年把釣三山去更向丹丘問葛洪
題方方壺垂綸圖
霜落江頭楓樹林鱸魚正肥江水深扁舟坐釣者誰子
白髮不知憂世心濠梁魚我相忘久日煖絲綸輕在手
隔篷呼婦炊香秔艤棹呼兒買春酒蘆花兩岸秋茫茫
食魚豈必河之魴青天無雲月在水扣舷靜夜歌滄浪
﨑嶇道路恐豺虎煙波不受人間苦久無渭水獵非熊
那有客星動明主嗟予塵土具二毛方壺員嶠秋風高
持竿明日拂雲海一舉會須連六鼇
全州多奇峰疊嶂湘水曲折其下竹林茆舍翛
然有桃源之趣
萬山迴合湘江遠玉几金屏對層巘五老天青白鶴秋
九疑雲闇蒼梧晚山崖如畫繞孤城落葉凉風野寺晴
龍虎倚天騰劒氣鳳凰隔水渡簫聲松林茆屋誰家住
便好攜書隱深處春來繞澗是桃花漁郎定覓桃源路
送春詞
把酒送春春欲歸落花無言愁不飛天涯萬里不忍别
杜宇啼乾枝上血離亭芳草色萋萋不為東君絆馬蹄
傷心燕子銜將去綠隂細雨簾櫳暮小園桃李明年開
土牛迎春春早來但願花枝長好人長健歲歲年年一
相見
題璋上人所藏温日觀墨蒲萄
鮫人織綃翡翠宫驪珠滴露垂玲瓏老禪定起寫秋影
空山月轉雙梧桐憶昔初移大宛種苜蓿橊花俱入貢
蓬萊别館綠雲深太液晴波水晶重貝南之國曇所居
生紙顚倒長藤枯墨池秃盡白兔穎天風吹墮青龍鬚
祇園馬乳秋初熟點綴鵝湖雲一幅醉草猶疑懷素狂
寒梅頓覺華光俗野棠千尺手所栽兵戈蕪沒同蒿萊
日斜對畫獨回首詩成誰置西涼酒
落花怨
春風開花花滿枝春雨落花花作泥飄紅墮白不解惜
裁青翦翠空如迷莫嫌花飛春去早苐恐春歸人易老
狂蝶無心戀故枝遊蜂有意穿芳草江上行人去不歸
閨中少婦泪沾衣春愁縈人無遠近燕子不來花落盡
雨中柬王幼度
客子清晨臥江閣老樹閉門風雨惡漁舟滿眼亂波濤
殺氣冥冥塞寥廓地爐火冷席無氊短衣百結雙履穿
寒食清明不歸去故山松柏空雲煙先生適自江東至
行李兼旬共留滯登樓王粲漫多才獻策劉蕡甘下第
三鱣聊爾擁臯比一鶚未負風雲期青春白日麟鳳遠
長林豐草豺狼飢十年烽火暗南極戎馬紛紛未休息
朝廷耆舊困草萊鄉里兒童誇膂力我今旅食向孤城
君亦胡為念遠行人生只在意氣合世上未覺文章輕
野人豈知天下事杜宇夜啼花滿地狂如賈誼惟痛哭
貧似揚雄空識字昨夜封書與鴈歸妻孥應怪苦回遲
丈夫磊落志千載一日窮途何足悲
聞浙西賊退有感
往年江淮羣盜起剋復至今煩王師空令朝廷思猛將
復見官府徵健兒大江之南十數郡殘破無有完城池
五年殺氣纏滄海萬里妖氛擁赤眉秋風蕭蕭吹鼓角
白日杳杳多旌旗井邑正困軍需急京城却憂海運遲
築壇授鉞竟虚設血戰更藉西南夷此輩豈能眞為國
劫掠何異盜賊為宵衣尚勞社稷計汗馬正聚風雲期
鼎魚穴蟻未足慮賦斂不已民瘡痍嗚呼安得黃河水
清洗兵甲再見至元中統時
西山夢二親時壬辰歲作
二親已沒逾兩月中夜西窗夢顔色夢中相見不須臾
覺來血淚空沾臆秋宵一何長我夢一何短黃泉茫茫
親不返白日飄飄歲云晚我哭親不聞親來我不見難
招死後魂尚想生前面攬衣起坐寂無語窗外瀟瀟落
寒雨
寄錢允吉
故人七月海南來言向薊州省親去故壘荒臺秋正深
斷鴈殘鴉日云暮吳中風味誇蓴鱸舟過錢塘酒屢酤
錢王鐵箭江上有子胥怒濤天下無王事有程須早發
别家又是中秋節平生意氣薄青雲千里襟期共明月
仙掌峰前綵霧消去時曾繫木蘭橈秋草關山疲欵段
雨苔茆屋冷蠨蛸問君井邑多吳語今歲湖田好禾黍
黃金白璧競奢華淮北淮西忍羇旅七閩僻遠民甚貧
三百年來風俗淳兵戈不廢耕織業丘壑尚餘樵牧人
我昔攜書臨海嶠故人高義今同調客路艱難久自知
人生聚散那能料臺中文彩兩大夫幕下秋水涵冰壺
金門雲錦鳳銜誥月出夜光龍吐珠羨君少年已筮仕
綵衣換繡非難事若將問學取功名遺緒閩南猶未墜
題羅浮日觀圖
上清方方壺為廬陵牛牧子畫筆力雄偉與
山海稱牧子授其徒存一以為壯觀南金予
來武夷存一請詩為歌長句存一吳姓金華
人時至正丁未四月也
青牛老人眼如漆曾上羅浮觀海日三更波浪湧金輪
五色雲霞曜丹室是時海宇無纖埃罡風不動天門開
赤烏刷羽影騰翥六龍攬轡晃徘徊下視人寰皆夢境
西樓未轉銀河影因看草木曙光遲始信蓬萊春晝永
歸來化國望堯天武陵廬阜清輝連人生萬事駒過隙
回首羅浮心惘然乾坤澒洞風塵起振衣思入空青裏
潄精亦足致神仙曝背猶堪獻天子春山茫茫多白雲
大藥功成弟子分石崖夜繞龍虎氣玉佩晨朝鸞鶴羣
嗟我十年茅屋下葵藿微忱空在野臨風卻憶魯陽戈
日斜更對方壺畫
七月十四日夜讌集巢雲左轄山莊席上分得
轄字韻
草堂日落凉風發滄溟月出金天闊主人掃地復開尊
畱客空庭自投轄四簷竹影旌旆搖萬壑松聲鐘磬戞
短簫吹作鳳雝雝清瑟下聽魚發發當簷佳樹漫蘢葱
隔岸好山何突兀滿㪺河漢壺屢傾倒掛藤蘿巾更脫
放歌起舞為主夀腰下寶刀聊暫拔古來志士多慷慨
不比幽人徒曠達歡娛休戀黃金罍惆望却懷青瑣闥
豺虎漫山尚未除蛟龍蟠泥當自刷須臾天地忽黯慘
倏忽雷電捎旱魃雞鳴雨過醉且歸明日詩成枉芳札
程氏之祖世居鵝湖嘗題其讀書之室曰湖山
清隱芳遠既居武夷乃以所得况肩吾山水扇
面請予賦詩為歌長句
况侯昔居白雲中愛寫紈扇生秋風千巖萬壑不盈尺
山橋草閣連青楓清溪漠漠春流急苦竹叢深晚煙濕
更言雞狗傍茅茨似有豺狼在原隰度橋一老若忘機
欲行未行風滿衣杖藜恐是避世者日暮似聞歌采薇
山人望山歸未得畫閣想像湖邊宅干戈澒洞十年餘
風雨松楸萬山隔鵝湖山高湖水長昔翁讀書清隱堂
秋林伐木鶴鳴谷春雨傍船魚在梁人生萬事浮雲變
旅食他鄉歲時倦尚想前賢抱隱淪始知處世甘貧賤
茅齋西南武夷岑雲霧蒼莽龍蛇深致君堯舜苦無術
萬里江湖勞寸心君不見商山之翁頭似雪一朝羽翼
扶漢業丈夫出處自有時耕巖釣瀨誰能知
贈危進
憶昔誦君玉華作秋月華星動寥廓已知志士甘漁樵
獨憶神仙閟巖壑賈生少年負經濟阮籍窮途苦漂泊
空谷天寒隱白駒滄江日暮飢黃鶴千里猶看殺氣昏
十年不見旌頭落布衣各擁將帥權草莽空談王伯略
窮冬命駕武夷溪茆屋山中風雨惡黃菊花殘楓葉疎
與君沽酒花前酌况聞有書獻天子安得排雲叫閶闔
酒酣起舞肝膽雄寶劒光芒照六合英豪遇合終有時
丈夫志在麒麟閣
春夜宴伯穎元帥宅題雲林茆屋圖
高堂華燭延賓客疊嶂層崖寫秋色五老天寒楚樹青
九疑日暮湘雲白茆屋溪頭何處村長林無人啼鳥聞
嵐侵山市晝冉冉葉墜霜野晴紛紛清夜高城雷雨作
將軍置酒相娛樂月黑蛟龍起洞潭山荒虎豹依叢薄
少年愛畫頗入神時危思與煙霞親故園不歸湖上宅
春樹長憶江東人我本東門飯牛者短衣破帽南山下
驚看戎馬擾邊疆甘與漁樵放中野將軍黃金雙虎符
臨邊自合思捐軀兩淮氛祲尚滿眼明堂梁棟須人扶
酒酣起舞心激烈木末悲風動蕭瑟雪盡蓬萊春正深
麟閣丹青紀勲業梯山航海趨皇都修文偃武歌唐虞
一丘一壑尚可得為君重賦雲林圖
題李遵道枯木圖為建安朱炯作
君家枯木稱小李老榦杈枒翠微裏忽看怪石起陂陀
復有疎篁映秋水年年雨露長莓苔落葉悲風慘澹來
日暮天寒鬼神護深山大澤棟梁材牧童樵子不敢近
似有龍蛇此中隱故將露葉拂晴柯曾倚雲根長春笋
李侯畫竹世有名偶見此圖雙眼明山中黃綺操同古
林下夷齊節獨清炯也曾為玉京客挂席海天秋月白
琅玕在谷靈鳳棲珊瑚出水神魚泣我本野人溪上居
疎篁古木臨階除息隂時復朝隱几汗簡徒勞晚著書
已知樗散非時用回首何須萬牛重桃李花多漫得春
松柏青青歲寒共
雪景寄偰原魯應奉
凍雨蕭騷雪復作老樹荒雲冰滿壑窮冬日日南極昏
殺氣時時北風惡此時高樓望八荒一色山川共城郭
豈無漁艇在江湖稍有人煙辨墟落村中人少虎狼多
野外草深禾黍薄春雷何處起潛蛟寒霰空庭噪飢雀
玉堂供奉高昌公走馬居庸度沙漠歸來茅屋臥青氊
脩竹清風動寥廓時危安得屢促席坐對高寒宜晚酌
長林慘慘煙水空時有飛來雙白鶴
送郭按察還朝
聖主垂衣治天下遣使南行訪儒者要令多士盡歸朝
肯使一才閒在野七閩僻陋山海隅民風稍稍敦詩書
十年戈甲亂離有前代衣冠零落無使星昨夜躔南極
六轡皇華度原隰霜雪遥看鷹隼飛風雷欲起蛟龍蟄
千巖萬壑紫芝春白髮青燈一二人已無捫蝨談兵略
那有非熊隱釣綸玉節春風鳳池上長江細雨桃花浪
星臨華蓋近天顔雲遶蓬萊擁仙仗野人亦有螻蟻情
洗兵願見黃河清唐虞之君稷契佐四海九州歌太平
銅雀臺瓦
曹瞞騁志吞劉社銅雀臺高瞰中夏徒知扼腕有臥龍
豈料垂涎已司馬萬里河山尚出師九原魂魄歸何時
清秋風雨滿林樹落日笙歌繞繐帷翠娥紅袖恩情絶
廢塚荒臺狐兔穴空餘片瓦落人間千載英雄磨未滅
磨崖碑(碑在浯溪石壁上元道州文顔魯公書大可六七寸筆力遒勁上下多磨滅中)
(段尚完可讀其地多石石皆聳列如屏故可書長江之勝觀也)
浯溪溪上磨崖碑尚書之筆刺史辭蛟龍澒洞雷雨垂
虎豹慘澹風雲馳詞嚴義正意則微銀鈎鐵畫世莫窺
是時妖孽侵唐基帝星白日西南移靈武倉卒事亦危
一二老臣共扶持秋風萬里天王旗乾坤汛掃重恬熙
九重宫闕回春姿二聖歡樂孝且慈豐功偉烈何巍巍
周宣漢武宜同時臣結再拜陳頌詩勒銘不用鼎與彝
磨高鐫堅崖石隳大書更藉魯公為凜然抗賊志未衰
快劒長戟紛離披碧石漠漠青苔滋字縱磨滅猶可推
乃知古人用意奇眞與天地同等期山空江晚舟楫遲
蕭蕭落葉寒蟬悲
秋曉南薰亭望隔江羣峰初日宛然如畫不知
興之所至斐然成章
扶桑西南丹桂林初日照耀羣峰青琅玕墜落天杳杳
芙蓉隔水秋冥冥我騎瘦馬踏殘雨乘凉晏坐南薰亭
是時燭龍吐光晶倒景正掛雙玉屏祥煙慶雲忽飛動
翠旍羽蓋摶紫清恍如仙人下雲軿金銀宫闕羅蓬瀛
丹青疑對李郭畫詭怪莫測山海經江波蕩漾洲渚横
時有鳥雀啁啾鳴西山爽氣生簷楹毛髮颯颯通神靈
重華一去呼不返疑山九點浮青萍黃帝垂衣靜四溟
杲杲白日中天行湘江之竹鸞鳳聲吹作簫韶詠太平
七星巖
何年七星降人間罡風吹作山頭頑九疑雲晴兩峰失
五老天清雙劒攢桂林茫茫石如簇散漫崩騰走平陸
雁行斜落大江濆屏嶂横開疊蒼玉初疑女媧補天餘
又如禹鑿龍門孤神光傍射軫翼上斗柄正指西南隅
下有洞穴不可測虎龍晝伏龜蛇蟄雲根近接勾漏深
海氣常帶蓬萊濕我欲舉手招羣仙驂鸞直上虚皇前
斟酌元氣作雷雨一灑五嶺歌豐年
題老君洞
混沌始鑿開玉融瑶臺隱映青芙蓉下有洞穴如崆峒
玉樓十二高玲瓏丹崖紫氣浮空濛何年玄元降其中
伐毛洗髓遊太空遺形歲久重巖崇元精變化不可窮
龐眉皓首成老翁玉局儼坐神霄宫獅子前導猿後從
幡幢飄飄羽蓋重海月照見香爐峰寶劒倒挂蒼精龍
石梁懸瀑聲琮琮我來飛雪當嚴冬瑶草凝碧桃花紅
花間一笑雙舞童授以素書石髓封道言五千方擊蒙
窅兮冥兮道之宗無為自然成汝功谷神玄牝翕以通
夀命天地相始終吁嗟小臣等蠛蠓上帝有勑按疲癃
萬里馳驅雙鬢蓬人間歲月苦匆匆投簪未暇巢雲松
白鶴飛去天南東長歌林谷來清風
丹崖
斷崖千尺雲錦懸芙蓉薜荔搖空煙珊瑚鐵網相鈎連
赤豹下搏蒼龍淵旁有石穴疑可穿洞門深鎖朱陵天
我欲遥入求神仙丹光出林夜赫然紅葉如雨墮我前
青鳥飛去何時還我方持節西南偏石壁有路無由緣
赤松黃石書可傳桃花一笑三千年
