藍澗集卷五明藍智撰
七言律詩
元日新春試筆
西山積雪未全消又送東風上柳條鳳歷頒春元正日
雞籌報曉大明朝近聞泰畤仍遵漢遠憶華封祇頌堯
栢酒一杯誰共醉弟兄相對老漁樵
藍原道中
青山西上是藍田野草殘花共愴然春日園林非舊主
夕陽丘隴有新阡百年喬木今猶在先代遺書許共傳
欲向空林薦蘋藻斷碑無字卧寒煙
九日建安開元寺登高得微字韻
古木寒溪入翠微西風九日扣禪扉金銀宫闕生秋草
錦繡山河下夕暉陸羽泉荒龍已去吕蒙祠古鳥空歸
諸公且盡登臨興莫歎尊前往事非
題道山亭
江國凉風白雁初道山秋色野亭虛天連海水蓬萊近
霜落汀洲橘柚疎北望每懷王粲賦南遊空上賈生書
四郊但願休戎馬獨客何妨老釣魚
同程芳遠遊東林寺
東岡石上松林青偶與白雲來此行老僧下榻雨花散
古寺閉門秋草生八月風高萬籟急雙溪日落千山明
歸去橋西一廻首重林杳緲隔鐘聲
遊東林寺
隔溪蘭若有雲住背郭草堂無酒賒秋色琅玕亭外竹
天香薝蔔坐中花千年龍象當山殿八月鱸魚上釣槎
一二老僧皆舊識松根敲火試春茶
送京學危提舉奉旨代祀文公祠墓加封齊國
公
聖主崇文禮大賢儒臣持節過林泉太公舊履山河在
宣父遺經日月懸玉瓉曉分仙掌露石門晴散御爐煙
清朝盛典于今見勒石名山頌萬年
謝賈參政薦儒職(時兼樞帥二職)
内府黃金鑄虎符彤廷湛露錫宫壺詩書禮樂三軍帥
天地風雲八陣圖蓋世才名稱耿賈經邦事業佐唐虞
鷹揚更待驅羣盜鶚薦何煩記腐儒
吳山懷古
南渡山川王氣消西風松栢認前朝紫宸無復千官宴
滄海空餘半夜潮龍去蓬萊曾駐輦鳳歸寥廓不聞簫
上方樓閣依稀在暮雨疎鐘送寂寥
姑蘇懷古
故國城池豈闔廬西風臺榭尚姑蘇歌催越女酣春宴
兵散吳江失伯圖輦路草生空走鹿女墻月落更啼烏
可憐猶自矜紅粉十里荷花遶太湖
鳳凰臺
金陵曉日望層臺雙闕嵯峨寶殿開六代江山龍虎踞
千年城郭鳳凰來瑶池夜月吹簫下玉樹秋風步輦回
白鷺三山何足賦明時空想謫仙才
待詔奉天門下
鳳凰臺枕御河流閶闔風生禁樹秋日轉東華臨萬國
星環北極會中洲鵠袍並列趨金殿雉扇齊開過玉樓
忝後儒臣陪顧問願陳讜議贊皇猷
八月十三日早上御奉天門選注儒士是日膺
廣西之命
金門詔下選英髦側席深知聖主勞奎壁圖書雲漢近
蓬萊宫殿日華高黃麻曉露濡宸翰玉節秋風照海濤
自顧草茅承聖澤愧無賦頌擬王褒
題舜廟
虞帝傳聞葬九疑蒼梧遠在桂江湄空山黼黻瞻龍御
落日簫韶想鳳儀墓木曾經廵狩地風雲誰見陟方時
空遺二女瀟湘曲明月滄波萬里思
湘山寺飛來石(世傳羅浮飛至)
片石羅浮裂斷崖飛空遙鎮梵王臺千年虎豹疑星隕
五夜蛟龍共雨來錫響空山雲霧合杯浮滄海浪波開
至今老衲翻經處點點天花護碧苔
題老君洞
老君洞前瑶草春桃花吹雨紅紛紛千年白髮化黃石
半夜玉簫來紫雲瓊林鸞鶴朝梵炁丹井蛟龍護隠文
欲向峰頭掃明月流霞招得武夷君
夜泊武昌城下
蒼山斜枕漢江流自古東南重上游巫峽秋聲連戍角
洞庭月色在漁舟白雲黃鶴悠悠思落木啼烏渺渺愁
獨夜悲歌形勝地燈前呼酒看吳鈎
寄張茂叔
黃岡處士舊知名似爾文章老更成芸簡蠧魚當夜永
蘭苕翡翠共秋清滄江有酒延漁父白髮無人薦馬卿
春宴蓬萊消息近斗南時有劒光横
昭澤雨中作寄同志
天涯留滯孤舟日雲壑號呼萬木風江上雨聲春作雪
斗間劒氣夜成虹乾坤浩蕩看千古嶺海澄清倚數公
明日蓬萊望雲氣朝陽鳴鳳在梧桐
寄張雲松
白髮林居思不羣丹砂分得武夷君梅邊玩易千山雪
松下篝燈一榻雲紅葉臨池工鳥篆青萍在匣秘龍文
草堂回首慚逋客猿鶴秋聲處處聞
寄衡山李仲卿
謫僊歸去卧松巢江上飛花送錦袍細寫山川成史記
更吟蘭杜入離騷洞庭萬里秋風落衡岳千峯夜月高
欲托瑶琴寄相憶海天清露鶴鳴臯
八月九日巴河阻風答孟原僉憲
江湖萬里喜同遊漫向巴河滯客舟茆屋誰家還白酒
菊花明日又黃州故園風雨生秋夢上國雲山入暮愁
頼有故人相慰藉燈前談笑亦風流
九日黃州作并懷建上二友
黃州九日繫扁舟何處登高散客愁萸菊漫懷荆楚客
風煙猶阻洞庭秋飄蕭短髮欺烏帽爛漫清尊對白鷗
獨念故人滄海上去年今夕記同遊
倪仲豈編修陳景忠教授有約不至以詩寄之
漢陽教授文章古翰院編修詩句清二公高卧同客况
一日不來孤我情東風繞屋百草綠細雨捲簾雙燕鳴
如此風光宜一醉典衣那得酒同傾
入古縣望羣峯作
羣峯玉立並青霄絶壑懸崖逕路遙金殿笋班趨曉仗
海門龍角湧春潮赤城霞氣中天起仙掌晴嵐近日飄
似有清風隨憲節蠻煙瘴雨一時消
答仲祥見貽之作
平生識君殊恨晚老去才名誰復過窗前柿葉書漢隸
江上竹枝聞楚歌漁舟細雨白鷗静藥圃暖雲瑶草多
尊酒相逢又相别山青水碧奈愁何
答蕭子仁
每憶詩篇共討論更煩書扎寄殷勤西風一葉瀟瀟雨
落日三山渺渺雲碧海魚龍秋正蟄空江鴻雁夜多聞
茆簷寂寞黃花晚欲采寒香遠寄君
正月二日答諸公見贈之作
雨餘草色映江沙又見新年換物華萬里東風懷棣萼
一杯香露醉桃花丹崖舊種神仙藥碧海虛隨奉使槎
自愧題詩勞弱翰故人相對在天涯
巖居雨中答黃仲言
茅齋喜與故人連草澤愁聞羽檄傳五月煙塵迷道路
九天雷雨洗山川思家夢繞西湖外戀闕心馳北斗邊
頼有清樽酬暇日莫因黃髮感流年
送野士弘狀元扶侍還京
曾叩中天虎豹關遙瞻華蓋覲天顔春風綵筆金鑾殿
曉日宫花玉笋班兵甲十年為客久樓船五月侍親還
明年驄馬來南國肯訪茆茨過此山
金州上湘原作寄張觀復李子上
喬木蒼蒼覆古城人家雞犬似昇平清湘一水涵秋色
黃葉千峯送晚晴地接東溟瞻日近天空南斗覺星明
軺車奉詔觀風俗石壁題詩紀政成
麻原歸隐圖為程伯崇提學賦
清名奕世荷君恩白髮他鄉卧掩門故國江山愁杜宇
孤村風雨憶麻原紅泉釀酒分松液翠石題詩襍蘚㾗
歸去茅齋第三谷玉田清露長蘭蓀
龔士顯招飲云有歸意偶成一律寄謝并呈庭
實掾史
滿城明月燈火市繞屋東風桃杏花青眼故人同把酒
白雲遠路正思家防身自倚雙龍劍渡海須乘八月槎
幕下如君年最少豈容頻問邵平瓜
鶴田先生壽日客中有詩寄賀
綠髮朱顔七十身飄飄海鶴出風塵蒼厓松栢冰霜晚
深谷芝蘭雨露春北斗文章韓愈老西京儒術仲舒醇
晨星正為斯文壽蚤晚非熊載渭濱
寄劉仲祥山長
南州誰識少微星白髮山中煑茯苓春草閉門神助句
天花遶坐佛談經蒼龍劍氣時時黑太乙藜光夜夜青
十載相思不相見西風鴻鵠故冥冥
挽盧憲副卒于海北
繡衣萬里按炎荒白髮中宵隕瘴鄉夢斷玉樓江月冷
魂飛銅柱海天長樓船歲晚迎歸櫬松桂春隂閉野堂
欲向滄浪歌楚些山空猿鶴易悲傷
聞張志道學士旅櫬自安南回
兩朝翰苑擅揮毫白髮蕭蕭撰述勞使出海南金印重
文成天上玉樓高孤舟恨别三春草落月歸魂萬里濤
欲託灕江將絮酒幽蘭叢桂賦離騷
到梧州知子啓僉事已先上平樂寄此
吹笙曾約共蓬壺興盡山隂返擢孤夜月自憐烏繞樹
朝陽空想鳳鳴梧虹光圖畫應難見河漢星楂未易呼
遲日清江牽百丈綠樽雖好不同酤
梧州歸至龍門驛寄諸同志
江轉龍門一擢輕歸心不為杜鵑聲斜風細雨催離别
剩水殘山管送迎但使百蠻稱鎮静久知四海望澄清
碧雲日暮蒼梧遠不盡懷人渺渺情
寄賈樞密
東南獨立倚安危十月山城戰勝時八陣龍蛇隨部曲
四郊狐鼠避旌旗關中父老留蕭相江左衣冠望漢儀
夜雪早陳平蔡策天河重賦洗兵詩
封陽驛
官船早發渡頭沙廻首東風日又斜千里雲山横桂嶺
一江春水漲桃花荒村鷄犬臨欹岸細雨鳬鷖傍釣楂
南望蒼梧烟樹晚鳳韶何處弔重華
寄贈毛包二山人(五代范越鳳遷五夫翁墩山地留記云下馬看一千貫不)
(出一千貫不用下馬看歷八姓幾五百載竟弗克葬予家得之遷二親安厝于彼樹木長茂皆)
(南鄰毛包二山人力也賦詩寄謝)
仙蹤久閟白雲深試考圖經下馬尋開穴不知凡幾代
買山猶自說千金秋風築壠增新土春雨栽松接遠林
慚媿比鄰煩二老長年培護綠成隂
五夫新阡圖
畫圖山色遠蒼蒼中有先塋百世藏一逕白雲留下馬
數峯晴雪對眠羊芝蘭滿地香初遠松栢參天節更長
自愧殊鄉淹薄禄新阡誰與表瀧岡
懷川道中
茆屋松林度野橋看山不惜馬蹄遙暖風遲日新春好
青草黃茅舊瘴消郡邑正須除吏弊閭閻還待採民謠
纖埃豈足禆山岳要使蠻荒識聖朝
江上懷二兄
萬里馳驅荷聖恩草堂回首愧諸昆松楸落日懷新壠
桑苧秋風隔故園鴻寶漫傳丹竈術玄經空負子雲言
歲寒倘遂歸田興三徑猶堪託子孫
漢江晚望有懷藍山伯兄
扁舟九月泝滄波漂泊其如感慨何木落江淮秋色老
山連巴蜀暮雲多草堂猿鶴關鄉夢澤國魚龍入棹歌
白髮諸兄強健在采薇空愧首陽阿
答藍山兄
寄來詩句清如水思向山中拜老龐總為玄經生白髮
久知丹訣出清江秋風茆屋芝三秀春雨藍田玉一雙
也欲論文重載酒何時剪燭共西窗
懷西山草堂奉柬山中二兄
昔年采藥問長生野鶴孤雲入幔亭夜雪梅花虚室白
秋風竹簡古書青祇今遠道生華髮何處空山長茯苓
喜有藍田雙璧在每從南極望春星
天河
牛渚秋高木葉飄西風不待鵲成橋玉樓雲霧千峰合
銀漢星辰一水遙綠竹人家團小市黃茆村峒襍羣猺
南遊虚忝觀風使永夜乘楂遡寂寥
中秋有懷
十年不到天遊上五夜長歌月影中玉宇有時餐沆瀣
金丹無術住崆峒海波滉瀁三山日鶴背飄蕭萬里風
忽憶舊遊如夢寐詩成題寄紫芝翁
陸滕宅秋雨中探韻
同人永日自相將深竹閒園偶辟疆已被秋風教憶鱠
更聞寒雨勸飛觴歸心莫問三江水旅服徒沾九月霜
醉裏欲尋騎馬路蕭條幾處有垂楊
七夕乘月下懷遠江作
清風碧樹轉千峰疎雨殘雲淨晚空銀漢楂廽烏鵲月
石門帆送鯉魚風一時詩興來天外半夜秋聲起夢中
絶似黃州游赤壁翩翩孤鶴渡遼東
寄余員外從善
嫋嫋秋風江水波碧雲千里奈愁何空山落葉黃昏雨
深谷幽人白石歌舉目漸驚豪傑少論心偏恨别離多
官船不得閩清便采采金花滿澗阿
吕僊亭
洞庭萬里連滄海石室千年隠翠微華表月明笙鶴下
蒼梧雲濕劒龍歸南城老樹名空在枕上黃粱夢已非
倦客遠尋勾漏洞丹砂未就與心違
題對海樓圖
萬里滄溟萬里天高樓一望思茫然秋風麟鳳通三島
春雨魚龍混百川每對蒼茫初浴日幾看清淺又成田
飛鴻點點雲帆小猶似童兒採藥船
余家草堂前手植叢竹已生二筍别來三載今
想成林矣客中感物而作
叢竹新移澗水西喜添雙筍迸階泥春雲繞屋蒼龍起
夜月臨軒翠鳳棲石上琅玕當並長壁間蝌蚪待重題
他年五柳歸來好三逕清風獨杖藜
桂林官舍奉寄雲壑山人
十年採藥住林丘一入京華覲冕旒遂别山中猿鶴侣
漫看天上鳳麟遊白雲遠望瀟瀟雨黃葉空山澹澹秋
為覓方壺東海上許圖茆屋近滄洲
過雲洞嶺宿暮村田家
馬度危峯雪未乾鵶鳴荒館日初殘少陵自愛羌村好
太白空歌蜀道難萬里敢辭王事苦一杯聊放客懷寬
梅花相伴天涯遠月色江聲對倚欄
暮春江上看白髮
啼鵑江上落花初倦客春深白髮疎每歎乘桴懷鳳鳥
獨慚把釣掣鯨魚孤舟風雨三更夢一羽雲霄萬里書
何日山隂尋賀老清溪歸覓舊田廬
三月晦日江上作
杜鵑聲裏瘴雲低江上輕寒透敝衣九十春光今日過
三千客路幾時歸桐花門巷空殘雨燕子樓臺又落暉
海内交游俱白髮相思莫遣信音稀
陽朔江上
東出桂林三百里江水江花總勝游石崖倒影紫瑪瑙
野鳥對鳴黃栗留山中茆屋有誰住松下茯苓應可求
勾漏洞南瑶草碧欲憑老鶴問丹丘
出南寧留别子啓僉憲楊經歷
沙頭遠下擁鳴珂雪盡滄江生綠波碧桃細雨春寒重
黃鳥東風恨别多萬里驅馳心自赤十年憂患鬢先皤
請看天際銜蘆雁猶解冥冥避網羅
桂林病中作
卧病十日不出門落葉蕭索如荒村僮倦晝眠芳樹下
馬飢時嚙秋蔬根每愁地偏藥餌少更畏雨多井水渾
桂林南洞有丹訣杖策擬從方士論
