提要
大隱居士詩集二卷别集類三(宋)
(臣)等謹案大隱居士集永樂大典原題鄧紳
伯集其散見各韻内者裒集排纂尚得二卷
然原本不著其名亦不著時代諸家目錄皆
不載其書惟集中有遊羅正仲磬沼分韻詩
題曰深得一字諸人集貧樂軒賞花分韻詩
題曰深得把字則其名當為鄧深考永樂大
典鄧字韻下引古羅志曰宋鄧深字資道試
中教官入為太府丞輪對論京西湖南北戶
及士大夫風俗高宗嘉納提舉廣西市舶以
親老求便郡知衡州茶陵安仁溪峒之盗望
風帖息擢潼川漕鹽酒虚額久為民害請扵
朝蠲川引四十七萬守令貪虐劾奏之虞允
文貽書云不畏強禦思濟斯民挺然之撡未
見近比後以朝請大夫終於家愛居東湖之
勝建閣曰明秀有文集十卷凌廸知萬姓通
譜亦載鄧深湘隂人紹興中進士餘與古羅
志相同是編中鄉人禱雨有應時寓烏石及
咏醴泉題巗石山石鼔贈别饒司理别長沙
驛渡玉虚洞諸作其地皆與衡州相近溯峽
三遊洞峽江灔澦堆諸作其地亦皆近潼川
與深宦遊所歷一一相符則此集為鄧深所
撰審矣惟紳伯之字與古羅志所載不同殆
有兩字歟黃虞稷千頃堂書目載有元鄧大
隱居士詩集此集中答社友詩有小軒名大
隱句又有自賦大隱一律與之相合然核其
詩句標題實宋人而非元人疑大隱為深别
號故其集即以是名虞稷等輾轉傳寫遂誤
宋為元耳今特據以改題集名而時代則仍
從古羅志繫之扵宋焉乾隆四十六年十二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
