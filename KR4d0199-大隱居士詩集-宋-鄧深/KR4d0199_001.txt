大隠居士詩集卷上宋鄧深撰
五言古詩
鄉人禱雨有應時寓烏石
力穡乃有秋斯言聞自古天時或不順人事亦安取今
年問何如常暘頗為苦大田紛拆裂槁苗渴灌注井甕
走墟落河車喧旦暮江溪近復涸手足了無措禱旱急
農夫迓神擊村鼓動以千百人為此萬一舉烈日仍朝
朝乞靈空處處誰知天地回正在頃刻許旱魃翻然收
豐隆激其怒真龍奮寂寞商羊自鼓舞張盖作濃雲翻
盆下甘雨剰水有平疇曠原無焦土言功任鬼神介我
喜稷黍飽飯可預期晚歲復何憲懽聲變愁嘆憂心成
悦豫惟時對江村所寓隘茅宇因循已半月侵凌奈酷
暑快此一日凉美甚八珍具澆腸欠濁醪錢兄尋酒戶
探禹穴
禹穴鎮名山神龍夙呵衛告成餘此跡天地相終始昔
在紹興中弔古先君子探穴勇躋攀慨嘆不能已援筆
賦會稽兼述風土美趨庭童丱時誦之能略記頗識尋
幽趣便有東遊志道路阻且長日月疾難恃此興堕渺
茫轉燭逾三紀兩年寓臨安相隔纔一水登覽似可期
特未敢必耳今年正月末乃不料行止雲随渡江風身
著千巖裏借問自何方可訪夏后氏或指高峰云近在
十五里是日天氣清好風濯衣袂興來不假懶偕行二
三子猶子試上庠邂逅亦能侍呼舟汎鏡湖肌膚撲空
翠新荷點青錢魚行不相避水净無波濤曾不踰時至
捨棹叩仙扉宫額賜龍瑞古道怪松引重門老栢倚苔
徑稍深登曲折窮幽䆳巨石忽在眼不與他石類勢壓
千萬山魑魅敢睥睨人言為洞天我忻識勝地當中生
裂紋舊傳有深閟重玄鎖關鑰莫測神靈意戀戀不能
去而有感于已平生喜搜訪幽山殆有契何以俛仰間
來遊者三世先賦那敢攀靈光誠自愧強裁五言詩未
能無習氣詩成不湏寫阿龜聊復識
遊北禪
城市有深遠為興遠如近冒暑一來遊政使俗者哂蕭
然清淨界軟語接支遁小童敬杖屨添香撥餘燼煮餅
擷園𬞞徐以茗椀進窗外得小坡野意頗無盡胡床移
最宜清風來有信静暑荷送氣敲凉竹成韻夕陽歸鳥
疾參差不作陣古寺忽横煙巧與畫張本會心忻有得
貪坐苦易晚酒固無獻酬言亦忘答問
豐城道中
西風著衣袂凉意曉來加宿露眩光彩朝陽濕精華人
烟互疎密物色興嘆嗟喧囂鴨子市蕭索漁人家皂裙
婦多跣及冠男猶髽挽犁並雙㹀截江横流沙佐飯缺
蔬茹作糜和魚蝦湖田不薅草沙畦多蒔麻露空立禾
架結屋卧牛車水葉枯荷芰山果瘦梨樝烏桕動千樹
雜木不一丫緣塍豆欲實編籬槿纔花三分莫問酒一
啜不可茶行行入暮烟兩兩數歸鴉聯步得姻戚浪語
殊讙譁畢景自忘倦所歷不覺遐問宿于誰館有軒臨
水涯暗壁飛蝙蝠皓月升蝦蟆式盤疊餅餌擊缶出薑
瓜携來尚餘樽取酌如流霞少飲不必醉遣興固自嘉
欲眠復出門漁燈認蒹葭
醴泉
醴陵以泉名問泉良不遠平田數頃開方池三尺淺含
秋色幽幽辟塵光澱澱觱沸生其間的皪紛可辨纍纍
似噴珠一一如穿線多至叢萬顆少或作疎串遲速固
難期南北初無限占地喻尋丈有時忽隠見恍兮莫窮
源雜然應有眼沙石那能窒苔荇不得炫千載曾未枯
一日知幾番釀酒味固佳煮茗香可羡名泉世不乏此
竒吾未見醒心聊一掬賦詩寓三歎
次韻答社友
小軒名大隠粗可供趺坐遮眼時翻書静願結香火似
介還似癡所向與時左不踐名利途竊謂志亦果人生
天地間世路多坎坷成敗端有數巧力不容佐昧者迷
所之大似蟻旋磨君看禽高飛翼倦千仞堕太剛者易
亡太銳者必挫得失相乘除倚伏兩福禍顧予何所樂
曰晏得高卧豈惟七不堪萬事付懶惰儕類每見寬亦
不攻其過美人如敬翁學問精而夥松柏生澗壑霜幹
久長大富貴應不免時有可未可何湏窮婦吟再三嘆
寒餓且冀寬此抱會當有知我屬和聊寫情暫輟園蔬
課
次韻易高士(并引)
都錄高士歸自吴中出示苕溪漁唱一編意
其模寫山水盡得佳處因借歸讀終卷則傷
時之作過半其憂國念民之意燦然不可掩
殆異乎方外之人區區嘲風詠月而已三嘆
之餘因次末篇之韻以還之然是行也初有
同舟之約後乃不果故於詩中併及
新詩嘆干戈流移痛眼邊公若據要路不惜金軀捐同
舟曾有約儻行亦憂煎政恐無此吟掩卷空自憐
齊雲
閒雲(一作浮雲)無定在為問齊不齊風高衣裳冷天近日月
低寬虚快(一作供)舒嘯領覽時杖藜南城塊蘇耳擾擾人
自迷
賦椿楸二樹(月湖手植賦詩輙次韻)
愛均召伯棠名殊諸葛菜軒檻頓輝光東西相映帶此
意存千年其勢當兩大梨棗汛久生於焉稱内外
寄題真樂齋
魚潜深淵水鳥巢茂林枝潜者忘於淵洋洋縦尾鰭巢
者忘於林飛鳴唯所宜莊周嘆從容未免惠子疑師曠
豈知聲繆以占齊師彼各有真樂果孰得而窺陋巷顔
氏子簞瓢甘忍飢陶潜怕折腰素琴絃不施其樂可聞
歟夫盖默識之非絲亦非竹且復非蛾眉譬如執熱者
灑然濯涼颸又如渴不禁快飲清江湄當其得意時何
以富貴為手舞而足蹈誠不之自知自知猶不可人胡
可度思君闢真樂齋我賦真樂詩寫詩聊寄意名齊儻
在斯置之勿復道焚香誦楚詞
遊羅正仲磬沼深得一字
磬沼去郭近得朋忻一出曲水媚秋花輕雲翳寒日幽
野惬心期平遠快目力率爾進所携雜陳初匪一初無
惡客來不妨歌妓密浮白行觴政追韻嚴詩律晚醉語
紛紛夕寒風淅淅策杖歸去来書床鳴蟋蟀
山莊石室清坐
時登大石樓雅愛小石室欠伸欲打頭睡卧可舒膝眀
潔意自寬深沉境逾寂蔵春絶嚴風生秋無畏日天設
世莫知神工鬼有力幼輿飽丘壑馬融富書籍洞門何
嘗扄俗客自滅跡誰歟助微吟幽蟲聲唧唧
諸人集予貧樂軒賞花以直把春賞酒都將命
乞花為韻深得把字
旭日釀融和化工幻夭冶吾家最岑寂亦有花枝亞光
浮蝶翅動香倩蜂鬚惹名傳文中譜品入趙昌畫春歸
不可挽恐被東風嫁急呼我軰人趺坐花隂下雖無裙
可幄頼有草堪藉但愁歡未闌酒盡不容把明年長安
城走馬逐東野
官舍梅樹(并引)
當軒一樹雖小古怪可愛嘗與趙醇道相睥
睨曰此必紅梅也既花乃紅色作此以自嘲
東風慰寂寞花到階前樹一枝花十餘一樹枝四五妙
處在不多酴醿更屏護半開半未開十分好態度去年
初來時愛此當庭戶便指為紅梅試問何以故入簷一
枝低偃亞復數處有是好風骨他木安敢許逮至臘前
後梅開不擇所此獨未有芽春信來何暮時着手摩挲
切勿為文具相勞雖無酒典衣吾有取因循及初春椒
萼纔可數慫恿荷微暖紅英忽然吐驚喜出不料遶翫
遂成屢頳頰人共憐慚顔我自誤着眼未分明殆湏捲
簾顧昔嘗笑北人渾作杏花覩認桃無綠葉吾不事斯語
吾本待以梅恨不辨紅素見花乃識花康節應笑汝
七言古詩
忘歸
端能來作棲霞侣從他浮世悲今古翻憐春色滿天台
劉阮掉頭留不住(案此詩上半首闕)
中秋無月感而作歌
天時相催日如流今夕何夕云中秋不見佳月默有感
試走退筆書其由去年此時汝川客一病纏綿真險厄
貪生強藥寸心酸與死為隣片紙隔破窗髣髴光朦朧
推枕起來呼小童問云月高今幾尺答以雲生俄滅蹤
擁衾獨坐謾空想縱有挂華未能賞重城幾許追歡娱
終宴無聊徒悵望而今一榻烟村中稍喜時同事不同
世味淡薄幽意足元和咽漱真氣充步屧出門舒逸興
清風灑面衣襟冷暗雨淅&KR0377;作寒聲濃雲黯黲無光影
月兮月兮胡寡情故向良時多不明無乃韜光不自滿
故能養兔得長生我今解悟月深意榮華咄嗟復凋悴
歸來塞窗仍閉門衆人昭昭我獨昏
遡峡詩(并引)
峡山之勝千態萬狀妙不可窮有指其形似
而寫行記者吴仲方黃正臣之說相繼而出
乃復櫽括其語以賦詩詩成凡五十韻庸以
祈教於月湖先生
臚言峡山天下竒欲觀愁隔三千里常恐因循孤此興
非假夤緣那得至偶逄月湖起仕宦正指䕫門慗凋敝
忻然謂我便登陟久矣與予同臭味何嘗佳處倦扶藜
莫憚西征共行李繡旆前驅抵江陵畫鷁迎車艤沙市
長年槌鼓轉船頭川后回風送旂尾侵尋崖石惬幽賞
洶湧波濤反輕視霧船烟䌫恣深遊露宿風飡浥清氣
百巧千竒類神工紛至沓來惱吟思取句未佳恐難操
傳筆欲書還復止去歲延陵駭心目指摘形容寫行記
今年江夏襲見聞掇拾緒餘循故事試以七言用櫽括
庶幾二妙相表裏或若洞戶之谽谺或若樓臺之峻峙
或若香山之插爐或若茟架之横几或遮護如重簾幕或
張展如大旂幟或戍削如城堞高或森列如刀劔銳或
若蕉葉之斜紋或若蓮花之疊起或若頂相之初淨或
若蓬頭之未理或剥落為枯松身或刻畫為古篆體或
斧傷而㾗跡亂或鋸解而縫罅細或如秋瓜作四分或
如籠餅裂十字或如白鹽之浮霜或如紅霞之散綺或
陳寶藏之所珍或堆鐵冶之所棄或纍萬塊而不危或
懸一髮而欲墜或飛磴而可捫天或斷崖而無立地或
窩如狐兔之穴或窈如龍蛇之閟或整如排立之衙或
鬌如對髽之髻或皎如日光玉潔或靄如雲碧烟翠或
蜂腰而或蟇吻或牛頭而或馬耳或鸞飄而或鳳翥或
猫伏而或羊跪或如鼓卧如盤擎或如幢垂如盖倚或
如塔孤如橋拱或如壁立如屏翳或激卧鯨之衝波八
月潮生怒不已或送垂虹之飛瀑四時雪縞瑩無比或如
壯士之宵征十十五五相擁蔽或如醉人之春遊兩兩
三三互牽拽變怪紛然莫窮狀約略陳之可推類百篇
湏賦謫仙才一石難施王宰技是時致身何蕭爽幾月
清魂無夢寐弱水蓬萊何用到孤岸落伽寧有此由來
介性不婚宦聊寓閒情在山水既貪清致豁心胷仍湏
長語琢肝肺糟糠雖惡飢者厭土炭無味病者嗜萬事
終然總是空一物未忘猶有累况聞南山韓退之不及
北征杜子美議論從公何足憑唯阿相去真能幾浮屠
公案無盡話維摩法門不容喙昭文不鼓無成虧乞就
先生參此意
次正臣韻
黃牛偶際半槽水忻然解䌫離江涘舊聞峡山最多竒
非涉風波難說似千金莫買丹青臨今日真行圖畫裏
魂驚險怪千萬狀眼洗清竒數千里戲石鹿兒玩鐃鼓
緣木王孫賣弓矢鷺鷥久立應有待鸕鷀深沒殊無底
大淖瀑濆續續生怒濤驚浪層層起好風轉旂捷有神
長年捩柂飜堪倚漁人生長謾不知葉舟來去紛可喜
惟愁三峡總黃濁安得一瓢獨清泚甘泉剰貯蝦蟇碚
時瀹玉塵香漱齒
觀遊女次韻(并引)
長沙風俗每歲二月婦女紛然出城掃墓謂
之上山率以日午而返因遊帥漕花圃歌飲
盡歡窮日而後散時與張慶夫坐觀于竹逕
張賦詩乃次韻書所見
麗人春遊相百十此風長沙云舊習綺羅映肌白玉鮮
珠翠壓鬢烏雲濕借地持杯逓呼喚笑指花枝時小立
晩風忽遣柳棉飛竹逕梅亭巧穿入惱亂遊人歸不去
使我樽中無以給誰念朝來丘隴間紙錢吹落無人拾
清隠為知觀李元禮作
世氛擾擾人遑遑静有八室無八方壺中酒好誰獨覺
橘間碁樂何可量峩峩湯湯知音少管絃嘔啞人稱好
歸來水深山更竒玉徽不按心自知
湧雲
溪神騁技天公拙非雪之雪白于雪倚欄小立不禁寒
却願天日長炎熱
月湖新得浮石巖
月湖先生樂山水搜竒曾不遠千里那知去郭三牛鳴
浮石巖中晦佳致神剜鬼劃有許工天墜地出知幾世
平時樵徑所不由一旦屐齒胡為至由來絶景難久藏
竟湏好事與經始見之三歎欲忘歸市以千金不惜費
公之得此真無價我亦聞之喜不寐朝來幽事頗相關
乘興縱觀約聯騎霜明日暖馬蹄輕曾不踰時即其地
噴雲泄霧疑有神旋呼斤斧誅榛葦初驚巨石幾百尋
突兀嶙峋濕雲氣嵌竇谽谺元自開藤蔓駢羅巧相締
清涵竹木總堅瘦隂生莓苔倍葱翠老根側出掀虯髯
幽草倒生搖鳳尾前山一抹横蛾眉隔盡俗塵如戶閉
褰裳振足履﨑嶇披棘捫蘿窮幽䆳忽有一徑出自然
委蛇深隠闊盈咫四面周遭步轉高心領目擊紛可喜
處處出石作竒怪續續哦詩聊比擬或黎其色如鐵繡
或赭其容如酒醉或傲睨而癡自笑或突怒而狠相視
或開幽室為書院或引長廊為客次或虚高下成樓閤
或嚴尊卑作堂陛或分半月隠天形或展胡床圈地勢
或露碼碯紅而潤或錯琉璃青且膩或如入關如升堂
或如卧榻如隠几或如立壁如拱梁或如卓筆如布字
逓逓逄迎巧獻狀試舉其凡莫殫紀最喜賓從可從容
甲乙其間有一二昔聞淡巖天下稀金華仙伯載稱美
圍中僅可坐十客舉此十倍加不啻余賀兹丘有所遭
初不遠人人自棄先生一笑與我言平生此興覺為累
豈期幸會得所圖孰使之然天實畀湏臾更涉屏巖巔
指云此有無盡意一水縈紆殊有情萬山回環杳無際
規以數椽安一榻時來長嘯舒清思願觀餘力佐天巧
名與此山傳不替自惟野性寡所嗜猶喜登臨同臭味
剰欲相徔為久計祝公先了公家事
五言律詩
寄清曠兄弟
一别春三見相思日幾回自離䕫府後已過岳陽來寒
食還虚度酴醿幸晩開到時猶可及應得共銜杯
寄麻姑山李元禮
不見山中客還經四度春近聞歸舊隠真箇是閒人吹
髮松風迥當軒琴月新懸知心更静(一作心跡淨)夢不到(一作)
(久遠)紅塵
春寒
二月寒如臘群芳凍未芽有人能剪水無樹不飛花終
不禁風暖難教帶月華却還桃李徑次苐散晴葩
默坐
默坐形如槁清閒智養恬飛蟲黏密網鬭雀堕虚簷却
暑寧湏扇留香略下簾無人撓清思至夜待明蟾
山莊冰壺避暑
偏屋支巖稳斜廊引路通虚明疑貯月凄冷自迎風六
月尤宜此紅塵不到中灑然無熱惱坐我廣寒宫
東池把酒
隠顯亭臺舊淺深桃杏新池光迷野鳥春色醉遊人改
席那嫌數持杯不記巡海棠宜秉燭歸恨隔城闉
鑑堂把酒
池舘媚春華凭欄午更嘉日光凝水面波影炫簷牙魚
出衝浮梗萍交載落花半酣拏小艇落調唱漁家
三伏中一雨甦旱
江漲如三月天凉似九秋遭逄今日雨安穏一年收處
處香甕面村村肥藁頭小春前後好待挂百錢遊
山齋早起
推枕凌晨起添衣奈冷何新霜浮瓦薄缺月挂簷多野
燒猶殘熖鄰鷄尚凍歌撥灰添宿火一快爇松柯
早秋
風入題詩葉清音已奏商夜來堪簡冊客至便衣裳次
第征鴻到還令團扇蔵人情兼物意殊覺漫炎凉
夢回
日日風吹雨秋深寒氣催簷聲中夜斷月色上窗來冷
砌蟲吟穏幽屏蝶夢回明朝應露重晩菊正宜開
遣興
頗覺今朝好全無俗事關風清林鶴喜雨霽野雲閒橘
柚垂枝重莓苔上砌斑芼羹挑野菜風味不吾慳
摘橘
久矣經霜白全然映日黃仰頭忻自摘流齒惬新嘗未
抵千奴利應堪四老藏猶勝橘州上滅跡不聞香
竹筩養梅置窗間
竹與梅為友梅非竹不宜截筩存老節折樹凍疎枝静
牖初安處清泉滿注時暗香披拂外細細覺風吹
除夕把酒
爆竹驚今夕屠蘇薦詰朝去來時轉眼新舊歲中腰立
地符先釘倚門錢未燒土人珍裂餅聊以薦金蕉
懷清曠兄弟
殘臘迎除夕新春接上元常時陪内集排日醉芳樽歲
月驚殊俗關山隔故園談邊應記我頻嚏怪黃昏
感懷
舊日城壕興真成一夢間伯倫墳上土叔子望中山落
日難留戀孤雲自往還秋風吹杖屨回首涕空潜
一棹載愁歸翩翩旅旐飛鶺鴒空自急鴻鴈失相依水
澁灘膠艇風斜雨濕衣感時無意緒佇立暮烟霏
即事
水夹山圍近天慳日到遲塞沙擎巨石古木障崇祠黃
藁畬田栗青烟茅舍炊兩村生理足樂處幾人知
躬耕
靖節田園興子真巖谷情古人雖不見今代有同清道
義丘山重軒裳羽翮輕蕭然無俗累心地湛虚明
寓寧庵縦步
野潤雨初歇曉隂雲未開訪君行李處許我杖藜來及
到田家問還聞轍跡回西風黃葉下悵望立蒼苔
静暉樓曉坐
嶺宿寒雲薄樓迎曉日斜危簷排語雀落木點啼雅佛
鼓依山寺炊烟隔岸家移時收足坐清興會烟霞
施食
它鄉身總健每食飯何如一飽寧無限三人動有餘嬌
鴉來木杪喜鵲下庭除施食僧家事何妨領略渠
遊再興院
山遠平田闊村深古寺幽屋頭支老樹門面闖雙流歸
翼碧天暮寒蟬紅葉秋瘦藤聊倚壁勝處欲遲留
巖石山鼓(月湖自賦因次韻)
有字留詩錦無皮入藥嚢同堅唯鐵杖易穴豈藜床况
有千年潤能添六月凉因巖作書院馳譽比衡陽
留報恩定老
住山姑小試同學偶相求兩手便分付諸公堅挽留退
庵曾毒手進步莫回頭早晩江湖去閒雲更自由
涌翠為知觀周允昇作
山翠來如涌開軒不怕深渾疑霏霧雨已覺濕衣襟世
事歸楸局泉聲當玉琴道人塵外越我欲剰追尋
新灘阻風
高浪驚人處新灘復眼中雖無曳尾淖奈有打頭風秉
燭破春闇看山坐雨濛終朝收足坐兀兀與僧同
解舟
波面孤篷窄關頭古渡幽舟輕疾移岸岸曲屢回舟野
潤蒸梅雨天寒張麥秋欠伸思晚步舍棹涉芳洲
宿長湖尾
古木侵沙路柴門引竹籬山低秋水闊天遠夕陽遲杳
杳來鴻鴈翩翩下鷺鷥漁舟何處宿横笛未休吹
三游洞(唐元微之白樂天韓退之嘗游故以取名)
詰曲山蹊晚清冷石澗秋三門儼呀豁四壁極琱鎪上
穴重巖閟中龕一室幽斐然成五字聊爾繼三游
接天閣為武將榮叔賦
山色渾連水波光總映空捲簾秋雨後注目夕陽中低
下翩翩鷺斜行點點鴻去天應尺五歸去會乘風
别長沙驛渡
别去六年久重來四日留笋輿離古驛荻岸即方舟雲
淡楚天闊風高湘水秋洞庭知不遠乘興欲盟鷗
留别趙徽猷
自客湖州市時登韞美堂雲烟看揮染風月共平章酒
子常同醉梅兄已再香遽為今日别欲乞舊詩嚢
賦何仲敏小蓬瀛
特地去人遠遶亭教水環眼前今有此海上更無山風
月随時好琴書盡日閒方今重文舘勿久戀人間
題古亭詩
日月車雙轂功名黍一炊逹人觀物化萬事本兒嬉濁
酒聊澆舌閒愁莫上眉劉伶多事在荷鍤竟何之
春夜次韻荅肯堂兄
天賦疎慵性身將四十年逄歡開口笑遇醉倒頭眠世
事多翻覆時光易變遷置之無足校五字要清圓
贈别饒司理述古(許借近詩)
岳麓一樽酒湘江萬里秋匆匆别後語冉冉歲華流正
喜重相見胡為不少留參軍詩俊逸還肯寄來不
贈别周德夫(德夫本涪州判官而踰年攝運屬且始見子可喜)
郡治資參佐計臺湏借留居常元少事有子更無憂君
問歸涪棹予尋出峡舟一樽談舊事何日重相求
送仲敏東歸
别僅三千里書纔一載通固應難邂逅那得許從容今
日君先去何時我亦東社中如借問為道轉疎慵
賀陳仲思(得近書知長甥秋薦)
中鵠知誰好烹魚始認名報公勤有子似我懶無甥何
日親相見因風且寄聲泥金聞喜處樽酒欲同傾
寄徐廣文(并序)
予客長沙用之亦寓居春閒忽告别往賓州
暨予還家聞渠復返所寓寄四韻索詩債云
自我還荒徑知君返寓居秋來曾醉否月下有詩無兩
地成千里相看不一書可能忘舊債五字當追湏
寄曾德廣
懶慢多違俗尋常倦作書分襟還許久為况定何如鴻
鴈秋風冷梧桐夜雨疎相如病好否何日過吾廬
五言排律
寄别國清月老
珍重國清老由來隠薜蘿詩清堪供佛禅定已降魔不
向名山住其如講席何無心聊一出餘論自相多别去
今逾遠後期難重過丁寧一句子還肯寄來麽
