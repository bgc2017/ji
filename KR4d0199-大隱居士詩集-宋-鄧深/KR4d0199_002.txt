大隠居士詩集卷下宋鄧深撰
七言律詩
春雪
勾芒新政譲元冥一雪填門訝許平不夜乾坤月留照
無塵世界玉裝成如何辯認梅花發只得誇張柳絮輕
數片簷前休掃去且留窗下快書生
月湖山谷勸耕次韻
皂盖朱幡遊近郭野桃山杏炫紅旂看看新燕啣泥候
恰恰鳴鳩喚雨時未用經丘思靖節何妨學稼許樊遲
老農應悉使君意六勸傳教到處知(勸農有六事)
陪吴正字賞花詩
名園無物不芳妍上箇籃輿緩遶旋曲徑幽亭留客地
微雲淡日養花天四時公舉春為最萬事銓量酒是先
管領風光湏一醉要看詩筆落雲烟
橘花
香最可愛前軰偶遺未之賦也且花於春時
實於霜後它果不若是宜併書之
糝枝碎玉吐香竒鼻觀頻參試論之清比木犀雖未的
烈如茉莉已無疑自從白雪避花後更好黃金鑄實時
四老隠居宜取此可能無意賦新詩
晚春
雨催柔綠上桑枝新霽浮雲未盡歸寂寂簾櫳留燕舞
隂隂楊柳護鶯衣莫于綺席嫌籌併已覺青春作鳥飛
滿徑落花愁踏損羊欣切勿欵柴扉
次韻晩春
閬仙晦日惜春歸尚喜争他五日遲延蝶晚花餘小蒨
藏鶯暗柳盡低垂頻催布榖能謀野苦勸提壺殆為私
寄語社中湏痛飲喜晴山色也開眉
夏日寓山齋
山齋長夏斷過從掃地長教塵滅蹤松架青毛雲翳日
扇搖白翅雪生風書床琴匣時相近茶鼎燻爐間自供
心地清凉無熱惱炎天直與冷秋同
鑑堂初夏把酒
新笋過林竹有筠老蠶登箔繭成身日穿雲出潜驅霧
風捲花飛猛送春乳燕簾櫳中晝後綠隂池舘一番新
欲酬佳致湏何物莫厭芳醪滿入唇
漕司君子堂把酒(侍吴司封坐懷月湖)
擁岸芙蓉媚晚秋敗荷顛倒雨初收杯盤不料今朝欵
杖履如陪昔日遊竹逕以東蔵曲折水村而下轉清幽
穉松戢戢存遺愛不用詩來問好不
喜雨
間點疎花稻已香老農猶未擬豐穰不堪雌霓頻妨雨
反厭雄風但作凉傍日猖狂唯野馬為霖信息欠商羊
忽驚頭上雲雷集甘注如傾洗夕陽
月湖禱雨有應李渭賦詩次韻併呈
一雨端由誠意通不然筆落有神功奔雲擁樹千山里
迅電飜江萬丈紅黍稷盈疇纔可望塵埃眯眼頓成空
民間歲晚知何事飽飯無憂屬兩公
秋大閱呈月湖先生
將兵還似將風騷軍帳從容自不勞鼓角悲風肅人馬
旌旗蔽日閃弓刀折衝正自煩樽俎急檄寧聞借羽毛
洗眼臨淮新號令憑誰挑戰醉揮毫
七夕競渡
水馬相先急畫橈朱樓紅粉宴笙簫月中誰念穿綵線
江上齊看奪錦標冷眼諸人旁賈勇争頭一鼓喜成謠
憑誰試展乘槎手直入銀灣看鵲橋
十四夜賞月
月嬋娟對竹嬋娟竹影蕭疎月轉妍纔過中庭十分好
直疑明晚一般圓銀河漾漾無塵界玉宇昭昭不夜天
君飲不多湏強飲何妨醉裏却逃禪
夜興
官舍渾如僧舍幽爐香靜㘴興悠悠一忩燈火鳴蛩夜
千里湖山落鴈秋只恐有詩成筆下自餘無事到心頭
何妨信手翻書卷不限更深困即休
九日靈興山沽酒賞菊
衆山環遶一溪斜低小軒忩眺望賖行遣方兄尋野店
㘴邀歡伯過仙家多情戀頂烏紗帽不語向人黃菊花
山月上時歸更好何妨有待至昏鵶
重九宿王孫舖
蘭江路盡接荆江竹屋蕭條草樹荒許久長晴㘴極暑
霎時疎雨做重陽明眸縱少新開菊隨量何妨淺舉觴
驛舍明朝便陳跡牛山往事莫徒傷
前五日賦重九
侵尋重九雨餘秋采菊登高事事幽偶爾見山忘日夕
頽然落帽自風流二三日外追清賞千百年間繼舊遊
爛漫賦詩兼酩酊不然嘉節若為酬
九日方壺
返照重城暮色催人家十萬出樓臺江流湛湛洞庭去
山色青青衡岳來佳處綠樽窮日飲故園黃菊向誰開
人間此會論今古醉聽西風拂帽埃
晚秋懷社中諸子
池塘水落倒枯荷橘綠橙黃晚菊多日暖懷沙鼈衷甲
霜清奔火蟹横戈如今時節從來好得醉工夫似舊麽
儻有征鴻過巫峽待憑詩句問如何
次韻賦十月桃為羅司理生朝
根苗不自武陵鄉挾暖凌寒獨有光韻過海棠春帶露
紅羞籬菊晚經霜宅仙本結千年實瑞世仍開十月芳
過插一枝誰稱面後堂楊柳舞霓裳
梅方開一花
烟村清淺白沙溪籬落槎枒老樹枝一朵梅開如許早
幾多人過不曾知風前遇我還青眼花裏推渠是白眉
未辦酒樽澆磊塊試憑詩句寫新竒
早梅
荒村野水小春時縱有梅開人未知幾度携笻無覓處
今朝映竹忽横枝脱非入骨清香動恐被傳神淡墨欺
酸意中含和鼎實相期遠到誦黃詩
臘月立春
柳條弄色舞輕風不與尋常歲暮同寒氣望塵先歛退
陽和發軔已交通菜絲盤玉還充席幡字花房正代功
首迓東皇湏痛飲可能無句著新工
歲暮寄蘭窗兄在郴陽
每日登樓望欲迷家書寫罷復題詩對床夜雨還非昨
啜茗春風未可期歲月催人驚合沓夢魂覓路苦參差
也應梅竹多新句千里因風慰我思
寄饒雲叟(渠怪人不作書)
别來每辱遺雙鯉頗怪吾儂不作書非為廣文官獨冷
自緣中散性常疎静暉待月昏鐘後制勝登高曉雨餘
正憶去年同此會只今相望問何如
月湖樓晩霽呈侍郎
湖光灔灔水平堤醉倚欄干晩霽時入鏡往來人倒影
窺天拂掠燕低飛雨㾗猶向梅粧見風色偏於柳線知
景物相撩無好句乞公詩作畫圖歸
内集閣
月湖名閣之語曰此閣高明暖密宜供團欒
遥賞山雪取謝道韞故事然而月湖單騎于
此殆為後來者設今之七言所謂像賦高唐
者也
畫閣深明雪壓冬團欒宴賞酒樽同獸爐香霧辟寒氣
翠幕妓圍回暖風起絮撒鹽酬唱外清歌妙舞笑談中
寧無好事賢張禹不獨相忘著戴崇
晩坐散花之室
官居無處寄幽棲洞戶深沉坐最宜静撥爐薰挹香氣
間論畫壁數花枝蟲鳴頗似㕍來後果熟還如鶯老時
吹徹角聲巫峡晩片雲催雨更催詩
玉虚洞其上有日月之象其旁有龍象之形
立馬香溪喚渡船羊腸遶盡洞呀然知誰開闢羣工巧
直許寬虚一室圓龍象現形嚴佛土烏蟾垂象燭壺天
惜哉不遇東坡賞為作新詩與世傳
市橋成次韻
雷雹平時生馬蹄偶衝暴漲去難追一年病涉愁無奈
今日安行喜可知虹飲江頭愁雨霽龍横水面暮雲垂
却憐舟楫無人渡借我江心理釣絲
峽江
擊電浮霜浪作堆峡江試險眼初開常驚四畔山圍繞
不見中間水去來石出多竒吾甚愛舟移太疾首頻回
瀕涯穏處憑誰問我欲其間作釣臺
柔遠樓
柔遠樓高豁寸眸白鹽赤甲鎖關頭四川形勝當前險
三峡波濤據上游鳥道極天雲日近靴城匝地市烟浮
時平久矣無戎馬回首當年老杜憂
賦清映閣
數椽茅屋小橋頭地叚無多景自幽為愛平池三尺水
最宜明月一輪秋静留人影搖歌扇輕動風漣下釣鈎
相去幽居無十步不論時節恣來遊
同友人新陂莊少憩
家家轣轆絡絲聲竹杖芒鞋取次行村笛牧羊烟欲暝
農歌秧稻雨初晴隨瓶沽得酒堪醉就野挑來菜可羹
此是田家真况味吾曹借取片時清
賦清曠亭
半村半郭事林丘非閣非船傍釣舟秋月無邊凉細細
江天不盡水悠悠誰開圖畫當前面絶點塵埃到上頭
我軰不妨頻假榻主人應喜共盟鷗
登光寺塔
凱之曾說越中行塔級親登眼始驚畫合千山翠濃淡
枝分萬水練縱横樹頭低壓昏烟重鶴背斜拖夕照明
疑是丹成生羽翼冷然雲表御風清
同廷美兄宿龍福寺
峰回路轉竹間扄古寺尋幽當下程淺屋近山寒較早
小窗容榻意偏清睡魔催枕如元約山鬼吹燈似薄情
樽酒重温休惜醉恐君長夜厭蛩聲
過吕坊渡
江闊寒風痛括肌村醪無力破寒威融霜點滴松間雨
愛日晴明身上衣闖竹柴扉黃犬吠卧沙蓬艇白鷗飛
燒㾗已覺春來近稍放青青出土肥
自賦大隠
柴門雖設日常關秪有琴書几案間屋宇無多聊近市
塵埃不到即深山悠悠世事非吾事往往雲間是我間
出處尚疑陶靖節倦如飛鳥始知還
賦芷(并引)
昔蘭窗先生嘗作芷賦其序略曰幹長短則
蘭相若花大小則蘭相若香淺深則蕙相若
色雖綠而上加之淺黃其說如此癸亥六月
予寓䕫之鎮峽堂有以香草獻者其花尖瘦
每幹四五可以比蕙其香清遠菲菲襲人不
減於蘭細觀花葉則外青白而中實微紫
土人未始知名予意此即芷也不然舍蘭蕙
之族又安得有此臭味清絶哉第所見乃與
蘭窗所述不同是不可無語以記之遂成唐
律繼賦之後將求證於離騷之士云
縹裁衣袂紫中單觸眼亭亭露未乾態度全然逼秋蕙
馨香的不讓春蘭數枝瀟灑北窗書一室清幽六月寒
了不知名疑是芷賦前詩後兩存看
寄月湖先生兼簡渭叟
山莊杖屨飽相從每月湏拚十日中鼎足三人同宿留
甕頭一盞奉從容别來不隔千山月舊賞難乘雨腋風
更想先生新活計烟波别業興方濃
贈别饒雲叟赴萬州教官
話别哦詩當酒甌竹萌成笋麥方秋數聲春後呼風鳥
百丈朝來送浪舟已得通津好消息何妨舊物小淹留
到官應動鄉關思南浦西山若箇優
遣興次韻
山閣舂容丈尺間元無俗事撓清間有時把筆抄新句
整日開窗對舊山葉帳静看青似染禽言細聽字終蠻
可憐蜂子尊王意每到衙時似趁班
追送何伯憲不及
追送無從謾寄詩道間安穏我能知情懷亦似居家樂
笑語依然奉母慈巴水柳風新霽後錢塘花雨暮春時
乃翁邂逅詢佳况膝上時時置坦之
送王敦素
龍蟠山色引衡廬霜落江清影碧虚鼓枻厭騎沙苑馬
行厨飫食武昌魚緩歌玉樹飜新曲趣入金鑾續舊書
官達故人稀會面君來相見肯如初
次韻方德秀(渠所居有方橋又喜誦圓覺經偶相識于三山之冰壺欲挽相過)
清風一榻借冰壺邂逅相逄日與俱學辯癡龍君有見
詩窮饞犬我何癯似聞圓覺常開卷未到方橋欲問途
稍待秋風凉冷後相從十日却歸歟
次韻歐陽天聰(渠賦排悶因廣其說)
今古由來幾廢興人生底事謾勞生一身休作籠中鳥
萬事終歸墻角檠且與風光閒作主莫於詩社倦尋盟
相從只麽消間暇自快人間物外情
次韻吴文美
决科君軰不須疑好采來如博局嬉拾芥紫青非外事
舉杯富貴可前期相將競奏大人賦慫恿常談小子詩
接武虞廷須八凱穎陽深遁我何知
次韻荅克脩(并引)
予不才且懶久無所作克修每見訝一日蘭
章惠示責予屬和之意峻甚欲勉強未得也
朝來窗間手正書帙見來詩猶在側忽復發
興乃抖擻嗣軸尾雖不成言語抑亦見疎慵
之意耳
懶慢相成拙似初親朋莫問近何如居然野性成孤鶴
聊爾塵編撲蠧魚才比劉墻猶自短詩如陶粟了無儲
驪珠相畀知君厚燕石輕酬笑我疎
又次韻荅克修
前回藜杖遶芳郊底處梅花出好梢野彴低横盈尺水
竹籬深護數家茅春風桃李成生客臘雪松筠是故交
剰欲冄携樽酒去柴門應復許人敲
次韻荅周公美
温風慫恿柳婆娑兩見春來蜂蝶多遷變時光如轉燭
遲留日影欠揮戈思君欲問加飡未苦思能令太瘦麽
歲晚忘言除習氣寒灰試共撥隂何
次韻荅公美二首(來詩首篇謝藥及茶次篇以啼飢為題)
幽居正傍小溪斜想見樵風似若耶固有詩章舒眼界
可無藥物助脾家追歡難共長沙酒遣睡姑嘗陸羽茶
更祝安心為妙法都將世事等空花
四至長沙熟物情留題勝處記吾曾三生會是湖湘客
一鉢渾如雲水僧贏得身輕閒有味儘從人笑老無能
如君應飽田園樂猶道啼飢有怨憎
謁何世南
吾清軒先生年二十以經學為古文一出冄
出而世不售于是退而嘆曰可以止矣乃結
茅清軒外形于酒托神于字以自放于愚溪
之上故醉輙作草然詩家所作甚少其所交
亦不過二三君子每相遇必命酒以其所嗜
也在醉必書日或十幅或二三十幅或百十
幅今不有見之者其愛之重之而蔵之什襲
歟其不知其道而委而棄之歟予不得而知
之也予獨知世南所收先君書為多甚愛重
之蔵之而不輕示人久矣嘗請觀世南曰清
軒先生有贈行詩必和此以來乃得見之不
然不得見也予欲亟見之忘其不孝之誅輙
次先韻鳴呼今日而使予得見先君之字予
如見先君也唯君圖之
愚溪草聖祖鍾王宰木今傷葉屢黃何處卷蔵雲滿紙
唯君護惜錦成囊不聆洒翰音聲入欲認驚龍氣熖長
一見自消飢渴念天厨珍味不湏嘗
謁趙徽猷
把麾持節舊鄉關雖幸為眠一枕安未覩青天孤此眼
不圖今日見公顔雲烟秋霽湖山静霜月晨清橘柚寒
應屬詩翁搜好句相從正願得窺斑
再用韻(徽猷諸子坐間和前韻于是得之)
葛巾藜杖欵重關不獨風流識謝安蘭玉滿庭驚醉眼
雲烟落紙照衰顔也知鴻㕍行應起莫管鳬鷗盟漸寒
自笑斷鬚安字拙空令短髮作詩斑
懷清曠兄弟
可觀閣上借牀眠明月清風不用錢會面向來無空日
離羣何事有經年相望千思江湖地正坐三秋風雨天
耿耿青燈空透影可堪新㕍一聲傳
䕫府長至諸州之酒畢集每品嘗之或有味而
無香或有香而無色月湖一日命酒匠置大甕
悉以酒投其中而和之不費麯蘖逡巡而化洗
盞一吸竒絶出於意外于是從新封泥名之曰
十州春請以七言賦之
樽中賢聖雜然陳點化湏臾清且醇味壓宜城九醖酒
名高䕫府十州春投丸仙子難争手合麯香山未盡神
從事有靈應自慶而今十部萃吾身
村中病起
訪醫墟落疾難痊肘後竒方得舊編藥濟君臣親劑和
火停文武事烹煎旁人笑道徒為爾午睡醒來已脱然
從此節宣防未病那須扁鵲信真傳
贈唐道士
靈應堂中一羽衣衡山來此住多時困來拂榻終朝卧
醉後敲門半夜歸留客屢嘗教買酒向人長自說吟詩
開軒略種閒花木此外懸知少是非
畫壁
松柏竹鶴四者甚清然又旁出繁杏一株似
是生客要不無意賦之
松柏雙雙夾竹青來遊仙客稱閒情一時幻出誰能爾
四者依然太瘦生鬱欝相交堪掬翠昂昂自得若聞聲
如何艷冶容繁杏殆恐人嫌境過清
鐵拄杖次韻答趙侍郎
非竹非藤性最剛鐵君風骨凛秋霜清堅閱世千年久
正直持身九節長宜向山林扶矍鑠難随車馬入康莊
只愁雷電搜蛟蜃併及新詩不許藏
嘗雲安麴米春
名自雲安已久傳未嘗先覺口流涎三杯通道正須此
一盞醺人今信然取醉間關憐杜老聞香比擬憶蘇僊
豈知閒散江湖客快飲瞿唐灔澦邊
何先生月湖樓
青天素月古今流竒觀還須自我謀照有餘輝衆人共
取之不禁此湖收水容天色交光處玉鑑冰壺不夜秋
俯仰無塵清絶甚欄干百尺獨宜搜
五言絶句
書事
柱礎書生水雲雷暮出山天時已秋杪氣候尚春間
伏暑
正覺纖絺便未容團扇閒兒童昧災變赤體更歡顔
野外新秋
平野寬無際層雲撥不開曉容收雨後凉意送秋來
野眺即景
山晩餘紅照林昏集衆鴉泥深茭欲笋水滿稻初花
江亭
村舍随山遠沙寮傍岸還輕烟魚復浦殘雪手巾山
六言絶句
散花之室六言(月湖新名)
無動現身說法毗耶到處為家誰識逄場作戲從教現
女散花
本有獻花佛事何妨乞食歌姬若了悟不住相斯参透
無言師
賦張以道寒綠(陸龜蒙杞菊賦惟杞惟菊偕寒互綠)
領略一軒寒綠掃除萬種春紅飽取披烟沐雨全勝抹
月批風
百世東坡居士千秋甫里先生近識南湖高隠相望今
古同情
冬郊
荒草岡頭牧笛急舂屋角吹煙短景做催冬日微暖號
小春天
枇杷六言
大似明珠徑寸黃如香蠟成丸落處韓嫣遺彈可憐不
救飢寒
七言絶句
仲春即事
嘲弄春晴禽鬭語揄揚風色柳搖絲麥苖含穗枇杷熟
却似江南四月時
楊花
楊花似雪雪應嗔散漫輕飛太逼真結習已消那得住
却沾塵土不沾身
睡起
案頭黃妳温存睡榻上青奴誘引凉幽夢覺來山月上
一庭樹影滴金光
晨雪渡洑陂
竹外楊枝學小梅竹間茅屋白皚皚撐舟獨擁蓑衣出
堪畫何須待晚來
雪消
簷聲不斷元非雨山色纔開豈是雲萬象終然仍舊貫
詎須裝點巧紛紛
清曠静坐
草迷犢角掛林笋風起繭毛揚樹花不見黃鶯飛上柳
得知深處暗蔵鵶
偶感
兀兀詩書早歲勤而今掩卷養天真政須無語參摩詰
底用清談學晉人
即事六絶
卧櫓無聲百丈斜牽夫匍匐入蘆花寒雲過鴈愁相頋
踏損尋常落處沙
凄風夜雨黃牛峽愛日寒雲白狗岍穏上瞿唐猶幾日
關山須看月初圓
舊年不雪新年雪今日非春明日春滕六勾芒真劣相
寒温相語作比隣
纈紋斑駮遶山園青帶縈紆落澗泉十月梨花開滿樹
直疑梅蘂破寒烟
昏烟漠漠雨霏霏四月輕寒浸裌衣葉滿筠籃桑徑晚
杜鵑聲急棟花飛
林間無葉供風落溪上有梅迎雪開斜日未收門巷暖
兒童笑指蹇驢來
翠竹人家
戶外江平不肯流短籬疎竹翠光浮畦蔬遶舍畬田粟
一飽無求百不憂
村童
侵星褁飯下高山負石趨城得米還不識往來為幾里
秪言住處指雲間
漁父詞二首
西風淅淅颭菰蒲獨棹扁舟釣五湖買斷水鄉真樂處
月明雲冷笛聲孤
活計平生一釣船將魚換酒不論錢夜來醉倒篷籠底
却在蘆花宿㕍邊
舟中即事三首
兩岸農家各自耕相過正欠小舟撐牧童來往如平地
騎得吴牛入水行
騰身赤鯉江心躍浮鼻烏牛渡口過雨後風清雲净盡
一眉新月映寒波
㬠翅鸕鷀映日斜倒懸羣鴨趁魚蝦槿籬石徑通門處
茅屋松林賣酒家
雨卧舟中
不許擡頭篷底下僅容舒膝簟中間聽風聽雨聽灘浪
纔得晴時出看山
樂口橋即事
雨餘溪漲急機舂緣岸人家柳弄風路轉源深行步緩
青山暎水野桃紅
宜春解䌫
江迥晨光獨早回放船東下興悠哉西風嫋嫋携將去
細雨冥冥看得來
瀼西亭即事
危亭曲檻俯溪流去去來來渡口舟微雨不妨人刈麥
輕烟正可客垂鈎
灔澦堆
水合百源争一關正須灔澦控奔湍露機象馬渾間事
合作頽波砥柱看
飛練
見說天孫巧一機銀河練就雪争輝長風吹下三千尺
秪恐麻姑合得衣
登普濟寺慈氏閣
柔遠樓中俯市囂萬家蟻聚汩塵勞此中更覺樓低小
佛界由來著眼高
題壁平沙落雁
江寒烟暮水明霞曲折斜行雁落沙曾是瀟湘篷底見
還疑今夜宿蘆花
次韻繡屏
定是司花怯曉寒花枝圍處密縈蟠草針柳線藏真巧
莫作尋常倚市看
戲留友人把酒
柳還飛絮春餘幾幸有清樽可共持今我未眠卿莫去
古人皆飲子休辭
觀酒庫落成
畢卓夜行因滿甕嗣宗喜仕為盈厨自憐小戶無如我
不斷瓶沽斷酒沽
泥沙糟粕不堪傳有酒知盈幾百船浪說添杯吹野水
何如真變錫山泉
荷
田田藕葉綠如裳拍塞池亭盡是香不受纖塵偏受露
十分清絶倚晨光
蓮未開時香在葉他花縱好葉無香製衣未入騷人手
象鼻何妨吸酒光
憫松
道入澧陵旁多古松上釘小牌書千字文記
之間為取明者殘傷致有傾折
誰借毛錐千字力曲留髯叟百年身未能晦蹟終難保
樗櫟林間是散人
贈梅
花蒙臘雪袁安卧影落寒江正則魂忽見江南春信息
誰教驛使到䕫門
别金華朱丞
客中相識便相知日日相過不問時除却酒杯澆旅况
若非坐隠即論詩
梅信傳黃麥正秋征衣抖擻去難留應從臨汝江邊過
傳語灘頭舊釣舟
答莊權之(并引)
權之以四絶見貽且索和章值予戒口業已
數月矣黾勉賦二十八字既以謝權之它或
有覓詩者亦可舉似以為對
寒窗十載江湖夢夜月三更風露秋静坐觀心香一炷
平生詩病一時瘳
次韻答陳仲思(來詩邀守歲)
彤雲凍合晚來風百里溪山雪色同李&KR1658;那能說詩興
嗣宗端復嘆途窮
吟君詩罷不成歡尚阻青燈話歲寒亦欲分嘗竹忩碧
少須春後薦春盤
贈錢道人(說相不覓錢)
善說相傳唐世術不言錢有晉人風非錢可况言真寔
肯與尋常賣相同
賦歐陽道士舞仙
博山烟燼夜三更萬籟聲沉月一庭拂拭琴床弹古調
松梢鶴睡洒然醒
千葉石榴
丹房疊蘤烱雙眸熖熖燒空夜不收莫遣殘英顛倒落
一枝開早見釵頭
誰家巧婦為花謀針線殘零細意收不管生紅難熨貼
從教百皺綴枝頭
長短句(附)
中秋無月肯堂邀小酌賦三五七言
雨飄零風凄清坐念今夕月知從何處明未湏無月更
作惡但願有酒常同傾
