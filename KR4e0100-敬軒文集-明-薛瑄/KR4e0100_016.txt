敬軒文集卷十六
明薛瑄撰
序
送僉都御史李公陞秩序
景泰元年春聖天子作新政治大簡賢能擢任都憲以
巡撫方隅肅清部屬于時貴州方用兵討叛苖四川給
兵餉率取道播州以往播之四境皆密邇賊巢蠻獠往
往乘勢結黨類據險阻以剽劫餽運甚至蜂屯蟻聚攻
城邑掠傳馬焚民舍以流毒遠邇播州幾將危不可守
糧道殆至阻絶今僉都御史李公時任四川憲副聞播
州告急即馳往救之及至指授將帥方略嚴立賞罰以
忠義激士卒之氣或潜擣賊巢而乘其虚或分擊賊衆
以弱其勢將士奮力屢戰屢捷兵氣既銳羣蠻潰散因
遣人四出大布朝廷恩信開其自新之路由是林蠻峒
蜑懾威感惠狐鼠遁服不日而寇跡殆絶播境落然向
之危者全阻者通餽運安行無警故使貴之將士食足
得以成討叛之功者皆公全播之力也事聞朝廷因遣
使賫勑就陞今職且俾巡撫四川凡軍旅政事皆得以
便宜處治時瑄來董餉適會其有陞秩之命因竊念瑄
昔自内臺出僉山東按察時公已自由進士擢官御史
是後雖絶不相會者二十餘年而公風紀聞望揚乎内
而振乎外者則隠然嘗接聽聞瑄去年起家承乏大理
忝與在朝公卿之末議聞其論天下外臺得風憲之體
者每以公為稱首且以其未得重用為嘆今兹公既陞
秩有都憲之榮又受命有方隅之寄朝論之公斯為允
愜雖然公全播之功固大迹其所以成此功者由其忠
賢之實素所蓄積者非一日也然古之賢人君子於己
功愈大而賢愈彰公負俊偉傑特之才必以古之大賢
君子自處愈勵其功愈勉其賢又將躋崇庸參大政决
大事樹大功於天下垂聲譽於無窮是豈特立功名於
一時而己哉瑄樂道人之善而祝其有大就者也故書
此為公贈
栢臺春霽序
自漢以來風紀之署或曰御史府或曰内外臺即今之
察院也臺曰栢臺或樹栢於臺也栢臺曰春霽春者發
生之時霽者光明之日也泰和羅君承彦由名進士為
才御史名其卷曰栢臺春霽得無意乎人皆知秋冬為
收歛之時雪霜為慘肅之氣而不知陽春光明發生之
機實兆於此也御史之職其立於朝則毅色正言以論
天下政事之得失以察大小百官之邪正其巡歴部屬
則剔拔姦蠧扶植善良以澄肅一方之官吏内外之疑
獄秋官之不能辯按察之不能理郡縣之不能决者皆
歸之御史為之直其枉雪其冤故其任綱紀耳目之重
峻拔風厲端方凝肅持三尺以明天討真若秋冬之候
雪霜之為氣凜然之可畏也然回幹政事之得失進退
百官之邪正含痛茹冤者為之洗濯剔白變翕聚之機
為亨泰光明之氣象此羅君以栢臺春霽名卷者為有
意也君今年夏領節來按川蜀間以其卷示余且求為
序余既論其梗概於前矣川蜀去京師萬里屬吏清白
汚濁之狀小民幽遠隠伏之情與夫積年滯獄之不得
疏理者皆巡歴之所當急也君以是自名其卷殆見行
臺所至清白顯而貪濁黜幽隠達而滯獄清如春和景
霽而川蜀之民咸被其煦育之惠燭耀之光風紀之振
孰有過於此乎雖然是特一方之政耳君方年富而志
強氣清而才銳自是歴階以升推栢臺春霽之意於内
臺於天下施之無不達則人被其澤者其有窮乎若徒
以憲署春和景明優游自適而不以先務為急則非所
望於君亦非君之意也
贈僉都御史李公平蠻序
敘之筠高戎珙四縣民雜華戎僻居山谷景泰元年春
其編戶之蠻民與永寧諸蠻聞討貴州叛苖川蜀之精
兵悉發以往乃潜相誘結乘勢為亂遠和邇應蜂屯蟻
聚不可爬梳既焚劫山谷諸縣遂散其醜類東掠江安
納溪南攻永寧官民廬舍男女財畜多被其焚毁搶虜近賊城
郭皆閉門警守軍民率徙家奔竄全蜀為之騷然不寧于時四
川三司調集民兵自敘以達納溪沿江列營壘為防守之計涉
春及夏屯戍既久無能决策進兵者上乃遣使賫璽書命都察
院左僉都御史李公督軍討之且聽以便宜從事時公方董播
州之役聞命即馳至江口歛諸屯戍民兵為一以其未閑教也
亟命諸將練習之逾月知其可用乃先遣知鄉導者入蠻境以
觀地勢咸以下羅計扼賊衝要且糧道便利可以駐兵公即率
諸軍進據其地公觀地圖烏蒙芒部二府當諸蠻寨之後且其
與叛蠻為類不有以結之蠻賊急走其地將連謀為我敵矣乃
遺二府土官重錦各一純使拒賊後實解散其謀也又遣一軍
屯江口為下羅計之聲援戎筠皆分兵為犄角之勢部分已定
乃集將佐議攻取之計皆謂公規畫審密如此賊已在術中矣
以兵擊之易若摧枯拉朽耳公曰不然討蠻寇當用長謀遠筭
先布威信以招徠之尚有不服誅之未晩且蠻賊比之禽獸勝
之不為武惟不戰而使之來降計之上者也方今天子聖神仁
明且璽書許以便宜從事雖曰督軍致討實欲以德懷柔之也
遂揭榜出令曰諸叛蠻有能自拔來降者貰其罪負固不悛者
兵誅無貸時未幾蠻首聞令來降者踵至公復勞以酒食遣轉
告諸蠻之未聞令者三月之間蠻首悉詣軍門請降盡還其虜
掠之老小公乃陳兵集諸蠻諭之曰天朝總統萬國威令所加
無強不服爾蠻乃無故相率為亂以王法言之必誅不赦惟聖
天子神武慈仁以爾蠻冥頑無知故不忍即加誅滅略爾既往
之愆開爾自生之路自此以往當謹守約束共饗太平若仍懷
反側即誅無遺種羣蠻皆惶汗伏地曰願永遵條教不敢再萌
前惡公即散遣羣蠻使各還其居罷黜諸縣官之貪暴無狀者
選賢能為令佐以招徠撫摩流散瘡痍之民蠻寇既平遠邇之
心遂以寧輯師還四川軍民父老填郭溢郛懽呼前後迎公以
入藩臬都閫文武大吏咸賀公之成功公曰是役也皆聖天子
之威德將士之用命某何功之有藩臬都閫諸公既相與言曰
惟此敘功實僉都公之成公又推而弗居其賢愈不可及不可
無文以張其事乃相率來求余辭以贈之予謂僉都公伐敘蠻
兵不刓刃而坐致一方之寧息是雖聖天子之明能委
任公以便宜之柄然非公深知懷柔為上策其孰能宣
布聖天子丕休顯德哉及羣公賀其成功又推讓而不
居誠得大易勞而不伐有功而不德之義矣且僉都公
之美績如此將見朝廷陞賚之命不日而下寵冠方隅
名光史策雖欲辭之不可得也
贈四川大參楊伯玉序
人之會合出處豈偶然哉盖皆有理存乎其間也正統
紀元之夏余自内臺出僉山東按察事一時多君子之
僚同官楊君伯玉與余情好尤篤不數年間伯玉任滿
陞四川參議余亦誤蒙朝廷拔擢承乏大理少卿正統
七年伯玉朝覲京師余得與之一會又明年余以不能
厥官放歸田里遂躬耕河汾之間分將與世終老無聞
西望川蜀江山萬里雖欲與伯玉再會知其必不可得
已前年冬余復起家為大理丞無幾何即有川蜀董運
之命復得與伯玉會于此夫以余之老劣無能退耕田
野伯玉之精明練達參佐大藩出處途異相去萬里已
謂兹會之必不可得而乃今得之所謂有理存乎其間
者信不誣也且理者天而已孟氏以行使止尼皆歸諸
天其不以是哉今伯玉九年考滿余亦上章乞老于朝
伯玉既將東去余得報亦且北歸矣後來會合又未可
必余與伯玉亦惟皆聽於理之自然復何容心於其間
哉伯玉敭歴内外風紀之司陟參大藩旬宣之政其處
心其操行其事業其聞望卓卓在人耳目今兹考績之
行自有重用老成之典在固無庸於贅言姑序余與伯
玉之會合出處皆有理存乎其間者以識别
送鄭侍郎歸省序
景泰三年春南京刑部侍郎鄭景陽以其尊府侍郎公
年及八十有四上章乞歸省於家詔允其請戒行有期
京師士大夫與景陽遊者咸屬予序以贈其行予與景
陽為同年進士知景陽為尤深景陽自給事中累陞秋
官左右侍郎值聖朝舉推恩之典其尊府兩受褒封之
榮皆如景陽之秩今景陽之歸去其家廬之舒城水行
不滿千里想其升堂展省之際命服在躬樽俎在席昆
弟在列子孫環擁於先後親朋盈集于庭闈以次奉觴
而祝其尊府之壽考康寧者内外同然一辭循循秩秩
愉愉怡怡德音和氣藹於鄭氏一門天下之榮且樂孰
有過於此乎雖然景陽之尊府所以有此榮樂者夫豈
無所自哉盖由德為之基也余嘗聞景陽之尊府好讀
書急於行義惟以孝弟忠信教其子孫而語不及私利
其子孫又能恭順敬畏而不忘其義方之訓居家脩德
于其鄉為仕脩德於其官孝弟忠信之行充諸内而達
於外故景陽得以荷朝廷之寵光其尊府得以饗子孫
之榮養貴富以德致故其事有足稱者使其無德以為
之基雖有如昔人貴出一時禄厚萬鍾備軒冕三牲以
奉其親者人將以為幸而致亦何足道哉景陽行矣展
省之餘其尚遄歸官署益擴其尊府之訓專心一志脩
其德而盡其職推而為國家之偉績著而為刑期無刑
之事功始終一節惟德是崇又將播之聲詩勒之金石
垂之後世于以顯揚其尊府之德譽於無窮又豈特快
榮樂于一鄉一時而已哉予弗獲辭所屬遂書此以贈
之
送陳僉憲永言序
皇明内設都察院各道外設按察司以綱紀百僚作興
政治御史憲司官為朝廷監司耳目之寄得其人則綱
紀以振百司以肅而天下之政治為之興起列聖相承
咸重兹選御史必於進士及有望儒臣擢任憲司有缺
員必於御史有操為者陞用之而凡吏胥雜進之才皆
不得預焉風紀之職厥惟重哉陳君永言以名進士任
南京山西道監察御史操守堅正於衆之所嗜好者輕
如鴻毛不為區區外物動其中逮兹歴職五年清白之
節始終如一日其疏時政雪冤抑剔姦蠧撫善柔擊豪
暴皆以公平剛毅行之而無所回互曲撓不惟風紀振
于畿甸而為文武庶司之所稱揚雖一時同官咸推以
為不易及其於耳目之寄殆無愧矣哉由是聲名著於
兩京適陜西僉憲有缺員天官即具述永言所以能官
之狀于朝上即陞前職詔使便道之官繡衣諸公相率
來請余序其行夫風紀之重永言之能余固已言之矣
今兹關陜之行永言但當益思所任之重愈勵其節而
以其已誠于内臺者擴行於方岳之間政事有壅滯必
思所以達之刑讞有冤抑必思有以伸之姦蠧在所當
去柔良在所當植強暴在所當擊與凡風紀之當為者
以次脩舉而無替其前日公平剛毅之心行見風紀振
於關陜者將倍於南京矣近年方岳藩臬之臣有聲績
入而為列卿都憲大僚往往有之誠使永言之聲實著
於關陜流于天朝其入膺重用之漸盖可期哉
送朱知府赴任序
古者封建五等之國分土不過百里下乃五十里而止
耳後世列郡土地之大者方千里小者亦不下六七百
里其視古之侯國盖加數等生齒之繁動以萬計而凡
禮樂教化之宣布法度綱紀之防範民業在所敦厚浮
末在所懲抑官吏在所廉察盜賊在所消弭與夫租稅
儲積軍國之需疆域城郭保障之方皆萃於郡守之一
身得其人則百政備舉方千百里之民相與熙然以寧
不得其人則庶事墮弛人有不得其所者多矣是則今
之列郡重於古之分土者較然明甚以是國家選用郡
守必於耳目近侍六卿之屬有才賢聞望者擢任之南
京山東道監察御史朱廷儀為天官推選遂受朝命陞
知湖廣常德府事將行其内臺同官諸公偕來請余文
以贈之夫郡守寄託之甚重朝廷選用之匪輕余固已
言之矣余聞廷儀以其尊府國子先生希亮家庭之教
其講夫脩己治人之道必以古聖賢為師法故廷儀自
舉進士登風憲振綱紀去貪猾雪冤滯恤民隠以及巡
歴部屬閱練軍士靡不正已以正人由是能聲赫然彰
著於兩京盖推其家庭之學見諸行事者如此今兹之
行常德為荆南之大郡襟黔巫而帶江湖方百里盖八
九民庶散於山谷川澤之間所謂禮樂教化刑政綱紀
之宣布防範民事吏治寇盜之廉理清肅以至錢穀封
略之區畫廷儀行將次第舉行而無遺又豈待於余言
哉然風紀民牧事體雖殊而治理則一廷儀疇昔之振
風紀既以正已為先今其綂一郡之民布一郡之政獨
不在正已為本乎已正而左右僚吏正屬部正以至庶
事無一之不正則事脩于几席之上而人得於湖山之
外所謂千里之民熙然相與以寧者有必然矣古之賢
諸侯多入而輔朝政漢之郡守有治績者或徵為相天
朝在廷大臣有缺亦於外郡守有能聲者陟用之夫以
廷儀之賢固安於所職而無僥望之心然使他日政績
茂著聲名揚播則公論有所歸廷儀雖欲緩入用之期
其可得哉是為序
送于知府赴任序
大理古南詔之地唐虞三代不及以貢賦漢唐宋歴代
不登於版圖惟我皇明有天下德威誕敷無遠弗届由
是南詔之地列為雲南布政司而大理則為雲南之大
府八九十年之間朝廷禮樂教化之所漸被而南徼之
俗稍變而有華風然以其地去京師萬餘里尚有獷悍
未盡革者故視中國諸郡為難治朝廷選用牧守必於
風憲近侍中有操持幹局練達時俗者俾往踐其任由
是南京戶科給事于廷玉為天官所推薦有知大理之
行命既下南京通政司參議李震偕黃門諸公來請序
其事以贈余謂大理為雲南大府地控諸番人雜苗獠
其視中國諸郡雖曰難治然地有險易之殊而心無彼
此之間廷玉誠能正已心以正其左右以正其屬吏以
正其編民凡典章法度為治之具無非心之正以推行
之則彼獷悍之難治者皆將各以其心而體廷玉之心
不勞於刑法之嚴峻智術之籠絡自皆感化於正而相
安於無事之域又何難之不易哉使不能以正心為本
而徒騁乎刑法智術之末以強其人之必從雖易治如
鄒魯之民亦將扞格而不可化況遠人乎夫不遇盤根
錯節無以别利器廷玉由名進士列官近侍者有年今
既以操持幹局練達時俗之行之才為朝廷之所簡擢
以牧遠郡之民必能正心以為政如前所云者則彼難
治者將不見其難而但見其易于以樹柔遠之佳政於
南服流清淑之令譽于天朝則考績之公論有在廷玉
雖欲辭崇高之峻步其可得哉是為序
送劉知府赴任序
景泰三年秋南京刑部湖廣司員外郎劉茂先以吏部
移檄知四川重慶府事將行其闔部同官來言於余曰
茂先老成士也為永樂甲午山東舉子初授監察御史
兩任開封彰德府惟一參都督府戎政五轉而陞秩秋
官敭歷中外者四十餘年矣持身謹飭無愆尤之及所
至俱有聲績近為大臣所推薦受朝命陞知大府吏部
檄俾便道之官行有日矣願先生一言以張之余惟今
方岳之間旬宣有藩垣監司有按察皆挈治民之大綱
而已至於郡守則於治民尤親而重者其政自府而達
之州由州而達之縣民之休戚係於州縣郡得其人必
能正已以廉問州縣吏治之得失能其官者奬勵而舉
揚之貪虐病民者條奏而黜罷之使州縣之吏舉稱其
職則小民遂樂生興事之願無愁苦歎息之聲而藩垣
不勞於旬宣按察不形於糾劾而一郡大治矣故自漢
唐宋以來選用牧守率難其人朝廷近年尤重兹任往
往選臺閣之臣有名望者出知列郡夫其任之也難則
其責之也重得與兹選者其可不思所以副朝廷選任
之意而盡其職哉今茂先以老成練達之才受知重臣
拔自郎官出知大府誠欲盡其職而副委任之意惟能
推余所謂正已以廉問州縣吏治得失之言以行之則
千里之民蒙其惠於下藩臬二司安其賢於上而重慶
之治績將冠於川蜀之列郡矣茂先其勉之哉是為序
送楊恒健先生歸徽州序
景泰二年冬禮部尚書楊彦謐承詔調南京大司寇余
亦奉命承乏大理與彦謐偕來之官彦謐道語其家故
錢唐先考尚書公洪武間教諭星子叔父侍先祖就養
後尚書公以教有成績兩任邵武徽州教授丁先祖憂
服闋遂家于徽州于時某與弟宜俱幼鞠於叔父教以
經史諸書遂皆有成立某登進士第歴任秋官陞侍郎
再陞禮部尚書今調官于兹弟宜亦由科第為御史每
念其兄弟所以累荷朝廷之寵擢得至顯官饗有厚禄
者皆先尚書公之積善餘慶今叔父之教育大恩先尚
書公既早世養已不逮矣今叔父家居康寧吾不可以
無報彦謐之官明年九月遂迎其叔父自徽至南京其
叔父即恒健先生也于時彦謐同遊在京諸卿大夫皆
往拜先生于門彦謐旦夕啓告定省承顔温色所以怡
其心志致其甘旨之奉者靡所不至盖移其欲孝尚書
公者以孝先生也居凡幾月適彦謐之弟宜衣繡持節
亦使廣南道過南京乃得拜先生於彦謐之官舍叔姪
兄弟遂一時之會合天下榮且樂何以加於此哉既而
先生將歸徽州諸卿大夫咸謂余宜為文以贈其行余
惟彦謐嘗談其先尚書公之世德始終以及其叔父恒
徤先生之鞠育教誨而克有今兹之光榮盖皆感念存
殁仁孝慈良之性發於心而見於辭者及先生就彦謐
之迎養彦謐又盡其所事之誠孝如此先生有猶子如
彦謐者固已充然而樂無不至矣又適彦謐之弟宜衣
繡持節便道省謁則其樂又何如哉先生今之歸也其
子姪之仕者既能秉公正廉清之道盡忠孝於國家其
子孫之處者必皆習禮義退讓之教盡忠孝於鄉里忠
孝之行萃於楊氏之一門不惟可為鄉邦之矜式亦可
垂諸後世而為忠孝勸矣雖然京師去徽不滿千里今
先生之歸興雖切而彦謐孝養之心未巳也時和景良
先生尚數來遊以慰彦謐之心則慈孝之風益可仰也
是為序
送鄧大參赴任序
景泰三年冬福建鎮守大臣走驛馬上章闕下以福建
布政司左參議員缺乞選老成持重有施為者來任其
職前四年時福建境内寇賊竊發流劫為患雖官軍討
捕久已寧息而民困於輸給掊歛尤甚數年之間凋瘵
尚未盡復而危疑在所當安故大臣奏欲布政司參佐
得人如此之急且重盖以安民之政出於旬宣也鄧君
不二由名進士兩任刑部主事陞南京刑部山東司郎
中凡十餘年持身敬謹不妄有所為用法平而恕凡事
情之盤錯難析者不二剖决之立得其理所謂老成持
重有施為者不二真其人也先是大司寇楊公應詔薦
舉賢而在下僚者以不二為首章上未幾適福建缺官
奏亦至天官乃具履純之行于朝上遂擢為福建布政
司左參議且使馳驛之任命下秋官與不二交遊者來
請余文以贈之余嘗竊念我太祖高皇帝混一華夏仁
義禮樂之澤涵養煦育無間遠邇八九十年之間海宇
民物熙然寧息惟時福建之民即前日之民也何前之
感悅誠服者如彼而近年之寇賊竊發者如此雖其弄
兵假息之誅不容貸然為之長而司方隅牧民之政者
其可不求其故耶往事既已然矣今不二藴所有負所
望當大臣奏請之急為司寇天官之知荷聖天子之明
陞貳旬宣其可不思所以盡其心哉必當推其在秋官
素所蓄積施為者於大藩潔已以正左右俾大小之事
無一不出於正持正道以臨下欲民之安必先去其病
民者大而貪殘守令在所當黜小而豪猾吏民在所當
治牧守得人豪猾歛迹小民無朘削脂膏之苦無吞噬
兼併之害則向之凋瘵可以復而危疑無不安庶有以
廣國家涵養煦育之澤如前時而連東南數郡之民莫
不樂生興事室家相安方將頌太平之治歌旬宣之良
不暇又豈復有近年之患哉不二之政績既著於南服
其聲譽自流於朝右又將躋崇庸參大政而所施者詎
止方隅而已乎余以諸君之請不獲已既祝規之又期
望之是為序
送黃僉憲之任序
聖朝外設按察司以綱紀方岳之庶務廉察百司之邪
正與凡時政之得失生民之休戚皆得以直言而無隠
其職分行事與内都察院各道相表裏官之廉明忠良
者得以舉揚而奸貪廢事者有司自六品以下皆即逮
治五品以上及武職則奏請擒拏隨其情之重輕謫罷
懲艾之按察關乎政體之大而受夫委任之重如此居
其官者其可不思所以盡其職哉南京雲南道監察御
史黃君廷永領福建之貢元登進士高第學知有用自
任風紀潔已正人持公用法直言正論深達憲體之宜
故其聲譽振敭乎兩京值朝廷大明黜陟遣大臣巡考
藩臬諸司之不職罷斥之由是按察多缺員廷永遂荷
朝命陟僉浙江憲事且俾便道之官戒行有期其同官
諸君重廷永之去偕求言以序其行夫按察與内臺相
表裏關乎政體之大受夫委任之重余固已前言之廷
永以内風紀之職陟外風紀之司今之往也余知其閑
於所職譬之車走坂舟順流駃騠之騁康莊鷙鳥之便
順風庖丁之游刃無餘地師曠之審樂無遺音凡憲職
之宜行者將無絲毫留滯繆錯之患亦奚待於余言雖
然余尚有告焉勤於前而怠於後者人情之常竊見古
今號稱名士大夫或能建名節於壯年而不免計豐約
於晚歲故曰官怠於宦成廷永賢者必無是失尤願始
終其心始終其職始終其節則年愈進而望愈隆任愈
久而績愈茂異時歴階以膺顯擢其將以其振風紀於
一方者推之於遠大惠及生民光於邦家不惟著顯譽
於一時又將垂英聲於無窮矣余知廷永之賢能受盡
言故於諸君請序其行也舉風紀之重既頌之於前而
復規之於後云
贈凌大參之任序
聖天子臨御之四年大明黜陟之典以作興政治乃勑
遣大臣巡考天下方岳郡縣大小百司廉明有為者奏
陟之濁闇冗懦者罷斥之由是藩臬多缺員南京刑部
郎官凌文琬老成練達乃為天官所推擇以其名聞於
朝陞湖廣布政司參議湖廣為天下之大藩東北與京
畿河南相接西南連黔蜀貴播嶺南及諸溪峒地大以
遠故其租稅之入兵土之出倍於他藩而凡條章之宣
布吏治之得失民生之休戚盜賊之清弭以至撫柔蠻
苗之方皆於布政司是責文琬為天官之所推選朝廷
之所陞擢佐此大藩其任重而匪輕也明矣今茲之任
宜何如以盡其職乎必當念厥今布政司總統千里之
土地吏民盖與古方伯之任相埒其僚有使有參政以
及參議皆高品大官也夫其秩之崇則其責愈重所謂
租賦兵甲條章吏治民隠弭盜安邊之庶政既萃於旬
宣之司文琬欲盡其職所當盡心於是蚤夜勤志審度
其先後緩急之宜次第而舉行之使方隅百事理治於
上庶民安生於下斯無愧於旬宣而可追擬方伯之任
不然一方之政弛即一方之民不得其所旬宣既罔稱
方伯亦難擬夫何免於誚讓之及哉文琬發身舉子必
習於脩已治人之學又三為卿屬必閑於為政設施之
方今兹寵擢而膺重寄殆見其必能以公滅私庶政畢
舉以是而盡旬宣之職以是而擬方伯之任他時政績
茂著聲譽流播陟明之典將有所歸參佐云乎哉文琬
陞秩之命既下且俾便道之官行有日其同官王公載
合凡法從交遊來求余文以贈之余雖未獲交文琬而
知其處心行已之詳然以天官遴拔之公聖朝陞擢之
峻與其朋好惜别之勤則其為人必有可取也無疑遂
書此以塞諸君之請而道文琬之行
敬軒文集卷十六
