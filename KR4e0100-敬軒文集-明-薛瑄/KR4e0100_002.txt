敬軒文集卷二
明薛瑄撰
古詩
穆陵關夜雨
暝色來遠谷清風動華燭山樓雨聲寒羅帷人獨宿
山行
山鳥多清音山花有異香但得山間趣寧辭山路長
又
荒岡斷復連風葉散還集霜落秋澗清烟横晩岫碧
作息吟
向晩羣動息向曉羣動作羣動作息間乃是先天學
東平行臺有竹翳於惡木荒草命僕芟治嘉植
乃遂詩以紀之
生平苦愛竹義若君子交茲軒忽見之俄頃漆在膠振
衣步其下周覽增欝陶惡木一何多蔓草一何饒翳此
破苔笋撓彼凌雲梢命僕恣剪伐得辭斤斧勞除惡貴
絶本藴崇及溝壕荒穢旣了了凉風亦蕭蕭修莖遂生
植嘉蔭愜遊遨作詩紀顚末庶為同心謠
穆陵關
危哉穆陵關高出衆山頂地勢愈覺寬天宇相廻迥林
木何蕭森首夏風色冷山樓試一登眺覽恣遐騁沂岱
環西隂淮海接南嶺齊州走北川扶桑控東影道里會
一門山川挈要領緬思千古前豪伯互吞并齊履空復
然秦蠶已侵境干戈被長巒生民困魚鼎于今天道旋
四裔守安静山行晝落然水宿夜無警顧我觀風人符
節得屢秉作詩紀茲行傳與山將永
蘭陵懷古
早發郯子國午至蘭陵邑蘭陵久已荒禾黍帶荆棘惟
有古寺存逕入林影密老僧知我來出門遠候立下馬
問往事為我指遺跡蒼茫古城東墓有荀卿石我欲往
尋之還為野水隔憶昔周室卑蠻荆凌上國茲邑乃其
疆人物殊烜赫寂寞千載餘浮雲空古色如何當日賢
重有逃䜛責只今文字存尚為人指摘鞭馬舍之去極
目遠天碧
敬吟
人惟肖天地亦具天地性性無物不存存性惟一敬心
敬體不偏情敬發必中頭敬形端直鼻敬氣肅静目敬
無邪視耳敬無妄聽口敬不妄言身敬不妄動手敬容
必恭足敬容必重瞬息敬存身早作敬致用致用在天
倫天倫敬斯定夫敬必先義婦敬必從令子敬孝必隆
父敬恩必盛臣敬百軄修君敬萬邦靖兄敬篤其愛弟
敬謹其行朋友以敬交然諾必重應敬則倫理明不敬
百行病仰惟古聖人一敬更相命堯欽帝之宗舜恭明
兩並祗台念禹德日躋有湯聖文王安敬止武王勉敬
勝篤敬傳孔業敬德著周政敬惟羣聖樞大訓迭輝暎
下逮河洛儒紹綂開迷逕整肅嚴隄防主一謹操柄惺
惺不昏昧收歛無餘剰用力在斯須百體孰敢横聖途
漸可登聖言良可證一敬苟不存萬欲皆奔縱身心墜
卑汚綱常滅天正禽獸將同歸人類孰與共噫嘻敬怠
間狂聖越天阱法言述聖謨匪曰小子佞
送楊參議三首
白露下將夕天宇生凉風之子有所適告别何匆匆羣
公盡祖送飛蓋凌長空停驂濼水曲列宴歴亭中秋容
澹觴酌高風急絲桐酒盡儼將發斑馬何玲瓏行當釋
塵鞅還應掛飛篷大江轉吳楚重山入天叢錦城有佳
色浣溪有遺蹤訪古遂舒嘯觀風足從容坐令全蜀俗
觧與鄒魯同茲遊豈云易兩情若為通翹首遲歸鴈應
是春花紅
右分韻得紅字
林木生凉飈臯蘭被清露念子三川行正值九秋暮天
空一鴈翔江遠孤舟騖旬宣有佳興載詠甘棠句
右分韻得露字
岷江瀉東溟岷山倚西極江山古名秀楊君將此適秋
風送征帆夜火明水驛相憶瑶華音看取東飛翼
右分韻得驛字
友鶴軒
九皋阻且深潔白有佳鳥中宵忽長鳴清響徹四表開
軒一聽之衆理悉明了蚌蛤藏洪淵秀氣浮浩溔良璞
在崑岡清輝散巖㟽雅興與茲同至德潜且皎温温聖
者孫大道思遠紹友鶴名華軒存誠絶外擾水積成川
流水壅盛顚杪功深效豈徹響大聲不小慙非風雅才
作詩心自慓
冬夜懷魏希文(希文名純山東萊州府高密人時謫戍玉田)
冬夜氣何厲冰雪輝前楹單居不能寐懷我舊友生行
雲去不息賓鴻各時征兩情曠難合欲語誰當聽惟有
寒月光見予心宇清展轉遂至旦遠思徒營營
余既作此詩至來年三月間有黨厚本者關中士人
也先任教職又為縣令後謫戎伍間復膺薦授荆門
州幕職道過滎邑黨先與余有故因復問之始知吾
友希文亦以薦至京師未及試用而死矣及考其死
之冬適余作詩時也嗚呼希文純古君子將謂其不
終老於草萊也而乃竟止於斯豈非命歟且余作詩
時適與其卒時又相先後亦豈非平昔交遊之深默
有所感歟嗚呼已矣時宣德二年春三月河東薛瑄
識
荅仰宗岱寺丞見貽韻
念子青雲器早涉青雲路行行捧德音睠言省民務風
俗廣咨詢幽隱亟告訴來為人所悦去為人所慕皇澤
一以敷郡國足膏澍况復崇文儒士林喜披霧心涵玉
壺冰氣裊金莖露懷哉明盛時展矣風雲遇而我同官
良惟子荷與顧通籍來旬宣各自植嘉譽獨有蘭臭言
祗以同心故還應篤忠良更此寫中素何當展良覿相
期在秋暮
題陳希夷圖
三峰亦何峻白雲亦何多中有高世士冥栖掩松蘿石
泉漱寒玉好鳥間青歌歌長一披拂紅紫爭紛羅山隔
五季塵年頽萬里波豈無經濟策肥遯矢靡他威鳳不
浪集冥鴻難重過清心探化機瞑目飬天和眞息深在
踵利貞静不訛只疑龍蛇蟄不管歲月梭我欲昇玉井
濯手攀嵯峨扣關起公語妙理應如何欲去還自休馬
圖今在河
永慕堂為楊大參賦
大化運不息逝水無停時依依舊居室惻愴中腸悲書
殘讀遺編機有餘斷絲斑衣不再舞壽觴寧重持庭前
百卉芳但覺隂陽移儀容切寤寐恍惚如見之親心我
所安親志我所期心志著且存大節矢靡虧悠哉孝子
情勖此終天思
遊禹門(禹廟在焉)
春澤周四野閒情樂時和出郊縱逸興緬懷佳山河禹
門忽在望峭壁雲嵯峨石磴接飛棧危樓架洪波空山
響絲竹虛堂進舞歌父老誠苦心旨酒神所呵由來非
一朝吾意其如何
河汾五賢詠五首
卜子夏
浩浩西河流遥遥東魯山山河遠相隔千里獨遊還升
堂奥可入豈曰文辭觀相從陳蔡厄松栢知天寒索居
晩歸來侯國師甘盤去之幾千載高風灑塵寰瞻望不
可及青雲映西關
段干木
冥鴻不受弋神龍不可羈所以高世士孤情薄雲霓矯
矯段干木志節一何竒珪組豈其願軒冕不吾希踰垣
猶弗見况乃趨走之豈徒侯國尊凛為百世師
文中子
古人不可見古俗寧復淳依依萬春鄉疎属連清汾良
時曠莫與鳴鳥寂不聞悠悠禮樂志終與麋鹿羣頽波
逝東極寒雲滿西津惜哉經世言淆雜多蕪榛時無伊
川子此意將誰論
太史公
愛有所見忘忠有所見疑古來非一朝人道每如茲悠
悠太史公言論適有期謂必情可白寧知事參差竒文
雖自觧驟驥諒難追巷伯彼何人千載存其詩
東皋子
人仕為其名子仕獨為酒一斗衆所稱五斗吾自取猶
嫌酒未足棄官歸隴畝葛巾耕東臯烟雨牛一耦種黍
學陶翁自釀還給口沈飲得眞味萬事亦何有清風千
載餘誰復尚能友
古詩
天地常不没山河鎮如斯惟有人與物代謝無停時因
過咸秦境周覽生悲思渭水自縈帶南山亦參差茲惟
帝王宅自古稱雄竒當時宫闕壯摩霄切雲霓千門與
萬戸珠簾錦繡帷一朝時事去掃地無復遺城市盡為
墟麥秀草離離亦有英雄軰干戈互相持慷慨争土疆
終老志不衰只今但丘塜名姓寧可知京都足妖冶高
門富姜姬綽約姑射仙鬒髮冰雪肌只今化為土况乃
粉黛施休明盛文物旗常畫蛇龜千乘及萬騎雜遝相
追隨將相立軒冕聲樂奏英池繁華有萬端一去不可
追俯仰千古事有若夢幻為往者既已然將來復如之
寄語執迷子當以理自推
浩歎
浩歎復浩歎寧知親眼見相彼天雨雪必有先集霰蟻
穴不知防鯨波今汗漫君子慮兢危小人尚欺誕已矣
無與言歸去耕吾畔
瀘川古意
三蜀古名郡瀘川古名州我來值殘暑偶此數日留新
秋忽改節凉風漸颼飀逍遥散前除仰視天宇周征鳥
去不息白雲亦悠悠佳人渺何許重林蔽層丘秋日復
西邁大江自東流良辰不我與古道曠莫酬願聞瑶華
音行矣旋吾輈
五盤山
五盤何艱哉石磴繞山腹詰屈入雲霞回互下崖谷嗟
彼遠道人陟降勞筋骨䟦馬登層巔悠然注遠目惟見
山色高似覺地勢促蜀道古艱險茲險甲西蜀憶我去
春來山山正芬馥今夏喜北歸四月暑未燠茲山得再
過頗快登覽欲前驛望黃壩蒼蒼但雲木
登金牛驛樓
好山四巃嵸漢水前縈繞小樓試一登山水青未了因
思大禹時洪流方浩渺乃竭腁胝勞神功彌八表岷山
在經紀岷江亦䟽導貢賦分九州梁州已通道世傳金
牛誕曾不細搜討山驛賦短章將為愚者曉
七盤道中
曉度七盤山北行道彌惡峭壁根虛無危棧架飛閣飄
飄風吹衣漠漠雲漲壑下有黑龍江亂石何磊落急瀨
轉雷轂奔湍散流沫洄潭更隂沉俯視誠可愕茲路属
再來即事情已昨艱險難具論惟與存顚末
褒斜道中
褒斜一何長深谷自迤邐雲木青無邊羣峯各峻峙鳥
道緣崖巔危棧架江涘冥冥呌子規決決響溪水累日
山峽中陟降亦勞只古來蜀道難此道難莫儗自我入
蜀門今已一年矣既乏督辦能兼負素餐恥而况鬢髮
蒼胡寧不知止上章乞觧綬詔許感不已雖云此谷險
且遂北歸喜行色宣柔毫庶用傳孫子
遠道
遠道復遠道驅馳何草草及歸已踰年白髮添不少入
門悼先亡痛哭傷懷抱子婦共號咷百感相煎煼拭淚
問里閭嘆逝驚莫保衰殺誰使然矯首問蒼昊從此甘
息機田野安吾老
盂城驛雪中詠竹
高沙有候舘闌檻殊幽清檻内足凡木凋萎不可名獨
彼凌雲竹欝有冒雪青飄蕭散寒葉修直搖蒼莖靈籟
奏清響鏘若金石鳴晴霄吐華月流影亂虛明賞翫竟
朝夕似當西南朋乃知歲寒操匪獨松栢貞矢心又不
如愧我為物靈
徐州洪
亂石何巉巖長堤更宛轉狹岸忽陡起急瀨如注坂回
旋聚流沫駭浪灑雪霰舟行良已難下上勞拽挽翻思
遊川峽江石尤險遠瞿塘十二灘波浪激雷電迴視過
茲洪反若歷平坦乃知所觀大小者不掛眼
淮南謳
淮土何漫漫淮水自悠悠小山去已久桂樹遺巖幽昔
有學仙子意欲仍丹丘秋石既烹煉鴻寶亦藏收鷄犬
竟莫聞行雲去難留寧慮時事異翻結千古愁舞榭荆
棘生歌臺麋鹿遊信知希世事伊豈望外求揖讓有堯
舜高風想巢由此道久已非聽我淮南謳
高郵冰泮發舟
晩泊高郵城雨雪竟連日念彼役人勞寓此盂城驛扁
舟候晴發河冰復鱗積因之累宿留令我心悁悒忽報
寒沍觧喜泛春流碧直過大江東此地成追憶
冰觧舟發
春冰渙然釋春流復溶溶觧纜盂城驛百尺牽東風連
翩大舸來峩峩掛飛篷登艫恣春覽烟華正濛濛澤國
曠無際重湖渺難窮漸覺高郵北行及廣陵東所過足
清眺舟人莫怱怱
出自城北門
出自城北門周覽快心目峩峩鍾阜青漫漫平湖綠木
依長堤茂樹隠芳洲曲縹緲天際樓高下林間屋遥遥
江上山連連遠岫出江山自雄竒帝里在經復佳麗從
古然嘉氣方葱欝官署何巖巖列宇面山麓偶茲吏隠
兼頗遂蕭散欲超哉復超哉白雲自相逐
晚翠亭為張司徒作
花木何紛然各競芳菲時一夕下霜霰憔悴無故姿嚴
嚴司徒府後圃殊邐迤而於歲寒日挺此萬竹枝羣芳
盡搖落茲物獨見竒密葉既不凋勁節亦不移一逕入
深處横橋夾清池池亭晝虛敞宴坐生寒颸清影落四
簷静與秀色宜適契君子節貞固老不衰為取亭中琴
絃我晩翠詩
澹菴卷為謝侍郎乃兄題
閩山何岧嶤閩水亦清泚中有肥遁人雅志丘壑美山
田入雲耕結屋傍流水耕稼有餘閒琴書時復理寄興
槁梧中游心竹素裏庭戸無囂塵外物絶珍綺䟽食足
充餐絺布良適體朋來無雜言談道而已矣至樂既無
假浮榮焉足擬所以忘歲年足不至州里白雲在高丘
鳴鶴在中沚安得躡輕風一訪澹菴子
擬古四十一首
天地形之大隂陽氣之尊伊誰知此物來自無極門清
濁既莫離動静互為根大化去不息至理亦長存彼哉
虛寂子已矣無復論
悠悠復悠悠水中有行舟四序無淹晷代謝不可留春
鳥寂無聲寒蟬號素秋落葉滿阡陌白雲散巖幽去去
莫復道潁陽有遺老
庭前桂花發清香散凉颸采采黃金英傾筐方自持思
欲贈遠人風波阻長岐望望不可反馨潔空自竒
吾思古聖心迥出八紘表天理為之大人世為之小堯
虞禹相授杯水拱揖了終古駭其事未足稱逹道
四時一何神變化不可測隂陽既交代星辰逓羅列孰
其主宰之終古不差忒聖人秉明靈動息有貞則吾慕
魯中叟矢心以學易
端居憶遠遊路經首陽山山有二賢祠青松蔭重關斯
人難再得守餓心獨安清風激頽俗高義越人寰去之
幾千載可慕不可攀
騶虞獸之瑞麒麟獸之仁物性尚不殺而况形為人夫
何周轍東王道久已湮孫吳騁狙詐申商號無恩流毒
劇洪水遺黎苦漂淪強嬴滅諸國三戸亡咸秦天道信
反覆永為來世陳
聖治奠九有禹跡亦茫茫王澤既饒洽彛倫復昭彰以
茲熙皥世舉俗躋樂康胡為古道非極意開邊荒征行
苦鋒鏑飛輓失耕桑民生既騷屑天和亦乖傷廣土竟
何益不救危與亡茲事已千載雄豪有秦皇
荆山有美璞巴蜀多名材此物信為竒攻治亦難哉匠
石得其良寶就成層臺胡為用匪人坐此斵削乖既自
玉之玷還為木之災而况上天工理代必汝諧餗覆良
可慮棟撓諒難陪所以虞周聖登庸必賢材
湖邊多楊柳山上多松栢松栢存正性不改青青色楊
柳易為春隨風發枝節二月絲垂金三月絮飛雪紛紛
冶遊子賞翫不知歇松栢寂無言枝幹獨挺特空以木
自竒不為時所悅請看霜霰餘榮悴居然别
時來行堤上春氣薰人心宛轉湖山曲隠映花樹林芊
綿草抽綠蒙茸柳垂金鳴鳥何間關纖鱗或浮沈生物
方總總大化亦駸駸當時浴沂者樂意不可尋
混沌鴻濛中伊誰作主尸洪河出龍馬清洛浮神龜有
文粲以别實惟天所為悟彼隂與陽契此偶將竒大聖
發深智運意畫兩儀生生之謂易變化無崖涯宇宙豈
云大彌綸靡有遺如何千載餘圖象閟莫知卓哉弄丸
子探源遡希夷從茲識姬孔還應見伏羲伊閩有遺編
學易真吾師
灼灼春庭樹開花漸離披因思唐虞世日方亭午時大
禹亦神聖兢兢為保持如何百代下此道久已衰豐亨
王格之請看大易辭
木腐蟲蠧出氣乖肬贅生曜靈一薄蝕隂曀欝然興
道術裂周季縱横亂秦嬴青牛既夙駕白馬亦時
征汜濫自涓滴熺赫兆星星多謝宋諸老萬古開昏
冥如何陽光發尚自爝火明寄語行路人勿迷棘與
荆
萋萋湖邊草榮榮山上花山中有高士探化心靡他天
地自槖籥萬物從交加深居不窺牖四海皆森羅我欲
見其人捫蘿陟山阿山阿忽回合冥蒙起烟霞至道復
誰語奈此高士何
太虛浩無際何所立天堂坤厚大氣舉地獄置何方此
理亦昭哉妄見胡冥茫萬世為之惑福果僥難量高標
拔地起飛宇就天翔摶刻土木梗鎔劑金銀糚人力為
殫竭財物亦耗傷既自息吹乖焉得寒暑常茲事自前
季滔天勢彌張反經如可作興言討彼狂
圓象無停運大化不可留征車既西邁行舟復東流轍
跡苦相背兩美焉得有青松生澗底白日麗高丘餘光
不廻照直幹空蕭颼去去莫復道零露滿春草
五陵多俠客三輔足貴豪園池占佳勝高第干雲霄不
惜千金重雅意一日遨綺筵鎮水陸清歌間笙匏酒酣
視天地泰山一鴻毛中情既昏惑外體亦勞焦誰似林
居子神理恒超超
在隂鶴相應遷喬鳥當歌琴書滿瑶席良朋亦已多各
愛芳菲時共惜光隂過齊心何所求所求保太和壯年
不努力奈此老大何
白雲在高丘綠蘿在深谷中有冥棲士雲蘿蔽茅屋獨
抱尚友情緬遂碩人軸古琴時復彈古書還更讀逍遥
無外事俯仰長自足沮溺耕在野姜叟釣渭曲伊人豈
無心恥衒荆山玉將須鳳來儀朝陽滿梧竹
庭前䨇榴樹葉密枝相交時當四五月吐花紅夭夭人
愛花爛漫我愛花始苞堯夫有妙識造化滿即消情知
酩酊醉還見離披凋所以大聖人持盈不忘勞吾今老
學易看花遂成謠
虞帝尚欽恤大禹泣罪人所以聖者心天地同一仁周
政失其御侯章僣無倫芻靈既莫施作俑亦不聞秦穆
一朝逝殉以三良身臨穴殊懔慄仰天亦悲辛古猶惜
纍辜如何殺俊民王誅一以失流毒蕩無垠驪山錮重
泉銀海通幽津遂使三秦衆半作地下塵天道本好還
嬴族亦沉淪因歌黃鳥詩重為仁者陳
廻觀自古來黃金世所急郿塢幾萬斤梁苑億千鎰貪
求刻人骨堆積盈家室寧知造化權隨時有消息人無
長盛年物無不散日金穴竟荒虛金谷亦空寂發塚尚
有儒胠篋豈無力長見聚金人終為大盗積往者既悠
悠來者方役役旨哉莊生言獨無郢中質
蒿萊不招鳳梧桐不栖鷄物故各有趣高卑焉可齊伯
夷居東海吕望釣磻溪峩峩太行巔薈蔚方朝躋陽光
燭四表發軔岐山西二老既云往婦子爭扶㩦固知賢
聖人去就關崇卑試聽紫芝歌坐見嬴道隳
王良稱善御時方尚詭遇季子洛陽歸張儀關中去佩
印誇鄉里驅車塞道路說合從與横而取貴將富孟軻
陳王道反為迂闊誤已哉無復言遠矣哲王寤
驪珠不易探至理不易論端木稱逹者性道猶弗聞五
十知天命玄聖有遺言區區事末學役役勞其身葩藻
滅素質聲利迷心源有若亡羊客秪見岐路分何當息
冥升來復求其根
孤桐生龍門檿絲出東國相合為素琴不離君子側清
彈何悠揚遺音為發越中涵千古心養彼至人德云胡
變新聲絲竹異古昔繁響難具論哇滛日淪惑舉俗逐
時好誰能稱在昔萬事亦復然不獨琴與瑟
吾思一氣大渾渾無邊方天機自流轉隨至互低昂寒
暑既代序日月亦運行庶物勃然出滿虛各有常萬化
定厥基終古為維綱大哉庖羲聖有畫粲以章易道諒
斯在請看隂與陽
吾思洓水翁志節一何高褰裳辭宥密視若秋鴻毛古
人不可作流俗正滔滔色過夏畦病意甚乞墦勞趨走
信機巧苟得還驕豪閒詠青蠅詩載翫碩鼠爻
吾思魯公儀拔葵去織婦傅翼兩其足實惟天道故云
胡世君子大得兼小務生殖廣田園販鬻罔泉布牙籌
既自執龍斷復登顧彼哉何足言義利各有悟
蜩鳩笑大鵬夏蟲疑寒冰語之斯道大心識何蒙冥属
文篋笥滿讀書棟宇盈徒勞一生力了無寸見明誰言
點也狂鼓瑟有深情
月盈乃生魄隂極陽復來損餘補不足天道良昭哉淳
朴日澆散斯理亦何乖既剥猶未已豐亨尚增培君子
過佚樂小人窮之災所願均厥施九域登春臺
萬鍾固知富於性無加增千駟雖云衆難為身重輕逹
人抱大觀不以外物嬰夷齊首陽餓伊摯莘野耕清風
激千古賢聖留其名邈哉務光讓鄙矣蝸角爭蠅營徒
為爾鴻飛自冥冥
青山何岧岧白雲自超超雲山日在望開門兩相高既
喜山靜止還愛雲飄飄秀色可攬結吾其陟山椒
大氣浩無涯厚地大氣舉形氣自依附人物乃中處剛
柔生變化隂陽行寒暑自古謂之然滿虛寧可數吾思
弄丸翁深情契斯語
丹轂既云飾翠蓋亦時張駟馬復在馭鸞和自鳴鏘執
綏者誰子升車氣揚揚廻旋逐水曲馳騁登周行行人
為之辟誰不羡輝光胡取覆餗誚而置郜鼎章輪輿雖
云美致寇安可量所以大易辭負乘著厥祥
洪荒日已遠文籍日以繁華僞滅真實汗漫迷本源左
氏已浮誇戰國皆詐言班馬揚其波蔚宗助其瀾繼者
如蝟毛美惡愛憎間諒非董狐筆盡信誠為難誰哉法
宣聖大典垂不刊
人生苦不足得隴更望蜀祖龍泛海行劉郎祀竈術仙
事俱茫茫百年竟飄忽汲汲復營營何時滿所欲吾慕
首陽翁清風在山谷
庭樹微飄落凉氣始披拂却憶少年時泛舟湖湘曲秋
風起波瀾寒霜下林麓日出江上楓霧隠楚岸竹蘭芷
亦蕭條芰荷不秋馥靈均舊遊處騷思方滿目忽忽三
十年凉意復相觸九歌有遺辭得意在雲谷
庭竹生凉飈明月從東上候蟲草根鳴夜静聲愈響逍
遥步階除悠然起遐想三皇五帝時淳樸竟焉往王風
降黍離禮樂委榛莽反復千載間霸業雜相長是非垂
不泯勝負在俯仰令人意難平撥置聊自廣
人巧千萬端莫逃造化巧三王行仁義子孫永相保綿
歴百千載順理得終考嬴隋南北朝竊國騁暴狡社稷
旋荒墟苖裔悉剪勦天巧必勝人人巧何足道
出金陵
金陵宿雨霽杲杲秋日明繆承北闕召促裝出西城追
隨冠蓋集酌别臨江亭徘徊不能别去住難為情掛蓆
曉風發觧纜早潮生抗手謝送者令人意難平所願各
努力令德崇端貞
江行三首
石城上朝旭宿霧漸已收大江何茫茫柔櫓泛中流鍾
阜猶在望白雲散巖幽兩載寧無情湖山憶同遊佳勝
邈難即廻想空悠悠
順流駕長風掛蓆何快哉青山若相送兩岸猶崔嵬恩
召信光渥報稱知非才貞白有君子寧不動中懷
我舟既云邁長風起層波天水共渺茫雲岫紛嵳峩石
城猶在望赤岸還經過遠堤秋樹小水國蒹葭多老遂
金陵遊奈此佳麗何北歸已陳跡江行遂成歌
過儀眞
怱怱過儀真來往已三度茲行復祗召嚴程還北去湖
田收晩禾長堤落秋樹已遠金陵山漸近廣陵路乘月
宜舟行牽者且莫住
夜泊廣陵
夜到廣陵城已是三更後官舡少停泊驛吏勞奔走風
清月色明河漢粲星斗行思方搖搖懷古復何有
高郵
又見高郵城連延傍湖水水上紅驛樓登眺憶往歲昔
逢春雪飛今值秋風起歲華與人事廻換理如此中貞
諒自保期不愧行止
高郵湖
去年冒春雪揚帆過高郵今歲属秋暮長風送我舟湖
心射日氣駭浪蹴天浮觀象卦有渙悟易情悠悠
淮陽懷古
淮陽古名郡卧治有昔賢禁闥不可留遺想增慨然顧
我豈其儔寵擢何連連本乏實德稱重為虛名牽撫心
益自愧懷人遂成篇
雨中渡淮
風雨渡長淮波浪何冥茫兩儀混不分恍若窺洪荒舟
人貪利涉片蓆就空翔翩翩入烟霧隨風任低昂北岸
泊水驛暮雨益淋浪且喜對官燭粲爛竟夕光
清河晚晴
向夕起長風秋雲静天宇清波流月光白露下寒渚榜
人喜晴霽理楫夜相語早發過鍾吾漫漫見徐土
夜上吕梁洪
水村夜寥寥秋月流空白牽舟上吕梁逆浪湧寒雪愧
彼役夫勞當此灘水澁憶我四方遊江湖飽涉越祗召
復茲行恩重知才劣矢心復何如長洪石如鐡
過徐州
去年春正月南泛彭城舟今歲值秋暮北上遡長流蹤
跡信往復景物愜觀遊風寒堤柳落波减岸石稠白見
高城堞蒼出遠山丘何處戱馬臺彷彿燕子樓化遷無
停軌事往不可求陳跡竟泯泯虛名但悠悠覽今亦懷
昔發聲遂成謳
送歐陽憲副
凛凛谷中風亭亭山上松風聲亦何勁松自無改容競
秀固妍好弱植徒豐茸獨於霜雪餘卓然見高蹤悠悠
四十年所遇多尚同歐陽信佳士亮節抱始終蒼蒼歲
寒質展可為國庸適來述所職歸思何怱怱載歌君子
篇德期皓首崇
雜詩三首
洪荒一何遥悠悠幾萬載古跡竟茫然古道復安在巍
巍唐帝尊放勲薄四海文明啓中天倫典粲而藹魯叟
删述勞于茲立聖軌寥落但陳編撫事增歎慨
孰云天地大形勢兩暌絶一氣周流之神理有昭格雍
雍虞庭臣穆穆賢聖德太和良在茲疇咨方未歇所以
祥鳳儀不獨大樂闋如何此道非千古空遺跡
山龍匪舜樂卑菲真禹心大哉虞夏聖憂民同一深既
服四載勞還彈五絃琴九功亦時敘勑天尚遺音如何
精一傳載往不可尋獨有簡册光留照猶至今
西溪魚躍為樂安楊貢侍御題
西溪渺何許乃在楊林阿楊林古名族樂安世其家家
住溪水曲林木相交加地僻網罟絶溪邃遊魚多濈濈
聚弱藻洋洋戱新荷逆水微波生仰沫細雨斜跳躍自
有適出没静不譁楊族有名士考業咀英華愛此魚性
樂契彼道味嘉乃知天機妙萬象皆森羅却鄙中散慢
寧效濠梁誇緬懷旱麓詩載賦西溪歌永言繼真躅勝
景垂無涯
龍江曉望
兩岸青山隠隠一江白浪茫茫烟樹高低城郭風帆遠
近舟航
遣悶二首
客中欝欝不自得忽思古人讀古書古書古人亦如此
吾懷不放將何如
少時都不觧憂喜壯年百慮攪我心我心默默向誰說
呼酒只對東風斟
臨清曲
臨清人家枕閘河臨清賈客何其多停舟落落無可語
呼酒只對長年歌
題墨牛二首
青松落隂石苔上雨餘百草芊綿長老叟牧牛牛性馴
牛背讀書興蕭爽書中之味深且長高睨盤古窺皇唐
日暮驅牛下山去風清月白天茫茫
綠楊芳草被平坡老人騎牛行且歌歌長扣角角欲碎
悠悠古意何其多布褐凉風生兩肘幾度歸來月明後
夜深遺響入青雲應有知音與携手
蠶婦吟
采葉者誰婦蓬首面不洗年年絲作人家衣短布裙穿
不揜體綺羅不是養蠶人三復斯言情不已
偶題
磊磊落落塞胸臆推蕩始覺心和平丈夫志量包宇宙
細故那得風波生
憶繡榮二孫
繡孫猶未識阿翁翁在山東一馬驄近别榮孫春又夏
相應學語問阿翁
歌
贈劉僉憲
古磬不諧人之耳古瑟不合人之心茫茫天地亦大矣
人生豈謂無知音陽春白雪聽者寡巴人下里和如林
退之竒崛篇子美爛漫吟謫仙逸氣隘六合一字價抵
千南金神遊八極不可見獨留文字幾千卷江河萬古
行地中飲者杯勺各滿願我生其後欲追逐蹇若跛鱉
趨紫燕(良馬名)東西南北流覽多公取古詞各矜衒邇來
忽遇劉虛菴胸中元氣何潭潭沉酣百子索幽怪模鎔
萬象窮川嵐興來落筆亦何壯一日千里馳風帆又若
秋溟露毫末明珠大貝相錯參始悟古人今可學嗟我
見晚生靦慙虛菴虛菴真竒士磊落聲名固應爾相逢
一曲伯牙琴高山峩峩水清泚
茅屋漏
辛丑進士河汾客早向中州買居宅宅有茅屋八九間
補葺聊以蔽床蓆進士所好惟詩書衣食取足無剰餘
朝朝暮暮誦周孔行行坐坐歌唐虞以茲狂僻誤生理
老屋支撑幾星紀前月大風撮茅去今月久雨漏不已
移床徙榻那得乾堆書捲被空長嘆文章不足補穿漏
翻為兒女生&KR0804;顔豪家大屋足懽笑已覺紈袴輕儒冠
却憶唐朝老工部西蜀草堂幾風雨亦有官居鼎鼐尊
欲起樓臺無處所昔賢窮達還復然我何愠此霑濕苦
且待天晴飽讀書比屋渠渠不須數
太行歌送丁分教之襄陵
太行之山何崔嵬鐡崖翠壁萬仞中天開其勢北來吾
不知其幾萬里但見横亘遼磧包括秦晉斗起中原之
地何壯哉往年吾嘗陟其頂四顧山如培塿樹如苔黃
河一線遥遥下砥石奔流直到東海不復廻此時英風
浩然洒六合便欲歷覽天上金銀臺其中羊腸九折走
峻坂摧輪怪石硱磳磊落而成堆太行之高且險也如
此子今遠行令人興難裁倘到昔所登覧最高處為我
歌此一曲還徘徊西望襄陵迢迢秪幾驛驅車徑須往
渡清汾隈願子居易思險慎厥守始終永保令譽慰我
相思懷
永和雙山歌
永和四境千萬山雙山之勢尤㠝岏兩峰對峙若天闕
中有一境通人寰南峰突兀半空裏連岫峩峩方並起
蒼松古木何蕭森朔風搜攪鳴不已北峰形狀尤竒瑰
怪石刻鏤樓與臺上有雲屏立霄漢隔礙星斗廻風雷
我來登覽值冬暮攀緣石磴到高處滄瀛碣石覺東傾
弱水崑崙在西顧俯瞰纍纍岡阜多巨壑無底如盤渦
遠近幽深杳難測寒雲冷霧紛盪摩因思未闢天與地
澒洞無涯惟水氣輕陽一隙漸飄浮大塊無邊遂凝滯
波濤蕩漾成高低剛為金石柔土泥此山想得陽之極
層巒削出天之西獨恨古來壯遊者足迹不到茲山下
遂令竒絶委幽窮無由題品繼風雅我才雖非作者流
愛此欲去還夷猶摩娑石壁寫長句千古當與山同留
鳳凰臺歌次虛菴韻
吾聞鳳鳥不與凡禽棲隆周之時曾集豐鎬西鏘然一
鳴向人世喧啾百鳥不敢爭與啼昔有名臣黃覇生漢
世治民之才迥與時流異潁川出守曾幾何休風數感
靈禽至靈禽文彩明山川和音噦噦聞中天遂築高臺
表神異臺空鳳去餘千年只今壞埒纔數尺野鳥紛紛
競來集簡册空存紀瑞年荆榛不復快覩迹我來䟦馬
登高丘荒臺已遠猶回頭為憶循良心耿耿緬懷瑞物
情悠悠鳳臺鳳臺重披訪往事何須空怏悵方今聖明
治理登俊良會見一朝飛去青雲上
舟中苦熱
大江千里流炎日暑氣波光互蒸濕火雲壓風空不來
舟中苦熱何太劇坐睡昏昏汗雨流對食欲餐還復休
扣舷直欲發狂呌安得少昊回清秋安得少昊回清秋
一洗煩熱情悠悠
洞庭湖歌
吾觀庖犧龍馬圖五行惟水居其初自從清濁奠高下
山澤通氣無時無荆南之水亦衆矣壯觀惟有巴陵湖
世俗相傳八百里足跡未到空躊躇今秋持節來南楚
舟泊岳陽訪竒古登樓始得肆遐觀萬頃洪濤際天宇
如從東岱窺滄瀛一點仙山隔烟雨長風歘起層霄間
渤渤洶洶增狂瀾轟天揭地急雷鼓排空炫日堆銀山
須臾風止波濤定涵泳虛空開玉鏡金烏飲淵千丈紅
白鷗落影一行動行客喜甚無氛埃連翩大舸争往來
我亦飄然下樓去放舟中流何快哉蜀江西來半天瀉
瀟湘南接蒼梧野一劍横空有所之丈夫不作悠悠者
洞庭洞庭七澤雄鄒魯昔有觀瀾翁我今賦此良不苟
乃知有本無終窮
沅州春日歌
南州二月春來早綠水青山四縈繞城中何處足春光
御史臺中富花草窗外青梅結子稀門墻桃李争晴輝
暎日紅綃正縷縷漫空白雪何霏霏芍藥錦苞猶未啓
蘭蓀露葉光泥泥楊柳風搓碧玉絲芭蕉葉吐青鸞尾
苔茵展地萱草長千紅萬紫遥相當竹林好鳥自鳴寂
菜畦蛺蝶殊悠揚生意由來滿天地糚點池臺足佳致
門清祗覺白晝長庭閒况復遊絲細静觀元化深無涯
中心默默含春熙願效冰霜逹陽氣普期八表仁風吹
敬軒文集卷二
