敬軒文集卷一
明薛瑄撰
賦
黃河賦
吾觀黃河之渾渾兮乃元氣之萃蒸濬洪源於西極兮
注天脈於滄瀛貫后土之厖博兮杳玄溝之晶明過積
石而左轉兮龍門呀而峻傾薄太華而東鶩兮撼砥柱
之峥嶸入大陸而北徙兮迷不辨夫九河之故形經兩
海而紀衆流兮擅浮沈之濯靈覽頽波而懷明德兮又
何莫非姒氏所經營登崑崙而俯視兮固彷彿其初迹
馭高風而騁望兮遂周遊其曲直何末流之混濁兮始
清澂而湜湜羌澹灔而徐趨兮勢沄沄而自得觸險石
以鬭暴兮詫雷轟而轂擊天宇擴其沆漭兮渺上下之
玄黃霧雨霪霪而滃集兮混䆳古之洪荒微風蕩拂而
渙散兮天機組織其文章頽猋浩而洶湧兮百怪垂涎
而簸揚腥雲濁浪以盪汨兮恍忽顛倒夫舟航靈曜升
而赫照兮乘正色於中央望舒在御而下臨兮列宿涵
泳其光芒若乃震秉符以行令兮百谷淫滛其凍釋山
澤沮洳以上氣兮增滉瀁之洋溢魚龍乘濤以變化兮
杳莫測其所極祝融載節以南届兮雷雨奮逹以滂沛
潢支流而股合兮百川奔而來會木輪囷而漂拔兮蔽
雲日而淘汰狂瀾洶而嚙岸兮塊土焉塞夫衝潰霜戒
嚴而木脫兮少昊執矩以司秋洲渚緬邈而石出兮始
殺湍而安流霰雪紛其四集兮顓頊乘坎以奮神大塊
噫氣而摩軋兮流澌下而龍鱗層冰横絶而山委兮河
伯驅石以梁津羌險夷而明晦兮變朝暮與四時飈風
起而衝木兮蟒怪駭其難推覩圓方之一氣兮恒來往
而密移昔尼父之歎逝兮跨百世而罕知顧川流之有
本兮與終古以為期啓龍圖而翫六一兮悟主宰之所
為喟余心之未純兮感道妙之如斯聊誦言以自明兮
庶晝夜之靡虧
虚庵賦(為僉憲泰和劉咸作)
觀堪輿之槖籥兮恒嘘炎而吸寒漠空洞而容納兮神
化繼出而源源混真精之微密兮生人物於兩間何此
氣之雜糅兮異明暗與強孱物擾擾而並進兮慨中虚
之委填雖暫空而還塞兮又何以納夫清言聖覽兹之
蔽濁兮啓象告之幽玄上呀然之澤水兮下安安之崇
山山中闢以承澤兮澤下浸以潺湲覩咸虚之受益兮
知中私之可刊有君子之好古兮質清明而粹完窺羲
皇而求索兮仰姬孔以援扳肇佳名以爰錫兮寓虛庵
而頤顔闢混沌以為室兮鍵太素以為關列冲澹而為
榻兮鋪恬静而為莞幕天宇之廓落兮鏡止水之澄灣
延皓月以為友兮抱虚明之團團撫瑶琴而寫中素兮
清風去而徐還步逍遥而徙倚兮悟達人之大觀飲太
和而療渴兮味道腴以充餐佩文史之璜琚兮服禮義
之衣冠不先物而内植兮恒洞逹而平寬理無微而不
藴兮善無入而不安知静存而動出兮合大化之循環
守此度之益敦兮諒感通之何難顧余質之中窒兮慕
夫人之閑閑願相從於廣宇兮長依倚而盤桓
雪賦
維月之孟陽兮氣栗烈而嚴凝歲忽忽而遒盡兮閟升
降之機扃相重隂之藴杳兮霰雪下而縱横何玄冥之
工巧兮鏤六出之竒形初揮霍而散漫兮遂漠漠而無
窮乍大荒之微堊兮久川谷而俱盈灑長松之落落兮
玉龍夭矯而騫騰逐回飈而入竹兮磕金石之琤琤被
嶔崟之絶巘兮若天吳起立而海波傾訝城闉之方啓
兮敞馮夷之幽宫捲前簾而凝睇兮懸旒玉於簷楹九
臯之鶴横空而遠逝兮惟聞夫戞然之長鳴舞瑶臺之
佚女兮迷不覩夫綽約之冶容疑地媪之效瑞兮珪璧
磊落而晶熒豈清都紫微之既春兮梨花飛絮而交零
載瑶車而駕玉虬兮將遠觀夫九野與八紘遵渤澥而
東鶩兮渺萬里之滄溟登九疑而瞰南極兮祝融不炳
耀其銛鋒循流沙而涉弱水兮歴峥嶸之長冰臨大漠
而睨中土兮山川紆曲而齊同天地混融而為一兮又
孰别夫濁與清乃旋輈而息駕兮獨惝怳於中庭四方
上下皆在我闥兮擴靈府之宏澄探元化於終古兮聊
向風而抽情亂曰洪鈞斡運一氣孔遒兮四時相沓而
翕闢何由兮陽以隂肅恩若仇兮閴寂無餘而發爛莫
收兮蟲牟降伏三白肇休兮歲薦若兹我將何求兮
自修賦
皇降予以衆美兮實清明而粹全胡賦質之不猶兮乃
蔽昧而強孱自有識而發憤兮窺前修之閫關誦古訓
之數數兮服至理之拳拳雖苦心而極力兮猶未從容
乎矩步忽内怛而自修兮吾知其故善既復而或失兮
怠與敬其交鶩心暫開而或蔽兮理與欲其紛互此實
進退之機兮肇千里於跬步苟决擇之不勇兮將邪贏
而正負蓋必於敬於理而保持兮於怠於欲其屏去既
經心以自明兮復誦言以自固庶成性之存存兮全上
天之所賦
思本賦
吾行年之匪少兮胡貿貿而靡思善惡原於杪忽兮寖
千里其遠而木油油而上聳兮波沄沄而載馳託后土
之鴻厖兮本大化之無涯肇總總之衆物兮咸資始於
天淵矧含靈之物秀兮孰有不自其先先昭列而在上
兮子孫繩其在下或一日而不思兮將原竭而本仆或
廣植而不食其穫兮或勤施而不責所負渺河流之汪
淫兮潤實漸於遐土啓我人以坦途兮闢我人以大戶
既登名於薦書兮復顯仕於朝列念積累之艱難兮恒
拳拳而恐失服聖賢之明訓兮索衆妙於微賾仰皇昊
之賦畀兮保天理於晷刻謹余識之昭昭兮匪他岐之
敢惑潔余身之皓皓兮豈外物之能涅是惟顧本源以
自修兮若見親於羹牆行斯百而靡虧兮體毫髮而匪
傷堅此志之罔替兮愛此言之不忘敦忠孝而日新兮
庶末盛而流長
古詩
禱雨效韓體
盛夏將幾月亢旱何赫炎山澤不通氣水雷更深潛畢
亦無所為徒聞掛銀蟾豐隆久喑默列缺寧窺覘螻蟻
閉深穴老蛟遯幽潭凡此衆隂類畏避何安恬而獨哆
口箕簸揚助飛廉微雲稍欲布驅逐無毫纖隂氣歘將
合極力故攪撏蓬蓬太虛内日夕恣併兼既迎望舒轡
復送羲和驂遂使平田中百物如燒燖吏民紛祈禱土
梗空巍巖擊鼓神弗聞旱氣轉覺添焚巫果何計暴尫
信虚談我欲欵上帝上訴箕風讒狂吹既清息長舌亦
收緘得使隂陽和坐見雨露霑枯槁總滋遂沛澤皆濡
淹室家合飽足兒女無諵諵永荷神力慈式歌大化覃
抱此雖自竒臨期復凝瞻
翫一齋為柳克新賦
静觀一理大寥閴竟難言惟於流行際特達見本根胡
為岐路雜靈妙日已昏玄聖發曾子濓溪啓程昆後哲
總超悟殊途集同門吾友展禽裔古道性所敦乃作翫
一齋游處資操存極力屏羣欲篤志收竒勲歛兹義理
微芟彼枝葉繁始知千萬緒無不會心源了此匪為易
仰視有蒼玄
舞陽阻雨留宿
清曉發昆陽綠野散朝旭夾道禾黍長泥潦淹馬足東
行得平岡舞陽忽在目入自西郭門兩街喜多竹爽氣
拂征衣清風戞鳴玉便覺人境偏似有太古俗阻雨留
憲臺倏忽經再宿永日覽圖書清宵散華燭念此居處
崇内顧王程速敢不勉忠勤而胡遂安欲比邑足名賢
王(常)韓(韶)炳相續明發登前途回首憶高躅
宿信陽慈氏寺有懷趙侍御二首
禪室絶清灑夜景何寥寥白月墮簷隙涼飈拂林梢有
客不能寐起坐心勞焦所懷同心友相去一何遥開門
望天宇露冷河漢高恨無雙羽翰奮飛共遊遨秉燭遂
至旦詩成還獨謠
山寺月皎皎流光入簾帷神清不成寐起視夜何其天
漢漸回轉參斗亦西移庭草泫繁露林竹生涼颸撫景
念良友渺在天一涯會面曾幾日成此遠别離冉冉易
寒暑悠悠隔山陂豈無他人好中情詎能知所願得懽
晤以慰平生思
舟行野湖中
湖水與天平波濤亦何壯我舟駕長風遠破萬里浪玉
節方在斯百怪誰敢傍明登岳陽樓八荒應在望
叠前
少小心好竒斯遊歲方壯雲帆拂遥天畫舫壓高浪青
山歴歴過可見不可傍明泊洞庭湖還當極遐望
龍陽山行遇雨二首
楚山饒古木楚水遶竒石林霏暗不開石瀨瀉何急久
行路欲迷嵐雨互蒸濕陟降童僕勞竟日未遑息向晚
落葉多攬轡更駐立
歲晚山行深山中水重叠叢篁夾溪橋橋斷横槎接隂
雨竟連朝雲林黯一色虚風忽泠然蕭蕭墜黃葉撫景
復何為内顧遠遊客
宿山亭
山深郵舍孤入門晚色静四顧足喬林蕭蕭北風勁向
夕起重霏窗戶倏已暝燃松代秉燭明暗光靡定草草
具杯酌何暇梨菓飣乃知山林趣足發遠遊興天明登
前山清風滿蘿逕
瀟湘八景
余少時聞瀟湘八景之清致而未得一遊也今年
冬來湖南始得親歴而詳覽之遂為八詩以寫其
趣
山市晴嵐
雨來萬壑昏雨過千岫出晴旭楚人家蛾眉晝生綠看
看如有情餘光遠相逐
洞庭秋月
西風淨晚烟天水遠相接瓊樓玉宇深炯炯涵虛白夜
久風露寒一曲湘靈瑟
平沙落雁
霜清秋水落風過人跡平飛飛隨陽鳥相呼下寒汀向
夕聚儔侣月映蘆花明
烟寺晚鐘
夕照下山門清音出烟霧暝壑一僧還側佇尋歸路月
上楚天寬霜落洞庭樹
瀟湘夜雨
兩岸叢篁濕一夕波浪生孤燈蓬底宿江雨篷背鳴南
來北往客同聽不同情
江村暮雪
落落漁樵家蒼蒼起烟霧岸滑移釣舟沙平失歸路似
有凌波人盈盈月中去
漁村落照
釣艇收晚緡歸鴉集疎柳天風吹彩霞明月映江口孤
村一笛横萬慮復何有
遠浦帆歸
翩翩投極浦漠漠背殘照水柵歌竹枝清風激幽調歸
舟漸覺稀錯莫尚凝眺
微恙不出
客居養微疴久與人事疎早起無所為盥櫛讀我書我
書有真味寧比膏與腴膏腴常有厭真味諒難如自得
復誰告撫心但躊躇
泊舟貽溪宿陽樓山下三首
泊舟清江滸肩輿渡廻溪微逕入叢篠蒙籠行欲迷轉
步忽開曠溪田間高卑傍水野航小連林茅屋低適遂
情景豁寧覺人俗非山堂稍曛黑冥冥子規啼
草堂傍溪谷瀟灑無塵埃隠几流水去開牖青山來客
情既虚静遠目何曠哉弭節得周覽外慮仍侵懷村落
日已暝山氓猶未回念此不能寐遠抱殊難裁
窈窕入清溪側逕何紆曲魚梁截奔流雪瀨漱寒玉空
翠濕人衣霧雨滿新竹路窮上野航前登得平陸日暮
烟火迷似向桃源宿
舟中聞蟬
扁舟汎湘水水碧風日晴適有異鄕感忽聞衆蟬鳴凄
切篁竹茂斷續楓林青家園舊喜聽客裏難為情時節
知已易遠遊心緒驚因念衆兒女依依候門庭雖云憫
中私尤當顧王程
湘江舟中
湛湛湘水綠夾岸叢篁多挽舟逆水上南風起微波嘉
此晴霄景逍遥翫江沱沙渚曠緬邈雲岫紛嵯峩遠目
為舒暢客意將如何濯纓吾所愛聊為扣舷歌
至襄城
襄城古名邑山水殊清妍我遊適已再入境心欣然憲
府絶瀟灑乃在城東偏停驂得所止景静俗慮捐修竹
滿堂後翠栢當庭前攀折將有贈聊比志節堅念之不
能已長謠遂成篇
望諸葛草廬
我行迫王程訪古少暇日曉出南陽門馬渡消河急舉
目眺西岡林木半蒼碧有祠中巖峩云是孔明室使我
心慨然攬轡久瞻立憶當炎祚衰四海皆横溢奸豪競
虎呑孰知順與逆公時獨悠然放歌聊自適及來耕隆
中日以老所益高視千古人管樂自儔匹有時發中懷
長嘯獨抱膝寧知卧龍姿還為冰鑑識賢哉劉豫州三
顧何汲汲問以當世事指掌皆歴歴自兹出茅廬魚水
情尤密後來大業興益見前籌力公心果何如是欲靖
羣賊復漢還舊都志願乃終畢奈何逢厄運終匪智能
及五夜星隕營三軍淚沾臆至今五大原悲風尚蕭瑟
遂使英雄士遺恨無終極今來望公廬咫尺不暫即園
井定依然遺像想猶昔平林渺寒烟長巒帶古色所貴
賢者居孰不仰遺迹鞭馬復南行廻想猶未釋朗誦出
師表沈思八陣石浩浩天壤間竒才難再得他年擬重
來更當展良覿
襄陽道中
曉醉新野縣午入襄陽境迢逓岡坂長曲折溪流静入
村竹青青便覺異風景惟時霜雪繁歲晏北風冷中私
且撥捐壯觀極馳騁日暮臨漢江窮源思方永扁舟過
須臾波濤任奔猛遠行足險夷吾心良獨省
登峴山
停舟漢水濱跨馬陟峴首漢北渺川原漢南足林藪山
水兩廻環地氣蓄不走城北一掌中名勝良不偶紅樓
杳難即粉堞粲可取虚白瞰遠沙疎翠俯高柳柳外居
人家向背各開牖美哉風景竒詩興濃於酒下馬復山
行遺壘高培塿歲久悉荒殘戰骨亦枯朽緬思前代争
南北此樞紐典午窺併呑元宋竭攻守兵連歴歲時良
田生宿莽力屈或不支乃為強者有而雖富土疆竟莫
絶稂莠明運開萬方稽顙惟恐後浩浩江漢間一洗舊
昏垢詩傳二南俗人享百年夀乃知皇力尊澤及生靈
厚小臣職觀風登覽匪外誘所願歌昇平彌億萬年久
峴山羊公祠
峴首羊公祠周圍帶草莽重是古名卿舍舟聊一上雪
消江路滑氣暖神扉敞捫碑澁蘚痕搴帷綴蛛網字隠
不可讀風流猶在想想當公昔年跨馬此登賞顧彼山
常存身滅足悵怏寧知千載餘公名蔽天壤遂使山增
輝過者悉瞻仰足明仁厚澤不與時世往我來復何為
作詩踵遺響
遊習家池
谷口一逕入蒼山四邊開中有習池水水碧無纖埃泉
源初噴薄交流遂瀠洄飛鳥鏡中度行雲天外來微風
一蕩拂林影久徘徊寒光空心性俯翫何悠哉愛此不
能去載歌寫中懷
遊君山寺
為愛湖中山遂尋山下路躋攀轉幽䆳澗谷亦回互石
蹬足莓苔青林雜烟霧前林如有窮嵐嶺乍分布招提
壓重湖千里周一顧孤峯四無根形氣自依附山僧復
導我窈窕更徐步疎籬野蔓懸老圃寒泉注徑轉山房
深重與絶境遇白雲簷外生清風竹間度庭花雜無名
歲晏色猶故澄心得妙觀忘言契良晤愛此林壑清遂
薄塵俗務重來待何時尚子畢嫁娶
洞庭遇雨
孤舟行何遲歲晚洞庭雨跳波亂明珠隨風颺細縷雲
霧失君山波浪連吳楚莫唱斑竹枝别思滿南浦
青草湖即事
洞庭方始過青草又相續水落湖地寬冬暖草芽綠遊
目解孤悶即事忘拘束艤棹觀魚罶援弓射鴻鵠取笑
復何為聊爾徇人俗
雨後臨雙池
時雨夜來歇雙沼朝欲平香草何瑣雜芊蔚繞岸生修
竹瀉風露圓荷貼青萍顧此好修客覽彼衆物榮徘徊
撫雕檻徙倚當素屏採掇終有贈緬焉起深誠
雜詠六首
巖巖泰山石靄靄石上雲須臾遍八極霖雨竟朝曛功
成不言利收歛不盈分致此豈云遠舉目窺嶙峋
溶溶綠池水上有嘉樹林白鳥來何方集此清池潯毛
羽粲霜雪和鳴激流音可見不可即徒勞觀者心一舉
沖青天虞羅諒難尋
江漢豈云廣一葦可以航山岳豈云大吾將陟周行淇
水有菉竹澧浦多蘭芳既自抱孤節還應發幽香合并
會有時遠抱非俗量
皇天無私厚一雨萬物滋朝樹泫膏沐庶草紛凄其青
陽舒景曜谷風扇和熙遠遊涉獻歲寧不感良時
惟山有竒石惟水有漣漪吾心諒誰告耿耿徒自知悠
悠世間物邂逅貴有時後來安劉者往日吹簫兒向非
附青雲汨没將何為蒼蒼霜雪幹豈無大厦姿山深少
蹊逕匠石慎所遺
古劍匪新器古瑟匪新音雖無適俗態知已在所尋充
子佩服美感子淡泊心韞匵固有待無悶良可欽
新笋
方池錦萍滿花草被四阿生意一何盛新笋池上多綠
苔已穿透粉籜方包羅銳若毛遂穎森如羽林戈朝翫
夕已高舊竹時復過相期保堅節歲寒心靡他
會同院中
會同古巒服市邑何蕭條霜臺絶清僻道院無俗囂芳
草滋新茸高柳垂長條石砌滿苔色可以慰逍遥行翳
涼景肅顧望白雲迢塵羈豈能紲何用山林招
溆浦雜詠三首
山縣孟冬交草木盡黃落官署何嚴嚴寒雨灑寥廓讀
書三十年志願常異豁栢府既先登憲節復早握蠻荒
過三秋征科愧才弱所願採蘭芷聊以比葵藿深念方
在兹無欲自欣樂
辰沅異風土十月足霪雨竟日復通宵清響徹烏府久
客厭聞之晏坐默不語經世志未酬讀書心獨苦往事
感中懷良辰復誰許悠悠付深期取適自容與
溆浦絶小邑昔無名士遊我何秉憲節來此乃淹留庭
前高木落屋背荒山秋公廳静苔色風雨寒颼颼離别
感時節得無念中州深衷如可致過是非所求
山館
稅駕日亭午愛此山館清藩籬翳嘉木但聞幽鳥鳴開
門遠翠來白雲望中生便覺臞者肥似有戰勝情野蔬
足充餐作詩紀兹行
渡雙溪
雙溪始合流崖渚遂經復洄潭一鏡平秋影空寒綠野
渡得孤航山家帶喬木適意方自兹前呵戒僮僕撫景
重悠然誰能和斯曲
沅州元夜
五溪古荒服連延列邊墉自從啓明運便已變華風民
俗競佳節適與中州同我來一何久三見春燈紅竊食
飽官廪曾無分寸功豈不愧伐檀還應感飛蓬今夕復
何夕列炬當庭中行翳修竹枝吟對梅花叢翫此歲寒
物舒我天游蹤言歸即當歸掛席湖江東
贈趙彬
黔中山水竒産物亦秀異丹砂色光炯黃金質精粹碧
舂石汰淘汞煉土騰萃其他楩楠樟挺特皆偉器因念
上天公造物無私智不應山水靈而獨鍾斯類朅來客
沅州果愜向所意趙子生其間不與凡猥厠神完骨亦
清最得二五秘卓從少小日即負遠大志蠻荒乏師友
買書自從事子集聖賢文左右悉堆置抽覽無停晷一
一欲強記晝誦聲聒鄰夜諷響穿市寒暑忘冷熱飢渴
失滋味停蓄才思深馳騁筆鋒利出語動驚人縉紳悉
推避勤苦凡幾年銳氣久仍肆邇來加歛收精識亦超
詣雅欲求本根不獨誇文字我昔從先人壯遊滿天地
邂逅多賢豪殊趨各同志談論隨有得皆足飭昧稚自
忝臺閣官遂攬湖襄轡方懼過不聞深恐德將墜忽於
僻遠中得子喜不寐我愚藉子砭我失任子刺所以愛
子心誠實不虚偽觀彼物怪瑰時尚亟搜致况賢治之
禎尤為國上瑞四門方洞開四目方遠視明堂要梁棟
法駕用騏驥子當寧厥需會起靡天翅
題太極圖
大小圈十箇都在一圈上如是究竟言一圈也無象
古詩十二首
爰初闢清濁悠悠千萬年三墳既已失古道茫昧然神
聖既有作人文漸開宣義軒御元極堯虞運中天粲粲
河洛秘密密精一傳太和良自兹玄功竟難言萬理如
何即寤歎窺遺編
窈然觀化始本自同一初聖者惟其性大道蟠皇輿云
何千古後岐路如錙銖西學外形器玄宗暢清虚滔天
勢方漲捧土誠為愚不有諸老力生民竟為魚寄語後
來人慎莫迷所趨
行鴻暢遠澤鳴條沛時雨白旄一以麾九鼎奠中土三
后同一功休明諒難伍云何王風頽故宫滿禾黍大雅
遂寥寥遺音獨凄楚悠哉復悠哉白雲在高阜
水火非無功焦溺亦由此所以玄天機千載莫能理君
子得其操小人迷所止四海豈不遥發軔良自邇泰山
豈不高舉足不踰咫薰風愜民心簧竹蕩人耳善惡反
手間胡不慎其始
七百卜公旦萬世期咸嬴豈不同所願天道有虧盈岐
山麟鳳集函谷虎豹争趨舍乃如此大運焉得并蓬萊
舟始泛博浪車已驚遂使三秦士不獨驪山坑已矣勿
復言九宇皆炎精
靄靄商山雲招之正徘徊冥鴻一以縱畢弋胡為哉寧
知羸豕壯蹢躅多毒猜沈沈辟榖子為謀一何乖向非
平勃力炎靈遂如灰獨有周南篇歌之有好懷
山空魍魎出天黑鴟鳥鳴姬轍既東邁岐路殊縱横青
牛適西域大鵬抵南溟談天竟何益刺股徒首兵紛紛
險譎輩瑣瑣難具名有若迷方客甘心棘與荆不有仁
義篇何由覩天明
吾意六籍外尚多古人書一朝秦熖裂焚蕩無遺餘掇
拾煨燼者補綴誠區區訛缺固已多盡信寧非愚獨有
羣聖心昭哉難翳如多謝宋諸老萬世開迷途
季子多黃金張儀富秦土腐鼠争飢鳶鹿豕競貪虎周
道久已非王綱如綴縷巖巖養氣翁鳴鳳獨高舉圓方
遍九州周覽無定所天飈激和音雲漢濯文羽大道今
依然捭闔安足數
日月自有明隂陽自有行萬物紛變化人事更衰榮云
胡道術裂瞑目談丹經泛海竟茫然樓居亦虚名自古
良若兹擾擾將何營
聖人無曲行大道無邪岐云何周轍東驅車迷所馳楊
朱學仁義莊老尚無為申韓首法俑蘇張倡危機遂令
千載下道術日以支憔悴莫之悅淳朴諒難追此語匪
為誑書上有其辭
易莫易玄穹簡莫簡坤土聖心本虛明條達無曲阻如
何末學差﨑嶇躓榛莽二者袪除之明白可深覩多謝
古老心相將踐斯語
秋日雜詠四首
庭樹生秋風微涼入衾枕久客得無思遠意復誰諗道
腴足充餐天和可當飲以兹撥離憂僻好安所稟大義
自古來旋履吾已審
翻翻高荷葉秋雨生微涼豈不懷遠道撫時坐空堂何
以為我懽簡冊多遺芳古人不可作古道不可忘兹理
將無厭欲語墮渺茫安得忘言子相與傾一觴
亭亭紫玉竹爾節豈不堅託根自有地勿羞桃李顔桃
李固妍好爾節重自保請看君子心浮雲湛秋昊
粲粲黃金花繞砌顔色好豈不重所思焉得致遠道遠
道不可忘感時歴炎涼人心豈此異保爾秋節香
述懷
少小習書史政自賴先德十五慈見背四十嚴永訣追
思鞠育恩俛仰肝腸熱中心恒拳拳每懼有遺失早忝
科第登中厠縉紳列榮耀既連綿聲名頗烜赫小子心
不然自顧真有缺國恩未酬報孝祀久虧越祇命湖湘
間久載憲府筆一往三年餘及歸有華髮家室寄中原
無産給衣食大兒亟假田農作不遺力次男失學慣游
惰無儔匹三子雖孱懦芻牧無休息昌子最痴小奔走
百不識寒即索母衣飢則索母食老妻亦何為頻年苦
煎迫上以奉繼姑下以撫兒婢執㸑色焦槁補綴眼昏
澁我雖官在朝蓬梗真浪迹及歸苦告訴數子俱未室
生理况蕭條僑寓亦何益我復對三歎此乃共所恤顧
我有王程尚敢懷私適勉強數日留慷慨一旦出悠悠
離蓬茅行行向金闕路從黃河過舟自衛水發舟中忽
有懷所懷何歴歴吾聞古人言老窮當固節况我筋力
強所願豈契闊誓將篤忠貞于以守清白上隆唐虞治
下布雨露澤祖禰如有神光賁亦行及拜恩省先塋勒
石紀世烈栽桑汾水南廣土中條北既足紓困頓還可
樹遠業男女各婚嫁親戚共周急此事良可期援筆聊
自釋
臺中歸
習僻已成性於人懶將迎日暮臺中歸掩戶親一燈但
取書笑樂不顧俗重輕自得復誰語兹道將吾成
一室
奉使三年歸京華營一室一室陋且偏入門惟四壁豈
不憂窶貧所貴稱達人家無倉廪儲心有宇宙春蝜蝂
復蝜蝂顛冥不知返周道能摧輪不在羊腸坂惟河有
天源惟山有崑崙擾擾勿重陳宴坐思探元
題思顔卷
零零雨露滋肅肅霜氣寒時物代榮悴君子感所觀所
觀一何苦時運靡終古俛仰天地寬思父復思母夢寐
如見之温温金玉姿行坐或可覩冉冉霜雪絲春風若
在室機杼倚虚壁咳唾落珠璣琴瑟當窗急顛倒將無
厭而不間毫纖幽感鬼神泣明被日月霑所以永言者
誠孝不容假勖子勤蓼莪短章代風雅
古詩二首
驪珠出九淵炫晃稀世寶緘藏俟良價賞識待終老云
胡知者稀衆道魚目好君子復何憂温明但自保
津人善操舟慣捷輕洪淵來濟者誰子濡溺幾不全顛
倒受嗤薄中懷詎能宣請陳經濟略視彼蠛蠓然
夜坐二首
銀燭一寸光照我千古心心事諒誰語秉筆空沈吟幽
懷載草草妙思彌愔愔豈無揚子雲視昔猶視今
滄海豈不大井蛙良自餘至言豈不美俗士恒苦拘賢
哉顔氏子妙領非真愚若人不可即郢質將焉如
讀陶詩
靖節一何高理鑿時運表返耕甘苦饑棄世樂枯槁所
以見諸詩淡泊出天造掩卷思其人清風起林杪
示兒
我祖自奚仲奕代河東居家本尚儒素業豈羞寒虚先
君紹前烈奮迹由詩書勤勤教諸子為善樂有餘藐孤
欽誨言而敢忘斯須憶從向學日爰自丱角初吟哦竟
朝昏誦習忘飢劬收歛心自得放佚已不趨周旋恐失
墜日奉庭闈娛立年忝科名嚴訓尤渠渠進學固無怠
即仕其慎諸承懽曾幾何風木俄悲吁追慕復何及首
疾心更瘉中間趨明詔皇渥彌寰區禄有不家食官有
臺閣居循才覺孱弱索報知蔑如以兹寵若驚自治如
菑畬更念汝四子賦質各有殊當思祖澤長勿貽汝父
虞汝父豈可師不有賢聖歟孝友亟敦勵心性勿填淤
匪善人莫交匪義財莫需止酒戒狂誕窒慾謹湛孺從
慾劇墜石放言甚奔車言多必招戾惡積終隕軀人生
有定分造化司柄樞窮達由天然富貴非人且歛跡甚
勿競閉戶宜自慮但使德學充不愧金璧儲達即思致
澤樂即思賢儒小子敬所植永久期無逾
新燕
高堂新燕子當晝語喧聒雙雙葺舊巢銜泥自寥廓巢
成去還來莫負明年約
楚楚者誰子
楚楚者誰子意氣何軼人居若無儔匹獨步莫敢親姬
公雖大聖尤尚吐握勤此道久已非擾擾勿重陳
翩翩誰氏子
翩翩誰氏子鞍馬殊輝光入門佚興發促步登高堂妖
姬列左右哀彈送清觴酩酊百不憂但願白日長
答趙彬十首
余知趙君將十年矣近又會於京師惜乎余力不
能振之也雖然君子求其在我者而已用舍遲速
非所汲汲况如君者又當待振與否能為之輕重
者哉余近有山東之行君以十詩見貺反覆誦玩
益知其所存之不苟但稱許區區者有所愧耳情
不能已輙依來章以答其意云
美人生南國豔色世所稀明眸一回顧草木生光輝我
行重嗟惜便欲携同歸贈以青玉案貢之黃金扉如何
久契闊此念將無違
右答冀北生騏驥
仙山有高梧玄圃足修竹飄然九苞鳳下覽遂所欲流
音散天飈文彩絢朝旭泰和良在兹瑞牒光前錄
右答青青嶺上松
層雲生岱宗時雨遍東海杏壇宛如昨聖人教猶在况
當時運熙文風盛而藹翹翹士林英無不生光彩我行
亦有為棫樸詩當采
右答屈軼生堯庭
峩峩憲府臺鬱鬱臺中栢顧我樗散姿繆作乘驄客悠
悠今幾年區區竟何益寧知憂窶貧但自保貞白中復
荷寵光分符海東域得觀鄒魯風載霑詩禮澤皇仁一
以敷菁莪共欣悅猶有江湖心時將戀天闕
右答泰山何巖巖
馳車出都門遥遥指齊魯念子不能别對景獨容與垂
楊裊薰風輕塵裛朝雨仰視雲間翼分飛無定所丈夫
方有為離憂寧足苦願保金玉躬潛修繼前古
右答扶桑日初出
鷦鷯在一枝鯨鵰起千里達人足大觀曲士焉足擬所
以君子言觀海難為水大哉天地間舉目皆至理努力
探化元高歌望吾子
右答丹砂生楚國
天運行不息君子恒法之乾乾不自己汲汲非所私仁
義存諸身有蓄必有施既非淺俗觀當負遠大期吾子
安厥需彙進寧非宜
右答日月易流邁
丹山有文羽和鳴向青霄滄溟有潛鱗一夕摶扶搖如
何賢達士甘心向漁樵諒懷肥遯志恐負山林嘲休明
盛䕫契于焉共逍遥
右答珊瑚生海底
吾觀天地大萬物同一源如何末學差坐此枝葉繁鉛
華滅素質雕蟲失本根憶昔南遊日得子同晤言圖畫
發幽秘身心契真元邈哉追前修此道期共敦
右答天道久不講
古來賢哲士用舍皆無心所以窮達間一節良可欽趙
子不浪出客居時光臨矢心永無斁感子金玉音
右答古人重見處
敬軒文集卷一
