敬軒文集目錄别集類五(明)
卷一
賦
古詩
卷二
古詩
歌
卷三
歌行
卷四
絶句
卷五
絶句
卷六
律詩
卷七
律詩
卷八
律詩
卷九
律詩
卷十
律詩
卷十一
雜著
卷十二
書
卷十三
序
卷十四
序
卷十五
序
卷十六
序
卷十七
序
卷十八
記
卷十九
記
卷二十
哀辭
祭文
卷二十一
碑
卷二十二
墓誌銘
墓表
卷二十三
墓表
行狀
卷二十四
箴
銘
贊
章奏
(臣)等謹案敬軒文集二十四卷明薛瑄撰其
門人關西張鼎所編初瑄集未有刊本瑄孫
刑部員外郎禥以藁付常州同知謝庭桂雕
板未竟而罷弘治己酉監察御史暢亨得其
稿於毘陵朱氏鼎又從亨得之字句舛訛多
非其舊因重為校正凡三易稿而成書共得
詩文一千七百篇釐為二十四卷鼎自為序
引朱子贊程子布帛之文菽粟之味二語為
比殆無愧詞考自北宋以来號為大儒者朱
子之外率不留意於文章如邵子擊壤集之
類道學家謂之正宗詩家究謂之別派相沿
至莊㫤之流遂以太極圖兒大先生帽子高
送我兩包陳福建還他一疋好南京等句命
為風雅嫡派雖羽翼之者大言劫制究不足
以厭服人心明代醇儒瑄為第一而其文章
雅正具有典型絶不以語錄方言縱情破格
其詩如翫一齋之類亦間涉理路而大致冲
澹高秀吐言天拔往往有陶韋之風蓋有德
有言瑄足當之然後知徒以明理載道為詞
常談俚語無不可以入文者猶客氣矣乾隆
四十三年五月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
敬軒文集原序
布帛之文菽粟之味朱子嘗以是而贊程子矣布帛可
以常衣菽粟可以常食聖賢著述立言亦猶是也舍此
則竒怪隠僻不經於世若左氏浮誇莊周荒唐是已君
子所不與焉先師敬軒薛先生有見於此故其著述立言
淺近平易使人易知豈竒怪隠僻不經於世者所可擬
哉先生名瑄字德温别號敬軒世為山西河津人自幼
篤信好古博學善記所著有讀書錄續讀書錄河汾詩
集行於世惟文集則先生孫前刑部員外郎禥曾託前
常州同知謝庭桂板刊未就今年夏四月前監察御史
暢亨先生同鄕謫官陜右道過鎮陽予因訪前集暢曰
某於毘陵朱氏得之矣予喜而閱之但舛訛非原本矣
因倣唐昌黎集校正編輯總千七百篇分為二十四卷
凡三易稿始克成編於戲先生文集流落江南二十餘
年今傳於世豈非其數有所待與先生永樂庚子河南
鄕試第一登辛丑進士宣德丁未初授行在廣東道監
察御史正統丙辰擢山東按察司提學僉事陞大理寺
左右少卿以獄事詿誤閒居七年正統己巳用言官薦
左遷大理寺丞景泰庚午奉勅總督松潘糧餉事竣陞
南京大理寺卿未幾改北京大理寺天順丁丑陞禮部
右侍郎兼翰林院學士入内閣轉左侍郎越五月以疾
在告懇乞休致通前章三上方得俞允時年六十九矣
天順甲申夏六月終於家朝廷遣官諭祭為營葬事贈
禮部尚書謚文清予嘗記先生設教河汾一時及門之
士雲集川滙鼎方十五六先生格言至論耳濡目染猶
能憶其一二惜乎少年不及向學大抵先生剛方正大
以聖賢為師處已接物不詭隨不屈撓講論經書窮究
義理自一身一心推之至於萬事萬物然後約之以歸
於一其餘子史百家靡不淹貫究竟至極尤䆳於性理
之學周易太極圖西銘近思錄未嘗釋手常瞑目端坐
思索有得欣然見於顔面其學盖已至於樂之之地矣
言動舉止悉合規度可為人法辭受取予一决於義終
日衣冠危坐望之儼然可畏雖燕閒亦然居家孝弟忠
信對妻子如嚴賓及至接人和氣可掬不語人以其所未
至嘗以程門教人居敬窮理接引後學晚年造詣高明踐
履篤實益至純熟其詩文平易冲澹渾成不假雕刻誠
所謂布帛菽粟切於民生日用而不可缺者也讀者自
當得之予早侍几席壯歴宦途老無所得追思誨諭不
可及也先生歴官政績載在國史其風節道德自有天
下後世公論在不敢私弘治已酉夏五月端陽門人關
西張鼎序
