敬軒文集卷六
明薛瑄撰
律詩
送和司訓
秋色滿平隂秋聲處處砧離筵對衰草别路繞疎林白
日青霄迥紅雲紫極深此行應得意早晚報佳音
久雨遣懷六首
客居連市井積雨竟朝昏屋漏頻移榻泥深少出門忩
風侵座泠簷溜入宵繁賴有詩驅悶無勞問酒樽
秋來常苦雨風氣早生寒小鳥投林急高鴻下食難奔
流淹古道密霧隱前山試誦停雲句中懷獨未寬
連日對秋雨其如客思何泥塗寧出戶流潦欲成河生
菌井闌遍積苔墻角多無由訪知己遣興且吟哦
泥濘不可出茅齋靜坐時懷賢尋往傳課子誦新詩近
悟柔為勝深知巧是非雨聲雜凉吹蕭颯發清機
密雨洒如絲凉風散漫吹泥途殊汨沒茅舍久淋漓秋
意心先得蟲聲耳獨知田家望收穫何日靜雲霓
小忩聽雨坐燈影照孤吟誰識無邊道元同不外心客
襟澄夜氣簷溜滴清音詩就無餘和悠悠思轉深
寄秉忠周司訓二首
良夜對床宿清晨送子行西郊雨新霽古道馬頻鳴執
手别時話揮鞭獨往情相思杳難極鴻雁帶秋聲
過我衡門下秋宵雨歇初繁星隨漢闕明月到忩虚别
數寧辭酒談多不厭書今朝遠相憶陡覺鬢毛疎
謾成
客裏經年久交遊日漸新名浮真自愧知少不生嗔大
道終非外微言總是真悠然無所競轉覺快心神
陳廣文見訪
愛客情何厚肩輿到所居樽醪携臘蟻盤錯間春魚雅
意忘年契高懷勝日雩劇談移永晝未儗促歸途
挽江處士
處士好靜者放情丘壑間樽前流水遠忩外白雲閒孫
子詩書熟交親禮數寬百年今已矣凉月滿柯山
盧溝橋
沙水相蕩潏晴宵飛彩虹闌干臨極浦華表撼高風爽
氣西山秀祥雲北闕濃南征從北發歸擬駐華驄
入湖南界
行盡中州地湖南境界初漸聞人語異更訝鳥音殊溪
谷多栽稻池塘盡養魚山村聊借宿風月夜堂虚
應山道中
萬壑嵐光滿曉騎驄馬行茂林交擁蓋脩竹送前旌到
面溪風冷經心石澗清豺狼應遠迹狐鼠不湏驚
晚至雲夢
雲夢行看近肩輿趁晚凉稻塍新穗吐蓮沼落紅香密
樹隱茅屋蕪堤繫野航霜臺絶蕭洒容我得徜徉
發雲夢二首
鞍馬幾千里又登雲夢舟天圍平野闊水入大江流笑
傲傾樽蟻微茫聽棹謳往年懷七澤今日遂清遊
昔聞雲夢澤今泛楚人船地遠烟迷樹湖平浪拍天南
風清憲節北斗燭龍泉頻向中宵望武昌何處邊
大江逢霽景獨酌有作
舟行逢霽景逸興杳難羣綠樹江邊影青天水底雲衆
山連復斷雙艣合還分自酌樽中酒微吟到半醺
舟發城陵磯
急鼓催舟發依稀見岳陽遠波浮島嶼衆水合岷湘竹
瓦居人閤杉脾賈客房且看風景異未覺遠遊傷
辰溪曉泛五首
沅水一千里辰溪又泛舟山雲合雨暗身世與天游己
覺雞聲遠惟聞櫓韻幽所經多險涉還似解離憂
湛湛江流碧層層石岸高蠻謳催健艣瘴雨洒輕舠自
勖冰霜操寧辭旦夕勞五溪山萬疊何處是龍標
怪石雙崖峻秋江一道平榜人皆異語岸鳥亦殊聲洞
戸編茅小蠻舟刳木輕雖驚風土異重喜萬方清
蒼峽幾千尺天開萬古餘波穿石眼瘦舟壓水心虚歴
歴瞻竒秀悠悠想化初所希觀物妙難覓邵堯夫
自有烟霞分觀風任所之洞餘槃瓠種江遶伏波祠秋
老芙蓉樹雲深薜荔絲欲知消遠思秪是詠新詩
舟發長沙四首
曉遡湘江水微風漾碧波好山隨岸遠野燒入林多往
哲題詩處今予鼓棹過年來遊覽數天意遣吟哦
已覺長沙北猶瞻岳麓西天浮湘水闊樹入楚山低岸
芷餘香草叢篁染舊啼昔賢遊覽地我亦為留題
長沙城下驛解纜發扁舟水柵千家市沙村十里洲喜
逢晴霽景况值太平秋憲節叨光寵懷賢獨未休
十日長沙住登舟憶少陵花飛有底急酒美為誰傾浩
浩當年興悠悠此日名幸逢明盛世持斧故南征
湘鄉道中
湘鄉南去路連日是山行地僻溪潭綠冬和草樹榮野
人懸稻把(山家以稻作把盡懸於架旋取煑食)古戍列旄旌異俗今如此
歸當話友生
思親
二親俱久逝孤子際明時繆沗風霜任深承雨露私光
榮寧及養劬育竟何為願竭涓埃報焚黃會有期
宿湘鄉道中山亭紀懷
又是山亭宿林巒夜杳冥天臨南嶺近風入北忩清開
卷求心事傾壺蕩客情二親久辭世不寐想平生
沅州新正書景三首
楚南時節異正月似深春傍砌萱苖長臨池草色新江
山晴景媚庭院煖風頻坐惜梅花落題詩憶遠人
頗訝沅州地新正景不同遠山青草瘴深院落梅風角
角尋巢鳥喧喧采蕊蜂春衣初試裌和氣滿簾櫳
楚地春來早羣花次第開輕黃舒柳線重碧染莓苔永
日香凝篆和風酒滿杯端居叨寵渥何以答涓埃
正月十三日夜書
兩日是元夕山城已試燈謳歌連夜發蕭鼓遍街鳴人
喜新風景時逢舊太平栢臺誰是伴梅月正交清
遣興
庭幽多樂趣向歇愛晴暉綠竹生孫早紅梅結子稀賦
詩新有趣讀易漸知幾眼鏡何空闊看雲天際飛
曉上草閣
通宵雷雨驟曉霽試登樓百鳥聲相和雙江漲合流寧
知冀北客來按楚南州滿眼波濤急飄然欲放舟
喬口遡流往長沙
楚岫無邊翠湘流不盡清香蘭屈子賦苦竹鷓鴣聲風
景當年事雲霞萬古情沙頭舊鷗鳥誰肯與尋盟
武口守風四首
連日北風疾江濤拍岸鳴天垂平野月浪颭近船燈湖
與歸心闊秋因客思清不眠聽鼓角高枕念王程
武口叢祠下維舟幾日餘北風增駭浪南客念歸途水
遠浮三蜀烟濃暗五湖江村秋雨裏難覓酒家壚
歸思方正切北風何太狂江村平隱見湖樹遠微茫浪
起魚龍伏天低鶴鸛翔貂裘思更著秋雨早生凉
繫舟楊柳驛風雨苦連朝遠岸烟埋樹荒村水沒橋年
華身老大湖海興蕭條天意何留滯應憐望國遥
舟中偶成
舟中如斗室坐卧覺心清閉戸嫌風冷推篷愛日明偶
思前世事因見古人情自顧知何益詩書浪得名
漢江曉泛
城下扁舟發江清宿霧消竹村迎岸出粉蝶背人遥神
女無消息明珠久寂寥鹿門看漸近滿耳颯清飈
舟中遣悶
五日行不盡洞庭青草寬窮隂連旦夕密霧隱湖山詩
思雖難竭酒壺行復乾孤舟親愛遠何日暫為懽
近日收書漸多戲成
元凱真成癖收書日又多靜湏頻檢閱忙不廢吟哦得
意欲誰語感懷聊自歌忘形到爾汝膠漆豈能過
武陵曉泛
今朝風日好來泛武陵溪碧水寒依岸蒼林遠護堤沙
光搖野鳥人語散鳬鷖二月桃花發還應處處迷
院中遣興二首
為客知應久池塘夏景深圓荷高倚蓋新笋密成林山
鳥因時語隂蟲應節吟乾坤知帝力自許一生心
片雨過山城空階物意清黃梅拾又落翠蘚踏還生幾
許催詩景無端望國情蠻方耕事少烏府但横經
夜坐偶書
夜夜燒官燭時時讀我書斗牛雙古劒天地一迂儒郡
邑三苖外風霜兩歲餘江湖懷魏闕似覺鬢毛疎
舟中三首
來往雖云數應無愧此江觀書心見獨揉櫓韻聞雙岸
轉山相掩湍奔石互撞裁詩清興發晏坐啟船忩
石底明皆見清波淡不流幾年烏府客一葉楚江舟求
富知為妄存心得自由所欣安履順未必歎淹留
好在黔中地相留過幾年岸經冬嶺樹水宿夜灘船支
枕思前事清心憶往賢一陽看漸近吾道故應旋
黔江曉泛
五月蠻江漲官船泛泛輕波光一道白山色兩邊青只
有耽書癖都無報國能中原有家室終日望歸程
詩禮堂為衍聖公賦
洙泗趍庭日相傳自世家三千惟有敬一語自無邪喬
木參天色猗蘭繞砌花遺風從此地花雨被無涯
崇恩堂為衍聖公賦
赤芾趍朝日彤庭錫勞時宫壼霑寵渥命服被恩私遺
澤應無竭深恩勉自持高臺書盛事行見被聲詩
題風木卷
秋色滿天地寸心將若何行雲寧返迹逝水絶回波斷
織封蛛網殘篇掩蓼莪空餘東嶺樹向夕受風多
題瞻雲卷
遊子久行役松楸空係情幾經秋草合長見白雲生水
暎遥空淡烟迷暮壠平鶴歸華表夜滄海月虚明
人日立春
人日逢春日韶華此又新暫歸持斧客猶是讀書人别
久交游敬年深骨肉親昇平占霽景愛國賦詩頻
村居
喬木荒村古歸來遂所居人情安瓦落機事識舟虚歲
晚霜横野宵長月照書心田恐蕪沒不敢廢耘鋤
讀書
俯仰千年道常看萬卷書鬢毛兼黑白事業尚鉛朱庭
雨催寒早忩風度月虛撫時寧浪出慨想北溟魚
中秋夜諸生持酒至二首
憲府乘驄入湖南仗斧遊異鄉饒節序故里忽中秋白
月當空度明河入夜流諸生勞載酒堅坐看相酬
五見中秋節湘南想北州忽看今夜月忘却昔年愁汾
水通河漢龍門近斗牛霜鍾傳永夕高詠未能休
示弟瑭
大屋星霜久新年雨雪頻田園知巳薄生計可忘勤喬
木宜思祖雞豚莫惱鄰東堂花幾樹應與歲俱春
聞張侍御陞大理卿復陞都御史
聞道張公子頻年被寵光一清廷尉法再肅栢臺霜絶
足風雲闊高門歲月長所期崇令德汗簡看垂芳
夏夜
肅肅凉景夕滿懷詩思生蟲鳴新雨霽鍾逓晚風清爽
氣浮天極鄉心對月明中州知久客歸興繞汾亭
挽吳孺人
高節知誰似終身不二天脩篁秋更綠老栢苦尤堅意
切和熊處心傷斷織前賢郎今有立紫誥賁幽泉
直沽舟中
潮來兩岸平風順一帆輕海闊浮雲白天低野樹青久
叨持斧客非是棄繻生岱岳行看近秋高試一登
按部出濟南
雨歇西門道微凉草樹秋風雲連北極海岳接東州聖
世方全盛書生得壯遊頻年叨寵渥感激未能休
七夕宿郯城
郯子國中宿高堂蠟炬紅滿林驚夜鵲繞砌響秋蛩遠
意知誰省長吟未許同去年當此夕京國見西風
發長清
清曉出南郭南行喜有山入林秋霧薄到面水風寒已
覺年華大還應宇宙寬幾回持憲節不改鐵為冠
盧主事具慶堂
盧子古名族幾年家大梁未為觀國士已作奉親堂喬
木侵簷密芳花繞戸香春風長滿座永日但稱觴
登州抵福山道中二首
岡嶺高還下荒村斷復連波濤風捲雪島嶼日生烟水
坼人間境春融世外天雲霞今古異何處有神仙
正是春光好重來海上行輕鷗聯影落旅雁一行鳴徐
市三山棹安期萬古名只今俱泯沒惟見水雲平
潞河舟中
歲月忽如昨三年又此來水長通御苑山近繞金臺謬
擬傳心學慙無濟世才永懷清不寐終夕望三台
舟中思親
三十年前事舟中忽有思老親遊宦日巴蜀泛江時青
嶂兩邊合黃猿萬樹垂只今行海岱忍自受恩私
滄州舟中
澶漫滄州北舟行逆水遲連林秋柳瘦接翅晩鴉稀原
野波濤減人家生理微端居對明燭深念莫相違
病齒
病齒經時久憂煩屢攪腸吟哦良覺廢誦讀總相妨志
切風雷益心懲噬嗑剛古柔無所苦因悟養生方
賜紗
理寺承恩召宫紗被寵光紅酣昇海日濃染自天香省
德知輕重裁衣稱短長章身良自愧何以報皇唐
賜扇
勑賜端陽扇雲箋五色花動搖煩暑退披拂好風斜法
語真堪畏湯銘恐未加(扇兩面細書皆聖賢訓戒之言)身心蒙帝力留
與子孫誇
登南坡
雨霽陟岧嶤凉風作陣飄目隨青嶂遠心與白雲高野
草連岡細家林百尺喬茫茫天宇内倦鳥已安巢
漢江源
巨峽自天闢峨峨嶓冡尊迴環幽谷底清淺漢江源泉
古通元氣根深徹后坤朝宗東去意應不廢晨昏
嘉陵泛江
湛湛嘉陵水沉沉石底明岸翻雲樹影谷響棹歌聲微
冷南風細輕隂暮雨晴應難逢此景還慰遠遊情
嘉陵江雨
官舫泛嘉陵渾如一葉輕灘高駭浪急岸闊漫流停山
木無邊翠人烟幾處青棹歌高枕聽竟日雨冥冥
雨後宿嘉陵
夜宿嘉陵岸扁舟雨不休山雲迷澗壑林火射江流久
坐思王事難眠動旅愁所期氛祲掃走馬上神州
嘉陵喜晴
不堪篷背雨直打到天明乍喜朝雲歛俄看旭日晴林
分千嶂秀山空一江清泛泛情何極舟人急櫓聲
錦城寓舘八首
寓舘冨花竹書齋夏日長芭蕉紅錦秀梔子白花香樹
密寧知暑忩開但覺凉遠懷雖暫遣世慮未能忘
曲逕通幽處交隂翠竹高書齋成雅趣花圃愜遊遨石
甃涵天影風林作海濤寧知城市内清境勝江臯
細雨過空庭纖纖草色青凉風生近戸淡靄散高冥林
外鵑聲急簷前燕語輕錦城雖可樂終是念歸程
當戸海榴樹紛紛落綘英竹林新笋出石砌綠苔生小
屋知心靜繁花覺眼明少陵今遠矣誰與論詩情
偶居錦城舘還似浣花堂雨過青苔潤風來翠簟凉竹
鳴瀟洒韻花送自然香清興雖無盡鄉心未可忘
紅芳經雨重翠竹引風多生意每如此天心奈樂何一
杯吾自勸隔戸鳥當歌忽起鄉關念條山繞大河
清晨坐書閤初日照花林宿露泫庭竹晴天囀野禽心
無一念雜忩絶半塵侵道理無邊在悠然思轉深
閒坐竹林内風來見籜飄輕烟晴冉冉凉氣晩蕭蕭易
古還宗邵書刪却自堯莫嫌耽典籍清景美相調
有感五首
火發木將燬姦生理自危洞觀千古事深合一時為往
事既如此來蹤可更追爾心徒自省吾道欲何之
誰使三苖叛深勞王者師操兵諸將勇轉粟萬人疲行
見投戈日還看奏凱時犬狼何足道雨露本無私
錦里南天外中原北斗邊乘軺孤節遠戀闕寸心懸鴈
塞氛常净龍沙駕已旋忠臣扶社稷快著祖生鞭
庶官務割剥不念遠人窮况復羽書急時兼饋餉供探
兵林莾密轉粟水山重指日兵氛掃車書四海同
禁闥知無補江山敢憚勞運糧民力困討賊將心驕圍
解人饑死蠻窮縣劫燒貪官能致亂選牧望天朝
錦城館雜題十三首
竹
誰種庭前竹蕭森數十竿高簷晴落翠虚室晝生寒韵
喜風前聽隂宜月下看莫言家在遠長得報平安
榴
細葉枝枝翠嬌英朵朵紅愛看房有實不信色為空迎
夏葵爭發傾陽意略同因之思漢武花滿近郊濃
芭蕉
弱植亭亭立新枝漸漸開自能承雨露元不愧塵埃蘂
艷抽紅錦隂長落翠苔新詩題滿葉秋意莫先來
木瓜
忩外有竒樹木瓜枝相交幸自少酸味何由動老饕香
氣頗幽馥鳥聲恒寂寥莫為相好贈却恐報瓊瑤
㯶樹
小圃高㯶樹亭亭迥出雲近身皮盡古到頂葉纔分性
直鍾元氣根多托厚坤幸兹無剥削生意得長存
笋
為是根延蔓因知笋易生破苔錐快利穿砌角崢嶸籜
解龍蛇蜕梢翻翡翠翎漸應為勁節行復上青冥
梔子
梔子湖湘見重看在錦城花如梅蕊淡香比木犀清會
取風霜實還添藥餌名莫嫌滋味苦利益似忠誠
木犀
愛此木犀樹青青長近階每承朝露重長引夏風來嘉
卉應難得高人喜賸栽不知歸去日還得見花開
盆池
圓盆為池底方石為池鉉貯水無多子涵光亦有焉影
隨庭下樹雲度鏡中天好似人心靜森然萬象全
䨇栢
北山多古栢此地少為竒並長庭階下雙承雨露滋貞
心惟我共苦意只天知清影尤宜夏時來一翫之
草
密密庭前草纖纖每易生細搖風葉軟微綴露華明生
意知無間乾坤太有情不除思茂叔心與共欣榮
花臺
臺累層層級花開種種香雨過苔色淨風動樹隂凉高
下當虚牖依稀近小堂讀書頻對此瀟洒意何長
竹徑
竹徑通書室行來宛轉深舉頭交翠葉步屣踏清隂舊
籜頻飄地新篁亂滿林好風凉不斷洒洒滌塵襟
竹下四首
翠擁如雲竹門開一逕深成林常少日接葉自多隂山
鳥時聞囀風蟬忽聽吟把書閒讀處凉籟覺心清
愛此竹林僻千竿翠葉交濕衣清露重到面好風飄旋
解龍鱗籜新抽鳳尾梢逕幽仍宛轉聊此慰逍遥
夜雨朝來霽閒從竹下行尚餘零露濕倍有好風生凌
亂隂還厚飄蕭韻自清獨高君子節長結歲寒盟
積雨苔長潤生風竹自凉誰開延客逕舊作讀書堂魚
躍盆池水花傳瓮牖香清心時宴坐遠意到羲皇
有悶二首
盛夏不興師如何動鼓鼙誕敷今已遠來格爾何遲火
嶺安營苦炎荒轉粟疲會應霖雨降早見洗兵時
五月北風多聲來撼遠柯飄蕭今已甚震蕩復如何昧
昧思嘗膽紛紛謾擁戈唐時洗兵馬誰為挽天河
遣懷
如何三月外猶未得家書為少南來鴈因稀北上魚謾
叨新使節秖想舊田廬旦夕聞消息中懷暫一舒
聞道四首
聞道徵南將長驅十萬兵天威除䝟貐妖宿掃攙搶路
闢烟塵息城開子女迎還當布恩信長見八蠻清
大將總雄師三苖勢已衰重圍方解日梗路漸通時荒
破宜興復瘡痍在保綏安邊有長策華夏樂雍熙
兵勢如破竹長驅甚建瓴已應猺種遁還見鬼方清恩
信要湏布干戈可暫停但令疆圉靜休慕簡編青
苖頑從古昔醜類近尤乖月暈城遭困蜂屯路不開王
師天上降虎將日邊來一掃蠻荒靜從容奏凱迴
五丁峽
巨峽二千里天開幾萬年泉飛林杪雨雲合管中天一
水橋頻度層崖石亂懸梁州舊禹跡繆矣五丁傳
入徐州境
春首及徐方行來道路長殘冰餘積水霽雪帶連岡遠
野通淮甸懸流近吕梁征鞍行可解不日上舟航
古滕薛城
纔過古滕國還瞻舊薛城分封遺壊堞列爵但虚名冉
冉春烟淡悠悠野水清望中今古意信馬獨含情
高郵阻雪河冰
淮海連朝雪官河一夜冰虹橋千里直鯨浪兩堤平履
薄應難渡舟膠不可行會湏融皎日波軟片帆輕
登盂城驛樓
驛樓清望遠漫漫野湖平雪樹迷村白沙鷗泛水明春
烟浮近市午日照高城何限船依岸危檣出杳冥
金陵官舍
宛轉通橋水依稀屋近城池塘經雨濁睥睨暎天青檻
柳回春色園禽變曉聲官居能有此聊可豁高情
江道士涵碧軒
飛閣環流水層軒面面開虚澄涵倒影淨碧絶浮埃鏡
裏閒雲度潭心爽氣來道人能有此還似小蓬萊
螢
知爾最微細長因腐草生柳邊添箇箇竹裏亂星星歲
月驚時序乾坤見物情莫言光耀少還是黑中明
樵雲野老
自得山中趣都忘世上名閒尋肥遯侣共作斫雲行决
决溪流響丁丁谷應聲偶然值漁者問答有深情
睡起偶題
睡起凉風入空庭過雨餘幾竿忩外竹數卷案頭書欲
淡心無競官閒樂自如老知安所寓不復更區區
楊尚書邀飲
好客楊司寇招邀酒屢傾四筵羅綺食滿座列豪英壺
矢投何急觥觴亂不停猶言情未盡别上水心亭
送俞侍郎歸江南
官僚新寵數藻鑑舊光輝正擬承恩大俄看賜告歸征
帆千里發旅鴈一行飛勿藥應添喜重來覲衮衣
將歸山西留贈陳廣文三十韻
八月中州地秋光動客懷氣清行少昊令肅掩恢台樹
老蟬俱寂葭黃鴈正來寒流澄靜碧晚岫拔崔嵬紅熟
風林棗青生雨砌苔候蟲聲唧切砧杵韻喧豗上下璣
衡轉西南斗柄迴憶從朝鳳闕便爾别金臺來往家山
道留連索水隈古情吟楚漢高義得陳雷屢和鏗鏘韻
頻傾㶑灧杯未窮詩酒興俄動蓼莪哀荏苒逾三載栖
遲愧寸才聊為萍水别近擬故山回秋意方如此交情
每快哉應同楚地橘濫比傅岩梅晚節看松桂殊芳異
草萊故應嗤樸樕深是重竒瑰意得寧煩語心通不假
媒素懷期坦率俗意絶嫌猜白璧寧容垢青銅未可埃
我行方浩蕩君意莫徘徊砥柱洪河坼金天華岳開驛
亭頻莫柳郵舍幾陳荄汾水秋浮浪孤山晚作堆兒童
應項領父老想樽罍原栢心先折庭梧手自栽昊天恩
罔極風木意難裁未遂林烏報頻驚隴鶴催還當訪知
已鳴佩覲天階
曉登沅州北山頂
嵐靄氤氲重溪行咫尺迷漸登層巘上始覺衆山低遠
近天無際參差樹不齊川雲平似海石磴峻如梯日出
寒烟外風生碧澗倪異禽和露宿快馬度空嘶遠目回
三蜀高懷遍五溪歸朝誇勝槩沅水有新題
戲題紅白二梅花落
簷外雙梅樹庭前昨夜風新英兼舊蕊墜粉間飄紅已
見苔成錦方疑色是空粧娥初點額舞女欲迷蹤雨重
臙脂濕泥香瑞雪融不知何處笛併起一聲中
喜雨四十韻
天地開明運風雲各有人道回千古泰氣統一元春合
樂來儀鳳編詩詠瑞麟杞楠求偉器瑚璉重竒珍竊抱
風霜志榮瞻日月新繆膺三鳳薛敢比八龍荀早歲心
雖壯中年學未醇上書希賈誼著論過嬴秦跡沗鰲頭
客官為豸角臣憶從簮白筆寧敢愧蒼旻持節南荒外
懸旌北海濱幾看星轉斗頻見月飛輪疾惡寧留枉存
心但有仁股肱恢漢道耳目廣虞詢沅澧時清歲衡巫
景宴辰驕陽嗟久亢膏澤仰惟均使者應無色官曹想
未循黎元疲畎畆巫覡走村隣偪側憂羣志安榮愧此
身靈幽寧可必衷曲謾潜陳帝德深涵物天心遠愛民
化機回頃刻沛澤匝羣倫婦子皆宜室兒童總孝親甄
陶歸廣大笑語極詳諄已卜年皆有還應俗盡淳尫羸
躋夀域苗獠變儒紳沴氣全知歇休徵屢覺臻商羊方
罷舞尺蠖會求伸魚目難容偽明珠賴倚真積虔纔曠
日志喜不逾旬野遍秋前綠衢㳙霽後塵亨豐原有數
貞勝豈無因荆俗猶欽鬼黔靈早降神華風人共靡大
道子能遵時譽難稱實佳章枉見申功因簣土積學比
大田畇物備應知富神充不累貧詞華兼問晉風雅獨
傳豳自顧心如雜相期德在純從容江漢日行見起垂
綸
寄司封李原德三十韻
磊落青雲士龍門憶共遊蒹葭汾水暮松桂禹宫秋架
石千尋閤盤空百尺樓兩山開翠峽萬里滚黃流弱水
崑崙外扶桑滄海頭山川窮壯觀物理入冥搜勝地杯
同酌清心道共謀真傳推舜禹正學拱軻丘每苦紛紛
論誰能坦坦由濓伊勞纉述閩建得尋抽自此陽光發
還應爝火收劇談憐繾綣良覿展綢繆日月開皇極風
雲會帝州一官陪舊侣三俊話前脩待漏金門闢趨朝
紫氣浮方期聯彩鳳又見促鳴騶盛典旁求遠天書寵
渥稠遷喬登粉署持節騁華輈火改時頻易杓移斗屢
周緘書知習坎申意見中孚理大天無外毛輕德可儔
謬推追電足深仰遡源舟一别三年久重來數日留玉
瓶携綠蟻珠唾雜銀鈎又見逢離索那能足倡酬清霜
京邸月疎柳禁城溝遠意煩深念高文可更求士希賢
作聖道仰魯傳鄒歲月雖云邁詩書敢自休論心殊未
悉短札暫相投
喜雪
正統四年十一月十六日予出按所部時不雨者
殆兩月矣麥雖出土而根苖浮露遊塵遍野土脉
不能凝潤將無以為來歲發生之機所過居氓
行商以及部屬之吏咸戚然有憂色予亦同其
憂而時據鞍攬轡閔閔不忘於道途之間是月
二十六日抵東昌之博平大風連日天微有隂
色予意以為將雪之徵二十九日早發博平風
止雲合雪遂作中途雪大作至清平連三日夜
雪乃止瀰漫千里皓然一色由是民吏釋然大
悦相賀以豐年之兆灼灼可驗予亦喜不能已
遂賦律詩三十韻以紀其事是冬十二月朔日
書
憶辭歴下日正值仲冬天衢路開晴色城闉散曉烟地
連滄海外山繞岱宗前玉節知頻握鉛刀每學鐫行行
周郡邑納納大坤乾戀國心如結憂民志自堅風威連
月甚雨雪半冬愆細麥浮乾壤游塵滿大田根荄思潤
澤翕合望開旋行旅心相語居民慮共煎慳隂嗟甚矣
生理卜終焉謬沗觀風客深期閔雨賢心搖金匼匝念
切錦鞍韀悵望雲霞靜驅馳路道偏行臺時徙倚小邑
重流連竟夕寒飈作侵晨凍靄懸自天來素節匝地結
冰泉平野迷霜蹟遥山聳白巔影窺瑤水鶴人舞桂宫
仙庭栢欺寒色林花閗曉妍八荒開瑩潔萬象失蒼玄
肅肅氛埃歇飄飄沴氣捐己應消螣&KR1416;重覺伏螟蝝節
轉和平候時占大有年玄功歸紫極上瑞繼青編禾紀
雙莖異雲歌五色鮮鳳麟來曠邈龜馬出淪漣盛事宜
方駕貞符足並肩腐儒叨際遇帝力荷陶埏雅頌知非
職歌謠竊自傳
古人作雪詩禁用體物予詩中於柳絮梨花
如銀似玉之類皆置不用亦古人之遺意歟
送王秀才
歴下山川秀高亭古製存朱闌環碧沼綺席擁金樽李
杜來賓客機雲列弟昆清言鳴佩玉雅奏雜箎塤自昔
稱名勝於今數大藩雲烟通海島峯嶺接天門正是霜
空肅那堪葉落繁高城連粉堞周道駐華軒良會今如
此高情可更論芝蘭爭奕煜鴻鴈各飛翻天上歸寧後
還來敘作歡
曉出東平州十韻
憲節凌秋發城門逼曉開溝長流水去野曠遠風來跋
馬橋頻度看山客屢回川原行未巳齊魯望悠哉漢檢
天門石(漢封禪於此)秦碑海岸臺(秦刻石處)淡烟横曲阜旭日上
蓬萊遺蹟懷前古觀風慰好懷衢樽湏共飲井税不煩
催每見桑麻野深期杞梓材行歌方自得前陟更崔嵬
挽徐憲使三十韻
梁園春寂寞共嘆哲人凋自是鍾神秀原應降岳喬劬
書當早歲窮易每通宵遠念韋編絶潜觀法象昭數從
環内起心向畫前超甲子開文運寅正建斗杓豹斑深
積霧鵬翼快扶搖海内時名大關中教澤饒方看來鸛
雀行復降星軺地切神仙府人瞻玉雪標旋應陪馭鶴
長是綴班貂啟沃師甘尹開陳仰姒姚緝熙惟一德誠
孝每三朝龍衮登宸極離明麗遠霄周旋觀盛禮寵數
冠羣僚又見横英簜遥知格有苖霜臺俄拜命驄馬屢
揚鑣路出荆門險封連晉水遥情非鷹隼擊心與鳳鸞
要政簡民無擾風清吏不驕兩邦懷舊德千里守新條
魏闕心仍結鵷行首屢翹人期黃髮在鄉有白雲飄列
郡愁空劇孤魂去不招野棠還簇簇臺栢自蕭蕭丹旐
飛雲遠青山積雨消羊腸高岌嶪馬鬛鬱嶕嶢客憶曾
遊寺人憐舊度橋儀刑傳父老名姓到漁樵事業歸良
史豐碑閼伯高
酬李吏部韻
秪是尋章句何曾學聖賢寸心徒炯若兩鬢已蒼然汎
汎應難及區區只自專妙非探月窟蒙有玩山泉希復
勤晨誦多應懶晝眠簟凉紋似水忩寂帳如烟正起端
烏帽俄承送錦箋騰空蛟勢矯出海蚌珠鮮述作淹羣
籍吟哦盡一篇卦看脩省震天悟性情乾便擬師兼艮
誰勞說又玄茅心知我塞水智羡君圓德業勤磨玉功
名頻着鞭沉潜知理奥明炳識幾先自是中情固寧教
外物遷晴忩看野馬碧漢仰飛鳶欲識無邊道湏知不
外天味深玄酒酌聲淡伯牙絃佳士宜紉蕙高人獨愛
蓮化機寧有息雅興自無邊寶瓚湏金飾羔裘有豹緣
翺翔還接翼出入最差肩肺腑真傾瀉詩書已貫穿天
官留藻鑑匠氏備杗椽規矩誠前定方圓自不愆門清
真似水道直更如弦榦有千尋聳金更百鍊堅但教孤
節茂嬴取大名全自愧方知學深思未可權交情殊滚
滚高論竟連連尚覺中懷劣難勝外慮牽何時除舊習
但日竊陳編大意全無見幾微總未研真誠誇末學寧
敢接先傳浩蕩乾坤大推遷歲月延海波應渾渾蠡挹
繆涓涓有藴川光媚深藏寶氣纏珠還寧買櫝魚得可
忘筌舊業勞鑚仰新知可棄捐斯文終古在共覩日星
懸
敬軒文集卷六
