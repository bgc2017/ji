敬軒文集卷七
明薛瑄撰
律詩
簡楊景端
我到城中己五日子在山間不一來應畏風寒歴冰雪
想憂澗滑行莓苔石泉繞戸只自語柴門竟日因誰開
姑射今朝好晴色相期握手登崔嵬
留贈楊景端二首
千里歸來訪故人喜聞結屋澗之濱手披青史尋高士
頭戴烏巾學隱倫樽酒細傾延好客斑衣輕舞奉慈親
自慙東抹西塗手又促行珂覲紫宸
秖聞騰踏上亨衢何事中林又卜居谷口引泉看灌溉
隴頭植杖勸耕鋤還同主婦供親膳更課兒童讀古書
莫向家山窮此樂好將功業贊唐虞
簡孔别駕遊禹門用謝太守韻二首
别駕乘春訪勝遊禹門佳處重遲留兩邊翠璧連天起
三級銀河入海流變化豈無神異物往來應有濟川舟
遥遥明德人知否地闢天成幾萬秋
雙旌曾向禹門遊别駕今來亦暫留岸斷雲霞開翠璧
天連棧閤駕黃流千金尚想波心瓠萬斛深期渡口舟
如此山川元不惡可無詩句記春秋
冬至二首
九野蒼蒼閟太隂重淵脉脉動天心庖犧易有千年畫
康節詩存半夜吟忽向靜中聞虩虩却從無處見森森
固知一氣何曾息秪是天根辯古今
萬古天開只此時却憐春意正如絲羣生已向無中見
一氣還從靜處移匝地寒風徒凛凛行天化日漸遲遲
吾心欲說知何似靜裏仍含未動機
讀文山傳三首
朔氣蕭森歲向深揮戈抆淚動哀吟艱危已竭回天力
慷慨猶存捧日心海水尋常秋月冷塞雲千里暮星沉
悠悠往事都如夢只有孤忠照古今
丞相聲名二百年分明往事在遺編初離故國悲禾黍
再立危邦慘杜鵑大勢已傾寧畏死孤忠自許敢求全
當時桃李知何限回首春風盡落然
氛祲冥冥暗海波英雄無地用干戈精忠在我當如此
成敗由天奈若何渺渺蒼梧西日淡蕭蕭大地北風多
睢陽錦里皆祠廟丞相勛名共不磨
登南坡
土阜層層有萬盤偶來高頂望人寰滿川宿麥浮青浪
一帶晴嵐列翠鬟何處雲霞迷磧石數村桑柘繞綿山
唐風晉問憑誰說地闊天高鴈影閒
春日懷劉僉憲三首
千里關河歸故邑兩年風景憶虚菴郢中白雪知誰和
㸑下清琴想自諳君擁霜臺名未巳我傷風木意難堪
近來幾欲裁書寄春鴈其如不向南
南望中州有所思山川回首歲華移早春京索銜杯處
晩歲崤函駐馬時月滿覃懷陪欵語霜清河朔寄新詩
舊遊一一成追憶此後相逢更有期
虚菴事業久礱磨憲府乘驄歲月多巳見風霜清郡邑
况聞詞賦動關河幾回邂逅情如舊兩載相思意若何
自古中州多勝迹擬從飛蓋盡經過
重登故鎮寺樓
重來故鎮己三秋又上招提百尺樓山遶飛甍浮翠黛
岸遮遠日斷黃流迴溪俯瞰𥻘𥻘玉喬木深藏曲曲丘
莫謂此時窮勝槩還期汗漫九垓遊
紀先人舊遊三首
樹己成林麥滿郊春風春雨自飄蕭孤雲出岫飛還逐
衆鳥歸林嘯且招俯仰空驚天地在低迷深覺歲華遥
舊遊山水俱成感抆淚思親首屢搔
隂隂夏木繞茅廬曾是先人舊寓居梁上又來前度燕
篋中空有昔年書聲音尚想當忩發杖履猶疑隔戸趍
五内此時摧裂甚詩成滿紙淚如珠
秖願庭椿過百齡寧知奄忽便摧零舊遊山水皆悲思
昔住園廬藎慘情菽水有懽成昨夢衣冠無計覩平生
孫兒指點經行處清淚如泉散漫傾
雨中簡周秉忠三首
獨抱離憂罷酒罇更看連日雨傾盆庭除汨汨深流潦
几硯層層潤積痕往事一編聊自詫永懷千古向誰論
先生最是知音者咫尺何由一扣門
兩耳瀟瀟怯雨聲三更起坐到天明小濡自合通宵濕
大厦何由不日成傾瀉只疑天漢竭奔流深恐地維傾
會湏萬里清風至盡掃雲隂放曉晴
客居長日少人過况復經旬積雨多自愛忩前生綠草
不妨門外注銀河頑雲礙日能為沴流潦因風解起波
為問郡庠周博士此時官况定如何
贈海昌李太亨四首
客裏終天痛有餘感君相慰意難舒細論往日交情厚
却訝連年音問疎肝膽舊看如古鑑詩篇今覩勝明珠
暫時相見還相别况是關河鴈過初
我在中州君在吳幾年寥落鴈書無每思謝氏登山屐
長憶黃公賣酒壚忽共青燈談肺腑細看白雪點頭顱
英雄不減當時壯耿耿秋空劍氣孤
古今身世共茫茫出處無端總是常才俊從來推賈誼
功名未必老馮唐幾看上谷秋鴻影忽對中州夜月光
聖代只今登俊彦豈容江海久徜徉
中州風景正凄清忽與交親話舊情往日襟懷常浩蕩
昔年豪傑漸飄零一渠汴水涵秋碧萬仞嵩山露曉青
勝地相逢應不偶好將佳句詠耆英
簡揭克英府幕
聞道徵租日正忙暫移行幕駐僧房紅蓮泛水浮朝彩
綠樹搖風引夕凉公暇不妨尋好句講時端復炷名香
好將寬政安黎庶留取功名汗簡光
雪後寄楊景端
雪白山青北望高相思咫尺興滔滔若人未必傷沈欝
吾道何須嘆寂寥董賈文章鳴治世臯夔事業擬清朝
村居不識楊夫子懶慢何心作解嘲
讀許魯齋思親詩
洪熙元年冬十二月余扶先人柩至覃懷宣德元
年春正月啟先母窆合祔於汾陽先塋既卒事因
檢元音讀至魯齋先生七月望日思親詩乃悽然
有感澘然淚下遂次其韻得詩三首因書先生詩
於前以見先賢誠孝之心溢於言表雖百載之
下讀之猶足使人興起復書余詩於後以見余
不仁不孝不能竭力於始終視前賢大節有愧
云
思却千思與萬思音容無復見當時草忩夜静燈前教
蔬圃春深膝下嬉將謂百年供色養豈期一日便生離
泰山為礪終磨滅此恨綿綿未易衰
次韻
觸目家山總是思思親况遇早春時日長每聽詩書訓
風暖頻隨杖履嬉百載韶華成荏苒終天涕淚感睽離
自緣孤子無誠孝不是人生有盛衰
風光滿目動哀思春草春花似舊時堂斧已成終古恨
斑斕不復往時嬉中宵秖解追前夢隔歲猶如在遠離
却憶高堂覽明鏡曾將華髮嘆年衰
彷彿音容彷彿思衣冠出入憶當時成人未返林烏哺
稚子曾騎竹馬嬉椿老暮庭風槭槭草荒春塜雨離離
固知罔極恩難報只恐終天孝易衰
曲沃道中二首
孟秋雨霽過新田綠樹人家斷復連汾澮波光晴泛日
絳喬山色曉參天申生大孝留天地里克遺名載簡編
何事齊姜墳上草忍將芳意度流年
四圍山抱一川平新晉猶傳舊日名汾隰漲消秋色淡
虒祁宫老夕陽明歌傳烏鳥空遺恨詩賦椒聊謾有情
往事無端何足問且聽父老說秋成
滎陽詠古八首
京索千年能戰塵空將往事問居民山川遠近皆陳迹
道路東西是要津黃屋幾回思義士赤精終古有真人
拔山舉鼎知何似馬到烏江感慨頻
萬山依舊接嵩丘京索於今不斷流莊叚是非留隧道
項劉成敗有鴻溝古槐樹歷歲時久大海寺經風雨秋
更上高原訪遺跡荒城故壘暮雲稠
日迥天高秋氣清登臨懷古倍多情山連廣武故城在
路入鴻溝草樹平甬道年深無舊迹索流歲久只新聲
興亡莫道皆如夢終古猶存楚漢名
楚漢干戈久己休尚存遺迹在中州幾灣流水風烟暮
一片荒城草樹秋力戰可堪離廣武分疆空見指鴻溝
當時四百興劉計只在張良一運籌
蕭蕭凉吹動秋空千古河山一望中廣武連營秋草碧
鴻溝分壤夕陽紅石麟有甲含蒼蘚鉄馬無聲散曉風
何限英豪俱冺滅白雲依舊出層峯
陵谷高低控虎牢戰聲消息水滔滔旌旗滿眼無遺迹
壁壘連雲只舊壕廣武西原通鞏洛萬山南面接嵩高
悠悠往事皆如此懷古登臨何太勞
滎陽景物似當時不見唐朝老畫師隧道莊姜今已矣
京城太叔果何為留侯計用炎光振亞父身亡覇業衰
多少是非成往鑑莫將遺事使人悲
岡巒迴合一川平澗壑高低繞故城千古好山寧改色
滿溪流水不停聲留侯總得翕張術漢祖深存駕馭情
更莫登高發長嘯當時豪傑已成名
題沈令送别卷
雙鳬縹緲上青霄令尹朝天不憚遥密縣於今思卓茂
淮南自昔想時苖玉階仗引龍旗合寶殿香浮雉扇高
鴻鴈近秋多健翮佳章早慰此心勞
西郊看刈禾二首
為農每愛寬平地已向中州住七年莫道功名當早歲
且看禾黍熟秋天蕭蕭滿地收霜穗整整成&KR0008;積晩烟
濁酒一壺勞僮僕素餐深恐愧前賢
西原秋氣早生凉禾黍離離被隴黃穫處風烟輕捲席
積來鴈鶩整分行大田已見多遺穗客廪應知足賸糧
莫嘆書生親稼穡躬耕有客卧南陽
酬黃養正韻
翰苑香名乂己聞薊門秋晩又逢君孤城木落蟲吟月
旅舘風來鴈唳雲眼底江山期共賦馬頭岐路惜重分
遼西不久留才子昭代如今正右文
經王素亨舊居
野浦荒村訪舊居鳥啼花落碧忩虚蕪園不復栽紅藥
閒舘曾經看素書對酒每懷陶靖節論文長笑馬相如
自從鵰鶚因風去水色山光思有餘
經玉田挽待詔魯仲輝
孤樹山前兩度過懷人搔首重悲歌文章事業今如此
别鶴行雲竟若何渺渺夕陽鄉樹遠萋萋芳草旅封多
人間俯仰堪惆悵不必臨流嘆逝波
都城即事
曈曨曉日上蓬萊縹緲祥雲擁泰階旌旆風搖龍虎動
簫韶聲奏鳳凰來九衢車馬香塵合萬井笙歌曙色開
千古上游形勝地兩都欲賦愧非才
過苑仲仁莊居
爽氣澄清暑雨餘乘閒信馬到村居桑麻影裏元卿逕
楊柳隂中靖節廬縱飲百壺賢聖酒劇談千古帝王書
籬邊黃菊煩多種九日還來一訪渠
無題四首
逸思飄然賦遠遊可堪三島隔瀛州曾聞神女雲侵鬢
見說麻姑雪滿頭海上樓臺常似晝山中瑤草不知秋
若為借得仙家鶴鳴珮珊珊玩九州
桂館瓊扉薜荔墻清脩獨爾意難忘已將蘭芷為芳藉
更集芙蓉製錦裳洛浦佳人鳴珮玉茂陵才子詠鸞凰
應湏一卺仙家酒散作人間雨露香
風滿珠簾月滿樓瑤臺有路可追遊香生寶鴨沉烟細
露滴銀床玉宇秋楚岫三更雲渺渺藍橋千里浪悠悠
花箋寫就煩青鳥更為殷勤到十洲
絶世青娥二八餘仙容綽約好樓居鮫人夜織綃為帔
雲女秋裁錦作裾碧海蘭苕巢翡翠瑶池清水泛芙蕖
秖應待得吹簫伴共跨飛鸞躡太虚
題舊石橋
古橋欹側岸縈迴立馬臨流一愴懷鯨獸水沉沙底石
蛟螭碑蒔雨中苔闌干幾曲人頻倚華表千年鶴再來
擾擾勞生只如此好將襟抱酒中開
宿水村二首
日暮江頭送客還寂寥清夜不成歡連天海氣當忩白
一枕江風入夢寒雞唱遠村皆落月潮生古渡己層瀾
披衣久坐待明發白石歌餘興未闌
投宿江村日己昏村童還為啟柴門壺觴欲醉黃翁酒
盤饌深慙漂母飱夜雪生香蘆被煖晩烟添綠土床温
清宵總是滄波趣莫向人寰取次論
春日遣興
靄靄春雲度女墻萋萋春草遍芳塘園林風景非吾土
庭舘鶯花是異鄉野岸波紋浮鴨綠官橋柳色弄鵝黃
不知多少相思意秖逐遊絲百尺長
秋日寄王嘉靖
漁陽秋色動關河遼右天晴一鴈過白社高人渾懶慢
青氊學士久蹉跎西風對酒砧聲切良夜調琴月影多
珍重遠書勞問訊相思千里奈情何
九日次徐懷玉韻
對酒東籬自詠詩遠山晴望轉逶迤秋容淡薄黃花節
風景蕭條白鴈時醉閱人寰聊縱目靜思塵事久支頥
年年此日無窮意笑把茱萸欲贈誰
簡白沈吕三藩府二首
雄鎮堂堂相府深爐烟不受曉寒侵調元總屬經綸手
下士常存吐握心歲晚松枝留勁節春來棠葉藹濃隂
豐功會見銘鍾鼎應有清光照古今
大鹵提封接帝居大藩公相盡名儒觀風歲久山常静
宣德冬來日漸舒畫省煖雲浮瑞鴨雕闌晴雪照金魚
書生亦有扶搖翼更借剛風到碧虛
留别文孫王宋四廣文
我客并州歲宴時偶然相見即相知香醪淺酌還深酌
佳句朝題復暮題意氣難逢今日好風流不讓古人為
嗟予走馬明朝去雪嶺冰崖有所思
早過天津(即直沽)
烟收澤國曉天晴日出扶桑萬里明二水交流東海闊
一城雄鎮朔方清連雲風送孤帆遠夾岸潮隨大舶平
借問關門來往客不知誰是棄繻生
七夕雨
天孫不乞人間巧故使秋雲蔽月輝銀漢晚烟迷鶴馭
玉霄凉雨濺仙衣更無綵結看蛛綴秪想橋成有鵲飛
獨立秋風倍惆悵通津何處問榰機
春日懷舊遊簡胥貢士二首
薊門春色阻關河汴野東風長綠莎正是懷人烟景暮
不堪對酒雨聲多閒中謾寫凌雲賦醉裏誰聽白雪歌
惟有流鶯相厚意柳溪花逕數來過
落落襟懷正黯然早春時節憶前年玉田城外花經雨
藍水橋頭柳帶烟千里交游成遠夢百年蹤跡任皇天
高山流水知音在還對東風理素絃
登資聖閣二首
梁苑清秋白晝閒偶尋名刹扣禪關百盤飛磴身遥上
千尺危闌手自攀已見神遊朝貝闕便從羽化出塵寰
中天俯仰多時節颯颯天風冷珮環
化人樓閤倚晴霄大地山河極望遥秋入淮黃波浩蕩
雲開嵩少影岧嶤九天沆瀣寒堪吸八牖星辰近可招
十二曲闌渾倚遍一襟凉思正飄飄
鹿鳴宴二首
揭曉鄉闈日正晴大開藩府會文星繡衣弭節皆英俊
章甫持衡盡老成龍管緩吹金縷細鳳笙齊逐玉杯行
酒闌歸騎西風穩蟾魄秋高萬里明
古木森森政事堂興賢開宴會金章緋衣送酒傾鸚鵡
翠䄂吹笙引鳳凰晴日漸移珠箔影暖烟深護瑞爐香
秪知醉裏風雲闊袖拂歸鞭滿路霜
晚翠軒為李大參賦
為嫌紅紫競春風獨愛幽軒晚色濃霜後翠飄千箇竹
雪中清藹數株松自緣品彙孤根别解與忠良勁節同
畫省公餘看未足一襟清思歲寒中
題滄州丹室卷
道人結屋滄州裏四面闌干枕碧湍石榻生寒秋氣潤
柴門湧月夜濤寒鸞凰佩影空中見龍虎丹光水底蟠
清絶一塵飛不到蓬壺元只在人間
送友人下第歸山東
殘紅滿地草萋萋把酒都門惜解携秪擬大鵬摶碧落
可應騮馬蹶霜蹄天開汶水龜蒙近日轉瀛洲岱岳低
一曲瑶琴休悵别重來雲路有丹梯
題溪山嘉趣圖
仙人騎鶴去已久猶有畫圖傳世間石林倒浸碧溪裏
玉峯秀出青雲端數椽茅屋鎮寥閴一葉扁舟常往還
借問此中何所樂萬事不羈山水閒
送王上舍歸省
鳳城南陌柳依依把酒東風送客歸上舍已霑新雨露
高堂重舞舊斑衣文章濟世時應重忠孝傳家古亦稀
我亦有親垂鶴髮願承天寵拜庭闈
登科後還家省侍
萬里鵬程浩蕩飛千年際遇古今稀初從天上看金榜
又向人間戱綵衣衛水南旋帆漠漠晉山西上馬騑騑
君親恩比滄溟大忠孝深期願莫違
洛水道中
古道縈迴傍險行蕭蕭禾黍晚風清無邊詩思嵩高色
不盡年光落水聲華表柱傾秋草合龜趺碑暗雨苔生
往來人世成今古一曲高歌寄此情
狄梁公墓
邙山山下重夷猶曠世思公涕淚流荒塜一抔埋義氣
豐碑千古表忠謀李唐神器危還正武媚妖氛散復收
更賴紫陽華衮筆奸邪聞見總包羞
陜州抵沙澗渡
重岡高下近弘農北首鄉關喜氣濃三晉雲山秋色裏
兩河烟樹夕陽中棄繻誰識當年客操築應無舊日翁
遠岸急風吹大舫令人却憶濟川功
雨中過條山
一夜秋空結晚隂曉來衝雨歴層岑山迴靈籟蕭蕭急
谷轉雲濤漠漠深最厭潢流淹遠道酷憐霜菊拆秋金
却思二十年前路岷水岷山萬里心
題蘇大尹具慶卷
禄養䨇親志不違人生此樂似君稀階前椿樹風長靜
屋背萱花露未晞百里忽傳毛義檄三春又舞老萊衣
定知移孝為忠日應有聲名達禁闈
黃河阻風遣悶
遠岸沙飛風浪渾流澌不斷下三門蛟龍凍蟄波心水
舟楫寒依渡口村破悶只湏吟麗句消愁誰與貰清樽
臨流苦憶殷賢相回首傅岩烟霧昏
和經武氏舊基韻
羽衣曾此侍鑾輿觀闕今為一廢區鸚鵡尚留青帝坐
牝雞無復紫宸居已看大象飛寒燼又見天樞偃綠蕪
惆悵當年多少事西風回首一長吁
送王别駕
十五年前是故人還家今見錦衣新麟經共仰淵源學
驥足終為鼎鼐臣遠别黃堂當晩歲遥瞻紫禁正新春
河橋分手情無限目送班生滿路塵
卜居後簡陳廣文
轉蓬天地欲何如又向中州買屋居峴首詩人王粲宅
南陽豪傑孔明廬行藏秪想前賢迹事業惟存往日書
賴有知音陳掌教時能相顧慰蕭疎
和劉僉憲見貽韻
明公年妙藴經濟登車攬轡何壯哉昔遊梁苑思一見
今在滎陽逢又來知音幸自遇青眼得意便當傾玉杯
明日河橋暫分手亨衢有約共徘徊
有懷王大尹汝霖
昔當賤子還家日政是賢侯赴闕時暫對離樽論出處
遠從别路說相思重來只見棠隂滿一去空憐鴈影遲
好在當年舊山水登臨誰與賦新詩
有懷余廣文
先生去此幾經年一度歸來一惘然綺席每思留月醉
書忩長憶聽松眠流傳尚有關心句清切難尋入耳絃
負却山川無限好把杯吟向晩凉天
夏夜邑學士友携酒共話
留連不盡意如何良夜相陪笑語多銀燭檢書勞問難
玉壺携酒費吟哦樓頭遠鼓催華月天外微風落絳河
坐到中宵人客散壯懷猶擊唾壺歌
袁王杜三老携酒鱠話舊酬以詩
為謝殷勤父老情到門相顧問歸程盤將銀鱠黃河鯉
酒挈青絲白玉瓶細話交遊非往歲劇談閭里異平生
從今杖屨頻來往南陌東阡儘送迎
有懷魏希文
君居薊北我汾陽隱隱雲山道路長每念昔年心事好
却慙近日宦情忙一年經世詩盈紙幾度懷人酒滿觴
想是龍鍾應有分莫交容易鬢成霜
聞蟬
夏舘秋凉客寓居忽聞簾外一蟬初己知時序相催急
併覺天真感激餘楚辯吟秋蛩韻切齊箏彈月鴈行疎
裁書為報歐陽子萬響中間有太虚
秋日崤沔道中
匹馬重經舊路岐西風蕭瑟晩秋時山川閱世無今古
花草娛人有盛衰幾道泉鳴幽澗石兩崖蟬響夕陽枝
秪應詞客偏多感處處秋光首首詩
送馬太守之西安
玉階新拜寵恩濃皂蓋西行五馬同秦樹到關開曉色
岳連當路出竒峯好詢民隱周三輔為播仁風答九重
青史古稱張趙蹟會看勛業繼前蹤
呈王大參
千年海岳鍾英俊獨步文章擢茂科執法烏臺留勁節
分符薇省布陽和春風隴麥行邊秀時雨棠隂到處多
金鼎調元應有日豐功行見被絃歌
春郊寓目
杏花開後近清明雨過郊原愛日晴風轉綠蕪浮曉色
氣催黃鳥變春聲山連少室峯巒秀地入梁園草樹平
此景真堪供眺賞恨無知已論詩情
登温縣城
古堞攀躋最上層烟蕪渺渺望中平大河波浪排空濁
少室峯巒隔岸青巷陌雨餘林影潤城壕風起柳花輕
平生最喜登高賦况有沽來酒滿瓶
河陽懷古
武王曾此奮天戈繼世其如出狩何兩岸綠楊遮澳水
滿汀芳草際黃河郝經墓古聲名大潘岳花殘歲月多
遮馬堤邊重回首(遮馬堤即唐李光弼取史思明馬處)紫金山色鬱嵯峨
次陳廣文韻留别二首
滎陽南望萬山攅(萬山滎陽山名)偶此成家計未安生意秪憑
禾稼好離情惟向酒杯寬詩留東道春將暮馬渡西河
夏未殘自笑往來成底事鼎彛勛業定誰刊
千里關河百里攅不知何日此身安秪應浩浩風雲闊
倍覺茫茫宇宙寬三晉到時蠶已老二陵行處麥將殘
人生離合尋常事要使高名世不刊
晚登故鎮寺樓
危構峨峨杳靄間登臨不盡壯懷寬千年土地唐風舊
一𣲖河流禹跡間鳥載夕陽歸遠樹龍携暮雨過前山
此時無限飄然思便欲因風上九關
送楊景端赴秋試至寶勝寺
有客將為汗漫遊偶過山寺暫淹留門開佛殿金銀麗
路入禪房草樹幽市酒飲多還覺醉風蟬響急又驚秋
君行若到丹丘上為報羣仙未白頭
秋日家山雜詠五首
八月家山覺早凉登臨懷古興何長醉鄉樂土輸王績
魯國高文老卜商漢祀汾隂遺廟在殷遷耿邑故城荒
樓船簫鼓空流水一曲秋風菊又芳
孤城北望萬峯高禹鑿龍門勢獨豪三晉山河還表裏
千年人物舊風騷子安詩在名猶盛太史書成志已勞
難覓醉鄉王學士秋來禾黍滿東臯
蕭蕭林壑動秋風獨上崇岡四望同九折河流皆禹迹
千年疆宇總堯封龍門獻策文中子麟趾成書太史公
搔首高人今遠矣斷雲滿目送征鴻
黯淡輕隂結遠天無邊秋色正蕭然蒼崖斷岸西風裏
古刹荒祠夕照邊黃菊已隨陶令老丹砂不信葛洪仙
豪華靡靡皆如此惟有騷人麗句傳
雲山西去接崑崙河水東來下禹門疏鑿但能留勝迹
浮沈誰復問真源將軍三箭功何似教授千年道僅存
獨立西風看秋色幾多心事向誰論
贈澤庠趙廣文三首
投宿山城雪打衣廣文情重啟華扉爐開瑞獸能噴燄
燈結金蟲解吐輝官况不嫌如我淡交情深嘆似君稀
明朝又上羊腸道回首寒雲滿目飛
先生事業竟何如濩澤菁莪樂沛濡玩目豈無清獻鶴
傳家應有子昂書緗縑歲久芸除蠧堂戶年來觀送魚
握手臨岐何所祝洪淵還好探驪珠
登科輸子只三籌梁苑當年一樣秋往日已曾傾蓋語
今朝何必典衣留瓶添&KR0812;醁頻斟酌唾落珠璣迭唱酬
咫尺關河隔南北晉山明月下中州
夏溪書舍為劉進士賦
高人臨水築茅堂入牖開風面面凉芳草滿庭交翠色
露荷當檻發幽香彈琴石瀨含秋響杖策藜燈耿夜光
我欲携笻遠相訪暫從墳典話黃唐
題沈令雙桂堂
小山人去歲悠哉移得芳叢夾戸栽綠蔭共隨簷影落
清香時逐綵衣來年深應有連枝瑞老大寧非聳壑材
總賴高堂培養力秋風還有幾花開
題沈令瞻松卷
底處知君憶所天瞻松終日涕漣漣春翻時雨情何極
秋灑凉風興慨然鳥語故巢天欲曙鶴來滄海月初圓
此情欲問何時盡直到蒼蒼化石年
酬師中吉見貽韻
老成名譽遠流傳忽寄新詩到客邊玉札丹砂應有訣
蒼顔白髮保無愆失雲病鶴翎猶健趁日芳葵色自妍
莫向周南嘆留滯丹梯依舊好攀緣
送李少府從征
相知未久又分襟春色離情兩不禁暫解瑶琴辭汴水
還衣晝錦過家林野塘日暖冰消玉官路風和柳嚲金
談笑青油有餘興鱗鴻頻為寄佳音
和曾僉憲贈劉僉憲韻二首
乘軺早歲赴三川按節中州又幾年天啓貞符欣際遇
星明執法羡超遷綱維已見當時振詩卷仍留後世傳
邂逅幾回嗟又别好期勛業在凌烟
聞築烏臺一室成四圍曉色抱虚明簾櫳雨過琴書潤
戸牖風來枕簟清白筆通宵飄爽氣訟庭長夏絶囂聲
懸知到處留遺愛賸有棠隂繞棟楹
題劉僉憲琴書清處
虛菴底處貯琴書聞築幽軒傍所居竹葉分隂侵几席
松花和雨點階除調高㸑尾初離匣帙古芸香正滿廚
好在希聲與真意一襟清思迥難如
興隆寺
百尺高臺接女墻梵王樓閣白雲鄉忩開北極星光近
簾捲西山爽氣凉遠岸風蘆秋瑟瑟滿城烟樹晩蒼蒼
因知一氣乾坤大併覺身心入混茫
魯齋先生覃懷書院
南北風塵&KR1043;洞中天開人極産英雄幾年力學尊尼父
萬里心傳得晦翁自信興王為大道豈知伐國是元功
當時歸老情何切為愛西山萬玉峯
簡柴同知
手持雲錦到天鄉鵷鷺亨衢共頡頏讞法十年推定國
分符千里得王祥清聲籍籍傳中土爽氣飄飄接太行
政暇好書還自覽新凉昨夜滿黃堂
覃懷秋曉作
樵樓月落曉鍾清起坐南忩讀聖經道大豈如湖海闊
義微何止羽毛輕天開陴堄鴉初散風過園林葉盡鳴
便欲出城閒極目西風清絕有高陵
覃懷秋夕詠懷
客裏覃懷又過秋一樽相對興悠悠論材恥作千人俊
投筆寧期萬里侯霜葉滿庭紅不掃月華當戶靜還留
人生志業無窮在肯學潘生歎白頭
寄沈仲安廣文
幾度相逢汴水邊好懷偏為客留連北忩夜坐銷銀燭
南浦朝遊並錦韀共指黃流經朔漠獨尋廣武暗秋烟
與君幸自俱年少莫寄安成内史篇
贈袁司訓
華胄遥遥代作公先生還此振儒風已從桂籍看清譽
又向芹宫識粹容狂飲尚能欺臘蟻放歌誰復感秋蓬
追隨駿馬城南别笑拂吳鉤氣吐虹
修武懷古二首
春過寗邑馬行遲攬轡東風眺望時淬劍池留中散迹
承恩鎮駐武王師劉伶醒酒臺猶在漢獻封公塚謾遺
七世同居良亦少至今人詠義夫詩
寗邑南邊穎水流勒兵周武幾經秋黃崖石古烟雲合
青口山深草樹稠百佛謾存岩畔迹七真無復洞中遊
循良衛颯今何似猶有高名播九州
敬軒文集卷七
