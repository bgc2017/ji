敬軒文集卷十九
明薛瑄撰
記
存化書堂記
襲封衍聖公孔君彦縉作堂盛積古今書名曰存化書
堂盖取過化存神之語以景慕先聖之至德且以自勵
云爾正統辛酉春予至闕里謁先聖退遂登其堂君告
予以名堂之意如前所云者且求為之記予惟先聖存
神過化之至德豈易知哉在當時顔氏知之曾氏知之
其次惟端木氏幾足以知之及子思孟軻氏沒涉秦歷
漢魏晉宋齊梁隋唐之季知者寥寥焉罕見其人至周
程張朱四子者作始克探先聖之至德于千載之上而
繼孟氏百世既絶之知而朱子猶謂其過化存神之妙
未易窺測顧予何所知而敢記斯堂乎雖然嘗誦先聖
遺經以及顔曾思孟周程張朱之言而竊求先聖身心
之實矣則其至德或可彷彿其一二乎盖先聖之心虚
靈洞徹萬理咸備而天下之道千變萬化皆由此出但
其寂然不動之時初無聲臭可聞無涯涘可測此其所
存者神與先聖之耳目口鼻四肢百骸之形雖與人同
而踐形盡性則非人所及故其身示至教如天之垂象
凢所經歷威儀辭氣所接即群動無不孚格變易此其
所過者化與夫先聖之至德如是而君以之名堂真知
所景慕哉然先聖之至德非獨先聖有之乃天下萬世
所公有者也况君以神明之胄亦既知景慕矣所謂自
勵者其可忽乎居是堂讀是書存是心脩是身加之以
篤信持久不息之功將見周程張朱氏之知者不在乎
他姓矣
山東按察司題名記
古者職風紀司諫諍各有其官我皇明有天下凖酌古
今定立官制乃罷諫官而以言責付之風紀凢任御史
按察者於百司之邪正庶獄之冤疑既得扶抑而伸理
之至於國家小大之政生民休戚之情又得條陳其得
失而䟽通其壅蔽是其關擊治道之大類非他比故自
祖宗以來著令選任風紀必於端人正士通儒術識大
體者取之而雜進之才弗得以厠其間列聖重光咸用
兹道今皇上祗若成憲爰自臨御之初即簡飭内外憲
臣使各脩其職繼命儒臣考定憲綱成書頒布風紀諸
司俾遵行之由是紀綱以之大振庶政為之咸新正統
元年夏予自内臺來僉山東憲事又三年為正統四年
金谿王公裕亦由御史陞秩憲副嘗與予論風紀之重
如前所云者將刻今按察諸公之名于石仍虚其次以
俟後來之為是職者并刻焉且屬予記其事嘗觀司馬
公之記諫院題名也謂後世將指其名而議其忠詐曲
直有可懼者今之選任按察既為國家所重所謂扶正
抑邪洗冤澤物論天下之事廣視聽之公關繫治道之
大又非特諫諍之一事而其列名兹石也後之人亦將
歷指而議之曰某也賢而舉其職某也否而瘝其官是
其可懼殆有甚扵司馬公之所言者矣然則凢我風紀
君子其可不自重也夫其可不自慎也夫
沂濱書舍記
沂舊魯城南水也即曾點所謂浴乎沂者水源出平地
流而為溪渟泗曲折甘冽潔清可遡可沿可酌可飲盖
魯地之佳水也曲阜令孔君公堂作室扵其濱盛積古
今書於中每政暇必出遊遊必于是至則水在庭戶清
泠之聲以潔其耳澄虚之色以潔其目淡蕩之致以潔
其心取卷左右俯而讀仰而思天地四時隂陽變化之
理古今萬物真常不息之道以至上及邃古禮樂刑政
人物世道因革得失賢否升降之由靡不博之扵書約
之於心去其非取其是以為脩已治人之資是則沂濱
之舍豈徒為觀游宴佚作哉孔君孔聖裔也必不私其
所得安得春和景明時尋其室扵清沂之濱讀其書求
其志又相與樂古人之樂扵千載之上
約齋記
約有守約處約以約之不同以約者不自放云耳處約
者安儉素也守約則會萬為一以一應萬聖賢傳道之
器在焉曾子孟子是也山西右布政使楊公嘗治齋居
以約名之公自少時砥礪名節以詩經登進士第給事
黃門繼為廷臣推薦陞山西參政三轉而為今職言乎
處約公已宦逹矣言乎以約公歷官既久蒞事滋慎言
乎守約公由明經發迹固嘗挹郕鄒之遺風扵三者之
義何取邪竊思之公之名齋殆將兼之也恒人之處寒
素或不能安履其常而志饕外物者有焉公自為士子
確乎不易其操於衆人之營營者無以動其念非能處
約之久者乎自筮仕以至大官謹致其操施而不放非
以約者能無失乎二者是固然矣獨惟守約者曾子以
是求諸身孟軻氏以是脩扵已施扵人公既挹郕鄒之
遺風寕不知探其閫而發其微乎明會萬為一以一應
萬之妙謹脩其身于以著而為忠貞之節形而為旬化
之政施之無往不可俾大賢事業偉然見扵數千載之
下則郕鄒之風豈徒挹之云乎哉若然則彼二者特守
約中之一事耳予故曰公之名齋殆將兼之也
唐文學舘學士畫像記
四川大參楊公伯玉家藏唐杜如晦以下十八人畫像
一卷各著官爵姓字里居與夫賜品服年歲并題贊于
其左盖太宗為天策上將時文學舘十八學士也當高
祖武德四年太宗以四方寇亂漸迄削平意嚮儒術故
置是舘扵宫側以杜如晦于志寕蘇勖薛收盖文逹薛
元敬房玄齡李守素顔相時蘇世長虞世南孔穎達姚
思廉禇亮蔡允恭陸德明李元道許敬宗十八人并以
本官為學士收卒後以劉季孫補之且命為畫像題贊
藏之書府即世所謂十八學士登瀛洲者是也夫瀛洲
異書以為海中之洲非仙者莫能到世以得學士之列
者若登仙然當時後世孰不企慕之哉夷考諸人始終
行事或以相業稱或以經術顯或以忠直著節或以清
白砥操與夫文學之長字書之能雖其賢才有大小之
分然皆不失為士之行可謂無愧扵登瀛之喻矣獨恨
一許敬宗後來以奸言誤主貽禍宗社生靈為唐室之
巨賊大蠧而亦得以與此清列何耶且太宗英主也自
以十八人者極一時之選矣而猶不能察敬宗之奸邪
知人之難固如是哉後之人但知循襲舊迹以敬宗與
諸君子並為圖像而品題之然邪正不分賢否同譽何
以示教謂宜作此像者當削去敬宗官稱題贊直以名
目之而諸君子之像贊官爵自仍其舊庶幾觀者有所
感激懲勸亦世教之一助也
永思堂記
人子生扵親之膝下方其幼也其親出入顧復惟恐驚
之癎之飢之渴之盖未嘗須臾㤀其子之身而欲其安
也及少長也其親誨諭諄悉示之以孝弟忠信之道陶
之以詩書禮樂之方未嘗一念㤀教其子而欲其入於
善也逮其成立處於鄉則欲其子以賢行自著仕於官
則欲其子以忠廉自脩是其親之心又曷嘗一日㤀愛
其子而欲其始終有所成就哉親之恩如是故其沒世
雖遠人子之喘息呼吸即親之遺氣人子之身體髮膚
即親之遺體則所以追念其親之撫摩保愛教誨期願
之恩而惻愴悲思之情出於中心之誠自不能㤀扵一
息之間與子之身相為始終者是乃天理民彛之至非
由外鑠也詩人所謂永言孝思者殆以是歟楊君伯玉
江西瑞之高安人也自在鄉里時已失怙恃每撫遺體
感遺氣而追念其二親撫摩愛誨期願之恩泫然憂悲
不能自已因取詩人永思之言以名其所居之堂其後
伯玉登進士第為御史為按察僉事累官至四川參議
所至官舍必寓以永思之名所謂惻愴悲思之情出扵
中心之誠無間扵一息與吾身為終始是乃天理民彛
之至者伯玉白首不渝焉其可謂能踐永思之孝者已
伯玉兩任風紀荷國家推恩皆得贈其親之官如已之
秩榮賁泉壤光動里閭伯玉又足以遂永思之情矣今
參議九年秩滿前後居顯官者三十年所至必舉其職
而無纖毫之玷是皆自永思之孝擴而為事上之忠既
忠且孝有子如伯玉雖其二親亦可無憾於九原而是
堂之名亦將傳之永久于是乎書
蒲州重脩廟學記
蒲州廟學得州治東南爽塏之地爰自皇明混一寰區
武功既偃文治誕興而廟學實肇建焉今歲月寖久大
成殿以及兩廡門宇厨庫棟楹杗桷盖瓦級甎丹堊圬
鏝悉有腐橈穿漏漫漶缺落之處殿之規制亦迫扵庳
隘每春秋釋奠鼎鉶豆邊几案羅列前後稠匝周旋執
事殆不可容薦祼興俯不中法式行禮者病焉咸寕張
公廉初以鄉進士累官節判是州未幾民皆安其政之
良適州缺守吏民則相率狀其績于朝遂就陞知州事
念廟學實國家崇建教道人才所自出關繫甚大一州
之政宜莫先焉為郡而不此之急其何以仰副國家崇
重之意即謀諸寮佐量功度費鳩工取材以訓科辛致老
人王景叙董其役廣大成殿為間者五東西廡門宇厨
庫悉易其木瓦腐折破壊者丹堊圬鏝之弗餙者新之
作始於正統十二年二月訖功扵七月百需之出公處
之有方民不知費而廟宇落成又視師生堂齋退息庖
藏之舍有敝漏者有狹小者將次第完脩而改作之郡
博張璁司訓杜翀柳儀以書來求為記其事竊觀春秋
凡用民力雖時且制亦書見勞民為重事也當時魯僖
公嘗脩泮宫矣而不經見者以學校為政之先務雖用
民力不可廢也今郡守張公新理廟學而且民不告勞
其知為政之先務者與昔之為吏者類皆以簿書期會
為急扵教道人才漫不加省甚至崇廟貌以徼福扵滛
昏之鬼侈私居以肆志乎宴安之樂視公之政為何如
公他政之善尤多扵此見其大者云
遊草堂記
景泰元年九月二十五日僉都御史李匡約予洎大理
少卿張固監察御史羅俊同為草堂之遊草堂乃唐杜
甫子美避地蜀中時裴冕為作扵浣花溪者子美詩所
謂萬里橋西一草堂是也當時之草堂廢已久矣而後
世作堂以象之者則累累不廢焉至蜀獻王崇尚子美
之忠賢一新其堂且刻子美蜀中諸詩扵板以示景行
前哲之意每歲時良辰勝日蜀之衣冠士庶與夫戴白
之叟垂髫之童皆知草堂之名而出遊其地人物車馬
雜遝道路至填溢草堂不能容由是草堂遂為蜀中之
勝跡雖朝之縉紳大夫有事扵蜀者亦必至其地焉予
與李張羅四人者皆以事在蜀既為斯約是日早出中
和門度萬里橋循錦江西上時霜降水落江流之湍急
鏘鳴金石者有以清人之耳其洄澤之澄碧涵虚者有
以清人之目與凡近岸之疎篁折葦遠波之浴鳬飛鷺
皆足以娱心意而供出遊之觀西行可五六里有橋曰
遇仙過橋有宫曰青羊乃道家者言老子降扵蜀青羊
肆云後人因即其地以為宫宫西行約一里過溪橋有
曰草堂寺者盖因子美之草堂而得名也寺西行僅半
里門扁曰杜工部祠以子美嘗為工部郎故以是扁其
祠云入門有堂三間以奉子美之神後有中堂三間以
為遊者宴息之所最後有堂三間覆之以茅盖象子美
當時之草堂也予四人者相與觀子美詩刻中有所謂
雪嶺錦江者盖皆在今草堂之西南然江山雖如故而
詩中所詠當時之物盖有不同者矣方徘徊間四川藩
臬都閫諸公皆至具小酌中堂有絲竹之聲以侑酒焉
酒半而起還過青羊宫復留小酌至暮而歸予惟子美
草堂不過江村一陋室耳今去唐垂千餘年當時之草
堂已化為塵土而荆榛矣後世作堂以象之者年愈久
而名愈新是豈徒以子美詩之工而凌跨古今冠絶百
世哉盖唐至中葉為女子小人蠱惑君心竊弄權柄紀
綱大壊逆賊横發黃屋出奔四海潰亂其人臣平日戴
高位食厚祿號為親信而近幸者率多頓顙賊庭受其
偽職子美在當時一布衣耳亦嘗陷賊中乃挺然無所
汚其視失節之臣已不啻麟鳳之與犬豕矣及其拔賊
中赴行在肅宗拜拾遺未幾竟以直言去官乃客秦州
入隴蜀遂寓居草堂適嚴武鎮蜀奏為檢校工部員外
郎或去或來不離草堂者僅五載焉夷考子美平日所
作諸詩雖當兵戈騷擾流離之際道路顛頓凍餓之餘
其忠君一念烱然不㤀故其發而為詩也多傷時悼亂
痛切危苦之詞憂國愛民至誠惻愴之意千載之下讀
之者尚能使之憤懣而流涕感慕而興起則子美之忠
終始不渝又如此非特不汚賊中之一節為然也夫忠
在人心乃天理民彛萬世之所同故後世慕子美之忠
則慕其為人慕其為人則併慕其所居之室此子美之
草堂所以屢興不廢而名永長存也且自子美草堂以
來以全蜀之盛歷代之豪族富家高甍巨桷歌臺舞榭
蔽雲日而出風雨者不知其幾萬億室也今皆消滅泯
盡寂無名稱獨子美區區一草堂而為後世之所景慕
興葺遊觀愛賞之不㤀名將與天地相為悠久孔子所
謂誠不以富亦祗以異者子美殆近之與嘗讀子美詩
有所謂百花潭者今訪諸草堂之側無此潭豈歲久而
湮塞歟獨浣花溪在今草堂東北即青羊宫西來所過
橋下溪是也時同遊者布政使張惠按察使茅椎揚僉
事劉福都指揮李榮周貴廉恭藩臬都閫共六人其餘
文武將吏甚衆不能悉書
榮飬堂記
榮養堂者劉君崇善飬親之堂也劉君為監察御史時
凢任京職者皆得分其在官之俸扵故鄉以養親劉君
遂如例分俸扵閩之建安以為二親之養人皆以此俸
朝廷之賜而劉君之二親乃得月受之官廪以饗其賜
榮莫大焉故名其二親所居之堂曰榮養中外士大夫
之能為文辭者咸作序記詩歌以美之聫為巨帙焉景
泰元年冬予以事在蜀劉君適自御史陞四川按察僉
事間以其帙求為之記予惟人子難得者具慶尤難得
者以其祿逮養也故曾子有曰吾及親仕三釡而心樂
後仕三千鍾不洎吾心悲豈非以人子得祿逮養者尤
為難乎劉君種學績文既取進士高第始仕即得美官
身既顯榮其二親皆安好無恙遂分俸以養其親既具
慶而又得祿以逮飬人子之難得者劉君得之有曾子
之樂無曾子之悲者其惟劉君乎其御史秩滿復荷國
家舉推恩之典封其父如劉君之秩封其母孺人榮名
命服皆朝廷之賜而劉君二親身被其賜又豈非榮飬
之尤大者歟劉君今復陞秩僉事自是以往沐朝廷之
寵錫方源源而未已其所以榮養其親者又可量乎雖
然劉君得祿秩以榮飬其親者皆由扵秉公忠勵清白
以盡臣節也使臣節有一未之盡則雖有祿秩以榮養
其親人將議以為幸而致雖親之心亦有不安者矣劉
君尚益勉其臣之節而無所不盡則其榮飬其親者不
惟有以厭服扵人之心亦有以安慰其親之心是堂之
名將傳之永久而榮其親於無窮矣
澹庵記
澹庵者楊君伯玉退居之所也伯玉發身科弟為監察
御史為按察僉事累官至參議踐歷顯要者三十餘年
官榮祿厚所欲可求諳悉世味也多其非澹也明矣而
以是名庵何也蓋澹者寡欲之謂也伯玉為士子時已
自以澹名庵而自勵其學迄今通顯所至官舍必寓以
是名而不易其志誠以士君子立心之要莫要於澹而
寡欲也寡欲則世味焉得以移易其志哉且貴顯富厚
聲色滋味皆世味之可嗜者也古之君子貴於時富於
時雖勢足以備所聽之聲窮所視之色厭所嗜之味而
莫不饗之有節用之有制不為富貴聲色滋味之所滛
溺者澹而寡欲也使一有所欲則凢世味皆得以滛溺
之天理滅人心泯將無以自立於世矣此伯玉以澹名
庵者實君子立心之要也伯玉起居出入每顧名思義
而自警扵心故其官榮矣恒以冲泊自守不知其為榮
祿厚矣恒以簡薄自奉不知其為厚所欲可求而遂
也扵聲色滋味之不可無者亦屬厭而已未嘗窮於欲
也伯玉之立心於澹者如此凡世味皆不得以滛溺之
其殆可以追蹤於古之君子歟雖然澹而寡欲固可尚
誠能寡之又寡以至於無則進扵君子一等矣會當游
伯玉之庵尚論濓溪之至教
戅庵記
戅庵者僉都御史王公退居之室名也公賦性正直剛
毅無絲毫詭隨人意自其為給事時值國運中否奸邪
柄政公首率諸同官具章䟽廷論其蠱政誤國之罪時
有與奸邪為黨者不平其言從旁沮止其論奏公勃然
奮其忠直之氣手擊奸黨以死由是萬口稱快而積憤
消衆正和應而公道復而公之名遂以聞於天下今聖
天子登大寳之初賢公之為首自給事擢陞今職適額
森入犯京師遂命公董師以禦之公即戎服鞭馬赴軍
號令區畫咸適機宜部伍行陣應時整肅將帥恊謀士
卒思奮乃出竒折額森之鋒而奪其氣逮既奔北因驅
逐盡境而還京師既觧嚴而遠邇遂以寧謐夫以公之
聰敏機辨過人百千等而有為之才著于朝廷著于軍
旅者卓卓如此而乃以戅名庵何邪盖直者正道也曲
者邪道也戅實直之别名也昔漢武帝以汲黯面折其
過乃以戅目之世因以戅為愚戅之稱失其義矣扵乎
使漢廷之臣皆如黯之戅必能以直道輔其君而武帝
之治其庶幾乎惜乎直者易疎邪者易親曲學阿世子
乃至大用而黯卒不得親幸遂使武帝之政多疵議也
且公之擊奸黨折勁敵保京師安遠邇皆由其戅直之
氣發于中而施扵外者無所屈撓也以是名庵不亦宜
乎公今董東南之漕運且廵撫淮甸固為當時之急務
重任竊以謂朝廷者天下之本今聖天子方舉羣直以
收太平之功行見不日還公于朝又將以其直氣正道
輔成治效則其豐功偉烈不但如前日所就而已若然
則益有以稱戅庵之名矣瑄雖孱懦亦嘗慕直道而行
者他日倘得遊公之庵尚當學公之戅而請教焉
忠勤堂記
秉盡已之心謂之忠效匪懈之勞謂之勤忠勤者人臣
事君之大道也自古以來股肱之良勲戚之賢曷嘗不
篤此道以建名節扵當時垂休光於後世哉駙馬都尉
趙公昔在太宗文皇帝朝以世臣子弟有才行被選擇
尚太祖高皇帝之賢主歷事五朝逮今垂五十年或奉
朝謁於左右或持使節於四方盡心效勞忠勤之行始
終如一日遂得以親賢簡在列聖之心受命奉行南京
陵廟祀事且兼掌都督府戎政前年額森來侵太上皇
親征公上章願奮忠效節以力禦外侮奉迎鑾輿靖安
邊境今皇上若曰太上無恙行且復國矣南京祖宗陵
廟所在為根本重地駙馬都尉既奉祀事且兼掌戎政
豈可又以邊事勞其行遠不允其請特降璽書使仍理
舊事復以忠勤之辭褒其意公既拜命於廷乃取璽書
忠勤字大書揭於所居之堂于以丕昭皇上褒諭之恩
且扵其朝夕仰瞻敬止之間有以接於目警扵心而勉
其臣道之當為余嘗登其堂公仰視大書而語其故因
請為之記余惟公之勉盡忠勤者垂五十年其聞譽固
已表著於邦家今兹璽書褒諭之詞盖即其實以命之
公則拜寵光而增懼揭堂名而加勉其忠勤之節彌久
而彌堅者又可量乎公戚里富貴人也乃能脱去凢近
之習卓然以臣節始終自砥礪豈非聞古昔股肱之良
勲戚之賢能篤扵忠勤者而興起乎其建名節扵當時
垂休光於後世固有所在矣公尚益勉之夫是堂也其
内之榱題棟宇高麗深廣可以肆凢席而陳樽爼外之
竒花異木紛葩羅列可以娱觀視而供翫賞余皆不書
獨記其名堂之大者以為公勉盡臣道之助云
雙桂堂記
桂佳木也而秋芳其花黃可愛其香清而尤宜遠聞近
世之士子薦名秋闈者往往以折桂喻其一時之榮亦
楚辭采菊紉蘭之義也寕陽王大經王大縉兄弟皆登
山東景泰庚午科鄉貢進士因以雙桂名其書室之軒
間求為之記大經大縉之尊府嘗與先君子為同官今
為順天府尹大經其第三子大縉其第四子也京尹公
之先世多有積德乃大發於京尹公自科目進身亟踐
通顯教行扵家諸子蒙詩書仁義之澤而講貫漸磨者
有年由是大經大縉兄弟一舉而接武鄉闈在他人不
啻足矣而大經兄弟乃以雙桂名軒者盖以謂吾之兄
弟已得者固若折秋桂之聫芳然豈可以是自足哉方
將退脩于是軒之中扵家庭之教已知者愈精其知已
能者愈習其能深翫潜索之久強勉力踐之篤必使詩
書仁義之道渾融于一心散見扵行實宣著乎文章則
他日禮闈之試大廷之對亦惟攄發吾之素藴以應之
不惟掇高科若升階之易亦將有服庶官措之事業大
有可觀者矣若然則大經兄弟向之接武鄉闈者又將
齊名天下而雙桂名軒之實亦可垂之無窮豈但若世
之折秋榮而誇耀于一時者之可比哉是為記
唐陸宣公廟記
有唐三百年逢時建策所以成翊戴弘濟之大功者累
有其人至扵學術純正事君以格心為先論事以行義
為急隠然有王佐之才者余於中唐獨得一人焉陸宣
公敬輿是已當建中艱危之際公居近地竭忠藎以籌
畫機宜代王言以感召人心雖提兵討賊諸將是賴而
其運謀帷幄再造唐室之功居多是皆載之信史天下
後世所共知余置不論獨推公有王佐之才者盖三代
之佐皆以正君行義為本自漢以來為輔相者鮮克知
此而其所論不過人才政事故無以清出治之源明義
利之分以致主於王道獨公之告德宗者有曰一不誠
則心莫之保一不信則言莫之行誠信之道不可以斯
須去身必慎守而力行之又曰民者邦之本財者民之
心心傷則本傷本傷則枝榦凋悴而根柢蹷拔矣夫知
誠信不可不存則心必正知財利不可厚歛則義必行
人君正心行義使天下萬事粹然一出於天理之公此
王道也惜乎公言雖大所告不合入相未久即有忠州
之行而卒不得大行其志遂使後世論唐之賢相曰房
杜姚宋而公不與夫豈知公有王佐之才使時君能用
其言三代之治可待豈復貞觀開元之盛而已哉故善
論相業者當觀其學術規模之大小不當以事功成與
否而高下之也史載公蘇州嘉興人即今之嘉興府城
北有公遺廟世傳以為公之故宅前代碑誌備載其事
景泰二年知府事江西舒君敬上章以公乃唐之名臣
忠節著於當時奏議行於後世其遺廟雖存自昔以來
官無祭饗宜量給官錢脩舉春秋祀事以褒表忠賢激
勵臣節詔從其請又二年為景泰四年舒君以書來求
記其事余惟世之為守者類以督辦為能而於世教風
化所關者漠不留意獨舒君卓然以表忠勵俗為急乃
論奏公之事蹟于朝舉久缺之文以秩登祀典廟貌益
崇血食不泯其所以為天下後世人臣盡忠盡節之勸
而有補於世教風化甚大是不可不記也遂具述其事
俾刻之石使千萬世知崇舉公祀以樹風教於無窮者
自我天朝始
寧州重脩廟學記
聖朝建内外廟學所以崇聖道飬賢才以臻治道之隆
天下之政未有重而光於此者是以列聖相承莫不申
重其事寕州為陜右之名郡郡之廟學營建既多歷年
漸至敝漏亦有屋宇當建而缺扵始作者前有司類多
務因循而莫之重學政因而弗飭今知州事山東黃縣
劉謙發身鄉舉歷官來涖是州進謁大成至聖文宣王
廟庭周視兩廡神宇學舍俱杗桷棟楹甓瓦腐壊風雨
穿漏無以揭虔事神考業育才大懼不能仰副列聖申
重廟學之意乃先作大成殿次及兩廡又次大成櫺星
門易瓦木而完新之規制悉有加扵前神庫神厨宰牲
房亦皆事神之宇不可緩者悉加新理焉明倫堂後堂
東西齋生徒退脩之室或仍或增俱作於廟宇既完之
後其所需瓦木丹漆鐵石百物及工匠役夫皆處之有
法既儲積有素又取之在官不歛一物於民而妨其業
始工於天順元年三月畢工於次年四月由是廟學屋
宇靡不周備司訓寗鐸乃具其興工竣事之本末專人
走千餘里來求文將鑱諸石以垂後夫以國家建廟學
有關於治道重且急如彼劉守乃能知所重而篤意脩
建之功如此固可書已而為師為生徒者亦豈可不因
是感發而各知其所當務哉故知隆治道必本扵養賢
才養賢才必本於崇聖道則為師者必當以道率人為
生徒者必當以道治已教以道立才以道成推之於用
斯道之澤無往不被庶幾有補於治道而上不負國家
建立廟學之意亦於劉守興學之政有辭云
華州重脩廟學記
道之大原出於天而備於聖人吾夫子為出類拔萃之
聖孟子推其功賢於堯舜故以王者之禮通祀於天下
學校所以崇聖道育賢才開太平也我天朝列聖相承
以道治天下稽古王政尤重學校之教所在郡縣廟學
既宏大其初建之規或有久而弗飭者俾有司以時葺
脩務崇祀育才咸底其實今陜西之華州為關右大郡
其廟學之建歷歲滋久棟楹瓦甓侵凌於風雨率多敝
漏今西安府知府西蜀閬中楊勝賢發身太學前五年
來知是州進謁大成殿退視學舍俱有弗飭如前所云
者大懼學政之墜弛遂謀諸同知李㻞儲材用集工匠
先徹廟宇木瓦腐壊者易之以新好次及兩廡俱葺理
之棟楹榱桷盖瓦級甎悉壯固於前時丹雘墁圬之餙
輝煌完堅又命工畫歷代從祀諸賢像於廡壁以及奉
神之厨庫器用靡不完具天順元年仍改作明倫堂齋
房會食堂士子退脩之室由是廟貌尊嚴士習有所爼
豆絃誦之風延及州里學正張玄乃進諸生而告之曰
楊公先知是州時祗承國家崇重學政之典克脩廟學
咸底完新今楊公雖陞知大府是不可以其去而無所
記述以没其善乃具其事遣人來求文於予將刻之石
予惟大莫大於道吾夫子備是道為賢於堯舜之聖我
朝以道治天下崇重夫子之道俾通祀於内外學校盖
欲以道育賢才而資世用也楊守既知興學為重而為
師為士子者其可不知所重乎則為師者必當以道率
人為士子者必當以道自勵講是道求是道士子之彙
進於明時者咸以道忠乎國而愛乎民或至禆大化建
大節亦卓然惟道之與歸斯學政大有實效而於楊守
興學之功亦有辭焉
讀易軒記
四川滎縣龔生文淵嗜學好易因取朱子警學贊首讀
易二字名其書室之軒求為之記予惟讀易之法朱子
之贊備矣尚奚待予言請姑述所聞為文淵勖夫畫前
之易竒偶之未形者也伏羲之易竒偶之已形者今先
天圖是也自圖隠於異學千百年世之讀易者但知自
乾坤以下六十四卦文王之彖周公之爻辭孔子之十
翼而已而於伏羲先天之易則莫之聞焉至宋希夷陳
氏始以羲圖授穆脩脩授李之才之才授康節邵子邵
子乃大為之發揮然後知文王周公孔子之辭皆本於
先天之畫由是易之本原復明而朱子本義亦明乎此
而已若程子之傳雖未及乎先天之畫而義理精深包
括廣大朱子所謂邵傳羲畫程演周經誠皆永著常式
彌億萬年也文淵誠能肅容端席扵斯軒之下深探畫
前伏羲之易熟玩周孔之辭精究程朱氏之傳義又必
以朱子之贊實體之於身心則於讀易之法彼此交盡
庶乎有得矣文淵其勉之
平陽府儒學重脩記
平陽為山右之大郡統屬三十有五而郡學實人才風
化之所自出為支屬之所觀法為郡之政固非一端宜
莫先於學政今姜守德政三衢名家子蚤游太學出令
上元上元為應天劇邑素稱難治姜守歷軄九載事無
不舉遂陞禮部郎官又三年陞知是府涖任之初進謁
大成至聖文宣王廟庭退見神厨學舍率多敝漏及有
屋宇當立而未備者因志諸心及半載間值時豐人和
乃區畫埏埴之具斵削之材以及礱雘百需既合矣扵
是就工先作神厨次作明倫堂作學門以及師生宅居
退室繚垣道途靡不完整平直又表頖宫之扁覆以重
屋始事於天順五年二月凡五閱月而工訖學舍為之
鼎然一新郡博生徒咸願刻石以紀其事乃來求余文
余惟道之大原出於天若古唐虞三代之教學雖名有
不同而皆本於道盖道之明即人倫之明考諸載籍可
見矣自孟軻氏沒堯舜禹湯文武周公孔子顔氏曾思
之道不傳歷漢唐以來間亦設學立經置師弟子員然
道既欝而不傳而其所以為教為學者徒矻矻於訓誥
名物已耳枝葉之謭陋甚至雜於異端惑於功利汨於
百家衆技之偏曲支離雖有臨雍拜老增廣生員如漢
唐之盛亦不過侈當時之觀美卒莫能究大道之歸而
復隆古明道明倫之盛至宋河南二程夫子出始有以
接千載不傳之統於是發明性即理也以見道之大原
出於天表章大學中庸明古人為學之次第造道之閫
奥以讀論語孟子而不知道雖多亦奚以為周子以剛
柔善惡中焉而已矣論為師之道張子教人必欲變化
氣質復天地之性至朱子會萃周張程子之學以遡堯
舜禹湯文武周公魯鄒之道註釋四書為講學之本又
集小學為大學之根基以及詩易既有傳義諸經亦發
其大旨資治通鑑綱目則理一天人義兼巨細由是教
人之法大備雖所入之途各異而其要歸皆本於明道
明倫如唐虞三代之教然當時講論極為明備而乃屢
為狂言所阨竟莫能施其教扵學政達其道扵天下逮
我皇明統一萬方道隆千古内建國子監外設府州縣
學而師弟子之所講習小學四書諸經史之義理皆本
於周程張朱之說以求堯舜以來千古聖賢之道而前
季訓詁詞章異端功利偏曲支離諸說皆不得淆雜乎
其真由是濓洛關閩之學得以備施於學政盛行於天
下而大有以復古昔明道明倫之盛今平陽郡學人才
風化所關姜守知為政之先務而新理之事神育才咸
有其所為師為生徒者其必仰思朝廷建學之意篤志
講明正學而無怠庶幾人才所出有實用而風化之美
亦延及於支屬所謂明道明倫者將不為虚語斯於姜
守之興學與有稱焉於是乎書
陵川縣廟學重脩記
陵川為澤州屬縣廟學自我皇明定天下即規建置逮
今歷年既久大成殿兩廡櫺星門以及堂齋諸屋宇皆
穿剥弗治事神育才咸適其宜知縣事任通發身鄉舉
涖任之初謁廟視學大懼學政不脩乃謀及僚佐以農
隙時斧斤山木陶埴瓦甓與凢作屋之不可無者悉具
焉乃新大成殿新兩廡新靈星門次及明倫堂東西齋
皆新之棟桷覆瓦圬鏝丹碧之飾壯固光彩巍然煥然
皆有加於前時以至神庫牲房與士子會食退脩諸室
悉皆增葺始工扵天順元年二月訖於是年九月教諭
張瑄訓導郭堅陳祐乃具興工竣事之蹟因進士張瓉
來求記將刻石以示永久余惟教學乃為治之本自唐
虞有司徒典樂之官以職教事至夏商周學政寖備于
時有小學大學教人之序灑掃應對六藝三綱八目為
教人之條要其歸則在乎知性分之固有盡職分之當
為而已漢唐歷代以來雖或亦有學校求其如唐虞三
代教人之法則寥寥焉盖唐虞三代之時聖道大明故
教人有其本自孟子沒道既不傳故教法失其實至宋
二程朱子既有以接孟氏之傳乃深探隆古教人之法
必由小學大學語孟中庸以達夫六經之藴奥其歸亦
在乎知其性分之固有盡職分之當為其為說雖明值
時枘鑿而三君子之道竟不得大行扵學政逮我皇明
當文運大隆於是内外建學而教人之法一本於程朱
氏之說由是教人之法大有以復古道是豈漢唐歷代
建學之可擬哉今任尹大新廟學扵事神既竭其虔而
士子之游於斯者必循序以進其學以求知其性分之
所固有以盡職分之所當為為子必孝為臣必忠俾大
節卓然炳然斯於國家建學為有實效焉于是乎書
大寧縣儒學重脩記
大寧縣在漢時為北屈縣屬河東郡今為隰州屬邑其
地僻在河山之間土皆磽瘠戸僅十里前之為邑者惟
租賦簿書期會是急漫不留意於學政以故學舍歲久
侵凌於風雨悉皆穿漏圯壊且無士子退室而師因以
弛其教士因以荒扵嬉大無以副國家崇教之意天順
三年二月知縣王溥主簿梁宏乃儲積材木用度既具
遂集匠役即學徹諸屋之敝者大而新之堂凡若干楹
齋凡若干楹皆高敞宏廣可以考業其中是年四月適
山西右參政楊璿行屬至縣謁廟又命重脩靈星門學
門及作士子退室二十間廪宇十八間學舍大小由是
悉皆完整訓導劉翺具其興役訖事夲末來求文刻石
以記之余惟唐虞三代之學其盛不可尚矣自洙泗鄒
孟之教微而道失其傳至暴秦焚儒書禁儒語殄儒生
儒教既廢秦隨以亾雖漢興數十年猶以黃老為治而
於唐虞三代之學政莫之興舉武帝雖曰表章六經罷
黜百家置博士弟子員而無其本明帝唐太宗養老立
學之具雖可觀而無其實至宋道學諸君子講明隆古
教人之法雖極詳備而不得行扵當時是盖將有待也
洪惟天朝列聖相承建極於上立學於下自京師延及
遐壌絃誦之聲相聞學政之本末具舉盖將遠追隆古
彼漢唐之侈虚文者奚足比儗哉今大寕雖極僻陋而
學校教法與通郡大邑無以異其學舍未備與敝漏者
大參既有以成其後縣僚又有以成其前將見教有成
法而可副國家崇學之意矣是可書也于是乎書
一樂堂記
陜西清水縣儒學教諭廣文李生㫤平陽觧州安邑人
其中鄉舉依親讀書時嘗來河津從余講學及之官清
水之三年為天順六年乃以書來曰㫤迎父母就養且
有兄弟來隨侍因扵官舍中闢一堂為奉親之所取孟
子父母俱存兄弟無故一樂也之言因以一樂名其堂
乞記其事將以自警焉余觀孟子又曰仰不愧于天俯
不怍於人二樂也得天下之英才而教育之三樂也先
儒林氏曰此三樂者一係於天一係於人其可以自致
者惟不愧不怍而已今李生扵可以自致及係於人之
樂皆不敢自居獨以父母俱存兄弟無故之一樂名堂
者何哉盖彼二樂者皆聖賢之極致故不敢自居惟此
一樂幸而得於天安得不以之名堂哉然李生既以是
名堂必當盡其實以稱其名可也其事親則必以古君
子自期先意承顔左右就養不但養其口體又必養其
心志而諭之於道焉其扵兄弟且敬且愛必思父母之
子重於已之子不以妻子之言而有間不以財利之私
而有争期於詩所謂宜兄宜弟焉夫如是則於堂之名
庶乎有實以稱之矣雖然彼二樂者固為聖賢之極致
而李生不敢自居然士希賢賢希聖亦學者分内事也
李生其必用力於顔子非禮勿視聽言動克已之目朝
斯夕斯而勿怠則私可克而禮可復庶幾乎仰不愧俯
不怍之樂矣李生教育一邑之俊秀其必以所學之正
推以淑之俾循小學大學之序以及乎論孟中庸六經
與凢聖賢之書必涵養本原思索義理篤於實行各因
其資質之高下使循循勉勉不已則士子中豈無可與
進於道者乎若然則雖於得天下之英才而教育之之樂
不敢望亦知所從事矣然余又有說焉父母俱存兄弟
無故固天倫之可樂使李生不能自致扵克已之功教
人之方則心德有未脩師道有未立將貽誚於時而父
母兄弟之心亦將戚戚然不寕抑何以樂斯堂之樂哉
是以余因李生以一樂名堂并舉三樂以告之俾知所
警而自廣焉
雙桂堂記
山西憲副定興李文英之長子翔鳳次子鳴鳳俱以習
舉子業同中天順三年順天府鄉榜復家居以俟禮闈
大廷之試文英因作堂名曰雙桂俾二子居以日進其
業天順六年冬十一月文英調陜西憲副道過余扵河
汾因語以名堂之意且求為之記余惟桂乃木之美者
也文英以雙桂名堂盖以比二子欲其盡知行之功以
美於身耳夫人為萬物之靈誠欲盡知行之功以美其
身亦惟求諸經與大學語孟中庸以及濓洛關閩聖賢
之書所載大訓格言學問思辯致知格物則可明其理
躬行約禮誠意正心則可履其事為翔鳳者以是自勉
以率其弟為鳴鳳者以是自勵以企其兄兄弟篤於知
行之正學沉潜玩索勇猛精進勤脩於一堂之上仰追
千古之賢至於用力之久積累之深將於身心萬物之
理庶幾昭灼無疑扵是體而踐之自人倫之大以至事
物之微静存動察皆以一敬而貫乎其間則知焉行焉
將兩盡而可美其身則所藴者磅礴深厚由是發而為
文辭皆自所藴中流出他日試禮闈對大廷文皆有本
不但高第不求而自至又將可措之事業以澤物是豈
若口耳記誦枝葉浮華無本之文止扵釣聲名干利祿
者可比哉翔凰鳴鳳誠不以愚老之言為迂而用力於
斯則所成就必有可觀而於憲副均期望進學美身之
意亦不負將見斯堂之名可垂之永久矣于是乎書
敬軒文集卷十九
