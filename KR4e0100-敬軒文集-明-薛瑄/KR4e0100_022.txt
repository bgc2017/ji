敬軒文集卷二十二
明薛瑄撰
墓誌銘
明故奉議大夫山東按察司僉事崔公墓誌銘
山東按察僉事崔公卒于官將返葬故鄉其弟理奉公
行狀請銘于其兄同官河東薛瑄謹按狀公諱碧字仲
玉永平昌黎人大父彦名祖妣齊氏彦名有隱德鄕人
嘗被兵無食彦名以其家積穀千餘石貸與之食兵息
取劵焚棄一無所責償父得母齊氏生四子長即公次
叔琮次叔璘次即理公少有美質大父母父母特愛之
遣充縣庠弟子員習經史舉業中永樂十五年鄉試登
辛丑進士第宣德初拜交阯道監察御史立事舉職強
幹不屈籍籍有聲逮國家推恩例封父得文林郎交阯
道監察御史母齊氏封孺人時公大父母俱高年安好
無恙父母又皆顯受褒錫公嘗衣繡歸省于家祖子孫
三世一門夀慶光顯鄉邦以為榮正統紀元調行在江
西道監察御史明年為廷臣薦擢陞今職分巡部属剔
濯奸垢振挈紀綱事以無墜竟積勞成疾以卒正統四
年十二月二十三日也享年四十又九矣先是公有疾
因念大夫人已卒大父父母俱年老在故鄉不得朝夕
見愈憂思不置遣理往迎之旣而大父暨御史君俱弗
克來獨母孺人至公輿疾迎郊外相持感泣不已疾遂
增革公初娶張氏早卒贈孺人再娶劉氏泰州同知浩
之長女封孺人公存日嘗命理之子善聚後已公没理
如其命善聚甫四歲幼不任事理奉公柩歸以正統五
年四月初二日葬于故里司家庒鵲鳳山之先塋銘曰
胡豐其始胡嗇其終命實為之嗟嗟乎崔公
滎澤令張宗原墓誌銘
宗原諱本姓張氏濟南歴城人祖子敬父直卿咸以善
人稱衍慶種德以及宗原宗原生異凡兒其父尤器愛
之遣充郡博士弟子員即刻志務學兩經師授習舉子業
兼明書春秋經在庠序時固已見稱于人丁外艱家居
平原令禮延訓諸子弟洪武二十六年遂以春秋魁六
郡士明年疾弗獲預試春官遂入太學益師友天下文
儒之選者以廣其學三十年中乙榜授山西應州學正
宗原以師道自勵率五鼓而作進諸生誨以務學成已
成物之道正身率下嚴毅清苦雖隆寒盛暑不少易其
勤厥後北方罷學改署浙江奉化縣學其教人如在應
州時固無怠永樂紀元仍任應州學正五年編管薊之
豐潤宗原雖居畎畆中恒以士節自持不少貶以求合
簡出入正容體雖市井負販望之知敬有所不合者亦
知其為端謹士而不敢慢易也居數年志益堅行益修
名益著有以宗原應詔舉者遂起自布衣賜冠帶往使
川蜀未幾丁内艱服闋擇授河南滎澤令宗原時年已
六十餘矣以其素所蓄積施于為邑正已以束吏行恕
以及民驅游惰悉歸之南畆治奸民告訐尤無狀者中
州習俗男婦無目者多彈琵琶道鄙俚歌揚載道男女
聚聽通宵不止禮度悉愆耕織或廢宗原立皆禁絶瞽
者皆去境内風俗頓變宗原尤重育才時就校庠令諸
生執經問難從容教語士皆知奮宗原始至人疑其拘
儒迂執不閑於政而不知明體適用正儒者事宗原能
推行之不數年邑里富庶士民信服正統改元宗原朝
正京師因引年還鄉里時從士大夫同休致者徜徉里
閭衣冠偉肅鬢眉皓然後生小子莫不望之起敬郡邑
士子或執書史就問其門者甚衆而藩臬大臣亦皆禮
下之都指揮李公進武而好儒時延宗原于家講說春
秋大義泛及古人臣之盡節盡忠者李公聽之欣欣忘
倦而士大夫因是以重李公云宗原生於某年某月某
日卒於某年某月某日於乎士於為學或不得其方以
至終身顛倒迷繆鮮克自立者往往有之宗原乃能自
少至老於學獨得古人之遺意為師而能淑諸人為邑
而能惠於物卒至完節歸老於家歷考其事豈復有恨
哉宗原娶王氏生二男三女男曰顒曰頫女皆適良族
葬得期曰某年某月某日卜得地曰某山某水某原李
公以其子狀來請銘則為之銘曰有學有行有事有業
壯仕老休旋履罔缺考終耆年歸于其穴鐫石幽墟以
著永極
故孺人王氏墓誌銘
孺人姓王氏太原陽曲人其上世多顯者以譜牒散失
莫考其詳獨孺人之父能甫卓卓有立克世其家繼善
儲慶寔鍾孺人乃生而端秀少而靜淑長而孝慈姆教
不勞而婉娩能聽女工克巧而績製惟勤以至佐長者
視事親之具禮相祀事女行細大靡不能勵及笄擇所
適得縣人朱守益乃故家子遂以歸之孺人入朱門饋
禮旣舉公姑胥賀婦道日修長幼咸悅尤能以勤儉相
其配故家計雖裕而費出不冗鄉人有匱乏來假貸於
守益者孺人即罄所有以助施予雖求者屢至無厭色
遂得享有多福子女蕃茂孺人又能自其嬰時悉教之
以正其長子紱者生有美質孺人勸守益遣之就學旣
入郡庠孺人夫婦尤能嚴家庭之訓不數年紱果以學
行有進登名薦書游于太學今皇上在潛邸時慎選官
屬紱為吏部所推擇即授典寶未幾守益即世孺人哀
毁若不能生者乃率諸子盡悴以襄葬事遂絶膏沐屏
服飾者數十年益以禮義善道誨諸子使永守益之慶
而光朱氏之門紱旣服除上特陞湖廣道監察御史僅
三載又陞大理寺丞因得以御史秩恩勅贈守益如紱
之職孺人受今封命下紱即具冠服往奉孺人榮溢家
門懽傳閭里而孺人逝矣孺人生洪武已未没在景泰
癸酉十二月二十五日享年七十有五孺人生四子長
即寺丞君次曰旺曰綬曰纓女一人適邑人高名孫男
七人曰瓛曰瑢曰璘曰㻞曰理曰琮曰瑶瓛中癸酉鄉
榜寺丞君聞孺人訃歸謀葬事乃奉其友刑部侍郎周
君之狀纍然喪服來請曰不肖孤卜以景泰五年三月
某日祔葬母孺人于新村先子御史公之塋敢乞銘則
為之銘曰有令女德惟孺人是持有良厥配惟孺人是
歸有繁厥子惟孺人是儀女婦母道惟孺人咸宜故能
享有多福而考終于期茲孺人之安蔵鐫幽石以永貽
明故正議大夫資治尹刑部左侍郎孔公墓誌
銘
公諱文英字世傑系出宣聖之裔大父諱彦明娶曹氏
父志學娶蔣氏自彦明值宋季兵作徙家武安再徙邯
鄲父志學又徙陕西安化縣遂家焉比再世皆積行隱
德弗耀于時志學生五子次即公也公生有美質其父
遣入縣庠從良師友習舉子業中永樂十五年鄉試登
辛丑科進士宣德元年初知江西廬陵縣未幾以事至
京師擢任浙江道監察御史三年累奉璽書巡視北直
隸民瘼事訖條奏所以消弭之方大荷寵賚值浙江黃
岩有健訟者搆捏齊民三千人相聚譸張為非公奉勅
諭俾往體量鞫問公至則取其文狀䆒察端緒所自起
遂得其所以構造者皆羅織之詞一訊衆情皆服立遣
詿連之衆獨械首訟一夫來京處治人皆交口以明果
稱之十年丁内艱正統紀元廷臣奉詔選能御史分理
天下軍政公以廷臣薦乃驛召至京改河南道奉勅清
理江西軍伍九年滿考陞支五品俸仍理前事正統五
年陞湖廣按察使九年丁外艱部屬軍民狀公公平之
蹟相率訴御史乞留御史會奏得旨報可奪情起復涖
事後以事至京師景泰紀元今皇上詔擇有文武才謀
可鎮邊關者吏部以公名上遂陞大理寺卿俾奉勅鎮
守紫荆關及提督緣邊軍務公至練兵有法設險有要
弛置得宜關備大飭内外晏然無警軍民皆得以樂生
興事六年春上以刑部左侍郎員缺且邊關無事乃驛
召公補其缺次年為景泰七年二月二十八日卒于官
詔如例遣官諭祭修墳安葬公生當洪武甲戌五月初
七日卒是年月日蓋甲子一周又三歲矣公娶陳氏生
子男四曰宇曰宗曰宙曰宏女四孫男三公性資温厚
居家孝友接人謙和於世利澹然寡嗜好旣力學尤通
吏事登科為名進士治邑為賢令尹出入風憲綱紀卓
然鎮守邊關事功就緒入貳秋官庶獄明慎其行已歴
官大節可見如此又歴仕清朝荷國家舉推恩之典贈
其祖通議大夫大理寺卿祖妣淑人封其父文林郎監
察御史贈通議大夫大理寺卿母封孺人贈淑人公加
授正議大夫資治尹陳氏封孺人至淑人實有三世䟽
封之榮公旣没又荷聖朝褒恤之典諭祭有文窀穸有
造其可謂有光前後善始善終者矣公之子宗將以某
年月日奉公柩葬于某山之原乃奉公狀纍然喪服來
乞銘則為之銘曰有璞必追有木必材孰人之瑰而用
與違君惟其魁孔牒世輝有胎有胚有敷有為所持不
回所職不隳所積旣徽所成惟丕祖考遠綏嗣慶世纍
甲子訖推幽銘永垂
故沈彦正墓誌銘
君姓沈氏諱本字彦正姑蘇人也沈之先出𥅆季代有
顯人歴宋齊梁陳隋唐尤盛在梁有沈約者文學伏一
時仕至侍中蓋君之遠祖云厥後月湖仕宋提刑庫官
階迪功郎於君為曾祖月湖生正卿仕元淛江仁和縣
典史正卿生君考諱原業儒不仕君少以行義稱嘗構
雙桂堂率兄弟以奉親親没每至葬所輙攀松以泣已
而復為瞻松卷求名公言以揄其志君昆弟二人已為
長嘗喟曰吾先世聞人累累逮先君子雖歛德不耀而
所以望我後人甚鉅吾以經紀門戶事於文儒業已無
及幸吾弟慧而敏誠使其有立以紹先志吾可無憾俾
其弟贄郡先生以禀學焉其後果克成就如君所謂君
於逢掖士尤加敬延賓客必豐殽盛飲極懽而罷家頗
饒貲人以匱告則周之無吝色在鄉里能卑身遜言以
下人故尤得衆譽咸謂其善行出於資性云君娶馬氏
生四子男二人曰旒曰(闕)女二人曰淑清淑安皆適良
族君享年六十有五以疾卒于京師文明之寓館子旒
奉其喪南還道過滎陽時君弟復方為滎陽令能而辯
始由貢士知湖廣蘄水後調是邑以君之没於外哭之
踰時而哀遂卜葬期曰良卜地亦惟良乃泣而謂余曰
吾兄將以年月日歸祔于吳縣太平鄉薦福山之先塋
吾縻于職不得親視其窆悲曷可勝敢以狀請予銘銘
曰允矣沈君不華以質行由内修善斯外及有弟孔彰
有嗣孔立甲子一周五不滿七興化廓然可謂無戚言
祔先塋言厝玄宅礱石鑱詞以著永極
故處士楊君師魯墓誌銘
處士姓楊諱曾字師魯世為河津舊家其大父天錫官
至監事家牒不存莫考其詳天錫生三子曰元曰亨曰
利元無子亨仕元國子學錄生希先仕元絳州學正利
生二子長繼先次紹先紹先生二子曰曾師魯曰侃師
冉師魯即處士也處士生而資質端重不妄嬉戱少與
其弟學益進聲日彰駸駸有仕進之漸處士曰弟為忠
兄為孝各行其志可矣乃退處龍門之故居日以省視
先塋飭敬時祀教誨子孫為事未幾其弟師冉果以學
行貢諸南宫初授湖廣黃州府教授就陞推官處士兩
寓書戒之曰天地間生人至衆能享官秩者幾何郡庠
風化之首府推理刑之司二者皆匪易職汝其勉之其
弟克遵教戒遂以文雅明慎見稱於時而卒遠悔尤以
終其禄於官次處士享年五十有五終於正寢其配劉
固無恙處士二子長曰峙次曰(闕)女(闕)人皆適良族處
士殁後(闕)年其子峙以内外教謹又克進於學遂中永
樂二十一年鄉貢進士因念其家世積行之深先人衍
慶之遠而已得籍其餘澤而獲薦書之光榮獨墓無刻
詞大懼不任顯揚之意遂述其行來徵銘於余銘曰有
浚其源有引其流謙謙處士讓顯樂修進退兩榮於行
為優後嗣本德銘以闡幽
侍御趙君墓誌銘
君諱寬字子裕姓趙氏河南汝寧人高祖誠贈開封府
知府曾大父志善贈吏部尚書大父好德吏部尚書父
毅工部侍郎兼詹事府少詹事惟君先祖考四世生仕
没贈皆顯有名位積善餘慶以及君躬君少而聰穎長
而俊爽壯而恢達讀書為良子弟登科為名進士列官
為才御史其所勵操捐行惟先德之忠孝是肖是嗣推
其心蓋甚將有為而皆弗克自必也饗年四十以宣德
六年十一月十三日卒於京師厥配謀以君之柩歸適
君之弟敏來遂以君之柩歸卜吉於宣德七年月日祔
葬於鶴莊之先塋君所娶尹氏生二女一男女素英桂
枝男通(闕)君於兄弟為次兄曰恭弟曰信曰敏敏好學
而文與余為庚子舉子君與余為辛丑進士敏以余與
其兄弟皆同年且相好也遂狀其事來求余為銘銘曰
或衍其源而不昌其流或豐其才而不騁其游命實尸
之銘以慰幽
山東按察司僉事楊潤妻陳孺人墓誌銘
孺人諱秀瑛姓陳氏山東按察司僉事楊公伯玉之妻
江西瑞州府高安處士仲同之長女也孺人之生淑慎
端靜天性孝友雅異凢女處士為擇所宜配得僉憲公
之賢又為同邑遂以歸之孺人入門恪修婦道旣逮事
僉憲公太夫人趙氏至事其舅松溪處士如其父事其
姑吳夫人如其母處娣姒如其弟妹而又以砥節學力
惟僉憲公是贊是勸楊氏閨庭雍睦而整肅僉憲公業
修而行立者孺人皆與有助焉及太夫人松溪處士吳
夫人相繼没先後孺人相僉憲公治喪祭如儀良多鄉
邦尤稱道之僉憲公旣釋服遂由鄉薦登永樂乙未進
士第拜浙江道監察御史值國家舉推恩之典遂贈松
溪處士如僉憲之職吳夫人與孺人同封于時孺人從
僉憲公官居京師有貨獄者窺僉憲公出密齎白金百
兩來懇孺人孺人遽命其長子蕃執送官卒正以法宣德
四年僉憲公修職舉事有聲繼又荷國家推恩僉憲公
進秩奉政大夫而孺人已病矣孺人疾旣革適其子蕃
至自江南是夕卒正統二年十月日也享年五十有三
矣孺人生子男曰蕡曰芾曰蔚與蕃為四人女二人慕
貞永貞皆未適人孫男曰顯孫女曰遇真明年為正統
三年僉憲公命蕃以一舟載孺人柩南歸將以是年月
日葬於其縣萬石鄕道士岡鳳山錦水間從趙夫人兆
次乃狀孺人行實求為之銘銘曰於乎孺人為女賢于
父母惟德之貞為婦宜于其家惟德之馨故有貴於夫
而命服在躬有積其後而子孫繼承有考其終而歸于
窆封是宜銘以掩幽而永著厥聲
故奉直大夫蒲州知州張公墓誌銘
天順二年七月十七日致仕奉直大夫蒲州知州張公
卒於其家之正寢八月初吉其長子鼎以公狀遣其弟
鼐來乞誌銘葬按狀公諱廉字惟清世為陜西西安咸
寧人公高祖德用仕元翰林學士承旨曾祖思忠祖恭
諒考秉文三世皆蓄善弗耀秉文娶范氏生公有美質
自童穉時已不好戱異凡兒父母鍾愛特甚方十二歲
即遣入郡學從師友習舉子業二十二領永樂癸卯鄉
薦入太學僅三年以才中時用不次選擢刑部照磨未
幾改除山西臨汾縣丞佐政有聲調蒲州判官用保陞
知州事蒲為大州事劇難治公旣正職蒞事乃剗刮積
弊以身率人自家及官皆有撿飭條法教民作業以時
與民以信凡賦調不督而集極力扶植柔善於豪強則
重加繩抑不少貸尤知為州急務修舉學政如有不及
寅恭祀典壇場祠宇悉皆修治蒞事數十年無非法一
事以擾其屬縣予嘗使西蜀道過其州見其廳治落然
無事惟聞誦讀聲問之則曰課吏讀律使知畏法其不
暇游惰耳若公者可謂能其職矣蒲去咸寧甚近時公
父母俱康強乃迎致就養極其娛奉及二親先後没世
俱葬祭盡禮又可謂能其子矣公丁内艱時蒲之軍民
合詞保留又可見其為人所愛慕焉及謝事去時方年
五十有二家居惟教子孫與宗族朋舊過從為事他無
所勞其心又可謂能安於退休者公娶王氏生三子曰
鼎曰鼐曰鼒鼎嘗從予學中癸酉鄕貢方待會試于家
女三長適咸寧士人傅珍次適蒲州守禦正千戸石洵
季適千戶孫達享年五十有七三子皆在側鼎洎其二
弟以是年九月初三日葬于韋曲從先兆也嗚呼公之
行已始終無玷如此是可銘已銘曰或早其發而疾其
萎或惠在人而不及私或豐於前而嗇其垂不萎於早
不偏於施有躬其裕有後其貽胡終無憾公其咸之
墓表
汾隂阡表
河津古河東地我先世自得姓以來即居之鮮有徙寓
四方者故族屬蕃大不下數十百家没而葬于汾隂之
南坡者封樹纍纍焉我先考教諭公旣卒於河内官次
其年冬孤子瑄扶柩還鄉里明年為宣德元年遂以正
月十一日葬于南坡之先塋前三日自他窆啓先妣齊
氏柩以禮祔又二年瑄服徐入朝授廣東道監察御史
瑄竊惟先公先妣鞠育之勤教戒之嚴慶澤之深而藐
末不肖乃有今茲之光榮先公先妣旣相繼即世而欲
以微禄致滫瀡之奉固皆無及是以獨居靜處追慕音
容展轉歔欷痛心泣血而莫知所措因念昔之君子追
惟其親而不能自已者必有纂述之詞勒之金石以發
揚先德若柳子之紀其先侍御歐陽公之表瀧岡是已
顧小子瑄曷敢自附於前賢然念大恩之莫報抱終天
之大戚而所以表述先德之心出於悲思繾綣之餘而
不能自己者亦竊冀其萬一焉是用摭取先公歴官行
已之詳叙次如左先公生於元季甫七歲先大父即授
以四書先公誦習晝夜不輟比十餘歲皆能暗記不漏
一言旣而以選拔為縣郡弟子員益肆力於經史子集
諸書時國家肇運興創百度以元季科目文字過於冗
衍而古賦乃詞章之流遂定新式皆從簡約而古賦易
之以論文格旣新士多病於舊習而卒莫能變獨先公
以經理充為舉業即合其程度先進老生皆推讓之而
後學小子有所述作學官儒師必悉令先公為之删潤
焉洪武甲子行科舉先公以書經應山西鄕試一往即
領薦明年為洪武十八年試南宫授北平真定府元氏
縣儒學教諭年二十九矣時建學未久士荒於習先公
以身率之時束以教條比及九年而諸生行業可觀者
衆官滿赴闕太祖高皇帝詔吏部擇儒官可備顧問者
吏部以二十員名上而先公與焉每旦禮官引入敘立
於丹陛内百官退乃退太祖高皇帝當御奉天門命諸
儒臣講五經先公講書大禹謨音暢義明克動宸聽及
罷流軰咸推道焉凡三閱月仍授河南開封府鄭州滎
陽縣教諭其先校官以教無成績罷去先公深念教法
隳弛無以稱育材意乃擇諸生之秀者列之别室為定
程法以嚴督之餘亦因其資使進於學先公率以五鼓
而作終日為諸生盡所以誘勸磨礱之道或至日中未
食亦不知倦也如是者五年諸生業已就緒以北方罷
學改官四川馬湖府平夷長官司吏目其地古西南蕃
去中國絶遠時瑄輩皆幼先公㩦持以行水陸間關萬
里旣至其處則人皆苗䝤雜類野無良田率芟山而火
之側耕危穫苟以給食江流迅暴每盛夏水漲則舟楫
不通商旅殆絶官無廨宇俸無儲積先公不以其地僻
惡介意欣然結茅以居資以衣食克己守約一毫無所
私於人或至食不繼累日怡如也先妣復能薄衣食安
貧淡以助其廉於上下以賄交者一切閉絶惟於民事
則盡心焉若饑渴之於飲食故人雖苗獠亦皆心服而
樂道之永樂紀元詔諸改官者悉從舊明年冬復任滎
陽舊生卒賴成就而資任用者比跡相望任滿移官玉
田勤誨如在元氏滎陽時固無怠人才亦不减於昔九
年為永樂十七年徙教鄢陵丁先大父憂去官繼丁大
母憂家居五年起復為河内教諭到官未久仁宗皇帝
御極朝京師歸道病輿至任卒洪熙元年三月初一日
也享年七十有一矣嗚呼我先公自讀書應舉入仕一
聽之自然未嘗少屈以干人歴官三十餘年教人治民
必勤必盡不以秩卑禄薄而分外有一毫僥冀心是雖
不得大行於時而操持施措亦可概見矣先公天資謹
厚簡澹寡欲幼即不妄嬉戱在庠序端坐終日出入造
次以禮自持交友未嘗至於變色每休假歸入里門恭
謹過甚見老少咸接以敬讓無毫髮矜傲態鄕里父老
至今談先輩在庠序有行義者必舉先公為首其在元
氏迎大父母就養極恭順之道俸廪餘資一錢尺帛皆
歸之大父母室而已無私積於宗族尤極念恤於子孫
尤極慈愛事上恭而不諛處僚友和而不比奉身極儉
一毳襪或數年不易食取充腹而不屑於滋味衣取雅
潔而終身無文繡器用麤朴而不求華巧衾褥用大布
為之不厭所至廨宇因其故而無所增飭雖或支撑隘
陋風雨不蔽而居之裕然囊篋不問有無惟於為學為
教則汲汲若不及至白首皆然與衆會集或縱酒喧嘵
已獨默然靜處若無所聞者性不喜酒飲不過三爵教
人以身先之每日常以鷄鳴而起未有至旦而出者教
瑄輩為學以正心修身為切要瑄少性急易怒嘗大書
于窗曰暴怒猶有亦宜戒之瑄自是痛自克治而不敢
恣戒家人衣食以省儉或見飲食稍豐必顰蹙曰汝等
不知農作之艱難而乃如是其為學以仁義道德為本
析經義以先儒氏說為主為文詞以理勝而不為浮靡
論道以三綱五常為大而異端邪怪之說無以干其思
嗚呼我先公處心制行為學之正自少至老無所矯易
又可見矣重以大父母義方之訓培於前先妣嫓德之
賢助於内故居易履順保節遠尤永終官禄歸祔先塋
誠所謂善始善終者矣而小子瑄又以庚子河南鄉試
忝登辛丑進士第始仕即叨清要所謂鞠育之勞教戒
之嚴慶澤之深誠不可誣而罔極之恩旣無所報用敢
僭摭歴官行已之實流涕頓顙表於墓次以明我先公
承休於躬衍慶于後者尚未已而我後之人當恪恭孝
思永永服膺先德以求無忝所本云
敬軒文集卷二十二
