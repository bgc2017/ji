方簡肅文集卷三
明方良永撰
序
贈郡貳朱侯秩滿九載序
皇帝元年戊申錢塘朱公士容以儲才試吏部第優等
來同知興化府事既十一年戊午公滿九載將獻績去
陟明有日郡之寮寀若衞帥若邑大夫若兩庠文學若
鄉之貴宦咸屬鉅筆贈公以美成績致厚期而屬予言
者郡尚義官某等凡若干人也予弗工於言然素辱公
愛又重違某等之請誼不可終辭惟士蒞政強勉以善
其初久則寖懈以弛者恒情也其不然者才且良者也
惟民於官居位則畏其威滿則幸其去者勢也其不然
者官之才且良足以感悅之也若吾朱公性嚴而方質
敏而精自其韜屈之時涉歴淹貫其於不懈于位以媚
乎民者已素計熟定於胸中不腆敝郡辱公來臨雖卧
而理可也而公山澤之癯若不勝衣其始至也民或懼
其憊而奪於吏吏或虞其艱於持久而得以售其術公
竊念曰治民猶治田也嘉穀是親稂莠為讎者善治田
也恣黠吏以稂莠吾民咎將誰執故公以讋其悍明以
燭其欺詳慎嚴密以擿發其隠其或放縱為奸格弛公
令者公悉置之法不少貸吏於是縮首咋舌莫敢肆其
故態以為民緇蠧公乃察土風釐強弱禮其良鋤其慝
疏决其凝滯蘇息其凋瘵比及三年苛除嬈解而公之
政行矣公曰未也吏不禍民而已未臻於理也持之六
年吏果信公之不可犯惟公指揮民亦寧於幹止果見
吏之不足畏兩稅登三木廢而公之政孚矣公曰猶未
也民不畏吏而已未底於成也持之九年漸磨久而誠
意交事中律度物循軌則民與吏相忘而公之政聲暴
於下烝於上矣夫公欲治民必先之治吏明公果斷閱
九年如一日非才且良而能之乎昔魯子敬稱龐士元
非百里才使得治中别駕乃可展其驥足别駕今郡貳
也驥以儗君子政取其才良也然則公非所謂其人耶
或專指理尺籍之精審者譽公小公者也善最書而異
擢至又公所宜有而不足多者也予故略之而書其大
使公因予言而益堅其素履於異日則愛公頌公者豈
特一興人哉
贈郡守張白齋公致仕序
士君子之出處無常惟其是而已實見得是者蓋寡矣
嗜進者溺於出非也恬退者甘於處亦非也何品藻人
物者恒退是予而司銓衡者亦每注念於若人而奬以
示勸庸非以出之非是者徒為失已而反是猶足以勵
俗故耶於戲此可為世道慨矣若吾郡守白齋張公之
出與處其皆庶幾於實見得是乎抑直為今所奬予而
徒收勵俗之譽乎公少有竒節厭俗學為文辭必上躐
魏晉為五言詩必出入陶謝櫽&KR0034;陳黃或時出新句竒
崛變化如龍行天蛟出壑雷電晦冥風雨交作人莫之
測公既邁往即無意進取有勸公舉進士輒掉首弗答
至尊翁先生督責之嚴乃不得已為科舉業既成進士
復棄去故於詩若文造詣益專擅名者反後焉由進士
為大理為吾郡馭衆惟寬蒞事惟簡不屑屑取能吏名
亦不求速化公庭晝寂則託興寫懷時與素翁右臺相
酬和間洒茅龍作草書遒勁有體石翁内翰殆不能過
公於富貴泊如故在郡六年乞歸者再今年春歸心益
急公牒屢上而巡按藩臬諸公咸慰留不可公乃自上
疏情迫詞懇若不能一日留者其視緋衣象簡曾不若
角巾野服之便䨥旌五馬曾不若扁舟短棹之適黃堂
畫戟曾不若茅齋几研之幽以淨莆山水雖竒勝曾不
得一遊亦孰若四明之湖光嵐翠為公所有可以朝夕
至之為樂宜公之决有歸志也巡按胡公知公不可留
乃援恬退例為乞轉官致仕上亦嘉公志下吏部議擢
公福建參政俾得遂所請以去報至公欣然戒行李就
道若公者其始終完名而無玷缺者歟泰之初九曰拔
茅茹以其彙征公之出無以是乎遯之九五曰嘉遯貞
公之處亦何負焉故謂公為出處皆是可也謂為今所
奬予而收有勵俗之譽亦可也何也勇於退者難乎其
人也兩庠諸文學感公之德相率請予文以贈予亦辱
公知者又忍以不文辭故叙公出處之正以壯公行且
以復諸文學之請公琦名君玉字鄞望族也
贈邑侯雷君獻績序
均之任也縣難均之為縣也麗郡多士夫尤難麗郡守
掣其肘志柅弗行多士夫責備者衆煩言易興令脂韋
其間自貽尸素之羞者荏也過為磯激甘速中傷之禍
者亢也二者胥失也不尤難哉莆亦難邑也來令予莆
者弗荏弗亢下宜民上獲守中信於士大夫耳目所及
得二人焉今御史大夫洪公克毅進士雷君孟升是也
克毅公炯炯見芒角君沉塞渾涵具有遠識紛乎吾前
並成敗利鈍而臆之無錙銖爽故視天下之事若無難
為視篆甫閱月守檢齋馮公繼至民方跂踵以須協心
之政士夫方旁觀異同以驗成敗君亦未敢必守之知
且信既而心孚道洽如出一軌民所便者君曰可守亦
曰可輒行所不便者君曰不可守亦曰不可輒罷治化
旁流聲名並起莆士大夫莫不欣然異之何其難而易
邪物以類應人以心感心異跡不可強而合夫廉而不
劌平而不苛君是心守亦是心莆士夫亦是心是惟無
感感則必應有相成而無相忌見其易而不見其難君
常俸外無長物自奉菲惡庭絶饋遺之跡孔姑臧賈僊
遊有然者子視吾民敲朴弛浮費節營繕不興鬻子輸
稅者涕泣贖還之召之於上蔡何之於益昌似焉追呼
之符不授於徒隸受賕蠧法之吏縮首屏息寇巴東周
浙川之遺風矣齋醮樗蒲諸禁則陳雩都之正俗也堤
堰斗門之修則曾會稽之興利也使君澤於外而漆其
中乃號於人曰我廉平我廉平誰其信之人弗信守士
夫可深紿耶政成入報必書上最留必為御史君亦將
不難為御史矣君行合莆士夫屬予贈言予故從而叙
述之使為縣者知難易存乎其人而不繫於其地也
贈郡博蔡我齋致仕序
士君子禔身之大節有二明義利也决去就也然未易
能也溺於利者忘義急於就者恒依依不忍去有如我
齋其庶乎我齋少承庭訓長從陽明王先生遊有志節
不為俗學丁卯舉于鄉試禮部不第意教官可就陽明
先生止之曰子以教官為易為乎其頫卭於人一也自
是歸卧不出者十年丁丑成進士仍初意疏乞得教授
吾郡上官未浹旬日即欲辭去曰陽明先生不我欺也
鄉縉紳懇留之乃與諸生約端趨向篤踐履母傲以亢
毋諂以卑毋脂韋突梯以媚世諧俗於是贄節餽遺皆
不受養母之外泊如也於是祭必禋潔鄉飲必慎選擇
弗襲其故也於是司教以憂去者有助諸生之貧者有
助弗量其出入之豐約也甫六閱月士風翕然丕變而
去志復作矣十月望日具冠服辭聖廟即别諸生曰吾
無緣師汝矣諸生咸咨嗟垂涕跽而請曰弟子之遊郡
庠也遠者二十有餘年近者十年七八年又近者三四
年乃今始得吾師何來之暮而去之亟耶我齋曰吾之
去也猶吾之來也陶靖節彭澤八十日而吾倍之矣二
三子何患乎無師諸生知其决不可留乃奔于鄉縉紳
又羣留之不可乃召命畫史肖其像將祠之而乞言以
頌其美予聞有道者重内喪已於物謂之倒置之民我
齋明於義利之辨决於去就之幾如此不謂有道之士
邪予知其去而歸其鄉也不徒放浪江湖自適其閑雲
野鶴之性而已將以鄉先生自處以所得於父師者陶
鎔後進考德問業者不虛其來異日出而仕焉皆將自
樹立以無我齋愧則其去猶就也顧不偉哉而諸生戀
戀不忍之意猶鬱鬱乎弗紓予辭也拙無能遽觧之
贈朱司訓秩滿序
弘治十年丁巳春三月上澣是為郡庠貳教朱先生秩
滿之期闔郡士夫暨所與同官交遊者皆感其平素惜
其仳離各求諸縉紳士之能言者言以贈之於是邑庠
貳教吳先生率其寮友謬以序文見屬予故吳先生門
下復於先生有夙好言雖陋誼不容辭乃為之序曰官
不必崇要於職之稱施不必博要於心之誠誠則動物
而職之稱在是強勉修飾以取媚一時者其術易窮及
其久也衆怒羣猜惟恐其去之不亟伊誰感而惜之又
誰追而思之乎今之就教職者恒以其秩之卑而所施
不溥為恨遂並與其官而曠之蓋未之思也一命之士
先後挾所有以教吾郡邑者多矣其善於去者予耳目
所及得二人焉其一曰邑掌教浮梁程先生應韶程之
得代也送者數百人為文凡若干首瀕行之日咸歎惋
咨嗟若去其親戚然是豈可以倖致哉程既去後四年
復得先生先生之始教吾郡也人謂其敏而年少歴履
未諳易視之先生嚴其約束徐而導之乃敦本實以抑
浮靡門生有郭紀者與其弟纓友恭無間先生首表於
儔衆中禮而異之衆自是翕然知所嚮方先生於寮友
處若昆弟善則相成有過則相規正於賢士大夫之家
食者師而友之嚴憚切磋所積益充以肆郡守黃岩王
南郭公嚴毅方正最慎許可先生事之不亢不阿情義
既孚聲聞亦馳遂兩檄先生署平海僊遊學事適僊遊
令缺復以先生署掌邑事蓋知先生之所蓄足以勝之
無疑也若是者謂非一誠足以動物為克稱其職者乎
世之人乃謂人心可以智籠術馭而忠信仁義果無所
用不亦厚誣也哉今日之去人咸感而惜之也固宜去
而思之於後也亦宜然此未足為先生多也先生嘗告
予曰世路嶮巇知止不殆一丘一壑亦足自娱繼自今
我其反我初服陶我天真矣予首肯之而中未之信先
生言之至再予竊私謂先生信人也其誠於退也猶其
誠於進也斯言尚不妄然猶未敢實以告人也今先生
去矣其果不為聲利所奪以無食其言豈非清時一盛
事哉然恬退者士君子之美行崇奬恬退者朝廷之懿
典戔戔束帛又烏知不起我先生於寬閒寂寞之地耶
子不佞好成人之美故於贈言之章樂道之以壯行色
先生名鳳别號忍菴世為浙之嘉興人
贈王司訓致仕序
莆所謂文獻之邦也仕莆者匪政之難亦教之難匪政
教之為難難乎其人也有其人則政譽四馳聲教旁溢
其來也惟恐後其去也惟恐亟而綣戀不忍舍之情往
往於臨别見之此人心之公也可倖致哉予家食七年
矣歴觀夫司政教足以繫屬人心於不解者得二人焉
覺軒雷孟升我齋蔡希淵是也嗣希淵而去者誰耶休
齋李子興翠晩王裕夫得無似之乎裕夫峭拔自信恥
為隂回奄媚之行少不好狎長益肆力于學微言奥義
剖折其精口耳誦說者見之其容赧然補邑庠生私試
每列優等藩臬諸公爭致為弟子師裕夫嚴立條約莅
講席正襟危坐立門下士於兩隅欽肅無譁講罷閉門
不出或夤緣至前乞通關節即厲聲斥之立麾使去其
不可干以私如此故諸公咸愛重之以數竒屢屈場屋
竟以貢入太學銓授吾興司教私喜曰吾不能隨計吏
以角禮闈而得試内庭教名郡吾願足矣始至稜稜然
人莫敢親徐察之心地皦然不獨異不苟同不矯以外
飾於是門弟子憚其彊直士大夫服其嚴重郡之長貳
亦以其不阿也異視之然卒孤立難合裕夫不恤也齋
居無事書聲琅琅如童子時日以詩文自課皆有體裁
可諷誦與諸生講解經義必紬繹古聖賢立言之旨聽
者洒然莆邃於經者或讓焉夫教人自自學始裕夫好
學至老不倦而其為人與為教又足以厭服人心宜其
來也人幸之去也人惜之昔晦翁以青天白日磊磊落
落為君子而歸之梅溪裕夫梅溪後也其亦求無忝厥
祖而肖其大也乎顧予言不足為裕夫重而予友黃主
靜林與平合謀於衆必予言之屬曰吾師意也予故為
序人心之公以為司教者勸教勸政亦勸庸知無因予
言而興起者乎裕夫之鄉有憲長伯韶者予同年友也
其平生自許也不輕裕夫歸與之遊其必有合也夫
壽陳隠君七十序
陳隠君宗器氏予舊友也性嗜學樂與鉅公碩士遊弱
冠執經李内翰之門與今右臺林見素同筆硯公視之
不敢輕以忽提學未軒黃公重許可恒語人曰陳生每
見必以疑質殆非今學者所居涵江迤北距城無慮二
十餘里向自予病歸被斥歸及今謝事歸輒來造吾廬
不憚再至阿堵烱然言談峭直叱唾奸䛕如不欲與同
覆載人以戇視至論其先王父鹽城教諭公先大夫封
員外郎公伯兄少參東洲公性行遺事鏗鏘炳發能使
人聳聽歆豔今年七十矣正月十日誕辰也戚屬黃瑀
鄭諒如干人將以是日觴隠君為壽二子者豫詣予乞
言乃揖而進曰是善士也壯歲抱璞弗售即以所業付
震器九成而甘於韞匱先隴與宅第之隙松蓋森鬱不
易株計半其手植宅右結屋數楹榜曰萬松以寓志因
以自號日游息其中賓至瀹茗燃香論往事或雜農談
景與意會時於詩發之若懵然無預人世也惟郡大夫
當讀法以賓禮延致一出歲饑為鄉邑乞減稅一出旱
禱雨致齋一出休養如此是不與造物者爭也間推緒
餘以鎔陶後生綽有型範旁通黃岐堪輿之術亦自名
家嘗試輒效弗利厥報波潤于鄉如此少孤奉母蔡宜
人能終慕事東洲與仲兄山林野叟如温國之於伯康
也嘗為東洲詣闕白貝錦之冤艱險不避祀事必嚴墓
謁以時圮必修敦于倫紀孝于先也如此是壽之基也
故年躋七袠皓髮丹顔行無蹇步由是而耋而耄期殆
必得也先生雅知隠君曷侈以文夫澹而無求固養神
之道况基之之厚如前所云隠君之壽其有涯耶二子
之言足徵也予復何言雖然二子之乞予言也隠君意
也予曷敢辭遂書以與之俾藉手為隠君壽
壽林西坡七十序
深山長谷多難老之民而長生久視全其天年者必鳩
居鷇食倥侗而顓蒙原壽者數為此言非以其逸且拙
耶信斯言也通郡大邑多材藝知能而飛騰宦路者將
不得以壽稱耶西坡林君景初莆望族也居郡城東少
辟公府以年勞為保昌尉出入瘴鄉恒戒嚴罔敢弛備
亦不遑暇逸矣而君也擘畫有方事集而譽起為從事
而官長悦之為尉而小民頌之咸曰材且能是豈拙者
所能辦哉致事家食餘十年今七十矣視聽步趨猶壯
年也髮強半猶鬒齒猶固面猶渥丹坐立無欹倚飲醇
嚌胾前後不待祝而無哽噎即今驗後踰七而八而九
而百歲可前卜也其壽也不與向所言不類耶予意壽
有相有基君方面大耳豐頷廣額背厚而胸夷且有眉
豪項絛固壽相也心地平曠與物無競赴人之急不遺
餘力以幹蠱付伯子顯揚事責之仲子無役役以犯既
衰之戒時與劉孺人並坐高堂指揮家政或弄孫而嬉
閨門雍肅間速客西坡草堂歡洽竟日不昏眩於聲色
之娱固壽基也君之壽不以是耶難者曰原壽之言固
為未融子之言亦未必盡然也子之妻祖古廉先生西
坡從父兄也眉稜雙起額凸眼凹顴横屬於耳癯然一
翁而年踰八袠何也曰是皆壽相也子以腴瘠求之耶
抑予此言固淺壽基之說子得復破之乎曰此則祝壽
者之常談夫人能言之子焉得擅其說且世亦有不培
基而黃其面台其背龍鍾以耄者何曰此殆所謂適然
之數倖也非獨壽也貴與富咸有倖而致者矣君誕辰
在仲冬十又七日予圖所以為壽别無竒語故書此以
為華筵頌禱之助
壽章太安人詩序
稱人之善必本於家庭之教而母教視父兄為尤切稱
人之壽必本其人之有德而女德不越閨壼為難知然
則奚從而攷亦徵諸其子而已矣不觀吕榮公不知有
申國夫人不觀歐陽文忠公不知有韓國夫人不觀崔
庫部不知有盧夫人昔之名公鉅卿由母教而成者未
易悉數吾郡伯馮公壽母章太安人岳池望族也少歸
其先主事公閨門有度每誦侯夫人子皆母致之言即
以母教自任相主事公宦遊以清白傳郡伯成進士為
戶部時迎太安人就養京邸比得郡又奉而南郡伯之
言曰吾母意也非徒養也蓋將以便教責即此已可以
覘太安人之賢不誣今觀郡伯下車以來崇儉約絶遊
讌間速客亦不張樂一切浮費裁省無遺其慎如此庸
非太安人有事事循規蹈矩之教如申國乎俸入外無
長物鄉士夫餽遺弗受甘旨之需平鬻于市自奉猶未
遇時也其廉如此庸非太安人有貧乏好消息之教如
崔母乎斷獄既審克矣猶惴惴焉冤在細民之恐不任
情為喜怒其敬于刑如此庸非太安人有求生無憾之
教如韓國乎由郡伯而知太安人之有教由太安人之
有教而知其有賢德德壽之基也今年躋古稀神清體
徤珠翟霞帔坐高堂以享一郡之養拜子婦若孫於堂
下樂融融不可名狀夫豈偶然十一月廿有五日設帨
之辰也鄉之士夫與邑庠之僚屬咸議製錦軸以為壽
郡伯入啟太安人止之曰士夫之賢而仁者事之友之
僚屬之廉者禮之其不然者督戒之汝之職也奈何以
我誕日重勞羣公諸執事乎其為我固辭我方以汝父
不逮為慊無賀也亦不敢以宴即此又知太安人賢於
人者遠而基夫壽也將未易涯然詩文業已具矣郡博
士蔡君希淵偕其寮莫君必亨李君子揚王君裕夫合
冊於邑侯雷君孟升共得詩若干首而余僣為之序是
舉也樂而思文而質敬而不諂有三善焉其可傳為故
事也夫
方簡肅文集卷三
