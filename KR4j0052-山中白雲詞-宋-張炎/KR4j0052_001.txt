







　　欽定四庫全書

　　山中白雲詞巻二　　　　　宋　張炎　撰

　　臺城路

　　寄姚江太白山人陳文卿(別本文卿作又新)

　　薛濤牋上相思字重開又還重摺載酒船空眠波栁老
一縷離痕難折虛沙動月嘆千里悲歌唾壺敲缺却說
巴山此時懷抱那時節　寒香深處話别病來渾瘦損
懶賦情切太白閒雲新豐舊雨多少英遊消歇回潮似

咽送一㸃秋(一作愁)心故人天末江影沈沈露(一作夜)涼鷗
夢闊(却說二句詞綜本作記得巴山此時懷抱那時說與此二本皆不同)

　　(别本)薛濤牋上相思字重開又還重摺太白秋聲東瀛
栁色誰把柔條相(一作猶)結虛沙動月嘆千里悲歌
唾壺敲缺却說巴山這回知是甚時節　紅香深
處話别病來渾瘦損獨抱情切笑裏移春吟邊嘅
古多少英雄消歇回潮似咽送一㸃秋心故人天
末江影沈沈露涼鷗夢闊


　　聲聲慢

　　送琴友季靜軒還杭

　　荷衣消翠蕙帶餘香燈前共語生平苦竹黄蘆都是夢
裏游情西湖幾番夜雨怕如今冷却鷗盟倩寄遠見故
人說道杜老飄零　難挽清風(一作泠然)飛珮有相思都在
斷栁長汀此别何如一笑寫入瑶琴天空水雲變色任
愔愔山鬼愁聽興未已(一作待去也)更(一作又)何妨彈到廣陵

　　水龍吟


　　春晚留别故人(别本春晚作客中)

　　亂紅飛巳(一作盡)無多豔遊終是如今少一番雨過(一作遏雨)
一番春減催人漸老倚檻調鶯捲簾收燕故園空杳奈
關愁不(一作未)住悠悠萬里渾恰似(一作却一似)天涯草　不
擬(一作礙)相逢古(一作故)道(一作長汀懽笑)纔疑夢又還驚覺清風
在栁江摇白浪舟行趁曉(一作吟窗剪燭郵亭維纜山晴水曉)遮莫重來
不如休去怎堪懷抱那知又五栁門荒曾(一作多)聽得鵑
啼了


　　一蕚紅

　　賦紅梅

　　倚䦨干問緑華何事偷餌九還(一作華)丹浣錦溪邊飱霞
竹裏(一作外)翠袖不倚天寒照芳(一作苔)樹晴光泛曉䕶(一作
誤)么鳯無處認冰顔露洗春腴風摇醉(一作翠)魄聽笛江
南　樹(一作枝)掛珊瑚冷月嘆玉奴妝褪仙掾詩慳(一作閒)
謾覓花雲不同棃夢(一作素被羞熏棃雲無夢)推篷恍記孤山步夜
雪前村問酒幾銷凝把做杏花看得似古桃流水不到

人間

　　祝英臺近

　　與周草窗話舊

　　水痕(一作草痕)深花信足(一作了)寂寞漢南樹轉首青(一作清)隂
芳事(一作意)頓如許不知多少銷魂夜來風雨猶夢到斷
紅流處　最無據長年息影空山愁入庾郎句玉老田
荒心事巳遲暮幾囘聽得啼鵑不如歸去終不似舊時
鸚鵡


　　月下笛

　　孤遊萬竹山中閒門落葉愁思㸃然因動黍離
之感時寓甬東積翠山舍

　　萬里(一作竹)孤雲(一作峯)清遊漸遠故人何處寒窗夢裏猶
(一作曽)記經行舊時路連昌約略無多栁第一是難聽夜
雨謾驚回凄悄相看竹影擁衾誰語　張緒歸何暮半
零落依依斷橋鷗鷺天涯倦旅(一作抱影)此時心事良苦只
愁重洒西州淚問杜曲人家在否(一作怕不是當初伴侣)恐翠袖

正天寒猶倚梅花那樹

　　水龍吟

　　寄袁竹初

　　幾番問竹平安雁書不盡相思字籬根半樹村深孤艇
䦨干屢倚遠草兼雲凍河膠雪此時行李望去程無數
并州回首還又渡桑乾水　笑我曾遊萬里甚匆匆便
成歸計江空歲晚栖遲猶在吴頭楚尾疎(一作獨)栁經寒
斷槎浮(一作漂)月依然憔悴待相逢說與相思想亦在相

思裏

　　綺羅香

　　紅葉

　　萬里飛霜(一作霜飛又作一夜新霜)千林落木(一作千山木落)寒豔不招春
妒(一作翻成春樹)楓冷呉江獨客又吟愁句正船艤流水孤村
似花繞斜陽歸路(一作芳樹)甚荒溝一片凄涼載情不去載
愁(一作秋)去　長安誰問倦旅羞見衰顔借酒飄零如許
慢倚新妝不入洛陽花譜(一作小字金書心事已成塵土)為回風起舞

尊前盡化作斷霞千縷記隂隂緑遍江南夜窗聽暗雨

　　洞仙歌

　　觀王碧山花外詞集有感

　　野(一作亂)鵑啼月便角巾還第輕擲詩瓢付(一作趁)流水最
無端小院寂歴(一作寞)春空門自掩桺髪離離如此　可
惜歡娯地雨冷雲昏不見當時譜銀字舊曲怯重翻總
是離愁(一作愁音)淚痕灑一簾花碎夢沈沈知道不歸來尚
錯問桃根醉魂醒未


　　新雁過妝樓

　　賦菊

　　風雨不來深院悄(一作曉)清事正滿東籬杖藜重到秋氣
冉冉吹衣瘦碧飄蕭摇露梗膩黄秀野拂霜枝憶芳時
翠微喚酒江雁初飛　湘潭(一作澤)無人弔楚嘆落莫自
采誰寄(一作記)相思淡泊生涯聊伴老圃斜暉寒香應遍
故里想鶴怨山空猶(一作人)未歸歸何晚問徑松不語只
有花知


　　江神子

　　孫虛齋作四雲庵俾余賦之兩雲之間

　　竒峰相對接殊庭乍微晴又微隂舎北江東如葢自亭
亭翻笑天台連雁蕩隔一片不逢君　此中幽趣許誰
隣境雙清人獨清采藥難尋童子語山深絶似醉翁遊
樂意林壑靜聽泉聲

　　塞翁吟

　　友雲


　　交到無心處出岫細話幽期看流水意俱遲且淡薄相
依凌霄未肯從龍去物外共鶴忘機迷古洞掩晴暉翠
影濕行衣　飛飛垂天翼飄然萬里愁日暮佳人未歸
尚記得巴山夜雨耿無語共說生平都付陶詩休題五
朶莫夢陽臺不贈相思

　　祝英臺近

　　耕雲

　　占寛閒鉏浩渺船艤水村悄非霧(一作靄)非煙生氣(一作意)

覆瑶草蒙茸數畝春隂夢魂落寞知踏碎棃花多少

　　聽孤嘯山淺種玉人歸縹緲度晴峭鶴下芝田五色散
微照笑他隔浦誰家半江疎雨空吟斷一犂清曉

　　風入松

　　岫雲

　　捲舒無意入虛𤣥丘壑伴雲煙石根清氣千年潤覆孤
松深䕶啼猿靄靄靜隨仙隠悠悠閒對僧眠　傍花懶
向小溪邊空谷覆流泉浮蹤自感今如此無心萬里行

天記得晉人歸去御風飛過斜川

　　瑶臺聚八仙

　　為野舟賦

　　帶雨春潮人不渡沙外曉色迢遥自横深靜誰見隔栁
停橈知我知魚未是樂轉篷閒趁白鷗招任風飄夜來
酒醒何處江皋　泛宅浮家更好度菰蒲影裏濯足吹
簫坐閱千帆空競萬里波濤他年五湖訪隱第一是吴
淞第四橋𤣥真子共遊煙水人月俱高


　　疎影

　　梅影

　　黄昏片月似(一作映)碎隂滿地還更清絶枝北枝南疑有
疑無幾度背燈難折依稀倩(一作靚)女離魂處緩步出前
村時節看夜深竹外横斜應妒過雲明滅　窺鏡蛾眉
淡抹為容不在貎獨抱孤潔莫是花光描取春痕不怕
麗譙吹徹還驚海上燃犀去(一作處)照水底珊瑚如(一作疑)
活做弄得酒醒天寒空對一庭香雪


　　木蘭花慢

　　書鄧牧心東遊詩巻後

　　采芳洲薜茘流水外白鷗前度萬壑千巖晴嵐暖翠心
目娟娟山川自今自古怕依然認得米家船明月閒延
夜語落花靜擁春眠　吟邊象筆蠻牋清絶處小留連
正寂寂江潭樹猶如此那更啼鵑居㕓閉門隱几好林
泉都在臥遊邊(一作編)記得當時舊事誤人却是桃源

　　風入松


　　陳文卿酒邊偶賦

　　小窗晴碧颭簾波晝影舞飛梭惜春休(一作猶)問花多少
栁成隂(一作隂成一作栁隂中)春巳無多金字(一作塵篋)初尋小扇銖
衣(一作山房)早試輕羅(一作乍試泥金巧扇初裁水碧輕羅)　園林未肯受清
和人醉牡丹坡嘯歌且盡平生事問東風畢竟如何燕
子尋常巷陌酒邊莫唱西河

　　臺城路

　　遊北山寺(别本作雪竇寺訪同野雲日東巖)


　　雲多(一作雪深)不記山深淺人行半天巖壑曠野飛聲虛空
倒(一作側)影松挂危峰疑落流泉噴薄自窈窕尋源引瓢
孤酌倦倚高寒少年遊事老方覺　幽尋閒院邃閣樹
涼僧坐夏翻笑(一作深占)行樂近竹驚秋(一作敲茶)穿蘿誤晚(一作
閒坡種藥)都把塵縁消却東林似昨(一作東隣舊約)待學取當年晉
人曾約童子何知故山空放鶴(一作算只有淵明至今寥寞動是千年未歸華
表鶴)

　　還京樂


　　送陳行之歸吴

　　醉吟(一作遊)處多是琴尊竟日松下語有筆牀茶竈瘦笻
相引逢花須住正翠隂迷路年光(一作華)荏苒成孤旅待
趁燕檣休忘了𤣥都前度　漸煙波遠怕五湖凄冷(一作
西子)佳人袖薄修竹依依日暮(一作依然見了須說千愁萬緒)知他甚處
(一作日)重逢(一作來)便匆匆(一作忙)背(一作帶)潮(一作人)歸去莫因
循誤了(一作却)幽期應辜舊雨佇立山風晚月明(一作明月)摇
碎江樹


　　臺城路

　　章靜山别業㑹飲

　　一窗煙雨不除草移家靜藏深窈東晉圖書南山杞菊
誰識幽居懷抱疎隂未掃嘆喬木猶存易分殘照慷慨
悲歌故人多向近來老(一作少)　相逢何事欠早愛吟心
共苦此意難表野水無鷗閒門斷栁不滿清風一笑荷
衣製了待尋壑經丘遡雲孤嘯學取淵明抱琴歸去好

　　梅子黄時雨


　　病後别羅江諸友(别本作病中懷歸)

　　流水孤村愛塵事頓消來訪深隠向醉裏誰扶滿身花
影鷗鷺相看如(一作驚相比)瘦近來(一作茂陵)不是傷春病嗟流
景竹外野橋猶繫煙艇　誰引斜川歸興便啼鵑縱少
無奈(一作爭忍)時聽待棹擊空明魚(一作烟)波千頃彈到琵琶
留不住最愁人是黄昏近江風𦂳一行栁絲吹暝

　　西子妝慢

　　吴夢窗自製此曲余喜其聲調妍雅久欲述之

而未能甲午春寓羅江與羅景良野遊江上
緑隂芳草景况離離因填此解惜舊譜零落
不能倚聲而歌也(别本羅景良作陳文卿)

　　白浪摇天青隂漲地一片野懷幽意楊花㸃㸃是春心
替風前萬花吹淚遥岑寸碧(一作殘山剰水)有誰識(一作看)朝來
清氣自沈吟甚流(一作風)光輕擲(一作把)繁華如此　斜陽
外隱約孤村隔塢閒門閉漁舟何似(一作自)莫(一作不)歸來
想桃源路通人世(一作問桃開未)危橋(一作樓一作欄)靜倚千年事都

消一醉謾依依愁落鵑聲萬里

　　聲聲慢

　　賦漁隠

　　門當竹徑鷺管苔磯煙波自有閒人棹入孤村落照正
滿寒汀桃花遠迷洞口想如今方信無秦醉夢醒向滄
浪容與淨濯蘭纓　欸乃一聲歸去對筆牀茶竈寄傲
幽情雨笠風蓑古意謾說𤣥真知魚淡然自樂釣清名
空在絲綸笑未已笑嚴陵還笑渭濱


　　湘月

　　余載書往來山隂道中每以事奪不能盡興戊
子冬晚與徐平野王中仙曳舟溪上天空水
寒古意蕭颯中仙有詞雅麗平野作晉雪圖
亦清逸可觀余述此詞蓋白石念奴嬌鬲指
聲也

　　行行且止把乾坤收入(一作拾)蓬窗深裏(一作把乾坤清事攬歸篷底)
星散白鷗三四㸃數筆横(一作秋)塘秋(一作清)意岸觜衝波

籬根受(一作擁)葉野逕通村市疎風迎面(一作古林深處)溼衣原
是空翠　堪嘆敲雪門荒爭棋墅冷苦竹鳴山鬼縱使
如今猶有晉無復清遊如此落日沙黄遠天雲淡弄影
蘆花外幾時歸去剪取一半煙水

　　長亭怨

　　為任次山賦馴鷺

　　笑海上白鷗盟冷飛過前灘又顧(一作自看)秋影似我知魚
亂蒲流水動清飲歲華空老猶一縷柔絲戀頂慵憶鴛

行想應是朝囘花徑　人靜悵離羣日莫都把野情消
盡山中舊隠料獨樹尚懸蒼暝引殘夢直上青天又何
處溪風吹醒定莫負歸舟同載煙波千頃

　　徴招

　　聽袁伯長琴(别本琴上有太古二字)

　　秋風(一作聲)吹碎江南樹石牀自聽流水别鶴不(一作夜)歸
來引悲風千里餘音猶在耳有誰識醉翁深意去國情
懷草枯沙遠尚鳴山鬼　客裏可消憂人間世寥寥幾

年無此杏老古壇荒把凄涼空指心塵聊更洗傍何處
竹邊松底共良夜白月紛紛(一作娟娟)領一天清氣

　　法曲獻仙音

　　席上聽琵琶有感

　　雲隱山暉樹分溪影未放妝臺(一作樓)簾捲篝(一作窗)密籠
(一作收)香鏡圓窺粉(一作袖鼎温香倚窗窺粉)花深自然寒淺正人在
銀屏底琵琶半遮面　語聲軟且休彈玉關愁(一作秋)怨
怕喚起西湖那時春感楊栁古灣頭記小憐隔水曾見

聽到無聲謾贏得情緒難剪把一襟心事散入落梅千
㸃

　　渡江雲

　　懷歸(别本作客中寒食書以寫興)

　　江山居(一作歸)未定貂裘已敝空自帶愁歸亂花流水外
訪里尋鄰都是可憐時橋邊燕子似軟語斜日江籬休
問我如今心事錯認鏡中誰　還思新煙驚換舊雨難
招做不成春意渾未省誰家芳草猶夢吟詩一株古栁

觀魚港傍清池足可幽棲閒趣好白鷗尚識天隨

　　(别本)玉京遊巳倦貂裘背雪故國一身歸浣花流水外
訪里尋鄰都是可憐時孤雲遡遠愁倒影斜日江
籬休問取如今成事老鬢漸垂絲　悽悽停杯看
劒換鼎分香做不成春意渾未省誰家芳草猶夢
新詩凄涼最是梅邊月怕夜寒倚竹依依歸去好
白鷗認得天隨

　　鬭嬋娟


　　春感(别本作故園荒沒懽事去心有感而作)

　　舊家池沼尋芳處(一作簾休下)從教飛燕頻繞一灣栁䕶水
房春看鏡鸞窺曉暈宿酒(一作粉)雙蛾淡掃羅𥜗飄帶腰
圍小盡醉方歸去又暗約明朝鬭草誰解先到　心緒
亂若晴(一作游)絲那囘遊處墜紅爭戀殘照近來心事漸
無多尚被鶯聲惱便白髪如今縱少情懷不似前時好
謾竚立東風外(一作慢重省燕臺句)愁極還醒背花一笑

　　暗香


　　海濱孤寂有懷秋江竹間二友(别本作海濱孤寂魚浪不來寄
李商隠)

　　羽音遼邈(一作雁書寥莫一作故交零落)怪四(一作虛)簷晝(一作静)悄近來
無鵲木(一作水)葉吹寒極目凝思(一作愁思一作愁凝一作凝情)倚江閣
不信相如便老猶未減當時遊樂但趁他鬭(一作書)草籌
花終是帶離索　憶昨更情惡(一作寂寞夜偏覺)謾認着梅花
是君還錯石牀冷落閒掃松隂與誰酌一自飄零(一作流)
去遠幾誤了燈前深約縱到此歸未得幾曾忘却


　　玉漏遲

　　登無盡上人山樓

　　竹多塵自掃幽通徑曲禪房深窈空翠吹衣坐對閒(一作
野)雲舒(一作孤)嘯寒(一作喬)木猶懸故葉又過了一番殘(一作
斜)照經院悄詩夢正迷(一作寒)獨憐衰草　幽(一作佳)趣盡屬
閒僧渾未識人間落花啼鳥呼酒凭高莫問四愁三笑
可惜秦山晉水甚却向此時登眺清趣(一作處一作致)少那更
好游人老


　　長亭怨

　　歲庚寅會呉菊泉於燕薊越八年再㑹於甬東
未幾别去將復之北遂作此曲(别本庚寅作辛夘)

　　記横笛玉關高處萬里沙寒雪深無路破却貂裘遠遊
歸後與(一作共)誰譜故人何許渾忘了江南舊雨不擬重
逢應笑我飄零如羽　同去釣珊瑚海樹底事又成行
旅煙篷斷浦更幾㸃戀人飛絮如今又京洛(一作國)尋春
定應被薇花畱住且莫把孤愁說與當時歌舞


















　　山中白雲詞巻二

