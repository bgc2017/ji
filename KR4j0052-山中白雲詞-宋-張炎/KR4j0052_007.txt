







　　欽定四庫全書

　　山中白雲詞巻八　　　　　宋　張炎　撰

　　長亭怨

　　别陳行之

　　跨匹馬東瀛煙樹轉首十年旅愁無數此日重逢故人
猶記舊遊否雨今雲古更秉燭渾疑夢語袞衮登臺嘆
野老白頭如許　歸去問當初鷗鷺幾度西湖霜露漂
流最苦便一似斷蓬飛絮情可恨獨棹扁舟浩歌向清

風來處有多少相思都在一聲南浦

　　憶舊遊

　　寓毘陵有懷澄江舊友

　　笑銘崖筆倦訪雪舟寒覓里尋隣半掩閒門草看長松
落䕃舊榻懸塵自憐此來何事不為憶鱸蓴但回首當
年芙蓉城裏勝友如雲　思君度遥夜謾疑是梅花簷
下空巡蝶與周俱夢折一枝聊寄古意殊真渺然望極
來雁傳與異鄉春尚記得行歌陽關西出無故人


　　踏莎行

　　郊行值遊女以花擲水余得之戲作此解

　　花引春來手擎春住芳心一㸃誰分付微歌微笑驀思
量瞥然抛與(一作下)東流去　帶潤偷拈和香密䕶歸時
自有畱連處不隨煙水不隨風不教輕(一作更)把劉郎誤

　　浪淘沙

　　作墨水仙寄張伯雨

　　香霧濕雲鬟蕊珮珊珊酒醒微步晚波寒金鼎尚存丹

已化雪冷虛壇　遊冶未知還鶴怨空山瀟湘無夢繞
(一作憶)藂蘭碧海茫茫歸不去却在人間

　　西江月

　　前題

　　落落竒花未吐離離瑶草偏幽蓬山元是不知秋却笑
人間春痩　瀟灑寒犀麈尾玲瓏潤玉搔頭半窗晴日
水痕收不怕杜鵑啼後

　　珍珠令


　　桃花扇底歌聲杳愁多少便覺道花隂閒了因甚不歸
來甚歸來不早　滿院飛花休要掃待留與薄情知道
(别本叠知道二字)怕一似飛花和春都老

　　壺中天

　　壽月溪

　　波明晝錦看芳蓮迎曉風弄晴碧喬木千年長潤屋清
䕃圖書琴瑟龜甲屏開蝦䰅簾捲瑤草秋無色和薰蘭
麝(一作萊砌)綵衣歡擁詩伯　溪上燕往鷗還筆牀茶竈笻

竹隨游屐閒似神仙閒最好未必如今閒得書染芝香
驛傳梅信次第來雲北金尊須滿月光長照歌(一作秋)席

　　摸魚子

　　為卞南仲賦月溪

　　遡空明霽蟾飛下湖湘難辨遥樹流來那得清如許不與
衆流東注浮淨(一作玉)宇任消息虛盈壺内藏今古停
杯問取甚玉笛移宫銀橋散影依舊廣寒府　休凝佇
鼓枻漁歌在否滄浪渾是煙雨黄河路接銀河路炯炯

近(一作去)天尺五還自語奈一寸閒心不是安愁處凌風
遠舉趁冰玉光中排雲萬里秋艇載詩去

　　好事近

　　贈笑倩

　　蔥蒨(一作愁倩)滿身雲酒暈淺融香頰水調數聲嫻雅把芳
心偷(一作徐)說　風吹裙帶下堦遲驚散雙(一作雨)蝴蝶佯
撚花枝微笑溜晴波一瞥

　　小重山


　　煙竹圖(别本作煙鎖篔簹谷)

　　隂過雲根冷不移古林疎(一作深)又密色依依何須噴飯
笑當時篔簹谷盈尺小鵝溪　展玩似堪疑楚山從此
去望中迷不知何(一作那)處倚湘妃空江晚長笛一聲吹

　　蝶戀花

　　秋鶯

　　求友林泉深密處弄舌調簧如問春何許燕子先將雛
燕去凄涼可是歌來暮　喬木蕭蕭梧葉雨不似尋芳

翻落花心露認取門前楊栁樹數聲須入新年語

　　南樓令

　　壽月溪

　　天淨雨初晴秋清人更清滿吟窗栁思周情一片香來
松桂下長聽得讀書聲　閒處巻(一作養)黄庭年年兩鬢
青佩芳蘭不(一作懶)繫塵纓傍取溪邊端正月對玉兔話
長生

　　風入松


　　溪山堂竹(别本作子昻竹石巻子)

　　新篁依約珮初摇老石潤山腰逸人未必猶酣酒正溪
頭風雨蕭蕭礪齒猶隨市隱虛心肯受春招　從教三
徑入漁樵對此覺塵消娟枝冷葉無多子伴明窗書巻
詩瓢清(一作濃)過炎天梅蕊淡欺雪裏芭蕉

　　踏莎行

　　跋伯時弟撫松寄傲詩集

　　水落槎枯田荒玉碎夜闌秉燭驚相對故家文物巳無

傳一燈却照清江外　色展天機光摇海貝錦囊日月
奚童背重逢何處撫孤松共吟風月西湖醉

　　聲聲慢

　　中吴感舊

　　因風整帽借栁維舟(陸輔之詞㫖風作花舟作船)休登故苑荒臺去
歲何年游處半入蒼苔白鷗舊盟未冷但寒沙空與愁
堆謾嘆息問西風灑淚不忍徘徊　眼底江山猶在把
冰絃彈斷苦憶顔回一㸃歸心分付布韈青鞵相尋巳

期到老那知人如此情懷悵望久海棠開依舊燕來

　　前調

　　重過垂虹

　　(闕)聲短棹栁色長條無花但覺風香萬境天開逸興縱
我清狂白鷗更閒似我趁平蕪飛過斜陽重嘆息却如
何不(闕)夢裏黄梁　一自三高非舊把詩囊酒具千古
凄涼近日煙波樂事盡逐漁忙山横洞庭夜月似瀟湘
不似瀟湘歸未得數清遊多在水鄉


　　前調

　　寄葉書隠

　　百花洲畔十里湖邊沙鷗未許盟寒舊隠琴書猶記渭
水長安蒼雲數千萬疉却依然一笑人間似夢裏對清
尊白髪秉燭更䦨　渺渺煙波無際喚扁舟欲去且與
憑䦨此别何如能消幾度陽關江南又聽夜雨怕梅花
零落孤山歸最好甚閒人猶自未閒

　　木蘭花慢


　　歸隱湖山書寄陸處梅

　　二分春是雨采香徑緑隂鋪正私語晴蛙于飛晚燕閒
掩紋疏流光慣欺病酒問楊花過了有花無啼鴂初聞
院宇釣船猶繫菰蒲　林逋樹老山孤渾忘却隠西湖
嘆扇底歌殘蕉間夢醒難寄中吴秋痕尚懸鬢影見蓴
絲依舊也思鱸黏壁蝸涎幾許清風只在樵漁

　　清平樂

　　蘭曰國香為哲人出不以色香自眩乃得天之清

者也楚子不作蘭今安在得見所南翁紙上
數筆斯可矣賦此以紀情事云

　　三花一葉比似前時别煙水茫茫無處説冷却西湖風
月　貞芳只合深山紅塵了不相關留得許多清影幽
香不到人間

　　前調

　　贈雲麓道人

　　不了都被紅塵老一粒粟中休道好弱水竟通蓬

島　孤雲漂泊難尋如今却在(闕)　莫趁清風出岫此
中方是無心

　　前調

　　題平沙落雁圖

　　平沙流水葉老蘆花未落雁無聲還有字一片瀟湘古
意　扁舟記得幽尋相尋只在寒林莫趁春風飛去玉
關夜雪猶深

　　臨江仙


　　甲寅秋寓吴作墨水仙為處梅吟邊清玩時余
年六十有七看花霧中不過戲縱筆墨觀者
出門一笑可也

　　剪剪春冰出萬壑和春帶出芳叢誰分弱水洗塵紅低
回金叵羅約畧玉玲瓏　昨夜洞庭雲一片朗吟飛過
天風戲將瑶草散虚空靈根何處覓只在此山中

　　思佳客

　　題周草窗武林舊事


　　夢裏瞢騰說夢華鶯鶯燕燕巳天涯蕉中覆處應無鹿
漢上從來不見花　今古事古今嗟西湖流水響琵琶
銅駝煙雨棲芳草休向江南問故家

　　清平樂

　　别苖仲通

　　栁間花外日日離人淚憶得樓心和月醉落葉與愁俱
碎　如今一笑吴中眼青猶認衰翁先泛扁舟煙水西
湖多定相逢


　　前調

　　過金桂軒墳園

　　(闕)　晴樹寒食無風雨記得當時遊冶處桂底一身香
露　神仙只在蓬萊不知白鶴飛來乗興飄然歸去嗔
人踏破蒼苔

　　風入松

　　久别曾心傳近會於竹林清話歡未足而離歌
發情如之何因作此解時至大庚戌七月也


　　滿頭風雪昔同遊同載月明舟回來又續西湖夢繞江
南那處無愁贏得如今老大依然只是飄流　故人剪
燭對花謳不記此身浮征衣冷落荷衣暖徑雖荒也合
歸休明(闕)　　煙水相思却在并州

　　漁歌子

　　張志和與余同姓而意趣亦不相遠庚戌春自
陽羨牧溪放舟過罨畵溪作漁歌子十解述
古調也


　　丁夘灣頭屋數間放船收盡一溪山聊適興且怡顔問
天難買是真閒

　　二

　　(闕)　　　　溪流𦂳繫籬邊一葉舟沽酒去閉門休從
此清閒不屬鷗

　　三

　　(闕)　　　白雲多童子貪眠枕緑蓑莞爾笑浩然歌奈
此蕭蕭落葉何


　　四

　　(闕)　　　半樹梅捲簾一色玉蓬萊宜嘯詠莫徘徊乘
興扁舟好去來

　　五

　　(闕)　　　　子同更無人說老漁翁來往事有無中却
恐桃源自此通

　　六

　　(闕)　　　　求魚釣不得魚還自如塵事遠世人疎何

須更寫絶交書

　　七

　　(闕)　　　濯塵纓嚴瀨磻溪有重輕多少事古今情今
人當似古人清

　　八

　　(闕)　　　　浮家篷底光隂鬢未華停短棹艨平沙流
來恐是杏壇花

　　九


　　(闕)　　　　孤村路隔塵寰水到門斜照散遠雲昏白
鷺飛來老樹根

　　十

　　(闕)　　年酒半酣知魚知我靜中叅峰六六徑三三此
懷難與俗人談

　　一剪梅

　　悶蕊驚寒減豔痕蜂也消魂蝶也消魂醉歸無月傍黄昏
知是花村知是前村　留得閒枝葉半存好似桃根不

似桃根小樓昨夜雨聲渾春到三分秋到三分

　　南鄉子

　　野色一橋分活水流雲直到門落葉堆籬從不掃開罇
醉裏教兒誦楚文　隔斷馬蹄痕商鼎熏花獨自聞吟
思更添清絶處黄昏月白枝寒雪滿村

　　清平樂

　　過吴見屠存博近詩有懷其人(别本屠作吴)

　　五湖一葉風浪何時歇醉裏不知花影别依舊空山明

月　夜深鶴怨歸遲此時那處堪歸門外一株楊栁折
來多少相思

　　栁梢青

　　清明夜雪

　　一夜凝寒忽成瓊樹換却繁華因甚春深片紅不到緑
水人家　眼驚白書天涯空望斷塵香鈿車獨立東風
曲闌惆悵莫是棃花

　　南歌子


　　陸義齋燕喜亭

　　窗密春聲聚花多水影重只留一路過東風圍得生香
不斷錦熏籠　月地連金屋雲樓瞰翠蓬惺鬆笑語隔
簾櫳知是誰調鸚鵡栁隂中

　　青玉案

　　閒居

　　萬紅梅裏幽深處甚杖屨來何暮草帶湘香穿水樹塵
留不住雲留却住壺内藏今古　獨清懶入終南去有

忙事修花譜騎省不須重作賦園中成趣琴中得趣酒
醒聽風雨






　　山中白雲詞巻八


　　欽定四庫全書

　　山中白雲詞附録

　　送張叔夏西遊序　　　　　　　戴表元

　　玉田張叔夏與余初相逢錢塘西湖上翩翩然飄阿錫
之衣乗纖離之馬於時風神散朗自以為承平故家貴
遊少年不翅也垂及强仕喪其行資則既牢落偃蹇嘗
以藝北遊不遇失意亟亟南歸愈不遇猶家錢塘十年
久之又去東遊山隂四明天台間若少遇者既又棄之

西歸於是余周流授徒適與相值問叔夏何以去來道
塗苦是不憚煩耶叔夏曰不然吾之來本投所賢賢者
貧依所知知者死雖少有遇無以寜吾居吾不得巳違
之吾豈樂為此哉語竟意色不能無阻然少焉飲酣氣
張取平生所自為樂府詞自歌之噫嗚宛抑流麗清暢
不惟高情曠度不可褻企而一時聽之亦能令人忘去
窮達得喪所在蓋錢塘故多大人長者叔夏之先世高
曾祖父皆鐘鳴鼎食江湖高才詞客姜夔堯章孫季蕃

花翁之徒往往出入館榖其門千金之裝列駟之聘談
笑得之不以為異迨其途窮境變則亦以望於他人而
不知正復堯章花翁尚存今誰知之而誰暇能念之者
嗟乎士固復有家世才華如叔夏而窮甚於此者乎六
月初吉輕行過門云將改游吴公子季札春申君之鄉
而求其人焉余曰唯唯因次第其詞以為别

　　送張玉田歸杭疏　　　　　　　袁　桷

　　採藥神山悟朱顔之今昨呼猿靈鷲勞清夢之去來要

當青鞵布韈徒歩徑歸誰信黄絹色絲空言何補弄笛
恨邉雲慘淡坐窗惜江月凄涼落葉孤尊無復金貂之
忼慨古梅千檻空懷玉照之風流食肉之相已非解牛
之技焉用焦桐未遇斷木自慚風月江湖肯後當時之
置驛交游金石定先桑子之裹糧鄙騎驢灞上之寒遂
跨鶴揚州之願膝行而謝捆載以歸燈火話平生慰老
弟兄之白髪詩書娱晚歲還名祖父之青氊恩極無言
情陳有靦


　　贈張玉田　　　　　　　　　　仇　逺

　　秦川公子謫仙人布袍落魄餘一身錦囊香歇玉簫斷
庾郎白髪徒傷春金臺掉頭不肯住欲把釣竿東海去
故鄉入夢忽歸來井邑依依鐵爐步碧池槐葉𤣥都桃
眼空舊雨秋蕭颼太湖風月數萬頃扁舟乗興尋三高
西北高樓一杯酒與子長歌折楊栁江山信美盍便留
蓴菜鱸魚隨處有

　　又　　　　　　　　　　　　　袁　桷


　　將軍金甲明如日勒馬橋邉清警蹕淮揚徹衛羽書沈
置酒行宫功第一蟬冠熊軾填高門英英玉照稱聞孫
(張鎡號約齋堂名玉照)百年文物意未盡玉田公子尤超羣紫簫
吹殘江水立野雉驚塵暗原隰夜攀雪栁蹈河冰竟上
燕臺論得失丈夫未遇空遠遊秋風淅瀝銷征裘翩然
騎鶴歸海上一笑相問誇綢繆兩曜奔飛互朝夕璇府
森芒蠡莫測要須畵紙為君聽落筆雌黄期破的壺中
白日常高懸道逢落魄呼醉眠清歌停雲意慘淡倚聲

更度飛龍篇(玉田為循王俊五世孫時來鄞設卜肆)


















　　欽定四庫全書

　　樂府指迷(附)　　　　　　宋　張炎　撰

　　粤自隋唐以來聲詩間為長短句至唐人則有尊前花
間集迄於崇寜立大晟府命周美成諸人討論古音
審之古調淪落之後少得存者由此八十四調之聲
稍傳美成諸人増演慢曲引近或移宫換羽為三犯
四犯之曲按月令為之其曲遂繁美成負一代詞名
所作詞渾厚和雅善於融化詩句而於音譜且間有

未諧可見其難矣作詞多效其體製失之軟媚而無
所取如秦少游高竹屋姜白石史邦卿吴夢窗格調
不凡句法挺異俱能特立清新之意删削靡曼之詞
自成一家作詞能取諸人之所長去其所短精加翫
味像而為之豈不與美成輩爭雄長哉

　　作慢詞看是甚題目先擇曲名然後命意命意既了思
其頭何如起尾何如結然後選韻然後述曲最是過
變不要斷了曲意須要承上接下如姜白石詞云曲曲

屏山夜涼獨自甚情緒於過變則云西窗又吹暗雨
此則曲之意不斷矣詞既成恐前後不相應或有重
疉句意又恐字面麤疎即為修改改畢淨寫一本展
之几案或貼於壁少頃再觀必有未穩處改之又改
方成無瑕之玉急於脫稾倦事修擇豈能無病不惟
不能全美抑且未恊音聲作詩猶且旬鍛日鍊况詞
乎

　　詞中句法須要平妥精粹一曲之中安能句句高妙只

要相搭襯副得去於好發揮筆力處極要用工不可
輕放過讀之使人擊節可也

　　句法中有字面蓋詞中有生硬字用不得須是深加
鍛錬字字推敲響亮歌誦妥澑方為本色語如賀方回
呉夢窗皆精於鍊字者多從李長吉温庭筠詩中取
法來字面亦詞中之起眼處不可不畱意也

　　詞與詩不同詞之句語有兩字三字四字至七八字者
若惟疉實字讀之且不通况付雪兒乎合用虛字呼

喚一字如正但任况之類兩字如莫是又還之類三字
如更能消最無端之類却要用之得其所

　　詞要清空不要質實清空則古雅峭拔質實則凝澀晦
昧姜白石如野雲孤飛去留無迹呉夢窗如七寳樓
臺眩人眼目拆碎下來不成片段此清空質實之說
又如聲聲慢云檀欒金碧婀娜蓬萊浮雲不蘸芳洲
前八字恐亦太澀如唐多令云何處合成愁離人心
上秋縱芭蕉不雨也颼颼此詞疎快不質實白石如

疎影暗香揚州慢一蕚紅琵琶仙探春慢淡黄栁等
曲不惟清虛且又騷雅讀之使人神觀飛越

　　詞中用事最難要𦂳着題融化不澀如東坡永遇樂云
燕子樓空佳人何在空鎖樓中燕用張建封事白石
疎影云猶記深宫舊事那人正睡裏飛近蛾緑用壽
陽事又云昭君不慣征塵遠但暗憶江南江北想珮
環月下歸來化作此花幽獨用少陵詩此皆用事不
為所使


　　詩難於詠物詞為尤難體認稍真則拘而不暢摹寫差
遠則晦而不明要須收縱聨密用事合題一段意思
全在結尾斯為絶妙如史邦卿東風第一枝詠春雪
雙雙燕詠燕白石齊天樂賦促織皆全章精粹所詠
瞭然在目且不留滯於物至於劉改之沁園春詠指
甲又詠小脚亦工麗但不可與前作同日語

　　昔人詠節序付之歌㗋者類是率俗不過為應時納祜
之作所謂清明折桐花爛熳端午梅霖乍歇七夕炎

光謝若律以詞家調度則皆未然豈如美成解語花
詠元夕史邦卿東風第一枝賦立春不獨措辭精粹
又且見時節風物之感至如李易安永遇樂云不如
向簾兒下聽人笑語此亦自不惡而以俚詞歌於坐
花醉月之際良可嘆也

　　詞之難於小令如詩之難於絶句不過十數句一句一
字閒不得末最當留意有有餘不盡之意乃佳當以
花間集中韋莊温飛卿為則至若陳簡齋杏花疎影

裏吹笛到天明真是自然而然

　　詞之語句太寛則容易太工則苦澀如起頭八字相對
中間八字相對却須用工着一字眼如詩眼一同若
八字既工下句便合少寛庶不窒塞約莫太寛易又
着一句工緻者便精粹此詞中之關鍵也

　　詞不可强和人韻若倡者曲韻寛平庶可賡和倘韻險
又為人所先而必欲牽强賡和則句意安能融貫如
東坡和章質夫楊花水龍吟起句質夫便合讓東坡

一頭地况後片愈出愈竒真是壓倒今古吾輩倘遇
險韻不若祖其元韻隨意換易答之

　　近代陳西麓所作平正亦有佳者詞欲雅而正志之所
之一為物所役則失其雅正之音耆卿伯可不必論
雖美成亦有所不免如最苦夢魂今宵不到伊行如
天便教人霎時厮見何妨如許多煩惱只為當時一
餉留情所謂淳朴變澆風矣

　　詞之賦梅惟白石暗香疎影二曲前無古人後無來者

自立新意真為絶唱太白云眼前有景道不得崔灝
題詩在上頭誠哉是言也

















　　曩者余友簡兮陸先生相契甚篤朝夕過從討論古今
樂府詩餘必推玉田張叔夏一日出山中白雲詞見示
乃先生手録批閱者曰世無善本子盍鋟棗以傳余曰
唯唯時猶習舉子業未嘗專讀古書不知叔夏為何時
人也未幾先生與子源渟相繼謝世欲求所謂玉田詞
者杳不可得間嘗披閱詞選得見數闋覺慷慨灑落於
周待制栁屯田諸名家外别出蹊徑而律吕調諧一一
應聲叶節追憶簡兮之語為太息自悔者久之去年秋

有客以殘編數種求售翻閱未竟忽睹此巻正疇昔先
生所手編者不禁狂喜亟購得之以付亷兒於是復嘆
四十年間人之存亡書之離合莫不有數存乎其間而
白雲一帙若終有待於余也會余刻海叟詩集因將此
編重加叅訂附以樂府指迷名賢詩序贈别之作精書
鏤板以酬宿諾嗟乎聞笛山陽猶深惻愴况我良友手
跡如新余深幸是編之流布而惜先生巳不及見矣流
連吟諷重增太息云張叔夏名炎號玉田生又稱樂笑

翁西秦人或云臨安人上海曹炳曽撰


















　　余素不諳詞學聞之焦丈廣期云駢體之推任昉詩餘
之首周邦彦其道愈小其故亦愈難言又云栁永之詞
妙處不減於周謂栁不如周非知言者也余茫然不識
其故時時思按譜問津又復罷去恐强作解事貽笑顧
曲名家耳後見朋輩搖筆作詞率爾便成私甚訝之詞
故如此易為耶宋玉田生詞朱竹垞先生極推之世卒
未覩全集余叔購得舊本將授梓以公同好命余志其
後余不識玉田詞在前人中頡頏誰氏今觀其樂府指

迷於聲律之學研究至深其授受皆有師友苦心精詣
必多獨得於中者以俟知者知耳余非知音者也然余
詞輒不敢妄作姑記所聞嘆一藝之難工且冀世之為
之者之稍稍知謹也曹一士跋






