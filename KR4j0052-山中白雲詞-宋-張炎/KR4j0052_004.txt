







　　欽定四庫全書

　　山中白雲詞巻五　　　　　宋　張炎　撰

　　燭影摇紅

　　隔窗聞歌

　　閒(一作園)苑深迷(一作沈)趁香隨粉(一作蝶)都行遍隔窗花氣
暖扶春只許鶯鶯占燭燄晴烘醉臉想東鄰偷窺笑眼
欲尋無處暗掐(一作拍一作播)新聲銀屏斜掩　一片雲閒(一作
閒雲)那知顧曲周郎怨看花猶自未分明畢竟何時見已

信仙縁較淺謾凝思風簾倒捲出門一笑月落江横數
峰天遠

　　露華

　　碧桃

　　亂紅自雨正翠蹊誤曉玉洞明(一作鳴)春蛾眉淡掃背風
不語盈盈莫恨小溪流水引劉郎不(一作渾)是飛瓊羅扇
底從教淨冶遠障歌塵　一掬瑩然生意伴壓架酴醿
相惱芳吟𤣥都觀裏幾回錯認棃雲花下(一作外)可憐仙

子醉東風猶自吹笙殘照晚漁翁(一作郎)正迷武陵

　　解語花

　　吴子雲家姬號愛菊善歌舞忽有朝雲之感作
此以寄

　　行歌趁月喚酒延秋多買鶯鶯笑蕊枝嬌小渾無奈一
掬醉鄉懷抱籌花鬭草幾曾放好春閒了芳意䦨可惜
香心一夜酸風掃　海上仙山縹緲問玉環何事苦無分
曉舊愁空杳藍橋路深掩半庭斜照餘情暗惱都縁是

那時年少驚夢回懶說相思畢竟如今老

　　祝英臺近

　　余老矣賦此為猿鶴問

　　及春遊卜夜飲人醉萬花醒轉眼(一作首)年華白髪半(一作
颯)垂領與鷗同一清波風蘋(一作賓)月樹(一作友)又何事浮
蹤不定　靜中省便須門掩柴桑黄巻伴孤隱一粟生
涯樂事(一作意)在瓢飲愛閒休說山深有梅花處更添個
暗香疎影


　　瑶臺聚八仙

　　菊日寓義興與王覺軒會飲酒中書送白廷玉

　　楚竹閒挑千日酒樂意稍稍漁樵那回輕散飛夢便覺
迢遥似隔芙蓉無路(一作夢)到如何共此可憐宵舊愁消
故人念我來問寂寥　登臨試開笑口看垂垂短髪破
帽休(一作輕)飄款語微吟清氣(一作風)頓掃花妖明朝栁岸
醉醒又知在煙波第幾橋懷人處任滿身風露踏月吹
簫


　　滿江紅

　　贈韞玉傳竒惟吴中子弟為第一

　　傅粉何郎比玉樹璚枝謾誇看(闕)　東塗西抹笑語浮
華蝴蝶一生花裏活似花還似恐非花最可人嬌豔正
芳年如破𤓰　離别(闕)生嘆嗟歡情事起諠譁聽歌㗋
清潤片玉無瑕洗盡人間笙笛耳賞音多向王侯家好
思量都在步蓮中裙翠遮

　　摸魚子


　　别處梅

　　向天涯水流雲散依依往事非(一作如)舊西湖見說鷗飛
去知有海翁來否風雨後甚客裏逢春尚記(一作飲)花間酒
空嗟皓首對茂苑殘紅攜歌占地相趁小垂手　歸時
候花徑青紅(一作松)尚有好遊何事詩痩龜䝉未肯尋幽
興曾戀志和漁叟吟嘯久愛如此清竒歲晚忘年友呼
船渡口嘆西出陽關故人何處愁在渭城栁

　　南鄉子


　　為處梅作

　　風月似孤山千樹斜横水一環天與清香心獨領怡顔
冰雪中間屋數間　庭户隔塵寰自有雲封底用關却
笑桃源深處隠躋攀引得漁翁見不難

　　南樓令

　　送韓竹間歸杭并寫未歸之意

　　一見又天涯人生可嘆嗟想難忘江上琵琶詩酒一瓢
風雨外都莫問是誰家　憐我鬢先華何愁歸路賖向

西湖重隠煙霞說與山童休放鶴最零落是梅花

　　醉落魄

　　題趙霞谷所藏吴夢窗親書詞巻

　　鏤花鐫葉滿枝風露和香擷引將芳思歸吟篋夢與魂
同(一作消)閒了弄香蝶　小樓簾捲歌聲歇幽篁獨處泉
嗚咽短(一作錦)箋空(一作定)在愁難說霜角寒梅吹碎半江
月

　　壺中天


　　客中寄友

　　西秦倦旅是幾年不聽西湖風雨我托長鑱垂短髪心
事時看天語吟篋空隨征衣休換薜茘猶堪補山能招
隠一瓢閒挂煙樹　方嘆舊國人稀花間忽見傾葢渾
如故客裏不須談世事野老安知今古海上盟鷗門深
款竹風月平分取陶然一醉此時愁在何處

　　聲聲慢

　　和韓竹間韻贈歌者關關在兩水居


　　鬟絲濕霧扇錦翻桃尊前乍識歐蘇賦筆吟牋光動萬
顆驪珠英英歲華未老怨歌長空擊銅壺細看取有飄
然清氣自與塵疎　兩水猶存三徑嘆緑窗窈窕謾長
新蒲茂苑扁舟底事夜雨江湖當年栁枝放却又不知
樊素何如向醉裏暗傳香還記也無

　　清平樂

　　題處梅家藏所南翁畫蘭(别本作所南翁詩書之暇為屈平寫真一
片古意照耀心目然不然是不是君其問賈長沙於湘水之濱)


　　黑雲飛起夜月啼湘鬼魂返靈根無二紙千古不隨流
水　薌心淡染清華似花還似非花要與閒梅相處孤
山山下人家

　　臺城路

　　餞于夀道應舉

　　幾年槐市槐花冷天風又還吹起故篋重尋閒書再整
猶記燈窗滋味渾如夢裏見說道如今早催行李快買
扁舟第一橋邉趁流水　陽關須是醉酒栁條休要折

爭似攀桂舊有家聲榮看世美方了平生英氣瓊林宴
喜帶雪絮歸來滿庭春意事業方(一作才)新大鵬九萬里

　　壺中天

　　詠周静鏡園池

　　萬塵自遠徑松存髣髴斜川深意烏石岡邊猶記得竹
裏吟安一字暗(一作密)葉禽幽(一作鶯巢)虛䦨荷近暑薄遲花
氣行行且止枯瓢枝上閒寄　不恨老却流光可憐歸
未得翻恨流水落落嶺頭雲尚在一笑生涯如此樹老

梅荒山孤人共隔浦船歸未劃然長嘯海風吹下空翠

　　如夢令

　　處梅列芍藥於几上酌余不覺醉酒陶然有感

　　隱隱煙痕輕注拂拂脂香微度十二小紅樓人與玉簫
何處歸去歸去醉揷一枝風露

　　祝英臺近

　　寄陳直卿

　　路重尋門半掩苔老舊時樹采藥雲深童子更無語怪

我流水迢遥湖天日暮想只在蘆花多處　謾延佇姓
名題上芭蕉良夜未風雨賦了秋聲還賦斷腸句幾回
獨立長橋扁舟欲喚待招取白鷗歸去

　　如夢令

　　題漁樂圖

　　不是瀟湘風雨不是洞庭煙樹醉倒(一作到)古乾坤人在
孤篷來處休去休去見說桃源無路

　　桂枝香


　　如心翁置酒桂下花晚而香益清坐客不談俗
事惟論文主人歡甚予歌美成詞

　　琴書半室向桂邉偶然一見秋色老樹香遲清露綴花
疑滴山翁翻笑如泥醉笑生平無此狂逸晉人遊處幽
情付與酒尊吟筆　任蕭散披襟岸幘嘆千古猶今休
問何夕髪短霜濃却恐浩歌消得明年野客重來此探
枝頭幾分消息望西樓遠西湖更遠也尋梅驛

　　瑶臺聚八仙


　　為焦雲隠賦

　　春樹江頭(一作東)吟正遠清氣竟入崆峒問余栖處只在
縹緲山中此去山中何所有芰荷製了集芙蓉且扶笻
倦遊萬里獨對青松　行藏也須在我笑晉人為菊出
岫方濃淡然無心古意且許誰同飛苻夜深潤物自呼
起蒼龍雨太空舒還巻看滿樓依舊霽日光風

　　前調

　　余昔有梅影詞今重為模寫


　　近水横斜先得月玉樹宛若籠紗散跡苔裀(一作痕)墨暈
淨洗鉛華誤入羅浮身外夢似花又却(一作却又)似非花探
寒葩倩人醉裏扶過溪沙　竹籬幾番倦倚看乍無乍
有如寄生涯更好一枝時到素壁簷牙香深與春暗却
且休把江頭千樹誇東家女試淡妝顛倒難勝西家

　　前調

　　詠鴛鴦菊

　　老圃堪嗟深夜雨紫英猶傲霜華暖宿籬根飛去想怯

寒沙采摘浮杯如戲水晚香淡似夜來些背風斜翠苔
徑裏描繡人誇　白頭共開笑口看試妝滿揷雲髻雙
了蝶也休愁不是舊日疎葩連枝願為比翼問因甚寒
城獨自花悠然意對九江正色還醉陶家

　　西江月

　　絶妙好詞乃周草窗所集也

　　花氣烘人尚暖珠光出海猶寒如今賀老見應難解道
江南腸斷　謾擊銅壺浩歎空存錦瑟誰彈莊生蝴蝶

夢春還簾外一聲鶯喚

　　霜葉飛

　　毘陵客中聞老妓歌

　　繡屏開了驚詩夢嬌鶯啼破春悄穩將譜字轉清圓正
杏梁聲繞看帖帖蛾眉淡掃不知能聚愁多少嘆客裏
凄涼尚記得當年雅音低唱還好　同是流落殊鄉相
逢何晚坐對真被花惱貞元朝士巳無多但暮煙衰草
未忘得春風窈窕却憐張緒如今老且慰我留連意莫

説西湖那時蘇小

　　蝶戀花

　　題末色褚仲良寫真

　　濟楚衣裳眉目秀活脫棃園子弟家聲舊諢砌隨機開
笑口筵前戲諫從來有　戛玉敲金裁錦繡引得傳情
惱得嬌娥痩離合悲歡成正偶明珠一顆盤中走

　　甘州

　　為小玉賦梅并柬韓竹間


　　見梅花斜倚竹籬邉休道北枝寒翠袖情隨眼盻愁接
眉彎一串歌珠清潤綰結玉連環蘇小無尋處元在人
間　何事凄涼蚓竅向尊前一笑歌倒狂瀾嘆從來古
雅欲覓賞音難有如此和聲軟語甚韓湘風雪度藍關
君知否挽櫻評栁却是香山

　　澄江陸起潜皆山樓四景

　　甘州

　　雲林遠市(君山下枕江流為羣山冠冕塔院居乎絶頂舊有浮遠堂今廢)


　　俯長江不占洞庭波山拔地形高對扶疎古木浮圖倒
影勢壓雄(一作洪)濤門掩翠微僧院應有月明敲物換堂
安在斷碣閒抛　不識廬山真面是誰將此屋突兀林
㘭上層臺回首萬境入詩豪響天心數聲長嘯任清風
吹頂髪蕭騷凭闌久青琴何處獨立瓊瑶

　　瑶臺聚八仙

　　千巖競秀(澄江之山崒嵂清麗奔駛相觸自北而東由東而南令人應接不暇其秀
氣之所鍾與)


　　屋上青山青未了淩虚試一憑䦨亂峰疊嶂無限古色
蒼寒正喜雲閒雲又(一作自)去片雲未識我心閒對林巒
底須謝屐何用躋攀　三十六梯眺遠任半空笑語飛
落人間賦筆吟牋塵事竟不相關朝來自然氣爽更好
是秋屏宜晚看蓬壺(一作塵寰)裏有天開圖畫(一作仙境)休喚邉
鸞(一作圖畫應難)

　　壺中天

　　月湧大江(西有大江遠隔淮甸月白潮生神爽為之飛越)


　　長流萬里與沈沈滄海平分一水孤白爭流蟾不沒影
落潛蛟驚起瑩玉懸秋緑房迎曉樓觀光疑洗紫簫聲
(一作音)嫋四簷吹下清氣　遥睇浪擊空明古愁休問消
長盈虚理風入蘆花歌忽斷知有漁舟閒艤露已沾衣
鷗猶棲草一片瀟湘意人方酣夢長翁元自如此

　　臺城路

　　遥岑寸碧(澄江衆山外無錫惠峯在其南若地靈湧出不偏不倚處樓之正中蒼翠
横陳足斯樓之勝境也)


　　翠屏缺處添竒觀修眉遠浮孤碧天影㣲茫煙痕黯淡
不與千峰同色憑高望極向簾幙中間冷光流入料得
吟僧數株松下坐蒼石　泉源猶是故跡煮茶曽味古
還記游歴調水符閒登山屐在却倚䦨干斜日輕(一作清)
隂易失看飄忽風雲晦明朝夕為我飛來傍江横峭壁

　　江城子

　　為滿春澤賦横空樓

　　下臨無地手捫天上雲煙俯山川棲止危巢不隔道林

禪坐處清高風(一作風高)雨隔全萬境一壺懸　我來直欲
挾飛仙海為田是何年如此江聲嘯詠白鷗前老樹無
根雲懵懂憑寄語米家船

　　木蘭花慢

　　游天師張公洞

　　風雷開萬象散(一作放)天影入虛壇(一作浸仙壇)看峭壁垂雲
竒峰獻玉光洗琅玕青苔古痕(一作根)暗裂映參差石乳
(一作影)倒懸山那得虚無幻境元來透徹𤣥關　躋攀竟

日忘還空翠滴逼衣寒想䆳宇隂隂爐存太乙難覓飛
丹冷然洞靈(一作雲)去遠甚千年都不到人間見說尋真
有路也須容我清閒

　　臺城路

　　為湖天賦

　　扁舟忽過蘆花浦閒情便隨鷗去水國吹簫虹橋問月
西子如今何許危䦨漫撫正獨立蒼茫半空飛露倒影
虛明洞庭波映廣寒府　魚龍吹浪自舞渺然凌萬頃

如聽風雨夜氣浮山晴暉蕩日一色無尋秋處驚鳧自
語尚記得當時故(一作散)人來否勝景平分此心游太古

　　月下笛

　　寄仇山村溧陽

　　千里行秋支笻背錦頓懷清友殊鄉聚首愛吟猶自詩
痩山人不解思(一作愁)猿鶴笑問我韋(一作蕭)娘在否記長
堤畫舫(一作西湖畫舸)花柔春鬧幾番(一作度)㩦手　别後都依
舊但靖節門前近來無栁盟鷗尚有可憐西塞漁叟斷

腸不恨江南老恨落葉飄零最久倦遊處減羇愁猶未
消磨(一作忘情)是酒

　　臺城路

　　遷居

　　桃花零落𤣥都觀劉郎此情誰語鬢髪蕭疎襟懷澹薄
空賦天涯羇旅離情萬縷第一是難招舊鷗今(一作新)雨
錦瑟年華夢中猶記豔遊處　依依心事最苦片帆渾
是月獨抱凄楚屋破容秋牀空對雨迷却青門𤓰圃初

荷未暑嘆極目煙波又歌南浦燕忽歸來翠簾深幾許

　　惜紅衣

　　贈伎雙波

　　兩剪秋痕平分水影炯然冰潔未識新愁眉心倩人貼
無端醉裏通一笑柔花盈睫癡絶不解送情倚銀屏斜
瞥　長歌短舞換羽移宫飄飄步囘雪扶嬌倚扇欲把
豔懷說為語杜郎重到只慮空江桃葉但數峰猶在知
傍那家風月


　　滿江紅

　　澄江㑹大初李尹

　　江上相逢更秉燭渾疑(一作是)夢裏寂寞久瑟絃塵斷為
君重理紫綬金章都莫問醉中聊送揶揄鬼看滿頭白
雪欲消難(一作恐難消)春風起　雲一片身千里漂泊地東
西水嘆十年不見我生能幾慷慨悲歌驚淚落古人未
必皆如此想今人愁似古人多如何是

　　壺中天


　　送趙壽父歸慶元

　　奚囊謝屐向芙蓉城下(闕)　遊歴(一作息)江上沙鷗何所
似白髪飄飄行(一作閒)客曠海(一作埜)乗風長波垂釣欲把
珊瑚拂近來楊栁却憐渾是秋色　日暮空想佳人楚
芳難贈煙水分明隔老病孤舟天地裏惟有歌聲消得
(一作沒)故國荒城斜陽古道可奈花狼籍他時一笑似曾
何處相識










　　山中白雲詞巻五

