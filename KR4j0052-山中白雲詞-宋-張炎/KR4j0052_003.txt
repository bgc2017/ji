







　　欽定四庫全書

　　山中白雲詞巻四　　　　　宋　張炎　撰

　　聲聲慢

　　已亥歲自台回杭雁旅數月復起遠興余冉冉
老矣誰能重寫舊遊編否

　　穿花省路傍竹(一作問市)尋鄰如何故隠都荒問取堤邊(一作
認得西林)因甚減却垂楊消磨縱然未盡滿煙波添了斜陽
空(一作助)嘆息又翻成無限杜老凄涼　一舸清(一作凌)風

何處把秦山晉水分貯詩囊髪(一作興)巳飄飄休問嵗晚
空江松陵試招舊隠(一作雨)怕白鷗猶識清狂漸遡遠望
并州却是故鄉

　　杏花天

　　賦疎杏

　　湘羅幾剪黏新巧似過雨臙脂全少不教枝上春痕鬧
都被海棠分了　帶栁色愁眉暗惱謾遥指孤村自好
(一作路杳)深巷明朝休起早空等賣花人到


　　醉落魄

　　栁侵䦨角晝簾風軟紅香泊(一作落)引人蝴蜨翻輕薄巳
自關情和(一作如)夢近(一作迎)來惡　眉梢輕把閒愁着如
今愁重眉梢弱雙眉不畫愁消却不道愁痕來傍眼邉
覺

　　甘州

　　題戚五雲雲山圖

　　過千巖萬壑古蓬萊招隱竟忘還想乾坤清氣霏霏冉

冉却在䦨干洞户來時不鎖歸水映花關只可自怡悅
持寄應難　狂客如今何處甚酒船去後煙水空寒正
黄塵沒馬林下一身閒幾消凝此圖誰畫細看來元不
是終南無心好休教出岫只在深山

　　小重山

　　賦雲屋

　　清氣飛來望似空數椽何用草膝堪容捲將一片當簾
櫳難持贈只在此山中　魚影倦隨風無心成雨意又

西東都縁窗户自玲瓏江楓外不隔夜深鐘

　　聲聲慢

　　西湖(別本作與王碧山泛舟鑑曲王䔱隱吹簫余倚歌而和天闊秋高光景竒絶與姜白
石垂虹夜游同一清致也)

　　晴光轉樹曉氣分嵐何人野渡横舟斷栁枯蟬涼意正
滿西州匆匆載花載酒便無情也自(一作是)風流芳晝短
奈不堪深夜秉燭來遊　誰識山中朝暮向白雲一笑
今古無愁散髪吟商此興萬里悠悠清狂未應似我倚

高寒隔水呼鷗須待月許多清(一作情)都付與秋

　　木蘭花慢

　　為靜春賦

　　幽棲身懶動邃庭宇日偏長甚不隱山林不喧車馬不
斷生香澄心淡然止水笑東風引得落花忙慵對魚翻
暗藻閒留鶯管垂楊　徜徉淨几明窗穿窈窕染芬芳
看白鶴無聲蒼雲息影物外行藏桃源去塵更遠問當年
何事識漁郎爭似重門晝掩自看生意池塘


　　玉蝴蝶

　　賦玉繡毬花

　　留得一圑和氣此花開盡(一作後)春已規圓虛白窗深恍
訝碧落星懸颺芳叢低翻雪羽凝素豔爭簇冰蟬向西
園幾回錯認明月秋千　欲覓生香何處盈盈一水空
對娟(一作嬋)娟待折歸來倩誰偷解玉連環試結取鴛鴦
錦帶好移傍鸚鵡珠簾晚階前落梅無數因甚啼鵑

　　南樓令


　　壽邵素心席間賦

　　一片赤城霞無心戀海涯遠飛來喬木人家且向琴書
深處隠終勝似聽琵琶　休近七香車年華已破𤓰怕
依然劉阮桃花欲問長生何處好金鼎内轉丹砂

　　國香

　　賦蘭

　　空谷幽(一作佳)人曵冰簪霧帶古色生(一作意融)春結根未同
(一作倦隨)蕭艾獨抱孤(一作幽)貞自分生涯淡薄隠蓬蒿甘老

山林風煙伴憔悴(一作共榮瘁)冷落吴宫草暗花深　霽痕
消蕙雪向厓隂飲露應(一作不)是知心(一作褪新芽小碧飲露厓隂)所
思何處愁滿楚水湘雲肯信(一作不道)遺芳千古尚依依澤
畔行吟香痕(一作嬌䰟)已成夢短操誰彈月冷瑶琴

　　探春

　　已亥客闔閭歲晚江空暖雨奪雪篝燈顧影依
依可憐作此曲寄戚五雲書之幾脫腕也(别本
奪雪下有嘆時序之侵尋也七字無篝燈以下數句)


　　列屋烘爐深門響竹催殘客裏時序投老情懷薄遊滋
味消得幾多凄楚聽雁聽風雨更聽過(一作得一作徧)數聲柔
櫓暗將一㸃歸心試託醉鄉(一作鄉書)分付　借(一作試)問(一作
十二)西樓在否休忘了盈盈端正窺户鐵馬春冰栁蛾晴
雪(一作栁雪禁蟬簾冰却燕一作簾却蟬冰栁縈蛾雪)次第滿城(一作趁時)簫鼓閒見
誰家月渾不記舊遊(一作聞燈一作故人)何處伴我㣲吟恰有梅
花一樹

　　燭影揺紅


　　答邵素心

　　隔水呼舟采香何處追遊好一年春事二分花猶有花
多少　容易繁華過了趁園林飛紅未掃舊酲新醉幾
日不來緑隂芳草

　　(别本)隔水呼舟細聽人語吹笙道一年春事二分花猶
有春多少　容易芳菲過了趁園林香塵未掃古
樓窺燕山谷調鶯玉酣紅鬧

　　木蘭花慢


　　丹谷園

　　萬花深處隠安一㸃世塵無步翠麓幽尋白雲自在流
水縈紆攜壺緩遊細賞倩何人重寫輞川圖遲日香生
草木淡風聲和琴書　安居歌引巾車童放鶴我知魚
看靜裏閒中醒來醉後樂意偏殊桃源帶春去遠有園
林如此更何如回首丹光滿谷恍然却是蓬壺

　　意難忘

　　中吴車氏號秀卿樂部中之翹楚者歌美成曲

得其音㫖余每聽輒愛嘆不能已因賦此以
贈余謂有善歌而無善聽雖抑揚高下聲字
相宣傾耳者指不多屈曾不若春蚓秋蛩爭
聲響于月籬煙砌間絶無僅有余深感於斯
為之賞音豈亦善聽者耶

　　風月吴娃栁隂中認得第二(一作一)香車春深妝減豔波
轉影流花鶯語滑(一作澀)透紋紗(一作剪紛譁)有低唱人誇(一作
雲暖聚紋紗)怕誤却周郎醉(一作顧)眼倚扇佯(一作低)遮　底須

拍碎(一作擊碎一作碎擊)紅牙聽曲終奏雅可是堪嗟無人知此
意明月又誰家塵滚滾老年華付情(一作恨)在琵琶更嘆
我黄蘆苦竹萬里天涯

　　(别本)槐栁隂斜偶相逢第二香車春深腮減素波轉眼
流花鶯語滑隔窗紗片雲駐簷牙似暗把琴心待
許扇影還遮　吴歈謾說雛姓聽曲終奏雅可是
堪嗟無人知此意明日又誰家塵滾滾老年華賦
情在琵琶更嘆我青衫易濕萬里天涯


　　壺中天

　　養拙園夜飲

　　瘦笻訪隱正繁隂閒鎖一壺幽緑喬木(一作山色)蒼寒圖畵
古窈窕行人韋曲鶴響天高水流花淨笑語通華屋虛
堂松外夜深涼氣吹燭　樂事楊栁樓心瑶臺月下有
生香堪掬誰理商(一作簫)聲簾外(一作戸)悄蕭瑟懸璫鳴玉
一笑難逢四愁休賦任我雲邉宿倚欄歌罷露螢飛上
秋竹


　　前調

　　賦秀野園清暉堂(别本作為陸義齋賦清暉山堂)

　　穿幽透密傍園林宴樂清時鐘鼓簾隔波紋分晝影(一作
靜)融得一壺春聚篆徑通花花多迷徑難省來時路緩
尋深靜(一作密)野雲松下無數　空翠暗濕荷(一作人)衣夷
猶舒嘯日涉成佳趣香雪因風晴更落知是山中何樹
響石横琴懸厓擁(一作小)檻待月慵歸去忽來詩思水田
飛下白(一作霜)露(疑鷺)


　　清波引

　　横舟是時以湖湘廉使歸(别本作横舟湖湘就賦送别廉使)

　　江濤如許更一夜聽風聽雨短篷容與盤礴那堪數弭
節澄江(一作扶疎)樹不為蓴鱸歸去怕教冷落蘆花誰招得
舊鷗鷺　寒汀(一作洲)古溆(一作斷浦)盡日無人喚渡此中清
楚寄情在譚塵難覓真閒處肯被水雲留住泠然棹入
中流去(一作近)天尺五

　　暗香


　　送杜景齋歸永嘉

　　猗蘭(一作倚䦨)聲歇抱孤琴思遠幾番彈徹洗耳無人寂寂
行歌古時(一作城)月一笑東風又急黯銷凝(一作䰟)恨聽啼
鴂想少陵還嘆飄零遣(一作遺)興在吟篋　愁絶更離(一作
愁)别待款語遲留(一作微吟)賦歸心切故園夢接花暗閒門
掩春(一作飛)蝶重訪山中舊隠有羇懷未須輕說莫相忘
堤上栁此時共折

　　一蕚紅


　　束季博園池在平江文廟前

　　艤孤篷正叢篁䕶碧流水曲池通傴僂穿巖紆盤尋徑
忽見倒影凌空擁一片花隂無地細看來猶占舊春風
勝事園林舊家陶謝詩酒相逢　眼底煙霞無數料神
仙即我何處崆峒清氣分來生香不斷洞户自有雲封
認竒字摩挲峭石聚萬景只在此山中人倚虛䦨喚鶴
月白千峰

　　霜葉飛


　　悼澄江吴君立齋南塘不礙雲山皆其亭名

　　故園空杳霜風勁南塘吹斷瑶草巳無清氣礙雲山奈
此時懷(一作情)抱尚記得修門賦曉杜陵花竹歸來早傍
雅亭幽榭慣款語英遊好懷無限歡笑　不見換羽移
商杏梁塵(一作聲)遠可憐都付殘照坐中泣下最誰多嘆
賞音人少悵一夜梅花頓老今年(一作日)因甚無詩到待
喚起(一作醒)清魂說與凄涼定應(一作也教)愁了

　　憶舊遊


　　寄友

　　記瓊筵卜夜錦檻移春同惱鶯嬌暗水流花徑正無風
院落銀燭遲銷鬧枝淺壓髫髻香臉泛紅潮甚如此遊
情還將樂事輕趁冰消　飄零又成夢但長歌嫋嫋栁
色迢迢一葉江心冷望美人不見隔浦難招認得舊時
鷗鷺重過(一作見)月明橋遡萬里天風清聲謾憶何處鸞
簫

　　木蘭花慢


　　舟中有懷澄江陸起潛皆山樓昔遊(澄江即江隂)

　　水痕吹杏雨正人在隔江船看燕集春(一作深)蕪漁棲暗
竹濕影浮煙餘寒尚猶戀栁怕(一作怯)東風未肯擘晴綿
愁重遲教醉醒夢長催得詩圓　樓前笑語當年情款
密思留連記白月依弦青天墮酒袞袞山川垂髫至今
在否倚飛臺誰擲買花錢不是尋春較晚都縁聽得啼
鵑

　　瀟湘雨


　　泛江有懷袁通父唐月心

　　空山彈古瑟掬長流洗耳復誰聽倚䦨干不語江潭樹
老風挾波鳴愁裏不須啼鴂花落石牀平歲月鷗前夢
耿耿離情　記得相逢竹外看詞源倒瀉一雪塵纓笑
匆匆呼酒飛雨夜舟行又天涯零落如此掩閒門得似
晉人清相思恨(一作眼)趁楊花去錯到長亭

　　臺城路

　　抵吴書寄舊友


　　分明栁上春風眼曾看(一作見)少年人老雁拂沙黄天垂
海白(一作碧)野艇誰家昏曉驚心夢覺謾慷慨悲歌賦歸
不早想得相如此時(一作生)終是倦游了　經行幾度怨
别酒痕消未盡空被花惱茂苑重來竹溪深隠還勝飄
零多少羇懷頓掃尚識得妝樓那回蘇小寄語盟鷗問
春何處好

　　木蘭花慢

　　趙鶴心問余近况書以寄之


　　目(一作月)光牛背上更時把漢書看記落葉江城孤雲海
樹漂泊忘還懸知偶然是夢夢醒來未必是(一作失)邯鄲
笑指螢燈借暖愁憐鏡雪驚寒　投閒寄傲怡顔要一
似白鷗閒且旋緝荷衣琴尊客裏歳月人間莬裘漸營
痩竹任重門近水隔花關數畝清風自足元來不在深
山

　　瑶臺聚八仙

　　杭友寄聲以詞答意


　　秋水(一作渚)涓涓人正遠魚雁待拂吟箋也知游意(一作事)
多在第二橋邉花底鴛鴦深處影(一作睡)栁隂澹隔裏湖
船路綿綿夢吹舊笛(一作曲)如此山川　平生幾兩謝屐
任放歌自得直上風煙峭壁誰家長嘯竟落松前十年
孤劒萬里又何似畦分抱甕泉中山酒且醉飡石髓白
眼青天

　　摸魚子

　　寓澄江喜魏叔臯至


　　想西湖斷橋疎樹梅花多是風雨如今見說閒雲散煙
水少逢鷗鷺歸未許又款竹誰家遠思愁徐庾重遊倦
旅縱認得鄉山長江袞衮隔浦正延佇　垂楊渡握手
荒城舊侣不知來自何處春窗剪韭青燈夜疑與夢中
相語䦨屢拊甚轉眼流光短髪真堪數從教醉舞試借
地看花揮毫賦雪孤艇且休去

　　壺中天

　　陸性齋築葫蘆庵結茅於上植桃於外扁曰小

蓬壺

　　海山縹緲算人間自有移來蓬島一粒粟中生倒景日
月光融丹竈玉洞分春雪巢不夜心寂凝虛照鶴溪遊
處肯將琴劒同調　休問挂樹瓢空窗前清意贏得不
除草只恐漁郎曾悮入翻被桃花一笑潤色茶經評量
山水如此閒方好神仙陸地長房應未知道

　　風入松

　　題澄江仙刻海山圗或云桃源圖夷堅志云

七十二女仙正合霓裳古曲仇仁近一詩精
妙詳盡余詞不能工也(别本海山作水仙)

　　危(一作迷)樓古鏡影猶寒倒景忽相看桃花不識東西晉
想如今也夢邯鄲縹緲神仙海上飄零圖畫人間　寳
光丹氣共回環水弱小舟閒秋風難老三珠樹尚依依
脆管清彈說與霓裳莫舞銀橋不到深山

　　數花風(别本作鳯凰閣)

　　别義興諸友


　　好遊人老秋鬢蘆花共色征衣猶戀(一作是)去年客古道
依然黄葉誰家蕭瑟自笑我如何是得　酒樓仍在流
落天涯醉白孤城寒樹美人隔煙水此去程應逺須尋
梅驛又漸數花風第一

　　南樓令

　　風雨怯(一作客)殊鄉梧桐又(一作傍)小窗甚秋聲今夜偏長
憶着舊時歌舞地誰得似牧之狂　茉莉擁釵梁雲窩
一枕香醉瞢騰多少思量明月半牀人睡(一作夢)覺(一作醒)

聽説道夜深凉

　　前調

　　送崇一峯遊靈隱(别本無崇字)

　　重整舊漁蓑江湖風雨多好襟懐近日消磨流水桃花
隨處有終不似隱烟蘿　南浦又漁(一作離)歌桃雲汎逺
波想孤山山下經過見説梅花都老盡憑為(一作與)問是如何

　　淡黄柳

　　贈蘓氏柳兒


　　楚腰一捻羞剪青絲結力未勝春嬌怯怯暗託鶯聲細
説愁蹙眉心鬬雙葉　正情切柔枝未堪折應不解管
離别奈(一作謾)如今已入東風睫望斷章臺馬蹄何處閒
了黄昏淡月

　　清平樂

　　候蛩凄斷人語西風岸月落沙平江似練(一作流水慢)望盡
(一作猶自)蘆花無鴈　暗教愁損蘭成可憐(一作都縁)夜夜䦨(一作
閨)情只有一枝(一作株)梧葉(一作桐樹)不知多少秋聲


　　虞美人

　　余昔賦栁兒詞今有杜牧重來之嘆劉夢得詩
云春盡絮飛留不住隨風好去落誰家作憶
栁曲

　　修眉刷翠春痕聚難剪愁來處斷絲無力綰韶(一作繁)華
也學落紅流水到天涯　那回錯認章臺下(一作樹)却是
陽關也(一作路)待將新恨(一作心眼)趁楊花不識相思一㸃在
誰家


　　減字木蘭花

　　寄車秀卿

　　鎖香亭榭花豔烘春曾卜夜空想芳遊不到秋涼(一作深)
不信愁　酒(一作漏)遲歌(一作聲)緩月色平分窗一半誰伴
孤吟手擘黄花碎却心

　　踏莎行

　　栁未三眠風纔一汎催人步屧吹笙徑可曾中酒似當
時如今却是看花病　老願春遲愁嫌晝靜秋千院落

寒猶剰捲簾休問海棠開相傳燕子歸來近

　　南鄉子

　　憶春

　　歌扇錦連枝問着東風已不知怪底樓前多種栁相思
那葉渾如舊様眉　醉裏眼都迷遮莫東牆帶笑窺行
到尋常遊冶處慵歸只道看花似向時

　　蝶戀花

　　贈楊柔卿(别本作贈愛卿)


　　頗愛楊瓊妝淡注猶理螺鬟擾擾鬆雲聚兩剪秋痕流
不去佯羞却把周郎顧　欲訴(一作多少)閒愁無說處幾過
鶯簾聽得間關語昨夜月明香暗度相思忽到梅花樹

　　前調

　　陸子方飲客杏花下

　　仙子鋤雲親手種春閙枝頭消得㣲霜凍可是東風吹
不動金鈴懸網珊瑚重　社燕盟鷗詩酒共未足游情
剛把斜陽送今夜定應歸去夢青蘋流水簫聲弄


　　前調

　　賦艾花

　　巧結分枝黏翠艾剪剪香痕細把泥金界小簇葵榴芳
錦隘紅妝人見應須愛　午鏡將拈開鳳葢倚醉凝嬌
欲戴還慵戴約臂猶餘朱索在梢頭添掛朱符袋

　　清平樂

　　贈處梅

　　暗香千樹結屋中間住明月一方流水䕶夢入棃雲深

處　清冰隔斷塵埃無人踏碎蒼苔一自逋仙歸後吟
詩不下山來






　　山中白雲詞巻四

