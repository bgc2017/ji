







　　欽定四庫全書

　　山中白雲詞巻三　　　　　宋　張炎　撰

　　西河

　　依緑莊賞荷分淨字韻(别本依上有史元叟三字)

　　花最盛西湖曾泛煙艇鬧紅深處小秦箏斷橋夜飲鴛
鴦水宿不知寒如今翻被驚醒　那時事都倦省䦨干
來此閒凭是誰分得半機(一作溪)雲恍疑晝錦想當(别本多年
字)飛燕皺裙時舞盤微墮珠粉　軟波不剪素練淨碧

盈盈移下秋影醉裏玉書難認且脫巾露髪飄然乗興
一葉浮香天風冷

　　玲瓏四犯

　　杭友促歸調此寄意

　　流水人家乍過了斜陽一片蒼樹怕聽秋聲却是舊愁
來處因甚尚客殊鄉自笑我被誰留住問種桃莫是前
度不擬桃花輕誤　少年未識相思苦最難禁此時情
緒行雲暗與風流散方信别淚如雨何況帳空夜鶴(一作

鶴怨)怎奈向如今歸去更可憐閒裏白了頭還知否

　　凄涼犯

　　過隣家見故園有感(别本無題)

　　西風暗剪荷衣碎柔絲不解重緝荒煙斷浦晴暉歴(一作
零)亂半江摇碧悠悠望極忍獨聽秋聲漸急更憐他栁
髪蕭條相與動愁色　老態今如此猶自留連醉笻遊
屐(一作慷慨猶歌唾壺空擊)不堪痩影渺天涯儘成行客因甚忘歸
謾吹裂山陽夜笛夢三十六陂流水去未得


　　聲聲慢

　　别四明諸友歸杭

　　山風古道海國輕車相逢只在東瀛淡薄秋光恰似此
日遊情休嗟鬢絲(一作梳)斷雪(一作唾壺暗缺)喜閒身重渡(一作入一
作過)西泠(一作林)又遡遠趁回潮拍岸斷浦揚舲　莫向長
亭折栁正紛紛落葉同是飄零舊隱新招知住第幾層
雲疎籬尚存晉菊想依然認得淵明待去也最愁人猶
戀故人


　　燭影摇紅

　　西浙冬春間遊事之盛惟杭為然余冉冉老矣
始復歸杭與二三友行歌雲舞繡中亦清時
之可樂以詞寫之

　　舟艤鷗波訪隣尋里愁都散老來猶似栁風流先露看
花眼閒(一作重)把花枝細揀笑盈盈和香待剪也應回首
紫曲門荒當年(一作時)遊慣　簫鼓黄昏動人心處(一作事)
情無限錦街不甚月明多早巳驕塵滿纔過風柔夜暖

漸迤邐芳程遞趲向西湖去(一作舊曽游處)那里人家依然鶯
燕

　　憶舊遊

　　過故園有感(别本作過隣家望故園有感)

　　記凝妝倚扇笑眼窺簾曾款芳尊步屧交枝逕引生香
不斷流水中分忘了牡丹名字和露撥花根甚杜牧重
來買栽無地都是銷魂空存斷腸草伴幾摺眉痕幾㸃
啼痕鏡裏芙蓉老問如今何處綰緑梳雲怕有舊時歸

燕猶自識黄昏待說與羇愁(一作追游)遥知路隔楊栁門

　　春從天上來

　　已亥春復回西湖飲靜傅董高士樓作此解以
寫我憂

　　海上回槎認舊時鷗鷺猶戀蒹葭影散香消水流雲在
疎樹十里寒沙難問錢塘蘇小都不見擘竹分茶更堪
嗟似(一作向)荻花江上誰弄(一作嘆餘音嫋嫋却是)琵琶　煙霞自
延晚照盡換了西林(一作陵)窈窕紋紗蝴蝶飛來不知是

夢猶疑春在隣家一掬幽懐難寫(一作未必銅駝解語)春何處春巳
天涯減繁華是山中(一作且休嫌)杜宇不(一作莫)是(一作只恨)楊花

　　甘州

　　賦衆芳所在

　　看涓涓兩水自東西中有百花莊步交枝逕裏簾分晝
影窗聚春香依約誰教鸚鵡列屋帶垂楊方喜閒居好
翻為詩忙　多少周情栁思向一丘一壑留戀年光又
何心逐鹿蕉夢正錢塘且休將扇塵輕障萬山深不是

舊河陽無人識牡丹開處重見韓湘

　　慶清朝

　　韓亦顔歸隠兩水之濱殆未遜王右丞茱茰沜
予從之遊盤花旋竹散懷吟眺一任所適太
白去後三百年無此樂也(别本無太白去後二句)

　　淺草猶霜融泥未燕晴梢潤葉初乾閒扶短䇿隣家(一作
尋幽)小聚清歡錯認籬根是雪梅花過了一番寒風還峭
較遲芳信却是春殘　此境此時此意待擕琴獨去不

冷慵彈飄飄爽氣飛鳥相與俱還醉裏不知何處(一作潭影
空摇醉魄)好詩盡在夕陽山山深杳更無人到流水花間

　　真珠簾

　　棃花

　　緑房幾夜迎清曉光摇動素月溶溶如水惆悵一株寒
記東䦨閒倚近日花邊(一作間)無舊雨便寂寞何曽吹淚
燭外謾羞得紅妝而今猶睡　琪樹皎立風前萬塵空
獨挹飄然清氣雅淡不成嬌擁玲瓏(一作娟娟)春意落寞(一作

淡淡)雲深詩夢淺但一似唐昌宫裏元是是分明錯認當
時玉蕊

　　探春慢

　　雪霽

　　銀浦流雲緑房迎曉一抹牆腰月淡暖玉生煙懸冰解
凍(一作融露)碎(一作頻)滴瑶階如霰(一作㸃㸃)纔放些晴意早瘦了
梅花一半也知不做花看(一作不作花香)東風何事吹散　摇
落似(一作易)成秋苑甚釀得春來怕教春見野渡舟回前

村門掩應是不勝清怨次第尋芳去灞橋外蕙香波暖
猶妒(一作聽)簷聲看燈人在深院

　　(别本)銀浦流雲緑房迎曉浮浮光粲初睍燒色初分庭
隂還凍猶憶璚瑶幾片纔放些晴意早消瘦南枝
一半也知不做花看向風何事吹散　惆悵瓊林
夢斷空釀得春成還怕春見凍解厓隂澌垂山溜
淨洗修眉重展添作寒江水泛蕙渚波明香滿尚
聽簷聲誰家試燈深院


　　風入松

　　春遊(别本作醉花邊)

　　一春不是不尋春終是不忺人好懷漸向中年減對歌
鐘渾沒心(一作風)情短帽(一作夢)怕黏飛絮輕衫厭撲游塵

　　暖香十里軟(一作款)鶯聲小舫(一作艇)緑楊隂夢隨蝴蜨
飄零後尚依依花月關心惆悵一株(一作東䦨)棃雪明年甚
處清明

　　渡江雲


　　次趙元父韻

　　錦香(一作薌)繚繞地深(一作涼)燈挂壁簾影浪花斜酒船歸
去後轉首河橋那處認紋紗重盟鏡約還記得前度秦
嘉惟只有葉題堪寄(一作付)流不到天涯　驚嗟十年心
事幾曲䦨干想蕭娘聲價閒過了黄昏時候疎栁啼鴉
浦潮夜湧平沙白(一作淨)問(一作遡)斷鴻知落誰家書又逺
空江片月蘆花

　　探芳信


　　西湖春感寄草窗(别本作次周草窗韻)

　　坐清晝正冶思(一作興)縈花餘醒倦酒甚探(一作採)芳人老
芳心尚如舊銷魂忍說銅駝事不是因春瘦向西園竹
掃頹垣蔓蘿荒甃　風雨夜來驟嘆歌冷鶯簾恨凝蛾
岫愁到今年多似去年否舊(一作賦)情懶聽山陽笛目極
(一作短髪)空搔首我何堪老却江潭漢栁

　　聲聲慢

　　題吴夢窗遺筆(别本作題夢窗自度曲霜花腴巻後)


　　煙堤小舫雨屋深燈春衫慣染京塵舞栁歌桃心事暗
惱東鄰渾疑夜窗夢蝶到如今猶宿花隂(一作深)待喚起
甚江籬摇落化作秋聲　回首曲終人遠(一作去)黯銷魂
忍看朶朶芳雲潤(一作戲)墨空題惆悵醉魄難醒獨憐水
樓賦筆有斜陽還怕登臨愁未了聽殘鶯啼過栁隂

　　徵招

　　答仇山村見寄

　　可憐張緒門前栁相看頓非年少三徑已荒涼更如今

懷抱薄游渾是感滿煙水(一作喬木)東風殘照古調誰彈古
音誰賞(一作聽)嵗華空老　京洛染緇塵悠然(一作悠悠)意獨
對南山一笑只在此山中甚相逢不早瘦吟心共苦知
幾度剪燈窗小何時更聽雨巴山賦草池春曉

　　甘州

　　餞草窗歸霅

　　記天風飛珮紫霞邊顧曲萬花深甚相如情(一作游)倦少
陵愁老(闕)嘆飄零短夢恍然今昔故國十年心回首三

(一作空)三徑松竹成隂　不恨片篷南浦恨剪燈聽雨誰
作孤吟料瘦笻歸後閒鎖北山雲是幾番栁邉竹色是
幾番同(一作長)醉古園林煙波逺筆牀茶竈何處逢君

　　一蕚紅

　　弁陽翁新居堂名志雅詞名薲洲漁笛譜

　　製荷衣傍山窗卜隠雅志可閒時款竹門深移花檻小
動人芳意菲菲怕冷落薲洲夜月想時將漁笛靜中吹
塵外柴桑燈前兒女笑語忘歸　分得煙霞數畝乍掃

苔尋徑撥葉通池放鶴幽情吟鶯歡事老去却願春遲
愛吾廬琴書自樂好襟懷初不要人知長日一簾芳草
一巻新詩

　　高陽臺

　　慶承園即韓平原南園戊寅嵗過之僅存丹桂
百餘株有碑記在荆榛中故末有亦猶今之
視昔之感復嘆葛嶺賈相之故廬也

　　古木迷鴉虛堂起燕懽遊轉眼驚心南圃東窗酸風掃

盡芳塵鬢貂飛入平原草最可憐渾是秋隂(一作聲)夜沈
沈不信歸魂不到花深　吹簫踏葉(一作散髪)幽尋去任船
依斷石袖裏寒雲(一作向橋邊喚酒樹底行吟)老桂懸香珊瑚碎擊
無聲(一作身在山中舉頭一片香雲)故園巳是愁如許撫殘碑却又傷
今更關情秋水人家斜照西泠(一作　秋水觀賈山林　相行樂處)

　　臺城路

　　送周方山遊吴

　　朗吟未了西湖酒驚心又歌南浦折栁官橋呼船野渡

還聽垂虹(一作憶五湖)風雨漂流最苦況如此江山此時情
緒怕有鴟夷笑人(一作君)何事載詩去　荒臺祗今在否
登臨休望遠都是愁處暗草埋沙明波洗月誰念天涯
羇旅荷隂未暑快料理歸程(一作飛珮歸來)再盟鷗鷺只恐(一作
有)空山(一作見說江南)近來無杜宇

　　桂枝香

　　送賓月葉公東歸

　　晴江迥闊又客裏天涯還嘆輕别萬里潮生一櫂栁絲

猶結荷衣好向山中補共飄零幾年霜雪賦歸何晚依
依徑菊弄香時節　料此去清遊未歇引一片秋聲都
付吟篋落葉長安古意對人休說相思只在相留處有
孤芳可憐空折舊懷難寫山陽怨笛夜涼吹月

　　慶春宫

　　金粟洞天

　　蟾窟研霜蜂房㸃蠟一枝曾伴涼宵清氣初生丹心未
折濃豔到此都消避風歸去貯金屋妝成漢嬌粟肌㣲

潤和露吹香直與秋高　小山舊隠重(一作誰)招記得相
逢古道迢遥把酒長歌插花短舞誰在水國吹簫餘音
何處看萬里星河動揺廣庭人散月淡天心鶴下銀橋

　　長亭怨

　　舊居有感

　　望花外小橋流水門巷愔愔玉簫聲絶鶴去臺空珮環
何處弄明月十年前事愁千折(一作結)心情頓别露粉風
香誰為主都成消歇　凄咽曉(一作小)窗分袂處同把帶

鴛親結江空嵗晚便忘了尊前曾說恨西風不庇寒蟬
便掃盡一林殘葉謝(一本有他字)楊栁多情還有緑隂時節

　　甘州

　　寄李筠房

　　望涓涓一水隠芙蓉幾被暮雲遮正憑高送目(一作望極)西
風斷雁殘月平沙未覺丹楓盡老揺落已堪嗟無避秋
聲處愁滿天涯　一自盟鷗别後甚酒瓢詩錦輕誤年
華料荷衣初煖不忍負煙霞記前度剪燈一笑再相逢

知(一作却)在那人家空山遠白雲休贈只贈梅花

　　前調

　　趙文升索賦散樂妓桂卿

　　隔花窺半面帶天香吹動一天秋嘆行雲流水寒枝夜
鵲楊栁灣頭浪打石城風急難繫莫愁舟未了笙歌夢
倚櫂西州　重省尋春樂事奈如今老去鬢改花羞指
斜陽巷陌都是舊曾遊憑寄與采芳儔侣且不須容易
説風流爭得似桃根桃葉明月妝樓


　　疎影

　　題賓月圖

　　雪空四野照歸心萬里千峰獨立身與天游一洗襟懷
海鏡倒湧秋白(一作日)相逢懶問盈虧事但脈脈此情無
極是幾番飛葢追隨桂底露衣香濕　間款樓臺夜色
料水光未許人世先得影裏分明認得山河一笑亂山
横碧乾坤許大須容我渾忘了醉鄉猶客待倩誰招下
清風共結嵗寒三益


　　湘月

　　賦雲溪

　　隨風萬里已無心出岫浮游天地為問山中何所有此
意不堪持寄淡薄相依行藏自適一片松隂外石根蒼
潤飄飄元是清氣　長伴暗谷泉生晴光瀲灩濕影揺
花碎濁濁波濤江漢裏忽見清流如此枝上瓢空鷗前
(一作邊)沙淨欲洗幽(一作愁)人耳白蘋洲上浩歌一櫂春水

　　(別本)從龍萬里渺滄溟一粟浮游天地為問山中何所

有心事不堪持寄古態行藏閒情舒巻飛出紅塵
外石根蒼潤飄然一片清氣　長伴澗底泉生晴
光瀲灩濕影摇花碎濁濁波濤江漢裏忽見清流
如此鶴浴沙寒鷗眠竹淨深會漁翁意白蘋洲上
浩歌一櫂春水

　　真珠簾

　　近雅軒即事

　　雲深别有深(一作新)庭宇小簾櫳(一作窗閒一作紗窗一作窗櫳)占取芳

菲(一作園林)多處花暗水房春潤幾番酥雨見說蘇堤(一作堤邉)
晴未穏便懶(一作好)趁踏青人去休去且料理琴書夷猶
今古　誰見靜裏閒心(一作佳趣靜樂蕭閒)縱荷衣未葺(一作緝)雪
巢堪賦醉醒一乾坤任此情何許茂樹石牀同(一作因)坐
久(一作嘯傲行行歸較晚)又却被清風留住欲住奈簾影妝樓(一作
簾捲西園)剪燈人語

　　大聖樂

　　華春堂分韻同趙學舟賦


　　隠市山林傍家池館頓成佳趣是幾番臨水看雲就樹
攬香(一作芳)詩滿䦨干横處翠徑小車行花影聽一片春
聲人笑語深庭(一作院)宇對清(一作晴)晝漸長閒教鸚鵡

　　芳情緩尋細數愛碧草平煙(一作烟江)紅(一作空)自雨任燕(一作
鷗)來鶯(一作鴻一作鷗)去香凝翠暖(一作間心未老)歌酒清時鐘鼓(别本
無歌酒字)二十四簾冰壺裏有誰在簫臺猶醉舞吹笙侣倚
高寒半天風露

　　瑞鶴仙


　　趙文升席上代去姬寫懷

　　楚雲分斷雨問那回因甚琴心先許匆匆話離緒正花
房蜂鬧着春無處殘歌剰舞尚隠約當時院宇暗銷凝
銅雀深深(一作從此愁多)忍(一作誰)把小喬輕誤　休賦玉尊别
後老葉沈溝暗珠還浦歡遊再(一作試)數能幾日采芳去
(一作能幾日歡娱)最(一作又)無端做了霎時嬌夢不道風流恁苦
把餘情付與秋蛩夜長自語

　　祝英臺近


　　重過西湖書所見

　　水西船山北酒多為買春去事與雲消飛過舊時雨謾
留一掬相思待題紅葉(一作豆)奈紅葉(一作豆)更無題處

　　正延竚亂花渾不知名嬌小未成語短櫂輕裝(一作裘)逢
迎斷橋路那知楊栁風流樹猶如此更休道少年張緒

　　戀繡衾

　　代題武桂卿扇

　　一枝涼玉欹路塵下瑶臺疑是夢雲怕趁取西風去被

何人拈住皺裙　温柔只在秋波裏這些兒真箇動心
再同飲花前酒莫都忘今夜夜深

　　甘州

　　趙文叔與余賦别十年餘余方東游文叔北歸
况味俱寥落更十年觀此曲又當何如耶

　　記當年紫曲戲分花簾影最深深聽惺忪語笑香尋古
字譜搯新聲散盡(一作歌舞)黄金歌舞(一作去後)那處著春情夢
醒方知夢夢豈無憑　幾㸃别餘清淚盡化作妝樓斷

雨殘雲指梢頭舊恨豆蔲結愁(一作秋一作同)心都休問北來
南去但依依同是可憐人還飄泊何時(一作處)尊酒却說
如今

　　浣溪紗

　　犀押重簾水院深栁綿(一作楊花)撲帳晝愔愔夢回孤蝶弄
春隂　乍減楚(一作寒)衣收帶眼初勻商(一作暖)鼎熨香心
燕歸揺動䕶花鈴

　　菩薩蠻


　　蕊香不戀琵琶結舞衣折損藏花蝶春夢未堪憑幾時
春夢真　愁把殘更數淚落燈前雨歌酒(一作舞)可曾忺
情懷似去年

　　四字令

　　鶯吟翠屏簾吹絮雲東風也怕花嗔帶飛花趕春　隣
娃笑迎嬉遊趁晴明朝何處相尋那人家栁隂











　　山中白雲詞巻三

