







　　欽定四庫全書

　　山中白雲詞巻七　　　　　宋　張炎　撰

　　法曲獻仙音

　　題姜子野雪溪圖

　　梅失黄昏雁驚白晝脈脈斜飛雲表絮不生萍水疑浮
玉此景正宜舒嘯(一作清眺)記夜悄曾乗興何必見安道
繫船好想前村未知甚處吟思苦誰遊灞橋路杳清飲
一瓢寒又何妨分傍茶竈野屋蕭蕭任樓中低唱人笑

漸東風解凍怕有桃花流到

　　浣溪紗

　　寫墨水仙二紙寄曾心傳并題其上

　　昨夜藍田採玉遊向陽瑶草帶花收如今風雨不須愁
零露依稀傾鑿落碎瓊重疊綴搔頭白雲黄鶴思(一作)
(自)悠悠

　　前調

　　半面妝凝鏡裏春同心帶舞掌中身因(一作應)沾弱水褪

精神　冷豔喜尋梅共笑拈香羞與佩同紉湘臯猶有
未歸人

　　一枝春

　　為陸浩齋賦梅

　　竹外横枝並䦨干試數風纔一信么禽對語彷彿醉眠
初醒遥知是雪甚都把莫寒消盡清更潤明月飛來
痩却舊時疎影　東閣漫撩詩興料西湖樹老難認和
靖晴窗自好勝事毎來獨領融融向暖笑塵世萬花猶

冷須釀成一㸃春腴暗香在鼎

　　水調歌頭

　　寄王信父

　　白髪已如此歲序更駸駸化幾消息莊生天籟雍門琴
頗笑論文說劒休問高車駟馬袞袞(闕)黄金螘在元無
夢水競不流心　絶交書招隠操惡圓箴世塵空擾脫
巾挂壁且松隂誰對紫㣲閣下我對白薲洲畔朝市與
山林不用一錢買風月短長吟


　　南樓令

　　送杭友

　　聚首不多時煙波又别離有黄金應鑄相思折得梅花
先寄我山正在裏湖西　風雪脆荷衣休教鷗鷺知鬢
絲絲猶混塵泥何日束書歸舊隠只恐怕種𤓰遲

　　南鄉子

　　竹居

　　愛此碧相依卜築西園隠逸時三徑成隂門可款幽棲

蒼雪紛紛冷不飛　青眼舊心知痩節終看歳晚期人
在清風來往處吟詩更好梅花着一枝

　　朝中措

　　清明時節雨聲譁潮擁渡頭沙翻被棃花冷看人生苦
戀天涯　燕簾鶯户雲窗霧閣酒醒啼鴉折得一枝楊
栁歸來插向誰家

　　采桑子

　　西園冷罥秋千索雨透花嚬雨過花皴近覺江南無好

春　杜郎不恨尋芳晚夢裏行雲陌上行塵最是多愁
老得人

　　阮郎歸

　　有懷北遊

　　鈿車驕馬錦相連香塵逐管絃瞥然飛過水秋千清明
寒食天　花貼貼栁懸懸鶯房幾醉眠醉中不信有啼
鵑江南二十年

　　浣溪紗


　　艾蒳香消火未殘便能晴去不多寒冶遊天氣却身閒
帶雨移花渾懶看應時插栁日須攀最堪惆悵是東
䦨

　　風入松

　　閏元宵

　　向人圓月轉分明簫鼓又逢迎風吹不老蛾兒閙繞玉
梅猶戀香心報道依然放夜何妨款曲行春　錦燈重
見麗繁星水影動棃雲今朝準擬花朝醉奈今宵别是

光隂簾底聽人笑語莫教遲了梅青

　　踏莎行

　　詠湯

　　瑶草收香琪花采汞冰輪碾處芳塵動竹爐湯暖火初
紅玉纖調罷歌聲送　麾去茶經襲藏酒頌一盃清味
佳賓共從來采藥得長生藍橋休被瓊漿弄

　　鷓鴣天

　　樓上誰將玉笛吹山前水闊瞑雲低勞勞燕子人千里

落落棃花雨一枝　修禊近賣餳時故鄉惟有夢相隨
夜來折得江頭栁不是蘇堤也皺眉

　　摸魚子

　　春雪客中寄白香巖王信父

　　又孤吟灞橋深雪千山絶盡飛鳥梅花也着東風笑一
夜痩添多少春悄悄正斷夢愁詩忘却池塘草前村路
杳看野水流冰舟閒渡口何必見安道　慵登眺脉脉
霏霏未了寒威猶自清峭終須幾日開晴去無奈此時

懷抱空暗惱料酒興歌情未肯隨人老惜花起早拚醉
裏忘歸接䍦更好一笑任傾倒

　　滿江紅

　　已酉春日

　　老子今年多準備吟牋賦筆還自喜錦囊添富頓非疇
昔書册琴棋清隊仗雲山水竹閒蹤跡任醉笻遊屐過
平生千年客　回首夢東隅失乗興去桑榆得且怡然
一笑探梅消息天下神仙何處有神仙只向人間覓折

梅花横掛酒壺歸白鷗識

　　木蘭花慢

　　元夕後春意盎然頗動游興呈霅川吟社諸公

　　錦街穿戲鼓聽鐵馬響春冰甚舞繡歌雲歡情未足早
已收燈從今便須勝賞步青青野色一枝籐落魄花間
酒侣温存竹裏吟朋　休憎短髪鬅鬙遊興懶我何曾
任蹴踏芳塵尋蕉覆鹿自笑無能清狂尚如舊否倚東
風嘯詠古蘭陵十里梅花霽雪水邊樓觀先登


　　前調(用前韻呈王信父)

　　江南無賀老看萬壑出清冰想栁思周情長歌短詠密與
傳燈山川潤分秀色稱醉揮健筆剡溪藤一語不談俗
事幾人來結吟朋　堪憎我髪鬅鬙頻賦曲舊時曾但
春蚓秋蛩寒籬晚砌頗嘆非能何如種𤓰種秫帶一鉏
歸去隠東陵野嘯天風雨耳翠薇深處孫登

　　浪淘沙

　　寒食不多時燕燕纔歸杏花零落水痕肥淺碧分山初過

雨一霎晴暉　閒折小桃枝蜨也相隨晚妝不合整蛾
眉驀忽思量張敞畵又被愁知

　　臨江仙(懷辰州教授趙學舟)

　　一㸃白鷗何處去半江潮落沙虚淡黄栁上月痕初遐
觀情悄悄凝想步徐徐　每一相思千里夢十年有此
相疎休休寄雁問何如如何休寄雁難寫絶交書

　　壺中天

　　遶枝倦鵲鬢蕭蕭肯信如今猶客風雪荷衣寒葉補一

㸃燈花懸壁萬里舟車十年書劒此意青天識泛然身
世故家休問清白　却笑醉倒山翁石牀飛夢不入槐
安國只恐溪山遊未了莫嘆飄零南北袞袞江横嗚嗚
歌罷渺渺情何極正無聊賴天風吹下孤笛

　　謁金門

　　晚晴薄一片杏花零落縱是東風渾未惡二分春過却
可怪寒生池閣下了重重簾幙忽見舊巢還是錯燕
歸何處着


　　清平樂

　　采芳人杳頓覺遊情少客裏看春多草草總被詩愁分
了　去年燕子天涯今年燕子誰家三月休聽夜雨如
今不是催花

　　漁家傲

　　病中未及過毘陵

　　門掩新隂孤館靜楊花却解來相趁幾日方知因酒病
無憀甚脫巾挂壁將書枕　見說落紅堆滿徑不知何

處遊人盛自笑扁舟猶未定清和近尋詩已約蘭陵令

　　前調

　　辛苦移家聊處靜掃除花徑歌聲趁也學維摩閒示病
迂疎甚松風兩耳和衣枕　頗倦扶笻尋捷徑東牆藹
藹紅香盛少待摇人波自定蓬壺近且呼白鶴招韓令

　　壺中天

　　白香巖和東坡韻賦梅

　　苔根抱古透陽春挺挺林間英物隔水笛聲那得到斜

日空明絶壁半樹籬邉一枝竹外冷豔陵蒼雪淡然相
對寓花無此清傑　還念庾嶺幽情江南聊折贈行人
應發寂寂西窗閒弄影深夜寒燈明滅且浸芳壺休簪
短帽照見蕭蕭髪幾時歸去朗吟湖上香月

　　南樓令

　　題聚仙圖

　　曽記宴蓬壺尋思認得無醉歸來事巳糢糊忽對畵圖
如夢寐又因甚下清都　拍手笑相呼應書縮地符恐

(一作想)人間天上同途隔水一聲何處笛正月滿洞庭湖

　　清平樂

　　題墨仙雙清圖

　　丹丘瑶草不許秋風掃記得對花曾被惱猶似前時春
好　湘臯閒立雙清相看波冷無聲獨說長生未老不
知老却梅兄

　　浪淘沙

　　余畵墨水仙并題其上


　　回雪欲婆娑淡掃修蛾盈盈不語奈情何應恨梅兄礬
弟遠雲隔山阿　弱水夜寒多帶月曽過羽衣飛過染
餘波白鶴難招歸未得天闊星河

　　西江月

　　題墨水仙

　　縹緲波明洛浦依稀玉立湘臯獨將蘭蕙入離騷不識
山中瑶草　月照英翹楚楚江空醉魄陶陶猶疑顔色
尚清高一笑出門春老


　　壺中天

　　懷霅友

　　異鄉倦旅問扁舟東下歸期何日琴劒空隨身萬里天
地誰非行客李杜飄零羊曇悲感回首俱陳迹羇懷難
寫豆蟲吟破孤寂　栁外門掩疎隂佳人何處溪上蘋
花白留得一方無用月隱隱山陽聞笛舊雨不來風流
雲散惟有長相憶雁書休寄寸心分付梅驛

　　甘州


　　和袁靜春入杭韻

　　聽江湖夜雨十年燈孤影尚中洲對荒涼茂苑吟情渺
渺心事悠悠見說寒梅猶在無處認西樓招取樓邉月
同載扁舟　明日琴書何處正風前墜葉草外閒鷗甚
消磨不盡惟有古今愁總休問西湖南浦漸春來煙水入
天流清遊好醉招黄鶴一嘯清秋

　　風入松

　　與王彦常遊㑹仙亭


　　愛閒能有幾人來松下獨徘徊清虚冷淡神仙事笑名
塲多少塵埃潄齒石邊危坐洗心易裏舒懷　劃然長
嘯白雲堆更待月明陪一瓢春水山中飲喜無人踏破
蒼苔開了桃花半樹此遊不是天台

　　前調

　　酌惠山泉

　　一瓢飲水曲肱眠此樂不知年今朝忽上龍峰頂却元
來有此甘泉洗却平生塵土慵遊萬里山川　照人如

鑑止如淵古竇暗涓涓當時桑苧今何在想松風吹斷
茶煙着我白雲堆裏安知不是神仙

　　浪淘沙

　　題陳汝朝白鷺畵巻

　　玉立水雲鄉爾我相忘披離寒羽庇風霜不趁白鷗遊
海上靜看魚忙　應笑我凄涼客路何長猶將孤影侣
斜陽花底鵷行無認處却對秋塘

　　祝英臺近


　　題陸壺天水墨蘭石(别本壺天作湖山)

　　帶飄飄衣楚楚空谷飲甘露一轉(一作不信)花風蕭艾遽(一作
清氣自)如許細看息影雲根淡然詩思曾否被生香輕誤
(一作寄一㸃生香何處)　此中趣能消幾筆幽竒羞掩衆(一作羣)芳
譜薜老苔荒山鬼竟無語夢遊忘了江南故人何處(一作
但愁騷客凄涼行吟澤畔)聽一片瀟湘夜(一作風)雨

　　臺城路

　　夏壺隱壁間李仲賓寫竹石趙子昻作枯木娟

淨峭拔遠返古雅余賦詞以述二妙

　　老枝無着秋聲處蕭蕭倦聽風雨暗飲春腴欣榮晚節
不載天河人去心存太古喜冰雪相看此君欲語共倚
雲根歲寒羞並歲寒所　當年曾見漢館捲簾頻坐對
飛夢湘楚歎我重來何堪如此落葉空江無數盤桓屢
撫似冉冉吹衣頗疑非霧素壁高堂晉人清幾許


　　山中白雲詞巻七

