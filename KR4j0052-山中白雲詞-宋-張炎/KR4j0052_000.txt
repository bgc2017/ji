







　　欽定四庫全書　　　　　集部十

　　山中白雲詞　　　　　　詞曲類一(詞集之屬)

　　提要

　　(臣)等謹案山中白雲詞八巻宋張炎撰炎字
叔夏號玉田又號樂笑翁循王張俊之五世
孫家於臨安宋亡後放誕不仕縱遊浙東西
落拓以終平生工為長短句以春水詞得名
人因號曰張春水其後編次詞集者即以此

首壓巻倚聲家傳誦至今然集中他調似此
者尚多殆如賀鑄之稱梅子偶遇品題便為
佳話耳所長實不止此也炎生於淳祐戊申
當宗邦淪覆年已三十有三猶及見臨安全
盛之日故所作往往蒼涼激楚即景抒情借
以寫其身世盛衰之感非徒以剪紅刻翠為
工至其研究聲律尤得神解以之接武姜夔
宛然後勁宋元之間亦可謂江東獨秀矣炎

詞世鮮完帙此本乃錢中諧所藏猶明初陶
宗儀手書康熙中錢塘龔翔麟始為傳寫授
梓後上海曹炳曾又為重刋舊附樂府指迷
一巻今析出別著於録其仇逺原序鄭思肖
原跋及舒岳祥送炎序則仍並録之以存其
舊焉乾隆四十三年九月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀










　　山中白雲詞原序

　　宋南渡勲王之裔子玉田張君自社稷變置凌烟廢墮
落魄縱飲北游燕薊上公車登承明有日矣一日思江
南菰米蓴絲慨然襆被而歸不入古杭扁舟淛水東西
為漫浪游散囊中千金裝吴江楚岸楓丹葦白一奚童
負錦囊自隨詩有姜堯章深婉之風詞有周清真雅麗
之思畫有趙子固瀟灑之意未脫承平公子故態笑語
歌哭騷姿雅骨不以夷險變遷也其楚狂與其阮籍與

其賈生與其蘇門嘯者與嵗丁酉三月客我寜海將登
台峰於其行也舉觴贈言是月既望閬風舒岳祥序

　　詞與辭字通用釋文云意内而言外也意生言言生聲
聲生律律生調故曲生焉花間以前無雜譜秦周以後
無雅聲源遠而派别也西秦玉田張君著詞源上下巻
推五音之數演六六之譜按月紀節賦情詠物自稱得
聲律之學於守齋楊公南溪徐公淳祐景定間王邸侯
館歌舞升平君王(王疑作方)處樂不知老之將至(下有缺文)棃園

白髪濞宫蛾眉餘情哀思聽者淚落君亦因是棄家客
遊無方三十年矣昔栁河東銘姜祕書閔王孫之故態
銘馬淑婦感謳者之新聲言外之意異世誰復知者覽
君詞巻撫几三嘆江隂陸文奎序

　　聲音之道久廢玉田張君獨振戞乎喪亂之餘豈特藉
以怡適性情殆將以繼其傳也後之君子得是帙而遡
之則去希微不逺矣况幾經兵燹猶自璧全非天有以
寳之能至此乎尚徳君子幸共表章庶於好古之懷無

憾焉耳呉門孝思殷重識

　　成化丙午春二月朔偶見是帙鶴城東門藥肆中即購
得之南村先生手鈔者蓋百餘年矣凡三百首惜無録
目五月初九日輯録以便檢閱或笑余衰遲目眩何不
求諸善書者曰身健在飽食終日豈不勝博奕乎何計
字之工拙使得時時展玩恍惚坐春風中聽玉田子慷慨
灑落之言笑焉併録以記嵗月井時序

　　吾識張循王孫玉田先輩喜其三十年汗漫南北數千

里一片空狂懷抱日日化雨為醉自仰扳姜堯章史邦
卿盧蒲江呉夢窗諸名勝互相鼔吹春聲於繁華世界
飄飄徴情節節弄拍嘲明月以謔樂賣落花而陪笑能令
後三十年西湖錦繡山水猶生清響不容半㸃新愁飛
到遊人眉睫之上自生一種歡喜痛快豈無柔劣少年
於萬花叢中喚取新鶯穉蝶羣然飛舞下來為之賞聽
山外野人所南鄭思肖書於無何有之鄉

　　讀山中白雲詞意度超𤣥律吕協洽不特可寫音檀口

亦可被歌管薦清廟方之古人當與白石老仙相鼓吹
世謂詞者詩之餘然詞尤難於詩詞失腔猶詩落韻詩
不過四五七言而止詞乃有四聲五音均拍重輕清濁
之别若言順律舛律協言謬俱非本色或一字未合一
句皆廢一句未妥一闋皆不光采信戞戞乎其難又怪
陋邦腐儒窮鄉村叟每以詞為易事酒邊興豪即引紙
揮筆動以東坡稼軒龍洲自况極其至四字沁園春五
字水調七字鷓鴣天步蟾宫拊几擊缶同聲附和如梵

唄如步虛不知宫調為何物令老伶俊娼面稱好而背
竊笑是豈足與言詞哉余幼有此癖老頗知難然已有
三數曲流傳朋友間山歌村謠是豈足與叔夏詞比哉
古人有言曰鉛汞交鍊而丹成情景交鍊而詞成指迷
妙訣吾將從叔夏北面而求之山村居士仇逺序













　　欽定四庫全書

　　山中白雲詞巻一　　　　　宋　張炎　撰南浦

　　春水

　　波暖緑粼粼燕飛來好是蘇堤纔曉魚沒浪痕圓流紅
去翻笑東風難掃荒橋斷浦栁隂撐出扁舟小回首池
塘青欲遍絶似夢中芳草　和雲流出空山甚年年淨
洗花香不了新渌乍生時孤村路猶憶那回曾到餘情

𣺌𣺌茂林觴詠如今悄前度劉郎歸去後溪上碧桃多
少

　　(别本)溪燕蹙游絲(一作掠芹根)漾粼粼鴨緑光動晴曉(一作碎清
曉)何處落紅多芳菲夢翻入嫩薲(一作碎萍)深藻一番
夜雨一番吟老池塘草寂厯(一作栁下)斷橋人欲(一作不)
渡還見栁隂舟小(一作還棹漁鄉浪杳)　和雲流出空山甚
年年淨洗花香不了新緑乍生時孤村路猶憶那
時曽到傳觴事杳茂林應是依然好(一作可憐難詠蘭亭舊事

如今少)試問清流今在否(一作賦情謾逐王孫去)心碎浮萍多
少(一作門外潮平渡小)

　　高陽臺

　　西湖春感

　　接葉巢鶯(一作暗栁藏鶯)平(一作明)波捲絮斷橋斜日歸船能幾
番游看花又是明年東風且伴薔薇住到薔薇春巳堪
憐更(一作最)悽然萬緑西泠一抹荒烟　當年燕子知(一作
歸)何處但苔深韋曲草暗斜川見說新愁如今也到鷗

邊無心再續(一作結)笙歌夢掩重門淺醉閒眠莫開簾怕
見飛花怕聽啼鵑

　　憶舊遊

　　大都長春宫即舊之太極宫也

　　看方壺擁翠太極垂光積雪初晴閶闔開黄道正緑章
封事飛上層青古臺半壓琪樹引䄂拂寒(一作天)星見玉
冷閒坡金明䆳宇人住深清　幽尋自來去對(一作嘆)華
表千年天籟無聲(一作草暗碑隂)别(一作中)有長生路看花開花

落何處無春露臺深鎖丹氣隔水喚青禽尚記得歸時
鶴衣散影都是雲

　　凄涼犯

　　北遊道中寄懷

　　蕭疎野栁嘶寒馬蘆花深還(一本無還字)見游獵山勢北來
甚時曾到醉魂飛越酸風自咽擁吟鼻征衣暗裂正凄
迷天涯羇旅不似灞橋雪　誰念而今(一作文園)老懶賦長
楊倦懷休說(一作極目寒波坐分黄葉)空憐斷梗夢依依歲華輕别

待擊歌壺怕如意和冰凍折且行行平沙萬里盡是月

　　壺中天

　　夜渡古黄河與沈堯道曾子敬同賦

　　揚舲萬里笑當年底事中分南北須信平生無夢到却
向而今遊厯老栁官河斜陽古道風定(一作正)波猶直野
人驚問汎槎何處狂(一作仙)客　迎面落葉蕭蕭水流沙
共遠都無行跡衰草凄迷秋更緑惟有間鷗獨立浪挾
(一作拍)天浮山邀雲去銀浦横空碧扣舷歌斷海蟾飛上

孤白

　　(别本)御風萬里問當年何事中分南北須信人生無夢
到却笑如今游厯古栁關河斜陽山海落雁秋聲
急野人驚見汎槎何處狂客　雲外散髪吟商任
天荒地老露盤猶泣水闊不容鷗獨占一棹芙蓉
香濕蟹舎燈深漁鄉笛逺醉眼留空碧夜涼人靜
霽蟾飛上孤白

　　聲聲慢


　　都下與沈堯道同賦(别本作北游答曽心傳惠詩)

　　平沙催(一作籠)曉野水驚寒遥岑寸碧烟空萬里冰霜一
夜換却西風晴梢漸無墜葉撼秋聲都是梧桐情正遠
奈吟湘(一作商)賦楚近日偏慵　客裏依然清事愛窗深
帳暖戲揀香筒片霎歸程無奈夢與心同空教故林怨
鶴掩閒門明月山中春又小甚梅花猶自未逢

　　綺羅香

　　席間代人賦情


　　候館深燈遼天斷羽近日音書疑絶轉眼傷心慵看剰
歌殘闋纔忘了還着思量待去也怎禁離别恨只恨桃
葉空江殷勤不似謝紅葉　良宵誰念(一作見)哽咽對熏
爐象尺閒伴凄切獨立西風猶憶舊家時節隨欵步花
密藏春聽私語栁疎嫌月今休問燕約鶯期夢遊空趁
蝶

　　慶春宫

　　都下寒食遊人甚盛水邊花外多麗環集各以

栁圏祓禊而去亦京洛舊事也

　　波蕩蘭觴鄰分杏酪晝輝冉冉(一作快風麗日)烘晴罥索飛仙
戲船移景薄遊也自忺人短橋虚市(一作蕙風來處)聽隔栁誰
家(一作緑水人家)賣餳月題爭繫油壁相連笑語逢迎　池亭
小隊秦箏就地圍香臨水湔裙冶態飄雲醉妝扶玉未
應閒了芳情旅懷無限忍不住低低問春棃花落盡一
㸃新愁(一作煙)曾到西泠

　　國香


　　沈梅嬌杭妓也忽於京都見之把酒相勞苦猶
能歌周清真意難忘臺城路二曲因囑余記
其事詞成以羅帕書之

　　鶯栁煙堤記未吟青子曾比紅兒孏嬌弄春微透鬟翠
雙垂不道留仙不住便無夢吹到南枝相看兩流落掩
面凝羞怕說當時　凄涼歌楚調嫋餘音不放一朶雲
飛丁香枝上幾度款語深期拜了花梢淡月最難忘弄
影牽衣無端動人處過了黄昏猶道休歸


　　臺城路

　　庚辰秋九月之北遇汪菊坡一見若驚相對如
夢回憶舊遊巳十八年矣因賦此詞(别本菊坡作蘭
坡)

　　十年前事翻疑夢重逢可憐俱老水國春空山城歲晚
無語相看一笑荷衣換了任京洛(一作國)塵沙冷凝風帽
見說吟情近來不到謝池草　懽遊曾步翠窈亂紅迷
紫曲芳意今(一作多一作終)少舞扇招香歌橈喚玉猶(一作翻)憶

錢塘蘇小無端暗惱又幾度留連燕昏鶯曉回首妝樓
甚時重(一作歸)去好

　　三姝媚

　　海雲寺千葉杏二株竒麗可觀江南所無越一
日過傅巖起清晏堂見古瓶中數枝云自海
雲來名芙蓉杏因愛玩不去巖起索賦此曲

　　芙蓉城畔侣乍缷却單衣茜羅重䕶傍水開時細看來
渾似阮郎前度記得小樓聽一夜江南春雨夢醒簫聲

流水青蘋舊遊何許　誰剪層芳深貯便洗盡長安半
面塵土絶似桃根帶笑痕來伴栁枝嬌舞莫是孤村試
與問酒家何處曾醉梢頭雙果園林未暑

　　甘州

　　庚寅歲沈堯道同余北歸各處杭越踰歲堯道
來問寂寞語笑數日又復别去賦此曲并寄
趙學舟(别本庚寅作辛夘堯道作秋江趙學舟作曽心傳)

　　記玉關踏雪事清遊寒氣脆貂裘傍枯林古道長河飲

馬此意悠悠短夢依然江表老淚灑西州一字無題處
落葉都愁　載取白雲歸去問(一作耿)誰畱楚佩弄影中
州折蘆花贈遠零落一身秋向尋常野橋流水待招來
不是舊沙鷗空懷感有斜陽處最怕登樓

　　聲聲慢

　　為髙菊墅賦(别本墅作澗)

　　寒花清事老圃閒人相看秋色(一作行吟曉氣)霏霏帶葉分根
空翠半濕荷衣沅湘舊愁未減有黄金難鑄相思但醉

裏把苔牋重譜不許春知　聊慰幽懷古意且頻簪短
㡌休怨斜暉采摘無多一笑竟日忘歸從教䕶香徑小
似東山還似東籬待去隱怕如今不是晉時

　　埽花遊

　　賦高疎寮東墅園

　　煙霞萬壑記曲徑尋幽霽痕初曉緑窗窈窕看隨花甃
石就泉通沼幾日不來一片蒼雲未掃自長嘯(一作度層峭)
悵喬木荒涼(一作依依)都是殘照　碧天秋浩渺聽虛籟泠

泠飛下孤峭(一作稱刻竹微吟卧雲孤嘯)山空翠老步仙風怕有采
芝人到野色閒門芳草不除更好境深悄比斜川又清
多少

　　瑣窗寒

　　王碧山又號中仙越人也能文工詞琢語峭拔
有白石意度今絶響矣余悼之玉笥山所謂
長歌之哀過於痛哭

　　斷碧分山空簾剰(一作貯)月故人天外香留(一作迷)酒殢蝴

蜨一生花裏想如(一作猶)今醉(一作怨)魂未醒(一作正迷)夜臺夢
語秋聲碎自中仙去後詞牋賦筆便無清致　都是凄
涼意(一作慵指歡娯地)悵(一作正)玉笥埋雲錦袍(一作衣)歸水形容
憔悴料應也孤吟山鬼那知人彈折素絃黄金鑄出相
思淚但栁枝門掩枯隂候蛩愁暗葦

　　木蘭花慢

　　為越僧樵隱賦樵山

　　龜峰深處隱巖壑靜萬塵空任一路白雲山童休掃却

似崆峒只恐(一作休教)爛柯人到怕光隂不與世間同旋采
生枝帶葉微煎石鼎團龍　從容吟嘯百年翁行樂少
扶笻向鏡水傳心柴桑袖手門掩清風如何晉人去後
好林泉都在夕陽中禪外更無今古醉歸明月千松

　　(别本)龜峰游處隠巖壑静萬塵空聽隔竹敲茶穿花喚
酒曲徑幽通何人爛柯巳久怕光隂不與世間同
只住白雲一半任他一半眠龍　崆峒吟嘯百年
翁近日一枝笻向鏡水傳心柴桑袖手門掩清風

如何晉人去後好林泉多在夕陽中禪外更無今
古醉歸明月千松

　　三姝媚

　　送舒亦山遊越

　　蒼潭(一作臺)枯海樹正雪竇髙寒水聲東去古意蕭閒問
結廬人遠白雲誰侣賀監猶狂還散跡千巖風露(一作雨)
抱瑟空遊都是凄涼此愁難(一作誰)語　莫趁江湖鷗鷺
怕太乙爐荒(一作烟)暗銷鉛虎投老心情未歸來何事共

成羇旅布韈青鞵休誤入桃源深處待得重逢却說巴
山夜雨

　　掃花遊

　　台城春飲醉餘偶賦不知詞之所以然

　　嫩寒禁暖正草色侵衣野光如洗去城數里繞長堤是
栁釣船深艤小立斜陽試數花風第幾問春意待留取
斷紅心事難寄　芳訊成撚指甚遠客他鄉老懷如此
醉餘夢裏尚分明認得舊時羅綺可惜空簾誤却歸來

燕子勝遊地想依然斷橋流水

　　(别本)嫩寒禁暖傍潤緑人家野船深艤去城數里共微
開笑口(闕)如傾耳倦立斜陽試數花風第幾問春
意待留取斷紅心事難寄　芳訊成撚指甚又客
他山老懷如此醉餘夢裏尚分明認得舊時羅綺
暮色簾空誤却歸來燕子斷橋外繞西湖萬花流
水

　　臺城路


　　杭友抵越過鑑曲漁舎㑹飲

　　春風不暖垂楊樹(一作栁)吹却絮雲(一作綿)多少燕子人家
夕陽巷陌行入野畦深窈籌花鬭草記小艇尋芳斷橋
初曉那日心情幾人同向近來老　銷憂何處最好夜
遊頻秉燭猶是遲了南浦歌闌東林社冷贏得如今懷
抱吟悰暗惱待醉也慵聽勸(一作怨)歸啼鳥怕攪離愁亂
紅休去掃

　　疎影


　　余於庚寅歲北歸與西湖諸友夜酌因有感於
舊遊寄周草窗(别本庚寅作辛夘)

　　栁黄未結放嫩晴消盡斷橋殘雪隔水人家渾是花隂
曾醉好春時節輕車幾度新堤(一作西泠)曉想如今燕鶯猶
說縱艷遊得似當年早是舊情都别　重到翻(一作方)疑
夢醒弄泉試照影驚見華髪却笑歸來石老雲荒身世
飄然一葉閉門約住青山色自容與吟窗清絶怕夜寒
吹到梅花(一作梢)休捲半簾明月


　　渡江雲

　　山隂久客一再逢春回憶西杭渺然愁思(别本作久
客山隂王菊存問余近作書以寄之)

　　山空天入海(一作野光溥遠秀)倚樓望極風急暮潮初(一作清入燒痕
初)一簾鳩外雨幾處閒田隔水動春鋤新煙禁栁想如
今緑到西湖猶記得當年深隱(一作風流心事)門掩兩三株

　　愁余荒洲(一作煙)古溆斷梗疎萍更漂流何處空自覺圍
羞帶減影怯燈孤常疑即見桃花面甚近來翻致無書

書縱遠如何夢也都無

　　瑣窗寒

　　旅窗孤寂雨意垂垂買舟西渡未能也賦此為錢
塘故人韓竹間問

　　亂雨敲春深煙帶晚水窗慵凭空簾謾捲數日更無花
影怕依然舊時歸燕定應(一作知)未識江南冷最憐他樹
底蔫紅不語背人吹盡　清潤通幽徑待移燈剪韭試
香温鼎分明醉裏過了幾番風(一作花)信想竹間高閣半

開小車未來猶自等傍新晴隔栁呼船待教(一作他)潮信
(一作汎)穏

　　憶舊遊

　　新朋故侣詩酒遲留吳山蒼蒼渺渺兮余懷也
寄沈堯道諸公

　　記開簾送酒隔水懸燈(一作花樓放夜梅檻移春)款語梅(一作燈)邊未
了清遊(一作烟波)興又飄然獨去何處山川(一作重聽湘絃)淡風暗
收榆莢吹下(一作到)沈郎錢嘆客裏光隂消磨豔冶都在

尊前　留連殢人處是鏡曲窺鶯蘭阜(一作沼)圍泉醉拂
珊瑚樹寫百年幽恨分付吟(一作苔)牋故鄉幾回飛夢江
雨夜涼(一作吹一作深)船縱忘却歸期千山未必無杜鵑

　　水龍吟

　　白蓮

　　仙人掌上芙蓉涓涓猶濕金盤露輕妝照水纎裳玉立
飄颻似舞幾度銷凝滿湖煙月一汀鷗鷺記小舟夜悄
波明香遠渾不見花開處　應是浣紗人妒褪紅衣被

誰輕誤閒情淡雅冶容(一作姿)清潤憑嬌待語隔浦相逢
偶然傾葢似傳心素怕湘臯珮解緑雲十里捲西風去

　　(别本)仙人掌上芙蓉涓涓猶滴金盤露輕妝照水纎裳
玉立無言自舞幾度銷凝滿湖煙月一汀鷗鷺記
小舟清夜波明香逺渾不見花開處　應是浣紗
人妒褪紅衣被誰輕悞何郎淡雅(一作意態)六郎清致
(一作標格)冷然意趣待折瓊芳楚江難涉那知延佇怕
湘娥佩解緑雲千里捲西風去


　　憶舊遊

　　余離羣索居與趙元父一别四載癸巳春於古杭
見之形容憔悴故態頓消以余之況味又有
甚於元父者抑重余之惜因賦此調且寄元
父當為余愀然而悲也

　　嘆江潭樹老杜曲門荒同賦(一作是)飄零乍見翻疑夢對
蕭蕭亂髪都是愁根秉燭故人歸後花月(一作花夜一作銅雀)鎖
春深縱草帶堪題爭如片葉能寄殷勤　重尋已無處

尚記得依稀栁下芳(一作東)鄰佇立香(一作東)風外抱孤愁
悽惋羞燕慚鶯俯仰十年前事醉後(一作語)醒還驚又曉
日千峰涓涓露濕花氣生

　　甘州

　　題趙葯牖山居見天地心怡顔小柴桑皆其亭
名

　　倚危樓一笛翠屏空萬里見天心度野光清峭晴峯湧
日冷石生雲簾捲小亭虛院無地不花隂徑曲知何處

春水泠泠　嘯傲柴桑影裏且怡顔莫問誰古誰今任
燕留鷗住聊復慰幽情愛吾廬㸃塵難到好林泉都付
與閒人還知否元來卜隠不在山深

　　摸魚子

　　高愛山隠居

　　愛吾廬傍湖千頃蒼茫一片清潤晴嵐暖翠融融處花
影倒窺天鏡沙浦迥看野水涵波隔栁横孤艇眠鷗未
醒甚占得蓴鄉都無人見斜照起春暝　還重省豈料

山中秦(一作無)晉桃源今度(一作殘棋石上)難認林間即是長生
(一作桃源)路一笑元非捷徑深更靜待散髪吹簫跨鶴(一作寉背)
天風冷憑高露飲正碧落塵空光摇半壁月在萬松頂

　　風入松

　　賦稼村

　　老來學圃樂年華茅屋短籬遮兒孫戲逐田翁去小橋
横路轉三义細雨一犂春意西風萬寳生涯　攜笻猶
記渡晴沙流水帶寒鴉門前少得寛閒地遶平疇盡是

桑麻却笑牧童遥指杏花深處人家

　　鳯凰臺上憶吹簫

　　趙主簿姚江人也風流藴藉放情花栁老之將
至况味凄然以其號孤篷囑余賦之

　　水國浮家漁村古隠浪遊慣占花深猶記得琵琶半面
曾濕衫青不道江空歲晚桃葉渡還嘆飄零因乗興醉
夢醒時却是山隂　投閒倦呼儔侣竟棹入蘆花俗客
難尋風渺渺雲拖暮雪獨釣寒清遠溯流光萬里渾錯

認片竹寰瀛元來是天上太乙真人

　　解連環

　　孤雁

　　楚江空晚悵離羣萬里怳然驚散自顧影欲下寒塘(一作
江)正沙淨(一作静)草枯水平天遠寫不成書只寄得相思
一㸃料因循誤了殘氊擁雪故人心眼歎誰憐旅愁荏
苒謾長門夜悄錦箏彈怨想伴侣猶宿蘆花也曾念春
前去程應轉暮雨相呼怕驀地玉關重見未羞他雙燕

歸來畫(一作露)簾半捲

　　滿庭芳

　　小春

　　晴皎(一作巻)霜花曉鎔冰羽(一作掩閣烘晴開簾借暖)開簾(一作今朝)覺道
寒輕誤聞啼鳥生意又園林閒了凄涼賦筆便而(一作如)
今不聽秋聲消凝處一枝借暖(一作苔枝數㸃)終是未多情
陽和能幾許尋紅探粉也恁忺人笑隣娃癡小料理䕶
花鈴却怕驚回睡蝶恐和他草夢都醒還知否能消幾

日風雪灞橋深

　　憶舊遊

　　登蓬萊閣(别本登下有越州二字)

　　問蓬萊何處風月依然萬里江清休說神仙事便神仙
縱有即是閒人笑我幾番醒醉石磴掃松隂任(一作甚)狂
客難招采芳難贈且自微吟　俯仰成陳迹嘆百年誰
在䦨檻孤憑海日生殘夜看卧龍和夢飛入秋㝠還聽
水聲東去山冷不生雲正目極空寒(一作萬里高寒)蕭蕭漢柏

愁茂陵

　　解連環

　　拜陳西麓墓

　　句章城郭問千年往事(一作事往)幾回歸鶴嘆貞元朝士無
多又日冷湖隂栁邊門鑰向北來時無處認江南花落
縱荷衣未改病損茂陵總是離索　山中故人去却但
碎寒峴首舊景如昨悵二喬空老春深正歌斷簾空草
暗(一作昏)銅雀楚魄難招被萬疉閒雲迷着料猶是聽風

聽雨(一作水)朗吟夜壑(山中樓扁萬疉雲)
















　　山中白雲詞巻一

