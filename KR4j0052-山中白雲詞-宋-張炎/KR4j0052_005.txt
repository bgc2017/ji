







　　欽定四庫全書

　　山中白雲詞巻六　　　　　宋　張炎　撰紅情

　　疎影暗香姜白石為梅着語因易之曰紅情緑
意以荷花荷葉詠之

　　無邊香色記涉江自采錦機雲密剪剪紅衣學舞波心
舊曽識一見依然似語流水遠幾回空憶看(闕)　倒影
窺妝玉潤露痕濕　閒立翠屏側愛向人弄芳背酣斜

日料應太液三十六宫土花碧清興後風更爽無數滿
汀洲如昔汎片葉煙浪裏卧横紫笛

　　緑意(樂府雅詞以此首作無名氏非)

　　碧圓自潔向淺洲遠渚亭亭清絶猶有遺簪不展秋心
能捲幾多炎熱鴛鴦密語同傾葢且莫與浣紗人說恐
怨歌忽斷花風碎却翠雲千疊　回首當年漢舞怕飛
去謾縐(一作掐)留仙裙摺戀戀青衫猶染拈香還嘆鬢絲
飄雪盤心清露如鉛水又一夜西風吹折喜靜看匹練

秋光倒寫半湖明月

　　虞美人

　　題陳公明所藏曲册

　　黄金誰解教歌舞留得當時譜斷情殘意落人間漢上
行雲迷却舊巫山　妝樓何處尋樊素空誤周郎顧一
簾秋雨剪燈看無限羇愁分付玉簫寒

　　踏莎行

　　盧仝啜茶手巻


　　清氣厓深斜陽木末松風泉水聲相答光浮椀面啜先
春何須美酒吴姬壓　頭上烏巾鬢邉白髪數間破屋
從蕪沒山中有此玉川人相思一夜梅花發

　　南鄉子

　　杜陵醉歸手巻

　　晴野事春遊老去尋詩苦未休一似浣花溪上路清幽
煙草纖纖水自流　何處偶遲留猶未忘情是酒籌童
子䇿驢人巳醉知否醉裏眉攢萬國愁


　　臨江仙

　　太白挂巾手巻

　　憶得沈香歌斷後深宫客夢迢遥硯池殘墨濺花妖青
山人獨自早不侣漁樵　石壁蒼寒巾尚挂松風頂上
飄飄神仙那肯混塵囂詩魂元在此空向水中招

　　南樓令

　　雲冷未全開簷冰雨沍苔入花根暖意先回一夜緑房
迎曉白空憶遍嶺頭梅　如幻舊情懷尋春上吹臺正

泥深十二香街且問謝家池畔草春必定幾時來

　　摸魚子

　　已酉重登陸起潛皆山樓正對惠山

　　步高寒下觀浮遠清暉隔斷風雨醉魂誤入滁陽路落
莫不知何處䦨屢拊又却是秋城自有芙蓉主重遊倦
旅對萬壑千巖長江巨浪空翠灑衣屨　景如許都被
樓臺占取晴巒暖靄朝暮乾坤靜裏閒居賦評泊水經
茶譜留勝侣更底用林泉曳杖尋桑苧休休訪古看排

闥青來書牀嘯詠莫向惠峰去(澄江又名芙蓉城)

　　臺城路

　　陸義齋壽日自澄江放舟清遊吴山水間散懷
吟眺一任所適所之既倦乗月夜歸太白去
後三百年無此樂耶

　　清時樂事中園賦怡情楚花湘草秀色通簾生香聚酒
修景常留池沼閒居自好奈車馬喧塵未教閒了把菊
清遊冷紅飛下洞庭曉　尋泉同步翠杳更將秋共遠

書畫船小款竹誰家盟鷗某水白月光涵圓嶠天浮浩
渺稱緑髪飄飄遡風舒嘯緩築堤沙渭濱人未老

　　華胥引

　　錢舜舉幅紙畵牡丹棃花牡丹名洗妝紅為賦
一曲並題二花

　　温泉浴罷酣酒纔甦洗妝猶濕薄暮雲深(一作無語憑嬌)瑶臺
月下逢太白素衣初(一作猶)染天香對東風傾國惆悵東
䦨炯然玉樹獨立　只恐江空(一作雲)頓忘却錦袍清逸

栁迷歸院欲遠花妖未得誰寫一枝淡雅(一作誰道玉容寂寞)傍沈
香亭北說與鶯鶯怕人錯認秋色(一作搔首狂歌動人一片春色)

　　風入松

　　聽琴中彈樵歌

　　松風掩晝隠深清流水自泠泠一從柯爛歸來後愛絃
聲不愛枰聲頗笑山中散木翻憐㸑下勞薪　透雲遠
響正丁丁孤鳳劃然鳴疑行嶺上千秋雪語高寒相應
何人回首更無尋處一江風雨潮生


　　浪淘沙

　　秋江

　　萬里一飛蓬吟老丹楓潮生潮落海門東三兩㸃鷗沙
外月閒意誰同　一色與天通絶去塵紅漁歌忽斷荻
花風煙水自流心不競長笛霜空

　　夜飛鵲

　　大徳乙已中秋㑹仇山村於溧陽酒酣興逸各
隨所賦余作此詞為明月明年佳話云


　　林霏散浮暝河漢空雲都縁水國秋清緑房一夜迎向
曉海影飛落寒冰蓬萊在何處但危峰縹緲玉籟無聲
文簫素約料相逢依舊花隂　登眺尚餘佳興零露下
衣襟欲醉還醒明月明年此夜頡頏萬里同此隂晴霓
裳夢斷到如今不許人聽正婆娑桂底誰家弄笛風起
潮生

　　風入松

　　為山村賦


　　晴嵐暖翠䕶煙霞喬木晉人家幽居只恐歸圖畫喚樵
青多種桑麻門掩推敲古意泉分冷淡生涯　無邉風
月樂年華留客可茶𤓰任他車馬雖嫌僻笑喧喧流水
寒鴉小隠正宜深靜休栽湖上梅花

　　石州慢

　　書所見寄子野公明

　　野色驚秋隨意散愁踏碎黄葉誰家籬院(一作下)閒花似
語試(一作弄)妝嬌(一作羞)怯行行步影未教背寫腰肢一搦

猶(一作還)立門前雪依約鏡中春又無端輕别　癡絶漢
臯何處解珮(一作珮解)何人底須情切空(一作勾)引東鄰遺恨
丁香空結十年舊夢謾(一作尚)餘恍惚雲窗可憐不是當
(一作舊)時蝶深夜醉醒來好一庭風月(好一作但)

　　為伯壽題四花

　　清平樂

　　牡丹

　　百花開後一朶疑堆繡絶色年年常似舊因甚不隨春

痩　脂痕淡約(一作掃)蜂黄可憐獨倚新妝太白醉遊何
處定應忘了沈香

　　㸃絳脣

　　芍藥

　　獨殿春光此花開後無花了丹青人巧不許芳心老
密影翻堦曾為尋詩到竹西好采香歌杳十里紅樓小

　　卜算子

　　黄葵(一名側金盞)


　　雅淡淺深黄顧影欹秋雨碧帶猶皴筍指痕(一作信手拈來一笑
間)不解擎芳醑　休唱古陽關(一作憔悴玉川人)如把相思鑄
却憶(一作似)銅盤露已乾愁在傾心處

　　蝶戀花

　　山茶

　　花占枝頭忺日焙金汞初抽火鼎(一作鼎暖)鉛華退還似瘢
痕塗獺髓胭脂淡抹微(一作浥透纔)酣醉　數朶折來春檻
外欲染清香只(一作不)許梅相對不是臨風珠蓓蕾山童

隔竹休敲碎

　　新雁過妝樓

　　乙已菊日寓溧陽聞雁聲因動眷令之感

　　徧插茱茰人何處客裏頓懶攜壺雁影涵秋(一作驚寒)絶似
暮雨相呼料得曾留堤上月舊家伴侣有書無謾嗟吁
數聲怨抑翻致無書　誰識(一作一笑)飄零萬里更可憐倦
翼同此江湖飲啄關心知是近日何如陶潛尚存菊徑
且休羨松風陶隠居沙汀冷揀寒枝不似煙水黄蘆


　　洞仙歌

　　寄茅峰梁中砥

　　中峰(一作流)壁立掛飛來(一作蓬萊)孤劒蒼雪紛紛墮晴蘚自
當年詩酒客裏相逢春尚好鷗散煙波茂陵苑　只(一作
祗)今誰最老種玉人間消得梅花共清淺問我入山期
但恐山深松風把紅塵吹(一作分)斷望蓬萊(一作弱水)知隔幾
重雲料只隔中間白雲一片

　　風入松


　　題蔣道録溪山堂(别本道録作山泉)

　　門前山可乆長看留住白雲難溪虚却與雲相傍對白
雲何必深(一作居)山爽氣潛生樹石晴光竟入䦨干　舊
家三徑竹千竿蒼雪拂衣寒緑蓑青笠𤣥真子釣風波
不是真閒得(一作何)似壺中日月依然只在人間

　　小重山

　　題曉竹圖

　　淡色分山曉氣浮疎林猶剰葉不多秋林深彷彿昔曾

遊頻喚酒漁屋岸西頭　不礙此凝眸朦朧清影裏過
扁舟行行應到白薲洲煙水冷傳語舊沙鷗

　　浪淘沙

　　題許由擲瓢手巻

　　拂袖入山阿深隠松蘿掬流洗耳厭塵多石上一般清
意味不羨漁蓑　日月靜中過俗慮消磨風瓢分付與
清波却笑唐求因底事無奈詩何

　　憶王孫


　　謝安棊墅

　　爭棊賭墅意欣然心似遊絲颺碧天只為當時一着先
笑苻堅百萬軍聲屐齒前

　　蝶戀花

　　邵平種𤓰

　　秦地𤓰分侯已故不學淵明種秫辭歸去薄有田園還
種取養成碧玉甘如許　卜隱青門真得趣蕙帳空閒
鶴怨來何暮莫說蝸名催及戍長安城下鋤煙雨


　　如夢令

　　淵明行徑

　　苔徑獨行清晝瑟瑟松風如舊出岫本無心遲種門前
楊栁回首回首籬下白衣來否

　　醜奴兒

　　子母猿

　　山人去後知何處風月清虚來往無拘戲引兒孫樂有
餘　懸厓挂樹如相語常守枯株久與人疎閒了當年

一巻書

　　浣溪紗

　　雙筍

　　空色莊嚴玉版師老斑遮䕶錦綳兒只愁一夜被風吹
潤處似沾篔谷雨斫來如帶渭川泥從空托出鎮帷
犀

　　清平樂

　　平原放馬


　　轡摇銜鐵蹴踏平原雪勇趁軍聲曾汗血閒過昇平時
節　茸茸春草天涯涓涓野水晴沙多少驊騮老去至
今猶困鹽車

　　木蘭花慢

　　二分春到栁青未了欲婆娑甚書劒飄零身猶是客歲
月頻過西湖故園在否怕東風今日落梅多抱瑟空行
古道盟鷗頓冷清波　知麽老子狂歌心未歇鬢先皤
歎敝却貂裘驅車萬里風雪關河燈前恍疑夢醒好依

然只着舊漁蓑流水桃花漸暖酒船不去如何

　　長相思

　　贈别笑倩(别本作書寄笑倩柔香以致别意)

　　去來心短長亭只隔中間一片雲不知何處尋　悶還
顰恨還嗔同是天涯流落人此情煙水深

　　南樓令

　　有懷西湖且嘆客遊之漂泊

　　湖上景消磨飄零有夢過問堤邉春事如何可是而今

張緒老見説道栁無多　客裏醉時歌尋思安樂窩買
扁舟重緝漁蓑欲趁桃花流水去又却怕有風波

　　清平樂

　　題倦耕圖

　　一犂初缷息影斜陽下角上漢書何不掛老子近來慵
跨　煙村草樹離離臥看流水忘歸莫飲山中清味怕
教洗耳人知

　　滿江紅


　　近日衰遲但隨分蝸涎自足底須共紅塵爭道頓(一作就)
荒松菊壯志已荒圯上履正音恐是溝中木又安知幕
下有詞人歸心速　書尚在憐魚腹珠何處驚魚目且
依然詩思灞橋人獨不用回頭看墮甑不愁抱石疑非
玉忽一聲長嘯出山來黄粱熟



　　山中白雲詞巻六

