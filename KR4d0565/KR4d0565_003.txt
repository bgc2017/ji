吾吾類稿卷三元吴臯撰
五言律詩
别吳立敬
共有同宗契高名夙所欽班荆初識面促席一論心漫
引煙霞興永懷金玉音苦緣歸計促不得重追尋
九月二十八日與吴立敬初别途中聞雁有感
之作
落木蕭蕭下寒聲動夜分天連沙塞雪月暗楚川雲書
杳兼愁積燈昏和睡聞南飛正嘹唳相失似離羣
宮粉茶
粉面試宮妝多情媚夕陽好風褰翠袖輕茜着霓裳丹
液承春淚彤霞逐暖翔何年辭禁苑相對莫相忘
夾竹桃
楚楚豔仙姬臨風一粲時濃香分翠佩輕茜蹙紅蕤高
節應難並芳心空自持漁郎回棹處疑是向來移
舟次分宜憶趙用文
山勢應如戟川名亦號黔橋回波渺渺縣僻樹纖纖歲
晏鄉心切愁多客思添故人歸隐後真復似陶潛
送客之上泉
潦泥兩脛没日暮厭途長横翅舂鉏起頹墻薜荔荒殘
紅殷宿雨膩綠試初陽過我幽棲處村墟舊市傍
過䌫艎橋
溪山踰絶險伐石甃輿梁僅足濟行旅寧堪䌫去艎舊
壘山中樹新畬畝内秧廢興增慨歎題柱墨淋浪
盆池菡萏
越女采芙蓉羅裳葉色同移栽甘露瓮持獻蘂珠宫美
譽随芳步清馨逐便風相看塵慮滌吟好近簾櫳
紅梅
畫闌圍絳雪羅韈絶清塵艷骨朝酣酒濃香淺殢春翠
屛寒影瘦鸞鏡曉妝勻莫聽樓中笛新聲故惱人
投龍淵
川谷自逶迤崇祠立水湄神淵雙劔合靈雨碧雲随野
老来徼福行人但獻詩我来戈甲滿何計已艱危
憶東湖舊居二首
問我歸與日茫然未有期十年經戰伐六合尚瘡痍川
暝滕王閣雲深孺子祠向来幽隠地隂燐晚風悲
不到東湖上相將又十年道邊皆甲胄城上暗旌旃落
日歸心絶寒空殺氣填無由問親舊翹首一澘然
次穆文學夜坐韻
班荆掩夕扉竹檻觸風微破月穿雲過驚烏匝地飛交
游乖末路老大可深非擬謝時人去持竿坐石磯
白菊
寒卉簇幽芳冰姿學淡妝洛神辭貝闕月姊下雲房不
厭清霜重寧甘素節凉翻傷紅與紫飄墜委春陽
宜春臺
三峡恣游覧臺觀倚層雲雉堞春城矗虹渠楚甸分山
川遥歷歷戈甲尚紛紛忽見孤征雁南飛念失羣
東籬采菊
老圃嗟搖落寒香品獨高惟應足烟雨終見異蓬蒿藂
浥金莖露英浮玉斝醪昔時彭澤宰千載自風騷
五言長律
次韻賦叠葉梅
羣玉姿豐潔盈盈一粲饒妒蟾分瘦影舞雪助多嬌瓊
液朝勻粉冰裾夜蹙綃神凝秋水淨香逐好風飄金屋
應堪貯銀牋信可描若憐霜露墜尚憶雨雲消清賞曾
連夕相思劇此宵也知羹實美翠釡暗中調
次韻賦蚌蛤
持辨高游鷸寧知類鵜鶘游淵時出澤逐浪却歸湖孕
采冰生骨涵柔雪沁膚水居蕃巨品物類眇微軀宅阻
疑懷寳藏深或毓珠身辭川上穴饌入几間盂妙韻螺
堪並高標蠣竟殊庶羞慚異味一臠勝新酥龍醢曾傳
美魚羹未足腴秋風吹倦客莫憶故鄉鱸
七言律詩
送人之金陵
采鷁雙旌去似飛賞心亭下錦帆歸登樓意氣卑王粲
作賦詞華擬陸機采石荒阡春草碧金山古寺晚鐘微
三邊此去風塵静戰士從今解鐡衣
貽贊吉沙澹齋
吴雲楚樹引行舟渺渺官河萬里秋川上夕陽鴻雁侶
烟中荒草鳳凰洲秋風斫鱠思歸去夜雨篝燈憶校讎
見說草玄頭欲白却令投筆早封侯
上泉道中
雲葉離披晚更垂征車衝雨赴歸期路長已覺兼人困
命薄何須與賤辭幾點水螢依廢井數聲山犬吠疎籬
桃源自是風塵少應有親知惜别離
殘春感懷
辟地携家客上泉留春無計只空憐閒門花落終朝雨
深樹猿啼欲暝烟南國戰爭殊未已中原消息謾空傳
向来記取麻姑說滄海于今總是田
次韻
佳辰未有好懷開隣巷仍聞野哭哀征騎盡随戈甲去
飛鴻不帶帛書来空憐世事棋千變謾逐愁腸日九廽
誰道廣文官舍冷菊花從此正須栽
秋水芙蓉照晚霞至今幕府羡才華祗知對酒曾留客
復憶登高醉插花令節追遊成一慨美人遲暮渺難涯
高軒日報過篷籊貽我新篇意總佳
蕭騷危綠動凉柯幾度臨風憶磵阿淺淺青莎幽徑出
疎疎黃菊短籬過吴雲楚樹情何極秋月春光興獨多
長是飄零積離恨滿懷歸思欲如何
霜氣搖寒萬綠凋官河楊柳日蕭蕭巾紗脫醉斑潘鬢
帶革寬圍瘦沈腰胡雁影沉雲拂曙楚猿聲斷雨連朝
白衣肯送尊中物何用飛書遠見招
次袁義方韻
路入吴溪數里餘森森喬木故人居養成松頂將雛鶴
釣得槎頭縮項魚走馬從戎朝試劔嚢螢教子夜觀書
梅花開到南枝後報道新来有近除
病中懷表姪
月轉西樓屢缺圓别来容易又經年客從遠道持書去
人向高齋抱疾眠亂後最知貧有力愁多翻覺酒無權
相思此夕勞清夢長在騷塘别館邊
用韻貽周恒
春風華館重留連悵望幽期好信傳為客自憐彈劔铗
放懷曾約棹觥船誅茅喜結雲根屋洗硯仍分石罅泉
不厭臨池頻洗耳清風為我奏松絃
别張伯孚
溪水涵秋湛碧天溪頭話别意茫然總憐後會知何日
寧計相逢謾隔年脫穎宜居毛遂後着鞭未讓祖生先
亂来擬步真如漆見說干戈滿道邊
寄歸學士彦温時寓夏縣
老筆文章史漢間喜聞華髮映朱顔司空舊隠王官谷
開府今稱庾子山一色黃金丹竈火十年清夢紫宸班
與君歲晚方相見久辦歸田疏乞還
過傅公亮
林樾塘坳草結廬幽人築此賦閒居清吟屢賞白雪調
遠遊却載青囊書霜筠實憶飢飛鳳碧磵波潛變化魚
結隣已爽從来約傾盖何時定與俱
過王仲義
雲表松高白鶴飛竹迷深巷掩柴扉階前瑶草抽書席
戶外青山入講幃琴酒不同風雨夕烟嵐長滿薜蘿衣
謾勤招隠傳芳札珍重高情與世違
贈宋隠士
誅茅見說向雲邊案上時鳴别鶴絃晴嶠采芝秋悄悄
夕軒酌酒月娟娟閒門地迥人歸掩坐榻塵清客去縣
我政多情念鄉井可能無計戀林泉
過李國器居
綠樹含烟水繞門門前幽徑遠通村落花滿地雨初過
新籜綴林風欲翻午醉半醒清晝永曉晴未穏碧雲昏
高湖近在吴溪上還且相過共討論
送别
蘭槳輕搖下峡船相思不得共留連春聲蘆渚漁家雨
暮色荆州客棹烟帝子長洲雲渺渺王孫芳草思緜緜
每從行軰推高誼重挹汪洋萬頃淵
寄題盱江寗漢章水雲村老牧
島嶼疑通海上波来時共約片帆過石梁落月懸欹樹
沙隖晴烟接細莎醉裏漫彈驚鶴操夜闌聽徹飯牛歌
故園報道荒三徑凖擬相從着短蓑
題周存義雲谷圖
山下青松山上雲吟韉歸路野橋分晴天翠壁澄餘滓
落日香爐生紫氛鳳詔早登東閣士鶴書空誚北山文
輞川最擅當時美新製從今溢舊聞
戱和銅卧佛韻
範金成像不勞鐫自是虚中骨已仙柳絮沾泥猶是幻
蘆芽穿坐本無眠遠將法力流中國空相精魂入梵天
隠隠禪宮潢水上蒼烟古木噪玄蟬
與表姪話舊之什
火雲凝晝景初炎塵集征裾汗雨沾野店荒烟殘戍在
青山白水一程兼風塵浩蕩身如寄詩酒疎狂迹共淹
深感平生别離恨吴霜應向鬢邊添
和黎伯父
碧流丹嶠映層城共喜風烟旦暮清杜宇落花春又晚
王孫芳草恨還生懷人鎮日看雲卧感别終宵步月行
慚媿故人雞黍約晚菘新摘饌晨羹
和文雪印
官寺岧嶤入望連曉聞鐘鼓向晴傳乘閑擬坐禪公櫂
艱糴纔通賈客船城下波濤生蜃氣斗間光采隠龍泉
落花門巷朝朝雨清潤斜侵案上絃
答周恒三首
道邊厭見尚持兵客至何妨倒屣迎蠧簡荒凉偏有意
雁書迢逓豈無情獄中誰掘深埋劍案上空存未棄檠
貽我好詞愁擲地縣知字字作金聲
鴻爪曾沾白雪泥紛紛世事苦難齊百年身向閒中老
八口家從亂後携南館暮歸扶短策東菑朝餉熟蒸藜
避秦最說桃源好行入花間路欲迷
馮铗初從館下辭京華夢入少年時撫心不墜青雲志
扣角徒歌白石詞畫省貴游時入座紫霞仙客日相随
何時結伴携鉏去且向雲間學種芝
荅黃明禮
罘罳凉入卧疴痊一度相思一惘然白雪有時騰雅調
采毫随意染長牋燕鴻陣接雲邊塞楚客帆開雨外川
不得相從徒耿耿幾回停策晚風前
夀郡侯
玉殿親曾被寵光重来人倚舊龔黃甘棠館下閒春晝
玳瑁筵中引夀觴紫氣夜連珠斗迥雪謌晴逐碧雲翔
殷勤併致千齡祝弘濟深期遠業昌
荅周恒二首
鄰燭光分别館低空疎尤媿借書癡登樓意氣增新慨
隔巷絃歌似舊時駟馬高車門外客長纓大帽里中兒
故人一日三秋意願倩䨇魚寄所思
常何不草薦賢書酒市新豐迹已疎瑶硯硃分紅瑪瑙
金莖露滴玉蟾蜍清尊晚酌登臨後絳帳凉生講誦餘
相覓極知良不數近来多病學相如
答蕭楫并柬敖弘道二首
隴雲溪月共綢繆一别心知重隠憂洗藥綠池懷舊業
抱琴璜里記初游黃花巷陌家家酒紅葉坡陀樹樹秋
不用臨風苦相憶垂楊都不管離愁
長藍渡口幾徘徊橘柚林間一徑逥傍磵汲雲晴滌硯
掃階邀月夜擎杯遥持白雪新裁寄自寫烏絲醉展開
莫說從前興廢恨銅山清淚不勝哀
答權建中
楊柳臨風縷縷斜絶憐牽恨到天涯桑田又見成滄海
華館仍聞扺白沙翠篠色迷芳徑檻鳳梧隂轉碧窗紗
只今無計消炎燠凖擬相從賦雪車(三聮一作愛月醉眠高士榻耕雲學)
(種故侯瓜)
答孫煥文
清談見說屈羣公遠貺新吟托便風魚素往来勞札牘
龍脣拂拭動商官論交最恃親知密持報難諧語意工
顧我杜門頭欲白守玄終日竟何功
答何伯遜
杏拆輕紅綴煖英長松作柵固山城客来陋巷回高步
鵲噪衡門報喜聲啣袖文成知已賦題屏書覓訂頑銘
明朝須向春山裏吟倚東風别恨生
答周逸謙
慵倚東風酒力殘樹頭盧橘熟金丸寧知遠意千重厚
得及春心一點酸丹嶠築雲開石室碧牋題字界絲闌
詠歸獨契風雩樂童冠相從到杏壇
又
手閱雙金感佩心至今清譽藹儒林閒門夜月深蘿薜
函丈春風集佩衿遠道終懷千里足高山空奏五弦琴
相思縮地嗟無術聊復長吟更短吟
答劉永之寄来韻
苦厭兵塵連上國每虞板蕩似東周因風寄遠空傳素
愛月牽情重倚樓覽國無由回去鳳論文說似解全牛
山田恐近桃源洞兩載移家出近州
贈朱逸人
蘭皋香霧撲層灘擊檝長歌坐舫間舊約竟辜銀錯落
新来遥致玉連環天涯别恨心如折鏡裏愁顔鬢欲斑
此去絲綸常在手釣魚沽酒待君還
次周存義元日書懷
北堂春日净暉暉蘐暖初萌綠尚微展覲殷勤宜綵服
承觀次第出書帷歡娱暗覺年光度志願殊憐老大違
空信乾螢留案上至今寒燄吐餘輝
清隠山房
承聞舊隠清溪上見說溪邊景更幽紅樹不關秋色老
碧雲如護曉山稠軸藏玉唾詩千首架插牙籖書滿樓
尚想元龍豪氣在重来應記舊追遊
題碧虚游卷
萬里迢迢楚越分遠遊最羡碧虛君西風禹穴會稽道
落日舜冢蒼梧雲蓬莱有路騎鯨背珠樹逢仙借鶴羣
留取青囊貯玄理可慚無計躡清芬
寄權建中
沂上晴峰隔岸遥官河秋樹日蕭蕭書回南館人千里
花發東籬酒一瓢夢覺眼看梁月落相思心逐暮旌搖
回轅肯過衡門下知是母煩折簡招
寄朱逸人
耕雲還傍水邊村遲我携琴過竹門萬里邊風飛紫雁
五更山月嘯玄猿銀牋未展殷勤意翠袖先傾瀲灧尊
别後相思無處著一時襟抱向誰論
舊作一首寄李國器
水複山重路更紆覓魚憑雁致區區異鄉對月家千里
客館篝燈酒一壺老去多情懷舊侣夜來飛夢過高湖
銛錐已擬干將利不羨防身丈二殳
寄李伯昭兼柬守吾
仁里曾聞好辟兵故人於我費逢迎落花風雨殘春酒
遠道東西倦客情珍果引苗懸翠檻乾螢分燄上書檠
西齋自守吾玄在甫問仍煩寄一聲
寄王槐堂
竹門深靜宜高隱書榻從容憶借眠銀燭醉酣曾共刻
采毫吟就已爭傳鴈霜寒浸蛟湖月鷗雪晴翻鳳渚煙
每欲因風修一札渴心常逐暮旌懸
寄饒一麟
占鵲衡門喜信傳相思心逐曉旌懸承聞高步趨華省
猶記行吟向錦川帝子宅連霄漢上龍精光射斗牛邊
硯池春浥薇花露點檢雲篇筆似椽
寄表姪李國器
落花風急雨連朝凝睇城南萬里橋人去柘湖勞問訊
路經蘭渚擬停橈詩成更貰芳尊酒月滿疑聞别館簫
顦顇共憐歸未得道邊戈甲氣猶驕
寄人
路向西城郭外紆别時扶醉出城隅好風不肯飛雲朵
清致何由灑露珠碧沼香蕖紅霧濕畫闌凉篠翠隂鋪
山重水複徒延竚回首那堪日又晡
寄張與學楊觀我
别酒頻斟醉不辭游絲飛絮落花時心銜别鶴殷勤意
賦就鈎輈絶妙詞屋外雲林高隱映溪邊魚鳥共追隨
故人招我歸來好應向山中覓紫芝
寄楊國賢
案上玄經涴燕泥屋邊煙樹與雲齊錦囊佳句逢人寫
白柄長鑱采藥擕高閣晚憑瞻紫氣虛齋夜誦識青藜
往時頻過璜溪上停策相尋醉不迷
寄周逸謙
短轅遥度碧山岑華館秋清翠靄侵石徑雨添蝸篆迹
松軒凉奏鳳笙音閒居最羨人如玉老圃猶存菊鑄金
一寸相思意千里書郵誰復計浮沉
寄周恒彭鏞二首
詩逋酒債老來狂城壓通津館宇涼負氣干時常挾策
攜家作客不齎糧月枝永夜號烏鵲虹渚幽期浴鳳凰
遲我持竿滄海上筆牀茶具學漁郎
湖邊結構竹門新湖上垂綸老故人黌泮急才推異等
彤庭飛詔起儒臣長飊會展摩天翼巨海終歸縱壑鱗
我政多情頭欲白莫陪章甫作諸賓
次黃惟節韻
碧雲連暝作輕隂門巷蕭蕭草蔓深哀狖遠啼煙際樹
飛烏猶匝月中林青衫有恨塵空涴黃菊無情酒莫斟
政此滿懷幽恨積一聲霜竹起龍吟
次裴伯升韻
巷隔城闉接隖西當門花竹自成籬堂中鶴髮斑斕服
案上烏絲絶妙詩煖翠隂迷春寂寞怨紅香褪燕差池
明朝更有重來約命駕應知不負期
到荷陂不及與宗海會
别去兩年頻問訊來逢重午又休齋屢從橋背謀相訪
一會陂頭竟未諧秧畎綠肥千畝合柳營青入兩山排
懸知明發歸心切契闊無因有好懷
次楊觀我韻
年前遠作山中客亂後新移郭外家僻靜巷穿花底曲
迂回路出竹間斜山雲作暝低含雨渠水流春淺浸沙
却怪書窗阻相覓草玄顦顇度年華
三月望日偕諸儒詣邑丞
我方晝困無公事忽領同流詣武城茂宰高情推獨步
府公清議協羣英冕旒端拱王章貴籩豆周旋祀禮明
緜蕝自今煩講習只令無愧魯諸生
懷友人
多壘鏖兵歲不虛青衫總媿宦遊初自從别館曾分手
却怪經年不得書游說始憐蘇季子卧疴終類馬相如
相過屢下樓中榻猶記青山郭外居
次裴伯升懷胡居敬彭九溪三首
玉峽蒼蒼隱舊家歸來清夢落京華幾時共聽西窗雨
三月曾看上苑花雲朵因風馳近况雨芽烹雪試新茶
相思不似相逢好千疊遥岑際碧霞
午睡天涯客夢家只將顦顇惜年華雨添芹沼涵新綠
風動柴門擁落花力役早妨秋後稼供需急仰雨前茶
故人有約同歸隱凖擬休糧服曉霞
湘筠新截雨痕斑強把烏絲細作闌寄遠尚憐勞白鴈
含情更欲把青鸞終年恨别兵塵暗一夜相思革帶寬
無奈鏡中雙鬢改閒居今復似潘安
懷表姪二首
鈎輈啼雨樹生煙花落花開又一年南館懷人空繾綣
西塘送客重留連晨吹玉粒傳餐美曉掇茶旗入焙妍
恨入相思寬革帶天涯頻見月華圓
幾回引睇西城道終日相思南館樓飄泊只今憐薄宦
栖遲自足慰清游天涯未有音書便客裏偏驚歲月流
門掩黃昏花落盡不聞風雨送春休
懷熊元懋
春城風雨送飛花無限歸心苦憶家倦客有懷空老大
故人無奈隔天涯蘼蕪近處荒煙合杜宇啼時好月斜
住近渾如隔千里相思何啻暮雲賖
次廖子謙九日郡侯席上韻
碧雲凝暮楚天長軒檻風輕綺席凉坐客詞華扳屈宋
府公才美敵龔黃山城雨過蒼龍蟄洲渚晴搖紫鳳翔
醉把茱萸顛倒插多情應笑孟嘉狂
簾外山光翠靄霏城頭高閣澹餘暉一經蚤服遺金訓
五馬終諧衣錦歸高飲政須拚酩酊清談頗訝入玄微
歸時醉踏樓前月夕吹凉侵薜荔衣
贈友人自洪歸省
畫渚風生采鷁津歸心迢遞錦衣新龍墀入衞趨華省
鶴髮添愁憶遠人水驛雲關沙際曉官河花發雨中春
情知定省娛親意錫類應將古義陳
送人入覲
華輈疊鼓下蕭灘幕府英猷副上官入覲已稽周典禮
趨朝争覩漢衣冠鳳臺春藹王畿外龍衮先生黼座端
獻納多君才並美遠承新渥出金鑾
送文道昭
經濟才猷最擅芳鐵衣曾染戰塵黃冥鴻南下關河迥
天馬西來道路長顔巷殷勤勞舉玉祖筵珍重更持觴
丈夫不為離憂苦萬里雲帆引去航
五言絶句
絶句
飛來雙粉蝶還為落紅迷不惜餘香在随風過檻西
幽居偏寂寞樹午綠隂團更有雙飛燕新巢次第完
閉門花落盡稍稍覺春歸只憶山中好雲深筍蕨肥
緘情聊寄遠一望去程賖杳杳飛孤鶩微茫近落霞
樹色偏宜晚涵煙接古城傷心遥駐目荆杞亂來生
昔時歌舞地處處長蒿萊共說茅檐底今朝有燕來
楚山不可極楚水欲千重雨逐飛雲度相從認去蹤
長飊中夕起空閨幽思多忽聞啼杜宇奈此單居何
飛花随雨急欹樹向風斜不識春歸路愁來倍憶家
怪得春多雨農家未力耕雲濤生近渚駕得海舟輕
歲晏
晴旭照書樓玩此餘景好端為徂歲驚何以散襟抱
獨夜
單居懷永夜回飆激疎林月欺燈影暗霜壓雁聲沉
七言絶句
漫成
官柳搖青淺學眉舞腰纖瘦似蠻兒多情只解牽離思
剪盡煙中數尺絲
偶成二絶句簡魯威學士
雲物凄凉小雪初半庭殘菊蝶來疎連朝筆硯多忙事
借得東泉學士書
病起頭顱不可風南窗晴日正融融天憐老境無差使
乞與詩篇酒醆中
題駿馬滚塵圖
畫史當年思入神直窮殊想到麒麟蒼髯太僕殷勤看
滚向天階雪後塵
題白菊次壁間韻
露粉凝春欲綻時西風籬落雪盈枝客來應費罇中酒
醉後還題壁上詩
次周存義韻三首
麗春橋背酒旗斜吠暖初聞閤閤蛙一徑紅香侵屐齒
東風巷陌落殘花
愁腸不逐酒腸寬花淚含情晝不乾白紵朝來渾似薄
半簾紅霧楝花寒
數里猶聞畚築聲崇墉&KR1005;嵲報初成閭閻何用興愁嘆
幾處春田尚未耕
送别圖
落木蕭蕭露復團吴山楚水路漫漫相思欲作無窮意
醉解奚嚢把畫看
次韻
琪樹珊珊動好風府公清興與誰同一聲鳴鶴楚山静
寳月生凉露井桐
新秋即目
酒力微欺斷葛風襟期曾與昔人同數枝危綠蒼烟外
秋意分眀夕照中
雜著
送邢允恭序
閼逢執徐之歲余方屛居城隅離索既久客有走語余
以邢允恭受左司辟来權臨府稅令署有日矣未幾果
之官新政令以疏滯繁振綱維以杜侵蠧恪遵厥職月
計羡於前為倍者率盈不縮轉輸既上上甚嘉之遂錄
功以旌其能遄易權為正蓋銓衡之不失士如是夫眀
年春允恭遽將代聯事者甚惜其去始相語者復以聞
諸余意謂允恭僑洪於余實同里閈諒有契愛爰丐一
言以榮其行余忱忝交亦槩知其履歷曷已于言夫允
恭以中州之才始從事薇省循資以進計榮顯可待既
更多故莫竟厥抱為可嘅今而小試即獲知遇如此吾
知代去之速蓋基是而陞也必矣去留奚足䘏哉庸以
是復其請且以為贈
送張文在序
國家以科舉羅俊彦而海内之士明經修行者未始無
意於斯世也夫自車書混一而來承平歴七八十年重
熙累洽而文運蝟興矣豫章建省為東南一都會廬陵
屬為一大郡土廣民庶以知學問由科舉策名者指不
可一二倒以文物稱為它郡先永豐又廬陵之一邑也
文忠以來才傑代出來者方殷詎可量哉儒先張介闇
諸孫文在才茂質秀學舉子業以經明行脩顯賢而有
文章恒以司馬子長能遠游將從事於斯以舒其心目
且將下豫章過彭蠡登廬阜歴潯陽趨長淮挾儒術囊
琴載書以往吾知今之學者家四書而人六經契文在
所挾者固宜有其人矣即其人而投以所尚將必有遇
矣豈特歴覽山川之雄風俗之異以作其文氣而已哉
矧長淮之間俗美而人淳文在茲行發揮其素藴蓄聲
光熖熖將不在此而在彼也故叙而贈之
贈墨卿胡達義序
胡湛然氏墨妙當代賢公卿聞人恒所試用每善其製
作之精無慊奚易水亦固信然名實相須不誣如此夫
古人一藝能用於時賢者必亟為奬與豈惟昔能然今
不能然亦獨何心吾於胡達義有感矣湛然為達義三
世祖相傳授異人墨法而擅譽碩儒鉅公間為甚舊貢
内府供上用者數矣收名定價跨越前代由是子孫繩
其祖武它工竟莫窺其藩籬故藝獨精而名益彰達義
所製良契厥妙吾恐賢士大夫或莫之究而貽魚目混
珠之憾余之著其人蓋著其無忝厥祖然於奬與古人
之意豈以不敏而敢後於諸公也是為贈至正已丑孟
夏之月序
龔先之詩集序
詩道必關於興衰之運固已勸懲未必不關也吾知天
弗以興衰限夫人而詩人之值興衰其汙隆升降而形
之美刺則固煥焉垂輝簡帙弗墜刺非有激美非有要
蓋可感可懲之有關如是夫風雅尚矣它作之存長篇
大什猶金鎔玉篆而雲龍變化也猶風披露濡而霜摧
羣物也猶指掌按圖而鑒照妍媸也在古能然今孰不
然余觀上淦龔先之之詩而嘅其所遭之顛沛摧折有
非人所可堪播之謌詩槩可見矣而忠君愛親之念悠
然炳然豈真同罹此憂而後為知先之也於是而有所
關則君子庶幾有取焉
廖子謙像贊
神閒志遒唯道為謀心焉休休希德之周淵乎無波之
流泛乎不繫之舟殆非意匠所可求斯為子謙父之儔
墨銘
製劑而圓益杵以堅孰為而傳有啟自仙涵濡以研人
文攸宣永胤之延守吾之玄
思齊齋銘
參三攸立爰古爰初率康厥彛好德靡敺世繇而降岐
以知愚拯其淪溺實啟聖謨匪自為謀曷端其趨苟昧
所從瞑而觸塗唯善唯賢允楷允模冀以及之或肩厥
譽唯是為思唯德為隅鄉國之善既洽既孚上友千古
卓爾莫渝永跂乃績厥問藹如是謂齊賢美溢勿虛用
銘其齋斐然請書
代祭外祖母
嗚呼吾外祖母稟性慈仁外和疏遠内睦懿親事夫教
子遺躅可循鍾愛吾母訓誨諄諄某忝外孫教育實均
言猶在耳佩服終身詎意榆景竟值艱屯周窮恤匱此
意良勤晚尤向善與佛有因爰底清淨根不染塵不疾
而逝痛傷我神嗚呼哀哉兮朔風凄其哀些載道兮忽
&KR1053;靈輀道左一奠兮死生悽悲肴在俎兮茗在巵魂或
降兮莫余知肝腸痛裂兮淚空垂
先妣墓所祀后土祝文
神溥厚德閟靈于茲親塋獲休惟神是依爰初安厝適
際艱危禮或簡陋抱病弗遺茲晨協吉益以封治畚築
是具敢告靈祗
省母墓祀后土
皋忝游宦流寓臨城中罹屯蹇百禍實并奉母以居爰
失其寧遽至殞殁傷裂五情葬之南郭佳城是營歲既
洊易瞻戀曷勝春濡雨露修祀封塋邀神之佑觴酌再
傾庇我後昆大來厥慶
祭合郡神祝文(代作)
眷惟此邦重罹兵革民庶凋殘良宜憫惻邦有名神久
庇斯民禦烖捍患典祀所遵厥靈洋洋昭哉孔彰降鑒
在上休有烈光某職列樞宥提卒來守神克相予殄其
羣醜崇墉言言虎旅桓桓前旌所指破敵摧山我師我
旅爰居爰處烖癘潛消神降之祜迨于平一爰底寧謐
隂相厥功神貺斯畢涓吉合祀牲肥酒旨惟神是依永
錫嘉祉
