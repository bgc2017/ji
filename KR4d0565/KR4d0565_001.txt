吾吾類稿卷一元吴臯撰
四言詩
答穆文學代竹言
猗猗青筠翳于崇岡羃羃繁隂媚彼飛凰有美君子德
音孔彰樵彼斧斯斸苗芟篁永貞是保爰底于昌
靈湫宅神龍也筠之城隅有泉淵然泉上為宫
肖龍以人雨暘疾疫民有頼焉沉詩其問神或樂
之故作是詩以投之
泓彼淵湫閟靈城陬爰宅其幽承其庇休
湫淵以瀜築之新宫肖人而龍厥貌有顒
奕奕其庭濯濯其靈被于羣生嘉祥是徵
嗟予不辰國步荐迍有懷靡伸余何其臻
陳而詩之或言遺之辭之鄙矣式塵視矣
靈湫五章章四句
五言古詩
贈人歸覲鍾陵
落日白荒荒遵渚飛冥鴻苦寒繒纊薄凄其號朔風客
買鍾陵舟泛泛烟霧中自言定省曠疾首如飛蓬行矣
勿滯留觴酌忻暫同不憚畏塗遠且竟信宿工道經掘
獄地尚憶劍氣紅邊烽亘殘壘離思徒忡忡
筠邑丞禱雨有感賦以贈之
霓望衆方切枯焦感愆期順成責司牧肯以叔季辭筠
邦執徐歲蒔芸亢陽曦龜拆布疇畮百穀日已萎邑丞
具齋沐懇欵重致詞靈湫詰朝詣甘澍應若隨孰云璇
極高頫聽亦孔卑寸念感冥寂豐穰端賴之黔首困兵
革宜䘏凍與飢君子垂豈弟允冀遵良規
送人赴金陵
風雨畢餘春飛花急如霰衡門竟朝掩好樹還葱蒨故
人隔峽表不得長相見忽聞有遠役去去游海甸扁舟
指吳會更逐長風便自是俊逸才列剡騰高薦不獨蘇
與張清談縱雄辯眷余篤友誼不辱鄙微賤成名早歸
來英游總驚羨
遣麴生(并序)
麴生於余友義尤篤由髮燥迄今無間言當
余忻榮得意時其親愛不失左右及憂悲愁
戚窮悶無憀卒蒙周旋其間宣力居多或感
發或憤激或消釋或弭忘即事計功夷險一
節迨踰夫直諒多聞者一日遽改容若欲謝
余以請絶色甚厲氣甚冽艴焉以進恧焉以
沮非余間生生之實余間也邈不可詳自顧
無所取忤者召之前俾殫其衷以釋其惑生
於是惶蹙自訟曰不自敬德和而靡節或湎
或酣爰耽爰溺詒譴于躬故兹㳏絶言訖斂
衽而退又若彷徨眷戀而弗忍者遂為五韻
詩以遣之
抱戚坐衡宇癙憂日以痒玉友告交絶短氣復慨慷靡
究獲嚴譴盍亦反自臧久服狂藥醉遽絶心孔傷俛默
謝儀狄因之戒荒亡
採樵山中作
晨興遵前路縱横復多歧停策高阜間東西安所之松
柏繁隂敷並游多鹿麋境與俗塵遠採芝堪療飢斧彼
磵底薪束歸任烹炊迥覺人迹絶復若世事遺借問園
與綺嘉遯亦若斯吾意爛柯者局終歸若遲余生世已
季戈戟日交馳古道邈云遠撫膺心不怡
留别胡宗性
荆扉掩初秋羸卧欲終日高松落凉吹清露曉如櫛彊
起坐前楹有客欵蓬室忻言良朋至辭接盡詳密蹇予
瘍在股不得屈兹膝兵革十稔餘困悴何由畢格鬭恣
吞噬擬步輒如漆君奚膏爾車炎日屆遠出區城囿豺
虎别我增憂慄直諒性所敦非君誰壹鬱
往年客孺子宅前今别十載荐罹兵燹弗果經
理不為瓦礫之區必將為有力者所獲感今懷
昔惕乎厥中因成短章以寄此情
傾顛莫支維爰用養貞晦明德光已耀已足動冠蓋屢
下賓賢榻禮意浹歡愛奮乎千載上遠與夷叔配我來
慕高躅購屋幸相對泠泠湖水清可濯亦可溉一朝鼙
鼓動四海俱横潰迎親仕清碧事竟與時背寧知千載
後進止兩顛沛豈虞居室焚復惻陵谷改明當謝喧囂
肥遁亦焉悔
熊德新修學宫完為詩貽之
殿廡麗層雲乃是素王宫櫺星列前敞逝川亦朝宗顧
兹兵燬餘瓦礫翳蒿蓬昔人講經地齋館一朝空邦侯
領時望斯文稱鉅公旦望畢恒禮咨度意益隆相投得
賢簿勉勉督衆工載績修完美敢昧創造功學徒知講
習游謌萃其中才彦當輩出文獻聿以崇蹇予謬承乏
事往今不同仰羨文翁化作頌表愚衷
寄錢本芳
有客游桂城于時秋告杪值兹搖落景孰緩憂心悄行
行道里遠去去知已少多君共儒素傾蓋意逾厚道同
心即契敢媿論交後永結芝蘭好何時醉醇酎暌違多
一載夢寐常攜手染翰惕深衷應憐别離久
寄傅時憲
憶昔分手時四見易裘葛昕夕耿懷思曷已此心渴丹
厓成獨往瑶草向晨掇樂與童冠遊還喜俗氛脱吾儕
憐困悴高誼竟誰奪知已許論心諒君眷儒末
寄權豐城
白璧絶纖瑕瑩澈涵貞素由來荆人璞粹美非天賦豐
城列名區寶氣雜煙霧君膺竹符寄發政推仁恕居氓
積疫困德意諒宣布枉此照乘才作郡藹清譽
寄周所立
初綠藹喬林華館微薰爽粉節矗新篁錦籜綴林響脱
巾掛蘿薜陽景散清朗洽此童冠儔林丘恣幽賞趙璧
非常珍妙鑑啓深奬蘭章枉芳札亟誦慰遐想寧貽簡
默譴輒復懷技癢思逐好風翔深期謝榛莽
又
書屋俯長衢枉顧已承屢跫然舉玉趾短策散輕步神
情獨散朗吐論發深趣君當儒林彦籍籍播芳譽自是
荆山珍無瑕表真度未酬連城價良用嘆遲莫
寄人
崇岡矗高梧上有彩鳳鳴疾風吹纖雲值此天宇清汾
陽唐功臣雲仍踵芳聲覯止愜平素願言接光榮
風雨晝凄凄行邁戒修塗深冬饒雪霰清寒迫微軀不
獨逃竄苦幼子復被俘仁人鑒微衷願賜尺素書聲光
久所及文采亦有餘贈以鼎吕重因之釋縻拘感德已
銘鏤終當效區區
寄劉彦行時在德安縣
聚散耿暌違悵望渺廬嶽緬驚光景邁爰致音問邈聞
當理清秩獲奏承嘉擢從容辭大理黽勉署商榷賢勞
念明哲寵命均優渥君才當茂彦妙藴等荆璞曠瞻萌
鄙吝未覿懷卓犖引領雲錦間蹤跡限陽朔
寄陳伯昂二首
絲桐托清音山水寄高調鍾期邈云遠誰為發真照耿
耿寸心存泠泠七絃妙解啓聾俗聽母詒賤工誚
獨鶴栖長松斂翮亦閑止高視浮雲端毛羽霜雪比長
風動天末千里煙塵起顦顇霄漢心奮迅志空委
貽陳學用
前路陟崇岡凉颸悴危綠于時遠行邁散步經樓曲去
燕無餘影寒蟬鳴高木新知偶相值覯止諧所欲才高
領時望何事媚幽獨更言游謌樂嘯咏忻自足邀余坐
華館觴酌泛醽醁論心手頻握交誼自今篤
東軒夭桃盛開
東軒粲繁英生色照書幌輕茜彤霞炫煖香散晴朗東
風紫陌路終日馳輪鞅撫懷隠憂集頗念嬰世網仙源
在何處整棹期獨往應有避秦人因之攄遐想
畏暑入山間二首
方懷濯冰思未劃逃暑計野人林下期林巒鬱松桂裸
袒資曠達有美裁薜荔石壁瀉流長徐徐下雲際
喬樹矗修榦松杉表羣材謖謖冒層雲繚繞依山隈側
徑罕人蹤白石被荒苔解衣坐其上青蔭絶飛埃延覽
極幽渺襟抱忽然開挂冠且疎誕輕颸颯然來
癸夘歲作
獻歲娛綵侍霽景熙晨旭三陽兆開泰隂沴盡敺逐飛
警何方來相煽日尋蹙皇天久厭亂何用更搖毒慈闈
方抱恐游子心懷恧頗厭城市居無由詣深谷烏鳥亦
何仁返哺遺令躅勉奉菽水歡因之慰窮獨
懷何義立
高秋病炎燠力疾坐清羸書樓俯長川遐瞰風帆馳故
人在天末劇我長相思裁書托雙鯉路遠莫致之桂塘
極南際磻磎逼西陲諒集童冠樂沂浴相娛嬉鏗然舍
瑟意求赤何由知蹇蹇豈余病采薇當朝飢
端居自遣擬寄弟尹
衰朽靡自振蹇運凝孤蹤素履慮恒澹困躓心已忡鼎
沸復干紀煽虐滋頑兇側晲高厚寬孱眇將無容家君
奄然逝弟妹計亦凶稔禍何慘酷憂憤激愚衷先塋負
城阿十載連蒿蓬倉皇乏祀葬念此痛擘胸孤城近改
築相遠百步中序易霜露降瞻省無由從彷徨但終日
洊復罹兵戎病母踰八袠甘旨隨儉豐連枝阻且遠孰
致音問通臨風一惆悵腸斷高飛鴻
病足彌月鄧漢傑惠紫竹杖
股瘍爰類躄良行改蹣跚伏枕縮伸窘窺關走趨艱賓
至日旁午閔余生苦顔肅進藉辭接送往卒復難忸懷
靡自解撫心不遑安交親意有會貽以紫琅玕剔竿剪
飛佩斸本驚鳴鸞紋侵宿雨潤節傲秋霜寒扶顛委令
材倚之良自寬感此倫誼篤懷德劇百端時危備驅策
永矢同相完
羅氏貞女二首
國土無定疆干戈那有常倏忽致侵伐蚤歲迫中腸仰
天注白日含思離閨房棄絶父母恩不惜桃李芳出門
即有恃就死義有臧六親為之怨世人為之傷白骨化
青流英魄托上蒼女道恒不朽感兹令名香
神州中運否世事弗獲(一作莫可)齊中區鼎一沸滔滔遂沉
迷廬陵禍未稔酷慘積莫稽彼姝不自昧顣顣辭深閨
蓄志秉全節於義諒不暌層雲蔽皦日白璧沉黃泥已
矣靡遑恤聞者懷怨悽作詩表懿行懿行良難躋
題息軒
盛寵襲奇患林丘資曠逸未彌兵革艱遺榮推達識於
焉世氛絶最恃耕鑿力豈伊農畝儔畢志偶沮溺開軒
面場圃充棟浩羣籍學耕非二致安計作與息作息本
自然含哺便終夕
題清隠軒
巨浸渺横流懷襄日湯湯竟朝閱羣籍時繹心所臧客
言叔度賢褎然遠騰芳豈依泉石幽深中膏與肓甘旨
奉嚴親力耕道其常懿彼桀溺儔爰與寵辱忘羨子涉
危亂不失居井鄉奈何參商居未獲覯清揚不得同巧
笑永永遥相望蹇予困行邁何由際時康
過鄧漢傑
廣庭列嘉樹衡門掩重關村迥輪鞅絶幽人築其間我
來坐高軒言笑以怡顔酌以芳樽酒醉卧復忘還
晨起
暑雨洒清夜薤葉微薦爽寢酣齋館幽夢破山禽響褰
衣下帷闥紅旭貫穹壤危條蔓羣綠延吹入前敞抱沖
澹無營忻言脱塵鞅
喜雨呈郡守
積雨滯農工徂景逼餘春渳渳流潦集川陸浩無垠東
作殆難弛耦耕良苦卒雲收雨忽止驕陽肆其神頗怪
魃為虐惔焚且兼旬府公具齋沐敷意徹紫宸上天沛
甘澤靡靡五夕晨幸兹歲事稔庶用舒罷民作頌播厥
美願言希秉鈞
潯陽歸塗值雨
玄昊頽餘景崇雲鬱西圻震霆奮逸響紫電流餘輝霖
雨忽滂沛澗磎亦漫瀰客行偶值山况復僕馬飢息身
喬樹林餘潤襲人衣夷踞非吾偶危坐亦忘機雨歇涉
泥潦窮昏乃投歸舉首瞻羣阜烟嵐深翠微檐隙語童
穉譁言闢荆扉到家忻自慰觴酌且頻揮
三月廿日得幼兒消息聞在崇仁故里
承檄赴鰲磎兹辰乃還鄉于時際昇平欣覩憲度章歸
來踰兩載(庚寅七月樂安秩滿壬辰兵起)海宇靡寇攘乃知十稔後不
得霑泰康遊宦寓清碧中途逢虎狼重罹檢剥苦所幸
脱死亡癸夘秋告仲兵勢日熾昌孤城寡不敵破陷俱
倉惶四門守軍律閉禦示故常大夫且莫越童稚焉足
當矧復負荷重竄逸莫可藏於焉被敺執仍慮或見戕
父子不相保東西各彷徨亂後永相失曷已懷抱傷有
客來故里具言居處詳會面良可必聊且慰衷腸
春日有懷
歲月只如流咄嗟冬又春去年錦水上栖栖似迷津投
老重扶攜遠游辟兵塵迺知百里外忽此逢故人攄情
極慰勞不惜來往頻高抱瑩冰玉逝蹤妙無倫如何闊
别久寧忘心所親
書韓安慶大節堂
大節不可奪斯為儒者儔君侯守藩屏哲蹤希德周龍
舒控淮浙勢比衿與喉環疆擁凶逆孤障截横流連率
此開閫忠良孰與侔坐念王綱頹君子懷百憂永矢盡
臣節秉心欲宣猷構堂華扁新盛氣慴豪酋雄文勒堅
珉光燄貫斗牛夫人已千載斯堂屹千秋
送郡守入覲
葛阜亘朔雲寒沍屆徂冬滕六擅其神玄冥不言功清
章馳文湍南紀千里通入覲效臣職瀰瀰思朝宗邦侯
分符來炳炳恩意隆及兹赴京國述職戒古風輔行得
賢幕攄忠意攸同明發鳳渚湄華艘乘便風眷此千里
遥執别惜遽怱飛步登王圻矯首仰飛龍歸來承恩寵
餘光將並蒙
贈人歸青原省覲
驅車戒行邁晨興踐嚴霜重以苦寒月游子歸故鄉雲
白楚天碧親舍在其傍青原何迢迢文川亦汪洋定省
及兹晨斑衣戲高堂豈不念曠疎干戈猶搶攘歸來拜
家慶此樂殊未央
廣夀寺與漢傑鄧逸人小酌因賦
屆歸迴村塗淹留畢幽趣地偏蓮界淨鳥語升陽煦神
閑塵慮澹野服資儒素清芬騰古鼎似與冥搜助蘭尊
倒更酌意愜斟忘屢胥晤感良儔臨分豈容遽相送下
前墀琪花落瑶樹
詣龍祠
髫齔喜奇事壯游擴前聞筠陽古城隈神龍宅溪濆靈
祗絶異好篇什輒見欣崇祠瞰前阜石蹬躋層雲流潦
滙深壑湍泳亦沄沄淵湫閟靈迹及此揚清芬揆予最
淺劣謬獲忝斯文賞音此焉遇寧媿嬰俗氛有志未由
展老大奚足云願言弭金革一拯溺與焚
擬古七首
羲畫闡人文立德繼玄旨斯道古攸敦卒乃滋末技詞
華鄙琱琢何况靡工緻既貽俗眼嗤還為知音棄魚目
殆非珍燕石混瑶珥綺麗炫頹波澹泊啟高致焉知大
雅音詮諷含六義
神龍蟄重淵豈偶介與鱗變化入冥漠倏忽致屈伸藏
深苟無欲此性安可馴清晨滌塵慮拂拭龍唇琴冰絲
映玉軫宫徵發徽音一鼓别鶴起再鼔紫鳳吟自非山
水工曷契鍾子心貞士失知已何自免陸沉嘉遇良難
必聊且慰沖襟
褰衣涉湘渚崇蘭泛幽香折以遺所思奈此道路長采
芳須及時過時萎且黃不念桃李年離别隔兩鄉何當
早還歸慰此飢渴腸
寶氣吐光芒夜燭宵漢上孰云久淪晦精采動星象由
來至神物變化非可狀離合迹靡同顯隠何由仗冥思
掘獄初博識啓浮奬
先正邈云邁名流若晨星餘光安足仰竟莫資典刑羲
農逮黃虞去余幾千齡淳源就湮塞徒兹守羣經苟非
述作功羣寐何由醒炳炳垂懿則頗惻昧與冥
四壁但蕭然蓬蒿蔽幽居豈復計貧餒志在古人書我
來慕高誼仰止將焉如清風百代上遺言良起予
在昔炎運熄餘燋起良圖君臣及際遇魚水相與俱乃
知長嘯時興懷佐廟謨賢輔著伊吕兹士顧不殊秉耒
南陽者孰識為鳳雛出師戒兩立懇懇志勤劬功名照
前代千載擅八區
擬古雜詩十二首
抱美不自獻孰識爨下才乃知荆山珍終以石見猜鳳
雛未高舉秉耒南陽隈何以荅三顧赴敵山亦摧八陣
布雄略出師真壯哉
淳澆無異源靡靡逐時變奈何遷末運么麽伺其便長
揖采芝叟不作市城戀忻與木石俱何意謀自見邊隅
尚傳警風塵暗㝢縣前修邁高節豈為來者勸食薇可
終身深期弭龍戰
哀哀我征夫遠役在邊戍雨雪忽載塗凄其歲年暮從
戎始雖壯容鬢已非故甘心許徇國勲業苦難樹枕戈
憤已盈孤征尚誰訴
比目拆中路眷戀情所私浩浩燕與越驅車欲焉之别
近恒惻惻别遠寧不思寄語室中人遠游非所期
昔聞詩與禮憶在過庭趨耳熟嚴訓及媿我昧反隅中
道逢蕩析念此氣不蘇深惟素履願竊比逢掖符咄嗟
歲月駛莫遂砭厥愚窮生貴殉義時流重進諛彌憐虎
口脱敢冀蝸洤濡屢空中豈怍寧為末俗驅
魯連蹈東海却秦迺權宜戰國固多士卓然一見之余
本寒鄉民韜居河之湄尚友篤嗜古深衷竊自私一獲
展良晤如救渴與飢遐躅邈千載遺矩誠足追因之激
忠憤媿乏熊虎姿
濫吹誠竊禄哂此齊庭竽定從纔一言忝與碌碌俱古
稱賢達人高誼耿不誣魚目固非珍竊混明月珠貴耳
恒賤目把玩復自娛窮達有恒理敢昧待賈沽兵塵昧
遐曯藏深復潛需
荏苒春又夏芳序不我延所思邈山海迢遞隔遠天寄
書雲中鴈曠絶貽厥諐榮耀有衰歇寸心終莫遷如何
結髮親負此桃李年朱唇揚妙音豈計終取憐當年紈
扇謠安得今尚然燕婉懷哀傷願比金石堅躞蹀下閨
闥何由已悁悁
高牖照初日水木湧清輝拂拭朱絲絃山水調更微鍾
子不我遇自與聾俗違無絃寄高興此意良未非折腰
卑已辱豈是昧事機駿奔計已得邁迹非可幾
古道就蕪穢末流滋誑譎遡求竟何稽誰作復誰輟知
愚雖兩致寧與較懸絶汙隆逐時變譬彼凉與熱朔風
吹大漠夜作千里雪隂晴苦難恃舒慘一何别默悟元
化工喧啾息譁說
惟昔事遠游發軔自兹始辛勤三十載倏忽一瞬耳未
明轍環蹤竊究懷居旨祚運厄陽九歷稔未云已鄭重
攜挈心干禄為親喜出身忝逢掖殘燬諒非美多艱亦
屢遘破陷輒中止自省幾寡諐所幸免譽毁遠别同氣
親昕夕竟何恃於焉限陽朔曠闊非所擬相思只長慟
一坐致頻起寒門嬰變故延禍及先妣腸裂五内傷憔
悴復何似永抱終天痛不得返鄉里繐帷擁虚位徒見
字盈紙旅魂不可招痛絶真欲死忍聞屬纊言離亂念
諸子
層雲起遥空陽曦黯淪沒倏焉光采歇變化何倉卒窮
居念離索終朝恒兀兀杪冬寒氣慘凜凜傷飢骨煖律
諒可回推遷任飄忽
雜詩四首
河宿爛宵分嚴霜歇芳物嗈嗈南飛鴈聲逐浮雲沒征
夫懷遠役戈船連暝發孰遣嚴程緩奈此苦寒月大布
不禦冬况值霜斷骨命微難自保去去冒馳突親知慘
别離割痛永相䘏歸來良有期會見早寧謐
晨起凄風厲霜氣欲斷肌暄凉謹代謝推遷理無違念
我蓬藋居懸磬心自怡寢裀食列鼎遑䘏凍與飢富貴
何足羨賤士安坦夷
嚴城喧夜柝嗚咽鳴羌管清輝鑒檐隙桂魄光復滿秋
聲動寥廓邊鴻起撩亂榮茂就衰歇關河音信斷客寢
不遑安孰遣愁心緩
疎散已成癖杜門養愚蒙矯厲非素習甘此退與窮由
來方鑿資不與圓枘通孜孜為利者祇自取勞躬廉立
啟貪懦將謝夷惠功餘生苟可畢何須問汙隆
擬古十首次劉聞廷韻
逆節圯崇綱横潰肆狂畔宗主炳麟史昧此謀寧緩民
彛詎宜冺四維遽云斷疇能靖羣凶未覺事功罕豈不
念無辜憂來氣恒短卓彼一匡功其人獨稱管
騎射息芳辰餘閒端可卜戲玩足娛心轅門抛蹴踘蹴
高齊浮雲式駭衆觀目將軍誇巧捷接踢最稱速噫彼
暴殄餘窮欲未云足恢恢忱弗私惡稔禍胥促
自從喪亂來東西安所之山谷弗可居浮海弗可期餘
黎靡孑遺中邊悉如兹藩維弛臣節不靦死獨遲遁辭
尚可托徒勞播聲詩媿爾忝章甫哀號奚用悲
夷叔卓傑識時議駭且驚始也義形色終焉心靡平登
山迹既邁薇蕨豈可生去余已千代昭然無隠情後賢
昧厥旨較若失萬程何須重此文修辭費將迎
子房閔韓亡捷足騁高志修名列三傑式侈運籌事圯
橋期屢失詎謂偶相值鍾姿良粹美神降會元氣明哲
既保身聲名照天地漢楚兹遼哉邈矣隔淮泗飛鴻墮
遺音云有帛書字
光黨著高節明王禮不賓藏深靡求衒高蹈豈無因商
嶺芝可茹楚澤蘭堪紉買斧事樵採兹焉畢晨昏伊人
不守沔胡為乃栖筠俯仰終媿怍信罹邅與迍
負固擾南紀從昔著苗民虞廷一振旅舞干義常陳祇
緣類莫殄宥此弗順身嘯聚仍黷武徒勞邏與巡綱維
遽云斷那能一朝伸玄端襲儒服亦復岸此巾徒守子
雲學謾誇首陽仁投畀息羣憤毋令凂斯人
世無柳下惠疇敦此夫薄全生已虧行奚用咨流落摛
詞縱工麗未足裨述作邊廷馳羽檄擾擾夜喧柝流血
川谷殷瘡痍曷清廓忠臣炳休光鼠輩尚安托
經德貴不回吾否悔寧晚老去莫知非暝行亦亡返堂
堂尋陽守重義知所本捐軀著忠節欲救天步蹇修名
光簡冊不媿巡與遠爾獨戀鄉井歸心入私忖安成不
可即何計遂畊墾
謾補登山屐徒懷浮海舟孰抱樂毅才誰卧元龍樓往
事成悒悒來今悵悠悠戈船襍游卒川塗不可游疇能
念塗炭積此已十秋人命亦可憐倏忽水上漚皇風被
九宇謳吟良不休
