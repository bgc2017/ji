類博稿卷九
明岳正撰
行狀碑銘十四首
關西宋處士行狀
處士姓宋諱義字子宜世居關中高祖諱禮聽延安路
判官曾祖諱愷華陰簿祖諱希顔宜君尹考諱書武功
大使娶竇氏生二子處士其季也宋本鉅族自唐宋來
以文章政事通顯者刻在石書在郡誌傳播在人耳目
者後先相照初處士不欲自晦淬礪問學將致於用及
見諸從籍仕版者廼曰宗盟繼業莫非惠連吾其以一
丘一壑自娱也已遂絶口不道進取家有負郭田數頃
督家人勤穡事歲以其入供祭祀賓客服食之需外則
分宗黨濟困乏不使有贏餘也其平居淵默自守不妄
言笑如不慧者至與人論古今黑白是非風生屑靡劃
然驚座知者勸之仕輙指諸子曰是兒子輩事耳遣子
廉補郡庠弟子員常自課其業廉拜禮部司務時馳書
誡諭之廉在官卒以清謹稱晩年戒諸子毋得以家事
關白但多植秫時作醴酒故舊相過者輙留飲期必盡
醉醉則嘯歌為樂未嘗以憂慽嬰其心嘗曰人生行樂
耳桑榆景迫誰能跼蹐效轅下駒乎歲乙丑冬得疾迎
醫弗瘳度必不起召諸子姓會囑曰吾死雖無愧於生
生則實無益於世爾曹強為善毋我效也廉歸以是語
之因暝目不復言未幾卒時十二月十四日也春秋七
十有三配耶律氏元丞相楚材裔孫也有賢行處士重
之子男四人長即廉次慶廣康女二人孫男四人孫女
三人廉聞訃將棄官歸奔喪慮處士之為人無傳也乃
涕泣而謀諸燕山岳正曰不肖將以先人潛德託立言
者夀於文辭庶乎照耀今後可冀也子實宋甥敢以狀
為累謹摭其實而書之謹狀
吏科給事中毛君行狀
君姓毛諱玉字良器其先真定元氏人代多顯宦譜逸
莫能考五代時有為河南刺史者諱某以儒學鳴傳若
千世至某仕元為將作院使生君高祖常州路推官府
君幾子皆仕國朝長諱某吏部考功郎中次諱某監察
御史季諱某邵武府同知生君祖伯時號蘭竹先生生
而失明能誦易精潛虛學預談人貴賤夀天貧富凶吉
無不應者被遇太宗皇帝帝嘗以袁天綱稱之寵眷優
渥賜召之使者旁午久之以老乞骸骨詔以中貴護送
還鄉以卒三子長諱某陰陽學正術次諱端湖州安吉
知縣次諱某隱居不出正術府君娶葉氏實生君君生
已長大猶逮侍蘭竹蘭竹撫之曰振吾宗者其此兒邪
及蘭竹赴召正術府君已出教陰陽為之勅有司毋以
他事署遣俾專意於學正術入謝得召見便殿將大
用之既而上賓不果正術亦無意遠仕乃屬君曰爾其
繼吾志者君承意研精問學日夕不少懈補邑庠生應
正統辛酉鄉薦會試禮部得乙榜辭入太學為諸生時
祭酒古廉李先生典教事以作興後進為已任其碩偉
逸倫者尤見奬拔君其一也故一時英俊士慕君之賢
交者恐後然君與游天下士學益富知慮益遠矣未幾
以正術憂當辭去古廉惋惜不已親為正術製墓銘雖
亟稱頌毛氏世德而卒以昌大期君君既去其故與游
諸名士之在太學者多已登用布列臺閣間君之聲譽
益用侈大以布衣聞朝著十三年戊辰登進士第充部
使者於南京取道省母於常十四年己巳今上即位復
奉詔詔諭江南六郡歸拜兵科給事中改吏科有所參
駁彈糾務存大體略虛文言罷諸不便事數十如停起
復禁請謁歇濫舉停粥官免征逋負寬税凶荒留養太
學生徒皆國體政本之大者皇上勵精嚮治君䟽求賢
講武之要凡數千言皆見嘉納然體素羸遇盛寒暑輙
病病稍間輙出出不數日而章奏屢上及疾亟猶陳六
事事未下而君已告逝矣時景泰三年二月初一日夀
止四十有二夫人高氏廣東參政某之女初無子養宗
人子某為嗣方七歲繼得庶子某方五歲二女長許兵
部主事吳貴和子某次許士人某子某君為人資性明
敏器度洒然雖好談謔而待人必以禮故人皆愛敬之
交游半朝野而所親敬者皆稱正人以博愛處鄉里待
宗族而所求不遂者或肆怨讟則慨然茹納未嘗以屑
於懷事母最孝撫教弱弟尤篤友愛既登第即移俸致
養及拜官遂輿至京師凡可以悦親意者必極力營致
病已革自度不能起必彊藥食以慰其意弟某就學於
外硯席之需不使少有動慮歸必自課其業力奬勵焉
為文章清婉有風韻尤長聲詩其在吏科一時章奏皆
出其手不但文辭工緻而人情政體曲盡其妙予於君
交誼雅厚知之為深故錄其槩為狀以俟立言者采焉
謹狀
明故前鴻臚寺右寺丞劉公墓誌銘
前鴻臚寺丞劉公之卒其子進士樂亭尹晟奉其所為
狀屬其友燕山岳正曰先子以儒業起家拜官凡十四
年小心供職未嘗少懈不幸齟齬於時今人固有知之
者如後世何子其為我銘諸正曰諾按狀公諱清字宗
潔世居代之大同懷仁安七二都高祖諱某曾祖諱濟
川祖諱旺考諱文義皆隱耀弗仕永樂初公以民俊秀
選為邑庠弟子員用易發解代藩入太學拜鴻臚鳴讚
進司儀進右寺丞皆未及再考宣德癸丑鄉人有以私
干公者正色拒之其人慚因誣訐以事會執法者與公
有宿憾遂奏如法責戍直隸之隆慶衛或教公愬白公
曰噫吾聞之莫之為而為者命也使天道無知邪吾將
順受之其有知也必於吾子孫焉見之焉用愬為時人
稱其長者嘗立二子於庭語之曰晟而繼吾業昱而代
吾役吾將徜徉以終餘年正統戊午晟領京闈薦明年
己未登進士第又明年庚申出尹樂亭昱代役亦圖進
士舉人皆以為公言之將徵也歲癸亥公得疾昱侍湯
藥不效懼乃刳股糜以進之弗瘳戒昱曰語而兄吾生
不德以累後人毋厚歛毋飾棺毋作佛事毋歸葬以辱
先人之兆遂卒時八月廿有九日春秋五十有四配張
氏有婦道子男二人晟娶王氏昱娶鄭氏女一人未醮
孫男三人璽璧瑩女一人晟棄官自樂亭來奔喪遵治
命買地於居庸關之榆河原卜是年十一月二十有一
日葬焉嗚呼昔宋王晉公以直貶植三槐於庭以識後
嗣其子果有相者今觀公之自處與夫其子之方仕可
量也哉銘曰
懽懽乎已也佗佗乎子也吁嗟乎匪公死也
明故鈍菴先生墓誌銘
鈍菴先生既卒將以年月日葬未有銘其外孫金湜告
于其友燕山岳正曰吾外氏位不滿其德用不盡其才
湜懼其無恃而稱於後世也子為我銘而傳諸正曰諾
按狀先生姓薛諱士銘字維清世居明州其先曰宋朝
議大夫唐吏部郎知衡州朋龜戶部郎淮東安撫使居
實刑部郎漳池守楊祖其祖曰江淛提舉子心能岐黃
術其考曰象山教諭敬有文章德行可傳到今先生生
而失恃鞠於象山之從母陳比壯入郡西山精舍學進
士業業成不樂試用去學為詩又學琴於徐和仲已而
復曰詩琴可以自怡而不可以裨世又求治提舉之術
通之永樂辛卯用薦為郡醫學教歴廿有餘年宣德癸
丑白謝其事又十三年正統乙丑月日以疾卒于家享
年八十有五娶周氏生一子麃教養就立而死二女嫁
士人金寅翁王某育三孫种穠穰穰為邑庠生先生報
陳氏之恩育生事死葬殫力竭誠同所自出徐和仲有
道而貧不自贍率諸生舉為邑庠司訓得就禄養殁又
躬封其墓舅氏王彦章死無所歸泣曰我王出也殯於
我宜且恤其孤貧民業海為守者所捕為之說而脱其
其囚明地濱海疫厲時作每命醫分視掌示方旨蘇活
甚衆郡人德之曰吾職宜如是投藥愈病以意而施皆
獲竒應神之者多聲於歌詩笑曰醫乎醫乎吾假之也
而今尸之是遂之矣宜其云爾其為文立論鬯達根據
理趣無孟浪之辭詩學唐人音律載在今鈍菴集者是
也既謝事搆菴以居且曰物利者用鈍者伏於此宜曰
鈍菴故士因而稱之卒之日奔走而致弔者必相向而
哭曰吾黨失典刑矣嗚呼正用是求附於古之人賢而
在下者得師襄醫緩柳下惠儀封人之徒楊子所謂以
仕易農吏而隱者歟銘曰
維詘乃信既處而出閟真葆光玩之以術世則不知我
銘于石吁嗟先生百世無射
瘞應元兒銘
應元兒者岳正季方第二子也兒始生值正試三場於
禮部報其外祖前歸德守宋公公曰乃父奇士今應舉
必魁天下宜曰應元比揭曉正果第一内外忔然騰喜
遂定名云生幾五月病痘歴十有四日風搐不治乃死
嗚呼傷哉兒方面闊輔星眸月眉神完而氣清玉雪瑩
而河岳軒輊者也有日者見之試以李虛中之術曰戊
日坐印乙卯月令專官建禄引於癸丑時財命有氣大
富貴夀數也又嘗驗於相工相工曰天庭高聳地閣廣
厚魚尾潤而玄珠朝元法當富貴且又有賢行符於日
者之言正竊喜告之太夫人夫人曰信矣吾事而父親
見其為善日不暇且其行天下事征伐活人多甚吾聞
有陰德者必有陽報天其以是兒昌岳氏邪先君仕不
顧家卒之日不餘一財子弟幾不自遣正自後三年舉
於鄉又十年始舉於禮部得一官禄不腆無以為養惟
旦夕致兒坐太夫人膝上弄之愉悦其意太夫人亦鍾
憐之忘其子之不肖而恒恃以忻然也七月十六日庚
子正歸自史館報兒已死嗚呼慟哉星者云不宜死相
者云不宜死先君之有陰德不宜死卒死之豈正日所
為多大不善人誅鬼責強奪兒性命以陰示殛罰也邪
何不得以兒慰太夫人之心益以彰正之不孝如是也
抑正聞之凡物之生貴者難成賤者則易亦其理也茨
莽稂秕榛棘鶹&KR0008;蠅蚋蠜蟫䖥豺狐猵狚雖力除之不
能使其少盡至於芝箭嘉禾龍鳳神龜騶虞白澤之異
世固鮮得得亦柔脆艱虞而不能必全其天吾意造物
者閟秘吝澁其英靈不欲使兒掀播其竒偉於天下也
將遣琴奴瘞於崇文關八里莊之原其母出弊衣一襲
歛之而正復為之銘曰
其生也孰為之求其死也孰為之讐木然而焰水盪而
漚天乎人乎吾乎何尤
贈翰林編修文林郎陳君碑陰記
世有無妄之禍亦有無妄之福與時消息以聽定命君
子能焉是故趙朔見攻孤武尋復卒為命侯君子曰叔
帶之德不可忘也詎非陳府君之前鑒哉府君諱潤字
德潤其先本商氏為嘉興人祖曰望梅居士賓字彦名
有識度能說詩書經元氏亂始變陳姓避地長洲居周
莊周莊人禮之不敢慢其子弟從受二經者甚衆屬纊
之夕有羣鶴盤飛廬上家所有禽鳥無故皆自斃時人
異之府君生一年而失父七年而失母為望梅所鞠大
嘗試吏部曹不樂竟罷歸屏居宣德初有李綜者守蘇
蘇人苦其貪猘府君婣屬彭士能欲犯之以計得陳氏
僮誘使挾牒投告巡撫大理胡槩槩雅嬖綜乃反坐彭
以僮故遂逮府君及具結京師竟得白歸然綜方恨求
報未得也久之槩復以便宜治姦吳下即辠此兩人抵
以殊死幸廷錄得减論編戍遼陽濱行留子鑑京師與
訣曰天乎吾不負之竟負吾邪吾將於是乎卜之其在
遼踰十年愈自檢不以困阨小變後一日飲親家酒酒
半遽呼曰吾殆不復生矣吾欲囑吾家人以後事亟為
召至已喑不省所謂舁歸旦日逝矣初鑑留京師時方
孱稚往依王太常一居一居竒之俾就學正統戊辰遂
進士及第為翰林編修既又進直講經筵明年因使至
遼舉府君之喪歸之京師至是贈如厥官階文林郎夫
人沈氏封孺人有詔特賜歸葬嗚呼府君之世行祭酒
蕭公著之詳矣予獨諗其以舊德貞厲之操而處不利
不食之報乃見厥子於古有徵於今可勸於是乎書
明故邢夫人郭氏墓碑
邢夫人郭氏者襄陵儒者孟辰之女封徵仕郎翰林檢
討茂政處士之配翰林檢討讓之母也慧心妙質貞淑
柔嘉少資詩禮之習動從矩則未行能聞處士謀室占
鳳而兆亟行媒焉委禽之旦孟辰甫廟而受之曰是足
以當女矣君子謂其能以德容售聘有郝女之懿夫人
既歸閨門修飭處士敬之不能疏愛之不敢䙝動必見
咨視為益友君子謂其能以賢知結主有梁妻之順夫
人事先舅姑承顔奉辭務求愜適處士有世父老而無
倚供養是懕至於忘其無嗣處士憐其劬憗間相勞曰
子之為恭也一至是哉夫人辭曰分之當然又何惜也
君子謂其能以愛敬隆養有陳婦之孝處士為義殊不
顧家夫人恒别甔饒羡以供所需郭宗寒者多賴全濟
諸父昆弟之喪前後六舉不以為煩君子謂其惠及親
疎有顧母之義夫人性雖沉重不苟笑言至於接納之
際則薰然大和厮養之賤亦被款洽君子謂其德周良
賤有虞母之恩夫人三子業皆士習督勵所學卧起必
偕至於躬視湯茗以輔勤勞由是諸子感激卒底於成
其曰訓謙克家而文讓獨登仕列在侍從夫人又能伻
誡不時是以厥修彌飭方摭於用天子嘉之推恩所自
齒夫人於宗婦命為孺人君子謂其能以身教允膺顯
封有陶母之風景泰七年正月二十四日夫人嬰疾考
終於家躋夀七十訓等從事禮殯北堂而以葬期赴讓
讓即棄職西奔於是與讓遊者各獻所述以頌夫人之
盛而正也辱銘墓道之石焉墓在故關鎮西平之原盖
邢氏之世壠也其辭曰
史載獨行傳著列女古君子法纖縟是與猗嗟夫人偉
兹巨麗楚楚艮人惟晉之諝作配斯難必我而侣我敬
我愛我適厥膂凡百斯為恊我而處或我有作亦莫我
拒亦莫我拒惟善是予或孝敬親或婣睦姻或困或貧
僮隸里鄰急或我濟如木得春三男三女名差實均季
也最妙為國寶臣王靈敷錫寵及夫人弁翟蕤蕤佩玉
璘璘介此繁祉夫人之仁百世斯恂有托不湮而在斯
文
明故徵仕郎光禄寺署丞鄧君墓誌銘
維正統十四年己巳秋北敵逆天悖德寇我北鄙太上
皇帝親提六軍往正厥罪八月庚申旋至狼山權姦擅
命妄執兵衡營於殃合之地越二日壬戌敵薄我師將
卒渴甚人人奮激欲决一戰而屢請不許遂為所潰於
是乘輿播遷而一時扈從臣人亦赤手就難鮮有脱者
若光禄署丞湖南鄧君其一人也嗚呼痛哉君諱鑑字
惟明其先河南鄧人漢大司徒酇侯禹之後也國初始
遷于黃之黃陂曾祖日新祖仁忠皆以儒名於鄉父文
道尤䆳春秋學學者宗之以為楷式君傳其家學年二
十四補邑庠弟子員永樂庚子應鄉薦游歌於太學正
統丁巳始釋褐副嶺南之鹽課提舉庚申丁外艱解職
讀禮於家永樂癸亥改南京光禄寺大官署丞乙丑用
羡員赴闕充部使者督公務於江西北歸再改珍羞署
於北京自筮仕歴三官凡十有五年而卒卒年五十八
矣配鄭氏繼盛氏鄭出子曰瓊曰雲女適吳英次適孫
伯昂盛出子曰璿曰璣女幼在室君為人穎拔精進志
節抗爽直不容私然崇尚義讓濟人危急雖空囊不吝
也所歴官皆有聲籍籍其副鹽課也嶺南甚豪多依斥
鹵衣食前後主吏比比與之出入君至爬汙剔蠧鋤刈
奸横不少假貰而牢盆之利為之大修旁邑鄰郡服其
公清詣而求質其不平者時復有之及去職民不忍捨
為署丞於兩京皆能取重於卿佐其使江西也鞭朴不
施而事皆就辦此其才智有足觀者而不幸遭此大變
不能掀播其功業於今後嗚呼惜哉其子雲等將歸葬
其遺衣冠於榶梨灣先塋之次奉欽天監博士李君從
善所為事狀乞銘於予予按禮以死勤事者在社必祭
在史必書銘奚以辭銘曰堂堂酇國漢元功首緜緜本
支蜚英騰茂既椔而枿光禄其胄為士而力為吏而懋
顧是乃武無愧而后天乎禍興不幸云遘藏魂空山萬
年斯夀而無害殃為孫子守
明處士楊景先墓誌銘
處士姓楊氏諱景先字景先世居燕山宛平之仰山考
諱成娶馬氏女生子男者三處士其季也家有田數頃
宅一區禾足藝而食桑可蠶而衣歲食其力有餘則推
以與宗戚鄉黨之貧者被其惠者思有以報之則咈然
曰吾豈賣德者邪而胡為以利見汙也久之人愈欽戴
言出而信孚行舉而義聞鄉里無暴横偷薄之俗蓋化
其厚也性頗嗜飲飲不甚多即泊然成醺醺即席地偃
卧鼓腹朗吟嘗歌曰我食我田我衣我桑彼尸人者孰
為我臧識者聞之曰此堯民擊壤者之流也一子名全
中號純白道人生而風骨秀異飄然出塵不耐世俗事
嘗以入道意諷於處士處士曰吾固知其為逸足不可
以馽勒御也縱之果大有聲於玄門景泰癸酉五月廿
有七日忽得疾不語治不及藥而卒春秋七十有五配
盧氏有賢行處士敬之二女長適侯興次適陳友皆里
中士人也全中將以是年六月六日奉葬仰山原先塋
之次而以墓銘請於予曰先君先生所嘗稱道者敢以
不朽為累嗟乎予舉進士時嘗與一二同志肄業於今
延祐道觀得與純白交接處士數數也是可以無銘邪
銘曰京城之陰有遥者岑處士之墳蓊然而林百世之
下樵牧知欽
鄉貢進士孔隱君妻王氏夫人墓誌銘
夫人王氏諱昭字淑德家世北平撫寧人考諱伯興仕
魯王府為工正夫人稚處端雅卓絶工正府君異之曰
必以與神明之胄既行得宣聖五十七代孫信字忠伯
嘗舉於鄉德宣朝著卒養高林下稱隱君於鄉里隱君
三子長曰賜進士公恂字宗文者夫人出也宗文初舉
進士居京師與燕人岳正游好正嘗奉使南服輙取道
闕里祗謁聖寢退而修子弟之禮於隱君之廬隱君喜
曰是為吾兒所嘗稱道者是用享正夫人手自釃醪擊
鮮焉比正辭去夫人降閤目送且曰子歸而傳語吾兒
吾夫婦老矣苟慎進取以慰衰朽可也正驚曰此田稷
子之母之訓也當是之時仰承儀度風教之餘正於夫
人盛德之緒已竊見其萬分一矣計今已五年宗文方
得第期以禄養而夫人之訃遽及嗚呼祐善莫徵天誣
人哉宗文亟解官東歸而以誌葬之銘請於正曰敢以
先妣不朽累子正念隱君人品不在鮑宣梁伯鸞下其
所以能葆光含鉶於明時者非夫人之内助何以成舂
賃鹿車之高也邪則夫人之賢宜與德耀少君相為後
先豈曰過哉乃若其恭順子良抑婦之委𤨏者雖略之
可也夫人之卒在去歲癸酉十二月十有二日春秋六
十有九遺言遲宗文歸窆宗文將以今年景泰甲戌四
月廿有八日襄事葬夫人於祖林先姑氏之兆云銘曰
嗚呼夫人而止於此食報不時身約名侈子孫之良而
復廟祀
岳母述
天乎謈哉太夫人之顛殞不肖孤正禍之也正守官不
良得罪遠配家蕩人散猘蠚齗齗太夫人身留京師怖
讋憂危日就嫶冥旋至大故嗚呼婦女之行不出閨門
太夫人之葬正不忍死以誌誰其知之者太夫人姓劉
諱馥字蕙馥世居莒之日照我外王父諱長生有異表
拳勇多智元亂棄家從豪傑往來東海上天下既定匿
鄉大姓家大姓父韓丈人壯之妻以愛女生三女太夫
人其中者甫九歲外王父攜以詣京比至笑曰我田横
也尚戴面行邪乃自刑死外王母頓悸失措太夫人能
理大事躬自為墳土雅不毛一旦草木昌茂時以為異
我先君安遠將軍輕車都尉同知府軍前衛指揮使司
事府君初娶於馬再娶於王王夫人不樂於先姑氏命
先君更娶諾之以兵作不果渡江得官客於馬夫人家
馬氏嫗本先君從母實居鄰太夫人悉其賢能求為已
女歸之岳氏以繼馬夫人位成娣志也自是佐先君至
大官建有家生不肖兄弟教以粗植為婦稱母者凡五
十有六年以天順五年十二月廿有一日棄代得夀七
十有六而已初太夫人既生伯氏能言始知有王夫人
故留南京賜第洪熙之歲先君扈從北上上顧問曰爾
挈家邪先君叩頭曰此非臣顧家時也上頷之曰當為
爾致之宣德壬子有旨舟迎是秋至北京明年移居明
照坊賜第甲寅禮喪先君命正圖進取正統戊午正辱
有司薦稿凡四舉得及第拜翰林編修用推恩典封太
夫人階三品曰太淑人從先君爵也天順改元正以修
譔承乏内閣既而外遷同知欽州自念太夫人已老今
遠違膝下增以離憂告之宜實言與淚迸咽不成辭太
夫人神怡色暢徐諭曰止人臣之義不當爾邪時六月
十二日也正辭去六日黃華坊私第及所積奪於勢家
又廿二日逮繫詔獄成責戍鎮夷親友詿誤僮僕逃散
舉族蒼黃不知所為太夫人猶步與兒别勉以大義言
不及情且曰吾老及此殆佛書所謂業障幸不死猶得
見汝汝第往置吾吾安而兄之養也正時身親三木形
殘氣憊生理無望太夫人辭雖外壯神實内傷君子曰
處得其禮太夫人有子四人已出者二長即伯氏名端
字元方孝友之聞無間中表娶吳郡陸氏系下男孫曰
埤女孫曰德媛適同郡進士王璒季即延禍太夫人者
名正字季方娶關中宋氏次汝南周氏系下男孫曰增
曰堂女孫曰德媖德嫻德娀德㜯其别子曰詳字仲方
仕為武德將軍正千戶娶同郡楊氏繼康氏王夫人出
者系下男孫曰培娶陳氏曰均女孫曰德嫦適順義弟
子員張維曰德安從子而撫為已子者曰海字叔方娶
上谷王氏系下男孫曰垣諸孤養為已女曰裕適同郡
蕭臻曰清適千戶陳暄寡而無子歸宗于家能不辱其
夫曰順適同郡吳斌曰禧適大理少卿同郡翟敬以正
累今左遷知惠州府正既被旨釋譴太夫人疾猶未罙
冀得躬侍湯膳少慰慈懷詎意行李未啟屬纊已施哭
訃於關内受遺於柩前天地有窮痛恨無極謈哉天也
嗚呼輀紼就引祔事有期乃以頑鈍鄙辭模擬盛德加
之憒眊曷其能悉擲筆長號不知所云
封芮夫人高氏墓誌銘
天順二年五月乙已今榮禄大夫同知後軍都督府事
芮公以都指揮使進驃騎將軍僉後軍都督府事而夫
人高氏之制若曰某之效勞致績而翌忠弘力陰助為
多其妻高氏可封夫人翬翟之冠紋霞之帔鸞書玉軸
崇極品式可謂榮矣時計夫人生四十七年大歸者三
十年距今又十四年年五十九以卒四子一女長子昕
錦衣百戶次子昂武學生炅杲兩幼子各就冠攻舉子
業女善貴既受金吾左衛指揮使安昪之聘三人者安
夫人出相繼以亡昕昂稱有立而類各再娶昕賈氏馬
氏昂王氏丘氏四婦出五女孫而字於夫人國家内朝
太夫人老而夫人是行行承晉錫蕃而能約成化改元
都督公總戎川蜀夫人獨理有家嚴上寬下中表讙賢
附之二南桃夭其擬不幸偶疾竟至不治以今五月廿
有三日告終内寢都督公適罷蜀鎮朝廷遣官賻奠勅
有司營冡墓墓成會葬有期請銘於予按工部主事曾
君鑑所為狀夫人諱惠果其先薊州焦山人也金吾右
衛都指揮斌娶沈氏生夫人於南京蚤知自治動止矜
嚴别於常女比笄而歸孝敬愈勵佐都督公由所千戶
致位府督勲階崇極為國虎臣身膺顯命恩藉恤典况
垂絶之際親出教言語要義備可為永法是得終矣法
則宜銘銘曰
帝城之東有州曰通白浮之陽富豪有鄉靈秀聿鍾芮
宗所宫寧神先兆夫人克紹高墳横出步百其域儀章
崇隆帝錫有功牲帛煌煌天語若驚詎榮一時有續彌
芳銘以載揚百世之慶
寧晉伯夫人葛氏墓誌銘
葛魏望居清豐者世婚帝家其名端字克正娶劉氏者
是為夫人之父夫人諱妙聰行於太祖皇帝子伊王母
麗妃妃女弟美人為姪於楚武昌郡主儀賓隆為妹於
寧新昌王元妃靖安郡主儀賓旿今襲孝陵衛措揮使
㫤為姑生於貴富能抑故習不事驕侈而獨好女紅又
體貌都雅動止有度舉族愛之同里劉氏鉅門也於葛
稱通家而諱貴者寧晉人也必欲得夫人伉儷寧晉家
老疑非偶父曰爾意劉家兒無廕不貴邪安知其異時
不大貴也遂結長干之好及笄禮成婦道修具内外駭
譽人以為難寧晉季父太監歴事累朝多積勞效在大
中貴蓋稱首者家用豫大正統間寧晉嘗侍鎮邊夫人
獨理内政略無小紛天順初寧晉日貴顯歴位都督慮
及盛滿簡約家衆去十之五至於匹偶僮婢數百人裝
資奩給去留擘晝皆出夫人之手寧晉受成無戾本懷
成化初太監賜老外第寧晉坐累謫廣日則務解憂夜
乃祈天夫祐誠動幽顯竟得開釋乃者榆林之役寧晉
是將致同顯封異時大貴卒符父言識者多之壬辰之
歲正月十有三日以病告逝得夀四十有八四子長禄
聘蔣氏定西嗣侯琬之女次祥福禎幼未受室一女嫁
吳璽為清平嗣伯夫人寧晉將以是年三月廿有五日
葬之京城東通州安德鄉祖塋之兆於予乞銘銘曰
婉婉夫人戚畹秀出寧晉起家如鳥而翼有封斯植開
此大國大國弈弈百世無斁
故承務郎光禄寺良醖署署正蕭公墓誌銘
光禄寺良醖署署正蕭公諱宏字克寬别號居敬考贈
宣義郎工部營繕所正諱得成妣贈孺人姓潘氏生公
及弟定宣榮宗者五人宣義之考諱貴玉世居錢塘松
盛里洪武壬午宣義以藝徵始挈家注籍南京永樂丁
酉又從蹕北徙受廛於大興公以長男用事宣德戊申
起營繕所丞甲寅獲褒勅進階登仕郎正統丙辰進所
副母殁奪其情甲子父殁乃得終制戊辰進所正景泰
壬申再獲勅進階宣義郎贈封考妣及配許氏天順丁
丑進至今官食禄視品高至正六比以年及請老既致
仕之二年為成化庚寅入冬偶疾不治十二月三日竟
以訃聞得夀七十有六公二男三女長男珵輸粟冠帶
前年病死次瓚稱克家長女端嫁鄉進士翟信次正嫁
京庠生顧祐又次安嫁姚謹猶子琳琦而琳自鄉貢遊
太學圖進士舉者最佳聚族而謀曰家之大以伯父伯
父蕭宗也葬不宜苟重地得都城東通州安德鄉陳家
莊原既准制伐域兆將以明年辛卯二月三日竁而窆
焉中書舍人羅君仲祥琳友也狀君行云公甫冠即用
材藝致位官五轉彌進餘四十年稱恭慎不有脗滲過
失嘗刲股愈父劇疾算因致延者十年處二弟居同衣
食同鬚眉各皤白愉怡交愛不但絶塞誶語於諸子不
以彼此出異所教育歴母父及定榮兩弟凡四喪務盡
誠禮家韙之示子乞銘而居予蕭比雅所聞然不誣可
銘銘曰
蕭去錢塘自宣義父承務建家大興是祖都城城東安
德鄉原纍然者高承務公墳有赫其承視此銘文
類博稿卷九
