類博稿卷三
明岳正撰
雜言五十二首
雜言上
太初者理之始也太虚者氣之始也太素者象之始也
太一者數之始也太極者兼理氣象數之始也
夫道縱為經横為緯經常也緯變也常者能一能一故
正正故大大所以公也變者不一不一或偏偏必小小
所以私也故君子之道正而大大而不能不公百家之
說偏而小小而不能不私守經以用緯者君子之道也
本經以致緯者百家之說也若夫二氏則操緯以遡經
夫操緯以遡經者逆也守經以用緯者順也本經以致
緯者曲也曲者不得不私逆者不得不倍順者不得不
公公私不兩立逆順不同科外百家闢二氏勢也毋怪
乎其然也
數五也而皇極經世以四為用法先天也非不用五五
所以用四也五神也四形也神之妙不可知不可見而
常主宰乎四也
魂少陽也静與物交而成夢魄少隂也動與物合而為
祟意藏於脾而常静感而後應應則出傳於肝是為魂
傳而至於心則極矣極則無所不知無所不能故謂之
神神也者不能常動也動極必静静則入入而歸於肺
是名魂歸而至於腎則極矣極則無所與知無所與能
復藏於脾矣
先天者理而氣者也後天者氣而理者也天氣也人氣
之氣也氣也不能以違理而氣之氣者安得違氣而不
有以奉其運乎
氣顯象象形也理分數數神也神因數而虚數因理而
著理因形而寓形因象而成知乎此則知易矣
醫者死生寄焉學者之心主於愛愛仁之用也非仁之
術乎周其用者或寡矣其失也不亦虛乎巫者鬼神交
焉學者之心主於敬敬禮之要也非禮之方乎盡其敬
者或憂矣其失也不亦偽乎兵所以定暴亂也學者之
心主於制制義之施也非義之技乎當其施者或寡矣
其失也不亦詐乎卜所以决嫌疑也學者之心主於明
明智之體也非智之數乎通其明者或寡矣其失也不
亦妄乎夫醫神農作之矣巫周公官之矣兵黃帝謀之
矣卜伏羲教之矣謂之方技術數者非其流之罪乎按
磨道引服食醫之流也祭醮符籙呪咀巫之流也刑名
縱横遊俠兵之流也䜟緯堪輿禄命卜之流也其流愈
分則其去道愈遠矣
首耳目口鼻舌外也上也兩手兩足外也下也心肝脾
肺腎内也上也膽胃大腸小腸膀胱三焦内也下也耳
肺之表也目肝之表也鼻心之表也口腎之表也首脾
之表也五者天屬也天輕清成象親乎上故所入者亦
輕而清目之所入者五色也耳之所入者五聲也鼻之
所入者五氣也口之所入者五味也而首無所入以耳
目口鼻之入為入猶脾無所專兼統五臟而為臟者也
竅隂也其數十而用九者指陽也其數十其一無名而
附於中隂陽各虛其一也天數五地數五十者天地之
數虛其一者道也
星官之書有曰三垣者也有曰七政者也有曰二十八
宿者也有曰衆星者也其垣曰天市者明堂之位也其
曰太微者朝廷之位也其曰紫微者宫室之位也七政
者日月五星是也天子之出以廵狩而有二十八宿者
四方諸國之位也天子之出廵狩而有常居明堂之位
是也天子之處燕息而有常居紫微之位是也天子之
日以聽治而有常居太微之位是也故天市太微之垣
有曰帝座而不曰帝者天市帝歲一臨之也太微帝日
一臨之也而紫微者帝朝夕在焉故稱帝日月五星必
遵黃道歴天街歲一受事於太微而後出猶大臣必禀
天子之命於朝以行其職業也二十八宿分列四方各
守其野率諸經星以共紫微之帝猶郡國百司各治其
職綂其民人以承天子者也由是言之紫微帝可謂尊
矣其勾陳中一點又曰天皇帝釋之者謂其主御羣靈
執萬神圖夫一宫豈容二帝哉盖紫微用事之帝也天
皇帝主宰之帝也噫作星野也者其知道乎
崑崙首也中條脊也南北條左右臂也醫無閭尻也大
海膀胱也歸虛尾閭也島嶼兩足十指也土肉也石骨
也水泉血脉也岳臟也瀆腑也岡阜筋節也澤孔穴也
草木毛髮也氣而形也雨雪呵也風吹嘘也霜露汗也
雷聲音也霆怒而&KR0008;也潮呼而汐吸也晝寤也夜寐也
晴明喜也晦冥愁也鬼神魂魄也日月耳目也星宿口
鼻也形而氣者也
血少隂也金也故其氣腥尿太隂也水也故其氣臊髄
少陽也木也故其氣羶屎太陽也火也故其氣臭津隠
於舌通於脾故其氣香
乾離艮巽巽為陽之終坤坎兌震震為隂之終震巽者
隂陽之交會也
震巽恒益恒益處震巽之中故邵子曰震巽相摶恒益
起意意中也萬化之所由起也
乾左旋陽進交於隂也坤右轉隂進合於陽也隂陽交
萬化生也
陽屬萬化動者也動者變隂屬萬物静者也静者定乾
坤者天地之體也坎離者天地之用也陽生於隂積而
浮上以成天體隂生於陽積而凝下以成地形乾用離
坤用坎坎離之間動静之機也
乾為天天之用火也故離為火火之聚也成雷其散也
成風則震與巽又離之用也坤為地地之用水也故坎
為水水之出也源於山其入也瀦於澤則艮與兌又坎
之用也父生子子生孫之義也
天成形於上地具體於下形象也故露光體質也故藏
精精騰於上得陽象而為神光布於下得隂質而為影
日天之屬也故露光月地之屬也故藏精日得月精而
神月得日光而影
伏羲八卦一卦之所生也虛母而用七七七乘而四十
九大衍之用也虛一者太極也加一則五十大衍之體
也五與十天地生成之數也天交地而生地合天而成
故天地共虛其一以象極焉五與五天地對待之數也
天分地而上地離天而下故天地各分其一以象卦焉
五十共虛其一得四十九而為大衍之數五五各虛其
一得八而成八卦之名
隂含陽隂外而陽内有隂即有陽皇極經世自二而四
以四為極盖二含一一分二二分四是一分二成陽旋
隂化昜也陽分隂隂此而陽彼離隂則無隂太元自三
而九以九為極盖二離一一乘三三乘九是有施而無
成非易也元知數窮於九而不知用九之所以然不知
用九之所以然者不知易者也元不能必傳也宜哉
經世凖易而作也潛虛凖元而作也凖易者子承父也
凖元者支繼統也
元亨利貞以為乾春夏秋冬以成歲四而五者也仁義
禮智信以為德金木水火土以為行五而四者也四而
五者舉四以成一五而四者主一以成四易之數也五
非五也而潛虛起五元悞之矣
有體者之謂物父子君臣兄弟夫婦朋友是也有為者
之謂事為親為義為序為别為信是也所由者之謂道
當親當義當序當别當信是也所得者之謂德能親能
義能序能别能信是也
天下之事曰有曰無曰動曰静曰常曰變曰吉曰凶曰
邪曰正曰虛曰實曰上曰下曰左曰右曰前曰後曰内
曰外曰小曰大曰長曰短曰厚曰薄曰多曰少曰精曰
粗曰淺曰深曰闊曰狹曰輕曰重曰尊曰卑曰繁曰簡
曰遠曰近曰肥曰瘦曰誠曰偽曰是曰非曰利曰害曰
往曰來曰屈曰伸曰純曰駁曰曲曰直曰善曰惡曰姸
曰醜曰得曰失曰逆曰順曰同曰異曰彼曰此曰開曰
闔曰呼曰吸曰張曰弛曰勝曰負是故二氣盡之矣
五數曰三曰二曰五曰四曰一五方曰東曰南曰中曰
曰西曰北五運曰丁壬曰丙辛曰甲巳曰乙庚曰戊癸
五聲曰角曰羽曰宫曰商曰徵五色曰青曰紅曰黃曰
白曰黑五味曰酸曰苦曰甘曰辛曰鹹五臭曰羶曰臭
曰香曰腥曰臊五星曰歲曰熒惑曰鎮曰太白曰辰五
帝曰太皥曰炎帝曰黃帝曰少皥曰顓頊五神曰勾芒
曰祝融曰后土曰蓐收曰玄冥五性曰仁曰禮曰信曰
義曰智五倫曰父子曰長幼曰朋友曰君臣曰夫婦五
事曰哲曰乂曰聖曰謀曰肅五體曰筋曰脉曰肉曰骨
曰皮毛五官曰目曰口曰形曰耳曰鼻五臟曰肝曰心
曰脾曰肺曰腎五液曰汗曰涎曰涕曰唾曰精五蟲曰
鱗曰羽曰倮曰毛曰介是故五行盡之矣
雜言下
或問曰管仲鮑叔孰優岳子曰亦叔也已矣曰得桓公
而佐之率諸侯一匡九有仲尼歸仁仲也而叔則載籍
蔑聞焉雖其自稱亦曰臣所不如管夷吾者有五將安
在其為優哉噫牙進仲而齊霸仲庇三竪而齊亂亂齊
者仲而霸齊者叔也叔惡乎不仲優耶
浮屠氏學不立文字文字學已非矣不文字學者學於
他學又非之非者矣唐以前其學近古文字不傳難以
口舌授受相悟以意故釋言曰佛者覺也宋有契嵩者
出既文字其學又預人家國事譬之劇戲官府縱令逼
真畢竟優耳其後圓至者祖之夸詡矜敖力與儒閧甚
至詆訾伊洛假佛為飾其諸扶已醜正稍有識者亦知
非之顧犯而不校吾家家學而猶喋喋者好文字者或
浸化於鮑肆則所憂也深矣
荆公不好東坡表忠觀碑出荆公取而玩之或曰公亦
喜此人文字耶公以酷似史記答之又答所問畢竟似
史記諸侯王年表此說恐好事者為之予嘗以表忠觀
碑是柳州夀州孝門銘佳子弟頗有父風耳其視馬遷
尚隔鄉曲又以為似諸侯王年表則千里矣荆公必無
此論或曰荆公不讀柳州書故耳謝疊山非任耳者集
文章軌範乃復捨孝門銘而取此碑又詳載前叚豈俗
好風靡者耶都不可曉矣
避虎以壑避火以淵知不免而覬其免也避饑以盗盗
亦淵壑也法家從而正其罪悲哉
讒可惡通惡也在聖人則嚴而厚書命納言而可見在
賢人則嚴而薄詩咏巷伯而可知
礜石食鼠而鼠死食蠶而蠶肥
鵲不觀天而知風蛇不察地而知水
黃鳥食之止妬鮆魚食之止驕鶌居食之不饑酸與食
之不醉鮨魚食之已狂人魚食之已癡
氣閉而藏槖&KR1446;冬見而夏蟄光生而顯鴟鴞晝盲而夜
察
天雖生才才者未必成君子則力學以成之未嘗以已
而負天世實須才才者未必用君子則委時以待之未
嘗因天而遺已
展季既三黜而非辜靈均雖九死而不悔
智不足以應變而道不可與權亦未可以言至也
孫龐以同學相仇耳餘以同勢相害陸趙以同官相傾
華子魚以嚴御内陳元方兄弟友愛恣家二門雍穆兩
得其軌
華王避難王似是而華似非而不識華之有終王和居
喪王似失而和似得而不識王之至性
阮嗣宗放逹之士也而司馬昭稱其慎則其放也豈真
放邪是可悲也
嵇叔夜愛惡無迹而致憎於鍾會其死也以忤物名王
藍田褊躁有名而能容於謝奕其仕也以忍性勝難乎
觀士矣
革弊如接戰無援者不勝而敗建利如務農不力者無
穫而荒革弊而上不援者身危建利而下不與者謗作
書家以永字八法該諸字之法予謂八法本於四法四
法本於一法即太極分而為兩儀四象八卦六十四爻
之義故側者太極也勒者引而伸之也努者勒之竪也
側分而為趯勒分而為啄為策努分而為掠為磔努從
而勒衡策左而啄右掠倚而磔偃知此則知筆矣
歐公學書在半百外王右軍書家之聖者也當以天成
目之亦至五十三乃稱成書予年五十有二學書未成
不敢以遲鈍自棄每以辯才老自勉語曰物常聚於所
好事竟成於有志或將然乎
酉陽雜爼與六帖皆載葡萄由張騫自大宛移植漢宫
按本草已具神農九種當塗熄火去騫未遠而魏文之
詔實稱中國名果不言西來是唐以前無此論予嘗以
為大宛之種必與中國者異故博望取之叚白所載必
有所據但失實耳比戍酒泉屢嘗販胡之乾名曰𤨏𤨏
比中國者差小形圓而色正赤其味甘美非中國者可
敵則予所見庶或得之今此種處處有之獨蒲坂者勝
土人乾之以資貿易江南重之稱蕃葡萄曰蕃云者豈
承襲𤨏𤨏之乾歟姑識之以俟知者
禹貢導渭自鳥鼠同穴唐孔穎達註䟽曰一鳥一鼠共
為雌䧺同穴而處山因得名宋蔡仲默傳以為怪誕不
經不足信也予戍甘時過莊浪親見之鳥形色似雀而
少大頂出毛角飛即厓穴穴口有鼠狀如人家常鼠但
唇缺似兔蓬尾似鼬與鳥偕入彼此狎昵有類雌雄者
問之土人皆如孔說蓋蔡說據理天下亦有理外之事博
物者不可不知
伯氏常客温州金鄉城主魯指揮家造墓開壙甚深中
有舟檣卓立其木杉也去海尚遠又在山中不宜有此
歸以語予予嘗奉使江行過湖口山半著岸半入江入
江者石壁萬仞㠌以佛刹意其土壤已為江水齧盡所
餘惟石中有鐡猫甚巨大半化石二齒如爪鈎出石上
二事與昆明劫灰無異由此觀之則邵子一元之說要
自有譜也
元史奸臣阿哈瑪特傳布格濟山出石絨織為布火不能
然請遣官採取漢書梁冀傳冀有火浣布帨羹汚冀佯
怒投烈熖中火滅振之色愈鮮潔又魏武不信世有此
布既而方物有致貢者予聞姑蘇張諭廷義有之艤舟
求觀得見如宋崇寧大錢者正白作&KR1064;色試之果然豈
石絨歟東方朔十洲記以為火穴鼠鬛千斤一丈者妄
也
閩廣荔枝古今所珍歐陽求叔以花中牡丹作配予守
莆時徧嘗蔡譜之美意謂北土葡萄足以當之若比玉
消香水自可北面圡人護短不以為然彼盖未味妙品
毋足怪也偶觀酉陽雜爼見庾信謂魏使尉瑾曰昔在
鄴食葡萄甚美陳昭曰作何狀徐君房遽曰有類軟棗
信曰君殊不體物何不言似生荔枝信盖先得我心者
也
類博稿卷三
