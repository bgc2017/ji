類博稿附錄
蒙泉先生贊二首
挺乎其梧竹塵表之姿偉乎其龍虎㮄中之樣名不下
乎洛陽之賈生身幾老乎開州之宋相或秉筆金鑾之
坡或荷戈玉關之障既載召而北還又一麾而南往道
奚有乎險夷心奚有乎得喪惟其磨不磷而涅不淄所
以窮益堅而老益壮斯人也豈獨為吾斯文之契實為
斯世斯民之望也前武功伯東海徐有貞
器弘而博義精而約才儁而腴志端而確既鍾之以秀
美又文之以禮樂鏘金玉而協韶鈞豁煙雲而瞻山嶽
是以早登龍&KR0849;之㮄遂入絲綸之閣陪天語以從容握
斗杓而斟酌實王臣之蹇蹇匪常流之諾諾姦諛側目
若健隼之擊秋風忠梗犯顔尚苦口而思良藥廟堂之
高不足易其介金革之困不足改其樂雖萬折而必東
信六尺之可托噫斯人也行七十子之列則吾夫子荅
申棖之先必不曰吾未見剛慟顔淵之後必不曰未聞
好學者也定襄伯郭登
故中憲大夫興化府知府致仕岳君墓誌銘
吏部右侍郎吴郡葉盛撰文中書舍人長洲李
應禎書尚寶少卿廣平程洛篆盖
英宗皇帝既復辟宥密之臣累出親擢其第六人則吾
友燕山岳君正也君固竒士而王吏部忠肅公又嘗亟
稱其賢上雅重之君亦自幸魚水之遭凡所陳請所撰
述所對答竭盡忠藎多稱旨一日湯序言變異以占法
進云奸臣未盡之故上以問君君叩首曰奸臣未聞求
之將人人自危况序術疎淺宜不足信上悦時石曹二
猾勢方張君虞其將来必不靖因極言扵上前且退而
面開導之使為保全計二猾雖陽諾好辭中實銜之盖
未幾君之禍作矣上猶惜君甚止出為欽州同知既又
追及逮繫責戍甘肅之鎮夷二猾尋踵敗上惻然有思
曰岳正言是也召還將復有所用而龍馭上升矣成化
初君居母憂服闋御史有言當亟召用君以勸忠詔仍
元職吏部言當調南京有旨其勿調命充經筵講官纂
修先朝實錄適兵部清黃官闕部院大臣會薦君逐以
成化元年四月俾知興化府以行君在官生財惠民民
始譁而終服號賢守有司者或不知禮君君乃有歸志
歲已丑来朝請致仕家居越三載為成化八年九月十
一日疾䘚得年五十五公卿以下皆往弔哭莫不嗟悼
曰岳先生亡矣君字季方别號蒙泉畿内漷縣人曾祖
德甫祖思銘父興懷遠將軍輕車都尉府軍前衛指揮
同知母太淋人劉氏君少年已能學有名二十一領鄕
薦䘚業太學正統戊辰會試同考誤寘落卷中侍講杜
寧獨驚其文以為此吾輩中人遂占首選廷試第三名
授翰林編修景泰三年遷右春坊贊善兼編修天順初
元改修撰是年六月命入閣參預機務及其得罪去僅
一月耳君偉貌美髯言論灑灑動循矩度居家孝弟交
朋友有始終之誼平生性剛而志高抱負經濟不輕屈
下人有古豪傑之風石曹事或迂議之且以未信為言
直應之曰何得以諫官處我我道當如是其篤扵自信
如此人有不可意事雖權貴人當言即言之無宿藏而
不之察以故愛君者雖多䘚不能勝夫嫉君者之衆也
配宋氏孺人側室周氏子男二增堂皆夭女六長許嫁
而䘚已嫁者壻朱㫤生員李經翰林編修李東陽餘未
行君之學精博㫄熟莊騷至方外度數諸書無所不窺
所著經解務出新意多儒先所未發惟深衣纂誤成書
文章有類博稿若干卷書法晉唐可名家嗚呼美才如
君即特置華要先皇帝之明也中間蹇連坎坷有若不
堪處者然觀君今日之金緋在躬考終牖下自非先皇
帝今上皇帝之明且仁則雖欲得此難矣若是者在君
其亦可以無憾哉以䘚之年十月十日葬祖塋之側君
之兄端府軍千戶祥哀君無子率其猶子坪培均垣墉
長號向予乞銘予爲作銘慰荅之亦以慰君扵地下焉
耳銘曰
古有李白其人亡嗣亦有柳州擯斥以死其名之長弗
繫乎此
祭文七首
維成化八年歲次壬辰九月甲午朔越二十一日甲寅
太子少保吏部尚書兼文淵閣大學士彭時兵部尚書
兼翰林院學士商輅禮部左侍郎兼翰林院學士萬安
吏部左侍郎尹旻右侍郎葉盛戸部尚書(闕)鼎禮部左
侍郎劉吉右侍郎俞(闕)太子少保兵部尚書白圭左侍
郎李震刑部尚書陸瑜左侍郎曾翬右侍郎董方工部
尚書王復右侍郎喬毅都察院左都御史李賓通政使
司掌司事兵部左侍郎張文質左通政楊燧劉㑓右通
政劉昭右參議潘禮光祿寺卿周騤少卿周庠國子監
司業耿裕禮部郎中李溫謹以清酌庶羞之奠致祭扵
故興化太守前翰林修撰岳公季方之靈曰嗚呼季方
志欲以澤四海學欲以訂羣編豪邁之氣蹇諤之言跨
往古而自信視舉世而莫前方在胄監已銳然負公輔
之望及登甲科褎然為館閣之賢密勿論思被讒間而
西斥優游史職因論薦而南遷恥跼蹐扵人下勇退休
以自全衆方期而復用胡膺疾而不延吁嗟天乎彼窮
通之定分固弗恤而弗較惟嗣續之夭閼實堪痛而堪
憐頋惟平生文翰四海流傳將来有識者誦其製作覩
其揮灑寕不為之悚然其不泯者幸在茲焉時等託交
有素薄奠致虔惟英爽之不昧尚昭格扵几筵嗚呼哀
哉尚饗
維成化八年歲在壬辰九月甲午朔越二十二日乙卯
翰院學士王獻侍讀學士彭華江朝宗侍講學士楊守
陳尹直侍講徐瓊修撰陸(闕)羅璟吴寬編修謝鐸焦芳
倪岳林瀚丁溥喬維翰費誾尹龍王臣李仁傑檢討傅
瀚張泰吴希賢謹以清酌庶羞之奠致祭扵興化府知
府致仕蒙泉岳先生之靈曰嗚呼惟天生材間出瓌杰
扵惟先生矯矯風節玉堂金馬鳳閣鸞臺直道而行亦
何壮哉蒐羅古今雄豪辯博獨立一時先生之學勇扵
有為素志堅定嘵嘵謂何先生之政先生之心中無﨑
嶔青天明月落落知音賜環遼海不昧者天謝政黃堂
休休暮年將謂耆頥召用有待天不憗遺斯文興慨某
等舊聯祕閣契分實投臨喪一奠涕泗交流嗚呼哀哉
尚饗
維成化八年歲次壬辰九月甲午朔二十四日丁已尚
寶司卿同門生楊導謹以牲醴庶羞之儀致祭扵蒙泉
岳先生之靈曰惟公之生扶輿清淑世續武弁獨振儒
服明經飭行早掇巍科承明延閣文譽孔多乃職論思
朝夕密勿履艱蹈危弗隕其德再登詞垣如玉如金安
民出守撫字為心政通人和百廢修舉賢者譽之能者
斯妬莆中三載無愧滁州元之節槩永叔優游未老乞
身消搖桑梓荏苒數年飄風過耳云胡一疾遽爾翛然
哲人云亡世道慨焉念我小子事公以兄同門之誼匪
曰友生晝則聯業夜同燈火寝興譔述惟兄惠我既同
扵師復同近班振之愛之其情孔艱惟兄之存隆然孝
弟惟兄之操險夷一致惟兄之才大河長江惟兄之文
瑚璉珪璋師友期兄房杜之擬急流勇退浩然知止溘
先朝露歸窆有期綿漬之奠我心實悲死生之訣寫我
肺腑来覿無因有淚如雨嗚呼哀哉尚饗
維成化八年歲次壬辰九月甲午朔二十五日戊午翰
林院編修門生李東陽謹以剛鬛柔毛庶羞之奠再拜
致祭扵外舅蒙泉先生岳公之靈曰嗚呼人有不必得
世有不可無故君子有所任以為重物論有所藉而不
虛愚嘗觀扵古人人㦯不滿夫一歎及其至也何止乎
涕淚之與欷歔在朝廷則廟堂若增而高在關徼則山
嶽若增而重在鄉邑則文物若增而都如公者勢不可
以多得而今亦已矣又安用此乎堪輿愚嘗論公之心
状公之行而不可得也盖能誦古人之書矣文起八代
之衰道濟天下之溺忠犯人主之怒勇奪三軍之帥如
是而後舉公之節概如雷霆之為威而雨露之為澤如
龍虎之為猛而鸞鳳之為祥如是而後盡公之規模然
公之直知者或以為僻公之儉不知者亦或以為汚豈
愚識之未臻與抑所謂情者將人人殊也嗚呼其在天
下者不敢知愚之痛其莫予紓也方愚之未見固畏其
風格高厲進而復却者屢矣及其見也不知夏日之既
晡論書法必窮漢晉之源論文章必極馬韓之趣論理
數必探河洛之圖愚生也晚考德問學無所㡳定如聵
者之於聽盲者之扵途孰意公之有意扵愚也門墻之
託方以為終身之幸别而復合者曾不過一再見之餘
病不侍扵床紖不越於野而窆不哭於墟愚扵公之愛
可以為辜矣公之文多既逸之稿公之門無可屬之孤
此愚志之不敢㤀而力不可強而驅也平生名節其所
以報公者庶其在此公亦有以鑒愚之區區也耶
維成化八年歲次壬辰九月甲午朔二十八日庚申門
生李經謹以剛鬛柔毛庶羞之奠再拜致祭于外舅蒙
泉老先生之靈曰嗚呼自古碩人端士恒不得其夀不
遇扵時盖天命之所在非人力之可為然聞其風被以
德慕其為人莫不感歎咨嗟而繼之以涕者亦天理人
心之不容已非有所矯揉勉強而為之也惟我老先生
忠于君孝于親友于兄弟儀式啟迪乎庶官小子足以
為當世之規况乎出處不違扵道利害不亂其思蒸民
明哲狼跋憂危行罔㦯悖動輙可師稜角雖曰峭厲而
心地則極乎坦夷問學固曰該博而義理則究乎精微
臨大難有三軍不可奪之節處大事有衆人未易及之
竒是誠希世之麟鳳昭代之蓍龜也奈何制扵天命不
容人力而遽止扵斯然在先生者固無所憾而在吾徒
者則不能不悲盖將賴以究天人之旨示今古之宜使
智必明扵正學道不惑扵他歧也乃至幽眀永訣摳進
無期則所以陳殽核于含歛之餘想音容扵彷彿之際
而不覺其哭之之慟者又豈但親戚情愛之私邪嗚呼
哀哉尚饗
維我蒙翁老先生既䘚之二十日為成化八年九月三
十日門生潘辰謹以清酌庶羞之奠再拜致祭扵靈柩
前曰嗚呼天乎我老先生遽止扵斯乎文章如司馬遷
而著述未就經濟如韓穉圭而勲業未施先見如呂獻
可而擯棄以死隂德如竇禹鈞而繼嗣無兒嗚呼天乎
福善禍淫其繆迷乎不欺君不違親不厲民此易簀時
語也光明正大瀕死不移嗚呼天乎世有若人而忍扵
不憗遺乎豈其英靈之氣升而為星為辰以麗天降而
為河為嶽以鎮地散而為風為霆為雨為露以澤物以
濟時乎嗚呼天乎此理茫茫惡乎推乎凡在士林聞公
喪者識與不識咸咨嗟而慨嘆况誼屬通家受恩深厚
者寕不大痛而極悲乎嗚呼天乎昔我先人識公京師
翺翔太學駢肩並馳以道義相劘切以功業相期許固
一世之豪竒也先人既歿公位日躋孤忠大節上結主
知羣姦造讒擠公于危方賜環扵邊徼又出守扵海涯
當是時也公雖有意于不肖而顛踣拂鬱不暇于茲及
公投老而歸也徒步見公公悲以悽重之以甥女之託
篤之以骨肉之慈無顛不扶無危不持砥礪其行檢開
通其心思激昂其問學陶鑄其文辭挈之扵高明之域
而不委之扵庸衆之歸公之教且愛者無乎不盡其極
也辰雖頑鈍無似未嘗不感戴憤發圖有以報公之恩
私辛卯之秋辰病弗支九鼎一髮誰其賴之公心憂惶
我撫我醫既差拜公為我解頥提耳之誨如筮如龜嗚
呼天乎言念疇昔曾幾何時公則不可起矣而今而後
吾將誰師誰事而誰依乎既備我俎亦潔我巵臨棺一
奠長跽陳辭蘇子所謂上為天下慟下以哭吾私者雖
罄南山竹竭東溟水豈能盡述而無遺乎嗚呼哀哉尚
饗
維成化十年歲次甲午十二月壬辰朔越十一日壬寅
我外舅蒙泉先生既䘚且禫翰林院侍講門生李東陽
謹以清酌庶羞以奠再拜而致辭曰嗚呼痛哉公棄館
舍三年扵今日月既邁山高海深矯矯遺像遥遥德音
吁嗟蒼天實勞我心嗚呼痛哉人各有能道義文辭下
及書數工農卜醫有一扵此我則宜師惟公德全左右
矩規一旦而沒云胡不思嗚呼痛哉惟人求師有取斯
獲遐方僻壤窮野幽窟九原與歸曠世相發惟公我師
恩則肉骨云胡不思一旦而歿嗚呼痛哉始公之亡摧
腸裂肝往来蒼皇莫知憂端痛定益痛于理則然我之
思公以歲以年或過門牆㦯登几筵耳續遺事手披舊
編浩氣㫄塞幽懷永歎如泉斯湮如蔓斯延糾結沈鬱
終焉罔宣嗚呼痛哉公門巍巍孰駟而出公廟奕奕孰
尸其室孰傳公訓其簡秩秩孟春之日既禫而吉公主
將祔使我心惻既酬我清亦薦我苾我辭有窮此恨何
極嗚呼痛哉尚饗
嗚呼此我外舅蒙泉先生岳公遺稿也公在國子時已
名能古文歌詩然稿成輙棄去及第為翰林著作甚
富入内閣預幾務攻曹石罪逆得禍幾死戍甘之行
第宅為勢家所奪書冊蕩逸棄不復頋比召歸坐席
不得煖又出守興化以去及致政家居撿閱舊稿存
什一而已公既屬纊東陽以治命拾遺文得扵其從
子坪竊懼闕略不敢就次乃與公門人潘君辰李君
經稍加蒐訪或擿殘草手自謄識越十有餘年始克
成編為十卷屬公同年都御史張公瓉刻扵淮安未
竟而張公䘚乃屬我同年知府陳君道刻扵金華名
曰類博稿者存公舊也夫文章事業大抵與世運升
降而亦存乎其人頋二者雖相為用亦各以其盛者
稱而莫之㦯兼固人之難亦造物者之所靳也公少
以經濟自許天下亦以此望之在翰林雖以文顯而
非其志及得政行志奮不頋私再黜扵外亦無暇乎
所謂文矣既老且倦則歛其所欲為者以歸扵文而
又不幸死矣故功烈震一時氣節盖天下而文章制
作有遺力焉况扵放失闕略之餘哉然執是以白于
世固竒偉壮麗炳朗震耀斷斷乎不可没也可謂難
矣且古之文章亦必其人有道德行誼始足以為世
重今之世有如公者雖片紙隻字人固當寶而傳之
况其所存焯焯如此哉然則公文之闕固造物所靳
亦後生者之責也公于書無所不讀葉文莊墓銘載
經觧數卷已逸去著皇極新說未及就惟深衣纂誤
一卷藏扵家以俟續有得者并刻焉成化丙午夏六
月甲戌朔翰林侍講學士門生長沙李東陽謹書
蒙泉公補傳
公姓岳氏諱正字季方别號蒙泉學者稱為蒙泉先生
順天漷縣人也曾祖諱德甫祖諱思銘考諱興府軍前
衛指揮同知公長身美髯神采秀發氣屹屹不能下物
舉京闈鄉試䘚國子業李忠文公為祭酒簡四方名士
置講下公與商文毅彭文憲王三原諸公皆預焉正統
戊辰會試禮部同考誤寘落卷侍講杜公寕見之曰此
我輩中人遂擢第一廷試賜進士及第授翰林院編修每
開口論大事嘗閉戶夜草疏請復恭讓后位號其伯兄
端俯樓隙窺之驚曰奈老母何取其草裂之乃止景泰
壬申遷右春坊右贊善兼編修天順丁丑改修撰英廟
廉知其名吏部王忠肅公亦薦之六月召見文華殿上
遥見遽曰好既陞陛登殿連曰好好問年若干對曰四
十上曰正好問何處人對曰漷縣上曰又是我北方人
問治何經曰尚書上曰是書經尤善問何科進士對曰
正統十三年上益喜曰又是我所取者乃顧謂曰今用
汝内閣參預機務凡事為朕主張許彬老矣不足恃也
公頓首辭至再乃出赴閣至左順門石亨張軏自外入
愕然曰何以至此公不敢對時亨軏已不平比入見上
曰今内閣朕自訪得一人亨軏請為誰上曰岳正亨軏
陽賀曰誠佳上曰但官小耳今須與吏部左侍郎兼翰
林院學士亨軏因奏曰陛下欲陞正殿甚易但姑試之
果稱職未晚也上默然盖亨輩以事非已出故撓之云
爾自是宣召賜賚絡繹扵道公感上知遇銳意功業知
無不言言必盡肝腑一日欽天監湯序言變異上以問
公公曰姦臣未聞若求之將人人自危且序術䟽淺不
足信事遂寢錦衣衛官校邏得一僧自言當大貴衆惑
之至妻以女以覬非分獄具當坐反太監牛玉援近例
請官邏者公謂事縦得實不過合妖言律活其從十數
人邏者准應捕令給賞朝論韙之時亨與太監曹吉祥
怙寵擅權有投匿名書指斥時政者獨不及亨緝捕甚
急舉朝惶駭亨勸上出㮄募能捕告者賞以三品職上
令撰榜格公與吕文懿公見上曰為政自有體式盜賊
責兵部姦宄責法司豈有天子自出榜購募之理且堯
建進善之旌舜立誹謗之木秦始皇護短杜諫乃下誹
謗妖言之令由此過失不聞䘚至亡國陛下新復寶祚
正當以堯舜為法以秦為戒縦欲窮治其事緩則人情
怠忽事自覺露急則人情危懼愈求韜晦不如勿究吉
祥從旁請究甚力上徐謂曰正言是也亨從子彪鎮大
同遣使報捷内閣詢其状其人盛陳戰伐且稱斬首無
算皆梟于林木不能悉致公取地圖指示曰某地至某
地四面皆沙漠梟扵何所其人驚伏公間為上言曹石
勢太盛慮有變宜早為節制上曰汝可以朕意告之公
徑造亨諷令稍自歛戢二人怨之益深會承天門災上
下詔躬責實公視草歷陳弊政有曰敬事天神有未盡
歟祖宗成憲有不遵歟善惡不分而用舍乖歟曲直不
辨而刑獄冤歟征調多而軍旅勞歟賞賚無度而府庫
虛歟請謁不息而官爵濫歟賄賂公行而政事廢歟朋
姦欺罔而阿附權勢歟群吏弄法而擅作威福歟徵歛
徭役之法太重而閭閻田里靡寕歟讒諂奔競之徒倖
進而忠言正士不用歟抑為軍衛有司闒茸酷暴貪冒
無厭而致軍民不得其所歟詞極切直天下傳之遂有
飛語指為謗訕七月内批降廣東欽州同知道漷以母
留留閱月尚書陳汝言曹石黨也憾公嘗言其不可用
至是嗾邏者以私事中之逮繫詔獄考掠備至謫戍肅
州鎮夷所所居京第為幸臣都督季鐸所奪至涿州夜
宿傳舍手梏急氣奔且死涿人楊四者頗尚意氣為祈
哀觧人其人怒不肯楊醉以醇酒伺其熟睡謂公曰梏有
封印柰何公教之曰可焚鏊令熱以酒噴封紙就炙之
紙得燥皆昂起乃去釘脱梏刳其中復釘而封之其人
覺有異楊說之曰業已然矣今奉銀數十兩為夀不如
納之公乃得至戌時太監猛虎石鎮甘肅相傳有密論
湏生不湏死鎮廵而下亦雅重之致客禮焉上每憶及
輙曰岳正倒好只是大膽越四五年曹石俱以不軌敗
上謂内閣李文逹公曰向岳正湏言之文逹因請曰正
有老母得放歸鄉里鄉里幸其(闕)命釋為民甲申憲宗
嗣位有御史楊瑄者亦以劾亨謫戍廣東臺諫請復二
人官以勵忠直吏部擬調南京有旨勿調公在院供職
充經筵講官纂修先朝實錄文逹欲薦為南京國子祭
酒公不應有忌者偽為公劾文逹䟽草會延薦公為兵
部侍郎清理貼黃與都給事中張寧名並上寧負才氣
亦被譛遂皆補外公得知興化府時論譁然為之不平
公才素大不屑條格動輙為闊遠計興化地貧財不足
用公察民間利權而&KR0757;之府扵是建涵江書院及孔子
廟鑄祭噐下諸縣作小西湖開兼濟河築南北隄塞白
埕港别購民田開河直趨涵口修江口橋他如通津鐵
河猴溪諸橋多修治而白埕功最鉅復購榖實饑民倉
出羡餘以補料價民輸料京庫類多侵剋公親為會計
且教之納省其半費士大夫家食利扵官弗得其貴有
力者共騰為謗書横不可遏惟彭惠安公韶陳太常音
保其無他有參政陳蕙者按閱其事皆有據乃止公亦
厭苦吏職以成化已丑入覲京師因引疾致仕時季鐸
已敗朝廷還其故第居久之陳緝熙邢遜之二公相繼
為人劾坐官錢為公用簿不時注忌者因肆為媒蘖皆
得罪去文憲敦勸公請代之公曰此事正所不直安忍
代為自是當道交絶忽喪幼子慟而成疾壬辰九月十
一日卒年五十五十月十日葬堅村世墓公扵書無所
不讀謂天下事無不可為高自負許俯視一世其為文
高簡峻拔追古作者詩亦雅健脱俗字法精䆳大書尤
偉旁及雕繪鐫刻悉臻其妙嘗戱畫蒲萄遂稱絶品晚
好皇極書有所論述及經觧皆未及就惟類博稿僅存
十卷行扵世深衣纂誤一卷藏扵家配宋氏西安咸寧
人以賢明稱生四子增堂皆慧而夭其二殤也女六長
聘天津右衛指揮僉事吕昂次適朱㫤次適監察御史
李經次適今少師兼太子少師吏部尚書華盖殿大學
士李東陽次尚寶司卿李㺹次順天府學生李鉞六女
者皆卒其甥女趙氏適公友鄉貢士潘公流清子辰今
為翰林編修經東陽及辰皆公所自擇云
贊曰才之難其信然㦲非才之難用之者之難也我皇
明混一區夏幾百年至于宣德正統之世庶富而教極
矣公當是時以文學取科甲天順復辟之初出膺召命
居宥密遭際之盛擬諸夢卜感槩奮發忘身徇國方將
以(闕)而為權姦所構又厄扵媢嫉投荒處遠
竟不究其志以死豈才弗能㦲夫當英祖之感悟憲皇
之更化幸扵側有人焉猶且復用用則猶可以自見也
惜㦲然公之文章氣節震播海内傳之後世有斷斷乎
不可泯者興化人既去而思為祠以祀之他可知矣或
乃以浚恒之凶不密之失為公累是徒以成敗利鈍非
所以防世厲俗也謹備述之以補國史之闕且手書一
通畀其從子坪從孫鴻臚序班梁俾遺其後之人正德
五年正月望日門生李東陽著
柬西涯先生一首
蒙泉先生以文章氣節高一世夫人之所共知至其
遭際本末後生小子或未之能悉也走不及游先生
門而獲從詞林先逹後知之為詳嘗擬之漢汲黯宋
李綱之儔成敗利鈍不論也國史不可見若壙石之
文出葉吏部文莊公公固先生同志撰述似未盡金
緋在躬非所以幸先生又借李白柳宗元為喻雖意
有所指豈其倫㦲頋予荒蹇不文不能有所論著盖
扵是有遺憾焉承示近所為補傳閱之平生所知聞
包括殆盡其名之長庶幾其在此矣夫以門墻肺腑
之深厚見而知之其言足傳而信宜若吾西涯公者
而是傳乃成扵三十年之後抑又何故邪是急托之
木與誌銘並傳以解學士大夫之惑罔俾獨遺其後
之人而已快睹之餘敬書以復石淙楊一清
類博稿附錄
