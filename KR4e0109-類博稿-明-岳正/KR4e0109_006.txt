類博稿卷六
明岳正撰
序十二首
夀石太夫人楊氏初度序
石侯之先宋人也凡三世守鎮夷矣以武德將軍正千
戶為騎將至侯而名益著予投荒而來既稔石侯之賢
又因石侯晉見其母楊太夫人於堂退而嘆曰戴逵之
言盖不虚也天順庚辰八月之望太夫人衣裼之辰夀
筵載張英賢畢在於是麾帥鄒君舉觴作曰河西塞垣
要地也而吾境最居其衝所恃以立軍威壮國勢銷讋
敵情者非騎兵乎今石侯身任騎將練習是勤撫循惟
力而仁形義色足倡有衆者寧無所自也耶先將軍公
忠義勇延譽上下勲未克成亟捐館舍當是時也石侯
纔弱冠能以繼承為計至扵今幾二十年累世之業愈
隆無替先公之慶可謂遠矣敢用是為石氏夀又曰太
夫人稱未亡人獨綜内務早夜是勤家日用裕石侯雖
賢微夫人教導勢不及此太夫人之德可謂盛矣敢用
是為太夫人夀又曰富貴夀考固人之所素願致富貴
夀考以隆奉其親者又其願之大者也顧非知力之所
能而有天者存焉豈非古今之至難者歟今太夫人登
夀六袠康強無恙命服是膺享有全福悠久未艾以石
侯之為子也又能舉榮為養甘旨是供初無纖芥愁苦
入其心臆以損其天真之樂是致富貴夀考以隆奉其
親者得古今之至難石侯之幸可謂大矣敢用是為石
侯夀既又顧予曰今日之舉不可無紀夫子能不有意
乎哉予曰諾考之古昔閟宫頌僖公也既受多祉黃髮
兒齒乃上及於成風盖極頌禱之至情者無過乎此此
舉也其庶幾乎况予雅知石侯者且嘗得展敬太夫人
扵此堂也其奚以辭扵是乎序
張母杜氏輓詩序
大江之東有賢母曰杜氏莊静柔嘉勤儉而多藝能蚤
以父母之醮歸於毘陵張氏為迪功府君某之繼室鄉
進士鑑之慈母凡若干年扵正統戊辰冬以疾卒扵家
得夀六十有二鑑方謁選吏部聞母之訃將歸奔喪懷
其恩德欲報之以禄養而終不能逮故涕泣而愬扵人
曰始吾父娶扵姚生吾六年而棄其有家三年而杜母
入繼其位自是吾父得以專事扵公家而未嘗有内顧
之憂吾宗服之親得其雍睦而未嘗有睚眦之隙吾家
之僮㒒未嘗不沐其慈而親黨未嘗不薰其善吾鄉閭
之賢而未濟貧而失所有事而不克即舉者未嘗不沐
其惠撫育諸兒而教之以義無人已之别使吾父無吉
甫之感今其兒鑑禄位垂及而為母者卒無以際方進
之養則吾終天之恨曷其極耶維時縉紳之士有聞知
之者莫不為之酸鼻而悸志焉良扵言者又從而悼之
以辭鑑掇而次之得若干篇潢以為帙請序其首嗟夫
假繼相合兼愛不謹而嫌隙易生以慈孝而全天性者
在古昔已難其人矣以舜為子而不能使其母為不嚚
以曾參為夫而不能自保其不蠱於再娶履霜之辭讀
之令人可恨而可悲也是書也固足以見杜氏之賢而
鑑也能汲汲扵追報其母而亟為不朽計者乃爾亦孝
子也夫賢母之與孝子史氏之所必書其有請也安得
而不序
再贈唐縣丞宋公序
惟公佐唐以正統甲子之春報初政扵京師燕岳正託
姻生效區區之愛僭為諷辭上之公受而讀之日子之
言良是是命之矣厥既親政廉其操慎其事勤集其功
和以處其屬恭以事其上仁愛以撫綏其民人又三載
於茲矣唐人大悦相與謀曰令尹與簿亦獨何心乃不
念恤我衆而相苦如此盍相與訟而逐之使去戴丞為
尹以主我扵我甚便輟穡事徒步而來訴扵朝者幾萬
人各懷状首牒遮大冢宰噎叿叫呼求如所願大冢宰
麾之曰衆姑退衆姑退吾方思為若等地將亟聞扵上
且命之矣然以例格竟不果嗚呼公何以使唐之人若
是煦煦哉夫民之扵有司也凡有名義之分者皆宜戴
之如父兄而無所較矣何扵彼也則逐之逐之惟恐其
其不亟扵此也則戴之戴之惟恐其不果是其逐也戴
也豈唐之人能為之是非哉盖在我之所為合不合何
如耳世有人謂凡天下之事皆可以詐力智巧欺而忠
信仁義果無其效實不足以得匹夫匹婦之心者其亦
大誣也已雖然向者公扵正既不罪其僭矣今正扵公
能不畢其情乎乃所願公不為是矜而少驕不為是喜
而少怠固其守以終其美則扵超擢之柄雖賤而不與
若曰大書特書不一書俟傳循吏者之采則有所不敢
遜也公行矣正請操觚以待
古歙曹氏家譜序
曹歙望也族大以分載在舊譜太學生孟晟甫行役扵
甘生五子皆稱克家而曰文海者尤稱白眉文海兄弟
六人而同産居甘者五五人者出又六人而方來者固
未艾也夫五人者固粗知其所自出矣而六人者不能
不有遺忘焉况方來者乎苟盡遺忘而不之知昭穆既
遠已為路人鮮有不入歐陽永叔之誚者矣况其子孫
之賢者雖有志扵親親如古之人合譜會族重宗盟置
田建學以聯屬骨肉者何所據而行耶文海是懼請扵
孟晟孟晟曰吾志也授以舊譜舊譜斷爛磨滅不復可
讀討究去取僅得其宗扵是定以居歙者曰八百承節
兄弟為始祖訖文海子姓凡十有二代中間疑信俱傳
示有待而考也書成視予且求序所以作之意嗟乎宗
法廢而族譜興世之稱士大夫者家必有作不如是則
不足稱詡扵人驕心一萌援名貴冒門地妄哭他人之
墓者無所不有矣曹氏之譜一皆本諸世藏扵前所失
者既無所蹈觀其制作之精又皆寓夫孝弟仁愛之意
使其詩書之脈源源不絕必有如吾所謂合譜會族重
宗盟置田建學以聯属骨肉者出足以按圖而行其志
矣文海名大淵以字行好古博雅用能畫名扵甘君子
得其為人者觀扵是舉可知也已
贈貳尹莊仕能之順義序
易曰方以類聚物以羣分吉凶生矣言君子類進則治
小人類進則亂亂與治其吉凶莫大焉其在乾也戒其
無輔在坤也慶其得朋亦以是焉耳是故先王知之扵
國也則必建賢佐扵家也則必擇賢配扵已也則必資
乎賢師友乃能大其功成其業造就其德藝所以有吉
而無凶焉噫易豈虚設者哉順義去京師未百里其民
多鉅家世族貴人之宗其豪者習務結交攀附諸有勢
力者為之援佑而狡黠之徒又往往恃其所能挾持官
府短長以利已私寬之既弊生嚴之又禍作嘗四年而
逐其簿史惡風厲俗達之遐邇或官是者人不以賀而
以唁嗟乎是果吾民之罪乎非也吾友古宋徐文煥假
令順義將再考而其民戴之甚扵慈母居則旦暮為之
祝頌出則莫不奔走以求識其面嘗遇疾而為之請禱
者塞諸途又有瓣香徒步走數十里求代扵神明者聞
其欲投劾去號泣而願留者動以萬計觀風者知而上
之乃有旌異之命成化元年夏予自翰林出守興化取
道順義請文煥曰何以能致此也文煥曰是吾丞四明
莊君仕能力也吾謀焉仕能斷之吾行焉仕能成之吾
惑焉仕能析其疑吾誤焉仕能分其謗顧我擅其位而
人弗之知也吾甚惜之向者欲假寵扵吾子者良以此
耳嗟乎順義一邑也丞與令道同義契足以化惡厲之
習為友順之歸使居廟堂者皆有是心焉則古今無不
治之國也吾於是有感扵易之言書之以為仕能贈庶
幾傳循吏者得之有以附載焉
送僉都御史張公守廣西序
天順改元羣姦售穢先帝雅隆濬哲虚懷納荒全大義
也彼乃務盈厥貫愈肆矯誕淶陽張公時為御史冒禍
力攻竟為所中留戍南丹者八年皇上即阼首賜公環
衮衣既歸登延可待格于嫉媢長憲閩藩今又二年始拜
僉都御史有廣西之命談者之意豈不謂公伏潜厥邦
多歴年所山川之夷險道路之通塞華夷之性情官吏
之得失戰守之利害知之必周慮之必悉行之必無不
當當公是任自廣迤西可無以憂其然乎哉公君子也
語稱君子不器主之以德博之以才以德行才無所用
而不效公在朝廷志雖未遂而姦勢已沮今當方面道
無不行吏畏于上民懷于下豈嘗預試其官而素遊其
土耶必如談者之見非知公者也雖然炎涼殊態用舍
異觀人情則然如公之德固足起敬而挾恃一時以事
狎侮者盖亦多矣憚公將莅或作不靖以相聒撓不可
不為之圖是又豈但不知公亦不知天者也先時姦黨
凶勢虐燄薰拍天地尚不能以毫髮加公以有今日况
區區者哉犯而不校又君子之量人苟知以君子處公
者將無所事其忞忞矣都閫滁陽錢公扵公最厚喜公
道將大行期有所贈而屬正以辭正扵公辱在鄉曲又
出處頗類而都閫公亦遭無妄之禍而得扵天者故予
特列其詳如此云
永感詩序
登科之制錄及三代雖存沒有間而皆書書之之法雖
立義不一而皆以為榮其父母祖父母存者曰具慶曰
重慶慶幸也具與重又大其幸為之幸也父存者曰嚴
侍母存者曰慈侍侍奉也一親僅存既非具非重者可
擬故變其例而各以所存者書之曰侍幸其猶有可侍
者為之幸也乃若祖父母父母俱不存焉者雖有祿位
其誰與侍是不幸也不幸而為之幸故不得已而婉其
辭曰永感感者傷也永者無極之稱也使人傷而至扵
無極其為不幸也亦大矣嗚呼永感之詩義其然乎景
泰初科是為辛未與榮錄者殆二百人前監察御史今
福建按察僉事巴蜀牟公實用永感書幸而公則弗自
幸焉每抱錄泣曰登科者先志也先志遂而先人逝將
誰榮乎扵是與公同升而稱同年者多得公志形為詩
歌所以褒公之賢慰公之懷抱而悼公先世之不幸者
悉矣公既帙而為書乃述其故以俾其屬燕山岳正者
序之正聞公扵書無所不讀扵古今上下事變無所不
究知而通習自職内憲至僉外臺以得體聞扵天下也
久矣願得與公論之孟子曰君子有三樂固道德事無
容議矣乃若王陵者從漢去楚楚得其母以招陵陵母
乃伏劔以固陵志有若溫嶠者勇為越石通使江左其
母不聽嶠乃斷裾而往母死阻歸竟違本志此二子者
勲業忠誠登閎漢晉流播今古君子曰未若徐庶者遺
名以全親之為是也大都志節之士多孫情飲氣扵功
名之會豈非累扵親之存未免有所頋慮忌避乎哉且
如正者雖則不敢擬公亦嘗忝冒科目承恩之日頗以
慈侍自慰及乎得罪播遷禍延老母退而慕庶無嗟及
矣靜言思之縦令得似二子成功業尚不足以贖其終
天之憾况區區者烏足道耶又如公者當為便為無所
顧忌所以道行扵一時他日功名之就足以班二子而
無二子之遺恨焉嗚呼君子觀之政不必以仕而逮親
不逮親者為幸不幸可也
送光禄寺丞沈公赴南京序
丹陽沈公與純先戸部尚書伯威公之世孫也景泰間
拜陜西省幕左副都御史吾郡芮公時與方伯器公之
才實用疏薦既登朝籍典大光祿之簿比一考遽進寺
丞尚書公之告終也以承重去位乃今服闋以來仍用
故軄莅事扵南京從時格也戒行有日祖而送者皆同
官同朝卿大夫士之賢者邀予以辭且曰南京根本所
在大光禄地近軄親固曰重矣公可惜者捨劇就閒用
違其利焉耳嗟夫士之修也其志類同其出以用世也
功名之際乃有升沈小大成敗之殊者豈無其故乎哉
長沙之傅江都之相此兩生者設以蕭曹勃噲倫而擬
之豈但推而不居也耶彼將赬頸裂眥且恥且怒艴然
而拒之矣夷考厥就所謂縢金鐫玉開國傳祚之業曾
不及刀筆屠販者之什一焉豈非格于時乎雖然時之
為義盖亦博矣推遷不常之謂時景運逓禪之謂時偶
會適遇之謂時乃若今日之時格者暫立條例以公進
退不過權一時之制詎可久恃以待天下之士哉古今
用賢自有常典頋主之者未暇思耳就如公等所陳公
既以時格而去安知他日不以時格而升乎或者徒見
董賈所就遂為時病非識時者也
梅下彭氏家乘序
太子少保吏部尚書兼文淵閣大學士公自著世譜曰
梅下彭氏家乘試嘗觀焉圖書兼舉義例精到且自序
曰家之有譜猶國之有史信哉夫春秋魯史耳一煩聖
筆則大典行而天下治其史視者固陋矣安成之彭歷
近四百宗之繁族派之明德業名宦之盛公季父憲副
公嘗得逸本考據類纂亦既成書矣然猶有待扵家乘
作耶盖内外大小家固國殊至如齊治之本所以篤近
而舉遠者未始異焉故處高者遠見仁人用心不止其
澤扵一時也公身所學夾輔兩朝旋登三事頌聲載道
道亦行矣然而顧諟厥本方將貽謀後來假譜垂訓仰
視聖心將無同乎為諸彭者其譜視耶而史視也公子
延慶趣旨是達圖梓夀焉請予序之予惟後世君子其
知咏嘆公業者必欲推見所本以資體行讀公此書思
過半矣成化八年歲次辛夘春二月既望公榜進士前
史官致仕知府古燕岳正季方甫撰并書
雙夀堂詩序
魯僖之頌風雅變也其情主于美美生于愛愛之至則
頌禱興焉閟宫諸什其義備矣光祿少卿周君尚文淞
人也尊翁樂閒先生早居京師育德果行能修文學夫
人胡氏亦以知書外聞尚文以兩親為師託籍京學期
于致用翰林學士沈公民則其弟大理左少卿民望俱
以能書通顯尚文娶于沈傳外家筆法竟被召入侍文
華殿拜官中書舍人遷太僕丞進光祿少卿比推恩典
舉樂閒受封中書舍人階徵仕郎夫人曰孺人尚文既
遂榮養于是作為雙夀之堂堂成而公卿大夫士愛尚
文者多美之以詩其亦魯僖之頌乎盖嘗考諸經傳矣
莊公成風不必賢聖頌聲及之孔子取焉正嘗比隣周
氏親見樂閒夫婦居如賓友手卷玩讀溫顔怡色盎如
春煦固樂閒之常習也乃若夫人者濃墨大書閒雅安
和又閨秀之所難者食報碩果得理之宜政恐詩家深
旨此外未究不能如閟宫諸什之實之備也故扵序乎
發之
士林言别序
莆陽林君汝和以進士拜官得南京祠祭主事鄉進士
之留太學者合二十有六人人别以詩詩成偕來乞序
于予予笑曰某嘗承乏公郡郡諸仕寓京朝者云云之
聲尚未見息汝和非莆産耶獨好吾言吾言之莫輕重
于世也又公等所知知自為汝和地乃不嫌同異之避
抵冒咻譟以附不令之籍均為不知矣甚者采苓作而
善類傷建寧之釁殷鑒不遠忘戒括囊而自貽伊戚其
為累也非細故矣請以此辭彼二十六人者相顧而笑
曰先生欺予哉妍媸有定而愛憎異觀雅鄭有素而好
惡殊尚真贋有質而取舍異趣故曰兩目不相為視兩
耳不相為聽兩心不相為謀且叙詩者汝和志也莆陽
雖小未乏威明獨與西州乃生豪傑以是嚇吾等之辱
也不亦甚乎嗟夫智者不得惑之以辭勇者不得讋之
以死談利害扵仁人之前吾固知其愀如也予用是矍
然書之扵珠玉之首以識吾過
送釋華朴中序
師鄞人能詩畫少遊京師余識之實因今太僕寺丞金
公本清本清鄞士之佳者舉進士未第與予同籍太學
為諸生工詩雅好墨竹余性扵詩畫亦小解故余兩人
者皆樂從師遊景泰初元余以翰林史官奉使南服遇
師于南都師時往住普福普福在吴錢塘與三竺角峙
地據湖山之勝山林僻性登覽未遂慕師此行心癢難
藥南都人士賦詩相贈今光禄少卿周公尚文時亦邂
逅請序珠玉忻然不辭意在假託文字先容山靈幸或
相塵庶幾不拒成化初元始自翰林出守閩郡東南山
水無避辱者而錢塘湖山則為尤甚何也盖以陪遊者
有兩司諸公主遊者又有師故耳余既得謝師復北來
晤言京邸承接顔論師所造詣非復曩時豈獨扵詩畫
然耶史稱刮目待别信不虚矣邇者有大中貴嘗造大
刹大司馬總督白公大總戎定襄伯郭公皆一代人豪
亦與師善留師住之不許適上竺以虚席來請議者皆
曰十刹增重須得佳士故大宗伯以師應之嗟夫三十
年好一旦老别能不有感於情乎雖欲不言不可得而
不言也
類博稿卷六
