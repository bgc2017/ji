類博稿卷十
明岳正撰
碑銘八首
明故懷遠將軍指揮同知署萬全都指揮使司僉
事李君墓誌銘
署萬全都指揮使司僉事臨淮李君諱紱字士章成化
七年夏五月十有二日終于時厲訃至為之痛悼不已
今吏部侍郎葉公君其故節下也哀之且慰予曰紱可
人也在某尚殊怏悒况涉忻戚者邪卜葬有期信來徵
銘按李氏自贈明威將軍指揮僉事濟當元季以行樞
密院判率鄉兵歸國累功至廣信衛正千戶傳子庸庸
致位僉陜西都指揮使司事終又再傳至君凡三世載
勲方面君之考諱徽陜西府君第二子也功尤焯偉初
由兄修之職僉宣府前衛指揮使司事即用薦署僉萬
全都指揮使司事事得專制一年以功即真拜昭勇將
軍當時政績至今傳之未老即推位與君君於正統已
巳入官選典神機景泰庚午再退勍寇累進懷遠將軍
同知衛事天順甲申巡撫李公舉署僉都司事守蔚比
葉吏部再出北撫謂蔚小不足君煩移二總司仍以屯
田委焉上下方庇重任將歸遽爾至此豈造物者閟澤
下民故閼其生歟抑其命也君生賦有至性尋常舉動
亦世稱難者陸安知州劉英以責戍宣老而失援日憂
後事君時童穉居講下請於英曰在三之義生之任也
昭勇公喜曰李氏有嗣矣為之慎擇所從得前遼府長
史湯新新吴名儒也願妻以女初昭勇公志存開業範
物以身家近千指各倳以事主以弟衍而時稽焉如内
外出入省定服食雖吉凶禮文亦具式度君與諸弟薰
挹至和面㤀怫色比君專家遵用弗違讀書務究大旨
與諸弟相師友開軒蒔花退公輒入岸幘嘯咏或作字
投壺諸弟參侍講誦苟無故不越中閾以此為常性不
奈飲而好客客至多沽醉者交人遺所短寬至不較横
犯俯納斥逐士人急者隨分翼濟多難指數馮藉世貲
處官清嚴人以御史目之儀觀既偉又傳此聲似難近
者即之乃温然如寒生焉得壽四十有七凡再娶八出
前夫人湯氏即長史女知書解筆札與君合德後夫人
胡氏恭讓誠順康穆静慈章皇后之姪府軍前衛百戶
瑄之女也既賢而烈成禮甫九閱月因侍疾厲亦及之
慟君之絶委頓乞死越七日竟死壽二十而已三男稽
和穆各未受室五女長適都指揮牛璽世嫡顒次適措
揮高寧世嫡鉞餘幼未行君六昆弟長弟縉先逝次紳
縝純經經予婿也君所最愛者葉吏部所慰為此耳去
宣城十五里曰沙嶺原李之先塋在焉將以今年六月
十九日穿湯夫人之壙内以君柩祔胡夫人於左云銘
曰
滀以坎止洊沔而演陂决以汜不涸其窞盈溢斯行孰
我流遏我銘斯徵有竢中作
太倉沈孺人墓誌銘
沈孺人諱圓字妙圓吳太倉人也父叔寧母胡氏嫁鄉
著温氏為璇字廷美之妻生二男一女男厚為娶楊氏
死又娶朱氏柔為娶周氏女為配鄉人戴傑育兩孫浩
為聘郭氏淳為聘沈氏壽六十有二以天順八年甲申
三月某日卒其夫卜其年月日葬之太倉城北石塘之
原時厚即選吏部謀遂歸以奔其喪乞銘於予曰吾母
慧巧絶倫吾外王父母為擇對得吾父吾父禮之擬於
賓逮事吾曾祖祖吾曾祖欲諸子以自樹也異其㸑以
要其成吾母佐吾父以共吾祖勤不知勞而儉忘其陋
家賴以裕吾祖父母親之如已出吾母未嘗敢恃以少
肆凡飲食皆親飣飣已必親具或指爪觸盤盂輒驚惋
曰毋乃徹翁姑所邪其恭慎乃爾比專家政加有姑譽
娣姒姪甥各安其和下逮奴隸亦有恩意厚也受教初
試於鄉吾母執紉誡曰吾為而不憚製作誠取第歸以
服爾比得捷喜曰兒果能副吾計自今十有八年於進
士凡七舉期得一官以成吾母之志皇天不弔而吾母
告逝痛哉生不得致榮養病不得侍湯藥死不得親殯
歛而葬又不得名言以發潛德之光何以報吾母以塞
吾悲也用是以瀆夫子何如予辭謝不能得乃為銘曰
女之英婦者規毗夫成子柱有榰福履之綏約不㩼天
為乘除數不欺庇爾後嗣充乎而
明故前嘉議大夫禮部左侍郎邢遜之墓銘
遜之諱讓族居平陽浮山分襄陵葬故關鎮西平原者
冡多至不能數曾祖伯川祖敬初考諱茂政娶郭氏生
三子遜之其季官至禮部左侍郎罷歸成化七年八月
十八日卒兄訓遣信訃正正輟泣問狀知遜之初甚適
其卒朔旦偶拈易自占得臨卦愀然曰詎應胡宗歟胡
宗盖談命者去年謁吏部尹侍郎同仁同仁漫戲宗曰
誑者何之又曾誰誑乎宗因舉遜之對曰明年八月此
公果凶當信宗非誑者後遜之亦聞此言怪易卦辭八
月有凶符宗故不樂云數日果病幸間朝使董主事齡
者過談移時去覺腹痛不止翼日日將落就絶忽陰翳
雷雨遶舍霽而復作者四日遠近傷感悲及行路發書
遜之遺言要銘於乎予尚忍銘遜之邪遜之幼能自拔
年十八領鄉薦不利春試入太學嘗居古廉李先生講
下與山東劉叔温並價年二十二登戊辰進士第選翰
林庶吉士一年除檢討適先帝狩虜虜使請歸駕朝議
疑不荅上䟽言奉迎事宜謂當顧義理不當論事勢今
若不逆詐而往迎彼或食言則詘不在我將謂處分已
定虜使去度關無及臣愚以為内廐饒馬追煩一騎而
已由此楊善等始有衛喇特之使先帝既復辟獻密忠者
争自陳得賞正時承乏内閣忠國公石亨嘗以上聞遜
之時守制覓草不得不果遜之起復與人言未嘗一及
之北監從來不會饌師生餼生料料半折鈔鈔出京稅
課額無定不得時給給者往往以故去官鈔遺下號久
不支數率見侵盗自古廉柄學政始用資官諸費師生
吉凶病死貧不能存者多賴以濟古廉亦用是奓名成
化二年遜之自修撰超主國子一意起廢不顧慮法有
言者輒曰如愧古廉何初鈔用輕且陳敗人不難棄近
稅聽半鈔錢錢用差重遜之又離監任衆乃造意要不
次受給得此錢火熾鼎沸鍊就詔獄遜之竟以前祭酒
扺罪坐除名為民將歸過予言别曰兄頗聞日者言弟
今年欲死乎弟不死諸公坐得錢槩當黜弟為引伏全
之古所謂有陰功者不死謂此等爾距今前兩月人喧
傳遜之已死子出其近所寄詩與辯且遜之死不死何
與人人譟之乃爾豈世所謂有命者真邪遜之資度寬
敏外樸而内明决於蓻作為文字章句簡重受咀嚼點
畫清勁近李北海尋常自處卑下衆皆好之及得政則
定力不為搖撼者小動在國子來用古法教新士告不
便持不易轍人始毁之竟胎禍焉在官凡三出使奉詔
主考南京鄉試得文獻通考等集因購書數百部聚襄
陵學宫期惠來士持節封肅王王富饋遺不貲並不受
時不雨代祀北嶽輒得雨娶梁氏甚賢明嘗與遜之母
郭氏累受封為恭人三子震霖邑庠生需幼女二未笄
壽四十有五而已兄訓有隱操謀以今年十月二日葬
之西平先墓銘曰
理行氣從在人惟逢福際其會禍或值悖不我負理氣
妄其使其會與悖人孰能外我銘遜之可以無愧
明故御馬監太監劉公墓誌銘
皇明御馬監太監奉勅總督五軍神機三千十二營騰
驤等四衛軍馬劉公永誠自以年老任重兩朝七辭皆
不賜許成化丁亥八月又具列聖所賜兩京内外田宅
内侍禄米僕從工匠之類辭之亦不即許許解任頤老
私第而已入謝上不忍遽舍慰留久之比出隨頒物段
親御宸翰稱美懇曲妙如大造體物莫可形狀其藥石
之資則有白金綵弊寶鏹百千怡壽之具則有組金龍
衣琱玉鏤金雲龍笻杖公今年壬辰壽八十二占疾日
篤自度不起又具前辭未盡許者以辭疏凡三上上感
其誠許辭其半半聽處業成公志也自是醫問交道覬
公復朝乃二月十有七日甲申告逝上痌悼不已命有
司給葬具工部造塋域僧道作法事大官給饌禮部諭
祭賻及兩宫金銀布粟皆累千百仍命太監白俊韋璽
等監護異數稠沓國朝以來一人而已公魏人世家清
豐留寧里祖諱八老考諱大老俱贈特進榮禄大夫後
軍都督府右都督祖妣杜妣馬俱贈夫人生於洪武辛
未越十二年入侍大内長而頎身昂凖虎步仡仡久職
御廐便習騎射當是之時太宗皇帝用武靖難内外之
臣多勤戰略公嘗共事又三扈北征徧歴斗辟其於兵
事習見而閑宣德初元漢邸造逆公假使偵察親征功
成於公多助大寧數叛三帥師討直擣烏梁海而走之
卓沁僅以身免獲其清河元帥印章俘馘生口類以萬
計妖人李宣張普祥黨煽亂磁相公任捕執即時靖肅
先帝踐阼得公綏輯南京中都衆心帖然甘凉國門公
出監鎮耀兵境外者二東出鎮蕃抵捕魚兒海子西出
西寧遠至大山之陰再拒敵人擊揚根敦追北至額齊
訥克之於三城兒衛喇特入酒泉鏖於臨水堡擒其首哈
沙特穆爾等克哷庫春懼遁出塞躡至金塔寺乃還先
是瓜沙首領齊勤納木喀實喇哈扎爾南奔各萌叛志公
輕兵肆討先後舉之虜其全部匹畜不遺景泰辛未召
還總督京師軍馬計今廿年南城之謀公乃按甲獨以
滿盈求退子姓受教辭去職任不干戎政家口累千遣
三之二杜謝造請泊如素門先帝嘉念寵以肺腑至任
將相謀或及焉公二兄伯貴贈特進榮禄大夫後軍都
督府右都督仲寬贈昭勇將軍錦衣衛指揮使俱蚤世
貴子聚即推恩贈公祖父母者累勲進爵寧晉伯子四
禄祥福禎各幼未任女嫁吳氏為嗣清平伯璽夫人寬
二子長珊百戶故子綱嗣致正千戶次海正千戶故子
紀綱致指揮使俱籍錦衣衛他如支屬麾下僮圉僧道
鼎貴都位者不能枚舉經事五朝七十餘年動輒如意
家極貴富嗚呼固公福履天幸亦人品警敏在伸能屈
者歟寧晉少孤公所撫立報服以父加又宗嫡實主公
喪禮也葬以今年三月念有五日通州安德鄉北五里
原公預卜墓田也前進士陜西按察僉事唐封李君用
賓狀公生平寧晉奉以問銘辭不可得為之銘曰
兵國制命易戒勿用矯矯劉公督監厥容三錫是寵保
有令終我最銘之詔告世忠吁嗟來世式瞻方中
明故琴樂先生墓誌銘
琴樂先生年五十有八當景泰六年十二月九日卒於
家其嗣子前戶部主事延津典史琮卜域於京城東南
八里許高村里原將以其月十有九日禮而窆之其子
壻中書舍人汪容宗海買石以誌其墓其表姪翰林編
修童緣大章狀其生平以求刻辭於予予及第之明年
頒已已之朔禮成而觀其書書二至之晷有晝夜六十
一刻之文即怪其故退而求古諸家歴法無有也先生
時為五官司歷予雅相知者主事君又同進士因以所
私問之先生曰子以為何如予曰天行最徤日次之月
又次之以月會日以日會天天運常舒日月常縮歷家
以其舒者縮者之中氣置閏以定分至然以三百六十
五日四分日之一之日乘除之積三歲而得三十二日
五十九刻者其法常活以三百六十五度四分度之一
之天分南北二極日行中道冬至行極南至牽牛得四
十刻為日短夏至行極北至東井得六十刻為日長春
秋分則行南北中東至角西至婁為晝夜均均者各五
十刻也其法常死死者必不可易而活者不能不變故
古者以歷名家者必以其變者立差法以權衡之則變
者常通而死者得其所矣有如今歷也者母乃不揣其
本而齊其末歟先生曰如子言誠然予曰若然者先生
將居其職而不與其事邪先生掀髯笑曰能者不必用
用者不必能又何今日咎也又曰歷者聖政之所先本
也苟以私智撥之能無搖其支乎予始悟當時用事者
亦赫赫必以先生為忌已而果有土墓之變益以服先
生之高識矣既又自念漢志五星東井之聚不能避高
允所陋身為史官天文家不可不一知之也方圖就先
生而學其所能不意先生竟失官屏居予亦不幸丁倚
廬之禍不獲朝夕以亟見承教嗚呼今以銘先生之墓
其奚以忍也邪先生姓王諱義字孟宜自號琴樂先生
世為吳人高祖某曾祖某祖茂華皆居杭不仕考文誠
妣斯氏先生生永樂中行役京師受廛赤縣為大興人
正統已未微隸欽天監丁卯拜官庚午受褒典進階修
職郎辛未而失之配張氏允宜厥家嗣子一即主事琮
女一壻中書舍人容也先生為人謹飭典雅博古多能
好鼓琴每焚香撫弄翛然有塵外之想然不善與時俯
仰竟為邏者所中而失官云銘曰
京城東南高村里原崇四尺者先生之墳告德來世刻
我銘文
明故静菴張公墓誌銘
静菴張公諱肅字思恭當成化六年年七十有九十二
月十有七日庚申以微疾逝長子義官昇遣信其中東
平知州昂昂既得訃即日如制棄位亟歸奔喪比至於
歷入明年為二月是月廿有九日壬申卜者曰吉將内
公柩於公配宋氏之封而問銘於予按張氏其先世吳
人居嘉禾之桐鄉祖諱茂實娶趙氏生公考諱景春公
母曰歸氏兄曰思齊思賢弟曰思温女兄曰某始公考
去吳行役思賢留守宗兆某嫁杭陳善永樂已丑來籍
京師自是相繼淪殞公乃買地去都城迤南十里河曰
安德鄉即原為墓序葬父母兄弟大興奠居自公肇矣
公為人恬澹淳謹開産治生雅有方法又能處豐以儉
貲用就裕諸子守師趨指日加奓焉中年入宫失儷志
存真寂竟推家義官而以學成已志諉之東平東平既
請舉將得位乃曰吾願畢矣性頗好詩似有天解居常
手卷咏適&KR1423;戶息想静菴之號有由來焉公娶宋氏足
稱公配繼宋者楊氏次戴氏其出曰旻東平之季也凡
三子三女長者曰永貞適馬政其次永福適王讓又其
次永祥適毛睿睿讓俱錦衣衛百戸云銘曰
張初吳徙昆季侍父京城胥宇有耀厥世自静菴啟維
丘抔土人莫我侮
明故樂閒先生羅公墓表
南京有隱君子稱樂閒先生者姓羅氏諱衡字景伊成
化六年年六十有九告卒其子中書舍人麟解官南歸
卜以明年辛夘從葬鳳西之鄉先塋兆次公友竹軒徐
先生者以麟過予請曰景伊少負竒質塾師金巨川異
焉少長受經於盧為已顧仲衡學舉進士以父命弗試
鴻臚少卿潘賜名能知人重惜不已將強起之不為動
已而兩親遘疾既不時愈母服甫禫而侍父風痺卧起
與俱者十數年患者幾忘病苦比處喪儀稱而情過觀
禮者悲之生平篤於舉義若命於官者同産弟恭出繼
世父居北京女弟清適錢氏無出以死歲月勤恤虛不
顧家宗戚孤婺隨分周濟所經收養嫁娶殯葬者多可
指數疫作傳染雖門災之家亦不為避賴以全活者凡
若干人嘗游浙西共濟者攘其白金人曰物在舟舟在
與在訟當得之曰非不之知吾盖隱其盗名耳其人感
愧竟歸本金賢聲籍甚名軰願交如史公謹金文鼎謝
孔昭諸勝皆不靳折行焉後進被奬争相趨附而撫納
之際恭遜彌加頗嚴疾惡所遇羣小不輕規方人目以
介笑而受之家有堂構樓居顔以壽椿夢萱挹翠之名
名公卿士形之咏歎蔚乎篇章可據而傳也又曰羅徐
俱自吳徙既通家又止里相比某與景伊性頗近似某
直景伊介謂士必勵志於物物植者竹性直而松體介
故某名軒以竹景伊以松焉西崦將逼諸子既立遺世
存想琴奕詩酒得趣忘形故又更號曰樂閒云其所著
名松軒樂閒集者言志也又曰童而游好壯而睽違老
而懷思前後垂六十年中間嘗一會晤景伊所就既成
不易儕於有位生已無及乃今溘先朝露不有所託日
余以悲無益矣嗚呼貧不禄且蚤死易地皆然以顔頏
禹世無孟子誰其信之史錄獨行載曲藝豈非不沒人
之善乎竹軒先生直氣棘棘禮於公卿予所嚴事者使
言或倍尚誰徵邪且予嘗因竹軒覩公文章字畫亦既
屢矣公子壻蔣進士誼子中書麟又獲接交焉心迹家
法之妙有如此者巨麗大書不愧矣乃若其世則略之
者已備僉憲吳興王公幽堂之銘云
明故謝君墓誌銘
謝君諱績字世懋初號静可學成因所居有王城之山
更號曰王城山人其先宋經略使鞅自會稽謫居黃巖
九世入國朝諱温良世稱孝子者避地元季晚方定居
桃溪桃溪今隸太平君孝子曾孫也為太平人大父諱
原參葆光林下名泉石翁標白本懷父諱性全贈奉訓
大夫兵部員外郎雅志家法故號友松友松再娶皆陳
四子省復君母兄也省登甲戌進士兵部員外郎今知
寶慶府復蚤世其最季者濟君諸弟也君於學師父友
兄弟貫徹為經實際為緯弗正行弗任以組織人謔以
古迂雖屢弗恤也畢竟智者不能不韙之嘗就有司試
者七不合擬今必合迫期忽病病革遺言寶慶云仕當
先幾完名未及試五日竟不起年四十有四娶張氏出
一女幼未有歸友人高廷美軰&KR1238;之杭郊訃達從兄世
遠扶護以歸君家世故孝友後母無出事不遺力與寶
慶出處相違念年各再歸省會即姜被夜談幼弟孤姪
撫同所出族里孚服每以愧君為畏諸從游者若從子
今翰林編修鐸字鳴治鄉進士施槃其顯者製作有王
城山人集史官李賓之序之曰君詩初出入盛唐盡流
麗之妙晩更步趨少陵其感時興物之意一出於正詩
家曰不誣文選員外郎黃孔昭君知已也狀君之行甚
悉既追許其致用必效有可觀者又悼其卒困死以科
目於乎予嘗謂古科目人法兼任尚有遺材世遠人嫌
使如君者竟至此極抑君命當然邪可悲也已初寶慶
且入覲本圖會君淛上遽意哭君之死迺命子彩後君
卜用卒之明年某月日葬君前山之原鳴治曰先師之
墓宜得子銘為之銘曰
生也淑壽而榖我匪跔奚其梏誰其欵天詰虐酷
類博稿卷十
