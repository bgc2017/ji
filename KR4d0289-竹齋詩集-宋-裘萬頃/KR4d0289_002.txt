竹齋詩集卷二
宋裘萬頃撰
五言律詩
雨後
秋事雨巳畢秋容晴為妍新香浮䆉稏餘潤溢潺湲機
杼蛩聲裏犁鉏鷺影邊吾生一何幸田里又豐年
凉風
凉風幾時動日暮巳秋聲稍稍月華白紛紛林影清予
懷元不惡世事巧相攖所願西成後邊頭息戍兵
用鄭浮梁韻簡圜師二首
杖履山蹊窄鐘魚佛界深寒梅殘屋角春薺老牆隂一
水元無恙扁舟尚可尋煩師掬清溜為我洗塵心
古寺規模壮空山歲月深春排千樹綠雲堕一溪隂地
僻人稀到官閒我得尋歸來詫清賞未覺負初心
次黃存之韻
客宦何時了官居又歲餘歸心五湖夢病眼一牀書近
作君能富新功我略無不妨賦遊獵會有薦相如
暘谷偶成
愛日袪愁霧微和散積隂一窗塵外趣萬竹歲寒心士
要崇清節吾將老故林抱琴聊一醉何用覓知音
書率更西林碑
冉冉老將至區區心巳疲文章非世用字畫漫兒嬉廬
阜多名刹隋人有斷碑驪黃雖易辯堂奥未容窺
晚歲送館人歸省
不厭冰霜路衝寒辦一歸晨雞戒鞍馬春酒夀庭闈燈
火知辛苦雲霄會奮飛相期紆綠綬非但戲斑衣
别敬叔
筆硯君無間冰霜歲又除諸生得模範六藝共耕鉏松
菊淵明宅蓬蒿仲蔚居相望儻相憶時寄數行書
贈畫工
綵筆三生夢春蓮萬葉花笑人為市道随分足生涯山
路渾如水溪流淺見沙能來良不惡看我傲烟霞
次胡伯仁韻
山長飛鳥急江闊去帆微唱晚幾漁笛憑高一釣磯從
君濯冰雪滿袖得珠璣三歎不能巳歸來吟夕暉
書晁文元道院集
華屋金狨座雕鞍四馬車才堪誇世俗早巳落丘墟此
病久沈痼無人解埽除千年子晁子道院有遺書
送范二丈入藍田書院二首
今代崔斯立才高不負丞君方為重客人謂得良朋敏
捷朝千字辛勤夜一燈明年冠秋試萬里看飛騰
君在淳熙日嘗師陸監丞今為後死者樂有遠來朋此
道未墜地他時要續燈病夫力不足拱立看鶱騰
夜坐再用韻二首
洪井今真隠長沙昔漫丞餘生付巖壑拙宦愧交朋飯
菜渾忘肉囊螢足代燈詩成夜將半雲際月騰騰
家有輞川集人如王右丞琴書多暇日觴咏盡高朋擬
脱雲山屐來分夜案燈新詩要傳寫病眼在瞢騰
送胡仲立入京
昔對延英日諸公歎弗如敢言天下事不負案頭書此
去朝雙闕懸知有異除榮途方著脚未用曳長裾
次施真人韻
素&KR1302;方多難丹砂儻一逢勿疑蕉覆鹿會見竹成龍澗
水遠仍㓗巖花幽更濃行行望仙宇知在最高峰
偶成
松徑煩風掃柴門為雨扄行擕道院集坐對敬齋銘好
事心常記閒談耳不聽觀空為時悞無異醉初醒
老屋
老屋久欹側随宜聊拄撐吾今且共住緣盡會須行雨
打從教壊風搖不用驚世間虚幻相聚散本無情
留淺沙
故山豈不好蕭寺亦堪居作意多成礙無心始自如鐘
魚飽香積枕簟熟華胥但惜詩成後旁無阿買書
寄題喻高士澹軒
世事邯鄲枕生涯老子書能知澹中味雅稱竹閒居石
徑排雲入霜根帶月鉏紛華不到眼贏得玩清虚
晚步
日落欲閉戸風清聊杖藜千山猶帶雨一徑巳無泥㶁
㶁水聲急悠悠雲影低催歸緣底事著意傍人啼
榮姪試周
汝生方滿歲伯髮已星星桑苧甘投老蘭蓀喜向榮席
間無一印帷下有諸經莫學魚兒戲來年快聚螢
七言律詩
題洪内翰爽榭
霧閣雲窗天外安懸知幽趣勝人間簾櫳夜月浮銀海
桃李春風醉玉山自笑紅塵無暇日浪憑清夢覓商顏
何如飛佩随君後細看匡廬紫翠鬟
次元德弟示從龍入學
生兒雖小莫憐渠學問工夫在謹初今日從師良不惡
他年閉戶反成疎雙親未老身無事諸父能大家有書
好與汝兄俱努力後生叢裏試羣居(一作少年叢裹鬭龍瀦)
次洪内相菊亭
詩僊種菊未多時因菊名亭早有詩欲為寒花標晚節
故將新句寄東籬平生未省翻三峽高處那能贊一辭
便得從容侍公側回頭已是十年遲
次洪内相梅亭
人間多是梅開後旋踵東籬事故常那得紅簾卷朱戶
細看素質傲清霜一生寄興雲山外幾度搔頭江路傍
咫尺名園身未到夜忩羞對返魂香
夜坐
爐火篝燈孰與同此心吾欲付冥鴻茅簷巳作十旬雨
蕙帳不禁連夜風一段清愁詩句裏十分寒事酒杯中
溪雲未用安排雪且聽梅花試小紅
雪
天花一夜泄春機飛墜人間片片竒有色有光欺柳絮
無聲無臭點梅枝縱横萬舞風回處表裏雙清月霽時
此景惟詩可摹寫却憐老去不工詩
寄高菊磵謝惠詩集
高名如斗夜垂天無地追思每自憐正欲為君尋五老
乃蒙因我到雙泉新詩妙絶閒方就稚子擕歸喜欲顛
此去湖邊不多遠秋風當覓釣魚船
寄元齡弟
夜牀風雨夢到處東湖西山如接連安信喜随烏鵲後
雅懷知寄白鷗邊軒窗春動花隂滿圖史香浮墨色鮮
箇裏詩書應有味不妨兼讀飬生篇
次元德弟
寧逐春風上下狂懶從桃李借恩光只應朝市風波惡
不似山林氣味長莫惜舉杯邀太白要看騎馬似知章
南征他日如相憶詩句還須付革囊
玉山道中時赴掌故之命
麥苗堆綠菜花黃一簇人家古道旁酒熟不妨邀里巷
年豐贏得事農桑世情只說宦遊好客裏那知歸興長
我有平生蓑笠在釣絲何日理斜陽
端午上饒道中
一春留滯在京華午日依前未到家細葛香羅素無望
黃塵烏帽亦堪嗟爭舟野渡人如簇立馬郵亭日欲斜
遥想塤篪獻親夀綵衣羅拜酌流霞
臨安别余求之
長安車蓋喜如雲邂逅惟君是故人風月滿懷情灑落
珠璣撒紙句清新擕來客裏一尊酒洗盡湖邊十里塵
富貴功名丈夫事别離無用淚沾巾
鄉人羅朝宗與兵部尚書京公有舊將往見之遇
予於樂平因餞别
四時成歲秋云暮九月肅霜天漸寒有客褰裳涉鄱水
逢人劇口話長安懸知欲聽星辰履厭見從來苜蓿盤
姑舉一觴餞行色無魚長鋏切休彈
暘谷偶成
竹近頗欣衣袂爽苔深長恐履痕侵夜燈四壁圖書影
曉日一牀花木隂載酒只今誰好事絶絃從昔為知音
區區外物成何用慎勿緣渠愁此心
入京道中風雨因賦此遂退休
新築書堂壁未乾馬蹄催我上長安兒時只道為官好
老去方知行路難千里關山千里夢(一作念)一番風雨一
番寒何如静坐茅齋(一作歸卧南窗)下翠竹蒼梧仔細看
閒居
閒居最與性相便勤即繙書嬾即眠終日閉門真省事
有時面壁似耽禪大椿歲籥祈親夀斷簡生涯聽子傳
待問洪崖覓丹訣白雲深處引寒泉
松花開竹笋茂喜而詠之
繁花密笋暮春時妆點園林一段竒金粉生香風細細
斑衣留潤露垂垂品高宜入神仙藥節勁終全冰雪姿
笑彼杏桃兒女態漫爭豔冶媚山歧
睡起書懷時諸公相勉再出
北忩終日廢書眠一枕清風直萬錢雲度茅簷輕冉冉
泉生石砌淨涓涓不嫌雨脚花間注要聽秋聲屋外傳
三徑初成吾欲老幕中何用泛紅蓮
有感時與李宏齋有約
去年今日西歸客曝背茅簷又一冬歲月催人雖迅速
簡編於我却從容知名焉用詩千首飬病聊須酒一鍾
早晚杖藜修水去故人有約許相從
用前韻謝伯量過訪山中
勝遊千里笑談中雪片梅花正仲冬肯向席門尋孺子
更能草具重茅容春風頓覺生寒谷夜榻惟愁聽曉鐘
半世坡梅門下客乃今何幸得過從
送胡仲衡穡齋
憶昔樵江一見君喜君吃吃善談文别來歲月今如許
書裏工夫想得勤近世起家多白屋幾人馳志在青雲
穡齋已踏賢關路更有諸孫策異勲
喜范光伯相過
章江東下幾灣洄誰伴臞仙夜探梅離别不禁詩社冷
遭逢莫放酒船回冰霜滿眼歲將換花柳轉頭春又來
安得飛騰九霄外鞭鸞笞鳳日相陪
懷范光伯再用韻
梅邊流水碧洄洄都把相思付折梅十載不禁雙淚落
一樽期慰九腸回驚殘蝶夢鵲空喜望斷馬蹄人不來
咫尺雲山尚如此天涯那觧得追陪
次光伯韻
竹逕當年手自開只今無處著莓苔絶憐此地過從少
頼有高人時復來籬下久霜猶有菊水邊近臘正多梅
我云眷眷三年别君莫匆匆一夕回
錢塘次孫教南韻
簿領歸來得泮宫一時衮衮任諸公市朝競逐利名走
草木誰為臭味同霅水不妨披宿霧蓬山正要挹清風
塵埃不得從君後豈但他時媿兩翁
次朱震遠韻
芳池綠水自生肥(一作漪)上有軒忩隐翠微花竹舊嘗開
小逕門闌今又啟重扉直須閶闔排雲去要看長安躍
馬歸詞賦合魁天下士春光端不負劉煇
次王成之咏梅
誰遣冰魂照夕陽搖搖一任北風凉眼前共有幾多蕊
鼻觀(一作孔)胡為如此香佳實會須歸列鼎孤標已自壓羣
芳濡毫我欲從君賦未害平生鐵石腸
讀伯仁詩卷
憶昔從君漁釣時小舟行徧楚江湄僧房夜月琴三叠
客舍秋風酒一巵别後相思梅折盡書成欲寄雁來遲
蛩聲驚覺寒窗夢自起挑燈讀舊詩
不雨
農時閱月天不雨嘉榖叢中龜兆生雲勢只随風聚散
鳩聲空報客隂晴半生憂國髮欲白一飽無期心屡驚
尚願秋陽化甘澍稍甦枯槁望西成
乙亥六月鄉民祈雨夀春祠下嘉澍既降槁苗盡
興萬口一辭頌神之德予喜聊成俚語以書祠壁
憂時曾上天庭疏憫物今為旱歲霖一夕風霆百川水
四郊香火萬民心山巔定有烟霞宅夜半常聞鐘磬音
儻許塵蹤拜仙馭願營茅屋老雲岑
郊行即事
病來多日廢將迎試命巾車作此行稲實滿田秋事了
松隂堆徑午凉生數山見我争傾蓋一水邀人請濯纓
却憶吾廬南浦外何時得與白鷗盟
兀坐有感
忘言編簡倦三復適意絲桐聊再行巳共白雲論久要
更尋青鳥問長生按行泉石苔侵屨披拂松篁露濕纓
此事洪崖知我舊歸與端合與同盟
有感
政爾雙泉(謂王成之)憶舊游柳江(謂周架闍)聞又有歸舟誰能不
作千年調夢斷真成萬事休傾蓋向來情莫逆奠芻無
計淚空流重雲巳失鵾鵬影愁絶滄浪一白鷗
送張高安入京
青衫十載蟾宫客黑綬三年鳳嶺頭循吏聲名武陽令
故家風味冨平侯江邊休歎雙鳬去天上行看一網收
八簉鵷班立仙仗莫忘回首顧沙鷗
用黃子益韻二首
青衫日日困塵沙安用浮名與世誇巳過半生真似夢
未荒三徑且還家恨無沈水紆香穗喜有寒泉㵸茗花
袖却西歸遮日手園林幽處看桑麻
睡起忻然思慮少病餘猶覺應酬艱招搖風月聊須竹
收拾雲烟幸有山但要世緣随手斷莫憂詩債幾時還
追奔冨貴非吾事且占林泉一味閒
寄劉擇之新居成
西風吹雁過吾廬特地傳君一紙書九載不須論舊事
萬金良喜得新居春回院落花侵座雨過池塘水遶除
我欲退之門下去却愁無處覓金魚
題懷秀堂
莫教滿地長莓苔杖履從今日日來曲徑要随松巷轉
柴門須對石橋開牆頭花木因時種案上圖書任意堆
幸有林泉可投老忍將雙脚踏塵埃
竹齋述事
夢魂驚斷渺難續卧聽竹裏風泠泠寒蛩争鳴遶四壁
缺月半堕横疎櫺平生細字髮欲白午夜短檠燈尚青
稻粱作計吾不願願學滄海鴻飛冥
大雪用前韻五首
雨師風伯妙天機幻出乾坤一段竒曉對青山渾似畫
夜看黃卷可忘饑金貂换酒非吾事鐡甲屯邊正此時
失國殘兵應凍死書生猶賦采薇詩
天孫雲裏散支機飛墜人間分外竒勾引芳尊留客醉
栽培玉粒療民饑幅巾籬落尋梅處一舸江湖釣月時
妙處惟詩可摹寫却憐老去不工詩
誰扶天女下冰機剪水成花片片竒影落池塘波不動
寒侵鷗鷺色皆饑縱横萬舞風回處表裏雙清月霽時
浪戰未能無寸鐡對人羞誦醉翁詩
伊人元不堕危機踏凍衝寒正自竒只怪飛花無處避
都忘炊玉有時饑月明剡水回舟夜歲暮梁園作賦時
一段風流誰得似只今王謝却能詩
誰知天巧出玄機但怪飛璚過眼竒暝立風枝寒雀倦
愁吟冰谷曉猨饑蘆花洲渚月明夜柳絮池塘春暮時
此景人間不長有寫真傳影正須詩
題小桃源
半月池邊倚瘦藤望仙臺上岸烏巾塵埃一點不到地
花木四時長是春載酒豈無好事者爛柯應有著棋人
請君更種桃千樹凖擬漁郎來問津
次伯仁善利閣
看經堂中鐘磬鳴看經堂外水雲清山連遠渚鳥飛急
風入輕帆舟去平烟樹不妨留夕照塵纓正欲濯寒泓
憑誰為我問造物乞與少陵常眼明
輓霞溪高縣丞二首
少年挾策上金鑾三拜郎官鬢未斑不說知音在霄漢
但知投老向雲山柳絲隂裏陶潜樂花錦香中潘岳閒
逝者不堪人事異洪崖亭下水潺潺
公家原在洪崖宅自是洪崖向上人嗜酒一生真簡淡
風標八秩更精神紛紛偶厭人間事去去歸尋洞裏春
朱紱只今無覓處但餘佳句鎮長新
竹齋詩集卷二
