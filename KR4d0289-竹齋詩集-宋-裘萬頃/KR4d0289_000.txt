竹齋詩集别集類三(宋)
提要
臣等謹案竹齋詩集三卷附錄一卷宋裘萬
頃撰萬頃字元量新建人淳熙十四年進士
歷官大理司直請外任添差江西撫幹楊簡
誌其墓以默識稱之陳宏緒寒夜錄稱萬頃在
當時與胡桐原萬澹菴徐竹堂往來倡和號
為四傑今三人俱已湮沒惟萬頃集存劉克
莊後村集有裘元量司直詩跋稱其標致高
勝有顔氏之臞龔生之潔又稱其猶子南昌
理椽應材擕竹齋遺墨古律詩三首其季元
齡又手錄四十二首其言若近而遠若淡而
深近而淡者可能遠而深者不可能為人自
貴重恥表襮惟詩亦然世知竹齋者多而見
其詩者絶少理椽盍鋟諸梓與同志共之云
云則元量之詩克莊時尚無專集此本為康
熙己丑其裔孫錦縣知縣奏所刊凡詩三卷
末一卷附錄誥勅誌銘不知何人所編近時
工部尚書裘曰修又重刊之曰修亦萬頃裔
也其詩雖風骨未高而清婉有餘不染江湖
之濫派趙與虤娛書堂詩話嘗稱其歸興一
篇又稱其初官樂平印曹與洪邁詩篇往來
邁最推其雲歸青嶂雨初歇花卧碧苔春已
休之句云乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
竹齋集序
宋自汴京南渡學詩者多以黃魯直為師吕居仁集二
十五人之作目曰江西詩派攷其官閥門世不盡學詩
魯直之門亦不盡江西人也楊廷秀於詩推尤蕭范陸
豫章居其一焉繼蕭東夫起者姜堯章其尤也餘子多
見錄於江湖集蓋終宋之世詩集流傳於今惟江西最
盛云竹齋裘先生為真希元魏華父之友而仕宦不達
一官司直以終其詩不作硬語清疏韶亮異乎魯直流
派顧世未見其全裔孫奏始鏤板行之余因慨詩派諸
人之作當年布諸通邑大都今遺集存者惟陳无已韓
子蒼洪玉父饒德操鼂以道謝幼槃及居仁七家而已
身後之名顯者或晦司直藏之名山者晦久而明雖顯
晦有時亦係乎子孫之賢能表其幽光潛德也康熙己
丑蒲月南書房舊史官小長蘆朱彝尊序
江西詩𣲖自吕居仁倡論以黃山谷為標凖後人輙多
詆訶其實詩沠圖中人不必皆江西詩不必盡宗山谷
也先是嚴滄浪論詩有元祐體注云元祐體即江西沠
如蘇東坡劉後村戴石屏之詩皆是也豈惟山谷諸家
哉然則詩𣲖何足病病在不善學山谷諸家耳厥後有
同鄉能詩而未嘗附會山谷者為新建裘元量先生先
生起家淳熙進士授樂平簿遷大理司直父方家居力
請外任便禄飬添差江西撫幹時真西山官安撫雅相
傾倒迨其卒也揚慈湖為志其墓蓋先生沉潜理學故
一時談理學者多稱之詩特其緒餘耳今所存竹齋詩
集三卷大抵羅羅清疎直攄胸臆不欲為山谷之峭刻
而别自成家惜其書晚出吾友吳子孟舉嘗選錄宋詩
諸名家僅列其名而亦未見其集也著述之流傳何其
難與先生十六世孫奏方宰錦縣亟以表章先集為兢
兢奉其遺詩命子思芹姪思鉓至京師請予序往予填
撫江西訪求昔人遺佚者數年了不可得會兵燹頻仍
其故家子孫有莫知先世之能詩文者間有世守耕讀
抱殘書於荒江寂寞之濱亦苦表章之無力良可歎也
即如明季詩人徐巨源身既不得其死詩復漸就湮没
予遂選訂為一集行世使當日早見竹齋集與巨源詩
並行詎非新建後先兩快事哉予於是集之刻深幸前
哲之有後而又喜江西詩學駸駸有振興之勢政不必
祖禰山谷諸家而皆可續江西詩𣲖也則夫以山谷為
詩𣲖口實者尤可息喙矣夫康熙丁亥歲杪商邱後學
宋犖題
自海内言詩之家多歸宋人宋名人之潜晦堙鬱者多
爬羅蒐剔競出以赴一時之盛予丙寅在京師得高九
萬先生菊磵集手鈔而讀之不四三年則海寧陳子言
揚巳刻而傳世以高與陳同所自出言揚其裔孫也戊
子予宰興國友人新建裘子羽若官教諭擕竹齋集示
予曰此吾先世宋大理寺丞元量先生之詩也刻於明
嘉靖中板巳燬今謀復梓以傳於世君為予序其意予
又亟手鈔焉讀之中有寄謝菊磵唱酬之作其詩之恬
澹峻潔邁往不屑亦與菊磵相上下非近世浮文弱植
模聲範勢者所得而竊附集中别錄稱先生為西山真
文忠公帥屬以學行見重於公與楊寳謨慈湖友契特
深其没也慈湖志其墓端平中吳丞相許公表請為其
子補授文資其見重於當時若此予又考南昌耆舊志
入為朝士寧疎拙毋便習竹齋拜其言嗚呼世之恥拙
而求工忌疎而營密者衆矣掌故内徵資序有幾脂韋
趨競常懼不得為人先而故以疎拙作贈言其於世態
鑿枘不相入乃聞而莫逆於心遵而行之月上三書丐
外以終老蓋其介石之操卓然自信於中不樂於史鄭
權倖之途趦趄託足而文忠公之所以重之者毋亦以
其心跡一轍有同道邪今讀其詩恬淡峻潔亦有寧疎
毋密寧拙毋工之意象焉視彼揣摩依附以為仕粉澤
盜竊以為詩者不啻奴隸命之與菊磵之營信天巢操
瓢酌泉風同趣舍宜其往來詩筒聲氣應和于烏石岡
葛嶺之旁而今日之堙鬱而競出也亦後先相望賢子
孫之表章夫遺藻者更不容稍緩矣吳江後學張尚瑗
謹序
宋興自慶歷彬彬多理學之士闚聖宗叙人紀沿源𣲖
而上下之遐哉盛矣其植表立則唯以聞道往往微情
逸興播於聲詩而音節與世代斯異天下後世有識傳
焉於乎其見大則其旨遠雋永之味終不可緩也南渡
後作者巋然慈湖楊先生洞究陸學名震南服紫陽夫
子韙其言議竹齋裘先生鏊鄉先哲也一見默識慈湖
氏稱畏友焉鏊閱慈湖氏誌銘先生三致景仰又讀其
詩歎曰文其徵乎夫紀物以闡幽要之在明婉辭以道
志要之在實涵悟以抉真要在不渝雅樸先生之詩三
者備焉是故律而詠粹而貞可以傳己嘉靖戊子獻歲
先生十一世孫汝中持遺槀得若干首請曰我祖竹齋
氏之言冨矣幸猶存什一於千百我裘氏世世奉以周
旋予小子不敏詎敢附麗唯霣墜是懼子其序之將屬
鍥工鏊惟風雅不作天下無詩教矣君子慎取後之作
者意爾也况宋非所趨尚者哉蘇黃二家卓犖一世今
或以文詞氣節槩其詩况本之先生道誼孝友逖配前
人是詩也殆出其餘矣乎固宜洋洋纚纚意在而有遺
音矣雖然詩以晉盛以唐工彭澤少陵今取之者言人
人殊善哉陸子曰詩如陶杜可謂知道予嘗因其言求
其詩質之己意是或一道矣先生出象山氏者也尚論
先生象山氏之意可少哉先生在當時真西山氏亟稱
之而詩不與焉此其意猶夫象山氏也於戲微是詩先
生自有不朽於天地矣又奚俟予言然則汝中曷為而
梓也示守也奚守也不聞鼎彛之銘乎裘氏視斯集鼎
彛也巳惡得弗慎禮云先祖無美而嗣人稱之誣也善
而弗知不明也知而弗傳不仁也仁也明也汝中其幾
矣作竹齋詩集序賜進士出身禮部儀制司主事前翰
林院庶吉士南昌後學張鏊書
