竹齋詩集附錄
宋寧宗賜秘書監丞裘萬頃勅
勅秘書監丞裘萬頃帝王之治必有典籍之藏又擇當
世聰明拔出之士聚於其間使得漸摩文學之益奬成
其材以待國家之用故書省之設不計近功而要於廣
蓄德所以厚其禮秩而難於用人庶以眀朕好古樂善
之勤而勵學士大夫之行也爾萬頃博識多聞操行篤
實諸儒所尚令聞惟舊延處兹位蔽自朕知夫尊其所
聞而行之不倦使輔於世教而其效可言非獨優游冊
府而已在爾自強以承朕志可依前件
宋大理司直裘竹齋墓誌銘
朝請大夫寶謨閣待制提舉南京鴻慶宮楊簡
譔
古未有道之名堯曰疇咨若時登庸時是音之輕清者
時謂順是道者我將登庸之時者以道無得而名故曰
時舜曰人心惟危道心惟微始有道之名孔子語子思
曰心之精神是謂聖又曰哀樂相生正明目而視之不
可得而見傾耳而聽之不可得而聞孟子曰氣配義道
列而為三簡之行年二十有八首秋居太學循理齋之
東序以我先大夫嘗有訓俾時復反觀簡方反觀忽見
天地内外空同一體範圍天地發育萬物果然焯然心
之精神無形體無際畔無異同孟子推測而未覺屢有
囂囂之言此何等態度而出諸口言仁人心也而曰不
下帶直可笑曰說大人則藐之直可鄙簡舊同寅裘元
量日者因問答從容元量忽覺覺非心思言語所及即
伊川之覺孔子謂智及之顏淵庶幾餘子日月至焉而
已元量後為大理司直府君諱繼祖字慶源號無諍居
士有不逞登門慢罵居士飲之酒罵者慚而退自是過
其門者咸曰長者家也府君中年謝家事攝衣危坐終
日泊然二三世無一字入公門有以語見侵略不動曰
吾祖固如是吾家法則然乾道七年飢質田得粟療飢
者不輟里中癃老今猶感泣以爲卯辰之歲微此翁與
某而人皆為溝中瘠矣元量諱萬頃嘉定癸酉六年除
吏部架閣明年遷大理司直力丐外任月三上章有旨
添差江西撫幹以便禄飬卒於官銘曰
慶源厚德元量默識慈湖楊簡哀敬老筆
乞裘萬頃幸元龍遺澤表
臣聞居賢德以善俗者君子之澤也善善而及子孫者
春秋之義也盖儀型一方必有善士上之人固當超越
故常不間存沒庶足以昭勸懲而敦禮教臣備員江南
西路延見父老詢問人物皆言江右夙號多士率為顯
人獨豫章裘萬頃高安幸元龍皆鄉之師友不幸以厄
窮終其身莫有為之言者恭惟皇帝陛下勵精改紀正
氣日伸當世老成博雅之彥收召無遺而此二人者存
不及見天日之清明歿不獲沾雨露之膏澤為善而不
報識者懼之臣旣忝外臺耳目敢不以聞伏見贈通直
郎裘萬頃清名厚德矜式士林博學高文源流賢派方
嘉定時大臣德政萬頃雖蒙收召遇除官則辭之旣辭
掌故又辭司直乃乞添差帥屬而去不知者謂為親老
也乃其自度枘鑿又不欲近名耳秩滿不調退歸西山
衡茅之下旣老且病猶日孜孜以治心飬氣為躬行綱
要以忠信孝悌教其鄉黨子弟諸司曹彥約等繼為乞
差遣於朝僅還幕府一月而歿盖近世以老選調如萬
頃者極少而萬頃不悔也故朝章郎幸元龍英辭偉論
萬字立成直氣雄才一毫不屈分教隨州先臣喜其剛
正奏舉改秩自是宰邑倅州聲滿江漢輕財急義以儒
知兵屢奏書天闕指陳時政忠義激發皆所難言當路
惡其論高志廣亟聞於朝遂令致仕時年方五十有八
襆被而歸日與其徒窮經講學點墨不入帝城大臣諷
令陳乞屹不為動盖元龍去纔九閱月而路門親政賢
路彙征矣照得萬頃嘗綴朝列有子四上禮部尚為布
衣元龍既為員外郎有子亦與漕薦然以義方所漸不
肯自行陳理一則無澤而厄於天一則澤可及而困於
人此江右有識之士尚友論世而每為之慨歎也豈所
以扶頽風而起人心哉臣愚欲望聖慈深考春秋之義
追懷君子之澤除萬頃己蒙贈官外特與其子從龍補
受文資將元龍改正致仕放行合得恩澤俾其子應鑑
承受仍與元龍追理生前磨勘酬賞慶典恩例優加贈
恤庶使賢者之後不絶于禄仕公議之屈獲伸于明時
其於治化實非小補須至奏聞者右謹錄奏聞伏候勅
旨端平二年七月日朝散大夫秘閣修撰江南西路計
度轉運副使兼權知隆興府新除太常少卿臣吳潛狀
奏
林庭㭿嘉靖江西通志人物志
裘萬頃字元量新建人淳熙十四年進士有孝行節操
其學惟以存心為主嘉定初除吏部架閣遷大理司直
力丐外任添差江西撫幹以便禄飬卒於帥屬贈通直
郎慈湖楊簡志其墓刻云
盧廷選萬歷南昌府志儒林傳
裘萬頃字元量新建縣人淳熙進士有孝行節操其學
專以存心為主粹然一出乎正遷樂平簿清譽播聞轉
大理司直力求補外以便禄飬添差江西撫幹時真德
秀為安撫深器重焉著竹齋詩集卒贈通直郎慈湖楊
簡志其墓以默識稱之端平間知隆興府吳潛疏言萬
頃清名厚德矜式士林博學高文源流前輩其生平出
處與故李燔相似乃錄其子鄉貢士從龍為泰和尉從
龍仕至兵部侍郎
答竹齋劄
某切以新陽旣復物有生意伏惟撫幹司直契丈羽儀
幕府天相德人台候萬福某甲戌都門之别轉首六寒
燠矣欽仰道義未之或忘敢圖比來叨恩分閫而執事
者實居温石之任殆天意也前過莆中見一二士友始
知司直已再入幕不勝喜慰旣抵鄉關迓吏出示函翰
益用感懌某駑鈍之資初無可用公朝過聽躐付十連
拜命以來日夕危懼未知所濟所賴賢者為僚且於鄭
鄉利病請求素熟繼自今切望推誠傾助俾免於戾實
千萬大幸短啟不工他俟續續遣狀伏乞台照右謹具
呈嘉定十二年己卯十一月十又八日朝散大夫新除
集英殿修撰權知隆興府江西安撫眞德秀劄子
荅竹齋啟
某啟伏以分顧憂於閫外自視闕然贊籌畫於幕中賴
有賢者頗曾見否何喜如之伏惟撫幹司直學問配于
古人孝友聞於天下陽亢宗之居晉鄙聞者皆善良之
歸崔祐甫之佐江西偉然多謀議之益往者朝行之獲
綴今焉王事之偶同豈非天憫其疎慵故俾日親於鴻
碩議論至於十反竊有望焉功德被于八州庶幾昔者
謹奉啟候起居兼謝伏惟台察眞德秀再拜
跋竹齋漫存遺藁
西山外夷而中秀故多逸士與貴人盖貴則有大顯榮
于時而不與生俱盡則竹齋翁其人也堅苦好修發
之聲畫其清徹骨歿後數年孤從龍料檢手澤得詩文
數百篇示予予把玩起悲起敬遂書卷首而歸之時嘉
定癸未夏五月之吉修江桐原胡泳伯量敬書
跋竹齋指南
竹齋翁清德照映一世發於聲畫超逸遒勁亦可寶玩
予少翁八歲行輩與之交者半世今亡矣欲搜檢故書
會聚所藏書翰表而出之未暇也一日新陂瑄上人出
翁遺墨一軸示予詩四帖七且題其端曰竹齋指南把
玩久之如見其人因思吾徒碌碌不如林下人愛慕之
專也願志其卷末為之内媿云寶慶丙戍仲夏朔吉修
江小㙰病叟胡泳書
跋竹齋手帖
裘元量孝友著於家節概聞於時遺珠賸馥散落人間
者未能盡見即此二帖可以觀其表裏如一矣無所怨
於天而年不稱其德無所求於人而仕不優于學乃其
所也寶慶丙戌季夏昌谷曹彥約書於吳山寓舍
跋竹齋墓碑
嘉定丙子孟冬十有二日惟孝省拜慈湖先生於浚眀
嘗從容問四方從遊之士有悟道者得二十六人裘君
元量司直其一也惟孝識而藏之㒺敢失墜而于司直
無一面之雅後六年聞司直亡矣未嘗不往來予懷也
又四年為寶慶二年仲春天子命試進士於南宫惟孝
備員考校得三策甚偉觀者莫不擊節拆號視之裘其
姓由庚其名盖自是士大夫間往往言司直之有子也
一日訪予示司直墓碑即乃慈湖老筆讀之肅然起敬
又得披挹言議風度於一序一詩之間信乎學有淵源
而由庚之振其家聲也九原不作由庚其勉之秋孟四
明林惟孝敬書於寅清堂
跋竹齋遺藁
可憐堂堂十八公老死不入明光宫東坡和張文潜高
麗松扇詩也竹齋翁堅剛之操不䆒於用盖甚似之急
雪鶺鴒相並影驚風鴻雁不成行山谷和元明贈别詩
也竹齋翁友悌之愛情見乎詞亦默契之至於文章典
雅字畫妍秀足以自成一家而九原不作矣斂袵太息
附名於後寶慶丙戌季冬朔霅川倪祖義謹書
題竹齋指南詩李燔
元量清標酷似僧詩情書意兩相承於今自有高人處
不尚空牎尚㢲升
送裘司直得請西歸詩眞德秀
輕舸龍山頭木蘭作雙櫓飄然(一作飄飄)裘司直乘向南昌
去問君鵷鸞中脫身遽如許棲遲三十年始得官掌故
小須上上考豈不登省戶自言野心性眯目九衢霧修
竹歲云晚萱草秋亦暮嗷嗷投林烏猶得反其哺江西
父母邦非復舊饒裕蠻烟一腥穢樂歲且狼顧遺黎空
杼軸行旅窘刀布天門窅萬里可望不可籲君今佐元
戎安危(一作精采)繫一路瘡痍俟滌濯畫諾歸佽助先聲姦
人惴(一作路人喜)高節懦夫慕遄當在前席一正天子度白
鷗沒浩蕩蒼鶻任指呼我亦南陔人扁舟從此具
挽竹齋詩
憶昔摳衣造竹齋竹聲琴韻兩相諧重來琴鎖紅塵滿
寒雨蕭蕭滴蘚苔
無奈斯文墜不興煢煢吾黨又凋零白雲寒鎖洪厓頂
一度翹瞻一愴情
挽竹齋詩劉克莊
築室西山下孤標未易親長閒如野鶴偶出似祥麟屬
者陪髦士嗟乎瘞玉人北風吹老淚空灑暮江濱
贈雲卿詩(并序)趙蕃
裘司直之子元龍訪予於章泉山中示以司直
手澤一冊呼燈閱之廹寐而止待旦始卒編司
直詩既工字亦圓熟可玩元龍即欲攜之以東
兹來又怱怱無自可借留子州有詞人可以呈
似儻能摹刻十數紙與放翁臨川所刊陵陽詩
稾並行正自佳耳屬病目不暇為寫洪公書納
謁之際道我此意
迺翁里居時曾上廬山牘(曹公待制)懷賢訪其孤今值詞人
牧我嘗愛臨川韓草刊於陸爾侯古雅趣與陸並堪躅
而翁詞翰佳世亦思在目爾其持此詩勿憚拜僕僕侯
寧謂我易未遂嗔爾瀆峩峩兮西山光燄那久伏
題竹齋遺像魏了翁
箕裘克紹瀟灑出塵身能致主澤足及民厥裔象賢令
範嘗新
