在朕躬我實不德兆人何咎俾廢其生業離
於室家䧟于困窮死于戰陣老疾廢養孤惸
靡依怨結蒼生感傷和氣朕爲人父母得不
愧于心哉晨興以思夕惕以悼自嗣位迄今
六載天將悔禍朕方覺悟爾亦知衆心之厭
亂思所以保安叶于朕懷若應符契非天地
合德人神合謀將茂育羣生則何以臻此朕
是用上順天意俯從人心滌爾疵瑕復爾爵
位坦然靡阻君臣如初功載鼎彛名藏王府
子孫代代爲國勲臣河山帶礪傳祚無絶朕
方布大信承天子人若食其言何以享國嗚
呼其祗若命用保無疆之休
賜安西管内黃姓纛官鐡劵文
維貞元二年歲次丙寅八月丁巳朔三日已
未皇帝若曰咨爾四鎮節度管内黃姓纛官
驃騎大將軍行左金吾衞大將軍員外置同
正員兼試太常卿頓啜護波支惟爾乃祖乃
父代服聲教勤勞王家勲書于鼎彛族列于
藩籍爾克紹先祖之烈而重之以忠貞嗣守
職官祗若朝化率其種落保我邊陲丹誠向
化萬里如近是用稽諸令典錫以劵書若金
之堅永代無變子孫繼襲作我藩臣爾其欽
承勿替休命
慰問四鎮北庭將吏勑書
四鎮北庭將士官吏僧道耆壽百姓自禄山
首亂中夏不安蕃戎乘舋侵敗封略道路梗
絶往來不通哀我士庶忽如異域控告無所
歸還莫從朕未嘗一夕忘懷而事勢不及相
䘏興言軫念忽以涕流卿等咸藴忠誠誓死
不屈或早從征鎮白首軍中或生在戎行長
身塞外克奉正朔堅保封疆援絶勢孤以寡
敵衆晝夜勞苦不得休息歲時捍禦不解甲
胄勲高百戰義叶一心介然孤城獨守臣節
日來月往三十餘年奉國之誠久而彌勵求
諸今古忠烈莫儔義激人倫名光史冊蠢動
知感况於朕懷朕嗣守洪業君臨宇内思安
兆庶以絶戰爭遂與贊普約定好和集藩漢
士庶告天地神祗設壇會盟永息邊患疆埸
罷警于今六年近以賊臣朱泚背恩驚犯宫
闕贊普又遣師旅助討姦兇兩國交懽事同
一體北庭去此遥遠信使難通於西蕃旣非
便宜在國家又絶來往永念士庶隔在殊方
歸路無因親戚永訣爲人父母實所感傷巳
共西蕃定議兼立誓約應在彼將士官吏僧
道耆壽百姓等並放歸漢界仍累路置頓供
擬發遣待卿等進發然後以土地隷屬西蕃
今故遣太常少卿兼御史大夫沈房及中使
韓朝彩等往彼宣諭仍便與西蕃交割卿等
宜遞相慰勉叶力同心互相提携速圖進路
復歸鄕井重見宗親生人之情莫重於此一
勞永逸固不合辭卿等誠節昭宣勲閥茂著
到此之後當時甄升仍給田園以贍生業必
令優厚用荅忠勞如有資産巳成不願歸此
亦任便住各遂所安宜勉良圖副我勤想夏
熱卿等各平安好遣書指不多及
與回紇可汗書
皇帝敬問可汗弟兩國和好積有歲年申之
以昏姻約之以兄弟誠信至重情義至深頃
因賊臣背恩構成嫌舋天不長惡尋巳誅夷
使我兄弟恩好如舊周皓及踏本啜黑逹于
等至得弟來書省覽久之良以爲慰弟天資
雄傑智識通明親仁善隣敦信明義罷戰爭
之患弘禮讓之風保合大和用寧區宇惟兹
盛美何以加焉朕之素懷與弟叶契爲君之
道本務愛人同日月之照臨體天地之覆育
其於廣被彼此何殊況累代以來繼敦姻戚
與弟俱承先業所宜遵奉令圖自兹以還情
契彌固垂之百代永遠無窮𬗟想至誠當同
此意所附踏本啜奏請降公主姻不失舊頗
叶通規待弟表到即依所請宣示百寮擇日
發遣緣諸軍兵馬收京破賊頻立功勲賞給
數多府藏虚竭其馬價物且付十二萬疋至
來年三月更發遣一般餘並續續支付弟宜
悉也安西北庭使人入奏並却歸本道至彼
宜差人送過令其速逹弟所寄馬並到深愧
厚意
賜吐蕃將書
勑尚覽鑠論莫陵悉繼等至省所陳奏朕具
悉之國家與大蕃親則舅甥義則隣援悉人
繼好固是常規朕嗣位君臨思安兆庶常以
信讓爲事不以爭競爲心區域雖殊覆育寧
别贊普天資仁德好生惡殺與朕同心重修
舊好會蕃漢將相告天地神祇約誓之言至
嚴至重大信一立義無改移所請奉天盟書
勒於清水碑石審詳事理頗甚乖違往歲賊
臣稱兵竊據城闕尚結贊志惟嫉惡義在救
災頻獻表章請收京邑朕以宗廟社稷悉在
上都但平寇戎豈惜詶賞遂許四鎮之地以
荅收京之功旋屬炎蒸又多疾疫大蕃兵馬
便自抽歸旣未至京有乖始望奉天盟約豈
合更論朕欲苟循彼情便令鐫刻則是非務
實信不由衷欺天罔神莫大於此凡曰通好
貴於推誠將垂百代之名豈顧一時之利但
以事之去就湏定是非若不辨明便成姑息
親隣之義豈所宜然故遣使臣與卿詳議卿
是大蕃輔佐必當智識通明事理昭然不足
疑惑儻有他見宜具奏聞審細研窮湏歸至
當所論先許每年與贊普綵絹一萬匹叚者
本來立約亦爲收京然於舅甥之情此乃甚
爲小事二國和好即同一家此有所湏便當
不恡彼有所要此固合供以有均無蓋是常
理贊普若湏繒帛朕即隨要支分多少之間
豈拘定限假使踰於萬疋亦當稱彼所求朕
之所重者信誠所輕者財利思與率土同臻
大和想卿深體至公務存大義安人保境垂
美無窮勉思令圖以副朕意今遣倉部郎中
兼侍御史趙聿與來使同往書中意有不盡
並令趙聿口宣尚結贊論莽羅等嘗緫師徒
遠來赴難功雖未就義則可嘉其所領將士
等朕先許與賜物一萬匹叚並巳排比許卿
所商量指定此使却回即發遣往今各賜卿
少物至宜領之
賜吐蕃宰相尚結贊書
勑尚結贊卿天資材術作輔太蕃識通古今
志奉忠信義聲著積遠近流傳比聞入典樞
衡近知還緫戎務二國所定和好首末是卿
商量得卿却來深以爲慰昨者邊軍狀奏彼
國兵馬踰越封疆朕以畫界立盟先有定分
贊普素敦仁儀卿又特禀純誠背約侵漁必
無此理但勑邊城自備不令輙動干戈若使
效尤恐成交惡初疑界首遊奕少有乖宜不
謂大發師徒漸加侵軼興兵動衆必合有名
蕃軍此行未測其故朕自嗣膺寳位即與贊
普通和敦以舅甥結爲隣援懲戰爭之弊知
禮讓之風彼此大同務安衆庶乃於境上建
立壇埸契約至明誓詞至重告于皇天后土
諸物百神有渝此盟殃及其國朕敬奉誠約
分毫不移信使交懽歲時無絶理文具在可
以明徵豈有一事不行一言不守頃令趙聿
專往近方從彼却回兼聞彼蕃使同來至今
獨在道路卿所論奏朕並未知待詳事由乃
可商議旣稱和好理絶相疑未合輕舉甲兵
便踰境界盟誓之語忽焉如遺天地神明豈
其可罔卿智識明逹朕所深知頃年猶舉義
師救此災患今豈不存大信遂棄令名故專
遣使見卿欲得審知來意竚聞還奏以副所
懷趙聿及蕃使合到待覽表中意旨續即商
量報卿卿涉遠而來當甚勞頓今賜卿某物
至宜領之秋冷卿比平安好將士並存問之
賜尚結贊第二書
趙聿及論拱熱等至得卿表奏具見懇誠省
覽言辭即稱和好及覩事跡唯務侵凌矛楯
若斯將何取信審察書中之意蓋求四鎮北
庭如此事宜足得商議旣言通好理絶相疑
未合輕舉甲兵便踰境界盟誓之語忽焉如
遺天地神祇豈其可罔又聞放縱兵馬蹂踐
禾苗邊境之人大遭驅掠在此未爲深損於
彼殊非遠謀卿之用心何乃至是國家利害
計湏久長和好之道旣虧仁義之風何在卿
智識明悟朕所深知頃年猶發義師救此災
患今豈不存大信遂棄令名故遣使見卿欲
得審知來意必若守其盟誓務在同和即收
斂兵車速歸本界所掠百姓一切放回然後
可表卿直心信卿來奏續即遣使與論拱熱
同往諸事並有商量交歡必令得所或密懷
他意將欲别謀彼雖未說實情此亦略爲准
擬但緣誓約本重朕意不欲先違以此勤勤
合有相問佇聞來奏以副朕懷
賜尚結贊第三書
勑尚結贊蕃使論拱熱等與趙聿同列卿所
陳奏朕具悉之誠意勤勤志敦和好上以成
舅甥之義次以結隣援之歡外以彰禮讓之
風内以息戰爭之患兼此數事昔賢所難非
卿材越等倫識通今古豈能匡輔大國弘宣
遠圖施美利於當時傳盛名於不朽眷懷明
略歎尚良多然以贊普來書務於叶睦卿之
所奏亦貴通和初覽其言實嘉德義及觀其
事頗訝乖違以卿賢明朕所信重棄義踰約
計必不然未測事由因何至此頃年所定和
好言約頗謂分明至如四鎮北庭元不割與
蕃國及朱泚勃逆作亂上都卿仗義興師請
收京邑遂許四鎮北庭之地將以報荅成功
旋屬炎蒸蕃軍便退奉天之約豈可更論事
甚分明固無疑惑凡言結好所貴和同通體
商量有何不可大蕃必若要四鎮北庭之地
即合直以情言彼但說其誠心此亦自有分
義豈假曲徵前事廣起異端仍發師徒務張
威勢蕃使猶未至此蕃軍早巳越疆或稱欲
自赴朝或云更定言誓旣虧盟約且失禮儀
言與事乖將何取信夫人君立國必不徒然
惟漢與蕃各受天命勝負固有定分強弱寧
由力爭卿欲以衆相侵以威相脅謂天地可
罔謂盟誓可渝即當肆意所爲不必更論和
好儻欲守其前約敦以親隣去就之間固宜
有禮遣使來往足得商量張皇師徒是何道
理和好者禮義之事甲兵者爭奪之由二端
懸殊理不並用今欲以用兵之勢定和好之
辭事必不成縱成何益卿識見通敏器宇沉
詳如此事宜不言可悉未知來意竟擬如何
且首末論和是卿商議清水會盟之日卿又
親發誓辭將期去殺好生修文偃武永安兆
庶垂法子孫天下稱嗟以爲盛美未經數歲
遽有變移非獨見誚於四方亦將取笑於千
古以此思度甚欲通和彼雖小以侵陵朕亦
未即交惡故遣某官與卿更審籌量卿若必
務同和更無他意即宜便歸本界遣使具述
本情所湏四鎮北庭朕當自有推議如或託
稱繼好志在别圖依前縱兵不即歸國惟利
是視亦識彼懷和與不和於兹决定書中事
有不盡並令某官某口宣宜令速回竚望來
奏所獻方物深表遠誠今賜卿某物至可領
也秋冷比平安好
唐陸宣公集卷第十
