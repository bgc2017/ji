唐陸宣公集卷第二十中書奏議卷第四
請還田緒所寄撰碑文馬絹狀
請依京兆所請折納事狀
議汴州逐劉士寧事狀
請不與李萬榮汴州節度使狀
論度支令京兆府折稅市草事狀
論左降官准赦合量移事三狀
論邊城貯備米粟等狀
請還田緒所寄撰碑文馬絹狀(馬一匹并鞍絹二千匹)
右田緒使節度隨軍劉瞻送書與臣其書意
緣奉進止令爲其亡父承嗣撰遺愛碑文故
送前件馬絹等以申情貺臣先奉恩旨令撰
碑文于今半年竟未綴緝良以勸戒之道忠
義攸先襃貶之詞春秋所重爵位有僥倖而
致名稱非詐力可求將使循軌轍者畏昭憲
而莫渝怙姦妄者顧清議而知恥仲尼脩春
秋而亂臣賊子懼豈必臨之以武脅之以刑
哉襃貶苟明亦足助理田承嗣阻兵犯命靡
惡不爲竟逭天誅全歸土壤此乃先朝所愧
恨義士所惋嗟今田緒尚干宸嚴請頌遺愛
微臣隘跼實憤于心謬承恩光備位台輔旣
未能滌除姦慝匡益大猷而又飾其愧詞以
贊兇德納彼重賂以襲貪風情所未安事固
難強是以屢嘗執翰不能措詞輒投所操太
息而止緣承聖誨姑務懷柔昨見田緒使人
臣亦婉爲報荅但告云所爲碑頌皆奉德音
旣異私情難承厚貺候稍休暇續當撰成旣
無拒絶之言計亦不至疑阻其來書謹封進
所送馬及絹等令劉瞻便領却廻訖不敢不
奏謹奏
請依京兆所請折納事狀
京兆府先奏當管蟲食豌豆全然不收請據
數折納大豆奉勑宜依度支續奏稱據時估
豌豆每斗七十價巳上大豆每斗三十價巳
下京兆府所請將大豆替豌豆望令據估計
錢數折納則冀免損官司者求瘼救災國之
令典求瘼在知其所患救災在恤其所無只
如螟蜮爲殃豌豆全損檢覆若非虚謬地稅
固合免徵直道而行大體斯在府司折納充數
巳爲尅下從權度支凖估計錢刀是幸災窺
利所得無幾其傷實多傷風得財非謂理道
且豌豆爲物入用甚微舊例所支唯充畜料
凖數廻給大豆諸司誰曰不然計價剰徵義
將安在理無所據事不可從望依前勑處分
未審可否
議汴州逐劉士寧事狀
右希顔奉宣聖旨適得李萬榮奏劉士寧因
出遊獵三軍將士遂閉城門不放入發遣令赴
朝廷萬榮安撫軍州今巳寧帖卿等宜知悉者
伏以劉士寧昏荒暴慢惡貫久盈聖情愛人
久爲含忍親離衆叛自取奔亡不勞師徒克
靖方鎮恭承宣諭欣賀實深然梁宋之間地
當要害鎮壓齊魯控引江淮得其人則安則
強失其人則危則弱今士寧見逐雖是衆情
萬榮揔軍且非朝旨此亦安危強弱之機也
陛下審之愼之或恐奏事之人苟私所奉之
將妄陳體勢輒欲徼求承前授任失宜多爲
此輩所誤假使心無詐罔其如識乏經通與
之籌量鮮不撓敗今軍州旣定足得安詳望
且選一朝臣馳往宣勞更淹旬日徐察事情
見情而後圖之則冀免有差失候至坐日續
更面陳謹先狀以聞謹奏
請不與李萬榮汴州節度使狀
右希顔奉宣進止萬榮安撫有功聞亦忠義
甚得衆心若更淹遲却恐事不穩便今商量
除一親王充節度使且令萬榮知留後其節
度制便從内出萬榮須與改官卿等即商量
進來者臣性習懦頑藝識空乏辱當獎任待
罪宰司事關安危不敢容默雖服戎角力諒
匪克堪而經武伐謀或有所見夫制置之安
危由勢付授之濟否由才勢如器焉唯在所
置置之險地則覆致之夷地則平材如負焉
唯在所授授踰其力則踣授當其力則行故
負重者不可以微劣勝器大者不可以輕易處
有巨力而加重負猶懼蹷跌之不虞擇安地而
寘大器尚慮傾覆之難備焉有委非所任置
非所安而望其不顚不危固亦難矣劉士寧
窮兇極暴衆所不容李萬榮因人之心閉城
拒逐爲國除害亦有可嘉誠宜星夜上聞請
擇節將今所陳奏頗涉張皇但露徼求之情
殊無退讓之禮據兹鄙躁殊異純良又聞本
是滑人偏厚當州將士與之相得纔止三千
諸營之兵巳甚懷怨據此頗僻亦非將材且
邀君而力取其位不忠逐帥而謀代其權不
義犯此二者而加之非材得志驕盈不悖則
敗悖謂犯上敗謂僨軍俱爲厲階莫見其可
今雖遽加寵命務饜貪求曲示保持冀消凶
慝然其所行不遜所得無名縱之則反側而
益疑善之則觖望而肆惡夫善始而克終者
猶寡況始於不善而求能以義自全者乎又
緣嘗自蓄謀以危主將及居人上恒恐見圖
必於部校之間多有疑阻之釁上下猜貳何
能久安縱未干紀亂常亦必喪師蹙境所以
承前方鎮之任選建才德而不副所委者則
有矣其不由才德而授終能殿邦固節者未
之有也是猶置器欲安而不擇可安之勢負
重欲濟而不量可濟之材處非所宜不敗何
待陛下若謂臣說體迂闊有異軍機引喻乖
疎不同事實臣請指陳汴宋一管近代成敗
之跡皆陛下之所經見者以爲殷鑒惟陛下
覽而察之往者田神功作鎮河南領汴宋徐
泗兖鄆曹濮八州之地兵食兼足職貢備脩
左肅青齊右弭滑魏南控淮浙北輔榮瀍殷
如長城不震不聳此由制置於可安之地付
授得可濟之材其爲利宜斯謂大矣及神功
入覲遘厲不還先皇帝示眷悼之優崇貪因
循之便易知神玉才不勝任排衆議而竟授
之旣而維御無方經略失制權歸豪將勢散
列城禍機一興内叛外破委三軍於暴帥䧟
五郡於匪人轉輸所經塗路亟阻此由制置
於必危之地付授於必躓之才其爲敗傷亦
巳甚矣近者劉玄佐驅攘巨猾底復大梁即
鎮如兹幾將十載雖不能勤身節用以撫疲
甿畢力竭誠以揚丕烈然尚號令由巳部屬
畏威緝脩戎旅振耀聲勢遠邇談矚且爲完
軍制持東方猶有所倚及玄佐殂没朝廷命
吴湊代之士寧兇頑輒敢眦睚素非得衆且
甚不材緩之旬時必自離沮隨機制馭指顧
可平陛下念深黎元姑務容飬適使姦徒得
計庸竪作狂但肆醜厲之詞豈懷任置之惠
運路幾絶生人重殘殷然垣翰之軍鞠爲汚
染之俗追思致患之本豈不失於苟且哉今
若又授萬榮則與士寧何異負力而取誰曰
不然邀取而除孰爲非據苟邀則不順苟允
則不誠君臣之間勢必嫌阻與其圖之於滋
蔓不若絶之於萌芽忘久遠而樂因循固非
英主御天下長筭遠慮之計也且爲國之道
以義訓人將教事君先令順長用能弭爭奪
之禍絶窺覬之心聖人所以興敬讓而服暴
強禮逹而分定故也假使士寧爲將慢上虐
人萬榮懷奉國之誠禀嫉惡之性棄而違之
斯可矣討而逐之亦可矣謀其帥而篡其位
則不可焉何者方鎮之臣事多專制欲加之
罪誰則無辭若使傾奪之徒便得代居其任
利之所在人各有心此源潜滋禍必難救非
獨長亂之道亦開謀逆之端四方諸侯誰不
解體得一夫而喪羣帥其何利之有焉矧兹
一夫猶未可保徒亂風教以生人心昨者所
逐士寧蓋起於倉卒諸郡守將固非連謀一
城師人亦未恊志況又待之不壹撫之不均
黨助萬榮其能有幾仍各計度於成敗之勢
廻遑於逆順之名安肯捐軀與之同惡今所
以未即變者皆爲萬榮所誘許其賞給貨財
且相服從以候制旨陛下但於文武羣臣之
内選一和惠寬敏素爲軍旅所愛信者命爲
節度仍降優詔慰勞彼軍獎萬榮以撫定之
功别加寵任襃將士以輯睦之義厚賜資裝
衆知保安人且懷惠舍此助亂更將何求揆
其大情理必寧息萬榮縱欲跋扈勢何能爲
三軍旣自離心列城又不爲援緣其迫逐主
將諸道必復憎嫌邇無所親遠無所與不勞
天討必自殱夷陛下何所爲虞而欲受其邀
致臣雖孱怯竊有未安昨因希顔宣旨却廻
巳與趙憬等同附口奏展轉申吐慮多闕遺
臣更通夕詳思恐亦無易於此不勝拳拳愚
懇謹復密啓以聞如蒙聖恩察納臣即與趙
憬等商量應須處置事宜具作條件聞奏儻
後事有愆素臣請受敗撓之罪謹奏
論度支令京兆府折稅市草事狀
度支奏緣當年稅草支用不充諸埸和市所
得又少所以每至秋夏常有欠闕請令京兆
府折今年秋稅和市草一千萬束便令人戸
送入城輸納每束兼車脚與折錢二十五文
旣利貧人兼濟公用希顔奉宣進止宜依者
伏以制事之體所貴有常順人之情尤重改
作革而能當尚恐未孚動且非宜曷由無擾
臣等每承睿旨常以百姓爲憂審知事不可
行安敢默而無述每年蓄聚芻藁所司素有
恒規計料稅草不充即便開埸和市旣優價
直復及農收人皆樂輸事不勞擾陛下追想
往年之事豈嘗有緣草不足上關宸慮者乎
延齡欲衒已能頗隳舊制苟收經費之用以
資嬴羡之功遂使儲備空虚支計寥落廐圉
告闕頻煩聖聦去歲巳然今夏尤甚此乃不
遵舊制之過也舊制何害而變之哉臣等謹
檢京兆府應徵地稅草數每年不過三百萬
束其中除留供諸縣館驛及鎮軍之外應合
入城輸納唯二百三十萬而巳百姓般運巳
甚艱辛常迫春農僅能得畢今若更徵一千
萬束仍令並送入城即是一年之間併徵三
年稅草計其所加車脚則又四倍常時物力
有窮求取無藝其爲騷怨理在不疑甸服且
然四方安仰假使時當豐稔家悉阜殷有草
可輸有車可載然於途程往復理須淹歷歲
時牛廢耕犂人妨播植東作旣闕西成曷期
况蒸黎之間貧冨不等收穫之際豐耗靡均
今忽併役車牛雇車傭必騰貴併徵稅草買
草價必倍高是使豪冨之徒乘急令以邀其
利窮乏之輩因暴斂以毀其家非所謂均節
財物凖平賦法之術也臣等又勘度支京兆
此來雇車估價及所載多少大率每一車載
一百二束每一里給傭錢三十五文百束應
輸二束充耗今京畿諸縣去城近者七八十
里遠者向二百里設令遠近相𥙷通以百里
爲程則雇車載草百束悉依官司常估猶用
錢三千五百文即是一束之草唯計般運巳
當三十有五文買草本價又更半之而度支
曾不計量自我作估徑以胷臆斟酌限爲二
十五文謂之加徵則法度廢隳謂之和市則
名實乖反儻可其奏人何以觀豈如官自置
埸要便收市欲少市則平其估以節費欲多
市則優其價以招人買賣旣和貧冨俱便有
餘者趨加饒易售之利不足者免轉求貴賃
之資比之抑徵固不同等幸有舊制足可遵
行何必捨易而即難棄利而從害臣誠暗滯
未見其宜伏望戒勑度支令依舊例和市承
前旣有恒用以後不得闕供稍峻隄防使知
懔懼妄作但不施用歲計必免愆違陛下若
以軍廐之中馬畜漸衆度支所營藁芻纔可
供給當年或慮水旱不虞别須蓄積爲備今
屬歲稔亦是其時但要收斂有方不宜科配
致擾若度支併市延齡必復辭難須有區分
使之均濟望委京兆尹勾當别和市草五百
萬束以充貯備其所和市並隨要便官自置
埸每埸貯錢旋付價直時估之外仍稍優饒
交易往來一依市利勿令官吏催遣道路遮
邀但不抑人自當趨利其市草價直並於年
支留府錢數内以給用不盡者充每市滿十
萬束一度聞奏便以府司郵遞車牛并更雇
脚相添轉徙埸所般載送付苑中輸納如蒙
聖恩允許臣即依此宣行旣免擾人又不增
費以資儲蓄足禦凶災度支謹守恒規亦自
不闕常用臣等問度將爲合宜謹錄奏聞伏
聽進止
論左降官准赦合量移事狀三首
右竄謫之徒皆在遐僻或迫於衰暮顧景思
還或困於瘴癘翹心望徙旣關霈澤許以量
移企躍之情遠想可見若准所司舊例須俟
州府錄申盤勘檢尋動踰年歲上稽恤宥之
旨下虧慶頼之心臣等商量恐須釐革望令
所司據承貞元六年恩赦檢勘巳量移未量
移官及貞元六年恩後左降官等除遷改亡
殁之外具名銜及貶責事由年月速報中書
門下不須更待州府申請臣等據所司報到
則便進擬不出歲内冀悉霑恩未審可否謹
錄奏聞伏聽進止
又奏量移官
右伏以國之令典先德後刑所後者法當舒
遲故决罪不得馳驛行下所先者體宜疾速
故赦書日以五百里爲程誠以聖王之心務
弘慶惠必廻翔於行罰而企躍於舒恩不加
罰於典法之外不虧恩於德令之内則受責
者莫得興怨荷貸者咸思自新所謂威之斯
懲宥之斯感懲以致理感以致和致理則尊
致和則愛爲人父母必在兼行陛下德配上
玄澤流下土頃因郊祀普降鴻恩凡是貶責
之人並許量移近處臣等任叨輔翼職在宣
行尋具奏聞請便進擬聖心精一務欲均齊
令待所司檢尋一時類例處分其左降官内
或罪非可棄才有足甄亦許别狀商量不拘
常例奬用臣等據所司檢勘左降官及流人
送名到者都比擬量移及别追用分爲三狀
前月十二日封進其流人量移狀巳蒙印出
行下訖餘兩狀至今未奉進止竊以赦書宣
布僅欲半年若更淹遟恐乖事體又諸州刺
史及臺省官等繼有事故頗多缺員睿旨精
於選求至今常不充備以眚掩德見非古人
錄用弃瑕允歸聖造願廣含弘之美庶增誘
拔之途謹奉狀陳聞伏聽進止
又進量移官
右希顔奉宣進止舊例左降官每准恩赦量
移不過三百五百里今度進擬稍似超越又
多是近兵馬處及當路州縣事非穩便宜更
商量伏以罰宜從輕赦宜從重所以昭仁恕
之道廣德澤之恩也夫位尊者其惠不可以
不重言大者其實不可以不豐位尊而惠輕
則體非宜言大而實寡則人失望陛下躬行
盛禮渙發德音念謪居之荒遐哀負累之沉
棄俾移近處將合新恩赦令初行室家相慶
惠亦至矣言亦大矣竊料竄逐窮僻喜聞霈
澤降臨固必破産以飾行裝計日而俟休命
荏苒淹䘏復經半年儻又所移之官還與舊
任鄰近竊恐乖陛下垂愍之意虧制書行慶
之恩口惠重而事實輕非所以揚鴻休而布
大信也謹按承前格令左降官非元勑令長
任者每至考滿即申所司量其舊資便與改
叙縱或未有遷轉亦即任其歸還逮于開元
末李林甫固權專恣凡所斥黜類多非辜慮
其却廻或復冤訴遂奏左降官考滿未别改
轉者且給俸料不須即停外示優矜實欲羈係
從此巳後遂爲恒規一經貶官便同長任廻
望舊里永無還期縱遇非常之恩許令移遠
就近雖名改轉不越幽遐或自西徂東或從
大適小時俗之語謂之横移馴致忌剋之風
積成天寳之亂展轉流弊以至于今天下咸
病此法深苛而不能改從舊典者良以猜嫌
之慮易惑上心將謂負譴之人悉包樂禍之
意巳經黜責遂欲隄防故高論則痛嫉林甫
之隂邪而密網則習行林甫之弊法憸邪爲
蠹乃至於斯然則左降永絶於歸還量移不
離於僻遠蓋是姦臣詭計殊非國典舊章且
貶黜之中情狀各異犯有輕重責有淺深固
非盡是回邪皆須備慮王者之道待人以誠
有責怒而無猜嫌有懲沮而無怨忌斥遠以
儆其不恪甄恕以勉其自新不儆則浸及威
刑不勉則復加黜削雖屢進退俱非愛憎行
法乃暫使左遷念材而漸加進叙人知復用
誰不增脩何憂乎亂常何患乎蓄憾如或以
其貶黜便謂姦兇恒處防閉之中長從擯棄
之例則是悔過者無由自𥙷藴才者終不見
伸凡人之情窮則思變含悽貪亂或起於兹
雖則何患能爲亦足感傷和氣謂非帝王開
懷含垢之大體聖哲誘人遷善之良圖也臣
等昨進擬商度非不精詳旣審事宜亦尋舊
例參求折衷兼務齊平大約所擬之官各移
近地一道郡邑稍優於舊任官資序進於本
銜並無降差亦不超越其有累經移改巳至
關畿則但以大州增其常秩所冀人皆受賜
施不失平上副鴻恩下塞延望纔將得所殊
匪爲優今若裁限所移不過三五百里則有
改職而疆域不離於本道遷居而風土反惡
於舊州徒有徙家之勞是增移配之擾又當
今郡府多有軍兵所在封疆少無館驛應合
量移之例約有二百許人道路須計其遠邇
之差州縣則校其高下之等若必選非當路
復不近兵則恐類例失倫署置偏併示人疑
慮體又非弘幸希聖聦更賜裁審其擬官狀
並未敢改革謹重封進伏聽進止
請邊城貯備米粟等狀
右兵之所屯食最爲急若無儲蓄是棄封疆自
昔敗亂之由多因餽餉不足臣以任當體國
職合分憂奏減河運脚錢用充軍鎮和糴幸
蒙聖恩允許又屬頻歲順成二年之間緣邊
諸軍共計收糴米粟一百八十餘萬石凖元
勑各委當道節度及監軍中使度支知廵院
官同勾當檢納仍貯備軍糧爲名非緣城守
乏絶及不承别勑處分並不得輙有費用
若能堅守此制有用隨即却填則是邊城
常貯十五萬人一歲之糧以爲急難之備永
無縣絶足固軍情去歲版築五原大興師旅
所司素無備擬臨事支計缺然齎送悉貸此
糧乃得軍行辦集過事之後准勑合填迨今
二年竟不支遣加以諸鎮軍食例皆闕供及其
告急上聞宣旨下迫則又請貸貯粟以充將
士月糧旣務廢隳且無愧畏所未匱竭其能
幾何夫栽植至難毀拔至易古人以樹楊爲
喻能不爲之歎惜哉況水旱流行固宜有備
戎狄爲患可不爲虞將欲安邊先宜積榖今
當歲稔令益軍儲反罄聚蓄之資用供朝夕
之費儻遇災難則如之何惟陛下詳思後圖
不貽他日所悔臣之願也疆埸之幸也不勝
區區慮患之意謹冒昧以聞謹奏
唐陸宣公集卷第二十
