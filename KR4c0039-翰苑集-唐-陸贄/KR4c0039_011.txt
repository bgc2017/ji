唐陸宣公集卷第十一奏草卷第一
論兩河及淮西利害狀
論關中事宜狀
論兩河及淮西利害狀
内侍朱冀寧奉宣進旨緣兩河寇賊未平殄
又淮西兇黨攻逼襄城卿識古知今合有良
策宜具陳利害封進者臣質性凡鈍聞見陋
狹幸因之使簪組昇朝荐承過恩文學入侍
每自奮勵思酬奬遇感激所至亦能忘身但
以越職干議典制所禁未信而言聖人不尚
是以循循默默尸居榮近日日以愧自春徂
秋心雖懷憂言不敢發此臣之罪也亦臣之
分也陛下天縱聖德神授英謀明照八表思
周萬務猶慮闕漏下詢芻蕘此堯舜捨已從
人好問而好察邇言之意也臣每讀前史見
開說納忠之士乃有泣血碎首牽裾斷鞅者
皆以進議見拒懇誠激忠遂至發憤踰禮而
不能自止故也况今勢有危迫事有機宜當
聖主開懷訪納之時無昔人逆鱗顚沛之患
儻又上探微旨慮匪悅聞傍懼貴臣將爲沮
議首尾憂畏前後顧瞻是乃偷合苟容之徒非
有扶危救亂之意此愚臣之所痛心切齒於
旣往是以不忍復躬行於當世也心藴忠憤
固願披陳職居禁闈當備顧問承問而對臣
之職也寫誠無隱臣之忠也謹具件如後惟
明主循省而備慮之豈有微臣獨荷容納之
恩實億兆之幸社稷之福也臣本書生不習
戎事竊惟霍去病漢將之良者也每言行軍
用師之道顧方略何如耳不在學古兵法是
知兵法者無他見其情而通其變則得失可
辯成敗可知古人所以坐籌樽爼之間制勝
千里之外者得此道也臣才不逮古人而頗
窺其意是敢承詔不默輙陳狂愚伏以剋敵
之要在乎將得其人馭將之方在乎操得其
柄將非其人者兵雖衆不足恃操失其柄者
將雖材不爲用兵不足恃與無兵同將不爲
用與無將同將不能使兵國不能馭將非止
費財翫寇之弊亦有不戢自焚之災自昔禍
亂之興何嘗不由於此今兩河淮西爲叛亂
之帥者獨四五凶人而巳尚恐其中或有傍
遭詿誤内蓄危疑蒼黃失圖勢不得止亦未
必皆是處心積慮果爲姦逆以僣帝稱王者
也況其餘衆蓋並脅從苟知全生豈願爲惡
若招攜以法悔禍以誠使來者必安安者必
久斯道積著人誰不懷縱有野心難馴臣知
其從化者必過半矣舞千苗格豈獨虚言假
使四五兇渠俱禀梟鴟之性其下同惡復有
十百相從是皆卒伍庸流闒茸下品其志好
不過聲色財貨之樂其材用不過蹴踘距踴
之能其約從締交則迭相侮詐以爲智謀其
御衆使人則例質妻孥以爲術數斯乃盗竊
偷安之伍非有姦雄特異之資以陛下英神
志期平壹君臣之勢不類逆順之理不侔形
勢之大小不倫師徒之衆寡不敵然尚曠歲
持久師老費財加筭不止於舟車徵卒殆窮
於閩濮笞肉捶骨呻吟里閭送父别夫號呼
道路杼軸巳甚興發巳殫而將帥者尚曰財
不足兵不多此微臣所以千慮百思而不悟
其理也未審陛下嘗徵其說察其由乎股肱
之臣日月獻納復爲陛下察其事乎臣愚無
知實所深惑遂乃過爲臆度輙肆討論以爲
剋敵之要在乎將得其人馭將之方在乎操
得其柄將非其人者兵雖衆不足恃操失其
柄者將雖材不爲用今以陛下效其明聖羣帥
畏威雖萬無此虞然亦不可不試省察也陛
下若謂臣此說蓋虚體耳不足徵焉臣請復
爲陛下效其明徵以實前說田悅唱亂之始
氣盛力全恒趙青齊迭爲脣齒陛下特詔馬
燧委之專征抱眞李芃聲勢相援于時士吏
畏法將帥感恩俱藴勝殘盡敵之誠未有爭
功邀利之釁故能累摧堅陣深抵窮巢元惡
幸脫於俘囚兇徒幾盡於鋒刃臣故曰剋敵
之要在乎將得其人馭將之方在乎操得其
柄此其明效也田悅旣敗力屈勢窮且皆離
心莫有固志乘我師勝捷之氣躡亡虜傷夷
之餘比於前功難易百倍旣而大軍遂駐遺
孽復安其後餽運日增師徒日益于兹再稔
竟不交鋒量兵力則前者寡而今者多議軍
資則前者薄而今者厚論氣勢則前者新集
而今者乘勝度攻具則前者草創而今者繕
完計兇黨則前者盛而今者殘揣敵情則前
者銳而今者挫然而勢因時變事與理乖當
易而反難當進而中止本末殊趣前後易方
順理之常必不如此臣故曰將非其人者兵
雖衆不足恃操失其柄者將雖材不爲用此
自昔必然之效但未審今兹事實得無近於
此乎在陛下熟察而亟救之耳固不在益兵
以生事加賦以殄人無紓目前之虞或興意
外之患人者邦之本也財者人之心也兵者
財之蠧也其心傷則其本傷其本傷則枝幹
顚瘁而根柢蹷拔矣惟陛下重愼之愍惜之
今師興三年可謂久矣稅及百物可謂繁矣
陛下爲之宵衣旰食可謂憂勤矣海内爲之
行賫居送可謂勞弊矣而寇亂有益翦滅無
期人搖不寧事變難測是以兵貴拙速不尚
巧遲速則乘機遲則生變此兵法深切之誡
往事明著之驗也夫投膠以變濁不如澄其
源而濁變之愈也揚湯以止沸不如絶其薪
而沸止之速也是以勞心於服遠者莫若修
近而其遠自來多方以救失者莫若改行而
其失自去若不靖於本而務救於末則救之
所爲乃禍之所起也修近之道改行之方易
於舉毛但在陛下然之與否耳儻或重難易
制姑務持危則當校禍患之重輕辯攻守之
緩急臣謂幽燕恒魏之寇勢緩而禍輕汝洛
滎汴之虞勢急而禍重緩者宜圖之以計今
失於屯戍太多急者宜備之以嚴今失於守
禦不足何以言其然也自胡羯稱亂首起葪
門中興巳來未暇芟蕩因其降將即而撫之
朝廷置河朔於度外殆三十年非一朝一夕
之所急也田悅累經覆敗氣沮勢羸偷全餘
生無復遠略武俊蕃種有勇無謀朱滔卒材
多疑少决皆受田悅誘䧟遂爲猖狂出師事
起無名衆情不附進退遑惑内外防虞所以
纔至魏郊遽又退歸巢穴意在自保勢無他
圖加以洪河太行禦其衝并汾洺潞壓其腹
雖欲放肆亦何能爲又此郡兇徒互相劫制
急則合力退則背憎是皆苟且之徒必無越
軼之患此臣所謂幽燕恒魏之寇勢緩而禍
輕希烈忍於傷殘果於吞噬據蔡許冨全之
地益鄧襄鹵獲之資意殊無猒兵且未衂東
寇則轉輸將阻北窺則都城或驚此臣所謂
汝洛滎汴之虞勢急而禍重代朔邠靈之騎
士自昔之精騎也上黨盟津之步卒當今之
練卒也悉此彊勁委之山東勢分於將多財
屈於兵廣以攻則曠歲不進以守則數倍有
餘各懷顧瞻遞欲推倚此臣所謂緩者宜圖
之以計今失於屯戍太多李勉以文吏之材
當浚郊奔突之會哥舒曜以烏合之衆扞襄
野犲狼之羣陛下雖連發禁軍以爲繼援累
勑諸鎮務使恊同睿旨殷憂人思自效但恐
本非素習令不適從奔鯨觸羅倉卒難制首
鼠應敵因循莫前此臣所謂急者宜備之以
嚴今失於守禦不足陛下若察其緩急審其
重輕使懷光帥師救襄城之圍李芃還鎮爲
東都之援汝洛旣固梁宋亦安是乃取有餘
救不足罷關右賦車籍馬之擾減山東飛芻
輓粟之勞無擾則禍亂不生息勞則物力可
濟非止排難於變切亦將防患於未然徵發
旣停守備且固足得徐觀事勢更選艮圖此
於紓亂解紛抑亦計之次也議者若曰河朔
羣盗尚未殱夷儻又減兵必更生患此蓋好
異不思之說耳臣請有以詰之前歲伐叛之
初唯馬燧抱眞李芃三帥而巳以攻必剋以
戰必彊是則力非不足明矣洎遲留不進乃
請益師於是選神策銳卒以繼之而李晟往
矣猶曰未足復請益師於是徵朔方全軍以
赴之而懷光往矣幾遣加半之戍竟無分寸
之功是則師不在衆又明矣然而可託以爲
解者必曰王師雖益賊黨亦增曩獨田悅寶
臣今兼朱滔武俊臣請再詰以塞其辭曩之
田悅寶臣皆蓄銳飬謀劇賊之方彊者也尋
而田悅喪敗寶臣殱夷雖復朱滔武俊加於
前亦有孝忠日知乘其後是則賊勢不滋於曩
日王師有溢於昔時又明矣曩以太原澤潞河
陽三將之衆當田悅朱滔武俊三寇之兵今
朱滔遁歸武俊退縮唯此田悅假息危城設
使我師悉歸彼亦纔能自守況留抱眞馬燧
足得觀釁討除是則減兵東征勢必無患又
明矣留之則彼爲冗食徙之則此得長城化
危爲安息費從省舉一而兼數利惟陛下圖
之謹奏
論關中事宜狀
右臣頃覽載籍每至理亂廢興之際必反覆
參考究其端由與理同道罔不興與亂同趣
罔不廢此理之常也其或措置不異安危則
殊此時之變也至於君人有大柄立國有大
權得之必彊失之必弱是則歷代不易百王
所同夫君人之柄在明其德威立國之權在
審其輕重德與威不可偏廢也輕與重不可
倒持也蓄威以昭德偏廢則危居重以馭輕
倒持則悖恃威則德喪於身取敗之道也失
重則輕移諸己啓禍之門也陛下天錫勇智
志期削平忿兹昏迷整旅奮伐海内震疊莫
敢寧居此誠英主撥亂拯物不得巳而用之
然威武四加非謂蓄矣所可兢兢保惜愼守
而不失者唯居重馭輕之權耳陛下又果於
成務急於應機竭國以奉軍傾中以資外倒
持之勢今又似焉臣是以疚心如狂不覺妄
發輒踰顧問之旨深測憂危之端此臣之愚
於自量而忠於事主之分也古人所謂愚夫
言之而明主擇之惟陛下幸留聽焉臣聞國家
之立也本大而末小是以能固又聞理天下
者若身之使臂臂之使指則小大適稱而不
悖焉身所以能使臂者身大於臂故也臂所
以能使指者臂大於指故也王畿者四方之
本也京邑者又王畿之本也其勢當令京邑
如身王畿如臂四方如指故用即不悖處則
不危斯乃居重馭輕天子之大權也非獨爲
御諸夏而巳抑又有鎮撫戎狄之術焉是以
前代之制轉天下租稅委之京師徙郡縣豪
傑處之陵邑選四方壯勇實之邊城其賦役
則輕近而重遠也其惠化則悅近以來遠也
太宗文皇帝旣定大業萬方底乂猶務戎備
不忘慮危列置府兵分隷禁衛大凡諸府八
百餘所而在關中者殆五百焉舉天下不敵
關中則居重馭輕之意明矣承平漸久武備
浸微雖府衛具存而卒乘罕習故禄山竊倒
持之柄乘外重之資一舉滔天兩京不守尚
頼經制頗存典刑彊本之意則忘緣邊之備
猶在加以諸牧有馬每州有糧故肅宗得以
爲資中復興運乾元之後大憝初夷繼有外
虞悉師東討邊備旣㢮禁戎亦空吐蕃乘虚
深入爲寇故先皇帝莫與爲禦避之東遊是
皆失居重馭輕之權忘深根固柢之慮内宼
則崤函失險外侵則汧渭爲戎于斯之時朝
市離析事變可慮須臾萬端雖有四方之師
寧救一朝之患陛下追想及此豈不爲之寒
心哉尚頼宗社威靈先皇仁聖攘却醜類再
安宸居城邑具全宫廟無霣此又非常之幸
振古所未聞焉足以見天意之於皇家保祐
深矣故示大儆將弘永圖陛下誠宜上副玄
心下察時變遠考前代成敗近鑒國朝盛衰
垂無疆之休建不拔之業今則勢可危慮又
甚於前伏惟聖謀巳有成筭愚臣未逹敢獻
所憂先皇帝還自陜郛懲艾往事稍益禁衛
漸修邊防是時關中有朔方涇原隴右三帥
以扞西戎河東有太原全軍以控北虜此四
軍者皆聲勢雄盛士馬精彊又徵諸道戍兵
每歲乘秋備塞尚不能保固封守遏其奔衝
京師戒嚴比比而有陛下嗣膺寶位威懾殊
鄰蠢兹昆夷猶肆毒蠚舉國來宼志吞㟭梁
貪冒旣深覆亡幾盡遂求通好少息交侵蓋
緣馬喪兵疲務以計謀相緩固非畏威懷德
必欲守信結和所以歷年優柔竟未堅定要
約息兵稍久育馬漸蕃必假小事忿爭因復
大肆侵掠張光晟又於振武誘殺羣胡自爾
巳來絶無虜使其爲嫌怨足可明徵借如吐
蕃實和迴紇無憾戎狄貪詐乃其常情苟有
便利可窺豈肯端然自守今朔方太原之衆
遠在山東神策六軍之兵繼出關外儻有賊
臣㗖宼黠虜窺邊伺隙乘虚微犯亭障此愚
臣所竊爲憂者也未審陛下其何禦之側聞
伐叛之初議者多易其事僉謂有征無戰役
不逾時計兵未甚多度費未甚廣於事爲無
擾於人爲不勞曾不料兵連禍拏變故難測
日引月長漸乖始圖故前志以兵爲凶器戰
爲危事至戒至愼不敢輕用之者蓋爲此也
當勝而反敗當安而倒危變亡而爲存化小
而成大在覆掌之間耳何可不畏而重之乎
近事甚明足以爲鑒往歲爲天下所患咸謂
除之則可致昇平者李正已李寶臣梁崇義
田悅是也往歲爲國家所信咸謂任之則可
除禍亂者朱滔李希烈是也旣而正已死李
納繼之寶臣死惟岳繼之崇義卒希烈叛惟
岳戮朱滔攜然則往歲之所患者四去其三
矣而患竟不衰往歲之所信者今則自叛矣
而又難保是知立國之安危在勢任事之濟
否在人勢苟安則異類同心也勢苟危則舟
中敵國也陛下豈可不追鑒往事惟新令圖
循偏廢之柄以靖人復倒持之權以固國而
乃孜孜汲汲極思勞神徇無巳之求望難必
之效其於爲人除害之意則巳至矣其爲宗
社自重之計恐未至焉自頃將帥徂征久未
盡敵苟以藉口則請濟師陛下乃爲之輟邊
軍缺環衛虚内廏之馬竭武庫之兵占將家
之子以益師賦私養之畜以增騎猶且未戰
則曰乏財陛下又爲之筭室廬貸商賈傾司
府之幣設請榷之科關輔之閒徵發已甚宫
苑之内備衛不全萬一將帥之中又如朱滔
希烈或負固邊壘誘致犲狼或竊發郊畿驚
犯城闕此亦愚臣所竊爲憂者也未審陛下
復何以備之以陛下聖德君臨率土欣戴非
常之慮豈所宜言然居安備危哲王是務以
言爲諱中主不行若備之巳嚴則言亦何害
儻忽而未備又安可勿言臣是以罄陳狂愚
無所諱避罔敢以中主不行之事有虞於聖
朝也惟陛下熟察之過防之且今之關中即
古者邦畿千里之地也王業根本於是在焉
秦嘗用之以傾諸侯漢嘗因之以定四海蓋
由憑山河之形勝宅田里之上腴弱則内保
一方當天下之半可以養力俟時也彊則外
制東夏據域中之大可以蓄威昭德也豪勇
之在關中者與籍於營衞不殊車乘之在關
中者與列於廐牧不殊財用之在關中者與
貯於帑藏不殊有急而須一朝可聚今執事
者先拔其本弃重取輕所謂倒持太阿授人
以柄議制置則彊幹弱枝之術反語綏懷則
悅近來遠之道乖求諸通方無適而可顧臣
庸懦竊爲陛下惜之往者不可追來者猶可
𥙷臣不勝懇懇憂國之至輒敢效其狂鄙以
備採擇之一端陛下儻俯照微誠過聽愚計
使李芃援東洛懷光救襄城希烈兇徒勢必
退衂則所遣神策六軍士馬及點召節將子
弟東行應援者悉可追還河北旣有馬燧抱
眞固亦無藉李晟亦令旋旆完復禁軍明勑
涇隴邠寧但令嚴備封守仍云更不徵發使
知各保安居又降德音勞徠畿甸具言京輦
之下百役殷繁且又萬方會同諸道朝奏䘏
勤懷遠理合優容其京城及畿縣所稅閒架
搉酒抽貫貸商點召等諸如此類一切停罷
則冀巳輸者弭怨見處者獲寧人心不搖邦
本自固禍亂無從而作朝廷由是益尊然後
可以度時宜施教令㢮張自我何有不從端
本整棼無易於此謹奏
唐陸宣公集卷第十一
