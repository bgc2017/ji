唐陸宣公集卷第十八中書奏議卷第二
論嶺南請於安南置市舶中使狀
論宣令除裴延齡度支使狀
論齊暎齊抗官狀
請減京東水運收腳價於緣邊州鎮儲蓄
軍糧事宜狀
論嶺南請於安南置市舶中使狀
嶺南節度經略使奏近日舶船多往安南市
易進奉事大實懼闕供臣今欲差判官就安
南收市望定一中使與臣使司同勾當庶免
隱欺希顔奉宣聖旨宜依者遠國商販惟利
是求綏之斯來擾之則去廣州地當要會俗
號殷繁交易之徒素所奔湊今忽舍近而趨
遠棄中而就偏若非侵刻過深則必招懷失
所曾無内訟之意更興出位之思玉毁櫝中
是將誰咎珠飛境外安可復追書曰不貴遠
物則遠人格今旣徇欲如此宜其殊俗不歸
况又將蕩上心請降中使示貪風於天下延
賄道於朝廷黷污清時虧損聖化法宜當責
事固難依且嶺南安南莫非王土中使外使
悉是王臣若緣軍國所須皆有令式恆制人
思奉職孰敢闕供豈必信嶺南而絶安南重
中使以輕外使殊失推誠之體又傷賤貨之
風望押不出
論宣令除裴延齡度支使狀
右緣班宏喪亡臣今日面取進止今當此選
總有四人杜佑盧徵李衡李巽並曾掌判財
賦各有績用可稱資望人才亦堪奬任聖旨
以淮南未可移動盧徵又近改官令臣擇一
人與江西追取李衡者臣以支計之司當今
所切常須銜制黠吏不可斯須闕人待追李
衡數月方到或恐綱條弛紊錢物隱欺李巽
近追到城請授給事中且令權判若處理稱
職便除戶部侍郎如材不相當則待李衡到
別商量處分旣免曠廢於事又得閱試其能
兩人之中必有可取陛下累稱穩便許依所
奏施行臣又退更詳思以為無易於此希顔
適宣進止李巽知度支恐未相當且空與給
事中朕更思量司農少卿裴延齡甚公清有
才宜令判度支便進擬狀來其李衡亦從追
取者伏以周制六官實司理本冡宰制國用
量入為出司徒掌邦賦敷教恤人今之度支
兼此二柄凖平萬貨均節百司有無懋遷豐
敗相補利害關黎元之性命費省繫財物之
盈虚加以饋餉邊軍資給禁旅刻希則生患
寬假則容姦若非其人不可輕授裴延齡僻
戾而好動躁妄而多言遂非不悛堅偽無恥
豈獨有識深鄙兼為流俗所嗤頃列班行已
塵清貫更居要重必斁大猷是將取笑四方
貽殃兆庶尸祿之責固宜及於微臣知人之
明亦恐傷於聖鑒伏願重循前議俯察愚誠
更於四人之中選擇取其尤者庶諧僉屬不
紊朝經廷齡妄誕小人任之交駭物聽臣雖
熟知不可猶慮所見未周趙憬眼疾漸瘳後
日即合假滿待其朝謁乞更參詳去邪勿疑
天下幸甚謹奏
論齊暎齊抗官狀
右希顏奉宣進止卿等所進齊暎替李衡緣
江南與湖南接近齊暎齊抗旣是壹家同任
方面事非穩便宜別商量者齊暎齊抗同姓
別房旣非五服之親則與衆人無異聖朝推
誠致理未嘗先事示疑曩之李臯李兼鄰接
方鎮今之韓潭全義密邇軍城此例甚多無
足為慮但以中朝要職常苦乏人至如暎抗
良才並當臺閣妙選臣等先請授暎禮部聖
旨令且向外商量儻許移鎮江西亦是漸加
恩奬齊抗文學足用精敏罕儔掖垣之駮議
司言南宫之掌賦承轄俾居其任皆謂當才
若蒙追赴闕廷試加顧問察言稽行必有可
觀可否之宜伏候進止
請減京東水運收腳價於㳂邊州鎮儲
蓄軍糧事宜狀
右臣伏見陛下每垂睿心經略邊境增築城
壘加置戍兵至於春秋衣裝歲時宴犒先後
遲速悉由宸衷其為憂勤可謂至矣其為資
費亦以多矣蓋以安人固國不憚煩勞此誠
愼慮之深者也然於儲蓄大計則未降意良
圖但任有司隨月供應近歲蕃戎小息年穀
屢登所支軍糧猶有匱乏邊書告闕相繼于
朝儻遇水旱為災粟糴翔貴凶醜匪茹寇擾
淹時或負輓力殫或饋餉路絶則戍兵雖衆
不足恃城壘雖固不克居是使積年完聚之
勞適資一夕潰敗之辱此乃理有必至而事
無幸濟者也臣竊爲陛下惜之軍志曰雖有
石城十仞湯池百步無粟不能守也故晁錯
論安邊之策要在積穀充國建破羌之議先
務屯田歷代制禦四夷實爲國之大事勇者
奮其力智者貢其謀攻守異宜盛衰殊勢柔
服而不勞師旅者則常聞之矣屯師而不務
農食者未嘗有焉今陛下廣徵甲兵分守城
鎮除所在營田税畝自供之外仰給於度支
者尚八九萬人千里饋糧涉履艱險運米一
斛達于邊軍遠或費錢五六千近者猶過其
半犯雪霜皸瘃之苦冒豺狼剽掠之虞四時
之間無日休息傾財用而竭物力猶苦日給
之不充其餘儲蓄以備非常固亦絶意而不
暇思也夫屯兵守土以備寇戎至而無糧守
必不固矣遇寇不守則如勿屯平居有殘人
耗國之煩臨難有啟敵納侮之禍所養非所
用所失非所虞以為制備之規臣竊謂疎矣
頃者吐蕃尚結贊率其醜類越軼封疆朔方
五源相繼淪䧟雖由將帥不武亦因匱乏得
詞其事未遥足為深戒昧理而好諛者必曰
當結贊入寇之日遇賊泚作亂之餘戍卒未
多邊農尚寡今則甲兵大備稼穡屢豐比於
曩時勢不同等臣請復陳近效以質浮詞今
年夏初寇犯靈武禦則寡力守則乏糧告急
求哀匪朝伊夕有司為之請罪陛下為之軫
憂遽擇使臣奔波督運積財以資用高價以
招人賴蕃戎自旋糧道獲濟封略不壞固非
成謀然則寍夏覆而靈武全惟在幸與不幸
之間耳是皆無不拔之勢有可駭之危其為
規制之方所謂同歸於失矣議者是當今而
非旣往豈不曰昧理而好諛乎今戍卒之加
於往時臣固知之矣今邊農之廣於往歲臣
亦知之矣其所謂歸於失者在於措置乖當
蓄歛乖宜利之所生害亦隨至故也陛下忿
蕃醜之暴掠懲邊鎮之空虚繕甲益兵庇人
保境此誠雄武之英志覆育之仁心刷憤恥
而揚威聲海内咸望有必攻之期矣旣而統
師無律制事失權戍卒不隷於守臣守臣不
總於元帥至有一城之將一旅之兵各降中
使監臨皆承別詔委任分鎮亘千里之地莫
相率從緣邊列十萬之師不設謀主每至犬
羊犯境方馳書奏取裁行李往來動踰旬日
比蒙徵發救援寇巳獲勝罷歸小則蹂藉麥
禾大則驅掠人畜是乃益兵甲而費財用竟
何補侵軼之患哉夫將貴專謀軍尚氣勢訓
齊由乎紀律制勝在於機權是以兵法有分
閫之詞有合拳之喻有進退如一之令有便
宜從事之規故能動作協變通制備垂永久
出則同力居則同心患難相交急疾相赴兵
之奉將若四支之衛頭目將之守境若一家
之保室廬然後可以扞寇讎護甿庶蕃畜牧
闢田疇天子惟務擇人而任之則高枕無虞
矣吐蕃之比於中國衆寡不敵工拙不侔然
而彼攻有餘我守不足蓋彼之號令由將而
我之節制在朝彼之兵衆合并而我之部分
離析夫部分離析則紀律不一而氣勢不全
節制在朝則謀議多端而機(權多)失臣故曰措
置乖當此之謂乎陛下頃以邊兵衆多轉餽
勞費設就軍和糴之法以省運制與人加倍
之價以勸農此令初行人皆悦慕争趨厚利
不憚作勞耕稼日滋粟麥歲賤向使有司識
重輕之術弘久遠之謀守之有恒施之有制
謹視豐耗善計收積菽麥必歸於公廩布帛
悉入於農夫其或有力而無資願居而靡措
貸其種食假以犂牛自然戍卒忘歸貧人樂
徙可以足食可以實邊無屯田課責之勞而
儲蓄自廣無徵役踐更之擾而守備益嚴果
能用之足謂長算旣而有司隘吝不克將順
忘國家制備之謀行市道苟且之意當稔而
願糴者則務裁其價不時斂藏遇災而艱食
者則莫揆乏糧抑使收糴遂使豪家貪吏反
操利權賤取於人以俟公私之乏困乘時所
急十倍其贏又有勢要近親羇遊之士或託
附邊將或依倚職司委賤糴於軍城取高價
於京邑坐致厚利實繁有徒欲勸農而農不
獲饒欲省費而費又愈甚復以制事無法示
人不誠每至和糴之時多支絺紵充直窮邊
寒沍不任衣裘絶野蕭條無所貨鬻且又虚
張估價不務準平高下隨喜怒之心精麤在
胥吏之手旣無信義率下下亦以偽應之度
支物估轉高軍郡穀價轉貴遞行欺罔不顧
憲章互相制持莫可禁止度支以苟售滯貨
為功利而不察邊食之盈虚軍司以所得加
價為羡餘而不恤農人之勤苦雖設巡院使
相監臨旣失綱條轉成囊槖至有空申簿帳
偽指囷倉計其數則億萬有餘考其實則百
十不足巡院巧誣於會府會府承詐以上聞
幸逢有年復遇無事吞聲補舊引曰偷安若
遇歲儉兵興則必立至危迫靈武之事足為
明徵臣故曰蓄斂乖宜此之謂也邊之大事
在食與兵今食則無儲兵則乏帥謂之有備
其可得乎近者沿邊諸州頻歲大稔穀糴豐
賤殊異往時此乃天贊國家永固封略之時
也而尚日不暇給曾無遠圖軍府有歉食之
詞穡人有悔耕之意天贊而不愛其利農傷
而不恤其窮及凶災流行橎植墮廢雖復悔
恨事何可追臣是以屢屢塵煩所惜在此頃
請擇人充使委之平糴務農陛下以理貴因
循未賜允許又請乘時豐稔邊城加貯軍糧
有司以經費無餘其事復寢臣謬當任使待
罪樞衡雖神武之謀不資獻納而職司之分
敢忘憂虞夙夜疾心䀌如焚灼輒復效其鄙
薄庶或裨補萬分不勞人不變法不加賦税
不費官錢不廢耳目之娱不節浮冗之用惟
於漕運一事稍權輕重所宜請爲陛下致邊
軍十萬人一年之糧以爲艱急之備陛下誠
能聽臣愚計不受沮傷百日之間收貯總畢
轉運常行之務旣無失於舊規太倉歲入之
儲亦不闕其恒數圖慮至熟更無所妨謹具
揚榷上陳惟陛下留意省察舊制以關中王
者所都萬方輻輳人殷地狹不足相資加以
六師糗糧百官祿廪邦畿之税給用不充所
以控引東方歲運租米冒淮湖風浪之弊泝
河渭湍險之艱所費至多所濟蓋寡習聞見
而不達時宜者則曰國之大事不計費損故
承前有用一斗錢運一斗米之言雖知勞煩
不可廢也習近利而不防遠患者則曰每至
秋成之時但令畿内和糴旣易集事又足勸
農何必轉輸徒耗財賦臣以兩家之論互有
短長各申偏執之懷俱昧變通之術其於事
理可得粗言夫聚人以財而人命在食將制
國用須權輕重食不足而財有餘則弛於積
財而務實倉廩食有餘而財不足則緩於積
食而嗇用貨泉若國家理安錢穀俱富烝黎
蕃息力役靡施然後恒操羡財益廣漕運雖
有厚費適資貧人三者不失其時之所宜則
輕重中權而國用有制矣開元天寶之際承
平日久財力阜殷祿食所頒給用亦廣所以
不計糜耗廣贍軍儲至使流俗過言有用一
斗錢運一斗米之說然且散有餘而備所乏
雖費何害焉斯所謂操羡財以廣漕運者也
貞元之始巨盗初平太倉無兼月之儲關輔
遇連年之旱而有司奏停水運務省腳錢至
使郊畿之間煙火殆絶都市之内餒殍相望
斯所謂覩近利而不防遠患者也近歲關輔
之地年穀屢登數減百姓税錢許其折納粟
麥公儲委積足給數年田農之家猶困穀賤
今夏江淮水潦漂損田苗比於常時米貴加
倍甿庶匱乏流庸頗多關輔以穀賤傷農宜
加價糴穀以勸稼穡江淮以穀貴民困宜減
價糶米以救凶災今宜糴之處則無錢宜糶
之處則無米而又運彼所乏益此所餘斯所
謂習見聞而不達時宜者也今淮南諸州米
每斗當錢一百五十文從淮南轉運至東渭
橋每斗船腳又約用錢二百文計運米一斗
總當錢三百五十文其米旣糙且陳尤為京
邑所賤今據市司月估每斗只糶得錢三十
七文而巳耗其九而存其一餒彼人而傷此
農制事若斯可謂深失矣頃者每年從江西
湖南浙東浙西淮南等道都運米一百一十
萬石送至河陰其中減四十萬石留貯河陰
倉餘七十萬石送至陜州又減三十萬石留
貯太原倉惟餘四十萬石送赴渭橋輸納臣
詳問河陰太原等倉留貯之意蓋因往年蟲
旱關輔荐饑當崔造作相之初懲元琇罷運
之失遂請每年轉漕米一百萬石以贍京師
比至中塗力殫歲盡所以節級停減分貯諸
倉每至春水初通江淮所般未到便取此米
入運免令停滯舟船江淮新米至倉還復留
納填數輪環貯運頗亦協宜不必每歲加般
以增不急之費所司但遵舊例曾不詳究源
由邇來七年積數滋廣臣近勘河隂太原等
倉見米猶有三百二十餘萬石河陰一縣所
貯尤多倉廪充盈隨便露積舊者未盡新者
轉加歲月漸深耗損增甚縱絶江淮輸轉且
運此米入關七八年間計猶未盡況江淮轉
輸般次不停但恐過多不慮有闕今歲關中
之地百穀豐成京尹及諸縣令頻以此事為
言憂在京米粟大賤請廣和糴以救農人臣
今計料所糴多少皆云可至百餘萬石又今
量定所糴估價通計諸縣貴賤并顧船車般
至太倉穀價約四十有餘米價約七十以下
此則一年和糴之數足當轉運二年一斗轉
運之資足以和糴五斗比較即時利害運務
且合悉停臣竊慮運務若停則舟船無用舟
船無用則壞爛莫修儻遇凶災復須轉漕臨
時鳩集理必淹遲夫立法裁規久必生弊經
略之念始慮貴周不以積習害機宜不以近
利隳永制不貴功於當代不流患於他時慮
遠防微是其均濟臣今所獻庶近於斯減所
運之數以實邊儲存轉運之務以備時要其
於詳審必免貽憂舊例從江淮諸道運米一
百一十萬石至河陰來年請停八十萬石運
三十萬石舊例從河陰運米七十萬石至太
原倉來年請停五十萬石運二十萬石舊例
從太原倉運米四十萬石至東渭橋來年請
停二十萬石運二十萬石其江淮所停運米
八十萬石請委轉運使於遭水州縣每斗八
十價出糶計以糙米與細米分數相接之外
每斗猶減時價五十文以救貧乏計得錢六
十四萬貫文節級所減運腳計得六十九萬
貫都合得錢一百三十三萬貫數内請支二
十萬貫付京兆府令於京城内及東渭橋開
場和糴米二十萬石每斗與錢一百文計加
時估價三十巳上用利農人其米便送東渭
橋及太原倉收貯充填每年轉漕四十萬石
之數並足餘尚有錢一百一十三萬貫文以
供邊鎮和糴臣巳令度支巡院勘問諸軍州
米粟時價兼與當管長吏商量令計見墾之
田約定所糴之數得鳳翔涇隴邠寍慶鄜坊
丹延夏綏銀靈鹽振武等道良原長武平涼
等城報除度支旋糴供軍之外別擬儲備者
計可糴得粟一百三十五萬石其臨邊州縣
各於當處時價之外更加一倍其次每十分
加七分又其次每十分加五分通計一百三
十五萬石當錢一百二萬六千貫文猶合剩
錢十萬四千貫留充來年和糴所餘江淮糴
米及減運米腳錢請並委轉運使便折市綾
絹絁綿四色即作船般送赴上都邊地早寒
斂藏向畢若待此錢送到即恐收糴過時請
且貸戶部別庫物充用本色續到便令折填
其所貸戶部別庫物亦取綾絹絁綿四色並
依平估價務利農人仍取度支官畜及車均
融般送請各委當道節度及當城兵馬使與
監軍中使并度支和糴巡院官同受領便計
會和糴各量人戶墾田多少先付價直立限
納粟不願糴者亦勿彊徵其有納米者每米
六升折粟一斗應所糴得米粟亦委此三官
同檢覆分於當管城堡之内揀擇高燥牢固
倉窖等收納封閉仍以貯備軍糧為名非緣
城守絶糧及承別敕處分並不得輒有支用
待收糴畢具所糴數并收貯處所聞奏并報
中書門下總計貯備粟一百三十五萬石是
十一萬二千五百人一年之糧來秋若遇順
成又可更致百餘萬石邊蓄旣富邊備自修
以討則有齎以守則可久以加兵則不憂所
至乏食以斂糴則不為貪將所邀恢疆保境
者得以遂其謀蹙國跳軍者無所辭其罪是
乃立武之根柢安邊之本源守土庇人莫急
於此傾公藏而發私積猶當悉力以務之況
今不擾一人無廢百事但於常用之内收其
枉費之資百萬贏糧坐實邊鄙又有勸農賑
乏之利存乎其間此蓋天錫陛下攘戎狄而
安國家之時不可失也陛下誠能過聽愚計
先聚軍儲愼擇良圖更貞師律蠢爾凶醜自
當畏威縱迷&KR0833;塞之心必無猾夏之慮伏惟
少留睿思詳省而明斷之其所停減運腳臣
巳與本司審細計料并邊鎮分配和糴數及
米粟估價等數各得别狀條件分析謹同封
進聽進止
唐陸宣公集卷第十八
