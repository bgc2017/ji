唐陸宣公集卷第十九中書奏議卷第三
論緣邊守備事宜狀
商量處置竇參事體狀
奏議竇參等官狀
請不簿錄竇參莊宅狀
論緣邊守備事宜狀
右臣歷覽前代史書皆謂鎮撫四夷宰相之
任不揆闇劣屢敢上言誠以備邊禦戎國家
之重事理兵足食備禦之大經兵不理則無
可用之師食不足則無可固之地理兵在制
置得所足食在斂導有方陛下幸聽愚言先
務積穀人無加賦官不費財坐致邊儲數逾
百萬諸鎮收糴今巳向終分貯軍城用防艱
急縱有寇戎之患必無乏絶之憂守此成規
以爲永制恒收冗費益贍邊農則更經二年
可積十萬人三歲之糧矣足食之原粗立理
兵之術未精敢試籌量庶備採擇伏以戎狄
爲患自古有之其於制禦之方得失之論備
存史籍可得而言大抵尊即序者則曰非德
無以化要荒曾莫知威不立則德不能馴也
樂武威者則曰非兵無以服凶獷曾莫知德
不脩則兵不可恃也務和親者則曰要結可
以睦鄰好曾莫知我結之而彼復觧之也美
長城者則曰設險可以固邦國而扞寇讎曾
莫知力不足而人不堪則險之不能恃城之
不能有也尚薄伐者則曰驅遏可以禁侵暴
而省征徭曾莫知兵不銳壘不完則遏之不
能勝驅之不能去也議邊之要略盡於斯雖
互相譏評然各有偏駮聽一家之說則理例
可徵考歷代所行則成敗異效是由執常理
以御其不常之勢徇所見而昧於所遇之時
夫中夏有盛衰夷狄有彊弱事機有利害措
置有安危故無必定之規亦無長勝之法夏
后以序戎而聖化茂古公以避狄而王業興
周城朔方而玁狁攘秦築臨洮而宗社覆漢
武討匈奴而貽悔太宗征突厥而致安文景
約和親而不能彌患於當年宣元弘撫納而
足以保寍於累葉蓋以中夏之盛衰異勢夷
狄之彊弱異時事機之利害異情措置之安
危異便知其事而不度其時則敗附其時而
不失其稱則成形變不同胡可專一夫以中
國彊盛夷狄衰微而能屈膝稱臣歸心受制
拒之則阻其嚮化滅之則類於殺降安得不
存而撫之即而序之也又如中國彊盛夷狄
衰微而尚棄信忤盟蔑恩肆毒諭之不變責
之不懲安得不取亂推亡息人固境也其有
遇中國喪亂之弊當夷狄彊盛之時圖之則
彼釁未萌禦之則我力不足安得不卑詞降
禮約好通和㗖之以利以引其懽心結之以
親以紓其交禍縱不必信且無大侵雖非禦
戎之善經蓋時事亦有不得巳而然也儻或
夷夏之勢彊弱適同撫之不寍威之不靖力
足以自保勢不足以出攻安得不設險以
固軍訓師以待寇來則薄伐以遏其深入去
則攘斥而戒於遠追雖非安邊之令圖蓋勢
力亦有不得巳而然也故夏之即序周之于
攘太宗之翦亂皆乘其時而善用其勢者也
古公之避狄文景之和親神堯之降禮皆順
其時而不失其稱者也秦皇之長城漢武之
窮討皆知其事而不度其時者也向若遇孔
熾之勢行即序之方則見侮而不從矣乘可
取之資懷畏避之志則失機而養寇矣有攘
却之力用和親之謀則示弱而勞費矣當降
屈之時務翦伐之略則召禍而危殆矣故曰
知其事而不度其時則敗附其時而不失其
稱則成是無必定之規亦無長勝之法得失
著效不其然歟至於察安危之大情計成敗
之大數百代之不變易者蓋有之矣其要在
於失人肆慾則必蹷任人從衆則必全此乃
古今所同而物理之所一也國家自禄山構
亂肅宗中興撤邊備以靖中邦借外威以寍
内難於是吐蕃乘釁吞噬無厭迴紇矜功馮
凌亦甚中國不遑振旅四十餘年使傷耗遺
甿竭力𧖟織西輸賄幣北償馬資尚不足塞
其煩言滿其驕志復又遠徵士馬列戍疆陲
猶不能遏其奔衝止其侵侮小入則驅略黎
庶深入則震驚邦畿時有議安邊之策者多
務於所難而忽於所易勉於所短而略於所
長遂使所易所長者行之而其要不精所難
所短者圖之而其功靡就憂患未彌職斯之
由夫制敵行師必量事勢勢有難易事有後
先力大而敵脆則先其所難是謂奪人之心
暫勞而久逸者也力寡而敵堅則先其所易
是謂固國之本觀釁而後動者也頃屬多故
人勞未瘳而欲廣發師徒深踐寇境復其侵
地攻其堅城前有勝負未必之虞後有餽運
不繼之患儻或撓敗適所以啟戎心而挫國
威以此爲安邊之謀可謂不量事勢而務於
所難矣天之授者有分事撫全功地之産者
有物宜無兼利是以五方之俗長短各殊長
者不可踰短者不可企勉所短而校其所長
必殆用所長而乘其所短必安強者乃以水
草爲邑居以射獵供飲茹多馬而尤便馳突
輕生而不恥敗亡此戎狄之所長也戎狄之
所長乃中國之所短而欲益兵蒐乘角力争
驅交鋒原野之閒決命尋常之内以此爲禦
寇之術可謂勉所短而校其所長矣務所難
勉所短勞費百倍終於無成雖果成之不挫
則廢豈不以越天授而違地産虧時勢以反
物宜者哉將欲去危就安息費從省在於愼
守所易精用所長而巳若乃擇將吏以撫寍
衆庶脩紀律以訓齊師徒耀德以佐威能邇
以柔遠禁侵掠之暴以彰吾信抑攻取之議
以安戎心彼求和則善待而勿與結盟彼為
寇則嚴備而不務報復此當今之所易也賤
力而貴智惡殺而好生輕利而重人忍小以
全大安其居而後動俟其時而後行是以修
封疆守要害壍蹊隧壘軍營謹禁防明斥堠
務農以足食練卒以蓄威非萬全不謀非百
尅不鬭寇小至則張聲勢以遏其入寇大至
則謀其大以邀其歸據險以乘之多方以悞
之使其勇無所加衆無所用掠則靡獲攻則
不能進有腹背受敵之虞退有首尾難救之
患所謂乘其弊不戰而屈人之兵此中國之
所長也我之所長乃戎狄之所短我之所易
乃戎狄之所難以長制短則用力寡而見功
多以易敵難則財不匱而事速就舍此不務
而反為所乘斯謂倒持戈矛以鐏授寇者也
今則皆務之矣然則封守未固寇戎未懲者
其病在於謀無定用衆無適從所任不必才
才者不必任所聞不必實實者不必聞所信
不必誠誠者不必信所行不必當當者未必
行故令措置乖方課責虧度財匱於兵衆力
分於將多怨生於不均機失於遥制臣請為
陛下粗陳六者之失惟明主愼聽而熟察之
臣聞工欲善其事必先利其器武欲勝其敵
必先練其兵練兵之中所用復異用之於救
急則權以紓難用之於暫敵則緩以應機故
事有便宜而不拘常制謀有奇詭而不徇衆
情進退死生惟將所命此所謂攻討之兵也
用之於屯戍則事資可久勢異從權非物理
所愜不寍非人情所欲不固夫人情者利焉
則勸習焉則安保親戚則樂生顧家業則忘
死故可以理術馭不可以法制驅此所謂鎮
守之兵也夫欲備封疆禦戎狄非一朝一夕
之事固當選鎮守之兵以置焉古之善選置
者必量其性習辨其土宜察其技能知其欲
惡用其力而不違其性齊其俗而不易其宜
引其善而不責其所不能禁其非而不處其
所不欲而又類其部伍安其室家然後能使
之樂其居定其志奮其氣勢結其恩情撫之
以惠則感而不驕臨之以威則肅而不怨靡
督課而人自爲用㢮禁防而衆自不㩦故出
則足兵居則足食守則固戰則彊其術無他
便於人情而已矣今者散徵士卒分戍邊陲
更代往來以爲守備是則不量性習不便土
宜邀其所不能彊其所不欲求廣其數而不
考其用將致其力而不察其情斯可以爲羽
衛之儀而無益於備禦之實也何者窮邊之
地千里蕭條寒風裂膚驚沙慘目與豺狼爲
鄰伍以戰鬭為嬉遊晝則荷戈而耕夜則倚
烽而覘日有剽害之慮永無休暇之娛地惡
人勤於斯為甚自非生於其域習於其風幼
而覩焉長而安焉不見樂土而不遷焉則罕
能寍其居而狎其敵也關東之壤百物阜殷
從軍之徒尤被優養慣於温飽狎於歡康比
諸邊隅若異天地聞絶塞荒陬之苦則辛酸
動容聆彊蕃勁虜之名則懾駭奪氣而乃使
之去親族舍園廬甘其所辛酸抗其所懾駭
將冀為用不亦疎乎矧又有休代之期無統
帥之馭資奉若驕子姑息如倩人進不邀之
以成功退不處之以嚴憲其來也咸負德色
其止也莫有固心屈指計歸張頤待飼僥倖
者猶患還期之賒緩恒念戎醜之充斥王師
挫傷則將乘其亂離布路東潰情志且爾得
之奚為平居則殫耗資儲以奉浮冗之衆臨
難則投棄城鎮以摇遠近之心其弊豈惟無
益哉固亦將有所撓也復有抵犯刑禁謫徙
軍城意欲增戶實邊兼令展效自贖既是無
良之類且加懷土之情思亂幸災又甚戍卒
適足煩於防衛諒無望於功庸雖前代時或
行之固非良算之可遵者也復有擁旄之帥
身不臨邊但分偏師俾守疆場大抵軍中壯
銳元戎例選自隨委其疲羸乃配諸鎮節將
旣居内地精兵祗備紀綱遂令守要禦衝恒
在寡弱之卒寇戎每至力勢不支入壘者纔
足閉關在野者悉遭劫執恣其芟蹂盡其搜
歐比及都府聞知虜巳尅獲旋返且安邊之
本所切在兵理兵若斯可謂措置乖方矣夫
賞以存勸罰以示懲勸以懋有庸懲以威不
恪故賞罰之於馭衆也猶繩墨之於曲直權
衡之於重輕䡚軏之所以行車銜勒之所以
服馬也馭衆而不用賞罰則善惡相混而能
否莫殊用之而不當功過則姦妄寵榮而忠
實擯抑夫如是聰明可衒律度無章則用
與不用其弊一也自頃權移於下柄失於朝
將之號令旣鮮克行之於軍國之典常又不
能施之於將務相遵養苟度歲時欲賞一有
功翻慮無功者反側欲罰一有罪復慮同惡
者憂虞罪以隱忍而不彰功以嫌疑而不賞
姑息之道乃至於斯故使忘身效節者獲誚
於等夷率衆先登者取怨於士卒僨軍蹙國
者不懷於愧畏緩救失期者自以為智能褒
貶旣闕而不行稱毀復紛然相亂人雖欲善
誰為言之况又公忠者直已而不求於人反
罹困厄敗撓者行私而苟媚於衆例獲優崇
此義士所以痛心勇夫所以解體也又有遇
敵而所守不固陳謀而其效靡成將帥則以
資糧不足為詞有司復以供給無闕為解既
相執證理合辨明朝廷每為含糊未嘗窮究
曲直措理者含聲而靡訴誣善者罔上而不
慙馭將若斯可謂課責虧度矣課責虧度措
置乖方將不得竭其才卒不得盡其力屯集
雖衆戰陣莫前虜每越境横行若涉無人之
地遞相推倚無敢誰何虚張賊勢上聞則曰
兵少不敵朝廷莫之省察惟務徵發益師無
禆備禦之功重增供億之弊閭井日耗徵求
曰繁以編戶傾家破産之資兼有司榷鹽税
酒之利總其所入半以事邊制用若斯可謂
財匱於兵衆矣今四夷之最彊盛為中國甚
患者莫大於土蕃舉國勝兵之徒纔當中國
十數大郡而巳其於内虞外備亦與中國不
殊所能寇邊數則蓋寡且又器非犀利甲不
堅完識迷韜鈐藝乏趫敏動則中國懼其衆
而不敢抗静則中國憚其彊而不敢侵厥理
何哉良以中國之節制多門蕃醜之統帥專
一故也夫統帥專一則人心不分人心不分
則號令不貳號令不貳則進退可齊進退可
齊則疾徐如意疾徐如意則機會靡愆機會
靡愆則氣勢自壯斯乃以少為衆以弱為彊
變化翕闢在於反掌之内是由臂之使指心
之制形若所任得人則何敵之有夫節制多
門則人心不一人心不一則號令不行號令
不行則進退難必進退難必則疾徐失宜疾
徐失宜則機會不及機會不及則氣勢自衰
斯乃勇廢為尫衆散為弱逗撓離析兆乎戰
陣之前是猶一國三公十羊九牧欲令齊肅
其可得乎開元天寶之間控禦西北兩蕃惟
朔方河西隴右三節度而巳猶慮權分勢散
或使兼而領之中興巳來未遑外討僑隷四
鎮於安定權附隴右於扶風所當西北兩蕃
亦朔方涇原隴右河東四節度而巳關東戍
卒至則屬焉雖委任未盡得人而措置尚存
典制自頃逆泚誘涇原之衆叛懷光汙朔方
之軍割裂誅鋤所餘無幾而又分朔方之地
建牙擁節者凡三使焉其餘鎮軍數且四十
皆承特詔委寄各降中貴監臨人得抗衡莫
相稟屬每俟邊書告急方令計會用兵既無
軍法下臨惟以客禮相待是乃從容拯溺揖
讓救焚冀無阽危固亦難矣夫兵以氣勢為
用者也氣聚則盛散則消勢合則威析則弱
今之邊備勢弱氣消建軍若斯可謂力分於
將多矣理戎之要最在軍齊故軍法無貴賤
之差軍實無多少之異是將所以同其志而
盡其力也如或誘其志意勉其藝能則當閱
其材程其勇校其勞逸度其安危明申練覈
優劣之科以為衣食等級之制使能者企及
否者息心雖有厚薄之殊而無觖望之釁蓋
所謂日省月試餼廪稱事如權量之無情於
物萬人莫不安其分而服其平也今者窮邊
之地長鎮之兵皆百戰傷夷之餘終年勤苦
之劇角其所能則練習度其所處則孤危考
其服役則勞察其臨敵則勇然衣糧所給惟
止當身例為妻子所分常有凍餒之色而關
東戍卒歲月踐更不安危城不習戎備怯於
應敵懈於服勞然衣糧所頒厚踰數等繼以
茶藥之饋益以蔬醬之資豐約相形懸絶斯
甚又有素非禁旅本是邊軍將校詭為媚詞
因請遥&KR0674;神策不離舊所惟改虚名其於廩
賜之饒遂有三倍之益此則儔類所以忿恨
忠良所以憂嗟疲人所以流亡經費所以褊
匱夫事業未異而給養有殊人情不能甘也
況乎矯侫行而廩賜厚績藝劣而衣食優苟
未忘懷孰能無愠不為戎首則巳可嘉而欲
使其協力同心以攘寇難雖有韓白孫吳之
將臣知其必不能焉養士若斯可謂怨生於
不均矣凡欲選任將帥必先考察行能然後
指以所授之方語以所委之事令其自揣可
否自陳規模須某色甲兵藉某人參佐要若
干士馬用若干資糧某處置營某時成績始
終要領悉俾經綸於是觀其計謀校其聲實
若謂材無足取言不可行則當退之於初不
宜貽慮於其後也若謂志氣足任方略可施
則當要之於終不宜掣肘於其間也夫如是
則疑者不使使者不疑勞神於選才端拱於
委任旣委其事旣足其求然後可以覈其否
臧行其賞罰受其賞者不以爲濫當其罰者
無得而詞付授之柄既專苟且之心自息是
以古之遣將帥者君親推轂而命之曰自閫
以外將軍裁之又賜鈇鉞示令專斷故軍容
不入國國容不入軍將在軍君令有所不受
誠謂機宜不可以遠決號令不可以兩從未
有委任不專而望其尅敵成功者也自頃邊
軍去就裁斷多出宸衷選置戎臣先求易制
多其部以分其力輕其任以弱其心雖有所
懲亦有所失遂令分閫責成之義廢死綏任
咎之志衰一則聽命二亦聽命爽於軍情亦
聽命乖於事宜亦聽命若所置將帥必取於
承順無違則如斯可矣若有意乎平凶靖難
則不可也夫兩疆相接兩軍相持事機之來
間不容息蓄謀而俟猶恐失之臨時始謀固
巳疎矣况乎千里之遠九重之深陳述之難
明聽覽之不一欲其事無遺策雖聖者亦有
所不能焉設使謀慮能周其如權變無及戎
虜馳突迅如風飈驛書上聞旬月方報守土
者以兵寡不敢抗敵分鎮者以無詔不肯出
師逗留之間寇巳奔逼託於救援未至各且
閉壘自全牧馬屯牛鞠為椎剽嗇夫樵婦罄
作俘囚雖詔諸鎮發兵惟以虚聲應援互相
瞻顧莫敢遮邀賊既縱掠退歸此乃陳功告
捷其敗喪則減百而為一其捃獲則張百而
成千將帥既幸於總制在朝不憂罪累陛下
又以為大權由巳不究事情用師若斯可謂
機失於遥制矣理兵而措置乖方馭將而賞
罰虧度制用而財匱建軍而力分養士而怨
生用師而機失此六者疆埸之蟊賊軍旅之
膏肓也蟊賊不除而但滋之以糞溉膏肓不
療而苟啗之以滑甘適足以養其害速其災
欲求稼穡豐登膚革充美固不可得也臣愚
謂宜罷諸道將士番替防秋之制率因舊數
而三分之其一分委本道節度使募少壯願
住邊城者以徙焉其一分則本道但供衣糧
委關内河東諸軍州募蕃漢子弟願傅邊軍
者以給焉又一分亦令本道但出衣糧加給
應募之人以資新徙之業又令度支散於諸
道和市耕牛雇召工人就諸軍城繕造器具
募人至者每家給耕牛一頭又給田農水火
之器皆令充備初到之歲與家口二人糧并
賜種子勸之播殖待經一稔俾自給家若有
餘糧官為收糴各酬倍價務奬營田既息踐
更徵發之煩且無幸災苟免之弊寇至則人
自為戰時至則家自力農是乃兵不得不彊
食不得不足與夫倏來忽往豈可同等而論
哉臣又謂宜擇文武能臣一人為隴右元帥
應涇隴鳳翔長武城山南西道等節度管内
兵馬悉以屬焉又擇一人為朔方元帥應鄜
坊邠寍靈夏等節度管内兵馬悉以屬焉又
擇一人為河東元帥河東振武等節度管内
兵馬悉以屬焉三帥各選臨邊要會之州以
為理所見置節度有非要者隨所便近而併
之惟元帥得置統軍餘並停罷其三帥部内
太原鳳翔等府及諸郡戶口稍多者愼柬良
吏以為尹守外奉師律内課農桑備為軍糧
以壯戎府理兵之宜既得選帥之道既明然
後減姦濫虚浮之費以豐財定衣糧等級之
制以和衆弘委任之道以宣其用縣賞罰之
典以考其成而又愼守中國之所長謹行當
今之所易則八利可致六失可除如是而戎
狄不威懷疆埸不寍謐者未之有也諸侯軌
道庶類服從如是而教令不行天下不理者
亦未之有也以陛下之英武民心之思安四
方之小休兩寇之方靜加以頻年豐稔所在
積糧此皆天贊國家可以立制垂統之時也
時不久居事不常兼巳過而追雖悔無及明
主當不以言為罪不以人廢言罄陳狂愚惟
所省擇謹奏
商量處置竇參事體狀
右希顔奉宣進止朝來共卿等商量竇參事
卿等所奏雖於大體甚好然此人交結中外
意在不測朕試根尋灼然審知情狀所以有
此商量又聞竇參在彼處亦共諸處交通不
絶社稷事重卿等只合與朕同憂宜即作文
書進來此事非小不可更遲者臣面承深旨
又奉密宣皆以社稷為言又知根尋巳審敢
不上同憂憤内絶狐疑豈願遲迴更貽念慮
但以嘗經重任斯謂大臣進退之間猶宜有
禮誅戮之際不可無名劉晏久掌貨財當時
亦招怨讟及加罪責事不分明叛者既得以
為辭衆人亦為之懷愍用刑曖昧損累不輕
事例未遥所宜重愼竇參頃司鈞軸頗怙恩
私貪饕貨財引縱親黨此則朝廷同議天下
共傳至於潛懷異圖將起大惡跡既未露人
皆莫知臣等親奉威顔議加刑辟但聞凶險
之意尚昧結搆之由況在衆流何由察悉忽
行峻罰必謂冤誣羣情震驚事亦非細若不
付外推鞠則恐難定罪名乞留睿聰更少詳
度竇參於臣素分陛下固所明知有何顧懷
輒欲營救良以事關國體義絶私嫌所冀典
刑不濫於清時君道危虧於聖德特希天鑒
俯亮愚誠謹奏
奏議竇參等官狀
右希顔奉宣進止竇參結朕左右兼有隂謀
皆有馮據事不曖昧只緣連及處多不可推
按卿等宜更商量若謂恐事體不穩即且流
貶向絶遠惡處竇申竇榮李則之首末同惡
無所不至又並微細不比竇參宜更商量處
置其竇參等所有朋黨親密並不可容在側
近宜便條疏盡發遣向僻遠無兵馬處先雖
巳經流貶更移向遠惡處者伏以竇參罪犯
誠合誅夷聖德含弘務全事體特寬嚴憲俯
貸餘生始終之恩實足感於庶品仁育之惠
不獨幸於斯人所議貶官謹具別狀其竇榮
竇申李則之等既皆同惡固亦難容然以得
罪相因法有首從首當居重從合差輕參既
蒙恩矜全申等亦宜減降又於黨與之内亦
有淑慝之殊稍示區分足彰勸勵竇榮與參
雖是近屬亦甚相親然於欵密之中都無邪
僻之事仍聞激憤屢有直言因此漸構猜嫌
晚年頗見疎忌若論今者陰事則尚未究端
由如據比來所行必應不至凶險恐須差異
以表詳明臣等商量竇榮更貶遠官竇申則
之並除名配流謹具別狀進擬庶允從輕之
典以洽好生之恩夫趨勢附權時俗常態苟
無高節出衆何能特立不羣竇參久秉鈞衡
特承寵渥君之所任孰敢不從或遊於門庭
或結以中外或偏被接引或驟與薦延如此
之徒十恒七八若聽流議皆謂黨私自非甚
與交親安可悉從貶累況竇參罷黜迨欲周
星應是私黨近親當時並巳連坐人心久定
不可復摇今者再責竇參特緣別有結構陛
下親自尋究審得事情所與連謀固知定數
今若普加譴斥則恐翻類淪胥罪無指名誰
不疑懼中外汹汹殊非令猷臣等商量除同
謀陰邪事狀分明者其餘一切更無所問將
為穩便未審可否
請不簿錄竇參莊宅狀
右希顔奉宣進止凡是官吏貪濁取受錢物
猶並徵贓竇參負朕至深廣納賄貨又更交
結謀行惡事其莊宅錢物奴婢之類豈不合
收納入官竇參身既遠貶亦恐被人破除隱
沒今欲使人勾當收拾卿等商量可否者謹
按國家典法沒入官產惟有兩科一謂姦贓
一謂叛逆皆須先鞠犯狀審得實情憲司察
冤法寺論罪會府覆奏掖垣參詳如是悉無
異詞然後謂之獄成而聞于天子其有抵于
深辟者制可既下所司猶三五覆奏庶或宥
之聖王愛人恤刑乃至如此精慎罪法既定
方合徵收叛逆則盡没其家姦贓則止徵所
犯蓋示懲戒匪貪貨財何嘗有罪未斷有法
未詳而可以納其資産者也伏惟聖德廣大
如天包含懲忿於彛憲之中念終於常情之
外巳存惠貸不寘嚴刑今若簿錄其家竊恐
以財傷義猥蒙下問實荷皇明輒罄愚誠所
祈天鑒謹奏
唐陸宣公集卷第十九
