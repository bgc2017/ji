唐陸宣公集卷第十三奏草卷第三
奉天請數對羣臣兼許令論事狀
奉天論尊號加字狀
重論尊號狀
奉天論赦書事條狀
奉天請數對羣臣兼許令論事狀
朝隱奉宣聖旨頻覽卿表狀勸朕數對羣臣
兼許令論事辭理懇切深表盡忠朕本心甚
好推誠亦能納諫但緣上封事及奏對者少
有忠良多是論人長短或探朕意旨朕雖不
受䜛譖出外即謾生是非以爲威福朕往日
將謂君臣一體都不隄防緣推誠信不疑多
被姦人賣弄今所致患害朕思亦無他故却
是失在推誠又諫官論事少能愼密例自矜
衒歸過於朕以自取名朕從即位以來見奏
對論事者甚多大都皆是雷同道聽塗說試
加質問即便辭窮若有竒才異能在朕豈惜
拔擢朕見從前巳來事秖如此所以近來不
多取次對人亦不是倦於接納卿宜深悉此
意者聖德廣大如天包容俯矜狂愚仍賜奬
諭嘉臣以懇切目臣以盡忠雖甚庸駑實懷
感勵夫知無不言之謂盡事君以義之謂忠
臣之夙心久以自誓以此爲奉上之道以此
爲報主之資幸逢休明獲展誠願旣免罪戾
又蒙襃稱庶奉周旋不敢失墜儻陛下廣推
此道施及萬方咸獎直以矜愚各錄長而捨
短人之欲善誰不如臣自然聖德益彰羣心
盡逹愚衷懇懇實在於斯睿眷特深縷宣密
旨備該物理曲盡人情其於慮遠防微固非
常識所逮然臣竊謂天子之道與天同方天
不以地有惡木而廢發生天子不以時有小
人而廢聽納帝王之盛莫盛於堯雖四凶在
朝而僉議靡輟故曰惟天爲大惟堯則之是
知人有邪直賢愚在處之各得其所而巳必
不可以忠良者少而闕於詢謀獻納之道也
昔人有因噎而廢食者又有懼溺而自沉者
其爲矯枉防患之慮豈不過哉願陛下取鑒
於兹勿以小虞而妨大道也臣聞人之所助
在乎信信之所立由乎誠循誠於中然後俾
衆無惑存信於已可以教人不欺唯信與誠
有補無失一不誠則心莫之保一不信則言
莫之行故聖人重焉以爲食可去而信不可
失也又曰誠者物之終始不誠無物物者事
也言不誠則無復有事矣匹夫不誠無復有
事況王者頼人之誠以自固而可不誠於人
乎陛下所謂失於誠信以致患害者臣竊以
斯言爲過矣孔子曰可與言而不與之言失
人不可與言而與之言失言智者不失人亦
不失言由此論之陛下可審其所言而不可
不愼信其所與而不可不誠海禽至微猶識
情僞含靈之類固必難誣前志所謂衆庶者
至愚而神蓋以蚩蚩之徒或昏或鄙此其似
於愚也然而上之得失靡不辯上之好惡靡
不知上之所祕靡不傳上之所爲靡不效此
其類於神也故馭之以智則人詐示之以疑
則人偷接不以禮則徇義之意輕撫不以恩
則效忠之情薄上行之則下從之上施之則
下報之若響應聲若影從表表枉則影曲聲
淫則響邪懷鄙詐而求顔色之不形顔色形
而求觀者之不辯觀者辯而求衆庶之不惑
衆庶惑而求叛亂之不生自古及今未之得
也故唯天下至誠爲能盡其性能盡其性則
能盡人之性若不盡於已而望盡於人衆必
紿而不從矣不誠於前而曰誠於後衆必疑
而不信矣今方岳有不誠於國者陛下則興
師以伐之臣庶有虧信於上者陛下則出令
以誅之有司順命誅伐而不敢縱捨者蓋以
陛下之所有責彼之所無故也向若陛下不
誠於物不信於人人將有辭何以致討是知
誠信之道不可斯湏去身願陛下愼守而行
之有加恐非所以爲悔者也臣聞春秋傳曰
人誰無過過而能改善莫大焉易曰日新之
謂盛德禮記曰德曰新日日新又日新商書
仲虺述成湯之德曰用人惟已改過不吝周
詩吉甫美宣王之功曰衮職有闕惟仲山甫
補之夫禮易春秋百代不刊之典也皆不以
無過爲美而謂大善盛德在於改過日新成
湯聖君也仲虺聖輔也以聖輔而贊揚聖君
不稱其無過而稱其改過周宣中興之賢主
也吉甫文武之賢臣也以賢臣而歌誦賢主
不美其無闕而美其補闕是則聖賢之意較
然著明唯以改過爲能不以無過爲貴蓋爲
人之行己必有過差上智下愚俱所不免智
者改過而遷善愚者恥過而遂非遷善則其
德曰新是爲君子遂非則其惡彌積斯謂小
人故聞義能徙者常情之所難從諫勿咈者
聖人之所尚至於贊揚君德歌述主功或以
改過不吝爲言或以有闕能補爲美中古巳
降湻風浸微臣旣尚䛕君亦自聖掩盛德而
行小道於是有入則造膝出則詭辭之態興
矣姦由此滋善由此沮帝王之意由此惑譖
臣之罪由此生媚道一行爲害斯甚太宗文
皇帝挺秀千古清明在躬再恢聖謨一變流
弊以虚受爲理本以直言爲國華有面折廷
爭者必爲霽雷霆之威而明言獎納有上封
獻議者必爲黜心意之欲而手勑襃揚故得
有過必知知而必改存致雍熙之化没齊堯
舜之名向若太宗徇中主之常情滯習俗之
凡見聞過則羞己之短納諫又畏人之知雖
有求理之心必無濟代之效雖有悔過之意
必無從諫之名此則聽納之實不殊隱見之
情小異其於損益之際巳有若此相懸又況
不及中才師心自用肆于人上以遂非拒諫
孰有不危者乎且以太宗有經緯天地之文
有底定禍亂之武有躬行仁義之德有致理
太平之功其爲休烈耿光可謂盛極矣然而
人到于今稱詠以爲道冠前古澤被無窮者
則從諫改過爲其首焉是知諫而能從過而
能改帝王之美莫大於斯陛下所謂諫官論
事少能愼密例自矜衒歸過於朕者臣以爲
不密自矜信非忠厚其於聖德固亦無虧陛
下若納諫不違則傳之適足增美陛下若違
諫不納又安能禁之勿傳伏願以貞觀故事
爲楷模使太宗風烈重光於聖代恐不可謂
此爲歸過而阻絶直言之路也臣聞虞舜察
邇言故能成聖化晉文聽輿誦故能恢霸功
大雅有詢于芻蕘之言洪範有謀及庶人之
義是則聖賢爲理務徇衆心不敢忽細微不
敢侮鰥寡侈言無驗不必用質言當理不必
違遜于志者不必然逆于心者不必否異於
人者不必是同於衆者不必非辭拙而效速
者不必愚言甘而利重者不必智是皆考之
以實慮之以終其用無他唯善所在則可以
盡天下之理見天下之心夫人之常情罕能
無惑大抵蔽於所信阻於所疑忽於所輕溺
於所欲信旣偏則聽言而不考其實由是有
過當之言疑旣甚則雖實而不聽其言於是
有失實之聽輕其人則遺其可重之事欲其
事則存其可弃之人斯並苟縱私懷不稽皇
極于以虧天下之理于以失天下之心故常
情之所輕乃聖人之所重圖遠者先驗於近
務大者必愼於微將在博採而審用其中固
不在慕高而好異也陛下所謂比見奏對論
事皆是雷同道聽塗說者臣竊以衆多之議
足見人情必有可行亦有可畏恐不宜一槩
輕侮而莫之省納也陛下又謂試加質問即
便辭窮者臣竊以陛下雖窮其辭而未盡其
理能服其口而未服其心何以知其然臣每
讀史書見亂多理少因懷感歎嘗試思之竊
謂爲下者莫不願忠爲上者莫不求理然而
下每苦上之不理上每苦下之不忠若是者
何兩情不通故也下之情莫不願逹於上上
之情莫不求知於下然而下恒苦上之難逹
上恒苦下之難知若是者何九弊不去故也
所謂九弊者上有其六而下有其三好勝人
恥聞過騁辯給眩聦明厲威嚴恣彊愎此六
者君上之弊也謟䛕顧望畏愞此三者臣下
之弊也上好勝必甘於佞辭上恥過必忌於
直諫如是則下之謟䛕者順旨而忠實之語
不聞矣上騁辯必勦說而折人以言上眩明
必臆度而虞人以詐如是則下之顧望者自
便而切磨之辭不盡矣上厲威必不能降情
以接物上恣愎必不能引咎以受規如是則
下之畏愞者避辜而情理之說不申矣夫以
區域之廣大生靈之衆多宫闕之重深高卑
之限隔自黎獻而上獲覩至尊之光景者踰
億兆而無一焉就獲覩之中得接言議者又
千萬不一幸而得接者猶有九弊居其閒則
上下之情所通鮮矣上情不通於下則人惑
下情不通於上則君疑疑則不納其誠惑則
不從其令誠而不見納則應之以悖令而不
見從則加之以刑下悖上刑不敗何待是使
亂多理少從古以然考其初心不必淫暴亦
在乎兩情相阻馴致其失以至于艱難者焉
昔龍逢誅而夏亡比干剖而殷滅宫竒去而
虞敗屈原放而楚衰臣謂夏殷虞楚之君若
知四子之盡忠必不勦弃若知四子之可用必
不拒違所以至於忍害而捨絶者蓋謂其言
不足行心不足保故也四子旣去四君亦危
然則言之固難聽亦不易趙武呐呐而爲晉
賢臣綘侯木訥而爲漢元輔公孫弘上書論
事帝使難弘以十策弘不得其一及爲宰相
卒有能名周昌進諫其君病吃不能對詔乃
曰臣口雖不能言心知其不可然則口給者
事或非信辭屈者理或未窮人之難知堯舜
所病胡可以一詶一詰而謂盡其能哉以此
察天下之情固多失實以此輕天下之士必
有遺才臣是以竊慮陛下雖窮其辭而未窮
其理能服其口而未服其心良有以也古之
王者明四目逹四聦蓋欲幽抑之必通且求
聞己之過也垂旒於前黈纊於側蓋惡視聽
之太察唯恐彰人之非也降及末代則反於
斯聦明不務通物情視聽秖以伺罪釁與衆
違欲與道乖方於是相尚以言相示以智相
冒以詐而君臣之義薄矣以陛下性含仁聖
意務雍熙而使至道未孚臣竊爲陛下懷愧
於前哲也古人所以有恥君不如堯舜者故
亦以是爲心乎夫欲理天下而不務於得人
心則天下固不可理矣務得人心而不勤於
接下則人心固不可得矣務勤接下而不辯
君子小人則下固不可接矣務辯君子小人
而惡其言過悅其順已則君子小人固不可
辯矣趣和求媚人之甚利存焉犯顔取怨人
之甚害存焉居上者易其害而以美利利之
猶懼忠告之不蔇況有疎隔而勿接又有猜
忌而加損者乎天生烝人合以爲國人之有
口不能無言人之有心不能無欲言不宣於
上則怨讟於下欲不歸於善則湊集於邪聖
人知衆之不可以力制也故植謗木陳諫鼔
列爭臣之位置采詩之官以宣其言尊禮義
安誠信厚賢能之賞廣功利之途以歸其欲
使上不至於亢下不至於窮則人心安得而
離亂兆何從而起古之無爲而理者其率用
此歟苟有理之之意而不知其方苟知其方
而心守不壹則得失相半天下之理亂未可
知也其又違道以師心弃人而任已謂欲可
逞謂衆可誣謂專斷無傷謂詢謀無益謂䛕
說爲忠順謂獻替爲妄愚謂進善爲比周謂
嫉惡爲嫌息謂多疑爲御下之術謂深察爲
照物之明理道全乖國家之顚危可立待也
理亂之戒前哲備言之矣安危之效歷代嘗
試之矣舊典盡在殷鑒足徵其於措置施爲
在陛下明識所擇耳伏願廣接下之道開獎
善之門弘納諫之懷勵推誠之美其接下也
待之以禮煦之以和虚心以盡其言端意以
詳其理不禦人以給不自眩以明不以先覺
爲能不以臆度爲智不形好惡以招謟不大
聲色以示威如權衡之懸不作其輕重故輕
重自辨無從而詐也如水鏡之設無意於妍
蚩而妍蚩自彰莫得而怨也有犯顔讜直者
獎而親之有利口䜛佞者疎而斥之自然物
無壅情言不苟進君子之道浸長小人之態
日消何憂乎少忠良何有乎作威福何患乎
妄說是非如此則接下之要備矣其獎善也
求之若不及用之懼不周如梓人之任材曲
直當分如滄海之歸水洪㳙必容能小事則
處之以小官立大勞則報之以大利不忌怨
不避親不抉瑕不求備不以人廢舉不以己
格人聞其才必試以事能其事乃進以班自
然無不用之才亦無不實之舉如此則獎善
之道得矣其納諫也以補過爲心以求過爲
急以能改其過爲善以得聞其過爲明故諫
者多表我之能好諫者直示我之能賢諫者
之狂誣明我之能恕諫者之漏泄彰我之能
從有一于斯皆爲盛德是則人君之與諫者
交相益之道也諫者有爵賞之利君亦有理
安之利諫者得獻替之名君亦得採納之名
然猶諫者有失中而君無不美唯恐讜言之
不切天下之不聞如此則納諫之德光矣其
推誠也在彰信在任人彰信不務於盡言所
貴乎出言則可復任人不可以無擇所貴乎
巳擇則不疑言而必誠然後可以求人之聽
命任而勿貳然後可以責人之成功誠信一
虧則百事無不紕繆疑貳一起則羣下莫不
憂虞是故言或乖宜可引過以改其言而不
可苟也任或乖當可求賢以代其任而不可
疑也如此則推誠之義孚矣微臣所以屢屢
塵黷而不能自抑者蓋以陛下有拯亂之志
而多難未平有務理之誠而庶績未乂有堯
舜聦明之德而未光宅於天下有覆載含弘
之量而未翕受於衆情故臣每中夜靜思無
不竊歎而深惜也向若陛下有其位而無必
行之志有其志而無可致之資則臣固巳從
俗浮沉何苦而汲汲如是惟陛下詳省所闕
亟行所宜歸天下之心濟中興之業此臣之
願也億兆之福也宗社無疆之休也謹奏
奉天論尊號加字狀
右冀寍奉宣聖旨往年百官請上尊號曰聖
神文武皇帝今緣經此宼難諸事並宜改變
衆議欲得於朕舊號之中更加一兩字卿宜
商量事體穩便得否者伏以睿德神功參天
配地巍巍蕩蕩無得而名臣子之心務崇美
號雖或增累盈百猶恐稱述未周陛下旣越
常情俯稽至理愚衷未諭安敢不言竊以尊
號之興本非古制行於安泰之日巳累謙沖
襲乎喪亂之時尤傷事體今者鑾輿播越未
復宮闈宗祏震驚尚愆禋祀中區多梗大憝
猶存此乃人情向背之秋天意去就之際陛
下誠宜深自懲勵以收攬羣心痛自貶損以
答謝靈譴豈可近從末議重益美名旣虧追
咎之誠必累中興之業以臣庸蔽未見其宜
乞更詳思不爲兇孽所幸此臣之至願也謹奏
重論尊號狀
右冀寧奉宣聖旨卿所商量加尊號事雖則
理體甚切然時運必須小有改變亦不可執
滯不信卿宜爲朕更審思量應亦無妨者臣
聞德合天者謂之皇德合地者謂之帝德合
人者謂之王父天母地以養人理物各得其
宜者謂之天子是皆至尊之殊號極美之大
名雖欲變更無踰於此故伏羲神農黃帝堯
舜自生人巳來君德之最神聖者天下尊之
美之亦巳至矣而其指以爲號者或曰皇或
曰帝唯目一字且猶不兼禹湯繼興莫匪大聖
尚自菲薄降號爲王嬴秦德衰於殷周而名
竊於羲皥兼皇與帝始揔稱之流及後代昏
僻之君乃有聖劉天元之號是知人主輕重
不在名稱崇其號無補於徽猷損其名不傷
於德美然而損之有謙光稽古之善崇之獲
矜能納謟之譏得失不侔居然可辯況今時
遭屯否事屬艱難尤宜懼思以自貶抑必也
俯稽術數須有變更與其增美稱而失人心
不若黜舊號以祇天戒天時人事理必相扶
人旣好謙天亦助順陛下誠能斷自宸鑒渙
發德音引咎降名深自剋責惟謙與順一舉
而二美從之外可以收物情内可以應玄運
上可以高德於夐古下可以垂法於無窮興
廢典矯舊失至明也損虚飾收美利大智也
前聖之所以永保鴻名常爲稱首者逹於兹
義而巳矣陛下何恡而不革反欲加冗號以
受實患哉玄元道德經曰王侯自謂孤寡不
穀以賤爲本也周襄王遭亂出居于鄭告於
諸侯曰不榖不德鄙在鄭地春秋禮之以其
能降名也漢光武詔令上書者不得言聖史
冊稱之以其能損已也臣顧以賤微獲承訪
議伊尹耻其君不如堯舜臣亦耻之是以誠
發於中不復防慮忌諱赦其愚而鑒其理惟
明主行焉謹奏
奉天論赦書事條狀
右隱朝奉宣聖旨并以中書所撰赦文示臣
令臣審看可否如有須改張處及事宜不盡
條錄奏來者臣謹如詔旨詳省再三猶懼所
見不周兼與諸學士等參考得失僉以爲綱
條粗舉文理亦通事多循常辭不失舊用於
平昔頗亦可行施之當今則恐未稱何則履
非常之危者不可以常道安解非常之紛者
不可以常語諭自陛下嗣承大寳志壹中區
窮用甲兵竭取財賦甿庶未逹於暫勞之旨
而怨咨巳深昊穹不假以悔禍之期而患難
繼起復以刑謫太峻禁防傷嚴上下不親情
志多壅乃至變生都輦盗據宫闈九廟鞠䧟
於匪人六師出次於郊邑奔逼憂厄言之痛
心自古禍亂所鍾罕有若此之暴今重圍雖
解逋寇尚存裂土假王者四兇滔天僭帝者
二竪又有顧瞻懷貳叛援黨姦其流寔繁不
可悉數皇輿未復國柄未歸勞者未獲休功
者未及賞困窮者未暇恤滯抑者未克申將
欲紓多難而收羣心唯在赦令誠言而巳安
危所屬其可忽諸動人以言所感巳淺言又
不切人誰肯懷昔成湯遇災禱于桑野躬自
髠剔以爲犧牲古人所謂割髮宜及膚翦爪
宜侵體良以誠不至者物不感損不極者益
不臻今兹德音亦類於是悔過之意不得不
深引咎之辭不得不盡招延不可以不廣潤
澤不可以不弘宣暢鬱堙不可不洞開襟抱洗
刷疵垢不可不盪去瘢痕使天下聞之廓然
一變若披重昏而覩朗曜人人得其所欲則
何有不從者乎應須改革事條謹具別狀同
進除此之外尚有所虞竊以知過非難改過
爲難言善非難行善爲難假使赦文至精止
於知過言善猶願聖慮更思所難易曰聖人
感人心而天下和平夫感者誠發於心而形
於事人或未諭故宣之以言言必顧心心必
副事三者符合不相越踰本於至誠乃可求
感事或未致則如勿言一虧其誠終莫之信
伏惟陛下先斷厥志乃施於辭度其可行而
宣之其不可者措之無苟於言以重其悔言
克誠而人心必感人心旣感而天下必平事
何可不詳言何可不務罄輸愚懇伏聽聖裁
謹奏
唐陸宣公集卷第十三
