誠意伯文集卷十一
明劉基撰
寫情集一
河傳(江上作)
江上風過水生紋煙裏斜陽半曛雨聲不堪客耳聞紛
紛夢魂迷斷雲夢斷天涯歸路杳天欲曉殘月窺牎
小木蘭舟蘆葦秋汀洲藕花相伴愁
滿庭芳(詠荷花)
楊柳煙銷梨花雲散瑤臺别是風光翠霞深處誰舞白
霓裳三十六宫向曉鳳綃擁紅粉成行珠簾外風翻瑞
葆驚起紫鴛鴦含情空悵望衾寒鄂渚佩冷瀟湘怨
凌波塵襪不度銀潢只恐青娥嬌妬相將見葦白芹黃
凄凉也一天墜露明月在池塘
玲瓏四犯(台州作)
白露點珠明河生浪秋光看又一半翠衾知夜永夢冷
愁孤館南樓數聲過雁西池桂花零亂歲序如何江山
若此贏得鬢霜滿傷心漫回愁眼見蛩吟蔓草螢度
荒疃淚隨黃葉下事逐浮雲散滄波衮衮東流去問誰
是登樓王粲菊綻籬邊賦歸來恐晚
江神子
霏霏輕雨弄秋光野煙蒼晚風揚征雁將愁分付與寒
螿窗外聲聲啼到曉人不寐夜何長滄江波浪去茫
茫莫思量使心傷籬外黃花只作舊時香歌罷歸來深
對酒今古事總凄凉
浪淘沙(秋感)
江上晚來風烟藹濛濛白蘋吹盡到丹楓流水落霞衰
草外離恨無窮極目楚雲東愁見歸鴻拒霜相倚夕
陽中露重月寒芳意歇知為誰紅
浪淘沙(感事)
天際草離離鴻雁南歸冷烟凝恨鎖斜暉蝴蝶不知身
是夢飛上寒枝惆悵倚闌時總是傷悲絶憐紅葉似
芳菲清露自凋楓自落没箇人知
淡黃柳(台城秋夜)
江城夜寂何處吹羌笛城上月高風淅淅翻動林梢敗
葉一片琅玕下空碧倦遊客鄉關暮雲隔漫回首盼
歸翼想柴門流水依然在白髮參軍青衫司馬休向天
涯淚滴
調笑令四首
秋雨秋雨窗外白楊自語夢回月在空廊燈影朦朧夜
凉凉夜凉夜露冷芙蓉花謝
沙燕沙燕别去幾時重見汀洲芳草纖纖細雨微風捲
簾簾捲簾捲人與碧梧俱晚
白露白露點我庭前芳樹樹中有箇棲鴉啼到銀蟾影
斜斜影斜影照見羅幃夢冷
紅樹紅樹粧點天涯秋暮淡烟衰草黃昏露冷啼螿斷
魂魂斷魂斷明日玉臺霜滿
菩薩蠻(越城晚眺)
西風吹散雲頭雨斜陽却照天邊樹樹色蕩湖波波光
豔綺羅征鴻何處起點點殘赮裏月上海門山山河
莽蒼間
漁家傲
江上秋來惟有雨江城九月猶炎暑泉湧中庭苔上桂
深閉戸莎雞露泣寒螿語征戍誅求空軸杼千村萬
落無砧杵玉帳悠悠閒白羽愁正聚亂鴉啼破樓頭鼓
小重山
城上高樓接海赮疎林蔵不盡欲棲鴉回廊曲檻别人
家征鴻外風冷夕陽斜燈暗鼓三撾望中煙隠樹月
籠沙白雲如夢繞天涯梧桐雨和淚滴寒莎
虞美人(有感)
秋來日日煙含雨不肯收殘暑小桃錯認是春回盡把
枝頭紅綠向人開白雲流水青山遠門掩蒼苔晚草
間蜂蝶未須忙後夜雲英和月結成霜
喜遷鶯(殘夜)
畫角斷篆香清斜月淡疎櫺露寒霜冷鵲頻驚歸夢不
曾成湖上數聲沙鳥河漢漸低水杪起看北斗待天
明雲白日華生
水龍吟(次韻和陳均從吹簫曲)
秦臺人去無蹤空餘綠樹連天表瑤京路遠緱山夜永
離愁縈繞露咽玄蟬霜凄白鶴月寒煙裊想孤鸞舞罷
碧桃花盡長是怨多歡少夢裏軿車過處見蒼梧九
峯青小脩篁染淚滄江流恨年年不了廣莫風悲昭華
玉冷聲沈雲杪又扶桑日上靡蓱光散蓬池春曉
水龍吟
雞鳴風雨瀟瀟側身天地無劉表啼鵑迸淚落花飄恨
斷魂飛繞月暗雲霄星沈煙水角聲清裊問登樓王粲
鏡中白髮今宵又添多少極目鄕關何處渺青山髻
螺低小幾回好夢隨風歸去被渠遮了寶瑟絃僵玉笙
簧冷冥鴻天杪但侵階莎草滿庭綠樹不知昏曉
浣溪沙(處州葉叔安溪南草堂)
細草垂楊村巷幽白沙素石引溪流青苔磯上有扁舟
門外好山開罨畫屋頭新月學簾鈎窗風一榻似清
秋
長相思(晚興)
晚風清晚雲輕雨意將成又不成斷赮天際明舊恨
盈新恨生立到樓頭河漢傾無人知此情
踏莎行
瓶水知秋池荷怨晚有人樓上吹清管月明夜寂却堪
聽可憐剛被風驚斷楚澤吟悲槐根夢短江山處處
傷愁眼欲憑青鳥寄殷勤波濤無地蓬萊遠
江神子
西風吹樹簟凉初露如珠月如梳鴻雁無情不帶半行
書漫倚闌干成小立人老也倩誰扶中庭梧葉待霜
疎有棲烏夜相呼門外一池寒水落芙蕖為問閒愁還
幾許多似草不勝鋤
青杏兒
獨自倚闌干西風起玉宇清寒夜深月轉長河曲疎螢
度竹啼螿依草凉露漙漙莫把素琴彈冰弦上商冷
宫殘萬牛不挽東流水悠悠碧落茫茫雲海疊疊憂端
摸魚兒(傷春)
問春光尚餘幾許傷心前夜風雨夭桃豔杏都吹盡蘭
茝變成荒楚春欲去但渺渺青煙白水迷津渚多情杜
宇有恨血滋宵哀音破曉千呌一延佇蓬萊路還是
鯨濤間阻神仙縹緲何處瓊樓玉殿深留景不見下方
塵土誰最苦暝色帶雙飛燕子歸無主那堪訴與又暗
壁殘燈重門轉漏嗚咽夢中語
虞美人
桃花半折臙脂蕊鶯語東風裏坐來簷日轉牆隂時見
黃蜂帶粉出花心長煙不散萋萋草人與春俱老知
人老去願春遲無奈滿庭風絮促春歸
沁園春
白芷生香綠萍抽葉還是清明有殘絲絆雨危芳怯露
梨雲困蝶絮雪迷鶯髮短心長時殊事異覩物如何不
動情愁來也怕東風無頼鶗鴂先鳴莫思身外虛名
綿上荒田草樹平任龍蛇歌怨桑榆煙盡山枯石死畢
竟何成富貴浮雲窮通定命守分安常百慮輕和誰說
又鴉棲高柳月照層城
惜分飛
蝶醉蜂迷鶯不語門掩一庭花雨春事無多許野雲江
樹誰為主縱有垂楊千萬縷難綰教春莫去愁到傷
心處數聲杜宇青山暮
沁園春(和鄭德章暮春感懷呈石末元帥)
萬里封侯八珍鼎食何如故鄕奈狐狸夜嘯腥風滿地
蛟螭晝舞平陸成江中澤號鴻苞荆集鴇輭盡平生鐵
石腸凭闌看但雲霓明滅煙草蒼茫不須踽踽凉凉盖
世功名百戰場笑揚䧺寂寞劉伶沈湎嵇生縱誕賀老
清狂江左夷吾關中宰相濟弱扶顛計甚長桑榆外有
輕隂乍起未是斜陽
憶秦娥(次石末公韻)
陽春月蜂喧蝶競芳菲節芳菲節風狂雨横魂消心折
鳳凰臺上簫聲絶長洲苑裏光隂别光隂别有人愁
歎淚珠成血
驀山溪(晚春)
清明過了簾幕餘寒淺芳樹不勝風任流水飄紅去遠
煙昏雨暝天襯海雲低鸎意懶蝶魂銷花盡成秋苑
遊絲落絮特地相縈絆無計網春暉漫贏得遮人望眼
登高凝睇欲寄一封書鴻路阻豹關深日暮空腸斷
憶秦娥
春雨歇庭花撩亂飄紅雪飄紅雪一川芳草數聲鶗鴂
長煙渺渺青冥闊江湖波浪行人絶行人絶雲山迢
遞夢魂飛越
念奴嬌(詠蛙)
池塘過雨有許多蛙黽為誰彊聒乍寂還喧如聚訟覼
縷宫商争發嘔啞蠻歌兜離鞮唱頰齒相敲齕可人幽
夢驚回天水空闊最好白石清泉被渠翻倒作蹄涔
丘垤蚯蚓螻蛄無智識相趁草根嘈囋坐井持頥當車
怒目幾欲吞明月子陽安在至今莫辨優劣
八聲甘州(詠蛙)
問青蛙有底不平鳴真箇為公私向汚泥曳足蹄涔接
腋缺甃持頥斷續儀同歌吹羹沸綠萍池鐘鼓難成響
而况塤篪曾記江湖煙雨被枕邊讙噪刺耳如錐擁
輕衾孤坐愁到曉雞時道巴猨聲聲是淚細看來不似
此聲悲應知得灑灰著令千載無疑
倦尋芳慢(詠雨)
翠霞暎日柱礎生雲衣袂先冷石燕飛時天與亂山俱
暝稍見如絲隨風細漸看密灑滄江迥倚闌干恁昏昏
過了清和光景小樓外榴花間竹可恨紅英飄墜苔
徑霧罩陽臺悽惻夢魂難醒階下决明憂爛死草根得
意惟蛙黽正蕭條又沈沈戍鼓夜凉人静
渡江雲(初夏即景)
麥秋晨氣潤嫩凉院落細雨乍晴時定巢新燕子睡起
雕梁對立整烏衣庭空晝寂但盡日簾幕低垂歸去來
不堪重賦兩鬢漫成絲傷悲斜陽難繫逝水無回想
佳期應未愁正濃如何消遣惟有心知瑤琴調苦弦先
絶任冷落玉軫金徽凝望處啼鴉飛上高枝
阮郎歸
曉寒楊柳綠如濡園林新雨餘紫苔成暈上階除日高
庭院虛官况懶世情疎斷腸芳歲徂暮雲不見北飛
魚路遥難寄書
蘇幕遮(次韻和劉宗保)
日斜時山盡處綠水朱霞隠映雲間樹鴻鵠冥冥烏鵲
暮海闊天高翼短迷征路路多岐情没緒想極生悲
欲語難成句忽憶登樓懷土賦愁著心頭淚落如零雨
八六子(晚思)
到黃昏悄無情緒凄凉又掩重門盼草際殘陽易盡雲
中征雁難憑漫勞夢魂淵明三徑猶存白鶴不歸華
表烏鴉自滿荒村念過眼芳菲總埋泥土縱然回首可
堪凝睇傷心處處蓬蒿廢井時時煙雨啼猨更何言蒼
苔漸深淚痕
攤破浣溪沙(次劉宗保韻)
燕子巢成倦不飛綠隂鳴&KR1578;静頻嘶拄杖獨穿芳草徑
立多時池面紫錢荷點點枝頭青彈杏離離更愛葵
花紅粉豔似崔徽
江神子(同前)
沅湘煙雨夏生寒怕江千有離魂蕙圃蘅蘭蕪穢有誰
看愁絶洞庭雙帝子風颯颯珮珊珊鈞天虎豹守重
關隔人間寄音難腸斷春光正美却凋殘聞說桃源今
不見何處好把漁竿
燭影搖紅(重五)
筠粉初銷海榴花外絲絲雨青槐綠柳又新蟬凄咽黃
鸝語煙草蒼茫何處想當年三閭故楚蕙蘭蕭艾蘅茝
蓬蒿菉葹無數細葛香羅有人衣袂隨風舉游梟不
作太官羹玉燕空雕虎永晝庭隂自午一時間愁情萬
緒寸腸柔脆未了傷今那堪懷古
生查子
槐雲軃墜鬟柳露酣啼眼深院有佳人坐惜芳菲晚素
手理瑤琴曲罷空長歎佇立望青霄愁永青霄短
長相思
山悠悠水悠悠水遠山長處處愁那堪獨倚樓憶歸
休怎歸休細雨微風冷似秋綠隂啼栗留
驀山溪(詠螢)
晚晴池館月淡煙籠水草際却熺微漸游揚隨風四起
拂雲穿霧搖亂玉繩光高又下滅還明點綴林梢蘂
漢宫遥夜鐙影深羅綺莫近繡簾飛滿階苔無人有淚
蓬窗凄冷留取照韋編天禄閣校書時藜杖清暉似
滿江紅(次韻和石末元帥)
華表孤雲還應是當初相識回望處煙塵滿地燕鴻南
北過眼浮榮蝴蝶夢縈身薄宦猩猩屐笑村童不認主
人翁呼為客鯨鯢起滄溟拆藩籬外生仇敵悵高門
廣厦鹿場麋跡大澤猶纏蛇豕氣暘烏未放乾坤白細
看來還自有青山長如昔
阮郎歸(題畫扇)
白蘋風起夕陽微小舟衝浪歸江潮却落釣魚磯天寒
紅葉飛彭澤菊首陽薇不知今是非山林朝市事相
違紫芝彊肉肥
怨王孫
漏悄人静星稀雲淡煙柳成眠露蓮半頷何處月色飛
來滿樓臺微風入袂仍吹領愁都醒好箇清凉境紅
塵日迥河漢應有仙槎待還家
鷓鴣天(題梅花圖)
玉骨冰肌萼綠華騎龍飛下太清家衣飄碧落星芒動
珮拂玄冥月影斜江水闊嶺雲奢香魂散作歲寒葩
畫圖驚見春風面陡覺精神冷不邪
醉花隂(夏日)
溽暑炊人肌骨軟夢繞南柯遠驚起却依然碧樹連天
風雨溪山晚人閒已自成疎懶事往誰能挽去去紫
芝翁白石清泉日夜青苔滿
滿庭芳(二月十一日夀石末公)
嶽氣鍾嵩星精&KR1113;昴五雲光暎麟書綠明紅媚風暖日
長初金翿斜開洞府羣仙擁翠佩瓊裾收拾盡乾坤清
淑為瑞在扶輿文韜兼武略南陽諸葛東海穰苴有
貔虎龍蛇深護儲胥制勝不妨談笑鶯聲裏旗影徐徐
行看取非熊應兆沙路輾高車
醉花隂
樓外斜陽低半樹雖好難留住樹裏有鳴蟬似訴中情
哽咽風前語碧雲不見蓬萊路青鳥今何處莫更倚
闌干愁上心頭無計推他去
如夢令(題畫)
草際斜陽紅委林表晴嵐綠靡何許一漁舟搖動半江
秋水風起風起擢入白蘋花裏
南鄉子(八詠樓作)
鳴雨過庭除病骨崚嶒不自扶強倚闌干成小立蕭疎
立困依然作宰予驚覺失華胥樓外青山落照餘誰
似莊周能化蝶蘧蘧心上閒愁一點無
踏莎行
冷雨籠晨凄風催晚杜鵑哀怨黃鶯懶蛛絲柳絮總輕
狂可憐春去無人管碧草連天青山遮眼側身四望
腸千斷愁如溪水暫時平雨聲一夜依然滿
摸魚兒(金陵秋夜)
正凄凉月明孤館那堪征雁嘹唳不知衰鬢能多少還
共柳絲同膬朱戸閉有瑟瑟蕭蕭落葉鳴莎砌斷魂不
繫又何必殷勤啼螿絡緯相伴夜迢遞樵漁事天也
和人較計虛名枉誤身世流年衮衮長江逝回首碧雲
無際空引睇但滿眼芙蓉黃菊傷心麗風吹露洗寂寞
舊南朝憑闌懷古零淚在衣袂
點綘唇
雲淡秋霄夜寒月過軒窗冏雁聲相應人語長廊静
欲寄離情夢短天涯永休臨鏡舞鸞孤影怕見菱花冷
眼兒媚
烟草萋萋小樓西雲壓雁聲低兩行疎柳一絲殘照數
點鴉棲春山碧樹秋重綠人在武陵溪無情明月有
情歸夢同到幽閨
更漏子(詠雁)
塞門雲湘浦樹畢竟故鄉何處楓葉渚蓼花磯水深矰
繳稀蓬萊闕扶桑島極目茫茫烟草蘆荻老稻粱空
月明江上風
怨王孫
翠被夜冷碧梧風勁蛩語將闌鴉棲不定開戸月在枝
頭恰如鉤煙波縹緲瑤臺路人何處黃葉連天雨夢
魂此際繞盡越水吳山白雲間
謁金門
風嫋嫋吹綠一庭秋草天際夕陽無限好斷腸芳樹老
塵世茫茫難料有酒便須傾倒落葉滿階從不掃醒
來新月皎
鷓鴣天
窗外羣蛙久不鳴夜來忽聽滿池聲客心且喜逢冬暖
天意猶當放晚晴塵勞事莫關情清風皓月共忘形
夭桃應妬芙蓉色故發鮮花照眼明
驀山溪
簷鈴風過昵昵閨中語月上海東峰冷光浸澄清玉宇
幽人此際輕步繞回廊蛙鳴沼鴉翻樹露滴松梢雨
蘆花漸老也學楊花絮衮衮趁流塵半沾泥半飄陌路
不須看覷且自買芳尊巴覦曲婆娑舞醉飲朝還暮
長相思
霜華清月華清清逼衾禂冷似冰那堪砧杵聲雞已
鳴鐘又鳴天意憐人還有情如何不肯明
長相思
雁南歸人未歸寒信先來家信遲容顔只鏡知曉風
微曉星稀正是愁闌欲睡時隣雞莫要啼
臨江仙
予在江西時與李爟以莊善以莊嘗賦詩有曰淚
如霜後葉摵摵下庭柯鄭君希道深愛賞之今鄭
君已卒以莊與予别亦二十年夢中相見道舊好
覺而憶其人不知今存與亡因記其詩屬為詞以
寫其悲焉
街鼓無聲更漏咽不知殘夜如何玉繩歴落耿銀河鵲
驚穿暗樹露墜滴寒莎夢裏相逢還共說五湖烟水
漁蓑鏡中綠髮漸無多淚如霜後葉摵摵下庭柯
憶秦娥
風淅淅月明何處吹長笛吹長笛拂雲來雁連天蘆荻
繁華過眼成今昔滄波浩渺空潮汐空潮汐淡烟衰
草六朝陳迹
蘇幕遮
白雲山紅葉樹閱盡興亡一似朝還暮多事夕陽芳草
渡潮落潮生還送人來去阮公途楊子路九折羊腸
曾把車輪誤記得寒蕪嘶馬處翠管銀筝夜夜歌樓曙
蝶戀花(蔣山寺十月桃花)
度朔移來天上種絳蕊丹趺王母親曾弄青女素娥為
侍從嬋娟獨擅三千寵回首歡娛誰與共荒草殘烟
冷落秦源洞閬苑風高迷彩鳳斷魂飛入韓憑夢
過秦樓
暖日蒸紅濃煙烘黛又過一年春半鸞啼鏡掩桂老蟾
孤芳草為誰如剪何處燕子飛來入幕穿簾似曾相見
問前朝王謝風流安在雪消冰泮還記得翠幄籠花
瓊闌搭柳鳴佩響和清管圓光易缺急景難追回首夢
迷天遠綠蔣青薠是他玉樹亭臺金蓮宫苑且高歌對
酒趁取韶華未晚
踏莎行
雨過山明煙生川媚佳人初把羅衫試玉驄嘶入柳隂
中濛濛淡日蒸花氣簾幕低垂闌干獨倚一池春浪
魚鱗起暮寒寂寞掩重門怕人問道歸期未
隔浦蓮
朱簾不捲晝雨弱柳愁千縷事與孤鴻去空相憶同誰
語雲水迷翠羽人何許玉佩沈湘浦悄凝竚春風到
處白蘋香滿洲渚淚篁自老目盡野田平楚未用天涯
悵間阻回顧斜陽猶在高樹
生查子(惜花)
東風為愛花著意吹原野穠豔正堪憐何忍輕吹謝悶
損玉樓人獨立花枝下微睇歛雙蛾紅淚和花灑
江神子
春晴楊柳欝金絲有黃鸝在高枝正是佳人無語倚闌
時不理雲鬟尋斷夢消瘦損雪膚肌海棠飄玉燕交
飛草芳菲水淪漪怕見輕蜂小尾撲香歸滿鏡容顔憑
酒染還慘淡對斜暉
滿江紅
風淡寒輕又還是清明時節幾處處莓苔鋪繡碎紅堆
纈滿樹綠隂堪止渴漫山黃霧松花發背畫闌獨立檢
韶華聞啼鴂懷往事空凄切思不斷腸千結想繁華
一瞬夕陽明滅玄武湖邊楊柳月雞鳴埭上棠梨雪到
如今何處覓遺蹤泉聲咽
江神子
絲絲纖雨織黃昏掩衡門黯消魂贏得滿頭華髮照乾
坤天上神仙三島外空虎豹守重閽河林落日隠崑
崙望中原杳漫漫白葦青蒿無處著啼猨鳳去不來簫
管咽心裏事共誰論
長相思
桃花開李花開小白長紅越女腮春風巧剪裁蜂徘
徊蝶徘徊飲遍清香未肯回莫教飄綠苔
憶王孫十二首(集句)
花明柳暗繞天愁趙女乘春上畫樓樓上黃昏欲望休
月如鉤檻外長江空自流
亂山凝黛色高低江雨霏霏江草齊三戸無人自鳥啼
綠楊堤笑殺山翁醉似泥
遠書歸夢兩悠悠閒倚南窗盡日愁手捲蝦須上玉鉤
淚難收紅葉相隨何處流
盧家少婦欝金堂日日春光鬭日光勾引花枝笑凭牆
暎垂楊不是愁人亦斷腸
當時我醉美人家肯信流年鬢有華海燕西飛白日斜
對殘花莫怨春風當自嗟
情愁無意整花鈿萬事傷心在目前錦瑟無端五十絃
月明天繡被焚香獨自眠
濕雲如夢雨如塵客舍青青柳色新一片花飛減却春
勸行人莫向天涯金繞身
郎心如妾妾如郎一度相思一斷腸塵滿金爐不炷香
向斜陽離恨空隨江水長
為誰零落為誰開小白長紅越女腮漸老逢春能幾廻
看花回一日須傾三百杯
水紋如縠燕差池斜日悠揚在柳絲故國平居有所思
倚闌時却是同袍不得知
欝金蘇合及都梁不是金爐舊日香懶對菱花暈曉粧
細思量欲話因緣恐斷腸
滿庭芳草易黃昏摘索花枝料峭寒坐見新池落舊痕
憶王孫深院無人獨倚門
浣溪沙(集句)
花壓闌干春晝長碧樓紅樹倚斜陽入門惟覺一庭香
絶壁過雲開錦繡冰絲彈月夢清凉鸞歌鳳舞斷人
腸
浣溪沙(集句)
沙渚煙銷翠羽空楚歌重疊怨蘭叢樹頭樹底覓殘紅
三百年間同曉夢幾家臺榭鳳城東露桃猶自笑春
風
青玉案(春思)
昨朝出日今朝雨望不見愁來路徑滑泥深妨縱步美
人何處花謝誰為主離絃不繫鳴筝柱但滿眼相思
淚如縷關塞迢迢音信阻千重雲水萬重煙樹心逐征
鴻去
長相思
煙茫茫草茫茫人去人來來去忙滄江空夕陽鳬飛
翔雁飛翔天路冥冥川路長月明蘆葦凉
生查子(集句)
他鄉别故人拭淚攀楊柳此物最相思皎皎當窗牖留
取作秋香出入君懷袖萬里故園心天地同長久
生查子(集句)
青山欲暮時暝色生寒樹不那客愁多復送王孫去澗
戸寂無人暗谷疑風雨耿耿夜何長月落聞津鼓
生查子(集句)
開簾滿地花風起春城暮悲妾似花身暫向花間語落
葉不歸林驚鳥從横去獨立傍銀床點點回塘雨
生查子(集句)
春風能幾時柳色看猶淺蝴蝶夢中飛跡與孤雲遠明
月照花枝入夜愁難遣形影自相憐不及銜泥燕
生查子(集句)
新年舊燕歸似與羇魂語不見帳中人空見相思樹水
上覓紅雲片片隨風去薄暮欲如何背泣西窗雨
生查子(集句)
思君君未歸向夕千愁起雨淚忽成行滴滴空階裏垂
柳覆金堤蕙草生閒地少壯莫輕年白日如流水
生查子(集句)
愁多夢不成坐對銀釭曉輕袖拂花粧驚起雙棲鳥出
戸獨彷徨煙裏看鴻小日下四山隂轉轉傷懷抱
浣溪沙(即景)
語燕鳴鳩白晝長黃蜂紫蝶草花香滄江依舊繞斜陽
泛水浮萍隨處滿舞風輕絮霎時狂清和院宇麥秋
凉
青門引(晚春)
數點松梢雨還被晚風吹住兔葵燕麥幾家春殘花斷
柳難記舊游處斜陽滿目空凝竚鬢影三千縷是他
枝上蜂蝶紛紛帶取韶華去
漁父詞五首
采石磯頭煑酒香長干橋畔柳隂凉歌欸乃濯滄浪來
往煙波送夕陽
白鷺洲邊好月明賞心亭下暮潮平紅米飯紫蓴羹自
是無愁過一生
江花江草兩悠悠隨意東西懶即休黃犬恨綠珠愁定
應不上釣魚舟
釣得鯿魚不賣錢甆甌引滿看青天芳樹下夕陽邊睡
覺蘆花雪滿船
朝辭蓼渚暮蘆汀自有沙鷗伴醉醒塵世裏一浮萍不
著羊裘動客星
賀新郎(愁思)
碧秀天涯草怨王孫雕輪去遠玉驄嘶老風雨餘春無
尋處絮亂花飛夢杳斷魂與行雲縈繞赤水珠沈迷象
罔暗塵深不見長安道今夜月為誰好他鄉事事傷
懷抱更那堪荒煙暝靄晚虹斜照千里關山勞回首苔
徑殘紅未掃又恐怕梧桐秋早王母宫中青鳥使想歸
來已近蓬萊島竹葉酒且傾倒
如夢令
鶯啄垂圓黃透蜂抱碎芳紅皺睡起北窗風濃綠滿庭
如酒回首回首想見那人消瘦
眼兒媚
芳草簾櫳夕陽紅鶯語綠隂中王孫何處碧雲千里青
鳥無蹤玉笙吹落天邊月離恨滿西風忍將清淚化
為零雨滴在蘭叢
虞美人
紅榴花下宜男草色與人俱好佳人重色愛新花只恐
東風漸急夕陽斜豈知浮豔難長久看見花枝瘦𤨏
窗晨啓怨花空不覺玉顔憔悴減春紅
玉漏遲(初夏)
海榴花似火看看又見麥秋時候枝上鳴蜩斷續一庭
金奏翠紹風漪未定看葉底明珠圓溜苔徑黝蝦須掛
處有人消瘦緬想那日歡娛是鴻雁來初芙蓉開後
蔓草青蕪但覺暗愁依舊欲把相思寄與霧煙慘不堪
回首凝望久寒鴉自啼疎柳
踏莎行
破暖輕風做寒細雨冥冥飛過空江去客中無物可消
愁綠隂滿院黃鶯語琴斷朱絃香銷翠縷連天碧草
人何處欲乘斜日望長安傷心煙浪迷南浦
菩薩蠻七首(集句)
洞房昨夜秋風起江清露白芙蓉死豈是遠行時與君
生别離千山鳥飛絶隆想彌年月思婦夜鳴砧君聽
空外音
東風吹綠灜洲草去年人到今年老老去願春遲凋傷
感所思攀枝長太息倚樹疑無力正是憶山時愁容
鏡獨知
文窗繡戸垂羅幕江南綠水通朱閣花髻玉瓏璁單衫
杏子紅高樓悲獨守日色濃於酒不敢怨春風屏幃
向月空
珠簾暮捲西山雨離魂不散煙郊樹暝色赴春愁行藏
獨倚樓玉繩迴斷絶卧見雲間月悄悄夜寒生月高
風滿城
東流江水西飛燕黃姑織女時相見見少别離多浮生
能幾何梧桐相待老常恐秋風早萬恨在蛾眉傍人
那得知
東邊日出西邊雨孤帆夜發瀟湘渚雨浪細無聲烟斜
月轉明清猿不可聽楓落吳江冷更欲向芳洲水深
難急流
孤雲目斷蒼梧野無邊落木蕭蕭下兹歲已蹉跎其如
芳草何玉階生白露病骨傷幽素夢好更尋難相思
錦帳寒
浣溪沙(即景)
雲壓斜暉照樹黃風生水榭綠隂凉渴蛙得雨閙池塘
紅熖射人榴火炫青絲窣地柳條長捲簾明月滿迴
廊
菩薩蠻(集句贈野人)
林中獨酌鄰家酒門前學種先生柳灌木自悲吟風泉
清道心獨行潭底影蟬噪林逾静渡口欲黃昏殘陽
歸掩門
浣溪沙
布谷催耕最可憐聲聲只在綠楊邊夕陽江上雨餘天
滿地蓬蒿無舊陌幾家桑柘有新煙戰場開盡是何
年
卜算子
春去蝶先知花落蜂難綴草綠庭空不見人愁共天無
際鑿沼種荷看水淺荷錢細惟有青苔最可憐欲上
人衣袂
金錢子(五月五日作)
雲淡風微江雨欲來還去倚闌干鬢霜千縷白水青蕪
是征鴻歸處望盡天涯夕陽猶在深深樹艾葉榴花
又上阿誰門戸悄空梁燕雛自語王謝亭臺杳不知何
許獨立蒼茫亂鴉啼滿城鐘鼓
梁州令
雨過羣山翠楊柳含烟如醉畫簷雙燕引雛飛風動榴
花點點猩紅碎對花莫抱闌干倚心亂難為理夕陽
江上滿眼清波總是愁人淚
最高樓
今宵月還照别離愁愁上最高樓九霄無路青冥闊玉
京風露冷於秋寶刀裁不斷水東流誰知道黃粱炊
未熟早過了洞天三十六塵土事幾時休廣寒桂樹清
香好圓光恰滿又成鉤笑階前萱草浪語忘憂
花犯(秋夜)
夜何其星移漏轉凉蟾照無睡寶筝絃斷金雁與青釭
相對憔悴塞鴻過盡人千里餘香怨繡被但滿眼碧雲
紅樹闌干空自倚階前暗蛩最殷勤悽悽似向我說
他情意莎露冷相將到曉霜開蕊惟應有素娥未老曾
幾見桑田成海水任浪語愁來堪遣君看明鏡裏
西江月
紅葉無風自落黃花過雨猶香床頭塵甕恥空觴添了
愁城萬丈閱世身如萍梗懷人夢遶瀟湘應知此恨
不尋常豈在眉間目上
卜算子(詠雨)
摵摵度蓮池漠漠昏松隴却過西園拂紫塵柳媚花矜
寵泥潤燕衣沾粉膩蜂須重極目滄江不見人波浪
兼天湧
蝶戀花
春夢岑岑呼不起草綠庭空日抱嬌鶯睡暖吹飄香三
萬里殘絲罥斷天沈水寶瑟絃僵誰復理梅子青青
苦在心兒裏滿徑蒼苔花慘地杜鵑口血閨中淚
誠意伯文集卷十一
