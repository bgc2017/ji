誠意伯文集卷五
明劉基撰
覆瓿集五
近體詩
寄題昇元觀綠筠軒
帶郭軒楹映綠筠八窗瀟灑總宜人風生密葉蛟龍舞
露下寒梢翡翠勻不待剪裁調律吕若為惆悵憶伶倫
五城雙闕煙塵隔且傍林巒寄此身
送李子庚之金陵
舍下微波湧碧鱗湖邊草色可憐人也知使者徵書急
莫厭輕舟出郭頻春酒盈缸清似水時魚帶子白於銀
山桃野杏能紅紫醉眼相看意自真
欣懷亭二首為脫因宗道賦
欣懷亭子湖山上山色湖光八面開恰似崑陵積石圃
湧出王母閬風臺驪龍夜静擎珠上神女天寒委佩來
何日扁舟一繫䌫高躋絶頂望蓬萊
愛子山亭湖水中雜花脩竹合蒙蘢三春錦繡花迎日
十里笙簫竹度風菰飯炊來勝雪白鯉魚釣得出波紅
浮生無事當為樂應許閒人一醉同
送趙元舉之奉化州學正
東風吹雪作春波送客中流發棹歌酒至莫辭狼籍醉
情深無奈别離何天童山杳嵐光暝佛手江長海氣多
泮水紫芹香可攬倚看衿佩樂菁莪
次韻追和音上人
絶頂浮雲𤨏石關曲途危磴阻躋攀他年甲楯孤臣泣
此日齋鐘老衲閒夜永星河低半樹天清猿鶴響空山
干戈未定歸無處擬結茅廬積翠間
題王起宗御史江山烟靄圖
繡衣御史乘驄暇貌得江山烟靄圖日落風雲連紫極
天寒波浪隔蒼梧魚龍縱壑深無底猿鳥歸巢暝不呼
羈旅傷心緣百感可堪回首憶吾廬
二月二日登樓作
薄寒疎雨集春愁愁極難禁獨上樓何處山中堪採藥
幾時湖上好乘舟銜泥客燕聊相傍泛水浮萍可自由
見說蘭亭依舊在於今王謝少風流
次韻和王文明絶句漫興十八首
芙蓉湖上夕陽低楊柳枝頭一鳥棲獨倚闌干看山色
白雲飛過若耶溪
年華如水去堂堂何處無愁不斷腸天上羣仙風外雨
人間明月夜淒凉
解印淵明柳映門床頭酒盡卧空尊窗風吹破羲皇夢
閒看山雲起石根
竹根草葉垂書帶苔面蝸涎學篆文坐到博山香燼歇
不知新月出微雲
眼見繁花開滿林即看嫩葉綠成隂杜鵑啼落西山月
一夜相思萬里心
澹澹輕風冷透衣冥冥細雨客思歸若為化得遼東鶴
遠逐浮雲汗漫飛
天邊雲氣來須女湖上輕雷起少男一陣微凉疎雨過
滿池蓮蕊綠如簪
風翻竹籜空林響雨縋蛛絲落蕊縣長日掩關無客到
一眉山色對嬋娟
江北江南幾驛亭可憐彊半草青青夜凉月白西湖水
坐看三台上將星
舊遊何處渺煙蘿幾度相思夢玉珂莫向天涯苦回首
野猿木客恣經過
東海鯨鯢倒百川西江波浪阻征舡誰能散髮空山裏
學取希夷石上眠
夢裏分明到廣寒夢回月落斗闌干碧桃吹盡無人覺
滿袖西風涕泗溥
曉晴何處一黃鸝飛上花枝欵欵啼獨坐小窗歌伐木
偶然懷古憶祈奚
釣得槎頭縮頸魚隔墻有酒貫錢酤近來酒價如珠玉
獨飲千錢不要扶
樓頭新月鬭弓彎樓外青山對客閒深夜忽然思往事
夢隨孤鶴遶雲間
一自江淮作戰場城池無處不金湯轅間須識黃公略
莫與蕭娘競粉粧
草廬不枉達官車長日惟消滿架書睡足北窗清似水
數聲殘角起城烏
故鄉蛇豕滿柴荆異域風塵嘆此生至竟迂狂成濩落
可憐天地一浮萍
發紹興至蕭山
落日牛羊下綠坡微風短檝拂晴莎窮愁白髮真相得
悲感青春最苦多水暖菰蒲沙鴇集月明洲渚榜人歌
此時忽漫思身世奈爾桃花滿眼何
宿蠟燭菴俊上人房
城外春江動客愁江邊細草綠悠悠還將短髮臨岐路
畏向東風憶舊游斜日遠天歸雁急薄寒孤舘落花稠
青燈不放還鄉夢一夜腸回一萬周
二月七日夜泊許村遇雨
漫喜晴天出北門還愁急雨送黃昏山風度水喧林麓
野樹翻雲動石根宿麥已隨江草爛新泉休共井泥渾
魚龍浩漫滄溟闊澤畔誰招楚客魂
嘉興寄王昌言學正
去年相别雁來初今日相思柳拂渠對酒放歌難再得
登高作賦近何如黃華燁燁輕煙裏碧草油油小雨餘
欲棹扁舟尋逸少為愁妨寫換鵝書
感懷二首
新晴楊柳散春絲長路行人有所思愁上容顔青鏡識
寒生亭館落花知高雲送雨來無定獨鳥驚風去自遲
悶對亭前紫荆樹同根那得却相離
不到西州又十年青山白水獨依然徒聞雞狗供輸盡
無那干戈迤邐延天上九霄空玉燭人間萬井共貪泉
草中攫取雲中送坐待連茹紫闥邊
寄臺郎張質夫
春愁忽得故人書喜極成悲淚滿裾冀野駑駘虛伯樂
魯門鐘鼓駭鶢鶋全家蕩析飢寒切病骨支離志慮疎
敢以浮名誤知己緘辭寫意愧何如
水西寺東樓曉起聞鶯
日上高城柳影齊風軒臨水看鶯啼初來木杪鳴相應
稍入花間聽却迷芳草自深句踐國行人猶隔禦兒溪
思家每恨無輕翼可對鸎華不憯悽
茶園别朱伯言郭公葵
細水吹烟送客舟離情恰似水東流此時對酒難為樂
何處尋春可縱游去雨來雲天渺渺輕蜂亂蝶日悠悠
絶憐短髮無聊賴一夜如絲白滿頭
二月二十三日自黃岡還杭途中作
日照江邊春樹林繁花亂葉感人心花間蛺蝶漫多事
葉底杜鵑非好音舉目山川成皓首側身天地一沾襟
解憂惟有尊中酒疾病年來已厭斟
晚泊海寧州舟中作
春霧今宵氣稍清空江一舸客心驚東流濁浪衝山動
西望長庚似月明不有龔黃為郡縣徒令耒耜化戈兵
漙天何處非王土無地安身愧此生
憂懷
羣盗從横半九州干戈滿目幾時休官曹各有營身計
將帥何曾為國謀猛虎封狼安薦食農夫田父困誅求
抑強扶弱須天討可怪無人借箸籌
春興七首
柳暖花融草滿汀日酣烟淡麥青青枝間好鳥鳴求友
水底寒魚陟負萍異縣光隂空荏苒故鄉蛇豕尚羶腥
感時對景情何極悼往悲來總涕零
忽聽屋角閙晨鳩起看園林綠漸稠小雨霏霏涵日過
新泉細細入河流殘花斷柳虚歸計遠水他山聚客愁
鴻雁南飛限蒼嶺傷心何處問松楸
於越山城控海壖春風回首忽經年憂時望月青宵迥
懷土登樓白髮鮮江上波濤來渺渺雲中鴻鵠去翩翩
暮寒細雨餘花落夢遶天涯到日邊
會稽南鎮夏王封蔽日騰空紫翠重隂洞烟霞輝草木
古祠風雨出蛟龍玄圭此日歸何處玉簡他年豈再逢
安得普天休戰伐不令竹箭困輸供
卧龍山奠越王都羣水南來入鏡湖苦怪桑田非舊跡
還驚雉堞是新圖白波翠靄浮天際綠樹青莎到海隅
便欲投身歸釣艇不知何處有蓴鱸
深春積雨感年芳暮館輕寒透客裳翠柳條柔先改色
紫蘭花冷不飄香山中虎豹人烟少海上樓臺蜃氣長
燕子新來畏沾濕一雙相對立空梁
憶昔江南未起兵吳山越水共知名蘋萍日暖遊魚出
桃李風和乳雁鳴紫陌塵埃嘶步景畫船歌管列傾城
于今征戍誅求盡翻對鸎花百感生
雨中遣懷
青春苦寒雨太多野水極目似秋波湖上芳草生已遍
山中美人愁奈何思家無計鏟荆棘避地只恐觸蛟鼉
落花零亂晚風起坐看城頭烏尾訛
送岳季堅入計籌山
陽羡先生故將孫拂衣高蹈入玄門甕盈五粒松花酒
食有千年枸杞根自得詩篇留客誦頻來猿鳥識人言
浮雲富貴非吾愿此意陶公可與論
為賈性之題山水圖
不見唐朝王右丞世間畫史少知名何人貌得烟嵐意
静聽如聞風水聲遠岫帶雲纔隠約斜陽照樹却分明
青泉素石堪乘興欲買扁舟過此生
題雪竹圖
雪壓江邊脩竹林沅湘晚色起愁隂川光蕩漾空清闊
山氣玲瓏太白深未得捎雲邀鳳宿可能映水學龍吟
無人谷裏吹春律直節虛中恐不禁
題脩竹圖
九疑山下湘江畔多少篔簹覆碧湍自有清隂堪解慍
也能結實待棲鸞濛濛暖翠晨烟合顆顆明珠夕露溥
長日焚香對圖畫青冥風雨共凄寒
題畫蒲萄卷子
西域蒲萄也自奇畫圖驚見墨淋漓迎風翠羽幡幡動
帶露玄珠纂纂垂此日散愁思釀酒幾回病渴想如飴
春窗隠几成幽夢應共張騫到郅支
蕭山山行
積雨今朝天氣佳山亭曉色上林花未須汗漫思身世
且可逍遥翫物華偶值斷橋妨去路却隨脩竹到隣家
籬邊野鴨驚人過撥刺飛鳴落遠沙
題明皇幸蜀圖
斜陽慘淡照霓旗石棧縈紆僕馬羸想得林間子規鳥
斷崖青壁亦相隨
裂帛聲中發禍機白華歌斷草菲菲可憐蜀道三軍恨
不記他年武惠妃
題柯敬仲墨竹
蒼龍倒掛不入地回首却攀雲上天夜深雲散明月出
化作脩篁舞翠烟
蕭山任氏山堂
新堂結構倚巖阿地僻無譁樂事多日上黃鸝鳴翠竹
雨餘紅鯉躍清波消除暑氣憑松柏舒卷煙嵐任薜蘿
珍重主人能愛客衰顔聊復為君酡
以紈扇贈奎上人并寄以詩
新裁紈扇如圓月寄與靈峰奎上人不共青蒲争巧拙
好將白㲲伴清新薰心炎暑誰能敵應手凉風自有神
莫怨秋來蔵篋笥明年朱夏更相親
靈峯寺棲雲樓
靈峯之中樓倚山山雲日夕棲其間九霄雨露隨高下
六月風雷送往還青嶂曉光浮藻梲銀河夜氣濕松關
天台向上無多路鷲嶺烟霞此可攀
題瑞上人山水圖
上人性僻躭山水應是王維第二身蘭渚流觴新到越
藍田别業舊通秦驅馳翰墨廻龍虎簸弄風雷感鬼神
羈旅相逢聊自慰莫思天地有煙塵
普濟寺遣懷
江上西風一葉黃莎鷄絡緯滿叢篁物華乘興看都好
時序逢愁速不妨露下星河光㶑灧月明巖谷氣清凉
願聞四海銷兵甲早種梧桐待鳳凰
崇福寺儔上人看山樓
為愛山中世事疎看山終日坐茅廬林花澗草香無際
翠壁丹崖錦不如禹穴風雷翻石鷂耶溪波浪動金魚
此時應悟幽棲樂底用凌雲獻子虚
宗上人溪山亭
湖上清溪溪上山山亭結構俯人寰窗中樹色宜晴雨
門外灘聲自往還鍊藥井寒玄鶴逝采蓮舟去碧波閒
春蘭秋桂年年好憔悴風塵漫厚顔
題水墨蓼花草蟲
為有江頭紅蓼花秋來獨作草蟲家尋香粉蝶應隨夢
採蜜黃蜂不趁衙絡緯語殘凉露滴蜻蜓立困晚風斜
畫圖水墨驚初見却似扁舟過赤沙
題山水圖為寶林衍上人作
雨過秋山日欲暾白雲如雪擁山根高松浥露和烟冷
迸水穿沙出谷渾擬向蘿隂緣石徑却尋花片入桃源
畫圖應有通神處他日相從子細論
次韻和新羅嚴上人秋日見寄二首
露冷風清木葉疎蓼花莎草沒階除子雲詞賦空投閣
仲蔚蓬蒿漫索居羣盗只今齊得意故鄉從此遂無書
鏡中短髮非松柏歲晚看看不似初
愛汝精藍抱翠微青松綠竹共依依龜臺落日明霞綺
鰻井寒湖長石衣銀杏子成邊雁到木樨花發野鸎飛
鐘殘永夜禪心定一任秋蟲促杼機
重用韻答嚴上人
坐見風霜百草疎却憐光景漸消除萍蓬飄蕩三年客
松菊荒凉五畝居陋巷蒼苔封蟻蛭空庭黃葉帶蟲書
江楓恰似知人意強學芳菲二月初
江水東流西日微閒身不繫獨何依塵埃爽颯枯蓬鬢
霜露凄凉破衲衣百粤雨餘山翠合三韓雲淨海青飛
滄溟自古通天漢夢繞黃姑織女機
再用韻答嚴衍二上人
厚禄故人音問疎天官不擬介推除莫思浮世塵埃事
好共深山木石居月滿高樓留客話燈明寒榻課兒書
城頭鼓角沈沈夜腸斷鄉關入夢初
蔓草萋迷野色微嗷嗷鳴雁欲誰依殘花露淡胭脂靨
落木霜凋薜荔衣萬國舊聞車軌一九州今見劫塵飛
總戎安得英雄將不放龍蛇起殺機
復用韻答嚴上人
閉門無事往來疎窗外從他草不除食肉已忘三月味
謀身欲去九夷居人情自古懷鄉土天下何時罷羽書
莫向西風苦惆悵白雲流水只如初
西風吹樹夕陽微斥鷃鷦鷯各有依幕府三千雙短鬢
鄉關千里一沾衣江淮渺渺人烟少梁楚茫茫鬼燐飛
誅暴保民黃石略將軍莫自失戎機
仍用韻酬衍上人
多愁祇覺世情疎愁極憑誰與破除江海烟塵羈客淚
雲山桑梓别人居高風斷雁惟將恨衰草殘螢不見書
世亂弓刀方有用休誇新句逼黃初
歲莫天寒生意微空林鳥雀自相依有情霜葉欺花貌
無用風荷象客衣西塞鼓鞞山岳震東郊羽檄海波飛
傳聞有詔頒南服早晚陽和幹化機
又用前韻
樹頭寒月影扶疎天上清霜下玉除紫塞風高鴻失路
碧梧枝冷鵲移居虎頭曠日縻倉粟牛腹中霄詫帛書
見說抱關堪避世稗官猶可學虞初
西風吹面雨霏微片片浮雲水上依鴻雁羣翔營口實
鳬鷖對立惜毛衣關河慘烈時將晚原野蕭條葉自飛
慚愧江湖一萍梗厭聽咿軋響隣機
題寒林圖
搖落江邊秋樹林凄凉久客二毛侵藤蘿歲晚龍蛇死
叢薄天寒虎豹深流水斜陽人遠近青烟白草雁飛沈
桂花自在山中發悵望西風起夕隂
題訪隠圖
忽憶山中陶隠居杖藜衝曉謁茅廬林花浥露紅無比
澗草含烟綠有餘金鼎丹光纏日月銀河流水到階除
松間白鶴通人語長向瑶臺寄遠書
題風中水仙花圖
癡妬封家十八姨不爭好惡故相欺沅湘日暮波濤起
翠蕩瑶翻欲渡遲
題小景
江頭日日起西風江樹驚寒葉變紅天澹雲低何處雁
一行飛下荻花中
題梅花小禽圖
三鳥翩翩海上來一雙飛去入瑶臺可憐鎩羽空山裏
獨立寒枝怨野梅
題湖山烟雨圖
湖上青山烟雨寒湖中一棹欲歸難白蘋自老東風裏
腸斷黃昏獨倚闌
若耶溪上雨聲來秦望山前霧不開欲渡鏡湖尋禹穴
蒼藤翠木斷猿哀
宿賈性之市隠
今年冬雨不作雪屋頭鳥聲渾似春絶憐草色綠鋪地
可愛梅花白照人時物已迎新歲換交情空向異鄉親
忽思昨夜殘燈裏錯認還家夢是真
題陸放翁湖上詩後
放浪江湖一老翁若耶溪上幾春風門前流水斜還直
籬外閒花白復紅甚欲賦詩追杜子也能縱酒學陶公
細看墨蹟成懷古歎息他鄉一斷蓬
次韻和孟伯真感興四首
五載江淮百戰場乾坤舉目總堪傷已聞盗賊多於蟻
無奈官軍暴似狼綠水青山人寂寂長烟蔓草日荒荒
弟兄零落音書絶腸斷春風一雁行
無用文章豈療飢勞生筋骨已支離窮愁杜甫家何在
落魄陳平計未奇草澤狐狸三窟固江湖波浪一帆危
故園春色年年到綠葉紅花好為誰
平時盗賊起成雲厚禄能忘愧庶民樽俎自高廊廟策
經綸不用草茅人思家遠道風塵惡争食空山虎豹嗔
莫怪洛陽年少客持書痛哭向楓宸
多事繁花白映紅無愁細草綠浮空春秋迭代人先老
天地生成意不窮鳳鳥長辭西嶺樹鯨魚自起北溟風
幾時學得玄真子箬笠蓑衣一短篷
次韻張德平見寄
漠漠長烟野色昏霏霏細雨濕衡門乾坤象緯尋常轉
江海波濤日夜翻賈誼奏書哀自哭屈原心事苦難論
近逢使者徵遺逸說道巖廊納讜言
題承天觀
吳山頂上承天觀玉牒金符鎮地靈百尺樓臺依斗極
九霄風露出窗櫺江聲洶湧蛟龍闕雲氣虚無翡翠屏
見說蓬萊恰相對仙凡只在隔滄溟
感興三首
病骨愁寒憶見春及觀春色却愁人轉添細草當門徑
不惜穠華委路塵去國杜鵑紅淚盡傷時庾信白頭新
風波滿地鸕鷀鳥相趁銜魚飽一身
二月江南雪片飛吳山寒色動征衣莫尋花徑防泥滑
且掩衡門待日晞弱柳先舒應自損蟄蟲已出更安歸
乾坤處處旌旗滿肉食何人問采薇
春院微風柏葉垂朝寒坐看雀爭枝娟娟墜雨抛蒼蘚
點點輕花赴綠池景物關情悲自老江山滿目惜時危
長生應有真仙訣漫把黃金駐黑髭
有感
浪動江淮戰血紅羽書應不達宸聰紫薇門下逢宣使
新向湖州召畫工
感歎
聞說蘇州破倉皇問故人死生俱可悼吾道一何屯北
去應無路南藩自此貧凄凉轉蓬客淚盡浙江濱
題畫魚二首
為愛濠梁樂有餘故拈兔穎寫成圖秋風忽憶銀絲鱠
腸斷松江隔具區
九罭無人詠鱒魴河墳有客歎牂羊不知生意能多少
争得鯤鮞滿尺長
可歎
風雨瀟瀟聽曉雞忽思世事一悲悽當時重禁蔵矛戟
今日呼令學鼓鞞未見爭鋒曾奏捷徒聞却走不先迷
劫灰日夜飛相逐隨處空林有燕棲
柯橋靈秘寺即景貽基上人
盡日隂隂風墜花樓前溝水發芹芽青春院宇僧房好
白晝豺狼客路賖對坐蝦鬚廻舞燕出門䲭尾立飢鴉
相期握手何時再五月芙蓉隘若耶
次韻和石末元帥見贈二首
雨過前溪曉色新山城草木靜埃塵殊方負固猶蝸角
此地偷安賴虎臣高閣綠蘿相對晚畫闌紅藥不勝春
誰憐衰病兼疎拙漂泊東西一旅人
元戎玉帳擁旌麾武略文韜並出奇構厦可堪無大匠
安邦曾見活危棋此時山斗歸民望他日龍彲簡帝思
我輩迂狂乖世務趍風執御更何疑
雨中寄季山甫二首
山雨隨風去復來南明晚色動樓臺猶憐仗節中郎在
不見乘槎使者廻感興詩成聊自遣忘憂花好為誰開
偏嫌近水多螻蟈永夜喧呼聒夢回
長夜雨多泥沒車白日閉門人跡疎階下水衣看上壁
庭前簷溜欲成渠閒花自發無勞種蔓草從生不遣鋤
想見幽棲張仲蔚蓬蒿如樹塞園廬
陳此一作石室豫為葬地求詩作此贈之
仙都道士陳此一偷得蟾宫龍虎丹便開白石為金穴
坐待青天落玉棺馭氣九秋風引佩步虚五夜月當壇
他年欲訪朝真路綘節霓幢此地看
五月二十九日喜雨奉賀石末元帥
使君設醮天皇格道士陳章玉女開遂遣赤松來作雨
更教玄武下乘雷凉颷細拂花間入潤色新從草際回
豈但農夫堪一飽野人亦有酒盈杯
用前喜雨韻寄呈石末元帥時戍卒有不軌謀
蓄而未發公治之以意卒遂返正故發之以言
且并志祈雨有應也
將軍渡水流澌合太守彎弧巨石開但覺誠心通日月
不知生意在風雷思蓴未許歸張翰結草終當獲杜回
可怪疎狂謫仙子兼旬浪飲六千杯
題畫山水
澹澹輕烟羃半林涓涓飛瀑瀉遥岑偶然坐石觀流水
不記還山路淺深
題紫虚觀用周伯溫韻
少微山直太微宫山下樓臺起半空丹井石床纏地絡
瓊窗翠戶出天風傳聞仙子常時到應是神霄有路通
會待九秋明月夜高吹鐵笛上清葱
題紫虚道士晚翠樓
晚翠樓子好溪南溪山四圍開蔚藍微隂草色盡平地
落日木杪生浮嵐巖畔竹柏密先暝池中芰荷香欲酣
聞說仙人徐泰定騎鸞到此每停驂
葉叔安南溪草堂即事
溪上草堂盈十尋疎楊密竹各成隂綠烟繞舍桑畦静
白水當門稻遂深過雨忽翻金碧影良蜩亂發管弦音
此時不省愁何在坐到鴉棲月滿林
妙成觀用何逸林通判舊韻
我訪仙家溽暑前青楓綠柳暗晴川竹根露濕登山屐
沙際鷗迎渡水船雲氣長留虚白室丹光直上蔚藍天
純陽道士重來日為問蓬萊是那邊
廢雲山堂有感(堂在府治聽事後郡守退食之所)
雲山堂畔垂楊柳曾見新堂結構成一吏傳言奔里役
幾家掩淚輟農耕花明粉黛春開宴月照樓臺夜按筝
破瓦斷磚今滿地綠莎青草為誰生
題米氏小景二首
日上春風紫翠重烟含汀樹淡還濃夜來水漲溪橋斷
應是雷霆起蟄龍
春霧昏昏雨散絲溪流拍岸小橋危猿啼鳥呌山鬼出
正是行人腸斷時
題安石蒲葵圖
東山導騎出巖阿能使枯蒲貴綺羅却恨卞和無禄位
中宵抱玉淚成河
題滄江獨釣圖
山繞滄江一釣船又隨斜日下長川小魚不食大魚去
風定遠林生白烟
題二喬圖
江上桃花紅粉腮偶然吹入玉堂來東風日暮和烟雨
多少飄零委綠苔
次韻和石末公七夕詩
天上傳聞會兩星清秋夜色湛玄冥蚌胎隠見銀蟾窟
鵲翼高低玉女軿一水經年纔解后七㐮終日豈神靈
勞生厭事惟思睡獨卧無心覲帝青
再和倒用前韻
天官垂象煥空青會合徒聞帝子靈三武夜開千石簴
兩旗晨轙七香軿房帷瓜果紛祠祀霄漢雲霓恐晦冥
惆悵多憂江海客登樓獨自看台星
病足戱呈石末公
旻天容我作支離病瘧纔除足就羸跬步不妨猶似鼈
踔行那得更憐䕫抱珍獻楚何堪再斫樹收龐亦未遲
塞叟于今知匪禍周雞從此免為犠
遣悶呈石末公
公庭春樹秋重綠但見鳲鳩日日鳴不雨正當三伏熱
看雲無奈百憂生草間羣盗俱縻爵天下何人尚力耕
漢法幾時還再復白頭猶得詠昇平
庭前萱草花落已久至秋復開感而作詩柬石
末公
露下蛩鳴寒氣催蒹葭葉響雁歸來鬢毛已為憂生白
蘐草何須晚更開嫋嫋悲風吹落木炎炎赤日走黃埃
干戈未了仍饑饉人事天時總可哀
次韻和石末公閔雨詩
騰雲降雨指龍功况復山川祭秩隆豈意愆陽為沴氣
忽過炎夏到秋風祈年勞酒儀徒備登榖嘗新望已空
享祀未應無報侑可堪不殺待時豐
再用韻
旱魃為妖殄歲功田疇龜坼徧汙隆無多過雨纔鳴葉
不定行雲又遂風蔓草荒烟秋社迥黃沙白葦暮江空
愁來漫憶淳于祝却愧靈示享祀豐
次韻和石末公閔雨詩
風悲槁葉落玄圭水涸焦根斷埴泥擊竹漫誇方外術
戞銅虛聽澤中嘶非關東嶽封猶濕自是西郊氣不躋
見說溪潭最深處有人徒涉只平臍
旱天多雨意五首呈石末公
旱天多雨意雲日氣恒隂草木焦枯盡蛟龍伏匿深移
家愁地蹙經國恨年侵已矣商巖叟無人解作霖
旱天多雨意炎夏已清秋虚牝空蒸鬱高圓迥獨浮下
田應脯蚌深樹且鳴鳩向夕星河影稀疎恰近樓
旱天多雨意散漫起重隂漸變峯巒狀還摛錦繡文龍
應愁病暍烏亦念將焚碧落高無極人間呌不聞
旱天多雨意炎燎發洪爐事急徒號梗謀窮漫曝巫王
征愆節制民望失來蘇原籍看如赭哀今鹵掠無
旱天多雨意雲起旋隨風澤氣沈沙白山嵐過野紅乾
坤愁夢裏日月戰塵中漫說生生理如何亦有窮
次韻和石末公旱天多雨意五首
旱天多雨意雲合又還晴苦熱連三伏微凉入五更青
山黃葉遍白水紫烟生旦夕霞標起依稀對赤城
旱天多雨意霞起衆山光日月躔陽道雷霆伏大荒躍
淵無黑蜧在牧有夷羊萬室俱如燬何人尚閔尫
旱天多雨意一望百憂侵海沸羲和日山蔵傅說霖南
河那可决北斗不能斟歎息還搔首清商已滿林
旱天多雨意悽惻望鈎陳哀籲何時達愁眉盡日顰乾
坤三島浪歲月兩淮塵莫問和調事嗚呼畎畝人
早天多雨意隂電繞空湫暴客馮高壘良農死乘丘干
戈猶未息災沴復何尤軫望成衰疾那堪數倚樓
題石末元帥扇上有陳太初畫松
老松根榦如鐵石般匠不知空谷深永夜高風吹萬竅
商聲滿地作龍吟
題渭橋圖
百載平城憤未銷武皇赫怒屬天驕可憐陵樹秋風後
貂帽駝裘拜渭橋
皆春亭
草色青青日色黃暖烟烘露百花香曉窗夢入桃園去
驚覺啼鸎在綠楊
移梅亭
貫石稍雲一樹梅誰教移向畫堂栽月凉夜色清如水
其那樓頭玉笛哀
題趙仲穆畫眉圖
有美清揚婉且閒横雲吐月鬭彎環平生不識張京兆
却對粧臺寫遠山
含簧茹管細相和語困春風意更多驚起佳人應有恨
雙蛾蹙損不成歌
以梨餉石末公侑之以詩
山人見餉含消實青紫相排箇箇圓共道解煩同絳雪
也知止渴勝甘泉種從漢武樊川得名並張公大谷傳
珍重使君方閔雨急須走送滌熬煎
遣悶柬石末公
綠楊落盡白楊枯坐石徒令歲月徂尚想藩臣知患盗
豈期驛使似投巫當時秔稻通遼海今日風濤隔具區
豺獺可堪專節鉞衣冠何以拔泥塗
次韻和石末公中秋不見月詩
一年明月中秋好萬里長空此夜隂雨暈青燈昏遠思
蟲鳴黃葉亂鄉心見愁盗賊氛猶惡莫怪乾坤氣尚淫
便欲捫蘿上天柱九霄風露恐難禁
次韻和林彦文在縉雲見寄
千年井邑化為墟滿眼荆榛塞路衢雞犬真成上天去
神仙不復好樓居風凋野樹無棲鳥水落池蓮有涸魚
欲訪軒轅問消息大微風雨隔清都
題小畫
夕陽山下水鱗鱗一葉輕舟釣白蘋漫道江湖堪浪跡
荻花風雨更愁人
惆悵二首
紫薇花樹小樓東日炙霞蒸似錦紅過了春風到秋露
可堪零落碧苔中
與君為别幾清秋鴻雁來時輒上樓今日倚樓無雁過
斷腸風水隔瀛洲
妙成觀道士劉雲心挽詩
少微星下葬神仙白玉樓中迓翠軿弟子焚香玄鶴逝
天官肅駕紫鸞翩金丹縹緲空山月鐵笛凄凉遠樹烟
溪上故人如見問碧桃花裏過年年
次韻和石末公聞海上使命之作因念西州愴
然有感二首
巫閭析木天空闊桐柏終南水亂流邑里蕭條無吠狗
田疇蕪穢少耕牛萋萋蔓草隨人遠淡淡殘陽向客留
遲暮飄零偏感舊幾廻垂淚睇神州
大閫尋常棄鄭師役人休望及瓜期豺狼封豕咸登用
城郭丘民委若遺曾見羌夷皆内地忍聞淮濟是邊陲
經綸事業君當念說道任囂髻已推
再用前韻
常聞星宿能環拱未見江河解逆流無肉可供徐勉狗
有芻空啖景升牛梧桐冷落鸞先逝蘆荻蒼茫雁獨留
蘇息疲氓還有術那無一斗慱凉州
弟子輿尸漫有師圯橋誰共老人期龍魚並出應難識
樗櫟無庸幸見遺每上樓臺瞻北極願聞波浪帖南陲
吳山越水元相接莫更中流下鐵椎
驛傳杭台消息石末公有詩見寄次韻奉和并
寓悲感二首
被讒去國終思楚厚貌深情漫劇秦未識龐萌真老賊
妄期侯景作忠臣池魚幕燕依棲淺軒鶴冠猴寵渥新
何處荃蘭不蕭艾種蔬猶得養閒身
喪亂如川未有涯悲風滿地是蟲沙衰遲兩臂從生柳
疾病雙眸但隕花暗蟀寒蟬秋色老丹楓紫菊夕陽斜
頗聞四國思郇伯尚想詩人賦木瓜
再次韻二首
南州昔日稱三楚西國今聞又一秦有爵與縻亡命賊
無才深媿具官臣青冥鸞鳳風塵隔畫省貔貅服色新
悵望令人憶李郭誰能匡濟想捐身
深秋蔓草接天涯極目飛鴻沒遠沙綠水青山長送日
汀蘭岸蓼各生花風來西塞雲隂合濤落東溟蜃氣斜
歎息笙歌舊亭館壊垣叢棘老王瓜
次韻和石末公感興見寄
使君學術似文翁弈世流芳緝武功赤芾青衿來燕喜
黃童白叟望車攻筆端波浪翻三峽旗尾龍蛇動八風
慚愧謭才多謬誤憂時獨有此心同
次韻和石末公無題之作
秋風嫋嫋作商音落葉枯荄日夜深已為抵烏投白璧
徒勞點鐵冀黃金軒轅未必迷㐮野夸父終當死鄧林
笑撚東籬菊花蕊天寒歲晚爾知心
次韻和石末公九日見寄
去年見雁思鄉里今歲還鄉雁不來此地凄凉逢九日
何時清切覩三台莞茅夜冷蛩螿急禾黍秋空鳥雀哀
避難無勞效桓景巢居隨處壓崔嵬
陳太初充兵應點作詩戲之
無僕無臺一老儒數間茅屋近通衢忽聞巷長呼排甲
急換戎裝出荷殳就列敢辭長雨立隨羣獨作沒階趨
西風鼓角秋宵永明月青髥是白鬚
次韻和石末公開讀有感
百年萬國奉王正相業臺綱屬老成山海若時共職貢
郊原何處有戈兵廟謨可使歸權倖祖訓由來重變更
欲呌天關無羽翼拊心長嘆不勝情
秋夕有感柬石末公
獨立西風聞暮蟬起看時物愴流年星臨野樹輝輝動
露出庭莎的的圓無奈素絲侵綠髮却嫌黃菊似金錢
烟塵滿眼難回首惆悵高堂坐細氊
題小畫
庭前綠荷葉香氣濃於酒疎雨忽飛來的皪明珠走
春晚
疎雨隨風過輕寒薄暮歸猶憐數花朵辛苦駐春輝
遣興
於越三年客思家一百旬如何今夜月却憶鏡湖春
次韻和石末公自訟之作
綠駬驊騮不服驂王良造父亦難堪羡君名重中台上
勲業終光北斗南露井凄風殘綠少霜林落日亂紅酣
侯封職在同藩屏班爵無勞阿伯男
立冬日作
忽見桃花出小紅因驚十月起溫風歲功不得歸顓頊
冬令何堪付祝融未有星辰能好雨轉添雲氣漫成虹
蝦蟇蛺蝶偏如意旦夕蜚鳴白露叢
丙申歲十月還鄉作
溪上寒山淡落暉溪邊風送客帆歸故家文物今何在
平世人民半已非華髮老翁啼進酒蓬頭稚子笑牽衣
自嗟薄質行衰朽未覩明廷賦采薇
風急霜飛天地寒草黃木落水泉乾千村亂後荒榛滿
孤客歸來抆淚看野宿狐狸鳴戶外巢居烟火出雲端
黍苗處處思隂雨王粲詩成損肺肝
故園梅蕊依時發異縣歸人見却悲花自别來難獨立
人今老去復何之未能荷鍤除叢棘且可隨方著短籬
等待薰風暄暖後枝間看取實離離
手種庭前安石榴開花結子到深秋可憐枝葉從人折
尚有根株為客留枳枸悲風吹白日若華高影隔青丘
壊垣蟋蟀知離恨長夜凄凉弔獨愁
舍北草池寒已枯草中時復見菰蒲濫泉觱沸無留鮒
弱藻蒙茸不繫鳬綠葉紅花空代謝春蛙秋蚓任喧呼
窺臨最憶琴高鯉騰駕風雷定有無
小舟衝雨清溪上雨密溪深宿霧昏游子到家無舊物
故人留客歎空尊荒畦蔓草纏蒿草落日青猿呌白猿
語罷不須還秉燭耳聞目見總銷魂
五載辭家未卜歸歸來如客鬢成絲親知過眼還成别
事勢傷心不可思且喜松楸仍舊日莫嗟閭井異前時
修文偃武君王意鑄甲銷戈會有期
冬至日泊舟戈溪
日薄雲隂雪在山野寒溪靜客舟還乾坤簸蕩逾三載
風俗乖張似百蠻廢井衰蕪霜後白空村喬木曉餘殷
獨憐節序逢冬至不得安棲學閉關
次韻和石末公紅樹詩
紅樹漫山駐歲華玄冬驚見眼生花井陘旗幟軍容盛
汴水帆檣御氣賖春草凄迷金谷障夕陽照灼赤城霞
靡蓱丹木扶桑裏惆悵誰乘博望槎
次韻和石末公元夜之作
八表流雲澄夜色九霄華月動春城條風細細吹旗影
香藹微微引漏聲河漢虹橋應斷絶滄溟鼇足漫峥嶸
愁來更聽漁陽操獨倚闌干坐到明
石末公再賦元夕見寄用韻酬之
東方月出魚龍窟北極雲開虎豹關渤澥青丘金作水
崑崙赤岸玉為山風光豈減常時好燈火嗟逢此夜慳
聽盡殘鐘成不寐那無飛羽入玄間
次韻和石末公見寄五絶
楩楠割截為椽杙歲暮搜材到柞薪悵望無因見夏后
再平水土叙彛倫
廟略能回十萬夫詩書郤縠近來無何由入奏明光殿
指點山河一統圖
春滿郊原樂意融野花庭草競纖穠惟餘陵上青青柏
不向東風改舊容
越溪清水淬干將鬼魅驚啼畏夜光不共鉛刀争利鈍
何妨玉匣且深蔵
漢殿千門錦繡開不堪一夜柏梁災魯般骨朽蕭何死
腸斷無人為取材
妙成觀北亭用何逸材韻
最愛雲山滿目前更憐亭榭俯清川草深林藹迷樵徑
花落巖霏點客船碧澗金芝新出地丹崖石穴舊通天
神仙應在樓頭上翠羽霓旌下日邊
送鮑生之閩中
青青芳草夾長堤漠漠輕烟送馬蹄他日相思建溪上
棠梨花發鷓鴣啼
為王彦和賦槐堂
晉公庭上三槐樹千載流傳是德符今日耳孫思繼述
昔年手澤歎荒蕪當窗欲看屯雲葉夾徑先栽帶雨株
會見枝頭金粟蕊秋風吹送上天衢
社日偶成奉呈石末公
昔聞同社燕雞豚今見操戈競一飱松柏空壇飢鼠出
枌榆落日亂雅喧地連吳會嗟何蹙民是周餘不半存
疎嬾渾愁聞世事治聾有酒漫盈尊
次韻和林彦文劉山驛作詩
青泥九折度危峯翠木千章集遠風欲為流離安堡障
寧辭辛苦涉蒿蓬梧桐葉落無棲鳳荆棘枝寒有怨鴻
旦夕升虚聊望楚何時重賦定方中
次韻和余嘉賓御史見寄
二紀相思欲奮飛百年心事苦相違風塵跋涉容顔改
豺虎縱横信使稀忽枉緘書如見面不勝悲喜却沾衣
有懷欲語無由寫驄馬天涯幾日歸
題美人書紅葉圖
紅葉隨波豈自由綵毫空復寫綢繆無人解識詩中意
天上塵間總是愁
題烟波泛舟圖
舊遊憶鼓湘湖櫂日净風微江練平小艇曲穿花底出
遊魚相伴鏡中行别來漫想心徒切畫裏重看眼亦明
素石蒼松是何處願從巢父濯冠纓
題陳太初畫扇
一道滄江隔戰塵白蘋風起浪鱗鱗新亭滿眼神州淚
未識中流擊楫人
泛湖浮海兩如何滿地悲風起白波争似乘槎隨博望
玉繩光裏看山河
水净沙明一葉船釣絲牽月過長川五湖何地宜生理
我欲從之問計然
題太公釣渭圖
璇室群酣夜璜溪獨釣時浮雲看富貴流水澹鬚眉偶
應非熊兆尊為帝者師軒裳如固有千載起人思
丁酉七月十四夜望月仍蝕且既而司天報亦
不至因感去年作此寄石末公
山城望月中元夜天運循環四序周顧兔又從銀漢滅
磔蟇空抱玉川憂清臺視祲當箕尾仙使乘槎隔斗牛
安得寄書憑去燕為言桂樹不勝秋
次韻和石末公月蝕見寄
凉氣開秋桂未花青天見月漫咨嗟玉毫撲朔此中兔
金背熒煌何處蟇百鍊精銅纔照膽連城白璧底生瑕
誰能鼓劔披氛祲莫遣東郊馬歕沙
題畫菜戲呈石末公
列鼎羔羊厭腯肥園官菜把莫嫌微年來騎士工隳突
此物人間亦見稀
即事有感呈石末公
葵藿傾心嚮大明參商瑣瑣只尋兵蛾眉欲擅三千寵
魚翼難通九萬程貝錦笙簧鴟鳥瑞明珠瑑玉泰山輕
兩階干羽聞來格分北猶勞聖主情
次韻和石末公感懷之作
鳳去深林鶩在庭西風回首故山青杞人岌岌憂將殞
楚國茫茫醉不醒自覺艱虞多錯午誰憐耗斁祝寧丁
金芝玉蕨甘如蜜歲晚吾從董五經
聞盗過界首季君山甫亦蒙訪及以詩唁之
妖星何故犯奎躔鶴上雲霄鯉入淵寇退喜聞曾子反
書焚尚頼伏生傳虀酸併與青氊去瓜苦空餘綠蔓牽
慚愧杜郊湯博士白鹽赤米數相憐
次韻和石末公中秋翫月
一年二六團圓月此夜光輝獨耐看銀漢波濤三島接
玉京風露九霄寒方欣酷暑隨時去只恐清商促歲闌
更上南樓瞻北極那無鴻雁報平安
次韻和十六夜月
纔圓又缺中天月猶自寒光媚老蟾承露仙人珠落掌
别風樓觀雪生簷玉階桂影駸駸薄金井苔花漸漸添
坐久城頭聞夜柝牢愁清興苦相兼
再次韻
永夜凉風吹碧落深秋白露洗明蟾金波灧灔將流瓦
玉礫熒熒恰近簷貝闕寒生魚腦減龍宫氣潤蚌胎添
從軍不廢篇章事倚頼元侯智勇兼
次韻和劉宗保秋懷二首
眼見賓鴻去復回可堪雲霧隔瑶臺黃花自在山中發
青鳥何由海上來墻角蟲號瓜蔓索樹頭禽赫栗房開
凉蟾照幕還清夜慚愧千村野哭哀
蛩螿啼露作悲愁鵰鴞摶風樂素秋莫訝繫匏長不食
亦知神劒解相求翰林白髮三千丈吏部回腸一萬周
借門何如青白眼酣歌竟日為身謀
次韻和石末公九日無菊詩
籬菊無花冷夕陽西風空送雁還鄉已妨少昊頒時令
更阻淵明泛酒觴生意循環深自識年華逝水去誰傷
愁來最愛霜中葉滿眼殷紅間淺黃
野行偶見紅樹悵然有感呈石末公
紅樹傷心夕照前漫山映水為誰妍樹當搖落人尤惜
人自憂愁樹不憐九譯未通青鳥使四郊猶漲綠林烟
野夫病足思休息藉草棲橧擬晏眠
次韻和石末公紅樹詩
岸柳江蒲總戚施桕林辛苦櫂金支虞人詫見炎官傘
侯騎訛傳漢將旗照水熒煌空衒貌因風飄落竟從誰
應慙若木生暘谷長駐踆烏燭崦嵫
次韻和石末公悲紅樹二首
乾坤何處非王土稂莠誰令滿大田未掃綠林千嶂裏
還看紅樹九秋前吳宫露冷蟬何在漢苑風悲鶴自憐
却羡魯陽功德盛揮戈回日至今傳
霜與秋林作錦幃一朝霜重却全稀坐看絶艷成塵土
應悟浮華是禍機驚鵲月明難自定窮猿歲暮欲何歸
猶憐有客期歡賞太息斯須志願違
詔書到日喜雨呈石末公
將軍鐵馬高秋出使者摟船渤海來甘雨恰隨天詔下
陣雲應與地圖開枯黃背日紛紛落細綠迎春冉冉回
悵望山中多病客坐看烏鵲遶庭梅
感事呈石末公
前飛鶬鴰後鴐鵝天闊風高奈汝何不羡焦頭居上客
空憐䑛痔得恩多深山虎豹來城市落日鼪鼯出薜蘿
雉尾可羹魚可膾白雲長自在巖阿
贈西岩道元和尚
西岩寺裏雲巢子不到人間幾十年杖鍚野猿迎路側
談經山鬼拜燈前塵飛劫火青春夢雪滿長松白石眠
近得淵明入蓮社興來時復有詩篇
題王伯衡縣尹桑隂圖
漁陽太守之官後種得桑隂比召棠麥隴風微雲委甸
茅簷日暖雪盈筐倉庚過去青枝動戴勝飛來紫椹香
千載先生同此意為君重賦兩岐章
次韻和石末公漫興見寄二首
王侯古有興屠狗郎吏今無善牧羊青海風波騰罔象
紫霄氛祲翳搖光江寒逝水東流急天遠冥鴻北去長
莫笑烏鳶惡毛羽翻飛齊得簉鵷行
濟世何人希管樂隠居無處覓求羊扶桑未換暘烏彩
腐草猶争爝火光百載承平戎馬佚七年戰伐艾菅長
長沙遷客能流涕一日須垂一萬行
次韻和石末公二絶
槖裏金多嫂自迎殼中珠滿蚌能明文犀亦有通靈角
天上龍彲盡可攖
徒聞彈鋏怨無魚未見兼程貢蠟書四海城池總完璧
只今誰是藺相如
聞鳩鳴有感呈石末公
郊原過雨東作始枝上鵓鳩鳴可憐此地巢居猶葺壘
他鄉去子望歸田匡時勢異民思漢憂國心隨雁到燕
逝水自流人自老倚楹長憶至元年
戲和石末公催太初畫山水之作
春蠶吐絲作成蠒辛苦為人身上衣畫史等閒揮彩筆
女工顦顇倚空機高堂素壁峰巒出暮雨朝雲夢寐歸
可怪唐朝杜陵老瘦妻短褐有光輝
和石末公冬暖
世亂干戈日夜尋可堪災沴又相侵烟霞出地皆成祲
雷電飛時肯作霖祝蜴漫勞遵故事問牛誰復軫憂心
小蟲未寤年光晚猶抱枯荄學苦吟
雨中呈石末公
去年三冬暖不雨今年孟春寒有餘大雲垂垂壓宇宙
密雪滚滚飄庭除安排白水與泛舸醖釀青泥容沒車
辛苦陌頭楊柳樹含顰等待太陽舒
和石末公見示肓字韻
長想天涯皆内地忍看閫外即他鄉扶生可惜毉無緩
救死寧堪鬼在肓郡縣誅求應到骨乾坤戰伐徧成瘡
遼東華表雲間鶴相見相思總斷腸
次李子庚韻
風落餘花春事非愁心烟雨共霏霏溪雲不作從龍起
山石何須學燕飛籬下舊存彭澤菊林間新長首陽薇
夜闌忽漫聞啼鳥腸斷天涯信使稀
早春遣懷
正月餘寒未放春漫空飛雪舞隨人新年對客情何限
濁酒於予意獨親澗底流泉渾似玉門前細草總成茵
鶴歸自愛山能静豹隠方知霧有神
雨中遣悶
雨漬愁雲重不飛山蒸冷霧襲人衣亦知屏翳空多事
只恐羲和失所歸歲晏波濤東逝急天寒鴻雁北來稀
殘燈永夜清無熖坐聽飢猿響翠微
聞猿有感
猿響秋山夜向闌白雲如雪擁林端鍾儀楚奏難成調
蔡琰胡笳欲罷彈澤畔離騷餘怨恨巴東涕淚想汍瀾
唯應華表歸來鶴明月清風共歲寒
漫成二首
沈水香銷金博山月滿樓臺深夜寒瑶琴弦絶不可彈
葉落烏啼尋夢難
江水如天月如水落葉蕭蕭夜風起一寸愁心千萬里
不見行人應未已
詠史
六雄糜沸擾天綱天下嗷嗷望禹湯多事秦皇能一統
却教人憶楚懷王
天與聰明作大君應天在實豈虛文重瞳若解行仁義
不枉芒碭五色雲
題西江獨釣圖
秋風江上垂綸客知是嚴陵是太公細水浮嵐天與碧
斜陽炙面臉生紅形容想像丹青在歲月荒凉草澤空
日暮忽然聞欸乃蓼花楓葉忘西東
題墨竹
蒼梧山下無窮竹盡是湘妃淚種成烟雨不銷千古恨
佩環虛度九秋聲見愁牧豎乘時伐可待伶倫學鳳鳴
獨立凄凉對圖畫為君惆悵一沾纓
絶句漫興七首
一歲三春好景光紛紛紅紫競芬芳芙蓉亦有傾城色
不見東風却拒霜
風散螢光夜未分隔窗涼雨落紛紛秋衾不與還鄉夢
知雁南來獨自聞
顧兔凉生月欲流露蛩楓葉共啼秋城烏半夜驚飛起
應為離人白盡頭
多事池邊促織兒聲聲哀怨旅魂知干戈滿地無機杼
長夜辛勤說與誰
伐木丁丁谷響傳楩楠樸樕共成烟扶桑不是人間樹
幾見滄溟變稻田
愁極每將歌當哭歸來不覺咲成狂蓬山縹緲鯨鯢外
一夕相思九斷腸
永夜西風嫋嫋來露華如玉委蒼苔碧雞啼落山頭月
腸斷槐根夢不回
送醫士賈思誠還浙東二首
西風嫋嫋水鱗鱗一曲離歌淚滿巾殘柳數枝鷗數點
夕陽江上送歸人
落木長亭獨客回蹇驢聊可當駑駘還山須種千枝杏
等待仙華道士來
誠意伯文集卷五
