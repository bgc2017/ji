誠意伯文集卷三
明劉基撰
覆瓿集三
古詩
種蘹香
蘹香體虚柔本自南土出毛芒散纖葉旖旎怯朝日芳菲
挺衆卉辛美更無匹况能已疝瘻兼理腸胃疾種之近庭
階離離看新茁驅童斬竹枝扶植待秋實常恐風雨惡摧
折傷弱質蒺藜生道傍延蔓何綿密豈無荷鋤人夕薙旦
已出上天意何如感歎靡終畢松柏多斧斤山林日蕭瑟
北上感懷
倦鳥思一枝櫪馬志千里營營勞生心出入靡定止伊
余朽鈍材嬾拙更無比才疎乏世用嗜僻惟書史雖非
濟時具頗識素餐恥既懷黎民憂妄意古人企寧知乖
圓方舉足輒傷趾塵埃百病侵貧窶萬感累艱難幸息
肩遲莫竊所喜明時登驥騄駑馬但垂耳自非冀北姿
莫羡追風駛便欲解衣冠躬耕向桑梓終懷葵藿戀不
慕沮溺詭潜陽動原隰白日曖蘭芷塒雞戒晨明客子
駕行李縈紆越巘崿浩蕩涉風水淹留具區北信宿滄
江汜維時連年歉道路多流徙官司職撫字黔首皆赤
子陳紅太倉米豐年所儲偫為民備乏困朝廷豈私此
推餘補不足兹實王政始臣子宜奉承天威不違咫奈
何簿書曺暴慢蔑至理苟云出納吝當閔觳觫死嗚呼
草莽露慘惻溝瀆委聞之猶鼻酸見者宜顙泚踰淮入
大河凄凉更難視黃沙渺茫茫白骨積荒藟哀哉耕食
場盡作狐兔壘太平戢干戈景物未應爾意者斯人徒
縱欲擾天紀鬼神赫震怒咎戾良有以去年人食人不
識弟與姊至今盗賊軰嘯聚如蜂蟻長戈耀白雪健馬
突封豕豈惟横山澤已敢剽城市途行絶稀少空車但
牆倚身行須結集一寐四五起牧民豈無人司寇亦有
氏陣車不驅馳大田無耒耜邦家禄食恩豈為臣奉已
山東古要地燕趙猶唇齒况兹南北衝津梁通遠邇属
當全盛時四海同一軌廟堂多稷契振舉無遺弛勿云
疥癬微不足成瘡痏滔天起濫觴炎岡發星烜虞朝有
分北漢庭煩直指農夫植嘉榖所務誅稂秕耕耘苟失
時雨露空沾灑威懷豈異任守令職非庳端能慎黜陟
此軰何足弭故鄉隔山川前途塞荆枳青徐氣蕭索河
濟俱坭滓痛哭賈生狂長歎漆室悝何當天門開清問
逮下俚
送普顔子壽赴廣西憲幕
離維荆衡南迆邐走蠻徼民風雖徭蜑地勢帶蒙詔迢
迢商周前風水絶纖竅後王務廣土懷柔倚攻剽羈縻
非本情疲痾復誰療大明侔日月幽裔靡不照化育之
所加欣榮及蓬藋憲府繩百司選擇自廊廟偏方異習
俗賦性實同調培養自殊途激揚貴知要凄凉溪上瀧
鯫魚因罾釣高風吹霜鶻縹緲集海嶠願言崇令業以
繼南國召
過東昌有感
夜發高唐灣旦及東昌郭喬樹拂疎星霜飛月將落仰
觀天宇清平見原野廓白楊號悲風蔓草杳漠漠但見
荆棘叢白骨翳寒籜聖道縣日月斯人非虺蝁教養既
迷方欲熾性乃鑿展季骨已朽清風散藜藿絃歌滅遺
音繭絲盡籠絡鴟嘯魍魎憑螽鳴草蟲躍遂令一變姿
化為跖與蹻况聞太行東水旱荐為虐飢氓與暴客表
裏相倚著賑䘏付羣吏所務惟刻削征討乏良謀乃反
恣剽掠坐令參苓劑翻成毒腸藥今年秋租登行止稍
有託餘波尚披猖未敢開一噱但恐習俗成何由返初
昨藩宣有重寄胡不慎遠略往者諒難追来者猶可作
歌詩附里謠大猷希聖莫
南陵崔氏思梅詩
昔来梅花下綵服輝清尊今来不見人淚滴梅樹根梅
落風不回淚落化為石冥冥入幽泉一夜千萬尺
晨詣祥符寺
上馬雞始鳴入寺鐘未歇草際起微風林端淡斜月僧
房湛幽寂假寐待明發松徑斷無人經聲在清樾
送鄭希道行省掾滿之泉州錄事
鄭君廊廟姿才識天下冠若華升朝霞可望不可翫胸
中富文史蔚蔚錦繡段公餘但好客高論斡雲漢蓮風
散秋幕微露收夕案吳雲翼行輈閩嶠入竒觀撫字傒
深仁剸繁讓明斷嘉會復何時悠悠仰飛翰
寄題偰世本東溪漁唱亭
落日去層巒清溪澹輕浪嘔啞戢柔櫓欸乃發孤唱初
隨飄風起復逐行雲颺月色照未闌灘聲雜逾壯恐有
濯纓人一聽一惆悵
發安仁驛
雞鳴發山驛天黑路彌險烟樹出猿聲風枝落螢點江
秋氣轉炎嶂濕雲難歛佇立山雨来客愁紛冉冉
發龍游
微飈獻輕凉客子中夜發秋原曠無際馬首掛高月草
蟲自宫商葉露光可掇狹徑非我由周行直如髮揚鞭
望南天晴霞絢閩越
早行衢州道中
草際生曙色林端收暝烟露花泫啼臉風葉彈鳴絃農
家喜銍艾行歌向東阡大道無狹邪平原多稻田客行
良不惡敢曰從事賢
鉛山龍泉
兹山近南服勝迹冠朱方石骨入海眼地脉通混茫金
精孕清淑水德融嘉祥寒含六月冰潤浃九里長鯨顋
狎獵起虎口呿呀張發竇既窈窕流渠遂汪洋洞徹瑩
玉鑑鏘鳴合宫商靜含玄機妙動見大智藏養德君子
類膏物農夫望野僧向我言其功殊匪常飲之祛百邪
能使俗慮忘潄嚥入靈府喉舌生清香爽淅動毛髮飄
忽凌風翔何當揚湛冽盡洗貪濁腸
初食㯽榔
㯽榔紅白文包以青扶留驛吏勸我食可已瘴癘憂初
驚刺生頰漸若戟在喉紛紛花滿眼岑岑暈蒙頭將疑
誤腊毒復想致無由稍稍熱上面輕汗如珠流清凉徹
肺腑粗穢無纖留信知殷王語暝眩疾乃瘳三復增永
歎書之遺朋儔
望武夷山作
飲馬九曲溪遥望武夷峯長林抱廻合丹崖造空濛浮
暉澹寒翠水木皆曼容薄遊限塵務促景尼竒蹤緬懷
紫陽子千載誰與同瓊佩邈烟霧石函閟遺封羇猿怨
幽澗飛蘿冒芳叢瑶琴空流泉桂枝徒秋風悵望佳期
阻纏綿憂思重殷勤尺素書願寄雲間鴻
發白沙至水口
夜發白沙驛亭午至水口中流鬱風霧密雨蔽原阜冥
濛蛟龍過隠轔怒雷吼傾欹卧帆席馮翼惑前後畏途
生頃刻顛倒亂足手倉皇投山館喜懼劇紛紏攝身整
衣帶沾濕及肩肘平生歴道路艱險頗曾受未能外形
骸豈敢輕衰朽捐軀匪成仁垂堂不宜狃總轡登前領
煙雲尚昏黝經阻有妨虞姬文亦奔走
早發建寧至興田驛
鷄鳴戒晨装上馬見初日露泫葉尚俯霧重山未出客
途得霽景緩步非縱佚矧兹歲有秋高下俱穎栗牛羊
散原野鵝鴨滿阡術懷抱既夷曠神情自清謐寒花蔓
籬落候蟲響蒙密霞標青楓林雪綻烏桕實幽覧雖云
遽佳趣領已悉我行固無期况乃塵事畢
題武夷圖
崇山奠朱維實維羣山囿葱蘢薄光景隠顯變氣候百
泉縈虹蜺萬谷蒸饙餾深根入無底峻表切星宿嶒崚
削劍戟窈窕錯錦繡騎雲擘高掌竇石室隂嘼金雞鳴
未晨玉女来自逗琪樹縞玄宵瑶花落清晝美人遊不
還霜月怨猿&KR0008;凄凉駕壑槎蕪沒白玉柩蓬莱渺滄海
弱水浩浸溜良辰不可掩沉思令人瘦安得凌風翰飄
颻逐飛鷲尋源挹孤清搴林摘三秀逍遥觀物化俛仰
空宇宙真詮倘可求吾將解吾綬
孔子充相送至鵝湖
憶昨過武夷欲往無與儔今兹逢故人遂得鵝湖遊輕
雲翼征蓋翔風當鳴騶古塔插蒼藹寺門啟平疇陟徑
既紆鬱馮軒亦樛流雲旗裊香霧金像明清秋昔賢論
道處松柏深且幽鴻飛渺滄海龍去空靈湫懷人已寂
寞對景空淹留興闌成遠别馬首山悠悠
自衢州至蘭溪
秋郊斂微雨霽色澄人心振策率廣路逍遥散煩襟疎
煙帶平原薄雲去高岑湛湛水凝碧離離稻垂金薺麥
霜始秀玄蟬寒更吟幽懷耿虚寂好景自相尋心契清
川流目翫嘉樹林歌傳滄浪調曲繼白雪音仙山在咫
尺早晚期登臨
九日舟行至桐廬
杪秋天氣佳九日更可喜衆人競登山而我獨泛水江
明野色来風淡汲鱗起蒼翠觀遠峯泬寥度清沚沙禽
泛悠颺岸竹搖蘿靡泝湍懷謝公臨瀨思嚴子紫萸空
俗佩黃菊漫妖蕊落帽非我達虛罍非我耻扣舷月娟
娟濯足石齒齒澄心以逍遥坻流任行止
從軍詩五首送高則誠南征
少小慕曾閔窮閻兀幽棲丘園賁嘉命通籍厠金閨握
筆事空言塊焉愧梁鵜不如属櫜鞬結束習鼓&KR0911;廟筭
出帷幄白日收虹蜺劒光帖滄溟旗尾縣鯨鯢振旅還
大藩歌舞安旄倪拂衣不受賞長揖歸蒿藜
江鄉積隂氣二月春風寒壯士縵胡纓伐鼓開洪瀾長
風翼萬軸撇若横海翰馬銜伏轅門翊衛森水官仗鉞
指天狼怒髮衝危冠
按節肅徒旅神劒宵有聲揮揮大旗動烈烈刁斗鳴仰
看太白高俯視滄波平王師古無戰蟂獺安足烹
人言從軍惡我言從軍好用兵非聖意伐罪乃天討運
籌中堅内决勝千里道雷霆馘蛟鼉雨露澤枯稿懷柔
首惸獨延訪及黎老牧羊必除狼種榖當去草凱歌奏
大廷天子長夀考
清晨絶長江日夕次海濱北風吹旆旌軍動速若神令
嚴戎馬閑九陌無驚塵伐鼓震溟嶠揚帆役鮫人鯨鱗
京觀築鰐醢華筵陳喈喈布榖鳴祁祁農鳲春去子還
故鄉悲喜集里鄰荷鍤啟瓦礫再荷天地仁撫綏属有
望世世為堯民
蛟谿詩
蛟乃龍之徒隠顯異凡質屈蟠深彎環靈變不可悉清
溪潨百湍潄滌見冽溧寒飊黯離晶隂電煬幽室超騰
雲雷徯訶禁鬼神謐應龍翔中天渙汗濕箕畢大江揚
濁瀾鼉蜃恣狂譎閉蔵當有待保養慎無失搜竒凜精
魄跼步迷故術谽巖生長風林木暮蕭瑟
題林以仁平反詩卷
木伐豈再植壁毁寧復完議獄有緩死聖言垂不刊兩
造既偏聽無辜遘凶殘况復使其孥流離播夷蠻司牧
盡瞠視佐使獨悲酸抗詞動鬼神潤澤生枯乾死者縱
不生魂魄亦獲安孤兒雖不天且得依故山聖人邁種
德惠及毛與翰云胡任民寄視之如草菅為君歌此曲
歌竟起長歎
送偰世南參政分題得虎林
深林合蒙蘢仰視不見日中有白額虎哮吼恣狂獝怒
睛谷搖電掉尾原簸䫻牛羊困攫取樵牧萃憂恤相公
鎮方面化捷影響疾百靈肅號令萬怪悚潜逸昔出書
需朋今行夜辭匹泰山絶悲啼牛哀返初質豈獨惠斯
邦四海望寧謐
題山水小畫
谿上春始還微波動芳燠樹暖欲生烟山明初過雨美
人期不来桂檝怨蘭杜佇立忽懷愁漁歌起洲渚
送田生歸鄉
少年客他鄉還鄉反如客莫驚新井里乃是舊阡陌歡
笑集姻親觴酌上班白老翁愛英俊慰問至日夕應憐
鄰舍兒魚龍兩懸隔
題李伯時畫淵明歸来圖
江左昔潰亂桓盧逓相尋劉裕起寒微長驅掃氛祲秋
草雖未枯霜雪已駸駸陶公節義士素食豈其心我才
非管葛誰能起淪沉所以歌去来歸卧五柳隂悠悠多
感激愴悢寄謳吟哲人貴知幾芳名留至今展圖三歎
息懷古一何深
題朱孟章虞學士送别圖後
秋郊一杯酒握手念將離落日照野水凉風生樹枝今
朝重相憶青山如舊時鬢毛非松柏爭得不成絲
題老翁騎馬圖
少年遠征役及歸鬢已霜戰甲零落盡空餘弓箭房老
馬同死生蹴踏沙磧長故鄉此何極仰看鴻雁行
明齋詩為湖廣陳進士賦
客從于闐來遺我盈尺璧晶光射雲漢璀璨生五色置
之暗室中鬼魅皆辟易願持自照身不用持照人
寄題江東蘭逸監司瑶芳亭
江蘺悲楚佩叢桂空秋霜兹花特秀絶得升君子堂豔
色非我貴皎潔有餘光仙人美良夜鳴玉来琳琅纖雲
淡華月色映青鳳凰飄颻白霓佩左右參翺翔衆卉不
敢傍瑶臺清且涼聞有千歲實其味如瓊漿願持夀明
主天地同久長
題揭伯洪山居圖
黃埃晦城市赤日焮逵道榮華能幾何未若山居好啟
扉對平林闢徑入芳草丹崖翠蘿映青嶂白雲抱世事
幸見遺幽趣堪獨討新晴景物佳緩步隨野老倚巖聽
鳴弦息隂憩華葆蜂亂覺春暄鴻驚信秋早無榮謝馳
驅有酒任傾倒但願長兒童稼穡以為寶
會稽張氏春暉堂
喬木生山阿碩實秋離離誰知茂育功乃在陽春時丈
夫佩玉玦壯氣東西馳列鼎未酬歡倚門已生悲君看
斷根草引蔓復何為逝波不可駐感激成吾詩
張子英閒止齋
鳥飛止茂林魚游止深淵步止辭跲躓語止絶悔愆䗂
蝓升高壁朽殼消腥涎夸父逐羲和渴死大道邊所以
知止者不為物所牽擺落塵網嬰寂寞守自然悠悠觀
羣動默默全吾年
閒居安所止自古有陶公柴門蔭高柳左右来清風槿
籬密復疎下有黃菊叢摘花泛濁醪嘯歌撫孤松駟馬
耀長衢視之如蒿蓬
築室在城市而無闤闠聲非關遠人世慮滌境自清書
圖堆几案花竹當簷楹釀酒香滿甕賓至即共傾黜陟
吾不知寵辱吾不驚百歲聊復爾孰為身後名
耕雲詩三首為堵無傲作
青山何逶迤白雲自悠悠數畝幸可耕此外更何求整
耨候時雨荷鋤適東疇凱風拂蘭蕙林薄鳴鳲鳩我麥
既菶菶我禾亦油油食力分所安但願歲有秋王租及
時足尊酒聊相酬
八月白露零九月築場圃稻粱已映遂梨棗亦盈塢耕
耘幸就畢一飽諒可取斗酒烹黃雞殷勤會田父但願
守令賢邑里得按堵無事苟安居明朝復相聚
朝耕原上雲暮宿雲間屋雲来動丹霄雲去澄翠麓坐
看雲變化卧見雲起伏斯須不可期飄忽鳥過目濯足
臨寒泉息景蔭嘉木飯蔬勿云惡無憂勝粱肉長歌招
隠詩清風滿空谷
壬辰歲八月自台州之永嘉度蒼嶺
昨暮辭赤城今朝度蒼嶺山峻路屈盤峽束迷晷景谽
谺出風門坎窞入天井冥行九地底高闞羣木頂瀑泉
流其中豃若洩溟涬哀猿嘯無外去鳥飛更永僕夫怨
跋涉瘦馬悲項領盗賊逭天誅平人遘灾眚佇立盼嶔
岑心亂難為整
夢草堂遣懷
即事在自得彊歌非正音所以春草句聲價重兼金若
人千載下遺響邈難尋凄凉一池塘頼爾得至今我来
當杪秋天淨潢潦沈枯荷有餘馨衰柳無殘隂鼓鼙響
未已山水意徒深感時念兄弟惻愴傷我心
在永嘉作
高屋集飛雨蕭條生早寒我来復幾時明月缺已團浮
雲蔽青天山川杳漫漫狐狸嘯悲風鯨鯢噴重瀾孤雁
號南飛音聲悽以酸顧瞻望桑梓慷慨起長歎願欲凌
風翔惜哉無羽翰中夜百感生展轉不遑安枯荷響西
池槁葉鳴林端寥寥天宇空冉冉時節闌舉俗愛文身
誰識章甫冠河流未到海平陸皆驚湍旗幟滿山澤嗚
呼行路難
蟾室詩為台州棲霞觀道士作
蟾是蝦蟇精誰令居月宫凄其羈旅身竟作蝕月蟲我
心有靈丹光與日月同子能精鍊之可發天地矇照灼
六合外安事一室中哀哉爬沙軰局促棲樊籠
癸巳正月在杭州作
春陽動萬物衆草皆已抽嚶鳴亦和悅我何獨懷憂鯨
鯢未葅醢豺狼滿山丘鳳凰竄荆棘烏鳶自相求浮雲
蔽蒼穹天路阻且修風沙日暮起鎩羽安所投悲来怛
中懷泣涕從横流
江城隂氣凝積雨春凄凉出門何所見但見瓦礫場新
廬各有前店舍亦已張市人半荷戈使客盡戎装回首
舊遊地慘淡寒烟黃悵焉念所思惻愴心中傷
徘徊西湖上愴悢有所思所思不可見涕淚下沾衣死
生一瞬息逝者安可追狼曋信君子李陵非男兒
碫鐡當用椎析薪當用斧拔蓼而植荼去辛還得苦峨
峨九陽門衛以豹與虎微微螻蟻忱鬱鬱不得吐
登卧龍山寫懷二十八韻
暮春時雨餘原野皆秀色流雲曖芳甸惠風暢輕翼清
吟苦低垂崇岡緬登陟山川糾紛錯疆畎互紆直凄凉
神禹穴偪仮勾踐國玉簡閟玄緘銅牛啟雄德霸氣浩
江河王風散荆棘感今情軫鬱懷古心愴惻東溟尚波
濤中原未耕織無能事蕭曹妄意追契稷蹇産魂屢遷
逶遲足猶側良辰復幾何白日忽中昃周流睨方圓俯
仰觀動植有水必趨東無星不供北宗社固神靈至尊
實恭默殷王伐鬼方尚期三年克苗頑負險阻終竟膺
竄殛天戈向無前况乃誅鬼蜮竊聞海濱民决皆疾狂
慝荷殳思一奮所懼官未識朝廷鑒往轍中自誅貪愎
主將敦書詩志士願盡力諸公總英俊矯矯百夫特愚
生諒疎拙千慮冀一得農人奉壺漿遲爾殄蟊賊采薇
戒懷歸伐檀慚素食白雲在青天可望不可即浩歌梁
甫吟憂来憑胸臆
立夏日有感
朝旦天宇清逍遥步庭除温風自遠至綠樹嘉有餘登
高展遐眺萬象各以舒念此客行久感彼時節徂退食
耻尸素進思愧庸駑仰視日月高俯察川原紆願欲凌
風翔周流觀六虚天路修且阻惜無竒肱車倚松翫懸
蘿藉茅想連茹公叔實尚賢寗武不能愚何當脫塵鞅
歸卧園田居
贈柯遂卿一首(并序)
今年夏四月余至台聞柯遂卿抗言釋誣囚事甚異而
偉之夫天下之大豈無慷慨激烈之士見義而勇為之
者哉其作也非有私其進也非有求觸於其心形於其
言發於其言信於其事可不謂之大丈夫哉惜其晦而
弗彰也於是乎為之詩曰
雷霆蟄神威妖蜃躍海濱將軍戰敗死玉帳空無人腥
涎之所被蛭螾皆蛇鱗天弧不張弦民情曷由申縣(闕)
亦令典奉行在明仁誰令姦宄徒並緣逞頑嚚俄然齒
髮軀化作豺狼身剽金既無畏况復枉平民壯哉柯夫
子義氣衝九旻曳裾公府門抗論回星辰坐令霜雪間
朽骨生陽春睨視夸毗兒精魂散飛塵我忽耳聞之肝
膽張輪囷安得似卿軰落落千百人出應休明時翊贊
臯陶臣旌别鸞與梟再使權衡均上天意茫茫感歎空
悲辛
贈周宗道六十四韻
天弓撥其弦平地躍虎狼腥風扇九澤濁霧干太陽瑣
瑣蚊與蝱亦沸如蜩螗帝閽隔蓬莱弱水不可航螻蟻
有微忱抑塞無由揚遥遥草茅臣怒切忠憤腸披衣欸
軍門披腹陳否臧曰走居海隅詩書傳世芳感荷帝王
恩禄食厠朝行走身非已軀安得緘其肮走有目擊事
敢布之廟堂永嘉浙名郡有州曰平陽面海負山林實
維甌閩疆閩寇不到甌倚兹為保障官司職防虞當念
懷善良用民作手足愛撫勿害傷所以獲衆心即此是
仞墻奈何縱毒滛反肆其貪攘破廪取菽粟夷垣劫牛
羊朝出繫空槖暮歸荷豐囊丁男跳上山妻女不得將
稍或違所求便以賊見戕負屈無處訴哀號動穹蒼斬
木為戈矛染紅作巾裳鳴鑼撼巖谷聚衆守村鄉官司
大驚怕棄鼓撇旗鎗竄伏草莽間股慄而玄黃窺伺不
見人喘江走倀倀可中得火伴約束歸營場順途劫寡
弱又各夸身彊將吏悉有獻歡喜賜酒觴殺賊不計數
從横書薦章民情大不甘怨氣結腎腸遂令父子恩化
作蠆與蝗恨不斬官頭剔骨取肉嘗纍纍野田中拜泣
禱天皇願得賢宰相飛牋奏巖廊先封尚方劒按法誅
姦贓擇用忠藎臣俾之提紀綱彎弧落鴟梟薙棘出鳳
凰尚可存孑遺耕稼納官倉失今不早計如水决隄防
而後事堙築勞費何可當走聞疽初生灼艾最為良焮
成施剜割所憂動膏肓邊戎大重寄得人則金湯龔遂
到渤海盗賊還農桑張綱入廣陵健兒跪如羊苟能任
仁智勿使憸邪妨孟門雖險艱可使成康莊走非慕爵
賞自鬻求薦揚痛惜休明時消息無其方又不忍鄉里
鞠為狐兔場陳詞未及終涕泣下滂滂旁觀髮上指側
聽心中傷天路阻且修不得羽翼翔可憐涸轍魚待汲
西江長况有蛟與虬磨牙塞川梁旄丘靡與同載馳徒
慨慷嚴冬積玄隂天色慘以凉衆鳥各自飛孤鸞獨徬
徨冥冥雁山雲木葉殷清霜子去慎所過我亦行歸藏
遣懷
鴻鵠會高風拂翼凌雲霓蛟龍不得水葺鱗困塗泥惟
昔望諸君一戰舉彊齊秦穆霸西戎能用百里奚傅說
築商巖太公釣磻溪韓信寄食飲孔明躬耕犁立賢苟
無方曷問鶩與鷖驅車上太行峻極不可躋重雲蔽層
岑流潦絶荒溪豺狼當我嘷魑魅向我啼顧瞻望九州
欲去惑東西嘉榖委蔓草良田養蒿藜乘黃避跛蹩狐
貉驕虎貔誰言縱壑魚竟為觸藩羝長夜起嘯歎邪氣
憑我臍夢登舜蒼梧遥望禹會稽援琴奏將歸日暮增
慘悽盲飈正滃勃孤鳳將安棲
三月八日偕徐成中楊澄源李子庚吳漙泉董
朝宗黃中立程邦民湯仲謀王文明遊南鎮得
禽字
積雨霽芳甸凱風来遠林逍遥出郊郭徙倚散煩襟桂
棹蕩清漣長裾曳輕隂肆覧夏王陵流觀秦帝岑黃能
安所之荒楚自蕭森仰翫卉木榮俯聆泉石音洋洋潭
底魚喈喈枝上禽昭融見天德滉瀁怡人心况有文彦
友温恭比瑶琳獻酬禮不愆詠歌思彌深良辰豈易得
嘉會難屢尋願作膠與漆無為商與參殷勤属此章冀
以代兼金
送馬生遊京師
東山夜雨急鑑湖春水深之子遠于邁祖帳清江潯白
日映蘭臯青烟起松岑豔舞激回風長歌裊哀音何以
慰離懷八珍盈釡鬵何以將素情贈言比瑶琳京畿佳
麗地多士紛如林構厦徯檀柟去疾須苓參殷勤治安
策悃欵大寶箴敷陳草茅情啟迪帝王心斯人邈永矣
繼之在於今忽羡蘇季子自侈多黃金
别峯和尚方丈題唐子華山隂圖
連山走陂陀太谷入晻曖屋藏深樹中路出巨石背烟
雨時有無澗谷互顯晦輕盈曳飛綃縹緲沃浮黛雄梁
矯修鼉騂壁駮文瑇崢嶸紫霞高屈曲白水匯隂森神
鬼宅奮迅龍馬隊風雲氣象寬日月光烟碎借問此何
鄉或有捐余佩荅云越山隂信美無與對自從永和来
燕遊推勝㮣佳人去不還盛集嗟未再唐令實好竒掇
拾歸畫繪上人遠公徒我亦淵明軰會晤属時艱觀覧
增感慨故園沒灌莽舉足蛇豕礙放歌自太息激烈驚
厚載
送孔世川赴江西儒學提舉
鏡湖荷花發耶溪菱葉生送君何所之去作西江行西
江大藩地卓犖多豪英文能絢雲漢武能壯干城浩蕩
吳楚間頽波障東傾鳳凰不妄集梧桐匪空榮行行勿
憚遠亹亹崇令名
我辭西江歸倏忽十二秋每望西江雲思心悵悠悠恨
無排風翼安能凌虚遊故人渺天末可夢不可求邂逅
送子行感我涕泗流登山有修蛇涉水有長虬逝者如
零雨一落誰能收
為竺西和尚題谿山茅屋圖
青山十畝餘茅屋數間足高樹結浮烟脩篁茂深綠孤
松無鄰舍生理不拘束開田種禾稻間以黍與粟中歲
幸西成青黃被谿曲鳬鷖與鴻雁亦各得所欲清秋霽
凉雨澗底石如玉野老時見過杯酒聊與属但願官長
廉吏卒莫我毒耕稼納王租世世還相續
春谷詩為竺西和尚賦
條風自東来雪消春谷暖荒畦碧草短清池細泉緩雜
花明錦繡時禽響絃筦道人閒無事習慣牛頭嬾過橋
禪杖落坐石袈裟袒日暮精舍歸燈龕白雲滿
四月二十二日郊外游得水字
草根螻蟈鳴湖上蒹葭靡繁林溺深綠清池散圓紫離
居昧節序陶情賴佳士泛舟出郊甸緩步信所履壺觴
展倡酬及此晴日美嘯歌望山川慷慨集悲喜豺狼未
鼎鑊郊野尚多壘鐡衣掛儒冠好爵逮麻屣吾儕幸味
苦得似道傍李無思身外憂適意聊復爾歸雲入禹穴
返照射宛委鳥啼樹有風帆過煙生水興盡各言還月
明城角起
題枯木圖
松以直而伐桂以芳而攻睠此屈曲形擁腫又空中身
為螻螘家根作蠐螬宫蠧皮化土壤朽腐不可烘輪囷
盤石間幾歲經霜風明堂構羣材梯梁匝谾豅斧斤獨
不到凋落還芃芃知兵臏孫子善射殱有窮胥種伏短
劍韓彭歎良弓豈如蚩蚩氓負薪翳蒿蓬飢食渴則飲
不識王與公白髮死枕席無事傷其躬贈詩持畫還去
尋黃綺翁
五月三日會王氏南樓得激字
蹇步属時艱暌違若多慼偶寄越城隅頗喜得幽寂炎
夏天象明羣山皎如滌况有文獻友同心不離逖雖無
鼎爼盛斗酒聊相覓登樓望禹穴慷慨生感激玄珠淪
赤水金簡不可覿崩騰六合内慘淡多羽檄天弧弛虚
彀封豕逃碪戚誰見野田中白骨雜瓦礫憂来歌一曲
客淚再三滴晚風吹晴霞海色映石壁展詩肆遐眺嚴
令困勍敵諸公俱鳳麟愧我獨樗櫟危途知驥騄勉㫋
樹功績無然學兒女愴恨山陽笛
題西旅獻&KR0729;圖
鳴鳳啟至德鎬京作王家萬國戴元后懷柔無邇遐逖
矣裔夷人占風慕中華毳服耳金鐻拳毛眼窈窪獻&KR0729;
越重譯辛苦涉流沙歸仁自彼心務廣匪予夸謇謇大
廷臣忠告猶咨嗟卜年盈八百分得未為奢云何叔世
主黷武生諠譁枸醬毒南徼河源詫西槎哀哀萬夫命
驅以易驪騧暴蔑文祖訓大貽天下瑕畫圖漫寫形索
意良無涯太康焚雉頭宮闈茁妖芽開元灰組繡驪岫
荒淫哇夫豈不有初蕩心生百邪望美洛陽都赤符炳
流霞玉關閉高門軍賓絶相加鳩杖老貔貅虎落藹葉
麻煌煌中興業奕奕流芳葩謙光信受益知足復何差
感事重懷古因書戒矜誇
題錢舜舉折枝山茶
歲暮寒氣結百卉無遺榮懿此獨不凋方冬燦紅英有
似節義士特立不爽貞幽居屏紛雜丹鉛寄深情葱蘢
翠雲翹綴以流霞精玄霜避晨豔華月助宵明坐令桃
與李無言愧微生贈詩勿遐棄貴之比瑶瓊
遣興六首
避地適他鄉息肩謝羈束生事未有涯暫止聊自足南
園實清曠可以永幽獨層樓面羣山俯見湖水綠雜英
被郊甸魚鳥得棲宿登臨且慰意未暇計遠躅聖賢有
遺訓知命夫何卜
積雨兼數旬天氣凉有餘青苔交戶庭始覺人跡疎地
主多閒園可以種我蔬兒童四五人蔓草相與鋤既倦
則歸休卧閱牀上書無事且為樂何者為名譽
夏日苦太長夜景良可愛華月吐層岑遥天碧如黛披
衣更登樓稽山正相對澄湖晶空明浮雲去無礙遺榮
世何人賀老今不在凉風吹毛髮坐久增感慨
溽暑百體倦曉凉正堪眠飛蚊何營營繞鬢鳴相煎拍
之不勝多揮去還復前世亂有骨肉逃生幸完全細微
何足較此意誰當傳
綠樹何隂隂良苖亦離離開忩招遠風赤鯉躍清池雲
日釀晴光芰荷有餘姿宴坐偶自得悠然遂忘飢富貴
不可求守分勿復疑
迂疎乏世用矯情非所安投簮謝時軰聊得心中寬回
首望故鄉枳棘日以繁譬彼水上萍隨流且盤桓樓頭
好山色晴雨皆可觀未知明朝事且盡今日歡
久雨壞墻園蔬盡壓悵然成詩
晚歲逼豺狼漂搖去鄉土囊橐罄留儲釜甑恒若窳開
畦種蔬菜撥借荷地主晨興率童稚樹藝躬傴僂瓠實
正纍離茄花亦争吐魚肉方絶交恃此當醢脯悲風吹
江干浩蕩十日雨幽泉湧隂竇高墉圻修堵蒼蔓壓泥
沙朱苞埋宿莽凄凉紫芝英乃與朝菌腐數竒值時危
一飽不敢取天地有窮愁每望貧家聚青苔滿頽墻日
暮空倚柱
題鮮于伯機書杜工部詩後
少陵昔避亂買屋西枝村卜鄰得贊公聊可與晤言四
圓鬭豺虎煙塵塞乾坤中宵望北辰慘戚衰老魂我今
亦漂泊不得歸本根感此一太息欲語聲復吞
次韻和脫因宗道感興三首
索居守貞素久已忘世機晨興夕還寐不知時節違庭
前有芳樹宿昔容顔非巢鳥去安之寒蟬鳴亦稀居人
歌北風客子歎無衣浮雲結隂翳白日少光輝鴻雁號
南翔蟋蟀在中闈榮華如流水一往何當歸
松栢守孤直不爭桃李色明星在青天有時化為石春
風車馬塵竟日翳紫陌寧知禾黍地舊是王侯宅蓬莱
有仙藥求之不可得霜風吹林木歲暮徒愴惻
鉛刀方用世掛壁干將閒剪松養荆棘匠石空悲酸驅
車陟太行日暮多險艱玄冰膠大谷脫粟貴琅玕魑魅
攬人魂豺狼食人肝路遠無羽翼何由得飛還
題春江送别圖
春江水悠悠行人上蘭舟春雲散江樹行人重回顧嘉
會未有期離心渺千里願作還山雲莫作東流水
琴清堂詩
亭亭嶧陽桐斵為綠綺琴縆之朱絲絃彈我白雪音虚
堂夜迢迢華月耿疎林鳳凰天上来虬龍水中吟曲罷
起太息無人知此心
田家
田家無所求所求在衣食丈夫事耕稼婦女攻紡績侵
晨荷鋤出暮夜不遑息飽暖匪天降頼爾筋與力租稅
所從来官府宜愛惜如何恣刻剥滲漉盡㳙滴怪當休
明時狼籍多盗賊豈無仁義子可以弭鋒鏑安得廉循
吏與國共欣慽清心罷苞苴養民瘳國脉
渡江遣懷
東風吹滄江白日照花柳山川半顯晦積雨晴未久青
陽好氣候羣物競苞剖農夫荷鋤犂各自登隴畆鳲鳩
鳴相應陂水光瀏瀏天地起戈兵荆榛塞原阜兹邦特
按堵庶足憩奔走故鄉有園田委棄沒藜莠老母年八
十頭童齒牙朽癡兒始垂髫出入寡朋友衣衾雜絮毳
羹食乏菘韮儽然多病身全家倚餬口那令更遠去憂
念成疾首千金聘宿瘤顧謂西施醜監車摧太行驊騮
不如狗况我駑蹇質困踣畏培塿濟河須巨舫將焉用
罌缶朱絃絙琴瑟曷中洪鐘紐剡蒿射犀革空貽養由
咎巍巍神祖烈乾坤讓高厚蠢兹蛇豕儔乘間恣哮吼
非無熊羆臣土産分左右更張吾豈能習慣彼已狃鹿
麋曾傷虎宵邁讋狸&KR1717;寤言亂心緒忽若醉醇酒疎賤
等蚍蜉捐軀復何有夷吾匪每生鞠育未宜負愴恨憶
松楸淚濕蓬鬢垢道途正艱阻進退維窊臼向風一陳
情何由逹南斗
題山水圖
江上何所有高低千萬峯結廬覆以茅取足聊自容綠
樹既蓊鬱清溪亦溶溶地僻無車馬猿鳥得相從日落
沙際明寒煙澹疎松蒼茫雲霞外隠見青芙蓉悠然一
舸還好景時獨逢歸来山月出古刹鳴昏鐘
若耶溪杳郭深居精舍
上人好山居入山惟恐淺紆餘涉淵沄結構依㟞嵃岡
巒外挺拔水木終隠顯其前對鵝鼻突兀正冠冕其傍
聳木禾積翠森偃蹇後有獅子巖&KR0886;崒露齦齴春花炫
芳林秋草馥隂畎高通雲雨過側見星斗轉桃源不遠
求箕潁安足踐我来三伏凉羇懷忽如展談經道心融
說法俗慮翦疎忩夜深啟孤月掛遥峴空濛白毫光閃
鑠動崖巘何當此卜隣永用辭淟湎
大熱遣懷
盛夏火用事長日不可堪熱汗發我膚如泉溢穹嵁清
晨登樓望四野皆紅嵐坡坨會稽山縹緲浮鬱藍何由
作雨澤一洗暍與酣須臾玻瓈盤湧出琉璃潭雜氣若
絳旂飄颻散空㟏朱光熭九幽天色熇以䣻樹木首咸
俯鳥獸聲盡韽玄冥將禺疆側身入埪龕淵蛇葺短鱗
山龜灼枯(龜府)悍熊伏朝鼢困龍縮秋蠺焦根裂埴斷斃
鷸蚌脯含水井為湯池治容成病頷渡水翅帖帖守門
口舑舑蜩螗輕綃翼依隂萃楓柟沸渭泊靜寂噪聒亂
語談蒼蠅丹砂頭羣飛逐烹腤拍之適汙手驅之死仍
耽對食憚下肮引飲轍傾甔撫几炎欲燎披衣重猶函
慨彼征戍卒荷戟忘寝&KR3448;棄絶骨肉愛不得同苦甘但
聞盗賊熾未見工師戡郊原擄掠遍餽餉那能覃况乃
隆暑節蒸鬱非所諳用兵貴拙速將帥當懷慙沈冥及
暮鼓兩目脂流泔拂袖招遠風衆星爛天南河漢上昭
回烟霞遠䰐鬖且喜辰極明願覩戎馬倓雲門連鏡湖
林壑清且涵豈惟隔埃壒庶足憩負擔惜無五畆宅偃
蹇投吾簮
六月十八日自天章入城作
天净山氣凉溪渾夜来雨籃輿度疎翠初日照平楚高
林半長烟好鳥時自語煩襟得蕭散似欲忘羇旅何當
盗賊息比屋豐禾黍逍遥丘壑間鹿麋以為伍
晚同方舟上人登師子巖作
落日下前峯輕烟生遠林雲霞媚餘姿松柏澹清隂振
策縱幽步披榛陟層岑槿花籬上明莎雞草間吟凉風
自西来飀飀吹我襟榮華能幾時搖落方自今逝川無
停波急絃有哀音顧瞻望四方悵焉愁思深
七月四日自深谷之靈峯作
平旦出雪門亭午至靈峯山盤澗縈紆谷深巖錯重竹
露滴皎皎林霞散溶溶度石苔蘚滑披蘿烟霞濃頗喜
禾黍成可以慰老農野草各有花照水似衒容徐行恐
觸熱聊憩崖下松時聞幽鳥鳴亦足開心胸慨懷陶隠
居丹竈今無蹤干將與莫邪俱已化為龍空餘遠山色
菡蓞青芙蓉
清修院良上人浸月軒
華池浸皓月高下共清瑩炯如長明燈飛入大圓鏡又
疑鉛汞爐伏火發宵映曾軒開九秋萬象出昏暝月来
池色動月去池色定窺臨足遊適翫味見心性珍重無
生侣於焉託清淨宴坐六塵空百魔從律令
普濟寺用恭行已上人韻
偶從靈峯来遂作雙峯遊雙峯何峨峨俯映耶溪流炎
天正埃鬱欲往安所投喜見農事成秔稻滿中丘步入
古寺門信美無與儔渌池對徑路水木自深幽飛蘿冒
松柏上有猿與猴登樓散煩熱坐挹山綢繆更愛山下
泉泠泠洩隂溝青苔閟修竹竟日凉風留披軒眺西崖
煥若丹霞浮神劒去安之起望空斗牛沉思終永夜月
白銀潢秋
題陸放翁晚興詩後
雄劒閟寶匣中夜蛟龍吼男兒抱志氣寧肯甘衰朽松
柟在深谷枝葉拂星斗雖無般匠顧勢自凌培塿昂昂
商山翁矯矯渭濱叟林泉不遐遺軒冕亦固有奈何劉
伶軰賤身若芻狗徒生天地間辜負髮與手三復詠斯
章千載吾尚友
題商學士寒林圖
昔聞商學士水墨稱絶藝今覩寒林圖信美無與儷凄
凉霰雪餘簸掃悉輕脆玄水刮老骨衣被荷纖荔龍鬚
結瓔珞虎爪出鋒銳鱗皴蝮蛇殼璀錯琅玕蔕下有不
死石藍汁沃鬒髢前有赴海湍漱濯沙土細青烟曼遥
渚白日淡荒裔蒼茫浮雲外縹緲惑盼睞梧桐早飄落
鳳鳥將焉逝四序若循環葳蕤在&KR0008;翳衰榮各有時至
道惟冥契
題雜畫卷子
山川出雲霓谿谷蔵虎豹枯樹繒綾身怪石磈礨貌竹
枝如琅玕烟雨昏幕罩梅花雪中開的礫珠磊靤蘭獨
稱國香姱麗最可樂荑纖草堪藉傷覃棘能抓宋公學
元暉駭獸見騰䶂老班性嗜酒藻思發餘酵丹丘泣龍
髯零落江湖櫂顛王食敗筆得米動盈窖僧明本靜者
一藝起衆閙展卷見歴歴聊足解喧嗃裁詩慕韓豪瑣
細非所較
題宋子章效米元暉山水圖
昔時米南宫父子同畫癖油然煙雨態千里入盈尺近
代宋尚書筆意妙欲逼置之几格間新舊莫辨識應是
前後身神會造化迹鴻濛迷日月澒洞飛霹靂蒼崖晦
中斷天闕杳高隔洪濤漲無倪龍虎移窟宅農夫怨昏
墊樵牧絶行跡破屋兩三家搖撼已傾側得非杜少陵
無乃陶彭澤簷茅委泥濘籬菊没狼籍空江乏舟檝汗
漫安所適披圖瞻青冥惆悵至終夕
為賈性之賦松石
老松不構厦潜跡歸后土千年化為石詭怪驚地府酆
都壯輪奐翦截就梁柱嶙峋鋸鑿餘棄置人得取君家
赤玻瓈光采奪朝昫嶒崚鐡心堅璀璨霞色古何當呼
吳罡匠以修月斧持獻女媧皇天罅或可補
有客来欵我
有客来欵我自謂儒者儔問我胡不除乃来此淹留我
笑而不答彼問方未休彼我異所志問答寧相投青山
屋外高溝水山下流隠几書一卷寒簷雀啾啾
題趙文敏公畫松
吳興昔王孫能畫世莫及觀其二松圖矯若龍出蟄蟠
根破坤輿拔萃滃原隰膠加各軒翥崱屴相倚立鼉鱗
撐空青豕鬛振颯飁高蔵日月氣清滴雲霧汁垂釣者
何人短棹非妄集五湖多風濤蛟蜃頭角&KR2034;不如洿澤
間取足鰿與鰼倦眠松影下百竅清涼入慎勿驚松枝
天寒衣袂濕
題三香圖
梅是玉堂花和羹有佳實水仙如淑女婉娩抱貞質山
礬直而勁野處似隠逸分類族雖三論德性乃一瓊臺
耿清夜凉月白勝日霏霏芳氣交粲粲華采溢琪樹讓
晶熒瑶草愧私暱願言永其歡歲莫保終吉
感時述事十首
天王有萬國撫治不能徧百僚分所司控制倚方面旬
宣貴浹洽付託属隆眷易置苟無恒勤怠朝夕變自非
㝅氏儔何官匪郵傳矧兹世多故軍府希閒宴戎機一
以失蟻穴僨臺殿公庭委舊事書牘呈新選来者且遲
遲在者同秋燕偷安待日至退託從私便姦貪遂乘隙
民病孰與唁大臣國柱石憂喜相連纏反躬既遺闕何
以率州縣寄與要津人有舌未宜嚥
十羊煩九牧自古貽笑嗤任賢苟不貳焉用多人為師
行仰供給州縣方告疲差徭逮所歴添官有權宜奈何
乘此勢爭先植其私百司並效尤貨賄從横飛列坐隘
公堂號令紛披離名稱到輿隸混雜無尊卑正官反差
出道路不停馳徇禄積日月官吏之所希此軰欲何求
朘剥圖身肥世皇一宇宙四海均惠慈盗賊乘間發咎
實由官司云胡未悔禍救焚用膏脂姻婭遂連茹公介
棄草茨農郊日增壘良民死無期天關深虎豹欲語當
因誰
先王制民産曷分兵與農三時事耕稼閱武在嚴冬亂
略齊憤疾戰伐厥有庸那令異編籍自使殊心胸坐食
不知恩怙勢含威兇將官用世襲生長值時雍豈惟昧
韜略且不習擊&KR2678;悍卒等驕子有令亦無從跳踉恣豪
横鼓氣陵愚惷所以喪紀律安能當賊鋒崩騰去部曲
蟻合尋歸蹤時方務姑息枉法稱寬容寧知養豺虎反
噬中自鍾國家立制度恃此為垣墉積弊有根源終成
腸肺廱何由復古道一視均堯封
豢狗不噬禦星馳募民兵民兵盡烏合何以壯干城百
姓雖云庶教養素無行譬彼原上草自死還自生安知
徇大義捐命為父兄利財求應召早懷逃竄情出門即
剽掠所過沸如羹總戎無節制顛倒迷章程威權付便
嬖賞罰昧公平飢寒莫與恤銳挫怨乃萌見賊不須多
奔潰土瓦傾旌旗委曲野鳥雀噪空營將軍與左右相
顧目但瞠此事已習慣智巧莫能爭廟堂忽遠筭胸次
猜疑并豈乏計策士用之非至誠德威兩不立何以御
羣氓慷慨思古人惻愴淚沾纓
古人有戰伐誅暴以安民今人尚殺戮無問豺與麟濫
官舞國法致亂有其因何為昧自反一體含怒瞋斬艾
若草芥擄掠無涯津况乃多横歛殃禍動輙臻人情各
畏死誰能坐捐身所以生念慮嘯聚依荆榛暴寡憚強
梁官政惟因循將帥各有心邈若越與秦遷延相顧望
退託文移頻坐食挫戎機養虺交蛇鱗遂令耕桑子盡
化為頑嚚大權付非類重以貽笑顰鼠璞方取貴和璧
非所珍但恐胥及溺是用懷悲辛
五谿舊三苗蛇蚓相雜處其人近禽獸巢穴依險阻起
居任情欲鬭狠競爪距况乃識君臣且不顧子父所以
稱為凶分北勞舜禹先朝慎羈縻罔俾来中土胡為倏
而至馳驟如風雨見賊但趦趄逢民輙俘擄腰纏皆金
銀衣被俱繡組所過惡少年改服投其伍農家劫掠盡
何人種禾黍盗賊有根源厥咎由官府任將匪能賢敗
衂乃自取竒材何代無推誠即心膂誰哉倡此計延寇
入堂宇割鼻救眼睛於身竟奚補浙西耕桑地百載安
生聚自從甲兵興徵歛空軸杼疲氓真可憐忍令飼豺
虎追憶至元年憂来傷肺腑
虞刑論小故夏誓殄渠魁好生雖大德縱惡非聖裁官
吏逞貪婪樹怨結禍胎法當究其源剪鋤去根荄蒙蘢
曲全宥駕患於後来濫觴不堙塞滔天谷陵頽總戎用
高官沐猴戴毋頧玉帳飫酒肉士卒食菜薹未戰已離
心望風遂崩摧招安乃倡議和者聲如雷天高豹關遠
日月照不該俱曰賊有神討之則蒙災大臣恐及已相
視若銜枚阿䛕就姑息華紱被死灰姦穴爭效尤無風
自揚埃嘯聚逞強力謂是爵禄媒黎民亦何辜骨肉散
草莱傾家事守禦反以結嫌猜慟哭浮雲黑悲風為徘
徊赤子母不憐不如絶其胚養梟逐鳳凰此事天所哀
胡為尚靡定顛倒䏶與頦春秋戒肆眚念此良悠哉
八政首食貨錢幣通有無國朝幣用楮流行比金珠至
今垂百年轉布彌寰區此物豈足貴實由威令敷廟堂
喜新政躁議違老夫悠悠祖宗訓變之在朝晡瞿然駭
羣目疑怪仍揶揄至寶惟艱得韞櫝斯藏諸假令多若
土賤棄復誰沽錢幣相比較好醜天然殊譬彼絺與綌
長短價相如互市從所取孰肯要其觕此理實易解無
用論智愚矧兹四海内五載横戈殳赤子投枳棘不知
所歸途一口當萬喙唇縮舌亦瘏導水必尋源源逹流
乃䟽藝木必培根根固葉不枯慎勿庸邇言揚火自焚
軀尚克詰戎兵丕顯厥祖謨
惟民食為命王政之所先海鹺實天物厥利何可專貪
臣務聚財張羅密於氊厲禁及魚鰕鹵水不得煎出門
即陷阱舉足遭纏牽炰烋用鞭箠冤痛聲相連高牙開
怨府積貨重姦權分攤筭戶口滲漉盡微涓官征勢既
迫私販理則然遂令無賴兒睚眦操戈鋋出没山谷裏
陸梁江海邊横行荷䉂籠方駕列船舷拒捕斥後懦爭
彊夸直前盗賊由此起狼藉成蔓延先王務廣德如川
出深淵外本而内末民俗随之遷自從甲兵興奄忽五
六年借籌計得喪耗費倍萬千回憶至元初禁網疎且
平家家有衣食畏刑思保全後来法轉細百體皆拘攣
厚利入私家官府任其愆大哉乃祖訓典章尚流傳有
舉斯可復庶用康迍邅
秦皇縣九宇三代法乃變漢祖都咸陽一統制荒甸
豪雄既鏟削瘡痍獲休宴文皇繼鴻業垂拱未央殿累
歲减田租頻年賜縑絹太倉積陳紅圜府朽貫線是時
江南粟未盡輸赤縣方今貢賦區兩際日月竁胡為倚
東吳轉餉給豐饍徑危冒不測勢與蛟龍戰遂令鯨與
鯢掉尾乘利便扼肮要國寵金紫被下賤忠良怒切齒
姦宄競攀援包羞屈政典尾大不可轉聖人别九州田
賦揚為殿中原一何膴所務非所先豳風重稼穡王業
丘山奠夫征厲末習孰敢事游燕哀哉罔稽古生齒徒
蕃羡一耕而十食何以奉征繕長歌寄愁思涕淚如流
霰
漁樵問荅
樵問漁江湖風波惡何似采薪人無憂茹藜藿
漁問樵山中何所有未若擢扁舟得魚即沽酒
丙申二月别紹興諸公
勞生屬時艱將老萃憂慼風塵隘九野何土為樂國兹
邦控吳越名勝聞自昔湖山競竒麗物産亦充斥交游
尚質儉而不事華飾况有良友朋時来慰岑寂全家免
寒餓幾欲忘旅客胡為復舍此僶俛就行役軒車遠追
送酒至淚輙滴還鄉人所樂我獨愁苦劇故山有松栢
摧折為荆棘豈無骨肉親大半生死隔此語不可聞此
景那堪覿愁情如波濤澒洞胸與臆佇立向穹蒼一歎
雙鬢白
雨中雜詩四首
久晴思得雨既雨久復厭廣庭屯隂氣平陸就昏墊凄
風吹人寒朱火黯無燄水衣上高墉泉溜發枯塹青泥
没逵道寸步不可覘慷慨成感傷纏綿積憂念
首夏凉風生朝樹結晚色濛濛細雨交慘慘原野黑衡
門長藜莠壞壁穿荆棘念彼征戍兒沾濕荷戈戟囊槖
罄留貲藿菽難充食供輸既乏絶戰鬭何時息巢居者
誰子鼠竄延晷刻田疇沒蓬蒿無處勤爾力旻天高寥
寥仰視不可極
多雨損萬物草爛麥生耳青苔獨得時延曼及堂戺晨
興視天宇滴瀝殊未已君子懼陸沉小人憂餓死凄凉
大將營鼓縵弧弓弛朝廷竟知否盗賊如流水
離居感時節寤寐不遑安青燈晦壁角簷溜如崩湍屈
指計日月殷憂集多端蛙黽爾何知叫噪喧草莞中夜
攬衾裯凄凄隂氣寒鳳凰鎩羽翼卑飛避鴟鳶撫几一
長歎聲出心已酸
次胡元望郊行詩韻
誰言公館清晨氣晚未散豈乏樹䓗芊尚有花爛漫美
人隔巷陌可念不可喚温温夜光璧幽草潜璀璨鄙夫
競喧譁逹士善大觀世情如秋蓮零落風中瓣少年喜
紛紜談笑輕絳灌進取務出竒周慮非習慣逝水難重
廻芳時愁坐換元臣鎮方面邊戎仰成筭應憐四郊外
荆棘滿耕畔悽悽憂葵女惻惻撫牀瓘興懷增感傷展
轉過夜半起行視青天星河色凌亂安能作野馬脫略
謝羈絆
夏中病瘧戲作呈石末公
晚浴烝骨毛蹭蹬張萬孔不虞小人風堀堁觸埲塕長
驅毒暑氣熇若燎發㷓鑚膚入經絡鍵鑰砉衝捅蚩蚩
水帝子鼠伏伺腥䐥癡琚與狡瓆並出助推挏天君赫
斯怒六軍躬自董丹元將爽靈逆擊闞哮嗊主客相批
亢乾坤為搖動初交且辵辵再接遂咏咏翛翛螽股切
&KR0008;&KR0008;鵙翅翪蕭颼葉鳴颸轣轆車轉&KR2943;驚沙走窸窣落
雪旋蠛蠓凌競剥牀辨敲琢搖佩琫玄冰結太隂河海
溢銀汞俄然一陽復日脚舒暡曚微微細泉湧拂拂輕
煙□柔枝披妸娜弱葉散萋菶㸌如九烏燄熾烈昧窺
朡炎炎祝融火焮灼煬巃嵸龍奔歸大漠虎逐蟄空竉
赫惔熟金石閃爍歊螮蝀肆伐殄嚚嚚止齊安懵懵岑
頭釋戴壓雨汗渙流滃黑酆羣醜馘黃庭百神緫頗怪
天地氣去来何倥偬集如蟻赴羶散若蜂辭桶棄置且
勿思宵鼓聽謹謹
秋夜感懷柬石末公申之
不寐知夜長起視天宇闊散漫草上風朦朧雲間月寒
禽鳴疎樹黃葉堕階闥俯仰觀羣物惆悵不敢發誰云
螻螘壤能使泰山[危瓦]蒼鷹鎩六翮狡兔營三窟何當威
弧正王旅得肆伐箘簵雖微材尚可施羽筈豈意風浪
舟心猶隔胡越士生非金玉有足難自逹周嫠不恤緯
楚放常懷闕平生葵藿情忍與霜露歇玄冰膠坤軸非
君孰能斡申章匪繁辭悲憤不可遏
次韻和石末公用元望韻遣興見寄
鵓鳩勸春耕桴鼓帖宵邏拊循餘暇日珠玉生咳唾時
維青陽初天子在左个布德順木令萬國罔不和禄食
自紛紜撫字誰最課幅員若金甌絲髮無璺破涓溜可
摧山機禍不在大中夜登高樓遥瞻太微座乾坤漭寥
落日月飛鳥過憤惋空有心盛時嗟已蹉
以野狸餉石末公因侑以詩
野狸性狡猾夜動晝則潜縶之籠檻中耳弭口不呥當
其得意時足爪長且銛跳踉逞俊捷攫噬靡有饜貧家
養一雞冀用易米鹽爾黠弗自食尋聲竊窺覘破柵舔
肉血淋漓汗毛髯老幼起頓足心如刺刀鎌東鄰借筌
蹄西鄰呼&KR0008;獫繫餌翳叢灌設伏抽隂鈐彼機歘已發
此欲方未欦絲繩急纏繞四體如黐黏野人大喜慰不
敢私烹燖持来請科斷數罪施剜㔈(㔈七廉切)使君鎮方面
殘賊職所殱械送致麾下束縛仍加箝腥膏忝汚鉞羶
胔或可醃芼芳和糟醬順賜警不廉黃雀利螳蜋碎首
泥塗霑烏鴉殉腐肉噴墨身受淹此物亦足戒申章匪
虚&KR2071;
和石末公種棘用胡元望韻
力役困年侵種棘代遮邏豫防苟無失有地孰敢唾風
條曲抽乙雨葉細垂个是時春載陽土脉如膏和分疆
督藝植勤惰各有課揮鋤綠烟披轉石蒼蘚破稍看萌
蘖長漸覩根株大結蔭冒長堤開花映高座猿公不敢
窺貉子那得過慨慕陶公言罔俾分隂蹉
得令字
勾芒發陳根北斗轉東柄衆星各參差威弧何時正好
生雖聖心明刑亦王政哲人慎謀始斯焉獲終慶徒言
兩階舞可以懷逆命不見三危山萬里竄梟獍世德異
唐虞民情好爭競那無跗扁醫面有膏盲病波濤地軸
&KR1142;虎豹天關夐雨露當春滋風霜及秋勁誰能奉明主
順天行號令
正月廿三日得台州黃元徽書有感三首
世亂網恢恢斯人亦淪翳數竒當何如窮途難為計盲
風振喬木碩果失其蒂虎豹落機檻坐服輿皂制玄珠
迷罔象白日慘隂曀涉水水有蛟入山山有彘棄馬感
須無直道懷柳惠青冥無羽翼悲来夜迢逓
結交無䟽戚艱難見平生金石苟不渝萬里如兩楹重
山非云遠邈若遼與荆嬿婉豈不懷蛇虺正驕獰手持
故人書心念故人情開書問故人淚下如雨傾
客從何鄉来遺我尺素書道路險且艱故人情有餘妖
氣晦斗極黃濁混龍魚何荃不為蕕何麟不為貙殷勤
故人心炯若明月珠投之千丈泥萬古光不渝安得致
閶闔以照君王車
次韻和石末公春雨見寄
愁隂沴陽景孟春猶苦寒騰雲湧巖岫落雪蔽江干街
衢溢黃潦井谷生狂瀾誤疑蛙黽窟中有蛟龍蟠復憂
扶桑日坐為黃濁漫顧瞻望四郊側足不遑安却秦慕
魯連存齊想田單玄髮雖向改壯心終靡殚小人務苟
且君子慚素餐高牙對多壘肉食徒王官周網雖云弛
一匡頼齊桓莫驚溝澮盈雨息當自乾
次韻和石末公春日感懷
下澤潢潦集幽林光景遲羈禽有哀響槁葉無半姿梁
稊不同畆世事久當遺便欲駕扁舟泛彼湖上漪慨懷
祈招賦愴惻感遐思流水逐飄風去若六馬馳干戈尚
雜遝舉目多可悲步登西城樓還望東城陴近悼舂陵
吟遠傷鴻雁詩未能已怨怒矧暇防笑嗤頼有賢大夫
直道人不欺相期各努力共濟艱難時
紫虚周道士還俗多年而貧老如故元帥石末
公憐其無依復令歸觀就養
白鶴棲青松願與人世違松高風露寒却向人間飛江
湖無稻粱歲莫將疇依稽首浮丘公涕淚灑毛衣浮丘
憐老鶴解悟既往非浴以丹池泉照以若木暉翛然骨
髓清還向青松歸松葉烟茸茸松華霧菲菲可棲復可
食其樂天下稀如何從雁鶩喋呷圖身肥
偶興
勞人怨長途壯士悲老别那將望鄉心對此傷神月凄
凉寒風至惆悵芳草歇瑶琴無子期絲絃為君絶
雜感
畸窮傷往事晚莫悔前非流光不相待逝川那可追佳
期隔河漢日夕千里思鴻雁西北来安能從之飛佇立
望明月天霜夜沾衣
黃慎之自閩見訪夜坐對酌悵然有感
故人一為别七見秋夕月今日見故人故人鬚髮新世
情如鬚髮故人當識察車輪東北馳車轂終不移
倦暑伏菅蒯白汗如流瀉開門見故人謂是天上下新
人各自媚故人何為者斧斤入山林松柏化灰灺寄語
風胡子莫怪金躍冶
煌煌華燭輝扇扇飛蛾翼羲和倚扶桑恨無夸父力大
鵬雖有能萬里亦一息可憐千斤牛坐受鼷鼠食
故人髮猶黑故人心尚赤人生一世間幾見駒過隙南
山有喬松翠鷸鬭顔色般倕不收錄野火恣焚炙枝枯
榦亦折雪霰交洒浙中心有流液入地化為石遺之五
百年猶堪補青天
鄭同夫餞别圖詩
江上潮始白林端霞半紫微風颺歸帆紅葉映行子芳
醪恥金樽清歌猶在耳馬鳴不見人愁来若流水
誠意伯文集卷三
