誠意伯文集卷十五
明劉基撰
犁眉公集上
文
少微山眉巖神仙宅記
神仙果有宅乎超無為以至清與太初而為隣又烏有
所謂宅也神仙果無宅乎左帶瑤池右環翠水繚以赤城
玉樓十二其傳非一惜乎吾不得而見之也世之人由
不能見遂并神仙以為無有嗚呼是非知造化之情狀
者也夫造化之神妙豈夫人之所能窮哉天地生物各
稟氣以成形人亦物之一也物能化人奚為不能化故
雀化為蛤鼠化為鴽麥化為蛾蟞化為蟬蠋化為蝶魚
與蛇化為龍吳之桑晉之石楚之枯木冥頑無靈去人
甚遠乃或化而為人或忽然而人言焉由是觀之天下
之物無不能變化也審矣何獨於最靈之人而疑之哉
縉雲之山桐溪出焉東南流入於好溪其南曰少微之
山是為括蒼洞天有觀曰紫虛紫虛之山水清奇幽邃
甌括之間無與為比自唐宋以來神仙鍾離先生吕洞
賓皆嘗來遊而章思廉徐泰定即其觀之道士也皆以
羽化去其事蹟顯著人能言之不可蓋也履其地思其
人寧不飄然有凌雲之志哉觀之南有山曰眉巖章先
生羽化之後葬其冠舄之所也今道士梁惟適及其弟
子王有大每至其所必裴回興感嗟先生之緒不續故
於巖傍作室以邀先生歲時致享祀而以神仙宅名之
夫先生神遊八表雷霆為輿風雨為駕躡光景超滅没
亦安事夫宅哉其或鑒二子之誠心而為之一來不可
知也故為述其事而繼以歌惟適字安宅基祖母永嘉
郡夫人之姪孫基之外姪也有大字處謙皆括蒼人歌
曰
幽華兮春菲明月兮秋輝仙人去兮何時歸空山寂寥
兮使我心悲檀為梁兮楠為柱白石承楹兮青蘿為宇
攀桂枝兮延佇高玄無梯兮淚零如雨瑤壁兮丹崖鶴
晨鳴兮猿夜哀愴怳悢兮倚長懷望夫君兮來不來挹
寒泉兮薦芳芷長烟徘徊兮清風四起洞谷豁谺兮笙
竽盈耳松篁戛摩兮毛髮颯灑采瓊英兮琅玕將以遺
兮飛鸞盼肹蠁兮杳冥聆環佩兮雲端逍遙兮夷猶傷
心兮離憂拜稽首兮陳情冀神君兮長留
送宋仲珩還金華序
易不云乎有子考無咎庚子之歲予與金華宋先生俱
来京師時上渡江未久浙東方歸附先生與予及予同
鄉葉景淵章三益同居孔子廟學惟日相與談咲雖俱
不念家而予三人者亦皆不能無芥于心惟先生泰然
耳日與文彦士相從游不倦人咸異焉時先生有子二
人長曰瓉字仲圭次曰璲字仲珩皆克家蓋夙以家事
付二子久矣故先生得以優游授道于浦江鄭氏之義
門至今又十有五年矣去年秋七月予自家重赴京先
生時為翰林侍講學士執手相盼睞喜溢眉目先生長
予一歲予須髮已白過大半齒落什三四左手頑不掉
耳聵足踸踔不能趨而先生鬢須黝黑唇齒朱貝顔渥
丹步履坦坦不落朝班後晨起戴星入國史館握筆寫
細字如青蠅頭日數千且僕僕走承召命暮歸作詩文
四五少不下二三先生素儒家無贏僮僕在京寓舊城
去公館彌十有五里惟次子璲偕一騶者從夫人又病
在寓璲來往省視父母且奉母粥藥不遑朝夕今年春
長子瓉遣二孫自金華來夫人病亦愈於是先生以事
命璲暫還故里而在朝羣公大夫士咸賦詩餞璲望其
即還則璲之能善事其父執善交其朋友者可見嗚呼
若先生可謂有子旡咎者矣宜其老而愈康且樂也璲
又工楷篆隸草書賦詩屬文皆足以纉承家業故於其
行序以送之且繼以詩曰
條風東來靈雨從之之子于邁何以送之靈雨濛濛
沾彼原隰送子于郊為子佇立有鳴者鳩在彼苞桑
習習其風載吹我裳維桐之華亦炫于野悠悠行子
亦駐其馬維水東流維日西馳眷言顧之靡靡其思
維日西馳載昏載朝維水東流以汐以潮芃芃者麥維
其黃矣心之思矣維其長矣贈子以詩酌子以酒晤
言何其伊邇匪允
清齋記
室以齋名取其潔也齋以清名清者潔之華也惟潔也
而后清生焉浮屠氏離世絶俗以潔為其道故剪須薙
髮割情斷愛所以潔其身也疏茹糲食屏斥魚肉所以
潔其口也趺坐面壁收神内觀所以潔其目也晨鍾暮
鼓梵音海潮所以潔其耳也焚檀焫沈氤氲桂薰所以
潔其鼻也幽漻閴默惟寂惟寞所以潔其心也五情既
治百魔不生潔不汚而后天下之清歸焉天台朱伯賢
為予言義中上人之居中天竺也有室曰清齋環以羣
山縈以碧水其在錢塘時蓋嘗屢游而玩心者其為名
也實稱故太虛澄朗烟空霧豁日月光華原野昭曠而
天地為之清焉丹葩發鮮綠隂永晝涼飈撤暑銀漢掛
戶而節物為之清焉時雨新濯竹樹生色猨鳥不呼松
栢帖妥而巖壑為之清焉遙望西湖如大圓鏡翠赮垂
映波瀾錦章而是室之下白石玉皎暗泉金奏足音無
聞谷響相答至于今使人思不能忘請為文以記之予
惟乾坤睢刺以來人世之無此境久矣今聆朱先生言
意敞怳如夢寐幸而聖明應運宇宙載造太平景象于
今復見則所謂清齋者尚或得而游也年月日記
玉兔泉銘(并序)
自古有以勢軋天下箝人口使和己者鮮不由細微以
及大此姦人之素能也故高之馬莽之祥瑞惟其言而
莫之違然後大詐行而大欲得矣秦檜之事宋高宗也
以岳將軍之武之忠且排搆之殺其身以及其子反以
為功而宋之君臣莫不從其指則亦何求而不得哉玉
兔之泉以清美為建業城中第一豈昔顯而今堙者檜
實知之耶或有善察土脈工穿井之術者密以語檜而
神之以白兔耶則皆不可知也夫檜之罔民設詐豈下
於高莽哉白兔之是非無關天下之大事是故賢人君
子忽之而莫與較於是乎鄙夫謟子遂探其意而夸之
以為佞是蓋不足辯也金華張孟兼憫泉之芳潔為姦
人所汚而銘以雪其冤愛物之良心也予亦悲之為之
作後玉兔泉銘銘曰
嗚呼泉乎夫何辜為檜所汚世無吳隠之孰昭其誣嗚
呼泉乎尼父大聖猶言其主瘠環與癰疽白兔之傳夫
何傷於爾歟檜死為蛆泉潔自如我作銘詩衆惑斯祛嗚
呼泉乎終古弗渝
送黃叔暘歸金華覲省序(并詩)
孟子言君子有三樂以父母俱存兄弟無故為樂之大
豈不以是為係乎天人人之所願欲而不可得者哉夫
孝子之欲顯父母心無窮也顯父母之道無過乎立身
揚名而鮮有能及其父母之目見是故君子之急於仕
者良有由也且父母之鞠子亦孰不望其能立功立事
超乎羣倫之上以光大其祖宗之門戶也哉故於其初
生也桑弧蓬矢以射四方不呴呴乎為老婦之慈以嬌
之於膝下也天下之為父母者亦孰無是心哉而當其
生存之時獲見其顯者蓋十百之中不能二三信乎其
係乎天而不由乎人也為人子而知愛其父母則其中
心為何如哉是故孳孳汲汲不遑自已仰馳光而興慕
俯逝水而長懷當此之時將奚為而可哉金華黃生以
明經舉於鄉就試浙江行省貢於春官時年二十有二
是歲上閱天下貢士率多年少慮其未熟於世故例廪
之于國學使習聞朝廷律令練逹治政然後授之職俾
勿置以殖天下之良才於是生亦與焉其明年翰林學
士宋公濂奉命纂脩實錄生以工書服勞史館又善於
所事事竣受命伴讀齊府其年冬十有一月給假還金
華覲省父母基與生俱浙東人故翰林羣大夫士賦詩
送其行而屬其序於基夫生曷啻於父母俱存兄弟無
故而已哉且又有祖母在學日進以充其身又際盛代
事聖主受命侍從哲王出入禁闥此人人之所瞻望而
不敢覬者生於是乎兼之其為樂不亦大哉基既為之
序而繼以詩且有深望於生惟冀其服膺乎不愧不怍
之訓以接跡於古昔聖賢而后已也嗚呼生其勉乎哉
詩曰
潛陽回地底暗泉發枯荄澤雉雊鷕鷕乳鷄鳴喈喈游
子畏祁寒掩關坐如齋濕薪熸無熖四壁生涼颸青鐙
翳其光月華照階苔及此送歸人豈不動我懷贈詩慰
繾綣俛仰空徘徊學古務成已入官期顯親高風吹秋
木誰能不傷神皇恩重丘山有願俾克伸北風送歸舟
江水清漪淪堂上綵衣舞堂前諼草春羽觴澄芳醴鶴
髮映丹脣服膺移忠訓布武追古人脩名著青簡山岳
同嶙峋
獨冷先生傳
客有遺棄世事不求利逹者結屋于巾山之下居焉樹
以柔木有泉一泓躋高岡而景焉坐於桐梓之隂歌曰
衆皆喧我獨靜衆皆熱我獨冷朝作暮息兮我日獨永牧
人聆之歸而語其老其老曰隠者哉明日欵其廬問其
姓名曰忘之久矣因目其居曰獨冷謂其人曰獨冷先
生客出先生寢夢遊乎蒼芒之鄉覲玉帝于璿臺帝賜
之遊于廣寒之宫飲之以玄雲之漿四顧無人凄風滿
空星月坱北於是愀然而思悠然而歌歌曰風蕭蕭兮
吹我衣高寥泬漻兮逝將安歸又歌曰風蕭蕭兮吹我
裳吁何為乎踽踽涼涼覺而異之訪于鬼谷子卜之遇
井之巽其繇曰井天飛吝其頥獲于南垂熇而焚而沃
其鮮而利貞鬼谷子曰木上有水井井上出者也飛而
上于天人莫得而食也南夏方也暍之所由生也如熇
如焚可勿沃乎巽東南之方也其象為風泉以冽之風以清
之鮮可知矣利貞者秋冬之德也秋冬德之收藏者也宜乎
其踽踽涼涼也吾聞天台之山南望赤城有逸人焉謂
之獨冷先生其子也夫或曰先生姓張氏蓋子房之系
胄先生不言人亦不知其果然否也
菜&KR2674;說(并序)
菜&KR2674;者宗姪彬之所以名其居室也彬字宗文少好學
有識而未用其居在處州府城之東門每求予為文而
恒弗得暇今年予來京師而彬亦以儒士貢為工部主
事因戲作菜&KR2674;說且以勉而進之云爾
犁眉公謂東門子贆曰子之居東門也井地十畆既夷
既壤俯壕為溝倚城為墉藩以枳林緯以蘗場是蓋比
如束鍼錟若攅鎗蛇蜴不能求其縫罅蚍蜉不能為之
穴隙也何不墾之以種樹乎又何不耕之以蓻稷黍乎
不然何不大為之池分北山之泉流以養鱉與魚乎何
為乎徒築陋室于其中墼糞土以為壁茨以腐茅蟦蝎
是宅藉以瓦礫羊蹄豕跡與鼢鼠為主客平明出門不
馬不車不驘不驢以造他人之廬呼朋命徒左蹌右趨
談無用之空言強相名而曰儒坐視殷賑之腴索為蓬
藋之區不亦悲乎吾聞燕秦棗栗穰橙鄧橘李梨薁鬱
秦杏周漆柿桃柰楔琬容琰質椅桐栝栢堅緽有瑟桂
椒萸榝吐芳馞馝木瓜榅桲藷藇葛芴叢蔓&KR0008;轕彼揫
此茁或庸其材或以其實或黃如金或赤如日翹蕭遠
條可蜂以蜜克勤厥營苟獲其一富擬封君受天之秩
范子所至穿池種魚史傳貨殖盛稱陶朱八口之家五
畆之宅墻下栽桑足以衣帛今子不士不農不商不工
綴籍州庠口體不充人皆子嗤子曷不懜東門子贆聽
之愀然思之杳然瞿然而作再拜而怍立而言曰公有
言吾獲矣而吾亦有知焉請以復於公吾將以藝稷黍
乎則古人一夫受田百畆而給今將以五畆為宅矣則
所羨不過二十之一不能以不飢也抑將以種樹乎則
近者非四三年不成不知遠者又幾年乎不可以懸吾
釡而俟爨也抑且為池以畜魚乎則我身畸耳貸力於
人何日成乎不可以暵吾肮而待汲也今當種菜而鬻
焉尚庶幾哉可也夫夫菜也者采也君子之所采也或
謂之蔬焉蔬也者疏也食粱肉者之所疏也君子所采
而食粱肉者疏之庶幾或者可以裕我矣乎乃往訪于
溪南之圃人得膏土沃泉之術蒐四鄙之菜類其族而
種之買牛牯一牸二鏺其萊蕪芟去奥蔑拔其荄杜阜
翳籜而灺之穿井於其四隅建桔槔焉潴水有池洩水
有渠或培或滋或叢或竒灌溉攸宜或耘或耔疎稠比
稀慈穉舉肥根莖實荑各隨其時羅之離離㩜之菲菲
未浹旬月而東門氏之童色澤如也貌懌如也窺其園
則鬱鬱芊芊入其門則盎然春温有酒盈尊他日犁眉
公過焉東門子贆御諸門犁眉公咲曰子亦足於斯而
已乎東門子贆再拜謝曰吾願見公而有陳焉久矣請
坐於吾廬而為公言之可乎公曰吾願也東門子贆曰
公能悉識吾菜乎公曰未也請之園而言焉曰始吾之
不營是園也漠乎其無思也今吾之既營是園也惟其
所以壯吾址而厚吾生則非一日也天地久其道而萬
物生聖人久其德而庶功成士農工商久其業而百務
貞故植韭以為之君韭者久也所以久吾生也致久必
慎其撥故植之以葵葵者揆也揆得其道則視明而聽
聰故植之以葱聰逹則得筭多故植之以蒜蒜筭也筭不
失家必豐故植之以蘴豐則彊矣故植之以薑薑強也
物大彊則過剛剛過則折君子戒焉故植之以芥芥者
戒也戒事者思必苦思苦則毒故植之以荼荼毒罹于
中而用力勤故植之以芹勤極則病故植之以蒲蒲痡
也病之劇也病劇必弱故植之以荏荏柔而弱也弱則
薇矣故植之以薇微骭瘍也骭微則羸其行故植之以
蔞蔞者僂也愈病必以藥故植之以芍藥藥攻病不可
失其養故植之以鞠鞠養也得其養而後蘇故植之以
蘇蘇則起矣故植之以芑起必慎以保其後故植之以
瓠瓠者護也護不違乎道則難舒而福生焉故植之以
芷芷者祉也引祉莫大乎育德故植之以蓄蓄必有濟
故植之以薺薺者濟也濟自近而之遠自卑而底高也
故植之以菘菘者高也高極必窮故植之以芎窮慮窮
者必早計故植之以薊薊者計也吾朝而游焉觀其菶
菶菁菁可以悦吾目而暢吾情夕而游焉擷其芳而茹
其英可以旨吾腹而曼吾齡又可以究吾知而通物理
安得不悠然而永懷怡然而自喜哉夫吾廬&KR2674;也不足
以延長者而長者肯臨焉不可以不志請名之曰菜&KR2674;
願公為吾誌之犁眉公大悦遂旅其菜酌其酒書其言
而去
大勇齋記(為張生作)
勇天下之逹德也而聖人有時乎弗德夫人之於道知
足以知之而行弗逮者無勇也弗能擇乎中庸而冥行
焉者鮮有不惑於其近似而淪於六蔽君子實深病之
故勇者仁知之卒徒也仁知帥乎中堅挺乎其不回於
是選鋒勁騎聽指麾而疾馳如雷如霆不可遏也夫是
之謂勇蓋仁知不能自行而駕勇以行及其成功則勇
亦得參乎仁知同為逹德苟不周於仁知昧乎不辨其
是非茫乎不計其公私惟其情之所徇而果行焉曰吾
天下之勇也知有勇而不知有其身而不知其違乎仁
既違乎仁不得謂之知遂則為專諸聶政不遂則為荆
軻要離獲書於春秋而名曰盗豈不害哉故德之蔽惟
勇為多故六言之中曰直曰剛皆勇之屬也故曰勇天
下之逹德而聖人有時乎弗德擇理而不精必害故德
之害惟勇為大卞莊子之刺虎也伺其鬭而傷且死然
後舉而兼取之可謂知矣虎毒人之獸也以是施之可
也而概以加諸人則恐其未仁也是故夫子語成人取
其勇矣而必曰文之以禮樂則卞莊子之勇亦未得為
無蔽擇勇之難也如是哉廬陵張生名其室曰大勇大
勇之云蓋出自孟子其一則對齊宣王之問而勸之以
周文王武王之事蓋當是時周德衰矣周命替矣天下
之民困於虐政極矣齊以萬乘之國七九有之一苟有
志於斯民則文武之事反掌可為勇之時義豈不大哉
然非所以為衆人言也其一則引曾子謂子襄之言曰
自反而不直雖褐寬博吾不惴焉自反而直雖千萬人
吾往矣其意惟在論北宫黝孟施舍之勇非聖人之徒
之勇而已使曾子而有此言必亦有為而非教子襄之
恒訓也不然則曾子之學務在成己何切切於褐寬博
之不惴與千萬人之不畏哉曾子傳孔子之道者也孔
子論行三軍曰暴虎馮河死而無悔者吾不與也必也
臨事而懼好謀而成者也則必不怙恃其直而以一身
當千萬人也必矣且直不直在我於人乎何與雖千萬
人吾往矣抑亦何所用其直哉曾子之雅言稱吾友犯
而不校子思之作中庸得之於曾子也及其語勇則引
孔子告子路之言曰袵金革死而不厭北方之強也而
強者居之寬柔以教不報無道南方之強也而君子居
之則子路之勇孔子未之取也曾子亦未之取也然則
如之何曰顔淵問仁子曰克己復禮為仁克己人人之
所難而顔子躍然任之君子之大勇蓋如是曾子曰仁
以為己任不亦重乎死而後已不亦遠乎又曰可以託
六尺之孤可以寄百里之命臨大節而不可奪也君子
人與君子人也曾子之大勇蓋如是生也好勇盍求諸
孔子之訓而服膺乎顔子之事曾子之言則其為勇也
庶幾乎無蔽矣於是乎言
蘇平仲文集序
文以理為主而氣以攄之理不明為虛文氣不足則理
無所駕文之盛衰實關時之泰否是故先王以詩觀民
風而知其國之興廢豈苟然哉文與詩同生於人心體
製雖殊而其造意出辭規矩繩墨固無異也唐虞三代
之文誠於中而形為言不矯揉以為工不虛聲而強聒
也故理明而氣昌玩其辭想其人蓋莫非聖賢之徒知
德而聞道者也而况又經孔子之刪定乎漢興一掃衰
周之文敝而返諸樸豐沛之歌雄偉不飾移風易尚之
機實肇於此而高祖文帝制詔天下咸用簡直於是儀
泰鞅斯縣河之口至此幾杜是故賈疏董策韋傳之詩
皆妥帖不詭語不驚人而意自至由其理明而氣足以
攄之也周之下享國延祚漢為最久蓋可識矣武帝英
雄之才氣蓋宇宙而司馬相如又以夸逞之文侈之以
啓其夜郎卭筰通天桂館泰山梁甫之役與秦始皇帝
無異致勤持斧之使封富民之侯下輪臺之詔然後僅
克有終文不主理之害一至於斯不亦甚哉相如既没
人猶尚之故揚子雲用是見知成帝然而漢家樸厚之
尚已成其根未嘗拔也故趙充國將也有屯田之奏劉
更生宗室子也有封事之言往復開陳周旋辨析誠意
懇至理明辭逹氣暢而舒非汲汲以鴻生碩儒爭名當
代者所能及也豈非習尚有源而得之於自然乎嗚呼
此西漢之文所以為盛國祚絶而復續如元氣之不壊
而乾坤不死也後之人論不及此而以相如子雲為稱
首不亦悲哉東漢班孟堅之外雖無超世之文要亦不
改故尚故亦不失西京舊物下逮魏晉降及于隋駁雜
不一而其大槩惟日趨于綺靡而已是故非惟國祚不
長而聲教所被亦不能薄四海觀國風者盍於是乎求
之哉繼漢而有九有享國延祚最久者唐也故其詩文
有陳子昂而繼以李杜有韓退之而和以柳於是唐不
讓漢則此數公之力也繼唐者宋而有歐蘇曾王出焉
其文與詩追漢唐矣而周程張氏之徒又大闡明道理
于是高者上窺三代而漢唐若有歉焉故以宋之威武
較之漢唐弗侔也而七帝相承治化不减漢唐者抑亦
天運之使然與是故氣昌而國昌由文以見之也元承
宋統子孫相傳僅逾百載而有劉許姚吳虞黃范揭之
儔有詩有文皆可垂後者由其土宇之最廣也今我國
家之興土宇之大上軼漢唐與宋而盡有元之幅員夫
何高文宏辭未之多見良由混一之未遠也金華蘇平
仲起國子學錄遷翰林編脩以其所為詩文示予予得
以諦觀之見其辭逹而義粹識不凡而意不詭蓋明於
理而昌於氣者也與之游知其勤而敏不自足其所已
能且年方將而未艾也知其他日必以文名於盛代耀
於前而光於後也故為之叙而舉昔人之大以期之年
月日叙
雜解(八篇)
言之中於人也慘於兵故其為身害也甚於殺人夫言
之傷人未至於殺也而志在是焉則人之防之烏得而
不嚴書曰惟口出好興戎君子之所以慎其言也畏其
興戎也
非所馮而馮焉昧也非所篤而篤焉悔也昧而悔禍其
至矣雖憂何及哉詩曰肅肅鴇翼集于苞棘傷之而已
矣君子之所以守其身者禮與樂也禮不及則失其威
其敝也侮樂不及則失其惠其敝也殘侮則人陵之殘
則人疾之詩曰終南何有有紀有堂君德也
人各有所能也物各有所庸也非所任而任之事必蹶
非所施而施之功必圮是故有天下未嘗無人也有人
未嘗無用也用得其當謂之得人用失其當謂之失人
詩曰椅桐梓漆爰伐琴瑟古之人所以立而不頓者不
失人而已矣
禁民之為不善善也非善之善者也化不善使之為善
善也善之善者也非人之所及也天下無不可化之民
也政不至於化不可謂之善也中庸曰夫政也者蒲盧
也蒲盧也者蜾蠃是也詩曰螟蛉有子蜾蠃負之教誨
爾子式穀似之喻民之無不可化也
人有不交而求者必其有所謀也有不約而至者必其
有所為也故惟禮可以沮暴惟誠可以破詐易曰有不
速之客三人來敬之終吉君子之所以不自失者豫定
而不躁也
人之為觀美者將奚事乎哉型土以為器而髹之知不
可以利吾用及其敗也秪足以委吾盛而猶有樂為之
者何也蜉蝣之羽衣裳楚楚鄙之也
虎之在山也隠隠然微振其頰頷人與獸莫不駭也縶
而檻之雖咆莫之畏矣易曰困亨有言不信夫既困矣
雖默猶恐其及也而有言焉人雖聽之秪重其疑而已
矣
衛公子夀
予讀春秋傳衛公子夀與其兄爭死之事及詩載馳河
廣之篇而深有感焉夫以衛宣公與姜氏之行而生夀
及宋桓許穆夫人豈習其家法然哉而制行過人如是
民之秉彛不可冺也抑又何多耶以文王太姒之聖而
有管蔡霍叔昔人之所謂胎教者非矣宋有雀生鷇殷
杞以亡物生非其類人以為妖也人之生不以類若是
者其又何耶
夏后氏之郊
祭法曰夏后氏禘黃帝而郊鯀鯀固夏后之父也夏后
之天下受於舜非受於鯀也禹不得以天下私其父夫
鯀以治水績用弗成而舜殛之羽山天下咸服則鯀天
下之罪人也故舜之刑非私刑也天刑也以天刑討天
下之罪人天下之至公也禹既受舜禪而升其罪人以
配天是舜之殛鯀非也夫鯀之殛獲罪于天天殛之也
非舜殛之也奉天討也而以鯀配天是天之殛鯀亦非
也一私其父而逆于舜又逆于天天其弗享夏后氏之
郊矣禹聖人也而敢為是哉祭法之言非也然則禹之
於鯀也如之何曰廟以祭之而已矣
君子非有恭敬則不齊
祭統曰君子非有大事也非有恭敬也則不齊是非所
以語君子也夫君子之所以為德者恭敬而已矣恭敬也
者不可須臾離也故孔子之語仲弓曰出門如見大賓
使民如承大祭大雅之述文王曰於緝熙敬止又曰不
顯亦臨無射亦保聖人無一息之不恭且敬何待乎齊
齊所以篤其恭敬猶恐其有未至而致之聖人不自滿
假之心也謂之非有大故不齊猶可也謂之非有恭敬
則不齊大不可也信斯言也是不齊之時不恭敬矣豈
所以語君子哉其悖也甚矣或曰然則所謂不齊則於
物無防也嗜欲無止也如之何曰其疵同也猶可謂之
泛論泛論非言君子猶可說也不若非有恭敬則不齊
之陷而不可舉也大抵漢儒記禮之言多駮往往流于
文而失于理取其長而去其短可也
古樂府
上清詞
王子晉好吹笙吹得神仙下玉京一朝羽化隨風去回
首故宫芳草生
天上月影悠悠似鏡看看又似鈎自是嫦娥甘寂寞桂
華相對度千秋
河漢水九秋清涼月滿空聞鴈聲鴈聲不到夢先到白
露濕衣天未明
漢宫曲
小雨如烟晝掩扉捲簾思見燕雙飛不知春色能多少
得向昭陽柳上歸
江上曲(八首)
數樹垂楊綠水邊問郎何不繫蘭船浦沙新漲青山遠
半夜月明無杜鵑
曾記樓船夜泊時家家絃管鬭腰肢于今絃管歸何處
綰束枯蒲當酒旗
昨夜月明天似水今晨月落水如天天長水遠人何處
蘆葦蕭蕭一抺烟
紫桂香銷五夜霜碧雲收盡玉蟾光琅玕不是人間樹
何處朝陽有鳳凰
月出前山青黛寒鴈聲遙下碧雲端草根錯認驪珠吐
自是西風白露團
賓鴈來時月滿洲于今鴈去月如鈎鴈來鴈去何時了
月照離人又白頭
憶見垂楊縋綠絲陡看秋菊映疎籬柳花竹絮隨風去
菊綻金葩欲似誰
紅蓼丹楓一色秋楚雲吳水共悠悠人間萬事西風過
惟有滄江日夜流
寒夜謠(二首)
良夜悠悠星河滿天風吹窗櫺聲如管絃無酒可飲寒
不能眠枯腸飢鳴百慮交煎人生一世不滿百年寤寐
懷思曷維其然内省不疚有愧聖賢
今夕何夕歲聿其徂草木彫落山川縈紆瞻彼鴻鴈拂
翼天衢雝雝和鳴載悠載徐雖無羽翰心與之俱華月
出雲青鐙在隅歌以寫懷云何其吁
夜夜曲
冬夜恒苦長夏夜恒苦短短長相蔽虧殷勤望推挽紉
茅作繩繩易斷汲水作池池易旱故鏡塵昏難遠照故
衣絮敝無新暖西風嫋嫋吹桂枝白露點苔黃葉滿
秋夜曲
木落霜露繁鳥啼夜方永起行望明月西風吹鴈影鴈
飛一何急鳥啼安所集徘徊不能寐望月空佇立佇立
河漢傾誰家砧杵聲關山渺千里何處不傷情
長歌續短歌
短歌調促情苦悲長歌引愁無絶期短聲欲盡長聲續
似是荆山人泣玉悲哉荆山泣玉人但知貴玉不貴身
縱令哭盡歌堪聽何異春花委路塵古稱悲歌可當哭
傷心如中金石鏃更不必聽蔡琰笳又不必聽漸離筑
長歌飄揚徹九天短歌嗚咽入九泉徒言歌哭兩情異
誰知歌聲尤可憐
墻頭花
墻頭花紅錦妬美人抱琴倚高樓只恐花飛逐風去熒
熒絳蠟送殘宵燕語鶯啼斜日暮
望行人
朝聽乾鵲鳴暮見燈花結鵲鳴燈結無定期鏡裏青雲
看成雪人生百歲難長保天上孤鸞海中老滔滔逝水
不回西灼灼秋花幾時好一朝復一朝一夕復一夕只
恐君心念妾時妾身已作山頭石
長松梢
長松梢青拂天歲暮商飈急寒苦令人憐隂崖有樸樕
生在荆棘下霜凋荆棘葉網綴如簷瓦春風破冰凍勁
綠不曾赭禍福相倚伏豈不在所招寧為樸&KR0554;莖莫作
長松梢
折楊柳
東風二月春如酒不見百花惟見柳柳絲綰烟留暝鴉
柳花蕩漾迷羲和美人捲簾看不足柳色萋萋妬娥綠
夜來微雨清郊圻鶯簧相應鳴塤篪欲寄柔條無信使
空將淚染回文字
詩
客路
客路秋風裏扁舟夕照時渚鴻魚復陣江樹井陘旗衰
朽嗟誰與愚蒙荷帝慈山中牧羊子歲暮爾相期
逢熊文彦(二首)
相離已隔世相會豈忘情識面非觀貌知心只記名夕
陽荒野闊秋水大江平往事無勞問空令萬感生
憶昔相逢處湖山錦繡春筦絃喧夾巷花柳隘通津離
别人非故推移物自新愁來重回首涕淚下霑巾
寄宋景濂(四首)
我思美人乃在仙華之山山前夜半掛河漢天津兩旗
俯可攀我欲從之阻河關初平不來白羊死瘦骨蝕盡
莓苔頑風沙蕭蕭隔人間玄霜日夕凋玉顔有鳥有鳥
丁令威側身下上空孤飛女媧石墜鼇脚折海水散作
雲霏霏山中有竒樹一華一千秋美人何不折寄我使
我歎恨長凝眸深沈洞谷山鬼集隂氣六月冰霜留嗟
哉美人誰與儔明年定約赤松子與爾羣峯頂上遊
有美一人兮美且仁自我不見兮不知幾春仰玄穹兮
睇參辰為合為離兮孰測其因青冥無階兮江海無津
風雨茫茫兮蛟龍怒瞋安得羽翼兮致我與隣
有美一人兮美且都青霞為衣兮白雲為裾被秋蘭兮
佩珣玗泰和與游兮中黃與居瞻望弗及兮芳歲其徂
山高水深兮道阻且紆安得羽翼兮致我與俱
有美一人兮在山中蒼眉黑鬚兮玉雪其容飲沆瀣兮
食紫虹澡石泉兮灑清風邀初平兮從赤松超逍遙兮
樂無窮安得羽翼兮致我與同
旅興(五十首)
初秋積雨過衆綠光如濡莎雞啼高樹蟋蟀鳴階除時
物已改故芳年從此徂榮名非我願守分敢求餘登樓
眺遠郊肆目望天衢明月出雲中照我華髮疎還歸掩
關卧夢到園田居
憶年二三十咲人不能勤誦書歘萬言落筆飛烟雲有
朋自遠来講論窮朝曛一藝恥不知高蹈躐前聞寧知
有衰老耳聾目如熏身世且未保况敢言功勲
老不與懶期身老懶自至懶不與傲期力憊難強事茫
茫視天宇忽忽心如醉勞生諒何庸顧為形所累弱水
隔蓬萊安得生兩翅
秋風肅萬物百蟲競號鳴蟪蛄最可憐切切悲其生屣
履步庭除素月圓且明翫之不可擬渺焉忽西傾回身
掩房闥愴怳煩慮盈太息以終宵展轉難為情
儌福非所希避禍敢不慎富貴實禍樞寡欲自鮮吝蔬
食可以飽肥甘乃鋒刃探珠入龍堂生死在一瞬何如
坐蓬蓽默默觀大運
紫燕來我簷營巢養其雛拾蟲撲我衣銜泥汚我書雛
成復生子風雨同安居一旦捨我去瞻之起長吁
人生百歲間苦樂相牽攀念生復念死何時一開顔登高
望八荒目睠飛鳥還有願不克遂淚下空潺湲
秋氣雖可悲秋色亦可悦寥寥天宇曠皎皎縣象晰鴈
來山葉紅龍卧江潭潔彼美黃金花含英耀窮節佳人
不可期明月圓復缺空庭夕隂盡露草白如雪佇立望
四方彌使憂念結
窮巷屏人跡開門見青山青山似故鄉客子何當還蟪
蛄日夜鳴綠樹亦已殷白日駛西征浮雲不可攀安得
生羽翼奮飛出玄間
雨來羣山暗雨過羣山明山明猨鳥喜山暗猨鳥驚歲
暮隂風起白日西南傾寒蟬枝上號阜螽草間鳴人生
非草木能無感中情
赤霞變玄雲風起烟霧塞颼颼木葉響曀曀原野黑青
泥没委巷關塞生咫尺水深蛟龍恣山濕鳥獸寂留滯
荷戈人艱難去鄉客翹首望太陽憂思萃朝夕
望舒乘罕車潛蜦躍重淵二儀烟霧交九澤風雲連丘
陵冒潢潦溝澮成通川鸛鶴失其巢窮猨鳴可憐蛙黽
一何樂喧呼聒宵眠
西岑掛朝隮東嶺垂日脚唳唳垤鸛鳴矯矯淵蜦躍凄
風拂喬樹密雨翳林薄煌煌籬下花粲粲黃金萼含英
不自衒守分甘寂寞願持獻美人恐貽觀者愕
昃景無還暉霜露凄已繁松栢坐椔翳桃李更何言旦
夕悲風起黃沙蔽平原萬物盡凋落芳華誰獨存我願
化為鶴不願化為猨鶴鳴聲聞天猨鳴烟雨昏空林夜
寥寂躑躅傷精魂
西風吹碩果草茅思索綯槭槭卉木零唧唧寒蟲號百
川日夜流泰山何其高沈浮自有定汲汲無乃勞
久雨得晚霽豁然如醉醒幽花衒餘紅遠峰出孤青獨
坐無與娛蜻蛚吟空庭良辰能幾何逝者忽如傾歗歌
欲自慰歌竟還傷情
微風振簷鐸瑲如環珮響登高看秋色俯見明月上木
落天地寬雲散川原廣來者不可期逝者日已往離居
豈無懷惻愴縈遠想
日暮登高臺流目盼雲間雲間有明月窈窕芙蓉顔光
輝被四表萬古一往還惜無騰化術仰之不能攀
江上秋風急天寒鴈南歸客子睠長途中心一何悲顧
瞻望四方有懷當告誰霜露日夜零百卉厭其枝衰謝
不待期榮盛安可追太息復太息愴悢涕沾衣
薄雲歛微雨返照涵空烟黃葵間紅蓼爛若濯錦鮮老
病苦無歡坐為憂所纏自恨非松喬不能還少年援琴
寫此曲曲盡心茫然
少别無慘容老别有苦心筋力已非故憂思諒難任春
風吹郊原雜英滿園林物生無巨細各以類相尋含情
曷能忘矧乃衆病侵勿言愁可量滄溟未為深
翔鵾摶扶摇九萬一奮翅驊騮驟康莊瞬息千里至谷
鮒穴坎窞鷦鷯集蓬蔚偪仄豈不憐飲啄亦何忌夸父
空有勇精衛良無智翼折海未枯身債杖徒棄何如抱
區區保已遺世事
倦鳥冀安巢風林無靜柯路長羽翼短日暮當如何登
高望四方但見山與河寧知天上雨去為滄海波慷慨
對長風坐感玄髮皤弱水不可航曾城岌嵳峨凄涼華
表鶴太息成悲歌
病身如朽木螬蟻羣萃之生意已無多雨露空其滋晨
興步庭除足弱幾不持論年未應爾胡為遽如斯大塊
播萬形一軀非我私暫假終必還但有速與遲居易以
俟命聖言豈吾欺
上古人一心生榮死同哀未世自為心骨肉多嫌猜沈
沈十日雨漫漫百畝苔苔深車輪没平路生蒿萊嗚呼
張仲蔚衡門何由開
疎庸厭人事疲病畏交游得閒願已愜敢有分外求開
門對鍾山山翠盈我眸日中市聲遠草綠空庭幽登臨
觀萬象玄理足可搜誰能走逐逐自使生悔尤
别離多苦懷三年當百載來者非所知往者今安在浮
雲旦夕起白日埋光彩天地亦有形豈能長不改去去
東園公紫芝猶可采
晨興梳短髮庭樹生秋風萬物有容色與故各不同碩
實屬老成夭柔怨童蒙英英黃金花旎旎清露叢歲暮
等淪落何異蒿與蓬
庭前草華發夜涼螢火流有懷不能寐起望女與牛那
無一葦航繁念空悠悠淚如宵露零散漫不可收
四月陽用事羣物咸長榮靡草雖就死王瓜亦復生死
生誰所致時至莫能爭逹人洞神理守分絶外營脩身
俟天命萬古全其名
忡忡坐虛室曖曖日向暮空烟歛曾岑暝色半高樹緬
邈起遐思逍遙散輕步嬋娟天上月的皪草間露物情
豈異昔人事殊非故芳歲不可淹衰年况多慮諒無彭
鏗術頹齡那能駐
夭夭芙蓉花向晚猶媚嫵娟娟明月輝粲粲當庭戶寒
衾耿長夜夢寐空自語勞生遘六極老病在羇旅將思
訴穹玄恨無摶風羽
大火没西南晝短宵已長志士欝慷慨老年怨凄涼瀟
瀟草虫鳴肅肅蒼隼揚物情各有定人意苦不常信步
陟崇丘流目睇康莊寧為欵段駑勿作騏驥良欵段駕
鼓車道里有限量騏驥被重甲力盡百戰場死骨賣千
金雖貴亦何償
人生如浮雲聚散無定期驚風一飄蕩各自東西之粲
粲陵苕花凄凄寒露時浮雲不可駐顧盼空齎咨
青青瀟湘竹猗猗被寒水遊子如飛蓬佳人曠千里登
高左右望但見黃塵起鳳凰翔不下梧桐化為枳傷懷
不可道憂念何時已
吾觀穹壞間萬變皆有窮何如順天道原始以知終清
晨攬衣起絺綌生秋風雝雝鳴雁來灼灼酸棗紅悵焉
念所思悲感集予衷佳期在何許瑤草成枯蓬佇立望
日月勞心極&KR0885;&KR0885;
小年不信老怪聞老人言怱怱老到眼却憶少年愆逝
川莫回流烏兔日夜奔憂思集方寸欝氣如雲屯試為
少年道聽之亦茫然顧為少年子聆我爾汝篇爾未及
我耄我曾猶爾妍勸爾無我厭勿令人爾憐
今日復明日明日能幾何壯心蕭索盡思念恒苦多引
領望故鄉川路猶且長巢燕已北飛賓鴻亦南翔我獨
無羽翼慷慨中自傷
烏嗚朝啞啞鵲鳴暮啾啾聞鵲既不喜聞烏復何憂世
人務苟得君子絶外求滄浪迅風波無風即安流胡為
自冰炭以貽逹者羞
嚴風萃羣有蠅蚊亦無多所憎雖去眼若此歲晏何中
夜攬衣裳起視星與河出雲未還山落葉旱辭柯沈思
不成寐大息繼以歌
寒燈耿幽幕蟲鳴清夜闌起行望清天明月在雲端美
人隔千里山河杳漫漫玄雲翳崇岡白露凋芳蘭願以
綠綺琴寫作行路難憂來無和聲絃絶空長歎
秋山青如烟秋月白如水登高俯空曠咫尺見千里悠
悠孤雲行嫋嫋涼風起涼風吹客衣客心隨風飛願作
滄海潮朝來莫還歸
泊舟嚴子瀨遙望仙華山中有騎羊人皓齒頳玉顔餐
霞飲沆&KR1197;坐石濯潺湲長嘯起天風落日為之還悠悠
隔雲雨杳杳不可扳
日落天氣涼逍遙步庭墀蟋蟀已在宇鴻雁來何遲少
壯輕遠游衰老傷别離念我親與友各在天一涯音容
兩契闊悲歡絶相知鎩羽懷舊林葺鱗思故池百年能
幾何逝者旡還期俛仰增感歎有懷當語誰殷勤託宵
夢聊用慰所思
久旱草不生一雨青滿地新荑與舊枿好醜各自媚喈
喈黃鶯吟習習玄鳥至閒庭人跡稀白日澹清氣平生
孟公綽庶足無妄覬但願長若斯撥置身外事
江城夜來雨雷音亦何平今晨視郊原草木皆發榮雙
雙布穀兒來我墻上鳴園蔬猶可藝無忘及時耕倦翮
得安巢感荷天地生
浮雲西北起飛雨東南去微微若輕烟靄靄如薄霧卧
疾少出門不知春已暮芳年復幾何冉冉征鳥度花落
有再開水流無回注坐念入杳冥明月在高樹
秋高潦水涸旻天亦凄清枯籜響悲音羇蟲振餘聲曀
曀落日暉慘慘游子情風林無定枝馳車鮮安旌自愧
匪賢逹默默嗟其生
山鬼處幽篁自分不見天寧知無私照及此暗井泉倦
鳥思故林窮魚思故淵感荷實難忘庶其保終年
鎩羽畏高風疲馬厭長道玄隂促暮節何物能不老自
非松栢質敢冀出衆草登山臨流水及此晴日好春芳
藹蘭蕙秋實栗秔稻黃精肥可食石泉清可澡榮名何
足言息心以為寶
過蘇州(九首)
姑蘇臺下垂楊柳曾為張王護禁城今日淡烟芳草裏
暮蟬猶作管絃聲
姑蘇臺下垂楊柳落葉蕭蕭日暮風天地山河有真主
迎來送往總成空
憶昔吳官無事時滿城楊柳舞西施如今柳盡西施死
恨殺當年陌上兒
陌上清歌最可聽誰知此是斷腸聲就中更有楊枝曲
恨殺昏雅及曉鶯
虎丘山下月朦朧閶闔門前動地風子夜一聲琴一闋
杜鵑聲在碧雲中
燈映前窗紙不鳴四隣無語犬號聲南陽已起為霖了
何用人間更得名
滿地寒風滿面塵荒烟白草舊通津宴安酖毒俱亡國
可但西施解悞人
成敗有天衆所知烏江拔劍更何疑誰言碧海剸蛟手
也學臨春井底兒
小雨如膏漬陌塵一溝寒碧曉生鱗餘年已自無多子
更向途中見早春
途中見去雁
昔與鴈同歸今來鴈北飛殷勤祝過鴈來往莫相違
漫成
春曉正堪睡嫌他窗上明無端雙楚雀又向屋頭鳴
明月圓復缺春風去不來淚隨花雨落點點在蒼苔
昨夜三更裏還鄉夢却成朦朧半驚覺連喚小兒名
日暮庭隂合斜陽復照簷不禁風絮亂寂寞掩重簾
病身勞應接長日掩雙扉燕子來何晚春歸寒未歸
炎赫迎新節綈袍洗未乾那知一夜雨更作九秋寒
萱草花空發丁香子又生浮雲無處所孤月不須明
淚為看花落愁因對酒多良辰不再得衰莫欲如何
望帝千年魄聲聲是淚流空庭無竹樹省得一春愁
老病歎
我身衰朽百病加年未六十眼已花筋牽肉顫骨髓竭
膚腠剥錯瘡與瘕人皆愛我饋我藥暫止信宿還萌芽
肺肝上氣若潮湧舊劑再歠猶淋沙有眼不視非我目
有齒不齧非我牙三黃苦心徒自瘵五毒浣胃空矛戈
因思造物生我日脩短已定無舛差琚瓆不能使之少
盧秦焉能使之加攻犀鹽朽各有分鳬悲鶴悼何繆耶
不如閉戶謝客去有酒且飲辭諠譁
漫成
老去知心更有誰愁將短髮對花枝花殘更發新春葉
髮白空垂滿面絲縦酒放歌憐往日倚闌聽鴈立多時
若為化得摶風翮汗漫東西信所之
感興
百年強半已無能愁入膏肓病自增千里江山雙白鬢
五更風雨一青燈繁弦急管誰家宅廢圃荒窑昔代陵
不寐坐聽鷄唱盡素光穿牖日華升
夜坐
殘釭背壁翳還明坐擁衾裯閱五更雲捲星河垂永夜
霜飛鼓角靜嚴城飄搖莫計餘生事老病都非舊日情
想像故園馮夢到愁來轉使夢難成
有感
物換星移事已迷重來舊處惑東西可憐如鏡天邊月
獨照棲烏半夜啼
焚書千古訝嬴秦逃難茫茫走縉紳尚憶商人近京洛
白頭容得採芝人
甲楯孤棲死不疑那將宗社換西施想應嘗膽秋風夜
恰似無忘檇李時
鴻鴈來時月滿天客途僮僕自相憐荒村觸眼惟茅屋
榆柳蕭疎起暮烟
黍穗高低菊有華㕓居恰似野人家夕陽日向西墻過
只為微生換鬢華
魚鹽充牣稻粱肥誰寤繁華是禍機日暮無人唁亡國
寒鴉猶帶夕陽飛
漫漫陽春不見秋人生得意總忘愁茱萸謝盡芙蓉發
清夜吹笙月滿樓
遣興(二首)
白日下西岑空庭生夕隂郊原過雨色鐘梵隔墻音有
感憂思積無能老病深露從河漢落不覺滿衣襟
月是今宵滿花從昨夜開看花憐寂寞對月且徘徊白
髮添無數青春去不回莫思人隔世聊樂酒盈杯
古歌
紅葵高花高以妍清晨方開夕就蔫美人迢迢隔山水
可望不見心茫然花開花落日復夜惟覺新年非故年
人生百歲花一度何不作樂令人憐
舊花欲落新花好新人少年舊人老佳人見此心相憐
舉觴勸我學神仙我聞神仙亦有死但我與子不見耳
秪言老彭夀最多八百歲後還如何
雙燕雙飛入我堂銜泥養雛何太忙養得雛成却飛去
雙燕雙飛復如故東園桃李春萋萋日華烘露生紫霓
一朝實熟付人採葉枯枝折空成蹊
七月七日
百年佳會幾今宵脈脈相看一水遙漫道天孫解專巧
却教烏鵲為成橋
夜泊桐江驛
伯夷清節太公功出處非邪豈必同不是雲臺興帝業
桐江無用一絲風
節景
江城五月冷脩脩細雨微風拂面愁汀蓼不知猶是夏
競開丹粟滿枝頭
薄寒輕雨細如絲風滿長川棹去遲漠漠野田將暝色
纖纖汀草欲青時
松葉酒歌寄梁安宅
道人贈我松葉酒味似瓊漿色瓊玖嚥之骨爽神魂清
令我夀同金石久我生疎嬾無所能瘦皮黏骨危崚嶒
病來啖藥猶啖水夢寐恍惚風中燈常聞徂徠有嘉木
玄醴滌濯黃露沐上有兔絲揚翠旍下有茯苓蹲白鹿
咀華嚼葉嚥以津歲久定化腸為筋便從偓佺覲黃帝
身騎肉角青騏驎我欲求之百憂集滿眼蚊蠅隨出入
踆烏箭逝纖阿急日暮空瞻鄧林泣道人此酒還有方
我欲與子同徜佯世上神仙亦何限留侯辟穀應未晚
條風(六首)
正月載陽二月條風纈彼郊原載青載紅維麥菶菶維
桑芃芃倉庚戾止有晥其容二月條風吹彼平林翹
翹雜英如盭如綅維麥離離維桑隂隂倉庚戾止喈喈
其音三月鳴鳩爰拂其羽玄鳥于翔載庭載宇有縹
者萍亦被于渚睠睠懷人繁念斯聚維淵有魚悠悠
其逝維隰有葦其葉淠淠睠睠懷人心焉如瘵瞻言則
懷惓言則睇維麥離離宜其食矣惟桑隂隂捋其摵
矣翧彼鶗鴂如笙如簧澤雉于雊繡衣錦章殷殷其
雷霏霏其雨睠睠懷人曷其有與霏霏其雨殷殷其雷
于以永言于以寫懷
誠意伯文集卷十五
