誠意伯文集卷十
明劉基撰
覆瓿集十
古賦
通天臺賦(并序)
昔漢武帝元封二年作通天莖臺於雲陽亦一時之竒
觀也相如已死無能賦者乃擬而為之其詞曰惟漢五
世握乾統坤三十有二載文教赫乎有截威武振乎八
裔於是乎萬方來同四夷嚮風靡民不寧無神不宗天
子乃駕六龍乘輕雷訪王子於緱山邀安期於東萊泰
山封兮碣石開宣防塞兮萬福來乃立通天之莖臺延
列仙於太虛運巧思於孫卿發脫卒於温舒景雍土之
高明得軒轅之闤丘役六丁以孱功鑿坤輿以承趺下
刻峭以削成兮上辨華而紛敷屹屹兮似不周之天柱
挺挺兮若閬風之瑶圃矗鴻蒙以建標兮拖甘泉以為
袪日月縈繞於中央兮雷霆欝律而在下俯太微之連
珠兮見華嶽其如馬雲霧起於太空兮激倒景而成虹
攀帝車而陟三階兮平步閣道而入紫宫建畢昴以為
梁兮繚銀河以為帶覽九州於一目兮游氛却而清氣
會爾乃命方士集玉童脯文麟炙輕鴻揚太一之靈旗
撞碧玉之華鐘萬舞波動百神景從奏承雲兮發咸池
獻三嬪兮矯兩龍合六律兮齊八佾美要妙兮靈感通
樂具九奏神交五精紅光下垂煜如流星歘霍揮忽電
掣而焱集兮皓皜瞭皛天輝而日晶方象載之樛流兮
伏燭隂以承衡蜚陳寶使先驅兮曳旄頭以為旌纖阿
舒徐而按節兮飛廉游揚而不驚於是萬姓盱盱使者
肅肅竽籟戢音鳥獸跧伏風摐摐以扶輪兮雲霏霏而
蒙轂爾乃鏗蒲牢舉䄂爟聲砰隠於穹窿兮燎煙煴以
燭漢於是乘輿乃升竹宫展嚴禋老聃相禮后䕫正倫
張九光之華鐙列羽葆以行陳登降有數拜起有秩八
神雍穆而順序千官端儼其如一精誠交孚上下不二
祀事既虔天瑞乃至泰山宵呼白雲晝媚露落仙掌芝
生洞房灑銅盤以如飴擢九莖而夜光蓬萊致如瓜之
棗玄州獻不死之香神筴周而復始與天地同久長於
是天子乃毣然而思湛然而疑曰予否德曷致休徵將
天以民為子而王者代天以理苟能以天心為心天胡
為而不喜往者南征北伐東狩西巡雖曰順天以行道
能不動衆而勞民廼命謁者省四方賑貧窮察饑荒寒
者與之衣餒者周其糧六宫罷文繡之飾上林閒射獵
之場老羸無負戴之勞幼穉絶夭殈之傷亘天所覆莫
不熙熙皥皥戴帝德於唐虞也遂作頌曰於玉臺兮赫
通天不日成之黔走先縹綿綿兮穆上玄太一貺兮輝
光員拜竹宫兮熙恪虔蕃祉衍兮德澤宣人神和兮皇
億年
古樂府
女兒子
女兒二六月上弦嬌羞長在阿婆邊阿婆愛惜女兒子
女兒只愁阿婆死
古詩
題蘭雀圖
有雀有雀亦集於棘無啄我蘭空林多風霜露其溥婉
彼孤芳克貞以完無俾荒蕪以永歲寒有雀有雀亦集
於枳無啄我蕙空林多風雨雪有曀婉彼孤芳克貞弗
替無俾荒蕪以永終歲
感懷
昊天厭秦德瑞氣生芒碭入關封府庫約法唯三章英
雄不世出智勇安可當叔孫一豎儒綿蕞興朝綱遂令
漢禮樂遠媿周與商逝者如飄風盛時安得常寤寐增
永歎感慨心内傷
四月陽用事羣物咸長榮靡草雖就死王瓜亦復生死
生誰所致時致莫能爭聖人洞神理守分無外營修身
俟天命萬古全其名
自都回至通州寄布達世理原理二首
旦辭文明門回首望宫闕長雲擁蓬萊煙霧中滃欝此
去不崇朝杳若隔溟渤扁舟指吳雲離夢縈燕月雖懷
歸鄉歡復愴知已别裁詩寄悠悠感念深至骨
西風吹青冥征鴻暮蕭蕭一辭都門去便覺京國遥輕
霜入秋鬢落英罄寒條念我同年友高誼薄九霄恨我
處遐遠不得陪晨朝綿綿久要心萬里匪為遼鱣魴赴
清淵孔翠依蘭苕飛潜各有適分得無外徼佇立望閶
闔傾耳聆簫韶
晚至草平驛
落日照阡陌秔稻生清香好風自西來吹我征衣裳但
惜景物佳不覺道路長幽禽韻蒙茸馬足響康莊驛吏
迎我前拜跪進酒漿要我入山館左右華鐙光解鞍待
升月星明樹蒼蒼
送僧嘉努參政赴河東宣慰使
晨登晉陽山西北望雲中大漠造瀚海重關阻飛鴻昔
為征戍場今見車軌同相公奉明詔分符招元戎賦詩
睇行雲坐嘯生長風霜濃曙角清月出黃河空細草卧
牧馬虎服韜弧弓天子萬歲壽垂拱明光宫
發安谿至青田戎事急不得留有感
雞鳴戒晨裝掛席日尚早風亂沙上雲雨昏江中島士
生從王事薄質非所寶但懼筋力微任重躓遠道昔邁
園柳青今來江楓老豺狼互滅没憂虞何日了朝原思
脊令夜船夢萱草寸步隔河山惄然傷懷抱
天壽節同諸寓臣拜於寶林教寺禮畢登槃翠
軒分韻得稽字
宿雨霽初節羣山綠如洗流霞絢琳宇旭日射丹棨鳴
鐘趨梵宫焚香望天陛遥遥蜂螘忱惓惓葵藿禮萬年
主壽長百拜臣首稽竣事陟華軒敦情屬芳醴大師祗
園英聰明寶神啓諸公俱俊髦文藻壓班禰肅雍周簠
簋古怪夏追蠡鹿鳴歌苹蒿魚麗詠魴鱧劍氣星有輝
珠光海無底嘉會非尋常令德更豈弟澄心映空曠滌
慮俯清泚看竹風泠泠折花露泥泥紆徐睇溟瀛緬邈
想淮濟巍巍世皇業喬嶽深根柢螳蜋亢齊斧碎首堪
立徯農郊慶甘歲已喜先抽薺層樓盼北極祥光應周
髀中山致麯糵東吳來秫米宴酺定有期玉缸浮盎醍
題蘭花圖
亭亭石上竹嫋嫋竹下蘭歲晚各自媚不知霜露寒欲
持贈君子路永江海寬空山日搖落佇立起長歎
正月一日公宴分韻得恩字
青陽肇嘉歲白日回春温起視天宇間粲然生意存高
堂建華蓋北面朝至尊彤雲暎扶桑條風吹我幡鳴弦
在兩楹旨酒盈金樽轅門號令肅主將詩書敦彬彬衆
多士矯矯鳳與鵷廟筭得其長豺狼安足吞揆予實碔
砆深慙厠璵璠敢矜鉛刀割所望安黎元恢復舊土疆
以酬生育恩
題王元章梅花圖
會稽老王拙且癡能畫梅花稱絶竒春窗走筆生古怪
中有窈窕傾城姿人生得閒真是好得閒不閒惟此老
布袍闒茸髮不梳一生只被梅花惱天生梅實可和羹
爾梅有花結不成世間花實總尤物不如畫圖終古無
枯榮
琴歌贈劉元明
龍門獨樹冰&KR0034;弦空林霜清鳴暗泉姮娥抱桂寒不眠
離鸞怨啼風滿天碧潭殷雷龍起蟄月落太隂山鬼泣
湘江秋水一劍明帝子歸來聞珮聲扶桑浪翻碣石改
東海魚飛入西海白雲去盡天茫茫十二玉樓深夜凉
二鬼
憶昔盤古初開天地時以土為肉石為骨水為血脉天
為皮崑崙為頭顱江海為胃腸嵩岳為背膂其外四岳
為四肢四肢百軆咸定位乃以日月為兩眼循環照燭
三百六十骨節八萬四千毛竅勿使淫邪發洩生瘡痍
兩眼相逐走不歇天帝愍其勞逸不調生病患申命守
以兩鬼名曰結璘與欝儀欝儀手捉三足老鴉脚脚踏
火輪蟠九螭咀嚼五色若木英身上五色光陸離朝發
暘谷暮金樞清晨還上扶桑枝揚鞭驅龍抶海若蒸霞
沸浪煎魚龜煇煌焜燿啓幽暗燠煦草木生芳蕤結璘
坐在廣寒桂樹根漱嚥桂露芬香菲啖服白兔所擣之
靈藥跳上蟾蜍背脊騎搯光弄影蕩雲漢閃奎爍壁葩
花摛手摘桂樹子撒入大海中散與蚌蛤為珠璣或落
巖谷間化作珣玕琪人拾得喫者胸臆生明翬内外星
官各職職惟有兩鬼兩眼晝夜長相追有物來換之兩
鬼隨即揮刀鈹禁制蝦蟇與老鴉低頭屏氣服役使不
敢起意為奸欺天地憐兩鬼暫放兩鬼人間娭一鬼乘
白狗走向織女黃姑磯槌河鼓褰兩旗跳下黃初平牧
羊羣烹羊食肉口吻流膏脂却入天台山呼龍喚虎聽
指麾東巖鑿石取金夘西巖掘土求瓊葳巖訇洞砉石
梁折驚起五百羅漢半夜撥刺衝天飛一鬼乘白豕從
以青羊青兔赤鼠兒便從閣道出西清入少微浴咸池
身騎青田鶴去採青田芝仙都赤城三十六洞主騎鸞
醫鳳來陪隨神&KR0146;清唱毛女和長煙裊裊飄熊旂蜚廉
吹笙虎擊筑罔象出舞奔馮夷兩鬼自從天上别别後
道路阻隔不得相聞知忽聞韓山子往來說因依兩鬼
各借問始知相去近不遠何得不一相見叙情詞情詞
不得叙焉得不相思相思人間五十年未抵天上五十
炊忽然宇宙變差異六月落雪冰天逵黿鼉山上作窟
穴蛇頭生角角有岐鰐魚掉尾斫折巨鰲脚蓬萊宫倒
水没楣欃槍枉矢爭出逞妖怪或大如甕盎或長如蜲
蛇光爍爍形躨躨叫鹿豕呼熊羆煽吳回翔魌魑天帝
左右無扶持蚊蝱蚤蝨蠅蚋蜞噆膚咂血圖飽肥擾擾
不可揮筋節解折兩眼&KR0008;不辨妍與媸兩鬼大愓傷身
如受搒笞便欲相約討藥與天帝醫先去兩眼翳使識
青黃紅黑白便下天潢天一水洗滌盤古腸胃心腎肝
肺脾却取女媧所搏黃土塊改換耳眼口鼻牙舌眉然
後請軒轅邀伏羲風后力牧老龍告泰山稽命魯般詔
工倕使豐隆役黔羸礪斧鑿具鑪鎚取金蓐收伐材尾
箕修理南極北極樞斡運太隂太陽機檄召皇地示部
署岳瀆神受約天皇墀生鳥必鳳凰勿生梟與鴟生獸
必麒麟勿生豺與狸生鱗必龍鯉勿生蛇與&KR1414;生甲必
龜具勿生蝓與蜞生木必松楠生草必薺葵勿生鉤吻
含毒斷人腸勿生枳棘懷利傷人肌螟蝗害禾稼必絶
其蝝蚳虎狼妨畜牧必遏其孕孳啟迪天下蠢蠢氓悉
蹈禮義尊父師奉事周文公魯仲尼曾子輿孔子思敬
習書易禮樂春秋詩履正直屏邪欹引頑嚚入規矩雍
雍熙熙不凍不饑避刑遠罪趨祥祺謀之不能行不意
天帝錯怪恚謂此是我所當為眇眇末兩鬼何敢越分
生思惟呶呶向瘖盲洩漏造化微急詔飛天神王與我
捉此兩鬼拘囚之勿使在人寰做出妖怪竒飛天神王
得天帝詔立召五百夜义帶金繩將鐵網尋蹤逐跡莫
放兩鬼走逸入嶮巇五百夜义箇箇口吐火搜天刮地
走不疲吹風放火烈山谷不問杉栢樗櫟蘭艾蒿芷蘅
茅茨燔惔熨灼無餘遺搜到九萬九千九百九十九仞
幽谷底捉住兩鬼眼睛光活如琉璃養在銀絲鐵柵内
衣以文采食以麋莫教突出籠絡外踏折地軸傾天維
兩鬼亦自相顧咲但得不寒不餒長樂無憂悲自可等
待天帝息怒解猜惑依舊天上作伴同遊戲
堅心石
我髮今已白我心今尚赤我有一雙翼墮地數千尺地
府不敢收化作堅心石
題墨竹
風梢舞空煙露葉滴晴月折取寄情人感此歲寒節
五言律詩
四月十二日發揚州
幾見明月滿猶嗟行路難時平耻無用身賤敢偷安天
地江河闊風沙道路寒旅人元有淚不必雍門彈
濟州太白樓
小逕迂行客危樓舍酒星河分洸水碧天倚嶧山青昭
代空文藻斯人竟斷萍登臨無賀老誰與共忘形
送僧嘉努參政赴河東宣慰使(二首)
雲中形勝地關塞接天長白草連沙漠黃河入晉陽老
臣持節鉞大閫壯金湯昭代思賢佐須公在廟堂
大閫諸藩上元戎朔漠間天低馬邑塞河入鴈門關落
日旌旗靜高風保障閒旬宣推碩望喜色上龍顔
送人赴德清稅
鏡湖木葉落震澤水波生鳬鴈衝人起笙歌送客行鹽
津魚鼓集桑屋繭絲明王稅隨時足吟哦待太平
題釣雪圖
雪暗洲渚白江清蒲柳寒悠揚雙短棹汗漫一漁竿忽
憶滄浪曲因悲行路難蛟鼉正驕恣還為爾長歎
將曉
愁夢不更續寒天將欲明雪風吹海樹霜月凜江城衰
病丹心在艱虞素髮盈殷勤東注水渺渺若為情
五言絶句
題梅屏二絶
樹杪過流星輕霜落半庭疎花與孤客相對一青燈
獨酌梅花下憐花與鬢同折花還插鬢顛倒笑東風
七言絶句
過閩關
天上絲綸啓玉封歡聲雷動八州同閩江渺渺通炎海
添作恩波到日東
題竹木石圖(二首)
凌霜傲雪無人問拂水梢雲意自閒願就姮娥借明月
卧看鸞鳳舞空山
古木櫹森傍水隈鳳凰飛去不飛回披煙細看蒼筤葉
知是湘君淚濕來
題蟹(二首)
殼鬭犀函手鬭兵沙堤潮落可横行稻根香軟蘆根美
未覺江山酒興生
擁劒横行氣象豪渾疑縑素是波濤能令吻角流饞沫
莫向窗前咤老饕
題枯木圖
幹排風雨三千尺根老冰泉八百年不用江頭喚元緒
何妨湖上識神仙
題陳太初畫扇
炎天玉爍水銀流琴上薰風可解憂不負吾皇麟趾意
只今誰是富民侯
詠史
奸雄盗竊幸傾危只道冥冥便可欺想到民心思漢日
正當揚子劇秦時
遣興
一炷清香一卷書此身安處是吾廬綠槐翠栢宜長日
門外何須長者車
七言律詩
感興
赤城霞氣接天台上界仙宫此地開滄海有波容蜄鰐
石梁無路入莓苔當時玉帳躭羅綺今日絲綸到草萊
傳語疲氓聊忍待王師早晚日邊來
發嵊縣至上虞道中作
磴滑泥深去馬遲雪殘青嶂不多時荒煙蔓草中郎宅
素石青谿烈婦祠日落風生臨水樹野寒雲濕渡江旂
宣光事業有書史北望凄凉有所思
次韻和謙上人秋興一首
山雲滿地起秋濤凉葉驚風下九臯藥籠空聞收馬勃
弦歌豈復用牛刀草間孤兔營三窟天上龍彲昧六韜
周漢中興還有日載歌赤伏詠嵩高
聞高郵納欵漫成口號
聞道高郵已撤圍却愁淮甸未全歸聖朝雅重懷柔策
諸將當知虜掠非堯帝封疆元蕩蕩世皇功業甚巍巍
忠臣義士同休戚縱欲尋安總禍機
春興
近聞丹詔出天闈聖主鳴謙下土知豈意豺狼猶桀黠
未隨干羽格庭墀四郊多壘忠臣耻百戰無前壯士規
寄語總戎熊虎將莫教長媿伐檀詩
再用韻答嚴衍二上人
負郭無田生事疎微官已謝不須除散愁漫入高僧舍
乘興還過野老居草冷蟲聲悲杼軸霜餘蕉葉碎緘書
黃花素髮相將暮獨立凄凉憶往初
六用韻答嚴上人
中夜登樓望紫微北辰不動衆星依由來赤日行黃道
多事玄雲變白衣雪下蓬萊三島隔濤翻滄海萬魚飛
聖君宵旰惟恭已早晚陽和斡化機
次韻和孟伯真感興詩
避難移家適遠鄉憂時一夜百回腸徒聞鐵甲連戎壘
未覩鈎車跨賊隍不共班超爭食肉欲尋木羽學休糧
磨崖可勒中興頌努力諸公佐有唐
妙成觀用何逸林通判韻
我訪仙家溽暑前青楓綠柳暗晴川竹根露濕登山屐
沙際鷗迎渡水船雲氣長留虛白室丹光直上蔚藍天
純陽道士重來日為問蓬萊是那邊
得胡仲淵書歡喜成詩奉呈舒穆嚕公兼簡三益
軍諮
故人忽寄一封書愁眼還明病亦無風滿高林歸猛虎
月凉古塜散妖狐大廷職貢當遄復戎馬資糧不再輸
更喜元侯契天意良苗得雨應時蘇
次韻和舒穆嚕公秋日感懷見寄二首
郊原如赭已無揫况得干戈未肯休肉食不知田野事
布衣深為廟廊憂典章淪落悲芻狗餽餉倭遲想木牛
禮樂將軍今郤縠豺狼滿地待虔劉
秋隂竟日似黃昏夏旱良苖不半存敢望魚雞充醓醢
尚期菘韮作饔飱煙塵慘澹黃公石雲氣蒼茫紫極垣
作檝濟川須傅說九關虎豹向誰論
重陽日使者持詔用韻柬舒穆嚕公
中元悲斷羲和報九日歡迎詔使來紫禁羽林分壘壁
清秋辰極照中台願從黃石明三略莫使詩人賦七哀
蟻垤牛涔休沸渭泰山喬嶽甚巍嵬
夜坐有懷呈舒穆嚕公
凉風白露下清寥岸柳江蒲取次凋諸將旌麾非一統
大藩衣服變三苗雄豪竊據皆屠狗功業輿臺總續貂
棄馬獨知懷故櫪天涯涕淚北辰遥
次韻答舒穆嚕公傷用三苗之作
周用羌髳功有赫唐通回鶻禍無訾豳歌鄭曲非同調
楚服秦驂實背馳安得著鞭先祖逖趨陪前蹕學銚期
扶持聖主中興業整頓乾坤去詭隨
舒穆嚕公家人自台州來以詩問之
委羽山前海水飛赤城霞色亂斜暉過庭且喜諸郎至
懷土休嗟舊業違李晟孤軍終獨捷杜曾百戰竟安歸
丈夫事主心如石去殺勝殘自有機
次韻歲菊
風霜搖落與傷神黃菊於予意自親遲莫長存君子操
凄凉不厭主人貧天虛沆&KR1197;流清氣月過青冥動細淪
此夜空庭耿相對春花夏葉總埃塵
次韻和舒穆嚕公歲除送窮之作
五夜雪霜清沴氣三陽玉燭照芳春願聞馴象來林邑
復覩封牛至罽賓川后山示爭效職淮夷海獠悉歸臣
君王垂拱明光殿聖敬如湯日日新
次韻和舒穆嚕公春晴詩
幽禽嘖嘖語朝陽細綠駸駸入女桑天上深宫調玉燭
人間和氣應勾芒赤眉青犢終何在白馬黃巾莫漫狂
將帥如林須發縱太平功業望蕭張
次韻舒穆嚕公題桃源卷
桃花逐水縈紆入不覺清溪路淺深執手問名驚見面
論新話舊各傷心壺漿餽餉飱加璧館榖温存贈有金
似此情懷良匪惡何嗟歲月去駸尋
再次韻時閏九月九日菊
秋來有菊即重陽曷問他鄉與故鄉愁見飛蓬垂雪領
笑搴落蕊入霞觴陶時莫訝逢餘閏遣興聊圖不永傷
歲晚移根深記取勿令紅紫問中黃
再用前韻頌菊
天遣幽花駐獨陽移根應自白雲鄉釀成甘谷千年液
滿泛瑶臺百寶觴人老容顔猶可返歲寒霜雪復何傷
得時無用空妖冶愧死姚家宫樣黃
次韻和舒穆嚕公聞有詔使不至
祈招旦夕動遐心疾首西歸望好音鳳下丹霄雲杳杳
魚飛碧海霧沉沉徒言雨露無私潤誰謂陽和未溥臨
何日六師能電掃周原依舊載馳駸
和舒穆嚕公冬暖
總謂浮雲解作霖豈期雲氣漫成隂何人奠璧頻瞻仰
有客悲歌歎毒淫頊帝權移天曷定神龍用亢海徒深
掩身未服先賢訓向日空懷寸草心
望江亭
柳拂江亭舊畫欄望潮人去地應閒寢園寂寞秋風裏
行殿荒凉野草間白塔盡銷龍虎氣荒城空鎖鳳凰山
興亡莫問前朝事江水東流去不還
白塔寺
物煥星移事已迷從來此地惑東西可憐如鏡中(一作冲)
天月獨照城烏夜夜啼
序記
送謝教授序
士有急於用世者非苟為利禄計也少而學壯而欲行
之不得一命則抱材而無所施古之人皇皇焉出疆必
載質夫豈苟而然哉今之由學校掌出内為儒官循次
待用至得一教授亦難矣教授名九品職而不得與民
事故謂之冷官繇是以逹於縣府然後得行其所志壯
日去而老及之矣如之何其不皇皇也謝君仲連教授
於杭期未及三年計餘月無所用即飛書趣代至則長
揖出門外若馳峻坂就平陸若蒼鷹脫鞲絛而乘長風
也夫以仲連之才固宜取科第以早施其用乃屢試而
不偶卒就學官以進抑天將多其所歴以大其成乎豈
人之行止各有其途而係乎數者然也譬之順流江河
以入海其行有遲早及其造則一耳天門洞開多士輻
輳有志於用世者維其時矣故於君之行序以壯之
送三寶柱郎中之徐州兵馬指揮序
皇朝混一九有弢弓鞸劔七十有餘載近者河溢齊魯
饑氓聚為盗賊吏民生長宴安所至弗禦故盗日益多
數年之間乍伏乍動所司莫能制朝廷深惟黔首之情
乃立兵馬指揮於徐州選大臣之有謀德威信者為之
辛酉進士江浙行省郎中三寶柱與焉命下衆皆歎服
公拜命就道江浙士庶且喜公之見知於朝廷而又戚
不得留公於行省也相與餞公於杭北門外咸依依不
忍别儒學副提舉劉基作而言曰夫感恩懷惠私情也
為國安民大事也山東為天下要害地盗不可使久聚
公之化行於青徐青徐安天下皆安公之在彼不多於
在此乎衆悅又執爵而言曰夫民猶水也水性之就下
猶民之秉彛而好德也激而躍壅而突縱之而不知其
所底非其情也抑亦有以致之哉方今天朝豈無貔貅
之士挽弓六鈞袖椎百二十斤者哉乃弗使而於進士
乎取吾君之意深且遠矣公其敬體之哉公曰諾遂酌
酒以為别至正辛夘二月日序
送錢士能之建昌知州序
往時吾與錢君士能同日辟掾江西行省故其交為最
厚歲時士能與幕官論事不合拂衣去未幾余亦以朽
鈍辭歸不得見者九年矣乃今年十月遇於杭予以從
仕郎為儒學副提舉又以疾謝事而士能以奉議大夫
為建昌知州方之官大夫士之工詞章者咸賦詩以為
餞俾予序焉夫士能與予同以職官充簿書役又同以
事辭其出處甚類而九年之間相去越五等何縣絶耶
今既見而喜喜而思語故舊則悽以悲又自慶其相逢
於未老而俱無恙也夫物之生患不得其所性射於菟
於曾崕而藏莨茂於陂池不以所不願易其所願今士
能以長才方為世用而余之朽且鈍愈加於昔日天將
全之俾各獲其志則一進而一止豈不俱洋洋也哉勉
哉士能知者勞之愚者安之予亦有賴於君矣
送順師住持瑞巖寺序
予嘗聞浮屠氏言大穢跡金剛事云佛既湼槃西方西
方之鬼謂佛已寂滅天下不復有佛佛弟子無足畏因
悉起為&KR1416;佛之法且大壞佛遂化其身為金剛藍色鑿
齒出入無有中咋羣鬼食飲其肉血鬼乃大惕請命願
改過為佛弟子佛法由是不壞今其呪語猶存所謂大
穢跡金剛是也予舊聞人言佛以慈悲為道能開闇瞢
拔死苦轉惡為善聞見患難無不救今又聞佛能以武
猛服魔鬼聖人曰仁者必有勇豈不信哉辛夘之歲盗
賊起四方明年予奉省檄佐戎浙東聞永嘉有横舟和
尚善用矛戟弓弩刀劍戈槊撾挺通曲制官道主用之
法因禮致於台時天寧寺住持舜田方宣力扞城蚤夜
不忘滅賊見則大喜舉以主其仙居三學寺又明年方
氏納欵請降凡以兵事進者措勿用而有司敬和尚之
德能復以其教舉為瑞巖寺長老瑞巖之僧徒聞和尚
名亦大喜將行請予言予懼世之惽者不知佛之有勇
而惑為佛法者之不當究武事故為道大穢跡金剛以
發其蒙焉
喜雨詩序
同知副都元帥石末公再鎮括之明年威行惠敷姦暴
日鑠其夏五月禾黍既藝天乃不雨民大憂懼公遂致
齋沐禱於麗山之祠得雨未沛越翌日命道士設醮於
玄妙觀是日大雨明日又雨又明日乃大雨至夜分民
大喜皆拜公貺予時奉省檄在括目覩其事因喜而為
詩以歌大夫君子咸屬和焉季君山甫裒而集之又俾
予序其故惟公之功在括甚大而於此見公之心焉書
曰惟德動天又曰至諴感神矧兹在苗戡亂致治兆在
是矣能無喜乎
唱和集序
古人有言曰君子居廟堂則憂其民處江湖則憂其君
夫人之有心不能如土瓦木石之塊然也禹思天下有
溺者由已溺之稷思天下有饑者由已饑之伊尹思天
下有一夫之不獲則心愧恥若撻於市是皆以天下為
已憂而卒遂其志故見諸行事而不形於言若其發而
為歌詩流而為詠歎則必其有所沉埋抑挫欝不得展
故假是以攄其懷豈得已哉是故文王有拘幽之操孔
子有將歸之引聖人不能免也故曰在心為志發言為
詩先王採而陳之以觀民風逹下情其所繫者不小矣
故祭公謀父賦祈招以感穆王穆王早寤焉周室賴以
不壞詩之力也是故家父之誦寺人之章仲尼咸取焉
縱不能救當時之失而亦可以垂戒警於後世夫豈徒
哉故漆室一女子矣倚楹而歗憂動魯國而况於委質
為臣者哉予至正十六年以承省檄與元帥石末公謀
括寇因為詩相往來凡有所感輙形諸篇雖不得逹諸
大廷以訛君子之心而亦豈敢以疏遠自外而忘君臣
之情義也哉昔者屈原去楚離騷乃作千載之下誦其
辭而不惻然者人不知其忠也覽者幸無誚焉萬一得
附瞽師之口以感上聽則亦豈為無補哉
諭甌括父老文
告甌括父老皇朝以武德一九有服而不殺燠休滋潤
罔罹荼毒至今八十餘年矣父老目不覩旌旗耳不聆
鉦鼓茹蔬飯稻哺孫育子早卧晏眠優優坦坦通無販
有登山涉水不覩不類誰之賜歟帝德寬大務在休息
與百姓安樂太平故禁網漏而不修官缺其人偷惰潜
生致不能宣德化達壅滯咎在有司非主上意也今父
老子弟不察其故懟暑嗟寒徙怨於天乘間造釁竊弄
戈兵睚眦跳踉曼及草木禽獸率遏厥生所過所止山
夷土赤甚亡謂也百姓無辜籲號於天驚動天心天子
乃受鉞左丞相曰其從便宜死之生之無倚無頗丞相
矜念小民謂不教而誅有辜帝仁詢於庶言知使者父
老鄉里姻親與父老故無惡為能奉揚朝廷仁恩以啟
迪父老心不逖傷是用發傳俾使者來諭父老冀父老
各體上意約束其子弟變極作福以活乃胤屬俾引勿
割惠至渥也今使者至郡且彌月矣布告已至而父老
子弟猶豫未决使者實愚朴不能測人意而嘗聞夫君
子之教曰惠迪從逆吉凶猶影響火生於木厥惟自灼
匹夫不可讎况敢觸天子丞相怒乎大命不僣大恩不
再怨可釋不可結亂可已不可長冥行弗返厥途乃窮
易曰不遠復無祗悔元吉又曰迷復凶父老念哉語曰
因不失其親亦可宗也使者雖微丞相命也惟父老審
圖之無自失厥時以貽悔莫及
慶元路新城碑
上嗣位之二十年詔浙東道肅政廉訪使納琳哈喇以
中奉大夫為浙東都元帥適海寇再叛之明年浙東帥
府治慶元慶元與台州鄰寇發台之黃巖與慶元相密
邇守臣議治城以防不測衆口聒聒弗克定公至召屬
吏庭諭之曰重門擊柝以待暴客制也我國家以武德
一九有弛城郭弗葺以示歸馬放牛之意至今七十有
餘年天下不見金革可謂安且久矣吾聞窮則變變則
通易道也聖人作易以前民用愚者可以樂成而不可
與慮始平世之人溺於宴安鮮不以苟且從事平居論
是非嘵嘵風后力牧不能尚一旦變起倉卒則手足無
所措以至墮身名離骨肉而不自悟者不少矣夫以佚
道使民雖勞不怨吾將佚之怨何懵焉無躭邇言以速
咎也衆應曰諾乃命有司序民産高下以差其役輕重
先豪右大姓沙門道士以及於齊民斥監督吏勿用先
事者有賞後至則加勸勉無罰民大敬服無敢慢時故
城久廢室其址者數百家公命悉徙處官地發廩粟以
助不給民忘其徙凡六月而城成周十有八里高丈有
八尺上環列睥睨機弓弩&KR0008;石建楯戟羅戈槊旁開六
門門有樓周廬百九十有二簡戍卒晝夜嚴警不怠西
南二方舊各有水門皆緻而新之東門去江遠則鑿其
外為隍北門因江為隍則築堤以扞之凡所設施罔不
中度未幾而江東浙西諸郡皆以無城郭失守衆咸賴
公之猷為莫不樂其佚而遺其勞於是郡之大夫士及
庶人俱請勒石頌公曰且曰公之惠不獨於吾身而施
及吾子若孫世世有所依倚迺以狀白於劉基俾為之
文基惟慶元為浙東大府六郡之榦也榦強則枝葉有
所附則斯城之完不獨可為鄞人賀而六郡咸嘉賴焉
公之功不大矣哉公蒙古沙卜珠台氏字惟仁自始仕至
於今政績之在民不可悉數兹獨誌其治城之事故述
鄞(一作郡)人之情而系以詩曰於皇有元受命於天武定
文守以洽八埏八埏蕩蕩無此疆彼界仁池禮垣式廊
無外隂陽迴斡寒暑往來隨時之義亦曰大哉溥彼藩
邦猗於海壖蛟蛇罔象雨嘯風騫帝命有赫元臣是臨
用壯我戎公克協帝心鄞城未築黿鼉走陸鄞城孔完
梟化為鸞大府既雄侯甸以寧民曰嗚呼維公之成我
有家室公實全之我有毒螫公實捐之樹桑菶菶藝麻
滃滃濤波不洶宵寐不悚鄞人拜手公壽如山公拜稽
首天子萬年
台州路新修城濠碑
皇元誕受天命際乾極坤罔不臣妾民蕃物豐兵刅銷
戢官吏守文人習於娭孽種竊茁蔓於草萊皇帝惠閔
下民乃熙德禆政振乂庶官大簡守令以代撫懷維台
為州東南薄海海上之寇實生自台廼延訪於一二大
臣擇可監是郡者以行宣政院判布延呼圖克前倅密州
監中興鹽城二縣皆以廉能聞及守鄭州又奏績最天
子遂簡用焉君至奉宣上德威惠大行吏民敬服盗賊
知畏明年中書參知政事資善公受命為江浙行省左
丞領海右征討事寇聞兵且至即納欵行省乞降公遂
改受命與江南行臺侍御史資善公同察便宜招諭二
公既至寇乃卒降上於朝未報其年夏六月大雨水溢
城陊且半衆議謂築城以防寇今寇既滌為民城當且
勿修君乃躋其老於庭謂之曰來女衆我聞欲逸罔逸
惟不遺厥艱乃逸詩不云乎迨天之未隂雨徹彼桑土
綢繆牖戶今女下民或敢侮予女往迫於艱惟厥城以
亢乃居弗阽草竊姦宄豈惟海隅女其監於饒徽杭常
無偷小康以大乃勞維女自底厥尤我之弗告維我罪
民未克喻君曰嗚呼慢藏誨盗藩决弗治虎窺其宫服
功不於時後舉維艱豫乃用後殄乃戚我不女女違兹
惟女居我其以女子孫安衆寤咸應曰諾君遂率其人
往視升自西門循北山降於東湖故雉堞皆錯朽壤其
旁涂又隘陿病走趨不得成列立命乃塞缺完垝闢橢
崇陋纍石埴土彌以蜄炭竣立而坦中憑高而臨卑凡
周九百五十丈而與故城會於東湖之溽築二亭六樓
以休偃邏卒亭依城傍樓迥出城上秋八月城成乃浚
濠以洩水道湖自東門至於交孔橋南入於江堰其首
以遏潮汐凡長五百二十丈廣五尺深如廣而三倍焉
於是高而&KR0008;下有防水至可㵸弗壅城益以堅邦人始
莫不大悅感使君之惠又敬使君之知為政也初君之
興是役也稱民産以均其功出官藏以助其寡縣賞以
勵其趨事豪右無所避吏胥無所私故不擾而集既竣
事父老請記其績乃叙其實而系以詩曰維台為城控
帶海湄地脊人儉俗敦書詩在昔太平維曰易治牧臣
迷貪貪以煩之刻木弄文化鳩為鴟激水之躍騰於目
眉毒播田野冤號滿逵將臣寡謀自棄其師俾虺作蛇
存食以娭帝念庶黎簡賢於畸僉曰臣都有守有為昔
試邑州視民如兒繼僉臬司薙姦如茨庶其克承勿施
惠威帝曰女都往敬爾儀我民我子女懷女綏無怒維
教體予至慈都拜稽首敢不肅祗夕受詔命朝乘以馳
募兵調食如營家私誓清祲氛復命陛墀帝懷無辜恐
胥以罹誕命元臣轉殺為滋聖恩如天皥皥熙熙古帝
唐虞家稷人䕫重門待暴豈曰敢墮立政維艱即功維
機僨事迪姦咎由失時匪曰克斷孰宏永規屹屹崇墉
實鞏實基洛洛通渠載順有歸滔天知畏草竊何窺厥
榦既強式暢乃支惠此柔良以訛羣黎台人曰吁允矣
休兹使君之成我民之禧祝我使君壽考以祺揚於大
庭熙帝之釐昭哉勿忘勒此銘碑
處州分元帥府同知副都元帥舒穆嚕公德政碑
頌
至正十六年季春月九日予自杭歸至處處父老率其
子弟遮道言分元帥府同知副都元帥舒穆嚕公德政曰
往微公吾聚已為墟今微公吾屬已為菹生我者天而
活我者公君其知乎予曰然如父老言夏五月豪酋既
來納欵父老又率其子弟造於庭言曰舒穆嚕公邦家之
干城庶民之父母也父母鞠子罔不殫厥誠厥子雖冥
亦鮮不念腹育恩亶由中惟公有大造於我州肆我民
誕軫恤於心曰曷以報公願繪公像於祠且勒石紀公
功用示於州人子子孫孫俾勿忘請為之文予謝勿能
父老進曰君以丞相命布宣天子德威既協於遠人旌
庸錄勲當不憚為舒穆嚕公惠安我民不伐不矜君實知
之鑒於庶言式克有徵達丞相心以勸後人時惟至公
予敢弗辭乃叙其實而繼以文謹按公姓舒穆嚕氏名(缺)
舊為契丹人其先御史大夫以黑軍助太祖皇帝開國
滅金為大勲臣有傳在史官四世祖昭毅大將軍事世
祖皇帝受命南伐克襄樊有功定爵三品為沿海萬戶
佩虎符鎮處婺由是居江南好讀書工文章元統中襲
爵鎮守處州大得軍民心居數歲以爵讓於弟而退處
天台山中至正十二年福建妖賊入處之龍泉處婺大
震憲司趨起公領征討事公至龍泉募鄉兵擊賊走之
未幾賊復入慶元公進屯查田使人購其徒為應賊遂
撓敗公乘勝掩擊俘斬千計遂復慶元進攻建寧之松
溪政和皆克之處州平公乃還歸天台十四年海賊復
叛行省憲司又以副元帥起公分府台州公辭不得已
乃命鄉民作保伍團結扼要害使賊不敢輙登岸乃聚
糧訓兵以圖進討其夏六月朝廷用舊議立海道巡防
所以討賊賊乃復請降帥其屬往衛漕運至京師而妖
人黃草堂復扇動黃巖民以報讎為名聚衆搆亂公以
計收其渠酋六人斬之餘黨皆散為民台州平行省又
檄公分府處州時處之屬縣皆有賊松陽遂昌在上游
去郡最近冬十月公帥師進討至寶定而黃壇賊大出
焚民居火照山谷公分兵守寶定自將麾下還城而賊
已薄河津欲渡先是沿海軍悉發往江東城中留者不
滿數百人又大半老弱公夜部分居民丁壯出拒戰斬
不用命者三人衆皆齊奮賊止不敢渡時沿海軍有自
江東逃歸者六十餘人公召謂曰女輩能破賊吾當原
女罪皆拜曰諾即遣渡水擊賊賊敗走明日退去處州
舊有城後廢不修遺址蕪没無捍蔽故百姓尤恟懼會
縉雲人又叛從賊焚婺之永康及台之仙居於是處州
四面戒嚴乃議浚湟築城而官倉庫盡空晝夜經畫勸
勉商賈大家和集其小民俾效力輸貲咸從無違審勢
相方商工度材公悉親之官吏左右無容私焉由是雖
勞而無怨者義兵部長吳成帥衆討縉雲賊中途不進
乃大掠民財以歸謀亂城中公測知其意即召與計事
縛斬之併捕其黨則皆授兵給號將作矣民大驚以為
神十有二月公所募義士合擊松陽賊大破之殺其酋
餘衆乞降松陽遂昌悉平今予以行省檄與公同議招
輯事比至而公處置已各得其當因悉遵公行於是七
縣豪酋相繼納欵公之力也人謂公生太平時與縉紳
為文墨交遊彬彬然儒者也及其臨遇事變則智勇奮
發&KR0978;不失機撫循士民則仁慈豈弟惠無不及可謂有
用之竒才矣觀其鎮一州未及期月而功效若是使得
制方略專且久盗賊何足平哉予既敬公德又重父老
請於是述輿情而頌之美既往以期將來也頌曰維木
在山愈久彌長維德在人愈遠彌光公載世勲來鎮有
方佩符桓桓出師洸洸謀先鬼神雷行電翔鋒旗所指
百怪走藏既剪我棘爰固我疆風雨我廬公樹之墻雪
霜我膚公被之裳晨昏起居婦拜兒蹡有聚弗暌公賜
溥將民愚而靈羣祝孔祥祝公於天錫公壽昌如川源
源如岳嶈嶈於千億年悠哉勿忘
季氏湖山義塾記
青田之山其上四十里有泉滙而為潭繇潭入谷十有
五里是為高湖之源其上多竒峰絶巚大木之所盤蔚
獻竒納秀故士多俊彦室常殷阜季氏其一也有名謙
字伯益者好學尚義故其家日裕廼謂其人曰人孰不
愛其子孫而不知所以愛之者今有良田美宅綿亘阡
陌堆金積帛充斥梁棟自以為用之不竭享之無窮也
一旦光銷影鑠而且纖芥之留者何耶驕淫生於富溢
而縱欲敗度之子常由不寤前人成敗之跡而自視侈
然大也及其顛連困厄於垂老之際彷徨無所容其身
雖欲效織蒲補履以食其餘年且不可得若是者雖其
人之不肖抑亦其父兄處之不得其道也今予幸藉先
人餘業以自免於凍餒未嘗不惴惴於吾身况能保於
其子孫故願制産以建讀書之所延名儒為師以訓子
弟以及族婣之人咸知所學大則修身齊家以用於時
小亦不失為鄉里之善士不亦可乎廼築於其居之側
以為堂中設孔子像旁立齋舍翼以廊廡繚以周坦買
田若干畆以給師弟子之食萃其族之子弟悉入學者
於是襟佩衣裳肅肅有容弦誦之音藹藹旁達入其鄉
者莫不感歎而慕悅也嗚呼若季氏者真知愛其子孫
哉由是達於一鄉一邑以播於天下使人人聞而效其
所為則將見比屋皆為賢士大夫而愚不肖者寡矣邑
人洪應求道其事於予且請為之記予既樂鄉里之善
人而又嘉洪生之樂道人善也故喜而書之至正十年
庚寅夏五月記
至順癸酉會試春秋義
荆人來聘時楚屈完來盟於師時楚使宜申來獻
捷時楚使椒來聘
春秋時中國之安于陋者嘉其慕義而罪其猾夏所以
與人之為善而懲人之怙惡也夫荆楚中國之安于陋
者也我莊公之二十三年來聘而以人書者以其能慕
義而聘魯也僖公四年來盟於師而書其大夫者以其
能服義而從魯也是皆所以與之也自是而後楚日以
強至僖二十一年之獻捷而稱人以使者非與之也惡
其恃強而猾夏也迨夫文九年之使椒來聘書其君之
爵其臣之名視夫二十三年之來聘均為與之而書法
有罪者則以其始見於經與夫寖強於後之不同也嗚
呼楚也僻處於荆山桃弧棘矢以共王事篳絡藍縷以
啟山林我莊公之十年始以敗蔡書十四年以入蔡書
十六年以代鄭書彼其懷封豕長蛇之心以荐食上國
者未有紀極也况敢望其敬共幣帛以修聘於秉禮之
邦乎又敢望其刑牲詔神以從惠於諸侯之會乎一旦
思善悔過向慕中華而來聘於我聖人以其禮義之交
好甚愈於干戈之相尋也於是進而人之與人為善之
德宏矣及齊桓之伐楚而次於陘也屈完實來將服齊
而求盟也問昭王之不復則辭責包茅之不貢則諾徼
與同好則承以寡君之願語其戰攻則對以用力之難
於此見其有悔罪之心有服義之善春秋書曰楚屈完
來盟于師則與之者至矣天禍中國齊桓即世宋襄嗣
興不知安夏攘夷之義而求諸侯於楚盟鹿會盂開門
延盗遂使楚執宋公以伐宋為魯侯不從於伐宋也而
使宜申獻捷以震恐魯國聖人安得而不深惡之乎是
故稱人以使抑其暴也甚矣書名著其強也不曰來獻
宋捷為魯諱也盟宋以后楚使不通於魯者十又四年
至文九年之使椒來聘則楚人之再聘於魯也是役也
視夫來聘於莊者無以異較之獻捷於僖者為不同於
是爵其君而名其臣遂與中國無以異則進之而又進
也噫春秋謹華夷之辨楚則中國之變於夷者故上不
使與諸華等下亦不使與夷狄均來則嘉其慕義而接
之以禮強則罪其猾夏而威之以刑聖人之情見矣抑
嘗反復而攷之荆自莊公十年始見於經繼是入蔡伐
鄭皆以號舉獨二十三年之來聘乃以人書故知春秋
之與之也二十八年之伐鄭復以號舉至僖元年伐鄭
則改書楚而稱人者非與之也所以著其寖強也明年
侵鄭又明年伐鄭次陘之師為是而起屈完來盟而稱
名氏則豈非以其能服義而從齊乎然而完不稱使是
其美獨在完而不在楚子此聖人之特筆也自是楚人
不敢窺中國者八年至僖十一年而始伐黃十二年滅
黃十五年伐徐而敗婁林十九年之盟齊二十年之伐
隨二十一年之盟鹿上莫不黜而書人至二十一年之
秋會於盂而書子於陳蔡之上者非與之也所以著其
大張也宜申楚之大夫獻捷而稱使是楚子使之也名
大夫而人其君故春秋之貶人也明年之戰泓二十三
年之伐陳二十五年之圍陳二十六年之伐宋二十七
年之圍宋二十八年之救衛而戰城濮以至文三年之
圍江九年之伐鄭皆以人書者即敗蔡入蔡之書荆也
狼淵起師而后有來聘之舉晉君少懦而不恤國事大
夫救鄭而不及楚師當是時也楚之強盛駸駸乎有不
可遏來聘而稱子雖以嘉楚人之慕義實所以傷中國
之衰微也歟嗟夫楚自莊公之時固已強矣猶幸齊桓
創伯有以張中國之勢而屈完來盟有以服荆蠻之心
也宜申獻捷横逆莫甚使僖公雖請於天王而討之以
繼召陵之績不亦美乎奈何會盟於薄反求楚子以釋
宋公於是春秋望魯之心絶矣厥後城濮大戰雖有以
挫其鋒於一時而厥貉次師卒無以抑其暴於他日因
循至於宣成之時夷夏強弱由是大判盟宋之役晉楚
之從始交相見而玉帛之使反自曲阜達諸鄢郢之都
矣襄三十年薳罷來聘以報魯侯之朝回視向日越椒
之不書氏者又何如耶讀經至此太息而止
至順癸酉會試龍虎臺賦
龍虎臺去京師相遠百里在居庸關之南右接太
行之東地勢高平如臺背山而面水每歲車駕行
幸上都往還駐蹕之地以其有龍盤虎踞之形故
名耳
猗歟太行之山呀雲豁霧結元氣而左蟠於赫龍虎之
臺摩乾軋坤魁羣山而獨尊其背崔嵬突嵂森岡巒而
拱衛其勢則昆崙駊騀仰星辰之可捫白虎敦圉而踞
峙蒼龍蜿蜒而屈盤狀昂首以奮角恍飈興而雲屯其
北望則居庸&KR0008;&KR2028;烟光翠結攅峰列戟斷崕之鐵踆烏
飛而不度古木樛以相掣其下視則漲海&KR0008;瀜飛波洗
空風帆浪舶往來莫窮想瀛洲之密邇睇三山之可通
彼呼雁戲馬適足彰其陋而眺蟾望屋曷足逞其雄豈
若兹臺之不事乎版築而靡(一作縻)勞乎土功也想其嶔
岑䄎礒曼衍迄峙形高勢平背山面水巨靈獻其幽秘
歸邪護其光晷何嵩華之足吞豈岱宗之可擬此所以
通光道於上都揭神宗之外壘匪松喬之敢登羌乘輿
之攸止也至若四黃既駕鹵簿既齊方玉車之萬乘蔚
翠華之萋萋載雲罕與九游光彩絢乎虹霓山祗執警
以廣道屏號洒雨以清埃朝發軔於清都夕駐蹕於斯
臺明四目以遐覽沛仁澤於九垓𦕈軒轅之梁甫屑神
禹之會稽雄千古之盛典又何數乎方壺與蓬萊慨愚
生之多幸際希世之聖明雖未獲覩斯臺之壯觀敢不
慕乎頌聲遂作頌曰傑彼神臺在京之郊金城内阻靈
關外包上倚天倪下鎮地軸太行為臂滄海為腹崇臺
峩峩虎以踞之羣山巃嵸龍以翼之於鑠帝德與臺無
窮於隆神臺與天斯同崇臺有偉鸞駕爰止天子萬年
以介遐祉
靈棋經解序
昔者聖人作易以前民用靈棋象易而作也易道奥而
難知故作靈棋以象之靈棋之象雖不足以盡易之藴
然非精於易者又焉能為靈棋之辭也哉靈棋之式以
三為經四為緯三以上為天中為人下為地上為君中
為臣下為民四以上為少陽三為太陽二為少隂四為
老隂少陽與少隂為耦而太陽與太隂為敵得耦而悅
得敵而爭其常也或失其道而耦反為仇或得其形而
敵反為用其變也陽多則道同而相助隂多則志異而
相乖君子小人之分也隂陽迭用體有不同而名隨之
異變易之道也易之取象曰車曰馬曰桷曰矢曰鬼曰
狐之類推而達之天下之物無不該矣曰馬矣而又化
為龍曰水矣而又以為雲變易之義也非通天下之賾
者不識也故曰靈棋象易而作也非精於易者不能也
予每喜其占之騐而病解之者不識作者之旨而以世
之卜師之語配之故為申其意而為之意若夫以為黃
石公之授張子房之受則傳無其人史無其實不敢從
而附會之也
宋景濓學士文集序
太史公宋濓先生金華潜溪人也其字為景濓五歲能
詩九歲善屬文當時號為神童若經若史若子集無不
徧覽輙能記憶年未弱冠文名播於遐邇至正中詞林
羣公奏為國史編修力辭不起太祖定鼎建業丞相李
韓公以名聞即日遣使奉書幣聘致之俾提舉江南懦
學授皇太子經擢居記注之職會有詔纂修元史東南
名士一時皆集復命充總裁官書成入翰林為學士海
内求文者項背相望碑版之鐫照耀乎四方高麗日本
安南之使每朝貢京師皆問安否且以重價購其潜溪
集以歸至有重刻以為楷式者儒林清議僉謂開國詞
臣當推為文章之首誠無間言也先生之著述多至百
餘卷雖入梓者已久其門人劉剛復請基擷其精深别
成一編庶幾便於誦習且徵言序之昔者楚國大司徒
歐陽文公玄贊公之文曰先生天分至高極天下之書
無不盡讀以其所藴大肆厥辭其氣韻沉雄如淮隂出
師百戰百勝志不少懾其神思飄逸如列子御風飄然
褰舉不沾塵土其詞調清雅如殷卣周彛龍紋漫滅古
意獨存其態度多變如晴躋終南衆皺前陳應接不暇
非才具衆長識邁千古安能與於此嗚呼文公之言至
矣盡矣設使基有所品評其能加毫末於是哉今用備
抄冠於篇端而并繫先生出處之大略使讀者有所考
焉先生赴召時基與麗水葉公琛龍泉章君溢實同行
葉君出知南昌府以殁章君官至御史中丞亦以壽終
今幸存者惟基與先生耳然皆頽然日就衰朽尚可咈
剛之所請而不加之意乎雖然先生之文其傳世决矣
基亦何能與力於其間哉文粹十卷而詩居其一云
誠意伯文集卷十
