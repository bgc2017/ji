誠意伯文集卷一
明劉基撰
覆瓿集一
古賦
述志賦
鮮余生之𦕈眇兮荷后皇之深仁具五氣以成形兮受
明命而為人體乾坤之粹精兮晞日月之景光漱飛泉
之華滋兮浥灝露之醇英製杜蘅以為衣兮藉茝若之
菲菲佩琳璆之玲瓏兮帶文藻之葳蕤朝濯髮于蘭池
兮夕偃息乎瓊苑願馳騖以遠遊兮及白日之未晚駕
輕軺之將將兮服蒼虬之騑騑遵大路以周流兮曳虹
蜺之委蛇狹長離而乘鵷兮欵閶闔之九門豐隆為余
先導兮百靈為余駿奔前燭隂以啟途兮颺凱風使清
埃覲北斗于文昌兮朝玉皇于帝臺食玄圃之丹荑兮
澡天潢之芳津激微焱于桂枝兮輕波起而龍鱗清都
不可以久留兮忽乘雲而遐征浮江湖之浩溔兮陵山
嶽之崢嶸野莽蒼以多榛兮路險隘而紆曲猰㺄炰烋
而攫噬兮蝮蛇蜿蜒以當陸鬱忡忡以怵惕兮遹皇皇
以營營雨淫淫而不止兮霧黯黯以晝冥烏鳶號以成
羣兮鳳孤棲而無所楚屈原之獨醒兮衆皆以之為咎
欲振迅以高舉兮無六翮以奮飛將抑志以從俗兮非
余心之所怡長太息以增欷兮哀時世之異常棄韶夏
而非聽兮登僸佅于中堂芼軒于以和羹兮腌鮑魚而
實俎斮楩楠以給爨兮束荆棘而為柱施罾䍡于丘陵
兮怨魴鯉之弗獲虎兕送于山林兮循戶庭以求索前
蒙瞍以指途兮彊揚子使操轅命侏儒令舉鼎兮刖都
盧使守閽歲冉冉而將頹兮日曖曖以就昧松柏摧而
根死兮江河化而為澮秣余馬于不周兮整余轡於樊
桐無蓍龜以决疑兮迷不知余所從搏扶搖以為輿兮
攬列缺以為輈驂青鸞之苃苃兮超烟靄而上浮梁天
津以濟河兮睇紫微之神闕開明怒目而電視兮貔豹
吼而山裂進無人以為之先容兮欲自獻而不敢氣勃
鬱以憑中兮心惻惕以憯懔過少微而歴明堂兮就軒
轅而陳情雷霆砰其隠轔兮馬辟易而不行訪六符于
泰階兮求民極之所在咎繇不可以作兮競狂直以為
罪凌天街以徑度兮造旬始而瞻西清衆畏讒而卷舌
兮孰能白予之忠誠怊愮其無止兮然悄悄以狐疑要
傅說于箕尾兮命靈龜使占之曰有名必有實兮若形
影之相因想福極出自天兮又何尤乎世之人鼎胡跱
而不烹兮旗胡張而弗麾弧不可以射侯兮駟不可以
策而馳衆蠕蠕以朵頤兮若頹波之東趨謂翬翟為弗
章兮愛羸豕之負塗方不可刓而規兮白不可涅而黑
悲桂椒之芬芳兮與朝菌而偕落殷比干之剖心兮時
豈不知其為聖人魯仲尼之過化兮焉役役而無所容
其身由彊義而罹殃兮惠直道而彼黜子胥忠而殞命
兮伯夷清而不食將登山而迷路兮欲涉水而無航東
西南北安所之兮顧焉擇其所長神冥冥而不下兮龜
又厭而弗告思糺結而不抽兮意恍惚以震悼忽濫汜
以遐舉兮行遊目於大荒羲和不可扳而留兮恐年歲
之弗將駕廣漠而南征兮呌重華于九疑山岑岑以蔽
天兮江淼淼而不可窺邅吾道夫西陲兮聽鳴鳳于岐
陽慨禾黍之離離兮梧桐摧而不生浮龍門以泝河兮
訪夏后之遺跡川瀆混而不分兮鯨鯢起而人立攬騑
轡而迴騖兮謁陶唐之舊京無衣裳以禦寒兮哀蟋蟀
之悲鳴心悢悢以增傷兮神夢夢其若醉淚洛洛以交
流兮憂湛湛而來會傅說之版築兮無武丁其誰舉夷
吾不逢夫鮑叔兮竟淪没于囹圄推竭心以服勤兮上
介山而立枯種霸越而滅吳兮終刎頸于屬鏤樂毅升
于金臺兮何遁逃而走趙周條侯之耿介兮卒含怨以
餓&KR2380;忠有蔽而不昭兮道有塞而不行名不可彊而立
兮功不可期而成李斯上書以相秦兮空自陷於罪尤
買臣顯而僇辱兮豈如負薪之無憂魚赴餌以中鈎兮
雉慕媒而膺鏑鳳凰翔于丹穴兮又何患乎矰弋返余
旆之旖旎兮還余車之轔轔采薇蕨于山阿兮擷芹藻
于水濱冽玄泉以瑩心兮坐素石以怡情聆嚶鳴之悦
豫兮翫卉木之敷榮挹清風之泠泠兮照秋月之娟娟
登高丘以詠歌兮聊逍遥以永年
弔諸葛武侯賦
天地閉塞兮聖賢隠淪大旱焦土兮龍無所用其神當
運命之厄窮兮堯舜且猶有極委厥軀以隨化兮亦哲
人之所戚彼狂猾之縱悖兮履羿莽以滔天亂倫汨典
兮流毒為淵夏少康之不作兮時又無湯與武蕨薇不
可以食兮焉睘睘而獨處睠三顧之疑悃兮蹠高光之
所為鳳凰非梧桐不棲兮于嗟去此其安歸瞻星芒于
渭濱兮豈皇天之叛渙日昃不可使再中兮指桓靈而
慨歎昔尼父之不逢兮寓斧鉞于春秋誅姦邪於既死
兮開日月之昧幽般紛紛以攘奪兮世不以之為殃民
彛泯滅猶一髮兮微斯人其孰明覽出師之遺表兮涕
滛滛其如雨悲逝者之不回兮邈英風于萬古
弔祖豫州賦
汙池汀濘兮蛙黽樂之大鵬天遊兮燕雀謂女奚為狐
狸冠裳兮梟獺堂宇支離節䟽兮側身無所嗚呼將軍
兮管葛之倫遭逢庸愚兮有志莫伸委棄九鼎兮烹餁
瓦釡截梁為杙兮束椽為柱偭背泰山兮依倚培塿圭
璋碔砆兮沙礫瓊玖山陵暴骨兮社稷黍離故臣酸嘶
兮行人涕洟卧薪嘗膽兮此維時矣宣光不作兮吁其
悲矣烏號之徹札兮無養由以操之驊騮不逢伯樂兮
與駑駘而並馳系曰龍噓而雲兮夫豈不能自翔鴻鵠
舉翮而千里兮又何必懷此鄉魚遊思故淵兮鳥棲思
故林吾固知將軍之不忍兮惜庸夫之無心日曖曖以
西傾兮時靡靡而就逝雁鶩羣而喋呷兮鸞鳳反為所
制世治亂之有數兮天亦無如之何也匪將軍之不能
兮惜不幸而逢此時也死有重於泰山兮繫生民之休
戚吾獨悲夫將軍兮仰玄穹而太息
弔岳將軍賦
木之顛兮其根必傷人之將死兮俞扁以為不祥嗚呼
將軍夫何為哉天地易位兮江河倒流鳳凰夭殈兮豺
狼冕旒臣不知有其君兮子不知其有父嗚呼將軍兮
獨銜冤而懷苦讐何愛而可親兮忠何辜而可戮父兄
且猶不顧兮何忠良之能育臣竭心以為主兮又何可
以為仇也天之所廢不可植兮亦將軍之尤也烏傷弓
而欲殞兮羣啞啞而拊翼猿狖縻于機檻兮羇悲鳴而
不食相伊人之有心兮曾鳥獸之不如忘戴天之大恥
兮安峻宇而高居信讒邪之矯枉兮委九廟于狐狸甘
卑辭以臣妾兮苟殘喘以娛嬉焚舟楫于洪流兮烹驊
騮于中路庸夫亦知其至愚兮羌獨迷而弗寤捐薄軀
以報主兮乃忠臣之素心縱狂瞽之弗思兮又何必以
之為禽屈原貞而見逐兮伍子忠而獲戾固將軍之不
辰兮哀中原之蕪穢弔孤墳于湖濱兮見思陵之牛羊
寄遥情于悲歌兮識忘親之不臧
弔台布哈元帥賦
世有作忠以致怨兮曾不知其故然懷先生之耿介兮
遭時命之可憐上廱蔽而不昭兮下貪婪而不貞權不
能以自制兮謀不能以獨成進欲陳而無階兮退欲往
而無路忠沈沈而不白兮心搖搖而不固縶乘黃服鼓
車兮驂蹇驢以曳之罥猛虎于籠檻兮狐狸羣而制之
衆刻木之枉直兮信讒邪之流言倒裳以為衣兮涅素
以為玄前宕冥令指途兮驅離婁使從之教養由以彎
弧兮繫其肘而引之吁嗟先生兮何逢時之不辰生不
能遂其心兮死又抑而不伸姦何為而可長兮忠何為
而可尤尸比干而奬惡來兮白日為之昧幽重曰嗚呼
哀哉吾安歸乎猰㺄升堂兮騶虞以為妖殪鳳凰而斮
麒麟兮糜粱肉以養梟吠狗遭烹兮捕猫蒙醢雄鷄晨
鳴兮衆以為罪忠固不求人知兮於先生其何傷國有
忠而不知兮喟皇天之不祥亂曰莽莽崇丘閴無人兮
天高聽遐疏不得親兮松柏摧折荆棘長兮軒于菉葹
充佩纕兮浮雲虹蜺紛縱横兮上下阻隔幽不能明兮
嗟苦先生卒罹殃兮姦邪矯枉歸罪愆兮咎繇不作誰
與平兮跖犬噬由理則然兮麒麟豺狼不同羣兮自古
有之吾又何嗟兮
伐寄生賦(并序)
余山居樹羣木嘉果駢植人事錯迕斤斧不修野鳥棲
息糞其上茁異類日夕滋長舊本就悴余覩而悲之乃
募趫捷腰斧鑿升其巔剜條剔根聚其遺而燔之於是
老榦挺立新荑濯如若瘡瘍脱身大姦去國斧鉞之時
用大矣哉作伐寄生賦
天生五材兮資土而成汝獨何為兮附麗以生疣贅蛭
嘬兮枝牽蔓縈瘠人以肥已兮偷以長榮狀似小人之
竊據兮謂城社之可憑觀其隂不庇物材匪中器華不
羞于几筵實不諧於五味來鳥烏之□聒集虫豸以刺
蚝果被之而實萎卉蒙之而本悴壇杏無所容芬芳甘
棠曷能成其蔽芾亶無庸而有害矧眶睫之可置爾乃
建修竿升木末運斤生風以翦以伐脱纏牽於喬竦落
纖蕤之騷屑剜蘚膚以除根斆去毒而刮骨於是巨蠧
既夷新荑載蕃迎春而碧葉雲潝望秋而碩果星繁信
知谷鉞之神用寧能裕蠱以生患也耶嗟夫農植嘉榖
惡草是芟物猶如此人何以堪獨不聞夫三桓競爽魯
君如寄田氏厚施姜陳易位大賈入秦柏翳以亡園謀
既售芈化為黃蠧憑木以槁木姦憑國以盗國鬼居盲
而人殞梟寄巢而母食堅冰戒乎履霜贏豕防其躅躑
諒前轍之昭昭何人心之自惑故曰非其種者鋤而去
之信斯言之可則
騷
九歎九首
秋風起兮夕露溥浮雲沉隂兮白日晝寒木葉落兮水
泉乾孤䧹鳴兮悽以酸攬余轡兮悵盤桓野蕭條兮行
路難豺狼驕兮狐兔頑蘭蕙死兮荆棘蕃我欲奮飛兮
無羽翰援雅琴兮發哀彈絃斷絶兮涕汍瀾
我髮種種兮颯如其稀我心倀倀兮忽若有遺過吾不
能改兮德吾不能知往者不可悔兮來者不可期進無
益于世兮退將安歸嗚呼已矣兮吾寧不悲
天有田兮不可以耕山有龜兮不可以知咎徵剡蒿以
為梁兮削菌以居楹匠石却走兮工垂拊膺登高望遠
兮觀四瀛水東流兮日西傾般紛紛兮各有營我獨展
轉兮從夜達明
風飄飄兮揚塵野寂寞兮無人舟何為兮山阿車何為
兮水濱北望楚兮東望秦倒江河兮亂星辰天門窈窕
兮重九闉願有言兮遠莫陳虎豹颬颬兮為喜為瞋横
流涕兮瞻蒼旻心馮噫兮不能伸麋有角兮龍有鱗空
山寥寥兮吾誰與鄰
江無舟兮河無梁隰有荆棘兮而無稻粱鷹化鳩兮雀
變隼狸為貙分龍為蚓睠長顧兮情紆軫九疑高兮禹
穴幽梧桐枯兮鳳不留山木慘慘兮呌鵂鶹鴻鵠飛兮
無所投雲沓沓兮雨悠悠孰懷情兮知此愁
虎厭肉兮騶虞苦飢獺升堂兮麒麟受羈黃彛薦滫兮
章甫承綦箾韶屏棄兮絃筦兜離指玉以為石兮削方
以為規天不可問兮神不可咨繄彼之是兮而此之非
有樗在林兮有櫟在馗蓍龜孔昭兮勿遠余思
今夕何夕兮天宇清步逍遙兮仰觀列星河漢皎兮北
斗横悲風發兮候虫鳴林烏起兮沙鴇驚長夜寥寥兮
何人哭聲愴怳悢兮不忍聽回身入房兮淚沾纓蛟虬
偃蹇兮豺虎獰弧無弦兮車說其衡知不可慮兮誰女
令蹇淹留兮難為情
履霜思裘兮燠則棄之臨河號舟兮濟而置之不網胡
魚兮不弋胡鵠翦薙杞梓兮索灌莽以取木捕猫乳鼠
兮僉以為仁吠狗宵警兮行者怒瞋彃鸞養梟莫知其
咎斵冰以承宫兮曷云能久長太息兮有所思林木動
兮巢鳥悲山有藿兮園有葵心懷君兮君不知
秋天泬漻兮百草黃蟪蛄悲吟兮朝榮有芳屣履起兮
獨彷徨心悠悠兮懷故鄉原有粟兮隰有禾桂花紅兮
蘭紫芽涼風動兮松柏馨流潦落兮水泉清蔬可茹兮
秫可酒集鄉里兮會親友坐白日兮蔭蒼筠翫明月兮
思古人魚歸淵兮狐首丘終余生兮安所求
秋日慘淡
秋日慘淡兮秋風其颸白露既下兮繁霜繼之蘖離其
根兮葉脱其枝丰者黝顔兮柔者就萎登高望遠兮涕
泗滂沱松柏希少兮蒲柳何多露不盈條兮霜晨以晞
歲晏玄冰兮知將奈何
思歸引
山高高兮可以望四荒胡躋爾巔兮而不見我故鄉歲
云莫兮無衣裳車罷馬羸兮僕夫頓僵水有蛟鰐兮陸
有虎狼于嗟奈何兮惟懷永傷
松筠軒歌
彼松之高兮矯吾以其操兮此竹之節兮耿吾以其潔
兮露溥溥兮宵明烟霏霏兮曉清風聲我琴兮鳴鸐我
笙□胡為兮我衣塵胡為兮我纓颼兮飀窈兮幽驂
青鸞兮服蒼虬吾與元氣兮升降與雲霞兮綢繆逍遙
兮相羊終吾生兮樂以忘憂
漁父歌
江之水兮悠悠深有鰋鯉兮淺有鯊與鯈檜為楫兮松
為舟其釣伊緡兮人誰女尤江之水兮娟娟蒹葭吟風
兮楊柳含烟有鮪在穴兮有魴在淵其釣伊絲兮人誰
女愆江之水兮浪浪泳之沄沄兮浮之洋洋有魚與鰕
兮可釣以綱無遐爾思兮人誰女傷
麥舟圖歌
我馬飽粟兮彼食不選秕糠我麥滿舟兮彼無以送其
死亡我忽見兮哀不能忘推以與之兮我心乃康我聞
在昔兮有虞夏商一夫百畝兮家有稻與粱生不餓殍
兮死有蔵嗚呼今不得見兮使我心傷
山隂王景回友樵齋辭
稻粱離離兮稂莠驕驕麟不可以偶狼兮鳳不可以佀
梟求羊無人兮鍾子寂寥哀風觱發兮原野蕭條四顧
彷徨兮憂心且焦若有人兮在山椒攜糧負薪兮嘯歌
以遨黜陟無聞兮寵辱不搖嗚呼吾爾羣兮去無待子
招臨流泉兮倚逍遙無斤我松兮無使柏也凋
柳橋漁唱二首為黃中立作
春風淡淡兮湖水波柳垂橋兮青烟滿莎扣予舷兮發
長歌靡白蘋兮亂鴐鵝前有蛟兮後有鼉予往予還兮
吁予奈何
彼湖有波兮此橋有柳我維我舟兮聊以搔我首放歌
逍遙兮哀莫予偶有籜在罾兮有沙在罶逝者滔滔兮
羌不可以久綠蘋兮菲菲落花兮點衣江無津兮海無
涯嗚呼寂寥兮吾誰與歸
獲麟操
有獸維麟兮獵者獲之折肢毁膚兮曾不如鹿與麋嗚
呼哀哉兮爾何生于此時周公已矣兮吾能不悲
在陳操
彼山有楊兮彼隰有栩彼路斯何兮孔棘且阻玄雲杳
冥兮不日以雨重華寂寥兮誰與晤語茫茫九州兮孰
為予所龜蒙無人兮駕予歸處
白雲歌為良上人作
用貞上人以白雲隠居名其舍蓋取諸唐狄公之言以
寓其思親之意括蒼劉基為之歌曰
青山兮翠微白雲兮孤飛悵遊子兮遠于離不如雲兮
倏往而歸白雲兮容與青山兮欲雨懷予親兮在雲之
下雲兮雲兮歸予從女
秋山圖歌
秋風起兮蕭蕭望青山兮寂寥水泠泠兮出石葉槭槭
兮辭條氣悽悽兮就寒夜耿耿兮不朝鳳凰兮安之梧
桐兮早凋思美人兮隔江河玄雲冥兮天路遙託宵夢
兮遠徂征款扶桑兮倚消搖盼青鵻兮不來愴怳悢兮
魂屢飄願乘風兮絶浮雲要洪崖兮訪子喬高無梯兮
深無航黿鼉陸梁兮虎豹驕歸來兮歸來紫芝有荑兮
黃精有苗
梁孝子廬墓詞(并序)
梁君天民思其父母而廬于墓將終身焉夫廬墓非古
禮也然人子之情有不能已而自我為之君子不非焉
或乃狀其景物而詠歌之則悖於禮而非孝子之本心
矣故為之作楚語使梁君聞之必愀然悲曰他人有心
予忖度之夫子之謂也不其庶乎其詞曰
陟彼岵兮望父陟彼屺兮望母若儀容兮在前恍音聲
兮在後陟彼屺兮望母陟彼岵兮望父惝怳惘兮無聞
心搖搖兮愁苦聞空廬兮山之巔朝松有嵐兮暮蘿有
烟其下維地兮其上維天食思寢思兮以日以年嗚呼
魂乎其有知兮矢相從於九泉
送龍門子入仙華山辭
龍門先生既辭辟命將去入仙華山為道士而達官有
邀止之者予弱冠嬰疾習懶不能事嘗愛老氏清淨亦
欲作道士未遂聞先生之言則大喜因歌以速其行先
生行吾亦從此往矣他日道成為列仙無相忘也其辭
曰
青山崔嵬兮烟雲杳冥回溪鬱紆兮巖谷晦明修篁雜
樹兮相蔽虧洞壑窈窕兮人不知清猿警夜兮鶴報晨
花開鳥啼兮長如春隰有芷兮陵有苕美人不來兮山
寂寥瓊芝兮玉華丹荑兮翠葩紫葛兮黃精礧碨兮鬖
髿蜚梁連蜷兮登降峛崺幽漻閴磟兮敞晃譎詭芳蘭
桂椒兮或紅或紫松風澗泉兮金石盈耳梧桐萋萋兮
竹實蕊蕊鳳凰翔鳴兮五色卉煒望美人兮翠微空山
寂寥兮遲爾來歸霓為衣兮霞為裳飲沆瀣兮食瑤漿
晞正陽兮澡淪隂精神完兮毛髮香握六符兮躡九靈被
矞雲兮歌洞章御扶搖兮欵天門詣北斗兮覲虛皇超
鴻濛兮軼希夷造無始兮逍遙娭召秦女兮吹簫使湘
娥兮彈絲洪崖嘯歌兮王母啟齒萬舞齊進兮襟佩颯
纚長離前驅兮鸞鳥為使蒼龍騑騑兮白虎豸豸雷公
磅硠兮列缺旭虺登明堂兮絶河津上閣道兮攀勾陳
過三危兮繞玄冥出太微兮入西清憩牛渚兮泛靈槎
乘回飈兮以還家美人兮歸來山中兮其樂無涯
王彦中哀辭
王氏二子者故宋給事中信之(闕)世孫也長曰鍾字彦
中次曰錡字彦和是同母一乳而生二子焉及長俱好
學能文詞至正癸已其長以春秋經魁鄉貢次榜行省
銓授建德路學錄未幾以力學得疾至丁酉四月卒鄉
人咸痛惜之蓋期其成而不意止于斯也其弟悲哭不
能自勝於是元帥石未公聞之為詩以弔且唁而劉基
為文以哀之其辭曰
朝出兮雁行暮歸兮相將聯綵服兮上高堂棣華莽兮
親樂康忽秋霜兮夏零凄風發兮凋紫荆同氣兩身兮
一死一生車隻其輪兮嗟何以行窈窈兮愔愔想形容
兮不可尋飲泣兮吞聲恐慈親兮傷心俯重泉兮永隔
掩此哀兮何極盡禮事生兮恪恭子軄是謂孝友兮死
者瞑目
古樂府
艾如張
有菀者林衆鳥萃之我欲張羅榛楛翳之既礪我斧又
飭我徒孰是奥穢而不剪除爰升于虛以相乃麓有條
我綱載秩我目有鳥有鳥五采其章&KR1523;&KR1523;喈喈率彼高
岡張之弗獲憂心且傷寤寐懷思曷云能忘有鳥五采
亦既來止昭其德音以相君子君子豈弟其儀是若艾
而張矣云胡不樂
芳樹
蔚彼芳樹生于蘭池景風晝拂榮泉夜滋煜如其光炫
于朱曦含華吐芬嚶鳴滿枝君子有酒以遨以嬉羽觴
交横吹竹彈絲相彼草木允惟厥時良辰易徂能不懷
思沛其邁矣其誰女悲
上陵
零雨霏霏亦降于桑愴悢中懷念昔先皇惟昔先皇創
業孔艱寤寐興懷能不永歎精靈安所體魄焉依幽明
隔絶曷已其思堂堂梓宫在彼高岡霜露是萃能不慨
傷禮起由情將情繄物溥斯索矣庶其罔闕郊社既虔
宗廟孔威上陵是申式昭孝思
將進酒
有酒湛湛亦盈于觴酌言進之思心洋洋亦有兄弟在
天一方安得致之樂以徜徉有酒在尊既旨且清何以
酌之有觩其觥豈不欲飲惜無友生愴悢傷懷曷云其
平兄弟之合如塤如篪朋友既比如岡如維死喪急難
是責是疵今日有酒如何勿思人亦有言解憂惟酒載
惛載呶亦孔之咎我觴維瓊我斝維玖以樂兄弟以宴
朋友
上之回
上之回六龍矯揵光耀拂鷖鳥&KR0008;石關匝棠棃揚靈旗
縣月支天馬來宛居劙穆上玄釐穰穰坐明堂朝萬方
翕披離玉燭光於億年樂未央
朱鷺
朱鷺來玉山巔赬翁引熛臆延朱鷺來赩流赮飲赤水
食丹砂朱鷺來炎德加威昆明滇僰訛朱鷺來集太液
帝錫祐荒廣斥朱鷺來輝煌煌挾鷦鵬媒鳳凰朱鷺來
皇之輝神筴演無窮期
巫山高
巫山高哉鬱崔嵬下有江漢浮天回深林日月照不到
洞谷闔闢生風雷危峯半出赤道上落日猿狖鳴聲哀
虎牙赤甲鬭雄壯風氣以之而隔閡楚王遺跡安在哉
但見麋鹿跳蒿萊當時忠臣放澤畔乃與靳尚相徘徊
山中妖狐老不死化作婦女蓮花腮潛形譎跡託夢寐
變幻涕泪成瓊瑰神靈震怒不可禱雲霧慘淡昏陽臺
猛風吹雨洗不盡假手秦炬歊飛灰精誠感應各以類
世間妖孽匪自來君不見商王夢中得良弼傅巖之美
本安匹巫山何事近楚宫終古怨恨流無窮
戰城南
朝戰城南門暮戰城北郭殺氣高衝白日昏劍光直射
旄頭落聖人以五服限夷夏射獵耕織各自安土風胡
為彼狂不自顧而與大國爭長雄高帝定天下遺此平
城憂陛下宵旰不遑食擁旄仗鉞臣不羞登南城望北
土雲茫茫土膴膴蚩尤禡牙雷擊鼓舉長戟揮天狼休
屠日逐渾邪王氊車尾尾連馬羊橐駞載金人照耀紅
日光逍遙而來歸帝鄉歸帝鄉樂熙熙際天所覆罔不
來小臣獻凱未央殿陛下垂拱安無為
君馬黃
君馬黃我馬驪二馬八足爭驅馳回頭顧影雙驕嘶尾
端散作赬虹飛黃馬曜日黃金晶驪馬謂是玄天精眼
前好醜那能明吾聞良驥稱以德不聞矜此驪黃色世
無伯樂識者誰有德無色空自知
思悲翁
弱齡輕日月邁景想神仙顧往諒無及待來徒自憐黃
金棄砂礫劬心鍊丹鉛鑿石不得水沈劍徒窺淵流光
不我與白髮盈華顛杖策出門去十步九不前歸來對
妻子塵竈午未烟干時乏計策退畊無園田霜蒲怨青
松逝矢恨驚弦已矣復何道吞聲赴黃泉
聖人出
聖人出臨萬方赤若白日登扶桑隂靈韜精星滅芒羣
氛辟易歸大荒晻曖寒谷熙春陽枯根發茁暢幽蔵潛
魚躍波谷鳥翔花明草暖青天長青天長聖人夀北斗
軒轅調氣候北辰中居環列宿八風應律九歌奏圓方
交格神靈輳聖人出陽道開億萬年歌康哉
釣竿
斫竹作釣竿抽蠒作釣絲滄洲日暖波漣漪綠蒲茸茸
柳葉垂鈎纖餌香魚不知石鱗激水溪毛動玉燕迴翔
竿尾重大魚入饌腮頰紅小魚却放淵沄中更祝小魚
知我意長逝深潭莫貪餌
思美人
雨欲來風蕭蕭披桂枝拂陵苕繁英隕鮮葉飄揚烟埃
靡招搖激房帷發綺綃中髮膚惜寂寥思美人隔青霄
水渺茫山岧嶤雲中鳥何翛翛欲寄書天路遙東逝川
不可邀芳蘭花日夜凋掩瑤琴閑玉蕭魂睘睘心搖搖
望明月歌且謠聊逍遙永今宵
關山月
關山月明風惻惻萬里黃雲雜沙礫夜深羌笛吹一聲
征人相看淚沾臆古人以綏服奮武衛耕戰守禦不外
求何人倡此戌邊策千載以貽中國憂關山月圓復缺
何忍年年照離别願得馳光照明主莫遣邊人望鄉苦
楚妃歎
江漢揚波六千里上有巫山矗天起錦衾一夕夢行雲
萬戸千門冷如水聞道秦兵下武關君王留連猶未還
山深不見章臺殿汨羅冤淚空潺湲尚憶前王好馳逐
宫中美人不食肉回狂作哲須臾間至今相業歸孫叔
楚宫無復如昔人況有神女如花新悲來恨新還憶故
誰能斷却巫山路
王子喬
王子喬乃是髭王之子皇王之孫深宫洞房不稱意却
駕白鶴尋軒轅虹蜺為旆雲為旛飄然乘風上崑崙王
子喬去何之朝發暘谷暮崦嵫六龍九鳳相追隨穆王
西上不得王母訣胡為元氣獨爾私王子喬去不還后
稷功業委如山猶有九鼎知神姦王城日夕生茆菅爾
獨胡為白雲間王子喬空長歎
走馬引
天冥冥雲濛濛當天白日中貫虹壯士拔劍出門去手
提仇頭擲草中擲草中血漉漉追兵夜至深谷伏精誠
感天天心哀太一乃遣天馬從天來揮霍雷電揚風埃
壯士呼天馬馳横行白晝吏不敢窺戴天之恥自古有
必報天地亦與相扶持夫差徒能不忘而報越棲於會
稽又縱之始知壯士獨無媿魯莊嵇紹何以為人為
結交行
朋友以義合久要貴不忘結交或匪人騶虞化為狼君
不見市井人杯酒忽相得傾肝瀉膽無所惜一朝需求
不稱意口裏駏蛩心上蚝更聞背語觸疑心墻角車輪
亦生翅君不見耳與餘又不見田與竇當其得意時刎
頸以相就寧知嫌隙反掌成坐令袵席生戈兵古人重
結交晏子真其人伾文執誼羊豕之合死生棄置安足
陳
梁甫吟
誰謂秋月明蔽之不必一尺雲誰謂江水清淆之不必
一斗泥人情旦暮有翻覆平地倏忽成山谿君不見桓
公相仲父竪刁終亂齊秦穆信逢孫遂違百里奚赤符
天子明見萬里外乃以薏苡為文犀停婚仆碑何震怒
青天白日生虹蜺明良際會有如此而況童角不辨粟
與稊外間皇父中豔妻馬角突兀連牝雞以聰為聾狂
作聖顛倒衣裳行蒺藜屈原懷沙子胥棄魑魅呌嘯風
凄凄梁甫吟悲以悽岐山竹實日稀少鳳皇憔悴將安
棲
春日行
白日出東陸垂光曜中天大哉至陽德蕩蕩無頗偏坐
令慘烈化滋潤頃刻枯槁回鮮妍聖人法天道神化參
玄微春朝著典禮上下同光暉垂衣向明物自育帝力
皥皥無人知春天和春日麗但願宇宙長如春聖明天
子千萬歲
墻上難為趨行
弱水不可以航石林不可以車人生貴守分墻上難為
趨茫茫八極内狹徑交通衢紛紛皆轍迹擾擾論錙銖
焦原詫齊踵龍頷夸探珠片言取卿相杯酒興剪屠機
事一朝露妻子化為魚林間有一士蓬蒿翳窮廬種稻
十數畝種桑八九株有酒且飲之無事即安居孰知五
鼎食聊保百年軀悠悠身後事汲汲復何如
少年行
駿馬狐白裘玉勒黃金羈賓從如浮雲顧盼生光輝朝
驅紫陌塵暮醉青樓姬但見花月好寧知霜雪飛荏苒
世途異凄涼瑤草衰園田皆易主親友盡暌違學書時
既晚躬稼力已微歲晏寒風生倚墻聽隣機逝水不可
挽枯蓬安所依佇立為爾歎感我淚沾衣
獨漉篇
獨漉復獨漉月明江水濁水濁迷龍魚月明復何如楚
國皆濁屈原獨清行吟澤畔哀哉不平上山采荼下山
采蘗心在腹中何由可白豺狼在後虎豹在前四顧無
人魂飛上天珠玉委棄不如泥沙躡冠戴履萬古悲嗟
懊憹歌
白惡養雛時夜夜啼達曙如何羽翼成各自東西去
昨夜霜風起入戶復吹帷兒啼母心酸母愁兒不知
養兒徒養老無兒生煩惱臨老不見兒不如無兒好
食蘗苦在口食蓮苦在心苦心無人知苦口淚沾襟
男兒初生時蓬矢桑弧弓老大却思家懊惱無終窮
王昭君
漢庭不賞徼功士昭君却向胡中死昭君辭漢入胡中
胡女悲愁漢嬪喜含情欲怨當語誰手彈琵琶淚沾衣
掖庭望幸從此絶巫山有路他生歸殷勤說與上林雁
好在明年再相見漢恩如海長自深妾自生來命如綫
賤妾一身何足惜可惜當年劉敬策遂令上策重和親
欲倚紅顔清塞塵只恐妾身先草露漢宫無復如花人
塘上行
塘上何所有有蒲與荷花蒲花難開荷易落使我歎恨
長咨嗟鴛鴦戲我後鶬鴰翔我前四顧不見人淚下如
流泉浮萍違渌井寄身滄江渚滄江不應竭是妾命如
許朝淚灑玉臺夕淚沾羅衾采荷得見蓮中復懷苦心
廣筵列肴蔬好者即美味荼蓼有時甘菘葵有時棄嚴
風吹秋林蕙蘭化為草菸悒今可憎芳菲故嘗好行亦
私自憐坐亦私自憐願為天邊月流影玉階前
君子有所思
晨上龍首山徘徊望咸京交衢錯萬井甲第連公卿鞍
馬相照曜冠蓋如雲行扈從金輿歸賜酒銀甕盈前庭
列騶騎後苑羅傾城寵極妬心起歡餘驕氣生田竇巧
相奪蕭韓互摧傾快意在一時報復延戈兵范雎掉柔
舌穰侯去彊嬴寧知幽燕客接踵夸雄鳴茫茫前車轍
遺跡猶未平胡為不自悟坐使憂患并二疏獨何人千
載垂令名
上山采蘼蕪
上山采蘼蕪山峻路迢遞下山逢故夫悲風生羅袂憶
昔結髮時願得終百年變故不可期中道相棄捐蓮實
生水中石榴生路側未嘗掛齒牙中心豈能識上山采
蘼蕪羅袖生芳菲因君贈新人莫遣秋霜霏落葉辭故
枝不寄别條上白日無回光誰能不惆悵
雙桐生空井
雙桐生空井井空桐葉稀葉稀不自蔽鳳鳥將安歸雙
桐生空井井泥泉不出桐根日夜枯何由伐琴瑟
美女篇
南國有美女粲粲玉雪顔眉目豔華月色映清秋寒粉
黛不敢涴佩服惟幽蘭一朝備選擇得厠金宫班貞心
恥自衒望幸良獨難況蒙衆女妬倩笑誰為歡恒恐芳
桂枝寂寞零露溥素手發瑤琴泠泠奏孤鸞宫商合要
妙遺響風珊珊大音世罕識日暮空盤桓安得託宵夢
集君瑤臺端相思不可極躑躅起長歎
玉階怨
長門燈下淚滴作玉階苔年年傍春雨一上苑墻來
秋思
梧桐生碧砌密葉暗金井驚心昨夜月照見棲禽影
長門怨
白露下玉除風清月如練坐看池上螢飛入昭陽殿
宛轉歌
星稀月白河闌干飢蟲籲號莎草寒美人望月歌宛轉
瀟湘水碧蒼梧遠愁魂一夜不得歸化作斷雲天際飛
長相思
長相思在沅湘九疑之山鬱蒼蒼青天蕩蕩林木暗落
日虎嘯風飛揚欲往從之水無航仲尼有德而不用孟
軻竟死於齊梁松柏摧折桂生蠧但見荆棘如山長長
相思斷人腸
雉子班
雉子班飛翛翛嗚鷕鷕踉蹡出没灌莽中衮裳煥爛赬
瞳瞭野人拄翳潛置媒和聲相應無驚猜黃間一發激
流電錦繡披裂委草萊林棲野啄本無累嗜欲沈溺禍
所胎君不見天池鳳凰食竹實逍遙至和永終日
朗月行
朗月何朧朧照我綺窗中窗中美人不能寐起看玉宇
生秋風秋風飄颻吹木未纖雲卷盡懸明月明月隨風
出海來海水蕩漾龍鱗開寒光噴浸碧落外白浪湧作
金銀臺何處悲風怨羌管誰家舞榭笙簧暖長信宫中
漏水長昭陽殿裏更籌短漏長更短總含情開窗坐視
河漢傾廣寒宫在何處欲往從之渺烟霧青鵻汗漫不
可期桂華如雪東方曙
大墻上蒿行
墻上蒿方春擢秀何芃芃炎天六月旱無雨枝葉枯死
隨飄風世情翻覆不可擬人生有身莫依倚君不見樊
將軍一朝函首西入秦又不見劉越石仰天長歌握中
璧三士自殘因二桃子胥終棄吳江濤世人見機苦不
蚤何不看取墻上蒿
雞鳴曲
日將出雞先鳴千門萬戶聽雞聲美人錦帳愁欲曙壯
士苦心煎百慮人間百年能幾日日日雞鳴催日出一
朝過了復一朝白髮蕭蕭此生畢齊妃播淑德感彼蟲
薨薨周宣悟姜后功業光中興亦知國家共如此莫怪
雞鳴催早起
邯鄲才人嫁為厮養卒婦
邯鄲有才人豔色如朝霞嫁作厮養婦雲鬢埋泥沙憶
昔趙王全盛日夜夜綺筵張寶瑟中山美酒盈羽觴一
笑黃金滿千鎰繁華過眼如轉蓬故宫禾黍秋芃芃明
珠白璧走函谷墜簪遺珥空悲風人生最苦是衰老白
首無歸向誰道蓽門夜永月光寒卧聽駑駘齕枯草
出塞
居延風高榆葉空狼烟夜照甘泉宫將軍授鉞虎士怒
蚩尤亘天旗尾紅麒麟前殿催賜酒已覺此身非已有
猛氣遙將日逐吞壯心肯落嫖姚後雁門城外沙如雪
玉帳霜濃鐵衣折長劍須披瀚海雲哀笳莫怨天邊月
北風烈烈刁斗鳴回看北斗南方明驚箭離弦車在坂
不勒燕然終不返
入塞
狐裘蒙茸沙磧裏望見玉關驚且喜關門候吏記曾逢
白髮相看淚如水歸來放馬咸陽原舊遊今有幾人存
斜陽慘淡照籬落閒看鄰翁戲子孫
孤兒行
蓬頭皸足誰家兒滿面塵埃雙淚垂爺娘棄我不待老
骨肉無人但兄嫂兩身一氣不相知陌路茫茫向誰道
清晨采薪日入歸殘羹冷飯難充飢欲言問兄兄不顧
嫂是他人更奚訴人生一世為弟兄同根自合同枯榮
爺孃在日曾眷戀願兄回看死人面
病婦行
夫妻結髮期百年何言中路相棄捐小兒未識死别苦
啞啞向人猶索乳箱中探出黃金珥付與孤兒買&KR0673;餌
不辭瞑目歸黃泥泉下常聞兒夜啼低聲語郎情不了
願郎早娶憐兒小
淮南王
淮南王好神仙澄心鍊炁守自然收拾真一歸中圓化
為五色黃金丸乘風駕景飛上天飛上天逍遙遊八鸞
捧轂龍翼輈虹蜺繽紛夾綵斿上窺九陽下六幽回頭
大笑武皇帝柏梁桂館空清秋
蜀國弦
胡笳拍斷玄冰結湘靈曲終斑竹裂為君更奏蜀國弦
一彈一聲飛上天蜀國周遭五千里峨眉岧岧連玉壘
岷嶓出水作大江地砉天浮戒南紀舒為五色朝霞暉
慘為虎豹嘷隂霏翕為千嶂雲雨入嘘為百里雷霆飛
白鹽雪消春水滿谷鳥相呼錦城暖邑姬倚歌漢女和
楊柳壓橋花纂纂銅梁翠氣通青蛉碧雞啼落天上星
山都號風寡狐泣杜鵑嗚咽愁幽冥商悲羽怒聽末了
窮猿三聲巫峽曉瞿塘噴浪翻九淵倒瀉流泉喧木杪
樓頭仲宣羇旅客故鄉渺渺音塵隔含悽更聽蜀國音
不待天明頭盡白
昔昔鹽
楊柳正萋萋門前碧草齊别離如昨日白髮滿春閨飄
花兼淚落行雲逐望迷綠苔凝履跡粉汗浥書題夢到
龍沙北魂銷馬邑西卷簾雙燕入開鏡一鸎啼腸共吳
江繞眉將楚岫低攀枝憐並蒂窺沼妬雙棲躍水寧無
劍通天亦有犀那看明月夜登樓惑馬蹄
東飛伯勞歌
南飛鷓鴣北飛鵠黃昏鳴雞白日燭珊瑚石上栽兔絲
鴛鴦獨宿枯桑枝永夜涼蟾入羅幕蟬翼不如秋鬢薄
寒塘露蓮千葉紅可憐零落空隨風
雙燕離
雙燕營巢時雙飛復雙語輕盈柳陌風振迅芹塘雨巢
成近繡幃雙宿更雙飛為蒙主人愛不信有暌違四月
温風起榴花發紅蕊拾蟲還哺雛出入無停觜五月教
雛飛繞巢舞烏衣側避蛛絲過斜縈柳線歸六月雛翼
老分飛各相保脈脈傍珠簾依依集蘭橑世事有轉旋
陵谷一朝遷昆明延劫火甲第化歊烟帶睡驚飛出風
沙兩相失死生不得知嬿婉從兹畢回看舊主人粉黛
成灰塵天高雲渺渺海闊波鱗鱗荏苒朝還暮惸惸向
何處毛凋半夜霜淚滴三春露露寒霜又濃憔悴不成
容同心諒難隔魂魄終相從
烏棲曲
霜華着樹成秋蕊樹頭棲烏驚夜起起向幽閨啼數聲
閨中美人泣到明
吳宫烏啼夜已分宫中不聞人盡聞夜深風落茱萸子
沈沈漏斷啼烏死
三洲曲
三洲洲上花柳春三洲浦裏多商人酒旗紅䄂明江閣
客船只望洲邊泊
八月風吹洲上樹樓船却向江西去紅粧送别各沾巾
驚動新來江北人
武陵深行
武陵溪一何深水有射工射人影陸有丹蛇長百尋嗟
哉武谿不可臨溪之水深且闊鳥不敢飛龍不敢越海
氣連天日月昏芮露着人肌肉裂嗚呼丈夫寧能沙場
百戰死有骨莫葬武谿水
遠如期
遠如期近别尚云可遠期能不悲憶昔辭君出門去手
種庭前松柏樹樹今成器人未歸洞房白髮秋霏霏高
原有梧隰有檟待君北邙山石下
大提曲
大堤女兒顔如花大堤堤上無豪家東家女作西家婦
夫能棹船女沽酒春去秋來年復年生歌死哭長相守
君不見襄陽女兒嫁荆州撞鐘擊鼓烹肥牛樓船一去
無回日紅淚空隨江水流
明月子
朱閣綺疏瓊作戶明月照人秋獨苦桂花吹冷眠不成
誰家高樓絃管聲倚樓空望别離處唯有清光自來去
月圓正好缺復催人生見月能幾回
短歌行
來日苦短去日苦長日長不自覺日短令人傷君不見
望後月又不見霜中蕊清光縱好魄已虧芳心欲動根
先死少年不知老可悲衰老却憶少年時
長安道
長安道送盡芳菲到枯槁人生衰盛苦不常何異長安
道傍草漢家將軍初拜官門前上客車班班一朝世衰
烟燄歇車輪無聲馬跡絶明年有詔封冠軍依舊車馬
來如雲
隴頭水
隴頭水征夫淚征夫之淚滴隴頭化為水入秦川流水
流向秦川嗚咽鳴不已何因得天風吹入君王耳
秋宵吟
玄蟬催秋入湘簟芙蓉露浴胭脂淡銅烏吻水添夜長
碧草歛愁歸寒螿羅帳無人五更雨梧桐驚啼白楊語
春光爛漫不得知霜露凄涼奈何汝
車遙遙
車遙遙馬朅朅不知何人始作車長與人間載離别回
風吹起羅帳塵低頭恨殺作車人
陽春歌
帝車東指淑景昭冶容冉冉生寒條枯根相顧一時起
陽春只在霜雪裏枝頭候禽鳴滑滑暖烟日夜催花發
蜂喧蝶競方及時風雨宿昔成離披人間但見陽春好
未識陽春有枯槁
鳴雁行
雝雝鳴雁鳴達旦舉翼相連拂雲漢平原漠漠生野烟
雁飛只向江南天江南十月多禾黍一半輸官半供汝
明年二月歸養雛雛成又望江南去
獨不見
暖烟漾春杯色紫膩雨摧紅出花蕊蝶飛撩亂燕飛輕
嚶鳴相應俱有情有人抱瑟上高閣坐對粧臺彈别鶴
曲終顧影還徘徊東風自吹羅帳開
梅花落
種梅長江邊歲晚花始發東風為愛桃與李却使孤芳
坐銷歇美人高樓深紫霞捲簾一見長嘆嗟世間有榮
即有悴君不見海中碧樹終無花
折楊柳
去年送君楊柳青暖風晴日花冥冥今日思君瑣窗綠
柳條又綴黃金粟君心却似條上花隨風飄蕩不思家
妾心已作科上槁縱得春光為誰好折取長條寄遠人
人生四十無青春
秋夜月
秋夜月黃金波照人哭照人歌人歌人哭月長好月缺
月圓人自老
棗下何纂纂行
棗初作花時纂纂臨路岐八月棗成實纍纍曜朝日棗
花纂纂蜂蝶翻棗實纍纍人滿園嚴風蕭瑟枯葉飛蜂
蝶不來人亦稀
白苧詞(二首)
鏗華鐘伐靈鼓青娥彈絲白苧舞文竿迎風雉振羽長
袖奮迅若雲舉博山霧合春濛濛玉釭搖火生長虹翠
蕩紅翻如夢中
暖香結暝嬌青春翠釵珠壓光照人鳳簫十二烟霧勻
鴻驚燕嬌波龍鱗玉觴交飛酒如沼門外斜陽在林杪
宫中沉沉天未曉
蛺蝶行
軟芳晞露春鮮妍上有蛺蝶飛翩翩暖風扶暝撲天起
翠重紅輕迷欲死東園無花留不住相隨又過西園去
沉沉斷夢失韓憑却抱霜華怨秋曙
鈞天樂
君不見天穆之山二千仞天帝所以觴百靈三嬪不下
兩龍去九歌九辯歸杳冥我忽乘雲夢輕舉身騎二虹
臂六羽指揮開明闢帝關環佩泠泠曳風雨明月照我
足倒影搖雲端參差紫鸞笙響震瑤臺寒我欲聽之未
敢前空中接引皆神仙烟揮霧霍不可測翠葩金葉光
相射鯨鐘虎簴鏗鴻濛撼昆崙兮殷崆峒揚天桴兮伐
河鼓咸池波兮析木風遂升泰階朝玉帝側身俯伏當
瓊陛訊曰太極拆裂為乾坤紛紛枝葉皆同根胡為妄
生水火金木土自使激搏相熬煎臣聞三皇前羣物咸
熙熙衆子戴一父皥皥無偏私忽然元氣自蕩潏變換
白黑分賢癡蚩尤與黃帝從此興戈矛流毒萬萬古爭
奪無時休骨肉自殘賊帝心至仁能不憂帝不答臣心
迷風師咆哮虎豹怒銀漢洶湧天雞啼飈輪撇捩三島
過海水盡是青玻璃神奔鬼怪惕驚起遺音渢渢猶在
耳夢耶遊耶不可知但見愁雲漠漠横九疑
周小史
婉孌周小童冶容敵花紅鮮雲委綠髮明星烱雙瞳采
蘭澧水湄挾彈長陵東擲果閧春市卷衣嬌金宫流盼
溢華彩言笑生芳風常恐秋露零瑤草成衰蓬食桃坐
翻覆倩笑徒為工繁華豈不好不知身所終吾聞濟川
楫乃屬植鰭翁悠悠萬世下德業光無窮
結襪子
昔有信陵君乃在大梁城親為貴介弟位冠諸侯卿傾
家待國士倒屣延豪英詣門謁朱亥虛左上侯嬴袖椎
奪兵符救趙蜚英聲河外走蒙驁宗社賴扶傾於今不
可見寂寞傷人情
拔蒲三首
拔蒲清川渚水淺蒲不長自非排風羽莫羡凌雲翔
拔蒲江水湄終日不盈把嫌殺紫鴛鴦雙戲蒲葉下
拔蒲復拔蒲織作波紋簟無處寄相思秋風露蓮淡
從軍五更轉
一更戌鼓鳴市上斷人聲風吹鴻雁過憶弟復思兄
二更月上城照見兜鍪光側身望山川淚落百千行
三更悲風起樹上烏鵲鳴枕戈不能眠荷戈繞城行
四更城上寒刁斗鳴不歇披衣出戶視太白光如月
五更星斗稀霜葉光爛爛徤兒爭先起拂拭寶刀看
前有尊酒行
前有尊酒芳以飴舉杯欲飲且置之丈夫有志可帥氣
胡為受此麴糵欺禹惡旨酒玄德上達桀作酒池而南
巢是蔡商辛惡來以白日為夜糟丘肉林相枕藉瑤臺
倏忽成灰塵流毒猶且遷殷民夫差酗而納施楚國酣
而放屈姑蘇臺上麋鹿遊鄢郢宫中狐兔出灌夫罵坐
禍延魏其竹林稱賢神州蒺藜亡家破國有如此酒有
何好而嗜之前有尊酒醲以清酌之白日成晦冥眼花
耳熱亂言語元氣耗斁肝膽傾乃知酒是喪身物衛武
之戒所以垂休聲
公無渡河
丈夫不愛死成仁心所安殞身苟無故哀哉徒自殘水
能殺人人共知公獨茫然狂以癡黃河渺渺無津涯乃
欲絶流而渡之公也溺死人誰悲世路如何險惡實多
平地倏忽滔天風波利淫欲餌孰知其佗不見不聞縱
横網羅固不必如公之癡可揕以魚中之鈹亦不必如
公之狂可禽以伏甲之觴眼前言笑百媚出寧知兵刃
羅心腸公無渡河河無津箜篌一曲愁殺人
隔谷歌
戰鼓咽悲風弓折不可把弟兄隔谷不相聞咫尺人間
與泉下丈夫誓許國殺身非所憐兩心本一氣何能坐
相捐登埤四顧望慷慨肝膽裂不見救兵來但見繞城
鐵甲光如雪飛禽在羅罔尚或念其飢身為高官馬食
粟忍見手足居重圍相彼鴻與雁亦各顧匹儔挽弓射
一猿羣猿拔箭聲啾啾鳥獸且有情人心獨何尤嗚呼
田家紫荆雖微木不忍聽君歌隔谷
步虛詞(五首)
太微啟靈宇紫殿含祥風圓光照無外梵炁來沖融仙
人魚鱗次羽葆朝當中離羅鬱蕭臺縹緲浮太蒙泰階
平六符文昌位三公北斗運元化軒轅成歲功稽首玉
陛下逍遙樂無窮
鬱華開赤殿結鄰炫黃文葳蕤爛霄漢照曜下土墳東
華蹕嚴駕西崦泮昏氛神行肅亹亹象化陶醺醺景風
調坱圠玉燭煥烟熅冥茫密芴間歘忽幽朗分萬靈仰
無私九真告成勲
重陽峩寶闕衆星拱高垣寥寥大虚庭巍巍無極尊白
虎伏右騑青龍承左轅玄武後躨跜長離前騰騫黃靈
正常居萬有歸一元希微眇稊粟浩蕩彌乾坤高卑各
奠位神化無窮源
步虛歸太一精心覲樞庭浮浮回極運湛湛規中清五
神謹訶衛六位肅敉寧東溟升陽曜西海生隂靈炎光
熺玄室湧醴液朱陵駸駸麤穢除綿綿淳粹凝妙用無
邊方攝身遊帝青
焚香禮玄梵肅駕朝紫宸游雲結華蓋鮮飈翼飛輪披
烟上閣道佩月攀鉤陳服食丹霞漿嗽嚥甘露津琅琅
歌洞章寂感虛皇嚬飄颻廣莫風舒嘯青林春沆瀁六
合外永與無始隣
氣出唱
今日不樂振策遠遊東上泰山巍何修修道逢仙人要
我同仇蒸霞為糧烹玉為羞玄英素蕤光華蔓流日觀
菡萏葩華九州令我從之身輕若浮道以五鸞翼以兩
虬朝翔玄圃夕止蓬丘謁見王母雲眉月眸青娥三千
或舞或謳風吹琅玕聲如鳴球雜花並開莫知春秋洪
崖先生勸我此留自揣凡骨非仙者儔七情交煎一觸
百抽又病戇僻無藥可瘳崇崇清宫蕩無涯陬列仙如
沙不少一漚王母笑聽拜謝扣頭歸來山林曷標曷鉤
熙熙泰和長樂無憂
班婕妤
昭陽秋清月如練笙歌嘈嘈夜開宴長信宫中辭輦人
獨倚西風詠紈扇傾城自古有褒妲紅顔失寵何須怨
泠泠玉漏掩重門一點金釭照書卷
神絃曲
紫桂飄香九萬里三山地色如凝水水妃宵冷不能眠
金簪素指敲冰絃冰絃泠泠玉泉滴貝闕嫠鮫泣幽碧青瞳
小髻歌繁霜霜飛風起江低昂曈曨紫燄出海樹天清
月落空相望
短歌行
涼風西來天氣清雲飛水落山崢嶸髮膚剥削稜骨生
鮮芳菸邑成枯莖百蟲哀號百竅鳴凡有形色皆不平
成之孔艱壊厥輕羇人含愁起夜行列星滿天河漢横
繁思攢心劇五兵天高何由達其情歸來託夢通精誠
長歌行
秋夜夜長月照軒夢見天神與我言曜靈循環周四垣
四時迭代成寒温枯榮生殺相為根我於萬物何怨恩
生丁其時命所存六淫洶湧無鍵閽由其弗約離其魂
春葩敷披夏實繁外美中瘁誰能捫風霜涸寒肅不騫
納華收真歸本元掃滌浮穢夫何冤我今與女開女昏
生生殺殺無窮源歛女旨蓄守女門扶桑赫赫升朝暾
燕歌行
霜飛動地燕草凋沙飛石走天蕭條江河倒影陵谷搖
白日慘淡晝為宵美人迢迢隔雲霄青冥無梯海無橋
魚枯雁死星芒消沉沉思君不自憀愁如驚風鼓春潮
歲云暮矣山寂寥梧桐葉落空乾條崑崙層城阻且遼
蒼梧九疑烟霧遙瓊田瑤草芟芻蕘江蘺澤蘭成艾蕭
登高望遠肝肺焦安得羽翼搏長飈
江南弄七首
江南細水緗綺波江南綵女雛鳳歌凝嚬引睇紆青蛾
紆青蛾舒窈窕網軒繡戶鎖嬌春不放杜鵑來木杪
雄龍呼雌江底鳴山搖谷殷江波驚餘音不斷隨風征
隨風征入湘竹截玉鑽星吹向天楚江六月無炎燠
湖波澄明日色鮮畫鷁相隨出采蓮嬌紅曼綠鬭春妍
鬭春妍倚徘徊今朝花盡且歸去明日更有新花開
河曲懸匏渭濱竹碧鮮削出藍田玉輕翎參差飛羽謖
飛羽謖幽簧含丹櫻瑤筍調清吹月明紫鳳來毶毶
采菱女子木蘭船翠裾紅袖青玉鈿搖光蕩影惜嬋娟
惜嬋娟愁夕暉拔蒲歌斷鯉魚入歸去芰荷香滿衣
江草萋萋春渺渺江臯出遊多窈窕輕霞衣裳碧雲嫋
碧雲嫋紅日斜鴛鴦飛過綠渚去東風吹落菖蒲花
巫山岧嶤巫峽長瑤姬出舞朝雲翔翠葩腰嬝金支光
金支光丹葉赩寶雞為使鳳為驂去雨來風樂無極
步出夏門行
步出夏門遙望滄海九河茫茫碣石安在魚龍瀺灂日
月晻藹三山何所弱水浼浼羲和曷往鼇極孰宰發鳩
之羽其心不改安期不死桃實可待悠哉沛乎歌以永
慨
丹霞蔽日行
彤霞何煌煌蔽此白日色炎埃被九野照灼后土赤朱
陵開火府嬉爛相蕩射山蒸絳紅氣川瀉丹砂液穹玄
變光曜衆草相烜赫迥迷河林舊高奪昆侖碧鬱華不
能神踆烏已化魄女媧在青天歲莫還鍊石
烏生八九子
樹上烏一生八九子相呼鴉鴉聒人耳何不學銜泥燕
和鳴集桃李又不學鷹與隼奮翅高飛碧雲裏胡為巢
此庭樹間啄腐吞腥饕吻紫少年挾彈如流星禍機潛
發不見形翅翎摧折身首磔螻螘傷殘誰女惜
猛虎行
君不見昔者牛哀病七日化作猛虎形躨跜衣裳佩帶
換毛尾棄置袵席眠茅茨怒牙出吻目閃電頃刻不識
妻與兒昨日燈前相笑語豈意今朝化為虎嗚呼世上
茫茫化虎人秖應化心不化身
行路難(二首)
君不見水上澌往來倏忽隨波移又不見花上蜂東枝
飄落尋西枝世人食葵不食蘖莫倚結交心匪石君不
見避席武安人即是當年竇家客
君不見白石光不照幽草心又不見石上雲膚寸遂成
隂世間會合良難得況有巧言能爍金伏波槀葬魏碑
仆當時豈是非知音智謀啟疑忠逆耳平地反掌生﨑
嶔行路難愁最深
野田黃雀行
野田雀觜啄啄朝食山下禾暮食山上粟千百為羣叢
薄裏忽然驚飛若蜂起飛飛却落稻田中衆口齊啄稻
為空農夫力田望秋至沐雨梳風盡勞瘁王租未了私
債多況復爾輩頻經過野田雀鷹隼高翔不女擊農夫
田父愁何極
何當行
念離莫悲歌悲歌慘於哭思鄉莫望遠望遠傷心目九
疑迢迢隔湘川空山落日啼杜鵑梧桐摧折鳳凰去蛟
蜃出没波滔天令我四顧心茫然淚如懸崖瀉流泉樊
桐有路到玄圃何當飛墮王母前
射虎詞
長戈如林夾弓弩言向深山射猛虎獠兒蒙鶡走如風
所過犬羊皆為空紛紛散入人家宿丁男上山婦女哭
前行聞虎心先畏一虎當頭萬夫棄折弓墜刃委如土
却向人前作威武
苦哉行
雞不可使守門狗不可使司晨驅車梁弱水日暮空悲
辛我欲乘風謁閶闔虹蜺彌天雲霧合九關虎豹森駭
人長跪陳辭閽不答錯石作璵璠鬼神驚見欺截梁為
欂櫨般垂拊膺淚交頤衝風結玄冰道惡不可履巫咸
上天去澤凍神蓍死我欲竟此曲此曲多苦聲鴻雁回
天北因之寄遐情
起夜來
微月就没銀河爛城烏啞啞夜將半憂愁不寐攬衣起
仰看明星坐待旦威弧歴落連天狼兩旗欲動風不揚
槐根王侯夢未覺豈知雞聲堪斷腸
長相思
長相思妾在天南君在北紅顔未必無人知葑菲不美
君玉食相思迢迢隔天河長夜不眠愁奈何欲憑魂夢
到君所君門九重虎豹多長相思向誰道涼風日夕吹
桂枝可惜馨香暗中老
無愁果有愁曲
君不見陳家天子春茫茫後庭玉樹凝冷光樓船江上
走龍陣宫中只報平安信酒波灔灔蒸粉香暖翠烘烟
妬嬌鬢無愁老夫貂鼠裘降旗搖動臺城秋生綃束縛
檻車去始信人間果有愁
妾安所居
憶昔嫁君時紅顔豔春華今與君别離明珠化為沙女
兒嫁夫願偕老何異青菘纏蔓草一枝一葉俱有心生
死長當兩縈抱誰言妾心君不知芳蘭委棄同蒺藜妾
欲有言君不見君車遙遙妾空戀君家大宅荒路隅可
怜棄妾安所居
誠意伯文集卷一
