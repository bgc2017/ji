誠意伯文集卷十六
犁眉公集下明劉基撰
詩
侍宴鍾山應制
清和天氣雨晴時翠麥黃花夾路歧萬里玉關馳露布
九霄奎闕絢雲旗龍文騕褭驂鸞輅馬乳蒲萄入羽巵
衰老自慚無補報叨陪儀鳳侍瑶池
御柳(二首)
御柳青青蔭綠池迎春擢秀不違時皇恩天地同生育
雨露無私爾最知
漫漫春風入舜韶綠楊舒葉乳鶯調君王不為娛聲色
無用辛勤學舞腰
秋懷(八首)
東風吹晨霞初日垂白足濕烟屯簷棟飛雨鳴樸樕厭
厭葉就黃萋萋草還綠索居謝喧囂庭絶車馬躅念來
多所懷追往不可復嬾隨老共至病與年相促省躬慚
寡尤守分無望福駑駘立皂櫪敢慕騏驥逐
秋熱喜稍退秋雨又成霖涓涓屋溜瀉汨汨街泥深清
寒中筋骨濕氣薄衣襟晤言靡與同孤坐難為心俯視
青苔積仰睇玄雲陰弱質昧聞道乃為憂所侵冥冥至
終夕悄悄成孤吟
空階走穴蟻荒垤唳巢鸛陰氛方騰達密雨已彌漫沉
沉翳光景昧昧感昏旦林鴉濕休飛簷雀饑相喚跬步
隔關河四望空慨歎悽悽衣裳單戚戚歲年宴微生如
不火徒勞暫時煥永寤爛柯人萬事一夢幻
清晨啓扉坐微風動游龍離離墻上花切切砌下蛩喓
喓自成音灼灼各有容四序迭推移衰病情所鍾身羸
足已弱有願不得從愧負天地生愴悢填心胷
蟋蟀已在宇鴻鴈方來賓天秋風露寒陰谷何時春欲
為商聲歌恐驚梁上塵衡門掩仲蔚庶用存吾真
飽食無一事一日復一夕倚門望圓穹白雲在空碧來
鴻與去燕歲晚各有適英英黃金花粲粲好顔色采擷
貴及時霜露已盈積掩門還獨坐浩然懷往昔惟有故
鄉夢可以慰岑寂
雨息殘暑退涼氣何凄而羇人倦遙夜明月光在帷展
轉不成寐披衣步前墀春芳不再穠夕露空華滋泯默
對青燈悵焉心自思
薄雲散高風天色青如染盈庭露輝輝當窗星燄燄寒
來愛蘭釭暑往却筠簟憂思浩無際起坐數更點晦明
相代謝避盈乃無歉未嘗陟孟門誰識行路險賈害豈
無因戒之在懷琰冥豫何可長用之以自檢
秋感(二首)
老病偏多感宵長晝亦長衣冠方謝暑枕席已驚涼往
事鑴心在新知過眼忘籬邊舊栽菊歲晚為誰黃
日白天青木葉凋雲山漫漫故鄉遙石床墜雨珠光動
碧砌幽花玉色銷十載故人俱土壤五更歸夢負漁樵
懷來憶往成惆悵蔓草羇蟲對寂寥
悼廢圃殘菊
舊菊將蕪尚有根高秋相顧耿無言芳心不共青莎死
生態猶欺白露繁要待靈均餐落蕊從教元亮恥空尊
何人解識凄涼意分付寒螿仔細論
雜詩
趙女工妙舞秦娥善清聲同入楚王宫各擅傾城名宵
陪綺席宴夙侍金輿行常恐他人至得寵分恩榮涕泣
奉顔色冶態隨風生願為松栢枝莫作日及英開花不
結實坐傷秋露零
白露出草根顆顆如明珠黃華炫金錢亦復盈階除閒
居無尤物翫之聊可娛衡門不必扄此非衆所須但恐
成薏苡千載令人吁
服力徇穡事矻矻望有秋凌晨荷鋤出日入且未休中
夜看星辰旱潦切所憂西成告豐歲珠璣滿田疇飽食
幸可期喜色欲盈眸寧知霜雪早零落不得收荒畦委
滯穗槿籬掛空篝斜陽照白髮短褐還飯牛天命固如
此汲汲復何求
季世罕上夀百歲為長年軒皇不可見顔冉復誰憐安
期乘彩虹羨門駕紫烟朝游蓬萊島夕宿曾城巔常恐
聲風枝摧折滄海田徒令驪山客想望稱神仙
月明棲鳥動月暗棲鳥定茅䲭潜枳枸大眼掛宵鏡皇
天生萬物一物畀一性遂令盖壤間擾擾事爭競喧呶
窮日夕豈不慁天聽化工雖云巧為法秪自病沉思令
人嗟欲問誰與應
蒼蒼山上松濯濯庭前柳亭亭彩雲起矯矯含風久佳
人皎如玉曠世難為偶長歌繼以歎去鳥盡回首昔為
瑤草華今為蠧餘杻棄置勿復道華容不如醜
速成非良器驟得難久好桃李望春舒亦復迎秋稿蕣
英耀朝日未夕委蔓草飢農種稙禾自慶得食早歲莫
寒凜冽衡門淨如掃瀛洲對方壺弱水為池沼不有千
年花安得如瓜棗徐市駕樓船輕帆迅如鳥仙人倘可
見常恐三光老寄書附文鰩碧雲空縹緲
舊在杭時為冷起敬賦泉石歌亂後失之今起
敬為協律郎邀予寫舊作已忘而記其起三句
因更足之
君不見吳山削成三百尺上有流泉發蒼石冷卿以之
調七絃龍出太陰風動天初聞涓涓響林渚悄若玄宵
鬼神語玲然穿崖逹幽谷竽籟颼颼振喬木永懷帝子
來瀟湘瑶環瓊珮千鳴璫女夷鼓歌交甫舞月上九疑
啼鳳凰還思媧皇補穹碧排抉銀河通積石咸池瀉浪
入重溟玉井冰澌相戛擊三門既鑿龍池高三十六鱗
騰夜濤豐隆咆哮震威怒鯨魚揵尾驚蒲牢倏然神怪
歸寂寞殷殷餘音在寥廓鮫人淵客起相顧江白山青
烟漠漠伯牙骨朽今幾年叔夜廣陵無續絃絶倫之藝
不常有得心應手非人傳憶昔識子時西州正繁華箏
笛沸晨暮兜離僸佅爭矜誇子獨徜徉泉石裏長日松
陰淨書几取琴為我彈一曲似掬滄浪洗塵耳否往泰
來逢聖明有虞製作超莖英和聲協律子能事罔俾䕫
摯專其名
雪鶴篇贈詹同文
有鶴有鶴丁令威碧玉為骨玄霜衣曾城十二身所依
千年伐毛一度歸洗髓織女黃姑磯瑶臺雪花大十圍
食之神爽肉不肥乘風振羽芳菲菲丹砂結頂煜有輝
咳唾璀錯生珠璣朝遊明星夕大騩騰光躡景超巍巍
滕六驂乘虹蜺騑蕊宫仙娥頊帝妃鎔雲鍊雨成瓊葳
眩晃晝奪扶桑輝離眸閃爍不可睇回猋摐摐翼稿旗
白虎觳&KR1100;艮厥排鸞鵷鳥鴻鶉鵠翬鷺鶚鸛鵲鷢與鵗
局促縮朒潜崿崎惟有皓鶴從之飛竦翮夜過東皇畿
玲瓏琪樹戛金徽砉然長鳴驚海圻海波噴作煙霧霏
馬銜罔象蹲若鞿鯤鯨夭矯相噓唏銀河腹堅膠蜄豨
王母桃花湅不緋五色石裂女媧譩祝融上訴開九扉
帝命養之青鎖闈賜以流瀣憐其饑朝朝暮暮朝太微
翅翎披拂天香馡北斗粲爛星依稀翠赮抱日露未晞
圓肮脩趾逸且頎蹌蹌蹈舞霍以揮散仙引領空相希
嗟哉清峻天下稀勿歎遼東城郭非桂華窅窪甘露溰
味美遠勝商山薇擷英為羞堪咀嘰比之琅玕亦庶幾
盤空硬語去脂韋歌以贈君君莫譏
秋夜聽冷協律彈琴分韻得夜字
秋清衆籟寂華月耿遙夜玉琴奏瑶席逸響發高榭微
微風入林稍稍泉出罅關關黃鳥春嘒嘒玄蟬夏幽憂
北酆語赫怒西楚吒初疑廣寒府和鑾起仙駕忽驚龍
騰霄雷電劈太華凄涼漢宫女萬里異國嫁逍遙商山
老芝歌意閒暇斯須變暄涼要妙奪造化終焉返淳樸
瑚璉在繅藉鄭衛失其滛儀秦失其詐虎狼失其擢鳥
鳶失其嚇太音信希聲餘美甘如蔗持此滌塵心永與
箏笛謝
青羅山房歌寄宋景濓
若有人兮乃在大江之南淛河之東連山掎拔瀛海上
上與河鼓天津通憶昔四女下天來遺鬟墮髢根龐鴻
仙華傑出最怪異望之如雲浮太空嶔崟峛崺齾齧不
可上薈蔚雜樹昏朣朧虎龍咆號猿鶴呌山鬼呵歘生
悲風嗟哉若人兮胡為乎其中梁檀柟兮柱桂楓結青
蘿兮以帡幪不翦不伐兮不鑿以攻晨嵐暮藹滴晴雨
烟條霧葉相蒙蘢縿縿兮纚纚菶菶兮蓬蓬繚糾要紹
兮若蒼龍垂胡降玄穹棽麗披離兮若翠鸞振迅飛氋
氃鸝黃和鳴桑扈應髣髴牙曠之絲桐幽泉發竇鏘玲
瓏六月赤日收藴隆陽凌隂蓄春始融巖花澗草紛白紅
有時皇初平清夜騎羊朝帝君瓊蕤羽蓋冰玉珮華月
閃爍光成虹松吹笙兮竹舞翿影旆旆兮聲渢渢娛目
悦耳兮樂不可言世間塵土何夢夢山有芝隰有蘴石
鑿鑿兮水漴漴猗若人兮美且充飢食倦息兮可以保
我躬逍遙兮棲遲又何必訪廣成于崆峒
為韓克銘題畫石鼎聯句圖
軒轅道士軒轅孫昔隨飛龍陟崐崘乘騎六氣遨乾坤
上窮混沌無涯門下抉若木扶桑根旋雷舞電訛晨昏
批蹴虎豹號帝閽搥擊河鼓牛騰騫摛虹織煇絢澤原
三足老烏不敢暾迷離缺兔駭且奔羲和籲號訴至尊
謫降下土營丘樊結喉長頸古貌存如鶴如鵠如龍蛇
詰屈不作人間言涕唾落地生蘭蓀驅叱碣石歸河源
蜚廉屏翳雙挾轓彆捩象齒愁育賁山玄水蒼琮琥璊
離羅璀錯輝煓燉笙鏞琴瑟篪與壎五音翕繹珠瀉盆
吹為栗烈呵為暄撲抶罔象笞鼉黿饞鰐辟易徙厥屯
束縛㺑魃魈魖魂秉畀赤郭充朝飱妙用歘忽無留痕
嗟哉二子爾曷冤如井谷鮒當化鯤喓喓草蟲呼阜蠜
欲與蟪蛄語涼温不知風霆掣墻藩江騰海躍喬嶽翻
鬼物喘汗相濡歕爽靈漂搖失所蹲敞&KR2651;夢寐精魄惛
低頭拜伏讋再論陽春二月花滿園掩關獨坐辭誶諠
按圖索意聊滌煩羨君軒轅之後昆浩歌一曲期勿諼
送姚伯淵之清溪河泊所任
清溪之水通秋浦石白水清魚可數鰷鱨鯩鰱魴與鱮
小魚如鍼大如杵侵晨漁艇浮空來千夫撒網雲烟回
鳴榔擊楫聲如雷水怪駾啄珠宫開課魚使者矢魚急
馮夷嘘唏龍母泣琴高赤鯉縱有神何暇超騰作人立
吾觀大江之中有壯魚名曰海豨頭如猪羣行九十其
朋徒歕沫成雨倏歘盲風俱旌陽仙人上天去已久平
池波濤随處有春淵潜鱗陟負冰時哉罔俾虞人後小
魚瑣碎獺所捐大魚多膏秪自煎君不見振振鷺白如
玉沙頭見魚飢不啄一朝飛上瑶華池紫鵷黃鵠相追
隨俯視秃鶴垂六羽還共野鳶争腐鼠
旅夜(四首)
月光天上來入戶清如水游子忽思家披衣中夜起徙
倚步回廊烏啼夜未央欲飛無羽翼零淚濕衣裳
昨夜起觀星月在楊枝上今宵不見月星影空摇漾羽
蟲飛拂戶燈吐孤火壯佇立掩衡門愁来獨惆悵
客愁常突兀今夜燈花生雖知無喜報愁亦暫時平解
襟成獨寢留燈待天明喜固不可求客心恒畏愁
六街馬憧憧鐘響聲暫歇兩星光灼爍中有如眉月既
見月如眉還看月如鏡月光自有恒人心長不定
有柏一章為吳太常作(太常從善七世祖諱安國宣和中以少卿使金被拘七年不屈節)
有柏有柏霜露灌之柏葉不萎霜露何其有柏有柏
維葉冥冥歲暮堅冰不渝其貞莽彼北林維榛維棘
玄雲四湧白日晝匿有狼有狐有鵙有烏長彘睢盱
湩腦飯膚有䫻其風鰲揵于溟五精相磢江河倒行
蛭矯于雲龍羸于沙哀此下民亦孔之嗟赤堇之金
鑄為干將不刜犀兕孰知其良沙棠之舟泛于廣津
不遇陽侯孰知其神踧彼周行君子蹟之猗彼菉竹
君子植之顯允君子邦家之紀克崇厥覆施于孫子
嚴嚴君子穆穆其猶載其令德貽厥孫謀
黃華一首送葉師仁省兄還括蒼
睆彼黃華有灼其輝驪駒在路送子于歸蔚彼柔桑
猗其條矣心之怊矣維其遼矣翩翩者鳦亦習其羽
悠悠者途孔脩且阻執子之手酌子以酒言念言懷
勞心如糾子有兄弟維胷維臆嗟我之懷曷云能極
瞻彼崇阿維雲茫茫之子之往多我慨傷鴻鴈于征載
號載飛兄弟之遠胡寧不悲山川遐邈日月逾邁送
子于歸俾我心瘵
道士周玄初鶴林行
鶴林道士軒轅徒以飈為輪雷為輿開山養鶴作騏驥
上下二儀周六虛雛成洗髓扶桑窟縞練羽毛鏐鐵骨
聲飄碧落玉清揚影拂太微雲滅没永夜月明風滿林
竹栢戛擊笙簫音云是旌陽許縣令躡蹻佩劍來相尋
靡蓱西技搖倒景借去林間兩丹頂伐蛟北海奠玄冥
斬蜃南訛封浪井上窮列缺旁九圍却過度朔山中歸
歸來贈我桃樹枝朱衣赤郭手所持令我鞭龍扶虓虎
攝縛臊魃如奴虜授我堯時松子訣轉睛出電噓成雨
鍾山秀色連冶城百花繞屋風泠泠焚香獨坐誦真誥
墜露點滴流華星土伯駿奔從號令鶴鳴聞天空谷應
寥陽寶殿歌步虚河漢當窗回斗柄嗟子衰朽雜病攻
盈顛素髮吹秋蓬空餘硬骨如瘦鶴因子致意浮丘公
為詹同文題浙江月夜觀潮圖
君不見四時平分成歲功以秋繼夏獨不同炎官挾長
握天柄七月赤日熺玄穹蓐收抱鉞蹲白水野氣赫赫
攄赬虹陽侯喘汗河伯暍少昊上訴愁天公會須萬物
長養遂期以仲月虛宵中此夜姮娥魄正滿命駕四蟾
驂兩駥指揮禺強出玄渚蕩滌塵熇清霾蒙河漢發源
牛斗下曲江上與天津通初看一髮起溟徼如曳絙練
來於東漸聞殷驎鼉鼓發倏忽萬雷聲撼風天吳掉尾
出溟涬馬銜揚鬐招海童霓旌縞帳&KR0034;羽幬瑤臺十二
浮空濛蘂珠仙人乘玉輅騰駕鶴鵠飛氋氃長庚歘霍
閃光耀電母抶龍嗥戛銅宓妃起舞素女從瓊珮綷縩
雲帡幪冰綃霧縠紛颯纚霜旗雪旛高翳空鯨魚呀呷
鮫鰐遁蒲牢哮吼馮夷宫瞿唐巫峽起平地灔澦若象
鏖回潨先驅已過赤亭嶂後從始發龕山谼商聲爽浙
合羣籟澤國凜凓寒欲凍先生翫月坐樓上夜氣澄寂
神和沖憑闌快覩煩暑退呼兒命酒澆喉嚨自舞自歌
歌自作月照白髮三千緫歌聲迆颺林&KR0676;應竹樹戛擊
絲與桐淵魚躍波棲鳥作紫桂繞屋清香融君歌曲終
響未終我歌激烈留征鴻瞠眸相視俱老矣况有衆病
來交攻聖明天子御宇宙威惠與天相比隆首丘倘許
謝鞿絆猶有古月光朣朧行當唱和三百首永與潮汐
流無窮
送張孟兼之山西按察司僉事任
平明集冠蓋祖帳清江濆天縣赫曦日山湧崔嵬雲大
舶發中流碧水龍鱗紋宿雨霽初伏川原無垢氛脩楊
蓊深綠禾黍氣如饙蘆荻響微風鸛鶴鳴相聞市酒雖
云薄情至心自醺贈詩雖不多芳意同蘭薰丈夫樹遠
業兒女徒紛紛農夫務去草稊稗職所耘蒼鷹司鷙擊
梟鸞慎其分利劍斷犀兕不數雀與鼢籌邊有廟算樽
俎茂奇勲巍巍太行山蒼翠浮絪緼萬古戒華戎峻極
通天文老羆當道卧氣讋狼虎羣引領望征旆迢迢隔
河汾營平曜前烈定遠揚後芬制勝在兩楹豈必疲三
軍功成早歸來華衮昭玄纁
病眼作
君不見昔日方相氏黃金為四目精光倏昱奪長庚導
者超風觀者肅一朝竣事歸有司委棄塵埃同朽木我
生兩眼粗能視要探天根窺地軸論價未止連城璧傳
聲共推天下獨寧知用譽貴含章鬼物由來闞高屋三
彭上誶三盧聞乘時作釁何其速吳回熾炭煎赤汗灌
注清揚發炎燠赫如巨鱒出淵淪絅若錦衣蒙綺縠淚
漬紅桃唈露開眵昏丹雀披烟宿鷓鴣呼雨茘支垂布
榖啼山蓬虆熟雪深太白眯碧鷄霧苦瑤臺落黃鵠自
分衰年已無幾齊力卒單筋脈縮春榮秋悴兩茫茫柳
綠花紅非所逐天公若復可憐生乞與寸光分粟菽無
勞指點某在斯不用南陽潭土菊
秋日即事(十五首)
秋風吹雨冷脩脩階下金錢爛漫愁鴻鴈不來巢燕去
草蟲辛苦獨知秋
楊柳新栽半出籬夜深烏鵲自驚枝露涼月淡空烟暝
啼到金鷄報曉時
九月東風露不寒蟪蛄相慶語簷端野人便擬開荒徑
剩種忘憂與合歡
搖落江皋草滿煙秋光何處不堪憐夜涼銀漢低城闕
卧聽蛩聲似筦絃
春華秋草兩悠悠素髮多情却滿頭落葉自隨流水去
遠山空帶夕陽愁
垂垂密雨軃脩楊點點青苔繪短墻不是鴈聲天畔過
爭知今日是重陽
秋氣蕭條宋玉悲西風唯有鴈相宜秦淮岸上青青草
想見繁霜未落時
寒星無數月如鈎槁葉呼風入敝裘人世可憐唯有老
鏡中憔悴夢中愁
掛壁青釭照不眠相看到此亦堪憐露寒霜重殘螢盡
腸斷秋風憶往年
病眼昏昏四顧迷獨行渾似雪中鷄花開葉落真成夢
愁聽門前過馬蹄
槿華數樹夕陽時收拾秋光在短籬自紫自紅還自碧
祗應獨有暮蟬知
滿天星月一庭煙坐掩衡門思悄然漫想明珠成薏苡
却嫌黃菊似金錢
疎雨鳴簷月在雲馬蹄初歇夜將分鴈行却向城頭過
何處砧聲隠隠聞
江上秋高暑未歸照書猶有數螢飛東風可是憐游子
不遣看天憶授衣
北風吹鴈過蕭蕭旅館青燈共寂寥蓬鬢一時成白雪
老來禁得幾秋宵
戲為雪鷄篇寄詹同文
我為先生歌雪鶴逸興翩翩入寥廓先生為我詠雪鷄
扶桑晝景寒凄迷雪鶴排雲舒六翮長鳴遠逐浮丘伯
玄洲巨君張兩耳竫人踉蹡走如蟻雪鷄欲上蟠桃枝
白光爍眼流瓊黐騰身蹋折琅玕樹片片琪華振鷗鷺
鶴飛撥刺向遼東海鯨揚波雪半空縞衣䙰褷丹項素
九皋月黑猿嗥風鷄啼喔咿夜方永驚起踆烏怨金井
羣仙環珮響玲瓏十二玉樓烟霧冷憶昔康回觸折天
柱時女媧扶天立天維坤維太白作天骨萬古至今長
積雪上有雪蛆大轂長如轅水蛇雪鼠相蜷蜿味如餦
餭色如乳入口清涼生肺腑炎埃蕩滌邪穢除幽精爽
雪游六虛鶴也莫與烏鴉爭腐鼠鷄也莫向溝塍拾禾
黍雪寒可畏清可欲洗髓伐毛天所玉雪可嚥兮冰可
餐誰其作友三青鸞
苕溪皇甫秀才幽居(二首)
玄宴先生一草廬萬竿脩竹五車書日高無客來驚夢
自謂公侯總不如
天目山前苕水流野華啼鳥自春秋滄浪清濁吾何預
坐聽松風咲許由
贈杜安道
憶昔天兵伐荆楚舳艫蔽江齊萬櫓讙聲激烈似雷霆
猛氣炰烋震貔虎拔柵皖城猶俯拾探穴九江無險阻
明年大戰康郎下日月坱圠相吞吐馮夷蹋浪羣水飛
巨鰲掉首三山舞雲隨太乙擁鋒旗鼉為豐隆作靈鼓
將軍金甲箭攅蝟戰士鐵衣汗流雨火龍熺燄降天衢
燧象豗煙煎地府鯨鯢既翦欃槍落草木熙陽魚出谷
當時從臣皆俊良近侍共推徐與杜或操陳子之刀鑷
或負伊公之鼎俎艱難出入矢石下鞠躬盡力無摧阻
夙興夜寐事一人小心不貳帝臨女只今四海同車軌
葑菲罔遺遵往古瓊琚赤芾簉鵷行鞍馬祿食光門戶
天鷄一聲金闕啓龍顔有喜常先覩顧我愚疎憂患集
病骨崚嶒蒸溽暑興來懷舊倚長歌星星兩鬢絲千縷
連江陳子晟師古齋詩(三首)
祥麟踣魯藪王道遂湮淪秦坑扇灰灺六籍失其真茫
茫穹壤間談舌紛輪囷鵋䳢指為鸞杞梓斯為薪所以
尚志士慷慨思古人造行擬淵騫吐辭追孟荀不羡季
氏富而甘原憲貧不榮桃李容而效西施顰臨川翫清
瀾味道劇淳珍誰云泰岱高布武期必臻誰謂江漢永
利涉由通津有為亦若是此語非徒申
衛武陳抑戒睿聖垂芳名吕公著丹書君臣同顯榮伯
玉願寡過使者知其情柳惠志直道身匱德乃盈古人
如良金百煉彌剛貞悠悠萬載下日月同昭明聖人有
遺訓可畏在後生服膺慎勿替竊比於老彭
西風振枯柯涼月澹光景門前馬蹄歇室虛心獨靜焚
香對六籍耆味知雋永懷人若在眼酌潦何必泂尼父
訓九思子輿明三省康莊無他岐車馬日馳騁捷徑善
摧輪此意當默領
贈欽天監夏官章季明(季明衢州龍游人所居地名東觀)
靈峯勝跡不可求東觀後人知九疇神仙上天風自送
樵子下山龍出游渾天玉局木客護太乙寶書金匱收
巫咸杳冥何處問早晚泛槎窺斗牛
題水墨海棠鸚鵡
隴山鸚鵡白霓衣欲語誰聽只自知漫漫東風吹不起
海棠花上立多時
寄贈懷渭上人
老僧懷渭字清遠胷蟠文史三千卷雪晴太白玉為峯
月出藍田金作巘少年挾策走四方要看蓬萊水清淺
燕山帝京龍象會璿臺寶林發關鍵横空鵰鶚撇高秋
縦轡驊騮逸長畈龐眉老宿皆震驚觀者解頥陪者赧
奎章學士虞卲菴唶唶稱誇枯舌本連床咲語到晨鷄
走筆贈言何欵悃轉頭霜雪四十年萬事茫茫不堪忖
江湖簸浪客舟寒地爐宿火僧房煖我來邂逅一見之
憶曾相識嗟成諼世上如公良所希方外只今還有限
我如野馬貫藪澤絡以羈鞿知必踠老來耗耄百事違
况俾三盧宅愁眼甚欲歸依白蓮宇其奈素餐非力墾
寄言聊復寫中懷白石清泉猶未晚
為張生題趙仲穆畫馬
天廏之馬高且肥王孫貌出真權奇杜陵寒儒恒苦飢
枉使韓幹遭誚嗤渥洼天馬龍象力朝發太蒙暮西極
豆芻五石充一食力由食生非外得地黃苜蓿美如飴
嚥以甘泉清肺脾神完氣定吪止時素餐立仗馬恥之
高風吹鴈酸棗紅狼烟夜半通回中為君長鳴起子公
斬取郅支歸獻明光宫
題李息齋墨竹
李侯貌出蒼筤竹葉上湘妃淚未乾烟雨晝迷丹鸑鷟
霜風秋勁碧琅玕脩莖擬截伶倫管和氣潛驅嶰谷寒
此意秪令誰賞識高堂素壁靜時看
送陳子晟省親歸連江
連江此去三千里綵服趨庭及早春閩嶺白雲迎馬首
建溪碧水渙龍鱗題橋兔穎留南徼戀闕丹心照北辰
鶴髮正須三釜養鳳城雨露四時新
送黃生莅祀福建
九重發政懷川嶽使者承宣下紫宸玉瓚黃流敷帝澤
碧鷄金馬出坤珍風清五嶺烟霞肅春到三山雨露勻
歸路武夷溪九曲棠梨花映綠楊津
春夜一首
春夜迢迢微風不興六合無氛銀河欲冰月流素波星
回玉繩孤坐不寐憂思相仍壯年已謝昔非莫懲如彼
老馬心念超騰道路崎嶇勱不可能俯撥紅爐仰剔青
燈欲與晤語誰其我應
青陽一首
青陽俶載白日孔昭草生于野華發于條隨氣成形或
蘂或翹睠睠興懷中心飄搖麥有雉雊藻有魚跳嚶鳴
在樹磬管簫韶駕言出游以猶以陶皤不可髫籜不可
夭自非松栢不能後彫來者弗畏往者其消
乙夘歲首早朝奉天殿柬翰林大本堂諸友
枝上鳴嚶報早春御溝波澹碧龍鱗旗常影動千官肅
環珮聲來萬國賓若乳露從霄漢落非烟雲抱翠華新
從臣才俊俱揚馬白首無能媿老身
元夜
玉漏遲遲出苑牆星河疎淡月輝煌送寒梅蘂清香細
報喜燈花紫燄光金闕曉霞來若木瑤池春色滿長楊
君王注意防驕佚萬歲千秋樂未央
送李叔允脩撰致仕歸鈞州
憶昔西京祖二疏都門供帳羅長衢金張許史集軒蓋
彈琴鼓瑟吹笙竽頩顔鶴髮映霄漢蒼松翠栢紅珊瑚
道傍觀者皆慨歎此士足為天下模先生胷蟠五車書
雍客進退安且徐披香朝侍紫宸案珥筆晝入承明廬
引經論奏動天聽天語親授非臚句老年謝事歸里閭
召見特許兒童扶臨軒賜膳侑金幣尚食供奉黃門
趨夜来微雨清郊墟緗黃漚柳鶯相呼風吹暖烟逗
白日露濕芳草留驪駒雖無旨酒嘉殽蔬短歌一曲
聊踟躇浮雲流水無根蔕人生何者為驩虞嵩高少
室衆美奥素石如玉泉如酥時清四野樂耕稼雉鳴
麥秀千華敷親朋會合各慰意况有令子知勞劬揮
金買酒泳聖澤怡情之外吾何須西飛鴻鴈東飛魚
相思迢迢天一隅贈言有盡意不盡弩力善保千金
軀
春日一首送吳浩叔大之饒州府通判任
春日載陽鳥鳴于桑與子為别思心洋洋人生幾何
憂念苦多仰睇浮雲俯觀逝波有殽在籩有酒在觴
無日不腆物鮮意長翾翾者鶴飛鳴戾天企賢則善
企聖斯賢古人有言立事惟勤克敬勿懈何適不臻
古人有言顧畏民碞綫溜摧山患生不監駕彼四牡
言陟太行羊腸不僨儆在康莊感以情生憂由愛甚
有酒在尊云胡不飲春日熙熙芳草菲菲與子為别
胡寧不悲歡言悦耳是謂疾疢君子虞之如矢如刃
忠言諤諤是謂藥石君子好之如金如璧相彼川水
孔淵其澄風以撓之黃濁山騰有蘭有蘭在彼幽畎
無日不顯其芳維遠春日遲遲鳥鳴喈喈與子為别
胡寧不懷
送陳庭學之成都衛照磨任
君不見岷山導江戒南紀噴雨嘘雲九千里瞿唐劍閣
鍵重關錦城花繞成都市雄藩作屏鎮羌夷列郡五十
爪牙之長夏雪山連太白玄冬熱海蒸坤維聖皇握符
御宸極烟塵不起鯨波息鳳凰麒麟在郊藪川后嶽靈
俱效職籌邊樓上羅俊良况子敏學年方將將軍幕府
曾試用驊騮熟路宜騰驤大艑揚帆泝江水東風漫漫
吹蘭芷綵衣鶴髮對晨昏有酒盈尊甘且旨吾聞崌崍
上與井絡通風氣隔閡華與戎九夷八蠻濡帝澤廟堂
已得攻心策
題李太白觀瀑圖
憶昔李謫仙泛舟彭湖東遂登廬山頂直上香爐峯遙
望瀑布水自天垂白虹大聲回九地浮光散虛空萬木
震辟易千崖殷鐘鏞清涼入肌骨如歸廣寒宫賦詩留
人間至今響渢渢丹青極摹寫欲弋玄造功逸駕不可
追舉頭睇飛鴻倚歌無人和引袖乘長風
劉宗文菜窩遣興
歲暮寒氣冽今晨頗和緩登高眺原陸陡覺生意滿日
色照地黃墻影看漸短草抽識土膏魚出知泉暖吾生
亦天物安得不樂衎且復擷其蔬獨酌慰衰晚
新春
昨夜東風來吹我庭前柳柳芽黃未全草根青已有鵓
鳩屋上鳴勸我嘗春酒我髮日已白我顔日已醜開樽
聊怡情誰能計身後
送季德大之文登税務官任
有客有客駕言遠行天路脩廣鴻鴈冥冥凄風吹衣白
日滿庭有酒在樽可以怡情云胡不飲使我心惸歌以
侑之百祿具并
芃芃者麥在彼原隰悠悠行人既舟既檝海邦孔遐雲
霧厭浥勿謂政難克敬則立勿謂俗殊克誠則輯贈言
不多聖企斯及
送醫戴原禮歸金華
岧岧金華山上屬匏瓜星紆餘帶江海窈窕儲仙靈隂
谷泉夏冽陽崖草冬榮帝女降清夜龍鸞夾雲軿旭昱
五色光天葩播芳馨初平剽元氣騎羊遊玉京宗公秉
節鉞稜威憺邊庭吕子傳聖學出辭樊六經陳生挾英
才雄辯摧五兵至今文彦士綿綿若連城子兮抱奇術為
人駐危齡運鍼號二竪煮齊泣三彭歲晚趣歸装日照
千山明澗阿多石芝玉色味如餳可以實肌腸化骨為
瑤瓊或可分餉否相從翱紫清
松陽周處士冰壺歌(并序)
冰壺者括蒼周處士之所以自號也夫冰太隂寒水之
凝而壺者器也水凝為冰至柔而變為剛天下之剛莫
尚焉壺之貴者以玉為之雖栗而冰孚其腹僕切畏之
於是乎歌以誶焉歌曰
隂風吹空寒凜冽玉壺夜半玄冰結十二樓中鎖翠鸞
太微宫裏縣明月明月流光照玉壺珠飛上天滄海枯
青女鍊霜封貝闕燧人焫犀龍泣血銀河凌澌膠北斗
五色石裂媧皇走相看一笑天茫然回首人間三萬年
鷄嗚一首贈宗文姪
鷄鳴朝暉草露未晞巢鳥其歸鷄鳴夕隂草露淋淫鳥
歸于林鷄鳴匪司時鳥舉匪有期氓之蚩蚩盖亦何思
朝露白如玉我不敢躅恐濕我足夕露光如珠我不敢
踰恐濕我裾誰謂河弗廣可航可蕩風波無期不如勿
往誰謂林弗幽可遨可游豺虎無虞不如勿由中田有
禾園有樹麻發石有泉可以為家中田有麥園有樹核
采山有蔬可以為宅
送金華何生還鄉覲省
金華山色翠亭亭曾駐仙人白玉軿羨汝結廬松栢裏
卧看鸞鶴下青冥
尚想高人向北山談經論道此山間故家文物依然在
似汝須歸玉筍班
漫漫東風吹綠蘩行人江上發歸軒想應今夜春山月
華髮蕭蕭正倚門
樓外桃花紅錦披當花把酒映花枝慈親飲酒看兒咲
記摘桃花洗面時
送兒出去望兒歸看盡雛鴉弄夕暉清曉開門兒却到
蟰蛸飛上老萊衣
正月十五夜燈花大開作歌
燈花如營紅且綠燈花有意憐幽獨夜寒衾冷漏聲遲
卧看瓊枝綻金粟涼蟾入戶四壁空地爐宿火天無風
祥煙抱日麗碧落驪龍吐珠歊紫虹人言此花專報喜
勞生短髮絲垂耳无望之福非所希無事惱懷吾足矣
呼童添油引良夜九衢燈月光相射漫沽濁酒餉離魂
豈必忘憂惟樹萱
送胡生之定遠教諭任(為陶中立參政作)
青陽獻嘉歲萬物生華姿柔桑荑綠英新柳揚黃蕤祖
帳送行人大舶艤江湄管絃發清音甘醴溢瓊巵歡情
既已暢繾綣申以詩丈夫生世間出身事明時有材
必有用譬彼桐與椅縆之朱絲絃彈以格神祗一奏獸
率舞再奏鳳來儀校官職敷教位小任匪卑棟梁自句
芒翀霄起陂池仕學猶兩翅對舉不可遺努力慎保愛
勲名以為期
送駱起原之新城知縣任
憶在越王城與子共翱翔子實才俊士舉止安且詳温
如春雪消日照璆琳琅一别二十年塵沙翳玄黃凄風
拉梧桐霜露摧篔簹浮雲變白黑各在天一方邂逅忽
相逢悲喜交肺腸故情豈不懷王事不敢遑倏歘復
為别安得不慨慷西江富文彥其俗淳以良念我别來
久愴悢增感傷英英江梅花皎皎晞晴暘折以贈子行
侑之以短章萱草亦已生鶴髮在高堂征鴻漸于逵擢
翮陵八荒行將儀大廷鵷鳳參頡頏陟遐必自邇永矢
莫相忘
維澤有蒲一首(并序)
維澤有蒲為陳生思禮作也陳生生七歲而父没母石
氏教育之甫成人而母又没生哀痛不能勝輙發狂欲
自盡者四五家人守救之獲免翰林學士金華宋先生
為叙其事予聞而深悼焉因賦詩代言其情雖不足以
附蓼莪之後亦聊以見天理之在人心昭昭乎不泯也
嗚呼悲夫
維澤有蒲其葉濡濡誰無父母恫我獨孤旻天不矜鮮
民卒痡我罪實訏父母何辜人有父母如日如月煦
之照之弗隕弗越人有父母如玄如黃覆之載之不遐
有傷陟彼崇丘言采其葛望父不見憂心如割陟彼
重阜于以望母不見母兮憂心如灸相彼虎蜼亦各
有從矧伊人矣罹此鞠凶啼彼中林爰有哺烏恫我人
斯云何其瘏父兮見兒孩咲咿咿晨興未炊早念其
飢母兮見兒孩咲歡歡草蟲宵鳴早念其寒既髫既
髧綵衣有菼父攜母將如琬如琰出則睹之入則撫之
行有陧杌式趨負之中園有橘離離其實人無父母
曷其有卒中園有梨其實離離人無父母生也何為
川水東流蒼天悠悠恫我鮮民不知其尤空山冥冥離
禽夜鳴恫我鮮民曷為其生
遣興
春至日色好白水生青烟江梅已堪折園柳亦可憐鳥
鳴山芳菲魚躍波漪漣人生覆載間與物共推遷守分
絶外求何者為憂煎但願有酒飲無事驚晝眠即此是
至樂安用松喬年
春雨三絶句
春雨和風細細來園林取次發枯荄古墻芳草無生處
一滴還成一點苔
翠麥黃花爛漫春蒼顔皓首别離人相看一咲渾成夢
又見汀洲白老蘋
一雨如膏五日泥長烟不散草萋萋殷勤分付墻邊柳
為挽流鶯自在啼
潛溪圖歌為宋景濓賦
金華山水天下希潛溪龍門尤絶奇羣峯峻極河漢上
一峯獨立芙蓉陂先生結廬在其下文追班揚兼賈馬
遂令此山增壯觀野有樸&KR0554;皆梧檟上清道士方方壺
乘興為作潛溪圖丹崖翠麓神仙居東望日出樹如蘇
溪流穿林還度谷十里一逹五里伏龍湫吐景生白虹
藤蘿振雨松呼風却憶往時清夜月帝女乘雲下天室
鐘鏞鏗鍧簫鼓發霓裳羽衣飄滅没初平騎羊前啟行
長髯鬖髿飛玉霜秦娥吹笙玄鶴舞牽牛河鼓凝寒芒
相思迢迢頻入夢夢駕兩鸞從一鳳覺來毛髮猶爽淅
目送征鴻度空碧山有蔬水有魚幽澗有泉清可㪺何
時上疏乞骸骨寄聲先遣雙飛鳬
將曉
月落窗餘白練光滿天清露結為霜東風可是無情思
吹出新楊一樹黃
有泉在山一首
有泉在山爰注為&KR0676;膏火自煎一室之燭蔚彼茂林有
檀有松有梓有桐可以為車可以為宫有泉在山爰
注為淵膏火之燭維以自煎蔚彼茂林有柞有棫有樗
有櫟可以為薪可以為杙
東園之柳一首
東園之柳萋其黃矣瞻彼白日煥其陽矣睠睠懷思曷
其長矣東園之柳萋其青矣瞻彼白日煥其明矣睠
睠懷思曷其平矣東園之柳冉冉其華悠悠行人玄
髮卒華瞻彼白日維懷永嗟黃鶯于飛喈喈其音惸
惸行人悠悠其心瞻彼白日維懷永吟
雙鯉堂詩為唐侍儀賦
君不見魯陽揮戈回白日又不見耿恭拜井飛泉出精
誠自古格皇天如響應聲非異術長江鯉魚龍伯臣三
十六鱗紅錦勻枕丁尾丙宫淵淪乘駕潮汐扶桑津天
憐孝子孝不匱特勑水官宣德意玄冰躍出雙赤鯶
頂刻寒谷生春温之子高堂髮如絮每懷古人心是慕
中庭鑿池專種魚魚行圉圉随陶朱晨昏膳羞不遠索
翠韭金橙鱠肥白中婦奉飱少婦進大兒登歌小兒拍
合歡花開庭草芳忘憂花開池水光凌晨上馬出門去
彩袖披拂金爐香薄暮言歸拜堂戺何况有魚甘且旨
忠孝由來同一軌努力揚名煥青史
春日雜興(八首)
采石磯頭春水平長干橋下暮潮生誰能載酒尋芳草
楊柳隄邊信馬行
過雨柔桑綟綬新涵風細麥碧波勻鳴鳩語燕聲相應
又是人間一度春
春霧冥冥木葉稠蒼鴈拂羽化為鳩莫將松桂夸桃李
柱下先生早白頭
日自西馳水自東落花飛絮總隨風舊巢燕子今何處
烟雨庭臺似夢中
花競嬌嬈草競芳從横只是為春忙夭桃穠李先飄落
不及薔薇與海棠
細雨冥冥晝掩扉更無芳草有垣衣人生一世邯鄲夢
老病無眠夢亦稀
雨隠滄江霧隠山鄉關迢逓寄書難病來只盼春風到
不擬春風曉更寒
日出江空曉氣柔白蘋風起渚烟收夜來一餉三更雨
送盡飛花入海流
送黃巖林生伯雲還鄉覲省
生兒須男不須女二十辭家事明主由來卿相出白屋
志士寧甘守環堵天上黌宫古庠序濟濟衣冠鵷鷺羽
學業須兼文與武濟川期舟旱期雨懸髻看書困不眠
劬心問道飢忘咀朝來忽覩林間鴉雛飛哺母聲啞啞
慨想高堂缺温凊稽首天閽動天聽春烟蒼茫春樹綠
水煖芹芽白如玉扁舟蕩漾駛歸風綵服飄揚炫晴旭
盈門弱柳鵝黃絲鶯鳴如絃花滿枝開門見兒喜不定
問言執手仍牽衣牽衣上堂拜嘉慶籩豆既具殽且時
兒前勸酒還蹈舞親戚滿筵讙咲語朱顔婉娩映青松
鶴髮嬋娟照芳醑為子歌一曲送子江之湄到家早來
旋勿為兒女慈人生有親樂莫樂况乃君恩重山岳讀
書不可迂檢身不可疎勸子慎勿學世儒顧言恥行名
為愚君不見良金鑄為器鼎鼒亨飪干將利才全德備
稱大賢報國榮親兩無愧
感春
種桃望食實種柳期成隂春風應時至雜英滿園林黃
鳥多嘉聲鳲鳩亦好音勿言荏苒質不如松與梫托根
信永固豈乏歲寒心
孤坐不自適興言出行游凱風吹衣袂白日光悠悠來
牟秀彌野荷芰葉已抽行游豈不好顧盼無與儔回身
掩門坐隠几聞鳴鳩
日暮東風起滄江水微波水深不可涉路遠將奈何蘼
蕪葉已齊故鄕隔山河盛年難再得芳意其蹉跎
朝采山上蕨暮采澗底薇雖無粱肉味聊可以御飢羔
羊薦美酒飽食同豢犧玄廬苟未閉彼此誰是非
春風既和柔春日更皎潔夭桃紅如錦繁李白勝雪黃
蜂與紫蝶亦各競時節人生有憂樂譬彼天上月願言
艮其背無使心自熱
人生多憂患死去百患消但恨不便得無由脱鞿鑣浮
榮衆所貴何異掠草焱一生與一死一夕復一朝周器
忌盈滿老子戒矜驕園林無恒芳江海有回潮委心從
大化庶幾永逍遙
枯樹圖歌
道傍古樹身半枯白蟻穴根蟲穴膚風摧雨撼霜雪凍
斷石臲卼無人扶憶昔勾芒肇初政百卉騰逹隨呵噓
新柯荏苒舊柯壯霧露膏沐光如濡黃鸝翡翠語嬌滑
桑扈戴勝鳴相呼白鶴來巢鹿止蔭匠石愕晲爭歎譽
寧知憂患生旦夕野火倏忽起不虞燎原烈熖難嚮邇
孰問柞櫟杉與櫧枝燔葉焮根半赤朽腐瞞液非時須
山林搖落歲方宴聊以薜荔為衣袽嗚呼廣厦棟梁具
委棄草莽同新芻皇天未必替生意更盼玉燭回暘
烏
遣興
萋萋芳草掩重門幾樹斜陽照斷魂坐愛微風起蘋末
月明簷鐸語黃昏
即事
春半餘寒似暮秋掩門高坐日悠悠樹頭獨立知風鵲
屋角雙鳴喚雨鳩芳意自隨流水逝華年不為老人留
浮花冶葉休相咲自古英賢總一漚
遣興
江上潮來風捲沙城頭畢逋烏尾訛燕泥半濕昨夜雨
蛛網忽黏何處花孤坐日月自閒暇出門歧路空交加
漫將白髮對芳草目送去鴻天一涯
誠意伯文集卷十六
