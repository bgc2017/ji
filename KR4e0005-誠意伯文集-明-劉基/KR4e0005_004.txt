誠意伯文集卷四
明劉基撰
覆瓿集四
古詩
為祝彦中題山水圖
高軒玲瓏不受暑半幅輕綃宿烟雨白屋素壁生空明
似聞水聲繞庭宇松髯拂天藤蔓垂枯根瘦石相因依
寒濤不驚虎兕卧嵐翠欲與蛟虬飛空江悠悠一漁艇
渚白沙明萬魚靜武陵桃花何處尋落日微風片帆影
寄江西黃伯善兄弟
我思美人乃在洞庭之陽彭蠡之隂衝波亘天三百里
離恨比之應更深揚瀾咆哮左蠡怒白日慘慘玄猿吟
欲往從之憤余心黿鼉臲卼不可以駕風摐摐兮雨淫
淫望厭原之飛烟邈匡廬之高岑霞標日觀矗南斗石
門雙闕撐崎嶔虹旌兮翠羽昌容兮鳳凰舞荍衣兮茝
襟玉笙吹兮紫鸞音望不見兮悲莫任江水湛湛愁楓
林西来文曾到海願寄筆札逾兼金
題安仁余氏留餘堂
君不見石季倫對案方丈皆八珍珊瑚夜光視如土寧
知汨没同埃塵又不見李贊皇平生鼎食滿萬羊中厨
烟火宵未冷詔書趣使趨南荒金谷名園委蔓草平泉
荆棘無人掃榮華瞬息可奈何空令過者傷懷抱世人
積金貽子孫一朝金盡難復論古来天道有好還君看
漢代于公門
送胡季瑊平江監倉
君不見棠谿沙中金又不見龍門山上桐衝波蕩汨入
坎窞石溜漱囓欹雷風梓人桃氏不見顧自分委棄蒿
櫟同一朝清廟作雅樂搜索絡繹奔垂工飛廉鼓鑄王
爾斸熾炭利鑿相治礲朱絃横縆筍簴立鎮圭衮冕齊
雍容世間物理有消息累土自可成穹隆司倉雖微君
莫棄君不見魯叟當年嘗委吏
弋陽方氏壽康堂詩
先生作堂依林臯繞屋杉松浮翠濤烏皮靈壽扶鶴髮
項有千歲雙垂絛小孫踉蹡竹馬戲大孫綵衣花底翺
有耳不聆闤闠音有目不識簿領曹鸎啼燕語日高起
羽觴沉沉浮春醪君不見非熊老人釣清渭九十鷹揚
亦勞瘁
徐資深華山圖歌
華嶽插天七千丈丹崖翠壁開仙掌壁間擘出黃河流
大禹以之分九州河流衮衮赴溟漲華岳拔出天河上
雲宫霧窟疑本無石室金臺儼相向玉泉高通玉井津
中有蓮實如車輪世人肉食未羽化可望不得聊相親
高堂晚晴圖畫展眼明一見心目遠世間塵土今紛紛
吾當拂衣卧山雲
題仲山和尚羣魚圖
濠梁之樂誰能寫袁蟻死後無畫者上人安知身非魚
援毫貌出態更殊剡藤素拂秋雲冷眼前驚見滄江永
翠尾輕披水上萍玉鱗倒漾空中影前行十二相迴環
吹澇喣沬淵沄間最後羣趨儼成列皎若寒霄舞流雪
却思昨夜風雨来赤鯉已去隨奔雷鯫鱻不作霄漢夢
潛心泳暖何悠哉贈言還畫重太息芒鞋竹杖今何適
慎勿作海水洶湧龍崢嶸空令素壁凝塵生
永康胡元鼎白雲樓
少年辭家往京國蓬根一斷無消息有時長想白雲飛
江海茫茫淚霑臆歸来拜母悲且喜悔作他鄉遠遊子
却起高樓對白雲綵服翩翩足甘旨昔日望雲煎百慮
今日看雲美無度却憶天涯望雲日平生心事從此畢
贈醫士黃元之
先生軒轅之子孫手提萬物生死根神功微妙不可狀
能使元氣回遊魂箧中汞芽抽粟粒丹光照耀三彭泣
銜珠不受修蛇報采藥常令白猿拾結廬幾歲吳山阿
赤松玄俗時相過更向蓬萊下神水併與人世清煩痾
為本大師題唐臨晉帖
乾符天子萬幾暇宫中扈從多儒冠玉堂開宴出晉帖
翠氣蕩搖山雪寒侍臣模寫各臻妙碧樹瓊柯相照耀
令孜嗟嘆至尊喜内官拜舞宫娥笑日斜宴罷歸内園
外門有事人不言君不見關東夜飛赤白丸昭陵玉匣
秋風酸
題老翁騎牛圖
白日上悠悠竹梢霧已收晴天不易得及時當放牛鄰
家放牛多兒童我家無兒只老翁寒衣在機織未就原
上烈烈多高風勿言衰老筋力薄有牛可放殊不惡但
願天公不相惱牛背閒眠飢亦好
題額森進德祖母徐氏節義傳後進德之祖以
戰死時其祖母年尚少
凰乃鳳之匹麒乃麟之儔錦衾角枕期白髮誰知不得
同山丘丈夫殉節殞烽矢英靈在世何曾死兩龍未合
延平津白日無光天色紫君不見青松與兔絲引蔓相
纏縈松摧絲蔓斷結根猶作千歲苓洞房含風霜露早
孤兒啞啞在懷抱皇天可憐兒長成相見黃泉情亦好
題鍾馗役鬼移家圖
髯夫當前黧婦後腊鬼作粮驅鬼負虹蜺可駕雷可車
胡為役鬼来肩輿乃知老馗未公正怙威植私干律令
玄雲沈隂鬼怪多馗乎馗乎奈爾何
為杭州鄭善止題蓬萊山圖
君不見大瀛海中有神嶽如崑崙周遭四城五十里石
骨纏繞扶桑根琪華爛日珠炫夜翠樓玉殿虎守閽鍾
山燭龍在其北兩眼煜發如朝暾仙人東王公掌握天
紀弼帝尊長虹為轅龍作馬飄然乘風白日在下弱水
湯湯無力可負芥自從大禹刻石之後来者寡彼秦之
皇其貪如狼而漢之武其欲如虎樓船萬斛空巍巍欲
到不到風掣之徐市蜉蝣身乃欲邀安期文成五利小
豎子羊質彊使蒙貔皮神仙大笑起濤浪射魚海上夫
何為
壽山福海圖歌
吾聞軒轅之國乃在大海之中央其不壽者八百歲壽
者乃與天地同久長樓臺縹緲造雲漢赤日繞戸扶桑
涼玉泉之水清以香瑶草之味如瓊漿洪崖有時来環
佩聲琅琅鳳鳥自歌鸞自語青蜺連蜷白雲舞淋漓豹
髓浮縹觴璀錯金盤薦麟脯耳聞楚水泣皇英眼見商
郊葬彭祖琪華生樹宵有光東風入律春茫茫春茫茫
樂無極青鵻夜夜月中来廣寒姮娥寄消息
為王輔卿郎中題雪灘寒鴈圖
雲茫茫水浪浪林木脫葉無稻粱烏啼鴈叫天蒼涼歲
云莫矣江山長有竹有竹在高岡三株凍折兩復僵小
禽悲飛不能揚蒼梧悠悠隔沅湘欲往從之川無梁願
披寒霄見朝陽勿令嗷嗷傷我腸
題金谷園圖
君不見石家名園擬黃屋蜀錦作圍金作谷暖香烘日
浮紫霄冰紈火布鮫人綃燕釵十二歌白苧珊瑚玲瓏
綠珠舞月榭吹笙引鳳凰霧幄傳觴語鸚鵡㸑下蠟光
宵未歇樓上佳人碎瓊雪空將遺恨寄丹青留作千年
後車轍
送人分題得鶴山
丁令威乃在崑崙之墟閬風之巔羽衣誤作塵土夢回
首人世三千年空中落日松栢冷苦霧慘慘含悲泉夢
隨回飈訪瓊田紫雞青鴨還相憐丁令威將奈何野有
矰繳隰有網羅前飛烏鳶後鴐鵝啄腥爭腐聲嘍囉渺
予懷兮隔烟蘿杳冥冥兮倚長歌丁令威胡不歸槐江
之山連大騩玉樓金嶂中天開玲瓏碧樹鏘瓊瑰鳳凰
有閣鸞有臺君胡為兮獨蒿莱丁令威歸去来
畫竹歌為道士詹明德賦
我所思兮在瀟湘蒼梧九疑渺無際但見綠竹參天長
上有寒烟凝不飛下有流水聲琅琅中有萬古不盡離
别淚化作五色丹霞漿穿崖貫石出厚地風吹露滌宵
有光我欲因之邀鳳凰天路脩阻川無梁孰知畫史解
人意能以造化歸毫芒虚堂無人白日靜使我顧盼增
慨慷玄霜慘烈歲將宴鼪啼鼯叫天悲凉我所思兮杳
茫茫山中紫筍春可茹歸来無使遥相望
題蘭花圖
幽蘭花在空山美人愛之不可見裂素寫置明窗間幽
蘭花何菲菲世方被佩薋菉葹我欲紉之充佩褘睘睘
獨立衆所非幽蘭花為誰好露冷風清香自老
送葛元哲歸江西
我昔筮仕筠陽初官事窘束清事疎風塵奔走僅五稔
滿懷荆棘無人鋤明堂大開壯梁棟散木不遺椽梲用
豫章江上一逢君矯矯雞羣一孤鳳城頭月出明星稀
開門望月露沾衣文章繡衣郎談屑天葩霏得句即高
歌驚起鳥鵲穿林飛星流雲散隔吳楚有時夢君詩上
語坐中百谷含清暉牎外飄風度疎雨我住青山耕晚
霞君去蟾宫折桂華别来八見秋雁過忽然會合增長
嗟江南二月草未秀雪陣如濤衮清晝投壺命觴盡文
友此樂百年何日又一朝復一朝三歲如過電四牡彭
彭子獨賢江東山水應看遍看遍人間萬不齊我馬向
南君向西海門日照漁浦白驪歌欲斷吳雲低栝蒼山
臨川水相思迢迢一千里山高高兮水深深極望不見
愁人心應將魂夢化為鶴永夜月明懷好音
夜聽張道士彈琴歌(道士字君度)
白間含光月照席梅花入簷珠的皪蕊宫道士彈七絃
明星在樹霜滿天鏘如暗泉發幽竇悄若空山叫哀狖
霧雨寒吹松柏響波濤怒激蛟龍闘神奔鬼怪入杳冥
鸞孤鶴寡風泠泠湘娥宵攀竹枝泣紫鳳曉啄梧桐鳴
悽悽欲斷還復續啼鸎一聲春草綠砉然清商行素秋
落葉灑地蟲啾啾擁衾聽之消百慮夢逐行雲自来去
九疑連天洞庭遠海闊烟深不知處蕊宫道士聽我語
世無子期誰識女桑間濮上方施行白雪陽春棄如土
辛夘仲冬雨中作二首
江城積隂愁玄冬千家萬家雲水中烏啼黃昏雁叫夜
鼓角慘澹愁悲風青燈無光掩關坐飢鼠相銜啼過我
讀罷殘書有所思凍雨霏霏淚交墮
歲云暮矣風蕭蕭木葉脫落惟空條雲濃雨細白日短
慘慘不辨昏與朝雨中行人足斛觫去與公家製戎服
中原豺虎正横戈天寒風急奈爾何
悲杭城
觀音渡頭天狗落北關門外塵沙惡健兒被髮走如風
女哭男啼撼城郭憶昔江南十五州錢塘富庶稱第一
高門畫戟擁雄藩豔舞清歌樂終日割膻進酒皆俊郎
呵叱閒人氣驕逸一朝奔迸各西東玉斝金杯散蓬蓽
清都太微天聽高虎略龍韜緘石室長夜風吹血腥入
吳山浙河慘蕭瑟城上陣雲凝不飛獨客無聲淚交溢
夏夜台州城中作
江上火雲蒸熱風欲雨不雨天夢夢良田半作龜兆拆
秔稻日夕成蒿蓬去年海賊殺元師黎民星散劫火紅
耕牛剥皮作戰具鋤犂化盡刀劒鋒農夫有田不得種
白日慘淡衡茅空將軍虎毛深玉帳野哭不入轅門中
健兒鬭死烏自食何人幕下矜竒功今年大軍蕩淮甸
分命上宰麾元戎舞干再見有苗格山川鬼神當效忠
胡為旱魃還肆虐坐令毒沴傷和冲傳聞逆黨尚攻剽
所過丘壠皆成童閫司恐畏破和議斥堠悉罷雲邊烽
殺降共說有大禁無人更敢彎弧弓山中悲啼海中笑
蜃氣繞日生長虹古時東海辟孝婦草木枯瘁連三冬
六月降霜良有以天公未必長瘖聾只今幅員廣無外
東至日出西太蒙一民一物吾肺腑仁者自是哀鰥恫
養梟殈鳳天所厭誰能抗䟽回宸衷夜凉木末掛河漢
海嶠月出光玲瓏仰視皇天轉北斗嗚呼愁歎何時終
寶林同講師渴馬圖歌
天廐馬神龍姿目如明星耳如錐拳花鬉毛雲陸離揚
鬐掉尾頳虹飛天廐馬閑且驕縶以青絲勒以鑣渴不
得飲瑶池泉飢不得食瓊田苗豆粟不實中腸枵口不
能語足屢蹻天廐馬壯且武食主之食須報主莝秣失
時罪在牧圉無如宋牂怨不得嚼咀喪厥元戎殄師旅
天廐馬爾不聞趙國廉將軍一飯斗米肉十斤被甲據
鞍走若雲北斬栗腹西拒秦負荆謝藺不為身至今天
下稱良臣又不聞漢季劉荆州有牛千斤角曲觩啖食
十倍於常牛負重不若一牝麀老瞞度江俘楚囚骨肉
解割庖刃游天廐馬飽爾食草間封狼逭誅殛威弧撥
刺矢不直嗟爾神駿須盡力他年定遇田子方櫪上優
游終主德
題釋驂圖
關中小兒勇而競玉帳貔貅三百乘焉知道上十二牛
皇天默佑周同姓絳宫大厲吼如雷墨車載甲光照䋿
鷹騰二陵間劒鋒白皚皚壯士百戰腦塗地元帥東來
坐草莱俘囚有血堪釁鼓自分殘膏染齊斧萬死一生
直望外豈意片言由内主鴻雁曾傷弓尚為空弮愁犀
兕脫匣出聞呼肯回頭河邊解驂徒譾謀舟中稽首空
悠悠濟河封尸勿云晚此事終作晉國羞君不見夫差
違子胥空灑姑蘇泣丈夫深戒婦人仁養虎遺患悔莫
及
中峰永先和尚醉墨圖歌
老先行脚遍天下五湖七澤胷中吞淋漓醉墨落人世
恍惚目擊瀟湘存蒼梧飛龍去不還洞庭赤沙流水渾
九疑竹枝餘淚痕澧蘭沅芷化蕭艾古木雨炫寒烟昏
雲帆縹緲向何處波浪澒洞驕魚黿我生胡為羇旅間
感時覩物生愁怨還君此畫歌一曲悲風慘淡来崑崙
題錢舜舉馬圖
吳興公子雅好竒欲把丹青競天巧花蜂柳鶯看已足
貌得驊騮圖更好浪花滿身蹄削□兩耳抽出春筍尖
風鬉欲拂九霄霧隅目似掛高秋蟾昨者王良失鞿鞚
封狼咆哮蛇豕閧天閑乘黃越在野出車未見歌南仲
嗚呼安得此馬背負郭令公掃清四海歸奏明光宫
題王元章梅花圖
道人紅顔映髭雪欲與梅花鬭清潔夢魂化作梅花神
貌得梅花最竒絶高軒落筆當晴曦北風吹樹寒雲垂
九霄露洗珠玉蕊野水影動龍蛇枝勞生苦被煩熱惱
見此令人暢懷抱虚堂夜半明月入玄鶴一聲驚絶倒
西湖處士骨已槁湖上淡烟迷蔓草石壇日夜長蒼苔
紫脫瑶英為誰好羅浮山在何處聞道其間無散木只
有梅花三萬樹黃初平在金華山中白羊許借我與爾
並駕凌飛霞
金碧山水圖歌
武陵桃源今有無展畫渾如夢中見青螺作山綃作雲
白日蒼茫曖芳甸雄梁跨壑矯修虹走瀑懸崕激飛電
紫鳳宵鳴梧樹枝青鵻曉啄桃花片鳥啼長是豔陽時
草色寧隨霜雪變衣冠尚存周典則租稅不輸秦郡縣
山中肉芝美堪食澗底石泉清可嚥安得此地結茅屋
寄書漫託雙飛燕
題松下道士携琴圖
道士抱琴松下行松風入耳清凉生石梁苔滑不可上
潭水泠泠學琴響琴有意兮水無心水中有龍能聽琴
琴聲凄斷水流咽月滿空山落松雪
題縣崖蘭花圖
洞庭一夜西風起沅湘美人隔秋水翠蕤玉佩冷不收
怨入蒼梧九千里蒼梧之山絶浮烟上與女媧所鍊之
石相牽連瘦根迸雲石為穿紫莖瓊蕊涓飛泉一開一
落三千年歲晏玄霜白日昃南山桂枝化為棘我欲采
之無羽翼月宫青鸞呼不来卧看月明空太息
題雪汀圖
天迷迷地茫茫雲垂日白江水黃踆烏凍縮龍走藏雪
花如月開扶桑彼何人斯一葉航手持釣竿詠滄浪詠
滄浪倚逍遥天風吹入瑶池去素女素娥應見招
為董楚芳題山水圖
金庭接四明會稽藏禹宂半嶺生白雲如濤湧溟渤我
住城南隔天鏡朝夕看山見山性是誰模寫作畫圖展
向高堂色相暎天上寶書緘石室翠柏蒼筠曉蕭瑟有
蛟如龍身九屈林深嶂疊不見日龍氣吐為烟霧出何
處樓臺香靄中蓬莱只在雲門東陽崖不留建木影隂
澗自起樵人風賀知章今已矣湖邊酒船為誰艤赤城
霞標通宛委陡苕花開落松子蕙帶荷衣歸去来清泉
素石無泥滓
寄陶中立郭秉心叙舊言懷
為别未五載恍如生死隔有時長想愁欲狂中夜感歎
無羽翼憶昔相逢俱壯年錢唐柳綠花含烟粉墻繚繞
子雲宅華燈照幕自草玄春城飛雪滿一月立馬敲門
馬蹄没銅壺驍箭三十六易坐更投鏃相扢仰天大笑
催命觴酒多雪急天茫茫論文握手到爾汝知有膠漆
無參商君行却向江東去我亦棲遲廣文署震澤風驚
白鴈秋玉山露落青楓暮井邑蕭條劫火餘行人何處
問緘書傳聞那得辨真假引領遥望空嗟吁今年飄泊
越城裏重見手書悲且喜舊游雖在舊人非獨立看雲
淚如水羡君絳帳開海濱綵衣堂上生陽春艱危大幸
適樂土况有主翁賢且仁嗟余數與時不偶畫虎不成
祗類狗家鄉蕩析身轉蓬棄置田園事奔走豺狼在郊
蛇在藪府縣官曹但餬口藩垣久厭邊鄙報旄丘載馳
徒疾首郭公子今何如璞中之玉可照車委棄土壌慚
碔砆往事轉頭同過翼猿鶴蟲沙豈終極南山直榦劈
雷電般匠束手無顔色殷勤寄情素會面未有期願言
努力各自慰莫遣青鬢先成絲
和吳以時秋夜長篇
秋夜長今日何日此何鄉流螢在砌苔在墻明星滿天
月照牀東西南北路渺茫車何為乎水中央秋夜長今
日何日此何鄉
雪晴偶興因以成篇
玄雲四垂天黯黮大野蒼茫飛雪糝北風刮面利如刀
海氣昏昏迷遠覽若華東光封密霧比屋無烟色悽慘
天姥沈隂禹宂閉扶胥海濤渾不撼愁埋朱鳳入杳冥
局縮赤蛟深坎窞猿狖哀號咽巗谷鴻鴈驚啼亂葭菼
壯士金戈鋩鍔凌將軍玉帳旌旗黲師徒百萬盡熊羆
幕下從官皆燕頷馬蹄蹴蹋坤軸震夜半入蔡何人敢
空山野客拙且懶旅舍蕭條坐無毯頑童汲井十指直
稚子敲冰兩髦□今朝出日照梁棟樓外遠山皆菡蓞
初驚急溜瀉源泉漸看縣澌掛旒紞那無美酒洗胷臆
空有新詩吐肝膽先人敝廬松柏在墻角早梅應可&KR1158;
蝮蛇張鱗虎掉尾平地倏忽成窊埯藩閫官曹厚禄食
忍以黔黎為醢□天民曰望天愛憐破瓦頽垣最悲憯
農家齊仰二麥成且喜土膏滋九坎清晨樹上啼布榖
柳下碧波漪澹澹安見扁舟泛五湖莫使中心攅百感
題陸放翁賣花叟詩後
君不見會稽山隂賣花叟賣花得錢即賣酒東方日出
照紫陌此叟已作醉鄉客破屋含星席作門温螢生竈
花滿園五更風顛雨聲惡不憂屋倒憂花落賣花叟但
願四海無塵沙有人賣酒仍賣花
題柯敬仲墨竹花石
紅桃花夭天綠竹葉薿薿水邊石上相依倚恰似佳人
配君子奎章博士丹丘生寶書鑑盡芸閣清染朱涅翠
歸墨筆收入造化無逃形烟濃風暖春如醉竹有哀音
花有淚花枯竹死今幾年空留手跡令人憐
包與直題太一真人圖
太一真人厖眉鬚不知所持何代書既不學昴星降精
下輔隆凖公又不學傅說請帝通夢寐左右商王陳範
謨𦕈然一葉蓮花荂清秋風吹落泥塗紅凋粉瘵不可
扶君何為乎以為桴蕩漾九河凌五湖夸耀水伯驚天
吳坐令文成五利之軰假借神聖欺庸愚靈旗風翻壯
荆符麞鹿無鬼夫何辜漢宫天禄連石渠金釭銜璧麗
綺疏青藜有燄如芙蕖何不分餉依光夜績之徐吾高
堂眈眈縣畫圖作歌一笑駭里閭
為戴起之題猿鳥圖(牧谿畫)
巴東之山巫山高連峰插天關健牢中有懷陵簸谷之
波濤藤蘿杳冥風怒號人跡不到神鬼逃但見野猿沙
鳥羣相嘈聱取百竅搖巖嶅此景可聞不可遭爾何為
乎貌以毫毛嗟哉用心無乃勞江盤峽束雷雨昏崩崖
死樹纏古根玄猿抱兒隨白猿長臂婹嫋相攀援舔睒
譎詭趠騰縣柯攫石墜且掀上有滿月如赬盆篔簹桃
枝寒自蕃嘉實不食鳳高翻但見娥皇女英之淚痕勢
窮險盡原野闢落日烏鴉繞雲黑荻花茫茫蘆葉赤前
飛鴰鶬後鳬鷁瀟湘洞庭烟水碧騶虞鸑鷟無顔色還
君此畫長太息獨立看天淚沾臆
題界畫金山圖
岷山導江入海長金山却在江中央下有地軸連扶桑
上有鳥道通九陽白波繞之如雪霜杳然浮空或低昂
但見危樓峻閣造牛斗似蓬莱之鏘鏘撞金伐革殷朝
廊葳蕤翠葩相焜煌巖崖洞谷蛟龍堂斑鱗錦紋頦頷
張隠嶙窈窕變暄凉虎蹄豹跡萬古不可到海若夜出
雲霞香摩尼之珠明月光目連持来自西方謂能驅遣
毒沴消災殃轉惡為善回妖祥嗟我欲往不能翔畫中
忽見心飛揚涉水有鼉野有狼武陵桃花今渺茫浩歌
一曲增慨慷
題界畫卧龍山樓閣圖
巍巍乎大海之西浙河之東是曰會稽夏后所封吞雲
吐雨隔躔次闔闢光景調春冬地平天成五千載職貢
長與中華通洞天石室神仙宫香爐紫氣騰芙蓉禹穴
窈窕潜蛟龍玉書金簡今無蹤但見蒼松翠柏晻曖閉
白日猿狖叫嘯生悲風卧龍何蜿蜒向之離立如孩童
上有朱薨碧瓦縹緲浮玄穹流星穿牎月掛戸下視水
木光玲瓏多年不見嘗膽處野花自落莓苔中綠蘋香
飄楊柳濃漁舟一葉波溶溶黃冠賀老已寂寞澹烟細
雨空青楓雁山狂客意匠工能以翰墨偷天功對此使
我心神融便欲築室依巃嵸短衣瘦策尋葛洪嚥服石
髓餐晴虹翩然遠逐浮丘公不須懷古意慘戚伯夷綺
季俱蒿蓬
題羣龍圖
世間萬類皆可覩茫昧獨有鬼與龍此圖畫龍二十四
狀貌詭譎各不同得非物産有異種或曰神變無常蹤
一龍揵尾欲上水足爪猶在奫沄中一龍出穴飲澗底
頭上飛瀑瀉白虹前有一龍已在雲顧視厥子揚雙瞳
浪波魚鱗杳谾豅日車坱圠天無風中庭兩龍忽相逢
鬚眉葩髿如老翁便欲角觝爭雌雄西望積石接崆峒
白龍擘石窺流潨河伯遠遁虛其宫屈蟠睡者何龍鍾
老物用亢時當終峽外六龍獰以兇矜牙舞爪起戰攻
齩鱗嚼甲含劒鋒陷胸折尾波血紅之死弗悟人誰恫
一龍引肮將欲從迴環睢盱未敢通最後一龍藏于埪
睥睨勝敗非愚沖無乃有意收全功雲中弄珠勞爾躬
不如卧沙之從容龍子學飛力未充母在下視心憧憧
何物一角額凖隆觩然出洞若蛇蟲有龍接之自巃嵸
恐是鞏穴王鮪公皮骨始蛻形猶蒙兩龍歸来倦不翀
癡龍攀石身已癃蚴蚪偃蹇歘騰衝蜿蟺攫躍鬐髮茸
呿呀奔拏曲如弓百態並作何紛厖是耶非耶孰能窮
畫師昔有僧繇工能令真龍下虛空安得伶倫截竹筒
吹之呼龍出石谼使我一見開昏瞢
為丘彦良題牧谿和尚千鴈圖
往時惠崇畫蘆鴈對之如在江湖游只今此圖又精妙
中有千里瀟湘秋乃知浮屠性多巧意匠不與凡夫儔
吳松江長具區闊天目虎丘青一髮西風九月秔稻黃
朔鴈飛来翼相戛農夫苦飢鴈獨飽此意畫師應識察
近者分明辨羽毛遠者縹緲瞻秋毫或乘飄風入烟霄
或翳落日沉隍濠起如武侯布八陣集如萬舞回旌旄
眠沙卧草鳴且翺喋呷藻荇亂蓬蒿未空穗盡却歸去
風寒漠漠春雲高我家南山限蒼嶺鴈飛不到川路永
深林大谷蛇豕盛愁向他鄉撫虚景人言鴻鴈比弟兄
我有兄弟隔兩城題詩卷畫謝客去無使感愴傷中情
雨中寄用章上人
月盈復魄已過五不見白日長見雨美人娟娟隔巷陌
會面不得徒延佇昔邪當門泉湧礎仲蔚蓬蒿塞環堵
隂風見人作秋氣芳草日夕成宿莽玄圭上天禹穴閉
倉水使者今何許玉京羣仙翳煙霧弱水西流隔玄圃
女夷鼓歌不自覺朱鳳翅濕那能舉自從干戈起淮甸
天下無處無豺虎徵歛頻煩轉輸急更有何鄉為樂土
翳桑餓人誰復數思家遠客空悽楚半生身世付浮雲
獨立看雲百憂聚晚来天南横絳虹雨勢未已愁雷公
井蛙谷鮒俱得意氾濫潢潦登穹隆方外文章誰最好
後有嬾公前笑老裁詩忽漫寄中情萬事茫茫聽蒼昊
玉澗和尚西湖圖歌
大江之南風景殊杭州西湖天下無浮光吐景十里外
疊嶂湧出青芙蕖百年王氣散荆棘惟有歌舞留歡娛
重樓峻閣姑鉛黛媚柳嬌花使人愛老僧不善兒女情
故作觕豪見真態想其泚筆欲畫時高視化工如小兒
千巖萬壑吾意匠夸娥巨靈吾指麾却憶往年秋雨夕
畫舫衝烟度空碧蒼茫不辨雲與山但覺微風響蘆荻
須臾冷月迸深霧時見松杉半昏黑開尊命客彈焦桐
扣舷大笑驚海童鮫人唱歌魚鼈應水底影動雙高蜂
只今倏忽成老翁可憐此樂難再逢愁来看畫欲自適
誰知感生愁轉劇
顧周道山水圖歌
憶昔晉時顧虎頭能畫聲名塞穹昊千載而下繼者誰
君之耳孫字周道江南山連滄海島水遠山長愁絶倒
興来走筆如有神濃抹淡妝無不好前峰倚天自太古
知是天台是天姥烟開浪波搖浦溆草滿汀洲樹如羽
山迴兩崖夾幽谷小橋俯暎菰蒲綠扁舟何處覓鱸魚
滄浪水寒空濯足柳邊碧石明素沙茅廬似是陶公家
衡門晝掩雞犬寂誰人共采黃金花我屋雙溪松柏裏
清泉皎潔無泥滓鳳皇不来鷹隼逝白日鴟鴞嘯桑梓
華表柱頭丁令威風塵澒洞何當歸感時對景重回首
不知人民今是非
題米元暉瀟湘圖
米家父子皆好竒戲弄筆墨如小兒三百年来傳幾手
坐見銷鑠同春澌丹青馳譽士所恥勉強徇物寧非癡
蒼梧之山鬱崎嶬重華往矣空寒颸猿啼鳳去竹迸淚白
日慘淡令人悲瀟湘洞庭連鄂渚江漢波濤動荆楚不見
軒轅張樂時水妃怨泣鮫人語問君此圖何處得中有遠
意衆莫識君不見岐陽石鼓字冺滅千載猶為人愛惜
題趙學士色竹圖
竹性本孤直磬折良可憐由来剛介有摧挫歲寒然後
知真堅虚堂無人清氣會日滿高林風影碎漆園胡蝶
去茫茫冷落瀟湘蒼玉佩我思美人淇水隈路永莫致
增悲懷雪霜紛糅嘉實晚不知鳳皇来不来
題富好禮所畜村樂圖
我昔住在南山頭連山下帶清溪幽山巔出泉宜種稻繞
屋盡是良田疇家家種田恥商販有足懶踏縣與州西風
八月淋潦盡稻穗櫛比無蝗蟊黃雞長大白鴨重瓦甕琥
珀香新篘芋魁如拳栗殼赤獻罷地主還相酬東鄰西舍
迭賓主老幼合坐意綢繆山花野葉插巾帽竹筯漆椀兼
甆甌酒酣大笑雜語話跪拜交錯禮數稠或起頓足舞侏
儒或坐柏手歌甌簍傾盆倒榼混醯醬爛漫沾漬方未休
兒童跳躍助諠譟執遁逐走同俘囚出門不記舍前路顛
倒扶掖迷去留朝陽照屋且熟睡官府亦簡少所求寧知
宴安含酖毒耒耜一變成戈矛高門大宅化灰燼蓬蒿瓦
礫塞道周春燕營巢在林木深山露宿隨猿猴三年避亂
客異縣側身天地如浮漚親朋阻隔童僕散䟽食水飲不
自謀有時惝怳夢閭里驚覺五内攅百憂君家畫圖稱絶
妙鍳别曾遇柯丹丘想應臨榻出秘府筆意精到世罕儔
村歌社舞自真率何用廣樂張公侯太平氣象忽在眼令
我感愴涕淚流近者鄉人来報喜今歲高下俱有秋豺狼
食飽卧窟穴軍師已運招安籌人情自古共懷土况乃霜
雨凄松楸神龜且被預且困予所弗念天我尤積薪厝火
非遠計誰能獻納陳嘉猷長江波浪接淮泗白日慘澹騰
蛟虬天下農夫總供給隴畝不得安耡耰市中食物貴百
倍一豕之價過於牛魚鹽菜菓悉賣米官幣束閣若贅瘤
朝餐僅了愁夕膳誰復有酒澆其喉循環天運往必復
邪氣暫至不遠瘳此生此景須再覩引領悵望心悠悠
題湘湖圖
君山洞庭隔江水彭蠡無風波浪起明牎曉晴圖畫開興入
湘湖三百里浙江兩岸山從横湘湖碧繞越王城越王城荒
陵谷在古樹落日長烟平游子天寒孤棹遠七十二谿飛
雪滿浩歌不見濯纓人沙鶴野猿相對晚湖東雲氣通蓬
莱我欲從之歸去来蛟鼉塞川陸有虎兩臂無翼令心哀
為啟初門和尚題山水圖
天下名山隨處有畫圖流傳亦良久祗園道人展横幅
觀者稱誇同一口蒼梧九疑高插天卷而懷之不盈手巨
靈驚呼盤古怒地軸坱圠昆侖剖太陽出海開杳冥嶓
冢岷峨大如斗華軒無人清晝閒恍然置我匡廬間金輪
迥出牛女上遠近羅列千雲鬟江花野竹青錦斑嵌巖斷
石蛟鼉顔岡盤谷轉絶徑路但見湖水迴瓊環白沙洲暖
春風起南船掛帆北船艤吳波不盡芳草外楚岫半入長
烟裏夜深小龍行雨歸宫亭月落彭郎磯旌陽步虚盧老
和雜佩散作虹蜺飛百年塵世真夢寐回首旌旗塞天
地舊游何處成渺茫一曲狂歌數行淚青丘弱水迷方
壺武陵桃源今有無瑶臺三島消息斷安得羽翼歸清都
題趙學士松圖(白塔)
趙公拈筆作古松平地躍出三青龍蜿蜒不上霄漢去
爽颯長留烟雨濃前朝美人鬭草處猶有當時數株樹
江亭六月凉如秋應與此圖相對愁
題李陵見蘇武圖
中原無書羝不乳狐裘蒙茸奈何許老身漢節死生俱
地角天涯見明主金鞍駿馬空故人相看一笑增悲辛
悲来風沙吹上馬河水東流日西下(空一作吾)
陳彦德以畫見贈詩以酬之
君不見昔者米南宫又不見今時趙學士能將翰墨爭
鬼工天下流傳名父子栝蒼處士身姓陳小郎英俊尤
可人欲收大地入掌握筆意所到如有神曉携小幅来
贈我紅日滿牎花婀娜開軒展視心眼寬如在岳陽樓
上坐湖波吹烟入遠山君山乃在湖中間蒼梧九疑隔湘
浦孤雲日斷幽篁斑漁舟一葉来何處巫峽雨昏啼鴂
暮澤畔行人久不歸沙上輕鷗自飛去陳公子聽我歌
深林大谷龍蛇多蓬莱三島可避世欲往其奈風濤何
長平戈頭歌
長平戰骨烟塵飄歲久遺戈金不銷野人耕地初拾得
土花漬出珊瑚色邯鄲小兒強解事枉使泥沙埋利器
四十萬人非少弱勇怯賢愚一朝棄隂坑血今秋復春
朽壤食盡蒼蛇鱗湮淪長愧杜郵劒廢墜空憶樁喉人
故壘中宵鬼神入雲愁月暗戈應泣嗚呼當時豈無牧
與頗戈乎不遇可奈何
錢王箭頭篇
鴟夷遺魂拗餘怒欲取吳山入江去雷霆劈地水羣飛海門
扶胥没氛霧英雄一怒天可回肯使赤子隨鮫鮐指揮五
丁發神弩鬼物辟易腥風開三百年来人事改濤落沙平箭
空在石梁飲羽未足誇蜀國三犀漫欺紿近聞黃河水亂流
青徐一半悲魚頭安得壯士斡地軸為拯斯民塗炭憂
次韻和石末公七月十五夜月蝕詩
招搖指坤月望日大月如盤海中出不知妖怪從何来
惝恍初驚天眼昳兒童走報開戸看城角咿嗚聲未卒
蟾逃兔遁漠無蹤璧隕珠沉一何疾丈夫愕視隘街巷
婦女喧呼動圭蓽輝輝稍辨河漢沬耿耿漸明荒冢漆
百官袍笏羣吏趨伐鼓撞鉦仍設韠赤水難令罔象求
澠池莫效相如叱升簷變閣到空曠&KR1631;掩氛侵殊靡畢
廣寒桂樹劫火燼借問嫦娥有何術今年下土困炎沴
草木焦枯野蕭瑟蓱號暍死龍甲焮赤熛當衢掛萍實
光芒照灼玄武爛誰復瑣瑣憐蚌鷸今夜慝作最差異
天道幽微孰能詰太隂配日宰臣象無乃常形多縱軼
近来營壘徧宇内羽林慘澹空鐡鑕荒郊廢市何所見
䕫罔蛟蛇兼蚤蝨此皆在地不在天未若蝦蟇狡而獝
黃文結鄰上訴帝賜以小戎驂牡騭剖蟇洗魄還月光
再起咎繇明典秩返蟾歸兔復纖阿萬古游塵避清蹕
再用前韻
虞淵谽谺納歸日金樞吐月相承出初離積水看若飛
稍映微雲盼猶眣是時蓐收肇視政莎雞振羽鳴蜩卒
姮娥靚妝覲玉帝坎軻中途嬰禍疾旅人苦熱愛清凉
快覩光輝滿蓬蓽願開寶鑑照覆盆豈擬瘴塵昏點漆
隋珠慙固重革櫃和璧嗟蒙韎韋韠吳罡樹折不自謀
纖阿馬弱無人叱三足蟾驚入坎窪八竅兔走罹罝畢
圍灰破暈漫傳方屑玉補凹空著術雷公駭懼罷靈鼓
湘女幽憂舍鳴瑟故老謂是蝦蟇精潜伏姦妖營口實
羲和尸位罔聞知可以人而不如鷸往歲威弧弛其彀
蛇豕陸梁誰復詰高牙大纛擁藩垣腸斷吞聲受陵軼
江淮洶湧湖淅沸骸骨成山連鬼鑕萬姓喁喁釜裏魚
百官蠢蠢褌中蝨黃牙白葦棄賢良赤紱玄裳寵獰獝
昊穹示變盍警畏惟德動天天自騭况今旱魃又為厲
東作西成不平秩安得緘辭伏閶闔聖主如聞應駐蹕
涇縣柬宋二編修長歌
浙東行人過江左正值蕤賓之管吹輕葭隂氣黯黕天
地閉仰面不見扶桑鴉谷風哀鳴灌木應雨脚四垂如
亂麻崩湍湧溜汨奔會平地碾齧作臼窪使疑桑田變
滄海流汞熒眼無津涯菅茅披猖黃竹拜蛙黽狼籍助
喧譁滿路青泥雜隕&KR0034;局縮畏觸蛭與蛇破瓦荒畦舊
市井荆榛穢奥巢麏䴥翠眉蟬鬢轉蓬去頽墻缺甃劫
火煅善淫禍福不可料韶艷夭閼令人嗟叢祠佛殿總
銷歇但見木偶眠泥苴前度長洲絶短澗輿從沾濕水
没胯寒颸㾕瑟透衣袖雖有氊蓋那能遮水邊老鸛學
人立鷺鷥侍傍如小婐廢田蔓草結旌旆農夫盡化為
蟲沙布榖不知時事異勸耕終日聲查查晚来雨歇到
涇縣只有蒿荻無人家縣官趨迎入公廨筋攣骨解肉
半麻蕭條破竈冷灰灺飢童凍口張唅呀滹沱麥飯那
能致新豐酒醪何處賖古稱悲歌可當哭莫怪笑謔同
兒哇夜深月出照庭樹鬼燐一似青蓮華驚魂遁魄稍
歸舍收入志慮無令邪愁愁曉霧子規叫起坐更昐羲
和車
聽蛙
繞舍荒池底且□蟄蛙齊候鳴雷社已知地氣上如炊
更覺石泉流若瀉舉頭玉燭煥陽明&KR0008;足汙泥悲土苴
半夜條風入綺牎清晨細雨霏簷瓦梁間紫燕舞參差
枝上黃鸎語悲咤播形肖貌均有生感氣傷情孰瘖瘂
初聆衙衙雜更鼓漸聽嘈嘈成侈哆猶持堅白較同異
似坐狙丘談稷下村童叫噪聾學究悍婦勃磎喧娣姐
西域胡僧彈般若齊東老生矜炙輠逸帆觸岸靡兼葭
醉客罵筵投盞斝呦咬誰辨驃兒哇虩砉乍開賓叟㗿
怒牙嚼齧悸羅吞寤言詰屈驚宜&KR2580;徒夸楚使能詈齊
未讓秦巫工詛芊兜離僸佅紛覼縷帝樂虚張洞庭野
虞䕫奚暇調笙磬周瞽曷由分鄭雅旅人懷憂實無寐
遭此彊聒胡為者得非作姦謀蝕月無奈聚訟騰讙&KR2993;
昔聞周公立典教蟈氏專司鞠灰灑常疑聖人茂育物
獨向微蟲少寬假乃今知其非瑣屑欲問官司乞餘地
鳳皇鸑鷟聲苦希白雪陽春和偏寡蚊蠅蚤蝨多扵沙
鑚咂喑嗚紛醜覩蝦蟇幸不含毒螫何苦呶號爭跁跒
烏鳶逐響蛇聽音寧顧入腹生㿂瘕賦詩却笑柳柳州
忍使腥臊辱葅鮓
贈道士蔣玉壺長歌
先生清如玉壺冰神閒志一精粹凝玄黃健順六子承
和氣坱圠麄穢澄冲虚澹澹廓以弘冥茫沕穆恬無能
火烏入海隂液升鶉蛇受約不敢騰束縛龍虎如寒蠅
虚無黃堂帝所憑四方上下齊鈎繩北幽羅酆對朱陵
女夷鼓歌王母應瓊宫夜半張華燈金葩碧葉紅毾㲪
素霞鬱滃玄雲烝沆瀣厭浥淪泉興牽牛織女来相仍
用之不减亦不增地官錫福天官徵老蚌迸殼驪珠升
太一象輿驂八鵬翼以六蜺前五&KR0008;風輪蕭蕭生夏凌
參旗九斿茷緄縢二八青蛾美目&KR0008;翠蕤交翟翺翪□
属車九九如連繩最後雷軺子所乘流蘇勃窣垂鏤膺
斒斕駁馬騮駱驓蹴霞踏霧碎綺綾天津閣道轥輷輘
歸来瑶臺十二層月光照耀玻瓈棚下視瀛海波濤砅
龍宫蜃窟寒兢兢歸塘暘谷清可憑鱗甲鏡瑩鰐與鯪
湘妃鼓瑟冰絲縆摐金戛玉萬穴&KR2699;琅玕風吹殷崚嶒
琉璃雲母龜貝朋琳房壁甓珵階陞素鸞振迅霜女扔
璇題瑣牎肅蕄蕄洞晃曭朗眩遥瞪㾕肌砭髓魂欲殑
忽然浮空墮杳瞢飈馳電㸌羽脫肱天衢阻遐世網罾
昏昏日月敲炎蒸句曲之山崒硱磳楓杉檜栢櫧桂㭁
蘅蘭杜若蕙茝䔷緣岡被嶺羃磵塍大地浪井瀑練漰
萍瀕繡繪芙蓉蔆鼉虬蚴蚪千年藤纏絡薜荔縣鬅鬙
敷芳發馥菲芬艿獑猢&KR1702;蜼鵰蒼鷹攀援歘砉巖㟧崩
寒螀蟪蛄䗿犯&KR2258;嵐餐靄飲喧岌峘先生皮冠衣絳繒
桃枝七尺穿虺螣三茅真君共嗟稱星根絶頂時同登
黃斑黑虎陟降凭石罅甘漿溢若澠神芝吐燄如篔簦
食時動機保不薨驅斥琚瓆除瘕癥眸光照座生紫稜
舉觴引滿鯨喉㵗解后見之喜莫勝揚眉抵掌開蒙&KR3248;
人生嘉會安得恒靖恭正直天所興作詩持贈匪妄譝
初夏即景
前日大熱釋我裘昨日一雨凉如秋寒暄倏忽反覆手
冰炭著體何由瘳今朝初晴又欲暖園中草芽軋復抽
嗚呼安得伶倫吹嶰竹四氣不愆同玉燭
近體詩
丙戌歲將赴京師途中送徐明德歸鎮江
疲馬懷空櫪征衣怯路塵那堪遠遊子復送欲歸人月
滿西津夜花明北固春論文應有日話别莫悲辛
過南望時守閘不得行
客路三千里舟行二月餘壯顔隨日减衰鬢受風疎蔓
草須句國浮雲少昊墟愁心如汶水蕩漾遶青徐
發景州
澹澹夕風作蕭蕭蘆葉鳴林間衆鳥息河上一舟行海
近雲常濕天虚月更清神京看漸近且緩望鄉情
泛海詠霧
海上苦多霧北風吹更長纔交積水氣已翳太陽光淺
亂洲渚色深迷鴻雁行神姦馮出入君子慎周防
黃州團湖董氏鏡心樓
團湖四面開明鏡中有高樓接太清絳氣往来蟾影入
碧光浮動日華生雲間威鳳孤飛下空裏遊魚作隊行
安得翠軿呼弄玉金銀臺上卧吹笙
無題三首
一片浮雲萬里心海波無底未為深虞淵險迫羲和疾
空使傍人詫鄧林
玉樹沉沉結夜愁金陵蔓草沒荒丘誰言錦䌫江都去
不見金陵蔓草秋
黃鵠高飛雲路遐野鳬謀食但泥沙山中樗櫟年年在
看盡西風木槿花
題墨菊
粲粲金英美可餐九秋風露與清寒墨君莫妬天然色
終遣靈均怨子蘭
題涉溪驛
澗水彎彎繞郡城老蟬鳴作車輪聲西風吹客上馬去
夕陽滿川紅葉明
過閩關九首
關頭霧露白濛濛關下斜陽照樹紅過了秋風渾未覺
滿山秔稻入閩中
峻嶺如弓驛路賖清溪一帶抱山斜高秋八月崇安道
時見棠梨三兩花
建溪激箭向南流石齒如鋒鬭客舟篙子踏歌渾不畏
行人遥望替生愁
驛路高低度嶺關兜離人語雜夷蠻江花巧似駝茸白
山果渾如瑪瑙殷
飯淅香瓊酒㶑霞驛亭到處只如家征夫但恐咨詢闕
莫向天涯怨路賖
漠漠輕雲結晚隂依依斜日掛遥岑炊烟忽起桑榆上
散作鮫綃抹半林
道上黃埃撲馬鞍汗流如水透中單忽驚疎雨林梢過
急換羅衣更怯寒
劍水悠悠南去深黃茅苦竹自成林日烘溪霧生秋瘴
風攪山霏作晝隂
嶺上高秋生火雲狂雷送雨忽紛紛鷓鴣更叫空山裏
縱是無愁亦厭聞
錢塘懷古得吳字
澤國繁華地前朝舊此都青山彌百粤白水入三吳艮
嶽銷王氣坤靈肇帝圖兩宫千里恨九子一身孤設險
馮天塹偷安負海隅雲霞行殿起荆棘寝園蕪幣帛敦
和議弓刀抑武夫但聞當宁奏不見立庭呼鬼蜮昭華
衮忠良賜属鏤何勞問社稷且自作歡娱秔稻来吳會
魚黿出具區至尊巍北闕多士樂西湖鷁首馳文舫龍
鱗舞繡襦暖波搖襞積凉月浸氍毹紫桂秋風老紅蓮
曉露濡巨螯擎擁劍香飯漉雕胡蝸角乾坤大鼇頭氣
勢殊秦庭迷指鹿周室嘆瞻烏玉馬違京輦銅駝擲路
衢含容天地廣養育羽毛俱橘柚馳包貢塗泥賦土腴
斷犀埋越棘照乘走隋珠弔古江山在懷今歲月逾鯨
鯢空渤澥歌詠已唐虞鴟革愁何極羊裘釣不迂征鴻
暮南去回首憶蓴鱸
題畫梅
夭桃能紫杏能紅滿面塵埃怯晚風爭似羅浮山磵底
一枝清冷月明中
讀史有感
千古懷沙恨逐臣章臺遺事最酸辛可憐日暮高唐夢
繞盡行雲不到秦
分贓臺
突兀高臺累土成人言暴客此分贏飲泉清節今寥落
可但梁山獨擅名
漫成
階下青苔砌上莎春深烟雨自相和幽蘭生在空山裏
縱有清香奈爾何
至婺州聞官軍自温處之江東所過皆空遂從
間道還鄉
聞道人家總避軍我亦獨穿豺虎羣莫思身外路多棘
且喜雨晴山出雲林端石磴鶻自占澗底風松猿共聞
他年想象或夢到兩鬢白雪應紛紛
稽句嶺
白日隠巖嶅千崖氣勢豪溪流婺女闊山入少微高危
石天欹側長風谷怒號干戈方自此行役敢辭勞
感興七首
昭代仁聲浹九夷野無矛戟有鎡基誰言潢海操兵釁
却産宫庭制禮時廣路駪駪周四牡隂風肅肅漢靈旗
弔民伐罪元戎事旰食宵衣上聖思
清時不樂道干戈鼯鼠其如虎豹何淮海風雲連鼓角
湖山花木怨笙歌紫微畫省青烟入細柳空營白骨多
惆悵無人奏丹扆側身長望涕滂沱
衣冠共喜際雍熙豈意豺狼負盛時禮樂百年忘戰久
風雲八陣得才遲神謀不是閭閻識廟筭誰聞黼扆思
慚愧鯫生懶無用江湖愁望鬢成絲
將軍意氣薄丹霄欲把孤航截海潮蘇武節来無忌死
岑彭營惡子陽驕鴟鴞詩奏忠誰白松柏歌成恨豈銷
悵望天涯一灑淚鯨鯢罔象雜三苗
落日悲風雲滿川家家閉戸少炊烟也知渤海無龔遂
漫憶邯鄲有魯連三尺青萍思出匣數莖白髮望歸田
請看如鏡南樓月此夜清光最可憐
天弧不解射封狼戰骨縱横滿路傍古戍有狐鳴夜月
高岡無鳳集朝陽琱戈畫戟空文物廢井頽垣自雪霜
漫說漢庭思李牧未聞郎署遣馮唐
天上九關森虎豹人間七澤起龍蛇塵埃不辨風雲色
雨露全歸枳棘花秦國有人迷鹿馬周郊無土載蟲沙
淮濆何日歌常武腸斷嚴城戍鼓撾
越山亭晚望
越絶孤城枕海湄越王亭下景遲遲雲埋夏后藏書穴
草沒秦皇頌德碑鑿齒未馴虞禮樂戈船猶駐漢旌旗
春風淡蕩吹楊柳笑看吳鈎有所思
謁夏王廟有感
一片宫垣粉艧新前王陵廟在松筠玉書金簡歸天地
貝葉曇花詫鬼神滄海波濤紆職貢山川草木望時廵
苖頑未狎虞階舞空使忠良淚滿巾
寒夜忽然有懷周紫巖先生遂成口號奉寄且
以酬黃柑之惠
柱下先生住紫巖倚天愁嶺氣巉巉客来每託青猿報
書寄還憑白鳳銜日上寒光生水石月明晴翠落松杉
旅人珍重黃柑贈愧乏瓊瑶荅素緘
冬暖
今年南國天氣暖十月赤城桃有花江楓未肯換故色
汀草強欲抽新芽野畦落日舞殘蝶小池過雨喧鳴蛙
城上幾時罷擊柝愁見海雲蒸晚霞
不寐
不寐月當戸起行風滿天山河青靄裏刁斗白雲邊避
世慙商綺匡時愧魯連徘徊懷往事惻愴感衰年
題梧桐折枝翎毛圖
瓊柯碧葉兩參差又是西風白露時鳳鳥不来嘉實晚
小禽銜上最高枝
題竹根小禽圖
竹露無聲墜碧柯小禽相對啄秋莎江湖雁鶩肥粱稻
繒繳連天霧雨多
題畫猫
碧眼烏圓食有魚仰看胡蝶坐階除春風漾漾吹花影
一任東郊鼠化鴽
漫成
春雨日日送愁来雨中百花渾未開青山不見神禹穴
碧草已滿越王臺魚兒弄水浮還沒燕子尋巢去却回
頭白揚雄嬾獻賦衡門從此掩蒿莱
夏日雜興七首
眼見青苔上短垣忽看碧草翳衡門西来急雨寒聲壯
東望扶桑曉氣昏征戍誅求三載外詩書禮樂幾家存
天涯地角風塵滿極目雲霄漫斷魂
愛此南園僻有餘依稀景物似郊居風軒自舞蒼筤竹
蓮沼雙遊赤鯉魚釀酒剰收元亮林換鵝時寫右軍書
人生縱意惟疎嬾莫遣門多長者車
聞道中原沸似糜倚楹長嘯不勝悲百年城郭連烽火
千里桑麻委蒺藜南國久紆方叔旆東郊未返魯侯旗
五湖何處堪垂釣腸斷松楸入夢思
故里無書問遠遊他鄉萍梗漫淹留肓風怪雨蛟龍喜
荒楚寒蕪燕雀愁天上古今星北拱人間日夜水東流
誰能走報西王母乞與還丹駐黑頭
曾樓迢逓俯清郊天際羣山檻外交日暖水禽鳴哺子
風輕沙燕語尋巢綠荷雨洗藏龜葉翠竹烟寒集鳳梢
可歎仲宣歸未得苦吟終日倚衡茅
夏至隂生景漸催百年已半亦堪哀葺鱗不入龍彲夢
鎩羽何勞燕雀猜雨砌蟬花黏碧草風簷螢火出蒼苔
細觀景物宜消遣寥落兼無濁酒杯
菱葉荷花漸滿池紅榴綠篠正相宜天邊日出園葵覺
地底雲生柱礎知長夏未應炎暑過薄寒恰似晚秋時
朝来苦怪雙青鬢輙向風前學素絲
夏日訪王友文留飲贈詩
長夏園林白畫閒高軒留客雨漫山傾壺竹葉沉沉綠
落樹楊梅顆顆殷檻外新荷搖水佩簷前弱柳舞風鬟
醉来帶月浮舟去忘却塵埃世路艱
題江村風雨圖
日落千山風雨来野昏林黑鳥飛迴風吹烟霧連天起
雨送雷霆入地回龍母鮫綃雲半濕巫娥貝闕夜深開
暮寒燕子歸華屋愁絶餘花委碧苔
次韻和岳季堅見寄
塵埃不見望諸君江海誰憐鄭廣文雪裏一笻穿虎出
竹間半榻與僧分無人問字朝眠穩有客論詩夜坐勤
豹褏羊裘等黃土金章紫綬漫浮雲
題鑑湖送别圖
兩岸扁舟艤澄湖祖帳開雲生秦帝碣雨暎越王臺荷
氣清瑶席波光灧玉杯情深不忍别欲去更徘徊
次韻和王文明雨中雜興四首
積雨纍十日平湖添半篙風連箕畢動雲傍斗牛高水
鸛巢林木池魚上野蒿農人愁餓莩採擷到溪毛
白日迷隂陸濃雲沒大荒雨深筠簟潤雲逼葛衣凉虎
豹歸林濕魚龍赴壑長波濤渺清落悽惻解鳴璫
濕雲看欲薄隂氣未全收日月昏昏見黿鼉頟頟浮虚
簷騰肸蠁壞壁湧蜉蝣幽獨無人問含情漫上樓
青冥不可見朱夏已無多雲木光浮沒川原氣盪磨荒
蕪一將略浩汗五湖波去去滄浪水君聽鼓枻歌
次韻高則誠雨中三首
短棹孤蓬訪昔遊冷風凄雨不勝愁江湖滿地蛟螭浪
秔稻連天鼠雀秋莫怪賈生偏善哭從来杞國最多憂
絶憐忩外如珪月只為離人照白頭
霖雨蕭蕭泥客途歲華冉冉隙中徂不知燕趙車千乘
何似嵩邛飯一盂露冷芙蓉捐玉佩天寒薏苡結明珠
東鄰艇子如堪借去釣松江巨口魚
吳苑西風禾黍黃越鄉倦客葛衣凉楸梧夜冷鳥驚樹
霜露秋清蜂閉房天上出車無召虎人間賣卜有王郎
干戈滿目難回首夢到空山月滿堂
次韻和謙上人秋興七首
一自中原萬馬奔江淮今有幾州存龍韜豹略癡兒戲
穠李夭桃猛士門廢壘秋風銷戰骨荒郊夜雨泣冤魂
江湖愁絶無家客佇立看天淚眼昏
東海波濤激迅飈西風氛霧虎狼驕高牙畫戟尊方伯
繡段黃封出内朝無客金戈摏鑿齒有人玉帳舞弓腰
武陵日暮桃花盡何處林泉可採樵
霜飛大野氣凄清日落荒村少客行投筆班超空食肉
登樓王粲獨傷情海壖雨翳旌旗影淮甸雲埋鼓角聲
中夜起瞻天北極鬢毛蕭颯憶神京
浙江流水繞東吳佳麗猶傳故國都紅錦漫山春雨後
黃雲壓樹曉霜餘嬌鶯逐暖歸牙帳征雁衝寒送羽書
惆悵南園釣舟子蒺藜滿地不勝鋤
繡幕香幃隠日華金鞍玉轡巧矜誇深山霧雨貙生虎
大海波濤虺作蛇樸樕有枝寒集鴇梧桐無葉夜啼鴉
凉風嫋嫋吹游子何處松楸是汝家
故鄉知己不曾逢滿目雲山恨百重斥堠霜清寒夜柝
樵樓風急曉城鐘此時遶樹憐烏鵲異縣携家想駏蛩
獨向晴簷問梅蘂數枝和雪為誰容
江上悲風起白波山中芳草奈愁何紫菱青荇鮫人舞
翠藟蒼藤木客歌曠野煙塵迷虎兕長亭泥濘没驪騧
濁河日夜東流去腸斷霓旌影馺娑
次韻和天童良上人見寄
不辭塵匣掩青萍願見天邊隕盗星白日有時容黑子
紫微終古照玄冥輕風瀹雪歸蘭汜細雨涵春入草亭
但得此身彊健在江山相見眼長青
靈峰寺松風閣
靈峯寺閣倚松風風細松高閣更空何處流泉生石上
有人鳴玉下雲中花飄霧露春香滿影動龍蛇曉日融
安得身如列禦宼翩翩高舉出冥鴻
秋興
天淨山月出水寒沙鳥鳴孤燈秋後思短笛夜深情江
海空衰鬢乾坤未弭兵清都隔河漢訶禁有開明
晚思
返照吳山外歸雲越水頭寧捐白羽扇却著黑貂裘草
暖鳬鷖渚波香杜若洲艱難愧生事汗漫想扁舟
雲門寺作
若耶溪頭過新雨雲門寺前芳草長好將薜荔紉衣帶
更取辛夷結佩纕綠鬢朱顔非昔日茂林修竹是他鄉
東風且莫吹花盡遠客傷春易斷腸
次韻和朱伯言自雲門之天衣途中作
即看梅蕊發江南漸見柔桑可浴蠶日鑄雨餘峯似髻
雲門煙合樹如藍青猿不避游人過碧澗能消宿酒酣
幸有山僧頗解事何妨聊駐使君驂
法華山弘上人
可愛寒潭似鏡清清光寒氣襲軒楹草根流水泠泠出
石上潜魚箇箇横翠靄驚風和露滴白沙得雨照人明
故鄉近報猶豺虎愁對滄浪詠濯纓
自天衣還城贈伯言
城上餘寒曉氣凝湖邊春樹綠層層一山獨表秦王望
衆水皆朝夏后陵白眼嗣宗終嗜酒青鞋子美漫尋僧
仙都石室烟霞裏早晚相携策瘦藤
為黃元徽題畫松
黃子宅邊松十尋兩株相倚自成林半空鸞鳳翻清影
長日笙竽奏好音豈但茯苓能却老更有琥珀可安心
風塵澒洞還相憶寫掛高軒恨最深
題畫紅梅
水晶宫裏玉真妃宴罷瑶臺步月歸行到赤城天未曉
冷霞飛上六銖衣
題扇面牡丹花
沉香亭畔月華流掌上孤鸞鏡裏愁舞罷春風却回首
六宮紅粉總包羞
題扇面荷花
玉井芙蓉紅粉腮何人移向月中栽高軒忽漫看圖畫
疑是昭陽曉鏡開
誠意伯文集卷四
