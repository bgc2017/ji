誠意伯文集卷十八
明劉基撰
郁離子二
枸櫞第六
梁王嗜果使使者求諸吳吳人予之橘王食之美他日
又求焉予之柑王食之尤美則意其猶有美者未予也
惎使者聘於吳而密訪焉禦兒之鄙人有植枸櫞於庭
者其實大如瓜使者見而愕之曰美哉煌煌乎柑不如
矣求之弗予歸言於梁王梁王曰吾固知吳人之靳也
命使者以幣請之朝而進之薦而後嘗之未畢一瓣王
舌縮而不能嚥齒柔而不能咀&KR3957;鼻顣頞以讓使者使
者以誚吳人吳人曰吾國果之美者橘與柑也既皆以
應王求無以尚矣而王之求弗置使者又不詢而觀諸
其外美宜乎所得之不稱所求也夫木産於土有土斯
有木於是乎果實生焉果之所産不惟吳王不徧索而
獨求之吳吾恐枸櫞之日至而終無適王口者也
公儀子為政於魏魏人淳于獝以才智自薦公儀子試
而知其弗任也退之淳于獝之西河西河守使人道而
入諸趙趙人以為將西河守謂公儀子曰是必疚趙矣
趙疚魏國之利也公儀子愀然不悦曰如大夫言是魏
國之耻也昔者由余戎人也由余入秦秦穆公用之由
余賢秦人不敢輕戎吾懼趙人之由是輕魏也
泗水之濱多美石孟嘗君為薛公使使者求之以幣泗
濱之人問曰君用是奚為哉使者對曰吾君封於薛將
崇宗廟之祀製雅樂焉微君之石無以為之磬使隸人
敬請於下執事惟君圖之泗濱人大喜告於其父老齋
戒肅使者以車十乘致石於孟嘗君孟嘗君館泗濱人
而置石於外朝他日下宫之磶闕孟嘗君命以其石為
之泗濱人辭諸孟嘗君曰下邑之石天生而地成之昔
者禹平水土命后䕫取而薦之郊廟以諧八音衆聲依
之任土作貢定為方物要之明神不敢䙝也君命使者
來求於下邑曰以崇宗廟之祀下邑之人畏君之威不
敢不供齋戒肅使者致於君君以置諸外朝未有定命
不敢以請今聞諸館人曰將以為下宫之磶臣實不敢
聞弗謝而走諸侯之客聞之皆去於是秦與楚合謀伐
齊孟嘗君大恐命駕趣謝客親御泗濱人迎石登諸廟
以為磬諸侯之客聞之皆來秦楚之兵亦解君子曰國
君之舉不可以不慎也如是哉孟嘗君失信於一石天
下之人疾之而况得罪於賢士哉雖然孟嘗君亦能補
過者也齊國復彊不亦宜乎
越王使其大夫子餘造舟舟成有賈人求掌為工子餘
弗用賈人去之吳因王孫率以見吳王且言越大夫之
不能用人也他日王孫率與之觀於江颶作江中之舟
擾則枚指以示王孫率曰某且覆某不覆無不如其言
王孫率大奇之舉於吳王以為舟正越人聞之尤子餘
子餘曰吾非不知也吾嘗與之處矣是好夸而謂越國
之人無已若者吾聞好夸者恒是已以來多諛謂人莫
若已者必精於察人而闇自察也今吳用之僨其事者
必是夫矣越人未之信未幾吳伐楚王使操餘皇浮五
湖而出三江迫於扶胥之口没焉越人乃服子餘之明
且曰使斯人弗試而死則大夫受遺才之謗雖咎繇不
能直之矣
越人寇不韋避兵而走剡貧無以治舍徘徊於天姥之
下得大木而庥焉安一夕將斧其根以為薪其妻止之
曰吾無廬而託是以庇身也自吾之止於是也驕陽赫
而不吾灼寒露零而不吾凄飄風揚而不吾凓雷雨晦
冥而不吾震撼誰之力耶吾當保之如赤子仰之如慈
母愛之如身體猶懼其不蕃且殖也而况敢毁傷之乎
吾聞之水泉縮而潛魚驚霜鍾鳴而巢鳥悲畏夫川之
竭林之落也魚鳥且然而况於人乎郁離子聞之曰哀
哉是夫也而其知不如一婦人也嗚呼豈獨不如一婦
人哉則亦鳥魚之不若矣
東甌之人謂火為虎其稱火與虎無别也其國無陶冶
而覆屋以茅故多火災國人咸苦之海隅之賈人適晉
聞晉國有馮婦善搏虎馮婦所在則其邑無虎歸以語
東甌君東甌君大喜以馬十駟玉二㲄文錦十純命賈
人為行人求馮婦於晉馮婦至東甌君命駕虛左迎之
於國門外共載而入館於國中為上客明日市有火國
人奔告馮婦馮婦攘臂從國人出求虎弗得火迫於宫
肆國人擁馮婦以趨火灼而死於是賈人以妄得罪而
馮婦死弗寤
燕文公之路馬死或告之曰卑耳氏之馬良請求之辭
曰野馬也不足以充君駟公使彊之逃蘇代之徒欲以
其馬售公弗取巫閭大夫入言曰君求馬將以駕乘輿
也何必近舍其所欲售而遠取其不欲售者乎公曰吾
惡夫自衒者對曰昔中行伯求婦於齊高鮑氏皆許之
謀諸叔向叔向曰娶婦所以承宗祧奉祭祀不可苟也
惟其賢而已今君之求馬亦惟其良而已可也昔者堯
讓天下於許由許由逃堯弗彊也而卒得舜甯戚飯牛
以自售於齊桓公桓公用之而卒得管仲使堯不聽許
由何以得舜桓公不用甯子何以得管仲君何固焉
晉獻公滅虞寘其俘於下陽使士蒍監焉其大夫多逃
士蒍弗禁公聞之怒召士蒍讓之士蒍對曰君以是為
可以充吾國之用也夫夫彼虞公之臣也皆嘗任虞公
之事矣食虞公之禄而立虞公之朝聞虞公之政虞亡
不能救虞公執而身隨之君將焉用是為哉公曰吾懼
其鄰國之之也士蒍笑曰若是則臣滋惑矣公曰何哉
士蒍曰往歲臣之里有厲卜之曰叢為祟於是集里之
老幼召巫覡具舟車奉牲幣羞桃茢男女以班舉叢而
寘諸衢東里之人利其器物而收之因得厲焉死者且
過半故廢社之土不可以塗宫室棄出之婦不可以主
中饋鬼神之所遺也今虞之賢臣曰宫之竒百里奚而
已矣宫之竒先虞公之亡而以其族去百里奚與於俘
則君既入之秦矣其他奚取焉而必欲置之曰無使適
鄰國君實欲善鄰則曰愛厥苖無遺莠可也今君坐不
安食不甘繕甲兵以睨四封無歲不征豈有他哉求吾
欲也敵釁未生無所用謀如其弗欲猶將納之矧自往
焉如其用諸適吾願也君何怒為公曰善
郁離子曰鳥獸之與人非類也人能擾而馴之人亦何
所不可為哉鳥獸以山藪為家而豢養於樊籠之中非
其情也而卒能馴之者使之得其所嗜好而無違也今
有養鳥獸而不能使之馴則不食之以其心之所欲處
之以其性之所安而加矯迫焉則有死耳烏乎其能馴
之也人與人為同類其情為易通非若烏獸之無知也
而欲奪其所好遺之以其所不好絶其所欲彊之以其
所不欲迫之而使從其果心悦而誠服耶其亦有所顧
畏而不得已耶若曰非心悦誠服而出不得已乃欲使
之治吾國徇吾事則堯舜亦不能矣
孫子自梁之齊田忌郊迎之而師事焉飲食必親啟寢
興必親問孫子所喜田忌亦喜之孫子所不欲田忌亦
不欲也鄒奭謂孫子曰子知蛩蛩駏虚之與蟨乎蛩蛩
駏虚負蟨以走為其能齧甘草以食已也非憂其將為
人獲而負之也今子為蟨而田子蛩蛩駏虛也子其識
之孫子曰諾
或問致人之道郁離子曰道致賢食致民淵致魚藪致
獸林致鳥臭致蠅利致賈故善致物者各以其所好致
之則天下無不可致者矣是故不患其有所不致而患
其有所不安能致而不能安不如不致之亡傷也粤人
有學致鬼者三年得其術於是壇其室之北隅以集鬼
鬼至而多無以食則相帥以為妖聲聞於外一夕其人
死而爇其室鄰里莫不笑之
韓垣之齊以策干齊王王不用韓垣怒出誹言王聞而
拘諸司寇將殺之田無吾見王以語之田無吾曰臣聞
娵萌學擾象而工北之義渠以擾象之術干義渠君義
渠君不答退而誹諸館館人曰非吾君之不聽子也顧
無所得象也娵萌赧而歸醫胡之魏見魏太子之神馳
而氣不屬也謂之曰太子病矣不疾治且不可救太子
怒以為謗已也使人刺醫胡醫胡死魏太子亦病以死
夫以策干人不合而怨者非也人有言不察恚而讐之
亦非也臣聞之江海不與坎井争其清雷霆不與蛙蚓
闘其聲䃘䃘之夫何足殺哉王乃釋韓垣
楚王問於陳軫曰寡人之待士也盡心矣而四方之賢
者不貺寡人何也陳子曰臣少嘗游燕假館於燕市左
右皆列肆惟東家甲焉帳卧起居飲食器用無不備有
而客之之者日不過一二或終日無一焉問其故則家
有猛狗聞人聲而出噬非有左右之先容則莫敢躡其
庭今王之門無亦有噬狗乎此士所以艱其來也
秦楚交惡楚左尹郤惡奔秦極言楚國之非秦王喜欲
以為五大夫陳軫曰臣之里有出妻而再嫁者日與其
後夫言前夫之非意甚相得也一日又失愛於其後夫
而嫁於郭南之寓人又言其後夫如昔者其人為其後
夫言之後夫笑曰是所以語子者猶前日之語我也今
左尹自楚來而極言楚國之非若他日又得罪於王而
之他國則將移其所以訾楚者訾王矣秦王由是不用
郤惡
杞離謂熊蟄父曰子亦知有烏蜂乎黃蜂殫其力以為
蜜烏蜂不能為蜜而惟食蜜故將墐戸其王使視蓄而
計課必盡逐其烏蜂其不去者衆嚌而殺之今居於朝
者無小大無不胝手瘃足以任王事皆有益於楚國者
也而子獨遨以食先星而卧見日而未起是無益於楚
國者也旦夕且計課吾憂子之為烏蜂也熊蟄父曰子
不觀夫人之面乎目與鼻口皆日用之急獨眉無所事
若可去也然人皆有眉而子獨無眉其可觀乎以楚國
之大而不能容一遨以食之士吾恐其為無眉之人以
貽觀者笑也楚王聞之益厚待熊蟄父
漢八年高皇帝崩吕太后臨朝聽政大臣患匈奴之強
將與為和親議使者太后惡宦者中行說欲去之故使
往焉欒布諫曰陛下之所以使中行說者不過以匈奴
驕恣必不能善待漢使或留之則非我所惜從而棄之
耳臣獨以為不便夫使所以達主命釋仇講好決疑解
紛卑不可以屈國體高不可以激敵恚察變應機以制
事權國之榮辱已之休戚非素所愛信而知其忠且亮
者不可遣也今中行說刑臣也名不齒於國士又陛下
之所素惡夫素惡於君則不重其君名不齒於國士則
不重其身臣懼其泄國情而開敵釁也弗聽欒布退謂
辟陽侯曰子不力諫北邊自此弗寧矣昔鄭伯惡其大
夫高克弗能去而使帥師以禦狄次於河上久而不召
衆潰高克奔陳春秋書曰鄭棄其師病鄭伯也今使說
也如匈奴無乃棄說以及其介幣乎昔晉之敗於邲也
先縠實往楚師楚之敗於鄢陵也苖賁皇實在晉此古
人之僨車轍也上必悔之
楚王患其令尹蒍吕臣之不能欲去之訪於宜申宜申
曰未可王曰何故宜申曰令尹楚相也國之大事莫大
乎置相弗可輕也今王欲去其相必先擇夫間之者有
乃可耳王蹙然曰令尹之不足以相楚國不惟諸大夫
及國人知之鬼神亦實知之大夫獨以為未可寡人惑
焉宜申曰不然臣之里有巨室梁蠧且壓將易之召匠
爾匠爾曰梁實蠧不可以不易然必先得材焉不則未
可也其人不能堪乃召他匠束羣小木以易之其年冬
十有一月大雨雪梁折而屋圮今令尹雖不能而承其
祖父之餘國人與之素矣而楚國之新臣弱未有間者
此臣之所以曰未可也
趙人患鼠乞猫於中山中山人予之猫善捕鼠及雞月
餘鼠盡而其雞亦盡其子患之告其父曰盍去諸其父
曰是非若所知也吾之患在鼠不在乎無雞夫有鼠則
竊吾食毁吾衣穿吾垣墉壊傷吾器用吾將飢寒焉不
病於無雞乎無雞者弗食雞則已耳去飢寒猶遠若之
何而去夫猫也
客有短吳起於魏武侯者曰吳起貪不可用也武侯疎
吳起公子成入見曰君奚為疎吳起也武侯曰人言起
貪寡人是以不樂焉公子成曰君過矣夫起之能天下
之士莫先焉惟其貪也是以來事君不然君豈能臣之
哉且君自以為與殷湯周武王孰賢務光伯夷天下之
不貪者也湯不能臣務光武王不能臣伯夷今有不貪
如二人者其肯為君臣乎今君之國東距齊南距楚北
距韓趙西有虎狼之秦君獨以四戰之地處其中而彼
五國頓兵坐視不敢窺魏者何哉以魏國有吳起以為
將也周詩有之曰赳赳武夫公侯干城吳起是也君若
念社稷惟起所願好而予之使起足其欲而無他求坐
威魏國之師所失甚小所得甚大乃欲使之飯糲茹蔬
被短褐步走以供使令起必去之起去而天下之如起
者却行不入大梁君之國空矣臣竊為君憂之武侯曰
善復進吳起
郁離子疾病氣菀痰結將㱿之或曰痰榮也是養人者
也人無榮則中乾中乾則死弗可㱿也郁離子曰吁吾
子過哉吾聞夫養人者津也醫家者所謂榮也今而化
為痰是榮賊也則非養人者也夫天之生人參地而為
三為其能贊化育也一朝而化為賊其能贊天地之化
育乎是故俞跗扁鵲之為醫也浣胃滌腸絶去病根而
阽死者生舜禹成湯周文王之為君也誅四凶戮防風
勦昆吾放夏桀戡黎伐崇而天下之亂載寧其將容諸
乎容之無益以戕人也故蟲果生也蟲成而果潰自我
而離焉非我已其能養我乎弗去是殖賊以待我也從
子之教吾其不遠潰矣
螇螰第七
智伯圍趙襄子於晉陽使人謂其守曰若能以城降吾
當使若子及孫世世保之守者對曰昔者中牟之郭圮
有螇螰墮於河沬擁之以旋其翅拍拍&KR0034;見而憐之游
而負之及陸謂&KR0034;曰吾與子百年無相忘也&KR0034;振羽大
笑曰若冬春之不知也而能百年無忘我乎今晉國惟
無人而壅女以天盈盈而恃之是壅禍也壅禍恃盈以
蠆尾於人天實厭之晉陽朝亡女必夕死予死不寒猶
及見之其何有於子及孫是夕智伯為韓魏所殺
郁離子曰人之度量相越也其猶江海之於瀐泉乎瀐
泉之微積而至於海無以尚之矣而海亦不自知其大
也惟其不自知其大也故其納不已而天下之大莫加
焉聖人之為德亦若是而已矣是故汧泉納瀐泉池納
汧泉溝納池澮納溝谿納澮川納谿澤納川江河納澤
而歸諸海故天子海也公侯卿大夫江河也川澤也庶
官谿澮之類而萬民皆瀐泉也瀐泉之於海其相去也
不亦大縣絶矣乎而其勢必趋焉其志之感情之達如
氣至而蟲鳴也如雨來而礎潤也君人者惟德與量俱
而後天下莫不歸焉德以收之量以容之德不廣不能
使人來量不弘不能使人安故量小而思納大者禍也
汋谷之鱦不可以陵洪濤蒿樊之鴽不可以御飄風大
不如海而欲以納江河難哉
介葛盧髽白狄辮皆朝於魯遇於沈猶氏之衢相睨而
失笑從者歸而語諸館交訾焉魯人使執渠略與蛣蜣
以示之弗喻公山弗狃欲伐季氏問於冉有冉有曰盍
召仲尼公山弗狃使召仲尼或謂其人曰子之從夫子
也粲衣而鑿食今將恒其故而豐其新矣而召仲尼焉
至必授之政將繩子以纆子其悔哉乃隂嗾使者易其
禮仲尼不至將起師冉有曰盍聞諸公乎弗聽遂以費
人攻季氏問昭公焉師入驚公宫季桓子挾公以登臺
使行人辭諸費人曰先君之事先大夫有之雖然盟主
實有命今斯之事君惟謹君惠優渥蔑有二命二三子
不念魯國不謀於君而怫臨以兵其若君與社稷何且
吾聞之鳶不嚇烏袒裼不責夷踞惟二三子圖之費人
曳戈而走公山弗狃出奔齊君子曰子山之伐季氏也
其猶介葛盧之咻狄乎雖欲召仲尼卒蒙於其人而弗
果其無成也宜哉
齊人伐燕取其財而俘其民王朝而受俘喜見於色謂
其大夫曰寡人之伐燕不戮一人焉雖湯武亦若是而
已矣大夫皆頓首賀已而燕人畔王怒曰吾之於燕民
盡心焉一朝而畔寡人德不足為與淳于髠仰天大笑
王怪而問之對曰臣鄰之富叟疾使巫禱於神神告之
曰若能活物萬吾當為若請於帝去爾疾錫爾夀富叟
曰諾乃使人蒐於山羅於林罾於澤得羽毛鱗介之生
者萬言於神而放之罔罟所及鎩翅而滅足者嘈嘈聒
聒蔽野揜谷明日而富叟死其子往泣於巫曰神亦有
迋乎問之以實對巫笑曰有是哉是女實自迋非神迋
女也今燕之君臣相為不道而民無故也君伐而取其
財遷其居冤號之聲訇殷天地鬼神無所依歸帝怒不
可解矣而曰不戮一人焉夫人飢則死凍則死不必皆
以鋒刃而後謂之殺之也周詩曰樹怨以為德君實有
焉而以尤燕民非臣之所知也
郁離子曰嗚呼天下之亂也天亦無如之何矣夫天下
之物動者植者足者翼者毛者保者&KR0766;&KR0766;如也沸如也
菶如也森如也出出而不窮連連而不絶莫非天之生
也則天之好生亦盡其力矣盡其力以生之又盡其力以
殱之不亦勞且病哉其生也非一朝而其殱也在頃刻
天若能如之何而為之則亦不誠甚矣
楚令尹病内結區霿得秦醫而愈乃言於王令國人有
疾不得之他醫無何楚大疫凡疾之之秦醫者皆死於
是國人悉往齊求醫令尹怒將執之子良曰不可夫人
之病而服藥也為其能救已也是故辛螫澀苦之齊碱砭
熨灼之毒莫不忍而受之為其苦短而樂長也今秦醫
之為方也不師古人而以臆謂岐伯俞跗為不足法謂
素問難經為不足究也故其所用無非搜洩酷毒之物
鉤吻戟喉之草葷心暈腦入口如鋒胷腸刮割彌日達
夕肝膽决裂故病去而身從之不如死之速也吾聞之
擇禍莫若輕人之情也今令尹不求諸草茅之言而圖
利其所愛其若天道何吾得死於楚國幸也
郁離子曰膏粱可以易豆羹狐貉可以奪緼絮民情之
常也是故膏粱不足豆羹可也狐貉不足緼絮可也野
鳥繫於籠中而馴者以食也籠中之不如山藪入其寵
者知之有童子側木檠而設食以誘鼠多獲鼠一夕逸
其一遂不復獲鼠今使持槲葉之衣麥麫之餅而招於
市曰捨爾室捐而服而來與我共此則雖其子亦走而
避矣是故不情之事大人不為之
楚王好祥有獻白烏白鸜鵒木連理者羣臣皆賀荀卿
不來王召而謂之曰寡人不佞幸賴先君之遺德羣臣
輯睦四鄙無事鬼神鍳格而降之祥大夫獨不喜焉願
聞其故荀卿對曰臣少嘗受教於師矣王之所謂祥者
非臣之所謂祥也臣聞王者之祥有三聖人為上豐年
次之鳳凰麒麟為下而可以為祥可以為妖者不與焉
故凢物之殊形詭色而無益於民用者皆可以謂之祥
可以謂之妖者也是故先王之思治其國也見一物之
非常必省其政以為祥與則必自省曰吾何德以來之
若果有之則益勉其未至無則反躬自勵畏其僣也畏
其易福而為禍也以為妖與則必自省曰吾何戾以致
之若果有之不待旦而改之無則夙夜祗惕檢視聽之
所不及畏其蔽也畏其有隠慝而人莫之知也夫如是
故祥不空來而妖虛其應今三閭大夫放死於湘鄢郢
夷陵皆舉於秦耕夫牧子莫不荷戈以拒秦老弱餽餉
水旱相仍饑饉無蓄雖有鳳凰麒麟日集於郊無補楚
國之罅漏而况於易色之鳥亂常之木乎王如不省楚
國危矣王不寤苟卿乃退處蘭陵楚遂不振以亡
齊伐燕用田子之謀通往來禁侵掠釋其俘而弔其民
燕人皆爭歸之矣燕王患之蘇厲曰齊王非能行仁義
者必有人教之也臣知齊王急近功而多猜不能安受
教其將士又皆貪不能長受禁請以計中之乃隂使人
道齊師要降者於途掠其婦人而奪其財於是降者皆
畏弗敢進乃使間招亡民亡民首鼠齊將士久欲掠而
憚禁則因民之首鼠而言於王曰燕人叛齊王見降者
之弗來也果大信之下令盡收拘降民之家田子諫不
聽將士因而縱掠燕人遂不復思降齊
都離子曰善疑人者人亦疑之善防人者人亦防之善
疑人者必不足於信善防人者必不足於智知人之疑
已而弗舍者必其有所存也知人之防已而不避者必
其有所倚也夫天下之人焉得盡疑而盡防之哉智不
足以知賢否信不足以弭欺詐然後睢睢焉惟恐人以
我之所以處人者處我也於是不任人而專任已於是
謀者隠識者避哲者愚巧者拙廉者匿而圓曲頑鄙之
士來矣圓曲頑鄙之士盈於前而疑與防愈急至於術
窮而身憤愈悔其防與疑之不足不亦痛哉
郁離子曰嗚呼吾今而後知以訐為直者之為天下後
世害不少也夫天之生人不恒得堯舜禹湯文王以為
之君然後及其次焉豈得已哉如漢之高祖唐之太宗
所謂間世之英不易得也皆傳數百年天下之生賴之
以安民物蕃昌蠻夷嚮風文物典章可觀其功不細乃
必搜其失而斥之以自夸大使後世之人舉以為詞曰
若是者亦足以受天命一九有則不師其長而效其短
是豈非以訐為直者之流害哉或曰史直筆也有其事
則直書之天下之公也夫奚訐郁離子曰是儒生之常
言而非孔子之訓也孔子作春秋為賢者諱故齊桓晉
文皆錄其功非私之也以其功足以使人慕錄其功而
不揚其罪慮人之疑之立教之道也故詩書皆孔子所
刪其於商周之盛王存其頌美而已矣
天地之盜第八
郁離子曰人天地之盜也天地善生盜之者無禁惟聖
人為能知盜執其權用其力攘其功而歸諸已非徒發
其藏取其物而已也庶人不知焉不能執其權用其力
而遏其機逆其氣暴夭其生息使天地無所施其功則
其出也匱而盜斯窮矣故上古之善盜者莫伏羲神農
氏若也惇其典庸其禮操天地之心以作之君則既奪
其權而執之矣於是教民以盜其力以為吾用春而種
秋而收逐其時而利其生高而宫卑而池水而舟風而
帆曲取之無遺焉而天地之生愈滋庶民之用愈足故
曰惟聖人為能知盜執其權用其力非徒取其物發其
藏而已也惟天地之善生而後能容焉非聖人之善盜
而各以其所欲取之則物盡而藏竭天地亦無如之何
矣是故天地之盜息而人之盜起不極不止也然則何
以制之曰遏其人盜而通其為天地之盜斯可矣
公儀子謂魯穆公曰君知圃人之為圃乎沃其壤平其
畦通其風日䟽其水潦而施藝植焉窊隆乾濕各隨其
物産之宜時而樹之無有違也蔬成而後擷之相其豐
瘠取其多而培其寡不傷其根擷已而溉蔬忘其擷於
是庖日充而圃不匱今君之有司取諸民不度知取而
不知培之其生幾何而入於官者倍焉君之圃匱也已
臣竊為君憂之
楚使芈叔為尹課上最楚王大悦譝諸朝孫叔敖仰天
大笑三噎而三頓楚王不懌曰令尹有不足於寡人與
盍教之而廷恥寡人竊為令君不取也孫叔敖對曰臣
之里人有洿池以為利者吳行人過楚見其魚鼈之牣
也謂之曰我善漁臣之里人喜為之具罔罟舟檝資其
行則趨而之其池曰我於是乎漁臣之里人蹙然曰吾
惟子能取江湖之魚以益我也若是則吾固有之矣而
焉用子為哉今楚國之民莫非王民矣芈叔之尹申也
不聞有令政以來鄰國之民而多取諸王之固有以最
其課是剜王之股以啗王也則王之左右皆能之矣不
惟是夫也今王朝羣臣而譝之羣臣不佞由是而度王
心則相率而慕效之以為敵國驅是社稷之憂也楚王
曰善哉乃黜芈叔下令國中曰下邑之大夫有效芈叔
剥吾民以最課者服上刑楚人大悦三年而伯諸侯
艾大夫曰民不可使佚也民佚則不可使也故曰有事
以勤之則易治矣郁離子曰是術也非先王之道也先
王之使民也義而公時而度同其欲不隠其情故民之
從之也如手足之從心而奚恃於術乎今子之民知畏
而不知慕知免而不知競而子之所用者無非掊克之
吏所行者無非朝四暮三之術也子以為人不知之而
不知人皆知之也故子以是施諸民民亦以是應諸子
上下之情交隠矣子徒見其貎之合而不知其中之離
也見其外而不察其心者也故自喜以是為得計而不
思惡勞欲逸人志所同是故先王之養民也聚其所欲
而勿施其所惡今子反之庸非罔乎上罔下則不親下
罔上則不孫不孫不親亂之藴也詩云彼其之子邦之
司直子為司直乃不循先王之舊章而以罔教僕實不
敢與聞大夫雖慙弗能改也
郁離子謂艾大夫曰子以為以力毒人而人不言怨者
其畏威也乎懷德也乎大夫曰亦畏威而已矣郁離子
曰吾始以為夫子莫之知也而今而後知夫子非莫之
知也夫子以鉤距擿民隠羅其財以供公非得已也夫
子之心人知之也而夫子之所任則非能以夫子之心
為心者也是以民免而弗子懷也詩云小東大東杼軸
其空又曰東人之子職勞不來西人之子粲粲衣服舟
人之子熊羆是裘私人之子百僚是試今兹備矣而民
不言是怨不在口而在腹也詩云中心藏之何日忘之
若藥之在礟未有火以發之也夫子而今知之矣能無
虞乎
韓非子為政於韓且十年韓貴人死於法者無完家於
是韓多曠官王謂公叔曰寡人欲用人而韓之羣臣舉
無足官者若之何哉公叔對曰王知夫種樹乎臣家國
東郊世業種樹樹之材者松柟栝栢可以為棟梁種之
必三五十年而後成其下者為檉柳樸樕種之則生不
過為薪故以日計之則棟梁之利緩而薪之利速以歲
計之則薪之利一而棟梁之利百臣俱種之世享其利
是以富甲於韓國臣鄰之窶叟急慕而思效之植松栝
不能三年不待其成而輙伐之以為常僅足以朝夕食
無餘也今君之用人也不待其老成至於不克負荷而
輙以法戕之棟梁之材竭矣一朝而屋壊臣恐束薪不
足以支之也
郁離子曰虎之力於人不啻倍也虎利其爪牙而人無
之又倍其力焉則人之食於虎也無怪矣然虎之食人
不恒見而虎之皮人常寢處之何哉虎用力人用智虎
自用其爪牙而人用物故力之用一而智之用百爪牙
之用各一而物之用百以一敵百雖猛不必勝故人之
為虎食者有智與物而不能用者也是故天下之用力
而不用智與自用而不用人者皆虎之類也其為人獲
而寢處其皮也何足怪哉
省敵第九
郁離子曰善戰者省敵不善戰者益敵省敵者昌益敵
者亡夫欲取人之國則彼國之人皆我敵也故善省敵
者不使人我敵湯武之所以無敵者以我之敵敵敵也
惟天下至仁為能以我之敵敵敵是故敵不敵而天下
服
郁離子曰水赴壑鳥赴林蠅赴臭不驅而自至者也而
奚以召之哉利者衆之所逐名者衆之所争而德者衆
之所歸也是皆足以聚天下者也故聚天下者其猶的
乎夫的也者衆矢之所射衆志之所集也堯舜以仁義
為的而天下之善聚焉收天下之所爭逐者為之均之
不使其爭逐也及其至也九州來同四夷鄉風穆穆雍
雍以入於其的之中桀紂以淫欲為的而天下之不善
聚焉收天下之所爭逐者私諸其人及其窮也諸侯百
姓相與操弓注矢的其躬而射之是故不能仁義而為
天下的者禍也故秦之未帝也天下莫彊焉及其吞六
國而一位號不過再世匹夫呼而與之爭天下並起和
之莫不以秦為辤者的所在也陳涉先起而先亡以其
先自王以為秦兵之的也故曰不為事先動而輙隨者
不為的而已矣昔者秦攻韓上黨上黨之守馮亭以上
黨歸于趙趙人受之是以有長平之敗趙國幾亡夫秦
之所欲取者上黨也兵之所加不選其韓與趙也惟上
黨之所在耳介山之草木何罪而焚乎子推之所在也
是故辭禍有道辭其的而已矣
秦惡楚而善於齊王翦帥師伐楚田璆謂齊王曰盍救
諸齊王曰秦王與吾交善而救楚是絶秦也鄒克曰楚
非秦敵也必亡不如起師以助秦猶可以為德而固其
交田璆曰不然秦虎狼也天下之彊國六秦已取其四
所存者齊與楚耳譬如摘果先近而後遠其所未取者
力未至也其能終留之乎今秦豈誠惡楚而愛齊也齊
楚若合猶足以敵秦以地言之則楚近而齊遠遠交而
近攻秦之宿計也故將伐楚先善齊以絶其援然後專
其力於楚楚亡齊其能獨存乎諺有之曰攅矢而折之
不若分而折之之易也此秦之已效計也楚國朝亡齊
必夕亡秦果滅楚而遂伐齊滅之
孽搖之虚有鳥焉一身而九頭得食則八頭皆爭呀然
而相銜&KR0904;血飛毛食不得入咽而九頭皆傷海鳬觀而
笑之曰而胡不思九口之食同歸於一腹乎而奚其爭
也晉平公作琴大絃與小絃同使師曠調之終日而不
能成聲公怪之師曠曰夫琴大絃為君小絃為臣大小
異能合而成聲無相奪倫隂陽乃和今君同之失其統
矣夫豈瞽師所能調哉無支祈與河伯闘以天吳為元
帥相抑氏副之江疑乘雲列缺御雷泰逢起風薄號行
雨蛟鼉鰐鯪激波濤而前驅者三百朋遂北至于碣石東
及吕梁河伯大駭欲走靈姑胥止之曰不如且戰不勝而
走未晚也乃謀元帥靈姑胥曰贔屭可河伯曰天吳八首
八足而相抑氏九頭實佐之雷風雨雲之神各專其能以
衛中堅蛟鼉鰐鯪莫不尾劍口鑿鱗鋒鬛鍔掉首摧山揵
鬐倒淵而豈贔屭所敢當哉靈姑胥曰此臣之所以舉贔
屭也夫將以一身統三軍者也三軍之耳目齊於一人故耳齊
則聰目齊則明心齊則一萬夫一力天下無敵今天吳之頭八
而副之者又九其頭臣聞人心之神聚於耳目目多則視惑
耳多則聽惑今以二將之心而御其耳目六十有八則已
不能無惑矣加以雲雷風雨之師各負其能而畢欲逞焉
其孰能一之故惟贔屭為足以當之贔屭之冥冥不可以
智誘威脅而謀激也而其志有必至破之必矣乃使贔屭
帥九䕫以伐之大捷故曰衆志之多疑不如一心之獨決
也常羊學射於屠龍子朱屠龍子朱曰若欲聞射道乎楚
王田於雲夢使虞人起禽而射之禽發鹿出於王左麋交
於王右王引弓欲射有鵠拂王旃而過翼若垂雲王注
矢於弓不知其所射養叔進曰臣之射也置一葉於百
步之外而射之十發而十中如使置十葉焉則中不中
非臣所能必矣
郁離子曰多能者鮮精多慮者鮮决故志不一則厖厖
則散散則潰潰然罔知其所定是故明生於一禽鳥之
無知而能知人之所不知者一也人為物之靈而多欲
以昏之反禽鳥之不如養其枝而枯其根者也嗚呼人
能一其心何不如之有哉
粤工善為舟粤王用之良命廪人給上食粤之治舟者
宗之歲餘言於粤王曰臣不惟能造舟而又能操舟王
信之檇李之役風於五湖溺焉越人皆憐之郁離子曰
是畫蛇而為之足者之類也人無問智愚惟知止則功
完而不毁故以子胥之賢而不免焉夫子胥之入吳也
圖報其父兄之讐而已矣及其入郢而鞭平王足矣夫
復何求哉乃不去而沈其身不知止也
郁離子曰水鴞翔而大風作穴蟻徙而隂雨零豈其知
之獨覺哉惟其所願欲莫切於飽與安也故孜孜以候
之氣將來而必知惟其心之專也是故知暵潦者莫如
農知水草者莫如馬知寒暑者莫如蟲故以刖守閽以
瞽聽樂取其專也魯人有善言易者百家之訓詁䟽義
無不誦而記之命之卜則不中吳有醫與之談脈證必
析而請其治疾無不愈者故曰誠則明矣水鴞之知風
穴蟻之知雨誠也
屠龍子與都黎奕都黎數敗館人憐而助之又敗觀者
皆愕胥助焉從者請已曰吾聞寡不敵衆彼方鳩羣知
吾憂子之不勝以圮前勞也屠龍子弗應坐而奕如故
都黎乃大敗不能支助者相顧皆失色執子以詬使復
之俱弗敢矣從者喜曰神矣哉夫子之奕也屠龍子曰
未也子不觀夫闘獸乎夫獸虎為猛今以虎闘虎則獨
虎之不勝多虎也明矣以狐闘虎則雖千狐其能勝一
虎哉多愈見其自亂也昔者六國合從以擯秦辯士之
為秦者以連衡喻之六國果不勝如辯士言今者之奕
猶是也吾嘗行於野見兩頭之蛇其首一東而一西二
首相掣終日不能離其處吾觀而悲焉故為巨室者工
雖多必有大匠焉非其畫不敢裁也操巨舟者人雖多
必有舵師焉非其指不敢行也故視聽專而事不僨是
故四海之民聽於一君則定百萬之師聽於一將則勝
易曰長子帥師弟子輿尸凶詩曰如彼築室於道謀是
用不潰於成雖使奕秋為之猶當敗也而况非奕秋者
乎吾何惴焉
虞孚第十
虞孚問治生於計然先生得種漆之術三年樹成而割
之得漆數百斛將載而鬻諸吳其妻之兄謂之曰吾常
於吳商知吳人尚飾多漆工漆於吳為上貨吾見賣漆
者煑漆葉之膏以和漆其利倍而人弗知也虞孚聞之
喜如其言取漆葉煑為膏亦數百甕與其漆俱載以入
於吳時吳與越惡越賈不通吳人方艱漆吳儈聞有漆
喜而逆諸郊道以入吳國勞而舍諸私館視其漆甚良
也約旦夕以金幣來取漆虞孚大喜夜取漆葉之膏和
其漆以俟及期吳儈至視漆之封識新疑之謂虞孚請
改約期二十日至則其漆皆敗矣虞孚不能歸遂丐而
死於吳
若石隠於冥山之隂有虎恒蹲以窺其藩若石帥其人
書夜警日出而殷鉦日入而燎煇宵則振鐸以望植棘
樹墉坎山谷以守卒歲虎不能有獲一日而虎死若石
大喜自以為虎死無毒已者矣於是弛其機撤其備垣
壊而不修藩决而不理無何有貙逐麋來止其室之隈
聞其牛羊豕之聲而入食焉若石不知其為貙也叱之
不走投之以塊貙人立而爪之斃君子謂若石知一而
不知二宜其及也
郁離子居山夜有狸取其鷄追之弗及明日從者擭其
入之所以鷄狸來而縶焉身縲而口足猶在鷄且掠且
奪之至死弗肯舍也郁離子歎曰人之死貨利者其亦
猶是也夫宋人有為邑而以賂致訟者士師鞫之隠弗
承掠焉隠如故吏謂之曰承則罪有數不承則掠死胡
不擇其輕終弗承以死且死呼其子私之曰善保若貨
是吾以死易之者人皆笑之則亦與狸奚異焉
蹷叔好自信而喜違人言田於龜隂取其原為稻而隰
為粱其友謂之曰粱喜亢稻喜隰而子反之失其性矣
其何以能獲弗聽積十稔而倉無儲乃視於其友之田
莫不如所言以獲乃拜曰予知悔矣既而商於汶上必
相貨之急於時者趨之無所往而不與人爭比得而趨
者畢至輙不獲市其友又謂之曰善賈者收人所不争
時來利必倍此白圭之所以富也弗聽又十年而大困
復思其言而拜曰予今而後不敢不悔矣他日以舶入
於海要其友與偕則汜濫而東臨於巨淵其友曰是歸
塘也往且不可復又弗聽則入於大壑之中九年得化
鯤之濤嘘之以還比還而髮盡白形如枯腊人無識之
者乃再拜稽首以謝其友仰天而矢之曰予所弗悔者
有如日其友笑曰悔則悔矣夫何及乎人謂蹷叔三悔
以没齒不如不悔之無憂也
齊人有好詬食者每食必詬其僕至壊器投匕箸無空
日館人厭之忍弗言將行贈之以狗曰是能逐禽不腆
以贈子行二十里而食食而召狗與之食狗嘷而後食
且食而且嘷主人詬於上而狗嘷於下每食必如之一
日其僕失笑然後覺郁離子曰夫人必自侮而後人侮
之又曰飲食之人則人賤之斯人之謂矣
黔中仕于齊以好賄黜而困謂豢龍先生曰小人今而
痛懲於賄矣惟先生憐而進之又黜豢龍先生曰昔者
玄石好酒為酒困五藏熏灼肌骨蒸煑如裂百藥不能
救三日而後釋謂其人曰吾今而後知酒可以喪人也
吾不敢復飲矣居不能閱月同飲至曰試嘗之始而三
爵止明日而五之又明日十之又明日而大釂忘其飲
死矣故猫不能無食魚雞不能無食蟲犬不能無食臭
性之所躭不能絶也
句章之野人翳其藩以草聞唶唶之聲發之而得雉則
又翳之冀其重獲也明日往聆焉唶唶之聲如初發之
而得蛇傷其手以斃郁離子曰是事之小而可以為大
戒者也天下有非望之福亦有非望之禍小人不知禍
福之相倚伏也則儌幸以為常是故失意之事恒生於
其所得意惟其見利而不見害知存而不知亡也
犂冥之梁父之山得碼碯焉以為美玉而售之人曰是
碼碯也石之似玉者也若以玉價售徒貽人笑且卒不
克售胡不實之雖不足爾欲售矣弗信則抱而入海將
之燕適海有怪濤舟師大怖徧索於舟之人曰是必舟
有寶而龍欲之耳有則亟獻之無惜惜胥没矣犂冥拊
膺而哭問其故曰予實有重寶今將獻之不能不悲耳
索而視之碼碯也舟師啞然忘其怖而笑曰龍宫無子
不能識此寶也
姑蘇之城圍吳王使太宰伯嚭發民以戰民詬曰王日
飲而不虞寇使我至於此乃弗自省而驅予戰戰而死
父母妻子皆無所託幸而勝敵又不云予功其奚以戰
太宰嚭以告王請行賞王恡不發請許以大夫之秩王
顧有難色王孫䧺曰姑許之寇退與不與在我王乃使
太宰嚭布令或曰王好詐必誑我國人亦曰姑許之寇
至戰不戰在我於是王乘城鴟夷子皮虎躍而鼓之薄
諸闔閭之門吳人不戰太宰嚭帥左右扶王以登臺請
成弗許王伏劔泰伯之國遂亡
鄭之鄙人學為盖三年藝成而大旱盖無所用乃棄而
為桔橰又三年藝成而大雨桔橰無所用則又還為盖
焉未幾而盜起民盡改戎服鮮有用盖者欲學為兵則
老矣郁離子見而嗟之曰是殆類漢之老郎與然老與
少非人之所能為也天也藝事由已之學雖失時在命
而不可盡謂非已也故粤有善農者鑿田以種稻三年
皆傷於澇人謂之宜洩水以樹黍弗對而仍其舊其年
乃大旱連三歲計其獲則償所歉而贏焉故曰旱斯具
舟熱斯具裘天下之名言也
狐丘之野人世農農田之入儉恒思易其業而未有加
於農者其舅之子騶於邑大夫歸而華其衣見而企焉
遂棄農而往為騶其主曰汝自欲耳余弗女逐也三年
而不返則汝之田與廬吾當使他人營之無悔也跽而
辭曰唯越三年而其所事者物故欲復歸而田與廬皆
易人矣故主憐而召之而其同里皆疾其亡故而違常
也遂恧不敢復而塗殍焉或以語郁離子郁離子曰古
稱良農不為水旱輟耕良賈不以折閱廢市正謂此也
吳人有養猿於籠十年憐而放之信宿而輙歸曰未遠
乎舁而舍諸大谷猿久籠而忘其習遂無所得食鳴而
死是以古人慎失業也
郁離子曰多疑之人不可與共事儌倖之人不可與定
國多疑之人其心離其敗也以擾儌倖之人其心汰其
敗也以忽夫惟其多疑也而後逢迎之夫集焉惟其儌
倖也而後亡忌憚之夫集焉逢迎之夫道其猜而揜其
明亡忌憚之夫盈其欺而屬其暴然後益疑其所不當
疑而决其所不當决敗而後悔奚及哉
天道第十一
盜子問於郁離子曰天道好善而惡惡然乎曰然曰然
則天下之生善者宜多而惡者宜少矣今天下之飛者
烏鳶多而鳳凰少豈鳳凰惡而烏鳶善乎天下之走者
豺狼多而麒麟少豈麒麟惡而豺狼善乎天下之植者
荆棘多而稻粱少豈稻粱惡而荆棘善乎天下之火食
而竪立者姦宄多而仁義少豈仁義惡而姦宄善乎將
人之所謂惡者天以為善乎人之所謂善者天以為惡
乎抑天不能制物之命而聽從其自善惡乎將善者可
欺惡者可畏而天亦有所吐茹乎自古至今亂日常多
而治日常少君子與小人爭則小人之勝常多而君子
之勝常少何天道之好善惡惡而若是戾乎郁離子不
對盜子退謂其徒曰甚矣君子之私於天也而今也辭
窮於予矣
郁離子曰蠶吐絲而為繭以自衛也卒以烹其身而其
所以賈禍者乃其所自作以自衛之物也蠶亦愚矣哉
蠶不能自育而託於人以育也託人以育其生則竭其
力戕其身以為人用也弗過人奪物之所自衛者為已
用又戕其生而弗恤甚矣而曰天生物以養人人何厚
物何薄也人能財成天地之道輔相天地之宜以育天
下之物則其奪諸物以自用也亦弗過不能財成天地
之道輔相天地之宜蚩蚩焉與物同行而曰天地之生
物以養我也則其獲罪於天地也大矣
東陵侯既廢過司馬季主而卜焉季主曰君侯何卜也
東陵侯曰久卧者思起久蟄者思啟久懣者思嚏吾聞
之畜極則洩閟極則逹熱極則風壅極則通一冬一春
靡屈不伸一起一伏無往不復僕竊有疑願受教焉季
主曰若是則君侯已喻之矣又何卜為東陵侯曰僕未
究其奥也願先生卒教之季主乃言曰嗚呼天道何親
惟德之親鬼神何靈因人而靈夫蓍枯草也龜枯骨也
物也人靈於物者也何不自聽而聽於物乎且君侯何
不思昔者也有昔者必有今日是故碎瓦頽垣昔日之
歌樓舞館也荒榛斷梗昔日之瓊蕤王樹也露蛬風蟬
昔日之鳳笙龍笛也鬼燐螢火昔日之金釭華燭也秋
荼春薺昔日之象白駝峯也丹楓白荻昔日之蜀錦齊
紈也昔日之所無今日有之不為過昔日之所有今日
無之不為不足是故一晝一夜華開者謝一秋一春物
故者新激湍之下必有深潭高丘之下必有浚谷君侯
亦知之矣何以卜為
郁離子曰氣者道之毒藥也情者性之鋒刃也知其為
毒藥鋒刃而憑之以行者欲使之也嗚呼天與人神靈
者也而皆不能不為欲所使使氣與情得以逞其能而
性與道反隨其所如往造化至此亦幾乎窮矣
郁離子見披枯荷而履雪者惻然而悲涓然而泣之沾
其䄂從者曰夫子奚悲也郁離子曰吾悲若人之阽死
而莫能恤也從者曰夫子之志則大矣然非夫子之任
也夫子何悲焉夫子過矣郁離子曰若不聞伊尹乎伊
尹者古之聖人也思天下有一夫不被其澤則其心愧
耻若撻於市彼人我亦人也彼能而我不能寧無悲乎
從者曰若是則夫子誠過矣伊尹得湯而相之湯以七
十里之國為政於天下有人民焉有兵甲焉而用之執
征伐之權以為天下君而伊尹為之師故得志而弗為
伊尹耻之今夫子羇旅也伊尹之事非夫子之任也夫
子何為而悲哉且吾聞之民天之赤子也死生休戚天
實司之譬人之有牛羊心誠愛之則必為之求善牧矣
今天下之牧無能善者夫子雖知牧天弗使牧也夫子
雖悲之若之何哉退而歌曰彼岡有桐兮此澤有荷葉
不庇其根兮嗟嗟奈何郁離子歸絶口不談世事
楚南公問於蕭寥子雲曰天有極乎極之外又何物也
天無極乎凢有形必有極理也勢也蕭寥子雲曰六合
之外聖人不言楚南公笑曰是聖人所不能知耳而奚
以不言也故天之行聖人以歴紀之天之象聖人以器
驗之天之數聖人以筭窮之天之理聖人以易究之凢
耳之所可聽目之所可視心思之所可及者聖人搜之
不使有毫忽之藏而天之所閟人無術以知之者惟此
今又不曰不知而曰不言是何好勝之甚也
誠意伯文集卷十八
