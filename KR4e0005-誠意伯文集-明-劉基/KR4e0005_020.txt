誠意伯文集卷二十
明劉廌撰
翊運錄
御書
御製慰書
今日聞知老先生尊堂辭世去矣夀八十餘歲人生在
世能有幾箇如此先生聞知莫不思歸否先生既來助
我事業未成若果思歸必當且寬於禮我正當不合解
先生休去為何此一小城中我掌綱常正宜教人忠孝
却不當擋先生歸去昔日徐庶助劉先主母被曹操
將去庶云方寸亂矣乞放我歸先主容去致使子母團
圓然此先生之母若生而他處以徐庶論之必當似徐
庶之去今日先生老母任逍遥之路踏更生之境有何
不可先生當以寬容加餐以養懷才抱道之體助我成
功那時必當遣官與先生一同鄉里薦母之劬勞豈不
美哉
御名書
頓首奉書伯温老先生閤下愚與先生自江西别後屢
有不祥皆應先生前教之言幸獲殄滅奸黨疆域少安
收兵避暑遣人專詣先生前虔求一來望先生發蹤指
示耳日夜懸懸六月二十二日尅期回得教墨諭以六
月七月間舉兵用事不利先動當候土木順行金星出
見則可使愚一見教音身心踴躍足不敢前如此者何
蓋以先生一二年間以天道發愚所向無敵今不敢違
教然擇在七月二十一日甲子未得吉時是以再差人
星夜詣前望先生以生民為念德教為心早賜來臨是
所願也如或未可即來可將年月吉日時辰方向門戶
擇定密封發來實為眷顧惟先生亮察不備
又帖
郎中胡深轉奉到先生喻以守備之書知人情之見山
中豪傑可否盡在其書愚觀先生之誠又何言也似先
生有此護顧之心括城可使愚高枕無憂矣
又御名書
頓首奉書伯温老先生閤下去歲先生行曾言湖廣之
事一去便得然得不得直候正月盡間二月内可得果
然初至湖廣賊人詐降後又堅壁不出至今未下實應
先生之言矣兹者再行差人賫書詣前專望先生早為
起程前來萬幸希亮察不具
御寶詔書
朕聞同患難異心者末輔前太史令御史中丞劉基世
居括蒼懷先聖道天下初亂聞朕親將金華旋師建業
爾曾别閭里忘丘壠棄妻子從朕於羣雄未定之秋居
則每匡治道動則仰觀乾象察列宿之經緯驗日月之
何光發蹤指示三軍往無不克曩者攻皖城拔九江撫
饒郡降洪都取武昌平處城之内變爾多輔焉至於彭
蠡之鏖戰砲聲擊裂猶天雷之臨首諸軍納喊雖鬼神
也悲號自旦日暮如是者凡四爾亦在舟豈不同患難
也哉今年夏告鏡妝失胭粉之容遺子幼冲暫回祀教
速赴京師去久未歸朕心有欠今天下一家爾當疾至
同盟勲册庶不負昔者之多難言非儒造實已誠之意
但著鞭一來朕心悅矣洪武元年十一月十八日賜臣
基
皇帝手書
皇帝手書付誠意伯劉基近西蜀悉平稱名者盡俘於
京師我之疆宇比之中國前王所統之地不少也奈何
元代以寬而失朕收平中國非猛不可然歹人惡嚴法
喜寬容謗罵國家扇惑是非莫能治即今天象疊見且
天鳴已及八載日中黑子又見三年今秋天鳴震動日
中黑子或二或三或一日日有之更不知災禍自何年
月日至卿山中或有深知歷數者知休咎者與之共論
封來前者舍人捧表至京忙忘問卿安否今差尅期往
卿住所為天象事卿年高家處萬峰之中必有真樂使
者往而回勿賫以物菜飯發還洪武四年八月十三日
午時書
御製平西蜀文
洪武四年九月三十日朕親紀征蜀二道總兵官功之
低昂以旌忠勇有智之將又張無謀鈍兵之徒爾基再
作平蜀頌一章為傅將軍廖將軍千萬年不朽之功朕
聞雲從龍風從虎聖人作而萬物覩此蓋上古聖君臨
御恩及海内故賢者讃揚若非聖君安敢受此美稱善
揚者也朕本淮民因元失政豪傑忿爭吾承人後偶獲
多兵訓練為我調用有時命將四出有時親征一方不
五六年間羣雄歛跡惟西蜀一隅限山阻險是有戴夀
者假明之童孩負固不伏隂生詭計說誘諸洞蠻夷為
我邊民患於是發兵二道命將分行三年冬平章楊璟
德慶侯廖永忠率舟師抵衢塘戴夀以合蜀軍民與之
决戰平章楊璟兵敗收兵僅能與之對壘當年冬潁川
侯傅友德將兵由西番道經階文逾月而抵綿漢蜀兵
莫敢當鋒其戴夀者恃衢塘之險選老弱守之盡拔堅
關之兵西行與潁川侯戰道逢潁川侯一戰戴夀披靡
再戰困逼成都其攻衢關舟師總兵者尚未盡知將軍
潁川侯木牌書其戰勝次第順川江而放流德慶侯獲
之連壘而進乘機破關搗虚而至偽京師幼主明昇銜
璧率文臣請降戴夀為傅將軍生擒於成都於是中國
清寧論將之功傅一廖次低昂是焉
天佑我邦師出以律將忿揚揚馬嘶蹄踏
畫角聲張惟我潁侯智勇難量羌人稽首
壺漿道傍勞我軍行綿漢是降蠢爾戴夀
率衆來當一戰披靡拒城且藏旬日困逼
詣軍請降傅將功就再歌衢塘天生廖將
與傅成雙江風浩浩起我旌幢泊舟連壘
直破衢關生俘偽主市肆無干遣使飛捷
一刻數關天産名將兵出農間非朕有能
實由天鍳有臣在南家居括蒼生而能文
舉筆何難謂我採擇黼之班班
誥詔祭文
御史中丞誥
奉天承運皇帝聖旨太史公之職天下欣聞中執法之
官臺端清望惟親信之既久斯倚注之方隆前太史令
兼太子率更令劉基學貫天人資兼文武其氣剛正其
才宏博議論之頃馳騁乎千古擾攘之際控馭乎一方
慷慨見予首陳遠略經邦綱目用兵後先卿能言之朕
能審而用之式克至於今日凡所建明悉有成效且括
蒼為卿鄉里地壤幽遐山溪深僻承平之世民猶據險
方當兵起乘時紛紜原其投戈嚮化帖然寧謐使朕無
南顧之憂者乃卿之嘉謨也若夫觀象眡祲特其餘事
天官之署借重老成以至讞獄審刑罰之中議禮新國
朝之制運籌决勝功實茂焉乃者肇開烏府丞輔需賢
斷自朕衷居以崇秩清要得人於斯為盛於戲紀綱振
肅立標凖於百司耳目清明為範模於諸道永綏福履
光佐丕圖可資善大夫御史中丞兼太子贊善大夫宜
令劉基准此洪武元年三月日
弘文館學士誥
奉天承運皇帝聖旨朕稽唐典其弘文館之設報勲舊
而崇文學以舊言之非勲著於國家猶未至此以儒者
言之非才德俱優安得而崇爾資善大夫御史中丞劉
基朕親臨浙右之初爾基慕義及朕歸京師即親來赴
當是時括蒼之民尚未深信爾老卿一至山越清寧節
次随朕征行每於閒暇數以孔子之言開導我心故頗
知古意及將臨敵境爾乃晝夜仰觀乾象慎候風雲使
三軍避凶趨吉數有貞利於戲蒼顔皓首之年當撫兒
女於家門何方寸之過赤眷戀不捨與朕同遊後老甚
而歸朕何時而忘也可御史中丞兼弘文館學士散官
如前宜令劉基准此洪武三年七月日
誠意伯誥
奉天承運皇帝制曰咨爾前資善大夫御史中丞兼太
子贊善大夫劉基朕觀往古俊傑之士能識主於未發
之先願效勞於多難之際終於成功可謂賢智者也如
諸葛亮王猛獨能當之朕提師江左兵至括蒼爾基挺
身來謁於金陵歸謂人曰天星數驗真可附也願委身
事之於是鄉里順化基累從征伐覩列曜垂象每言有
凖多效勞力人稱忠潔朕資廣聞今天下已定爾應有
封爵特加爾為開國翊運守正文臣資善大夫護軍誠
意伯食禄二百四十石以給終身子孫以世襲於戲爾
能識朕於初年秉心堅貞懷才助朕屢獻忠謀驅馳多
難其先見之明比之古人不過如此尚其敷爾勤勞忠
志訓爾子孫以光永世宜令劉基准此洪武三年十一
月日
祖永嘉郡公誥
奉天承運皇帝聖旨天眷我邦生英才而翊運世濟其美
立功業以承家是以得賢為用而必推其本焉資善大夫
御史中丞兼太子贊善大夫劉基祖父劉庭槐志樂詩書
義孚鄉里積善餘慶發於孫枝今朕褒賞功臣煥揚禮典
追榮頒寵爵及先世此祖德之明效而國家之至恩也
松楸有耀益厚來昆可中奉大夫中書參知政事護軍
追封永嘉郡公宜令准此洪武元年十一月日
祖母永嘉郡夫人梁氏誥
奉天承運皇帝聖旨國有壽俊為善治之資家有賢孫
乃重闈之慶顧兹盛事是用推恩資善大夫御史中承
兼太子贊善大夫劉基祖母梁氏出自高華著其賢淑
積德垂範以開後人遂能作朕名臣卓為腹心耳目之
寄故追封之典及其大母亦以體孝孫之心也領兹嘉
命玄壤其光可追封永嘉郡夫人宜令准此洪武元年
十一月日
父永嘉郡公誥
奉天承運皇帝聖旨士有厚德而享報雖不在其身必
有賢嗣而得時足以大其後資善大夫御史中丞兼太
子贊善大夫劉基父劉爚世為右族人服令名藴設施
之才而無求於時貽文學之傳而能善其子是以其子
行義方於古人謀猷著於日用朝廷所賴士民所瞻皆
遺訓之功力善之徵也錫命表一門之盛列爵居五等
之尊大郡疏封玄堂永賁可贈資善大夫御史中丞上
護軍追封永嘉郡公宜令准此洪武元年十一月日
母永嘉郡夫人富氏誥
奉天承運皇帝聖旨母氏劬勞為人子者思報㒺極之
恩惟立身揚名以顯其親斯亦可為孝矣資善大夫御
史中丞兼太子贊善大夫劉基母富氏貞資婉範嫓德
生賢孟軻成大儒王珪為名輔致兹樹立蓋有其原爵
禄優榮不逮於養然母之貴每因其子功庸既昭霈恩
宜厚劬勞之報庶遂其心可追封永嘉郡夫人宜令准
此洪武元年十一月日
妻永嘉郡夫人富氏誥
奉天承運皇帝聖旨淑女配君子致内治之有成人主
得賢臣霈封恩而並及資善大夫御史中丞兼太子贊
善大夫劉基妻富氏德功端茂閨閫嚴明佐此名卿嘉
哉儀範中饋盡其愛敬家道至於和平爵秩從夫禮文
合古錫以金花之誥爰疏郡境之封祇服榮光茂膺多
福可封永嘉郡夫人宜令富氏准此洪武元年十一月
日
御賜歸老青田詔書
朕聞古人有云君子絶交惡言不出忠臣去國不潔其
名爾劉基括蒼之士少有英名海内聞之及元末羣雄
鼎峙熟辨真偽者誰歲在戊戌天下正當擾亂之秋朕
親帥六軍下雙溪而有浙左獨爾括蒼未附惟知爾名
耳吾將謂白面書生不識時務不久而括蒼附朕已還
京何期仰觀俯察獨斷無疑千里之餘兼程而至謁朕
陳情百無不當至如用征四方摧堅撫順爾亦助焉不
數年間天下一統當定功行賞之時朕不忘爾從未定
之秋是用加以顯爵特使垂名於千萬年之不朽勅歸
老於桑梓以盡天年何期禍生於有隙致是不安若明
以憲章則輕重有不可恕若論相從之始則國有八議
故不奪其名而奪其禄此國之大體也然若愚蠢之徒
必不克己將謂己是而國非卿善為忠者所以不辨而
趨朝一則釋他人之餘論況親君之心甚切此可謂不
潔其名者歟惡言不出者歟卿今年邁居京數載近聞
老病日侵不以筋力自強朕甚憫之於戲禽鳥生於叢
木翎翅乾而颺去戀巢之情時時而復顧禽鳥如是况
人者乎若商不亡於道官終老於家世人之萬幸也今
也老病未篤可速往括蒼共語兒孫以盡考終之道豈
不君臣兩盡者歟
襲封誠意伯誥券
維洪武二十三年歲次庚午十月己未朔越二十七日
乙酉皇帝制曰昔者皇元運末豪雄鼎峙海内瓜分當
是時士夫之衆數莫知其幾然而泛泛從人者亦何量
哉所以曩古賢智之人務必擇人而樹以善天下奠安
萬民士豈易從人而輕滅姓氏者耶所以當不可從之
時雖死士節亦必不移何為若是噫是雖死也名彰矣
朕曩與羣雄並驅數年之間異聲教而擅烝民者不可
勝數熟辨真偽者誰爾劉廌祖父誠意伯劉基乃括蒼
之士居勁敵之郵邇山賊之寨間道兼程星馳来附陳
朕歷數之有在議戡定之機措安黎庶之道其為人也
士氣凛然奸邪莫可犯所以父子相繼殁於奸臣紊政
之秋此果不移節也歟初授伯爵以終身因節弗移今
特以前爵授爾廌為誠意伯增禄二百六十石共食禄
五百石子孫世襲朕與爾誓若有非為除謀逆不宥其
餘雜犯死罪免爾一死以報爾祖父之功爾其敬哉
資善大夫都察院左都御史兼吏部尚書臣詹
徽宣奉贈諡太師文成誥
奉天承運皇帝制曰增秩彰功進穹階於一等飭名顯
德加美號於百年禮在褒崇事關勸教爾故開國翊運
守正文臣資善大夫護軍誠意伯劉基慷慨有志剛毅
多謀學為帝師才稱王佐屬聖祖之聿興乃明良之載
遇孔明之遇豈間人言敬輿之謀不負所學遂覃精誠
之慮益酬神武之知占事考祥明有徵驗運籌畫計動
中機宜蓋始見異雲而識王氣復仰指乾象以示天心
逮應聘栝蒼陳時務于建業即從征彭蠡定大事於中
原渡江策士無雙開國文臣第一受爵能讓懷辭金蹈
海之風成功不居從辟穀封留之請可謂明哲允矣清
貞參前代之名臣休聲罔替稽累朝之報禮恩典尚遺
今特贈爾為太師諡文成於戲青田薄賦已為鄉里之
美談寶冊易名益重華夷之永譽正德九年十月十九
日
欽降祭文
維正德(闕)年歲次(闕)月(闕)朔(闕)日浙江處州
府青田縣知縣某欽承上命致祭于開國翊運守正文
臣誠意伯贈太師諡文成劉公曰惟公學本帝師才具
王佐相我聖祖迅掃寰區乾坤載清綱常復正古稱名
世何以過之惟皇念功特伸卹典文成之諡光于留侯
歲祀之儀比于魏國兹惟仲(春秋)式當明薦老成雖遠風
烈固存秩祀有常永昭崇報尚饗
頌表
瑞麥頌(并序)弘文館學士劉基撰
天厭元德九州麋沸羣猾並作黎民惶惶奔走無路皇
帝提三尺劒奮起草萊指顧之間豪傑景附矛鋒所向
戰克攻取皇帝心知天意之有在爰舉有衆以與萬姓
請命一征而取荆襄再征而清江浙三征而閩海率從
四征而席卷全齊五征而定周及梁遂取秦晉舉燕趙
南交北貊東夷西羌海外之邦莫不望風遣使奉朔稱
臣拜伏闕庭於是民獲所歸上下神祇咸有依託慶雲
甘露洊奏禎祥帝心謙抑每讓弗居洪武三年五月陜
西寶雞縣進瑞麥一莖五穗者一本三穗者三本兩穗
者十有餘本蓋自兵興以來王保保據周宋李思齊張
思道據秦晉燕趙齊梁之間大豪小猾或憑城郭或聚
山寨皆假元為名分割境土擅兵相攻於是燕晉周秦
之地彌數千里連歲無雨百穀不生民相殺食且盡今
年夏四月王師奏捷于蘭州朔漠掃清關隴底定天乃
大降甘雨滋為嘉瑞和氣致祥不亦昭哉周頌有曰綏
萬邦屢豐年天命匪懈傳者謂商之季年比歲旱荒至
周武王克紂受命而天下遂獲豐年由今觀之信非誣
矣漢謠以麥穗兩岐歌其太守之美政則是兩岐之麥
世所希有而况於三岐以至五岐者哉頌聲之作弗可
闕也頌曰神雀赤烏其羽不可以為儀紫芝甘露其實
不可以療飢豈若五榖之為瑞可以厚民之生豐國之
資者哉元失其鹿天下共逐擾擾紛紛強食弱肉皇天
震怒誕命真主肅將天威以靖區宇騎士如雲猛將如
龍發蹤指示悉出帝衷既平南東遂定西北民居攸奠
品物咸殖爰有嘉麥一本五岐布葉萋萋結實離離既
齊既平先百糓成擢穎揚芒金支翠英溥彼原田滃若
雲烟望之油油即之芊芊其種伊何降自穹昊其瑞伊
何豐年之兆豐年穰穰頌聲洋洋其始自今奕世無疆
祀方丘頌(并序)弘文舘學士劉基撰
維洪武三年五月二十日戊申日北至皇帝將祀地示
于方丘乃先期九日潔齋于舊宫詔百僚集射西苑命
之曰古人有言惟德動天惟誠感神故射以觀德誠於
中者必形於外不可掩也惟爾庶官各一乃心以致其
誠毋替朕命羣臣自左丞相宣國公以下至於有司百
執事皆拜手稽首曰敢不敬承天子之明命維大江之
南土每夏四五月多霖雨少霽是歲雨作連日至十有
七日己巳皇帝御法駕率百僚告于太廟遂居于齋宫
雨勢未己至丁未日夜三鼓有風徐來淋潦頓收微月
出雲氛霧廓清皇帝被衮冕登壇萬籟無聲華燭有輝
雅樂瀏亮燎煙不搖百禮既洽千官肅雍洋洋乎神明
臨之在上誠意懇至升降秩秩濟濟翼翼穆穆如也比
明竣事薰風應節和氣交暢小大咸喜知誠德之感格
若合符契大命所集皇天后土信不忒也於是弘文舘
學士臣基謹獻頌曰濬哲惟帝父天母地維孝維誠斯
承其意孝誠既備物以將之神鑒在德匪惟其儀聖不
世出禮失莫求弗澄其源曷清其流末流之極禮儀并
廢豈無牛羊而不以祭穹祗赫怒監觀萬方式昭大命
命我聖皇維我聖皇克孝克誠提三尺劒由一旅興奮
于長淮長淮具宗濟于大江大江攸同漢沔既朝閩浙
率從施及廣海化外之邦望風占雲獻其琛賨稽首龍
墀蹈舞從容乃命虎臣越濟踰河雲旆霓旌鐡馬金戈
蹴踏泰岱憑陵華嵩鋤秦定燕掃貊滌戎莫亢我前莫
膺我鋒斬逆懷降允協天衷自西自東自南自北㒺不
懌懌戴天子德天子之德格于上下既禋于郊又敬于
社人懷其仁神錫之嘏圓方所包無不服者超黃邁唐
越商踰夏小臣作詩以繼大雅
平西蜀頌(并序)誠意伯劉基撰
臣聞天命真主混一六合必先有以為之驅除然後收
拾以歸其籠自古及今同一揆矣是故冬寒之極必有
陽春激湍之下必有深潭大亂之後必有大治理則然
也元德既衰九土糜沸鴟張狼顧之豪彌滿山澤萬姓
喁喁無所籲告天乃命我皇帝肅將武威代伐不道故
一伐而定荆湖再伐而舉全吳三伐而海甸廓清四伐
而東粤南閩悉歸版圖於是肆伐中原拾宋掇秦掣趙
拔燕兵鋒未至聲聞先及神讋鬼慄匍匐俯伏玄莵青
海崑崙大漠交阯鐻耳之國㒺不獻琛奉表稽首闕下
無敢後者獨明昇竊據巴蜀雖遣使奉貢而不去偽號
大臣皆請討之皇帝憐其父沒子幼數遣使招之不至
乃命將帥師伐之洪武四年大軍破瞿唐殺其將某郡
邑鎮戌望風送欵昇乃率其官屬奉璽印詣軍門請降
蓋自建國至是凡五年而天下一統何其易耶固知天
命有在而羣雄並起為之驅除也臣基受恩深厚無能
補報遥聞捷音歡喜踴躍不能自已謹撰平西蜀頌一
首雖不足以贊揚聖德萬一亦聊以寓葵藿向日之忱
云爾其辭曰惟彼蜀國開自蠺叢山川隔閡與華不通
金牛啓道厥竅斯鑿岷峨岧嶤始連井絡秦以之霸漢
以之王諸葛用之震驚北方劒閣倚天瞿唐折地仰不
可攀俯不可視蠢兹羌戎憑其險阻罔知天命大邦是
距洸洸虎臣受命于征出師桓桓如雷如霆如雷如霆
天子之威廟筭先定鬼神莫違靈旗揮揮指山山摧羌
人失魂恧若死灰爰將其臣奉其版籍泥首軍門面縛
銜璧六軍奏凱聲動玄黃黧童白叟蹈舞康莊四海會
同豐年穰穰慶雲甘露自天降祥臣拜稽首受天之佑
受天之佑天子萬夀
甘露頌(并序)誠意伯劉基撰
欽惟皇帝順天應人奄有九土武功既成文治大洽恪
恭天地孝敬祖宗山川鬼神莫不祇肅是以億兆歸心
遐邇嚮化羌夷蠻貊無有弗庭皇帝愈加謙慎深惟上
天付畀之重夙夜兢業思舉羣臣庶民咸躋雍熙以承
天眷教誨戒飭諄諄切切日不厭勤於是乎天不愛道
地不愛寶醇和至精悉發悉逹禾麥呈瑞年糓屢登倉
廪之積如岡如坻民用紓矣邦本固矣乃洪武四年十
月甘露降于鍾山沾潤草木瑩若凝脂美猶醍醐五年
十有一月又降今年仍降如初臣聞瑞應圖曰王者德
至于天則甘露降鍾山京國之鎮帝業所基而甘露每
降于兹則天之所以彰我皇帝之德而引國祚於悠久
之意豈不顯顯矣乎昔者軒轅黃帝得瑪瑙之甕甘露
降之滿盈黃帝食之而夀今甘露連年屢降則天之所
以夀我皇帝於千萬歲之意又豈不昭昭矣乎於是羣
臣莫不欣懌百姓莫不蹈舞舉手相慶而在廷之臣或
為詩歌或為賦頌以詠盛事於是臣基謹再拜稽首而
獻頌曰古帝軒轅德協于天天降甘露俾服延年明明
我皇統坤握乾芟翦豪猾樹德佑賢命將出師廓清四
邊滄溟帖濤嶺嶠收煙宏功茂烈烜赫八埏郊社宗廟
享祀豐蠲日月星辰嶽鎮海川敬㒺不至誠㒺不宣寅
畏天命翼翼虔虔匡直臣庶亹亹惓惓惟恐弗及惟恐
或愆皇天后土睠顧式堅瑰祥信禎來集連連膏露流
滋如瑶如璿味奪醴齊光粲珠蠙高映斗極深浹重淵
被之竹栢竹栢鮮鮮被之鶴鵠鶴鵠娟娟璧月宵炯銀
河曉旋天乳耀芒燭于穹圓霏霏其霧泥泥其泉旨旨
其飴馥馥其荃瑞我聖皇神恬氣全萬姓率德七曜順
躔皇夀如山如黃如玄超三軼五煥後輝前小臣作頌
願附史編
謝恩表誠意伯劉基撰
伏以出草萊而遇真主受榮寵而歸故鄉此人人之所
願欲而不可得者也中謝欽惟皇帝陛下以神聖文武
之資提一旅之衆龍興淮甸掃除羣雄不數年間遂定
中原奄有四海神謨廟斷悉出聖衷舜禹以來未之有
也臣基一介愚庸生長南裔疎拙無似其能識主於未
發之先者亦猶巢鵲之知太歲園葵之企太陽以管窺
天偶見于此非臣之知有以過於人也至於仰觀乾象
言或有驗者是乃天以大命授之陛下若有鬼神隂誘
臣衷開導使言非臣念慮所能及也聖德廣大不遺葑
菲遠法唐虞功疑惟重之典錫臣以封爵賜臣以禄食
俾臣回還故鄉受榮寵以終其天年臣竊自揆何脩而
膺此犬馬微忱惟增愧懼已於洪武四年二月初四日
到家謹遣長男臣璉捧表詣闕拜謝聖恩臣基無任激
切屏營之至謹奉表稱謝以聞
雜錄
故誠意伯劉公行狀
祖庭槐字尚德追封永嘉郡公祖妣梁氏追封永嘉郡
夫人父爚字如晦追封永嘉郡公母富氏追封永嘉郡
夫人公諱基字伯温世為括蒼人年十四入郡庠從師
受春秋經人未嘗見其執經讀誦而默識無遺習舉業
為文有竒氣决疑義皆出人意表凡天文兵法諸書過
目洞識其要講理性於復初鄭先生聞濓洛心法即得
其旨歸先生大器之乃謂公父曰吾將以天道無報於
善人此子必高公之門矣後應進士舉授江西高安縣
丞揭文安公曼碩見公謂人曰此魏徵之流而英特過
之將來濟時器也公在燕京時間閱書肆有天文書一
帙因閱之翊日即背誦如流其人大驚欲以書授公公
曰已在吾胸中矣無事於書也之官以廉節著名發姦
擿伏不避強禦為政嚴而有惠愛小民自以為得慈父
而豪右數欲陷之時上下咸知其廉平卒莫能害也新
昌州有人命獄府委公覆檢案覈得其故殺狀初檢官
得罷職罪其家衆倚蒙古根脚欲害公以復讐江西行
省大臣素知公遂辟為職官掾史以讜直聞後與幕官
議事不合遂投劾去隠居力學至是而道益明後為江
浙儒學副提舉為行省考試官頃之建言監察御史失
職事為臺憲所沮遂移文决去嘗遊西湖有異雲起西
北光映湖水中時魯道原宇文公諒諸同遊者皆以為
慶雲將分韻賦詩公獨縱飲不顧乃大言曰此天子氣
也應在金陵十年後有王者起其下我當輔之時杭城
猶全盛諸老大駭以為狂且曰欲累我族滅乎悉去之
公獨呼門人沈與京置酒亭上放歌極醉而罷時無能
知者惟西蜀趙天澤知公才器以為諸葛孔明之流嘗
作文以期之方國珍起海上省憲復舉公為浙東元帥
府都事公即與元帥納琳哈喇謀築慶元等城賊不敢
犯及特哩特穆爾左丞招諭方寇復辟公為行省都事
議收復公建議招捕以為方氏首亂掠平民殺官吏是
兄弟宜捕而斬之餘黨脅從詿誤宜從招安議方氏兄
弟聞之懼請重賂公公悉却不受執前議益堅特哩特
穆爾左丞使其兄省都鎮撫以公所議請于朝方氏乃
悉其賄使人浮海至燕京省院臺俱納之准招安授國
珍以官乃駁公所議以為傷朝廷好生之仁且擅作威
福罷特哩特穆爾左丞軰羈管公于紹興公發忿慟哭
嘔血數升欲自殺家人葉性等力沮之門人穆爾薩曰
今是非混淆豈公自經於溝瀆之時耶且太夫人在堂
將何依乎遂抱持公得不死因有痰氣疾是後方氏遂
横莫能制山宂皆從亂如歸公在紹興放浪山水以詩
文自娱時與好事者遊雲門諸山皆有記行省復以都
事起公招安山寇吳成七等使自募義兵賊拒命不服
者輙擒誅之略定其地復以為行樞密院經歴與行院
判石末宜孫守處州安集本郡後授行省郎中經略使
李國鳳廵撫江南諸道採守臣功績奏于朝時執政者
皆右方氏遂置公軍功不錄由儒學副提舉格授公處州
路總管府判諸將聞是命下率皆解體勅書至公於中庭
設香案拜曰我不敢負世祖皇帝今朝廷以此見授無所
宣力矣乃棄官歸田里時義從者俱畏方氏殘虐遂從
公居青田山中乃著郁離子客或說公曰今天下擾擾
以公才略據括蒼併金華明越可折簡而定方氏將浮
海避公矣因畫江守之此勾踐之業也舍此不為欲悠
悠安之乎公笑曰吾平生忿方國珍張士誠軰所為今
用子計與彼何殊耶且天命將有歸子姑待之會帝下
金華定括蒼公乃大置酒指乾象謂所親曰此天命也
豈人力能之耶客聞之遂亡去公决計趨金陵衆疑未
决母夫人富氏曰自古衰亂之世不輔真主詎能獲萬
全計哉衆乃定或請以兵從公曰天下之事在吾與所
輔者爾奚以衆為乃悉以衆付其弟陞俾家人葉性朱
佑等參掌之且曰善守境士毋為方氏所得也勿憂我
適總制官孫炎以帝命遣使來聘公遂由間道詣金陵
陳時務策一十八欵帝從之會陳氏入寇獻計者或謀
以城降或以鍾山有王氣欲奔據之或欲决死一戰不
勝而走未晚也公獨張目不言帝召公入内公奮曰先
斬主降議及奔鍾山者乃可破賊爾帝曰先生計將安
出公曰如臣之計莫若傾府庫開至誠以固士心且天
道後舉者勝宜伏兵伺隙擊之取威制敵以成王業者
在此時也帝遂用公策乘東風發伏擊之斬獲凡若干
萬帝以克敵之賞賞公公悉辭不受中書省設御座將
奉小明王以正月朔旦行慶賀禮公大怒罵曰彼牧豎
爾奉之何為遂不拜適帝召公公遂陳天命所在帝大
感悟乃定征伐之計遂攻皖城自昏逹旦不拔公以為
宜逕拔江州帝遂悉軍西上陳氏率其屬走湖廣江州
平帝使都督馮勝將兵攻某城命公授方略公書紙授
之使夜半出兵云至某所見某方青雲起即伏兵頃有
黑雲起者是賊伏也慎勿妄動日中後黑雲漸薄回與
青雲接者此賊歸也即銜枚躡其後擊之可盡擒也衆
初莫肯信至夜半詣所指地果有雲起如公言衆以為
神莫敢違竟拔城擒賊而還王漢一以饒信降帝命公
撫之陳氏洪都守將胡均美使其子約降請禁止若干
事帝初有難色公自後踢所坐胡牀帝意悟許之均美
遂以城降初公聞母富氏喪悲慟欲即歸帝以書慰留
之期以成功公不得已遂從征伐至是辭歸帝遣禮官
伴送累使弔祭恩禮甚厚時苖軍反金華括蒼殺守將
胡大海耿某孫炎等衢州或謀翻城應之守將夏毅懼
無所措會公至即迎入城一夕定之公即發書金處屬
縣諭以固守所部遂同邵平章諸軍克復處城擒苖帥
賀某李某處州平公至家營葬事時語所親以帝必當
有天下之狀於是鄉里及隣附郡縣翕然心服方氏雖
據温台明三郡其士大夫皆仰公如景星慶雲其小民
亦未嘗不懷公之舊德也方氏素畏公名時遣人致書
奉禮公不敢受使人白于帝帝因令公與通問公因宣
國家威德方氏遂納土入貢帝時使人以書訪軍國事
公即條答悉合機宜某年月日公赴京道經建德今嚴
州也適張氏入寇時曺國公守建德欲奮擊之公乃使
勿擊曰不出三日賊當自走追而擊之此成擒也比三
日黧明公登城望之曰賊走矣衆見其壁壘旗幟皆如
故且聞嚴鼓聲疑莫敢輕動公趣使疾進兵至則皆空
壘擊鼓者乃所掠老弱耳遂窮追賊迸走至東陽悉擒
之以還公遂至京時陳友諒據湖廣張士誠據浙西皆
未下衆以為蘇湖地肥饒欲先取之公曰張士誠自守
虜耳陳友諒居上流且名號不正宜先伐之陳氏既滅
取張氏如囊中物耳會陳氏復攻洪都帝遂伐陳氏因
大戰於彭蠡湖勝負未决公密言于帝移軍湖口期以
金木相犯日决勝帝皆從之陳氏遂平帝還京定計取
張士誠因定中原拓土西北公密謀居多帝或時至公
所屏人語移時乃去雖至親密莫知其由以公為太史
令一日公見日中有黑子奏曰東南當失一大將時參
軍胡㻧伐福建果敗沒他日公見帝帝方欲刑人公曰
何為帝語公以所夢公曰是衆字頭帝有血以土傅之
得土得衆之象應在得夢時三日當有報至帝遂留所
欲刑之人以待之三日後海寧以城降果如公言捷至
帝大喜悉以所留人俾公縱之某年月日熒惑守心羣
臣皆震懼公密奏帝宜罪己以回天意次日帝臨朝即
以公語諭羣臣衆心始安後大旱帝命公諗滯獄凡平
反出若干人天應時雨帝大喜公因奏請宜立法定制
帝從之張士誠平後張昶欲亂政乃使人上書稱頌功
德勸帝宜及時為娱樂帝以示公公曰是欲為趙高也
帝頷之昶色動知公得其情也乃使齊翼巖等伺察公
隂事欲陷之未及發而昶先事受誅及司天臺災翼巖
因為書言之於帝其事多公平日密聞於帝或帝使為
之者翼巖未之知也書奏帝切責翼巖斬之遂治黨與
盡得其與昶通謀狀帝適以事責丞相李善長憲使凌
悅因彈之公為帝言李公舊勲且能輯和諸將帝曰是
數欲害汝汝乃為之地耶汝之忠勲足以任此公叩頭
曰是如易柱必須得大木然後可若束小木為之將速
顛覆以天下之廣宜求大才勝彼者如臣駑鈍尤不可
爾帝怒遂解洪武元年正月帝登大寶于南郊公密奏
立軍衛法外人無知者拜御史臺中丞適中丞章公溢
奏定處州七縣稅粮比宋制畝悉加五合帝特命青田
縣粮止五合起科餘准所擬且曰使劉伯温鄉里子孫
世世為美談也或言有殺運三十年公慨然曰使我任
其責者掃除弊俗一二年後寬政可復也帝幸鳳陽使
公居守公志在澄清天下乃言於帝曰宋元以來寬縱
日久當使紀綱振肅而後惠政可施也乃命憲司糾察
諸道彈劾無所避公案劾中書省都事李彬侮法等事
罪當死丞相李善長素愛彬乃請緩其事公不聽遣官
賫奏詣行在帝從公議處彬死刑公承旨即斬之由是
與李公大忤比帝回京李公愬之公乃求退帝命歸鄉
里公奏曰鳳陽雖帝鄉然非置都之地王保保雖可取
然未易輕也願聖明留意焉遂辭歸後定西失利王保
保竟走沙漠帝手詔叙公勲伐且召公赴京師同盟勲
冊公至京師帝賫賜甚厚追贈公祖父爵皆永嘉郡公
累欲進公爵公曰陛下乃天授臣何敢貪天之功聖恩
深厚榮顯先人足矣遂固辭不敢當帝知其至誠不強
也帝欲相楊憲公與憲素厚以為不可帝怪之公曰憲
有相才無相器夫宰相者持心如水以義理為權衡而
已無與焉者也今憲不然能無敗乎帝曰汪廣洋何如
公曰此褊淺觀其人可知曰胡惟庸何如公曰此小犢
將僨轅而破犁矣帝曰吾之相無逾於先生公曰臣非
不自知但臣疾惡大深又不耐繁劇為之且孤大恩天
下何患無才願明主悉心求之如目前諸人臣誠未見
其可也三年七月授弘文館學士十一月進封誠意伯
四年正月賜歸老鄉里二月至家遣長子璉捧表詣闕
謝恩某年某月復遣璉進賀平西蜀表頌帝仍以文荅
之八月帝使尅期以手書問天象事公悉條答其大意
以為霜雪之後必有陽春今國威已立自宜少濟以寬
書奏帝悉以付史館其書藁并已前奏請諸藁公皆焚
之莫能得其詳也初公言於帝甌括間有隙地曰談洋
及抵福建界曰三魁元末頑民負販私鹽因挾方寇以
致亂累年民受其害遺俗猶未革宜設廵檢司守之帝
從之及設司頑民以其地係私産且屬温州界抗拒不
服適茗洋逃軍周廣三反温處舊吏持府縣事匿不以
聞公令長子璉赴京奏其事逕詣帝前而不先白中書
省時胡惟庸為左丞掌省事因挾舊忿欲構陷公乃使
刑部尚書吳雲訹老吏訐公乃謀以公欲求談洋為墓
地民弗與則建立司之策以逐其家庶幾可動帝聽遂
為成案以奏頼帝素知公置不問省部又欲逮公長子
獄帝時已勅璉歸及奏帝曰既歸矣免之公入朝惟引
咎自責而已先是楊憲敗後汪廣洋為丞相未幾而貶
廣東乃相惟庸公乃大慼嘗謂人曰使吾言不驗蒼生
之福也言而驗者其如蒼生何遂憂憤而舊疾愈增洪
武八年正月胡丞相以醫來視疾飲其藥二服有物積
腹中如拳石公遂白于帝帝亦未之省也自是疾遂篤
三月帝以公久不出遣使問之知其不能起也特御製
為文一通遣使馳驛送公還鄉里居家一月而薨公生
於至大辛亥六月十五日薨於洪武乙夘四月十六日
享年六十五歲公之子璉仲璟以是年六月某日葬公
於其鄉夏山之原禮也遺文郁離子十卷覆瓿集二十
四卷寫情集四卷長子璉又集所遺文藁五卷名曰犁
眉公集娶富氏封永嘉郡夫人繼室陳氏章氏子男二
人長璉由考功監丞任江西參政卒于官次仲璟皆陳
氏出也女二人長適吳彪次適沈安皆章氏出也孫男
三人廌虒貊孫女三人幼未適也公未薨前數日乃以
天文書授璉使伺服闋進且戒之曰勿令後人習也復
命次子仲璟曰胡惟庸必敗我欲奉遺表無益也日後
帝必思我待有問當密為我奏其略以為修德省刑祈
天永命且為政寬猛如循環耳諸形勝要害之地宜與
京師聲勢連絡幸聖主留意公生平剛毅慷慨有大節
每論天下安危則義形于色然與人交游開心見誠坦
然無間阻至於義所不直無少假借雖親之者以此而
忌之者亦以此惟帝察其至誠任以心膂公亦以為不
世之遇知無不言每遇急難勇氣奮發計畫立就外人
莫能測其機累贊帝成大功帝嘗臨朝稱之公輙逡廵
不敢當家居惟飲酒奕棋未嘗自言其功每天象有大
變則累日不樂凡公以天下蒼生休戚為憂喜者即此
可知矣帝天威嚴重惟公抗言直議不以利害怵其中
帝亦甚禮公常稱為老先生而不名又曰吾子房也廷
臣或有過失得譴者公密為救解而免其人或知而詣
公謝者則拒不納其人不知亦未嘗為人言也其居鄉
里守禮義尚節儉多隂德不以富貴驕人公初與同郡
葉公景淵胡公仲淵章公三益金華宋公景濓同出處
有通家之好至於居官任政則各行其志俱以功名顯
於世而公與宋公又以文章為當代首稱云伯生辱在
同郡預諸生列與公子璉仲璟相知最深今公薨而璉
没仲璟與璉之子廌請錄公遺事因輯平昔所聞大略
為行狀至於皇上知人之明倚注之重公之遭遇感激
以天下公議輔人主者觀綸綍之文考成效之績可見
矣其籌策帷幄有不能盡詳者亦不敢強質也洪武癸
亥孟春將仕郎秦府紀善同郡諸生黃伯生狀
敕建誠意伯劉公祠堂記
帝復大寶之明年故開國翊運守正文臣資善大夫御
史中丞兼弘文舘學士太子贊善大夫護軍誠意伯劉
先生七世孫翰林五經博士禄自括蒼來朝且言曰先
臣基没垂八十年于兹故有祠堂燬弗克稱者久之神
無棲止祀㒺攸享臣禄荷國厚恩叨守宗祧敢以為請
詔可其奏下禮部移所在有司營建祠堂如制於是浙
江布政司右布政使白圭處州府知府萬安青田縣縣
丞郭仲禮咸奉行唯謹僉謂舊祠幽僻用徙高亢於神
為宜乃度地於宅之東南維吉方將有以規所需邑父
老聞之奔走相告曰先生嘗有大造於吾民也欣然相
與計田聚財輸于官得若干萬緡乃㳙吉辰徵工簡材
首隆寢堂翼以兩廡屏以三門齊戒有室庖湢有舍而
又飾以黝堊繚以周垣制度宏深規模軒敞神主攸奠
煥然光輝猗歟休哉告成於天順元年十二月之朔禄
詣闕謝恩畢退而屬䕫為之記竊惟先生之謨謀功業
載在國史著之翊運錄昭若日星人皆知之無所庸喙
獨出處之節或者以嘗仕元為疑則不可不為先生白
其心也先生負豪傑之才當元之季以春秋之學登進
士第累仕累發其竒輙不合而去則先生非無意於用
世而世不能用遂歸隠括蒼山中以耕食為樂蓋元氏
一遺民耳及王師下浙西搜羅人才先生堅卧不出亦
豈無所見耶既而吳漢角立東南中原割據如蜂蟻然
天下非元有矣先生之心誠不忍天下之棼棼也矧高
皇帝握真符而定金陵先生固預占於十年之前矣於
是慨然以天下為己任束帛朝臨而夕起一見之頃首
陳天命有在高皇帝敬而信之自謂吾之子房謀無不
用用無不效卒成天下大業厥功偉哉夫元運去矣為
元氏遺民猶遲遲不肯輕於他就及不得已必擇真主
自輔運籌决策取天下於羣雄之手非取於元氏也先
生於此蓋亦審之熟矣昔伊尹五就桀不用退而耕於
有莘之野及遇成湯翻然起而成佐商之功聖賢所以
汲汲於斯世者豈有他哉誠以畏天命悲人窮不得已
而然也先生之心其即伊尹之心歟伊尹無愧於桀先
生無愧於元氏無愧於元氏則無愧於出處之節夫何
疑哉嗟夫自元失其鹿天下羣起而逐之民不聊生者
盖匪伊朝夕矣我高皇帝一旦出而廓清之使天下復
見二帝三王之治真有功於天地萬世者也抑先生之
心殆有見於是哉由是言之比之伊尹功或過矣嗚呼
如先生者雖百世祀可也况祠堂乎是宜我皇上特垂
意於斯豈惟昭崇德報功之禮又將興起其子孫俾得
以賢其賢而親其親可謂仁之至義之盡也歟䕫生也
晚忝與先生同浙水而高山仰止之心為日久矣敢書
此于麗牲之石以白先生之心後世欲知先生者尚有
考於斯資善大夫正治上卿禮部尚書嚴郡姚䕫譔
勅賜翊運祀碑記
有曠世所無之大變則必有曠世所不可無之大功否
極而泰剥極而復此理也亦勢也世至元末而世變極
矣秦隋五代之暴且亂盖不若是甚也此我聖祖再
造乾坤之功所以跨唐軼宋逼漢高而過之宰我曰以
予觀於夫子賢於堯舜遠矣若我聖祖之功豈非曠
萬古之所未見而天下後世所不可一日而無者哉
然天將降是亂於世必預為之生能弭是亂之人於
其先故伊摯不生於商而生於夏子房不生於漢而
生於韓皆亡國之英出而為興王之佐也用是在泰
則有上下之交在復則有朋來之助孔子稱管仲曰如
其仁如其仁夫管仲相桓所攘者不過一楚而已吾夫
子猶動色稱之况其有功於乾坤再造之世而親被其
賜者亦烏可得而忘之哉我聖祖之創興大業雖藉膂
力爪牙之士而謨謀帷幄指授羣帥則皆誠意伯劉公
之功蓋天實授之而非偶然也是宜百世廟祀以享天
下之報夫何歴世既久寖遠而堙至景泰間始有博士
之命為之立廟以祀弘治中尋以吏科給事中吳仕偉
之言錄其九世孫瑜為處州衛世襲指揮使蓋先是郡
人鄭以璋嘗有立廟之請詔下所司廵按分守等官實
奉行之至是瑜還監察御史邢公纓兵備副使林公廷
選張公賓首謁公廟復通道立坊扁曰翊運元勲之坊
於是廟制煥然一新乃命公八世孫養以鄭御史宣之
言來屬予記予惟公之豐功偉績實與天地相為始終
使生民之類不至糜爛泯沒而綱常倫理為之一振是
誠不可以異代而論也旗常金石在所必載信史正人
在所必錄亦豈區區所得而贊之哉因繫之詞曰天生
至人兮輔我皇明天實假手兮亡國之英桀五就而不
售兮國用以傾故將大有為兮待文王而後興風塵閧
動兮六合靡寧乾旋坤轉兮四海廓清公神不死兮百
世如生在帝左右兮熏蒿愴悽於穆廟祀兮崇階兩楹
灑酒麗牲兮苾芬其馨仰瞻再拜兮我民之情神其不
爽兮來止來寧正德改元春三月朔賜進士出身通議
大夫禮部右侍郎掌國子監事兼經筵通鑑纂要官前
南京國子祭酒翰林院侍講同修國史黃巖謝鐸撰
祭誠意伯文吳公願撰
維洪武九年歲次丙辰九月壬午朔越十六日丁酉承
事郎前工部員外郎劉彬承事郎水部主事兼吳相府
錄事吳公願從仕郎前常州府武進縣丞趙嗣泰等謹
以牲醴致祭于故開國翊運守正文臣資善大夫前御
史中丞護軍誠意伯劉先生之靈曰維元政之失馭兮
豪傑奮其並興驅齊民使荷戈兮銷鋤犁以為兵勝負
迭其相乘兮弱之肉而強是食競侵略以僣竊兮紛盗
據乎南北塵滃滃而眯目兮燄炎炎而漲天計剽殺為
功庸兮孰黔首之汝憐翳穹蒼之念亂兮實挺生夫聖
明擐仁義為甲胄兮嬰忠信以為城江淮翕其景從兮
顧瞻金陵而是都豈有君而無臣兮疇啓予之雄圖惟
先生之壯志兮夙藴皇王之學鄙管樂而陋彧猛兮謂
伊吕之可作神諒兆於幾先兮吾將察夫璿璣覩王氣
之攸屬兮知帝命之所歸虎嘯谷以生風兮雲出岫而
隨龍鬱子衷之耿耿兮舍聖人其焉從應聘命以效忠
兮驩契合於諾唯神籌祕計不可以言喻兮恒决勝於
千里彼偽漢之搶攘兮舳艫肆其横江陳我師於彭蠡
兮殪封豕於莊浪長驅直抵其巢穴兮循豫章而東之
蘄黃與鄂岳兮固風靡而無遺先聲讋兹兩浙兮復禽
張而繫方操破竹之形勢兮七閩惴其敢當聞西北鄙
之人兮曰奚為而後我征不庭而撫順兮不再鼓而俱
下雖天道之助佑兮亦將軍之用力也發蹤跡以指示
兮允先生之成績也皇錫爵以酬勞兮位次亞夫公侯
效子房之勇退兮願從赤松以遨遊胡二䜿之構患兮
動宸衷之憫惻帝曰卿其遄歸兮畀優游於禄食賜絲
綸以褒美兮示睿眷之不忘駕蒲輪以言旋兮桑梓賁
其寵光仁者必得其夀兮諒理數之可推謂隂隲之獲
報兮宜愈享於期頥泰山頽而梁木壊兮忽溘焉其云
亡不憖遺於一老兮使斯文之遽喪古之人圖夫不朽
兮惟立功與立言建茂勲於開國兮况著述之必傳秉
二美而並載兮流芳藹於青史永鴻名於無斁兮亘萬
古其猶不死嗟鯫生之多幸兮望餘光之有年曩叨班
於朝著兮沐教載之嘉言承恩例以聮歸兮敢景行於
先哲佇同心之友朋兮敬瓣香之是爇登瘠牲于几爼
兮崇清酤之盈觴匪飲食之足尚兮庶至誠之馨香菊
采采而垂華兮露冷冷而凄其靈惝怳之不昧兮魂髣
髴而來思尚饗
御製慰書贊(并序)
我高皇帝宸翰賜誠意伯劉公基者也公薨後十六年
仲子璟出以示臣伯衡竊惟公丁太夫人憂帝聞公欲
奔喪於是作此慰留之蓋不以一節之孝望公而望公
自任以天下之重也公忍不以天下之重自任顧處一
節之孝哉被旨聳然不敢求去宜矣夫公負命世之材
本之以皇王之略輔之以天人之學在勝國也年甫弱
冠已擢巍科然而低徊散地逾三十載及東南多故稍
見任用竟莫能行其志焉我皇龍興肇基帝業遂以耉
老為腹心之臣天也生元聖而遺之作配也方是時俊
乂如雲布列帷幄眷倚之重則屬之公豈偶然哉若公
所謂不可一日無者也而可使一日去左右哉公感激
遭遇殚其智慧矢其策畫上贊廟謨神筭曾不十年濟
一統之功成萬世之業固不負特逹之知帝登大寶論
其功班爵位次公侯傑然為開國宗臣推恩二代而太
夫人追封永嘉郡夫人報功之典抑亦至矣於戲豈非
千載之盛者乎敬拜手稽首贊曰煥乎雲漢之章藹如
天語之温略尊卑之分而形迹之不存篤上下之交而
元首股肱之為親蒙異眷而感厚恩且不難於殺身而
喪元况於鞠躬竭慮附翼攀鱗建大業而集大勲乎於
皇聖神所以駕馭英雄而再造乾坤者雖非草茅所敢
與聞由此觀之亦惟虚已盡下以心感人而已矣一札
之頒見於劉氏之門求諸同時莫比倫可以勸羣臣可
以華子孫方之鏤金為劵詞林代言假手儒紳不猶玉
之於瑉然則敕書誠為希代之珍於戲休哉洪武二十
三年歲次庚午夏四月戊戌將仕佐郎處州府儒學教
授臣眉山蘇伯衡謹贊
送儒學副提舉劉公序
古之大有為於天下其抱負設施非庸流所能識也磻
溪之兆有莘之聘惟有道者盡之既而同心協德應天
順人克造丕業是皆有以關世運係安危豈偶然而已
故有是君則有是臣有是臣則輔是君君不知是臣臣
終不為是君用也方其未用處木石友猿鶴猶擁腫一
夫耳既用之而功烈巍然為後世師法無他其抱負有
素而設施自異蓋驗之於成蹟人猶未至察之於未形
誠不易知故知人自古所難今以器識斗筲而求之於
未形益難矣江浙儒學副提舉劉公伯温人知其賢而
未為盡知也抽經抉史作為文章考藝棘圍得人為盛
為士者知尊儒宗矣在江西政事沛然擿奸若神在薇
垣按律不移贊助為多為仕者知讓廉明矣在儒司恥
道不行移文决去勇退者知芥視軒冕矣是皆得之於
事為之末又烏足以知公之藴哉余遁跡林下無用於
世公不以卑鄙愛之重之每頌少陵之詩謂余曰用為
羲和天道平用為水土地為厚孰能當之政夫子自道
也間嘗侍行省大臣左右僚屬咸在因論江左人物余
正色首以公對衆愕然既信且疑嗚呼使貪婪闒葺者
聞之未必不指為朋黨過稱而竊笑之矣雖然有卞氏
而知荆山之寶有九方臯而知千里之才天機所到不
獨湯文之識伊吕也蕭何拔韓信於諸將中劉豫州師
孔明於草廬何世之人曾蕭劉之不若也向非信之篤
而用之專則泜水之竒八伍之圖何由照耀後人况抱
負非止於二子者耶知不知用不用天也世運安危之
所關係也噫是固非庸流所能識也矣是固非庸流所
能識也矣至正十二年春三月望日西蜀趙天澤再拜贈
誠意伯文集卷二十
