雪樓集卷十九元程文海撰
碑銘
趙國公田府君神道碑銘
世祖皇帝肇造九有海内忠智藝能之士咸徵至京師
循名索實寸善必錄人亦莫敢為欺至元南征聞中山
田公善易召問宋平之期對曰丙子已而果然上大悅
欲官之公拜曰臣言偶中陛下幸官臣臣福淺必嗇臣
壽固辭賜束帛官其子忠良留侍中累遷太常卿火德
末群凶搆邪謀危社稷太常力爭之不屈今上入平内
難迎立武宗錄功拜大司徒至大二年秋七月有旨錫
公光禄大夫大司徒趙國公公聞遽謂二子曰亟廣廳
事吾將死吾不及拜命矣命下而薨是月二十有五日
也年八十七而廳事之工甫畢賓親臨弔得以成禮某
年某月某日歸葬中山翟城鄉王吕杉東原先塋又四
年大司徒以状来請曰忠良與子列周行接燕好三十
有八年矣知先世莫若子幸奮子之筆揭德墓門以惠
我子孫某不得讓謹按公諱閏字閏之其先平陽趙縣
人曾大父官裕州因家焉再世以亂離居中山遂為中
山人大父諱嗣叔字起宗讀書務知大義不為章句儒
有至性事親孝嘗侍疾衣不解帶者四十餘日歲出金
幣易粟貸貧民負不能償者焚其劵河北亂人争来依
計口給食人安如歸盜賊四起郡縣不能制乃聚衆自
保聞天兵且至縱令自便曰爾䓁宜自逃生母為我慮
衆感泣曰去將安之遂與二子率衆二百餘人間道詣
睿宗行在所賜金符弓矢拜千夫長漢人降者隸焉為
軍前鋒申裕獨樹原良鳳岡數戰皆有功號敢死軍焉
黃陂之役金兵大合率敢死數百擣其中軍金兵大亂
俄而復發倉卒為流矢所中二子馳殺射者創甚猶戒
子以忠孝語絶而卒年若干父諱子成字成之勇悍多
智略事父母守家法少好兵書善騎射裕州盜日衆兵
禁尚嚴乃置長竿植利錐其上長尺有半又作袖矢之
法盜聚南山中日索食閭井即預給米為粥以食之唯
不敢入田氏門坐五十步外傳言往來既月欲去來需
金帛故怒罵辱之忿而退料必復來勞衆設伏以待旦
果大至袖矢斃其酋長伏俱發大敗之奪其巢壘輦金
帛悉送官由是知名辟聘交至皆不就隨父攻城破柵
常為士卒先說其帥田鎮海曰俘多百工有技藝宜存
之備任使鎮海言之上上以為然命閱實未幾饟不繼
將盡屠老弱及無技能者復進言今之兵為民拯焚溺
也臨陣降者尚不可殺已為民而殺之可乎散之河北
使自食其力足以結人心從之活二千餘家號種田戶
上命兄子實為緫管領之子成佩父金符為人匠緫管
詣弘州久之引疾上所佩符南還聞河南蕩析留中山
前河北種田者亦來相依所居成聚幸流轉生還計將
終焉屏絶人事日具酒肴速親友酣歌道舊為樂人欲
延致即欣然而往或連旬不返婆娑嬉遊年七十終無
子以子實之子為之後公也孝友篤實力農務學不樂
仕進嘗憩桑下得遺槖滿貯金也守弗去頃之二人踉
蹌來揖公曰見吾金耶驗之信悉還其主請以半遺公
曰我欲之而待子耶曰願報公德公曰金子之金何德
之報尤嗜醫卜之書讀醫書三年悟曰醫不可為也夫
人之血氣衰盛隂陽薄戰其道猶可知若微陽伏於盛
隂之下微隂潜於極陽之中毫釐不辨生死懸絶而可
輕哉棄不學研精於易及六壬之說逮被徵而還技益
進復潜心釋典常教二子勤學親師取友以身率之既
而曰占筮之學易大難士雖未學可習而能苐用之宜
得其道耳至是父子身被國恩榮及先世祖贈昭文舘
大學士中奉大夫謚忠毅父贈資德大夫尚書左丞謚
武康並追封趙國公夫人信陽吳安撫之女慈順儉勤
為婦為母儀于族婣先公卒與祖妣曹氏妣陳氏並追
封趙國夫人子男三司徒居長次忠亮為臨沂廵檢卒
次澍翰林國史院司直孫男五天澤翰林侍講學士從
規國子生蚤世從矩從鈞從義皆力學女九六為士人
妻餘未行曾孫女二某竊謂皇元建國世祖混一之盛
自古鮮及非偶然也以誠待物故盡物之情以寬御衆
故衆樂為用爵賞當功不求備於人故小大任職而天
下以勸知公之志而不強之以禄卒享期頥之年受大
國之封知司徒之賢而留以遺後果能立功社稷顯名
天下君臣之道胥盡矣嗚呼家世孝弟慈惠而未食其
報忠智才勇而未盡其用源蓄本冨以有今日天道果
遠哉易曰積善之家必有餘慶又曰知進退存亡而不
失其正田氏有焉銘曰
綿綿有嬀陳後啓齊條流布濩漢綬唐珪伊祁之墟厥
胤攸棲揚英掞華世載典彛金運波流去家裕州羣盜
滿山禁我戈矛揭竿䄂矢馘醜斃酋彷徨四顧何地可
休率衆間關來趨輦下父子兄弟驅馳戎馬或攻而城
或戰而野父中流矢子殺射者欲活爾俘慷慨陳謨殺
降不祥民何罪辜于農于工各緫爾徒工處于弘河北
農居翩其南還冥鴻拂天頋瞻河南莽無人烟息駕中
山吾將老焉酣歌暢詠以樂餘年悃悃光禄克承克似
羲圖孔傳洞洽超詣優優進退灼灼興廢聖恩孔嘉臣
分知止有子侍中弘毅恪恭身為國維心與天通職在
奉常蟊賊内訌以斥羣翳捧日太空趙邦恢恢山明水
暎維忠與孝世篤其慶有高者阡松茂栢盛我作銘詩
過者起敬
故綏寕令王君墓表
豐城王氏居槎溪上者八世至綏寧君諱義端字元剛
受易於廬陵歐陽先生守道與兄義山俱有名義山字
元高擢宋淳祐壬戌第官于朝君以叔祖泉澤入仕試
進士四與計偕不第以恩監江陵白水鎮辟江州武平
令攝吉州吉水令佐江西提倉幕遷武岡綏寧令累階
文林郎天兵渡江江上諸郡不守德祐元年文丞相起
兵江西熟知君智略辟與幕議君仰天嘆曰天乎事已
至此去將安歸涕泣而謝之自是終其身不出其在吉
也冨民葉殺人賄吏以縊聞君當聚撿致錢三百萬拒
之抵葉死豪商奪民地事歴臺部連歲不决逮死者數
人下君治得白黔商而還民地有趙鋹者與弟有隙嗾
家僮七十餘人焚弟廪憲怒欲盡殺之君詣府力争乃
論如律大兵且至同辟地于贛者四十餘家艤舟城下
夜半叛卒内外起黎明操戈逼舟衆惶恐君奮入賊中
執其渠手諭以禍福率錢帛分勞之衆賴以安誘其渠
詣憲府謝密語憲曰能斬即斬之不能亟安反側憲慰
而遣之同里鄢氏女未嫁而侍婢病死仇訐于吏吏詰
以姦殺婢滅口求賂君白守事以辨周三者殺人委涂
而自為證言之令周伏辜其廉直好義類如此晚歲杜
門窮經教子郡守部使者時從訪問亹亹竟日惟以忠
孝為言人或勸君仕曰我不能死可復仕乎論著有經
疑十五篇史論四十八篇經邦讜論二十四卷雜著若
干卷大德丙午九月一日卒年八十七自為之誌十二
月丙辰葬里之東穰嘉之原曾大父某大父某父某妣
聶氏娶趙無子先三十三年卒子男三胡出也希文蚤
世揆今為潮州路儒學教授葵吉安路黃茅鎮廵檢女
五皇慶二年余承乏禁林揆來謁泣且拜曰先子力學
守貞不幸棄諸孤葬已八載而墓上之碑未立先伯父
與公季父侍讀公為同年進士揆又辱游公門幸哀而
賜之言余觀綏寧之才之學不如何人其知己又皆賢
公卿而卒不得一第蓋有不幸焉者矣然嗜仁如膾炙
赴義如骨肉以明哲而保其身獨非幸也耶即使君為
状元為宰相棲遲末路為士者恥之其幸不幸又何如
也於乎文信公亦知人哉銘曰
嗟嗟綏寧才豈不足以决科智豈不足以立功而竟然
耶不賢而逹余孰少多賢而不逹命也柰何有德有年
有子承家若綏寧者我又何嗟
寗求已夫人章氏墓誌銘
夫人諱福順姓章氏世家南城遷綏里父履坦博學豪
宕好遊冇聲蜀漢間為外祖包文肅公恢所知鄉先生
吳某居家教授學者數百人元塘先生寗君求已最後
至諸生盡傾人人自謂出其下章方擇壻遂以女妻之
後果登宋景定壬戌進士第仕轉為文林郎某官夫人
幼失所恃事祖母孝謹祖母愛之不忍違離挽元塘贅
其家元塘之父某魁碩剛鯁寡言笑少許可人得其一
言不啻重璧夫人始歸一日祀先夙興執冡婦禮周旋
肅給如世族大家驚曰吾家其興乎家本寒儒夫人蠶
繅組紉以供養祭節縮衣食以植田廬尊上禮下絶甘
分少以厚婣族撫孤拯弱給贍産蓐以篤鄉黨相其君
子佐洪昇杭三大府遠官嶺外所至號稱能官婦道之
盡人用模楷元塘初為洪理囚飯必呈官請嘗官不在
庭亦唱呼過庭下夫人聞則遣取親嘗又日視庖有餘
食命老奴飯囚之羸疾者杭有慈幼局收養棄孩官出
錢帛乳哺願子之者給衣食三年吏卒乳母軰或殘之
而以己子代之或以己子冒之夫人密呼乳嫗廉得實
以白姦用禁止其在横浦衣冠辟地者來依元塘延納
於外夫人供給於内至者如歸别去莫不涕泗謂元塘
如父夫人如母携家還里道路猶榛梗日語女婦軰曰
萬有不幸吾與若赴水而已毋辱人手卒幸全夫人識
量明恕臨事周慎動有禮法每謂某人今然後當然其
事今爾後必爾無不中元塘居官廉介疾惡少頋望常
從容諷諫式協于中子弟成人出必戒以小心謹恪毋
負知己毋忝先人元塘晚歲杜門謝世事賓友過從論
新道舊觴豆無虚日亂世遺老優游閭巷十餘年而卒
為完人内助有力焉皇慶元年六月二日以疾終年八
十五子男二立大材器穎異先二十二年卒成大博洽
沉敏嘗佐湖北憲以夫人年老棄歸女二長適同里吳
逵次適廬陵朱煒幼嫁而夭孫男二世良世元女三曾
孫四將以某年月日葬雅俗鄉新安里某原其孤成大
以書介信豐令吳越所為狀抵京師請銘余父子叔侄
與元塘相知久余於成大又獨深聞夫人之行懿信且
詳銘非余其誰宜於虖君子之得成其政保其名後嗣
之得浚其學逹其志豈非有賢婦賢母哉若夫人者可
謂賢矣銘曰
藹兮蔚柔而一于嗟千年仰維則
謝元禮墓誌銘
南城謝元禮先生以至大四年八月八日卒年八十四
將以皇慶二年某月某日葬太平鄉金塘之原其友潮
陽尹趙艮塘䓁十人為書介其子升孫所次行實来京
師請銘其墓嗟斯人之不作感友道之猶存勿銘得乎
君諱炎元禮其字也幼孤母孔適盧冒盧姓長通六經
長於易前軰老生皆折節與之游盧甚賢之兄天鍚死
一男二女皆幼稚君憂曰謝氏絶矣日夜號泣乞歸謝
盧不許踰年乃許歸則撫遺孤開門授徒以給衣食嫁
娶毋喪哀毁致疾終不御酒肉疾殆夢神人為方授之
而愈䘏盧之後尤極恩意亡友傅氏子窮餓不能自存
輟食以飯之不足又營度儲偫以給之傅日來取米如
寄數歲傅死乃己平居見子姪及親故之子行脩學進
喜形於色不則慼然以憂雖屢空未嘗千於人太守趙
時稼聞其賢舘之郡齋或訟于郡弗直覬君一言君終
不言有賣炭者過門君售之既償直頃復還其餘賣者
怪焉君曰汝適言若干今踰若干以還汝不受強必與
之其臨財若此所遇雖極貪濁暴抗莫忍欺君學者相
從不遠千里往往擢高科登膴仕君再賦于鄉而已宋
亡郡有盱江書院居西城之外當兵衝白于郡遷之城
中身經理之既成郡檄君為長亦不就晚病目稍讀佛
書卒之日方與升孫劇論圓覺金剛經倏然而逝有觀
易若干卷藏于家曾祖鼎祖榮父起祖妻左氏先卒子
男二長升孫慎修好學次謙孫蚤世女嫁崔萬有孫男
二皆生九年而夭余嘗聞賣炭事好為人道之輙掩口
盧胡以為闊迂嗟夫世復有闊迂若謝元禮者乎薄物
細故而不欺若此世之紛紛為奪為盜者聞君之風亦
可少愧矣余識君踰四十年乃今銘其墓於萬里外南
望慨然銘曰
神明通孝之隆䘏孤窮義之從窮約耿介有李泰伯吕
灌園之遺風嗚呼維公
大慈化禪寺大藏經碑
佛以慈濟為善教人以布施為善果施之善莫大於經
經者佛傳心設教之具也而其為書繁多世鮮能備亦
莫能以是施儀天興聖慈仁昭懿壽元皇太后命刻大
藏經板于武昌既成輦至京師印本流傳天下名山巨
刹則賜之皇帝即位之三載為皇慶二年夏四月袁州
南泉山大慈化禪寺住持普蓮宗主明照慧覺大師慈
昱以是請乃命有司具舟車凾載驛置即其寺而賜焉
寺乃普菴寂感妙濟真覺昭貺大德惠慶禪師道場也
昱属其徒嗣暠來京師請某文以志其事以侈上賜某
竊惟佛有教以來累朝崇尚之至四海感化之普未有
盛於今日者皇太后以佛慈濟為任刻經布施俾天下
之人聞經悟法興善遠過臻于休明其功德弘遠矣夫
經精粗隠顯無可鏬漏隨感而觸無間賢愚昔普菴一
讀華嚴合論汗流被體直透上乘遂基數百年香火而
其教漸被于四方四方之人懷金負貨衝衢溢陌所祈
必應如食得飽寺無釡庾之田日飯數千之衆功用明
焯如此可不敬哉普菴本末具載諸碑昱其嫡嗣也行
卓量弘寺再焚再建益雄䴡環袁之境陸之榛險者闢
而夷水之阻絶者梁而通有以利衆竭智畢力師蓋守
普菴之教者而皇太后心佛之心果益脩教益彰宜矣
經以某月某日至袁官僚稚耋迓于境上鐃鼓幢纛雲
合雷奮動盪心目如親普菴如見諸佛遂以是日宣旨
安奉于寺之大藏云謹再拜而献文曰
佛之設教彌亘千葉出言為經經以寓法法如朗日高懸
太空向之者明背之者蒙赫赫我朝崇佛尊經宣其惠和
天下謐寧惟皇太后心與佛會勒經布施周被四海南泉
之盤大禪所安其居桓桓登降照爛朝集千車暮攅萬鞅
惟禪是依維佛是仰琅函瓊笈降自天宫迷者倏見聵者
頓聦萬衆驩呼百靈鼓舞戴以巨鼇天龍為護凡誦是經
及聞經者願如普菴一語汗下徧恒河沙皆被佛力成
是功德以報皇國法輪團團聖壽如天奉我太后彌億
萬年
魏郡伯申公神道碑
太常申卿之父卒之四十四年天子推恩贈中議大夫
上騎都尉追封魏郡伯母追封魏郡太君明年將伐石
表墓以文属余申古姜姓之國於周為伯爵其後以封
為氏宋徽宗時有諱天禄者居汴善為方供奉掖庭門
懸金斗以識號金斗申家兵亂徙秦州之社樹坪是生
良輔良輔娶馮生仲庚字西叔是為中議公皆世其業
中議公好仁樂義智勇過人年弱冠天兵下河南身馳
戎馬陕虢申裕間盧氏縣守將約囉君緫管馬君聞其
賢拔置戲下舉族往依焉宋游騎突至獲約囉殺於熊
耳嶺公率敢死數十人赴之誓不得屍不返果得屍以
歸事定秦州舊業無復存者頋申土而樂之曰吾申人
也今至此非天欲復其始乎筮之吉因家焉訪婣族之
在者惟得姨母之夫于申女之叔于穣皆養之終身歲
具善藥以備鄉之有疾而貧者若窮途逆旅無所歸者
必躬自調護又裹糧槖金俾逹其所止無問邑里姓名
有冨民夫婦暴疾垂絶公以方匕起之約酬兼金良焉
不果酬鄉人誚之公一不問常教其子曰人與天地為
三天地以生生為心而人不能推而擴之猶謂之人乎
昔人以醫比相良有以也敢不勗哉至元己巳六月十
有八日卒年六十七遠近聞者如聞父兄之喪夫人京
兆宋氏柔順端凝不妄言笑有為婦為母之道後公八
年卒年七十一合葬南陽縣東泓河之薛家原子男六
人政郡監酒教河渠使敬太常也整亦監酒敦蚤世敏
提舉江陵醫籍孫男八人克莊克柔克實克温克強克
恭克毅克廉嗟夫世常謂善之不可為天道之不可信
誣矣哉予觀天之於不善人常若厚然而一朝之敗如
摧枯拉朽如燎毛洪爐何其易耶於善人常若薄然而
傳世數十彌遠而光逾久而昌又何篤耶申氏由汴而
申四世矣太常君始能結知世祖出入供奉未嘗不稱
旨每候上問進苦口之言未嘗不嘉納至有身不滿七
尺而辯雄萬夫之稱被玉帶白金之錫服勤四朝眷賚
如一歴御藥院使祕書丞祕書監大常卿致仕通顯矣
而考妣享茅土之榮兄弟子姪有鄉里之譽居申之吉
斯其徵乎謂善之不可為謂天道之不可信果誣矣哉
銘曰
為善之方莫醫之良天地之德鬼神所藏昔有金斗式
顯于梁徙秦而申四世彌昌其系維申始封維伯家復
于國封復于爵伊善之崇其始其復洋洋魏邦勿替攸
蓄
莘縣楊氏先塋碑
左司都事楊君昇士允孝友人也皇慶二年秋遷江西
行省左右司郎中喟然來謂余曰昇之先自曾大父始
居莘曾未四世散而之四方者有矣吉凶之禮廢緩急
之義闕親者益疎而疎者益遠今苟無述焉將何以考
訓于後按家牒訪遺老得曾大父之槩附以系次之略
敢請以銘乃詳而叙之楊之裔出漢太尉震世居弘農
之華隂至諱陶者徙汴事宋徽宗為易州儀曹金拔燕
死焉大定間子登朝贈朝請大夫朝請生通奉大夫永
定軍節度使邦基詩畫妙一時嘗為秘書監有名生奉
直大夫郊社令皓奉直以上皆居燕死皆葬燕城西南
十里赤村之原奉直生歸德監酒庭直字端卿是為昇
之曾大父弱冠以澤補承奉班祗候一日内直忽暴疾
若癎舁及家而瘳居累年自謂分薄不復出貞祐南遷
思名臣之後強起監嵩州酒復監歸德酒金亂隠居嵩
山習射獵壬辰北渡遂家于莘以詩禮訓子孫而性嚴
重善容儀燕不惰行不趨衣食喪祭動適豐儉邑人化
之尤博涉典故每談歴歴如畫晚潜心養生之道年近
八十猶能細書作行春秋薦獻齋明盛服拜俯進退不
少怠以大定辛丑十月二十三日生于燕某年戊午九
月十四日卒于莘葬縣西南三里西廉之原娶賈氏先
卒有子曰某小字解愁少落魄好游侠女蘭英適汴梁
張某玉英適河南都監史某繼戴氏先八年卒年六十
九有子曰澧字瑞之沉毅慎介少與父居嵩孝養無違
禮號長者年七十二卒淵字澄之嘗任百夫長卒于碭
山某小字泰安金亂與長兄解愁皆失所在女秀英適
潞州馮某惠英適易州王某澧有兄曰滋字榮之他姬
賈氏生也孫男八人滋娶李氏生子三居仁字子静仕
江淮間為漕運押綱官居謙字子益歴考城等縣典史
居中字子庸澧娶張氏生子二居寬字子裕為國朝名
臣累遷中奉大夫參知政事至元二十四年以剛直忤
權奸死于位年五十五居簡字子敬年十八試吏從世
祖南渡積勞凡九遷至奉訓大夫知唐州所至號能官
後以愬其兄冤還所籍入復官其二孫為人所稱元貞
初卒于官年五十七贈大中大夫大司農卿上輕車都
尉追封弘農郡侯諡正惠配梁氏追封弘農郡夫人淵
娶孫氏生子三居貞字子正居義字子宜慶元路定海
縣主簿居信字子誠曾孫男二十有一人居仁子昆居
謙子昂昺居中子晏昌易炅居寬子勖景勗為集賢學
士奉直大夫卒居簡子昇左司也嘗歴監察御史禮部
郎中有盛名曼濮州觀城尉居貞子昶居義子暹旻晟
曇晃昱居信子昪杲旦女若干人惟勗景昆逮事歸德
君玄孫男二人元鈞同知冠州事元鐸濟寧錄事判官
皆景之子今居仁之後家汶居謙之後家太康居中之
後家息淵之後皆家鎮江餘在莘凡叙歸德而下書卒
而不地者皆在莘書卒而不年不名者闕也於虖古今
喪亂以來強宗大姓崩離蕩析淪胥凘盡者可勝計哉
有敬先敦後懇懇焉若左司者乎由太尉以至於今蓋
千數百餘歲矣猶赫然為天下望族其所蓄豈不深固
哉後之子孫苟推左司之意則自莘而上孰非追思永
慕之地而何疎間之患耶傳曰慎終追遠民德歸厚矣
楊氏其庶乎銘曰
維歸德肇於莘紹弘農期永延裕之忠敬之恭澤滂流
沛溶溶繄左司祖之思悼厥支逖以離纂前聞訊後昆
揭玄䃉耀景文巋峩峩莘之墟千萬年念厥初
彭城郡獻穆侯劉府君神道碑銘
上初即位定封贈之制秩二品者恩及祖父於是河南
江北䓁處行中書省參知政事敏中之祖贈嘉議大夫
禮部尚書追封彭成郡侯諡獻穆配馮氏趙氏並追封
彭城郡夫人公諱鼎字漢寳姓劉氏濟南章丘人美鬚
髯有器度語音如鐘博聞強記不事舉子業臨機制變
才智捷出時人方之管樂云公生有異質方歲許母欲
立之地弗下席焉乃下再試復然人亦竒之年十五父
當之官頋公曰汝了家事否公對曰苐去勿憂也及父
代歸貲産倍去時鄉人為之語曰劉五郎可謂男兒十
五奪父志矣金季喪亂民多失業公慨然曰明昌初歲
大旱吾大父發廪以濟民泰和間自冬至春大雪吾父
日為粥于門以食過者祖父遺我以厚吾可獨薄乎且
緩急人之所常有也坐而視之仁者不為乃推財發廩
賑乏食饑遠近疎戚皆頼焉已而寇盜四起骨肉不相
保有壮士五十人來從公願為守衛問之乃嘗所賙䘏
者故終喪亂之世家無一日之憂者五十人力也頃有
盜柵歴城南山中為民患郡邑不能制公獨從一二人
直登其柵喻以福禍賊&KR0794;從公降以功授忠顯校尉歴
城令境有大澤號遥墻濼豪民李據其地為姦徵令不
行公一日往濼中伏壮士道傍以一老蹩者自隨至其
門門者識公趨入公隨以入李方袒跣卧堂上使一女
子扇見公愕然公徐曰適以公事過此故來相訪李喜
起迎勞命酒酒飲設食食盡極歡而罷握手以出語且
行公屡頋示將密語者李麾左右去復行至前伏起執
之以歸杕殺之金之亡諸侯分制各郡濟南張侯聞公
賢召以自佐及歸國朝侯行省山東公授廣武將軍益
都緫判兼安撫濟南淄德軍民勸農使行左右司郎中
事時庶務草創翕張施置一以倚公泛應曲當動為成
式益都李全聽讒分三道舉兵攻濟南侯大怒謀悉師
拒之公方久疾曰彼衆我寡將若何扶憊入見侯曰侯
毋怒侯苐入老夫為侯却之公立遣四使致書李全及
其三帥三帥得書勒兵待命全發書撫掌大笑曰我固
言之矣此老在何益趣罷兵脩好如故壬辰正月二十
九日以疾卒春秋五十一葬邑東南五里綉江東南壖
廣平之原先人兆次先世葬邑之錦川至公始自大父
而下遷于今塋大父諱照有才學以貲雄鄉里不居賤
得之貨不徵難償之責號為長者父諱珂嘗喪兄不御
酒肉三年終長清豐齊稅監公再娶皆有賢德馮夫人
年六十二卒生女一適馮趙夫人年七十三卒生子四
長景石歴濟南緫府山東轉運經歴濱州教授贈正奉
大夫參知政事追封彭城郡公諡文靖次晟章丘令次
昱次昺女適韓孫男七人女五人景石子曰敏中今翰
林學士承旨榮禄大夫知制誥兼脩國史曰乙早世長
女適魏次適常晟一女適霍昺之子曰大醜曰某皆早
卒曰敏政曰某某長女適韓次適曹曾孫男若干人女
若干人蓋公死後三十餘年天下統一至今君子猶悼
之曰向以劉將軍雄才贍智使得遇世祖以驅馳卿相
豈足道哉惜也天不假之以年命矣夫皇慶二年秋翰
林君追述祖德䟽上恩属銘其墓道乃撰次而銘之銘
曰
昔在金季中原雲擾諸侯擁衆保其城堡羣盜滿山野
無青草洸洸廣武奮自儒門或執或誘盜潰以奔遂佐
濟南歸我聖元既有旌旄亦贊省垣飛書却敵如魯仲
連國有能臣民有慈父胡不憖遺仰及世祖坐籌帷幄
折衝尊俎管樂雖賢猶愧于古生不盡用死有餘榮千
載盤盤觀我彭城
清州高氏先德之碑
清州守高從簡以集賢學士王君德淵所状先德介集
賢大學士陳君顥謀不朽於余謹按高氏齊公子高之
後從簡五世祖居河間有子五人勝用誠敬恭敬仕金
至泗州通判恭遼東縣尹用娶張氏生三男慶進禄金
之亂天兵略地河朔携家往依信安張侯侯營砦固守
父子常在行間貞祐南播舉家渡河客陳蔡間金亡北
還販粥於冀居南宫復遷静海卒葬獨流村慶尋徙東
安後家清州慶字伯福倜儻仁愛好學樂施在東安時
日浮舟往來逐鹽盬之利嘗遇盜亡其劵盜敗獲劵召
驗辭以未嘗遇盜人怪之曰彼窮餓廹耳我言吏殺之
矣在清州歲饑糴于大名舟次宋家口老稚數百遮拜
曰不食數日矣幸全活散其半而去娶蔡氏生五男通
信仁義仲一女曰壽仁字濟川年十二失怙母教之學
日誦千言長習律令喟然嘆曰為吏受賕獲罪辱先守
廉奉公衣食弗給長蘆當燕齊之交天下之要區也鹽
盬之利半中州之賦豪商大賈車擊舟連可廢著為業
乃從張運使徙居焉中市而立權天下之貨四方販負
日受指畫操其要因其勢豫其時審其地人什常貧我
五常冨故言利者以高氏為師而好仁急義有父之遺
風焉嘗早行得遺物一囊物色其主還之留其半為謝
竟不受友人姚仁甫私以鹽引五百寄之賣買疾病無
子曰我死寡妻願托命焉無一言及所寄姚死給其家
三年属兄弟異財乃悉以所寄歸之又贖里中臧獲之
良為齊民者二家嫁娶族子姪之貧者十餘仲兄居兩
舍外死而孤寡無所養割私産以厚之籍在軍伍命從
簡於河西搆屋數十間僦以給其役不以及諸昆弟母
疾衣不解帶母戒之就寢曰兒幼失父不知侍養嘗自
誓遇人患難必相扶持而况母乎居喪哀幾於毁仲父
季父皆久疾且死湯藥葬送咸竭其誠歲丙寅遷其母
及二父喪葬清州河東之上管村踰四十年高岸為谷
大德丁酉復舉三喪洎親族未葬者一十七喪營於長
蘆之郭家砦環植松栢千餘株明年放逋責三十五萬
緡有竒五月二十九日卒年六十八六月十有五日葬
于郭家砦之先塋送者干餘人娶褚氏子男一從簡也
以吏起家由清鹽司判官九轉而知清州積階奉訓大
夫孫二曰興宗曰朝宗夫自太公有勞于周封于齊冨
國畜民桓公以覇而子高之後世載史氏豈非有積德
耶河間數世遭值喪亂用鹽盬起卒大于清州亦以長
者然耶清州之先數有天幸曾大父避地信安孫通俘
于兵事定復還南渡既登舟追騎奄至子慶弗及投水
就舟獲全其祖父所友多天下名士伯福之友曰竇文
正公默濟川之友曰馬右丞紹李少傅謙夾谷尚書濟
吉耶律祭酒有尚高都水仲淵其尤著者銘曰
營丘始封富用魚鹽九府既脩桓景具瞻子傒之相命
氏以高𣲖遠條敷載籍彌昭降及河間蕩流懋遷伯福
操舟濟川居廛擅利天下馳聲諸侯濟衆遺恩棄盜忘
仇人言貴冨禮義乃生苟非其人色變豆羹國富保民
家富睦親積流成淵積行成仁藹藹清州碩膚以完揭
德先塋千載攸觀
揚州重建玄妙觀碑
至元中詔賜天下天慶觀額曰玄妙凡省臣守臣軍府
外署在其治者歲時朔望咸集而祝釐焉他觀莫得與
比故天下玄妙觀宏壯嚴飭罔敢怠荒惟揚州歲久弗
治薈蔚圯委狐伏鼠竄列像弗蔽贊拜無所風雨驟至
折撓相枕藉大宗師過而見之曰是吾責也選道士領
之得馮道原任以脩復之效未幾馮死時凝和冲妙崇
正法師教門高士九江雷希復剏通真觀于真州曰是
可任即命以揚州道場攝觀事董其役至則料材用之
實十無二三焉乃謁寓公巨家賈市商舶量錙最銖以
聚之不足又割通真之贏以佐之寓材于江伐石于山
徵工役徒畚糞壌正表位早作而夕息悅使而勤省悉
新之廣殿崇陛重門脩廊會者在堂燕者在室庖廪廐
庫各安其次鼓有嘉響鐘無厲音神示頋享倪耋嗟嘆
鳴呼盛矣惟天大建元德啓大宗師懋宣玄化光翼四
朝流聲布烈充軼内外授賢任能敷弼弘教一起高士
赫然揚土不亦賢乎而昔者老聃氏之去周也徘徊關
吏豈有意嚴尸祝而雄棟宇哉然自古聖主名臣功烈
之及民者咸秩而祀之矧兹道德之隆乎而余竊有感
焉一土木未足多也非知人善任則百年之廢猶故也
况其大者耶是役也經始於至大戊申之冬落成於庚
戌之夏贊其言者葆和純素持正法師揚州路道判上
官與齡皇慶元年夏大宗師以聞降璽書護持雷希復
本觀住持提點明年秋属廣平程某為刻辭辭曰
道以體求鴻荒寂寥道以用著神人景昭盤盤廣陵淮
海攸經翼翼靈宫既廢而興惟大宗師手攬玄樞握隂
抱陽贊我聖符頋瞻海邦雨潤風飛有弗軌儀為教之
疵矧彼玄關通都廣㕓顛而不扶咎孰執焉既獲其人
纉兹戎功崴巍廓深臣民具恭匪授罔受匪承罔成惟
師之明惟雷之能施於有政壹是此心曷績弗凝曷土
弗欽真源綿綿帝壽如天刻此好辭垂之萬年
洞陽萬壽宫碑
聖天子承熙洽尚清静天下之崇老氏號為宫為觀者
廢而興微而著可數已臨江新淦之東二十里有地曰
洞陽有山曰皇人之山相傳晉許旌陽所游憩有觀曰
洞陽之觀不知始何代傳次住持道士郭務玄居之郭
君秀朗邁越好道術文章大德六年謁余武昌東遊龍
虎山見三十八代天師天師奇之授龍興玉隆萬壽
宫講師三年改惠州道判未幾遷臨江至大四年詔天
師入朝郭君白言弟子所居洞陽地夐産薄宋淳祐間
幾廢頼住持朱可道力振之今幸遭聖代非大有建樹
能終保無他乎性師留意即日更定觀額曰洞陽萬壽
宫取道經天真皇人之語名其山曰天真福地以告玄
教嗣師師曰宜如天師命皇慶元年上之集賢以聞特
降璽書授務玄宏道通真崇教法師洞陽萬壽宫住持
提點是年秋八月開宫布職一如玉隆故事官属虔恭
稚耋讃歎咸韙上之賜嘉君之勤君又曰是徒美其名
耳非壯其棟宇無以稱上恩非廣其田疇無以接四方
而豐屋大厦賢人逹士聞而效財效壌者不謀而旁集
遂盡撤其屋而新之其中曰金闕寥陽之殿東曰開天
之樓西曰錦惟之閣亢以重門翼以脩廊會有堂燕有
室寮次廣䆳庖廪宏固榜其關曰都仙之府凡為屋若
干礎費若干緡經始於某年某月落成於某年某月闢
田若干畆曰萬仙莊居養並舉報稱兼至山峙然以大
水溔然以浚人于于然而來矣衆益喜君之志有成曰
不可以不識乃謁文於予予觀老氏書其言理身治人
之道詳矣類非今所為者若旌陽則世所謂列仙之流
然其功於人甚大施之秩祀也固宜郭君儒者誠能去
巫覡之末求清静之本俾天下皭然知老氏之為道如
此則是宫也將必以君故名天下亘萬世又奚止如今
日之觀哉重為之辭曰
迢迢洞陽巍巍高山上有玄雲下有流泉洋洋新宫内
明外暎昔也何衰今也何盛郭當其世初寔病之其師
為言天子命之載經載營亦既勤止来游来憩以養以
食我觀世間孰不可為曷成匪公曷敗匪私道以人弘
地以人勝我未克正物孰克繇正既新爾宫爾田亦豐
繄古有言擇善而從晨鍾杳杳夕鼓考考以祝聖人之
壽莫若有道呼役神物訶厲譴慝以徇世人之欲莫若
有德維道維德可以上佐天子躋天下於仁壽之域咨
爾洞陽罔有弗欽此非予之言乃老聃氏之心
雪樓集卷十九
