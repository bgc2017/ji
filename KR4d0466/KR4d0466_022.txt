雪樓集卷二十二元程文海撰
碑銘
洛西書院碑
洛水出京兆讙舉山東流至熊耳禹導之又東至今河
南永寕之長淵相傳即出書之地地居洛邑之西故又
為洛西韓岳烏喙明月金門諸峯列其前嶕嶢鹿跡鳳
翼諸峯擁其後國初賈尚書損之辛徵君愿元員外好
問楊轉運奐陳參議賡兄弟姚少傅樞諸儒皆講學其
間下邽庸齋薛先生玄至風教大行弦誦之聲交于
州里孝友之行被乎芻牧諸老既謝薛公云沒學者倀
倀莫知攸歸公之冡嗣翰林直學士友諒思纉前志式
承遺則割歲入之竒倣書院之制爰建義塾用廸教事
乃經乃營甫涉寒暑上則先聖先師堂陛有崇象設有
嚴下則師承有飬講肄有序學者彬彬粲然復興又購
司馬氏獨樂園故阯創五賢堂以祀伊洛諸儒以廣教
飬之所延祐元年春國子監以聞陟義塾為洛西書院
五賢堂為伊洛精舍書院置山長一人領之秋九月以
從集賢大學士陳顥之請詔翰林學士承旨劉賡書其
額以賜於是山川澄鮮日星浮動紳珮翔舞稚耋嗟嘆
若神龜之文始出熊耳之源載滌若諸儒先復在而親
炙之噫上之化下其易如此然自三代以來庠序學校
之制不廢後世义推其意為之書院精舍教養之術備
矣而學者闊疎聖人之道寖遠寖微何哉人情役於所
利風俗變乎所尚有非聖人莫能制者皇上踐阼赫然
發憤誕脩聖人之政廣厲學官之路將俾闕里之俗逹
于海表矧河洛奥區乎薛氏之舉忠孝兼之矣初薛公
以郡教授為撿察使督衛輝河南餉遷轉運使尋謝病
講學洛西中統中王文統用事以平陽太原宣撫使召
不起以河南提舉學校官印綬即家授之亦不拜著易
中庸解皇極經世圖聖賢心學編諸書以終友諒居官
幾五十年所至興學崇教以致其治嘗請陞周程諸儒
從祀孔子既建書院精舍又構禹廟長淵之上以箕子
配薛氏之學可識已書院之成摭洪範語名其堂曰彛
訓東西序四齋曰好德遵道叙倫明義尊洛書所自出
也嗚呼是五者聖人所以建皇極參天地立民命學於
斯者可徒以决科射策為學哉友諒既侈上賜属刻辭
于詞臣某謹作詩曰
遵彼洛汭瞻言禹迹洋洋其淵其沚湜湜九源既滌九
疇攸錫於皇時命作我民極惟極之建哲王所務惟建
之艱惟斁之懼譬彼流水必東其注湮之汨之洪流四
騖神禹不作仲尼素王轍環天下我心憂傷孟氏無言
予墨予楊倬矣周程爛兮景光我皇聿興天地與侔時
夏輅殷樂虞冕周有洛之西羣儒所游翼翼薛公其音
孔休人遠言存誰纉誰嗣詞林之老天子之史爰抗儒
宫于洛之里教之食之烝我髦士大臣上言天子命之
其名孔嘉惟其稱之彼愚彼頑此砭訂之永恊于極神
其聽之
故翰林待制權君墓誌銘
延祐二年九月十有九日甲子旦方會飲玉堂之署待
制權君不至酒再行或馳報君已死蓋未始聞其疾也
衆驚且悼即罷酒赴弔則属纊未二十刻咸哭盡哀或
留助喪事丙寅出殯郭東門外又咸送戊寅子翰子洙
衰絰踵門泣且拜曰不幸先子棄諸孤有遺言我生六
十有六年矣知我者莫若程先生我死必得先生文以
葬今將以壬午忍死奉柩歸葬先塋敢以状請惟是藐
諸孤暴罹大故荒惑迷亂先子言行未之能詳若夫大
節固公所知惟公念焉余哀其辭則敬諾按權氏太原
舊族君諱秉忠字伯庸其先有諱平者宰潞之黎城卒
于官葬縣北鳳皇山之陽子孫因家焉祖坦仕金為懷
遠大將軍隰州刺史行黎城令國亂率其民柵山以守
猶聘名儒楊先生以訓諸子日夜講誦不輟亂定乃還
衆皆服之考從道深藏自好再世皆葬縣北之永泰里
祖妣廉氏妣劉氏祔君幼從真定李敬齋先生學工文
辭不事産業至元十三年試諸郡儒生于真定餘五百
人君中高䓁例復其家明年山東東西道提刑按察使
姜公彧察其行能用為掾歴戶工二部東京遼陽二行
省晝治牘夜讀書未嘗有毫髮過三十年調承事郎汴
梁路封丘尹大德四年遷同知鈞州事十年轉承務郎
海陵尹治常居最海陵歲饑出私粟以濟流民坌集授
官舍以居至大三年就拜陕西諸道行御史臺監察御
史加承直郎所至拯冤滯詰貪墨吏民畏而愛之皇慶
二年以平章政事李秦公之薦陞承德郎授翰林待制
兼國史院編脩官循恪易良人益尊其德年勞應秩四
品而君不自言余方薦為直學士而沒嗚呼君生後余
一歲耳竟去我而死乎其無與論德考行者矣余嘗謂
君性嗜酒非飬生之道然雖多不亂志癉惡非處下之
宜然雖直不倨庶幾古之君子已乎君娶張氏二子翰
與洙也洙為國子生銘曰
木嶄嶄兮厥草莽莽四序相禪兮忽消而已長人孔明
兮君獨内朗人忌直兮君獨惡枉太行之陽兮黎之里
君生出游兮歸以死余不知天之道兮或在其嗣
河中郭氏新塋碑
汾陽王自朔方提兵入翦畔臣其後以司空中書令領
河中尹兼靈州大都督由是蒲為朔方行營蒲帥常兼
朔方節度既又分置邠寕一鎮然朔方寓蒲如故王本
華州鄭人蒲華相距數舍而近視蒲猶家鎮蒲亦最久
王八子諸孫六十餘其居蒲者雖世次不可知然地以
人著若今郭村郭原小郭村之類及石幢所刻郭氏子
孫名字則其支分𣲖别於蒲者廣昔唐有天下三百年
其間名將相能以功名始終如王者有幾吾意其子孫
宜世世克昌而乍續乍絶者蓋自上元以來奸權迭用
治日恒少雖其君之世位亦不能自保其必傳况臣下
乎雖如王之忠誠大節上通於天猶且急需慢棄幾不
免於讒口况後嗣乎吾又意其子孫韜光自照不溷於
時雖聲之不延而實則茂矣嗚呼亦孰知吾猶及見於
數百載之下乎使道旁旅次邂逅逢迎知為汾陽之胤
猶將脩容歛衽而與之言况所識又其賢者乎吾於是
家先塋之述蓋有感矣其舊塋在今河中府城東三十
里曰新兆村旁有古寺寺有廢石幢刻郭氏子孫名甚
衆父老謂為郭氏墳寺墳有古栢五驗之其兆蓋已九
世近代多故其不能來葬而菆於郭南者又三世矣至
中書右司員外郎思貞始别買地於城東文學村啓郭
南菆塗奉高曾祖考三世及考興元府君之柩於武昌
而族葬焉殤女祔高祖是為郭氏新塋去舊十二里地
凡若干畆背負崇岡大阜環擁如屏是為古紫金之山
面則中條來對自南而東連延五老諸峯高下逄迎如
有所衞其西南則黃河太華百里而近西北則馬首諸
峯遥相頋挹若聚首焉蓋葬師之不謀而地自吉豈非
天祐忠良之家也哉右司之考曰復亨字彦通年六十
有二妣姬氏繼徐氏年六十有三祖曰信妣杜氏年皆
踰六十高曾二代名氏皆逸彦通(缺)一見
知為公輔器大加賞勖嘗為錄事判官羣惡少年侮法
售奸以為常彦通至復然彦通因以計痛䋲絶之政遂
以成權臣誣害宰司没入其家彦通為之疏理有旨蠲
半自興元赴調京師為銓曹所抑彦通浩然便自闕下
携三子縱觀江淮湘沔間没殯武昌歸葬于延祐元年
十二月二十三日秦國公為文以祭亹亹不忘昔太白
識汾陽於微時而汾陽不忘議者兩賢之然則自元禮
林宗以來二姓世有夙契也異哉右司既以翰林侍講
學士清河元君明善之銘志其考墓又徵文於廣平程
某謂將表石新阡蓋必嚴必慎孝子慈孫之心也然古
人欲為不朽則必託之金石而其所以不朽往往出於
金石之外其不可恃也如此然則脩吾之所能知者而
已其不可知者固非吾之所能制也汾陽遠矣然喜聞
而樂道其事者猶若宿昔此豈非脩吾所知之故哉右
司端潔靖深加之好學敏劭事業功名方獵獵以起視
汾陽蓋將瞠若乎其後若乃先世松檟之所存山君川
后當為之守識呵禁亦奚以刻畫文字為然余與右司
相好因欲以其家之所修者告其子孫也乃不辭讓而
仍之以詩曰
虢仲虢叔王季之穆文王之卿上公之爵事由世遷受
氏維郭大河之東地望攸属在漢有道薦紳之尊唐曰
汾陽千載恒存允武允文澤流諸孫興元迤之嗣德彌
敦瞻彼蒲東新兆故刻石雖可隕名不可泐亦有喬林
其樹維栢九世而更文學斯宅山冠水綬宛宛巍巍高
曾祖禰或啓或歸來于今阡式安以嬉清淑扶輿祥址
慶基聿觀古源為陵為谷豈無能存匪帛伊竹咨爾山
靈視兹宰木世萬子孫不疑何卜
趙儀可墓誌銘
進士科由隋迄宋凡七百年矣得士固多失人亦不少
得者非善所試也失者獨以不能合於所試耳夫君子不以
言取人七百年間豈無明君良臣而治效終爾者抑有由也
今之科制則不然而場屋廢久曏者聞人老死且盡其能
與者亦鮮矣余自弱冠聞江右諸儒先稱詞賦家必及
趙儀可儀可家廬陵廬陵師友眎他郡為衆儀可又以
材力浮湛激昂其間故所就異而馳聲蚤科廢益衍其
力於經史百家之言為文盈編授徒恒滿席聞科舉令
下猶攘臂盱衡不自謂其老也然終不自得以死死時
年七十有七矣其先大宋人曾祖慶善祖鶚飛父惠有
二子曰文儀可也曰宗強兄弟皆幼負雋氣相為師友
儀可三貢于鄉入太學為諸生國朝為東湖書院山長
選授南雄郡文學宗強弱冠擢第以宋韶州仁化主薄
兼尉客死延平不知其瘞後二十年儀可躬往物色得
之以歸為同域異穴於母易氏之墓田期兄弟合葬焉
延祐元年冬十二月葬宗強於右明年正月七日儀可
亦卒其子將葬之於左遂來乞銘夫銘必功烈德義焉
若儀可殆可銘乎其配先胡後丁有九男子重厚平復
初剛直潔深及五女子十二孫五曾孫宗強死時年二
十實至元丙子十月二十三日無子以剛嗣銘曰
扶垂白以遠尋手足之骴舍異室之糓而就同氣兹非
悌歟銘其何愧
故砲手軍捴管克哷君碑銘
至大四年閠月二十有八日宣武將軍砲手軍捴管克
哷君以疾卒于河南鳴臯鎮之正寝年五十五八月某
日葬于鎮西北原延祐三年春三月嗣子穆延特穆爾以
應奉翰林文字蒲道源所為状因翰林直學士薛君友
諒請銘君諱實實岱蒙古人晚易名士希字及之大父
錫喇濟蘇父雲都世為砲手軍千戸自太宗以來破金
伐宋皆有功始屯聞喜之西薛莊後徙鳴臯家焉至元
中命君世官將衆從丞相巴延南征以渡江功賜白金
三百兩授武義將軍佩金符尋遷武德將軍進本軍搃
管天下既定兵革偃息乃即所屯建書院立社以教導
民凡書院殿堂門廡齋序庖廪庋書之閣為屋五十楹
請于有司置山長一人割田千畆以傋祭養事悉如制
名曰伊川書院凡社壇壝之度牲殺之數升降薦獻之
文不侈不儉以祈以報事悉如制名曰里社正喪祭之
禮嚴長幼之節皆身率之禮讓漸興風俗浸美矣大德
二年以足疾匄閒大肆于學手不釋卷與中書右丞陳
君天祥翰林學士承旨姚君燧盧君摯侍御史趙君簡
諸老游名聲籍甚居十餘歲公卿交薦將起君翰林會
卒君之南征也所至破軍殺將降城邑人爭取金帛婦
女君圖書而已士之在俘者輙贖而歸之人既服其賢
及閒居里有得巨黿于伊水之濱曰此濟源神周將軍
也集巫覡鳴笳鼓迎而祠之畜之池中四方來祈禱者
日以千數君取而烹之黿卒不能神人益畏君正直人
有所訴不之邑而之君片言折之莫不感服有過惟恐
君知之嗚呼若君者庶所謂古君子矣乎夫人塔塔氏
呼圖克諾延之孫蒙古百戸薩喇之女子一即穆延特穆
爾賢而有文藏書萬餘卷無不究覧君之卒築春露亭
于墓側以致其時思買田百畆以供其歲祀今嗣為千
戸是將益昌其家女一托里塔納適蒙古副萬戸齊齊克
圖孫男二女四穆延特穆爾娶鄭國忠宣公鄂囉齊之孫
蒙古侍衛親軍副都指揮使拜珠之女再娶張氏君雖
生貴族長戎馬而廉敏好學有詩五百餘篇曰伊東拙
藁藏于家自號曰西齋云銘曰
惟天下之將治兮四海承風惟治之將隳兮家用弗從
蓋自古而然兮豈在今而不同相君子之賢知兮起于
朔方被詩書以為衣兮襲仁義以為裳豈故俗之不足
懷兮而吾儕之足希惟聖道之將明兮夫亦不知其所
為劒差差而耀鋩兮雄千人于一夫何功之弗懋兮何
謀之弗如頋獨好此窮固兮適遭時之謐寕既正直而
無私兮又豈弟而廉清齊冨貴於浮雲兮庶吾道之足
憑彼滛流之浩蕩兮渺四頋而靡極苟舍此以為防兮
吾將安所兮休息士有所飬兮農有祈前有所承兮後
有基嗟君子之不作兮尚千載而監兹
楚清先生墓表
延祐二年冬臨川婁泰初書來京師曰楚清先生以今
年夏五月二日卒烏虖先生服仁履義宜享百齡乃七
十又六而止耶先生臨川人龔莫婣也先生自莫來後
于龔莫有二兄曰若曰雷復在宋皆以進士入官先生
亦再舉于鄉廷對列名第六授隆興府觀察推官兩浙
轉運司幹辦公事遷臨安府觀察判官改福建轉運司
幹辦公事積階儒林郎洪杭事殷議幕轇轕先生於文
法如素習决之沛然所事守帥非一皆驚服倚頼之譽
以大振最後考亭朱浚尤親權臣聞而欲一識之先生
不往左授閩幕歸而屏居山中與名軰相從講學求聖
賢樂地如是十許年乃還名聞四方士大夫至臨川者
必詣焉得其點墨隻字為喜好善疾惡然不形於言後
進有可教無識不識皆誘掖奬飾不進不休家非饒財
恒以周急為務自莫來時方幼獨與母居孽叔豪奪其
貲先疇大削先生既貴或得其劵以告謂可不勞而復
先生笑曰昔誠鬻之今可強取耶既而孽叔子不惠蚤
死叔無後或勸先生并其業先生不可曰詎可使吾叔
不祀卒取契家子繼之為之冠昏舉叔之業畀之俾共
祭養余聞先生大節蓋如此而先生未嘗自異力學至
老不廢夜誦如為諸生時性剛直絶畦畛為文辭伸紙
寫心造次皆本於理有集五十卷外集若干卷友人唐
浚述之曰子雲有云楚兩龔之潔其清矣乎臨川龔孟
䕫字龍友世濟其清人皆稱之曰楚清先生其曾大父
誠之大父良英父方母汪先生初名揚復娶晁氏昭德
文元公之後克盡婦道先三十年卒女一嫁侯敬孫亦
俱卒男曰自厚有文聲先二十年卒婦鄧氏有至行孫
男文潜能世其學孫女德巽德静壻張觀朱夏曾孫女
二先生既卒文潜以其年六月丁酉葬先生于臨川縣
積善鄉西盈之原實汪夫人墓左遂以述來徵銘余嘗
學於臨川先生時在仕國及先生隠閭巷余間以歸客
經從每見益親然終不得朝夕見今方引年意謂川觀
岩居將得從先生遊而乃不然嗚呼悲哉銘曰
前之清膏蘭自滅後之清松菊惟悅于此歸全山榮水
澈後有千年尚其來閱
吳隠君墓誌銘
余在臨川時有同舍生居金溪者曰吳氏兄弟三人伯
諱德鴻字儀可仲諱德溥字時可季諱可孫字聖可皆
甚賢其伯氏雖未識而相知深余自去臨川四十餘年
夢寐未嘗不與吳氏相接大德五年官武昌季氏没九
年赴召京師仲氏没今也伯氏喪余復留滯禁林嗚呼
筮仕以來家居者僅四五或半歲或一歲無過再歲者
使日得與吳氏相追逐其能幾何况會不一二而别常
八九者乎况相知數十載而猶未識者乎大德五年至
今十六載耳而喪其兄弟三人生不能盡其情死不能
臨其穴語之塗人猶悲况所厚者乎然仲氏季氏之墓
余皆銘之今復請銘其伯氏亦可少慰也夫吳氏家金
溪吳塘里且十世矣家故饒財有贍恤之德又多醇儒
篤孝友之行故家政之脩咸稱吳氏而五福之備乃在
儀可聖可在宋得進士第為新昌尉在國朝為建昌儒
學教授最先卒時可僅補宋登仕郎卒差後而儀可明
毛氏詩工文辭又從馮先生孝揚學而試輙不偶然能
自樂雖家事壹不關于心其始二弟治之二弟死子治
之惟日事讀書談名理飲酒賦詩而已足不至城府者
四十年無喜怒憂思無疾痛苛痒年八十一而終豈不
得于彼乃得于此耶儀可性至孝至元中羣盜大入渾
舍驚避母劉方病末疾君守不去哀懇得免人至今誦
之惟儀可於人有君子之目於德備五福之報斯亦難
已仕不仕不足計獨與君相知數十歲不一見而死為
可悲耳祖諱堯仁父士亨配饒氏先卒子男三祥子茂
子宏子女一適李人表祥子及李氏女亦先卒孫男二
文孫程孫女五長適劉德集次適余良琇次適余一龍
餘幼曾孫女一卒以延祐二年十有一月辛亥葬卜明
年九月某里之仙源其塋也銘曰
洪範稱五福而不及貴豈貴可致而福不可備君獨得
其所難人猶不能得其所易非天也耶非天也耶
濮州臨清縣主簿武先生墓表
至元二十有二年秋七月趙郡武威卿先生卒冬十月
葬于平棘縣棘蒲鄕北邢原之先塋配任氏祔君名震
攸緒之冑世居太原崞隂大父濟安始來平棘父元母
趙惟君一子幼入小學獨不敖惰父母愛其勤而憂其
勩夕輙休之則伺親寝酣蒙牖篝燈誦中程廼止長就
學于真定李迂軒先生鄰有樞密判官白文舉名士也
聞君夜誦獨苦大加期異太尉史忠武公禮致于第俾
為諸孫師至元七年詔試儒生中者復遂中高第十一
年又詔舉學官衆以應詔遂為州學教授樞密趙公微
時讀書學中既貴買田畆千五百為祭養資君悉索賦
入一新殿堂齋房大集諸生脩教事由是趙學興盛為
河朔先二十一年調將仕佐郎濮州臨清縣主簿明年
春至邑發其素脩一施於政寬而肅明而平不苟不迂
不為淺功近利而民之歸愛萃矣上下虚心属目冀見
真儒之用不幸秋七月以病卒于官方革賦詠自如又
為子戢講孝經第十二章章徹而逝嗚呼不亦好學知
命君子哉壽五十有七年居官凡五朔邑中吏民無不
失聲太息鄉之長者悲幼者慕學士大夫相顧而唏曰
自今無所考德問業者矣蓋其禀厚質醇學奥而材逹
沈默敦簡喜愠幾亡謙虚為常不以已長格物不忮不
競與人周詳朋從折簡求益者無虚日答已則燬其簡
䆳於經史誨人亹亹無勌其辨論如貫珠如霞舉如繭
絲之繰如風船順流如抽關而擴武庫也為文輙棄其
藁門人裒集為若干卷理覈意精若古人之言然蓋其
平生以勤自得以之立身身立以之事親親驩以之蒞
民民愛而恒謙以自牧故物不忌而名彰又有古人之
德者耶卒後三十有二年是為延祐二禩門人史灼述
其行事子戢以述來請表于幽阡戢之言曰先子幸而
以學發身不幸不得施之於世衆咸傷之而况其子今
兹之請期慰往而導來倘獲諾焉雖不幸猶幸也余曰
諾太史公稱燕趙多悲歌忼慨之士然則其於仁義道
德之云蓋齗齗也然秦焚書而漢興燕人韓嬰趙人食
子公軰皆以儒術專門授徒數百近代廢興相尋趙魏
齊魯之郊無立草而學士大夫往往有以自衛卒存其
存子貢所謂未墜於地不其然歟雖然若武先生者亦
未可數得也配任氏先卒再娶于王四子男曰戡終平
江廵捕官曰戢今為中書掾女壻曰程世英為晉邸侍
官曰魏遵為士戢為宰属有清匂聲退食杜門惟以奉
母教子為急先務親將賴以顕傳有之幸哉有子如此
則謂之曰子姑自愛吾為子銘銘曰
曲沃武公爰始舉晉厥祚曷延唐叔之胤六裂三峙迄
為家人沒沒千載奮焉蜺伸亦粤安平衆慶我戚韜光
襲靈吸鍊泉石終以表世特立獨行代有子孫載其休
聲我觀威卿愔愔大雅以道殉身不以用舍矧覺後覺
聿若亨貞我以吾義彼以其名緇帷之林豈無尸祝亦
有桐鄉在彼清澳邢原既長玄堂之方嗟爾子孫不匱
不忘
僉廣西提刑按察司事胡公墓碣
有元僉廣西海北道提刑按察司事胡公卒之十年子
脩已䓁以容州判官陳偉状來請銘公名夢魁字景明
澗泉朋友之所尚也建昌新城人幼已穎異父師不煩
未冠以明經貢于鄉郡守面試以文頃刻而成守大驚
賞既長復為首薦遂登進士第調澧州戶曹改丹徒尉
累遷浙西制置司參議官歸國朝奉母還里江西宣慰
使檄攝本郡判官者二年旅覲得旨予秩方俟命適余
將旨旁求遂薦于上擢僉廣西憲事嶺海吏治不律公
所至發擿蕩滌之聞驚見懾同列亦為悚海南宣慰使
最貪毒皆不敢問公條其宿惡劾罷之衆大驩快居四
年所決黜甚衆民為建祠刻歌謠山谷間譽流中臺會
更憲號公亦久瘴癘地倦且病而歸矣自是杜門却掃
甫及挂冠即致其事公之初釋褐也包文肅公勉之曰
子少年入仕所至叵量然自大者人小之自卑者人尊
之公曰謹受教故平生謙謹委曲與人語唯恐傷之性
強記自少至老諸書恒在口言論風旨恒如布衣時服
用稱是不識者不知為貴人所守凝一故蒞官行法不
吐不茹風績偉然惜其用之不究也予雖同里閈而南
北驅馳相從之日蓋寡然每一挹之郁乎其容之温粹
乎其論之篤粲然相與之情之文也今不可作矣悲夫
公生於陳從母戴夫人愛而子之胡陳固同姓也戴夫
人嚴甚内政斬斬家雖豐以古法束公於學衣不得兼
帛食不得兼肉故早有成公又守其訓終身故自奉甚
約曾祖儼祖孔昭父泰定公凡三合姓吴氏趙氏樊氏
子十一人男克己先沒脩己正己進義副尉湖南道宣
慰司照磨成已女婿張蜚英呂元嘉三十九代天師張
嗣成樊溥孫承祀郎郊祀署令程大本曾宗垕譚括以
大德十一年六月二十三日暴病卒年七十四以某年
月日葬公於南城縣太平鄉唱歌嶺之原所為詩文曰
偶然集銘曰
山才之芚宰如之新泉澗之奫淪曠然而望如有人嗚
呼生者疇親
故常州路儒學教授袁君墓誌銘
有潙之後至陳轅濤塗别姓為袁氏盛于漢演迤于晉
宋隋唐之間宋祥符慶歴中有以世科雄文起豫章西
山者是為豐城蒐湖袁氏之祖豐城今為富州云至元
十三年余自盱入朝道蒐湖識袁君則成廣面大耳方
瞳長爪言論忼慨竒偉人也後十年余以使事過豫章
會君于校官及余廉問湖北則知君嘗仕漢鄂而分教
浙西矣自是不復相聞今上即位召赴闕始識其子中
立則言君已没矣又五年夏余謁去將南歸中立乃以
熊君朋來所為状請銘君諱斗楠則成其字也曾祖諱
晟祖諱植宋廸功郎梧州教授考諱濟宋承信郎廣州
監稅君幼從世父德慶太守漸學弱冠為徐給事鹿卿
所知延置賓舘陳工部杰長君九歲耳明於易同學于
郡之東湖書院遂從受業焉聞閩人劉升伯尤擅其學
又往從之盡得其道會德慶君調高要丞携與俱峒獠
跳梁丞當捕君出竒計佐之禽其酋太守林億上功補
進義校尉東南十三副將聞母章氏喪而還服除復講
易東湖德慶君之子灝頥竟用其學取高第而君試輙
不偶繼丁父艱曾參政淵子雷尚書宜中交薦其才未
及用而天下為元至元十七年江西始建儒學提舉
司首辟為邑教諭改撫州臨汝書院山長遷興國大治
教諭郡守史棣甚尊禮之言於伯兄湖廣行省平章政
事格用為鄂州儒學正明年攝漢陽府教授明年詔遣
裴侍御留左司銓選廣海官以為静江路教授固辭明
年調壽昌南湖書院山長元貞元年陞常州路儒學教
授所至新黌舍闢土田嚴教養士論悅服君既䆳於學
尤長於醫著書立言人以為訓大德八年冬十有一月
甲子以疾終于家年七十八娶萬氏繼王氏俱先卒子
男一人中立也萬氏出以高材偉識克世其業居京師
二十餘年名聲籍甚初授澧州醫學教授遷龍興並不
赴孫男二長曰必里克台年十八為成宗宿衛士今始調
將仕郎耒陽州判官次曰裕勒通曾孫男二曰諾海曰布
哈君所著曰自家意思者三十卷傷寒纂要百二十卷
藏于家實以卒之某年與萬氏合葬里之胡家墩惟余
與君生同郡而不相識既識而君已老不幾見而君遂
没能無情乎余幸以衰疾得與君之子相周旋猶見君
也嗟前脩之淪謝慨後來之悠邈乃為之銘銘曰
藹洋洋豐之旁播之勤耜又良時靡常道甚臧位弗充
壽則長嗟伊人逝茫茫前之嗇後之慶
王氏阡表
將貽父母令名必果又曰幸哉有子如此余每誦之未
嘗不喟然也夫脩身慎行恐辱其先此固人所當勉者
庸知亦為子孫地乎人自非喪心失智孰不欲其子孫
之興及考論其平生則或馮時逞私雖旦暮不計何暇
身後之慮哉是故古之君子寕窮毋逹寕嗇毋豐蓋其
志慮甚遠也胙城王興祖之曾大父克温金季嘗佐輝
州忠於國而惠於民民至今誦之余識興祖久文雅粹
温知其漱六藝之芳潤皭然逄掖中今見世系則知家
本河朔華腴世故亡其譜牒其來胙城斷自曾大母申
氏始高祖曰魏金時進士寳豐令曾大父佐輝州值兵
疫民不聊生廼出私財為粥為藥以拯餓病生者甚衆
衆既懷惠承以捍城竟握節以死時年四十有二大父
曰文立念其父因事死兵遂不仕以明經教授鄉里父
澍有雋材弱冠貫穿經史於書無所不讀而以聖賢為
歸文無不習而以明理為主不幸二十有二年得疾卒
没之時抱興祖着膝前告母某氏及妻某氏曰人不患
貧賤患無賢子孫此子異時庶幾乎惟二母之望言終
而没興祖時雖幼已知其意之悲即自奮稍長捐其先
疇為資遠求師友力學成身策名庠序登天官入粉省
蔚焉羣士之英二母華髮朱顔坐受劬劳之報志甚樂
也然則澍雖不幸幸哉有子如此而興祖猶以祖父居
約而操狹時左而願乖為子孫者位卑而名弗彰志勤
而道苦遠無以貽親名是懼而謀於余余曰充子之心
足以貽其先矣而何位卑之足計况一時之赫赫千載
之寂寂乎子姑安之其慎母怠興祖有男若干人其先
墓在某所銘曰
善可為乎有貧且夭者矣不可為乎有位高而金不少
者矣觀輝州之忠惠其子孫之學問樹立則可為不可
為瞭然矣曰然弗彰則亦既有此表矣
艾君哲阡表
世之人於儒也或听听焉者何曰謂其無所可用也然
則君君臣臣父父子子禮樂刑政以維之養生送死以
厚之此二帝三王之道周公孔子之教也而能誦其言
道其事者誰耶曰儒也然則今之治天下未始不守二
帝三王周公孔子之法縱或小戾亦非故倍之也今而
謂誦其言道其事者為無所可用耶曰惟誦之道之而
鄙之也嗟乎儒乎夫豈其然乎臨川之艾臨川之儒族
也曰庭梧者亦儒也其言曰庭梧之曾大父棄疾年九
十而不衰觀於天而知宋之將亡大父居仁有子思誠
思明思明庭梧之父也族之人既皆儒誠亦然父獨否
勞以致養衆訝其獨勞祖曰我非不之恤也顧人也皆
儒殆將不保異時衆頼其勞耳其後宋果亡豪奪蜂起
有家者大抵皆摧敗不支而儒為甚父所存護者獨全
人始謂大父知言父生平不事作業獨好為人排難解
紛拉強翼弱其慷慨赴義有古俠者風自州長吏以下
皆諉以事嘗佐軍擒賊有功不居操心甚恪故為父老
禱榮必應有志不遂者歸之輙得故咸尊嚮之没又甚
悲思之今者庭梧匂文表其竁余既許諾則謂之曰若
祖所謂儒特一時一族者耳且責功利於儒或儒以功
利為事是皆道之不幸而世亦由以大不幸者是故君
子體仁而行義苟用焉而體不具謂之支離之民子而
為儒亦克慎諸且子非儒父將曷書庭梧謝而畢其言
曰艾本新定今臨川者十三世楊氏母也植實禮穎四
弟也植從黃冠師以夢也大德十年十一月二十六父
卒日也其明年十月庚寅窆也某山某原墓也余表而
又誄之傋也曰
考終卜之身逢吉卜之後人山木芚芚
雪樓集卷二十二
