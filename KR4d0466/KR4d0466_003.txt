雪樓集卷三元程文海撰
玉堂類藁
制詞
故平章政事薩里贈推忠守正佐理功臣太傅
開府儀同三司上柱國追封徐國公謚忠肅
制
紹筑水之封蓋仰思於基構列雲臺之像亦追念於股
肱惟兹世勞在昔先正有美忠嘉之克肖眷言褒䘏之
是宜故具官某惇大而直方剛毅而廉潔以閥閱之胄
而加之博學以鼎爼之器而濟之純誠獨發奸謀冀回
淵聽譴不辭於九死刑迄正於四凶文祖知其匪躬具
臣為之愧色乃若旬宣之績暨夫綏定之勛惠洽閭閻
恩加庠序剸煩治劇而事皆可法興利除害而知無不
為兼衆循吏之所僅能有古名將之所不逮家無餘積
塗有公言方觀長孺之在朝人皆知憚緬徯玄成之正
已天不憗遺兹用胙以徐方躋于周傅表功錫號節惠
易名視台宰之多儀簉邦家之八柱昭予令典慰爾遺
忠於戲華屋山丘深起思賢之詠白雲弓劔諒深扈聖
之勤尚敷遺於後人益對揚於休命可
故妻鴻和納哩罕氏追封徐國夫人制
積行累功之盛爰致公封匹尊齊體之賢宜從夫爵匪
獨光其家祭抑以煥於國章故具官某故妻某氏毓自
名家嬪于貴族雞鳴著詠知婦德之無違鵠峙在庭昭
母儀之有素云何不淑蚤爾長歸追封湯沐之恩俯慰
桮棬之感於戲褘衣闕翟空留服飾於丹青石室金縢
尚繼勲名於帶礪諒惟懿識不昧欽承可
妻宗氏封徐國太夫人制
錫之山川既追崇於大國宜其家室亦正位於小君以
勵忠臣以彰孝治故具官某妻宗氏清心玉映淑德蘭
馨相饋祀於高華所期偕老撫遺孤於艱棘乃曰未亡
後嗣賴以有成名閥因之不墜盍佐北堂之養俾從東
土之封於戲膏沐誰容寧慕六珈之盛飾風猷未遠庶
幾二惠之能賢其服殊恩益修内訓可
丞相托克托故曾祖父固都斯追封某王制
家國同休表生平之為善淵源遠被宜奕世之流芳粤
若孫曾為吾丞弼爰推恩於欲報兼示眷於具瞻具官
某故曾祖父某禀間氣於兩儀之間稱竒材於六合之
表風流譽處雖梗槩之無傳閥閱聲名尚光華而有耀
克昌厥後以迄于今用追禭於多儀并申榮於三世以
昭令德以廸遠猷於戲貴震一方故國之風雲已矣爵
超五等中天之雨露湛然英爽未渝欽承無怠可
故曾祖母某氏
積善降祥於子孫而益著報功崇德雖伉儷而必偕用
稱情文亦彰孝治具官某故曾祖母某氏相中閨於裔
土婦禮無違啓後嗣於清時家門未憗譽齊三鳳功恊
一䕫用沿開國之封追畀從夫之爵於戲周禮下王后
一等當知在昔之匪輕蕭氏有丞相八人彌覺於今之
為盛柔嘉如在懿惠其承可
故祖父且錫勒
加恩泉壤有國所以勸功尚論本原後嗣於焉濟美榮
其大父慰我元臣具官某故祖父某世載賢稱親逢聖
作會孟津者八百咸秉盛心列要服于五千悉歸至治
乃風猷之弗替而聲教之所漸代有其人不忝厥祖睠
在廷之三俊實承祀之諸孫宜極追崇用昭眷倚於戲
王公皆爵孰如君命之榮伯仲能賢佇見家聲之振肆
惟幽哲歆此殊章可
故祖母某氏
翟茀以朝莫起小君於窀穸龍旂承祀宜從大父於烝
嘗用勸造邦亦嘉尊祖具官某故祖母某氏以名門之
懿淑為令婦之表儀慶集子孫國賴棟梁之助恩均昭
穆家傳帶礪之盟再命所加九京斯顯於戲坐間銀鹿
諒知終列於王官肘後金章惜不及觀於相印永惟柔
識尚服明綸可
故父雅雅
同心同德事不間於古今懋賞懋官誼無分於存殁睠
此贊襄之彥資其揚顯之心具官某故父某惇厚有聞
忠貞弗懈日磾歸漢胄本出於王家伯冏事周職莫親
於僕正執干戈而衛社負羈絏以從君勲在五朝勤非
一日用啓承家之慶仍居佐命之功冐九死而不可回
挺然臣節佐萬機而能有守簡在朕心觀俊宅之盡忠
見義方之善教爰推罔極追錫有章於戲四世五公掩
前聞而獨盛一門三戟喜同氣之相輝尚顧寵綏益安
顯祀可
母歡台氏封康國太夫人制
來章有慶肇開西土之封壽考維祺方受北堂之養從
頒湯沐俾侑旨甘具官某母某氏名世高門宜家令配
蚤資内助五朝之翼亮無違晚邵母儀三季之忠勤有
自光分鼎席譽蓋槐庭肆予孝治之時副爾顯親之志
於戲通侯子為丞相昔列遷書邦君妻曰夫人今昌魯
語嘉承茂渥益介期頥可
故榮禄大夫河南江北等處行中書省平章政
事何瑋贈推忠佐理同德功臣太傅開府儀
同三司上柱國追封梁國公謚文正制
允文允武遽興殄瘁之嗟懋賞懋官庸舉報崇之典故
具官何某家傳忠孝德備柔剛事軍旅而敦詩書生閥
閱而習政務踐敭臺省憚汲黯之在廷勤勩蕃宣式樊
侯之維翰教興庠序惠洽閭閻論事後成敗國之蓍龜
以身佩安危朝之柱石朕方求助天不憗遺兹用胙以
召棠躋于周傅表功錫號節惠易名視台宰之多儀簉
邦家之八柱昭予異眷慰爾遺忠於戲華屋山丘深思
賢於既往丹書帶礪應濟美於方來爾其顧歆是為不
朽可
故妻張氏追封梁國夫人制
錫之山川既追榮於先正宜其家室亦有位於小君以
彰國恩以勵臣節故具官何瑋故妻張氏誕生名閥來
嬪高閎淑慎其身既百年之偕老柔嘉維則將永世以
流芳爰錫絲綸從封湯沐於戲正位乎内雖死之日猶
生之年在後之人行已也恭事上也敬尚惟不昧服我
異恩可
趙王專故曾祖父巴雅爾罕贈宣忠恊力翊衛
果毅功臣太傅開府儀同三司上柱國駙馬
都尉追封趙王謚武毅制
古今大義莫重君君而臣臣國家異恩豈但親親而貴
貴睠予懿戚代有偉人自其祖之匪躬至于今而五世
忠勤益著典禮宜崇某王某故曾祖父某胄出名門身
逢聖運年方齠齔從太祖以西征約結婚姻尚帝姬而
敦好累建開疆之偉績遂為佐命之元勲迄流慶於孫
曾亶有光於竹帛兹用贈之周傅王此趙邦簉八柱以
承天列三能而開府表功錫號節惠易名於戲爵至於
王甚盛蔑以加矣世濟其美爾祖其與享之毋忘寵章
是在後嗣可
故曾祖母齊國大長公主阿老罕布濟克追封皇
高祖姑趙國大長公主制
肇造興邦賴臣子翼扶之力相成有道實皇家肺腑之
親褒䘏宜崇哀榮斯至某王某故曾祖母某神明毓粹
智略超凢决勝運籌凛有丈夫之風烈起家裕後聿開
戚畹之王封為室家之道其義豐為子孫之謀其效遠
追惟懿行盍胙大邦用衍絲綸有光窀穸於戲丕謨丕
烈予亦念於前人維孝維忠爾尚佑于後嗣諒存英爽
不昧欽承可
故祖父阿爾布哈贈懷忠竭力效勇定遠功臣太
師開府儀同三司上柱國駙馬都尉追封趙
王謚武襄制
盡忠效節閔予戚里之賢沿流遡源嘉乃世臣之後誕
揚恤典載在贊書某王某故祖父某以太祖之外孫尚
世皇之季主富貴固其素有居上不驕智勇可謂兼全
遇戰則克是以生名家之子迄能為死節之臣丕顯其
先式開厥後是用遷封大國峻秩上公錫號表勲易名
叶行旌邦家之一柱視宰路之多儀以發幽光以隆孝
祀於戲九京可作賴有不朽者存奕世其昌保此無窮
之聞英魂如在茂渥其承可
故祖母伊埒追封皇祖姑趙國大長公主制
於惟帝姬下嬪世戚雖生於宫掖車服不繫其夫而施
于子孫家國俱賴其助肆敷愍冊式慰孝思某王某故
祖母某穠矣棣華粹然玉質在室不煩於姆訓為婦克
盡於壼儀始自正家咸詠肅雝之德居然生子聿為節
義之臣是用追啓新封進遷大國於戲若稽䘏典名位
何以復加垂裕後昆富貴所以長守尚惟不昧歆此殊
恩可
丞相特穆岱爾故曾祖父蘇海贈翊運宣力保
大功臣太尉開府儀同三司上柱國追封歸
德王謚武烈制
水注而為江河其發源也必遠木大而為梁棟其植本
也必深積盛德於百年嘉元臣之三世惟有是似曰篤
不忘具官某故曾祖父某從太祖之肇基為元勲而佐
命金甲琱戈而親行陣篳路藍縷以啓山林如霆如雷
張六師之聲燄于疆于理開萬里之版圖聞鼓鼙而興
懷幸孫曾之濟美兹用分茅以胙超爵而王儀既視於
秉鈞階仍升於掌武表功柱國定謚易名誕錫殊恩遠
彰前烈於戲有餘之慶始賞而復公侯不朽者存受祉
以施孫子顧惟英爽不昧欽承可
故曾祖母伊蘇衮氏追封歸德王夫人制
錄善追榮既封王而裂土抗尊齊體宜錫爵以從夫具
官某故曾祖母某氏先正令妻元臣王母宜家宜室致
門戶之方興如山如河想德容之甚盛丕昭壼範庸拓
沐封於戲顏如舜英慨浮榮之易落書藏金匱尚令聞
之無竆惟爾淑靈服兹休命可
故祖父布拉吉達贈推誠保德定遠功臣太尉
開府儀同三司上柱國追封歸德王謚忠武
制
立身揚名嘉元臣之盡孝報本反始原祖德之自來乃
備哀榮肆頒命數具官某故祖父某生為名將蚤事太
宗效忠於憲皇授鉞之時迄平欽察宣力於定廟帥師
之日遄有中原從世祖當潜見之初扈王旅征西南之
國駐點蒼下大理言聽計從拔善闡平雲南師武臣力
旋有征南之役俾代親王而行天不憗遺衆所嗟惜觀
我家成大一統之業皆累朝有不二心之臣流慶本支
為今柱石是用表勲作謚掌武視儀聿作國楨肇開王
爵偹密章之異渥慰泉壤之遺忠於戲一門萬石之家
蓋益修於孝謹四世五公之盛尚永篤於忠貞佑爾後
人欽予寵命可
故祖母額森氏追封歸德王夫人制
雲臺麟閣越在昔之造邦翟茀朱幩盍從夫而有爵載
揚䘏典庸備追榮具官某故祖母某氏名閥姬姜能臣
伉儷柔嘉維則既正位於室家儆戒相成迄流芳於彛
鼎宜其象服衍以脂田於戲五楘詩存無復平生之閔
六珈儀盛猶當永世之傳歆此明綸安於顯祏可
故父穆爾呼察贈推忠佐理同德功臣太師開
府儀同三司上柱國追封歸德王謚忠貞制
盡忠之士雖死猶生積善之家其後必大睠予良弼慶
自前人具官某故父某智勇而靖深雄毅而明敏左右
世祖平定雲南旋扈聖於武昌入與謀於家國維時中
統討叛濟南攻城每拔槊以先登對壘嘗褁創而出陣
方王旅藉虎臣之力而將軍遺馬革之屍莫贖其身式
開厥後兹用顯庸賜謚超爵分封躋三事以經邦表一
柱而開府追榮身後式慰孝思於戲龍虎風雲秉國嘉
象賢之嗣山河帶礪剖符峻異姓之王益闡幽光永垂
来裔可
故母蘇爾台氏追封歸德王夫人制
忠於君孝於親既極報崇之典正乎外位乎内宜旌伉
儷之賢是生偉人爰立作相盍䟽湯沐以重烝嘗具官
某故母某氏琬琰自將笄笲素謹身閑内則蚤積順於
閨門慶衍後人寖陞華於宰輔兹用從封茅土光賁幽
扄慰報本之深思勵教忠之大義於戲孰不美副珈之
飾生也有涯庶幾安列鼎之歆沒而不朽可
故丞相和拉布哈贈(闕)功臣太師開府
儀同三司上柱國追封歸德王謚忠獻制
皇皇帝業念祖宗創始之難翼翼世臣備國家報功之
典故具官某奮由閥閱勇赴勲名相我世皇時維中統
省臺院寺詳酌古以建官文物典章新造邦之立政致
規模之宏遠備左右之勤勞胡不百年可為一慨兹用
王之大國位以太師既晉陟於階勲復兼崇其謚號以
彰舊德以勵羣工於戲異姓封王命數蔑以加矣長富
與貴忠孝所以守之尚迪後人欽承休命可
故妻某氏追封歸德王夫人制
念舊追榮朕所以王異姓抗尊齊體邦稱曰君夫人爰
均國恩俾從夫爵故具官某故妻某氏必有令德乃嫓
元臣朝廷有儀諒閨門之有度仁義相接亦夙夜之相
成何間幽明益崇命數於戲夫夫婦婦澤既被於重泉
君君臣臣義當明於奕世淑靈不昧寵命其歆可
故知樞密院事達勒達哈贈效誠正義安遠功
臣某官追封某謚某制
洪惟皇祖於鑠武功厥有禦侮之臣備著捍邊之績用
䟽䘏典式表殊恩故具官某起自世家奮為名將前無
堅敵既累奏於膚公願為忠臣遂益堅於大節究觀終
始盍備哀榮賜謚表勲增秩超爵於戲國家之恩侔天
地無間顯幽君臣之義昭日星惟殫忠孝尚迪來裔欽
承寵嘉可
故妻某氏追封某夫人制
嘉我世臣已備報崇之典閔其君子亦惟伉儷之賢爵
俾從夫恩昭追遠故具官某故妻某氏篤生華閥作嫓
高閎宜于而家豈但矜其車甲勸之以義諒不廢於君
臣迄致良人終為名將載嘉懿範爰畀愍章誕啓新封
以光窀穸於戲萬鍾五鼎惜無偕老之年副笄六珈祭
以如生之禮尚惟不昧欽此來歆可
故中書右丞相達爾罕哈喇哈遜故曾祖父達
爾罕竒吉里贈推忠佐命宣力功臣太師開
府儀同三司上柱國追封順德王謚忠武制
觀宰相繫年之表近閔良臣慕帝王有真而來遠思乃
祖爰稽䘏典誕播明綸故具官某故曾祖父某卓識超
羣沉幾先物我太祖當在潜之際怯烈氏有害正之謀
聞姦宄刻期而肆兇乃晝夜間行而上變我故有備彼
乃成擒方凉土之未臣帥師克夏出金人之不意反旆
平燕惟此有不二心之臣是以成大一統之業澤流孫
子世篤忠貞嗟宰木之成隂盍分茅而列壤是用秩&KR0008;
三公之貴爵超五等之崇節惠易名表勛錫號於戲風
雲龍虎尚想見於當時帶礪山河期有光於奕世英靈
如在寵命其歆可
故曾祖母喀爾沁氏追封順德王夫人制
勛莫大於造國念昔先臣爵所貴於從夫昭兹懿範爰
申贈典以既朕心故具官某故曾祖母某氏生有淑姿
長諧嘉偶室家閔君子諒每戒於懷安食漿迎王師故
首明於歸往足光内則盍列世封於乎通籍禁中惜音
容之已遠題碑墓上庶名譽之俱傳歆此異恩昌于後
裔可
故祖父達爾罕博囉齊贈叶忠翊亮定遠功臣
太師開府儀同三司上柱國追封順德王謚
忠毅制
皇皇帝業念開國之元勛翼翼世臣嘉象賢之有子身
亡而功固在骨朽而名如新爰著贊書式隆䘏典故具
官某故祖父某惟昔厥考乃心先朝義固有於君臣情
實均於父子策勛盟府推第一之蕭何為將世家亦無
雙之李廣延賞作千夫之長平金收屢戰之功迨及賢
孫蔚為名相瞻言先正有慨予衷是用儀視公台封開
王爵表崇勛而錫號節二惠以易名於呼功加於時澤
乃垂於後嗣世濟其美名勿墜於前人尚爾有知服我
休命可
故祖母旺扎勒岱爾氏追封順德王夫人制
考德必論其世者欲浚忠厚之源列爵必從其夫者以
著貞順之效伉儷之重褒䘏是宜故具官某故祖母某
氏静柔其德淑慎爾儀夫既象其父賢汝亦稱其家婦
誕敷漏澤光賁幽扄於呼異姓封王蓋以勛勞之舊父
業傳子勉旃忠義之家尚爾淑靈歆予寵命可
故父達爾罕囊嘉岱贈宣忠孝節保大功臣太
傅開府儀同三司上柱國追封順德王謚忠
愍制
事君致身克紹前人之烈生子似父聿為名相之家萃
忠孝於一門歴祖孫而五世載敭異渥光賁重泉故具
官某故父某沉深善謀果毅冠世蚤從憲廟有事西川
轉戰無前既累奏駿功之捷忘身臨難不幸遺馬革之
屍世憐死事之忠天厚積善之慶成季之勛未泯紀于
太常西平之子復賢光于奕世是用爵躋極品號表崇
勛既視秩於三公復易名於二惠以旌大節以勵羣工
嗚呼既死無復生惟榮名之不朽盛德必有報在爾後
之能承國有異恩朕之篤意可
故母托遜哈納氏追封順德王夫人制
光榮累世睠我忠臣之門赫奕殊恩顯爾夫人之德維
兹之澤實自其原故具官某故母某氏慈順可貞静嘉
有則良人節義必是妻能勸其夫後嗣忠賢非是母曷
生是子爵至王而極矣國之禮亦宜之於呼如山如河
既追錫小君之號宜家宜室實有開奕世之祥益衍慶
源永垂來裔可
御史中丞托歡母旺扎勒氏封順德王太夫人制
車服之繫是夫者妻之道身名之顯其母者子之賢肇
錫嘉名有光世閥具官某母某氏篤生賢嗣世我良臣
致忠孝之有傳亦保懷之能教是用因先王爵稱太夫
人於呼召虎旬宣惟召公而是似魯侯燕喜壽魯母以
攸宜欽我寵章受兹介福可
皇太后故曾祖父追封濟寧王謚忠武阿齊諾
延濟勒追封魯王仍諡忠武制
洪惟壽母用宏濟于艱難肆朕眇躬獲丕承于上下推
毓慶兩朝之本宜追崇四世之親尊號皇太后故曾祖
父追封某王某天挺英豪世積忠厚服勤太祖奄有庶
邦逮事世皇遂為懿戚惟當今之聖善皆先世之冲和
雖已啓於王封猶未蔽于朕志庸加異數改錫大邦仍
忠武之嘉名備哀榮之盛典於呼黃河如帶泰山如礪
國其永存新甫之栢徂徠之松廟斯孔碩尚歆景命允
建外家可
故曾祖母某氏追封魯忠武王妃制
世為后族實顯有功夫乃婦天故從其爵式衍東朝之
慶益䟽戚里之封尊號皇太后故曾祖母某氏德為母
儀言為内則風化素彰於閨壼祚胤乃正于家邦是生
吾母之慈大受天下之養兹用貴其象服胙以龜蒙庸
昭泉壤之榮以副宫闈之望於呼賢如明德惜馬氏之
未王福萃太任底周南之美化尚其幽懿服我休嘉可
開府儀同三司知樞密院事額森特穆爾故曾祖
父嘉木和爾贈純誠保德翊戴功臣太尉開
府儀同三司上柱國追封泰安王謚武毅制
維師若尚父載嘉繼志述事之賢修法有魯僖爰舉崇
德報功之典誕敷愍澤光賁幽扄具官某故曾祖父某
慷慨激昂果毅沈鷙東征西伐必斬將以搴旗左翼右
張實亡身而許國惟太祖之神聖識名臣之子孫用集
殊勛大開厥後是用表東岱而賜履超五等而追王既
錫嘉名復頒渙號於呼故國非謂喬木丕勞爾先孝子
必出忠臣永垂後裔英靈不昧休命其承可
故曾祖母翁吉喇特珍氏追封泰安王夫人制
為婦配名世之家必有令德封王受曾孫之慶是豈常
恩爰泝淵源式隆命數具官某故曾祖母某氏貞静著
于閨梱孝儉儀于族婣夫子無回顧之憂尊章有善事
之譽立功者成其業為國者忘其家維爾之賢克正乎
内是以弼亮至于四世忠孝萃于一門俾從列爵之封
庸表為善之報嗚呼茫茫我土亦曰安若泰山蟄蟄爾
孫尚惟生此王國眷焉幽懿歆此明嘉可
故祖父蘇爾呼圖克贈推誠宣力佐運功臣太尉
開府儀同三司上柱國追封泰安王謚忠定
制
有大勛勞必世享其禄位追榮典冊宜先逮其祖宗睠
惟閥閱之家可後寵章之䘏具官某故祖父某謀而能
斷勇而不矜專摧陷廓清之功而弗居備險阻艱難之
嘗而弗挫述乃祖帷幄之寄啓厥子柱石之隆至于孫
而益昌皆其德之未艾是用泰岳中土也以為爾邦王
章大名也以為爾爵申以嘉號備其異恩嗚呼慨念先
朝可謂得人之盛尚迪爾後亦克惟朕之承與國同休
其命弗替可
故祖母唐古珍氏追封泰安王夫人制
婦之爵從其夫古今之達道祖之榮及其妣國家之至
恩既積顯庸宜臻異數其官某故祖母某氏謹身節用
嫓德娠賢家門增盛大之基朝宁獲忠良之佐上不墜
于祖訓下益衍於後人所謂世臣亦惟爾敬是用分茅
泰岳襲爵真封永以王夫人之稱配食忠定君之廟嗚
呼魚軒翟茀何殊貴盛於當年瑜珥瑶環尚迪子孫於
百世幽靈不昧休命其歆可
故父某官贈推忠宣力贊運功臣太傅開府儀
同三司上柱國追封泰安郡王謚武穆博爾
歡加贈推忠宣力贊運功臣太師開府儀同
三司上柱國追封泰安王仍謚武穆制
開國承家惟克篤於前烈定功行賞以啓佑於後人爰
備哀榮庸嘉忠藎具官某故父某官贈某官某勇智佀
乎祖父勲業冠乎朝廷在世祖成宗之時備出將入相
之績誓師南指淮海來歸轉饟西征關隴晏卧降王斬
帥絶施勞伐善之言執法秉鈞得憂國愛民之體上既
委以心腹爾亦竭其股肱蔚為名臣載在史氏雖已加
乎寵命猶未愜於朕心是用節惠表勛錫爵啓土追恩
既往垂勸方來嗚呼天有柱地有維不憗一老河如帶
山如礪其永世王禰廟有光朕命無斁可
故母追封泰安郡王夫人克哷展氏加追封泰
安王夫人制
夫得賢婦子有賢母惟家之隆生違至養死獲至恩斯
善之報爰䟽異渥庸表幽扄具官某故母追封某夫人
某氏柔順利貞恭儉節用以爾茂族相我元臣立非常
之功有無竆之聞篤生令子復列中朝襲數世之勛勞
保一家之忠厚是用錫河岳之履為湯沐之封以示寵
綏式昭愍䘏嗚呼木欲静而風不止嘗聞孝子之悲源
之深者流必長尚衍後人之慶眷惟魂爽服此休嘉可
母扎拉展氏封泰安王夫人制
報功者君之仁顯親者子之志用章孝治誕布明綸具
官某母某氏有林下風蔚閨中秀嫓德元老宜于而家
教子義方利於吾國兼為婦為母之懿備從夫從子之
榮是用錫之山川隆其命數昭世閨範稱君夫人於戲
象服是宜雖君子不能偕老正位乎内而家人見為利
貞益介壽祺茂對休命可
雪樓集卷三
