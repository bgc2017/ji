雪樓集卷二十六元程文海撰
詩
次韻趙方塘(并序)
積雨為沴方塘待制出長篇訟風伯憂愛之誠溢
乎筆墨之外不鄙賜教顧某何足以知此耶厚意
不可虚辱輙次韻一資捧腹
書生雙眉幾時開憂憤填腹長殷雷愆陽前日勢暴横
六合幾欲焮為灰天瓢一滴不可得望望幾送日西頽
盂水青楊類兒戲搜索旱鬼到禍胎生物斬絶有足念
天意似為斯人回三日滂沱勢破竹羣情慰悅渴望梅
龍休雲歸能事畢神功收歛何待催如何轉慣驕子態
来不受輓去難推陽光一線時滲漏隂騎千陣相排豗
禾頭生耳黍穗黑終歲勤動良可哀玉堂仙人訟風伯
謂不肆力掃滌来嗟嗟風伯信可罪前者致旱何雄哉
天下降兮澤上氣爾乃飃颶鼓黃埃厥令隂霾蔽天地
爾乃瑟縮不殘摧安得皇天立梯磴封詞直上訴九垓
蒼生到頭不蘇息浸淫之虐猶燔煨要知風兮亦何罪
羣隂黨互為妖災斟酌元氣本在上願天一正北斗魁
又(并序)
洊拜長篇之貺上下古今世變寫一念仁愛之真
伏讀再四發我深省韻嚴步窘自合閣筆而老天
劃然開霽至誠感神矣某敢不拜謹載𢋫以謝
煤炲满空撥不開老虬鞭風駕百雷暘烏旬日受掩翳
團團一鏡埋寒灰黃流亂注山岳暗凛凛天地就傾頽
晨興劃然玉宇淨火龍珠飛出蚌胎賾哉神機速旋斡
豈伊人力能挽回誰知仙筆驅造化詩壇自着今歐梅
卬首奉辭呌閶闔一章未報一章催時乎震霆轟復止
意者有物尼其推時乎癡雲聚復散意者有物排其豗
安知天帝不下耳聞之惻然為興哀亦曰斯民生已久
一脉肇自開闢来九潦七旱亦勞止五風十雨安在哉
好生自是天職分忍使變滅隨烟埃鯫生因此重有感
歴閱今古心為摧彼蒼仁愛靡不至胡乃光霽靳九垓
欣欣熙熙能幾見憂愁嘆恨半煎煨是豈天兮不悔禍
抑亦人也自作災安得君詩見諸事毋負老天生傑魁
題蓮葉舟圖
如此風波惡舟中坐晏如此時不經濟借問讀何書
送顔北城歸漳州
出山未了便還山見見聞聞定不凡此去人間呼處士
曾来天上換頭銜簞瓢活計仍顔巷霖雨蒼生自傅岩
我亦征塵袍袴满眼穿江上理歸帆
送八番安撫司趙僉事
功名成邂逅此事正多端車取富民易班封定遠難蠻
荒今甸服吾子昔儒冠我欲歌黃鵠誰憐范叔寒
送人赴浙東木綿提舉
曾歴金華三洞天風流歴歴記山川桕林白綻梅花小
柿實紅垂橘彈圓訪古但聞羊化石因君又喜木生綿
霜風渾似當時峭愁絶雙溪八韻篇
趙菊山挽詞(九月四日卒)
菊花今歲失重陽應為先生減妙香市駿千金惟骨在
嗟麟一角與詩亡無人去問病摩詰有客来干死孟嘗
我奉蒲輪猶昨日忍看丹旐遠還鄉
送茶藥與唐静卿三首
珍重家人寄藥心將来康濟自家身自家性命么麽甚
送與蓬莱頂上人
榖雨前期收雀舌立冬三日到燕城不關天上春風晚
要趁先生雪水烹
冬来羈旅無家夜雪下官人禁酒時虧殺麄疎党太尉
銷金帳裏飲羔兒
己丑送趙縣丞世賞入官之任(父號肯堂)
肯堂生此肯堂兒五葉崇蘭第一枝世賞法應為邑長
縣丞廉不厭官卑遥知浙水扶笻老定說尊公衣繡時
是處甘棠有遺愛郎君勉力繼前規
己丑除夜留遠齋十絶
無尋子美千間處且管相如四壁休風雨震凌都過了
一年直爲遠齋留
無奈星翁苦見尤歲君己丑我何仇殷勤欲且留君住
街鼓無端送土牛
排行弟妺捧椒盤應說癡兒未了官昨日有人江外去
家書只寫道平安
去歲金陵坊裏住疎梅的皪兩三花今年閏後花開早
定到墻隂萼綠華
老大庭闈在盱水漂零兒女落秦淮感時懷抱思親甚
料得吾兒說遠齋
何年呼得竈為君鼻是烟窗耳是鐺深夜乞靈余不會
但令分我膠牙錫
鍾馗曾是開元見從此人間鬼日多明是將無来作有
撑眉努目奈人何
今年悟得修真訣巷柳園桃一併無却笑塵緣終未斷
杜詩韓集當麻姑
都無柏酒與椒盤止有年華上鬢端一盞油燈充蠟炬
夜深烱烱寸心丹
十載班行沐異恩歸来未望属車塵沍隂明日東風動
萬歲聲中拜聖人
題劉須溪徐容齋所贈按達拉吉琳御史名字
說後
謹嚴書法須溪筆說到容齋渾渾哉名字而今俱典雅
只消功業上雲臺
辛卯九月行臺觧組西歸十四日泰州教授適
齋胡先生送别真州是日乃先生初度
满江風雨太多情送了重陽送我行祖帳遠来慚弟子
壽觴初度喜先生功名千古文章印師友平生父子盟
遮莫蓴鱸堪久戀雞豚只合社吳城
廿一日過建康送朱埜翁教授當塗
男兒自合致青雲天上何須問故人選部四年無力輓
除書萬里待身親司文鄭校官寧冷迎侍潘輿地却鄰
去去新篇定驚我采江月夜有詩神
廿四日偕包鼎新吳岩翁登蛾眉亭
牛渚磯頭看落暉亭荒檻折怕憑危江山欲暮涵元氣
舟檝無風玩小兒百怪可堪重出世雙蛾安得暫開眉
酒澆不到青山土應笑新詩有許悲
天門山
萬里瀰漫地天門據要衝乾坤大開闢江漢此朝宗往
事空多壘千年只二峯舟人亦癡絶遥認兩眉濃
連日飽飫嘉魚示包吳二君及陳孟實寗志道
江行日日侣漁郎風味中含翰墨香巨口細鱗蘇赤壁
槎頭縮項孟㐮陽杯盤喜具雙魚美詩賦慙無一字長
頼得此身逃吏責素餐只是欠文章
十月四日過兩孤山
兩山相望幾曾孤應是高峯不可梯千載何人廟雙姥
我評只合祀夷齊
過湖口
瞬息風帆湖口縣山川便自帶鄉情孤峯蒼翠嬋娟老
二水青紅螮蝀明江自西来尤可愛波隨東下直能清
吳城見說明朝到山下青青是祖塋
風帆迅甚今夜徑宿楮溪渡有孤鼎新遊匡廬
清興詩以觧之
清遊有約到廬山到得廬山風作難三老狡謀捎楮渡
雙帆盡意度揚瀾紫烟斜日空相照白鹿他年許再看
世事心容輙相左請君方寸與君安
六日到吳城山
過家上塚一留連風景依依故可憐自嘆蒼顔如此樹
偶逢老父使之年趙灘綠是幾時長廬阜青還萬古鮮
却恐錢郎笑寒乞只將詩句裹山川
贈汪郎中
此老今年八十三江濱獨擅漢衣冠文書銜袖龍蛇字
鬚髮如霜熊豹顔耆舊于今足塵土典刑留此重家山
醴牢略具高年禮萬一神丹乞九還
余解官歸省舟過吳城山下耆舊彫落有嘅其嘆忽
老人厖眉皓髮衣冠偉然惠詩一卷使之年曰八十
三矣復遺瓜三枚不一語而去余意其異人也坐有
潘俊卿謂余曰此盧潭老人汪郎中也属余西泝未
暇細論令人餽之羊酒將以此詩至元二十八年龍
集辛卯十月十日
至洪王肯堂治書見示芙蓉詩次韻二首
春風歇桃李秋雨深莓苔蕭然公舘間得此竒種栽九
天清露零一道紅雲開勾牽綠衣隊酣宴瑶池杯穠粧
月鑑懸䴡服霜刀裁瑞蓮湧平地妙色分五臺暫陪飛
仙游偏稱幽人懷終疑閬苑去嘉會何時諧此日眼雙
明臨風漫低回長當歌楚騷招得花神来
幽居有佳人頳顔暈紅玉飽承仙掌露晞沐蠆髮曲一
望西風塵倚竹翠袖拂閒臨清水照静對遠山矗向来
涉江人見謂江成陸楚楚靈均裳貯䴡為誰鬻惟應妙
手畫掛壁薄夫肅后皇植衆芳豔豔列金屋詎知漆室
憂不在春睡足結言遺吾相高舉郢書燭
徐容齋參政王安野治書更倡迭和飲酒止酒
各極其趣次韻二首
推篷誦公詩窺豹乍披霧信知醉鄉後一一克自樹向
来胸塊磊澆灌不停駐至今傳衣記燈燈續前炷時因
太和湯繰出繭絲句從教馬為牛而况作與馵至人全
於天此是酒中趣吾家伊川翁言行極稽慮當時半醺
意所得各有處欲辨言已忘公眠我姑去
右飲酒為安野公賦
渾家醉眠時孤城黯酸霧十年江左恨遺曲傳玉樹從
公淮海上弔古馬遥駐夜歸證前史繞几黃雲炷朅来
高士州止酒誦佳句方此尋歸途短褐困騏馵諸公羅
爼豆排日得深趣靦余乏剛制肆口弛防慮三復童羖
章放心有歸處秫田亦何須淵明故山去
右止酒為容齋公賦
題九方臯相馬圖後(并序)
至元辛卯秋杭張師道寄余此卷是歲十月會安
野侍御于洪臨岐出此以當贈策就題廿字
萬里出市駿九京誰作歅多因毛色似誤殺眼明人
家園見梅有懷疇昔同僚諸君子因成廿六韻
奉寄徐容齋王肯堂趙元讓暨正父文瑞諸
公
往時姑射仙夜墮江南村江南冨嘉植梅花衆中尊九
地閟玄凝先天占春暄的皪冰雪姿不受風塵昏孤清
惬幽意賸馥醒吟魂愛之玩不斁冥契終無言羅浮本
幻境前夢覺已諼蹇蹄滯京華倦翼棲淮垣後先青雲
士表裏白玉温我形自覺穢交道久逾敦貞節保松柏
芳心共蘭蓀信知歲寒友何異連枝昆獨賢天所矜家
山問雞豚歸来適仲冬平旦窺荒園依依故人面竟日
對傾罇清池疎蘂影淡月新梢痕冷然絶埃壒恍若遊
崑崙忽憶如花人高談霏露繁眼中不可見思纛風翩
翻頗慙標致似遠近殊託根洪鈞轉嚴令青皇畀新恩
坐看佳實長適口塞衆喧遍遺實中仁生意彌乾坤平
生識賞心皎潔明朝暾凌寒折一枝殷勤寄王孫又恐
遠莫致作詩當重論
壽吳幼清母夫人(十一月廿五日)
清時冨貴亦易得吳子甘心卧草廬慈母自能安菽水
高年忍使倚門閭此時為壽奉巵酒豈必閒居要板輿
却笑毛家兒子俗區區喜色動除書
送前玉隆副宫嶽麓劉蒼雲
官已我方来問道道成子却去為官出山不為功名在
有眼要知天地寬定力千年衡岳峻浮生一葦洞庭寒
玉函只在游帷近何日歸舟覓剰丹
余秋山憲使挽詞
薦稾因君重古靈官銜何事上銘旌西山大學曾經進
涑水深衣儼若生江右澄清方有意長沙卑濕竟無情
韓公頼得門人在文集千年以序行
試傅崇陽墨二首
三生筆硯有良緣與子交游四十年吾亦少恩忘子報
安排佳語傅陳玄
商家良相命三篇學字真開萬世先雒誦長謳傳不泯
客卿有藝更光前
刻字熊生
精藝令人注意深斯文百世得追尋伏經口授終非古
周鼓體訛猶至今子已萬言歸一默誰知隻字抵千金
鉛刀可是傳心具有畫無心畫是心
三十六代天師挽詞二首
雞犬曾聞䑛鼎餘一朝形化豈神俱千年漢日王章在
萬里燕雲錫命殊政此天仙司下土遽之帝所宴清都
嗣師入侍金壚側生死榮哀近代無
龍虎山齊浩劫灰胡然夜半失崔嵬有言白鶴東歸者
何許青牛西度哉騎氣一朝成獨往吹笙千載尚同来
拍肩挹袂噫難再遠托長風送一哀
送留道士
樂得清閒了此生青鞋布韈尚探尋岩巒謾寄孤雲影
霄漢常懸野鶴心幸破樊籠天廣大豈無泉石地幽深
他年心迹雙清了更覓新詩為子吟
題趙仲遠伏生授書圖
龍鍾九十餘猶及漢三葉哀哉窮獨叟有女幸傳業授
數纔四七錯歸已德色遂令讀書人終古猜梅賾
送王子厚(并序)
王子厚以醫名家六世矣與余家聮姻婭在郢同
居里去郢同寓里别二十年余將造朝過吳城為
仲父宣慰謀醫鄉人合而言曰有名醫在都昌亟
命舟迎致則吾子厚也切脉如見用藥如神信乎
名不虚得臨别賦此
高談稷契不謀身作計岐黃自活人六世名家孫肖祖
萬金良藥衆疑神傳来白雪千年調散作青雲五老春
若遇無形可憂處未須驚走且逡廵
次韻肯堂學士冬日紅梨花二首
黃菊卧階雨六花舞天風壁凍室生白手僵肉作紅秀
句忽墮前光怪侵簾櫳至人宴坐處元氣含冲融無情
及枯株嫣然為脩容坐令玉華君来從蘂珠宫䴡粧凝
祥雲明眸轉驚鴻豈非散花手試君情所鍾老我嗜好
淡空詩亦雷同秪願酌花時毋忘北隣翁
傾盖幾何年黟黑俄半雪寧有結願香復此共朝闕去
年賦芙蓉佳句動江浙我時增意氣未覺老衰歇新詩
出懷錦酒酗劇眼纈今晨豈玄冬草木争簡潔東闌别
種花紅芳忽漏泄天工變化手誰能料時節要是文字
祥因緣為君結開樽當嚼之和露餐玉屑典衣勿踟蹰
無花嘆空折
題肯堂學士遂慵軒
東皋記醉非真醉安野標慵豈必慵頗憶吾家伯淳語
閒来無事不從容
樂山(劉東厓學士為唐承旨立號)
不受東華一點塵青青静閱幾番春朋儕欲表公心事
只有西山象得真
覃懷宋氏義門(東厓作序)
清朝恩渥新旌表玉署詩文互發揮從此義門聲價大
兒孫莫遣古風微
送趙月卿教授江州
六舘才名三十年冷官還取舊青氊不辭越水遠千里
要看廬山障百川栗里風流今在否濓溪源委故淵然
乾坤生物無窮盡觧有鸞膠續斷絃
送三山陳格山教授高郵
師儒不比他官職太息難逢本色人覆盎一城如斗大
皋比重席得儒真宗門况味從来冷近日詩書漸可珍
淮海秦郎天下士試尋恐有再来身
富州教授馮君茂叔蜀珍也將之官出涪翁所
書隠求二字索賦
身隐何求更入思山人觧有出山期君民位置耕莘日
禮樂規模陋巷時遠志不為安石小北山一任德璋移
冷官未必埋藏得定有龍光出劍池
送月浦鄭貴道教授揚州
衆芳摇落士林嗟喜見先生兩髩華問道曾為諸老客
亢宗元是廣文家典刑四柏亭前樹聲譽蕃禧觀裏花
玉署即今重人物冷官何得久天涯
瘍醫三茅蔣法師
輦路逢醫捴上醫到頭誰與問瘡痍隠居昔住茅君洞
靈藥新傳蔣法師術妙鵲鍼投血脉衆疑獺髓補膚肌
藥錢不辦將詩凖詩病依然欠事治
送陳笠峯(并序)
笠峯陳君教授紹興有聲秩满謁選僅得舒州教
授以歸士論稱屈笠峯怡然曰是豈不可為哉將
行養蒙送之以序盡之矣廣平程某故永歌之
笠峯前在會稽時教授堪為教授師弦誦幾曾一朝廢
宦情頓起百年衰丈夫得志是行已廉士居官不厭卑
去去舒州寧久滯玉堂學士印心知
輔正臣按察使挽詞
中原耆舊今餘幾天奪任南有底忙閩嶠淚碑生叔子
孔堂尸祝死庚桑公言從古出鄉校輿誦傷心入些章
福善依然銖兩定照人丹桂一枝芳
送程萬里尹曲江
縣尹官卑亦名宰曲江邑弊尚堪為溪頭香水有佛性
江上青山似舜時韶石鳴琴應古澹禪關得句定新竒
是中人物多名世試問張余今有誰
吳進學挽詞二首
己恨相知晚如何忽棄予十年只私第一剡始公車知
為人才計遑思功令書可驚生世短揮涕重踟蹰
所謂温如玉于今有此人家庭三代意襟度四時春幾
月文園病何方圓澤身欲求難再得西望暗傷神
送景星山長吳此民謁選
古今通顯途十五戾契致嗟余就衰懦羡子方猛銳手
提青冥靶欲厲黃河水明時急需材諸老虚席俟
寫真吳若水
畫手吳生妙如今豈後身知人古未易下筆爾能親顔
貌隨年運風流落世塵若為傳不朽千載會如新
送胡適齋先生教授瑞州
大冶平生鑄金手干莫鼎彛隨質就蕭騷霜髩海陵風
两眼眵昏數科斗陋邦文采貍豹變潮永他年說韓柳
天官銓材定銖寸還我耆儒善江右高安道院士素淳
近来與化移易否安定傳家教條在培植嘉生待薪槱
莫言冷官只文字錢榖簿書更紛糾幾何出入漫不省
詭對未宜師戶牖韋編一束當韋佩大耐規模當大受
此日沙頭一杯酒先生東下僕南首坐看安定門人多
四海同風軼嘉祐
和王寅夫郎中元日立春二首
馬蹄塵裏度芳辰帶得陽和到七閩山翠倚天迎好客
風光满地属吟身高情古柳仍青眼時態夭桃自絳唇
從此不憂江海遠春官袖有十分春
聖德如天氣序調立春元日兩相遭陽和忽送千林喜
天闕遥瞻萬里高詩酒風流憶諸老簿書塵土愧吾曹
焚香覓句多閒雅旅思絲棼得孟勞
寅夫惠顧公宇適有倉庾氏之役不得晤語明
日武仲經知事擕示寅夫登樓佳句用韻以
謝不敏
皇皇使節下青冥談詠登樓尚典刑人物山川增壮觀
文章河岳炳英靈浮雲過眼紛紛白遠樹涵窗隠隠青
我亦登臨興不淺此時應是避文星
倉中兀坐憶寅夫雨夜佳篇用韻呈似
唱籌聲裏過新元凖擬崇墉大有年午夜淋漓聽雨響
炎方枯槁解民懸老梅謝事留青子稚麥乘時漲綠烟
佳句聮翩與春競幾宵諷詠不能眠
日與寅夫約登鼓山二月十一日竟獨往而不
我告繼聞是日乃寅夫初度即事為壽
朝天笏拄西山頥忽此来窺南海竒平生亦有觀山癖
已約同題石鼓詩誰知青雀㗸桃至竟着先鞭了不知
東望蓬莱半明滅想應獨受長生訣天風海濤萬里寒
高人題扁知未漫眼中定有驚人句我今想像何能賦
佛成靈運誰後先重期一指蓬山路
題武仲經知事獅猫畫卷
金絲色軟坐常温飽食深宫錦作墩若使爰書無法吏
詩人應嘆鼠翻盆
獅猫盖舊時禁中所養好潔善饞而不捕鼠吁養猫
所以捕鼠也以捕鼠為職則目不停伺爪不停攫庶
幾無負所養者是猫也褥温而坐安毛澤而體肥養
之者至矣而澹乎若無營焉所職何如哉豈無崔祐
甫乎將執筆以議
次疎堂中丞詩韻(并序)
潘景梁出示中丞疎堂公贈言細讀之有味哉仁
人之言也紙末見及深佩不遐遺之盛心因風敢
次韻以謝
漆園物外人是非一槩齊冥心兩忘辯玩世鄰滑稽淫
辭懸崖險一䧟莫可躋吾徒自潔白粲粲毛與西庶以
厲頑薄勿俾傷孩提廓然公好惡於斯見天倪清談寖
成風可否幾謬迷飢溺不關心誰其拯顛隮哀哉延頸
民萬目徒睽睽有嚴疎堂公澹約甘朝虀贈言教戒備
居要磨有臍潘侯持示余温潤獲琬圭維彼不比鍾左
右殊高低徇激等一偏詎可航且梯蹇余惕瘝曠凛若
臨深溪公言真菽粟致遠終當齎投身暫炎燠每憶寒
風凄公能隨器使儻似蹣跚奚
次徐廉使贈潘僉事詩韻却寄徐公
持節南閩遠帝庭每懷東魯舊儀刑讀書至老眼如月
憂世常多髩轉星興到湖邊增漲綠詩来物外見空青
于喁有唱不易和小知閒閒愧大寧
寅夫惠教遊鼓山四詩細讀如在屴崱杖屨間
想像追和用堅重遊之約
城市林泉隔幾關半生幽興欠閩山久聞屴崱高寒處
一望蓬莱縹緲間有約同看紅日上無端獨占白雲閒
錦囊收拾竒觀了物色分留肯破慳
足力猶堪敵瘦笻擬乘寺頂最高峯杯吞東海一勺水
鞭起南湫久卧龍佛界須臾三萬劫神仙杳靄幾千重
煩公更泚如椽筆摹寫雲天不盡容
炎方春淺未如焚花木迷人意欲曛福地同遊勝獨往
中天一覧破千聞于今難擬高唐賦何日重開衡岳雲
眼底流求弹丸耳樓船曾見漢家軍
去天萬里此相遭攬轡無功敢告勞賸貯冰霜消瘴厲
尚疑風雨隔清高一年花事成佳蔭二月春江息怒濤
細嚼公詩如橄欖挽回塵俗入風騷
禊前一日西齋小酌立道有詩次韻奉酬
誰解愔愔誦德音樽前喜識舊纓簮頗矜此客吾能有
一見交情如許深久耐好看青荔色旋栽未展綠蕉心
醉中狂語疑多謬記錄何堪託彦霖
次韻寄謝建昌監郡
京國歸来歲告成使君一再及前榮每聞美譽中心喜
况見可人雙眼明公事餘閒詩味永要官雅澹俗流驚
遄驅頗覺從容少千里緘辭續短行
次韻寄謝盱守
學道生平慕廣成過家將旨若為榮曾憂霜後堅冰漸
得遇雲間皎日明人事變遷終有定吾心寵辱本無驚
風流太守情何厚飲至渠渠更贈行
次韻寄謝盱江學院諸先軰
半生事業竟何成冷笑猶然愧宋榮日逐黃塵雙袂暗
夢回綠幕一燈明交情欵欵知君厚佳句翩翩使我驚
皓首相期崇令德殷勤遠寄白絲行
呼喇美御史還臺索詩二絶為别
曾此觀風慣土風老榕能識舊花&KR0865;如何又踏秦淮月
不待炎州荔子紅
耆碩堂堂集柏端定應問俗及閩山為言部使無功狀
減却吟詩一半閒
寅夫示再登鼓山四詩僕雖不獲同遊然来詩
不可虚辱次韻奉謝且致歸班之餞
大壑厓邊覆小舟摩挲舟腹得舒憂山神何意迴吾駕
客子逢春負此遊靈運一時遺鴈蕩少陵千古擅牛頭
且看平地亦不惡暖日晴風麥隴秋
勝處心知只耳聞却因君句得竒芬海天昏黑龍行雨
樓閣青紅蜃吐雲仙境烟霞從痼疾詩家風月要平分
悠然佳興誰能敗俗吏當前自糾紛
眼前培塿足縈纏去去瀛洲大洞天一息南溟能幾月
再行東海定何年江淮巨浪千堆雪榆柳中原萬里烟
觧視歸装還不俗有詩曾酌瘴鄉泉
我亦脩持不動尊少曾一跡印空門居然慧力照法界
即此深心報佛恩有道臨民只清静無塵到慮儘囂喧
公餘更得新詩和洗盡人間種種煩
四月之六日是為遂良經歴初度乃避客于聖
泉寺寅夫有詩因賦五言為壽
此君真益友爾吏得嚴師松柏羣稱壽莪蒿獨廢詩聖
泉尋淡味佛界受清規我亦代說法脩行在勿欺
建寕醫工提領虞益之謁予三山出舘閣諸公
詩文欲得予語為賦五言
絡從兩馬去帶取五禽還何意求榮逹微身備險艱為
齊太倉令入漢玉門關會有憐君者田園復故山
次韻寅夫晚凉感事
初夏微風作嫩凉傷春一夜鬢毛蒼紅芳寂歴午隂綠
白晝須臾晚照黃濺淚露葵空滴滴鎖愁烟柳自行行
絶憐熠燿倉庚羽曾帶千門麗日光
生綃團扇十將以五十六字奉餞譚公植提學
謁告暫歸
君留南嶠兩經春愧我兹遊落後陳今夏相期同食荔
先秋何事忽思蓴團團明月隨歸路處處清風認故人
休戀小山幽桂好重来要及菊花新
次韻韓明仲教諭
日力縻三尺風聲繫百司中年勞作吏累月懶吟詩衮
衮只如此悠悠何所之可人佳句在每誦輙移時
羅山長用曾留畊僉事二詩韻見貽次韻奉荅
半歲觀風熟越山頗驚機事䓁黃間昏昏書牘煩填委
落落詩筒缺往還郢曲高低渾欲忘越人喜戚正相關
只應拙默差強巧不厭天孫賦授慳
此士堂堂早覺竒品題合入外孫碑都亭司馬(羅居城外)今
容與湖海元龍舊夢思一世才名終有實千年事業可
無詩古人羇旅猶堪忍會見鳴機織素絲
鼓山閩之望湧泉寺之勝有二美焉寅夫凡三
遊而僕未一至每遊賦詩必四不鄙下教祇
益吾愧次韻奉酬
不辭使節滯甌蠻贏得期程飽看山成佛誰教遜靈運
上人今復遇高閒詩盟未冷宜尋載禪鑰雖嚴許叩關
到底内觀更竒絶只消面壁了區寰
貯来胸次爾多春詩境長隨眼界新氣至再盈渾未竭
計成三顧不為頻雲間屢宿犬能識海上熟觀鷗亦馴
豈是逃禪忘歸意定應法喜賽如賓
韓公嶺海杜䕫州轉覺篇章興味幽試問何人聽白雪
敢教此客卧朱樓(寅夫時寓朱府樓借用對)眼花自眩蘭苕翠心地
不驚稊稗秋頗恨南音尚啁哳期君邊幅制横流
薰風景候雨冥冥壬癸居然勝丙丁五日尋常賜衣節
三人瀟洒望州亭亦思竒觀供吟筆苦泥清齋隠内屏
却把来詩容易和二分聲響八分聽
次韻趙弘道僉事見寄
熙朝新渥及癃疲臣子孤忠誓不移千載清風留瘴海
一心皎日報明時已嗟聮事相逢晚要乞閒身更願遲
君獨行勞吾坐嘯多慙民瘼未周知
奉餞寅夫使歸
王君世儒雅不厭州縣勞一持秋霜簡徑署春官曹平
生風月懷筆勢江海濤青冥使節下䟦履閩嶠高兀鞍
了古今滿目餘詩騷盤桓無諸城歲月驚滔滔寒梅昔
飛花暗柳今鳴蜩繼明瞻日馭歸覲馳星軺愾余定交
晚傾盖如久要君行勿遲留耆俊方盈朝
行省賈掾母劉以貞節表門閭寅夫有詩因題
其後
婦人謹三從生死不二天鄘風風已變而有共姜賢去
古益以遼卓行同貞堅清朝厲薄俗令子貴俱傳柏舟
二千年吾作刪後篇
次韻張道判
有客遊方外從容問所如口哦五字句手授一編書為
看東溟水潜回西極車蓋公經濟略應笑賈生疎
次韻奉餞傅岩甫歸院
别後流聲落耳間炎風何許駐旌干種花往日洛陽句
食荔今朝海上山舊事見前如泡影新詩向老更波瀾
多君脩得鑾坡福倘有餘丹乞大還
久晴方欲禱祈仲經知事出平遠亭途間遇雨
之作次韻二首
海田將陸擬箋天海水何知有旱年帝念民貧欠蘇息
一時風雨散飛錢(海陵黃尋家先貧困大風雨散飛錢至其家後富至數千萬)
辨獄無冤可動天真卿事業在他年(顔真卿為監察御史使河隴時五原)
(有冤獄久不決天且旱真卿辨獄而雨人呼御史雨)此時避暑山亭意應笑岑公
眼見錢(岑丈本山亭避暑有人叩門云上清童子元寳冠青圓角冠衣淺青衣問其冠服荅曰僕外服)
(圓而心方正上清五銖服也言訖出門去至墻下忽不見岑使人掘之一古墓中得一古文錢)
雪樓集卷二十六
