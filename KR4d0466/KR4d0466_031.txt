雪樓集附錄
元史本傳
程鉅夫名文海避武宗廟諱以字行其先自徽州徙郢
州京山後家建昌叔父飛卿仕宋通判建昌世祖時以
城降鉅夫入為質子授宣武將軍管軍千戶他日召見
問賈似道何如人鉅夫條對甚悉帝說給筆扎書之乃
書二十餘幅以進帝大竒之因問今居何官以千戶對
帝謂近臣曰朕觀此人相貌已應貴顯及聽其言論誠
聰明有識人也可置之翰林丞相和爾郭斯傳旨至翰
林以其年少奏為應奉翰林文字帝曰自今國家政事
得失及朝臣邪正宜皆為朕言之鉅夫頓首謝曰臣本
疏遠之臣蒙陛下知遇敢不竭力以報尋進翰林修撰
屢遷集賢直學士兼祕書少監至元十九年奏陳五事
一曰取會江南仕籍二曰通南北之選三曰立考功歴
四曰置貪贓籍五曰給江南官吏俸朝廷多采行之賜
地京師安貞門以築居室二十年加翰林集賢直學士
同領會同館事二十三年見帝首陳興建國學乞遣使
江南搜訪遺逸御史臺按察司並宜參用南北之人帝
嘉納之二十四年立尚書省詔以為參知政事鉅夫固
辭又命為御史中丞臺臣言鉅夫南人且年少帝大怒
曰汝未用南人何以知南人不可用自今省部臺院必
參用南人遂以鉅夫仍為集賢直學士拜侍御史行御
史臺事奉詔求賢於江南初詔令皆用蒙古字帝特命
以漢字書之帝素聞趙孟藡葉李名鉅夫當臨行帝密
諭必致此二人鉅夫又薦趙孟頫余恁萬一鶚張伯淳
胡夢魁曾晞顔孔洙曾冲子凌時中包鑄等二十餘人
帝皆擢置臺憲及文學之職還朝陳民間利病五事拜
集賢學士仍還行臺二十六年時相僧格專政法令苛
急四方騷動鉅夫入朝上疏曰臣聞天子之職莫大於
擇相宰相之職莫大於進賢苟不以進賢為急而惟以
殖貨為心非為上為德為下為民之意也昔漢文帝以
决獄及錢穀問丞相周勃勃不能對陳平進曰陛下問
决獄責廷尉問錢穀責治粟内史宰相上理隂陽下遂
萬物之宜外鎮撫四夷内親附百姓觀其所言可謂知
宰相之職矣今權姦用事立尚書省鈎考錢穀以剥害
生民為務所委任者率皆貪饕徼利之人江南盗賊竊
發良有以也臣竊以為宜清尚書之政損行省之權罷
言利之官行恤民之事於國為便僧格大怒羈留京師
不遣奏請殺之凡六奏帝皆不許鉅夫既還行臺二十
九年又召鉅夫與胡祇遹姚燧王惲雷膺陳天祥楊恭
懿高凝陳儼趙居信十人赴闕賜對三十年出為福建
閩海道肅政廉訪使興學明教吏民甚畏愛之大德四
年遷江南湖北道肅政廉訪使至官首治行省平章家
奴為民害者上下肅然八年召拜翰林學士商議中書
省事十年以亢旱暴風星變鉅夫應詔陳弭災之策其
目有五曰敬天曰尊祖曰清心曰持體曰更化帝皆然
之雲南省臣言世祖親平雲南民願刻石點蒼山以紀
功德詔鉅夫撰其文十一年拜山南江北道肅政廉訪
使復留為翰林學士至大元年修成宗實錄二年召至
上都三年復拜山南江北道肅政廉訪使四年與李謙
尚文等十六人同赴闕賜對便殿拜淛東海右道肅政
廉訪使復留為翰林學士承旨皇慶元年修武宗實錄
二年旱鉅夫應詔陳桑林六事忤時宰意明日帝遣近
臣賜上尊勞之曰中書集議惟卿言甚當後臨事其極
言之於是詔鉅夫偕平章政事李孟參知政事許師敬
議行貢舉法鉅夫建言經學當祖程頥朱熹傳註文章
宜革唐宋宿弊命鉅夫草詔行之三年以病乞骸骨歸
田里不允命尚醫給藥官其子大本郊祀署令以便侍
養時令近臣撫視且勞之曰卿世祖舊臣惟忠惟貞其
勉加饔粥少留京師以副朕心鉅夫請去益堅特授光
禄大夫賜上尊命廷臣以下飲餞於齊化門外給驛南
還勅行省及有司常加存問居三年而卒年七十泰定
二年贈大司徒柱國追封楚國公諡文憲
