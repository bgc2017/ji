雪樓集卷十元程文海撰
奏議存槀
吏治五事
取會江南仕籍
昨者欽奉聖旨許令江南曾有官人齎告勑赴省換授
此最良法姦臣賣弄遂至顛倒求仕者憑外省之咨而
外省貪饕尤其可畏有錢者無告勑可以得咨無錢者
有告勑却不得咨求仕之人有賣家喪業而卒不沾一
命者亦有全無根脚大錢計會白身而一旦受宣命者
亦有外省等官將空頭咨示旋來内省尋趁有錢人員
書填姓名亦有内省官吏通同作計公行添插人員又
有一等潑皮歹人置局京師計會保官誣寫根脚保明
而得官者吏治之弊至此已極今省府欲行考究似覺
費力今有捷法可以永除病根欲乞選清強通曉官員
無論南北每省差兩員前去同本道按察司取會江南
州縣城郭鄉村鄰甲保明詣實元在亡宋有官人員姓
名一槩置籍明書本人鄕貫三代及入仕根脚齎擎前
來省部以憑照勘遇有求仕人員一閱而知真偽極為
便當仍與申飭外省遇有求仕者合與行下本郡令鄉
都鄰甲保明本人是何出身即量輕重咨來不許邀阻
其有外省官吏遷調人難許令求仕人赴御史行臺及
按察司論訴庶幾公私兩得便當籍成之後却與商略
白身人求仕格式行下江南
通南北之選
聖主混一車書兼愛南北故北南之人皆得入仕惜乎
北方之賢者間有視江南為孤遠而有不屑就之意故
仕於南者除行省宣慰按察諸大衙門出自聖斷選擇
而使其餘郡縣官屬指缺願去者半為販繒屠狗之流
貪汙狼藉之輩南方之賢者列姓名於新附而冒不識
體例之譏故北方州縣並無南方人士且南方歸附已
七八年是何體例難識如此欲乞令省部刷具北南府
州司縣官員脚色參對今後北南選房流轉定奪若以
南人為未識體例則乞於北方州郡每處且與參用一
二人一任回日却與通行定奪其北人注南缺而不赴
者重與罪過庶幾吏稱民安可以上副聖主兼愛南北
之意
置考功歴
國朝建御史臺雖有考課之目而未得其要莫可致詰
欲乞照前朝體例應諸道府州司縣下至曹掾等各給
出身印紙歴子一卷書本人姓名出身於其前俾各處
長吏聯御結罪保明書其歴任月日在任功過于後秩
滿有司詳視而差其殿最則人之賢否一覽而知考核
得實庶無僥倖
置貪賍籍
國朝内有御史臺外有行臺按察司其所以關防貪官
汙吏者可謂嚴矣而貪汙狼藉者往往而是何也蓋其
弊在於以徵贓為急務於按劾則具文故今日斥罷於
東明日擢用於西隨仆隨起此棄彼用多方計置反得
美官相師成風愈無忌憚欲乞省臺一體應内外諸路
官員有以貪贓罷者置籍稽考未許收用其吏人犯贓
者重置于法永不叙用内外一體照應庶幾官吏知所
警戒
給江南官吏俸錢
仕者有禄古今定法無禄而欲責之以廉難矣江南州
縣官吏自至元十七年以來並不曾支給俸錢真是明
白放令喫人肚皮椎剥百姓欲乞自今並與支給各官
合得俸錢其有貪贓者重罪不恕人自無辭
民間利病
江南買賣微細宜許用銅錢或多置零鈔
竊惟江南小民多而用錢細初歸附時許用銅錢當時
每鈔一貫凖銅錢四貫自銅錢不用每鈔一貫所直物
件比歸附時不及十分之二在前上司指揮官收銅錢
有私藏者坐以重罪其拘收到官者必多或民間尚有
窖藏亦難盡知計江南銅錢比故宋時雖或鎔廢其到
官者寧無十分之五在民者寧無十分之一若盡發在
官之錢使民間以鈔一貫就官買錢若干添貼使用其
有民間窖藏未入官者立限出首納官免罪如限外不
首私自發掘行用許鄰右主首諸色人捕告騐實坐以
元罪有誣告者亦反坐之試行一二年如公私果便永
遠行用如其不便然後再禁公私亦無所損如不復用
銅錢更宜增造小鈔比來物貴正緣小鈔稀少謂如初
時直三五分物遂增為一錢一物長價百物隨例省府
雖有小鈔發下而州郡庫官不以便民為心往往憚小
勞而不領取提調官亦置不問於是小經紀者盡廢民
日困而鈔日虚宜令增造小鈔數倍常年分降江南州
郡特便細民博易亦利民重鈔之一端也
軍人作過甚者責其主將仍重各路達嚕噶齊
之權
各路管民官與管軍官不相統一軍卒肆凶小民受害
管軍官不肯問而管民官不敢問又甚則如臨江之兵
揮刃以擬總府吉州之兵奮拳以歐府官此風何可浸
長國家置達嚕噶齊本令兼管軍民江南諸路達魯花
赤固多失職亦緣地遠軍驕故不能制宜特降旨今後
諸處經過屯戍軍兵敢於民間剽奪姦汙者本路達嚕
噶齊即將犯人凖法處斷如漏失本人姓名具管軍官
姓名呈省自其牌子頭至百戶定罪有差若十人以上
同罪罪其主將事體重者奏裁似望每翼頭目各務鈐
束其下不致生事軍民相安遠方幸甚
百姓藏軍器者死而劫盜止杖百單七故盜日
滋宜與藏軍器同罪
盜之害民劫盜為甚劫盜不已羣盜生焉故自古立法
劫盜必死江南比年殺人放火者所在有之被害之家
纔行告發巡尉吏卒名為體覆而被害之家及其鄰右
先已騷然及付有司則主吏又教以轉攤平民坐展歲
月幸而成罪又不過杖一百七而枝蔓逮捕平人之死
獄中者乃十四五况劫盜幸免必圖報復而告發之家
無遺種矣被賊劫者誰敢告發盜勢日張其禍何可勝
言夫諸藏兵器者處死况以兵器行劫而罪乃止於杖
此何理也故盜無所畏黨日以多今後強盜持軍器劫
人財物贓證明白只以藏軍器論罪郡府以便宜從事
並免待報庶使凶人警畏平民安帖其於治勢實非小
補
江南和買物件及造作官船等事不問所出地
面一切遍行合屬處處擾害合令揀出産地
面行下
凡物各有所出所聚處非其處而謾求如緣木求魚鑿
冰求火無益國家徒擾百姓如紵絲邵緙木棉紅花赤
藤桐油鰾膠等物非處處皆出家家俱有者也而行省
每遇和買不問出産在何地面件件都是遍行合屬其
各道宣慰司承行省文字如此亦遍行合屬總管府總
管府又遍行合屬司縣遂使江南百姓因遍行二字處
處受害及申到和買諸物又行移體覆今日體覆明日
體覆動輒半年一年及上司放支價錢官吏通同不復
給散於民虚寫收管粘入卷中以備照刷公私俱弊欲
令省家先計必合和買物件某物出於何處聚於何處
采之公論置簿籍記如在江東止行下江東在兩浙則
止行下兩浙量遠近立限期仍令本處宣慰司止行下
所出所聚去處委廉幹正官一員依時給價於係官錢
内即行放支結保申呈如後經手官吏作弊事發欽依
至元十九年聖旨條畫盜官財物罪犯追斷又造船一
事其弊與前略同自至元十八年至今打造海船粮船
哨船行省文字並不問某處有板木某處無板木某處
近河採伐利便又有船匠某處在深山採伐不便又無
船匠但槩驗各道戸計敷𣲖船數遍行合屬宣慰司宣
慰司仍前遍行合屬總管府以江東一道言之溧陽廣
德等路亦就建康打造信州鉛山等處亦就饒州打造
勾喚丁夫遠者五六百里近者三二百里離家遠役辛
苦萬狀凍死病死不知其幾又兼木植或在深山窮谷
去水甚遠用人扛擡過三五十里山嶺不能到河官司
又加箠楚所以至元二十一年寧國路旌德縣民余社
等因而作閧亦可鑒也又所用木植鐵炭麻灰桐油等
物官司只是椿配民戶民戶窘急直一錢物一兩買納
處處一例不問有無其造成船隻並係倉卒應辦元不
牢固随手破壞或致誤事宜令今後凡是海船止於沿
海州郡如建德冨陽等處打造粮船哨船止於江西湖
南湖北等處打造仍乞照故宋時打造官船體例差官
領錢與河海船匠議價打造每人願造若干船隻領若
干錢寫立文書須管十分堅牢如有違約追罰價錢依
法治罪所委官在彼守待了畢交領回還則民戶無遠
役之費匠戸無差役之苦官吏無催督之勞或有欺盜
發覺照依盜官財物例追斷公私兩便而所造船隻亦
可為長久之用
江南諸色課程多虚額妄增宜與蠲減
江南茶鹽酒醋等税近來節次增添比初歸附時十
倍以上今又逐季增添正緣一等管課程官虚添課額
以諂上司其實利則大槩入已虚額則長掛欠籍姑以
酒課言之自前日有司陡增酒課每米一石收息鈔十
兩而江南糯米及所用麴糵等工本通僅七兩以七兩
工本而官先收十兩和息寧有此理所以杭州建康城
裏酒價不半月間每瓶驟增起二伯文其他可類推也
前來欽奉聖旨諸色課程從實恢辦既許從實豈可虚
增除節次累增課額實數及有續次虚增數目特與杳
照並行蠲減從實恢辦庶將來不致陷失歲課亦不致
重困民力
建昌路分小於撫州而雜造段匹三倍撫州工
役太不均宜只依撫州例諸處凡似此不均
者比附施行
竊惟建昌雖名一路而在宋時止稱為軍宋初本是撫
州屬縣兩處民戸物産大不相侔况建昌四縣近又割
出管内南豐一縣以為州事力小弱甚矣今江西却令
建昌路安機一百張每年造生熟段匹二千二百五十
段而鄰近撫州路止安機二十五張建昌何重撫州何
輕撫建甚近土性亦同非建昌獨宜織造也緣建昌曾
有一路官刻下民媚上司妄添數額遂不可減作俑有
自流毒無窮本郡不堪其憂臣昔家此實所備知如令
比附撫州體例特與末減似望公私易為趁辦段匹又
加精好而本路之民少得一分之寬然此特建昌一路
與織造一事也其他路分及工匠等事似此不均者亦
乞令各處有司比附上項事理施行生民幸甚
江南官吏家遠俸薄又不能皆有職田不能自
贍故多貪殘宜於係官田地撥與職田
江南官吏多是北人萬里㩦家鈔虚俸薄若不漁取何
以自贍中前曾令依腹裏郡縣體例各各給與職田而
行省行下必令於荒閒田地内摽撥夫江南州郡安得
處處皆有荒閒田地只為此語糊塗浮汎得職田者遂
無幾人轉見窘迫恣意貪殘今欲與一一添俸則費鈔
愈多虚鈔愈甚莫惟職田之為便也宜令行省徧下諸
道諸路郡縣凡各處係官田土即撥與各官充合得職
田比腹裏體例母令減少使潔已守職者既免飢寒之
憂其病民蠧國者自甘懲汰之罰如此然後治平可冀
也
議安南
九月二十日錫哩瑪勒承旨達實密官人及樞密院衆官
等傳奉聖旨令臣等議安南國事欽奉如此臣等議得
自古帝王招來海外諸蕃小國率以恩信羈縻使之稱
臣奉幣而已難於一一責備安南臣屬日久蕞爾小夷
安敢與我抗敵但以大兵猝入其境愚妄失措遂至弄
兵以正理論之宜加誅討但彼生靈無辜可為哀閔兼
安南奉貢近三十年一旦滅之恐海外諸蕃不知底裏
聞之震駭有虧聖朝來遠之意况比年用兵占城沿海
州縣百姓勞動今安南既自知罪願增歲幣聖度天寬
宜亦包容但彼中未嘗遣使請命遽以朝命許之恐輕
國體宜令行省移文安南開示聖上寬大之意令彼遣
使奉表謝罪齎所增十分歲幣入貢彼若不來徒以虚
辭疑貳我師然後加兵亦未為晚臣等愚見如此伏取
聖裁
學校
臣聞國於天地必需才以為用而人才之盛非自盛也
全在國家教育之勤其衰也反是參之歷代可考也國
家自中統建元以來中外臣僚亦時聞表表偉傑者皆
自往時故老宿儒薰陶浸灌而然歴時既久以次淪謝
邇來晨星寥寥無幾何矣臣不知更十餘年後人物當
何如其瑣瑣也而主國論者恬不知怪視學校為不急
謂詩書為無用不知人才盛衰張本於此蓋嘗有旨行
貢舉求好秀才上意非不諄切而妄人輒隂沮之應故
事而集議凡幾作輟矣然則無怪乎選任之非才政治
之不理也今已至此後當若何臣愚欲望陛下明詔有
司重學校之事慎師儒之選京師首善之地尤當興建
國學選一時名流為國人矜式優以餼廪隆以禮貌庶
四方觀感有所興起外而名都大邑教官有缺不但循
常例取庸人而已必使廷臣推擇可以為人表儀者條
具聞奏令有禄可養而不匱職比親民而加優視教化
之廢興為考第之殿最其諸生有經明行修者特與蠲
免賦役依已降詔旨施行似望國家教育有方多士鼓
舞不倦他日隨取隨足無臨事乏材之歎天下幸甚伏
取聖裁
好人
臣謹奏臣聞治天下者必盡天下之才故曰立賢無方
曰旁招俊乂若限以方所徵以技藝雖曰用人猶無人
也國家既已混一江南南北人才所宜參用而環視中
外何寥寥也豈以其疎遠而遂鄙之歟此羣臣之私意
非陛下至公之度也臣何以知之臣往在江南屢聞明
詔一則曰求好秀才二則曰求好秀才而以好秀才致
之陛下者幾何人江南非無士也亦非陛下不喜士也
是羣臣負陛下也且陛下遣使江南丁寧之曰求好人
夫所謂好人者大而可以用於時細而可以驗於事蓋
無所不該矣而凡出使者皆昧陋愚淺不達聖見之高
明止以卜相符藥工伎為好人之尤此何謂也不惟不
達聖見且使遠方有識之士或以淺窺朝廷臣竊恥之
臣之愚陋雖未足以為好人然世所謂好人者儻無則
已有則臣必識之江南百餘州縣之廣袤數百餘年之
涵養豈無一二表表當世不負陛下任使者臣奉命而
往布宣德意庶幾遇之如得其人以驗臣言則望陛下
先試以一職任事使之自卑而高自難而易小有益則
小進之大有功則大用之磨以歲月自見能否且陛下
如用若人則不但愚臣得舉所知而已他時奉命出使
者皆知陛下德意將見異人輩出不遠數千里為朝廷
用得人之盛視古無愧臣不勝大願謹錄奏聞伏候聖
旨
公選
臣某謹奏臣於至元十五年十一月初九日欽奉聖旨
節該您省得的勾當說者官人每好的歹的說者欽奉
如此臣竊惟國家自平江南以來内而省部密院等衙
門外而行省行院宣慰司總管府州縣官並皆參用南
人惟御史臺行臺按察司獨不用南人臣不知其說也
夫南北人情風俗地里各各不同若欲諳悉各處利害
須是參用各處人員况江南自歸附以來已十餘年而
偏遠險惡去處盜賊時時竊發雖官吏貪殘所致亦緣
行臺按察諸司耳目不及每年察司官名曰巡按其實
何曾徧歴止於安静地分遷延翺翔聞有小警即行退
避至於偏遠險惡去處曠數年不敢一到其間小民被
官吏苛虐無所告訴激而為盜官吏反欲因此有所虜
掠每有一二人竊盜便稱某郡某縣一同作歹上司聞
此欣然出兵子女玉帛恣其所欲真盜何嘗捕得而無
辜一切受禍朝廷於江南設行臺按察正欲察訪利病
果得其人何至如此非惟官不得人亦緣南北事體不
同所用皆北人而無南人故不能諳悉各處利害如舟
車之於水陸不能易地以為功也臣愚欲望聖慈特降
睿旨御史行臺自中丞以下隨路按察司自察使以下
並合公選南方曉事耆舊及清望有風力人員每路或
一或二不定員數與北方官員同共講論區畫庶幾諳
悉江南事體用知遠人情偽内臺侍御史至監察御史
等官亦合參用一二南官以備采訪不勝生民之幸謹
錄奏聞如蒙采擇乞送中書省召耆老大臣集議施行
伏取聖裁
論時相
臣聞天子之職莫大於擇相宰相之職莫大於進賢苟
不知以進賢為急而惟以殖貨為心非為上為德為下
為民之意也昔漢文帝以决獄錢榖問之丞相周勃不
能對陳平對曰陛下問决獄責廷尉問錢榖責治粟内
史宰相上佐天子理陰陽下遂萬物之宜外鎮撫四夷
内親附百姓觀其所言可謂知宰相之職矣今權姦用
事立尚書省以鈎考錢榖剥割生民為務所委任者率
皆貪饕徵利之徒四方盜賊竊發良以此也臣竊以為
清尚書之政損行省之權罷言利之官行恤民之典於
國為便謹冐昧以聞伏取聖旨
論行省
竊謂省者古來宫禁之别名宰相常議事其中故後來
宰相治事之地謂之省今天下疎遠去處亦列置行省
此何義也當初只為巴延丞相等帶省中相銜出平江
南因借此名以鎮壓遠地止是權宜之制今江南平定
已十五餘年尚自因循不改名稱太過威權太重凡去
行省者皆以宰相自負驕倨縱横無敢誰何所以容易
生諸姦弊錢粮羡溢則百端欺隠如同已物盜賊生發
則各保界分不相接應甚而把握兵權伸縮由已然則
有省何益無省何損又其地長短不均江淮一省管兩
淮兩浙江東延袤萬里都是繁劇要會去處而他省有
所不及其五分之一如此偏枯難為永制今欲正名分
省冗官宜罷諸處行省立宣撫司一浙東西二江東西
三淮東西四福建五廣東西六湖南北自江淮以南止
幷為六箇宣撫司其為宣撫使者許帶舊日相銜外如
諸道宣慰司今日止是過道衙門有無不加損益宜盡
行革罷歸其權於宣撫司凡舊日行省宣慰司職事皆
於宣撫司責辦其江淮諸道軍馬分立六箇元帥府但
是有宣撫司處便有一箇元帥府管諸萬戸以下軍官
專一討滅盜賊如此軍民之事有何乖誤何必令外面
權臣借大名分竊大威權以恣横於東南哉(元末各省專恣不相)
(救援以底于亡大明革省立布政司與公言相合云)
議災異
中書省臣欽奉聖旨以恒暘暴風星芒之變同御史臺
集賢翰林院會議者竊惟事有本末政有後先今特摭
其本與先者言之其略有五一曰敬天二曰尊祖三曰
清心四曰持體五曰更化具列于後
一敬天
天育萬物不能自理乃立之君以主之故君者所
以代天育物也惟明君能知天監在上赫赫甚邇
凡一語動一政令罔不兢兢業業思合天則期當
天心若論官則曰天命有德五服五章不敢乘一
時之喜怒而輕予奪之也若論刑則曰天討有罪
五刑五用不敢因一時之喜怒而出入之也凡事
如此謹守勿失於是陰陽和風雨時而萬物育天
相之也乃若政令之或爽天必出災異以儆之而
儆之者所以仁愛人君欲其久安長治而萬物得
其育也故明君遇此則必省躬以知懼昭德而塞
違誠格政修天意乃得於是災變弭而和氣復矣
故雖堯湯之世不能無水旱而卒以無害者堯湯
用此道也
一尊祖
自古帝王創建國家無不自艱難而得之而傳之
子孫猶菑畬者之望播穫作室者之待堂構也夫
固不易哉我太祖皇帝起自朔方身歴百戰收附
諸國惡衣菲食櫛風沐雨何如其辛勤也世祖皇
帝親歴行陣心籌計畫恭儉敬畏以有天下混一
南北何如其辛勤也主上以仁明天縱之聖紹膺
景命蓋常以此存心思祖宗開基建業之不易而
遇是儆也固益兢兢業業用一財則必曰此民力
也自祖宗艱難而得之也豈可輕用官一人則必
曰此國柄也自祖宗艱難而致之也豈可輕與動
静整敕每事如此則百司自然供職庶政自然脩
舉祖宗在天之靈必皆歡悅而天佑響荅福禄日
臻邦基益固矣
一清心
心者一身之主而萬事之本也夫目之於視耳之
於聽口之於言手之於執足之於履皆惟心之所
使心得其正則接物臨事之際視聽言動皆得其
正而無有繆誤乖戾之患况四海之廣萬幾之微
皆仰治于一人而一人之所仰者非惟心乎蓋水
必止乃可以涵物像鏡必明乃可以别妍醜故帝
王貴清心清者静一不遷之謂也若聲色之娛飲
宴之樂所不能無尤當節適使不至撓吾心之清
心清則四海之廣無不燭萬幾之微無不察光明
洞徹不言而信讒䛕不得施邪偽不敢前百官有
司各安其職無有撓格之患則法制流行紀綱振
舉災變息而天下治矣語曰本立而道生故帝王
以清心為本實総攬權綱之要道也
一持體
事莫不有體體者得其要之謂爾人君任宰輔以
馭百官守法度以信萬民斯其體也若乃任一小
官罰一小過有司之事耳而人君親之則有司懼
矣夫上下正政令壹賦歛以時用度有節賞罰必
信此天下之守也而朝行夕改守無所止則臣下
恐懼皆思為己而怠其所職殃害及民怨讟不免
而或召災異故為君之道在乎持大體先有司裁
制予奪必信必一則雍熙之治可坐而致何災異
之有哉
一更化
傳有之琴瑟不調甚者必解而更張之為政不行
甚者必變而更化之今有司所甚患者曰財用不
足曰選法撓亂曰官府不治三者而已改弦更張
此其時也盍亦思其所由乎財用不足豈非所入
者有限所出者無窮與選法撓亂豈非賢不肖混
淆越格者多而非格者不少與官府不治豈非賞
罰不明而名節素不勵與宜敕有司詳校一歲錢
榖所入幾何所出幾何若所出皆為當出則財之
不足將無法可理若猶有不當出而可以已者如
不急之營繕無名之賜予據其名件一皆止之則
財用必足矣又詳校銓選除合格外越格與非格
者幾何任迴量其根脚功過定奪仍原其所由跡
轍一禁絶之則選法必行矣官府之制上下内外
相維相資各有條理果皆得人何有不治然人材
不齊善惡必有故賞罰立焉若善者當賞而不賞
惡者當罰而不罰則善者變而為惡而惡者狃而
益甚又如犯至不叙大罪也而或巧圖復用老病
謝事常理也或戀不忍去至有貪欺害民善於自
蔽不即敗露上官不以審風憲不以察因習成風
不知有恥治何由興宜嚴敕省臺公賞罰勵名節
由京朝始則官府自治矣凡此三者更化之大略
也三者果更民力必紓人材必多祥瑞必集國勢
必隆然非更之之難行之之難也非行之難守之
之難也惟聖天子以敬天尊祖清心之德守而行
之又何難哉
銅錢
鑄金為幣起於上古至周太公立九府圜法於是有貨
泉之名泉即銅錢也歴代相循以為國寶雖形制增損
互有差殊然自周以來上下二千年有國家者未嘗一
日廢棄蓋金銀雖可貴非民間皆有之物惟銅錢不貴
不賤為諸貨之母可以流布通行以此名之為泉言如
泉流不竭也多者藏蓄為業雖遭水火亦無所傷貧者
手持一錢入市亦可得一錢之物所以上下同寶古今
通行今國家雖以寶鈔為幣未嘗不以銅錢貫百為數
然則鈔乃錢之子錢乃鈔之母也子母相權乃可經久
實廢其母而虚用其子所以鈔愈多而物愈貴也民間
為見公家不用銅錢所在凡有窖藏錢寶之家往往衷
私立價販賣與下海商船及爐冶之家銷鑄什器遂使
歴代寶貨翻為民間所私兼自古有國家者皆因仍歴
代見有之錢行用如五銖半兩開元通寶之類乃漢唐
以來舊錢今縱以鑄錢事重費多未議舉行亦合收拾
民間見有銅錢量宜立價官為收買見數與寶鈔相權
並行庶使利權歸一不啟僥倖之心其於鈔法亦有補
益又兼即目行用庫皆以平準為名以官倒金銀與寶
鈔相凖立價故也今既開禁民間金銀價愈騰踴若不
收拾銅錢為鈔之平凖誠恐將來日久弊深猝難整治
愚見如此取自集議聞奏施行
雪樓集卷十
