雪樓集卷二十元程文海撰
碑銘
彭城郡劉文靖公神道碑銘
有元碩儒濟南劉公抱器懷寳不及大施於天下以死
爰有冡嫡誕襲厥慶克浚其道以學行為天子大臣從容
進退作世模凖皇慶元年推恩二代公贈正奉大夫參
知政事追封彭城郡公諡文靖配魏氏追封彭城郡夫
人明年公之子與余同官未幾移疾去示廉鐸行状請
為文碑諸墓道以肆上恩謹按公諱景石字文瑞章丘
人曾大父諱照好學樂施大父諱珂以孝友聞金長清
縣豐齊稅監父諱鼎有王佐才國朝為廣武將軍益都
緫判兼安撫濟南淄德軍民勸農使行左右司郎中事
今贈嘉議大夫禮部尚書追封彭城郡侯諡獻穆母馮
氏繼趙氏並追封彭城郡夫人公生而卓茂十歲通五
經能詞章尚書公與客語公侍有持火鎌過庭下者客
命賦詩公應聲曰金惟主斷割兹鎌復何謂出火濟窮
途本以剛為貴一座大驚由是知名年十四丁父艱居
喪哀毁或勸從刀筆吏可速逹公曰學儒先志也可舍
而他乎學益篤後稍從仕以廉直自立淄萊二州新城
蒲臺長山三縣咸統于淄吏治曠軼公私交弊行省檄
公監治期月之間政化大行上下悅服歴濟南緫府山
東轉運經歴奉職不回久之自以剛潔不能低昂以疾
免歸日與長山某參議清陽張郎中益津高提學大定郭
處士邢州智處士中山王詳議為忘年交商校經義評
論古今以夜繼日或見其貧厚相賂遺雖故人弗受也
嘗曰世味不可深深則難返私惠不可受受則難報晚
讀釋老書曰此可以治心不可以治世可治心而治世
者舍聖人之道何以哉其子多疾手書戒之曰曾子有
言吾日三省吾身汝亦當日三省汝身飲食起居中節
乎視聽言動合禮乎進德脩業及時乎毋以荒恣敗身
毋以自信敗德母以因循廢學至元更化憲府交辟不
起俄授濱學教授曰上命也不可辭到官再宿而去濱
人止之不可留詩為别末云駕言陟秦臺放目豁憂煎
跂足望東海大聲賢魯連蓬萊如可到隨此謝世緣凉
風吹客衣日暮生蒼烟徘徊不能去心思空茫然還濟
南二十三年五月二十日卒殯歴城東之七里原大德
九年六月七日葬章丘明秀鄉祖塋西南之新塋魏夫
人祔初尚書公擇婦曰莫若魏員外之女魏君正人女
必賢遂求㛰夫人貞静孝儉範于中外至元二十四年
八月十三日卒年六十七子男二長敏中由河南江北
等處行中書省參知政事為翰林學士承旨榮禄大夫
知制誥兼脩國史次早世孫男四燕孫燕駒皆下殤從
禮從道方力學女二長適承事郎利用監提控兼照磨
魏誼次適士人常文孫嗚呼日月不居典型彫謝余與
公之子上下三十年慨想公之風流渺長往而不待庸
辭謬學乃得備載記於無窮不亦幸乎惟公之志誦其
詩可知己公之道觀其嗣可見己所以封名邦錫美號
流耀金石與國同其休豈非天哉銘曰
孰生哲人伊濟之南有鏘其音如玉如金哲人維何其
碩伊劉志與時仇身與道周桓桓劉公人憂我樂孔孟
不邅後世誰若父昔王佐子今國器維公之樂雖死弗
貳膴膴彭城厥土千里茫茫新封如帶如礪相古哲人
罔屈匪信維哲且明以覺後人
福州西禪寺用晦暉和尚塔銘
達摩得法南海上第六祖慧能居曺溪禪宗常盛於東
南宋之季若癡絶無凖雪岩霜林之属軌物牖民學者
萬數天子遣問公卿致聘氓俗士女虔禮拜跪交絡門
路此必其道有足尊者至元中予廉問閩海識西禪大
師圓智慈慧魁大混合實而不野通而不肆端源呈舒
薈翳刜刊高坐講演䟽逹飽蒲拄拂所示懸觧妙悟究
其授受蚤獲游從諸老間予益信君子之學必有由來
師諱道暉池姓福州懷安桐口人年十五出家事候官
末山寺仁遠大師受戒具繇西禪出江西遡浙江而歸
凡歴諸禪一充維那三掌書記一主前板自景定元年
秀峯出世至西禪十居壇埸退處西菴年八十四無疾
而逝是為某年十二月有五日藏于西竺之西塔曰怡
怡之塔在神光時嘗買大藏經一藏入寺又置田園相
其弟晙師建顯慶禪寺于西竺皇慶二年秋其徒端堯
等走京師謁銘惟師道峻而德淵體空而化弘悼前修
之不作懼正法之莫傳予又嘗挹其風儀接其聲聞銘
不可己巳銘曰
佛法南建其妙曰禪逹摩既東曹溪六傳學熾徒緐道
流德宣與時汙隆隨山為川暨于西禪蚤事諸老涉吳
歴楚霜披雪槁居壇秉拂用信厥道其明昏昏其晦皜
皜真源未息末教横被師頋而憂人競而靡西菴既謝
為悲為喜其來非行其去非止福州荔枝綿州附子西
竺之西微言斯紀
河東郡公布都公夫人李氏墓碑
夫人京兆李氏金進士試長安今諱君寳之女皇贈正
奉大夫護軍河東郡公諱布都納之妻榮禄大夫平章
政事商議中書省事察罕之母元光壬午十有二月四
日生至元戊子正月十有九日卒某年某月某日葬墓在德
安孝感之白雲山平章任湖廣理問日買田宅于兹因
葬焉至大庚戌某月追封河東郡太夫人皇慶癸丑九
月以狀匄文刻諸墓初長安君娶蔡氏生三女夫人居
其仲始九歲隨父官洛陽天兵南伐城䧟家破軍帥成
格勒一見夫人驚曰此女丰度異常他日必貴問其姓
曰李氏而帥之妻西夏主之後也亦李氏乃鞠如己子
而恩意加焉成格勒者諸王錫喇之愛將也時河東公
以巴喇勒哈歸命數從王攻戰有功與成格勒同官于解
後以不肯代成格勒為總管成格勒賢之以夫人歸焉
因家于解夫人躬節儉慎喪祭和上下正内外不動聲
色而教被婣族不出閨閫而化行邑里河東公亦未老
而謝事優游鄉井終其天年號為善人長者人謂有警
戒相成之道焉其子八人長平章也博涉經史才德過
人早為忠宣公鄂囉齊所知拔置幕下累遷為湖廣行
省理問改行樞密院經歴棄官讀書白雲山俄起為武
昌治中河南行省郎中入僉詹事院事進昭文舘大學士
太子府正拜參知政事尋以平章政事議中書事廉慎
廣厚所至稱賢次博囉早世次博囉徹爾敦武校尉百
夫長次博囉台湖廣行省宣使卒次博除太倉令卒次
濟噶台封武略將軍寳慶路達嚕噶齊次多羅台性至
孝樂志琴冊高尚不仕朝廷為旌其門次鼐滿台敦武
校尉邵陽縣逹嚕噶齊子孫曾玄七十餘人皆足世其
家嗚呼譲其德之至乎河東一譲夫人以歸遂基百世
盛大之業忠孝萃於一門夫人固詩禮之冑胤耶賢矣
哉銘曰
譲為德基化由内始河東秉義公侯繼起藹藹夫人婉
婉令儀蘭閟其芬玉韞其輝維儉維勤克慈克孝家承
内則邑被隂教維京兆父厥懿攸鍾維河東公爰配以
隆葬雖邦異封則同壌白雲央央焄蒿悽愴是夫是婦
是母是子刻此銘詩百世之軌
故國子助教李性學墓碑
至元二十三年余以侍御史行御史臺事被旨求賢江
南過揚州會故人為提刑按察使曰郡庠有李性學先
生識之乎曰未也極道其問學文章余固願見使三往
不見連騎詣之終不遇自是性學之名職職胸懷間遂
歴两浙江東西得士二十三人獻之天子天子盡用之
布諸中外愈恨不得李性學先生還臺性學適長明道
書院得與論議窮日夜談經博達精粹超詣獨見易詩
數百家可坐析立辨也為文閎密深厚類永嘉葉適又
博通星官歴翁浮屠道士百家之言私獨念曰苟入侍
必與俱一日忽持一卷書詣臺言僧格必誤國累數千
言衆大驚以聞未幾僧格果敗天子立徵性學至則以
為國子助教學者數百人凡經指授莫不充充然相慶
以為得師公卿貴人皆折節願與交名動京師已而竟
以疾卒無子弟親戚以治喪無贏錢財以給喪今江浙
等處行中書省左丞吳君某與三數知己以禮葬京城
西南三十里盧溝橋之南吳君某園中皇慶二年夏吳
君自江南還憮然謂余曰嗟夫性學不幸客死今若干
年矣吾雖去京師往來余懷也吾懼死者日益遠知者
日益寡不有識焉盧溝之丘且夷矣知性學莫若君君
其為文吾將礱石刻諸墓性學庶幾不朽矣盧溝南北
使客之衝千載之下豈無賢者哀而酹之也嗚呼始終
哉吳君乎夫吳君位丞弼名天下非待假託附麗以聞
今顯後而惓惓焉一窮士死生之際亦可少愧天下輕
薄之為交者且性學數千里外孤生雖甚賢不見斥於
人頋已幸又何望得此於人哉吳君可謂知友道矣可
謂義人矣性學之賢從可知己性學名淦建昌南城人
世為詩書家其人魁大少飲酒一食能盡肉數斤善談
論逹政治不娶不知有男女事或端坐至旦竒士也平
生著作頗冨聞河中知府田衍多得而藏之惜已死不
及出而行於世卒以某年某月某日葬以某年月日得
年若干銘曰
于嗟乎性學知足以知聖賢而學則閎矣氣足以怵公
卿而言足徵矣行足以信友朋而没獲寕矣而年不永
位不稱丘首不克正命也夫命也夫
羅壵墓誌銘
皇慶元年秋盱江吳東之病于京師廣平尉明安岱爾
慕其名載與俱歸邯郸不數月竟死明年冬十有一月
二十有七日其友豫章羅壵亦暴死京師二人余知也
一歲之間俱喪焉未有以抒余悲延祐改元春三月壵
之父某來歸其喪長秋寺卿訥古德勒謂余銘以慰其
父心初壵來京師其同舟者寺卿之子也因就壵受司
馬氏通鑑歸而言之父至是薦授長秋寺架閣庫管勾
兼照磨居官三十有六日而没時年二十八曩余識東
之於武昌余見其學也若古人然然其氣貎萎薾言呐
呐不能出口知非遐齡之具也及上即位之初余被召
過豫章壵以書謁余又數見于此余觀其骨勁而神潜
類致遠器者寡言而專志類善飬氣者不意其遽死也
其父之言曰壵幼而知孝年十二即却酒肉以祈親年
長而知學叢書數千卷日以從師取友讀書績文為事
常夜分不寐或遂坐至旦又示余所纂記著述誠用心
勤矣豈以勤心之過反促其齡耶壵之於東之非徒友
之蓋師之也皆苦學早死然壵有父以歸其喪東之之
骨未知孰歸之也悲夫壵字奕高娶嚴氏有子曰謙始
八歲女二俱幼以某年月日葬某縣某鄉某原銘曰
幼而期壽其親兮父則歸爾骨也長而學致其君兮禄
未逮而没也彼邯郸之丘兮則孰為之碣也其不幸也
耶其幸也耶
元都水監羅府君神道碑銘
維至元十有二年世祖皇帝下江南招納降附緫攬英
傑披腹心揭恩信靡不揚聲奮烈移忠本朝以成聖人
立賢無方之美國之得人莫盛於斯若都水監羅侯其
一也侯諱璧字仲玉年十三而孤事母則以孝聞長而
魁岸沈鷙好學善騎射初習舉子業既而歎曰大丈夫
生世當以竒策取勲名安能卑卑作腐儒語耶聞蜀帥
朱&KR1124;孫募士即仗劒往從之一見大被器使累功為武
翼大夫制西路馬步軍副緫管帥移鎮荆湖辟與俱至
江陵天兵大入境率所部忠銳軍降會太夫人訃至歸
葬乃入覲授宣武將軍管軍千戸隸丞相阿珠招收淮
軍討歙寇有功領本州安撫事十五年從張元帥廣南
賜金符轉明威將軍管軍緫管鎮金山居四年海盜屏
跡徙上海督造海艘再月而畢明年朝廷議轉江南之
粟以實京師下其事行省侯獨以海道便部漕舟率先
道海自楊村入不數十日至京師賜金虎符進懷遠大
將軍管軍萬戸兼管海道運粮二十四年納延叛給餉
遼陽浮海抵錦州小凌河廣寕府十寨務加昭勇大將
軍又明年督漕至直谷既輸之倉白潞河决漂廬舍突
障塞势益張官吏凛凛侯為方樹柵築堤捍之倉以完
鍚宴中書堂陞昭毅大將軍同知淮西道宣慰司事使
貪暴列城化之民不堪侯循行郡邑籍其罪以示之大
恐求自新使亦衰止於是簡獄訟均賦役脩政令興學
校正造作之法嚴漕運之防政教大行進便宜十二策
上皆嘉納又請棄两淮廢田以給貧民令耕三年以上
量視其入從之歲得粟數十萬斛拜鎮國上將軍海北
海南道宣慰使都元帥會征交趾公私煩費郡邑騷然
惟本道民以不擾頃遭黎寇之地所向焚蕩民無所歸
發廪賑之然後上聞活者萬計島夷蜑蠻畏威慕義有
同齊民董屯田治塩法百弊悉去大德三年除饒州路
揔管兼府尹未行改廣東道宣慰使都元帥其治一如
海南而恩威過之初諸洞蠻二十餘萬負固奪民田以
食租賦不入乃誘致其酋假以官秩曉以福禍令諭其
黨相率奉版籍以歸北軍之戍者不能其水土多瘴癘
死為善藥給諸郡以療之有請增塩額置轉運司者抑
而屏之民既悅服建遠華樓以壮其觀未幾詣行省白
事因移疾求解職不許請于朝又不許越父老聞之争
赴臺省乞留乃還尋除都水監換正奉大夫通州多水
患鑿二渠以殺之又浚阜通河而廣其堤歲增漕六十
餘萬斛而人不病至大元年治水邳徐間訖功求免益
堅復命與河南省何平章脩两淮屯田二年秋得疾還
至維揚曰余殆將死矣首丘之義而可忘乎趣歸鎮江
舍報恩道院其故宅也疾愈復劇却醫藥戒家人我且
死母事浮屠子坤載刲股為粥以進弗納以九月十日
薨年六十六明年四月癸酉葬丹徒縣長樂鄉太山之
原郡守以下送者吏民數千人延祐改元春三月其孤
以浙東海右道肅政廉訪副使臧夢觧所為狀來請銘
其墓道嗚呼余知侯有年矣以侯之才之政已過人若
此至於知天命之有歸寕屈己以行志憫世俗之苟得
寕違時以守貞以世祖之為君而言必嘉奬以順德之
為相而事必咨詢居松江减其田之入而上取以法建
義塾教其鄉之士而下勸於學非賢且智而能之乎其
克終也宜哉曾大父諱明大父諱煜父諱大義宋承信
郎淮東將領娶陳氏繼李氏湯氏子男一坤載也孫女
一銘曰
炎景南謝天戈于征江流湯湯羅侯在荆惟侯桓桓歸
我神武綰符抗旌化極海浦曷憂京師轉粟于南超凌
鯨波夷險一心惟侯之才孰曰不可惟侯之德孰慊于
我低徊卿監亦既升朝未究厥施纓載南彯時惟至大
聮軒累蓋奚侯之明急流勇退不有歲寒孰知松栢翹
翹勁草表於疾風宜一人是知宜大臣是咨胡不丞疑
胡不憖遺茫茫故鄉太山之原勒銘周阿過者式焉
自觀先生王君墓碣
唐之季太原王該奉母黃避地江南至廬陵家焉好善
急義世稱長者王家宋紹興中有盧溪先生庭珪與胡
忠簡公銓友皆以剛直名王益顯繇該十五世至廸功
郎次魚次魚生鄉貢進士畿畿生如箎如箎生宜孫仍
孫幼孫宜孫善為文好竒古幼孫字季稚是為自觀先
生性篤孝母劉疾苦痰醫莫之治一日夢讀南陽活人
書或指甘桔湯良覺如夢立愈寳祐丙辰赴闕上書言
國事餘萬言不報歸教授于鄉宋之亡其友文丞相兵
敗執以歸過廬陵謁于驛舍為文祭之期以必死辭氣
忼愾左右嗚咽莫能仰視自是日與賓客過從守經執
禮浩然以終也數詣府陳救荒弭盜之術民頼焉有妖
僧惑衆自利日就禱以千數白于邑屏之某與鄉人處
諄諄然且教且諫有鬭者輙自解曰獨不愧王先生乎
嘗宿友人胡斗南菜羹亭食有羹曰古人食必祭即唱
四句曰惟神生也何神逝也何處飄然乘風尚或余頋
食已危坐至旦曰予逝矣予逝矣未幾卒于家年七十
六娶劉氏勤儉孝慈先三年卒子男七福德吉長觀真
東福德長蚤世女適彭嘉龍孫男二留禄卒以大德二
年正月十有一日葬以二月三日墓在邑之里田大山
之原有中庸大學章句二卷太極圖說擬荅朱陸辨深
衣圖辨經籍論易通貫三為一圖家傳譜系簡便經驗
二方各一卷雜著若干卷歐陽先生守道謂其學從陸
氏文自蘇氏云烏乎亦尚德博雅君子哉延祐改元閏
三月其子真以状来京師乞銘真又賢宜銘銘曰
死可生生可亡孝且忠窮何傷螺之山下有江江洋洋
王氏昌
静山處士陳君墓誌銘
饒之安仁有隠君子曰陳恢叟恢叟之父甚賢而貧有
曠地數十畆以樹桑為業凡喪祭冠昏衣食賓客之事
皆仰焉又計其贏命其子從師問學恢叟即感憤自奮
與湯東澗吴道心諸老游非聖人之書弗敢著於心非
君子之行弗敢服于躬早作而夜思期不負其親而已
學益明行益高於是近者曰陳先生吾師也遠者曰陳
先生吾師也翕然慕而從之有終恢叟之身弗改事者
諸門弟子間相與謀欲請為廣其業遽止之曰毋累我
毋累我且為歌詩以喻其意與仲父起元俱號稱君子
其脩身事親治家居鄉之道人取以為則焉大德二年
九月十有九日無疾而逝年五十一恢叟諱應洪自號
静山居士曾大父文炳大父彦雲父麗娶某氏子男三
長曰垕繇慶遠路龍溪書院山長為翰林國史院書佐
次淵次日新為老氏學賜號崇玄冲道明復真人孫男
三能廌英女一延祐改元夏四月垕來告曰不幸先子
棄諸孤且十有七年矣惟是貧弗能禮也殯于里之楊
園將以某月日啓葬于鄉之古塘惟垕之不肖幸以筆
札從公于太史氏日新又以祠官事今上獲從公游且
並辱公之知非公之文將何以慰先子於地下而垕死
有餘痛願公匄之銘予為之題曰静山處士陳君之墓
而銘之曰
古人云渭川千畆竹可以比封君江陵千樹橘可與千
戸侯等然其人所以垂後著稱者亦如是而已陳氏徒
頼區區數畆之桑卒饜詩書之澤至於今弗替而益大
世獨以長厚聞豈非賢哉
海北海南道宣慰使馬府君神道碑
海北海南道宣慰使馬君卒之二十三年子壽祖赴調
京師既授撫州臨川縣尹來言曰壽祖無肖幸頼先人
餘澤曩在南城獲知於公今又有臨川之命是天以壽
祖卒教于公也性先公没且葬有年矣諸孤寡弱無以
承先志使先公之行不大暴於天下夙夜是懼惟公賜
之銘敢以状請君諱成龍成都廣都人世為大官曾祖
珏某官祖德顯某官父某某官君少有大志涉獵經史
善騎射至元十三年師入宋宋太皇太后詔内外悉罷
兵内附君以右武大夫濠州團練使利戎司金都統制
承宣使奉常德府印綬版籍詣轅門降夏入覲召見賜
金符授昭勇大將軍昭州安撫使属以兵徇下湖南江
西廣東西一十六郡遷昭毅大將軍招討使尋拜輔國
上將軍海北海南道宣慰使到部惠安氓庶招徕黎獠
置屯田以養軍脩庠序以勸學政化大行属征交趾公
私煩費君供給罔後而民弗擾又出新意造大艦數十
號海哨馬部至廉州師頼以濟三年謝歸治第潭之城
南教子孫宴賓友割田分金以賑乏居善藥以拯疾怡然
以終二十九年十有二月二十有八日卒年六十有六
夫人婁氏宋緫制泗州軍馬順之女貞淑慈儉至大四
年春三月二十有一日無疾而逝冬十有一月二十有
三日合葬善化縣長沙鄉巽山之原子男五興祖明威
將軍鎮巢副萬戶没王事壽祖承德郎撫州路臨川縣
尹兼勸農事復祖襲守萬戸承祖光祖女適忠翊校尉
潭州路湘潭州判官趙伯顔孫男三德孫堅孫福孫女
二銘曰
物盛則虧時過則微天命豈常有德乃歸惟宋之亡仁
哉太皇毋俾我民而病我疆列郡承風涕泣内附市不
易肆野不易處惟蜀馬氏世禄于趙承宣既來亦以内
詔智符擁衆還廸于南招降納叛威愛允覃載輯海邦
高牙大纛政洽化流胥暨時教進不違天退不待年盤
盤長沙大第雲連宋祚有終馬氏罔墜巽山之碑過者
墮淚
程某夫人齊氏墓誌銘
新安處士程某之夫人齊氏年五十有八以至元二十
有六年五月八日卒又明年十月某日葬里之長原又
二十有三年處士命其子復心請銘于某同宗也夫人
諱静真世為鄱陽大姓祖某父某母某氏幼孤無兄弟
鞠於從父從父憐而愛之析其産半以嫁半以立其父
後為父後者弗成厥家家破并奪夫人産以自益夫人
既歸程氏或勸處士言之邑夫人止之曰從父所以立
先人後者願以承宗祧也不幸而至於此復以我故而
罪之將如宗祧何處士曰吾意政爾乃止事後姑盡其
孝相夫子盡其順治喪祭昏嫁給賦役延名師以教子
常易奩具以濟其乏慈儉雍穆儀于内外臨終猶戒其
子善事其父治喪勿用佛老嗚呼可謂賢矣子男二若
水復心皆賢而文復心上四書圖說將與秩以父老引
年以本郡儒學教授致仕時年六十孫男二暹遜女二
長適顧某曾孫男若干人女若干人銘曰
為孝女為賢婦為慈母而早死使存也始與夫子偕八
十有四而死也二十有六年吁其天乎
邠州大開元寺喜和尚塔銘
皇慶二年秋八月十有八日邠州大開元寺圓融洪辨
大師右脇累足而化光發屋外年五十三僧臘三十五
荼毗舍利湧出葬東岡明年夏六月其徒行秀為狀願
銘塔石師名法喜王姓邠之新平人父選母寗七歲隨
親入佛廬即樂而忘返稍長願從浮屠學當州洪福寺
講主性公法行高峻遂從受戒具十八遊大梁事孝嚴
温公温公門徒千數師出其右居五歲竟代温主講席
已而去之五臺山入關道益著所至升座講說人見有
異氣熊熊繞身歸者日衆又慨然歎曰佛法非顯不傳
非秘不尊詣京師謁大金剛上師膽八一見授以秘乘
成宗即位賜號圓融洪辨大師主當州洪福寺明年改
平江雙塔寺講主一夕夢異人告曰寺將有劫難師宜
急去因北還寺果没於海濤被旨居開元而開元與雙
塔皆頽圮久師至輙大其棟宇廣其延納自施大藏經
一藏于開元雙塔雖淪廢而開元至今頼之度弟子三
千而行秀居首嗣法五十而可宗居最惟師夙悟真乘
生應法運顯秘並行而弗悖功德兼隆而弗居非混洽
洪融獨見特立者能若是哉銘曰
佛以時出法由運興惟兹喜公兆自七齡洪福發藻孝
嚴避鋒杖錫五臺振衣關中白毫出頂緇衣雲從爰來
京師秘密是宗三承景命往主弘刹昔無完墉今若貝
闕神人啓夢我道斯皇林林學徒惟師是望云何長往
秋月麗天師來無期同法永延
吴君載墓誌銘
始余與金溪吳氏仲季事族祖徽菴先生于臨汝精舍
意相得驩甚至元丙子以來余日有事於四方率數歲
乃一集集率一二日去余悲之然猶冀其相見之未艾
也大德五年聖可死余銘之九年時可死余銘之余始
痛其離闊之無窮期矣今時可之嗣垕子又死焉其仲
弟應子亦又以銘累余嗚呼以時可為父而喪其冡嫡
以聖可為季父而殞其猶子以應子為弟而哭其長兄
豈天故短其命欲余銘耶何銘之忍也垕子字君載其
學有家傳復從馮得一先生受詩益邃於理治内制外
執經行權咸協于中余數與語芥利禄泯臧否遐瞰高
蹈泊然獨立有隠君子之風柰何嗇於天而不得中壽
以死余懼天下之為善者自怠為惡者之日侵也然死
生命也君載之心固在此而不在彼也余獨悲與君再
世相知而遽爾也則亦已矣焉耳時可諱德溥宋登仕
郎聖可諱可孫宋進士及第尉瑞之新昌入國朝為建
昌路儒學教授諱堯仁諱士亨者君之曾大父大父也
三世皆為名儒配曰葛氏先卒繼俞氏子男二斗孫婁
孫女二長適鄧承先次適上官瑜孫男二增坤女四以
皇慶二年九月某日卒年五十二以明年某月日葬延
福鄉福林原銘曰
生不並世兮余孰與之相從相從而不我知兮孰戚欣
于厥中十年而三銘其人兮得不為之哀恫邈緬緬兮
前者不可作而後者不可窮
周仲芳墓誌銘
周氏出姬姓有居撫之金溪者為儒家且五百年藤州
守衮七世孫曰桂芳字仲芳種學績文好仁急義蚤有
名郡邑間余家相距三舍而未之識人謂仲芳曾大父
監建寕府都作院冕大父監江州湖口鎮公儀父登仕
郎耑子三世皆非通顯其騰踔驚奮揚英飛烈焜霍千
載者必在仲芳已而仲芳持家亂離息影太平樹果植
花弹琴詠詩消搖㐮羊以樂其志以善其身以裕其子
孫而已人又幸曰夫有德者必壽仲芳嘗侍父疾五年
衣不解帶保鄉民數千垂絶之命於阽危睚眦之間可
謂有德矣竟以皇慶二年十有一月十八日年六十一
而卒嗟乎所謂天者誠不可知矣然視世之顛暝貴冨
恣睢形勢身死名滅者不既多乎此固仲芳之志也將
以某年月日葬某鄉某原其孤以状介其友至京師乞
銘余聞仲芳之為亦可謂鄉里之賢者也乃叙而銘之
仲芳娶余氏先卒男四德厚鎮江路官醫提領德謙為
從弟後德懋早世楫方力學女一適鷺洲書院山長鄧
觀國孫男女若干人銘曰
為學不顯其道為德不食其報閟青山兮終老青山峩
峩吁其柰何
故同知處州路緫管府事袁府君神道碑銘
世祖即位二十有七年某被旨求賢江南時四明袁君
以永嘉之命居里以應詔不起後數年與君之子桷同
與史事相知狀君平生請為墓道碑文烏乎君諱洪字
季源袁氏之先轂宋嘉祐中為開封進士蘇文忠公守
杭為通判終處州守贈光禄大夫其宗慤亦舉進士為
祥符丞因家祥符祥符生贈少保謂少保生贈太保皐
靖康亂從青州軍還四明太保生贈太師衛國公昇嘗
攝治大獄連千餘人悉焚其牘太師生同知樞密院事
資政殿大學士銀青光禄大夫奉化郡開國公致仕贈
太師越國公韶越公幼學于族父正獻公燮嘉泰中與
正獻公俱坐道學廢後繼為侍從尹京十年居政府號
稱能臣生中散大夫嚴州守似道賢如其父君其仲子
也曾祖妣太恭人楊氏贈齊國夫人祖妣吉國太夫人
陳氏贈周國夫人妣恭人王氏贈令人君七歲通詩書
春秋十七以澤監鎮江大軍倉京尹馬樞密光祖辟為
佐以敏逹聞禮部李尚書伯王中書劉舍人震孫皆以
治劇才薦改佐两浙轉運幕轉運使胡太初阿僻君數
謝病去不許度宗聞其名用為太社令宰相賈似道不
樂四明人君與同郡為侍從執政守倅者六十餘人皆
被廢日相從講學口不挂時事賈後悔起奉華州雲臺
祠禄咸淳九年通判建康明年冬國事日蹙大帥趙溍
委以府事出督江上兵城中大駭夜縱火剽掠相率出
郭去君密捕斬首亂數人乃安諸將益桀驁日以語侵
君且請較射君出私帑具賞與射君先發三矢三中衆
驚服溍遁諸將釋兵歸又聞賈平章兵敗保揚州淮西
緫領費伯恭遁入海乃微服詣行在所授浙西安撫司
主管機宜文字改松江制置司參議官不拜而歸明年
天兵下臨安至元十五年入覲召見授朝列大夫同知
邵武路緫管府事二十年改温州並以疾辭大德二年
改處州命下而卒二月十有八日也年五十四葬鄞縣
桃源鄉慈溪之原君早從王鑐先生學戒以躬行守而
弗失父事兄賓州浚一物不私有嚴州遺澤二以譲兄
子馬公嘗命徵責旁縣不受令潜說友為轉運檄督寕
國絹十六萬匹曰此絹自嘉熙以來名存實亡莫若止
取景定至今年逋且昔者嘗以不能謝馬公矣潜恐蠲
數夥亟命他吏卒如公言初至建康慮囚句容治偽造
楮幣者縱連坐二百餘人宋之亡諸無頼往往以小睚
眦構䧟衣冠之士陳參議允平者在䧟中帥府命招討
王世強捕治君儒服入白且語帥曰新附之民人情未
安不絶告訐羅織之禍非所以示綏懷也帥悟釋允平
自是叱去上變者君還自建康即去聲色謝榮利延師
教子盛饌樂賓客人有不能喪葬昏嫁者出財以相之
有疾為藥以救之有過委曲覆護之不及中壽而卒識
者惜之唯君承七葉之盛貫六籍之藴際興亡之會進
不阿以苟容退不矯以自潔安時委運以明哲終豈不
謂善人哉予昔不能力薦之天子今乃得宣遺美託金
石故樂為之辭君娶史氏宋太師丞相越忠定王浩之
曾孫資政殿學士贈太傅忠宣公彌堅之孫直敷文閣
荆湖轉運副使賓之之女有淑德再娶楊氏五世居太
學父曰應翔太平州判官子一桷也翰林待制文林郎
兼國史院編脩官夫人出女三長適宋丞相史莊肅公
嵩之之孫似伯次適工部尚書余天任之孫昌期次適
資政殿大學士史岩之之孫益伯孫男三章早世瓘珖
俱力學女四長適同知餘姚州事趙孟貫餘在室銘曰
昔在宋世有赫袁氏宋禄有終袁氏罔替優優處州濯
濯厥聞太守之子樞密之孫惟君之生遭世多艱任運
而行益光厥先末承休惠三辭郡貳命雖不猶義則弗
匱有子郁郁有孫奕奕有之似之維民之則
揭應強妻何氏墓誌銘
豐城處士揭君應強没之十二年配孺人何氏卒子倧
美哭幾絶語其諸弟史舘編脩傒斯曰吾不德禍及吾
母吾向者以汝獲識翰林程公公天下士也辱銘吾母
吾死且瞑目然今我不可以見汝其為死請公仁人必
不我拒若然則汝亦與有榮耀焉傒斯以狀采請孺人
諱妙静世為豐城人宋禮部延世之曾孫性勤儉好詩
禮景定甲子歸于處士遭罹多艱不失婦道處士既没
撫諸孫盡其愛晚好佛老氏盖賢婦也處士字子常祖
大成父三畏皆以德自好叔父三京嘗為貴州鬱林令
有聲處士文行脩明為鄉里所師其居多竹人稱之曰
森玉先生孺人以宋寳祐庚戌三月三日生以延祐元
年八月二十九日卒子一倧美多材贍智好吟詩至大
中求祖之所自出至於南海帥府檄為潮陽掾已而棄
歸蓋足世其家者孫男三壬午生申金璧女三洪智早
世来崇許適徐引兒為從兄瓘之婿范清女以明年某
月日葬于某鄉某原銘曰
婦人之德不出于閾非其子之賢曷以示無極
許幾先墓碣
延祐二年春三月七日天子始策進士廷對者五十有
六人國子生盱江許晉孫與焉授將仕郎南城丞廼輯
大父處士君善行来拜曰晉孫不肖幸塵末第歸拜二
親而吾祖不及見矣惟吾祖之墓未有所表著者敢請
君諱開字幾先其先汴人宋南渡始宅盱曾大父晦之
大父昌宋團練使父通宋進義校尉君幼孤刻志勇自
立身長七尺能蹶張挽強晚好易明歴數善相人論禍
福如辨白黑諸貴勢大人多禮致之有名江湖間至元
中詔徵江東謝枋得過盱相見傳舍中與語一日夜執
手不忍别居鄉尤以孝友稱年近九十猶能日書細字
數百坐語至夜分乃寐大德九年六月九日無疾而卒
年八十有九三日而歛貌如生延祐改元冬十有一月
庚申葬南城太平鄉金塘之原配趙氏與君同年生先
二年卒子男二炎明時霖好老氏學女一柔嘉適徐孫
男三晉孫益孫鼎孫女二端婉皆適徐銘曰
天之蒼蒼吾可歷乎物之茫茫吾可極乎前之積後之
昌非人之則乎
雪樓集卷二十
