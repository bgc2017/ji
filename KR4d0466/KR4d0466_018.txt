雪樓集卷十八元程文海撰
碑銘
大元河東郡公布都公神道碑銘
至大三年制昭文舘大學士正奉大夫太子府正察罕
祖考某可贈正議大夫輕車都尉追封河東郡侯妣某
氏可追封河東郡太夫人父布都納可贈正奉大夫護
軍追封河東郡公母某氏可追封河東郡太夫人眀年
察罕拜參知政事即詣史官廣平程某而請曰察罕西
方之人也先君慕聖朝德化萬里来歸沐煦養生息之
仁家於解抱孫長息於觧沒而埋骨於解天子不以臣
不肖有列於朝褒崇之恩上逮祖考惠至渥也惟是先
君冡上之表未樹大懼失墜無以顯休命發幽潜願先
生哀而賜之銘謹按國史院編修官辛良史所為行狀
河東公諱布都納西域巴喇勒哈人世為大家本俗以族
顯無姓字歴三世輙不知名國初歲在庚辰大兵西征
巴喇勒哈平於是公生十有三年矣少失怙恃好竒節聚
族而謀曰天方授聖元神武無敵於天下我國亦臣伏
不敢後盍往從之乃悉族来歸時諸王錫喇引重兵鎮
朔方公美髯長大勇冠軍王竒之戊戌南征圍安豐軍
校巴延台者薄城城上梃長鈎及之懸以上左右錯愕
公時在後隊望見奮出大呼助巴延台引却人鈎俱墜
禽戮陣前一軍皆驚勝氣百倍城䧟策功賞獨厚王由
是知公拔置帳下名以巴圖爾初河東陕右民賦之隸王
者以成格勒緫管之附治解州乃以公為副因家焉辛
亥春長安僧讎誣玄都道士謀置毒于酒將不利王有
司連逮數百人死榜掠者往往而是公時使王所和林
力狀其冤王悟命釋之公晝夜兼馳至長安諭教諸道
士謂公自天而下相率焚香遮道哭且號曰我軰更生
將何以報但願公多賢子孫秦民父老迄今誦之癸丑
貢職王嘉公識大體且辯捷可代成格勒緫管公叩頭
曰臣得給事左右薦由成格勒王縱憐之義不可謹辭
王嗟異從之賜名馬重錦弓矢以旌之至元庚午告老
而歸居里中恂恂然至于濟人利物之事則不敢讓鄉
人争訟不願詣官而詣公公諭以理咸心服而去公不
解中國書言必中義動必中法天性也切切以教子為
務嘗戒之曰我不幸少年百罹不得學爾等安居暇食
宜勉讀聖人書行中國禮他日面墻悔之無及至元十
四年忠宣公鄂囉齊開省湖廣聞察罕通經義練軍務
辟置幕府察罕以親老辭公曰吾素教汝讀書知禮義
者將以有為也食其禄辦其事是亦為孝不當以我為
念諸弟足養也於是察罕始出仕歲晚敕斷家事弄孫
自娱日與里社過從射燕優游將終身焉一日至迎祥
觀正襟瞑坐衆以公假寤久之撼摇已逝矣時至元庚
辰夏四月七日也享年七十三葬惠政鄉曲范村之原
夫人亰兆李氏父登進士第金末遷河南夫人方九歲
歸戎帥成格勒為養女静秀丰整帥以同寅歸公焉後
公八年卒子男八人長察罕也以忠宣薦起家授四萬
戶知事遷行省理問行樞密院經歴行省郎中大德丁
未妙揀東宮官僚召除僉詹事院未幾進昭文舘大學
士太子府正至大辛亥春今天子即位擢置中書次博
囉早世次博囉徹爾敦武校尉百夫長次博囉台湖廣
行省宣使卒次博除太倉令卒次濟噶台將仕郎華隂縣
達嚕噶齊次多羅台不仕好琴書有至性州以純孝聞
旌其門次鼐滿台敦武校尉邵陽縣達嚕噶齊孫曾男
女六十七人嗚呼盛哉嘗論皇元之興天下之一初也
其人多敦龐顓蒙忠信篤實不為言語文字而躬行實
踐暗合道義庶幾古人故其福力亶厚子孫蕃衍有非
後来尋常所能及者觀河東公詎不信然銘也何辭銘
曰
猗與皇元開闢一初人生而純與古為徒惟河東公泰
山喬岳不言躬行與道暗合辛勤来歸義眀君臣維忠
維孝貽厥後人為解世家作廟始祖衮衣赤舄時乃天
祐有之似之魁偉沉深遇合以時冨貴何心我作銘詩
用詔来裔母迷厥初永永千祀
故登仕郎吳君墓誌銘
蘭林吳公之封其友廣平程某識而銘之二年友竹君
亦殁孤垕子以狀来亰師曰昔者先人讀季父之銘而
悲曰知我者鮑叔小子識之今言猶在耳而日月有期
敢又以請嗟夫二惠弱一猶惻而并亡之因思少之時
與君兄弟游顧歲月若與我無與年大以来漸如夢覺
今則已若隔生信矣三十年為一世也君家撫州金溪
吳塘盖數百年矣深道居士濬與汪公藻熊公彦詩軰
交其孫景立饒州助教曾孫堯仁玄孫士亨是為秋山
翁君為翁仲子名德溥字時可季蘭林也出為宗人後
偕君學於臨汝精舍師徽菴程先生而友三人相得甚
懽未始一日不羣居並坐旣則僕有四方之事自是契
闊矣君又晚得末疾竟弗繼見以殁君姿敏甚於文如
騰雲建水聲燄獵獵然部使者郡守二千石而下咸期
之深季蚤策名期君者益衆君偃然不為意或以登仕
告身強之出而已晚矣天兵南下林無安棲君外調内
娛仰事俯育如他日翁老而彌剛母劉病日進君給百
役以奉公上率百指以寧晨昏不使疾聲暴色小得至
膝下又推其餘能以芘閭里或勸之仕輙惻然曰吾不
忍頃刻離也繇是二親逍遥壽終墓十里外朔望必一
往拜不廢以至終身友愛天至季出仕久則躬往視之
為留久之篤於交游無所顧恡或聞風蹐門皆將迎勞
徠不使觖望去嘗造官舟潯陽役人困踣十七八君亦
良憊然見必拯而活之後十年猶有拜而謝於道周者
娶於余六子曰垕辰應良復来三壻曰余天麒鄧慶老
余天一孫十二人男斗孫婁孫翼孫宜孫女八人曾孫
男女各一君事親孝治家勤持身恪與物仁義方之訓
亹亹餘澤盖未慭也生於丁酉九月卒於乙巳八月卜
以大德十一年某月某日葬于某鄉某里梧岡之原嗚
呼蚤暮相規朋友之務也而契闊若此乎昔歲志蘭今
兹銘竹山陽鄰笛盡焉此心銘曰
天之生材厥惟艱哉来者不可待往者又烏能来維此
良朋旣窅然而深歸吾誰與偕
黃伯雲墓誌
君子無幸而有不幸小人有幸而無不幸無不幸者豈
獨無患禍乎非也彼之所為固有以召之非偶然忽然
而遭之之謂也君子之為行也兢兢是故善作祥降若
夫慮溢於情涯事生於意表吾亦未如之何而以身殉
道亦又何不幸之有且夫高門縣薄無不走者固矣至
於專養其内者亦庸詎知異日膏猛虎之口哉余聞廬
陵黃伯雲之事喟然悲之伯雲儒先生專門毛詩學深
於六義著書盈篋其所獨悟出毛鄭遠甚江丞相搢紳
大儒獨推伯雲善學至元中吳會雖平寇盜竊出伯雲
一日携所著有所詣賊妄意䄂中之藏斃以一矢即之
書也先是丙子初妻戴與其大女子不屈於兵以死夫
又復然其長子定哀父母之若是也不食肉者三十年
余尤悲之余留京師定輯其家世瞿瞿然請曰父將改
封願矜而榮之一言按伯雲名從龍世衣冠曾大父萬
頃大父欽父秀實母劉會孟之姑也二子伯雲長仁厚
孝友貧而好振定之弟曰通其大女子之壻曰沈次二
壻皆曰歐陽孫男五今封地曰儒行鄉毛竹原祔于祖
也死時年五十有三余旣悲其不幸復為推其然以祛
世惑且慰其子之心而使刻其石曰
觧衣佐刺濟曲逆薏苡連車躓新息銜䄂文書大人惑
夫禍福之不常疑似之易成盖自昔記之矣嗟夫學以
成身豈顧累之哉
俞景隆墓誌銘
臨川黃君述其同郡俞景隆之事来曰炎發之故人也
葬願匄銘余辭不獲盖余與黃君善黃君之為人也慤
語有之不知其人視其友又曰達視其所舉富視其所
與而孟子錄鄭人之言曰尹公之他端人也其取友必
端夫薰蕕之不同器牛驥之不同皂自古記之矣是故
喜中郎之似則不計其誰何見元賓所與如見元賓彼
豈不知生死之道殊親疎之勢異哉誠愛切於心故也
然則黃君之請不得不力而余之辭也又烏得而力哉
按俞氏繇徽徙撫將十世矣&KR1402;隆名應元業儒博敏嘗
從里中儒先生曾子良學復肄業於白鹿洞受知江丞
相及雙峯饒先生乃升居洞學講席久然後歸既不得
志於場屋則退而養志重親之心甚豫也親既考終以
禮送之亦自營樂丘於新莊而構堂於其前命曰歸真
蒔花竹貯烟霞常游衍觴詠於其下几列名書數十卷
永日危坐焚香沃盥而讀之屋益潤子孫益長植以繁
有子三人仁英仁傑仁偉英已卒孫九六男三女曾孫八
三男子五女子而身亦益老盖七十有七歲矣以至大
元年夏四月卒將以某月日歸于歸真之兆余既為之
次其事已而歎曰鄉稱善人斯亦足矣正命而終斯亦
可矣尚子平有云但未知生之與死何如爾因語黃君
曰天地一寓也萬物一假也死生一往復也彼將奚以
為真乎冰之為水也孰受之氣之為風也孰與之歸歟
其將安歸黃君曰惜歸者之既遠質斯理之無從尚刻
以訊于幽宫是爲銘
鄧德光墓誌銘
予往聞南武城氏有佳壻焉曰鄧觀國德光而未之識
及居京師又有来言南城教諭鄧某文學行能者余獨
心志之蒙恩過家里中父老子弟無不詣余武城氏昆弟
在焉余一一顧接相勞若如平生歡獨不見所謂鄧某
者居久之武城昆弟戚然相告曰家有子壻不幸蚤世
其先世之生類皆一時俊乂故其殁也往往有賢卿大
夫為銘其墓石今子壻將窆而石未有文敢介先君之
故請以爲眀公累若何子壻家本番昜今其居邑曰金
溪鄉曰雲林五世祖需宋承節郎監復州沔陽鎮需生
曄進武校尉廣西經略司属官曄生槐進武校尉監吉
州永和鎮槐生顯子顯子生瑛以儒相傳至子壻觀國
益好學有文歴宜黃星子廬陵南城四邑教諭娶于周
有子曰辰周沒又為家子壻其死也年三十八雖其平
生行事不少表見不應銘典然眀公辱以先君之孫之
壻而匄之一言先君而有知也其將何惠之敢忘敢請
余為之閔默不能却盖余平生於士苟有一善則余心
之願見之也甚於士之願見於余若觀國余聞之甚習
徯之甚久而終以不見且其博謇好修事親有禮屢為
百里師而不困以彼其材亦獨何所不得其志哉而顧
僅爾是誠可念已余於武城又有世好乃不遂却而為
之銘其墓在白馬鄉高橋之原葬以某年月日南武城
者故冬官侍郎曾文莊公之采邑也其言稱先君先君
者文莊公從子故常平使者勁節公也来謁銘者國子
進士文种將仕郎修而觀國修之子壻也銘曰
深衣之歛若斧之封兹非孔子之徒歟雖不年何慊
縣尹鄭君墓誌銘
至元中余初入奉宿衛携孥自隨時子大年始晬甚弱
乳藥兼哺請醫與俱醫以老為解因薦進其甥曰此儒
也而工方與之俱如吾行矣乃與之俱即鄭純道也贍
敏通暢書無不觀處療甚精審不特過秦中過邯鄲為
某醫某醫也方是時涉寒温者五六千里小大皆無恙
純道力也既至公卿間聞其善為方邀致無虚日由是
交益廣譽益起上方勸能因得試令而其邑乃在巴蜀
中時純道親留江南辭不愿往改錄判南劒州純道不
以崇庳為意亟歸迎養時閩地甫定兵民紛揉郡又當
道過客使車晝夜至事取趣辦衆睨其為已而翕然推
重不意其為乃爾也既代交薦之得&KR0789;縣主簿兼尉縣
與郴桂溪洞相犬牙異時日罹寇暴純道至選役夫五
百蠲其庸假以利器使為鄉導立烽燧謹關梁廣耳目
寇動無不預覺輙馳擊掩襲深入窮追由是寇不敢動
民得安業眀年鄰郡盜起復深入掎角收所掠邑民甚
衆郡上其功不報先是邑為寇燬乃建邑庠招諸生釋
奠肄業以餘力起敝廢皆完循資得景德鎮稅課提領
人皆於此自潤而純道官滿過余余視其貧與昔等耳
時余忝召純道亦調集京師守銓者兩年乃得岩邑未
幾又聞所代者以瘴癘暴死益不樂然不可改也至大
二年冬余始見其子華孫於里中則知純道視事不數
月竟以瘴癘暴死於官悲夫純道長身豐下氣貎壮偉
汎愛多可無新故咸樂之然銓邑者其故人也固有幸
不幸耶華孫既以至大二年八月九日己未葬之于靈
峰之原而以表墓為請按其先琮由信仕盱遂為盱人
曰慶曰浚曰文煥者純道之曾祖祖父也純道凡三娶
有五子惟華孫善孫為之服餘嗣他姓女為王氏婦華
孫醫甚工今為江西醫司都目盖初妻黃氏出也純道
名公大以淳祐己酉四月六日生以至大戊申十月二
十四日殁銘曰
嗟夫純道與余同年月生而有十日長耳誠不意其歘
往也自今余至亰師無復有能知三十年之舊事而相
與縱談抵掌者矣嗟夫
勇遂侯碑
故金吾衛上將軍和濠二州招討使賜諡勇遂侯王公
諱喜字悅道宿州符離人也至元十二年王師東西大
舉渡江公鎮歴陽奉所守上職方氏天子嘉之錫圭入
見行至濮上而病遂捐舘舍訃聞軫悼特加贈禭賜諡
易名又官其子凡以顯荅勤敏者恩意殊等東南列城
聞之莫不競勸不期年而江表大定由聖天子得經遠
柔服之道也公系出侍中朴侍中為周世宗股肱心膂
之臣世宗又五代有志恢張王略之主君臣相得幾若
力牧大鴻之於軒轅張文成諸葛忠武之於漢也不幸
功業方殷命之不淑然而周疆江淮卒如侍中經畫之
素至於禮樂律歴之精賾體國經野之縝微悉利賴之
若夫混區宇之長謨雖易世之後猶有功焉是可謂興
王之良佐者矣勇遂公親其後昆承輝襲寵為時名臣
于翰于蕃真隐若一敵國江淮草木迨今猶知其名又
能察天運之始終拯民生於阽墜使國家靡有汗馬之
勞坐定千里王功民庸俱茂焉簡在帝心欽遲延想倘
獲近天顔奉大對其契合建置庸詎知不侍中之似也
惜哉至大二年冬某自禁林出使因奉恩制歸告先郢
國孝肅公墓公之子虎英適為臨川太守為某道先世
之詳已而請曰先人荷國寵靈施及後嗣水木源本夙
夜靡敢忽忘惟是鄉者虎英幼孤不能有以揭榮焯懿
詩不云乎永錫爾類區區誠願儌福於先郢國孝肅公
貺以文辭刻之冡上則豈惟世世子孫永有視效抑凡
委質竭力者亦知所歆慕焉此虎英之所深志而力祈
者惟公念之某上惟聖明加惠崇報之大典下惟孝子
慈孫之至情宜不可以却且某者世祖皇帝之老臣也
嘗宿衛禁中凡當時經遠柔服之規盖在耳目今苟辭
以不文而不少寫萬一以章勇遂之功而成太守之志
殆非所以對越在天之靈也其何敢然乃敬諾則退而
徵其事公之先自符離徙齊安名皆弗傳公娶高氏有
子三人虎臣虎炳虎英虎英幼而襲職為昭勇大將軍
和州招討使繼守番昜武岡南安皆有績業其守臨川
勤於政治忠孝兩盡尚庶幾焉碑宜有詩詩曰
淮水之清王氏之寧冠冕蟬聯世載忠貞維周侍中謨
弼世宗相得彌彰魚壑毛風民幾太平大命之嬰閟其
經綸曰篤其慶集勇遂侯敦弓厹矛以殿淮州以作民
休朝宗百川星邁于垣言遠有光曷殞中天將印侯封
赫赫隆隆以闡皇猷以隧幽宫幽宫岑岑廣谷喬林煙
雲欝冥氣降澤深孰終孰傳以象以賢四馬加騑繼其
蕃宣為國世臣功名日新報上之勤爰以及親豐碑桓
桓是斵是刊子範臣規畀爾永觀
稾城王公墓誌銘
國家以神武不殺定四海必有武備故分軍旅據要會
而兵民異掌往往不相下相怒相戕民弗康惟建昌之
在行者萬戶王君忠信純誠知止戈之義人用大和吏
民以寧老稚至今誦之余初朝亰師及見其叔父冀國
忠穆公慶端事裕宗為詹事夙夜禁衛勇力絶人而平
居禮讓若書生知其家之能賢至大四年余被召會萬
戶君遷雲南宣慰元帥則出其先公行状求銘於余余
曰世德也是宜書公諱思敬居真定之稾城族大以蕃
父諱吉其季曰善為金吾衛上將軍左副都元帥即忠
穆之父今平章政事之祖也公嘗為百夫長嚴整盡職
已而去不仕時真定中山民苦於役錢征之急而無所
於出金吾悉力代民償之又率其族公為之先輸其族
之未輸者民之貧無出者至空其家不顧也昆弟六人
公行在二克友克恭終始誠一或欲異居公喻以義同
室無間言其居鄉恤患周急有忿争者不之官而之公
公為理解皆悅服而去州里化之成美俗焉以大德十
一年十一月二十四日無疾而逝年八十有四周月而
葬先塋之側妻趙氏先公卒有子曰元繼葉氏生子三
德信毅德宣慰元帥也孫男九人女若干人曾孫男二
人銘曰
維善國有良臣維世德後益振名不亡澤逾新我銘之
貽後人
故登仕郎蔚州安定縣主簿馮君墓碣
蔚州安定主簿馮君卒之六年其子禮與順德王寧為
樞府掾寧與余善介以請銘寧㓗白好修取友必端按
馮君行應銘法宜書君諱善主字君恊右北平石城人
性至孝父仁義死遺言貸竇氏銀三十兩往償之竇謂
已償君不直竇氏言持銀詣憲府請母死廬墓終喪初
學於張簡之聞許文正公以經學教胄子徒步至亰師
從之公歎其淳篤公殁千里赴弔於懷欲廬其墓諸生
弗欲懷人義之遺布三百匹曰吾為許先生來因利之
弗忍為也乃歸服心喪三年未嘗御酒肉至元二十五
年始以耶律祭酒薦得平灤路儒學正教授冀州遼陽
所至以君出許先生門争從之游在冀州州割田五頃
入學給祭祀養生徒在遼陽部使者洪君大開義學聘
君為之師初石城兵燬夫子廟弗治君度而新之拜闕
里求孔顔孟十哲像祀之廟主興州宜興簿政化大行
改蔚州安定未行以大德十一年九月晦卒於家年六
十二以某年月日葬某鄉原嗚呼世固有學而為士者
矣學而弗篤篤而弗行行焉又不得名公卿大夫借聲
助譽卒窮悴困蹙遂以士詬病方是時在許公之門者
莫不震耀焯鑠君乃嗇一簿領匪命也夫然以君之學
亦不可謂不行矣娶某氏生子四長禮也次禋桓州學
正次祐國子學錄祺博士弟子員女二長嫁國子監掾
張德次適舅氏張璉子懷孫男詵詵女四銘曰
其生也惇惇其死也諄諄其封也芚芚歴千載兮永存
婁道輿墓誌銘
始余從族祖徽菴先生學臨汝書堂聞婁氏獵獵起場
屋堂距城數里未及迹其門友其人侍季父西渠公守
盱江適婁君德剛為郡功曹文學政事為一郡所推右
始與其弟兄游且升堂拜其母自是過臨川未嘗不造
焉至元之末余使閩以德剛之弟道輿薦授廣州濓泉
書院山長以疾辭大德四年余移節湖北明年道輿寔
来復舉為桂陽石林書院山長會德剛之子志淳亦授
南嶽書院長廼與偕行及余謝歸亦尋還一再會道輿
失賢配哭愛女又喪其仲兄高懷雅志已非疇昔九年
余被召留中至大二年董湖北選事事已而還則道輿
亡矣余弔焉為之慟今天子即位余待罪禁林其弟起
莘及其孤以書來言曰先兄且属纊有緒言曰知我莫
若程公我死必得公銘乃葬葬有期願公哀而賜之銘
余惟相知餘四十年生不幾見而遽殁烏得無情乎謹
按龔孟夔所為狀婁之先有諱郝者由嘉興徙居臨川
郝於嘉定間參知政事忠簡公機為從兄弟樂善好學
藏書數千卷號南坡居士郝生忠州文學必中必中生
從政郎知福州閩安鎮建號艮堂以學行為三衢徐霖
廣信徐直方所器為忘年友與同郡林實大段浚趙崇
懌章貢曾原一相友善由是知名有别業曰德厚莊以
奉祭祀恤婣舊者至今世守之建生四男子南良起南
文輔起莘南良德剛也擢咸淳戊辰第文輔道輿也與
仲兄皆與鄉貢君少篤學資性過人出則侍其父閩安
公周旋諸老間入則見其母韓夫人持家斬斬如法家
子弟不敢越毫髮而忠厚之意常行其中故君之弟兄
成於家庭之訓居多伯氏早喪二親繼殁君扶孤撫幼
支顛翼弊教養昏嫁歲時薦享秩然詩禮如平時其長
石林也興廢補滯各得士友之心及還宅中堂奉宗祧
處弟子姪東西偏凡有未安者各使得其所不幸遂沒
若君者可謂賢哉娶李氏男志漙女安正適饒德榮李
及安正皆先六年卒君生以淳祐癸卯卒以至大己酉
七月十三日將以某年月日葬于臨川縣明賢鄉厚澤
原君初有讀書之室環以竹扁曰竹坡云嗚呼余過臨
川盖嘗登青雲之丘而永歎焉彼昔之渠渠煌煌者一
無有也而重樓複舘高花美木巋然百年之舊惟婁氏
已與其兄弟游蒼顔皓髮褒衣博帶行若思坐若遺言
呐呐不能出口若與世甚不相類者卒以保先人之業
以不泯墜忠厚之可長也信不誣矣若子姪皆純茂秀
朗足世其家然則君亦跛男子之遺裔乎何其世之多
賢也銘曰
構爾基樹爾滋危爾持積不施吁其悲
黃志尹墓誌銘
豐城黃志尹名所志以學行文章為後林李戶部客至
元戊寅秋九月俘于兵粥於長安鄭子誠家子誠儒長
者與蕭維斗友一見志尹命諸子師事之遂名長安中
家長安三十年餘觧后商人故同里附書問其家子允
子随商至長安則志尹死矣鄭氏云大德甲辰日南至
一夕大醉卒允子哭啟封負骨而歸將以某年月日葬
蘇陂之原書扺京師属其妻之舅氏揭傒斯乞銘於余
夫自昔士君子不幸遭喪亂流落者多矣幸而生還者
幾人幸而人不奴隸畜又得尊禮者幾人甚不幸而死
死而能歸其骨志尹抑又幸已嗚呼允子其遂昌乎志
尹得年五十九祖嘉言父元興初娶蘇氏有子一人去
家後兩月乃生允子也在長安娶某氏無子先卒孫男
呼都克丹孫女一銘曰
子生而父不知父死而於子乎歸余辭以銘之幸而悲
大慶壽寺大藏經碑
聖人之書皆不得已而有言者也西方之聖人虚空為
本寂滅為宗而積其書至五千四十八卷其得已哉盖
迷待法而悟故不可以無法法待言而立故不可以無
言書者言之寄也於是後世尊其書建大寳藏而藏之
名曰大藏經俾學之者沿經以求法悟法以成佛然則
由言語文字以至虚空寂滅經之功不既大矣乎國家
崇佛法建大佛寺必置經藏聚天下之工書者泥黃金
繕寫以示其嚴選天下之善鎪者材美木傳刻以致其
廣京師諸寺日飯僧端坐羣誦撞鍾吹螺晝夜不絶歲
又一再遣使乘驛奉香幣徧天下亦如之斯盡恒河沙
界並受其福於虖至矣東南海濱之國高句䴡古稱詩
書禮義之邦奉佛尤謹皇元之有天下聞風來附世祖
皇帝結之恩待之禮亦最優異父子繼王並列貳館今
王又以聰眀忠孝為皇帝皇太后所親幸大德乙巳乃
施經一藏入大慶夀寺歸美以報于上寺為裕皇祝釐
之所於亰城諸刹為最古皇慶元年夏六月謂某為文
以勒于石傳曰知之者不如好之者好之者不如樂之
者王之於佛法知之者與好而樂之者與是日天新雨
王延至其邸始入諸僧列坐梵唄之聲洋洋滿庭復至
一室門闥静深窗戶無塵花木芳潤王親肅客戶外入
就席言論恂雅禮意歡浹一僧隅坐轉法華每舉一佛
名一菩薩號王必以手加額而致敬焉王雖與客語意
未嘗不在經也然則王於佛法誠好而樂之者矣經豈
徒施哉嗟夫是心也以之為國則聖夀長皇圖昌以之
為家則富子孫國永存以之為身則六根清净萬法綂
一乃至無有言說直入上乘正覺寳是經者復能日以
是經為人演說俾迷者悟愚者覺盡恒河沙界並受其
福是則王之所以布施國家之所以崇信聖人之所以
立言之初心也王名璋好賢樂善有德有文逮事世祖
以皇甥為世子入宿衛被賞識成宗朝選尚公主大德
末年從今上平内難立武宗有功為推忠揆義恊謀佐
運功臣開府儀同三司太子太師上柱國駙馬都尉瀋
王征東行中書省右丞相嗣高䴡國王今上即皇帝位
策勲加太尉寺住持西雲師名子安法行高卓累朝所
器重賜號佛光慈照明極净慧大禪師官榮禄大夫大
司空領臨濟一宗事惟王賢王也藏經大施也師又主
其寺不可無詩以頌其美而垂于後乃作詩曰
我聞佛法第一義無有言語及文字若非言語及文字
迷者何以見真諦佛大慈悲大智慧發大願力度萬世
如矇冥行得經術如堕溝壑獲引臂如渡大海舟檝利
皇元功德配天地佛法尊信古無二琳宫寶刹徧四裔
高䴡嗣王帝戚懿願大慶夀大布施寳經入萬四千偈
天龍百萬常守衛珊瑚璃琉碼碯貝車渠摩尼及火齊
黃金白璧諸美異遍地莊嚴等瑣細佛光老禪念一切
受持此經永不墜永與浩劫湔障累聖夀無疆四海治
興聖怡愉億萬歲施經功德不思議
徐真人道行碑
道無為也而無不為老氏之為道無為自化清静自正
其學可以修身可以治國遺書具存為神仙之說者宗
焉神而明之與時偕行卷舒闔闢不失其正非有道之
士有至焉者不能也秦之亂子房佐劉氏蹶嬴䠞項基四
百年之漢出於圯上之一編文景之治清寧静壹庶幾
三代得於盖公之一言亂則致其功治則致其化力行
而不顯功成而不居道固然也金之季王重陽起咸陽
為天下全真教祖馬鈺譚處端劉處玄丘處機王處一
郝大通等為之徒隠顯變化震撼于秦隴燕齊晉魏之
間人皆以為仙徵聘之使聯鞅結騎尊敬寵信貴賤罔
間所過貪者廉暴者慈而不知其然拔死命奮敗軍而
不以為能迹其行事幾於道矣皇元龍興列聖崇尚其
教益大皇慶元年冬十有二月朝元萬夀宫孫真人履
道状其師徐君之行來徵文謹按師諱志根梁之扶溝
人父某仕金至昭武將軍師沉質魁偉弱冠為道士學
於王真人志謹初重陽入梁主太寧坊王氏嘗曰吾後
必宅是金亡其地為墟後六十四年志謹即之為宫廣
袤七里賜名朝元工未竟而志謹傳之姬志真志真傳
之李志居志居傳之師師躬畚鍤率夫役勤力而勞心
早作而夜休克潰于成壯䴡甲四方至元某年制授本
宗掌教真人乙酉賜號崇玄誠德洞陽真人壬寅優詔
存撫師益奮勵以弘道濟物自任遠近慕嚮雲歸川赴
宫之役夜自輦土石道得遺槖數百金伺其主乃㩁場
盜也懇致其半師曰女亡命利此為貧耳我欲之固全
有何半耶速持去速持去邏卒不女貸盜愧謝而去師
未嘗言盜後傳其事河朔歲飢民争襁負趍河南無所
於歸師館糓唯恐後被掠者購而歸之眀年秋成或歸
或留或愿入為道士惟其欲大德中待選行省者歲久
食盡来謁師悉不拒日就食者數百人一日當祝釐羣
官咸在師設齋坐衆人堂下相君驚曰此何為者師告
之故且曰食此數月矣相大感動即調遣在官之帑庾
歲簡廉慎者掌之聽其出内無所問甲辰六月十日夜
有星隕于寢所無疾而逝年九十一室中唯冠巾杖屨
數日乃歛顔色不少變蠅蚋莫敢近某年某月某日葬
城西北仙蜕園嗚呼其有道者耶即不為老顧不立事
立功為名公卿耶余嘗讀老氏書而慕之歴考古之所
謂僊者若狂若俠若疾其出入如鬼神前知如蓍龜不
知其何道要其歸則本忠孝寳慈儉皆不悖於老氏世
無其人久矣豈知又有若重陽諸子者耶上下數百年
亦豈盡無之耶而卒埋沒泯滅又何也重陽倡道代有
眀哲非遭遇聖明尊道隆德崇樹名教其能宣光六合
垂訓萬世若此其盛耶余故重孫請述師之概俾後之
學者覧觀焉自重陽全真開化真君以來各有錫號具
諸碑師以郝為祖王為父姬李為兄而今孫君之嗣掌
教事也先是歸河東師知其賢累請不起固請乃起賜
號泰定虚白文逸真人道甚高銘曰
大蒙必眀大虧必盈四海横流大道以興金鎔火冷白
日炳炳飛龍在天衆陽乃騁咸陽匹夫老聃之徒振衣
終南天下風驅亦有七子是承是似墜不能壓鳩不能
死天子既崇所嚮聞風城撤其關戰弛其弓與時上下
應物變化德盛功隆雲螭我駕赫赫朝元奕奕洞陽匪
柔匪剛襮圓裏方躬操畚鍤不知其勤恤窮振滯不知
其仁榮非師有年非師壽太始之先鴻濛之友
葉隐君墓表
閩之葉盛於莆世多聞人達官近代丞相顒尚書大有
尤灼著者後遷南劒尤溪之華山族益蕃至夢曉買田
築室于仕陽鎮家焉卒葬里之厚溪三子季曰三友好
善有信義為鄉里稱讀書明理不為章句之學暇則彈
琴賦詩投壺雅歌以自娛丙子正月十有九日室人云
亡乃皇元大兵渡江之第三年也又明年二月十有八
日君亦卒時方劻勷皆藁葬至元庚辰閩既内附仲子
元德入亰師獲事濟陽王以慎重有材略見親幸辛卯
署府戶計總管大德癸巳長子宗榮亦授梅州長官至
大戊申元德始謁告南還省墳墓十月二十有四日遂
啟殯合葬於湖山距家半舍而近立祠墓下復先世田
三十畝奉烝嘗亡何宗榮死元德以禮葬之先塋之旁
之湯山撫其孤嫠經紀其家事畢還亰師皇慶壬子夏
六月謁余於禁林聽其言觀其行盖孝友純慤人也状
乞表其先人之墓嗚呼自古承平子孫稍自樹能不失
其世者亦可以為賢矣一旦臨患難狼狽顛踣公卿降
而皂隸為負販為盗賊姦宄藐不知先世為何若元德
者遭變故失怙恃投身艱棘居數千里外歴三十餘年
自致貴富依依追遠卒復故初有承平士大夫所難者
其先世之澤可見已宜得吾文按三友字某得年五十
二配張氏有賢行得年五十五子二孫男四女一銘曰
方時之攘攘生不得禮其死存不能保其亡匪惟爾邦
餘三十年去者復死者葬祭有田孝友以光曾幾人何
則惟爾臧惟後之慶
處士聶君墓誌銘
處士聶君諱復孫字仁甫居盱水上世仕宋曾祖諱有
朝請大夫知江州軍州事贈少師祖諱子述華文閣學
士宣奉大夫衛郡開國公贈少傅父諱世清承直郎武
岡軍判官君生承平時襲貴冨能諄諄謹篤以賢子弟
自好宋亡天下為元君獨以長厚為鄉里所親善人用
不忍侵犯克全其家余去盱三十年而歸盖靡然異矣
君褒衣博帶周旋揖遜未嘗見其斯須之忽造次之失
雖豪奴悍吏卒然遇之莫不退然自喪鞠然以慕豈偶
然耶余常舉為子弟勸夫天下之俗與時遷移強者挽
之於前疾者驅之於後守而不易其所者寡矣少年自
信為行老而逆施者有矣平居以學自勵出悦紛華者
有矣盱之人稱信厚有古君子之風者惟君與曾履祥
然履祥名穎瑞亦世家仕咸淳間且光顯矣竟以處士
卒君初以大父澤授登仕郎未調而革命遂終身焉至
大庚戌七月四日卒得年七十二初娶鍾六年而沒無
子再娶趙生三男鈞錡公亮一女適張子言先十五年
沒孫男三公旦公晉汝郎女一許嫁饒普曾孫男申郎
君有弟曰渙孫蚤世其孤銳方襁褓君長育之教訓而
冠昏之無子又以公亮子之故惟鈞錡為之服以某年
月日葬南城縣太平鄉大義之原書來亰師乞銘余觀
盱之盛族聶氏之子孫彬彬然必其先世之積也厚繼
而承之者賢耳堯舜萬乘之主且大聖人也子一不肖
國非其國况士大夫之家乎銘曰
猗歟處士戎承于衛周規折矩内仁外義嗟時之人毋
忝厥世處士是式以畀後嗣
雪樓集卷十八
