雪樓集卷二十三元程文海撰
銘
玉融小孤山之子衍孫歲甲申加元服山翁祝
之曰維爾衍美有文冠而字曰季蕃後十有
二年廣平程某訪梅於小孤山之下衍請其
說乃爲之銘以廣其意
大衍之用一乾二坤坤道資生草木以蕃美暢四支其
吉維元匪直也文德行本根敬内義外如車兩輪孤山
之子石塘之孫視我銘詩勿替彌敦
心齋銘(并序)
郭德基為張游道求此心齋扁余作心齋二字遺
之銘以申其義
人惟一心何彼何此天飛淵淪匪尺伊咫此之名立物
我對峙是非善惡相挺而起有齋翼翼昭晰表裏專名
曰心自我更始心耶齋耶心即齋已回不違仁知者夫
子如愚坐忘孔莊異指體認少差毫釐千里吾克吾已
吾復吾禮歸眎吾齋靈臺止水
福州路學二銘(并序)
至元癸已余至三山既謁夫子廟即脩學宫剏大
小學以来諸生作亭後圃為游息地落成之日天
新雨以時雨名之洎大德丁酉七月乃大脩廟學
越三月告成以其餘力築壇樹杏於亭之前發箧
中舊蔵祖庭杏壇二大字張之竹溪黨公筆也浚
池左右取重兊之義更時雨曰麗澤而繫以銘
杏壇
謂有人邪窅兮緇林謂無人邪洋洋乎金石之音斯道
何在日用常行厥臨孔昭參前倚衡夫子之德昊天罔
極仰瞻堂壇如有所立
麗澤亭
彼滋者澤矧兩而麗宛其相漸有友之義此湮而枯挹
彼有餘我潤而沃溉爾不足名川三百支川三千勉哉
作聖其淵其天
趙履道履齋銘
蟻封其旋車輪其曳奚道奚徑孰平孰陂蛇虺之頭虎
狼之尾危石薄冰慎哉舉趾
静虚齋銘(并序)
寂然不動者天地之體也感而遂通者天地之用
也天以隂陽化生萬物而人獨靈於其間者以方
寸之中備此理耳故記曰人者天地之心夫心之
體本静而虛惟其静故足以燭羣動惟其虚故足
以納萬有倘克已之功不加此心之體不具則戰
之以物欲塞之以吝驕而發揮形著於外者始與
天地判然而不相合矣是以君子體乾坤之健順
勉焉日孳孳焉至於體立用行範圍參贊則學問
之極功也詹君雲卿以静虚名其進脩之室盖其
識趣精詣志力強敏坐進此道不占有孚廣平程
某敬而銘之曰
噫靈臺萬化宗如水止如鏡空鑑妍蚩靡遁容来無迎
去無從一物無萬理融寂不動感而通此天德惟聖功
賢希聖將無同
尊經閣銘(并序)
南陽書院既成乃葺舊閣謀藏書也會憲使歴山
公俾提舉學事者萃列郡校官板本書至因庋之
其上以待學者彙經史子集為八架架有壁而加
扄鐍焉噫匪囚之也匪以為觀美也匪循故常而
資夸柄也亦曰讀之而已里非無儒也家非無書
也惟無常師常産之憂是以有此學也於戲宫居
而師友之又為之賦飲食以飲食之甚矣古之人
不幸而不獲生於斯世也亦甚矣今之人幸而猶
得聞古之人之言也可弗念歟夫聖人之言如天
賢者之言如地諸子百家如萬物尊經猶尊天也
銘曰
厥初生民有哲有愚表之君師身為其樞亦既降只繄
訓之敷載陽載隂闔惨闢舒式如玉金家國貞符豈無
衆言或翼或扶仰之彌高欲近而䟽南陽之廬里黨之
學殿堂室門中仰崇閣集厥大成於此焉托擇焉執焉
熟焉復焉惟聖希聖惟賢希賢于以潤身于以豐國左
右逢原欲其自得傳道解惑亦思厥官刻此銘詩無廢
後觀
藏室銘(并序)
讀書名山古人之事也三島之藏室老氏之藏也
三谷之藏室程氏之書之藏也藏之云乎亦讀之
云乎銘曰
前數千載在方策如見其人後數千載有方策此心此
身孰不靈於物乃謂席珍孰匪秉彛而曰覺斯民吾愛
吾廬豈以專壑讀書名山尚友先覺方丈瀛洲玉室金
堂遠莫致之吾有華岡插架非藏佔畢非讀咨爾朋来
問津三谷大德八年歲在甲辰暮春之初華岡子書
范陽許氏餘歡堂銘
讀書潤身治生潤屋歡信有餘意無不足人方劫劫我
則愉愉心廣體胖仁宅安居不名一錢朝衣東市一一
飄風所謂長喟那知許事一杯陶然欹枕前榮浮雲在
天曷其銘詩予攸好德異日升堂尚非生客
逍遥遊銘(有䟦)
光風霽月魚躍鳶飛熙熙皥皥浴沂詠歸彼逍遥遊意
得自我是將無同孰云不可漆園非古句曲非今吾名
此堂寔名此心歸去来兮吾亦荷蓧青山白雲相望一
笑
茅山劉尊師驅役風雨神鋒凛然而襟韻甚高意悟
飄洒留京盖久非其好也今將言旋余深愛敬而莫
能留乃為書逍遥遊三大字以况其為人又為之銘
以篤永好君歸而揭之榱題乎則是余朝夕與君周
旋也
吳氏主静銘
仁義中正以静為主主之伊何天君内處不貳不參常
居其所以立人極以保天予水止之平鑑空之睹由中
御外厥用孰禦生色睟然見於其宇季札之孫請事斯
語勖哉進脩毋念爾祖
母不敬銘
德之聚禮之輿出與出居與居有克念孔子徒有弗念
視此書
孝里銘
四端之宰萬善之先秉彛之懿制行之全有虞烝烝標
爾萬世蔚其緇林曾閔不匱我行其野聞周於蘄使者
式之書閈之眉入出昕昏目在心守孰亡蒼旻孰不黔
首元聖之處奚闕而稱里仁為美所美非名亦有高人
其居曰栗黃中通理取材落實保兹之素企彼之崇通
德遐矣千年鄭公希聖希賢尚其永錫銘于閭左各共
子職
自牧堂銘
人心惟危如馬不羈出入無時勝虚抵巇不蹶則迷地
中有山高而能卑謙則象之天地鬼神咸貴於斯君子
法焉以收其馳如牧于坰白駒之維彼牧伊何不圉不
奚匪我其誰維天人師訓亦如兹驕慢自高非我法宜
以瓦鉄食衣壞色衣視退轉心鞭策常施與吾聖言不
期而期惟此上人白足赤髭謙光定慧我有世希自牧
之名夫豈自欺吾銘其堂誦吾所知欲徵吾言徵諸聖
辭
蜀冉惟良省身齋銘
聖人之學惟博惟約既逹夫博乃守其約其約伊何忠
信傳習日以三省其道乃立忠謂盡已信謂以實傳之
於師習而勿失匪忠而忠匪信而信雖信雖忠於義已
吝傳必由聖以戒頗僻匪傳而傳習之何益是以曾子
卒傳孔道由思及孟萬世允蹈省身冉氏惟曾是企拳
拳服膺是亦曾子
肯堂銘
濟其美復其始構于此施孫子
褧齋銘(并序)
郭靖州履字元坦沉敏端實好學不眩名其讀書
之室曰褧齋廣平程某為之銘曰
古之君子學也為已不患莫知患不知此如彼衣錦猶
尚之褧外雖闇然内則甚炳玉韞山輝珠蔵淵媚苟有
諸内物豈能蔽鼓鍾于宫聲聞于外謂人不聞我則已
聵魚在于沼亦匪克樂謂人不見我則已惑莫見乎隐
莫顕乎微翼翼其心曖曖其輝大禹不矜庶士交正顔
子若虚後世稱聖敝緼非耻懸鶉非窮君子存誠執乎
中庸郭氏元坦惟簡惟淡我銘褧齋以作爾監
虚室銘
即虚為室所苞則夥謂室曰虚其中有我由虚生白生
之者誰既云虚矣誰其見之粤有真義獨居其奥曰希
曰夷相與徑造視之不見聽之不聞我客戾止玄玄迎
門
鈍齋銘
銛故恒割久則必訛驥於駑駘其行實多順流加颿抵
石敗波疾走翾飛終嬰禍羅維此君子焉知其他保此
鈍遲以毓天和百歲獨長如援魯戈美哉象賢一唯一
阿匪直緒餘其德同科吾有拙璞爾琢爾磋久不潰成
錐則屡磨銘以訊之今者若何
箴贊
友敬堂箴(并序)
長樂亦山陳公請余扁其所居之堂曰友敬申友
敬之義作為家訓以儆諸孫古今言行有關於天
典民彛者盡在是矣且求余言余何言作友敬堂
箴
兄弟之身初則一體痒疴疾痛孰彼孰己兄弟其弟匪
曰恩斯弟兄其兄乃分之宜是惟人倫是惟天命非自
外来惟友惟敬分財取少纖悉之惠食果取小直譲之
細然而性善於此著形一家和順千世典刑為兄克友
弗敬非弟干戈琴弤何有於悌為弟克敬弗友非兄煑
豆燃萁靡念厥生嗟嗟手足友敬惟心其和愔愔其肅
欽欽反是不思為犢為禽爾堂曷名敢告司箴
李府判家巴延忠武王畫像贊
烈烈桓桓如河如山功極名完盛德之容維恭維寬幕
府同心戚欣燠寒儼其當年長劍高冠追隨凌烟尚永
弗刊
喬逹之學士真贊(集詩句)
顒顒卬卬示我周行俾民不迷俾爾壽而臧
喬逹之内子真贊(集詩句)
如山如河如鼓瑟琴宜爾子孫秩秩德音
玄武贊
數尺之藤萬縷之墨玄雲勃興靈物偪仄天君跣立臨
下有赫瞻之若夢卷之無跡兹其是耶知白守黑
貞義處士家傳贊
周司徒以六行教民曰孝友睦婣任恤吾觀李君其幾
之矣不然何惓惓於事若是而子又克肖益大之是家
也其不謂之行義之家歟
危槐坡真贊
待之不来呼之不應異哉槐坡斯之謂命
黃成性史學提要贊(并序)
史之為書也博而雜其為學也煩而易遺出没浩
瀚而不可執也必設羅落以張之混澒闔闢而不
可窮也必立檢柙以制之此史學提要所攸出而
始學者宜盡心焉故為之贊曰
清升濁墜厥既滋久有物有事膠葛紛糾削牘殺青水
委海受有窺其源涉足濡首惟江夏氏操綱結紐婉而
成章弼彼天牖如珠纍絲如魚在罶何千萬年誦之在
口吾觀世學使我心疚昔拙而臧今巧而莠襟裾馬牛
為世所醜此有要言母廢而手惟江夏氏顔鑚墨守心
千古前身萬古後歌以颺之叶其節奏往茂藝林勖哉
不朽
李秋谷平章畫像贊
天作之君必擬之臣猗歟秋谷潜龍舊人輔𨗳羽翼藹
然師友圖像青宫德義是取九居五位轉坤旋乾道同
志合匪人伊天萬國具瞻始會天意玉質堂堂儼廊廟
器身為道寄道以身弘孰道孰身穆穆迓衡道不計功
而功孔灼千載如新雲臺麟閣
白雲平章畫像贊
温温其恭廓廓其容堂堂乎拔俗之標槃槃乎學古之
胸宜夫致功則隆致位則豐身居廟堂之上神游丘壑
之中匪青山與白雲孰與吾心而可同
王仲澤真贊(二十四歲卒博學有名)
吁嗟乎仲澤玉質而金聲矢直而砥平胡不能以久生
吁嗟乎仲澤何饜于學餒于福豐于德歉于位富于名
嗇于壽盖所然者人也所不然者天也吁嗟乎天豈不
在所承承哉
陳氏三先生畫像贊
默軒(賡子颺)
猗嗟子颺邁世之材三鳳之首多士之魁學足以尊主
芘民氣足以摧奸斥回作室者方資以楩楠豫章為禮
者方頼以犧象雲䨓四佐大幕曾未足少展其風之培
邈超遥乎羲皇之上翺翔乎河洛之隈千載之下拜公
像者凛然猶有生氣哉
澹軒(庾子京賡之弟)
猗嗟子京古人之學四俊稱首後進先覺方力飬於洛
西卿相莫能易其樂一振鐸於河東禮義化行乎干槊
豪如杜善甫望顔而氣下驁如李長源聞語而膽落留
金逆旅安知墮器之誤却賈圄人不忍病馬之鬻百世
之後聞其風者不廉貪而敦薄耶
肅齋(元忠時佐庾之子)
惟公弼父嘉祐名臣八傳至君為儒之醇刊偽落華冠
義服仁其止安安其動循循天爵既脩富貴浮雲政成
于家化及邦人訟者求直不言而信貸者告匱折劵予
貧不忍羸牛食之終身附郭蓺桑盜者莫親惟君之學
追古與鄰素髮朱顔廣袂長紳五柳有言無懷之民葛
天之民
宋學士真贊
蒼然松栢之干霄粹然瑾瑜之出璞人稱尚德之君子
自言為善之最樂宜其身事四朝位列九卿登瀛洲上
玉堂而恐終歸於黃閣也
趙克敬真贊
岩松海檜鱗皴磊磈與風雲會文隐于内樸見于外不
知者謂此其神傳知之者以為天繪白雪老人獨曰此
鈍翁鈍翁也盖屡百世而猶在
任東卿真贊
邈矣千載懷哉此賢先進之後後進之先春風池館晴
雪林園相逢一笑握手無言
徐佐卿墨龍贊二首
駕鴻濛兮上寥廓風雷相纏雲噴薄駭而視之墨池涸
收吾丹養吾素髯君来衆勿怖
說
適齋說
物各有所適坎井之蛙東海之鰲數仞之鷃九萬里之
鵬其處身之大小高下不齊而其適一也君子之於貧
富貴賤也亦然世之處貧賤者或怫然而熱中或怳然
而失志焦然若不能以終日一旦而富貴則驕則盈盖
終其身而未嘗有一日之適是曾二虫之不若也誰謂
人為靈於物者哉豫章胡先生誠叟名其居室便坐之
所曰適先生方布衣時以明經史通詩賦進士業講授
鄉里其氣浩然其容澤然其議論軒昂震蕩聞者竦立
無一毫憔悴不自得之態既而位郡博士同時行軰衮
衮臺省矣或以先生名聞始授朝命又屈為海陵教官
先生不以居卑為羞處約為怨單車之任其志氣猶布
衣時真能適者也余謂適者無所往而不適不適者無
所往而適富貴而適可能也貧賤而適難能也能其所
難能豈不能其所可能哉先生今日之適如此他日之
適從可知也夫古之當大事立大功者類非悻悻小丈
夫所能也耕於野築於岩漁於水濱若將終身及其出
而任天下之重若固有之不少動其心焉所謂適則無
所往而不適者也先生適者也當路多知之者行臺治
書侍御史李元譲工小篆既為作適齋二大字而中丞
徐子方詩以美之属而和者十數余少從先生學知之
尤深故為著其說至元二十九年夏五學生程某敬書
實齋說
草木之成為實何也以其種是則生是而不渝其初也
羽族之孚亦然故孚亦為實人之所得於天者其生之
理也實生之後而偽其人也非其天也盱之士陳櫸孟
實以實名其讀書之齋初余未識人皆稱其賢謂其言
也信謂其行也果純乎一實者也及既識則誠有如人
所稱者焉嗚呼古今偽言偽行以欺世盜名者多矣能
譲干乘者或不能不愠見於簞食盖能勉強於其暫者
未必能掩覆於其久也孟實與余相周旋於金陵廣陵
凡四載今年歸自京而孟實留吾家考其行如其言而
終始如一日也則孟實之為實也不既實矣乎為之作
實齋說至元癸巳暢月上弦廣平程某書
王肯堂遂慵軒說
翰林侍講學士王君名構字肯堂自號曰安野矣買宅
於京師又榜之曰遂慵僕竊惑之夫安野君以文學被
眷遇有列于朝正黽勉從事不敢告勞之時也去年留
京師嘗為賦詩曰安野標慵豈必慵所以諷也而君意
殊不樂似以僕為不喻其意者僕之惑也滋甚會出使
閩海已受命不敢宿留亟就道故未暇為君竟其說夫
人生而父命之冠而友字之名與字固未必有所取義
而亦有取義者觀昔人所以名君字君之義豈不望君
以作室之事歟天下猶大厦也垣墉塗塈非一日所能
完棟梁榱桷非一木所能任臣之於君猶子之於父肯
堂而後可以構必乾乾必蹇蹇必夙夜匪懈庶幾乎畫
宫于堵而績于成也君有列於朝而欲安於野乎未可
也安於野猶未可而可以遂慵乎哉人固有身在朝廷
而志山林者矣大槩野者君子之所不得已而非其所
安也伊尹之耕野未遇則然終身所安不在是也禆諶
之適野有謀則然平時所安不在是也晉公之綠野安
矣君欲效之不亦太早計耶吾故曰君有列於朝而欲
安於野乎未可也安於野猶未可而可以遂慵乎哉僕
之惑殆不可解而君之意誠有所未喻也客有喻君之
意者曰慵一也而有二焉有可慵者有不可慵者子於
父之事臣於君之事不可慵者也世之人世之人飲羽
於市門之下血刃於風波之上終身役役以至於疲薾
行盡如馳而莫之或止此可慵者也而慵於此者幾何
人哉君之所慵在是爾吁人有其非而遂其非遂之不
善者也君有所慵而遂其慵遂之善者也而子何訾焉
僕於是釋然曰客言當矣為人臣者公爾忘私國爾忘
家失一心於公事國事雖私事家事有不暇顧而况乎
聲色勢利之所以奉身者而暇勤勤乎哉君之慵是也
僕之惑非也君能慵於其所可慵則必能不慵於其所
不可慵不慵於其所不可慵則必能如韓子所言之匠
氏如柳子所言之梓人以經營於斯世而天下皆將在
廣厦帡幪之中矣他日功成名遂而安於野僕當勞君
曰吾今而後知大矣哉遂慵之功敢書此以寄至元甲
午四月八日廣平程某書于三山憲司之繡綵堂
文矩名字說
矩所以為方之器也物非矩無以自致於方矩非物亦
莫著其為方之用盖矩者梓人氏所謂角尺也必上下
均平左右若一然後舉此而加彼推已以及人是以君
子有絜矩之道然器非人不行用之則隨所施而無不
中度弗用則亦自守其尺寸之常此君子又有蔵器之
喻孟軻氏以規矩方圓之至與聖人人倫之至並言夫
豈徒者文掾名矩而字子方材器兼人如刃之新發木
之向榮六翮既舉而風迫之也求余說其名字之義因
書所聞以復之抑又聞方者地也非厚無以載體之者
輿也非輪亦無以行有弗思思則得之
静山說
瀘川劉君求静山說於廣平程某曰艮之象為山山有
不遷之體焉故曰艮止也為學之道知止而后有定定
而后能静世以山為仁者之所樂因以仁者之静歸之
而曰静山夫山固静矣不静惡能為山然山不徒静而
已也若曰山徒静而已則觸石而出膚寸而合不崇朝
而徧天下與夫不舍晝夜盈科而後進放乎四海者獨
非出於山歟盖静其體也動其用也言用不及體無本
言體不及用非道劉君體用之士也默而識之吾言初
不必竟
蕭文孫字說
文者道之著也天秉陽垂日星地秉隂竅於山川凡天
地間形聲之異品類之繁孰非是道之著而因其文而
文之者聖人也君為文武臣為周公聖莫盛於周故文
亦莫盛於周而又有夫子集其大成故其言曰吾從周
又曰天之未喪斯文也匡人其如予何文乎文乎豈翰
墨之謂乎為士而舍周公孔子宜何師乎吾故人蕭則
平之長子文孫既孤而字未立為之字曰從周且叙其
義以告焉尚勉之乎當使則平之友異日咸曰則平已
矣幸哉有子如此
劉時中字說
古人致禮樂以治身心惟恐湏臾之或縱以離於中和
也風氣既降家自為教人自為學賢知過之而愚不肖
者不及不得已而慎獨之訓生其防之於未萌者盖甚
微且密也然君子之中庸夫子之時猶言民鮮久矣然
則不亦難哉劉君端淑老成言動有則觀其名時中而
字仲謹必能守慎獨之訓而自防於未萌者中乎中乎
抑將何以驗其為中乎苟能於人所不知已所獨知之
地慎之慎之而又慎之其必能知之矣劉君傾盖平生
不日而又别故為之說以識予念
龍牙說
物之能神變無方者莫龍若也其蛻於江海之濱盖欲
遺其形迹之累以遂其神爾余嘗怪夫西方之學以遠
離生死為宗至其梏於形迹則返有甚於世俗之為觀
其於摧牙朽骨猶眷眷不舍又時出光氣舍利軰以眩
愚盲不亦可疑笑已乎今或得殘片斷株於江海之濱
曰此龍之遺也夫龍既已遺之矣靈於彼者乃取之知
乎不知乎若通真雷尊師真得猶龍之學者也觀其赤
手把茅於江干不十五年而千柱之宫岌然以起是可
謂能神變無方者矣又觀其為規必欲千載則比夫龍
之所遺厥有重輕矣太初公探龍之穴不得珠而得牙
因以贈師豈亦况其猶龍之謂予謂師之猶龍非他學
猶龍之學荒唐無驗不可究者之比也喜而書以贈焉
蔣沂字說
言俗化之善者必曰齊魯然觀一變至道之云齊魯固
自有差䓁也學者舍周孔奚師欲知周公孔子之所存
舍魯何適澹然公子名沂而字師魯予知其非謂前希
曾而後轢尹以騖夫聲也亦非謂左曲阜右闕里而繫
其迹也盖曰周公孔子道之表也沂泗汶洙魯之望也
務學必窮其源見道必于其本此命名制字之旨歟師
魯志尚不羣材銳而年甚茂知道之方縱靶極詣當何
所不至然予聞周公之治魯也尊尊而親親孔子之於
魯也恂恂如不能言者欲尋二聖人之所存此獨非耶
師魯其慎所師哉師魯名父之子且所從又往往皆名
師前之說固已飫聞而飽誦之矣於其南也并祝加餐
宗人萬選字說
蘄春宗人子祥之長子曰萬選字舜舉家學有源才業
駿茂教邑庠錄郡校皆無煩言而有令譽余自武昌東
過雪堂舜舉侍其父在焉因請余為其字說夫選於衆
而得咎繇舜之知人也而咎繇陳謨亦曰在知人人固
未易知知人亦未易而性能自知者然後能知人耳唐
虞君臣皆有明德氣合道同萬世師仰是以孔門心傳
亦以明明德為學者先務夫所謂明德即帝典克明俊
德之德咎繇德明惟明之德也人有此德頋吾所以明
之之功何如耳咎繇躬有明德是以陳謨則謨明弼刑
則刑明今子方職于學則明德新民是為先務異日致
君澤民於雍熙之世何莫非明德之用者然則脩身待
舉吾安得不為吾宗望哉
王天錫字說
魯人誦其君曰天錫公純嘏嘏者大而且遠之福也純
者全而不雜之名也天之予人者莫不善亦莫不純純
嘏即純德之所致也然不曰福而曰嘏盖慶有餘而後
其福大且遠也不徒曰嘏而必曰純者盖吾之所為莫
不善故其所遇亦莫不善也余友楚山王君以名其子
曰天錫牧菴姚公因而字之曰純甫純甫又謁其說於
余純甫名父之子方左右就飬懽聲和氣雍雍盎盎其
致嘏之道未可量至於純一不雜則問學之極功性分
之終事是非他人所能與也子必勉之夫學問者何亦
曰去其糠粃吾性者而已德而至於純非一日之積也
故又曰善不積不足以成名子必勉之
頼巋字說
平章政事安南國王来朝從行者頼安撫名巋謂余求
其字與號愚按字書巋音三而訓各異切區韋者曰山
貌切苦軌者曰山小而衆切丘愧者曰獨貌愚以其意
推之山則山矣皆未盡其義也天下篇曰巋然而有餘
靈光序曰巋然獨存然則巋之訓如曰衆山中之獨高
者庶乎盡之於是字之曰伯高至若號之云者古無有
也然而因其名之有字而復字其字以示訓抑何傷乎
於是號之曰謙齋謙者地中有山之象也山高矣而不
自有其高故易曰謙君子有終吉夫易之占吉凶悔吝
四焉吉一而已而謙六爻專之高而不自高之功也伯
高伯高吾為子危之卑而不可踰吾知免夫皇慶元年
鞠有黃華雪樓道人
趙克敬二子字說
集賢趙君克敬既名其二子曰遹祖述祖涿郡盧處道
字之曰承宗紹宗已而避宗廟之嫌也東平王肯堂易
之曰承忠次忠禮雖不諱嫌名然臣子之道止於敬而
已雖諱嫌可也克敬以余老友其子承忠又同禁林俾
申其忠之義釋者曰盡已之謂忠則忠之道盡已焉耳
苟盡乎已以之事父以之事君以之正夫婦友兄弟信
朋友凡脩齊平治之道無一不備且父敬而子忠所以
承先訓後亦至矣傳曰使民敬忠以勸不在君之父子
乎所謂臨之以莊則敬孝慈則忠亦盡已之謂也盡已
之道無他學之古而已矣勖哉二忠
商繼顯子孫名字說
善者必傳乎曰君子之澤五世而斬矣善者必無報乎
曰積善之家必有餘慶矣頋其所積何如耳盖論其人
則當積之至於終身論其家則當積之以世世愈傳而
積愈厚是之謂善繼彼所謂斬也特以一世之善而言
耳余讀集賢周君正平所為商君繼顯名字之說而喜
典刑之篤論也復喜商君父子以善傳家也又喜繼顯
之善繼内能顯其祖考外不負鄉先生之深期也嗟夫
使今之顯者人人同然豈非名教之望世俗之深幸哉
今繼顯子三孫十四繼者可謂衆矣繼顯既各命之以
名嫓之以字訊余俾申其義繼顯之意盖曰吾為人子
孫吾則若此今為吾子孫者庶亦如吾乎嗚呼人孰不
欲有子孫亦孰不欲餘慶然使為人子孫者皆能以其
祖父之心為心豈復有不繼者哉夫所謂君子者以進
德脩業為本而進德修業則貴於及時今繼顯之名子
皆以時而字以德則義方之訓切矣木之用不待贊彦
之美不容稱脩而具之為羣材舉而用之為羣彦則繼
顯之詒謀者又遠矣為之子孫者可不各思其義而勵
其志乎曰時敏德脩時膺德進時中德庸者子也棣威
桓武彬文杞柔棟隆桂實楫濟栩和采禮槩平極高格
通幹直棫才者孫也今年敏初以父任詣銓余因識之
恂恂易良世濟將自兹始夫以繼顯材望之孚事業之
著而其適長年逾五十猶未登仕版是亦可見其不競
不絿之教者然則余辭其費乎
祭文祝文
祭余秋山廉使文
維至元二十有九年歲在壬辰春二月丙戌故江西廉
訪副使奉議大夫秋山先生余公之柩至自長沙次于
盱江郭南門之外後三日己丑友生程某謹以潔牲柔
毛庶羞清酌告于公之柩前曰維公禀氣峭剛賦形敦
厖重如泰山喬岳肅如烈日秋霜盖其得於天者垕故
其發於文學政事者類其為人此公之所以為公而吾
之所以深敬愛也嗚呼今其死矣始吾游學于撫得公
景定甲子所校程文讀之一時預選皆名流次年悉登
上第吾時尚少於是始聞公名而未能詳也國家平一
土宇公官于鄂參政鹿泉賈公北方宿學涖政荆湖於
人少所許可於公獨加器重吾時留京於是益聞公名
而未及識也歲丙戌蒐賢来南公適在盱首以應詔公
亦勇往不辭入覲清光大稱上意起家風憲往貳湖南
于時權要腹心星布棋置舉手摇足且䧟譴呵公如快
刀健斧不避盤錯風采大振為諸道最化弦更張遷為
江右憲副鄉邦顒顒望公遄驅日月幾何凶訃遽至知
與不知失聲嗟悼嗚呼惜哉公之享年六十有四有壻
經紀家事護柩来歸有子雖尚童稚日可冀其成立公
死無憾也然公於不可為之時能為人所不能為之事
及今新政之始乃公行志之秋也徯公共昌正氣以報
主知誰謂公竟溘然而逝嗚呼痛哉吾官滿還家甫終
慈母喪事而公柩適至想公音容思與欵欵共談當世
事而不可得矣㓗觴敬祭以寄一哀公之精爽能如平
生少鍳吾誠也乎嗚呼哀哉尚享
重脩南陽書院告成文四首
先聖
惟夫子為郡邑之通祀崇儒乃聖朝之鉅典南陽敝甚
無以揭虔妥靈度材鳩工爰作新廟仲春庀役長至告
成謹以粢盛制幣式陳明薦奉兖國公顔子配
武侯
三代而下論王佐者惟公一人南陽祀之為鄉先正某
鄉之願學者也欽若明命勉勵於斯修敝補廢職分當
然幸底于成敢忘昭告
鄉先賢
某垂髫時来游斯學固已服膺公之盛心將指此来則
遺規隳廢已甚竊效先覺遂忘其難經始於歲首訖役
於仲冬殿閣堂房門階窔奥庶幾苟完日長至舍菜于
先聖先師告成也噫嘻微公基之今孰構之繼今以始
尚其相之
司土
惟神職司此土亦有歲年學之敝也為士子羞學之修
也為神人喜徼福訖役工徒無虞且謝且祈垂祐永永
郢中先墓祝文
仰惟高曾卜居古郢再世經營生計既定林廬在原宅
兆于嶺牛羊滿村鄉田同井中罹百憂遂適他境今六
十年遺蹤未冷粤從徙居朱紫交映國恩固厚亦緣家
慶惟宣慰叔作藩南屏郢實所部因得歸省既封既植
且闢且整鄰曲之榮子孫之幸自兹以来又十温清嗟
惟末孫早際明聖兹焉来鄂憲節是秉謂邇松楸可以
瞻偵欲去不能拘於簿領睠然長望徒有耿耿緘辭寫
心遥酹酒茗仰惟高曾英爽不暝尚鍳畢誠式回幽聽
相我後人以安以永
又
某效官此土庶邇先塋水遠山長尚隔千里兹霜露之
既降慨瞻省之末由爰遣常儀謹脩時祀仰冀靈明之
格少歆追遠之誠餘慶所覃式安且永
偕菴祝文
仰惟二塋相距一望松楸連蔭雨露分流而合祀有堂
猶循舊設近者幸成先志改立偕菴兹既畢工敢嚴遷
奉伏望明靈共格去故就新相敬如賓受烝嘗於永世
克昌厥後瞻屺岵以長春
乙已春祀西高渠墓祝文
曩官于鄂稍近先塋今焉顧瞻又隔湖漢每遇歲時之
改不勝霜露之懷敢飭彛儀遥陳菲薦伏願俯歆微悃
啟佑後人家慶所覃其寕惟永
乙巳春祀武昌墓祝文
遠違松楸已再閱歲嚮風西望寸心䀌然兹當雨露之
新庸致蘋蘩之薦伏望俯歆微悃安裕九原佑此後人
益綿家慶
已酉八月祀郢墓祝文
向官湖右稍近松楸暨列朝班雖專遣祭今已三載草
木蒼凉况值兇徒肆其侵伐驚動泉壌不孝罪深兹来
武昌實奉朝命因再削牘直于有司就寄純誠虔具薄
奠霜露之感倍萬尋常仰惟尊靈俯賜歆格默垂幽贊
妥佑如初
已酉十月祀武昌墓祝文
兹以使事暫留武昌瞻望松楸百里而近霜露既降中
心惕然專遣門人代陳時祭使事將畢躬拜有期仰惟
尊靈俯歆忱悃益安益固流慶綿綿
書啟
答黃草塘書
某再拜草塘黃君教授足下往者客居於洪實與足下
同州里聞而不面之日久矣儼然造予喜慰參半又辱
携教編摩二書連繙數策已窺足下之用心幸甚幸甚
世無實學真識因陋襲弊苟焉自安至於上下數千百
年之間扶大經尊大緒立為一書暢所志而垂無窮此
古聖賢所為也不意於吾州里而獲足下太息敬羡不
能已已此其為惠盖亦大矣而又侑之以駢文&KR1275;句溢
口虚美殊非足下所宜施諸人者而僕亦何敢安受之
乎且以足下精誠絶學大雅不羣使之紬繹金匱綜理
木天固當穎然出羣士之表顧猶抱其所言下教於潜
深伏隩者豈非以相為引重朋友之責而不言誰知其
志不得不姑為此屑屑耶夫薦進名士大夫當路貴人
之事也異時僕在官聮有所識知未嘗不嘘以微吹如
戴晉人之吷今則謝病退處非事所宜故於足下不過
徒太息敬羡而已方今文治煟興無昧弗燭倘足下之
聲光益盛亦何待衆多之口而後顯哉劇思與足下談
體有少苦厚意不可不報故破此默默而以書惟足下
幸察不具某再拜
荅存心何希之自脩書
某與執事相知非一日獨以出處如參辰不獲一展平
生之好乃若承風藝林翫芳玄圃其澡雪厭飫久矣今
者辱書蒙稱謂甚厚局縮愧悚良不敢當也往者士大
夫狃於流俗既不以古人自期又復不以待人故其誇
頌云云者其心豈誠謂然哉亦曰人施於我而我悦我
以施於人宜以悅也言之無謟辭受之無歉色一彼一
此以是相先豈非既不自期又復不以待人乎今執事
過聽曲愛而寵光之雖去流俗萬萬然溢美已甚終不
敢當也伏惟先德醴粹宜託之命世之筆而頋以見諉
豈亦出於過聽謂可遂不朽之計而然耶此誠孝子慈
孫之心也古之不朽有三立德立功立言然德有厚薄
功有淺深未必並行而俱遠也而能使千載之下聞而
知之者猶若見而知之是豈非立言君子之力哉故夫
子曰言之無文行之不遠今某誠自謂拙於言辭不足
以光昭先德以塞孝慈之心而又不可咈也勉叙次来
示以復盛指筆墨猥攘多慚見知何時良逢庶幾傾盖
不一一
答何端竒書
乃者與太虚談樂聞足下名德之高問學之懿相距數
舍言讌無從徒懸渴心耳學之不講久矣豈徒學者之
罪亦父兄師友之過也夫子曰君子以文會友以友輔
仁盖仁其表而文其景也後之言文者或不然不鄙惠
書猶及後生之學甚盛甚盛請誦所聞與足下論之文
者何也猶之卉木之葩華氣之所鍾欎勃充盎故其所
發輪囷紛郁不主一態然皆出於有本有元初不期然
而然者世俗因倣而為之雖形色肖象無一不如人之
見之者亦未始不以為如也然即而求其神氣流行潤
澤充滿則又若漠然者何耶其故可知己今之為文者
類此故未有無表之景也亦未有不式其表而惟景之
取也盖聞古之測景者或於陽城於滑臺於交州必有
定所而后以考寒暑之中若持竿而行仰而俯視曰是
亦景也而可乎今者幸甚足下猶肯以文章風厲後生
然後生之病無志者不論有志者政在於持竿視景耳
倘足下併有以教之滋益幸也足下又不鄙欲僕為之
發題僕自頋素非能文不過少壯以来事役四方聞見
積久故於兹事稍能明其寸尺若欲使之操斤執引與
工師相倡和及以其氏名為所緝之重則足下不免過
聽誤計焉耳狐裘羔袖可乎然意不可孤抑亦朋友之
責勉承所指或取或去政在識者紙短心長書不能盡
願幸無訝
賀某學士新居啓
伏審分玉堂退食之閒開甲第富有之美南䆫北牖嘯
傲羲皇上人左圖右書商略宇宙内事風清日䴡心曠
神怡問揚雄之竒方隨厦燕助右軍之筆竊效籠鵝笑
而受之幸莫大矣
賀張疇齋承旨續絃啓
伏審法喜重諧吉㳙載恊杜陵野老政湏燕玉之謀山
谷閒心始笑湯婆之拙允為佳偶永共歲寒菲爾俗儀
聊申賀意
雪樓集卷二十三
