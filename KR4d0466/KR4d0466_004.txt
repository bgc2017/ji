雪樓集卷四元程文海撰
玉堂類藁
制詞
榮禄大夫平章政事同知徽政院事左都威衞
使王桓故曾祖父永安州都監增贈榮禄大
夫平章政事追封冀國公謚武康制
尊祖敬宗思廣天下之孝序功錄德遂及勲臣之先以
勵事君以勸教子具官王某故曾祖父某官某齊家有
法裕後惟仁基四世之忠良備累朝之任使出則為良
將帥入而為名公卿具有顯庸實由積德是用表勛錫
爵節惠易名誕布恩榮式光泉壤嗚呼河山渺渺載瞻
大國於岐梁子孫繩繩永底厥后為堯舜尚迪爾後式
副朕心可
故曾祖母李氏追封冀國夫人制
為國以禮恩宜體於群臣致位崇班封乃及於三代具
官王某故曾祖母李氏惟和惟一有德有功主饋共稱
其賢率下咸服其愛遂鍾賢子克收名世之勛施及文
孫屹作中朝之佐是用尊以小君之號從其列土之封
庶極哀榮以示恩意嗚呼積善有餘慶必基閨閫之間
為國生良臣允副笄珈之盛幽靈不昧明命其歆可
故祖父金吾衞上將軍知中山府事左副都元
帥善贈銀青榮禄大夫大司徒追封冀國公
謚武靖制
有功當封雖遠必錄無德不報既往可追矧予宣力之
臣復有詒謀之美宜隆命數以備哀榮具官王某故祖
父某官某以忠孝立身以仁義發迹用士致其死力治
民得其懽心入真定之兵三百餘人定中山以南四十
二郡不殺降以規賞常捐已以活人為吏則稱其廉循
為將則號為智勇宜子孫之盛大皆德澤之深長是用
倣周法以易名表冀方而啓宇仍躋崇秩庸示殊恩嗚
呼仕至執金吾緬想勲勞之舊名在太史氏榮書邦邑
之新英爽如存休命勿替可
故祖母李氏追封冀國夫人制
我有世臣其功可及於古人稱賢婦厥德猶誦于今爰
錫寵章儷封大國具官王某故祖母李氏勤儉慈愛柔
嘉静恭宗族視為範儀舅姑稱其孝謹内勉君子外濟
時艱發倉廪以賑歲飢脫簮珥以紓民責有脂澤以遺
後宜湯沐之從夫嗚呼詒厥孫謀夙夜每勤於儆戒烝
畀祖妣春秋永治於禴祠苗裔相承昌熾未艾可
故父榮禄大夫平章政事僉書樞密院事兼徽
政副使左都威衞使贈金紫光禄大夫大司
徒上柱國追封冀國公謚忠穆慶端加贈推
忠宣力功臣太傅開府儀同三司上柱國仍
追封冀國公改謚忠武制
居朝廷之上必有腹心之臣在軍旅之中則有爪牙之
士惟是二者鮮能兼之緬懷勛舊之賢爰舉褒崇之典
具官王某故父某官贈某官某番番良士翼翼小心世
祖識其有為裕皇知其可任出則扈從警蹕入則守衞
宫庭營威武而儲峙富強軍神鋒而訓習明練平山東
鎮清口遇賞則辭饟和林剪乃顔有功不伐庶幾古之
良將信為國之重臣雖握樞衡如在筦庫宜後人之允
蹈致大賚而啓封表四字以策勛視三公而開府載疇
偉績改錫嘉名嗚呼金城湯池嗟不憗于一老岐山壺
口今以作于爾邦永襲休明式昌嗣胤可
故母追封冀國夫人李氏仍冀國夫人制
為臣居丞弼以顯其親推恩及祖宗况在其母用光泉
壤申衍脂田具官王某故母追封某夫人李氏育德高
閎來嬪茂族夫能盡臣道皆内助之得人子復列台衡
亦義方之有訓雖偕老之詩莫賦而孝養之禮無從是
用因子致崇從夫錫爵嗚呼父子亦既濟美宜大其家
名器所以馭臣匪私於汝服予休渥保爾利貞可
妻劉氏封冀國夫人制
國家凡賚於臣工恩澤必加於伉儷蓋内有主饋之寄
則外盡事君之忠于以見夫婦之體齊而君臣之義大
具官王桓妻劉氏相其夫子宜于室家春秋克敬於烝
嘗夙夜諒多於儆戒用能保其禄位以不墜於箕裘宜
錫脂田式昭婦道欽予休命對爾新封可
故金紫光禄大夫平章政事翰林學士承旨祕
書監領崇福司事秦國公愛綏贈推誠恊力
贊治功臣太師開府儀同三司上柱國追封
拂林王謚忠獻制
功大者位隆勞多者賞厚備國家之䘏典必勛舊之良
臣故具官某有服大僚克勤小物既宣力於憲廟復受
知於世皇使於四方挺節竆荒之外列于庶位正色周
行之間早已歴於機衡晚乃分於茅土太息九原之不
作若為千載之可傳夫官莫隆於師而爵莫貴於王且
號以表其勲而謚以著其行具此衆美可謂特恩豈惟
旌爾之賢所以為後之勸嗚呼身没而名不朽足慰平
生邦舊而命維新益昌乃世英靈有濯寵渥其歆可
故妻沙喇氏追封拂林王夫人制
王封異姓特隆念舊之恩妻曰夫人盍俾從夫之爵故
具官某故妻某氏位正乎内德恊于中其夫歴事於累
朝有子咸躋於膴仕盛大固由於世德訓戒亦本於閨
門庸啓拂林之邦式慰焄蒿之感嗚呼死生契闊百兩
之御百兩之將終始哀榮五鼎而養五鼎而祭歆予漏
澤佑爾後人可
榮禄大夫知樞密院事穆呼哩封廣平王制
國非謂喬木必有勛勞之世臣爵莫貴封王宜畀子孫
之賢者具官某乃祖先父累朝元功逮予纂承之初資
爾翼助之力左右厥辟握掌武之樞機夙夜在公長周
廬之禁衞是用超之五等胙以大邦嗚呼丕勞爾先故
有生而富貴克篤前烈尚永保於忠貞明聽朕言對揚
休命可
太保庫楚故祖父某追封祁連王制
昔在初載粤有藎臣濟朕于艱難保朕于冲幼必乃祖
之攸訓至厥孫而始彰宜異其愍䘏之恩以稱其積累
之善具官某故祖父某忠厚為本勤儉為基德可致富
貴而弗居謀可建功業而弗有故其施於後也大所以
食其報也豐是用䟽西土而啟封超五等而錫爵皆推
原其所自庸垂勸於方來嗚呼思克犖之邅迴以有今
日望祁連之峻極庸建爾邦魂兮如生歆兹成命可
故祖母某氏追封祁連王夫人制
論忠臣之功莫大於保其體求孝子之志莫先於顯其
親載疇爾庸遂及祖妣具官某故祖母某氏静恭可則
勤儉有常惟積善以深培本根宜再傳而致位台衮蔚
為元老輔朕眇躬既加異姓之王宜命從夫之爵有光
門閥式表國恩嗚呼魂魄故鄕想天山之不改烝嘗禰
廟諒翟茀之如存不昧祗承式昌嗣續可
故父某追封祁連王制
惟國家之大臣應天地之昌運雖鍾河岳之秀實本祖
父之賢具官某故父某簡質繼其前人忠信篤于後嗣
乃左乃右在朕有保翼之良惟艱惟勤於今為柱石之
重欲報之德每念其先爰啓大邦超上公而命爵載䟽
美號詔太常而易名增閥閱之光華慰焄蒿之悽愴嗚
呼父為師子為保既備哀榮君以禮臣以忠尚全終始
英魂不爽漏澤惟歆可
故母某氏追封祁連王夫人制
母之鞠育其子正欲大其家聲君之寵綏其臣孰若尊
其先世爰䟽異數昭示至恩具官某故母某氏功見於
宜家德足以裕後篤生良輔以保朕躬翼衞於幼冲之
時扈從於艱危之際始終盡瘁夙夜在公遠追古之名
臣蔚為今之元老推其積善之自錫以從夫之封稱王
夫人建祁連國嗚呼非此母不生此子果若人言有其
德必得其名時乃天道歆兹明命慰爾幽靈可
開府儀同三司上柱國江浙等處行中書省左
丞相拜布哈故曾祖父某官達實端多卜贈
服勤濟美功臣太保儀同三司追封居延王
謚安敬制
父傳之子萃忠孝於一門祖逮于孫備哀榮於三世具
官某故曾祖父某官某志在功烈心無死生力戰則聞
鼓而不聞金臨事則見義而不見利威稜憺乎群國武
勇冠於三軍方太祖之在潜知歴數之有屬故見危而
授命寕殺身以成仁共憐李廣之數竒尚想張巡之眦
裂是以王加異姓國啓新封錫號以贊其忠易名以表
其節嗚呼龍翔黑水昌期曾感於風雲蚓食黃泉漏澤
仍沾於雨露精神不爽休命惟歆可
曾祖母和斯德濟德哷氏追封居延王夫人制
漏澤九泉莫厚於國家之典追榮三代惟施於宰輔之
臣矧忠義之相傳由閨門之有度具官某故曾祖母某
氏儆戒成於夫子教訓及於兒孫國爾忘家世載其美
追原懿德盍啓新封嗚呼在昔艱虞厚報豈圖於今日
致身富貴長守是在於後人苖裔相承昌熾未艾可
故祖父達爾罕托恰勒贈推誠保德功臣太傅
開府儀同三司上柱國追封居延王諡莊敏
制
事君致身人臣之大節封王列土國家之異恩既忠於
前宜榮於後具官某故祖父某驅馳百戰終始一心雖
身沒而名存况父忠而子孝亦天啓於昌運故世產其
英賢將軍豈惡於生恐傷於義壯士既得其死甘喪其
元此汝所以存心於理宜其有後是用誕頒爵號以答
勛庸昭乃辟之弗忘俾爾孫之有勸嗚呼聞鼓鼙而思
將帥如見平生指帶礪而誓河山庶幾不朽精神如在
恩渥其歆可
祖母額森諾郭蘇德哷氏追封居延王夫人制
君臣以義合故有死事之臣夫婦以德從必獲稱家之
婦克兼是美宜享其榮具官某故祖母某氏淑慎其儀
柔嘉維則若夫若子繼沒於三軍為母為妻獨守於一
節是用乃孫之貴載加大國之封嗚呼如山如河緬想
克宜於象服于疆于理尚惟永胙於脂田昭爾幽靈歆
予休命可
故父贈揚武守正功臣太保儀同三司追封延
國公諡忠節布哈穆爾加贈揚武守正定遠功
臣太師開府儀同三司上柱國追封居延王
仍諡忠節制
朕思良將為有死之將軍世選爾勞惟象賢之濟美錄
功惟重頒爵故超具官某故父贈某官某業紹祖宗才
兼文武杖節邊陲之外甫脫命於纍囚息肩卿監之中
復聞謀而上變大建征西之府以為逐北之圖彼乃懼
而詐降爾竟歸而遇害惟天福善生子世家雖已錫之
山川宜益尊其名號以勵後世以慰當年嗚呼馬革褁
屍獨殺身而報國虎頭食肉終啓土以封王爾魄如生
朕命維允可
故母阿爾台呼塔噶氏追封居延王夫人制
盡忠為臣既封王而列土正家有婦宜錫爵以從夫具
官某故母某氏妻道可書母儀可則其夫死事力求屍
於莽中負骨來歸上祈哀於闕下鞠躬盡瘁守節持家
煢然母子之依致此公台之貴緬懷賢範益厚徽章嗚
呼副笄六珈尚想宜家而宜室萬鍾五鼎庶幾事死如
事生佑爾後人歆予寵命可
故母托里氏追封居延王夫人制
嫓賢伉德既克稱於名家厚本浚源乃篤生於良輔慨
違至養庸畀䘏章具官某故母某氏幽閒之姿貞順之
行内而正其閨閫外則和於族婣生備嘗於艱難沒宜
躋于祭祀是用改從王爵封以居延下齊夫子於玄臺
上配爾姑於禰廟嗚呼母之愛其子咸願致於公台朕
以廣其恩故特隆於命數其歆景命允迪後人可
妻布雅木齊氏封延國夫人制
惟國家推恩而命爵於夫婦齊體而抗尊彰厥有常達
于庶位具官某妻某氏生於盛大之族嬪于忠孝之門
貞靜純和既克勤于中饋儆戒畏慎諒多贊于夫君宜
加湯沐之封以為伉儷之重益勉婦道用相爾家可
御史大夫巴圖母某氏封泰安王太夫人制
官德懋者莫大於親榮濟世美者實原於母訓誕敷命
數光賁庭闈具官某母某氏蚤以名家嬪于華胄事尊
章而盡禮處婣族而可儀夫克成其大勲助由中饋子
能繼其先志教有義方宜疏泰岳之封庸正小君之位
嗚呼三牲五鼎養喜逮於親年副笄六珈貴盍齊於王
者其承景命永介壽祺可
銀青榮禄大夫安南國王遥授湖廣等處行中
書省平章政事陳益稷加金紫光禄大夫餘
如故制
委質歸朝既去逆而效順以爵馭貴宜崇德而報功誕
播明綸用孚衆聽具官陳某知畏天者事大期保境以
全民慕帝王之有真見幾而作懼祖宗之不祀自拔而
來以忠孝之誠受知於世皇蒙天地之恩嗣封於故國
始者周王之赫怒伐罪弔民終焉舜帝之誕敷班師振
旅彼迷不復爾守彌堅拯溺救焚從王師凡一再舉適
舘授粲留湖右幾三十年身歴事於四朝志不渝於初
節肆朕踐阼亟其來朝是用增新秩以示恩仍舊封而
授職嗚呼内寧外撫朕不忘銅柱之南近悅遠來爾益
拱辰星之北祗若休命永肩一心可
仰山慧慈靈感昭應大通禪師加封慧慈靈感
昭應大通正覺禪師制
佛法本空實慈仁而利物神道設教大變化以無方某
山某禪師自唐會昌以來有小釋迦之號因緣出現知
幾劫之修來願力宏深致二神之獻宅大哉德施之普
巋然江水之西爰即舊封肆加美諡嗚呼求神通索妙
用未嘗有為畏天命閔人窮是乃正覺隂翊王度永鎮
名山可
仰山顯德仁聖忠佑靈濟王加封顯德仁聖忠
佑靈濟廣慶王福德聖仁忠衞康濟王加封
福德聖仁忠衞康濟順慶王制
山川出雲為雨者是名曰神功烈在民則祀之乃古之
制有嘉靈跡爰錫贊書某山某王能自得師聿來胥宇
乘蜿蟺扶輿之氣為聦明正直之神水旱疾疫之不常
遇烖輒禱伯仲塤篪之相應如響隨聲兹既達於予聞
其並增於美號嗚呼為民請命故致力於山靈明德惟
馨繼自今其世享祭則如在感而遂通可
太保庫楚妻旺扎勒台氏封應國夫人制
朕聞家人正而天下定鵲巢應而王道成蓋國之本在
家而女正位乎内有嘉賢淑作儷元臣具官某妻某氏
生后族之中服女師之訓配其爵位宜而室家是用貴
因其夫榮開大國肆誕敷於明命其祗服於訓詞於戲
邦君之妻曰夫人乃古之制婦人以義勸君子惟汝
之賢欽念寵嘉益勤敬戒可
御史大夫伯都母王氏封泰安王太夫人制
國之名臣必有内助之美家之孝子必有母訓之嚴自
昔予聞于今乃見具官某母王氏貞静表于閨閫慈儉
儀于族婣方良人任社稷之勞必勸以義及有子任耳
目之寄克教以忠勛庸備載於鼎彛命數猶稽於象服
爰錫從夫之爵以慰愛親之心於戲被山帶河雖君子
之不待前周後魯於賢嗣以攸觀永篤忠貞以介眉壽
可
通奉大夫侍御史趙世延故祖父蒙古漢軍征
行大元帥按扎爾贈推忠勛庸功臣太保儀
同三司上柱國追封秦國公諡武宣制
應天順人惟祖宗之仁聖建邦啓土亦將帥之勤勞睠
比盈成申之褒贈具官趙某故祖父某官某才兼文武
德備忠良挺不世之姿佐方興之運率師滅夏莫不望
風而降假道破金咸謂自天而下以帝王之兵不殺為
本故秦蜀之衆長驅而平遂收百戰之功迥出諸將之
右慕興唐之英衞老不辭難方佐漢之良平謀無遺策
九京不作千載如生是用進位台衡表勛柱石冠四字
以錫號節二惠而易名榮開白社之封載在丹書之府
嗚呼望三千之組練古名將何以加渺百二之山河爾
嗣孫其是似尚維英爽歆此寵嘉可
故祖母白氏追封秦國夫人制
夫將帥之後有清白之名必閨閫之間有勤儉之教具
官趙某故祖母白氏出於令族配我良臣起從諸王歴
事五帝南征北伐當建業之難内撫外攘受總戎之寄
賞則均於士伍功必讓於偏禆惟爾謹身節用以正乎
家勞心焦思以淑于後施于孫子允稱執法之中在我
國家宜贈從夫之爵以正位號以極哀榮嗚呼生將門
歸將門獨秉詩書之訓始婦道終婦道是膺象服之宜
魂而有知歆予景命可
故太傅錄軍國重事錄太醫院事依前開府儀
同三司宣徽院使領大司農司事特爾格贈推
誠佐理翊戴功臣太師開府儀同三司上柱
國追封秦國公諡忠穆制
豐水有芑儲材式遺於子孫南山得賢圖任正資於耆
舊遽亡一鑑孰作九京故具官某喬木世臣高山景行
推前人未䆒之志廣太上好生之仁全活知幾百人出
入將五十載貳公宏化為商鼎之鹽梅事君致身作周
邦之屏翰弼亮四世終始一心生雖極於顯庸沒盍伸
於䘏典是用胙之大國躋以上公錫號而表勛易名而
開府於戲載瞻西土永懷德義之言啓迪後人益贊邦
家之固英魂不爽寵命其承可
故妻輝和爾通郭囉氏追封秦國夫人制
慎終追遠本蓋繫於家人崇德報功恩式隆於䘏典故
具官某故妻某氏毓芳名族作儷元臣約婚爰自於初
年歴夫艱阻歸國竟尋於舊好宜其室家事姑備孝養
之隆教子熟義方之訓緬懷賢範加厚徽章雖文駟雕
軒生未正小君之號然鸞誥象服沒猶荒大國之封尚
克歆承式昌嗣續可
故妻冉氏追封秦國夫人制
朕聞生榮死哀禮無先於爵賞男外女内義莫重於人
倫所以錄既沒之勛庸推而及平生之閨閫故具官某
故妻冉氏慈孝而恭儉貞静而淑和作配世臣號稱賢
婦胙既開於大國封可後於從夫於戲副笄六珈豈異
當年之榮耀山河百二尚貽後嗣之昌隆咨爾幽靈服
我休命可
妻張氏封秦國夫人制
咨爾故具官某妻張氏婦人從夫爵者也爾夫以四朝
元老為我近臣九京不可作矣用開大國以封之躋上
公以贈之惟爾盡婦道以正家篤義方而教子肆頒異
數以慰爾死生契闊之思其益敬恭永對光寵可
某官布拉吉達封河南王制
撫帝業之艱難爰恩將帥啓功臣之盟誓宜及子孫咨
爾在廷聽予作誥具官某知明識遠心廣體胖勛名克
篤於前人藩翰久勤於外服昔將平於内難朕大投艱
方深計於中途卿獨决進志存弼亮身佩安危所謂社
稷之臣盍享尊榮之報廼復煩於機務非示寵於忠良
是用命汝襲諸侯王以長守於富貴歸丞相印以自養
於壽齡既不遠於京師可以時而朝覲允資重望坐鎮
一方於戲表河之南念爾乃祖乃父為國之屏敬哉有
土有民永建厥家母棄朕命可
光禄大夫同知徽政院事趙國公常布哷齊故
曾祖父資贈效順功臣太保金紫光禄大夫
上柱國追封趙國公諡安穆制
朕惟德盛位隆勞多賞厚故爵有五等之制恩有三世
之推豈朕所私乃國之典具官常某故曾祖父某鍾河
岳之氣逢祖宗之時助玉食之調和佐瑶圖之開闢出
參輦轂入侍禁闈惟風夜不懈於忠勤致孫曾益躋於
顯盛是用詔太常而定諡命中書以授官以賁九原以
勸百辟於戲表恒山而賜履惟爾之賢建上公以錫名
亦榮之至尚迪爾後母忝世臣可
故曾祖母侯氏追封趙國夫人制
掌先朝九重之養厥有内臣啓名家累世之昌必資賢
配允為餘慶宜渙異恩具官常某故曾祖母侯氏惟儉
惟勤克淑克慎至曾孫而建土皆積善之降祥是用正
位小君儷封全趙於戲魚軒翟茀已無及於當年礪山
帶河尚永存於奕葉眷惟幽爽不昧欽承可
故祖父烏爾圖贈推忠守義功臣太傅儀同三
司上柱國追封趙國公諡恭敏制
一善必錄聖哲所以得人五世其昌忠良故宜有後風
雲不改茅土方新具官常某故祖父某大節傳家小心
事主負羈絏而從巡狩知無不為和鼎鼐以輔經營死
而後已迄啓孫曾之慶聿開閥閱之華載錫公封俾從
禰祀於戲洗而揚觶豈無杜蕢之正言書以汗青不遇
董狐之良史朕方慨想爾尚顧歆可
故祖母孟氏追封趙國夫人制
洪惟我祖建官必得其人粤若汝家得君最親於衆何
愛從夫之爵以副尊祖之心具官常某故祖母孟氏德
嫓臣工禮明閨閫上致舅姑之養下教子孫之忠宜啓
世封式綿家慶於戲母儀婦道早稱德耀之賢象服脂
田永顧邯鄲之胙服予休命相爾後人可
故父資善大夫同知宣徽院事約爾珠贈推誠宣
力保德功臣太師開府儀同三司上柱國追
封信都王諡忠懿制
祖宗創業時非一手足之為家國同休古有萬子孫之
祝矧惟邇列亶是世臣爰推漏澤之恩以慰在廷之彥
具官常某故父某官某致身得地禀性自天方當就傅
之年已識事親之禮近耿光於世祖承明眷於裕皇由
鼎爼以造邦小試阿衡之事業指鹽梅而喻相諒多啓
沃之謀猷迨予訪落之初念爾老成之遠克昌後嗣益
茂前聞是用躋異姓之王封視多儀於公府表駿功而
作號錫美諡以易名少極哀榮用光幽顯於戲周家五
等列爵顧兹命數之已超金氏七葉侍中尚衍聲名於
不朽肆惟英爽不昧欽承可
母馬氏封信都王太夫人制
胙之民社固追念於世勞相其階庭又丕昭於母訓盍
䟽湯沐以賁晨昏具官常某母馬氏有内則之修勤得
老氏之慈儉周旋中禁閨門儆戒以相成燕坐北堂簮
笏怡愉而就養由國命婦陞王夫人於戲從夫爵而爵
既崇保家聲而聲益振受兹祉福宜爾子孫可
妻徐氏封趙國夫人制
小君之稱所以正位乎内從夫之爵所以勸功于朝宜
畀恩言俾榮志養具官常某妻徐氏居然令德所謂家
由婦興嬪于世臣豈特母以子貴何愛魚軒之寵以成
翟茀之華夫豈眷私蓋彰孝治於戲怡愉鶴髮無以夫
人而自安敬戒雞鳴庶幾君子之偕老可
加賜普庵禪師塔名制
朕聞佛氏以空寂為宗則凡學其道者寧欲建名號殊
稱謂以示天下後世哉而國家非此無以昭尊德樂道
之意也朕自即位以來聞袁州大慈化寺普菴寂感妙
濟真覺昭貺大德慧慶禪師印肅紹臨濟之緒超華嚴
之境德映當代澤被方來其道甚尊顯心切慕之既累
錫大諡惟塔號未稱可加賜定光之塔曰定光靈瑞之
塔主者施行
表牋致語
天壽節中書省賀表(大德丙午)
誕開熙運合九五以毓乎聖神丕衍鴻圖撫億兆而膺
乎壽富欣逢華旦喜溢中秋(中賀)欽惟皇帝陛下大德
體元玄功致泰無為而治猶勤典禮之修不令而行益
廣恩言之布當千齡之慶會得萬國之懽心臣等幸列
台衡光依宸極河清海晏龍飛常御於中天星拱雲從
虎拜敢先於率土
翰林院陞從一品謝表
天開文運治載睹於熙朝地切禁林恩比崇於極品具
僚胥慶斯道增華(中謝)欽惟皇帝陛下德與日新聖由
天縱遇儒臣而特異相古所無進院秩以示優自今而
始親授銀章之重益為玉署之榮臣等學愧前修位隆
往代典謨訓誥敢忘黼黻之勤元首股肱願效賡歌之
盛
進三朝實錄表(皇慶元年十月九日)
一人御極聿嚴金匱之藏三后在天實監玉堂之紀粤
若稽古克底成書(中謝)欽惟皇帝陛下孝友慈仁温文
睿哲統之垂業之剏今昔繼承功以著德以彰在兹纂
錄首崇筆削之任式宏龜鑑之圖臣等職忝禁林才非
良史繫年繫月豈足盡於先朝作典作謨庶有徵於今
日
興聖宫元旦中書省賀表
正月始和禮聿嚴於元會聖人教愛養莫大於尊親宇
宙維新臣民均慶(中賀)欽惟皇太后陛下身為内則德
嫓周南興明聖於兩朝皇圖益衍昭慈仁於四海帝治
彌昌是宜宫壼之基克底邦家之盛臣等職慚百揆忠
守一心地久天長願岡陵之齊壽風和日麗普覆載以
常春
中宫元旦中書省賀牋
三陽肇序彰泰道之方亨萬物皆春表坤元之厚載歡
騰海宇喜溢宫庭(中賀)敬惟皇后殿下寬裕有容柔嘉
維則功密孚於宗社德允稱於禕䄖輔贊皇猷廣二南
之風教昌延聖祚茂百世之本支聿增彤史之光式衍
椒房之慶臣等幸逢盛旦忝備台司仰日月之儷明誕
昭内治在璣衡而齊政永紀長年
文廟落成祝聖致語
伏以建國君民學為先務歸美報上頌必有祈方追蹤
三代之宏規敢推本一人之大德欽惟皇帝陛下承天
御極繼聖受圖虞夏商周所弗臣悉同文軌風雨霜露
無非教咸被聲光肇卜上庠首營新廟宫墻翼翼聿來
學禮之徒爼豆振振共藴祝堯之志臣等夙叨化育幸
際平成爰酌禮於古今庸致嚴於朔望思皇多士於樂
辟雍作之君作之師首善繫四方之本教以忠教以孝
感恩同萬歲之呼
雪樓集卷四
