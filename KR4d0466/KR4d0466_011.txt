雪樓集卷十一元程文海撰
記
遠齋記
余來京師十年始築室室之東偏敞一齋為游息之所
名曰遠客疑焉解之曰余生長東南望燕山在天上四
海一家得以薄技出入周衞違親數千里非遠乎余之
始至也棲于南城之南凡八遷而宅于茲國中闤闠之
地余不得有乃僻在城隅距舊棲又一舍而贏非遠乎
客何疑客曰子之言則然大鵬九萬里一息二城相望
咫尺日三數往復腹猶果然白雲舍雖數千里外以志
養志如在膝下子以為遠未之思也客去遂記于齋壁
至元二十四年夏五甲寅廣平程某記
諸公題詠附
集賢學士程公十年于朝日近清光而親舍乃數千
里今以行臺侍御史得旨南還庶幾便養而回望闕
廷又二千里外日以近者人子之樂日以遠者人臣
之憂此遠齋所為作也夫忠臣孝子之眷眷於君親
也一以朝夕左右為樂然亦難乎兩全矣子之愛親
不可解於心臣之事君無所逃於天地間惟其所在
而致其道豈以遠近間哉余既從公觀光于上國又
將從公而南與公同其樂而不同其憂者思有以紓
公之憂焉為是言也或曰近多懼遠多譽人所樂而
公憂之何也之言也讀易而未知易之所以易何足
以知公之心吳澄書
遠齋銘閻復(子静)
吾友鉅夫自洪之燕有宅一區有田一㕓舉頭見日
尺五去天以遠名齋義或不然彼美鉅夫學為通儒
秉内相權乘御史車慶流千載道濟八區由是言之
不亦遠乎
張仲默必葺軒記
汴張君仲默官淮南扁所寓曰必葺而謁記於余余曰
子何葺之皇皇哉冨人之居崇閈屹墻雄柱脩梁疏疏
晝窗沉沉夜堂故不俟棟撓榱崩藩拔級夷始求匠氏
之方今子無屋屋於官而歸厥直之當游目環堵塗塈
眯眶昂首上覆茅茨壓吭簷頽木蠧土洳草荒壁裂暑
而漏日瓦破寒而受霜驟雨飛下顛風走旁偶客寄乎
蘧廬葺不葺其何傷仲默曰不然吾知葺吾居而已而
葺之為官乎為私乎吾暇計乎哉今夫鳦之巢于誰氏
之家也春而來秋而歸未始有定之也然有烏衣者頡
頏于飛言采其泥言壘其棲雌雄偶居子孫焉以肥何
嘗曰此王謝堂也烏用是脩之治之哉古之人有世一
葺者矣厥考作室厥子肯堂是也有歲一葺者矣亟其
乘屋其始播百榖是也有時時焉葺之者矣一日必葺
其墻屋是也彼皆有為而葺也若夫吾之葺也何所為
何所為椽桷之腐焉者鮮之磚甃之缺焉者填之垣翰
之脆焉者堅之隙壤之莽焉者軒之吾知葺吾居而已
而葺之為官乎為私乎吾暇計乎哉余聞而賢之曰噫
天下事當葺者何限有得其說而推之者縣葺于而縣
郡葺于而郡朝葺于而朝欲無興滯補廢得乎則又勉
之曰人生天地間百年一蘧廬耳謂蘧廬而不脩之治
之物欲之不除氣質之不改棄安宅於漂搖委廣居於
蕩析則所以與天地相為不朽者烏在此獨非葺之大
者耶仲默聞余言躍然曰吾知葺吾外公獨教我葺吾
内葺吾外一日而必葺葺吾内終食造次顛沛而必葺
外且不可不葺而况内乎哉余嘉仲默之葺有大於墻
屋者也次第其說以為之記
沖虚通妙先生王君祠堂記
至元壬辰春將奉母喪歸于兆薙草穿壙畚土輦石事
嚴積雨泥潦大懼弗克葬徧走山川家君曰此邦有王
侍宸人謂司隂晴柄冰澗鄧主簿寔嗣其法有禱輒應
盍求諸二月甲子朔往叩蚤猶陰晦雨垂垂欲下已而
雲破日漏午大霽自是再旬不雨至甲申掩壙已乃雨
竟月余歎曰異哉一日主簿君來謂余曰侍宸道法能
呼吸為風雨在宋嘗被遇徽高二朝没而邦人事之如
生歲已丑旱禱而雨辛卯旱又禱而雨祠在天慶觀廡
下卑䙝弗稱今即其昔所寓地于觀之左而改祠焉所
以報也徵余文為記余寓盱未二十年客外之日十九
不能悉盱故實獨識君久知君為侍從家賢子弟又因
君知侍宸為此邦人所嚴事且於余之有禱也其應如
響是可記也侍宸事迹具實錄主簿君名桂孫字芳遠
自號冰澗道人至元壬辰四月既望程某記
此君軒記
古之爵五等而有土有民者曰君非有土有民而蒙是
號必其德有可尚者也人而能是亦希矣竹物也而何
以得此稱於子猷哉竹之德固可尚心虚而神清貫四
時而不改也晉人尚雅趣頗以不事事為清虚吁比德
於竹者如斯而已乎吾至官借宅於人而植竹於西軒
之外復借子猷所以號竹者名吾軒吁吾軒借於人也
軒之名借於人也皆非吾所自有也獨所以如竹者非
可借於人而意子猷或未之知然則子猷之君此君亦
借耳借歟非歟是未可知也吾將問之此君至元三十
一年五月五日記
寧德縣重脩學記
福州舊領縣十有二二百年來士學為東南最寧德較
他縣若弗及雖然此以科舉之士言也初無與乎人才
之實閩故家星錯棋置爾來潜深伏隩不見人而人不
見者多矣若余所及見寧德孫君駪者又豈敢以科舉
之士例視之哉君少年遊太學方衆人汲汲進取之時
獨能師其同舍之先輩俞君晣從事於經學世務及既
成進士官于浙往來猶造其師之廬而考業焉今老矣
務學如少年時一日詣余請曰寧德自宋嘉祐始有學
近歲邑再燬於寇火將及孔廟輒息異哉若或相之者
宋末割長溪之半置福安縣國朝遂升長溪為福寧州
而以寧德隸焉至元二十六年州之守行縣視廟學弗
修畀金俾前邑令葺講堂新四齋兩廡三十年冬提學
者命駪掌教事學無廩養士之粟歲貯于私家非便首
營搆之而縣大夫議大修完乃捐俸以倡諸生亦各出
力以助縣主簿董其役鳩工度材成先聖殿眎昔加崇
朵室回廊靡不更理繚以宫墻二百八十堵有竒從祀
金鄕侯以下舊圖于殿壁兖公郕公沂公配饗西面坐
而三公之父立于後於禮為未協迺遵彛式分繪于左
右廡以今年五月告成欽遇皇帝御極播告于天下上
承祖訓嘉惠學校士類莫不聞風以興然勉勵宣明部
使者之職也盍與本原古者建學造士之意以誨飭于
邑之諸生乎為是敢有請某竊惟朱子以道鳴于建閩
之士家藏其書人誦其說而能實傳其道者蓋鮮前此
猶曰有科舉之累也而今無之有能一日實用其力者
乎謂朱子之後不復有朱子余不信也寧德雖下邑居
若是其近世若是其未遠而孫君又嘗於科舉之外有
所講聞矣余何言哉余何言哉惟聖朝之敦儒崇化州
縣之為政知本與夫孫君之不失其所以教是則可書
已邑尉高顯主簿李榮令甯柄其長曰超爾齊前令方
秀仁守白璧也孫駪云至元甲午八月朔記
漳州路重建學記
異時東南之學行天下漳為文公過化之地學官禮樂
他郡則之按宋慶歴二年始建學于州治之東南政和
間移置治左紹興九年復慶歴舊基中燬于兵至元二
十有八年重建禮殿孑然於草莽瓦礫中卑庳苟且過
者不知其為夫子之宫也聖上龍飛首詔各道肅政廉
訪司勉勵學校雷行風動其曷敢不共僉事趙君弘道
分司南還亟稱漳學興復一出郡博士郭廷煒之力廷
煒以二十九年夏五月寔來時廟之東西各有隙地有
司據之以聽訟以畜馬廷煒喟然曰此而不復不可以
為學白于公歸侵疆乃鳩工度材首崇殿宇像四公十
哲明年儀門成又明年學門洎東西廡成又明年講堂
成脩高廣深翼翼嚴嚴廊塾垣墉内外有截几席炊䰞
百須具備郡人士又言屬縣廟學廢未復延煒造漳浦
班荆以祭觀者感泣是營是度捐俸為倡而漳浦廟學
亦成長泰龍岩放焉余聞而異之既而漳之士以圖及
創修顛末來求余記於是弘道之言益信惟學校廢壞
比比相望前修彫謝大雅寂寥持牒來為校官匽薄歲
月忽不省存郭君乃能不愧於其職拮据捋荼卒致完
美可謂難矣方今遭逢聖明敦儒崇化無有遠邇漳之
士子藏修游息於斯盍亦相與厲而行精而業為詞章
者母拘拘於科舉而用力乎詩書六藝之文明理義者
母嘐嘐於訓詁而篤志乎聖賢體用之學孝弟忠信以
養之禮義廉恥以維之求放心黜陋見而嚴恭祗畏以
守之以盡其材成其德不至於古人不已是則朝家建
學立師之意亦文公所望於漳之父老之裔孫也抑文
公記漳學教授廳壁有云教授之為職惟自任重而不
苟者知之夫人能以自任不苟之心為心則天地萬物
孰非吾事况一學乎郭君蓋非苟然者其自任之重必
能以是充之矣郭君莆人紹興旌表孝子之孫少擢進
士第文行皆可書元貞元年四月朔記
台州路學講堂記
夫子之道與天地並繇周敬王庚申距今千七百七十
四載改物凡幾代未曾不右斯文我先皇帝混一函夏
詔天下郡國士習先聖之術者並復其身厲賢也新天
子嗣位訪落重申前詔以惠博士弟子員繼志也某際
遇兩朝廉問七閩奉條奬勸屬所選行義年尉薦宣化
也凡職于斆者築室館士儲書聚誨思其居也臨海教
授新安許某不遠一力以書來諗台舊有學學有明道
堂歲乙亥&KR1106;于兵朔月月半部使府侯至坐直舍如斗
大餘皆露立灌莽中前乎此師氏忨歲愒日忽不省存
某始至即謀此邦耆宿得錢氏屋五間脩高廣深以儒
人所助泉布倍直庚之移為講堂翼翼嚴嚴右祠先賢
左庋器服從祭象似樽罍胡簋應圖合禮齋廡庖湢昔
蕪今治几席炊䰞百須具備經始於癸已陽月落成於
甲午相月又闢小學於門左侗稚師必士民之選章逢
來者都授已課試署甲乙猥曰居官無官官之事處事
無事事之心非教授職也事若鮮淺願賜一言以紀顛
末某竊謂官先事矣士不先志可與不也吾儒何儒斯
文何文文王而下惟周公謚文憲夫子謚文宣周公之
文制作之文也夫子之文雖不得位而制作豈止性天
道云乎哉文不在茲之歎豈止删詩定書明禮正樂修
春秋云乎哉如有用我東周可西時輅冕舞規模四代
泰伯堯曰歴叙唐虞夏商周聖學之傳治道之盛此則
吾夫子之儒之文宇宙宏闊學問浩大今儒無科舉之
累而或昧辭遜羞惡之端間有志理義之實而或欠經
天緯地之略平居講貫無半知解異時臨事必錯路歧
故不患百年之無善治决不可一日而無真儒俗流變
俱溝瞀嚾嚾解果其冠屈竒其服羣稟孔氏之門直視
越下之茠若斯儒也有之無益無之無闕人材器也教授
造就人材官也儻以余言朝夕誨儒書者庶幾台之人
士一一成材大器遠識時乃之德領聞高風時乃之功
某年某月某日記
建昌路重建太平橋記
盱居江閩間南北往來必道竟上郡東舊有橋横江之
壘十有三跨梁之楹七十有三中為亭東西為門至元
丙子燬焉民病涉為梁以濟壬辰六月郡侯章公總管
趙公帥同僚洎郡寓公大家度材鳩工癸已十一月始
事越明年七月落成柱石棟宇高廣雄麗視舊有加惟
盱為江閩要處而橋又為盱要處是不可不復成之日
適際聖天子龍飛之始河海晏清霄垠軒廓郡人名之
曰太平既請書於余則又來告曰是役也君之父若叔
與有力焉敢以記請余不得辭夫一物廢興莫不有數
由丙子至甲午幾二十年而橋始復太平之世民有餘
力一橋雖微可以觀治矣其自今始舟車之輻湊商賈
之都會千萬里重譯之遠夷然而安曠然而四達凡自
此塗出者其可不知君上之所賜乎既以諗盱之父老
於是乎書且詩之曰
維盱為郡江閩通衢郭東有橋又盱要樞前此簷楹星
斗可㪺中厄於數或艇或泭而後來者思濟輿徒梯梁
雖駕風雨則虞比來一載木運石驅鴈齒翬飛鬼呵神
扶日東西行萬武奔趍邦人士語疇昔所無伊誰之功
公侯大夫拜稽對揚臣何力乎明明天子澤被我盱涼
颸暖曦晴江漫湖童謠老壤載歌袴襦祝橋壽耉其樂
居居(國語音魚)臣賦此詩天保嵩呼
道一堂記
余來閩之三載實大德初元雷雨作解獄訟不留文書
頓省自公退食時與仙翁釋子談方外事一日高士劉
采山介僧中順來余識劉而未識順也問奚自則曰固
儒也願有謁焉鄕邑懷安北五里曰桐谿山水峻清谿
上之士曰樊世顯師吕公居仁友林公少穎構堂象孔
老瞿曇氏而祀之子朱子書其顔曰道一且為之記端
平燬於鄰改作西山真公復書之復齋陳公續記之至
元廢于兵今樊氏子孫廓而大之之書之記未有復者
敢請余笑曰是非可以言語盡也虎谿三笑今日之事
非歟畫史圖之道一在是矣奚而記雖然余孔子徒也
知其一而非知其二也二子盍各言而一余將因而一
而究吾子朱子所謂一者可也曰太上寶者三西方戒
者三曰是其粗者耳又曰無争三昧則不争善勝也和
光同塵則不垢不净也曰亦其粗者耳乃又曰進是則
道德同焉心性同焉生死異而所以出生入死死而不
亡者同焉教亦多術矣殊塗而同歸余又笑曰是於吾
儒人生而静積善積惡之義大學正心誠意洪範嚮用
威用之旨似有合者二氏之道有以異乎無以異也二
氏之於儒者之道有以異乎無以異也子朱子之所謂
一儻在是乎嗟夫一陰一陽之謂道繼之者善也成之
者性也孰無性也民之秉彛好是懿德孰非民也故以
迹論之則一而三以道觀之則三而一初非比而同之
而自有不能以不一者也推是以往雖萬者可一而况
於三乎朱真數君子復起不易吾言矣抑又有說焉異
而同則三固不能以不一同而異則一亦不能以不三
故古今三者各自名家先儒亦有以為鼎立於天地間
而闕一不可者然則各有一一試索言之黃冠者曰吾
抱一為天下式也方袍者曰吾萬水而一月也余方營
脗未皇二子詰之不置則應之曰弗貳以二弗參以三
因次第其語而遺之俾記之堂上夏五月記
福寧州學記
予為孫君駪記寧德縣學之三年而又以記福寧州學
為請按長溪唐武德昉為望縣閩王氏析為寧德宋末
又析為福安皇元一統肇州福寧二邑隸焉初惟夫子
廟在縣治之東慶歴癸未遷城東南陬始有學自元祐
庚午更新而堂宇備自師公古鄭公樵教授而經術明
自鄕儒先游紫陽之門而絃誦衣冠盛歲久屋且敝至
元丁亥白侯璧改作而颶風壞之元貞乙未樊侯忠又
改作而颶風又壞之丙申陳侯翼請于省臺命同知州
事孫璧董其事協謀悉力樹戟門作禮殿繢從祀祠先
賢會講有堂肄業有齋畚土輦石燥濕崇卑翼翼嚴嚴
規宏而工密可書已然予前記學其說殊未竟校庠序
古矣明倫之外無他說也詞章勝德行微先儒有憂之
歸而求之性命大雅不作假性命之說以媒利達而世
道與人心俱往矣夫詞章性命之學猶不能無弊則夫
管攝人心扶植世道必有攸在不然羣居終日翕翕訿
訿相與商功利而較智術弊又甚焉聖朝一視遠邇制
度考文嘉惠儒者隸名者不役于有司其以德行文學
進者胥此途出新州者新學之兆也新學者新士習之
機也士無科舉之累盍亦思古人所謂明人倫者為何
事脩其孝弟忠信於家為孝子於鄕為善人於國為忠
臣斯無負於國家設學之意若夫工詞章而不窮其理
談性命而不踐其實其不為功利智術之歸者無幾矣
吾為此懼
閩縣學記
閩為縣自隋始縣有學自宋慶歴始學在九仙山之麓
粥民地為之廟成於熙寧方尹叔宅修於崇寧莊尹誼
至元戊寅燬焉越五年剏禮殿又五年剏西齋苟完不
旋踵而敝門逕欲蕪士非無志往往畫於力不足元貞
二年春教諭韓君挺特寔來以興復為已任謀於予乃
諭縣官勸學子協力圖之鳩工度材脩廢補闕繚以重
簷護以闌楯新像設繪從祀而廟始嚴會講有堂易桷
與瓦置二齋設小學而學始備以至門垣階序墁甃漆
丹悉如式於是故老來觀讙謂前所無有諸生詣予徵
記董子曰設庠序以化於邑然則邑學古庠序也所以
明人倫也人而不倫則物矣科目興月書季攷姑設利
禄毆靡使從豈道德果盡信哉故明倫之說為書生常
談其於化民成俗之意戾甚閩為福附庸非深山窮谷
比士風之盛五百年于此矣科舉廢後生無所事聰明
日以放恣詩書而刀筆衣冠而皂隸小有材者溺愈深
居近利者壊愈速不能不蹈先儒之憂天朝嘉惠學校
隸名者復其身德行文學必繇此選是學校重矣况邑
於民尤近哉今堂宇新士習盍與之俱新讀書窮理必
思聖人所謂教者何事充而仁義禮知之性盡而君臣
父子兄弟夫婦朋友之職求無愧於為人由一邑之善
士為一國天下之善士庶幾庠序不徒設道德可盡信
且以解先儒溺深壊速之憂是惟明時崇儒重學之意
而亦司教化之責者所望於斯邑之士也尚勉旃哉韓
君故孝廉孔惠公之子家學有淵源故於斯文篤意如
此
同文堂記
若昔聖人之興必有大制作所以通神明之德見天下
之賾同人心而出治道也皇犧闡天苞神禹著地符一
用此道皇元混一區宇日月所照共惟帝臣開闢以來
所未有制蒙古字與正朔同被暨位諸字右其開闔布
置井井有截與卦畫相表裏變動周流天造神化備前
古之闕遺垂億載之矩矱還淳反朴約繁就簡舉而措
之天下之民謂之事業百姓日用而不知烏乎至矣乃
建翰林院設學校道有提舉郡有博士置弟子員肄業
者復之業成者官之際天薄海蹈詠鼓舞初福州路學
客寄儒宫校官漫不省元貞乙未江陰宋君友諒寔來
戸外屨滿請于公得舊廨省鞠場輦糞壤易朽腐不旬
月庭堂門廡齋序庖湢悉完諸生列几研旦暮誦聲琅
琅廉訪副使商公晦為扁其門曰蒙古字學君名其堂
曰同文請予書且願有述夫書學尚矣先儒論六書七
音之略以音諧聲以字母部諸字雖重百譯而文義如
出一口蓋唇舌喉齒牙之相須宫商角徵羽之相宣輕
重高下清濁之相錯自然之同也四方之音各殊閩又
甚然而佔畢之士知類通達若建瓴破竹無留難者同
可知已雖然字藝也學道也精粗本末初無二致天理
民彝菽粟布帛知其同而不知其所以同可乎予將以
予所知者語子字字從子學字從子事先生則為弟子
必恭事父母則為人子必孝事君父則為臣子必忠傳
曰車同軌書同文行同倫今天下車同矣文同矣學於
斯者其必相與薰淑扶植倫紀人人皆有士君子之行
是則同周官六藝書居其一賢者能者胥此焉興此聖
朝教育之意也諸君幸勉之哉宋君精敏篤實有志斯
文故樂為之記而又以予所知者告之大德元年陽月
朔日記
金谿縣廳壁記
金谿直撫之東竟宋淳化中改鎮為邑至元丙戌予自
集賢奉詔出使道之所經目其溪山之勝邑無大川有
山横亘數里名為幕山治所所面也官署敝陋曰丙子
燬於寇草剏未暇完美後十有二年予歸自閩明年十
一月僉事曾侯以書言曰金溪蕞爾邑往年公過之官
署之敝陋既更脩矣蓋自元貞二年濟南吳君來貳令
與邑長協謀次年正月經始七月落成冨者助資而不
為費貧者效力而不為煩治事之所壯麗顯敞於舊有
加焉左典史舍右架閣吏房狴獄悉易而新又遷舊廨
于後為公舘若宣聖之宫社稷之壇烈女之祠亭以送
往而迎來關以衞内而閑外廢者具舉尉馬君實相其
事僚吏士民咸樂其成願紀諸石以公之嘗至斯也敢
以為請予謂朝廷為民設官邑於民為最近於官為最
難其近也行一善民遄被其福行一不善民遄被其禍
其難也拘於文法迫於督責而窘於公私之供給資用
故其賢者靳靳自守齪齪不敢為或受成於吏以奉文
法免督責而已其不賢者招權納賂瘠民以肥妻孥虚
民以實囊槖秩滿則去視官署傳舍耳而暇完美之以
為方來計哉斯邑之長貳能如此可謂賢矣繼至主邑
簿者蕭君乂賢邑之民庶其有瘳乎昔召伯之於南國
也所憩苃舍民愛之而不忘况朝夕治事之所哉凡治
事於斯者其必徇今之文法而以古之循良為師避上
之督責而以下之疾苦為念有所守有所為無所制於
吏則民之不忘將有甚於南國之棠也諸君勉乎哉馬
君名某蕭君名某吳君名某邑長名某時大德二年歲
在戊戌十有二月朔具官程某記幷書
通真觀記
道家無為又曰無不為猶之水焉無為者其止無不為
者其流也昔之人由其說以之佐天下以之全身以之
致時載之當年頌之後世予郢人也郢中父老為言長
森有真牧先生者持老氏之教絶江而東興瑞慶靖於
九宫山孚惠先生其徒也又興夀聖靖於潯陽於今彌
昌予聞而識之既而馳驅王事往往道出江淮間見所
善洞淵法師雷君又興通真靖於白沙之江滸曰此吾
先師之故祠也蓋孚惠昔嘗治疫有功民德而祠之且
百年而燬矣本江海故地泥沙斥鹵君畚土輦石峙板
榦而基之繇至元甲申迄大德丁酉積十四年而殿堂
門廡室房庖庫園田倉庾罔不畢備與九宫潯陽相高
盛矣守其教者顧可諉曰道無為而已哉然而始基也
予過之觀其煩而守之以一勞而處之以安成也又過
之觀其處守無異焉然則無為無不為之旨不在茲乎
嗚呼學無小大咸欲其傳也久而益非其宗至或自畔
所受下至百工之事亦或然者余每竊喟焉今若雷君
體無為而用無不為真老氏之徒歟噫傳真牧孚惠者
雷君也傳雷君者誰乎後無有竊喟者焉斯傳矣君名
希復號凝和冲妙崇正法師為通真第一代祖云
高峯書院記
高峯者勉齋黃先生晚年所以名齋也宋嘉定癸酉勉
齋宰新淦六十年間流風未泯也咸淳癸酉先叔父西
渠公寔來為政一以勉齋為法致其尊慕以示風厲於
是捐俸錢三百緡市曾氏宅一區為高峯書院塈屋壁
建門廡堂設勉齋像朱子而上别有祠歲十一月合九
鄕之士行鄕飲酒禮至者二百七十有五人延致徽菴
程先生若庸為諸生講說一時文物之盛觀聽之新遠
近相傳以為希闊殊尤之舉次年三月剏燕居堂於西
以祀先聖方將請賜額儲粟以待四方之學者而不幸
以憂去乃命邑士張元晉鄒奎董雲章相其成陳茂謙
韓謙復相繼長之公起復佐㳂江制閫又守建昌歸國
朝入覲為翰林侍讀學士雖去新淦而高峯未嘗不往
來于懷也有之臨江新淦者必囑之護視書院之剏也
鄧氏首助田若干畝新淦為州部使者分畀賓賢貢士
在官之田而歲入倍他日然猶輸民田之賦於官元貞
丙申楊震仲白之當路轉聞於上而始免輸大德戊戌
臨川周栖梧奉行省命來為長修廢補敝於勉齋祠側
設侍讀公祠又新内外重門增塑先師四國公像更造
祭器燕器百用以完相與左右者廖弘毅楊景囦嚴志
仁張應樞楊洪張戊孫書來謁記予昔者蓋嘗親見叔
父剏始之勤而慮善後者之難其人也楊君周君能若
是敢不書以為來者勸雖然書院之設豈徒然哉西渠
希勉齋者也勉齋希朱子者也朱子希夫子者也由勉
齋之學遡朱子之學由朱子之道遡夫子之道有能一
日志於斯事者乎不然居於斯游於斯為之師者官滿
而去為之弟子者食已而出今猶夫人也後猶夫人也
是豈勉齋之所以學於朱子而西渠公之所以望於後
人者哉大德四年八月朔日記
崇陽縣社壇記
鄂屬邑七崇陽為望乖崖公舊治有異政焉大德五年
春余來觀風考其遺蹟僅有存者而社壝窊陋最甚乃
擇善地示以禮經俾之改築越三月而成其邑長來言
曰下官魯不知文然鄕者宰邑江山邑中修營咸刻石
記今茲之役尚不可無以寧神而非公亦無以示遠意
者亦欲如江山刻石不識可乎予曰可哉雖然張公之
政非一事一物之謂也張公之政之異非求竒於撫字
催科之外也為邑長於斯者尚其思之壇四在美美亭
前東社西稷居前東風伯西雨師居後其制一本於晦
菴朱子所定云達嚕噶齊瑪哈穆特尹李謙主簿高義府
尉孫玉翁日北至具官程某記幷書承事郎僉江南湖
北道肅政廉訪司事郭貫篆額
鄂州路新社壇記
入其都邑視其民人社稷其政可知也鄂為荆部大邦
社稷之祀宜嚴以顯而顧弗然盖自宋淳熙十年更築
新安朱子為之記記石故在而地久入浮圖郡吏相承
綿蕝望祭於是歲比不登民多流冗大德四年春緫管
安侯祜以妙柬來首勤於民民鄕治矣則與部使者謀
築新社予為之行視得地於城東北隅高明夷曠面勢
具宜乃屬徒就事越明年成其數度悉本朱子所記
且輦樹其石齋廬東又請予記予惟國家之所委寄者
在是民人之所生息者在是可弗重歟守者衆矣侯獨
能知之聖人先勤民而後致力於神侯又能承式之可
尚也已謹書其事以為受民社者勸侯有風裁屢冠豸
冠故所為類非俗吏所及云具官程某記幷書
武昌路記
大德四年某月鄂州守臣安祜言祜幸甚欽承天子明
命守此民社賴國家憲章脩明之力所守幸以無事洪
惟世祖皇帝肅將天威寧一方夏鄂率服為南國先地
居上游荆湘廣海之所走集爰建外省而州仍舊名殆
非所以旌武功重方鎮也宜易州為府敢昧死請於是
州上外省外省咨中書中書集學士禮官議咸曰鄂武昌
故境先皇帝駐蹕之地也克集大勲寔本於此請如守
臣言賜名曰武昌明年冬十一月中書以聞制曰可即
日改鄂州為武昌路邦人大夫士趍讙族語共慶大賜
乃合樂於公堂以樂之而謁於部使者程某曰願有記
謹按州本江夏郡之沙羨孫權破敵樊口因制美名曰
武昌隋以為縣而即沙羨為鄂州唐之中葉鄂為節鎮
假邑名以名軍而郡通為武昌矣五方雜居四面輻湊
江漢間一都會也世祖皇帝受天景命肇造區宇四征弗
庭罔有不服觀兵南夏首幸于鄂黃鵠山之陽有車轍
馬迹焉威靈所加至今過者悸汗不敢仰視方是時東
望而天吳稽首南指而祝融先驅武功之所被蓋遠矣
越十有五載舉成筭授元臣枕席過師尅日獻凱于闕
下光岳分而復合車書異而復同烈烈巍巍超軼今古
雖至仁無敵於天下亦以伐功實始此州執其樞紐而
進退之形格勢禁大江以南若運之掌矣孟子言天時
人和而不遺地利者豈不以天人機括之所在非聖哲
亦莫能用之歟故能臣妾覆載之内宗廟饗之子孫保
之於戲之功之德可謂武而且昌矣皇帝躬仁聖纂基
圖保大定功無競維烈革州為府之請慨然俞之先聖
後聖其揆一也然則孫吳肇於前李唐僑於後蓋駁乎
無以議為亦孰知有開必先兆見千載揚休嫓美乃在
此而不在彼乎使臣雖魯嘗以文墨受簡知宣昭遺烈
誼弗得辭謹再&KR1381;稽首為之記抑上之俞下之請豈相
與誇美為快哉誠欲使自今以始無小無大凡從事於
此土者體國家之勤勞念皇業之不易斷一樹殺一獸
猶必思其所以生而不敢縦矧於受任保其赤子可安
居自豫而無祗懼惻隱之心乎然則是尤不可以不記
也具官程某記
重修南陽書院記
大德五年冬重修南陽書院成大成殿楚梓堂日新養
正尚志立本四齋凡新屋百八十礎從祀兩廡武侯祠
鄕先賢祠尊經閣凡葺屋百八十八礎木千有竒瓦甓
十四萬八千工萬二千二百而殿之役最大南陽書院
者宋淳祐中忠襄孟公所建也時襄漢受兵士之流徙
者聚於鄂公立學館六十間以處之括田租地利以養
之聘賓師陳爼豆以教之又肖祀先正諸葛武侯以表
厲之故名某異時觀游其中而知公盛心也後四十年
以使事來則藩拔級夷僑祀夫子於講舍為之愀然欽
惟詔書表章斯文冠軼百代宫墻宗廟休有烈光而名
具實隳若此甚不稱聖天子崇儒興學化民成俗之意
也且成於季世而荒茀於隆平武侯忠襄固不言諸君
獨不愧於心乎乃俾亟圖之議既協有官守者輟俸以
倡鄕人邑子勸趍之故不以屬吏煩民而材良工堅細
大弗苟經始於暮春之初訖役於十一月之望噫事未
始不可為也人秉此心此屋豈使至此今一倡而翕然
悉心展力復底于成庶足以稱表章之盛矣然思往者
扶攜顛沛之人一旦有所芘賴中流一柱蓋不足喻上
既不鄙夷之且期以古人之事下亦相與求志達道共
守所學以期無負而今之悉心展力者往往其子孫也
詩云以似以續續古之人蓋似之斯能續之國家長育
人材之意不在茲乎嗟夫君子之於學亦猶此屋矣知
恥則學無不成滅私則事無不集悉心展力者孰無子
孫尚其教告之嗚呼昔者南陽之人躬耕草廬而已是
役也實賴鄕人前進士王應龍率之儒學提舉武乙昌
相之餘執事者山長史時敏書之碑陰具官程某記
又題名記
勉勵學校使臣之職也僕受命此來思服厥事而南陽
近在治所陊剥荒圯最甚乃弗獲已而一新之念創始
之難因循之害伐石記其說矣然是豈一手一足之力
哉協恭和衷事以克集不可忘也用紀名氏歲月于右
靚淵堂記
監察御史完顔公按事海南道過武昌予始識之承顔
接辭肅而寬正而不亢知為愷悌人也時為大德四年
之秋既事而返每見益親又明年奉使湖廣&KR0833;語者彌
月前之所見益信不誣一日謂予曰吾昆弟四人蒙恩
皆綰章綬吾獨膺選任俾冠豸冠吾心常自以為非據
每為之惕然懼蹙然不寧且慨然曰仕至此亦足矣尚
安所求而不知止哉吾心蓋澹乎如止水之淵矣盍為
我言之予曰噫知足不辱知止不殆其言行於天下二
千年于此不知者不必問知其說者亦莫能守也嘗泛
觀僨臣敗子禍其身以及其國家者往往由此蓋十七
八焉且人心誠若水然其不風而波或流而不返或鍾
聚汙潦或孟門瞿塘態亦多變矣今君以強艾之年退
然不以冨貴自驕而以為戒澄不清撓不濁誠止水之
淵已乎賈太傳有云澹乎若深淵之靚其幾是耶君笑
曰子善為說辭吾奚以當然吾欲構一堂以靚淵題之
何如予曰美哉夫淵之為德泓澄渟㴠蓄而不洩深故
能靚靚故能照妍媸自形毫髮無隱可鑒而不可玩可
親而不可犯望之者凜乎不可測而淵之為淵自若也
豈非君之所以嫓美者乎詩云不競不絿不剛不柔君
其有焉堂成請以是為記君小字&KR1381;都服勤中外多歴
年所不務赫赫名不為容容計而其所就則已加於人
倍蓰矣然人罕能知之海南之事近故尤著云
雪樓集卷十一
