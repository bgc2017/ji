忠介燼餘集别集類五(明)
提要
(臣)等謹案忠介燼餘集三卷明周順昌撰順
昌字景文號蓼州吳縣人萬歷癸丑進士官
至吏部文選司郎中以忤魏忠賢為所羅織
逮治拷掠殺之於獄崇禎初追諡忠介事蹟
具明史本傳初順昌被逮時篋衍著作頗多
倉卒間為友人投火滅跡後其子茂蘭遇片
紙隻字必摹而勒之石至其孫靖復從戚友
家搜錄成集故名燼餘凡三卷一卷為紀事
公移二卷為尺牘三卷為雜文及詩而以尋
聲譜附焉尋聲譜者當萬歷乙夘順昌在閩
中常以詩扇寄鹿善繼其後扇失而詩猶為
馬潔所記憶崇禎甲戌善繼與潔暨孫竒逢
輩詠其事錄而為譜
國朝康熙間竒逢門人湯斌巡撫江蘇以譜貽
靖附刻集後詳見靖跋語中順昌氣節盖世
本不以文章見長且收拾于灰滅之餘大都
案牘簡劄隨手酬應之文非所經意然其隱
憂國事崇尚名檢忠憤激發之氣時流露于
楮墨間尚足以廉頑立懦觀區區題扇一詩
異代且珍重傳之則是集什一僅存固未可
聽其湮沒矣乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
