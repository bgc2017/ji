存家詩稿卷四
明楊巍撰
七言古
秋日送吕二山人南遊兼寄青州陳同年芝巘
秋風颯颯吹客衣聞子明朝又南發回首應瞻燕塞雲
與誰共醉齊門月齊門烟月不勝秋詩句如珠何處投
感時可弔田文里懷土休登海上樓君家空樓渺何處
越嶠鄞江歲云暮滿眼干戈歸不得逢人猶索空樓賦
身自飄零心自閒幾時重出穆陵關若遇青州陳伯玉
為言憔悴欲歸山
送吕山人往邯鄲謁吕祖祠
我讀枕中記已厭邯鄲塵君去訪靈跡復臨漳水濱漳
水西來幾百里長途日晩紅塵起行人只解問黃梁不
悟盧生今亦死舊日叢臺今若何滄海桑田變已多名
利馳驅人易老白頭猶向祠前過祠内真君是阿祖清
宵應得夢中語落落區寰吾與汝終南太白在何處玄
關消息肯相傳與君去去學長年
夏日讀吕山人甲子稿
靈雨初過暑氣徂殘虹半落青天隅誰人探得驪龍珠
山精海怪来相呼十二樓臺争獻圖蛟螭潛泣愁水枯
白畫夢狎昆侖奴野鬼捫舌撼戶樞醉抛瑶杵碎冰壺
松風颯颯寒人膚童子汲井鳴轆轤狂夫消渴一旦無
啄木唫(嘉靖年中作)
啄木鳥五花色朝飛城南暮飛城北老樹無蟲啄風葉
徒惻惻鳥以蟲為餌蟲在樹心裏雨注風刮樹欲死明
年何處哺其子爾不見首陽山中蟬吸露向風烟又不
見延陵江上鴈啄稲在平田只今樹木高於天吁嗟啄
木鳥爾心胡不然
和吕山人戲作病足病腹歌
嗟我方病足君何亦病腹狂来還飲幾斗酒行時須仗
一竿竹我足經旬不出門昨宵猶夢向王屋鞭箠雷霆
開道路喝叱鸞鶴同奴僕君腹幾日不能食就中空闊
多所畜已飲仙家之玉液更得佛氏之金粟拉君共上
崑崙居餐霞馭風心何如
天生黍歌(有序)
甲子春余以病歸田里余在任無能蒙聖天子
兩賜金幣因買田百畆在桃花嶺之南北擇其
腴者種瓜與木綿仍餘田三十畆一夕黍苗徧
生夫農夫勞勞播植耕耨尚有無禾之歎今不
假人為多而且茂非天與耶吕山人適至謂余
曰公貧好飲天資之以釀酒耳山人與喻明府
俱作七言長篇余和之
吾皇聖德一何深小臣兩次受兼金買田百畆連滄海
結宇三間傍翠岑耕鑿自擬他日事驅馳欲盡平生心
自從得病放田里伏枕三年今始起為農轉覺帝力多
疎懶其如衆口何不乘款段澤中去長荷鋤犂嶺上過
可喜今逢大有年官家為政若烹鮮柴門不見里胥到
野老惟聞日晏眠夜來新得滿犂雨南畆有禾深幾許
初聞木綿齊發花更報荒田皆生秬頻年赤地愁無禾
誰能不播苗盡吐人力雖勤未必然始知造化功為巨
清貧已得真宰憐酒錢不苦無人與時當伏臘可作粢
客若遠來亦堪茹里中貧者無其數落穗任教村僮取
感應由來仰至尊秋成定然酒滿盆醉祝吾皇億萬夀
以報天高地厚恩
和吕二山人病酒作
君來不獨為逃暑河朔風流自今古解囊時出海嶽圖
對人不作寒暄語平生嗜酒苦無錢願我買田多種黍
年年五月訪我來紅葵白葵滿樹開不須更作驚人句
且向花前傾酒杯
題萬松圖謝客惠雙栢樹
感君惠我二栢樹為君試寫萬松圖醉中落筆無遠近
醒後看之亦扶疎夢入天台第幾峯千巖萬壑盡蒼松
晴宵白晝作風雨屈枝老榦蟠虬龍聞道此中堪避世
服松餐栢固元氣祗因軒冕誤長生佳樹移來想高致
野人家在滄海潯頓令蓬戸羅清隂病來已棄大夫職
老去能參般若心吁嗟乎得此二栢樹何啻雙南金
和吕山人醉蝶吟(有序)
嘉靖乙丑秋七月四日辰刻余與吕山人對酌
有蛺蝶自北牖入向山人若舞若慕又若語吸
山人杯中猶灑餘瀝於几間從前門飛去一低
一昂有醉客態昔莊周夢蝶栩栩然猶以為異
著在南華傳諸千載若此蝶者直吸杯中可謂
物我一體矣非山人抱林壑之姿帶烟霞之氣
不能有此山人詩成余和之紀一時之勝耳
小圃開樽七月初蛺蝶飛來如相呼狂客當筵笑拍掌
五色翩翩下復上一吸杯中真有神平頭奴子却生嗔
徘徊宛轉不欲去似戀雲林最深處或是劉伶所化歟
不然嗜酒何同予萬事無如一醉好滕王莊叟兩蘧蘧
行路難二首(嘉靖年中作)
奉君琉璃杯酌君琥珀酒聽我高歌行路難使君悲歡
兩無有君不見瞿塘水險天下無扁舟夜過捷吹噓蠶
叢鳥道削如壁駑駘經行百無失王良能諳六馬情十
二衢中似鏡平不知一旦生轗軻鸞車輻折馬盡驚吁
嗟世事難自料或有鬼神司權衡儀秦口辯周張吃逢
時皆可取公卿勸君酒君莫辭富貴榮華自有時
君不見邯鄲道上屠狗兒縱博不知歲月馳買酒放歌
人不齒一言許諾輕生死又不見長安城中車馬客揖
讓宛若稷與契一朝得君固權寵回視同袍生胡越胡
越南北路不通乃今共舟復同籍眼前浪起不相容遂
覺茫茫天地窄我歌行路難使君心無歡寥寥古道幾
時還願隨四老卧商山白首茹芝無禍患
春夕飲紀山宅醉後觀火花歌用杜韵
畫舫齋中夜清爽主人乃是詞林長燈前愛舞欲纏頭
座上呼尊自拍掌晉苑梨花開尚遲蘇家火樹今重賞
此時天女墮金花此時東皇簇玉仗恍惚如臨蜃氣樓
依稀似倚璇題牓蜃樓璇牓倏然開千光萬焰雲霄上
文采風流聚一時眼中榮辱那堪悲况逢盛世心無事
醉死花前不復辭南方露布初聞捷北極朝廷更喜慈
須臾花盡忘歸去把酒還歌芳樹詩
贈田三得孫
昔年我醉水西村君尚無鬚初冠婚今年我卧桃花嶺
聞君有子復有孫問君行年四十幾壮歲得孫歡莫比
芝蘭滿庭從此始人間萬事浮雲耳厨中有酒且有雞
荆樹春来枝葉齊君應終日醉如泥呼兒把盞聽孫啼
題許參戎風木卷
鴈峯南下蒼茫樹舊是阿翁棲隠處落日猶懸雙竹扉
英魂不返泉臺路幽思無端結暮雲秋山猿鶴叫孤墳
將軍莫向西風哭赤葉蕭蕭誰忍聞
海日篇夀路蓮浦兵憲
隠隠扶桑樹迢迢芙蓉城暘谷萬丈底相傳日所生我
遊泰山登日觀俯看溟渤精靈變桃花谷口雞未啼沃
焦石邊吐已半火輪閃爍蓬莱宫十二樓臺元氣中蛟
螭深藏海若泣倏忽乾坤萬象同海上仙人安期子平
生變化亦如此餐霞日坐阜鄉亭跨鶴時過之罘水皇
心惻隠世間人命汝執符作帝臣彤墀侍日月紫塞掃
風塵風塵已淨鴈門道日月猶光諫疏草本是漢家太
乙精今為宋代龍圖老只今甲子無人知紅顔綠髩映
長眉姓名已記御屏上回首三山空復思君不見海日
升沉今亘古君之勛名與日伍
贈華谷子歌
華谷子昔年相遇北渚亭買酒放船西湖裏湖光㶑灧
八月秋殘荷猶香暮山紫醉來走馬向西街倜儻風流
誰可似舊遊回首水㴞㴞海上重逢興不豪我向天涯
甘老矣如何爾鬢亦刁騷君有長才不得售仰視雲霄
空唾手劉蕡上書君門遥張儀還家舌在否黃金赤紱
盡浮雲不如花下一杯酒請君且莫歎蹉跎來日已少
去日多天上誰回羲氏駕眼前安得魯陽戈以此謝塵
世吾將卧煙蘿君能滿飲我高歌白日西飛柰若何
夀圖歌為任栢溪舉人鎧賦
南極星照江之滸瑶彩離離燭萬戸夜半山精作人語
化為白鹿来玄圃聖人御天覆下土黃河清後芝生廡
朝有賢良野無虎四海夀康歌舜禹誤落塵網冒簪組
忽見仙翁淚墮雨任君翩翩顔亦苦巨鼇釣罷遊寰宇
蚤立功勲報明主與爾騎鹿崑崙去
貧女行和吕山人
生長蓬門人不識四幅苧裙手自織髩邊祗以荆為釵
篋内渾無帛一尺行年三十猶未嫁專與人家作針刺
贏將升斗奉阿母春日秋夜閒不得東隣有女富何如
箱常盈千輛盈百鏡裏方及二八年春中已適金張宅
世人重色總堪嗟况重高門不論色高門自富吾自貧
肯以羅綺改貞德猶勝棄婦死路傍冤魂入土血為碧
題潘母節義卷
我今行年八十二猶向人間問竒事舍弟都門寄書来
盛稱潘母之節義潘母早歲失所天即誦栢舟以自誓
區區一死諒非難祗為懷中有弱嗣可轉羞為山下石
不動真如井中水自古閨閣有丈夫潘母訓子乃相似
每憂世上起風塵使學孫吳萬人藝阿子談兵已著名
因念所天忽長逝屢經當路表其門遂使賢聲滿帝里
南北干戈苦未休欲樹勲名此其際潘生臨危莫愛身
以體慈母三遷意汝家舊在渤海隅漢島秦臺相對峙
母為節婦子忠臣為我齊人一吐氣
存家詩稿卷四
