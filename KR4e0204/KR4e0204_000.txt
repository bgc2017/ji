存家詩稿别集類五(明)
提要
(臣)等謹案存家詩稿八卷明楊巍撰巍字伯
謙號夢山海豐人嘉靖丁未進士累官吏部
尚書贈少保巍敭歴中外居官有能聲自跋
稱幼習舉子業不知詩至嘉靖乙夘外補晉
臬提學曹忭始導之為詩歸田後與山人吕
時臣相倡和得詩六百餘篇屬邢侗鄒觀光
評隲而存之盖其中歲學詩與唐高適事頗
相類而天分超卓自然拔俗故能不染埃壒
獨發清聲王士禎池北偶談稱其五言簡古
得陶體為明人所少又舉其前年視我山中
病落日獨騎驄馬來記得任家亭子上連翹
花發共銜杯一絶盖其神韻清雋與士禎論
詩宗旨相近故尤賞之然其他高曠簡古之
作尚復不少固與當時嘈雜之音相去遠矣
士禎嘗選訂其詩為三卷屬謝重輝刻之今
未見此即鄒觀光刪定之本也乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
