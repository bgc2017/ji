提要
蘆川歸來集十卷别集類三(宋)
臣等謹案蘆川歸来集十卷宋張元幹撰
元幹字仲宗自號真隠山人又曰蘆川老隠
周必大䟦其送胡銓詞稱長樂張元幹睢陽
王浚明䟦其幽嵓尊祖錄則稱永福張仲宗
皆宋人之詞莫詳孰是也王明清揮麈錄紀
其以作詞送胡銓得罪除名考卷末其孫欽
臣䟦語稱得賀新郎詞二首真跡于銓之子
其說當信然銓貶於紹興戊午而集中上張
丞相詩稱罪放丙午末歸來辛亥初又自䟦
祭祖母劉氏文後稱宣和元年八月獲緣職
事道過墓下則徽宗時已仕宦欽宗時已貶
謫但不知嘗為何官耳元幹及識蘇軾見所
作蘇黃門帖䟦又從陳瓘游頗久見所作了
堂文集序其結詩社同唱和者則洪芻洪琰
蘇堅蘇庠潘淳吕本中汪藻向子諲見所作
蘇飬直詩帖䟦而江端友王銍諸人皆有贈
答之作劉安世游酢楊時李綱朱松諸人皆
為題幽嵓尊祖錄故其學尊元祐而詆熙寧
詩文亦皆有淵源其集今有鈔本稱嘉定己
夘其孫欽臣所鋟然䟦稱誦上陳侍郎詩序
知掛冠之年甫四十一鈔本無此篇又曾季
貍艇齋詩話載元幹題瀟湘圖詩鈔本亦無
此篇考胡仔苕溪漁隠叢話稱嘗錄元幹之
詩一卷而元幹不自憶則當時已不自收拾
疑欽臣所錄本有佚失然鈔本但五言律詩
一卷七言律詩一卷而無古體及絶句知非
完書又䟦米元暉瀑布軸䟦蘇飬直絶句後
䟦江天暮雨圖䟦江貫道古松絶句反收之
題䟦類中亦似後人所竄亂非其原本及考
永樂大典所載則所佚諸篇釐然具在今裒
集成帙與鈔本互相勘校刪其重複補其殘
缺定為十卷元幹詩格頗遒雜文題䟦諸篇
具有蘇黃遺意盖耳目漸染之故也鈔本末
有遵祖錄一卷乃記其為祖母外家置祭田
事附以同時諸人題䟦中多元祐名臣之筆
亦仍其舊第併附錄焉乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蘆川歸來集原序
士君子處世不以富貴貧賤累其心者其所養可知也
所養既厚則所言者必勁正清峭而無輕懦衰憊之氣
前哲之士以文詞鳴者此也孟子曰我知言我善養吾
浩然之氣孟子之知言自其所養者充之也韓子曰氣
水也言浮物也水大而物之浮者大小畢浮韓子所學
獨以孟子之傳得其宗者蓋謂是也故直而不倨曲而
不屈孟子之書可與風雅並傳而汗瀾卓焯奫沄澄深
李氏之以大振頹風序韓文後之作者蔑以加于此矣
蘆川老隱之為文也蓋得江西師友之傳其氣之所養
實與孟韓同一本也自其為太學生也嘗裒其亡友唐
慤生詩帖軸而藏之則公之氣槩固已蜚揚於學校中
矣及其仕於朝也又以幽巖尊祖一節直述其忠厚悃
愊之誠公之孝友性成皆是氣之所形見也宣和諸公
或言其近作殊有老成之風無復少年書生之氣或言
其平昔絶俗之文今又見高世之行是猶未覩其全集
也公以強仕之年遂掛冠之請兹蓋不以富貴貧賤累
其心者所養者大所言者真表裏相符聲實相應夫豈
嘲風咏月者所可同日語宜乎近世名公勉其孫以文
集行於世欲以見公之節也即公之文驗公之行其作
也古其傳也宜噩里人也敬慕三張之聲價久矣館寓
家塾復得斂袵以受教於公之文集凡裒集書啓古詩
律詩贊序等作共十五卷幽巖尊祖錄一卷附于其後
樂府二卷見于别集於是乎有考焉公諱元幹字仲宗
任將作少監年方四十一已致仕後贈正議大夫邑人
曾噩序
少監張公早歲問道於了齋先生學詩於東湖居士凡
所遊從皆名公勝流年未強仕掛神武冠徜徉泉石浮
湛詩酒又喜作長短句其憂國愛君之心憤世嫉邪之
氣間寓於歌詠紹興議和今端明胡公銓上書請劍欲
斬議者得罪權臣竄謫嶺海平生親黨避嫌畏禍唯恐
去之不速公作長短句送之微而顯哀而不傷深得三
百篇諷刺之義非若後世靡麗之詞狎邪之語適足勸
淫不可以訓公博覽羣書尤好韓集杜詩手之不釋故
文詞雅健氣格豪邁有唐人風公之子靖裒公長短句
篇屬余為序某晚出恨不及見前輩然誦公詩文久矣
竊喜載名于右因請以送别之詞冠諸篇首庶幾後之
人嘗鼎一臠知公此詞不為無補於世又豈與柳晏輩
爭衡哉公諱元幹字仲宗自號蘆川居士云蔡戡序
叔祖蘆川老人張公仲宗諱元幹以文章學問馳譽宣
政間官將作大匠志尚林壑方少壯時挂冠謝事靖康
之元上却敵書見了翁談世事於廬山之上了翁曰猶
有李伯紀在子擇而交之公敬受教從之游激昂奮發
作為歌詞有人間鼻息鳴鼉鼓遺恨琵琶舊語之句此
志耿耿殊非苟竊祿養阿附時好者之比逮紹興末忤
時相意語及譏刺者悉搜去掇拾其餘得二百餘首先
叔提舉鋟木於家廣追念先志之不可不述因得私識
其略尚有文集數百篇姑俟作者併為之序云紹熙甲
寅姪孫朝議大夫端溪張廣謹序
