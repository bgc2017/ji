蘆川歸來集卷六宋張元幹撰
詞
南歌子(中秋)
涼月今宵滿晴空萬里寬素娥應念老夫閑特地中秋
着意照人間香霧雲鬟濕清輝玉臂寒休教凝佇向
更闌飄下桂花開早大家看
前調
遠樹留殘雪寒江照晚晴分明江上數峯青倚檻舊愁
新恨一時生春意來無際歸舟去有程道人元自沒
心情楚夢只因沈醉等閑成
前調(秋夜懷歸)
玉露團寒菊秋風入敗荷繚牆南畔曲池渦天迥遥岑
倒影落層波月轉簷牙短更傳漏箭多醉來歸去意
如何只為地偏心遠慣絃歌
前調
桂魄芬餘暈檀香破紫心高鬟鬆綰鬢雲侵又被蘭膏
香染色沈沈指印纖纖粉釵横隠隠金更闌雲雨鳳
帷深長是枕前不見殢人尋
卜算子(梅)
的皪數枝斜冰雪縈餘態燭外尊前滿眼春風味年年
在老去惜花深醉裏愁無賴冷蕊孤芳底處愁少箇
人兒戴
前調
凉氣入熏籠暗影欹花砌紫玉誰人三弄寒吹斷江梅
意花底濕春衣隔坐風輕遞却笑笙簫緱嶺人明月
偷垂淚
前調
風露濕行雲沙水迷歸艇臥看明河月滿空斗挂蒼山
頂萬古只青天多事悲人境起舞聞雞酒未醒潮落
秋江冷
前調
芳信看寒梢影入花光畫玉立風前萬里春雪豔江天
夜誰折暗香來故把新篘瀉記得偎人並照時鬢亂
斜枝惹
浣溪沙(夜坐)
曲室明窗燭吐光瓦爐灰煖炷飄香夜闌茗椀間飛觴
坐穏蒲團憑棐几熏餘紙帳掩藜床箇中風味更難
㤀
前調
一枕秋風兩處凉雨聲初歇漏聲長池塘零落藕花香
歸夢等閑歸燕去斷腸分付斷雲行畫屏今夜更思
量
前調(王仲時席上賦木樨)
翡翠釵頭綴玉蟲秋蟾飄下廣寒宫數枝金粟露華濃
花底清歌生皓齒燭邊疎影映酥胷惱人風味冷香
中
前調(武林送李似表)
燕掠風檣欵欵飛艷桃濃李鬧長堤騎鯨人去曉鶯啼
可意湖山留我住斷腸煙水送君歸三春不是别離
時
前調(夏日雨後漫興)
雲氣吞江卷夕陽白頭波浪電飛忙奔雷驚雨濺胡床
玉節故人同壯觀錦囊公子更平章榕隂歸夢十分
凉
前調
山繞平湖波撼城湖光倒影浸山青水晶樓下欲三更
霧柳暗時雲度月露荷翻處水流螢蕭蕭散髮到天
明
前調
目送歸舟鐡甕城隔江想見蜀山青風前團扇僕頻更
夢裏有時身化鶴人間無數草為螢此時山月下樓
明
前調(薔薇水)
月轉花枝清影疎露華濃處滴真珠天香遺恨罥花鬚
沐出烏雲多態度暈成蛾綠費工夫歸時分付與妝
梳
前調(篤耨香)
花氣天然百和芬仙風吹過海中春龍涎沈水摠銷魂
清潤巧縈金縷細氤氲偏傍玉肌温别來長是惜餘
薰
前調(范才元自釀色香並妙直與綠萼梅同調宛然京洛氣味也因名曰萼綠春且作一)
(首)
萼綠華家萼綠春山瓶何處下青雲濃香氣味已醺人
竹葉傳杯驚老眼松醪題賦倒綸巾須防銀字暖朱
唇
前調(戲簡宇文德和求拈香)
花氣蒸濃古鼎煙水沉春透露華鮮心清無暇數龍涎
乞與病夫僧帳座不妨公子醉茵眠普薰三界埽塵
緣
前調(求年例貢餘香)
花氣薰人百和香少陵佳句是仙方空教蜂蝶為花忙
和露摘來輕換骨傍懷聞處惱迴腸去年時候入思
量
前調
殘臘晴寒出衆芳風流勾引破春光年年長為此花忙
夜久莫教銀燭灺酒邊何似玉臺粧冰肌温處覓餘
香
前調
棐几明窗樂未央薰爐茗椀是家常客來長揖對胡床
蟹眼湯深輕泛乳龍涎灰煖細烘香為君行草寫秋
陽
前調(書大同驛壁)
榕葉桄榔驛枕谿海風吹斷瘴雲低薄寒初覺到征衣
歲晚可堪歸夢遠愁深偏恨得書稀荒庭日脚又垂
西
柳梢青
海山浮碧細風絲雨新愁如織慵試春衫不禁宿酒天
涯寒食歸期莫數芳辰誤幾度回廊夜色入戶飛花
隔簾雙燕有誰知得
前調
小樓南陌翠軿金勒誰家春色冷雨吹花禁煙怯柳傷
心行客少年百萬呼盧擁越女吳姬共擲被底香濃
樽前燭滅如今消得
醉花隂
紫樞澤笏趨龍尾平入鈞衡位春殿聽宣麻争喜登庸
何似今番喜崑臺宜有神仙裔奕世貂蟬貴玉砌長
蘭芽好擁笙歌長向花前醉
前調(春日思歸)
翠箔隂隂籠畫閣昨夜東風惡芳徑滿香泥南陌東郊
惆悵妨行樂傷春比似年時惡潘鬢新來薄何處不
禁愁雨滴花腮和淚臙脂落
長相思
香暖幃玉暖肌嬌卧嗔人來睡遲印殘雙黛眉蟲聲
低漏聲稀驚枕初醒燈暗時夢歸人未歸
前調(感別)
花下愁月下愁花落月明人在樓斷腸春復秋從他
休任他休如今青鸞不自由看看天盡頭
如夢令(七夕)
雨洗青冥風露雲外雙星初度乞巧夜樓空月妬回廊
私語凝佇凝佇不似去年情緒
前調
潮退江南晚渡山闇水西烟雨天氣十分凉斷送一年
殘暑歸去歸去香霧曲屏深處
前調
臥看西湖烟渚綠盖紅粧無數簾捲曲欄風拂面荷香吹
雨歸去歸去笑損花邊鷗鷺
春光好
疎雨洗細風吹淡黃時不分小亭芳草綠映簷低樓
下十二層梯日長影裏鶯啼倚遍闌干看盡柳憶腰肢
前調
吳綾窄藕絲重一鈎紅翠被眠時要人煖著懷中六
幅裙窣輕風見人遮盡行蹤正是踏青天氣好憶弓弓
虞美人
開殘桃李春方到誰送東風早搘藜幽徑踏餘花却對
綠隂青子問年華迢迢雲水横清淺不遣愁眉展數
竿修竹自横斜猶有小窗朱戸似儂家
青玉案(讌趙端禮堂成)
華裾玉轡青絲鞚記年少金吾從花底朝回珠翠擁曉
鐘初斷宿酲猶殢綠鏁窗中夢天涯相遇鞭鸞鳳去
去堂成更情重月轉簷牙雲遶棟凉吹香霧酒迷歌扇
春笋傳杯送
前調(再和)
王孫陌上春風鞚蘂珠宴雲軿從歸去笙歌常醉擁蠟
殘花炬月侵冰簟慣作凉堂夢玉人勸客釵斜鳳條
脱擎杯腕嫌重燕子入簾飛畫棟雨餘深院漏催清夜
更軋秦筝送
前調(生朝)
花王獨占春風遠看百卉芳菲遍五福長隨今日宴粉
光生艷寶香飄霧方響流蘇顫夀祺堂上修篁畔乳
燕雙雙賀新院玉斝明年何處勸旌幢滿路貂蟬宜面
歸覲黃金殿
前調(筠翁生朝)
水芝香遠搖紅影泛瑞靄横山頂縹緲笙歌雲不定玉
鈎斜挂素蟾初滿醉愜浮瓜冷庭蘭戲綵𫝊金鼎小
䄂青衫更輝映誰道筠溪歸計近秋風催去鳳池難老
長把中書印
前調(生朝)
銀潢露洗冰輪皎謫仙下蓬莱島簾捲横山珠翠繞生
朝香霧玳筵絲管長醉壺天曉金鑾夜鏁麻新草入
輔明光拜元老看取明年人總道中興賢相太平時世
分外風光好
前調
月華冷沁花梢露芳意戀香肌住心字龍涎饒濟楚素
馨風味碎瓊流品别有天然處圍爐屈曲宜深炷留
取春光向朱戶綠綺聲中誰暗許小窗歸去夢回猶記
金鼎分雲縷
前調(賀方回所作世間和韻者多矣余經行松江何啻百回念欲下一轉語了無好懷此)
(來偶有得當與吾宗椿老輩載酒浩歌西湖南山間寫我帶思公等不可不入社也)
平生百繞垂虹路看萬頃翻雲去山澹夕暉帆影度菱
歌風斷襪羅塵散總是關情處少年陳迹今遲暮走
筆猶能醉時句花底目成心暗許舊家春事覺來客恨
分付疎篷雨
點絳唇(丙寅秋社前一日溪光亭大雨作)
山暗秋雲暝鴉接翅啼榕樹故人何處一夜溪亭雨
夢入新凉只道消殘暑還知否燕將雛去又是流年度
前調(送別)
水驛凝霜夜帆風駛潮生曉酒醒寒峭枕底波聲小
好去歸舟有箇人風調君行了此歡應少索共梅花笑
前調
春曉輕雷采蘋洲上清明雨亂雲遮樹黯澹江村路
今夜歸舟綠潤紅香處遥山暮畫樓何許喚取潮回去
前調
畫閣深圍煖紅光裏芳林影暗香成陣上下花相映
倒挂疎枝月落參横冷休裝景要人酒醒除是花枝並
前調(生朝)
嵩洛雲煙間生真相耆英裔要知鮐背難老中和氣
報道玉堂已草調元制華夷喜繡裳貂珥便向東山起
前調(呈洛濱筠谿二老)
清夜沈沈暗蛩啼處簷花落乍凉簾幕香遶屏山角
堪恨歸鴻情似秋雲薄書難托儘教寂寞忘了前時約
前調
醉泛吳淞小舟誰怕東風大舊時經過曾向垂虹臥
月淡霜天今夜空清坐還知麽滿斟高和只有君知我
前調
減塑冠兒寳釵金縷雙緌結怎教寧帖眼兒惱裏劣
韻底人人天與多磨折休分說放燈時節閑了花和月
前調
水鷁風帆兩眉只解相思皺悄然難受教我怎唧溜
待得書來不管歸時瘦嬌癡後是事撋就只這難依口
虞美人
廣寒蟾影開雲路目斷愁來處菊花輕泛玉杯空醉後
不知星斗亂西東今宵入夢陽臺雨誰忍先歸去酒
醒長是五更鐘休念舊遊吹帽幾秋風
前調
西郊追賞尋芳處聞道衝寒去雨肥紅綻向南枝歲晚
纔開應是恨春遲天涯樂事王孫貴花底還須醉有
人風味勝疎梅醉裏折花歸去更傳杯
前調
菊坡九日登高路往事知何處陵遷谷變總成空回首
十年秋思吹臺東西窗一夜蕭蕭雨夢繞中原去覺
來依舊畫樓鐘不道木樨香撼海山風
漁家傲(題元真子圖)
釣笠披雲青嶂繞橛頭雨細春江渺白鳥飛來風滿棹
收綸了漁童拍手樵青笑明月太虚同一照浮家泛
宅㤀昏曉醉眼冷看城市鬧烟波老誰能惹得閑煩惱
(苕溪漁隠云張仲宗有漁家傲詞余往歲在錢塘與仲宗從游甚久仲宗手寫此詞相示云舊所作也其詞第)
(二句元是橛頭雨細春江渺余謂仲宗曰橛頭雖是船名今以雨襯之語晦而病因為改作綠簔雨細仲宗笑)
(以為然)
前調
樓外天寒山欲暮溪邊雪靄藏雲樹小艇風斜沙嘴露
流年度春光已向梅梢住短夢今宵還到否葦村四
望知何處客裏從來無意緒催歸去故園正要鶯花主
前調(奉陪富公季申探梅有作)
寒食西郊湖畔路天低野闊山無數路轉岡斜花滿樹
絲吹雨南枝占得春光住藉草携壺花底去花飛酒
面香浮處老手調羹當獨步須記取坐中都是芳菲侶
謁金門(或刻秦處度)
鴛鴦渚春漲一江花雨别岸數聲初過櫓晚風生碧樹
艇子相呼相語載取暮愁歸去寒食烟村芳草路愁
來無著處
前調(道山亭餞張椿老赴行在)
風露底石上岸巾愁起月到房心天似水亂峰清影裏
此去登瀛須記今夕道山同醉春殿明年人共指玉
皇香案吏
前調(送康伯檜)
清光溢影轉畫簷凉入風露一天星斗濕無雲天更碧
滿引送君何惜記取吾曹今夕目斷秋江君到日潮
來風正急
瑞鷓鴣
雛鶯初囀鬭尖新雙蕊花嬌掌上身總解滿斟偏勸客
多生俱是綺羅人回波偷顧輕招拍方響低敲更合
筝荳蔲梢頭春欲透情知巫峽待為雲
前調(彭德器出示胡邦衡新句次韻)
白衣蒼狗變浮雲千古功名一聚塵好是悲歌將進酒
不妨同賦惜餘春風光全似中原日臭味要須我輩
人雨後飛花知底數醉來贏取自由身
好事近
老去更思歸芳草正薰南陌上已又逢寒食歎三年為
客吹花小雨濕秋千閒却好春色天甚不憐人老早
教人歸得
前調
梅潤乍晴天簾捲畫堂風月珠翠共迷香霧是長年時
節瑶池清夜宴羣仙鸞笙未吹徹西母醉中微笑看
蟠桃初結
前調
春色到花房芳信一枝偏好勾引萬紅千翠為化工呈
巧花姑玉貌笑東風今朝放春早看取鬢邊幡勝永
宜春難老
前調
斗帳炷爐薰花露裛成薌澤縈透雪兒金縷醉玉壺春
色非煙非霧鏁窗中王孫倦遊客不道粉墻南畔也
有人聞得
怨王孫(海棠)
小院春晝晴窗霞透着雨臙脂倚風翠袖芳意惱亂人
多暖金荷多情不分羣葩後傷春瘦淺黛眉尖秀紅
潮醉臉半掩花底重門怨黃昏
前調(紹興乙丑春二月既望李文中置酒溪閣日暮雨過盡得雲烟變態如對營丘著色)
(山坐客有歌怨王孫者請予賦其情抱葉子謙為作三弄吹雲裂石旁若無人永福前此所未)
(見也老子於此興復不淺)
霽雨天迥平林煙暝燈閃沙汀水生釣艇樓外柳暗誰
家亂昏鴉相思怪得今番甚寒食近小砑魚牋信屏
山半掩微醉獨倚闌干恨春寒
喜遷鶯令(送何晉之大著兄趨朝歌以侑酒)
文倚馬筆如椽桂殿蚤登仙舊遊冊府記當年衮繡合
貂蟬慶天申瞻玉座鵷鷺正陪班看君穏步過花甎
歸院引金蓮
鶴冲天(呈富樞密令向亦作喜遷鶯誤)
雲葉亂月華光羅幕捲新凉玉醅初泛嫩鵝黃花露滴
秋香地行仙天上相風度世間人樣懸知洗盞徑開
嘗誰醉伴禪床
喜遷鶯慢(鹿鳴宴作)
雁塔題名寶津朌宴盛事簮紳常說文物昭融聖代搜
羅千里争趨丹闕元侯勸駕鄉老獻書發軔龜前列山
川秀圜觀衆多無如閩越豪傑姓標紅紙帖報泥金
春信歸來俱捷驕馬蘆鞭醉垂藍綬吹雪芳(原闕二字)月素
娥情厚桂花一任郎君折須滿引南臺又是合沙時節
鷓鴣天
不怕微霜點玉肌恨無流水照冰姿與君着意從頭看
初見東南第一枝人散後雪晴時隴頭春色寄來遲
使君本是花前客莫怪殷勤為賦詩
憶秦娥
桃花萼雨肥紅綻東風惡東風惡長亭無寐短書難托
征衫辜負深閨約禁煙時候春羅薄多應消瘦可忺
梳掠
