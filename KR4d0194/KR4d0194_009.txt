蘆川歸来集卷九宋張元幹撰
序
亦樂居士文集序
文章名世自有淵源殆與天地元氣同流可以斡旋造
化關鍵顧在人所鍾禀及師授為如何譬猶一身五官
百骸各随形模萬態不同至扵上下左右則難以倒置
必也精神發揮迺中儀矩不然土木偶爾前輩嘗云詩
句當法子美其他述作無出退之韓杜門庭風行水上
自然成文俱名活法金聲玉振正如吾夫子集大成蓋
確論也國初儒宗楊劉數公㳂襲五代衰陋號西崑體
未能超詣廬陵歐陽文忠公初得退之詩文扵漢東弊
篋故書中愛其言辨意深已而官扵洛乃與尹師魯講
習文風丕變寖近古矣未幾丈安先生蘇明允起扵西
蜀父子兄弟俱文忠公門下士東坡之門又得山谷檃
栝詩律扵是少陵句法大振如張文潛晁無咎秦少游
陳無已之流相望輩出世不乏才是豈無淵源而然耶
故尚書戶部侍郎豫章王公承可人品高妙其文章深
造少陵閫域一時聲名籍甚薦紳間惜乎天不假年位
未稱德善類䀌傷後六年公之第三子湑叔濟手裒先
人平生所著總若干篇離為六卷名曰亦樂居士文集
子職也叔濟賢而有文克世其家一日屬予序之將鏤
板傳扵世予晩生雖不及見東坡山谷而少時在江西
實從東湖徐公師川授以句法東湖山谷甥也貳卿視
東湖里中丈人行也東湖昂藏嚴毅不妄許可集中多
有贈答斯已可見然而今代鴻儒以文鳴要路能軒輊
人者頗多叔濟不他求反取信扵退閒無聞之老何耶
得非以皇祐中(原本闕四字)與先祖同年進士迨宣和初少
師公帥廣陵予以年家孫展拜牀下復齒長貮卿三歲
輩行既同情義不啻手足景服言行之詳誠莫予若也
叔濟用予蕪纇之語俾冠編帙獲託名不朽幸矣尚何
敢辭貳卿在朝廷則獻納論思書扵史官在方鎮則撫
綏智略碑扵德政固不待予言姑推其淵源所自来追
古作者如此後之君子必有處之矣紹興二十四年九月
晦日
記
福州連江縣潘渡石橋記
閩中統八州之地重山複嶺綿亘聯屬而傍海城邑亦
居其半大抵谿壑之交會潮汐之吐吞或匯為深淵或
激為犇湍必曰蛟螭窟穴存焉設有舟楫乘險可虞惡
少椎埋得以邀留行旅自夏徂秋颶母飄烈瞬息暴至
固使人惴慄震掉一旦雷雨晦冥莫辨咫尺凡問津者
皆病涉也皇朝嘉祐間莆陽蔡公君謨守温陵始作石
橋萬安渡雄盛冠扵東南豐碑巋然大書深刻邦人至
今祠之其墨本流傳常在人耳目自爾所至多取規橅
然世間假修頭陁行之流往往藉此為姦利囊橐徒費
歲月迄無成功如連江潘渡本以姓著先是里人林道
夫等權輿其事歲在乙夘歴四載僅能鑿石庀材已而
僧資逸輩嗣之既再朞會計所醵金共不滿二百萬皆
廢扵索址随築屢毀沙水蕩潏漲落崩騰莫之禦也道
夫資逸心志俱怠輒棄去又再朞矣前安撫使程進道
適由永嘉移鎮此邦壬戌春二月也渡有候館公少休
焉謂此渡實羅源寧德長溪三邑塗所自出而車馬如
浙東廣右者絡繹往来念當積潦之患與夫向所謂凡
問津病涉者誠不可無橋以濟銳意是舉召知縣事阮
侯朝瑞俾經營之侯思慮精密善揣摩用鈎距略不畀
付胥徒隂擇所治號能住持僧數人者董其役又得淨
安之思顯授以程度思顯堅忍通練出納惟謹而畏督
責常踧踖救過不暇予竊怪侯乃能從容三尺之間獨
仰衆人樂從有成如此不其難哉然則是非毁譽果可
卜矣時當終更夤緣以書来求予為之記甚力予將何
辭姑綴緝本末阮侯名珪朝瑞蓋其字是亦莆陽人云
題䟦
題䟦了堂先生文集
某愚且戇不學無術卒老扵行然少時有志從前輩長
者遊擔簦竭蹶不捨晝夜宣和庚子春拜忠肅公扵廬
山之南陪侍杖屨幽尋雲煙水石間者累月與聞前言
往行商㩁古今治亂成敗夜分迺就寐先生嘗謂孺子
可教賜以大父手澤題䟦曰為士而能尊其祖為子而
能幹父之蠱此可久之習也辭采燦然足以有譽扵世
矣某書紳佩服終身弗忘且刊之碑版永藏扵家貽訓
子孫墨猶未乾也顧某何人乃獲先生知遇期待如此
茲者又辱次對貳卿崇篤先契不鄙荒唐容許校讎了
堂文集得非目前賢士大夫及識先生者所存無幾耶
扵是自夏涉秋手加審訂凡字畫之訛舛倫序之失次
是非之去取分部卷帙各適其當具如别錄儻或其說
可採邵州舊版扵理當捐且併刻易說諫藁合而為一
始克盡善庶幾後學知所師承不為異端所惑扵道豈
小補也哉昔韓文公為唐室一代儒宗而門人李漢趙
德實為之編次且序冠其首遂託名以垂不朽某晚生
固不敢序先生之文幸從事扵編次似無愧扵李趙嗚
呼自王氏網羅六藝斷以己意力行新法變亂舊章天
下遂多事已而子壻兄弟表裏祖述遺禍無窮先生獨
知尊堯愛君憂國先見之明肇扵欲萌逆料其弊甚扵
中的視之若仇敵甘心犯難雖百謫瀕九死而弗悔孟
軻氏曰富貴不能滛貧賤不能移威武不能屈此之謂
大丈夫又曰我善養吾浩然之氣至大至剛以直養而
無害則塞乎天地之間合而言之愚扵先生平日立朝
行已信無疑矣百世之下凛凛英氣義形扵色如砥柱
之屹頽波如泰華之插穹昊如萬折必東之水如百鍊
不變之金捨吾先生其誰哉死而不亡者予扵先生見
之
䟦曳尾圖贊
水鳴蘆根闖首吐氣彼靈扵人正以自累我寧無知言
曳其尾千歲之中君子所履
郭索圖贊
螯横兩戈怒目稍眊寒蒲是依下有積潦以火誘之郭
索可悼彼鼎食者戒之在躁
醉道士圖
黃冠師未用事時見之圖畫自有蕭散出塵之想今日
盗賊遍天下雖使此曹骨碎未快人憤
倚竹圖
楚辭凡稱美人與古樂府所謂妾薄命蓋皆君子傷時
不遇以自况也好事者用少陵天寒翠袖薄日暮倚修
竹便入圖畫工則工矣視小姑嫁彭郎抑何以異
深谷戲猿圖
自荆州上峽江深麓茂林間猿猱甚多常十百為羣反
玩行旅此余所見者觀紙上通臂攫拏之狀苟得忘危
亦可為愛官職者戒
飛泉圖
頃在龍舒夏六月與客游灊山天休觀飛瀑當戶聲如
轟霆落蒼壁萬仞下使人骨毛竦寒幾欲挟纊今觀此
圖自可却暑
牧童牛渡圖
牛用扵世多矣甯戚扣而歌田單火之戰丙吉問其喘
不獨為耕具也與權所藏牧童牛渡圖放浪扵春陂平
坂間了無觳&KR1100;之狀將收稼穡之功孰謂太平無象今
日見之不覺涕流
䟦野次孤峯圖
蓋自玉局老僊作枯槎怪石後人宗師之至有真贗莫
辨者此為庶幾
䟦少游帖
吾家頃歲藏少游訪龍井辯才師行記手藁字畫遒媚
深有二王楷法建炎丁未寓居西湖秋八月兵亂亡去
今踰一紀矣忽見史侯持正所携帖念之惘然紹興庚
申初夏五日真隠山人書扵水口精舍
䟦蘇黃門帖
蘇黃門頃自海康歸許下安居云久政和二年晚生猶
及識之衣冠儼古語簡而色莊真元祐鉅公也已而與
其外孫文驥德稱相遇澶淵出書帖富甚今觀史侯所
藏數幅蓋中年筆札也兵火之餘豈易得哉是宜什襲
遺諸子孫不妨模以墨本流傳扵世
䟦東坡枯木
盤根錯節無藤蘿之蔓衍而深根固柢非霜雪之彫枯
類婆娑之桂影或扶疎之珊瑚豈陋人者能為此圖
老燕墨戲二鬼
議者多謂鬼無形似畫師易工予不然之觀此戲筆自
有情状宜為好事者所愛
䟦龍眠佛祖因地
釋典開卷多稱世尊在耆闍窟山中或云在給孤獨園
雙木下至扵少林面壁庾嶺傳衣未有不遠離人境者
此圖佛祖儀相簡古行住坐卧皆在山林故古道場至
今天下據形勝處蓋其源流如此
䟦楚甸落帆
往年自豫章下白沙嘗作滿江紅詞有所謂綠卷芳洲
生杜若數帆帶雨煙中落之句此畫頗與吾眼界熟要
是胷次不凡者為之寧無感慨
䟦洞庭山水樣
士人胷中有丘壑者若能游戲水墨間作平山遠水固
非畫工所及舊傳宋復古八法謂之活筆想見風味此
蓋得其髣髴云
䟦趙祖文貧士圖後
晉宋間人物風流如陶淵明環堵蕭然不蔽風日短褐
穿結簞瓢屢空卧北窗下涼風時至自謂羲皇上人此
詩獨不顯姓字要是當時隠君子耶抑自况也貧者士
之常胷次所養果厚必無寒餓憔悴色故能安扵青松
白雲之下而操孤鸞别鶴之音優哉游哉聊以卒歲宜
其淵明願留而保歲寒也向使望塵雅拜者稍知金谷
園中竟不免禍敗詎肯相率以諂事人耶紹興己未中
秋前三夕菴居不寐風雨驟来悽然有感篝燈起坐取
無量所示祖文東方貧士圖作䟦遲明歸之
䟦米元暉瀑布横軸
老嬾天教脱世紛山川到眼失塵昏絶憐千仞鳴飛瀑
一灑風中八表雲
䟦蘇養直絶句後
後湖醉卧已僊去但有言句留人間文采風流照千古
羅浮誰復遺金丹
䟦折仲古文
晉郝隆為蠻府參軍有娵隅躍清池之句娵隅魚也唐
顧况作閩囝詩有囝别郎罷之句郎罷父也今折丈傲
睨萬物游戲筆端而富丈印可之如悒&KR0008;二字是亦古
人餘意耶然攷諸方言謂使為殺當用殺禮之殺以去
聲呼之庶幾近似若迺曰柴政恐兩公一時聽訛爾
䟦山居圖
建炎初載秋八月錢塘營卒嬰城作亂官軍四集矣臨
川王叔毅為新城令提鄊兵来旗幟精明號令甚武一
日服短後衣投刀入真承祖寨陳攻打破賊策尤覺眉
目有英氣是時坐上見所持湖山形勢水墨寫成自云
戲筆也濃淡遠邇歴歴可觀予始知叔毅善畫傲睨古
人胷中略無一點塵土後十二年青社趙無量通守晉
安出示叔毅所圖山居開卷恍然殆前身輞川今代龍
眠歟念與無量叔毅為齊年故人各已四十有九齒髮
向衰而萍蓬無定頗欲挹此圖區處住山活計庶幾如
對晤語無量豈亦有意耶此段因緣要當為我舉似叔
毅儻問予山居之樂則未必在二子下風也紹興己未
中秋蘆川老隠䟦
䟦米元章下蜀江山圖
紹興八年季冬既望趙無量會飯㵸茗竟出所藏米元
章下蜀江山横卷此老風流晉宋間人物也故能發雲
煙杳靄之象扵墨色濃淡中連峯修麓渾然天開有千
里遠而不見落筆處詎可作畫觀耶六朝興亡實同此
歎
䟦陳居士傳
十室之邑必有忠信一鄉善士何代無人如齊魯二大
臣史猶失其名則古今隠德不耀者多矣龜山先生所
作陳居士傳形扵嗟歎而附以託孤之事為鄉評心服
者雅意激厲風俗又得了堂道鄉諸公表暴之天下後
世知仰居士實繫斯文也隂德之報不在其身必在其
子孫夫何疑哉
䟦江天暮雨圖
劉質夫建炎初與余别扵雲間今乃相遇臨安官舍出
此短軸求䟦頗憶丙午之冬吾三人者蘇粹中在焉情
文投合皆親友好兄弟嘗絶江同宿焦山蘭若夜濤澎
湃聲入夢寐中回首垂三十年矣人生能幾别其樂未
易復得也詩有自然之句而句有見成之字政恐思索
未到或容易放過便不佳爾粹中行且来便當痛飲話
舊仍和我句
千山忽暗雨来時天末濃雲送落暉老眼平生飽風浪
猶憐别浦釣船歸
跋山谷詩藁
山谷老人此四篇之藁初意雖大同觀所改定要是點
化金丹手段又如本分衲子參禪一旦悟入舉止神色
頓覺有異超凡入聖秪在心念間不外求也句中有眼
學者領取閩人張某䟦
䟦米元暉山水
士人胷次灑落寓物發興江山雲氣草木風煙往往意
到時為之聊復寫懷是謂遊戲水墨三昧不可與畫史
同科也蘆川老隠云
䟦東坡墨帖
往在東都時見王丈樂道出示汝隂所藏歐陽文忠公
雜書盈軸多用片紙問事扵宋景文諸公不以前輩自
居而恥扵下問此其為儒宗也觀東坡先生帖尾所質
謝幼槃取官藁事諄復尤審乃知三蘇遊文忠公門同
一關鍵可為後生文字輕脱妄發之戒
䟦江貫道絶筆古松
石根盤屈老蒼官絶筆慇懃記歲寒萬里風雲欲飛化
君家留得壁間看
陳中行宣事樂府䟦尾
往在東郡時稔聞陳公中行瑰竒倜儻之士儒學起家
易武階守邊郡嘗遇至人授以金丹靈變甚異且戒曰
非大厄未可餌金人求和公一旦奉使出塞不欲以藥
自随遽感疾死外域今觀中行所書便面長短句凡六
解清而婉不減唐人風味蓋平生得意語也議者惜公
仙風道骨雖有大藥竟不聞羽化然公之亡也丹之英
華亦去所存者狀如石子孫猶祕之豈公與丹俱尸解
耶後世歌此詞想見其人矣
蘇養直詩帖䟦尾六篇
往在豫章問句法扵東湖先生徐師川是時洪芻駒父
弟琰玉父蘇堅伯固子庠養直潘淳子真吕本中居仁
汪藻彦璋向子諲伯恭為同社詩酒之樂予既冠矣亦
獲攘臂其間大觀庚寅辛卯歲也九人者宰木久已拱
矣獨予華髮蒼顔羈寓西湖之上始及識德友一日出
示養直翰墨凡六大軸各索題䟦適連宵雨作春泥良
是中原禁煙天氣篝燈擁火追記舊遊悄悄不能寐乘
醉為書且念向来社中人物之盛予雖有愧羣公尚幸
強健云
右甲卷
士之出處隠顯各行其志顧始終一節如何耳堯舜之
世不廢巢由是故楚狂接輿長沮桀溺荷篠丈人輩垂
名萬古不必皆策勲鐘鼎也歴代信史未有無隠逸者
異時董狐復出誅姦諛扵既往則養直之幽光愈彰矣
玉局老僊發明在前羅浮真人印可在後中間數十年
略未嘗為塵埃所汙亦要用吾曹輒下語德友意則勤
矣尚復奚言姑以甲乙次第其卷輒歸諸巾衍蘆川老
隠書
右乙卷
亡友養直神情蕭散儀矩雍容自是貴公子而識度超
詣照了世法英妙時已甘心山澤之臞故詞翰似其為
人良由家世名德之後平生履踐追配前哲晚乃力辭
召聘高卧不起老扵丘園蓋此事素定扵胷中非一時
矯激沽譽者宜乎僊去雖無羅浮金丹其意已在雲煙
滅沒間久矣黃真人者那得不一引手耶蘆川老隠云
右丙卷
養直未見東坡時出語落筆便脱去翰墨畦逕自有一
種風味真所謂飄飄然凌雲之志所以受知扵東坡先
生許其為神僊中人也德友所藏詩詞多是後湖集中
所未有要當流傳墨本用貽好事者吾德友終能深襲
獨祕耶如木犀詞末句身到十洲三島心遊萬壑千巖
是豈軒冕所能籠絡也平生大節如此縱非僊去自足
以高一世此語可為知者道蘆川老隠云
右丁卷
養直此軸十數帖皆為德友往返尺書也其間情話無
非輸肺肝雖甚匆遽時行書小草濃澹欹正初若信手
而筆意俱到句中有味覽之使人忘倦至扵論虞尤佐
人物挂冠神武之興此舉固清然二十四考中書令者
復何人斯此論可垂方来不當只付之戲笑也蘆川老
隠云
右戊卷
養直二十三帖作一軸筆意圓熟詞采精明如珠走槃
略無定勢而璀璨奪目光采射人反復尋繹沈著痛快
誠不在楊少師之下李西臺所不及也德友尤宜寶惜
之此老不妄許可人而乃拳拳如此觀其卜居帖中所
謂山色雲濤四環正當山水佳處此段果成異日遂為
煙波主人公若肯入社當分半座在他人殆未易得此
語也德友其能忘懷耶頃年江左親舊說養直别業在
澧陽三兩載必一往檢過經行佳處所至痛飲未嘗不
與人傾倒篙師打鼓發船張帆呼風每苦養直醉卧江
上酒壚邊鼾息如雷也高標遠韻當求之晉宋間此生
那復見斯人耶蘆川老隠云
右已卷
題范叔儀所藏姪智夫山水短軸
西北山川峻極雄壯良由土厚水深以故風俗醇古自
昔賢傑生其地者得所鍾禀渾全質直忠信嚴重宜乎
功名節義代不乏人此語可為知者道雒陽范恬智夫
嘗與迺叔戲作短軸蓋取范寬筆法展卷便覺關陕氣
象歴歴在眼向来惠崇輩愛寫江南黃落村平遠彌望
數峯隠約雖曰造化融結有殊然而秀發可喜終近輕
浮何能起予滯思吾叔儀讀之當亦憮然蘆川老隠䟦
跋蘇詔君贈王道士詩後
文章蓋自造化窟中来元氣融結胷次古今謂之活法
所以血脉貫穿首尾俱應如常山蛇勢又如風行水上
自然成文又如優人作戲出場要須留笑退思有味非
獨為文凡涉世建立同一關鍵吾友養直平生得禪家
自在三昧片言隻字無一點塵埃宇宙山川雲煙草木
千變萬態盡在筆端何曾氣索此篇頃見别本尚餘一
聯云故歲去超忽来日俄趣装方入斷章雖曰達人大
觀然太涉悲戚殆似鬼中太白真語䜟也養直下世今
將一紀矣九原可復作耶讀之愴然併為從周之子庭
藻記之卷末庶幾風流不泯紹興丁丑夏至後七日蘆
川老人書
跋蘇詔君楚語後
風雅之變始有離騷與詩六義相表裏比興雖多然卒
皆正而不淫哀而不怨宜乎古今推屈宋為盟主後之
數子如九懷九歎七發七啟之類著意摹倣未免重複
姑置工拙如何大槩開卷使人易倦良由軌轍一律竊
竊然追逐前賢步武間心殫力疲不能跳脱翰墨畦逕
良可恨爾觀吾養直所作攄發己意肆而不拘凡所形
容不蘄合扵屈宋政自超詣殆不可企及此章贈别從
周者頃在東都一日陳去非吕居仁諸公同予避暑資
聖閣以二儀清濁還高下三伏炎蒸定有無分韻賦詩
會者適十四人從周詩頗佳為諸公印可然則阮嗣宗
喜仲容又常曰吾不如與阿戎談方之養直惓惓如此
不為過也從周後養直數載云亡其子庭藻有志古學
手抄離騷成誦不輟且求為迺翁跋所藏顧家有哲匠
但熟讀數百過何患落筆不名世耶蘆川老人書扵檇
李弭棹亭中丁丑仲夏望日
䟦蘇庭藻隸書後二篇
士抱美質必加砥礪以立廉隅始克有成若挾所長傲
形扵色掩其美矣𫝊不云乎雖有周公之才之美使驕
且吝其餘不足觀也已庭藻潤公五世孫種種落筆便
有見處要是蘭方茁知其為國香但年少氣豪高視萬
物之表太露圭角傷鋒犯手未免遭人詆訾能痛鋤傲
慢善擇交友涵養器業且飽讀古人書自然左右逢原
豈易量耶予及從景謨宗丞公遊景謨宗丞公常呼予
在輩行此言未為過一日故人凌世高出示庭藻隸字
甚古把玩久之可喜亦可念因書扵卷末廷藻其志之
丁丑結制前九日老隠䟦
近世隸學罕師西漢筆法易入八分者無他蓋習魏受
禪碑一落畦逕便不可醫此手法大病也廷藻始留心
作隸字便得拙意開卷未論是非而氣象竒古已覺度
勝積之歲月當過人十數等紹興丁丑夏四月己未老
隠云
䟦張安國所藏山水小卷
世所謂胷次有丘壑者窮而士達而公卿其心未嘗須
臾不住煙雲水石間又况如吾宗安國得友人把玩短
軸褾而藏之每出以示諸好事雖烏帽黃塵汩沒困頓
開卷便覺萬里江山在眼界中可想蜀僧為同舍郎周
旋落筆時然則安國不忘故舊風味如此胷次可知矣
吳縝著唐書糾謬五代史纂誤之因
嘉祐中詔宋景文歐陽文忠諸公重修唐書時有蜀人
吳縝者初登第因范景仁而請扵文忠願預官屬之末
上書文忠言甚懇切文忠以其年少輕佻拒之縝怏怏
而去逮夫新書之成迺從其間指摘瑕疵為糾繆一書
至元祐中縝遊宦蹉跎老為郡守與五代史纂誤俱刊
行之紹興中福唐吳仲實元美為湖州教授復刻扵郡
庠且作後序以謂鍼膏肓起廢疾杜預實為左氏之忠
臣然不知縝著書之本意也(按此篇見揮麈後錄云得之張仲宗今附載)
