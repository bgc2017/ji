蘆川歸來集卷七宋張元幹撰
詞
明月逐人來(燈夕趙端禮席上)
花迷珠翠香飄羅綺簾旌外月華如水暖紅影裏誰會
王孫意最樂昇平景致長記宫中五夜春風鼓吹遊
仙夢輕寒半醉鳳幃未暖歸去薰濃被更問陰晴天氣
小重山
誰向晴窗伴素馨蘭芽初秀發紫檀心國香幽艷最情
深歌白雪秖少一張琴新月冷光侵醉時花近眼莫
頻斟薛濤箋上楚妃吟空凝睇歸去夢中尋
上西平(一作金人捧露盤)
卧扁舟聞寒雨數佳期又還是輕誤仙姿小樓夢冷覺
來應恨我歸遲鬢雲鬆處枕檀斜露泣花枝名與利
空縈繫添憔悴漫孤恓得見了說與教知偎香倚暖夜
爐圍定酒温時任他飛雪灑江天莫下層梯
春光好(為楊聰父侍兒切鱠作)
花恨雨柳嫌風客愁濃坐久霜刀飛碎雪一罇同勞
煩玉指春葱未放筯金盤已空更與箇中尋尺素兩情
通
前調
寒食近踏青時畫堂西可是春來偏倦繡乍生兒香
綿輕拂胭脂加文褓初試斑衣悄没工夫存問我且憐
伊
清平樂(雪晴送别)
亂山深處雪擁溪橋路曉日乍明催客去驚起玉鴉飜
樹翠衾香煖檀灰一枝想見疎梅憑仗東風說與畫
眉人共春回
前調
明珠翠羽小綰同心縷好去吳淞江上路寄與雙魚尺
素蘭橈飛取歸來愁眉待得伊開相見嫣然一笑眼
波先入郎懷
菩薩蠻(見芙蓉)
天涯客裏秋容晚妖紅聊戲思鄉眼一朵醉深粧羞渠
照鬢霜開時誰斷送不待司花共有脚號陽春芳菲
屬主人
前調(戲呈周介卿)
拍堤綠漲桃花水畫船穏泛東風裏絲雨濕苔錢淺寒
生禁烟江山留不住却載笙歌去醉倚玉搔頭幾曾
知旅愁
前調(三月晦送春有集坐中偶書)
春來春去催人老老夫争肯輸年少醉後少年狂白髭
殊未妨插花還起舞管領風光處把酒共留春莫教
花笑人
前調
雨餘翠袖瓊膚潤一枝想像傷春困老眼見花時惜花
心未衰釀成誰與醉應把流蘇綴淚沁枕囊香惱儂
歸夢長
前調(政和壬辰東都作)
黃鶯啼破紗窗曉蘭缸一點窺人小春淺錦屏寒麝煤
金博山夢回無處覓細雨梨花濕正是踏青時眼前
偏少伊
前調
芳林玉蘂生香霧遊蜂争採清晨露芳意着人濃微烘
曲室中春來瀛海外沈水迎風碎好事付餘薰頻分
幾縷雲
樓上曲
樓外夕陽明遠水樓中人倚東風裏何事有情怨别離
低鬟背立君應知東望雲山君去路斷腸迢迢盡愁
處明朝不忍見雲山從今休傍曲欄干
前調
清夜燈前花報喜心隨社燕凉風起雲路修成寶月時
東樓悵望君先歸沆瀣秋香生玉井畫簷深轉梧桐
影看君西去侍明光杯中丹桂一枝芳
豆葉黃(為伯南賦早梅復和韻)
冰溪疎影竹邊春翠袖天寒迥暮雲雪裏精神澹佇人
隔重門寶粟生香玉半温
前調
疎枝冷蘂忽驚春一點芳心入鬢雲風韻情知似玉人
笑迎門香煖紅爐酒未温
前調(見草堂别集)
輕羅團扇掩微羞酒滿玻瓈花滿頭小板齊聲唱石州
月如鈎一寸横波入鬢流
滿庭芳(夀)
梁苑春歸章街雪霽柳梢華萼初萌非煙非霧新歲樂
昇平京兆雍容報政金狨過九陌塵輕朝回處青霄路
穏黃色起天庭東風吹綠鬢薄羅剪綵小綰流鶯比
渭濱甲子尚父難兄滿泛椒觴獻夀斑衣侍雲母分屏
明年會雙衣對引談笑秉鈞衡
前調(夀富樞密)
韓國殊勲洛都西内名園甲第相連當年綠鬢獨占地
行仙文彩風流瑞世延朱履絲竹喧闐人皆仰一門相
業心許子孫賢中興方慶會再逢甲子重數天元問
千齡誰比五福俱全此去沙隄步穏調金鼎七葉貂蟬
香檀緩杯傳鸚鵡新月正娟娟
前調(為趙西宗夀)
玉葉聯芳天潢分潤夀筵長對薰風間平襟度濮邸行
尊崇忠孝家傳大雅無喜愠一種寬容芝蘭盛綵衣嬉
戱親睦冠西宗絲綸膺重寄遥防遷美本鎮恩隆應
萱堂齊福誕月仍同花蘂香濃氣暖凝瑞露滿酌金鍾
龍光近星飛驛馬宣入嗣王封
前調
三十年來雲游行化草鞵踏破塵沙徧參尊宿曾記到
京華衲子如麻似粟誰(闕)笑瞿老拈花經離亂青山盡
處海角又天涯今宵閒打睡明朝粥飯隨分僧家把
木佛燒却除是丹霞撞著門徒施主驀然箇喜捨由他
廬陵米還知價例毫髮更無差
瑞鶴仙(壽)
喜西園放鑰對燕寢香潤棠陰寒薄東風夜來惡禁煙
時天氣鶯啼花落新晴共約怕韶光容易過却把銅壺
緩泛金杯祓禊嬉遊行樂絃索笙簧聲裏還記蘭房
正垂羅幕初眠柳弱梅如豆玉如琢向鳳凰池上鴛鴦
影裏他年何啻紫橐看流芳繼踵韋平盛傳鞏洛
瑶臺第一層
江左風流鍾間氣洲分二水長鳳凰臺畔投懷玉燕照
社神光豆花初秀雨散暑空洗出秋凉慶生旦正圓蟾
呈瑞仙桂飄香肝腸掞文摛錦駕雲乘鶴下鵷行紫
樞將命紫微如綍常近君王舊山同梓里荷月旦久已
平章九霞觴薦刀圭丹餌衮繡朝裳
望海潮(癸夘冬為建守趙季西賦碧雲樓)
蒼山烟澹寒谿風定玉簮羅帶綢繆輕靄暮飛青冥遠
淨珠星璧月光浮城際涌層樓正翠簾高捲綠瑣低鈎
影落尊罍氣和歌管共清遊使君冠世風流擁香鬟
凭檻霧鬢凝眸銀燭煖宵花光照席譙門莫報更籌逸
興醉無休賦探梅芳信翻曲新謳想見疎枝冷蘂春意
到沙洲
前調(為富樞密生朝壽)
麒麟圖畫貂蟬冠冕青氊自屬元勲綠野舊遊平泉雅
咏霞舒煙卷朝昏風月小陽春照玳筵珠履公子王孫
雲度崧高影横伊水慶生申早梅長醉芳樽况中興
盛際宥密宗臣琳館奉祠金甌覆字和羹妙手還新光
射紫微垣看五雲朝斗千載逢辰開取八荒夀域一氣
轉洪鈞
十月桃
年華催晚聽樽前偏唱衝暖欺寒樂府誰知分付點化
金丹中原舊遊何在頻入夢老眼空澘撩人冷蘂渾似
當時無語低鬟有多情多病文園向雪後尋春醉裏
凭欄獨步羣芳此花風度天然羅浮淡粧素質呼翠鳳
飛舞斕斑參横月落留恨醒來滿地香殘
前調(為富樞密夀)
蟠桃三熟正清霜吹冷愛日烘香小試芳菲時候無限
風光洛濱老人星見(闕)少室雲物開祥丹青萬彙熊兆
崑臺鳳舉朝陽向元樞曾輔巖廊記名著金甌位入
中堂夢熟鈞天屢驚顛倒衣裳黃髮更宜補衮歸去定
軍國平章管弦珠翠蘭玉簮纓歲歲稱觴
感皇恩(夀)
綠髮照魁星平康争看錦繡肝腸五千卷出逢熙運蚤
侍玉皇香案禁塗揚歷遍紆宸眷安養老成十年蕭
散天要中興相公健生朝開宴長是通宵絃管藕花香
不斷南風遠
前調(夀)
年少太平時名園甲第談笑雍容萬鍾貴姚黃重綻長
對小春天氣綺羅叢裏慣今朝醉台衮象賢元樞虚
位壯歲青雲自曾致流霞麟脯難老洛濱風味謝公須
再為蒼生起
前調(夀)
荔子著華繁清微庭院賀厦雙飛畫梁燕綺羅叢裏百
和爐香祝願願從今日去身長健檀板競催榕陰初
轉舞袖風前翠翹顫明年開府錫宴金鍾宣勸夀星朝
北斗君王眷
前調(夀)
豹尾引黃旛宣麻金殿雨露恩濃自天遣搢紳交譽最
樂至誠為善信知宗姓喜君王眷寶炬蜜香玉巵波
灔醉擁笙歌夜深院西清班近雅稱元戎同燕要看茅
土相貂蟬面
夏雲峯(丙寅六月為筠翁夀)
湧冰輪飛沆瀣霄漢萬里雲開南極瑞占象緯夀應三
台錦腸珠唾鍾間氣卓犖天才正暑月祥光照社玉燕
投懷新堂深處捧杯乍香泛水芝空翠風迴凉送豔
歌緩舞醉墮瑶釵長生難老都道是栢葉仙階笑傲且
山中宰相平地蓬萊
千秋歲(夀)
相門出相和氣濃春釀傳家冠珮雲臺上龐眉扶夀杖
綠髮披仙氅星兩兩泰階已應昇平象玉砌蘭芽長
定向東風賞添綵袖褰羅幌絲簧俱妙手珠翠争宫樣
江海量年年醉裏飜新唱
水龍吟(周總領生朝)
水晶宫映長城藕花萬頃開浮蘂紅粧翠盖生朝時候
湖山搖曳珠露争圓香風不斷普熏沉水似瑶池侍女
霞裾緩步夀煙光裏霖雨已沾千里兆豐年十分和
氣星郎綠鬢錦波春釀碧筩宜醉荷橐還朝青氊奕世
除書將至看巢龜戱葉蟠桃著子祝三千歲
南鄉子(夀)
山寺輞川圖霜葉雲林錦繡居夀斝浮春珠翠擁歡娛
滿院流泉繞綺䟽道氣自膚腴几席輕塵一點無天
要耆英修相業清都已有泥書降玉除
捲珠簾(夀)
祥景飛光盈衮繡流慶崑臺自是神仙胄誰遣陽和放
春透化工重入丹青手雲璈錦瑟争為夀玉帶金魚
共願人長久偷取蟠桃薦芳酒更看南極星朝斗
醉蓬萊(夀)
對小春桃豔曲室爐紅乍寒天氣七葉蓂開應金張通
貴夢草銀鈎燦花珠唾是素來風味滿腹經綸回天議
論崑臺仙裔秘殿陞華紫樞勲舊退步真祠簡心端
扆迎日天元聽正衙宣制盡洗中原徧為霖雨宴後堂
歌吹栢子千秋丹砂九轉今宵長醉
隴頭泉
少年時壯懷誰與重論視文章真成小技要知吾道稱
尊奏公車治安秘計樂油幕談笑從軍百鎰黃金一䨇
白璧坐看同輩上青雲事大謬轉頭流落徒走出修門
三十載黃粱未熟滄海揚塵念向來浩歌獨往故園
松菊猶存送飛鴻五絃寓目望爽氣西山忘言整頓乾
坤廓清宇宙男兒此志會須伸更有幾渭川垂釣投老
策奇勛天難問何妨袖手且作閒人
天仙子(三月十二日奉同蘇子陪富丈訪筠翁於舊居遂為杏花留飲懽甚命賦長短)
(句乃得天仙子寫呈兩公末章併發一笑)
樓外輕陰春澹佇數點杏梢寒食雨少年油壁記尋芳
梁苑路今何處千樹紅雲空夢去驚見此花須折取
明日滿城傳侍女情知醉裏惜花深留春住聽鶯語一
段風流天付與
鵲橋仙
靚粧豔態嬌波流眄雙靨横渦半笑樽前燭畔粉生光
更低唱新翻轉調花房結子冰枝清瘦醉倚香濃寒
峭雛鶯新囀上林聲驚夢斷池塘春草
漁父家風
八年不見荔枝紅腸斷故園東風枝霧葉誰新採悵望
冷香濃冰透骨玉開容想筠籠今宵歸夢滿頰天漿
更御泠風
生查子
天生幾種香風味因花見旖旎透香肌髣髴飛花片
雨潤惜餘薰烟斷猶相戀不似薄情人濃淡分深淺
減字木蘭花
客亭小會可惜無歡容易醉歸去更闌細雨鳴窗一夜
寒昏然獨坐舉世疎狂誰似我強撥爐煙也道今宵
是上元
眼兒媚(秋閨)
蕭蕭疎雨滴梧桐人在綺窗中離愁遍遶天涯不盡却
在眉峯嬌波暗落相思淚流破臉邊紅可憐瘦似一
枝春柳不奈東風
昭君怨(春晚)
春院深深鶯語花怨一簾煙雨禁火已銷䰟更黃昏
衾暖麝燈落地雨過重門深夜枕上百般猜未歸來
夜遊宫
半吐寒梅未折雙魚洗冰澌初結戸外明簾風任揭擁
紅爐洒窗間惟稷雪比去年時節這心事有人忻說
斗帳重薰鴛被叠酒微醺管燈花今夜别
楊柳枝(席上次韻曾穎王)
深院今宵枕簟涼燭花光更籌何事促行觴惱剛腸
老去一簔烟雨裏釣滄浪看君鳴鳳向朝陽且腰黃
綵鸞歸令(為張子安舞姬作)
珠履争圍小立春風趁拍低態閒不管樂催伊整朱衣
粉融香潤隨人勸玉困花嬌越樣宜鳳城燈夜舊家時
數他誰
江神子
夢中北去又南來飽風埃鬢華衰浮水飛蓬蹤跡為誰
催自笑自悲還自語一杯酒鼻如雷曉輿行處覺春
回屑瓊瑰糝莓苔病眼衝寒欲閉又還開水近人家籬
落畔遥認得一枝梅
西江月(和蘇庭藻)
小閤劣容老子北窗仍遞南風維摩丈室久空空不與
散花同夢且作太真遊戲未甘金粟龍鍾憐君病後
頰顴隆識取小兒戲弄
訴衷情(余兒時不知有荔子自呼為紅蕊父母賞其名新昔所未聞殊盡形似之美久)
(欲記之而因循比與諸公和長短句故及之以訴衷情盖里中推星毬紅鶴頂)
(紅皆佳品海舫便風數日可到)
兒時初未識方紅學語問西東對客呼為紅蕊此興已
偏濃嗟白首抗塵容費牢籠星毬何在鶴頂長丹誰
寄南風
採桑子(奉和秦楚村使君荔枝詞)
華堂清暑榕隂重夢裏江寒火齊星繁興在冰壺玉井
闌風枝露葉誰新採欲飽防慳遺恨空槃留取香紅
滿地看
菩薩鬘(送友人還富沙)
山城何歲無風雨樓臺底事隨波去歸棹望譙門沙痕
炯斷雲詩成空弔古想像經行處陵谷有餘悲舉觴
澆别離
前調
微雲紅襯餘霞綺明星碧浸銀河水欹枕畫簷風愁生
草際蛩鴈行離塞晚不道衡陽遠歸恨隔重山樓高
莫凭欄
浣溪沙(詠木香)
睡起中庭月未蹉繁香隨影上輕羅多情肯放一春過
比似雪時猶帶韻不如梅處却緣多酒邊枕畔奈愁
何
好事近
華燭炯離觴山吐四更寒月公子唾花枝玉盡一時豪
傑三冬蘭若讀書燈想見太清絶紙帳地爐香煖傲
一窗風月
南歌子
玉斧修圓了冰輪分外清共看星向繡衣明元是生朝
為夀對難兄鴻鴈翻秋影塤箎和笑聲他年中令綵
衣榮記取今宵丹荔醉瑶觥
醉花陰(詠木犀)
紫菊紅萸開犯早獨占秋光老醖造一般清比著芝蘭
猶自争多少霜刀剪葉呈纖巧手撚迎人笑雲鬢一
枝斜小閣幽窗是處都香了
點綘唇
小雨忺晴坐來池上荷珠碎掉眉濃翠怎不教人醉
美眄流觴白鷺窺秋水天然媚大家休睡笑倚西風裏
花心動(七夕)
水館風亭晩香濃一番芰荷新雨簟枕乍閑襟裾初試
散盡滿天溽暑斷雲却送輕雷去疎林外玉鈎微吐夜
漸永秋驚敗葉涼生庭戸天上佳期久阻銀河畔仙
車縹緲雲路舊怨未平幽懽(闕)駐恨入半天風露綺羅
人散金猊冷醉魂到華胥深處洞戸悄南樓畫角自語
驀山溪
一番小雨陡覺添秋色桐葉下銀牀又送個淒凉消息
故鄉何處搔首對西風衣線斷帶圍寬衰鬢添新白
錢塘江上冠盖如雲積騎馬傍朱門誰肯念塵埃墨客
佳人信杳日暮碧雲深樓獨倚鏡頻看此意無人識
踏莎行(别意選草堂别)
芳草平沙斜陽遠樹無情桃葉江頭渡醉來扶上木蘭
舟將愁不去將人去薄劣東風天斜飛絮明朝重覓
吹笙路碧雲香雨小樓空春光已到銷魂處
