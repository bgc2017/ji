申齋集卷三元劉岳申撰
說
性存說
昔者堯有天下天下之人被堯之澤者七十年堯樂之
昔者舜有天下天下之人被舜之澤者五十年舜樂之
其間堯未得舜日與驩兜共鯀之徒吁咈於朝堯何其
憂也舜未得禹稷四凶族未去位舜何其憂也禹自懷
㐮以後作十有三載以前稷未播奏艱食鮮食民未知
藝五榖當是時與湯未放桀文王未伐崇密武王周公
未誅紂伐奄戮飛廉惡來其心又豈有異耶雖孔子不
得位而轍環而老於行又豈有異耶以數聖人所憂則
所不憂而樂可知也然而數聖人所得於天者皆不繫
此何也使堯舜禹稷湯文武周公不得志行乎中國而
僅僅為孔子其生知安行者固不為之減少使孔子而
為堯舜禹稷湯文武周公又豈有增多於其生知安行
者哉故聖人者其心所存即為道所欲即為義其德之
潤身者即如富之潤屋其動容周旋中禮者即其盛德
之至此所謂天所畀付天理之在人無窮逹無得志不
得志者也故曰由堯舜至於湯由湯至於文王至於孔
子其五百歲同其聞知同故曰禹稷當平世為君為相
顔子當亂世一簞食一瓢飲其道同古滕王守德字性
存求字說於余余為孟子䟽義作性存說以示之守德
有如知生民物則上帝降衷雖凢民果不異乎上聖大
賢雖為天子宰相為庶人果無加損乎物則無少多乎
降衷則所以明善復初者當無所不用其至矣孟子道
性善意也
初心說
三山林宗起以漢果守被檄與余同校文湖廣嘗謂余
曰掾吏周克明者幕之良也問齋居之名於我我將告
之曰初心子以為何如余聞而韙之曰此赤子之心也
本心最初無如赤子惟此時四端萬善之根已具惟此
時四肢百骸九竅之欲未開惟時雖怵惕惻隠之心其
情可以為善者猶未發又安有内交要譽惡其聲而然者
雜於其中也哉此最初心也故又曰本心惟是心可與
天地日月四時鬼神合惟是心可以正已而物正惟是
心可以格君心之非而大人者安有一毫付畀增益於
其初僅能存養之不失之而已由是而舉斯心加諸彼
由是引而伸之觸類而長之由是逹之天下一致而百
慮同歸而殊途人見其為大人也以為其心有異乎億
兆人之心而不知億兆人者為赤子之心則赤子之心
未嘗不與大人同及其長也往往失其本心往往放其
心而不知求浸浸為細人之歸豈不大可哀也哉克明
於此蚤夜孜孜求其本心以明善復初而有志乎大人
之事其誰能禦之余嘉宗起能反求其初又喜克明善
取諸人故作初心說以與共學者講求之焉元統乙亥
重九日廬陵劉岳申書
揭汯字元量說
應奉翰林文字官揭君㬅碩之子汯字伯防余請字之
曰元量夫汯者水之深廣者也夫水至深廣莫如海至
於海無所事防猶有防焉其深廣非其至者也夫江河
有時而溢溢而人然後為之防海未有聞其溢者其量
不開也夫有大功而伐有異能而矜者非功能之至也
江河之量也其量可知也神禹其功能在天地在萬世
而不矜不伐者四海之量也其量不可知也自有聖人
以來知仁勇宜無如夫子孝弟忠信宜無如夫子而曰
我無能又曰某未能一此之謂大此之謂化其所過如
四序功成之不可留其所存如元氣方來之不可測此
其為深廣可量不可乎哉君子學以至乎聖人者也水
至海而除學至聖人而除故曰何福不除夫學如是量
亦如是量如是福亦如是以是為揭汯字元量說
藍氏二子字說
藍氏二子其伯子之子曰思敏叔子之子曰思順皆求
字於余余字敏曰伯時順曰叔時名不同而字同何也
夫敏者與時俱競時不可失也苟一失之不敏莫大焉
夫順者惟時是從時不可違苟一違之不順莫大焉古
之學者無時不習故曰時習習敏德也古之君子随時
取中故曰時中中順德也
何德輔字說
元統乙亥八月望余以校文三至湖廣始識至治癸亥
所得進士何槐孫德符其先蜀人由漢大司空武封汜
鄉侯子孫始為南陽人唐僖宗幸蜀有諱騰者以扈駕
為資州丹山令復為蜀人四世至德符遷中渡為中渡
初祖其子從連為嘉定史君孫之偃為瀘州郡丞曾孫
倞遷内江為内江初祖内江之子剛中兄弟三人皆舉
進士子為太學上舍珙孫為貢士子演孫之孫為昌元
尉汝賢昌元之子為省天元駿宋藤州文學也宋季蜀
破藤州因世父文伯俞貳令蒲折有德於民蒲折人讙
趣之曰貳令吾父母也爭留之因家焉遂為蒲折人其
子宋貢士某是生祀孫貢士以槐孫貴贈蒲折縣尹終
其身所知者不過藤州而上三世向微蜀僧宗壽得其
先數世墓碣安知有中渡初祖而其子槐孫不免字其
名哉盖亂離奔播故家破亡一至於此槐孫以泰定丁
邜賜進士歴撫州宜黃尹至是以雲夢尹同校文湖廣
始知避中渡初祖諱求余更其字於是去中渡十三世
矣余聞而嘉之曰司空之澤遠矣乎昔晉欒武子有大
功於晉室至其孫盈而其施已沒其後降在皂隸聞者
傷之司空至丹山不知幾世丹山至雲夢又十六世而
科第仕宦方興未艾皇皇求免於藉談之愧此豈獨司
空之積而已余請更其字曰德輔盖昔人有樹槐以必
其子孫為三公者已而果然此樹德之報也然至於為
公為侯而德衰者有矣始慙卿慙長蔗杪之所以薄也
歟公侯之子孫必有世世修德不徒食舊德者而後可
復其始嗚呼難矣孟子曰輔世長民莫如德齒德不俱
不可長民爵德不稱不可輔世德輔免之有公輔之符
必有公輔之德詩不云乎子子孫孫勿替引之
鄧願之字說
鄧寕字安之以其說問於余余與之言曰寕之義為安
固也子如安於仁安於貞安於至善不亦善乎既寕矣
又安之將非宴安乎非安安而不能遷者乎余將改字
子曰願之按釋文願辭語有之與為彼寕為此又曰寕
若此無若彼故稱願辭子知願乎舜之命禹曰敬修其
可願旨哉言乎夫堯舜禹湯文武周公皆修其身可願
者也故終備五福焉令名垂於萬世桀紂幽厲皆修其
不可願者也故終備六極焉而惡名亦垂於萬世為桀
紂為幽厲而其終有不忍言者雖桀紂幽厲其初亦豈
願其至此哉大人未有不願為五福之民而願為六極
者夫可願者何即可欲之謂善也故傳曰賀善故攸好
德與壽富康寕考終命為類應而人有不願之者乎故
惡弱與凶短折疾憂貧為類應而或者為我願之可乎
余將使子為聖為賢以備五福之歸未知人生可願有
大此否雖子自擇所願有大此否昔有謂孟子曰敢問
所安孟子曰姑舍是乃所願則學孔子也夫孟子舍所
安而求所願必有所見者也子其擇於斯二者
劉昕字賓旭字說
古人愛日雖斜暉無幾猶重惜之然惜之之意常如不
欲其中非不欲其中不欲其昃也於是愛日之情有甚
廹者矣故愛日者曰旭日始旦愛其人者如日之升今
夫賓日者夏以寅春秋以邜冬以辰皆出日也今夫餞
日者夏以戌春秋以酉冬以申皆納日也今夫人生或
五十或二十或三四十為中身或百年或四十或五六
七八十為百年夫人不能皆百歲猶不能常夏日也則
豈獨三十即二十猶不可不愛昔者夫子十有五而志
於學有不待二十者矣夫子以十有五為旭日此夫子
之寅賓也古以七十為稀年則十五為旭日有不信可
惜乎安成劉氏子昕字賓旭美哉是父是兄之命子也
勖哉是師是友之字子也夫賓者如見大賓盖旭日甚
可愛而不可玩故加敬焉兢兢焉業業焉雖然子之父
兄師友之愛子至矣抑余將進子於道必始衷終之衛
武公八九十猶使人誦詩以教戒我是尤兢兢於納日
也曾子之易簀子路之結纓皆是也勖哉賓旭寅餞如
賓慎終如始是終身皆旭日也勖哉賓旭
申齋集卷三
