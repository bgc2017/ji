申齋集卷十四元劉岳申撰
題贊
題泣麟圖
按春秋魯哀十四年西狩於大野叔孫氏之車子鉏商
獲麟以為不祥以賜虞人仲尼觀之曰麟也然後取之
榖梁曰引取之也釋者曰麟為孔子來魯引而取之公
羊氏曰大之也以為春秋撥亂反正之應與文成致麟
合然其間載孔子稱孰為來者二稱吾道窮者一且記
反袂拭面涕沾袍之事此秘書監何澄所畫圖盖本此
意而畫有史筆廬陵劉岳申謹拜稽首而為之贊曰
詩首關雎其應麟趾詩亡而後春秋終矣于嗟麟兮奈
何至此春秋文成關雎盈耳游夏二子未知述作如何
大野有麕而角聖曰麟也然後取之俯仰感慨斯焉取
斯鳳兮吾已麟也吾窮吾窮吾已此始此終昔者此麟
何為而紱今者此麟何為而獲聖老于行麟繋而羈志氣
之感内恕孔悲喪予祝予莫知我哀知我罪我孰為來
哉庶幾以俟聖人復起萬世君臣萬世父子
題宋高宗御書酒德頌後
當建紹間而暇為翰墨之娛車攻之吉日可書也六月
采芑可書也如此宋不為建紹矣此不書而書酒德頌
諸葛亮有言此臣之所未觧者也
益國周文忠公贊
此宋南渡之司馬其公論之在天下不如在宦者其所
居為綠野不如為蘭若此千萬間之廣厦所以不如一
丘一壑之畫也
題胡剛簡考功印紙後
右剛簡胡公考功印紙一卷得不與出身以來文字同
時追毁若端平追復贈官朝奉當由至元初悉上送官
今不知在亡矣大德丙午余客洪泮時縉雲鄭公潜昭
提學江右三山王澧翁適劉公舘中胡楊自立以此卷
屬余求公一言遂併得王詩語各有意去之二十五年
自立之子士會復求書其後謹按剛簡當宋寶慶乙酉
上書言濟邸事稱周公蔡蔡叔而封蔡仲此周之所以
長齊桓公殺子紏唐太宗殺建成元吉皆絶其世此齊
之所以亂不旋踵則天之所以殺唐子孫幾盡又引申
生得請其應為韓謂濟王不幸事異蔡叔子紏元吉宜
厚其追贈褒崇錄用其子孫歲時致其祭祀使濟王之
冤如戾太子之得以自伸不致如恭世子之欝而不散
語極沉痛此宋三百年理義之所漸摩涵飬者也於乎
遠矣反覆此書有味其言故特著之卷末昔先祖成敬
先生與剛簡同年以詩貢於鄉名次適相先然宋嘉定
丙子也至順改元八月朔里樊家諸孫劉岳申拜手謹
書
䟦張魏公與劉和州手帖(和州名子昂字仲謙安成東江人)
右宋丞相張魏公與劉和州往復手帖尚見當時宰相
識度之遠英雄籌策之良君子有考焉和州當兵興而
課縣最嚴邊防而寬民力民不知擾而寇不敢入境敵
不敢窺邊邊閫長材非承平循良小吏比也嘗以江淮
十五事獻書秦檜檜不能用以十二策與防江三劄獻
虞雍公公亟稱賞嘗夜移海陵城外横江數十萬艘燒
隂沙積米三十餘萬石先是金人謀欲絶舟與糧至是
失色遂奪其餘馬長江之成算雍公嘆服切中事機及
高宗廵幸建康魏公起長沙為留守首以書招之倉卒
應辦取之和州如一切豫備魏公深嘉其功而甚噐其
材力薦之上以有和州之命仍留之建康以為首尾和
應駕還臨安而後赴和州當創殘之餘守禦備至憂勤
盡瘁以疾不起魏公痛恨深悲之嗟夫南渡事會之可
惜人材之不幸多矣至如和州曾不及大用賫志以沒
向微魏公此帖幾無有知和州者又安知其材略如此
吾鄉安成多故家多鉅公名士和州六世孫謙而能不
失舊物於是宋亡元興又六十年矣而忠賢邪佞之在
人心者猶如當日未聞有得秦丞相書是寶藏之如是
者又何也謙之父為漢川之父為溥泉皆和州賢子孫
云時至元六年庚辰五月二十八日劉岳申書
題李御史監祭畫像贊(時為東粤憲副求贊)
有豸其冠何奸不逐有蒼者裘何善不錄彼滛于慝匪
我仇之此周于德匪我醻之昔也臨事如承大祭今也
臨祭國之大事於皇大社祀有成典御史蒞之羣工無
慊彼都人士繪其冠服望之儼然式如金玉帝命我公
䋲此南邦執其憲度以壹紛龐嗟爾遠人千載竒逢欲
知我公視此德容
題文丞相真
死忘其元生愛其膝宋亡誰謚宋史誰筆當日穆陵不
可第七萬古廬陵進士第一
題文丞相拜羅氏百歲母圖
文丞相以咸淳癸酉二月朔日率里中士奉幣載酒升
堂拜新安羅氏百歲母母答拜諸孫皆拜奉觴壽母母
釂酢賓諸孫從執爵禮成丞相為留三日賦詩題廳壁
鄉人好事列為圖繪于是宋亡元興又六十八年矣後
生誦其詩玩其圖者猶如當日至有得其臨本爭執之
以為至寶者想見當日旌旗騎從之都賓從雜遝之衆
筆墨淋漓之樂詩成燕喜酒酣樂作何如其盛也閭里
見之而老老幼幼人人歆羡四方傳之而子子孫孫家
家誦說計丞相奉兩國宦遊海陸之珍家山魚笋之美
其聲名文物衣冠禮樂又有在鐘鳴鼎食之外者再踰
年而丞相出師江上入衛京畿明年宋亡脱身京口亡
命淮海走閩閩潰走粤粤沈向微潮陽蹉跌以幽燕獄
市為枕蓆而安之即此紙流落復有能寶藏之如今日
所觀者乎母蕭氏生宋淳熙甲午為承務郎致仕羅公
士友生母終壽於宋亡之歲百有三歲云五孫為五桂
其四曰畊字存叟宋開慶已未與丞相仲氏同年官至
廣東提刑司幹官諸孫學孟有士行有文采與余遊視
余此圖求余題其後時至元六年後庚辰六月望日里
後學劉岳申謹題
題須溪先生真贊
其清足以洗一世之衆濁其新足以去千古之重陳昔
之見者尚不足以得其真今之謗者復何足以望其塵
嗚呼何年復見若人
題東坡書牆有茨三章
聖筆不删坡書不辱中冓之言猶可讀也
題趙學士子昂照夜白圖
曹將軍檄槊遺餘風流文采丹青在衛夫人王右軍外
天馬玉花又在凌烟功臣外然不能自道頼子美能以
斯須垂之萬古不然良工心苦誰其知之松雪公兼有
曹杜之長能自致不朽猶區區著同時一二知者以記
微意向微㬅碩道傳安知斯人為慱古君子哉於是松
雪苦心愈益可悲矣東野王君得此卷於天上人間之
後寶而藏之嗚呼必有能為子美者
題程趙兩公手題馬圖
右程趙兩公手題馬圖一卷藏東野王氏時臨川吳先
生與伯生㬅碩皆有懷兩公情見乎辭而先生錄趙舊
詩與卷中程詩意同尤可感今先生已脱&KR0919;羈而虞揭
二君方入天駟振鬛長鳴萬馬俱喑為東野誦老驥千
里援筆慨然
題唐君臣畫像
(唐太宗狄仁傑)(魏徵陸贄)(李靖卿顔真)(郭子儀裴度)
觀此然後知龍鳳之姿天日之表非異人不能識固宜
英雄不敢仰視若鄭魏公之媚嫵非是君不能見衛公
之姿貌魁秀非是君不能用畫史獨著其君臣慶會有
以也其六七人而逸其姓名者二人必皆若是班者忠
州遯荒闔戶不使人識其面而與单騎免胄回鶻羅拜
者並傳開元天子不識平原太守何如人而與斗南一
人所至有生祠退然中人而神觀邁爽外夷君長問其
年貌者相先後槩有凌烟筆意又有紀傳贊意友人李
君仲元寶而藏之其將為良為忠修其可願者乎
題吳草廬真贊
其心休休其容肅肅多學多識以似以續耄有不倦瀆
無不告允矣君子是宜其服
䟦周益公撰王駒父居士墓銘書翰
右宋故相益國周公銘居士王某墓所嘗與復某書居
士曾孫璧寶藏遺墨也新余每伏讀未嘗不掩卷三歎
也居士與丞相比隣誌稱把酒論文無虚日而以布衣
終其身固已去人逾遠其校讐六籍百家淹貫群書尤
不妄交遊鄉先生楊文節公稱為淮海文士詩人楊廣
文以為有北忩風致謝尚書湯舍人劉袁州尤推重之
其著書古史法家集皆可錄而傳向微益國此銘雖孝
子慈孫有不能之者矣太史公稱閭巷之士欲砥行立
名非附青雲之士惡能施於後世豈不信哉抑居士可
謂忘人之勢益國可謂忘其勢矣益國自書此銘而以
登仕郎胡柯題其額柯亦居士其流亞者歟昔我先人
與居士之子遠叔交遊最深厚兒時于侍側耳熟焉秘
書歐陽公實銘其墓今其聞孫能自立不辱其先玄孫
又能世其業於是君子之澤五世其昌矣璧字君玉其
讀書之室曰舊隠子泰字與時延字與齡至正三年癸
未七月既望里契家諸孫劉岳申謹書
䟦巽齋歐陽公撰遠叔王先生墓銘後
右鄉先賢著作歐陽公所撰王先生遠叔墓誌先生岳
申先友也公以宋景定戊辰辭建昌通判不赴由宣教
郎轉奉議郎庚午以著作郎兼崇殿說書入謝兼權都
官郎官七月遷著作郎八月考試國子監出院免官歸
此銘作於辛未九月葬前距明年壬申正月公易簀前
數月耳嗚呼向使先生之子不知乞銘于公即先生世
美雖家藏百年手澤其誰知之其誰知之嗚呼先生可
謂有子矣公為文章有歐蘇之美此誌叙無美若繁而
實不可殺稱先生可謂有而實不可得在公集中為變
例多微意罕有識者先生能守先人敝廬上遡先大父
晏子之心益推廣故相賢德此意豈愧恊律公與進士
結主知與隠士君不愛鄉衮薦而從居謫徙者此豈有
為鄉校而致謗尚煩守宰過聽朋友費辭者誌稱先生
再被謗并載公所為辨謗者學廢俗偷志感也坡公有
言有其實是辭其名者有後先生豈獨辭其名而且不
辭其謗是足以有後矣岳申從先君子侍側聞先生躬
行為多先生死先君子哭之慟謂岳申曰汝曹不復識
王遠叔矣此誌從家藏刻本熟復今從先生之孫璧得
覧公遺墨益增感涕念昔先君子之喪須溪先生命子
將孫致奠命岳申曰爾父孝友忠信俯仰不愧怍汝知
之乎爾父千里外為他人作孝子爾知之乎嗚呼岳申
不孝于是愧先生之子多矣先生有孫又能以時材自
樹立不辱其先此豈可與流俗人共語哉岳申不獲辭
而竊附姓名以繼世好益著先友代有賢子孫以信文
正世德云璧字君玉即誌所稱璧者有子可教公侯必
復在斯乎延祐戊午六月初伏上距公誌之四十八年
里後學劉岳申頓首謹書
題百鴈圖
如此稻粱全無矰繳猶是江南水淺土薄
題彭小溪家藏五馬圖
以良五馬少見其畫而况真者
題子昂竹
其翛然也有儒者之意其温然也有王孫之貴其頽然
也有茅檐之味其儼然也有玉堂之氣清而不寒高而
不畏古之人與今之人瑞也嗚呼以嗜者尚其致
申齋集卷十四
