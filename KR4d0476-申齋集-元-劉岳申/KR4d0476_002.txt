申齋集卷二元劉岳申撰
序
送郝右丞赴河南省序
上臨御之初中書左丞郝公天挺以召入贊大議加賜
宴勞拜江西行省右丞其秋七月公至官一以民莫為
已憂其所罷行害利灼灼在人耳目如浙江歲饑公在
中書嘗謂以江西代其海運至是論當罷還江浙不當
為例西蕃茶提舉司設官不便當歸有司廣東惠州等
處採珠得不償費勞敝赤子當罷諸當戌龍南安遠南
恩潮陽歲歲瘴厲殺不辜者常數千人當移南安肇慶
潮州善地撫州千金堤成便漕當脩小曹銀場無銀當
罷宜黃樂安分武寕新城廣昌地衣民輸官負擔六七
百里當折納錢尉吏貧無藉不當祗待站當用各戶餘
糧而復其戶役尤惡不肖子孫發冡者為重禁其買賣
皆著為律凢大者以聞立報罷小即便宜皆可為久遠
他便民不可悉數明年春奉命與僉院數軍實至臨江
臨江軍多亡逃而官利其利則罪萬戶以下倉官多取
於民而不禁廉得其羡三萬貫中統鈔有竒則罰郡將以
下郡服其神明而安其仁恕余時以諸生拜公見其公
餘手不釋卷過於寒素爱民下士有古者賢相之風軍
民官請置酒效一驩於前一不許所過無秋毫擾其尤
不便民者立為禁止余方以為江廣賀亦自賀夏四月
命下遷公河南從河南省臣之請也平章公驚恚曰我
獨不樂有同寅邪奈何争吾寮都曺有泣下者曰奈何
争吾公百姓相與失色士相與短氣口塞咸咨嗟嘆息
曰天遂棄江西耶奈何争吾相以私彼汴也彼汴之人
何脩之至也嗟夫使公遂留江西所施豈止如前所陳
而已推公之心所欲為民便者何限或蓄而未施或施
而未竟公在汴江西不被其澤公在中書詎忘江西哉
江西自有外中書以來其間豈無賢相而材不逹志力不
終事料力有餘而又不勝欲惟公疎通練逹足以行志
獲上信友足以遂事本之以寬仁發之以剛毅始終之
以無慾而又輔益之學問故天下之民争欲得以為父
母士爭欲得以為宗主為方伯之長者爭欲得以為二
雖以聖主知公之深愛江西之至而不能從河南省臣
之請莫非吾民故也余聞公世將家其先有德於兵間
而公又以仁厚昌子應官有功於國有德於民甚衆富
貴夀考宜未有艾余獨著公所施江西與江西民所不
釋於公者非以為公譽將以告夫君相使知江西未嘗
不可治而如公者不可遇而又可暫不可留為可惜也
送李總管赴贑州序
章貢太守李侯未至章貢而先聲廬陵廬陵之士多其
賢歲六日過余敝廬乃一不知其太守之為貴余亦忘
其為太守也有頃南安監郡繼至禮讓久之南安叙通
家章貢云平章叙在丞相下南安云以平章公貴介弟
余敢若是班乎章貢讓愈益恭詞愈益辯南安叙如初
語極雍容又久乃定觀兩侯揖讓余兩賢之喜章貢得
賢守又喜廬陵士知人昔者夫子之論人曰為國以禮
又曰能以禮讓為國乎何有郡守古諸侯國也於是可
謂能以禮讓矣平章為延祐聖人舊學之臣又為賢宰
相其相業在國史輿誦在人心太守其有聞於愛民下
士者必有素矣太守嘗知澤潞理問浙省别駕寕國各
以其官聞其於章貢必有餘矣章貢與廬陵相依倚為
郡國唇齒之國也章貢有賢守廬陵與有焉余又聞猛
則民殘寬則民慢繼猛以寬斯為得矣繼寬以猛其庸
可乎善為政者用剛柔之中以去寬猛之弊則畏愛具
而父母神明兩得之此侯素所蓄積者也余奚凟告焉
詩曰敷政優優不剛不柔古之誦詩者以逹政而賦詩
者亦以觀志敢以為獻
送馮翼翁漢陽縣丞序
泰定甲子廬陵再貢而第者二人馮翼翁其一也於是
翼翁擢丙科授漢陽丞以歸余嘗備員湖廣試官識漢
陽太守許君於院中太守質直信厚君子人也出院過
訪秋興亭於漢陽郡治之後往謁太守焉亭有獨江漢
水之勝有大别山郎官湖在其後山有禹廟其登臨之
美殆過南樓唐賈至碑在焉恨匆匆不及留文字其間
然念慮往來常有之以為幸得徘徊臨眺當盡前願而
不能自必乃令翼翁有三年淹於此視余匆匆至今有
餘恨者固已相絶而翼翁以盛年高科方吞雲夢而納
江漢登高能賦文章特其餘事又非余衰朽者比漢陽
之幸秋興之遭也雖然漢陽幸有賢太守翼翁往能不
負丞又科第之幸也士民之遭也豈徒文字而已使余
他日重遊得竟償前願又將觀贊府之政成而賀太守
之得賢屬吏也豈不美歟故於其行也序以為贈
洛陽楊友直家譜序
今南雄路總管洛陽楊益字友直余五十年前友也初
友直掾江西憲司知名余時二洪泮辱與游别久隔闊
惟聞令名日起為南雄始有聲問相及至是徵余序其
家譜譜自其曾大父中京府君始至其父弘農郡侯三
世余問故則曰中京以上譜亡不可考矣楊氏世家洛
陽曾大父諱某仕金為中京酒使大父諱某遇紫陽先
生為轉運使佐其幕贈亞中大夫河南府路總管輕車
都尉追封弘農郡侯父諱某以承直郎南陽府判官卒
於官三贈階由奉訓朝列至嘉議官由禮部郎中秘書
少監至刑部尚書勲由驍騎尉騎都尉至上輕車都尉
爵由洛陽縣男弘農郡伯至郡侯可謂榮矣余嘗謂宗
法廢而族譜亂以偽亂真以賤冐貴以凢陋襲穹華槩
不能以其身自樹立以求顯揚徒以其先謂他人昆以
取譏笑其有幸而出於喬木故家者又不幸不能守身
事親以辱身辱先其不大可羞愧哉友直方其在江西
時已能自拔心不可為南陽府君辱五十年持身玉雪
兢兢焉訖能以再世贈官三品三命封侯於以光遠有
耀而顯其親可不謂榮矣乎友直所以自樹立何必減
關西又何必冐遥遥而後可稱世家傳曰立身揚名以
顯父母孝之終也如友直可不謂立身揚名矣乎世之
人不自貴重願藉忘其身以及其親上以險危其大人
下以愚不肖其子孫甚至覆絶有可悲傷者如友直光
昭其先君式榖其後嗣使中京府君世為楊氏鼻祖其
世祀豈可涯哉楊氏子孫尚𢡟戒之
送葉審言歸浙東序
江南内附三十有八年而科興科興又十有七年矣而
江西為盛江西莫盛廬陵廬陵莫盛吉水提學江西自
浙東來者曰縉雲鄭公潜昭近年稱金華柳道傳教授
吉水自浙西來者錢塘盛公元仁近年稱金華葉審言
鄭公文學清修稱其世家余時為洪泮辱相知盛公博
學工詩兩浙知名士皆尊為先輩余辱與游道傳矜持
有識鍳自負恃不可下古人余時為鄉校辱相聞審言
胸次氣象威儀文采賢者也余辱交焉是四人者先後
相望垂三十年皆相與而各有深淺若鄭與柳皆嘗為
之屬而遠近戚䟽異矣盛與葉皆在五里而落落不相
合夫以相望三十年間僅得四人而又若此然則交際
離合信矣乎其不偶然也於是道傳别已三年審言今
又告别余昔者既恨不得與道傳劇論以求一日之益
而今又失審言也嗟夫余乎其無復可以求有益乎余
之過遼陽也道傳意若有以贈我者審言去吾鄉而歸
將羽儀乎天朝也其何以處我哉
贈蒲學正序
蜀蒲閬州望族也閬以宋尚書左丞宗孟顯蜀亂子孫
散處四方余嘗校文湖廣得蒲紹簡魁多士多士稱得
人紹簡世出於閬者也今年又識廣元學正蒲君子新
子新距左丞九世嘗錄叙學為制釋奠禮樂噐於蘇蘇
杭至是廣元議制噐如叙而以江西冶鑄為良會成都
重慶保寕議如廣元皆以屬子新盖省憲以舊勞選而
使之子新留廬陵再見夏五而後四路禮樂噐之範金
者始備將之蘇杭取磬材焉告行於廬陵文學汴王仲
敬倡為歌詩而謁余為序余聞釋奠釋菜皆祭之略者
釋奠有樂而中廢所謂略者又不備焉當宋盛時歐陽
公猶以為恨逮宋宣和大成有樂止於汴京而又中廢
至是郡國始備尚論厥初自文翁興學而蜀為鄒魯歴
代不乏人至宋而蘇氏父子遂聞天下宋南渡蜀被兵
最甚宋亡又甚時絲枲織文之富衣被天下今皆不
可復識矣况衣冠禮樂之盛乎今世所傳漢成都禮殿
圖象猶使人想見文翁之盛皇元混一亘古所無興學
崇禮又為一初釋奠得通用樂又宣和所無此天下太
平蜀文學將復興人物將復出之祥也其事雖微而所
擊甚大余方為世道人材賀故為子新逹亹亹焉
贈李生歸蘄州序
夏仲善見其學者李玉與所業易對義一篇玉家蘄春
常貢河南聞湖廣之風而起者於是罷科命下而講習
不輟勤求余一言如不知科已罷又如未嘗罷者余感
其千里求師不隨俗化則告之曰科廢學不可廢上不
以賢良方正直言極諫取士士可以為䜛謟面諛巧言
令色孔壬否乎上不以修潔博習取士士可以為頑鈍無
知不學亡術否乎秀才異等今不復舉士曰吾不為秀
才異等可乎孝弟力田今不復舉士曰吾不服田力穡
孝養厥父母大不友于弟可乎夫學者之於五經四書
事非為應舉而設以應舉之心而讀五經四書已非矣
而又以科廢廢讀尚得名為士矣乎玉乎子必勉之自
科罷而有喜談樂道之者其人固可知亦有言之而戚
戚者亦未為得也昔者科廢四十年而復興謂有其廢
之莫敢舉不可今者科興二十年而復廢謂有其舉之
莫敢廢亦不可或曰屈伸往來易之常理則應之曰我
不敢知惟科廢學不可廢如是而已玉字德潤盛年有
志仲至順庚午進士以建昌判官終更而居憂授業於
家云
送王員外廣東錄囚序
至元四年戊寅秋九月大宗正府員外郎王君錄囚嶺
南京師賢士大夫咸為詩文以送其行道出江西以視
廬陵劉岳申惟王君將命之肅諸賢贈言之忠至矣盡
矣而猶有待於余言乎余聞先漢有女子上書救其父
母者其詞曰妾聞死者不可復生斷者不可復續漢文
感之為除肉刑而幾至刑措焉夫言豈在多哉聖主如
天萬物皆春天下獄成而孚輸而孚矣不留獄矣而猶
審克之合於有虞氏與其殺不辜寕失不經之意真德
刑也王君讀書知政讀書則不為徒法知政則不為徒善
嶺南之囚凢至吾前者皆死獄也其不幸而冤者其罪
皆在有司然而未錄以前猶皆生人也既錄以後萬有
一不免於殺不辜則不可復生不可復續其冤作皆不
在有司而在我矣其悔恨可勝道乎歐陽崇公有言求
其生而不可得則死者與我皆無憾也夫求其生而猶
失之死而常求其死也斯言其庶矣乎敢以為獻
贈高師靖地理說序
古今地理察於伏羲井於黃帝奠於神禹而其說聚於
九丘尚矣又不獨公劉之豳周公之洛衛文之楚丘始
見也若古之葬親者自溝壑蠅蚋始由是而宅兆有卜
古之卜者真能知後世必不為道路城郭溝池井陶耕
鋤所及勢家所奪此其術殆非今之所及而迂儒不通
古誼妄諱其說以為古不擇地不知古人擇之尤詳今
人併水蟻不知避是溝壑蠅蚋之也不知未有甚於此
者郭景純得古人遺說以為書而儒者不能知尚得為
儒乎此非儒者學問所當察詳者乎此吾所以有感于
高師靖此書也使仁人孝子之葬其親者得其說而求
免於溝壑蠅蚋不庶乎於人心能無恔乎師靖其父故
博雅君子丞相信國文公所為書山雲者鄉稱山雲先
生師靖槩有聞於家學云
張仲舉集序
張翥仲舉北方學者始來江東江東才俊皆稱之余始
相見豫章愛其疎蕩有竒氣磊落多豪舉急義如飲食
男女聞上有賢者輒以身下之常恐其人不先已而蚤
逹未嘗見其有所不臧於人人或有短之者終不以為
惡聲必終譽之有不幸厄於時命必多方拯拔之而後
已不然如已負之餘事為詩賦之章極才情所至無不
輸寫傾竭其意欲者使人望而知其為非仲舉不能而
仲舉未嘗以自多至順壬申余再見之江浙校藝後仲
舉亦且老矣其氣充然其才情沛然其中心誠好義愈
益汲汲然余方恨主文而竟失士愧見仲舉而仲舉如
未嘗試者豈徒不知有得失日與余買船下湖長歌痛
飲盡興而後别今又八年矣書来廬陵留滯維揚猶江
淛也獨求余序其集端夫余何足以論文哉田光先生
有言徒識光盛壯時感仲舉行誼至高殆非今世人故
為私論其人品大槩若其詩文固不待余而傳顧仲舉
自有必傳者東坡所謂非斯文亦莫之傳也
送西忩宣差赴都序
今天子嗣登大寳之明年以天歷左丞相仲子前侍儀
舉禄補外監南安郡郡當江西上流與章貢壤接南振
交廣西距湖湘官吏士民道廬陵過余者其人言監郡
族出高昌有中州賢士大夫之風生長相門有被服儒
者之意真愛民下士賢長吏也余聞而異之去年始相
見於吾廬然後知聞望果不相悖聲寔果相符他日見
其二子皆文雅温厚恂恂有父風又知其教行於其家
至是告行將之京師余至大中嘗拜丞相於江西瞻望
其閎深慱大魁壘竒傑誠非位正中書不足以展其材
略及天歷登庸天下之士皆曰丞相功莫大於翼戴而
不有其功志莫大於肅清而不自滿其志皆以為恨不
知其蕃祉老夀得之於天而不盡有諸躬者盖將以保
有其子孫孫子以為天下國家建無窮之基垂無窮之
聞穹穹厚厚厥有深意凢民彛好罔不同之余既辱知
丞相獲交南安喜世禄之家子又有子於其行得無情
乎自古定大難者無赫赫之全功履危機者有容容之
厚福是故保安世禄者無如恭儉而恭儉必由内心以
生是故教子孫者無如義方而義方必以一經為尚此
南安素所蓄積何待余言而余言之不置者朋友之至
情也丞相有如語及江西人士為言如余者年已八十
無所用世矣至元五年己卯四月日劉岳申書
羅中德詹詹集序
通齋羅先生蚤以文學知名晚尤宿於理而鬯於文庶
幾正而葩者今不可作矣其猶子中德從家學槩乎其
有聞後客分寕分寕是其諸父兄讀書故處中德於其
間往復唱酬無虚日其友文采蔚如也今年相遇於紫
淦類深自晦匿其中所有欲使人不可少見其端緒者
與之語澷不可否又與分寕時如二人者嗟夫中德所
謂深藏若虚者非耶一日出其稿視余凡古賦古詩又
若干首余讀至盡如主人盛服肅客每門而讓如韓昭
侯效古人愛一嚬一笑如季平子養闘雞如張疎不可
效陳遵程不識不可為李廣何其嚴也余為之竦然曰
幾失子矣盖戰國辯士有以辭勝理而詘者而晉人亦
有俊傷其道之譏由是而以文辭為無取以才俊為可
薄孰知易謹修辭書貴俊德其言不文者其行不遠故
有俊士俊民皆所以浚明理道而翼張之者也其誰能
去之中德於家學槩乎其有聞矣故余嘗謂文章韶潤
不如骨氣而韶潤亦不可無思致不如淵源而思致亦
不可少嘗試以家學參之
禮記貫義序
須溪先生劉公嘗謂余言小學進業進學廣記甚有功
小學先生沒始見其書而先生之言信比年進書惟王
天與尚書纂傳出蔡氏後使學者有之為有益恨先生
未及見若禮記固未易讀傳文有似經者得䟽而後明
此古注所以不可廢後來注者益衆方氏應氏為著最
後有衛氏者盡得諸家之說而取其尤長者集為一書
然後罕有見者吾鄉曾聞禮以立盛年力學懷明發之
思感揆錫之義循名責寔取禮書晝夜誦習之先注䟽
次諸家次先宋大儒慱采其尤善者而折衷之名曰禮
記貫義盖自有此書以來所未有諸老先生所未及須
溪先生至今無恙猶將取之况如余者余嘗言此世著
書者無之無損乃他多爛漫者誠可厭而不可以槩貫
義是有之有益者也余以衰年媿以立盖逾邁之感愈
深而弗去來之憂已决徒願刻成使四方學者爭先快覩
無如余之悵然以止也
送劉良用秩滿詩序
余年十三程教授試二之日其同四句置第一其後蔡
教授試有饛簋飱三句亦置第一又後屡試不一試皆
然蔡公命之曰子年甚少而文甚老更成何也每見驚
異惟正錄未嘗少假以辭色須溪劉先生撫而教之曰
鄉校慱士弟子員銖積寸累以序升以望取二者備然
後得亞於正錄如天子之宰相然鮮不六七十者有老
死不能至者焉盖鄉里公論僅而在此此一時也嗚呼
尚矣余為鄉校之歲學正劉良用始至未數月余愛其
盛年機智警敏可相與以有為而於余所不為亦能無
所不悅也其間監郡郡守之相知過使客之相聞者常
相接踵而群不逞之滋不悅余者亦不少良用去而攝
官吉水既獲人州之長官稱於州之士友以有勞績於
學見於余文者多矣至是而後以代歸歸拜其親而榮
其鄉無不可喜獨余感年歲之不與復欲為初試鄉校
之日而不可得也有可為太息者昔鄧禹年二十四拜
大司徒其後以將相封侯為功臣第一嘗自言臣非際
會終身所至不過文學慱士夫以將相封侯之與文學
慱士也遠矣孰知遇則為將相封侯不遇則為文學慱
士也哉然則文學慱士者固不遇之將相侯也由此觀
之豈獨顔駟有文武老少之憾而已悲夫此古人所以
貴乘時也歟良用行矣無自菲薄於是代官以下學之
士友皆為詩屬余為序云
送徐子謙赴湖北憲副序
太史公書稱韓非引䋲墨切事情載其所著說難有顯
為名高隂為厚利此與内小人外君子色厲而内荏何
異故曰不以人廢言類此嘗謂士大夫至公無私而行
之必以恕至清無底而用之必以明其中心誠信於忠
君報國愛民下士要可以結知於天地而不可以求知
於世俗自余所見惟濟南徐君子謙他盖未之前聞也
君始為湖廣省郎憲副東粤吾兒父昌候迓之於武昌
既已熟其大略及事君於東粤每長二僚寀間議論有
異同必反覆至盡曲折至當於是而後止盖君之隂顯
必不可為兩途心口必不可持兩端始終必不可為兩
人故能舍已從衆逹勢從理然終不可為典要惟是之
從此君所以大過人也至是君以東粤移湖北東粤之
人咸咨嗟悵望曰上遂棄東粤何召公之遽也湖北之
民咸歡忻鼓舞曰我輩之傒公重來久矣何慰我民之
切也君子曰是可以論人心天理矣湖北之民德公也
久東粤之民德公也新久者固其孚而新者尤難舍此
人心之真天理之正也雖然我公之心豈有彼疆此界
之分也哉使君即日升朝為内中書内執法亦舉斯心
而措之耳余年八十有七何幸身親見之
送李一初江淛儒學提舉序
進士得人尚矣使皆如李一初科舉何可廢選法得人
多矣使皆如李一初常調何可忽提學得人有矣使皆
如李一初學官何可輕於是學官積輕甚矣一初何以
能使所居重也哉一初其文學行誼有過人者固宜其
於政事無過不及使用之百司庶府必可觀用之親民
為尤切今以提學為江浙固所優為而於學校興除利
弊恢恢有餘矣學校至近年大壊極弊不可復支獨江
浙以能官聞則進士得人之效也一初亦幸際其會耳
夫以兩浙而遇一初以一初而遇兩浙非天時人事不
及此抑今嘗謂士大夫學術不可以不正不正則掊克
多而娟嫉興將偽言偽行無所不至苟可以用其深中
多數肆其雄猜隂毒必且勇往而力行之矣此其於士
君子為何如也每讀杜詩好心事真顔色兩語常恐此
心不見似人乃今於一初得之安得使人不驚喜於既
見之後而憂恐於重逢之難也哉余嘗以校藝三至湖
廣一至江浙長沙固湖廣之仕國而茶陵又長沙多士
之淵藪如一初又其尤者也余既以為江浙賀一初往
無負江浙不亦善乎余耄且悼為我多謝西湖遲君歸榮
猶及為君賀且賦之
贈采詩两生
嘗讀詩至芣苡三章愛其和平悅樂無惡無斁以為此
采詩法也使采者比如卷耳頃筐之寘則倦矣又嘗讀
中庸大學表記坊記所引詩愛其融液貫穿得言外意
以為此觀詩法也使觀者皆如高叟之為則固矣觀於
風雅然後知古人作詩之妙當時采者要不可及觀於
夫子說詩然後知古人興觀之妙後世傳註皆不能到
采者如蜂之取花觀者如人之取蜜其殆庶乎方今政
治之得失民情之休戚上之有關於德化大之有係於
家國獨不可因民風以上逹其於為上為德為下為民
不尚有補乎永新陳天衢張文淵以采詩告行故為定
其大者書以贈之以待其歸
贈安成劉玉成赴都
昔者孟子稱湯執中立賢無方故詩曰商邑翼翼四方
之極昔者孟子稱武王不泄邇不忘遠故其詩曰鎬京
辟廱自西自東自南自北無思不服盖古之論聲教者
稱朔南論王化者稱自北而南使夫子薄南國則二南
不得為風之始使夫子薄南士則游不得為文學之先
又使聖世終薄南士則㫪陵周氏之學其傳於河南者
不足尚而建安朱氏之學亦不足行於天下矣方今聖
人以天下為家而南海實為龍潛之所為南士者可不
知自貴重願藉乎於此有名世之士猶將退然自處於
常人之列於此有大過人之材猶將闇然自晦於衆人
之中苟區區以浮華自衒以小有自負豈不益自菲薄
羞鄉里輕當世哉故夫士之屈於時非時之罪也罪士
而已已之詘於人非人之罪也罪已而已故曰衣錦尚
絅又曰藉用白茅孰有良賈而不深若虚者孰有君子
盛德而容貌不若愚者此貴重願藉之道也吾鄉安成
劉玉成將之京都余雖不能贈人以言而竊附於愛人
以德於其行故忠愛焉亦古之道也至順改元之九月
某日廬陵劉岳申序
送楊賢可宜黃縣尹序
友人楊賢可既第而官會昌官瘴厲地俗又險惡賢可
終三年淹而無天時人事之患其政行焉其歸也貧如
未第時調永新去其鄉孔邇而民俗有甚於會昌之地
氣者賢可為之未數月而憂去良民思之横民服之其
愛存焉其歸也如會昌服除遷江西照磨其官為省幕
而位在底僚諸逹官之長日臨其上制其左右賢可為
之不謟不援無惡無怨其職修焉其歸也如永新至是
有宜黃縣尹之命宜黃無會昌之地氣永新之民俗又
無會府尊官之壓得百里之地而為之室於以為政行
志恢恢乎有餘力矣或曰宜黃善地縣尹正官足為政
行志固也而無圭田之入野人之養賢可積三仕之貧
以不取為不與將何以安其位哉愛賢可者能不為賢
可私憂過計乎曰賢可之誠身信友足以獲上治民
久矣過使客有不知之者乎有不愛之者乎賢可能無
疚於志無惡於民而已若所遇非所知也君子曰惟賢
知賢以賢待人而以不賢人應之是所感非所應古無
是理也賢可以暇日往從吳先生而問政焉其所以告
賢可者必非余言所能及也以是為贈
辨囿序
易言學聚問辨中庸言學問思辨盖嘗歎孟氏之辨矣
其辨惟善義内不遺餘力辨楊墨至於無父無君辨鄉
愿至於無舉無刺所謂差之毫厘謬以千里者辭旨殆
如酷吏議法略不少恕而究其初心本非好辨後來公
孫龍諸子曼衍横潰四出益信孟子所謂不得已者宋
洛建諸賢講明聖學究極藴奥語詳擇精弗明弗措古
人問辨之意學者從可識矣舍是復何以辨為哉宜春
桂可取莊氏語名其所述曰辨囿以視余余讀至盡槩
與人意合者多然後復於桂可曰文王之囿方七十里
民猶以為小以其猶有所局也莊子好辨之雄者至篇
終而以公孫龍為囿於辨之内示不足也明矣子之取
義豈亦有所不足也耶近年夾漈鄭氏辨駁古人窮詰
至盡夫辨若是亦可以已矣其於囿也宜不可以廣狹
計矣子之是編屬事類辭無論雅俗必窮本始不苟同
衆然且自以為不足由此而夾漈不異矣又以為不足
而窮源至於聖賢之所謂辨又豈難哉余故與之談夾
漈以充其辨又遡莊氏以循其本然後使由孟氏以逹
乎子思孔子以易中庸之辨終焉盖充類至義之盡此
辨之根祗也此莊子立言之旨亦桂可名書之意也
贈談命熊景仁
昌黎嘗言我生之初月宿南斗坡公自謂其年生者無
富貴人而與馬夢得為窮之首自昔大賢槩乎其有是
言也故有晚知前定而悔不讀書者惟韓蘇二公乃無
是悔耳余生宋五庚申為景定初元天朝中統之初也
年十七而德祐為至矣科舉廢而不知學為聖賢之學
章縫賤而不能去為農賈之業盖不擇術與不知命合
而始為棄民始不能以饑渴之害為心害於是可畏之
日為無聞之境矣又何止不讀書之悔而已哉每遇江
湖談天者相從問命未嘗不内熱汗下也儒者不能自
求性命之說於經孔孟而必待星翁日者之說而後暫
息乎其僥倖之心則是星翁日者猶有功於為儒者曾
星翁日者之不若也余往來歐鄉識熊景仁景仁善言
命余所愧者也歐鄉之士類多稱景仁傳言天道遠人
道邇以景仁觀之遠乎哉景仁至是求余言以信其術
余惟不能自信其命而取信於景仁也景仁又使余言
之以信於人其待余言也耶余言其果足信也耶景仁
行四方又曰仁山云
趙氏族譜序
嘗讀唐書宰相世系以為兼史記王侯年表蕭曹世家
之體此歐公新意也世之升䧏家之隆汚可考察焉後
有作者不能及已自春秋譏世卿而勃興暴貴不為不
祥故嘗以為使漢如唐人貴氏族重門戶必無衛青尚
主之事宗法廢而族譜存猶之可也西洛趙氏族譜司
馬温國文正公所為序引者宋參知政事贈太師中書
令兼尚書令魏國文定公諱安仁之世系也譜自唐孟
州温縣令貽孫而下十三世文定而下至前進士夢雷
九世按序所稱有藝祖與為布衣交者焉有藝祖自言
嘗識其祖其父者焉有真宗所稱為萬石君家有仁宗
所稱為忠孝者焉有洛中稱為顔子者焉盛哉富貴人
所可致而帝王稱其世濟家榮鄉里比之亞聖大賢此
不可倖而致也帝王所稱鄉里所誦猶可致而有多世
立言者垂之不朽又不可倖而致也夢雷不忍其先緒
之遥修其譜詳其世將以遺來者而以示其交廬陵劉
岳申曰子盍為我言之某何人而敢贊一語於前序之
後乎惟欒郤䧏於數世房杜敗於再傳有不忍言者而
九世之後有如夢雷難也此文定而下之所積也夢雷
而下復有如文定未可知也夫有名祖父者有幸不幸
子孫賢使人稱之曰幸哉某為有後否亦使人疑之曰
惜哉此為某之後此之不可不謹也夢雷字長公以殷
遺老自號靜虚云
送蕭太玉教授循州序
天歷元年冬十二月江西大雪於是吾鄉老者久不見
三白少者有生三十年未曾識者明年大雪加凍大江
有絶流者小江可步又百歲老人所未曾見者今年六
月多雨恒寒雖百歲老人未之聞也吾鄉有歲一至大
興開平者曰兩年之雪大興所無去年之凍中州不啻
過也六月之寒則近開平矣有自五嶺來者皆云連歲
多雪於是新喻蕭太玉被命教授循州今憲使魯君子
翬贈行以言具述其言世家之盛而深慰其南行之苦
翰苑諸賢相繼有作槩未知朔南氣化如此其變而今
昔推遷如此其殊也太玉以世濟之才襲世家之業際
王化自北而南之運今之嶺海非昔之嶺海今之循州
非昔之循州矣雖然太玉世家亦知夫人事之推遷有
甚於地氣者乎地氣以漸人事以速故有勃興暴貴者
自其子女玉帛衣服車馬宫室苑囿無不可一日二日
為之而有餘無不遠過夫幾世幾年之積者而幾世幾
年或愧之豈徒愧之有不忍言者矣至於喬木則終不
可一日二日而為也而然後愧於幾世幾年者而然後
内熱汗下而然後不敢自比於人嗟夫太玉無亦自貴
重其所以異者乎太玉往教以其家世之業益修其身
踐其行以及於人將使循之士文學行誼由我而丕變
如地氣之變可也又豈獨循而已東粤之廣人物之衆
將必有賢者出乎其間世道人物尤將頼之可也夫如
是則人才與氣化俱一新於以大闡朔南聲教之盛又
自江西故家始豈不愈幸歟此則所望於太玉者也以
是為太玉贈其可歟今年為至順改元之九月某日廬
陵劉岳申序
贈日者劉寳翁
太史公為日者立傳著司馬季主之賢與宋忠賈誼辨
論古今天人之際要終反覆熟爛之極使二大夫惘然
自失盡廢其生平與其高論何其言之快氣之晟志之
尚也然季主所自譽不過忠臣以事其上孝子以飬其親
慈父以畜其子視嚴君平與人子言依於孝與兄弟言
依於弟又何相似也烏乎季主君平不可尚已抑余嘗
疑先漢聚占者曰五行曰堪輿曰建除曰叢辰曰歷象
曰天人曰大乙各有不同言某日娶婦或可不可或不
利或大小凶或小大吉各各相反論辨不决制詔避諸
死忌以五行為主而然後定故曰未必然也使人拘而
多畏自先漢已然矣况去漢又千有餘歲者乎余里隂
陽家有劉寳翁得通天竅之書其法以方位定隂陽以
干支分順逆以叢辰取多吉而大槩主五行生旺本郭
景純五吉六凶之說合於孟子天時地利之意此儒者
不可不知雖秦火不可存盖娶婦嫁女制宅祭祀葬埋
古今必不可廢又安可以穿鑿支離而妄議厚誣之也
哉余耄惽學恨不慱記恨不強竊謂隂陽家與古卜筮
意本不異是以論著而傳之所謂以利為本違諸不利
者其殆是乎
贈音無聞
至元後己夘夏六月余來豫章避暑市林院有僧音無
聞大明人也莊嚴佛菩薩羅漢皆現金身諸相皆具足
寺有山田十一畆豊歲不足支半月日飯寺衆遍十方
不下四三十人徒仰日所乞食又與徒作佛事以補不
給寺衆皆知勤苦修習又嘗遍參諸方究竟本性證悟
囿覺有超然觧脫意會童子擊鼓余問音聞否又問鼓
自聞否徐云聞鼓頃之鼓鍾余又問音聞否問鍾自聞
否鍾鼔相聞否徐云聞鍾余聞至人始於聞而能無所
不聞由無所不聞而能無聞是故無所不聞可能無聞
不可能今且以鍾鼓求之未考擊時無聞考擊而然後
聞吾將聞鍾鼓於椎椎無聞也聞鍾鼓於童子之手手
無聞也且未有寺時無佛無僧安有鍾鼓何處求聞是
故以聞聞不如無聞聞嚮者以不荅各盡之矣故謂音
無聞無聞亦無音
陳母魏國太夫人壽詩序
揔管陳侯為廬陵之明年二月以元統甲戌南北諸賢
所為魏國太夫人壽詩視余子曰盍為我序之惟陳氏
自武宣至侯再世自毅敏至侯三世毅敏當宋亡元興
之初武宣當至元元貞大德之間遭時遇主榮耀備具
毅敏奉新安郡夫人來家泗水而貴顯於南無絶裙之
恨有禄養之榮此宜如何其樂也武宣早失安化郡夫
人有陟屺之痛而以富貴夀孝終此宜如何其憾也此
存本所為作也侯承祖父之業際隆平之運所至奉魏
國太夫人厚禄孝養有毅敏之樂矣而無武宣之憾焉
又何其盛福之至也於是夀有詩而詩有序矣復何以
余言為哉惟陳氏有三世之孝孝為百行之先所宜稱
道不厭載稽古昔史克頌魯候必稱夀毋杜甫賀陽城
郡王必兼鄧國太夫人惟我廬陵嘗建行省相國鸞旗
所嘗弭節夫人魚軒所嘗稅駕侯又嘗讀書其間今以
朱旛皂盖重來是邦明發有懷能無情乎余以壯歲瞻
望相國馬上今聿既耄猶得執筆以叙此詩雖不敏亦
不敢辭
申齋集卷二
