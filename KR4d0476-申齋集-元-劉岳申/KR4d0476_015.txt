申齋集卷十五元劉岳申撰
雜著
策問三史
唐虞三代吐辭為經經不自名然自二典三謨伊訓說
命無逸立政諸書七月文王公劉卷阿諸詩為千萬世
經筵之祖後之談經有能近之者乎唐虞三代左右前
後無不有史然謨典禹貢訓誥誓命之為書二百四十
二年筆削之為春秋為千萬世史舘之祖後之修史有
能近之者乎皇元開經筵以來天子日親儒臣朝夕不
倦臣子得近清光其為啓沃陳善閉邪宜若易然也皇
元設史舘以來天子親督史臣務成信史臣子恪共乃
事其為紀錄為萬世法程宜若易然也或曰漢諸儒傳
經至宋洛建大儒而至當歸一精義無二矣宋視漢唐
内無女色閹寺之禍外無彊籓外戚之變經學不為無
功而國勢不免積弱然歟否歟或曰漢司馬父子班氏
父子相繼為史至宋歐陽公司馬公朱文公而史法經
意始無遺憾矣宋非無權臣而終畏清議非無朋黨而
終尚氣節史筆不為無功而士論幾于太横然歟方今
學主程朱士用明經修行或曰時無甘露石渠同異之
辨事異建公武鄉郎將之講經筵史館可謂兼前代之
德而無前代之失矣然歟否歟或曰修遼金史當如歐
公之五代史修宋史當如歐公之唐書以司馬遷班固
之筆力而用司馬公朱文公之法程然歟否歟或曰經
筵以飬君德正君心與務為儒者章句訓詁不同當如
禹臯益稷伊傅周召之為臣而後可此其道何繇或曰
史舘以法祖宗監前代為重公天下之是非定萬世之
得失當如書春秋之制作而後可此其要安在諸君講
於斯也熟矣必有以俾益聖世者願悉聞其說
書崖山碑後
皇元混一天下盡有華夏蠻貊之地及至元乙亥命丞
相巴延下江南而後大統一越三年戊寅命元帥張公
平崖山明年崖山平而後正統定議者以為元帥之功
不在丞相下盖是役也元帥親奉聖謨以大事付之而
卒伐功成武烈者元帥也當是時江南已定崖山雖存
焉能為有無然漢亡而章武興正統固在以曹氏父子
雄傑師武臣力終身不能得之庸禅而以閏位死此元
帥所以功盖天下而名冠古今也惜也崖潰而元帥已
疾還朝而元帥不起官不至極品年不及中壽然元帥
且死而如生死而有子為不死於是天以不賞之功報
之其子孫今翰林承旨蔡國公以忠清直亮歴事累朝
抑權佞誅奸宄討亂賊為時名相元功第一聖朝始贈
其顯考官太師謚獻武爵淮陽王以報之其身後今廣
東廉訪使以文學政事世濟其美為公卿王之聞孫也
因刻石崖山於先生所刻石之傍以記三爵謚以與南
海相為無窮罔極且以彰示子孫嗚呼自古有大功德
者無不報而報以賢子孫者為尤難故羊叔子峴山一
碑使人堕淚而叔子無後尤可悲杜元凱自為二碑一
置峴山之上一沉漢水之淵而其子孫未見有能訪求
其遺跡而顯掦之者孰若王有子為賢相有孫為名臣
而天下稱頌之也哉嗚呼海可竭不可阞而王之名不
可滅張氏世萬子孫讀此碑者尚其念諸詩不云乎子
子孫孫勿替引之
中書參知政事耿公德政頌
上臨御之二載慎選中外執法大臣以肅清天下耿公
文叔繇省臺歴掦聲實擢為江西憲使于時憲長以亮
直清彊董正憲綱其要使其下不可犯而公尤務靖共
簡肅宣上德意益厚風憲大體要使姦偽昏暴畏服其
中心甚于誅伐戮辱實與憲長相濟以相成明年春參
預江西大政當四方連歲兵興之後方數千里饑饉流
亡之際緩和鎮撫慰止賙救無一不用其極凡而賦弊
餉調之必不可緩噐物饍羞之必不可損多方以奉上
裕下者必使肅而給從容而濟集公於是雖不動聲色
而竭其心思亦云至矣然方其為憲府不必有所施張
可以震動戁竦而人畏之及其為省臣又不必有所建
樹比于摧䧟廓清而人服之又明年夏擢為南臺侍御
史如在憲府而益務大體正大綱使南紀為之肅然召
為戶部尚書進為中書參政如在江西而密贊大猷議
大政使天下為之晏然於是公去江西且逾數年矣而
為士者思之曰公于士類未嘗樹一私恩而藹然下士
之意真欲為國得人所以長飬成就之者何其優且渥
也為民者思之曰公於吾民未嘗施一小惠而悠然愛
國之心惟恐傷其國本所以休飬生息之者何其頎且
到也若嘗執吏事以事公者每語及公始終及公退食
嘗獨立之時又未嘗不愛之如父母畏之如神明也嗟
夫難矣公在南臺江西引領而望曰南臺領江南諸道
公不我忘庶撫我乎頌公遺愛述公盛德者所在乎有之
而皆相與屬筆於廬陵劉岳申曰是能言而能不以私
相譽為悦者宜求必得余辭不獲則士民合辭以請夫
為政而不可以一事書者皆善政也為政而不驚世駭
俗者無所為而為之故也是故得神武不殺之意而奉
行之者可以為天子賢執法得財成輔相左右民之意
而擴充之者可以為天子賢宰相兼斯二者惟公有焉
在國家宜著旗常勒金石以傳不朽在天下宜善頌禱
求歌謠以垂罔極雖德慚吉甫才乏與人敢惮修辭以
乖彛好乃為詩以誦之其詞曰聖人在上天下無妄君
子在位庶人不議惟茲江右自昔民勞饑饉疾癘仍歲
荐遭惟皇仁聖爰命臺臣由憲而省曰惟吉人其人伊
何文叔耿公道不干譽義不計功暴有豺虎公如祥麟
百獸率舞易暴為仁衆為鷹鸇公如威鳳群鳥畢随以
一服衆衆佐臺綱不競不絿公預政本不剛不柔惟公
德威威在不殺惟公聽明明在不察知公之廉莫如天
地天地知之甚於官吏好公之賢莫如鬼神鬼神好之
甚于士民士曰休哉載謀載惟何以遺之我有好詞民
曰樂哉載興載寢何以諗之我有美錦維此織文自彼
天孫濯以河漢晞以朝暾大江沄沄天下訢訢孰以久
聞不在斯文
書黃彌高所藏其先孝友故牘
巽齋先生初為里巷趙德善教子每食輙持歸以奉其
母趙有賢妻日必置饌二而致其一於其家曰先生之
母食矣先生樂為盡會有十趙氏歲幣以請者先生不
顧竟以趙氏三子卒業成名及客郡齋家報母病馳歸
則母仆眩良久已醒矣即為書郡齋云計守道食頃正
母眩仆時也母眩仆於家而子安食于外守道尚可為
人子乎自今跬步尚可離膝下乎時郡守古心江公也
先生天性孝友少孤事母終身孺慕以為常事兄如父
愛兄子如子為文章由衷罄竭無有人心者亦於焉變
尤樂道人之善不啻如已有里巷黃和卿孝友一事先
生以其發於真心足助政俗凡一再言之先後郡守郡
為給榜歲時置饋和卿拜受其饋以奉其母而藏其榜
於家里巷竟不可一見又得葉氏終娶盲女事實以告
先生而聞於郡郡守為附郡志世易代遷其子發始從
故牘得先生當日劄狀郡守書判以求題䟦其孫仰復
以示余余惟此書不待䟦而傳而和卿有可傳者二非
此書則世無知者余不可不傳之盖和卿之孝可能其
不求人知不可能也志不沒人之善尤不可能也和卿
有鄠人之孝而無鄠人之旌門復賦使有旌若復和卿
必不受之矣何以知之以其却郡榜知之榜里巷猶不
欲而况樹宅里者乎此和卿與鄠人異者也雖韓公復
生猶將許之若葉氏子有劉廷式之名而無廷式之位
使無和卿則雖郡有先生足為坡而無由信於先生與
郡守又何以聞於今和卿能使鄉鄰不知有鄠人而知
有劉庭式已有善惟恐人知人有善惟恐人不知是心
也非無所為而為之者乎此宜先生所深與也此事在
孝友之外余故揭而出之以為世勸而亦先生本志也
和卿死今三世矣三世有寶藏此書者難矣又求發揮
者愈難矣此又不可不書者也嗟夫為善何負於人哉
是可以勸矣
箴
廬陵劉高仲邂逅蘇昌齡淮海之上風神秀甚論
辨偉然覧元學士為党居仁書時習朋來四字愾
我無聞因述聖訓箴以自厲云
學以進德難在始入謂鳥數飛如鷹學習所貴習者由
外契中由生入熟理到深融昔與我二今我為一學苟
在我動罔不吉是故講習易繋之兊以言乎悦無出其
外於是乎時習是謂日新後時廢日天之棄民
右時習
學有始終斆為學半惟知與仁聖以一貫明德新民均
謂之學以後民迷孰云先覺盡人物性乃盡其性有道
無教豈天之命朋爾遠來均我受中朋之不來學亦罔
終我日邁矣而月隨之聖有明訓欽哉惟時
右朋來
銘
廣陵高生名齋自得求銘於廬陵劉子乃為之銘
云
民皆有道不可使知所以君子必自得之禹臯伊萊不
在堯湯周公上聖非待文王萬物在我反身非遥故曰
顔子非樂簞瓢素行者四而逆境三自得我樂人自不
堪九夷可居孰曰陋邦而况陳蔡又况宋匡於乎小子
自求自趣師友父兄理不能與銘汝自名我銘汝思汝
自得矣何以銘為
申齋集卷十五
