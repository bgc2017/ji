申齋集卷八元劉岳申撰
碑銘
大元開府儀同三司行中書省左丞夏公神道碑
銘
公諱貴字用和姓夏氏宋名將也世居招信軍曾祖諱
春宋贈太子太保妣王氏河内郡夫人祖諱榮宋贈太
子太傅妣仇氏永寧郡夫人考諱青宋贈太子太師妣
周氏安康郡夫人初太師見永寧墓有蓮花及改葬乃
自口出因不復改太師始居安豐公生龍陂年十二喪
太師十三喪安康郡夫人廬墓泣血且病憊不勝喪有
虎於野燒中啣一燒鹿置廬側一老割肉食公公始甦
公生有異質尤能遠視暮夜必見所射箭落處立拾以
還人以夏夜眼稱之宋紹定二年閩寇攻䧟城邑閩帥
請調淮兵公從制帥以偏師手獲其渠戮諸叛卒事平
見知吕武忠公端平元年從趙忠靖公入洛拔開封府
歸德府先登始用前平寇功賞爵初階嘉熙二年升淮
備將是歲安豐圍急公以先鋒築土圃於濱江瓦步因
樹五色旗幟於廢寺林落中間道潛師渡河以空寨設
疑城於瓦步望者以疑城為援兵空圍城兵以攻瓦步
竟劫空圃復還安豐則赤幟以徧城頭矣始潰圍去嘉
熙三年壽春府以圍久食盡告急公與吕武忠定計公
以先鋒夜戰一鼓盡平諸寨糧道已通命各賞軍陸路
之糧半進半撒直抵壽春城下明旦元師見城下所撒
米甚衆駭曰米入城中不知其幾矣皆欲觧圍去公命
舟師人持兩囊磚石囊兩兩相繫競擲棄橋上橋壓沉
水底人船魚貫而上兵食俱進迄全壽春淳祐六年趙
忠靖開督兩淮調淮西兵援高郵公以百兵往赴之忠
靖留公餋銳公曰不可問須濟師否曰不可即步軍夜
伏於高郵寨外令軍中以觜笛為號公以十兵伏寨旁
夜三鼓有口哨作聲廵警四圍者公亦領十兵效其聲
而混之徐發一響砲寨中夜亂自相攻擊公一吹笛伏
兵四起入寨中所獲人馬噐甲無數寶祐四年掦州被
重圍公伏兵白馬廟前大捷觧其圍五年丞相賈似道
問荆山形勢公曰荆山在渦河口與塗山對峙流淮貫
其中而入海兩山束之如人咽喉一有鯁則安豐壽春
斷則淮危矣諜報有欲城荆山者公親拔幹以率將士
得石&KR0008;于纔巖下得古井二十有四於榛莽中石可鑿
水可食不數月而城成後至者以數百艘載畚鍤具而
無所施以功陞吉州刺史知懷遠軍六年除兼河南招
撫使尋加壽春郡開國伯食邑七百戶開慶元年為懷
遠措置戰守是歲滸潢已渡漣水已破懷遠將士有欲
棄船以遯者有欲獻門以叛者頼濠州援至公固守百
五十日重圍中復全懷遠被命詣行在所宋理宗召見
便殿問滸潢已渡奈何則以肅清自任陛辭夜出賜金
帶一銀五百兩賞將士各有差會趙忠靖開江東西閫
於隆興公以兵至豐城忠靖親詣撫其軍朝廷科降五
十萬尋有旨駐臨江忠靖密謀隆興城築公請調舟師
出湖口則龍興可無築也未幾宣閫調夏金吾兵出江
上流明年為景定元年公即至九江進兵鴻宿洲捷湋
源得舟三百餘艘戰黃石港得馬三十餘疋遂復壽昌
軍戰黃州團峯得舟七十餘艘去白鹿磯二十里而近
時南北兩岸氈帳為滿先是下流舟師多失利公以計
悉引兵浮橋上流晝攻夜擊其北岸以舟師陣于白鹿
磯浮橋下賈丞相督戰公方率舟師交戰夜登岸陸戰
奪所掠耄倪三千餘人還有忌公功者讒于朝謂公不
戰南而戰北岸公以書遺丞相謂氈廬雖滿南岸而輜
重盡在北岸所以夜擊晝攻于北岸者救其所必救也
俟其拔氈廬以救輜重因掃其南巢以速其北走不出
三日江可肅清矣乃部分其軍出戰某軍斷橋先上橋
者有上賞次者次之違者以軍制論每夜五更一點至
橋下橋上皆設備公皆不戰而退是夜先一更至橋下
公子松最先上橋推橋上兵悉投之水次戴祥次蘇才
併力而上一鼓而橋盡斷明盡奪其舟明日江南無一
騎明日江北無一舟江面肅清上功班師㳂江諸郡夾
道爭迎相賀更生除松環衛官賜金帶尋除許浦副戎
帥似道屬公收復漣水公請淮安得淮安會李松壽哨
突境外公出竒兵潛伏南渡門舟師往來彌勒浦伏兵
掩襲魚梁溝之哨騎出船奪犯劉伶臺之戰舟諜報松
壽將築南渡門外廢城公領兵水陸並進戰走松壽僅
以身免捷聞有旨乘機復漣公條上事宜乞步軍五萬
馬軍三千仍督軍餉先期至軍明年公帥兵船並進復
漣水軍東海軍西海州賜官會百萬貫金帶一明年賜
溧陽田三千畆公因建第溧陽掘地得錦文龜理宗書
瑞龜堂以賜之明年命公帥兵入蜀尅復成都開蜀閫
為重慶前閫調兵船入渠江運渠糧至虎相城下糧不
能逹公以計命都統王甫一鼓而進糧逹渠州方率兵
船會張珏併力攻虎相城下有日監軍呼延德乞移兵
牽制潼州人馬之援成都者公即調昝萬壽孫立等去
虎相往潼川是歲宋理宗崩度宗即位明年公潛師從
資江而上舟行無人之境出劉整不意殺其兵將數千
餘人奪其所脅驅老幼萬餘人整以傷歸衆皆曰蜀被
兵以來未有此戰咸淳二年城三台山立為涪州遷涪
之軍民以守之始引年納禄乞歸田旨不允明年始定
計進渠糧不用糧船惟囊米藏兵船中虚聲調昝萬壽
兵船攻青居山調張珏兵船攻虎相山兩城堅壁自衛
各船軍士人持一囊米至虎相城下徑上渠城輸米渠
倉别城叙州北岸登高山遷叙之軍民張虚聲攻城都
以救嘉定府稚江之急收復廣安軍生擒其將獻俘於
宋適宋南郊奏捷于郊壇之下除寧武軍節度使加食
邑五百戶實封二百戶四年召赴行在除沿江制置副
使知黃州五年除權荆湖安撫制置大使湖廣總領四
川策應大使知鄂州六年乞回黃州七年乞致仕九年
除檢校少保除淮西安撫制置大使兼知廬州公開府
淮西制閫方依山築城親帥舟師為東西正陽之行十
年度宗崩幼主即位母后聽政有旨上流應援而公子
松戰死德祐元年賈似道潰兵魯港公歸守合肥除開
府儀同三司率淮西諸軍入衛公以合肥重地長子富
先守招信乞命富守廬州而富死招信公痛傷二子俱
死國事可知明年二月為大元至元十三年公以淮西
歸附三月被召四月朝世祖皇帝於上都開平府奏對
賜宴者六有旨條具安民事宜公條十事以對賜金織
衣玉帶靴帽鞍馬授開府儀同三司中書參知政事行
中書省事十四年二月陞左丞十六年十月八日以疾
薨於惟揚之第生宋慶元丁巳九月十三日享年八十
有三遺表奏聞官其子孫公在宋由進勇副尉積至修
武郎陞武略大夫五轉至親衛大夫特授開府儀同三
司由淮備將副將升正將州鈐路鈐正副戎帥都統制
歴知泗壽漣水懷遠重慶淮安廬黃鄂揚等郡歴河南
京東招撫使淮東西安撫制置使四川總領䕫路轉運
使由濠州團練使福州觀察使至保康軍承宣使寧武
軍節度使最後兩淮宣撫大使帶朝職為閣門祗候宣
贊舍人環衛官帶御噐械左右領衛將軍右領衛大將
軍左右金吾衛上將軍龍神衛四相都指揮使侍衛馬
軍都指揮使樞密都承旨檢校少保至樞密副使娶謝
氏累贈安郡夫人先二十七年卒繼趙氏宋封普寧郡
夫人先十五年卒繼賈氏宋封新安郡夫人子男三人
富左武功大夫左領衛大將軍知招信軍先四年卒宋
贈保康軍承宣使松和州觀察使知和州兼管内安撫
使先五年卒宋贈保康軍節度使謚壯肅栢嘉議大夫
岳州路總管女六人長適總管陳起次適某某孫男十
四人貽孫中奉大夫淮西道宣慰使壽孫宋保義郎帶
行閣門宣贊舍人主管淮西制置大使司書寫機宜文
字質孫奉議大夫瑞州路新昌州知州贇孫鴨水縣尹
資孫順孫賜孫承直郎權吉安路永豐縣尹&KR0008;孫賙孫
貺孫賑孫文炳承事郎漢陽府判官次某某賜孫為永
豐之明年謁余於廬陵曰先公以至元庚寅九月丙午
葬逮康幕府山之原於是四十九年矣而墓隧之碑不
克立賜孫不肖敢頓首再拜以請又曰先公既貴有英
公子孫求通譜先公謝本武卒不敢譜丞相及建節民
有衝節者法當死先公即釋之曰我今日方始建節彼
惡知之先公嘗所伏虎及宋將亡見先公而虓殺之由
而内附余惟公方起行伍從吕武忠魏忠靖賈魏公數
出竒計立戰功拔重圍當是時豈顧慮死哉公累䟽乞
歸田里豈貪禄位者晚取節鉞致使相年垂八十矣而
猶欠宋一死豈非天乎天將興元為古今所無之混一
長江不波怒潮不信况淮民創殘羸老孤兒耶使公遺
表上於咸淳之末年勲名與張韓劉岳並矣銘曰
維夏后氏功在萬世有國於越皆其苖裔維夏開府如
狄武襄奮自戎伍不譜文莊善由保傅永寧是述有黃
金蓮自其口出逹其墓域施于大師為安豐祖毓慶龍
陂昔宋未亡鷹掦我武為宋虎臣折衝禦侮爰立戰功
戰功孔多其聲赫赫其勇番番維此淮浦士如虓虎維此淮
墳士如屯雲皇元肇興奄有南土江去其限潮遏其怒
嗟爾淮浦孰離其伍嗟爾淮墳孰澳其群帝謂開府昔
爾吾敵今爾吾臣此非人力天之所廢不可興也敷天
之下孰違天者臣貴拜稽臣罪當誅臣事陛下臣耄何
如帝謂開府嘉爾耄勤我有好爵以旌爾勲淮人見公
如見父母至今遺老傷心開府公所伏虎晚知公心昔
者啣鹿豈知有今煌煌節鉞存者畫圖振振公子見者
驚呼幕府之厚厥有賜田子孫霜露以世以年刻辭於
石以永斯阡嗚呼開府悠悠蒼天
循州路同知總管府胡朝列夫人文氏墓誌銘
夫人諱孟端字月卿曾祖時用宋贈太傳永國公祖義
宋贈太師惠國公世家廬陵之富田廣西宣慰文公壁
之女同知循州路總管府事胡植之妻卒年三十有五
其孤孝友孝恭以某年月日葬其鄉樟林之原先葬其
兄陞以書&KR0008;余以其狀屬余銘余惟婦德内焉得銘獨
銘夫人不辭文氏繇丞相死燕聞天下余以里諸生事
宣慰通家友陞知其父兄知其為循州復讐事甚悉故
銘不辭夫人於家為淑女善事父不逮事母而厚母黨
如母存既嫁不逮事舅姑而奉長上如舅姑禮其睦族
婣也仁其逮下也惠不幸變起參商循州死而賊不討
孤寡危疑不可知又柄持其資斧使乏絶終不得萬一
有所因控夫人痛心疾首盡脱簪珥密裝遣北首者問
道必逹既罪人得猶展轉幸脱及臺臣以聞制下悉致
於辟還孤寡以其資夫人始克葬循州以禮賞行者各
有差教育其孤至是男可婚女可嫁次第終修復其先
廬以祀以居而不幸抱病以死嗚呼今而後有以見君
子於地下矣方循州不幸時友始七歲恭始數月覆巢
之下萬無完理胡氏世祀不能以髮微夫人專一警敏
則死者永已生者亦豈尋常顧復之所能全也哉太史
公曰怨毒之於人甚矣王者尚不能行於其下况同列
乎况婦人乎夫人卒能以討賊存孤者天也夫人為婦
十年而家難作為母九年其間備極危苦者也七年而
後僅定三年之内日不暇給而所樹立遠矣余既得孝
子於忠臣之門而又得烈女於忠孝之家故樂為銘夫
人生己巳四月二十五日卒以大德癸卯十月八日子
娚四人靜貞許適兄子寄以靜壽銘曰
讐一也荆軻豫讓危苦而難成孤一也程嬰公孫杵臼
僥倖於萬死而一生彼烈丈夫而此女英嗚呼安得太
史公復起而與之銘
資善大夫大都路都總管兼大興府尹和和墓誌
銘
泰定二年夏五月廬陵太守信都吳侯繹以大都路都
總管兼大興府尹之弟自當見于郡慱士劉岳申而告
之曰尹以忠清直亮結之五朝歴官中書樞密參預遼
陽江淛為時名臣天子思其賢能召為今官此其弟也
願為慱士弟子敢請岳申受而教之越四月自當跣而
哭再拜曰無禄先兄即世家貧子幼自當當歸歸治喪
葬敢辭吳侯又助之請曰朝廷失一名臣奈何咨嗟垂
涕太息者久之岳申聞而悲之越三年自當狀其兄歴
官行事以請銘于廬陵岳申予受而序之曰公諱和和
本哈喇克沁氏成宗即位周樞密院臣奏召見上都慈
德殿命宿衛皇太后積勞為宣徽院都事中書左司事
都事武宗即位兼監修國史府諮議參軍進奉政大夫
陞左司郎中賜鈔三千二百五十緡金帶一至大二年
陞中順大夫參議中書省事四年春仁宗即位初上居
東宫時嘗稱和和乃太皇太后宿衞舊臣宜令仍内供
奉又嘉其參議中書能屢定大計賜東宫經史至是轉
大中大夫仍參議中書省事五月馳驛奏便宜事於宣
德行宫上悅其言賜御衣一只孫三十六月遷兵部尚
書尋改禮部九月上遣工部尚書鄭允中賜金帶一十
月遷正議大夫同僉樞密院事皇慶二年春陞中奉大
夫昭文舘大學士仍同僉樞密尋命陞補劉僉院缺時
劉以銳軍實江南公奏人臣宣力於外陛下不宜遽奪
其官臣亦不宜奪同僚官臣死不敢奉詔上曰朕無食
言比劉歸命為禮部尚書公勉強受詔即稱實劉歸署
禮部事然後就職九月命宣慰淮東錫鈔二萬以給其
行公固辭且辭行上加賜海東白鶻且命之曰以卿賢
能遣卿鎮撫淮東遇天壽元正馳驛來慰朕意公奏國
法無故不得馳驛上即觧所御衣手授公以為信公拜
辭至官訪問江淮民所欲惡悉罷行之民大悦延祐元
年十二月詔還朝明年二月命宣撫河東陜西道用諏
詢得平反冤獄百餘决滯訟千二百餘黜臧吏罷冗員
二千餘人使還河東為最明年擢宣徽副使進通奉大
夫有旨拯治兩淮屯田千七百有餘頃糧千四百餘石
牛七百餘頭起鈔六萬二千三百餘定召還拜遼陽行
省參知政事大興遼學以化遼人五年召還改壽福院
使升資善大夫七年英宗即位拜淛江行省參知政事
明年改元至治中書省臣奏行省官治有成績者以公
為首上賜公織金叚表裏七月丁萬戶憂三年丞相拜
珠奏起公大都路都總管兼大興府尹公固辭乞終喪
不允上登極自内府供需邊臣賞賜人馬糧食倍率以
什公不動聲色而一時肅給都城百姓見公馬上皆曰
微公吾屬死且不給是歲十二月立春公奉土牛以謁
於天子曰某日立春上悅賜金叚表裏各一皇后賜金
錢若干歲餘都城大治朝廷議委公鈞軸而公以泰定
二年五月九日暴病薨于位朝廷賜錢萬五千緡宰臣
率百官親臨其喪率僚屬皆轉其家遣中使郭某護公
之喪以歸丞相以下皆送至國都門外都城民咨嗟嘆
息有流涕痛哭者以其年七月十四日葬信都先塋年
五十有九祖諱特穆爾温從世祖皇帝伐宋征叛王阿
里伯克討李壇以戰功多屢賞白銀還師至冀之信都
因家焉以公貴贈嘉議大夫僉宣徽院事上輕車都尉
追封信靜侯父諱諾海從定淛東西功最升千戶至大
中超遷中萬戶朝請大夫鎮潭州仁宗即位召見授蒙
古漠軍上萬戶鎮温台二路母塔掄奈曼氏信都郡夫
人娶孔氏信都郡夫人子男二紐紐公後公一年卒通
通甫十歲女一適永隆特穆爾先卒公通儒書識治體
先後贊賢相嘉謀密議為多而終始不衒嘗扈蹕見衛
士困苦居民多由新軍惡少遂令新軍人歲齎老軍錢
若干縱新軍歸田而不去其籍比一歲除新軍六萬人
省行糧萬計在遼陽日聞故左丞相竇某無後嘗有妾
孕而嫡不容出傭某氏而子生母子皆沒為奴公召見
其子狀類左丞倡以俸率僚佐贖其母子歸諸竇氏嘗
朝仁宗皇帝别殿見近臣疾趨出公徐入玉色殊不怡
左右無一存者公退拱立上默然以手命公闢戶久之
復手命公闔戶又久之命公取某物敬奉以前公出左
右入翼日平章蕭拜珠入朝上告曰朕端居深念憂形
于色左右望走獨和和色不變彼望走者皆内愧於心
者也和和自信無愧朕亦信之乃命畫工寫公容賜公
又嘗手書用寶命中書授公榮禄大夫公拜授璽書曰
臣寶藏之榮已極矣無煩中書為其見知如此公被遇
五朝三十年如一日而仁宗皇帝知公尤深用公尤切
歴官二品禄賜他無餘財死之日家無以為葬繼喪塚
嗣遺孤孱弱聞者憐喪嗚呼是可銘已銘曰
自古忠賢竭其肺腑其所結知皇天后土忠有不遇
而被盗菑其身已矣而勸方來惟公忠勤奮由宿衛匪
公之忠惟聖曰睿察公於微知公於細可報以危可仗
以濟五聖一心曰維公賢公固逢時亦不愧天惟公家
貧固其常理云何不仁直公長子蠖有屈伸葉有震業
是故逹人常在孤孽惟孝惟忠有子有弟天報善人是
宜委祉刻辭貞石俾民廢慝
大元宣武將軍韶州路逹嚕噶齊阿布格察喇公
神道碑
太祖聖武皇帝受天明命龍興朔方於是虎賁之臣鷹
揚之士雲合響赴莫不策功帝室流慶後嗣有若達哩
台氏者在和林之外千餘里以畜牧為富以力勇為雄
世有圖嚕格之地自推其豪為部長至諾册聞太祖起
兵即率衆來附詔隸大師王國遂從收雲中九原取遼
西鏖金兵三山峯下所向無前國王以為能娶呼喇珠
氏生二子曰實都曰哈藩哈藩生子耨埒而沒實都以
材武事大宗又詔從大師國王定地河朔平愛陽榖風
土留妻子居之其後數有勞國王以為可大用然再世
立功皆不獲年而沒國王深悼之實都有九子曰圖古
勒曰多果朗曰楚楚拉曰阿爾默色曰阿布格察喇曰呼
爾哈曰旺努曰仲嘉努曰瑪魯皆勇力絶人謀智捷出
每從征伐常先諸軍自太宗至世祖凡四朝一門被重
傷者一人死事者四人阿爾默色從伐西域力戰重傷上
策賜金帛有加耨埒呼爾哈及阿爾默色之子高努
北征旺努北南征惟阿布格察喇仕至韶州路逹嚕噶
齊享年七十二其後為最盛韶州公軒岸竒偉美須髯
多謀略然居王府恂恂謹飭至大元年薦授宣撫將軍
韶州路逹嚕噶齊到郡摧強拉暴以掖善類黜貪屏惡
以正人心興學校以明教化為舟梁以濟病涉君子頌
其美小人懷其惠布政優優若素習者皇慶二年正月
十七日卒於位遠邇驚悼莫不唶曰天遽奪吾良牧明
年八月某日嗣子諾海奉柩歸葬陽榖縣東娶謝氏繼
察喇實喇氏二陳氏生子八人長諾海次增城縣逹嚕
噶齊和囉羅台次托克托次東平鎮守千戶珠爾次東筦
縣逹嚕噶齊特穆爾次仁花縣逹嚕噶齊魯爾嘉琿次
烏實次禄實女五人諾海廉慎端直正色立朝武宗聞
其名拜監察御史累遷陜西行臺經歴燕南河北道肅
政廉訪副使山北遼東道肅政廉訪副使湖廣等處行
中書省左右司郎中吉安路總管兼管内勸農事所至
揚清激濁吏威民懷食蘖飲冰如服韋素泰定四年制
贈祖實都某官父阿布格察喇某官祖妣王氏妣謝氏
察喇實喇氏並追封某郡夫人妻圖卜氏壽張縣君初
妣夫人謝氏陳氏葬韶州公垂之東南將以某年月日
遷柩合葬焉請推先世之德紀天子之賜刻石墓道以
垂永久惟公之先明夫天地之運審歷數之歸率衆效
順從我太祖深忠大節著在累朝今天子不遺勲舊申
飾恤典䟽封錫土用畣忠良德至渥也敢不執筆稱述
以為臣子之勸乃作銘曰
昔在太祖啓運朔方侁侁王師雷動八荒粤有令族
逹得履台歸我真主奮我長材有騂其弓亦白其馬從
王于征川菽野赭父忘其偷子失其危兄斃于前弟復
繼之鞠躬累朝荷戈萬里禄不待年進未及止有開韶
州召父杜母以為祥風以為甘雨惠流海陬名照天下
詵詵公子各有民社維長維賢曰吉安公繡衣霄漢白
簡雷風爰佑大藩爰撫疲民廉公大威不伐不矜天子
嘉之爰及乃祖載疇爾庸載錫爾土有堂其封陽榖之
東宜爾子孫弗替益隆
高師魯墓誌詔
延祐乙卯春江西經理民田贑寧都民蔡五九脅從其
州三鄉以叛事聞命三省兵討之於是承平日久將士
吏卒類不知兵久乃授首方事之殷連數郡騷然莫知
所出衆謂使高師魯無恙殱者易易耳豈以此狗鼠輩
上煩聖慮哉師魯諱洙世為吉水人自吉水永豐寧都
外罕有知者而所至寇尤暴鷙者尤畏服之師魯何自
得此聲哉師魯從父君和攻賊巢為先鋒從官軍分屯
茅婆嶺夜二鼓發一矢盡走東坑諸賊劫營者嘗伏死
士盡獲前所劫營諸賊又嘗從數騎營下奪曾山賊百
餘人所掠婦女輜重牛羊而縳其渠以歸然後觧甲哭
其妻母以罵賊死者而盡還其亡失其後賊衆數千報
怨逼近境百餘家倉卒不知所向獨馳二騎直抵雩都
山麓望賊未進空滿殿後帥髦倪百餘口以歸與賊分
道按轡徐行賊不敢犯戰栅外賊劫去五里下寨夜半
方熾火飲師魯間道出賊後憑高射髇矢賊大驚盡委
棄刀於道而走從總管張侯懋代父守東坑東坑平攻
高原高原拔討安成永新諸溪洞安成永新平從總管
張翥䨇獲空坑渠賊十一人而永豐明德平擒諸逃賊
或配役朔方逃者或破械郡獄逃者皆就戮而郡鄉邑
平從參政王公某討鍾明亮為後助而明亮破計前後
所捕獲所拯救何限方省憲郡縣危急責成望救皆響
應皆頼以集皆錄其功愛其才然卒不能一命以布衣
死尚得為信賞不負當時士也哉師魯事母邱夫人以
孝聞嘗疾革醫謝去盡獨夜露禱及明有差而更壽
踰年事兄能弟能撫其孤教二子雖兵寇紛紏中能與
大父以下食指千餘同㸑共食如一日尤輕財急義感
激慕古節俠士嘗脫世族一女以還其兄教婣黨諸子
以迄于成事父客厚終身尤愛敬師友禮貧士結湖海
諸公貴人四方賓至無虚日倉卒賙給迎勞宴賄皆盡
歡去而家故無宿㫪善議論磊落傾竭喜金丹道術地
理方伎種樹之書間取洛花名品列植為圃與客飲酒
賦詩其中嗚呼又何其風流文采也須溪先生嘗謂金
高君和都統才其子師魯英槩有文風余亦謂使君用
世世用君必光明俊偉又使君恒用族里族里善用君
可至今完美有加無恙而卒參差齟齬以死使人有餘
憾而撫事興懷有可慨者遂使庸惡陋劣之鄙夫得以
坐大稱雄豈不可為痛悼哉高氏出唐節度使駢子某
為潭州判官徙廬陵又徒吉水曾祖某祖某父某須溪
先生實銘其墓娶某氏子男某生宋景定庚申十一月
十四日卒皇慶癸丑十六月十五日葬某所以某年月
日杞留京師以書抵其客郭去非狀其父功實以授劉
岳申受而哭之曰師魯與余同歲死之日年五十有四
矣方今四方無虞無所用師魯第使士不幸造次顛沛
安得師魯哉太史公云緩急人之所時有也乃為之銘
曰嗚呼師魯用則為虎而無用武嗚呼師魯(揭曼碩云郭以是以)
(詩見貽旦令鴈高師魯碑師魯名洙吉州吉水人好勇有謀略至元中數大敗賊環吉之境賊無敢嘗者有司)
(上其勞不報年五十四卒家甚貧其客郭以是劉高仲買石刻碑於墓其文則高仲所為極高古書畢就以詩)
(謝郭并呈高仲)
元故太常禮儀院奉禮郎致仕張君墓誌銘
宋名臣趙忠肅公有玄孫曰巖能狀其師張奉常行誼
以求銘蜀劉傳之名御史以授其友劉岳申曰奉常楚
材之良者也宜得君銘君宜銘余感忠肅家教又嘉傳
之臺評不敢固陋辭奉常諱圖南字則復息堂其自號
也其先世家廬陵安成自其父徙長沙遂為長沙自宋
季已知名見知故相江文忠公至元辛卯徐公琰起公
為嶽麓書院自是為濓溪為紫陽宣慰趙公淮瞍公教
其子若孫翰林盧公鷙薦公可翰院可提學又移書時
宰極道其才美至大戊申授辰路儒學教授辰學始知
有教餋新學歸田為校官最嘗策群蠻反覆條上便宜
於郡皆如公策延祐甲寅詔下興賢湖廣起公主文丁
巳再起公如甲寅當時江南三省獨稱湖廣得人庚申
江西起公如湖廣江西一二名士實出名門生海北湖
南兩憲交剡上其名實至治壬戌以將仕郎太常禮儀
院奉禮郎致仕其冬十有一月十四日以疾終於家嗚
呼國家有科目而海内無經師欲為士者不患業之不
精不可得也余聞公講學於鄉校於及門湖湘士人人
自以如得所歸公亡悵悵無所如往如有所失嗚呼如
公不尚奮邾曾祖元章宋登仕郎祖光祖宋漕公武羽
妣鄭繼劉氏江氏公江出也蚤孤而壹其孝於母父事
叔父而讓其弟以其資娶嚴氏繼歐陽氏子男四崇嶼
嵒豳女二孫男二葬長沙大賢鄉金龜阡以某月日銘
曰
嗚呼先生如此而已其存者長如彼湘水欲往求之門
生兒子
元故中順大夫廣東道宣慰副使聶以道墓誌銘
廬陵當宋季崇正殿說書歐陽公權以德行文學為學
者師宗其高弟弟子為聶先生淳字吉父劉先生辰翁
字會孟二老一時齊名並立而聶先生母弟濟亦由是
知名以道其季子已聶氏世家吉水有隠德至先生而
以文行顯以道兒時聞丞相信國文公與其賓客故人
師友其世父逮事世父又親見其儀型從余游益知有
父家學必不可為庸衆人以老益自拔起嘗錄永豐邑
校即去之從其父官永新學正又去之從江西省幕之
賢有才者讀律為用世之學由江西舉於憲府試吏臨
江移豫章會貳郡賢侯以選為權貨市舶侯君有素載
與俱北侯歸舟無番貨一童一物御史衡山努察舉之
江西江西調補東粤名益聞延祐初廣西帥府署為帥
掾會摇獠為變有旨直抵賊巢君單騎深入宣明天子
威命爾等自速厥死罪在不原我來活爾爾曷不自新
保爾父母妻子爾衆自擇衆聞聶以道來皆釋兵羅拜
降者三百七十二人郡獠皆平總戎上其功最海北嶺
南憲府舉最以聞逹於省部遷湖南帥諤勒哲布哈方以
重臣移鎮風威震竦莫敢仰視獨委重君君秉正直而
濟以剛柔罔有敗事尤尊禮賢士大夫如宗令尹道傳
張太常圖南以風厲四方罪狀常寧安化諸豪根株痛
斷屏之遠方豪黨為絶裁減新歲製上方繒帛官買紙
直可數萬緡掾史湖廣時湖廣塩法廢壊已久從參政
海南以上命榷牢盆盡除老奸宿蠧拔塞本源無遺餘
者天歷聖人潛邸瓊管聞名召見賜宴加勞癸亥鄉試
建議禮聘名士五人為明有司是年湖廣得士稱最授
承務郎道州路江華縣兼勸農事以興學校勸農桑為
急先歸流民三百餘戶墾良田十餘頃豪民自歸其詭
寄奸民自絶其訟獄賀連猺獠相戒毋犯江華奉使入
境遣騎邀迎議讞疑獄所平反皆允當廢黃泥渡别通
道使民運米塩水潦至不為民病奪豪民三百年占民
水利還溉良田數萬頃歲旱民不為憂去之日父老童
稚涕泣邀遮塞道請必無棄我既去民爭樹碑頌功德
者九十有二而刻石山崖誦水利一事尤著明以為江
華永頼湖南分憲南臺御史海北廣西江西憲使交舉
悉上之臺明年上御興聖殿中書奏至江華縣尹聶以
道授武昌路推官上驚訝以道非廉吏耶今才為推官
何故參政阿榮素不樂君謬對武昌訟獄繁多非聶以
道不可治以道貧非禄田不可活上遲回久之明年中
書竟用為官翰林集賢奎章皆為文字備述其事以送
其行而奎章虞伯生歐陽原功詩文為史可誦可歌聞
者嗟惋至官盡心獄事獄無大小必使獄訟無差而然
後不成其不然者必從輕議所謂實無不竟否即議釋
大官雖盛氣不能集及錄囚至郡輕繫固無留獄即重
罹亦無辭罰五府覆核無異咸謂列郡皆如是可無錄
矣湖北分憲西臺御史皆以風憲舉湖廣平章伊嚕布
哈以内大夫來下車即問聶以道安在威順王尤加禮
見其冬至京師宰臣以河南水災給驛命召往賑之賑
已復給驛還沿道勸課農民樹藝桑棗以助水旱民爭
歡趨比還青青載道已千餘里衆謂此舉在救荒上拜
朝列大夫海北海南道肅政廉訪使經歴益敦教化以
肅頑時憲長方議徙故平湖書院為老子宫君力爭不
可奪還書院平湖以新又建議沒大官不當沒其命婦
為人妻孥益勵守節者語聞著為甲令令詰奸刑暴有
益治體者佐上官力行之必不可奉私喜怒愛憎以出
入人人自以無冤移疾乞歸監察御史湖南憲使湖北
憲僉合詞舉置言路海北憲府移文問候河南右丞湖
廣左丞各舉官其理問所明年九月十六日中書特奏
為中順大夫廣東道宣慰副使僉都元帥府事給驛即
日就道晝夜兼馳以十一月七日至豫章感寒二十八
日疾革惟恨不能圖報一語不及家事夜分終於驛舍
享年六十有一男讓至自長沙奉公之喪歸吉水妻劉
氏子男四恭宣季讓女四婿趙友仁曾中次許龐汝德
次許歐陽連孫男二鄜孫蘭孫女二以庚辰某月日葬
州之折桂鄉草鞋岡申山寅向君起書生操尺寸管出
門無信宿糧盡瘁以仕服勤至死惟不負國不辱先故
年過六十官至四品生無以居死無以歛使當天歷
聖人顧問頃有能合上意可立登要路民受其賜又使
延數年之命可肅清嶺海民不被兵人之云亡民之無
禄可勝恨哉曾祖諱炎祖諱叔南宋鄉貢進士父諱濟
吉安路永新州儒學正累贈朝列大夫同知吉安路總
管府事騎都尉河東郡伯妣鄒氏累贈河東郡君荷國
寵榮至矣四子亦克用紹天之報施其在此乎恭來請
銘余不得辭銘曰
士有不遇終老山林遇有至難簡在上心郭能違之而
俾不逹郭能逹之不猶可活人有不祥蔽賢者當生材
彼蒼胡不俾臧哀彼嶺海民今方始嗟嗟文水九原莫起
我能起之庶幾不死
申齋集卷八
