申齋集卷十元劉岳申撰
碑誌
廣西宣慰文公墓誌銘
文氏繇成都徙吉之永和繇永和徙富川公諱璧贈太
保邢國公諱某之曾孫贈太傳永國公諱某之孫贈太
師惠國公諱某之子丞相少保信國公諱某之母弟也
皇元混一區宇得忠臣孝子於一門公與丞相兄弟二
人而已初公與丞相俱學俱貢俱第將入對太師疾病
獨留侍丞相擢進士第一至開慶己未公始對賜第授
廸功郎臨安府司戶參軍以致稱用京尹馬公光祖舉
改官知瑞州新昌縣錄大獄二十餘皆得其情正宗室
子嬖妾殺婦之罪决盗牛訟久而不决者縱牛牛歸故
牢而盗服由是新昌訟牒不入郡青匱方議興學校救
荒定役法而以言去簽判寧海軍通判臨安軍府稱治
辨浙西安撫司升置制主管機宜文字司存改制置兩
浙主管官告院仍舊職舉最丞相開閫江西奏以公為
助得主差主管書寫機宜文字事無大小必由公議而
後行丞相趨朝乞祠留侍除直秘閣主管台州崇道觀
尋有旨差知惠州尋升直寳謨閣知海州軍州復由兵部郎
提點廣南東路刑獄樞密使陳宜中都督諸路軍馬以
將作監參議其府事多所禆畫至行在所時暫兼權樞
密副都承旨尋除秘閣修撰摳密副都承旨江西路轉
運副使陞兼參謀尤多密議除權尚書戶部侍郎總領
廣東財賦兼知惠州丁齊魏國夫人憂還葬惠州誓墓
終身尋累詔起復除寳章閣待制依舊任兼東廣招諭
使參讚都督軍事又除權戶部尚書偪側兵間兼運籌
給餉於危急存亡之秋所謂鞠躬盡力死而後已者明
年丞相敗海上公始圖全宗及丞相北行公始入覲授
少中大夫惠州路總管兼府尹尋改大中大夫臨江路
授嘉議大夫同知廣南東道宣慰使司事改宣慰廣西
分司邕管念廣民兵後瘡殘凡可以救民於水火與衣
冠於塗炭者盡心焉以大德戊戌十有一月二十有一
日終于正寢初丞相賦詩有云親喪君自盡猶子是吾
兒又云三仁生死各有意至為文以祭太師之墓則云
有姪曰陞我身是嗣公既命其子後丞相當丞相生死
之際公所以為人弟者備極人所難為而曲盡其至自
臨江即謁告之惠州改葬齊魏不獲則命其屬吏行不
幸屬吏死循州有故吏總管循州者遣使間道護喪以
歸公適至自南安孫氏妺至自龍泉不期而同曰與相
會值夏方孫氏妺母子俱北多方謀所以返之者而後
得與俱還彭氏妺病羸齊魏尤鍾愛因迎飬惠州與俱
夫家破亡得免則飬之終身經紀其季璋食其伯指盡
復其所沒田乃已教母黨之子官其季明孺固其從弟
妺之貧病與其喪葬飬妻母杜及其乳母薦其兄子南
翁官至大社令丞郡又教飬其子維斗自廣西歸日不
暇給以丞相前請得加封三代買先廬之沒入者命子
隆子稍倣古制建家廟祠惠國而上永國邢國齊魏國
夫人而上永國邢國夫人以太師由伯祖而後太傅伯
祖一子無後命子京為之孫又以太師本生梁夫人改
適無後命為别室以祀梁以丞相常築别室山中又將
買田創祠山中以方外人掌之教陞盡所以為人後者
命陞迎母間關萬里生還首丘而公已矣又求丞相遺
文而傳之梓尊視事太師之先友如父兄絶甘分一飯
必俱尤愛劉正伯之子以恭與倡酬以恭與之銘語正
伯曰公百歲後某為孝子家無宿舂囊無留帛親疎遠
邇畢用其情四方來者各得其所願欲而去死之日族
姻賓友四方會哭者盡哀如哭丞相之初娶曾氏繼張
氏子男五長某某官次某為丞相後某官次某某次某
女十有二趙良梓蕭米鄒止善廖璵燕璋胡桂周道
某彭震龍鍾齊趙法保黃與愚朱元順其婿孫男四某
某某某女某葬某所余從今集賢直學士受字都所述
家傳徵余銘余惟公之孝弟為人所難與丞相大忠並
傳其從兄盡力兵間易世盡心遺民還歸盡情倫紀皆
可書孔子曰殷有三仁焉後有君子之論而將曰宋有
二仁是宜銘銘曰
東南道學垂三百祀科目以來孰厚待士歷數有終精
一不已報以忠臣報以孝子猗歟廬陵盛哉文氏
觧上舍墓誌銘
觧氏族出鴈門繇唐同州刺史琬始以魏州先城著其
孫隠為蘄州司戶參軍家于廬陵縣司水鄉參軍六世
孫盛始遷于今吉水古東門坊科第常不絶十六世而
至公公諱夢斗字孔賜曾祖叔逹祖寅父谷宋淳祐己
酉壬子江西貢士母王氏以公入學恩封孺人公生宋
端平乙未弱冠喪貢士君事母至孝事兄如父業進士
有能賦聲尤以唐宋故家自持恂恂有士君子之行景
定甲子貢於鄉咸淳戊辰入學庚午再舉子監名卿大
夫皆愛其文而敬其有宇京學賦六月共武之服有以
公賦中者賦傳相國賈似道取其賦讀之至四郊無往
以非秋六月不知其為夏惡其語有多壘之憂擲之地
然賦益傳他賈其餘勇者尤多癸酉以母憂歸居喪有
聞終喪代遷杜門讀書教于家必以身教鄉人子如其子
二子謹飭能世其業申叟常教萬安縣學辰叟奉省檄
教永安縣學公每飭之曰教然後知困此汝學時也又
聞科復又曰吾家世科數百年汝曹無慮見黜於有司
慮于鄉黨朋所黜爾聞者皆以為訓諸孫林立競勸於
學公平居退然若無所有非賢者莫能識不為厓異而
有所不為終不可奪寡言笑不妄交遊所與厚終無間
言與鄉人處終身不失年垂八十猶不廢斆學及門之
徒見其終始嚴重稱之莊山先生以皇慶癸丑十二月
丙寅終于家死之日鄉族姻友無稱其過者娶蕭氏生
女三繼鄧氏生男二應辰應申女一孫男八女三曾孫
男一延祐乙卯十月甲午葬於鑑湖參軍祖墓之側先
葬徵余銘余惟代有陵谷則有負乘慮無不一蹴可致
者惟喬木不可一日為自唐宋至今七百有餘歲而譜
不絶世不失於士祀田不易姓者惟觧氏非樹德不及
此使其子孫徒食舊德亦不至此嗚呼鄉里孤白眎公
何有由公眎之竟何如哉銘曰
衆誇毗獨也静衆回遹獨也正歴八代惟一性世子孫
無改行永厥垂鴻厥慶
梁先生墓誌銘
余平生老友梁君景行有雋材負盛氣年未二十以詞
賦論策知名場屋未三十宋亡然科廢猶三十年不廢
程文君以材雄馳騁其間者亦三十年而君老矣科興
稍屈折從學顧儕輩少有存者嘗獨行踽踽諸老先生
已遠悵悵無誰知已平生以學校為井田月費歲靡
亦可比百石由由然安之年九十以終君諱節自號高
峯先生在宋可擢上第然由景定甲子至咸淳癸酉己
巳不得志為鄉闈於是宋科終矣元興提學學官多用
一時名士而君曾不可一奉檄於江西江西提學蕭禹
道方欲剡薦君會禹道病卒廬陵太守杜侯元忠剡薦
君矣而當其剡於家及明經取士不忍技癢猶一至豫
章望世闈而返衆謂此行豈不可雍熙二年梁灝哉不
過為鄉校博士訓弟子員以止豈命耶君材負恃傲倪
一時余少君十歲自叚禹謨晏鎬民先輩名士一見稱
為我輩人君始與余定交又聞湏溪劉先生語始異視
終始六十年君我二人君為文老而猶雋老猶不亂良
由少年盛氣終不可除生宋己酉九月四日同年生者
多富貴人或至二品而君以賓師終於家實至元四年
戊寅二月二十一日四月某日葬廬陵青龍山梁氏由
長沙徙西昌子孫屢徙而至廬陵余見君城中五遷而
至今寓舍祖某父某娶曾氏子男三女三俱先卒孫男
三女三五十年前君哭長子某去年及哭李子淳至是
其孫蕭孫徒跣泣血請銘銘曰
科廢恨蚤科興恨老老哭收子忽忽必死天之生材竟
何為哉何以慰之銘告後來
廣東宣慰郭公墓誌銘
余往來豫章四十年士大夫稱賢者必曰杜仲寬諸公
稱長者必曰杜仲寬以至省若憲從事之良無不以仲
寬為賢且能最後聞仲寬東歸宗為郭氏而人皆稱其
孝又聞仲寬以其官終而皆悲悼其不幸仲寬何自得
此為人人哉仲寬諱恕世家蔡州曾祖某祖某父某世
與同里杜氏相好故壻杜氏由是姓杜從公襄樊下江
南積勞為省掾潭州遷江西見知賢相呼都克特穆爾嘗
慮囚廬陵而安福有紙得偽鈔官起疑獄多濫無辜者
有告被劫掠官故縱賊久而不伏反被困者皆立决嘗
救一老儒生以豪右下石且死立出之嘗罪一吏一廵
檢尤毒民者立罷出之時决獄數而放還者尤多永新
有坐仇家告變兌死獄中百口垂沒入官者官繫羣盗
耄倪數百日食於市民者踰年民尤不堪盡放還之自
掾史歴照磨且十餘年以最聞江西遷廣東帥府經歴
從家幕議其間蠻獠反側帥府暴怒幾危者屢矣由君
復安遷浙東制用院都司以儉出薄入為本悉去苛細
取嬴之弊能使公私俱羡除融州知州會中書賢相達
爾罕選委問彰德鐡冶淮東市舶等事設法除弊悉罷
行害利能使冶鑄便益官民漕運不為奸人所欺舶貨
市易遠人悅來功狀彰灼遷江西都事已熟江廣民情
益順民好惡江粤始俱安升中順大夫廣東道宣慰副
使僉都元帥府事始念本以郭氏後杜氏不忍杜民日
昌而郭氏日微請復為郭氏如既得請益感激思效忠
以報念粤民疲於征輸而軍用益乏稍務寬民力而師
興亦不匱使君能待忠更粤人歌舞其賜者何限而以
一疾遽不起君始積年著勞績江右稍敡歴東粤然後
出幕府持旌麾庶幾行志澤物而來日已無幾不遇名
文詞必可傳者以傳其姓名將遂湮沒而已豈不益可
為痛悼哉君勇於為義而退避利禄乃其天性故廉不
為刻能不為暴民受其賜士懷其德猶有古循吏之風
嗚呼賢矣君生丙午某月某日卒以延祐甲寅四月年
六十有九葬其盆留祖墓之次實丙辰十二月娶杜氏
子男文炳承事郎吉安路永新州判官之官永新道出
廬陵徵余銘曰能以先人不朽者公也乃為之銘曰
惟天生物使之一本而大報本在其衮衮君為杜氏不
忍郭亡既貴且老弱喪還鄉杜氏有後郭吾其宗子孫
世祀吾祖其從維仲寬父克孝以忠粤民父老曰我郭
公惟我江西猶稱杜母匪杜之思惟仲寬父嗚呼仲寬
善無不報我銘好辭為來者告君子有子君子之澤庶
幾夙夜永永無斁
渤海郡夫人王氏墓誌銘
江西憲使信都吳公繹為廬陵太守之日見其子鈞於
郡文學為劉岳申曰鈞不幸無母且三年矣子諸侯賓
客鈞不得為博士弟子耻也敢請岳申辭不獲命公始
為言渤海郡王夫人之賢曰王氏諱某同里人未嫁為
賢女既嫁為賢婦太夫人甚愛之從余中書省斷事官
兼寧王傅遷尚書省移江福安余之儉薄使余不以過
聞至治三年自福移杭十二月二十三日杭大火余倉
皇馳救馬軼王氏聞已即驚悸不能語明日卒太夫人
哭之慟為廢眠食初余兄寧王司馬早喪余嫂王氏白
太夫人請以其装更聘嫂氏至是嫂亦哭之慟諸妾媵
喪女君者皆行哭失聲男五人鐸内供奉其下三人皆
先卒幼郎鈞也女七人存者為次女宜同適高瑞王氏
死時年四十八明年正月三日殯仁和城東余不忍其
不幸早世又湮沒無傳幸賜之銘以庶幾不朽惟夫人
以邦君之妻而不知有富貴一聞其君子履危難即以
死繼之其志節有過人者是宜銘以夫貴進封渤海郡
夫人銘曰
肅肅渤海爰自京都從官閩浙曰嬪於吳渤海之德自
昔罕聞為夫君死如伯姬燔姑曰孝婦不貳其志世短
存長長於永世君子有子勿替以引以徵余文以垂永
永
蕭存遠墓碣
吉水虎溪蕭氏繇宋修職郎監江陵府糧科院諱來新
以景定壬戌奏賦南宫第一與一時賢士大夫交遊見
稱長者教其子宗古孫甲叟俱為宋太學慱士廬陵劉
先生高弟弟子宗古字如壎宋鄉漕貢進士甲叟字存
遠科院季子予五歲為貢士後七歲江南内附先生避
地其鄉竒其材曰如壎不死矣十歲先生撫之曰恨汝
不識江丞相以如壎為丞相客丞相嘗銘其墓故也又
三年而廬陵鄉飲酒按察馬德昌一見稱其不凡當是
時遊先生之門者一旦皆出存遠下及徐子方參政江
西德昌以郎中重來存遠從先生見兩公兩公即署為
白鷺洲書院山長既滿除教授潯州路未至潯科院訃
至馳歸終喪調田州路自陳得改湖州路湖學復興授
將仕郎湖州路歸安縣主簿嘗考試誠江浙得士監杭
稅課得羡被檄委問得當然竟用當得怨浙俗以贓罪
誣人者為賖告有豪民為僧者尤善誣工賖以為姦利
用報怨避罪誣存遠又有疾存遠才名者顯為將直其
事而隂實擠之盖深助僧者甚於僧存遠既受誣落職
為袁州路平淮行用庫副使三年不得代以疾去及還
舊職秩將仕郎潭州路長沙縣主簿而存遠以病請老
未幾死死時年六十矣始廬陵先生為古文祖史漢而
宗歐蘇其論詩為宋三百年間一人而已存遠既盡得
其微又慱采佛老方技之書歴覧南北山水之勝而壹
發為文詞其詩尤工然家益落身益僨坐視妄庸得志
更用以資為嗤笑使人憤惋向微子能嗣業尚得為有
天道耶余少客虎溪科院遇我特厚與存遠語面相質
責不少恕然必極歡别久移書亦然去年過豫章見存
遠寓舍相視無言既去乃為余痛哭殆死别也娶陳氏
子男二元秀元仁仁後其弟孫男二梓桂元秀求余文
揭於其阡余哭存遠三世矣感其始終盛衰之際乃為
之詩曰
天之生材夫豈云易摧敗毁傷惟恐不至盛時恨少多
才恨富既老而貧積毁滋垢乃知生世無用文章我碣
其藏以永其楊猶有鬼神在其後之人
亡室鄒氏宜人墓誌銘
宜人鄒氏世為吉水士族父諱天濟以試選歴洪進賢
贑瑞金兩縣文學嘗謂廬陵劉岳申同事鄉先生心遠
聶公吉甫故鄒氏歸於我逮事先妣周氏夫人十有一
年日飯夫人八十母兄殆及其老子童孫夫人鍾愛葉
氏姊以姊婿嗜酒不念家館之别室鄒氏奉吾姊撫吾
甥以志飬飬姑姊不幸蚤世鄒氏以嫁時服飾歛之夫
人稱之曰孝婦既婚嫁葉氏六男女男斗壽年五十有
六兒女四人而後舅氏於是夫人即世三十有四年矣
昏婣隣曲之厚者皆曰鄒氏為婦孝而恭為妻順而正
為母慈而教五十餘年家無妖孽雞豚狗彘無歲不時
醬醯酒醴無歲不美人皆曰冲和所聚也未嘗二日無
客未嘗一語疾聲色而(闕)給家事常治死至元丁丑
三月三日二兒一女皆不及訣年七十(闕)父諸弟
姪皆哭失聲葉氏甥為服期以報余獨哀其蚤(闕)
長貧晚又厭其多病不俟同穴而溘先有可傷心者去
年以(闕)恩封宜人子男文昌文華女中婿藍王振孫
女五季省八九(闕)適玉振之子思順八先葬二十七
日而殤葬吉水仁壽鄉東山之原戊寅四月初七日銘
曰
是為孝婦之墓世萬子孫春秋霜露其罔有攸斁
蕭象明妻李氏墓誌銘
吉水水以東其鄉曰中鵠里曰太原平居人李氏世積
忠厚至叔澄始大用儉勤起家身致鉅萬當路貴人聞
其名翰林大老誌其墓有子十人敦篤淳龐皆保家之
主其八子曰恒吉有女一人惟恭歸於廬陵城西蕭奎
是為今福建塩運幕府之仲子南臺御史之聞孫瓊管
安撫之曾孫江西安撫之玄孫惟恭以賢淑稱於家聞
於族姻相攸得所而不幸不得年父母晝夜哭曰自吾
有此女鍾愛之嫁不離家今轉棄余族姻哭之哀曰此
女歸於德門宦族將以光昭李氏庇其宗黨姻婭而遽
如許凡妾媵之老者少者無不哭失聲是何二妙之不
相違而兩美之不可長也生泰定丙寅八月十六日沒
至正丙戌七月十三日年二十有一葬其鄉和常洲以
明年丁亥某月某日先葬來請銘銘曰
錦衾角枕兮歲行周松風草露兮幾千秋往者不可及
兮來者猶可聞嗚呼斯之(闕)
處士郭圖南墓誌銘
廬陵郭氏有隠君子二人曰靜山字仁壽曰正表字公
進其先有受業宋袁州史君劉公予澄者其學務躬行
心得不務虚高談性命以資淫縱為物慾不幸無用世
之日世亦不及用之以困阨窮獨終其身而不怨尤其
宗人有得其傳者曰處士諱適字圖南能决去俗學往
從之遊身備五福一門昆季子孫俱有相道隂隲之何
其逢吉也郭氏世家由汾陽王六世謫官廬陵子暉徙
麻江又六世徙南林又十世至南村翁諱日正字士先
為德人君子夫人羅氏故名家有婦德母儀處士家有
嚴君難兄弟外有良師畏友以知其真知踐其實踐印
岡又多君子母家在焉有别墅講業其中用師說補獲
麟後六十年史缺文節要通鑑綱目删繁禮書註䟽集
傳程氏胡氏為春秋五傳又嘗講業蘄之梅川教子授
徒益廣進修會江西覈田議增賦處士上書廬陵賢守
馮公翼極言增賦不便不罷且激變守為白江西幸而
免然且贑寇起三省兵興處士言益騐復上書言荒政
宜鄉勸分以救餓莩官減繁以救流亡賦必從田役必
從義而後苛横可寬吏知通儒民知教子而後訟獄可
衰使其言行治平可待守嘉予之訪求五世至十世祖
墓得十三墓於荆榛中割田以供祀事又割田立後(闕)
仁壽於是仁壽死五十年矣方求余志如
新建素心堂其所居之左求余記為箴夜深坐念平生
無不可對越者旦起拜高堂祖禰子孫環侍賓友就飬
下逮童奴無不肅給與客語竟日皆可家教世範所至
皆有花柳間意四時皆佳致卒歲皆優游之日遠近望
者皆曰神仙中人且死精神志氣無一語亂得年八十
有五曾祖諱襄然祖諱三傑先後娶羅氏皆賢子男六
長申孫先卒次虎孫虤孫復免生牛兒女三孫男十五
女十七曾孫男女各一葬吉水仁壽莊山以至正元年
辛巳十有二月某日徵余銘余嘗恨四書行世而士大
夫不諱言利士君子不嫌&KR0945;疾有可傷心流涕者如處
士胷次氣象可常遇乎友人周宗孟錢遠復為余言處
士功行甚悉處士常過淮淮士多從之游貴人有遣余
入學其後父子皆知名處士易簀時子姪前數月皆至
自淮族里昏友四方賢士大夫走集會哭皆失聲行道
咨嗟嘆息淮人聞處士死扶路悲啞有餘哀是可銘已
銘曰
善種榖者凶歲仍熟善種德者百年不足是故世德不
同世禄世禄難培世德難覆培有厚者無如其福伯夷
之樹伯夷之築兹基余銘過者必肅既固既安以似以
續
張士正妻李氏墓誌銘
李氏諱幼貞世家永豐為歐鄉歸于吉水南湖張氏為
故家張氏謨字舜申長者能使人分其富子諱淑字伯
儀孫天陞字士正能無改行於其大父父士正以宋咸
淳丁邜薦於江西轉運使宋亡家毁身死子幼盗起師
興官饕吏毒常餉軍不給而航海交征當此時有竒男
子無所措而李氏由中制外以常應變以福勝禍能自
立於亂以保其孤幼余聞其公事畢而家事治田園不
蕪而子孫不愚為外姪治装必使得所外弟有弱喪而
歸者既盡復其田廬又為之家室年八十有七以延祐
丁巳某月考終子男喜孫明孫喜蚤世孫男文行女五
又明年葬於某處又一十年文求余銘余感張氏由長
者至見翁四世而復為豐家至文五世而尤為才子子
又有孫殆天報之也是宜銘銘曰
詩歌女士從以孫子家國之興靡不由此南湖諸孫有
行有文銘彰母教以永于聞
李英叔墓誌銘
余聞西昌李英叔其鄉茶灘啁石二陂每歲屢築已輙
壊殆不可築英叔以錢二萬緡幕千夫鑿石堤江水陂
成灌螺溪良田三十萬鄉人稱之曰李公陂又聞每歲
儉月英叔發廪數千先糴市榖一石而因其直為損十
一其妻助之又益家量十一糴者石得榖百二十升以
為常今五十年矣嗟夫以若所聞英叔又何惡斁於天
與人哉英叔以至元丙子八月十二日卒得年七十有
八其鄉人求余銘者皆稱英叔蚤孤母周年垂九十而
終孝慕不衰教子孫循循謹飭善遇族姻鄉里賓友凶
年勸分常過萬石得官承事郎同知栢興府事當上以
母老辭行好施與如橋庵航渡觀壇塔寺皆不靳英叔
美鬚髯長拂地黑白分敷可數見者偉視所居佳花美
木法書名畫異時寳玩往往歸之遠近名園不能至也
别治臺池亭舘奉過使客大人至為促席移日家付予
珍珍又能遠怨其家鄉使其親享優游之福者二十年
余感昔人積善累功幾世幾年僅僅不過中人數十家
之産終身曾無一日之樂英叔起家至鉅萬比封君傾
其鄉里子孫賓客日奉觴上壽歌呼鼓吹彈繫為歡娛
以壽考終雖乘時亦盛福豈非天哉英叔諱一蜚世家
大和南岡娶胡氏子男一&KR2123;女某孫男某女某某年某
月某日葬某鄉余又聞英叔書謂書生盡還其鄉舟人
所顛越于貨者書生感泣請以為謝英叔大笑書生奈
何教人受禦耶銘曰
富國有經小者豐家生財有道大者無涯王侯將相何
如素封為大夫種孰與朱公貪夫黷貨仍非巧宦墨以
敗官始漸負敗史傳貨殖皆壽考終歴選其人亦垂無
窮嗚呼英叔身致千金傾其鄉里豈怨是任沒而可思
不繫其富沒而可傳孰銘其墓斯人斯志尚克永世
安撫同知羅榮可墓碣
廬陵平江羅氏其先由豫章徙六世至榮可值大一統
起家遊輦轂下邅遇聖明一日輝赫向此平江遂聞于
時晚以蜀閫掦名蚤知勇退親見真人勃興為龍為光
念平生教忠有子能仕以君賜歸榮日與鄉人父老歌
呼飲燕樂其天年以無忘明時大德榮可可不謂榮矣
乎狀稱榮可諱仁則方至元丙子故家巨室一日為墟
已能自異其所扶樹極救或面數責誚讓無不當謂人
心鄉黨是知四方誦之大德中因近臣以布衣見見知
延祐聖人於潜邸授分寧等處茶司提舉能執法杭郡
守以貪饕毒民者茶戶為復業上官廉得其才因極言
當罷此司竟罷遂用為𣙜茶轉運副使以行其言至官
以嚴自律不陵長不偪同而儼然不可犯下不敢為姦
而得罷行害利如衆所欲惡九江大饑民食薇蕨會雪
凍蕨且不可得食民多莩出私錢七千五百緡得官米
三百石救饑民千七百二十餘家以待賑貨之至分司
淮浙婺源官課已重前官創增萬三千餘緡提舉司又
強委儘辨文引多至五萬餘緡因頓足大呼曰國初天
下茶課不過五萬餘緡耳婺源一州乃七倍國初天下
民何以堪幾何不為變盡收所強委者併罷前官所增
比還計各路所收已過萬引同寮持不可且得罪則身
任之曰寧我罷官無衆誤國用此名益聞以蜀閫奏有
四川威茂等處軍民安撫司同知之命議建橋白沙河
可歲救溺死者無數意止蠻獠三百戶與灌州民雜處
者得不遷諸羌安堵如故出蜀蜀亂明年入覲賜金織
二兩以歸又明年十一月十有八日以疾終於家年八
十有二訃聞贈䘏有加哀榮備至娶任氏先卒子男三
于岡玉坦于岡全寧府判官先卒玉以文學稱嘗迎駕
龍翔獻所註孝經又嘗侍親入朝咸寧女三壻劉惟信
彭以南劉廸存孫男二武孫文孫女三曾孫一歲某月
某日葬安平鄉之虎峯坦以季父命奉書幣拜稽首
求之揭于墓余聞其鄉人云里有木源村民被誣者自
言微羅公無噍類矣他如此甚衆如其才力時命能羣
雄詘伏退讓由未足多惟壽富安榮雖名世貴戚大臣
近侍有愧歸全若賢子孫蚤有譽能自致必不可為庸
人以老則愧之者多矣使其先或有隠慝必不至此身
多慚負示不及此是宜彰示後之人(闕)
以勿替引之且以勸為善無怠
元封濟南路同知濱州事嚴府君墓誌銘
君諱慶字仲祥姓嚴氏世家滕州祖諱津始徙沛再徙
碭考諱&KR2123;少孤稍長奉母丁避亂關中亂定東歸家薛
水上母子儉勤為生稍有餘則多以貸人貸者多不能
償因過孟嘗君墓喟然嘆曰孟嘗亦人耳獨使靖郭君
稱有子可乎出所藏劵無新故多少皆火棄之鄉人皆
高其誼妻朱氏俱年八十五以壽終仲祥追念先志思
廣繼述恐志不逹則學為毉既盡得其述則畢逹其志
一視富貴賤貧而為之不遺餘力常恨不能生死人尤
好禮自家之吉凶賓嘉以及鄉族昏必用其志無往不
周人之急終不可一介苟取諸人生無一跡涉訟庭夜
無一事不可對越有子五人曰忠以家學為檀州毉學
曰信能力田曰敬由胄監貢吏工部掾殊祥院補外尹襄
陵清池皆劇縣皆有能聲選為臨江路推官聲益聞曰
訥由般陽路學錄教蒲臺縣曰義退耕碭之野女二人
壻顔某方某孫男四以子貴封承務郎濟南路同知濱
州事時至順元年五月也以其年七月二十卒得年亦
八十有五娶賀氏有婦德卒延祐七年二月二日年七
十有二贈恭人敬以至元四年某月某日卜吉沛泗亭
東北原自碭遷祖考妣考妣之喪而序葬之命其子某
來廬陵乞銘余感嚴氏積善三世矣敬又好學而文嚴
氏其興庸可量乎乃為之銘曰
漢祖歌風有芒碭氣一時和習千年風致嚴君有子真
沛子弟君以毉隠功過良吏使為良相有不行志我亦
沛人由長沙徙同自芒碭而我劉氏我銘君墓維桑梓
故過而下馬以俟來者
申齋集卷十
