申齋集卷九元劉岳申撰
碑誌
元通奉大夫湖廣等處行中書省參知政事鄭公
墓誌銘
公姓鄭氏諱昂霄字顯卿世家鄭州滎陽里由高平公
宰輔州陽城縣十餘年寬賦興學盗不入境及代民遮
留不得去始為陽城人曾祖諱珪祖諱臯忠昌軍節度
使贈寧路總管高平郡侯父諱甫勇略絶人讀書善騎
射以扈從征西有功歴尹陽城陽夏長子潞城平棘五
縣有惠政于民同知潞定不從長吏加鐡冶之課改知
邠州以邠告老贈廣東宣慰使都元帥高平郡公夫人
宋氏路氏皆有賢行公其冡子也初公伯父潞國忠肅
諱鼎用莊靖李先生太保劉公薦扈從西征南伐有功
嘗負世皇度雪山擁世皇度金沙河世皇深嘉其忠而
戒其驍勇以平陽太原萬戶戍蘄黃移戍鄂州竟以戰
殁樊口子澤國忠宣公制宜襲尋授樞密院判官湖廣
參政以叔父延瑞襲延瑞老不任以公襲公始宿衛世
皇至是以萬戶從征八番順元反者破諸寨勦郡蠻斬
賊首宋隆濟酋長阿女以懷遠大將軍進定遠大將軍
從征安西猺獠斬賊首梁君政等以中奉大夫廣西兩
江都元帥招撫右江復其城郭人民有某萬戶以公陞
擢授公職公重棄祖父勲名辭元帥仍受萬戶會西猺
賊復作有旨出征以竒珠左丞及公督師公即日就道
馳至慶遠等處設方略涉險隘抵賊巢燬其室廬倉廪
獲其首從會有旨原其悔罪者因諭以禍福降其洞寨
八十五處猺賊二百五十戶男女八百五口噐械數百
餘盡完聚其所掠民男女班師以還天歷元年九月授
湖廣行中書省參知政事有旨領平陽保定兩軍近黃
河屯駐聽調尋授行樞密院副使戍虎牢扼潼關以禦
西軍西軍潰旨還京賜銀鈔辭不受明年二月旨授通
奉大夫以湖廣參政事領軍思播征蜀臨遣賜表裏衣
甲弓刀三月至自京師始還署三日即發湖廣四月播
州石虎關蜀軍潰六月至自播州以疾辭中書勉諭毋
勞謙退而公常不安席八月知貢舉公力疾留貢院誓
天為國得人竣事士論歸之長貳僚佐日請還署而公
以疾竟不起九月二十七日也享年六十夫人郭氏封
高平郡夫人子濤宣武將軍襲萬戶鎮武昌嘗從公征
西公之初薨也夫人與濤俱慟絶久乃𣸪甦濤妻范氏
侍姑從夫竟以慟絶家無以歛治命還葬濤以某月某
日葬其鄉某山從祖父之兆以余嘗校文知公公又辱
知泣請銘曰先生以試士來湖廣殆天以不肖孤慁先
生而掦其先美盖其遺胤也敢泣血稽顙以請伏地者
久之余惟鄭氏自其祖父父兄世樹功勲而公又備著
忠勤顯有勞績親結主知歴位參樞而謙退不伐是宜
富貴壽考而家無遺財年僅中壽有令妻賢子子婦又
孝是可銘也已公治兵有法臨財廉臨陣勇平居愛民
下士其忠心誠實厚有德君子也銘曰
天祐忠臣以興上聖上聖龍興克篤其慶維兹鄭氏勲
在上心祖父父兄式克至今忠肅之忠忠宣之勤高平
再世膏澤下民以名將子有循吏風子又克世王臣匪
躬戰不辭難功不居寵惟儉惟勤將懼將恐妻賢子肖
曰公家教無財無悅有婦死孝見者盡傷聞者感歎至
今荆州四境猶晏昔歌凱還今哭還葬風號天旱雨泣
歲旱國有恤典史有易名庶足徵者不在斯銘
有元隠君子冷正叔桐鄉阡碣
自余聞分寧冷正叔為義田以仁其族遠近無所然罕
有言其為之有本而行之有序者若其志節之盛行誼
之高則世有未必知也余讀周儀之所為狀而悲之其
狀曰正叔十歲試宋童科以文武藝冠一時遂免觧少
長即慕古人問學以當世自任及寶章捐舘章貢家難
國亡正叔間關千里以喪歸終喪有聞即絶世念用孝
友為政於家不逮事母事生母黃孝謹居喪校楊氏附
註家禮可傳於世事伯兄常如未昏宦時仲兄蚤世教
育其遺腹子至於冠㛰如其父未亡季弟為人後者友
之如未嘗後人方義田之未成也族多不舉子有不娶
者有流落無死所者及義田既成族無不舉子男女無
無室家者矣有過五十而娶有子者有六十始育八十
而以天年終者有老且死他邦不遠千里而來歸者有
濱死而生者死而得所歸者然其法與文正少異再嫁
者削之守志者倍給之壯能自食其力者量給之離族
者削之無恒心者削之又皆有意然後次及親黨隣里
又次及故人遠客無不隨事多方各用其情嗚呼可謂
難矣今之讀正叔詩文者但見其雄渾雋永而不知其
為顧行之言又不知其躬行皆過其言之行也盖至於
疾病且死不亂而後知之使正叔遂行其所學必不顧
遺餘其才志事君有如不幸必不苟以謀其身與其家
其功施豈止族里言行又豈止耳目所覩記哉正叔嘗
被命湘鄉縣尹不赴有書義田事於郡志者命急去之
曰此先世善慶之積先公賜禄之餘某何力之有正叔
諱頥孫世為豫章分寧泰清里人系出周世宗時淮南
租庸塩鐡轉運判官嘉曾祖諱某贈奉直大夫父諱某
宋朝議大夫直寶章閣廣東路經略安撫使分寧縣開
國男食邑三百戶母宋氏王氏俱贈宜人生母黃封孺
人娶周氏宋瑞州使君周公某之女先卒子男三有泰
以海南北道憲司帥府照磨管勾知名有益以文學聞
有觀方學父兄之學女六孫男十女五曾孫女一生宋
寶祐丙辰七月二十八日卒以泰定乙丑七月三日明
年丙寅某月某日葬武寧桐鄉余友羅以通郭公晉能
讀六經四書與君深友言君平生與儀之令狀略同儀
之有文學政事瑞州使君才子也余悲君才志不獲展
而言行不多見知君者又不多死之日自吾鄉會哭者
其色容必哀比葬自吾鄉會葬而求余文者其辭尤頎
至是可銘矣有益請銘以揭於其阡乃揭之曰有元隠
君子銘之曰
士不用世則必附驥世非不用而驥不至自淑其身以
見古人古人不作不朽焉作不尚有聞嗚呼此其墳
余士南墓誌銘
君諱湘字士南世居永豐之故縣相傳其先自撫州徙
士南幼孤昆弟三人二昆既盡亡其故祖父遺業士南
始折節讀書始變始躬耕五畆之田以為生終三時無
一隙其法以深耕勝廣畆畆常收二畆半其後田愈益
多墾愈益勤又以率其同社人以為常不率者輙為之
耕尤善畜牧魚可計日滿尺牛羊随地輙成群種樹有
法被服其家爰及鄉人取材手植以為居室用噐皆中
尺度二昆所棄故業身盡復之至盡然終身儉勤不改
或從之貨不厭或請夷山逕修江橋不卻常恨人心不
盡得我以濟每被誣輙厚費然財輙日益盖天與之地
常遣其孫來學命之曰不耕則學勤乃有獲有如惰農
同奏罔功又曰吾起耕稼是謂本富末富如倚市門姦
富如殺越人雖積數鉅萬不願汝曹效之每誦其言嘗
過其家門外多役水為舂連晝夜聲不絶機杼聲聞於
外與書聲雜里有龍塘産嘉魚過者輙以盗論君得之
而㢮其禁以享先祖以羞嘉客即止嘗自謂終身用物
皆身勤力所自致然至老死不敢過亦可謂賢矣曾祖
某祖某父某生宋辛亥終大元太定丁卯正月十六娶
羅繼劉子男某孫某咸來請銘銘曰
自古王政必先樹畜莫重省耕其次考牧頌有載芟雅
有無羊周人以興卜世以長降及秦漢漸為賈區始禁
賈人衣糸乘車古風又降降及近代姦富爭雄盗憎民
憝惟兹歐鄉庶幾余氏孰令而行孰禁而止苟非其力
不食不衣終身衣食惟恐過之率其鄉人教其孫子續
古之人以續以似我銘此墓以易俗故世萬子孫勿㬱
斯文
元奉議大夫吉安路吉水州知州驍騎尉永豐縣
子孫君墓誌銘
延祐乙卯贑寧都亂微孫氏寧惟寧都不守贑不支廬
陵亦曰殆哉初江西經理白糧民不堪命贑為甚寧都
又甚有蔡午玖者因之脅從其鄉以叛而從之者三鄉
同知趙某遇害自七月朔攻圍州城十有四日城守堅
稍退復進後八日圍城數重朝廷命三省討賊聲援稍
集而飛芻輓粟不繼孫氏悉其牛羊倉廪府庫以備供
億又多設方略以家僮民義先官軍衝冐萬死力戰潰
圍又八日而薄諸河踰月而拉其巢又踰月生擒午玖
而後亂甫定當城中食盡時危不能朝夕城不䧟兵不
潰衆謂孫氏力為多而終不言功則孫公有大德於其
鄉也事平命下旌其門方事之殷有謂公盍盡室去諸
公怒斥言者賢内助尤贊公急毁紓嚴守禦逮糗糧多
芻茭具脯資餼牽則其鄉人人能言之公真德人哉余
每恨酷吏妬財常疾視富家有盗憎主人之意不思凶
年勸分倉卒守望即有大調大徵發致期取其將屬之
蓽門圭竇之人乎䋲樞甕牗之子乎甚矣其為臣不忠
也於是復見至元丙子距乙卯二十有二年矣公之訃
至廬陵而思公者如新公之子寶孫以州判官張本所
狀世系功行因余友周某求余銘余素聞輿人之誦又
嘉寧都大夫之賢誼不得辭按贑寧都在唐為處之處
化狀稱寧都孫氏自唐中書舍人拙避亂徙家處化始
中書五世至宋桂州節度使判官立節嘗抗丞相不為
條例司又嘗奏論活十二人於死蘇文忠稱之為剛者
必仁其子勰勴從公遊勰歴官至岳州使君岳州六世
至興禮以子貴國朝追封登仕郎撫州萬戶府經歴公
其仲子也諱正臣事登仕府君母曾氏宜人備極孝餋
府君即世五十孺慕繼志終身貧者待其餋生送死大
德丙午丁未大祲賑其州及于豫章于金陵他如鑿山
通道彼岨者夷使盗失據為梁為亂必有巷田使民永
頼嘗修鄉校以為國育才又即京師鑄寶瓶于廬陵塔
寺於其鄉建經閣為華嚴院以為天下祝聖人壽仁皇
在宥擢寶孫少府監丞制封公奉議大夫吉安路吉水
知州驍騎尉永豐縣子夫人陳氏永豐院君泰定中賜
酒咸寧又賜命服及帶公卿大夫咸為歌詩以餞優游
家居享壽康之福者又十有二年而以至元丙子八月
三日終於正寢得年七十有六鄉人哭者皆慟部使郡
守而下致奠尤哀子男三寶孫今為護聖營膳司令伯
顔大司農司語官鼎龍興平凖行用庫使先卒公命以
弟師為之後女三長壻吉安萬戶邸貫先卒孫男五赫
師大司徒宣使孫女五曾孫男一女二治命葬懷德鄉
心化里竹龍橋余今年始識司令愛其寬深博厚又聞
其平反西京冤獄七人公喜形於色奉旨修光天殿廉
省常費數萬董營大刹省費十餘萬故有營膳之命乙
亥冬馳驛覈田計賦奉常先帝祠廟明年春至廬陵聞
公疾馳歸而公疾愈先是伯顔以叔出季處辭朝還侍
至是與其兄嘗藥進膳者又五月而後公卒非厚德盛
福不及此嗚呼公之德足以似續其先人而化又行於
妻子不賢而能之乎銘曰
善人為政使富者仁凶人在位使富者貧民苟貧矣將
焉用之無所用衆國何以為惟兹孫氏惟德是種是其
種德已歴唐宋朔南教暨雨露恩深使縱尋斧安得至
今年飢誰望寇至誰仗兵興誰飾城守誰仰天助皇家
亦右富民蕃祉老壽以活鄉人活人多矣何以報之民
之所好神之好之相其子孫永仁無已嗟爾鄉人子孫
二子少者携壺老者扶路年年寒食來祭公墓
彭魯叔墓誌銘
安城處士彭君諱絲字魯叔江陵府君長子也府君學
行不可少愧古人既第恨不及餋不就禄不忍言挂冠
嫌以本忠歸&KR1018;當世世既變始益杜門裹足著書以終
其志魯叔與弟長庚用著述為幹裕修踐為孝餋切偲
為怡悅作小學進業廣記廿卷補救人心世道末舉九
章算法恨未盡念周大司徒設教與賓興賢能九數其
一自劉向父子班固鄭康成皆通其義前代置博士科
目百餘年間曠不復講今其書固在悉本禮經中雜秦
官制算術如科條疑秦漢間人補綴然苦難讀乃取二
百四十六問為註䟽圖名曰算經圖釋凡九卷勾股少
廣羃積最隠互者最有功始悟禮經八十縷為升乃由
經緯各八十積六千四百縷為方一升殆借良法以明
度法合㮚氏為量方深一尺之義與算經合由算悟律
於是黃鍾樂律不定千五百餘年矣法圓經羃積最難
惟祖冲之密率最而未嘗以算黃鍾惟蔡季通候氣法
最善而未嘗得算法徒以圓田術乘除約之故于律孔
經為䟽宜用蔡氏候法而加以祖氏算術用圓周求徑
徑定則積實亦定乃作黃鍾律說凡八篇自謂神䕫復
生必有取此嗟夫季世士大夫高科厚禄晚致為臣歸
見孫曾四世不知平生學問曾不如古人十五歲以前
而父子兄弟間可愧憾多矣况論及物哉嗟夫魯叔父
子豈有一日民社之責而常懷萬世太平之心良由俱
存無故俯仰不愧用意常在千載之上千載之下嘗輯
八先生書說槩取諸周程以下府君定著纂傳多所取
焉嘗謂易潔静精微之書無事不包不當拘一事一義
故其書曰易包春秋春王正月實建子本泰誓十有一
年春一月自武王已改時改月攷國語及唐大衍歷皆
合此夫子所以欲有行夏之時也故其書曰春秋辨疑
禮記有集說四十九卷前無此書已多論著猶未脫藁
府君當之江陵有為䟽廣效子孫計者則對客人各有
志清白遺子孫不更勝耶先廬偪仄有操書致者則白
府君以無故之恩必不可受梁伯夷所築亦不可使伯
夷傷惠府君三遷而至黃山有屋山之警請必治之以
為小懲大誠乃人之福今不懲將不利鄉人小人亦終
凶于其身置之理而其感悟卒為良民門外雪深數尺
猶執筆細書不輟病中齊叔曲臂之則吾生平多憂顧
憂貧若病哉吾父著書滿家吾著書數種今吾已矣將
其在吾弟乎張也汝必勉之嗟夫使魯叔得志必有被
其澤者然不可得魯叔不加損而民之無禄哀哉將其
在後之人乎曾祖某祖某父某宋江陵府教授鄉先生
太學博士劉辰翁私謚為端素先生妣羅氏娶劉繼劉
子男通孫先卒以弟張後之女四婿周某劉某劉某生
宋嘉熙己亥四月十四日沒大元大德己亥七月二十
五日葬翔鸞鄉府君墓側張求余銘銘曰
文富無貧良貴無賤苟不怨尤又何歆羡義理密微必
辨其非象數隠互必求其著禮樂有興丘厚無起茂陵
有求空谷無似吁嗟魯叔其人如玉暴之天下以俟來
者
湘隂知州崔架之墓誌銘
余平生老友崔架之質直方正天性好誼誼至高尤惡
薄當世者常欲挽天下熙熙穰穰皆回心而鄉誼甚盛
心也喜賓客至傾竭接脫妻子所服&KR0918;質貨以供燕勞
贈賄以為常人人滿意去不知架之故無宿舂聞人有
急暮夜馳赴不一語家人尤恐後事已不歸德故信義
士也架之諱棟世為晉寧綘州翼縣人系出唐國子博
士駰弱冠試吏江西鈔提舉司行泉府司理問所知名
提控富州安福州撫州路案牘名益聞歴大都人匠都
總管府留守司少府監知事陞監經歴改留守司都事
經歴瑞州路省臺交章不報授天臨路同知益陽州事
年六十九以奉議大夫天臨路湘隂州知州致仕架之
有守有為常思奮不顧身以脫人於險其素所蓄積甚
于人所嗜欲常從韓理問多方白員主簿實不與贓通
員得不死瑞州日飯施縣丞又代輸其誣服之臧施得
不以餓死鞭笞死皆人所甚難而意不滿不能力爭省
憲脫二人於亡辜西師興益陽當轉輸播州往復道理
六十判官當督餉故墜馬竟辭行架之屢請身督餉救
四十萬軍士饑欲死者父老遮留不許至常德而蜀平
班師架之亦還治則天也益陽有故監縣太原人無子
而家貲鉅萬諸壻二十餘年不决架之遣吏其鄉訪求
得其族子當為後者而訟為息此居官理余所知者也
其間居有鄉人遠服賈于洪失利而病且死自言識架
之實未嘗識聞其名居則曰魏仁卿為謁醫治病病已
又為稱貸以資為賈乃好飲盡亡其財脫身遊高安竟
以責累架之他日其父携孫來求亡子以父命召之不
至父歸置其子崔氏久之仁卿以疾病來八日死架之
為買棺以葬又教育昏娶其子焉嗟夫薄俗多藏厚積
遺所不知何人而塗人視其親昆弟於其族之人與所
厚昏友棄不遑惜者皆是也而况素不識人者乎架之
豈不誠賢士大夫矣哉使架之蚤從州縣徧歴省臺當
使所至風移俗易人人耻為薄夫鄙人豈不世道人材
亦職有頼而卒以滯淹老死下位與架之同時共起在
高位者多矣能進退人材者無餘責乎孔子稱下展禽
為不仁又為竊位可勝恨哉架之死元統甲戌某月日
年七十有一矣非不得年也娶常氏封宜人先四年卒
實賢内助子男二思誠國學生累官至承事郎廣州路
番禺縣尹次思立女二婿鄭文煥張顔孫男四葬某所
以某月日銘曰
無不知已孰蔽其賢無不俾爾又假之年而止於斯於
乎架之
元承務郎江州路彭澤縣尹姚君墓表
元統二年秋七月監察御史姚緩將旨東粤道出廬陵
過余衡門之下再拜以請曰緩之先人彭澤府君葬鼎
湖祖墓翰林學士臨川吳公既為之誌以賁之幽惟是
葬十有六年而墓上之碑不刻立無以彰示子孫敢請
序次而論之曰府君諱某字敬甫其先河中人有仕金
為虢州某官者遂為陜人考諱某監陜州酒稅贈某官
敬甫由廣東宣慰司歴南陵簿劉莊塩丞長陽尹采石
塩引提領授承務郎江州路彭澤縣尹未上而卒于真
州之寓舍初廣東富商有被強盗而誣服其仇者因賄
成之宣慰有入其語者所連三十人冤死獄者已十一
人餘皆誣服然終無贓仗會歲終改隸敬甫得其冤狀
以聞于時廣東論囚不俟報宣慰命十九人皆致諸辟
敬甫廷諍安有贓仗不具而人可殺者即死不敢奉命
宣慰大怒愈益急趣則抱牘踰垣走匿僧舍後五日梅
州械送正賊贓仗俱備敬甫引十九人破械而廷釋之
十九人羅拜歡呼曰生我者父母再存我者姚敬甫也
當時敬甫不以活十九人自多而以十一人不可復生
為恨夫十一人者不死于敬甫之手明矣而敬甫猶恨
之於是廣東之人皆知敬甫非沽譽真洗冤者也或曰
五日十日賊不獲奈何曰五日而賊得天也苟惟不得
敬甫遵海濱而處可也何以帥掾為自是廣東凡獄成
必由敬甫先後所平反無所惜也彭澤之人不與被其
澤而敬甫之施已狹矣敬甫之施雖狹而南陵長陽之
人有隂受其惠而不自知者若劉莊采石受其寬分之
賜者尤多士大夫苟為政何必赫赫之功哉此敬甫所
以有後敬甫死時年六十有六矣紱之弟曰紳今為某
官嗚呼為善無不報而敬甫初心豈望報哉天之報施
善人在身者有顯晦在其子孫者有遲速未有或爽其
應者嗚呼姚氏世子孫勿替引之哉
倪處士墓誌銘
白下有處士曰倪君景和修于家教于鄉自其子若孫
與其家之群從子弟其鄉人子弟從處士講說六藝四
書人人忻忻然如得美食甘寢處士死皆悵悵如有所
失如無所歸皇皇焉如不可一朝夕處士常語學者孟
子稱堯舜與人同汝知所以同者乎知此則知性矣又
曰孟子距楊墨不過閑先聖之道佛者以其說鼓行於
天下垂二千年儒者所憂不當在我乎又曰孔子稱志
士仁人有殺身以成仁宋亡惟廬陵文丞相一人而已
聞者悚然不敢自名讀書為士其子存遠與余遊方將
從處士求一日之益而處士已矣處士其先自金陵徙
歴宋崇寧靖康至渡江百餘年高科膴仕知名者尤多
處士浸灌于其家學也深故其論議絶去鄙俗亦無倍
道其徒有楊景行者為延祐初科進士歴官有守有為
今為宜黃縣尹尤能其官以處士族出學行求銘於余
余謝不敏而再不獲則告之曰余不及與處士交際其
斆學之詳吾不能知大者如此他可略也以是銘處士
可乎景行復書曰是足以銘吾師聞於來世矣處士諱
某字景和曾大父諱可功宋贈朝請郎大父諱千齡宋
朝奉郎父諱韶孫宋咸淳庚午貢士娶劉子男一齊慶
女二婿某某孫男四曾孫男二處士卒以至順辛未二
月二十七日年七十有五葬鐡溪浮潭以十月十九日
有文集三十卷講義十二卷随筆錄三十卷藏於家銘
曰
倪入春秋自犂來始去邑從人見公羊氏千乘者寬為
漢御史淮海其裔金陵再徙崇寧良瀚八行之名靖康
死孟死扞京城父曰師尹子曰求已倪氏世科莫盛於
此灼守南康立身英德維二史君聲實輝赫至於處士
成德道尊南康群從英德諸孫世美其家惟德之華成
教其鄉于道之光亦有才子克濬其源亦有進士不辱其
門天將報之俾厚其施施常恨少報豈曰小斯銘斯墓
毋或傷其樹嗚呼倪氏來來無止
彭齊叔墓誌銘
吾鄉先進惟安城彭氏父子兄弟自為師友能自致不
朽鄉先生劉公會孟為端素先生謚崔君舉為魯叔碣
既各取其傳者傳之於是齊叔死十年而前修遠矣其
子彛始屬筆於余余固辭彛固請謹按端素先生宋江
陵府教授諱應龍字(闕)夫長公諱絲字魯叔其學如
古所稱博習修潔者殆過之齊叔諱長庚能繼父兄志
業不苟同先儒不苟異流俗不苟難鄉曲無不及古之
人已然未嘗以尚人余猶及一識恨無由極論獨從鄉
評家傳彷彿生平忍不與四方學者知之其可乎齊叔
不用世而學必不可為無用不學為科舉而科舉與必
不可廢其學嘗稱父兄著書務明千古是非不徒觀衆
人耳目恐不幸萬有一佚墜先父兄遺緒謂文公於四
書集衆長而無我意權度精切矣然且更定猶終身不
置其意豈無待於後之學者故其徒黃直卿真希元於
其師說而有新意學貴知新以此非為異也作四書辨
疑然後辨疑春秋禮記周禮辨詩易書下至諸史律歷
太玄潛虚皇極參同隂符皆有商論名為萬卷莊日記
又以春秋辨疑未盡復作春秋集傳槩謂漢儒以濟北
王而稱春秋是蔡仲以衛太子而稱春秋是衛輙以昌
邑王而稱春秋出襄王晉人附賈后誣廢楊后而稱春
秋是魯莊絶文姜幾以惧亂臣賊子者為亂賊勸深著
其非是以教世子為天下國家本作春坊百鑑鄉里節
士烈女恐久遂湮沒作廬陵先賢傳後世用法徵例本
吕刑上下王制小大漢律决事皆有比致吏胥所欲活
傳生議所欲䧟與死比定先定法尤先任人當擇守尤
當擇令官吏不過三歲而土人在官無禄者封建其間
樹根深固窖刻骨髓宜痛斷根株絶之而定其錄三歲
一易群縣歲上計簿宜知戶口滋耗占吏治得失其窮
居憂愛至豈迂儒瞽生懵不通知世務者比哉平生說
經有得其說者因而成之如向秀於郭象然未嘗自言
戒諸子無敢言或畔去重來見之如初盖惟恐不成人
之美真古之人也古之人也嗟夫齊叔其所樹立可必
傳無疑何以余為哉曾祖某祖某父江陵府君母某氏
娶某子男某女適某生宋淳祐庚戌三月朔沒泰定甲
子五月某日吾友真定范濟卿清白吏亟稱齊叔樂貧
嗜學無毫分勢利意以阨藭終其身是甘心焉是宜銘
銘曰
有賢父兄吾難子弟成一家言以俊君子其鄉翔鸞其
阡羅浮賢哉斯人樂哉斯丘立銘著其志以尚無愧
嘉興路儒學教授俞君墓誌銘
延祐科興余往來塗學幾亡誦絃聲元統壬申浙俞鎮
伯貞以教授來塗士稍集然每試得士又如未嘗廢業
者隣州縣往往亦響應伯貞與余遊間視余以其父嘉
興教授壙志請銘廼伯貞以延祐丁巳魁鄉貢至治癸
亥季弟銳亦貢皆家教也俞氏以吳越睦州刺史稠世
家汴至宋殿中侍御宗古始家杭曾祖宋廸功郎諱應
龍從兄樞密文惠公應符尉嘉興府棠德縣始家縣
南南津鄉通賢里祖諱儒宗考諱國梁君諱天民蚤擅
詞賦尢工駢儷至元丙子大疫大父父不幸俱至大故
祖母劉維卒君奉母梁夫人治喪終喪而家事益治始
遷縣甘澤坊為奉親教子地翰侍講學士鄧文源善之
其久交也君遣子鎮等從之學家素寒而喜賓客尤睦
族姻下帷友教諸弟子以樂其貧歴主一永嘉兩書院
長以嘉興路儒學教授致仕命未下而卒至順庚午三
月也年七十有三娶徐氏先卒子男五鎮楙釣佳銳楙
佳先卒銳衢州路儒學正女三婿葛瑛陸其楊祖孫男
四女十二往歲宋亡故家世族多流落君侍御樞密之
後能家教不隨子孫與科俱興身教可知已鎮以至順
癸酉合葬其考妣通賢故里銘曰
繇汴徙杭繇杭徙越遷國以亡興家以勃侍御之世樞
密之家通賢里第有韡棣華惟志尹甫教子世科我碣
其藏華山其阿
宋戶部尚書贈端明殿學士宋忠穆公墓誌銘
宋咸淳德祐間士大夫有官守有封疆有師徒之衆委
而去之者多矣不去者以媒其身國已破閩已潰而相
從航海以身殉焉而後已非知其不可而為之者乎吾
見罕矣故戶部尚書贈端明殿學士謚忠穆青城宋公
真其人也公諱遇字安序眉州青城其先唐宰相璟之
後世居荆州廣明之亂扈從入蜀因家焉公登紹定壬
辰第歴官黎州教授嚴道縣主簿監郡大司尤溪鉛銅
埸官滿因家南劔知彬州宜章縣監行在和劑局提轄
文恩院司農簿軍噐大監司農少卿大卿戶部侍郎福
建運使權戶部尚書兼侍讀終戶部尚書常營臺池植花
木扁老圃為終焉計詎家七里所劔津上洋為先世祠
象築塋墓時乙亥歲也明年閩建行都從行都閩亡明
年行都航海從海上不幸以病終於于化州吳川縣之
&KR1504;州實戊寅三月朔夫人杜氏同日死之行都命合葬
于縣之浮流樞密張公世傑陸公秀夫奏贈端明殿學
士謚忠穆方公之家劔也以都大司屬官嘗活饑民官
滿民懷其惠而留之為宜章日有寇以強糴猖獗飛虎
將軍不能支公單騎往諭之曰汝等以貧無食富者又
不仁故至此當盡發常平以濟不足則以官會繼之既
與約日又椎牛釃酒以勞之皆投戈羅拜而去既去發
常平用官會如約嘗侍經筵盡心啓沃居從班盡誠奏
對知貢舉籲天祈得士無不一用其忠志誠不忍荷國
厚恩身被顯擢坐視國亡而家再造苟完且萬無完理
决起携家夫婦同日并命荒洲之上與海舟俱淪沒以
終嗚呼如公者可謂不欺其志矣生宋嘉定戊辰沒宋
亡戊寅年七十有一曾祖申承事郎祖丙廸功郎父景
瞻中奉大夫子男某宣義郎大社令女嫁某人孫男三
大社以兵後理墓田修祠宇如初以世好遠徵銘謹論
次其槩如上而銘之曰
嗚呼宋德天而既厭誰從日月未光絶炎烈烈宋公桐
鄉南劍浮海去之僊聖在念婦從其夫同日就歛朝有
易名以死猶豔嗟時之人寧不有歛劍有土田洵也不
僣劔有子孫祀也不忝我作銘詩以望公封(音去聲)慰我
永懷公則何欠
王遵墓誌銘
汴人王誠仲敬喪其兄子遵于廣文之官舍夫婦哭之
慟耆老諸生不忍聞三日殯于佛寺哀動路人有不忍
觀者始余聞遵讀書金陵學舉子業父母愛之諸父愛
之仲敬尤愛之以廬陵多士使來卒業比及三年而歸
父母見之何如其喜也而未及數月以喪歸將何以塞
其父母之悲此宜仲敬夫婦所為哭泣悲哀不自勝者
也遵將歸葬仲敬泣而言曰誠不忍吾兄見此子之生
行死歸安得先生長者賜之一言是使斯子為不朽而
吾兄為不恨也且不虚來廬陵不得誠不可以為人
弟敢告又曰誠兄弟八人遵在諸子中最長且賢不肯
一日去誠以㜐而乃從誠宦學以死也傷哉乎遵敢請
余感仲敬克友閔遵不幸乃叙次而銘之王氏繇濟南
歴城徙家汴考城繇歴鵲山徙葬城次岡贈朝列大夫
同知汴梁路總管府事都尉太原郡伯諱興其曾大父
朝列大夫廣州路總管府治中致仕諱或其大父登仕
郎大平路總管府知事諫其父母劉氏聘劉氏遵字克
勉生廬陵以大父大德丙午判安福州之歲死廬陵以
季父至順庚午教授之歲十月二十四日也年二十有
五以某年月日葬某所銘曰
生於斯死於斯銘於斯其魂氣無不之也其死而有不
澌者矣
申齋集卷九
