申齋集卷十一元劉岳申撰
碑誌
奉議大夫泉州路總管府推官周君墓誌銘
儀之豫章武寧人棣華堂周氏諱天鳳有過人之資負
用世之材其博覧可備顧問其文章可為詞林史舘其
言天下得失利害可入奏䟽施為皆有其方用之内外
小大俱要治劇皆得其宜嘗遊京師翰林之老為文學
者御史臺之執法知大體者中書之用人識治體者皆
欲得儀之以為其屬一時之名士後來皆至大官者皆
推挽儀之然不能集一吏議卒墮筦庫困州縣老閩嶠
坐眎諸公衮衮終以無輦轂下之跡僅僅與俗吏循資
正等至令四方識與不識皆稱周儀之嗚呼此有志憐
材者所共憾恨也周氏其先會稽茂族唐末有名御史
中丞鎮遏九江者曰勍始家九江入宋有明經教授鄉
里者曰師教徙海昏其後再徙武寧累世同居者曰世
修曾祖考諱友賢宋寧宗御書棣華堂敕旌表其門閭
祖考諱汝翼宋贈朝請郎考諱應合試别院第一以史
舘抗言忤宰相官至朝奉郎知瑞州軍州事國朝贈奉
議大夫龍興路總管府治中驍騎尉追封南昌縣子妣
王氏萬氏追封南昌縣君伯兄諱天驥以童子能文試
中書第一在宋治於高安宋亡元興有功德於廬陵官
至正議大夫饒州路總管儀之周旋父兄家教五歲能
誦十歲能文通春秋大義十五為吉州路太和縣主簿
能官從廬陵鄉先生聶淳吉甫講學先生有師道教以
古人學問即日去官侍親十七喪瑞州能執禮免喪事
母萬夫人出則從先生卒業夫人寢疾革籲天乞致飬
疾良已者七年然後至於大故免喪從饒州京師有怨
家子誣饒州於朝儀之叩閽陳情舉朝動色被旨下中
書直其事授撫州路金谿縣主簿未上行大司農燕公
公楠薦授管勾架閣改袁州路分宜縣丞方議科徵夏
稅儀之力言其不便始得免縣連歲水災屢請賑濟至
是民居多沒溺儀之以私財糴官米二百斛以舟載飯
臨屋山而食之如是者環邑十餘里大家始相率出米
以繼有朱某告李某歐死其徒弟者儀之廉問死者其
母其母殊不知問其鄉鄰知其地多虎復得死者顔狀
服色於其母乃率鄉丁入虎穴得髑髏缺二齒與遺棄
衣服服色如母言母見慟哭命母刺指滴血其骨皆飲
其血徐命告者刺血血不復入然後服罪李氏祠儀之
於其里及代燕公以湖廣右丞掾儀之公捐舘左丞李
公世安留之會撫州路平凖行用庫提領命下李公以
省檢校剡上之京師京師諸公喜得儀之交章推舉吏
議持已除必不可改儀之至官盡心其職以便細民市
賈行旅為先至大初鈔法稍變斟酌便宜民甚利之授
邵武路光澤縣尹始嚴偽鈔枝蔓之禁盱撫饒信皆接
壤始受其賜有來歸不忍去者包銀令下有田者不征
而閩無無田之富民郡以一切應命儀之力爭不可則
請分豁有田無田者定為式以上從之果報罷其不應
征者為鈔九萬緡有竒邵武所征止萬緡光澤才六百
緡在官七年種桑成林民不見吏選建寧路建陽縣尹
初建陽包銀歲輸六萬一千一百五十緡儀之累牘援
邵武例且為過使客力言福建瀕海依山近年經理與
兩廣俱免今包銀兩廣免而福建獨重民將不堪變起
不測會平章於公至儀之言之尤力公還朝為江南悉
罷之嘗禁民藝蔗者使藝粟倡以奉復建義庄歲積粟
二千石復興考亭書院課朱氏子孫學選泉州路推官
累官至奉議大夫有德化蔣氏坐殺夫儀之察詳其夫
坐殺牛不勝淹久謀其兄蘄速死其兄隂毒其飯而以
蔣氏逓進之原情論止杖罪逆賊院風子脅從九人議
當流戍儀之竟論免之先後凡為建陽泉州活江閩偽
鈔枝蔓者為多泰定丙寅考試江淛獨稱儀之能得士
天歷己巳六月縣君楊氏卒儀之以楊氏之喪歸殯于
吉之鴣山未及殯而得寒疾以十二月五日卒得年六
十有六楊氏有賢行宋四川總領伯兩之曾孫封南昌
縣君子男三志禮志行志崇女許蕭憲孫而夭孫男三
女一將以庚午七月某日葬鴣山鉅瑞州墓一里而近
志禮以余與父同門又深友宜為銘乃論次而銘之儀
之材能逹志能逹事而不見聲色不拘小節而不可奪
為政不好貨殖而不可儉於義嘗割田嫁兄子減米散
母族喜賓客多汎愛而不為妻子明日計奉入常不使
有餘退無田宅以居沒無貲財以歛可謂賢矣惜也仕
不顯而施已狹去京師二十餘年知儀之者非不多又
非不顯而卒莫能以儀之顯者嗚呼其命也夫余聞尚
書曹子貞恭政王儀伯舉儀之才可修朝廷任使久棄
遠外又聞有安童丞相之後曰脫禾赤監泉州嘗稱一
周儀之可勝俗吏百千輩嗚呼使柄用人者皆此儀之
其不終老下僚也哉銘曰
以世以才而止於斯亦奚以為彼何人哉而與之夷甚
者過之禄不辭少澤苟在民猶樂其貧官不卑小任苟
在身皇䘏其勤我銘其藏以著其志兹山之良以昌其
世
元故從仕郎吉水州判官馮君墓誌銘
自余聞永新三馮瑞其鄉想見其人及科興大馮奬翁
兩舉江西鄉稱馮氏有才子小馮翼翁兩科連舉登泰
定甲子第歴官漢陽丞湖廣照磨上猶尹有能名然骯
髒必不可獲上以非其道用齟齬坐困久之終不變衆
謂有家學老馮諱魯初名希元長余二歲晚就飬城西
淨掃一室罕見其面時為余一出戶融怡如春風爽朗
如秋月有典有則無一恨事胸次意象靄如也有言其
少之日嘗市故書得琲珠數十悉歸其人又嘗謂友人
用金幣直數萬緡錢活之於死獄終不自名一錢師友
鄉先生水忩劉公講習進修務實踐不為虚譽學者爭
迎致人人為盡科興嘗一試有司即棄去曰老矣付吾
兒矣卒如其言初至元丁丑鄉邑兵亂大父叔父未葬
而父沒於是晝夜號慟積尸中既葬大父叔父尋奉祖
母母避逃山中既免而祖母母相繼即世死喪原隰喪
亂流離能於其間不廢問學迄用有成其天資仁厚為
人師與人交篤於信誠終身言動無一不顧嗚呼賢矣
其有子宜哉余嘉大馮為士君子小馮不為今之從政
者使人不知其父而視其子以為至足矧余深相知者
乎馮氏由吉州司理槃以官為家有葬其鄉登豐者曰
琬曾祖諱世昌伯祖藤州僉判安國始大有豪家意祖
諱宣子考諱文孫以韋布自藏益深密妣江氏公生寶
祐戊午國朝封從仕郎吉水州判官設以沒至元庚辰
十一月甲申年八十有三葬所居西偏竹林以其月丙
午娶譚氏有淑德配其君子生宋咸淳乙丑國朝封宜
人沒以至正癸未二月甲辰年七十有九葬某所以某
年月日子男四奬翁翼翁次增光為叔父誠孫後次可
玉先卒女二顔某龍某其婿孫男四與耕某永寅賓永
新多故家大族輕財利以為常士節俠有氣槩如老馮
盖四世守儒矣鄉族昏友皆曰是宜銘二子經稽顙再
拜以請余誼不得辭銘曰
其外吉蠲其中塞淵德邁其年子肖其賢其歸也全其
藏也堅銘永為傳
王母湯氏墓誌銘
廬陵宣溪王氏子斯覺因吾友交熙伯楊貫道踵門而
見曰昔我高祖妣湯夫人於先妣為曾祖姑宋故相江
文忠公守廬陵日實銘其墓斯覺葬母三年而不得銘
於先生不名為人子邵武令尹楊君伯學嘗狀其行敢
藉手稽顙再拜以請余惟玉氏世德内行之詳見于文
字者名賢如陸放翁章文肅公鄉先生如敷文王公忠
簡胡公文節楊公近年歐陽都官劉太史余何人何足
以與於斯盖辭之辭之久而弗獲按江文忠公誌稱湯
本殷氏有為吉州刺史者因家禾川之遺直里稱殷使
君家宋初避廟諱姓湯狀稱夫人諱聖師生而有聞於
家在父母家為賢女歸王氏公塗為賢妻公塗之家事
治賓祭必肅中更傷亂雖遷無常處而綜理有常法亂
定始去故里一舍而居遭公塗之喪終喪葬盡禮潔已
肥家歸女教男春秋無廢事族婣無間言王氏闔族稱
曰難初公塗以兄子繼至是迎其私親周給其諸父昆
弟復堂構於蕭&KR0008;故址重建吳丞相潜所書耆昌堂匾
稍還宣溪舊觀而治家課孫賑饑卹貧飬老疾葬流殍
亦惟日不足然猶以哭幼子斯受夫婦卧病而終辛未
八月十六日也得年七十有六子男二人女三人婿胡
巖老李尤壽胡定孫孫男女各六人曾孫男女三人葬
其鄉周原口亭子坑以壬申某月某日惟王氏世科望
族三太守先後相望蔚為三槐余猶及識潮州使君其
風流文采晚猶傾動如湯氏以貞白起家中廢子孫不
失舊物可不謂賢乎銘曰
宣溪三槐百年雨露一旦忽諸&KR0579;莫知故肅肅湯孫守
志莫舊歸視其家槐有三蘖于嗟女德興亡勃忽曷不
觀此堂構突兀墓木森森槐隂欝欝過而式者無侮無
拂
桂楊縣尹蕭憲孫妻周氏墓誌銘
余友蕭克有以其妻周氏之葬求余銘為余言周氏征
東提學長孺之女年十九歸於憲孫事姑二十餘年如
始至友娣姒如同氣下逮妾媵皆有恩愛每循先世故
規收飬棄兒必擇乳哺親在視而加廩給之多病特少
歡趣獨喜得事太夫人寢疾有間則喜疾病則憂不幸
至于大故周氏疾日革既葬遂却藥以死至元後戊寅
十月二日也得年四十有一憲孫哀其不幸無以慰其
死而塞余悲死不欲朽將在斯文敢請余聞蕭氏世積
德而賢内助為多黃夫人相鄉帥以忠厚起家嘗謂人
非甚不幸不至鬻田宅宜隂益之以照其羡費每緡錢
必加十為百萬錢加千千緡加萬矣率用此市田宅以
為常夫人生長名家嬪于德門能循法度為大夫妻教
子忠孝為名御史聞于當時彭夫人喪御史方盛年而
有柏舟之志撫三子皆異母而有鳲鳩之德故自御史
之亡至于今三十有八年而家道如一日子婦又見周
氏焉克有今為彬州路桂陽縣尹鄉稱御史才子子男
二祖生次奎生後其季孚有女二婿劉觀次許賀鑑某
年月日葬廬陵儒林鄉之尚禮銘曰
惟婦德内實家之腴匪婦德由諸侯大夫是故召南
其應騶虞惟茲蕭氏積德不渝高曾祖禰世濟其羭我
銘女士輝于女史貽厥孫子
劉一飛墓誌銘
吉水折桂劉氏其先見余所誌萬翁墓詳矣萬翁有賢
行幼孤善視叔父善睦族善居鄉其從弟謙翁自其父
與余還往再世至是以其孫一飛年十五為殤子緣世
好求余銘以塞其悲一飛自幼己見稱竒童至正甲申
生十有四年矣請大父父必試鄉闈大父父不能止也
比入院省憲逹官疑其年召而詰之應對不懾已竒其
材又詰之曰孰使汝來曰聲教所暨聞風而來益竒其
對試畢投卷讀者驚異出門有執其手而識其姓名者
自是愈益力學明年乙酉重九後七日以一疾至于不
幸大父父哭之慟母李幼受書吾兒復因外家以請其
辭尤哀或疑殤子何銘余謂魯人欲勿殤重汪錡問於
聖人聖人許之且曰能執干戈以衛社禝欲勿殤不亦
可乎一飛能執筆以戰文場勿殤可也銘之曰
嗟爾一飛吾銘其藏莊生有言莫壽乎殤
張先傳墓誌銘
吉水堤平張氏自外固徙今三世矣由外固初祖十五
世至堤平譜稱上距曲江十七世見趙儀可志伯修甫
墓云伯修諱進德魁偉岸識度絶人機略尤深善言行
必依于厚常拔人死地以為當然方内附初刑新用重
鄉隣而有闘輙以寇論詿誤輙附死伯修所全活甚衆
所完復民夫婦父子不知名其間毁家以當供億剥牀
以奉誅求何限而教子孫禮賓師如承平愈益有又何
裕也其子諱籌無改於父鄉稱景良者如伯修其孫諱
務志無忝乃祖鄉稱先傳者又如景良於是堤平三世
又自為初祖修之不已將復為曲江又可量哉余識先傳
時年未二十許厥後東西南北不相聞去年獨聞其死
今年甫識其子每得其鄉人之稱先傳者曰自其身以
及其家自其家以及其族里昏友凡履常處變修好禦
務壹守大父成式以奉親懽以為家訓餘事為舉子業
見舉於鄉尤嗜好古詩文招致四方名勝惟恐不及用
是生計不疎而子孫不愚每儉月常以貸為賑歲儉即
以賑為施鄉鄰惟恐其蕃衍盛大也方景良北歸寢疾
左右卧起十五年身積憂勞以至病憊及四年而竟致
大故又四年而棄老母弱子以死臨分母子父子語訣
又何悲也余讀王君吾素所為狀使人廢卷孰知生斯
世為斯民有不得以天年終者多矣是家世積忠厚為
豐家而方來未艾又在其後之人謂天夢夢何也人有
常言墻薄亟仆繒薄亟裂酒薄亟酸凡薄未有能久長
者是故玉長短大小價同惟厚者價百倍厚固當貴重
如是耶娶蕭氏子男四欽鉉鑑銓女一婿王貫孫男女
四生至元壬辰六月十八日卒至正壬午四月六日得
年五十將以某年月日葬其鄉某里欽來請銘曰欽之
先人嘗及門矣其季弟銓之婦翁李直又助之請銘曰
惟地持盈海晏河清惟地載重不戁不疎厚德者長順
德者昌厚德以殃逆德以亡惟兹張氏曲江尚矣匪胄
遥遥惟富無驕惟堤之平如月哉生又如居諸與歲俱
除來日方將以莫不臧子孫孫子富於文史銘揚其美
自今以始
蕭熙明墓誌銘
廬陵在宋科盛時通藝者抗四方工詞賦者抗三山詩
學最盛吉水吉水推文昌蕭氏余受詩家庭辱知衡州
推官與其弟甲戌進士一門興詩如漢匡韋衡州有子
當宋亡科廢教子孫不廢學故科興而子孫世科亦不
絶於是世為通家君諱如愚字熙明於衡州為季伯兄
早世與仲兄采熙績元其家學仲亡君尤自彊終身不
可一日不競平居退然一臞儒應門獨立天姿彊明必
不可為弱而昧者此其所以興也君事親無不自致其
所當盡者事兄如父不辭難嘗曰弟有子職弟子職當
如是身所率先惟敏於事勸於學日孜孜焉雖賦役無
寧歲而從容有常雖幹裕無虚日而講習不輟故家事
治家教肅而外禦給客至傾倒雖盛寒暑不變又不獨
應俗出至談迂闊尤加禮貌所與平生深交舘轂不出
其門所甚愛故人子甚如其子老友劉實翁晚貢於鄉
其子震早登上第君喜過折屐遇羅氏兄弟亦然其天
性彛好也延佑初科仲子立夫為伯兄後者登乙卯第
授南豐州判官孫霽天歷已巳舉於鄉一門彬彬雖科
暫廢常如興時鄉人父兄子弟至今敬教勸學以君為
法嗚呼如君可不謂賢乎君嘗捐田三百石助里人役
費未死然由欲擴而充之鄉黨宗族皆稱曰賢使君用
世世亦用君惠且施族有政矣曾祖諱日躋祖諱深見
鄉先生楊伯子所為廸功誌銘考諱符世衡州府君也
娶王氏先卒繼孫氏後君數月卒子男五鼎孫立夫道
孫壽孫宗孫立夫從孫先後卒女一適王氏先卒孫男
九女十一曾孫男六女三君與余同生宋景定庚申沒
以皇元元統壬申七月年七十有三諸子謂余宜銘銘
曰
學如力穡是名學殖孰有不學而家不落惟兹蕭氏世
有肅心夙夜競勸以莫不欽天之所啟莫能閉也子孫
孫子尚勿替也
元故三公府掾鄧克順墓誌銘
鄧氏由汴徙家撫之金谿五世再徙吉之吉水鄉為中
鵠里為小陂里孫氏世積善為甥舅家君諱愷字克順
由孫氏子繼鄧氏以親親長長聞於其家善事王父母
父母無一飲啜不盡勸比及喪葬祭無一節不盡禮於
其私親又無一不用其至自親昆弟至於堂從無一日
不咸自族里昏友無一語不讎皆曰難弟克順其順矣
乎天性倜儻一言可以立棄千金終身不可苟取一分
其中心嗜好誠乎為善甚於酒色貨財使人人皆如克
順天下平治不難諸公貴人聞其賢爭辟為三公府掾
明日以疾卒臨終正衣冠如常顧謂左右今日必雨两
時吾當逝矣已乃果然盖至正乙酉七月丙辰也得年
四十有一君雅好遊嘗泛海東至于日本南至于交趾
廣河北至于京又北至于上京胸次意氣故不可齷齪
不能五十又不可延數日之命卒以客死上京聞者皆
哭失聲殯之日巷哭道祭塞路出都門送者千餘人行
道神傷曾祖如海祖應和父貴文妣戴氏娶曾氏子男
三鏞鐔鐸女二季釗壻彭明恕次叔真孫男一源女一
蠟娘余始與克明莫逆君諸兄也晚與君有連甥孫為
其子舍兒子文華又同客京城多倡和讀書常過夜分
葬仁壽鄉上槎厥富山以十二月三日銘曰
一鄉之士可友之以為善三公府不可得之以為掾男
子四方子何非死所遊魂濕子上京雨歸斯復子姜吾
土嗚呼順甫
將仕郎韶州路知事蕭府君墓誌銘
禹鼎諱瑞姓蕭氏世家吉水虎溪嵩華山之下蕭氏世
科故家至禹鼎始遷廬陵之馬塘距忠簡胡公丞相文
公故第為近盖擇而處之遂為馬塘蕭氏鄉先生湏溪
劉公扁其室曰嵩崖示不忘禹鼎嘗遊京師集賢以其
名聞省部定從江西水補江西復從憲司試選始用為
學正封州興學歸田一日必葺封州還教授梧州如封
州梧州還授將仕郎賓州行用庫尋除韶州路總管府
知事見知宣憲两司方被遇而以病卒于官至順辛未
五月二十二日也始死郡長貳率僚屬往哭之比喪還
賻奠有加其子逹觀以其喪歸而請銘於余其詞甚悲
余少客其族里時科院蕭公獻可以風流厚薦為鄉丈
人一門群從多知名者禹鼎二父際南北初混方遊秦
淮北闚中原始盡更其故所居以科院領客而落之屢
造焉科院即世群從相繼淪沒盛年以主簿死曲江者
余友周遠也今又哭禹鼎焉禹鼎以别業起廬陵為豐
家以三仕死曲江為中壽余銘禹鼎孰知余悲祖仲貴
從事郎淮東轉運使諮議父曰敬張氏子男五逹觀逹
胡逹章逹玄止敬女一壻文寀丞相諸孫也孫男女九
葬某所以某年月日余聞禹鼎早孤事季父如父昏嫁
庶弟妺如一分財利必均二弟安裕至今日者禹鼎力
也銘曰
嗚呼曲江奪我良友嗚呼禹鼎竟隕中壽嗚呼此碑亦
堕吾淚嵩華峩峩歸來無棄
劉母黃氏宜人墓誌銘
宜人姓黃氏諱德順追封承事郎同知太和州事劉君
諱時明之妻文林郎韶州路樂昌縣尹中孚之母也初
至順壬申宜人拜命感泣承事不及見語子姪曰吾家
事處州司戶府君夫人歴六世而後乃今復見之嗚呼
尚矣状稱劉氏系出定王二十五世孫義徙吉陽場之
億田以進士第發身者十四人而廣西提刑諱鳳最著
廣西從弟諱鏜上遡四世祖處州司戶參軍諱洵為進
賢里梅南初祖生太和府君宋亡家廢宜人相府君起
家教子力能昏嫁其群從周急其疎族屬同㸑有三世
者賓親旦暮至隣婦倉卒乞貸以為常終身蚕績必至
夜分子能仕初任曲江簿曺謀奉親就飬不許曲江(闕)
府君喪居喪有聞終喪改新會簿歴象州判鐔津尹皆
稱廉平至鐔津二十有七月棄官乞便飬及樂昌命下
將行而宜人至於大故族婣鄉黨知其平生者無不追
悼痛惜生宋咸淳丙寅十二月十二日終元朝至正壬
午十一月二十二日得年七十有七明年十一月癸酉
葬廬陵儒行車鼓之原子男一中孚孫男女各四曾孫
男女各一先葬中孚請曰臨川先生吳公幸銘太和府
君若不得先生銘吾母是重不孝也敢泣血以請惟先
江陵府君與廣西同年樂昌又辱與遊三仕不辱其先
嶺海不欺其志讀奎章虞公所序梅南詩受其文詞故
為之銘銘曰
夫也良士子兮良吏賢妻賢母斯丘斯志過而下馬無
傷其拱把
承德郎武昌路推官馬君墓誌銘
馬氏其先幽州薊人宋樞密正惠公知節判鎮州一子
留家鎮之藁城縣廣楊里其後宋去汴南徙子孫不仕
金金末有諱增者魁岸雄竒有勇略尚氣節鎮將檄為
禆副不就盡以祖父貲産讓其兄子進而已之鄰邑鼓
城縣買田築室焉遂為真定路晉州縣人鼓城者春秋
鼓子之國也有子四人其季諱良善事父兄是生武昌
府君諱忠信家順卿君自兒時鄉里皆稱其有祖風至
元甲戌江淮軍需繁急侍郎無極楊公某以時名來為
晉州君被謀選其供億最先辦而鄉人不知楊公入朝
首以君為賢而薦之會建閩省為閩掾見知參政史公
弼公以治法征謀自任然必咨訪而後行居閩二年力
薦君材可大用君將之京盡以鄉人之喪至自閩而各
歸其所親會省部例降嘗任江南者授君淛漕塩司管
勾君不較至官修其法去其弊盡給民工本而塩課自
足先是塩司裹塩以誣民為私塩立破民家至是君悉
禁止之竈戶有嫗衣濡裳而訴其子下之於水者君視
其履襪俱燥怒曰汝不墜水而以惡逆誣而夫之子不
仁嫗退果繼母也史公宣慰淛西置君閫幕時權臣奸
黨肆為凶虐君退吳山之下至元辛卯旨下淛省鞠訊
其黨史公為右丞左丞董公仕選舉君治其獄有西域
僧領江南釋教者其罪惡最大而繫援最強爭欲釋之
君略不少貸而盡得其情未幾其子以行宣政院副來
取嘗訟其父者殺之而終不敢一語及君明年以兩淮
隸汴建汴省申書移選淛省掾奉圖籍於汴衆舉君至
即為戶曹有蒙古軍人訟其富驅背主議下所屬以驅
還之君視牘其父已放之為民矣詰之曰子安得背父
抑良為驅有官族子訟其季奄有其兄若弟絶戶財産
君命均分之而共其役師伐南交諸路當供鎧仗有宣
慰淮西者勲巨之冑素驕蹇議以君董其役至即語其
屬曰誤軍需者法當死敢不畏死翼日來見且饋蒸糕
君盡以食衆工鎧仗立具授承事郎蘄州蘄水縣尹蘄
産竹歲貢簾條官役民負竹詣郡吏因為奸則請降條
式而縣為條以進諸縣得以為例每勸學邵農不為文
具置社學由先風化嘗一新公宇而民皆不知此滿借
留者數百人改潭州路推官有少婦誣其繼母昔毒其
父今與奴私因殺男妾以滅口在繫又嘗生子宣慰司
趣其成獄乃與繼母爭家貲不獲父死後母嘗誤殺妾
因取他人兒為母姦生子君得兒父母所言故所與兒
褓證之婦然後服他所訊獄多此類官滿貧不能歸留
潭州以至大己酉五月二十八日卒於潭潭人哭之哀
其秋授承德郎武昌路推官至治壬戌六月某日歸葬
鼓城升平鄉祖茔之次君通經史熟唐律性剛正不畏
後禍嘗許當世以馳驅然官止六品年五十僅過二所
施狹矣娶耿氏同郡萬夫長之女有婦德中外百口稱
其孝敬祖姑李氏尤愛之教子孫有法後君十有八年
以泰定丙寅六月二十一日沐浴更衣而終某年月日
合葬於君之兆子男六欽吉安路總管府照磨銓桂陽
廵檢先卒鎬銳鎡釗女四壻百夫長汴梁鄭某河内牛
某承務郎攸州判㐮郡趙某幼早卒孫男一女三欽讀
書知大體有長材善論事與余游求余銘余惟正惠公
歴事宋太祖太宗真宗以直聞面折王欽若丁謂軰於
上前子孫義不仕金待聖朝而後仕仕雖未顯其將在
欽與後乎乃為之銘曰
天之將爽必先以昧物有顯時中必甚晦侃侃正惠直
聞天下子孫在金終無仕者世有偉人在晉仕國待時
休明歸於有德當官無畏故不卑官臨事無畏亦罔後
艱惟其不疚是以不憂惟其憂悔是以寡尤不逹不年
則不敢知有子而賢天實報之孰厚其積而閟其光斯
銘斯藏世世其昌
張氏墓誌銘
余友許有孚可行誦其妻張氏之賢由其家訓父母身
教故為張氏賢女既嫁見愛於魯郡太夫人友於其伯
仲叔姒為許氏賢婦惜也有四三年離憂之懷而無終
歲室家之樂以死誦荆公一日歸行有可傷心者焉張
氏生十有四年而許嫁又七年而始昏其冬有孚將上
春官明年蒙恩賜進士以歸明年五月魯郡太夫人不
幸終于仲兄維揚之官所有孚奔走南北因二兄克襄
大事終喪從有孚提舉湖廣儒學檢校行中書廼由力
疾哭太夫人甲戌忌一慟失聲而疾病以八月七日生
一女而卒後十五日女亦亡孚感其契闊而遽有死生
之分也先生以父兄執友幸而賜之銘張氏死且不朽
余與許氏通家再世天歷乙已及見可行以新昏歸寕
其後出處無不與聞又安得辭乃序次而銘之張氏世
家大都檀州祖某贈某官父某奉訓大夫茶陵知州張
氏死時年二十有六可行為之齊衰期銘曰憂樂違行
不可齊而樂是違死生契闊不可知而死是期我銘如
史以永之子生者之思來者之垂
張元英墓誌銘
平里子姓張氏諱俊大字元英世為蘄州蘄春安平里
人自號平里子宋故兵部尚書晏然之從子通判江陵
軍府正大之季弟也少孤依江氏娣南徙渡江家於湓
水季蘄為清野湓戶口日增江閫建景星精舍以飬淮
蜀士平里子繇精舍始知名宋亡用寡時自振能不落
其故家壻蔡氏蔡制閫幕屬也蔡死不忍更娶蔡氏義
以叚氏女繼其室凡二十有七年與蔡氏同居如一姓
義不分蔡氏貲産蔡氏必欲分與之而終不忍言平里
子不逮事父母悉推讓先疇以與其親昆有竊據蔡氏
田者有謀取叚氏田平里子皆悉心與力助之歸田至
蔡氏誼以田償更棄劵與叚氏其平居赴人之急有甚
己巳未衣食念人寒饑義不先已後人其素所蓄積也
衆謂平里子逮事二親有不為孝子者乎使平里子與
親昆弟同居顧肯出張公藝下耶平里子如得志於時
者仁其三族不難也又肯取非其有乎平里死十有一
年矣其子鑑能繼其志與蔡氏無間言至今能揚其父
之美使不遂冺沒鑑始來廬陵翰林學士臨川吳公以
書遺余曰吾徒也至是以景星書院山長滿改葬其父
以吳公命來徵銘曾祖權道宋鄉貢進士妣項祖祓宋
廸功郎妣許孝武子妣袁子男四鑑鉉鎮銓女二孫男
五師道履道首道觀道升道女一平里子死時年六十
有二葬吳源今與蔡氏合葬鳳岡銘曰
士有隠德而顯維時其身已矣其子逢之匪其子逢隠
德之功孰顯是者惟臨川公公實命我子銘其藏嗚呼
平里猗歟鳳岡
元從仕郎同知全茗州事賀府君墓碣
故友江西提學蕭禹道讀書工詩有節俠氣骯髒不可
諧戾契取自致平生四海惟燕國材右丞間居鄉評物
論嚴如史筆間為余歴選群從之良諸孫之盛亟稱賀
性翁余知性翁始此性翁諱士貴系出永新良坊賀氏
由唐洪州史君泰天祐中死封疆廟食象牙灘至今有
賀使君廟子孫散處安成衡陽夷陵為世科巨室去良
坊三舍而徙龍田者諱弁以詩賦稱其鄉世為守儒玄
孫諱宋武字憲仲娶蕭氏生二子長曰公武季曰震亨
以季為母舅後而公武死憲仲不嗣震亨有大志負其
材能自拔興以大其母家而以季子紹賀氏是性翁性
翁嘗遊都城歴十餘年多識諸公貴人多贊其材嘗一
再被命司知州事由將仕陞從仕順隆改全茗嘗以近
臣薦典中心閣久之又嘗從近臣見延祐聖人於便殿
雖特旨不奪吏議亦久客倦遊念遠道多致異味時蓄
善藥常急足馳寄奉老母至是浩然賦歸日奉甘脆跪
起歌呼上壽為娛悅自父族母族富安周急飬老慈幼
一用其至及門必盛饌痛飲必至釂别去贈賄必盡情
奉客尤謹必盡歡遇儉歲必賑貸其鄉凡耕其田者動
以萬計至順庚午募入粟與流官固不待勸而分隠民
食其粟者數千家郡議以聞則以老母辭省部定以孝
義旌其門其鄉龍溪為江西河南要津每歲為浮梁輙
壊尤病朝涉復捐錢數萬緡伐石為長橋壓以大木
蔭大屋度可支數百歲江湖兩界實利頼至一不與外
事不侮奪人不閔有司教子恂恂讀書應門無或險危
其大人死之日棄老母不終飬又恨未割田為祀田為
義學屬其子必繼其志娶趙氏故宋宗室賀州同知某
之女子景文貳教曲阜次廸官學湖湘女四孫男四女
三性翁嘗為祖父母父母及其私親建龍山寺供佛
飰僧又為雲峯寺捐財歸田作新寺還舊僧凡費楮弊
萬緡寺有羅漢逹奚為永新上刹其用甚遠余讀性翁
所錄賀氏家譜愛其考覈謹辨證明得其族屬繁世科
久又見鄉先生自歐陽都官劉太史鄧禮部諸公所為
文字盖忠臣遠孫文儒故家其所由來者漸矣性翁起
豐家芳年京國熟世情偽晚更夷曠歸老醉鄉以天年
終其見遠識微類古所稱蚤知之士禹道真知人哉余
友揭㬅碩既銘其墓貢士馮子將復叙其事求余文揭
之墓上使世子孫無忘來者有考云
申齋集卷十一
