補遺
詩
讀宋陳忠肅公傳有感(見莆陽文獻)
邊塵捲風天地黑鐵騎長驅滿南北厓山孤主知在無
一夜愁心徧頭白丈夫恥作負恩生舉手擎天天已傾
孤城如斗猶百戰蒼蒼不遣功勛成龍虎可騎不可擾
怒氣吹人山亦倒君臣大義心自明白日青天懸皎皎
嶺海間關草樹寒四顧無人雙淚彈國破家亡惟一死
首陽有薇那忍餐節義文章理不爛萬丈紅光燭霄漢
我懷往事悲復歌凛凛英風鬢絲亂
對雪作(見莆風清籟集)
去年臘月江南村梅花如雪飛紛紛今年飽看京城雪
色比梅花更清絶繁弦急管是誰家流蘇帳暖傾流霞
何如金馬門中客瓦鼎敲冰閒煑茶玉樓稜層銀海動
自笑書生能忍凍漏聲催就碧窗眠一夜寒光照清夢
送檢討莊孔陽桂陽判官(見莆陽文獻)
鐘聲催曉騎寒色上重裘笑别鵷鴻侣遥臨山水州直
言非不用高志自難酬公暇閒吟處風清月滿樓
遊靈雲寺(以下二首見莆風清籟集)
朝回天尚早騎馬到巖扉澗水流花去山雲載鶴歸和
羹芹菜嫩薦酒蕨芽肥適意坐來久空嵐吹滿衣
辟支巖(按黃仲昭未軒集登辟支巖追次柯竹巖韻共二首此其第一首也其第二首失載)
攀雲凌絶頂一望海天空野色斷橋外鳥聲高樹中烟
凝芳草碧苔襯落花紅萬慮都消却長歌送暮鴻
送行人司正邵震使安南(見莆陽文獻)
天王出震繼虞唐宇宙重新化日長要使車書歸一統
遠頒正朔到殊方碧天盡處通容管瘴雨晴時過冨良
珍重平生清苦節莫將薏苡載歸囊
無題和義山(原本四首今僅存二首以下見莆風清籟集)
翠袖湘裾立曉風綘紗窗外畫闌東傷心玉笛聲初斷
回首瑶臺信未通滿地淡烟芳草碧一簾殘雨落花紅
年來但守芳心在兩鬢從教似短蓬
人在蓬萊欲見難重門花落又春殘驚回遠夢鶯猶語
題就長緘硯已乾雲母屏前香縷細水晶簾外雨聲寒
篋中舊製雙紈扇愁拂塵埃強自看
三月晦日作
斗室翛翛半掩扉一春多病賞心違東風不忍輕相别
吹送楊花滿院飛
棠梨白頭
開到棠梨春事休紅情綠意總堪愁雙禽無計留春住
恨倚東風雪滿頭
文
送兵部尚書王公還河州序(以下二首見莆陽文獻)
兵部尚書戇菴王公方五十二以病乞歸河州䟽五上
上始賜俞允且謂疾己當復來命下薦紳大夫共惜其
去而其中有為國家愛重賢才且知公者惜之尤深海
内之士游學于都下者多踵門投詩誦其賢高其節以
寫平生傾慕之意至于武夫悍卒庸人孺子聞公之去
亦皆齎咨涕洟欲挽留之不可得獨憸邪怪巧之徒為
公所摧抑奄奄側目思欲起而不能者則喜而相賀曰
公去吾屬可無患矣又相與言曰貴勢之圖去公誰復
阻我哉蓋公自少負氣節讀經史以古之光明磊落者
自期正統己巳舉進士為戸科給事中輙言事無所顧
避風采英英動人庚午土木之變廷臣抗䟽論權奸誤
國之罪又擊死餘黨三人公實倡之既而敵騎薄都城
公督兵拒守敵知有偹隨遁去尋陞右僉都御史守紫
荆居庸二關又督修關南北三城相山之高峻者為墩
臺數處分兵守瞭皆足為經久之計景泰辛未奉命往
淮揚緿督漕運兼廵撫之仕風清弊絶國用足而民不
擾淮徐之間嘗連歲水災且大疫公大發官廪及斂冨
人所輸之粟厚賑䘏之又為病坊處疾病之無歸者擇
良醫四十軰屬以視藥食令無失所活垂死之民餘二
百萬其死而有子孫來告者予棺暴骨于野者使在處
隨收瘞之時朝廷聞民饑餓遣使助公理荒政至則公
已經營綏輯而民皆得所矣使還奏公之績乞賜褒崇
公且馳疏自劾不能恤民患又言謹天戒嘗以進君子
退小人為先還朝上念其功陞為左副都御史仍莅淮
揚又上疏陳致治保邦十二事其言多諷權貴人上嘉
納之天順初元權貴人隂中以事罷歸里居無懟色悉
謝絶賓友閉門讀書時出展先隴不復他往辛巳秋敵
寇入莊浪起公仍舊職參贊軍務宼平復奉命理漕運
公至徐百姓扶老攜幼迎候水次歡聲徹遠邇比就館
衆擁入羅拜歌呼連三日乃止至淮亦然而漕運之政
久廢於是復經理如初去年以廷論擢公為尚書公收
用才良屏棄姦佞思修舉廢墜以佐聖天子興太平之
治而早夜䆒心屢至忘寢食及以病在告猶懇懇然以
邊事未寧為念此其忠義凱切自始仕迄今未嘗一日
忘于懷所謂頽嵩岱而不能壓者故其去也君子以為
憂而小人以為幸也然公有恩于民有功于國家天報
之以福盖未艾而勿藥之喜將不旋踵見矣公當促駕
而來使憂者以樂幸者銷沮其心而與傑士戮力國事
以畢懷忠抱義之志願然後退而休焉以收知止不辱
之完名此予與天下士之所共望也因書以為送行序
撫州府學重修記
皇帝光復寶位以來屢詔天下有司興學以崇化本而
學之興能稱上旨者盖鮮吾莆周君瑩以水部主事擢
守撫郡既至首謁夫子廟退而周眎學舍皆敝陋大懼
廢墜教基遂諗諸寮佐以公錢修之廟自大成殿東西
序戟門靈星門學自明倫堂以及肄業之齋會饌庖廪
之所工繕材良各得其度至于文昌樓洗墨池皆治以
為高明息游之具盖往來之人莫知其經始而特見其
成既成教授李慶以書來言曰撫郡在唐時惟有夫子
廟天復二年刺史危全諷立也宋慶歷間郡守馬尋復增
立學其制始備是後屢壊而屢有修之者然率皆苟簡
修未幾而壊隨之未有如今之既完且固為可久也願
有記余觀理財聽獄凡起廢决滯之方皆世吏之所用
心以為才者也然非為政之本用心雖勞而治不效則
怒而號曰何民之難理也獨未知君子之政有易勞以
為逸去難而為易者焉興學教士是已蓋人之起居飲
食動作至于修身為國家天下皆自學出其教之也有
師友之資有勸懲之則積而至于歲月之久其化之行
則紀綱修明其才之成則公卿大夫百執之選得其士
其居常也誾誾秩秩可挹而親其或臨大節也浩乎不
可摧奪彼瑣瑣世吏之所用心者其效曾有是乎故古
之良吏載于史籍者多而文翁之守蜀褒然為首稱也
周君讀經書尢精于詩逹于政世吏之所趨向者不暇
為其棄不務者則先之故朝至郡而夕舉興學之政以
作士民文翁蓋不得專美于漢也郡之人登文昌之樓
有堰隆然將復合乎則為我謝周君曰是乃天兆嘉祥
以彰知木崇化之政黃震之謂第一流人物復出矣余
於是時尚有以頌君者姑為之記修學之成使刻于石
以俟
