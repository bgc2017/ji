竹巖集别集類五(明)
提要
(臣)等謹案竹巖集一卷文集一卷補遺一
卷明柯潛撰潛字孟時號竹巖莆田人景泰
辛未進士第一官至詹事府少詹事事蹟具
明史本傳潛在當時負詞林宿望流風餘韻
蔭映玉堂嘗就後圃結清風亭一區手植雙
栢數百年傳為古蹟即所謂柯亭與學士栢
者也栢已不存而柯亭之號得入
御製臨幸翰林院詩其名益著惟文集乃傳本甚
稀據集首董士宏序則原集在嘉靖中曾經
刊板然今福建所採進者僅屬抄本又据康
太和序知當時已多闕逸今則并康序中所
稱記盆魚序愚樂等作亦俱未見殆更為後
人妄有刊削彌致散亡鈔錄亦多舛誤彌失
其真今就是集所存詩文各一卷重為訂正
并從鄭岳莆陽文獻鄭王臣莆風清籟集中
錄詩十首文二首為補遺一卷附綴於末以
存梗概其詩沖澹清婉不落蹊徑文亦峻整
有法度蓋其時何李未出文格未變故循循
軌度猶不失明初先正之風焉乾隆四十六
年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
竹巖集序
自余束髮游庠時則聞莆先輩竹巖柯先生以大魁官
宫詹學士清德䆳學流譽詞林私心實切嚮往比承乏
翰苑咨詢故實見翰署之後有亭翼然曰柯亭有栢蒼
然曰學士栢徘徊瞻眺相望依依令人欲執鞭以從無
由也歲癸丑其從孫司徒郎在告竒純氏余友也授簡
入京師以竹巖文集見示且屬為序余受讀而卒業焉
其為詩冲澹清婉不落畦徑庶幾登陶謝王孟之堂其
為文平妥整潔不事浮葩艷藻佶屈聲牙之習而風神
氣格迥出凡近中如陳情疏復郡侯書與夫記盆魚序
愚樂等作尤見其主持倫常翊扶世道挽正風俗視媕
阿脂韋以譁世取寵者不同覽者不必生同其時已
可想見其人矣盖公之生也實鍾八壺之秀大魁之年
兹山先鳴其擊於莆者匪小令少需之遘泰逢陽翼輔
昌運其建樹必大可觀而官不過宫詹壽僅踰五十謂
非數為之厄哉雖然公之聲華節概載諸國史郡乘耿
耿如存其不朽者固自有在是集雖闕逸尚多然鳳凰
芝草以少為瑞固知其必傳於世無疑也竒純氏積學
礪行克世其家而蒐遺訂誤是集之傳實賴之和生也
晚步驟未能豈敢序公之文哉特以鄉邦後學仰止之
私得附名其末為幸云爾嘉靖甲寅五月之望賜進士
通議大夫南京禮部右侍郎前掌翰林院事侍講學士
春坊諭德同修國史會典邑後學康大和謹序
竹巖集序
明興掄魁天下學士大夫仰之以為異人者有如莆竹
巖柯公予竊景慕久矣逮領符蒞郡謁鄉賢祠公神盖
凛凛然訪其家從孫希齋先生則先君同進士也因獲
讀公集及吾師礪峰康先生首序益想見其為人從而
嘆曰公没幾何年遺文猶閟弗顯表章先哲非有司事
哉乃捐金以佐鋟梓既成士宏謹拜手稽首綴於末簡
曰昔者劉文安公評論東里芳洲之文東里若清廟九
室寶瓉珠罍陳列就次元酒黃流迭祼而可以為古芳
洲若泰山喬嶽一翠千里長岡作郡短壟作邑而可以
為傑然則公文其古歟愚不敢僣評則反覆展玩而覺
其古也而非迂也傑也而非竒也盖砥躬炳業體物賁
藻吐之裕如略無模擬之勞纖弱之態倬乎鉅儒之偉
譔宗匠之良規也其及第十年遂柄南宫文衡得士陳
士賢拔第一歴宫詹翰林學士握院篆兩教李文正林
文安諸公皆名臣前是被命主試應天舟過維揚有舉
子暮夜投遺公付有司置於法鄉會程式之文至今誦
之每大篇出重於鼎吕故京師有柯家文章之稱鄰郡
柄貂氣燄薰灼欲得公一言竟不可致其文價之重以
此内閣李文達公欲引共事薄海内外咸鬱具瞻之望
使天假年以其文輝華綸誥藻飾禮樂足以弁冕於先
朝竹帛於來世雖文達蔑之專美矣抑予猶幸其立言
者固在也夫翰苑為司馬公孫晁董班揚淵藪而於公
手植雙栢亭亭百年護愛之而曰學士栢栢且爾况文
之美以愛以傳乎是集詩若文實希齋先生編校希齋先
生其源委盖有所受云嘉靖乙卯春二月望日賜進士
出身中憲大夫奉勅整飭兵備浙江按察司副使前守
興化郡晉陵董士宏謹撰
