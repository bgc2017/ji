竹巖集卷上
明柯潛撰
五言古詩
送編修黃仲昭赴湘潭知縣
朝上金鑾坡暮陳忠悃詞感兹恩寵蕃報德安可遲聖
明擬姚姒直道詎可遺重念此湘民連歲遭困飢遂令
禁中士去去蘇癃疲天寒歲華晚膏車向南馳凄風起
遥漢積雪明層陴去就奚足論所貴心不移勖哉保終
節庶以慰我思
對盆荷懷王廷貴學士
故人别我去空齋久懸榻何為穹瓖間人生少歡合見
此盆中花問之不能答延首望層空長風起蕭颯何日
能重來金門同獻納
烟寺晚鐘
禪宫鎖寥閴一鳥幽不鳴烟凝暮山紫萬壑皆鐘聲隨
風渡江渚數里猶鏗鍧野客破殘夢悠然孤興生題詩
付歸鶴寄與山中僧
城西宴集分韻得菊字
委巷寡塵鞅端居念幽獨幸此儒林英迴車訪茅屋真
意各忘形為我留信宿雞黍亦相歡何須厭粱肉晚秋
天宇澄露下氣已肅攜手步空庭悠然見佳菊豈謂淡
無姿幽貞諧所欲展席面芳叢開樽薦&KR1641;醁醉來發長
吟聊以寫心曲淵明千載人相期繼遐躅
送仲弟邦紀任通州學正
旭日耀層漢輕風吹碧漪行程渺何許征馬焉可羈常
時送歸客中懷亦凄其况此骨肉親胡寧不傷悲強持
一樽酒為汝陳祝規去去登泮學冠裳肅威儀展席坐
清晝横經講軒羲慎勿嗜梁肉飲水足忘飢勖哉繼前
哲庶以慰我思
題文魁叔畫蘭圖
叢蘭被層阿浩露濯其英幽意識者寡含香雜荃蘅
疎篁亦古色相依堅素盟君子玩佳植勵志思有成所
履皆腥穢對此顏色赬願言保貞素允矣揚德馨
五言律詩
送編修章德懋赴桂陽州臨武知縣
獻疏黃金殿英英志不回遷官無媿色治邑有餘才點
易臨溪閣横琴坐石臺閒情幽賞絶猶似在蓬萊
送翁侍郎衡州太守
草就匡時疏英英氣似虹立朝真不忝得郡未為窮人
笑謀身拙天知報國忠憐余素餐者長自媿高風
謝給事孔公恂惠菊
東魯文章客分根及草堂霜清香有韻露冷淡無糚人
愛看孤節天留殿衆芳為渠吟太古贏得鬢蒼浪
題陳主事崇謙山水圖三首
危橋通别墅深竹隱柴關醉卧花間石吟看鳥外山半
溪流水響一塢白雲閒回首東華路從教鬭觸蠻
其二
秋光何處好都在野人家和露朝餐菊分泉夜煮茶風
清天發籟溪淺月籠沙此景無人共閒吟步落花
其三
隔岸孤村遠臨溪一徑開有山都積雪無處不逢梅(缺下)
(半首)
重遊梁溪二首
酷愛梁溪景三旬兩度過芳樽從爛漫長日此消磨石
氣生青雨泉聲透碧蘿吟詩有高興直欲到隂何
其二
避暑芳林下流觴碧水邊葅抄香藻嫩膾切錦鱗鮮雨
氣凉襟袖鶯聲替管絃酒闌天欲暮醉倚白雲眠
題林深伯南泉讀書室
故人在何處借榻梵王宫燈影秋雲裏書聲晚磬中山
深飛翠雨花暗度香風莫怪林泉僻雲霄有路通
竹巖有引
余承召將赴闕賦詩留竹巖中以謝山靈使知余進
有君命非酣豢乎富貴者他日來歸不至却回俗駕
爾且錄一卷付之行囊將朝夕覽觀以無忘乎初志
也
雲山元秀好草木漸蕃苞徑陡斜開磴簷疎旋補茅穿
渠侵蟻穴移樹帶鶯巢最愛巖前竹分隂上枕坳
其二
茆屋經年葺柴扉鎮日開竹蕃多迸笋梅古半生苔窈
窕行春徑高寒步月臺風光有如此便欲賦歸來
其三
物外羣喧寂山中四美兼引兒看畫譜教僕認詩籖籬
菊香薰袖庭松翠拂簷吟餘無一事高卧等羲炎
其四
天造羣峯秀還添一水竒賞心殊未厭赴召不堪遲借
月看梅塢留雲護竹籬更教雙舞鶴管領舊題詩
遊囊山寺
下馬松關外行行過虎溪鐘鳴知寺近雲瞑覺天低斷
澗流泉澀平岡古木齊何時謝塵鞅此地卜幽棲
輓太僕少卿金輔伯
我憶金先輩翛然梧竹姿青年曾染翰白髮尚工詩人
共江山老風連草樹悲凄凉三徑裏孤負菊花期
輓括蒼周德儒處士
休休林下客心事付沙鷗有子死應足無官生不憂影
寒蘿逕月香冷菊花秋悽絶懷人處斜陽獨倚樓
五言絶句
清風動竹
適意步迴廊長吟看修竹商飇何處來吹墮半窗綠
菊圃餘芳
露下著寒英霜繁見孤節采掇晚歸來餘香未消歇
舟次桐江柬士華兄
艤棹嚴灘下相看兩弟兄溪風與山月都是客中情
七言古詩
牧牛圖
千山萬山春雨收遠村近村烟草稠田家牧兒朝放牛
穩騎牛背如乘舟溪南兩牛俱引犢食飽相依卧山麓
溪北兩牛不畏人日暖沙頭戲相觸昔年縣吏督租嚴
作程民日苦飢牛苦耕今年屢下詔書征稅薄民有餘
閒牛自樂牧兒亦解知帝恩拍手唱歌度林壑歌聲徹
雲雲漠漠
隔竹敲棋為鄧封君作
綠隂門巷何迢迢日午簷頭蒼雪飄手談偶笑橘中叟
不是機心猶未消坐來適意惜日短主人忘形客忘返
到頭勝負置勿論一笑相看遠山晚
贈浙江徐童子
徐家之子真竒絶風骨自與凡人别神駒矯矯步天衢
雛鳳翩翩出丹穴前身可是張文舒不然年纔五六那
能書當筵握筆不停手驚風颯颯蛟龍走掃盡鸞箋三
百張鐵畫銀鈎大如斗君不見東鄰老翁生一子癡絶
無才事紈綺從來紙筆不相親見此竒才應愧死
雨
漢王離宫秋草碧貝丘山中暗榛棘喜見君家紫玉堆
清露凝香濃欲滴簷頭急雨生曉寒凌亂枯籐壓畫闌
疑是鮫人泣珠淚十日西風吹不乾
畫蘭為鄭孔瑞題
岸芷非佳品江籬亦凡草芳姿獨有水邊蘭歲晏無人
香自好曉風吹葉何猗猗夕露滋花更絶竒老天豈亦
妬貞色故遣深藏棘樹枝蘭兮蘭兮久寥落飽閱冰霜
在丘壑我將置之五雲中看爾揚芬滿臺閣
吟室盆荷
瓦缸滿注春泉碧穀雨晴時分藕植地切雲霄雨露多
抽葉如盤高數尺薰風初試花兩三葉底參差紅未酣
盛夏繁開十餘朵越羅蜀錦光相涵碧忩沈沈捲簾幕
紅塵不到炎熇薄逼人幽韻天上來絶品濃香月中落
最後一花開更竒玉碗寒冰淨洗脂世上凡情愛桃李
花中君子誰能知商飇且莫吹成菂留取仙葩伴閒寂
何當喚起濓溪翁共挹清芬談太極
伯牙撫琴圖
君不見雍門周苦調能使田文憂又不見商陵牧别鶴
凄凉不成曲伯牙之琴出成連古意妙契羲皇前山中
淨掃蒼苔石坐倚松風調素絃大絃聲遲小絃急虬龍
起舞鵷鸞集長河澒洞瀉出懸崖顛高山萬丈峩峩倚
天立舜文不作識者稀賞音惟有鍾子期一曲未終白
日暮適意忘形歸去遲我思古人不易得耻共今人聽
箏笛囊中亦有伯牙琴不遇知音空太息
送教授劉震還闕里
纔從東魯來又向東魯去珊珊珂馬出津橋炯炯霜花
照青署人生不願多得錢亦不願有負郭二頃田但願
攜書向東魯日與聖門孫子相周旋杏壇花暖鳴素絃
舞雩高詠春風前况君又飽公家粟書中吏隠真神仙
嗟我京華長作客侍從無才竟何益幾年欲作東魯遊
塵土吹人行不得因君歸去起遐瞻泰岳巖巖倚天碧
送巡宰鄭孔瑞之粤
草草復草草送客燕京道九月秋草黃雁聲何處催寒
早寒風拂袖塵冥冥夕陽返照勞勞亭人生聚散風花
瞥官柳凋零不堪折梢子江頭促去舟蘖苦梅酸忍分
别忍分别可柰何且醉杯中之物歌浩歌後夜相思對
明月粤山萬里高嵯峨
題御史傅實進士畫像
扳龍快逐風雷起敷陳三策天顔喜黃金殿上拜恩來
自慶遭逢堯舜理畫橋流水御堤平垂楊萬樹皆鶯聲
白馬銀鞍光皎皎踏花歸去春風輕藍袍袖帶天香暖
一路笙韶雜歌板道傍觀者如堵牆謂是神仙出瑶館
光榮如此世亦稀過眼繁華難久持要令勛業滿鐘鼎
乃是礌落竒男兒君不見貞元龍虎榜中多賢俊天下
至今欽仰之
風木慈烏圖為李侍御旻題
木蕭蕭風烈烈上有慈烏栖復驚返哺無由夜啼血李
家孝子聞之謾愁絶白首雙親嗟死别昔年親在未作
官家貧何以為親歡如今有禄供甘旨親掩泉臺呼不
起呼不起將奈何寒雲碧草山之阿逢人欲語淚先下流作滄
江千頃波總教風停木靜烏飛去孝子愁心終不磨
壽萱堂為城東顧彦真知事題
庭前不肯種凡草種得萱花長自好欲教慈母百憂忘
期與萱花同不老畫堂沈沈春晝長母有歡顔花有香
山中風味亦不惡頻羞魚笋侑霞觴今年暫與萱花别
起應天書向金闕得官便爾買舟歸為念倚門鬢如雪
鬢雖如雪未足驚喜見兒歸衣錦榮從今百歲永相保
日日花前笑語聲嗚呼人生老大兒可托不種萱花心
亦樂
輓贈安人劉節婦
劉家貞婦翁家女德耀共姜乃其侣夫在黃泉子在懷
自掩霜幃淚如雨酸在眉兮痛在肝寂寞孤燈照影寒
幽花不識春風面勁草何愁夕露溥於今埋玉蒼山側
風雨年年土花碧芳魂已逐塵散亡苦節尤為人嘆息
人生何用計脩促但得留名死亦足承家况有子讀書
高步雲霄簉鸞鵠昨日焚黃丘隴前日月垂光耀九泉
嗚呼守節從來慶多有失節事人天所醜
烏石松濤為陳廷威作
烏石山高不可躋梵王樓閣蒼雲迷長松落落數千尺
短松亦與懸崖齊山中一夜西風作怒卷濤聲瀉秋壑
夢回誤聽蟄龍飛便欲乘之上寥廓
送處士吳祥著還莆
翰林吉士登科早最喜巖翁年未老春風迎養來京師
長日怡怡在蓬島秋深勿憶故園山便向河頭買棹還
隨雲暝入黃蘆渚乘月寒過碧草灣到家想及隆寒候
石窗依舊梅花瘦樽中有酒醉復醒塵世從教觸蠻鬭
七言律詩
重遊松隱巖
海天空闊絶纖埃此日登臨氣壮哉老樹如龍當澗立
流雲似馬破山來閒隨野鶴横苔徑又跨天風上石臺
佳境留人歸未得高燒銀燭倒金罍
遊甕山圓靜室
尋常只說西湖勝今日纔知有甕山曲檻飛花香冉冉
小橋流水碧灣灣樹經千歲不曾老雲在孤峯長自閒
痛飲一樽償絶景醉時騎馬月中還
燈夕宴同年陸孟昭秋官宅二首
高懷最有陸秋官留客看燈到夜闌漸覺酒邊春意暖
不知檐外月光寒金蓮紅映流蘇幕玉膾香生瑪瑙盤
兄弟從來皆四海笑談須盡一時歡
其二
賜閒共荷聖恩隆來醉仙郎畫館中白雪陽春非越調
黃柑錦荔有吳風帽檐斜插金花重鰲背高張火樹紅
人語闌珊簫管歇玉繩低挂鳳樓東
六月望日
聖主龍飛四海安儒臣濟濟侍金鑾内園新薦瑶池果
中使傳分翰苑官曉露凝腮香汗濕春冰敲齒玉漿寒
荷恩共許攄忠藎免與傍人說素餐
題山水圖
遶郭青山分遠近薜蘿門巷絶塵氛庭空晴日移花影
沙暖輕鷗護水紋一葉漁舟歸晚渡幾家茆屋隔秋雲
看圖謾憶曾遊處欲把桐君訪聘君
早朝雪中作東會川廷貴二内翰
誰將豪句破天慳銀色平鋪仗外山閣道夐連瑶島上
羽林盡列蕊官間光添寳殿金蓮炬寒映龍墀玉笋班
朝罷千官珂佩散宫壺徧賜近臣還
睡起
小閣低忩睡起時輕風簾幕燕差池水因冰泮流初滑
花為春寒開較遲冒雨更無人送酒敲門應有客催詩
懶隨年少尋芳去坐對罏熏讀楚詞
喜弟邦紀至京
杳杳關河萬里途遠來深慰旅懷孤入門笑道親無恙
搔首翻驚歲欲徂風颺燈花吟對酒忩寒雪影坐圍爐
愛渠意氣猶如昨欲從鵷鸞集帝梧
涵江書院為陳暄太守作
韶陽太守賦歸與重理江頭宅一區門外不教來俗客
座間只許著鴻儒芸香落蠧書千卷烟翠侵忩柳數株
想見晚凉佔畢暇行看流水浴飛鳬
送蘇都事
何人能武又能文幕府元僚思不羣萬里江湖俱作客
十年京國兩逢君花邊聽雨秋聲早馬上聞鐘曙色分
去去若逢鄉舊問官閒頻自策詩勛
春夜餞别則源兄還柯山
客中喜見故鄉人况是吾宗骨肉親聽雨偶同孤館夜
看花猶憶八壺春清樽綠酒須沈醉瓦甕黃虀莫厭貧
明發又看千里别凄凄草色暗歸津
分得玉堂講學題送張廷璽員外赴南京刑部
虎殿東頭鳳閣前深沈玉署擁羣仙藜光夜照圖書府
花氣晴熏翰墨筵應制裁成詩百首賞心又作賦千篇
儲才君已成樑棟媿我疎慵度歲年
送南京戶部員外林原樸先生致仕
秋風吹鬢漸成絲便賦柴桑歸去辭客裏久懷蓮社約
俸餘留得草堂貲欲添詩景多栽竹恐惹機心不對棋
未老乞身真自樂世間能有幾人知
送進士鄧珙榮歸
得意春風奪錦標寧親又喜下層霄片帆歸去江湖闊
兩袖沾來雨露饒花映驛樓香冉冉草連汀館碧迢迢
榕城門外人無數共看鳴騶過畫橋
送王世用還歷城
齊東有客賦驪駒歸去鄉園水竹居細雨落花香入硯
淡烟垂柳綠盈渠有時邀客篘新釀長日臨忩讀舊書
聞說郡侯能下士常乘五馬到門閭
送進士錢景通赴青州堆官
曾為龍虎榜中人新拜除書下紫宸要使門無投刺客
莫教庭有泣冤民郊亭酒盡青山暮驛路花明碧海春
名士未應淹佐郡孤帆早晚問歸津
送葉茂高赴廣昌知縣
泮上分襟憶昔年都門相見欲華顛細談舊事連三日
喜拜新恩下九天舄化雙鳬春水外琴隨一騎夕陽前
優才况是山深處無事長歌白雪篇
送侍講陳秉中掌南京院事
尋常玉署盡委蛇何况金陵事更稀閒逐春風看舞鶴
不須曉漏著朝衣翠微亭上題詩去玄武湖頭放棹歸
最喜家山回首近頻緘音信問庭幃
贈别封編修尹公還鄉
韋布辭家衣錦還都門祖道萬人看非因獻策干明主
只為生兒拜好官霜落薊丘楓葉老風高淮浦雁聲寒
故園耆舊歡迎處笑道天朝雨露寬
送澄一清和尚還天寧寺
遊遍名山憶故山藜笻半秃衲衣班天邊飛錫凌風度
江上浮杯泛月還薝蔔香中翻貝葉薜蘿深處扣柴關
他年宦轍過常郡幸借空門半日閒
題太常少卿陳公錫草堂
白首歸田荷寵榮風流誰似太常卿烟霞深處開新業
鷗鷺羣中覓舊盟溪溜寒聲和夢杳山分晴翠入詩清
客來懶問人間事呼取芳樽對月明
次韻寄題士華兄别墅
山下村莊十畝餘蕭蕭生計破荒初香蒲細柳和雲種
小屋低牆傍水居春暖行穿花徑杳晚凉吟倚竹忩虛
陶然一笑新聯就起向芭蕉葉上書
輓漳浦陳松菴處士
聞說松菴處士賢岩扉隨分老風烟青山對戶自千載
白髮催人無百年蝴蝶夢中尋傲吏蕊珠香裏覓飛仙
吟魂不逐西風散常在梅梢落月邊
挽靈濟宫邵以正真人
虎殿當頭儤直回尋真穿破白雲琟只傳子晉朝天去
不見蘇耽跨鶴來點易窗前空皓月步虚壇上半蒼苔
鬼神長護青龍劒時有光芒映上台
挽吳時耕
可恨人生無百年儒英凋謝更堪憐花間久撤談經席
湖上空餘載鶴船琴為無人囊欲蠧詩因有子稿還傳
相知最是籬東菊愁絶西風暮雨天
挽黃惟器
深築溪堂賦考槃輕蓑小艇事綸竿胸無俗氣吟詩好
家有清風遺子安巢鳳竹枯秋月冷卧龍人去暮雲寒
悠悠往事憑誰問抱得瑶琴不忍彈
七言絶句
五月二十日奉東宫令旨代咏石榴
一夜西風破錦囊丹砂為顆玉為漿文禽知是天家物
獨立枝頭不敢嘗
客中九日
小齋無地種黃花酒熟隣缸不我賖惆悵無情秋已老
夕陽高樹噪寒鴉
閨情二首
深院無人獨掩門一庭花影弄黃昏錦機織就相思字
半是愁情半淚痕
其二
耿耿殘燈照不眠寳猊香燼夜如年可憐簾外梧桐雨
絆惹新愁到枕邊
題畫送陳公輔歸毘陵
故人歸去碧山阿茅屋深深掩薜蘿一榻白雲眠未起
石闌干外落花多
水亭聽雨為劉貢士題
踏遍春山酒未醒晚凉還上水邊亭小童莫喚登舟去
溪雨來時正好聽
攜琴步月
白髮山翁住翠微蘿雲長與護柴扉抱琴無處尋知已
自向溪頭步月歸
梅茶山雀
絳葩玉蕊一般竒共鬭濃芳雪霽時羣雀驚寒栖不定
振翰欲上萬年枝
題小景
一色瓊瑶山徑深蹇驢䭾醉曉駸駸誰家樓上寒吹笛
落盡梅花何處尋
題竹贈晉江柯秉上舍
泉南竒士我同宗曉日分攜鳳闕東持贈歲寒蒼玉節
相隨一路有東風
夜夢家中盆梅盛開
盆石蟠梅舊日栽一枝髣髴夢中開覺來迷却江南路
獨帶寒香兩袖回
雪中見梅花
溪橋倚棹雪晴時一樹寒梅玉滿枝我道梅花開太早
梅花却笑我歸遲
詩(補)
遊囊山寺(出郡誌)
借榻雲深處風忩夜不扁興來吟弄月睡起坐聽經鶴
舞松隂碎龍歸雨氣腥明朝賦歸去山色為誰青
重遊芝山(出郡誌)
眼底皆親舊相邀訪白雲好山看不了名酒飲都醺晴
旭移花影輕鷗護水紋莫談塵世事詩思正繽紛
遊梁溪
何以消煩暑臨流坐石臺塵教風掃去杯付水傳來一
鳥鳴芳樹羣魚戲碧苔澄懷浩無際欲去又遲回
月林清影
灝氣涵蚤秋月輪出東嶺林下悄無人行吟弄清影
菊屏秋色
薄寒著人秋欲老粲粲籬花顔色好露香霜艷散圍屏
不肯凋零隨百草錦袍人是地行仙林下相依晚節堅
好懷都付一樽酒醉和陶詩三百篇
蒲弄草堂
艾軒先生鳴大宋絶世文才豈天縱横經講道倡莆中
别搆草堂向蒲弄蒲弄山高矗天起倒影平湖三十里
渡頭平擊問竒船門巷紛紛響珠履一從觀化去不來
舊基零落荒蒼苔高林日暮鳥相語廢圃春深花自開
花開花落幾今古風教何曾委塵土綿綿書澤猶在人
滿邑絃歌比鄒魯我來曾過山之陬夕陽駐馬空回頭
九原之魂不可作臨風一笑雲悠悠
飲洗馬楊維新宅
小院深沉迷綵霞傍人道是神仙家春風吹綠庭前草
夜雨新開屋角花花開如錦不長好草綠如茵易枯槁
與爾同堅松栢姿歲晏青青永相保
夏日遊西湖
天風兩袖下蓬瀛十里湖光照眼明行盡荷花香滿舄
坐依苔石翠沾纓白雲飛去不留迹黃鳥啼來如有情
野老亦能知愛客短笻扶過石橋迎
和周次玉除夕
鴨爐香燼酒微消笑引詩魔伴寂寥漏滴寒聲催五夜
天回和氣入三朝玉堂冷署閒烹雪水部高才醉頌椒
明發趨朝陪御宴同歌湛露聽雲韶
休菴為大司馬王公題
山斗名高玉雪標病來漸覺宦情消更呼童子囊書去
不赴鄰家折簡招載酒有時過竹院看山常日渡溪橋
笑他華髮龍鍾者猶踏青霜候早朝
題方廷獻西軒
故家孫子廟堂珍斗室蕭然寄此身竹色清含三徑曉
鳥聲啼送一簾春琴中風月常無恙畫裏江山自有神
近已攀龍霄漢上夢魂猶戀水雲津
送宋儒僉憲考績還江西
西江僉憲好容儀六月承恩下玉墀綠樹輕風分手處
碧梧凉雨到官時看山多上滕王閣訪古頻過孺子祠
按節更應周列郡清霜飛處有春熙
送士華兄還柯山
裊裊東風吹柳枝宦情鄉思兩堪悲誰知駐馬分襟處
不似連牀聽雨時祖席共傾官市酒行囊滿載翰林詩
無金堪寄為親壽只報平安慰遠思
送王訓導赴廬州經歴
碧山深處有儒珍閉戶看書甘自貧應詔起為天上客
拜官去作幕中賓長空落日孤鴻影岐路西風一騎塵
雪意濃時應到郡梅花清映玉標人
次韵寄綠野朱廷聘
朝天常聽曉鐘餘退直歸來晚漏初媿我無才稱近侍
憐君有道只閒居山環綠野飛空翠月滿瀛洲照碧虛
兩地相思不相見幾回翻爛寄來書
秋林停車
短轅載酒覓竒蹤最愛秋林紫翠重昨夜清霜紅入葉
又添山色幾分濃
題小景
萬雉危城壓大江疎鐘幾杵隔雲撞扁舟無數歸來晚
滿載灘聲過釣矼
題盧侍御崇績山水圖
遥山不可極佳氣日氤氲老屋涵青雨晴忩度白雲樹
臨沙嘴盡泉到石稜分皓首清閒者長吟送夕曛
四時嘆學歌
春
春日晴桃花艷冶照人明和風催筆思巧鳥助文情書
吾為汝受盡艱辛吾為汝費盡精神何時足吾意却使
我壯大家聲
夏
夏日長荷盤叠翠結清香薰風來卧榻好雨洗炎凉書
吾為汝歴盡棘場吾為汝用盡思量何時得吾志却使
我遠大文章
秋
秋日中桂蕊妖嬌吐月宫嫦娥掃雲路才子逞英雄書
吾為汝坐盡短檠吾為汝聞盡漏鐘何時得吾願却使
我附鳳攀龍
冬
冬日寒柯山不改舊時顔雪擁山頭白煙籠海上灘書
吾為汝挑盡燈殘吾為汝減盡三餐何時了吾債却使
我心事偷閒
表
及第謝恩表
伏以稽古右文喜值豐亨之運設科取士欲求疏遠之
才自前代以來惟我朝為盛布帛菽粟渾然三代之遺
月露風雲陋矣六朝之體盖必先擇之有司夫然後獻
之天子是唯聖祖敷求之意至於文孫恪守而行禮意
加隆人文益著如臣等性殊朴魯學本空疎呻吟佔畢
之間以歲以月遊息範圍之内如天如淵久蒙作養之
恩並預甄收之數食芹而美雖懷一獻之素心采葑不
遺遽辱九重之清問榮隨寵至感與愧齊兹盖伏遇皇
帝陛下禀上智之資居大君之位唐堯之德化不識而
不知虞舜之聰明好問而好察遇大有作為之主行無
所忌諱之時爰題金榜之名載錫瓊林之宴維其偕矣
方正席以捫心何以予之忽在笥而披體皆不求而至
其何德以當臣等一飯不忘豈獨報以國士寸心自誓
庶無忝於賢科再期聖德之益崇永保天休之滋至臣
無任忻忭踴躍之至
書
復潘太守書
近蒙遣白衣遠貺果物感與愧并承手帖論伐樹一事
反覆玩之盖深有未合於理者夫為理係於一心而已
使心之明雖處奥窔之地而邪正得失洞察其微一樹
之蔽耶心苟蔽矣雖履萬仞之臺亦何能有所見耶一
樹之去留固於府治無所損益而足下惑術家之說决
意去之是豈知為政之大體哉足下廣人也廣有貪泉
隱之奮而飲之卒以廉稱此足下素所稔聞者何不效
隱之故事術者曰去之我必曰留之使人知道之通塞
無預於樹足下之賢追古人過今人遠矣僕向時語告
足下欲留之者蓋以此樹為先輩林環侍講所植侍講
博學有大名後人思之見其樹猶侍講之存足下於此
固宜益加培植以起莆人見賢思齊之心乃反為術家
所惑竊謂於足下不取也足下又謂府治為一郡生民
休戚所繫學舍不過為一邑育賢之地此又失輕重倒
持之柄也邑雖隸於府而教則先於政為政而後教化
欲民之去戚就休萬無此理故文翁治蜀首務興學一
事史載之至今傳誦不忘足下篤學志於古者也志於
古而乃行今人事其可乎哉僕又聞足下近日飯僧供
佛以求福田利益此固吾儒所羞道者而足下乃躬為
之究其為盛治之累與伐樹均也故倂告之先儒有曰
居是邦不非其大夫僕固不能逃避此律然郡守之勢
重在他人有欲言而不敢言者僕僣恃同年之愛故敢
言他人之所欲言倘以為不悖而嘉納之則治化之行
可翹足俟矣履端不獲奉觴惟祝早膺召命未閒更乞
為時自玉不宣
贊
拙菴贊
韶州教授體行先生宋魏國正獻公之裔孫見世之巧
於求進者多至僨敗乃題其所居曰拙菴所以示儆也
予亦拙者喜而贊以詞曰
世方利口而我期期世方疾趨而我倭遲視珠玉以為
土芥遇虎豹以為犬貍貧不能求去官不能驟馳人以
笑我也我以為喜人或譏我也茫無所知此先生所以
自號拙菴曰天之賦我者非人所能移也若夫經不絶
誦史不停披鈎章棘句迎意而觧聖淵道海洞見其涯
博古通今大肆文章之竒然則先生之所謂拙者殆大
成若缺大盈若冲而無媿於為人師也歟
彭學士先生贊
其容春熙其神天游其介也非絶物其謙也非同流於
物無所取也抱靜虛而自得於書無不讀也欲遠紹而
旁搜長江大河其才之富良金粹玉其行之脩以正學
輔真主以清文煥皇猷有志乎扶世教而厚風俗無心
於矜名譽而快恩讐凝然負一時之望隱然懷四海之
憂噫是為安成彭可齋先生吾當於古人中求之也
考功郎中蕭元衷進士畫像贊
是惟泰和蕭考功初舉進士時之像也其神清揚其貌
和暢才以多學而充氣以善養而壯叫閶闔而呈瑯玕
瞻勛華而承天貺拜官曹司持身廉讓有知人之明有
容物之量將由是而進事業於伊呂之間抗聲名於房
杜之上使天下之人沾被其餘澤想聞其風望然後退
而休焉呼吸雲霞吟弄風月其於樂蓋無盡藏也
深隱老人畫像贊
瑩然玉立之身湛乎秋水之神勵其操非絶物和其容
非同塵風忩雪案攻苦食貧文咀其華道嚅其真泓涵
演迤肆於外者彬彬進而明經於世隨屈而不伸乃退
而休焉曰維命之迍構深隱齋以待盡著采薇集而獨
呻廣延士類以陶以甄蓋將以施之未竟者淑諸人以
輔主而澤民噫是所謂心在廟堂之上而身居湖海之
濱也歟
經筵講章
進講尚書
益曰吁戒哉儆戒無虞罔失法度罔遊于逸罔淫于樂
任賢勿貳去邪勿疑疑謀勿成百志惟熙罔違道以千
百姓之譽罔咈百姓以從已之欲無怠無荒四夷來王
這是尚書大禹謨篇伯益推廣大禹克艱惠廸之謨以
告帝舜的言語吁是嗟嘆聲虞是度也罔是勿也法度
是法則制度也逸是安也淫是過也謀是圖為也百志
猶百慮也熙是光明也咈是不順的意思九州之外其
君長世一來見曰王伯益將進言於帝舜先發嗟嘆而
後戒者欲帝舜聽之精審不可忽也如何是儆戒無虞
言人君當天下安靜無事之時必常加警戒如未治未
安之日可也這無事之時當儆戒者有八件第一件是
罔失法度盖法度所以維持天下若不儆戒便廢墜了
必修舉之不使廢墜可也第二件是罔遊于逸蓋安逸
是人情之所好的若不儆戒便放縱了必禁之不使放
縱可也第三件是罔淫于樂蓋歡樂是人心之所欲的
若不儆戒便過當了必收斂之不使過當可也第四件
是任賢勿貳盖賢人君子立心端正能輔國安民當委
任他不可因小人之言離間了第五件是去邪勿疑盖
憸邪小人立心不正惟求利已當退去他不可因惑亂
之言而遲疑了第六件是疑謀勿成凡謀為的事於理
有不安於心有所疑便停止了不要成就如此則凡百
志慮自然光明第七件是罔違道以千百姓之譽也且
如犯人有罪當誅此正道也却饒了要使百姓稱好便
違背了正道即戒之不可為也第八件是罔咈百姓以
從已之欲且如耕者十分取一此民之常供也却暴征
横斂以徇一已之私便不順民心之公亦戒之不可為
也伯益欲使帝舜於是八者朝夕戒懼内無怠於心外
無荒於事則治道益隆雖遠亦莫不傾心向化以盡尊
主之義矣臣謹按伯益之言罔失法度以下是脩之於
身任賢勿貳以下是脩之於朝罔違道以下是施之於
天下是致治之功也四夷來王是致治之效也伯益推
廣禹謨之旨其詳如此愛君願治之心可謂至矣夫以
唐虞之盛而君臣之間猶不忘儆戒况後世之為君者
乎伏惟皇上誦伯益之言法虞舜之治則天下幸甚
進講孟子
子謂薛居州善士也使之居於王所在王所者長幼卑
尊皆薛居州也王誰與為不善在王所者長幼卑尊皆
非薛居州也王誰與為善一薛居州獨如宋王何
子是指戴不勝說薛居州亦宋臣善士謂端正之士王
所是宋王所居的處所長幼卑尊長是年歲高者幼是
年歲少者卑是官職小者尊是官職高者孟子又與戴
不勝說道你嘗稱道薛居州是一箇端正的人使他居
於宋王之所輔導宋王固好了若使在於宋王之所者
年長的年幼的官卑的官高的凡左右前後之人皆如
薛居州這等端正則宋王每日所聞者無非善言所見
者無非善道雖要為不善之事將誰與之為乎若在王
所者年長的年幼的官卑的官高的凡左右前後之人
無一箇如薛居州這等端正則宋王每日所聞者皆非
善言所見者皆非善道雖要為善事將誰與之為乎如
今宋王左右前後都是邪枉小人惟薛居州是一箇端
正的人如何能輔導宋王使之為善哉言小人衆而君
子獨無以成正君之功也竊觀孟子之意以為為大臣者
欲正其君豈可取辦於一人而已哉必當兼收並蓄旁
求廣取使忠賢之人畢集於朝在君之左右前後無非
端人正士然後可以變化其氣質成就其德性而致治
為不難矣
疏
辭日侍經筵疏
詹事府少詹事兼翰林院學士臣柯潛謹題為經筵事
臣向蒙聖恩選為經筵官更番會講今又命臣日侍經
筵講讀臣自惟賦性凡庸學未知要洊承恩旨實負憂
慙既知慙矣而不辭則為怙寵人也視夫不知慙者其
過尤為深重是以冒昧上陳乞寢新命令臣仍舊會講
得以竊仰清光退而勉修常職以圖報稱此臣之至願
也臣無任懇祈悚慄之至
乞貸翰林院編修章懋等疏
詹事府少詹事兼翰林院學士臣柯潛謹題為納言圖
治事臣竊惟國家設六科給事中十三道御史以言為
職自宫廷以及内外百司庶府之政得失利病無不得
言又慮天下四方之大可言之事非六科十三道所能
週知屢降詔旨許諸人皆得言之所以廣視聽之聰明
達四方之壅蔽期興治保邦於無窮追繼堯舜勲華之
蹟於數千載之上也其或言之不當近於譏訕者亦不
加罪盖以其心無非忠君愛國之計特其識慮有未及
在所矜憐且使直言敢諫之人知朝廷有容人之量所
知無不言所言無不盡以隂折小人奸佞之謀滋長君
子陽明之道也昨者翰林院編修章懋黃仲昭檢討莊
㫤聯疏言事陛下責其不知典故妄言譏議令吏部俱
改調外任臣惟臣之於君猶子之於父也臣無不尊愛
其君子無不尊愛其父服勞趨事惟恐不虔何敢妄為
訕議觸冒威嚴以犯悖逆之罪取議於天下遺臭於後
來哉懋等所言亦欲少效臣子尊愛之心但其識慮有
未及不能審事體輕重之宜耳實非有他也陛下謂為
君父者之於臣子不宜姑息少有愆過須加訓懲然朝
廷動遵成憲未嘗有過舉之事而天下四海之遠聞其
貶斥將謂陛下過為戲玩之樂忌人之言故重為摧折
之威鉗人之口相與驚疑駭嘆以為不復得見太平之
治矣而凡懷忠愛之心有所見而欲言者皆畏避天威
卷舌自保陛下復欲有所聞以資聖德其可得耶伏乞
陛下宏天地之量追寢前命俾懋等循省自新以圖報
稱且以開釋天下之疑勸激忠鯁之士使君子道長小
人道消則宗社臣民不勝慶幸臣質本凡庸久叨侍從
不欲使人以絲髮議及聖明故敢冒陳所懷乞鑒愚忠
俯垂聽納臣無任祈天俟罪戰越悚慄之至
陳情疏
詹事府少詹事兼翰林院學士臣柯潛謹奏為陳情事
臣原籍福建興化府莆田縣人成化四年十一月二十
二日丁父憂回家守制成化六年正月初五日繼丁母
憂服制未終成化七年八月十三日本府差儒學訓導
余肄齎到福建等處承宣布政使司劄付承准吏部照
會為缺官事節該奉聖旨學士柯潛便行文書取來欽
此欽遵臣仰惟聖天子誕膺景命撫臨億兆日惟緝熙
聖德選用才良以為制治保邦之本以固無疆之丕基
故褒顯臣工搜揚側陋每勤於聖慮至如臣者亦在軫
念之中可謂兼收並蓄待用無遺者矣臣祇承德意揣
分奚堪早夜究圖以為酬報之方者惟有效忠焉耳然
忠自孝始未有不能盡孝於家而能盡忠於國者也稽
之古禮子有父母之喪君命三年不過其門所以教天
下之孝也近代往往有奪情起復之說者是盖有不得
已焉豈經世之常典哉臣居常論議以為世必有負經
綸之才任天下之重者社稷以之而安民物以之而育
君子以之安於位而不恐小人以之有所憚而不為邊
疆遐圉以之而輯寧四海之外重譯之人以之傾心率
服而不敢肆侮此書所為汝翼汝為之臣詩所謂維屏
維翰之士朝廷之上决不可一日而無者乃起苫瑰以
從一時之宜趨君命以慰天下之望可也若夫尋常
庸陋之徒進不足為世重退不足為世輕豈可以不祥
姓名上凟冕旒釋衰絰之服以進公門哉臣自揣庸陋
者也執親之喪未能盡孝而又輟棄几筵貪冒寵禄何
能盡忠在野而知禮者必相與訾笑曰柰何乎斯人之
短喪也在朝而知禮者必執疏而攻曰奪情非令典起
復非美名也為史官者揆於禮而書曰嗟乎短喪之人
壞名教也臣以一身之微而受衆喙之責蒙垢含羞將
何以立於世乎臣又竊謂人子之養親苟違曠於一時
猶可補於來日及其没也惟有祭奠盡其敬號泣盡其
哀而已若不待終喪遽爾遠去後雖追悔復何所用其
情哉此臣所以聞命驚惶措躬無地既蔽於已又徇於
人累日遲留而卒不敢就道者恃陛下睿哲深仁必能
俯察愚衷不責以行不俟車之禮而寬鈇鉞之誅也况
臣自到家憂病相仍身體羸弱煢煢在疚心死形容又
兼左足風氣頑麻艱於步履將至為世之廢人矣使臣
匍匐至京亦惟靦顔素食何能禆益於事以上副陛下
簡任之盛心哉伏望聖慈憫臣孤衷容臣在家醫治疾
病以終三年不易之制免短喪不孝之名則陛下俯徇
曲全之恩廣大無方與天地等矣至於終喪之日幸而
苟存餘息即當赴闕叩謝聖恩退而黽勉供事竭盡悃
忱以圖報稱於萬一臣干冒天威下情不勝惴慄俟命
之至為此具本令男柯用聲謹具奏聞
竹巖集卷上
