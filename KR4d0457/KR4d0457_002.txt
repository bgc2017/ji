附朱性夫補抄龔子敬遺詩
元龔璛撰
送李孔言上舍北遊
士也今安用何為志必行將無因技術亦可遂功名漫
把(闕二字)歷還稱國子生悠然燕市酒此日看昇平
次貢仲章虎丘韻
遠客喜舊交相逢乘興遊輕帆不用楫出郭望林丘旭
日時來暑春服何清修涉世儒生腐尋芳僧寺幽紅塵
避人遠綠陰入山稠奕奕文翰英于于江海陬凭高劇
弔古濯纓便臨流蒸鬱變雷風倚徙客遲留取涼盡酒
尊沾濕壞詩篝空濛駕歸舸起滅波中漚
郭祥卿同遊虎丘
弱植有緩步同遊無雜賓清陰山寺古紅樹石楠春丘
壟埋吳國園林閱晉人不應繫舟處猶是去年津
吳中寒食
寒食清明賣酒家酒瓶亂插紅白花江南蠶子非一種
日暖蜂房報午衙八十漁翁罾半破往來醉客路三义
村中女伴無忙事疎雨小塘收漾紗
中山夜遊圖
歲云莫矣索鬼神九首山人生怒嗔獵取羣祅如獵犬
驅儺歸去作新春
文泉
泉者水之原其初果何適泓澄末沄沄取辟人畜德畜
德唯其深行道亦在兹以彼周流意於焉文命之噫古
所謂文即禮樂法制從世將奈何而非此之謂華身習
口語逢時貴詞章油油青山雲不到白玉堂文者理而
已循理屬君子謂予言不信法看逝川水
題龔聖子畫馬
人問能有幾天馬試問來從西極者二十萬匹從貳師
攻破大宛僅得之執驅校尉奏妙選帝閑自此收權竒
未央宫門銅作式矯矯如此龍八尺絆者自絆逸者逸
不是老龔誰貌得
歲殘
歲殘春雨初晨興人意舒萱草侵階綠慈鴉巢樹疎耕
鋤餘幾壠門巷愛吾廬休笑玄晏病時翻架上書
馬虚中柳城春色圖
城中塵頭十丈高欲畫春風風怒號佩霞仙人騎鶴背
却度太虛觀樂郊當時丹青爭出色借與天公動摇碧
上流老子餘舊蹤極大將軍亦曾植樹猶如此我何堪
莫學江南繫船客雉堞平成天下平有情有思弄春晴
隔葉睍睆黃鸝聲
海底眼歌為陸茂林作
海底寧有眼幽暗魚龍囦海底若無眼何為騰騰光燭
天定有明珠在其下能令世間長不夜試看露出珊瑚
枝神物效靈紛變化吳門别駕理伯雍卜肆從誰問吉
凶陸姓森名特竒驗識高見遠術非淺以此喻之名遂
顯揚火以致墨冢宰總列職其法今不傳太史載龜筴
足臑彷彿意頗遺南士按書猶或知九江納錫不聞矣
僂句成欺皆棄之流俗沈淪海波底藉子一言與提耳
我作好歌以贈子會訪茂林談物理
玄天妙景歌
光陰過去留駒隙海宇微茫起蜃樓夢境清都真帝所
仙人一室有天游珠如黍米懸何許掌上臙脂爛不收
飛佩超然凌倒景擬將變化問洪丘
送宋梅隱
黃鶴山中醉幾回山中良是夢徘徊流水青蘋杏華影
晴江綠漲蒲萄醅灩灩西湖汎春去奕奕好風吹子來
門外酒船撾鼓過何如同上姑蘇臺
雪樵
伊川門下已齊腰清苦誰如雪裡樵浩蕩山林行靡靡
低迷蓑笠影飄飄枯梢一夜號寒墮野菜尋春待凍消
炙手故應猶可恝高人塵甑儘無聊
王園玉蘂開後作
南園玉蘂玉敷腴十日不來花已無此地綠陰渾欲滿
平生清興不能孤香隨小徑尋前夢老待閒門種一株
過眼年華猶把玩人間留在輞川圖
次趙書臺荆州見寄
江水滔滔不繫舟一官已作五年留詩從别後多清氣
夢擬歸來到白頭骨肉幾人如此在林泉何處晚來休
臯橋傭作猶堪憶一飽平生本不謀
次張仲實送項桂山韻
昔時聞隱處桂樹滿巖幽涼雨飄歸夢江湖萬里秋我
亦翛然客相逢戀一遊鱸魚政堪鱠無酒為君謀
題趙子固畫歲寒三友圖次韻
借問僧忩梅幾梢從來只合穀芽焦孤芳未辨切磋玉
細萼深藏繁衍椒宣仲韻高春破點補之豪邁氣抽條
散花室裏何人到知見香中使意消横軸更憐松竹映
卧遊殊覺水天摇何郎東閣無多樹逋叟西湖舊六橋
白石歌殘徒自笑彝齋去後更誰聊蜂鬚作蘂容微吐
鐵線成圈豈強描昨夜前村吟悄悄長年一笛怨瀟瀟
底須參透閑菴法開落不知昏復朝
存悔齋稿附遺
