雙溪類槀卷六宋王炎撰
古律詩
和祝聖予送行韻
少年困裋褐妄意取圭組徒為出岫雲不作潤物雨三
年葮葦叢鳬舄堕江滸憂患鬢先凋驚呼髀空撫過期
釋重負揆日趨在所投簮誠未能束擔亦良苦漢庭士
冀北不可一二數顧我最平凡辱君誤推許皇明照百
工天高日亭午海嶽雖兼受涓埃諒無補汲汲為身謀
人生幾寒暑軒冕既儻来金璧又難貯試看轅下駒何
如黃鵠舉莫待婚嫁了徑為松菊主大隱在城市高人
戀衡宇相期數過從脩綆同汲古
次韻孫居易送行
着鞭欲為功名起椎鈍不堪加礪砥感君雅意重金玉
餞我新詩粲桃李我扵吏事非清通向來妄意圖民功
本無仁心致三異豈有遺愛留一同鬢毛斑白眼昏黑
身外榮枯從造物恥擕奏牘到公車千慮懸知無一得
陳宰生日
花枝點綴深淺紅溪山二月春融融琴堂清曉氣葱鬱
躡鳬此日來仙翁姓名已久書綘闕骨相元自居紗籠
君王厚下為保障郎宿垂光臨一同兩行吏立薄冰上
四境人行明鏡中三年妙手巧製錦藉甚治聲聞九重
桃李隂邊共歌舞勸君飲盡玻瓈鍾着鞭由此登要路
推轂豈必由諸公未教曳履侍文石亦合峩豸乘花驄
中堂朱紱映綵服瑶池無日無春風摩挲銅狄閱人世
何止他年方兩瞳
和王宗禮送行韻
羊腸官路困躋攀為米低頭亦厚顔尚欲束装趨帝闕
未能盡室返家山青雲新貴争先進空谷幽人去不還
我獨行蔵兩無取狐疑丘壑市朝間
和陸簿韻
士龍才氣極超然奕奕家聲見象賢慣學詩翁歌白雪
懶從舉子選青錢三年小試淹巖邑千里來歸近日邊
流落倦遊吾老矣看公騰踏上凌烟
和黃子山韻二首
三年凋縣積憂虞幸脫拘囚氣始蘇已愧淵明辭五斗
尚晞聱叟住三吾潜心道義須加進垂世功名莫浪圖
前日趍營今斂退看人高步上天衢
閉門聖域妙鈎深霧豹文成照士林顧我一生求勝已
與公數面可論心㬠蓑溪上今陳迹嘯白堂中久絶吟
雙井獨為風月主欣聞綠綺奏遺音
用元韻答徐幼文
身行宦路固多虞夢到清都厭積蘇欲返初心觀易老
懶開辯口學巖吾有懷擬作西征賦無策堪陳北伐圖
才具如公宜穎脫不應空谷老唐衢
學道工夫要汲深塵生麈尾坐書林何妨緩步時過我
試共玄談一洗心翠岫遶溪雙鷺下綠隂覆屋亂蟬吟
是中别有無聲句莫笑遲遲不嗣音
謝黃子山賀得孫
侵尋及頽齡憂患催霜鬚是身如老木枯枿生孫枝自
念非逸少屈指無七之日願榖豐下今見鳳有兒安得
夀喬松及渠成立時追念十年事欣戚更乘除瓜葛自
延蔓葮莩相因依賴此一雛生兩家釋猜疑飛鵲遶屋
鳴織翠来華裾相視一粲然英詞出瓊琚醴甘不醉人
湯餅浮銀絲只欠解語花遏雲歌此詞知公本惜飲嘗
試覆一巵因之酹梅塘騎鵠何時歸
和麟老韻五絶
詩清雖為竹庵編禪妙元從佛眼傳用處縦横能殺活
匣蔵不肯試龍泉
清如野鶴有仙骨閒似片雲無俗情試問老人那得病
定應金粟是前生
客塵悟了息攀援萬事虛浮一聚烟挂佛壁間趺坐穩
遶簷翠柏解談玄
白雪蒙頭卧佛廬筆端亦解世間書無情安用詩陶寫
有病何須藥破除
居似鷦鷯巢一枝意如倦翼怯高飛尚憐身是他鄉客
夢遶松楸賦式微
王倅成老挽詩二首
末俗輕浮甚斯人有古風持身無表襮為吏極清通學
似武平一仕如張長公龜趺宜篆刻潜德照無窮
二
珠玉山淵潤仁人久里居低徊嘗結綬強健即垂車長
厚皆堪法循良亦可書惜哉懷遠業小試只題輿
和陳丞彦能韻(已上並分寧所作)
東山林壑自盤旋健步翩翩似壮年退不求名如避世
清而寡欲可成仙懸知身外渾無事不羡壺中别有天
珍重與君頻問信二松遺愛滿脩川
方漕躬明挽詩三首
行蹕留吳會神州久陸沉君王經遠志臣子復讐心慷
慨披丹悃褒嘉拜玉音騎箕何太速有識共沾襟
二
吳蜀蜂腰勢荆襄控上游羣公無遠慮天子有深憂此
事須成筭何人更熟籌黃圖三輔近北望不禁愁
三
一節方將指千兵競力耕江淮如富實河洛可經營許
國忠誠切謀身寵辱輕空遺今日恨公論付臺評
謝江潭諸公
相逢一解頥欵曲吐肺腑主人愛敬客童孺亦呼舞擊
鮮倒家釀花枝照樽爼善謔時絶倒惜飲亦徑醉十年
一會面此身幾寒暑不見即相念臨分無可語翰墨要
淘練飲食謹調護行役今何時天寒歲將莫故鄉松梓
荒他鄉寓兒女豈不念之深秖覺丹心苦天機馬出塞
人事狙賦芧都門桂玉地久客憚羈旅東風染春紅歸
程涉溪滸經過不厭數弛擔更少住禮簡情乃真惟宜
具雞黍
題童夀卿博雅堂
會道莫如約要識胸中真講學亦貴博不廢紙上陳王
充與李邕世豈無若人中秘未許見市肆何所聞童君
家多書乃為我軰慮安用蓬萊山萬卷皆聚此又復附
益之秦碑及周鼓剡溪来楮生歙穴會石友持此分雅
俗清渭映濁涇不賄屋自潤無爵身亦榮好事時相過
不憚倒屣迎揮麈言有味寂如無市聲孰如漢中郎孰
似楚左史孰能誦亡書孰解作竒字是中猶淵海随取
即随有或問賈幾何還可商度否掀髯笑謝客吾非鬻
書叟
題秋山圖
我本山中人築室依澗岡世故驅我來緇塵滿衣裳見
此山中景我思更深長老樹何離離瘦石何蒼蒼借問
此何時天寒鴈南翔西風有摇落蘭桂含幽芳
題遠山平林圖
山色微茫疑有無木葉半脫殊蕭疎雲根更著數椽屋
此屋當有幽人居墨妙逼真乃如此畢竟非真惟近似
何如屐齒飽經行是處溪山皆畫笥還君圖畫吾且歸
家在江南依翠微
題潮山海門圖(已上四詩為童夀卿作)
潮来濺雪欲浮天潮去奔雷又寂然海上兩山元不動
更添此意畫中傳
送許士龍秘校
南山霧豹隱北海風鵬飛顯晦不在人屈伸各有時之
子後来秀躡屩飄長裾俗眼變青白論士相目皮父執
謝艮齋片言借吹噓聞君方遠游行李將何如食梅不
免酸彈鋏不免悲易盡床頭金難浣衣上緇白髮倚門
望豈宜去庭闈林烏能反哺人亦稱其慈勿徒走踆踆
而更歸遲遲志定學始進身臞道方肥譬如汲深井脩
綆斯得之持此為親榮玉潤山含輝苦言當贈策申以
南陔詩
題韋同年聚遠閤(此以下臨江所作)
塵蒙萬家市中有壺公天翬飛倚空翠吞納無中邊江
遠益淵回山遠益清妍雲霞之斂散竹樹之芊綿羽鱗
之翔泳舟車之往還物色四面來輸入簷楹間境遠心
亦遠意將隘人寰我嘗觀洞庭水與天相連流光浮玉
鏡萬象皆包涵又嘗登天柱衆丘如髻鬟孤鴻滅沒處
寓目行中原蓬轉堕江城此身縛微官今代韋表微懶
着進取鞭尚記千佛名亦許時扣關自疑脫凡骨揖此
樓居仙江山開畫笥使我思悠然是中有真趣可得不
可傳客至勿揮麈但與浮觥船
送房陵倅韋同年二首
白玉難求市青雲緩作程小煩乘别駕遠去護邊城斥
堠烽烟冷譙門鼓角清採桑遺戒在約束要堅明
二
德齒皆兄我曾聯淡墨名揮犀方晤語浮鷁又催行今
日惟櫜矢何人更請纓戰塵猶未息北望若為情
贈輪上座
念舊今歸楚尋師久入吳有緣依梵釋何事走江湖休
問傳心印當先覓髻珠直須言語斷方不堕凡夫
寄蒋主簿(并簡劉判官)
過我怱怱去難淹長者車歲華今又晚官况近何如不
是無才具渠憂少薦書因君問公幹久不寄雙魚
用元韻荅劉判官
解后章江上知從五馬車君才猶未用吾老更焉如間
闊思眉宇殷勤得手書喜聞衣綵樂入饌有江魚
用元韻荅戴簿
綠衣随宦牒綵服侍安車問齒君方壮論才我不如清
新哦五字博洽貫羣書尚肯求龍尾容交華子魚
用元韻荅蒋簿
北去方休駕西行又出車身勞雖僕僕心静自如如儻
得重揮麈全勝數寄書詩來驚老眼筆力掣鯨魚
蕭參政挽詩二首
正學無阿世危言不顧身旁觀多側目獨立屢攖鱗八
葉均衡後三朝柱石臣晚方陪國論終不盡經綸
二
東府纔登用南園即退蔵不欺身自正無欲氣能剛士
共悲梁壞朝應惜鑑亡臧孫宜有後世出甲科郎
送施宣教(施參政子)
翩翩貴公子和氣如春温傾盖一晤語肯吐胷中真江
頭雨新霽浮鷁波鱗鱗騎鳳吹玉簫歸歟覲慈親我老
無所營君方富青春後會未有期人来時嗣音毛穎二
十軰深衷致殷勤助君賦子虚高飛到青雲
和吳夢授韻
卷舒有道在随時隱約何須感慨為末路老夫甘退縮
華途吾友尚驅馳凖繩行義當趨正淘練文章自出竒
舉世豈無人具眼未應終不貴和随
題徐秘校達軒
洙泗之學心為宗以心會理俱圓融皎如日月猶有蝕
豈可講習無深功仲祥家自有師友箇中嘗指入門否
磨礲浸灌更覃思道不外求皆我有靈臺四闢如八忩
面面高明悉通透此道周流無定名此心微妙無定形
知随物誘心失位思而不達空營營為君再下一轉語
敬以攝心思乃精
壬子春羅端長贈别
憶昔始相識公歸自中都時方擢上第綠髮青衫紆論
交兄弟間意氣和笙竽瓌文得要攬快語相為娛一别
間何闊流年走暘烏高情自浩浩風骨乃仙癯顧我蒲
柳姿雪霜凝鬢鬚回思鴻鴈行淚落衣袖濡相逢慰棲
遲此道評精麄稔聞充素藴諸老推通儒又知治劇縣
民瘼刪繁須清才為世用洗目亨天衢監州尚小試稱
屈非超踰敂門喜重来新詩遺明珠傾倒念有陳草具
陪觴壺自愧學不講議論無根株殷勤謝雅貺披索中
腸枯壮志已愴悢俗情厭﨑嶇正湏心所欣日與鐫迂
愚奈何復作遠攬袂還躊躇公猶寄異邦同是江南區
但慮懷與安久客非良圖終當念墳墓速歸三徑蕪昨
言亦云然歲寒勿盟渝
和王文州咏雪韻
老盡青青江上山漁蓑如畫過前灣玲瓏冰玉光相射
點綴寒花意自閒甕面春風消寂寞爐中宿火護尫孱
請君試跨白霓去鶴氅凌空我願攀
再用前韻
一穗香雲擁博山毛錐吸盡墨池灣詩如驪頷生明月
人似龍媒出帝閑洒落高情忘固陋峥嶸健論起衰孱
蒼髯半雪吾休矣却怕飛騰不可攀
冬雪行(并序)
甲寅歲雖小稔縣官和糴米價遂增兩日雨雪市中
貧民有無炊烟者艱糴反甚扵去年之凶歉父老軰
遂具公牘赴訴于庭因成冬雪行一篇其辭如古樂
府其義則主文譎諫言之可以無罪者也
擁衾展轉夜不眠細數更籌知苦寒角聲未動紙忩白
兒曺報我雪滿簷玉妃剪水出天巧飛花萬點争清妍
朱門貴人對之笑初見一白来豐年金甖玉爵雜蔬笋
飲罷敲冰煮新茗繡幃中有紅麒麟輕暖勝春尚嫌冷
窮巷小家真可憐典衣糴米無炊烟江頭津吏日来報
往往上流無米船縣官要糴十萬斛天上符移星火速
去年秋旱糶陳腐今年秋熟米如玉且願扶桑枝上紅
日轂東来却膝六今年冬雪民已臞明年春雪民更飢
九關有路虎豹守欲語不敢空長吁
次韻荅簡簿
少日牛衣嘗熟暇老来駝褐不護寒欲呵龜手拈秃筆
怯看冰柱懸疎簷東風不解着梅柳翻作六出欺春妍
春回臘盡亦何好但為浮生添一年負郭有人如石笋
雪裏哦詩自烹茗胷中盎盎有天和戶外蕭蕭尚冰冷
日炊脫粟不自憐却念野廬無㸑烟此憂未知可解否
凖擬為君浮酒船酒酣傾瀉珠百斛定覺揮毫轉神速
聞道諸公雙眼青豈終遺此豐年玉倦游别駕老更貧
自謀慚似龜蔵六詩来謂我清而臞我方忍慾將忍飢
短蓑歸釣寒江雪紛紛世事休嗟吁
題楊秀才園三亭
綉春
幽圃春風蕩漾時阿誰綉出百花枝春工不與人爭巧
玉笋羞拈五色絲
見山
忩間酒榼與詩編忩外山光翠入簾山好要人能領略
直須胸次似陶潜
移春
花邊春色可移来遶屋株株手自栽若要四時春不去
更添秋菊與寒梅
和王文州梅花韻
何處東風發春早先傍梅花試天巧新陽一點破雪霜
春意將回可前料天公乞我人日晴新年屈指將浹旬
老懷不似少時好對花默默仍循循坐看流年如許急
嘆息浮生駒過隙與花相見忍相負洗杯一醉樽中碧
起来索笑廵疎簷愛渠清絶無中邊君侯肯為花吐句
麝媒洒落生雲烟花開花謝莫深問物有榮枯付天命
聞道隴頭天正寒驛使不來無遠信可憐桃李品格低
誰似玉肌蒙縞衣為花着語只如此更請健筆無停飛
題清江常宰道院
古人牧民如赤子今人臨民用笞箠孰知官府本無事
獨恨庸人擾之耳臨卭有客腰銅章三年為吏先慈祥
老農共說長官好桑柘隂中民小康公庭閒暇鴈鶩散
燕坐胡床清晝長撥煩何自文書省治道由来貴清静
不須柱下五千言洙泗六經無猛政
和周南吉二絶
才諝諸公争汲引文高後學共儀刑相逢未覺功名晚
鏡裏依然兩鬢青
舊遊追記岳陽城莫惜經過憩旆旌容易别離難會合
為君重酌聖人清
題徐參議畫軸三首
墨梅
酷似西湖處士詩雖無半樹有横枝天寒地冷清癯甚
故着緇衣護玉肌
赤壁圖
烏林赤壁事已陳黃州赤壁天下聞東坡居士妙言語
賦到此翁無古人江流浩浩日東注老石輪囷飽烟雨
雪堂尚在人不來黃鵠而今定何許此賦可歌仍可絃
此畫可與俱流傳沙埋折戟洞庭岸訪古壮懷空黯然
歲寒三友
玉色高人之㓗虬髭烈士之剛可與此君鼎立偃然傲
睨冰霜
題徐參議所蔵唐人浴兒圖
右相嘗慚呼畫師技癢仍復拈毛錐逼真誰作此贗本
亦有妙意生妍姿中庭燕坐必主婦綠雲高髻香羅衣
嫣然嬪妾左右侍前浴能言丹鳳雛娉婷及笄女公子
素腕擁項相擕扶兩兩為朋四髫齔乳盧随逐相諧嬉
掌中看珠二少艾捧顋却立鴉鬟奴屏間擁膝袖玉笋
疑是夢闌顰翠眉側身背面按筝者冰肌綽約不自持
床前跪起各姝麗為兒理髮抆涕洟有犬斕斑受摩撫
與人習熟無猜疑梳粧淡薄服製古如見永徽貞觀時
若非侯家及主第人物無此美且都荆釵布襦小家婦
生子不如山下麑
和潘判官送酒韻
由來高士憐麴蘖為有和氣如三春一朝驟見四從事
使我頌德思伯倫官醅亦自有妙理風味不如家釀醇
掀髯抆拭玉荷葉消憂破悶還天真此公胸次有醖籍
酒馨且旨如其人平生誤學獨醒客醉鄉有地堪蔵身
和王宫教送酒韻
不肯獨醒如屈平要扵酒國立詩城蒼頭滿挹鸕鷀杓
中有春風習習生
和王宫教韻
六籍横陳日醉心忍貧不肯問錢神旁人但見門冰冷
豈識胸中暖似春
送簡簿(攝南康令)
催科撫字意何如吏莫難於縣大夫游刅有餘須小試
若逢盤錯少躊躇
路入天南庾嶺根梅花落盡已春深中年氣體須調護
莫受蠻烟瘴雨侵
向來倦客寓中都解后嘗瞻五馬車未敢匆匆致雙鯉
煩君先為問興居
遊閤皂
竈臼依然在翠微重重臺殿鎻雙扉可憐千載碧杉老
不見兩翁黃鶴歸小倚脩篁飛玉子更升虚室奏金徽
渺茫且置神仙事輸却清閒屬羽衣
陳張甘三道士和篇繼至用元韻併謝之
疑有幽人是少微支笻特地叩岩扉清風度竹邀人住
暗水浮花送客歸鶴在青田違畢弋琴號白雪遶絃徽
明朝回首雲山隔撲撲紅塵又滿衣
題蒼玉軒
羽客家何在翠微有仙躅誰謂絳闕遠功行要純熟小
築開壺天燕坐媚幽獨室中閱丹經簷外養脩竹竹清
不受塵人清不受俗意甚珍惜之命名以蒼玉此玉可
種不可餐檀欒秀色青扵藍琅玕碧樹未足貴直節虚
心同歲寒風前歴歴戞球磬雪裏珊珊鳴珮環他年化
作蒼龍去紫霄直上追鸞驂
題李道士揖雲軒
獨酌樽中綠醑自横膝上瑶琴笑揖白雲為伴愛渠舒
卷無心
題熊道士遐觀閣
伐翳旋開清曠樓居便覺超然注目青山有盡游心碧
落無邊
題劉知宫愚圃三首
蝸角横戈不解羊腸覆轍相尋争似蔵明納智淡然高
卧山林
不羡蘇秦六印不貪范蠡千金身住神仙窟宅當無一
點機心
養性欲虚而一攝生欲静而閒須信道如墻壁絶嫌心
有機關
題乘槎
石溜涓涓遶屋流山居疑是小瀛洲星槎不渡銀潢去
織女機邊客倦游
和壁間謝艮齋留題
寥寥鶴駕人安在洒洒驪珠迹已陳見說仙家能拔宅
何妨乘此上天津
酬白雲張道士惠詩
不但學仙仍學詩年來古錦富珠璣却疑汗漫騎鯨李
誤向天台訪子微
題楊解元夀萱堂二首
濟濟斑衣子怡怡白髮親紫萱偏得地玉樹解留春
二
冬夏勤温凊晨昏㓗膳羞堂中人不老庭下草忘憂
除日出江上迓趙憲
江風獵獵吹客衣水生鱗甲舟行遲今年江上春信早
剰有梅花開北枝問之今日是何日三百六旬當歲除
翩翩鷗鷺定笑我欲得一飽甘奔馳二星移次照鶉尾
繡衣持斧生光輝摐金伐鼓聲震動鷁首破浪開黃旗
三宫萬夀帝出震周家磐石先諸姬外分符節用肺腑
丞相與國同安危書生白頭不解事佐一小壘將何為
少年側目望雲漢欲與鸞鳳俱翻飛草黃驥病絡頭老
自笑意行身不随人生虎鼠在用舍未用以此相瑕疵
兒曹婚嫁雖未了此心久與青山期天無老眼不可問
哦詩莫作商聲悲
張德夫園亭八咏
梅隠
聞君家有十畝園竹踰萬箇花亦繁門楣大字扁梅隠
要與梅兄同歲寒問君小隠亦何好脚踏風波身易老
花雖不語解笑人似隠又非何草草破雪暗香先得春
青州從事如春温女奴洗玉歌一曲對花舉酒成三人
飲酣拔劍氣方怒汴洛神臯難北顧手提萬騎屬櫜鞬
未可為梅空隠去
山堂
四顧盡臯壤此山何可無翠嵐侵戶牖瘦石出江湖靈
運謾着屐宗文空畫圖釣鰲真有力移得一蓬壺
玉椽
萬箇龍孫長梢梢上半天清風長滿屋蒼玉總如椽秀
色到今日深根凡幾年宜封管城子濡首落雲烟
漁村
聞道江村好人家罨畫中持杯聽欸乃支策望空濛日
落收疎網潮生繋短蓬君嘗詢訪否恐有陸龜蒙
兼遠
若人胸次中自有萬人敵胡不籌前箸時清偃金革婆
娑林壑間亦自適其適凭高着胡床千里獻物色稻疇
碁局方指數皆歷歷海山疑有無雲樹半明沒高懷安
在哉流目送鴻翼冷笑蟻蛭卑偪仄復偪仄淋漓呼酒
徒揮洒延墨客不記訾家洲休賦雲夢澤何當從公游
汗漫揮八極
橘渚
小插藩籬護洲渚當年手自種嘉樹春風吹出玉瓏璁
水面霏微噴香霧蕭疎木落候鴈翔漙漙白露朝為霜
木奴欲獻主人夀一夜纍纍千顆黃紫蟹螯肥鱸膾好
釀就洞庭春色老蒼頭急走喚客來翠勺金壺同醉倒
山椒
百尺雲根老斑斑長綠苔幽尋穿䆗窱遠眺步崔嵬地
脉元無此人心亦巧哉千年湖底石幻作小飛来
可瑩
小鑿蒼苔破瀦為玉鑑平最宜孤月浴亦有白雲行須
髮盡堪燭肺肝元自清微風莫吹皺虚静即生明
題謝艮齋畫笥四首
團蒲曲几自支頥領略江山入座隅若使右丞知此畫
定當閣筆輞川圖
萬點青山一曲溪門闌疑是辟塵犀筆端更有詩中畫
細細冥搜為品題
熟視天機日日新無邊物色盡横陳從教巧手工摹寫
粉墨何能便逼真
玉軸錦囊無此景何年天巧出丹青艮齋收得供詩眼
勝看鸞臺十二屏
雙溪類槀卷六
