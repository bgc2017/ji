雙溪類稾卷十六宋王炎撰
啓
通臨江丁守
攝官躐等幸充竹使之丞恭職前期不俟瓜時之代偶
塞上之失馬致楚人之得弓將聽命於黃堂敬通名於
尺牘某官噐周于用實副其聲有卓越之行而裁以凖
繩有精練之識而歛其鋒穎晉居内服思訖外庸分士
品流雖待陽秋之鍳問民疾苦尤深丙夜之憂乃輟含
香小煩憑軾况此江瀕之地適當水溢之餘擁和氣以
頒春慰空頥之望歲政遂成於五月人皆有於二天白
叟黃童已受撫摩之賜赤墀青𤨏猶虚英俊之躔即
可趣装不惟增秩炎半生平進垂老倦游郡博士之
素餐自宜冰冷邑大夫之墨綬亦分陸沉豈期玷於
貳車乃獲依於瑞錦事從其長敢勤教戒之再三志在
斯民願贊循良之萬一
與孫判官
竹符立貳驟戒戍期蓮幕得賢相為交契通問之初宜
先於下執同寮之好當倍於他人某官冠冕甲門圭璋
寳噐英才在外衆固惜其少淹婉畫佐州民實受其隂
賜乃者江流之羨溢至於歲事之大祲旣有潛郎蒞
黃堂而畫諾亦資上佐班紅粟以振飢廣此仁聲趍
於夷路炎浮沈州縣荏苒歲時茲叨剖竹之丞不俟及
瓜之代雖曰幸而承乏恐戾官箴惟其有以告新願聞
誨藥
荅蔣教授
貳五馬之守忽及戌期登三鱣之堂將親寮友緬想采
芹之樂重歌伐木之章某官吾道醇儒清時名士圭璧
不鬻於市内心惟貴於韜藏黼黻以昭其文衆目皆驚
其炳蔚羞着鞭於捷徑小休駕於泮林青佩聞風必欲
懇切作新而後已黃堂畫諾不妨從容諷議於其間華
問寖高亨途可卜炎半生隨牒垂老佐州雖細務米塩
難凂師儒之聽然忠言藥石宜資道誼之交願蠲苛禮
之拘攣共展雅懷之繾綣
上趙漕
攝丞支郡偶前一歲之期受察外臺幸近二天之庇必
先齋宿以請命方敢諏辰而造官某官學正而識深材
全而氣勁風采冠充庭之鵷鷺入處郎闈威稜重固圉
之金湯出分帥閫欲廣九重之視聽尚勤四牡之驅
馳馭吏在於選才秉公心而藻鑑足用夲乎厚下擁仁
氣以薰陶值水溢之為災致歲祲之告病頼有皇華之
將指平頒紅粟以振飢衆若更生共咏輶軒之德朝多
虛位合歸文石之班炎冰冷起家陸沉隨牒泮林職散
已愧空餐凋縣財殫嘗憂傷錦心未忘於竊禄才不足
以佐州當務檢身仰俟六條之廉訪預期拭目前瞻雙
節之照臨
賀周丞相
一札疏恩十連移鎮執玉以翼天子孰踰舊弼之良衣
錦而歸故鄉暫借專城之重幸帡幪之逮下輙薰沐以
輸誠某官命世真儒爽邦耆哲親逢舜禹之揖遜力罄
臯夔之贊襄雖端委廟堂獨持天下之正然錙銖爵禄
兼得聖人之清不可招麾自為舒卷歸休間館疑與世
以相忘卧護价藩乃為民而特起以整暇練和門之步
騎以威懷綏徭戶之狌鼯田里即安京師蒙福兹上湘
中之節遂分江右之符衮繡鼎來山川改觀輿情所向
甚於從二老以歸周宸眷有加何止倚二公而分陜其
忠誠足以主善類其仁勇足以定大疑諒方急於辰猷
必難稽於信處炎侵尋平進流落倦游為客異鄉驟庇
身於節下得丞支郡行聽命於府中心方懷疏遠之嫌
天乃假攀援之便望綠水芙蓉之地願晉拜於上公無
落霞孤鶩之詞敢濫陪於下客
上謝尚書
貳剖竹之符祗戍期而代匱問鳴珂之里依耆德以為
師况蒙推轂之私倍切升堂之願某官識精而學正志
定而氣全淡泊深醇與世浮誇之習異清真樂易使人
鄙吝之意消曩在帝廷嘗居言路方未帥諫官而叩
閤孰知陽子之賢及其對人主而引裾乃服辛毘之
勇故身退江湖之上而名垂宇宙之中間館飬高雖友
赤松而謝事嚴宸注想政資黃髮以詢猷炎陪健樂以
從游辱艮齋之與進兹玷緹屏之任可聆革履之聲閱
郡事以通行深懼官箴之戾趍門庭而雅拜願聞誨藥
之詳
通韋倅
太常奏第偶聮淡墨之名别駕攝官獲在鳴珂之里三
紀嘆差池之久一朝有觧后之因行且登門可無削牘
某官學窮道奥文掞國華試其才於繁劇之間不難製
錦充於養以安恬之守聊復題輿有如執事之賢實列
勝流之數其鴻博宜紬書於虎觀其清修可端簡於烏
臺胡不高飛尚兹平進正恐未下車之際即聞不俟駕
之招炎揆日將行瞻風伊邇同年筮仕雖慚玉笋之英
序齒論交乃等棣華之好儻或許其承教庶不至於瘝
官夏令清和燕居暇豫願謹寢饔之節益申戩榖之休
通向倅
抵戍期而承乏濫陪五馬之車親耆德以為師獲在八
龍之里非先揆日以貢竿牘可遽趍風而望憑茵某官
六世故家五朝夀俊文簡之典刑未遠薌林之聲烈如
存閱義理以飬其心夲不矜於進取攄才猷而見之事
曾未究於施為脫屣如遺挂冠不顧傲睨功名之表倘
佯泉石之間雖外物輕於浮雲可激清風而厲俗然世
臣重於喬木當勤聖意以貪賢暫安鳩杖之閒别有
蒲輪之召炎仰高甚久披霧無因豈意是行獲酬所願
從郡太守之後將勠力以奉公近鄉先生之尊宜齋心
而請益瞻承伊邇寤寐不忘夏令清和燕居暇豫冀精
調於寢餗用倍納於休祥
通劉倅
散才無取濫充别乘之員厚德可親獲在鳴珂之里幸
登龍之有便値展驥之未行某官行修㓗而無疵學高
明而有用飛王喬之舄嘗自試以撥煩題仲舉之輿姑
少安而養望况渚宫之巨鎮實邊𤨏之上游中權必屬
於重臣貳政亦資於名士如執事之素藴乃諸公之熟
知恐未及於下車已即趍於召節炎曩嘗披霧久不趍
風抽毫難究於深衷揮麈佇諧於晤語
通王文州
通行郡事濫充别乘之員少憩里居知有分符之守將
欲前瞻於顔色合先自貢於姓名某官練逹多聞靖恭
有守世家所自源旣遠而流長人品不羣華亦榮而實
大甫金閨之通籍即畫戟之凝香䦧循吏於漢京欲埒
龔黃之豈弟數勝流於江左宜班羲獻之清真佇拜賜
環寧淹間館炎仰高甚久蒙潤有初自慚非鳳閤之崇
所願識烏衣之俊瞻承伊邇抃頌惟深
通趙知軍
貳車代匱偶前宦牒之期五馬旋歸聞有宗盟之重將
欲詣門而伏謁可稽削牘以修辭某官胄出神明志如
寒素凖繩其行斧藻以文棣萼聮芳掩周室懿親之美
竹符分守追漢京循吏之風旣外振於能聲宜入陞於
華貫忠精劉向嘗紬中秘之書儒雅李程亦視北門之
草真材是用公族為先上心方徯於來朝除目即頒
於異數炎覬蒙霧潤久仰山高日虞召節之追趍莫遂
賓階之跪起有懷悃愊不盡編摩
上汪提舉
聽尚書之履銜恩早玷於師門瞻使者之車受察今居
於屬部况以佐州之别駕近於駐節之行臺代匱之初
竭情以告某官承家文獻許國忠嘉三典用中平竹書
之讞議一經垂遠廣金匱之舊聞凝旒欲審於觀風攬
轡遂煩於將旨筦山海之利上專贍於大農備水旱之
災俯尤詳於荒政皎皎皇華之芘陳陳紅粟之頒隂德
無窮何止萬人之活休功不揜佇聞四牡之歸且國莫
重於世臣而治必生於君子太傅股肱之美蕭咸嘗至
於大官贊皇骨鯁之剛吉甫遂登於上宰將由賢而佐
聖可考古以驗今炎喜及戍期懼無治状晚途猶滯空
慚鯉躍於龍津舊物不遺尚覬蠅隨於驥尾有懷悃愊
莫旣編摩
上譚提刑
攝丞支郡偶前一歲之期受察外臺仰戴二天之庇甫
諏辰而恭職即齋宿以修辭願霽威嚴仰陳悃愊某官
為時先覺得道正傳充所飬則噐大而聲宏見於文則
芒寒而色正順詩書以造士討論何止於觧頥發倉庾
以振民愛利悉形於將指陋矣青蠅之點璧飜然黃鵠
之摩雲有以自娱堅杜門而避俗不容退處竟衣繡以
觀風其教條簡易而不苛其讞議清明而能恕環今日
乘軺之地無曩時珥筆之甿載考昔人崛興南紀遠則
開元之輔相近而慶歷之諫官惟山川之炳靈獨鍾間
氣如麟鳳之罕見為瑞清時是宜五管之提封今復一
賢之顓美暫勤攬轡即拜賜環高掩前修盡攄素藴炎
起家冰冷隨牒陸沉製錦之傷偶爾終更於為縣覆車
之戒難乎承乏以佐州自知無尺寸之長未免戀斗升
之禄預期拭目前瞻雙節之光華當務檢身仰俟六條
之廉訪
荅陳宰
揆日將行叨貳魚符之守瞻風伊邇習聞鳬舄之賢辱
貽問以相先愧謄書之不敏某官文傳正法學造大原
聲問最高宜立登於渠觀進趍有節乃屢試於琴歌寧
圓枘而方穿不直尋而枉尺其清介益堅於信道其慈
祥逾篤於字民熙春常滿於花隂凶歲不憂於菜色觀
其感召已流三異之稱自此騫騰何待十竒之薦炎愧
當佐郡喜獲同寮抽毫莫究於深衷傾盖冀諧於晤語
荅常宰
花縣得賢恨親仁之無自瓜時越次喜聮事之有期想
聞百里之琴歌遽枉五雲之筆札某官東吳秀士西蜀
名家望驥足於亨衢尚淹遐武露龍鱗於錯節自試長
才昨聞秋潦之餘適値歲祲之病細民相視固有空頥
荒政具修皆無飢色繇此可書於優最即當徑入於脩
門炎流落陳人浮沉拙宦志未忘於仰禄才不足以佐
州恃寮友之切磋冀能聞過贊教條而關决庶免瘝官
上張總領
分教泮林嘗藉計臺之庇攝丞支郡又瞻使節之光有
天幸而能然如自謀而至此况視前車之顛覆尤依夏
屋之帡幪某官行應四科學包六藝緬懷先正勲勞在
盟府之藏今見名卿忠力篤世家之美洊更劇任茂著
真材將漕湘中蘇民情於遠服總儲淮右壮國勢於留
都冕旒有北顧之憂襟帶惟上游之重方急采薇之遣
戍必先積榖以實邊江漢數屯半天下勁兵之聚湖廣
四面給軍中經費之須爰仗信臣肅將隆旨望獨高於
喬木禮宜備於皇華旣士飽而馬騰亦粟陳而貫朽武
昌風月清談無取於元規赤壁江山英氣可追於公瑾
熟籌疆事歸贊廟謨明良相遇之難已親逢於熙運公
侯必復其始當力纘於戎功炎起自孤生安於拙宦強
顔為縣不無傷錦之羞妄意佐州復有懲羹之慮方俛
啄而仰顧孰右挈而左提雖曰恪勤要在米塩之必計
如其遲鈍尚期轡策之少寬免曠微官實憑大造
賀趙提舉
近輔觧符大廷出節澄清所寄遣膚使以觀風選擇有
加命懿親而將指輿情胥慶德意來宣共惟某官系冑
出於神明文雅同乎寒素外司天族使之崇信厚而無
違入佐地官有以調盈虛而不匱少緩金閨之步聊凝
畫戟之香上念大江以西民更儉歲之患里閭張頥待
哺之後政急撫摩州縣摶手無措之時尤期假借遂自
股肱之郡來顓耳目之司先聲一聞和氣四逹然雅望
素高於中外且明時兼用於親賢誦棠棣之詩豈不懷
於召穆閱麒麟之畫亦有取於城陽恐甫駐於華軺即
趣還於文陛炎濫叨佐郡深懼曠官當務檢身仰候六
條之廉察預欣拭目前瞻四牡之光華贊慶之私編摩
罔旣
賀張提點
使名加大帝命更新廣一時軍國之儲莫先泉府罄諸
道山川之産悉隸星軺幸藉庇庥敢稽贊慶某官勝流
華盖今事指南方居璧水以談經聲已高於周士及入
金閨而通籍望遂冠於漢庭右府編摩外臺歛散雖階
華要未究猷為孰能操天下之贏資要在考古人之圓
法盡權實貨專任真材赤仄大錢不待三官之鑄黃金
上幣兼充二等之藏竊謂儒先出逢昭代其宿學宜讐
書於東觀其清文可揮翰於西垣恐持節之鼎來即賜
環而趣覲炎懼叨佐郡喜獲事賢自顧拘縻雖難瞻於
四牡有懷悃欵輙仰貢於雙魚
賀張提刑
光膺中詔移按祥刑地環江右者十州寄乘軺之廉問
境接鄱陽於一水同衣錦之光華望實素高恩威易洽
某官清通而知遠簡易而有文閱中興諸老之賢孰踰
先正歴膴仕四朝之久益振家聲湓浦偃藩湖濱將
指上心求舊深思喬木之世臣臬事持平無易皇華之
膚使况此俗工於訟牘繇其家習於刑書遂煩四牡之
驅馳仰逹九重之欽恤以清明而察其浮偽以寬大
而息其紛爭佇徯褰帷當無珥筆然睿主龍飛之始
乃真才鴻漸之秋恐攬轡之鼎來即賜環而入覲炎懼
叨佐郡喜獲事賢居近鄭鄉慕誼固非一日身瞻漢節
依仁獨有二天頌咏惟勤編摩罔旣
賀趙帥
光膺一札就鎮十連攬膚使之繡衣久煩攝事開元侯
之幕府今乃為真條教素行歡謠增慶某官嘉猷經遠
深識見微昨自郎闈出當戎翰其策事如輕車之行熟
路其撥繁如利噐之剸盤根報政旣成亟上夔門之節
還中有漸來乘楚尾之軺屬大廷謀帥之難且方面偃
藩之闕擁雙旌而將漕聮三組以兼官孰踰文武之全
才終畀兵農之重寄煥壁奎而進直跨章貢以分符以
惠慈綏四野之耕桑以整暇總十州之步騎然睿主
龍飛之始乃真賢鴻漸之時授任專城雖有加於眷倚
遄歸清禁始大展於經綸輿誦云然宸心可卜炎曠官
是懼佐郡何堪三月于兹已積素餐之譏誚二天在上
倍懷丹悃之瞻依咏頌惟勤編摩罔旣
賀陳運使
天廷出節澤國乘軺申命維新獨奉計臺之使指選才
已試無踰延閣之儒英望實素高恩威易洽某官識精
而學奥志定而氣全司出納於南宫知足用裕民之要
正稽違於右轄有奉公振職之稱小出緒餘未攄素藴
屬淵衷之重外寄清視以觀風權義利於重輕寧急舉
鞭之筭謹德刑於先後豈專持斧之威遂增六轡之光
華來導九重之志慮藉甚先聲之美藹然和氣之浮
苐泰道之方亨值離明之繼照以辨博參稽於國論以
忠嘉啓沃於君心宜有追鋒按部難淹於鶉尾即聞前
席班朝首綴於蛾眉炎無以佐州未能忘禄方自憐其
坎壈乃獲近於帡幪小吏之事上官當恪遵於約束晚
學之從先進又有覬於品題贊慶惟深敷宣罔旣
上周丞相
名位至於絶百寮斯難攀附道德足以服一世可不
依歸况善類宜有主盟則來者固无絶法飛走之從
麟鳳殆欲去而莫能山海之集㳙埃未有辭而不受輒
伸悃愊仰瀆威尊某官命世真儒爽邦良弼從容造
膝贊揖遜於睿謀懇惻沃心廸清明於初政號召四
方之豪俊鋪張萬事之規模風采凛然肯燕坐江沱之
表浮言過矣何毁傷日月之明敬惟元老之去留實係
本朝之輕重願從赤松爾豈昔賢之雅懷當如蒼生何
有天下之同欲况值皇明之繼照正資耆德之告猷雖
優游固可以保身而繾綣豈忘於體國其重望則在廷
之九鼎其深謀則當宁之元龜恐遠人必問萊公不宜
在外苟中國旣相司馬又復何憂人心有孚天意自定
炎起家冰冷隨牒陸沉年不後人時無知己妄欲通
名而自獻初非附勢而有求士上龍津皆受三沐薰之
賜身行驥坂亦期一盼睞之榮占小己之賢愚在片言
之可否
賀趙提刑
淵衷所向天指有加民吏聳聞益尊嚴於持斧山川不
改無勞勩於乘軺協氣滋多懽聲逾洽某官係時宿望
為國茂親分漢郡守之符治高近輔持周行人之節
望著皇華千艘内給於日畿六轡偏行於澤國其風采
精明而可敬其教條簡易而不煩上念祥刑欲逹虞
廷之欽恤孰能淑問少懲楚俗之輕佻乃煩棠棣之賢
暫聽甘棠之訟况清明之初政資夾輔於諸公豈淹耳
目之司即在股肱之列炎佐州何算曠職是憂旣無一
日之長難於自免幸近二星之次照以餘光贊慶之私
編摩難寫
荅歐陽倅
熊軾在前愧乏題輿之譽龍門居右喜諧傾盖之私輙
修敬於尺書預通名於丈席某官操修清介醖籍温醇
究撫字之心嘗不卑於墨綬貳藩宣之政亦聊擁於緹
屏顧兹一壘之封限以重湖之阻半刺雖分符之亞未
展猷為諸公有推轂之言宜陞華近即見賜環於帝
所詎容稅駕於里居炎妄意攝官何能佐郡如將弛擔
值從者之未行尚可負牆聞仁人之餘論
荅劉監酒
遠宦棲遲偶在八龍之里高情洒落驟來雙鯉之書欣
會面之有期愧馳詞之不敏某官摛文華贍秉德清修
鬱喬木於百年家聲猶在騁驊騮於千里才氣無前暫
安筦庫之卑以養搢紳之譽涵今茹古益新黃絹之色
絲發策决科當復青氊之舊物炎仰高甚久披霧無因
豈意是行獲酬所願逡廵傾盖可攄棠棣之思勉強抽
毫莫報木瓜之贈
回江宣義
東朝衍慶北闕疏恩嘉黃髮之脩齡賜綠衣之新命某
官儒流前輩昭代逸民緬想幽居有擊缶引觴之樂决
知雅志無彈冠結綬之思然子心必貴於顯親而帝
德方均於錫類喜夫婦康寧而偕老值朝廷希闊
之殊榮庭戶增輝里閭改觀異王符之縫掖徒號潛夫
笑德曜之荆釵空隨高士方圖奏記遽辱貽牋齒雖宿
而意新深嘆屬辭之妙麗年彌高而德邵尚期承教之
從容喜愧交懷有言莫盡
回崔秀才
力役先於温戶法所當然追逮及於寒儒吏安取此薄
正舞文之迭遽承執贄之恭閱點綴於華牋知沈潛於
黃卷旣免訟庭之牒愬可專黌舍之修藏然籍隸民雖
受地一廛而勤動若登仕版則占田千畆而安閒因險
阻之備嘗請激昂而自奮用酬來貺少效愚衷尚冀高
明特垂鍳察
謝沈察院
北闕上書合俟刑於司敗西垣出命驟假寵於成均恍
如得仙疑以為夢且今日求言之匭如古人進善之旌
當離照之初升蓄乾剛而未發權臣䟦扈偽黨附離人
誰無私專欲排於利己事旣太甚曾不畏於欺君動震
怒於雷霆投渠魁於魑魅丕顯龍飛之華旦旁羅鴻漸
之真賢乃採嘉謀以裨新政豈無智者之慮安用狂夫
之言如炎者麤讀古文不知今事亦欲求於富貴圓枘
方穿孰肯薦其姓名左書右息政緣冰冷遂至陸沉蒲
柳之質望秋髮雖種種葵藿之生向日心則拳拳願輸
一得之愚仰徹四聰之聽書旣成而復毁意欲却而更
前竟干蕭斧之誅盡獻芻言之陋鈞天帝所烏知蟣虱
之微臣璧水英躔忽玷鵷鴻之末綴出綸有自推轂為
誰某官德備清和氣函剛直鳳九苞而為瑞識者心降
豸一角以觸邪聞之膽落薰蕕無臭玉石自分坐致
朝廷之清明因搜人物之淹滯青雲今日未易攀援白
首同年自甘流落何一貴一賤之勢異而三沐三薰之
意勤殆欲與之同升不使終於獨困拔於散地寘在勝
流自省何人可當此選未憂博士之得咎先慮諸生之
見嘲炎敢不仗此挈提起其衰懦籌當世之務非矜掉
舌之空談講先聖之經必使洗心於偽習儻無曠職是
曰酬恩
回蔣教授
才識之優素聞第一師儒之選果見無雙得龍友於渥
洼空馬羣於冀北某官鈎深學海掞藻士林八卦六爻
研羲文之妙旨一風二賦振屈賈之遺音負此兩長超
然獨步暫時緩帶肯處諸侯半璧之宫不日曳裾徑登
上帝羣玉之府豈圖孤陋獲識英髦健筆驚人共嘆陽
春之寡和高軒過我乃蒙明月之暗投藏以為榮報於
何有
謝張尚書(代)
諫坡承乏初無補衮之忠起部陞華遽玷出綸之寵處
非其稱愧溢於榮某非有長才素安拙宦久更州縣之
役誤被聖明之知凢十薦而齒周行不三年而聮法
從晉居騎省兼侍金華旣未能盡五諫之規亦無以發
六經之旨苐欲明於國是義不顧私嘗力詆於邦誣言
多咈衆方祈補外以避咎乃更留中而得遷顧晚節之
浮沉遂班常伯念平生之夢想不到文昌自視歉然何
由得此某官承家文獻許國忠嘉御衆牧民分吾君之
憂顧好賢樂善如先正之公平靖言僥倖之多必借游
談之助方圖叙謝遽蒙賜錦綉之章但喜拜嘉終莫致
瓊瑶之報
賀張尚書(代)
一札疏榮十連移鎮赤文綠字冠學士之清班絳節碧
幢開元侯之幕府教條風動民氣春回某官敏識照微
宏才經遠出遇孝宗之神聖遂亟上於亨途仰承魏
國之忠勤將大恢於前烈乃由武部洊偃价藩壮邊𤨏
之金湯謹陪京之筦鑰賢勞如此王覲何遲正緣謀元
帥之難且復借中權之重披圖輿地撫一道於西江占
象璇霄煥二星於東壁消里閭之愁嘆變旗幟之精明
旣訖外庸上心所向即還近列僉論攸同某厠跡日
邊受廛宇下擬謄書而未果愧貽問之相先久隔英姿
思聽漢庭之革履旣知世德請賡鄭國之緇衣
回丁茶馬(代)
諫省充員甚慚無補文昌分職乃獲超遷静言徼倖之
因殆有游揚之助某官敏銳而便煩劇激昂以赴功名
歴井捫參萬里肅將於使旨摘山市駿六軍增壮於戎
容裔夷信服其廉平屬部聳聞其風采汎閱當今之人
物孰踰執事之才猷豈無裏言猶在外服有如戇拙洊
列清華欲修謝而未遑辱貽音之下逮木瓜有贈不能
視施而酬茅茹同升但冀勞來之喜
回吳兩府(代)
擢司事典甫再閱於旬時晉長兵曹遽洊膺於新命殆
因長者之借譽遂玷公朝之誤恩某官貴重至於上公
清苦同乎寒士居京師奉朝請絶無悔吝之疵開幕府
班教條輙上循良之最醖籍之美雍容可觀左戚右賢
雖曰祖宗之舊典經文緯武孰知天下之全材宜繇
肺腑之親入在股肱之列某自登朝著獲際下風竊揆
雅懷盖尊主庇民之是念孰觀曠度亦好賢樂善以
為公故此超踰出於推輓未遑叙謝先辱貽音櫽括之
工文從而字順金珠之重意盛而禮勤徒極銘藏莫酬
珍貺
回朱經幹
上書論事自哂其狂倚席談經甚慚非據誤被聖明之
采擇殆因朋舊之吹噓恭惟某官學知本原文有典則
始偕郡計早飛第一之聲旋入郊庠果見逸羣之氣詎
宜屈高士以主簿聊復為上客於諸侯盖舂容旁薄而
其進也徐則演迤淵淪而所行者遠將益充於噐業以
大奮於功名顧惟學問之荒濫處師儒之後方圖叙謝
遽沐貽音八桂間關念故人之方遠雙魚繾綣感厚意
之難酬銘佩之私編摩莫旣
雙溪類稾卷十六
