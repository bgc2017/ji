雙溪類槀卷九宋王炎撰
古律詩
舊苦左臂痛今春自霅川罷官寓居會稽秋中
聞德瑩弟訃音幽憂無聊背脅得疾痛楚殆不
可忍早夜思家恕子慨然投劾同歸壯年游宦
計日月為攷舍之而去可謂愛親矣予年過七
十兄弟凋落人生非金石誰能長存有子而孝
使予返故園父子相依鐘鳴漏盡終於牖下可
以含笑入地成唐律一篇以著其意
蕭蕭華髮更何為元是窮鄉一布衣同産弟兄誰見在
餘生父子獨相依我緣多病念家切汝為愛親投劾歸
出處不齊難逆定時來還自刺天飛
西興阻風
小市西興渡年來一再行花開方淑景木落又寒聲雲
破日還晦潮回江未平壯年曾試險遲莫敢輕生
江亭曉望
天在空濛外山横杳靄中潮翻江水白日射海霞紅旅
食思鄉社歸舟待便風老懷誰共語注目送飛鴻
夜宿閔灘下
歙江兩岸山立壁一水潭潭浮紺碧嵌空老石出中流
觸碎玻瓈成沸白灘高水落定難行莫雨淋浪新漲生
三更風怒山欲吼催喚金烏回曉晴篙工倚柂笑相語
但上閔灘無所阻明日日晡過歙渚艤船沽酒勞辛苦
將使送玉堂春花江南竹笋次韻二絶(自紹興回)
小白長紅盡絶塵不將朱粉汚天真應憐三畆荒涼地
乞與鰲扉一種春
此君長得籜龍兒不為供人口腹資養就翠梢如結實
來儀當有鳳師師
題詹氏佚老堂
矍鑠精神鬢未斑翛然青坐對雲山兒孫滿眼生涯足
贏得壺中日月閒
凶年慨然嘆久生成贅因以長句述此意
頻歲田家苦旱蝗劇思小稔活丁黃稻稉久渴三秋雨
菽麥俄經一夜霜未保溝中無殍死已聞道上有流亡
白頭屏處山林下只怕羣偷慣奪攘
落花
小園數樹雜花開零落無聲覆綠苔休恨五更風雨急
明年春色自歸來
春日苦雨
桃花開時苦多雨花似啼粧悄無語桃花謝時雨更多
奈此輕紅委地何明年花似今年好明年人勝今年老
是誰留得長少年對此不須空懊惱雙飛燕子營新巢
舍後舍前穠綠交長鬚但為釀麴米春色尚餘紅藥梢
密室(壬申冬)
密室可附火小窗聊借明風寒皆不到温飽更何營省
事事自少養心心亦清床頭猶有易座右不須銘
久雨而雪
兩港水爭長四山雲未歸忽聞雷虺虺飜見雪霏霏蠟
屐老難出竹爐誰共圍金烏無恙否何事隠明暉
清明日先塋掛楮錢(癸酉)
昔人最重去墳墓絶喜歸來老一邱豈是他山無笋蕨
只緣故國有松楸百年暫住人間世千古俱為地下游
色境悲歡雖夢事楮錢聊掛樹梢頭
將使有詩許移厨雙溪次其韻
艤舟柳岸載清尊招我花邊一賞春莫笑看花人已老
白頭曾是少年人
石上窪尊可置杯石邊更可著浯臺旁人不識溪山趣
將謂尋春特地來
莫春天氣漸清和枝上紅稀地上多惟有松筠四時好
風枝雨葉綠婆娑
新晴
度臘殊多雨開年亦未晴地卑常礎潤月墮忽霜明茅
舍煙猶濕秧疇水可耕幽花并細草隨意也欣榮
和董叔重韻
秀色驚老眼見此千丈松門如翟廷尉人愧王君公驪
珠損佳惠衰遲豈宜蒙三復不能已一室生清風
題黃元靜廣先樓
聞道樓居好翬飛百尺餘箕裘能襲舊丹雘遂如初生
理萬鍾粟義方千卷書家聲將益大車馬炫門閭
社日
日暖泥融燕子飛海棠深淺注臙脂一杯社日治聾酒
報荅春光爛漫時
喜晴
雨過千畦䆉稏黃趁晴刈穫可登場田家子婦開眉語
白粲新炊滿屋香
雨過兒童飽飯牛趁晴耕墾種來牟田家作苦無儲蓄
待哺全須麥有秋
舟行到滿塘(壬申)
蘋花雙港靜蓮葉一舟輕白石波間走青山路外行鯈
魚方自樂鷗鳥不須驚擁鼻蓬窗底翛然午吹生
秋夜
索索風葉響寒生秋夜深閒思千古事虛費一生心命
薄謀多拙年衰病易侵黃粱今夢覺高枕卧山林
壬申十二月二十八夜雷
殘臘方淫雨中宵忽怒雷更長頻展轉夢斷但驚猜凍
雪何時解春風幾日來龍蛇今在蟄墐戶不宜開
初春苦寒久不到雙溪成長句書懷
老去頗多病苦寒摧折之袍襺非不温不能護清羸蒲
團穏附火蓄縮如凍龜西山有桃李借問惟枯枝好花
何時開仲春以為期榮悴自相代出處亦有宜天寒但
深藏日暖當游嬉強健不須喜老死何必悲曉日升扶
桑莫還入崦嵫置之勿復道理達心何疑及時且行樂
花邊傾一巵
和將使早雪(甲戌)
曉日藏明恐雪羞遠山含暝更雲浮不須苦道豐年瑞
擁衲爐邊索酒舟
又和早雪韻
夢覺流蘇寒栗冽曉起方知天釀雪松公變色失蒼髯
竹士垂頭摧直節倚樓四望無紅塵疑是身居銀漢津
千林一色皆玉樹不許梅花先得春
梅花
園林都未覺春風蓓蕾枝頭茁小紅要識十分清絶處
暗香疎影月明中
欲向花邊把一杯喜逢臘盡又春回直饒百歲為期限
能見梅花幾度開
咏便坐梅花(時病起)
去年花下立踟蹰搔白首今日花邊坐病起更衰朽老
與病交侵歡悰尚何有人老不再少花謝還復開對花
堪酌酒畏病不舉杯寂寞重寂寞春風何事來
病起
羸軀方伏枕凍骨倍加綿自覺脾為約醫言脉太玄不
禁腰痛楚仍苦膝拘攣搔抑方能定扶持僅可前緼袍
藏被底熾炭倚爐邊衰謝誠宜爾風寒實使然迍邅雖
有數調護不無愆初日憂難療兼旬幸稍痊是身無實
相何術保餘年不死方成佛長生乃是仙闔棺寧再起
拔宅謾虛傳力豈能加命人終不勝天災生雖或免算
盡必難延只合情無滯毋為疾所纏窮通皆任運逆順
但隨緣南畆無千斛西山有數椽飢當量腹食困則曲
肱眠此樂人知少浮休永息肩
雙溪種花
雙溪漸有雜花開每日扶笻到一回勝似名園空鎻閉
主人至老不歸來
蒼頭為我斸西山扶病移花強自寬縱不為花長作主
何妨留與後人看
春日有感
拍岸晴波蘸柳絲一雙鸂䳵浴紅衣可憐陌上花開盡
不見魚軒緩緩歸
題汪尉立之快閤
市㕓屬耳太喧囂林藪藏身又寂寥負郭面溪開小閤
箇中登覽獨逍遥
傍簷古木綠隂隂下有清溪可洗心燕坐紅塵飛不到
何須風過一披襟
將使有詩欲移具相邀到雙溪因次韻
緬思花下飲歲月易侵尋人老今華髮春深半綠隂揮
毫來妙語移具有佳音草木生光彩青藜肯下臨
和何元清韻九絶
春深遶屋綠隂稠却掃無人識冗侯獨肯敂關相勞問
不妨挾冊共藏脩
絲竹無緣在後堂肉羞不辨出東房金徽彈罷惟清坐
共挹熏爐一穟香
屋邊花萼自離披屋底臞儒但著書游冶郎君應冷笑
不能暇逸獨何歟
老來視聽稍精明休問如何太瘦生還信閒中安樂否
龜巢蓮葉喜身輕
覓官安用羡登仙求富何須願執鞭洙泗從游多達者
簞瓢顔子獨稱賢
青眼雖慚阮嗣宗為君解榻席相重菜羹蔬食能甘否
自昔人言儉易容
莫年築室北山邊自笑渾無塞屋錢巾褐翛然窮亦樂
豈曾有夢到金蓮
一洗平生箏笛耳極知綠綺有遺音君臣慶會休三弄
泉石膏肓不可鍼
焦桐為我發哀彈但覺清風遶指寒老大雖思聞古調
莫彈别鵠感離鸞
雙溪即事(乙亥)
竹底開幽徑山根結小樓誰知多病苦自判一生休舟
著平沙尾橋横古渡頭往來皆物役却掃獨無求
清老畫雙溪壁以詩謝之(乙亥)
老夫哦詩聳兩肩落筆不停稱腹槀緣詩寫出無聲句
畫史追之誰得到為予壁上留真跡水墨纖濃任揮掃
石根竹樹極蕭森中著羽蟲疑呌噪雖然畫意不畫形
形意兩全方筆老熟視時時自首肯從旁見者皆稱好
師言此亦吾餘事佛祖玄關須探討未宜直說色是空
不著色空斯見道
用元韻答清老
巧匠胸中有全室能文紙上無脫槀老禪善畫亦如是
毛錐未出意先到解衣盤薄小經營驀然揮洒筆如掃
我思詩畫本一律衆作徒多等蟬噪畫手無如王右丞
一似詩中杜陵老正緣此老襟韻高工拙竒常無不好
斵輪妙處不可傳此事難從筆端討由來萬法生一心
貫徹精粗無二道
再答清老
篆車創始自椎輪莞簟從初但蒲槀詩到晚唐非不佳
少似國風能理到嗟予耄矣弃穎泓卧病終年長却掃
客無脫屨一榻懸人不到門羣雀噪敢意支郎念岑寂
時將妙語起衰老若人搜句乃餘事雖不雕鐫自精好
況於佛祖可呵罵豈無魔外宜攻討早辦山居一把茅
為我長歌歌證道
平生言語苦不工甲乙未能成類槀曩時陶謝以詩鳴
竭力追隨終莫到上人詞鋒極痛快睥睨千人軍可掃
長須驚喜見此客無怪繞枝鳱鵲噪師言能詩且工畫
筆仗須先知嫩老復言能畫亦飽參亹亹玄談聽更好
吾聞法海深又深性珠可得不可討若除詩畫與談禪
未審云何真悟道
舟行到&KR3104;莪和清老韻
沙尾維舟傍水楊主人延我坐中堂山焦石裂方亭午
借得微風一霎涼
詩中巧手妙穿楊便可階陞屈宋堂句挾冰霜堪却暑
令人心地亦清涼
和清老韻
不作麒麟楦方知外物輕杜門便野處躡屐飽山行未
說窮通樂宜無寵辱驚頽齡寧有幾聊爾憩勞生
再和元韻
蟬蛻塵埃外翛然世累輕開堂聊演說杖錫遂飛行畫
妙人難及詩豪我亦驚筆端游戲爾法忍貴無生
雙溪即事
築室依林麓開門向水涯經過無俗駕附近少人家洄
洑潭成沫嵌空石有窪幽居誰是伴鳬雁聚平沙
舟行過白石見將使夜宿毛家林翌日到&KR3104;莪
却回和清老
蒼頭倦晨炊卯飯幾及午泝流赤日中舟子亦良苦魚
躍戀芳餌鷗飛避鳴櫓仙翁所退藏好境自呈露溪水
清可鑑山雲横不度坐斷泉石幽不受塵土汚問之何
所得妙處難悉數初非練玉泉亦不鳴天鼓人癯道方
肥心遠貌亦古老衲同我來得句時一吐物色盡詩材
筆底隨指呼行行更前之繫纜日未莫轉柂涉奔湍支
笻入幽塢倦甚宿茅茨睡熟不能寤遲明又蓐食凌風
上前浦重露雨點疎晴嵐雲氣布蝗蝻尚飛揚禾稼難
愛護村落有狗偷耄倪且狼顧念此一悄然回舟雙港
渡空羡皎然師詩成有神助
哭吳耀遠
孤陋無如我交親賴有君方圖來往數豈意死生分自
卜牛眠地今歸馬鬛墳不能澆斗酒忍遽述銘文
俞義夫挽詩
恩愛周姻族寬和善里閭年高無悔吝身沒有名譽願
見今何及從游舊亦疎若修耆舊傳言行可追書
拒霜花
池上木芙蓉曉寒摧折之綠葉未盡彫紅芳已先萎空
得拒霜名憔悴不自持人生亦如此榮盛須及時少壯
不久留老疾仍相隨騰騰當任運慘慘徒自悲萬古同
有盡華顛無再緇及今幸強健不樂將何為
冬至日雪(乙亥十一月二十三日)
日脚初添一線長飛花撩亂壓微陽朱門滿酌羊羔酒
誰念茅茨有絶糧
次日快晴
曈曈曉日射窗明急雪漫空快得晴田父飯牛應喜甚
東臯澤澤可深耕
早梅
似無還有暗香來知是春風到早梅一歲一番花似玉
老人見得幾番開
脚婆
竹奴夏日涼脚婆冬夜燠二物不同時皆堪伴幽獨自
吾失伉儷一紀誰與宿年高氣血衰日短天地肅魚眼
夜不暝雞膚凍生粟伏枕屢展轉挾纊但拳曲脚婆當
此時貴重如金玉㸑釜蟹眼生汲之滿皤腹暖氣所燻
蒸羸軀任伸縮粉黛工取憐自可薦衾褥豈不辟沍寒
而能動情慾不如此瓠壺但可暖吾足貌醜不嫵媚坐
穏無顛覆妄想何從生黎明睡猶熟
李忠甫見惠長牋以詩謝之
寂寂羅雀門日見交游疎短李不我弃一年憩琴書青
衿孺子軰共喜得範模黃鵠有遠志樊籠不可拘今將
舍我去雅意何勤渠駢儷出妙語簡潔無費辭捲置懷
袖間報之欠瓊琚惟期在明秋刷羽摩天衢
病中即事三首
附火膚革燥遠火寒慘慘坐卧置湯婆稍覺兩足暖抓
搔不停手苛痒殊未減飲食固多忌所幸能強飯客至
不出迎予非敢疎懶
二
塊坐小窗下簷牙烏鵲語飛飛去復來遶樹鳴不已料
汝必不誤顧我亦何喜恐有行人來未知誰氏子
三
旬浹不見日凍雲塞天宇兒童相與言雪意恐未已一
月見三白為瑞亦足矣老夫固畏寒貧者憂凍死六出
亂飛花不如晴可喜
子用惠魚四軸以詩謝之
四幅溪藤任卷舒管城幻出化龍魚風雷定似梭飛走
莫誤呼兒覓素書
掉尾揚鬐氣象閒或潛或躍出毫端非魚知得魚如許
豈在濠梁子細觀
石倅宗卿挽詩(并序)
嘉泰中婺女石宗卿來宰婺源時炎自中都罷歸得
楚東之命之官不數月又以罪罷杜門却掃郊外罕
至縣庭而宗卿睠睠衰朽恩義甚篤炎竊觀前後來
為宰者或高明不可欺以事或剛介不可干以私求
其潔白清真樂易外不事邊幅内不立城府粹然有
儒者氣象惟宗卿一人而已他不及也炎是以親之
敬之宗卿自婺源解印得倅宜春嘗一交信自後音
問斷絶嘉定八年冬宗卿之子武自郡城以書及墓
誌銘來則宗卿捐館祥禫矣炎與宗卿交淺而情深
宗卿沒於泉南病不及問喪不及弔比其葬又不及
執紼死生永決莫年失此良友豈止一哀出涕武以
挽詩見屬炎不待屬也故詳序其交友之情而申之
以詩以寓其哀云
潔白心如玉寬和氣似春索居當晚歲取友得斯人婺
女書難再泉南迹已陳天高不可問反袂獨傷神
二
能吏今非少純儒古亦稀斯人胡不夀吾道豈其非才
自堪時用心難與義違九原無起日誰復可同歸
病中書懷(丙子)
寉骨雞膚不耐寒那堪癬疥更斑斕開年慘淡隂兼雨
終日抓搔寢不安未可給扶親几杖豈能見客攝衣冠
人言剥復相更代頻把韋編反對觀
追念將使叔
青山横白雲野色極瀟洒見者必屬目寶相在其下此
翁強健時門外無車馬夫豈固絶交欲與無可者獨我
時扣關辭色頗相假玄禪到佛祖妙句近風雅萬事已
陳迹哀思淚盈把即之不復見去之不忍捨優婆塞何
為酌水日奠斝三徑草易荒悲風遶松檟
和汪誠之韻
昏昏未必晦昭昭未必明渾渾未必濁漻漻未必清吾
道本自貴國爵亦可并所以魯素王但欲比老彭嗟予
久斂退用志難崢嶸吾友暫蟠蟄側耳春雷轟韞櫝足
豈刖扛鼎肩不赬鼓行當擅場敵者誰為勍佇看慶多
馬為彼酌兕觥下視俗子陋未識仁者榮譬如黃流汚
寧涴皎月晶相期在遠到所急非小成頗恨會遇疎未
免鄙吝生大篇何舂容雅思真和平知君培其根許我
擷其菁虛靜能養心篤實可存誠此理君得之底裏期
再傾
丙子重陽日有感
南山木葉赤北山木葉黃秋色日夜變白露將為霜玄
鳥去已久候㕍方南翔携壺登高侣滿手萸菊香佳節
不可負而我病在床人老自多病何為苦悲傷去年重
陽日貴孫在我旁知我愛敬客拱立傳壺觴十五未冠
巾總角頎而長望其有成立門戶生輝光前樓千卷書
可以識義方南畆千斛榖可以充積倉一旦捨我去冰
炭交中腸萬物皆有盡死生理之常修短百年間何必
論彭殤豈不自開釋念之終難忘長歌意無盡歌罷還
凄凉悲風扣林木為我號清商
九月二十九日到思溪莊避人事十月初四日
過生朝方歸初三日早恕子遣人來送酒食并
詞二闋因成唐律二首
僻遠無來客尫羸厭久生擁爐便獨坐扶杖懶徐行中
歲失怙恃晚年無弟兄絶知來日短萬事可忘情
二
人事有酬酢山居方寂寥三時纏宿疾十月見生朝瘦
骨添綿護枯腸怯酒澆為予歌一曲亦足慰無聊
與滕元英
自武口至湯郊不過十里元英一年不相見丁丑正
月來訪留一日問其再來以秋為期因成唐律一首
云
君尚精神徤吾真氣血衰肯來同晤語别去即懷思不
厭經過數惟憂後會遲春暄宜緩步何必以秋期
贈平首座
家在青山下投閒歲月多杜門長却掃杖錫獨經過學
佛非無法哦詩恐是魔願言行古路莫遣覆藤蘿
再贈平首座
平大用輟參靈隱歸南澗謀起淨坊於煨燼中持鉢
回自楚東見予於千秋山下求以數語贊其事八十
老人投棄筆硯已久況子謀已定願施者衆其成有
日何以贊為堅辭不獲乃成拙句從臾之雖然伽藍
興壊乃是色境於色境中營繕亦是幻事向上更有
一閤乃到實地末句及此未審以為何如他日當增
一重公案也
南澗誰人掃劫灰行纏恰自冷泉回式公昔日曾留誓
大用今生乃再來應是伽藍當更造豈關回禄故為災
上頭更有華嚴界彈指重重殿閤開
杜工部有同谷七歌其辭高古難及而音節悲
壯可擬也用其體作七歌觀者不取其辭取其
意可也
有客有客字晦叔東臯歲收可饘粥何為得飽尚多憂
豈是老窮無止足十日之中九日病以杖扶行懼顛覆
嗚呼一歌兮歌意長風林助我鳴悲商
有母有母年七十一室枵然徒壁立茹蔬啜粥不怨尤
卧病在床無藥物我為舉子得一官南陔之養嗟何及
嗚呼二歌兮歌轉悲羞見慈烏隨母飛
有弟有弟手足親與我鼎立成三人叔氏鰥居苦多病
季子宦遊依舊貧吾兄既終弟亦逝歲晚惸惸惟一身
嗚呼三歌兮歌意放歌罷無言坐惆悵
有妹有妹家苦貧補紉組織多辛勤二男三女未婚嫁
已見宿草生孤墳問疾弔喪俱不及念此不置長酸辛
嗚呼四歌兮歌更苦往事關心誰可語
有子有子共七人六子短命一子存後固無窮前萬古
浮生脩短何足論天屬情鍾在我軰歲月雖久哀如新
嗚呼五歌兮三嘆息理不勝情難自釋
有孫有孫未冠巾頎頎狀貌如成人謂其長大習詩禮
他年可望高吾門豈期一旦舍我去白首老翁徒痛心
嗚呼六歌兮音調急獨坐吞聲襟袖濕
有婦有婦嬪吾孫僅能朞月問晨昏吉凶自古不可定
所以賀弔更在門人言貧家女難嫁豈料既嫁俄不存
嗚呼七歌兮意不盡頻年多難天難問
七夕一絶句
輕雲捲箔月鈎垂正是青樓乞巧時牛女相望隔河漢
浪傳天上有佳期
贈劉術士
聞子能知筭逢予屢索詩諸公多妙語老我更何辭久
客丹心苦脩途蠒足疲秋深風露冷歸去莫遲疑
與趙道人
欲上青雲却垂翅歸來掃軌空山裏道人說相來敂關
酒半醺酣談亹亹我今布褐終餘年豈論燕頷并鳶肩
謂予形是朱頂寉兩眼藏神高頰顴彭殤夀天誰無死
不將動目摇湛水道人去後若復來定應難相壺邱子
嘉定丁丑十二月謀葬貴孫老病不能與事但
此心傷痛因成小詩以寫其哀
念汝方青鬢嗟予久白鬚在亡終不免夀夭太相殊有
恨心如割無言淚隕珠何堪植馬鬛玉樹閟黃壚
與三山相士林子和三絶
年登八十更何為手足支離視聽衰自笑已如雞失旦
不須苦說寉知時
鳶肩燕頷刺天飛自顧而今已後時巾褐蕭然成野老
有何情緒更哦詩
魚蝦𤨏細不堪求水澁溪寒欲斷流若敂侯門逢短李
釣鰲便可月為鈎
雙溪類槀卷九
