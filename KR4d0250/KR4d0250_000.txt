雙溪類槀别集類三(宋)
提要
(臣)等謹案雙溪類槀二十七卷宋王炎撰炎
字晦叔婺源人乾道五年進士官至軍器少
監與淳熙中觀文殿大學士王炎名姓偶同
非一人也所著有讀易筆記尚書小傳禮記
論語孝經老子解春秋衍義象數稽疑禹貢
辨考工記鄉飲酒儀諸經考疑編年通紀紀
年提要天對解韓柳辨證傷寒論總題曰雙
溪類槀今已無傳惟詩文集僅存仍以雙溪
類槀為名世所行者凡二本一本為康熙中其
族孫琪所刊凡十二卷一即此本乃明萬歷
丙申尚寶司丞王麟得沈一貫家舊本為校
正開雕者也凡賦樂府一卷詩詞九卷文十
七卷炎初與朱子相契朱子集中和炎寄弟
詩有祇今心事同千里靜對簞瓢獨喟然之
句炎亦多與朱子往還之作交誼頗篤其詩
文博雅精深亦具有根柢程敏志輯新安文
獻志所採最多而此外議論純粹引據典確
者尚不可悉數盖學有本原則詞無鄙誕較
以語錄為詩文者固有蹈空徵實之别矣乾
隆四十六年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雙溪類槀序
余為丞尚璽少保四明沈公雅好雙溪集惜其秘於金
匱石室中世人徒耳而嗜也圖欲表之余因請得拜受
退而鳩工梓焉竟則弁其首曰王氏自始興文獻公導
以來散居江左衣冠與六朝相始終其間豈乏作者惟
文憲公儉集傳不朽夫深山大澤有龍有蛇呵風雲而
陳琰琬三尺赫蹏之紙直紆其胸臆以夸詡藻繪世亦
卒無以摩其壘而攻其瑕如右丞之句昌齡之詩也者
可謂後先競爽矣嗣是諸王欲求文憲公集而讀之發
已藏於名山大川寥寥不可得懷耿慨者徒賦夕陽野
草爾有宋肇興諸儒軰出三槐半山後先柄國則始興
哉固不少遜要之斷霞零露銷歇有時如我雙溪公者
辭不粉飾而道勁摛章政不峻急而懇惻流惠性不脂
韋而嚴毅立朝論不詭隨而和平定是其起家也登乾
道進士而敡歷中外也始為臨湘令精于吏治下有所
濫見以為棘心故釐假手之士而風清罷無職之禄而
倖塞上有所索見以為剥肌故杜前任之舊靡羨餘拒
和糴之令靡侵蠧至策襄陽為國之門戶而恃江陵為
唇齒鄂岳為根抵也非封疆之臣石畫耶苐非凡所見
誰報可爾比入中都官博士以夀皇在殯而開講讌閒
為非禮朝議凛凛于公矣慶元四年為實錄檢討尋入
著庭為佐郎由是有東都紀年之典焉嗚嘑方大奸之
戮也世皆以為無憂公謂霍氏之滅漢宣嘗收權矣其
微附貴要者漢宣不能盡察也太平之誅明皇嘗收權
矣其交通近習者明皇不能盡禁也弊在元帝肅宗憂
方大耳知言哉宋事如左劵矣所謂廟廊臣者非耶大
扺公學傳于南軒而自得之趣則公之所自許故遺文
不藏名山大川而以金匱石室為山川其藏固矣詎能
負之而趨抵今學士得捧而讀焉信非文憲之寥寥者
比迺知江左風流靳禳侯印為未易奪者其視公之印
可真天壤哉公世居婺源武水之曲雙溪合流因以為
號邑有端風祠祀先哲也雙溪名在祀典中楚楚精神
駕文螭而肹蠁是為不朽之盛典亦為衣冠之世族也
集今行於世賦樂府一卷詩詞九卷文十七卷沈公有
定論矣余姑論其道術徽猷以為後學仰止云敬序之
以復沈公也時萬歷丙申春三月穀旦賜進士第尚寳司
司丞海陽見菴王麟謹序
