雙溪類稾卷十四宋王炎撰
啓
謝林寳文啓
小儒干禄但傳誦於陳言大府掄材乃濫充於舉首
所謂隻字榮於華衮不啻一諾重於黃金恐知已之
難酬祗捫心而有感竊謂貴賤以定天下之分禮義
以為人心之閑躁求而得者於義有愆自媒而進者
在禮不許豈惟韋布之類因幣聘而後行雖若罝罘
之人以旌招而不往此士氣所以無挫而人才可與
有為至於掃門以見相君執御以事先達雖若此身
之自屈亦非以利而相求逮廉恥之寖衰致賢愚之
同滯既欲策其足以速步未免大其聲而疾呼貴游
有援常先得之寒士無津徒自辱爾遠矣雲霄之路
凄然冰雪之鄉雖有彈冠之思但能仰屋而嘆孰肯
提衡於達宦獨存推轂之公心分涇渭之清濁於胸
中定春秋之予奪於筆下有名世力行此道乃善人
胥待而興可備搜揚宜求茂異如炎者賦才甚下涉
世多竒歸耕欠負郭之田謀仕無封侯之骨秪緣糊
口未免折腰獲居半水之中獨竊二天之庇可以摳
衣而請益不惟歛版以隨羣前望亨衢思染指於羊
鼎退疑薄命或點額於龍門况主人之㕍雖有取其
能鳴而大冶之金莫不祥於踴躍意雖汲汲貌若徐
徐敢圖特達之深知驟賜吹嘘之餘論評其學則腐
儒之陋烏得淹該論其守則俗士之愚豈能純固謂
有似於恬静遂曲加於品題與不待求聞者太息方鄭
朴初投於周肆固匪珍竒及海槎一上於星河便非凢
物兹盖伏遇某官諸儒華盖六學指南剛大之氣塞乎
兩間仁勇之聲震于一世繄誰之屋燕雀不喧樂我之
園蕭蘭有辨當今日蓄儲於人物圖異時經濟於王廷
籧篨戚施之病夫且猶有用欂櫨侏儒之散木亦可兼
收遂使賤微仰勤推挽炎敢不篤於稽古返以省躬講
習其所未聞操持其所當守有如皦日窮通必義命之
安敢在下風進退惟步趍之學願由斯而報德庶無累
於知人
謝潘憲啓
庇身節下苟安獨冷之官薦士臺中首拔孤寒之迹不
敢自售無為先容誤辱嘘枯而使生實非懷玉而待價
施厚則難乎為報喜極而繼之以慚嘗謂仕非止於為
貧欲行其志義不可以苟得當固其窮惟廉耻之風衰
而利名之念重榮枯之變隕穫於中在下位而俯仰乎
人第曰志於得爾居要路而抑揚在我惟其求則與之
乞憐以一已之情借重於諸公之請若此者衆莫知其
非沉静自如必誚其棲遲而無援剛方有守又疑其矯
激以邀名故起家而宦游或終老於選調世方靡靡而
不能返有識所憂人但營營而自為謀公家何補孰處
提衡之任獨懷推轂之誠振此滯淹消其奔競有名世
力行斯道乃善人胥待而興可備搜揚宜求茂異如炎
者質既不敏數亦多竒謂行藏之所宜雖當稽諸古訓
然涵飬之未定無以愈於庸流若附於大賢之門固出
乎平日之願意雖汲汲貌若徐徐敢圖特逹之知驟拜
吹嘘之賜評其學則腐儒之陋未免空虚語其操則下
士之愚烏能端慤謂有似於恬退遂曲加於品題得之
甚榮聞者太息某官世系東吳之望道原西洛之傳聲
名重於一時許與信於四海必欲得士汲引不謂之私
恩初無容心可否但付之公議要在知其中之邪正非
但度其才之短長意其朴訥而無華可以扶持而有立
特勤推挽不使弃遺炎敢不講習其所未聞操存其所
當守治心飬氣志須久而益堅從政臨民學欲行而有
用進修則勉其在已得喪則歸之於天無累知人是為
報德
回黎季忱啓
肄業修藏足以率校官之後進擅場識論卓然冠鄕曲
之時髦人無間言上有公舉某人貌若怯而勇於為義
識雖敏而養之以恬不徒非舉子之文盖欲探古人之
學得尊王之微旨伸行義之誠心稍吐緒餘即居首選
豈但馳聲於澤國行將發策於天廷自喜知賢在他人
之先願言入仕行平日之志其諸贊慶莫既名言
回楊宰啓
宰于壯縣來自中都方當問塗而上蓬萊亦肯為民而
栽桃李銅章墨綬既藹先聲桑蔭麥畦自生和氣某官
諸儒華盖六學指南不為盈川絺繪之文而有子雲深
湛之思璞玉指以為石何損乎萬鎰之珍祥鳳使之在
笯孰儀乎九㲈之舞行止姑隨所遇欣戚不入於心歐
陽子歛板於趍庭之時昌黎伯讀書於領邑之際景仰
前哲低回小官未應三年而不飛决知七日之來復炎
久聞高誼獲在同僚將喜登門快睹青雲之雉遽蒙受
簡暗投明月之珠悃愊有懷編摩罔既
賀施參政啓(代)
渙號揚廷真儒當軸股肱宣力欲求文武之全才羽翼
在前遂處東西之兩地豈特臣鄰謹於觀法盖亦夷裔
懼而寢謀九鼎尊安三階明耀某官凖䋲有守琮璧無
瑕氣涵天地之純極乎剛大學得聖賢之用揆以中庸
方其留簮槖之班盖已儲鈞衡之業越從黃闥進翊洪
樞浸符岩石之瞻宜斡魁星之柄中書立政顓論道於
廟堂右府本兵欲折衝於樽爼不有經綸之素孰堪委
任之隆贊襄萬事之幾密運三軍之末道揆既正庶績
咸熙王靈惟宣四方無侮暨湯咸有一德既契前旒惟
說命總百官行登上衮某遠分郡寄側聽郵傳雲起龍
驤欣見千齡之會夏成燕賀倍懷一已之私望東閤之
崇深悵左符之拘係其為咏頌罔既編摩
賀隆興程帥啓(代)
入覲天顔出臨方面甘泉奏計上知廉訪之勞章水分
符國有藩宣之重歡聲四溢條教一新某官縝密自將
温良無競得於醖藉粹然金玉之純動以周旋謹此樞
機之發東臺批勑既著直聲南服觀風暫將睿旨逹九
重之德意勤六轡之馳驅爰自使軺遂分帥閫惟是大
江之右亦登艱食之餘公往頒春民如望歲凝香燕寢
不妨憑刺史之轓曳履龍墀行即荷從臣之槖某自惟
遲暮獲際風猷驛傳所臨恨賜環之旣去鄰封孔邇喜
擊柝之相聞慶慰之懷敷陳莫旣
賀湖北吳憲啓(代)
入覲清光出恭讞事三尺垂寬平之法容有舞文一麾
竭撫字之勞是宜將指修途遄邁遠俗來蘇某官應物
清明禔身廉靖蔚然儒雅壓江左之名流藉甚政聲似
京西之循吏上魚書於嶺嶠持龍節於湖陽惟吏議至
於吹毛則民情無所措手簡求膚使欽恤祥刑為聖明
布不殺之仁使鰥寡有平反之喜雖揚旌䟦履小留鶉
尾之墟然簮筆論思即上螭頭之陛某有懷晤語喜見
除書側聞騎從之來敬伸賀悃願備餼牽之禮少展交
情
回袁州曹守啓(代)
榮膺芝檢分守竹符五馬鼎來聞說賢侯之撫字雙魚
拜賜首勤君子之撝謙修慶未遑懷慚不敏某官英材
穎秀深識疎通剸劇撥煩觧數千牛而刃無闕折發姦
摘伏照十二乘而珠有輝光持虎節於靈山援魚書於
湓浦治聲聞上遺愛在人日邊丙夜之憂欲孚德意江
右宜春之奥今號名藩暫領一麾即歸雙闕某聞風惟
舊披霧末由魯柝相聞幸依仁之孔邇郇雲有爛感陳
誼之甚高喜愧俱深編摩莫寫
回湖北吳憲啓(代)
抗旌問道幸從者為一日之留持節觀風知遠民有二
天之喜未修賀語先辱徽音拜賜瞿然撝謙肯爾某官
有學以飬其德遇事即見其才方結綬於中都旋把麾
於南嶠是皆小試未展素懷豈伊藉藉之先聲而不駸
駸於要路果膺細札出駕輶軒要推旒冕之心無有不
被其澤必使桁楊之地亦自以為不冤上旣深知公寧
久外某歸田未遂分閫何堪平世功名所願登崇於俊
乂暮年志意但思盤薄於邱園頌咏之深敷陳莫究
謝趙總卿啓(代)
改轅八桂脫嶺海之﨑嶇乘傳三湘見湖山之清淑仰
奉九重之寵渥密瞻一節之光華推轂有因捫衿知
幸某官天資警敏人品高明秀出金枝絶無貴公子之
習氣名聮玉筍不作諸老生之常談發揮黃卷之經綸
軒輊青雲之步武寬平不擾有西京循吏之風儒雅自
將在南省望郎之選遂以懿親之重出將使指之嚴豈
但舉鞭如見錢流於地上懸知聚米可令敵在於目中
佇奏計於甘泉即陞班於文石某親仁已久聞命惟新
自顧暮途旣竭馳驅之力仰依夏屋冀寬飛輓之程
謝荆南陳帥啓(代)
乘嶺嶠之單車初無課最分湘中之一節復玷除書旣
揆日以班條乃瞻風而依庇可無尺牘敬白雙旌某官
文掞國華學窺道奥聲名藉甚握蘭曾上於中臺風采
嶤然持斧屢行於列郡雖要路騫翔之莫禦然此心恬
靜而無求荐膺中詔之榮起殿上游之重伍符尺籍盡
提組練之羣緩帶輕裘自壯金湯之險寧久淹於外服
即入覲於清光某受命惟新親仁伊始封疆聮絡可聞
魯柝之音帥閫崇深尚覺膺門之峻
謝吳提舉啓(代)
踰嶺以南徧覽海邦之陋浮湘而下乃鄰星使之光旣
揆日以攽條敢遡風而修敬某官高文行遠敏識絶倫
方身游璧水之中已志在瀛洲之表白虹騰上莫韜韞
櫝之珍凢馬洗空始見躡雲之足枚選外臺之膚使孰
先南省之潜郎豈惟斡山海之富饒將以問閭閻之疾
苦佇奏甘泉之計即通文石之班某叨奉除音來恭漕
事分持英簜敢言有志於澄清獲近皇華少慰此心之
景仰尚期警策免致曠瘝
回邵州潘守啓(代)
祗膺璽詔移守銅符蔚然戚里之英屢騰治最分此名
城之寄益簡清衷甫聞五馬之來驟拜雙魚之貺某官
清修自立俊邁不羣家有朱輪獨薄膏梁之味學該黃
卷俯爭韋布之衡繇國貴游為時循吏昔襦今袴已留
灃水之去思森戟凝香更散扶江之和氣雖暫留於外
服即入覲於修門某久倦馳驅頗嗟間闊舊綰東陽之
綬獲際英猷兹乘南服之軺復聮王事其為贊慶莫究
敷陳
回武岡趙守啓(代)
乘軺嶺表易節湘中方視龜拜改命之恩乃烹鯉辱修
辭之問某官琢磨素履被服古文在貴介公子之中居
賢士大夫之選回旋膴仕章徹能稱以卓然公室之長
材撫蕞爾偏方之孤壘發硎游刃姑小出而試之策足
要津即疾驅而進矣某遠將睿旨更奉除音聖主
憂民當體寬平之意賢侯為郡豈煩廉問之勤言則有
窮情終莫寫
回趙帳幹啓(代)
榮奉宸綸來司計籍屈此宗枝之秀增吾使節之華方
竊喜於同寮乃首勤於貽問某官銀潢漱潤棣萼聮芳
騰逹先聲自合問津於天上逶迤緩步尚煩借重於臺
中然宗盟在異姓之先豈賢德無裏言之助逮兹脂轂
恐即賜環某比拜除音甫恭漕事聞兔園之令譽甚幸
鼎來得魚素之好音更懷謙抑其為贊慶莫究敷陳
回蕭參議啓(代)
侯藩植屏軍事尚謀惟金匱六韜出竒而無窮則虎符
尺籍可借以為重密資遠畫小屈儒英某官恬静無求
清修有守文章固其能事本韓柳之正傳智略不以自
名與孫吳而暗合當即鳴龍墀之珮乃來挹燕寢之香
緩帶從容暫對湖山之清淑賜環優渥豈遺人物之風
流某久矣聞聲喜於聮事據床而分風月在我固所願
然聽履而上星辰恐公不久淹耳其諸贊慶莫旣名言
回全州趙守啓(代)
榮疏芝檢守重竹符惟至尊勤恤於遠民雖支郡精求
於良翰歌袴襦之來暮擁旌旆以行春某官育德清明
秉心肅括才堪國噐宜翔翥於中都志在民庸尚藩宣
於外服帶衡山之南麓居湘水之上游不惟壤沃而泉
清盖亦俗淳而事簡是為樂國易以撫摩更得賢侯使
之懷附佇看凝香之暇即聞召節之趍某久稔英猷欣
聮王事方辱貽牋之温潤可占臨政之慈祥贊慶之私
敷陳罔究
回馬宜州啓(代)
肅將漕事行嶺海之遐陬叨奉除音得湖湘之善地敢
謂隼旟之遠遽勤魚素之頒某官投筆志高枕戈義壯
飛騰燕頷壓山西六郡之良舒卷龍韜得圯上一編之
秘把旌麾而畫諾總弓劍以護邊遠俗清平羣蠻讋服
賢長城遠矣小施智略之竒借前箸籌之即赴功名之
會某曩因乘傳喜獲同寮受命改轅方嘆山川之隔修
辭授簡重煩使介之來感愧之私敷陳莫究
回林撫幹啓(代)
芝封新命蓮府英游得佳士於幕中佐元侯於閫外未
施婉畫已藹先聲某官擢秀儒林鉤深聖域文采織天
孫之雲錦清修佩楚客之幽蘭横經半水之宫飛舄一
雷之地恬於進取飬以沈潜燕寢凝香始暫煩於參贊
龍墀委珮當嗣有於褒嘉某久矣聞風喜於聮事辱貽
緘之委貺知會弁之有期贊慶之私敷陳難究
與靜江詹帥啓(代)
久去中都遠内朝之簮槖叨分外闑鄰大府之旗旄雖
欣擊柝之相聞又屬剖符之有守往徹隸人之聽可無
行李之勤敬問興居少伸繾綣某官斯民先覺此道正
傳志定氣完得古人之渾厚識清學正析至理之精微
外流愷悌之聲入罄忠嘉之藴為時宿望結上深知
羽儀文石之班調護青宫之德然天子憂勤之念
下及閭閻而海邦凋瘵之餘宜更鹽策遂繇禁從出撫
价藩海宿山行自此有阜通之利蠻煙瘴霧變而為清
淑之風豈齊鉞之能淹即介圭之趣覲某自惟孤拙獲
厠交游問五管之途將乘一傳在三湘之上遽換雙旌
聞啓殿之徐來幸封圻之孔邇中心欲寫但憑烹鯉之
音書會面無因徒渴揮犀之晤語炎州地暖青陸春回
願精饔寢之調上副冕旒之眷
回張運幹啓(代)
當軸掄材庸示超陞之漸乘軺將漕獲資趣辦之能雖
未識於英姿已稔聞於高誼某官凛然豪氣飾以清文
干將紫電之輝不應久晦騏驥青雲之足乃肯徐行居
半水以横經倚二松而搜句頗淹雋軌寖藹休聲接天
廷金馬之游正須公等佐澤國木牛之運暫借賢勞某
方幸同寮遽蒙貽問决知臨事必無袖手以旁觀恐不
淹時即有裏言而迅召
賀楊提舉啓(代)
天廷出節澤國乘軺上顧周行深欲純儒之在内民
多凋瘵正須膚使之觀風六轡載馳百城胥慶某官正
學可以經濟清文乃其緒餘在東閩多士之中早騰妙
譽居南省望郎之選寖著英猷自合留中廼來將指惟
此三湘之外頗困荐飢方登一稔之餘僅能平糴曩者
儲蓄稍闕其備是以水旱或為之災佇多紅粟之藏因
時歛散即擁紫荷之槖入侍嚴凝某幸並里居獲申交
契兹分外闑喜聞一傳之來屬剖左符當受六條之察
其為贊慶罔旣編摩
謝廣東熊憲啓(代)
馳湖右之單車未能平糴分湘中之一節服畀祥刑願
依鄰燭之光適近使星之次可無尺牘往白雙旌某官
曠度深沉英姿果毅飛揚燕頷壓山西六郡之良舒卷
龍韜得圯上一編之秘合上齊壇而受鉞姑乘驛傳以
褰帷庶獄得情益振繡衣之風采羣蠻奪氣不勞白羽
之指麾使里閭無枹鼓之音雖嶺海如輦轂之下上
方嘆息而思頗牧欲壯王靈公旣智略之似孫吳宜當
戎翰某服膺甚久識面末由兹叨奉於除音遂來供於
讞事漢條所察敢言有志於澄清魯柝相聞少慰此心
之景仰其諸悃愊莫旣編摩
謝廣西詹經略啓(代)
一節觀風未及修於荒政十行出命驟改畀於祥刑望
帥閫之崇深幸鄰封之聮絡往徹記曹之聽可無行李
之勤某官拱璧含章元龜見曉精微自得靜而探聖域
之傳詳練有餘動則中事機之會行藏無枉義利必分
羽儀從槖之班翼贊儲闈之德係時雅望為國老成
冕旒軫念於遠民牙纛開藩於南海議法欲公私之兼
裕鹽筴流通臨邊貴威惠之交孚戎車整暇豈但璽書
之狎至即聞環賜之遄歸某久隔憑茵洊更軺傳敢不
體九重之欽恤未能盡五聽之清明念攬轡以馳驅
周行原隰想凝香之宴笑尚間雲山願賜誨言免貽官
謗
賀史舍人啓(代)
中宸疏寵右掖陞華上顧周行喜黃閤帥臣之有子士
無異論稱紫微書命之得人王猷一新國體增重某官
志定而有立材全而不形正大之學得諸家傳俊秀之
聲孚于民聽文章直餘事耳素蓄經綸富貴吾自有之
不因閥閱超西京視草之手居北省判花之聮彼常衮
但長於除書難顓潤色而崔琳可問以今事詎曰淹該
得我鴻儒光於鳳閤某外分符手側聽郵傳演綸誥之
音旣發攄於妙語補衮職之闕必簡注於清衷贊慶之
誠敷陳莫罄
回趙機宜啓(代)
出綸新命入幕英游暫煩棠棣之親增重芙蓉之府某
官潜心儒業擢秀宗盟早聮玉筍之科荐著銅章之最
聊資婉畫來贊名藩鼓角清閒無待揮毫而草檄湖山
平遠不妨寓目於登樓姑以養資佇聞迅召某曩嘗識
面久不嗣音烹鯉得書乃有同寅之喜揮犀晤語可諧
道舊之私
賀王侍郎啓(代)
擢自儀曹陞于選部雖中臺正位久居簮槖之清班然
小宰掄材尤號衣冠之極選龍光滋厚爵列逾高某官
正學得於家傳敏識周於世務危言無隱卓然副當宁
之心特立不回足以作搢紳之氣乃由烏府徑上丹墀
右掖代言旣絲綸於訓誥左行議禮以黼黻於典章職
豈弗清材猶未展仰承帝制進貳天官入仕之途雜而
流品莫澄循資之格密而賢愚同滯若欲釐法之弊未
免咈人之情惟藻鑑之精明必權衡之平允某外分符
守側聽郵傳上意方隆姑付以三銓之重物情益附
必居於四近之聮贊慶彌深敷陳罔究
賀史侍郎啓(代)
選賢右掖正位中臺誥命流傳旣用舍人之樣典章明
備宜新禮閤之儀官以德居士皆心服某官吾儒華盖
今事指南望實俱高家有公師之赤舄忠良相繼人宜
父子之緇衣國所重者世臣班遂陞於汝從揮翰紫微
之省潤色綸音授經蒼震之宫琢磨玉質遂承晝接晉
貳春宫清識淹該亦暫持於荷槖遠猷經濟終必上於
槐庭某久託餘光逖聞新命為公朝而贊慶知善類之
方亨
回趙道州啓(代)
承命分符㳙辰洗篆所以慰遠民之觀聽在於宣上意
之慈祥風動一麾春回千里某官操修之篤靜重而文
繇國懿親之賢居時能吏之選舂陵奥壤瀟水上游雖
泉石清幽可發元子新竒之句然閭閻彫瘵宜殫陽城
撫字之心惟其游刃於盤根繇此着鞭於要路某近方
會面洊辱嗣音郡有循良何待六條之察帝思俊彦佇
聞一節之趍贊慶惟深敷陳罔究
賀趙總領啓(代)
天陛疏榮星軺將指重上游之勢選望實於宗盟總外
計之權調盈虚於兵食風行六路恩浹三軍某官恬靜
無求清修有守動則見太阿之鋒穎粹然藏璞玉之圭
璋三剖銅符推仁心而撫字兩持繡斧伸直道以澄清
惟江漢之要津有荆襄之重鎮雲屯萬竈日費千金必
得能舒卷之通才乃可致公私之兼裕遂繇郎省來護
師干蔚然棠棣之親賢送以皇華之禮樂舉鞭而錢流
地上旣趣辦於軍儲聚米而敵在目中必習知於邊事
佇上甘泉之計即陞文石之班某久矣仰高兹焉借潤
門闌在望幸鄰雙節之光竿牘將誠乃殿百函之末其
為欣愧罔旣編摩
回趙知軍啓(代)
侯藩撫字不憚勞心治最升聞豈煩薦口輙冒推賢之
美備言奏課之優某官繇國懿親為時良吏德慈祥而
能愛政簡靜而不煩森戟凝香據黃堂而畫諾無襦有
袴藹赤子之歡謠雖不為赫赫之聲而獨收上上之考
擁一丈之盖衆固願於借留攽十行之書上方嚴於趣
召某觀諸賢業酌以民言拔茅茹以同升善宜無隱投
木桃而獲報義不敢私
謝宰執啓(代)
義釋羲經徹冕旒之乙覧恩疏漢詔奬鉛槧之辛勤仰
瞻咫尺之天光垂照尋常之穴見喜雖榮於寵錫懼莫
稱於褒嘉竊以道載六經易關三聖理存於畫文王重
以生爻意見乎言尼父述而為傳顯足以措諸事業妙
至於行乎鬼神奈何後人以為卜筮之書繇此學者莫
探乾坤之藴田何所受流於京孟之誣王弼未知雜以
老莊之說自開戶牖輕弃筌蹄論互體者略而未詳辨
繫辭者信之不篤泛考衆言之異精求至當之歸四象
具則八卦之體全十翼明而二篇之義著仰望虎文之
變聖則生知俯慙馬智之專學非自得妄謂食芹之可
獻敢期采菲之無遺給簡示優遂成緗帙奏篇稱善驟
錫璽書爝火至微何益日華之明潤璇霄雖遠獨瞻奎
畫之光芒不有先容曷膺殊渥恭惟某官為時先覺得
道正傳贊乾之元斡機衡於國秉致賁之飾煥經緯於
人文示盛世之崇儒推公心而與善顧此編摩之久矜
其探索之勞未窮綠字之深微亦被玉音之勸奬某要
當守其所學毋徒託之空言細札十行為終身之焜燿
陳編三絶愈篤志以沈潛
又(代)
西州乘傳愧無廉問之能南海剖符誤玷藩宣之寄思
叨逾之所自荷記錄之不忘延見耄倪布宣德意念五
羊之會府統百粤之偏方内撫列城欲蠻陬之不擾外
通諸國期海道之無虞宜得長才用綏遠服如某者本
無實用徒有樸忠平日行藏僅不違於義命莫年游宦
豈復忘於事功繇均餼於殊庭得觀風之一節歲祲民
病未聞振乏之勞俗弊獄繁莫著明刑之效悵道途之
僕僕閱日月之悠悠此於責實之朝難在陟明之列驟
頒詔璽俾領州麾陞之延閤之華付以元戎之重冒榮
已甚揣分奚堪錫命自天感恩有地某官清明洞照博
大兼容程職業以齊百工使皆陳力執道揆以詔八柄
初無容心遂令楶梲之微材亦被鈞陶之大造某敢不
益堅素守務荅鴻私訓治兵農考難書於上上懷來夷
裔策惟出於平平庶推君相之仁徧及要荒之外
回趙參議啓(代)
璽書疏寵油幕談兵常棣懿親難抱長才而退處芙蓉
大府可無重客以咨謀婉畫未施先聲甚美某官宗盟
擢秀士論推賢貳政京城小着鞭而展驥撥煩望郡無
迎刃之全牛兩怒者必多惡言三已之終無愠色特煩
參贊用壯藩宣鼓角清閒不草陳琳之檄江山平遠宜
哦工部之詩姑以養資即聞趣召某曩嘗識面久不嗣
音烹鯉得書甚喜故人之至揮犀晤語庶伸僚友之情
賀王侍郎啓
疏榮書贊正位儀曹必待積德百年適逢熙運有能典
朕三禮允屬洪儒王度備成物情胥慶某官忠精許國
文獻承家藴於中者碩大而深純發於用則光明而超
卓南臺端簡旣於抨彈見御史之真西掖演綸不止文
字傳舍人之樣士論翕然歸重帝意知之愈深式彰晝
接之勤遂陟春官之貳朝廷縟典固能兼三代之質文
臺閤新儀亦欲刺六經而述作留清班於簮槖儲雅望
於鈞衡某久挹英風欣聞新命侯藩有守莫陪賀客之
塵賢路旣亨敢贊公朝之慶其諸頌咏罔究編摩
雙溪類稾卷十四
