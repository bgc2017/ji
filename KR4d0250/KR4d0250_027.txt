雙溪類槀卷二十七宋王炎撰
疏
天申節功德疏
長發其祥共慶流虹之節必得其夀交騰嵩岳之呼既
修玉帛之彛儀仍集緇黃之善禱尊號皇帝伏願内
心淵默剛德乾行合黃帝之必靜必清授伯禹以惟精
惟一佳氣非雲煙之紛郁中天如日月之照臨五百歲
王者必興乾符有永千萬年聖子相繼歷數無窮
祝光堯聖夀疏
堯仁得夀誕膺福禄之崇舜孝事親茂集邦家之慶下
仰清光而就日天開喜氣以回春歡騰嵩岳之呼交致
華封之祝恭惟尊號太上皇帝陛下伏願游心于淡
受命無疆玉巵申講於上儀寳鼎愈增於神策閱蟠桃
之屢實觀歷莢之維新四海悉主悉臣聖子益勤於尊
養萬年為父為母庶民永喜於瞻依
福萃堯廷與皇天而齊壽禮行漢殿罄率土以同歡敬
輸臣子之情增衍聖神之筭恭惟尊號太上皇帝陛下
伏願垂休罔極凝命无彊付託得人永享安榮之至養
從容體道遂繇清净以長生下騰嵩岳之呼上煥鈎陳
之色視三百六十年之神策以莫不增紀一萬八千歲
之始元於斯為盛
會慶節疏
虹流瑞氣肇開元聖之祥鰲抃輿情胥慶吾君之夀望
清光於旒冕集善禱於緇黃俯罄愚衷仰增睿算皇帝
陛下伏願基圖有永戬榖惟新上帝垂休夀星明潤羣
神薦祉嵩岳歡呼觀歷筴之無窮閱蟠桃之屢實奉玉
巵稱萬歲孝慈洽父子之仁獻金鑑紀千秋祝頌副臣
鄰之願
皇天既付有家開明兩作離之運大德必得其夀增泰
一授筴之祥披寳笈之秘文贊珍符之錫羡(寺云披西竺之被文)
(贊中宸之景命)伏願乘乾行健恊帝重華潤澤浹于淵泉久照
同乎日月百姓與能而謳歌無斁群神受職而瑞慶具
來厮伯僑役羡門彌萬年而御極發渠搜撫交趾混六
合以同仁
千歲而生聖人彌月應流虹之瑞萬年而介景福普天
騰嵩岳之呼敬披珠笈之文申祝蘿圖之慶皇帝陛
下伏願能長且久俾熾而昌握赤劉之乾符受黃帝之
神策如山如阜增莫大之宏休非煙非雲靄無窮之佳
氣
長發其祥誕受皇天之命退藏於密默存至道之真遙
瞻瑞氣之鬱葱仰祝宏休之昌熾至尊夀聖皇帝存
誠不貳立極函三聖明累洽而重熙清淨長生而久視
備得位得名得夀之美受福無疆兼為天為君為父之
尊貽謀罔極
火德明昌慶千齡之嘉會淵衷清淨增萬夀之宏休佳
氣鬱葱歡聲洋溢夀聖皇帝存誠不息凝命惟新居
高先太極之函三繼照有重離之明兩陋漢帝之神策
參天皇之始元自本自根自古以固存退藏於密如山
如阜如川之方至受福無疆
重明聖節疏
兌正秋而說萬物肇開彌月之祥離繼明以照四方新
應得天之綂襲家邦之有慶嗣歷數之无疆皇帝受
命穆清宅心精粹高厚之誠配天而配地福禄之益如
阜而如岡萬歲玉巵首極孝慈之德千秋金鑑永題熙
洽之期
瑞慶聖節開啟疏
龍戱宸廷月適符於盈數鳳司寳歷天宜衍於宏休披
貝多譯潤之文增黼依崇高之筭恭惟陛下伏願聿
申駿命益固鴻圖以海為家悉效華封之祝諸神受記
亦騰嵩岳之呼坐臻純嘏之常永芘函生之衆
滿散疏
十月為陽體乾元之不息萬年介福凝鼎命之惟新飜
秘典以輸誠望嚴宸之增慶恭惟陛下伏願安於仁
而得夀懋厥德以致祥山高日昇大三聖明昌之祚竹
苞松茂開百男繁衍之休永觀華夏之清夷翕受天人
之祐助
功德疏
聖人千歲而生祥開是日天子萬年之慶福及多方紀
休證於虹流罄輿情而鰲抃恭惟陛下伏願道全常
久治假豐亨歷筴無窮應封人之善祝蟠桃難熟笑方
士之虚談永握乾符益增神策堪輿共喜琛寳四來辰
在紫微之中瑞彩下臨於南極日行黃道之上榮光竚
覩於重輪
望氣鬱葱應千年之興運對時熙洽衍萬夀之宏休披
西乾譯潤之文祝北極崇高之算陛下伏願存誠不
息凝命無疆接基緒於蘿圖蕃本支於椒實仰承太母
端居少廣之瑶池下俾臣工永慶開元之金鑑
濬哲長發其祥丕承帝綂大德必得其夀茂擁天休望
喜氣於觚稜紬秘文於貝葉陛下伏願誕增神策永
握乾符浹慈孝於兩宫保和平於六合天長地久已同
宣后之萬年海潤星輝佇見帝堯之多子
天申節戒壇疏
菩薩五戒具在當敬歸依皇帝萬夀無疆咸資外護聖
德如天德之悠久佛法與國法以流傳伏願體清淨心
詣真實際有是父有是子俯觀舜孝之隆無量佛無量
僧歛作堯年之永
會慶節戒壇疏
合掌誦菩薩言敬依具戒稽首祝聖人夀仰報洪恩惟
天心申錫於殊祥則佛法永資於外護伏願慈雲廣大
慧日光融徧世界之三千威靈易顯過恒沙之萬億睿
算難窮
摩頂授記具戒敢不奉持祝髮出家聖恩若為報答九
霄電繞四海嵩呼誓披西乾譯潤之文仰祝北極崇高
之算皇帝陛下伏願後天難老如日常明慶嘉會於
千齡介鴻禧於萬夀福德過須彌之大不可形容佛法
行震旦之中永資覆護
請宗一住龍牙疏
小釋迦演法叢林不妨宴坐老圓暢開山古刹又渴潮
音道人亦何心於去留諸佛以此事而付嘱某人承月
庵老門戶為寧道者嫡孫前人望重湘中今日聲行江
右虚空一片雲不可釘着華表千年鶴自合歸來莫使
龍牙久虚猊座拈出舊時鼓笛還它本分鉗鎚淵默而
雷有聲聊示廣長舌相水清而月不現當開秘密藏門
請智老住廣福疏
談禪若露機鋒半成魔說傳法不落窠臼方是正宗分
臨濟之派流得逹摩之皮髓可續祖師命脉能開衲子
眼根某人宗說俱通行解相應有竹菴之文采只務遮
藏其佛眼之圓明未嘗吐露諸方尊宿漸覺凋殘南岳
叢林亦見衰落不是滴獅子乳如何勘野狐涎雲在岫
中雖無出意舟逢水後自有行時直饒不打葛藤也且
一拈黃葉
請承祖住高臺疏
六祖一印不從文字傳來老南三關只許上根透過不
到黃龍山中法窟豈識赤肉團上真人要教漆桶生光
難得金篦刮膜某人山堂震之嫡子草堂清之諸孫見
解分明機緣密熟前人家風著於江右今日道價行於
湘中若還時節既來自是沈埋不得光孝近市既曾在
十字街頭高臺傍山正好住孤峰頂上不宜面壁便可
披襟
請僧住資福疏
抛磚引墼公案雖則分明點鐡成金哲匠不可多得識
逹磨無文之印承臨濟正傳之宗若是得五色摩尼珠
便可擊一聲塗毒鼔某人及見向來尊宿專說近上機
緣能承寂音尊者家風不墜真淨老人門戶要為祖師
出氣須將佛法利生黃蘖山中既是渡河香象資福坐
下豈無趁塊韓盧若未容推倒禪床亦何妨拈起拂子
請南首座住岳麓疏
時節未來孚上坐不曾出世宿緣既契千沙彌亦去住
山道人固是無心前輩各自有見某人不入葛藤社久
住枯木巖遠成佛日門庭親得拙庵衣鉢雲歸岳麓正
好依棲月在湘江本來顯現拈起拂子豈無馬祖宗風
踢倒淨瓶更有潙山公案不須退步便可當仁
龍興長老開堂疏
臨濟單傳迺是全提正令楊岐一派真能截斷横流除
非深入宗門方可大開叢席某人分明雲窟之子親切
月庵之孫大道如肘屈伸不離般柴運水密用是眼開
合豈在植拂拈槌幾年觧腰包於大潙山中今日度禪
版於龍興堂上儘教攪長河為酥酪未是真機只消拈
黃葉作金錢亦非誑語闡揚義諦贊祝皇圖
請僧住真身疏
一笑拈花此事本無傳授羣盲摸象是人各說異同除
非眼根見得分明方始舌頭語無欺誑某人久習禪定
深識色空薝蔔林惟清淨香萎花寳無染着相若能為
已亦可利生不二法門摩詰雖然無說第一義諦逹磨
未免有言平分岳麓清風獨占湘江明月徑乘機會莫
更推辭
請照老住谷山疏
達磨正印雖從教外别傳臨濟頓門最要句中有眼叢
林久衰落矣此道誰振起之某人宗說俱通事理無障
獨得簡堂真相欲興圓悟家風若能接物利生何妨呵
佛罵祖谷山勝地湘水名藍風林堪演法音藤蘿不覆
古路當作獅子吼一勘野狐涎只消真下承當不必逡
廵退避
請宗璨住開福疏
能解類眼中金屑有即當除性空如色裏膠清看之不
見雖則難為擬議豈真無可商量某人透過一重關出
得千尺井親切别峰之子流傳圓悟之宗泛觀衆手淘
金半是羣盲摸象頻歲石霜林下未曾說犬吠鷄鳴今
朝開福堂中也不是風生浪起便當領略莫要持疑
請僧住白雲疏
截斷横流一句不離兔角龜毛引接後學三關且說佛
手驢脚所以老南宗派謂之臨濟正傳若要勘它沒眼
禪直須用此無文印某人飽參尊宿徧踏叢林及到大
潙山中如在靈源席下拄杖頭佛百雜碎方能不錯打
人法堂前草一丈深又却如何利物在我試拈黃葉從
渠只見赤斑下演真乘仰增睿筭
請法舟住岳麓疏
心不逐境而生雖務坐禪習定事或有緣而合亦須說
法為人若能出處随宜乃是卷舒自在某人清潭皎月
深岫孤雲言下商量已是葛藤斷下衆中推許正當梅
子熟時堪增岳麓之光輝莫戀西峰之安穏
請紹南住開福寺疏
閑禪師古刹泉石雖則清竒寧道者叢林魚鼓不當冷
落况是曾居衆首豈宜外覓堂頭某人法海之珠禪關
之鳳山林靜處既不知葉落花紅城市閙中亦非是風
生浪起出去如順流之棹歸來為入岫之雲莫更狐疑
便升猊座
請德遂住禪寂疏
臨濟一喝聞者直得瑣口無言黃龍三關到此却要轉
身有路除非親入法窟乃可主張叢林某人早負見聞
晚忘解縛獅乳一滴即如甘露清凉龜殼六藏不被浮
塵染汙任是揚眉瞬目豈離運水般柴頑庵室中既得
祖師心印禪寂堂上試開衲子眼根請便披襟不須面
壁
請行能住岳麓疏
海内衲僧競說楊岐宗派湘中梵刹亦惟岳麓叢林要
須人境相當即副祖師所属某人育王妙智之子徑山
大惠之孫馬駒踏人昔日門庭尚在獅子出窟而今衣
鉢相傳誰能無筏渡川何惜以標指月未宜挂拂便可
披襟
法舟衡岳開堂疏
對春後桃花而一笑解悟元自有時指庭前柏子而再
言問答却成戱論雖則不容擬議未應盡斷見聞某人
深得宗乘更無理障誰知白牯自然不犯稼苗若問黃
龍即是正傳流派試為抛磚引墼要當煉酪成酥法鼓
有聲叢林增氣拈出佛香一瓣祝延聖夀千齡
請法夀住定林疏
拄杖頭劃碎佛祖方是全提衲子中混雜龍蛇只消一
喝設若拖泥帶水便成摘葉尋枝某人獨得髻珠分傳
心印捻紙雖能度火彈琴本自無絃衡岳山高何惜孤
雲出岫定林境勝更令枯木回春瓶錫肯來鍾魚變響
請法雲住西峰疏
狂惠不除狗子却無佛性正如自悟風林亦演法音若
徒會得如來禪未可倒用魔王印某人臨濟之派竹庵
之孫片心悉聚海沙雖則不明宗旨一口吸盡江水也
且未是上根方當孤月圓時試住西峰深處便有水雲
清衆徑作粥飯主人
上封惠月開堂疏
拈花笑後此事雖則流傳擊竹悟時玅處不容擬議羣
盲認白雪為粉米古德將黃葉作金錢若還不識正宗
未免盡成誑語某人見聞剝落解縛冺亡繼佛鑑懃宗
支起龍牙才門戶上封勝境南岳名藍祗緣時節到來
便被衆人推出鍾魚不改父子相承貌得先師真不妨
展看塞却衲僧口無可商量仰贊丕圖俯開秘藏
石室宗祁開堂疏
六祖衣鉢不傳是誰得法五宗門戶雖别總要明心後
學若無上根頓教却成謾語某人覺照之子惠通之孫
向來三世出斷漢東今日一枝分來湖外承洞山老人
正派住石室寳相叢林莫說古佛無光直須刮眼要為
祖師出氣未可忘言開龍象之法筵祝乾坤之睿算
請僧住岳麓疏
第一義諦迦葉所以傳心不二法門淨名只得杜口雖
未可認標指月亦豈能無筏渡川某人宗說俱通行解
相應坐禪悟道煉酪遂是醍醐出世為人烹金須要爐
冶莫墜潙山門戶能承佛日家風得摩尼珠久在羅扶
林下擊塗毒鼓更來岳麓堂中休要閉關便當攜錫
請僧住北禪疏
向上宗乘本自不容湊泊全提正令元來無可商量直
饒截斷横流已是放開一線某人去事理障了心法空
踏破草鞋親到真歇席下打飜漆桶頓脫石霜林中靈
龜雖則六藏獅子也嘗一吼歸去三家村裏懶打葛蕂
出來十字街頭試拈黃葉且說雲還深岫如何月印清
江不可杜門便當飛錫
光宗皇帝小祥疏
四海傳聞遺荆山之弓鼎九重追慕游原廟之衣冠遽
閱朞年適丁諱日悵陟方之易遠念流澤之難忘尊號
皇帝神則在天心非遺物久照雖淪於日轂博臨永御
於雲車喪帝堯如考妣之三年烏號曷已繼文考有子
孫之百世燕翼無窮
高宗皇帝大祥疏
君父之喪以三年而為極聖神之澤歷萬世而不忘海
隅遏金石之音天子見羹墻之像高宗皇帝光膺駿
命再造丕圖躬勤儉以保邦體寬仁而厚下修文偃武
先德後刑四方物阜而時和三紀海涵而春養措大器
覆盂之固視敷天脫屣之輕黃屋非心既釋萬幾之務
玉巵為夀方延億載之休龍忽上而遺弓駟難追於過
隙漢京父老不聞警蹕之歸禹穴山川空悵文冠之掩
然功配乎少康之祀夏而號同於武丁之宗商服既禫
而將除廟不祧而罔極戴天履地恩悠久而愈深就日
望雲德照臨而如在
太上皇帝發引疏
燕翼無窮宜享九重之孝養龍髯易遠曷勝萬姓之哀
號黼翣啟行玉衣永閟敬假佛乘之秘密仰陪仙仗之
逍遙伏願變化無方清明在上御風雲於碧落之路挾
日月於大微之庭四海黎元永涵濡於惠澤諸天帝釋
同拱扈於神靈聖德如存皇圖益固
太上皇后發引疏
母儀配極遽㢮衞於椒庭仙仗返真空纏哀於柳翣攀
號何及冲漠難如諒歸兜率之宫永證菩提之果伏願
得甚多福悟最上乘慧日照十二緣之空端居佛土慈
雲覆三千界之廣垂佑皇家
太上皇帝發引祭文
帝統有傳方喜大庭之宴處神游不返遽聞仙仗之上
賓流澤深長函生摧慕粤自尹京之始洎于議事之時
洞察民情熟知政體謳歌所與發青陽洊震之聲揖遜
而升繼黃道重離之照進忠擯偽省賦緩刑遵彛憲以
無愆受盡言而不諱憂勤再閏經緯萬微措宇内於丕
平超域中而高蹈挈提大器畀付儲闈既清淨以凝神
宜康寧而介福豈期厭代竟至登遐視武王九十三歲
而終稍愆夀考如黃帝二百餘年之久難輟哀號違太
母之慈顔畢嗣皇之孝養漢京父老徒思警蹕之下臨
禹穴山川但悵衣冠之永閟乾坤慘戚夷夏酸辛臣等
麻苴銜悲藻蘋薦敬白雲空闊望已絶於攀髯銀海沍
寒痛共深於泣血恭念詒謀之遠誓輸衛上之誠雖竭
愚忠難酬洪造
又
聖賢相授莫盛舜禹父子相繼莫若文武於赫我宋度
越千古繼世内禪獨顓盛美皇矣孝宗纂堯之緒篤志
事親寧釋機務帝遂出震從容巽位其明如日洞察真
偽其仁如春涵育黔庶容受直言持循法度揖遜三朝
熙洽萬宇經緯神心過於勤瘁乃出玉音授諸聖子退
處北面以燕以豫宜夀而康萬有千歲豈遂彌留迄于
厭世軒星一淪杞日亦墜遺誥下傳同軌畢至丹鼎空
存玉衣不舉禹穴山川百神來衛風慘雲愁龍輴難駐
臣庶號慟聲悲笳鼓私念微生自傷薄祐煢煢穉齒已
失所怙仰戴皇慈實兼君父地坼天傾罹此大故敬薦
蘋蘩具寫情愫望斷攀髯銜哀莫訴
西峰禱雨疏
人情恐懼同苦旱乾佛道慈悲稍沾膏潤欲丐渥優之
澤敢伸悃愊之私再具忱辭仰干明聽恭惟垂正法眼
具大悲心閻浮提世中未嘗過去兜率陀天上本自如
來言念衆生可通危悃方亢陽之為沴恐南畝之無成
已聞閭閻有嘆息愁恨之聲豈免道路致攘奪流移之
患方千室共嚴於齋戒而四郊漸沐於霑濡伏願一錫
飛空羣龍起蟄幾聲鐡笛化為天下之雷音五色錦衣
散作人間之雲蔭沛然甘雨興此槁苗當俾凶年復為
樂歲引手加額果獲免於阻饑以口語心顧敢忘於大
造
祈雨疏
農夫是藨是蓘方懷仰膏澤之勤旱魃如惔如焚大懼
失豐年之望衆所甚急吏其敢安念遷徙之新民耕汚
萊之瘠土百夫有洫千夫有澮僅築鑿於陂池二歲為
菑三歲為畬始翦除於荆棘儻灌溉失水泉之利則老
羸有溝壑之憂天雖高而其聽甚卑人可矜而必從所
欲是用敬諏剛日訊掃公庭瞻上帝之傳臨祈羣靈之
並集興雲雷於瞬息之頃垂雨露於枯槁之餘懇懇私
心敢意潜通於蒼昊蚩蚩生齒庶幾沾丐於鴻私
又
環地百里非膏腴之田務農三時仰灌溉之利凢老幼
張頥而食者皆家室垂磬之蕭然矧自夏以徂秋方炊
新之有日仰昊天其星有嘒雲霧不興嗟農夫我稼既
同水泉且竭懼官吏不任於撫字使閭閻未免於嗟咨
是用恭布忱辭仰干聰聽惟風馬肯臨於壇宇庶雲龍
並會於空虚渰淒淒雨祈祈洗除旱暵黍與與稷翼翼
同樂豐年
謝雨疏
人以食而為生患莫深於饑饉天不言而善應誠則可
以感通兹因南畝之旱乾懼失西郊之秋歛閔閔雲霓
之望喁喁老穉之情仰止蒼穹監其丹悃恕吏之罪恤
民之災變巖間一滴之泉為郊外千畦之澤衆方憂而
共喜禾將槁而盡蘇曰雨曰暘之時和既同於玉燭如
坻如京之積歲可獲於金穰曲荷鴻私願終隂相
又
地無沃壤每憂種藝之不收民有空頥况值新陳之未
接稍旱乾而告病即饑饉以為灾仰蒙諸佛之憫憐俯
度衆生之苦厄散慈雲於天上流甘雨於人間萬室清
凉不啻飲醍醐之味四郊豐稔乃如獲珠玉之珍尚祈
隂相於其終但愧銜恩而莫報
祈雨疏
人以穀而為命必望豐登苗非雨則不生有妨種藝矧
兹瘠土加以惰農稍潤澤之愆期即田疇之告病敬伸
愚欵仰叩高真願成三日之霖普及一雷之地何蓑何
笠既可殖於良苗如櫛如墉庶終收於多稼
謝雨疏
麥秋之後方欲移苗梅熟之時未宜憫雨控微誠而伸
禱幸甘澤之下流宜冀洪私終垂隂相四郊白水必無
夏旱之災萬頃黃雲庶獲秋成之利
祈晴疏
一年之計殖榖皆望有秋三日以往為霖乃成滛雨禾
將生耳民有空頥若非慧日之光明難破隂雲之霮䨴
願憑諸佛之力通懇惻於羣神庶畢三農之收免阻饑
於卒歲
謝晴疏
一念之誠諸佛應答四郊之外田家歡欣方隂雨之潺
潺忽秋陽之杲杲民亦勞止天其佑之三時務農既築
場而可穫十月納稼將實廩以多藏德有所歸愧無以
報
謝雨疏
土薄水淺之地既無良田金伏火老之辰易成常燠粳
稻秀而將實雲雷鬱而不興人所欲天必從控精誠之
悃悃旱不苦禱而雨流甘澤之祈祈歲幾歉而獲豐德
無窮而莫報
又
下地田萊無土厚泉甘之利惰農耒耜失水耕火耨之
時故於秋夏之交易有旱乾之苦為民而禱惟佛可依
果蒙兼覆之慈雲散作無邊之甘雨龍骨挂於屋壁野
水自流馬尾蔽於溝塍田家相慶有豐年而不害戴大造
以難酬
天慶觀祈雨疏
三農刈穫雖在秋成百穀萌芽實由春作乃以此時而
不雨難乎卒歲之無饑况乏盖藏公私凛凛未能播種
老稚喁喁輒控丹誠仰干洪造吏如有罪敢免譴訶民
實何辜願垂矜憫雲雷一動沛為三日之霖穜稑並生
終獲千倉之積
天慶觀謝雨疏
三時有務農之急春則物生一日不再食而饑穀為民
命比因憫雨函以籲天甘澤既流良苗漸秀然而壤地
之非沃且或陂池之不脩所以是邦豐年盖少况於今
日艱食者多願帝德之溥臨覃仁恩而下濟五風十雨
無愆時令之和千里一圻均浹土膏之潤
天寧寺謝雨疏
民生所資穀為之命農事攸始春即于田比因膏澤之
愆期敬欵精廬而致禱靈雨既降良苗稍蘇然而人率
下農兼以地無沃壤故兹闔郡罕有豐年尚冀佛慈肯
終隂相五日一風十日一雨不乖時令之和千夫有澮
萬夫有川均浹土膏之潤
祈晴疏
蘋蘩薦敬將涓吉日以蕆儀葵藿傾心共幸太陽之委
照念百神之咸在而四衆之俱來欲獲便安無如清霽
皇天雖遠難遽達於高明大道無私可潛通於悃愊願
垂顯相庶廸吉祥升杲杲之新暘答喁喁之衆望
又
穡事幸而有成可瘳民病霖雨久而不止必害農收雖
致禱祈未能感格慮因政事之失或干隂陽之和吏誠
有愆民實何罪况凶年之後公私既竭於宿藏苟新穀
不登農末必臻於俱困是用再披丹悃仰叩蒼穹伏望
上帝溥臨高真來下憫此閭閻之苦相其銍刈之功日
氣晏温雲隂解駁尚獲金穰之利免罹水潦之災
四府疏
子惟一母有疾必憂佛與諸神無求不應昨伸忱悃實
為慈親拘三歲之沉痾徒多方而療治冀憑佛力可保
色身但大數已窮竟致此生之永訣而真常不昧亦應
精爽之尚存敬設淨筵用酬宿志欲界色界無色界合
四府之明靈小乘大乘無上乘遍十方而印證悟聖賢
不生不滅之法結福德無量無數之因下及債主冤家
悉皆解脫上與諸天帝釋同共逍遙
上五顯華嚴經疏
了一性真六通無礙具諸福德四衆所依故佛菩薩凢
有敷陳雖天帝釋悉皆諦聽徧五十三界善財所歴成
八十一卷華嚴之文各有入門不離實際恭惟五顯爵
列真王庇此一方恩如慈父内行秘密外示威權歲有
祈禳人俱敬信即梵宇修伊蒲之供集緇徒譯貝葉之
詮仗此良因達于聰聽豈止獨全妙覺現毘盧之法身
正應廣度衆生滿普賢之行願
水陸疏
三界差殊悉由心造萬靈依向惟有佛慈故如來名曰
導師而平等謂之法會惟兹里社之聚乃以仲春之初
共集緇徒敬瞻金相具香積之淨饌誦貝葉之秘詮盡
十方世界之中合一切聖凢之衆見聞者皆宜輻凑悟
解者盡脫輪迴或有沉淪同登彼岸因資利益共作福
田
禳瘟火醮疏
五行既順豈有融風四序不愆斯無厲氣故作咎者神
司其柄而祈禳者禮著於經輒控微誠仰干大造屋廬
相望老稚雜居咸共保於康寧斯永無於災害
丁夘祈雨疏
孟秋之始方近農收浹辰以來遽憂旱暵且三時所務
最為勤苦而一時不食未免阻饑合老穉之忱辭修禱
祈之故事翻經精舍取水靈湫叩諸佛之慈悲丐神明
之佑助水泉竭而得雨雖珠玉之不如稉稻熟而有年
庶丁黃之相保不勝悃欵仰冀矜從
罷祈雨疏
山焦石裂方憂旱甚之災雷動雲興遽沐沛然之澤稼
穡變乾槁而秀潤閭閻息愁嘆而懽忻保我秋成賴誰
隂賜佛之道以慈悲而濟物神之德以正直而依人有
如父母之愛心不忍旄倪之枵腹憫其渴雨丐以餘波
敢謂禱祈可逹幽明之際第深感激不忘生育之恩
謝晴疏
隂雨冥冥懼失收藏之利新暘杲杲喜終刈穫之功人
所欲而必從天不言而善應消愁嘆於為霖之後獲豐
登於艱食之餘稲稉徧場圃之間不無遺秉雞犬在茅
茨之下亦有懽聲吏釋其憂民得所養凢仰父而俯子
皆右粥而左飱隂賜無窮名言難既
又
苦雨之多方為農病新晴之後遂畢田功上有以輸於
縣官下足以養其私室豈懇祈而必應乃隂相之有終
釋吏隠憂免曠字民之職拜神休貺徒銜報德之私
普利院建藏疏
教法來從鹿苑天下通行寳藏起自龍宫山中未有將
使四衆團欒圍繞除非八面具足莊嚴兩手握空拳如
何成事一心發願力只得向前要增蘭若風光全仗檀
那喜捨法布施豈可無財布施人結緣便是與佛結緣
抺綠塗金管取鼎新有日吹螺擊鼓須教輸轉無窮
天慶觀疏
三江五渚據地勢之要衝清都紫微儼帝居之法象必
也因人而成事庶乎捨舊而圖新貝闕蘂宫難覩九天
之高遠虹梁藻井用嚴千里之瞻觀願集勝緣同增介
福
請杲師住灌溪疏
諸佛爲一大事出世只要利它祖師以正法眼相傳未
嘗無說失其旨則醍醐飜成毒藥得其訣則爐鞴可鑄
精金縱饒衲子難瞞豈可叢林久廢某人徧參尊宿飽
負見聞禪定自如已曳轉一頭水牯機緣素熟當衮出
三箇木毬今以劈箭路頭漚麻池上鳴鐘動鼔欲還舊
日門風植拂拈槌宜得作家手段雖片雲不可釘着然
孤鶴偶爾飛來若未容推倒禪床也自當拗折拄杖花
開五葉本來是臨濟之兒孫熖續一燈何惜嗣灌溪之
香火無勞退步便請當仁
雙溪類稾卷二十七
