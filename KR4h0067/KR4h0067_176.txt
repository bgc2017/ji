兩宋名賢小集卷一百七十六
宋陳思編
元陳世隆補
東溪集
高登字彦先漳浦人宣和間為太學生與陳東等上
書乞斬六賊不報紹興二年廷對極言授富川簿轉
古縣令以不肯祠秦檜父胡舜陟誣奏下靜江獄會
舜陟以他事下獄死乃得白編管容中卒有東溪集
還山招陳希韓
乾坤莽回互日月相蕩摩百年纔瞬息萬類總么麽是
身非我有造物如吾何觸事會心少幽棲發興多眷言
意所適樂此山之阿修篁擢新幹老木榮舊柯谷聲傳
地籟松韻答天和獨石介而安寒泉淡無波園蔬掇纖
嫩名菓仍駢羅細蔫著雨花碧卷受風荷隨意坐莓苔
絺衣挂薜蘿得酒即酩酊作詩共吟哦嘯長情浩蕩舞
短影婆娑妻孥鹿門趣黃綺商山歌﨑嶇路辭遥迢逓
誰見過交親憶同調出處矢靡他每憐傷弓禽因感赴
燭蛾自覺此身浮相看雙鬢蟠人事何時休歸來勿蹉
跎
思歸
忽忽已秋杪言歸欣有期節物想吾廬青蘂繁東籬流
匙白雲子蘸甲黃鵝兒對此憶羈旅多應歌式微喜慰
倚門心愁銷舉案眉稚子閙檐隙繞膝牽人衣歸心念
如許兼程猶苦遲明朝秋色裏鳥帽風披披
冒寒行風雨有感
號風撼楛枿凍雨凝路塵乾坤秘日月八荒同一雲遥
知沙漠寒黯淡愁殺人天涯望不極流淚滿衣巾
杜門
故人方謝客為問意如何午枕清風足夜窗明月多易
招惟酒聖難遣是詩魔一榻君家事何妨獨我過
夢遊故山
風際氅披鶴雲根杖策鳩幽棲知好在歸夢故難留山
放數峯出泉分一派流把茒何日辦縛屋護松楸
送元太
但得身長健何妨鬢己華胸藏為錦綉筆走是龍蛇作
椽只三語讀書空五車卷懷已良計去去卧烟霞
水漲謝邑宰送米
心知一字不堪煑矻矻窮年黃卷中食粥由來未為拙
儲瓶况乃嗟屢空令君好賢嫓韓愈賤子受賜慚盧仝
春水從教繞舍北癡兒不復啼門東
中秋對月
繡江再見中秋月去歲月圓人尚缺相望千里共嬋娟
苦恨亭亭照離别今夕一樽誰與同孟光舉案對梁鴻
衆鶵立侍儼成列以此持杯壽乃翁乃翁看月揩病目
手足傾頹頭髮秃但願團欒三十秋不計東西與南北
臨别示子
不能枉道取富貴是致爾輩愁飢寒頻年别離情更惡
兩地狼狽心何安從人數計安否問使吾相思懷抱寬
平生竊笑曹家兒臨岐莫堕雙闌干
乞米
臣飢欲死侏儒飽方朔誰憐是歲星館下諸生笑豐
暖江頭漁父誚獨醒魯公巳作乞米帖陶令旋尋儲粟
瓶親舊依然眼相向故應特地為吾青
小源欲歸
潮類香醪暈醉紅鐙敲歸路勒青驄水涵萬頃曾孫稼
月逗盈衿少女風大誤生平緣畫足無聊終夜祗書空
擬將方寸難論事直扣天門問化工
夜行道中
黃茒時節瘴烟濃人在山凹第幾重梁竦負才徒感慨
嵇康賦性本疎慵此生自斷天休問吾道當年世不容
會脱幘巾還舊隠鹿門妻子慣相從
言懷
歸去東臯獨荷犂家林書卷有兒持一無可意身將老
百不如人心自知夢寐摩挲元結頌經從省憶少陵詩
體膚飢盡天難問依舊臞然山澤姿
九日
塞雁南飛度戍樓一聲天地有餘秋家連滄海難窮目
人在蠻荒欲盡頭莫效涓埃禆國計况無毛髮為身謀
所須菽水能多少蹤跡飄然不繫舟
病中雜興
長袖深藏批敇手短笻斜倚作詩肩有時極目睨遼漢
興在孤鴻落照邊
溶溶瘴霧暗朝暾咫尺關山號鹿門疾病年年不相貸
朱顔凋盡赤心存
垂老飄零萬里餘肌膚瘦盡鬢毛疎皇恩若許歸山去
豆地雖存不解鋤
不羡雲霄欲網羅百年人物總相磨死如歸耳生如寄
造物從今奈我何
九死窮荒一病翁曉來尤怯北窗風誰知葵藿傾心切
待到日輪升太空
不辭南北任飄零俯仰乾坤一草亭鳶堕水中從跕跕
鴻飛天外自冥冥
病損腰圍減未休二毛垂領颯先秋夢中那復化為蝶
林下不妨聞鬭牛
口腹相煎亦可羞飢來欲食飽還憂多藏地下我無用
須學留侯辟穀不
覓蠧椽
雪寒官冷家乏薪炭與舒丞懇令長至劈酒槽
孫處可笑亦可憫也
顧影低徊秪自憐怕寒時聳作詩肩全家食粥已數日
坐客無氈今幾年君劈槽燒當止酒我和琴爨况無絃
雪中送炭從來事况寫羇窮覓蠧椽
辭餽金
頃罷官臨慶士民丐留不果乃相與持金贐行
勤勤之意既不可却復不當受因請買書郡庠
以遺學者作詩謝之
劉君政成俄及瓜闔境歡謠騰載道民不見吏犬無聲
持以百錢勤父老嗟我官卑志未伸於人何德人稱好
騰牒當途願丏留餽贐交馳雜金寳天涯百指擕空囊
號寒啼飢日相惱可取無取未傷廉此念易汚惟皓皓
不如賈書惠泮宫聊助賢侯采芹藻别後青衿倘見思
窗前黃卷宜探討
七夕
天道杳難憑人言吁不經佳期轉七夕歡事汚雙星女
駭占蛛巧兒痴話鵲靈吾詩非好詆聊與訂頑冥
歸途嘆
孫吳攄將略申甫翰王家腐儒要底用歸種東陵瓜
似春閣
一閣寧獨暖萬家方號寒何當放春去和氣滿人間
留别
丈夫四方志肯作兒女别顧我羌崛強羡君真秀發道
義重千鈞利名輕一葉壯風吐虹蜺忠義貫日月插劍
露肝膽看鏡念勲業何當拔茅茹同在陳力列
陳少陽贈官
憶昔靖康初厄運會中微嚴警弛邊備長驅鐵馬馳堂
堂搗京闕百萬呼鼓鼙天地為改色日月晦晴迷當宁
猶未悟聰明遭蔽欺六賊久盤結如山屹莫移故人陳
夫子忠義根天資拊髀惜機會禍端良在兹吾儕沐厚
澤顛危合扶持不聞王蠋賢絶脰由布衣書成數千言
揮翰捷如飛明朝伏闕下儒冠翕相隨种季奪兵權憤
痛社稷危抱書再詣闕慟哭聲猶悲天意難遽回人心
那惡離時雍恣凶暴縱兵欲屠之馬前森利刃此時命
垂絲腰領兩不顧相視情怡怡虎口僅獲脱好爵安能
縻俄起故鄉情各歸天一涯壯哉歐陽生舍生誠所宜
聖主圖興復忠誠蒙誅夷宸心頃自責䟽爵錄其遺君
乎死不亡泉壌增光輝魂氣鍾慶雲體魄蒸靈芝炎炎
英列在昭昭星斗垂蘭死則留芳豹死則留皮男兒倘
得死一死甘如飴君死逾生榮我生嘆奚為九原如可
作微君誰與歸
兩宋名賢小集卷一百七十六
