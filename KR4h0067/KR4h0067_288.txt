兩宋名賢小集卷二百八十八
宋陳思編
元陳世隆補
雲泉詩
蕩頂(重遊鴈山分得六題)
高平餘十里湖湗落中間此地可耕鑿長年迷草菅一
庵猶有路四望忽無山道者了經課慰余登陟艱
龍鼻水
怪極生真想飢凶禱請勤半身鱗甲具一勺渺瀰分應
谷聲如鬼飛空石碍雲精誠隨寓在亦以感通聞
天聦洞
天聽本非耳形容獨費吟豈伊穿鑿力能探杳冥心混
沌開中竅空虚納衆音下臨千仞儉當暑骨毛森
水簾谷
石壁斧修痕風泉斷續聞琉璃光閃日空洞濕飛雲妙
出神功造源從湫底分誰能為鈎起深處謁龍君
照膽潭
彼我俱澄澈中涵理趣深游鯈具龍體幽洞通潭心影
動猿搖樹沙明日耀金片巖經霹靂痕鑿到於今
五老峯
巖前看不足化此石為身憶昔白頭者於中第幾人相
逢應失笑久立豈迷津勿厭薜蘿密癡容免俗嗔
哭瓢飲陳子在
案頭螢火散惆悵夜吟魂路暗重泉迥堂空半影存命
無藜藿冨書獨鬼神尊猿寉聲聲怨愁人不可言
蟬蜕塵埃外閒身樂未涯山林天豈靳修短數難移吟
硯誰濡墨空瓢想桂枝深衣古賢貌猶覬夢來時
每恨去城遠番番語别難論交置䟽數盡醉就團欒事
往遽成感松彫不待寒尚餘親翰墨收淚再三看
寢食難忘置心懷故友情花枝封蠟寄詩遞出門迎忍
聽偏親哭相期嗣子成乘除理終定人事未容輕
月海遠上人遊方過靈隐
一點靈光在月生滄海深此中難着語何處可相尋野
寺齋無定窮冬日易隂聽松行九里却坐冷泉吟
漁村雜句十首
莫論塵土與煙霞收拾襟懷即我家絮&KR0008;蒙頭霜月下
水村深夜看梅花
非智非愚浪着鞭前程倒指事茫然臨流一洗巢由耳
獨立斜陽認釣船
盡醉茅柴得自由蘆花飛雪滿人頭蓑衣碎葉重重補
聽雨吟風卒未休
青山如主復如賓相對無言意自真富貴不應忘此味
從來世上少閒人
月下門開不用敲渡頭長繫木蘭橈盤飱市遠從真率
會宿何妨屢卜霄
澤畔行行歌楚騷一襟忠憤付湘濤難教舉世無醒者
莫羡漁翁活計高
三五人家住一灣近城無路去來難溪邊自結同吟友
松栢青青到歲寒
野水微茫路欲迷重重沙渚自高低鷺鷥飛過無心泊
直入殘陽樹杪棲
猿寉何曾肯受羈偶來亭畔立多時物情未到忘機地
步步行行只是疑
白雲相頋尚依依十載江湖負宿知時事未容輕所學
山中依舊只吟詩
普覺院登上人房老梅擅名滋久昔四靈與其先
師道公方公遊賦詠盈紙距今三世矣余每至其
所輙徘徊不忍去登亦對坐不倦有前軰之風槐
逕弟拉同遊者賦詩因用其韻俾登藏之庶不愧
昔日爾
年年心與雪霜期一點寒生古樹枝昨夜故人相問訊
隔窗無月坐移時
四靈歿後誰知已惟有清香滿舊枝頭白山僧猶愛客
為曾親見老師時
感興
簟瓢吾道在此樂語人難遺却形骸累始知天地寬遠
山不辨樹高屋易生寒數夜雪風急編蘆壁未完
新年換桃符
桃符頻換句維新休對春風訴舊貧近日兒童談道學
幾時徵詔及閒人山田收薄官輸在樹雪吹殘曙色真
慨昔巢由老巖穴終身擊壤作堯民
漁村雜句十首再和前韻
晴空萬里散餘霞一葉漁舟稳似家學道未能全寡欲
水邊隙地亦栽花
蘭菊分畦筍作鞭南山相對意悠然城中有路何曾入
只許蒼頭趁釣船
此身閒却有來由白髮中年已上頭莫道無官無可弃
從今放下一齊休
獨作漁樵最上賓土風淳朴物情真鮑家兄弟皆和樂
林子詩豪膽壓人(林鮑皆漁村鄰舍)
巡簷修竹晚風敲古寺僧歸月下撓童子閉門無一事
只須清坐過中宵
微吟朗詠足風騷切莫危言試怒濤雲本無心泉自潔
不因作意立名高
生涯小小落溪灣妻子知時不說難畢竟直鈎為計拙
晚來無酒可銷寒
暝色和煙四望迷仰眠牛背覺天低村翁遥指笙歌處
此地魚沉鳥不栖
雉入樊籠馬受羈低頭猶怕欠趨時人心到此無真識
未必人疑先自疑
歲寒無物可相依惟有梅花似故知名世何曾在科甲
西湖處士只吟詩
春晴泛湖
平湖新漲綠沙觜淨涵波芳草思無際春風情最多移
舟動山影止樂聽魚歌得意唯鴻鵠高飛避網羅
呈井南劉主簿
何處井南居青山遶屋廬竹生從礙路泉響不驚魚有
道貌亦古淡交情似疎慈親更彌壽堂上步徐徐
春半
春半數風雨水村增曉寒不辭蓑笠重自覺起居安隔
霧山疑失占晴礎未乾可憐桃與李無語受摧殘
太古元西堂過萬壽謁位山肇淮海禪師并簡
老子舊知已江湖獨爾思此行逢作者送别若為辭風
雨過春半詩書滯海涯心心倘相印亦足慰衰遲
憶汪氏山亭舊遊并簡
因山為址屋無多中有幽人衣薜蘿自擷溪毛充野腹
頻敲牛角和漁歌舟車相過情難數姓氏長留石可磨
遥想對牀風雨際一燈終夜照吟哦
古淡然老得帖往長蘆不受却歸松風舊寺次社
中韻
拄杖挑雲上半肩尋幽重到舊栖禪浮生多故成南北
白髮相驚開歲年房閉松聲難辨雨山連海脉暗通泉
自從勇却長蘆請猿寉終宵亦稳眠
佺上人遊方
燕鴻來去盡蕭索此時心杖錫投何寺風霜别故林夜
牀煨葉火朝谷應樵音往往長松下看山坐獨吟
送宋飲冰過四明郡齋
元戎招士重親臨喜遂詩書萬里心乍免客愁供帳具
暫停遊事戟門深秋空矯首瞻魁彩夜燭憑花聽鴈音
從此文名滄海闊好風三日到鷄林
憶昔曾登太白巔閒雲留我石林眠集詩刪失顯猶記
人事乖違歲屢遷極羡故交游汗漫不禁離思對嬋娟
山中乏致兼金餽形迹相忘二十年
松風隆首座住雲際禪院
山門開望海鐘鼔動魚龍人具慈悲相秋生寂寞容隨
身唯一鉢留偈别雙松後夜橋西月支笻失所從
入京逢故人
長貧復羈旅共爽十年歡在世誰無累如君事獨難僦
居隣火後多病卧春殘縱决歸山計煙蘿不療寒
下第歸故園
扁舟搖蕩水心村幾度煙波入夢魂猿鶴認名聽號令
樵漁執禮叙寒温浮生多事景逾促自古求人道不尊
莫為窮途妨曠達定應束帛賁丘園
山中
依然木石居造物任乘除時事今休問山中計不疎泉
聲增雨後禽語變春初吟得詩名世終身甘荷鋤
山居十首
深澗游羣魚高樹鳴幽禽山中白日長同此逍遥心脱
粳香可炊濁酒聊自斟過兹非所求孰為升與沉
隂&KR0676;生暮寒白雲如炊烟麋鹿不識人時復近吾前青
松三四株石牀在其邊意思清且閒可以終餘年
名利能移人智者為之愚歷觀古英䧺鮮或全其軀幸
逃世網牽園綺真吾徒勿令千載下嘆惜斯人無
前村雨脚收斜陽掛高樹老翁牽牛歸頗亦有幽趣山
風響茅屋崖月導芒屨平生江湖心於此謝馳騖
龍居洞雲深飛泉瀉石壁不聞耳邊喧但覺心境寂冨
貴由他人得失俱抱戚孰能全其天山中樗與櫟
午睡不覺長童子入城迴地爐散微煙煨芋已成灰獨
酌無佳賓梅花為吾開須臾山月高頋影空徘徊
木落山轉空景駛寒亦早百草無愠容低頭就枯槁形
生腹形化安用置懷抱千古丘跖分所論非壽夭
古調今誰彈至樂非外假淵明愛無絃此意知者寡放
鶴未歸來時倚長松下旁親彼何人笑我衣裳野
老妻倦縫紉痴兒厭藜藿一貧誰復言多累吾已錯山
半雲可耕山下泉可鑿軒冕亦倘來豈得長如昨
柴門長日關不碍溪水流桃花樹難尋悵望迴輕舟雖
無武陵原事與昔人侔已矣勿復言白首安吾丘
廉村薛庭芝訴貧於余余亦貧不能周之贈以是詩
兩窮相值愁無計同是開元補闕孫百世清風於此在
莫將貧悴對人言
素上人遊方
山深不可見一錫又雲飛梵澤通方語林霜點衲衣神
閒生境寂思苦入吟微寒月空相照何人夜扣扉
送蓑衣與陳子淵漫成口號
莎草為衣葉葉新已知難上貴官身野人相贈無他意
從使心親迹更親
自君之出矣三首
自君之出矣淚對花枝洒風牎挑夜燈心在無油瀉
自君之出矣荏苒度寒燠譬彼雙鯉魚書辭長在腹
自君之出矣抱此離恨情春蠶不作絲纏綿過一生
松風閣(越僧一書記索賦二絶)
何處笙簫起半空滿山斜日動蛟龍老僧無語凭欄久
過盡白雲千萬重
月泉
月色泉聲境自真有身終不惹埃塵山中受用祗如此
住者知為澹泊人
為鄭菊山賦斗室
居然真樂地跬步亦徜徉大噐何曾局修程未易量中
天應躔象吾道即宫墻萬斛泉源在非徒志秕糠
松阜弟於寶成寺祖墓之側營剏别業為賦得閒
亭詩取又得浮生半日閒之句
陟巘心已清復此風雨蔽高人疏鑿餘理道頗超詣卜
築諧素志緇侶欣共濟修竹尚無恙巢鶴亦數世空山
嵐欲滴近水石可憩春睡朝旭升夜語孤燭繼高扁出
林麓先壠記苗裔嚴鐘警晨昏羣岫羅扈衛身同野鹿
遊跡許巢父嫓蝸角自為雄蟻磨卒至斃靡懷半日羡
詎識終老計吾廬並漁村興往輙鼓枻野衣裁芰荷敗
屋粘薜荔川陸阻會面歲月迅流逝茲情不可忘淡交
慎勿替及時畢婚嫁即事無芥蔕相從丘&KR0676;真永使心
迹契泉石聞斯言庶以當盟誓
項大著挽詩
恥為恩門屈寧辭御史遷力陳歸老䟽自盡讀書年秘
府神遊地浮榮夢覺前世間真不死未必屬蒼天
劉荆山歸自維揚新榮漁屋退居
漫道歸來晚閒中日最長漁翁尊齒序容子效戎裝野
水涵秋霽風荷動夕陽十年畢婚嫁亦勝為人忙
定菴遠山主
修持功行滿不堕劫中塵龍象西天邃杉松夘塔新臘
高同軰盡歛簿小師貧生滅理無二交深獨愴神
哭槐逕弟
孤僻由天性看山獨展眉豈無身後慮猶課病中詩泉
石寧非祟蒼旻不可知平生唯愛菊增我九秋悲
林氏梅巖
古意元從澹泊來雲根香雪點磯苔静觀造化春長在
不是冰霜凍得開半影落池涵潔白一峯無路接塵埃
逋仙家世君端的只恐清吟未易陪
王九山挽詩
古史無完傳清風獨可模從誰問出處舉世比泥塗氣
直於時忤身榮與道俱士林為重惜揮淚奠生芻
修行過衲子蔬飲幾昏晨自草休官疏猶嫌在世身片
雲先塚近寒月萬松鄰為鬼還應别平生有善因
俗論鄙迂儒公胡獨受欺焦桐方入調夜鵲忽驚枝心
事將誰許身名負已知九原如可作白首誓為期
逢舊友生
交遊半零落身在復長貧對語寒燈盡相看白髮新兵
興無樂土市近少閒人遥憶桃源路鳥啼花自春
和清溪可居壁問韻
松風相對掩重關何止浮生半日閒此是仙家真境界
蓬萊猶在有無間
日日虚廊步百迴吟邊時有可人來西湖處士詩名世
老向孤山亦為梅
林景雲令祖夫妻隨其子各居同日葬
真誥巖前舊築居夫妻雙化是仙期至今耕隴桑麻地
全似桃源晉宋時窀穸同晨符吉卜親朋分夜别靈帷
詩書孫子名方盛錦誥重恩日未遲
康氏端齋
於焉能取友人已兩無偏立行有如此前修宜比肩吟
情近風雅胷次着林泉愧吾全迂僻交遊又十年
陳子淵台州添倅
高志愛官閒來從玉筍班離家買湖石開印對中山風
月添新句朋遊記舊顔桃花元有約猥賤未能扳
潘氏梅所
種梅營數椽四壁但蕭然清帶山林氣香來筆硯邊雲
深天向晚人立鶴趨前余亦歲寒者相從恰暮年
近買山范灣自營藏地與亡弟草塘君及外家墓
塋悉可跂望感事述情繼有是作
因緣還是范灣邊乾巽峯高四應全千古青山逢具眼
數莖秋鬢近衰年倒騎黃犢循來路貪看行龍下遠田
慙愧鄰翁為指說傳聞此地産英賢
外家後事凄凉甚老婦思親哭最哀今日青山苗吾在
他年寒食望甥來極知造物成吾志可但精靈慰夜臺
惆悵昔時原上路獨餘宿草見春回
草塘相望隔重雲愧吾為兄蚤哭君少日對吟聽夜雨
老來無計撫孤墳泉臺冥漠唯增感人事安排已十分
莫待他年推吉應如今友愛最先聞
敢慕昔賢居曠達分甘吟骨寄山阿劉伶常備隨身鍤
陶令曾為自挽歌未必浮生於此悟筭來忙處為人多
北邙原上堪回首莫枉心情用太過
十萬買山渾可事放教身死骨猶香不知筋力何年盡
看到杉松幾尺長管郭豈能謀冨貴詩書元是著興亡
采薇歌在無人識千載清風獨首陽
分明來日已無幾還似參禪未透時吟骨縱清難免死
黃精多啖亦充飢題詩遣得山精去近俗偏將古墓夷
合眼便為泉下鬼此身康濟莫宜遲
大有公卿弗似吾一枝藤上挂胡蘆旋疏苔石通崖溜
自祝山神保鶴雛休羡銘旗題極品試將槐樹植三株
依然此事憑隂德從古幽明理不殊
贏得青山終老看閒身受用不須多風霜落木時將暮
功業無心鏡懶磨道士共聯石鼎句村童能和草庵歌
盖棺一事安排了肯信光隂去似梭
山中百事且休聞也莫參禪莫鍊神纏樹古藤無了日
隨風亂葉豈由身閒來景物吟方到静處工夫識始真
想得大槐宫裏夢日高猶有未醒人
依然且作住庵看茆屋三間辨不難戶外莫容千駟馬
客牀唯置兩蒲團深林藏虎風長怒短木支門睡自安
西北干戈猶未已偶逢樂土度衰殘
高新甫雲崖
步步危機死不知白雲深處最平夷猿啼鶴唳非無意
纔近高人便入詩
悼薜君載
衣被唯綀褐長閒未覺貧將何折君壽不盡百年身竹
樹多於屋禽魚近得人生無世情戀寧復怨蒼旻
石窗通上人南遊并謁劉後村
所師郊與島知巳又應難羽檄邊烽急風霜歲事殘出
家忘路遠度海識天寬文暢浮屠者當時亦慕韓
君成弟清溪
孺子歌猶在滄浪可濯纓流來如玉㓗止處似心平魚
避飛鳬影荷添落雨聲詩書源更遠千古嫓交情
哭中師雪崕
衆裡知心少唯師是故人臨終書未荅昨夜夢全真鶴
唳渾如哭花開不似春近逢同住者得問病元因
霽雪亭
千樹玉成林遠香清可尋幾疑安道在直得老逋吟迥
與春風異唯宜盡日隂塵中無此景羡爾弃華簮
方氏墓廬扁曰白雲飛處
諸峰互隠蔽一望一增悲觸目易成感思親無盡時松
扉隂似雨翁仲立如癡出岫亦何意悠然自不知
漁村偶顯
莫道柴門窄斷無車馬聲苦吟成集少久病見人生花
落寒猶在春隂雨未成漁村名自我鷗鷺勿相輕
唐補闕清風亭
去國遺忠藎朝盤托諷深因知潔巳意亦是愛君心貌
像意全古子孫貧至今清風如可繼媿土巳埋沉
寄珂雪屋
積雪覆茅屋僧居清更清浮生千劫盡長日一燈明野
鳥呼能下山靈避不行舊時江月住時聽誦經聲
賦山雲姪偶耡(取谷雨晴時偶自耡句)
扶犂人所賤何苦事耕耘生意未終息雨聲曾厭聞詩
書長在手畚鍤豈勞君秪恐青雲上能將此志分
還甘泉沈氏詩卷
之人吾畏友相望水東西筆下山林趣詩中五十題讀
書長閉戶自奉只羹藜名字他年出雙松應共齊
萬象亭
年年此地駐吟鞍十萬人家指掌寬天上星辰依舊遠
山中松桂不知寒月生滄海一輪静雲泊闌干片影殘
見說亭基從古在擬將圖志試尋看
朱氏雲&KR0676;
舒卷悠悠付太空居然丘壑共胷中人生知已終難必
世上無心自不同片石若浮龍在水遠峯欲露樹吟風
羡君隠處有如此想見詩成字字工
本無師與槐逕弟交遊二十年矣古人謂百篇詩
盡和一盞酒須分余於二公亦云槐逕既歿本無
編其往來之詩號曰雲林酬唱僣述鄙句奉呈
中年為此别悲動故交情案上林雲卷山中風木聲夢
回驚復喜詩在死如生幾番西交路逢師獨自行
宣氏梅邊
自入孤山詠梅花最識詩喜逢吟苦友共此歲寒期曙
色雪初霽暗香春未知前村風景别秪是愛茅茨
畊樂
躬畊樂道真吾事三聘看來未是榮時尚可為君更悟
何妨藜藿度殘生
王民山惠詩
民山名字出朋軰獨推先不奉寒暄問於今四十年傳
來詩似錦倏去步如仙自古山林士無營貌亦賢
漁村即事
維舟古渡頭四望是汀洲水闊唯宜夏荷枯不礙秋困
歸牛背稳曉汲井雲浮獨坐愁無似多番為月留
潘氏可軒
可人居此地稱此可軒名力學倘無倦終身集大成言
辭寓深淺權度要分明體認工夫到何妨緩作程
青藜閣為林景雲賦
九斗峯前太乙臨星辰亦鍳此時心樓高不礙光芒入
坐久忽驚風露深千古聖賢書裡見吾身學問性中尋
夜窗勤苦追先哲名字何分昔與今
追惜永嘉前政知縣趙大猷時景定改元
興言民父恩猶在何故年來盡不如清節苦於為士日
歸裝輕似到官初月明往事尋思遍燈下懷人音問疎
矯首天朝除目到放教田里得安居
高氏石雲(取賈島移石動雲根句)
閬仙曾得句月下自推敲以此幽閒趣長為淡泊交水
寒梅照影霜滑鳥歸巢余亦同懷者從君結把茅
清醒
獨懷忠憤赴湘中舉國昏昏志不同漁父笑君君亦笑
烟波相望各東西
囊螢
山中不羡青藜貴清夢何曾到石渠裁得練嚢連夜喜
兒童也學裹衣裙
殘星數點照科斗此事分明屬後生記得年時頭未雪
夜窗不覺又三更
謝松岡姪惠詩
韋布名猶盛詩書不負人每過臨水宅長想釣魚身思
苦詩難和歲寒交始真迺翁憐病久余病復兼貧
邵氏悦心堂
擾擾利名役鬢髭霜雪侵要知充此性即是悦吾心有
道境常裕無營味最深紛華安肯羡出見更酣沈
别鶴
見說瀛洲萬里程相思猶覬下青冥已歸天上神仙籍
不就人間飲啄腥昨夜月明如失友故園籠在且休扄
鄰家亦有雛堪待丹頂微微振薄翎
冬日野步
樹上有禽啼似春聲高聲下亦何心幽人拄杖移時立
句句詩中是苦吟
山中梅花
詩人魂在梅花上不比垂楊管别離野鶴聲聲聲漸遠
定應飛報月明知
已有梅花未有詩青山相對動愁眉山翁只在山中住
花落花開摠不知
山中
長日山中坐白雲應笑人浮生塵未脱至老趣難真身
在影猶贅年豐家自貧莫將吟事廢柳色已知春
漁父詞七首
蘭芷流來水亦香滿汀鷗鷺動斜陽聲欸乃間鳴榔儂
家只住岸西旁
翁嫗齊眉婦亦賢小姑顔貌正笄年頭髮亂䯻鬟偏愛
把花枝立柂前
湘妃淚染竹㾗斑風雨連朝下釣難春浪急石磯寒買
得茅柴味亦酸
滿湖飛雪攪長空急起呼兒上短篷蓑笠具畫圖同鐵
笛聲長曲未終
離騷讀罷怨聲聲曾向江邊問屈平醒還醉醉還醒笑
指滄浪可濯纓
白髮鬔鬆不記年扁舟泊在荻花邊天上月水中天夜
夜烟波得意眠
只有青山可卜鄰妻兒語笑意全真休識字莫嫌貧方
是安閒第一人
漁村遠望因思槐逕弟同遊之樂
滿山殘雪滿溪雲唯有沙鷗獨見親往事不堪頻入夢
吟篇無數更愁人扁舟欲渡同誰載破衲蒙頭近六旬
尚擬來生因可結凄涼何處問蒼旻
閒居言懷
老子從來不為名放教心地到和平庭前草色知春近
窗外梅花終夜明紙帳夢回移月影石溪流斷失灘聲
吟邊莫問紅塵事只住茅&KR1492;亦自清
挽陳運管安人孫氏
舅家如母在慟哭淚沾襟平日經聲斷茲晨佛力深墓
廬猶手構梱則是夫箴山上半慈竹從知契夙心
君譽病愈相訪
有誰憐我老賢弟獨知心月夜空相憶梅花都未吟愁
因失鶴致貧為買山深連日勤過訪新篘得共斟
還寓樂姪詩卷
吾詩吟未了今爾亦工吟筆下心思苦書中理趣深青
燈宜遠到白日易西沉多謝憐衰疾連朝獨見臨
園中
莫道趨時拙書中樂未涯荷鋤依樹歇聯句笑人遲仙
去井猶在年荒草不衰近來筋力减累失看花期
賈鹿巖
不是長江𣲖因何亦好吟從知世味淡自覺野情深科
舉無名字案頭唯古今新銘為讀盡可惜老山林
山中遇雨
草荒泥磴滑老病厭扶持雨逐雲先後路隨山險夷天
寒禽自浴屋漏榻頻移吟事愁無緒梅花意亦悲
山居有感
無忮復無求山林終自由雪飛猶欠積雲住欲相留朋
友疏因數功名喜亦憂休休亭記在此是死前休
湖外泛雪
雨雪連朝意未休支笻難步最高樓梅花不識春風面
野水相平古渡頭船上看山無屋礙塵中閱世似漚浮
一生窮苦緣詩僻莫把詩窮認作愁
病中感興
風霜歲又除藜杖步徐徐兒軰憂無藥牀頭喜有書背
因曝日暖交為訴貧疎天定由人事不如深閉廬
憶稽師奥觀梅并貴行弟歿後之思
不到稽師今幾春凄涼匹馬去無因同遊人葬梅花下
應笑花開不見人
守歲五首
兒軰呼盧不計錢地爐圍坐笑聲喧老夫自筭吟邊事
栽竹移花近百篇
明日焚香叩九關六旬修未到清閒莫憐身在塵中老
雪後騎驢亦看山
鶴雛添歲頂微紅想見瀛洲路亦通昨夜柴門長半掩
三更敲盡呌歸籠
新歲纔餘七日粮燈前猶自笑人忙茅簷霜下寒衣薄
爇盡蒹葭夜更長
平日過從乏貴遊更來湖上棹扁舟除將兒女年年&KR1381;
鄰舍相逢坐即休
梅枝(山雲惠二物)
贈吾江南一朵春獨清滋味自相親只愁月下推敲拙
難與梅花作主人
畫竹
跬步園林種亦難渭川還有幾千竿山雲遺吾冰綃軸
得與梅花相對看
漁村有感
小窗長日苦吟聲獨倚闌干看晚晴居士莫疑貧可弃
春風不為病相輕梅邊紙帳重重影壁上離騷字字清
鷗鷺往來情更熟只消此地度殘生
兩宋名賢小集卷二百八十八
