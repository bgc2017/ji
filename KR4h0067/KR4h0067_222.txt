兩宋名賢小集卷二百二十二
宋陳思編
元陳世隆補
栗齋詩集
鞏豐字仲至號栗齋其先鄆州須城人渡江為婺州
武義人少游吕東萊之門淳熙十一年進士嘗知臨
安縣稍遷提轄左藏庫卒有東平集
曉起甘蔗淵
曉起東風惡晴嵐忽變昏船隨山共走霧與水相吞鉦
鼓遙知寨桑麻略辨村雨來無準則容易濕柴門
夜雨曉起方覺
夜雨鳴簷送五更不驚高臥最多情窗間細視花無恙
牆外隨聽屐有聲數把柔絲堤柳嫩一奩方鏡閘波清
出門眼界殊明潔但覺春寒處處生
晨征
靜觀羣動亦勞哉豈獨吾為旅食催雞唱未圓天已曉
蛙鳴初散雨還來清和入序殊無暑小滿先時政有雷
酒賤茶饒新麵熟不妨乘興且徘徊
離建
旅中多得早朝晴野潤衣襟苦未清時時數點雨猶落
隱隱一聲雷不驚山入夏來差覺老花從春去久無情
長汀又涉來時路麥隴桑村小問程
湖嶺下十里是為湆澹灘行者多至此捨舟
急流方了又高岡日永周旋未覺忙壁上字多知店老
嶺邊松茂喜車涼叢叢亂篠承欹石帖帖新荷戀小塘
湆澹惡灘應笑我為虞魚腹犯羊腸
寒夜
瓦欲飛霜水欲冰蒲團今夜有塵凝爐寒閒取薪添
火窗暗時將燭助燈久欲歸田游宦客未能忘肉在家
僧於書更覺心情懶病眼愁看細字蠅
中旬休日呈巖老
近見東郊出土牛燒燈已過又旬休酸風鱗面慵開
眼細雨毛空怯上樓百歲光隂真蟻穴一年寒燠未
鴻溝偷閒文字聊遮眼勲業悠悠且掉頭
兩宋名賢小集卷二百二十二
