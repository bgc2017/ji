兩宋名賢小集卷三百四十四
宋陳思編
元陳世隆補
飲冰詩集
宋慶之字元積一字希仁永嘉人咸淳進士有飲冰
詩集
蘭溪道中
朝買蘭溪船暮泊香頭市如何十月天復此連夜雨朔
風寒似鐵曉色暗如土道行不見人路哭疑是鬼棲棲
遠方士怱忽鄉心起落葉響疎庭空燈照寒被離家能
幾時旅况已如此茫茫楚山雲渺渺楚江水屈指計行
程此去復萬里
開爐日賦
筋力已非舊逢寒亦自憐風霜在簷外妻子語燈前紙
被添新絮茶甌煑細泉雖云方寸地春意一陶然
稽村
雪後寒增健貪幽愛路生羣兒燒葉坐一鳥啄冰行山
色晴猶慘梅花謝亦榮小輿風割面微醉任攲傾
哭趙東閣
秋風慘欲割秋月明不發誰令聲名高竟使夀命折往
年失四靈詩道微一髮縞素革織組宫徵節亂聒力排
唐未陋意與風雅軋清廟不待陳黃壤詎能没新篇今
寂寞故墨慎無忽
項園即事
時節飛花盡幽林亦自香閒來看新水獨立又斜陽簷
角鳥鳴霽樹根魚就涼一春風雨過游事極相妨
次惠上人冷泉夜坐
此景寫不盡此懷誰與俱月來林影碎雲去石頭孤萬
籟各休息天香乍有無因師寄佳句清夢更勞吾
郊行偶成
野水連天闊孤舟盡日閒會須風雨過一濟諒非難
碧鷄艸堂呈劉後村
斯文海内聲名闊猶是乾淳一脈餘須信昌黎曾得謗
可憐太史未成書碧鷄有地吟詩老金馬無心待詔初
甚欲見君三十載春風今日侍巾車
寓武昌報恩寺
孟宗祠下竹依然借得空房竹樹邊貧寺少逢僧過夏
遠鄉多是客經年倩人汲水時煎茗就佛分燈夜照眠
家信不來心欲斷明朝又買漢陽船
武昌懷古
極目平蕪送落暉六朝征戰尚依稀風生戰舸周郎過
月落南樓庾老歸秋塞戍閒番馬病春江流下蜀魚肥
神州北望知何處父老猶能話岳飛
放翁有五更讀書示子詩予亦次韻
秋風蟋蟀牀下鳴茒茨耿耿秋燈明老夫掩卷發深喟
起視河漢初參横世人飲食幾知味眼底古今復涇渭
藩籬是筆屋是書風葉塵埃力空費六籍在天日月存
我亦收拾還本根此事兒輩未可論紛紛場屋争作元
兩宋名賢小集卷三百四十四
