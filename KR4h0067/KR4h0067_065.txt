兩宋名賢小集卷六十五
宋陳思編
元陳世隆補
齊州吟稿
曾鞏字子固建昌南豐人易占長子嘉祐二年進士
調太平州司法參軍召為集賢校理出知福明等州
神宗朝加史館修撰中書舍人卒有元豐類稾續稾
外集
西湖二十二日
平生拙人事出走臨東藩紛此地獄地欣乘刀筆間漾
舟明湖上清鏡照衰顔春風隨吾來掃盡冰雪頑花開
滿北渚水綠到南山魚鳥自翔泳白雲時往還吾亦樂
吾樂放懷天地間顧視彼誇者錙銖何足言
百花堤
如玉水中沙誰為北湖路久翳荒草根未承青霞步我
為發其枉脩營極幽趣髮直而砥平驊騮可馳騖周以
百花林繁香泫清露間以綠楊隂芳風轉朝暮飛梁懸
太虛嶢榭躡烟霧直通高城顛海岱歸指顧為州乏長
材幸歲足秔稌與衆飽而嬉陶然無外慕
寄子進弟
憶子去家日南風始吹衣今來日未幾蝇蚊已羣飛思
子兼晝夜何啻如渴飢喜聞遠客至手自排荆扉客送
書一紙翰墨子所揮上言山居惡夢寐接庭闈次言服
畎畆禾黍膴已肥其餘業文字頗測隠與微題詩在紙
尾語老意不非我喜何所似大似客得歸我與子事親
未飽藿與薇常苦去左右辛勤治鞍鞿子當何時反我眼
日已睎應須畢秋刈相見慰依依
蔡州
蔡州昔人居遺堵不可尋青石久埋沒荒烟起空林昔
人依劉表意氣傳至今廣路競朱轂深藏閟黃金構難
琦琮間咎責積已深終貽覆宗累苟得非所欽為惡理
當爾足懲誇者心
鵲山
一峯孤起勢崔嵬秀色挼藍入酒杯靈藥已從清露得
平湖長泛宿雲回翰林明月舟中過司馬虚亭竹外開
我亦退公思蠟屐會看歸路送人來
鵲山亭
大亭孤起壓城顚屋角峩峩插紫烟濼水飛綃來野岸
鵲山浮黛入晴天少陵騷雅今誰和東海風流世漫傳
太守自吟還自笑歸時乘月尚留連
環波亭
水心還有拂雲堆日日應須把酒杯楊柳巧含烟景合
芙蓉争帶露華開城頭山色相圍出簷底波聲四面來
誰信瀛洲未歸去兩州俱得小蓬萊
芍藥廳
小碧闌干四月天露紅烟紫不勝妍肻為雲住陽臺女
恐逐風飛石室仙洧外送歸情放蕩省中番直勢拘攣
何如蕭灑山城守淺酌清吟濟水邊
水香亭
臨池飛構欝岧蕘櫺檻無風影自搖羣玉過林抽翠竹
雙虹垂岸跨平橋煩依美藻魚争餌清見寒沙水滿橈
莫問荷花開幾曲但知行處異香飄
静化堂
修簷䡾䡾背城隂行盡松篁一徑深好鳥自飛還自下
白雲無事亦無心客來但飲平陽酒衙退當擕靖節琴
世路人情方擾擾一遊須抵萬黃金
仁風廳
凛凛風生寄此堂塵埃消盡興何長朱絃鼓舞逢千載
白羽吹揚慰一方已散浮雲滄海上更飛靈雨泰山旁
誰知萬物心焦日獨對松筠四座凉
霧凇
園林初日静無風霧凇花開處處同記得集英深殿裏
舞人齊插玉籠𩮰
百花臺
煙波與客同尊酒風月全家上采舟莫問臺前花遠近
試看何似武陵遊
西樓
海浪如雲去却回北風吹起數聲雷朱樓四面鈎疎箔
卧看千山急雨來
鶴林寺(李涉所謂因過竹院逢僧話又得浮生半日閒即此寺也)
昔人春盡強登山只肻逢僧半日閒何似一樽乘興去
醉中騎馬月中還
鮑山
雲中一點鮑山青東望能令两眼明若道人心是矛戟
山中那得叔牙城
親舊書報京師盛聞治聲
自知孤宦無材術誰道京師有政聲默坐海邊何計是
白頭親在鳳凰城
芙蓉橋
雁翅横連杜若洲碧闌干影在中流蓬萊日日遊人到
誰道仙風解引舟
凝香齋
每覺西齋景最幽不知官是古諸矦一尊風月身無事
千里耕桑歲有秋雲水醒心鳴好鳥玉沙清耳潄寒流
沈烟細細臨黃卷疑在香爐最上頭
北渚亭
四楹虚徹地無鄰斷送孤高與使君午夜坐臨滄海日
半天唫看泰山雲青徐氣接川原秀常碣風連草木薰
莫笑一尊留戀久下階塵土便紛紛
閱武堂
五朝坏冶歸皇極萬里車書共太平胡馬不闚光禄塞
漢家常隸羽林兵柳間自詫投壺樂桑下方安佩犢行
高枕四封無一事腐儒何幸偶專城
閱武堂下新渠
方渠新鑿北林開流水遥經畫閣來洗耳厭聞誇勢利
濯纓羞去傍塵埃不憂待月供詩筆已欲看花泛酒杯
却憶虎溪橋上過夜凉臨砌尚徘徊
舜泉
山麓舊耕迷故壟井幹餘汲見飛泉清涵廣陌能成雨
冷浸平湖别有天南狩一時成往事重華千古似當年
更應此水無休歇餘澤人間世世傳
趵突泉
一𣲖遥從玉水分暗来多洒歴山塵滋榮冬茹温常早
潤澤春茶味更真已覺路旁行似鑑最憐沙際涌如輪
曾城齊魯封疆會况託娥英詫世人
金絲泉
玉甃常浮灝氣鮮金絲不定路南泉雲依美藻争成縷
月照靈漪巧上弦已繞渚花紅灼灼更縈沙竹翠涓涓
無風到底塵埃盡界破冰霜一尺天
北池小會
笑語從容酒漫廵笙歌隨賞北池春波間鏤檻花迷眼
沙際朱橋柳拂人金縷暗移泉澑急銀黃相合鳥聲新
幸時無事須行樂物外乾坤一點塵
峴山亭置酒
石磴縈回入杳冥筠松高下簇虚亭春歸野路梅初白
雪盡沙田麥正青馬窟飛雲臨畫棟風林斜日照疎櫺
長年酒量殊山簡却上籃輿恨獨醒
北渚亭雨中
振衣已出塵土外卷箔更當風雨間泉聲漸落石溝澗
雲氣迥出金輿山寒沙漠漠鳥飛去野路悠悠人自還
耕桑千里正無事况有樽酒聊開顔
到郡一年
薄材何幸擁朱軒竊食東封已一年隴上雨餘看麥秀
桑間日永問蠶眠官名雖冗身無累心事長閒地自偏
秪恐再朞官滿去每來湖岸合留連
冬夜即事
印奩封罷閣鈴閒喜有秋毫免素餐市粟易求倉廪實
邑尨無警閭閻安香清一榻氍毹暖月淡千門霧凇寒
聞說豐年從此始更回籠燭捲簾看(齊寒甚夜氣如霧凝于木上旦視如)
(雪日出飄滿階庭尤為可愛謂之霧凇諺曰霧凇重霧凇窮漢置飯甕以為豐年之兆)
郡樓
滿眼青山更上樓偶擕閒客此閒遊飛花不盡隨風起
野水無邊帶雨流懷舊有情惟社燕㤀機相得更沙鷗
黃金駟馬皆塵土莫靳當歡酒百甌
郡齋即事二首
畫戟森門寵誤蒙從來田舍一衰翁囷倉穣穣逢康歲
閭里恂恂有古風瞷氏宿奸投海外伏生新學始山東
(時大奸周高投海島而學校講說尚書)依然自昔興王地長在南陽佳氣
中
滿軒山色長浮黛繞舍泉聲不受塵四境帶牛無事日
兩衙封印自由身白羊酒熟初看雪黃杏花開欲探春
總是濟南為郡樂更將詩興属何人
早起赴行香
枕前聽盡小梅花起見中庭月未斜微破宿雲猶渡雁
欲深烟柳已藏鴉井轤聲急催寒玉籠燭光繁秉絳紗
行到市橋人語密馬頭依約對朝霞
戱書
集賢自笑文章少為郡誰言樂事多報答書題親筆硯
逢迎使客樂笙歌一心了了無人語兩鬢蕭蕭奈老何
還有不隨流俗處秋毫無累損天和
西湖二首
左符千里走東方喜有西湖六月凉塞上馬歸終反復
泰山鴟飽正飛揚懶宜魚鳥心常静老覺詩書味更長
佇到平橋初見日滿川風露紫荷香
湖面平隨葦岸長碧天垂影入清光一川雨露荷花曉
六月蓬瀛燕坐凉滄海桴浮成曠蕩明河槎上更微茫
何須辛苦求人外自有仙鄉在水鄉
西湖納凉
問吾何處避炎蒸十頃西湖照眼明魚戲一篙新浪滿
鳥啼千步綠隂成虹腰隠隠松橋出鷁首峩峩畫舫行
最喜晚凉風月好紫荷香裏聽泉聲
遊東山示客
虞寄庵餘蘚徑通滿山臺殿出青紅難逢堆案文書少
偶見凭欄笑語同梅粉巧含溪上雪柳黃微破日邊風
從今凖擬頻行樂且伴罇前白髮翁
離齊州後五首
雲帆十幅順風行卧聽隨船白浪聲好在西湖波上月
酒醒還對紙窗明
畫船終日扒沙棹已去齊州一月程千里相隨是明月
水西亭上一般行
文犀剡剡穿林筍翠靨田田出水荷正是西亭銷暑日
却將離恨寄烟波
將家須向習池遊難放西湖十頃秋從此七橋風與月
夢魂長到木蘭舟
荷氣夜凉生枕席水聲秋醉入簾帷一帆千里空回首
寂寞船窗秪自知
寄齊州同官
西湖一曲舞霓裳勸客花前白玉觴誰對七橋今夜月
有情千里不相㤀
兩宋名賢小集卷六十五
