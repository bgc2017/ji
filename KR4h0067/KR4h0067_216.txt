兩宋名賢小集卷二百十六
宋陳思編
元陳世隆補
洺水小集
程珌字懷古休寧人都使澐十五世孫甫十歲有詠
冰詩云莫言此物渾無用曾向滹沱渡漢兵識者竒
之紹興四年擢進士授昌化簿應博學宏詞科除建
康教授寧宗時改知富陽以薦除宗正簿尋直學士
院理宗初兼侍讀除禮部尚書紹定改元乞祠外補
除福建路招捕使累疏乞休以端明殿學士致仕卒
珌以詞章稱當時世系本河北洺州自號洺水遺民
有集三十卷
三月十八鎻試童子侍具行卷蕭然無事成三十
韻漫呈同省
旬雨埋青冥今晨浴新陽老紅墮萬劫稚綠羅千行葉
碎青槐古條淨紫薇香去歲護篔簹今年巳蒼筤(古史窗前)
(竹萌余去年護之甚至今皆蒼竹矣)翩翻鵲引雛伊優雀繞墻有象成熙
愉對時多慨慷門外車馬喧省中日月長要之非大快
大快在滄浪滄浪興何窮風帆十丈檣明日酌嚴君(自嚴)
(入徽)浮丘蔚南翔(浮丘飛升於徽之黃山)快馬抺青山恍入萬松莊
(先廬)山中多老人雪巔更眉龐持酒相勞苦兒童紛迎將
小臥聽雪塢(以下皆山中景物)徐步堆雲鄉玉界梅萬木烟海
杉千章三峽桃源浪九夏冰巖霜危橋跨長虹曲水飛
輕觴兩日足可周百年事難量送客出松關壯楗設門
旁揮手謝世人從今永相忘
勉子姪
外物不足恃翻覆百年間惟有萬卷書可以解我顔男
兒貴立志逹人得大觀百川日夜流與海會波瀾丘陵
安於卑寧復望泰山方當少年時髮齒未凋殘聖賢戶
庭闊人人可躋攀謹勿隨餘子碌碌走丘樊
揭富陽孝子門
去年何明正有女方笄年母病偕幼弟奉佛祈病蠲既
蠲未全已剖肝代蘭荃今年盛力旺二子亦竒偉兄肝
起母病弟復先割股人生貴男兒愧此簪笄女峩峩儒
冠弁愧此田家子予謬為令長冥愚化不宣彼真天性
厚或以上澤覃勞之緡酒廪重為此詩篇揭之旌其門
觀風盛采㫋既以勸邦人庶幾風普天
送夏明叔歸建寧
頃與君别時君頥未生髭忽忽二十年驚見紫髯竒相
逢不相識眎刺乃得之尊酒出文卷芙蓉隂未移白露
團虚簷素蟾墮寒池何為于此時與君又語離自言甘
旨急母失舊館期丈夫屬有志富貴無定姿願君勉自力
上以慰親思明年寒鴈來殷勤竒書詞為報秋風高吳
仙得桂枝
送常世卿歸嘉興
悔作唐山來山深交友絶相逢忽相得乍見乃乍别嗟
此冰玉人寒梅疎帶雪胷㳄羅文奎筆底耀離纈朝家
渴英雋結網仍高設行且收殊科勉哉嗣先烈一編忠
義傳姦萌嘆先折千載懦夫魂脆骨變竒節識此吳中
竒復幸拜前哲何異魯國人一朝獲雙玦晴雲起芝田
東風催啼鴂慈庭有近書明朝動歸轍新抽草可茵微
露花堪折相思復相思後夜天邊月
讀史有感
俗士貪芻豢喜充藜莧腸幽人樂清曠要湔塵土裳嗟
予别松林吳砧九換霜困復不知歸念之汗如漿
仲冬望日登四顧坡
往哲有清言晉人未為逹此身既假合既散安用鍤大
音不在絃琴亦安所設當時逃酒徒往往畏侵及豁哉
桴海時風濤任興息
哭吳范二姊
逝者如斯乎翩翩北飛鴻鴻北來歲南人去亡回蹤庚
寅仲姊去庚辰伯姊空千里不一見血淚迸秋風自餘
只一弟留守先人宫我巳日崦嵫安能久轉蓬束擔其
歸與十載山之東
輓朱侍郎
卜宅從先壟駕言練日良飛蓋騖元駟古柳被龍㡛按
轡且徐驅聽歌薤露章憶昔朱峯仙浩劫思陶唐貂蟬
換羽衣翩然來帝旁西車極岷峨南佩窺瀟湘高牙開
桂林瑞節照襄陽多少經綸業春風散八荒歸來不言
功低簪鴛鴦行一朝侍甘泉天渥方對敭堂堂山立姿
九尺鬢眉蒼何為勇不留瑶宫去路長夫人有令德威
鳳趣歸凰輪摩同入道未忍遽相忘春天渺無際春花
堪斷腸祇今楓林崗雙玉一時藏西南多甘棠日莫人
淒涼風月三千篇爛爛光生香佳郎與快婿門戶未渠
央三者無一憾嗚呼公不亡
輓致政吕通議
營築未休臿曉夕留松區忽聆載輀車歸自杭與湖冷
雨澁不晴山徑潬如塗間關五百灘轉軸上雲衢純孝
格玄穹安席若平鋪憶昔祖慈親六月暑方徂奠酒雖
百壺練溪焦釡枯今日遡長風辛岨諒一如維公有賢
稱靄然溢枌閭千金手不售其鍾後人乎天畀此石窌
指顧即吾廬且復愆以平萬家守者居甚欲一引紱山
寒阻前趨黃羅金紫峯送目但躊躇
高宗皇帝寶訓終編錫賚進詩
紅雲一朵金爐烟黃繖亭亭午漏傳龍牀猶御金華殿
方進羣儒讀寳編編中並載神堯語三十六年真復古
秪今安用讀遺書卓然巳復光前緒高皇當日濟艱難
猶在經綸未備間今日山東河北地百年運去一朝還
更有祖宗傳國璽琢于元祐隆平際玉光射日篆雲飛
今日煌煌登寳几高皇一笑在天靈神孫今日再中興
賜與千秋萬歲齡甲兵洗盡年豐登羣臣尚或呻佔畢
微臣但拱㘭頭立芳筵華秩及龍媒亦拜聯翩自天錫
更憶先朝徹講餘有臣曰軾感恩腴願對紫薇花影下
試草招來贊普書今也梯航慕中夏無復更待招來者
微臣但摩千丈松敬賡吉甫中興雅
秘閣儒榮堂
天狼騰騰照單于怒麛抗嶽于上都松漠城高沙萬里
其下衍育多穹廬皇仁配天覆中㝢西垂北際杳無區
七十年來軍事絶謀臣猛將皆丘墟兜鍪摧剥土氣蝕
塞馬不鳴秋草枯祁連山下安穏臥歲將金帛自膏腴
文儒申申武士墮先王奮臂一長吁當時顛末誰能記
家有中原孤臣書吮血為墨膚為紙驚風吹到玉蜚除
誠通精寤動乙覽天經地緯開廟謨手援神矛截河漢
中天真人正握符蛇龍螭虎雜萬騎庸蜀荆楚從吳車
皇旅如雷鐵嶂碎汴水沄沄汴風嘘尺檄夜傳三秦定
侵田歸魯在須臾向來孽霧漲北極羲和一旦晴光舒
頓紘提綱無虧闕澶漫萬里宣皇圖怖威報德永無畔
施令酬功偏禆供上下兩間皆叶序天錫皇壽天齊驅
炎精亦曜暢大鈞天佑皇業卑唐虞金石並奏告清廟
圓壇紫氣靄堪輿丹門宣赦傳天下百家頌聲流康
衢此時此書方策勲先王憂國榮有餘
代上楊誠齋
杜陵巳醉老坡仙生後百年恨不及那知開眼大江西
突兀見公正冠幘凛然清風不可攀千載懦夫毛骨㮚
暇時略吐胷中雲坐使九霄成五色未辨執樂三千指
不計酒材七百石落然收寳入丹田歸省廬阜千尋碧
那知城裏住相如但信城東有太白一時餘子皆鷁退
家有諸郎傳正脉世塵千劫都磨盡獨有詩緣渺亡極
天欲留公在世間管領風月長為客彩鳳一鳴天地靜
安得微吟容晚出巨止青山吞澤芥許投頑石博拱璧
先丘宰木已參天幽碣未刊但惕夕魯山四絶先李文
誼貫幽明光存殁先生匹素不可辜倘得烟雲生勃鬱
化為匹錦授丘遲磨鈍為銛希萬一要是人貪常熟書
非關買菜復求益詎敢限字如昔聞小大當唯意所適
庶幾挂在露寒堂琅然一讀意一釋不須點白鱠松鱸
解衣臥聽歌赤壁
辛亥冬交石阻風三日
隂崖老虎殺氣驕一噫三日攪泬㵳日寒不熖雲飛逃
乾坤蟻轉東南高疾勢巳作奔天濤餘咸猶捲少陵茅
魚鱉怖死蛟龍號舟中性命如鴻毛起來危立大江臯
白沙黃塵紛驛騷徐呼風伯入苹蒿指撝八極建六鰲
翕張槖籥吾誰曹太平之風不鳴條
登紫微崖
富池大信江千里三日醉臥烟篷底曉來推篷登斷岸
因憶牧之呼屐齒九華隆隆閘天脊微雲低度參差是
百喚牧之如不聞剥脱塵痕見文字今年十月天未霜
木葉留露光嶷嶷興亡風流不可論蒼松怪石還如此
我今與子陟層巔酌酒賦詩云樂只後來誰復是牧之
斜陽歸路芙蓉水
於潛崔丞四明人同年友也方此掉鞅百未一見
而來書羅縷無非歸與語豈醉夢書邪三詩見寄
亟占數語正之
世人眼見真蓮少真蓮却在玻瓈沼浣花溪水入銀河
何人更識月皎皎謫仙不見見梅粧荷稠搴作芙蓉裳
黃龍乹葉何年墮維摩雨華昨夜芳真花真詩元在眼
要須心地先清涼不然瀟湘水清寒磯月沙平水晚露
低昂勸君休問張子房鑑湖十里藕花香天駟超河夜
未央曷為自同太白光何時握手論行藏江東雲暮天
何方
太上虚皇黃庭經句法十篇壽趙帥(今存其七)
太史占春纔五日東風昨夜傳消息斗邊一星下南極
飭以貂蟬扶社稷更昌斯文開民則
去冬曾說冬葅綠今年蓼甲春盤簇綵花金勝相輝屬
五色斑衣佩蒼玉先奉庭幃千歲祝
莫辭金醆十分斟邇日星郎寵數深庭前桂子更鮮新
鰲頭早晚貼塗金公亦綠殿峩乘簪
漢列土宇封同姓唐擢宗英持國柄我宋膺圖臨海
鏡參天杞梓仙源盛蕭敷艾榮何足訂
向也何幸識仙翁玉栗春明盛德容又常一再見河戎
神情穎異機生鋒公家流慶無終窮
明年天使九街馳御茗名薰宣玉詞更敕儀鸞餉壽巵
我有新曲名紫芝會當獻之鳳凰池
喬松落澗節輪囷詩書萬卷終經綸日華隔霧光難晨
公獨知其墮凡塵何當一為問大鈞
郊臺信筆
江天欲雪未成雪推出雲頭照霜月此夕更長不可辜
何時百萬入彩盧幾年長涎一車麯輸他獵奴飫生肉
也須龍伯坐鰲頭却看沙磧臥鰕鰍
玉堂晝値有懷萬松
鷄籠峯下萬松山中有游民天地閒左架虹腰上元圃
右騎鰲背度飛關幽壑流泉噴三峽衮衮桃花翻浪雪
兩山對峙錦屏開嫣紫肥紅仍炫白十里松風百哢琴
丹書一枕臥殘春何人共結無生社冉冉青蜺下玉麟
九華突兀匡廬禿幽深全似入盤谷懷山一夜鬢如霜
晝作烟圖入洛陽玉境那容几骨汙急草天章訊歸
路磨松琢石歌太平亦表微臣報國恩
汲井溉田民亦勞止歌以相之
短綆長缾高下飛老農雨汗紅淋漓夜來雨意巳垂垂
一事不成風又吹决破玉龍太清池滿浸萬頃碧琉璃
贈梅菴
高座不知甚面目當時喚作尸利密要須勿負此標題
更向托茶山頂立
伐千秋巨木竟梁梅堂
二木盤根三千秋萬斧過之無敢眎今辰有梓號國工
朋曹十數來睥睨為言此木難斤斧上有蟠龍下伏虎
莫教驚動萬年枝掣電轟雷三日雨直須作法起南風
號召百神同力扈昂昂頭角向梅堂五六鎮星來作輔
坐令國勢鞏蘿圖萬歲千秋奉明主
奉送季清赴山東幕府
黃雲銜雪天模糊有客飄然出上都青絲絡馬銀兜鍪
紅錦䩨弓金幞姑劍光壓匝照路隅帕首百騎前訶呼
不知客本山澤臞今何為者意氣麄自言有將新孫吳
我欲與之同力扶嗚呼滅敵豈難且病兵怯將自逃逋
君不觀昔我藝祖造中區以兵為國垂洪模河北河東
義勇徒二十四萬鼓應枹中興益振尺五符世忠淮左
聚熊貙劉錡淮西貔虎俱上流岳飛彎天弧金陵張浚
羆搏狐單于臺下雖寬誅采石山前已斷顱邇來殘敵
尚窺窬門内羣寇更睢盱遂乃朘剥及其膚豈止牛羊
不求芻我欲别幕飛於菟十萬一屯淮之區技閑器利
整平居幟明鼓震蒐彼廬精神所折渾如無而況山東
羣盜乎五符倘缺聽其虚十年且盡一賤租斬然圻畫
勿牽渠他時混一更新圖偉哉玉帳得通儒君復碧油
吐良謨凌烟豈一貂蟬與
新舊句
憶昔丙辰還親旁恰恰先春社三日社日侍親行交源
紫蕨兒拳森玉立是日天明風氣柔入自交源茗源出
迤邐又復至前山涉澗還家日將没慈親意在營一丘
眷眷欲于近舍求當時議論悉未定那知今作汪潭游
汪潭去家正五里百里來龍于此止(至此七韻不記甚年作壬辰秋孟中)
(浣日足下一叚)龍止水亦止清潭窈無底寳劍秋空横秀峯春
笋峙最愛了角羊艮木之印鄕長生亥水來朝丙千古
長長溪流不盡雍容冠佩紫薇垣壽星更出丙丁間神
游既安復昆福賦此銘章皆實錄
子時歌
順數方來兮遡而上之洪荒今不必短兮古不必長地
有時而玄兮天有時而黃知靡草之先秋兮又當知喬
松之傲霜知滄溟之連山兮又當知太華之有長江朝
云西暮云東兮豈期悉避乎陽光入濛汜浴虞淵兮又
孰知其扶桑吾烏乎而折衷兮但當付萬化于茫茫
郊祀慶成詩(有序)
臣仰惟皇帝陛下躬上哲之性遵列聖之謨穆卜新
陽昉嚴大報天地合饗祖宗並崇晴光映於祥光冬
夜温於春夜燭花如綴蕭烟不搖頌聲流乎天衢英
風薄乎榆塞臣待罪翰墨幸列侍祠懿鑠鴻休得所
親暏謹撰慶成詩五章一章述大典也二章玉輅如青
城也三章升圜丘也四章禮成也五章言天眷聖德
並隆不巳也干冐天威俯伏惶懼
粹右皆頻歲炎劉或異祠有唐方定制我宋遂因儀列
聖馨明德皇穹答顯祺恭惟聖天子大典應昌期
涓潔先原廟純忱歴太宫八神開列闕萬騎擁豐隆軌
道清風肅洪頥䴡日紅康衢聽細語八彩更重瞳
牙籖猶未進玉冕已先須峻級飛平步端圭卻掖扶祥
光匝霄極和氣滃天區福飲烟升巳儐神靄瑞符
紫畤祗堂陛蒼龍奉駕回邊塵知電掃歲稔卜年開丹
鳳覃天澤東朝奉玉杯樓前呼萬歲砰隱動春雷
謂聖惟能饗由心克致虔天心今答聖聖意更祈天沖
性猶勤德搜求愈任賢愚臣輸至懝端在賦甘泉
丁亥閏五月十日回自眞聖道坊車中記事
列嶂羅屏合回泉玉帶環外容三肘密中著十洲寬天
意驅蹲虎人心見聖蟾煩君招舊隱來此共潺湲
書富陽普照院二首
境勝由盤古聞名自謫仙一從江國後又到老坡年山
頂烟仍紫樓頭月故圓繼今知幾刧風物更依然
秪愛招提古那知俗更醇寺雖炎漢代人尚葛天民僧
定都忘客林深自鏁春我來千載後更有後題人
紅藥當階翻(校官試)
禁近烟光潤階平日影喧黃麻方草罷紅葉正花翻蒨
色浮春動清隂匝午繁心傾青𤨏客香滿紫微垣漏永
文書靜天低雨露温人言有仙骨早晚拜明恩
夜登釣石
頗憶嚴君瀨還尋釣石緣鄰雞方呌月邊鴈恰書天句
秀來仙白聲和應樂全展編真一快如放五湖船
輓程給事
戀闕葵心在懷山秀野寒華繁常侍媿草隸折衝難結
綠紅輝碎懸藜夜色殘平生桑梓地雪涕景雲端
輓汪給事
抱大難傾槖隨時欲見田星災諸葛日齒少紫芝年魯
國麟枯骨藍田玉祈瑄忍聞環珮響帝所待鈞天
輓范端明
諸老多淪謝惟公尚典刑謀謨關社稷風采聳朝廷政
路方虛席台躔遽折星幸哉芳史在寧用問丹青
輓吳郎中
志抗金堅厲材成玉粹温時哉非不遇命也更奚言季
子風流遠吳公治行存敬亭無恙否愁絶暮雲昏
輓程樞密二首
厚德推吾黨脩名靄列紳明經魁别幕伏節聘殊鄰南
嶠思良牧西樞失重臣龍原高冡在千古臥麒麟
忠壯源尤遠新安盛莫偕千年瑶斗柄一夜玉樓階學
業光文簡儀刑謝艮齋曉鐘傳恨處清淚落天涯
輓宜人趙氏
分冑天皇媛求嬪相國孫孝慈山上梓法度澗濱蘩鳳
去簫沉響鸞空鏡掩痕家庭熏沐事千古說南軒
輓徐提舉
人品真豪爽天姿尚典刑晝簾深院宇奉旆擁郊坰雲
子千艘白鹽烟萬竈青南州高士傳三嘆一彫零
輓蔡祭酒
孝友尊前哲詞章裕後生栢臺真御史槐市大司成騏
驥風方力艅艎浪忽傾山寒丹旐急識者為沾纓
輓曹監丞
學渺千江水才雄百尺樓鳬飛思葉縣燕寢憶蘇州有
感珠還浦無苛虎渡洲浦江天闊處缺月正如鈎
威鳳方翔漢寒鵶已宿林平生惟好士無日不揮金駟
牡頻催駕琵琶遽絶音山名昇白日回首一沾襟
輓錢塘蔡令君
少年思賈誼中壽憶賓王軍政存鍾阜民庸在括蒼馬
蹄歸鳳闕車軸折羊腸喚起青油夢悲風攬白楊
輓王柳州
才華唐令尹名勝晉參軍善政流汾水遺風襲縉雲寳
釵當自合神劍不中分心折白巖路猿吟日未曛
輓楊提舉
風惨琳宫曉雲愁鐵甕春鴻冥方避弋鱣集遽成塵金
虎多遺愛銀莵愧後人尋思漢循吏竹帛逐時新
五十六字庸以告未知野夫者
寧須山澤論高平但要曾餐石決明三世擊鐘敲玉磬
十年學劍斮銅釘倘知狐祖天邊去肯向蠻奴脚底行
更許野夫尋上著十洲三島一宫城
慶元丁巳十月奉親如臨安宿西菩寺表弟吳克
仁俱焉二首
熙寧相望百餘年又有人如古鐵頑日落尚憐今夕路
月明無恙舊時山朱紅野實堆盤裏粉白詩牌滿壁間
欲為慈顔供一笑更留數語任渠刪
安車未向都門移且覽西菩一叚竒路入山腰須種樹
泉流石齒莫開池重來坡老今誰是出世参寥不記時
結束匆匆出門去白雲明月舊相知
用朱經略韻
歸來南槖舊蕭蕭但有新詩照佩瑶峴首溪山歸點
染湘天風月困吟嘲輕裘詩帥風流在岳牧詞臣意
氣饒且說玉堂須翰手公當歸侍紫宸朝
用丘樞密韻
起自澄江應夢求天還河北百餘州嵩瀍處士歸羅致
淮蔡竒謀入彀收午夜金陵瞻斗極千年玄昴滅旄頭
會須再作中興歷還許諸生執筆不
作堂六桂之東命之曰桂生取漢人招隱篇桂
樹叢生之語也詩以記
幾年列植擅清芳今日標題始作堂遠向松岡分老
蔭近於菊畹借寒香地雖未離人間世心已全然物
外鄕最好夜來清絶處飛霜帶月下南塘
和費樞密登卞忠貞公墓
底用荒村訪野墳青編相對儼如存當年但識清談
樂今日方知節㮣尊千載腐儒空弔古幾章冷語自消
魂便當僇力清河洛一洗新亭舊淚痕
流觴西湖用范左史韻
畫航同載若登仙却笑泥韉馬不前要識冷烟催糓雨
須知澹日養花天千條翠柳隨風舞一樹夭桃照水妍
須信人生行樂耳虚名那用世間傳
雪
北風傳信報登平白帝宸遊墮玉英月下草玄疑蜀客
鼎邊得句失軒明莊嚴東閣若為好點綴南枝分外清
惟恨蔡州城北水一池鵝鴨更無聲
小憩許由亭
歷數河南去乾坤一草亭一亭猶是累千古盡浮萍
喬松
風細吹吟鳳雷驚起蟄龍幾年臥空谷今日享真封
歲暮
綵帖瑜糜濕屠蘇琥珀濃夕陽猶臘日午夜已春風
三月三日度白際
日望黃尖杪今登白際巔千山皆委地一臂獨驚天
戊子正旦賀壽慈宮二首
曙色浮丹栱春風煖禁街微瀾迷秀石纖草蔭新槐
鳳駕回天仗鴛班集露門須臾趨魏闕杲日正中暾
粥罷
飯已茶三啜隅中粥一盂陶然詠皇化安用柬封書
冰
白日黃流漲渭城三更風急盡成冰莫言此物渾無用
曾向滹沱渡漢兵
甘將軍廟
沙寒日薄水雲愁賊魏王吳一夜休自是英雄元不死
至今猶占大江流
晚發富池
甘王樓下一帆風獵獵舟旗照日紅釃酒三江飲龍腹
摩挲冠冕是誰功
昭明太子宫
千章喬木烟蒼蒼一帙遺文字字香梁鼎西沉何處問
至今戟手看興亡
陳時栢
陳未亡時栢已蒼風來歴歴說興亡世臣元不如喬木
閱盡中原幾戰場
夜雨
元機粗透古人胷每說匡來晚未工珍重芭蕉前夜雨
為傳消息到墻東
築徑
入門一徑小紆回百本芙蓉手自栽寄語後來須善護
三年猶及見三開
觀史有感
紛紛賓客趨驃騎何事任安太樸疎却笑君非王太傳
不容朝士不回車
别金陵官舍雙栢
手自移時尺許長三年拂拂及宫牆願言勿負栽培力
保此堅貞傲雪霜
復朱教授(某前雪蒙佳句再雪乃得為謝信矣相如之思遲也然亦遂為一叚公案)
詩成催雪豈無功今果裝嚴七寳公休說春花那解舞
也教耳熱慰新豐
送李侍郎安撫浙東二首
通明殿上紫芝仙乞得閒身下九天今日都門臨祖處
幾人驚嘆着鞭先
夜來天闕望文昌移在藩臣斗極旁千尺濤江元不遠
公當早晚對明光
直廬閒賦二首
一陪鸞鳳入仙臺四見薰風舞禁槐自笑平生無夢到
那知今日以身來
紫宸朝退曉光寒百吏奔曹一吏閒便可雲卿稱散秩
奈何名籍尚人間
雪霽玉堂曉眺
當年銀界隔鯨江今日分明玉作堂不是瓊林宮樹密
也應白虎接明光
兩烥並花
雙蓮合蘂更開花報道金鑾日未斜已草禁中新鳳詔
趣君十日覲東華
脩玉牒官閣子坐屏甚古詰吏亦不知曷始數語
紀之
摩詰何年留此筆至今雙壁猶&KR0886;崒老松掀甲作風雨
亂石激流殷霹靂
吳綃一幅苦無多中涵太華及黃河偶然乘風山下坐
紫烟翠靄坐中過
早入
紫薇浥露翠條深捷捷靈禽振好音全似冰巖亭上坐
四屏烟靄奏春禽
直廬多暇新綠欎然信筆二絶
朝絶倖恩除目少邊清妖祲檄書希飯餘摩腹閒行立
一抹牆東新翠薇
壁石方壺浸碧天依然全似太湖邊清風一夜生新興
好把漁竿上釣船
江山道中瀑布
松風一壑逼人寒老石瑽瑽響碧端疑是銀河天不鎻
瀉從雲際下人間
梔花
青琅削葉玉花鈿獨占炎皇第一天未羨冰桃垂夏後
且看金子粲秋前
朱生論天
不知占得幾躔星閱盡人間聚散萍今日重來橋上望
依然楊柳兩青青
為釣臺作
人道秋風長桂時天台散種未為遲如君筭到白榆窟
揀取南來第一枝
擁爐
已甘灰冷竹窗前那意移來近繡氊惟有幽人一寒暑
閉門高臥雪深天
中秋無月
常時斗暗猶閒事無月中秋可若何我欲梯雲千萬丈
取光還月謝羲娥
春帖
輕烟薄霧鎻平川全似江南二月天昨夜溪頭新雨過
分明洗出太平年
程掌書二首
夜來踏月過臨川水面粼粼桂魄圓此際高人方熟寐
難為一扣綠筠軒
分明如夢縞玄衣傍月凌風自在飛夢覺出門都不見
不知己上子陵磯(此行專看釣石)
孟夏廿一東作秩然
不見東耕四十年兹晨蓑笠去翩翩從今數過三蓂朔
史筆當書大有篇
五鼔夢中作覺而成之二首
人生萬幻一釐輕須築銅駝萬里城莫道斜陽光不遠
斷霞收盡十分明
當時千駟已無聞寧說牛羊上塜行同是博陵評古者
肯令千載尚齦卿
閏九十四
午夜青衣海上還八年兩度雪封山如今一水平如鏡
好釣桐江五百灘
送松煤十九與葉秀才
雲溪深處萬松林烟起晴天自作塵根向九華分結處
與君同是墨仙人
出南郊清甚
春風吹屣到南園着酒塗酥花正繁更喜滿庭無俗物
横塘疎竹渭南村
輓太府丞知徽州韓公
翊運勛臣第一家却于翰墨掇英華誰知忠孝千年事
不逐春風落水花
魯國夫人薤露歌
並海名山萬叠開太慈太白等蓬萊自從齊國鋤雲後
又見夫人駕鶴來
兩宋名賢小集卷二百十六
