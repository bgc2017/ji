兩宋名賢小集卷二百六十二
宋陳思編
元陳世隆補
方泉詩集
周文璞字晉僊一字野齋糓陽人其母禱於狼山而
生少聰慧以能詩稱寧宗時仕為内府守藏史旋以
事去官卜居於吳之鳳山山有方泉遂以自號有方
泉集三卷
臯橋
伯鸞出京師慷慨歌五噫豈無濟時心升降與我違有
來適吳中舂粱捄寒饑吳人臯伯通舍之慰窮棲方志
雖或除此橋猶可稽伯鸞號逸民佳傳照綠綈伯通賴
有此庶幾與之齊至今閶門外兩冡陪要離纍纍各高
大冥冥春草萋古者賢哲人不計鳳與雞焜燿亦偶爾
埋没何凄兮出語賀兩公亦以昌吾詩
堯章金銅佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相饑鷹餓虎分
相向拈起靈山受記時龍天帝釋應惆悵形模遠自流
沙至鑄出今回更精緻錢王納土歸京師流落多在西
湖寺錢王本是英雄人白蓮花現國主身蛇鄉虎落狗
脚朕何如紅袍玉帶稱功臣天封坼開即退聽兩浙不
聞笳鼔競歸來佛子作護持大師尚父尚書令一枚傳
到白石生生今但有能詩聲同袍秦外銛師兄哦詩禮
塔作佛事同喫地罏山芋羹何曾薰陸綺牀供但見相
輪銅綠明哦詩禮塔猶未畢蘆葉低飛山雨濕
初至長子寺
雲杪熒熒一塔燈覺皇舍利寶烟凝山門推上三更月
似照前朝禮拜僧
回次秣陵
我行古井邑北風吹倒人旗店語簇簇石路聲轔轔下
車得少憩亭午聽司晨豈但田秔香更覺村醪醇懷哉
厭王氣契闊毋重陳舊為秣陵尉今為鍾山神
哦松夏夜
雅頌聲流到楚詞更無人見獨看時池頭五粒初搖動
却替幽人說舊時
鷓鴣
夜聞春雨來濃綠淨於洗有禽自南翥自呼不得巳豈
非湘川下或自江左起黃陵見哀妃白下感遊子仍多
憂其兄宛轉深樹裏汝兄今何在荆棘日靡靡豈非囚
空山或巳投逝水年深桎梏化波冷皮肉死鷓鴣謹勿
痛此係造物理吾若破㭊言汝恨入骨髓風吹慈竹林
苔暈上深紫吾亦念故鄉日夜夢鄰里不如各歸休闕
月照西鄙
懷何月朔
星星鬢髮卧林丘詔使東川作郡侯髯叟望公來海嶠
癭兵迎守去䕫州珍圖想掛茅齋壁巧石應隨竹釘(闕)
教得巴童歌舞好侍郎千萬却歸休
瀨上懷古(有孟正曜祠堂)
古寺閟岑鬱空梁懸齋魚神坐既欹仄德容亦饑虛先
生貧有命山僧樂無餘長安滿市花疋馬吟九衢寥寥
北邙山而誰噫荒墟豈有先生者不如山僧歟盲風振
苕華重露落芙蕖何當醉尉歸方坐釣水隅
瀨上貞女祠
估客征夫上野橋錦褵玉瑱亦蕭條人間多少乘除事
到了英雄恨不消
銅雀研
君王有遺令婢子守空臺遙望西陵下漆燈照鴆桮玉
顔闕釵澤松栢生悲哀曾見短歌行想像姦雄才清泉
沈金彩古煙凝紫灰零落故瓦在雕鑴若陶坯為人作
書研詞章出詼諧上下千載問流轉何悠哉那知墟中
人天命不復來齊昏亦披猖增三築崔嵬年年漳河頭
野棠如雪開
丘慶餘畫兔
家住棲賢雲泉石恣幽討寫出明視孫眉目增媚好夘
日行踆踆衣褐坐芳草脫身文字禍見機恨不早仰候
月盈縮脩眉幾回掃迷離望靈藥青松為三倒山人書
姓名欲使好事考
夜坐讀書
此生無耽嗜獨具愛書癖旁搜固未暇乍見亦略識塵
土苦見汙更苦官事逼紙燈既自剪竹牖仍僕織山邑
少文獻有亦何自覓隨行五升瓻一歲無滴瀝向來長
安市閱之嘗竟夕悵然夢裏去莽莽雲雨側哦此謂寒
螿夜漏三十刻
春雪
崇禧山館似官居二月寒風峭有餘傲吏吟哦空壁下
野童放散夜堂初熒熒宿火煨村酒煜煜殘燈鏡道書
勿聽打窗聲更急快移銀礫上枯株
鶴廟
櫻桃花覆地古廟自青春帳裏還丹使山中採藥人風
林嘷黑虎雲路列斑麟欲見神君面連朝禮北辰
玉晨口占
風鳴長史朝天栢草護仙翁瘞劒塋瑞像殿前亡馬跡
養龍池上有鼉鳴
華道士白胭脂
蕭史水銀粉番女紅藍花狂奴愛風調脂澤遂成家鏡
開青峽月衣近赤城霞欲下人間世檞林棲晚鵶
杜鵑花
雲樹重重和淚吟故宫遺廟有知音秦吳萬里皆芳草
染到山花恨最深
新柳
長條導幽情淨色穿戸牖酸風釅如醋少待濃似酒颭
颭金絲垂滿眼遮老醜
王道士庵
出家纔二十小築契初心水浸籬根冷苔封井白深猿
啼天慘慘犬吠月隂隂又踞藜牀坐焚香鼓衲琴
南華陽洞
稽首遊名山駕言入華陽南洞極秘怪松翠泉水香曲
几妙隸畫殘碣刊靈章俛首試一讀冷風襲綃裳守菴
敬愛客暖我紫术湯遺我鵝眼錢云是洞所藏往有尋
幽徒入見黃金牆侈心或巳起幾受奇鬼戕身儻獲會
過敢恨飛蓬霜更丐一片土小築安閒房朝披神芝圖
暮試飢飯方
金牛洞
凌兢下危梯俯傴出深穴回身避雲霧偃面眎日月藥
苗護谽谺竹節截㠔櫱安知幽蹊下有此大奇絶金牛
鏟光景仙諜尚可閱岡頭春巳半枸杞如點血便恐顛
風興横吹石崖裂
山行行歌十首
受籙壇前雲更長春風漠漠杏花香峯回路轉無人處
恰見天書字數行
竦立雕珉萬萬層雲頭晃晃現觚稜野人自愛深幽景
只是尋常不見僧
道院中間沐髮容施來元自贊皇公君能百拜香煙下
不怕丹瓊路不通
蟲蛀黃連徹夜焚秦謠楚誦少人聞近前欲問新宫信
鶴帶靈芝入暮雲
帶淺人家隱樹深嬾晴天色弄雲隂好風嫋嫋穿林去
吹散松花似鬱金
遨遊自是不思歸花氣蒸衣氣力微抛棄文書亡俗累
領猿吟後閉山扉
天風穩送步虚聲雜和漫山檜栢鳴遠望山腰多白石
細看知是野人行
中峯道士蘂珠丹曾與神仙玉煉顔見說醉來燒隱訣
藥罏蕭瑟卧空山
紫陽道院古丹青恨渠猶畫化緣經晚香滅没人歸後
自有天風撼玉鈴
砌穴蕭森隔土橋項梁城畔最蕭條羽衣歌些招魂魄
直送旛旗上九霄
壬戌春日
自從憂患長精神兀坐齋房過了春鑿落盞乾官燭暗
樗蒱齒齓旅囊貧皇天老眼非塵世白日閒愁自替身
一段風光好如畫未須全與路行人
王荆公墓
一丈荒墳上悠悠落日斜子孫來祭後守墓掃松花
野老從余話文公在半山蹇驢追不及落日寺深關
年少坐談元鍾山直北邊春風吹夢過淚浥舊貂蟬
守法曾丞相能文陸左丞風流如未冺應作寺中僧
出白下
南朝禁籞夕陽明猶與遊人作隊行煙滿天淵池上路
菜花黃盡綠隂成
遊栖霞四首
破曉逗苦霧客鼻何酸辛山中氣候異初日如燭銀田
間石獸多知是肉角麟古苔半皴腹化作蒼龜鱗兩柱
既岌案衆碑亦嶙峋幽凃得奇觀未敢辭埃塵連年抱
離憂百嗟亡一呻花委鬢毛晚草奪袍色春愁中書櫝
失夢裏歌鍾陳窮愁著文字屢被同行嗔同行不相知
而况悠悠人(道中石麟碑柱甚夥)
吾與空門友相扶歴芳甸天機久深妙梵本與貫穿徐
馳得幽欣濟勝愜孤願宿芽發輕苞寒卉抱短豔鹿走
風生林僧歸雲入殿寺從齊梁來諸彦題品遍安知千
歲後未嘆陵谷變
優尼製銅覺欲住女主齡主稱金輪王綠在華嚴經而
捨覺富貴愛慕塗椒馨月黯回心院妖魂啼窈冥僧人
弗知此獨受一峯青分減儻及我終歲棲林坰
府帖昨夕下許奉半月急遂作兹山遊惘怳憂思失古
蹟墮榛莽久久失脩葺南塘石塔好巋然對人立高碣
纏蛟龍奇畫耐風日明旦丹陽路萬感當畢集說似石
翁婆皆須為余泣
再如金陵
再踏江東路詞窮不復論江泥沾苦淚津鼓聚歸魂庾信
因愁老陶潛為酒存孤蹤雖落魄不敢望明恩
道中望茅山有感
危亭對名岳畢景扶鈎欄白鷺伺察過低昂若弓彎去
歲負笈遊最佳元符間櫟林帶脩竹清𣲖流珊珊離留
叫晝靜洞天生春寒偉哉老宗師作屋雲雨端竟為殺
蟲蟻不活升龍鸞遺體但解蛻故宫亦燒殘今剏巳半
舊萬柱扶元壇遂以兩不借一笻履㠝岏入宅問玉斧
採芝投金環墨沼篆結字丹臺氣成盤將謂便隱遁遽
亦羅間關夷甫麈尾墮荀令香爐閒再獲望奇秀恍然
神觀還如見大仙伯被髮綠映山兩君控鵠從俱著漢
小冠俗累當復馳煮藥鼎欲翻
病起寫懷
夕陽蔽天涯望望不見家牛斗象緯微咄咄空咨嗟此
時將細碎說與枝上花
送友人入浙(行至王冀公墓上)
小縣登樓上依稀是去年更闌吹短笛飲散覓歸韉丹
葉標寒渡黃花羃野田重來弔古地為拊石羊肩
轆轤體
埜人無事時嘗誦極元詩寫遍千山寺吟行九曲溪誰
為補天手同是決雲兒欲去無人問今宵醉似泥
金陵懷古六首
孫伯陵頭水最悲蔣侯廟内月來遲夜深行客心驚恐
猿掛晉朝楓樹枝
司馬家兒持酒桮天星亦下澆崔嵬當時若便效牛飲
定有孟津師旅來
愁看幕府夕陽邊那更雞籠在目前跋扈飛揚只如此
登臨那得不酸然
杳杳舊蹤尋不得茫茫遺恨有誰窮長安敗績誰憐汝
灞上收聲未到公
琵琶未盡使人嗟瀟洒華林御苑花今日聞韶無處所
雁煙蛩雨屬他家
江水無情碧草春北朝留住老詞臣子規啼向青楓樹
為爾離鄉去國人
江南曲四首
露下五更秋雨打三楊愁齊梁才子多埋在青山頭
郎與新歡濃儂與舊歡熟懊惱對行人當為歌豔曲
孤館聞啼鸎日暮胭脂薄芳醪似泥賤那得不行樂
雲認巫山氣江通淫雨情相逢未多時秋花開古城
吳中秋日
郊原落葉巳離離尚有孤花闖短籬小醉不成憐病後
苦吟未了說愁時鬭雞走狗袁絲喜臨水登山宋玉悲
豆角巳收無别事待同野老赴襟期
野薔薇
娟娟籬頭花白白間綠葉明光裁版袴不掩遊子屧餘
春背人去乞與弄芳蝶感我萬古心離離不相接我行
田野間落魄何所挾猶能自撑拄使氣學漢俠悠哉芳
草畔見此放逐妾羅帷未生夢粉面反成怯幽香薰倒
人山麝火初熁長亭或相思如見玉蹀躞
狼山
吾母禱於山生我偃蹇身卅八始入寺所天俱不晨歸
人復何之所願清戰塵勿復論銜鈎去作瑞世珍
烏夜啼
何人彈阮咸故故輕手摘彈作烏夜啼此意我所惻南
朝有帝子作牧號侯伯著身疑嫌閒生意日偪仄愛妾
聞啼聲改鎮頒竹冊故云長安吏性命在頃刻小婦聞
啼聲赦令敷大澤身雖不肖甚幼小著蒼幘再轉作縣
佐欲塞父祖責濡墨決疑訟行求慰冤魄羣凶見之怒
極意便刳磔首沮隸陽橋公議亦巳格痛掠及庫胥指
作盜錢賊胥既恣椎鑿手墮面愈黑書款自誣伏身竟
遭刻畫酷毒一如斯誰謂彼無策謗書入外臺遂坐使
者劾牽連入冶城五載窮慘礉敶詞呌穹旻哀慟人叵
測若無磊落者誰肯為昭白翻思受禍時何但鍛羽翮
愁冤傳里巷泣涕到臧獲嫠母偕妻孥惘惘望秋色豈
料今日下置酒設豚拍聽此哀絲鳴但呼說不得月明
客已去庭宇鳴啞啞世人見慈烏唾笑滿阡陌誰知事
乘除禍去反為福蒼蒼上林枝當去作謝客
贈趙子野歌
與君雖為外兄弟語話尋常見肝肺自從不見半年餘
每望吳雲輒流涕蘋溪松栢同一波半年不見當奈何
長安市上相尋處弟能起舞兄能歌兄今賜第南薰殿
滿戴宫花上林宴弟歸便著遠遊冠他時山中儻相見
吳王臺畔楊柳黃吳姬對坐調絲簧阿兄自對吳雲坐
呼弟不來應斷腸書來不應寄他物只要秋林一雙笛
當使蠻奴日下吹此時此夜須相憶
古琴歌
山人袖攜古琴來形模拙醜腹破穿上兩金字亦殘漫
自云得自十年前十年前宿野店間野店岑寂無炊煙
只將百錢乞翁媪回買濕薪煨澗泉老翁持出一木段
刀痕鑿痕斧痕滿秀才望見三嘆羨學琴以後何曾見
此是成都雷氏為揩摩雷氏分明現持歸修治調曲成
曲成他人不肯聞初彈羑里可釋憾再鼔廣陵如雪冤
持歸古操次第傳龍入我舟何可憐
憶昔
憶昔在童初身輕俗累無雲霞明道服日月綴仙都屑
玉三危露泥金一丈符遨遊即閶闔佩帶或昆吾學語
闚真誥談玄校易圖竹間時搏拊松下亦摴蒱謫墮歸
嵓壑庸凡近僕奴極知方匿景何敢遽搏扶請命書盈
紙祈真字迸珠但能覘帝座不恨守天厨譴巨知難逭
心安敢自誣相隨有芒屨還欲化雙鳬
弔堯章
相逢蕭寺巳纍然自詠離騷講太元極目舊遊猶白石
傷心孤塚只蒼煙兒從外舍收殘藁客向空山泣斷絃
帝所修文與張樂魂兮應是到鈞天
遣興
望見山櫻媚短岑翻然便悔出家林壊車殺馬空嗟晚
裂芰焚荷直到今筍蕨久為歸去計雲煙無復舊來心
平生最愛花濃淡看了斜陽看暝隂
夜歸
還山迫暮夜枕石松下眠夢作童子日采花噀寒泉回
身在人世欲去塵網纏永謝歡樂情把袂入紫煙
送道友歸
浮雲起足下是子欲歸家藏室收芸蠧丹房掃箭砂時
聞搗藥鳥啼向款冬花莫使山童去驚飛逐亂鵶
黃龍洞
一從負圖與負舟天公閟之居靈湫重曈腁手久不作
蒼苔古木兩漠漠朝來石磴鱗鱗濕如覺蜿蜒為人出
甘霖未甦焦卷多相候吳雲莫相失
歸憩仁王寺
重到招提未覺遲鉢單初副袷衣時僧房齋院門門閉
梅子枇杷樹樹垂蟻蔭經幢求託化龍纏佛座學慈悲
長年無事閒來此坐對空山諷小詩
下竺
靜看唐人刻相連坐石隂鳥啼留客意果熟住山心野
水流詩葉天香襲道林雲根有桂子應待月中尋
七言
雲竺前頭即御園小風斜雨入梅天放歌偃蹇如圓老
古貌昂藏若稚川尋得數行天寶字破他一夜草堂眠
此生更要窮經論惆悵高人舊石筵
過葛天民新居
為憶空山雨因嗟短鬢霜幅巾終日仄侍女古時妝烏
桕殘林外丹砂舊井旁不留禪月畫只踞淨名牀湖鏡
秋容淡雲莊曉露香汲泉須透脈種果便成行使鶴過
村店攜孥上野航極知秦外叟全似賀知章對佛稱居
士翻經悟法王自將詩檢校猶與竹商量嗟我渾無賴
非公不作狂莫移松下石老子要乘涼
十月過鳳山舟回入項王祠用前韻
墜葉濃於染孤花淨似霜溪山如有待朱粉已施妝勝
境如天上雄鳴自帝旁工陳白玉琯人坐紫金牀古兕
稱春酒靈虬換夕香風箏猶有韻星弁忽分行念此鋤
榛壟頻來渡葦航欲揮終極淚只廢苦吟章慷慨辭歡
伯英雄憶憤王逝騅嗟弗及撞斗恨難量起舞何勞短
行歌未要狂斷雲將落日千古助哀涼
送蜀客
都市今重到文園更倦遊依依返窮峽得得上歸舟往
事深能憶沈痾久合瘳行經古祠廟應酹舊山丘梁父
遺馨在降牋殺氣浮白衣猶肯出黃裏不包羞一聽巴
人曲多貽漢璽憂花蒙塵漠漠苑抱水悠悠蠢爾狂童
輩俱為滅族囚坤維元自正棧閣未應修管樂誰能並
卿雲亦可儔時哉著檮杌聊此畔牢愁硉矹重開險銷
沈萬壘秋堂留石室盡歌尚竹枝謳寒&KR1578;摧逋客啼鵑
識故(闕)屈沱嘗角黍岷嶺看牽牛從此多談讌逢誰共
勸酬近前持硯削成列抱箜篌近歲安樞相宣威在益
州君歸如訪謁朝論必咨諏列聖方垂統羣公亦好脩
焚燒已郿塢誅殛皆驩兜虎豹參差束魑魖次第投衣
冠通海嶠干羽格蠻陬江寇何勞服淮田亦盡收旌旃
仍使傳炮烙任兜鍪元象催天狗昌陵控玉虬嗟嗟几
上肉斷斷幄中籌貢錦資藩輔緘辭告帝謀聲名與勲
烈應逐漢江流
戊辰感事二首
久要和平福須寬次第刑諸公善調壹熙祚必清寧夾
道焚香拜今知病酒醒漫勞雙鬢白何止故山青(闕)緯
朝沈彩非煙夜透扃願同臧獲列齊壽八千齡
幕府才方盛軍師意最高何年燕巢木幾處馬騰槽馳
騁心方壯指麾身更勞周詩歌勞徠費誓說逋逃行闕
占風角穹廬拜羽旄飛騰真有種淡泊正相遭
山居書事
荼蘼架倒無人架全似老夫狂醉時昨夜一場溪雨横
又漂苔蘚到花枝
兩宋名賢小集卷二百六十二
