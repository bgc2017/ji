兩宋名賢小集卷二百二
宋陳思編
元陳世隆補
北山集(二)
程俱
送朱職方希亮出使利州路二首
許下多名士朱公盛德人懷文深自匿謀道不求伸雅
望臺中妙宣恩劍外春聯憑巴漢水一浣九街塵
星使出文昌仍分古華陽過家真晝錦擁節異懷章泛
應超餘刃存心即道場冕旒須獻納早晚侍明光
和同舍夏日四首
寒暑不到處翛然天地中夏冰聊善幻性水自真空松
壑凝寒露荷燈障遠風峩峩欲千仞扇暍意無窮
右清冰
曉來風破睡天外失參横雨作刻漏下人思江海傾林
塘回秀色塵市亦歡聲漏屋吾無憾聊蘇秉耒氓
右暑雨
夜氣接平旦微涼生太虚庭槐秋影動簷月曉光餘執
熱寧無間探湯固有初斯須銜燭轉汗漬羽陵書
右晨起
赤日不可度紅塵能許深糞除知有意垢净亦惟心葉
落石門曉花殘桃徑吟安知煩溽地擁篲却流金
右掃地
鄒侍郎挽詩二首
蠻貊人無間鄉閭行益尊芝蘭有餘化桃李竟何言遠
日來千兩他年歎九原死生如可作安用百身存
夷跖雖殊趣彭殤共一歸投荒萬里再乘化百年非細
行皆無憾常言亦造微祗應存信史千古有沾衣
齒落
年運過半百齒搖先右車朝來忽自墮笑罷却成嗟鶴
髮情知爾牛呞老更加舌柔真足恃寂寞寄生涯
種蓮
不向東林社聊分玉井蓮淤泥超黑業定葉異青錢八
法那能染三車固可捐從容共漁樂吾意己忘筌
殷浩廢處信安偶覧衡州圖經故居尚有遺址有
感於懷書四十字
中軍時所廢我廢坐衰殘軒冕倘來寄炎涼非意干空
函嗟外重小品亦徒看異代均流落還來客信安
戲呈虞君明察院謩
三仕三已心如空一壑一丘吾固窮門施雀羅止可樂
車如鷄栖良不惡胸中兀&KR2029;初欲成綵衣玉斧雙鬟青
世間何樂復過此不失清都左右卿
長安陸海如洪爐五金出入無精觕平生椎鈍堅重質
一往瀜液隨流珠請觀五石大瓠種且以濩落浮江湖
環中何者為榮辱千鍾何如三釡粟坦途緩步東方明
大勝跨虎臨深谷
夜坐
飢烏夜啼栖復起仡栗飛光透窗紙捲簾萬瓦白生烟
桂影扶疎淨如洗回腸正隨清漏轉葉下空庭亂如霰
青燈耿耿夜何其雲篆吐蘭初一線歲云暮矣萬竅號
霜天旅雁求其曹月行虚空幾萬里羣犬吠光聲正豪
蒲團瞑目空危坐逝者如斯白駒過悠悠昨夢不可攀
此身此心何日閒
題蔣崇德彝所蔵明皇夜遊圖
燃膏飛鞚逐流光露溢金盤樂未央擬跨八龍窮轍迹
誰令一馬向銅梁
秋夜寫懷呈常所往來諸公兼寄吳興江仲嘉八
首
秋聲不關人倦客偏入耳蕭蕭舞黃葉策策振疎葦明
知壯則老搖落固其理如何石心人嘅歎中夜起
蓬藋没三徑藤蔂上瓜廬時聞步屧聲款關問何如定
坐無雜語文章校精粗馬融辭東觀骯髒與世疎顧此
窮巷士華顛空著書
外監嗟己遠吾猶識其孫森然見孤韵辯作懸河翻低
頭向螢窗有類鶴在樊讐書五千卷字字窮根源頗攜
未見書過我樵無烟
向來霜秋句俯仰歲一終人間有寒暑方外無窮通青
青千丈松不改冰雪容坐閱蒲與柳飄蕭隨雨風寒松
老益高蒲柳老益衰流萍况無蒂復與飛蓬期却埽計
不早出門欲何之
剥啄驚午枕軒昂見長身蒼髯如修竹定非俯仰人德
公卧襄陽不踏官府塵此老頗似之酒酣見天真結廬
甚幽獨己辦老圃隣披榛時一來數面久益親
二士出吳下諸生有揚王相從寂寞濱無乃計未良縱
横三千字坐可致玉堂詞章乃糠粃不直粟一囊我愧
非子雲文書昧偏旁窮居似韓子草樹亦荒涼時能出
佳句慰我秋夜長
物色一如此凄風薄人衣遙憐卞山客增歎雉朝飛固
知難為懷舉餐念齊眉勿使梨棗間纏綿生繭絲
清霜埽蕃廡豈為一草木方春萬物遂苑籞及冰谷乾
道本平施憎愛豈有屬不應懷偏慳獨遇吾黨酷竒窮
坐迂疎此事計己熟如何半世間生理常刺促
春日寫懷
春風遍芳華一國盡狂醉窮閻獨不知但見長蒿薺秋
飇起蘋末一華初未墜幽懷獨先覺意象己凄厲故知
春與秋初不為我計危絃自應悲寒木終易脆要之夢
中夢憂樂同一寐翻然詠軒丘心量浩無際
到官兩旬四走山野作詩以自勞云
上山偃仰如望天下山傴仆如深泉胡為持此不貲寳
來試萬丈懸崖巔前人見踵後見頂仄足鳥道相攀牽
&KR1554;然寘我章貢上水激石罅奔雷填荒塍曲澗無遠近
渺渺不見墟中烟土岡鑿路狹如隧蘇壁藤蔓蛟蛇纏
寒風颼颼失白日上有萬木蒼隂玄航溪之深揭其淺
碎石齧足聲號川茗山發我一長喟彼有吳市人中仙
飛瓊練玉存故處秪有井竈無霜鉛我今正坐五斗米
悔不辟粒從期佺向來吳松厭羇旅三歲半逐鴟夷船
故教筦庫著疎孏坐守兀兀聊窮年安知求逸得奔走
豈異避梃蒙戈鋋咄嗟萬事何必計努力唯有歸園田
豁然閣
雲霞墮西山飛帆拂天鏡誰開一窗明納此千頃静寒
蟾發澹白一雨破孤迥時邀竹林交或盡剡溪興扁舟
還北城隠隠聞鐘磬
讀陶靖節詩
吾觀靖節詩三歎有遺音卧看起咏之愔愔澹多心欲
學靖節詩慎勿學其語心源如古井衡氣光發宇言無
出言意妙語自天與譬如清泠淵月湛不可取崟﨑阨
驚湍乃若震雷鼓斯言可深味往往棄如土
九日雨中對菊忽忽塊坐用雨中對花韻三首
胸中有天游一室未為迫永懷東籬翁那復有此客重
隂敗佳辰長雨不為澤摧豗對黃花菜色被臧獲黃花
亦蕭條伴我雙鬢白猶能相呴濡嫩葉供小摘
去年峨眉山痛飲真得計新蟾繼秋陽明潔藉點綴今
年坐蝸廬簷溜落空砌花開信多雨會少苦分袂茫茫
大塊間游子况無蒂百年能幾何行復驚改歲
急心如危絃未斷先凛凛風庭忽知秋中夜不安枕力
行無遠途積縷成重錦男兒未蓋棺雅志安得寢榮衰
非所念身世固己審亦復羨久生聊為老籛飲
元夕塊坐因用葉翰林去年見寄元夕詩韻寫懷
兒童逐遨戲先春禱春晴心如飄風快目若冰壺明寧
為惜日計所願佳節并老來見紛麗如乾連婆城流光
不可挽譬彼空中聲那知節物佳翛然謝將迎幽燈對
簡編歴歴記所更斯須閉關卧鼻息驚雷鳴寤念北山
北田家己催耕胡為異鄉久空寒猿鶴盟
短日長易暗凝隂有時晴何人勸之照燭燎皆争明今
年春苦寒寒威劇幽并連綿積三白雲埋闔廬城深泥
浹新雨行路無人聲藜燈不來下箕卜豈復迎朝來日
照梁天氣忽己更稍聞橋市間簫鼓遠近鳴吳人尚游
樂急如赴春耕唯有窮巷士守窮如守盟
西安謁陸蒙老大夫觀著述之富戲用蒙老新體
作
丈人意何長緘笥文史足琅然五行落洞視不再讀作
書兼遠奘衆妙探玄竺時時歌四始笑捧五經腹高堂
發新藁重複羅籖軸觀之類窺管諷味得膏馥(蒙老號為連韻)
(如云風捧諷馥)
白頭書生黑頭翁長安時花幽澗松遠飛近啄雖異志
天命厚薄無雌雄鈎深采博燥喉吻守此一畆蓬蒿宫
杜門不出交二仲木隂澗曲遥相通紫囊貝葉資藝苑
欵關一見逾三冬亭亭漫吏多所歴乾死書螢心似漆
王門賓閤不留行赭顔趼足搜泉石茅簷正欲結雲根
竹葉榴花薦餘瀝當從元亮賦言歸木茹麻衣永投筆
(蒙老號為合離藥名如當歸木筆)
十月五日集季野家歸作
賢愚孰無營急景信可惜如何闔廬城乃有此閒客懷安
豈初志運甓有餘力相從無何鄉邂逅一日適虚窗得
朝陽寒凛作春色琴書羅棐几一一淨如拭畫沙見竒
蹤落屑非近識似追永和還未覺正始隔峥嶸衡霍囿
莽蒼雲夢澤時華各低昂幽鳥共深寂誰驅此變幻戲
納方丈域慙公慶春釀澆我憂思積豈無車公語顧非
伯仁匹長檠蠟花摧起視霜月白酣歌美清夜擁髻
侍通德參差吐幽妍鑿落豔芳碧觥籌不留行為問此
何夕言歸謝主人五斗安可極
戲示江協律漢
酸寒北山尉憔悴孔州守枯魚同處陸濡沫賴詩酒當
時年尚壯意氣亦何有只今雙鬢華十載一回首仕初
君似遇遊倦吾己醜邂逅記昔遊空嗟漢南柳
江再和戲答
當年季將軍晚節河東守誰令一人譽揮去坐使酒長
卿起遐陬落筆賦烏有要之乃雕篆意不在黔首窮通
付造物世俗浪妍醜何必送五窮呼奴結車柳
葉内相赴淮泗
向來英妙壓鼇頭去國三年白髮秋蕭傅豈煩更吏治
賈生原自贊皇猷高文已得江山助遠業寧為管晏留
聞說云亭己除地正須椽筆記鴻休
九日陪章湖州致平援登道場山汎舟溪上
九日登臨得翠微拂天松竹引丹梯神遊八表層霄近
目盡千山落日低人散飛雲留畫棟舟回初月照清溪
故知王謝風流在吹帽何人醉似泥
次韻趙叔問對雪共酌有懷江仲嘉
恍然身寄一山川玉宇銀牆墮我前便欲乘風向寥廓
恨無新句落雲烟延枚座右頻虚席訪戴人遐歎獨賢
遥想交頥對秦望朝來清思浩無邊
哭王元規
華顛傾蓋便忘年信有烏衣不乏賢膝下中郎名譽早
湖南司馬歲時遷去天尺五非無地擊水三千竟莫前
唇腐五車真底用人琴冥漠付重泉
和答何蒙聖刪定
胸中林壑寄商顔門外紅塵了不關年去人猶昔人耳
身遊不與(缺)間與君同覺夢中夢顧我長嗟山復山
何日方舟歸里社韋編應許試窺斑
與蔣子有道丁丑相從吳下之適感賦
三逕旁臨招隠溪子真池館叩林扉拏舟夜雪多乘興
步屧春風每醉歸居舍相望一牛吼宦途常作二鳬飛
試還邀月持杯地共覺勞生四十非
曝書會和陳正字磷觀御製書二首
龍檢金壺記子年寥陽宫殿玉虚前三元初識皇文秘
八法争看御墨鮮叢簡舊蔵丹蕊篋羣仙擬近白畦泉
隆樓縹緲侵雲漢神物撝呵衛九天
七聖雲章紫秘清睿謨神藻發長生六爻妙物超龍瑞
千里真修叙廣成但覺煥文驚俗眼何勞握筆避書名
法宫涵演方無盡玉海濡毫卷四瀛
送傅舍人國華使高麗二首
長嘯溟波又一遊眼中壺嶠接滄洲紫薇垣近三台象
銀漢槎回八月秋七制還須補天筆一帆聊展濟川舟
從容歸奏承清問膏澤東西四十州
翩翩綠水泛紅蓮一紀重來擁使旃雲外兩星明漢節
海東千里戴堯天舊聞箕子多遺俗會使匈奴失左肩
五十年來蒙惠渥故應微筆莫窮鐫
和江仲嘉見寄
蓽門蓬舍不知春車似鷄栖甑有塵千里傳情望雙鯉
一杯和影只三人交親離合同巢燕身世羇危獨繭綸
四體不勤徒擾擾擬將玄指問吳筠
寒谷應殊尺五天鹽車無復望騰騫至人未免填溝壑
大隠不如居市廛長嘯呼鷹思上蔡獨吟留石在平泉
茅茨欲作終焉計未有滄浪四萬錢
何蒙聖挽詩二首
倦遊初返北山儂一面忘年得此翁學易知公無復過
詩窮如我敢言工安知接迹金蘭直便作回頭夢幻空
本自無生今豈滅不應吾道又西東
五籍紛綸井大春一言超詣阮參軍王門設醴重經席
藏室修書老蠧芸問字毫釐分鳥跡論文領略到皇墳
他年宿草傷心地千里衢山隔暮雲
酬潁昌葉内翰見招
觸熱西遊泝濁波京華旅食謝經過年侵鏡裏今如此
歌闕壺邊可奈何賓閤遥知懸玉麈直廬應許到金坡
須公一節趨環召猶及昆吾百步荷
書夀昌驛
歲暮白日速風高黃葉稀歸心與寒雁一夜向南飛
空相僧舍書事
午景入疎竹堂隂粉筠香疎簾撲空翠無風自微涼棋
聲破禪寂日轉幡影長霏烟觸垂爪汎乳搜枯腸投局
起尋勝徘徊雨花堂巢蓮見靈龜信有千歲祥徐觀乃
跛鱉圉圉循菰蔣笑罷復歎息是非可兼忘却坐對談
麈冰松想千章新穎二三子矯若驚鴻翔府中有料理
不作功曹狂
戲贈江仲嘉司兵
君不見謝公栖遲樂東土起作司馬征西府莫年談笑
有穰孫鶴唳風聲走強虜又不見子猷剡川高興闌肯
隨鶴書落人間不知騎曹底官職朝來拄頰看西山平
生清真翠嵓老泉石膏肓偶同調歲寒落落見孤松不
忍低眉寧枯槁年來無米繼朝炊聞說吳興富魚稻不
妨來作古司兵士卒投醪止鳬藻美哉洋洋霅溪水秋
塘百里荷花遶當年釣徒放浪處醉目悠然送歸鳥斯
人不死世不識往往凌波弄瑶草君方參同騐龍虎我
欲治荒種梨棗會當月夜見龐眉一笑超然凌八表
送趙子晝奉議歸睢陽
紛華眩人劇朱碧子獨好書如好色王孫被服甚寒生
射策君門先破的榮州書窟三萬卷錦囊付此龐眉客
西遊勾吳北大魏亦復徒勞問刀筆不唯唇齒腐經史
正自雲山鏁胸臆老來息交思簡事為子忘劬廢晨昔
春風滿帆送歸舸回首青雲如昨日知君名駿定千里
不待朝廷訪幽仄有書時寄雁南飛顧我漁樵正争席
同趙奉議離吳興江仲嘉昆仲送百餘里戲作一
首
大江飲酒如澆灰小江飲酒顛如雷扁舟相送不道遠
百二十里雲帆開云亭老人窮不死故園茅屋荒蒼苔
闔閭城中一畆地己辦瓮牖鉏蒿萊吳興上佐吾黨士
十年縱賞西王臺眉間黃色袨綵服柂樓長嘯春風回
要須酩酊酧此别不難萬頃添金杯明朝相望即湖海
縱有美酒胡為哉
過毛達可友給事覧壁間舊詩次韻二首
堂前清颸發樹外赤日西坐令天壤間氣候忽不齊解
帶席嘉隂長哦壁間題故應有神護塵土不得迷前年
欵公門鷤䳏亦已啼今年復羇旅庭莎欲鳴鷄西遊有
底急觸熱忘卑栖似為飢所驅不計轍與蹄綈袍意彌
厚盤餐洗羹藜磊塊久不澆醇醪代朝虀襄陽乏新句
夜直難相攜
黃花非不佳寒澹每見少蕭蕭亦無言懷抱不自曉深
嫌小桃夭欲作霜松矯窺叢慰寂寞時有南飛鳥主人
真賞竒灌植勤便了徘徊傍東籬高興在塵表坐有白
頭生臨風百憂繞
北固懷古
阿瞞長驅壓吳壘飲馬長江投馬箠英雄只數大耳兒
彷彿芒碭赤龍子幄中况有南陽客布衣躬耕無甔石
當時鼎足計未成聊此一竒空赤壁人隨流水去不還
卧羊頑石留空山如今留石亦煨燼山與長江相向閒
秋華無幾尚有紫薇相對里巷間
晚花如寒女不識時世糚幽然草間秀紅紫相低昂榮
木事己休重隂閉深蒼尚有紫薇花亭亭表秋芳扶疎
綴柔枝無復粉艷光空庭一飄委已覺襟裾涼手中蒲葵
箑雖復未可忘仰視白日永凄其感冰霜
秋雨三首
細字怱難讀松窗失朝暉開簾視天宇屯雲凝如黳霏
微乍噴洒翕忽看淋漓斯須達百川中庭即方池秋雷
亦動地勢洶萬鼓鼙虚簷忽無聲蒼狗變白衣飄搖露
穹碧涼飇洗蒸炊雨師真解事作止適所宜
十日儷辰次如環了無端人言秋甲子畏濕不畏乾向
來譙門道旁立三尺壇故勤壁間緣一起泥中蟠青衣
躍且噪有如沐猴冠先聲忽洒道直此辰與干邇來未
旬浹三見急雨寒黃流抹河草連檣度平瀾良苗有佳
色未覺千畆寬時暘亦須早無使江湖翻
華首三不遇求田亦良圖莫嗔湖海士豪氣故不除扶
犁本吾事二頃終勝無繞舍生蓬蒿閉門種英蕪從渠
百尺樓笑此蝸牛廬吳中久卜隣會從古人居荆溪一
廛地倘與求羊俱屠門過大嚼一雨喜有餘正恐二三
子聯翩躡雲衢空令千里駕悵望黃公壚
過紅梅閣
春風如醇酒著物物不知能使死灰色化為明艷姿寒
枯出繁秀巧與節物期江梅故幽獨綽約不自持居然
北枝後迨此白日遲春風日浩蕩醉色回冰肌清妍有
餘態衆芳謝凡卑憑虚一迴睇俯仰歲月馳所恨培雪
根向來歲寒枝差池弄芳晚坐令顔色移顔色固嫵媚
幽香無故時
題蔣永仲蜀道圖
梓州别駕真雛鳳賞古探竒坐饑凍要窺瓊儋蔚藍天
直上潼江歴秦宋每逢佳處静盤磚流出胸中九雲夢
乾坤坱圠本無迹我獨毫端發神用戲驅萬變寄陶寫
軒豁端倪巧摶控蒼筠擢秀飽冰雪古幹撑空中梁棟
竒礓那得在山谷回首何年委堅重輪囷偃蓋屈金鐵
夭矯驚虬起岩洞春江莽蒼迷東西漢南老柳參差垂
烟中遠近見木末明星己沒城烏啼平生險怪三峽水
古木巃嵸隂風吹石間雷雹殷九地出入噴薄無窮時
我身趼足半天下偃蹇故是山林姿南行灊霍北嵩洛
應接不暇空狂痴作詩寫意如捕景况有三絶窮天機
清晨對此恍自失眼中太白横峨嵋請君什襲秘緹革
恐復仙去歸無期
寄開化李令光
我行阡陌間苗麥己復青茅茨間新稿雞犬有和聲不
見吏索錢田家得其生雞犬亦肥字不遭無事烹于斯
可觀政豈在赫赫名父老亦相語懽然就春耕官租及
時了卒歲樂無營
山間古梅林有鴞集其端不飛亦不鳴彈射莫敢干下
窺羣雀雛啄顙刳其肝欣然䑛兩爪意得良自安飛來
多凡鳥助此凶且殘安知萬山曲亦復鳴栖鸞相咻固
不可見嚇技亦殫衆鳥既有恃相期在歲寒
園居荒蕪春至草生日尋野蔬以供匕筯今日枯
枿間得蒸菌四五亦取食之自笑窮甚戲作此詩
平生囁嚅口出語無媚悅定非肉食姿賦分在藜蕨僑
居得空園窮陋亦清絶分隂豈不惜飽睡送日月蕪菁
不須種衆草今已茁朝來一雨過青細皆可掇東籬有
更生杞枸僅堪埒乃知天隨生豈羡五鼎列堂萱不我
負芽甲破春雪糜身薦瓢簞解我憂思結薺花雖未繁
著地爛於纈驚雷發蒸菌自可當夏鱉馬蘭亦芳脆人
莧固凡劣晴朝當炙背俯僂事挑抉家人各盈襜汲井
手自挈滿炊太倉陳侑以冬葅冽盤中長闌干置餽每
虚撤恨無籜龍苞此味那得缺長謠青青槐饞液想庭
樾妻孥覆相誚男子志勛烈君非老浮圖菜本可長嚙
况兹閒草木豈為刀匕設乃翁笑摩腹萬事付一吷此
中有真趣勿為兒軰說
七夕
阿母雲車下建章茂陵秋草竟荒凉漢庭卿相如麻葦
只數窺窗陛戟郎
胥門老蔡定凡仙會有神人與作緣自笑塵容滯窮骨
不如鷄犬上青天
江仲嘉行邑將歸見寄絶句次韻
骯髒江公故不羣八關三窟斷知聞喜談狗馬從無鬼
獨抱冰霜似此君
常嫌小知漫閑閑曠度蕭然只愛閒不借黃粱留客醉
嚴關三鼓欵銅鐶
勸農行稼亦看山牛驥何妨共一閑應笑云亭老頗僻
背崖無地結三間
漾漾扁舟拂水飛飄飄蘋末細吹衣傳呼匝動來連璧
東郭人知典午歸
詩成端欲據天山酒戶猶能敵飲仙幽事相關公事了
如屏千嶂翠連綿
三峰草堂
庭前雙梧一畆隂禪房蕭森花木深清霜脫葉空山响
夢覺寒窗松月林
雨洗千山翠月浮稻畦松澗己争流朝來風急疑雲盡
歴歴鐘聲過五州
靈山觀
入夢無黃石投身賴赤松濯冠臨皖水執簡叩灊峰司
命開琳闕明光下玉龍高靈心拱衛江海勢朝宗清夜
垂星斗空山答鼓鐘雲車來絳節風馬上丹封樓觀參
差見岩崖轉側容山川瞻勝異蘋藻薦嚴恭凡骨應難
換幽人豈易逢他年華山藕安用葛陂笻
偶成四十字呈彦章内翰叔問侍郎
頭童心亦盡老矣不中書賴有金閨彦時來冰氏墟但
令尊有酒安問出無車更得身強健登臨縱所如
再和寄彦文
踵息菴中老看書不蠧書青燈對編簡秋氣入郊墟農
圃從争席笙歌載後車風流傾一座誰復似相如
觀老杜久客一篇其言有感於吾心者因為八詠
羈旅知交態
故里翻為客衰年亦倦遊犢褌慙北阮膰饋略東丘門
巷遊麋鹿閭閻風馬牛翟公良可笑大署欲何求
淹留見俗情
扶病來城郭栖遲又幾年炎涼驚節變榮悴與時遷掉
臂人趨市駢頭蟻聚羶回觀衰冷地古竈不生烟
衰顔聊自哂
秃髮無重綠疎髯已半凋識風搖老柱火宅豎衰標往
事那堪記幽懷不自聊餘年倘窮健猶及中興朝
小吏每相輕
鼠軰何知禮奴曹只世情鴟鴞嚇鸞鳳螻蟻困鯤鯨舍
者時争席將軍莫夜行豈堪供一笑正自不須驚
去國哀王粲
獻納無明略衰遲只故鄉養疴憑藥裹埽迹寄僧房不
作荆州客空悲漢署郎登樓那假賦哀鬢白蒼蒼
傷時哭賈生
僣逆真苕燕戈鋋尚井蛙蒼生困征斂黃屋久咨嗟北
狩終當返東巡亦未賖皇基甚宏遠四海會為家
狐狸何足道
宿弊難毛舉中原尚土隳時聞殱狗鼠未遂戮鯨鯢冠
蓋翔鴛鷺干戈集虎貔埋輪豈無意攬轡欲誰期
豺虎正縱横
勍敵頻窺塞潢池欲弄兵未傳朱泚首時勞亞夫營四
海幾麋爛羣凶會鼎烹皇威清海岱談笑埽欃槍
興龍節日有感二首
往歲興龍節寰區樂末央姜任乘德化䕫契拱岩廊事
逐流年往憂隨愛日長嘉時真易失追想故難忘
往歲坤成節羣生鼓舞中至公同造化和氣浹羌戎佐
佑三王治彌縫十亂功戎衣何日定無處問高穹
鬱鬱澗底松
欝欝千山麓常嗟澗底松老應從禹貢清不受秦封偃
蹇龍蛇蟄摧蔵冰雪容地偏難聳壑根固獨凌冬天近
知才大辰來有棟隆山苗應大笑穴螘莫相攻
移竹
寓目無清致興懷要此君影移千畆月枝散五湖雲鳳
實和筠得龍苞帶籜分傷根同柏大剪葉異芝焚拔篠
衣霑粉連鞭蘚破紋虚心寧擇地直節任離羣但欲通
三徑何須比萬軍凛然真玉立蔓草即堪耘
兩宋名賢小集卷二百二
