兩宋名賢小集卷三百十四
宋陳思編
元陳世隆補
菊磵小集
高翥字九萬餘姚人有菊磵小集
春日即事
人間閒日月春後乍晴隂半夜雨聲急一溪流水深鳥
啼花自發詩就客能吟短策西湖路幽芳信意尋
送别
老去情懷怕别離年来不作送行詩人前舉似終難信
問著垂楊便可知
春日北山二首
人緣白石泝清溪手剥蒼苔認舊題春色滿山歸不去
折桐花裡畫眉啼
插花吹笛兩山中桃李尊前日日同待得馬頭飛絮滿
更来沽酒看殘紅
僧房夜坐
萬枝松裏一篝燈知是山房第幾層静夜數聲清磬響
上方應有誦經僧
訪諸葛鍊師不遇
青銅留著布囊中去謁人間小卧龍久欲共君謀一醉
有錢却又不相逢
雜興二首
新分菊本自鋤山手縛枯藤作矮闌比似著書空用力
種花猶得一年看
二十年前欲住山不禁寂寞掩柴關如今寂寞禁當得
欲掩柴關又却難
秋日田父辭二首
啄黍黃雞沒骨肥繞籬綠橘綴枝垂新釀酒旋裁衣正
是婚男嫁女時
少婦挼藍旋染裙大兒敲葛自漿巾新摘摘笑欣欣相
喚相呼看賽神
孤山雪後
雪後騎驢行步遲孤山何似灞橋時近来行軰無和靖
見說梅花不要詩
天台曹園
蔡嶺桑麻地曹家桃李莊溪流春水滑梅度晚風香竹
屋解留客筍輿休僦裝平生看花法不作蜜蜂忙
西湖春雪
小艇沿湖看雪飛正當騎馬踏春時是誰乞與楊花舞
先占東風一月期
閒居雜興三首
開門遣蠻童買花供銅佛春風隨花来為我一披拂風
和花氣清下簾休放出回施佛因果供此老詩骨
點燈酌春酒襞紙題小詩讀盡列仙傳引調學語兒自
飲復自笑不覺春漏遲且了今日事明日還任之
杜鵑休忉忉布穀休聒聒無田不須耕無家自能活行
蔵莫非時造化安可奪更放心地寬出門行路闊
春日湖上
乘興行新路凝情獨老翁馬蹄春草上人影夕陽中飛
絮沿湖白殘花染浪紅晚歸雲氣合雙槳破空濛
春懷
江南春盡尚春寒添盡征衣獨掩關日暮酒醒聞謝豹
所歡多在水雲間
過臨平
征帆一似白鷗輕起揭船篷看晚晴梅子著花霜壓岸
自披風帽過臨平
古廟
古廟依喬木開門對淺沙短籬紅槿樹深徑碧苔花屋
破香煙濕庭空日脚斜山寒無賽鼓鳴噪集神鴉
古寺
山路荒凉出小亭土牆辨駁帶枮藤欹斜古殿三尊佛
黯淡寒篝一點燈碣石半磨天寳寺禪房空老政和僧
頭陀禮拜迎人說門外浮屠欠兩層
小居
結屋離黃道開門對白沙一莊千古月三徑四時花客
至旋沽酒身閒自煮茶相聞蟲鳥外不復聽喧譁
秋日三首
旋買扁舟載一翁片帆吹下夕陽東西風欲織江頭錦
催染秋林葉葉紅
庭草銜秋自短長悲風傳響答寒螿豆花自解通鄰好
引蔓殷勤達過牆
獨客飄然物外遊江南江北總宜秋芭蕉昨夜緣何事
和雨和風作許愁
松溪廟
廟自何年立門深晝不扃寒藤扶壊壁秋草帶疎櫺溪
接東西碧山分遠近青老巫逢客至漫說有神靈
蓮實
膩玉肌膚碧玉房纍纍波面趁紅芳坐忘佛土三生夢
来結人間一夜凉青子綻時仙掌濕綠苞分處蜜脾香
尊前笑摘醻風露猶記西湖古柳旁
無題二首
獨展羅衾無夢成寳香薰徹轉愁生癡心不願郎思妾
只願郎今厭客情
風竹蕭蕭淡月明孤眠真個可憐生不知昨夜相思夢
去到伊行更幾更
秋興
數聲新雁夜初長曉起開門衣袂凉籬菊褪黃秋興懶
瓦溝纔試一痕霜
秋晚即事
江頭楓葉舞低回催得濃雲頃刻開萬里碧天紅日晚
數聲新雁送寒来
毋自欺齋夜宴
毋自欺齋清更嚴齋中人物斗之南七朝宰相得瞻仰
四海詩人交笑譚古調喜聽琴再弄深杯休惜酒重添
玉堂今夜無宣喚且與江湖作小參
曉出黃山寺
曉上籃輿出寳坊野塘山路盡春光試穿松影登平陸
已覺鐘聲在上方草色溪流高下碧菜花楊柳淺深黃
杖藜切莫匆匆去有伴行春不要忙
育王寺
曉策烏藤上育王入山随處得徜徉碑頭龍護先皇字
塔下魚懸外國香遍謁僧房嘗苦茗閒聽杜媪說毫光
山深日短行難盡僧遣頭陀辦客牀
春日湖上
清波門外放船時盡日輕寒戀客衣花下笑聲人共語
柳邊牆影燕初飛曉風不定棠梨瘦夜雨相連薺麥肥
最憶故山春更好夜来先遣夢魂歸
黃居士山房
浮利浮名心已灰三間茅屋白雲堆先生自釀松精酒
侍女能持藤癭杯養鹿曉随原草去放猿時摘野花来
近聞身口渾無累槲葉青黃繞宅栽
育王寺
精籃遊歷地景物自情親鶴引登山客僧迎禮墖人名
花千佛供喬木萬夫身碑刻東坡作重来為拂塵
送春
韶光催去本無情祇為東君去住輕雖欲遲留芳草夢
如何禁得杜鵑聲桐花快落春風老梅子微酸晚雨晴
從此嬉遊時節少不須日日報詩成
秋山散步
乍晴沙路軟於塵新著芒鞵更可人誰道秋山不宜客
桂花多處勝行春
即事
秋来高處不宜登閒却西樓最上層讀罷黃庭忩戸曉
自敲清磬上香燈
烏鎮普静寺
寂寞梁朝寺深廊十數間碑存知殿古香冷覺僧殘斷
岸舟横浦平坡樹補山休文知好在依舊帶圍寬
渡錢塘
小立晴江上潮生落照邊晚花低映水春草暗迷煙燕
子飛官驛鷗羣引客船關情南浦别相對獨依然
七夕
一枕新凉供醉眠覺来風物已凄然山雲帶雨重重合
宫樹鳴秋葉葉顛滿進一杯酬好節休看兩鬢換流年
雙星回施癡兒等容我長齋繡佛前
荆棘中見梅花
荆棘叢中數點春春雲態度月精神依然竹屋茅簷下
靚女盈盈不嫁人
感春
人事日紛紛不知春已分問梅成綠葉看杏落紅雲燕
向晴空語蛙從夜静聞感時傷老大孤坐對爐熏
送劉允叔主簿歸山中
浮利浮名挽不来故山歸去恰春回馬蘭旋摘和松鬻
枸杞新生傍菊栽庭樹夜留山鳥宿洞門蚤為野雲開
明年我亦天台去相伴芒鞵蹋古苔
江居曉詠
家住清江江上村江雲山影自平分幾回早起開門看
不見青山見白雲
題二小姬扇二首
慶娘顰翠眉春瘦怯羅衣笑問采花蝶如何成對飛
湘湘未識羞獨坐抱箜篌貪學耆婆舞擡身拜部頭
小樓雨中
雲浮江雨暗獨客苦淹留白髮羞明鏡青山對小樓酒
功書下下心事付悠悠安得并州剪從頭剪斷愁
首夏
漾漾池塘碧染衣隂隂草樹綠成圍江村寂寞春歸後
一點楊花不見飛
寄方巖
綠髮仙人山澤癯出游入息幾曾拘種花甚少四時有
諫草不多千古無閱世眼高磨日月好賢名重滿江湖
行蔵到得無心處鐘鼎山林豈異途
自賦
蝸角蠅頭總是虛何須留戀市朝居老於親戚情當密
貧與公卿分合疎小徑草荒元種菊故山塵滿舊抄書
幾時歸去重料理嘯月眠雲得自如
蕺山登高
醉眼横斜看菊枝又成客裏過佳期去年行路猶持酒
今日登高懶賦詩老淚怕從衣袖見閒情但有帽櫩知
阿髯故國才歸得歲歲須来舉一卮
戍婦吟二首
將身託戰争世事百無情相對生離别渾如落葉輕
辭家出戍邊北望隔青煙怕作沙場夢秋宵不敢眠
憶西湖
西湖春二月結客少年遊駿馬黃金勒長身紫綺裘愛
花論擔買嗜酒滿船浮兩載緣何事台州又越州
小樓雨中
長安市上僦樓居閒裡身心儘自如十日雨聲春對酒
一忩燈影夜觀書茶經未展愁先醒藥錄才看病已除
所欠短簷晴影好折桐花月共扶疎
喜鄉友来
蕭蕭春夜雨有客渡江来世事攅眉說鄉談信口開曉
肴供苦筍時果薦青梅甚欲澆離恨呼燈撥酒醅
春寒
料峭東風破客衣春寒不比臘前時絶憐墻角櫻桃樹
全似梅花雪後枝
昌國縣普濟寺小亭
鯨海中流地龍峯小洞天亭高先得月樹老久忘年大
士居鄰境閒僧指便船若為風浪息更結補陀緣
登九華樓
高閣臨江可契心興來時得一登臨山雲浦樹重重合
野水汀蒲日日深鴉背夕陽供晚哺蟬迎凉吹試秋吟
倚欄盡見諸峯出如對風流李翰林
趙仲莊都鈴山居
一官難換北山薇結屋栽花度四時果熟不妨禽摘盡
酒香惟恐客来遲小蘋低唱花間曲阿廣高吟李下詩
客久辦心分半隠尚嫌風骨欠仙姿
船戶
盡將家具載輕舟來往長江春復秋三世兒孫居舵尾
四方知識會沙頭老翁曉起占風信少婦濃粧照水流
自笑此生飄泊甚愛渠生理付浮悠
歸寓舍
門前流水碧粼粼歲晚歸来亦可人梅欲開時多是雨
草纔生處便成春嬌兒對面兩癡絶老子關情一欠伸
快取竹篘篘濁酒舉杯先為洗京塵
重游無量院
佛屋欹斜老翠微小軒猶記昔游時江雲帶雨凉生竹
野水迎潮暗入籬門外風波僧自識山中朝暮客曾知
眼明素壁關情久十載纔能寫此詩
春霽
積雨才收雲盡歸長安一色碧琉璃日移簾影臨書案
風颭瓶花落硯池巢燕學飛猶戀母籠雞得食旋呼兒
眼看景物關情甚喜為新晴賦此詩
歲除登窄萼山精舍
蕭寺經行無盡情倚闌長是眼增明谿因宿雨十分急
山為凝寒一味清竹外飛花随晚吹樹頭幽鳥試春聲
重來又是明年事臨出門猶欵欵行
張氏曲江
一曲澄江兩派分滿山修竹綠齊雲樓忩風月侵帆腹
小徑煙霞隠屐痕白鷺夜依花影宿清猿時共櫓聲聞
主人與客心如水同倚闌干得細論
春情四首
樓頭上馬苦匆匆百計相留無計從正好看花郎却去
江邊春色為誰濃
天涯海角水雲寬人在吴頭楚尾間彈徹箜篌難寄恨
海棠庭院獨凭欄
深院沈沈照落暉寳香熏徹舊時衣一春行樂誰為伴
羞見花前蛱蝶飛
鬥草歸来上玉階香泥微涴合歡鞋全籌贏得無人賞
依舊春愁自滿懷
晚春即事
輕煙終日鏁樓臺細雨絲絲半濕苔杜宇一聲青嶂外
谿流時送落花来
蕺山戒珠寺
葉葉東風吹客衣昌安寺裡晚遊時欹斜竹屋羲之宅
磨滅經幢率府碑佛化是誰留實相鵝亡猶自見方池
逢僧小作煎茶供略問源流笑不知
冬日即事
江上凝冰斂水痕門前殘雪綴溪雲杖藜獨立梅梢月
成就清寒到十分
訪銛朴翁不遇二首
亂花飛絮趁長髯来訪西湖竹裏菴行盡白雲三十里
詩人又在白雲南
乘興尋僧入翠微山中無限野薔薇主人不見從誰賞
折得繁枝自插歸
聚景園口號二首
淺碧池塘連路口淡黃楊柳護簷牙舊時歲歲春風裏
長見君王出看花
竹影參差臨斷岸花隂寂歷浸清流遊人難到闌干角
盡日垂楊蓋御舟
恭跋思陵宸翰拓本卷後
淡黃越紙打殘碑盡是先皇御賜詩白髮内人和淚讀
為曾親見寫詩時
山行即事二首
落盡桐花春已休過墻新竹籜初抽山行步步黃泥滑
小立溪橋聽雨鳩
卷地東風晚更狂櫻桃吹子落泥墻谿雲自為催詩黑
忙煞條桑窈窕娘
寄林徵君
老無閒事上雙眉問著窮通盡不知兩鶴忽飛因客到
一牛方病得妻醫案頭幾卷隂功錄壁上諸家勸世詩
見說今年翁八十鬢邊才有數莖絲
曉行
跨馬登長路聞雞度遠關水光斜漾月雲影倒埋山人
迹霜橋外禽聲煙樹間自慙林下客清夢未曾還
三峯廢寺
荒陵依約舊山門秋草離離故迹存雙瀑有聲傳宿雨
一龕無地住閒雲蝸沿壊壁丹青古龜負殘碑字畫昏
三歎廢興誰可問亂雅鳴噪自成羣
下塘
日出移船日又斜蘆根時復見人家水鄉占得秋多少
岸岸紅雲是蓼花
行淮
老翁八十鬢如絲手縛黃蘆作短籬勸客莫嗔無凳坐
去年今日是流移
蘭亭
老来渾不愛春遊来到蘭亭爛漫秋亭下水非當日曲
山前竹似舊時修二三客子因懷古八百餘年續勝流
試與山靈論往事不知還肯點頭不
贈丁子植撫幹
幕府歸来赴調時清聲籍籍滿京師真如白璧蔵奇石
判得黃金博斷碑覓宅先尋籠雀地買盆權作養魚池
客中高致猶如此明日還山樂可知
天章寺
地勝秋清人欲仙倚闌時節月初圓不知寺在煙霞表
但覺身臨星斗邊寳墨舊歸天上去高名今向世間傳
登臨莫作匆匆會去後重来又幾年
天衣寺
萬壑千巖非浪聞十峯雙澗不須論袈裟旋化空王服
宫觀曾招帝子魂山向馬頭回禹穴谿分燕尾入雲門
秋行既了登臨願草草題詩對綠尊
毅齋鄭秘書道山領客
羣玉堂前春晝隂主人領客步清深上方圖畫無真贋
東壁詩書有古今手轉玉璣看測日指揮金井試為霖
山翁不作蓬莱夢但願時来洗此心
元日
長憶兒時二老傍元正歲歲有風光攙先禮數修人事
著好衣裳侍酒觴回首不堪追日月感情空歎換星霜
尚期我老如親老却看兒童作節忙
重五日懷舊
獨守空庭日欲晡滿斟濁酒不須沽白頭兄弟三年别
青眼交游一字無醉看葵榴懷舊事饞思櫻笋夢吾廬
向時癡絶今愁絶自讀離騷些老夫
贈鄱陽程克已
見說鄱陽有老程與人懷抱亦分明一千里外未識面
二十年間長慕名因聽酒邊談舊事便從客裏定交情
他時我老君猶健海内相逢即弟兄
初聞雷聲
二月寒猶在春雲濕未開灑忩終夜雨發軔數聲雷薺
麥綠生腦棠梨紅折腮西湖花事動從此日徘徊
靈巖寺
天柱峯高逼太清靈巖端足擅高名人間有石皆奴僕
天下無山可弟兄樵徑雲深多虎跡清溪風暖盡猿聲
客身元是山林種見此如何不動情
秋夜
小屏相對兩眉攅長夜迢迢不肯殘鼠向燈前窺坐卧
人從夢裏說悲歡故山無計行秋晚客路從誰守歲寒
獨得濁醪相慰藉酒腸猶喜十分寬
寄王仲彛仲彛留三衢久不歸省因以箴之
别君三見雁南飛夢裏相逢覺又非書去不知何日到
人来先問幾時歸正堪燈火親書卷莫遣塵埃染客衣
二老倚門知已久交情于此亦依依
李將
自小在行伍得官因用兵籌邊頭髮竪入陣骨毛輕戰
馬惜如命寳刀都有名酒酣常罵坐嫌客話昇平
無錫縣春日
吴楚新岐路江湖舊散人放船来古縣沽酒供閒身花
卸一村雨鳥啼千樹春野塘風捲地無復見芳塵
常熟縣破山寺
古樹滄浪外精藍縹緲間木枯曾閱世龍老解分山鳥
道秋迷跡禪房晝掩關詩成遊子去流水自潺潺
曹娥浦泊舟
夜宿曹娥浦停舟是幾更聞鐘知寺近聽櫓信潮生風
向沙頭起天從舵尾明夢回無意緒兩岸杜鵑聲
拜林和靖墓
玉幽香骨老雲根占斷孤山水月村薦菊泉清涵竹影
種梅地冷帶苔痕生前已自全名節身後從誰問子孫
惟是年年寒食日游人来與酹清樽
多景樓
一帶青山欲盡頭精藍深處著危樓下無餘地容車馬
上有重檐接斗牛鴉落野田長趁晚雁沈沙渚最宜秋
江南好景從来少北望空多故國愁
賞心亭
江亭如倚釣魚磯面面雲櫩勢欲飛西望汀洲振白鷺
東連巷陌接烏衣六朝更代人何在千古興亡事總非
客子猶憐風景好倚欄長是欲忘歸
夜過馬當山
獨載詩書趁野航自憐飄泊度時光殘年准擬登牛首
連夜匆忙過馬當古廟荒寒江浸影斷崖淒慘石凝霜
壯懷未分甘衰老回首長淮恨更長
送方巖先生
忠言歷歷未曾行盡載圖書出帝城餘子但知才可忌
先生當以去為榮門闌竹石關心久部曲溪山照眼明
長笑歸歟莫惆悵浙江風定自潮平
清明日
南北山頭多墓田清明祭掃各紛然紙灰飛作白蝴蝶
淚血染成紅杜鵑日落狐狸眠塚上夜歸兒女拜燈前
人生有酒須當醉一滴何曾到九泉
感懷
漂泊南州又過年恰如杜子客鄜川酒堪度日難為醉
詩怕傷時未可傳店舍無煙兵火後街坊有月試燈前
荒凉古驛聞吹笛老淚縱横落枕邊
秋夜
老去驚秋白髮添不禁凉吹逼疎簾樓高幸自蛩聲遠
争奈梧桐又傍櫩
下塘河
河水新添三尺高河邊蘆葦有龜巢波流夜夜飄漁箔
空點籃燈照樹梢
兩宋名賢小集卷三百十四
