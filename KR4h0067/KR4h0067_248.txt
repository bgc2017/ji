兩宋名賢小集卷二百四十八
宋陳思編
元陳世隆補
翠微南征錄(七)
華岳
上詹仲通縣尉二首
松竹不著花密葉徒如帚紅梅不著葉寒花綴枯朽獨
有龍焙茶花葉秀而耦冰霜著羣木凍死十八九惟此
百草靈名可綴三友春雷迸雀舌夜雨滴龍口皆萌哺
啜心誰假栽培手惟有秦端明識之在蒿䔩移根入北
苑金碧煥星斗夸作龍鳳團封成獻元后問花何以報
牙舌丼鼎臼他時子復生為公滌煩垢
西風捲荷衣被破不成幅清霜折蕙囊冽冽已成蓿如
何獨東籬黃華笑寒菊物之有盛衰循環若推轂世事
良亦然亦豈物所欲金鈿鎔落日零露洒寒玉人皆惜
芳菲誰復念幽獨惟有陶淵明殷勤費培沃簮花從帽
落撚酒醉商陸從此擅秋芳美桂非同錄問花何以報
剪首薦&KR0812;醁他時更粉軀為公明眯目
月巖
六丁一鑿空雲烟滿窟勒馬驅神僊冰輪推出月中月
玉斧劈開天外天便把嫦娥騎綵鳳却呼羽客烹銀蟾
更邀王母瑤池酒今夜廣寒同醉眠
九日
木落西風黃葉飛子卿無信雁來遲凄凉自笑劉思父
忼慨難追杜牧之歸興十分濃似酒愁腸一縷亂如絲
憑君細把茱萸問此會明年健有誰
戲呈趙可父
少年場屋擅詞鋒審讞無私只奉公夜月蘭宫無宿曜
秋霜蓮幕有春風明堂難毁周公制鄉校猶存子産功
文德自來能服遠更煩劉向為和戎
挽吳夫人(夫人少師孫女居蜀適王氏卒年十六葬于舒仙姑之山)
驂鸞不是厭塵凡王母瑤池促駕還家在兩三千里外
人生一十六年間好隨神女遊舒水難伴文君歸蜀山
試向仙源問消息桃花零落水潺潺
岩桂落英
淨埽庭階襯落英西風吹恨入蓬瀛人從紫麝囊中過
馬踏黃金屑上行眠醉不須鋪錦褥研香還解作珠纓
宫娥未許填溝壑收拾流酥浸玉罌
牢城述懷
江外音書久不來重城昏鼓又相催眼前螢掣簷前電
耳底蚊轟屋底雷乃事類棋方入局此心如火已成灰
憑君試問吳元白老冠東川回未回
重午
虎眼龍鬚午未乾楚臣遺淚尚潸潸梅天有雨金丸重
麥地無風翠浪閒蒲解梟風豈梟賊符能驅祟不驅姦
一樽菖酒呼天問何事男兒鬢漸斑
書堂遇雨
風叠雲成片溝槎水作層濕書移案避添硯就簷承瓦
擊聲疑雹窗低暗欲燈須臾西漏日晴意慢(闕)勝
南浦客邸
南浦半月雨溪流暗没沙斷橋虹散綺拍岸雪飛花孤
館客無夢短篷人未家何如擁紅日照我上筠車
借景樓
朱箔鈎新月平闌架落霞百錢呼酒炙四壁聽笙笳翠
映誰家竹香飄何處花功名未歸我且此寄生涯
舂夫
秕糠粒粒裹真珠玉杵舂來白有餘待問嫦姮借金鼎
等閒令汝作蟾蜍
花村
問宿花村喜有餘已拚花下倩人扶牧童不見枝頭杏
空向青帘問有無
夜宿花村不見花數間茅屋瞰溪沙山翁不是通名姓
幾誤河陽令尹家
午枕
三杯未醒復三杯醉眼朦朧劈不開急辦籐牀并竹枕
要隨蝴蝶到蓬萊
香篆
擊覆雕盤一擊開星星微火自徘徊還同物理人間事
歴盡﨑嶇心始灰
有觸述懷
英雄還要識英雄不識英雄總是空投鼠在人當忌器
見鴻非我獨彎弓情從忠佞分輕重事戒恩威戾始終
說與翠微休截截三緘從此更須工
岩桂
西風吹老碧蓮房萬壑風流折麝囊漫與籬花争曉色
肯教盆蕙壓秋芳月中有女曾分種世上無花敢鬭香
要識仙根迥然别一枝開傍郄家牆
偶成
一别京華近十年此心無日不悠然嗅梅得句天然巧
把酒開懷地自偏鐡硯不須兵十萬銅盤何用客三千
功名自有風雲會不遇風雲每自煎
寄王士貴
畫橋相送百花春轉眼孤鴻逐斷雲别後有誰能顧我
客中無日不思君風前花影常興念月下桐聲久不聞
見說近來多好况一書無惜寄云云
發書與幼弟及坦齋
風烟世事不堪聽勿謂封侯勝白丁老眼隔年新舊歷
歸心連夜短長亭一聲蜀鳥驚蝴蝶十幅蠻花寄鶺鴒
更向坦齋夫子道近來雙鬢已星星
寄王清之
封書漢上寄清之却恐清之漢上歸千里漫懷明月共
寸心常伴白雲飛湘妃有淚能斑竹周士無心戀采薇
安得一緘飛海嶠與兄聯轡上淮淝
感應王祠
如神正直護縲囚當代公卿總合羞疏紙未燒謀已遂
爐香方爇病先瘳乞靈屢假三更寐釋縛當封萬戶侯
待得有勲書竹帛一封當為薦宸旒
寄張舍人
萬冤無計就亨衢三尺金科漫卷舒公不戴星馳駟馬
民將指日就枯魚黃堂宴妓不加意丹陛慮囚空有書
見說羣烏廣瞻聽如何公論尚躊躇
新市雜咏十首
雲鬟烟鬢縷雙鴉一搦宫腰柳帶花試問行雲何處覓
畫橋東畔是奴家
翠翹佯醉倩人扶約我文君賣酒壚解珮向人陪笑問
一杯容妾佐樽無
恰把青荷插髻鵶嗔人偷眼過窗紗一盤珠翠俱抛擲
却向枝頭摘杏花
遲遲蓮漏不相催亭館無人午夜開風欲捲簾花影動
夢魂疑是故人來
小橋相見便相親猶帶西湖陌上塵欲買一樽聊欵曲
歸遲還怕小蠻嗔
不帶冠兒不插花過門佯把扇兒遮嗔人貪數天邊雁
失記回頭喚喫茶
青衫搵淚向人啼妾本秦樓浪子妻流落南州歸不得
青樓今在畫橋西
一年不訪李紅娘今日過門意已忘嘶入畫橋東畔路
紫騮猶記舊垂楊
花牋得得寄瀛洲約我今宵特地留好笑蒼頭迷去路
綠楊無處認青樓
朱門粉壁謫仙家柳外鞦韆襯落霞一澗碧雲流不去
木蘭舟繫木蘭花
嘲賀將仕二首
花何太喜誰能賦葉是良媒解寄詩但覺人間傳盛事
不知天上集佳期
吾身西圜拘猶少君腹東牀坦已多我欲屠牛窮建節
君從歡讌小登科
冬晴
臘月南州不類冬梨花飄粉小桃紅未曾飛動遙山雪
早有春三二月風
夢謫仙
夢駕白雲參謫仙謫仙留賦白雲篇醉將隻手拏虹筆
便扯青霄作綵箋
呈毛南仲
暮宿東溪一草堂倦和衣履卧胡牀夢隨鸞去遼天闊
夜到鷄鳴剗地長早起不煩禽屢喚多憂誰謂草能忘
清閒却媿毛南仲醉卧西窗一枕涼
除夜二首
纔辱東皇造化工便隨飛鵲報簾櫳人間狴犴知無所
天上蓬萊還有宫酒色半澄春後綠蠟花全折夜來紅
從今泰道能連茹願駕蒼蟠躍震風
吳鈎不是怒鯨鯢夜半劉琨屢舞鷄十載載春游太學
二年年夜宿圜狴楚盤未必資毛遂周粟如何飽叔齊
塵世功名倘來爾無言桃李自成蹊
呈富大卿
司晨未曉報龍樓昨夜中天貫索流石父不逢齊國相
馬遷空作漢家囚銅壺滴碎短長夢鈴索拽翻新舊愁
安得君王賜歸騎一廛投老大江頭
雪中呈劉子沖
朔風捲水入天衢剪作飛花散六虚竹本無聲緣葉密
梅因有影怕花疎路從玉鑑上頭過家在冰壺裏面居
欲作一詩撩謝女不知為况近何如
再還建上舊居
門外梅花拔復栽回時春去去春回兒童拍手應相笑
歸去賈生今又來
兩宋名賢小集卷二百四十八
