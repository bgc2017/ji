兩宋名賢小集卷二百八十
宋陳思編
元陳世隆補
端平詩雋
春怨
極浦蘋花白空壕蘭萼紅傷心城上燕飛入館娃宫
送客
欲知行遠近細數杜鵑聲暗入蒼山去千聞是一程
冷泉幽憩
水源窮不盡垢膩生春襪未敢輙揭流且向幽亭歇
落梅
玉樹分明照夕流粉痕翻為碧苔留三更枝上玲瓏雨
亂浦寒香一夜愁
回山僧書就題書尾
憶昔同行題落葉寺前枯樹鵲巢邊不知今度苔枝上
多少秋蟲巳化蝉
逢僧文禮二首
空山落日又逢僧雨雜塵灰滿帽紋但憶來時門不掩
麝香偷卧石牀雲
師說古香寮舊開鮑昭曾為惠休來至今猿鶴猶知敬
静對寒星禮碧苔
秋夜
山門半掩浮雲闕古道人稀芳草歇夜深零露滳秋香
幽人獨步青蘿月
寄雲泉僧水頥二首
書來只說往高峯不記松林第幾重欲㨂青巒問茅舍
秋山一樣白雲封
頌罷南華誰得聞兩川寒玉一禅身松邊弹舌低聲念
莫引龍來變作人
贈從古上人
山僧䄂出新詩卷字字馨香撲人面清晨何處展看來
捲得梅花兩三片
野廟
野廟荒蕪倒掩扉寂寥香火客來稀年年歸燕相看覷
空滴春泥損畫衣
真娘墓
青鳥傳書渡海遲亂山衰草葬蛾眉錦嚢消歇餘香在
狼籍春風荳䓻枝
女墳湖
石龜無語對東風海鶴曾迷曉市中三十六鱗朝夜月
玉釵人在水晶宫
顯應觀桃花
白雲隨鶴乘將去深碧桃花滿故宫三十六簧明月夜
不知何處吸春風
四聖觀
小園寬占一山孤别有墻遮古觀居到了思波攔不住水
窗遊出放生魚
蠟梅
愛花偏倩獵人尋殘雪偷春上棘林山岸有誰先得見
冷香疎亞辟寒金
詠史二首
一曲呼凰下九霄石臺春動海山遥周秦戰血縱横盡
猶卧白雲吹洞簫
碧樹重重蔭屋廬分明青蓋畫龍車南陽病叟成何事
便謂枯池活得魚
送人遊西山三首
昔人深夜看星斗鎮壓重壇尚有符偷寫只應蒼鼠慣
幾行丹篆繞春蕪
鎻斷寒蛟亦有神冷波寒水病殘身誰收匙鑰權相借
略放天池洗白鱗
抽鉛點汞舊臺荒何處搜尋舊草堂誰見洪崖最深處
一坑泥護石中黃
出關偶題
一曲長歌浙水寒綈袍空往又空還咸陽若有山東志
莫放蘇秦又出關
吳門送同行者之毘陵
布帆何處定逢春身是歸人又送君明日隔城回首望
冷花寒月滿秋雲
西湖初夏
花飛春減綠隂成不住風光繞禁城山寺曉晴蝉欲噪
柳林猶囀數聲鶯
送曲江友人南歸
憐君歸槖路迢迢到得茅齋轉寂寥應歎藥欄經雨爛
土肥抽盡縮砂苗
客樓
水國秋清潮半生越王臺殿鎻荒城西樓一夜思歸客
斜倚朱欄獨聽笙
夜深
虚堂人静不聞更獨坐書帷對夜燈門外不知春雪霽
半峯殘月一溪冰
胥門
蘆葦蕭蕭生曉潮伍員何地更吹簫夕陽自逐寒鴉去
萬片宫花共寂寥
送人還姑蘇
别十三年返故居可憐世業半空虚布嚢惟有焦琴在
乞與秋風葬闔閭
題僧子温畫水墨蒲萄
裊裊多應半熟時落斜高掛冷攅枝分明記得山窗下
一架寒藤帶雨垂
望太湖二首
獨立瀰漫灝氣中倍饒雲霧杳重重直西一道孤光起
指點人看是白龍
眼力難窮遠即昏縱晴惟只兩三分今朝林屋人皆見
不似峯巒只似雲
收家信
渺渺秋風生白波故鄉歸夢隔山河可憐一紙平安信
不及衡陽鴈字多
聞友人過吳
詩嚢掛在船蓬上吟過江楓落葉中爲恐吳牋題不盡
秋風先噪數堆紅
彩雲橋
斷橋流水兩無期殘日輕雲處處疑乞與行人自沽酒
滿旗風雨豆花籬
龍井道中雜記二首
白髮宫人頻笑謔羅衣昔對君王著夜驚春雨洗桃花
夢魂猶掛鞦韆索
老僧病久聲嘶喝屡說紫衣勝短褐莫嫌兩手漸拘攣
曾把御前供奉鈸
山崦早梅
晴逼寒笆春滿鄰漢奩芳額漸輕勻東風未放全消息
兩萼愁香不見人
青陽驛
悄悄如秋麥氣涼山風吹透濕衣裳小爐深幌枯松火
一夜寒香遶客牀
舟次黃鶴磯
俯爲江山特地來勢須時暫走塵埃稍閒便著攜官酒
一醉吳王舊釣臺
聞鴈
此是衡陽第幾羣寂寥偏雜雨聲聞如今遠道多矰繳
莫厭高飛入暮雲
風惡偶成二首
柔櫓雙隨下水船亂帆輕柁逓相先無端繋著山村岸
高枕蘆芽對雨眠
三日要行還止住冷沙寒水暗消春一千四百蕪湖路
怨雨愁風多少人
溧陽桃花
見說謫仙曾到此東風千樹鎻雕墻游人偏向花間酹
雨濕春泥噴酒香
延山渡
解帆登岸作山遊林木茅茨共一丘數日驟寒消不盡
尚餘殘雪護松瘤
蕭山縣下遇雨二首
年來沙漲卒難消更覺西興渡口遥冷坐看他騎馬客
半鞍泥水踏春潮
悠悠心厭出江沙過得丘亭轉落斜村店自知行客倦
勸嘗新酒賣甜瓜
太洲湖
人居澤國勝居陵十月陂塘未結冰殘葦亂菱收拾後
斷筐分曬折腰菱
道間偶成
彎彎田角路周遭摘盡柔桑露淺蒿無限寂寥門半掩
一車偏建夕陽繰
早春
連朝微雪暖消凝始覺春風逐旋增今早畫簷徧有意
數條吹折曬殘冰
送人之漢上
舊來邊塞自多塵瘦草寒花強作春見說連年更悽愴
亂螢隨趁鬼迷人
思歸四首
閙裏看山不識真偶來軒檻振衣塵諸峯便覺移相就
分付春風欲去人
點點楊花飛滿洲只應催促送行舟非關向晚傷心事
自怯春寒不肯留
畫日憑欄客興濃山雖西繞水還東便乘春暮家園去
猶及棠梨滿徑風
自覺才疎久願歸敢將山色便相依漢家事業雖全盛
亦放梁鴻一箇飛
贈野逸二首
時康難售賈生醫諫鼓無聲對落暉又報一年花信了
滿山鶗鴂送春歸
悠悠行路雪侵頭擬出重關洗敝裘堤上忽逢憔悴客
背花停酒說通州
下渚秋暮
淺灘近渚沙相接水落漁人朝暮涉摵摵風鳴若雨來
繞堤吹散乾荷葉
秋日馬上
本無謀略強談兵每媿臨邊病未能筋力豈知猶可喜
一鞍千里到江陵
許市罩魚
網邊分得尾纖纖腥却蓴絲莫厭嫌自有野人相料理
柳隂茅店一包鹽
歲除思歸三首(六言)
山棲書到多日野渡舟横幾回想見溪邊亭上故人待
我銜杯
春風冰斷千尺曉霽雲開百重何處溪橋爭渡誰家山
寺聞鐘
野屋定堆落葉山徑應鋪石蕪一别經秋不到隔籬黃
犬誰呼
兩宋名賢小集卷二百八十
