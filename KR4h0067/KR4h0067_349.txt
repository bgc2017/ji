兩宋名賢小集卷三百四十九
宋陳思編
元陳世隆補
四明吟藳
吴潛字毅夫宣州寧國人嘉定十年舉進士第一出
入朝省不常兩知慶元府兼沿海制置使勛德最著
浙東人士至今誦之為人剛直敢言其所疏奏及與
宰相論辯忠憤激烈皆人所不敢聞者先以忤時相
罷奉祠既而賈似道銜之不已安置循州乃除其私
人劉宗申知循州屬以黃祖之事百計殺之潛預知
死日語人曰吾將逝矣夜必風雷大作已而果然四
鼔開霽撰表作詩頌端坐而逝循人咨嗟悲慟焉
鎮海樓
賈山深處古明州新有江南客倚樓鳳闕天連便望日
蛟門海晏不驚秋頭顱已迫殘年景身口聊為卒歲謀
蕭颯西風吹敗葉滿眶清淚自難收
占春亭
桃花幾片隔牆飛獨自危樓徙倚時目送斷鴻雲外没
東風吹淚落天涯
翠山勸農
小隊旌旗上翠巖松風十里鎖禪關水深水淺高低澗
春澹春濃遠近山鄉思猛隨蒼鳥去客心暫與白雲閒
天公已是多情煞時把淋頭雨放慳
聞同官會碧沚
碧沚堂前瞷水官只應喚作玉壺看頗聞秩秩玳筵展
莫遣匆匆銀燭殘酒付别腸寧怕窄詩由廣舌不憂乾
老夫孤坐三更月欲往從之良獨難
萬頃蟾光浩不收花汀竹嶼思悠悠黃公所隱知何地
賀監宜歸乞此洲良夜最佳惟午夜今秋偏好是中秋
舉杯洒露月同吸仰面青天可問不
張學士故居
春來物物攪愁腸排遣惟應閙醉鄉無奈督郵風味惡
桃花流水願分嘗
天寧長老新齋堂請轉語
慧公幻出一齋堂巨棟危梁壓十方更有心堂無量闊
闊中别有好思量
秋風歎四首
長鯨海上來壯士田間起登城復何悲禾稼秋風裏
誰將訟風伯謂天懲雨師天閽幾萬里瞶瞶安得知
軍書督戰急縣吏催租還力盡將何訴浮雲深九關
嘗聞海客談白浪海風惡秪是欺舴艋那見摧蛟鱷
題舒蓼瞻嘯圃獨吟圖二首
丹厓白雲往來絶岸流潮吞吐我所思兮何人莽悠悠
兮太古
江口寒潮自至山間明月誰招自可歸來坐嘯何須世
上折腰
聽琴客周信民彈秋泉二首
雁湖龍井久知名總入君家匣裏清客舍試彈三兩曲
恍疑飛沫濺塵纓
故里泉聲不可聞攜琴相約鮑參軍山瓢只繫經行處
落葉空山好覓君
陸宣公祠
凜凜清規百世師功名僅見奉天時忠謀任起姦邪忌
感泣寧無士卒思落日桑榆存舊蹟西風蘆葦護荒祠
忠宣流落何遺恨留得良方與後醫
錢塘江三首
江頭風雨弄輕寒小艇輕蓑把釣竿日暮滄浪歌漸遠
延緣應自避塵冠
扁舟東下白雲鄉一水牽愁萬里長多謝白鷗閒不去
知余機事近來忘
秋光漠漠草青青日落江流雁下汀世路風波今始半
為余遥謝草堂靈
兩宋名賢小集卷三百四十九
