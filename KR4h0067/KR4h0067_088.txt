兩宋名賢小集卷八十八
宋陳思編
元陳世隆補
祖龍學集
景臣作亭於池上予名之曰夢艸賦詩以志
新構俯漣漪名標謝客詩窗明溪雨過檻静竹風吹賀
厦應容燕巢蓮亦許龜何人倦漂泊此地好追隨兀兀
乘籃轝厭厭倒接䍦秋芳正堪賞樽酒莫過時
題仰山二十韻
維南斗牛下萬仞聳崔嵬日上光先占江盤勢却回一
方蒙雨露幾處對樓臺不逐秦鞭去曾經禹載來雲生
峰慘淡冰泮谷喧豗險外煙嵐變深中洞府開巖花春
灼爍溪鳥暖毰毸飛瀑含清籟乖龍走疾雷平川蕭廟
閟半腹鄧壇摧精藴瑶瑰寶靈鍾杞梓材僧軒宜薜荔
樵徑怯莓苔旁眺龍舟橘前瞻庾嶺梅仙經饒地肺賦
筆讓天台神物多靈貺農田少旱災隱君須獨行吟咏
亦難才何客能依止伊予語敢哉一麾成繫滯四友阻
游陪未脱紅塵累徒嗟白髮催夢頻生枕席賞每倒尊
罍預恐瓜時代圖歸作醉媒
濟上夜泊寄杜秘校
十幅蒲帆一竹篙隨流逐浪我心勞幾程煙水秋光遠
半夜星河天氣高正想黃陂何淼淼可憐禹瀆更滔滔
猶興明發諧相見願奉清言散鬱陶
經劍池(皇祐元年八月晦日題時以秘書丞為廣東提刑經過)
巧冶何年百煉金刜鍾芒刃此湮沉氣衝牛斗雖難掩
鑒遇張雷始見尋恍惚莫窮神物遠波瀾空在曲池深
鉛刀也強思磨拭悵望西山與華隂
送春長句呈李泰伯(時在袁州)
盡日臨風把酒巵宜春臺上送春歸已看綠樹隂隂静
猶有殘花帖帖飛歲月任從隨手過功名未必與心違
我緣客宦無常處後會如今亦恐稀
送潘華陽
河陽苗裔有英翹年少聲名動帝朝月桂我欣同賜第
澗松人借此沉僚金牛開道秦川險笮馬來賓漢使遥
想到刀州遇知已便從平地上煙霄
微子廟
億兆夷人困獨夫惟君先見得良圖為仁始欲扶商祚
去國終能啟宋都銕質豈甘因諫死髠鉗仍免作官奴
千年廟食應無愧知退知亡即聖徒
寺有四絶一曰靈巖予以赴官獲此税鞅因賦拙
句用誌其行
常想靈蹤得到難因回征轡此盤桓松風逗磬僧齋冷
石水環堂客夢寒聖作自同堯典布(寺有偃蓋松白鶴泉及藏大宗皇帝)
(御製御書)古碑猶是魏朝刊最憐山色當樓好欲去重來一
凭闌
贈商水連尉同年
場屋相知最有情去年同試便同榮神仙名籍輸梅福
典冊文章滯馬卿泣玉淚收休積恨擲金詞在藹新聲
公卿好致歸臺閣莫遣徒勞浩歎生
次韻和酬張兟秀才見寄
傾蓋相知分不同遠憑郵置枉緘封題評祗益顯凡品
刻畫何曾補陋容綵服侍行君得意朱轓假守我勞悰
(予方權領郡事)論文未遂西齋約早晚重親出匣鋒
明水鎮水陸禪院
誰卜精藍若畫屏四邊山色與泉聲野僧憎見心應樂
俗客偷來骨亦清晚吹乍回香篆破曉雲纔散蠟燈明
吏人莫怪徘徊久自得閒情减宦情
龍圖范給事以禫服向除修治塋域就山築室因
爾書懷俾無擇繼和謹次用其韻
采采陔蘭負養親幾思定省泣晨昏三年已畢先王制
盡日將承聖主恩名遂自同周柱史諫違誰記魯臧孫
考槃在澗雖云樂祗恐泥書到遠村
田四秘丞通判鎮戎軍
身紆茜綬朝章貴手把芝涵帝命新方朔上書曾自薦
祁奚外舉果知人(公前應運籌决勝科今為侍讀李侍郎保任被召試策入等遂領此命往)
(西北用兵)運籌暫遂征西將侍橐看歸拱北辰我亦潛心禦
戎策羡君抗旆擁朱輪
題紀信廟
漢祖臨厄日將軍獨奪功一身雖是詐萬古盡言忠樹
老風聲澀天寒景色空我來觀廟貌無語對村翁
昇州保寧寺鳳凰亭(臺舊有亭中廢已久今長老承泰建此)
鳳臺雖舊趾亭榭斬新開荆棘榛蕪去江山氣象來神
君虞氏化賢守次公才遲爾離丹穴飛飛止此臺(時龍圖葉)
(起居鎮金陵)
留題女郎臺
女郎臺上寺寺影蘸湖光夜梵星辰近晨齋烏雀忙煙
滋楊柳綠風逞芰荷香欲下還慵去憑闌到夕陽
春郊即事
東方驅曉騎南畝勸春耕試與牧童語因知林鳥名雨
前茶正小社後酒猶清可笑豚蹄祝篝車望豈輕
送李丞知京兆司錄
纔從知己薦(公近以知己慰薦改官)又應辟書行(今知府天章孫待制辟公領是)
(任)廷尉官聯重軍謀職任清華巖東野秀紫閣晚峯横
盡是供吟處歸應新集成
送宋寺丞通判卭州
半刺侯藩重臨卭驛路賖將經㶚陵樹先看洛陽花土
物張公竹民封卓氏家為君傷遠目日日斷襃斜
秋日感懷
多病多愁客新秋百感生異鄉違土性孤宦見人情案
厭留燈讀田思帶雨耕不堪臨曉鑑潘髩二毛成
寄潁州兄
川陸一千里炎凉六十旬意通書信少思入夢魂頻身
外宦情薄眼前人事新願兄無見念憂道不憂貧
舟次張澤阻風
舟楫雖佳興風波即畏途我心何所懼世路此無殊銜
尾千艘泊爭頭萬怪趨飄然不終日揮手謝淳洿
寄題漢州西湖兼簡知郡馬屯田
房相留遺愛清風湖水長人思浴池鳳誰識濟川航白
雪徽音遣(太尉喜子弹琴)洪鈞道化光還聞繼高躅新有召公
棠
歌者李蘇蘇(齊州)
歌妙纍纍若貫珠歷城惟秪數蘇蘇何當更唱陽春曲
為爾今宵倒玉壺
過渦河
揚鞭策羸馬橋上一裴回欲擬臨渦賦慙無八斗才(昔曹)
(子建臨渦作賦書於鞭上)
馬上口占
前年躡屩念歸歟今日乘軒類使乎千里行春憂寄重
自慙翻羨老潛夫
登泰山簡周行
日日塵中眼不開暫登蒼翠喜游陪莫辭辛苦經艱險
大有人生不到來
又游靈巖
紅塵滿馬三回到青嶂迎人萬疊開却被野僧相顧笑
區區還是舊時來
次韻酬陳判官見貽
一篇為惠枉瑶封疑得仙文自蘂宫始信夫君才力大
居然天地入形籠(陸機文賦云籠天地於形内)
周成職方笑臺
賈生太息唐衢哭感事傷時可奈何爭似君當堯舜日
臺頭大笑樂天和
次歐陽永叔送赴陜韻
前日西行别翰林為我開尊飲之酒高冠滿坐皆賢豪
談笑喧呼時各有自慙流落䟽游陪十載江湖成浪走
主人名重聞四海典冊高文推大手發揮六藝無遺精
攻黜百家如拉朽顧我昏冥聞道晚代謝春秋四十九
當年擊節傚金注此日強顔同木偶事功未省成尺寸
廩禄惟思校升斗會須歸去老東陂鼓腹含飴同堯叟
九日登袁州宜春臺
落帽佳辰又到來黃花爛漫為誰開已經多歲衰容改
更被無情急景催取次杯盤須盡醉隨宜歌管任頻陪
却慙未報君恩厚空向山城養不才
兩宋名賢小集卷八十八
