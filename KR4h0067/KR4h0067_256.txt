兩宋名賢小集卷二百五十六
宋陳思編
元陳世隆補
西山先生詩集(一)
真德秀字希元浦城人慶元五年進士中詞科紹定
中拜參知政事進資政殿直學士提舉萬夀觀卒諡
文忠學者稱西山先生有集
登南嶽山
煙霞本成癖况復遊名山舉手招白雲欲納懷袖間咄
哉亦癡絶有著即名貪振衣遇長風浩浩天地寬
題金山
江來朱方注之東海潮怒飛日夕相撞舂天將古來義
士骨化作狂瀾中央屹立之青峯孤根直下二千尺動
影裊窕冲融中黃金側布蘭若地鑿翠面面開窗櫳雙
橈伊軋破浪屋怳忽置我高巃嵸是時千山雪新霽水
面月出天清空濤聲四起人籟寂毛髮蕭爽琉璃宫披
衣明發躡煙靄决眥俯入歸飛鴻襟前渤澥斂暝色袖
裏岷峨吹曉風越南燕北但一氣塵埃野馬何時窮蒼
梧虞舜不可叫王事更恨歸怱怱
送湯伯紀歸安仁
交情世豈乏道合古所難自我得此友清芬襲芝蘭苦
語時見箴微言獲同參相從仁義林超出名利關此樂
未渠央忽告整征驂索居可奈何使我喟且嘆至危者
人心易汩惟善端苟無直諒友戒謹空杅盤重來勿愆
期同盟有青山聖經如杲日羣目仰輝耀利欲滑其中
雲霧隔清照正須澄心源乃許窺道妙周程千載學敬
静兩言要幾微察毫芒根本在奥竅持此當弦韋迂矣
君莫誚
送裘司直得請西歸
輕舸龍山頭木蘭作雙櫓飄然裘司直乘向南昌去問
君鶴鸞中脱身遽如許棲遲三十年始得官掌故小須
上上考豈不登省戶自言野心性眯目九衢霧修竹歲
云晚萱艸秋亦暮嗷嗷投林烏猶得反其哺江西父母
邦非復昔饒裕蠻煙一腥穢樂歲且狼顧遺黎空杼軸
行旅窘刀布天門窈萬里可望不可籲君今佐元帥精
采繫一路瘡痍俟滌濯畫諾歸佽助先聲路人喜高節
懦夫慕遄當再前席一正天子度白鷗沒浩蕩蒼鶻在
指呼我亦南陔人扁舟從此具
題八君子圖後
劉子出西江訪我江之東何人與偕來銜袖八鉅公韓
歐開濟姿如晴月生空潞公山嶽重文正霜檜同玉立
者坡仙天游匪涪翁一朝參我前毛髮生清風凄其趙
韓王小異凌煙中半山執拗面亦得傳無窮(趙中令像與今原廟)
(侑食本不同故云)
題來青館(軒窗幽雅主人亦好事不俗遺余二詩頗可喜故書此以遺之)
客夢成時夜向闌幽泉挾雨響潺潺清魂便覺超塵世
何况真栖巖石間
泉州貢院舉梁八詠
萬間貢宇舊巍巍更闢新楹廣舊規豈為儒生次科計
要培宗社太平基
雲斤初還日逢甲虹影乍横星值奎天相斯文兆先見
不須佳䜟指金雞
棘闈曾闢大江東喚起秦淮兩蟄龍况是此邦饒俊彦
何愁盛事不重重(江東漕司舊無貢院丙子始剏之於清溪秦淮之上方興役間有物蜿蜒)
(如&KR1340;蜴隠見不常或曰此秦淮小龍也丁魁丑漕闈陳君□為省元建康吳君潛為廷)
明年丹詔下楓宸定有英材起海瀕勉取梁公舊衣鉢
從今人說兩庚辰(前庚辰梁文靖公魁天下)
梁脊伊誰姓氏題梅溪去後有苕溪自慙拙守何為者
強策駑駘繼駃騠
憶昔文闈創造初揮毫紀實有鴻樞乃今盛觀重輝赫
試問他邦有此無(貢院舊記梁文靖公在西府時作今曾公亦以掄魁位樞庭學中士友欲)
(援故事請記故云)
簪橐聯輝三大老節旄相映四賢侯作成後進須先進
引領時流作勝流
策足巍科亦漫然當知致遠識為先丁寧莫負梅溪祝
名節岧蕘共勉旃
泉州貢闈慶成
維南有州古佛國選佛場開自疇昔誰歟經始梅溪翁
萬桂森森皆手植文風日盛賢才多粉袍立鵠肩相摩
萬間庇士豈不欲環視奈無餘地何那知吉壤在咫尺
鬼神撝呵天所惜一朝幻出青瑶宫山靈獻卜龍避席
昔虞局促今恢舒乘黃騁足騰康衢闢新葺舊兩輝映
美哉輪奐雄規橅歲直金虬大魁出䞉喜慶成逢此日
來春甲子又一周天相吾泉真可必蟬聯四坐皆豪英
一樽敬為諸君傾浮雲富貴靡定態要看名節留芬馨
我今歸作漁樵侣清夢猶馳筍江滸鳳鳴側耳聽朝陽
把酒空山為起舞
壬午春社之明日請尊老會於西山之精舍龐眉
皓首奕奕相照真吾邦希闊之盛事輒成口號一
首併呈諸耆夀且堅異日早退之約云
耆年自是國之珍何間衣冠與隠淪華髮共成千一歲
清樽相對十三人休談洛社遺風舊且頌倦游慶事新
三徑未荒宜早退要將夀櫟伴莊椿
長沙贈高年陳氏母子
陳氏春秋一百一兒女年皆過七十一門慈孝更雍愉
四老真堪入畫圖長官申聞太守喜召至階庭加盛禮
老萊綵服作兒啼今視古人更過之老萊一身娛嬉耳
况有三兒奉甘旨人言潭俗不古如若看此事天下無
一門高夀何由得慈孝之人天所惜我願湘民胥傚之
從此九州皆夀域
長沙新第呈諸學士
莫清彼瀟江莫峻彼衡嶽澄光挾秀氣日夜相回薄月
吸珠含胎虹貫玉生璞子方有苗裔温然粹而慤一童
與三何雙鳳兩鸑鷟奮身辭艸萊正論吐諤諤彤庭拜
恩歸天香尚盈握良才國之寳一見我心樂平生功名
會萬里初著脚永肩致主念更勉經世學錙銖分義利
毫縷辨純駁相期激清風與俗洗氛濁誰歟指其南是
邦有先覺
和侍讀祕監餞行嚴韻(任參)
帝里參陪意最親聯鑣忽此為交鄰徐行得接雙飛鳳
驟别難留一角麟歸奏已趨天尺五寵光仍待月重輪
應憐留滯窮邊客晏歲嚴霜夜夜申(末聯又云衆芳正頼君培植莫忘辛)
(夷與露申)
送張曜之
遂昌張君曜之遊淮東謁予故人陳制參以小詩二
絶祖其行
風煙千里走淮漘寄語青油幕裏人麟閣功名須有意
乃心王室勿謀身
譚天之外更譚兵風角孤虚分外精玉帳不妨收拾取
絶勝下客著雞鳴
會長沙十二縣宰
從來守令與斯民都是同胞一樣親豈有脂膏供爾禄
不思痛癢切吾身此邦秖似唐時古我輩當如漢吏循
今夕湘濱一巵酒直煩散作十分春
長沙勸耕
是州皆有勸農文父老聽來似不聞只為空言難感動
須將實意寫殷勤
使君元起自鋤犂田野辛勤事總知要為爾民除十害
肯容苛政奪三時
已看三白兆年豐更喜春來雨澤通從昔楚邦農事早
好將人力副天工
田裏工夫著得勤翻鋤須熟糞須均插秧更要當時節
趁取陽和三月春
聞說陂塘處處多併工修築莫蹉跎十分積取盈堤水
六月驕陽奈汝何
田家拚取一春忙男力菑畬女課桑隴上黃雲機上雪
暫時辛苦樂時長
鞠育當如父母恩兄弟更合識卑尊孝心盡處通天地
善行多時福子孫
千金難買是鄉鄰恩意相歡即至親年若少時宜欲老
家纔足後合憐貧
健訟翻成産禍胎帶刀却是殺身媒争先好勝災偏速
退步饒人福自來
不教言語太艱深為要人人可諷吟把向田間歌幾遍
兒童也識使君心
别湯升伯
二十年前忝舊游論交今日始從頭我如潦盡寒潭水
君似天空明月秋夜雨幾時重話舊故山聞早共歸休
臨岐贈别無他祝莫忘鄒陳為國憂
送林自知自幕中歸常寧
始吾與林子周旋大江東子方清且貧簞瓢屢云空勁
氣凜不折耿耿如長虹明年擢高科對策大明宫一尉
遲五年出入無奴僮再見湘水濱凜凜復昔同招徠元
戎幕汎綠依芙蓉小生敢相吏故人儻相從云何歲未
竟失去如霜鴻挽之不可留聊復少從容老我慵且鈍
栽培欠深功子進未可量德業方崇崇永懷昔君子和
氣填心胷濓溪霽月朗伊水春風融至今想其人猶為
起敬恭天資貴強矯學力無終窮我如石之頑遲子相
磨礲子質雖玉瑩可廢他山攻鴈峰毋久留來思靈麓
峰
司理弟之官岳陽相别於定王臺悽然有感為賦
五詩以餞其行
定王百尺臺長安萬里目昔人思親心山川詎能局於
焉共登臨使我增感觸微霜隕陔蘭悲風撼庭木銀山
在何許白雲但空谷搔首重徘徊冥冥江樹綠
念昔戲綵時歡娛共晨夕天風吹驚鴻一散不並翼相
逢重湖南感歎復悽惻王事不可留去指重湖北層樓
時悵望茫茫楚天碧數寄平安書老懷庶寬釋
憶我將漕年適如子今日於焉四閏餘過眼風雨疾壮
彊豈足恃進德當汲汲永懷古之人聞道在四十我慙
已過之因循悼前失子盍猛自鞭聖門本無柅
心源本澄静皎月懸晴空利欲一汩之晶明變塵矇擾
擾千蟯蚘攅攅萬銛鋒昏冥弗自覺乃與禽犢同一朝
發深省妙理仍昭融要須大敵勇鈎援臨崇墉不見簞
瓢人四勿收殊功
先民不可見懷哉金玉音士雖一命微愛物宜存心矧
兹圜扉内白日變重陰求情箠楚下冤哉詎能禁謼嘷
漫弗省鬼神為悲吟子往&KR0681;其職朝夕惟欽欽誰刑勿
留獄斯語真良箴
詩寄淮西王路分
壮哉貔虎三千士静掃鯨鯢百萬餘若使人人似淮右
笑談真可静千廬
兩宋名賢小集卷二百五十六
