兩宋名賢小集卷一百十
宋陳思編
元陳世隆補
蘿軒外集
晏殊字同叔臨川人七歲能屬文景德初以神童召
試賜進士出身累擢知制誥翰林學士慶歷中拜集
賢殿學士同中書門下平章事兼樞密院使出知永
興軍徙河南以疾歸京師留侍經筵卒贈司空兼侍
中諡元獻有臨川集紫微集
和王校勘中夏東園
東園何所樂所樂非塵事野竹亂無行幽花晚多思閒
窺魚尾赤暗辨蜂腰細樹影密遮牀藤梢狂罥袂潘蔬
足登膳陶秫徑取醉幸獲我汝交都忘今昔世歡言捧
瑶佩願以疎麻繼
列子有力命王充論衡有命禄極言必定之致覽
之有感
大鈞播羣物零茂歸自然默定既有初不為智力遷禦
寇𨗳其流仲任𣲖其源智愚信自我通塞當由天宰世
曰皋伊迷邦有顔原吾道誠一㮣彼途鍾百端卷之入
纖毫舒之盈八埏進退得其宜夸榮非所先朝聞可夕
隕吾奉聖師言
巢父井
禀生值堯年率性在龐厚安巢一枝上豈曰鶉居陋潁
波人洗耳曾不汚牛口諒兹耕耒暇鑿飲隈林藪含飴
鼔其腹帝力予何有遂令千載外此地存遺甃泓然逼
喬木宛若棲塒舊鄉人揭題牓行旅諧瞻覯我來觀古
蹟愕立徘徊久凄其望清風不獲見師友願言斟一勺
拭面洗心垢翹勤慕高躅感慨陳巵酒思齊胡可望庶
以寬庸瞀夙駕恨長途憑高重回首
奉和御製後苑海棠
太液波才綠靈和絮未飄霞文光啟旦珠琲密封條積
潤涵仙露濃英奪海綃九陽資造化天意属喬繇
海棠
杳靄何驚目鮮姸欲蕩魂而人無限思當晝不勝繁浩
露晴方浥遊蜂暖更喧只應春有意留贈子山園
和樞密侍郎因看海棠憶禁苑此花最盛
青瑣曾畱盼珍叢宛未移幸分霖雨潤猶見艷陽姿岸
幘來朱檻攀條憶綘蕤能令人愛樹不獨召南詩
假中示判官張寺丞王校勘
元已清明假未開小園幽徑獨徘徊春寒不定斑斑雨
㝛醉難禁灔灔杯無可奈何花落去似曾相識燕歸来
(公先得上句王琪為對下句)遊梁賦客多風味莫惜青錢萬選才
安昌侯
蓮勺移家近七遷魯儒章句世相傳關中沃壤通涇渭
堂上繁多(疑誤)逐管絃身服儒衣同蔡義日將巵酒對彭
宣高墳丈五陽陵外千古朱雲氣凛然
海棠
輕盈千結亂櫻藂占得年芳近碧櫳逐處閒勻高下萼
幾番分破淺深紅烟晴始覺香纓(疑誤)綻目極猶疑䗶蔕
融數夕朱闌未飄落再三珍重石尤風
題睢陽五老圖
道明回詔樂清閒便向中朝脫冕冠百日秉樞登相府
千年青史表旌桓泰運正隆嫌氣熱乾綱初整畏冰寒
逍遥唱和多高致儀象霜風俾後看
初秋宿直
綘河星斗夜闌干禁署沈沈閉九關上帝册書羣玉府
仙人宫闕巨鼇山凉蟾影度秋隂薄促漏聲来夜唱閒
擁鼻吟多欲愁絶嚴鐘凄斷樹烏邊
送凌侍郎歸鄉(一作送林侍郎還知宣州)
江南藩郡古宣城碧落神仙擁使旌津吏戒船東下穏
縣僚負弩晝歸榮江山謝守高吟地風月朱公故里情
曾預漢庭三獨坐府中誰敢伴飛觥
寓意
油壁香車不再逢峽雲無迹任西東梨花院落溶溶月
柳絮池塘淡淡風幾日寂寥中酒後一番蕭索禁烟中
魚書欲寄何由達水遠山長處處同
春隂
十二重環閟洞房愔愔危樹俯迴塘風迷戲蝶閒無緒
露裛幽花冷自香綺席醉吟銷桂酌玉臺愁作澁銀篁
梅青麥綠江城路更與登高望楚鄉
賦得秋雨
點滴行雲覆院牆飄蕭微影度迴塘秦聲未覺朱絃潤
楚夢先知薤葉凉野水有波增淡碧霜林無韻濕疎黃
螢稀燕寂高窗暮正是西風玉漏長
涵虚閣
水有支流樹有孫重重門巷掛朱軒三君雅範標人望
千里澄波隔世喧西對戶庭徐孺宅密傳鐘梵給孤園
欲知嗣續無窮勝兩兩榮歸漢使幡
海棠二首
濯錦江頭樹移根藥砌中只應春有意偏與半粧紅
昔聞遊客話芳菲濯錦江頭幾萬枝縱使許昌詩筆健
可能終古絶姸辭
咏鳳仙花
九苞顔色春意動丹穴威儀秀氣攅題品直須名最上
昂昂驤首倚朱欄
雪中
平臺千里渴商霖内史憂民望最深衣上六花非所好
畆間盈尺是吾心
金柅園
臨川樓上柅園中十五年前此會同一曲清歌滿樽酒
人生何處不相逢
詠上竿伎題中書壁
百尺竿頭裊裊身腳騰跟掛(一作倒)駭傍人漢隂有叟君
知否抱瓮區區亦未貧
日鑄茶
稽山新茗綠如煙靜挈筠籠(一作都藍)煮惠泉莫向人前殺
風景更攜醪醑醉花前
轉運度支得青州資政黃素書韓吏部伯夷頌許
昌相公以詩跋尾遂為七言因而寄及謹用拙篇
紀咏
首陽垂範遠吏部屬辭深染翰著嘉尚系言光德音褒
崇亘千禩精妙極雙金題詠益珍秘用昭賢彦心
西垣榴花
山木有佳實托根清禁中歲芳搖落盡獨自向炎風
盂蘭盆
紅白薇英落朱黃槿艷殘家人愁溽暑計日望盂蘭
崇因寺
捲簾山色眼前見入夜濤聲枕上聞苔徑雨餘堆落葉
石樓風靜鎖寒雲
附錄詩話數則
晏元獻善評詩嘗云老覺腰金重慵便枕玉凉未是富
貴語不如笙歌歸院落燈火下樓臺此善言富貴者也
人皆以為知言(歸田錄)
公有題新昌石氏山齋句云書仙十閣壯儒宫靈越山
川寳埶雄又與張臨川云籬邊菊秀先生醉桑下雛嬌
稚子仁又送張明州云騷客登山知有助秦源雞犬更
相聞
公有與客飲紅梅花下詩曰若更遲開三二月北人應
作杏花看客曰公詩固佳待北俗何淺也公笑曰頋傖
父安得不然一坐絶倒
宋莒公見晏公佳句輙書于齋壁如無可奈何花落去
似曾相識燕歸來靜尋啄木藏身處閒看遊絲到地時
樓臺冷落收燈夜門巷蕭條掃雪天已定復搖春水色
似紅如白野棠花之類後人多不可及(青箱雜記)
韓子蒼嘗與吕居仁閒論前輩所作上元詩居仁曰晏
元獻云樓臺冷落收燈夜門巷清虚掃雪天最佳直是
說得出不可及後見吕郎中有詩云江城氣候猶含雪
草市人家已掛燈豈用晏意耶
公有送人知洪州詩云千斗氣沈龍已化置芻人去榻
猶懸
孫少述栽竹詩曰更起粉牆高百尺莫令牆外俗人看
晏臨淄曰何用粉牆高百尺任教牆外俗人看處士之
節宰相之量各言其志
句
冰從太液池邊動柳向靈和殿裏看
閒思北闕銀宫畔誰架丹山白鳳凰
玉女雕瓊蕊仙禽自(疑是白)菊衣
喚得梅蕊要同韻羞殺梨花不敢香
醉輕浮世事老重故鄉人
若教花有語却解使人愁
東陽詩骨瘦南浦别魂銷
謬道忠心比芳草不知讒舌起椒蘭
几銘
小飯防噎跬步防跌中有角墊衣存袂缺惟忠與孝則
罔摧折
兩宋名賢小集卷一百十
