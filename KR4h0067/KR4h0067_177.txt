兩宋名賢小集卷一百七十七
宋陳思編
元陳世隆補
澹菴詩集
胡銓字邦衡廬陵人建炎二年進士甲科紹興五年
以賢良方正薦除樞密院編修官抗疏詆和議累謫
吉陽軍孝宗朝歴權中書舍人蒹國子祭酒權兵部
侍郎以資政殿學士致仕卒諡忠簡有澹菴集
和林和靖八梅(用汝南故事禁用體物字)
感時濺淚幾時乾顧影伶俜獨立難自恐迹孤無與對
誰憐族冷不勝寒未應一世供愁斷長願三更秉燭看
雨過花邊行更好猶嫌子美借銀鞍
風亭小立夢初殘步步凌空對廣寒照眼雙明清可掬
閒情一味澹相看曉縈瑞露黏初潤晴映高雲薄未乾
三嗅臨風思無限藥宫遥夜酒初闌
暗裏尋香自不迷照空焉用夜然臍欲危疎朵風吹老
太瘦長條雨颭低孤豔幾時同把盞野香猶記助看題
唐人未識高標在浪自紛紛說李蹊
瘦吟幽翫有餘妍更向高人獨樂園無垢未應經露沐
不緇寧信受塵昏春風自識明妃面夜雨能清水部魂
插向膽瓶看更好凛如明水薦靁樽
當年曾見鳳城頭入骨貪看興未休小摘欲論千種恨
微吟先喚一番愁每嫌俗物薰心醉長願清馨滿意留
穠李倚風梨帶雨比方應合面騂羞
縞□練帨照釵荆霜竹寒松秀色并八詠格高凌太白
千林地迥切西清著枝有味知深意欹屋無言似薄情
日暮水邊空悵望渾如湘浦見皇英
一年佳處早梅時勾引風情巧釣詩未分霜凌禁瘦朵
漸看春入奈愁枝晚尤竒特憐無伴夜欠分明祗自私
冷落便須憑酒煖從今鄒律未消吹
紛紛紅紫勿相猜自古騷人酷嗜梅皂盖折花憐老杜
黃梅時雨憶方回一生耐冷天憐惜滿世趨炎我獨來
桃李爭春身老大急須吟醉莫停杯
追和東坡雪詩
為瑞應便種麥鴉餘光猶得映書車也知一臘要三白
故作六霙先百花授簡才慳慙賦客披蓑句好憶漁家
擬酤斗酒聽琴操三百青銅絡畫义
過三衢呈劉共父
别離如許每領引邂逅幾何還著鞭微服過宋我何敢
大國賜秦公不然衰鬢凋零已子後高名崒嵂方丁年
即看手握天下砥山中宰相從雲眠
元注予自兵侍罷歸從三衢城外遵陸以兩夫
肩籃輿太守劉共父謂予云兩夫肩輿甚似微
服過宋因作此戲簡用吳體
雷州和朱彧秀才詩時欲渡海
何人著眼覷征驂賴有新詩作指南螺髻層層明晚照
蜃樓隠隠倚晴嵐仲連蹈海徒虚語魯叟乘桴亦漫談
爭似澹菴乘興往銀山千疊酒微酣
紹興十八年戊辰十一月十五日新州編管人
胡銓移吉陽軍編管先是廣東經略使王鈇問
知新州張棣曰胡銓何故未過海銓嘗賦詞云
欲駕巾車歸去有豺狼當轍棣奏銓倡和毁謗
而有是命棣選使臣游崇部送封小項筒過海
銓徒步赴貶人皆憐之至雷州守臣王趯捕游
崇私茗械治厚餉銓趯後亦得罪澹菴此詩不少
屈撓真鐡漢又過於劉器之云丙子年始移衡州
和李參政泰發送行韻
落網端從一念差崖州前定復何嗟萬山行盡逢黎母
雙井渾疑到若耶山鬼可人曾入夢相君談易更名家
此行所得誠多矣更願從公北泛槎
元註李參政詩云夢裏分明見黎母生前定合
到朱崖蓋予嘗在新州夢一媪立牀前曰吾黎
母也黎姞山在瓊崕儋萬之間子瞻所謂四山
環一島是也先是秦檜大書三人姓名於其家
格天閣下曰趙鼎李光胡銓所必欲殺者也鼎
謫瓊州紹興十七年丁夘卒光字泰發時謫儋
州澹菴朱崕之行經過儋州故泰發以詩送之
澹菴夙有黎母之夢付諸前定如謫新州時亦
謂前定福唐幕中分扇得一畫騎驢人西南行
者後新州之命亦若暗合夫不以遷謫介意而
付之於分非達人不能也
次李參政送行韻答黃舜楊
打成大錯一毫差萬里去尋留子嗟微管閒思齊仲父
使奴長價漢渾邪道窮憐我空憂國句好知君定作家
便欲相擕趁帆飽要觀子美賦靈槎
遊白龍洞
懸崕怪石水潺潺宜有神龍隠此間窮勝不妨歸險洞
尋春那止看羣山攀龍行即天邊去躍馬聊同野外還
好景良辰適相會一樽聊共水雲閒
買愁村
北往常思聞喜縣南來怕入買愁村區區萬里天涯路
野草芳煙正斷魂
噴雪亭
廬峯潄玉舊傳名今見青原噴雪成兩處山川肯相下
洗除塵垢一時清
題永興觀
連雲宿麥團碧浪綴草落花成錦窠我來欲覓種桃者
獵獵空存庭下莎
寳氣亭
塵容不逐江流淨酒力都從雪壓消斗下只今無劍氣
年來牛犢在人腰
和王民瞻送行詩
巖畊名已震京闕未信終身袖手閒萬卷不移顔氏樂
一生無媿伯夷班致君自許唐虞上待我誰能季孟間
宗社年來欠元老蒼生拭目看來還
擕具賞石渠酴醿用坡韻呈同舍
酴醿獨殿春得路未為晚露葉張翠繖月蕊明玉幰洗
粧雨亦妍暗麝風更遠唐時真宰相勁氣凌諫苑危言
工切劘壁立萬仞巘帝為釀此花以賞碩畫婉清芬濯
千古天河豈須挽不妨便醉死聞香定魂返
王司業龜齡口占絶句竒甚用韻和呈效吳體
南山舊說王隠者北斗今看韓退之不須覓句花照眼
行見調羹酸著枝
兩宋名賢小集卷一百七十七
