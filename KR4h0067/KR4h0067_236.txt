兩宋名賢小集卷二百三十六
宋陳思編
元陳世隆補
介軒詩集
趙汝談字履常號南塘太宗八世孫居餘杭淳熙十
一年進士累官至西外中正理宗時歴給事中權刑
部尚書卒諡文懿
南湖
每憶西湖上青帘(舊作蓮非)賣酒亭柳條魚頰翠花片馬蹄
馨寒食經行路晴窗入夢屏因循春又晚風絮攪空冥
靈谷
靈谷神仙宅言歸肆目新山光遠如畫秋色老扵人世
事棋爭劫人心海變塵功成思范蠡湖上一閒身
翠蛟亭和鞏豐韻
幽亭枕蒼峽雲竇通曲水百折如建瓴㶁㶁鳴不止客
來一抽鑰白霧噀岩底歘翕千丈蛟拏空翠濤起天開
混沌竅日洗盤古髓諒匪畜池鱗多應化雷尾馮陵氣
易壯怖蕩辭難侈日假金洞光景逾瑶池泚誰云遊方
外巧異淄塵裏坡仙頗年數覿面猶尺咫采句貴自然
鞏言良是已琁題豁靈界篆出蕃君里物生亦倚數有
形必有靡道人亦多事浮念何時死余生嗜泉藪痼習
牽研几太息動靜機于何寄真理醉倒和滄浪煩君更
詳此
附趙彦假和詩
天下名洞天有山必有水餘杭山水窟神仙所棲止
仙人乘雲去玉蛟留潭底至今雷雨夕蛟睡時驚起
爪劈巖石裂石罅滴乳髓涓涓泉流出半垂白鳳尾
風來琴筑響月照纓絡侈曲折納深池徹底清且泚
築亭當㵎衝木石相表裏翠壁潤含烟層峯去天咫
道人幻出奇指顧猶未已忽驅蛟走鬭瞬息八百里
怒氣挾奔霆草木為披靡兒童驚振掉面若槁灰死
達人本大觀談笑自隠几須臾羣動息靜坐窮物理
水石本無心相激一至此
附趙汝讜和詩
衆峯抱蒼龍蛟屈翠蛟水放之兩崖間奔洶不得止
濤瀾生席上雷雹轉石底恍疑天柱搖將拔陰洞起
蘇公雄氣壓詩骨得仙髓指麾驅鯤鯨赫變動其尾
紛紛下土人蟻蛭自封侈聚觀目精眩筆墜汗流泚
坐令空谷嘯聲徹霄漢裏君來松根吟仙者相去咫
老蛟破鎖去餘怒猶未已決開㵎千丈散作霧五里
今年溪湖乾草莽生意靡寸泉落山苗靈鑰起垂死
遺吾雲子飯報汝青玉几野人尋泉竇筒壊方復理
泓然山巔池冬夏常若此
遊洞霄宫
好閒謝塵事來作名山遊策杖西㵎曲乞漿東家丘大
滌古洞天仙人此藏修至今翠箬下半夜丹光浮山中
舊相識置酒為淹留日移雲窗午水滴空牀秋授我長
生方揮麈談玄幽我髮亦已白赤霄莽何求業緣苦未
斷一笑風引舟回首青天長身名兩悠悠
翠蛟亭
我生宿有山水癖乘風直到匡廬脊匡廬之水懸百仞
天下谷簾名第一尋幽偶訪大滌洞絶壁飛流動寒碧
忽如翠蛟出亂壑勢與廬匡亦相較敲空倒影搖寒星
却疑夜半銀河傾
大滌山洞霄宫
此亭此水幾徘徊舊觀今新老眼開行險不盈還一笑
窮源未得且頻來湯年間亦旱禱雨禹步乃能冬起雷
戲語聊貽道門舊高明了後復何猜
環錦亭(在臨安縣余氏園)
與子鄉鄰信有年故王遺事到今傳爽鳩邑改風煙在
散騎園分水竹偏高架插書供夜讀滿堂戲綵敵春妍
相如可是區區者戲筆題詩亦偶然
兩宋名賢小集卷二百三十六
