兩宋名賢小集卷一百四十三
宋陳思編
元陳世隆補
宗忠簡詩集
宗澤字汝霖婺州義鳥人元祐六年進士靖康元年
知磁州勤王兵起康王以澤為副元帥建炎間累遷
延康殿學士京城留守兼開封尹連結諸路義兵方
尅日渡河力請上還京為黃潛善汪伯彦所沮憂憤
疽發背卒贈觀文殿學士諡忠簡有序
東上辭松楸一首
八年坐親黨冺伏長安城甘心傍松楸申我兒子情閉
戸慨岩廊讀書笑金籝力田固為政課童乃司兵深病
骨相寒不蒙軒冕榮維天臨萬邦搜羅世豪英我友挽
出之大人今繼明古無忠孝全泣涕去丘塋為翁大門
閭翻然以東征
感時(有序)
勍敵長驅京邑阽危此忠臣義士痛心疾首勤王報
國之秋也而宰臣遷家郡守踰垣縉紳士大夫陸竄
水奔使人主嬰孤城以自守無一犯難者事小定矣
而上書獻策之人亦未有慨然以東者世道之衰一
至此乎太息之餘以詩自道
卿士辱多壘天王憤蒙塵御戎要虓將謀國須雋臣百
戰取封侯未必亡其身懷奸廢忠義胡顔以為人吁
嗟世道衰大僇加搢紳平居事奔競梁汴分雲屯一旦國步
艱四迸如星繁輔相已擇栖守令仍踰藩冠盖陸西竄
舳艫水南奔鄙夫用慨然策馬趨修門勤王羞尺柄悟
主期片言時來倘雲龍峩冠拜臨軒逶迤上玉除造膝
伸元元措世于泰寧歸來守丘樊
曉渡
小雨疎風轉薄寒駝裘貂帽過秦關道逢一澗兵徒涉
赤脛相扶獨厚顔
華隂道中三首
烟遮晃白初疑雪日映斕斑却是花馬渡急流行小崦
柳絲如織映(一作隱)人家
菅茒作屋細(一作幾)家居雲雒風帘路不紆坡側杏花溪
畔柳分明摩詰網川圖
寧王畫作金盆鴿韓愈詩誇玉井蓮瓦缶泥泓村落小
亂茅羣雀不堪傳
雨晴渡關二首
燕北靜風塵河南濯我兵風雲朝會合天地晝清明泣
涕收横潰焦枯賴發生不辭關路遠辛苦向都城
蕩滌真成快氛霾不敢隂萬花恩澤了二麥寵光深地
勢瞻仙掌河源識帝心馬頭迎霽色詩句日邊尋
道逢散遣之卒云講和退師無所用之矣輒以二
十六句道胸臆
翁擁麾幢我為兒剽聞竊睹皆兵機其中襲擊不容瞬
颷行電掣猶逶迤敵人長驅越大河天下震驚觀闕危
肉食之謀殊未臧我憤切骨其誰知慨然奏疏金馬門
力陳盟賂損國威嚴尤下策尤可笑晁錯上書亦奚為
道路荆棘初剪除花如步障吾東之八年閉戶尺蠖屈
一旦渡關匹馬馳行行側身聽奏捷忽聞募士詔遣歸
濃書大墨榜教詔曰敵悔過今退師羽檄向來召貔虎
乃詠出車歌杕杜櫜兵銷刃兵猶怒却把鉏犂農歌舞
君王神武今藝祖爾如不歸汚我斧
又賦一律
罷兵洵上策試問可誠然竟棄三軍力空抛半壁天上
林無旅雁絶域有啼鵑羞見龍泉劍飛光牛斗前
至洛
都人士女各紛華列肆飛樓事事嘉政恐皇都無此致
萬家流水一城花
華下
千巖層出亂雲飛失我平生洞府期夜據征鞍不交睫
舉頭彈指睡希夷
過潼關
一雨崤函底風沙放我過嶽神猶假借官吏莫誰何塹
斷思航渡城堅戒石摩一夫工墨守寧怯萬夫多
道逢鄉人笑僕騶馬之瘦
生笑長裾曳仍羞下澤奔據鞍非馬援叱馭豈王尊汗
血能觀國的盧終感恩莫欺騶馬瘦揮策詣金門
盤豆鋪南李翁園
李翁卧亭午春深掩柴荆忽聞風雨響疑是勤王兵
題趙園
瑶瑛夾侍梅臺琹瑟自鳴松島山中野服相羊足以亡
憂遣老
鑿池智有泉源種木胸無芥蔕螭頭吐水涓涓端是銀
潢一派
馬上口占
龍興虎視詫周秦王氣東遊作汴京隂祝巨靈移此險
大河為塹嶽為城
早發
繖幄垂垂馬踏沙水長山遠路多花眼中形勢胸中策
緩步除行靜不譁
謁華嶽
楊賜嶽所挺嚴武金天晶二子為時出顧我非炳靈維
嶽鎮四方氣秀天骨青嶻嶭立千仞力能産公卿降神
詠崧高䜟緯仍反經取象到執珪譎怪如洞冥平生笑
窮竒立語心自驚我質培塿耳胷中固崢嶸誰言華岳
高我山摩玉京是中所包藏丹碧參瑰瓊平居蟄雲雷
飛雨溢四溟此豈真有之落筆紛縱横發我文物祕象
渠膏澤傾太華屹不搖我山身載行
兩宋名賢小集卷一百四十三
