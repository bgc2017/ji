兩宋名賢小集卷九十九
宋陳思編
元陳世隆補
龜山集(下)
岳陽書事
洞庭水落洲渚出叠翠疏峰遠烟沒重樓百尺壓高城
畫棟沉沉倚天闕湖光上下天水融中以日月分西東
氣凌雲夢吞八九欲與溟渤爭雌雄澄瀾無風雨新霽
一日萬頃磨青銅琉璃夜影貯星漢騎鯨已在銀河中
湘妃帝子昔何許但有林壑青浮空(君山世傳湘君居于此因以得名)
蒼梧雲深不可見遺恨千古嗟何窮須臾晦冥忽異色
風怒濤翻際天黑乘陵瀨壑走魑魅渟滀百怪誰能測
忽看舟子玩行險更欲飛帆借風力安得晴雲萬里開
依舊寒光浸虚碧
南康值雨
廬山卧龍庵有劉道人自云百餘歲碧眼不粒食惟
食栢飲水每客至必先知之欲往見之不果故并記
之
平沙漲雪清江濆水花照日紅生鱗軒然五老出城表
雕玉萬仞窺長身雲巾星弁覆華頂飛泉潄瀑垂天紳
平生未識廬山面碧巘横雲望中見江頭一夜雨銜天
奔浪號風作悲健朝來淤泥沒牛馬咫尺坐論千里遠
芒鞋拄杖掛塵屋神馬尻輪歘飛轉卧龍庵前碧眼翁
日飲山淥餐溪松神融氣合八荒外此心炯炯宜先通
未須勤移却俗駕會應一洗塵寰空寄言歸侍壺丘子
他日未游當御風
游武夷(是日泛小舟至鷄窠岩還游冲佑觀)
函關崎嶔走秦鹿天下並逐爭羣雄抉雲翻空鰲足折
黔黎竄伏如寒蛩武夷山深水清泚避世猶有高人蹤
龍泓東注海波涌(嶺有投龍池世傳與海通)玉女翠擁秋雲鬆(玉女峰)
赤霄真骨寫虛壁通泉凡筆慙非工(魏王峯前有畫鶴)蔵舟浮
梁跨絶壑(山間有小橋橋西有一小舟皆人跡不可到)隠見似與天潢通當
時雞犬不復見窠巖依舊烟霞籠我來秋杪月既望尚
有幽菊埋榛叢天容洗淨雨新霽雲幕四卷清無風掀
篷進棹窮異境注目想見流殘紅回船杖履躡幽徑松
竹窈窕環琳宫翠琬温辭耀華衮(褒詔有石刻)金榜大字纏
交龍自憐病骨掛塵網幔亭高會何由逢解衣歸卧玉
瑣碎仰看明月穿疎篷
謝詹司業送酒
鄭公負才名流落四十年高視隘八荒天寒坐無氊忘
形賴司業時與送酒錢嗟予樗櫟材臃腫世所捐云何
附青雲拜賜追前賢開壺對青樽内愧顏靦然公乎廊
廟姿直幹上參天袨服羣娃宫不虞妬爭妍驊騮誤一
蹶萬里終騰騫朝燕暮刷越駑馬安能先玉瑩本無瑕
寧須事磨鐫宣室久虚席兹行定詳延陋儒氣填臆感
慨聊自宣辱惠不知報強歌成短篇
戲贈詹安世(喜談兵慕耿弇之為人故有虎牙之句)
綵舟駐閶門初與子相識長空翥秋隼爽氣横八極摛
辭鏤圭璋吐論森劍戟鄧侯不願仕志在書竹帛長纓
係單于落落藴奇策氣吞流沙外意無燕然北虎牙有
餘勇戎寇非強敵會當朔風勁伏鉞控鳴鏑老大慙衰
謝見子徒感激平生謬經綸此意已寥寂信哉功名會
事道古難必窮通付時命未足為悦戚餘生如鼴鼠滿
腹微分畢行矣脱簪纓翛然適吾適(安世乃司業之子年少未受官)
隠几
上天不殞霜萬木正鮮澤青蒿與長松各挺歲寒節朔
風吹沙寒高嶺凍積雪萬木已摧落長松獨清潔人生
無艱危君子竟何别隠几試澄思行蔵易差轍
留别富宣德
富侯荆山姿落落混燕石鐫磨經世故不磷乃天質軒
裳儻來寄既去寧須戚驊騮走長坂一跌未為失秦庭
謬瑕疵睨柱終完璧君子有遠懷亊道先器識千鈞等
鴻毛始見烏獲力行矣各勉㫋他時賴三益
别西齋諸友
浮雲如積酥凉颷勁絃疾溶溶渺天末飄忽易相失懸
弧四方志匏繫非予匹平生結歡久始願膠投漆别離
傷素懷此身任萍迹
遣懷
君子雖自嚴至潔宜若汙昭昭揭日月所向將蝟如天
地一穽中逼仄身亦孤游世在虚已浩蕩與時俱靈府
有天游環中真道樞
元豐壬戌歲暮書事
閩陬地力盡種萟被山谷涵濡一雨潤鬱鬱原野綠春
風忽云徂舒景變炎燠凉颷動地軸揫歛何神速坐愁
林巒空俯視萬木脱凝霜借風力摧折到松竹嗟余閉
門人感此亦愁蹙幽庭有萱草采采不盈掬如聞糟牀
注取醉須百斛沉酣樂時運天關不須觸萬物一芻狗
蒼蒼自高目
綠漪軒
開池傍清軒環除種蘭芷虚明淡星漢疎影薦鳬履君
乎試憑軒鑑此亭下水盪風生微瀾風定還泚泚悠然
得真趣吉祥來止止
迂疎堂
終南有捷徑屈蠖終當伸君獨恥不蹜安得與世親結
廬寄人寰獨柱寧問津形影廢酬贈相忘誰與隣寄謝
漠陰叟抱甕良非真
鄱陽湖觀打魚
秋高水初落鱗介滿沙脊浩如太倉粟寧復數以粒紛
紛漁舟子疑若俛可拾横湖沉密網脫漏百無十蟲鰕
雜魴鯉駢首吐微濕小人利口實刀機汙鱗鬛鯤鯨亦
狼狽風雨移窟宅玉淵有神祠變化在嘘吸胡寧飽羶
香忍視萬魚急幽潛不足恃感嘆百憂集寄謝漆園吏
於計未為得
送嚴尉
世路久艱棘青冥翳妖氛孤鳥叢祠中豺虎填城闉君
能摘姦伏竭澤無潛鱗勿云功未酬屈蠖終當伸飛黃
架輕車一躍窮無垠
檢田
尋崙上層崗隨衝出高原烟火一里餘雞犬遥相聞瘠
壤僅容席訟牒徒紛綸齊魏兩蝸角況復三家村舉世
競毫末薄俗寧足論吾衰過元亮欲辨已忘言
送向和卿還京
江湖多秋風惝恍夜不眠念子將北歸起視明星懸君
平翠虯姿聳身蒼梧淵高步隘八區凌風上青天妙質
藴荆璞寧須事磨鐫贈言以為别妄意追前賢聖言乃
常珍含咀真味全奇辭暫時好過眼如飛烟潔身忘廉
潔觸物宜虚船吾方病羸苶市藥還自憐明日隔長陂
相望空惘然
向和卿覽余詩見贈次韵奉酬
杜陵頭白長昏昏海圖舊繡冬不温更遭惡卧布衾裂
盡室受凍憂黎元詩人窮愁自古爾豈若種萟依青門
嗟予老懶世不用窮巷久雨無高軒蟲鳴烏噪感時節
婺不恤緯羞前言殘章斷簡棄不錄自愧潢潦無根源
君胡衮字富褒飾三復妙語將誰論知君獨負青雲器
欲使飢者名長存
贈程舍人近侍入閩
路公溪上鶴髮翁眼光照日顏如童龐眉垂鬢有仙骨
駢集五福天所鍾螭頭暫輟三長手杖節扶輿入閩嶠
弧南一夜晶輝浮海隅草木俱榮耀朱金拜後古所稀
繡紱全勝衣綵衣玉觴薦夀須珍奇更待蟠桃結子時
言溪早起
短日催征轡聽雞踏曉霜遠山頻入望薄酒漫搜腸湘
浦蓴絲滑吳淞鱠縷長何時一疎放把釣卧滄浪
漢坂舟行
曲岸通幽徑疎籬映竹斜塢深蔵吠犬林薄露人家石
瀨魚偏美鄰村酒易賖秪應雲水富自是一生涯
席太君輓辭
賢配無前古傳家有子賢四靈來薦瑞一鶚已摩天蒿
里迷長夜悲笳慘暮烟蕭蕭原上路猶想駕雲軿
禀粹猗蘭秀來嬪洛水濱一窺識公輔三徙得儒真畫
翣流雲氣松阡卧石麟哀榮今日事誰復繼前塵
湘君祠
烏鼠荒庭暮秋花覆短牆蒼梧雲不斷湘水意何長澤
岸蒹葭綠籬根草樹黃蕭蕭竹間淚千古一悲傷
新湖夜行
平湖淨無瀾天容水中煥浮舟跨雲行冉冉躐星漢烟
昏山光淡桅動林鴉散夜深宿荒陂獨與雁為伴
哀鴻
哀鴻當苦饑悲鳴垂其翼朔漠曉霜寒江湖晚烟羃乾
坤一網罟高飛亦何益日暮無與羣驚風暗(缺)
荆州書事
千里瀕江地可毛結廬何必故山椒載醪不過斜川路
飲水誰同陋巷瓢勿問雞蟲閒得失但知鵬鷃各逍遥
黃塵滿眼僧窗靜坐對風花意已消
天寧節
祥開若水射瑶光淑氣先春景自長玉陛風閒飛綵綬
獸爐烟暖襲珠囊雲門羽鶴儀仙仗天上蟠桃薦夀觴
已見晶輝環帝座定應長照鼎宫傍
閒居書事
虚庭幽草翠相環默坐頹然草色閒玩意詩書千古近
放懷天地一身閒疎窗風度聊欹枕永巷人稀獨掩關
誰信紅塵隨處淨不論城郭與青山
直舍大風書事寄循道
枕書無寐首空搔萬竅噓風正怒號雪意浮空迷遠目
月林梳影見秋毫幽庭所藉惟荒草妙理應須付濁醪
誰念維舟江上客落帆千里壓雲濤
和席季成遊金鑾寺
朱甍碧瓦照孤城杖屨翛然野色清縠捲水風輕蕩漾
珠翻荷雨自虧盈勝遊已覺非人境妙語寧須是玉英
願借金篦聊括目不容幻翳有纖塵
送王充道遊三茅廬阜
荆吳相望各天涯千里柴車鹿自隨觧轡定應春盡日
及歸宜待鶴來時(三茅中峯每歲八月十七日有鶴至充道當候見物乃可回)聖賢
莫負樽中渌日月長為物外遲若過匡廬訪真隠卧龍
庵下有期頥(卧龍庵有劉道人人言百歲夀)
春日有懷諸友
憑几無聊晝掩扉芬芬晴氣減春衣隔簾相應鶯初語
背日連飛鴈北歸莫逆交遊千里别遠來音信兩年稀
追尋舊事成幽夢觸物心行事事非
望湖樓晚眺
斜日侵簾上玉鈎簷花飛動錦文浮湖光瀉出千峯秀
天影融成十里秋翠鷸翻風窺淺水片雲隨意入滄洲
留連更待東窗月注目晴空獨倚樓
次韻晁以道
誰能載酒尋元亮共寄無何作醉鄉便好收身事農圃
不須驚世露文章壺中日月春長在塞上烟塵客自忙
千里同風無遠近未分秦隴與瀟湘
和錢濟明遊官園
虚舟觸物本無意看花得句慙非才名園古寺尋春色
不暈勿鄙雙魚鰓(是日與濟明遍遊諸平詩院觀雙魚花抵暮至官園)木奴千頭
比封戶秋實付與江風催因思萬點愁人處何似洞庭
金作堆(蘇子美詩洞庭柑熟客分金)
寄題環翠樓(記云唐君作此樓以奉親)
方壺七萬神鼇連瓊臺縹緲居靈仙鯨翻海運成桑田
異境誰使夸娥遷銛風四面蒼圭圓巨靈巧以青瑶鐫
揉風洗雨淨娟娟脩眉浮空秀爭妍清溪回旋瀉幽泉
下有澄瀾湛洄淵繡楣雕欄欲飛翻凌切漢道摩星躔
恍如直跨須彌巔瑠璃凝光圍四天喜君妙齡謝世喧
萱堂慈顏白盈顛兒童牽衣戲蹁蹮優哉此樂誰與先
嗟予昔以三釡懸投身世網百慮煎今乎老矣誠可憐
狙猿何用簪纓纏子雲終須守一㕓誅茅結屋纔數椽
薜衣雜佩紉蘭荃手披白蟫玩青編春暉不報常欿然
雖有至樂安能全
晚雨
斷霞明滅天日黝雨意晴暉爭好醜浮雲冉冉無定姿
白衣忽變如蒼狗悲風激烈河漢翻雨脚如麻飛霰寒
山深氣腥豺虎亂乾坤四合誰云寬將溪溪上野客懶
成癖怯寒手攣面如墨把杯強吞僵立歌閉門獨愁天
已黑
贈醫者鄧獻匡
雲容方黯黯夜色正蒼蒼空羨南歸翼幽懷增感傷
過漢江
西極鰲足折東南地維傾衆流競趨下汹汹歸滄溟誰
能跨明河挽此經天行世難乘槎翁此意終冥冥
過吳江
天水相涵翠有餘玻璃萬頃接方壺山浮晚照清如洗
風遠飛帆細欲無漫叟未應甘皂櫪散人終欲傲江湖
維舟況值鱸魚美鱠叠銀絲飫腹腴
南歸書事
浪漫人間壓客塵衡門長憶鎖榆枌忘言擬盡輪人妙
陳迹慵尋史籀文萬里功名心獨冷一㕓耕鑿力能勤
舊遊欲問南歸趣寂寞吾今過子雲
寸碧軒
隠隠遥山列畫屏簷間寸碧與雲平低回席上遺簪露
彷彿墻東翠黛横虛景遠涵千里色晚暉仍借一溪清
春風景物知多少可稱收身樂此生
冬早書事
窈冥誰為宰爐鎚榮謝唯知歲序催臘日未經梅已綻
春風尚遠凍先開愁無潤澤歸芳樹獨有餘寒著死荄
收盡浮雲天愈淨夜深猶起望三台
齒落書懷
身上蕭條事事空齒牙衰落勝衰翁渴心尚欠冰凌解
病骨長思藥力攻文几倦親塵土暗斷編慵理蠧魚封
南牀穏卧陶公宅枕上悠揚一榻風
縣齋書事
簿書投老豈身謀朱墨紛紛晚即休平世功名歸社稷
一瓢我欲慕巢由
一去人間二十年空餘飛雪上華顛清時最有求田樂
未愧陳登榻上眠
身名于我兩悠悠形影相忘懶贈酬擬把一竿滄海去
漫然清世一虚舟
醴陵丁君洋洋亭
依蒲泳藻兩相忘宛有江湖氣味長凭檻脩然真得計
秪應幽興在濠梁
安西聞捷
鷹揚塞外得非熊萬里金城一箭通玉帳投壺隨燕豆
坐看飛將縳驍戎
將軍新擁節旄閒紫塞雲浮豹尾斑白首邊城休悵望
馬蹄未出玉門關
雅歌不待來天馬謝質今應閉玉門早勒勲名上彝鼎
放回春色滿乾坤
直舍書事
鱗鱗池面水初生萍底青蛙自在鳴誰使幽庭當鼓吹
雨餘時聽作新聲
登峴首阻雨
羊公風績幾經秋獨遶龜蚨為少留欲問荆人尋舊事
一江清泚自東流
江浮雲影抱層欄雲外青山一水間盡日倚欄看不足
杖藜欲去更回還
江風江雨上雕欄庭樹蕭蕭景自閒向晚微雲遮不盡
好山渾在有無間
庭前古木已經秋天外行雲暝不收倚杖却尋山下路
一川風雨濕征輈
春早
雲天羃羃漏微光疎懶惟添睡思長枕上隔籬聞鳥語
半殘春夢更悠揚
此身如幻病何傷白日無人景自長寄傲南窗容膝地
時時飛夢到羲皇
過簷赫日晝如燔睡轉庭陰始一反縱有諸人來問疾
毘耶居士已忘言
寄形一榻日蘧然倚杖支頥髻指天莫逆過門無子祀
時來鑑井自跰&KR1271;
古椿朝菌已忘言貧病寧須更問天石彈不妨隨物化
自求鴞炙自應便
鄒公輓辭
一伏青蒲上三年漳海濱泉甘不出戸(公謫南方所居無水庭中怱湧)
(甘泉)客醉豈無神(公在謫所忽有醉客言公將歸翌日赦至果得歸)報國心長在
知恩志未伸(公所居一名知恩)追懷垂絶語空有淚盈巾
舊德今誰在彫零已不多雲天開日月陸海自風波空
嘆與齡夢難留曳杖歌生平濟川意無處問施羅
冬曉
著瓦霜華冷暝空曉霧均氣昏難見日風過易生塵洗
硯冰紋破憑爐火色春莫嫌寒尚薄雨雪更愁人
兩宋名賢小集卷九十九
