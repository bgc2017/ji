兩宋名賢小集卷七十五
宋陳思編
元陳世隆補
安岳吟稿(一)
馮山字允南蜀之普州人初名獻能嘉祐二年進士
熙寧末為秘書丞通判梓州終祠部郎中有安岳集
春意
賞花不須折一折春思闌飲酒不必醉一醉無餘歡相
知共清賞所屬聊孤彈朝繁坐臨池暮惜行繞欄醒醉
無異趣開落同一觀鄰花隔牆悲憔悴枝葉單鄰翁貪
酩酊疾起春向殘但知芳菲意常作悠久看
送鼎倅陳安仁虞部
峨峨陽山民資以仁僭陽欺天不需不神而乞于民泱
泱沅江城繄以寧横流漬川不畜不靈將坎于城暴政
殘俗劇于懷襄猾胥擾民甚于凶荒借公後時吾民幾
亡舞公入城若旱而雨若霖而晴頌公之還孰靈沅江
孰神陽山
和程之才正輔感遇
天理貴自然枉直各有病人情隨所得是非本無定此
身寄軒冕心與萬物競低回就銜策跳踢落機穽巧求
固為累矯枉亦過正持之有原本出處一以静所守以
吾道所安以吾命不驟窮馬力決不暴虎性富貴偶而
已勿使憂喜並感遇難我知無言為心聽
郊外
杖僻走世喧吟静追古意解巾卧柔碧虚懷揖爽氣漏
竹日脚紅出亭山尖翠偷閒興未足遲遲動歸轡
城南
散雪郊外風含晴霧中日江流淺可渡潺湲弄幽石長
堤塵未動遊子念遠適行止慎厥初輪蹄有遺跡
和果倅趙袞良弼平江亭
牛峰絶頂凌雲閣形勝潼江照開廓涪水臺中隠几菴
坐對西山横碧落頃嘗登覽放懷抱鈎挂軒窗卷帷幕
氣酣景熟狀不起一片風騷情索寞充城累身倦未出
無事門庭可羅雀翠筠五瑞掃塵土澄照清風易椽薄
平江最好最後到隠几凌雲僅依約屏坐主人跼閒散
長句森森邀我作漳濱病起吟魂耗中散慵來筆鋒弱
鏗金入木將奈何手把新篇空愧怍
寄高梁守勾輔元
北按經時出南歸計日趨幽花明澗水細雨潤春途就
歇開新醖催行趁早晡故人休問吏相見且歡娛
小溪尉丘君父母年皆九十康強精明尚能讀書
挫箴如五六十歲人相繼受恩命某固未嘗見也
亦未嘗聞也因作詩遺丘君且以傳諸士大夫如
果未嘗見聞則宜相與樂道其美而形于歌頌云
人間夫婦老難期九十俱全古亦稀滄海蟠桃看結子
碧梧棲鳳久忘歸君恩黃髮頒新誥兒戲青衫著彩衣
一尉三公無此樂百年琴瑟在庭闈
寄題希元承詔堂希元惠詩因次其韻
鸑鷟峰前舊隠亭仙翁曾此被弓旌雲山每恨未能到
松桂向人如有情(公自有詩云庭下松桂栽清陰從此始)共把清尊慙北
海更聽餘論學南榮何須酩酊為真賞歸袖瓊瑰已自
盈
壽春穆東美有節亭
淮上仙翁倚歲寒遶亭閒種碧琅玕林泉莫恨歸時晩
風月偏宜静處看為愛蕭森從葉密欲令蕃衍放根蟠
階庭已見清隂合更長龍孫百十竿
和鄧内翰遊烏奴寺
萬險初離峽三程未到關相歡才把酒偷暇更尋山古
意登臨外人生笑語間一茶遊興盡簫鼓欲催還
和新成都知府鄧潤甫温伯内翰道中見寄(與鄧奉節)
(交承)
畫舸秋離峽長江水齧隄郡樓高送别客袂慘分暌前
後聲難繼升沈分不齊私心嘗有待得意幸相攜千里
聞鳴鳳三年倦割雞一哀纏性命萬事錯端倪英俊聯
翩起清華直上躋平生依筆研俛首失鋤犁同嗜餐秋
菊忘言病夏畦精粗分玉石去住即雲泥近列多鵷鷺
誰人享駃騠徊翔趨鳳閣隱約駕雞栖訓誥資温潤衣
冠出品題風流清憲府威望肅朝閨戲彩江湖樂觀濤
歲月稽還朝垂拱北易帥華陽西舊德傾中外歡謠浹
庶黎忽聞旌棨近頓解簿書迷一笑何勝喜高談為少
低長篇追杜老餘論及曹溪把酒聽新闋尋山傍小蹊
欹斜行叠嶂空曠上危梯拾掇留尊俎蕭疎媿糗藜故
人難會遇壯士合悲啼物理紛無定年華去可悽王師
行解甲盟府重盤圭劍外聲文鐸關中息戰鼙時清數
相見寧望胯金犀
鄰家婦
鄰家婦一貧復一富舅姑愛憎苦不常憎貧愛冨多心
腸富婦初嫁時身上曄曄生輝光舅姑好財不好義婦
道無復較短長不如貧婦巧且勤巧能養家勤養親君
不見古來烈女傳往往多是貧中人鄰家婦一為烏一
為鴞貧婦慈孝富婦驕
和徐之才浮萍
瀟洒春容静飄搖水性柔根從何處起身任此中浮得
地輕依託隨波旋去留潢汚深不采溟渤望空悠花蕊
看還落蕉心久未抽豈如經夜雨便欲障江流晚入吳
歌唱晴邀漢女遊翠連芳草渡寒映綠楊樓碎剪神工
巧平鋪澤國幽微軀烏足道浪跡更誰收踏破閒行鷺
衝開暖上鰌但知能委順何用校稀稠漫欲通河漢寧
虞踐馬牛迸從菱芡密如把芰荷揉寂寂苔成陣紛紛
芥作舟屈騷遺故事湛賦壯前猷蛙躍沾雙股龜行蔽
兩眸聯居如有守遠近亦無求别浦千重恨吟塘萬點
愁生涯隨所寓細域浩難籌野色宜茶竈仙姿泛酒甌
清芬傳澗沚餘思滿汀洲暗與蓴絲結多為荇帶鈎豈
專嬉雁鶩自可覆蛟虬助賞名園側含情古道周遡洄
差勝㮣汩沒尚憐漚赴急如趨市逢枯類轉溝吉祥興
霸業美薦格神休為愛常青眼難題幾白頭新篇盈巨
軸牽強豈能侔
與陳萬石
千首詩兼百首文宗韓之子拾遺孫吾鄉此道嗟幾絶
先世餘風喜僅存三變聲名徒自惜平生襟抱向誰論
相知惟有貧相見撥置窮愁付酒尊
送韓存寶閣使
君常慷慨論兵機喜見韓侯定遠歸將略無窮雖世出
秋毫不犯似君稀封侯氣骨青春在報主功名白日飛
齷齪簿書何所戀擬投儒服換戎衣
李待制寄僧詩有歇定之語兼聞有岷峨之遊因
作詩以寄之二首
無心宜與物相期既歇須行似不疑出處休將人事說
功名多在老成時胷中白練何妨潔足下青雲豈自知
好取聖賢權進退莫教輕重失毫釐
春遊遊盡欲尋山杖屨岷峨只等閒但放高懷窮物外
不知清譽滿人間經年綠野嘗沈醉幾日香峯暫往還
自笑塵轅盤未得逍遥無路一追攀
求劉忱明復龍圖畫山水
晉唐諸公重小筆高價直與才名俱然多華丹少泉石
清格往往人間無至今百存無一二存者真偽難分區
營丘李成稱絶迹峰巖秀拔非常模穆之灑落亦其亞
玉堂屏上瀟湘圖董屈許范凡數輩隠隠俗氣藏肌膚
乃知山水係絶品筆墨造化非功夫要之文章之緒餘
世上真巧歸吾儒益昌臺府少文字見性文空談毗盧
龍門雪景生坐隅山潛水奥争奔趨倚空直幹鬭孤聳
緣險古道盤縈紆擁衲禪僧對寂寞攜琴朝士來﨑嶇
主人肆筆聊自娛新言默與天機符公家清白傳數世
經濟滿腹冰霜壺一言不用輒掉臂五年蜀使甘馳驅
時將素毫寫胸臆寧復意外分精麤復古雖清尚許格
(復古詩道寧格疑其學許也)與可亦壯非燕徒(文與可學燕穆之然未至也)豈如
公思脱羈束破碎嵩華傾江湖窮冬從公熟窺看愛重
不覺聲嗟呼靈峯北苑助蕭爽雪不到地聲號枯平生
好畫已成癖寧借不喜臨與摹出公門下欠公筆有類
客海遺明珠願公乘興一揮洒束絹數幅光芬敷異時
解組還故廬皎潔將伴林泉軀
灩澦堆
巨石當江衝江水皆倒還夏秋水石鬭怒浪高于山長
年欲下峽防石如防姦乘流一無備拳石皆險艱獨使
灩澦誇千載不可刪
岑公洞
武龍南浦南秀拔異衆山下有巖洞幽嵌虚隠玄關岑
公江陵來一寓不復還養神脱塵滓百歲如童顔至今
遺像存寂寞空幢幡老栢壯人氣清泉遶回環暫為物
外遊偷向壺中閒叟其静者歟深藏厭喧煩或將避擾
攘甘此石穴艱不虞身後聞夐若高難攀萬事皆偶爾
多在功名間
温湯寺
温湯氣如蒸冷泉寒於冰並流不相入洶湧争奔騰佛
廬煥金碧法地何時興二泉洒其間回環清且澄維舟
愛古栢磴道垂千層殿堂絶纖埃瀟洒嚴香燈敲欄施
魚食弄水搖懸藤一掬洗病眼再潄祛煩膺遠訪豈憚
勞勝遊誠可矜
送李才元待制二首
直道﨑嶇出禁林江湖長有愛君心五年漢法更張際
千里潼江惠澤深天下鵷鴻方得侣道旁桃李正垂陰
邦人不用留行色滿旆薰風入舜琴
為掾初逢幕府開便將清望屬非才重來門下經年後
始見天邊促召回況有平生餘事業此行高步脱風埃
孤蹤已作溝中斷休費工夫為剪裁
和苖子居新(缺)道中
閬水兼山鬭曉光星軺親按古村鄉臨江麥隴烟雲翠
夾道林花錦繡香使旨天邊勞按察人情車下見歡康
東風相伴行寬詔敢問年來鬢髮蒼
寄題榮守岑象求巖起太博清富樓
南樂太守傳詩郵詩題清富城西樓樓中風物略已盡
行欲模詠難為酬憐公謫官不累意如與萬象同優游
扁舟隨分與山水好景散漫無人收昔人知宴不知賞
俗氣未斷烟雲羞凌雲把酒獨長嘯歲久此地纔風流
公帆南國走欲遍聳秀浩蕩皆窮搜歸來耳目殊未厭
尚恐勝㮣遺遐幽九疑巖洞識元叟三湘泉石封柳侯
名賢到處適所遇非事筆硯搜林丘五年留梓恣登覽
百刹照水江環州得公新篇似相約正上兜率吟清秋
塵中嗜好屑可鄙恨不徑往追公遊他時三老期一笑
愛閒豈是平生謀
和周正孺遊醴泉寺蠶叢
衰遲猶有少年心十里名藍共訪尋抹綠郊原逢雨後
殘粧桃李覺春深譁喧歌舞隨流俗瀟洒溪山憶故林
一醉不辭繁上酒簿書迴首費光陰
和鄧温伯一首
不獨高文耀世竒曾將宏議振天維誰人才術能争手
自古功名貴及時暫别鵷鴻蓬海上少留旌旆蜀江陲
西州筆硯雖衰落會有中和樂職辭
送程嗣恭正基提刑赴闕
從來貴閥多豪俊失在矜持驕與泰白屋寒門亦有人
往往窮愁損英概得時舊恩報不暇安能與語功名會
驊騮擺首倦銜策一蹶中途為傷駃簮纓重要畎畆壯
所養既完發亦大磨礱寶刀挫圭璧更向天資才術外
正基太師丞相後學博文清古冠帶天機不露驥盤櫪
雲氣雖升蜃沈海平生胸中未一出萬事食間宜少待
語默機巧孟軻盗顔色睢盱次山丐世故未能以身殉
家聲欲傳道猶在遠别相知試一言不是向人歌慷慨
桐軒
幽軒處清奥前有雙桐起婆娑勢初合修聳意未己葉
分竹巖路根漬石沼水秋聲動素琴曉影覆齋几主人
相對樂性静窮物理純音藏未兆孤幹直不倚安得千
仞禽來哉共棲止
竹軒
翠筠清人心愈少愈可愛風騷静中得一室處以泰北
軒隠吟几復與此君對泯默追古意蕭森散秋籟淡薄
世鮮味俛仰誰與會七賢非吾徒心猶有名在
寄題宇文之邵南止亭
公南九亭名止止亭不妄作名何為羣公賦詠得深趣
清絶正與斯人宜鋪張止義到無說使吾下筆先遲疑
聖賢出處無定轍俛仰輕重争毫釐云行非行止非止
由賜狂病淵騫癡公南少年負才術試仕吐出胷中奇
一言齟齬便投袂自道豈欲求人知公卿文章強且起
舉首謝絶無還期傳家萬卷書史樂負郭五里松楸悲
岷峨嘉景照硯席事攪輒醉醒仍詩有時日晏卧不動
鬱鬱經濟藏肝脾太師竹洞枕温洛龍圖藥圃臨清伊
二公止跡不止道力與名教相扶持今君所處近伊洛
道在不必分高卑文章自可敵行事荀孟皆我知為誰
亭非俗亭止非止人物不到西南欺
閒讌亭
徹頂造閒讌據欄俯山齋軒窗蔽脩竹磴道懸蒼崖登
臨快雙目應接煩虚懷羣峯病擁閼次第隨天開物色
無定姿變化紛難裁高吟絶儔侣但攜清尊偕物理醉
可一逍遥付齊諧
西縣道中
漢水引我行梁山邀我坐山水已清絶舂容碧相和下
馬取酒飲梅飄酒中墮日落醉不去青茸草間卧
寶峯亭
益昌萬山間寶峯秀惟獨使臺俯山下氣象互盤覆鬱
勃尚南走回環已西屬古城削千仞危棧轉幾曲錦繡
紛上領琅玕翠搖腹亭榭何參差遠覽意尚局絶頂躋
寶峰超然脱羈束城市截唾落二江可手掬重關固天
險大道不停轂古意劇滿眼人事傷轉足主人始經構
高蹈非絶俗幽懷卷雲霧長嘯動巖谷鳥雀争晚林冥
冥有鴻鵠寸步異出處虚心見榮辱屈將經濟才分繼
騷雅躅語默固可傳誰為寶峰錄
巴子臺(忠州)
早渡鳴玉橋竟登巴子臺雲林擁磅礴磴道窮縈迴古
寺不足觀猶有南軒開浩蕩横深溝逶迤環覆杯古人
去我遠萬事隨塵埃赤穴何渺茫青山但崔嵬聞名不
知實此意空悠哉乍到輒復還石滑倦去來苟能厭耳
目未免窮筋骸
和湖州文同與可學士見寄
聞乞湖州去交親不與謀京塵收馬足汴水放船頭試
茗春歸渚題詩月滿樓散人吟不盡苕霅一溪秋
過永泰文與可宅因寄
數程奔走倦征車喜見蓬仙舊隠居秀氣峯嵐排戶牖
清風樓閣鏁圖書一從高步東山起重見深秋少室虚
無計墨君堂上看林間猿鶴共躊躇
讀劉賓客外集
七言常愛中山好百首猶存外集多大約晚年知性命
一時清韻入中和森張劍戟雖無敵隠約瑕疵惜未磨
三遶花欄俱讀盡杜陵回首鬱嵯峨
和子駿郎中清江道中
繚繞川原又載馳人情風物共依依膠舟野水涸將盡
捲雨嶺雲寒不飛豈憚長途勞使傳尚尋清景扣禪扉
前山次第看梅發剰帶新年春色歸
送滿夷行秀才赴太學
漢唐諸儒經術淺事業不及文章多六經意義失原本
次第疏鑿成江河聖朝羣公盡禹力注海一道横流波
淵源太學得至寶洗出光耀猶鐫磨聖朝德業貴簡易
一氣自在生中和針醫馬蹄鑿渾沌或恐純粹成雕訛
君方茂年已知道歸涉浩渺登嵯峨置身爵禄慶賞外
人跡斷處逢丘軻
八陣蹟
永安宫前瀼西磧萬流峽口争奔激秋濤卷地裂山谷
水落依然陣圖出陣形聚拳六十四傳是武侯親手蹟
斯人管蕭豈足道身在巴東心漢室從容所遇皆法制
浩蕩胸中萬分一陰機暗與天地合壯氣曾將鬼神役
至今千載矻不動渺莽幾深難致詰豈徒豪傑重嘆賞
應有神靈常護惜廟偏裸裎七壯士酒炙紛紛走巫覡
萬事顛倒皆偶然卧龍無處沾餘瀝
和子駿郎中文臺
地接松枝絶塞邊星居人戶種畬田語音高亢關中俗
風物蕭疎劍外天一失羈縻生保障十分流運費刀泉
閭閻漫作封侯計幾輩伻圖到上前
兩宋名賢小集卷七十五
