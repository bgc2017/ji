兩宋名賢小集卷二百六十四
宋陳思編
元陳世隆補
方泉詩集
周文璞
瞿塘神君歌
黃衫紗帽佳少年炯然餓虎窮山淵不居秦鹿祖龍畔卻
走碧雞金馬邊左手斜執巨靈鑿右手敬抱禹貢篇離堆
順流已受命一下不打天吳鞭有時挾彈莫表雲有時蹴
踘春風前有時却自着絳帕走入藥市尋神仙為人定似
李太白學道定似葛稚川孫翁走避乖崖叟遣僕送畫不
取錢神君廟食與畫像千古萬古當流傳我昔夢上神君
殿偶值蓬萊衆真晏洛陽開盡姚黃花銅駞陌上難相見
清明日書事
蒼弁一如楚執珪思想越唫身自低澗水又如古智士
縱横流轉多滑稽雜花半開巳倏落如怨曠女離深閨
幽禽自呼復相命如譴鬼魄傷窮棲而我自是不羈者
行行踏破青萋萋今回蕩槳苕霅溪與野老輩相扶携
園池亭野遊歴遍自對蜀錦傾偏提興闌佺走歸弟舍
同沃浮蟻烹村雞百五之浚最寥閴獨過趙灣西更西
野夫不知時節換但要熟醉如春泥
雲根
雲從會稽生旦旦見伯禹聽讀山海經成龍不成虎禹
命雲歸歟可向蕺山去昂昂王内史眉牢照今古常來
此盤旋深蔵無處所王孫江海人雲根自棲翥招邀玉
葉來以石為伴侣既從衣上浮只就茶裡煮不入晉家
池肯作秦望雨笑爾一文郎不學世間語吳傖哦五字
坎壈酸澁苦併送山中人約束雲下取
聽琴
向人欲抱舜文絃可㬠書生不值錢彈出履霜空作惡
一林風露巳鳴蟬
寄友人
流落他鄉鎩羽翰半年寧復記悲歡夜傳樓鼔思城角
朝見江船念客鞍不恨形骸老閭里遂令唇舌滿長安
寄聲好在文章友目送春風自倚欄
雨
雨意遽如許雲容亦可怜聲聲總斷續滴滴更勻圓道
院燒香地山房焙畫天故園無恙否潤色到瓜田
陰山
陰山祠下月如霜不為唫猿斷殺腸折得燈花無處賞
帶枝分與棹船郎
新亭
諸君收淚巳無言煙外中原草色昏老子歸來坐廊廟
短轅車上欲消魂
法寳寺
細竹千竿殿影斜龍顏曾此著袈裟寺樓杳杳鐘聲度
疑有宫娥出晚花
戒壇
相君孫女小乘僧身入祗園佛律行三級戒壇秋色冷
箇中螻蟻亦長生
桓野王畫像
胡牀三弄清溪笛歎息欷歔太極筝怊悵斯人風味減
江花江草不勝情
玉晨觀二首
野荀衝泉出山花避石開余方有公事不為等閒來
羽扇臨元寺霓衣上醮壇尤枝松葉冷千葉杏花殘
寒食有感三首
生平參道術師事太茅翁持鑰開金匱焚香立玉童黃
麟來地上朱鯉出江中今在桁楊畔依依睡晚風
清明好時節傲吏小詩家失意因流水傷心為落花人
歸知市肆日落見山斜明日三义路村醪亦自佳
亭午步江臯誰云命不遭愛風吹蛺蝶怕雨爛櫻桃鑚
火烹新乳槌門覓小槽年今奇事少塵滿舊征袍
桂
偶向花邊立懸如病已瘳小山今夜月團樹滿庭秋清
露霑叢底斜河在上頭須臾香更好還與碧雲浮
自笑
自笑蕭條甚微吟坐到昏江風來掃地山鳥見開門茶
面龍頭縮花稍犢鼻温一從杯酒少不復過深村
檇李道中二首
吹徹鵝笙醉碧桃古城斜日泛輕&KR0657;此行憶著經行處
綠樹黃桑一樣高
臥龍山下聽吟松細雨清明似夢中柳蔭朱欄三百尺
渴烏猶自泣春風
梅梁歌
文命殿角東北左上有梅梁鐵交鍊傳聞舊時枝葉生
木質麟身無不可有時疋練離朱栱歸帶濕萍光欲動
低頭下吸菲嶺泉奮髯直入陽明洞旁觀但怪香火濃
頃刻即令風雨送爾不見饑烏啄鼓來饋食走入嵩高
化為石機祥禍福儻或是陰陽幻變誰能測玉筍觀掛
白玉梁含元追下流血柱異事苟逄博物問後來那得
詳其故卷丹雲凝素霧玉蕭九成奠雕爼登歌升降只
仰俯嗚呼梅梁忽飛去
題(闕)女騎
燕山雪花一尺飛(闕)人(闕)女夜打圍海東青過流沙西
黃頭郎主獨自歸創殘狐兔懸氊車疲憊鷹犬聞笳悲
君不見自從在晉納書款白溝河漘作邊面
東陽道中
野店梢頭起竈煙江雲弄色半晴天暗泉遶砌喧人語
遠燒侵林照客韉晚日未收雞上樹春風欲度鳥耘田
布帆無恙歸心穩纔到家山又迫年
鳳門泉
石根兩眼北流泉乳竇潜通御井邊飄出宫花人不識
又㳂衰草下山前
寒食曲
今年寒食好天色遊人踏青行不極尋山不憚千里遠
往往啼號濕松栢一杯纔酧墳上土祇就墳前便歌舞
故鄉自有懊惱聲插腰羊皮小番鼓吁嗟悲歡一餉間
但恨死人不能語君不見北客紛紛俱落南先冡盡被
黑塵漫影堂逄節具飲食魂魄夜行溪谷山
賞春二首
滿酌黃封都市酒斜簮縹帶御園花半酣更乞跳珠水
獨對風爐自煮茶
賞春社裡鼓逢逢尚恨聲同調不同我亦明朝苦無事
更來吹笛亂山中
春懷
棠梨未落柳絲長料望幽人作斷腸已自不堪田父飲
更能從入少年場山連莽莽荒陂白門掩蕭蕭野日黃
想得故園疎雨外樽前催拍社韋娘
暮雨
暮雨瀟瀟郎不歸尊前誰憶舊歌詞望夫烏臼濃於染
葉葉驚秋恨欲飛
即事二首
樂使金花鼓蠻衣紫金鞍番官船過界驛吏報平安
龍護朝元閣鶴棲封禪臺中原垂白叟只望羽書來
題堯章新成山堂
早將心事付漁樵苦被幽人苦見招多種竹將挑笋喫
旋栽松待斫柴燒壁間古畫身都碎架上枯琴尾半焦
猶有在山窮活計仙經盈卷一村瓢
題盧中之贏綱圖
昔日三郎騎爾祖廟食太山可辛苦後來﨑嶇蜀棧間
弃置龍媒𣸪親汝深山古木雪漫漫陰途十步九步艱
綱頭呪囑勿損折要爾助軍身補官
贈相士丁日宣
張公謂余可神仙薛顛謂余可英傑丁生謂二皆無成
世間安有此奇絶麒麟閣上冠貂蟬龍虎鼎内治大丹
興來一笑掃長空回首巳自升雲端何如只向松江渡
楊柳影邊茅屋住臥看蒼虬挾白雲卷取秋濤過江去
弔黥卒
吾作窮奇白下囚汝披短褐從吾遊蔣侯廟畔沽春酒
周處臺邊送客舟械欲破時應日慘命將絶處亦天愁
江陵柳大如知此對著官軍輙淚流
楊孟博挽詞
向來洛下老書生今見諸生更老成不復秀才趨試院
已題文學上銘旌泛觀今古人亡恨只有英雄命莫爭
來弔不聞妻子哭依然認作讀書聲
贈隠者
袁三柳大劉廿八長到先生卜肆邊便拜逸妻為嫂氏
更沽春酒作家筵山公馬在何須爾林屋丹成亦偶然
獨此老身無籍賴為他人擲卦爻錢
劍客行
燕雲王氣著柘黃仁人烈士集太行已聞泣涕拜明詔
共挾金輿歸太梁安得山人一雙劍走入雲中看不見
人間夜半風雨時遠人首奏延和殿我生四十無所成
荆淮河漢為知音丈夫志在仁義耳麟閣貂冠非本心
功成劍化兩龍去我亦變名入煙霧此時再拜康山人
九霄客星在何處
書事
說戰猶能聽聞屍不忍過役人愁似鬼病馬瘦於駞甚
欲參經緯其誰出揣摩中原有遺老亡奈檄書何
見泗州降者
纔月降(闕)便守邊大家齊數中興年姑蘇寺裡相逢處
為爾呻吟一悵然
感興七言三首
寥寥古意少人傳莫為薰琴只五絃夫子縱心方學易
我曹何意便談元神馳洙泗身將老望斷沅湘眼欲穿
月白風清如此夜阿郎不肯上鈞天
在家莫羨出家僧擾擾營營竟未曾相國舟中龍奪劍
山人琴畔鬼吹燈從來不肯尋真訣更自無心學大乘
漢室諸公鳴玉佩也須還我一枝藤
夜夜推敲學苦吟一如鍛鍊假黃金石間真隠何時出
地下狂魂無處尋獨鶴尚知長袖舞哀猿空作斷腸音
故墟杞菊今何似桂落小山春水深
題天童全老
天童寳樓閣銅釘敞朱扉一老燒香後諸禪乞食歸天
聽塗毒鼓神捧苾芻衣說了村夫偈依然入翠微
送人之金陵
江山不逐寒潮晚陵墓猶含古木春君入臺城須訪問
箇中定有六朝人
送逸人歸茅洞
三君乘白鵠各在一山椒子去穿茅洞人方采藥苗花
連雲氣近松轉水程遙想得尋幽侣空歌散午朝
中秋日遊能仁北寺兩刹
輕雲漠漠煙漫漫杖藜扶行不作難無量壽佛像最古
未曾有經碑亦殘秋花泫露顏色好客子著雨衣裳單
題詩寫寄莓苔壁勿使他人相對看
贈虎邱僧道輝遊天台二首
世讃碑文换穹龜上綠苔琵琶不可聽樓閣更堪哀竹
動禪僧入梅香凍雀回開凾繙内典日晚未歸來
少小郎精勤參禪復著文香薰滬瀆像茶酹武丘墳入
足山猿見吟詩海鶴聞幽情正迢遞又拜石橋雲
西湖即事
閒看浮鳩棲曲清倦隨奔鹿上荒陵松門雨過長廊靜
一架藤花供病僧
宫人斜
魂魄凄凉掩暮塵野花山葉自精神年年中使頭邊過
暗裏相看似路人
上強寺
方池流水碧溶溶怊悵靈蛇不易逢門外行人常立看
一株唐末半枯松
太湖
太湖我汚地茂苑我林莽橘柚我堆盤鱸魚我登爼區
區為蘋花移去溪上住終當賦歸歟來此臥煙雨
寫懷二首
吾聞唐諸僧往往多人傑有携至嵓廊可並䕫稷契偉
哉寒山子拾菜衣百結其文似離騷但自寫木葉
往時陸荆門自是天下雄徒隷解散盡何處尋樊翁遂
令一世士默默逃虚空至今大堤上葉葉皆春風
九溪十八磵
九溪十八磵冷見帝青苔洗足僧書石臨泉客放杯案
頭松葉響身畔野花開百六辭歌吹清遊始一回
弔辯才二首
讀了碑文讀祭詩冷看遺像立多時郎當嶺上生雲處
山鳥山花憶老師
坡使參寥滴奠茶定將老淚濕煙霞誰知走入靈山隊
又對閒人說法華
西湖小隠
先帝何曾寵倖臣家園籍沒幾經春一丘賜與嬋娟魄
教主西湖似洛神
麯坊
麯坊纔盡上湖船笑問雲山欠酒錢兩行柳絲黃不斷
不知身在御園邊
壽星寺聞子規二首
子規欲歸歸未得啼向錢王壽星石明月血盡人不知
只怪曉山深似碧
莫向空山惱病僧莫雲臺殿異鄉人多時不識巴江路
守着濃花哭過春
分夢泉
偷得兩泓清問他猿鳥喫上下泉邊身上下牀上客相
對各相忘山中小花白
隠者居
密竹緣坡便當籬野泉入戶自成池牀頭一卷麻衣易
更有寒山拾得詩
逸士墳
魂歸魄散兩逍遙小小丘亭慰寂寥守墓未須芸宿草
白蟾方護紫芝苗
夏日偶題
溪友相呼上釣舟藕花菱葉思悠悠好詩已在前山寺
寫過參寥石井頭
謝頤師見過
雲卷道者方晝睡有僧奚為入桑杞惠然相過窮壑底
共談儒流佛宗旨二家之風亦頽靡吹而颺之誰為起
寒灰煨芋香透紙呼童就鄰一賒米作糜煮菜相料理
吾窮於世無比擬殷勤相覓有吾子漫書七字聊送君
往供天嬪泣山鬼
望茅山六言三首
羽衣藥叟歡迎手執蘭花共行從此十年不調可能久
視長生
昔年唱采芝歌已老頭顱奈何不見飊輪碾處白雲出
沒常多
蔣家兄弟清古著書元相推宗搏土劃沙戲劇穿崗度
嶺從容
寄山中道友三首
玉凾捧上五雲堆著意通幽此一回三十年來增悵望
更無人上望仙臺
怱怱山信寄來時中有黃庭七字詩已死華顛無覓處
幾回吹斷王參差
憶得尋山復出山綠楊時候暮春間至今只有遊仙夢
長與春風自往還
初營鳳山
香草參差種幽花逐漸移既添醒酒石須著放生池春
在年年好山來處處奇吹簫吾不解長嘯却相宜
梅谷
香焰雲頭玉雪身緩行微咏岸烏巾始從谷裏看修行
却向水邊逢麗人客子去時方得月嶺猿啼後便傷神
鳳凰欲下簫聲緊狼籍瀛川萬斛塵
法華小隠
偃盖著地臥清瑤傍渠走散入流觴臺轉若珠曲九淙
淙不知休還赴石鯨口灣濃合巨澗横橋傍蒲柳來看
暮春餘衆綠濃似酒摩娑蘇陳刻愈覺歲月久寺僧愛
光焰捧送貴侯有至今星散居各自開戶牖自棄眠雲
身誰復釣月手夕陽令我歸為爾重搔首
既離洞霄遇雨却寄道友
凡骨何堪得再行渴心欲要謁通明驚聞竹樹連山雨
疑有風雷㩧地聲鹿啖黃精知歲久人逄青箬便神清
重來只要齊盂飯副似堂堂枸杞羹
題曹武帝削瓜圖
阿瞞瓜分姿見之垂髻中此心既弗又此道安可洪漢
祚既墜地餘子方困窮仁義儻自唱歷數豈不同挾令
及宫閫殺士延奴童至今弔古徒哀痛殊未終實以已
偪仄遂令彼長雄畫圖出後世略見經營工想其鼎峙
勢亦天誘其衷此章弗徒歌聊以禆國風
題蔡武伯所收荆公硯
獸面三脚莽回互中有滲液美無度當時曾出富國疏
老子平生用心處如聞四海失枝梧可憾諸公欠調護
帝謨商頌周六典刻畫聲形勞解詁下令文字與風騷
一一相輝炫緗素誰令天子遽如許可是石也能無預
陳元同歸蔣山路亦使高流野僧覷若為持入定林中
應有明雲入天柱吾鄉風流蔡夫子匣而藏之閟垂露
君不見公卿後進陸象山作祠堂記餘千言直欲百世
俟聖賢惜㦲不得銘此硯使我失意心惘然
歸别墅
幽棲久不到猿鶴擅藤蘿叢篠生將遍流泉咽更多鄰
翁新釀熟野寺暮鐘和亦有經行者來觀倚杖歌
早起
佛香纔了换儒巾身是人間自在身一路野花清養目
半溝流水靜怡神
雨宿山中
留連如有情蕙帳極空明晚粥知泉味昏鐘度雨聲稍
容鄰叟睡莫放曉猿驚剩欲剜苔蘚應當寫姓名
再遊九溪
昔年九溪十八磵今度見之逾清真靜依落落石路晚
閒繞寂寂山家春可憐潺湲似留客更覺曲折能隨人
得得杖藜來盡日野棠山杏亦精神
偶題
海氣江聲相與浮今時帝里舊杭州西湖寺裡多金碧
自厭穠華不肯遊
送人之官嚴陵
如君風貌又精神自令拖紳近紫宸平地有心開洞穴
十年無俸著閒身巳看青舫垂垂去須憶緋袍灧灧春
若向元英臺下過為言亦是學詩人
與弁山道士飲
采茗歸來日未斜更携苦菜入仙家後園同坐梧桐樹
仰看紅桃落澗花
不欺齋
陳兄榜名不欺齋不欺本自誠中來晚周洙泗漢伊雒
中間此道寒如灰不欺齋中一尊酒兄乎此意差耐久
真情往往到僮僕何況親知與朋友君不見湯脫胡桃
一語失此是迂翁年少日陳兄再拜吾事畢
兩宋名賢小集卷二百六十四
