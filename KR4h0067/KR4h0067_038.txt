兩宋名賢小集卷三十八
宋陳思編
元陳世隆補
肥川小集
劉筠字子儀大名人也舉進士為館陶尉入為秘閣
校理契丹内寇真宗北巡以筠為大名府觀察判官
與修册府元龜書成轉左正言直史館修起居注召
試中書遷左司諫知制誥史館修撰出知鄧州徙陳
州入為翰林學士初筠草丁謂李迪罷相制既而
謂復留命筠草制筠不奉詔謂再相時真宗久疾
謂浸擅權筠請補外遂以右諫議大夫知廬州仁
宗即位復召為翰林學士拜御史中丞己而數以
疾辭進樞密直學士知潁州召入復為翰林學士
承旨同修國史兼龍圖閣學士出知廬州卒年六
十一筠自景德以來居文翰之選與楊億齊名當
時號為楊劉三入禁林三典貢舉以策論升降天
下士自筠始也性不苟合於時臨事明達而所治
尚簡嚴云
淮水暴漲舟中有作
行行極目天無柱渺渺横流眼有花客子方思舟下碇
隂虬自喜海為家村遥樹列秦川薺岸闊牛分觸氏蝸
鳶嘯風高良可畏此情難論坎中蛙
寄靈仙觀舒職方學士
石渠仙署久離羣抗迹丹臺世絶倫揚子不甘嘲尚白
漆園終許自全真紫煙深處鸞雙舞朱髓成來鳥共伸
若向雲中見雞犬可能渾忘姓劉人
題林處士肥上新屋壁
久厭侯鯖静室來卜居鄰近釣魚臺舊山鶴怨無錢買
新竹僧同借宅栽斗酒誰從揚子學扁舟空訪戴逵回
抽毫有汚東陽望但惜明時老澗才
南朝詠古
華林酒滿勸長星青漆樓高未稱情麝壁燈迴偏照日
雀航波漲欲浮城鐘聲但恐嚴糚晚衣帶那知敵國輕
千古風流佳麗地盡賖哀思與蘭成
詠唐明王
歲歲南山見夀星百蠻回首奉威靈梨園法部兼胡部
玉輦長亭復短亭河鼓暗期隨日轉馬嵬恨血染塵腥
西歸重悔霓裳舞故老相看但涕零
漢武
漢武天臺接絳河半涵飛霧鬱嵯峩桑田準待他年變
瓠子先成此日歌夏鼎幾遷空象物秦橋未就己沈波
相如作賦徒能諷却助飄飄逸氣多
成都
鏤膚剽俗恣遊遨或得蹲䲭號富饒井絡共知天與險
蠶叢無奈世興妖杜鵑積恨花如血諸葛遺靈柏半燒
才似文園何足道一生琴意秪成痟
公子
油壁香車隔渭橋黃山路遠苦相邀行庖爨蠟雕胡熟
廣埒鋪金汗血驕别館横陳張勝婉期門長揖霍嫖姚
注鈎握槊曾無憚綠桂膏濃曉未銷
始皇
利觜由來得擅場盡遷豪富入咸陽属車夜出迷雲雨
峻令朝行劇虎狼前殿建旂臨紫極東門立石見扶桑
從臣善頌徒虚美不奈盧生䜟國亡
禁中庭樹
紫闥分隂地丹條濯秀時高枝接温樹密葉覆辛夷夜
影瑶光接晨英玉露滋乘春好封植為賦角弓詩
夕陽
瓊蘂滋晨飲青縑擁夜衾萬年宫省樹五色帝家禽詔
草裁藤角熏爐燼水沈浴堂還獨對鳴佩有青音
赴郡之初尋属愆亢有議舉舊典取湫水徵巫覡
以致禱而涉旬靡應農事方急遣罷去越翊日漸
獲優洽
優詔將州任視政纔旬時田畯訴炎暵坐虞多稼萎雲
將掉頭去波臣涸轍危行部殊未及隨車杳難期往慙
神父化徒令旱母嗤諸曹白事者雩典舉舊規郡北岐
棘山上有三湫池衙吏潔齋往汲水置縹瓷朝服領巫
覡詰旦迓諸岐舁以結綵輿奉以五龍祠自是率賓介
寅午欵于斯紛敷薦楮鏹浸漬灑楊枝瓦鑪松香髓匏
樽黍酌醨四壁繪神變正筵塑靈儀悕若葉公牖怪甚
葛仙陂老覡十數輩勃屑頭如魌童巫及伶倡貎寢語
嘍囇但多甕盎質曾乏婉孌姿交手操鈴拂合譟屢僛
僛喧塵著蓬髮穢汗落粉頥一問且一嘔掩鼻以帨䄜
朝隮蔚旋敗成震巽散之巽風暮欲息竅行呼復來(叶)
慢黷固己甚誕妄相憑隨如是者浹日僅得沾服滋嗟
予政無狀百拜胡敢辭矧夫民習俗姑用慰齎咨抑聞
古人言天鑒本無私神道貴得一何乃托邪師遽俾送
湫勺撤役勤蠒絲申明恤刑詔挺重捨輕疑從此四三
日油霈洽封圻又聞堯湯世水旱軫君慈振救自有術
斂散適所宜元元無菜色九載尚熙熙用禮地官職皇
舞雖有祈道經涖天下傷民誠弗為惟神稟聰正遠鬼
務肅祇願守有常德可戒興妖思
兩宋名賢小集卷三十八
