兩宋名賢小集卷二百四十一
宋陳思編
元陳世隆補
蘿軒外集
楊備字修之建平人億之弟慶歷中為尚書虞部員
外郎分司南京上輕車都尉有姑蘇百題金陵覽古
詩
烏鵲橋(在長洲縣東以烏鵲館得名)
月滿星移水照天南飛烏鵲影翩翩雖然上屬牽牛分
不為牽牛織女填
雙蓮堂
雙蓮倒影面波光翠蓋風搖紅粉香中有畫船鳴鼓吹
瞥然驚起兩鴛鴦
金陵覽古雜詠十首
汝南灣
汝南王昔過江東此地名將汝海同玉斝濯來人易醉
有時人面照花紅
濛汜池
春條拂岸柳如金一鑑澄空照底深傍見龍舟赭袍影
分明紅日在池心
九日臺
甲光如水戟如霜御酒半浮菊半黃東日西風滿天仗
簫韶一部奏清商
桃葉渡
桃葉桃根柳岸頭獻之才調頗風流相看不語横波急
艇子翻成送莫愁
幕府山
六代繁華一瞬間平蕪遠樹不勝閒倚樓天暝雲如幕
知是瑯琊幕府山
横塘
早潮纔遇晚潮來一一軒窗照水開鑑面無塵風不動
分明倒影見樓臺
白都山
駕鶴驂鸞自古聞策名仙籍是真君天邊舊跡無尋處
滿目青山空白雲
春磵
手拖葛屨坐藤牀竹樹蕭然一水旁枕上白雲船下月
卜隣東磵勝東岡
烏衣巷
人物風流往事非空餘陋巷作烏衣舊時簾幕無由覓
秪有年年新燕飛
白鷺洲
春信風生晚汎潮印沙羣鷺立還翹凭高一片迷人眼
蘆葦叢邊雪未消
陸機宅
陸家兄弟頗能文入洛仍將筆硯焚舊宅荆榛狐兔窟
機雲無復有昆雲
天闕山
牛頭天際碧凝嵐王導無稽亦妄談若指遠山為上闕
長安應合指終南
青溪姑
曩不乘龍即跨魚岸旁人復乞靈無柳如眉黛花如面
聞說清溪一小姑
青溪柵
傾城傾國兩妃嬪此地聞名不見人潜想舊時紅粉血
落花風裏步香塵
江令宅
竹木池臺尚儼然歸時頭鬢雪霜寒青溪隠隠朱門處
曾屬中書一品官
兩宋名賢小集卷二百四十一
