兩宋名賢小集卷一百九十
宋陳思編
元陳世隆補
方壺存稿(一)
汪莘字叔耕休寧人卓犖負俊才不屑習舉子業隠
居黃山好讀易於諸子百家之書靡不研究嘉定間
詔求直言莘三叩闕陳天變人事民窮吏汙之弊行
師布陣之法不報時晦菴朱子召赴經筵莘致書言
財不待先生而富兵不待先生而彊惟主上父子之
間諸公所不能濟者待先生而濟朱子深然之後徐
貳卿詣帥江東聞其履行高潔將以遺逸薦未果晚
年結廬柳塘自號方壺居士其詩造境生而出語險
不拘繩墨法度自為方壺一家言
水天月歌
朝立寒溪東暮立寒溪西一到神頓領熟視眼更迷水
光不見水但見青光無表裏天光不見天但見一片清
煙涵無邊水中有天天不濕天中有水水不入天耶水
耶墮渺茫只是天光與水光月來水天中水天裹月如
不裹月去水天中水天鎻月如不鎻明月不來不去時
琉璃泡中珠一顆先是水天莫分别更添月色更親切
水色天色月色劈不開水光天光月光拈不來夢中酒
渴不可忍一口吸下驪龍腮
方壺自詠十首
性靜無一物心生有物端曾將魂魄鍊不被鬼神瞞縱
步地雖窄仰頭天自寬裁詩偏得偶遇卦只成單
三萬六千刻四千三百時不思人事汨只怪歲華馳拚
命嘗因道忘家亦為詩幽懷聊自遣俗子莫令知
生死何時了盈虚祗足傷誰能一刻靜大勝百年忙反
已求中帝逢時說外王紛紛徒籍籍踽踽亦凉凉
事體向晚境情懷非少年生平不得地至死亦由天坐
背暑彌勝行膺寒愈堅願言過去苦莫與後來賢
白晝常陪俗清宵得養魂幾時成草屋終日掩柴門事
廹文方出身閒道始尊世方懷祖逖吾已弔劉琨
無象始無假有形斯有邪盈虚憐日月聚散笑煙霞一
性亦無我五行何况他誰能離火宅吾與上牛車
殘臘天垂老新春日始孩元君歸渾沌青帝出肧胎樓
上獨倚處海邊相見來閒思栽五柳怒欲拔三槐
百歲已過半隻身誰與偕得因微悟道失在太開懷且
託山花宿時從水竹齋神回天上活骨付月中埋
興發花開處情生葉落邊既為欣厭惑未脱死生纏鑿
破心中月衝開頂上天俗儒應大笑古佛不曾傳
誰和陽春曲仍操白雪音郊寒猶有骨島瘦未無心雲
到散時看月當虧處尋可憐持玉尺終不度金針
書十首後
直寫胸中事誰拈紙上塵興來那暇懶得處不容厪行
有鬼神覷詩防天地嗔歐蘇尋後輩郊島是前身
羣玉堂即事
真直院德秀招飲於羣玉堂自陳秘監武李秘
閣道傳任侍講希夷而下有丁大著端祖宣校
書繒曾侍郎從龍劉祭酒次臯凡八人當日相
引臨池看金魚撫琴壺奕碧牋小紙吟詩誦賦
諸公或誦余詩或誦余賦皆當日事也賦詩以
紀一時之事併致懷歸之意
蓬萊道山到者稀忽隨飈駕同來歸天横閬野望不盡
地絶瀛海如無依初得松門入蕭瑟漸遶苔徑穿芳菲
竒花異卉不可識但覺春是人間非高簷長廊白日靜
朱簾綠幕清風微仰觀羣玉三大字始憶上帝書所儲
赤圖綠牒文字古空桑孤竹音調希飲中八仙各灑落
瓊林風月相光輝坐而投壺妙貫耳立而對奕工解圍
吟詩誦賦清且永何事顧我頻歔欷君不見咸平景德
時太平都在楊劉詩又不見慶歷元祐際後來誰與歐
蘇繼只今延閣多才賢如玉在山珠在淵楊劉歐蘇未
為老秦黃諸人俱少年有客野於孟東野更宜盧仝作
詩社碧牋小紙辱佳命青林紫筆令揮寫君山天酒澆
枯腸吸盡一架酴醿香贈君千歲白鹿健報我三尺金
魚光羽陵蠧簡非我處老上龍庭欲飛去鳳臺南軒又
招手第一内宅由來住東西南北身已老安得丹液還
元腦碧桃洞口花亂飛留待歸來不須掃
秋懷十首
形骸欹仄面皮黃破屋三間號柳塘自大暑來真畏暑
到微凉處便知凉
四野秋風交敝廬時平不用藺相如有人來問生涯事
指點蓑衣學釣魚
秋雲無復似春濃天地何人到此窮斜日淡烟今古恨
如何都付與孤鴻
北渚風來禾葉秋洞庭波起夕陽收楚人臨水為誰立
帝子隔煙相對愁
自分為人類魯臯幾將心事汎吳舠手摶日月供宸筆
揀盡金雞玉兔毫
曾向瀟湘遇水仙倏來如月去如烟深林一笑聞山鬼
余處幽篁不見天
傷春未了又悲秋無復懽悰到酒舟茅屋半欹籬半倒
伏羲一卷在牀頭
玉露金風刮夜天疎桐缺月耿忩前十詩未盡窮愁志
說與家僮汝自眠
一帶青巒失舊青荻花楓葉夕陽明閒思天上多官府
自是幽人道未成
虞帝周王不復生幾多豪傑應離明鳳凰覽遍真難合
直至而今欠一聲
别真直院西山
去年來見公略以書自陳今年來見公知公意已親一
見為我喜再見為我顰温存到風雨檢點及米薪會我
羣玉堂坐上皆偉人欲引野鶴姿軒昂出京塵公自哀
其窮我豈有足珍但願公富貴何憂我賤貧過從兩三
月意味十萬春將非前世緣更結來生因所恨難久留
歸理青溪緡公亦厭承明請牧江海濱嗟我老於行東
西足悲辛那宜種橘柚幸使守松筠
次潘别駕韻
野店溪橋柳色新千愁萬恨為何人殷勤織就黃金縷
帶雨籠烟過一春
潘别駕自祁門回
白馬嘶風入紫陽使君一笑别壺觴秋原是處堪圖畫
豆子花紅稻半黃
遊南山
山蹊黃葉從過滿石案蒼苔不用除壇上古松巖畔竹
切須留伴老僧居
壽高内翰三首
胸次包天燭九垓正須博大濟時材朝從碧落摶風角
暮汎靈槎出斗魁别墅已將修竹隠朱門仍向鏡湖開
如今且為蒼生起一取前賢氣燄回
璞玉渾金表裏同心知言動有隂功一門人傑是龍種
三世科名各繼宫華蓋共瞻天座北勾陳長扈帝垣中
野人只待秋風起去向西湖作釣翁
鶴立青松老令威佳辰山色倍清輝曾扶東壁排雲出
幾跨蒼龍帶雨飛竹簟水風須得意玉堂春日即催歸
願公與國為梁棟千載煌煌照太微
送趙君十絶(存八首)
皂蓋朱轓練水濱春生秋殺總精神須知愛士何曾汎
屈指應無第二人
醉把金鞭度綠楊軍民夾道笛聲長紅旗千面詩千首
半雜風雲入建章
荷花高高荷葉低夕陽初落畫橋西湖州士女來相接
爭擁蘭舟入霅溪
歸去苕溪理釣篷風清月白水精宫青蓮居士爭閒得
時答天書一兩通
風雨黃昏自掩扉燈前時復一歔欷兒曹相問緣何事
為道君侯早晚歸
一榼村醪插别筵清風急雨送歸船望中未是湖州境
便有吳歌唱採蓮
練水至清無淺深使君何日再登臨請看江上千株柳
盡是君民離别心
有客胸藏太息書蕭蕭白髮不堪梳君王若問江東士
莫只相憐誦子虛
黃山高
新安黃山為吳越諸山之祖頃臨川孟侯在郡
日怪余無黃山詩因賦此篇
黃山高哉巋然為江東之巨鎮兮壁立於兩浙之上游
摩天戛日以直上陽枝隂派盤數州四海不知雨根本
行人但覺雲飛浮嘗試芒鞋竹杖迨乎其間兮一溪桃
杏紅爛漫萬壑松栢寒颼颼懸崖絶磴可望不可到兮
古木倒挂險更遒上有靈泉瀑布千萬道如銀河自天
爭瀉而競注兮砯雷濺雪隠現穿林幽中有青鸞黃鶴
千萬對雄唱雌和迭舞而交鳴兮深林自適復有雪白
數點之猿猴山中自昔無歷日花開葉落成春秋殘英
脱葉不知其所從來兮但見夫澗谷之間桃花如扇松
花如纛竹葉如笠蓮葉如舟菖蒲九節餵白鹿靈芝三
秀眠青牛人間三月春已暮洞中花卉春長留竒香異
氣逐風去散落塵世誰能酬黃山高哉雲際一峯尚可
畫雲外一峯畫不得霜繒鋪了掉首休丹砂一峯燭天
爭日月九龍一峯枝地張旂旒天都一峯傑出於三十
六峯兮星斗森羅挂珠殿日月對展瓊瑶樓中有一人
兮龍冠而鳳裘左容成兮右浮丘我時收却釣竿樵具
作一束投諸曹阮溪中流浴余身兮湯泉風余袂兮帝
所鼓隠隠兮管啾啾兮水精盤兮碧玉甌帝酌我兮勞
我左右為余兮凝眸指余以南峯石壁記授余以紅鉛
黑汞大丹頭黃山高哉余將覽秀巢雲鍊其下坐令萬
物不疵癘黍稷盈疇
觀雪行
仙人剪冰銀河邊仙風吹散花聮翩明星撩亂入我眼
風緊一陣隨天旋如今誰卧剡溪雪如今誰訪山隂船
古人氣韻不可見曉來對此空悠然簷前未覺眼界豁
臨眺忽憶樓居仙若為留得數玉樹六月遶屋生清妍
秋興
閒步水南因水北仍從山後復山前日歸海底龍方覺
月到天心虎正眠
天外涵天心廣大月中吐月性光明夜來飛上崑崙頂
獨倚瓊樓嘯一聲
一旦秋風起洛濱東歸聊復寄鱸蓴如今已在漁鄉住
宜與清朝作散人
水邊楊柳怯秋風憶昨杏花相映紅心地不隨時節變
始知天下有英雄
羅衣嫋嫋帶凉風人道秋空豈是空白日不知天上事衆
星環拱紫微宫
七尺經霜翠竹竿斬來石壁釣江湍絲頭垂下驪龍口
掣得明珠似月寒
秋天尤覺曉天清仰首看天俯首行不但長歌聲似鶴
一身渾似鶴般輕
訪孟守
紫陽佳山水帝室雄垣藩桑柘若雲屯梨棗如星環邇
來十四載有失漢詔寬坐令隴畆上面作百摺酸侯來
自江西與物破險艱處處春風村家家秋月灣矧侯老
儒術淵源起波瀾文盟後韓孟詩社前張樊賤子昔好
學何理不仰鑽風雷遶腸胃日月懸肺肝宇宙在掌握
鬼神露毫端身由疾惡病家以論事殫天門守九虎歸
卧牛衣間誓欲滅此賊使天回正觀豫子欲趨趙聶生
方入韓匕首忽電掣鐡椎已雷鑽世無伯牙手鍾子每
長嘆世無子期耳伯牙淚空彈人生樂相知相知良亦
難不知起胡越相知同歲寒自侯之來矣願言識孔鸞
秋風動心氣朔雲資瘧姦及此春日舒扶病猶蹣跚怪
僕來何遲為僕留城關見侯亦何為明珠傾月團見僕
亦何為伸此蛟龍蟠龜老殼愈堅鶴老頂益丹自恨身
已老徒重鈍與頑終憶玉川子干謁非所安山不養伯
齡伯齡不厭山
除日寄黟山周尊師
眼有神光射靄山不須更問列仙班道人四海都遊遍
只有先生一个閒
東行途中有感
一路桃花愁殺人柳塘茅屋正宜春春風不是不相識
不遣春風養病身
去昌化縣四十里留宿陳東魯南樓
碧玉山中白玉溪武陵村落午時雞南樓一覺春宵雨
夾路桃花送馬歸
壽高秘書
萬壑千巖映翠霞越王城下競傳誇青天白日秘書舫
乳燕鳴鳩内相家高浪趣潮滄海直大鵬横擊五雲斜
自吹玉笛相為壽昨夜菖蒲吐紫花
訪湯倅
文者道之器詩者文之精世儒失本原謂以一技鳴僕
昔頗好學不與時俗并始求為已事中有濟物情靜與
古月俱動與秋陽行先聖此從容風流被後生身世兩
相違淹留竟何成一丘聊自適萬化爭逢迎天地動根
底動植陳性情日月顯處妙鬼神隠中明老佛既恍惚
諸子亦縱横興衰雜今古憂豫難悉平時買白玉板寫
此朱絲聲似被天公嗔魑魅出見驚秋霜下黃葉春風
自抽萌蘭花待春風深林含芳馨屬聞賢别駕古學兼
韶韺仍聞吐佳句氣挾蘇州清今朝别柴扉匪敢投公
卿臭味略相似長松與茯苓
懷朱晦菴先生
道在羲皇孰斷金至今出處合天心青山白雲有生路
流水落花無足音世外太古日色靜洞中一片春風深
自憐晚輩膺服久亦許杖履來相尋
壽何尚書
雪艇風帆去玉京故家猿鶴相歡迎九天氣母壺中足
十月嬰兒頂上行曾問何修能至此但須無欲自然成
夜來夢向山莊立一炷清香徹太清
寄商察院(飛卿年嘉定四秋)
竊伏西湖雪鬢催長歌聲斷鬼神哀青天有月無人看
白帝行春待我來近水遠山俱冷淡敗荷孤葦尚低回
今朝欲向青門道出到疎籬意已灰
訪建康留守
敬公太古明月服愛公九天寒露漿畏公龍泉太阿劍
喜公斑虎花蛇囊月中含月作懷抱露表滴露生清涼
風塵澒洞要英傑太平潤色須文章公昔荷槖侍紫皇
公今握符坐建康綸巾羽扇夏日靜鳴鳩乳燕南風長
青天有月來堂堂白鷺分水鳴湯湯城頭獨立是誰子
身長七尺鬚眉蒼袖藏古劍咸陽市淚逐東風灑桃李
一心只望金陵飛未到三更已千里北斗錯落垂寒光
願公提起歸八荒刺人如影那見血激天孤竹和空桑
謁真直院柳花滿路口占一絶見直院誦之
三月天寒尚臘衣錢塘游了嘆斜暉欲見蘇小無由見
惹得楊花滿袖歸
真直院招飲道士羣玉堂自陳秘監而下凡八人
坐上賦絶句
壓架春風十萬條護簷霜幹自蕭蕭一朝盡識羣賢面
陡覺星辰共碧霄
直院自言願所以相拯之意有非毫楮所可宣者
歸途口占一絶為寄
傾國佳人默怨天紅顔過了拜尊前世家大族多兄嫂
獨得公姑分外憐
訪曾侍郎
青天蕩蕩摩青銅紫微將相環西東大鵬一擊九萬里
兩翼不鼓乘長風大鵬飛到天門下天門無不聳觀者
列星退步失光彩九虎低頭若凡馬有鳥决去搶榆枋
望而不見空斷腸青天愈高鵬愈遠豈不有意招八荒
我舍新安來狂歌錢塘市上有無情之吳山下有傷心
之江水春已暮人未歸平生不問鱖魚肥若教買得青
山住飽食笋蕨歌春暉
對月與念六弟談化作
新月長眉清娟娟照茅舍坐有吾弟俱因得窮造化初
嘆此箇月涵浙復涵灞終憶此箇月古夜復今夜日月
天中行地下亦雙明天地在太虚一點如流萍水輪載
以浮風輪吹不停地譬雞子黃天乃雞子清天半遶地
下天半出地上星辰附天旋晝夜成俯仰吾嘗揮雷鞭
騎龍日宫前整頓朝東皇拜手金烏旁日宫月宫留不
住翻身透過天頂去雙手撥轉赤精毬山河萬象在裏
頭此時見天不見地憶嘗閱盡世間事幾度穿入月之
内幾度穿入天之外幾度天地劫火來只有太虚元不
壞我自太虚觀世間釋迦老子皆等閒
兩宋名賢小集卷一百九十一
