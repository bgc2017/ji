兩宋名賢小集卷一百五十
宋陳思編
元陳世隆補
盤洲集卷下
次景裴席上韻
桃李紛紛已半春海棠睡覺晚粧新龜巢剰有千般景
瓊報渾無一點塵酒未舉杯風逐客詩方拈筆雨催人
從今只揀晴和日草草杯盤勿厭頻
枕上示景盧
朱幡皂蓋有行期暮景無情憯别離枕席半旬乖語笑
急風吹雨淚垂垂
南憩番禺北抵燕片帆西上駐荆門平生不作東甌夢
茘子丹時念灌園
懷景盧
菖蒲節近暑風高棠棣叢疏月影交清夜不曾空鶴帳
浮生何幸老龜巢酒杯獨引今無侣書卷閒開共苦抄
想得公堂鳬鶩退須懷西塢欠誅茒
排悶
數日雪兼雨凝寒懶舉頭出遊閒豹舄危坐索狐裘怕
冷杯常執扶衰藥屢投滿園冰木稼天遣阿誰憂
答裴弟
棠棣成隂慰暮年困人春雪好長歎閉門終日詩頻和
伏枕盈旬病未安已遣攜鋤移竹逕更思杖策整花欄
飽聞冰下遊魚躍所恨雙溪一笑難
辛幼安稼軒
濟時方略滿心胸卜築山城樂事重豈是求田謀萬頃
聊因學圃問三農高牙暫借藩維重燕寢未須歸興濃
且為君王開再造他年植杖得從容
紅梅
不謂天然白今同杏與桃玉肌添酒暈還是冠風騷
草堂
茸茸春草茁碧水映芳塘入夢無佳句看雲憶對牀
溪簾
雨過溪添綠橫瀾自在流水晶簾欲捲何處著銀鈎
人面竹
怪竒存法相姸醜出天真此君無二貌正是葛天民
慈竹
義居傳九世瑞物記三林何似同根竹春風一死生
梁子正有詩謝牡丹及聚仙次其韻
天教國色傲春華不肯爭先伍雜花西洛塵埃長太息
召園今屬阿誰家
癡坐林間類守株一年春事已無餘且須九曲添清漲
灑掃椶亭進一盂
玉蘂茸茸映四筵團欒如集飲中仙下方簇蝶非儔匹
上比瓊花難並緣
病中憶九曲
新穿九曲望時霖水到渠成病已侵見說小舟穿柳岸
那知清漲入桃林五旬藥裹長經眼幾日荷花復賞心
夢裏亦知行樂處老來尤更惜光隂
次韻景盧題龜巢
拙速誰前勝巧遲新亭結罷得能奇細看遠水兼天淨
可但中秋觀月宜出郭自欣三徑樂枕流今有幾人癡
巢蓮千歲同藏穴一笑泥塗曳尾龜
流杯次日連雨次渭師韻
入夏濃雲日夕昏舉頭烟雨暗前村風隨重客清葵扇
月為佳人射翠樽依舊建瓴欹屋角幾番攜杖失溪痕
小枰己在紗忩下欲把明瓊看倒盆
再答
投老無能千慮昏歸田浸久使令村長因步月成三影
難得披雲共一樽水漲溪橋孤釣隠雨侵山徑洗靴痕
寓公在此寧黔突會有容光照覆盆
雨中排悶
飯牛戴笠牧童昏安得斜陽過别村戶外涎蝸行半壁
牀頭渴鼠側空樽花殘鶯老渾無夢水到渠成不見痕
天意未晴人未飲冢奴款曲辦籸盆
用景盧諸公詩軸韻招監司太守
淺白輕紅笑倚門何須雪夜憶前村韶光定入詩人句
勝事難逢俗子言風振繡衣須命駕雲隨皂蓋欲窺園
人生易老愁春老問柳尋花故事存
景盧數日枕席復用前韻
半載悠悠只閉門不知紅綠遍千村山川滿目供衰境
桃李成蹊出怨言可惜花飛聊洗琖何期雨作阻行園
車公不出須重講撿挍芳菲幽興存
答太守謝牡丹
華髮歸來不記春優游學圃傲江村已欣勝日臨千騎
漫折香霞佐一樽對竹便當尋曲水藏花那肯效慈恩
行厨若有真消息奔走畦丁急埽門
謝洪慶善提刑遺法帖
紛紛渴驥競秋蛇鐫鑱收拾俱名家吾宗尺牘擅天下
年來野鶩維肩差庭前書帶凝寒綠架上牙籖富新軸
中藏墨妙更竒竒長物不留沾賸馥生平小楷拘蠅頭
豈知蠆尾與銀鉤從今已辦筆成塚學竒還許登門捧
春思
自聞郊外景多病負年光沐雨桃容膩尋春蝶興狂幽
期知我背遲日為誰長一枕虚忩寂爐烟續舊香
晚望
古堞高亭暮登臨遠眺時菊房棲白露荷蓋偃清漪遵
渚歸鴻集投林(缺)悲關情聊繪句獨立自遲逓
客至
閉關聽剥啄有客款蓬蒿談壘萬人敵詞源八月濤園
蔬供菜甲盤實飣毛桃冷淡琴書味由來屬我曹
送人至姑蘇
吳門千里役别話不堪聞暫發參商歎長懷星斗文菊
叢黃彩亂槐路綠行分日冀書郵至冥鴻接暮春
答林神童
快覩終童英妙時蛩然銜袖出明璣家聲不詫大哉問
文律何愁知者希益利鋒鋩臨大敵養成羽翼看高飛
紅塵可厭忙車馬挹取西山爽氣歸
瑞香花
衮衮香毬次第開結根幽獨謝紛埃芳容妒入鴛鴦社
異馥清傳錦綉堆睡裏魂交非是衍醒時心賞可無猜
品題蓋在春林右不是花王喜後來
讀秦本記
應侯一語幽宣后長信蒙辜徙萯陽秦室無親類梟獍
借箕誶語亦其常
侯生
淮隂束手大江閒誰信功成頰舌間不惜鴻溝分二國
太平今日得生還
楚懷王
武開謀詐却稱臣冤魄游魂尚在秦墓木蕭條塚猶濕
流聞其子作昏姻
讀戰國史
折足黥徒未易欺簣中死士亦何為魏齊斷首龐涓死
禍報由來不可知
讀召公世家
齊晉瓜分四國王嬴秦為吕芉為黃六雄當日皆新主
獨有甘棠澤未亡
穰侯
推轂曾聞薦武安威伸三晉走荆蠻厠中犬彘圖攘奪
猶道藏兵不出關
田單
齊主輕忘在莒時鮮裘淄水遽相疑若無貂勃明勲業
幾使功臣枉見夷
長平
一敗長平振古無趙邦臣主亦何愚當時已中馮亭計
猶自區區遣鄭朱
春申君
珠履三千盡在門爭無國士解銜恩棘門難作無遺類
死黨寧聞報李園
酬李舉之
象載凝華落筆工一時英妙盍居中交情耐久惟同味
詩意求新更鑿空揮麈寧談阿堵物聯珠不數囁嚅翁
文成間故雞林得復有聲名到海東
次韻蔡聸明登巾山
朝來爽氣冠曾丘急雨驚風正麥秋要得雲軒聊放目
何妨松徑暫低頭
多韁局促祗懷慙飄忽熙春月過三矯首白雲千里外
此心無日不江南
好句聯翩見未曾品題今日欠鍾嶸登臨自有江山助
豈是胸中不得平
夜飲藥寮次景思韻
主人知我樂郊居藥圃嘉招走尺書笑語池邊欣促席
醉歸林下却肩輿正聞雁過猨啼後更是風清月白初
見說長安消息近却須高興謝鱸魚
黃巖道中
兩日黃巖縣紛然有慮侵乍聽幽鳥語復起故園心冒
熱度峻嶺憚勞休茂林潮來知海近三島可能尋
登寧和嶺
初識寧和嶺有懷占夢時聞詩千里隔斷織九京悲草
木應相記烟雲渾異宜西風襲懷抱淚睫不勝垂
次韻酬丁致遠司戶
翰墨場中識面初珠璣粲粲似相如盍參多士登臺省
却掾諸曹親簿書白社不妨閒紙筆赤城更好命巾車
寸心淟汨方茅塞快讀新詩得剪除
賀子忱吏部抱膝菴
主人蚤歲抽華簮隠居時作梁父吟於今松忩在人境
空有蕙帳留烟岑風來翠篠自搖玉秋著黃花仍散金
拂拭塵埃記行役興來命酒還孤斟
石道士妙聲堂
泉溜古今同臨流萬慮空採芝歸絶嶂添竹映疎叢影
漾高秋月聲宜深夜風真清長在耳何用撫孤桐
仙壇院
舊聞王子晉雲卧夜吹笙控鶴冲天去松風千古聲
贈護閟昌老
緩轡到禪扃高談得細聽茗花汎輕椀烟篆度虚櫺門
外雲千嶺軒中水一瓶我來無好語留此待丹青
寒巖寺
峭壁插青冥層巖覆化城空中清磬發幽處慧燈明萬
瓦足雲氣四簷無雨聲豐干不饒舌此地孰知名
曉發秦安驛
林夢不能曉起行山徑迷小車驚宿鷺列炬誤鳴雞冷
覺霜華重光瞻斗柄西金庭有佳處芳桂想幽棲
次韻曾宏父探梅未開
梅枝渾待雪山意漸呼風欲索簷間笑那憂徑外窮英
詞窺玉潔拙句媿雷同只恐花開日綸言下法宫
招曾宏父待雪
欲把詩催雪先將酒送寒凍雲方作意微霰已開端目
斷鄉城遠心驚歲事闌擬同今日醉待取玉花看
次韻范子芬雪中同訪曹功顯
明朝春琯欲飛葭臘裏重看舞雪斜筆下百篇非事業
樽前一醉即生涯初疑高柳枉吹絮却伴寒梅好放花
踏凍不辭方駕遠閉門留客更誰家
次韻蔡聸明雨中書懷
梅雨冥冥晴復隂小軒終日起歸心自憐宦業初何補
獨喜交情久益深憶(缺)微醺看錦瑟媿無好語比南金
青山千里江南路它日郵籖幸見尋
茅軒
剪茅聊復爾步屧欲何之風捲三重去危簷謢雀兒
兩宋名賢小集卷一百五十
