兩宋名賢小集卷三百八十
宋陳思編
元陳世隆補
待清軒遺稿
潘音字聲甫天台人宋季躬耕不仕築室南洲山中
詔徵天下遺逸廉訪使檄贊之行固辭有待清軒遺
稿
采芝歌(四首)
曄曄紫芝在彼高岡于以采之可以充腸唐虞往矣吾
身可藏峻宇雕墻未或不亡富貴之畏人兮不若貧賤
之徜徉
曄曄紫芝在彼幽谷願言采之可以充腹唐虞往矣吾
生未卜高牙大纛其額也蹙富貴之畏人兮不若貧賤
之戩穀
曄曄紫芝在彼層巒于以采之可以常餐唐虞往矣吾
將誰干佩玉鳴鸞其生易殘富貴之畏人兮不若貧賤
之身安
曄曄紫芝生彼白石願言采之可以終夕唐虞往矣吾
將安索隋珠趙璧寧保無失富貴之畏人兮不若貧賤
之自適
有所思
中心有所思蹙損雙蛾眉美人竟長往使我嘆離居寂
寞就孤枕強眠誰得知夜深清露重飛夢欲何之覺來
日遲遲分照上羅帷糚臺理雲鬢種種盡成絲
遠遊
聖人久不作大道將巳矣吾生既無之惟有幸夕死殷
勤謝良友遠涉西江水方從草廬公共究鵝湖旨紛紛
朱陸議竊幸窺端倪奈何執德偏一聘翻然起春秋嚴
内外乾坤定冠履西蜀巳空亭箕山仍洗耳迢迢返岩
阿惟當隨鹿豕
論學
吾生媿不學學須明吾志軒冕豈不榮此身寧自棄魯
叟重成仁孟軻貴取義尚然周可栗況乃秦未帝東海
薄連城首陽藐千駟萬古為綱常殺身何足避
讀石子重先生輯略
吳越遠中原斯文久寥落季子巳邈如言偃亦渺若千
載萃頁元石城倡絶學游楊出程門論議紛灼爍先生
咀其華用傳此輯略言深旨斯遠施博守則約餘生媿
顓蒙遺言仰光覺大道闢荆蓁天性啟槖籥誠身須固
執擇善無蹖駁孔門授受宗誰云盡糟粕
讀黃宣獻公註疏
偉哉黃宣獻讀書盈萬卷正色動岩廊抗疏回霄漢雅
志薄紛華幽情耽散玩白首窮簡編頻年下帷幔折衷
孔鄭言兼採程朱傳諸經咸有疏殊條盡同貫我幸讀
典謨更得觀象彖三百與三千恨正窺其半聖賢傳心
訣帝王經世案昭回儼日星鄭紫那能亂
景行篇
吾道久不南於越矧荒裔千載竟寥寥誰能談六藝卓
哉石城翁三塾開里第二程遊其間談道析巨細矇瞶
始窺斑飲食纔知味民也揚其波&KR1488;也探其秘師師羨
家承濟濟多澤麗正直俞長公高明黃叔子註書析牛
毛辭榮輕敝屣吾宗晴窗翁孤標揚晚歲默默躬行身
侃侃斯道衛朝陽聽鳳鳴九臯聞鶴唳嗟予生不辰斯
文已墜地孑居空山阿遠謝人間世高山仰諸賢寤寐
為擁篲庶幾啟予思夕死一徼惠
山中寄友人
我來卧白雲潭影清華髮經歲無稻粱侵晨采薇蕨峯
頭天籟鳴隴上樵歌發還擬醉濁醪與君弄山月
反北山嘲(四首)
達人知進退曲士豈同謀盡使藏身去誰當為國憂烟
霞成痼癖聲價藉巢由虎嘯雄心在胡為鶴唳愁
雲壑藏真客金門寄跡仙神遊招隠賦興致考槃篇麋
鹿躭豐草龍蛇起大川由來枯槁輩長往不知旋
一自著荷衣襟期與世違荒唐高士傳偃蹇北山薇欹
枕聞寒瀑衡門嘆落暉臨文每相誚猶爾未忘機
横議還應熄孤標未可親負薪生德色帶索竟驕人高
蹈箕山上潛蹤潁水濱韋編有明訓苦節若為論
友人夜宿
雲山多樂事叢桂共君攀别去十年久歸來兩鬢斑倚
窗邀素月把酒慰離顔醉後松堂卧濤聲落枕間
喜雨
祝融嚴號令萬物瘁紅爐甘雨時還降蒼生氣欲蘇隴
頭饒黍稷澗畔長彫胡獨有夷齊老恒饑色自腴
春暮
門徑鎖烟霞春深山色嘉焚香清晝永把酒綠隂斜燕
雀銜梅豆蜘蛛網柳花塵埃渾不到疑是武陵家
久雨
蕭蕭風雨後四望盡波瀾川湧蛟龍鬭雲低鳥鵲寒楚
王愁枕簟湘女泣琅玕烟火孤村絶流離未有餐
南洲丁氏草堂
仙客栖真處衡門枕曲流地偏三島接天迥萬山浮匣
劍星霜久函書洞壑幽忘機對鷗鳥華髮老滄洲
石佛寺
步入迦林逕森嚴梵宇開洪濛承覺運石壁現如來法
相元難壞雲衣不用裁九年長面此早巳出塵埃
答揭公(名徯斯)
羨爾聲聞著慙予志慮消空將鳥跡字遠寄鹿門樵白
雪應難和青山未可招從兹採芝去不惜路迢迢
遊石梁
空濛岩岫轉絶徑石梁懸半壁留雲壑長虹掛玉川采
真移杖履覽勝拂嵐烟此際塵凡隔桃花滿洞天
悼楊侍郎
屈指漢遺老如君復幾何鳳池冠劍近鈴閣典章多國
巳成禾黍人還隠薜蘿那堪川上水東逝乏迴波
過黃宣獻公故居
翩翩黃叔度早已擅鴻名元老揚休色中朝曳履聲風
烟接閭里瓜葛自親情萬卷書何在空堂鳥鵲驚
避暑
避暑青山裏炎涼迥不同層崖消雪水高壑振松風尚
可儔韓衆何妨謝祝融迴看車馬客烟火市塵中
返照
晚眺豁冲襟芒鞋渡石林山明殘照在水淨落霞深白
髮求三彖頽年望五禽欲歌梁父句寂寞不成音
積雪
萬山堆積雪一望浩漫漫漫道陽春曲應愁朔漠寒袁
安門外色蘇武海邊餐千古俱摇落令人每自嘆
尋梅
雪凍層巔石膚裂萬壑寒飇吹不歇懸思隴上一枝梅
歲杪空山逞竒絶呼童策蹇漫尋春玉蕊初開丰采新
天涯有客長相憶折得寒香寄遠人
山居阻雨
霏霏風雨暗郊原有客含凄獨掩門山鬼嘯雲移峭壁
毒龍將海漫孤村愁來自洒青楓淚戰罷誰招絶漠魂
繭足空齋無一語不因岑寂怨黃昏
東溪水漲
積雨經時苦自長東溪迥首意淒涼連山巨浪飛春雪
數點驚鷗下夕陽神女含情愁洛浦美人揮淚洒瀟湘
欲尋舟楫無由渡咫尺天涯共渺茫
中秋無月
翛然杖履步層臺為望嬋娟海嶠來秋半正當華月滿
雲深不見廣寒開久拚良夜愁中度却恨流光暗裏催
濁酒那堪酬節序倚風長嘯轉生哀
登樓秋望
木落霜清雁影流偶來長嘯獨登樓笳鳴薄暮寒鴉集
劍倚遥空紫電流萬里邊塵連大漠一樽漢月醉高秋
深閨少婦思征戍何處聞砧不動愁
雁岩
一派清漪景色偏洪濛鑿破碧雲巔排空瀑布長飛雪
競秀竒峯直插天玉女鏡中鬟影亂真人掌上露華鮮
霜高雁陣衝寒度未得音書海曲傳
月夜有懷
碧天如洗月團圞有客興懷意渺漫古木烟消烏鵲繞
空山露滴桂枝寒緘書絶塞人何在搔首秋霜鬢巳殘
坐聽寒蛩渾不寐夜深無語獨凭欄
曉起
銅壺曉滴漏迢迢坐倚空山四望遥霞彩薰蒸星象斂
嵐烟擁護石梁高襟披左袒心猶壯目極中原恨未消
嬾向鏡中看白髮巳拚蹤跡混漁樵
真覺寺訪蔡上人
為尋支遁扣禪關趺坐觀空出宇寰淨土無塵勞白拂
天花如雨落青山龍皈寳座香雲滿鴿繞經臺佛日閒
誰謂陶潛偏嗜酒從今蓮社未應還
龐德公
高士遺蹤尚可尋襄陽城外閟幽林久知軒冕浮榮薄
巳卜耕鋤樂趣深麟閣不圖丘壑相鹿門應逐白雲深
千秋事與人俱往滿目松楸帶夕隂
題淵明對菊圖
當時陶令拂衣回坐見南山逸興催襟度自宜黃菊侣
酒樽時有白衣來賦成倦鳥斜陽度書法麟經甲子開
千古高風那可挹翩翩大雅出羣才
讀岳武穆傳
萬里浮雲入望隂千山落日正沈沈當朝自餒中興志
出塞徒勞上將心臣子終天仇未復奸邪設險計殊深
惟餘一篋精忠傳揮淚頻看不自禁
悼文丞相
回首中原已陸沈捐軀朔漠氣蕭森恐吹餘燼成炎漢
未許黃冠返故林社稷忽生千古色綱常無忝百年心
總拚清骨縈荒草不復風沙掩素襟
觀稼
欲粟何處畊欲帛何處桑縱使甘凍餒偷生良自傷
遊天姥懷李白
崔嵬天姥振滄洲李白當年夢裏遊一自烟霞歸綵筆
山靈長倚碧空愁
題許由棄瓢圖
自是清流謝帝堯潁川洗耳絶塵囂放勲事業今安在
仍羨當年一棄瓢
聞鵑
子規聲切月輪斜起望諸陵憶漢家婦女尋芳渾不解
鬢雲爭插杜鵑花
兩宋名賢小集卷三百八十
