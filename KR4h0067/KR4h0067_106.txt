兩宋名賢小集卷一百六
宋陳思編
元陳世隆補
友松閣遺稿
張商英字天覺號無盡居士蜀之新津人登進士第
為章惇所薦紹聖初累擢左司諫工部侍郎大觀中
歷尚書右僕射中書侍郎貶衡州復官卒贈少保諡
文忠曾入黨籍有無盡集
淩雲行
麻姑何代仙南城有遺壇雙練飛絶巘天風逼人寒枯
螺抱怪石幾見海水乾清都在何許烟霧不可干宫闕
鏤白玉輜軿駕朱鸞念非麄濁質可以超雲端冲虛盡
塵滓變化生羽翰悠悠戚施子汲汲營餔餐頎然碩且
大軀幹壓馬鞍奉養恐不至齒髮忽已殘呼吸一時絶
枯骸積巑岏勝行望碧落霄露零衣冠願聞道之妙不
用擲米丹人間寧足樂棄去夫何難
過梁口
迢迢一水遶千山桑柘隂隂聚落寬好事莫傳江上信
漁樵自不識衣冠
贈玉巖
四圍岩谷上通天岩底幽人抱腹眠不羡莊鵬摶九萬
肯随齊客列三千養成白雪高歌調散盡黃金有簡編
野鹿今朝入城市為余有意下林泉
睢陽五老圖
德政調元向道閒天朝詔許實辭冠丹心耿耿懸象魏
青史昭昭照玉桓晚節友賢陽鳳暖老年憂世谷駒寒
太平猶自存龜鑑後進儀刑仰慕看
蔣坊寺賜老僧
九十光隂欠五年寒灰枯木老雲泉眼眀尚可穿針鼻
齒硬猶能嚼石蓮疑是合知諸佛印果然别得一枝禪
不因看破真贜物安得囊中出小編
香林院
瑟瑟松上風冥冥竹間露窗虛簟色寒石側蒼苔古長
廊寂無人殿閣下鈴語此意兩蕭然徘徊不能去
金精山留題
秦亡項滅漢罷兵分王宗室皆連城西方女子不用事
張氏有婦懷金精吳山之下吳水曲石鼓峯巒翠相矗
山幽水邃閨閣嚴二八芳年貎如玉吳王聞知心欲狂
珠琲繒纊羅千箱若憑青翼致消息陳說富貴誇膏粱
玉人冷笑吾當許汝苐為吾開洞府洞成賦詩悲下土
悲哉下土人皆苦飄飄仙袂淩上蒼天街昴畢騰輝光
使回千里澀進步目極五雲空斷腸吳王悒悒忽不樂
入顧後宫情索寞仙凢會合竟何年多謝君王鑿洞天
孤憤吟二首
平津諛武帝堯舜未為聰歸來東閣士稱頌此周公勢
利變人心上下交相蒙低顔望眉睫一喜生春風優游
卒兹歲安知朝野空
青青一本桑下可百天息泠泠一井泉上有千人汲千
里以為郡百里以為邑生齒豈不繁教化繄爾力何事
此窗人歎此徒勞職
挽老蘇先生
近來天下文章格盡是之人咳唾餘方喜丘園空繐帳
何期簫吹咽轜車一生自抱蕭張術萬古空傳楊孟書
大志未酬身已沒為君雙淚濕衣裾
題關公像
月缺不改光劒折不改鋩月缺白易滿劔折尚帶霜勢
利尋常事難屈志士腸男兒有死節可殺不可量
護國寺
薄宦區區可歎嗟寂寥寒館過村家神錐豈向囊中出
寶劒聊憑醉後誇就禄勉持毛義檄讀書空滿惠生車
掩關不識青春好一夜狂風已落花
與劉跛子飲市橋
遷客湖湘召赴京輪蹄迎迓一何榮争如與子市橋飲
且免人間寵辱驚
天覺召自荆湖邊劉跛子與客飲市橋聞車騎過甚
都起觀之跛子挽丞相衣使且共飲因作此詩
遊天平山(山在林縣黃華谷南)
洞天金闕天平爵層&KR0008;石崖寒玉削突兀雲生縹緲間
鬅鬆樹大侵寥廓蒼鹿挨摧北斗魁要猿弄□南辰角
碑文壓破石鼇頭琅玕爛折玉兔脚背岩松柏碧森森
向日雜花紅灼灼遮礙林慮半壁天琢成雲漠千里壑
宫宰爐燒延壽香避秦採得長生藥風物依稀紫府宫
嵐光繚繞朱陵閣路轉樵人目下迷桃源仙子心無錯
千形萬狀天平山剖判玄黃天地作
題天平山撲豬嶺
玉皇不禁上天梯半築臨崖與斗齊昨日我因尋藥到
秪疑驚起日中雞
五臺山
五頂嵳峩接太虛就中偏稱我師居毒龍池畔雲生早
猛獸嵓前客過疎冰雪滿山銀點綴香花徧地錦舒鋪
展開坐具長三尺方佔山河五百餘
見山亭
簾捲疎煙醉眼開浮雲飛盡見崔嵬苦嗟霖雨遮藏久
深謝晴(一作清)風列致來丹桂有時眀月滿舊山無路白
猿哀禪僧指我真空理心大茫然一夜灰
遊青原山
所至紛紛簿領堆也須風月洗塵埃明朝相與尋師去
况是同行掉臂來
華陽洞
素虎斑虬躡紫煙幾看滄海變桑田赤城玉笥尋真後
又到華陽第八天
溳隂亭
駕言晨出㵐臺隅溳上登臨酒拍壺不似峴山羊叔子
心隨漢水欲呑吳
兩宋名賢小集卷一百六
