兩宋名賢小集卷三百二十三
宋陳思編
元陳世隆補
張泗州集
張公庠字元善皇祐元年進士有泗州集
郡齋宴坐
為州容散誕真慰野人情摵膝禪初悟搖頭句未成試
香秋院靜鬭墨午忩明已有東歸計柴扉掩姓名
晚春途中
一年春事又成空擁鼻微吟半醉中夹路桃花風雨過
馬蹄無處避殘紅
宫詞
曉霧溟濛似有無半殘紅燭動金鋪黃鶯不語棃花上
錯認徐熙舊畫圖
四部韶音進玉巵千官傾望柘黃衣舞頭再拜金階遠
畫鼓連催卷隊歸
二月猶寒未有雷江梅纔謝小桃開宫娥不放珠簾下
待得東風送燕来
盡道今来花信遲凌晨宫女探春歸寒梅一朵金盤小
已有清香拂御衣
過苑中官排辦時江梅初綻兩三枝春寒呵手晨粧罷
簾外人催送駕遲
再坐千官花滿頭御香煙上紫雲樓萬人同向青霄望
鼓笛聲中度彩毬
後苑宸遊炎日長宫中強半坐廻廊鵁鶄鸂鶒銀塘靜
楊柳梧桐水殿香
萬字闌干菊半開更憐清露點莓苔仙韶使副呈新譜
得旨重陽侍宴来
清旦宫中候上番銀潢輕淡玉鈎殘山茶破萼江梅發
盡倚朱闌不避寒
上番宫女捲簾時閃閃寒鴉拂曉啼纔着赭袍催進輦
紫宸門外報班齊
銀漢横斜近建章九重深靜閉蘭房六更未覺晨光動
自是仙家日月長
萱草初長花未開共知青帝領春回珠簾捲上瓊鈎穩
不礙薰風滿殿来
太皥祠壇數級紅青旂搖曳日朦朧人間未覺東風至
先入宜春小苑中
西苑春深奉翠華朱闌千萬護珍葩不如直上紅樓去
盡見瓊林十里花
碧瓦鴛鴦勢欲飛禁門深靜日遲遲玉簫吹遍新傳譜
坐看黃鸝數換枝
月華浮動上階稜侍宴歸来掩繡屏子夜酒醒蘭燭暗
碧紗忩外度流螢
宴起昭陽索輦時爐香偏上赭黃衣金門玉砌明如書
宫女三千把燭歸
夹城西畔半毬場彩仗彎彎人對行一樣驊騮三百匹
金羈更伴綠遊韁
兩宋名賢小集卷三百二十三
