兩宋名賢小集卷六十六
宋陳思編
元陳世隆補
映雪齋集
孫抗字和叔黟人少孤力學寄食浮屠山中步行偕
書數百里升樓誦之而去其階數年遂博極羣書為
文操筆數百千言始同學究出身歴官後登進士甲
科知潯州改作廟學召吏民子弟秀者親據案講說
文藝未幾旁州土皆來學擢監察御史言事不顧利
害子適邈廸适遇適從王荆公游年十四論議著書
已驚人登第後終永州軍事推官邈嘗為縣令荆公
亦稱其好學能文自廸以下及孫略皆登進士第
北牖洞
舊駐東方騎因題北牖名來須風作御去認斗為城日
氣晚方到雲收寒易生予心匪游衍拱北振華纓
白雀洞
禽貴羽毛潔地憐岩壑幽名非華隂凍景似秀林秋不
覩音塵繼空驚歲月遒何如潁川鳳千古冠緹油
南華洞
峭徑入蒼烟他山盡一拳上盤朱鳥翼中寓漆園仙清
可擕壺賞凉堪拂石眠九疑生接境曾此按薰絃
朝陽洞
險絶信天開春蘿蔭古苔不愁雲影閉先得日光來片
石充棋局凉坡遞酒杯東風偏著意草木爛成堆
嘉蓮洞
地應連海眼終古蓄寒泉四列青蒼壁雙開菡蓞蓮已
嗟真賞去猶訝昔香傳未媿東林下霜葩社衆賢
夕陽洞
塵寰雖未遠顥氣覺偏滋日落鳥歸去秋高風勁時吟
餘下天籟坐久凛冰肌信是棲幽境凉蟾照履綦
棲霞洞
寬踰城闕峻瑶魁萬壑吟風四壁苔不獨雲霞可招隠
溪流長送落花來
兩宋名賢小集卷六十六
