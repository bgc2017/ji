兩宋名賢小集卷九十一
宋陳思編
元陳世隆補
曲洧存稿
朱弁字少章徽州婺源人建炎初授修武郎借吉州
團練使副王倫使金通問被拘凡十九年紹興十三
年始與洪皓張邵南歸易宣教郎直祕閣主管佑神
觀卒有聘遊集輶軒唱和集曲洧舊聞風月堂詩話
行世
十七夜對月
病骨懷風露愁懷厭甲兵人居絶域久月向此宵明輪
仄初經漢光分半隠城遲遲不肯下應識異鄉情
上已
行行春向暮猶未見花枝晦朔中原隔風煙上已疑常
令蘇節在莫作楚囚悲早晚鑾旗發吾歸敢恨遲
客夜
城月四更上忩風一室幽纖雲縈鴈塞重霧逼貂裘兵
革何年息乾坤此夜愁殊鄉兩行淚騷屑灑清秋
善長命作歲除日立春
土牛已著勸農鞭葦索仍專捕鬼權且喜春盤兼守歲
莫嗟臘酒易經年東風漸入江梅夢朔雪猶迷塞柳天
元會眀朝定何處羈臣揮淚節旄前
季任道編錄濟陽公文章與僕鄙製合為一集且
以雲館二星名之僕何人也乃使與公抗衡獨不
慮公是非者紛紛於異日乎因作詩題集後俾知
我心者不吾過也庚申六月丙辰江東朱弁書
絶域山川飽所經客途歲晚任飄零詞源未得窺三峽
使節何容比二星蘿蔦施松慚弱質蒹葮倚玉怪殊形
名齊李杜吾安敢千載諸公有汗青
攄抱
客滯殊方久山圍絶塞深秋風入横笛夜月傍沾襟造
膝他時語捐軀此日心飛霜滿明鏡髮短不勝簪
寒食
清明亦到客愁邊雙髩星星秪自憐兵氣尚纏巢鳳閣
節旄已落牧羊天紙錢灰入松楸夢餳粥香隨榆柳煙
北向雁來寒霧隔音書不比上林傳
戰代
戰代何年定悲愁是處同黃雲縈晚塞白露下秋空魚
躍深波月鳥啼落葉風誰知渡江夢一夜繞行宫
劉善長出示李伯時畫馬圖
俯首舉尾拳一蹄掣韁如嗅驕不嘶奚官聳肩兩足垂
意貎自與造父齊雞目麟鬐鳳凰臆玉山禾遠未容食
籋雲返電有餘地置之畫圖人豈識精神權竒孰可班
當在白兔青雲間君知此馬從何來龍眠胷中十二閑
白髮
白髮使車前煙波思渺然霜清穫稻日風急授衣天客
館但愁坐釣舟誰醉眠乘槎會有便直到斗牛邊
炕寢詩
風土南北殊習尚非一躅出疆雖伏節入國暫同俗淹
留歲再殘朔雪滿崖谷禦冬貂裘弊一炕且跧伏西山
石為薪黝色驚射目方熾絶可邇將盡還自續飛飛湧
元雲燄燄積紅玉稍疑雷出地又似風薄木誰容鼠棲
冰信是龍銜燭陽曦助喘息未害搖空腹惠氣生袴𥜗
仍工展拳足豈惟脱膚鱗兼復平體粟負暄那用詫執
熱定思沃收功在歲寒較德比時燠雖餘炙手燔寧有
爛額酷矧當凝冰辰炎帝獨回轂元冥真退聽祝融端
可錄嗟予亦何者萬里歌黃鵠偃仰對忩扉妍煖謝衾
褥壯懷羞竈媚晚悟笑突曲因思墮指人暴露苦皸瘃
頻年未觧甲蹈此鋒刃毒遥知革輅中旰食安豆粥陪
臣將命來意懇誠亦篤有竒不能吐何術止南牧君心
想更切臣罪何由贖此身雖自温此志轉煩促論武貴
止戈天必從人欲安得四海春永作蒼生福聊擬少陵
翁秋風賦茅屋
冬雨
冬雨不成雪北風寒未深山藏千叠秀雲結四垂隂勢
灑凌朝閣聲殘入夜衾端能洗兵甲足慰此時心
南齊
頻年行役夢庭闈陟岵常嗟脚力疲每訴酒巡嫌客惡
力營官事笑兒癡雲山幸不持錢買花竹何妨帶雨移
此味貴人元未識恐緣詩好被渠知
送春
風煙節物眼中稀三月人猶戀楮衣結就客愁雲片段
喚回鄉夢雨霏微小桃山下花初見弱柳沙頭絮未飛
把酒送春無别語羡君纔到便成歸
北人以松皮為菜予初不知味虞侍郎分餉一小
把因飯素授厨人與園蔬雜進珍美可喜因作一
詩
吾老似出家晚悟媿根鈍滋旨却羶葷禪悦要親近偉
哉十八公兹道亦精進舍身奉刀几割體絶嗔恨鱗皴
老龍皮鳴齒溢芳潤流膏為伏龜千載未須問便堪奴
筍蕨詎肯友芝菌跏跌得一飽萬事皆可擯侍郎文懿
後落落衆推俊淡然世味薄内典得所信香厨留净供
頻食不言頓晏然默不語草木雷音震得發於此公骨
髓傳心印應憐持節人餉此為問訊欲將無上味為我
洗塵坌食之不敢餘感激在方寸
龍福寺煮東坡羹戲作
山寺觧塵鞅溪邊有微行手摘諸葛菜自煑東坡羹雖
無錦繡腸亦飽風露清鈎簾坐捫腹落日千峯明
元夕有感
朔雪餘千里東風徧九州關河中土異撥火上元愁綠
蟻嘗新釀青貂戀故裘紫姑無用卜世事正悠悠
獨坐
草凍慵抽碧桃癡懶暈紅黃雲猶漢野紫塞漫春風使
節空留滯侯圭未會同階隂雪不掃獨坐數歸鴻
秋夜
秋夜雖漸永未抵客愁長秋月雖已圓不照寸心方將
心貯此愁真作萬斛量為月憐此夜誰共千里光空令
還家夢欲趁征鴻翔
春隂
關河迢逓繞黃沙惨惨隂風塞柳斜花帶露寒無戲蝶
草連雲暗有藏鴉詩窮莫寫愁如海酒薄難將夢到家
絶域東風竟何事秪應催我髩邊華
蘇子翼送黃精酒
仙經何物堪却老較功無如太陽草龍銜雞銜名雖異
莵公羊公事可考蘇君真是神仙裔橘井隂功貫穹昊
雲笈書成數萬言銀闕珠宮用心早獨知此物有竒效
福地名山為儲寳不憚林泉新斸掘斥去杵臼謝篩搗
况從高士論麴蘖更課公田收秫稻一朝靈液浮瓦盎
三冬浩氣生襟袍且欣軟飽得澆腸漫說逆流工補腦眼
碧那憂散黑花髮白故應還翠葆賈傅只嫌松醥陋劉
墮敢誇桑落好直須五斗論解醒寧待三杯乃通道誰
知萬里落旄人亦許匏尊自傾倒為君喚迴雪窖春八
載羈愁供一掃曼倩宜分此日桃安期莫詫他年棗何
須更採石斛花已覺容顔不枯槁根連石室喜入夢句
擬桐溪愧摛藻平生我亦愛書札朱髓綠腸勤探討幸
君汲引成此志鶴駕駸駸望仙島吞腥啄腐非夙心歲
晚兹言良可保
寒食
絶域年華久衰顔淚點新每逢寒食節頻夢故鄉春草
綠惟供恨花紅只笑人南轅定何日無地不風塵
重九
九日今何地寒深紫塞霜敢嫌蘆酒濁且對菊花嘗歲
月雙蓬髩乾坤百戰場賜萸知未舉夢自識鴛行
次韵子文秋興
逸興常時有逢秋一倍多山長含楚雨天遠接吳波尋
壑同元亮浮家伴志和釣竿行入手還著向來蓑
兩宋名賢小集卷九十一
