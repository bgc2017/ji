兩宋名賢小集卷一百七十八
宋陳思編
元陳世隆補
艮齋詩集
謝諤字昌國臨江軍人紹興末尉樂安去奸蠧施德
政凡有益於民者言於令行之縣多盜條二十策於
漕司大要使其相糾而以信賞隨之盜果解諤博學
工文詞有名當世號艮齋有艮齋文集
清常寺
佛廬塵不到客枕夢頻驚淅淅山風響纖纖隙月明烟
雲春漸暖鐘磬曉逾清蹤跡奔馳裏飄浮媿此生
龍回院
堂殿塵埃外軒櫺紫翠中凭欄千嶂雨欹枕半窗風得
意何妨僻尋幽豈易窮分張閒草木一一見春工
玉山觀
微明燈火夜堂幽聽徹絲桐萬慮休骨冷魂清眠不得
竹風蕭瑟滿庭秋
鼇溪
數版小橋横晚晴兩行古木弄春榮不知多少夜來雨
水到岸頭渾欲平
藹藹煙雲望眼昏亂紅翻逕綠遮門一聲啼鳥在何處
山外人家桑柘村
追和邵祭酒柬吕太學
艱難方見救時在一介儒生為國哀六豕奸雄千古恨
二龍奔馭幾時迴道州自分填溝壑天詔何須賁草萊
我識先生心似鐡宸章莫更苦相催
復朱晦菴
笑指長沙擅閫來向吾鄉假途一段忙中說話無非孔
孟工夫
兩宋名賢小集卷一百七十八
