兩宋名賢小集卷一百
宋陳思編
元陳世隆補
了齋詩集
陳瓘字瑩中南劎人也舉進士甲科為湖州書記久
之用蔡卞薦召為大學博士遷校書郎章惇蔡卞主
紹述之論追貶司馬光上謗宣仁后人不敢輙議瓘
因對以謂今日以前既往之迹便為古事道常然而
不渝事有弊而必變故堯告舜舜告禹皆曰若稽古
若者順而行之稽則考其當否或若或稽必使合於
民情所以為帝王之治且論天子之孝與士大夫之
孝不同哲宗感悟徽宗即位除右正言論卞修實錄
增加王安石實錄紊神宗大典請改修徽宗欲開言
路首還鄒浩而中丞安惇尚緣往事欲格成命瓘再
上䟽力言宜召還浩逐惇以明黜陟遷右司諫乂極
論蔡卞假託經義倡為繼述重誣神考輕欺先帝倡
為國是以行其私卞之所是謂之國是卞之所非謂
之流俗尊安石而薄神考不可為國是宜因其請祠
許而遣之章惇懷異不忠宜因其辭山陵使罷之乂
言惇為山陵使無狀致大昇輿陷于泥淖之中露宿
野次宜罷其職乂論修建景靈西宫不當且言建立
之地非是又言邢恕反復宜定其罪御史龔夬言蔡
京罪朝廷不以夬言為然夬將去位瓘上䟽言紹聖
以來七年間五逐言者皆與京異議今夬以言京又
將罷去殆非祖宗奬厲言官之意皇太后已歸政瓘
上䟽謂外戚向宗良兄弟與侍從希寵之士交通使
物議籍籍謂皇太后至今與政也罷監揚州糧料院
改知無為軍瓘貴之日方褏䟽論蔡京而命卞于門
外繳四奏并明宣仁誣謗修實錄建西京寺事徽宗
密遣人賜瓘黃金百兩由是京罷召還除著作郎遷
右司員外郎又以書抵曾布論實錄及國用事以為
尊私史而壓宗廟緣邊費而壞先政布怒罷知秦州
尋主管冲佑觀除名編管袁州移廉州又移郴州監
中嶽廟坐其子正彙上書逮繫開封獄安置通州始
瓘所辨日錄事著尊堯集議者以為言多詆誣編置
台州移楚州居住以卒年六十五靖康元年贈右諫
議大臣瓘篤學有識志不苟合居喪孝初蔡卞知其
才待之加禮瓘不肯附麗恬於進取雖諸公交薦迨
居言職所䟽姦惡雖所舉不避也嘗曰彼則舉而所
知此則為仁由已識者重其言瓘既力言京不可用
用之必為腹心患悉如其言瓘有詞辨通易數言天
下治忽多驗自號了翁云
了齋自警六首
本無一字堯夫易八十一篇揚子玄今古是非那復辨
仲尼尤不廢為編
文書難寫伏羲書字外成篇始見渠賜也能分可不可
一瓢居士只如愚
過時不易始為難執處那知是變遷度盡千山無鳥迹
不勞傳語報平安
手在何憂弓力強巧窮那得必穿楊太和有味人人飲
誰識醒時是醉鄉
仲由行行終身誦師也堂堂帶上書五柳却能知此意
無弦琴上賦歸與
只說為山不說休山成日夜水横流惜哉覆簣成迷復
只見當初一掉頭
自合浦還清湘寄虚中弟
三年已絶生還望一日天恩到海涯路過清湘猶間闊
當時何不住長沙
行徹天涯萬里山月明方照海珠還瘴鄉來往渾閒事
聊為清湘一破顔
曾近滄溟看颶風波濤有盡海無窮四年陳迹今何在
坐對湘雲豁晚空
瘴海只將梅作雪湘山今見麥為春晴空有月當如舊
嶺北山南總照人
與全州崇寧斷臂和尚
少年得髓幾人知想見當年斷臂時此是湘山大知識
衡門堪繼會昌師
和劉太守十洲詩
花嶼
紅紫商量欲滿枝持春觴豆好攜持便須載酒凌波去
底事黃堂獨賦詩
芳草洲
綠色映波千古恨至今南浦兩依依我今又出江東去
多少行人宦未歸
柳汀
密幹參差籠月影輕波蕩漾蘸煙條暑天要此清凉地
欲往何辭度小橋
竹嶼
霜姿迥出紅塵外只有鵷雛傍水來别岸若尋棲隠處
軒窗須為此君開
煙嶼
靄靄紛紛緣底事故來波上罩晴沙莫教散入滄溟去
却恐能迷上漢槎
芙蓉洲
紅雲可覓無蜂去渺渺寒波映晚芳未必孤根能耐雪
且看秋豔已經霜
菊花洲
光景不留人易老恨無羽翼出塵埃世間那有飛昇藥
且傍汀洲采菊來
月島
月明偏照海邊洲綠水迴環漾素秋斗轉參横羣動息
桂花零落遣誰收
雪汀
誰把平氊水上開坐看飛絮撲瓊臺酒家耳熱笙歌沸
應怪幽人此把來
松島
影參岸栢童童綠葉蔽汀蘭澹澹香斤斧不來人迹遠
養成千尺勢堂堂
湖心亭
塵境紛紛俗累爭故尋幽徑訪南能湖波浩渺無窮綠
寺屋高低不計層詩老新吟工惱客使君餘暇得陪僧
碁中得失何時了一局輸贏未可憑
兩宋名賢小集卷一百
