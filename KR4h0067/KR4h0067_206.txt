兩宋名賢小集卷二百六
宋陳思編
元陳世隆補
觀我軒集
方信孺字孚若莆田人有雋材未冠能文周必大楊
萬里見而異之以父廕補番禺縣尉韓侂冑舉恢復
之謀朝廷尋悔金人亦厭兵時方有和議近臣薦信
孺可使自蕭山丞召赴都命以使事還言敵所欲者
五事割兩淮一增歲幣二犒軍三索歸正等人四其
五未敢言侂冑再三問至厲聲詰之信孺徐曰欲得
太師頭耳侂冑大怒奪三秩臨江軍居住信孺自春
至秋使金三往返以口舌折強敵已而王枬出便定
和議增幣函首皆前信孺所持不可者通判肇慶府
峒寇竊發同廖德眀措置收捕就命知韶州至郡即
封崇張九齡余靖墓擒赤水峒賊戮之轉承議郎知
道州尋提點廣東刑獄奏縱不决之訟數千人遷淮
東轉運判官知真州即北山櫃水築石堤袤二十里
人莫知其所為後金人薄儀真守將决水櫃以卻敵
城乃獲全山東初内附信孺言宜選威望重臣將精
兵數萬開幕府以弹壓之坐責降再奉祠信孺性豪
爽揮金如糞土所至賓客常滿其使北時年甫三十
既齟齬歸築室巖竇自放於詩酒後貲用竭賓客益
落信儒尋亦死矣
虞山
西風攪桂樹落日明楓林遊子懷歸期予悲渺登臨虞
山一何高湘水一何深英皇僅枯冡寂寞薰兮琴我欲
奏古曲俗耳更洼淫古器不可見聊作相思吟相思長
相思相思無古今一歌衆鳥聽再歌萬籟喑推手君勿
歌有酒且孤斟落落此時意寥寥千載心五絃毋容絶
四海誰知音
龍隱岩
石門元不鎻岩屋本無基九夏花猶在千年樹倒垂僧
閒方定起客到每歸遲甚欲眠蓬葉沿崕讀斷碑
灕山雲崖軒
不用窮探費杖藜隱然林壑挾城陴曾遵月洞千岩上
更著雲崖一段竒拂拭軒窗容爼豆發揮泉石借聲詩
瞿曇頗似知人意已約梅花帶雪移
西山鑿池種白蓮作
池開新白遍天涯未許東風擅一家蒼桂叢中蒼桂樹
碧蓮峯裏碧蓮花波光分破湖千頃雲影斜飛水一窪
待著欄干横淺綠浮萍開處見魚鰕
咏西山海棠
真珠幾顆最深紅點綴偏方造化工好事何年移蜀種
美人清曉出吳宫妖嬈能得幾時賞零落纔消一夜風
自有生香人不識繡衾全覆錦熏籠
清秀山
尋徧洞天三十六蒼靈獨閉此嵓扉旋除野草開新徑
遮莫寒藤刺客衣歲月偶同題壁字烟霞似不放人歸
把茅欲作開山主已落瞿曇第二機
還珠洞
歸舟多載小江春重訪東巖舊屐痕插水峭崕猶有路
垂天怪石本無根金華仙伯真知己薏苡將軍足斷魂
安得北山公可作倩渠移取向家園
題龍隱岩
愛山那惜走千回生怕前驅後騎催石上參差鱗甲動
眼中在處畫圖開彩鸞未辦乘風去浮鷁何妨載雨来
人事百年俱變滅秪應題字不塵埃
雨脚初收魚尾霞滿溪流水半溪花尋源曾識武陵洞
泛宅如浮苕霅家但得嵌空元有路何如峭絶不容車
道人辛苦經雲水成塔從来是劫沙
慶遠龍隱洞
南山山北北山南一洞中分路口三飛鶴叫雲聲自遠
懶龍慳雨睡方酣襄公淡墨留蒼壁太史高風拂翠嵐
百尺岩前清絶處道人先我著茅菴
龍隱岩
曾傍武夷九曲何如桂嶺七星水石小容螭隠烟雲長
帶龍腥
越王臺
萬山滚滚盡東來高處猶存百尺臺回首舊時張樂地
一杯重與酹蒼苔
石門
吕嘉積石浪相傳雙闕天開尚宛然成敗古今俱一夢
千秋何似老樓船
金鎻潭
西來異獸路應迷金鎻何年落此溪不比李侯心似水
歸舟猶擲石門西
題龍隱岩
春波飽微綠斗柄函空明方舟貫巖腹鵝鸛相酬鳴仰
窺穹窿頂宛轉百怪呈僅餘鱗甲碎不見頭角獰下闖
清泠淵演迤萬頃澄但同魚鳥參勿遣蛟龍驚抉苔橅
竒篆倚棹看題名三將標殊勲自與山不傾誰歟贅小
築正恐嗔山靈南澗更幽絶山佛依崢嶸太虚可為室
豈復資欒楹乳泉助茗椀中有冰雪清何須參鸞去此
即白玉京鼎來不速客抱琴忽遲迎愛此無絃曲巖溜
同一聲為君洗塵耳喚我詩魂醒祗愁白衣到好句無
繇成
兩宋名賢小集卷二百六
