兩宋名賢小集卷六
宋陳思編
元陳世隆補
訥齋小集
王操字正美江南處士太平興國時上南郊頌授太
子洗馬仕至殿中丞
送人南歸
相送當搖落孤舟泛渺瀰去帆看己遠臨水立多時别
浦寒鴻下空山夜鶴移他年重會面冷鬢共成絲
喜故人至
地僻無賓侣柴門晝始開谿山寒葉落江國故人來話
舊驚霜鬢論詩滯酒杯相留喜同宿不寐曙光回
上李昉相公
弱冠登龍入粉闈少年清貴古來稀袖中詔草朝天去
頭上宫花侍宴歸卓筆玉堂寒漏迥捲簾池館水禽飛
三台位近猶多遜閒聽秋霖憶翠微
朝苑優游數十春文章敵手更無人對敡旒冕如僚友
下直門闌似隱淪倚檻白雲供醉望搘笻黃葉落吟身
年來得意知難絶大半門生作侍臣
洛陽春
帝里山河景莫裁就中春色似先來暖融殘雪當時盡
花得東風一夜開艷日綺羅香上苑沸天簫鼓動瑶臺
芳心只恐煙花暮閒立高樓望幾回
村家
野景村家好柴籬夾樹身牧童眠向日山犬吠隨人地
僻鄉音别年豐酒味醇風光吟有興桑麥暖逢春
塞上
無定河邊路風高雪灑春沙平寬似海鵰遠立如人絶
域居中土多年息戰塵邊城吹暮角久客自悲辛
遊邊上
佩劍游邊地悲風捲敗莎鵰飢窺壞塚馬渴嗅冰河塞
闊人煙絶春深霰雪多蕃戎如畫看散騎立高坡
并州道中
從軍無住計近臘塞門行風劈面疑裂凍粘髭有聲太
陽過午暗暮雪照人明馬上聞吹角依依認漢城
贈劉將軍
三十懸鈎事聖朝功名常愛霍嫖姚錦衣香重花垂足
玉帶光寒雪遶腰秣馬暖思秦地草弦弓秋憶雁門鵰
清時閒却英雄興醉聽笙歌擲酒瓢
黃葵(奉使隴右至石濠驛作)
昔年南國看黃葵雲鬢金釵向後垂今日林(疑)容籬落
下秋風寂寞兩三枝
句
馬搖金勒嘶村墅人搶花毬落野田(寒食)
彩牋分捲碧雲薄蠟燭對燒紅淚乾(夜宴)
兩宋名賢小集卷六
