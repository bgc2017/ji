兩宋名賢小集卷二百二十四
宋陳思編
元陳世隆補
章泉詩集
趙蕃字伯昌(又作昌父)宋宗室居玉山博學工文詞以曾
祖䁑蔭補官直秘閣致仕蕃性寬平樂易而剛介不
可奪嘗受學于朱紫陽少喜作詩讀者以為有靖節
之風江南文士赴都者多求其作得其片言隻字無
不珍重學者稱為章泉先生所著有章泉集
小園早步
今朝欣雨止天氣漸柔和籬落小桃破階除馴雀多占
方移果樹帶土濯蔬科農務侵尋及吾寧久卧疴
連雨
夜窗連曉枕城郭與山林旱苦七八月雨欣三日霖殊
勝建武榖更念櫟陽金斗食端何直胡為久滯滛
雨望偶題
漠漠青山雨霏霏白露煙詩材來遠近晝幅極中邊流
落雖天外登臨頼目前浮生才幾日此地欲三年
雨中不出呈斯遠兼示成甫
湖外頻年客江東邇日歸欲知年事迫看取鬢毛非寄
意雖梅柳關心在蕨薇令予倒芒履須子叩柴扉
嚴先軰詩紅梅次韻
盡道梅花白能紅又一竒渾疑丹换骨不是酒侵肌看
此敷腴色思儂少壯時盛年雖不再猶擬歲寒知
分界舗愛直驛張安道因杉製名而驛之前有老
梅一株不知安道何為捨彼而取此也
杉是誰人種梅從何代栽腹空雷有擊根瘦土無培要
是百年物曾經幾客來直哉雖見錄清矣可遺材
憶梅
縱乏幽人宅猶餘大樹祠帶山仍帶水宜飲亦宜詩勿
待全開後當乘半放時昏昏郭隂務皎皎上朝曦
榴花
樹隂看已合榴朵見初明當夏豈無意避春真有情花
雖後文杏實可待瓌橙病叟緣何喜留苔看落英
送王子遵赴衡陽丞
王郎妙人物獨步尚江東昔尉既不醉今丞寧肯聾相
依唇齒國忽去馬牛風清絶官曹外何年着我同
螢火
渾忘生朽質直擬慕光輝解燭書帷静能添列宿稀當
風方自表帶雨怱成微變滅多無理榮枯會一歸
蛺蝶
不遂春風去仍當夏日長一雙還一隻能白或能黃戀
戀不能已翩翩空自狂計功歸實用終自愧蜂房
暖甚去綿衣
誰道江南春有寒未經社日衣能單桑麻過雨日夜長
桃李因風高下殘舊說中州政如此了知瘴氣不能干
天公似憫斯民病故體淳熙詔令寬
十一月五日晨起書呈葉德璋司法
卧聞落葉疑飄雨起對空庭蓋卷風正自摧頹同病鶴
况堪吟諷類寒蟲怱思有客渾如我却念題詩不似公
已分虀鹹終白首可因霜雪愧青銅
次韻葉德璋見示
窮冬未省見梅班故里何由報竹安歸意寧須卜以决
衰顔休待鏡頻看交情謝子來今雨節物娱予後苦寒
獨酌更憐終漫興不如骫骳得天歡
上已
朝來一雨快隂晴東郊百鳥間關鳴愛風柳條不自惜
蘸水桃花可憐生不見山隂蘭亭集况乃長安麗人行
東西南北俱為客且送江頭返照明
梅花
平生欠汝哦詩債歲歲年年須要還未至臘時須訪問
已過春月尚躋攀直從開後至落後不問山間與水間
却笑淵明賦歸去庭柯目盼自怡顔
全樹婆娑夥匪奢數枝纖瘦少尤佳春風上苑吾何沗
落日孤村汝自嗟定論要為塵外物飽看寧是世間花
不然山谷能詩老曷與山礬定等差
頃與公擇讀東坡雪後北臺二詩歎其韻險而無
窘步嘗約追和以見詩之難窮去冬適無雪正月
二十日大雪因用前韻呈公擇
細思不是冬無雪留待春風鬭冷嚴病骨未憂衣乏絮
早餐寧歎食無鹹梅添鑿落依同色竹擁參差半入簷
坐守地爐應不厭破窗頻見北山尖
雪埋老屋無薪賣晨起謀炊自毁車覓飽預期千頃麥
破慳先試一春花便營野屐尋茶戶更約綈袍當酒家
處士至今疑姓賈壁間但沒挂錢义
蚤立寺門作
春天隂晴無定姿隂雲未卷晴風吹青山表見花顔色
綠水添增鷺羽儀郭外不知誰是主眼中今見我題詩
人生何物非郵傳敢謂吾廬不在兹
出郭
疎籬樹樹李花雪野寺條條楊柳絲春風收雨雨收後
白日變晴晴變時有餘不足無盡景補短截長何限詩
煙霞痼疾句成癖老矣折肱真得醫
晚晴
殘風落日蟬亂鳴細履小園欣晚晴投林倦鳥分暝色
滿地落葉無秋聲衛尉一錢曾不直阮郎幾屐畢平生
三十六中第一策脱却世故甘傭畊
二月十日喜雨呈李純教授去非尉曹
滄浪一夜起鳴雷雨陣因之續續來所病農家成久旱
未論花事有新開書生狂妄常憂國聖代飄零少棄才
儒館尉曹俱國士好為詩賦咏康哉
雨後呈斯遠
已是霜凝更雨濕春其漸起但無痕莫嗟草色有垂死
定見梅花當返䰟小駐要須窮日日細尋無惜徧邨邨
揩摩病眼從兹始併待君詩洗睡昏
送趙成都二首
蜀道當謀帥維城孰愈公夷陵護江左斜谷顧關中北
地紛豹虎南方簇蟻蠭守攻雖有異鎮撫不妨同
不但元戎貴仍兼制使䧺深沉天與度簡敬學成功人
士薰陶内兵民教訓中祗應先却榖寧復後文翁
菊
蔓菊伶俜不自持細香仍着野風吹少年踴躍豈復夢
明日蕭條更自悲潭水解令胡廣壽夕英何補屈原饑
我今漫學潯湯隱晚立寄懷空有詩
懷玉山
禪月詩僧古道場山雄吳楚接華場疎通八磜蛟龍隱
高竝雙峯虎豹藏雲母屏寒消瘴氣藍田璧潤吐虹光
碧桃花落仙人去靜聽松風心自涼
絶句
紅葉連村雨黃花獨徑秋詩窮真到骨酒薄不禁愁
哭蔡西山
鵑呌春林復遞詩雁回霜月忽傳悲蘭枯蕙死迷三楚
雨暗雲昏礙九疑早歲力辭公府檄暮年名與黨人碑
嗚呼季子延陵墓不待鑱辭行可知
䟦韓澗泉絶筆詩後
周漢歴歴上下秦侯王將相史疊陳辱斯榮斯仁不仁
桃源鹿門商山人南磵遠孫澗之濱所以三人入吟呻
桃源本是畊農民鹿門商山抱經綸一世雖屈九原伸
所以絶筆於獲麟我之擬賦非厥倫威公語我淚沾巾
賦黃小園山居
何謂雪名寮應同立積腰要為膏以潤不作睍而消園
小鋤斯食書多腹不枵青雲附能顯況乃白雲招
䟦劉溪翁韓家府詩後
何人詠出韓家府是我建陽劉叔通盡道唐人工樂府
罕能褒貶似渠工
誰詠韓家府建陽劉叔通是為聞以戒斯可謂之風妄
矣彼侂胄哀哉吾魏公向者歌頌者豈但劇秦雄
兩宋名賢小集卷二百二十四
