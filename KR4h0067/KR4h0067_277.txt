兩宋名賢小集卷二百七十七
宋陳思編
元陳世隆補
端平詩雋
汶陽周伯強與予同庚生同寓里相與往來論詩三
十餘年嘗手刊端平集十二卷行於世伯強十七八
時即博聞彊記侍乃翁晉仙已好吟洎長而四十年
間宦游吳楚江漢足跡所到所作於七國兩漢三國
六朝隋唐之體靡不該備聲騰名振江湖人皆爭先
求市但卷帙中有晚學未能曉者稍多予恐有不行
之弊滋於古體歌詩五言律七言律并五七言絶句
摘其坦然者兼集外所得者近二百首目為端平詩
雋俾萬人海中續芸陳君書塾入梓流行庶使同好
者便於看誦吾伯強平生心不下人今隔九原聞予
此選必不以予為謬寳祐丁巳冬至日荷澤李龏和
父述
黃鶴樓歌
城上危樓高縹緲城下澄江復相繞有時漾影入中流
俯看游魚仰飛鳥近樓多少未行舟滿江落花灑汀洲
人同江狎不怕浪登樓對酒弹箜篌大别山頭白雲起
金口渡邊雨如洗半鈎新月上孤城還照高樓與江水
晴江依舊瀉潯陽黃鶴無由歸故鄉一聲玉笛起何處
燕撲闌千花影長
韜光庵
谷鳥與我言怨殺白太傳借問何以然攜却山僧去山
僧未去時前盤一尾蛇後踞一頭虎吸雲嘯風遶窗戶
山僧已去了鶴來踏翻藤猿到拗折樹亂篠枯柴塞行
路抑將廬于嵩高之陽温洛之滸諸天散花復呵護抑
將慕羶逐臭亡魂喪魄委枯骸於北邙之狐兔荒臺兮
尚存破屋兮如故惟有山僧不知處世間萬事誰始終
極目寒江起烟霧
牡丹
江南牡丹凡有幾德安打頭歙為二金陵舊物間有之
池陽吳郡皆居次地近京畿種偏好鄂城栽接不草艸
舂土篩泥繞畫欄石甃方壇淨如掃當頭第一帶鞓紅
膩紫嬌黃别作叢盤盂追出最迎日碧玉萬片藏春風
寶葉絲絲帶縷金錦斑酒暈間攅心翻騰梔茜亂朱粉
樣各數名分淺深低樹猶高五六尺重花剛枝反無力
迥出層隂轉耐看始悟年深有真色晚添細雪來相簇
露醒香䰟冷方浴倚柱黃昏眠倍明頓覺夜闌須秉燭
洛水芳林應更多不禁飛雨洗銅駞酥煎送酒有人在
草沒故園無奈何莫對餘春起嘆嗟最難保守是繁華
君看南渡百年内看到子孫能幾家
戴式之垂訪村居
故人手持一緘書扁舟清晨造我廬為問舟從何方來
欲應未應先長吁長安平旦朱門開曳裾靸履喧春雷
獨有詩人貨難售朔雪寒風常滿䄂孤館青燈不自聊
短帽鶉衣競相就獬豸峩冠豈無事不觸姦邪觸詩士
雖當聖世尚寬容滔滔寕免言為諱軒瑟齊竽本難遇
長編巨軸添憂慮松菊荒蕪歸計遲欲向何門誦佳句
君不見古者防川不禁口里諺封謠無不有美刺箴規
三百篇刪取皆經聖人手漢魏著述充層雲來擷花草
香紛紛其間國政最親切世許少陵能愛君交衢謗木
求胥誨盛若勛華猶不改風雅遺音儻尚存篇篇遒鐸
皆應採小人幾度邪侵正何嘗斷隔無歌詠風雨瀟瀟
鷄自鳴誰顧寒莎響蛙黽但恐君詩未工耳工則奚愁
強疵毁益藉譏評達九重送起聲名赤霄裏況於時事
無交涉倣傚寒山題木葉千齡得失寸心知笑爾隨羣
走干謁請君頭上巾為君抖却岐路塵解君身上衣為
君拂去京洛緇三濯三洗清泠池一日失機械二日忘
是非三日天籟呼吸吹勇捋浸刺付流水開口盡作歡
喜辭天臺石橋春巳知别有野鶴相追隨苟欲避世不
可遲請君歸君勿疑
將適毘陵道中遇居簡上人
姑蘇觀下逢居簡帽子欹斜衣懶散自言契闊漫東西
雖老猶能青白眠知音不在禪林久抱刺懷書謹奔走
反舌無聲亂草閒回首盡成獅子吼荒蕪野寺孤城外
赤葉黃蘆日相對午睡雙鳩喚欲醒起傍生臺炙肩背
弄筆濡毫總蕭索尚餘酒量添於昨語盡横塘笛未終
東風滿面楊花落匆匆觧䌫攙程去從此相期更何處
一椀官酤般若湯把手同看獨孤樹
鄱陽湖
鄱陽湖浸東南境有人曾量三十六萬頃我昔乘槎渤
澥間𦕈視天溟坎蛙井浪何為而起於青雲之底日何
為而碎於泥沙之裏太極初分一物無天水相包若雞
子掦瀾可供李白青州杓彭蠡付與盧敖洗龜殼斗大
孤山没處藏斸取來搘鼎鐺脚胷中八九吞雲夢似此
蹄涔亦何用安得快意大荒之東東復東指麾魚鼈騎
蒼龍
靈巖上方
嵯峨樓觀青山頭昔曾避暑離宮遊吳王旌旆墮冥漠
至今古木涵清秋誰聽白紵歌聲接細撲飛塵石榴葉
銀燭吹灰别淚殘夜半虚廊響行屧美人何處凝嬌䰟
五色定化蝴蝶翻幾人深閨有餘怨當晝巨櫟號驚猿
千年惟見春風在綠草雖存顔色改寂寞欄干繞斷腸
滿徑寒香不堪掃朝雲為我光徘徊須臾徑入姑蘇臺
遺蹤滅跡竟難望葉落空林歸鳥哀
菰菜(八分山下灘渚叢穗彌望可愛)
江邊野灘多老菰抽心作穗秋滿湖拂開細穀芒敷舒
中有一株連三捊剖之粒粒皆尖小整齊遠過占城稻
不煩舂簸即晨炊更勝青精顔色好尋常艱得此欣逢默
計五升當百叢雨多水長倍加益十里定收三十鍾野
人獲之亦自足何用虚糜太倉粟連日秋風思故鄉況
復家田有茅屋墜網重腮鱸巳鮮蓴絲牽葉又流涎急
歸收穫蘋漢畔細撥蘆花撑釣船
海棠
海棠最佳須老叢遠及百年花始紅歴看名葩此為盛
剛柯硬葉交相映倚石攢青二三丈雨膏倒吸臙脂上
髣髴璇霄發曙光細簇蓬萊綉旗仗露欲收珠色轉深
香玉萬顆藏春隂輕風欲透紫絲障一片朝霞傾入林
鳳城多少栽花處低嫩俱無可觀樹相對令人憶故山
年年雕萼掃朱欄只今惟有溪童在應放高枝樓白鷴
吳王試劍石
吳王鑄劍成自謂古難比試之高山巔石裂斷横理那
無昔時人相逢干將里故宫宫中白日長春風野田百
草香有誰慷慨不平事被褐踏花推酒缸
煙波亭避暑
澄江横匹練月洗黃羅扇捲盡白雲衣常星撒沙見天
低欲就人夜色凝深澱&KR1476;吸動微光時絣斗間線涼亭
逼曠野軒楹敞三面萬象悉鋪陳隨機互遷變十歲逃
虚空得此方一遍相對坐談玄終宵亦無倦只恐駸駸
催曉箭湧上東方老銅片須着干求大帝君莫使陽烏
眼睛轉
禹穴
若有藏瘞空山中誰人反閉玉笥峰虎&KR1630;不得不啓封
立石繚之應萬重不知靈變從何發爆然夜半横分裂
但留一線與人窺未放白雲全漏泄古木蒼藤閉莫開
穴中惟聽是風雷神仙必有便門出得見飊輪自往來
題葛稚川移家圖
稚川移家入空谷手招白雲守茅屋惟恐人窺鍊藥鑪
鎻斷青巒瀉垂瀑只留一徑通飛鳥其間想透三仙島
野童猶滴鳳交黎村老閒鋤燕胎草又將外物為真物
反笑山棲衰草窟玉臼丹成兔欲眠蚯蚓黃蒿幾攅骨
此去世間應不遠尚存猶可分苔蘚兩幅生綃若可憑
先寄胡麻與雞犬
春濃曲
雨膏蒸土蘭芽熱粉魂淡豔凝緗纈柳條無力受東風
桃葉春江弄花月枕涵墜髮昏眠重綺帳驚寒替花恐
屏鎻蟲棲花粉蛾簾甲蜂攅抱殘蛹麥門冬長桑椹結
桐輪輾盡棠梨雪門掩車箱銅較閉瓶敲井榦青絲絶
君不見楚王宫中樂酣宴嫌怕旁人說春晚玉釵埋遍細
腰人章華臺上蒼苔滿
陸羽泉
擬酌松根泉先酹松下土甌犧副都籃拾薪自煎煮一
杯復一杯併酌連四五寄謝山中人腹痛不累汝
寓宿黃觀復書堂晨至海棠花下走筆呈蘇召叟
春風忽來花滿樹海棠最多繞欄吐客愁纔動不復安
兩脚春泥踏春雨高枝背面辭曉喧低枝濕透渾未乾
臙脂深重彩亦殷顔色滑膩脂肉寒五雲忽卷濃粧畢
曉來恣態俱已失悔不敲門請君出喫酒忍飢看半日
疾呼杯酌傾已遲但驚野雪掃還飛可能就賜醉眠者
爛嚼落花聽鳥啼
建寕浦城李頻行祠
建安梨嶽老梨木刻作唐朝建州牧香爐忽動吹寒灰
浦城環翠隂風來嶺頭頑石盡能走澗下奔泉皆倒回
猿猱啼兮鬼嘯野六玄虬兮四驪馬想須吟遶碧草亭
舉手高翻白雲寫峰為文通名夢筆楊公書堂曾散帙
麗月鮮霞付與誰煙墅有人還築室田父何所祈贈爾
青麰黑桑椹里儒何所求贈爾黃糧布嚢枕萬歲兮千
秋旣往兮復留抽蘭心拆椒口簸南箕挹北斗不假竹
枝歌何須折楊柳只用秦原妙絶詞傳入神絃薦春酒
五雲門外小亭
醉中别高峰揮手謝平野百里伴啼猿一官騎惡馬飛
花墮城隅槁葉積亭下從教踐踏去會有相逢者
夏日泛祕湖
朝來泛舟花滿湖亭午返棹風相呼已收波浪入菱芡
晚開雲日媚菰蒲羣飛鼓翼數沙鴈一去沒頭雙野鳬
少留霽色定堪玩可惜歸程時已晡
送覺新上人還越
古越多精藍名僧逓相接青林瓶盂聚丹壑樓觀疊今
乘秋濤便莫待寒雨涉何處聞鳴蛬虛廊掃黃葉
琵琶亭
蕭蕭楓林青雜出間椅檟尚忍送行舟繋此木葉下雲
開星垂山水蕩月在野江空夜棖棖淚復誰滿把汀洲
泥沙換葭葦顔色假變遷斐然殊感慨益以寡黃煙飛
高枝絳雪當道灑餘春去不盡併放湓浦瀉豈無夜深
弹寂寞少聽者尚有沙灘人時時說司馬
石鍾寺
山前削成面山後不露骨何人戀巢居結屋寄突兀多
風鎻寒殿頻雨閉石窟筍透獅子傾草蔽鴟吻没髑髏
串胡神纓絡纏古佛熹燈影摧殘槁柏香蓬馞丹葉夏
猶在綠樹暑未發㘭徑鳴秋蠶閒階起蒼鶻僧衣莓苔
侵齋缽野菜掘梵庋止數卷矧能備巾拂奔波道塗間
體倦神屡竭大險阨在前醉夢魂恍惚信陋獲安處不
勝塵土汩經房晚棲禅殆亦未易忽鐡鳳終日呌心頗
惡此物欲去欲住間征帆已超越
喜晴
久客無别望出門惟快晴茅店局促卧村静不打更淅
瀝漸有間四簷稍收聲俯身問童僕貪睡語輙驚耳邊
嘈囋動鄰房先戒行拂拭弄包裹人徤脚亦輕溪春黃
糧響窸掃巨竹傾山路少泥土意想砂礫平捨夢棄衾
枕披衣散縱横屈指計道里陟覺神思清菜老復命煮
小鮮豈足烹旅飯任麤糲苞苴且難成值雨及雷雹一
阻三宿程南北互有適後先何必爭東方曉色至隠隠
天漸明分手出門去相引行水坑
櫻桃花
櫻桃未開花遶枝櫻桃巳開紅滿溪花開幾朝今始見
人折人攀那得知黃鸝飛來問誰主對面相看隔墻語
今日銷魂事可明昨夜東風過雲雨
豐年行
長田一畆三石收截茅作囤遮水牛馴雞塞籠彘牢滿
大兒有親女上頭里胥關門罷輸送晴烏窺簷鼠沿棟
瓦盆瓷缶息老身還將孫子看迎神廟前擘紙青竹爆
餳糕粉魚夜祀竈
冬賽行
大巫舞袍奉酒尊小巫湔裙進盤彘野風吹樹龍馬歸
瓦爐栢根香滿地白衣老鬚撚向前义手大膽不敢言
去年田家五分熟更饒三分百事足大繭千棚絲滿窠
栗犢兩握角出肉土臺澆酒再拜辭紙錢灰撲遶木枝
神語順從杯教吉鼓笛薨薨打三日
湘東苑
湘東王好開芳甸亭臺環繞朱欄遍就中應教誰最多
庾信江淹日歡宴七十里園高木栅花柳燒殘少顔色
取次華林建鄴邊奚不移歸帝王宅曾經行處蘋蕪漫
賴此名存悉歆羡安知飛來不是舊時鶯舞去都非昔
年燕風擘殘桃過短墻更無人管任斜陽惜春猶有傷
心者認作徐娘半面粧
仲宣樓
仲宣徙倚思歸後又復誰傳獨步名自昔城闉雖尚在
至今波浪未嘗平半規赤日沈荒渚一縷黃烟起廢城
梅落碎花催塞色葭横響葉弄邊聲驚寒牧馬頻回顧
趁暖賓鴻漸北征況乃有懷傷歲暮登樓那不動鄉情
兩宋名賢小集卷二百七十七
