兩宋名賢小集卷一百二
宋陳思編
元陳世隆補
紫微集
吕本中字居仁夀州人好問之子公著之曾孫也幼
敏悟少長從楊時游酢尹焞遊以公著遺表恩授承
務郎坐黨事被黜紹興初召見特賜進士累官中書
舍人權直學士院忤時相罷奉祠卒賜諡文清學者
稱東萊先生
符離諸賢詩
窮居日荒凉杜門與世絶親故日夜疎詩書固宜缺符
離雖陋邦賢士稍羅列德操青雲器議論軰前哲外貎
發英華中心瑩冰雪介然特立士勁氣剛于鐵攘臂辯
是非孰能逃區别信民粹而和名利誠難悦汨沒稠人
中獨抱雲松節偉哉二三子實乃邦家傑我來從之遊
内顧慙疎拙欣然對三益放懷歌數闋已矣不須言渠
當為君說
德操充之皆約九月間見過今皆未至扶杖出門
悠然有感
病著文書懶出門偶扶藜杖看行雲屋頭日在轉花影
水面風來散縠紋不厭莫城千嶂合稍令明月萬家分
小庭留得清山在已見霜紅未見君
萬里江南雨外船長腰秔米縮頭鯿廣文繫馬無由去
更有何人贈酒錢
歲晚
野竹新開徑疎籬自著行暮寒收雨雪落日散牛羊生
事顔公拙才名謝奕狂藥囊無奈汝春到莫相妨
晚步至江上
浦口生春綠未酣南山初見碧嶃巖風聲入樹翻歸鳥
月影浮江倒客帆破甑不堪充酒劵短蓑真欲換朝衫
往來泥雨城南路可見輕鷗定不凡
小園
小園常在眼春事已天涯雨暗堤前路苔深林外家曲
池通小徑密樹隠殘花長愧鄰翁酒囊空尚可賒
謁雍道士(雍有古畫甚多盡為郡掾取去雍游貴人門甚熟)
紛紛乾沒混泥沙不遣塵言挂齒牙妙畫已歸三語掾
壯游空記五侯家古壇背日藏芳草小樹留春放晚花
能共山翁同活計隔林分聽一池蛙
春日即事二首
隠几虚堂俗客稀片心真與道相宜風搖柳帶千絲亂
雨勒花心十日期瘦病纔蘇休強酒良辰雖好少題詩
賈生詞賦常流落歸去來兮在幾時
病起多情白日遲強來庭下探花期雪消池舘初春後
人倚欄干欲暮時亂蝶狂蜂俱有意兔葵燕麦自無知
池邊垂柳腰肢活折盡長條為寄誰
夜作呈諸公
風江舞暮帆野樹散歸鳥寒燈上壁角疎星綴林杪歸
來静無事獨坐搜默藁放筆有新功無人與傾倒不知
新恨多但覺舊愁少石鼎倚殘爐茶烟看清裊明朝尋
酒錢折簡喚諸老
知上歗傲軒
貪夫九鼎猶不足淵明一軒長有餘人生趣向等天壤
䲭嚇腐鼠猜鵷雛中郎妙處世不識風期自與常人殊
開軒便有千載韵友葛天民無懷徒坐看松菊換時節
兔葵桃樹紛榮枯五年却走各南北千里懷想空煩紆
雙魚沉浮久不至三徑寂寞今何如文章潦倒付丘壑
疾病蹭蹬思江湖何時共坐北風裡煩君小摘園中蔬
新冬
西風吹禾黍落日在陋巷杖藜訪新冬霜樹眇空曠人
烟村舍西旅店古原上晚山晴更好秀色常在望居閒
得真趣日欲就疎放豈惟僧俗徒庶自免嘲謗東隣酒
初熟清香亂盆盎徑須騎牆頭挈榼獻窮狀吾生足羈
旅久病非少壯銀杯驚羽化布帆保無恙雖非陶潜隠
不負徐邈暢
廣陵(借韻戲用文潜體)
往來六十里各自一江郊柳色團渦岸春風楊子橋好
山當斷岸野鳥度空巢一任雷塘路暮天風雨號
勸張李二君酒
張侯好詩如好色不敢為主而為客李侯好酒如好詩
心雖甚壯無人知兩侯風味俱不惡如芙蓉與木芍藥
午窗留客看筆快曉枕無人猶睡著廣袖漸變天寳粧
大字不作元和脚世人譏咲乃其分政是仍叔之子弱
病夫坐隠無所求荒簷斷雨鳴春鳩爐烟未盡消百憂
恨不緩帶從公游何時清江横小舟與公一醉荻花秋
却來密菴參牧牛
登舟
夜雨曉猶滴怒風晴更吹已無行役念寧有别離悲舟
楫三年路江山一月期東菴舊還往不廢百篇詩
贈浹上人一上人
君行南山南我在北山北不聞浴鵠白但見染絲黑老
境欲垂垂快意須得得孰知百雉堅而有一日克浹如
澗底松縱老終不踣一如雲間鶴不復可羈勒我如千
里風遇此兩鴻鵠明珠脱氛翳曉日破昏塞宿障不盡
除胸次猶筆墨君看說詩口乃是杖山力冷霜卧偃蹇
歲月飽封殖誰能窺藩籬未易得閫閾政當歛光芒不
少須緣飾相從無何鄉敗衲依破裓更令好事人妙語
添一則
秋夜示李十
晴鳩不時鳴雨鳩不暫歇相去跬步間屢見屐齒折寒
泥擁衰草秋扇罷殘熱今晨好風景稍貸屋頭月清光
冷相照玉艷滿金玦喚客坐前窗文字相澡雪殷勤傍
詩律未暇了麯蘖瀾翻談經口邂逅如意鐵我歌君輙
書字字有行列不須陛枑嚴但要兵衞設譬如南山石
瑑齒當井渫真成一戰霸未可三鼓竭人生各涇渭世
事亦滕薛高堂食肉人兩馬方踶齧何知緼袍底猶有
不安節
王氏郊居
江山處處好落日極登臨雨續蔬畦潤風吹柿葉隂客
船頻上下水鳥故浮沉尚有南飛雁丁寕可寄音
雨後至江上有懷諸子
落日滿寒雨長江收夕霏定知聊復爾敢望不相違野
鳥晴相喚殘螢晚自飛殷勤兩山口好為放朝暉
奉送子之還京師
日月老投閒文字今削跡便然腰十圍欲吐喙三尺頗
懷平生友相就語肝膈諸江好兄弟夫子眉最白詞林
三二公子實門下客布帆千里來許我間賓席階庭出
蘭樹戶牖照圭璧詩如駕高浪萬頃隨筆力寧為首陽
餓不作嬖奚獲乃知工語言要是飽糠覈茫然李杜壇
未免陳蔡厄出門觀善陣歛手避勍敵澄江搖夜霜歲
晚見沙石釵頭罥蛛絲即有梁宋役士生多艱虞道遠
自古昔相期逍遥游不計天地窄名聲了三黜談笑供
百謫别君為此言可當繞朝策
喜章仲孚朝奉見過十韻
苦語不難好舊交今則無但能留客坐已勝折腰趨只
有連根煮初非滿眼酤苔痕記柱杖雪影傍跏趺語道
我恨晚說詩公不迂丁寧入漢魏委曲上唐虞歷歷有
全體怱怱或半塗真當置度外不敢望庭隅日月換新
歲江山非故吾他年佳句在與畫密菴圖(山谷論作詩法當自舜臯)
(陶賡歌及五子之歌以下皆當精攷故予論詩必斷自唐虞以下)
觀寗子儀所蓄維摩寒山拾得唐畫歌
君不見寒山子垢面蓬頭何所似戲拈拄杖喚拾公似
是同遊國清寺又不見維摩老結習已空無可道牀頭
誰是散花人墮地紛紛不須掃嗚呼妙處雖在不得言
尚有丹青傳百年請公著眼落筆前令我琢句逃幽禪
異時净社看白蓮莫忘只今香火緣
題李伯時維摩畫像圖
老松攙天四無壁小菴不旁容一室野竹入戶芭蕉色
下有無言病摩詰文殊妙對亦無真身如浮雲那得親
驚倒同行問話人彼上人者何所云龍眠好事筆有神
不避世間狐兔羣掃渠世間千斛塵多口阿師聞不聞
伍員祠
伍員廟前一丈碑上有野鶴雙來棲水雲杳杳凉去遠
風雨冥冥秋到遲江花相邇野花發舊燕不隨新燕歸
丈夫遺恨竟何許楚越勾吴今是非
老松
奉君以綠綺琴報我以雙南金杯中琥珀不須盡聽妾
一聲行路吟君看庭前老松樹上有杳默不斷之清隂
牆低未礙髯髮古歲晚不辭霜雪侵東園桃李自研好
與君百歲同此心
寄周司理
日月走劻勷舟楫卧煩署凉秋在萬里客子安得語周
侯磊落人憐我自熬煮殷勤半月留可得一咲許別來
今幾日坐此百里阻清風不時來曉月仍半吐卷簾看
新竹忽似對眉宇人生行樂耳舍此皆自苦終期卜隣
歸重聽對牀雨雖無嗚嗚歌亦有坎坎鼓
山光寺前泊舟值雨
輕雷喚小雨憶在白沙時綠酒留連醉江燈取次詩好
風那得有凉月自相隨獨上山光寺清歌無柳枝
送一上人之京師
東風吹雲十日雨卧聽城頭打衙鼓道人遠自山中來
共坐南窗濯泥土自然高韵到羲皇豈止微言變齊魯
萬言回首不震掉一葉横江且掀舞未能入水取蛟蜃
尚欲投戈伐貔虎念公守此非一朝木病磈瘣無枝條
已盡千峯西嶺雪更夢八月錢塘潮京城塵沙深一尺
是中莫留公履迹權門噂&KR0689;兒女咲我亦思之不能食
片帆無事早歸來為公一洗山中石
京師贈大有叔
尊酒相逢十載前綠髮紅顔俱少年尊酒相逢十載後
皮黃肉皺俱白首叔如鴻鵠但高飛姪似麕鼯更深走
南來行李初一逢長安舊第冰雪中閉門不識故人面
豪氣直欲輕元龍平生為道不為食小少所期皆目擊
何時相就過江南同訪曾遊舊泉石
同晁季一李天紀過沈宗師北莊因成長韵
三年城南居不識城北土但聞王雪郎去作猿寉主今
辰籃輿來握手相勞苦勝遊有佳士洗耳聽妙語晴窗
背雲壑落日在環堵晚風生白楊想像原野古斷崖懸
老木小港聚寒雨却觀城市人努力自熬煮畏途出袵
席禍福有未睹杜陵懷壯遊無忌咲豪舉二者覓真是
政恐君未許千秋柴桑翁妙句聊一吐
斷雲
斷雲西南來好風東北去翩然兩無心空中忽相遇化
為一尺雪照我庭前路昔者甚可憐今來渺無處故人
多勌色留我不少住羈愁動中腸疾病增百慮虚庭著
明月皎皎如積素不見乘鸞子空懷舊烟霧
六月初三日雨後步至城東
凉秋生郊原快雨灑庚伏曲肱訪幽睡朝夢不可續開
門招此山爽氣滿嵓谷村溪沒衰草古院滿翠木東行
得幽亭小徑來已熟下有十里濠暑退萬荷綠恨無沽
酒錢一醉起枵腹人生要快意豈止寄幽獨君看後池
蛙聲韵故不俗怡然共清歡何必絲與竹
歸計未成作詩寄懷
萬里田園半有無十年歸夢阻江湖文章謬忝聲名在
氣體猶如藥餌扶客路因風滯舟楫水田無雨卧菰蒲
青帘白酒斜陽外不與行人滿眼酤
與吴廸吉諸人赴晁季一陳塘范園之游因成十
韵
春風未寂寞頻枉故人車客舍輕寒下村烟宿雨餘曉
紅留隠映新綠上扶疎妙墨懸高榜殘章得舊書(即所謂白)
(水滿時雙鷺下)蛟龍忽舒卷草木自清虚渺渺登臨地悠悠水
竹居只今那復有本自不關渠塘水空遺廟(塘即陳元龍所開今)
(有元龍廟在上)鼉淙亦故墟(園西有寺名鼉淙唐武宗時所建寺邊有鼉為水害)同行喜
佳士所到即吾廬政恐習池飲風流却未如
侯嬴
游士縱横翻覆手山東諸侯望關走歷下邯鄲無使來
長城易水非燕有大梁賓客舊如雲夷門監者未有聞
漫將苦語送公子市井屠兒虚見存後來毫髮争得喪
紛紛小兒跨跌宕不知世有公子牟一生放迹江海上
古劍歌
寒江九日雷殷空落日倒射千山紅江頭樹木半傾倒
衮衮不盡洪濤風風中有物如長戟電光忽來傾霹靂
雨罷晴開不復知乃是潜蛟倚長石蒼皮半卷頗飛動
澁蘚中開欲跳擲青螢野火下絶水夭矯長烟轉空壁
天生神物有時出歲月飄流為誰得銅花欲盡秋水渾
尚有千年妖血痕向來天地亦兒戲俄頃變怪徒紛紜
君不見豐城之水亦不久寳氣何為上牛斗
夜坐
廣陵城中聽夜雨倒牀不寐問更鼓西風萬里卷長河
遍與淮山洗塵土淮南米賤魚亦好敢問摧頽歎羇旅
重簾複幕嬾相負細字寒燈且如許漫如爾雅注蟲魚
更就篇章考齊古粗知俛首受寒餓未暇著意尋豪舉
牀頭有酒不敢飲况復閨門畫眉嫵故人此去今幾時
亦有文字相撑拄東明縣前濟陽路每一夢至猶能數
少年不憚道里遠平生未省别離苦只今多病鬚已白
尚能呼渠醉而舞田園未還君可恨歲月漸晚我何取
饑蟲遶壁不自聊爾獨何情促機杼
竹西亭
十年走塵土重上竹西亭草木新容態江山舊典型狂
風掃毒暑落月伴疎星認取揚州路荒城一抹青
春晚郊居
柳外樓高綠半遮傷心春色在天涯低迷簾幕家家雨
淡蕩園林處處花簷影已飛新社燕水痕初沒去年沙
地偏長者無車轍掃地從教草徑斜
久雨路絶賓客稀少聞后土祠瓊花盛開亦未果
一往也
卧聞更鼓濕不鳴曉窗但有摧簷聲雲横不放山入坐
風怒欲倒江衝城東家酒熟花爛漫折簡喚客留娉婷
街頭泥潦一尺許意雖欲往無由行儒生活計亦不惡
蒲團堅坐到日落映窗香穗觸凝塵過眼文書開病膜
明朝新晴有佳處穏看小檻翻紅藥無雙亭下一枝春
玉潔霜清未寥廓閉門懶出君莫咲看汝多愁吾獨樂
故人無事倘能來為君試舉舒州杓
己亥上元數同晁季一叔用清坐不出
北風凛凛吹月高萬木夜作窮猿號卧聽車馬起塵土
愛此一室明秋毫小爐著火晚收稲短檠照坐寒無膏
主人忘言客亦懶更煩赤脚送茗盌子雲事業本清淨
維摩方丈常蕭散出遊苦畏今日閙歸坐略盡平生欵
自知衰病損剛腸只要文書遮病眼公能却掃趁閒暇
渠自低頭費牽挽明朝乘興尚能來咫尺吾廬不嫌遠
試院中呈工曹惠子澤教授張彦實
十日虚房罷送迎不知新雁已南征忍窮有味知詩進
處事無心覺累輕殘葉入簾收薄暑破窗留月漏微明
知公坐穏無他念識我階前拄杖聲
雪夜(政和六年)
曹州城南三日雪半夜疾風吹石裂先生睡美喚不聞
不信衾幬冷如鐵病妻索火少聲韵稚子吟詩應歌節
殘書向人老可愛舊劍空在磨洗缺未能去尋泉石伴
未用深藏狐兔穴新正已過今幾日歲事嬾復從人說
長江略無千里夢故人動有十年别相逢一咲又艱阻
所向端坐成癡絶城中諸公不相棄時有妙句扶衰拙
頗知晴意在明日泥深不怕車轄折便當脫帽過君家
共放南窗看新月一杯凍酒君莫辭預借炎威洗煩熱
雨後數與李仲輔兄弟往來且約十七日同過士
特因成長韵
隣鷄再三鳴不改風雨晦束裝向前塗恐與泥潦會故
人時一來共此一室内微已久已絶苦語或未遂子孫
甚竒古却立有餘地舊從伯氏游則已聞令季斯文倘
未遠吾今盡憔悴相期無何鄉獲保清净退藏身稠人
中著眼世事外山空倚巖石雪立老杉檜往來相遇難
更自少如意旦日過城南把酒公一醉
荷珠
誰倩亭亭著意擎風中零亂月中明渾無定處光偏潤
正值圓時影最清曲檻落江歌一串横塘點碧夢三更
絶憐蕩漾波心裏添得連宵細雨聲
採菱詞
烟艇江湖網罟疎石磯風雨釣綸虚碧池漫鑿方通徑
鱗冶聊巡供别儲詩客興來堪佐酒埜人夢去却多魚
䲭夷聞道曾興越經濟還餘十倍漁
柳
含烟帶雨過平橋嫋嫋千絲復萬條張令當年緣底事
風流才似女兒腰
簡寗子儀二絶
只愁老去被花惱更欲忘憂須酒澆何似山堂病居士
閉門高枕過春朝
新晴欲上南樓月柳可藏鴉水蘸墻無限客愁芳草裡
不知風雨阻斜陽
烹茶
水光欲盡琉璃影玉色初浮翡翠斑便覺麴生風味好
小爐新火對蒲團
山水圖歌
君不見南江老龍夜不眠令我破屋開青天千巖倒壁
卷角上一榻郤在洪濤前又不見江頭古木一尺圍猿
猱接手懸高枝雨中寒蘆披靡去天際風帆先後歸陳
生故是可憐人筆雖未到心已親南村北村渴欲死怪
此一室無纖塵鄭虔祁嶽不解竒韓幹畫馬空名肥萬
里咫尺君得之更看湘江雷雨垂(陳生欲盡湖湘圖)
即事戲荅季一
斜陽著高柳環堵半黃昏小圃三年旱荒池一尺渾粗
知詩有味寧使婦無裩不信晁公子猶招楚些魂(季一詩云)
(思與諸公論人物試憑清議賦招魂)
春風
春風隨長江一日行萬里蕭條起岷山歘忽度揚子江
南千酒樓春風樓上頭金尊開翠幄青帘吹客愁長堤
二月暖寒溪千古流紛紛桃李花處處作芳華不見梁
間燕空悲王謝家
題淮上亭子
亭下長淮百尺深亭前雙樹老侵尋暮雲秋雁且南北
斷壟荒園無古今露草欲隨霜草盡歸檣時度去檣隂
秋風未免鱸魚興更有江湖萬里心
正月十五日試院中烹茶因閱溪碑
小爐方鼎蛙蚓鳴那知簾外東風驚亂雲初破盤鳳影
缺月半墮春江明已驅簿領出門去更洗肝肺令愁醒
大碑石字久寂寞高堂素壁空崢嶸坐看光㷔掃塵土
便覺冰霰臨窗屏文章斷絶聲氣在妙句直欲無蘭亭
嶧山野火燒欲盡瘞鶴半在江中陵不知此書更竒古
反覆厭飫無譏評山精地神肯愛護至今歐虞來乞靈
要令石鼓舉吉日不必細字臨黃庭生平訪古少如意
對此自足忘經營世間兒女争媚好紙上姓名誰重輕
邇來半月得堅坐一室當行千里程南樓燈火漫明滅
北里笙竽頻送迎儒生事業了不惡故人浮沉吾嬾聽
更闌更自取書讀喚起奴僕尋短檠
冬日雜詩
白日供多病青山且舊居柴門臨水静風葉舞霜餘老
練時情熟貧窮家計疎墻東端可坐炙背飽翻書
春景晴乃㬉寒江曉不波雲山明客眼風露净林柯紫
塞傳烽急黃池帶劍多蒼生好蘇息天意定如何
懷從弟
折柳長亭今幾年一行作吏楚江邊音書頓逐歸鴻斷
消息時因過客傳五嶺風温吹瘴雨九疑雲濕卷愁烟
每吟春草池塘句尚想詩成夢惠連
兩宋名賢小集卷一百二
