兩宋名賢小集卷二十五
宋陳思編
元陳世隆補
伐檀集
黃庶字亞父號青社分寧人少嗜學有大志慶歷二
年時年二十五以詩賦登進士歴佐一府三州皆為
從事生平抱負竒偉卒未一展皇祐五年自編所作
詩文二卷題曰伐檀蓋取素餐之義以自識愧云子
三大臨庭堅叔達
偶書
此心為地把書耕若問生涯指六經欲語世人真富貴
胸中珠玉又無形
讀赦書
詔書一尺洗寰瀛舒卷雷霆萬物驚天祗無私均雨露
地緣強半是榛荆人間疾苦言堪療塞外豺狼腹未盈
不是朝廷用桑孔丁寧渾只念蒼生
遣懷
六載紅蓮客差池又一年無人和白雪有意補青天肝
膽論興廢詩書謁聖賢尊中古日月窮達付陶甄
山居獨酌
山寒未放春消息獨把單醪慰寂寥書對聖賢為客主
竹兼風雨似咸韶醉鄉城郭燈前到愁賊戈矛盞底銷
野菜溪魚隨分有不堪回首呌簞瓢
春日閒居
韁鎻身閒似未名方愚情性被春輕酒教筆硯因花廢
路為亭臺與草争野客笋邀煨短茁隣僧茶約煮新萌
無時杖屢穿林去真是尋芳戶一丁
贈山寺僧
慵飽浮圖世共憎蓬蒿師獨養牛耕田驅白石年常過
林印薪青歲旋生竹似子孫憐笋茁樹添松柏補風聲
眉頭怪得春來喜雨起蔬苗粒粒成
寄子蒙授常寧令
疎率君堪愛無心官又高身思眠白屋人勉著青袍(去冬)
(調官京師于銓吏不得意欲致其官而歸予止之)號隠疑名福(前為寧鄉尉自號吏隠)貪
歸似姓陶常寧邑雖小應合得牛刀
靈竹(俗傳孟宗所泣斑竹也今為卾州寺)
綠隂清韵竹蕭然歴歴當年泣淚㾗千古舜妃湘水底
必應憔悴有慚魂
山水卧屏
林泉生長厭應難更寫方屏幾曲間仕宦東西苦無定
此心長似宿山家
和劉卿材十咏
耕者
四海兵今息耕夫未得知黃梁不敢喫盌尚半蒿藜
牧豎
逐處隨青草生來不識愁旱田乾欲死拍手也須謳
紅樹
幾樹濃于茜斜陽景最幽忽因風雨盡全减十分秋
野廟
中國浮圖盛祈禳漸不過吾民非獨困山鬼恨尤多
堠子
一堠居市㕓百堠居林莾土木若有情山中亦惆悵
水鴨
憶在山中日溪邊把釣鈎相逢恐驚起招手却回舟
溪聲
至音不可收今人滯形器欲知古樂心山中此聲是
草市
衝市柴魚集應山雞犬號問知人苦樂米價不須高
龍潭
寂寞真龍去雩壇血不乾世情多冷煖對此鼻辛酸
溪橋
憶得别離日鄉橋柳脚斜讀君詩一轉全似到吾家
觀雪
疑是天公戲都傾海作鹽松筠知不變丘壑見無厭清
為詩家極寒因酒戶添冬溫成俗疫得此勝針砭
酒
千載醇醲意長隨麯蘖新解將今日月轉入古乾坤悶
至勝良藥愁來敵故人幾杯聊酩酊五斗趣還均
登鄭氏閣
林泉無價自由身韁鎻登臨趣未真望處好山俱得力
夜應明月不孤人任從心外煩於蟻長對尊中别有春
當日若知風物勝定攜雞犬過江濱(前山皆秀可愛予家亭閣不能見故)
(云)
立春
此日春方到春心亞舜堯勾芒如稷契大蔟似咸韶衡
柄三陽把陶鎔萬物翹家家助和氣剪綵作花飄
題人移牡丹
林上春來恰恰忙安排顔色與春裝栽培欲報應先發
根祗誰移不改芳紅藥便隨心减價黃蜂偷喜蜜添香
憑君剰釀看花酒待插花枝滿首嘗
探春
雪裏猶能醉落梅好營杯具待春來東風便試新刀尺
萬葉千花一手栽
笻竹杖
琴鶴為友朋出入常拂拭生來節便高故有扶危力
題東寺柱
竹風松月牢於鎻關閉人心物外情燕雀聞經俱已慣
歸來不怕讀書聲
教繩權學書偶成
文字有緣曾弄墨(楚俗子生周一年其日陳食飲硯墨金帛之具從兒戲弄聚家人觀以為)
(樂繩時先弄墨)見來官小免咨嗟喜將筆硯傳生計不失詩
書作世家字識姓名能指點寫因梨棗不傾斜著鞭莫
落時人後三十塵埃監汝爺
次韻答王甫判官
塵埃蹭蹬落麤官賴有詩書可自安人到聖賢由感激
國施鐘鼎為艱難須期燕骨千金價莫動黃陂萬頃瀾
窮達功名無早晚好山宜且醉吟看
致政吳侍郎挽歌詞
千里資甘旨(今資政守京兆)凄凉一日遺為臣如廣受生子似
臯䕫筆硯諸孫哭謳歌幾郡思(公屢為二千石)秦人失太守翻
有怨天辭
荆棘二疏路幾人同撇衣仕塗師白髮國老欲(疑誤)彤幃
遺篋詩書滿行旌雨雪飛陜民應淚落不見板輿歸(今資)
(政自陜移京兆)
署中新栽竹
移作園亭主栽培霜雪姿不辭桃李笑只待鳳皇知少
已留風住疎宜待月篩相看時一醉誰道小官卑
和題雲臺觀
太華疑挨畢昴回欲觀形勝上雲臺雪中地把銀屏立
雨後天將畫軸開景好更宜和月看客忙常是愛山來
我知遊者登臨意常恨西軒落日催
都廳誦書偶成
主人調鼎手千里刃迎虛暗使民如堵能容吏似樗莓
苔眠杻械雀燕聽詩書刀筆應無補身為白蠧魚
題公美庭前蘆
長安只說誰花好君把青蘆砌下栽鳴雁也知人好事
幾時銜得入關來
和公美季秋書事
知君行縣樂經見飽朝昏禾黍富年戶牛羊落日村趁
雲看華沒衝雨渡涇渾頗得詩家助聊應慰旅魂
送石都官赴闕
為郎四十者堂有二親稀止仰官為養行應淚在衣白
雲偏佇立黃犬好頻歸去有山公啟天心正似飢
長安賀晏相公生辰
衙鼓簮紳動靈椿薦壽醪吾君合堯舜此日降伊臯紫
誥文章老丹青事業牢乃(疑誤)朝尊柱石千里輟鈞陶民
即謳歌借霖應夢寐勞秦人下車樂遠邇賦崧高(公下車始)
(五日)
次韻和言懷
五常為種耕情性天意寧分有與無史解戮人惟戮古
地能埋死只埋愚青雲易把詩書買白髮難停日月驅
顧我無才背時俗浮名早晚見歸途
和子玉病起遊書齋
蕭齋久不往筋力試笻初窗戶蝸涎鎻塵埃鼠跡書病
魔雖已去詩癖竟難除苔地欣重掃徘徊意有餘
依韻和舞陽楊令九日羊川小飲之作
青帘白屋得新醅坐待村童買果迴旋撚野花為泛菊
更尋山路作登臺世途已把灰心死罇酒聊同笑口開
多謝晚禽知客意歌吟來往勸餘杯
謝趙太傅遺聚米圖經(圖經其子宣事舍人珣所作)
文武生賢子羌圖帝所多始欣知馬援終嘆失廉頗(定川)
(之後宣事死之)蒼鼠巢遺藁黃埃鎻舊戈遠人猶偃蹇掩帙淚
滂沱
哭水丘隨州(無逸)
卧理隋(疑隨)民欲問安訃郵俄至廢朝餐秦川舊會歡如
在漢水新書墨未乾丹旐已歸人寂寞素車徒有淚汍
瀾時情冷煖尤無味一臂相知在肺肝
席上送韋中舍歸襄陽
如君七十少梨栗有堅牙琴杖新行李雲泉舊世家尋
求栽樹法拂拭釣魚車獨羡今歸去青衫脱有涯
次韻和真長新春偶書
東風寂寞掩柴關時苦删文筆凍乾只把詩情磨世態
更憑酒力禦春寒塵埃不必頻彈鋏巖石終期共掛冠
歎息長安名利者乾坤未似斗筲寬
伊川喜雨
尺雨乘春慰望深家家倉廪一年心伊川父老還知否
此是隨車傅說霖
送真長書記知舞陽
塵土淹沈客詩書夢寐身又辭千里幕去布一同春路
想多歸戶(舞陽地薄民多逃亡)庭應絶澇民(舞陽地下歲大雨河波輙澇)青衫
莫嗟嘆知己在陶鈞
飲張承制園亭
百年生計一張琴敝軫枯絃抵萬金世上幾人曾入耳
罇前此日是知音清風明月虚無境白雪陽春寂寞心
莫訝南薰沈聽久致君基業用功深
和陪丞相聽蜀僧琴
小園豈是春來晚四月花飛入酒杯都為主人尤好事
風光留住不教回
八日探菊
行遶墻邊菊躊蹰賞物心秋風應有意明日是知音酒
惜浮花醉詩留把葉吟兒童欣佳節撚蘂試黃金
市得笛竹簟因成詩
八尺枯冰簟一筒小軒拂拭趣誰同罇前聲負千杯月
窗下光贏一枕風易向曲肱增意舊詩因仰看有新功
蠧書圍遶高眠處夢與塵埃路不通
廬山道中遇黃介夫因寄四十字
冷日蒼山下相逢笑又顰文章已膾炙名位尚埃塵昔
見纓嘗請今言雉欲馴(介夫新授安邑令)妖氛滿南郡忍醉解
池春
次韻和雪霽遊西湖
雪會遊人意元朝變物華醉鄉銀作界詩客玉為家魚
影紋冰縠禽蹤篆霰沙餘英恐銷盡目斷夕陽霞
次韻向元伯春晚有作
好花未得千場醉風雨飄零又一春自是勞生無暇日
芳菲何處解孤人
次韻居正暮春感事
物報春光去已深殘紅滿地綠成隂曉花便好吟詩惜
餘景應須載酒尋歡意莫教時節挫窮愁自倚歲寒禁
園亭况是登臨勝何必流年動素心
次韻元伯西軒桃李
李白桃紅氣味奢早須分付醉吟家春風春雨難期信
便是無言做落花
望春偶書
信馬尋春上古原天工一幅繡平川花應笑我將詩句
便當遊人費萬錢
次韻居正四月牡丹
四月殘紅日日稀平陽園檻正芳菲春知東館酣賓客
應是陽和未放歸
和元伯走馬看牡丹
城中走馬趁殘春探取紅芳日日新何事有花不吟醉
姚黃魏紫屬閒人
次韻元伯初夏南洋河即事
芳菲已去絶音塵臨水踟蹰景又新應是溪源來最遠
落花流水洞中春
次韻子儀初夏偶作
醉紅方寂寞吟綠又裝成雨急荷宜聽清風簟可迎燕
忙諳物態花盡見時情獨有無言意不知枯與榮
看春牓偶成
每看春牓獨嗟咨蹭蹬塵埃已十朞韓老有知應笑我
歸時無計只癡兒
陪丞相遊石子澗
賓吏親攜澗底行潺湲風遞似相迎只應山鬼知公意
乞雨新添瀑布聲
澗下禽魚識上台聽泉履跡徧蒼苔巖邊不欲踟蹰久
只恐商王夢遠來
次韻和真長四季牧童(許昌)
怯雨宜晴不識愁去隨青草牧春牛無人古路歌兼笑
歸去山花插滿頭
曉牧侵星大暑天晝尋芳樹綠隂眠惜牛不使衝殘日
歸帶黃昏飲小川
角穿黃穗手横笳不省人間有鬢華落日西風歸去路
枯桑黃葉兩三家
枯笛手持無律吕清風曲調逐時新數竿冬日渾無價
暖靠牛眠不教人
次韻元伯曉出白門
山形雲染翠屏曲溪色練鋪銀漢東樓臺一軸古今本
行者往來圖畫中
栽竹
小檻栽培得此君綠隂疎韻似相親從來風月為三友
吟社新添客一人
嵩山
峩峩鎮中夏峻極萬尋隮突兀磨天頂窈窕入地臍中
林興夏雹半壑卧秋霓泉恐連青漢峯疑擁碧圭雲高
千里見雨到八方齊渤海看如帶青冥上是梯醉堪捫
日月吟可摘婁奎翠蓋何時動金為玉檢泥
隠真齋庭多怪石小詩求數株
曾經禹貢清泉骨(禹貢青州岱畎鉛松怪石)今是莓苔幾世孫知君
突兀滿庭戶乞我雨中雲數根
和元伯中伏夜雨南洋河水泛
雨洗三齊中伏月乖龍連夜起雲門(青之南山有穴出雲故曰雲門)溪
聲斗似銀河落驚斷詩書一夢魂
登鄆州谿堂(古鄆州有谿堂與州偕廢其地去今治所十五里好事者跡其名為之韓)
(公詩石存焉)
仁智模來物狀親登臨宜入古圖身慣看韓老詩中景
樹色泉聲似故人
中秋夜月
人間共賞中秋月酒社詩家意味長天上必應霜露早
桂叢凋盡飽青光
輦上會里人子蒙飲
秋風吹客衣歸思入夢寐相逢在千里一飲勝百醉果
脯隨分列不减到家味平生金石心顛倒獨莫棄何時
不搔首共話醫國計恨未得杞梓欲把斤斧試塵埃鞋
履穿各走車馬地唯兹栖栖懷酒椀可以慰
探春
春色若有價黃金量山丘幾擬把酒吟浪欲開口酬今
朝庭柳枝拗折絲已柔東風弄五色漸落草木稠我營
賞春資甕盎蟻已浮山川天開盡秪擬酩酊遊
對花
詩昔甫白在造化困刀尺我生幾年後浪自鐫頑石對
花獨把筆好句恨莫得萊陽與采石孤墳沒荆棘幾欲
肉白骨再插風雅翼海為一杯酒地為一領席醉坐吟
萬物話出埋霹靂乾坤髓可掬鬼神淚可滴人生貴適
意身是天地客糟牀不可乾吟紙須強擘花落若解醫
有金費干鎰
和白雲菴七首
白雲菴
白雲無種滿地生有時出山為雨露老僧惆悵望雲歸
盡日庵前自來去
清風軒
老僧柳榻人不知獨與清風自來去朝昏晏坐向軒中
此身便是清風主
宴坐臺
老僧坐見萬物空往往終日居此臺破衣兀坐若枯木
山鳥不怕行莓苔
醒石
老僧拂拭待遊者雲骨一片莓苔青塵埃萬事心若醉
到此不覺令人醒
磬石
古樂破散鄭衞起走入萬物不可名山中惆悵莫能到
疑是舜時韶一聲
明月臺
老僧山中嫌月窄夜夜獨上高高臺四邊不肯著間樹
故要滿坐清光來
白石澗
林間旋叠石為路日日自汲澗底泉老僧意趣似童子
洗手濯足聽潺湲
登扶風王宗元山亭
雲收南山頭太白青崔嵬我有泉石夢坐對懷抱開小
池數斛水涉鳥來毰毸遺翎與行跡縱横在蒼苔憶得
釣磯上到家如一迴蔬畦參差綠採掇助酒杯痛飲不
能去遶竹猶徘徊主人林巖癖笑傲蒼煙堆心憂百里
病良田正黃埃欲知主人喜雨抱山脚來(圖經云太白之半有横雲)
(如瀑布則㴻雨常以為候故語曰南山瀑布非朝即暮時久旱始得雨以為喜故云)
賦得退之畫像
功名已寫後來耳身入人間圖畫看嘆息浮圖滿天下
猶疑怒髮上衝冠
遊石甕寺
飛泉自有迎客意聲到山前入人耳泉聲引行不知疲
石路磽确折屐齒長安睫滿車馬塵林嵒夜夜來夢寐
雲煙郊原鋪古圖心眼開快明如洗渭流屈曲成大篆
書破野色為綠紙丘墟沈吟古興廢秋風正入紅樹起
折碑斷垣卧荆棘意思紛亂不可理窮幽更下蒼崖根
把酒坐聽潺湲醉山花似欲勸苦飲時散清香入人鼻
奔走恨不身長遊喜寫姓名藏薜荔
喜雪
長安雪一尺朝扉失南山生喜疾疫消敢避衣褐單關
中西征後所向饘粥慳去年新錢敝千里成凋殘漫漫
豐穰候風俗開容顔秦人飽稼穡共望倉廩寬幕府俸
薄少藜藿日滿盤明年麥定好慰喜聊加餐
次韻和松逕
行人旱亢日共蔭蒼煙姿豈識雪霜心但輕螻蟻皮中
為棟梁用莫嘆斧斤遲樗柳盡犧象後凋終不衰
登大雲頂
區區霸迹欲知小試上大雲孤頂看老僧指我日上處
鏡面瀉出黃金盤
送黃景微西遊(晞)
先生古肝脾久恨不得識唯聞公卿家要作門下客千
載卞和淚争磨薦書墨姓名落四海履雜車馬跡塵埃
十載衣幾度改顔色紛紛九衢中拭眼見珪璧敝褐埋
衆人胸肺無丈尺從來飢渴心既見轉不釋斗酒聽語
論今古吐白黑秋入汴柳枝買馬欲西適寇方豺狼驕
似漢子弟國予知弱諸侯必得主父策
謝劉簿李尉見訪
詩書卧篷蓽柴門晝方開邑官劉與李馬蹄破蒼苔林
居厭鼃黽喜振敝席埃見此六翮姿茅荆共徘徊我欲
駐車轍蔬果傾舊醅山花恨未饒何以助酒杯今古飽
夜話痛飲勝百迴春風旌旆滿匏瓜去難陪
送郭評節判磨勘
塵埃衣襟改顔色獨洗青衫三十年足跡不入奔走途
來往銓戶鞋履穿一時同上青雲人往往裨補造化權
朝梳滿手見白髮歎息不置齒牙間只言歸田有幾畆
種秫欲釀山中泉腰邊即見佩銅墨我喜百里瘡痍痊
登見山樓
太守終南為客主出入厭倦馬與車與山朝夕欲還往
作樓近在室一隅主人去久山寂寞正值青帝催焦枯
我拘簿書甚杻械擺脱步上提酒壺郊原猶未見春色
似據水墨長安圖也知好景天更惜高峯常是雲糢糊
安得風伯持大篲掃洒百里如屏鋪顯昧萬狀古詩國
收拾可秃千毫書我來願作風雅戶醉倒坐待明月孤
去家若有巖下夢免復夜夜尋歸途
和題竹軒
小軒移得清風枝知君公退來忘機山禽自識主人慣
客到有時驚不飛
下碁
古人欲寫得喪形萬事畫在方罫内黑白勝負無已時
目送孤鴻出雲外
暑軒夜坐
夜氣入庭樹小軒坐前簷清風動巨箑浮雲捲重簾月
遲待友舊蚊噪憎䛕讒輕凉若可買金願量谷巖
聞蛙
佞舌兒女柔異教蜩螗喧豈能聽蛙黽静枕詩書眠(能一)
(作如)
憶竹亭
蓬萊楚山底傍舍竹四圍狂鞭入門戶亂筍争牆籬與
竹事還往相對一束書壯長走世路駑駘強鞭笞塵埃
客灞滻遠夢夜夜歸小亭久不理漏棟生白芝偶放簿
書筆杖履改舊詩呼童誅蒿萊掃洒莓苔基誰庭無花
卉憎有兒女姿獨移蒼煙本慰我千里思生生山林趣
亭園有光輝免使清風來留在桃李枝月明遶竹步撚
脱頤頷髭相向若知己動搖影參差人間欠藥石稚乳
驕羌夷青衫汗汙垢寸尺莫可裨忍作倉廪盗寧老詩
書饑養筍為釣竿早晚耕蒿藜
和白塔寺四首
四開亭
亭前流水醒客耳亭上白雲開客顔老僧有意厚來往
四開更令看好山
聽泉
五音入耳大聲散情性破碎不可完而今虞舜欲儀鳳
願獻泉譜為詔源(疑當作韶源)
芳亭
峩峩佛屋遍四海志士歎息傷容顔高僧淳拙有深意
獨自結茅山水間
水閣
山僧聽泉心不足鑿池汲引為蟾泓自言猶欲洗俗耳
夜静為聞鼃黽聲
和暑雨偶書
暑如煎烹欲狂走猛雨如洗沈痾瘳寧知詩書一枕夢
便作桃李三春遊蛙蜩呌噪若交舊蛟蠅癡鈍如仇讐
今君病起正高卧莊蝶處處宜相求
漁家
插屋數竿徑穿籬幾尺船水鄉菱芡足不著免租錢(時江)
(南訴旱)
宿趙屯
蘆花一股水弭楫日已暮山間聞雞犬無人見煙樹行
逐羊豕跡始識入市路菱芡與魚蟹居人足來去漁家
無鄉縣滿船載稚乳鞭笞公私急醉眠聽秋雨(此詩與大孤山)
(一首山谷嘗手書刻石于南康府星子灣有跋見别集)
宿采石(李謫仙舊墓)
秋風宿蒹葭花落若霜雪江山古興廢荆棘壘出沒水
收鳬雁聲夜静寒籟發漁舟自來去笑語載明月詩形
動筆墨恨乏風雅骨謫仙為黃土冢平名突兀句編天
下口千載字不滅人間比興復泉底魂魄悦坐誦姑孰
語酌酒當棗栗醉夢若可見好句當須乞(謫仙有姑孰十詠)
擬歐舍人古篆
隸書滿紙籕文廢字法破碎失本根中間陽冰入篆室
下筆日與丞相親點畫各得萬物體科蚪筋骨千載新
泉銘學語童子知大歷幾字名忽振足知古人自負恃
碑峴巨石垂千春篆字堆積天下字晚得紙本如希珍
鋪舒牆壁動人眼直木曲鐵若可捫人為黃土久寂寞
略不訛缺纔鱗皴我疑山鬼恐漫滅往往鐫鑿施斧斤
公來醉吟江山國得之愛嘆何慇懃刻詞猶恨紀不足
句句與古風雅憐一旦紙貴文字市鬻詩賈篆聲云云
蘇梅鸞鳳相上下鄙語燕雀何能羣(蘇子美梅聖俞同有此詩)
大孤山
彭蠡百里南國襟萬頃蒼煙插孤岑不知天星何時落
春秋不書不可尋石怪木老鬼所附兹乃與水同浮沈
鳴鴟大藤樹下廟祭血不乾年世深軸轤千里不敢越
割牲釃酒來獻斟我行不忍隨人後許國肝膽神所歆
落帆夜宿白鳥岸睥睨百遶寒藤隂銀山大浪獨去險
比干一片崔嵬心宦遊遠去父母國心病若有山水滛
江南畫工今誰在拂拭東絹傾千金(右與宿趙屯同載石刻)
汴河
汴都峩峩在平地宋恃其固為金湯先帝始初有深意
不使子孫生怠荒萬艘北來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻梁漢唐關中數百年木牛可以腐太倉
舟檝利今百於古奈何益見府庫瘡天心正欲醫造化
人間豈無針石良窟穴但去錢穀蠧此水何必求桑羊
樊侯廟
隂森樊侯廟古木澧水傍兹民畏如生奔走豕與羊家
家奉侯諱若在父母堂(舞陽老幼以侯名為諱)我來憩行役再拜
奠公觴&KR1210;面英雄姿名與此水長風偃衆樹枝擬若怒
鬛張隂官有兵師想在賁育行今兹寇敵驕内為府庫
瘡安得七尺軀長戰再激昂横行匃奴中庶以康肺腸
兩宋名賢小集卷二十五
