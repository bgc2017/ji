兩宋名賢小集卷一百六十七
宋陳思編
元陳世隆補
梅谿詩集(七)
游卧龍山呈行可元章
我輩逢山眼即青卧龍頂上喜同登圖留沙磧懷諸葛
詩誦江濆憶少陵巫峽雲飛天一握瞿塘魚化浪三層
(俗謂瞿塘峽為龍門)籃輿又向人間去回首林泉媿老僧
題卧龍山觀音泉呈行可元章
去歲游廬山社中觀白蓮不飲遠公酒聊酌聰明泉肩
輿過武昌乘興西山巔巖乳飲菩薩詩篇誦蘇仙(武昌西山)
(有菩薩泉東坡名之)䕫州苦無井癭俗殊可憐竹筩喉不乾可浣
不可煎日汲卧龍水屢賴擔夫肩所取都幾斛深慙未
投錢前日招提游入耳聲涓涓泓澄可照膽草木皆光
妍却疑南陽人蟠蟄清泠淵慘淡會風雲滂沱霖普天
源如少陵詞清入光芒篇餘波漲瞿塘洶涌吞百川何
人著水經漏此不及編道人出新茗林間手新研共以
夷齊心來結觀音緣至今清夜夢猶到幽亭邊交游況
離索回首成悽然(元章移節西州)何時鹿呦呦重訪山中禪(僧言)
(前日吾儕將至山中鹿嗚)
送元章改漕成都
取友四十載普天半交游蒹葭羣玉堂莫盛登瀛洲元
章真國士未見心已投雅抱畎畝志共懷天下憂館閣
育人材孰云專校讐慷慨論世亊不見范尹歐疆場況
如許寧不憂宗周精忠屹肝膽苦語驚冕旒君去最勇
決我行尚遲留初别擬十載相逢忽三秋龍飛起元老
江淮握貔貅禮羅得奇才我幕資良籌人事苦好違壯
懷莫能酬去持䕫州節遙泛瞿塘舟我亦來自鄱兹行
豈人謀八陣觀壯圖三峽窺倒流訪君義勝堂顧我制
勝樓如馬謁白帝卧龍尋武侯江亭覽月色園花賞春
柔果分餘味甘蘭贈深林幽詩篇浩卷軸墨妙輝山丘氣
薄文豔杜詞卑竹枝劉吏事容拙疎交情荷綢繆綸
言下北闕繡衣使西州流錢豈君事易地曾何優何不
班玉笋入告嘉謨猷巴子國最貧瘡痍民未瘳君去誰
撫摩欲借嗟無由我已上詞章歸歟老田疇遲君還日
邊寄書到東甌
次韻韶美失舟閔書
醫師籠參术良將枕戈矢儒生嗜底物書卷掛口齒劉
侯西南來歲月十首尾閉門閱古今過眼分亥豕異書
照神藜奇字哭妖鬼許身如蠧魚文字共生死風流反
得罪去國果誰恥仙舟載秘閣便腹貯名理江神亦世
情逐客多不喜厄同焚書秦惡類滅邢燬沾濡徧箱篋
痛惜到骨髓我初聞為驚終夜成坐起得君詩細讀罪
已不罪水願言坐嘯餘書著子劉子
餘干翁簿以予去饒之日郡人斷橋見留畫圖賦
詩見寄因次其韻
我慕鄭子真躬耕老巖谷不慕蘇季子腰金詫宗族失
腳落塵網回頭念幽獨向來鴛鴦行進退慚碌碌把麾
鄱君國飲水清灣曲緬懷九賢人痛閔千里俗奉揚乏
仁風黎庶困炎燠疇能政有成敢望諾無宿厚顔叨禄
廩汗背擁旌纛命下忽䕫門諸公孰推轂水陸三千里
湖重嶺仍複至喜謁文忠秭歸懷李矗鄱人憐老守去
類楚臣逐出門橋已斷擁道額爭蹙初無龔黃政濫繼
秦侯躅仇香舊同僚别寄兩竿牘賦詩仍畫圖開卷宛
在目清音滿于越餘韻到巴蜀我有二頃田荒蕪鴈山
腹願畫歸去來芒鞋事耕育
齒落用昌黎韻
我來饒與䕫三載墮兩齒懸知年非永早悟仕當已要
須未落時猛效二疏止何為一再落不已良可恥慨然
懷古人未有長不死因思年方少輩行多勝已顔紅齒
牢潔往往同逝水吾雖況如許寧復老彭比覽鏡視顔
色今昨不相似行年五十五萬事可休矣功名與富貴
磨滅何足紀但願早還鄉俯育三百指婚嫁畢兒女松
楸依怙恃弟兄飲真率故舊忘汝爾齒牙任搖脱肉食
吾不視有身久為患無齒實堪喜始憂笑韓公可惜陋
子美未必傷我心兹言聞柳子
送喻令
捫膝先生有鳳毛三年魚邑試牛刀要令人被絃歌化
詎肯身辭州縣勞賢令首祠唐質肅詩篇時出楚風騷
西歸更勉家傳學雲翼行看九萬高
閻普州趙果舟中唱和以詩軸見寄詶以二首
聯舟西上沸歡聲趙璧隋珠照坐明二客詞流三峽水
百篇詩壓五言城廣文舊舍欣同掃(閻嘗為䕫府教官)阿買奇
兒況侍行(果州二子皆善作字)我以禮賓名客館雲安麴米待君
傾
燈結寒花鵲有聲書傳雙鯉眼增明人言盡是青雲士
天遣相逢白帝城富貴有機端可畏山川非險莫辭行
定知蜀道從今易東普南充蓋已傾
至日寄二弟
雲物書何處山城白帝旁鬢絲驚漸短日線喜初長
江冷魚思復陽回鴈戀行小舟吾已具命下即還鄉
連日鵲喜東歸之祥也詩寄二弟
烏鵲枝頭竟日喧皇恩應許返丘園荒蕪賦就同元亮
歡喜詩成異審言定有好音來象闕媿無遺愛在䕫門
寄書預報梅溪弟灑掃吾廬辦酒尊
聞韶美侍郎易任廣漢
帝眷甘泉舊綸恩換虎符神應馳北闕眼已見西湖(漢有)
(西湖)霖雨思賢甚仙槎到漢無書梁形夢寐大厦待公扶
(閱報之夕夢韶美大書兄字於梁間)
臘日與同官小集八陣臺觀武侯新祠
伏幾何時臘又逢天涯尊酒記游從未於山下祠黃石
且向江濆謁卧龍青眼共看官舍柳白頭相對雪天峯
虎符願逐桃符換萬里歸心一片濃
讀東坡詩
東坡文章冠天下日月爭光薄風雅誰分宗派故謗傷
蚍蜉撼樹不自量堂堂天人歐陽子引鞭遜避門下士
天昌斯文大才出先生弟子俱第一天人詩如李謫仙
此論最公誰不然詞無艱深非淺近章成韻盡意不盡
味長何止飛鳥驚臆說紛紛幾元稹(有言歐公詩味短者王介甫云行人)
(舉頭飛鳥驚之句味亦甚長)渾然天成無斧鑿二百年來無此作誰
與爭先惟大蘇謫仙退之非過呼胸中萬卷古今有筆
下一點塵埃無武庫森然富摛掞利鈍一從人點檢莫
年海上詩更高和陶之詩又過陶地闢天開含萬彙少
陵相逢亦應避北斗以南能幾人大江之西有異議日
光玉潔一退之亦言能文不能詩碑淮頌聖十琴操生
民清廟離騷詞舂容大篇騁豪怪韻到窘束尤瑰奇韓
子於詩蓋餘事詩至韓子將何譏文章定價如金玉口
為輕重專門學向來學者尊西昆詩無老杜文無韓淨
掃書齋拂塵几瓣香敬為三夫子
除日
蝸舍三年别䕫門兩歲除盆雖具肴簌儺不是鄉閭櫪
馬喧新集桃符換舊書何如杜陵老守歲阿咸居
甘露堂前有杏花一株在修竹之外殊有風味用
昌黎韻
桃李未吐梅英空杏花嫣然作小紅孤城絶塞地不惡
一株綽有仙家風高枝半出修竹外醉臉略與江梅同
䕫州花木不多有封植嘉樹知誰功春光忽到刺史宅
天氣正在中和中不同浪蘂落瘴霧自有甘露滋芳叢
我來歲律驚兩換歸興遙指吳江楓曲江往事何足夢
願為老圃安我窮明年花開我何處小園數畝蕭臺東
蒼蒼煙雨記巫峽酣酣詩句吟梅翁(梅聖俞詩杏花酣酣春正明)
郡圃無海棠買數根植之
少陵詩史有遺闕海棠名花輒湮沒孤芳千載逢蘇仙
竹籬一笑嫣然發我從蜀錦亭邊來(范文正公守鄱公種海棠于郡圃名)
(亭曰蜀錦)遙入蒼蒼烟雨窟綺霞曉抺神女肌香醪春醉明
妃骨鮮鮮絲蘂垂更嫋點點燕脂勻未歇半含欲吐不
勝情沐露梳風睡明月為開尊酒苦多病欲插一枝羞
白髮照眼千株未觀蜀回首十年深憶越(往在會稽訪諸名園海棠)
(最盛)何人好事呼名友姚魏不容矜閥閱(曾端伯十花詞目海棠曰名友)
(牡丹不與)凝香有地何不植負郭無園何處謁不煩飛鵠銜
子來自買芳根帶花掘明年高堂來燕子想見繁紅映
林樾栽花老守在何許鴈蕩山中采薇蕨憑誰為問花
消息有夢遙驚山突兀自慙不是召伯棠那得詩人歌
勿伐
次韻林江州題高遠亭
眼明廬阜翠横空疑是雲頭屹夏峯遺迹君應懷聖治
(聖治峯在太平興國宫)故家我亦念歸宗(山南歸宗寺乃逸少舊游)遙瞻瀑水
三千尺猶隔巫山十二重亭上主人高更遠天然丘壑
在心胸
詩史堂荔枝歌
君不見詩人以來一子美莫年流落在䕫子賦詩三百
六十篇西瀼東山客愁裏何人作堂畫遺像收拾光芒
榜詩史堂前何有有荔枝樹猶未老熟獨遲世人貴早
不貴晚儻非我輩誰賞之涪陵昔遭妃子汚萬顆包羞
莫能訴瀘戎一經少陵擘至今傳誦輕紅句少陵傷時
淚成血一點丹心不磨滅散成朱實滿炎方風味如詩
兩奇絶樂天曾畫忠州圖自言香味人間無(樂天詩云嚼疑天上)
(味嗅異世間香)君謨亦作閩中譜陳子聲名重南土何如詩史
堂前株正是一飯孤忠餘人為世重物亦重端如丈人
屋上烏巴圖閩譜合避路奚用品第分錙銖纔先熟者
如楊盧但可與之作前驅閩娘十八婢妾爾將軍大樹
真傭奴我生四百餘年後來作先生游處守登堂三歎
荔正丹聊效柳人祠子厚安得先生今復生添賦䕫州
歌一首(少陵有䕫州歌十首)要使荔枝之名長不朽
岳陽樓
後樂先憂記飽觀兹樓今始得憑欄吐吞五水波濤闊
出納三光境界寬黃帝樂聲喧廣宙湘君山影浸晴瀾
江山何獨助張說收拾清詩上筆端
過仙亭
此處神仙幾度經老松枯朽穉松青如今想作天仙去
不復飛吟過洞庭
池之清溪如杭之西湖某歸自三峽維舟弄水亭
南望齊山翠微在眼登譙樓望九華見一峯奇甚
呈提舉李子長知郡趙富文
城南風物似西湖萬里歸舟入畫圖光潔貯懷便弄水
翠微照眼稱提壺浦無時節秋尤好池有精神貴可呼
最是九華知客意倚天遙露一峯孤
子長和詩復酬二首
往歲遙從彭蠡湖常山地閱武侯圖忽乘雪裏子猷棹
欣對花間太白壺鴈宕寄書知有便天台采藥定相呼
兩翁異日為鄰舍笑說江山大小孤
君往東湖我左湖田園歸去亦良圖縱如傳說妙調鼎
終羨淵明高引壺清峭臺中各陳迹翠微亭上偶歡呼
江東江右從今後永夜月同千里孤
子長招游齊山
路經秋浦上崔嵬不負孤舟萬里回峯比九華微具體
(山中有石)洞疑三竺遠飛來勝窮巖石玲瓏地秀吸江湖浩
渺杯先却紫微期一月菊花未放桂花開
朱仲文和詩用齊山韻以酬
蜀山同我上崔嵬峽水相隨共載回秋月迎人霅川去
義風吹客浙江來山游未盡無窮力酒興應嫌有限杯
凖擬吳中作重九菊花休道不須開
子長和汪樞密齊山詩復用前韻
腐儒無用分投閒吳蜀分符祗強顔去訪少陵三峽水
來尋太白九華山小舟載酒清溪口健卒傳詩白浪間
風伯相留作吟社願低筆力許追攀
池陽阻風留十日
舟楫何濡滯秋深風未西五旬從白帝十日尚清溪胸
次澤吞楚眼中山見齊主人殊未厭壺榼屢提攜
子長攜具至溪口復用前韻
有客雙蓬鬢歸來灩澦西符分三竹使地見兩梅溪(舟行)
(梅溪予家亦有梅溪)舟遇先逢李杯行酒到齊他年石橋路歸去
手應攜
九華山
九芙蓉自九天來太史南游山未開仙境曾經謫仙眼
佳名傑句兩崔嵬
舟出清溪尚逆風觀山却得少從容浮雲不礙天邊眼
放出神仙八九峯
我在芙蓉山下家四年秋色隔天涯如今漸覺鄉山近
己見芙蓉吐九華
江南一嶽占青陽多少神仙此地藏聞說仙翁搗藥處
鳥聲依舊克丁當(山中有鳥啼聲日克丁當時人呼為葛仙翁搗藥處)
九華山下化成寺太白書堂高處開想見江山無此境
故宜頭白懶歸來
兩宋名賢小集卷一百六十七
