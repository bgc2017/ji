兩宋名賢小集卷二百七十
宋陳思編
元陳世隆補
白石道人詩
姜夔字堯章鄱陽人工聲律慶元三年進樂書乞正
雅樂詔令太常與議嫉之不果行居苕溪與白石洞
天為鄰轉庵潘檉號之曰白石道人又畀以詩云世
間官職似摴蒱采到枯松亦大夫白石道人新拜號
斷無繳駁任稱呼時夔與黃景說齊名景說亦號白
石人稱雙白石
五言古詩
奉别沔鄂親友(以長歌意無極好為老夫聽為韻)
滔滔沔鄂留有靦三宿桑持鉢了白日事賤丸蛣蜣舍
當去石友煙席淩江湘為君試歌商歌短意則長
佳人魯山下(謂楊大昌正之)日弄清漢波促絃調寶瑟哀思感
人多咬哇秦缶擊冷落郢客歌知音良不易如此粲者
何
英英白龍孫(鄭仁舉次臯)眉目古人氣拮据營數椽下簾草
生砌文章作逕庭功用見造次無庸垂罄嗟遺安鹿門
意
詩人辛國士(辛泌克清)句法似阿駒别墅滄浪曲綠陰禽鳥
呼頗參金粟眼漸造文字無兒輩例學語屋壁祝(又作呼)
蒲盧
山陰千載人揮洒照八極只今定武刻猶滯龍虎筆單
侯出機杼(單侯諱炳文)豈是劍舞得餘波入竹石絶嘆咄咄
逼
異時之罘君在涅守白顥黃鐘欠牛鐸淋漓弔遺稿有
子殊可人(蔡迨堅吾子字武伯)特未見此老客來請論文但道曲
肱好
中郎遊千霜曲高復誰為龐翁趣無絃鄭伯功斵鼻春
風桃花溪寒渌繞蒼翠何當從兩君放浪計幽事
宦達羞故妻貧賤厭丘嫂上書雲雨迥還舍笋蕨老江
臯鋤帶經決計恨不早士無五羖皮沒世抱枯槁
伐木響虚牝我願友褐夫九關呀虎豹何時内高祛黃
鵠渺雲樹鸚鵡澹煙蕪倚杖得清賞洗心觀本初
孤鴻度關山風霜摧翅翎影低白雲暮哀噭那忍聽士
生有如此儲粟不滿瓶著書窮愁濱可續離騷經
赤松圖
山東隆準公未語心已解按劍堂下人成事汝應退非
無帶礪約正爾有恩害平生三寸舌松間潄寒瀨
雪中訪石湖
雪矸如玉城偏師敢輕犯黃蘆陣野鶩我自將十萬三
載渠未降北面石湖范先生霸越手定自一笑粲
虞美人草
夜闌浩歌起玉帳生悲風江東可千里棄妾蓬蒿中化
石那解語作草猶可舞陌上望騅來翻愁不相顧
花藏寺雲海亭望具區(寺為張循王功德院)
茫茫復茫茫中有山蒼蒼大哉夫差國坐占天一方夫
差醉蓮宫巨浪搖不醒越師何從來碎我玉萬頃年年
亭上秋一笛千古愁誰能知許(又作幾)事飛下雙白鷗
夏日寄朴翁時在靈隠
風吹松樹枝懷吾松間友雲從北山來令吾屢回首山
雲夜夜起山雨侵人衣遥知竹窗裏自吟新雨詩
春日書懷
九真何蒼蒼乃在清淡尾衡茒依草木念遠獨伯姊春
來衆芳滋春去衆芳萎兄弟各天涯啼鴂見料理漢江
出巨魚風雷入驅使安得挾吾輈西征二千里
春雲驛路暗遊子眇歸程永懷故山下風雨悲松庭翁
仲不解語幽鳥時時鳴人家插垂柳客裏又清明
垂楊大别寺春草郎官湖家巷有石友合并不待呼瘦
藤倚花樹花片藉玉壺老鄭談絶妙辛楊句敷腴平生
子姚子貌古心甚儒時邀野僧語閒與琴工俱酒闌興
未了左轉城南隅大江圍楚碧煙水入玄虚留落不自
恨唯嗟故人疎一月三見夢夢中相與娛日日潮風起
悵望武昌(一作陵)魚
武昌十萬家落日紫煙低亭亭頭陁塔高處白鳥棲白
鳥忽飛去春山空四圍南樓有佳人再召且再辭閉門
課文史攖物深天機斯人不可致白鳥會來歸
箜篌引
箜篌且勿彈老大不可聽河邊風浪起亦作箜篌聲古
人抱恨死今人抱恨生南鄰賣妻者秋夜難為情長安
買歌舞半是良家婦主人雖愛憐賤妾那久住緣貧來
賣身不緣觸夫怒日日登高樓悵望宫南樹
賦千巖曲水
紅雨洒溪流下瀨仍小駐魚隊獵殘香故故作吞吐老
子把一盞微風忽吹去
李陵臺
李陵歸不得高築望鄉臺長安一萬里鴻雁隔年回望
望雖不見時時一上來
待千巖
褰裳望洞庭眼過天一角初别未甚愁别久今始覺作
箋非無筆寒雁不肯落蘆花待挐舟怪底北風惡
若人金石心試問洞庭浪傳聞下巴陵瀝酒喜無恙我
行丹楓林屢騁白蘋望烏鵲不可嗔論功當坐上
呈徐通仲兼簡仲錫通仲與誠齋為鄉人近來赴
調而誠齋去國又通仲久與千巖有苕霅之約而
未至余挽通仲欲與同歸千巖故末章及之
斯文準乾坤作者難屈指我從李郭遊知有徐孺子春
風橘洲前白月太湖尾懷哉(一作我)來無期玉唾炯在紙
去年識仲氏何啻空谷喜合并忽自天傾倒見底裏維
君天下士竹箭東南美胡不在石渠諸公當料理千巖
今林宗泉石助風軌示病(一作疾)不下堂有句高八米此
老筆硯交誠齋古元禮毫端洒秋露去國詞愈偉屬聞
都門别回首即桑梓獨憐苕溪上垂榻俟行李煙波肯
尋盟歸棹為君艤
和轉菴丹桂韻
野人復何知自謂山澤好來禆奉常議識笳鼓羽葆誰
憐老垂垂却入鬧浩浩營巢猶是寓學圃何不早淮桂
手所植漢甕躬自抱花開不忍出花落不忍掃佳客夜
深來清尊月中倒一禪兩居士更約踐幽討
昔遊詩
夔蚤歲孤貧再走川陸數年以來始獲寧處秋日無
謂追述舊遊可喜可愕者吟為五字古句時欲展閱
自省生平不足以為詩也
洞庭八百里玉盤盛水銀長虹忽照影大哉五色輪我
舟渡其中晃晃驚吾神朝發黃陵祠暮至赤沙曲借問
此何處滄灣三十六青蘆望不盡明月耿如燭灣灣無
人家只就蘆邊宿
放舟龍陽縣洞庭包五湖(澧沅濱湘大江)洶洶不得道茫茫將
奈何篙師請小泊石矴沈泥沙是中大無岸強指葦與
莎滯留三四晨大浪山嵯峨同舟總下淚自謂餵黿鼉
白水日以長僅存青草芽轉盼又已沒但見千頃波此
時羨白鳥飛入青山阿
九山如馬首一一奔洞庭小舟過其下幸哉波浪平大
風忽怒起我舟如葉輕或升千丈坡或落千丈坑回望
九馬山正與大浪爭如飛鵝車礟亂打睢陽城又如白
獅子山下跳猙獰須臾入别浦萬死得一生始知茵席
濕盡覆杯中羹
蕭蕭湘陰縣寂寂黃陵祠喬木蔭樓殿畫壁半傾欹蘆
洲雨中淡漁網煙外歸重華不可見但見江鷗飛假令
無恨事過此亦依依
吾乘五板船將入沌河口大江風浪起夜黑不見手同
行子周子渠膽大如斗長竿掙蘆席船作野馬走不知
何所詣生死付之偶忽聞入草聲燈火亦稍有&KR0891;船遂
登岸亟買野家酒
天寒白馬渡(漢川縣界)落日山陽村是時無霜雪萬里風奔
奔外旃吹已透内纊冰不溫吹馬馬欲倒吹笠任飛翻
不見行路人但見草木蕃忽看野燒起火焰燒乾坤聲
若震雷震勢若江湖吞虎豹走散亂麋鹿不足言夜投
野店宿無壁亦無門此行值三厄幸得軀命存明發見
老姊斗酒為招魂
揚舲下大江日日風雨雪留滯鼇背洲十日不得發岸
冰一尺厚刀劍觸舟楫岸雪一丈深屹如玉成堞同舟
二三士頗壯不恐懾蒙毡開篷卧波裏任傾折晨興視
毡上積雪何皎潔欲上不得梯欲留岸頻裂攀援始得
上幸有人見接荒村三兩家寒苦衣食缺買猪祭波神
入市路已絶如今得安坐閒對妻兒說
青草長沙境洞庭渺相連洞庭西北角雲邊更無邊後
有白河沌渺莽里數千豈惟大盜窟神龍所盤旋白湖
辛已歲忽墮死蜿蜒一鱗大如箕一髯大如椽白身青
鬐鬛兩角上梢天半體卧沙上半體猶沈淵里正聞之
官官使吏致虔作齋為禳禱觀者足闐闐斂席覆其體
數里聞腥羶一夕雷雨過此物忽已遷遺跡陷成川中
可行大船是年金亮至送死江之壖或云祖龍䜟詭異
非偶然近日山陽人采菱不知還望見三龍浮目若電
火燃見龍多見尾少見四體全一龍已為異三者亦罕
傳又因漁湖側水中忽生煙煙中一驢出繞身步蹁躚
俄隨霹靂去欲語無由緣我聞語此事乘舟往觀焉徑
往枯葭浦白鷺爭相先湖有劉備廟實司浩渺權徘徊
無所見歸棹月明前
昔遊洞源山先次白馬渡(桃源縣界)渡頭何清深鴻鵠在高
樹白馬亦洞天昔人有奇遇洞門不可見但聞水聲怒
瞻彼羽人宅乃乘方船渡修廊夾五殿重閣映千樹規
模象魏壯四合綠陰護山椒望五溪壺頭入指顧故宮
在其北屋瓦帶松霧古杉晉時物中空野人住外圍四
千尺内可十客聚我遊瞿仙館壇上表遺步却下八疊
坡一亭衆妙具兩山抱澄潭老木枝榦互瞻前秀而迥
坐久凛難駐桃源獨不見僻在南宫路山行轉深邃狙
猿吟上下石竇出微涓令吾意猶豫昔聞漁舟子水際
見洞戸今看去溪遠定自後人誤惆悵却歸來此遊不
得屢於今二十年歴歴經行處
昔遊衡山下看水入朱陵半空掃積雪萬萬玉花凝或
如生綃掛或作薄霧横紛紛虎豹吼往往蛟龍驚人語
不相聞濺雹漂風纓有魚緣峭壁上上終不停此中有
神物雷雨周八絃
昔遊衡山上未曉入幽谷欲識所坐輿横板掛兩竹狀
如秋千垂高下不傾覆登山九千丈中道多佛屋一峯
高一峯一峯秀林木仰看同來客木末見冠服高堂石
橋路尋常雲所宿下方雷雨時此上自晴旭紫蓋何突
兀萬里在一目餘峯六七十僅如翠浪矗此有嬾瓉巖
大石庇樵牧下窺半厓花杯盂琢紅玉飛雲身畔過攬
之不盈掬祝融最高絶紫蓋不足錄俯視同仰觀蒼蒼
萬狀伏惟餘岣嶁峯南睇半空綠仿彿認瀟湘向嶽流
屈曲高處驚吾魂翻思宅平陸其東有雷穴靈異謹勿
觸雲來綿世界雲去一峯獨僧窗或留罅雲入不可逐
絶頂横石渠仙人有遺躅山多金光草夜半如列燭靈
藥不可尋吁嗟歸太速
濠梁四無山坡陁亘長野吾披紫茸毡縱飲面無赭自
矜意氣豪敢騎雪中馬行行逆風去初亦略霑洒疾風
吹大片忽若亂飄瓦側身當其衝絲鞚袖中把重圍萬
箭急馳突更叱咤酒力不支吾數里進一斝燎茅烘濕
衣客有見留者徘徊望神州沈嘆英雄寡
既離湖口縣未至落星灣舟中三兩程兩程見廬山廬
山遮半天五老雲為冠朝看金疊疊暮看紫巉巉瀑布
在山半彷彿認一斑廬山忽不見雲雨滿人閒
雪霽下揚子閒望江上山山山如白玉日照金孱顔是
時江水淨影落清鏡寒潮催庾信老雲送佛貍還萬古
感心事惆悵垂楊灣
衡山為真宫道士飲我酒共坐有何人山中白衣叟問
叟家何在近住山洞口殷勤起見邀徐步入林藪雲深
險怪黑石亂湍水吼尋源竹漸遠茅屋前如帚老烹茶
味苦野啄琴形醜叟云司馬君學道此仙久屋東大盤
石碁畫今尚有古木庇覆之清泉石根走因悲百年力
汲汲成白首仙人固難值隠者亦可偶追惟恍如夢欲
畫無好手
附潘檉德久書昔遊詩後
我行半天下未能到瀟湘君詩如畫圖歴歴記所嘗起
我遠遊興其如鬢毛霜何以舒此懷轉軫弦清商
又附韓淲仲止
平生未踏洞庭野亦不曾登南嶽峯因君談舊遊恍如
嘗相從江淮歴歴轉湘浦裘馬意氣傳邊峯吾嘗汎大
江只見匡廬松乘風醉卧帆影底高浪直濺嵐光濃日
暮泊船時是夜方嚴冬雪花壓船船背重攬搖柂鼓聲
如鐘當年意淺語不到無句可寫波濤樁君詩乃如許
景物不易供盡歸一毫端狀若羣飛龍人問勝處貴著
眼雖有此興無由逢錢塘山水亦自好奈何薄宦難從
容南高北高一千丈潮頭日夜鳴靈蹤應有隠者為識
賞青鞵布襪扶杖笻君無說彼我愧此急還詩卷心徒
忪
七言古詩
送王孟玉歸山陰
淮南雪落雲繞戍王郎鳴鞭獵狐兔問君本是山陰人
何不扁舟剡溪去人生樂事將無同知君此心如太空
只今去踏龍尾道也似寒江蓑笠翁鑑湖一曲荷花浦
君不歸來花有語舊宅應添竹幾竿到家不覺秋如許
十年雪裏看淮南聚米能作淮南山籌邊妙處須急吐
正自不容脩竹閒人道長江無六月日光正射青蘆葉
何以贈君濯炎熱雪即是詩詩是雪
烏夜啼
老烏棲棲飛且號晨來枝上啄楮桃楮桃已空楮葉死
猶啄枯枝覓蟲蟻老烏賦分何其貪未啼已被鄰公嗔
吁嗟老烏不自省墻頭屋上紛成羣吳中貴遊重鸚鵡
千金致遠能言語花底紅絛鄭袖擎盤中碧果秦宫取
天生靈物得人憐過者須來鸚鵡邊老烏事事無足錄
人間猶傳夜啼曲
余居苕溪上與白石洞天為鄰潘德久字予曰白
石道人且以詩見畀其詞曰世間官職似摴蒱采
到枯松亦大夫白石道人新拜號斷無繳駁任稱
呼予以長句報貺
南山仙人何所食夜夜山中煮白石世人喚作白石仙
一生費齒不費錢仙人食罷腹便便七十二峯生肺肝
真祖只在南山南吾欲從之不憚遠無方煮石何由軟
佳名錫我何敢辭但愁自此長苦飢囊中只有轉菴詩
但當掬水三嚥之(轉菴德久自號云)
丁已七月望湖上書事
白天碎碎如折綿黑天昧昧如陳玄白黑碎處青天出
海月飛來光尚濕是夜太史奏月蝕三家各是爭筭術
或云七八或食既或云食晝不在夕上令御史登吳山
下視海門監月出年來歷失無人修三家之說誰為優
乍如破鏡光炯炯漸若小兒初食餅時方下令嚴禁銅
鏡破何為東海東天邊有餅不可食聞說飢民滿淮北
是鏡是餅且勿論須臾還我黃金盆金盆當空四山靜
平波倒浸雲天影下連八表共此光上接銀河通一冷
御史歸家太史眠人間不聞鐘鼓傳白石道人呼釣船
一瓢欲酌湖中天荷葉擺頭君睡去西風急送敲窗句
送陳敬甫
十年所聞溢吾耳去年誦君書一紙古人三語得奇士
況此磊落數百字相逢千巖萬壑裏有客如君請兄事
才高自古人所忌論高不售反驚世好詩取客如劵契
我無三者獨至是如君之貧不可避呼舟徑渡寒潮外
生雲軒
在山長與雲同儕出山憶雲雲不來千金買得太湖石
數峯相對寒崔嵬朝來忽覺青苔濕靉靉如炊石間出
白雲何處不相逢却怪年年枉相憶三郎胸中横一丘
在山出山雲與遊更呼白石老居士來倚雲根吟七字
送項平甫倅池陽
項侯聲名天宇窄與君俱是荆湖客向來相聞不相值
長安城中乃相識論文要得文中天邯鄲學步終不然
如君筆墨與性合妙處突過蘇李前我如切切秋蟲語
自謂平生用心苦神凝或與元氣接屢舉似君君亦許
西湖一曲古墻陰清坐論詩夜向深見謂人間有公等
不知來者不如今乾坤雖大知者少君不見古人拙處
今人巧我徂山林口掛壁如君合救狂瀾倒石渠春水
綠泱泱閣下無人白日長萬里江湖入歸夢子雲不願
校書郎九華山色梅根渡半日風帆即秋浦六條察吏
安用許幸有千巖作詩侣
書乞米帖後
銀鈎鐵畫太師字從人乞米亦可憐五倉空虚胃神哭
竟日悄悄無炊煙仙人留書說服氣道士辟穀期引年
人生不食浪自苦獨不見子桑鼓琴十日雨
契丹歌(都下聞蕭總管自說其風土如此)
契丹家住雲沙中駕車如水馬若龍春來草色一萬里
芍藥牡丹相間紅大胡牽車小胡舞彈胡琵琶調胡女
一春浪蕩不歸家自有穹廬障風雨平沙軟草天鵝肥
胡兒千騎曉打圍皂旗低昂圍漸急驚作羊角淩空飛
海東健鶻健如許韝上風生看一舉萬里追奔未可知
劃見紛紛落毛羽平章俊味天下無年年海上驅羣胡
一鵝先得金百兩天使走送賢王廬天鵝之飛鐵為翼
射生小兒空看得腹中驚怪有新薑元是江南經宿食
禽言如曰哥哥
君不見苕溪向南石鼓山鳥如鸜鵒啼其閒土人相傳
是阿弟千呼萬喚去復還身為獨雁失儔侣所愧脊令
圖急難繞林哀哀訴明月夜闌月落潮聲咽天地闊遠
兄不聞蒼厓下淚山竹裂豈無鴉舅與鵓姑人各有心
非友于陟岡四顧空欷歔君不見江南望夫誰家子登
山化石不得語
次韻誠齋送僕往見石湖長句
客來讀賦作雌蜺平生未聞衡說詩省中詩人官事了
狎鷗入夢心無機韻高落落懸清月鏗鏘妙語春冰裂
一自長安識子雲三嘆郢中無白雪范公蕭爽思出塵
有客如此渠不貧堂堂五字作城守平章勁敵在君口
二公句法妙萬夫西來囊中藏魯璵只今擊節烏棲曲
不愧當年賀鑑湖
五言律詩
悼石湖三首
身退詩仍健官高病已侵江山平日眼花鳥暮年心九
轉終無助三高竟欲尊尚留巾墊角荒外有知音
未作龍蛇夢驚聞露電身百年無此老千首屬何人安
得公長健那知事轉新酸風憂國淚高塚卧麒麟
未定情鍾痛何堪更悼亡遺書知伏枕來弔只空堂雪
裏評詩句梅邊按樂章沈思酒杯落天闊意茫茫
題華亭錢參園池
花裏藏仙宅簾邊駐客舟浦涵滄海潤雲接洞庭秋草
木山山秀闌干處處幽機雲韜世業暇日此夷猶
同朴翁登卧龍山
龍尾回平野簷牙出翠微望山憐綠遠坐樹覺春歸草
合平吳路鷗忘霸越機午涼松影亂白羽對禪衣
坐上和約齋
句入冰輪冷愁因玉宇開可無如此客猶恨不能杯好
句長城立寒鴉結陣來箜篌莫停手拚却斷腸回
出北關
吳兒臨水宅四面見行舟蒲葉浸鵝項楊枝蘸馬頭年
年人去國夜夜月窺樓傳語城中客功名半是愁
答沈器之二首
江漢乘流客乾坤不繫舟玉琴虚素月金劍落清秋野
鹿知隨草飢鷹故上鞲風流大堤曲一唱使人愁
涉遠身良苦登高望欲迷試吟青玉案不是白銅鞮露
下秋蟲怨風高北馬嘶槎頭有新味人在太湖西
菖蒲
岳麓溪毛秀湘濱玉水香靈苗憐勁直達節著芬芳豈
謂盤盂小而忘臭味長拳山并勺水所至未能量
范大參入覲頗愛鄙作以詩謝之
問句石湖老如將月指標枯中說滋味高處戒虚驕頗
喜唐音近寧論漢道遥政聲今在耳萬樂聽簫韶
小孫納婦
慶事集朋親孫枝喜氣新欹雲停碧落舞雪眩青春暖
日花君子清樽酒聖人一春行樂地不負牡丹辰
七言律詩
送朝天續集歸誠齋時在金陵
翰墨場中老斵輪真能一筆掃千軍年年花月無閒日
處處山川怕見君箭在的中非爾力風行水上自成文
先生只可三千首回施江東日暮雲
張平甫哀挽
將軍家勢出臞儒合上青雲作計疎吳下宅成花未種
湖邊地吉草新鉏空嗟過隙催人世賴有提孩讀父書
他日石羊芳草路弟兄來此一沾裾
寄上張參政
姑蘇臺下梅花樹應為調羹故早開燕寢休誇香霧重
鴛行却望衮衣來前時甲第仍垂柳今度沙堤已種槐
應念無枝夜飛鵲月寒風勁羽毛摧
京口留别張思順
伯勞飛燕苦為忙還憶東齋夜共牀别後無書非棄我
春前會面却他鄉連宵為說經憂患異日相逢各老蒼
更欲少留天不許曉風吹艇入垂楊
次朴翁遊蘭亭韻
亞字橋亭面面風六人同坐樹陰中松交歸路如留客
石礙流杯故惱公山色最憐秦望綠野花只作晉時紅
夕陽啼鳥人將散俛仰興懷自昔同(右軍祠堂有杜鵑花兩株花極炤灼)
次韻胡仲方因楊伯子見寄
此去廬陵定幾程向來笻杖未經行懸知征棹雲邊集
大有吟情雪裏生楚渡食萍應甚美舜祠吹玉直能清
二君即日青冥上惟我春山帶雨畊(仲方得萍鄉宰伯子得營道宰)
賀張肖翁參政
太乙圖書客屢談已知上相出淮南銀臺日月非虚過
金鼎功名得意參從此與人為雨露應憐有客卧雲嵐
明朝起為蒼生賀旋著衣冠紫竹簮
陳君玉以小集見歸用余還誠齋朝天續集韻作
七字夔報貺
筆陣無功汗左輪而今老去不能軍水邊白鳥閒於吾
窗外梅花疑是君欲向江湖行此話可無朋友托斯文
新篇大是相料理因憶西山揚子雲
寄田郎
楚楚田郎亦大奇少年風味我曾知春風寒食誰相伴
夜月棃花有所思剪燭屢呼金鑿落倚窗閒品玉參差
含情不擬逢人說鸚鵡能歌自作詞
送王德和提舉淮泉
京塵吹帽汗淋衣相見頻年只道歸省裏移文那得了
家邊持節未為非煮乾碧海知誰用割盡黃雲尚告饑
可得不為根本計秋風還是雁南飛
寄時父
遲君日日數歸程到得君歸我已行一路好山思共看
半年有酒不同傾吾儕正坐清貧累各自而今白髮生
人物眇然須強飯天工應不負才名
送李萬頃
猛相思裏得君來正喜歡時却便回别路恐無青柳折
到家應有小桃開起居五馬草堂上問訊千巖及阿灰
(張禕姪張曙小字阿灰)兒女痴頑夫婦健漂零何日共尊罍
次韻千巖雜謠
平生中散七不堪玉麈時時伴燕談道士有神傳火棗
故人無字入雲藍雨涼竹葉宜三酌日落荷花倚半酣
極欲扁舟南蕩去冷鷗輕燕略相諳
寄上鄭郎中
梅根東望九華雲中有風流衣繡人石下一生勞夢想
尊前數語倍情親節旄在道催歸漢花鳥留君且作春
見說祥雲挾時雨故園松菊亦精神
送左真州還長沙
吳兒牽挽醉蓴鱸今日西歸略自如别路冷雲隨驛馬
望鄉喬木記吾廬湘中花月偏憐酒淮左兒童待擁車
凡吾舊遊君更歴橘洲相見訝無書
乍涼寄朴翁
前日松間步屧歸更將荷葉障秋暉如今城裏抛團扇
應是山中試裌衣水有秋容蓮漸少樹含涼氣鳥慵飛
炎天既懶趨城市從此尤須戀翠微
呈方叔
聱牙落魄一閒官職事何曾見一斑不是論松須說劍
若非尋壑即觀山閒看落葉隨風去冷笑奔雲送雨還
更有荆巖楊處士伴渠癡坐老花閒
夏日奉天台禄
看天揮箑卧籐牀翠袖攜壺過酒漿蝟腹出波烹芰實
褭蹄和露擘蓮房相呼時入雞豚社獨坐曾無雁騖行
便是赤城真隠吏不須劉阮更相將
冬夜不寐
宵柝迢迢警睡魔靜思甘分老林坡忍饑但有嵇康懶
扣角曾無甯戚歌不起妄心思世事只將閒意養天和
時人休說長生術學著長生事轉多
閒詠
虚縻廪禄飲醇醪不狎文書不坐曹檢點花園為日課
裒尋詩草計年勞仍將書册供慵卧時喚杯盤佐老饕
感激大恩何以報惟祈聖夀與天高
負暄
不是羲和德澤流寒鄉何處覓溫柔絶憐天上紅錦襖
大勝人閒紫綺裘旋掇胡牀隨影轉更攜詩卷與閒謀
天和妙處人誰會欲獻君王却自羞
和陸放翁見寄
遥知三徑長荒苔解組東歸亦快哉津岸紛紛羣鳥去
船頭衮衮好山來平時佳客應相過勝日清樽想屢開
若許詩篇數還往直須追挽古風回
和陸放翁
午庭風雨撼高槐一洗城頭十丈埃老子坐閒尋好句
故人門外寄詩來勁鋒久服穿楊妙鈍思深慚擊鉢催
清珮左符君未可要聽吟思發春雷
寄汪尚書
五十年間嘆闊疎相忘兩地復江湖書來筆底驚強健
詩去吟邊想步趨好對青山看歌舞莫嫌紅粉笑髭鬚
鳳毛已有哦松韻尚記金章舊範模
五言絶句
明妃詩(同潘德久作三首)
明妃未嫁時滿宫妬娥眉一朝辭玉陛人人淚雙垂
年年心隨雁日日穹廬中遥見沙上月忽憶建章宫
身同漢使來不同漢使歸雖為胡中婦只著漢家衣
古樂府三首
裁衣贈所歡曲領再三安歡出無人試閨中自著看
甚欲逐郎行畏人笑無媒日日東風起西家桃李開
今我歌一曲曲終郎見留萬一不當意翻作平生羞
與和甫時甫分題畫卷䕫得剡溪圖
枯槎啅乾鵲交臂失夫君奈此一尊酒憑高空水雲
東堂聯句
金風涼夜深吹我蕭蕭髮起折丹桂枝驚落花上月(趙雍)
(和仲白石)
七言絶句
寄俞子
此郎都無子弟氣夜對黃妳籠青燈君今落脚墮鴛外
欲往從之嘆未能
郎罷才名今白髮佐州亦復坐窮邊甚欲出手相料理
東南風高難寄牋
牛渚
牛渚磯邊渺渺秋笛聲吹月下中流西風不識張京兆
畫得蛾眉如許愁
武康丞宅同朴翁詠牽牛
青花綠葉上疎籬别有長條竹尾垂老覺淡粧差有味
滿身秋露立多時
朴公悼牽牛甚奇余亦作
不見青青繞竹生西風籬落抱枯藤道人一任空花過
愁殺山陰覓句僧
過德清
木末誰家縹渺亭畫堂臨水更虚明經過此處無相識
塔下秋雲為我生
溪上佳人看客舟舟中行客思悠悠煙波漸遠橋東去
猶見闌干一點愁
過湘陰寄千巖
渺渺臨風思美人荻花楓葉帶離聲夜深吹笛移船去
三十六灣秋月明
雁圖
萬里晴沙夕照西此心惟有斷雲知年年數盡秋風字
想見江南搖落時
除夜自石湖歸苕溪(此詩錄寄誠齋得報云所寄十詩有裁雲縫霧之妙思敲)
(金戛玉之奇聲)
細草穿沙雪半銷吳宫煙冷水迢迢梅花竹裏無人見
一夜吹香過石橋
美人臺上昔歡娛今日空臺望五湖殘雪未融青草死
苦無麋鹿過姑蘇
黃帽傳呼睡不成投篙細細激流冰分明舊泊江南岸
舟尾春風颭客燈
千門列炬散林鴉兒女相思未到家應是不眠非守歲
小窗春色入燈花
三生定是陸天隨只向吳松作客歸已拚新年舟上過
倩人和雪洗征衣
沙尾風回一棹寒椒花今夕不登盤百年草草都如此
自琢春詞剪燭看
笠澤茫茫雁影微玉峯重疊護雲衣長橋寂寞春寒夜
只有詩人一舸歸
桑間篝火却宜蠶風土相傳我未諳但得明年少行役
只裁白紵作春衫
少小知名翰墨場十年心事只淒涼舊時曾作梅花賦
研墨於今亦自香
環玦隨波冷未銷古苔留雪卧墻腰誰家玉笛吹春怨
看見鵝黃上柳條
臨安旅次答蘇虞叟
垂楊風雨小樓寒宋玉秋詞不忍看萬里青山無處隠
可憐投老客長安
姑蘇懷古
夜暗歸雲繞柁牙江涵秋影鷺眠沙行人悵望蘇臺柳
曾與吳王掃落花
次德久韻
籬落青青花倒垂避人黃鳥雨中飛西郊寂寞無車馬
時有溪童賣菜歸
次石湖書扇韻
橋西一曲水通村岸閣浮萍綠有痕家住石湖人不到
藕花多處别開門
竹友為徐南卿作
髮已星星帶已寬徐郎猶是客長安家山竹好無由看
漫種庭前一兩竿
世路蒼皇總是愁暮年須得小優游如今漸覺知心少
賸種青青伴白頭
夀朴翁
與師同月不同年歸墨歸儒各自緣想得山中無夀酒
但攜茶到菊花前
湖上寓居雜咏
荷葉披披一浦涼青蘆奕奕夜吟商平生最識江湖味
聽得秋聲憶故鄉
湖上風恬月澹時卧看雲影入玻璃輕舟忽向窗前過
搖動青蘆一兩枝
秋風低結亂山愁千頃銀波凝不流堤畔畫船堤上馬
綠楊風裏兩悠悠
處處虚堂望眼寬荷花荷葉過闌干遊人去後無簫鼓
白水青山生晚寒
輦路垂楊兩行栽苑門秋水欲平階朝朝南望宫雲起
白鳥一聲山下來
微波衝得綠萍開數點青青粘石階綠葑自來還自去
來時須載白鷗來
布衣何用揖王公歸向蘆根濯軟紅自覺此心無一事
小魚跳出綠萍中
囊空萬字總空言露滴桐枝欲斷絃時事悠悠吾亦懶
卧看秋水浸山煙
苑墻曲曲柳冥冥人靜山空見一燈荷葉似雲香不斷
小船搖曳入西陵
處士風流不並時移家相近若依依夜涼一舸孤山下
林黑草深螢火飛
臨榻看山綠漲天角門長泊釣魚船而今漸欲抛塵事
未了菟裘一悵然
鈎窗不忍見南山下有三雛骨未寒惆悵古今同此味
二陵風雨晉師還
柳下軒窗枕水開畫船忽載故人來與君同過西城路
却指煙波獨自回
指點移舟著柳堤美人相顧復相攜上橋更覺秋香重
花在西陵小苑西
平甫見招不欲往
老去無心聽管絃病來杯酒不相便人生難得秋前雨
乞吾虚堂自在眠
樓閣萬重秋雨裏峯巒四合暮潮邊鳳城今夕涼如水
多少人家試管絃
三高祠
越國霸來頭已白洛京歸後夢猶驚沈思只羨天隨子
蓑笠寒江過一生
過桐廬
横看山色仰看雲十幅風帆不藉人記取合江江畔樹
他年此處好垂綸
過垂虹
自作新詞韻最嬌小紅低唱我吹簫曲終過盡松陵路
回首煙波十四橋
登烏石寺觀張魏公劉安成岳武穆留題劉云侍
兒意真奉命題記
諸老凋零極可哀尚留名字厭崔嵬劉郎可是疎文墨
幾點胭脂汚綠苔
項里
項里項王之里也在山陰西南二十餘里地多楊梅
苔梅皆妙天下王性之賦項里楊梅云只令枝頭萬
顆紅猶似咸陽三月火予近得苔梅一枝古怪特甚
為作七言
舊國婆娑幾樹梅將軍逐鹿未歸來江東父老空相憶
枝上年年長綠苔
雪中六解
塞草汀雲護玉鞍連天花落路漫漫如今却憶當時健
下馬題詩不怕寒
黃鶴磯邊晚渡時柳花風急片帆飛一聲長笛魚龍舞
白浪如山不肯歸
萬馬行空轉屋簷高寒屢索酒杯添故人家住吳山上
借得西湖自捲簾
曾泛扁舟語石湖恍然坐我范寬圖天寒遠掛一行雁
三十六峯生玉壺
萬壑千巖一樣寒城中别有玉龍蟠舊人乘興扁舟處
今日詩仙戴笠看
沈香火裏笙簫合煖玉鞍邊雉兔空辦得煎茶有驕色
先生只合作詩窮
越中士女春遊
秦山越樹兩依依閒倚闌干看落暉楊柳梢頭春又暗
玉簫聲裏夜遊歸
送范仲訥往合肥三首
壯志只便鞍馬上客夢長在江淮間誰能辛苦運河裏
夜與商人爭往還
我家曾住赤欄橋鄰里相顧不寂寥君若到時秋已半
西風門巷柳蕭蕭
小簾燈火屢題詩回首青山失後期未老劉郎定重到
煩君說與故人知
下菰城
人家多在竹籬中楊柳疎疎尚帶風記得下菰城下路
白雲依舊兩三峯
平甫放三十二鷗於吳松余不及與盟
橋下松陵綠浪横來遲不與白鷗盟知君久對青山立
飛盡棃花好句成
蕭山
歸心已逐晚雲輕又見越中長短亭十里水邊山下路
桃花無數麥青青
戊午春帖子
晴窗日日擬雕蟲惆悵明時不易逢二十五絃人不識
淡黃楊柳舞春風
偶題
阿八宫中酒未醒天風吹髮夜泠泠歸來只怕扶桑暖
赤脚横騎太一鯨
陳日華侍兒讀書
繹句尋章久未休花房日晏不梳頭誰教郎主能多事
乞與冥冥千古愁
女郎山(漢陽縣西二十里)
不見郢中能賦客可憐負此女郎山冰魂寂寞無歸處
獨宿鴛鴦沙水寒
釣雪亭
闌干風冷雪漫漫惆悵無人把釣竿時有官船橋畔過
白鷗飛去落前灘
綠萼梅
黃雲承韈知何處招得冰魂付北枝金谷樓高愁欲墮
斷腸誰把玉龍吹
次韻武伯
楊柳風微約暮寒野禽容與只波間道人心性如天馬
可愛青絲十二闌
觀燈口號
世閒形象畫成燈烘火旋紗巧思生列肆又多看不徧
遊人一一把燈行
市樓歌鼓太諠譁燈若連珠照萬家太守令嚴君莫舞
遊人空戴玉梅花
遊人俱戴孟家蟬爭托星毬萬眼圓鬧裏傳呼大官去
後車多少盡嬋娟
花帽籠頭幾歲兒女兒學著内人衣燈前月下無歸路
不到天明亦不歸
好燈須買不論錢别有琉璃價百千都下貴人多預賞
買時長在一陽前
珠絡琉璃到地垂鳳頭銜帶玉交枝君王不賞無人進
天竺堂深夜雨時
紛紛鐵馬小回旋幻出曹公大戰年若使英雄知此事
不教兒女戲燈前
貴客鈎簾看御街市中珍品一時來簾前花架無行路
不得金錢不肯回
修内司人偏戲鼓輦宫營裏獨燒燈春風到處皆君賜
金柳絲絲滿鳳城
正好嬉遊天作魔翠裙無奈雨沾何御街暗裏無燈火
處處但聞樓上歌
陪張平甫遊禹廟
鏡裏山林綠到天春風只在禹祠前一聲何處提壺鳥
猛省紅塵二十年
燈詞
南陌東城盡舞兒畫金刺繡滿羅衣也知愛惜春遊夜
舞落銀蟾不肯歸
燈已闌珊月氣寒舞兒往往夜深還只因不盡婆娑意
更向階心弄影看
沙河雲合無行處惆悵來遊路已迷却入靜坊燈火室
門門相似列蛾眉
遊人歸後天街靜坊陌人家未閉門簾裏垂燈照樽俎
坐中嬉笑覺春溫
春詞
六軍文武浩如雲花簇頭冠樣樣新惟有至尊渾不戴
盡將春色賜羣臣
萬數簮花滿御街聖人先自景靈回不知後面花多少
但見紅雲冉冉來
同恬朴翁過淨林廣福院
四人松下共盤桓筆硯花壺石上安今日興懷同此味
老仙留字在孱顔
三高祠(見姑蘇志)
不貪名爵伐功勞勇退深虞後患遭甫里閒居畊釣樂
范張高處陸猶高
于越亭
松尾颼颼石浪寒静聽蕃曲轉聲酸人間無此春風手
應是江妃夜夜彈
六言
金神夜獵圖二首
夜半金神羽獵奔走山川百靈雲氣旍旗未下颯然已
入青冥
後宫嬋娟玉女自鞚八尺飛龍兩兩鳴鞭爭導綠雲斜
墜春風
次韻鴛鴦梅
晴日小溪沙暖春夢憐渠頸交只怕笛聲驚散費人月
詠風嘲
漠漠江南煙雨于飛似報初春折過女郎山下料應愁
殺佳人
馬上值牧兒
馬背何如牛背短衣落日空山只麽身歸盤谷未須名
滿人間
兩宋名賢小集卷二百七十
