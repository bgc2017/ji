兩宋名賢小集卷四十四
宋陳思編
元陳世隆補
獨樂園稿(三)
潞公遊龍門光以室家病不獲參陪獻詩十六韻
旌節擁憑熊逶迤向鑿龍順成過社蜡閉塞令行冬
雪壟痕猶濕梅林思己濃傳呼空谷應前導白雲逢飛
蓋多邀客停車數問農禹功雙壁斷佛劫萬龕重絶頂
標孤刹疎林透遠鐘氣蒸泉郁郁冰綻水溶溶藥閣低
臨渚茅庵背倚峯凍醪資野酌寒筍佐晨饔(公作藥寮潞公菴臨)
(伊庵皆在龍門)碁局移依石茶爐坐蔭松醉醒皆衆共小大盡
公從顧以私恩累難追勝賞蹤原思初不病叔夜亦非
慵稽古慙經笥摛華怯筆鋒會須參後乘異日待從容
和史誠之謝送張明叔梅臺三種梅花
别後相驚兩鬢霜可憐梅蘂為誰芳臺頭日暖分三色
林下風清共一香正爛漫時遊不足忽離披去樂難常
慇懃手折遥相贈不欲花前獨舉觴
去春與景仁同至河陽謁晦叔館於府之後園既
去晦叔名其館禮賢夢得作詩以紀其事光雖愧
其名亦作詩以紀之
蓬飛匏繫十餘年並蔭華榱出偶然郭隗金臺雖見禮
華歆龍尾豈能賢浮雲世味閒尤薄寒柏交情老更堅
明日河梁即分首人生樂事信難全
和吳辨叔知鳳翔見寄
岐陽府舍始相逢四十餘春屈指中昔日布衣今露冕
當時小吏亦衰翁醉吟久作藏身計條教應多及物功
惟是綵衣難再著長林極目起悲風
釣魚有感
野釣披榛竹梧桐半死身那堪衰病意更作獨遊人
送章伯鎮知湖州
江外饒佳郡吳興天下稀蓴羹紫絲滑鱸膾雪花肥星
斗寒相照烟波碧四圍柳侯還作牧草樹轉清輝
送李秀才元知廣安軍歸成都覲省
皂蓋五驊騮今來異昔遊簞壺交里舍鐃吹下瀛洲壽
酒行當舉歸鞭不可留春光久相待先在錦江頭
寄題李舍人偉蒲中新齋
隴上家聲勇氣殊邊庭卧鼓欲安居非同王翦私求
宅更似甘寧晚好書劍倚寒窗風淅瀝門無雜客柳蕭
疎蒲州風土平生愛為問旁隣地有餘
李花
嘉李繁相倚園林淡泊春齊紈剪衣薄吳紵下機新色
與晴光亂香和露氣勻望中皆玉樹環堵不為貧
秋夜
城上調秋角烟間發暝鐘風枝搖宿鳥霜草覆寒蛩久
負觀書樂端愁束帶恭暫因羣吏散還得遂幽慵
坐船
使君張皂蓋高宴碧湖心苒蒻牽菱蔓夷猶泊柳隂晚
風侵坐冷春浪没篙深倒載歸何晚波間夕照沉
和陳殿丞芍藥
化工餘巧惜春殘更發濃香繼牡丹䄠點藏心殷勝纈
異芳迎鼻酷如蘭瓊樓窈窕仙家宅雲葉低垂醉裏冠
(纈子樓子冠子醉西施皆芍藥名品)自有殊功存藥錄不當獨取鄭詩看
陪始平公燕柳谿
谿光不動柳風輕玉帳森沉擁萬兵鷗入烟中閒自舞
魚翻波面喜相迎樓船下視晴天碧鼓吹前驅遠陌清
桃李歸時應盛發薰然和氣滿春城
宜甫東樓晚詩
賓主俱歡醉高樓迥倚空形忘羈檢外酒散笑談中晚
市烟初白秋園葉半紅登臨不厭數朝夕是寒風
寄揚州侯都監仲倫
木落淮南樹秋風日夜高月臨揚子渡雪卷廣陵濤不
得同蕭散何因破鬱陶空憑尺書速未解夢魂勞
夏夜
溽暑鬱不開矗矗雲萬疊長風卷地來涷雨不濡葉雖
無潤物功涼冷得所愜須臾號怒息清月照壁頰小冠
簮短髮衣裾輕獵獵敧傾依曲几暫爾蘇疲苶(疲貌)坐久
不思眠草間微露浥
早春戲作呈范景仁
閏餘春意早卉木先有思嚶嚶羣鳥翔東西各求寄伊
予忝諫垣動息抱憂悸衮職曠不補言責真可畏況復
禁過從陋巷若囚繫茅茨庇風雨偏隘無餘地時於壊
垣隙歴歴生新薺君侯乃比隣跬步難自致常思去歲
初西軒習歌吹座客皆故人歡笑無拘忌平生不喜酒
是日成爛醉豈言長揖歸良會難再值東風忽復來時
華一何駛叢竹固無恙夭桃作花未朝廷正清明詎肯
容竊位何當遂廢放歡飲還自恣
武成致齋奉酬吳冲卿寺丞太學宿直見寄二首
廣文宜直太常齋咫尺無從盡素懷不及春風得隨意
夜深容易過天街
雪後餘冰尚綴簷月華霜氣入疎簾難堪瓊玉驚心骨
坐覺清寒幾倍添
司徒開府韓國富公弼挽辭四首
天祐休明祚時生雋傑臣賢科首多士宰府澤生民煥
爛三台正冲融四海春欲知甄冶力試問白頭人
漠北驕無信漁陽廣聚兵移書侮中國决意背齊盟直
氣輕軺入英辭勍敵驚四方烽火滅㝢縣復升平
大吕功名重鴻毛軒冕輕閒居客愈盛暫出市皆傾溟
海涵容大龍門謁見榮謙光儼在目慟哭望佳城
杖履還私第精誠在本朝愛君老不懈憂國没方昭東
閣秋牢落西芒夜寂寥只因忠亮志氣運不能消
聶著作三舅謫官長沙作耐辱亭書來索詩
少連善降志無恤能忍詬兹亭名耐辱締構自吾舅樽
前湘水清席下湘山秀於焉忘榮枯終日醉醇酎攻愁
若攻敵避喧如避寇困久理須通非徒保無咎
中秋夜始平公命與考校諸君置酒賦詩
月華秋色兩鮮新萬里澄空不受塵兔濯素毫騰浩露
桂飄香實下飛輪光侵酒面寒無力清入詩毫健有神
坐客何須辭醉倒相君應不惜重茵
二月三十日與同舍宴李氏園晚歸馬上賦
門前蹀躞金羈滿座上連翩玉斝飛數尺遊絲留客醉
一行垂柳送人歸同邀勝友時難得重到名園花巳稀
莫惜芳辰賸行樂無端風雨横相違
和子淵元夕
緹室重飛玉琯灰物華全與斗杓回依依殘臘無情别
歴歴新春轉眼來強取酒巵浮翠柏懶開粽葉覓楊梅
男兒努力平生志肯使功名落草萊
和吳省副(中覆字仲庭)梅花半開招憑繇張司封飲(伯玉)
(字公達)
帝鄉春色嶺頭梅高壓年華犯雪開正與嘉賓思共醉
不須芳物重相催從軍貯酒傳呼出側弁簮花倒載迴
風雨難期王事劇未知休沐幾旬來
秋雨蕭條聞宗聖案伎應之飲酒詩呈甫宜
寒風細雨未晴天密似輕塵薄似烟一室獨吟圖史亂
四隣高會綺羅鮮鴈飛斜柱絲隨指蠏薦新螯酒滿船
自笑不歌仍不飲昏昏只解枕肱眠
八月十七日夜省直紀事呈同舍
窮秋直省舍大雨吁可畏九河飜層空入夜愈恣睢置
牀東壁根時有塗塈墜颯颯勢將摧怵惕不成寐中宵
抱衾立呼燭久方至徙之近西偏裯帳不能備飛蚊胡
不仁忍此加啄噬避煩只深藏悒悒面蒙被須臾漏轉
急枕褥亦沾漬雖欲起何之室中無燥地展轉遂達旦
耿耿負憂悸因思閭井民餬口仰執技束手己連旬妻
兒日憔悴囊錢與盎米薪木同時匱敗衣不足准摶手
坐相視予今幸己多敢不自知愧無謀忝肉食念爾但
增欷(泣餘聲亦作唏廣韻啼也)
和聶之美重遊東郡
躍馬津亭未幾何宦遊容易十年過飄颻空似隨流梗
寂寞猶為挂壁梭西嶺應餘當日翠南湖真减幾分波
(之美云南浦比舊水涸過半)輸君尚得飛征蓋重向春園聽舊歌
和范景仁西圻野老
西郊廣路浮壤黃上天雨泣寒雲蒼鸞旗闟戟紛晻靄
扈從威神歸帝鄉田家老父眉睫白杖藜匍匐泣路旁
且云生逢至仁主蠲租罷役歲為常蠶收百箔桑蔽野
麻麥相望無邊疆去年翠華出賽雨錦繡緡絲墟里光
拜迎六馬負縑帛孫扶嫗接歸揚揚自分謳歌畢餘景
一朝縞素安可防哀聲澒洞徹四極草木滲淡顔色傷
螻蟻衰齡不足贖淚如飛雪空霑裳河縈洛貫嵩峯足
泉底環瀛日月長羡門己閉屬車返軛上空瞻金鳳凰
和宋復古小園書事
飽食復閒眠風清雨霽天葉深時墜果岸曲乍藏蓮波
面秋光淨林梢夕照鮮東家近亦富滿地布苔錢
和王介甫烘蝨
天生萬物名品夥嗟爾為生至么麽依人自活反食人
性喜伏藏便垢涴晨朝生子暮生孫不日蕃滋逾萬箇
透疎緣隙巧百端通夕爬搔不能卧我歸彼出疲奔命
備北驚南厭搜邏所擒至少所失多捨置薰燒無術柰
加之炭上猶宴然相顧未知亡族禍大者洋洋迷所適
奔走未停身己墮細者懦怯但深潛乾死縫中誰復課
黑者抱髮亦憂疑逃入幧頭默相賀腥烟騰起遠襲人
袖擁鼻端時一唾初雖决意終自咎致爾殱夷非爾過
吾家篋笥本自貧況復為人苦慵惰體生鱗甲未能浴
衣不離身成垢破朽繒壊絮為淵藪如麥如麻寖肥
大虚腸不免須侵人肯學夷齊甘死餓醯酸蚋聚理固
然爾輩披攘我當坐但思努力自潔清羣蝨皆當遠邇
播
華屋篇(時視役河上寄郡中諸同舍)
涼風淨埽雲無迹海月未生星歴歴貝聯珠貫拱北辰
三五縱横此何夕重樓疊榭出秋空鳷鵲露寒連桂宫
瑶井迥臨丹闕外玉繩斜挂瑣窗中征人遠别空閨悄
鐘漏蕭疎天不曉碧紗展轉無復眠卧視寒光度華沼
漢家賢將戍臨洮結髮從軍今二毛誰憐身老心猶壯
深入長占太白高豐城古劍沉淪久匣中夜半雙龍吼
乃知神物不自藏紫氣依稀見牛斗有客離居望所親
遥知清夜會荀陳隄繇未息無由去不及浮槎河畔人
和邵堯夫年老逢春
年老逢春春莫咍朱顔不肯似春回酒因多病無心醉
花不解愁隨意開荒徑倦遊從碧草空庭慵埽自蒼苔
相逢談笑猶能在坐待牽車陌上來
再和邵堯夫年老逢春
年老逢春猶解狂行歌南陌上東岡晴雲高鳥各自得
白日遊絲相與長草色無情迷眼綠花林多思襲人香
吾儕幸免簮裾累痛飲閒吟樂未央
又和來韻
年老逢春無用驚對花弄筆眼猶明不嫌貧舍舊來燕
喚起醉眠何處鶯一僕相隨巾幅出羣童聚首小車行
人間萬事都捐去莫遣胸中氣不平
兩宋名賢小集卷四十四
