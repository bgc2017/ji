兩宋名賢小集卷一百八十三
宋陳思編
元陳世隆補
網山集(三)
林亦之
絶句
春晚招石門陳居士(淼)游麥斜巖破新茶因讀南
華齊物論二首
叫破殘花深處眠麥斜巖下畢逋前須臾汲井開茶供
讀盡南華齊物篇
好好輕衫清晝便短鉏欲乞此來田只應荷蕢無青髮
且漫春風二十年
續夢中所見兩句
長劍歌明月吳門一夜過紅樓何處是為說馬蘭坡
記九月二十五夜夢中作
藥圃幽人徑桃源處士居歲時雖屢改蹤跡尚如初
艾軒先生侍郎挽詞四首
典刑還似魯人初四海衣冠歸坐隅涕落寒蕪嗟不見
月明蠏井白雲孤
菖蒲對客尚從容明日紅泉夢巳空縱是千年有豪傑
六經人物在斯翁
繡衣曾出黃梅嶺金印還游紅藥階勲業至今人道說
幽懷長是在空齋
黃柑時候曲堆村長憶籃輿到蓽門恰是今年去年日
野螢衰草弔黃昏
延慶寫真贊二首
住山頭欲白何爾太揶榆却厭舊時面丹青别換模
秋雨秋山夜縱縱自横横平生無罪過不合去為僧
范公彌誕之辰輙述閭巷語為邑大夫壽且俟採
詩者
錦樓壽曲未須吹且聽江邊老婦詞但願年年好官長
一如官長在官時
同范長官鄭主簿送戰船奉酬應尉
相送長江風浪輕尉仙真自好心情四更明月宿何處
魚骨山前第一程
挽青龍陳公(次膺)四首
明月青燈合浦村北人惟此讀書園竇家風義人牢落
多少衡門欲斷魂
誰解題封忠敬堂長安白髮紫微郎斯名似不緣渠作
却最關渠淚數行
胡為春渚夢初回却是行舟恰到來數盡長亭過閩嶺
夕陽愁殺落花臺
欲哭芻靈何日時長江望斷涕沾衣夜香樓下如重到
鶴叫三更人已非(君嘗以合浦書堂謁名于艾軒老人老人目之為忠敬堂蓋取武城之人)
(其待先生如此忠敬也斯名不緣我而生實以丈人視此事為無媿色夜香樓落花臺謂君之東園也)
挽鮑待用(明之父)四首
一經教子巳青裾况又行年七十餘恰好遭逢身却死
北風門外只長嘘
去年一笑荔枝園今歲重來是墓門縱有青青舊時樹
已看斜日照黃昏
寒村夜雨斷人煙却有纍纍哭野田一飯誰能弔衰草
似君此事至今傳
讀盡東牀一卷書不妨蹤跡向來疎劍津紅帳為門戶
想得多多送葬車
光澤朱君(諱賡字師言或字少裘)挽詞四首
諸老蕭蕭似卷塵不堪再見素旌新白頭縣尉笭箵浦
夜雨寒窗是舊人
長記前回過我廬艱難步履喚兒扶莫將馬箠敲門去
寒水無人野渡孤
為官長者得聲名唯諾公堂如父兄欲作汝南耆舊傳
不須多語盡平生
迺翁飛旐過前村一婦隨車一在門何處人家有三柩
髑髏山下合消魂
題長樂縣靈峯寺望日亭(庚子十月十六日作)
雲母江邊有草亭分明見得日頭生一村籬落更何處
此巳無天只水聲
題嚴子陵釣臺
莫向金門傲冕旒歸來却要著羊裘乾坤不是劉文叔
那得長竿釣白頭
林井伯母生日口占
由來此母如吾母再拜一巵復一巵最好年年作生日
碧蘭黃菊與同時
挽趙路分(丞相汝愚之父)三首
二月餘干花草春天遥莫問謫仙墳長簫不要吹哀些
愁殺江東日暮雲
苦學聲名聞縉紳傳家况復有麒麟漢廷玉牒先多士
數盡慈恩只一人
每誇愛子對人言東觀同游有艾軒我向築場聞此語
斂襟西望轉銷魂
挽林校尉紹老三首
落日平田何處村竹墻繚繞是高門莫言雞黍未相識
一聽悲歌自斷魂
白浪漫天眼自驚吳兒一見欲飛鳴何人為述膠西事
十萬樓船有姓名
華屋共言清淨想長途還作去來緣念君隂德有如此
何事春風却短年
挽林少朋三首(海陽四十弟屢約為海棠之集斯人不可見而公亦云亡因賦此詩)
(不覺澘然而悼之)
年年二月看花時野笛小園長短吹誰道今年看花日
鞦韆門外鼓聲悲
聞說當年歌鹿鳴黃花八月牡丹生何人為續夷堅志
好向橋東問姓名
幾回欲去醉花旁此事如今轉渺茫不獨哦詩弔金谷
更令掩袂憶劉郎
淑人生日口占
方朔曾為老侍郎麻姑來降紫雲香壽杯今日逢長至
欵欵長年此日長
挽余倅父子(鳳)二首
廬陵别駕有慈闈到處官亭見彩衣總為青山能送老
不知黃壤却同歸
誰唱雙棺薤曲悲前聲未斷後聲隨人間父子情何恨
可忍長簫逐個吹
挽盧氏母二首
為語歌鈴過野田不須淚眼更懸懸人間催促如風葉
誰是平頭八十年
小徑幽幽竹遶門閨樓終日總無言若教誦得維摩句
應媿平生費討論
哭故人曹十九秘校叔明海陽四十弟自潮州送
歸柩未有哭詩故人于海陽為甥舅也沉吟感泣
因併以弔之二首
海陽天外巳傷懷(海陽章闢之)白水墻頭轉自哀却是人生
難得好兩年只見哭聲來
泪眼才乾更哭君殘陽破寺起愁雲故人海上能多少
巳見江南有兩墳
重陽次日登城山
城山飲罷冷侵衣潮上重來月滿巵未愛疎籬黃菊日
最憐秋水白雲時
挽小練林承事(文炳父)二首
薤歌纔唱巳堪嗟莫道生平隔海涯曾向網山圖上見
蛇門東去是君家
生前莫問劉郎浦死後還看孟母鄰遥想芻靈穿海出
浪頭如屋自愁人
挽曹不占二首
年年除暮即相呼夜語如君不可無為報歲寒同社客
今年不要作柴爐
有時街上斷人行猶見敲門訪子雲一種傷心向誰語
夜闌燈火只思君
挽鄭氏母二首
片片花飛上已村誰將雙淚哭寒原明朝况是初三日
好把流杯為續魂
畫樓最好綠波前萱草還看白髮仙更說列卿太常老
吁嗟一曲與人傳
重過紅泉
憶昔嘈嘈來拜經秋燈秋雨苦吟聲如今秋雨秋燈夜
大半當年猶未生
挽曹廷輔二首
里巷相聞長者聲春風更有女蘿情殷勤為作愁腸曲
白日西頹月又生
綠水白鷗三月天哀簫長短使人憐草鞋踏雨同歸去
此事如今十五年
挽盧助教質扶二首
山中香火今誰在那聽殘春薤曲新第一傷心惟此老
父時諸客巳無人
毗耶鈔軸五千卷淨几焚香心自閒蠟燭燒殘春夢斷
逢逢哀鼓弔空山
秋日題
漠漠騷騷如卷砂當門枯木見巢鴉秋林最怕風吹盡
一直愁心無樹遮
方提舉公美挽詞
馬上姿容向朔風吁嗟不見夕陽紅長江自小為鄰舍
昨日歸來無此翁
挽路横林少皋
十年騎馬畫橋歸長記朱樓傍水湄今日悲吟想君屋
一如騎馬十年時
九日下水口
黃花時候苦思鄉急水還家一日強莫道南風打頭上
客船搖櫓作重陽
挽鄭唐仲
三閭未死巳招魂却是狂夫不要論誰肯將身緣問道
十年臥病菊花村
草堂老人和仲平頭七十宴客綠烟亭輙賦口號
一章以為草堂之壽
今年七十多青紫莫把仙翁一例看再拜尊前為翁舞
草堂最好是無官
兩宋名賢小集卷一百八十三
