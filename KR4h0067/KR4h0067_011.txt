兩宋名賢小集卷十一
宋陳思編
元陳世隆補
寇萊公集
春日登樓懷歸
高樓聊引望杳杳一川平遠水無人渡孤舟盡日横荒
村生斷靄深樹語流鶯舊葉通清渭沉思忽自驚
秋思
秋氣動天地恍然情未窮故園應墜葉昨夜又西風白
草侵危堞寒濤接遠空耆頥當此景無語夕陽中
再歸秦川
阮路何方盡西歸興未勞河流經陜狹山色入秦高返
照明秋壘孤村接暮濤還如丁令至故里滿蓬蒿
秋夜獨思勉詩友
西風驚萬木危坐思悠哉故國經年别秋鴻半夜來人
應多棄善天豈不憐才休學嚴夫子荒凉老釣臺
長安書事
一從洛邑移秦甸三見東郊綻早梅蓮府晝閒鈴閣閉
柳營春暖射堂開齋壇首冠慙諸將相印兼營接上台
何事燕公輕仗鉞却言方閫是麄才
重陽登高偶作
務閒留上客佳節值重陽旨酒浮仙菊清歌遶畫梁高
城明落日疎樹覺微霜且盡登臨興餘懽尚未忘
塞上
春風千里動榆塞雪方休晩角鼓聲起交河冰未流征
人臨迥磧歸雁别滄洲吾欲思投筆期封定遠侯
寓居有懷(時年十四)
疎林頻落葉孤僻繼離騷獨坐聞鴻遠閒吟見月高梦
迴更自永思苦夜何勞寂寂西郊内披衣聽海濤
重到進公院
五年重到支公院物態人情盡不同惟有寒檉暗秋色
依然蟬噪夕陽中
野步
幽景恣追尋遲遲傍柳隂静思非世務孤立是閒心村
迥遥峰出溪明返照侵片沙招野步白鷺伴高吟積雨
迴塘漲微晴叠翠深春鳩鳴古寺烟草入平林迸笋行
無定飛花勢不禁凝然客亭上鄉思獨沉沉
秋日原上
蕭蕭古原上景物感離腸遠嶠收殘雨寒林帶夕陽溪
聲迷竹韵野色濕秋光吟罷還西望平沙起雁行
江上晩望懷所知
遲遲迷遠信閒立大江隅遊子在何處秋風吹五湖潮
迴沙鳥聚岸闊釣船孤歸去還堪嘆田園半已蕪
秦中感懷寄江上知己
念子隔江海浩然時已秋蟬鳴關外樹人在水邊樓髮
白猶搜句時清尚旅遊遥思當永夜不寐向孤舟
水村即事
虛齋臨遠水吟釣度朝晡葦岸秋聲合莎亭鶴影孤片
雲藏叠巚野燒起寒蕪獨步時吟望離人隔五湖
暮秋感興
苒苒前期遠窮途一可傷有時聞落葉不語立殘陽塞
草秋先白溪沙晩更光那堪望天末燕雁又成行
秋夜感興寄吳順之
耿耿不成寐楚鄉經暮秋故人遥海嶠寒月滿江樓閉
戶生蒼蘚安閒到白頭如何太平日獨不出汀洲
夜坐有懷寄張士遜
清秋吟更僻况復古亭間少夢蟲聲碎無風樹影閒月
華澄曲沼霜氣滿空山不見張夫子何人共往還
送人下第歸吳
鶯老計還失負書歸故鄉杏園無近路澤國有高堂白
鳥迷幽浦寒猿呌夕陽離懷休墮淚春草正茫茫
秋訪江上友人所居
苔石半寥落坐來思遠愁故人應罷釣寒葉自驚秋村
隔平沙暝江和暮靄流徘徊不能去此去有扁舟
冬夜旅思
年少嗟羇旅烟宵未進能江樓千里月雪屋一龕燈遠
信憑邊雁孤吟寄嶽僧爐灰愁擁坐硯水半成冰
貽趙州府
夫君何感命十載困風塵薄宦須流落孤吟更苦辛山
寒泉易凍邊近草難春珍重常招隠慙非孟子卿
春日懷張曙(時年十六)
不見張夫子岩花幾度新久閒空賦命遠别更傷春雨
艇秋天末烟蓑隠渭濱應嗟年未冠已作異鄉人
初夏雨中
綠樹新隂暗井桐雜英當砌墜疎紅重門寂寂經初夏
盡日垂簾細雨中
感興寄蓮嶽一二詩禪友
西風傷遠别前計竟成非芳草此時暮故山何日歸禪
應同雅道貧合長天機翻憶雲溪伴無聊對落暉
贈隠士
夫子才名重貧居志未勞吟當寒夜苦閒到白頭高心
地通禪寂田園近海濤不知千載後誰更續離騷
湖上作
極目望南浦望中生遠思雁沉芳艸渡燒斷夕陽陂歲
月寒萍梗江山念别離泊餘清夜夢暫與白雲期
有懷
秦川春婉娩漢水路迢遥不待凭危檻離魂已暗銷
送李生歸秦中
酒闌還執手之子擬歸秦風雪過殘歲山川近早春久
遊詩思苦遠别柳條新後會知何日空餘淚滿巾
書懷寄韋山
萬里不關慮孤吟役此生風騷中旨趣山水裏心情衆
木彫寒色空江噴暮聲終期謁君子同遶綠苔行
閒夜圍碁作
歸山終未遂折桂復何時且共江人釣松軒雪夜碁
紙鳶
碧落秋方静騰空力尚微清風如可托終共白雲飛
春雨
散亂縈花塢空濛暗柳堤望迴腸已斷何處更鶯啼
夜坐懷故友
西風起窮巷衆木又彫零蕙浦月華白竹忩燈影青故
人難重見鄰笛不堪聽行傍秋池上孤吟對遠星
南陽道上各賦玉蝴蝶花一絶
堪賞東君造化竒妝成蝴蝶滿纖枝粉融輕翅攅香蘂
疑是尋芳未去時
鄴北旅中懷友人
浮世多塵事悠悠難定期夢闌懷遠夜秋盡望鄉時道
在應無悶風澆自業詩何嘗歸釣渚搘肘一沉思
弔任瓘處士
一生長抱恨終亦是貧居遺信留孤鶴營墳賣古書竹
齋無俗物秋圃有寒蔬福善何言昧超然望太虚
秋懷
落日流不住默然空淚零敗莎侵陋巷疎葉滿閒庭有
趣窮風雅無機敵杳冥浮榮安足戀歸去亂山青
送友生下第南歸
頻頻退禮闈此去欲忘機霄漢貧難達江湖老獨歸程
遥秋浪叠村暝夜燈微應便為儒者翻悲古業非
邊城春望
獨望原西路離襟倍黯然青山遮故國絶塞度新年風
聚沙迷岸烟開燒滿川歸心正無際驃騎莫留連
草
獨步高原上依依動所思無人尋蕙徑落日滿江湄楚
澤晴芳處秦川晚翠時此中興廢事千古復誰知
送左眉州之任
分官離法署承命守眉州山館鄰孤寺春程過亂流江
雲長映日蜀魄似悲秋到郡揚清政遺黎病必瘳
楚江夜懷
西風生遠水蕭颯度吟臺明月夜還滿故人秋未來寒
蛩啼暗壁敗葉下蒼苔誰念空江外年年首重迴
春日書懷
曾讀前書笑古今恥隨流俗共浮沉終期直道扶元化
敢為虚名役片心默坐野禽啼晝景閉門官柳長春隂
世間事事須先退不待霜毛漸滿簮
離京日作
離歌豈忍樽前聽别恨無由醉裏消(余久不飲故有是句)惟有梦
魂歸此闕不知京洛路迢遥
夜泊江上
歲莫峽中村維舟古樹根羣峰初落日夜後獨聞猿流
水自無盡客愁那可論平明離楚岸迢逓指吳門
新蟬
寂寂宫槐雨乍晴高枝微帶夕陽明臨風忽起悲秋思
獨聽新蟬第一聲
寄獻廣南許虞部
南國江山五十州星郎從此播芳猷詩窮雅道皆清唱
官重名曹未白頭望斷蠻村烟樹遠吟殘嶺月海風秋
三年政滿迎丹詔諫署重膺仄席求
送吉上人
新鴻并落葉正逐朔風飛此地仍分首何山是所歸問
程雲棧遠宿館雨燈微莫恨天涯别重尋志未違
秋夕書懷
官路時風漸識情一悲前計遠愁生深秋寒氣侵燈影
半夜疎林起雨聲縣印終年拘吏役烟蓑何日避浮名
窮通休問巢蓮骨大抵無徒是至清
春郊閒行
風騷高處謝知音公退何妨縱野吟弱柳不能牽别恨
片雲應念識閒心沙平古岸春潮急門掩殘陽暮艸深
凝望江臯動幽興數聲鐘磬出西林
兩宋名賢小集卷十一
