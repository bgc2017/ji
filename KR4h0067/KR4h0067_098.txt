兩宋名賢小集卷九十八
宋陳思編
元陳世隆補
龜山集(中)
&KR1421;山
衡湘側南二千里清淑之氣常蜿蟺丹砂玉石氣所感
融結萬狀非磨鐫窮深荒蹊異岱畎不逢禹蹟經棄捐
苔封土蝕誰復問嶙峋僵卧當市㕓龜山老叟見之喜
鳩徙輦置羅前軒岧嶢孤峰露仙掌(有一石如掌)屹若太華
青摩天傾崕斷壑坐中見葱蒨似玉生雲煙初疑祖龍
未死日浮梁擬跨咸池淵神號鬼怒驅不前捶擊刓磷
成枅圈又疑巨人出龍伯揭竿來自崑崙巔連鰲合負
雲濤翻蓬壼簸蕩留平川繄予竟日倚欄檻矯首便欲
追靈仙虎輪神馬自足駕已覺兩腋風泠然瓊臺浮游
與世隔醉傲笑拊洪厓肩山間草木即靈餌含英茹實
資長年悠悠廣息變今古坐看溟渤成桑田
寄練子安教授
憶昨吾子客上都我獨奔走天南隅各年未壮已多累
誤投世綱身攣拘飄零今日偶相值乃復咫尺不得與
子俱人生委質金在爐大冶鼓鑄誰號呼惟愁踆踆走
塵土舊業已廢成荒蕪惜君高才卓犖與世畸雄文洒
落珠陸離雷驚電赫轉坤軸風號浪擊飛天池珊瑚挺
榦滄海竭騏驎趨軼不可羈經綸有道世莫知櫝中良
璧始自竒君不見扶藜隘巷蓬蓽居裋褐甕牖桑為樞
擁門軒蓋何所慕藜羹自飽非癯如又不見揚雄寂寞
守太玄弃捐覆瓿真可憐折腰小吏昔所耻田園須賦
歸來篇終當結屋蒼厓巔期子相與臨清泉投簮解帶
謝人世拂塵披蠧親遺編松皴檜老生青煙雨餘風弄
鳴哀絃低回野興真有意浮名鸛雀過吾前結歡膠漆
常連連從遊鹿豕終長年
送富朝奉還闕(紹榮字國華)
君不見慶歷承平道如砥馳車八荒同一軌邊人鴟張
怒螳臂百萬雲屯若封豕又不見朔方横流漲天起腐
麥蛾飛木生耳扶攜道路雜老幼操瓢溝中半為鬼關
河日夜刁斗驚嫚書乘駟來渝平兵間持節得英傑談
笑坐使羈長纓青社環城萬區屋發廪分曹具饘粥飢
羸枯頰陡生光叢塜不聞新鬼哭臧孫有後天匪親閭
門容車何足論朅來濉上見猶子雄姿宛有典刑存驊
騮已度渥洼水朝燕暮越應千里行看玉勒駕鑾輿濯
足瑶池從此始
寄游定夫
憶昨相逢鳳山址駒隙駸駸餘半紀君趨烏府近清光
陸海驚濤漲天起雲帆大舸半摧溺艤岸得全誠偶爾
我時捧檄赴京渚放浪江湖一浮蟻談書考古老無用
哺啜糟醨咀糠粃東歸雖復有民社為米折腰良可耻
市朝紛紛真羿彀朔幹燕弧不容擬投身中地竟誰兔
未信棘端能捍矢重樓百尺卧玄德問舍求田不須鄙
早歲結鄰初有約齒豁頭童今老矣築田預想傍田廬
負耒耦耕何日始
過錢塘江迎潮
銀潢翻空際天白鯤怒鵬鶱海波擊湧雲噫氣聲怒號
萬馬馳車隨霹靂低昂上下如桔橰頃刻性命輕鴻毛
賫囊負笈有夷路一日何事常千舠因思羊腸盤九坂
攀援蜀道愁狖猱人生觸處有萬險豈必此地多風濤
願言夷險不須問莫負對酒持霜螯
和潭倅張朝請行縣言懷
夾道旌麾動隂霾萬里開霜迎威令肅春逐馬蹄來幽
壑光初滿寒荄暖自回仰窺嵩華質曾未施纖埃
又用前韻和早梅二首
楚國春歸早寒梅處處開月和清艷冷天與靚粧來東
閣詩魂動南枝歲律回蕭然冰雪態無處覓輕埃
星使經行處梅花忽已開只疑春信早先擁使旌來嫩
萼紅初破寒柯綠未回凌霜半含月皎皎絶纖埃
感事
邊徼無虞日王師討弗庭收功誇廟算行險毒生靈川
谷旌麾暗風塵戰血腥寂寥歸馬日目斷華陽坰
虎士冰河側日聞刁斗驚氣吞沙漠盡風蕩賊巢傾關
塞長年戍邊塵幾日清太平陳朽冨一旅百夫耕
席上别蔡安禮(予方赴調安禮赴慱羅仕)
故里相看眼暫明一尊聊此話平生杜陵蚤被微官縳
元亮今為世網攖長路關山吾北去春風梅嶺子南征
結鄰莫負當時約早晚滄浪共濯纓
次韻安禮見寄
末俗相看老尚新交游千里更誰親蕭條身世聊安分
迂闊行蔵懶徇人宦路競羞關柝吏勞生誰息利名身
我慚抱甕無機械幽興惟思水石濱
冬寒兩齒忽覺動搖因成書懷
未年三十髮先彫歲晚俄驚兩齒搖都為疎慵成計拙
直緣衰病覺形焦連經宿雨重裘冷旋煮藜羹野興饒
擺脱塵樊猶未得不堪回首問漁樵
書懷
駸駸塵土久方還直道謀身力愈難靖節每嗟纓世網
漫郎何意出人間風驚駭浪潜鱗伏竹隠灣磯翠羽閒
好去杖藜穿蠟屐伴雲隨月弄潺湲
汴上
天上行雲曳白衣半銜晴日在林扉盤花落雁驚還起
啄食飢烏走不飛榆莢青錢飄已盡月堤流水漭相圍
征途處處塵隨眼多病長年與世違
陳留書事
烏檣風纜欲飛翾拍岸驚濤挽不前曲浦漲沙仍積凍
疎林斜日自生煙﨑嶔道路真堪笑放浪江湖已判年
一枕晝眠無好夢空慙邊老腹便便
感事
桑麻腴地想榛荆騎士西來劍戟腥藜藿陋儒心更鄙
但思干羽舞虞廷
藍田溪上
夾籬桃李趁溪斜淺淺清流映落花欲問武陵源上路
度雲穿石認胡麻
白公草堂
爐峰裊裊曉煙輕雲入屏幃一枕清高興自應無世累
獨於妾馬未忘情
久旱
農郊阡陌起黃塵望斷天涯絶點雲疎懶無情訟風伯
幽窗時讀退之文
過七里瀨
拂雲高雁倚風摶下視平湖萬里寬搔首扁舟又東去
錢塘江上看波瀾
予自長沙還植蘭竹於東西軒調官京師逾年而
歸蘭竹皆衰悴感而成詩
柴桑衰晚愛吾廬三徑歸來手自鋤但得叔卿長飽飯
不妨孝若老談書蘭因採佩枝先瘁竹為凌霜葉自疎
留骨廟堂寧曳尾魯門無用祀爰居
和李倅游武夷
濃淡煙鬟半雨(一作雨半)晴溪光初借晚霞明鰲頭湧出三
峰秀(三層峰最為秀拔)天漢融成一鑑清(魏王峰頭有天鑒池)枌社有誰
蔵舊牒賓雲無處問遺聲幔亭寂寞仙何在勾漏丹砂
早晚成
荆州書事
江湖泛泛一虛舟去作人間浪漫游歲晚光隂雲冉冉
畏途風雨日浮浮萬鍾信是樊中雉一棹聊同水上鷗
投老虀塩成底事憑誰為種橘千頭
觀獵
貂裘白馬誰家子擁戟弦弧囊勁矢褰身欲與鳥争飛
觸起塵埃雲四起長䋲驅逐狐兔驚驕鷹掣臂流雙晴
飛揚雲間電光閃旋復草際無遺生鷙腸久厭鮮肥餌
顧盼方能伺人意但矜鼎爼有餘甘貪飱誰憐殄生類
安得淑氣回嚴秋徐令用拙同鳴鳩林間百鳥恣孳乳
雖欲擊搏知無由
寄范正甫(時討西夏)
羈窮莫厭如牢圈從古功名出屠販男兒不負懸弧心
馬革裹尸猶足願君不見准隂寄食飢貧叟(一作竊爪寄食淮隂)
(叟)胯下英風亦何有逢時吐氣雷電奔金印纍纍大如
斗玉門晝夜羽檄驚脾腉欲塹天都城叩關虎士欎餘
怒科頭奮戰如鵰鷹君從壯年藴竒策未宜縮首蔵柴
荆昔人投筆真豪英慨然萬里終成名南山白額雖欲
老百獸遭之猶裂腦
吳子正招飲時權酒局不赴作詩戲之
寒爐火冷浮青煙勁風刮面如戈鋋凝隂不動天欲雪
竟日兀兀成拘攣廣文才名四十年天寒坐客猶無氊
參軍官小技能薄寂寞冷坐誠宜然望形杜老偶相覓
傳呼歌舞開華筵嗟予簡書固可畏不得對飲簷花前
漫有糟漿逆人鼻汝陽口角空流涎可能更似蘇司業
只與時時送酒錢
勉懷
紛紛于我未忘情疎懶多應捨怨憎便好世間師柳惠
不須巖下問孫登
梭山候潮(十一日潮起信是日潮小不到)
向晚牛羊沙岸歸落帆煙浦候潮時誰言江上須忠信
潮到于今自失期
徐郎廟
古廟靈場枕碧巔松楸依約鎻風煙羽毛一去無消息
隨落人間幾百年
送陳幾叟南歸
連墻東郭倦追尋高卧毘邪老病侵自愧屠龍真拙技
漫令吾子費千金
霾風䨙雨濕征裾隔雨棲臺半有無南去定逢韓閣老
歸愚當見問夷塗(是時幾叟過四明見了翁)
幾年夢想到親闈身逐行雲萬里飛苕水未殊沂上樂
春風無負舞雩歸(初授餘杭)
和陳瑩中了齋自警六絶
畫前有易方知易歷上求玄恐未玄白首紛如成底事
蠧魚徒自老青編
八荒同宇混車書一視那知更有渠憑軾自應由砥道
徑蹊無處問歸歟
行蔵須信執中難時措應容道屢遷一目全牛無肯綮
騞然投刃用方安
造次欲安嗟孰是參前無物若為書蕭條此意人誰問
興廢由來命也歟
聖賢事業學須強俚耳由來笑折揚詭遇得禽非我願
但知無有是吾鄉
盈科日進幾時休到海方能止衆流只恐逹多狂未改
坐馳還愛鏡中頭
閒居書事
輕風拂拂撼孤檉庭戶蕭然一室清隔葉蝉鳴微欲斷
又聞餘韻續殘聲
送席二伊川壻
摳衣丈席想多聞高節應能與俗分不用卑飛入幽谷
定知喬木在青雲
寄游定夫
綘帷燕侍每從容一聽微言萬慮空却愧猶懸三釡樂
未能終此挹清風
蕭條清穎一茅廬魂夢長懷與子俱五里橋西楊柳路
可能鞭馬復來無
含雲寺書事六絶
獸駭禽鳴蘙蔚中難將此意問鴻蒙縈回小徑蒼苔滑
故屨從今恐不通
北山山下一漁翁形解心凝骨已融支枕睡餘人寂寂一
軒明月滿窗風
山前咫尺市朝賖垣屋蕭條似隠家過客不須攜鼓吹
野塘終日有鳴蛙
夾屋青松長數圍午風搖影舞僛僛幽禽葉底鳴相應
時曳殘聲過别枝
竹間幽徑草成圍藜杖穿雲翠滿衣石上坐忘驚覺晚
山前明月伴人歸
蝶夢輕揚一室空夢回誰識此身同窗前月冷松隂碎
一枕溪聲半夜風
荷花
照眼紅雲鬭晚霞重重青蓋半傾斜會須直跨三千仞
移取峰頭十丈花
宜春溪
斜斜疎柳照清漪藉藉殘紅自滿蹊刺眼藤梢牽不斷
欲尋流水路還迷
宜春道上
艷杏夭挑日日稀空餘淑氣尚遲遲誰人為作留春計
莫放風花自在飛
過豐城
清江渺渺綠浮天慱物無人繼昔賢應有斗間靈氣在
誰能更與斸龍泉
瀏陽五咏
洄淵浩蕩白鷗飛老懶時來坐釣磯岸幘行人聊自適
不應憔悴似湘螺右渭水
簾捲晴空獨倚攔冥鴻點點有無間秋風注目無人會
時與白雲相對閒右歸鴻閣
芙蓉彫盡蕙蘭芳杖屨翛然一漫郎鳬鶴短長寧復問
但知鵬鷃兩相忘右飛鷃亭
柔條疎蔓綠交加煙鎖雲涵去路賖繡紱貂纓無處問
空餘鷄犬兩三家右相公堂
聖童去後水雲間陳迹難尋草木間獨有微言傳野史
洞天寂寂在人寰右洞陽(孫思邈修真所)
荆州隅作
鄭公嵇阮流野性本麋鹿平生傲羲皇白首就羈束天
寒客無氊官冷飯不足頋予支離人攘臂受餘粟江魚
尾盈尺飽食勝粱肉荆山富樵蘇丈室有餘燠頑疎愧
前哲所得踰往躅談經追時好俯仰負愧忸流光逝不
反愁鬢日改綠世道劫火燃不爐乃良玉晚交定難恃
雲雨手翻覆官居真蘧廬束擔聊託宿求田意雖鄙此
計正宜速歸尋谷口耕勝賣成都卜坐想帶經鋤倚耒
聽布榖
送鄭季常赴太學正
驅車出西城眷言與君違北顧臨康衢問子將焉之赤
驥度渥洼終當飲瑶池成都九軌道一躍不可追浮塵
暗荆棘捷徑行多迷長風戰秋林零露沾人衣青松不
改柯期子清霜時
次韻何吉老遊金鑾寺
榮名嗟何為病木自生癭彭殤一夢覺烏用論久頃寄
身淵明廬翛然在人境衛生鄙樊雉放浪任流梗相㤀
到形影世累不須屏剉鍼聊自營寧復事干請負暄有
餘燠蓬鬢亂垂頸客来坐無氊誰頋廣文冷忽聞過我
門冠屨不暇整邀我招提游並轡相與騁僧關叩禪寂
未語心已領並游皆韓徒辭刃淬鋒穎多聞富如坻吾
方拾遺秉頋慚管窺陋未覩豹文炳謬追俊游後如渴
得甘井願從借金篦為割眼生𤯝鼻端堊漫久妙質愧
非郢𢋫酬困詩律恐坐杜陵㾪相攜上層崗出戶畏深
穽每虞參也魯蹞步輙三省遲回月初上雲間掛金餅
昏鷄鳴相呼更覺林逾静湖光湛星漢渺渺天水永歸
蹊暗塵土回首失清景角聲下譙門歸步怯脩嶺晚市
人跡稀青燈耿疎影(金鑾有退之題名故有韓徒之句)
題詩長老璧
維摩病士意超然邊腹便便但晝眠共說平時忙底事
烹茶煮藥過殘年
出尉氏
隔村殘雪弄輕風日射晴光玉縷紅桃杏渾如梅欲綻
直疑身在故園中
感事
權門車馬日紛紛寂寞多應笑子雲玄白定知非世尚
解嘲那復彊云云
過廬山遇雨
江風吹雨逐人來行過山前首重回絶頂隔雲看不見
石稜崖角獨崔嵬
送趙循道赴都講
鳳山欎崔嵬下有千頃陂(南陵鳳皇山大農陂溉田千頃)峻極不可攀
浮光亘長鬐晦冥滴風雨澄淡含瓌竒呼吸入君懷萬
態羅心脾吐辭麗金艧煥若星斗垂朅來荆渚游紅蕖
照清漪故宫久零落一洒增余揮惇族貴老成堯言下
丹墀浮驂駕雲帆眷然成仳離長裾曳王門豈比困鹽
虀驊騮踏長板萬里誰能羈
送胡康候使湖南
北溟有潜鱗其廣數千里揚鬐厲東海汎汎等浮蟻百
川競奔注漫不見涯涘寄之天地間大澤礨空耳胡候
荆山姿妙質久礱砥飛聲動旒冕持節照湘水功名與
時會事道從此始驊騮駕輕車夷路道九軌朝燕暮騰
越快意未為喜聖門學須強一簣虧可耻擴之天地寬
於道乃云邇為士貴弘毅無㤀味斯旨
寄題趙貫道後樂亭(亭在沂州新泰縣)
叢祠有狐鳴羣雛滿東州彬彬齊魯郊不復論軻丘鼓
刀販繒翁衮衮封公侯風流日凋弊世久俗益偷昔時
帶經人輟耕仍佩牛椎埋盡行盗閭里更相讎趙子尉
平陽始止惟民憂百花爛成圍幽禽哢春柔問子胡不
樂我心殊未休威明揉彊梗驕鷹化為鳩買犢解吳鈎
束身自鋤耰田廬戶無樞長物并不收結亭自樂只開
編玩前修誰云酸寒吏憂樂非身謀乃知君子懷與世
異沉浮嗟予一漫叟放浪猶虛舟舞雩有清風遺跡今
在不君乎此去矣欲往將誰儔寄言春服成尚覬一來
游
泗上(聞將閉汴口)
淮口平沙漲檣烏向日斜微雲變蒼狗輕浪蹙浮花風
勁回飛雁林喧集暝鴉河流應未閉遲我到京華
鬢蓬凋欲盡岸幘任欹斜瘦怯重裘重慵看細字花凍
雲穿曉日晴樹繞飛鴉老大驚遲暮飄零惜歲華
聞道河流閉逢人每問津天高雲羃羃風細水鱗鱗未
種江陵橘空思千里蓴且邀明月伴相對解綸巾
出京
旅泊驚秋意塵沙變客衣明星爛河漢殘月暗簾帷風
柳斜斜轉雲帆片片飛窮愁添别病衰晚意多違
東林道上閒步
寂寞蓮塘七百秋溪雲庭月兩悠悠我來欲問林間道
萬疉松聲自唱酬
百年陳迹水溶溶尚憶高人寄此中晉代衣冠誰復在
虎溪長有白蓮風
碧眼龐眉老比丘雲根高卧語難酬蕭然丈室無人問
一炷爐峰頂上浮
江上夜行(赴荆南道)
水壺㶑灧接天浮月色雲光寸寸秋不用乘槎厲東海
一江星漢擁行舟
過石首謁縣官回有作
萬事紛紛醉即休無功可作酒泉侯誰能載取千缸去
且向舟中打拍浮
偶成
綠鬢漸驚老境催更憐衰晚困低徊但知周道平如砥
莫問瞿唐灧澦堆
兩宋名賢小集卷九十八
