兩宋名賢小集卷二百三
宋陳思編
元陳世隆補
北山集(三)
程俱
九月九日夜夢王元規詰旦其弟元矩適相訪感
而有作
故人入幽夢仿彿平生懷心知九泉隔意氣慘不開哦
詩不成章惝怳誰能裁曰此蕭異士寧當没黃埃清晨
客在門乃自烏衣來典型見難弟共歎一息乖幽明不
可詰此夢何為哉回觀南園道微徑已蒿萊
卜築西塢
出處初漫浪淹留失佳時時英盡珠璞寧復見誰差一
去四十年伏櫪久已疲幸此歲時暮穿雲弄清漪窈窕
煙䲧中蒼隂晝森垂兹焉寄茒屋横仄任所宜谷口翳
杉竹柴門畏人知誰言一丘壑倘與汗漫期
寄茭湖江仲長柔
急澗無止水秋蘭無故叢别來今幾年坐閱毗嵐峯交
親半鬼錄生者仍衰窮及兹過君家樽酒一笑同知我
厭鼙鼓煩君韻絲桐相攜步林壑暫覺萬慮空樗社寄
莊叟醉鄉著無功醒來百憂集尚寐期無聰
晨起梳頭髮白且稀有感
余髮已種種我懷亦依依風林無安巢寒日無餘輝束
髮隨官牒前言服良規豈唯會計當自詭牛羊肥妄獻
北闕書墅芹安足希一挂邪士籍徒嗟寸誠微惓惓畎
畆志正作禍患機羈危不如人行行向知非世變不可
糾兵塵暗王畿真人起白水帝命式九圍誤沐宣室召
白頭侍經幃誰言螢爝光敢近白日暉誰言草木萌敢
試雷霆威野馬立仗下軒昂妄鳴嘶棄之老牛皂無復
瞻龍墀天公了無私與奪適所宜時方急功名㢲懦安
所施士方貴才辨安用鈍訥為常人與善士何異於愚
癡譬之救焚溺珮玉行逶迤棄捐乃其理刺天看羣飛
幸非高明室百鬼浪見窺自從伏嵁巗風淫得偏痱有
足不得行有手不得持每思林野娛濟勝憂無期堆豗
不得往如驥縶且鞿如盲不忘視如寒不忘衣如痿不
忘起如羈不忘歸但願老窮健長甘北山薇豈復理鬚
鬢峩冠待晨曦
自仲嘉云亡未始見夢舟行夜入吳興境有夢如
平生感賦四首
江子隘斯世翛然向方蓬一朝成千古寤寐不復通夜
入霅溪境胡然見幽夢高標何所似俯仰風中松談笑
如平生炯炯雙方瞳去年經行地陳迹亦已空故應玄
真老相與遊無窮
諸人久不死而使武子先斯言太癡絶愛忍無乃偏言
看雅正情播在三百篇秦人哀三良百身寧可捐相鼠
有深刺嗟哉胡不遄此豈惑者歟加膝墜諸淵乃知孫
楚狂未必非公言
世以勢論士君誠不如人揚揚乘軒者志滿氣甚振外
見七尺軀中有萬斛塵鑿枘固難入鴞鸞豈相倫炙手
苟可熱行路為雷陳高栖冷如鐵骨肉不得親誰能獨
無死榮辱久乃真
皇天非無知伯道固有後百年能復幾僅比一昏晝久
知彭籛夭不及殤子夀向來簞瓢生廟食至今侑東陵
雖飽死千載有餘臭梟蕃得刳腸苕折漫遺鷇試當問
玄夫此理或可究
初到書局以萬七千錢得一老馬盲右目戲作古
句自嘲
蹄間三尋汗流赭九逵雷雹争飛洒我窮那得逞追風
正擬虺尵行果下平生畏途飽經歴夜半臨深無取者
故應造物巧相戲却比盲人騎瞎馬李南知音當促步
廣漢騰嘲不相假執鞭良稱塞翁兒並轡聊從杜陵夏
厖然病顙豈其類老矣問途那可捨徑煩一夫事刷秣
似桂薪芻不盈把向來伯厚亦安在結駟雞栖同土苴
他年東去把撩風縱爾逍遥汴東野
晁無斁將之錄示近詩有和其兄以道說之詩次
韻以致區區兼簡以道
談詩如談禪練性如練墨壯心悟龜毛少作豈蛇足平
生甚元龍未信今伯玉十年得投閒高卧謝寵辱定知
貧勝富固自平為福著書著名山會使山鬼哭結廬近
三休為米時一出猶嫌佛場選肯問燕臺築俗人難與
言鏡髢遺盲秃前年客長安正覓三釡粟塵中一傾蓋
爽氣岷峨綠别來更﨑&KR0706;寡陋嗟我獨塵埃篋中書有
手不暇觸
次韻寄謝公表韓公朝請
世人如鰂魚自蔽翻吐墨猩熊亦何罪不衛唇與足要
當時木雁安問定石玉向來休休翁老去稱耐辱迹高
名自汙卒享清淨福肯為接輿生叩木妄歌哭韓公早
聞道垢濁久已出終成九層臺不棄一簣築長安列戟
第桐影將缺秃寧辭治中輿且食祠宫粟胸中荆棘盡
華髮當更綠抗塵我何容勇退公所獨何如善蔵刀聊
放虚舟觸
和葉翰林送李從事
賞音真兩難邂逅多契闊一朝間容刀三歲歌采葛古
人抱修能初不露錐末誠令處囊中談笑堪式遏豈無
識玉人顧恐鑠金奪遂令緇衣好斂迹裁自脱畫蛇杯
已疏志鵠躬遽撥徒嗟湖海上髮白齒牙豁懷公劇梅
林念至失焦渴臨風賦新謠憂思不可掇
自寬吟戲效白樂天體
武陵謫九年下惠仕三已或窘如拘囚或了無愠喜吾
生憂患餘年或及耆指偏痱未全安抱病更五禩進為
心已灰棄置甘如薺坐狂合投閒佚老宜知止向令身
安健不過如是耳每思古窮人我幸亦多矣照隣嬰惡
疾羈卧空山裏纏綿竟不堪抱恨赴潁水文昌兩目盲
無復見天地簡編既長辭游覽永無冀吾今雖抱病蹇
曳非頓委時時扶杖行積步可數里校之卧牀席欲坐
不能起雖扶不能行懸絶安可比時從親故談亦不廢
書史右臂故依然運筆亦持匕籃輿時出遊初不廢牢
醴况無他證候色脉苦無異詳觀動息間倘有全安理
侍祠了無庸竊禄愧索米借居浮屠宫非村亦非市廷
堂甚爽塏高屋敞窗几郊林接溪水眼界頗清美嘗聞
天地間禍福更伏倚藉令衰蹇身終老只如此何須苦
嗟咨未必非受祉形如支離疏飽食逸終世目盲如宋
人全生免徭使平生歎遠遊今我在桑梓田園接家山
區處及耘耔平生困鞅掌今我恬無事寢興縱所如出
處不違已病來益尊生對境空相似永無貪欲過稍習
衛生旨不為六賊牽豈受三彭毁人言病壓身往往延
壽紀大鈞默乘除萬一理如是安全固自佳蹇廢亦可
爾死生猶寤寐况此一支體細思安否間相去亦無幾
如何不釋然萬事付疑始
旅舍寫懷
半世江湖寄此身冰壺何意及陽春離騷痛飲非良士
欵段還鄉亦善人病木作花真強䏦長魚沉陸恐擁鱗
清時英俊如麻葦敢歎長年甑有塵
酬葉翰林喜某除官東觀
冰谷難通杜曲天淺聞那識絳人年揮斤始免從輪扁
操牘寧堪佐史遷正恐商樊譏浪士可令齊魯歎無傳
笭箵挂壁空回首林有新枝竹長鞭
列宿羅胸妙補天巨鼇峰頂號耆年致君舊擬唐虞上
去國徒驚歲月遷夢筆絲綸建瓴下憩棠膏澤置郵傳
平生頃倒燕臺意可使英豪慕執鞭
送葉善卷致仕歸吳
衛尉新除蓋次公便抛簮紱向江東秋鱸正與蓴絲美
夜鶴休驚蕙帳空滿腹詩書原未試會心林壑與誰同
自憐華髮無歸處慚愧冥冥物外鴻
和同舍雪晴即事
雪消晴沼漲微波一局文楸比爛柯塵外清霄三島近
日邊春色五雲多不妨窈窕耽書癖時遣旗槍戰睡魔
洶涌詩情何所似九龍雷動伐靈鼉
和同舍上元迎駕起居
瓊構浮空錦作山五門遥北望金鑾燭龍飛度崑丘曉
玉斧修成寳鑑寒便覺冰荷回暖律恍疑雲翼傅靈丸
都人喜色瞻鸞蓋更擬交光雪未殘
車駕幸秘書省口號
端門清蹕隠修廊麟省新開接建章六玉虬飛黃道穏
五芝華竦赭袍光風生凡腋天顔近春入仙洲晝漏長
拭日訓詞成飽德共瞻雲日仰陶唐
清塵膏雨浹人寰金殿晴開瑞霧間帝座騰輝臨壁府
飇輪紆景接蓬山龍鸞初識昭回迹麀鹿驚隨侍從班
再拜逡巡戴君賜却迎天仗欵賢關
和田龍圖升之登秋宴口號
赭黃高拱玉霄間金殿祥麟九色班湛露恩濃開鎬宴
大風歌奏仰龍顔自驚垂老抛農畆浪逐羣仙欵帝關
銀瓮白環方紀瑞汗青修竹盡南山
矍鑠仍堪將相間壯猷却與虎臣班(來詩云坐于諸軍團練使之後)公
車獻賦城南杜郎省興嗟北地顔合殿千官瞻黼扆中
天雙闕敞瓊關彤庭拜舞嵩三呼延閣干雲真道山
林德祖有詩寄光禄蔣卿夢錫階及送諸博士駿
發終篇皆見及次韻寄懷
閉門那復賦三都傳世何妨強著書東海遺榮行路歎
南山歸隠故人疎向平婚嫁無餘累摩詰身心即淨居
六十挂冠雖早計絶勝銜索泣枯魚
金華玉府九天開夜誦何人薦逸才太學諸生終莫挽
長沙賢傅幾時來别離傳恨空魚素歲月如飛逐管灰
亦欲相追老湖海稽山肯放酒船回
和江子我端友
雨腳初收曉霧開青鞋布襪好追陪幽人無事長相見
佳句有時還自來白業誰能超石壁朱顔亦任發春醅
憂來忽憶燕南信安得鄉關老萬回
别後有懷子我追用巾字韻作寄
漉酒空峩五柳巾一觴相屬念情親玉川奴婢今猶昔
錦里田園老更貧冰洞清泉誰共酌風篁幽徑好尋春
開年晴暖須歸去還向江湖覓故人
叔問錄示樂天篘字韻余和以簡叔問
槽滴真珠不用篘塵飛華棟發清謳時危尚想承平態
勝會那從戰鬭求(戰鬭求見世說桓南部挾彈之事)遺物方將期汗漫
苦心何必志窮愁憑君賸作消憂計痛飲狂歌爛漫遊
致政程承議挽詞
手種庭槐擢幹長誰知種德久彌芳錦懷荷槖看榮養
命服思書被寵章合浦珠還增氣象延平劍合動光芒
新阡鬱鬱車千兩慶善哀榮動故鄉
太守富樞密見示題趙叔問回光庵詩次韻奉和
因叙比蒙屈顧郊居愧謝之意
千騎雙旌間綠沉草堂無徑辱幽尋應憐范叔窮愁甚
更覺文翁德化深泌飲衡門聊記老高山流水舊知心
朝來拭目窺新句入木鏘金比道林
又和呈叔問
湖海當年共陸沉山林投老得追尋清溪宛轉千山静
喬木隂森一徑深法界含容居士室菴基堅固祖師心
山王終恐歸廊廟回首清遊漢竹林
用韻述懷
故交離合異升沉枉直寧當問尺尋伏櫪疲驂千里暮
當關彪虎九門深炎涼殊態看浮俗衰病交侵失壯心
一壑一丘真自足野麋終是樂長林
送莊大夫綽赴鄂州守(字季裕)
白首同經本命年君臨方面我歸田應無衛尉一錢直
空羨漆園三十篇(季裕著本草蒙求三卷頗工)麟閣功名應未晚羊
腸岐路莫争先西歸不待三年最肯訪柴門瀫水邊
某召伏蒙宫使資政左丞以某末疾漸平寵貺新
詩仰荷眷私欽誦不足謹依韻扳和四首少叙盛
德仍述鄙懷伏惟采覽
如公真似太山雲膚寸崇朝四海聞出處要同周四友
聲名何減漢三君詞源笑唾三冬學妙旨深明六藝文
要是天孫機杼手莫將雲錦並纖紋
典訓文章見白麻經綸才術乂王家如何袖手千岩裏
却傍臨溪一徑斜憂國丹心知益壯濟時素業復誰加
何當樂壽亭前路杖履優遊閱歲華
載酒何人過子雲閉關蘭若斷知聞分無秔秫資三逕
豈有篇章詠五君親故易成南浦别漁樵時寄北山文
懸知倚市傾城態應笑寒窗刺繡紋
充庭英俊劇蓬麻迂惷無庸合卧家錦里烟塵終不到
玉川思慮本無斜山東何啻三年别霜鬢潜驚一半加
會見中興平四海要看元凱佐重華
叔問覽北山小集用葉左丞韻辱惠佳篇推與過
情良深愧集次韻奉酬
過眼紛紛夢電雲羨君強識與多聞風流千載鑑湖老
博極羣書都水君顧我衰懷無復理空餘夙習寄微文
深慙推借逾涯甚偶爾真同禦木紋
衡門相望接桑麻人識城南處士家老罷應難誇競病
詩狂時復賦車斜韋徧閱世時時絶班劍看人歲歲加
徒把鉛槧消永日強分竒正與英華
鄭希尹大夫會吳中諸老惟方子通不至余作詩
呈希尹
黑頭新貴擁朱輪文會耆英久不聞博識猶多漢郎吏
敦詩仍有晉將軍(一作悃愊無華漢郎吏詩書執禮晉將軍)河流曲曲靈光
異芝蓋莖莖瑞氣芬(是日九人)坐想城東隠君子無心閒似
嶺頭雲
龍圖閣待制傅公挽詞四首
北地休竒績東閩出雋儒文明知世異才德應時需臺
閣咨純正朝廷重楷模九原如可作素業上唐虞
置醴王門重和羹帝意深方酬稽古力未展濟時心履
道端由戶繩身異直尋如何天不憖注想動宸襟
龍駕初從代羊裘首訪齊但聞還舊物已足慰羣黎綸
綍王言大蓍龜國論稽空留吾黨恨桃李信成蹊
曳杖空成歎騎箕去莫追桑隂曾未改棠茇有餘悲笳
鼓千山路龜螭萬古碑登門慙惷陋何以報深知
黃修中大夫挽詞
少日無雙譽中年嘆數竒音徽叔度比治迹次公為羔
雁徒三至牛雞不兩飛空令吳楚地阡陌有餘思
曠度中無累懷才竟莫伸入朝誰不達出宰一何頻吏
隠琳宫冷郎潜素髮新話言猶可想攬拂涕沾巾
日日
日日長川去行行萬化新回思幾年事已似隔生人章
甫寧資越連城漫入秦應知依内寳肯混隙中塵
山近
山近雲多態身閒夢亦幽紙窗先得曉布被最知秋海
眼來隂冷雲根逗暗流結茒容我卜投老為君留
看鏡
看鏡恍如夢今余猶昔余身經幾墮甑跡寄一蘧廬仙
客有遐怨(昔人以鶴為仙客鷗為閒客)孔兄為近書塵纓與蕙帳兩
事欲何居
舟行過吳江有感二首
陳迹端如幻羈懷只自驚十年窮不死四海寄餘生蒲
柳成衰質枌榆憶舊耕重吟五湖句慷慨動幽情
栖棘空回首飛鳬竟折腰只今隨泛宅敢復歎沉僚行
路終難拗迷魂不可招山川良自昔恍似鶴歸遼
喜雨呈鄭高郵
赤地無遺蘖懸知一歲空乖龍忽解事死虎亦争功(時高)
(郵用厭勝法以虎骨投龍潭中至是乃雨)土燥財沾塊人安未轉蓬翻思瀉
東海何計請天公田畆膏腴闊河流脈絡通邦人依豈
弟指日望登豐
江仲嘉書稱去長山靈真洞半里許得林壑殊勝
予記昔過謝原道中亂峰峭壁間竹樹薈翳今仲
嘉所稱得非此耶因寄百二十字
聞說靈真路旁開小洞天蒼巒閟清境陸地接飛仙壁
立驚猿挂松枯老蔓纏攅空永亭石潄壑定林泉烟磴
盤三徑玄窗屬五便武陵迷魏漢妙喜斷山川勝絶端
如此經營欲老焉烹魚幾折屐命駕擬加鞭易秃三千
杖寧辭四萬錢把茅應早計拱木歎流年鴻鵠須塵外
鵷鸞自古邊人生各有在雅志共超然
避寇還舍
亂定還三徑隂隂夏木初驚弦無固志巢幕且安居晏
坐心如地尋幽步當車經丘仍窈窕遶屋正扶疎摶黍
空懷友提壺或起予老來無住著聊復愛吾廬
苦雨
積潦徹厚地油雲成漏天乘舟迷晚市懸釡鬱晨烟卉
服幾三沐蘧廬亦九遷何由問白日直恐墊黃泉天道
終持滿皇心劇救然多應洗兵馬且復奠山川浩浩收
溟漲穰穰浹帝廛燮調知努力延頸待豐年
避寇儀真
北固山頭豎白旂西津渡口僕姑飛將軍笑引三千騎
洗馬鵝翎間道歸
茅茨低小對青山準擬餘年向此閒南望青山是黃鶴
欲憑黃鶴寄書還
贈别吳忱宣德(并叙)
予客都城邂逅河南吳誠伯偕寓興國僧舍其
為人樂善嗜學練熟世故徙居蘄春適再世耳
而蘄春人至都下者無賢不肖必來問訊其廬
所傾下往往知名士故舊有以急告隨所厚薄
賙之誠伯自言尉光山時捕得強盗十許人賞
應第一等獄具部送府盗親戚望哭道旁或扶
老攜幼號戀不忍聞誠伯顧盗非素猾賊為人
害者一旦迫飢寒適為盜乃陷重辟耳因以盜
還送縣稍緩其獄久之皆得不死賞固不論也
凡此過世俗遠甚今兹同寓僧舍者至數十人
乃獨見親厚者抑又何也予調官東歸誠伯從
予索詩為别匆匆不暇還家作此寄之
吳公河南守薦士得賈生偉兹天下士何止千人英吳
公失名字功業曖不明要非萬頃陂莫著横海鯨當時
好賢意豈愧勃與嬰蔽賢如面牆自使兩目盲好賢如
力穡穰穰五穀成至今餘慶在望著河南城如君豈其
裔樂善莫與京高門二千石世德故可評平生周旋士
往往凌青冥作史今十年讀書不求名向來光山尉何
異古所稱嗟哉士營已寧使我負人聊須借汝頭一用
朱吾輪今君乃能爾所棄如毛塵故知古賢世尚見風
俗淳伊予一畸士落落良可憎折腰務求合俗眼竟不
青憧憧九衢内邂逅蓋一傾何從乃知我頓有交舊情
相隨若形影出語見肺膺長安速化地頓鈍終無營中
宵起歸思襆被東南征投林無擇巢促步無安行寧嫌
蕞爾邑要是衆不争紛紛同舍客聚散而不停毛子去
山邑哦詩對峥嶸想見簿領間炯如九秋鷹(毛世高倜)深州
戢羽翮題輿重廬陵胸中若懸鑑圭角不自呈(上官閎中恢)
石老故遊倦飄蕭數星星崇山古惡地無乃煩笞榜(音彭)
(石興宗振有子慤有時名早死)程翁頗專嘿兩版晝夜扃時時繫烏帽
匹馬挾二黥安知刹那間一卧不復興(程興之)其餘復誰
在誰與交忘形去駕雖結轍來檣競揚舲懷君尚留寓
京塵染裾纓其誰念久要佐子飛且鳴况君緇衣後世
故飽所更會當力推挽横絶非階升却顧五湖上有人
方耦耕
戲題畫卷
五載京塵白鬢鬚丹青遐想寄衡巫如今埽迹長林下
却對真山看畫圖
胸中雲夢本無窮合是人間老畫工常恨無因繼三絶
倩人拈筆寫胸中
答和江子我
長江滚滚葉蕭蕭心與虚空自寂寥過眼文書風度穴
迎秋衾枕帶忘腰
楖栗横擔入亂山恍如黃鶴倦飛還不妨步屧時來往
山北城南一望閒
駐蹕揚州以提點刑獄公廨為尚書省禮部在西
北隅卷書樓下甲戌年予嘗寓止焉今寓直其下
有感
三入南宫更白頭夜寒持被卷書樓那知趼足半天下
投老浮山省舊遊
得趙叔問衢婺道中書作寄
田中有秫醉淵明石上無禾養伯齡聳澗蒼根終欝欝
埽雲歸翼會冥冥避喧人境心隨遠入夢家山眼共青
歲晚定知成二老深慙招隠苦丁寧
和王給事易簡殿試舉人五首
切雲冠弁拱長生匝地英髦集紫清共喜草茅承帝問
欲傾塵霧贊皇明飄飄六翮鳴臯意浩浩三眠食葉聲
正學讜言應不乏松筠肯為四時更
右試進士
北上寧嗟老此生長年終得似河清良金熟鍊精英在
古劍磨光星斗明伏櫪向來猶壯志據鞍他日想騰聲
當時誰出菑川右充選何勞固請更
右試時奏名
射策兼收燕頷生不須文檄似常清驚弦隼鵠從容下
聚米山川指顧明豈但執戈堪武衛還應舞羽繼仁聲
汾陽千古知誰匹怪底揮旌不浪更(郭子儀舉異等麾幟不更事見李光弼傳)
右試武士
金闈人静月華生玉宇風微曉露清深拱北辰三素遠
静看東壁幾星明嬙嫫豈易窺軒鑑韶濩那容奏鄭聲
聞說壺天春日永恍疑鼇戴欲番更
右考校
萬里烟霄羽翼生肉飛安用潄華清緋頭黃尾何勞記
紫籍青書故自明香撲賜袍迷草色風傳宫漏出花聲
麒麟一一充閑廐千里那聞駕屢更(九章云勒騏驥而更駕兮造父為我操之)
右唱名
和答江彦文送行長句
醉裏求名苦不情翛然誰信萬緣輕却觀塵境端如夢
更喜幽栖得此生遊客乍歸寒雀噪山人還去曉猿驚
會當蠟屐同幽討無限青山照眼明
贈行新句比陽春朝奏當年竦縉紳素業異時應有待
玄談高處亦無倫平生骯髒皆華首閱世﨑嶇信損神
只恐鶴書還赴隴未容公作獨醒人
丁巳九日攜酒邀叔問登通道樓而江彦文寄玉
友適至因用往歲吳下九日韻
涼秋風動正清華極目高樓不見花老境固知無樂事
醉鄉聊欲寄生涯銀鈎遠寄清桐滑玉液親題赤印斜
笑引壺觴成一醉歌筵遥想鬢堆鵶(彦丈是日有盛集)
和趙子雍遊石園
長嘯西風一散襟重隂疎影静相臨水通笠澤秋容淨
竹種元池野思深石磴埽雲留晚步松蹊隨鶴盡幽尋
舊遊回首成春夢太息憑誰寫寸心
和翁秘監彦深喜絶句四首
朝來喜氣溢層霄只聽封人共祝堯密雪正應歌九扈
疾雷先已破三苗(時初殄睦寇)
即看新綠歸千畆還見陳紅積九年便覺雨暘如有意
不須花草苦争妍
九重誠意格天關一夜風迴萬壽山銀闕璚臺迷遠近
真疑羣玉接蕭閒
風鈴相語紙窗鳴瑟縮飢鵶凍不驚却憶剡中高興盡
雪消江草喚愁生
試端溪古硯偶書二首
白首重來只厚顔有懷端欲向人傳語言相對都無味
色在蜚鴻落照邊
人生當復幾兩屐我飲寧須三百杯破硯猶堪磨老境
醉拈椽筆埽霜煤
會稽旅舍言懷
北山之北寄柴扉茅屋參差倚翠微老罷那知還作客
春深無奈苦思歸淹留恐復荒三徑潦倒寧堪扈六飛
乘鶴雙鳬作底事不應容易裂荷衣
次韻江子我見寄長句
泥行且作龜藏穴霧隠初微豹一斑豈有高標如冠玉
况無談舌解連環一登文石趨宣室三竊蟠桃向道山
早晚共尋雞黍約林泉猶得半生閒
戲呈叔問
野寺蕭條獨掩扉了無才術赴時危未成鴻鵠舉千里
且比鷦鷯足一枝短髮望秋如葉落壯懷因病與年衰
何時負郭通三徑鳩杖相將醉習池
與叔問預約繼九老之會
九老當年四美并韓温千載接儀型世間天爵兼人爵
雲外台星聚德星白髮篸花看更好碧山環座眼偏青
相期勉繼耆英會留與衢城作畫屏
彦章屢顧郊居作詩叙謝
骯髒衰頽歲月侵冰墟誰復顧山林閭閻揖讓潜夫老
車騎雍容重客臨表裏絲綸曾濫吹推揚巴俚久知音
時來解帶揮談麈正始微言得重尋(子在棭垣彦章在翰林故有表裏絲)
(綸句)
兩宋名賢小集卷二百三
