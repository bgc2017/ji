兩宋名賢小集卷八十三
宋陳思編
元陳世隆補
古靈集
陳襄字述古侯官人少孤能自立出游鄉校與陳烈
周希孟鄭穆為友相與倡道海濱聞者皆笑且驚守
之不變卒從而化謂之四先生襄第進士調浦城簿
攝令事民有失物者捕偷兒至數軰相撑拄襄語之
曰某廟鐘能辨盜犯者捫之輙有聲乃率同列詣鐘
所祭禱隂塗以墨而以帷蔽之一人手無所汙遂服
罪知河陽縣始教民種稻富弼為郡守禮遇之襄留
意教事進縣子弟於學或䜛之於弼襄講說不少懈
弼入相薦為秘閣校理判祠部歷知諫院改侍御史
知雜事論青苖法乃管商之術非聖世所宜行望貶
斥王安石吕惠卿以謝天下又乞罷韓絳政府以杜
大臣争利而進者且言韓維不當為中丞皆不聽召
試知制誥以言不行辭補外安石欲以為陜西轉運
使帝特留修起居注襄懇辭手詔諭之乃就職踰年
知制誥安石乂欲出之帝不許尋直學士院安石益
忌之摘書詔小失出知陳州徙杭州以樞密直學士
知通進銀臺司兼侍讀判尚書都省卒年六十四贈
給事中襄莅官以興學為先平居以講求民間利病
為急既亡篋有手書數十幅盈紙細書大抵皆民事
也神宗嘗訪人材可用者襄以司馬光韓維吕公著
蘇頌范純仁蘇軾至於鄭俠三十三人對謂光維公
著不當久外謂俠竄瘴癘使得生還帝不能盡用
洛陽曲
有客頓征轡暮宿洛陽堤洛陽緐華地慨然心傷悲憶
昔季倫家朱門鼎貴時錦步四十里冠盖相追隨寵移
百琲珠醉擊珊瑚枝一旦委溝壑身隨朝露晞綺樓日
顛仆金谷無人歸綠珠千古魂散作香塵飛荒榛塞中
道惟有寒螿啼嗟哉百世後驕奢徒爾為
幽菊
有幽斯菊濯濯其芳烝爾髦士惟其修兮有美于鄉照
余無以說兮惟醴之觴
有幽斯菊煜煜其華烝爾髦士惟其施兮有顯于家往
余無以將兮惟古之嗟
送關都官致仕
鴻鴈于飛歸戾于澤君子于田亦適惟則旅力不愆曷
云其極庶民之髦職自為愚君子之耋其德有濡旅力
不愆曷云其劬有堅松栢君子斧之有實秠稷農夫有
之天子有老曷其與歸野有白駒來食我麰君子之往
胡為不留我心悠悠為天子憂
樓上曲
金徒抱箭寒更起寂寞孤城一千里嫦娥擎出月華來
白玉樓臺瑩如水上有佳人紅粉粧妙年學得吹霓裳
呼兒將出紫玉笛一聲天外流宫商宫商欲盡何幽咽
曲調不成聲斷絶羅衣掩淚愁向天手把瑤華歌一闋
寒蟾出兮眀星稀良人阻兮天一涯憑軒遙望兮心傷
悲願隨鴻鵠兮高飛
荔枝歌
番禺地僻嵐烟鎖萬樹纍纍産嘉果漢宫墜落金莖露
秦城散起驪山火炎炎六月朱眀天映日仙枝紅欲然
自古清芬不能遏留得嘉名為椹仙上皇西去揚妃死
巒海迢迢千萬里華清宫闕閴無人南來不見紅塵起
至今榮植徧閩州離離朱實緐星稠一日為君宜變色
千里憑誰速置郵可憐錦幄神仙侶為飲凝漿滌煩暑
綺筵不惜十千錢酩酊秦樓桂花醑秦樓女子繡羅裳
鳳簫嗚咽流宫商醉歌一曲荔枝香席上少年皆斷腸
古靈山試茶歌
乳源淺淺交寒石松花墮粉愁無色眀星玉女跨神雲
鬭剪輕羅縷殘碧我聞巒山二月春方歸苦霧迷天新
雪飛仙鼠潭邊蘭草齊霧鴉吸盡香龍脂轆轤繩細井
花暖香塵散碧琉璃捥玉川冰骨照人寒深入千盤與
萬盤瑟瑟祥風滿眼前紫屏冷落沈水烟山月堂軒金
鴨眠麻姑癡煮丹巒泉不識人間有神仙
遊宜興法藏院觀杜紫菊花
山茶花開菊花紫青桂重重立花裏柔枝翠幹已可憐
更傍幽叢看花蘂山僧揖我臨階坐眼到闌邊心即喜
便欲攜歸種郡齋忍令此地風烟埋
晚景
晚崿殘霞斷晴空宿靄收綠蕪天共遠眀月水同流落
葉填秋望孤碪答旅愁提壺伴詩筆獨醉庾公樓
幽齋
幽徑絶塵蹤莓苔上粉墉秋聲連夜雨寒色一溪松學
有書千卷歡無酒萬鍾雲屏孤夢斷寂寞掩巫峯
金華山人
幽居倚翠巒塵事不相干天地醉來小琴碁静裡歡雨
苔春徑綠風竹夜窗寒若問長生術金爐有寳丹
和鄭閎中仙居
我愛仙居好園池日退居馴禽來鶴鶴野水進徐徐草
樹通樵採桑麻有老鋤猶言民未樂更待寢刑書
墨崖道中作
隂山沙漠外六月苦行人水迸金蓮曉湯回鐡脚春馬
饑思漢草僕病卧邊塵夜夢金華阻披衣望北辰
水口贈别大吉祖師長老
直向此間眀縱横語論精山中嘗入定世上未知名一
雨春溪漲千峰曉雪晴臨分無别說相送水邊行
舟次巴峽
江流何險阻次第入三巴崕斷時無路山深更有家隣
蔬饒竹笋鄉果足枇杷况有荆州釀淹留不用嗟
觀海
天柱支南極蓬山壓巨鼇雲崩石道險潮落海門高客
館聞鼉鼓秋風憶蟹螯倚闌望鄉野千里楚江臯
九日與浦城縣學諸生遊南峰院
九日黃花節新尊綠蟻浮投壺鳴魯鼓謌者似商謳諸
子衣冠盛先儒禮樂修西巖山景好為爾作陽秋
送别探得南字
謫宦情牢落窮通理更諳讀書不廢事道古亦何慙昔
喜隣州守嘗陪後乘驂西湖遊未厭北海飲方酣躡屐
扳雲嶠捫蘿訪竹庵鷺濤干頃雪鷲嶺萬堆藍聲價時
難一睽離歲忽三陪京方接畛歸省會同參士子文宗
愈朝廷禮問耼好留君左右俄領郡東南歲旱錢仍貴
民饑命不堪下車寬賦役露冕訓田蠶畫舸乘春别新
書卜日覃牙旗風發發瑞節虎耽耽龍鳳吳王骨煙霞
古佛龕荷香輕汎浦桂子静飄嵐草澤行吟苦蘭陔奉
養甘子文無愠色夷甫足清談物外冥天籟樽前據石
楠惟應憐舊尹漁釣負江潭
悼古
碧城樓角重凝眸迤邐平原接古丘七國戰爭人不見
六朝興廢水長流遠烟芳草年年事眀月清天夜夜愁
范蠡功成在何處五湖波上一扁舟
春日賞林亭
把酒春亭覧衆芳水晶簾箔逗山光孤松冷落千年操
野槿紛華一日香綠圃烟深迷蛺蝶曲池波暖睡鴛鴦
文園莫惜驦裘費買取宜城作醉鄉
寄遠
飛鵲翩翩暮欲栖楚天新月射璇題䄂中己滅三年字
心曲唯通一點犀步障影迷金谷路桃花香隔武陵溪
瑤華好折無人寄腸斷江樓百尺梯
織女
眀河清淺曙星稀一夕歡娛一歲違不是盈盈隔流水
多應軋軋廢殘機人間累鵲經秋會天上奔龍逐曉歸
期約黃姑重相見伯勞東翥燕西飛
夜意
薰爐香燼蕙煙沈凛冽寒生翡翠衾月國音塵千里絶
仙山樓閣五雲深離懷暗耿金壺漏獨夢多驚玉女碪
騎省中郎才調逸擬將文筆賦秋心
和正辭職方以濬河留滯
萬衆如雲濬禹溝荀卿橋畔艤行舟珠躔合照賢人聚
銀漢無波海客留且作東山攜妓樂未應南浦送君愁
辛夷花發春醅熟只俟郊原雨少休
依韻和徐郎中毘陵重陽
自愴宫車别帝臺寄言籬菊不須開心喪忍到行春浦
耳病慵攜遲月杯天色隂沈迷鴈過物華零落暗蛩催
却輸小杜憐嘉節酩酊齊山夜始迴
和郎中九月望日始見菊花
月滿霜飛菊始華幽叢冷落帶烟斜籬邊過却重陽酒
澤畔誰憐野草花漫學先生歸觧組最憐當日老居家
皆因晚節無人用隕涕臨風為爾嗟
登雄州南門偶書呈知府張皇城
城如銀甕萬兵環悵望孤城野蓼間池面綠隂通易水
樓頭青靄見狼山漁舟掩映江南浦使驛差池古北關
雅愛六韜名將後塞垣無事虎貔閒
使還咸熙館道中作
土曠人稀使驛賖山中殊不類中華白沙有路鴛鴦泊
芳草無情妯娌花氊館夜燈眠漢節石梁秋吹動胡笳
歸來覽照看顔色陡覺霜毛兩鬢加
重陽閣下和同舍
君逢佳節憶還家我亦淹留感歲華清禁讐書驚白髮
故園吹帽負黃花謝安行有登山屐揚子居無載酒車何
日得歸溪上隐大收圖史作生涯
和程大卿遊鳳池院
白雲深處一軒開鳳去池空折野梅山入九龍爭夭嬌
路盤千騎久徘徊煙嵐翠入尊前滴水石清從㵎底來
誰與忘機此栖息笑看林鳥下高臺
東園觀雪
風毛雨絮小園東天幕低垂惨澹空蘋浦萬家雲覆瓦
花溪千樹玉雕籠穿林已奪春梅早夾隴潜滋夏麥豐
獨酌小樓雖可賦豈無捐瘠在溝中
古城
蘆葦蕭疎天氣清水含山色照重城綠蕪何處管絃地
碧落舊時鐘鼓聲三峽橋邊秋雨過六鼇宫裏夜潮生
蕭郎秦女無歸約十二樓臺空月眀
和子瞻
乞得湖山養病身花時曾共憶行春鸎鳴幽谷還遷木
觱沸清泉復采芹皂盖尋芳丘有李綵樓觀戲巷無人
錦河公子歸何晚獨念溝中菜色民
春隂漠漠燕飛飛可惜春光與子違半嶺烟霞紅旆入
滿湖風月畫船歸緱笙一闋人何在遼鶴重來事已非
猶憶去年題别處鳥啼花落客沾衣
和子瞻牡丹原韻
新接枝頭色倍添馬蹄尋處帽欹簷春工别與鉛華麗
佛地偏資好相嚴紅蕊欲開丹未渥素香堪掬雪非甜
詩翁何事辜真賞無限風光入畫簾
常州郡齋
使君非是愛山閒道在盈虚消息間不見白雲無一事
等閒為雨却歸山
過罨畫溪
五雲無處問新亭月裏乘舟半夜行不見藤花相掩映
鄉人遥指畫溪名
余自白陽馳謁宜都周夢得長官飲于清江亭愛
其山水之勝留題於壁
丹山西去水東流亭在山南隔蓼洲船繫白楊歸不得
清江如畫主人留
喜江南梅度支至
淡泊交情老更濃為君彈瑟送金鐘苧蘿香逕無人到
姑射仙姿是處逢鸞鶴品流慙晚達煙霞門戶憶先容
公餘莫放西湖景步步蒼苔岸岸松
公望當年最得君畫圖城郭喜同羣門前碧浪家家海
樓上青山寺寺雲松下玉琴邀鶴聽溪邊苔石共僧分
情多景好知難盡且倒金尊任半醺
題林和靖水亭
城外逋翁宅開亭野水寒冷光浮荇葉静影浸漁竿吠
犬時迎客饑禽忽上闌疎籬僧舍近嘉樹鶴庭寬拂砌
烟絲裊侵窗筍戟攅小橋横落日幽徑轉層巒好景吟
何極清歡畫亦難憐君留我意重叠取琴彈
初之樂安
水逐雲根動山縈馬首青下車蓬繞膝拂几鳥窺屏吏
老鶉衣結民貧菜色冥瘡痍傷未起矧忍凟邦刑
宿猿洞
幾年營此草堂栖施飾名園百卉齊曾學子真耕谷口
今容摩什老山西龍臺日午千峰出雁塔雲生一逕迷
知有嶺猿猶在否使君高卧莫教啼
登越王山
荔子園林海日邊幽亭更在碧雲巔江山舊是無諸國
樓殿今為極樂天五馬定知少暇日一尊何必盡華筵
須知白首留連意己有新詩寄北船
和程大卿遊昇山詩
相逢不及荔枝期况值千巖雪洒時南國詩人偏去遠
北山逋客獨來遲雲中直有三清路城外都如一局棋
聞說引泉堪洗藥未應奪我鳳凰池
寄題林迥南華洞
梅嶺峯前習隐亭拂衣聊此玩真經四時花木錦繡谷
十里江山水墨屏猿鶴只愁空北嶽鵾鵬終待化南溟
知君不是榮軒冕未忍鑑鏘去帝庭
劉國博命賦假山
去年水潦百榖死居民無食食糟粃州之餓者數千人
黃巖之民猶倍蓰攜持老少出城郭盡徹牆屋無居止
鬻妻棄子人不售價例不復論羊豕白日市井聞叫號
夜堆廊廡如蟲豸縣官哀憐發賑救一飯纔得一盂爾
出門未暇充喉咽已有數十填溝水我時過之不忍顧
往往悲咽胸填委豈無智慮禆萬一遠地不得號君耳
錢侯作倅忠且仁悲憐餓殍如親子日開官廪與之食
又令豪右發儲峙昨日馳書白轉運披陳肝腎獻金矢
更乞兵儲二萬斛民之大命方有倚侯從新年作假山
自聞民饑不得視非無泉石可行樂人今方瘁何能喜
願侯勿遽愛此山念此煢煢存狐蟻天無疫癘五榖熟
生者保聚歸田里此山之石堅不堅將與侯德無窮已
和鄭閎中仙居
我愛仙居好臨民必以誠簿書無日暇獄訟積年生百
疾求箴補千鈞待凖平嗟予不如古斯道未能宏
我愛仙居好隆儒尠大方諸生令講義童子俾升堂買
地興民學驅車下黨庠三年邑未化官滿意彷徨
我愛仙居好公餘日在房憂民極反覆責已未周詳法
律行隨手詩書坐滿箱老來須向學多病喜平康
題寳嚴院垂雲亭
小亭巉絶出雲間萬象升沈不得閒莫怪詩翁頭白早
時來向此寫湖山
兩宋名賢小集卷八十三
