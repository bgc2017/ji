兩宋名賢小集卷二百七十八
宋陳思編
元陳世隆補
端平詩雋
金壇觀
金壇深僻觀鐘磬少人聞山果猿偷墮庭莎鹿卧分木
高猶帶雪石冷不生雲正爇黃連炷相從拜老君
晚登黃鶴樓
戚戚登臨地淒淒欲暮天相看數株柳不聽一聲蝉山
冷雲生絮江空月上弦無緣捨塵事閒對白鷗眠
施潭
歸程風強阻春色有如無上水千帆徤中流一矴孤雨
衝尋屋燕雲背立檣烏盡說明朝順江行舊有圖
山行
盡日羣山裏知行夢幾重竹深春寺磬灘急午溪舂殘
旭猶雙塔晴雲只半峰豈無仙隠者恨不少從容
野橋
日暮野橋邊都歸醉客船數竿沙際日一片水中天影
落衝烟鳥聲移帶雨蟬殆非人境得江月又初圓
送姚希聲令弟歸剡中
客程何太急嵐月半雲分想暫歸天姥還來伴使君曉
吟千嶂雪春思一江雲若再經過此嚢詩可得聞
秋屏
好山多變態排列在簷楹平熨澄江練横鋪列嶂屏石
煙寒遶寺山雨暗離汀有意攜溪枕眠看直到醒
同李雪林飲山村
本來無飲興偶此到溪灘屋角懸雙瓠船頭繫一竿塔
高風便響橋峻雨隨乾莫怕城門閉行歸亦不難
送惟德上人還黿溪
為愛林間寺幽閒少是非因抛華門業來着稻田衣石
蕨衝雲細山蔬膩雨肥禅居安穏後更莫啓柴扉
甲申歲觧官歸故居有以書相問者
近憑笻竹枤處處作生涯獨採傍溪藥自看臨水花愛
雲因北望對日任西斜惟有雙蝴蝶相隨直到家
送惠嵩上人住西山蘭若
孤雲無定迹又入亂山居旣息禅機穏從教世網疎曉
香嵓屋像寒咒石潭魚待我尋詩境看君坐隠廬
石塘
水陸盡經過地暄晴更和鳥聲臨水近人影向橋多細
雪傾殘橘輕冰脆立荷少為鹽米計聽徹竹枝歌
病起幽園撿校
病起無情緒池邊日幾回蟲聲低覆草螺殼細生苔暑
退蘆將變秋殘蓼續開久消環繞迹全若未嘗來
雙林寺
杳杳雙林路林深不易登寺幽憐宿鳥地僻喜閒僧静
徹垂梁板寒銷背壁燈水邊人忽笑猿落過溪藤
送僧歸舊隠
自言歸去後只在故山邊紗帽臨溪盥銅瓶傍水禅晝
閒松塔雨春盡草堂煙何故相抛拾沉浮逐世緣
水清堂偶成
數杯恬淡酒相就等閒傾得失徒多感行藏任濁清晝
閒風有味春盡雨無聲但惜新栽柳相呼欠一鶯
酬李達可
歸心終自遂何必戀虛聲轉覺青衫惡誰憐白髮生掃
花山石瘦洗藥野泉清應有忘機者時來伴我行
寄杜北山
一曲小湖濱幽居不厭貧坐容禪子憩家就麯生鄰簷
竹侵燈衆蘺花落竈頻幾時吟得句寄與豫章人
寄鶴林智福上人
深山高頂寺黃鶴舊曾留鶴去無蹤跡山僧幾白頭鳥
閑齋鼓静猿嘯佛燈幽宿約何時踐題詩向瀑流
幽居漫成二首
便入空山住休慵漢省書薄雲翻藥畚斜日送柴車遠
業松花膩生涯薤葉疎抱琴誰共聽一尾石間魚
乍歸無定業蕭索帶村居神樹當中朽人家着外疎藻
痕千漂絮花影一牀書何必為真隠相安便有餘
鹿苑寺
分半作民棲猶藏一曲溪鵲窺蓮葉座僧占菜花畦白
蠧魚銷粉青乾獸剥泥幸留唐刻在相伴峻廊題
馬鞍寺
水國何年寺蕭條野渡邊僧驅田雀倦神抱海犀眠細
網垂秋屋殘燈泊暝船數家枯柳下猶有舊人煙
野賽
客心懷避忌地險自多神楓葉藏山魅松根抱石人鶻
翻蒼黑趐魚曝赤斑鱗未必知風候惟聞酹酒頻
題逸人壁
深僻人稀到天然野意成荷衝崩岸出草入廢泉生曝
木充山貨抽茶當地征未須尋伴侣時有自來鶯
送蔣雲啓之湘中
出門岐路分願往不辭勤螢影侵湘月蝉聲隔楚雲頻
燒霜後籜多飯雨中蕡若過黃陵廟椒漿奠小君
送僧妙通遊平江萬壽
故鄉離幾日何處躡秋陵梵葉牀頭樹唐衣壁面僧雨
花粘舊錫風籜掃寒簦新偈期相寄呵弹破小乘
酬杜八同宿西山蘭若
西山龍井路俱有舊行蹤待得城中暇重期石上逢冷
霜粘破屐落月帶殘鐘擬踐相鄰約煩君買一峯
菩提廢寺
野寺孤僧住當春亦掩扉曉鐘三板去昏杵一盂歸古
屋垂山榧幽窗飬石韋未容行客憩荒樹雨鳩飛
天申宫蘇文忠畫像
大澤沾荒裔靈山識老臣微茫雲外跡衰病瘴中身濕
草寒碑夕晴花午殿春高簷風雨斷猶避六丁神
誓節渡
髣髴經行地還尋古渡邊山禽多白練溪藥間黃連漢
漠將晴雨迢迢欲暝烟恍然驚夢醒二十有三年
白羊
路隔一重溪山深客易危驛亭惟有額官堠盡無碑竹
掛黃身虺林香白面狸得船爭欲渡先奔槿花籬
送人遊邊
平世絶邊籌憐君古塞遊誰聽蒯緱劍虚敝黑貂裘宵
柝鳴荒戌寒烽起廢樓到應先弔古慟哭峴山頭
春暮登黃鶴樓
欲盡殘春酒登臨事巳違聽殘懷舊笛添盡禦寒衣鳥
向青山没人來赤壁稀最憐城側樹無可作花飛
為僧曇芳賦草堂
把詩從我者多是剡中僧結屋何山塢當門幾樹藤地
寒常帶雪溪峻不留冰贈爾新吟去歸題木葉層
江臯送别
把酒對汀洲相看發去舟迎風一分手驚浪幾翻頭
暗花消淚楓寒葉弄愁恐猶回首望終夕凭高樓
送胡宗原還臺山
故里杉松表歸程筍薤初杯多常失飯嚢罄只留書海
墨收秦氣山糧捨禹餘古來仙隠者多在赤城居
千金寺
十載他鄉别春歸逐浪層晚晴沙市鼓夜雨石橋燈帆
仄催乾葦衣寒脆薄繒舊時來往寺惆悵不逢僧
留别唐棲雲泉上人
水宿唐棲寺何緣更浹旬千山今日路三歲異鄉人小
殿眠身佛空廊折臂神歸時重作禮又拂一番塵
天章寺前小樓
客懷依古寺曲水茂林邊俯聽磵鳴石静看山出烟傍
花清晚潄對竹冷春眠深羡溪僧樂幽居動歲年
野望
春日晚荒荒平沙極渺茫樓欹三面水城卧數條崗白
草吳京甸黃桑楚戰場長江俱不問一片瀉斜陽
楓橋寒山寺
江楓吟詠工幽寺冷遺蹤不改前朝路猶聞半夜鐘地
涼汀月皎村迥水烟濃試問誰曾見惟應獨有松
送黃同甫
人生各有安出易欲歸難古道春泥重孤城暮雪寒酒
鋒精似將詩業遠於官野穀如堪飽從君借鶡冠
應潭
林崦逓相遮分居兩岸沙地征兼橘柚土物半桑麻水
白來如蝀山黃去若蛇往年曾泊此叢竹數人家
招鄭服之
歸心同一路況復在新年夢著登山屐閒隨渡水船宿
蒿迷舊隴春葑起閒田卧醉天池上知君在我先
靈竺寺(有孟宗祠)
不因純孝者古寺若為安壁彩蝸遊遍爐香鼠踏殘鐘
聲嘶破挺旛影颭危竿尚恐冬生笋時來竹外看
齊安早眺二首
昔日干戈地淒涼古塞情軍同民雜戍州與縣分城野
曠孤鴻絶沙寒一騎行十年生息後人尚怯論兵
隂隂城壘静極望不飛塵草色横江暮鶯聲出塞春清
時應洗甲來歲又逢辛惆悵經過處都非往昔人
村市
細簇人家住中分破石崖竹門開店屋草市夾橋街水
别東流漢山横北過淮並船頻借問同買出江柴
贈僧仲寳月溪
幽棲深絶地静夜獨宜僧上下兩輪玉中間一片冰影
收懸罟索光息過船燈獨坐觀心了無由更小乘
題夏肯父曉山圖
旦旦自天成中全一氣清漸分平與峻俄轉晦為明竹
閉鋪沙影松涵出谷聲機心都不動穏看日初生
孫季蕃故居
笑語失詼諧人誰不愴懷夢殘秋雨寺魂散夕陽街缺
竈粘煎藥乾爐積燎柴風流何必葬便擁菊花埋
題東麓歸自房陵
一年辛苦後收聚若為豐攝職全無吏攜家僅有童乳
舂花下管漆溜葉間筒自此嬉遊地應須且浙中
兩宋名賢小集卷二百七十八
