兩宋名賢小集卷三百三十三
宋陳思編
元陳世隆補
適安藏拙餘藳(二)
霜梧
棲鳳枝頭數葉輕井邊籬落正關情晚來縱有西風過
一片秋聲作不成
湖邊
日日湖邊上小車要尋紅紫醉年華東風合與春紛理
忍把輕寒瘦杏花
示䑨師
不拘早晚過長橋要泊橋邊踏巨鼇無月色時方得睡
有梅花處必停篙不逢水活魚休買纔見溪清米便淘
到得旗亭須報我落帆相與醉村醪
立秋夕
水花香弄晚風清間立梧桐看月生夜漏向深秋始覺
一天星濕露華明
新雁
塞月程程遠星河字字疎不眠沙外水恐濕足間書倦
翮支風去悲聲落枕初秋清人易感政自不關渠
春曉山行馬上口占
山深竹暗曉風輕幾樣幽禽錯雜鳴駐馬細聽渾不識
就中惟識秭歸聲
路轉前山復後山宿煙收盡薄生寒吟鞭忽指松稍月
絶勝城中樓上看
陽復
一變陽爻七日初窗間測影弄徐徐不知曾未添宫線
但覺多翻數葉書
劉八窗見訪一夕即别
五年苕上别别後愧相疎今夕知何夕憶渠俄見渠同
持一杯酒勝寄百封書未及論心事曉風回蹇驢
悼戴式之
四海詩人說石屏一時知已盡公卿家傳衣鉢生無愧氣
挾江湖老更清重感慨時多比興最瑰竒處是歌行
九原不作空遺藳三些吟魂淚為傾
嘗蒲萄
壓架駢枝露顆圓水精落落照晴軒微酸自是江南種
尚忍因渠說太原
睡覺
睡覺東風忽惘然起翻雲母續爐烟半醒不醉宿酲思
欲雨又晴寒食天春草池塘詩夢裏梨花庭院酒尊前
誰憐倦客長安市節物驚心憶舊年
晴絲
何處飛來繫碧空敲吟終日費形容搏桑老繭抽纖緯
星殿殘機剪細茸驀忽帶歸簾外燕等閒惹住柳邊蜂
風柔日薄樓臺晚一縷低垂力正慵
謝曹東甽跋吟卷
十年湖海仰師儒八斗衣傳子建餘袖裏有詩須印證
句中無眼定趦趄吹香玉唾清如許刮膜金篦病已餘
媪扇何曾求貴重等閒中得會稽書
楓橋道中
路接官河柳行斜蹇驢衝暑憩田家雨餘天迥雲生葉
日午風輕稻放花襏襫已縣黃犢睡桔槔不動綠隂遮
老翁相見如相識命坐藜牀自析瓜
郊居紀實
既安能適復何疑小築重營即舊規狡兔反為三窟累
鷦鷯終遂一枝期種成水際芙蓉徑鑿得亭前菡萏池
客有可人尊有酒四時風月總相宜
送外家通倅方澹菴
風節傳清素名多為宦遊花封纔解綬芝檢趣監州等
上持麾節歸來觀冕旒江南與江北底用說離愁
松陵晚泊
漭漭風濤外天隨底處尋碧雲千嶂暝紅樹九秋深故
國荒城夢空江倦客心行藏那無計蓬月闖孤斟
小游仙詞
天風吹上碧嶙峋鸞鶴聲清草木薰金闕玉樓行欲遍
却攜明月出紅雲
寄湯伯起
徙家城市去不為故人留種菊應無地觀山合起樓别
來通訊少春酒作詩不池上雙檉綠孤吟我正愁
次韻答菊莊湯伯起
數弓蔬地一方池吾愛吾廬祇自知蘆碧補交楊柳缺
檉紅攙上藕花遲翠隂圍合疑無日凉意蕭騷賸有詩
君欲重來須更待嫩煙浮動晚晴時
别燕
寳墨烟雲邈金風庭戶秋有誰堪作伴無計若為留謹
勿沾鯨浪應須避蜃樓裁詩聊寄遠煩慰玉人愁
西陵觀梅
障霜筭日奪天機九月梅花賞玉蕤到了不知春意勝
水邊風韻兩三枝
山院
小院清聲動碧梧颯然凉思滿籧篨年來懶結青鐙伴
却課兒曹讀夜書
夏日書事
緩將琴軫卷將書誰信閒中事有餘約客論茶和水試
課童移菊帶泥鉏竹櫳日午猶關鶴水檻朝來自餧魚
山薊已苗瓜已蔓適安生計未全疎
訪隠者居
蘚隥披蘿入茅堂著竹遮綠看流去水紅惜落殘花蜀
鳥啼春靜山童厭客譁細觀題壁者一一是誰家
宫中詞
睡餘羅袖印眉山行傍粧臺理墜鬟聖主憂勤排當少
犀椎魚撥總成閒
邊烽既息穡事告登歌以五十六字同和擊壤
見說邊頭事已寧捷書復得壽春城從來方面多豪傑
均與朝庭擊重輕棗寔雖紅休北顧稻花垂白近西成
民無飢色添歡色氣象方纔似太平
京口策應戍將歸營
老矣猶征調新從淮上歸盡知邊境事曾解壽春圍腥
血封刀匣黃沙漬鐵衣奏功均得賞沽酒醉斜暉
枕邊
枕邊清坐散餘酲慘淡西窗月半明燕子夢回簾未捲
楝花風信曉寒輕
癖
賸欲收神省費心三生癡癖本來深典衣尋訪晉朝畫
折簡借觀雷氏琴帖字逼真嘗細搨詩聯敲穏每長吟
鏡中一笑成何事鬢影秋絲日見侵
清明湖上
榆火初傳禁漏殘滿城和氣在湖山接天楊柳風煙裏
照水桃花圖畫間舊路人穿新路去長橋船出斷橋還
吾皇應喜民胥樂歲許西門入夜關
宿吕城舟中
古堞遺蹤何處尋斷煙殘日意沈沈飛湍過閘風雷怒
峭岸如山草木深燈火鄰船喧客枕江天漂梗碎鄉心
明朝沽酒新豐市惆悵無人伴苦吟
送客之潤赴時貴約
折柳亭邊來問津江山先入夢來頻漕渠水足新逢雨
客路風光恰是春莫論孫劉悲既往願言賓主樂相新
曾留短絶題多景君到應須為拂塵
送徐雲友歸行都
落落竒男子長言走客塵白身無寸禄青眼欠高人病
為思詩苦貧綠立行真片雲留不住歸醉洛陽春
伯氏自吳門來輦下再宿即别
把酒論新事移牀問故山桑麻云已長親戚喜相安斷
雁江湖外馳心夢寐間兩年三度别此别覺尤難
劉後村被召
銜上官雖顯吟邊興不衰細評南嶽稿遠過後山詩才
大人多忌名高上素知瓣香吾敢後幸見召還時
送友人赴長沙酒官
老楓殘月曉江濱送客歸來又送君愁滴離聲三叠淚
眼穿行色萬重雲過湘應取離騷讀别邑終期課最聞
莫為西班羞薄宦要思先世立殊勲
杏花
柳店春風酒旆斜紫綃團萼數枝花香肌元自多豐膩
錯把梅花看作他
北固亭口占(以下四首寓京口作答湯菊莊兼簡分司鄭料院)
三生結得潤人緣巵酒時來煖客氊北固兒童雖不識
也緣巾履過山前
鶻山
屹然孤立蘚痕青千古江湍洗不平蒼鶻飛來復飛去
不知身為此山名
甘露寺狠石
二雄曾向此盤桓鼎立功名各未安留得坐時頑石在
至今人尚說曹瞞
月觀遠眺
朝宗亭下浪冥冥何日尋觀瘞鶴銘更欲裹茶邀客去
短篷敲火瀹中泠
歲在丁亥郊禋禮成上登門賜赦獲睹盛典恭成
口號
閭闔煌煌闢曉雲千官鵠立望嚴宸鶴書飛下珠簷峻
雉扇分開玉座新山壽聲中團喜氣鈞天奏處隔香塵
明王盛事民何幸三載恩寬四海春
正元二日與菊莊湯伯起歸隠陳鴻甫泛舟湖上
二首
春雲漠漠雨疎疎小艇衝烟入畫圖除却淡妝濃抹句
更將何語說西湖
櫂轉逋山&KR0712;落暉春風深鎖恨依依松間一鶴俄飛起
疑是先生出未歸
送蕙坡趙富陽赴高郵元幕見次
相逢客裏便相歡握手真能出肺肝買得酒尊曾共酌
帶來詩卷每容看舊聞遊宦多知已今喜公朝與好官
一片淮雲千里月覲圭何日入長安
蘆筍
春風荻渚暗潮平紫綠尖新嫩茁生帶水掐來隨手脆
櫂船歸去滿篝輕竹根稚子難專美澗底香芹可配羹
風味祗應漁舍占玉盤空厭五侯鯖
湖亭席上
寒食梨花月新晴楊柳風愁融山色裏興極酒杯中綠
髮日夜變青春今古同忍教行樂處容易夕陽紅
哀魏方泉
每見中吳士多稱太守賢一毫無暴政千里樂豐年心
醉西樓月身飛北闕天那知人事異夢絶柳橋邊
詔下催歸覲人傳便尹京班纔聯從橐庭忽舞銘旌玉
樹悲中折金丹救莫生澤多唯乳子天道若無情
寄吳德章簽判
莫轉朱弦軫知音世不慳吟情清似水壯志屹于山自
入鄉關去相思雲樹間春風吹五葉早趁集英班
書所懷
閒拂塵中鏡猶憐壁上梭生平多坎壈知已半銷磨對
酒成孤酌横琴寓九歌相思江水闊歲晚客如何
兩宋名賢小集卷三百三十三
