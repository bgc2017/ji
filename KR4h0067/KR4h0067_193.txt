兩宋名賢小集卷一百九十三
宋陳思編
元陳世隆補
方壺存稿(三)
汪莘
題汪侍郎仲宗北山道院
北門之宅可忘歸北山之山天下稀自非君身有仙骨
安得蓬壺閬苑相因依長松巨柏氣象古紅鸞白鳳交
横飛翔風萬里促冬日金橘干樹爭光輝樞密曾孫侍
御子天資酷與前人似只今四十未為老不選娥眉壓
閭里道院夜長霜月白豪氣猶餘好賓客早晚春歸花
亂發蝶舞鶯啼亦傷魄此言聊戲爾時事端可惜大兒
只求上上考次兒只用平平策敵運已衰當謝絶西戎
方彊又須索北山主人那得閒袖中三尺青蛇斑有客
不知其所往歲暮江頭雪三尺
春晚
曉來雨初晴天宇淨如拭隔籬見花柳春氣亂五色東
君渾不管但為閒者得我方獵鵾鵬溟南復溟北
佛書載兜率天有内院道書有赤城朱忩乃帝一
内宅因述所聞
結髮師心内院行紫雲門闕碧霞城一聲霹靂衝天響
萬點星辰匝地明鼎裏金丹能虎變牀頭鐡杖帶龍腥
極知富貴非吾事玉簡珠繒有姓名
自去秋疾作正月尚未全愈曉枕有懷
插柳栽花便滿林午天蜂蝶曉天禽老來病損渾無力
報答春光只有心
寒食節有感
江南兒女尚多情為愛芳晨載酒行幸自不知惆悵事
鳥啼花落是清明
寒食原頭杜宇聲誰家勾起古今情紙錢燒罷人歸後
一樹梨花凍月明
贈張漢卿(徐侍郎在宜春一寓張漢卿朝夕相周旋侍郎起九江帥金陵移豫章皆挾以)
(俱余訪侍郎于豫章與之同處西齋其氣貌如古劍客而得其心真道人也頗有歸興余故作此詩)
(以贈之)
相伴留侯訪赤松碧桃花下醉融融玉龍嘶罷還家曉
月照蓬萊第一峰
昌化縣西廣福寺前嶺上有古松一株甚竒每過
其下徘徊不能去今夏五月過之始賦一絶
虎攫龍跧數百秋灘聲長遶半天流老僧不與人間事
獨立門前一點頭
孟秋朔日天台劉允叔和叔鄉人陳思敬餞飲錢
塘門外雙青樓上
西湖日日可尋芳樓上凭欄意未忘斫取荷花三萬朵
作他貧女嫁衣裳
臘日晚過楊村寫望
萬里溪光一望穿潛魚世界白鷗天若為移得溪光去
落日茅齋相對眠
立春日山行
連山殘雪獻年華翠黛千層蹙浪花天上畫屏描不得
懶移皮屐下鄰家
籬隂
籬隂雙蝶趁春暉輕展新黃試舞衣點草撲花如得意
因何相逐背人飛
仲春溪行即事
竹外夭桃分外明一枝折得遶溪行春風誰道全無主
蝴蝶飛來花上爭
柳枝詞
繰出絲烟輕裊裊掃成雪帚重垂垂風流舉世無過柳
總合殷勤把一枝
暮春二十八夜枕上有懷
邇來尤覺光隂速晝夜分明似水流却是光隂無變動
漫教浮世有春秋
茅簷環走兩金輪二十九番楊柳春回首半生無覓處
秖應留得見前身
陋居五詠(首篇用太白過汪氏别業之韻)
景風院
昔年浮丘人池館藏一丘天門騎鹿仙浩氣壓女牛朅
來木正落歌動林塘幽至今五月花憔悴因郎羞底處
牽白犢超然對清流景風故隨車為我迴涼秋
池館
文室明松窗水竹相因依盧橘冬已花日出黃蜂飛愛
此禪房幽不踏市朝機時觀彼蒼意常與人願違彼蒼
不可會青山又斜暉
竹澗
散髮篁竹中濯足寒澗流太陽正徘徊心與爽氣游活
活走龍鱗鏘鏘韻天球于焉種荷花遥剪西湖秋亦思
百頃綠薰風木蘭舟青鳥飛還來白魚沉更浮竹澗魚
鳥家益覺吾廬幽
蔣徑
穿渠帶幽徑列竹依清流中有好鳥鳴暮鎻星辰稠北
風攪雪花更覺龍鳳遒東皇憐歲寒丹白如飛流細履
或得得長歌亦悠悠顧為非蔣卿何以致羊裘
月臺
呼匠琢山骨臨水起月臺一槃古月色竹影凉毰&KR0146;竹
影如掃月月色掃不開居然廣寒宫桂枝苦低回便欲
招謫仙娥眉送瓊杯娥眉見梅花思君弄青梅
中原行懷古
漢家中原一百州故老南望空悠悠問君邊塵何足道
坐守畫地如窮愁不共戴天是此讐生不殺賊死不休
諸公但能安身計更無一點英雄氣遂令多士皆沉醉
絶口不復言時事恭惟我君天勇智皦日平生復讐志
秋色平場千萬騎望裏亭亭黃屋至六軍拜手呼萬歲
報恩便欲無生意西風蕭瑟天無雲引領嶓冢愁黃曛
白衣不得見天子道人何得愁朱門可憐涇渭胸中分
願起沔陽死諸葛作我大宋飛將軍
季夏之末鵑聲不已
念爾殘春啼不休若為春夏抱春愁亦知春去年年事
憶似前時春盡頭
閏十一月東行臘月立春夜秀州船場橋玩月甲
辰正月廿四日出都城廿七日曉行即事
鴉聲欲斷雉聲起柳眼已青桑眼黃故鄉春事正如許
春事只緣思故鄉
乙已暮春初六日晚對新月
春來風雨耿黃昏初見青青月一痕憶自消魂南浦後
不禁描出向前村
中元夜興
東院長廊約二更風雷送雨正冥冥忽看電掣金蛇過
照出青天一點青
綠隂
綠隂窗底蔚藍光習習清風入座涼五月人間同此意
故知彭澤到羲皇
開禧元年四月自中都挈家還鄉寓居城南十二
月遷居柳溪上其夜大雪初二日蓋宰來訪約過
縣齋為一日欵深夜而歸賦此
出郭已超俗住溪尤近真青天素知我白雪便隨人守
道何妨賤藏書不盡貧長懷社中友共發甕頭春
世事偏宜假吾生只認真少知行路惡老愛在家貧寧
接古時鬼怕逢今世人澗松方臥雪野草亦爭春
羣處那相合單棲正自如好言天外事懶讀世間書指
直筆難把唇濡硯屢噓傾壺有餘瀝窺甕得殘菹
每恨投南鵲尤憐向北枝雖蒙今士笑恐有後人思運
火解朝凍嚥津充夜飢不來溪上住那得雪中詩
徹骨寒誰覺回骸暖自醒直須人悄悄方得物亭亭性
伏涵三極心閒燭萬靈有僧肥擁腫怪我瘦竛竮
脱命市朝隘側身桑梓深山含首陽色水帶汨羅音中
夜不能寐萬端都上心鄰雞猶未動沙鳥已相尋
茅屋凍將壓柴扉寒不開交朋幾竿竹兄弟數枝梅渡
口月初出沙頭人正迴客居殊自在歲事亦相催
朱減顔逾皺霜添鬢却新文章應捨我富貴不如人照
破生前物思窮死後神謂宜休仕漢何必只逃秦
積雪滴還凍斜陽隂復明千峰濃淡碧一水淺深清醫
卜猶真祿樵漁亦美名人皆云有命我獨得無生
築室深山裏開門古澗邊月高猿子叫日晏虎兒眠帶
雪挑黃菜敲冰取碧泉不知居士樂空受俗人憐
感秋
年年不是要悲秋秋氣愁人不自由誰見江南魂斷處
瀟湘帝子在眉頭
戊申六月聞晦菴先生除兵部侍郎
韓范諸公各一時賢豪久速係安危從來功業知難就
未敢先賡慶歷詩
八月間書案假寐戲作
四海春風曲肱裏出入鼻端雲一縷不知案上清露珠
漏泄傅巖夢中雨
壬子歲雲峰寫望
西極層雲最上層碧雲峰著白雲棱六龍頂佩斜陽下
恰似青紗一點燈
三月謝吳子文
為我歸途怯晚風解袍添我意何窮念君夜度青松嶺
亦恐寒侵氣體中
訪吳安撫命賦詩竹洲中有靜香亭長堤靜觀齋
舞雩亭
鳳麟敢謂皇家無如公自合應時須何為返駕竹洲隠
只與高堂素壁成畫圖一麾淮海重拜敕老人在南子
在北稱家菽水歡有餘每日乃得見顔色大兒三十心
力到租税免教官吏逼小兒十五天資敏火耕水耨云
未克竹林茅屋漫讀書我正不蒙稽古力請言竹洲勝
蕖篠相因依紅蕖未妨晚色靜翠篠解過涼隂稀漁童
樵青足驅使夜深醉和風雨歸夢中突兀長堤横忽覺
單騎游邊城擒王已决千里外邯鄲一枕空崢嶸閒來
靜觀宛殊昨却憐蒲團坐日落偶見始畫天地心從此
鳶飛共魚躍向來天地本來閒獵夫見鹿不見山不然
堤下寒流自太古何人曾作沂水看前日從公洲上語
茯苓期我能同煑未容只作竹洲翁屬聞漢詔求伊吕
游甘露寺
扁舟京口意躊躇北固峯頭淚滿裾聞道昔時兵可用
未知今日事何如傷心南渡英雄盡屈指中原歲月疎
待見太平心始足不妨歸去老樵漁
甲寅西歸江行春懷十首
江行二月正清新無主桃花不戀春老去情懷甚年少
少年未解惜芳辰
薄晚東風一片巾波光挾日戰龍鱗尋思來往成何事
只向人間得此人
一層山口一溪斜偃臥東風戀日華莫把江行生旅思
他年憶此勝還家
香韉繡軛急朝昏李陌桃蹊不盡樽滿席落花人睡起
始知春興屬柴門
閒來此意本翛然一點清愁出意邊亦似東君無定準
乍晴乍雨惱花天
塞空春意總分明桃李無言却混成剛被幽禽知此意
風前拈出兩三聲
二月湖山把酒中呼猿洞口水涵空醉來剥盡新花蘂
百疊生紅未見風
白晝春光綠染衣東風千里掛帆歸竹籬紅白花相映
只聽雞聲在翠微
西湖楊柳欲棲烏遥想溪山似畫圖二月到家寒食近
未消春境憶西湖
遶屋桃花可得追迎門猶有海棠枝牡丹未放酴醿小
併入青梅煮酒時
竹洲見寄次韻
朱宫瓦缶鳴汙澤黃鐘屏古來會通籍作者能籖整翁
如食橄欖但願回味永只今竹洲上伏臘仰公廩玩彼
易外象付此卦中影遥知疎桐下缺月見深省我來如征
鴻愛此沙洲冷他年直紫薇夢斷青絲綆舊游倘入念
折簡肯相命新詩蒙剪拂為憐伍噲等駕言擕雙榼卜
日問三徑預約青樽月雲頭開金餅
又叙謝
竹翁惡俗客屢舉却塵扇云何一見我捉手形深睠坐
呼蘭溪酒即取大白勸階前抱關卒為我顔色變解榻
經兩眠天寒恐冰霰主意厚且真惜别如挽牽握手紫
竹杖眩轉含飛電端作臨水送沙溪清練練還家甫席
暖書到驚一縣特遣贈行詩水剪梨花片且約二三子
同煮竹洲麫豈意古人事乃復今日見理髮叙心曲所
屬加餐飯無事覺晝長明窗試筆硯
慶元五年休寧權縣鄭丞吳山寺勸農次韻
駿馬輕衫拂曉塵野塘春水縠紋生心知沮溺無尋處
猶把津頭問耦耕
鳳凰城裏舊徘徊村裏吳山躍馬來也有旗亭沽酒處
可憐桃柳向人開
八月十一夜作文起夜興
點墨揮毫勢始停起來耳目共時醒一窗月色元無響
四壁蟲聲不見形
辛酉正月初八日入郡赴高校書之約二十二日
出西郊即事
竹籬茅屋兩三家白晝青春自歲華碧縠水邊搓柳線
綠羅天畔繡桃花
感秋五首
秋水無塵浸碧虚風前一葉故飛飛瀟湘帝子何時降
立盡斜陽未肯歸
閒佩仙瓢到柳汀柳邊一點酒旗星斜陽欲落無人惜
空有烟林作畫屏(天文柳星邊有酒旗)
行到籬邊菊已黃相逢不改舊時香自憐失意秋風後
猶為寒花一舉觴
不須龜筮此生休死去無心更出頭莫說竹籬茅屋事
丹楓一樹正悲秋
獨步荒山日欲昏數聲乾葦過遊魂重岡複澗穿難盡
恍惚隨人月一痕
夜興
倚天長劍為誰收欲獻君王鎮九州世事漫隨紅日下
壯心空逐碧江流鴈横西塞偏愁客菊綻東籬始當秋
抖擻向來塵土夢便提蓑笠上漁舟
梧竹亭
人家有園種花柳君家有園種梧竹花柳只引蜂蝶來
梧竹能招鸞鳳宿昨君飲我池上亭亭邊梧竹深冥冥
鎪風鏤月已足玩滴雨灑雪尤堪聽君不見梧君昔在
岐山上開花與鳳作屏障又不見竹君昔在渭水陽結
實與鳳充糇糧岐山渭水地差遠頗覺老鳳勞往返成
周已去漢唐空梧亦無根竹無本君家甲第連朱扉碧
梧翠竹相因依千年老鳳嘆何在一旦下集增光輝梧
君竹君喜相遇鳳兮鳳兮君且住老鳳回頭謝二君吾
方高舉青天去
淳熙壬寅仲夏大雨寫望
一朵烏雲起天末倏忽長驅半天闊雲頭到處急雨來
雨脚錯落飛河魁吹以南箕更豪横打窗噴壁催吟咏
恰驚瓦上碎珠跳已快簷前銀竹映平生不識南箕狀
且看平疇翻翠浪恍然立我三湘間欲著扁舟相跌宕
風迴雨霽天地新良苖斗覺添精神天意更看七八月
明年無處可打蕨(時飢民競打蕨根食之)
壬戌歲春懷
病起南臯二月時鏡中樗散鬢成絲不因雀噪簷間樹
春雪春晴總不知
抱病衡門與藥親苦無筋力尚精神東風日夜開桃李
不為人間失意人
四月十二日擕家如錢塘二十二日過湖至九里
松船埠頭秦家安泊凡住百日八月還家仲冬題
金德恭東園
昔年曾訪此林坰今日重來倍有情道在山中人不會
竹風柏日總分明
再到
半近烟村半近城東園花木鎻柴荆我來獨對南山立
始信陶潛兩眼明
野趣亭
晚唐多處士林亭足娛嬉吾鄉盛儒冠何圖可棲遲貧
者有不能富者有不為我窮不出門出門復坐馳此事
我所嘆無地容蛟螭聞君築小亭幽懷正在兹况復扁
野趣未見已伸眉示我野趣詩一軸邀我共賦野趣詩
我思其義浸宏闊操筆引紙頻嗟咨古今何人得野趣
野趣不許凡人窺見君所賦我已會賦我所見君勿嗤
請從大庭栗陸葛天起一片野趣無高卑居不懸金玉
出不建旄旗衣不繪龍鳳食不羅鼎彛人家忘貧亦忘
富鄰里何盛仍何衰蒼顔白髮各自足山圍水繞忘所
之堯舜禮樂民始慕湯武干戈民始疑窮奢極侈到秦
漢沉酣骨髓終陳隋遂令舉世不復野村夫俚婦爭夸
毗我觀宇宙間野趣元不移散殊零落遍處處收拾聚
集當時時多年如客棄不采一朝有主來如期君看上
下數千載不多古跡存餘基乃知作者豈俗士後有繼
者須英竒地野背城市屋野堆茅茨草野没荒徑竹野
成疎籬春野暗桑柘綠野一尺肥秋野明稼穡紫穗三
尺垂禽野不在籠魚野不在池公卿幸不到雞犬亦自
如使我頭得野散髮迎涼颸使我脚得野赤脚濯寒漪
爐野燃生薪器野執素瓷行野昂老鶴坐野蹲孤羆語
野從已出笑野非他隨一盂野飯既不缺一杯野菜尤
相宜一樽野酒罕儔侣只可自飯還自釃善惡吾不言
禍福吾不為黜陟吾不聞理亂吾不知一野萬事野其
野不可追天地不能野不合文理爭峩巍日月不能野
不合照耀光陸離崑崙瀛洲不能野不合琳琅金碧相
撑支不知此心孰賦與一塊太樸元不虧野于萬象不
可飾野于萬事不可醫君不見荷鋤歴山豈非野後來
袗衣鼓琴大風雅荷鋤有莘豈非野後來相湯鳴條金
鼓從天下荷鋤南陽豈非野要與管仲作同社荷鋤栗
里豈非野要作荆軻何如者嗟此四野人野趣不獲真
嗟予有野趣山水長相親動與麋鹿游靜與木石鄰北
方久已失天討周王憤起如有神羽林鐡騎疾風雨赤
幟皂纛摩星辰千金日費豈所憚旱蛇六翼又足顰安
得邦伯皆結輩磊落參錯急保民我有五色線補衮衮
可新我有五色石補天天可春野詩不中貴人讀野畫
不入貴人目朝廷不用野人來自有野雲相伴宿(陸機桑賦)
(綠葉興而盈天大業拾遺七年九月太原郡獻禾穗長三尺五寸芒穗皆紫也)
兩宋名賢小集卷一百九十三
