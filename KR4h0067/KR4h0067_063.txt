兩宋名賢小集卷六十三
宋陳思編
元陳世隆補
樂圃餘稿(二)
少章過吳門寵示淳夫子贍唱和并惠山寄少游
之什俾余繼作輙次二公韻以寄之
懷友對華月身如匏繫何遥聆金玉音悵望江湖波憂
來誦三篇調飢餉嘉禾蘇范天下賢閱士歲月多憐君
似蘭芷長育瑤山阿良工得寳璧韞櫝加琢磨發為驚
人語九曲傾洪河蟠蛇寄短章浩蕩寫長謌一官得武
林萬景盡包羅又如弹響泉餘韻清且和藉湜師韓文
其則在伐柯俯視枳棘間翔鸞豈蹉跎聖朝頌聲作周
雝與商那二公且大用豈得歸岷沱
仲春上丁知府金部躬率寮寀釋奠於先聖既而
升公堂命學官講書竊惟中庸之篇自安定先生
嘗以是為誨人閱歲既久嗣音者稀(某)孤陋無似
竊慕前哲其啓講也今龍閣黃公嘗臨之其終講
也金部使君又臨之郡儒在列咸與榮觀輙成五
言律詩二十韻叙謝
天意紹斯文成書在聖孫一篇窮妙理萬古誦微言美
行敷華業精誠固本根並明參日月幽贊極乾坤奥義
誰鑽仰眞儒善討論(謂安定先生也)披雲觀泰華行水自崑崙
庠序非才處詩書素志敦崇朝羞侍席暇日廢窺園辨
惑開羣聽潛心到大原意將追往哲學豈為專門盛府
連稱治耆英繼典藩始終臨講席前後枉高軒全帳羅
金鼎盈庭倒玉樽旌旗來有慶衿佩寂無喧士識師資
貴民知道義尊僖公史官頌鄭校相君存芹藻歡欣意
陵阿長育恩中材多杞梓寳器列瑤琨五紀登朝盛羣
英著籍繁美哉文正學遺澤洽元元
海賈
千艘萬貨集江邊争較錐刀逐利遷生理幸逃魚腹餒
夢魂猶怕駕樓船
陸寳山
陸家山色隠平蕪文彩如虹照碧虚痛爾臨刑思鶴唳
輸他謝病食鱸魚
江浦
一川吐納五湖深海裏三山何處尋料得䲭夷從此去
古來烟水秪如今
知府司封見和喜雨詩次韻陳謝
天意分明應魯雩高壇晨拜紫袍濡禽窺舊井寒泉長
魚泳新荷涸轍蘇敏政有餘閒利刃清詩無纇擲靈珠
夏畦蒙潤秋臯稔顔巷銷憂卒歲娛
送榮子楊齋郎
茹蔬酌水度清晨自是浮生潔静身好事頻過三徑晚
愛閒惜别五湖春品泉暗識南泠味鍳茗多藏北苑真
且著青袍居膝下少年未羨折腰人
次韻公權燈花
蘭膏未耗結花新花自無情喜在人生向輕籠先得地
開從細焰别裝春飛蛾雖繞光難掩夢蝶初廻色尚勻
更待玉堂清夜直賜來蓮燭影相鄰
次韻俞子文南軒雨後
農疇巳種圃畦青高卧丘園自放情客少不嫌三徑濕
年豐休歎一瓢清殘鶯喜向風前囀病鶴猶能月下鳴
千載令名如有得莫愁軒冕老無成
次韻俞子文感事
我曾折桂向蟾宮君有文章似彩虹運蹇未酬今日願
笑歌猶得故鄉同不才甘作耕巖叟有志宜為結駟翁
窮達由來都是夢幾人曾是黑頭公
送知府滕光禄
榜登龍虎亞掄魁一紀横飛長憲臺謨議軒昂開日月
辭章雄偉鼔風雷朝端巳慶明良會廟論咸推將相才
一跌雲衢成老大幾遷方面笑邅廻致君事業看霜鬢
經國風猷付玉杯驅弩屢驚園令出引章還喜買臣來
展墳乍覺青松長視學追懷絳帳開榮滿江山增氣象
仁霑里閈舞兒鮐齊雲晚詠難留白(白傅將去蘇有齊雲樓晚望作)綠
野新居欲繼裴淮海巨藩雖重寄傅巖須起作鹽梅
送曹縣丞入京
忠義家聲久夫君更美才吏民愁既去交友約重來(君有)
(居吳之意)别岫浮雲遠征帆曉月開棣花同郡府眷戀共銜
杯
次韻司封使君和推官早梅山茶二首
嫩跗黏絳蠟輕朵插珠鈿雪裏心偏苦花中達最先玉
階香馥郁烟埜蕊聯娟託植雖然别黃金子並圓
柏葉元同翠桃顔未比紅留芳占春月弄蕊耐秋風自
稱階庭玩休煩帘幕籠佳篇補韋白流品重吳中
挽邵相母
華屋辭榮飬佳城合舊封浮生無定相衆善有餘蹤家
盛金籝在山長玉案重浮圖傳勝事寳殿壯天峯
次韻楊彛甫見成甫装裱舊書之什
儒者須看萬卷書古人精博固難如殘編莫惜装池費
舊迹堪憐繕寫初輕撥蠧蟲文未損平齊緗帙架無虚
白頭更且窮經藝誰道忘筌便得魚
次韻公權庾中成詠
坐局偷閒步小橋風随秋月過軒蕭愁多萬斛量難盡
飲欠千鍾困易銷笠澤狂歌方繼陸海門高隠莫如焦
昔時委吏猶堪處誰道倉公厭寂寥
喜公權仲逢垂訪
高軒相約訪柴關瀟灑如君會合難雨徑偕行穿履濕
風亭久佇袷衣寒百忙好向閒中息萬動宜當静處看
公暇再來應不倦東籬金菊未凋殘
曉坐朋雲齋懷公紹
曉來乘興步高岡便就幽齋作醉鄉隣寺樓臺分兩面
一家池館得中央南坡嫩橘寒傾日北牖疎筠小帶霜
更待怪松擎積雪莫辭訪戴舉瑤觴
詠齋偶書呈子通無隠
夙志在蕭閒獲此遯幽跡喬林無冬春蒼靄異晨夕旁
窺疑好峰俯瞰驚峭壁浩然溪山興盡在陶潛宅杖藜
行水邊萍際湛空碧良魚不輕遊弱羽猶自惜吟髭不
禁霜曉鑑見早白古人巳深歎信是林園客遣累假禪
鋒陶情任詩格寄聲招友人來看亭前柏
青龍江上偶書兩絶呈無逸監
潮滿溝塍稲滿田暑天不雨自豐年海商有貨官無擾
游子争來就一廛
卷碇初來海客船脱身鯨浪見吳天千帆總約秋風至
應助關征額外錢
挽張虞卿
一卧東吳七十春區區南北笑鄉人盛開黌舍招英俊
敞闢華堂待縉紳婉婉重孫勝彩服煌煌兩壻擁朱輪
銘旌巳去空回首通德門前舊是鄰
梅評事擕詩過訪欲求属和因次其韻
築室尋幽處惟求水竹鄰心安何必貴累少莫如貧石
裏求竒古花中悟道新不須多轍迹猿鶴自為賓
次韻蘇文饒見貽之什
閒釣松陵閱歲多家林終日對煙蘿茹芝深隠慚商皓
獻璧求知笑卞和静送征鴻雲外翼冷看老桂月中柯
洛陽年少材驚俗車馬猶從陋巷過
次韻樞言龍圖得請洞霄之作二首
世間如幻此生浮寧典仙祠不典州決勝金城勲烈茂
宣風玉壘治聲優遠移遁迹無嘶馬舊得調元問喘牛
耆俊如公宜大用行聞召節越蘭舟
平生氣節薄青雲不任機心只任真金為散多虚越槖
衣從洗淨遠京塵吟随野鶴滄洲晚醉賞鶯花茂苑春
仰止高山同里閈掃門羞未效前人
次韻公紹賀崇静之賜金紫二首
北窗二紀傲羲皇節比淵明事更光共喜遐齡垂紫綬
莫嫌猛退棄銅章文房句就心常佚藥鼎功成夀轉長
七品官階三品服滿斟醁醑醉春陽
久脱朝衣襲野裳親逢盛旦日重光耕田鑿井堯民事
垂組懷黃漢服章諸老相歡陶聖治兩宮遥祝與天長
謫仙才調今誰是首解金龜燕夕陽
次韻徐中散丙寅三月見訪之什
數年解綬隠林扉乘興頻來訪習池老似樂天兼少病
官如叔夜又能詩身閒幸與耆英接學淺虚蒙國士知
白雪佳章難復繼策駑追驥自嫌疲
祖母生日
挺生賢德對耆英歲物皆新淑氣清年至八旬人巳少
子為四品世稱榮紫泥屢捧門多慶華髮雖凋體益輕
欲比遐齡何所似蟠桃結實老仙京
奉送中散使君提舉崇禧觀
方面威名久朝端聞望隆需章祈玉陛寳詔與琳宮睿
奬均勞逸高情保始終他年黃髮老清世紫芝翁迹放
風波外心安夢幻中身輕随夀鶴目極送冥鴻祖帳羣
公集啼嬰萬俗同何緣留召父無路達堯聰誇里金龜
重榮光密印崇高堂羅爼豆幽徑剗嵩蓬趁健歌歸去
因閒味道沖謝庭長有慶越槖任令空醉帽欹華月吟
髭動好風翠虬喬木老錦帳海棠紅平昔高軒過深嗟
陋巷窮嘘枯言不絶推轂賜嘗蒙載酒要彭澤名卿表
鄭公量材如斷木荷德重維崧耆俊方圖任明廷正納
忠劇藩如擇將猶恐起宗工
詠齋三絶
泰伯祠邊舊圃開半栽蔬果半池臺閒門不放紅塵入
門裏清流自在來
塵冠寂寞更休弹車轍荒蕪晝掩關一片清暉長在眼
多情惟有四飛山
非山非寺且優游尚有塵緣未自由巖下結廬應更好
石門西去近松楸
次韻李子功留别之作
采蘭無復飬嬰此終天悲家空弱妹長恐失桃夭時翠
蔓倚長松之子得所隨銜杯欵相待摻袂傷暫離洞庭
春風高楊柳渌江湄柴門歸獨掩桂楫暮何之眷眷厚
有餘佳什猶見貽散帙渴精論言詩佇良規惜哉片帆
去快若駟馬馳東臯多樂事歸計勿遲遲
次韻司封使君和練推官再詠山茶
珍木何年種繁花滿舊枝開從殘雪裏盛過牡丹時對
日心全展凌風幹不欹藥階如賦詠欠此尚相思
次韻練定公權垂訪樂圃之什
隠圃甚蕭條驅車豈惮勞境從前代勝岡對遠山高林
曉猿抽臂池秋鶴浴毛興來頻就醉竒句僕離騷
判府曹宣徽生日二首
星杓指未月增弦神選良時恊半千恭儉動增長樂意
潔清能紹冀王賢緩垂相印淹公論堅請州符避劇權
四十擁旄非不貴更看黃髮珥貂蝉
盛世高門福兩全星辰粹氣萃為賢釣璜韜略傳三世
齋鉞風稜積十年隂德在人宜夀考清才脱略恐神仙
寒儒欲繼崧高頌不獨生申但美宣
郡牧李侍郎生日二首
柱史仙翁舊柏枝生賢左右太平基居留成就昭陵後
賜誥從容故里時籌策久為當世重勲勞方受兩宮知
欲祈天賜公眉夀更過芳蓮葉上龜
當年弧矢設門闌英氣鍾於曲阜間名覆金甌新品地
香盤密印舊家山腰邊龜紐光華動膝下龍駒禮法閑
五福俱全難企及流霞為夀日開顔
賀林承務還吳門
朱顔充賦早蒼鬢拜恩歸烟水鶺鴒聚霜穹鴻鴈飛傳
經金恥富下筆玉藏輝貴任毋嫌晚天門受賜衣
謝虎丘祖印相訪
支嶺高風遠杼山佳句稀雲巗有開士詩理到精微不
知蓬戸隘未勌金鐶飛忘形任譚笑敷衽評是非近師
宣城老遠慕蘇州韋我亦有吟癖古人思與歸願聞碧
雲篇所得如珠璣漁樵未晚出乘興叩禅扉
謁郭道冲唐師德登臺偶作
衝寒步郊原烟水照林薄雲餘山色佳浦溆潮未落静
可釣綸垂清欲塵纓濯相逢兩俊友辭義富金雘擕手
登高臺談笑有真樂寸眸周遠近幽思勝寥廓逝將飛
片帆直到洞庭脚縶維阻並遊搔首向城郭
挽林少卿
夀考安榮遇聖朝早成門戸自勤勞閨中萊婦皆華髮
膝下荀龍盡綵袍堂有金籝身更約案披玉簡道尤高
人間厚福終歸盡漲海難停一夜濤
歸隠橋新成偶題三絶句書呈同志
幽居處處映烟蘿歸隠橋邊月色多蟾桂有情憐病叟
清光終夕照酣歌
挂却簪纓裏幅巾清流遶合斷紅塵小橋何用通來往
猶為凝冬病涉人
逢人尚說開松徑送客應休過筆溪(此橋下臨筆溪)林下有誰
頻肯顧春深好聽子規啼
閏月丙子判府相公被制命升使弼越六月癸夘
公誕生之辰(某)謹齋潔為詩二章拜獻左右雖辭
句蕪陋不足奉揚盛德姑以述惓惓之誠
武德隂功積在民既生太姒復生申手提將鉞雖三世
身到台衡始二人膝下龍駒環夀斝日邊奉使捧恩綸
沙堤築就朱衣引富有青春尚四旬
宣制初聞下玉墀又逢盛事恊熊羆青霄靈昴凝祥久
紫府蟠桃結實竒飬志增添龜鶴算避權辭遜鳳凰池
從今若校中書考屈指當如郭子儀
元厚之少保生日
四紀勲勞動冕旒倦趨黃閣傍滄洲名如白傅身尤貴
才繼微之德並優千載神龜巢葉穏九霄老鳳帶雛游
蓬來水淺公猶健輝照東南對斗牛
寄和晏守
二年懷郡印八度到柴扉曾未陪珠履頻煩友布衣水
邊孤鶴睡天際片雲歸拜德知何日烟霞戀翠微
春秋終講伏蒙知府諫議臨視學舍燕勞諸生謹
成小詩叙謝
泰山先生久冥冥世把春秋束高閣腐儒隠居三十年
獨玩遺經思筆削濫叨師席媿匪才曰演微言更歲籥
欲遵廣路視堂奥誓闢浮雲窺碧落兹辰講解告終篇
敢屈邦君親視學邦君舊是補衮才忠論嘉謨動宸幄
密為福澤徧寰瀛暫得麾符出京洛愛民如子不忍傷
政用中和屏威虐深惟教本在庠序力助儒風止奸惡
羣材倘得就長育百堵何為惮興作耽耽黌舍盡脩嚴
翼翼公堂驟清廓已欣華構將落成肯枉雙旌率寮幕
清晨初謁二公祠重道嚴師致恭恪更忘煩暑臨講席
自降威容聽揚搉羜肥酒釃宴諸生金印煌煌對襃博
傳聞長幼相告語争誦詩書親教約歡聲四出屏隂沴
雲霧俄收日華爍(久雨是日喜晴)文翁化蜀士皆成魯矦修泮
民思樂自慙傳道竟何補禄食充飢免藜藿幸逢賢守
喜承流喜與吳人醉優渥
和公權秋暑奉懷
誰謂雲中句能移江上峯清飇隨玉楮爽氣襲塵容劇
暑嬰多病嘉招恨未從眷言相與意深荷故情濃
鄉校叨微禄家鄰傍舊峯散人那適用逋客拙為容良
友幸不棄華軒時肯從蚤秋須命駕荷葉露華濃
華亭吳江道中偶作十絶
人聞出鶴只雲間相合仙經得亦難塵外應多隨逸客
未教流俗等閒看
舟去舟來閱古今夢中憂樂累人深憑將一匊松江水
未洗塵纓且洗心
白日歸來皆有意平生事了最為難可憐萬頃烟波色
只属天隨醉眼看
千古䲭夷節獨高脱遺富貴一鴻毛館娃宮女曾亡國
豈獨相擕泛海濤
妖華傾國豈無情忍復顰眉見越兵若使將軍猶好色
安能三徙更成名
賢哲多為貴勢拘人人空道愛江湖誰將五鼎盈前食
肯換秋風一箸鱸
烟暝重湖日欲明輕篷遥遞浦前聲良魚好入深淵去
不為鳴榔取次驚
川上飛橋處處横幾回經此閱平生碧蘆蕭瑟風前韻
一似家林散雪聲
吹散青雲見好峯家林祗在此山東寄聲猿鶴休悲怨
蕙帳今宵遂不空
獨當家責性難堪五女同孤巳嫁三更待人間了塵事
别尋雲外結茅菴
挽黃朝散二首
持心平厚勝澆浮仕路徊翔四十秋政事每於談笑辦
交親多向急難收命由真宰隨窮達身在勞生任去留
舊治昔年應畫像龐眉聞訃泪先流
江湖嘗佩左符歸一卧漳濱素願違平日華旌過里巷
此時丹旐下巖扉羣峯拱揖開新穴萬木森羅長舊圍
佇看于門驅駟馬想應丘隴亦光輝
答人見慶除博士
幅巾短褐對江雲閒把羣經自討論魯泮未能開後學
虞庠豈稱講微言羸駒久絶騰驤望病木猶霑化育恩
蔣徑雖荒陶菊在徘徊惟恐去吳門
元少保生日二首
孟夏堯蓂六葉殘來從仙府瑞人寰幾年彩鳳池中浴
此日神龜葉上閒七老相懽非將相二疏高宴欠湖山
羡公退自台衡地長在烟霞縹緲間
體貎方隆避政樞歸來衮繡耀東吳騎鯨才格從天禀
化鶴風姿與衆殊經國文章縈睿想濟民德澤感神扶
堂邊三夀高千丈依舊扁舟泛五湖
程給事新第
朱門不鎻走朱輪東省仙材晝錦人石上雲卿林屋曉
花頭露重洛陽春謝公戰罷烏巾静裴令吟高綠野新
他日南園真可乞滿池烟水正相鄰
光禄生日
卿士方森棘侯邦屢建旂才鋒周物理智燭見神機夀
遠眉毫秀身康鬢雪稀翠筠高挺節古柏暗增圍雲陛
朝升對銅符夕佩歸灌苖潛致茂針瘼坐令肥召杜名
方重松喬志所希非才學詩禮多幸奉庭闈葉載神龜
穏雛隨彩鳳飛晨昏趨膝下永著老萊衣
判府蒲左丞寵贈佳篇謹次韻
高文大册耀天衢新句鏘金擲隠居廊廟方將歸輔弼
江湖猶復念耕漁百城草木知威望一代賢能入薦書
近日東南多節士既旌吳子又褒徐
次韻公權喜太守再留
不為機巧不求新坦坦襟懷任道真揭節二方隂布德
兮符千里别生春兒童共喜重迎伋父老相懽許借恂
池閣逍遥無一事清風挹座轉江蘋
近承南康朝請使君寵訪林圃小酌至夜公權特
惠篇什次韻
栝柏森森覆小臺凌風采菊共銜杯東籬寂寞陶翁醉
連騎繽紛衛相來放浪五湖慙釣客均調玉燭仰璇魁
秋河夜半簷前轉誰泛仙槎去復廽
奉陪太守及諸公游虎丘
何必㐮陽孟浩然苦吟自可繼前賢虎丘合去十二度
熊軾再游三百年雲閣為君追舊額(飛雲閣本齊雲樓今追之)霓裳
從古播朱弦此行不減唐人樂暢飲惟無八酒仙
光禄生日
舜廷新遣牧漢寺舊名卿致主丹心在憂民素髮生鷲
峰仙桂老猿澗古松清金簡傳真理期頥體更輕
次韻司封使君和練推官春望
目極江湖近心存象魏遥未調金鼎餗新泛玉觴椒賦
為憑欄得憂從散帙消高才方謝守輕舉羡王喬桃結
千年蕊松抽百尺條天涯舟一葉風送逸漁樵
求笻杖
霜筠來自蜀山遥天骨輕清素節高我若得之如佩玉
君應輟此似秋毫
求虎丘竹
勁節難同衆草看深根更入白雲蟠園廬種此多餘地
為向西南斸數竿
兩宋名賢小集卷六十三
