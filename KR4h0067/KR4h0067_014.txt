兩宋名賢小集卷十四
宋陳思編
元陳世隆補
寇萊公集
途中作
秋遠楚雲端行侵苔蘚班愁腸不厭酒病眼豈逢山遠
路有時到宦遊無處閒却思清渭北烟柳掩柴關
喜吉上人至
喜師來訪我幽會興何長清論都無倦鄉愁頓欲忘疎
林秋色暮虚閣水風凉久坐慵言别微陽下短牆
書黃山館壁
殘日住孤館遲遲行古臺大河連野去白鳥背城來離
恨渾如結鄉心漸欲灰山花半寥落數點社前開
巴東驛秋日晩望
楚驛獨閒望山村秋暮天數峯横夕照孤笛起江船遣
恨須言命冥心漸學禪遲遲未回首深谷暗含烟
掩卷
掩卷頻秋望無人共展眉殘陽留古樹白鳥下寒池
簮組心還倦風騷志未衰登臨一長嘆還失渭川期
巴束書事
鄉思終日有孤淡厭琹樽衆木侵山徑寒江逼縣門浪
沉灘見脊雨過壁生痕憔悴悲蘭蕙因思楚屈原
池上秋書
虚齋獨語復書空閒對林塘思少同霜葉聲乾飄夕照
露荷香冷泣秋風時平偶作青衫吏心老渾如白髮翁
昨夜渭川歸好夢一船烟雨打孤篷
書懷寄郝監軍
索居終日學忘機深嘆高堂養獨遲自問江村紆墨綬
何當烟浦坐魚磯梦迴渭水秦雲斷望盡巴山蜀魄飛
好在多才郝夫子道孤俱未及輕肥
南平驛
心隨流水還鄉國身向青山上屈盤秋梦不成秋雨細
西風一夜客亭寒
悶書
秋憶故鄉魂欲斷晩臨寒浦思如流歸來古屋寒燈暗
能較騷人幾處愁
秋寄江上吟僧
掛錫在荆楚桂門無往還潮聲到古寺月色遍前山一
雁驚幽思西風惨病顔何當重攜手高步白雲閒
江上晩望
寒鐘來極浦古寺隔重岩斜日搘頥坐天涯落月帆
金陵懷古
極目望吳甸野烟凝亂流夜來榆塞雁呌斷石城秋舊
苑荒餘艸平川半古丘遲遲獨回首落日一蟬幽
暮春感事
春至又春暮閒心成古心花光隨雨薄草色共烟深粉
蝶稀狂影黃鸝送好音餘芳留不得還共夕陽沉
秋興
窮秋九月西風高疎林木落聲蕭騷出門長望無所適
惟見空江生暮濤
春日閒望有感
水鄉春氣變新正風物光榮異帝城閒步偶尋芳艸色
空林獨聽野鶯聲烟霞未得從幽興吟賞潜悲减舊情
燕麥楊花自搖蕩不知離客困南征
江上聞鷓鴣
水村烟樹與雲平閒倚孤舟念遠行無奈鄉思倍寥落
殘陽中有鷓鴣聲
醉題
榴花滿瓮撥寒醅痛飲能令百恨開大抵天真有高趣
騰騰須入醉鄉來
和趙監丞春江送别
孤舟東去水烟微久客那堪更送歸三月江頭春盡日
片帆輕絮共紛飛
送李生二絶句
愛君白髮無羇束命駕常為千里遊一夜春江又迴棹
當時風雨滿汀洲
晴色半和行色遠江頭别去欲何之數杯酒盡又南去
正是落花春暮時
與詩友會宿
此夕南軒宿論詩萬慮忘苦吟秋信近寂坐漏聲長室
静燈光暗桐疎露氣凉幽懷聊自遣山色漸蒼蒼
南冠亭秋晩閒望
南冠亭外淡江天久客登臨更浩然遠浦秋深翻白浪
孤山日暮起蒼烟已嗟異國逢衰節况復西風聽亂蟬
倦鳥知還雖有意故林無奈隔秦川
峽中春感
二年窮峽外不見帝城春覽照知年老逢花感恨頻浮
榮何足貴幽别轉難伸終憶歸清渭林泉卜舊鄰
東歸再經峽中
復命經三峽波瀾極目愁片雲生斷壁孤石礙中流道
路連巴塞風烟接楚丘重來登望處因念昔年遊
江上晩行
秦川不得却歸耕奉詔年來在楚城孤寺殘鐘催夕照
汀洲疎葦送秋聲西風獨起湖山思久客應知寂莫情
野鶴漸無驚弋意對人孤立水烟平
初秋即事
古邑端居夏景移炎天經雨自收威蓮衰小渚秋光淡
蟬噪平林夕照微冷句每招江客和深心終約嶽雲歸
晩來却近南亭立獨看沙鷗向浦飛
蓮
數柄疎荷出小池幽香深謝好風吹曉來秋氣凝清露
似學湘妃怨九疑
望都雨夜
孤驛蕭條風雨夜夜深忩竹動秋聲離魂無睡難成梦
却遶長廊獨自行
成安秋望
八月西風蟬噪時蕭蕭疎葉已辭枝烟村物景都無賴
况是登臨有所思
夏日晩凉
微凉天氣似秋期風觸疎簾影自移遠望有時尋水寺
孤吟終日對莎池笋梢成翠堆輕籜梅實翻黃壓嫩枝
兀兀騰騰聊自遣此懷深謝野僧知
輦下書懷
身名長似梦家計盡蕭然旅宦遊梁苑歸心滿渭川郊
原秋變色桑柘晚生烟願得長閒去何妨老一㕓
冬日偶書
戶庭初過雪鳥雀亦聲稀天淡雲客結林寒日影微虚
名何足道前是旋成非簮紱全忘念終須掃澗扉
巴東縣齋秋書
訟庭終日静琹鶴亦長閒晩樹生凉吹秋思在遠山水
穿吟閣過苔遶印牀班幸有江雲看何須卜往還
江行書事
孤棹㳂流岸凝懷似舊遊朝雲生嶽頂斜月動江流賤
節難干世離心易感秋因思六朝事千古有遺愁
月夜懷杜陵友生
一忝軺車命三逢水國春重看漢浦日獨憶杜陵人旅
宦違前計歸田失舊隣年來更多緒清淚滿衣巾
贈僧
重城須久住塵事日全無一葉驚秋信思山展舊圖貌
同仙鶴瘦心似片雲孤念吾浮名在還將静者殊
楚江有弔
悲風颯颯起長洲獨弔靈均恨莫收深岸自隨浮世變
遺魂不逐大江流霜凄極浦幽蘭暮波動寒沙宿雁愁
月落烟沉無處問數聲猿呌楚山秋
秋雨懷友生
江城秋雨歇孤坐役吟身草色荒三徑蟲聲滿四鄰邊
鴻來已近庭葉落還頻對此空搔首無由面故人
南亭
初夜南亭望清吟露濕衣雨餘羣籟發天淡數聲稀秋
氣又還至故園尚未歸虚堂愁重入燭白冷光微
贈惠政上人(惠政成安人也此詩碑在成安縣公祠西壁)
寥寥長日掩松關白首忘機古寺間香燼石房終曉講
葉堆莎徑憶秋山澄泉心地清無染野鶴精神老更閒
孤坐有誰同此意白雲空見渚禽還
輦下春望
獨向東門凝目望園林無處不啼鶯鄉心已似楊花亂
歸路那堪野艸生紫陌盡應趨勝地紅塵誰肯愛閒名
年來却羨滄江叟長在湖山聽浪聲
題楊氏别野
門巷枕江濆疑將俗境分湖山晴後見天籟静中聞徑
僻苔空老林寒日漸曛高懷無一事長歲似孤雲
再到鄴下有感
漳濱勝地皆牢落晚歲重來恨莫收極浦寺藏雲樹老
故人門鏁雨苔秋烟霄得路輸時彦泉石忘機阻舊遊
今日重思昔年事放懷惟上夕陽樓
成安秋望有懷
年加心地轉如灰書篋經旬亦懶開詩句偶吟皆感事
文章無用獨傷才秋蟬殘韵搖疎樹夕照寒光下古臺
閒遶岸莎看野水暗流紅葉不重回
書懷寄唐工部
不才曾忝吾君錄紫殿科名志已酬孤立敢言逾素分
高吟深愧預清流西風獨見江蘺暮紅葉還思苑樹秋
多謝名公知賤節每貽清句慰牢愁
鄴中和崔遇著作
虚室凝愁厭夜眠長吟静對欲凉天梦迴故國人空遠
望斷重城月再圓時泰未能抛組綬性孤終是憶林泉
明朝奉詔遐方去何處烟江寄客船
獨倚空樓畏景殘凝眸魂斷楚雲端猿清好雜江聲聽
山遠宜和霽色看鳥掠平蕪堪入畫風來危檻欲生寒
蕭蕭前浦歸帆静落日長吟且凭欄
漢上偶書
謫仙唐室遊兹郡花下聽歌醉眼迷今日漢江烟樹静
更無人唱白銅堤(李白常有歌云日欲落峴山西遊客醉歸花下迷貴門小兒十四个手拽)
(街事唱白銅堤)
舂陵聞雁
蕭蕭疎葉下長亭雲淡秋空一雁經惟有此人偏恨望
孤城獨上倚樓聽
危欄秋盡偶來凭霜落秋山爽氣澄誰道衡陽無雁過
數聲殘日下舂陵
贈魏野隠士
人間名利走塵埃惟子高閒晦盛才欹枕夜風喧薜荔
閉門春雨長莓苔詩題遠岫經年得僧戀幽軒繼日來
却恐明君徵隠逸溪雲誰得共徘徊
兩宋名賢小集卷十四
