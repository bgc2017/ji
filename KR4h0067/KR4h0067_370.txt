兩宋名賢小集卷三百七十
宋陳思編
元陳世隆補
農歌續集
戴昺字景明號東埜石屏之從孫嘉定己夘登第授
贑州法曹參軍有東埜農歌集
莫悲秋
傷春非貞女悲秋非烈士時運自循環我心如止水剝
固復之機榮乃悴之始未識天地妙胡為浪悲喜鷃蓬
或數仞鵬圖或萬里大小何必齊蒙莊未窮理
次黃叔粲茶隠倡酧之什
美人隠于茶性與茶不異苦澁知餘甘淡薄見真嗜自
隨世俱昏寧墮衆所棄靈雨濕山腴迅雷起龍睡野草
未敢花春芽早呈瑞鬭茗須占一焙火不落二趣深同
誰參雋永時自試葱薑勿容溷瓜廬定非類標名寓玄
思微吟寫清致成我君子交從彼俗定恚嚼芳憩泉石
包貢免郵置遼遼玉川翁千載共風味
夏肻甫曉山亭
開櫺納晨光隠几挹寒翠以我胸中真會彼景外意孰
因夜息存孰使晝梏累念慮方清明體認貴切至峩峩
成九仞進進基一簣勖哉亭中人涵養玉其粹卷書意
何如顔回坐忘地
春日偕兄弟侍屏翁遊晉原分得外字因集句而
成
春雨晴亦佳適與賞心會初日照高林幽泥化輕壒步
屧隨春風始覺天宇大牽懷到空山逍遥白雲外青松
夾路生童童狀車盖清川帶華薄隂壑生虚籟性達形
迹忘傲然脱冠帶薄暮方來歸月光搖淺瀨
唐李涉有山中五無可奈何詩戲用其體作秋日
四章
無奈秋風何怒號振林木著我井上桐一夜失寒綠莫
作搖落悲妙理在觀復
無奈秋月何鍊魄金氣精炯炯一輪滿天地冰壺清照
我方寸景表裏同光明
無奈秋山何萬叠淺深碧起來樓上看朝爽浮几席稜
稜正自高更養靜夀德
無奈秋水何悠悠蕩輕槳上下天一碧顛倒涵萬象願
從雙白鷗生涯寄浩蕩
青陽梅先舒伯虞為其尊人索靜閒軒詩
人心元至虚天下本無事舉世役于形擾擾誰暫置先
生自超俗涵養老逾粹妙契無名翁深造靜閒味壺中
貯日月胷次納天地婆娑閱四序物物見春意林花高
下紅庭草淺深翠一笑扶瘦笻行吟散微醉
壬子立夏日同郡博士黃次䕫遊江東太白釣臺
因成古詩併呈偕行諸友
翰林天酒星謫墮人間世豪氣𦕈乾坤浪迹寄湖海峩
峩江祖山片石峙西澨醉狂御風來踞坐高傲睨一絲
聊戲垂意得在魚外青天畫屏句妙越無塵界至今五
百年春虹絢暗彩我來訪遺蹤躡屐捫薜荔錦苔剥冰
霜彷彿題字在屬時春夏交微雨弄輕霽同遊俱嘉朋
笑語各傾蓋雲木團晝隂松風奏天籟勝踐心已愜酣
歌意彌快欲招臺上魂舉爵酹清泚今昔自殊時欣感
諒一契詩成寫蒼壁存否非所記長嘯下歸舟驚湍飛
送栧
梳頭自歎
短髮如冬霜一朝白一朝又如深秋柳槁葉迎風凋白
者不冄黑短者不復牢羲娥疾馳驥乾坤虚懸瓢人生
寄其間泛泛波上泡百歲一大夢倏忽已隔宵胡不適
所適而乃隨滔滔富貴撇眼電榮華過耳飆木散故得
壽龜靈徒自焦甘拙自安吉役智滋勞忉所以柴桑人
不肻折此腰
上立齋先生十首以有官居鼎鼐無地起樓臺為
韻
形弱能使強脉病能使壽醫和肘後方䄂手若無有綠
野歸晉公洛社閒迂叟此意誰得知可以久則久
羸牛指為驥鳴梟認為鸞彼欲欺一世自亂耳目官吾
直不能枉吾方竟誰刓何妨寄楚澤餐菊紉秋蘭
蔚蔚空明山古號仙人居神秀發虹氣瑞應真璠璵潔
白外難汙堅剛中不枯勿逐鼠璞價韞匵姑藏諸
支厦資寸莛涉江寄孤艇弗顧勝弗勝乃諉幸不幸舜
華朝暮期蒼松歲年迥從渠寶康瓠我自有岑鼎
君子如真金真金剛不改小人如浮雲瞬目多變態隨
世良獨難殉道乃無悔近日崔菊坡堅卧辭鼎鼐
薰蕕不同性涇渭不同趨由來區以别那使強合汙老
耼守道德韓非事刑誅二人共一傳能信千古無
多金建華屋一堂容百客立齋有廳事不覺旋馬窄僻
于蕭相居隘甚晏子宅鬼神瞰高明吉祥上虚白
靈巖一片雲曾為作雨起風吹還故山松筠澹相倚秋
高霜露寒酒熱鱸魚美少寬憂世懷微醉有妙理
否泰關世運進退非人謀尼父雖皇皇不為無理留用
則巨川楫舍則野渡舟行藏兩付之獨倚百尺樓
小草有遠志埋沒同蒿萊風霜坐相欺冉冉成枯荄我
公下白屋意重黃金臺儻借伯樂顧未信終駑駘
雜言三首
衆芳以春榮萬葉以秋肅造物持其權兒戲恣翻覆亭
亭山上松蕭蕭澗邊竹超然榮肅中正色閱寒燠
提壺勸我飲布穀催我耕我酒缾已罄我田草正生荷
鋤理荒穢及時新雨晴秋來刈吾秫庶得兩遂情
遥翮凌丹霄潜鱗縱深壑天分安所適翔泳同一樂短
吟五七字薄酒三四酌浩氣與春風相從滿寥廓
孤桐行
孤桐結根倚崕石俯瞰清溪照虚碧枝葉扶疎朱夏寒
上有翔鸞舊棲迹風霜冉冉歲月深老柯半朽蒼皮蝕
其中素抱金玉聲以暗投人人不識人不識多苦心樵
夫斤斧莫相尋寧教枯死倒澗壑不從㸑下求知音
書初考
得考雖多幸無功祗自嫌但求官速滿不道老同添卑
拙翔蓬鷃艱辛上竹鮎黃花寒更好三嗅憶陶潜
侍屏翁客遊雪山分得生字
雪峰峰頂寺來此定詩盟山瀑分雲影松風亂雨聲眼
明春樹綠心惺曉鐘清未好言歸去塵中事又生
豈潛弟平遠圖
卜築占寬閒修篁老樹間八窗開宇宙一室貯雲山野
曠行人少天遥去鳥還悠然會心處妙語徹玄關
謝趙山臺見訪
寂寞海東頭殷勤貴客舟如何經歲約祗作數宵留清
玩分行篋高吟壓小樓更須謀再會同醉菊花秋
臘前見蘭花
蘭叢纔一幹獨向臘前開托蔭偏宜竹先春不讓梅韻
從幽處見香自静中來便欲紉芳佩靈均喚不回
次韻屏翁詠梅
芳信基花事東君思亦竒横枝疎蓓蕾半樹老丰姿心
共寒霜苦香唯夜月知最憐清夢覺疎影竹窗時
次韻屏翁觀梅
晚寒籬落外一見一番新喚覺羣芳夢先鍾萬古春冷
香宜醉寢真色任煙隣更喜連朝雪飛花為辟塵
項宜父涉趣園
四面山迴合中間百畝畦入門唯見竹遶屋半栽梅果
熟霜前樹魚肥雨後溪秋來饒景物斟酌費詩材
小酌會芳分得隂字
暇日頻相顧清風舊竹林功名春後夢吟咏老來心世
事隨流水年芳付綠隂悠然千古意閒理斷紋琴
玉峰登眺得初字
玉峯竒絶處短策步﨑嶇海近潮聲壯山空樹影疎吟
情危眺外飲興薄寒初數點新來雁高飛不羡渠
小樓扁山海圖鄭安道酒邊有詩因次韻
等閒成小集危眺豁幽情四面畫圖出一襟天地清晚
雲山晻靄夜月海空明自有兹樓景輸君第一評
次韻屏翁新元聚拜
履端來聚拜和氣洽昌辰蕃洽如今日栽培豈一人詩
書延澤潤忠厚續長春相祝無多語年新德又新
屏翁領諸孫小集亦龍弟野亭君玉即席有詩次
韻
結屋新亭好登臨雅興長心融八窗白塵隔九衢黃泛
菊金英碎嘗粳玉顆香更期梅著蕊來賞小春光
江濱晚霽
十里平沙路人行晚霽間水光涵遠樹雲影度空山吹
浪江豚怒摩霄野鶴閒漁翁醉吹笛小艇泊前灣
池州
一城方九里宛在水中坻額揭顔公寺碑傳杜牧詩昔
年稱上郡今日逼邊陲莫望長江北天寒風正悲
有永嘉薛君自號雲屋來池陽以詩見貽用韻答
之
清晨聞剝啄喜得薛能詩風月一囊錦江湖兩鬢絲寒
城吹角夜孤館擁衾時誰會吟心苦梅花是舊知
有方叔材用余和薛雲屋韻見貽次韻奉酧
江湖前輩盡何敢易言詩鼠璞元非玉蛛羅不是絲池
塘生草處風雪跨驢時此是真吟境從來幾箇知
立春前五日得雪
雪作春前瑞銀城擁萬家太婆頭欲白九子頂先華壓
麥嘉培本封梅惜損花家童解人意燒鼎問烹茶
金陵懷古
尚聞深巷語烏衣無復高臺彩鳳儀棟宇半欹元帝廟
香煙争奉誌公祠六朝興廢千年夢獨客登臨萬古悲
莫上鍾山望淮北西風禾黍更離離
自况
多貲徒作守錢奴伏臘無憂更有餘世路本夷何自險
人情太密反成疎非圖報施方為善豈為功名始讀書
門外良田堪種秫自牽黃犢試犂鉏
初遊方巖山
圖志舊嘗看紀載杖藜今得遍經行漁翁化石幾年釣
仙客有田何世畊千尺枯崖蜕龍骨一簾飛瀑撼雷聲
相傳逸少曾來此惜不鐫巖記姓名
牡丹
萬巧千竒費剪裁瓊瑶錦繡簇成堆世間妖女輪回魄
天上仙姬降謫胎笑臉倚風嬌欲語醉顔酣日困難擡
東君若使先春放羞殺羣花不敢開
喜有秋
去年已作填溝計誰料今年見有秋天意乘除元自定
人生伏臘漫多憂滿盆淅玉休論價成斛量金不計籌
最是野夫懽喜處春風百甕繞牀頭
次君玉弟聞新雁
霜風颯颯荻花洲避北趨南巧自謀倦翮飛殘千里月
寒聲催老一天秋乍教騷客驚詩夢莫為征夫寄别愁
汝度塞垣應未久新來烟燧已沈不
次韻東渠兄觀梅
詩眼非梅不可遮三葩五蕊便堪嘉瘦如飯顆逢工部
老似磻溪卧子牙水影月香參衆妙弟酧兄倡自成家
快篘新醖同清賞莫待枝頭爛漫花
甘窮
自甘窮處更何疑坎止流行信所之不學昌黎驅五鬼
肯隨子厚罵三尸堂堂白髮欺人出耿耿青燈獨已知
細嚼黃花香滿齒清風千古一東籬
送彭希聖姊夫赴三山民曹
槐笏綠衫初作吏要須立脚自廉勤閭閻疾苦宜加意
厫&KR0146;竒贏莫與聞少啖荔枝防美疢多栽茉莉挹清芬
公餘覧徧佳山水倘有詩篇寄海雲
如京至西興阻風雨
月將圓夜出鄉關纔到西興月又殘老去問名先已嬾
近來行路覺尤難雲烟漠漠吳山暗風雨瀟瀟浙水寒
識破人生真逆旅此身何處不堪安
七夕感興二首
家家懽笑迓星期我輩相邀只酒巵矯俗何須標犢鼻
甘愚不解候蛛絲新秋光彩月來處半夜清凉風起時
一曲玉簫塵外意此音除是鶴仙知
相傳牛女起何時無奈人間事轉癡青鳥蟠桃方士信
金釵鈿合逆胡基一杯記節圖成醉萬感因秋却易悲
遺恨古今流不盡銀潢耿耿接天池
次劉叔子總幹夜坐感秋韻
秋風遠客歎飄零滿鏡吳霜故故明酒盞論心疎舊約
詩筒到眼快新評短檠伴我夜深靜長笛何人月下横
步遶空庭吟未竟隔林鸜鵒又傳更
代簡約諸同官探梅
信是摶沙放手開渴心空想細論杯等閒不見便逾月
如此相從能幾回舊雨已過重九菊新詩宜探小春梅
騎驢索句真顔面要向清溪洗出來
燒燈夕宋明府自置酒見招席上復賦詩因次韻
定詩盟并致别意
苦用吟心續祖燈得君印證愈分明一聆此日鷄窗話
盡洗前時蚓竅聲颺柳輕風寒忽暖催花小雨濕還晴
眼前總是詩光景可惜明朝又遠行
效宫詞體
楊柳萬絲堆怨緒丁香百結鎻愁腸小桃先得東皇寵
莫妬東風過海棠
讀陳元龍傳
九州四海沸如湯問舍求田策最良豪氣到頭成底事
未容欺客卧高牀
嚴子陵
赤伏君王訪舊遊冨春男子只羊裘一竿本為逃名去
何意虚名上釣鈎
竹林避暑
自抱桃笙過竹林濃隂一片直千金清眠晝晚無人喚
時有風鳴石上琴
方岩山有仙人田項宜父家其下于屋之西偏築
亭䟽沼雜蒔花木為娛奉夀母之地即以名之自
著懷仙雜詠百有一首名勝留題亦多未免皆泥
乎神仙之說來徵余吟余謂神仙之事深言之則
似誕今諸賢所賦無復餘藴使余更下注脚不愈
誕乎且人生一世苟能超然達觀惟適之安斯人
中之仙巳豈必十洲三島間之謂哉因即此意賦
十章
築亭䟽沼隔塵埃白白朱朱次第栽人面春風俱不老
板輿日日看花來
綠蘿翳翳結高林烟吐霞吞一徑深半夜松凉鶴先睡
滿山明月自横琴
一澗寒泉九節菖釀泉為酒洌仍香玉巵捧處慈顔喜
眉壽方岩共久長
有時山洞拾荆薪應過真仙對奕春多少胷中高著處
儘教饒盡世間人
秋池清曉濯玄雲鸜眼輝涵紫玉文細字黃庭應寫就
莫將容易博鵝羣
桑竹森森遶屋邊美池清泚浸良田桃源只在桃溪上
不信壺中别有天
晚菘早韭各隨時霜薤青青間露葵甘脆日堪供小摘
不須他覓養神芝
紫錦囊緘五岳形白書黑紙秘黃庭何如琴几焚香坐
細讀包犧一卷經
自傍青牛種早秔炊来玉雪滿盆香休論服日餐霞事
只此延年第一方
阡陌縱横尚宛然知他耕耨是何年果然絶粒能輕舉
底事仙人亦有田
兩宋名賢小集卷三百七十
