兩宋名賢小集卷三百七十三
宋陳思編
元陳世隆補
怡雲軒詩集
姚孝錫字仲純豐縣人政和四年登進士調代州兵
曹元兵入鴈門州將議以城降官屬投死無所孝錫
卧牀大鼾略不為意旋以疾去官時年二十九家五
臺善治生亭榭竹木奄有遊觀之勝賓客日盈其門
州境歲饑出家所藏粟以賑貧乏鄉人德之中年後
以家事付諸子放情山水詩酒娛樂自號曰醉軒年
八十三乃終
閒居
無客訪衰殘柴門盡日關躭書真是癖惜酒近成慳苔
徑行搜句茅檐卧看山却嫌明鏡裏偏照鬢毛斑
次韻秋興
老畏年光速愁添旅夢多西風著梧竹歸思入煙波夜
永憑詩遣顔衰得酒和故溪千樹柳誰復曬魚蓑
謁滕茂實祠
本朝蘇鄭共揚䮽不意芝蘭失後凋遺老祗今猶涕淚
後生無復識風標西陘雁度霜前塞滹水樵争日暮橋
追想平生英偉魄凌雲一嘆豈能招
次韻王無兢見寄
客懷重寄仲宣樓白草黃雲塞上秋山色不隨塵世改
水聲還抱故城流隙中畏境都堪玩鏡裏衰顔祗自羞
多愧詩人苦相憶遠傳佳句弔清愁
感白髮
彈鋏憑誰聽客歌震雷那復化魚梭梳頭白雪驚新有
障眼玄花比舊多鄉問阻兵猶隔絶羇懷憑酒暫消磨
不須更問今朝客門外原無雀可羅
溪橋早春
輕黃未染柳梢勻連日溪風捲塞塵乍暖乍寒花信晚
相呼相喚鳥聲頻少勤漫挾經綸策老懶空餘病患身
追憶故園桃李樹年年紅紫為誰新
登樓有懷
老愧憑欄目力昏百年懷抱向誰論晴空雁起雲邊塞
夕照人歸郭外村因憶昔遊驚迅晷暫將離恨付清樽
誰人肯似邊居士遠駕朱輪過雀門
歲晚懷舍弟
少易成歡老易傷壯遊垂白未還鄉煙塵無復音書到
魂夢猶疲道路長爆竹又驚新薦歲屠蘇空憶舊傳觴
年年此日遥相憶鴻雁何時續斷腸
題柳溪别墅
雨霽風和不動塵柳邊擕酒賞晴春頻來溪鳥渾相識
度水穿花不避人
兩宋名賢小集卷三百七十三
