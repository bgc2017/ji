兩宋名賢小集卷二百七十四
宋陳思編
元陳世隆補
石屏續集(二)
戴復古
飲中
布衣不換錦宫袍刺骨清寒氣自豪腹有别腸能貯酒
天生左手慣持螯繩頭驥尾宜千里鶴在雞羣亦九臯
賢似屈平宜獨醒不禁憔悴賦離騷
靜齋張敏則舍人贈詩因用其韻為酬
胷次詩書一𣲖清學如耕稼到秋成十年閉戸存吾道
萬事無心逐世情葉落花開關氣數山長水遠是功名
摩挲老眼看新貴九鼎鴻毛孰重輕
客遊
不能鬱鬱窟中藏大笑出門遊四方與世周旋持酒盞
觀人勝敗坐碁坊倒餐甘蔗入佳境盡著錦衣歸故鄉
此志十年猶未遂倚樓心事楚天長
新安寒食
不擬今年到歙州要知行止豈人謀一百五日客懷惡
三十六峯春雨愁老矣此身猶道路淒其歸夢繞松楸
花瓢仙子無由見千里江山負遠遊
烏聊山登覽
抖擻囂塵上翠微傍溪寺上坐題詩忽聞啼鳥不知處
細看好山無厭時風掃雲煙開遠景人攜香火謁荒祠
客來千里登臨意說與時人未必知
癖習
平生癖習未全除虚事經心實事疎為惜落花慵掃地
每看脩竹欲移居逢人共作亡何飲撥冗時觀未見書
爭奈一貧隨我在思量不若把犂鋤
趙升卿有官不肯為里居有賢聲訪之於深巷中
深居陋巷不妨幽翠竹當門水滿溝每遇事來先學嬾
欲為官去又還休田園自樂陶元亮鄉里多稱馬少游
除却讀書無所好有時閒作北巖遊(郎化城巖也)
括蒼石門瀑布
一泊竹門觀瀑布明知是水却疑非亂抛雪玉從天下
散作雲煙到地飛夜聽蕭蕭洗塵夢風吹細細濕人衣
謝公蠟屐經行處聞有留題在翠微
杜門自遣
世事茫茫心事灰衆人爭處我驚回閉門不管花開落
避俗惟通燕往來富貴在天求不得光陰轉地老相催
平生任達陶元亮千載神交共一杯
登快閣黃明府強使和山谷先生留題之韻
未登快閣心先快紅日半簷秋雨晴宇宙無邊萬山立
雲煙不動八窗明飛來一鶴天相近過盡千帆江自横
借問金華老仙伯幾人無忝入詩盟
秋日病餘
桂子吹香風露深老夫吟了聽蟬吟秋來賸有湖山興
病後全無涉世心詩苦積成雙白鬢酒豪輕用萬黃金
平生意氣今如許獨抱傳家一破琴
都中懷竹隠徐淵子直院
手攜漫刺訪朝官爭似滄洲把釣竿萬事看從今日别
九原叫起古人難菊花到死猶堪惜秋葉雖紅不耐觀
多謝天公憐客意霜風未忍放深寒
詠梅投所知(留積之水林中作)
潔白無瑕美不嬌炯如珠玉粲林臯獨開殘臘與時背
奄勝衆芳其格高欲啓月中休種桂如何仙苑却栽桃
不將品質分優劣痛飲花前讀楚騷
簡陳叔方問病
聞君卧病知何病醫者難從脉上尋自是讀書多損氣
或緣憂國重驚心飽參妙理牀頭易細寫幽懷膝上琴
蛇影無疑自無恙此方何止直千金
衡山主簿朱行甫留度歲
衡山之下湘江上風月留連去較遲四海弟兄多不遇
一門父子兩相知梅邊竹外三杯酒歲尾年頭幾局碁
羈旅宦遊俱是客細論心事共題詩
家中作
四海飄零似落花十年秋鬢帶霜華歸無駟馬空題柱
敝盡貂裘忙到家觸目半成愁境界安心旋辦老生涯
可憐持蟹持杯手小圃攜鋤學種瓜
蕭學易何季臯和作别詩佳甚再用前韻
少年行脚白頭歸不負平生汗漫期望斷海山雲漠漠
愁生江路草離離一篇王粲登樓賦幾首巴陵送别詩
獨倚篷窗無意緒瓦盆傾酒憶金巵
趙用甫提舉夢中得片雲不隔梅花月之句時被
命入朝雪中送别用其一句補以成章
一時議論動諸公有詔西來玉節東又見清朝更大化
好趨丹陛奏孤忠片雲不隔梅花月一雪翻成柳絮風
把酒莫辭今日醉明朝車馬去匆匆
兩宋名賢小集卷二百七十四
