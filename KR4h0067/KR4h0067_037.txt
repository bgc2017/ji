兩宋名賢小集卷三十七
宋陳思編
元陳世隆補
竹友集
題戴崧石鼎聯句圖
衡山道士熊豹姿夜過劉生逢說詩止于座隅初莫識
口不能言心自知坐中清逸校書郎新有詩聲誰過之
豈知老子殊不淺可但逐鬼愁蛟螭須臾指鼎出佳句
脫略凡韻生新竒二生得句不敢吐鳴聲強作秋蟲悲
𢥠如窘兔避鷹隼懍如敗將收旌旂借問䑛筆摹者誰
定是盤礡真畫師退之斯文有妙處丹青寫盡初無遺
彌明學道如不死應在衡山深處栖端能過我挑詩敵
與君周旋我敢辭
讀葛洪傳
葛洪鍊丹砂却老得遐夀鶴髮安在哉巖穴遺井臼勞
生亦何為荏苒度昏晝煌煌崑山芝未暇擷三秀寄謝
浮丘翁何由挹其袖
讀三都賦
漢遭陽九運無復見中興不聞黃屋處郊野蔽旂旌三
人己成虎况阻三國兵揚塵日月暗喋血郊原腥作都
雖云美其如九鼎輕十年翰墨手模寫費丹青人與骨
俱朽山川空炳靈吾懷鮑明遠寂寞賦蕪城
田父招飲不赴
萬錢供食如嚼蠟百壺載酒如飲水要知自古窮達人
脫略世味皆如此經旬不逢南鄰伴曲肱聊寄北忩底
田父剥啄扣我門頗應昨夜燈花喜殷勤攬衣謝父老
陶令愛酒今朝止伏雌可殺葵可羹他日薄飯招鄰里
吾君恭儉似文帝勿為酒醪傷榖米
喜雨(是日聞改元)
涉冬無一雨元冥阻驕陽上田塵沙飛下田蒲稗荒鋤
犁不入土龍具挂壁牆村居巷無井抱甕汲長江汲多
恐流絶無以飲牛羊昨宵天意動浮雲霾月光灑然潤
物功洗蘇及枯楊先帝劍弓冷小臣涕淚滂属聞建中
號謳歌騰路傍雨從膏澤沛風與和氣翔山林獨何幸
預喜霑稻粱尚能賦時雨激烈謌阜康
余賦野香亭前木犀花二小詩盛稱此花之妙而
江迪彛賦梅花詩以反之往返唱和十數篇二花
優劣未决故復長韻示之
君不見杜陵布衾冷如鐵朝來米盡炊煙絶偶然乘興
江上行無奈被花惱不徹城南陋巷在江涘讀書蒲團
生蟣虱吟成少陵七字詩酷愛梅花似冰雪竹友道人
端可嗤頷髭如棘手如龜從來口業洗未盡醉吐狂辭
歌木犀賞花自是少年事出口未覺吾儕癡我今束縛
喙三尺勿與世俗爭妍媸空花遍世不礙眼淡如雲水
老禪師
寄題王立之賦歸堂
小官五斗米達官五鼎食均有懷禄心細大各封殖疾
驅挽不還此輩車轂擊王侯生綺紈雅意在山澤頗賦
歸去來作堂慰休息似聞一尊酒醉眼分青白何時上
君堂酌酒話疇昔和君五字句想望柴桑陌
亦愛軒
漆園游濠梁得意儵魚樂淵明愛吾廬感彼衆鳥託兩
賢俱達道妙處要商略夫子誰與歸潛也如可作柴桑
久無人兹道竟寥落頗能誦其詩尚友亦不惡世路多
艱險君軒可槃礴但恐君出游蕭朱綬若若
求定齋
吾觀大梁城九衢塵暗天蠻觸日交爭䕫蚿互相憐此
心如慈幡裊裊風中懸王子閉門卧守心長縛禪能定
乃能應如鏡别醜妍吾豈匏瓜哉孔子有至言君看日
月行亦若磨蟻旋涪翁已發藥此句不用傳(黃魯直為名此齋并)
(道其名齋之意)
寄饒次守
我初丱角時聞有饒進父(次守舊字進父)破衣下里舍應書不
得舉要是磊落人白眼看法度吹笙彈箜篌餘事能律
吕市人惡少年往往爭笑侮掉頭出里門徒步大梁去
蒯緱謁王公敝貂走風雨十年不還鄉無人問死所客
從北方來喜氣滿眉宇探懷出君詩字字粲璣珇筆蹤
入顔揚句法窺李杜竒偉可畏人我輩誰比數借問從
誰遊一一英俊侣我家阿夷兄詩有春草句說君不離
口恨我識君暮帝城十二衢素衣染黃土食貧出無車
羈旅亦良苦束書早歸來隻雞祭墳墓况聞霍將軍尚
有陳氏母銅山鬱嵯峨其下原膴膴我思結茒舍帶經
學農圃他日如買鄰定可連牆住頗聞君卜婚我亦未
有婦要如子柳子各娶老農女東市買杯杓西市買筐
筥南市買綆缶北市買甑釡生理能稍稍來往辦雞黍
兩家如有子男女互嫁娶從來不識面便作平生語但
緣臭味同請君莫訝許
讀潘邠老廬山紀行詩
杜陵骨已朽潘子今似之欻觀廬山作乃類北征詩是
家好男子札翰非凡兒阿耶有新句把筆如畫錐此詩
落吾手三復喜可知有才如長卿武帝思同時不令歌
天馬亦合賦靈芝何為鬢已凋但作愁苦辭錦囊勿妄
發恐為俗子嗤
汲古齋
人言曲誤周郎顧豈謂周郎真好古長歌短調各風流
說盡心招及眉語頗聞汲古用修綆乃知餘事工律吕
君軀三尺胆如斗欲窺唐虞探鄒魯頃來長安闊畫眉
時人半額相媚嫵天姿潔白惡丹鉛獨有溪頭浣紗語
要知學者用心處不追時好乃如許君家有井千尺深
容我時攀轆轤否
寄李商老
所思定何方渺然羌山麓别來經一年不寄書一幅憶
在元真館與君同飲缸論文久未去夜雪打寒忩明朝
欵君門箯輿踏殘雪尊前聽君談意氣排凜冽雪中兩
相過把酒俱留連豈同剡溪去興盡回酒船今年走東
吳無復相邂逅遭回行路難歸已三月後逢君所知人
頗嘗問君安猶聞卧苫塊毁棘今欒欒君家有嬌兒聞
已去懷抱昔我嘗見之瑶環實娟好我歸卧衡門愁苦
亦如君淋雨子桑病敝冠原憲貧此懷其誰語思君何
能己寄聲勞苦君兼問兩季子
移松二首
古貎蒼髯十八公巍巍獨出衆材中朝來挽致茅堂下
為我商量送好風
河出崑崙派九州屹然砥柱立中流蒼松若比丘山重
豈但回頭費萬牛
次韻吳民載告别覓酒二首
君詩起予者百遍為君開世俗惟何甚予心不可諧獨
思南去楚衆欲北之回何處可休影期君歸去來
齊下老從事相逢青眼開有朋方悃欵得汝更詼諧老
興此非淺後車君與回嘉蔬實空甒併遣木奴來
偶書二首
大儒讀書如播榖小儒據几如王孫道人竟日無一事
卧看前江烟雨昏
平生蹇吃不解語終日坐忩從客嘲他年若使登要路
定被人譏無口匏
題陳先生華山高卧圖
落葉開花秋復春睡中榮悴豈關身那知五起雞三唱
亦有寒忩不寐人
和董彦光立春日二首
梅蕊飛翻柳色新雪泥乾盡已成塵愁看節物獨驚眼
醉吐詩詞君可人藜杖應門原憲病鸘裘貰酒茂陵貧
朝來似有飛揚意可但無情草木春
交情自昔白頭新富貴移人或望塵顧我喜求方外士
得君端是眼中人謫仙詩富舊無敵東野囊空今不貧
已遣摻撡縫古錦共搜佳句賞新春
彦光示詩有釋氏之語復次韻
歴眼浮榮逐日新誰知澄寂本非塵吾曹例作區中士
此味全輸世外人空裏華生均是病衣中寳在却憂貧
是間枯淡君姑置且辦芳樽醉早春
何之忱用前韻示詩復次韻
楊子牢愁更美新賈生悲鵩在承塵忘懷久已栽萱草
行樂尤欣見玉人邂逅題詩聊可意平生嗜酒豈憂貧
明年剰作顛茫計劇飲狂歌莫負春
從陳妙音覓酒二首
雪忩癡坐撥寒灰萬斛清愁掃不開排遣此懷將底物
憑君催送麴生來
長恐閨人抱頸羞何當更脫鷫鸘裘試煩郎子傾家釀
不用平原老督郵
次韻董彦孚獨卧逸堂之句
遶舍檀欒五月凉歲寒高節亦難忘期君鴻鵠應高舉
顧我蚍蜉豈自量索價舊曾睎少室荷鋤猶可繼柴桑
虚堂若許連牀卧待看風吹細細香
送黃柑與彦孚二首
殘臘才經一番霜青青三寸作金黃故園兄弟懷思我
特地分甘到草堂
手折竒苞遺細君更思持送逸堂人甘寒定可錦繡口
看吐新詩泣鬼神
過金山下作
揚子江中風浪生小舟如葉任欹傾槳搖齊指金山寺
露暗初疑鐵甕城絶頂迥分雙塔秀層樓危立一僧清
他年來訪結菴地吾與此江春水盟
獨登有美堂
龜趺雙跱日星懸讀罷憑闌心浩然繚繞峰巒浮野色
參差樓閣起晴煙湖光淨照山間寺江浪遥連海外天
安得翰林風月手一時摩寫入詩篇
雨中漫成四首
東風渾作勒花寒寂莫林塘不受看玉版鶴翎俱未識
梨梢空有羽闌干
向老逢春懶問花惡風吹雨故斜斜一城桃李應漂盡
不到城南韋杜家
一樹山礬宫樣黃曉風微送雨中香鼻端空寂誰知許
莫怪雄蜂取次狂
纔見花飛掃不開只今青子落莓苔當時一笑冰霜面
曾動揚州詩興來
送王山人
秋風蕭瑟賦歸歟此去懸知食有魚我亦羡君無奪糈
長沙終負過秦書
兩宋名賢小集卷三十七
