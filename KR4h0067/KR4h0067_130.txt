兩宋名賢小集卷一百三十
宋陳思編
元陳世隆補
明道先生詩集
程顥字伯淳其先世居中山曾祖而下葬河南遂為
洛陽人父昫神宗朝大中大夫顥生而秀爽舉進士
歴鄠上元主簿晉城令專尚德化熙寕初為御史裏
行論新法不合去後又知扶溝縣坐獄逸囚責監汝
州稅哲宗立召為宗正丞命至而卒以道學鳴世稱
明道先生後諡純公封河南伯
遊紫金山
仙掌遠相招縈紆度石橋暝雲生澗底寒雨下山腰樹
色干層亂天形一罅遥吏紛難久住回首羡漁樵
題安樂窩
打乖非是要安身道大方能混世塵陋巷一生顔氏樂
清風千古伯夷貧客来墨妙多攜卷天為詩豪剩借春
儘把笑談親俗子德言猶足畏鄉人
送吕晦叔赴河陽
曉日都門颭旆旌曉風鐃吹入三城知公再為蒼生起
不是尋常刺史行
脩禊事
盛集蘭亭舊風流洛社今坐中無俗客水曲有清音香
篆来還去花枝泛復沉未須愁日暮天際是輕隂
春景
雲淡風輕近午天傍花隨柳過前川時人不識予心樂
將謂偷閒學少年
題淮南寺
南去北来休便休白蘋吹盡楚江秋道人不是悲秋客
一任晚山相對愁
秋日
清溪流過碧山頭空水澄鮮一色秋隔斷紅塵三十里
白雲紅葉兩悠悠
郊外即事
芳原綠野恣行時春入遥山碧四圍興逐亂紅穿柳巷
困臨流水坐苔磯莫辭杯酒十分勸祗恐風花一片飛
况是清明好天氣不妨游衍莫忘歸
秋景
閒来無事不從容睡覺東窗日已紅萬物靜觀皆自得
四時佳興與人同道通天地有形外思入風雲變態中
富貴不淫貧賤樂男兒到此是豪雄
遊月陂
月陂堤上四徘徊北有中天百尺臺萬物已随秋氣改
一樽聊為晚凉開水心雲影閒相照林下泉聲靜自来
世事無端何足計但逢佳節約重陪
雎陽五老圖
大道剛明孰肯閒拳拳心志尚遺冠飯蔬飲水時行樂
定禮删詩國建桓終身戀闕存忠厚薄味供先表蹇寒
鴻鈞幸得循清運餘烈憑人仔細看
兩宋名賢小集卷一百三十
