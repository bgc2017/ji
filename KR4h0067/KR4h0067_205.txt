兩宋名賢小集卷二百五
宋陳思編
元陳世隆補
樂軒集
陳藻字元潔福清人從學林網山為及門高弟僑居
横塘家貧授徒以自給生平備歴艱阨處之夷然扁
所居曰樂軒卒年七十有五
丹井懷叔達
喜稱吾子賦羞道少年時别去休論易愁來欲寄詩夕
陽書不到殘月夢相随晚歲傷心事松峬獨語誰
適武林入延平界作
人烟随山窟家家自生理木杪插秧青泉流仙杵起開
邊憶漢皇航海通南鄙黃昏更不愁客舍連甍美
歸入古田界作
步入溪山勝橋亭古劍風土宜辭荔子村塢盡油桐南
店炊初滑西舟石漸窮豈知旬日外便訪去時蹤
城山
雲霧成佳景天明又幾回忽携詩句入别放畫圖開遠
樹沈如立行歌去似來小船衝雨過高柳接湖栽月傍
孤青樹名呼怪石臺故園無夢想近擬築岩隈
虎溪
四圍山木合百磴屋簷重古穴成幽井疎林散曉峰響
泉那更月啼鳥此無冬臺上朝朝看天邊有怪松
冬日南谷讀書
列岫開平野修墻隱密林暗泉聞雨響寒日覺冬深眼
底孤村近雲邊小樹侵何須錢買屋空寺足閒吟
(缺題)
自從弱冠為遊子玉融丹井壺山市哦詩不用著工夫
已謫牂牁四千里柳侯未五十羅池作刺史翰苑失詞
華蛟龍怨泥滓我今四十貧無官六合飄零到融水來
時三宿柳城村再拜前賢我如此才卑何怨嗟且述西
征始奔走豈吾心跬步思桑梓江右湖湘抵桂林青山
爭獻雙眸美青山縱好興不生萬斛羇愁懷抱裏
海口吟
按圖自古無人到二百年來戶口添架屋上山成市井
張官近海課魚鹽估客趁潮撑米入没人忍凍采蠔粘
仲尼有廟塵誰掃寺觀崢嶸香火嚴
題融州城樓
除却譙樓環廨舍蕭條市井客懷悲高高下下山無數
淺淺深深江有時大布紅裙猺女着半規白扇野人持
城中昨夜亡羊豕聞得誰家虎入籬
客中書事
千載蠻風尚有存此來聞見不堪論猪膏澤髮湘南婦
牛渤塗門嶺右村行客下牀調瘴藥吏人提甕灌蔬園
豈無佳麗堪娛目别有凄凉只斷魂
真仙洞
洞裏清溪可汎舟入觀洞府出高丘老耼尸解今還在
黃帝生前有此不滴乳解添無數幻携燈何用不曾幽
乾坤自大人身小拳石空中作勝遊
姚晉卿溪閣行
南院觀溪心已清縈紆更上閣中行西横車馬市橋合
東眺遠山霞霧生日斜沙石淺可數半夜轟雷驅猛雨
農圃嘈嘈春水多誰得身閒延客歌醉後下階齊拍手
長株矮樹排花柳主人更要雙眸寬去年拄杖尋長安
一行一處狂呼去日日芳園大如許買地此多直幾金
千屏萬障為墻堵
和林子望
夫君莫要嘆無官幸有田園在故山滿室春風滿林月
人生何事勝於閒
丘德基七十
斯翁千歲也何愁七十真堪賀禮修多少人間貧病客
不貪天地久相留
夜宿延平水東
浮橋暫折阻狂瀾懶問津船趁往還雙劍廟前酤酒醉
水西燈火水東看
重陽臨安舟中作
小船獨坐看平洋歴歴登高舊事長戲把此身看寂寞
今年無酒過重陽
十月一日毘陵作
聽得常州多菜色到來市井亦安然今朝正值焦糟節
車馬翩翩上墓田
紅泉明日還福清作
獨坐無聊已日西塗經蒜嶺過漁溪一枝何處空歸亟
却理行装羡鳥栖
過臨川懷劉氏兄弟
臨川幾日到長沙聞道黔南路更賖行見一村籬落好
誰家此住憶君家
冬日融州絶句
四隻漁船叩板門幾家茆屋長兒孫天寒水淺江成路
地僻人稀郭賽邨
過象州
都無一物作生涯坊巷蕭條有幾家料得寒梅應悵恨
滿城開作寂寥花
戱題宏仲飲亭酒肆
老去雖貧有酒壚秫田親種暫時沽閨中不解為慳婦
閒問劉郎燕客無
擬卜居
向來為客愛塘村幾度天邊入夢魂恰到塘村心已懶
不知何處立柴門
盧北山元夕
社屋相忘鼓笛鳴空村步月興堪乘何須更要鼇山立
野燒天邊勝看燈
送黃欽之赴廣州鹽稅
地氣周遭逐處流五羊漸已似中州海風吹斷山無瘴
炎月何妨作宦遊
寄吳提幹
不見河南二十年若為再拜畫堂前來尋八桂瓜期滿
歸訪蒼梧蓮幕遷幸對夫人如母在喜看令子似公賢
府僚共約黃花去業已還鄉種薄田
融州西樓望山
臘月牂牁三十日想見覓句上譙樓遥知今夜柴爐會
說我無家更遠遊
融州望鄉
故國來來八十程登樓迷却桂州城望鄉不分千山隔
上趁金烏日裏行
余融州生日
牂牁相遇說長年一在公堂一洞天清遠使君黃石老
西周柱史混元仙
過桂平
嶺南大半尚鴻荒城壁空堅草芥長忽到潯州江上飲
喜他風物近吾鄉
别融州
兩年為客憶鄉關樽酒何時别此間今日移舟出城市
多情却戀眼中山
謁羅池廟
平生不作羅池夢今日還來謁柳祠忽憶故人曾得句
鬼神先我七年知
題靜山
桂林多洞府疑是館羣仙四野皆平地千峰直上天
兩宋名賢小集卷二百五
