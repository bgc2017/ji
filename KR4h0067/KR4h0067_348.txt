兩宋名賢小集卷三百四十八
宋陳思編
元陳世隆補
芸居乙藁
陳起字宗之錢唐人寧宗時鄉貢第一時稱陳解元
事母至孝開書肆於臨安鬻書以奉母時史彌遠當
國起有詩云秋雨梧桐皇子府春風楊柳相公橋哀
濟邸而誚彌遠也寳慶初李知孝為言官見之彈事
一時江湖之士同獲罪者六人而起坐流配焉尋詔
禁士大夫作詩彌遠死禁始解其詩有芸居乙藁一卷
安晚先生貺以丹劑四種古調謝之
陳子一畝宫居來七十年當其春盛時庭花發幽妍轉
&KR0008;長養天青子垂簷前秋收備百禮冬享意則虔年來
風雨陵垣倒壁四穿上漏下卑濕敗隙遙瞻天三生結
施仁覩此殊興憐捨以四條柱俾之撐危巔工師得大
木裁製精且專尚欠櫨與楣况復棟與椽再干大檀越
結此歡喜緣
履齋先生下頒參附往體以謝
有客號奚毒西來自赤水外負炎炎氣内存温粹美當
年楊天惠夸大不絶齒解后段氏子即之殊可喜郤邪
迺素心調中古無比世仰大醫王民瘼咨朝市二子願
托身赴湯任驅使興憐維摩老遣前護衰毁病魔亟退
舍怡然得安壘緬想蓄牛溲陋哉子韓子既非瞑眩劑
厥疾無瘳理一念衛生恩百拜額加指
友人新息滿月
蘭砌惟傳書種子寶刀剃髮月初彌絶憐雅致高於俗
點易殘朱抺𩕄兒
汎潮紀所遇
六橋鶯花春色濃十年情緒藥裹中筆牀茶竈塵土積
為君拂拭臨東風可笑衰翁不自忖少年場中分險韵
畫舸輕移柳線迎侈此清游逢道韞銖衣飄飄凌綠波
翡翠壓領描新荷雍容肯就文字飲烏絲細染還輕哦
一杯絶類陽關酒流水高山意何厚曲未終兮袂已揚
一目歸鴉噪棲柳
賀友人絲桐復歸
春到牡丹花事闌惜春約客遊湖山烟光萬態屬吟思
白石清泉流指間雙成解后蘭舟駐索紙大書春草句
成此風流一段竒樂事百年能幾遇薄暮歸來雨濕衣
買舟庇此十三徽小梢愚怮阻人意客散河梁燈火微
方將清事夸兒婦桐君羽化無何有一壺千金何處尋
愁絶瓠巴無措手要知煩惱所根株以愛布種(上聲)當芟
除趙璧既返懽如初哦詩稱賀敢後歟
適安惠糟蟹新酒
偉哉無腸公横行占江湖幾欲肆其雄上山攫於菟無
端四五輩懷椒尋酒壚枕藉糟丘下醉魂呼不甦尚想
横戈勇胷次與世殊開懷風味佳大丹液膏腴此寳君
所儲何為貽老夫麴生挾之前爛然陳座隅當其左持
螯不知竭此壺酩酊無何鄉軒冕不關渠東望歌老饕
前溪梅影疎
題適安清湖寓居
薰風軒檻曉晴開鬱鬱桐隂手自栽二水合流當戶過
一山分影入樓來琴逢良夜時揮弄詩欲名家巧剪裁
可羨一㕓安所適紛紛車馬汨黃埃
燈花戲簡西隣
西隣逸韵偕秋清瑶琴曾許月下聽神馳吟境日復日
金飈轉矣寒此盟昨夕相逢再有約六花飛時湖上行
短檠不密泄此意煇煌粟粟攢金英閧堂一笑前未覩
信手閒閱燈花經一主飲席設林麓一主盍簪獲良朋
便欲箋天檄滕六銀杯逐馬快此情曉來喜見萬瓦白
迺是天宇清霜明得非分(去聲)薄誤燈花還復燈花戲老兄
武兄惠藥
昔人饋藥不敢嘗未達寒温良毒旨朝來剝啄客問病
寳劑盈奩意何侈便當三咽答殷勤兒欲先嘗還且止
平生結交結以心豈有鴆人羊叔子多君相濟義薄雲
友道綫絶今振起綠隂庭院趁清和抖擻精神迎藥喜
秋懷
又見街頭賣紫茱老懷擾擾類催租客來喜得吳江紙
欲寫新吟一字無
懷三山友人
春前深惜别病後政無詩青又生菱角紅應熟茘枝魚
甘賓席暖風逆客帆遲徒結連宵夢郵音負所期
寄彭勿庵
一片巴江月移輝到庾梅孤山春事早疎影望東回
以仁者夀為韵夀侍讀節使鄭少師(丙午)
一氣妙磅礴萬彙屈者伸方寸函太極宇宙皆吾仁端
平改化絃真儒手洪鈞厥今扶公道皆昔夾袋人丙午
成樂歲甲午無窮春
岧嶤閶闔雲蹀躞繡鞍馬細氈侍珠旒治道談帝者歸
來西湖濱岸幘松蓋下秋渌晚涵山揖以薦琖斝北第
何三辭泉石懷綠野
賦詩投金瀨俸入猶半有煇煌奉國節一粟迺不受贏
副初何心國計要豐阜一丸濟世德陽報期千夀會須
煩潞公再與佐元祐
枕上
病與仇謀酒作成藥爐又復伴深更隣鐘自是常時聽
纔到霜天分外清
郭聖與黃希聲問侯
山有靈芽可點金名醫未遇若為尋藥房掩晝情多感
竹榻逢秋老不禁座上遍將唐帖揭架中閒取晉詩吟
病懷行此相料理更接蘭交問訊音
過三橋懷山臺
賣花聲裏憑欄處沽酒樓前對雨時景物如初情自老
夕陽波上燕差池
題玉泉畫像次來軸韵(六言)
鹿隨寒策穿雲邂逅靈峯時節含毫誰貌閒情莫盡胷
中風月
奉酬竹溪陳使君新詩墨梅之貺
千里雙魚賁草堂中藏瓌異夜騰光興因東閣增懷想
影落前榮不寄香四韵休誇毛穎伎幾回曾誤夀陽糚
感公意過兼金饋慚乏瓊琚展報襄
夀大丞相安晚先生
嵯峨補陁山下視海水流風波定以稍穩穩濟川舟皇
穹祐炎祚黍稌慶有秋繄誰致此祥上相今伊周赫赫
命世賢師道輔前旒暨湯同格天康濟仰廟謀向來三
邊塵化作和氣游横戈枕月戍擊壤歌西疇小春明日
是泰階射斗牛見說老人星交耀光九州宣勸下紫宸
彫盤羅珍羞北禁詔墨香昌熾頌魯侯鯫生戴厚恩一
詩何能酬擬辦八千首從今歲歲投
紙帳送梅屋小詩戲之
十幅溪藤皺縠紋梅花夢裏閟氤氲裴航莫作瑤臺想
約取希夷共白雲
迎月
尊酒貪迎月人生醉後嘉夜來窗不掩吹落一瓶花
止酒示恚
一病杯中物致危翰林何事酷耽之酒經若果神仙道
不向青山立斷碑
適安有湖山之招病不果赴
蘭契蕳以詩金鑑而玉戛招邀訪逋仙劇飲擬投轄事
有違人意十常居七八文園病政濃況復泥濘滑老懷
欲舒散天心若是恝
適安和(附)
人生欲四并其難乎戛戛春工閙花柳春露阨車轄
何當載酒歌對舞花十八樹色尤綠秀鶯聲尚圓滑
作詩調維摩病安情已恝
槐隠和(附)
新篁褪錦衣風玉漸相戛香紅吹成塵春去誰管轄
歌酒相留連一笑攜二八敗意林間禽饒舌泥滑滑
可人非不來正坐天意恝
挽梅屋
桐隂吟社憶當年别後攀梅結數椽湖海有聲推逸韵
弓旌不至嘆遺賢鬼收殘藳能傳業自誌平生不愧天
航便雙魚無復得夾山西望淚潺湲
挽林夫人(劉後村毋)
懿德遐齡世所尊濃薰班馬到諸孫疏榮花詰加宏邑
賜第蘭階侈異恩了了三乘言外趣如如一性定中存
魚軒應向西方去知在蓮花第幾根
病中偶成
平生謹樽酒投老更齊聖優游接嘉賓能使百憂屏可
憐陶士行飲少亦致病豐下改舊容浮采滿青鏡升降
氣失常醫經云上盛亟試黃昏湯要期勿藥慶朝來覺
清爽臨窗發幽詠
薄命
薄命畏庚金那逢閹茂臨一尊花下飲半載藥邊吟食
味同元酒形骸類槁林但存元氣在會見綠成隂
消遣
夜雨生寒換夾衣形臞貌悴嘆衰遲病中何物能消遣
一榻揩摩十載詩
題西窗食芹藳
曾味西窗藁經年齒頰清細評何物似碧澗一杯羹
一念
一念無塵雜三更有夢回同他石橋老過水探寒梅
買花
今早神清覺步輕杖藜聊復到前庭市聲亦有關情處
買得秋花插小瓶
一榻
一榻世緣輕毋將事物縈昔人言豈誤慧自静中生
同清兄看猿
藜杖同僧扣應門野叟閒放他猿摘果莫把白雲關
薄暮
寂寥誰作侶耿耿一寒釭薄暮西風急呼童掩却窗
秋夜懷康節
無眠輾轉聽更殘心緒如絲起萬端煎藥爐邊童夢曉
讀書檠下婦紉寒狻猊斷火香猶婉促織催秋袂怯單
願子大賢康節語此情於我一般般
冷泉凭闌
此山泉石勝還思日日登那知三生前不是住山僧
冷泉邂逅友人留飯
倦叟尋芳藉短筇故人邂逅一樽同明霞浸水疑鋪錦
彩閣横溪儼卧虹猿去復歸啼曉嶂僧來相伴立春風
雪濤湍激開寒閘滌盡塵襟萬慮空
黃路鈐詩來告别
玉泉馳一紙八韵有情詩不肯面相别恐成離索悲江
聲噴岸拆潮勢激帆危舊制邊州守方令典轄司
適安招遊湯鎮不來赴
湯鎮古祠宫招邀及倦翁輕裘乘曉月駿馬逐東風野
色觀無分春光病見攻行將迎誕日一瓣擬遙通
寄東齋
又復逢初度尫羸異昔時預愁臨丙戌所願值天醫剪
綵裝茶果裁牋薦夀巵今年都告免湯餅却相宜
寒吹
寒吹西軒入罘罳設座隅腰圍同沈約指爪類麻姑静
卧氊三疊清齋飯一盂曉來香滿室巖桂侈缾罏
適安夜訪讀静佳詩卷
情同義合亦前緣得此蘭交慰晚年旋爇古香延夜月
試他新茗瀹秋泉君停逸駕談何爽客寄吟編句極圓
可惜病翁初止酒不能共醉桂花前
所適
釣鼇東海頭經春醉一舟西溪拗罾入小鮮終日求
庚戌秋作
甲辰迤邐至今年藥竈殊勞日夕煎血氣任他銷與鑠
向來詩骨已成仙
耘業許印章四韵叩之
近因稚子傳來意知許衰翁兩印章字畫莫教凡手刻
形模當取古人長六書今獨行秦嶧三體空聞設漢庠
後世陽冰能復古未知何日寄文房
婚嫁
㛰嫁債羈縻何時是了期每嗟身外累無出女和兒聽
漏寒無夢添香夜有詩沉沉澄萬境梅影月初移
六言簡耘業
露溼螢光愈熾月斜蛩韵尤清微物得時若此人生可
不求名
束起
束起仙翁肘後經且參思邈枕中吟夜來獨卧寒無寐
憶殺黃紬舊破衾
聞隣寺粥鼓
寒釭旋擿動冥搜泓玉摩研萬象愁鐵版響廊催早粥
銅壺添水易新籌一聲鷄唱驚殘夢再聽鴉羣過小樓
可惜秋光帷㡩隔料應河漢五更收
汪夫人筵上口號
今朝王母讌西池葱蒨祥烟靄繡帷坐摘蟠桃華夀席
行看丹桂發孫枝魚軒錦轂花千疊鸞誥金鈴絡四垂
好是殷勤千歲祝老萊先酌後門楣
翛然
向來蓮社本遺忘勾引淵明造道場梵葉翻殘空佛印
念珠持久現圓光秋花依約生涼意暑雨微茫送夕陽
客退飯餘無箇事翛然一枕到羲皇
風雨作
無成老見過望望太平歌驚雨愁扃戶聞風慮偃禾杯
中醇止久瓶底粟無多畎畆憂時切天乎少警何
葵窗送酒
久藏斗酒謀諸婦婢子倉皇錯授醯邂逅芸居初止酒
小厨海錯旋開泥
望曉
要知筋力衰多少一覺纔回常了了隣鐘無奈五更何
望斷窗紗不能曉
湖上即事
波光山色兩盈盈短策青鞋信意行葑草烟開遥認路
柳條春早未藏鶯誰家艷飲歌初歇有客孤舟笛再横
風景無窮吟莫盡且將酩酊樂浮生
朝宗餽食且復招飲
相親逾骨肉何以結情深下箸覺可口同盤還上心撥
灰君句就曝背我寒侵屢有梅窗約行將共晚斟
送印寒鄧簿得闕西歸
才藻世於家勾朱新職華學能如蓺未春到可生花野
店寒吟月輕裝曉度沙君行余止酒一念一興嗟(印寒取山)
(谷蓺木印歲寒句)
主示急須制作亭當喜成一絶
博古圖中無此樣繄誰匠意巧肧胎槐堂新送黃封酒
便可衝寒暖一杯
梅花怨為汪耘業賦(庚戌)
嶸崢歲事春將至寂寞梅花雪失期獨有垂楊伴幽怨
豈堪臨水折長枝
舊題隱者壁一絶
妻嗔山犬踐園蔬兒釣溪魚餧鶴雛總道村居無外事
有人庭下索詩逋
酬成賢良(莢)
獻璞無成戲弄環世間得失事相參劉蕡不得言時事
半為當時記樸庵
同友人汎舟過斷橋登夀星江湖偉觀歸舟聽客
謳清真詞意甚適分得江字奉寄季大著鄉執兼
呈真静先生
辛亥仲春將徂兮有客踵門曰風日流麗邀余共泛西
湖之舽(皮江切)舽南去而忽西兮昨之折檻今復稀以成
杠背蘇堤萬絲之綠隂兮望一簇孤山之青橦(傳江切)層
峰叠嶂巉絶露天巧珠英琪樹發越地之靈一聲何處
兮鐘橦篙師告余曰此夀星古刹上有竒觀開宇宙於
八窗捨舟策枝步步巍峩謝屐殊勞雙回廊曲轉忽軒
豁檐飛棟複青綠交輝心開目駭而揖西子之湖子胥
之江觀者雜遝儵去鯈來余獨凭欄境與心會便欲馭
風跨蜿虹(胡江切)烟雲萬態客擬狀而運思羿今老退且
遜銳逄莊嚴世界合爪讚嘆要使天下名上夸詠者睹
此竒偉而心降風寒下山吹欲倒連呼春酒亟開缸簫
鼓畫船徒自紛耳目何如美成清絶按新腔詩成肯對
俗子哦馳介城南寄老龐
舊挽汪隱若(汪守泰亨父)
棲志浮雲小萬鍾帶經高壟度春風義方莫問當年事
十五男兒識阿戎
又
遺碣鑽辭掩夜臺修文空嘆逞餘才鹿坡明月成惆悵
不見高人自往來
静江商宰書來且索鄙語要道其冰雪相看之意
古調代書
連牆不通問千里迺寄音平生於締交淡泊味最深吳
山青神天應同碧玉簪尚憐風馬牛睽若商與參一聲
南來雁西風又相尋君其念衰朽余亦懷瑤林一廉了
官事吟外時鳴琴識量萬頃陂文華實南金向來唐相
璟疑事問崔琳諸臺貴得賢而肯捨此琛會晤喜有期
寬此離索襟
安晚先生送自贊太上感應篇帙首御題諸惡莫
作衆善奉行八字輔以佑聖像一軸兩詩見意云
公袞殊相念竒書寄布衣此心纔動處萬善要同歸本
旨詳敷衍奎題重發揮應憐蘧伯玉投老始知非
稽首元真像當年助我軍龜蛇俾聖武龍鳳煥奎文劍
聳燒空焰旗翻渡海雲上公傳琬琰分惠感殷勤
雜言送歙硯廣香與友人有懷楊校書(幼度)
我有龍尾雙槽之硯肌潤而若沐涳濛舊藏古香氤氲
來自廣之東多君博雅舉以為贈三嗅而抹月批風要
若鎔金加萬佛經上更須滴露點四聖書中往昔濃薰
懷太史而今一瓣為南豐藜光下照人何在閣下閒花
馥舊叢
真静饋新茶菰乾黃獨乳酪約葵窗適安共享適
安不赴葵窗詩來道謝次韵答之兼呈真静適安
千載靖節翁秫向公田種萬鍾於我何肯戀五斗俸長
歌歸去來田園聊自奉高蹈世莫儔器局小管仲嗟余
昩於時退思心每痛世人不我知小畦親抱甕唯有竹
宫仙時復致一供四清山中珍凡目為之動黃獨前未
識勿誚仲宣惷春茗摘新芽秋菰懷舊葑江南貴乳酪
此意兼金重得君同下箸詩來再三諷韵意兩相高文
史嘆足用續貂愧狗尾敢與賢者共語奚較工拙年來
此心縦軟飽黑甜餘無復春草夢可人招不來屬篇亟
持送
哭丹池王隱居
憶昔相逢初一見即刮目出處雖不齊椒蘭則同馥論
心到極處情愛踰骨肉十年傳成癖搰搰閉門讀高志
尊所傳而肯曲從俗抱此竒特操平步可金玉况復同
窗友槐庭秉鈞軸事有反所料軒冕笑羈束縉雲邈千
里訪道求辟穀食棗懷安期竊桃小方朔平生精進心
自可登仙錄一着偶失筭九書無復續洞霄有猿號丹
池無鶴浴昨病失會葬生芻東望哭
寄汪起潛簽判
飛雲起伏龍大鵬運以風風雲一朝會前塞今迺通斂
莫賢景略時哉使其逢腰錢與騎鶴事或有適同青門
瓜吹香綠水蓮泛紅人物王謝家風雅眼底空參畫聳
臺府宜護碧紗籠鄱江萬折東獨鶴摩蒼穹浮圖快一
擲歸騎先賓鴻
史記送後村劉秘監兼致欲見之悰
昏瞶嗟耳目管絃堂上調世事每相背秋月虚良宵涓
吉擬登龍疾雨驚風飄禰刺不得前東睇心旌搖近履
傳康強變體筆更饒風響雖時接未若親聞韶憶昔西
湖濱别語讀教條囑以馬遷史文貴細字彫名言猶在
耳堤柳凡幾凋兹焉得蜀刻持贈踐久要會晤知何時
霽色審來朝
兩宋名賢小集卷三百四十八
