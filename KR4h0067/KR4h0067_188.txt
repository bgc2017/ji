兩宋名賢小集卷一百八十八
宋陳思編
元陳世隆補
捫膝稿
喻汝礪字迪孺蜀之仁壽人第進士靖康中官祠部
員外郎金人議立偽楚汝礪不為屈遂歸隠於邛山
之陽自號捫膝先生有捫膝稾
遊海雲山
渺渺天宇初便復有此山清晨及兹遊遐想百代前來
者幾何人當時各為歡淑質揚妙舞哀絲遞清彈樂事
坐如昨芳歲已屢殫向來所遊人落葉不復還迥然散
遠目感之為長嘆竹林遥舊所鵲巢豈昔眠念誰常久
存而不任所緣破涕聊一怡山川却萋妍未知後世事
誰復當來旋
過府學遂謁文翁堂
綠荻負幽隠高槐泛輕凉各誇一時好披風互低昂詎
知五月中微隂忽催黃我行魯侯宫獨謁文翁堂若人
骨已朽道在斯不忘遂令蜀文章照耀日月旁世事俱
腐臭斯文真久長靡顔能幾時蕭條翳墟荒富貴豈不
好千載同一場三嘆過泮宫撫已涕自滂
清晚坐四天王院
杳杳天宇凉月墜星亦稀朝暉下檐隙遠色開林扉寂
坐無物役隠几或在斯曠焉耳目清擬覺形神歸溷世
跡若近抱沖心獨微故殿經幾年何人所摹規當時亦
姱嫮作者良已罷快意取一好於身亮何私不知壯觀
地徒使來者悲坐頃又成昔日安知今是非
登正法宫塔
疎雨洗空闊高標插青冥携笻一來登長嘯謝所攖清
香翔遠江丹氣舒翠岷雪嶺浮夏白澥雲亦遠青孤花
裊危芳初篁羅新榮手容五十里䬃沓為我陳陵坻漭
變遷物狀幾屈信念往思自遠感來意彌臻傷哉千里
心嗟爾百代人胡為軫其德戚戚勞所營吾請以此辭
歸來巖下畊
遊西臺院暑雪軒觀石鏡
城中苦伊欎兹軒獨高鶱連甍動參差錯畦横阡眠雪
嶠正孤峙若與我周旋遠翠浮蕩瀁輕鷗下聮軒密竹
罥幽逕新蒲澹清漣初遊愜餘懷既久幽念攅慨彼泉
下人灼灼夸令顔忽然墜榛莽窈窕不可援一鏡空復
情况乃塊石頑哀哉彼愚子婉孌情所牽差勝茂陵公
更咏方士言
遊嚴真觀支機石而壁有記古鼎丹茅事
古木共幽意長廊亦晏如於焉詠逍遥且復散衣裾塵
慮䬃已空道心頗閎舒不知度世人去此歲幾徂云何
有丹砂尚爾留庭隅支機亦悠哉誰復訂有無我知此
公意慨彼元鼎初繼之五鳳問斯民斃刀鋸聊欲謝世
網&KR1554;以道自娛抱獨理自會曠懷遺所拘初匪逃世人
而世自我疎含默念斯人起我憂患餘
謁諸葛廟
孤雲何其高明月不可繫灼灼抱此心與世自涇渭適
來從所歡感亂亦歔欷咨惟今之人竊國未云耻匕首
入吳市秋風動燕水區區袁與曹等是刺客耳而我於
其間秉義不敢墜哀音回衝飇清義動幽邃天心固難
亮吾獨信所履溶溶日間雲漠漠苔點砌飢鼯墜蒼瓦
澹薄公所憩靜然相英姿孤懷亦差慰
謁江瀆廟
坤軸東南傾大江日夜注前驅下荆巫餘濤略吳楚任
勢不期勞得意緣所遇水也初無營神哉亮誰主芳蘭
沉清華碧草舒翠縷晨鵠戲野岸春鳬集深渚均是得
所安而神豈私汝古來幾精魂捨此迷所處淫遊不知
還沙村失煙樹而我後千載悠然在江滸抱嗇貴無競
矜名忌多取冥冥罨岸風淫淫打船雨舞雪窺洪濤開
蘋渡前浦再拜謝神貺聊復隨所住
子雲墨池
讀書豈不好憂憤還自兹書中見古人隠閔惻餘思遇
險理有激尋分意多隨娟娟感姱容慼慼念幽棲曾是
無間然孰焉愜所宜覽之不自聊悵然起遥悲不如撥
置之濁酒聊一持先王頗多事斯心昧前知亦復坐竒
字慘然亡所歸
晚泛浣花遂宿草堂
扣橈泛澄虚濯流睇幽芳晚霙襯竒樹夕霏媚疎篁歸
鳥亦暫閒夜魄動初凉忽焉衆星微天高月舒光昔也
杜陵子澹然此茅堂客至酒自斟句得意已忘云何常
念飢零落在道旁古來技入神一飯豈所望吾輩天所
窮慨歌淚霑裳
遊琴臺
臯朔語類俳上頗倡優之嚴吾數預事慘凛失所棲眷
言彼姝子深情結幽期浩露泛酒甕輕雲思琴徽撫絃
視八荒頗覺秦岫低紛紛漢諸子悟觧良獨遲一朝不
自保頸血霑裳衣公豈不炯戒慮禍盖已微汚已迥前
識達生邁天倪闊哉昭曠情豈屑後代嗤
草堂詩
燦燦詩翁錦里西只緣詩好遂窮棲竹鋪冷色雲連寺
柳漾晴絲鳥過溪凝怨不禁關樹暗駐情應恨蜀山低
離人苦怕春歸盡可忍紅英半著泥
閒把煙光次第陳岷峨風物見精神翻成錦繡千般樣
供與江山幾處春深屋長河元老大蛾眉曼睩却逡巡
從公乞取無邊手免作詩中半箇人
從教日日敞忩扉嫌怕風光入眼遲剰買芒鞋供看竹
趁乘春雨去裁榿苦無賓客僧來後薄有生涯鶴下時
聞道鄰翁酒初熟新篘一酌莫相遺
遠嶼曲洲縱復横沙邊繁鳥弄簫笙一軒檐冷松隂合
十里林香藥草生路轉斷楂逢石坐風移深(一作密)竹見
僧行晚來冲抱更清曠時有幽人帶月畊
亂後飄零歇此身風光無頼更清新客懷易感酒添病
詩思苦慳花減春南枝北枝鶯舌巧前村後村雨脚勻
暫借溪邊老為客花心柳眼莫撩人
朝元閣邊瑶草芳惟君之故遥相望人歸後雁關塞阻
思入南鳬離夢長懸知同心兩相憶剰欲共看千里光
金輿玉輦不復見腸斷華清雲樹蒼
竹外清疎侵碧溪谿邊竹澹煙雨霏閒看雪嶺題詩罷
醉散西郊信馬歸霄漢直愁雙闕迥夢魂長著五陵飛
故園秀木又春色只恐歸去池臺非
錦宮城西春草芳杜陵客子憂思長浴晴晚樹淡浮綠
卧水幽花深度香交情憫憫言燕阻舊國迤迤雲山蒼
白蘋洲渚落日晚明邊正銜歸鴈行
浣花四月天氣和綵舟翠旂樂莫過離人千里起遥怨
緩棹一曲浮靈波惠風曇曇泛蘅杜流雲演演逾關河
終然有懷春復夏歸去灞滻眠汀莎
題周昉美人拜月圖
東風原自無消息獨捲珠簾望春色風驚紅葉墮珊珊
夢斷行雲泣殘月挹挹柔情不自持此心端被月先知
窺忩入戶如相伴應是嬌娥慣别離
兩宋名賢小集卷一百八十八
