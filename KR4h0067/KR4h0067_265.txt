兩宋名賢小集卷二百六十五
宋陳思編
元陳世隆補
㢲齋小集
危稹字逢吉舊名科臨川人淳熙十四年試春官知
舉洪公邁稱其文踔厲雅健登乙科授南康軍教授
士經指授文體丕變後知湖州又知漳州為義塚葬
喪之無主名者二千三百餘建龍江書院奏罷經總
制無名錢五千緡與部使者忤請祠歸築屋城南嵩
源與鄉老七人為真率會自號㢲齋又號驪塘卒年
七十四真西山德秀嘗舉自代至是銘其墓有㢲齋
集諸經講義集解史編玉府藥山集皆行于世
借詩話於應祥弟有不許點抹之約作詩戲之
我有詩書癖每喜以筆&KR0008;抹黃飾句眼施朱表事𣲖此
手定權衡衆理析畎澮歴歴燦可觀開卷如繪畫知君
篤友于因從借詩話過手有約言不許一筆壞是語落
我耳便覺意生拭明朝試靜觀議論頗澎湃讀到會意
處時旨欲犯□將舉手復止火側禁搔疥技癢無所施
閟懷時一噫只可捲還君如此讀不快千駟容可輕君
抱亦少隘昨問雞林人尚有此編賣典衣須一收吾炙
當痛嘬
上隆興趙帥
買宅須買千萬隣李雎喜得王僧珍買山百萬復誰與
㐮陽節度真主人吾生兀兀鑚蠧簡不肯低頭植資產
綴名虎榜二十年依舊酸寒廣文飯綠鬢半作皇皇華
豈堪風雨猶無家大鵬小鷃各自適只有鴻雁長汀沙
弟昆圑欒雖足樂老屋蕭條不堪著玉堂便是無骨相
也合專儂一丘壑近來卜築窮冥搜十里而近依松楸
驪龍塘上鄧家丘半山老人所釣遊半山天下文章伯
鄧家聳名亦輝赫斷碑猶在古墻陰好句曾經寫山色
買隣得此天所予獨欠山資無覓處平生罵錢作阿堵
倉卒呼渠寧肯顧君侯地位高入雲筆所到處皆成春
萬間廣厦兹許遠豈無一室棲貧身王鄧故處為隣曲
更得趙侯錢買屋便哦詩句謝山神飲水也勝樽酒綠
鶴
楚楚雪衣明烟霞徑裡行不官陶令野有節伯夷清一
見消塵慮相親長道情秋風著梧葉時作九臯聲
王架閣夙有棋癖嘗扵和篇中譏其不工架閣頗
諱惡其說復次韻戲之
劉伶耽於酒淵明玩於菊君乃癖於文愛棋猶更篤文
高新掌故棋只肯祕讀我昨却莱兵書法謹夾谷不知
君諱之護名如護玉恥鼓趙王瑟欲舉漸離筑明發疾
呼予開枰數反覆盛氣欲呑敵厲響亦驚俗失利頳凑
頰得隽喜填腹勢固健於常年終弱於僕君名高天下
此時一不足小負毋重爭旁觀有靜矚大明昧於小月
固不勝燭切勿罪劉五此筆競所錄(時涂任伯亦頗短架閣之棋而和篇)
(言不工者實予也架閣乃歸罪於任伯)
挽同年胡司門
期築盟惟舊交承契更深雨聲春共酌燈影夜同吟接
武方堯殿招魂遽楚音尤憐哭君日來納惜時金
藕花中未開之荷穿葉而出
風清晏瑤池正擁萬姬醉忽有青山人穿伏獻封事
春日有感三首(封彌院中作)
春入長安百萬家湖邊無日不香車一株柳色吾無分
看殺庭前薺菜花
看書數頁眼花旋推過薰爐去打眠五十壓頭衰白盡
書無靈聖事茫然
情知老却流鶯了爭奈狂如蛺蝶何尚有紫微紅葉在
佳人休唱怨春歌
上雷漕
破裘芒履晚山前手挽烏桐白玉弦聞道知音在高處
一聲彈入紫微天
徑從豐城謁于房州于令侍姬歌舞進酒二首
蛾眉對歌舞涼伊舞聲還逐歌聲齊捲花萬段忽進酒
鬭高蝴蝶飛來低
更有佳人在空谷能唱春風天上曲何時得上金玉堂
一聲飛度龍吟竹
送劉帥歸蜀(後溪先生也)
萬水朝東弱水西先生歸去老蛾眉人間那得樓千尺
望得峨眉山見時
贈書肆陳解元
㢲齋幸自少人知飯飽官閒睡轉宜剛被旁人去饒舌
刺筒花下客求詩
兀坐書林自切磋閱人應似閱書多未知買得君書去
不負君書人幾何
題吳淑妃真子
海靜江澄玉雪腮何年何月下瑤臺卷中不敢端詳看
曾得君王一笑來
春日即事
麥風翻隴潑濃綠花露滴枝粘老紅小立樓頭檢春事
一絲暖日墜青蟲
聞鶯
天上金衣侣還能貺草萊風流晉王謝言語漢鄒枚公
等久安在今從何處來山禽正嘈襍慰我日徘徊
送孫行之出守衡陽
日日江頭送客行况聞君去作專城心存臣子無中外
身繫朝廷有重輕諫疏滿懷催上道中原萬事想關情
叢葵到底還傾日側耳衡陽來雁聲
挽月湖二首
天何奪我老先生軒冕叢中王雪清英石數拳歸艇重
月湖千頃世緣輕雲山買得無餘俸句法流將不盡名
頭白賈生非不遇所言向已略施行
詔書屢趣入承明黃閣前頭不肯登若欲歸休同野老
本來清淨是禪僧苔生文塔今成古影挂山房喚不譍
猶想經行泉石處亭嵓憔悴一枯藤
送眺告遠得南康
我是康廬舊冷官夢魂今尚憶雲端山將草色到天碧
泉帶松聲出谷寒仙觀幾年留鶴隠古潭有日起龍蟠
使君肯著詩料理乞我蠻箋半幅看
上趙總領(趙猶記向來未改之名)
一見煩公道眼明懸知徹底五湖清豈期天上張公子
猶記當年劉更生幾度夜深流水操無心人認斷腸聲
平生不面却相識黃鶴樓前今一鳴
牽牛花
青青柔蔓遶修篁刷翠成花著處芳應是折從河鼓手
天孫斜插鬢雲香
接客篇
接客接客高亦接低亦接大兒穩善會傳茶小兒踉蹡
能作揖家人不用剪髻雲我典唐書充饌設唐書典了
猶可贖賓客不來門戶俗
郭公篇
郭公郭公聞爾失國春秋時何事到此猶悲嗁郭公前
言亡國故當時只緣臣子誤百年社稷不得歸而今家
住柘崗西滿目春風都是恨聲聲說與齊侯知郭亡矣
君勉之
婦歎
記得蕭郎登第時謂言即日鳳凰池而今老等閒官職
日欠人錢夜欠詩
兩宋名賢小集卷二百六十五
