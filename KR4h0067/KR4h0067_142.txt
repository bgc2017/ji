兩宋名賢小集卷一百四十二
宋陳思編
元陳世隆補
琴溪詩集
李宏字彦恢宣州人博學工文詞建炎中吕好問知
宣州得士四人詹友端周紫芝王相如與宏也每宴
集必與俱惜其詩多不傳宏宣和初以左承值郎署
涇縣事紹興初李光為守時復檄署縣凡四載後遷
轉運使
遊金泉觀
昔時謝女昇天處此日遺蹤尚宛然蟬蛻舊衣留石室
龍飛勝地湧金泉碑書故事封蒼蘚殿寫真容鏁翠烟
薄暮松巔聽鶴唳凌空髣髴是神仙
鳬山廟(并序)
顯道廟蓋晉之隱者不顯其名後世無考時竇子明
罷令煉丹陵陽峯與之邂逅遂相與友往来麻川
之望仙絃歌徽水之棲真高嶺皆有蹟焉廟存古
碑具載其事雖刓裂尚可讀政和間賜額鄉人因
大其祠以歆朝寵答神貺今碑已徙置樓基下里
有裘氏者年八十餘尚能言之乃悉如前所說予
懼後人無所考徵輒成長句以記其實庶幾傳信
焉詩曰
鳬山高與蒼旻齊根盤八里雄坤維(一作輿)油然出雲為
風雨澤周一境無凶飢重樓複殿據山腹蜿蜒攫護神
(缺)威靈如在駭聞聽至今父老能言之斷碑刓缺尚
可讀湮埋歲久人無知高高一峯獨秀出上有蟬蜕真
仙居似聞嘗任石埭尹化流德洽真民師持竿戲投白
龍餌隱霧深韜玄豹姿手披蘂笈校丹篆足躡飛昇
(一作舄)騰紫微相逢邂逅一笑粲真將莫逆論心期從兹
來往因無間遺蹤所至猶可推絃歌標鄉里猶在望仙
紀地名獨垂棲真寄偉曾税駕絶頂尚留丹竈基近鄰
眢井數盈九石甃堅深端可窺神既廟食還舊隱仙亦
偶坐應禱祈合堂薦享異肴䔩乞靈修敬傾里閭政和
天子謹祠祭郡縣有請咸勿違一朝飛章達旈扆往往
一夜曾躬披俞音載錫降芝簡寵賁徽名昭典彝神兮
仙兮服君賜福庇斯民無已時仙將出遊神速往霓旌
絳節相追隨神既來歸仙至止衮衣羽帔瞻光儀繄予
頂謁亦云屢淋漓醉墨聊一揮詞雖蕪纇事摭實庶幾
傳信祛羣疑
兩宋名賢小集卷一百四十二
