兩宋名賢小集卷三百六十六
宋陳思編
元陳世隆補
雪磯叢稿(一)
樂雷發字聲遠號雪磯江右舂陵人登寳祐癸丑特
科廷對第一授館職丙辰以病歸遂不復出雪磯叢
藁五卷其友人朱嗣賢何堯卿編校付梓時寶祐丁巳
也
九疑紫霞洞歌
猗與竒哉紫霞之洞真天開千變萬狀不可述恍疑幻
出壺中之蓬萊湘濱兩姝不敢到悵望蒼梧雲縹緲爾
來三千三百年斑龍空卧金光草我採姹女江華濱是
為三十六帝之外臣右持綠玉杖左擕紫金經長歌天
上謠一呼開仙扃列炬照深窈懸身事幽討羣仙喜我
來驚笑欲絶倒何侯撫我頂偉遠拍我肩綠華贈我金
條脫明期分我紅景丹借問此何地指言太虚天翠霞
紫雲張寳幄懸瓈結綠盤瓔珞萬叠蒼苔荒石田誰呼
青龍畊紫烟虎嶽銅牆未遍識擬開寳藏翻雲帙嵳峩
水際披蓑翁應是籛鏗釣神龍仙人仙人何多事驚世
駭俗變靈異或跣距足乘天雲或印短趾流沙潯或見
姑射處子身粉霞紅綬藕絲帬或示普陀大士形或持
簮柳乘寳瓔或插鏤象管或結火齊珍或琢玄圃玉或
布祇園金洞中之深不知幾百里但見縈紆屈折一里
一澗水人言有路通桂林乘興欲尋日華君吾聞洞中
大小洞天三十六帝遣列真分治局上界官府應更多
定知此洞今誰屬猗與竒哉紫霞之洞真天開我上會
稽探禹穴復浮滄海登天台岩谷豈無竒眎此何塵埃
摩挲崖石題惡句記我杖屨敲雲來黃涪翁元漫叟目
力一生空宇宙澹岩陽華有何竒枉費篇章劖石竇
謁李梅亭
力拔鯨牙氣貫虹玉堂歸只守文窮世無真魏扶吾道
人以乾淳望此翁大地精靈藏筆下國家命脈寄山中
緼袍羸駟崇仁路正擬登門聽擊蒙
代送徐侍郎赴召
大厦誰堪任棟梁試留齋艦問行藏朝廷議論如春雨
吳蜀人材似夕陽三漸何曾投砭劑五寒今望起膏肓
擬看相業磨崖在却到浯溪話别觴
聽友人談蜀道事
石棧天梯蕩戰塵誰驅哨馬滿峩岷盡看鳥犬為君子
(元次山世化篇)誰問沙蟲化小人沙塞惟應悲望帝蜀材正自
欠吳璘細吟猛虎長蛇句空對西風泪滿巾
送廣州劉叔治倅欽州兼守事
天涯亭畔擁輜屏丹荔黃蕉滿去程皂盖却迎新别駕
碧幢應憶老先生象蹄印雨歸蠻國鯨鬛掀潮撼海城
曾是鄉賢分守處試尋醉石共題名(余靖韶州人曾守欽)
逢熊季可
暮雲春樹飽相思今共秋風捋白髭北闕未知鸚鵡賦
南州空誦鷓鴣詩旗亭尚喜(缺)能飲客路誰知朔獨飢
賴有湘翁生計在且吟九辨擷江蘺
送李煥雲超恭城主簿
恭城山水接三湘應覺他鄉似故鄉宦况不妨栖枳棘
客程還見食檳榔寒暄未定宜加愛事業無窮要自強
千古忠魂如可問試吟雛月潄詩腸
寄李伯輝
石嶙峰下寄吟身靜掩柴樞琢楚珍蘋草青莎招隠士
暮雲春樹憶詩人門無車馬多嫌僻家有圖書不似貧
擬借大鵬揩老眼何時樽酒得相親
舜祠送桂林友人
堯山分首舜山逢呼酒旂亭兩鬢蓬客思且須論契闊
詩交應不計窮通兒曺冨貴秋烟外前軰風流落葉中
明日吟船又何處渡江衣冷荻花風
訪伯父幽居
對坐如禪舍閒燒石乳香書看新講義藥問未傳方僕
語梅花裏僧經竹葉旁題詩吾豈敢窗戶半吟章
桂林懷李景魏
陽華雲萬叠無計得相尋所學皆時好何人知爾心莎
城百粤遠雪嶠一翁吟已是懷人極天寒漈水深
桂林送人之瓊州招捕海寇
訾家州畔路别爾苦匆匆說劒令人喜耽吟與我同旌
旗楓鬼雨舟楫鱟簰風想到瓊峰頂題詩更紀功
與李盤翁知縣登七星山弔石道士
叠嶂矗空青躭竒共一尋苔荒碑意古茗苦道情深有
興梯蒼壁無才咏玉簮吟仙何處去我軰復登臨
次韻史主簿雨夜見寄
水長許由溪春寒入竹扉幾人聽夜雨惟我怯單衣樹
罅青燈耿籬根白菌肥明朝有忙事推枕問漁磯
贈李伯輝家譜詩
盪寇將軍泪唐朝李郤家綠華雙薦者况復古今誇
趙司法集詩自題近道盖取工部所貽元隠居詩
中語也因書二絶
和徧陶翁飲酒詩醉籠天地入䲭夷細看官爵成何物
肯帶奚囊過九疑
浣花騷伯杳難(缺)世上寧無元隠居讀罷君詩三歎息
斷絃綠綺定何如
聽廬山胡道士彈離騷
廬山道士玉潭仙前世滄浪握楚荃莫道離騷遺響絶
孤鈎寡珥尚能傳
弔湘誰解薦江蘺忠憤泠泠寫七絲愁絶九疑山下聽
重華應許就敶詞
題王堯章佇香亭
滿池蜀錦照深衣盡日憑闌課楚詞要識此花香絶處
露凉風細雨晴時
對花味道興何長好學顔家到坐忘莫與紅塵兒軰道
心清正是得真香
故園荷屋傍濓溪苦愛蓮花入夢思今日題詩還自笑
江湖塵土鬢成絲
詠史六首
高祖
逝騅走鹿各消磨劍外功臣剰幾多四皓兩生原不聽
故鄉枉費大風謌
陳勝吳廣
假號偷名只可憐枉抛錢鏄弄戈鋋隴頭燕雀應相笑
鴻鵠原來是項燕
韓信
愁看鐘室劈良弓何不當時殺蒯通今日真王成底事
只應娥姁是英雄
東方朔
蜥蜴盤邊解滑稽且分社肉飽蛾眉劉郎最怕秋風冷
那得君言換殿帷
司馬相如
狗監無端薦薄情鸘裘犢鼻帝鄉塵當時最有文君恨
不識長門買賦人
班固
請室冤魂叫不聞神丘隆碣漫遺文平生詞藻誰知已
腐鼠狐雛却誤君
送董炎震歸攸縣
千菊溪頭話别情君行我住兩伶俜山中有酒招元亮
石上無禾養伯齡狼尾屋低苔漠漠龍鬚菜長水泠泠
故鄉語燕應堪聽莫放扁舟過洞庭
贈衡山侯霖
家住衡山茗塢深軒轅道士是知音窊樽酒好聊同醉
石鼎詩難莫浪吟雨外虺隤寒食路花邊格磔故鄉心
却懷世上揚雄少腸斷侯芭何處尋
送駱起謁襄帥廣西憲
知君無地種江蘺看了衡山看九疑客路不堪還話别
侯門何處可題詩吟青羅帶行離岸唱白銅鞮過習池
呼酒試澆征馬足繡臺油幕有相知
題豫章宋德父遊湘詩卷
醉呼仙叟共浮湘稇載風烟滿錦囊名似浦雲山雨起
詩連沅芷澧蘭香好吟秋月招元結莫賦朝雲惱楚襄
英巨老仙今寂寞行人還解識珩璜
常寧道中懷許介之
雨過池塘露未乾人家桑柘帶春寒野巫豎石為神像
稚子搓泥作藥丸柳下兩姝争餉路花邊一犬吠征鞍
行吟不得東溪聽借硯邨廬自寫看
烏烏歌
莫讀書莫讀書惠施五車今何如請君為我㷊却離騷
賦我亦為君劈碎太極圖朅來相就飲斗酒聽我仰天
呼烏烏深衣大帶講唐虞不如長纓繫單于吮毫搦管
賦子虚不如快鞭躍的盧君不見前年敵兵破巴渝今
年敵兵屠城都風塵澒洞兮虎豹塞途殺人如麻兮流
血成湖眉山書院嘶哨馬浣花草堂巢妖狐何人笞中
行何人縛可汗何人丸泥封函谷何人三箭定天山大
冠若箕兮高劍拄頥朝談回軻兮夕講濓伊綬若若兮
印纍纍九州博大兮君今何之有金須碎作僕姑有鐡
須鑄作蒺藜我當贈君以湛盧青萍之劍君當報我以
太乙白鵲之旗萬里横行取金印何用區區章句為死
諸葛兮能走仲達非孔子兮孰却萊夷噫歌烏烏兮使
我不怡莫讀書成書癡
寄雪篷姚使君
贈君昆吾湛盧之寳劒青雀黃龍之巨航懸黎垂棘之
美玉都梁篤耨之名香佳人佳人在何處濯足洞庭望
八荒揭車馡馡薜芷綠欲往從之道阻長倚寳劒兮翼
軫膠巨航兮沅湘玉以彰君子禦身之德香以表騷人
流世之芳我所思兮隔秋水天吳翕忽琉璃翔佳人偃
蹇定誰與愛而不見心䀌傷
汴堤柳
萬縷春風窣汴堤錦颿何處柳空垂流鶯應有兒孫在
問著隋朝總不知
讀李羣玉集
光順門前繫馬頻弘文館裏翠雲春却憐白首河西尉
枉作蓬萊獻賦人
捐玦江頭弄釣舟菊花杜若滿芳洲如何才子無騷思
只詠薔薇與石榴
與復古叔讀横渠正蒙書
惆悵枯林與晬盤雲横太白夢魂安半生驕吝如蝸縮
自把西銘反覆看
誰掘驪山起老師竹林燈火共心期年來後學輕前軰
看徹臯比罷講時
次韻熊雲瀑秋夜見寄
吹落秋忩燭灺紅想彈九辨入絲桐荃蘅豈不如葵菽
誰繼豳風補楚風
題昭州田廷亮書槀後
檳榔口裏吐參苓折檻無門九虎深家在道鄉亭畔住
定應千古有知音
少海無波鶴禁虚滿朝閉口養曹蜍白袍烏帽和寧外
却有山人請建儲
兩宋名賢小集卷三百六十六
