兩宋名賢小集卷一百三十四
宋陳思編
元陳世隆補
苕溪詩集上
劉一止字行簡歸安人七歲能屬文試太學有司欲
舉八行一止曰行者士之常不就宣和三年登進士
第為祕書郎遷監察御史封駁不避權貴紹興中進
敷文閣直學士致仕卒
過新開湖呈無言兄御史
整整斜斜村舍居十十五五沙中鳬潛魚釣影水深淺
高柳著行烟有無天闊雲低過平楚己覺淮音近吳語
淮南米賤好留儂正恐不歸心更苦
盧駿元憲使寄示會稽競秀閣識舟亭二詩為各
賦一首
葱蘢秀擁秦山落盡日春風吹嶺脚朝來領略到窗几
誰遣虛空出阿閣南臺御史去天近身與孤雲生兩角
(古語孤雲兩角去天一握)胸中摸索千丈強更恐并吞有衡霍海門
山邊初落潮西興渡口沙痕高渺渺目亂翻雲濤心識
不語迎歸撓江亭晚日風蕭騷軋鵶鳴櫓相向搖平頭
雁落沙没腰舟人底處尋青招
宿溪口一首
溪聲來天邊風水共豪縱夜氣劇奔馬侵曉不能控書
生有情癡詠雪寧忍凍胡為枕寒流故遣不成夢
次韻無言兄卜築二首
求田問舍豈徒為晚悟前言不我欺地占玉杯初應卜
門臨苕水宛分支鄉關怪客歸何早聖主思賢出不遲
磊落胸中三萬字不應無意拯時危
石枕方牀綠浪藤清談散帶似懷冰蔬盤尚雜水中蟹
羽翣莫揮瓜上蠅五斗為貧真世業一㕓歸隱豈人能
冥鴻萬里今何慕應笑飢飛側翅鶯
賦建安林尚能家追遠堂一首
履霜存永慕風樹寄悲惋古來孝子心百歲常輾轉雞
豚逮親存適意寧一臠他時轂千乘泣涕顔有靦生世
苟如此豈得但理遣所以奉嘗事自竭叵不勉尚能七
閩秀器識頗凝遠求官自束髮捧檄恨晼晚歸懷追養
勤作堂近山巘欲招九原魂髣髴此息偃牛羊家自腯
菘韭傍可剪春秋及時祀情物兩俱腆遂令里間兒艱
詫知禮典孰先如此堂孰孝如此囝從今大而門至行
神所戩
宋景文公之孫景雲得玉龜印有忠孝侯印四字
示詩次其韻
寶器傳家寧浪出漢爵通侯二千石懸知忠孝萃公門
寸印便應輕尺璧虎頭飛去通神畫未免誑欺涉嘲罵
餘不左顧非偶然渭水得璜天或者公門次第生輝光
一一詞鋒如劍鋩龜玉正憐俱在手莫放柙中蒼兕吼
和巒嶅三子寒食少天色五字
霧雨昏不醒東風曉能酸我食日不足寧憂三日寒去
年今日時桃李半狼籍能隨里門兒買餳作寒食人言
二月時霏雨生樹杪天色何時光要向寒食少江南舟
軋鵶江北馬連翩經春不能賞誰云不關天春風未渠
央花草有矜色酴醿會傾城牡丹欲傾國
次韻徐立之朝議除夜無酒二首
功名本是誤成蠅伎倆何勞更鏤冰竹屋紙窗風攄幕
可憐挑盡讀書燈
平生豪氣忍難除尚憶咸陽五白呼詩似少陵唯欠酒
可能客舍事全無
入靈隱寺
石泉苔徑午隂涼手擷山花辨色香度嶺穿松心未厭
好閒翻為愛山忙
次韻九日二首
懷紱欣臨柳惲州據牀寧羨庾公樓雲横浦溆無重數
花繞岩巒最上頭詩遣羊何聊共和語驚陶謝未知休
自緣風物撩人意不為閒情作許愁
蒲團趺坐冷如秋品鼓聲傳出郡樓(聲一作風)閱世夢中知
是夢說禪頭上更安頭邦君化得俱吟咏居士年應賦
莫休只恐官梅能動興從渠江草喚人愁
次韻春日書懷一首
水面紅雲次第鋪東君未肯向人疎興高碧嶂千尋外
春在黃堂一笑餘只怕玉醅浮醆斝不嫌花片落襟裾
公歸行侍甘泉宴留得新詩錦不如
贈别歸安周縣丞二首
自我居里間連牆絶來去匪我敢杜門客實莫我顧頹
然坐空廬習懶己成痼惟有一束書遮眼慰遲暮周郎
來何許文字得我怖淵源笑鯢桓采色隠豹霧追随
古汀洲山色入幽步詩文互徵逐酒肉及時具如我衆
棄餘君意獨何慕入蘭不知芳逐臭無乃誤君亦忘機
人足迹亂鷗鷺堂前種白蓮心境涵淨土觀空本無說
目物自吐露往来忘時節相對兩如寓屈指說去官始
憶三年住輾然同一笑歲月真脱兔我不記前三更問
末後句
庭前百箇竹眼見三隕籜不知如許久己復束行槖君
初先住想晚去亦不惡官身等出家随牒即行脚笑傲
雲烟間何適非至樂嗟我獨奈何生理自窘縳四十三
年非醖造此大錯從今便止止萬事付莫莫張公留衣
鉢綠蓑與青蒻會當老扁舟相與同啐啄更看後五日
放過前一著
和族兄無言題能仁寺當雲軒一首
綠樹新迴合斜窗舊邃深壺觴如栗里歲月似山隂半
世懷清隱何年得此心借牀眠不熟酒力横相侵
次韻子我得俸一首
祠官資薄俸肥遁要清貧載酒久無客乞醯惟有鄰廣
文寧厭肉方朔漫長身莫遣陳萇到先生甑尚塵
風氣東南異
風氣東南異隂晴早晚間日光時透隙雲影半遮山掃
逕殘紅盡開窗綠蔭還寄聲桑苧友幽興合相關
綠暗山前路
綠暗山前路桑柔宛宛垂稻秧分隴後蠶繭下山時白
日繅車急中宵織婦悲老年官賦了不長一絇絲
題楊吉老知軍玉輝亭二首
向来風月清雄地今日升平將相家自啓窗扉放山入
使君聊欲傲雲霞
世間寧有清如許買斷嵐烟入樽俎我来乘此玉輝寒
要上峰頭呵佛祖
次韻方允迪祕監步月感懷一首
伊昔苕水濱詩酒相迎送紅蕖三百頃天遣作妙供于
今幾何時喜懼不同夢驚心風月夕怨笛有殘弄所嘆
老侵尋不媿官冗從當時季孟間衆識長離鳳寧知天
一角復此尊酒共文章自千古習氣無乃重詩如朝陽
鳴一一律吕中從游二三駿蹀躞不受鞚阿威有家學
落筆競豪縦傷時復懷舊一笑得再慟公等俱勉旃如
我堪底用
允迪以羊膏瀹茗飲吕景實景實有詩歎賞僕意
未然輒次元韻
精金不受釵釧辱瑞草何曾取膏馥乳花粥茗名己非
薦以羊肪何太俗山林鐘鼎異天性難遣華腴偶窮獨
森森正味苦且嚴玉質無瑕誰敢戮君家饌林多錯本
讀罷流涎誰枯吻故令茗盌變腥羶遠想黃封雪花醖
呼酪為奴逢彼怒自昔争雄巧相(缺)我寧不飲信我說
獨喜君詩有神助君不見穆家兄弟故可人概以骨鯁
恐異趣
將如京師和方時敏機宜十二辰歌一首
羣兒鼠竊均有遇老矣自知牛後誤成功未解聞兩虎
援翰徒勞秃千兔佩書昂首何龍鍾靈蛇光怪蟠心胸
馬頭二千悲遠道羊角萬里無高風秦歌嗚嗚楚猴舞
一笑何如共雞黍謀身狗苟君勿嗤聊戲墨猪書韻語
(昔人論書云瘦為形枯肥為墨猪)
謝吳興守李端明致酒一首時寓德清
孔愉廟邊溪水長石壁巖下飛泉香居士住此幾寒暑
只見四山青又黃(大梅山法常禪師隠居餘姚南梅子真故棲有僧尋柱杖迷路至庵前問)
(師住此多少時師云只見四山青又黃)今年春雨摧麥芒六月稻穟乾欲
僵煩公焦勞坐黃堂何不趣公歸贊襄為時開閣隂與
陽不令此憂遺君王我居有如坐甑内四顧怫鬱不得
驤公欲令我蘇肺腸白衣致酒甚沛(缺)瓶粟未空陶氏
倉得酒且到王生鄉更招山前老漫郎(謂沈次律)渠家四柄
荷可觴
次韻建安劉彦沖學士寄茶一首
寒溪日漱枯腸潔自志窮愁慚陋劣故人不愛北苑春
更遣清甘嚅吻頬只今相望如參商武夷孤絶雲蒼茫
底事坐閱百鳥翔要借玉川風兩腋高飛令我墮君傍
觀大龍湫一首
峰頭雁何在井底龍不出吐作玉虹流倒挂二千尺落
磵勢初緩漸聽轉山急噀面飛雨過著衣晨霧濕造物
等幻戲此地真絶特勿言王事勞遇勝得小立慙愧大
尊者幾載面青壁山高不礙見泉聲不妨寂
酬王元勃舍人方智善學士求余作墨竹一首
(余所居似賢堂蓋先伯祖端為竹製名今竹與故榜皆亡因叙此意)
堂名似賢人似竹瘦節孤高炤崕谷百年人與竹俱化
尚有諸孫來借宿家風愛竹餘底事至今十飯九不肉
惟應說食誑枯腸更寫寒梢媚幽獨王郎散帶談清虚
為竹造門顔不忸玄英炯炯貌臞甚門倚江干千箇綠
兩家人物總風流石壁山前烟雨秋豈唯千首輕萬戶
胸中世襲瀟灑侯我乃癡絶非靈絶憐此霜根貫金鐵
短綃淡墨持似公更聽哦詩聲激烈
訪石林葉少藴觀文二首
卿雲覆其上草木争鮮新竹露先參差晴羲破蕭晨萬
石紛拱揖静默自主賓是中有老仙雲霞煥精神朝暮
林壑間搜抉出怪(缺)風攲青篛笠雨墊烏角巾山靈指
相謂箇是䕫龍身如何輕世累蕭散意許真了知衮衣
貴未若巖石親功名乃唾餘道德受咨詢我來追步趨
且復結勝因劇談到羲軒媿此真天人
䕫龍在丘壑神物發幽祕森然萬瓊瑰參錯分位置踞
地猛獸伏拏空孤鳥厲先後相長雄突怒疑攫噬各以
竒自列寧謂我獨嗜羊酪非不珍蓴羹有至味鄭公信
骨鯁我但見嫵媚種竹被崕巒惡木不得地荃蘭偏九
畹薉草慘無類造化初何心被物自殊志那知此巖傍
閱世等如寄願言賦丹青遠近同一視
次韻王柱史題密印師寮一首
巖下風輕進竹涼道人身共翠梢長飢腸欲和春泉響
鼻觀先參煮菜香何處人間有癡黠不將身外較閒忙
鄰家柱史哦詩夜未厭敲門月到牆
兩宋名賢小集卷一百三十四
