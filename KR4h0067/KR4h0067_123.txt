兩宋名賢小集卷一百二十三
宋陳思編
元陳世隆補
崧坪小稿
李維字仲方肥鄉人門下侍郎平章事沆弟雍熙二
年進士召試中書知制誥為翰林學士歴工部尚書
柳州觀察使有集二十卷
休沐端居有懷希聖
銀闕琳房視草餘龍門岑寂斷軒車彩毫閒試金壺墨
青案時看玉字書王令風流希謝傅子雲詞賦敵相如
瓊枝不見蕭齋晚蕙草烟微度綺疏
直夜
繚垣嶤闕慶雲深畫燭熏爐對擁衾三殿夜籖傳漏箭
九秋霜籟入風琴階前槁葉驚寒雨天際孤鴻答迥砧
攲枕便成魚鳥夢豈知名路有機心
寄田錫舍人
當年心計此心知忽忽逢人亦自疑枉是憂公生白髮
有何長略謝清時林僧巳怪抽身晚朝侣猶嫌到闕遲
多喜通規識幽抱路遥無處寄相思
歸越東舊隠别秦中知巳
客亭楊柳葉初殘歌咽秋空慘别顔吟愛好峰歸越路
醉衝寒雨出秦關烟蘿庭戶重棲倚漁浦人家舊往還
縱使功名無分得免教心在怨尤間
再會傅逸人
分别知心意不輕幾年曾是愴離情微風吹雨雁初下
落葉滿階蟲正鳴燈静若嫌論劔略簟凉頻喜轉琴聲
從來共約雲泉老肯向人間占好名
貽傅逸人
少年名節動人羣避俗身居積水濆幾為典衣留遠客
半來歌枕看閒雲門連酒舍青苔滑路近沙汀白鳥分
誰道無情活黎庶數篇新製詠南薰
郊居寄朝中知己
年來流水壊平田客徑窮愁自可憐汀葦亂搖寒夜雨
沙鷗閒弄夕陽天狂嫌濁酒難成醉冷笑清詩不直錢
碧落故人知我否幾回相億上漁船
王左丞新菊
青氊前席暇歸沐興何長北第秋將晚東籬菊正芳幽
叢霏薄霧桂色豔輕霜己近黃金印兼臨白玉堂甘疑
掩萍實秀肯讓芝房有佞還應指無憂可要忘蘂浮丞
相酒氣馥令君香好固松椿壽仙經識秘方
霜月
銀牀葉暗飄霜月夜迢迢寒極犀難辟憂多酒漫消荀
爐殘更換湘瑟罷仍調誰道河流淺盈盈萬里遙
兩宋名賢小集卷一百二十三
