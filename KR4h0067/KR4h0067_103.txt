兩宋名賢小集卷一百三
宋陳思編
元陳世隆補
紫薇集
問晁伯宇
物生無榮賤悉是君所見相值有相違誰能滿吾願田
園棄荒蕪官居走郵傳誤尋文字盟秣馬當百戰一飯
或未飽逢人足嫌怨窮于投林猿窘若巢幕燕忍學少
年子羽翼偷絢練百萬買纏頭千金奉娱宴願為匣中
玉不作秋後扇丈夫重許與正爾未為倦絶糧有不死
酒肉虚健羡古人馬伏波吾猶識君面
讀秦碑
秦人跨九州欲以傳萬世立石名山傍往往示得意至
今見遺刻字體甚雄異壯哉蒼蘚文未改回屈勢風雨
所侵蝕中有千丈氣嚴如虬龍蟠深若鐵石利餘威到
山鬼謹守敢失墜漢魏能書人亦豈可睥睨未能識籓
籬何止趁姿媚初無一日雅但有三舍避文章又竒古
遷雄蓋苖裔觀其所著述肯為尊者諱巧言未大失末
乃為俗累嗚呼結繩前此又誰與記君臣共無為垂拱
天下治春秋紀日月大易垂彖繫嬴氏厭休息動以衡
石計斯翁變古文程邈分篆隸自此更滋蔓日以趨簡
易馳驅千百年漫有紙筆費詎能罷煩文盡掃著天外
此書雖見存或以少為貴特此槁木枝我亦甚無愧
龔彦承觀軒
愛山不能掃常恐山怪責終歲在行役感動頭已白高
秋強僮僕路過龔掾宅蒙君開南軒除我限界窄白波
遶青嶂彷彿見顔色江上飛來峯郤立對君側蕭蕭蒲
葦叢不受塵土隔知君有竒趣笑我常偪仄人生無窮
已得一乃願百牀頭貯美酒窗下著好客請公但默然
歲晚當有獲
堤上
落花吹盡不堪憂只見河堤水漫流晚日強穿城北市
春風猶駐驛南樓妻孥獨覺為身累歲月終難望汝流
萬里長江一樽酒故人何處倚偏舟
京師新鄭與諸晁兄弟往還前後數詩
夜語不嫌久凛然天欲秋客燈吹屢滅細雨落還休未
許金張並虚為鄠杜遊江河少歸夢知為故人留
我髮日已短公愁安得長墻根春薺老瓶水臘梅香侍
立無夭女相隨有漫郎平生湖海興今夜宿連牀
髮短各已白眼昏誰復明殘春斷花柳晚日閉柴荆潦
倒書常廢驅馳夢或驚尚于團聚樂雖老未忘情
令弟窮顔蠋書生老仲舒相招得共處何往更安居歲
月塵埃外桑麻雨露餘送行無别物圮上一編書
苦語相留極虚床會宿頻山東今出相海内不無人婦
女能尊客兒童不厭貧長途有知遇今日倍情親
雁
雁從何方來云自燕趙北今當何所往暖日近暘谷寒
雲墮江漢未見所棲宿朝憂稲粱少暮畏羅網逐惜哉
還往頻愈覺歲月促悔不近籓籬隨羣逐雞鶩羽翰何
必好志願亦易足物生有高下終恐厭摧伏公看滄海
頭萬里飛鴻鵠
海陵夜作
夜長夜長天復霜海陵城中今夜長夜長夜長天向晚
海陵城中今夜短路長家遠來信稀水閣山深歸夢斷
堂上書生頭已白朔方健兒十年客想渠當此夜長時
撫劍雖長酒杯窄明妃愛惜漢宫衣烏孫公子終不歸
戚姬去視鴻鵠舉更為君王作楚舞當此夜長誰送迎
此月還如今夜明夜長夜短公莫厭寒即重裘熱須簟
夜長夜短公莫憂多憂多厭公白頭
洞庭
嘗聞洞庭湖秋至清皎潔往來八百里長風駕明月中
有仙人居容顔若冰雪我願從之遊問渠傳寶訣脫冠
養霞佩長與塵世别
寄晁以道
朝鮮陘山清莫宿頼水綠往來百里間得此意已足吾
人少如願夫子更絶俗閉門觀易象未用傷局促使我
三日留共此一室獨皎如嶺頭月凛若霜後竹欲為斯
文夀以作學者福洛陽佳少年撫事多慟哭此其於聖
學何似狗尾續寧知草玄翁萬事不掛目深湛而雅澹
亦不在反覆吾祖早聞道晚與夫子熟相期千載外未
得一世伏深山竄鼯鼬晚日度鴻鵠誰能從公遊歲月
如轉燭
近體詩二十韵寄秉之
憶昔春將莫分攜桂領邊落花依斷隴飛絮滿長川風
急吹殘雨雲開放晚天山光如欲動草木不勝妍沽酒
遥村市停驂近郭田臨行思欵曲已别更留連治邑煩
游刃編民荷息肩高才久藏巧篤行衆推賢屢辱銀鈎
貺頻更玉律遷故鄉迷藪澤回夢渺雲烟漂泊遥相望
窮愁秪自憐愛閒身益懶多病氣仍孱故國因人問新
年底事傳秪因升斗戀聊結簿書緣諸老方推轂乘時
好著鞭提撕起憔悴騰達動蜿蜒袖有平戎策囊無封
禪篇功名期萬里富貴屬丁年范蠡終興越田單卒破
燕異時歸捆載乞我買隣錢
田家樂
東家西家蠶上簇南村北村麥白熟小兒腰鐮日早歸
大兒去就田間宿斗酒相邀不為薄隣翁相對且斟酌
聖主當陽億萬年年年歲歲田家樂
長葛道中遇周原仲
羸馬衝寒驕不駛積雪殘冰雜泥滓長葛縣中日落時
舉頭忽見周夫子下馬相看兩驚怪各喜南歸此身在
僧房夜語久不眠更摩枵腹償詩債子行四方尚謀食
我亦年來倦行役櫪下驊騮世得知海底珊瑚人未識
長安公卿富貴客誰能日在子思側洛陽少年未宜輕
看子重陳治安策
贈益謙兄弟
范郎走微官清固不絶俗家常四壁立腹有萬卷讀邇
來所為文深若泉萬斛紆餘風過水宛轉蟲注木諸弟
况可人不但好眉目丹穴固出鳳藍田自宜玉行扛九
鼎重頓使一世伏聖朝急用士如子尚窮獨乃知德在
躬不必富潤屋我病拙文辭筆鈍如髮秃時逢子兄弟
未語心已足長空絶繊埃何處著鳬鶩朝來秋氣清佇
看飛鴻鵠
寄宣城故舊
宣城經歲無他事尚喜交遊不棄遺叠嶂樓頭納凉處
宛陵堂下探梅時君今尚要一嚢粟我去亦無三徑資
掃卧雲山更深處因書頻報故人知
浮梁道中見小松數寸者極多然皆與蓬蒿雜出
不能即長也余傷之作詩寄范四弟
青松數寸根意出千丈外如何蓬蒿底此志久未遂朝
為牛羊踐莫受塵土翳雖云歲寒姿當此亦憔悴今年
雖小出尚與凡草類會須扶其根與作棟梁計大厦千
萬間匠石所睥睨世或未盡知慎毋傷汝志
題筠州僧房
客來無語坐禪房共賞西窗一榻凉山路雨餘新筍出
江城春色雜花香烟厨已逐鐘聲遠樹色初隨塔影長
敢道閒居便安隠今年更欲下湖湘
嶺外懷宣城舊遊
中原未敢說歸期却憶宣城近别離叠嶂雨來如畫裡
敬亭秋入勝花時每憎卑濕尤多病苦愛風光屢有詩
今日衰頽那可說鬢鬚經瘴總成絲
山居素飯
豆苖可瀹匏可羹僧厨午飯煮香粳道人得此清净供
下箸已勝肥羊烹平生為腹不為目偶逢一飽心自足
晚菘早韭舊所知五鼎百牢未為福
寺居即事二首
瘴癘過庚伏庶幾其少瘳甘心忍殘暑指日是清秋汴
水他年别郴江此日留如何理歸夢只見嶺南州
因循過嶺表忽復到湖南氣力渾非舊情懷老不堪無
錢供痛飲因病廢清談尚有尋書僻窮搜未免貪
賀州聞席大光陳去非諸公將至作詩迎之
五年避地走窮荒嶺海江湖半是鄉歡喜聞君俱趣召
衰頽如我合深藏曉寒已静千山瘴宿霧先吞萬瓦霜
日日江頭望行李幾回驅馬度浮梁
次韵王漕見贈并寄曹吉父二首
前賢去則遠今代不無人小出已無敵深藏恐未仁兩
章知思苦一語見情親徑欲忘衰病如公筆有神
曹子往南國端居無所思逃禪不用酒投筆漫成詩敏
捷忘千慮縱横又一竒於中有佳處莫待折肱醫
次韵折仲古見贈
未有絲毫補縣官幾年流轉但求安江湖自稱嵇康老
故舊空嗟范叔寒頋我初無食肉相喜公復著侍臣冠
新詩不忘東山志敢作尋常禁近看
永州西亭
舊聞西亭勝獨盛湘湖間山秀水亦好千里在憑欄今
來乃不然眼境故未寬環城但濁水滿目唯荒山如何
柳司馬肯為此解顔始知憂慮久方覺所遇安我從避
地來山水日飫觀初不厭嶺嶠况復嫌荆蠻徘徊念昔
人亦作故意看所慚二三子來不倦躋攀開軒納微凉
共享一日閒說詩到雅頌論文參誥盤快若箭破的圓
于珠在盤此樂固可樂此盟安得寒天暑畏道路時危
多阻難相逢得少欵莫問何時還何須待杯酒始盡平
生歡
贈珪公杲公四首
北歸住江西塵事日窘束兩公時踵門高誼已絶俗空
房擁殘火更許相就宿不厭寒無氊肯厭飯脱粟
杲公玉壺冰所至自清净珪公出林鶴肯與雞鶩競吾
窮得兩公頗覺意氣盛未能出艱危猶足起衰病
杲固昔所熟珪亦舊聞名江西一聚首遂寬南去程掃
除文字習追尋香火盟期君向此道隠若一長城
堂頭老居士我識蓋自早聲名從少年閉戶今却掃公
能為少留尚可慰枯槁欲知主人賢但看此二老
和邢子堅韵
萬里仍歸舊秃翁笑談聊復與君同鷦鷯所願一枝足
鼯鼠真成五技窮短髮自梳渾欲白殘爐因客尚能紅
正須混迹師元亮未忍低頭學敬通
戲呈東林雲間二老
幾年湖嶺費追尋尚喜歸來聽足音禦虎已知我有命
問禪方見子無心風塵&KR0008;懆病如昨歲月峥嶸窮至今
猶覺相逢有餘恨老盆盛酒不同斟(余常謂可與共飲者至難得也二公)
(超然之韵可與共飲也而不得共飲為可痛惜曉此語者許伊具一隻眼)
荅錢遜叔訪戴圖
北風吹霜夜如雪江城草木凍欲折病夫袖手無所為
一坐臨川已三月忽蒙妙句起衰憊頓覺和氣生毛髮
公能忘機我亦倦不待曼殊見摩詰畫圖是非久未解
况保長年不磨滅請公置畫莫多求要與時人除愛渴
與錢遜叔飲酒分韵得鳥字
客遊等浮萍歲事如過鳥逢公得一笑不厭古寺悄雨
聲喧客耳燭影吹半裊宿醒未及解更覺惡韵擾時方
足艱虞身未識要妙如何一杯酒便作萬物表别公願
一言使我意易了
贈别范一哥
相送不嫌遠詰朝當語離文詞知子進道路覺吾衰力
疾終無補徐行敢厭遲臨分更回首苦語漫成詩
與范益謙炳文叔儀步月
歲月忽已過羈窮非獨今稻塍分白水月影上清隂畎
畆平生事江湖他日心相過無百步猶覺費追尋
竹夫人
與君宿昔尚同牀正坐西風一夜凉便學短檠墻角棄
不如團扇篋中藏人情易變乃如此世事多虞只自傷
却笑班姬與陳后一生辛苦望專房
寄題暨尚卿雙蓮亭
異畆同穎久未出雙觡共抵復何物今君何以得此花
和氣所致無他術雙蓮共蔕中連理相映同心出秋水
秋水池塘曉自凉雙蓮中含風露香飛燕姊妹不相妬
並騁逸艷來昭陽自然容質見高韵不必粉黛呈新粧
君家孝友聞郡縣故使竒祥眼中見一洗東南戰鬭塵
小人知之亦革面我來﨑嶇山嶺間忽聞雙蓮能解顔
請君更畫作圖看毋使惡木譏雕殘
寄范四弟十弟
俗事紛紛如亂麻又扶衰病轉天涯文章老矣思吾弟
頭角嶄然勝外家異味幾回占食指遠書終夕望燈花
何時更住城南寺共聽春池兩部蛙
游鳳池
遠近諸山翠作堆鳳池北望更崔嵬青松夾路攙天去
白鳥翻雲傍海來喜有故人同出郭屬因衰病阻銜杯
猶憐不赴對牀約獨上籃輿日暮回
送笋與何晉之
年來念念欲深藏頗覺看書氣味長莫怪嚢空無一物
猶能分笋送何郎
送林之竒少穎秀才往行朝
我為福堂游破屋占城市城中幾萬戶所識一林子蓊
然衆木中見此真杞梓未為棟梁具且映風日美子之
於為學其志蓋未已上欲窮經書下者百代史發而為
文詞一一當俊偉夫豈效鄙夫念彼不念此今來赴行
朝學已優則仕窮通决有命所願求諸已聖賢有明訓
不在拾青紫丈夫出事君邪正從此始
次韵李伯紀園亭
昔日翶翔雨露邊已將勲業畫凌烟便尋松菊同元亮
不訪丹砂學稚川可但海山勝綠野頗知風物似平泉
小園只在虛窗外佳處常當几杖前
本無俗事可裝懷藥圃花欄應手裁乘興聊陪野僧坐
賞心時許故人來頓令此地成三絶不為他鄉賦七哀
鐘鼎山林兩無碍豫章須是棟梁材
鄭昂用岑參太白胡僧歌韵作楞伽室老人歌寄
杲老
楞伽室中絶皂白去天何止三百尺只今更住最高峯
齋無木魚粥無鐘已將虎兕等螻蟻更許蝶蚓同蛟龍
聞道說禪通一線為爾不識楞伽面一生強項我所知
氣壓霜皮四十圍世人未辯此真偽敢向楞伽論是非諸
公固是舊所適鄭髯從之新有得欲將此意向楞伽但
道鵠烏同一色
贈王周士諸公
空房夜氣清落月傍簷明念我平生友相望隔荒城吾
老未厭書破窗猶短檠君亦不得閒默坐數殘更共結
香火社同尋文字盟王子潮州來一笑冠欹傾千飯展
僧鉢村醪傾客瓶相逢但談道絶口不論兵未免俗眼
咲屢遭時軰輕人生各有趣小大俱有程譬彼澗底松
難伴池中萍雲鵬與斥鷃已矣兩忘情一洗瘴海耳此
言君可聽
會稽石道叟教授南劍兵火搶攘之餘興治郡學
尺椽片瓦皆其所自經營也未期月而學成遠近
賴之又祠前軰賢者以風勵多士使遊其間者望
之而心化由是而入堯舜之道不難也古之教者
蓋多術矣五帝憲三王有乞言憲賢于乞言也道
叟知之矣吕本中為作詩叙本未云
聖賢道則遠世久學欲絶區區續微言未易勝邪說石
侯東南秀暏此心欲折分教南劍州意在補忘缺歘令
兵火徒復見爼豆設廟貎甚尊嚴上下有區别先生默
無語風化動閩粤斯文自明白如仰見日月坐令穿鑿
誤不待湯沃雪不知旁祠誰今代古豪傑孰能與之齊
共此歲寒節入門日在望未返意已竭由來正心術不
在費頰舌乃知勲陶功自與聞見别參魯回不愚亦豈
有優劣此理尚可求萬古同一轍(前軰謂陳了翁也)
寄内弟并示仲輔諸公
江浙音書絶不聞每逢時節嘆離羣一秋多病常嫌客
短日無聊只閉門淺學未容窺易象舊書聊復誦玄文
莫言耆舊彫零盡海内交遊尚數君
離洪州渡西江至翠微寺紫清宫
平明渡西江西山正崔嵬中流欲浪作細雨隨風回促
櫂赴前浦頗為風雨催寒沙引細路人家山半隈密雨
蔭修竹久旱無莓苔曉入翠微寺諸峯環抱來其西洪
崖居百代所仰懷何年蛟龍怒更擊深山開懸瀑瀉洪
井噴噫藏風雷客行少休息暫此得徘徊城中二三老
咫尺不得陪豈無凌風翰邀致山中台澗水清且寒可
以當餘杯獨來不敢久恐為神物猜
贈歐陽處士
愛君年少便知足今君雖老更無欲閉門不出動經時
保此無窮清净福黃衣弟子雜僧徒共住荒郊數椽屋
門前山水各有態君但疎籬對修竹直如季路耻有聞
清似子推不言祿坐看世事雲變化一任兒曹手反覆
上皇龍飛三十春臨軒亦嘗思異人詔書屢下廣搜索
當時幾人能識真君今聲名動天子高卧不起空逡巡
漫收符籙養丹火一旦四海生風塵我來見君斛嶺下
識君無營真静者殷勤愛我莫遽行尚肯相從結茅舍
時當喪亂足淹留豺狼恣横空山夜他年有意過匡廬
更許淵明結蓮社
次韵錢遜叔畫圖
西風著人塵滿襟江山縱近難追尋當年寫此數幅妙
坐使几案頻登臨斷雲黯慘出古寺遠岸杳靄連荒岑
漁舟蕩漾江路晚烟雲濃籠山店隂已知落筆氣象古
一任世間消息沈最憐霜幹倚長石不待歲久成枯林
知公此中興不淺此畫故能留意深只今燕坐一室裡
尚費從來長短吟詩成掩卷坐秋晚一唱三歎無遺音
次韵李仲輔僉判
曉晴破兩却寒天海上風光絶可憐更欲陪公了春事
不須乘醉始逃禪
贈范信中
異時攜客醉公家蠟燼堆盤酒過花萬里溪山隔春事
十年風景困塵沙鄭莊好客澤如昨何遜能詩老更佳
但得尊前添一笑莫言漂泊在天涯
病中
貸米供晨炊尚欠數束薪平生甘此味此去未為貧新
霜已嚴厲况我病經旬但守是心足無為思古人
寄閩中親舊
濃隂蔽列日小院有餘凉頓覺枕簟好時聞荷芰香秋
成今可必衰疾未相妨徑欲閩中去尋僧不裹糧
水仙
澹綠衣裳白玉膚近人香欲透衣襦不嫌破屋颼飀甚
肯與寒梅作伴無
破臘迎春開未遲十分香是苦寒時山瓶尚空無佳對
更乞江梅三四枝
梅花
野水依城竹映沙江梅開處又人家天晴徑欲花前醉
只恐衰顔不稱花
贈莊季裕
老矣莊夫子居閒肯厭貧盛時更讀易憂道不無人記
往詩猶在相逢意倍親尚期香火社文字約遺民
九日贈曾弘甫
荼花過雨十分香山後山前已帶霜何事東籬數株菊
已將青蕊趁重陽
寄劉彦冲兼寄胡原仲劉致中
故人别去兩經冬今歲書來第幾封正以空疎小製作
不因窮約費過從養生漫說終難效學道無心亦未逢
若問真歸是何處五更常聽寺樓鐘
古意
茂陵消渴遠山眉那得閒情到綠絲一曲白頭吟未了
廻文字字起新詩
兩宋名賢小集卷一百三
