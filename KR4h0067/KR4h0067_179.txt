兩宋名賢小集卷一百七十九
宋陳思編
元陳世隆補
香山詩集
喻良能字叔竒義烏人與兄良倚同入太學同年登
進士第初補廣德府三獲強盜應賞格辭不受累遷
國子監主簿進忠義傳起戰國王蠋終五代孫晟通
一百九十人書凡二十卷乞頒之武學授之將帥孝
宗嘉歎顧謂侍臣曰喻良能質實平正御書其名於
屏間丁内艱服除以國子博士召兼工部郎官除太
常丞兼舊職請外知處州尋奉祠歸以朝請大夫義
烏縣開國男食邑三百戶致仕營家圃曰磬湖日以
觴咏自娛終焉鄉人慕之立石表其地曰郎官里所
著有諸經講義香山集家帚編忠義傳兄良倚字伯
壽卒官臨海丞有惠政所著唐論四卷詩文十卷策
斷二卷文選補一卷
悲夏畦
悲夏畦南畆苖未長東臯草巳齊旋令嫗婦辦餉饁獨
引丁男耘稗稊悲夏畦炎天炙背如爇雞渴來不得飲
清溪寧知水榭冰山裏猶自頻嫌日未西
媿陶
淵明在彭澤到罷八十日雖營三徑資未穫公田秫珍
重千金腰不為督郵折拂衣賦歸來何異自投劾我生
本樗散山林允蟠蟄雖非淵明儔頗亦慕幽逸偶然得
一第遂竊升斗秩未書藍田考已捧錦溪檄荒縣饒逋
負催科費鞭抶強顔簿領間忽復彌數月心焉愧淵明
俛首三歎息番江何時還哦松聊自適
秋曉野步
幽居邇郊原出戶日己瞭閒擕一枝竹散步及秋曉寒
烟引輕素澹澹縈木杪矯首矚層穹轉盼失飛鳥野潦
淨荒陂驚飇泛枯篠世態徒營營此心殊了了佳處誰
與論聊用付清醥
題東林寺
江湖大蘭若廬阜一東林砌繞琮琤水門羅翠碧岑煙
雲千古色松檜四時隂岸幘銷塵慮凭闌淨客心殿成
神運力泉出虎跑音溪在思元亮堂荒憶醉吟圖傳三
笑粲閣擁五杉森貝葉應難訪經臺已莫尋僧袈何代
朽佛影幾時沉晉輦黃埃久殷碑蒼蘚深不妨閒弔古
誰復為沾襟香火惟蓮社傳流直到今
書大洞僧壁
招提閟林麓魚鼓白雲邊地僻疑無路山深别有天幽
花充佛供好鳥伴僧禪何日征鞍暇還來借榻眠
三月二十四日再到永裕陵
扁舟投曉出重城春浪初肥綠滿汀竹裏幾聲泥滑滑
河邊千里草青青人家艾葉驚飛燕水面楊花入翠萍
漸近昭陵佳氣集五雲松栢喜重經
沿檄舟行五雲門
畫舫朱簾曉出關便風飛過幾重灣路經僧舍漁村畔
身在煙霏霧靄間驚浪沸晴輸遠浦亂雲施粉露崇山
偶因王事從心賞詩句匆匆不暇刪
遊下巗過松峭祠旁偃松因賦長句
誰將秋色替雲峰萬里炎歊一洗空細雨復青池上草
西風頓白鬢邊蓬聊同吾輩(一作黨)二三子來訪山中十
八公更待夜深乘月到要看香霧共冥濛
次韻伯壽兄見寄(伯壽即名良倚)
江國疎梅吐玉英故園想見木欣榮二年鴻鴈碧雲闊
千里江湖春水生苒苒池塘應入夢瀟瀟風雨若為情
行看戲綵青萱發凖擬芳樽相對傾
輦下言懷
馬蹄重踏帝京塵七載江湖飽問津白髮有人疑甲子
清齋無日不庚申不才詎敢誣明主厚禄那能羡故人
乞得泮宫閩粤去未妨閒處著吾身
題淵明祠堂
宅邊雖有五柳樹歸去巳荒三徑園平生胸中羞五斗
偶爾城市羡華軒盈樽濁酒自可漉得趣古琴那用絃
欲知耿耿忠憤意甲子斷自永初年
題歸宗寺
寺因逸少曾為宅峰自秦王巳得名不獨山南稱最古
故應江左號尤清路趨綘闕山梁嶮奩隠金輪石鏡明
誰信塵埃倦遊客秋風還許杖藜行
題開先寺二首
少年魂夢到廬山今日身游鬢巳斑聊復揮毫吟紫翠
未妨拄頰對孱顔遥看飛瀑三千丈近去責天咫尺間
不為白雲頻屬意應留此地不知還
壯觀端宜冠九州未應萬壑敢爭流盡將銀漢為懸瀑
一洗紅塵變凛秋白雨廉纖飛迥野玉龍夭矯下靈湫
廬山處處雖竒絶不到開先未是游
鵝湖寺二首(石鉛山縣舊名仁壽院以鵝湖山得今名)
長松夾道搖蒼煙十里絶似靈隠前不見素鵝青嶂裏
空餘碧水白雲邊氛埃乍脱三千界瀟灑疑通十九泉
五月人間正炎熱清涼一覺北窗眠
水鳥飛來一問津璧宫珠塔便横塵(疑是陳)開基古佛留
遺像直日竒峰列衆賓芋火擁殘知永夜霜鐘逓起響
初晨川途渺渺驅塵駕回首林泉媿野人
題齊山翠微亭
山深雲氣多撥雲尋徑入但覺襟袖寒不知濃翠濕
亦好園四詠
亦好亭
亦好茅亭小登臨意緒長清流依檻曲明月逐簷方
磬湖
未用他山錯寧須泗水浮衝風時激浪清韻亂鳴球
釣磯
不為貪赬鯉還應愛碧流風來花落餌雲破月沉鈎
菊徑
小徑三秋好西風百本黃但令頻泛酒日日是重陽
秋日有懷仲文季直二弟
微雲初月澹層城絡緯聲連促織清北鴈不來千里信
西風還起故園情
兩宋名賢小集卷一百七十九
