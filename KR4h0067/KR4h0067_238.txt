兩宋名賢小集卷二百三十八
宋陳思編
元陳世隆補
方是閒居士小藁
劉學箕字習之屏山先生子翬之孫七者翁玶之子
有方是閒居士小藁
吾廬寓言
五峯之山環吾廬五峯之水清溜渠山水可樂情可娛
五畝之宅奠厥居清湖列嶂開坐隅白沙峩峨煙岫鋪
崇山梅嶺豁望眼高門堇阜聯襟裾况當春晚積雨餘
綠褥翠疊青珊瑚桑麻滿路人意好鳴禽上下齊相呼
迨今八月九月初楓林隔水紅凋疏秋場稻熟聽蓬樸
小槽新釀傾真珠昨宵一雪飛璠璵遠山近山光凝酥
羣峯突兀不敢覷銀壁照耀天鬼塗千金不須買畫圖
丹青縱有畫不如風景萬態朝昏殊天成此畫人難摹
蔬荒圃廢幾朝夕一日築居天賜予四時遊觀心良舒
考槃在阿歸來乎乃歌曰採於園兮籃有蔬釣於水兮
筐有魚余之弗歡兮其誰之歡與又歌曰惠水清兮出
有車芸香芬兮讀有書余之弗樂兮其誰之樂歟(清湖白沙)
(崇山梅嶺高門䓰阜皆屋側山名)
石假山
潭溪散人方是閒真山不愛愛假山呼童積疊山磊磈
遠近便擁峯與蠻晴嵐滴翠明忩前清影掛壁方池邊
色侵書帙日華薄丘壑坐上生雲煙雲煙收霏苔蘚綠
山石傍頭更栽竹三竿兩竿韵不俗搖蕩青風凉意足
方是閒人當此時以假像真人謂奇或來静對酌美酒
或來晏坐哦新詩吟詩搜索縈心脾酒醉落魄精神癡
吟詩飲酒且不可况復局上爭枯棋不如對山撫吟琴
琴心三疊舞胎禽高山流水存至音古趣澹泊悅我心
老泉三峯欄木材百年沈埋安在哉東坡仇池九華石
只有佳篇傳入集此山亦猶今視昔與我同生亦同沒
社日喜晴分韵得前字
夜來急雨淙飛簷晚驚紅日輝潭川梨花有情朝露重
柳帶無力春風顛傍簾新燕低拂掠入檻戲蝶相聯翩
今晨天氣亦佳爾一春未見兹晴暄綠陰林下笑聲好
簫鼓賽社祈豐年金穰屢豐豈不好米賤更苦人無錢
太公九府法已弊楮幣印出私相權所司轉變無善策
低昂用否難流傳縣官那更租稅急白紙不問黃榜蠲
窮民非負實無有里正罰責殊可憐吾儂雖樂此日美
釂白醉倒春風前却愁煙雨暗春晚米價頓長民憂煎
寄靜菴
天寒日短道路長白雲飛去知吾鄉大江之東渭之北
念吾故人何可㤀别來楊柳春依依只今開到梅花香
扁舟漫浪歸未得京塵海裏安行藏身名未立仰天笑
牀頭夜夜鳴干將羨師物外無寵辱庭前柏樹常蒼蒼
吁嗟急羽飛不到二千里外空相望五雲前墜滿室光
報師之意無以將篇詩滚墨纔淋浪一聲雁過天南翔
紫溪莊舍讀癸丑壁間舊題轉眼忽十八年同遊
十不存一滋蘭弟亦作古人拂拭灑涕幾不欲去
因誦歐公詩云人昔共遊今有幾樹猶如此我何
堪為韵感懷成十四章庚午四月中澣
維昔舊遊十有八春中閒往來合散風塵詞翰在壁瞻
之愈新憶我仲弟渺然懷人
其二
吁嗟人生年不滿百天地囿形百代過客去日苦多來
日苦窄我曷不樂慨念疇昔
其三
草角燈忩硯席是共春山朝吟秋堂夜誦棄背三年心
骨沈痛幾夜見君似夢非夢
其四
念昔童稚汎然若舟惟吾與君孤苦同修博文約禮匪
遨匪遊子方盛年遽赴玉樓
其五
朱坦素壁醉墨漓淋虚堂重臨思古傷今文不忍誦盟
不可尋即事即物抆淚痛心
其六
舊題墨妙龍蛇戸牖步驟歐虞摸倣顔柳醉裏百篇冥
搜九有天胡奪吾張仲孝友
其七
屈指友于祗今存幾自仲之去失此奇偉言不勝情心
旌憤悱哀哉蒼天兩淚如洗
其八
團團庭柯清美無度今我來斯忽然老樹偃蹇輪囷剝
蝕摧蠧朱顔蕣華詎得如故
其九
興念陳迹夢寐吾猶植杖風雩某水某丘日居月諸循
環靡休迭爾遄邁曾不吾留
其十
憶自束髮兹焉寓居載思載瞻宛不異初極目遐眺清
風穆如撫事懷人悲來感余
其十一
少生四方遊紫之水每有良朋見止遇止長哦伐木求
友乎此樂以㤀憂云胡不喜
其十二
維親與朋雜然滿坐華屋連甍紅紫繁夥半世重遊霧
迷煙鎖慨然撫膺謬悠老我
其十三
念昔考槃碩人之薖琴豆觴酒寤寐笑歌逝者弗返涕
泗滂沱念彼不樂傷如之何
其十四
賢乎仲弟和樂且躭自我不見歲籥換三百感交集憂
心如惔山凝暮雲回首不堪
插秧歌
農夫戢戢清波闊秧稻茸茸森石髮父兒呼喚手拔齊
千把萬把根連泥四更乘月躅隴陌曉煙漸散東方白
歸來喫得飯一盂擔到田頭汗似珠蹲身擘叢種入土
不問朝昏與亭午肌膚剝裂肉起皮烈日纔陰又風雨
秋收幸值歲稍豐穀賤無錢私債重連忙變轉了官賦
霜雪凍餓愁苦窮吁嗟四民天地間服田力穡良獨艱
寄言安坐西方輩汝飽不慚吾厚顔
醉歌
讀書求見古人心閉門不知青春深夜來東風掃浮陰
曉光薄林生遥岑搜尋不覺出門去綠暗溪邊楊柳路
詩章立願不復作會景那知自成句歸途晤語誰與從
眼前物物俱春工崇桃積李事已晚牡丹正麗酴醿穠
白茶照人冰雪同紅茶燒空猩血紅金沙雨晴翡翠積
海棠露煙濕脂重急呼詩朋喚酒伴高堂共泛琉璃鍾
夜闌秉燭相對語漫道今人不如古古士放達醒者稀
今人不飲徒自苦
和韵
忩燭銷殘轉寂寥柴門無復野僧敲偶來枕上吟詩就
記向心頭欠筆抄鳴竹數聲疑雪片尋梅清夢到山㘭
世情雲雨多飜覆誰是江湖耐久交
白山茶
白茶誠異品天賦玉玲瓏不作燒燈焰深明韞櫝功易
容非世力幻質本春工皓皓知難汚塵飛漫自紅
舟竹三章
桂櫂兮蘭漿泝流兮㳂洄天迥兮空明湍激兮聲哀水
落兮石出路轉兮溪回鷗飛兮山淨魚戲兮藻開淹留
兮何為盍賦兮歸來
其二
扁舟兮容與浮雲兮舒卷波澄兮練横山秀兮屏展散
髮兮平岡濯纓兮清淺皇皇兮何之路長兮悠緬蚤賦
兮歸來迷途兮未遠
其三
容與兮扁舟長吟兮閒情白石兮離離秋雲兮霙霙我
思兮光廬水潭兮山屏帳空兮鶴怨人去兮猿驚蚤賦
兮歸來涉園兮欣欣
鉛山廨宇題壁
莫遣離愁相絆縈九州之外盡愁城酒頻挹注幽憂浣
詩苦冥搜太瘦生漠漠草茵飛蛺蝶深深柳幄韵鸝鶊
客懷未與成匆遽三沐三熏慰此情
道閒池亭小酌
一曲芳池萬柄荷遊鯈潛躍水揚波竹絲楹檻風偏細
梅子江湖雨正多凡物遇時俱意得謂予不飲奈愁何
暫來徙倚又還去猛拍欄杆浩浩歌
太湖書懷
清風起平湖白雲生㵎陰佳時慘不樂羈思苦難任客
子熱中腸浩然懷故林仲夏倏已過艸木鬱蕭森萬物
欣有託吾生何崎&KR0706;念昔歲甫冠自許雙南金只今墮
危塗不如煙際禽山水所素願利名非宿心何當返故
廬嘯傲蒼崖深兩鬢豈長綠勿枉吳霜侵
九月十八日夜夢賞春某氏園池賦春詞二首題
柱
芍藥花開日漸長小忩閒理舊笙篁憑誰為喚詩宗匠
共賦留雲借月章
其二
樓下酴醿壓架香翠圈帷幄覆池塘桃花浪煖魚成陣
人倚雕欄到夕陽
古交行(并敘)
予因雲莊李達先遂識漁隠陳惟定二公博學多材
藝獲從之遊幸矣賦詩一篇以見意
君居京江頭我住武夷曲平生風馬牛道路幾重複會
面情相親卜室欣相鄰傾蓋一笑粲恍然如故人君家
義聚五百指堂上怡怡奉甘旨收書萬卷不言貧撫䘏
孤婺甚勤止我家煢獨與君似自我之出誰料理歲晚
團欒未得歸感事捫膺但增恥知君念吾留客裏每見
時能具羞七心吐肺肝所同然尊酒論文日終晷古靈
故家好孫子披覿芝眉因識李博洽多聞世希比頃刻
龍蛇飛剡紙我慙學術殊不逮二君二君愛予心良勤
交遊情鍾固以類愧以蕭艾聯蘭薰常恐此時心易變
作甘和醴欲君持此心淡若秋江水古人心交尚道義
今人利交尚權勢古道于今何寂寥傷心不識古交意
兩君姿質俱精金百煉不改色愈明兩君體性如美玉
渾渾厚厚韞諸櫝上映亭亭巖上千歲之孤松下方磊
磊豐山百世之霜鐘松青不變四時色鐘鏗一朝振文
物予何人哉得附驥勉勉誰敢自暴棄日暮長歌伐木
篇三復詩人琢磨義
蕭長公來訪示以諸公詩卷謂與予遊從之久不
能一辭為贈頗相噍責予賦之不可辭之亦不可
皆有說焉名章俊語前後相望無數次乎其間是
覩西子之容面自增醜耳所不容却者予年十五
時海山官丁受琴于長夫今予年四十與長夫有
二十五年之舊辭之弗作其可乎因書數言
生平不願為傭書亦不願作章句儒酒酣詩成吐素霓
意氣凜凜吞千夫前年排雲叫閶闔出門一夜車四角
去年海嶠席未温一舸乘潮又催(缺)大江之西日本東
廬陵文物常稱雄決科歲占十八九君當努力提詞鋒
才高不用長歎息四海彌天豈無識壯年懷居亦何有
著眼帶礪開胸臆巖巖柏府凌高寒豪士傾蓋宜交歡
我知屠龍不屠豬食馬政欲食馬肝吳姬壓酒飄香絮
謫仙神遊歌白紵敬亭惟有孤雲閒欲雨人間亦飛去
有所思
憶昔美人初别時長亭兩岸柳依依今日美人天之涯
美人美人胡不歸憶昔君别妾分破青鸞鏡破鏡如破
心與妾表相憶相憶圖久深憶昔妾别君剪斷金鳳釵
斷釵如斷腸贈君表相思相思圖久長一日一日復一
日青鏡鸞孤釵鳳隻未必君相思能如妾相憶寒衣剪
就欲寄君長安門外無行人雁聲半夜西風惡忩前一
片梧桐落
觀猿
掛石攀雲日半斜亂山深處飽煙霞香林月滿僧歸去
啼落春風幾樹花
失鶴
頂上新成九轉丹(缺)花日日到春壇夜深飛上雲霄去
華表月明風露寒
宿大慈山悟真觀
終南道士學彈琴門外松蘿鎖翠陰涉海八龍朝出洞
隔山羣鹿夜歸林琪花過雨溪風澹玉樹籠煙壁月沈
三十六壇鐘鼓寂雲璈聲接步虛音
賦林景參梅嶼
結廬分得雁山雲嶼上梅花是四鄰水月一天薌世界
冰霜千古玉精神短檠夜雨西忩夢長鋏秋風北塞塵
我亦煙波綸釣侣與君同作歲寒人
懷潘鄮屋
洛陽纔解珮過眼忽秋分四海一明月千山共白雲雁
煙迷曉樹蟲露濕香芹滿紙相思字臨風欲寄君
吳江道上
夜半扁舟出洞庭客帆初掛早潮平社風纔起海鷹至
嵐露未收江鵠鳴吳岫亂雲擎古塔楚皋寒葉擁荒城
垂虹橋外天連水無限别離生杜蘅
登西樓懷湯損之
楊柳飄飃春思長綠橋流水遶宫牆碧雲望斷空回首
一半欄干無夕陽
吳山雪霽
九天宫闕春風滿陸地樓臺夜月寒鐵笛一聲吹雁落
片雲不到玉欄干
雙路
王命馳驅不敢輕文書要覈去來情青山步步生幽意
碧㵎悠悠趁遠程春淺禽聲猶自小泥酥馬蹟正宜晴
地名見說名雙路便舍崎嶇就坦平
寳際忩前睡香
瑞錦窠應對錦郎誰將靈種到幽坊山深月冷梅花老
壓盡羣英是此香
石橋樓待
當年立雪直齊腰宗旨流傳到石橋風急忩寒燈影遠
疎梅無語夜香銷
手筆華嚴梵笈新更開寶地接迷津一聲金磬人初靜
月照空山草自春
聞寺中曉鼓
靈鼉一鼓振潮音征夢迢遥枕畔聞語斷頻伽天正曉
松風吹散滿山雲
跨水道間
店舍總迢遥山深轉寂寥看鷗臨遠水下馬過危橋晴
雪林間少春風野外饒此行為王事旅食任蕭條
峮山鋪
未說路行難山深分外寒晚村林隱寺春㵎石鳴灘薄
宦曾無補勞生敢自安羽書雖較少備禦莫教寬
杏塘
境接江東界郵程是杏塘雨喧茅屋小泥滑草橋長曠
野人稀少平田水渺茫半生遊歴地未若此荒涼
四安焚惠藏殿(記云曾經兵火不能焚法輪自轉)
劫火不能焚空中轉法輪風霜鴟殿古金碧貝函塵物
本由成數人言不壊身却憐無問者遺蹟竟成陳
上司諫曹先生
聲名滿世重如山果見延登左掖班天子虛心求國是
先生著手濟時艱要看出處諸公上只在精神一轉間
前此極言雖引去安危理亂正相關
池萍
一番雨過一番多間挾晴風漲綠波柳絮吹殘遊蹟在
謝池點點是陽和
竹籬茅舍去相安誰與移根入畫欄儘道重簾妨暖日
疎枝却得護春寒
風標漫與萬花殊可有塵埃染得渠把住瓊枝相晤語
只疑身在玉堂居
和陸明叟
了無閒事上眉纖一炷清香靜晝簾造化自從回暖律
芬華頓覺轉窮簷輕風度柳春情薄細雨催花土脈黏
所愧微官相束縛何因共訪酒家帘
夜忩聽雨
一炷夜香清挑燈聽雨聲雖然添客夢却可助詩情澤
沁蘭心重泥酥笋角萌山行頻有約日日候晴明
破榴
蜂殼盈盈萬顆珠潤於瑪瑙浸冰壺吟心先自清如水
嚼了寒霜骨更臞
登應天塔
雲級湧青冥金鰲載寶輪地高心自逸天近足無塵圖
畫千峰晚樓臺萬井春三生許元度曾此證前身
鰻井(在應天塔後羅漢堂舊聞有泉透海後為婦人所穢今枯涸矣下即濮邸園廟)
人言此井有靈源潮落潮生透海門陵谷未須窮變易
朱牆裏是濮王園
大能仁寺(山門八百餘年戊戌秋震於風雨)
規模應甲刹殿閣擁金仙歲歉炊煙絶城低野色連客
僧皆散去主者獨安眠成毁難逃數山門八百年
留滯
何期蹤跡又遲留行止於人自不由夢境固知空似蟻
生涯却笑拙於鳩碧涵一鏡晴天闊翠擁千峰宿兩收
從此公餘須杖屨未應草草度春休
曉寒
曲曲屏山憶夢中峭寒成陣入簾櫳宿香銷盡金猊冷
一樹梅花却曉春
晚思
客思悠悠幸自安亦因吟事可相寬小忩過了廉纖雨
細與東風說晚寒
用明叟韵併寓山行未成之意
久客住蘭亭心同晉水清忘機盟宿鷺伐木聽雛鶯物
亦知人意春寧有世情幽尋空作計一夜雨連明
苦雨
何期一雨成三日約客同行竟未能春到分時陰不解
夜當深處氣猶凝簷低捲箔看飃灑礎潤添香散鬱蒸
想見故園梅落盡和羹消息又堪憑
雨中用雪坡韵
無計酬春獨有詩倚欄終日候晴暉東風漸屬新桃李
簾幕深深燕子飛
雪坡以雨阻山行有詩用以次韵
為欲看山助眼明頻占鵲喜報新晴春光已過三之一
塵世難逢四者并詩酒深情殊未適水蔬薄具亦頻更
終來不似西湖好晴雨皆堪傍柳行
月丹和鶴莊韵
靈種飛來鶴頂紅誰云九轉有仙功廣庭曾侍東風晏
留得霞杯照晚叢
禹廟
且要盡清歡須知一出難人因晴後喜春到水邊寬柳
長官橋媚梅飄客袖寒荒祠存禹蹟得得又來看
鏡湖一曲
天與平湖老賀郎春波依舊染晴光可憐千載風流意
付與租符曉夕忙
用雪坡春色䪨
纔出城門興便濃晴光野色兩俱融柳方染得三分綠
桃已熏成一半紅山湧林巒荒寺隠湖分港汊小舟通
相攜各自論年事幾度春風一鬢蓬
用梅溪鏡湖韵
畎畝鏡中分滄波雜斷雲向來官裏賜今屬野人耘懷
古天難問貪吟日易曛羽衣傳遺本起誦想餘芬
天基瑞應宫(舊毓聖地)
金碧擁瓊廬天開繞電區鳥流周室瑞蛇斷漢家符石
井騰曦馭瑶壇布斗樞願將皇極福敷錫徧康衢
送東蒲張應發歸永嘉
客裏偶相逢襟懷亦偶同對梅吟夜月新柳間春風子
勿言浮梗余方笑轉蓬歸程經雁蕩得句附郵筒
碧桃
月浸虚庭夜未央一枝靜對白雲鄉三生自結玄都約
來伴疎梅到玉堂
一春屢有陽明之約雨輒尼之將旋幕侍外舅來
游邂逅二羽衣一能參上道一能知天丹竟日留
話喜賦二解時清明日也
幾有行山約山靈早得知仙家寧易到塵世亦何為草
潤非煙石花流止水池不晴還不雨正是賣餳時
裂石未嘗關毋將俗眼觀虛中原有愛造藴亦何難羽
客能談道雲房識候丹只應仙有分風響步虚壇
道間見桃李花
東風到處競繁華不問窮櫩與大家垂柳絲中深院宇
隔牆時有出來花
古寺
應天曾建塔又此結精廬釋氏緣何熟詩人念總疎
壁荒遺盡水僧老學醫書咲我重來者經年不定居(去年)
(點木白洋僧居此寺)
奉和龜翁送别
為說吟邊事曾陪讌笑頻自慚無韵者敢對有名人雨
洗秦山曉波明鏡水春匆匆還别去芳草正如茵
蕭山望城中遺漏
見說天文變頻占太史臺但云星犯月不料火為災盡
夜看煙滅逢人問訊來丹心勤戀闕東鄉極裴徊
喚渡旋幕
半載蓬萊地相攜只是詩心懷丹鳳去夢與白鷗隨俯
仰俱無愧勤勞必有知歸舟平似掌天亦念孤危
兩宋名賢小集卷二百三十八
