兩宋名賢小集卷一百九十四
宋陳思編
元陳世隆補
劉爚字晦伯建陽人與弟韜仲受學於朱熹吕祖謙
第進士歴知閩縣治以清簡庭無滯訟興利去害知
無不為以憂去偽學禁興爚從熹武夷山講道讀書
築雲莊山房為終老之計調贛州坑冶司主管文字
差知德慶府入奏言前者北伐之役執事者不度事
勢貽陛下憂今雖從和議願益恐懼修省開言路以
廣忠益振公道以進人才飭邊備以防敵患提舉廣
東常平召入奏事首論公道明則人心自一朝廷自
尊雖危可安也公道廢則人心自二朝廷自輕雖安
易危也寧宗嘉奬累遷國子司業言於丞相史彌遠
請以熹所著論語中庸大學孟子之說以備勸講正
君定國慰天下學士大夫之心奏乞罷偽學之詔又
請以熹白鹿洞規頒示太學取熹四書集註刊行之
兼國史院編修官實錄院檢討進國子祭酒兼侍立
修注官論貢舉五弊累官權刑部侍郎兼國子祭酒
兼太子左諭德陞同修國史實錄院同修撰時廷臣
爭務容默爚奏乞明詔大臣奬忠讜以作士氣戒䛕
佞以肅具僚冬雷爚奏遴選監司以考察貪吏為先
又兼工部侍郎試刑部侍郎夏旱應詔上封事大略
謂上既開不諱之門下必有盡言之士然或者以為
好名要譽而陛下聽之則苦言必棄之而不恤甘言
必受之而不覺矣前封男爵至是進封子權工部尚
書加兼右庶子每講讀經史至聲色嗜慾之戒輙懇
切再三敷陳之進讀詩之說詹事戴溪讀之為之吐
舌卒贈光祿大夫諡文簡所著有奏議詩藁經筵故
事東宫詩解禮記解講堂故事雲莊外藁
題李立父高遊樓
君家百尺樓近在環堵室室處豈不佳暑溽厭煩欝著
脚躡層梯心眼便超軼好風天外來佳月雲端出清明
湛空闊洞視了纖悉豈徒快登臨抑可騐學術大哉天
地心昭然本無物世人卑且隘動以私見窒未能脱塵
凡底處識微密羨君有斯樓發以靜春筆知崇與禮卑
二義貫於一燭理要高明復道貴乎實庶幾足目具不
但窺髣髴工夫妙方寸豈假身外役此憤未昭融此屋
空突兀君看希聖徒陋室暗蓬蓽
上陳縣尹
舊尹龔熊負令名至今天日共清明案頭未有人稱屈
村裏全無吏敢行滿院茶香敲句穏一簾花影韻琴清
後之學者誰其似又說陳公政有聲
金國賀正旦使人到闕紫宸殿宴
榆關玉塞靜無塵嘉定于今第四春兩國交馳通好使
八方國祚太平人翠鼉鼓奏娛嘉客白獸樽浮賞諫臣
聖歷從兹天共遠年年玉帛會楓宸
瑞慶聖節集英殿宴
皇家卜世過周唐天啟真人應運翔抱日預占恭邸夢
飛龍曾報皖山祥翠雲影外來金母紅霧香中擁玉皇
樂府賦工無以祝願將金鑑代珠囊
送王子文宰昭武
百鍊成繞指粹白俄成緇有初諒非難其難在終之道
心渺然粟易為羣物移不有精一功誰能勝安危願言
保令德歲晏以為期
平時州縣間上下意若異善書肘後掣有志奚由遂子
今得所從展布有餘地兩賢更戮力萬物應吐氣相期
召杜功奕奕昭來世
東宫春帖子
鶴駕通宵入問安龍墀清曉狎朝班天顔喜見重輪月
春色先回萬歲山
皇帝閣端午帖子
當宁求賢軫慮長每因佳節憶沉湘不須五色紉成線
自有忠言補舜裳
兩宋名賢小集卷一百九十四
