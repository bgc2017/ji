兩宋名賢小集卷三百七十八
宋陳思編
元陳世隆補
王尚書遺稿
王應麟字伯厚鄞人九歲通六經父性嚴急每授題
設巍坐命坐堂下刻燭以俟少緩輒訶譴之由是為
文益敏捷淳祐元年舉進士時年十九從王埜受學
初調西安主簿及監平江倉與提舉浙西常平茶鹽
徵賦弭亂俱有法又調揚州教授嘗以事舉子業者
一切委棄制度典故漫不省乃閉門發憤誓以博學
宏詞科自見假館閣書讀之寳祐四年中是科既而
添差浙西安撫使幹辦公事帝御集賢殿策士欲易
第七卷置其首應麟讀之乃頓首曰是卷古誼若龜
鑑忠肝如鐵石臣敢為得士賀遂以第七卷為首選
及唱名乃文天祥也累遷太學錄進武學博士屢疏
言事與丞相丁大全忤遂罷職大全敗通判台州召
為太常博士時湯文清公為少卿比屋而居朝夕講
道論關洛濓閩江西之同異擢秘書郎俄兼沂靖惠
王府教授彗星見應詔極論執政侍從臺諫之辜積
私財行公田之害累遷秘書少監兼侍讀會賈似道
拜平章事因冬雷極言防姦邪總威福諸事似道斥
逐之以秘閣修撰主管崇禧觀久之起知徽州其父
嘗守是郡父老皆曰此清白太守子也摧豪右省租
賦民大悦召為秘書監累遷起居郎兼權吏部侍郎
指陳成敗逆順之說時朝臣無以邊事言者及似道
潰師江上授中書舍人兼直學士院即引疏陳十事
進禮部侍郎日食應詔論答天戒五事陳備禦十策
且請更封濟王竑大國表墓賜諡如請行尋轉尚書
兼給事中覈奏留夢炎用私人徐(缺)為御史疏再上
不報出關俟命再奏仍不報遂東歸詔中使譚純德
以翰林學士召辭不赴家居二十年號深寧居士革
歷來杜門著述甚富卒年七十有四
鼈山(進士袁鏞抗節死于此山家人投山下溺死者十有七人)
天柱不可折柱折不可撑九鼎不可覆鼎覆人莫扛袁
公烈丈夫獨立東南方欲以一巳力代國相頡頑適遭
宋祚移恥為不義戕奮然抱志起誓欲掃攙槍拔劍突
前麾手回日月光敵勢愈猖獗山摧失忠良嗚呼絶倫
志不得騁才長妻拏悉從溺枯骨誰為襄忠烈動天地
遊魂為國殤山水倍堪悲抱恨徹穹蒼穹蒼幸一息庶
幾紀星霜西風白楊路哀猿號崇岡解劍掛墓柏泣下
沾衣裳惜哉時不利抽毫述悲傷
天童寺
十里青松接翠微梵王宫殿白雲飛鐘聲出岫客初到
月色滿庭僧未歸偶有閒情依淨土竟無塵慮瀆天機
明朝尚有登高興千仞岡頭一振衣
望春山
羣峯西南起還伏湖上丹丘立于獨神仙寓迹山水間
不在幽深在清淑松潭水暖龍欲起蕙帳人空鶴自宿
飛雲曉馭紫瓊車沆瀣宵涵白銀屋蓬萊之名不可思
俗客須當避爾躅
東錢湖
湖草青青湖水平酒航西渡入空明月波夜靜銀浮鏡
霞嶼春深錦作屏丞相祠前惟古柏讀書臺上但啼鶯
年年謝豹花開日猶有遊人作伴行
唐開成年墓誌石
元至元二十七年城中握蘭橋旁民家築室穿土得
誌石一片其文乃唐開成四年太原王夫人之墓誌
謂其曾祖王元浩在玄宗時拜諫議大夫左庶子慕
巢由之志辭疾不就前宋尚書王應麟為詩以紀其
事
鴻濛肇開闢變嬗幾成毁寥寥斷竹歌瓦堲溯姚姒周
墳典以族詎認青烏子公琴記咎繇邢山稱東里葛淯
失之矯璠璵過于侈焉知宫夾墓莫識龜言水銅槃字
十六銘自比于始延陵有孔篆烏寧半辭止漢甎猶簡
樸石章寖華靡無愧惟有道媚俗多虚美七松談士良
何以懲不軌載筆鮮南董襲浮謬藏否豈悟冢中人三
百年不死婦名弗出閫古未有碑誄諡見春秋初誌起
典午氏簪蒿隠士妻芳刻垂千祀楊高託不朽習之文
中理或犯葵丘禁息國事何恥蛾眉為黃土磨滅更誰
紀宰如比何人維邑之士女逸民孺仲裔冰雪濯紈綺
采儷古鄞州儉勤終莫齒試問幾何年頗與銅人似雖
微黃絹辭亦質而不俚丘夷池又平蓬顆今㕓市聚廬
寒劫灰餘光輝泥滓曰德巢由儔閨曰萊鴻比我行松
柏下勢榮朝菌爾隆碣牛礪角翁仲卧荆杞蘭艾均一
塵玉珉同一燬孤竹夢泡然柳下壟孰是片石幸有傳
詩以貽彤史
兩宋名賢小集卷三百七十八
