兩宋名賢小集卷一百四十八
宋陳思編
元陳世隆補
盤洲集卷上
洪适初名造後更今名字景伯皓長子紹興十二年
中博學宏詞科孝宗朝歴尚書右僕射同中書門下
平章事兼樞密使提舉太平興國宫卒諡文惠有盤
洲集
方福州生日行
雪風高高雪如許海門潮生浪吞浦郎罷攜行街西東
到處歡然聞好語舊日大官多養高民詞獄寄充官曹
橫行阡陌喧夜鼓催征關市析秋毫只今事事無長蠧五
月政成歌召父尺一方來問鳳儀魁三快刷聯鴛羽三
山岌嶪摩曾空便是方丈蓬瀛中他年圖畫凌烟了
却向山中訪赤松
雪詩用晁無忌韻
密雪舞冬晝祁寒友夏炎竹枝低未濕梅萼瑩先霑怯
冷昂肩立欣繁矯首聸隨風方北渡際海必東漸軒簸
來如糝繽紛勢轉嚴枯荄新點綴曲砌巧增添伺隙花
穿戶承甍箸插簷高飛迷皎鶴夜影逼清蟾砧淨綃橫
石忩虚粉雜奩崐丘千璧碎武庫五兵銛烟徑楊吹絮
香蹊蝶奮髯鯨鯢(缺)骨腐鵠鷺野翎爛白髮秦人遯龐
眉漢尉潛漬蠶功孰及平地瑞初占窖卧行人節門扃
志士恬已甘穿履困奚避割氊嫌醉慕雙螯畢寒懷五
袴廉飄颻疑宓女刻畫謝無鹽河闊凝新浪峯高失舊
尖山隂賓欲返淮右寇將殲穆滿三章著桓温五板兼
君恩捐衞粟天意絶齊痁江上蓑堪畫籬間氅可覘客
觀眸已眩兒咀手頻拈足没尋萱履腰閑刈藿鎌馬馳
毛愈素烏喙首難黔凍折騷人筆光臨纖婦幨螟(缺)寧
待火疫癘詎煩砭甲長寒蔬細根肥宿麥纖年豐雖欲
頌神助媿江淹
題陳體仁判官休齋
翔纓飄組蓋中留綠水芙蕖且漫遊過耳從教千不是
處心渾欲一宜休爐中異馥非多愛架上新籖弗外求
寂寂掩扉無所事飽聽風竹韻涼秋
次韻題謝景思少卿藥寮
壯歲揮金邁二疏眼看餘子伏鹽車芷蘭清馥渾紉佩
芝术新苗幾荷鋤剰作好詩傳近體誰言巧宦勝閒居
北忩睡起琴聲寂便若身登太昊墟
蔡聸明寺丞有詩見簡次其韻
漱芳傾液飽心胸久矣高名在郢中遂請叢祠方養氣
卜居蕭寺且談空結交計入芝蘭室拓隠奚須桑苧翁
妙語鼎來驚創見益慙白豕過河東
次韻李舉之立春四絶句
東皇先遣雪清塵一夜山川眼界新共喜太平今有象
更兼歌舞為迎春
三冬文史總空虚獨有施行寬大書坐對南牆千箇竹
何妨留客煮園蔬
雪後疎梅正壓枝春來朝日己暉暉癡兒公事何時了
一醉花前心似飛
他鄉春日思如何屛去茶甌任睡魔且得小忩成好夢
片時江上逐烟蓑
次韻陳體仁惠詩并示遊山詩卷
人生名利場羈絆無休假沉迷雁鶩行夢寐雞豚社見
謂遊子欺更防官長罵何如山中樂私忩肆嘉話陳侯
青雲客英聲蜚日下當年金馬門掉鞅示閒暇小試芙
蓉池未整驪駒駕台嶽十日行樛蘿若相迓來歸探古
囊篇篇可圖畫傾耳金石聲鄭衛敢爭霸
得舍弟消息
倚闌春晝静花柳自芳香消息三洲遠塵埃兩地忙鵲
聲傳近喜鴻影憶初行抄得新書冊歸時補墨莊
次韻李舉之風雨中書事四絶句
挂壁鳴琴久斷絃強繙書帙本相便詞源顧我非流峽
藻思如今已掞天
雨勢風聲何太雄羣山答響亂賁鏞青奴今夕安用汝
玉友此時留得儂
怒號通夕攪空虚好夢那能到玉除枕上泰然無一念
只愁雨滴架中書
向曉登樓憑小欄蕭然歸興在江干癡兒未了公家事
且把雲山仔細看
宿佛窟寺
籃輿登佛窟高閣望中清古木爾許蔭飛泉無限聲雨
消今日暑雲作晚來晴獨對青山久相逢如有情
題景思水芝亭
遠意閟千雲亭幽不受塵來為池上客本是社中人影
密龜魚蔭花開鷗鷺馴買山如遂志應許卜比隣
過妙緣寺聽懷上人琴
斷澗復危琴紅塵且滿襟疾祛避炎熱小憩得禪林煮
茗對清話弄琴知好音秋風不借便去轍己駸駸
懷孫邦求
灑開桑落汎觥觩行子驅車恨不留雁塔自是丈人行
麟臺更參儒者流官居二年有十月别思一日真三秋
冰輪今已可人意何時來賞城東樓
摘星嶺
披山鑿道何嶮巇上摘星漢摩虹蜺七襄終日往曾問
一握去天今可躋叱馭已排蘿蔓去下車不復雲烟迷
舉頭此際長安遠願借六翮凌丹梯
留别縣寮
滿城鼓吹出林坰珍重來思此日情共說棲鸞留政迹
自憐展驥墜家聲一時官侣推儒雅百里民編樂治平
山意川容若相挽不堪整駕問歸程
蔡聸明以詩還行邑鄙卷次韻謝之
涼秋野趣已蕭騷方駕看山念我曹十日空歸才每下
一篇來貺曲彌高詞華若我慚雌霓筆刀唯公掣巨鰲
欲作歌詩興協律清朝今日有王褒
酬李舉之用前韻見寄
閱盡千峯不憚勞歸來文墨厭官曹浮槎問漢秋期近
埋劍衝星夜氣高那復精思如吐鳳初無壯志欲乘鰲
詩壇軒輊歸題品濫得陽秋一字褒
九日官舍種竹
獨整陳編對北忩烟雲渾欲助新涼庭前且使竹交翠
籬下從他菊自黃遠宦只今同旅泊壯懷誰復問行藏
攜壺已失登臨便不待微吟恨夕陽
天台道中
灘聲因雨急山勢向雲斜橘綠誰能畫楓丹遠似花春
鉏懷淺水郭索上寒沙漸聽鳴梭近林中三數家
赤城
平生幾讀興公賦今日霞標對赤城此是南門入山路
山祗乞我一番晴
玉京洞
颷輪曾此宅靈仙洞府今稱第六天規往不辭蘿蔓險
回看雲物起瓊田
國清寺
紺宇今方盛名知國已清萬松九里影雙澗四時聲杖
策將窮覽巾車不計程登堂山更好人去曉猿鳴
清音寺
久坐俯潺湲流清詩思慳跳珠鳴蘚石淙玉下松關此
日耳塵静幾人心地閒抽琴作新曲歸去要怡顔
禪林寺
振策快秋晴伽藍倚翠屏看雲不留瞬對竹已忘形銀
地聲千載虹橋拱百靈至今鐘磬響如講淨名經
雨中宿萬年寺
夢回深夜耿秋燈泉竇爭流一味清過雁不留天外影
寒松長送枕邊聲饕風可但久無賴急雨那能便寢行
已問瓊臺雙闕路此心何必羨層城
閒主人覽衆亭
籃輿行盡白雲層來款禪居得小亭亂石引泉歸曲澗
寒風吹雨過中庭四旁野色朝昏别一覽巖姿遠近青
宴坐蒲團作何想光隂不復問堯蓂
桐栢觀
屹然雙闕峙瓊臺仰見彤雲郁郁開三井窮源知海眼
六符乘象應天台松杉滿道欣初過芝术何年得自培
更聽鳴泉雜風籟直疑笙鶴紫霄來
天台觀
芝田環拱碧崔嵬流瀑高從天際來飛沫有風長似雪
寒聲無日不如雷巖前八桂人誰折蹊畔千桃路未開
便覺仙都清晝永翻愁歸路染黃埃
劉阮洞
桃花當日未成蹊只有幽禽語翠微楚峽行雲空入夢
秦臺鳴鳳要同飛仙家長若三春好人境何知萬事非
訪問丘園荒舊迹却應回首悔來歸
明巖寺
路轉霞標外雲開綬帶前幾層山底屋一線竹間泉洞
口石孤聳巖頭峯倒懸故應風雨際行子總回鞭
寧國寺
幾日山南北端期汗漫游水痕秋雨過竹色曉烟收宦
海何時了僧房為少留却尋歸去路餘興漫回眸
得景嚴弟書
往年同入洛此日各監州慣見浮雲改相思野水流有
書將遠意何處話新愁莫為癡兒事乾螢蒲案頭
次韻錢處和連使郡齋晚集
風聲止雨歲云暮雪態兼雲晝欲昏共喜高軒歸别墅
肯臨畫戟對清樽埋輪前事空豺路授簡英辭踵兔園
是處梅花寢消息更憑玉藻為招魂
寄吳明可正字
歲晚仍多病春來尚異鄉愁城誰與破談壘漫相望體
怯山風重心隨驛路長後亭梅若放為寄一枝香
憶梅呈曾宏父
重憶東城路盈盈十里梅彌旬阻風雪幾處雜塵埃已
是春移律何時酒泛杯好花那忍落直待使君來
題王氏秀野堂
飽聞居處好遠意快心胸樹接高低影山分朝暮容佳
時能自適閒客幾相從勿訝題詩晚新來百事慵
除夜懷景嚴弟并寄景盧
遠鄉勞薄宦綵服共思親耿耿胸中事紛紛眼底塵與
誰同别歲到此兩迎春獨有還家夢書忩一笑新
次韻曾宏父欲賞山宫梅花
黃堂清興動官梅遥望花林首屢回命駕許同狂客往
舒殘頻有好詩催空懷月觀橫千影趁取山宫舉一杯
為語東皇相假借莫教零亂點蒼苔
見招賞梅時范子芬欲行
翩翩畫戟對春光命客重登千仞岡坐上行人傾别酒
花前小雨伴啼粧雪膚不為輕寒瘦玉骨何如昨夜香
麗句競傳新樂府誰誇何遜在維揚
添竹
添竹果春力期君共歲寒青青懷特操碌碌媿麤官尚
育哦詩日尤朦借宅看他時誰撿校何處報平安
送季元衡教授赴調
三年淹講席斗酒動離情此去登臺省諸公熟姓名驊
騮看地絶鸞鳳為時鳴春日西湖上煩君一寄聲
題左遙功秀才桂香齋
小齋面蓬瀛昂霄得雙桂黃卷對聖賢欣然有餘地筆
端妙言語挾此波瀾勢熒熒百鍊剛自是青萍器衝星
不我識鉛刀且爭利於今修月手益振凌雲氣明年廣
寒宫聲多郄詵似歸來八桂香浮丘挹仙袂
還李舉之太平廣記
稗官九百起虞初過眼寧論所失誣午枕黑甜君所賜
持還深媿一瓻無
次韻向憲見贈三首
理財無管晏言利析秋毫吐論千人廢摩空六翮高未
簮安世筆先佩吕虔刀楚澤東風勁寧辭攬轡勞
四望荒樓觀登高動土思山川相映帶桃李己紛披漢
節人重仰黃坡世莫窺三章堆錦綉唐突古西施
河東空有賦人不道揚雄貴賤雲泥隔夤緣井邑同平
番依列宿談笑霽威風終頼帡幪力能成尺寸功
次韻向憲留題荆門惠泉卒章見及
對泉一洗心如水誦詩三歎顙有泚字比渴驥駸駸來
文如翠㶑鱗鱗起皇華轍跡環諸道濟物良籌載襟抱
雙泉復見等故人竹馬兒童半羸老吾君豐澤要下流
慚愧長瀾力不侔一方始此一滴潤千畝長有千鍾收
去瘼未盡惠未施可使剜玉生新痍塵埃滿面語甚惡
虚辱逢人說項斯
喜景徐作小圃因懷東閣二絶句
數頃澄湖練有光小亭處處得疎篁夢中春草多佳句
一洗塵埃速寄將
白白朱朱手自栽兩年憶著滿林開莫教童稚輕攀折
惜取濃隂待我來
兩宋名賢小集卷一百四十八
