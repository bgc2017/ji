兩宋名賢小集卷一百三十七
宋陳思編
元陳世隆補
拙齋别集
王(失名)字子思行履無考
德清宰俞居安自畫淵明圖
門無車馬喧徑有松菊隂前窗面清泚後戶依嶔岑就
使世俗工猶足寫幽深況今令尹賢洞照先哲心出處
異軌轍丘壑同胸襟予知淡筆墨良似無絃琴先生如
明月瑩潔照古今形模或能寫光彩詎可臨寥寥千古
意當向筆下尋人心去典午朝柄歸卯金豈無康濟心
且賦歸来吟天生卓犖姿豈是甘山林當今急英賢四
海待商霖勉哉就功名枯槁不足欽
表兄丁行之俾予作山水一軸
秃髮管城書不中麝煤滿硯隨輕濃煙雲變怪本無定
丹青故匪能形容解衣盤礴無人久妙迹于今復何有
揮毫要使真宰泣嘆息初非癡絶手遼東有人丁令威
去家得仙今暫歸上界繁華異丘壑安得長林大麓長
追隨聫翩大軸要予寫敲冰不在鵝溪下吾既不能為
喬松直榦摩蒼天又不能為小童一線飛紙鳶萬里江
山入平遠喚取畫師閻立本
江侯邀予作山水書以贈之
江侯樂山水誓卜山水居遊戲天目道箬帽跨蹇驢村
童習識之拍手笑且呼行行不之顧心與山水俱于兹
且幾年所得應有餘云何不知厭要予寫諸圖昔者少
壮日戲墨謾妻奴今衰眼目暗筆研久已疎書来不得
謝督迫疇敢徐圖成不自識濃淡恣所如雲深霧莫測
中恐藏於菟人生孰非幻作觀隨有無江侯樂山水何
考其真歟作詩調江侯江侯其曉諸觀畢勿遽棄醬瓿
尚可糊
何源秀才為予畫山水圖覓詩
孤峰特立何巉巉勢與霄漢光相參左蟠右列分嶺岫
儼若至尊朝子男怪余蝸室不函丈欲有異境超塵凡
素縑掛壁故妥帖平地作此千嵌岩雲蒸霧結深莫測
長林大麓亂不芟想當變怪蟄龍虎中有窟穴誰能探
將崩未崩江石動欲去不去風滿帆山㘭林闕見天際
隠釣萬里横煙嵐嗟予質性素山野視此丘壑心益耽
斗升之粟真秣莝野馬垂耳就轡銜西山爽氣日在望
吏卒侍側嚴若監青鞋布襪棄不著誰令自苦披青衫
頗羞漁父駐短棹似笑大夫新被讒寄言鳥獸倘可侣
吾將從汝棲林巒
戲畫古松真清齋前
輪囷復離竒不柏亦不栗吾廬非夏社嘉樹伊誰植刳
心謝吹嘘強骨餘霹靂峥嶸歴風霜偃蹇豈朝夕客從
何方来一覩心眼惑怪此蒼蛟龍落寞依屋壁不知造
物工輸寫入筆力輕明絶纖埃冥晦滴濃墨皮堅散鱗
甲葉老櫕矛戟古工(缺)不師揮掃恣淋瀝槃礴醉且狂
詎識韋與畢雖云不造極要自出胸臆當知後凋操不
在翰墨迹地瘠山骨出天低雲氣逼俯仰輒有碍巨榦
那能直翻令棟梁姿鬱屈自跼蹐安得少陵絹一掃二
千尺會看十八公高壓三品石
戲畫松栢壁間
窮山數家聚宦況若羈旅冰廳晝日永眇眇誰與語眷
彼蒼髯生結友得新甫奮筆寫瑰姿雙虬見墻堵飽霜
柯葉老積石皮骨古上有雲垂天慘淡閣寒雨下有溪
漱石犖确絶埃土材竒生長艱根瘦卓立苦交柯寒相
依雷陳共然許分榦或相避廉藺馴兩虎信非同根生
要是歲寒侣衆木猥連林噲等何足伍君看桃與李穠
麗相媚嫵情態能幾時紛紛可堪數
兩宋名賢小集卷一百三十七
