兩宋名賢小集卷三十
宋陳思編
元陳世隆補
溪堂集
謝逸字無逸臨川人布衣而名重縉紳於書無所不
讀於文無所不能有韻之言尤超軼絶塵秉性峻潔
生平不喜對書生山顛水湄多從衲子游朱世英守
撫日以德行薦於朝意不欲行不得已詣之信宿而
返從弟薖字幼槃食貧嗜古樂志不仕自號竹友以
詩文嫓美其兄時稱二謝吕居仁云無逸似康樂幼
槃似元暉眞足追配古人山谷讀其與老仲元詩大
驚曰使在館閣晁張流也恨未識之耳一日惠洪過
溪堂見無逸所居一室生涯如龐蘊少君方炊稚子
宗野汲水無逸誦書掃除見師放帚大笑曰聊復爾
耳相與飯菽作偈而還朱世英聞而和之東鄰有寗
生者年二十餘以鏤刻佛像為業俄游京師因其役
得將仕郎歸家日華裾細馬閭里聚觀弟子不懌者
累月豈非傷無逸負出世之才年未五十一命不沾
而殞曾寗工之不若乎噫唏不識天下之為寗工者
比比也崇觀間欲求如二謝之高風勁節者當世有
幾人哉溪堂竹友二集係門人所編長短句尤天然
工妙今詩餘所載僅劍首一吷耳
擬峴臺
耿耿抱孤韻寂寂扄柴扉束書卧環堵交遊車馬稀風
流佳公子妙齡秉天機邀予步層臺目送孤鴻飛山影
漾清𣲖翠色侵人衣漁浦晚烟暝霽雰蒙夕暉静言思
叔子悵然澹忘歸坐有庖丁手奏刀心術微萬象含筆
端縑素聊一揮古來勝達士歘如朝露晞吾人各勉力
毋為鄒湛譏
廣壽寺
學道護心城養生戒眉斧静知世味薄老愜野僧語散
步給孤園邀我會心侣塵清不眯眼境静可冰暑蓮社
宗遠公竹溪仰巢父此道不異世今人豈媿古當念貧
時交重勿棄如土
正覺寺
避暑訪禪客頃作城南遨秋風颯然來草木鳴蕭騷復
起水東興兩槳搖輕舠何處可盤礴有寺臨江臯門戶
頗幽䆳野徑深蓬蒿升堂脱冠坐洗盞傾濁醪初筵談
名理清言洗塵勞徐徐雜恢諧坦率真吾曺尚餘清净
業詩成漫揮毫人生一瞬息逝水行滔滔歸與不秉燭
樓頭霜月高
飜經臺
吾祖牧臨汝滯訟清公庭胥吏退鴈鶩疎簾掛寒廳鼓
角喚幽夢草色池塘青雙旗引五馬駕言出郊坰足躡
雲端屐手展貝葉經税駕妙高臺几研陳軒櫺朱墨紛
在眼梵字森如星臺傾人已寂聲名藹餘馨想公忘言
處角掛山中&KR0034;
明水寺
城西三十里山林深且杳羣峰如連環緣厓一徑小土
潤禾稼重地僻居民少老桂聳亭亭喬松高矯矯幽露
泣溪毛清風搖綠篠朝來爽氣浮輕烟横木杪日煖天
清明野雉鳴有鷕石澗𠻳寒泉泠泠瀉幽沼叢峩雙石
門屢經樵火燎祇園煥觚稜十雉周牆繚掃地炷妙香
房櫳深窈窕嗟予嶔﨑人平生百憂擾好古嗜簡編僻
性樂魚鳥每逢山水佳耳聽眸子瞭况同佳士遊意氣
溢雲表望遠視眈眈臨危憂悄悄險韻吟競病怪語作
危了華鯨吼脩廊僧窗曙迷曉炊黍饌來牟土芝雜荓
蓼他時子來歸伐木芟蘿蔦考室山之陽高明遠隘湫
第恐戀君恩紫禁烟花繞
送董元達
讀書不作儒生酸躍馬西入金城關塞垣苦寒風氣惡
歸來面皺鬚眉斑先皇召見延和殿議論慷慨天開顔
謗書盈篋不復辯脱身來看江南山長江滚滚蛟龍怒
扁舟此去何當還大梁城裏定相見玉川破屋應數間
寄隠士
先生(一作處士)骨相不封侯卜居但得林塘幽家藏玉唾幾
千卷手校韋編三十秋相知四海孰青眼高卧一菴今
白頭襄陽耆舊詢名德(詢名德一作節獨苦)秖有龐公不入州
東菴
年少談王陋漢儒筆端萬字壓嚴徐昔為詞客鶯花繞
今作禪僧水竹居賤子已捐干禄學故人休草絶交書
春風縱棹遊蕭寺壯望淮山政憶渠
南湖絶句
丘湖奩鏡淨無氛地接西壇共一雲安得御風如列子
更邀明月訪元君
野情蕭散不便書老人無心賦子虚待借南湖雙艓子
綠荷隂裏看遊魚
碧瓦朱甍午景凉軟風翻袂送清香荷花也似知秋近
故歛嬌容避夕陽
吳家渡
碧浪粼粼見淺沙丹楓林裏兩三家舟横渡口漁翁醉
夢覺滿身蘆荻花
北津渡
竹籬茅舍掩柴扉衰草寒烟野逕迷只有白鷗無俗韻
何年相伴老清溪
王立之大裘軒
小人拙生事三冬卧無帳忍寒東窗底坐待朝曦上徐
徐晨光熙稍稍氣血暢薰然四體和恍若醉春釀此法
秘勿傳不易車百兩君胡得此法開軒亦東向蘇公名
大裘意豈在萬丈但觀名軒心人人如挾纊
閨恨
汲井浣我衣伐石固我墉塵埃不被體絶無人跡通洋
洋西江水我車不敢渡夙駕豈不早早行畏多露行止
既有義離合亦有時衆人豈無心不如我所之
豫章别李元中宣德
舊聞諸李隠龍眠伯時已老元中少一時作吏各天涯
故人落落疎星曉西山影裏識君面碧照章江眸子瞭
向來問道渺多岐只今領略歸元妙老鳳垂頭垂不語
古木查牙噪春鳥身在幕府心江湖左胥右律但坐嘯
第愁一葉釣漁舟不容七尺堂堂表我兮歸卧靈谷雲
君應紫禁鶯花繞相思有夢到茅齋細雨青燈坐林杪
聞徐師川自京師還豫章
九衢塵裏無停輈若居陋巷不出遊滿城惡少弋鳬雁
對面故人風馬牛别後夢寒燈火夜歸來眼(一作眠)冷江
湖秋馮驩老大食不飽起視八荒提蒯緱
鐡柱觀
豫章城南老子宫階前一柱立積鐵云是旌陽役萬鬼
夜半舁來老蛟穴插定三江不沸騰切勿搖撼坤軸裂
蒼苔包裹鱗皴皮我欲摩娑手屢掣旌陽挈家上天去
只留千夫應門戶西山高處風露寒兹事恍惚從誰語
安得猛士若朱亥袖往南山擊猛虎
社日
雨柳重重葉風溪細細紋清歡惟煮茗美味只羹芹飲
不遭田父歸無遺細君東臯農事動舉趾待耕耘
梨花
冷香消盡晚風吹脈脈無言對落暉舊日郊西千樹雪
今隨蝴蝶作團飛
翦翦輕風漠漠寒玉肌蕭索粉香殘一枝帶雨墻頭出
(一作去)不用行人著眼看
絶句
弄晴數點梨梢雨門外畫橋寒食路杜鵑飛破草間烟
蝴蝶惹殘花底霧
門前楊柳暗沙汀雨濕東風未放晴點點落花春事晚
青青芳草暮愁生
滿城風雨近重陽
滿城風雨近重陽無奈黃花惱意香雪浪翻天迷赤壁
令人西望憶潘郎
滿城風雨近重陽不見脩文地下郎想得武昌門外柳
垂垂老葉半青黃
滿城風雨近重陽安得斯人共一觴欲問小馮今健否
雲中孤雁不成行
桂花
白雪凝酥點額黃薔薇清露濕衣裳西風掃盡狂蜂蝶
獨伴天邊桂子香
輕薄西風未辦霜夜揉黃雪作秋光吹殘六出猶餘四
正似天花更著香
觀蔡規畫山水圖
蔡生老江南山水涵眼界揮洒若無心筆端生萬怪樹
杪聳烟鬟雲端懸縞帶繫舟枯柳根茒屋臨清派埽壁
挂高堂肅肅起清籟君名定不朽第恐縑素敗
兩宋名賢小集卷三十
