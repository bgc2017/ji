兩宋名賢小集卷二百七
宋陳思編
元陳世隆補
鄂州小集
羅願字端良號存齋汝楫子以蔭補承務郎中乾道
二年進士守鄂州有小集
送新安守陳郎中赴闕
淛水帶天邑於今如澗瀍言從發源處直到行闕前使
君儀曹郎省闈早周旋一行領輔郡奏課十郡先是時
新雨餘縱覽驚號蟬長河無六月解帶風中眠鳥羽動
林莽馬門納雲烟村村老農出寒女一笑嫣共談兩歲
樂米糧不論錢今日見使君使君正當年還能持節來
莫作長棄捐再拜不可留鼓聲催發船嗟我寄枌社弟
兄辱知憐宦遊適四方從公倘非難農人實懷土欲見
無由緣唯因足襦袴長說使君賢
題賢女鋪(在南康縣南)
許嫁女始字昔人良所欽此身有所属安得強委禽嗟
哉乃翁愚棄盟欲重尋死生還復合世謂遂初心誰知
彼寒女義烈動芳襟頃來已一慙厚愧方在今正性不
負物臨流殞千金我來弔藂祠目眩寒潭深凄涼一川
上行客聞知音
梁寺丞相見示過嶺新作
凌晨登鬱孤南走韶陽道封疆有中畫山川本懷抱公
行度塞嶺殘雪故未掃高情無南北反謂兹山小頃來
我嘗遊亦覺山媚好前賢因遠謫我輩得幽討兩崖瞻
欲眩數樹攀且繞想公哦新詩千騎轉林杪衙官候顔
色約束軍聲悄韶陽古名郡四十專城早重華已干歲
蒼石在雲表魚龍舞幽壑遺韶蓋可攷以兹供撫玩或
可薦壽考公餘亦時飲未用絶芳醥行行布恩惠正直
神所保
送贑州守施司諫奉祠歸吳興
去國二千里叱馭良已勤到官一百日啜菽念所欣使
君豈常流早歲承華勛螭首有故步天香帶餘熏時清
省諫紙符竹亦再分屬者寇雖除遺民尚驚塵公來鈐
江右喜氣感三軍下擔見施設果蘇彫瘵羣天姿夙已
高况復勇所聞属縣但期約訟庭無放紛村團不識吏
處處飽羹芹生女戒勿怒減輸勸其耘惠術頗次第歸
心已鄉枌小子謬從師頗嘗侍朝曛從容進逢掖慘澹
立紅裙中坐要娛客所陳金石文行裝遂如此何以充
棟棼人事與天意嗟子豈須云來携諫坡雨去開崆山
雲多公能摧剛聖處已策勲行藏吾有命所願不忘君
送辛殿撰自江西提刑移京西漕
峨峨鬱孤臺下有十萬家喧呼隘城闕戀此明使車憶
公初來時狂狡嘯以譁主將失節度玉音為咨嗟一朝
出明郎繡衣對高牙持斧自天下荒山走茅乂光騰將
星魄枉矢失驚蛇氛霧果盡廓十州再桑麻思令撰中
秘天筆有褒嘉辛氏世多賢一姓古所誇太史任箴闕
伊川知亂華誰歟立軍門杖節來要遮亦有救折檻叩
頭當殿衙英風雜文武公獨可肩差佩玦善斷割揮毫
絶紛葩時時有縱舍惠利亦已遐京西故畿甸傍塞聞
悲笳明時資餽餫豈減漢褒斜勿云易使耳重地控荆
巴三節萃一握眷心良有加古來居此人愛國肯雄誇
羊祜保至信陶公戒其奢安邊有成略此道未全賒公
今有才氣功名安可涯願底湖海豪磨礱益無瑕凌烟
果何晚猶有髮如鴉
和汪伯虞求酒
君不見菊潭之水飲可仙酒旗五星空在天此江縠紋
更竒絶投以麹米清如泉分甘正擬供低唱要築糟臺
須大匠詩人便欲醉千日歡伯僅堪陪一餉曰予此樂
未知之獨愛為瓶居井眉因君飲興亦浩蕩夢隨驂駕
觴瑶池昔賢酒盡孤長吸大似竹枯還欲瀝明朝秀句
傳滿城笑指空樽臥牆壁
鹿鳴宴禮成貽解元諸友并呈通判寺簿兄及衆
同官五首
天意欲為雨川雲出相望明時攬俊乂所立固無方少
小諷二南美此江漢鄉猥當興能職首闢較藝場羣儒
悅寬簡浩蕩出文章方觀縱壑魚忽作摶風翔此去升
禮闈旋當對殿廊忠言動明主家國有輝光
鹿鳴首宵雅義取好賢深寥寥疑莫續工席有遺音詩
言君臣間不以位相臨如禽食苹水有酒方共斟從容
陳所好亦復有鳴琴度使峩冠者洋洋動其心願言解
子褐結綬貫華簮真心有相感千載豈殊今
昔在馮當世起家冠倫魁天衢躍羣龍轉見絶足才馳
譽塞四海致身近三台凄涼城東宅歲晚就蒿萊古來
用武地編簡委塵埃每見儒冠喜况逢賢路開祝君如
馮公決科亦崔嵬終身可師法正復在軻回
任子衆所許一鳴居上頭王高兩縣來選拔皆其尤里
行張可貴月書蘇屢優向來丁與虞頗從别駕游嗟我
愛羣才不問薪與槱既為得者喜豈忘欲旁求鼓篋五
百家安皆儒者流相期作鄒魯過是我何來
士有未就駕郡守身勸之君觀漢詔中有此勤懇詞由
來賢俊人出處每委蛇譬彼未嫁女深閨秀容姿施衿
有所適婉孌終自持漢俗尚如此前世當可知勉哉策
名者不但好爵糜君臣有明良行矣方自兹惟當秉高
節長副此心期
酬任察推惠石耳之作
班嗣不借書劉棻真好事慙君輟漢簡畀我充口耳胡
為有牽聯蒼石乃遭刵平生任公子百犗供釣餌坐令
天壤間厭此江海味君今效清癯吾更覺軟美挾書擬
從游夢到沙頭上
望梅亭(南安軍未至庾嶺有亭名望梅兄端翔權軍事時所作)
節物重陽後風烟庾嶺頭休論梅子雨纔度菊花秋翠
壁堪横絶幽亭勸小留謀生兄弟拙一一旁南州
送邕州吳使君
題輿纔送日邊程便擁油幢鎮列城地望素高唐五管
人才今似漢三明時清市駿非無意歲宴逢花好寄聲
太學英名湖海氣此行持論要平平
次韻日涉園
虚静堂
華堂清曠隔喧卑戶外春殘綠滿枝好鳥窺簷時下啄
有人燕坐獨支頥
息齋
世間誰號最閒忙強健收身意自涼春去掃花時汲井
客來剪韭旋炊粱
丹桂軒
丹枝近歲出深宫合向嚴晨伴晚楓珍重幽軒無俗物
月中根墢日邊紅
茶巖
巖下纔經昨夜雷風爐瓦鼎一時來便將槐火煎嵓溜
聽作松風萬壑迴
木瓜塢
山中果樹略扶疎炎帝經中未盡書聞道木瓜紅勝頰
露枝雲葉綴華琚
奉寄交代通守王兄兼簡胡君二首
籍甚王文度同儕意自親方舟能送我别駕苦勞人屬
縣應如律山田向食新荷花開幾許老子舊凝神
有客纔相識乖離又許時不愁蓬轉遠獨恨蓋傾遲卑
薄江南地青冥歲晚期宦遊妨意氣直恐負君詩
題汪氏尊已堂
華屋成來有幾年名因耆舊里中傳未容極口稱臧否
正欲虚心到聖賢室有圖書人自好門多車馬地還偏
邕州健筆人爭誦姓字從今到日邊
次韶楚覺先見贈
奏事何能補帝聡流年早已付天公舊聞雙劒淪波底
忽有三刀入夢中首出詩文為我賀多慚憂樂與人同
如君孝友天應報飛鶴那應久在籠
聞寺簿燕客因以酒蟹送似有詩見及次韻
冠蓋追隨寂寞濱絶甘寬我未閒身古來把酒持螯者
便作風流一世人
此物湖鄉價不論帶糟聊遣薦芳樽夢魂忽去浮清霅
喚撥漁船傍馬門
酧寺簿錄示胡康侯戒明仲治郡遺訓
别駕游心到古初時將前輩警公餘異時治行傳青史
名姓牽聯倘得書
奉酬李叔勤知縣覓茉莉花栽長句
郫令風流太史家早知茉莉有竒葩生嫌衆色空塵滓
遍閱餘香見等差多謝珠璣來坐右好將根墢到天涯
蜀江紅紫紛披後初看東南第一花
次韻酧通判劉兄岳陽樓見懷二首
蓄納深無際憑臨勢易高青春關氣象白日散風濤有
野張軒樂何人續楚騷古來川浸在閑却漢隂槔
魚龍掀舞後渺莽記空庭地帶三苗闊山傳二女靈客
懷光水月詩筆妙丹青少作揚雄悔唯思草一經
次韻和子澄春祠先生律詩
質明悅洗動輕漪禮殿嵬嵬百世師仗几親瞻古人象
陪祠頗雜漢宫儀詩書自可謀元帥俎豆何妨示小兒
春服詠歸千古意只今童冠可無詩
春社禮成借用寺簿釋奠詩韻呈諸同官
素餐深覺愧漣漪后稷勾龍實吏師平土至今猶有賴
配天在昔蓋多儀操豚底用勤巫祝餉黍行看媚婦兒
海内和平頌聲作登歌還有載芟詩
福州趙侍郎開城西古湖以溉田既成冀得致政
丞相福公一臨於是有唱和之篇
湖邊飛蓋欲誰同治行人思舊弱翁行樂未饒溱水女
詠歸應有舞雩童閩山影浸烟雲動滄海潮連浦淑空
欲識元侯疏鑿意君王勤儉正卑宫
南方春早凍先融荷臿趨時小異同要使齊民如水利
亦如前哲變文風四時境淨登臨美萬頃雲垂灌溉通
嗟我一麾江漢上慨然歆嘆似南豐
兩宋名賢小集卷二百七
