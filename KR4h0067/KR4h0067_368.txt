兩宋名賢小集卷三百六十八
宋陳思編
元陳世隆補
雪磯叢稿(三)
謝楊孟溪縣丞惠以章墨
白首侯芭蜀江邊曾向君家傳太玄射熊草賦留殘墨
相應當日還渠得飄零瀟洒幾世孫解得膠法舂玄雲
物理往來元莫測後世子雲還舊壁君家所有更贈君
君還贈我何殷勤感君殷勤復三歎努力西窗磨鐵硯
太玄艱深吾不為願寫誠齋易傳探玄機
佳人兩章寄許東溪
衡之山鬱蒼蒼我有佳人在水之陽木難為珮兮雲錦
為裳愛而不見兮我心憂傷安得為鵾鵬凌風置君旁
衡之山欝蒼蒼(其一)衡之江清且漪我有佳人在江之湄
朝飡菭蘠兮夕饌江蘺欲往從之兮我馬虺隤安得為
琴高沿波與君隨衡之江清且漪(其二)
登濓溪太極樓
岑樓跨層崖灌木翳頽沼曠哉宇宙心况兹展遐眺前
哲日以遠川麓被文藻芳甸馥荃蘅江渚雜鳧鳥亭亭
沼中蓮冉冉庭下草扣寂參太極撫化領衆妙俗薄神
理乖力柔聖途杳英英考亭翁反心會天奥萬里粲良
言一誠貫元造勖哉登樓人畢景盡此道深根復深根
篤行以為寳
醉中偶成
醉敲茶臼嘯秋烟苦欠高陽買酒錢擬入亂山飡柏葉
石牀閒對麝香眠
送友人遊昭川呈陳謙之僉判
閬仙去補荔支譜梅谷歸呈飛鶩篇惟有瓜坡共君在
馬蹄何苦又昭川
道鄉牽損衮龍衣謫墮天涯咏楚蘺莫放蹇驢遊别處
拾青閣下有殘碑
鵬運堂前話别愁菭蘠三度楚江秋近懷莫向元龍道
問舍求田是(缺)頭
夏日偶書
蜾蠃銜蟲入破窗枕書一垜竹方牀家童偶見草頭字
誤認離騷是藥方
秋日行村路
兒童籬落帶斜陽豆莢薑芽社内香一路稻花誰是主
紅蜻蜓伴綠螳螂
新淦偶成
飛飛絲鳳挂梅梢猶記來時雪擁袍今日歸舟新淦路
街頭稚子賣櫻桃
贈吳季詩
燕子樓頭春色深曾騎驕馬擲黃金如今世事漫頭雪
破屋孤燈忍凍吟
演教寺弔樓居朱漕
羅帶江頭蛻繡衣人歸香草謝家池祗今玉樹埋何處
惆悵僧房認得詩
穿塚難酧地下知逢人多說項斯詩今朝痛洒西州泪
萬里梅花欲放時
延真道院
滄流翠竹接仙扃靈菜丹虬供上真擬就元翁分半榻
閒聽秋雨守庚申
訪趙愚齋不遇謁者云扺晚方歸因成一絶奉寄
雪片梅花滿研池芙蓉幕裏客歸遲今朝解了公家事
儘聽轅門報酉時
到衡岳呈弟山長
間依禹柏繫征驄猿鳥應猶怪賤蹤正擬開雲訪韓愈
可能避雨識茅容朱陵洞裏秋呼鶴紫盖峰前曉聽鐘
欲踏青霞尋勝趣倦遊應許借吟笻
許介之館僕于東溪臨發贈别
洗耳泉頭漱晚凉西風衣袂水花香酒邊豪氣横荆楚
燈下清談雜晉唐天地每窮真俊杰山林偏有好文章
試提孤劍同君舞後夜聞鷄月滿牀
下第歸後李白輝李景魏索近詩
吟徧吳頭楚尾春多慙才客問征塵振衣天目尋黃獨
濯足湘江咏白蘋宋五已慚稱進士陳三何用作詩人
錦囊元屬君家有今買漁經理釣綸
題李湛溪詩集後
楚砧岷葛飽清遊金節銀莬照幾州詩句多如姚少監
行程還似杜參謀黃陵夜誦虞妃泣白帝春吟杜宇愁
擬問湛溪何處是夢隨閩國弄漁舟
寄姚雪篷使君
湘鱗六六寄相思疎柳新蟬想别時今夜各聽三楚雁
秋風又老一年詩梅花且補離騷闕薏苡應為史筆知
剪竹疑峰新製笛待衝霜月訪桓伊
謁山齋先生易尚書
淳熙人物到嘉熙聽說山齋亦白髭文字盡傳融水後
精神如戰辟雝時靈椿終不孚朝菌蓍草難堪養夀龜
細撚梅花看總義只應姬老是相知
送桂帥鍾尚書超召
老依牙纛撚吟髭又折梅花話别思五嶺不遮鸞鳳詔
四方俱誦鱒魴詩人才晉魏凋零後國事江淮倥偬時
頼有老臣經濟在快呼桂醑餞篙師
題鍾尚書北征詩藁
野雉江鷗滿故都秋風禾黍撚吟鬚六千里外驅旃旆
五十篇中見版圖金鉉尚期扶日御玉衡終令正天衢
書生亦有中原志那得君王丈二殳
呈廣西張提刑
陸續城邊按部歸梅花隨處撲征騑溪山有助吟題徧
獄市無冤訟牒稀竹屋呼猿眠碎月莎庭引鶴步斜暉
莫嫌瘴霧侵湘客滿路風霜冷枲衣
罪言
愁殺瀟濱蟣虱臣亂山斜照獨含情人才不似深衣古
國勢如何楮幣輕石燕未蘇湘國旱木牛那濟蜀州兵
幸無杜老流離苦切莫吟詩到北征
送程營道官滿赴闕
高旻振爽籟蒼雁鳴芳洲傾城餞茂宰鄉耋羅藻舟茂
宰藴淵道厥源溯伊流宇甿振仁策範俗惇聖猷夷心
灼理要政簡吏統周芳風被儒肄惠澤淪農疇魯封有
馴翟張庭無訟牛慨兹戒徂兩離衷鬱綢繆贈我茂叔
蓮紉君晏子裘慶霄眎鳳躍神囿瞻麟遊世道日以隘
民瘼誰克瘳厲志抗遐棄吹萬溥九州揆予忝皇鑒敷
文免征愁行行重行行夷庚無駐舟
次韻李監丞月夕閔雨
穜稑旱欲槁蒺藜秋向榮哲匠軫民瘵慨此夜魄明蓐
收正秋斂肥遺何縱横仰霄眎蟾曜聆垤佇鸛鳴彼美
玩華光芳樽酌麴生崇榭歌窈窕秀質羅輜軿節序孰
不歡宅生念匪輕同袍正焦灼對酒何忍傾恤喜限惽
智同兹感隂晴淰淰山雲起策策林飇驚企彼天瓢潤
弭此農橰聲崇情發翰墨賞心謝籌觥溥澤乃夙念穹
爵豈所營榮賤有異分感兹反岩畊
次韻李監丞城西紀游
叫舜問寥闊咏濓滌塵囂駕言城西游慨彼往哲遥儀
鳳不可呼鴐鵝浴清瀟懷或光風杳蕙若吹凉飇蒼梧
隴雲愁廬阜太(缺)彫豈無人希周亦有文規姚佔畢末
學陋俗薄神理銷沿流浮伊洛泝源窺羲堯執中與太
極萬古魁瞻杓察微篤強力賢聖諒匪遼舜宫翳灌木
濓塾棲叢苕觀乎紀游作悟彼進學條蘭巵娱才彦豈
謂磊塊澆得深清賞愜理勝英藻超揆予果何為農野
勸耕穮景迫昧見道曷奉德化昭
雨夜讀陸放翁集
爐冷重吹火山房夜黯然濕薪添茭爇苦茗滯芋煎燈
暗瀟江雨詩吟望澤烟老仙何處去搔首弔塵編
送黃天河
天河那可到山頂翠參差邨屋煎黃蠟官爐焙荔支地
蠻遊宦少縣小迓賓遲鼻祖曾吟處荒苔想滿碑
呈趙叔愚司理
澗戶垂楊句江湖半世看不應求五嶺却自建孤壇浙
社朋遊盡(缺)詩氣象寒今朝流水調只向子期彈
閒居自遣
雨積桑樞長昔邪誰能載酒訪揚家漢廷用少臣今老
魯俗皆冠我獨髟憂國苦無蠲忿草看書喜對決明花
衰頽懶作江湖夢擬斸三椏養鬢華
許由溪上小屠蘇紅樹蒼山對一臞白髮功名惟劒在
青山活計并鐘無誰言荆楚多竒士却笑乾坤一腐儒
桐帽貂冠俱有分寄言兒輩莫揶揄
寄樓居朱漕
住近江心古寺邊幅巾應伴浙僧閒官銜自管金陵觀
冠(缺)多依鴈蕩山出處皆留青史看功名且逐白雲還
殷勤為祝樓居月好照横舟送碧灣
史主簿以授菴習稿見示敬題其後并寄張宗瑞
姜䕫荒塚白蘋深鸑鷟無聲結綠沈擬向鄱陽尋後社
只招張叟聽君吟
吟了南樓到庫樓塞雲邊月困雕鎪只今南北無詩禁
曾有新編過韃不
次韻熊雲瀑秋夜見寄
叫徹蒼梧望八荒暮雲秋客各凄凉此情未許旁人會
愁絶中庭月一方
兩宋名賢小集卷三百六十八
