兩宋名賢小集卷一百七
宋陳思編
元陳世隆補
十州閣小集
王亘字伯通福州人淳熙間知南恩州
蔣家園
採蓮橋下路皂盖拂雲來塵壓隨軒雨風生避暑臺酒
緣嘉客盡花為使君開共話西溪舊相忘此日杯
西湖
四明太守愛西湖想像桃源舊日圖不放塵埃生水面
為傳風月到皇都花開别嶼千機錦稲熟鄰田萬斛珠
聞說兒童騎竹馬至今昂首望通衢
和劉郡守十洲詩
太守劉戶部乘水涸時濬治陻塞因其餘力補葺廢
墜而湖上之景為之一新島嶼凡九作一成十隨景
命名遂有十洲之詠
花嶼
傳聞春入水邊枝懊惱行人不暇持任是杜陵歸較晚
也須排悶強裁詩
芳草洲
十步中間水四圍不容紅紫亂相依春風管取青青在
莫問愁人歸未歸
柳汀
不似長安陌上梢只將離恨寄長條臨流繫得虹霓在
留作憧憧兩岸橋
竹嶼
鳳集龍驤未是才獨驚高節出雲來此君端的吾家舊
爭得柴門相向開
煙嶼
離朱諦視也昏花一疋青縑盖白沙咫尺漁舟看不見
凡夫何處覓仙槎
芙蓉洲
須信金行有智囊會將秋色賽春芳清宵見白休相拒
多是潘郎鬢上霜
菊花洲
年年重九為人開不染春風一點埃湖上蕭騷如栗里
虛樽還待白衣來
月島
夕陽盡處見滄洲一片清光水國秋應是玉真梳洗罷
菱花臺上不曾收
雪汀
玉落風刀細細裁梁王宫裏舊池臺逍遥北地何人可
除是冰膚駕鶴來
松島
誰陪老碧到秋霜賴有黃花隔水香土淺波深難獨立
可能移植向公堂
十洲閣
山川如幻閣長秋一島飛來伴九洲不礙漁樵雙槳過
何妨羅綺四時游雲疑泰華分張去水憶蓬瀛散漫浮
禁苑未知湖海樂生綃寫取獻中州
兩宋名賢小集卷一百七
