兩宋名賢小集卷一百四十六
宋陳思編
元陳世隆補
于湖集卷下
和沈教授子夀賦雪三首
北風吹來燕山雪十萬王師方浴鐵風纏熊虎靈旗靜
凍合蛟龍寶刀折何人夜縛吳元濟我欲從之九原隔
東南固是王氣勝西北那憂陣雲結豈無祖逖去誓江
已有辛毗來仗節
今年米貴更風雪破屋荒凉冷於鐵道人三日不出門
卧聽攲簷竹枝折高吟忽送三十韻覿面未覺千里隔
此公也是可憐人家徒四壁衣鶉結君不見漢時蘇子
卿窖中齧氊終持節
天公作劇已三白刮面東風利如鐵只今斗米錢數百
更說流民心欲折敵騎打圍涂塘北煙火穹廬一江隔
陛下宵衣甚焦勞微臣私憂長鬱結爾曹忍凍不足說
我輩何時立奇節
留題彭澤故縣修真觀
五月問修途今日一百里莫投彭澤縣愧此邑中士古
觀官道傍借榻暫少憩較彼靖節翁衷情相謬戾不能
早投簪一官苦匏繫見人屢折腰奔走徒自蹶聊為奴
僕飯明日更蚤起速過栗里去毋遺高士鄙
呈樞密劉恭父
鼎席方虚望已隆上游那得更煩公敢言兩鎮成交契
自是孤根累化工舊弼新開元帥府閒官且領太平宫
歸家淨洗如椽筆凖擬燕然勒駿功
翁子功湯補之遠送海錯甚珍
白彘烏羊未見曾青蛇赤蟻當常珍忽驚海物來登座
能致南烹有故人萬里漂流憐逐日百年麤糲愧嘗新
新篘恰趁來時熟細酌梅花雪片春
張仲欽朝陽亭(亭在建康)
便合朝陽作鳳鳴江亭聊此駐修程南瞻御路臨雙闕
東望仙家接五城日上白門兵氣靜春歸淮浦暗潮平
遥憐幕府文書省時下滄浪自濯纓
舟中五首
扁舟東去幾時還身寄雲濤泱漭間一夜櫓聲鳴到曉
覺來滿眼是他山
山圍平遠水浮天目送歸鴻落照邊好趁新年釀雲液
歸來猶及牡丹前
亂山深崦小溪斜野水微茫浸斷霞一笛晚風生碧樹
始知林裏有人家
南來北去秪紛紛又過荆山一月春笑殺風前桃李樹
飄蓬猶作未歸人
泊船江口夜深深月傍篷窗照淺斟隔岸漁燈半明滅
不眠空有故人心
喜雨
已晴復雨雨還晴慣閱人間夢不成小立闌干搔短鬢
亂雲飛渡夕陽城
湘中館
雲去月在沙潦淨秋滿川北斗掛落木西風送歸船去
年過湘中夜半投馬鞭篝燈洗塵土所見只屋椽雞鳴
問前途殘夢兀擔肩那知闌干外有此山水姸微微清
露漙稍稍明河偏孤光更自照靜極欣所便身世兩悠
然吾其逐飛仙
中隠
吾家中隠君才比萬斛泉短小精悍姿一劒當雄邊去
年柳州賊俯視衡嶽巔君從襄陽來孤忠作戈鋋談笑
百雉安淨洗湖嶺煙謂當醻王勲金印如斗懸言歸遽
如許此意誰為宣小隠即居山大隠即居㕓夫君處其
中政爾當留連早晚有詔書喚君遠朝天欲為中隠遊
更著三十年
送張司戸還蜀
似向川人有夙緣交游存沒最多賢今年初識張公子
六月還尋上水船萬里親庭心已到一杯别酒意空傳
西行賸有新詩句寄我應書十樣牋
廣右道中二首
參天古木綠陰合峻極層巒瀑布長啼鳥一聲家萬里
依然無語對斜陽
觸鼻野花香泛泛勸歸啼鳥意諄諄嶺南三月巳煩暑
猶向江頭細問津
贈鹿苑信公詩禪二首
詩卷隨身四十年忙時參得竹箄禪而今投老湘西寺
卧看湘江水拍天
句中有眼悟方知悟處還同病著錐一箇機關無兩用
烏窠拈起布毛吹
聞德遠與曾裘甫黎師侯會飲范周士所三首
海棠開後碧桃開寒食人家燕子來一病閉門三十日
更無屐齒到蒼苔
張飲名園樂有餘奉常何苦但齋居一杯我亦垂涎甚
病起無聊只羡渠
臞曾句法早知名新築詩壇五字城不要綈袍憐范叔
應將石鼎調彌明
萍鄉境上有驛傍有老杉餘百本余過而愛之驛
無名余名之曰愛直而為之詩又以告邑大夫趙
君公廪曰使繼自今為令者幸如君之賢也則此
杉長存不然將斧斤斯民以自封植于杉何有
此杉已百年林立官道側鬼神所訶護斧斤不敢迫愛
此遺直姿凛凛有正色未云支大厦聊以蔭行客作詩
調令尹為我驛壁刻但使杉長存懸知子清白
遊千山觀
朝遊七星巖莫上千山觀東西兩奇絶勢略嶺海半長
江寫縑素叠嶂俯杯按中有萬雉城鐵立不可玩伏龍
起雲雨老樹舞影亂衝風挾驚電意恐崖谷斷路懸石
磴滑衆客紛駭汗嵌空偶自托發若鳥集灌須臾便開
霽杲日麗清漢却坐山巔亭容我烏幘岸長懷付樽酒
别語不容判會須九垓外與子期汗漫
麒麟硯滴分韻得文字
素王西狩麟筆削昌斯文茂陵一角獸妙語聞終軍壯
哉筆硯間英姿欲拏雲名參龜龍瑞威掃狐兔羣豈獨
濡毫端政爾清妖氛會當獻君王玉殿春夜分輸寫胸
中竒恩波被無垠
幽興
海涵太陰日西墜畫角一聲城欲閉柴門關上濯足眠
萬事不如高枕睡睡鄉廣大我能容兀兀騰騰興莫窮
推枕起聸河漢近月明庭竹響清風
和仲彌性煙霏佳句兼簡二車二首
收斂經綸寄一麾戲分風月與煙霏醉餘綵筆三千首
老去蒼官四十圍露菊浦秋催落帽蠟花摧夜照更衣
登臨縱好難留滯白髮雙親待汝歸
引手星辰逼太微盪胸雲物散空霏莫山好處青成案
秋月明時雪打圍竹洗佳人千點淚荷翻仙子六銖衣
巖西定有漁翁宿障雨攔風不肯歸
庾樓和林黃中韻
九月扁舟下水風一尊佳處與君同眼高四海氛塵外
詩在千山紫翠中傾座只驚談麈白踏筵不怕舞衫紅
樓頭今古無窮事醉倚胡牀月滿空
水仙
淨色只應撩處士國香今不落民家江城望斷春消息
故遣詩人咏此花
賦衡山張氏米帖
人物千年海嶽翁筆精墨妙與天通傳聞有帖蔵張姓
怪底湘江月貫虹
欽夫折贈海桐賦詩定叟晦夫皆和某敬報況
童童翠蓋擁天香窮巷無人亦自芳能致詩豪四公子
不教辜負好風光
勸農以湘波不動楚山碧花壓闌干春晝長為韻
得干字
積雨已連月長沙尚春寒今朝定何朝喚客來江干問
訊湘西寺露重江漫漫聊須萬斛舟湍此千尺湍老松
如相迎翠落頭上冠却望城中花寶髻垂珠鬘勸農有
故事般樂非所安薄晚會春園老稚隨馬鞍彘肩侑尊
酒呼喚來同盤從容及鄙事爾汝開心肝我是耕田夫
偶然此為官飽不知稼穡愧汝催租瘢願言各努力長
年好相看
陳仲思以太夫人高年奉祠便養卜居城東茅屋
數間淡如也移花種竹山林丘壑之勝湘中所無
食不足而樂有餘謂古之隠君子若仲思者非耶
乾道戊子六月某同張欽夫過焉徘徊彌日既莫
而忘去欽夫欲專壑買鄰卜居有詩某次韻
平生交游中此士故耐久不折為米腰頗袖斵輪手卜
居並東郭草草宫一畝日課種樹書箋題徧窗牖花草
當妻妾松竹是朋友上堂娛老親家飯隨野韭客至即
舉詩興來亦沽酒清溪遶屋角古木老未朽翻翻荷見
背戢戢魚駢首幽觀天所蔵勝踐我獨後不因南軒君
兹遊幾時有為君便賣鄰溪南好山阜我喜君亦狂呼
兒挈尊卣一灑塵埃胸快若苗去莠晚凉佳月出人影
散箕斗恨我當先歸君能小留否
樞密端明先生寵分新茶將以麗句穆然清風久
矣不作感嘆之餘輒敢屬和三首
伐山萬鼓震春雷春向家山挽得回定是君王思苦口
便同金鼎薦鹽梅
先生筆勢挾春雷春色先從筆底回欲笑麤官成漫與
望林止渴竟無梅(茶為郵卒所竊但詩筒至耳)
詩腸隠隠轉飢雷(一作殷雷一作驚雷)春困無人與喚回強續新
詩終不似空傳衣鉢向黃梅
送慈曼如金山迎印老住大潙
傳語金山山下龍乞將上水一帆風道人自有飛空錫
只載中泠十丈洪
小山書院
萬里清江占一灣藂生桂樹點幽閒誰人得似劉郎子
賦到淮南大小山
送邵懷英分魯直詩韵人間風日不到處天上玉
堂森寶書得書字
將酒澆君車問君行何如初無十萬錢但有一束書往
昔千官班渠曾綴簪裾日月九門隔江湖十年餘老榦
久凌剥寒灰費吹嘘今者尺一追問津承明廬蓬萊道
家山紫極帝所居功名儻來爾步武當徐徐遥岑出疎
林淺水行遊魚臨分再三囑音信莫我疎
送張定叟
戊子歲二月定叟如南山行李太匆草問君何當還敬
展南陽阡永慕涕巳潸畢事却登覽紓子悲悴顔羣峰
最高處眼界窮塵寰紫蓋款佛刹黃庭叩玄關夜榻藉
雲衲曉窗闖煙鬟野飯薦笋蕨幽尋剪榛菅酒賤可痛
飲詩成要重刪勿作賈胡留閨人賦刀環歸時買竹䶉
小破行囊慳
讀書堂在烏江即唐張文昌讀書處自五代至宋
皆世守之渡江後為史氏所有
漫有五車書不讀豈似一編勤過目癡兒鬻肆蠧魚書
巨富牙籖塵滿屋市南水竹一畝空平生腹笥史長公
閉戸却掃得真樂冥搜萬古窺鴻濛淹留歲時亦何有
策勛兹事要持久吾家文昌讀書處好在溪山落君手
上方治定登文儒東觀石渠森寶書望公起直承明廬
從來海内知名士須讀人間未讀書
風雨石首呈同行寄荆州舊僚
昨日離筵酒未醒今朝風雨暗江亭近人積水全成綠
隔岸荒山夜却青野史衣冠行木偶客船燈火散疎星
寬程且作三旬約要看廬山紫翠屏
江行再用前韻
澤畔行吟我獨醒歸程不計短長亭西風送浪頭頭白
芳草隨人段段青昨夜疎蓬猶窘雨今朝嚴鼓欲侵星
無人去喚華容宰畫我江行作小屏
夜半走筆醻夀翁二首
短篷掀舞不得寐忽枉新詩手自開主人留客不作意
更送一江風雨來
二年塵土堆中坐一到南樓眼暫開風靜江平留不得
特教黃鵠送詩來
琵琶亭二首
江州司馬舊知音流落江湖感更深萬里故人明月夜
琵琶不作亦沾襟
潯陽江上琵琶月彭澤門前楊柳風兩賢底許不相似
哀樂雖殊吾意同
朱陵洞
黑雲起我趾白雨過山脚却立朱陵洞一望紫虚閣神
丹我已祕仙臂真可握試向靜處聽空濛有笙鶴
一覽亭
城中十萬戸亭脚五千丈小退鴈鶩行却立雲霄上主
人心如此坐子鏡中像沙尾是我船煙波更空曠
睡起
睡起有佳聲蕭蕭竹間雨蒿廬淡無營一榻不受暑微
颸入牖來喚起香中縷撫卷忽超然空梁走饑鼠
去臨川書西津漁家
作客臨川又一年却尋歸路淺灘船宦遊到處真聊爾
别恨何須更黯然夾道長紅慚父老繞城濃碧記山川
無端此地成留滯定自從渠有宿緣
上元設醮畢作長句
綠簡朱書自叩真馥爐香霧晚絪緼雪花便作茶花白
春色還隨月色新江漲不憂堤萬丈年豐何啻粟千囷
微生只擬休官去拜胙歸來吉夢頻
過三塔寺二首
湖光㶑灧接天浮風捲銀濤未肯休夜岸繫舟來古塔
不妨蹤跡更滯留
層巒叠嶂幾重重萬頃烟波浩渺中釣艇未歸饒夕照
耳邊蘆葦戰寒風
玉淵亭
靈源直上與天通借路來從五老峯試向闌干敲柱杖
為君喚起玉淵龍
萬杉寺二首
莊田總是昭陵賜更著官船載御書今日殘僧無飯吃
却催積欠意何如
老樹參天一萬株廬山佳處著浮圖只因買斷山中景
破費神龍百斛珠
三塔寺寒光亭(見南畿梵刹志增)
亭依三塔占清幽松竹環除翠欲流曉色晴開千丈月
波光冷浸一天秋瓊瑶影裏詩僧屋雲錦香中劒客舟
風送不知何處笛雁聲驚起荻花洲
咏梅次韻二首
樓上簫聲欲斷魂仙官分與一枝春旋摧粧額添新樣
細撚香鬚數玉塵月下精神宜淡貯雪邊肌體更清勻
老來花事無消息只有君詩當寫真
天與孤標不受塵生憎桃李鬭芳新詩成名下無虚士
花在身邊當麗人只恐素英欺白髮試煩纖手插烏巾
風流今代神仙尉管得河陽縣裏春
楞伽寺三絶
硃砂峯下楞伽寺白髮僧生乙丑年乞我一杯清淨水
為扶脚力上層巔
天圍欲盡三千界地險真成百二關不向中峯最高處
諸君原未識廬山
山北山南劫火餘如何留得此僧居(一作廬)可憐鐘閣三
枝竹無復山房萬卷書
鸞溪
蒼龍翔舞餘千仞瀑水奔流欲百盤定自山靈憐寂寞
故教臨鏡有窺鸞
漪瀾堂
水漫春洲到處通檣杆無數插空濛主人只愛堂前木
不放廬山入眼中
子餘許修草堂遣句勸請
蓮社高人久寂寥草堂風物故蕭蕭追還舊觀須公等
喚我它年寄一瓢
有懷長沙知識呈欽夫兄弟二首
春風花柳又芳姸更接髯郎水竹園小閣横橋俱勝絶
只應欠我共開筵
召公分陜是東鄰天遠堂中好主人更喜新來黃太史
賸拚佳句了新春
題塔子寺
酴醿壓架玉交加深院無人有落花却憶江南田舍樂
旋敲生火煑新茶
題斷堤寺三首
柔桑細麥綠油油雲水烘春爛不收馬上困來尋歇處
斷堤寺裏半時留
堤邊楊柳密蔵鵶堤上遊人兩髻丫可惜行春來較晚
誰家留得碧桃花
古寺留春最得多紫微花畔海棠窠無人歲晚同幽獨
古栢陰森著薜蘿
山居
松韻笙竽徑雲容水墨天人行秋色裏鶯語落花邊修
竹三間屋清泉二頃田了無官府事鷄犬慕神仙(四川總志)
(御選)
兩宋名賢小集卷一百四十六
