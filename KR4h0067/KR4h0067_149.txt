兩宋名賢小集卷一百四十九
宋陳思編
元陳世隆補
盤洲集卷中
謝景高兄惠魚蠏
霜風激水蟹舍寒漁火獻俘清夜闌不烹五鼎若賖死
使之骨醉尤加餐尺半之魚鱗六六同入糟丘隨小牘
鼎來兼味口流涎可使盤中食無肉潯陽從事姿南金
高山調古誰知音寧同娵隅作蠻語生憎郭索多躁心
檐頭雪消春有意洗琖開尊宜一醉持螯頗憶左手同
尺素不妨時遣使
送唐左史紙墨
黃山竒峯三十六聳壑壽松多節目真工曲突埽芳煤
介圭拱璧陳玄玉浙河千里兹濫觴萬榖之皮搖冰霜
肌理細膩色白晳蜀網剡藤難雁行使君來自岷峨麓
曾賦客卿朝奏牘細字不作蠅頭書高文富有牛腰軸
向來平步第一螭勇退宛在番之湄陶泓毛穎幸旅進
快寫元和聖德詩
次韻董伯魯
讀破羣書有遠謀逢時便可動凝旒不辭巖邑千山險
可作鈴齋十日留耕舌未容蠡測海歸心己夢蝶為周
松門萬一逢佳友為說相如故倦遊
次韻黃子餘惠雙井茶二首
荻花風葉醉為鄉每憶臨分一鼎香枉費光隂驚老大
略無治行媿循良歸心來往雞豚社清思消磨雁鶩行
且喜絃歌餘樂地好詩句句挾風霜
峯橫萬仞臨雙井調護旗槍春怕深白雲有第鷹作爪
黃粱無夢蝶何心聞名可信非虚語知味端如賞好音
秖欠谷簾一杯水未能相就盍朋簮
次韻程觀過
山城寂寂簿書稀梅際春風一夜歸忽喜烹魚中有得
恍然揮麈久相違折腰豈愛蘄州竹問漢須尋織女機
竒絶黃山待佳句何時小雨濕征衣
詹氏仁壽軒
修竹林林貫四時龐眉扶杖到期頥子孫長憶當年事
留取軒楹客賦詩
闡陽驛二絶句
略略春晴天亦慳雷驚雨作轉頭間浮雲又逐東風起
不見前山出髻鬟
觸石泉聲高下聞曾將兩耳洗埃塵相逢尊酒今誰侣
細草青莎是故人
次韻施德初遊齊山
詩塵誰復數齊梁小杜文章楚大邦曾為黃花酬九日
至今陳迹擅三江新亭高下依喬木遠岫參差進曲忩
著履與君時茗飲後車何必酒盈缸
花信亭
解報花消息江邊有好風吹香四時别問訊幾人同梅
塢難藏白桃蹊豈借紅但能長撿挍定不酒樽空
次韻馬上偶成
天遣祥風掃塞氛越疆軺傳禮儀新禦戎可鑒秦無策
覘國誰夸鄭有人鳴鶴九臯聞徹響翔龍千載仰攀鱗
垂鞭日日陪清話談笑成章泣鬼神
寒食遇雨
殊方遇寒食節物負年華小雨偏宜柳輕風未落花見
餳如隔嶺對月共忘家俗重子推廟誰祠萬里沙
次韻得保州老張瓦硯
毛穎傳既成陶泓名不朽陳楮接武來論交篇籍囿千
年銅雀臺瓦解淪坤厚何人澄其泥頗能彷彿否龍公
天上人金蘭幸同臭結束萬里行聯翩五旬久清談落
玉麈痛飲盡金斗咳唾璣珠粲揮翰不停手窮邊得佳
硯可出老吕有瓦缶莫雷鳴龍尾羞牛後
次韻楊花二首
桃花開落不同時燕子銜泥相伴飛若向章臺問春色
可無清淚濕征衣
官路風輕落絮迷望中高下襍游絲糝氊擬雪春無際
只有騷人早得知
次韻中山雨後
好雨連宵鳩喚晴曉行襟袂有餘清遠遊朔塞殊風景
夢到東阡看火畊紅退桃溪三月晚綠添麥壠一川平
纖塵不逐車輪起喜聽驅驢叱馬聲
陳留聞鶯
恰恰啼鶯馬上聽凝雲欲雨曉寒輕滿郊碧草皆春色
祗欠山光與水聲
南京道中
密葉成隂行路寬鳩鳴鶯囀足開顔半塗泥滑夜來雨
數片雲飛何處山薄暮每尋尊俎共殘春能伴節旄還
塵襟好濯西湖水偷取禪房一日閒
竒别景盧
禹穴遺書不可尋坐看綠葉冄成林千巖競秀非吾土
三徑就荒勞我心誰是周人思召伯今無老叟出山隂
台階穏上添花萼時倩來鴻續好音
次韻景盧野處解嘲之什
地偏不接市塵聲古木參天鶴唳清臺榭迥窮千里目
詩章突過五言城花移瓊樹真無敵酒换金貂未足榮
燈火歸時笙管作解嘲何事有歌行
答景嚴
向來戎馬沸邊聲曾出良籌助埽清六載倦遊潜楚澤
一枝同折記欒城北門西府仍班綴後雁前鴻媿寵榮
兩鬢星星吾老矣看君重上赤墀行
送朱叔召歸吳中
長憶吳中鳴櫓聲風高月上水波清臞菴掩映花成聚
笠澤微茫烟若城十載相忘成夢想一帆此去喜歸榮
老來無復蓴鱸會尚看驊騮得路行
隆庭竹至四絶句
憶昨分抄種樹書三荆今古美同株閒將草木供詩戲
待把漁樵足畫圖
竹里巧傳幽鳥語月臺高視客星移鄉園何幸三分鼎
鳴鼓鏗鐘樂詠詩
斑籜遠移湘岸種猫頭亦是渭川孫百金得諾金無恨
千畝封侯不在言
裝景松篁渾可喜忘機鷗鷺不相猜南忩情話有時盡
喚取青州從事來
答小隠惠山茶
何處仙官萼綠華鞭鸞獨御五雲車來從月窟曾依桂
分種盤洲不碍茶枝耐歲寒犀换葉蕊藏朝霧錦羞花
紅顔不逐東君老須著頻來鬭臉霞
答小隠聞野處開尊
遺我雙魚集棣華尚疑信馬誤隨車絲聲自是不如肉
酒薄須知大勝茶翠袖明朝看倚竹蘭燈昨夜報開花
飲闌獨步曾臺月古堞危亭見綺霞
園中觀種樹
望中赤葉漬霜華林下徐行便當車好處見山仍見水
興來呼酒不呼茶旋移朱橘添盧橘更揀紅花間白花
出郭最欣塵事少飽看孤鶩逐飛霞
答景盧咏道上新松
落落喬松說九華遠移霜骨想專車淪脂此地能和藥
結實殊方却入茶村女拾釵分翠葉野人敲粉聚黃花
翛然一徑窮芝嶺曉見飛雲夕見霞
野處送百結花
盤屈枝仍墊葱青葉不稀雙銜疑鳳帶百結類鶉衣弱
骨長連鎖輕腰孰解圍若教花自在應作綵雲飛
和景嚴咏冬開木犀
桂枝冬更好浪蕊到今稀雅韻催吟筆幽香傍舞衣月
(缺)影風突百花圍倚策山亭暮寒鵶亦倦飛
和景嚴約賞木犀
簌簌蟾宫桂冬開自昔稀犀通一點骨密染六銖衣樽
渌拚深酌爐紅漸可圍賞花宜卜晝莫待曉霞飛
許倩遣舟送花栽
雙舟十日涉長湖甆斛筠籃且百株可喜石榴初變白
更驚玉茗不施朱臨風含笑勞花使映水分行擁木奴
裝點園林娛杖屨好來一醉倒金壺
侣鷗亭
憩策新亭上波光入座來魚遊能自樂鷗狎肯相猜風
爽塵襟豁雲深俗駕回尋盟須日涉未怕落霞催
小隠芝草
芝叢盈百見聞希不數嘉禾連理枝紫蓋堆雲光點漆
金莖蒙露色凝脂一時競秀園林勝十載深藏天地知
急辦軒楹尊瑞物泥封詔墨有來期
紫薇花以六月至自溧陽在道已五十日今有花
滿樹因示二弟
六月炎天千里移不期繁蕊便盈枝向來渾是西垣客
憶得看花草制時
九日欲為雲松之集以病倦而輟
半秋翻藥裹九日負雲松黃菊從他好清尊不我同零
丁憐敗葉旁午羨遊蜂今古登臨恨雲迷五老峰
景盧約賞朝天菊不克往
暮節真無分頭風秪自知朝天雖有菊向日不如葵久
旱千株槁深秋百草萎吾哀亦相類飲興謝東籬
觀園人接花
植杖看園吏揮斥接果栽奪胎移造化類我借根荄一
似雀為蛤能令桃作梅天工待人力信手便春來
雪後遊盤洲
書事斜川日月同行年過四逼衰翁縱情自洗和陶筆
乘興誰開訪戴篷梅萼僅存難聚雪竹根未穏不禁風
莫將野趣逢人說水上輕鷗西復東
上元日圃中歸
春風環柳岸夜雨失沙痕剰竹期新笋移花護舊根身
閒貪獨樂舌在戒多言是處無燈火荒涼一上元
次韻梁憲盤洲之集
輕風吹雨稱行春丘壑盈懷我輩人照水軒忩如進艇
穿花旌節屢移輪攜壺迭講三杯酒揮麈曾無一點塵
明日兵廚尋故事已教園吏拂華茵
再和
於越歸來三見春買山學圃狎漁人非嫌厚禄輕捐印
所畏空餐詠伐輪時運可驚如過隙人生何苦不同塵
明年此會誰重講唯把書郵問鼎茵
次韻梁憲再集盤洲
春風步屧共優游自喜園廬匪拙謀羅列清樽資笑傲
安排好語待賡酧茸茸香草裝三逕恰恰鳴禽想十洲
玉節尋盟端不再便回天上近凝旒
送吳遠澤赴南宫
文壓秋闈擥桂華一鳴天陛穏乘槎歸來須踏盤洲路
要看荷衣醉藕花
九曲有感
忽忽光隂轉駸駸華髮添迹陳三可歎心賞四難兼
歲三日插柳
欲教垂柳匝池臺尋覓長柯處處栽待得成隂身益老
攀條能有幾番來
朱叔召遺文官花
不用風人怨綠衣身兼魏紫與潜緋司花直為文官地
寧忍春葩一片飛
解褐方聞上玉除寵光轉眼叠金朱大夫不博喬松貴
加橘千頭也作奴
次韻景盧賞梅
曲塢梅藏白東皇解出竒不嫌歌板閙直與酒尊宜倚
竹盟三友凌風粲一枝清標何水部千古說能詩
三月十六日龜巢觀月渭師攜寵同賞後兩日大
雨復作景盧有詩同其韻
潛鱗故故上鈎遲翠袖憑闌自一竒半夜醉歸閒有趣
一年春晝事多宜盍簪何憚冄三瀆覽鏡堪嗟六十癡
巳辦尋盟臨斫鱠不將可否問蓍龜
四月十三日流杯寄渭師
今年無好雨曲水未勝杯誰伴山翁醉難令俗客陪青
苔迎馬入綠柳送鶯來縱步濠梁上垂緡更樂哉
流杯同景裴韻
三春少雨未行觴槐影交加更漏長半夜水來山㵎滿
四簷竹密酒樽涼新亭方作龜巢葉畫棟何妨燕語梁
滿飲三觥拚一醉老來真個惜時光
庚子山居採茶有感
憶昔采茶時雨後山蹊濕鷹爪喜盈襜蟹眼思朝汲歸
路取盤洲下吳行蹤急珠汗透裳衣更换登梯級徙倚
曲闌干鳴雁圓沙集晚景不勝春寒氣潛相襲詰旦傍
粧臺歌側人扶立輿疾望醫來請煮青黏汁舉案念齊
眉幻泡何嗟及重過故園門不忍攜筇入引領顧前丘
空對旗槍泣
兩宋名賢小集卷一百四十九
