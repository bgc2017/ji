兩宋名賢小集卷二十四
宋陳思編
元陳世隆補
西州猥稿
宋祁字子京與兄庠同試禮部會諒隂止奏名以祁
為第一庠第三章獻太后曰弟可先兄乎乃擢庠第
一而寘祁第十累遷翰林學士命脩唐書書成進工
部尚書踰月拜翰林學士承旨復除羣牧使卒年六
十四祁將終自為誌銘戒其子勿請諡其後張方平
言祁應得諡賜諡景文
九日藥市作
陽九恊嘉神期人始多暇五藥會廣㕓遊肩閙相駕靈
品羅賈區仙芬冐煙舍擷露來山阿斸煙去巖罅係道
雜提攜盈䄡更薦藉乘時物無賤投乏利能射饔芩互
作主參齊交相假曹植謹贋令韓康無二價西南歲多
癘卑濕連春夏佳劑止刀圭千金厚相謝刺史主求瘼
萬室繫吾化顧賴惡石功捫衿重慚唶
思賢閣圖余真愧而成詠
沗中二千石罷去輙圖真揆余本完士早蒙善養仁執
笏班華位飛綏待邃宸如何金紫服乃裹丘壑身西南
一面重朅來駕朱輪牽拙歲再期初無德在民形象安
足紀崖略聊自陳質陋眸子瞭志泰眉宇伸謂誰彼其
子而傳阿堵神爵里三十八赫赫多名臣瞻前謝前哲
垂後慚後人
蜀地海棠繁媚有思加膩幹豐條苒弱可愛北方
所未見諸公作詩流播西人余素好玩不能自默
然所道皆在前人陳跡中如國風申章亦無愧云
蜀國天餘煦珍葩地所宜濃芳不隠葉併艷欲燃枝襞
綵分羣萼均霞點萬蕤淺深雙絶態啼笑兩妍姿絳節
排煙竦丹缸落帶垂迴文錦官日傳信到邊遲
海㯶
哆熾風葉張囷皴雨皮厚叢橑列蓋端攅旄注旗首物
以稀見珍材緣怪忘醜
枇杷
有果産西裔作花凌早寒樹繁碧玉葉柯叠黃金丸上
都不可寄咀味獨長歎
答朱公綽牡丹
珍蘤分清賞飛郵附翠籠蹄金點鬢密璋玉鏤跗紅香
惜持來遠春應摘後空玩詩仍把酒恨不與君同
贈楞嚴舒公上人
丈室錦城隈庭閒地徧苔飯從香積取花續少林開講
晝經殘葉禪宵獨委煤無嫌一時學要是暮雲才
將歸二首
遠假西南守三逢梅柳新衰令宦情薄老惜歲華頻郫
釀工銷日巴禽巧喚春離家何所恨雁後作歸人
雲棧短長亭今兹重作經卭崍叱殘馭蜀分使回星旅
鬢雙垂雪羈懷一泛萍驪駒在門久此曲若為聽
長安道中悵然作
三輔古風煙征驂悵未前山園蓬顆外宫室黍離邊樹
老經唐日碑殘刻漢年便須真隕涕不待雍門絃
興亡作今古事往始堪悲宫破黃山在城空北斗移走
岡寒兔隠啼戍暮鴉饑灞岸重回首惟餘王粲詩
過惠崇舊居
雖昧平生契懷賢要可傷生涯與薪盡法意共燈長遺
畫空觀貎殘詩孰補亡神期通一語無乃困津梁
僑居
公宇静寥寥居然俗意銷屐間誰記齒帶適自忘腰畆
首秋殘穫城西日暮樵比來行樂慣隨意度溪橋
春晏宴北園
天意歇餘芳人間日始長落花風觀閣睡鴨雨池塘稍
倦持螯手猶殘藍尾觴春歸無所預羈客自回腸
臘後晚望
寒日繫難定鳴笳弄已休凍崖初辨馬昏谷自量牛漢
樹臨關密隴泉出塞流登高能賦未風物古堯州
贈清逸魏閒處士
奕世依巖石褒恩下帝庭姓名高士傳父子少微星池
溜遙通澗家林近帶坰分明詔書意天極賜鴻冥
答勸農李淵宗嘉州江行見寄
嘉月嘉州路軻峩接部船山圍杜宇國江入夜郎天霽
引溪流望凉供水閣眠愧君舟楫意遂欲濟長川
中秋新霽壕水初滿自城東隅泛舟回謝公命賦
齋舫談經後官池載酒行斜陽鳥外落新月樹端生演
漾思江浦夷猶遶郡城東轅有遺恨日想物華清
再遊海雲寺作
十里雲邊寺重驅千騎來天形欹野盡江勢釀山回園
柰濃成幄樓鐘近殷雷斜陽歸鞅促飛蓋冐輕埃
題信相院默菴
對言方有默因默乃名庵庵留默不遣一物遂為三龜
掃泥中㾗正恐力弗堪自問呵默者了然成妄談
渡湘江
春過瀟湘渡真觀八景圖雲藏岳麓寺江入洞庭湖晴
日花争發豐年酒易沽長沙十萬戶遊女似京都
城隅晚意
寥寥天意晚稍覺并閭閒水落呈全嶼雲生失半山牛
羊樵路暗燈火客舟還暝思輸鳬鵠歸飛沆漭間
夏日陪提刑彭學士登周襄王故城
聊隨漢使者一止周王城片雨北郊晦殘陽西嶺明野
禽呼自别香草問無名誰復黍離詠但多箕潁情
東晉
倉卒浮江日聲明建號初羣臣讓禁臠上宰製單綀氣
銳開桁戰心歡折屐書纖兒競撞壞不念好家居
余昔遊雲臺觀謁希夷先生陳摶祠堂緬想其人
今追作此詩
仙館三峰下年華百歲中夢休孤蝶往蜕在一蟬空蘂
笈微言秘宵晨浩氣通丹遺䑛後鼎林遣御餘風市霧
沈荒白飡霞委暗紅峨眉有歸約飛步與誰同
懷古眺望
城闉聊屬眺千古恨悠悠夏享空臺毁韓亡故社留廟
祠旌穎鳳溪水識巢牛春色依林動晨煙傍戍浮庌騶
閒自集田鶴呌相求町篠夤緣密川葭靃靡柔櫟虚迷
鄭鄙隗路隔軒遊感昔如吾輩曾經幾斛愁
詠史
古有容容福人譏齪齪員生貪巧作奏死戒直如弦欲
重高門地非論媚竈天詩書大儒冡絲竹後堂㫋東閣
飜芻馬西園竊瘞錢道謀誰執咎戶選不因賢朱鼓成
妖日羌雛入賀年須防反室詔終取闔門憐異日讒成
錦先時默似蟬空貽後人歎流涕掩青編
覽蜀宫故城作
國破江山老人亡岸谷摧鴛飛今日屋鹿聚向時臺故
苑猶霏雪荒池但刦灰頳遺糊處壤闔記數殘枚恨月
窺林下悲風覓隴來依城狐獨速失厦鷰裴回廢社纔
存樹隂垣自上苔有情惟杜宇長為故王哀
集海雲鴻慶院
地勝祠仍古春餘物徧華山雲時抱石佛雨不萎花嶺
挾樓梯峻巖牽殿墄斜淙谿雜環珮怪蔓走龍蛇供坐
僧飛鉢香園客戲沙吾遊真草草深意屬青霞
次韻和季長學士正月二十八日出郊見寄之什
雅俗傳祠日年華重宴辰初陽澹江霧小雨破街塵客
蓋浮輕吹齋刀儼後陳林芳催兔目原色换龍鱗壤路
歌聲雜褠倡舞叠新持杯徧酬客惟欠眼中人
十日宴江瀆亭
節去歡猶在賓來賞更延悠揚初短日凄緊乍寒天霽
沼元非漲秋花自少妍蟻留新獻酎蕙續不殘煙戲鰋
衝餘藻遊龜避折蓮流芳真可惜從此遂凋年
潄玉齋前雜卉皆龍圖王至之所植各賦一章凡
得八物或賞或否亦應乎至之之意歟遂寫寄至
之
萱草
脩莖無附葉繁萼攅莛首每欲問詩人定得忘憂否
淡紅石榴
移植自西南色淺無媚質不競灼灼華而效離離實
芍藥
有名見鄭風今賞異疇日采花當采根可能治民疾
蜀葵
紅白相嗣繁色鈍香亦淺相對庭戶間俗尚焉能免
竹
脩脩稍出類辭卑不肯叢有節天容直無心道與空
菊
纖莖寒始密秀葉晚逾滋芳意君須識羣葩搖落時
芭蕉
不枝惟葉茂無幹信中空所以免摧折為依君子風
官下
東泊驂驔一駐車騩雲芣木澹扶疎風經禦寇仙遊外
野識禆諶草創餘潁谷寒煙仍井邑時門殘日但丘墟
兩都大道過從盛不稱支離佩左魚
兄長莒公赴鎮道出西苑作詩有長楊獵近寒熊
吼太液歌餘瑞鵠飛語驚邁予輙作一篇
寶樓斜倚闕西天北轉樓隂壓素漣白雪久殘梁複道
黃頭間(一作空)守漢樓船塵輕未損朝來霧樹暖才容臘
外煙弭節不妨饒悵戀待歌魚藻記他年
寄題相臺太尉韓公晝錦堂
瑞節前驅晝錦身堂成署榜示州民遷鶯賀燕聯翩集
嘉樹甘棠次第春漳岸夕波通沼溜魏臺暾日弄梁塵
君看千古青編上得意如公有幾人
寒食假中作
九門烟樹蔽春㕓小雨初晴撥(一作潑)火前草色引開盤
馬地簫聲催暖賣餳天縈絲早絮輕無著弄袖和風細
可憐鰲署侍臣貪出沭珉穈珠餡愧頒宣
把酒
歌管嘈嘈月露前且將身世付酡然漫誇鼷鼠機頭箭
不識醯雞甕外天青史有人譏巧宦黃金無術治流年
君看醉趣兼醒趣始覺靈均更可憐
余既到郡有詔仍脩唐書寄局中諸僚
一章通奏領州麾詔許殘書得自隨吾黨成章真小子
官中了事是癡兒昏眸視久花争亂倦手搔餘雪半垂
所願弟兄皆傑筆劉生當見汗青期
真定述事
莫嫌屯壘是邊州試聽山河說上遊帳下文書三幕府
馬前鞾靺五諸侯王藩故社經涂國俠窟餘風解服仇
四十年來民緩帶使君何事不輕裘
擬杜子美峽中意
天入虛樓倚百層四方遙謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
春宴行樂家園
園芿初乾小雨泥飲壺遊屐况親攜身輕早蝶千回舞
技癢新禽百種啼乘飲草茵侵坐軟畏風桃綬向林低
陽暉自有留人意銜照高樓未遽西
落花
墜素翻紅各自傷青樓煙雨忍相㤀將飛更作迴風舞
已落猶成半面妝滄海客歸珠迸淚章臺人去骨遺香
可能無意傳雙蝶盡付芳心與蜜房
將到都先獻樞密太尉相公
再試州旟騐不才却將憔悴到中臺相車問罷同牛喘
大厦成時與燕來今日謀猷須丙魏他年賓客但鄒枚
西園聞道餘春在尚及花前㶑艷杯
和致政燕侍郎舟中寄晏尚書
異時仙閣對三休頓首辭榮動邃旒疏廣故僚供祖帳
鴟夷盡室付歸舟側階生玉懷歡宴列壁圖山代遠遊
新句漸高塵累少紫芝巖曲要相求
送越州陸學士
梅天霞破候旗乾鄉樹依然越絶間挾策當年逢掖去
懷章此日繡衣還亭餘内史浮觴水路入仙人取箭山
牛酒盛誇先墅宴不妨春詔得親班
成都
風物繁雄古奥區十年傖父巧論都雲藏海客星間石
花識文君酒處壚兩劔作關屏對繞二江聯派練平鋪
此時全盛超西漢還有淵雲杼頌無
二月十八日席上方憶季長未還不同斯樂欲作
詩寄之會使者來已有新章今牽聯成篇拜呈上
煙壓西郊雨壓津滿城歌吹為芳辰江形左右衣留帶
柳色高低麹與塵暖逼園花迎望密曉催林鳥每啼新
知君貪擁光華節未肯樽前共惜春
九日宴射
佳節憑高駐綵旗亭臯霧罷轉晨曦堋間羽集號猿後
臺外塵飛戲馬時芳菊治疴争汎蘂丹萸辟惡徧傳枝
明年此會知何處醉玉頹山不用辭
程密學知益州
墀塗晝對别堯蓂細札芝泥襲綬馨三蜀舊臺呼輻寵
十連新府夢刀靈雲梯霽日明鈎棧雨閣蒼苔蝕劔銘
只恐廉𥜗歌未厭熒煌歸應六符星
重陽不見菊
蜀地秋高未擬寒翠苞如粒露華乾重陽已過君休恨
留取金英晚節看
僑居
抱病苦憂幽都城困倦游身抛秃翁板言入稗家流世
路風波惡天涯日月遒危心正無泊時底喻窮愁
入壬辰新歲
五十為衰始仍餘五歲衰雙眸不明鑒殘鬢已紛絲銅
虎雖頻剖荷囊信濫持何須依老格先作故山期
罷學士出守還拜承旨
十八年前玷玉堂當時綠鬢今蒼蒼傷禽縱奮愁創重
廐馬雖還笑齒長薰罷山爐飄暗燼潄餘銅椀冰寒漿
須慚清切鑾坡地不是吾人得擅場
西樓夕望
炎氛隨日入岑寂坐遙帷倦鶩昏投浦驚蟬夜去枝桂
花兼月破槎影帶星移珍重窗風好羲人即此時
尹學士自濠梁移倅秦州
于役三年遠論兵兩鬢班不辭征虜辟要作破羌還楯
墨應圜熟兜烽報未閒浮舠背淮服盤馬入秦關遂閣
讐書筆仍餘聚米山憶君他夕恨遙向隴雲間
陪謝紫微晚泛
積雨漲秋壕輕舟共此遨菰蒲歛鋩鍔蓮芡熟櫜韜岸
静魚跳月林喧鳥避篙歸時興不淺風物正蕭騷
移病還臺凡閱半歲乃愈始到家園視園夫治畦
植花因成自歎
卧治無功賜告回驟叨鳴履上中臺壺丘天壤非真死
蒙叟軒裳是儻來經灌旱蔬扶隴出失刊園蘂犯簷開
此身疎拙真丘壑不是當年王佐才
吳中友人惠蟹
秋水江南紫蟹生寄來千里佐吳羹楚人欲使衷留甲
齊客何妨死願烹下筯未休資快嚼持螯有味散朝腥
定知不作蟛蜞悞曾厠西都博士名
送趙御史仲禮之任南臺并柬兼善達公經歴元
載王公用道孔公二御史
天子龍沙拜法官議郎新戴辟邪冠曉辭漠北冰霜重
秋到江南草樹寒諫䟽頻煩明主聽題詩長共故人看
應憐閭里誅求急尚布朝廷禮意寬幕下風清鳴一鶚
臺端雪霽見雙鸞寥寥渡海三冬翮煜煜凌空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑高麾繡斧幾回攬轡並銀鞍
諍臣事業須公等努力明時匪素餐
海棠
薄暝霞烘爛平明露濕鮮長衾繡作地密帳錦為天
木芙蓉
皓露浸湘蘂光風獵絳英緐霜不可拒切勿受空名
江南江北樹秋至僅成叢向晚誰争艷酡顔淺作紅
月季花
羣花各分榮此花冠時序聊披淺深艷不易冬春慮真
宰竟何言予將造形悟
詠棣棠
潘賦幽芳在周詩榮萼傳佛輪千幅細公帶萬釘圓
詠牡丹
壓枝高下錦攅蕊淺深霞叠綵晞陽媚鮮蘆照露斜
詠酴醿
來自蠶叢國香傳弱水神析酲疑破鼻併豔欲留春
黃葵
黃葵貴麗不夭饒一朵新晴松下高還是爾英臨黼座
朦朧曉日照天袍
詠橙
故鄉寒食荼䕷發百合香醲邸舍深漂泊江南春欲盡
山橙彷彿慰人心
過摩訶池
十頃誰家舊鑿池池平樹盡但迴堤清塵滿道君知否
半是當年濁水泥
和賈相公覽杜工部北征篇
唐家六葉太平罷宫豔醉骨恬無憂孽虜詬天翠華出
糢糊戰血腥九州乾瘡坤痍四海破白日殺氣寒颼飀
少陵背賊走行在採梠拾橡填飢喉眼前亂離不忍見
作詩感慨陳大猷北征之篇辭最切讀者心隕如搖輈
莫肯念亂小雅怨自然流涕袁安愁才高位下言不入
憤氣鬱屈蟠長虬今日奔亾匪天作向來顛倒皆廟謀
忠骸佞骨相撑拄一燎同燼悲崑丘相君覽古慨前事
追美子美真詩流前王不見後王見願以此語詒千秋
遣吏視諸公塋樹回有感三首
文正王丞相
兩朝推巨德萬務罄斯猷漢日左右手堯年忠孝侯名
言天下滿故事省中留宸篆旌碑首刊文又幾秋
文靖吕丞相
慶歷公三入邊烽搖太平啖金真間敵撓酒不寒盟上
印情雖切然髭疾遽輕惜哉天弗愸宸幄淚先横
宣獻宋公
昔去勸明辟俄歸參大鈞公孫未及相諸葛已傷神名
待天淵蔽文争日月新英魂同玉樹不向土中春
咏漢史
朱雲英氣凛生風濱死危言悟帝聰殿檻不脩旌直諫
安昌依舊漢三公
寄淨名菴僧長吉二首
故人詩未報恨恨復經年夢去長江路心知寶所天身
依巖桂老詩與暮雲傳無奈纓緌累猶乖方外緣
名高身愈隠孤錫倚巖扄園布黃金地臺藏白馬經菴
雲吞暝燭澗月瀉虚瓶坐想谿橋路莓苔又幾青
九日食餻
颷館輕霜拂曙袍糗餈花飲鬭分曺劉郎不敢題糕字
空負詩中一世豪
兩宋名賢小集卷二十四
