兩宋名賢小集卷八十六
宋陳思編
元陳世隆補
袓龍學集
祖無擇字擇之上蔡人進士高第累官直集賢院出
知袁州入為龍圖閣學士權知開封府進學士知鄭
杭二州神宗朝知通進銀臺司知明州坐事謫忠正
軍節度副使移知信陽軍卒有煥斗集
書高辛氏廟
平昔敘星辰元功祀事分因人列官紀行道亞皇墳高
躅追顓頊徽聲壓放勲淳風今不競帝典世無聞陵古
森喬木祠新際遠氛樵蘇當季運血食屬明君(開寶六年勅建)
(是廟)舊壤資餘廕遺黎薦苾芬春秋奏簫鼓疑是大英文
依韻和登州推官張同年之梁山
峻極乾蒼蒼班移自混茫勢臨坤軸斷根入海濤殭屹
立踰千仞孤標冠四荒興雲山近泰浴日出連暘絶憤
於斯勝煩襟到此涼山經終寂寂祀典漫煌煌(山海經不載此)
(山秦祠八神五曰陽即此山也)巖黑驪龍睡煙清朱鳳翔藏書陋羣玉
中瑟小空桑(空桑山材中琴瑟)禹載無遺跡秦碑有舊章乘輿
留直上鞭石宛居傍在昔初遷鼎當時異省方縱心師
誕妄恃力逞彊梁儒學微言絶神仙怪說彰錫符尊德
水留䜟著吾裳豈念思王度惟期至帝鄉齎男何杳杳
秩祝自琅琅詎得三山藥翻同一國狂八神寧爾福二
世果斯亡始禍聞陳涉遺書見子長龍興成大定虎噬
免交攘往事真塗炭寒心劇刺芒自從兹滅國誰復此
祠陽冤毒疑淪髓凋殘競沐瘡鑒宜觀夏后道合慕陶
唐聖世踰三代明君掩百王朝廷隆盛禮簡冊耀休光
運契千齡統歌喧八達莊古今稱治理夷夏共瞻望洪
化周無外羣生洽太康東民休望幸端拱德芬芳
和御製賞花釣魚(時為中書舍人)
禁篽春深御幄開鳴鞘曉出五雲來花含瑞色三霄露
酒湛晴光萬壽杯香餌得魚波滉漾仙音儀鳳日徘徊
微臣叨竊逢宸幸垂槖甘泉此從陪
九日陪舊參政蔡侍郎宴潁州西湖
秋晚西湖勝㮣多台軒來此駐鳴珂沙鷗散去驚絲竹
煙柳低垂間綺羅亂擲金錢和露菊狂摇鈿扉倚風荷
下僚幸接曹尊末率爾翻成擊箸歌
讀王元之後集題於卷末(其集三卷皆出黃州後所作詩)
提筆幾回書誥命剖符長是守方州未能抗表分司去
(五閒詩又題云何當婚嫁了抗表請分司)終老為郎謫宦休歌舞懶呼寒食
節(寒食讌郡客詩云歌舞懶呼筵上妓饑寒慙見獄中囚)醉吟孤坐月波樓(月波樓詠)
(酌獨酌詩云孤吟獨酌送殘春坐久樓邊白鳥馴)文章獨步成何事(太宗嘗日王禹偁文)
(章獨步異日垂名不朽)空有離騷寄隠憂
寄獻闕下一二知己
公道當朝絶比倫因憑培養變孤根纔衝霰雪游梁苑
便逐風雷化禹門南郡已甘抛絳帳東州何幸佐朱旛
心懷象魏自江海兩地悠悠欲斷魂
歴城郡治凝波亭(濟州)
耽耽層宇俯清漣山色波光曉共鮮形勝争雄齊十二
風流素盛客三千鋪舒柳影眠鷗渚欺壓蓮香載妓船
公退每來須度日塵纓未濯媿潺湲
留題泰山孫復先生新居
築室新成日觀前亂雲重叠稱高眠人逢捫蝨驚旁若
衆望乘駒詠賁然名理静談誰捉麈古書閒校自磨鉛
行聞天子東巡狩羽葆親臨此禮賢
試筆
濟南通守欲幾年最課無成媿古賢却為簿書抛筆硯
每思樵釣負林泉浮名自信雖徒爾薄俸相拘且勉旃
已共妻孥約生計會須搔首賦歸田
監丞蕭君見貽嘉句仍惠芳醪強率鄙詞輒繼高
韻聊資哂爾深媿斐然
遲日和風婉婉春感時情思浩無津煩君遠寄中山酒
顧我方為洛社人濡筆便思題素扇當尊難惜吐芳茵
己欽才妙兼懷惠相遇文場願捧輪
寄泰山孫復
先生心與白雲閒五十秋風鬢不斑自有清名滿天下
更無塵跡到人間逍遥樂外非攸好貪懦聞風合厚顔
不待高吟賦招隠見收餘俸滿青山
蕭五監丞新作堂成名曰知雄且賦彫章題之屋
壁勉率蕪惡以繼高韻
况堂佳號塵游外題壁新吟藻思春撲素自持師老氏
清醒常戒鑒靈均窮通一致由知命仁智相須合入神
因覽君師我顔厚不能假日樂天真
題三教圓通堂(其堂在蔡州開元寺内龍學時知制誥)
師本佛之徒潛心老與儒一堂何所像三教此焉俱香
火長相續丹青久不渝高賢旌好亊二記聳龜趺
馬上讀韓吏部集
驅羸倦遠征尺箠亦慵擎却得開編看仍教縱轡行儒
推文暢行詩許孟郊鳴盡日既遺味渾如挹太羹
至齊五月兩院獄空喜而成咏
厭預鈴齋議欣聞獄犴空三章用舊制五月紹遺風止
繫垂衣治非干别駕功惟期四海内刑措與周同
視役于清偶書四韻寄示幕中賓客
經旬一水湄風土化緇衣豈敢嗟于役何當賦式微雲
山晴特秀花木暖相輝期子同攜手春游事勿違
齋中邸書事
軍壘無多事朝晡且放衙吏人如野鹿公署似僧家京
信因求藥賓懽為鬭茶忘懷塵俗外枕籍祗南華
羌先生廟
先生高世跡舊隠白雲深結宇知何代遺祠直至今地
分壇杏影門接社蓮陰我亦希風者終朝託玉岑
贈廬山崇勝珂長老
珂也僧中秀曹溪得祖衣雲泉聊適性缾錫遂忘歸九
月秋風老千山暮雨霏我來陪静話相對兩無機
送承澤上人歸寧富沙
五老峯前見過從一歲餘還將隨客棹歸去侍親輿乞
食江雲際閒吟臘雪初秪應清夜夢時復到荒廬
酬江西運使齊工部見寄
龍坂彌年别長兹仰道風夢曾瞻使節喜忽得詩筒詞
藻春林秀恩私地鎮崇因將示知者傳誦滿江東
游韶石
純音何寂寞秀色自崔嵬巖草遺簫在溪禽學鳳來余
希探禹穴人似畏軒臺登眺秋風裏煩襟盡日開
秋曉寓目
梧桐冷墜秦宫井沆瀣光浮漢苑槃倚杵遠天垂六幕
照梁初日上三竿
鴛鴦
水宿雲飛無定期雄雌兩兩鎮相隨到頭不會天何意
却使人生有别離
後池新柳
客來莫怪寡心情俗吏喧嘩不喜聽多感後池楊柳眼
一回相對一回青
歴城春日對酒
數尺游絲拂面來數枝紅杏向人開眼前信美非吾土
且勸春風酒一杯
戲别申申堂
翠柳和煙籠碧沼紅芳如火照芳鄰主公欲去寧無戀
倚翠隈紅屬後人
汴水即事
波狂如箭雨如絲汎汎扁舟瞥鳥飛睡起啞啞乍鳴櫓
却思村舍聽鄰機
題袁州東湖盧肇石
袁山之陽秀水側草覆遺基誰氏宅昔云子發其姓盧
往以文章名籍籍宅中舊物何所存惟有嶙峋一區石
闊纔三尺高倍尋久卧塵沙羣瓦礫余心好異因獨往
下馬環觀聊拂拭地表可見十二三已足怪駭動魂魄
呼工運鍤塹其旁挽以長絙百夫力雜然鼓譟登大車
恍爾如蒙巨靈擘選置東吳最佳處四面澄波暎天碧
倚空突兀無與鄰頓覺亭臺增氣色彎環幽竇莫敢窺
恐有乖龍飛霹靂余嘗南游到陽朔衆峰矗矗春筍植
捫蘿踏蘚窮之遍若此竒觀曾未識郡人奔走來如雲
故老驚視復唧唧乃言此石遇真賞屈指于今年二百
沈埋曠代誰爾珍一日光價逾荆璧嗟余束髮大夫後
區區志尚惟孤直十年再謫非不窮猶慕堅絶無改易
如何故老不我愚感物再三形嘆息石不能言人有言
勿使他時重湮阨
和李泰伯送春絶句
九十日春今日盡送春何況我先知後期應在經殘臘
重探梅開雪裏枝
憶昨相逢甲午年與君同賦送春篇等閒又見春風老
更捧新吟一惘然
萬樹紅芳落漸稀浮榮能得幾多時孤根未識陽和力
春去春來兩不知
袁州慶豐堂十閒詠(皇祐五年十月二十一日)
吏散鈴齋掩閒眠到日斜無端是春夢容易繞京華
鄭聲良可厭閒抱七絲琴欲識調絃意理人先理心
年長身多病閒抄已試方未甘先犬馬畢命報恩光
青山日相對閒看白雲生誰謂無心出中含濟物情
曉按三杯後閒烹北苑茶色香俱絶品雪泛滿甌花
扁舟賓客少閒作道家裝跡静心還静逍遥覺日長
雨霽輕埃息閒吟面曲池游鱗時對擲雙破碧漣漪
朝來因試筆閒答故交書莫怪音塵絶吾心與世疎
漸老無功業閒思惜壯年桑榆如有待猶可勒燕然
晴軒足清趣閒與鶴開籠寄語北山侣無驚蕙帳空
兩宋名賢小集卷八十六
