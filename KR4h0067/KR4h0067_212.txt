兩宋名賢小集卷二百十二
宋陳思編
元陳世隆補
豫章先生詩集
羅從彦字仲素南劒州羅源人從龜山遊以累舉恩
授惠州博羅縣主簿紹興初卒學者稱豫章先生淳
祐間諡文質有集
觀書有感
靜處觀心塵不染閒中稽古意尤深周誠程敬因粗會
奥理休從此外尋
自警
性地栽培恐易蕪是非理欲謹於初孔顔樂地非難造
好讀誠明靜定書
示書生
知行蹊徑固非艱每在操存養性間此道悟來隨寓見
一毫物欲敢相關
顔樂齋
山染嵐光帶日黃蕭然茆屋枕池塘自知寡與真堪笑
賴有顔瓢一味長
邀月臺
矮作垣墻小作臺時邀明月寫襟懷夜深獨有長庚伴
不許庸人取次來
侗見先生出此詩嘗妄意云下兩句不甚渾然先生
因改云也知隣鬭非吾事且把行藏付酒杯蓋作此
數絶時正靖康間也門人李侗謹識
送南劒王守歸
三年政化被生民甘雨祥風溢劒津解組幡然賦歸去
攀轅無計可留恂
未把陽關三叠吟且將謬句寫離心千尋浩浩鐔溪水
别後不知誰淺深
勉李愿中五首
愿中以書求道甚力作詩五首以勉其意然借視聽
聾盲未知是否
聖道由來自坦夷休迷佛學惑他岐死灰槁木渾無用
緣置心官不肯思(學道以思為上孟子曰心之官則思書曰思曰睿睿作聖惟狂克念作聖)
(佛法一切反是)
不聞雞犬閙桑麻仁宅安居是我家耕種情田勤禮義
眼前風物任繁華
今古乾坤共一身安身須是且安民臨深履薄緣何事
祇恐操心近矢人(外吾聖人之學申韓佛老皆有書在決擇也)
彩筆畫空空不染利刀割水水無㾗人心但得如空水
與物自然無怨恩(吾道當無凝於物)
權門東往絶行蹤一片閒雲過九峰不似在家貧亦好
水邊林下養疎庸
自述
松菊相親莫厭頻紛紛人世只紅塵自憐寡與真堪笑
賴有清風是故人
題一缽菴
可憐萱草信無憂誰謂幽蘭解結愁欲得寸田斷荆棘
只消(一作秖應)長伴赤松遊
挽吉溪吳助教二首
室富真儒業門多長者車明經方教子得第己榮家性
守仍知分天然不愛奢百年成古昔行路亦咨嗟
新生誇躑躅舊德嘆凋零冷帶商岩月光凌處士星布
衣難得禄白首易窮經追想今何在溪流對洞庭
顔樂亭用陳默堂韻
平時仰止在高山要以亭名樂内顔顛倒一身渾是夢
尋思百計不如閒心齋肯與塵汘染陋巷寧容俗往還
堅守簞瓢心不改恐流乞祭向墦間
寄傲軒用陳默堂韻
自嗟踽踽復涼涼餬口安能仰四方目送歸鴻心自遠
門堪羅雀日偏長家徒四壁樽仍綠侯戶千頭橘又黃
我醉欲眠卿且去肯隨俗客語羲皇
濯纓亭用陳默堂韻
十載猶緇京洛塵歸歟那復厠朝紳君今談笑青油幕
我但巍峩烏角巾江漢便從尼父濯衣冠寧羨屈原新
欲賡孺子滄浪咏會意須還舍瑟人
題靜亭
鼎創新亭靜更幽四時景象鎮長留端如和氣衷談笑
恍若春風中泳游排闥山併藍色重憑欄水擁壁光浮
我來登賞無窮趣好把詩篇與唱酧
送愿中行
聖言天遠海潭潭獨在潛心久泳涵猥念百家非己好
妄將一貫與君談賢如賜也才知二學若陳亢只得三
此道悞來因自足郤隨鵬鳥話圖南
再用韻送延年
心源寂靜映寒潭每欲操存更養涵顧我日思攀劇論
荷君時與得高談眼前舊識知多少物外深交没二三
幸久相親頻握手遽成分别又東南
和愿中岩桂
幾樹芬芳檀與沉枝枝若占郄家林風搖己認飄殘菊
日照渾疑綴散金仙窟移來成美景東堂分去結清隂
我今不願蟾桂折待到蟾宫向上吟(一作待到秋宵把酒吟)
題德士退居
牛頭山頂鎖烟霞檐月松風即我家筏渡有情新活計
袋空無物舊生涯己將黃葉分雙手郤攟白茅占一窊
會得懶庸歸去路索然忘鳥更忘花
賀田溪張公遷居
華搆經營占地靈濃巒環合數峯青苟完公子方成室
趨訓兒孫巳過庭豈止一時誇壯麗定知百世享安寧
顧惟善頌非張老秖貢湯盤往日銘
和張公叙别
良工創新第瀟洒伴洞府經營未畢工四面方興堵蛟
龍忽夜徙空中震雷雨親舊賀於門主人迎孔戶連喚
鳳兒來藏書幾多部為我張廣筵酧賓酌以旅人謂主
公賢敦樸嗤峻宇規模出心匠務卑由乃祖欲圖久安
逸勿辭暫勞苦忠孝闡家門詩禮光族緒居室云苟完
謙冲彌自處玉石不分别鶴雞為謾侣顧予局促輩鄉
評少推許嘗遊莊嶽間喜作齊人語何幸天相之幡然
交鄒魯早年欽大名馳書聊以序比來揖清風談笑揮
玉麈見之名利盡久持豈無補素志己深酧青眼猶相
與默然湯盤頌未為傾肺腑何當惠古風錦繡施殘楮
妙曲誠寡和取利憑斧柯
兩宋名賢小集卷二百十二
