兩宋名賢小集卷四十五
宋陳思編
元陳世隆補
獨樂園稿(四)
獨樂園新春
春風與汝不相關何事潛來入我園曲沼揉藍通底澈
新梅翦綵壓枝繁短莎乍見殊堪喜鳴鳥初聞未覺喧
憑仗東君徐按轡旋添花卉伴芳樽
宿石堰聞牧馬者歌
太河之曲多寬閒牧田枕倚長堤灣烏栖鵲散隄樹寂
析木聲稀夜欲闌牧兒跨馬乘涼月歴歴繞羣高唱發
幽情逸氣生自然往往鳴鞘應疎節歌辭難辨野風高
似述離憂嗟役勞徘徊不斷何妨近髣髴如聞已復遥
長川冷浸秋雲白露草翻光凝碧色星疎河淡夜初
長展轉空亭柰孤客洞簫音律京君明可憐骨朽不更
生安得使傳哀怨意為我寫之羌笛聲
春日書寄東郡諸同舍
滑臺古鎮揭高牙主人賢厚賓友嘉公庭退休射臺飲
水沉綠李浮甘瓜清言妙喻間詼謔笑語往返何喧嘩
别來汎濫若浮梗塵愁俗累稠於麻提鞭俄蓋觸風日
慘澁滿眼飛埃沙朱門湛湛果深淺門外日擁千餘車
閽人未肯即通剌指彈手版景欲斜就令入見亦何事
氣象渺邈凌青霞圍棋角智賭勝負拙者理與功名賖
捨之歸入戶庭隘仰視青天如井蛙後檐數尺地荒穢
不翦欲令生薺花當春寂寂但如此意恐至外逢紛華
柰何勝友百餘里不可一見如天涯何時更共把巵酒
側身北望空咨嗟
閒居呈復古
閒居雖嬾放未得便無營伐木添山色穿渠擘水聲經
霜收芋美帶雨接花成前日鄰翁至柴門埽葉迎
奉和大夫同年張兄會南園詩(徽字伯常)
露濃秋過半氣爽雨收餘取酒邀嘉客呼兒埽敝廬生
涯數畝地官業一軒書竹結垂綸屋泉分入座渠愜心
皆樂事容膝即安居梁静栖無燕波澄戲有魚茂林穿
繚繞微徑步虚徐果落方知熟莎長不忍除過從常苦
遠接待每慚疎不厭茅茨陋時迃長者車
和吳冲卿三哀詩(江鄰幾梅聖俞韓欽聖)
天生千萬人中有一儁傑柰何喪三賢前後纔朞月鄰
幾任天資浮飾恥澡刷朝市等山林衣冠同布褐外無
涇渭分内有淄澠别逢時敢危言慷慨誰能奪聖俞詩
七千歴歴盡精絶初無追琢勤氣質禀清潔負兹驚世
才未嘗自摽揭鞠躬隨衆後側足畏蹉跌欽聖渥洼駒
初生己汗血雖有絶塵蹤不失和鸞節宜為宗廟器儼
雅應鍾律衆論誠共然非從友朋出羣材方大來軮軋
(高下不齊貌)扶帝室誰云指顧間聯翩化異物弔縗哭未己
病枕氣巳竭同為地下遊攜手不相失紳紱頓蕭條相
逢但嗟咄誦君三哀詩終篇涕如雪眉目尚昭晰笑言
猶髣髴肅然來悲風四望氣蕭瑟
和邵不疑送敵使還道中聞江隣幾梅俞聖長逝
作詩哭之
昨夕郵吏來叩門致書函呼奴取以入就火開其緘不
疑賦長篇發自燕之南痛傷江與梅繼踵良人殱噫嗟
知其二尚未知其三請從北轅後覼縷(委曲也次序也)為君談
鄰幾雖久病始不妨朝參飲歠寖衰久厥逆生虚痰逮
於易簀辰皮骨餘崆嵌遺書屬清儉終始貞無慚聖俞
食寒水外以風邪兼愚醫暴下之結轖候愈添惙惙氣
上走不復容鍼砭自言從良友地下心亦甘欽聖體素
彊藥石性所諳平居察舉措敢以不壽占一朝暫歸卧
簿領不廢簽訃來衆皆愕未信猶闚覘興言念三子舉
袂涕己霑英賢能幾何逝者迹相銜君疑天上才難得
帝所貪我疑人間美多取神所嫌茫茫幽明際蓍蔡難
窮探憂來不可忘終日心厭厭
謝興宗惠草蟲扇
吳僧畫團扇點綴成微蟲秋毫宛皆具獨竊天地功細
者及蛛蝥(蜘蛛也)大者纔阜螽枯枝擁寒蜩黃蘂粘飛蜂
翾然得生意上下相追從徒觀飛動姿莫睹筆墨蹤兒
曹取真物細校無不同恐其遂躍去亟取藏箱中乃知
藝無小意精神可通不興誤圖蠅能感紫髯翁子猷状
蟬雀藏寶傳江東不知古何如此畫今為雄人墓木巳
拱其徒頗能工舊法存百一要足超凡庸友人幸為賜
物薄意何隆玩之不替手愛重心無窮常如對君子穆
穆來清風
都下秋懷呈聶之美
愚疎強從仕趣尚與時乖朅來遊京邑榮願知誰諧王
國冨與竒氣象標巖崖雲鴻送雙目攀援路可階秋風
轉枯葉颯颯繞寒齋出門無所之飛塵滿天街夫君宦
未達猶得稱我儕解衣換斗酒且盡平生懷
送李汝臣同年謫官𨗳江主簿
得喪互循環古今昧終始百歲落其間僅與毫芒似所
以達人心身外不復計愁來若亂絲疏解當以理昔
君關外來藉藉聲華起憑案一濡毫萬言俱落紙老生
窺其文色若寒灰死閣筆不能下敢有玭瑕指或時抵
卿相入門俱倒屣閽夫迎受謁不敢揚眉視解褐吏邊
州長途初進跬蛟龍得尺水雙骼方嶷嶷西羌負德澤
飛鏑聳邊鄙添兵十萬餘斗粟無支擬州郡走符檄縱
横恣鞭箠閭閻浪愁苦卒食半糠粃上官知君才悉以
儲糧委開倉募平糴至者車連軌嚴明束吏手誘諭提
民耳留榖受金去若與同儕市弦朔未云周露積丘山
比曾無轉運勞坐飽防秋士幕府上其功明詔深嘉美為
僚登九寺長人專百里卿用報勤劬未言窮任使何期
逢怨讎意外成瘡痏刺骨無文法吹毛出瑕滓清霜五
月飛慘烈傷蘭芷鸞鳳失倚梧飄泊還荆枳聖朝方任
能大過尚收齒況於濟時具暫然遭詆訾寧因青蠅惡
遂取璵璠毁良工構明堂必不遺杞梓勉哉益自立勿
為窮衰止人生難豫期神理無終否庸知今日憂不為
後日喜我道誠無虧壈坎安足恥關山迤邐長百劍連
天倚縈紆結危棧迥入雲星裏蜀國富嬉遊花繁春酒
旨莫作弔原文投之岷江水
景仁書云去冬因酒病耳病牙遂不入洛以詩寄
呈
許昌攜手盡時英況復新開甲第成醉裏都將春作達
老來不向酒藏情齒疎無廢銜杯趣耳病猶分度曲聲
舊友昔遊渾忘却可憐寂寂洛陽城
郭氏園送張仲通出刺棣州(得朝字)
名園送嘉客冠蓋去傾朝小雨塵微斂餘寒酒易消鴈
歸春近塞日上海生潮北道平如掌東風五馬驕
河邊曉望
高浪崩奔捲白沙悠悠極望入天涯誰能脱落塵中意
乘興東遊坐石槎
送朱校理(寀字廉叔)知濰州
東國連年水傷稼使君到部即行春茫茫四野潢汙竭
鬱鬱萬行桑柘新俗不好奢田器貴獄無留繫吏家貧
齊人勿怨歸朝速自是承明侍從臣
晚春病起呈擇之治臣
風日正和柔身輕喜病瘳嬾抛殘蠧簡暖脱敝貂裘值
客開青眼逢花忘白頭家家好春色何處可同遊
興宗許菊久之未得邵亢
菊栽許送定如何庭下不堪秋草多九日無花更無酒
便攜藜杖直相過
和伯常見寄
誅茅宋玉宅邊人知醉宜城幾甕春細雨短蓑漁向市
孤村極浦鼓迎神徧遊七澤身忘倦更賦千篇意轉新
不必滄浪羡清泚曏來纓上己無塵
參政正肅吳公育挽詩三首
皇家近茂異鶚立迥無倫高議誰能奪英才自有真驊
騮寧受縶冰鑑不棲塵試為咨清論風流第幾人
辭華己獨步政治復無前吏不容三穴民皆戴二天於
今知和寡自古愧才偏惆悵棠隂下仁風尚藹然(公再牧陜)
(光實陜人知公之政)
念昔少年日謬登君子堂重言何以稱厚德不能忘(光昔)
(以文請見公答以長歌過有褒嘆)玉麈聲容在泉臺歲月長憑誰寄清
淚為我灑松岡
和子美河西列岫亭二首
秋山對疎牖羈客倦登臨雨後嵐光活晴初落照深素
波明别浦赤葉照衰林佇目寂無語何人知此心
亭臯資遠矚秋思浩無涯鴈唼牽菱蔓童歌出荻花壟
荒猶叱犢枝暗少栖鵶烟靄藏東渚憑軒莫望家
送昌言舍人得告還蜀二首
迢逓銅渠道凝嚴青瑣闈負書當日去鳴玉此時歸鄉
樹迎朱轂江花照錦衣臨邛不足並榮耀古今稀
悽愴懷桑梓劬勞咏蓼莪樹風今遠矣鼎食柰悲何劍
閣登車近秦關屈指過騰裝纔首路夕夢己江沱
寒食許昌道中寄幕府諸君
原上烟蕪淡復濃寂寥佳節思無窮竹林近水半邊綠
桃樹連村一片紅盡日解鞍山店雨晚天回首酒旗風
遥知幕府清明飲應笑驅馳逆旅中
奉和始平公憶東平
相印東臨汶水陽兩看春葉與秋霜登山置酒延鄒湛
上馬回鞭問葛強谿竹低垂寒滴翠露荷相倚净交香
宵衣深念長城固肯得從容傲醉鄉
千巖秀色擁晴川萬頃波光上下天委地魚鹽隨處市
蔽空桑柘不容田訟庭虚静官曹樂儒服寬長邑里賢
不為從知方負羽獨乘魚艇老風烟
和南園真率會見贈
白頭難入少年場林下相招莫笑狂綠篠影侵碁局暗
黃梅花漬酒巵香任真自媿殽羞薄假寐初便枕簞涼
醻應詩豪困牽率從來嬾放似嵇康
送光禄王卿周致仕歸荆南
九列誰云非顯塗人生已不負為儒拂衣長揖䕫龍貴
散髮還為黃綺徒白鶴歸飛心自遠青霞高舉勢何孤
千金盡與鄉人費不向江頭買木奴
送李侍中柬之西京留臺
先公勲烈盛鹽梅清白如聞濟世才華省拂衣辭簿領
衰衢回首謝塵埃嵩峯排戶依稀出洛水迎人迤邐來
寄語馬前頭白吏何殊昔日李西臺
參政尚書文簡丁公度挽辭二首
鳳蹕遊汾曲非熊得偉人同臺尤顯重訓誥愈深諄論
道參黃閣横經侍紫宸如何天不憖志業未全伸
丹闕晨趨退蕭然忘世榮閒齋虚自白永日澹無營脱
落簮纓累沈冥丘壑情貪夫誠有激千載素風清
和范景仁謝寄西遊行記二首
洛川秦鳥鬱相望風物山河舊帝鄉澗底逢人問樵
徑松間繫馬宿僧房恨無同好攜三雅共解前聞醉百
場(李白詩痛掃鸚鵡洲與君醉百場)歴遍勝遊翻悵望日邊回首遠烟
蒼
八水三川路渺茫翠微深處白雲鄉目眵懶拭如松液
領髮頻抓似栗房林壑不收無用物形骸難入少年場
緣苔躡蔓知多少千里歸來屐齒蒼
兩宋名賢小集卷四十五
