兩宋名賢小集卷十
宋陳思編
元陳世隆補
寇萊公集
述懷
吾家嗣儒業奕世盛冠裳桂籍冠倫軰天下知聲光有
才無其命不得步玉堂余亦好古者詩禮承餘芳赴義
忘白刃奮節凌秋霜垂衣遇聖主射策遭時昌十九中
高第弱冠司國章棘寺陪法吏奉使安殊方薄才難變
俗賤節惟勤王務簡忽興念不覺心徬徨慈親違萬里
瘴雨悲南荒端居增浩歎離恨銷剛腸木落多異感蟬
鳴非故鄉長思千萬乘奉職昇周行步武親王陛獻納
肩忠良功成自高退散髮遊滄浪
古别意
水螢光淡晩色寒庭除索寞星河殘清樽酒盡艷歌闋
離人欲去肝腸絶露荷香散西風驚征車漸遠聞雞鳴
深閨從此泣秋扇夢魂長在遼陽城
江南春
波渺渺柳依依孤村芳艸遠斜日杏花飛江南春盡離
腸斷蘋滿汀洲人未歸
追思柳惲汀洲之詠尚有遺妍因書一絶
杳杳烟波隔千里白蘋香散東風起日落汀洲一望時
愁情不斷如春水
遠恨
敗葉亂如雨暮蟬聲似哭感物悲昔心佳期悵難卜雲
山雖阻歎韶華若在目深情染綵牋密密空盈幅邊瘴
雁不來遊魚隠深谷羽鱗孰可憑音書安可復焚灰寄
長風字滅魂亦逐
雜言
我徒曠逹由胸臆恥學鯫生事文墨蛟龍長欲趁風雷
騏驥焉能制銜勒鏘金佩玉良有時丐色諛言盡虚飾
功名富貴非偶然揚子草玄徒默默楚蘭罷秀足蓬蒿
青松委幹多荆棘争如一醉度流年免使悲懽蕩情域
秋興呈裴李二同年
秋興逐凉吹颷然驅煩襟人悲故鄉遠葉落空山深楚
俗傷去恨秦城稀來音何當返烟渭自樂于國林
歲晩亂山外野望誰能同寒沙明夕照敗葉驚西風孤
烟暝汀樹霜氣高秋空徘徊念前事旅恨良難窮
暇日遊建平三閭故里廟貌荒凉惨動耳目噫賢
者之祠世不絶享郡無正人遺棄若是感事傷俗
因留斯句
人生苦遠遊多是悲登眺况復念三閭遺蹤良可弔道
直出章華才高逐邊徼冤聲噴夜江愁色迷烟嶠斷碑
沒敗莎古木吟荒廟祠正少來奠岸峻稀停棹神容漬
老苔壞壁通殘照舊徑失朱門空庭起寒燒餘基雖索
寞清問長光耀旌賢誰再興勿使過者誚
水閣晨起
板閣常晏眠偶獨起清旦月落簷鳥語烟開客船散長
江色自澄汀樹聲空亂羣動又復然勞勞可長嘆
晩望有感
出門望寒野四顧惟椒坡憶昔楚大夫還此情如何殘
陽半明雨水落西風多因同下蔡恨不覺增悲歌
庚辰歲將命至巴東時已秋序霜荷索然偶賦是
章用遣幽恨
乘軺偶將命撫俗烟江湄地僻接窮峽務簡稀公期秋
信任無趣野懷良自宜月白夜蟬响池暗風荷衰溪雲
入破牖山菊開疎籬貰酒不能醉鄉國空結悲徘徊凝
望遠目極長天涯
成安感懷
蟬噪木葉下遠客忽驚秋凝恨悲晩候萬緒皆如抽芳
時同梦幻急景如奔流今吾何為者年來生百憂貧居
負勝事壯歲傷羇遊臨民慚墨綬垂釣思滄洲達則濟
天下窮當守一丘胡能效時軰靦冒隨沉浮
感興
憶昔金門初射策一日聲華喧九陌少年得意出風塵
自為青雲無所隔主上掄才登桂堂神京進秩奔殊方
墨綬銅章竟何用巴雲瘴雨徒荒凉有時扼腕生憂端
儒書讀盡猶飢寒丈夫意氣到如此搔首空歌行路難
暇日
紅樓晝静春隂變日午簾空飛乳燕帆稀客散野岸空
隠隠遥峰望中見
郵亭落日多飛絮枇杷葉重江春暮坐久凝眸欲斷腸
梅雨如烟暝村樹
南浦
春色入垂楊烟波漲南浦落日動離魂江花泣微雨
長郊雨餘遠樹减翠新蟬忽鳴激耳嘹喨久客孤
坐情如何哉形之於文聊以自遣
遥山夏雨歇遠樹凉風至凭欄偶開襟新蟬動秋思沙
溪潔細流庭木驚疎翠節侯又復然幽憂斯所萃芳歲
若奔流羲光不停轡感物悼前期誰知此時意
雪霽池上
雪霽池上亭晴光羽泉石暖覺岸冰消静聞簷溜滴務
簡身暫閒景幽心自適極目望南山圭峯露微碧
有寄
金陵烟艸綠玉露霜天白萬里隔關山年來斷消息
應製賞花
御苑經春雨宸遊屬盛時花光籠寶檻柳色暗龍池㶑
灔雕觴滿融和暖日遲共歌成至樂千載播聲詩
兩宋名賢小集卷十
