兩宋名賢小集卷一百八
宋陳思編
元陳世隆補
玩鷗檻詩稿
蔡確字持正晉江人嘉祐四年進士歴知制誥御史中
丞參知政事元豐五年拜尚書右僕射兼中書侍郎
哲宗立轉左僕射元祐中罷知陳州奪職徙安州又
徙鄧州坐譏訕責英州别駕新州安置
咏絮
楊花三月暮撩亂送春歸盡日閒相逐無風亦自飛輕
輕攔乳燕故故撲征衣莫上高樓望徘徊滿落暉
有感
鸚鵡言猶在琵琶事已非傷心瘴江水同渡不同歸
蔡謫新州侍兒琵琶從焉嘗養一鸚鵡持正每呼琵
琶即一扣響板鸚鵡傳言呼之琵琶逝後悞觸響板
猶傳呼之持正感傷賦此不久遂終
熙寧六年(一作元年)有司言四月一日當日蝕上為徹
樂避正殿一夕微雨不見日食是日有皇子之慶
因獻此詩
昨夜薰風入舜韶君王方避正衙朝陽暉已得前星助
隂沴潜隨夜雨銷
夏日登車盖亭十首
公事無多客亦稀朱衣小吏不須隨溪潭直上虛亭裏
卧展柴桑處士詩
一川佳景疎簾外四面涼風曲檻頭綠野平流來遠棹
青天白雨起靈湫(一作秋)
静中自足勝炎蒸入眼兼無俗物憎何處機心驚白鳥
誰人怒劒逐青蠅
紙屏石枕竹方牀手倦抛書午夢長睡起莞然成獨笑
數聲漁笛在滄浪
西方髣髴見松筠日日來看色轉新聞說桃花巖石畔
讀書曾有謫仙人
風搖熟果時聞落雨滴餘花亦自香葉底出巢黃口閙
波間逐隊小魚忙
來結芳廬向翠微自持杯酒對青暉水趨夢澤悠悠過
雲抱西山冉冉飛
矯矯名臣郝甑山忠言直節上元間古人不見清風在
歎息思公俯碧灣
溪中曾有戈船士溪上今無佩犢人病守翛然唯坐嘯
白鷗紅鶴伴閒身
喧豗六月浩無津行見沙洲束兩濱如帶溪流何足道
沉沉滄海會揚塵
蔡確以弟碩贓敗謫守安州夏日登車盖亭作此十
絶時吳處厚知漢陽軍箋注以聞其略云五篇涉譏
諷何處機心驚白鳥誰人怒劍逐青蠅以譏讒譛之
人葉底出巢黃口閙波間逐隊小魚忙譏新進用事
之人睡起莞然成獨笑方今朝廷清明不知確笑何
事矯矯名臣郝甑山忠言直節上元間按郝處俊封
甑山公唐高宗欲遜位天后處俊上疏諫此事正在
上元三年今皇太后垂簾遵用章獻明肅故事確指
武后以比太后沉沉滄海會揚塵謂人夀幾何尤非
佳語宣仁盛怒令確分晰終不自明遂貶新州
題王維江行初雪畫
吳兒龜手網寒川急雪鳴蓑浪拍船青弋渡頭曾卧看
令人却憶十年前
觀燕公山水畫後有王荆公題詩
相君開卷憶江東髣髴鍾山與此同今日還為一居士
翛然身在畫圖中
兩宋名賢小集卷一百八
