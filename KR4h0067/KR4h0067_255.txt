兩宋名賢小集卷二百五十五
宋陳思編
元陳世隆補
清獻集
杜範字成之黃巖人幼孤能&KR0757;志勵行從從祖南湖
方山二先生學以承考亭朱夫子之傳嘉定中舉進
士調金壇尉冄為婺州司法入為御史彈劾無所避
與丞相鄭清之忤範復奏鄭之私人李鳴復等賄賂
交結改起居郎範以前奏未見施行不拜命徑渡江
歸授江東提點刑獄尋改浙西嘉熙二年改知寧國
歲飢捐俸發倉多所賑給四年還朝極言時事之失
以吏部侍郎兼侍講尋同知樞密院事時鳴復亦在
政府不屑與共事去之淳祐四年詔即家拜右丞相
挺身當國年八旬竟薨于位贈少傅謚清獻事蹟具
載國史所著有古律詩歌詞五卷襍文六卷奏藁十
卷外制三卷進故事五卷經筵講義三卷
夏夜雲月不見有感
天色未清霽浮雲翳層空朦朧玉盤質髣髴擘絮中瓊宇
本瑩徹一髮不可容胡為受掩蓋萬象歸冥蒙誰能召
風伯掃氛有餘功中天懸清光娟娟萬里同
病中和東里寺中作
陋質百不能補敗倚師友東里丈人行幸添巾履後君
詩如秋霽峭絶森碧岫又如萬古壑潺湲瀉寒溜一手
轉機軸四顧無匹偶明窗一披讀張膽不論斗願分有
餘光屢辱自醉酒徂暑變新凉一氣分六九逼仄塵區
間蒸鬱未改舊心逐林泉佳病滋面目醜起來強力貧
寧敢繼富有
募兵
召募古來有今日何其艱文書急如雨取辦都保間百
夫不當十一夫費千鐶恐彼嗜利徒無能禦國患老母
與少婦蓬頭走江干挽之不得留悲泣聲徹天母曰我
壮子婦曰我健夫衣裳破無補田園荒未鋤一朝棄我
去饑寒我何如我欲從汝行生死同一隅抑恐惰軍氣
累汝重汝辜今業己分離把袂略須臾拭淚為汝言汝
亦無我虞戮力濟王功期為壯士模
戊辰冬和湯南萬韻
春初走京華秋杪歸舊廬簡編廢已久開卷澀已疎誰
能擊其蒙石田或可膄鴈山有佳士讀盡天下書足跡
半九州不憚道里迂陋邦何足臨而亦來我居相從一
樽酒未厭園中蔬笑談欣有合浩若縦壑魚人生惟所
適所適各有途胸中苟不迷到處皆通衢簞瓢有真樂
顔氏何其臞役役嗟我生未知終焉圖論交須論心所
論在不渝願君示一語令我三反隅君無金玉音誦一束
生芻
丁丑别金壇劉漫塘
黃綺避世翁萬乘輕商顔翻然爲羽翼國本安泰山出
處義與比盛衰世相關懷古誦考槃令人欲長歎
崇山鬱嵯峩千章自交陰培塿植松柏斧斤日相尋物
小固不容名大亦難任智哉甯夫子其愚非本心
北風吹夏律草木塵沙昏枝葉曾未害根本難具論肉
食謀何有家食徒殷勤誰能起東山掃翳扶朝暾
川澤升為雨霈然周四郊有水行地中溉灌亦良勞勢
力固有限戛哉加分毫為義分内耳誰言薄雲高
調章道之華于世非少補施之匪其宜文繡被泥土自
昔重立言一語萬鈞弩誰其厭來者是非實千古
女蘿去長松籍籍紛委地矇瞍辭詔相十步九顛躓弱
昧慙陋質先生未終棄再拜願有聞服膺敢失墜
人生玩歲月世事變朝暮三年在門牆一日泣岐路窗
前長新綠生意自呈露願君日強飯安排濟時具
方山和篇再和韻
殷勤里社間談笑文字會平生一樽酒無慮千百醉問
梅窮澗岡樂事此其最風霜盡木未冰雪對戶外誰其
念岑寂自得以顛沛歲寒二三友已不數蒼檜卓彼方
山翁自許出行輩古心味玄酒于世百不嗜少小誦佳
篇搜句亦奇偉年來久不作吾黨幾喪氣珠璧忽墮前
疇昔曾夢寐三咏結束語坐令百感至來者恐未然往
者非所計汗青幾名節徒起千載喟
張上舍送望水偶成小詩
我家東南隅去海不踰咫招潮厭鮮美望水快珍脆朅
來雙溪上河魚僅青鯉泥滓漬膚肉強食輒三噦此物
從何來對之驚且喜雖然餒敗質尚餘江海味令人憶
故鄉沽酒為一醉
閒坐有感偶成古風簡劉會之高吉父康司理
虞夏幾百載繼以周禮樂洋洋雅頌音後世誰能作井
疆貧富均薄海詠康樂姬公同聖賢積累亦不薄宜其
垂萬代整整守規矱寧知不數傳板蕩已非昨丘賦魯
史書田疇鄭謗作滕君漫憂勤畢戰空唯諾盛古猶有
憾此豈易商𣙜矧今千載後而欲強復剥州縣工罟穽
黔黎惴溝壑世道日澆訛禁厲不可縛我嘗三太息浮
雲翳碧落為貧走塵埃豈解拯民瘼州家輕任使千鈞
委羸惡勞瘁敢自愛恐負此邦託仁政安在哉名是意
已錯治道去泰甚此論東州確人言寬一分所望恕且
約嗟哉斯人生日巧亦日削俗吏事朱墨暴吏事鞭朴
我把七篇書人笑謂迂學誰與輸此懷濁浪渺垠堮
良月遊水樂
久矣聞水樂邂逅作此遊林立攢萬石曲逕穿深幽谽
谺開古洞下有清淺流惜哉非古音噴薄皆人謀流觴
飲山綠風鬢吹颼颼欲歸興未盡携手湖上樓斜陽獻
萬状浩以百目收白鳥去復還翩翩良自由我本山林
人對此多慙憂歲月不我與晏閒其可偷便合作歸計
老矣安所投世事皆漫爾政恐空白頭
送羅季能赴興國
向來與君别忽忽二十年君兹厲素節我已羞華顛轉
物有元機掃翳還青天羣耳共聳聽明詔方改元篤意
召諸老高爵升衆賢執麾不可挽問君胡為然一氣纔
作新萬卉皆争妍雪霜誰謂無松栢良自堅操心不厭
危知機常慮先承流惠疲民調俗暢新絃送日徒京塵
班春勝著鞭顧我足尚繫羡君翮方翩數里已云隔千
里其可前有懷空感惻何時解拘攣卓哉漫塘翁邈在
雲山邊煩君招衡門為我致問偏萬牛應莫回世事如
風鳶
鴈蕩
東南富山水傑氣鍾鴈峯巨靈排屭贔妙力開鴻濛斷
崖據險絶峭壁凌寒空分形獻萬状轉盼無一同或疊
如錦纈或鑄如青銅或前如舞鳳或却如飛鴻或伏如
卧虎或矯如遊龍並如兄語弟差如兒隨翁銳如筆露
穎岐如剪開鋒二湫分大小百靈儼西東古語聊近似
天巧難形容我久埋世埃幸此扳天風應接費耳目磈
磊羅心胸有僧本儒家伴我追雲蹤攀躋不知勞指引
殊未窮胡然便語别問之以涕從為渠遊興盡生我歸
意濃出計無艸艸回途復怱怱還此未了緣邂逅須有
逢
送夏肯父赴補
之子問行李策足遊上都晚風吹客袂話别聊躊躇朝
家渴多士璧水來英儒子志横四海亦復隨羣趨磨礪
強國策他時獻嘉謨卓彼漫塘翁一壑老壮圖萬牛挽
不前世事付長吁君欲訪隠所為問今何如
雪中成十一韻
入冬多癘氣陽淺月令暢隠雷聲間作萬蟄驚塞向數
日凝重陰雲同寒威壯飛瓊徧天宇色界鋪寳藏前此
亦屢白玉瑞此其創緘運孰主張一雪壓千瘴紛紛富
家兒羔酒醇金帳誰思道丐者雙脚不堪餉顧我雖甚
貧可挾尚有纊早起願年豐共飽拜天貺天意然不然
獨立為楚愴
中秋夜客退觀月漫成
檻外不數丈深窗藏丘壑璧月懸中天玉露下叢薄尺
水澄秋光龜魚共余樂所樂亦伊何飲水良自覺恍若
歸故山灑然謝羈絡明發將何之塵埃又如昨行也誰
使之有此一大錯幸保寸心在舉頭望碧落
登山述懷
扙淚别妻子登山望歸舟舟遠望不及巖溜鳴咿嚘重
趼坐絶頂晚色忽已稠凄其杜宇聲問我胡為留撫襟
獨浩歎淚下不可收三年足别離此淚良有由區區駒
隙中為形役不休為形役尚可為人役何求淵明獨何
人我乃如拘囚親老方倚門甘旨誰供羞子幼未知學
擇師誰與謀鬼蜮閃光怪虎豹嘷昏幽世路委叢棘吾
道若綴旈豈無知我者應謂我心憂
和劉會之野堂韻
艸艸春又過凄晦風雨夕三年烏傷夢不斷一區宅台
山在何許空有塵滿屐英英江夏公老龍蟠古澤尋勝
著幽宇搜奇列佳石疏懶不出門亦復為渠役酒酣對
崔嵬寸管凌千尺念我蕭寺中遠贈煩走力隠几讀妙
句緬懷賓主席何當謝吏網足躡堂上客
詠芙蓉與菊花
秋光濃欲滴結束東籬花糝糝紛點綴戢戢相參差淵
明太好事言樂酌流霞誰云制頽齡為與霜争華映水
開芙蓉麗色如春葩漫以拒為名青女不能加持此問
淵明何乃吝齒牙門外風如箭黃落滿天涯
送子謹叔
古道日凋敝人心競險薄風雨晦朝暮平陸變清壑歸
來尋故廬六窗静猶昨殷勤時拂拭埃塵易侵剥此地
寬且明休哉有餘樂
聚首日嬉戲何乃遽言别回首十年間坐令肝膽裂東
陽古佳地先民有遺烈為我一問之山寒水清絶無以
持贈君高秋千里月
送趙寬堂
兩片南山雲偶爾連空飛一去向空谷一留伴殘暉招
招漸江渡激激風吹衣仰頭有鴻鵠孰使心事違何時
黃山畔把酒話昨非
新秋
大火西流日秋風戸到時斷痕依淺水疊翠别高枝氣
每隨時改人應共物萎百年同一夢身後欲何為
和澧洲喜雨韻
秋色在何許浮嵐疊翠間江清雙鳥渡天闊片雲閒雅
量追文舉新詩壓子山更深聽遠溜哦詠答濺濺
次鄭府判金字韻
巇嶇來北固邂逅識南金未覺人間役欣同物外心燈
花殘夜半桂子落秋深細聽朱絃曲寥寥大雅音
和十九兄梅韻
空谷寒花好荒村野路長有懷尋往事無語攪枯腸老
氣猶無恙幽姿只自香喜君歌白雪茂對此新陽
道旁見梅
一樹棲殘雪不禁春夜霜香飄非寳篆粉褪壓時糚且
合收餘白應難待晚黃自便籬落好榛棘不相妨
途中
官身驚昨夢山店是回程郡事關新舊人心屬送迎塵
衫纔幸脱野服要須成世路如川險歸途却自平
有感
棒檄來兹邑勞勞兩載餘親庭千載隔家信十分疎有
婦聞多病諸兒盡廢書低簷秋雨滴點點正愁予
舟早行將至三界偶成
辭京塵漸遠入越思逾清雨壑溪方漲風帆去復輕天
光浮水闊山色帶雲横更問鄉關路從今尚幾程
再次前韻
晨炊浮早渡午夜過錢清越國移舟便曹娥上堰輕人
言三界近共指一山横古剡明朝到籃輿數去程
厭見塵泥汩喜看沙水清魚攅隈日暖鷗去帖波輕寒
渡人來少閒舟岸與横漫須催去槳溪曲不論程
即事
官喜文書少塵迷歲月遷豈無車可出儻有約宜堅傍
水尋疎影裁詩讀細篇孤山須竟日莫去買遊船
水簾谷
巨崖森四立谺洞露前簷鳥道穿危磴虬松奮老髯巖
高全似砌水小不成簾雖倦猶貪看中宵澗雨添
又和鄭府判韻
荆璞照耀非常珍天衢整步凌通津與人軒闢破畦畛
滿懷拍拍無非春我如櫪驥異遠道志在千里身未到
朅來此地尋文盟平生心事為傾倒飽德醉義樂有餘
况有蘭玉芬庭除諧笑云云殊未厭盤餐夜半勞兵厨
依依此情那忍去自恨塵鞍難久駐佇看飛詔自天來
殿前賸作摩空賦
再次沈節推送春韻
子規泣訴春山頭芳草連天不盡愁紫陌遊人在何處
空有顰眉人倚樓溪上悠悠棹木蘭溪邊落紅紛斑斑
嗟哉片片逐流水新篁忽長千琅玕多少閒愁推不去
欲問春歸杳無處少年知己負心期尊酒從今樂事稀
新秋
少昊行秋正疾驅灑然凉色已侵膚翠空碧水涵高下
淡靄蒼煙半有無風露已經生慘戚菰蒲且欲慰斯須
誰將霜竹横雲外似有悲聲與恨俱
繼和嚴君壁上韻
山舍榱楹朽蠧餘朅來小圃作閒居推移寧免人間世
灑落還同心地初鷗鷺齊盟忘物我薜蘿交翠映簪裾
恭惟不負傳心印已把浮生付六如
己巳登王峰亭二首
與君攜手上巒坡多少塵襟盡剖磨一鳥横邊秋靄淡
片雲歸處夕陽多潮來萬里翻明練山簇千峰列翠螺
此地不堪歸去早佇看明月漲金波
杖黎無事歴危坡一片清寒鏡面磨極目盡時知水闊
置身危處見秋多此時不著登山屐到處還成測海螺
遥想高人閒物外祗應不與世同波
次韻艸堂
心事崔嵬日不如愁端叢起蔓難圖殘山剰水風聲怨
落日微雲鴈影孤妙句聳聞驚昨夢寒窗細讀慰來蘇
許身已在羲皇上降志猶能念昔吾
又和鄭府判侯字韻
野人漫學事王侯宦牒相從得俊遊著眼丹鉛常午夜
轉頭萸菊已深秋幾多陳迹成今古莫對清樽話去留
自幸趨陪揮玉麈如今何止識荆州
得雪稱賀馬上得五十六字
昨夜同雲猶未合朝來一色變山河料應天上梅花早
吹落人間柳絮多酒興自憐今老矣詩腸無奈此時何
銀杯逐馬天階路何事閒江伴釣蓑
次趙貴方九里松獨行韻
道機已熟絶隄閑縦步來尋興裏山殘雪點衣消酒醉
晚風吹鬢帶詩還妙年羡子歡蹤足卑宦愁余樂事慳
安得相從塵網外快將如意碎青珊
和六十叔一絶
夕陽有意為人留斜映寒江著小舟遠目遥岑無限意
不須蕭瑟賦悲秋
和趙山甫海棠
春風得意酌霞觴翠袖寧禁白露霜欲向月宫收賸馥
曉窗強理背時糚
次沈節推送春韻二首
佳人憔悴怯春衣日暮樓高酒力微流水落花無限恨
千聲杜宇况催歸
一年春事逐飛蓬燕語千愁許未通水竹誰家深院落
捲簾凖擬納薰風
劉上舍携酒有詩和其韻
數過流年轉矚中宦塵休更問窮通君詩喚我塵埃夢
孤驛清燈一笑同
怱怱歲事又更新一氣初回萬木春獨有江梅殊不覺
凛然冰雪照詩人
偶題
雪外亂山才約略雨中平野更凄迷有人支枕篷窗底
卧看羣牛渡野溪
代菊對
未有淵明先有我何人喚我作淵明東籬宛在南山下
誰向秋風管落英
和高吉父
麥隴吹風餅餌香桑畦映日繭絲光晚春好誦歸田賦
問汝何為兩鬢霜
空明洞(在黃巖縣)
莫訝青山小山因洞得名仙人騎鶴去留蹟在空明
送湯仲熊國正以直去國
朔風剪木末碩果懸孤危冥冥邈飛鴻異哉聞鳴䲭暮
雲結愁陰送君江之湄去者挽莫留留者良自悲何當
謝塵鞅鼔枻相追隨
兩宋名賢小集卷二百五十五
