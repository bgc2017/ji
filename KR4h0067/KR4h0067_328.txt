兩宋名賢小集卷三百二十八
宋陳思編
元陳世隆補
端隠吟藳
林尚仁字潤叟福州長樂人家貧刻苦攻詩每有所作
微不合意輒裂去卜居半邨半郭間手自種竹題
曰竹所吟嘯其中自號端隠以示終于遯跡之意吟
藳一卷淳祐辛亥陳必復為序稱其詩專以姚合賈
島為法而精要深潤過之
飲葯房陳戶山居分韻得閤字
常人厭寂寥隠士畏喧雜山居主人百好無終日哦詩
閉書閤我本山中人心事亦頗合杖藜約客行幽深來
扣吟扉坐陳榻不叙寒暄說晚唐滿座春風屢傾榼霜
晴沙路軟如泥谷鳥相呼聲自答花時不飲空白頭世
味由來如嚼蠟秪憐無夢化作蝴蝶飛遶盡百花深處
日千匝
暑夜
松風生晚凉坐久市聲歇客去行獨吟踏石碎明月
題蘆鄉思歸圖
不畫梅花却畫蘆自言家在箇鄉居當時恨不曾添雁
為帶平安一紙書
九日登烏回寄鄭渭濱
烏回山下寺閒抱一琴游客路黃花晚江城寒露秋持
書誰送酒懷古獨凭樓想爾西風裏遶籬吟未休
和陳葯房納凉
貪凉分石坐野服岸巾紗竹暗鳴風葉溪暄聚水花深
村人語靜高樹鳥飛斜不飲論文酒敲棋煮夜茶
贈歌者
聲逐嬌雲學鳳鳴王孫幾醉拍欄聽春深莫唱關情曲
多少行人過柳亭
新昌道中
春紅落盡雨霏霏為怯輕寒尚夾衣村路每于泥處滑
鄉音漸與市人非護蠶谿女條桑去抱布山翁換米歸
世味徧嘗只如此幾番清夢落漁磯
寓華亭下砂鹽場
地僻民居少官勤國課優遠程驅瘦馬小港礙行舟晴
日鹽花晚風潮海氣秋野人因買鶴半月此遲留
秋日書懷
十年客路歎飄蓬歷盡風霜鬢欲空睡少半疑茶作祟
愁多全覺酒無功數蛬厭靜鳴秋雨一葉驚寒落晚風
惆悵故園歸未得草荒籬下菊花藂
適越留别
江亭飲罷起離愁何事西風又越游潮信欲來人欲去
夕陽紅蓼滿汀洲
此山林僉葯房陳戶偕張牧隠暮春晦日載酒相
過席上以手揮素絃為韻得絃字
春詩敲未穏一醉傍琴眠吟客相過日飛花欲盡天竹
隂池水暗樹色島雲連幽鳥可人意數聲清似絃
寒夜即事
吟苦過于顛吟成亦自憐凍油燈影薄深屋語聲圓分
月照歸客避寒移卧氊一冬少閒日不得到梅邊
春日偶成
未逢知已愧蹉跎又見春風長徑莎杜宇一聲詩思減
楊花三月客愁多從人乞米貪如舊借吏鈔書字半譌
懶記江湖十年事近來平地亦風波
廢寺
勅額雖存屋半傾爐香無主佛無靈豪家不管空門事
日夜西風語塔鈴
自賦
學書學劍兩無成天乞梅邊隠姓名未必清閒非盛福
縱教富貴亦虛榮百年有限春風老萬事無心夜月明
何計莫餐烟火供潄流眠石過今生
送林雲岫歸省
西風吹客衣束擔出王畿千里莫嫌遠幾人猶未歸山
空秋鶴瘦天闊暮雲飛料得還家日將詩壽綵闈
雨中和張西麓
雨聲聽易厭况復事關心終夜不成寐一春徒費吟委
紅花命薄重碧酒杯深何日西湖上移船繫柳隂
連雨留宿陳葯房吟所
谿水分流急谿雲帶濕飛防飢童乞米畏冷客添衣雨
院棋聲潤風窗燭影微終須待晴去踏月夜深歸
偶題
矮屋過如斗樣寬閨門渾不受春寒海棠睡去梨花瘦
次第東風到牡丹
弔友人墓
樹隂雲影暗空山銘石雖存不忍看燒罷紙錢灰未冷
落花啼鴂雨聲寒
游陽明洞天
每箇虛亭坐片時旋尋古蹟上巖梯石含秋色苔痕老
洞接雲天樹影低樵客出林驚虎嘯道人臨水聽猿啼
吟邊欲記陽明事恐動山靈不敢題
清真觀
一宫占斷水中央瘦竹添丁護短墻老鸛聲中松子落
遊魚影裏藕花香雲房不雨琴常潤池閣無風榻自凉
擬辦隠心終老此便須歸與鶴商量
春晚
春事又無幾隂晴苦不齊久貧交味薄多病語聲低落
絮行風徑歸雲度晚谿故鄉二千里日夜子規啼
贈褚雪巖
多年林下隠猶帶舊儒酸自說因詩苦還如學易難曉
窗花氣潤夜枕雨聲寒又欲名山去應尋勝跡看
村居即事
外事少曾聞深居似隠君谿明花照影風細水行文蠶
室寒初閉蜂房早已分偶因尋藥去踏破一村雲
寓舍留别
撥盡寒灰雨夜深半窗燈影伴孤吟不眠只有琴知得
明日陽關何處心
課伐木
手揮樵斧氣如虹幾樹寒煙一餉空午夜無依烏鵲冷
數聲應恨月明中
懷潘寒巖
别後空相憶無書直至今頻年千里客多事半生心卯
酒欺人醉春詩帶病吟倚欄政無緒一鳥過花隂
余種竹方成扁其室曰竹所友人以詩至用其韻
屋老苔荒席久虚近分一榻與雲俱梅花未種招蜂怨
竹所雖清欠鶴圖無事看山如對客有時隠几亦忘吾
過門除却能吟者不是高僧即老儒
山居
帝城花錦地讓與市人居萬事不到耳一貧惟著書掃
牀留月宿種藥帶雲鋤未晚多先醉為官恐不如
簡許有實
閒磨霜刃破銀瓜沈水香銷日影斜吟客不來情思懶
晚風庭院落槐花
陳葯房聞人禺谿黃平嶺春日相過分得琴字
半生無厚業秪合住山林留客旋沽酒典衣因買琴晴
窗行野馬高樹語春禽彼此知心久相看意轉深
過友人幽居
門似野人家空園擬種瓜有僧分石坐無酒問鄰賒獨鶴
喜欲舞老梅寒自花此身歸未去猶愧暮林鴉
旅懷
欲暮西風引客愁十年如夢住他州故交零落誰知已
往事淒凉歎白頭一紙音書燈下淚滿城砧杵月明秋
早知世路風波險只在山中煮石休
懷蒲一菴許紒嵒
新營一榻養天和獨喜身閒鬢未皤藥性不諳緣病少
花名慣識為吟多移書曬日防留蠧寫帖臨池擬換鵝
不到玉峯今兩載故人情味近如何
陳藥房舟中分得詩字
移舟春岸曉小雨欲晴時煙樹望宜暗水程行較遲推
篷山色近得句野鷗知來往無多路歸囊又一詩
寄表兄鄭古潭
江湖風浪惡飄泊此依依白髮親俱老深春人未歸雲
留行李住風遣落花飛強飲桮中物芳心莫易違
閒裏
閒裏身心得自如春風茅屋燕同居松花滿地谿雲滑
一榻晴窗卧看書
寄西湖友人
湖邊春更好别後費吟思載酒曾游處憶君同醉時面
風花落易背日雪消遲早晚攜琴去山中與鶴期
送友人别
此心偶無事君復叙離情江國多寒色春風幾日程雪
添行李重船逐浪花輕後夜應相憶空山月正明
送楊巨川游邊
此行不必話離愁且舉匏樽醉幾籌天下豈無山可買
男兒當與國分憂劍辭星匣邊風凜船駕雲帆海月流
莫道讀書無用處讀書方有用兵謀
寄鄉友
此身拘不得暮楚又朝吳故友幾人在三年一字無天
風潮信急江月雁聲孤久不看明鏡年來有白鬚
寄吳宗之
在家猶苦熱客路足應疲書劍果何地江湖非舊時久
晴苗欲雨多病藥如飴憶自分攜後知心更有誰
雪中呈社友
風雨瀟瀟攪雪飛一寒如此只貪詩酒瓢傾盡囊金少
恐被梅花笑不知
送陸月湖歸玉峯
行李無多半是詩買船兼載鶴同歸思君晚泊吳江冷
風捲蘆花幾雁飛
喜友人為僧
身披雲衲瘦伶俜一刺新添得寺名餐供未便趺足坐
誦經猶作讀書聲禪窗欲晚聞鍾掩吟履逢秋踏葉行
應是千生修得到幾人頭白尚無成
贈許紒嵒
年齒未三十清名已照人才高猶苦學俸薄不言貧留
客醉終日愛花吟過春自憐閒未得滿眼撲京塵
辛亥元日游聞人省菴園和陳葯房韻
倚欄吟未穏把酒問溪山今日又添歲一冬無此閒梅
花依竹靜雪意避春慳次第燈期近重逢一解顔
賀陳石泉宰華亭歸
天下稱繁邑一廉如此希政成人惜去官滿鶴先歸家
學傳金管春風入紫薇知音正當路健翼看高飛
夜坐
焚香獨坐勘騷經庭樹無風葉不鳴靜入夜深聞鼓吹
一池明月亂蛙聲
梅雨
繁聲不可聽點滴似秋霖谿長欲無岸窗低微復隂葛
衣涼意重礎石潤痕深欲出愁泥濘依依獨客心
訪隠者
姓名多已在仙行見說曾傳辟榖方未必詔書徵便起可
憐人世老猶忙浴蒲澗冷雲初濕種术山春土亦香
何日此身分半隠歸須先製芰荷裳
戲友人買侍兒歸
幾扣吟窗多不遇識君雖久會君稀近聞行李擔書去
添得明珠伴劍歸開甕酒香春繞屋倚欄人醉月侵衣
野夫别有觀心法不在深山獨掩扉
鶴
楚楚異凡禽相看瘦不禁飢尋芝术晚夢憶海山深華
表千年事青天萬里心一聲唳清夜霜月滿疎林
雨宋名賢小集卷三百二十八
