兩宋名賢小集卷五十
宋陳思編
元陳世隆補
東堂小集
毛滂字澤民江山人東坡守杭毛為法曹秩滿辭去
是夕東坡宴客有妓歌惜分飛詞問誰所作妓以毛
法曹對東坡語坐客曰郡寮有詞人不及知某之罪
也翼日折柬留連滂因此得名政和間守秀州風雅
和惠吏民懷之有東堂集
詠桂
玉階桂影秋綽約天空為捲浮雲幕嬋娟醉眠水晶殿
老蟾不守餘花落蒼苔忽生霜月裔仙芬淒冷真珠萼
娟娟石畔為誰妍香霧著人清入膜夜深醉月寒相就
荼蘼却作傷心瘦弄雲仙女淡紵衣烟裙不著鴛鴦繡
眼中寒香誰同惜冷吟徑召梅花魄小蠻為洗玻璃杯
晚來秋甕蒲桃碧
響應山禱雨寄東坡
靈意不肯休垂垂閣雲端餘暖蒸衣裘勢作墮指寒曛
黃陰雲來俄忽急雨&KR1998;空階答檐語跳珠上闌干世尊
儼無說凍坐誰為歡蕭條僧舍影癡兀依蒲團相照憐
短檠坐恐膏油乾勞生竟何如歲月如走丸七星在長
劒細事何足彈尚想丘園人慙頰時一丹徘徊經屠門
飽意只自謾顧惟揮牛刀庶足厭一餐不然學農圃趁
此筋力完年豐得飽飯日晏眠茅菅咄嗟萬里空俯仰
百歲殫行止信流坎所遇隨足安勲名片紙薄天地如
瓢簞離騷幸相逢濁酒聊自寬誰與談此心夜氣方漫
漫絶牆過飢鼠翻倒争餘殘
紅梅
何處曾臨阿母池深將絳雪點寒枝東牆羞頰逢誰笑
南國酡顔強自持
下渚湖
春渚連天闊春風夾岸香飛花渡水急垂柳向人長遠
岫分蒼紫垂波映渺茫此身萍梗爾泊處即吾鄉
碧玉潭
水面平波一境空夜深明月照龍宫猿聲未響潭先響
一樹花開二樹紅
定光禪院
曉出開霜阪飢烏啄麥畦山腰餘雪瘦天面冷雲低寒
意梅花北禪心栢子西窗前借殘月照我渡前溪
兩宋名賢小集卷五十
