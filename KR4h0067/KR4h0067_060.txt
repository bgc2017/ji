兩宋名賢小集卷六十
宋陳思編
元陳世隆補
杏花村集
唐詢字彦猷錢唐人天聖中賜進士及第除工部員
外郎擢起居注知制誥出知杭蘇青三州拜翰林學
士卒贈禮部侍郎有集
崑山
昔有人如此兹山得美名岩扃鎖積翠谷水斷餘聲喬
木今無在高臺久已傾如何崧嶽什獨咏甫侯生
華亭谷
深谷彌千里松陵比合流岸平迷晝野人至競方舟日
照方諸泣風迎弱荇浮平波無限遠極目漲清秋
附梅堯臣和
斷岸三百里瀠帶松江流深非桃花源自有漁者舟閒
意見飛鳥日共汎觥籌何當驂鯨去一去幾千秋
柘湖
世歴秦亡遠湖連大海濱柘山標觀望玉女見威神渺
渺旁無地滔滔孰問津何年化魚鱉髣髴歴陽人
山堂偶書
在處烟雲早晚生自疑呼吸氣皆靈十年夢寐江山裏
今見江山入戶庭
養魚池
異代人亡久滮池即舊居未移當日地無復故時魚蒲
藻依稀在風波浩蕩餘水濱如可問一為訪庭除
附梅堯臣和
來觀瑁湖水乃是陸生居春塘草幾變誰膾此中魚莫
容科斗應亦有魯工餘不隨蛟龍飛神鱉未可除
三女岡
淑女云亡久哀丘尚著名九原誰可作千載或如生青
骨何時化荒榛此地平空餘圖牒在不復啟佳城
顧亭林
平林標大道曾是野王居舊里風煙變荒原草樹疎湖
波空上下里閈己丘墟往事將誰語凄凉六代餘
陸機宅故址
舊堞傳遺址悠然歴祀深人無令威至門異下邽箴谷
水當年溜崑山昔日隂魯堂那復見絲竹若為尋
秦皇馳道
秦德衰千祀江濱道不修相傳大隄在曾是翠華遊玉
趾如將見金椎豈復留悵然尋舊跡蔓草蔽郊丘
為杭州送客舟中
山雨霏微不滿空畫船來往疾輕鴻誰知獨卧珠簾裏
一榻無塵四面風
寒穴泉
絶頂干雲峻寒泉與穴平還同帝臺味不學隴頭聲夜
雨遥源漲秋風顥氣清誰云蔗漿美絶可析朝酲
附梅堯臣和
山頭寒穴泉净若鏡面平熨齒敲冰冷貯瓶微玉聲傍
有野鹿跡上啼林鳥清何由一往挹况復病方酲
兩宋名賢小集卷六十
