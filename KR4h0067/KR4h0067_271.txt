兩宋名賢小集卷二百七十一
宋陳思編
元陳世隆補
梅屋吟
鄒登龍字震父臨江人隠居不仕結屋於邑之西郊
種梅繞之自號梅屋有孤山處士之遺風焉吟藁一
卷劉後村戴石屏真西山咸稱之
關山月
行人十年歸不得夜上戍樓看明月樓中星斗連太白
樓外關山雁飛絶雁飛絶歸不得鏡裏青娥怨離别前
年出幽燕明月何團圓去年上祁連明月復嬋娟月明
照我長枕戈邊塵未静將奈何憑誰寄書問嫦娥征衲
不來霜霰多
從軍行
年少良家子投身事西北金鳴鬭馬嘶蕭蕭短兵發夜
戰祁連山斷甲濺腥血番部帶箭降番前連陣沒勒功
紀燕然椎鼓歸漢闕
結客少年場
并兒任氣俠年少肝膽雄錦臂金彈丸銀鞍玉花驄腰
插三尺劍手開二石弓輕生重大義一戰朔庭空斬取
戎王頭提奏甘泉宫
秋夜長曲
碧簾掛雨秋容老寂寞江城暝煙草流蘇帳冷屏山低
密炬香消睡常早夢驚離緒牽愁入翠被寒侵淚花濕
思美人兮天一方烏啼月落西風急
青樓曲
青樓女兒十五六翠掠雲鬟妙裝束千金學舞拜部頭
新來教得涼州曲錦韉少年被花腦醉把金釵換香草
西風樓前秋雁飛舞衣狼籍花顛倒
採蓮曲
平湖淼淼蓮風清花開映日紅糚明一雙&KR1484;渤忽飛去
為驚花底蘭橈鳴蘭橈蕩漾誰家女雲妥髻鬟黛眉嫵
采采荷花滿袖香花深忘却來時路
江南春
玲瓏樓閣江城晚楊柳絲絲凝碧煙飛燕不歸春滿地
百花香裏聽啼鵑
長門怨
怨殺宫門不忍開無情孤月暗蒼苔而今痛惜珊瑚枕
曾是君王賜御來
巫山高
巫山巃嵸巫峽曲一十二峯淺凝綠老猿化石懸巔崖
矗矗陵雲掃壇竹九靈少女列仙從佩玉鳴鸞乘綵鳳
飛魂步魄歸瑶宫紫簫吹斷荆王夢
雪霽梅月曲
羌玄圃兮玉英蹇冰輪兮太清綺縞袂兮誰子粲一笑
兮傾城倚横吹兮寄哀思擥幽香兮補騷情
遊仙
人命如朝露夀非金石堅安得傅六翮飄飄凌紫煙夕
夢一道士羽衣何翩躚邀我與之去同上扶桑巔道遇
青童君授以東華篇讀之三百遍忽若骨已仙道士復
謂我玄訣未可傳賜我以瓊漿飲之享遐年明發寂無
覩孤鶴翔九天
詠懷
洪河相綿纏真宅良可卜蒼松蔭長蹊叢梅馥四屋過
亭白水飛流鳴潄寒玉游目俯靈景抱杖委繁俗長吟
暢幽懷理琴展清曲豈不企凌厲而乃傷局促吉士抗
遐蹤幽人聚靈族
步出城東門
步出城東門與子各執手遥望冢纍纍悲風發隴首長
松自青青枯根帶骨朽人生如朝露嘉命那可久世無
王子喬何訣以固夀感慨徒悲傷歡言且飲酒
山上有白雲
山上有白雲浮陰翳陽光亭亭颯繽紛出岫高飛翔飛
翔長在望遠匪千里隔莫以秋風來吹散無蹤跡
秋夜懷菊山沈莊可
涼風動金旻奄忽寒節至百卉俱萎垂梧桐亦飄墜明
月入我牖輾轉不能寐顧影重傷心思君長下淚
歲晚懷愚齋趙叔愚壺山宋謙父
忽忽歲將暮烈烈北風涼霏霏雨素雪皎皎南枝芳慘
慘念良友煢煢在他鄉盈盈一水隔迢迢道路長悠悠
無信音戚戚重感傷翩翩化鶴去一去與同翔
月洲李賈友山捧檄來淦訪我梅下示教禁體物
語詠梅佳句今歲梅開月洲仙去追和元韻感此
良友
庭前有寄樹幽豔發南柯寂寂衆芳歇綿綿生意多孤
根依嶺表高節委巖阿清友今何在悠悠空逝波
和竹里蘇材叔見梅懷友韻
徘徊江路側何以慰相思陽彩來寒樹貞姿倚暮籬飄
零懷遠道遼索負芳時佇立幽吟苦餘懷將訴誰
西郊梅開懷吟軒周獻父
仲冬寒氣盛玄雲停故陰嘉樹厲清節孤芳潔素心幽
幽熒歲落皎皎隔塵侵折寄無來使山川迥且深
滕閣懷古
凭高獨展眺風葉亂鳴秋鸞舞自空閣漁歌尚晚舟卷
簾山歴歴倚檻水悠悠月出江城暮淒涼萬古愁
寄雲林楊少雲自衡之桂
問訊楊夫子經年客異鄉南浮湘水遠西望楚天長五
嶺梅花發孤亭草色荒白雲遥滿目曷久住炎方
寄呈後村劉編修
衆作紛紛筭噪蟬先生中律更鈎玄如開元有二三子
自晚唐來數百年人競寶藏南嶽藁商留金易後村編
儻令䑛鼎隨雞犬凡骨從今或可仙
戴式之來訪惠召屏山集
詩翁聲價滿江湖肯訪西郊隠者居瘦似杜陵常戴笠
狂如賈島少騎驢但存一路征行稿安用諸公介紹書
篇易百金寧不售全編遺我定交初
江居
獨作幽居計江邊屋數間水流天自在心遠地寬閒鉏
月栽梅樹移雲疊石山白鷗盟欲結倚杖看潺湲
溪村
兀兀小橋西人家住繞溪雲山當戸入竹樹出簷齊風
急花初盡春深鶯亂啼稻畦新雨足穉子亦鉏犂
題杜少陵草堂圖
背郭好林塘誅茅作草堂因吟白鴉谷為卜碧雞坊籠
竹如煙淨江梅帶雪香四松經喪亂閱世幾風霜
遊玉笥山
玉笥凌空後天都詔吏仙荒壇深覆草峭壁響流泉石
洞隨龍蟄金丹許鶴傳夜深搗藥鳥啼破翠微煙
入投龍洞
行入投龍洞青青見竹竿暮雲生道樹夜月滿仙壇枯
蘚沿崖古長松繞澗寒三生清淨福獨此愧黃冠
上慧力寺
今代空王宅前朝處士家牛車為象藏鹿苑發龍華松
密風生樹江空月在沙闍黎飯鐘後邀我試新茶
寄蒼山曾子寔
東湖從此别嘉會邈無期望遠音書阻思君歲月馳春
雲山隔斷秋雨雁歸遲欲見崆峒使梅花寄一枝
幽事
閒攜小斧刪梅樹自縛枯藤補菊籬燒柏子香讀周易
滴荷花露寫唐詩
遊仰山寺
施地開金刹神因結佛緣怪松盤獺徑古木護龍淵雲
裹春山亂禽啼夜月圓路遥歸不得好借上方眠
宫詞
内人倚遍玉樓東曉色閒雲臘雪融羯鼓一聲花盡拆
三郎自喚作天公
梅花
約臂金寒拓綺䟽搔頭玉重壓香酥含章簷下新妝額
試啟菱花得似無
送表兄趙奏院赴南外知宗
御屏往往題名字朝路彬彬藹薦書天許留中監邸奏
日求補外得堂除暫煩龍種司瑶籍行立鴛班侍玉輿
丙枕或思前夜席庚郵寧肯後鋒車
王氏山居
聞道山居好林深遠俗情茶煙薰壁暗蘿月射窗明學
稼修禾譜栽花識藥名無人覺幽隠為有讀書聲
送雲巢曾校勘赴召
高卧雲巢久雲生處士衣忽聞頒詔札推入侍經幃朝
野名雖盛山林志莫違好歸清澗隠富貴有危機
水亭
闌檻玲瓏直又横半臨池水著新亭擬招鷺宿栽添葦
怕礙魚行掠去萍五月藕花千樣錦四時山色一般青
有閒來此尋幽賞莫看人間淡墨屏
趙承遠雲
聞道幽居好棲雲結數椽庭深關竹雨衣潤染茶煙嵐
氣生朝壁湍聲入夜弦半山飛動意未得痼林泉
兩宋名賢小集卷二百七十一
