兩宋名賢小集卷二百八十六
宋陳思編
元陳世隆補
轉庵集
潘檉字德久永嘉人諸父文饒文孝文禮俱登科
文饒字民則學本濓洛尤為多士所宗父虎右科
第一檉以父任補右職繼參戎幕召試為閣門舍
人久之授福建兵馬鈐轄卒平生喜為詩下筆立
成聲名藉甚人莫能儔永嘉言唐詩自檉始有轉
庵集
遇舊有感
人間百寒暑正似須臾期當年同袍子一見雪滿頥不
惟形容變亦復聲音移坐定問姓字始省從師時見此
發咏嘆勞生果何為不如多飲酒滿腹同鴟夷
客舍
急雨鳴空壁輕寒上薄幃愁多空被酒夢短不成歸暗
想桃花落遥憐燕子飛偷兒欺客寢夜静卷春衣
題釣臺
蟬冠未必似羊裘出處當時已熟籌但得諸公依日月
不妨老子卧林丘英雄陳迹千年在香火空山萬木秋
自笑黃塵吹鬢客愛來祠下繫孤舟
送友人游金陵
酒盡譚餘意轉新北風一舸下寒津遥知白下登樓處
正欠黃初着句人往事省來多歲月舊游疎似曉星辰
半山斜日荒涼寺更有殘碑待拂塵
簡徐判院
風誼峥嶸昔未親正懸一榻待高人當年曾接東萊話
今日寧嫌北阮貧世味梅花開野水詩情馬首沒黃塵
何時載酒從君去靈鷲峯前借早春
出郭
酟酒三家市題詩十里塘薄雲鷗外影空翠馬頭香出
郭知無事尋僧有底忙終當成野逸小築近滄浪
歲莫懷舊
白髮將朱顔一去幾時返懷哉不能寐展轉復展轉雀
噪曉窗白雞鳴芳歲晚梅花眼中春故情千里遠
還自錢塘道中
江上青山落照邊江頭歸客木蘭船春鷗自共潮回去
一點飛來是柳綿
自滁陽回至烏衣鎮
行人元不恨長途下馬旗亭酒可沽回首瑯琊山不見
西風吹起豆田烏
鴈蕩道中
千丈巖頭一點紅春風吹落淺沙中山僧倚杖移時去
說似溪邊采藥翁
次韻酬陸放翁
瘦藤白苧岸烏紗隨分酬春領物華西崦三椽休問舍
南湖一帶近栽花眼昏客枕多儲菊肺渴僧庖屢借茶
無事閒門便早睡清燈喚起為唫家
霅上簡婁舜章
鷄頭旋煮蓮新拗簇鳳排花鱠更鮮清夜故人情客到
小船載酒大船邊
平江道中
不載圖書載酒杯姑蘇臺下小徘徊東風不識人心老
擺柳吹花一併來
書姜䕫昔遊詩後
我行半天下未能到瀟湘君詩如畫圖歷歷記所嘗起
我遠遊興其如鬚毛霜何以舒此懷轉軫移清商
兩宋名賢小集卷二百八十六
