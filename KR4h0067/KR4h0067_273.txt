兩宋名賢小集卷二百七十三
宋陳思編
元陳世隆補
石屏續集(一)
戴復古字式之天台黃巖人居南塘石屏山因自號
焉負奇尚氣慷慨不羈少孤痛父東臯子遺言收拾
殘稿遂篤志於詩從雪巢林景思竹隠徐淵子講明
句法復登放翁之門而詩益進南遊甌閩北窺吳越
逾梅嶺窮桂林上會稽絶重江浮彭蠡汎洞庭望匡
廬五老九疑諸峯然後放於淮泗歸老委羽之下遊
歴既廣聞見益多為學益高深而奥密以詩鳴江湖
間五十年
客行河水東
客行河水東客行河水西客行河水南客行河水北行
行無已時朱顔變老色至人棲一方庭戸羅八極保心
如止水不受萬物役有道肥其軀故能適所息
鳳鳴有吉凶
鵲叫令人喜鴉噪令人憎人心自分别吉凶屬禽聲舜
時有鳳鳴文王時亦鳴漢時鳳亦鳴六朝時亦鳴鳳鳴
有吉凶人不仔細聽
江南新體(王建有此體别張誠子)
郎船江下泊妾家樓上住朝朝暮暮間上下兩相顧相
顧不相親風波愁殺人
感寓四首
采薇人固高飲露蟬遂清謀兹一粒粟舉世共營營營
營亦多塗中有虧與盈陋巷一簞食朱門九鼎烹窮達
各有命繄誰主權衡吾生未可必秋風白髮生
蛛網羃虚簷一飽羅羣飛寒蠶囓枯桑一身終繭絲物
物巧生理我生拙奚為貂裘日已敝石田歲長饑一貧
已到骨一氣儻未衰舉目送飛鴻悠悠知我誰
夜雨挾秋風摵摵撼庭樹浮生堪幾秋青鬢忽已素鉛
刀刲九牛策蹇望長路所操莽無奇自好徒自誤改絃
調新聲履道易故步收功在桑榆其敢忽遲暮
紅紫委路塵綠樹有嘉色刳心晚聞道玩物若有得青
春坐銷歇方兹見真實人生到中年胡不保明德秋風
墮庭梧棲鳳去無迹矯首碧雲端一語三歎息
頻酌淮河水
有客游濠梁頻酌淮河水東南水多鹹不如此水美春
風吹綠波鬱鬱中原氣莫向北岸汲中有英雄淚
刈麥行
腰鐮上隴刈黃雲東家西家麥滿門前村寡婦拾滯穗
饘粥有餘炊餅餌我聞淮南麥最多麥田今歲屯干戈
飽飯不知征戰苦生長此方真樂土
元宵雨
窮人不謀歡元夜如常時晴雨均寂寞蚤與一睡期朱
門粲燈火歌舞臨酒池酒闌歡不足九街恣游嬉前呵
驚市人簫鼓逐後隨片雲頭上黑翻得失意歸
鄂渚張唐卿周嘉仲送别
武昌江頭人送别楊柳秋來不堪折漢陽門外望南樓
昨日不知今日愁英雄握手新相識人情正好成南北
酒闌人散最關情一雁西飛楚天碧
詰燕
去年汝來巢我屋梁間汙泥高一尺啄腥抛穢不汝厭
生長羣雛我護惜家貧惠愛不及人自謂于汝獨有力
不望汝如靈蛇銜寶珠雀獻金環來報德春風期汝一
相顧對語茅簷慰岑寂如何今年來于我絶蹤跡一貪
簾幕畫堂間便視吾廬為棄物
寄趙鼎臣
學如劉子政不使校書天禄閣文如李太白不使待詔
金鑾殿倚樓終日看廬山贏得虚名聞九縣才忌太高
心忌太清平平穏穏為公為卿騏驥可羈乃歸帝閑麟
鳳莫測為瑞人間人間為瑞徒能好騏驥可羈終遠到
歲寒心事幾人知手把梅花供一笑
阿奇晬日
窮居少生涯養子如種穀寸苗方在手想像秋禾熟吾
兒天所惠骨相頗豐碩娟娟懷抱中一歲至周日願汝
無災害長大庶可必十歲聰明開二十早奮發胷蟠三
萬卷手握五色筆策勲文字場致君以儒術不然學孫
吳從横萬人敵為國取中原闢地去冥北他年汝成就
料我頭已白光華照老眼甘旨不可缺為子必純孝為
臣必正直以我期望心一日必一祝勿謂癡小兒茫然
無知識胎教尚有聞斯言豈無益
松江舟中四首荷葉浦時有不測末句故及之
夜聽楓橋鐘曉汲松江水客行信悤悤少住亦可喜且
食鱖魚肥莫問鱸魚美
垂虹五百步太湖三萬頃除却岳陽樓天下無此景范
蠡挾西施功名付煙艇
秋風吹客衣歸興浩難寫寒林噪晚鴉紅日墮平野篙
師解人意㰕棹酒旗下
扁舟乃官差舟子吾語汝汝為我作勞吾亦不汝負好
向上塘行莫過荷葉浦
漁父詞二首
漁父飲不須錢柳枝斜貫錦鱗鮮換酒却歸船
漁父醉釣竿閒柳下呼兒牢繫船高眠風月天
觀陸士龍作顧彦先婦答夫二首有感次韻
北風吹歲暮空閨獨棲止夙興淚盈掬夕息夢十里妾
生胡不辰失身從蕩子嚼蘗苦我心餐冰噤我齒離異
奚足悲險澀可勝紀寄書西飛雁反復話終始
鼠璞竊美名冠玉假外觀良人誇意氣下妾愁歲晏念
君始行邁雪嶺梅初粲春風桃已紅光陰等飛彈相思
果如何金環寬玉腕昔為連理枝今作摶沙散惜哉牛
與女脉脉阻河漢特棲良獨難守堅祗自讃雙劍幾時
合寄聲問華煥勿聽五羊歌富貴忘貧賤
栗齋鞏仲至以元結文集為贈
尋常被酒時歸則急投枕為愛次山文今夜醉忘寢偉
哉浯溪碑千載氣凛凛舂陵賊退篇少陵猶斂袵文章
自一家其意則古甚太羹遺五味純素薄文錦聱牙不
同俗斯人異所禀君君望堯舜人人欲倉廪古道不可
行時對窪樽飲
杜甫祠
嗚呼杜少陵醉卧春江漲文章萬丈光不隨枯骨葬平
生稷契心致君堯舜上時兮弗我與屹然抱微尚干戈
奔走蹤道路饑寒狀艸中辨君臣筆端咏將相高吟比
興體力救風雅喪如史數千篇才氣一何壯到今五百
年如公尚無恙麒麟守高阡貂蟬入畫像一死不幾時
聲迹兩塵莽何如耒陽江頭三尺荒艸墳名如日月光
天壤
琵琶亭
潯陽江頭秋月明黃蘆葉底秋風聲銀龍行酒送歸客
丈夫不為兒女情隔船琵琶自愁思何預江州司馬事
為渠感激作歌行一篇六百一十字白樂天白樂天平
生多為達者語到此胡為不釋然弗堪謫宦便歸去廬
山故接柴桑路不尋黃菊伴淵明忍泣青衫對商婦
送李來賓
君作來賓宰聽我說來賓蠻俗無王化當為行化人有
民無租賦租賦出商旅逐利遭重征商旅亦良苦能放
一分寬可減十分怨不愛資囊橐但愛了支遣民窮賴
撫摩官貧俸不多但得百姓安俸薄其奈何勿謂朝廷
遠官職易遷轉律身貴廉勤御事要明斷自縣辟為州
指日為太守須知早歸來瘴鄉不可久
題姚雪蓬使君所藏蘇野塘畫
高者為山坳者為壑為煙為雲渺渺漠漠水鳥樹林人
家聚落騎者何之舟者未泊三尺紙上萬象交錯天機
自然神驚鬼愕嗚呼此吾之故人野塘蘇元龍之墨迹
中有石屏老淚痕又為野塘添一筆
章泉二老歌
在昔商山傳四皓又聞香山圖九老異鄉異姓適同時
爭如章泉一家兄弟登期頤章泉之上兩山下有地可
宫田可稼伯也仲也蚤休官季也相約歸林泉名動京
師耕谷口山中有詩天下傳一生得閒兼得夀皓首龐
眉世稀有竹隠先生八十三定庵居士七十九客從遠
方來亦是六十叟手把一枝梅奉勸兩翁酒問翁何以
致遐齡請翁細說吾細聽不燒丹不學仙五行有長數
天所禀賦焉人生一氣統四體衆人斵喪吾能全要知
養心無他術日多喫飯夜獨眠承翁見教謝翁去兩翁
慇懃留我住是夜醉眠苔竹軒夢見山靈向我言翁之
所說皆不然兩翁盛德合乎天天與遐齡五百年
毗陵呈王君保使君二首
姑蘇道士天酒星醉筆寫出雙龍形墨蹟從横奪造化
蜿蜒滿壁令人驚一龍翻身出雲表口吞八極滄溟小
手弄寶珠珠欲飛握入掌中拳五爪一龍排山山為開
頭角與石争崔嵬波濤怒起接雲氣不向九霄行兩來
萬物焦枯天作旱兩雄壁隠寧非懶真龍不用只畫圖
猛拍闌干寄三歎
右天慶觀畫龍自題姑蘇羽士李懷仁醉筆
何人筆端有許力捲來一片瀟湘碧摩挲老眼看不真
怪是層波湧虚壁天慶觀中雙黑龍物色雖殊妙處同
能將此水畜彼龍方知畫手有神通龍兮水兮終會遇
天下蒼生待霖雨
右太平寺畫水
南嶽
南雲縹緲連蒼穹七十二峯朝祝融凌空棟宇赤帝宅
脩廊翼翼生寒風朝家遣使嚴祀典御香當殿開宸封
願福四海扶九重干戈永息年屢豐五嶽今惟見南嶽
北望乾坤雙淚落
玉華洞
憶昨游桂林巖洞甲天下奇奇怪怪生妙不可模寫玉
華東西巖具體而微者神工巧穿鑿石壁生孔罅玲瓏
透風月宜冬復宜夏中有補陀仙坐斷此蕭灑空山茅
葦區無地可税駕舉目忽此逢心駭見希詫題詩媿未
能斯人亦無暇
祝二嚴
僕本山野人漁樵共居處小年學父詩用心亦良苦搜
索空虚腹綴緝艱辛語餬口走四方白頭無伴侣前年
得嚴粲今年得嚴羽我自得二嚴牛鐸諧鐘吕粲也苦
吟身束之以簮組遍參百家體終乃師杜甫羽也天姿
高不肯事科舉風雅與騷些歴歴在肺腑持論傷太高
與世或齟齬長歌激古風自立一門戸二嚴我所敬二
嚴亦我與我老歸故山殘年能幾許平生五百篇無人
為之主零落天地間未必似塵土再拜祝二嚴為我收
拾取
懷家三首
白髮出門來三見梅花謝客路有歲年歸心無晝夜
強言不思家對人作意氣惟有布被頭見我思家淚
三年寄百書幾書到我屋昨夜夢中歸及見老妻哭
兩宋名賢小集卷二百七十三
