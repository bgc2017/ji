兩宋名賢小集卷九十七
宋陳思編
元陳世隆補
龜山集(上)
楊時字中立將樂人熙寧九年進士游二程之門歴知
瀏陽餘杭蕭山三縣召為祕書郎欽宗朝兼國子祭
酒高宗朝除工部侍郎兼侍讀以龍圖閣直學士提
舉洞霄宫卒諡文靖學者稱龜山先生有集
此日不再得示同學
此日不再得頹波注扶桑蹮蹮黃小羣毛髮忽己蒼願
言媚學子共惜此日光術業貴及時勉之在青陽行己
慎所之戒哉畏迷方舜跖善利間所差亦毫芒富貴如
浮雲苟得非所臧貧賤豈吾羞逐物乃自戕腁胝奏艱
食一瓢甘糟糠所逢義適然未殊行與藏斯人巳云没
簡編有遺芳希顔亦顔徒要在用心剛譬猶適千里駕
言勿徊徨驅馬日云遠誰謂阻且長末流學多岐倚門
誦韓莊出入四寸間雕鑴事辭章學成欲何用奔趨利
名場挾策博塞遊異趣均亡羊我懶心意衰撫事多遺
忘念子方妙齡壯圖宜自強至寳在高深不憚勤梯航
茫茫定何求所得安能常萬物備吾身求得舍即亡雞
犬猶知尋自棄良可傷欲為君子儒勿謂予言狂
遣興
嵩華千仞立不碍天地寬涇渭清濁流不離海波瀾人
生過眼萬事役記憶細故真童顏
嚴陵釣臺
漢綱久陵遲國柄授權室中興得英主威明戒前失三
公經邦手吏事困精覈功臣欲圖全猶不任以職矧兹
故人分義敦天倫戚卓哉子陵心秉哲固前識投身豢
名爵豈得枉尋尺萬鍾雖云富樊雉非予匹石瀨清旦
泚蒼崕聳而直揭竿事幽尋釣水鮮可食羊裘禦冬温
衮繡未云益三旌屠羊肆義在不吾易用舍各有趣高
風亘今昔
書懷
敝裘千里北風寒還憶簞瓢陋巷安位重金多非所慕
直緣三釜慰親歡
端午日
悠悠南北各天涯欲望鄉關眼已花憶得親庭誰共語
應憐遊子未還家
别游定夫
黽勉吾將仕謀身力已分漆雕慙未信子夏又離羣慘
淡交情重間關道路勤至言宜遠寄孤陋願頻聞
冬至日聞雷
土圭日以南百年生有期新陽潜地脉慘慘羣隂微尚
覺雲氣昏嚴颷弄寒威狂雷與驟兩奔逐如喧鼙百蟲
誤驚蟄生理亦已虧向晚怒聲息霰雪交餘輝凌寒山
驛孤持杯空自疑
過金山
環望荆吴折清江日夜流飛騰潮汐浪漂泊利名舟山
湧鰲番出樓嘘蜃氣浮僧窗千古意出没看輕漚
過吴江
天水相涵翠有餘玻璃萬頃接芳壺山浮晚照清如洗
風遠飛帆細欲無漫叟未應甘皂櫪散人終欲傲江湖
維舟况值鱸魚美鱠叠銀絲飫腹腴
諸宫觀梅寄康侯
欲驅殘臘變春風只有寒梅作選鋒莫把疎英輕鬭雪
好藏清艷月明中
勉謝自明
少年力學志須強得失由來一夢長試問邯鄲欹枕客
人間幾度熟黃粱
土屋
土屋枕荒陂周回僅容席環堵異營窟猶遺古風質功
雖勞版築身自有餘力依戶鑿圓竇寒光度如璧戶開
迎温風冬墐可栖息胡為棟宇麗但免風雨阨安居自
寬暇見者徒逼仄寄言鄰舍翁各自適汝適慎勿慕華
屋澆漓非至德
酬林志寧
君不見昔時卜年公折龜食墨瀍澗東伊流洛水環紫
宫廣輪千里天地中真入一往不復見鼎湖弓劍空遺
蹤隂陽所交風雨會和氣自古生英雄邇來百千歲零
落多竒窮鳴皋少室崢嶸倚天闕下有回淵萬仞蟠雙
龍蒸雲結雨氣濛濛惟有蒼髯紫頷包玄珠時發光燄
凌烟虹成周太平鬱餘策但令洙泗生清風羡君妙齡
有仙骨乘槎暗與天潢通萬里不一息去若征孤鴻決
開銀河浪分出一派懸秋空顧予山野姿未老心己慵
謬從君子遊營道術偶同有如退之與東野自慙青蒿
倚長松感君惠然抵山谷開談冰雪清吾胸高堂黑髮
顔如童未須念此心忡忡幸有山前清泉冷可酌與君
啜甘茹草忘春冬
入山行
蒼崕峭立青天涯古徑蕪没㳂清溪深林四合晝亦暝
寂寂惟有哀猿啼野人心形灰死如槁木山禽見之猶
驚飛因嗟太古不可復我無機械胡相疑
登桐君祠堂(昔有隱者結廬子此人問其姓指桐樹示之故號桐君)
霜染溪楓葉葉丹翠鱗浮動汐波閒盤盤路轉千峰表
冉冉雲扶兩腋間掠水輕鷗情自戲凌風飛燕暮爭還
結盧姓氏無人會靜對庭隂一解顔
巖松
婆娑千尺倚巖巔隱隱虬姿拂遠烟尤喜地靈泉脉潤
獨愁天闊晝隂偏孤根礙石盤彌固直榦凌霜老益堅
臃腫不須逢匠伯散材終得盡天年
和鄭商老下第
雨餘新惹一番愁展轉衾寒客思悠獻璞又添今日恨
登科空負昔人羞林泉水石君先到京國風塵我尚留
若為浮名苦憔悴前春行釣巨鰲頭
潁昌西湖泛舟
扁舟乘興漫追尋路轉河回入柳隂拂面落花春意盡
避人幽鳥野情深慚無健思供吟筆賴有寒光映客心
日落倚風歸棹急一鈎新月卧瑶芩
春過鶯花無處尋移舟行近古城隂褰衣水上收殘片
傾耳枝間覓好音山隔曲堤迷遠近魚跳文藻亂浮沈
飄然自得江湖趣陡起歸與萬里心
臘月見桃花
脂臉輕勻作艷粧未應潔白似梅香夭紅不見凌霜操
漫向春前取次芳
過蘭溪
紛紛朝市競秋毫江上霜風正怒號不問楊瀾與彭浪
翩然東下日千艘
枕上
小智好自私小德常自足自私開人賊自足心有目瑕
瑜不相掩君子比良玉默默枕上思戒之在深篤
雨寒
天幕陰雲積蕭蕭雨正霪泥汚關市寂水入御溝深破
屋寒侵骨哀絃凍絶音更愁風力健瘦怯不能禁
久不得家書
&KR0008;彼晨風飛日暮歸鬱林游子尚何得但寄千里心庭
闈斑白親憶念我亦深云何彼無耗徒役夢寐尋有如
在空谷歲久想足音竹篇一行書貴可抵萬金踟躇步
前庭復坐口欲瘖淚墮不自知便覺盈衣襟人生本無
待豈受外物侵歸當卧牛衣竹籜横荆簮
藏春峽
國華先生得幽谷于劍水之東去其所居僅一里餘
負山之巔闢地西向為堂名曰詠歸堂堂下有亭曰
老圃亭之前有跡穿數畦其南北有二茅亭南植梅
數株名曰暗香北種紫竹數竿名曰虚心又其南有
一石竇其下可容數人名曰容照巖合而名之藏春
峽
結廬東山阿屹然俯全閩下有黃龍淵浮光抱層雲彼
美谷口翁杖策來往頻明月自為友顧影相為鄰擷芷
佩芳蘭不與麋鹿羣虚堂發輝素黃卷日相親采薇芼
晨羹弋鳧侑清樽曝日負巖竇為童浴溪濆微吟曳雙
屐踏破青苔紋歸與自樂只此意將誰論點狂聖所與
聊欲繼餘芬右詠歸堂
昔君居隠鱗投竿拂珊瑚(國華故居有隠鱗洞洞前有釣臺)今來寓谷
口結亭事春鋤亭下十餘畦蔚蔚富嘉蔬野果銜朱蕤
蔓實垂青桴籬根有蹲鴟晨炊勝彫胡豈惟充君腹鄰
里亦厭餘疏泉動地脈磽确成膏腴諒彼漢陰人假修
匪吾徒避俗柴桑翁不復嘆荒蕪卷懷經綸手治(平聲)此
一畝居知子非隠淪聊以寓壯圖人生出處分禮義安
可踰兹謀異樊須甘事小人儒右老圃亭
漫愁青女妒新糚巳有風傳處處香試問隠鱗溪上客
欲將春色若為藏右暗香亭
山横鼇背碧㠝岏亭對浮筠縹緲間(拾遺記蓬萊山有浮筠之榦葉青莖)
蕭散誰為三徑佀祗應長共白雲閒右虚心亭
清時投迹在嶔崟一穴晴光破晚隂刺草未容忘魏闕
故應長有子牟心右容照巖
山銜幽徑碧如環一壑風煙自往還不似武陵流水出
殘紅那得到人間右藏春峽
送丁季深
烟含疎柳綠蒙茸杏頰桃英入眼紅邂逅興君逄臘雪
飄零獨我過春風空愁轉轂音塵遠且寄離懷笑語中
後夜月明人寂寂相思那復一樽同
蘄州早起
城頭雷動角聲哀似共行人怨落梅欲報晨炊梁未熟
喚回殘夢眼驚開霜清暗覺貂裘冷月淡空令邑犬猜
倚杖起肩風正慘紫微繚繞俯三台
合江亭晚眺
倚杖鈎簾兩冰間晴光飛彩上雕欄帆催畫鷁摶風去
雪吐銛鋒作劍攅平野&KR0008;浮迷遠目晚溪潮漲失前灘
騎鯨一往扶桑近休問人間行路難
含雲晚歸寄真師
每扣禪關即晚歸塵中回首萬緣非不愁幼翳迷心地
且聽潮音振祖衣歸路往來無别徑夜光清徹有餘輝
虎溪舊社知重約陶令如今已息機
題贈吳國華釣臺(國華自作記不取嚴陵)
君不見釣璜溪上白髮翁一竿西去追冥鴻田車同載
非羆熊鷹揚烈飛如飄風又不見羊裘石瀨垂綸叟爽
㮣凌天動星斗萬乘故人親訪求卧對鑾輿忍回首聖
賢遇合自有時潔身亂倫非所知高風寥寥古已往較
然得失知者誰君有釣臺臨橘水橘溪不與桐溪比收
身欲攝渭老蹤笑撫長髯照清泚澄潭夜月秋光浮撇
波短艇沿汀州長繩巨石不能繫飛帆片席歸蓬丘巨
鈎沈餌牽九牛一鈎直掣金鼇頭脩鱗擺鬛浪山起雲
鵬飛翻怱千里跨雲憑翼上青冥一點孤光厠箕尾
贈别蔡武子被誣得釋赴泉州錄參
君不見馬伏波後車薏苡珠璣多乂不見章臺秦璧非
有疵相如謬使秦人疑匡章不孝通國非世無孟子知
者誰惜君高材兼衆美完德從來速招毁含沙怒欲隂
中之剛引涇流汙清泚輕雲捲盡天日明容光竅穴無
潜形刮磨玉瑩冰雪凝楚人謾費塗丹青齊庭有鳥又
不鳴會須一舉天衢亨北冥歘起風雷驚脩鱗巨鬛隨
波輕不須回首顧潜鯨好乘扶搖九萬里奮迅六翮飛
南冥
送虔守楚大夫
象緯辰心次雄都水濁時經天浮瑞彩絶代出英姿厚
德千金璧虛懷萬頃陂霜蹄來漢苑雲翮上天池籍籍
才猷美皇皇使即馳飛書騰衆吻横穽寘通逵剖竹章
流遠還車蜀道巇(除成都憲以臺章罷得虔守)秦庭徒被指趙璧本
無玼黃霸初勤細裴公可範規惠流三那俗名掩四賢
祠大厦資梁棟承祧頼鼎彛會須紆衮繡寧夕駐旌麾
晝舸行空挽甘棠去㿽思烟波迎棹急江柳拂檣低賤
士行藏拙參軍秩序卑生涯惟蠧簡事業付毛錐懶惰
文園病伶仃曼倩飢自甘同跛鼈未忍舍靈龜朽質難雕
繪餘生辱品題寒荄回暖律陰壑得晴曦終愧麞頭賤
難酬國士知兩行淵客淚感激自沾頥
縣齋書事寄張世賢
朝衙羣吏集戢戢同隊魚暮衙羣吏散翩翩若驚鳧歸
來坐虚室開編對璠璵啟戶閴無人清風入吾廬持杯
邀明月大嚼時與俱跰蹮步松隂對影聊相娛嗟予懶
惰久闊略與世疎故人隔清湘懷抱何由舒為問魯山
翁此意今何如
歸雁
天末驚風急江湖夜思長悲鳴愁絶塞接翼冐清霜澤
岸多繒弋雲間乏稲粱茫然栖息地飲啄欲何傷
感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黃投閒如有約早晚問耕桑
過關山
牢落關山路年來倦往還長隨流梗泛有愧白雲閒親
遠江天外魂勞夢想間泫然遊子淚挹盡復汍瀾
次䪨思睿見寄
聖賢千古愧難攀力學方憂敢自閒顧我久抛聲迹外
慚君猶掛齒牙間平生計拙心長在解帶高風志未還
捧檄于今非得已漫勞魂夢遶溪山
次䪨蔡武子書懷
放形鋤色恐成光斵堊能令鼻不傷自信放魚真得計
却憐挾策亦亡羊刃投有間多餘地語到無言輙自忘
擾擾世紛何足問松忩終日獨徊徨
感懷寄鄉友
漫浪人間已十年簿書擾擾曰羈纏朱公漫有千金璧
季子初無二頃田籬下蹲鴟餘晚實雲間紫鼈奮新拳
淹留寸祿空回首一望鄉關一悵然
贈致政楊孟堅宣德(孟堅歴三世不改官而諸弟子各有第宅故以楊陸為)
(比)
子雲論薦有王音(孟堅累為達官所薦)陸賈年來老境侵自守一
官歴三世退令諸子分千金平生器業成幽夢白首功
名負壯心頼有新詩輕萬戶未須投紱嘆堙沉
廣文官冷竟誰憐空負才名四十年(孟堅及第已四十年)蕭散欲
尋濠上侣飛揚還作酒中仙龍章繡紱榮何在鶴氅
綸巾静自便遥憶瀨溪風物好勝遊應不愧斜川
夜雨
似聞疎雨打篷聲枕上悠揚夢半醒明日覺來渾不記
隔船相語過前汀
重經烏石鋪
夾屋青松翠靄中去年經此亦匆匆重來烏石岡頭路
依舊松聲帶曉風
江上
寒雲羃羃結秋隂月淡霜娥冷不禁更祝江波休蕩漾
莫令清影碎浮金
黃彦昭時思閣(前有連理檜)
狐丘鎻千岑層閣跨雲起永懷霜露思時未薦醪醴敬
宗貴收族蟄蟄神亦喜故令傲霜根駢枝𣸪連理黃侯
渥洼種一躍不容擬慶源如歸墟萬壑自奔止終見君
子鄉乃是鳴珂里
江陵令張景常萬卷堂
民生結䋲初異宇本同體誰令四目翁破肉作瘡痏龍
龜出河洛兹理固天啟張侯瑚璉姿高步軼前軌買書
費千金充屋未云已六經滀溟渤百家襍原委中流湧
千波舉體惟一水參前真有趣萬古一憑几毫端吐竒
芬溢目麗紈綺微言窺聖域妙應期得髓默坐筌蹄
忘斯文亦糠粃
送蔡安禮
眷言與君違寤寐念往昔結歡自童稚分比膠投漆乖
離成參商出没俱齊汨羲和鞭日御過眠飛鳥疾五載
一相逢俯仰如昨日論情方繾綣念子又何適行矣不
可留惝恍心若失人生惟所遇行止或使尼况復各宦
遊聚散何可一嚶嚶黃鳥聲上下求其匹俛首聽遺音
飄零淚横臆
題愚齋
結廬依林丘回峰爭盤紆下闞清池淵憑軒數游魚飛
閣出雲表浮烟襲簪裾中有傲世士脱略自謂愚高義
輕籝金貽謀有詩書青編富充宇散秩羅瓊琚鱗鱗壁
間題一一露珊瑚嗟予久昏塞荒蹊少耘鋤昌黎已隔
世將焉問夷塗道逢北山公荷鍤時與俱皎皎河曲叟
朋儕共歔歔高齋一來遊豁然心神舒籬東有餘址誰
能薙榛蕪結茅可容席一瓢來此居寄謝陶彭澤何必
愛吾廬
童氏必大亭
超遥武夷翁霞衣爛朝日作亭依雲根望壙兹焉息仙
遊去不返孤立巳陳迹身雖隸編齊貽謀有遺則慶流
終必大名亭以為識伊昔晉公堂三槐手親植扶疎滿
庭陰貂蟬映圭璧默視天人際召應齊律吕閭門容軒
車兹里固可必終見童氏里鳴珂聲赫奕
江上晚步
鏡潭磨青空璧月浸江淥攬衣弄清泚炯炯月在掬冷
然適我口肝膈貯冰玉流光頃百變一玩不可復歸來
盡餘樽醉卧媚幽獨羲娥偶相憐歲往如破竹餘生枕
中付勿問黃粱熟
寄湘鄉令張世賢
身遊羿彀偶相逢安得初終若駏蛩道學未容窺閫
奥吏師應許叩鄰封蕭條此意君誰問落拓微官我更
慵盧白回旋真戲事傍觀無用氣填胸
縣齋書事
朱顏凋盡鬢䰐鬖世路低回老益慙偶影獨游聊自適
談書不輟竟何堪神爐默默金徒踊螘蛭紛紛夢正酣
誤把此身攖世網自纏徽纆信如蠶
臨川驛偶成
冉冉朝仍暮蕭條官舍幽閉門三尺雪觸物一虚舟蟲
蠧生涯盡萍漂世事浮尚思方技學多病未能休
晚泊遇雪
向晚驚風急飄零雪滿坰氣升雲羃羃天遠月溟溟寒
色終無賴豐年漫寄聲餔糟吾不慣強醉復還醒
偶成
天遠何須問勞生聽若何犂鉏三畆足栖息一枝多白
雪寧堪冒清時只浪過好尋明月影醉舞自婆娑
除夜感懷
歲律已云盡思家日日深二年為客恨千里倚門心節
物羅樽俎兒童學語音眩然如在目恍惚夢難尋
愛日乖予願親顏長在心遠遊仍換歲華髮想盈簪永
夜誰同席殘杯憶共斟相思空有淚揮洒滿衣襟
次韵錢帳計
駸駸羲馭定難羈過隙跳丸日夜馳但見光陰如掣電
卻尋(缺)巳當朞飛黃汗血宜千里秋鶚乘風此一時
芝草鳳凰真美瑞清明應有退之知
和張倅行縣
江浮叠巘弄清輝雲外冥鴻江上歸擊目自多幽興在
揮毫時見彩箋飛應愁零雨侵星駕好為援戈卻晚
暉帝室正須調鼎鼐動移寄語不須譏
㳂幹游光大示犀老
山横杳靄有無中叠觀層臺一梵宫萬軸琅函方杜口
數聲鳴鳥正談空溪雲抱影侵行屐香篆飛烟襲晚風
薄宧羈人如接槢自慙來往苦匆匆
王簿清輝亭
黛染烟螺拂檻低抱城流水綠逶迤澄瀾碎影搖青鏡
斜日沉暉隠半規坐上盈樽無俗客壁間照夜有新詩
登臨巳動忘歸興況復清談足解頥
寄長沙簿孫昭遠
陽城衰晚拙催科闔寢空慚罪亦多祭竈請鄰君自適
載醪祛惑我誰過猗猗庭有蘭堪佩寂寂門無雀可羅
歸去好尋溪上侣為投纓紱換漁蓑
安禮以宏詞見勉奉寄
吏部文章世所珍終慙無補費精神浮名膚外增餘贊
薄宧戈頭寄此身養志吾方同邴曼談書誰復問山賓
自憐坐頃三遺矢衰晚那能用楚人
秋晚偶成
纖纖晚雨洗秋客庭樹蕭然策策風萬籟自鳴羣物外
四時長在不言中坐臨流水襟懷冷卧對浮雲世慮空
寂寞一㕓吾自適客嘲從更議揚雄
臨川道士
風雨離山驛斷橋危欲顛去心奔逸驥行路上青天鴈
序江湖樂雲歸島嶼連悠悠遠征客千里獨茫然
旅舍書事
出懶乖時尚支離與世殊饋漿驚禦寇避虎愧陽居觸
事紛難解忘形色易鋤不須修混沌機械本來無
過清溪渡
天闊江銜雨冥冥上客衣潭清魚可數沙晚鴈爭飛川
谷留雲氣鵜鶘傍釣磯飄零滄海客欹倒一帆歸
泛江至土坊
萬頃江湖遠孤乘一葉船雁飛雲外字篷掩水中天波
靜櫓聲息風微帆影偏回環聊注目浩蕩接清烟
秋日有懷寄從弟表民丁伯父憂
羈旅吾方困哀思汝正煩望雲愁雁序回首憶鴒原北
圃蔬還盛東軒菊想繁飄零不相見沾灑獨忘言
淮上獨酌
廉繊晚雨洗輕塵天淡雲浮夜色新賴有麯生風味好
不須邀月作三人
綠隂亭上
沙邊幽鳥傍清漪瀧下漁船逆浪歸身在輞川圖晝衷
晴空惟欠雪花飛
溪上
悠揚春夢成幽興冷落溪光醒酒魂天闊雲浮遮不盡
浪平風遇杳無痕
兩宋名賢小集卷九十七
