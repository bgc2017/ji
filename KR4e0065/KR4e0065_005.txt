梁園寓稿卷五
明王翰撰
七律
奉教題龍江送别圖
曉日曈曨帳殿開五雲光彩上蓬萊鸞牋續卷題金薤
鶴駕臨江送玉杯上國旌旗分將相從官詞賦總鄒枚
蘭舟棹舉歈歌發回首青山繞鳳臺
夜月吹簫圖
梧桐月轉欲棲鴉閒弄參差隔紫霞彩鳳暗巢長樂樹
金鶯偷語上陽花鬭粧凉露霑釵玉簇仗香雲繞扇紗
吹到凉州移别調君王親為按紅牙
和卞長史郊行
夢裏尋春覺後遲分明曾到武陵西川光浴日驪珠動
石氣蒸雲翠蓋齊一曲柳塘初下鴈數家茅屋不聞鷄
世間萬事莊周蝶且共隨花信馬蹄
次韻峨眉山
霧作衣裳雲作屏玻璃萬頃着娉婷望夫石上偏多雨
織女河邊欲隕星螮蝀夏凉收淺絳蟾蜍秋冷抹長青
可憐天際微顰處六國興亡一夢醒
雪後簡伯純縣令
大地山河罄一湔臘間三白見豐年天人巧剪銀河水
山岳新開玉井蓮我欲忍寒還罷釣人誰乘興未歸船
閉門不作袁安臥賴有夷山令尹賢
和黃體方郊行
長河水落露汀沙隔水依稀似見花曠野蒿萊千萬畝
荒村籬落兩三家柳塘灔灔新堤固麥隴青青小徑斜
自是遊人耽野趣哦詩驢背不知賖
題望雲思親圖
草鋪平野樹蒼蒼遊子登臨倍感傷鴻鴈去邊生客思
白雲飛處望親鄉山遮故國身難越水接遥天恨共長
何日得歸盱水上一樽春酒夀高堂
送吳指揮扈從汝寧
曾屬櫜鞬侍玉墀分藩又從汝南馳幽蘭亭古連青瑣
懸瓠城高駐綵旗射藝遠過猿臂巧畫名不減虎頭癡
從容退食知多暇好為裁詩寄所思
破屋
大梁城内宋門前借得盧仝屋數椽一片危牆將倒地
四周破瓦好窺天風穿每恨塵凝座雨漏長憂濕滿氊
欲向浣花新卜築無人為送草堂錢
送馬文隆縣令歸臨潁
醉把離杯汴水頭大梁風物又新秋金門賜宴連朝醉
華館題詩數日留斛麥每承賢宰送綈袍不待故人求
乞書儻許歸桑梓投老瑶臺續舊游
丹山歸隠
洞天深入結茅茨陶令歸來鬢未絲篠簜拂檐巢翡翠
蒹葭近釣隠鸕鷀細炊白石能成飯淨掃蒼苔好看棋
縱有徵書何處覓桃源去路少人知
慈竹軒
何物風摽可悦神數竿脩竹雜蘭蓀開軒翠色連書幌
隠几清隂落酒樽未覩朝陽鳴鸑鷟方欣春雨長兒孫
羨君得此堪娱老况復高堂更樹萱
奉教題夷山晚望圖
朝朝鶴駕駐山頭極目天南是越州洱海川原何日到
蜀江風浪幾回留鶺鴒每誦常聯榻花萼相輝共倚樓
友愛天倫情最切别來幾許鬢成秋
古山道人詩卷
青山峩峩自太古中有物外真仙人一朝不隨舜花晝
千載要見蟠桃春初平入山羊作隊丁令還家鶴語神
自今好覓麻姑去看到滄海飛黃塵
臨池清興為張敬惟作二首
夷山山下有行窩池水經春綠似蘿佳客到門常載酒
道人求字不籠鵝樹連别院鶯聲滑苔長閒庭鳥迹多
自是心傳有家法莫忘三折始成波
梁園雜沓市塵紅中有幽人趣不同門掩綠苔行白鶴
窗開蒼雪落青松晴泥汨汨蟠蚯蚓春水深深見活東
好似高情陶靖節求工元不在絲桐
送陳惟一司訓還鄢陵伯振教授寫墨竹以送予
就題於上
曾上陳家聚德亭(亭在城外其址尚存)雲孫典教繼家聲許由祠
下花連塢彭祖崗邊水繞城纂史王門存藻鑑横經庠
序樂羣英廣文特寫寒梢碧為表平生一節貞
人日喜晴和體方伴讀韻
年年此日不常晴今日晴光品物生地底昆蟲將啓蟄
世間草木盡回榮璿璣運轉天時正玉燭調和氣候平
且喜新正風景好題詩不似劒南情
榖日喜晴和體方韻
榖旦占年喜得晴春來無物不回生日昇暘谷冰初泮
星轉蒼龍木向榮斗米三錢書歲稔遺蝗千尺見時平
風流只有梁園客特寄新詩為寫情
送金伴讀歸汝寧省家
大梁門外分襟處南望白雲是蔡州且喜承恩延講席
又蒙榮賜上歸舟幽軒月上吴城閉洄曲春生汝水流
及到家庭元夕近滿街燈火照懽游
送郭工副煥章之汝寧放糧
羨公本是汾陽後致用還優經濟才千里黃塵承命去
萬倉紅粟被恩開柳添新綠遮文旆梅送殘香入酒杯
莫待梁園春事已公餘策馬早歸來
和黃體方伴讀新蟬韻
滿地殘花過雨天槐隂庭院響新蟬輕敲金奏當窗外
閑撥銀筝向枕邊曉露吸殘青草岸晚風吹出綠楊烟
家山深處林亭好曾被繁聲聒醉眠
和體方遊相國寺
夷山寳刹自唐家石塔横空半欲斜神鹿聽經翻貝葉
毒龍噴水出曇華呪師碧眼渾如鵠老衲弓身曲似蝦
知我登堂來問法呼童先點趙州茶
題騶虞圖
陽翟山前洛水濱騶虞瑞世自驚人珠璣落紙矜能賦
金碧爭輝看寫真猛氣折衝風淅瀝素毛抖擻雪精神
適來拜賜端門下他日披觀勝鳳麟
琴月軒詩卷
幽人獨坐敞華亭霽宇無塵河漢横窗紙漸明知月上
琴絲微冷覺秋生霜凝碧樹烏三繞露下蒼苔鶴一鳴
更得梅花相慰藉聞香三弄不勝清
題畫竹為胡子澄作
伶倫截得碧琅玕裊裊新梢露未乾便與鈞天裁鳳管
不將江浦製魚竿蒼梧帝子蛾眉老空谷佳人翠袖寒
只有幽軒隠君子時時寫入畫圖看
挽草堂李先生為李居恭
文江江上草堂寬遊宦歸來鬢已皤酒飲賢人秋社散
星亡處士夜臺寒詩成自挽應難和琴在無絃不用彈
自是承家有新錄埋名千古便須刊
奉教送汝陽王之國汝寧
宗藩百世鎮夷門列郡分封合禮文仙李盤根隨地盛
銀潢瀉𣲖自天分山川西去連秦晉風教南來及汝墳
此去賢王思聖澤千年職貢效殷勤
客中清明
梁園三月遇清明旅况蕭條百感生故苑雨餘春草綠
高城日上曉煙輕花間歌管懽娱動月下鞦韆笑語聲
老去更無兒女念秪餘拜掃最關情
環翠堂二首為王審理
一曲清流上四圍世家種德有餘輝親藩開卷題金薤
令子趨庭着繡衣風引晴嵐來几席鳥拖秋色入簷扉
江山孕秀門庭貴夾路青槐四牡騑
華堂夙構玉為屏故相當年識地靈諸子鳳毛成令器
雙親鶴髮見遐齡門前秋水千尋碧窗外寒山四面青
珍重賢王揮彩筆流傳百代播芳馨
題瞿德臯奉親讀書處
日向華堂奉起居夜歸芸閣坐觀書養親願祝千齡夀
稽古須通萬卷餘汗簡青青裁楚竹厨羹白白饌江魚
它時會作龍頭客忠孝傳家定不虚
梁園言懷
秋入梁園木葉稀可憐歸計尚棲遲形骸不為裁詩瘦
鬢髮還因覽鏡悲官路未通身已老文章雖好數先竒
囊中清俸餘多少又被窮人五鬼知
寒潭漁隠
浪迹江湖作散人碧潭霜冷見潛鱗蘆華織被長眠雪
荷葉裁衣不涴塵載酒幾迴尋賀老畫圖何處訪玄真
自今已是成嘉遯莫向桃源别問津
慎獨齋
危坐窮經得趣深敬存直欲禁邪淫道求實用惟王業
學到真知見聖心方寸不欹天地位氣機纔動鬼神臨
先生猶恐多岐盛用扁高齋要自箴
送趙煉師歸白雲庵
白雲菴對白雲岑殿宇崢嶸雲氣深裊裊青猿啼竹裏
雙雙赤鯉見潭心靈風䬃爽神君至秋月空明木客吟
羨子早年歸福地愧予何日遂投簪
暮秋梁園言懷呈體方伯振二詩伯
一夕青霜木葉殘地爐無火客衣單敢思瀲灔葡萄釀
孰厭闌干苜蓿盤交到忘形貧亦好拙知學步老尤難
涓埃未報君恩重不欲歸田學挂冠
送時志秀才赴禮闈
梁園自古文辭盛解后憐公有俊才大器不為三語掾
雄文奪得一經魁鳳凰臺上詩情好龍虎榜頭春意回
想到京華方二月須憑歸鴈寄音來
和賜瞿長史象牙笏韻
周旋庭陛已多年名器新頒秩九遷價重一雙和氏璧
賜同十萬水衡錢摛辭每搢金坡下對命高擎玉殿前
舊物青氊何足貴好俱簪綬盛家傳
奉教和王達善學士梅花四詠
梅影
黃昏相對自清神移上闌干似寫真窗外横斜因得月
水邊凌亂正愁人瘦宜苔徑偏留迹雅比花隂不染塵
何必臨風香萬斛一枝搖弄自生春
梅香
雪為丰采月為神檀蘂風傳始辨真高似廣寒攀桂客
幽如湘水佩蘭人冰蕤吹破黃金粟玉骨薰穠紫麝塵
世上羣芳孰可比可憐茉莉屬殘春
梅魂
秪疑姑射是花神傲兀風霜可見真庾嶺有情能駐馬
羅浮無夢更迷人冰花借月方成魄雪態生香自出塵
一段素靈招不得誰家紙帳又添春
梅格
皓彩名香總入神世間俗眼久迷真靚妝可比惟西子
艷態相看是北人籬菊也貪彭澤酒海棠終汚馬嵬塵
古來知己林和靖别作孤山一樣春
世府賜新茘枝
門山歲歲獻時新飛舸凌波不動塵露顆摘來方盛夏
風花開處正芳春濃含異味真堪貢遠帶餘香足可珍
金殿翠盤方進罷分嘗何幸到愚臣
對月和卞長史韻
滄溟東望色浮金轉上寒空秋已深我欲登樓乘逸興
誰能對影有新吟懸知此夕三更月曾照前人萬古心
喚醒謫仙波底醉一壺芳酒與同斟
奉教和秋日四題
秋意
黃昏簾幕雨纖纖一段凄凉到枕邊冉冉光隂留不住
悽悽情思苦難傳潘安有興因他遣宋玉多愁為此牽
爭似無心隨化盡數杯閒臥釣魚船
秋信
寒來消息是誰傳金井梧桐一葉先殘暑已消團扇底
新凉纔到短檠前問詳多在蛩聲裏寄遠常從鴈影邊
流浪浮生都不覺知機林外有鳴蟬
秋色
嵐光淡淡復濃濃多在園林夕照中綠減一川煙際草
紅添千樹水邊楓落霞孤鶩吟難盡折葦殘荷畫不工
只有謫仙情思苦灞陵傷别意無窮
秋聲
客窗欹枕夢難成風入空簷爽籟生穿過竹間金奏響
飄來松頂翠濤驚一聲長笛吹霜急萬戶清砧擣月明
不識砌蛩緣底事向人也作不平鳴
陳如心家飲罷言懷
飲罷高齋借榻眠臥聽更漏意蕭然空牀夢斷雨方急
短燭吟殘花倒懸舊館偶來還是客明公相見即如仙
奔騰老驥渾無力擬向亨途借一鞭
驢死口號簡孫知縣
每向家山駞醉歸長鳴曾入浣花溪尋詩不畏途衝雪
沽酒那憂路有泥貧裏市來渾似馬客中亡去棄如鷄
吳山不是多賢舊便欲徒歸塵土迷
梁園寓稿卷五
