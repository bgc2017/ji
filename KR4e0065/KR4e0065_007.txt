梁園寓稿卷七
明王翰撰
七律
憶平陸舊遊
金鷄山頂鄧家園乘興來遊坐水邊柿葉染霜圍錦帳
菊花承露散金錢溪頭怪石如人立洞口蒼苔待我眠
何日再同三二友一壺濁酒送殘年
懷東城舊遊
水邊臺榭竹間亭日日幽閑共客尋妙曲唱闌懽再和
芳樽引滿却重斟筝彈夜月金鶯語笛弄春風綵鳳吟
往事已同風雨去衰殘無復有初心
雙鶴
愛爾仙姿久出胎如何困滯在塵埃他山松頂足明月
何處水邊無綠苔引頸有時思遠漢戀恩終日立空街
自今便好仙山去莫為羣雞生怒猜
讀歐文
先生筆底有風雷訓練強兵自握機埋獄龍泉須斂鍔
藴山荆璞不藏輝經丘覓壑滁山樂問舍求田潁水歸
本論實宗原道說眉山何事不傳衣
借木綿衫
木綿如雪勝香羅一借斯文不再過近照翠奩知恰好
更加烏帶問如何涴餘但覺薰香減書罷常愁醉墨多
友義自今誠可重同袍詩句正堪哦
晉陽寒食
并州三月逢寒食旅况蕭條百感中草吐嫩芽猶滯雪
柳含輕絮未隨風高原拜掃家家哭小院鞦韆處處同
猶記去年張谷里落紅撲馬畫橋東
韓教授取抄詩稿以是答之
白髮刁騷六十翁一生何事坐詩窮雕天運海非為貴
流水行雲始見工市玉不容夸腐鼠探珠直欲犯驪龍
當年束槀牛腰大今日樽前一笑空
大雪偶成
北風吹雪散瓊英疑是雲孫巧剪成平地鋪來偏潔白
漫天飛處總輕明銀河傾瀉呈祥瑞玉燭調和兆太平
來歲改元新治化萬邦無事樂春耕
鬭雞亭二首
一丘獨立勢崔嵬形迹還疑是古臺龍井效靈霑縣邑
神祠肖像儗公台谷雲度水風牽過野霧埋山雨洗開
如此風光良不惡思鄉何用賦歸哉
亭上題詩記我來我來望眼與君開荒陂斷壟依林麓
曠野孤村入草萊勝概已為先輩賞登臨常使後人哀
行藏有命非吾必何問雲臺與釣臺
送孫太雅赴京
蓼莪誦罷淚沾巾吉服初成值早春昔入枌榆曾宰社
適來芹泮久為賓雪消江上風濤壯雨過淮西草樹新
此去青雲高躡足竚看鵰鶚離風塵
秋懷
秋窗昨夜秋風起百感心成一寸灰千里鴈來書未至
五更蟲語夢初回地連洛汭浮雲斷山接滎陽夕照開
何日黃河航一葦中條山頂望青臺
鬭雞亭秋望
扶笻獨上鬭雞亭俯瞰平郊望眼明路入洧川寒曉斷
山連新鄭暮雲横煙生茅屋人家少風起沙崗鴈陣驚
况是老年多抱疾豈堪登眺重傷情
梅花次韻
秖疑姑射是花神素影横窗月寫真斜出短籬猶皓鶴
獨居空谷似佳人風前落去多沾石水畔開時不染塵
總把百篇珠玉盛端能换得十分春
德星圖
昔人亭子有遺堆日日登臨車馬來二老高風留故事
諸郎雅望盡竒材衣冠會集星辰動賓主相逢懷抱開
千古清芬人共仰何須聯步到公台
再詠
昔人久已為塵土猶記儀形入畫圖共輓小車兄弟樂
笑揮談柄主賓娛禮行樽俎賢人聚光動雲霄太史書
誰寫富春嚴處士滿江明月釣臺孤
送陳詞訓回京
幾年蹤跡困名場一第棲遲又可傷旅眼慣看秦樹碧
征衣尚染洛塵黃燕城北望雲山斷京國南歸道路長
我欲留君同是客驪駒初唱勸離觴
望雲軒為白先生賦
大行高岫晚崔嵬千里平郊霽景開每為望雲生遠思
那堪愛日起深哀老親徙倚腸應斷游子登臨首重回
歲久慈幃疎定省小軒終日獨徘徊
簡臨潁令馬文隆
三年我作鄢陵客半載爾為臨潁官歲月無情空冉冉
風塵不定浩漫漫愁來白髮三千丈醉倚畫樓十二闌
老去功名已無意任抛青鏡不須看
中秋和趙孟弘二首
廣寒深處有仙家跨出秋空白玉蟆顥氣挾寒成露顆
輕風拂曙結霜華冰盤出海無纖翳寳鑑當空絶點瑕
擬向清虚瞻兔魄不堪老眼欲生花
銀漢昭回勢欲流瑶臺露下冷光浮輕風捲雨作佳夕
皓彩射空生素秋老子據床多逸興孀娥依桂不生愁
此宵常被隂霾悞來歲高堂得賞不
雲林書舍為黃金華題
山中四序多佳趣况住白雲綠樹間繞舍流泉聲㶁㶁
隔簾幽鳥語關關晴窗閣筆抄書罷春沼留香洗硯殘
羡子妙年方膴仕豈容歸隠佩秋蘭
壽王教諭
楊柳初青鶯語嬌祝君五福若春濤亭前衆子皆蘭玉
席下諸生列俊髦九萬鵬程天地闊八千椿筭海山高
花開滿眼春無際儘放詩豪與酒豪
過趙州石橋和杜緱山韻
隔斷紅塵竟不飛客行石磴不粘泥高連曉岸堆晴雪
斜跨青波卧彩霓山勢遠連滄海闊地維平見太行低
故園回首幾千里悵望碧山山更西
過涉縣
兩岸青山幾萬里中間一水走如龍數家市肆無居貨
百戸廂民盡務農兵燹罕經祠廟古蝗灾不值歲時豐
前朝令尹多佳政道側蒼碑記范公
自涉至黎城山行即事
涉城城下渡衡漳一道青林百里長雲表連峯馳健馬
途中亂石卧羣羊溪頭雨過莓苔滑谷口風來藥草香
鞍馬倦人聊少憩山蟬無數噪斜陽
過李靖祠
神頭嶺下衛公祠樓觀穹窿覆古碑堪笑韓彭真豎子
指揮褒鄂似嬰兒金戈鐵馬興王日羽扇綸巾滅寇時
戰策本期經國用初心不與亂臣知
王寨遇雨
西風吹雨晚瀟瀟山館無人夜寂寥病後豈堪鞍馬倦
老來偏怯路岐遥孤燈耿耿夢初斷雙棹悠悠魂欲消
自是竒窮多坎壈非干王事獨賢勞
過東吳嶺
東峯西峯相對起南人北人來經過潭光清心漾天影
松聲聒耳鳴雲和馬蹄凌兢陟石磴猿臂聯引垂岩阿
舉頭西望見姑射煙林遠繞青嵳峩
和丁志善韻(余去年平陸將入京志善寄詩作别余用韻寄志善云)
君到吳山我夏城山齋寂寞硯生冰每逢夜雨成新恨
竚望停雲寄遠情去館舊書今暫束閒門無客晝長扃
年來病廢知何用擬結江湖鷗鷺盟
過眉山二蘇先生墓(葬處亦謂之峩眉山在汝州郟縣)
玉堂得意少知幾嶺海歸來兩鬢絲此處青山好埋滑
何年赤壁重銜悲應知雙塚秋風日正是連床夜雨時
千古英靈猶不死燭天文焰照峩眉
洪武戊寅予去官平陸有律詩二章曾錄示宋廣
文至洪武辛巳告放歸田里復賡前韻二首仍
簡宋廣文
一别吳山又四年客途流落幾扶顛諸生專業無多子
同宦居官有幾員感舊聽殘秋夜雨思鄉吟斷夕陽天
有時一付掀髯笑得失原來是偶然
三年奔走聽朝雞誰料歸來覓舊題塵暗粉垣詩尚在
雨生苔蘚徑都迷天涯遠見孤帆小地底平鋪萬瓦低
何幸再同三二友一樽聊為浣愁棲
紅葉
秋來萬木着新黃只有楓林醉曉霜炬火乘風焚赤壁
錦帆迎日下維揚亂飄村島迷樵逕遠泛宫溝出苑牆
最愛家園近重九數枝籬外伴秋香
中秋感舊
老到形骸病日侵追思往事倍傷心故人别我如雲散
濁酒同誰對月斟佳節每從愁裏過舊遊多向夢中尋
當年半醉題詩處猶在瑶臺第一岑
過周尚謙故居
十年行役事多艱一宦纔通兩鬢斑白社儘容陶令醉
長沙不放賈生還草深藥逕經年塞柳映柴門盡日關
未遇遺孤閒話舊不堪相對淚潺湲
久雨述懷
秋來連日雨涔涔入夜閒愁苦不禁冉冉綠苔沿砌長
瀟瀟黃葉擁門深匡時疎拙無竒策憂國衰殘負此心
長夜不眠空倚枕挑燈時復一長吟
題都門送别
鶚章一薦入青雲送别都門酒半樽江口山晴横紫翠
石頭樹暝欲黃昏郎官本應星辰貴民物均霑雨露恩
竚看功庸書上考綸音重下紫薇宸
九日登瑶臺山
幾年蹤跡漫棲遲今日登臨逸興飛綠酒喜隨藜杖到
白頭須插菊花歸蒼山日暮林煙合潦水霜清鴈影稀
願祝加飡強健在年來此會莫相違
清明有感
春水初生芹吐芽柳綿飛雪滿澄沙竹雞亂語桑蹊暗
野雉低飛麥隴斜風散紙錢人上塚雨昏喬木客還家
太平有象真堪詠一幅青帘傍杏花
清明登瑶臺
百丈仙臺與客遊和風吹面正輕柔誰家修竹偏臨水
何處垂楊不映樓緩步偶逢佳處歇放懷莫厭醉時謳
君看巫谷橋中水斷送年光日夜流
簡茅津渡梁巡檢二首
遊宦天涯二十年歸來雙鬢已皤然逢人寫帖常求米
送客裁詩不當錢畫虎不成慚我拙登龍有幸喜君賢
金龜不惜知音費也向長安學醉眠
曾向吳山訓子衿豈期貧病苦相侵一身卒歲無衣褐
十口逢灾罄槖金載酒久無來問字絶絃今已少知音
賢侯與我雖非舊傾蓋相知意更深
講堂雨中看新竹
瀟瀟疎雨落庭除數尺新篁解籜餘粉節乍開蛇蜕滑
翠翎初長鳳毛疎不貪異味供佳客須待長竿釣巨魚
若保歲寒心不改閒齋長伴子猷居
千葉石榴花
牡丹開罷到羣芳一種仙葩更異常雨浥繁英雞幘碎
風梳密葉翠翎長舞裙偏愛分腥血笑靨應知姑射香
庭院開時多愛惜莫教秋信到銀床
送外孫蘇敬(時為大同府學生)
流落風塵會合難相逢老淚濕征衫兵餘親舊憑誰問
道遠音書久不緘函内儀容須默記墓頭斷碣欲重劖
他年榜首青雲客擬向南宫問阿咸
送胡叔雅從軍
中條山下分攜處躍馬南行道路長插月雕弓秋有力
倚風寳劒夜生光龍韜策略前賢敵麟閣功名後代揚
奏凱歸來當賜節忠肝義膽永難忘
初冬述懷
帶起儒冠五十年悮身方覺為儒冠家貧那得連朝醉
歲歉難逢一日懽藜杖縛床宜足矮木綿裁被稱身寬
功名百念如灰冷只有詩狂不可鐫
予去歲九日與史文英張仲禮會飲瑶臺山皆有
詩題于觀壁予末句曰但願加餐強健在來年
此會莫相違今年在平陸追和其韻以寄云
秋來為客獨依依厭見天邊朔鴈飛在路既歌王式去
荒村偏喜杜陵歸别來詩酒懽應少老去親朋見亦稀
九日瑶臺有前約也應相憶怨相違
和馮大尹九日見寄二首
昔住吳山歲月深歸來聊復别儒林喜逢佳節陪高宴
未向明時歎陸沉官俸請教供色養芳樽沽得稱閒吟
太平無事雙親健為表當年忠孝心
青山綠樹擁殘陽攜客登高過野堂千里歸心勞望眼
九秋吟興惱詩腸鷗眠曲水荷應盡蝶遶疎籬菊正芳
歲月無情彈指過不堪衰鬢又添霜
和徐知縣重興學校
開基聖主振宏綱繼統皇王正典常萬道紅光增日彩
千行彩篆粲龍章史官秉筆書鴻業髦士横經集鱣堂
深感熙朝遵祖訓復令吾道藹輝光
戊寅大赦
雜遝懽聲徧九垓金雞銜赦下天街鼎湖已墮乘雲去
寳座初登禁網開萬姓共朝龍虎地五雲常繞鳳凰臺
小臣何幸霑恩澤作頌應慙是菲才
和合浦庾司訓讀書韻
道統相傳只一心聖心日月本來明舞儀靈鳳簫韶奏
告錫玄圭水土平禮樂夔龍千古盛勲庸周召萬人英
自從尼父刪修後不識河汾續得成
梁園寓稿卷七
