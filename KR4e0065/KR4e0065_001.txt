梁園寓稿卷一
明王翰撰
五古
古詩五首
空堂霜氣肅落木集已多牆隂數叢菊歲晏承陽和寘
卷下堂行自愛顔色佳掇英汎濁醪為我駐年華淵明
已黃土幽姿徒爾嘉惆悵南山上千載空烟霞
清風汎欄楯明月耿房帷夜永草蟲弔天長鴻鴈悲容
華漸銷鑠陽景空中馳寶劒光陸離白馬黃金鞿丈夫
貴循名詎以别離為含情掩瑶琴涕泗空漣洏
日暮洛陽道北山正嶕嶢高墳望纍纍歲久青松凋為
問葬者誰云是漢唐朝龜龍卧深草文字半沉銷凄風
撲霜葉隂雲慘寒郊頹垣隠狐兔荒棘鳴鴟鴞千載雍
門琴令人涕淚交
夷齊千載後西山淡無姿賢人千載生空林老蕨薇青
青廟前栢高高堂下碑空山閱今古同與天地摧倜儻
魯連子抱義不逢時片言為解紛尺素殺軍師恥秦誓
蹈海辭趙非金為頽波無回流砥柱高崔嵬芳名在簡
策壯士飲風儀
今日天氣佳曳杖出衡門凉露濕芒屨清風感帨巾幽
鳥避人飛游魚畏釣沉蛛絲映空張飢隼號北林惡彼
機事深安能降我心歸來遣世慮濁酒聊自斟
思山吟(并序)
余本山野人自計懶殘與世而無為者也適以
升斗所縻動值轗軻今放出田里猶衣人衣食
人食不能擺脱世故而為快也徒自羨歸鳥望
行雲懷故山之松菊作思山吟以寫其悒悒且
自勖云
南山有松樹托根白雲岑枝葉冒霜雪不易太古心我
昔來結茅相對歲月深輕花釀春酒寒聲雜清琴野馬
被羈鞅沐猴強冠簪華靡非其心動踐所不任我罪非
所得脱身事幽尋歸來治田疇損物猶蟊蟫矯首望故
山白雨翳青林首丘匪可忘治任須及今往從荷蓧徒
永與世幽沉
牧羊
羔羊不受秣呦呦索晨牧稚子懼出門動與虎狼觸垂
鞭不敢前常向風雨哭我老輕其生仗策入幽谷原平
散漫食逕狹相追逐霜餘野草白沙寒山水綠荒磴隨
漁樵深林雜麋鹿讀書坐磐石摴蒱向臯陸為感蒙莊
言歸塗不可暮
黃河曲
行吟散鬱積日暮黃河曲黃河崑崙來萬里經平陸西
北限秦晉東南走梁宋龍門夜雨深砥柱秋濤横黿鼉
時出没鯨鯢相簸弄艱險自天設萬騎安所用人事多
乖迕山河有變更孝武宣房歌千載有餘清朱梁白馬
禍草木動悲鳴聖人總四溟天地還清寧河當一澄徹
因之作頌聲
示子礪
我家本燕雲皇考昔膴仕門戶早單弱田園久廢寘中
原喪亂頻骨肉不得恃兄弟棄草野松楸作平地今我
雖偶存貧病苦交至有爾且煖眼嗣續得不墜富貴人
所願詩書須爾事頭角似稍長難以襍童稚玉琢終待
磨木揉後成器寸隂必自惜前脩可追跂數數恐傷恩
斯言爾當誌
秋蟬抱葉而吟葉脱而墮困於羣螘亟遣僕置高
樹且憐而作詩弔之
一氣無停機四時仍代用萬物生兩間潛植與蠢動時
至靡不榮運往詎所慟蟬生糞壤間潛化自能羾登木
喜得時鳴響甚恣縱既免螳蜋搏幸脫痀瘻中或學秦
箏鳴或作雅琴弄或緩美人歌或繁小子誦或靜而獨
鳴或聚而相哄不料甕内鷄遽儗竹上鳳凉颸一朝發
繁霜藉草重強鳴聲噎塞處危心愡恫所付既靡盬脱
落難持控高蜚翅剪鎩不飲腹空洞局促塵埃中螘困
况集衆我行庭樹間見之心為痛呼兒置深穩聊盡爾
餘哢作詩予時哉含悽不成諷
言懷呈董仲綸訓導
南山有佳樹衆鳥寒相依佳樹何團圞歲暮心不移高
枝聊可嬉低枝安我棲有巢不能庇敢望故林飛古劒
光射斗陸沈還不朽欲淬使之利持此恐傷手不若兩
錢錐反以得取售向市空抱歸令人顔甚厚螔蝓涎自
濡蛟龍嘘成雲螔蝓以自足蛟龍或可馴大小各逍遥
鵰鷃何足論方崖秋氣高天宇何蕭騷主人有西成客
子免焦勞道途何縱横使我顔色消世故多紛紜萬事
徒嗸嗸一笑欲拂衣青山頻見招筳篿幾欲折秋風戀
綈袍書之雙淚下楮觚不能操
題管鮑論交圖
黃金是何物能摧壯士心有金交契厚有金交意深一
朝金用盡相看同路人古人重交道敬至義自伸我觀
管鮑徒交厚情最親知心兩無猜巽讓常欣欣斯可愧
薄俗外物非所珍子魚能一擲幼安同浮塵棄之同一
道中有偽與真高風魯連子千載名如新
初冬述懷
東風作雪意竹窗寒策策老鴟向晨鳴飢鼠當晝嚇不
㸑米瓶空止飲酒罇側妻子色悽凉吾心自安適前途
有風雪行路黑如漆貂裘重不煖素顔慘無質吾生抱
大拙默坐永朝日鶴長與鳬短天性為至佚化工諒均
平守玄保真白誦詩晤童子或當發蒙密
關山蚤行圖
早起去山店鷄鳴月在天瘦馬戀殘芻僕夫煩力牽山
外有畏途石粗履幾穿行行二十里彷彿聞炊烟林間
宿鳥散搖蕩露漙漙遲明據鞍睡夢裏到長安
讀韓信傳
有功當記錄有罪當凖理忘功治其罪漢祖少恩耳不
忍一身誅况及三族死千載胡公言為雪泉下恥(胡氏有功)
(罪相凖之說其論甚平綱目取之)
讀儀秦傳
強秦奮關中六國環恣睢西上望函谷壯士不能踰地
開天府險灋倣申韓餘治道既出下民性皆異趍彼哉
蘇張徒挾詐從横書捭闔中時議三寸撓萬夫韓趙弗
敢違齊楚從其驅車騎頗張皇威焰烜赫如最緩來踵
迹代衍還連茹軻也論王道妾婦明其狙周綱既陵替
秦治非遠圖土地何其貪生民何其辜兵甲日以縻膏
血日以塗至今載簡冊莊士長不愉斯人在三代讒口
伏顯誅
四老
漢祖匿私愛吕氏不寧處大位垂轉易禍福在反覆諫
口徒期期不勝留侯術四老高蹈士斯出亦頗辱安劉
實滅劉為趙速剪戮周昌縱強相何濟几上肉激烈鴻
鵠歌不救身後毒子房多廟筭此舉良不足
初冬述懷時樊女南遷
北風吹大荒晨霜隕羣木天宇淡寥寥河水來汨汨候
鴈常悲鳴蟄蟲已跧伏聿念遠行者衣敝逢歲暮况是
羈纍人何以營水菽愁來安用生酸痛徹心骨
望雲生
峩峩太行山悠悠行子心憑高望鄉國白雲翳遥岑目
觸心亦馳親居宛在臨欲發久裴回悒悒傷中襟孝哉
狄文惠才器真遺珠推轂五龍起扶日升天衢元功照
簡策存與天地俱許公純孝心羹牆見昏曉辭家曠定
省作郡理紛擾懷親慕昔賢襟韻同表表惟此遠業期
令譽庶終保
雪晴齋居
停午隂風生向夜星彩没入杯湯已冰挾纊肌欲粟始
見微霰零俄驚素花數皓色射窗楮輕聲碎軒竹雅琴
無秦箏佳茗勝&KR0812;醁愛此清夜吟共剪西窗燭
雪夜茗會
歲月忽云徂倏爾值嘉令軒裳謝東纏蓬茅養清靜溪
合玄冰積階平白雪盛時惟朋儕臨杖屨造門徑開門
延客入拜揖須展敬土爐火新熾石鼎安欲正寒井方
及深清泠絶泥濘竒茗畜時久待此佳客命蠅聲響不
歇蟹目亂無定盞斝滌已潔槃托拭更淨咽沃肝肺清
潄袪齒牙病坐覺昏睡除言出清淡勝幸拜高軒臨媿
乏珍饌飣鄭重彌明仙聊為盡吟興
孝思堂
雙親久謝世歲月倏已徂音容宛猶在曷以侍槃盂晝
思儼在堂暮思恒倚閭思之不能置淚下霑衣裾陵中
有蓼莪堂下有風木草木尚有因獨無父母屬哀哀慈
母勞戚戚嚴父鞠此心何時已終身詎為足
題靜學齋為陳司訓
昔日武鄉侯教子著明訓嘉言載簡策千古挹芳潤我
心身上衣皦皦化為緇我身庭中樹時時風撓之内外
受紛擾聲利何由辭陳均古好學逸情知繕性不惟誦
書史迹不邁門徑理超性亦澄物遣道自勝跧居有餘
樂誓不歎貧病朋儕從講問冠屨來相依一朝施樂育
賢哲端可希為國儲賢才文館多光輝青雲終自致白
日看翻飛
謁微子祠
朝登微子嶺上有微子祠我來拜堂下升堂瞻聖儀三
人儼相向衣冠肖古時嗟此崇黎地何以知祀兹好德
本彝性公議孰掩之林木交蔭翳岡巒互參差泉脈且
甘冽周道通四馳我欲告邑人好刻銅盤詞
涉潞水
早發黎城縣一水横其前其涘立行人相聚聲喧喧我
問今何之欲渡無所緣縣官欲安橋漂流隨奔湍邑人
議舟航沙淺膠其船幾人徒涉之激射若洄漣相望無
百步艱險如登天我觀古聖人舟楫用濟川杠梁有國
政使民無病褰聖人知有窮而况私智焉退居待水落
王事匪可延扶掖一濟之河伯誠所憐作詩識吾喜書
之山石巔
講堂前右植石榴左植脩竹是年蝗灾竹為所食
石榴味苦感而有作
芳樹吐佳花時近君子居君子惜芬香且愛枝葉敷外
飾内不德細葉含辛毒妖蝗羣飛来四野無嘉榖此木
免噬嚙為爾受性獨所喜彼偶存所悼惟脩竹抗節異
羣木畜甘勝諸菽坐見顔色改無復青隂穆向惡尚免
禍外直恒遭戮轉首霜節至問訊南窗菊
送胡仲雅南歸
秋風拂庭梧有客遠行邁行邁將何之家林稍雲外向
與父母别來敘兄弟愛褰裳上中條秋河方迅快握手
復幾時良會止一再華筵接高論芳德曳蘭佩歸計何
匆匆令人增永嘅
郊園秋氣薄征驂方載路送客上中條執手話離素搖
搖千里心竟以親愛故高亭多秋風假道繁曉露念子
遠行邁空山日將暮搔首望江南高林起煙霧
中秋明月低疋馬獨南歸雨館蟲聲切霜臯樹影稀雲
開鴻鴈過沙暖鶺鴒飛想到江南日高堂戱綵衣
講堂前種竹舊極盛茂近為&KR1416;蝗所食頓見枯落
斐然君子無所托興復有可類者甚可悼焉
嫋嫋庭下竹移根自當年時霑雨露滋近砌搖芳妍持
此冰霜操歲寒心特堅&KR1416;蟲自何來遶叢亂飛遝致使
枝葉碎勁節亦虧騫嘉實竟不成鳳飢亦可憐百繞高
堂下令我心憂煎
梁園寓稿卷一
