右新安文獻志分甲乙兩集共一百卷文凡一千八十
七篇詩凡一千三十四篇今太常學士篁墩先生舊所
編也先生編意肇自齊梁而訖于我大明永樂此後則
嗣續編者宗植蓋嘗在校勘之列竊謂宜少引而伸之
否則近世名卿若亞參方公憲副莊公都憲程公大司
寇楊公少司馬吳公大司馬程公及鄕先生鮑謐齋吳
可筠諸碩儒皆不及登載矣既而郡侯下令俾六邑先
賢之子孫助刊書之費樂從者甚衆衆乃以為是編也
既公其事于人則先生亦有不得專者宗植乃與高明
尹張君旭上舍鄭君鵬庠生李君汎程君曾輩僣取宣
德以来諸先達之文五十一篇詩五十九篇以類增入
用以滿願見者之心而一郡之文獻益備雖然先生有
功于新安若山海然不可尚已宗植輩乃以簣土涓流
助之誠不自量而與人為善之美則先生素心天下所
共知者不可以不白也弘治十年丁巳秋九月望歙南
後學王宗植謹識
初予編新安文獻志成今少宰鄆城佀公適以謫来知
郡事許為刊布既而公被徵入朝不久復受詔巡撫南
畿遂下令于郡俾置文梓以俟而繕寫未竟也乙夘冬
予以憂還里嗣歲春始復葺舊書而佀公所置文梓故
無恙因言于同守瀏陽彭君哲航至休寧寘南山僧舍
召工從事而工鉅役繁費無從出值太守山隂祁君司
員至乃與彭君各捐俸金為倡且用儒學生汪祚等言
求助于先賢之有後者既而侍御三山李君曄以謫来
知休寧事益用作興務底于成繼守武城王君問通守
南海王君惟節郡推柳城王君經暨歙令豐城熊君信
祁門令江夏韓君伯清婺源令寧陵喬君恕黟令長樂
高君伯齡績溪令鄱陽胡君漢休寧丞麗水李君文主
簿商丘侯君晟典史宣平朱君盛各以其所勸助者来
相成之工以克完蓋是書之編以字計者一百二十萬
有竒以板計者一千六百有竒非諸君子垂意斯文固
不能致此而興道善俗之功實盛於斯不可泯也謹書
以識弘治十年丁巳夏五月敏政書
新安文獻志後跋
