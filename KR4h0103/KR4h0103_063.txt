新安文獻志卷五十九明程敏政撰
詩雜體
答王無功在京思故園見鄉人問(此下問答原詩云旅泊多)
(年歲老去不知逥忽逢門外客道發故鄉來斂眉俱握手破涕共銜杯殷勤訪朋舊屈曲問童)
(孩衰宗多弟姪若箇賞池臺舊園今在否新樹也應栽柳行疎密布茅齋寬窄裁徑移何處竹)
(别種幾株梅渠當無絶水石計總生苔院果誰先熟林花那後開羈心只欲問為報不須猜行)
(當驅下澤去剪故園萊)朱熹
我從銅川來見子上京客問我故鄉事慰子羈旅色子
問我所知我對子應識朋游總強健童稚各長成華宗
盛文史連牆富池亭獨子園最古舊林間新坰柳行隨
堤勢茅齋看地形竹從去年移梅是今年榮渠水經夏
響石苔終歲青院果早晚熟林花先後明語罷相嘆息
浩然起深情歸哉且五斗餉子東臯耕(按無功名績文中子之弟當時)
(有問體詩而無答者故文公擬答之詩中所稱銅川五斗東臯皆王氏故實)
媒問胡次焱
媒問嫠汝何傷汝為國秀時辛苦事蠶桑僴瑟順為正
婉娩禮自將笥中有練裙衣上無明璫貧女古難嫁賣
犬辨資裝中年得夫婿憧憧拜姑嫜肅容采蘋藻洗手
供羹湯良人正少年相期家道昌良緣天所妬夫婿奄
云亡自從夫婿亡十年守空房素帷代錦幬莒席易牙
狀孤眠耿夜半單立黯昏黃犖犖影徘徊鞅鞅情彷徨
皓月照枕衾暴雨頽垣墻獨寤誰呼喚獨語誰交相如
凌空失翼如涉川無梁嫠來吾語汝琴瑟貴更張汝篋
既單薄汝門復凄凉汝寒何以衣汝饑何以糧紡績終
難給舂汲勞欲僵死者不復起生者宜自詳隣有美丈
夫顒顒更昂昂牛羊量用谷金玉堆滿堂畫梁青𤨏闥
珠簾氍毺廂琱戶金彈丸寳鞍青絲韁旌旗明晚霞劔
戟磨秋霜奴隸厭綺紈犬猫棄餦餭門下粲珠履庭前
沸笙簧出則專城居入則侍明光一呼千失諾一指萬
夫張一笑生羽翼一怒起鋒芒吾慕者蹇脩與汝解佩
纕以此窈窕婦配彼駔儈郎花樹戲蛺蝶蓮浦浴鴛鴦
無煩賦藕花且喜華枯楊何妨鸞舞鏡應彼鳳求凰人
無百歲人倏忽如風狂莫將泡影身徒置冰炭場死後
留名節身朽魂茫茫生前受富貴志得意洋洋人生行
樂爾二者試裁量蔬食不日給孰與飫膏粱荆釵不自
謀孰與雲霞裳年滔滔不反貌駸駸巳蒼敗棋須換局
作戲且逢場文君慕相如恢女喚江郎有髮可畫結有
耳何自戕試問東夷子何如聲伯孃信書不如無未必
有共姜鬼妻變人婦毋作老死孀
嫠答媒
嫠答媒妾自憐妾家貧如洗妾貌粧不妍中年方擇配
幸逢夫婿賢藍橋疑仙會紅葉開良緣俯以奉箕帚仰
焉供豆籩粤從定六禮穏圖偕百年渠疑有家願倏罹
中道捐城崩哭呦呦竹斑淚濺濺空房照明月幽隴凄
寒煙禽鳥喧墓門魄降魂翩翩蛜蝛滿窗戶心結目㳙
㳙寮室昔華屋埋土今荒阡恨不即同穴何忍續斷絃
翻思合卺初參透老婆禪如魚水游泳如蔦蘿纏綿奈
何死生闊泛泛水中船綢繆為夫婦反覆如市㕓徒貽
楊華醜寧免柳絮顛妾頗親筆硯亦嘗閱簡編女不踐
二庭婦不再移天陶嬰寡鵠吟衛妻孤燕篇或刑耳自
誓或斷髮自全或劓鼻偃蹇或毁面迍邅吾足幸可刖
吾臂不可牽卓卓節操立表表鳳孤鶱藐茲未亡人有
意奉周全媒雖憫妾寡媒適重妾愆妾命春葉薄妾心
頑石堅栖栖謀尺布豈不羡罽氊皇皇圖斗粟豈不思
葷羶胝手任舂汲孰與奴婢千鞠躬跧衡茅孰與綺疏
便枯荄欣回春缺月喜再圓世誰不此樂妾意獨不然
理義自有閑物欲常無厭三少穢難洗五嫁醜莫鐫浮
榮瞥似電遺臭流如川媒言頗喋喋媒意遽拳拳之死
矢靡他斯言當真詮文姬殊妖媚易安亦嬋娟失身再
事人彤管無取焉節義日以頽文章何足詮王母有差
事青鳥信頻傳母乃堕人慾反以汙天仙嫦娥豈不嫁
空抱老金蟾所以廣寒宫萬古清鑒懸寧貧任勞鹿寧
賤受磨研寧凍如寒蠅寧餓如饑鳶終不以快樂而易
此憂煎井底水不波山頭石不遷再拜謝媒妁歸來雙
淚漣十襲藏破鏡他年會黃泉(右嫠媒答問宋鄉先生胡公次焱濟鼎之所作)
(也先生登宋咸淳四年第授迪功郎江州湖口縣主簿以母老改授池州貴池尉德祐乙亥天兵將至池州都)
(統制張林潛納欵請以城降先生奉母亡歸教授鄉里或勸之仕先生賦是詩以見意大德十年以夀終于家)
(後三十二年復為至元之三年文自黃竹入郡其孫師中適在郡中出是詩俾文書之嗚呼讀柳子河間傳知)
(邪之所以敗正讀先生是詩知正之所以勝邪天理之在人心猶日月之在天也可以缺蝕而不可以喪其光)
(明若先生之心孰得而缺蝕之哉雖與日月争光可也鄉後學程文謹記)
歲寒問答辭(同舍旴江許叔異吳興馬伯城九江方叔高既遷居京城之南伯城)
(於屏間畫三大木題曰歲寒圖因為問答之辭便山童歌之)程文
松栢杉何槃槃毫末小排雲端不作梁棟守歲寒曾不
如桃李花朝榮暮謝得實升金盤昂藏千百年一待鳳
與鸞松栢杉何槃槃古來材大用則難(右問松栢杉)
君勿言時則然受命既獨賦性偏高枝中梁柱小枝可
以為車船材不見識全吾天鳳鸞不巢且任百鳥喧寧
同歲寒老不與春風妍君勿言時則然大匠一過肯棄
捐(右松栢杉答)
五雜組二首詹書
五雜組雲錦囊往復還雙鳳凰不得巳思故鄉
五雜組羅繡襦往復還同隊魚不得巳長客居
自君之出矣葉朱
自君之出矣萬里恒相思想君思我處如我思君時
自君之出矣寳奩珠網多憔悴懶開鏡對鏡顰雙蛾
錦鶒夜逸趙戣
草徑鬱紆溪隔村誰抽關鐍逋孤鴛林樊搜紏崖广邃
岸曲括責菰茭根初疑布罟鼠盗夜又恐缺月狐乘昏
死殼枯梗秘蹤跡老圉勸我增垣藩
登瀛亭行(登侯亭者汝林金侯閒居之所營也昔唐房玄齡于志寧之朋以其武功)
(既成而文德以興故時人謂之登瀛之仙以榮之今侯之經營斯亭也其將有待於時之清寧)
(而佐夫太平者乎然予愛其亭之宏名之清故協其聲以嗚之侯時為萬戶鎮蚺城予為延陵)
(吳武成也)吳斌
宏亭峥嶸凌青冥驚憑崚嶒乘澄泓赬楹瓊屏凝清馨
停筝鳴笙争行觥曾横輕兵騰征輣英聲霆轟層城崩
卿能傾情精明經螢燈成名矜平生應昇鵬程榮登瀛
題竹洲曾孫吳逢原友梅堂汪宗臣
篔簹横煙洲其間移羅浮髯梢汙紅塵瓊蕤諧清游笳
沉天吹霜琴虚人當樓茲時如寒盟翻為青松羞(五平)
肅氣屈衆蘤挺立自潔白萬壑迥雪月一榦掃水石讀
易義見復擬道信取益物態任冷暖歲晏此莫逆(五側)
題汪梅牖盤隠
灣環長溪交繚繞石徑抱山中松風寒俗子不可到(五平五側)
歲除大雪倣歐蘇禁體成一十八韻請諸友皆
用臘月三十日帝欲雪為起句第三句而下上
句皆平聲下句皆側聲必相聯屬結後二句不
對偶及不引古人一切雪中故事
詹書
臘月三十日帝欲雪屏翳巽二聽所召同雲垂空羣隂
施大塊噫氣萬籟嘯神機周旋功無私剞劂剪鏤巧絶
妙俄驚疎疎來斜飛陡覺密密失遠眺山從洪荒藏諸
峯井向混沌鑿一竅江湖寒深侵黿鼉石壁凍裂堕隼
鷂郊原迷漫停田蒐浦溆沍結息網釣先生金城連樓
居冷透鐵甲濕旝旐茅簷懸冰凝晴輝楮幌不火晃夜
照威摧崖松容難凋力壓檻竹尾不掉詩翁愁吟新春
初野叟走報稔歲兆誰家豪門眠方醒乍出暖閣見且
笑裘裳相迎添鮮妍齒頰掩暎鬭美耀狻猊形奇言俱
誇僕卒手塑像克肖惟知高堂觀嚴凝豈念陋室苦料
峭薪罏灰殘嗟煙消市米價湧閉廩糶鶉衣孤貧多凌
兢鷇食餓殍各唁弔何當長戈揮玄氛共覩霽旭出海
嶠(七平七側)
寄吳熙中李道生
不見故人何處覓秋心見月轉添愁山山望斷孤雲出
一个飛鴻肯到不
效山谷體胡仔
青玻瓈色瑩長空爛銀盤挂屋山東晚凉徐度一襟風
天分風月相管領對之技癢誰能忍吟哦自恨詩才窘
掃寬露坐發興新浮蛆琰琰抛青春不妨舉盞成三人
歌風臺
碑存溪石高嵯峨漢字漫滅新鐫訛臺非舊築行人過
赤帝當年布衣起老嫗悲啼白龍死芒碭生雲凝夜紫
一朝花發咸陽春老劔磨血消京塵歸來故里天上人
千古斜陽愁色裏草沒荒城狐掉尾不信英雄化為鬼
與劉簿觀雪用東坡聚星堂韻
方岳
江臯黯黯飛雲葉淅瀝破窗鳴急雪亂飄密灑寒正苦
低唱淺斟癡亦絶凍吟可但筆鋒健醒狂不覺屐齒折
留連急景聊從容俯仰幻塵空變滅舒眉一笑各雲散
轉眼百年如電掣風凝光眩眼欲花酒帶潮紅臉生纈
劇誇陶語何區區等與謝吟争屑屑醉翁出令凡馬空
坡老揮毫風燕瞥兩公仙去各巳久一代風流尚誰說
吸鯨今夕不可辭醉中有句錚如鐵
次容齋喜雪禁體二十四韻方回
燠寒節若無嗟若不寒而燠疫癘作叵堪窮臘陽氣泄
况乃炎方土風惡大塊積蓄久醖釀元造斡回驟飄落
朝曦掩翳九烏死夜吹呼號萬騎掠餞歲纔轟爆竹聲
鞭春初截土牛角芳芽脆甲縮芹薺饑喙枵腸訴烏鵲
小遲尚可詫祥瑞大快一舉洗汙濁蟄蟲且當伏深穴
貞松决不仆幽壑孤舟獨釣柳何奇衡門空宇陶如昨
凍手三噢復三咻泥屐一前仍一却未妨獵騎濕鞍韀
政恐征車埋軫較誰方輕暖擁文貂我欲豪飲欠金錯
雀窺囷廩絶粃糠蛛軃簷榱收網絡老人畏怯小兒喜
富翁驕傲寒士虐蜚蜮定復掃蠻蜑歸鴈未敢度幽朔
銜枚猛將死不懼煨芋野僧貧亦樂九頭鬼車悉逃遁
三足畢方能距躩眼生燈暈蝶栩栩膚澁衾稜雞喔喔
預占麥餌堆村場絶喜米價減郛郭忽得膚使奇麗句
韻未易賡筆屢閣穎隂故事聚星堂汶叟先生元祐脚
禁體物語繼醉翁即今再見蘇龍學幸公憂國僕無與
煎水烹茶聊一酌
竹枝歌八首孫嵩
灧澦堆頭君莫行瞿塘峽裏不論程龍吟小雨蜀天黑
等有明朝春水生
行盡三巴三曲流一灘自有一生愁明朝巳過夷陵岸
更宿江陵漁笛洲
洶湧砰雷蛇飲溪隂崖暗天虎印泥萬里中原那有此
憐君更過鬼門西
峽路隂隂無四時寒雲鳥道挂天危荒亭敗驛此何處
望帝江山號子規
巴子城荒非昔人公孫何處問遺民千年惟有武侯磧
留與踏歌行早春
漢世明妃猶有村荒祠歌舞與招魂胡琴好入巴渝曲
萬里還鄉釃酒罇
黃牛廟前鴉鸛棲黃茅宫外梟鵩啼估客酹神巫嫗醉
青林日轉風凄凄
峽山削出青嗟峨峽水勻成綠不波頓平山水未能得
奈此猿聲朝夕何
思家五首竹枝體汪夢斗
六旬餘父身長健九十重親髮不華高堂無人供滫瀡
如何遊子不思家
淮隂母家田未買汾曲先廬屋巳斜人生墓宅頗關念
如何遊子不思家
婦挼草汁浴蠶子婢炙松明治枲麻東阡西陌要耕麥
如何遊子不思家
兒多廢學自澆花女近事人今抱牙兒女長成憂失教
如何遊子不思家
荷淨軒前水浮鴨翠眉亭下柳藏鴉亦要丁寧春照管
如何遊子不思家
江行歌七首胡初翁
大石如屋堆雲沙小石如甕排江涯著我輕舟石中過
風吹漁唱出蘆花
一點白鷺煙渚沒數痕青山天際生隔岸人家好茅屋
石楠花底小橋横
船頭酒壺深貯月柁尾茶竈長烹煙宗老談易夜未巳
舟行妙意古無前(雲峯先生示教易本義通釋)
澗水泠泠漾白雲兩峯紫翠對溪門平生規此誅茅地
却在牛羊黃葉村
溪上樹留龍爪青山前路有虎蹄腥陳跡誰云不足顧
秋風回首立漁汀
兩舟前日離常山三舟今日下嚴灘高帆争風問何事
不似漁篷臥釣灣
看山妙處在微雨雨後青紅抹夕陽江南山色世無比
畫手安得王西莊
江上八首汪廣洋
廬山萬八千丈高江水日夜送波濤看山飲水自成趣
何用長竿曳巨鼇
大山小山松樹齊千聲萬聲子規啼攬衣起舞夕露下
三更月落吳城西
楮磯口闊浪如山官船客船前後灣明日天晴大家喜
看我鼓枻中流還
象牙灘上百花開參差時復見樓臺翠香芹菜緣沙出
雪色鰣魚上水來
大姑廟前花草香女兒港口江水長江水江花思無限
目斷鞋山又夕陽
江上四月雨綿綿連日北風何大顛且買活魚炊晚飯
皖城對岸泊歸船
英英白雲多在山愧我幾曾如此閒贑江東下數千里
祗許拏舟十日還
蛾眉今日為君開一色青天絶點埃浩想往時經濟事
赤龍風雨過江來
竹枝辭三首送金如山往婺州黃遷
送别臨塘快放舟澄江渺渺消人愁蘋花滿櫂應相笑
也趁春風過婺州
桃花雨晴春水生東風去船如箭行鯉魚活煑蘭溪酒
篷底醉眠江月明
春城鼔角舊金華莫忘長干桃李花千金重載布帆穏
後月月圓人到家
竹枝辭八首寫征婦意曹樞
郎行萬里戌雲中十約歸期九度空郎自官高奴自老
悠悠生死不相同
乳鵶啼罷月濛濛門掩朱扉四五重到底此心關不住
為郎飛夢過盧龍
湖上東風吹柳枝湖邊士女笑相隨關西去國三千里
惆悵此情郎不知
濼水河邊苜蓿枯鎗竿嶺上雪模糊憂郎寒冷思郎苦
不忍垂簾向火罏
鴛鴦機上織回文線去絲來字字真幾度寄君還又罷
漢家不是舊將軍
八十尊姑耳不聞倚閭終日為思君馬蹄若到山高處
千萬回頭望白雲
深院無人晝掩門燕歸時節又黃昏小環莫炙銀虹照
形影相隨越斷魂
朱顔綠鬢受孤單鬼病侵尋命巳慳若得此身能化石
青山終久見夫還
和太史子玄四季樂辭四首吳訥
湖燕哺兒生羽翼柳花不動春無力丫鬟擎月下玉臺
照見江南遠山色
檳榔葉青荔子紅蠻煙如織隔遠空畫堂沈沈白日静
鸚哥對語黃金籠
金風鏘鏘入林杪夜折蓮房下秋沼水仙捉月醉不歸
翠波流出紅船小
錦帷繡褥沉香牀翠衾對織金鴛鴦珊瑚屏風琥珀枕
良人不來冬夜長
野人四時辭四首姚連
野人看花花滿叢紅紅白白媚東風粉蝶黃蜂不知處
一時飛過小園東
野人&KR0146;&KR0146;不受暑赤日行空無處逃走向松林脱巾幘
忽有好風吹鬢毛
野人看月如銀盤玉露洗空霜葉丹東家兒女笙歌暖
西家兒女砧杵寒
野人曝背向墻隈時飲茅柴酒兩杯落葉滿階渾不掃
拄杖去尋江上梅
短歌行贈别一首汪廣洋
歌停雲酌春酒送君發為君夀彈青萍絃素瑟何以贈
雙白璧車兒膏馬兒秣時載陽鳴鶬鴰戒僕夫肅徂征
涉還道揚飛旌慰爾民崇爾德君子心我無忒
蘆鴈辭四解詹書
沙塞冷雙南飛好兄弟毋相違(一解)落平沙立風露數聲
中驚漁父(二解)月懸鏡蘆花霜夢海門秋夜長(三解)衡陽山
稻粱足豈忘歸極所欲(四解)
彭湖道中雜書四首方回
一夜大雷電神喧復鬼譁横岡風折樹漲路雨頽沙小
小閒籬落依然自野花
近傳羣盜息稍免大軍興閉戶聞村學挑包遇野僧籬
間犬見客狂吠極堪憎
隂風號亂樹薄日照荒原古堠泥埋字空廬棘障門無
人天欲暮誰謂不銷魂
四月農家雨新晴冷似秋炊煙籠屋潤田水破塍流老
父擕孫子牽耕教小牛
豫章南閣臨眺二首汪廣洋
章江澄夕景杞樹集凉颸疊閣連雲起凝笳帶月悲因
茲懷舊感登覽獨移時
雲容麗藻井霞彩炫芝楣帝子遥臨日洪州盛槩時良
遊念遐躅清賞愜幽期
感興四首汪晫
暑往寒來如電泡年年門外閑花草世事紛紛自顛倒
青山眼底最多情日日向人渾不老
膠擾浮生事若麻世路崎嶇易覆車争如清淨山人家
静觀撫掌付一笑出口蔌蔌飛松花
一樹雪花白如玉辛夷為車荷為屋閒中享此亦清福
一雙沙禽竹上啼對客取琴彈一曲
坐讀南華一卷經富貴百年如郵亭人生怒癭空成瓶
香罏縷煙風浩蕩白鳥點破前山青
次韻擬杜陵曲江體五首洪焱祖
天台山深秋月明幽人見月偏多情伐木賡詩求友生
我亦彈琴不成調風清露冷越江横
快劔斵水水不絶同心何恨音書闕莪蒿兩地中腸熱
還憐瘦馬繫堂階得似青鞋踏沙月
百川赴海海不滿志士意長日月短金丹九轉成功晚
台山采藥聽清猿剩欲投簮寄閒散
城中幘峯高插天竹房煑茗僧汲泉平江雲影危闌前
秋風吹去一隻鶴老我回頭三十年
洞天夜讌桃花下座中都是能文者銀燭穿山閙車馬
當年此會幾人存安得雲龍逐東野
謁雲藍山先越公墓汪宗臣
此生未展雲藍墓鬱鬱甘棠孫子情今度忽為寒食客
欣欣喬木歲時榮堯天日月重光顯越國江山幾變更
回首千年有歸鶴練溪新漲匝春城
别鄉人席間作孫巖
昔向率山别離愁尚故鄉今來嵊亭聚縱樂是殊方新
草偷江綠垂楊配酒黃子仍先我去留滯奈耕桑
喜雨方回
驟漲階前可泛舟天低近屋火雲收竹戶紙窗清灑灑
葛衫紗帳冷脩脩秋館梧桐羈客恨春郊楊柳少年愁
移得此聲來六月人人喜色上眉頭
崿浦早望孫巖
千峰倒影碧粼粼摹寫桐江最逼真每逢佳處謀書屋
漸恐山靈不信人
至日建中次季真韻胡一桂
盡日勞勞煙雨裏此行誰識是歟非翩然芒屩相隨處
正見梅花欲放時太極便堪窺易藴黃鐘初可驗葭飛
天心子半無移改細玩堯夫至日詩
答留題東山者趙汸
詩翁扶醉上危顛得意留題拂短垣嗔喜未忘春夢後
是非猶記劫灰前弓刀幾處排堅陣風月何人共小軒
失脚黃塵應有恨元龍終不羡求田
見梅雜興陸夢發
人間誰是識梅真棄實求花後世心何似只如三代日
分甘投老萬山深寄來陸凱渾多事說到林逋亦費吟
耿耿知音惟月在無言相看古猶今(方虚谷曰太初平生苦吟好高梅詩)
(三十首今選其一又有一聫云生稟東南温厚氣才當西北苦寒時盖自况也)
歸至山中戲集古句程俱
終日思歸此日歸野人休誦北山移且看欲盡花經眼
可忍醒來雨打稀
弔鶴集詩句汪宗臣
有鶴在林(白華)翽翽其鳴(斯干)風雨所漂搖(鴟鴞)求其
友生(伐木)不狩不獵(伐檀)麾之以肱(無羊)宛其死矣(山)
(有樞)寧莫之懲(沔水)英英白雲(白華)毋金玉爾音(白駒)
如可贖兮(黃鳥)實勞我心(白華)
集杜詩二十句夀叔文潘先生其子章甫時為
起居注故詩意及之詹書
冰壺玉鑑懸清秋神仙中人不易得往時文彩動人主
主怪一日聲輝赫憶昨逍遥供奉班風雨不動安如山
詞源倒流三峽水時聞雜佩聲珊珊先生早賦歸去來
鯨魚拔浪滄溟開致身福地何蕭爽石田茅屋荒蒼苔
繡衣春當霄漢立雲近蓬萊常五色池上于今有鳳毛
秋水為神玉為骨百花潭水即滄浪星宫之君醉瓊漿
西望瑶池降王母南極老人應夀昌
題醉歸淵明圖集陶句吕旭
窮巷寡塵鞅閒居離世紛投策命晨裝壺漿勞近隣主
人解予意一遇盡殷勤有酒斟酌之淹留忘宵晨情知
新知勸何必骨肉親數斟巳復醉君當恕醉人
集陶句題吳季文經鋤軒
結廬在人境繞屋樹扶疎園林無俗情莽浪林野娛開
荒南野際新疇復應畬遊好在六經歴覽千載書雖有
荷鋤倦濁醪解饑劬奇文足欣賞慨然念黃虞古人惜
寸隂君今復何如
題四禽圖集詩經句韓廉
楊柳依依(采薇)燕燕于飛(燕燕)于誰之屋(正月)曰止曰
時(綿綿)海外有截(長發)曷云能來(雄雉)曰歸曰歸(采薇)
秋以為期(氓)春日載陽(七月)賁然來思(白駒)洵有情兮
(宛丘)我儀圖之(烝民)右垂楊海燕
猗彼女桑(七月)其葉有沃(隰桑)宛彼鳴鳩(小宛)無啄我
粟(黃鳥)食我桑黮(泮水)曰既醉止(初筵)慎爾優游(白駒)
戒其傷汝(大叔于田)于嗟鳩兮(氓)樂子之無知(隰有萇楚)以隂以
雨(谷風)尚求其雌(小弁)右桑樹鳴鳩
交交黃鳥(黃鳥)在彼空谷(白駒)熠燿其羽(東山)無集于
穀(黃鳥)南有喬木(漢廣)亦集爰止(卷阿)既曰得止(南山)
嚶其鳴矣(伐木)我聞其聲(何人斯)懷我好音(泮水)卬須我
友(匏有苦葉)實獲我心(綠衣)右喬木黃鳥
維常之華(采薇)鄂不韡韡(常棣)有懷二人(小宛)兄及弟
矣(斯干)題彼脊令(小宛)載飛載止(沔水)我之懷矣(雄雉)
此令兄弟(角弓)右常棣脊令
新安文獻志卷五十九
