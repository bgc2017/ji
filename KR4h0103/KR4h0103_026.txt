新安文獻志卷二十四明程敏政撰
題跋
跋深衣說曹涇
徽士自淳祐壬子歲魏公静齋克愚來為守始知服深
衣蓋由特製賜紫陽生涇在列焉静齋之先君子鶴山
先生精於經是必合法自是同儕轉相倣慕人具一通
學校期集用准襴襆以為簡便然習而不察一仰成於
縫人行之且五十年而予亦六十七歲耄矣其不察猶
夫人也陳君壽翁以舊說見教訓故叙次若出於其自
為言而未嘗不本之先儒要其歸於經意卒無背也其
為說字字研審其大節目則曲裾圓裾之辨衣裳幅數
連屬之當令人一見渙然至於以二句十四字為續衽
鈎邊之訓酷似孟子說詩例比呂氏尤為峻潔而鄭氏
之云亦可因是推之以還本旨然微壽翁鄭意晦矣嗚
呼兹古大人格物之學也人人於讀書遇事平心而玩
觸類而長如此亦何經之不可窮何理之不可通而何
事之不可處哉豈特深衣一節也
跋朱文公通鑑綱目藁程文海
遂良出示通鑑綱目藁一幅書建武二十六年七年事
曰朱子之筆維昔道學諸儒於字畫蓋不數數然也獨
朱子少嘗學書而其字畫竒偉卓絶片紙流落人之好
之寳之也殊尤雖然朱子之為人綱目之為書其所以
可好可寳者夫豈以其字哉覽者詳焉
題淵明圖程文海
當其時或交臂而不之識亦既遠矣乃共以筆墨追求
之聊代淵明一笑
書孔明出師表後陳櫟
周公作周禮以冢宰統宦寺宫府一體也前漢此意猶
有存者鄧通文帝弄臣丞相申屠嘉得召而欲斬之宣
帝以後體統寖壞近習之權重於宰相後漢卒以宦寺
亡宫府不一體故也孔明深識治體故慮及此其後孔
明既没所薦忠賢蔣琬費禕董允相繼秉政皆能確守
此意後主猶賴以存諸賢皆没陳祗進而嬖倖黃皓用
事後主遂亡惟不能遵宫府一體之戒以至於此哀哉
東坡曰孔明不以文章自名而出師一表與伊訓說命
相為表裏朱子曰胡致堂議論英發人物偉然向嘗侍
坐見其數杯後每歌孔明出師表前輩於此篇尊尚如
此豈苟然哉
書蘭亭記後陳櫟
王逸少東晉人才之傑出者邪一時宗尚老莊清談無
實其論獨識時務且嘗沮桓温請遷都之議斯人不多
見也此篇以一死生齊彭殤為誕妄蓋闢莊周矯流俗
不但文字之工而己
書胡雲峯二程夫子祠記後王儀
儀擯於春官退守鄉校草庭程公實序賓先祠蓋議於
此時朱君續郡志儀具二程子世系上自儀同備補遺闕
秉筆者弗察未幾儀復代去事俱不就議者惜之此記
遠引孔子殷人孟子魯公族為證本原的稱草庭屢以
為屬敬謝不敏雲峯胡公能為草庭奮筆發鬱識者莫
不稱快也事苟誣巧飾不足以致信苟信沈抑寥遠不
敢湮荒垣廢墟寳藏夜發去為國器更歲歴代人猶指
其故處以為異過而躊蹰萬一復冀矧吾新安重以朱
子乎此記傳三十六峯遂與岱嶧争高矣草庭此舉誠
不愧為二程遠孫云
跋寧王吹簫圖胡初翁
五王長枕大衾之樂視布粟謠遼絶矣此横軸寧王臥
吹洞簫意在鳳臺之表臨淄王執樂句坐節其旁幅巾
赭服逸侣無比前有伸掌侑拍開口微笑者不知何人
意必高力士等軰也想當時所奏霓裳羽衣耳噫霓裳
羽衣樂矣胡笳戍鼙掩抑其間知之否乎夏五予之歌
祈招之音垂戒一也使王化明天倫叙立諫者常以此
道進天寳末年未必遽腸斷於蜀山夜雨聞鈴時也嗚
呼畫史之寄意勤矣然非但握乾符者之規茅簷荆樹
下盍思之盍思之
書春秋色鑑錄後程文
古之以女色敗國亡家而殺其身者多矣後世猶有樂
其禍而不悟者何哉蓋男女人之大欲欲動情勝而不
知以禮防之若決江河而放之陸莫之能禦矣昔太史
公作史記載景帝諸王深僻事纖悉具備或疑君子知
禮何庸觀此小人肆情適長其非心先儒謂與孔子刪
詩同意太史公蓋憤世嫉邪而不能已者許君少淵取
左氏傳凡女禍類為一編而各論註其下以為世戒名
曰春秋色鑑錄亦太史氏之心哉嗚呼有文王之化則
漢廣之男行露之女自能無思犯禮況春秋之世乎讀
是編者其亦有感矣
書河南上程氏宜振錄後程文
右宜振錄若干卷凡天下之程姓咸在焉曰不然也是
特河南之一派焉耳河南有二程夫子此其後歟曰未
也河南夫子胄出中山中山之胄出自新安之黃墩實
忠壯公之裔陳末播遷而北者也河南有上程聚蓋古
程國伯休父所受封也衣冠世守彌久益盛元魏時以
兩河大族徙實雲中又以官徙沙漠子孫散處諸郡皆
謂河南此其雲中之派而彦明所修譜也然則黃墩之
族何自曰自伯休父東晉司馬氏同遷江南有為新安
太守而遂家焉江南有程氏自此始新安為河南之小
宗而二程又新安之小宗上程固河南之大宗而雲中
又上程之小宗也文以家譜考之由忠壯而上十有五
世而與河南之譜通河南而上望出廣平嗟乎譜書之
不行於世久矣譜也者所以示一本也定親疎維遠近
敦孝敬莫近於譜而士大夫家往往忽之而不講或講
之而不甚急何哉是使子孫相率而為塗人也程氏受
姓以來枝分蔓衍南宗北族誠有若風馬牛者一旦合
堂同席而坐雖百世之下四海之遠猶曰吾宗人也情
誼之厚藹然如一家豈非以譜之可尋邪若汾陽之拜
墓梁公之辭像子騫之華胄杜固之異族此皆譜之不
明而昧夫一本之義者也昔者聖人作易自太極生兩
儀兩儀而四象四象而八卦散而為六十有四播而為
四千九十有六以至於不可窮即末而求同愈遠而愈
大苟要其本不同焉者寡矣是故乾坤震巽有不同而
同出於四象隂陽太少有不同而同出於兩儀兩儀同
出於太極今彦明與文在程氏子孫之中亦猶二卦之
在四千九十六中也四千九十六卦同出一太極則文
與彦明族人之身其初同出於一人雖微譜可知而況
譜之足徵乎故文雖不敢自附於彦明而彦明亦無得
而外文者其本一也彦明既為宜振錄又譜旁親外戚
之在服者又將博求天下之凡為程氏子孫世次將會
為大譜俾譜無不系之族族無不傳之譜彦明之用心
厚矣庶幾明夫一本之義者國家承平己久文教大張
民德日趨於厚有好事者必來取法則譜書之行當自
彦明始不獨為吾宗喜又將為天下賢士大夫望也
書韓文鈔目錄後程文
或曰子於韓文止取此十篇何也予曰先之也先讀乎
此而有得焉而後可以及其全也韓文無選然眉山公
謂唐無文章惟李愿歸盤谷序宜無以尚之故取以為
卷首其送文暢師序則原道之作也送王秀才又以見求
道之方於温處士則君子待時而樂於進揚少尹則賢
者知止而安於退盛山十二詩則士大夫處患難而不
失其常者也是皆韓公有德之言觸於中而發於外有
不能自已者非執筆而學為如是之文也至若燕喜亭
記孔子廟碑則序事有體獲麟解精而約鱷魚文正而
辨世言孔子作春秋文成而麟至麟靈物也韓公之文
乃能訓鱷魚之暴而去之則亦文章之極功也歟故竊
以為先讀乎此而有得焉而後可以及其全也非選焉
則止乎此也於是德臨請讀韓文予手書十篇以畀之
又懼其貪多而有或者之疑也故識其說於目之下黟
南生云
題四書集註音義吳程
凡經註内所分句讀皆得之前輩講明非敢臆決如卷
首大學序中定讀不學為句蓋以先君子松坡府君編
集先祖潜齋遺藁有曰昔受學於毅齋沈先生謂章句
初本下無焉字時有誤連作一句讀者朱子笑曰上既
明言大學之教民非俊秀不預矣而謂無不學其學邪
遂增一焉字使析其學以下屬下句又曰無不學是說
小學以來事其學焉者則專言大學矣諸如此類若悉
以所聞載之編中繁瑣已甚姑舉其一端於此云至正
三年癸未蒲節徽婺源吳程謹識
跋曾子子思子俞師賢
孔子之道曾子得之而為大學曾子之旨子思述之而
為中庸道統之傳於焉攸係而漢志所載子思二十三
篇曾子十八篇今皆不存後世乃間取大小二戴禮文
相傳會要非本書也然二子之嘉言善行雜出於傳記
寥寥千載未有能裒而集之表而出之者新安汪康範
先生與晦菴朱子生同時學同道肥遯丘園篤志師古
乃始蒐羅彙萃以成二書藏於家塾迨其孫夢斗始獻
諸朝而未克頒行於天下今其五世孫疇蓋將鋟梓廣
傳以昭先世之潛德使後學得以稽夫道之正而不惑
於世儒之陋其用心公且溥矣方今朝廷表章聖學二
子光被綸綍載建上公加謚宗述是編之行將與大學
中庸相為表裏其於治道豈小補云儒林郎松江府判
官俞師魯叙
書性理字訓後朱升
晦菴門人程正思字訓三十條勿齋增廣之為六門百
八十三條今增善字補以蒙齋之訓凡百八十四條德
業盡性心正四條訓有未妥僭易數字餘皆元文程敬
叔讀書日程八歲未入小學教之讀此甚善但此書四
字成言其語既簡約而題目多涉命性其理又幽深若
非根據出處本義而旁取世俗事物以開喻之未見其
有益也試以開卷太極之訓言之孔子贊易曰易有太
極是生兩儀兩儀生四象四象生八卦今訓太極之字
當原乎此其曰至理渾然沖漠無眹者理行乎事物之
中如身體之脉理如枝幹之紋理徹上徹下無不至到
所謂至理也脉理紋理皆不一也而皆必有統會之處
今以八卦觀之乾兊二卦同生於太陽之象也離震二
卦同生於少隂之象也巽坎二卦同生於少陽之象也
艮坤二卦同生於太隂之象也又以四象觀之太陽少
隂同生於陽儀也少陽太隂同生於隂儀也八卦四象
各有統會既如此矣則兩儀豈無統會哉故孔子指其
統會者而名之曰太極極者屋之脊棟中正高上衆材
之所冓合者也太者大大之謂也太極者大大高上統
會之稱而已易書之儀之象之卦兩而四四而八以至
於無窮由本而末由原而流皆所謂至理也太極者至
理之渾然者也渾然云者如水之渾濁然人之視之不
見其中之所有蓋理之統會其胚胎融聚者固如此也
泉之未發曰沖沙地曠遠曰漠眹者目未開而有其罅
隙也曰沖曰漠曰無眹皆以形容其渾然者也其曰造
化樞紐品彙根柢者氣一嘘而萬物盈所謂造也氣一
吸而萬物虚所謂化也氣之造物化物猶戸之一闔一
闢也究而言之則闔闢在乎樞樞必寄乎容樞之紐易
之儀象卦者造化也所謂太極者其樞紐也物之異類
曰品物之同類曰彙萬物並生於兩間而有同類異類
者如花葉之在枝幹或同或異也究而言之則枝幹本
於根根必附乎命根之柢易之儀象卦者品彙也所謂
太極者其根柢也玩諸易以釋太極之本義本義既得
則後世儒者所稱述可一見而決若異端之所言者固
不足論也凡讀聖賢之書皆當如此攷究令字字有著
落非特此書也故舉此一條以見例云
新安文獻志卷二十四
