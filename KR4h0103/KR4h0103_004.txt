新安文獻志卷二明程敏政撰
辭命
紹興十年九月明堂赦文程克俊
門下朕嗣承大統躬履多虞属炎正之中微致綿區之
俶擾惟二帝出狩不敢忘者親愛之恩而一紀拏兵尤
可痛者生靈之命邦之不靖罪實在予每念累朝之至
仁兼愛兩國之赤子冀休兵革各保封疆徒以安天下
為心豈在修匹夫之怨至於遣使致幣屈已講和然朕
誠不足以孚彊敵而俾革心德不足以保遺民而俾安
宅靡成言之固守復始亂以侵陵是使南北之民永無
休息之日咎繇菲薄疢切䀌傷幸賴帝鑒孔昭大畀豐
穣之歲人心共憤咸懷敵愾之忠兵民足食以無虞將
士叶謀而有濟載念九筵之盛典盍循三歲之彛章合
天地以奉圭幣之恭侑聖明而登牢醴之薦式崇大報
痛致精禋惟上下神祗臨我而格思惟祖宗功德在人而
未艾兩儀助順儻開偃革之期九廟重休益壯肯堂之
業是用誕敷霈澤溥及多方示孚惠於函生庶導迎於
和氣於戲精意以享熙事既成斂福錫民忍向隅之獨
泣同仁一視期率土之舉安尚賴文武一心忠賢同德
共戡多難永底丕平
奬諭武勝定國軍節度使湖北京西宣撫使岳
飛郾城勝捷仍降犒賞詔程克俊
勅岳飛自金師入境今十五年我師臨陣何啻百萬曾
未聞遠以孤軍當兹強敵抗方興並集之衆於平原曠
野之中如今日之用命者也盖卿忠義貫於神明威惠
孚於士卒暨爾在行之旅咸懷克敵之心陥陣摧堅計
不反顧鏖鬭屢合敵人敗犇念兹鋒鏑之交重有傷夷
之苦俾爾至此時予之辜惟兵氣之克揚而吾軍之方
振尚效功名之志亟聞奏凱之期載想忠勤彌深嘉嘆
降關子錢二十萬貫犒賞戰士故兹奬諭想宜知悉
賜少保樞密副使岳飛乞敘立參知政事王次
翁之下不允批答程克俊
勅岳飛得卿奏近蒙恩除樞密副使令參知政事王次
翁敘位在臣之下契勘參知政事敘位舊例在樞密副
使之上臣雖謬忝孤卿豈得遽紊班列欲望聖慈令臣
只依舊例敘位在參知政事之下庶使邦儀不易愚分
可安具悉卿蚤建殊勲顯登亞保雖贊西樞之務實聯
左棘之班肆同列之有陳請會朝而居下朕嘉其自抑
盖有能遜之風俾爾在前且昭右武之意情文俱得禮
法無嫌胡為守謙未安厥服勉體睠意勿復有言所請
宜不允
徽猷閣待制提舉江州太平觀尹焞轉一官致
仕制程克俊
昔孔戣告老韓愈上疏請留言貪賢之美䟽廣乞骸道
路觀者有賢哉之嘆夫貪賢而惜其去固朝廷之美事
而據經引年以全進退之節者亦士君子之素風也我
有耆德之臣兹上乞身之請宜頒渙渥以示至懷具官
某行配古人名垂當世蚤受大儒之道獨傳聖學之歸
頃以特招來儀邇列露門勸講顧未厭於詳延真館奉
祠遽願即於閒燕閱時甫邁抗章復來乃備瀝於懇誠
祈悉遠於官政雖嘉爾志良咈予衷其仍次對之班往
遂丘園之樂勉親藥石益介夀祺
隨州觀察使李顯忠授威武軍節度使充左金
吾衛上將軍封食實封如故制汪應辰
門下朕運文武之大柄以濟時操賞罰之至權以御下
念秦伯用孟明之意與馮唐面文帝之言眷乃勁臣久
於閒地肆頒新渥靡限舊章隨州觀察使提舉台州崇
道觀隴西郡開國公食邑四千一百戶食實封壹千貳
百戶李顯忠挺志堅剛禀姿剽銳生知大義既敵愾以
從王洊奏膚公期捐軀而徇國頃者成師以出惟敵是
求方志馳於伊吾乃威損於䘩邑勉從絀典以塞輿言
然而折馘執俘亦云戮力動心忍性抑又累年矧羣材
之彙征豈一眚而獨棄粤若國朝之制凡厥將帥之臣
或元戎擁節之行或周衛執金之守昔鮮聞於並授今
特出於異恩内以增輦轂之嚴外以為屏翰之重皆將
觀政非以假人於戲與人之周庶幾得頗牧而能用共
武之服爾其繼英衛之善兵肇敏戎公對揚休命
賜尚書左僕射陳俊卿上表再乞觧機務不允
詔汪應辰
勅俊卿朕惟比歲以來大臣數易規模不定何以成事
功廉陛易陵何以嚴國體謂將久任要在得人以卿道
義純全謀猷閑遠洊更衆職而名愈重參翊大政而力
愈彊考卜既精咨詢咸允乃寘百寮之冠式圖庶績之
熙方沃嘉猷遽祈釋位豈習見近事但以輕去為高而
未諒朕心盖以既往為戒苟紛紜之如故奚經濟之可
期宜體仰成益勤勵相尚念分隂之惜無徒累牘之煩
所請宜不允不得再有陳請
賜尚書右僕射虞允文再乞觧機政不允詔
汪應辰
勅允文卿名振華夷枋經文武方兹注意維以仰成曾坐
席之未温乃抗章而欲去義將安出勢豈宜然已明喻於至
懷尚荐陳於前說惟左右之宣力蓋將有為非初終之一心
何以能濟勉安厥位益究乃猷所請宜不允不得更有陳請
賜吏部侍郎兼直學士院陳良祐乞畀外祠不
允詔汪應辰
勅良祐朕惟本朝之盛諫官御史類多以稱職久任其
辨明是非糾逖邪枉盖不遺餘力然未聞一去言路乃
切切然顧畏引避而亦無有輕議其後者卿頃在諫省
殆將三年既而出納命令銓綜人物朕所選用每有加
焉今忽以嘗任言責欲避仇怨而去是何故邪傳曰内
省不疚夫何憂何懼卿其安之所請宜不允
賜捧日天武四廂都指揮使安遠軍承宣使吳
拱辭免除兼知興元軍府事充利州路安撫使
恩命不允詔汪應辰
勅吳拱朕惟乃父盡力百戰以保衛全蜀蜀人德之如丼
棠思召公也爾又能服父訓不違公忠㓗廉是以士尤
樂為之用乃者即其駐軍之地付以牧守之重從民之
欲因勢之便用材之宜庶幾建一官而三物成焉往其
欽哉毋替朕命所請宜不允
賜顯謨閣直學士荆湖南路安撫使沈介招到
三衙軍兵奬諭詔汪應辰
勅沈介朕常患今之郡縣有所興為往往騷然煩費而
事未必集雖然豈不存乎其人邪卿任分閫之重堅體
國之義招致銳士入備禁旅願從者聽中率者取初不
以一毫擾民而道路云遠糗糧畢具又未嘗仰給大農
也嗚呼兹亦可以觀政矣予惟爾嘉之
賜新除寳文閣學士致仕凌景夏辭免恩命不
允詔汪應辰
勅景夏朕閔勞卿以官職之事故特進名秩以示貪賢
弗獲之意盖古之里居者亦豈自暇佚而己哉惟助成
王德顯越尹人祗辟卿其欽服朕命勉盡此義所請宜
不允
察郡邑廉吏詔程叔逹
朕惟天下治亂繫乎風俗之美惡風俗美惡繫乎士夫
之好尚盖士夫者風俗之表而天下所賴以治者也故
上有禮義廉恥之風則下有忠厚醇一之行上有險怪
媮薄之習則下有乖争陵犯之變朕嘗戢奸貪黜浮靡
躬節儉以示天下而歴紀逾久治效未進意在位者未
能率德改行以厚風俗故廉士失職貪夫長利將何以
助朕興化致理無愧於古乎部使者郡守其為朕察郡
邑廉吏來上朕將甄奬待以不次其或持禄養高崇飾
虛譽應詔不以實使積行之君子壅於上聞時汝之辜
必罰無貸
罷鬻爵詔程叔達
朕惟鬻爵非古制也夫理財有道均節出入足矣安用
輕官職以易貨財朕甚不取自今除歉歲民願入粟賑
飢有裕於衆聽取旨補官其餘一切住罷
立皇姪貴誠為皇子詔程珌
朕以菲凉獲承休緒念國嗣之未建嘗以皇弟沂靖惠
王之子為子矣審觀熟慮猶以本支未強為憂皇姪邵
州防禦使貴誠亦沂靖惠王之子猶朕之子也聰明天
賦學問日新既親且賢朕意所屬俾併立焉深長之思
盖欲為異日無窮之計也其以為皇子改賜名昀(程雪樓曰)
(少侍微菴先生語及文章事讀寧宗遺詔邵州防禦使某沂靖惠王之子亦朕之猶子亟稱洺水所為文不在)
(漢制下)
理宗即位大赦文
天生烝民而立君所以任父母撫綏之責父有天下而
傳子所以綿祖宗統系之基祗仰先皇自承丕緒不以
大寳為樂惟以萬方為憂懷保小民欽畏上帝消斥姦
佞登崇俊良勤不倦於宵衣儉至形於澣服坐臻感格
聿底康平二氣叶調羣生茂豫中原雲附故境日歸允
惟中興之功浸復太平之觀乃以焦勞之久遂愆節適
之宜忍聞憑几之言方切號弓之痛顧令眇薄獲纉休
明仰奉母儀俯臨海㝢正皇皇如灼之際加兢兢載惕
之思然創劇摧心尚曠萬機之務而政先及物豈稽四
海之恩可大赦天下
諭經筵講讀官詔程珌
朕初纂丕圖亟奉慈訓既御經幄日親羣儒深念進德
立治之本實由典學朝夕罔敢怠忽尚賴諸賢悉心啟
廸毋有所隠朕當垂聽益加自勉即令學士院明諭朕
意
倉部郎官潘槱除大理少卿詔程珌
朕惟天下國家之本在身每於躬行之際尢所致謹比
覽倉部郎官潘槱首䟽所奏深契朕心可特除大理少
卿以示嘉奬
諭監司守令恤刑詔程珌
昔成王立政之初於庶獄庶慎曲盡其敬忠厚積累囹
圄空虛治道所由昌也朕踐祚以來舉廉戒貪興能拔
滯亦欲郡縣聞風政平訟理也而懦者汩於吏奸莫䘏
人命強者輙持巧心析律貳端久繫株連遂易瘐死其
或叨懫自豐庶威奪貨五過之疵是非舛紊蔑棄中興
民冤莫伸哀矜之意微剥歛之風著豈朕為民父母之
意哉繼自今監司守令各思天牧之重躬務審克無僣
亂辭勿格詔而弗遵勿任情而自肆深培根本共守中
和庶幾羣吏視儀罔敢弗率儻猶翫狎習為蔽欺貪殘
淹留莫之糾刺上負朝廷之委任下辜斯民之宅生則
國有憲章罰加失職非予一人所敢私
太師鄂王岳飛改謚忠穆制程珌
昔在高皇中興炎祚如吕丞相勛實著於勤王如岳鄂
王烈尤高於衛國盖禦侮復辟均為社稷之臣而秉事
握樞咸受腹心之寄夫既稽功之無間豈容論德之或
殊頃焉異議之莫齊今也師言之允穆同一辭而作謚
垂萬世以為公故追復少保武勝定國軍節度使武昌
郡開國公贈太師追封鄂王謚武穆岳飛賦河朔之雄
姿熟左氏之兵法遁烏珠於中宵之急拔劉豫於一鼓
之餘西京之地既還河南之境寖復惟其張馬步蔣山
俘馘之勢故能定業於江南使其合晉綘澤潞豪傑之
謀諒已策勲於昔日雖以忠而許國屢形於天語之褒
嘉奈畏敵而急和深沮於權臣之私意此身卒至於莫
保天下至今以為冤朕獲纉丕圖敢忘宿憤方將壯薄
海之義氣可不伸當日之忠魂爰易嘉稱用彰實美鄙
姦夫之遺臭不崇朝而肉寒偉烈士之英風將千秋而
髮豎果孰得而孰失抑可勸而可懲今有名孫久司兵
饟得非忠義之報足驗天人之符噫遺廟峩峩雖或游
神於古鄂英靈凛凛豈能忘意於中原(右翰林學士程公珌所擬撰也先王)
(初被寳慶乙酉詔書實先賜謚忠穆時程公以刑部尚書與今吏部侍郎王公塈對掌綸掖始聆昕庭之旨躍)
(然喜曰此聖上初政大慶賞足以慰天下公議矣退即擬制以俟錄黃之下繼而宸衷未惬猶曰穆不如武當)
(以諸葛亮郭子儀二謚之美者以旌異之於是復改忠武畫旨至中書適王公當視草遂盼今制繼而程公以)
(書來曰某甚願附名英烈而詞頭適不相值念具藁已成雖不得敬宣德意而快覩之初心不可不著見己寘)
(所集外制中而表其事于其下聞將嗣金陀之編幸併傳以示來世因錄以寄嗚呼代言鳳池忠邪之所取正)
(即更定之次第以知上睠之寵因所錄之顛末以見人心之公天下從可知也先王於是不亡矣既刻是編不)
(敢負程公所以加惠九京之意輒敘梗槩以為附錄云珂謹識)
故崇政殿說書程頥孫源授籍田令制程珌
勅故崇政殿說書贈直龍圖閣諡正程頥四世孫修職郎
程源爵禄朝廷之名器固能砥礪於一時賢者風俗之樞機
實可作興於百世激勸有道今昔所同睠惟爾祖之賢一
出濂溪之正盡心知性無非根本於大原啟鑰抽緘用以開
明於後學求其嗣裔得爾端良隆然受道之資甚矣典刑
之舊錫之命秩擢寘班聯庶幾風動於聽聞無或偶蹈於
邪僻克邁先訓尤殫乃心可依前修職郎特授行籍田令
故華文閣待制朱熹贈太師追封信國公詔
程珌
朕每觀朱熹所著論語中庸大學孟子注解發揮聖賢
之藴羽翼斯文有補治道朕方勵志講學緬懷典刑深
用歎慕可特贈太師追封信國公諡如故
河南江北行省平章政事何瑋贈推忠佐理同
德功臣太傅開府儀同三司上柱國追封梁國
公謚文正制程文海
允文允武遽興殄瘁之嗟懋賞懋官庸舉報崇之典故
具官何某家傳忠孝德備柔剛事軍旅而敦詩書生閥
閱而習政務踐敡臺省憚汲黯之在廷勤勩蕃宣式樊
侯之維翰教興庠序惠洽閭閻論事後成敗國之蓍龜
以身係安危朝之柱石朕方求助天不憗遺兹用胙以
召棠躋于周傅表功錫號節惠易名視台宰之多儀簉
邦家之八柱昭予異眷慰爾遺忠於戲華屋山丘罙思
賢於既往丹書帶礪尚濟美於方來爾其顧歆是為不
朽(歐陽公玄曰公之文以氣為主至於代播告之言偉然國初氣象見於辭令之間)
平章政事王桓故祖父金吾衛上將軍知中山
府事善贈銀青榮禄大夫司徒追封冀國公謚
武靖制程文海
有功當封雖遠必錄無德不報既往可追矧予宣力之
臣復有詒謀之美宜隆命數以備哀榮具官王某故祖
父某官某以忠孝立身以仁義發迹用士致其死力治
民得其懽心入真定之兵三百餘人定中山以南四十
二郡不殺降以規賞常捐已以活人為吏則稱其廉循
為將則號為智勇宜子孫之盛大皆德澤之深長是用
倣周法以易名表冀方而啟宇仍躋崇秩庸示殊恩嗚
呼仕至執金吾緬想勲勞之舊名在太史氏榮書邦邑
之新英爽如存休命勿替
安南國王遥授湖廣行省平章政事陳益稷加
金紫光禄大夫制程文海
委質歸朝既去逆而效順以爵馭貴宜崇德而報功誕
播明綸用孚衆聽具官陳某知畏天者事大期保境以
全民慕帝王之有真見幾而作懼祖宗之不祀自拔而
來以忠孝之誠受知於世皇蒙天地之恩嗣封於故國
始者周王之赫怒伐罪弔民終焉舜帝之誕敷班師振
旅彼迷不復爾守彌堅拯溺救焚從王師凡一再舉適
館授粲留湖右幾三十年身歴事於四朝志不踰於初
節肆朕踐阼亟其來朝是用增新秩以示恩仍舊封而
授職嗚呼内寧外撫朕不忘銅柱之南近悦遠來爾益
拱辰星之北祗若休命永肩一心
侍御史趙世延故祖父蒙古漢軍征行大元帥
按扎爾贈推忠效庸功臣太保儀同三司上柱
國追封秦國公謚武宣制程文海
應天順人惟祖宗之仁聖建邦啟土亦將帥之勤勞睠
此盈成申之褒贈具官趙某故祖父某官某才兼文武
德備忠良挺不世之姿佐方興之運率師滅夏莫不望
風而降假道破金咸謂自天而下以帝王之兵不殺為
本故秦蜀之衆長驅而平遂收百戰之功迥出諸將之
右慕興唐之英衛老不辭難方佐漢之良平謀無遺策
九京不作千載如生是用進位台衡表勛柱石冠四字
以錫號節二惠而易名榮開白社之封載在丹書之府
嗚呼望三千之組練古名將何以加渺百二之山河爾
嗣孫其是似尚維英爽歆此寵嘉
命相詔程文海
中書政本也軍國之務大小由之朕自即位以來厲精
求治爰立輔相以總中書而期年於兹大效未著豈選
用之不當歟何萬幾之猶紊而羣生之寡遂也今特命
中書左丞相某為右丞相太保某為左丞相統百官平
庶政便者舉行弊者革去一新綜理諸内外合行大小
事務並聽中書省區處聞奏違越者論罪於戲設官分
職慎毋紊於條綱持盈守成務先安於黎庶
科舉詔程文海
惟我祖宗以神武定天下世祖皇帝設官分職徵用儒
雅崇學校為育才之地議科舉為取士之方規模宏遠
矣朕以眇躬獲承丕祚繼志述事祖訓是式若稽三代
以來取士各有科目要其本末舉人宜以德行為首試
藝則以經術為先詞章次之浮華過實朕所不取爰命
中書參酌古今定其條制其以皇慶三年八月郡縣興
其賢者能者充貢有司次年二月會試京師中選者朕
將親策焉於戲經明行修庶得真儒之用風移俗易益
臻至治之隆(揭文安公曰時議行貢舉法公請用朱文公私議革詞章之弊上即命公草詔行之)
諭立魯齋書院程文海
勅陜西行省行臺大小諸衙門官吏人等中書省奏御
史臺言故中書左丞許衡首明理學尊為師儒世祖皇
帝在潜邸嘗以禮徵至六盤山提舉陜右學校文風大
行西臺侍御史趙世延請依他郡先賢過化之地為立
書院前齊哩克琨總管王某獻地宅以成之延請前國子
司業某同主領教生徒乞降旨撥田養士將王某量加
旌勸准奏可賜額曰魯齋書院仰所在官司量撥係官
田土入學奉朔望春秋之祀修繕祠宇廩餼師生務在
作養人材講習道義以備擢用從夲路正官主領敦勸
行省行臺常加勉勵其王某令有司别加旌表仍禁治
過往使臣官員人等毋得在内停止䙝瀆飲宴聚理詞
訟造作工役應贍學産業書院公事毋得諸人侵擾彼
或恃此為過作非寧不知懼
中書左丞相李善長兼太子少師封宣國公誥
朱升
君臣際遇方當開創之初輔弼尊崇在得勲庸之舊以
掌邦治以亮天功矧朕股肱之資重此鈞衡之任弘揚
大誥昭布明廷中書左丞相李善長柱石良才國家宿
望曩於舉義之始即推佐命之誠軍幕竒謀鼓舞風雲
於淮甸省垣綜理收藏圖籍於京師出入戴星精誠貫
日禮樂刑政悉總其綱維錢榖甲兵必經於籌畫意氣
孚於將帥惠愛被於黔黎當予親征之秋居中控鎮及
予治國之際遇事敷陳華髮丹心其勤勞如一日清風
黃閣能表率於百僚金鼎調元斡熙和於世運青宫養
德取法則於師模領此兼官加其封國於戱漢廷命相
蕭何在曹參之前唐室紀功玄齡居李靖之上益恢遠
治以副至懷可授銀青榮禄大夫上柱國錄軍國重事
中書左丞相兼太子少師封宣國公
中書右丞相徐達兼太子少傅封信國公誥
朱升
命將出師立興王之大業建邦啟土資佐運之功臣仗斧
鉞而成顯功秉鈞衡而宅右揆才為異等賞亦非常孚告
朝廷誕宣綸綍中書右丞相徐達剛資英傑遠量深雄巖
巖山嶽之崇矯矯虎貔之猛從予起兵於濠上先存捧日
之心逮兹定鼎於江南遂作擎天之柱氣冠萬人而無敵
拔幟摧城威行四境以推恩撫民安堵牙旗指顧淮海風清
雷鼓鏗鍧湖湘率服西連巴蜀東際溟洋有征則總水陸之
軍戎所向則收郡邑之圖籍削平二強國古之名將何以
加辛勤十餘年吾之封疆由此定奏蘇湖之捷俘臣主而
歸允謂元勲宜膺上爵尊榮相府仍加開國之褒輔導儲
宫尤重兼官之選於戲太公韜略當成一統之規鄧愈功名
特列諸侯之表用頒寵數尚克欽承可授銀青光禄大夫
上柱國錄軍國重事中書右丞相兼太子少傅封信國公
中書平章軍國重事常遇春兼太子少保封鄂
國公誥朱升
朕聞德創皇圖期遂安民之志武定天下實資開國之
臣古昔盛時事皆如此英雄奮發本非偶然適當逐鹿
之秋乃得如虎之將作朕心膂為國爪牙爰建振古之
勲宜考優崇之典任人惟舊與治同新中書平章軍國
重事常遇春知周而量弘才沉而氣銳毓兹瑞器韞輝
光於里中建我義旗從飛渡於江左櫛風沐雨擐甲揮
戈身經百戰之勞勇却萬夫之敵侍帷幄而决勝千里
仗麾鉞而宣力四方施號令惟加謹嚴與士卒則同丼
苦威名服衆武略超羣方朕草昧之經營托爾中外之
翊贊魚得水以相濟雲從龍而上升戡定江西戰必勝
而攻必取廓清淮右老者安而少者懷及大戰於鄱湖
暨鏖兵於赤壁取強陳於電掃馳羽檄以星奔况舊館
之蜂屯既除而姑蘇之兔窟皆破矢石如雨登堅城而
不驚王帛如山禁秋毫而不犯可謂馮異功不小於鄧
禹潘美義無忝於曹彬計其勲庸禮當恩錫爕調金鼎
保輔青宫位乎中書之平章升以上公之兼職於戱若
股肱之戴元首若舟楫之濟巨川日月旂常紀崇勲於
光大山河帶礪誓積世於久長可授銀青榮禄大夫上
柱國中書平章軍國重事兼太子少保封鄂國公
浙江行中書省平章政事朱文忠誥朱升
惟天惟祖宗相佑我國家朕起自田野克成大業命汝
小子文忠在兹浙土浙之為省左江右湖地大物繁其
民工巧其習侈靡朕以儉朴為天下先庶幾移風易俗
俾守此土莅此民者明知朕意以爾文忠仁而有勇國
之懿親廼者守金華戍嚴陵塞烏龍之隘掃苖獠之羣
長驅鄰國之境浙江之平與有勞焉朕嘉其能於是寄
以方面委之腹心位至平章權兼將相任亦重矣於戲
爾克儉誰敢復奢爾克勤誰敢復怠爾克正誰敢復頗
慎厥身裕厥職予則汝嘉
御史大夫兼太子諭德鄧愈誥朱升
開國之初必藉威武英明之士廓展疆土佐興大業使
居台輔則可以作朕股肱司憲臺則可以作朕耳目是
用選兹勲德登于要清鄧愈起身虹邑恊力轅門陣法
合乎韜鈐射藝精於彀率佐予興運嘉爾策勲由淮泗
以從征歴滁和而扈蹕江流飛渡姑熟慰雲霓之思水
柵掃平建業恢龍虎之勝駐戎麾於京口開帥閫於桐
川克敵宣城長鎗聞風而懾服撫安歙郡蠢苖犯順而
就擒蹂浙西以闢封疆拓鄱陽而資保障頃頒殊渥任
至平章素懷彰善癉惡之才宜膺繩愆糾繆之職兼佐
儲副聯肅朝班於戲延攬英雄光武納鄧侯之策激揚
清濁太宗善王珪之能勉企前脩期臻至治
太史令劉基誥朱升
帝王膺歴數於天順時令以頒政教建官擇人宜莫先
焉昔在唐帝乃命羲和三代太史之職察天文紀時政
占候紀載同出一官推天合人古之道也當斯之任者
實在通儒劉基學貫天人資兼文武少壯之年策名科
甲優攘之際控馭一方逮從朕游首陳遠略為邦之本
末用武之後先爾能言之朕能審而用之式克至於今
日諸所建明一存成效太史之事盖所優為是用因其
舊官錫以新命爾其用協五紀允釐百工勖耆德納嘉
猷以副欽天圖治之心則予以懌
翰林學士陶安誥朱升
盖聞國家之立也必有一心之臣尊戴而光輔之張其
紀綱植其儀表正其號名善其詞令展基圖之大弘功
業而昌之以著其彌縫先後之力焉朕之初渡江也江
南之士杖策謁軍門者陶安實於今十有三年矣宣號
令則軍民信提案牘則要領成牧民而民安治吏而吏
服陳列之詞無愧出納之命惟允雖艱難繁劇一不動
其心惟尊戴光輔之為務可不謂一心乎邇者開翰苑
以崇文治立學士以冠儒臣重道報功領兹新命尚論
思以紬諸已獻納以成其君章明世教潤色皇猷朕惟
汝嘉式登永譽
新安文獻志卷二
