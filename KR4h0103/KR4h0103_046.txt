新安文獻志卷四十四明程敏政撰
碑
信州二堂碑汪藻
宣和二年十月盜發青溪入睦入歙入杭蹂十州之地
間以兵圍信不克天子為出禁旅付大臣討平之初青
溪民阻山為暴吏不時制浸劇部使者不以聞益放兵
無所忌至攻府寺略人民由是東南皆警時守州令邑
者疆比壤連無一人奉尺書為朝廷言者獨信州王君
曰賊興篁竹間不旬日其鋒如此勢非可以朝夕破者
今不百里俯吾境萬一不戒如吾民何即斥金帛募士
增陴浚隍脩戰鬭具按蹊隧所通者二十餘所悉以兵
戍之用通守王侯策起其屬高志臨付以軍政條便宜
章十餘上且以計策告當路之用事及城守者十二月
賊覆浙東軍張甚頃之焚婺源開化屢以兵偪信知有
備引去正月攻江山常山殘之於是繚信境數百里皆
為賊區君居其中部勒諸將益嚴與王高二侯戮力締
謀屯韓巖以扞開化屯館頭以扞常山屯竹巘以扞江
山率深溝固壘日揚兵境上為不可測者獨柳家都不
為備匿精甲數里間志臨以親兵仆旗鼓踵其後賊果
虞三戍之衆不敢犯二月既入衢則鼓行宼柳家都營
險峙粻益敺人為兵欲必舉信初以偏師嘗我克之已
而盡銳攻號十萬志臨出竒兵鏖擊賊大敗拔營去追
奔數十里焚蕩俘馘至不可勝計縳其偽綂軍以獻因
分其兵為三一自韓巖復開化一自館頭復常山一自
柳家都復江山長驅迅卷遂復衢州賊之在他境者皆
望風遁去東南以平於是天子下詔曰信州守斬虜有
功其進職若官殊等通守舜舉亦禆贊之良也增秩次
之而以志臨為衢州君與王侯既相與侈上之賜而喜
釋於守城之勞也乃築室二曰示喜曰後樂而書其本
末來請某曰天下之事所貴於智者以審於禍福成敗
之機而圖其大者區區一時勝負之功不足議也方盜
奮於承平百年之餘民不知兵吏不知守獨君察於幾
微慨然以書抵在位者或非笑或怒且排妒之卒之無
一不如君策及情見勢屈而向之為吏者方狃于故常
曰吾知謹簿書期會而已吾書生也何以兵為選愞譸
張爭為完軀保妻子之計視刈其民如草菅然而無以
善之曾未有奉一州六縣無秋毫之失歸報天子如君
者而余顧以為區區一時勝負之功者誠以信於江南
為四塞地使狺然吞噬之心西搖撫南闚建北擾宣饒
則雖磨以歲月未能遽下也唯信以方千里之地屹然
於横流奔沸之中扼其吭笞其背使氣奪力殫不能尺
寸進卒殲其衆當是時竝江循海三路三十餘州皆堅
壁清野倚君為重則君之建立為何如哉是宜天子差
功第賞書君令甲而信州之名一日暴於天下則斯堂
之以喜樂名者君與信人果得而私哉君通經術長於
吏治所至皆可紀始君之至州無十日之贏既二年而
鏹腐粒陳以之賞功募士調兵食皆出於此可謂為政
知所先後而非偶然立功者可歌也巳乃作歌曰
惟帝奠治以天為區藐彼南服大江之隅八聖休養狃
于丕平有不能訓嘯呼以驚奮厥&KR0008;蝡敢仇王師帝顧
在列孰予往笞矯矯禁旅統之公侯春禡于野旋師麥
秋囚獻刑得第勲策勞孰固吾圉予其汝褒在列咸啓
信為偏城曰守臣愈實能弭兵惟昔首孽衆為不聞曰
此猘者吾疆懼紛乃理隍壁乃裒選鋒爰按走集嚴兵
待攻賊屢闖境引師環之一遇鏖擊崩奔不支坐以支
堞扼其三方隣國仰首如川得防帝曰愈哉惟汝予力
錫之命書光寵而國愈拜稽首敢揚王休乃作華屋睇
山俯流君在斯堂寄適雲杪里民戶歌雜以嬉笑君在
斯堂賓客粥粥間于憂虞起舞相屬民祝君夀長為父
師母或去我阽於墊危士曰君材維試之仂如何此州
私我賢伯凡厥本末載之民謠來者是式君將在朝我
為頌詩繄史之訂匪民之私天子之慶(按愈婺源人舜舉祁門人見後)
(傳)
太傅廬陵謝文靖公碑程俱
太元八年秋秦苻堅舉國來寇衆號百萬八月度淮十
月陷夀春又陷項城聲搖京師甲子詔以征討都督石
冠軍將軍玄輔國將軍琰等帥師距之而衛將軍征討
大都督謝公實總其事乙亥師及秦人戰于肥水大破
之堅脫身走十一月庚子詔公勞旋師于金城車駕遂
幸金城錫燕詔尚書亟論功封賞焉十二月庚午大赦
天下初堅之來寇也軍勢張甚上下懍懍不自保大臣
老於軍旅如宣穆桓太尉亦岌然有左衽之憂方是時
無疆艱恤實大投于公身而公泊然泰定若無事時徐
而内輯外禦蒐軍謀帥若石畫然於是人始有固志蓋
倚之如泰山用能以八萬之師殄百萬之寇如石投&KR0008;
寧近威遠繄公之休昔祁奚内舉其子而不聞高世之
勲蕭何舉宗從軍蓋以杜疑間之萌未有一舉三親而
不自以為嫌一門三帥而人不忌其泰談笑之下變危
即安者公之功德莫大焉公諱安字安石陳國陽夏人
曾祖諱某某官祖諱某某官父諱裒故太常卿公生而
穎異年四歲時桓宣穆見而歎曰此兒風神秀徹後當
不減王東海總角沈曠宏敏遂有當世重名全才毓德
器益以大時世道屯塞國家多故公樂道丘壑悠然有
終焉之志司徒府揚州刺史再辟朝廷以佐著作尚書
郎瑯琊王友吏部郎四徵皆不就士大夫歎曰安石不
起當如蒼生何久之幡然有經世意蓋於是年餘四十
矣會大司馬桓温請為司馬尋為吳興太守靜一無所
事去而人思之徵拜侍中選吏部尚書咸安末入受顧
命遷尚書僕射領吏部加後將軍總關中書事又領揚
州刺史詔以甲仗百人入殿上始親萬機進中書監驃
騎將軍錄尚書事辭驃騎將軍錄尚書事頃之加司徒
侍中都督揚豫徐兖青五州幽州之燕國諸軍事假節
拜衛將軍開府儀同三司封建昌縣公苻堅敗進拜太
保公遂欲平一華夏乃上疏曰自運遭陽九二帝北狩
文華之區委于敵國故宗廟宫室丘墟百年前日苻堅
送死邊陲狼狽奔越今茲哀嘂請命天其或者將以一
天下降休于國家臣請竭駑末帥師北征湏經置略定
臣則乞骸還東誓畢素志於是詔以公為大都督揚州
江荆司豫徐兖青冀幽并梁益雍凉十五州諸軍事假
黃鉞餘如故置從事中郎二人公辭太保縣公詔不聽
十年夏四月公北征戊午上餞公于西池八月公遇疾
手疏請旋師且以龍驤將軍朱序進據洛陽前鋒都督
謝玄屯彭沛伺間一舉詔遣侍中慰勞還公京師疾遂
篤丁酉公薨于位享年六十六訃聞上震悼臨于朝堂
三日賜東園秘器朝服襲衣錢百萬布千疋贈太傅謚
曰文靖粤某甲子葬公于某郡縣某原制加殊禮又錄
肥水之勲更封廬陵郡公既窆門生故吏若干人相與
泣而言曰公之名德垂天下後世如日星決不没則是
隧道之碑無刻可也然否則無以慰人思惟公性體道
奥不迎不隨出處之際動與理會方其棲遲東土未始
出其緒餘而天下固已延首托命於公及在朝廷獨以
盛德遠度坐鎮危疑上以弼亮一人下以咸和萬民惟
深惟幾濟物成務王者之佐蔑以加焉自海西公廢桓
温逆節萌起及高平因山同軌畢至温來赴葬大陳兵
新亭以公與王文度朝之大臣將殺二公遂遷龜鼎使
召公等文度惶駭流汗不知所出公既見温神色不變
從容就席徐語温曰某聞諸侯有道守在四隣明公何
湏壁後置人耶温茫然不能測則大笑曰正自不得不
爾不敢加害王室以寧竊嘗議之夫氣足以藐天下然
後可以任天下氣足以藐一國然後足以任一國公起
隠約一旦處端揆身負大器而不為重執天下安危之
幾臨死生禍福之變而不慄功全邦社而無喜色彼其
氣誠足以藐之道大故也其視舉天下措諸安何異有
力者之視一羽哉某既揆公之大節叙次如此又系之
以銘云公夫人劉氏明識賢行為世婦則有子曰瑶官
至瑯琊王友早卒曰琰為征北將軍望蔡公孫若干人
銘曰
皇有重器惟神惟幾有隉孰定有傾孰持必有元佐力
能負之其力維何非賁育獲包以洪度鎮以鴻德手挈
二枋在所措畫釋而置之泊若無適顯允謝公實維其
人天祚晉德錫之大臣公在東山世挽莫來幡然赴之
不迓不違因理王度不吳不尸有暴如温有寇如堅處
之談笑大沮以顛覃覃鎬京延首思復六合垂一斯人
無禄公初北征鎮于新城釋權去位盡室以行湏此略
定逝言東山有巖東山斯人所瞻西州之門有仡其墉
斯人永懷有敉公功公功匪居惟德之餘東山或夷德
風不渝(按金陵志謝太傅墓前有白碑無字相傳以為勲高難名也北山此文豈擬而作之者耶)
休寧顔公山碑羅頌
顔公山在休寧為著九域志及新安志皆云昔有顔公
嘗隠於此後乘風而去因是得名山有瀑泉流出山之
東曲折而為溪故又謂之顔溪溪之畔居民多故又謂
之顔溪村山氣寒花晚而雪早視平地常較一月憑高
以望可見黃山而其所延袤南接婺源界此其大槩也
舊云山在縣南九十里今纔去縣五十里地之遠非可
縮而近正使指故縣而言所增亦無幾考之殊不合又
舊云上有池方圓五畝多鯉魚今山行十五里則為山
之半又稍前則四旁隆起而其窊處有平地無類五畝
許有龍池二在焉各不過尋丈竊意凡窊處舊皆蓄湖
水後人堙之而僅為二池其旁有餘地若欲留一菴基
以有所待蓋此山多風自是而上愈高愈凄緊故謀始
者不能舍是而他求也抑嘗考禮經所載凡山川出雲
雨見怪物皆曰神是山之高且大宜必有神矣特以顔
公棲跡人人敬愛之用㤀其山之有神而但知有公遂
以至于今公既灑然潔清故來遊者未嘗携脯醢而有
禱於龍者義不擊鮮于山中牛奔馬走一稍不謹則相
驚以蛇虺之變其最異者龍本以行雨為職用力勞今
乃有不忍其血食者凡諸鄉來請水先白公遇其請於
外池迎而置之其鄉則用牲如其常鄉之人飲食無禁
及其請於内池迎而置之其鄉則以麫代牲人無敢茹
葷奉之之禮殊而皆以得雨計龍池嗜欲非公莫能知
則所以從事舊矣但當公之時人知其為鯉未知其為
龍後人既别之以二池故龍之意顯而公之道益尊又
凡田里之人或得子差暮輙夫婦默禱公往往賜之兆
朕比其應則曰公實使然問之羣兒中以顔為小字者
所在有之公之博大而能泛應又如此山舊無公像建
炎庚戌歲浮屠人慧圓來結菴則曰顔公云者猶言遠
公誌公爾非必指其姓於是塑其像如泗州僧伽之像
而其稱謂亦如世之所以尊僧伽者道之所在誠無僊
釋之間而野史失其名或者終以為恨慧圓持律嚴甚
金部郎高郵吳幵素重之為以全真名其菴歲在戊寅
圓坐脫如宗繼之衆人賞其質直凡殿及鐘樓皆其所
為今年過七十不少衰昔圓之無恙也邑之士有吳師
禮者嘗寓其菴以肄業而登第數年來朱權寓焉亦登
第於是權之姪申及其從姪况傚其叔之為者申以丁
未歲入太學况以己酉秋預鹿鳴因相與稱公之德予
謂數君既名族乃能安苦澹精思文字間山初不即人
人有志而後即此山也志立而事成公何預焉雖然藐
姑射之神人其陶鑄當世固有足大者士之權輿正在
一科第公果成就之何假多力耶子既因權之請為作
碑且為詩以美公有龍之德俾好事者歌之曰
顔公至人以天為宗有淵有湖豢此羣龍嗟龍之德與
公實同在人能人在蟲能蟲上下八極從公西東公示
厭世忽然乘風龍今異池精神則通歲時遊戲作此年
豐曰誰命之必歸于公勉之學列匪其力農立志讀書
即此山中烝然而來尚其或逢
歙黃墩程忠壯公廟碑羅願
壯士之出身用武以立功顯名於時者世常有之然能
使其鄉百世思之者鮮矣中古以來相矜以權利有嚙
臂而去其親為間而焚其孥臨陣而欺其友苟取一切
不願所厚其威則伸於敵矣而不見信于族黨其位則
列于朝矣而不見譽于州里激揚人主之前矜視同列
得志富貴矣而不可以見故鄉之父老先世之丘墓往
往官留止不能復還使其子孫為羈人于四方數世之
後燕秦楚越矣而况能使其鄉百世思之者哉若吾州
程公則不然公諱靈洗始梁侯景之亂公以布衣起義
奉太守蕭隠以捍州里元帝因命以郡事以故此邦之
人得免于亂陳高祖名號既著公晚而後屈猶及為佐
命上將當時論其功烈固以定配高祖之廟而鄉人追
思其義亦相與祠之不㤀今距州三十里有地名黃墩
者墓與宅在焉宅既匯為湖其清可鑒時有巨魚出游
漁者莫敢取相傳天氣清晏往往見宫室其下云又即
其墓旁為壇而祀之如是古矣水旱必求求必應比近
祈報常八十餘社於是有方氏者以為古之祭用壇降
及後世肖像以棲神設牀以安像非棟宇無以拒旁風
上雨之入故自郊社之外古百辟卿士在今者例皆廟
事矧神出三代後乃獨用古之壇無益於實若廟而嚴
之庶於時為稱乃以某年月為屋若干楹嗚呼吾乃今
知有功烈者之不㤀也古之見祭於人者當時則祀過
則舍之梁陳氏之去今六百餘年矣其恩及我者耳與
目不接矣不接則宜懈以廢然益相與崇奉以壇為未
足昉於此乎立廟是非其道有可懷者乎由此觀之雖
百世可知也於是方氏之進士曰必東因願所善張師
顔以請乃為之詩曰
士生立朝終始于鄉一有可稱没而不㤀有用其力勤
於衛上鐘鳴魏氏以從大饗有厚其黨而薄其躬燕齊
相率社彼欒公赳赳儀同義烈兩出節扞父邦功書帝
室於穆高廟龍姿日容冠劒侑旁儼如在宫其在于鄉
壇壝是飭羔豚毋薄亦人之力偉哉如公神明之特優
游祀典進退血食載祀六百物有廢興慨思昔賢廟食
是矜古今異時器非豆登虚設壇陛榛莽易陵隨時稱
物亦神所憑乃作新廟邦人所瞻物久則替我久益嚴
坎其擊鼓黃牢之下牲升于堂樂作于廡以齊以肅以
拜以俯我公比隣公我父母追惟平生勿忘吾土時節
請帝以相風雨配食一代有汚暨隆不如鄉人與其始
終始吾莫原終則未巳銘詩于石維廟之始
鄂州張烈女祠堂碑羅願
嘉祐三年春正月甲申有詔封江夏民妻張氏為旌德
縣君表其墓曰烈女勑州縣致奠且賜其家酒帛謹按
張氏鄂州江夏縣人嫁為民妻里中少年有謝師乞者
過其家欲通之脇以白刃張氏大罵曰庸奴我寧死豈
從汝耶師乞割其咽未即死猶捽師乞以告事聞有是
命後百餘年願來為州訪問故所表烈女處中更兵火
吏民無知者距城東十里有黃鶴山州人之葬者多在
焉歲時拜掃必至所謂勝緣僧舍者乃與通判劉君謀
立祠其中以稱明詔之遺意夫男女之際聖人嚴之尊
其冠婚而定其配偶限其内外而别其氏出粲然有倫
不相凌越斯人之所以範乎禮義中國之所以貴於外
邦率是道也亂之生也起於逸居之小人誘於耳目不
勝血氣舍其良心而慢其遺體甚則侵尋於非禮如夜
行之犯露有不能勝則易愛為忍至於殺人以求之譬
如當晝狂走抵株枿而蹈水火禮不能止法不能禁禍
多倡於陽而成於隂以失身喪偶亂倫滅類亦何可勝
數而婦人女子乃有能明一定之分不倍其夫不辱其
親身可危而志不可折者是豈不繫於其人也哉夫殺
身成仁舍生取義此學者之志而大丈夫之事也顧家
人女子乃能之用心如日月厲操如霜雪信如寒暑之
不遷堅如金石之不化故以匹婦之微而齒于封君之
貴生百代之後而擬于上世之烈處窮閻之下而揚于
天子之庭其家有賜其位有奠其藏有表精神凜凜人
益可敬而彼一時狂子固巳戮之有司淫昏之魄泯漠
不靈夷考其初則生相邇也死相踵也然或榮如升於
天或辱如墜於淵繫於念慮操舍之間爾雖然是女者
非特以一時能死為諒也彼其平居服從君上之教而
安受父母之訓動静專一中志定矣故雖遇倉卒之際
而不亂夫鄂通逵之州江漢會焉周之興也此方之男
女先被其化其詩曰南有喬木不可休息漢有游女不
可求思漢之廣矣不可泳思江之永矣不可方思蓋女
雖閒暇而使人退聽不敢存覬覦之念男雖感悅而隨
即自克以能復思慮之正故繫之周南是女雖不幸遭
變然能自潔清不屈于強暴亦又出于風詩江漢之域
惜其不得如漢女之從容而徒為召南貞信之頌是可
歎也自頃歲以來五民僑處為吏者思擇令典以示民
深維國家每三歲常詔有司崇古丘墓而顯孝子順孫
貞婦此祠之設一動而二義附焉使方來之人過而問
其故察彼柔弱之質猶能以禮自終况為男子何忍觸
情縱欲自棄于不義而婦人女子觀而化者思彼當事
之變獨為其所難則凡平居脩飭毋失身于苟賤乃事
之易者皆可以自警云爾(鄭師山曰予觀張烈女廟碑及陶令祠堂記理嚴辭暢讀)
(之如登軒陛而聞鍾呂之音)
開化龍山顯祐廟碑方澄孫
程之先有大功於趙國朝聖聖神神傳緒無極究厥所
元微夫人力不及是於是廟於絳爵誠信侯自元豐始
有曰靈洗者仕梁為相國謚忠壯墓祠于歙邦人神之
於是廟于黃墩賜號世忠自嘉定始淳祐二年七月詔
衢州開化縣立程巖將之廟于龍山額曰顯祐從其邦
人之請也按程譜曰巖將諱旭字明甫國初人誠信忠
壯之裔嘗出畋而遇虎騎以歸呼家人語之曰吾死當
為明神後葬龍山歲適苦旱見夢父老曰吾為祈於帝
得旨矣厥明早雨歲以大熟自是鄉有困厄必禱于墓
疫癘而飲土以愈寇盗而見旗以捕蝗飛而倏滅苗槁
而後蘇此其靈響之大略也聞諸典禮有功于民則祀
能捍患禦災則祀謂忠臣烈士也自淫巫瞽史之說起
蜿蜒虺蜴之微皆加以像設豕蹄巵酒之奉率寄之禍
福詭異誣聖浮怪失經朝家徒以民故影響附會隨其
建請而加封崇焉於是禮典龐而民志亂矣若神之世
牒有功于開國之先神之英靈肇跡於建國之時與國
同一氣脉則為國捍患禦災于以迓續民命萬年無疆
列聖在天克有九有之師神其與饗之巍然廟食三方
相望豈他祀比哉都顯號極封品其誰曰不宜乃為祀
神之歌以侑牲爼焉其詞曰
猗鼻祖兮造皇基微一孩兮藴而毓之歴千餘年兮始
大分玉葉兮金枝宋靈德兮在天伯休父兮裔亦綿血
食兮宜與饗况軒冕兮蝉聯偉爾孫兮特起捋虎頭兮
鞭虎之尾虎逝焉兮安歸儼英烈兮巳不死顧力重兮
遊帝居請于帝兮願為國郛匪郛國兮民實司命凶禍
沴災兮其蘇塊土兮扁倉神旗指兮蚩尤遁藏癘鬼兮
避三舍何憂畏兮旱蝗渺晉絳兮誰封六龍移御兮東
南為宫祖拱扈兮蹕所孫率職兮焉從歙衢兮近尸巋
䨇廟兮雄峙與國兮同休永相我民兮自今以始
新安文獻志卷四十四
