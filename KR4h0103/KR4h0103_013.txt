新安文獻志卷十一明程敏政撰
記
歙州披雲亭記張友正
處高明所以蕩隂滯臨顯敞所以窮遠睇故有嶽峙九
層雲峩百里極玄功以壯址殫山木於崇構者人力也
今則排層空架重峯高出星漢之上坐馳寰區之表者
天造也州之陽漸乎水水之隂攅乎山山有佛寺而廻
廊翼旋飛閣雲褰萬家井邑在我宇下實一方之勝㮣
也柱史魏公將命駕遊焉公徘徊賞味情有餘致恒美
其中峯聳絶靈氣紛郁乃竦勁策躍輕屐縋蔓梯崖徑
造其巔焉高哉曠乎果天下之絶境也乃命剷巉巖夷
翳薈心匠密構亭形虚無而賓客莫之窺也然後跨峻
谷掖修木疊石為趺無尋丈之地其崇卑廣袤與斷樸
杇塗之節稱焉峩峩絶頂一上千仞未幾營之屹而冠
焉屬東風敷和春物爛山公乃敞層軒披晴空憑九霄
以高視周八極而遐觀塊如衆山杯分百川籠吳楚之
封境領江湖之氣象有足廓虚懷而攄曠抱矣眺覽未
既壺觴云舉瞽史陳藝笙簧合奏仁風洋洋下里同觀
而吳哇褭空楚舞驕春隨天籟以遠去暎花林而半出
迎之者有若子喬方平弄玉飛瓊相與樂羣仙於上清
自公之暇理于兹撫傷夷懷流離流離旋矣傷夷痊矣
而猶阜俗康民之志慊如也今市囂在耳村烟在目可
以廉風俗之趣尚省農桑之豐耗況又暢四肢攄七情
神王氣全宣為太和自當渟源普洽上下交澤況有襦
袴謠乎公問俗之來四序分矣蓮府將復星軒莫留人
之情也步武所及有一物契於素懷者雖細必錄況目
經心攝獲千古之遺勝者愛而不書得毋寤寐思之乎
然歙人被公之仁化也深思異日攀公之轅不及則必
瞻此亭也友正家在此山之下獲遊此亭之上思刊𢡟
績輒課庸詞若筳扣鐘而蠡挹海蓬勃之音溟茫之波
可得而希也又兹峯之高棲天宇上簉雲族朝薈蔚而
暮氤氲亭無處所晴景一照夐焉標空今建名披雲義
在兹也其潤浥寺宇輝華郡郭增東南之巨麗者無終
極乎貞元壬午夏四月大火南次之七日記(見文苑英華雖未脱)
(駢儷體然序事整㓗亦一時佳製)
浯溪三絶堂記孫適
永州祁陽縣南浯溪之北有竒石焉元次山頌唐中興
顔魯公書世名三絶次山去道州即家溪上作亭二峯
垂三百年碑缺亭圯吏於縣者莫能興皇祐五年平樂
齊君術始來為令朞月稱治行視其亭閔然惜之乃作
堂以護其文又復東西峯&KR1875;亭二公之蹟江山之觀洗
然復新觴寮宷以落之而屬予為記夫魯公之方元子
之介文翰之勁發於其心至者莫不慕焉傳而習之周
於天下豈貴其人而珍其粕哉然不心其中而徒蹟其
外吾未見其得也齊君所以振飾夸耀風動來者其志
不亦美哉東厓之嶺次山嘗銘右堂頌之左皇甫湜詩
文漫不明濬而新之傍有徐彦若題石水發其光洞鑒
百里因并列之以示觀者皇祐六年三月一日記
婺源新開㢲渠記王汝舟
婺源為邑居山溪之間邑中岡阜蟠薄相倚如掬掌焉
縣治所當其中而地勢東北極高夏秋水潦暴集貫縣
牆而西歲歲補其缺終不可以久完非獨民居墊圯而
府庫狴犴多在東序直牆所缺處庫無穿窬狴無&KR0146;囚
特天幸爾紹聖戊寅三月宣德劉全美來治縣事問邑
人莫不患此皆以為無如之何乃行視得葉家㘭者在
縣之㢲隅可以通東北之水然議者疑以為高而不可
通或以為其下有石而不可鑿至欲沮之則以為民居
不能無所害而全美決不恤此遂塹以為渠隨地勢之
高下而淺深之淺則甓而為露渠深則甃而為晦渠不
浹日而成無費於公而不擾於私衆水自東北趨溪無
壊牆之患民獲安處無墊圮之虞陳年之弊一旦革去
人始休然以獲無窮之利全美辭學治行為時聞人將
推其所藴以見於世或者以謂邑之利害蓋有大於此豈
足為全美道哉予曰不然天下之事能大者固可以兼
小未有小不治而能大者也全美之不忍於此則其大
者將繼今以觀焉邑人欲記其事故為之書是年五月
改元元符八月二十一日朝請郎前知虔州軍州事兼
管内勸農事提舉南安軍南雄州兵甲司公事借紫王
汝舟記
雙應堂記凌唐佐
歙之休寧有夏俅載道者夙有至性其母曹氏衣冠之
後嫠居時二十有八俅方幼而曹氏自誓守志享年七
十有一以令終俅以早孤無昆弟思欲朝夕從事於窀
穸之側遂於大觀元年九月初吉即其居之後圃而葬
之既克葬乃栽花植竹構堂於其旁以致其生存之孝
三年春於墓之後生瑞竹一根其節自十以下則駢而
為一以上則岐而為二交枝對葉有足嘉者明年四月
又於墓前東南隅開雙頭芍藥一枝政和改元又於其
本復生一枝於是鄉人士君子樂道人之善者間遊其
堂以為邑居為善者勸此固休寧之盛而前所未有也
載道之祖母於予為祖姑乃繪二瑞屬予名其堂且記
其孝感之實予因以雙應目之而為之言曰昔人有七
子之母猶不能安其室而公卿士流在戚而有嘉容與
囓臂不歸廬墓生子者多矣今君之妣以君煢然之
孤能確守其義而君又厝丘墓於其居制兆域於其圃
以示思親不忘之意其賢於人遠矣天道雖遠應人甚
邇孝之所感如笋冬生木連理者其應非一今君篤於
親而草木薦瑞蓋有召而然也君其勉之予將見君高
門廣路貽子孫之慶者自此始矣政和元年六月十五
日朝散郎權發遣提舉江南東路常平公事凌唐佐公
弼撰
婺源縣清風堂記汪藻
婺源去州二百餘里皆取道山間攀緣不可舟車之地
當四方之窮非人物都會土著之民且十萬寡求而易
足多負豪使氣争為長雄難於彈治故吏之宰於婺源
者往往畏避隠去如探湯然蒙被惡聲既久而不衰然
邑有溪山之秀足以登臨有魚稻之珍足以宴樂平歲
無過客使者厨傳之勞足以安佚其人實聰明廉武好
義而尚施苟幸而得平有終身不肯違法者故至而悉
其風土者亦樂而安之崇寧三年叔孫元功之為政也
胷中涇渭甚明既來而得民所以易治之意則略除煩
苛一鎮之以清静蓋未幾月而數百年之陋坐失於談
笑之間於是昔之吏俗朋黨投隙抵巇為鑿穴首鼠者
既已化而為心膂股肱而椎埋摽輕武斷鄉里為奔蜂
乳虎者亦從而為嬰兒處女元功多民之洗濯刮磨果
可以與治也乃築燕居之堂而以清風名之予聞而嘆
曰天下之物蓋無不可化者然其所以化非深於理者
不與焉今夫徜徉於萬物之表而人得之以除煩解暑
者惟清風為然是故至人之所御隠君子之所賞騷人
才大夫之所樂政足樂也如使不善為政者結意於繩
墨之端置民於牛羊之地物我俱弊矣乃始絲棼而禽
獮之政之愈勞而愈熾而其於治日益遠矣尚能知清
風所以滌煩解慍之理而與民同快適之樂哉惟元功
才有餘而不區區俗務之是營徒以從容無為使斯民
灑然以新釋然以喜而元功亦將鴻漸於此而羽儀於
天朝也宜其所得清風為尤多且吾邑雅多秀民安知
無儒者作穆如之頌歌詠吾子以配斯堂之永久者元
功博古静深君子也觀其命名之意足以知其為人
永州柳先生祠堂記汪藻
先生以永貞元年冬自尚書郎出為邵州刺史道貶永
州司馬至元和九年十二月詔追赴都復出為柳州刺
史蓋先生居零陵者十年至今言先生者必曰零陵言
零陵者亦必曰先生零陵去長安四千餘里極南窮陋
之區也而先生辱居之零陵徒以先生居之之故遂名
聞天下先生謂之不幸可也而零陵獨非幸歟先生始
居龍興寺西序之下間坐法華西亭見西山愛之命僕
夫過瀟水翦薙榛蕪搜竒選勝自放於山水之間入冉
溪二三里得其尤絶者家焉因結茅樹蔬為沼沚臺榭
目曰愚溪而刻八愚詩於溪石之上其謂之鈷鉧潭西
小丘小石潭者循愚溪而出也其謂之南澗朝陽巖袁
家渴蕪江百家瀨者泝瀟水而上也皆在愚溪數里間
為先生杖屨徜徉之地惟黃溪為最遠去郡城七十餘
里遊者未嘗到則豈先生好竒如謝康樂伐木開徑窮
山水之趣而亦遊之不數邪紹興十四年予來零陵距
先生三百餘年求先生遺跡如愚溪鈷鉧潭南澗朝陽
巖之類皆在獨龍興寺并先生故居曰愚堂愚亭者已
湮蕪不可復識八愚詩石亦訪之無有黃溪則為峒獠
侵耕嶝危徑塞無自而入郡人指高山寺曰此法華亭
故處而龍興者今太平寺西瞰大江者是也其果然歟
周衰言文章之盛者莫如漢唐賈誼馳騁於孝文之初
時漢興纔三十餘年爾其談治道述騷辭已追還三代
之風如此自是踵相躡有之末而至於劉向揚雄益精
深不可及去古未遠故也唐承貞觀開元習治之餘以
文章顯者如陳子昂蕭穎士李邕燕許之徒固不為無
人東漢以來猥并之氣未除也至元和始粹然一返於
正其所以臻此者非先生及昌黎韓公之力歟故以唐
三百年世所推尊者曰韓柳而已豈非盛哉先生雖坐
貞元黨與劉夢得同夢得會昌時猶尊顯於朝先生未
及為時君所省而遽没於元和之世事業遂不大見於
時可深惜哉然零陵一泉石一草木經先生品題者莫
不為後世所慕想見其風流而先生之文載集中凡瓌
竒絶特者皆居零陵時所作則予所謂幸不幸者豈不
然哉零陵人祠先生於學於愚溪之上更郡守不知其
幾而莫之敢廢顧未有求其遺跡而紀之者予於是採
先生之集與劉夢得之詩可見者書而置之祠中附零
陵圖志之末庶幾來者有考焉
廣德軍范文正公祠堂記汪藻
孟子之言氣曰至大至剛以直養而無害則塞乎天地
之間夫直之為言大公至正之道也以大公至正之道
固守而力行之不為富貴貧賤威武之所搖奪雖乘田
委吏之卑亦必盡吾誠充吾職卒而至於立國家定社
稷安邊境伏羌戎其功烈與日月争光而精神折衝萬
里之外謂之氣塞乎天地之間可也後世見古人功名
之盛以為類出於偶然不知早正素定於胷中者未嘗
無所從來而其銘鼎彜書竹帛者非一日之積也文正
范公未第時已慨然有天下之志不以死生禍福動其
心逮遭明天子有為於時其立朝如史魚汲黯其憂國
如賈誼劉向其守邊如馬伏波羊叔子雖庸人孺子莫
不知之獨筮仕之初有卓然大過人者國史失其傳故
不得而不紀也公以進士釋褐為廣德軍司理參軍日
抱具獄與太守争是非數以盛怒臨公公未嘗少撓歸
必訃其往復辨論之語於屏上比去至字無所容貧止
一馬鬻馬徒步而歸非明於所養者能如是乎獄官有亭
以公名之者舊矣公卒二十年而高郵孫覺莘老為廣
德軍始以詩志公之事而刻之亭中又六十九年丹陽
洪興祖慶善來守讀莘老之詩而慕之初廣德人未知
學公得名士三人為之師於是郡人之擢進士第者相
繼于是慶善乃求公遺像繪而置之學宫使學者世祀
之而屬予記其事嗚呼公之盛德豈待文而後傳而藻
亦豈記公者哉昔段秀實盡忠於唐世徒以為一時奮
取功名之人而不知居官必有可書之事柳宗元為摭
其實上之史官今所以知段太尉逸事者宗元發之也
秀實固不足以擬公而予幸從慶善得公之詳與夫徵
夏無且董生為無所愧安知後世不采此以補史官之
闕乎然慶善為政而首及公可謂知所本矣柔亦不茹
剛亦不吐文正公有焉好賢如緇衣慶善有焉其可以
不書
殖齋記汪藻
予少時喜之壟上與知田者語其始過焉苗之芃芃然
者若孺子之起而欲立也其再過焉稼之薿薿然者若
成人之愿而欲進也其三過焉穡之肅肅然者若壯夫
之材而欲試也於是予三過而三有得焉曰嗟乎物化
之速也如是哉其天時地利之得乎農者曰吾於此致
力焉進乎天時地利矣吾自土膏之作未嘗食頃舍田
而嬉於孺子也懼其仆日再視焉於成人也懼其汨日
三視焉於壯夫也懼其搖日五視焉天時有雨暘雨之
過也能腐之暘之過也能槁之吾而節之以畎澮之盈
虚地利有肥瘠肥之過也能淫之瘠之過也能耗之吾
而時之以菑畬之深淺於是乎有稂莠之傷螟蠈之災
吾諰諰然防之甚於盗賊之操戈入吾室也故吾常得
歲焉良農之耕其獲三勤也常農之耕其獲半怠也吾
力田於兹數世矣而未嘗知水毁木饑火旱之變汪子
聞而歎曰善哉吾聞力田而得學者日新之道焉閔子
馬曰學殖也豈欺予哉長興周如愚闢便坐於其居之
旁而求名於予蓋有志於學者故予篆其楣曰殖齋而
並書其說以告之(黃氏東發曰此說本劉向說苑以苖喻德文極委蛇)
梁新安太守任公祠堂記羅願
任彦昇在南朝以學問文章與沈約齊名而行義過之
尤樂題品人物有許郭之鑒凡經甄藻必致聞達故當
時士友所宗號曰任君與漢三君為比其見推仰如此
聞其風者猶復慨然興慕况吾州常辱鎮臨遺愛在焉
德政之思何時而斁城北四十里有溪舊號昉溪其旁
有村號昉村實皆以公得名公梁天監中出守新安常
因行春愛富資水累日不返即此地也事見圖經與夫
故老所傳而乃以名斥之此何理哉昔郢州有亭名曰
浩然鄭誠易之曰孟亭商山有驛名陽城元稹易之曰
避賢驛是特心所歸重故不忍斥其名爾荆人之思羊
祜也屋室皆以門稱且易戶曹為辭曹則雖嫌名猶避
之如彦昇者實吾州之羊祜也以昉名地有愧荆人多
矣唐大中九年刺史盧公始改是溪曰任公溪村曰任
公村鄉閭習熟其舊未能盡革介其間有精舍尚號昉
寺寺之建莫詳其始中廢日久國朝祥符初僧如泰請
于州即舊址起廢以承舊額元豐元年縣移文命易之
揭號任公遵大中之教也其後相繼增葺寺寖以興為
屋數百楹其前為飛閣尤雄凡所以隆其師安其徒者
種種悉備顧獨未知為公祠其有待於後人邪初公之
為始興捐俸以活饑人而境無流民給資以濟孕婦而
俗無棄子圭賦五取其一餘悉蠲貸政績固巳異矣其
守是邦計不减始興時而清省之政僅有傳者然觀其
寢調香之擾捐采蜜之利父老八十以上遣掾屬訪寒
温至於曳杖徒行詞訟就决於途慈祥之風藹然可想
比其亡也止餘桃花米二十斛且戒家人毋以新安物
還都嗚呼何其賢哉吾州之人百世祠之不為過也本
傳稱嘗立祠城南無復存矣誠能即此遺躅追而復之
少慰邦人之思不亦善乎他日以諷主僧行廸領可惟
謹歸而相視得屋於法堂之右恢拓除治稍加丹艧為
公像置其中夙夕奉之且議歲時致亨可嘉也已嘗觀
甘棠三章實美召伯之詩思其所茇所憩所說戒以勿
伐勿敗勿拜蓋懷想若人思其甘棠今此地亦云公舊
遊而肖像儼然如侍燕坐如接誨語典型所寄不猶愈
於蔽芾之木乎先是行廸與其仲行遵議欲書公事跡
置之寺庭使訪古者有考焉居士許君德準贊成其事
且願施金刻石因與教授俞君舜凱求文於予許之既
而祠成乃為論著本末以為之記庶後人益知嚴奉永
永不懈若夫斥小而大革敝以新内外繕修之功僧子
忠為最推原所自不可略也忠之後靜方繼之至行進
而大成焉進與廸遵受業于方視忠為祖云
飽山閣記程俱
吾宗伯㝢世家浮梁浮梁山水之勝名番陽紹興七年
伯㝢以提舉太平觀歸里中二年矣始治第室龍潭之
上以據山水之會舍之東有山曰洞靈番水出焉行三
里為龍潭釀而為渠暎帶左右琤琮演迤宛轉成趣淺
有蓀芷深有蒲荷茂林豐草蔭翳靃靡作亭其上名曰
漫吾躊躇四顧百里之内竒峰秀巘間見層出而伯㝢
猶以為未足也又為閣東偏以盡登覧之勝而名曰飽山
以書抵予道其詳屬予為之記予方抱末疾心志彫耗
未能也其後伯㝢書來必以飽山為言予惟伯㝢少長
游學上庠壯而仕於朝廷方其形疲於道路之阻修衣
弊於京汴之塵土心勞於聲利之畏途也夢想龍潭之
上而邈在千里之外其於故鄉山林之勝猶饑渴之於
飲食未嘗須臾忘也今以辭劇就閒之故得徜徉食息
於其間不離廣厦之間几席之上俯而觀仰而聽所以
快心滿意說耳目而還舊觀者從容自得於指顧之間
宜其樂而不厭也雖然朝廷之士入而不能出山林之
士往而不能返其於失中道而囿於物等爾伯㝢少年
力學自奮方大比兩學三舍郡國賓興之士而褎然為
第一取榮名登顯仕如拾地芥伯㝢非無意於世者也
進而用於朝廷區區常有納忠陳善愛君許國之心又
非恝然如秦人視越人之肥瘠况上方勵精嘗膽專任
兼聽修庶政整六師將以復大烈而成中興盖求賢用
吉士之時也如伯㝢其能久而自放於山林乎浮梁饒
屬邑也饒歙開化諸程系皆出黃墩陳安西將軍司空
忠壯公之後予與伯㝢生同姓系同出仕同朝志同道
初隸職道山後以給事中中書舍人對局東西省又同
僚也以伯㝢之質厚端諒予之蠢愚狷介其質性疑若
異趣抑臭味同也故樂為之記因以見其出處之概焉
婺源義役記李繒
淳熙七年春二月玉山周侯來宰邑事甫浹日繒因間
見周侯謂繒曰婺源素蒙最劇之名吏部出榜梁間踰
歲時熟視不敢睥睨豈不以賦役繁重為病乎若賦則
窠條俱在以無為有費於供億固可憚若役則健險之
辭是非變惑不尤可憚乎異時剛决之吏猶或引避矧
如巽懦衰遲自詭過誤雖悔何追今神明耗于訴牒始
之不圖將何以終國家良法美意具在何者為便嗚呼
三代而上比閭族黨之間時雍之化比屋可封載於詩
書使人羨慕今也不然兄弟親戚匪顧情義相為敵讎
推求其原悉起於役尚氣喜鬭計析先後告訐有亡破
産蕩屋甚於流離顛踣漫不自省固有在役而訟役滿
而訟不休自數十年來議者紛然既無定議於是有為
義役之說者所謂因不義而義之名始立子一鄉之望
者也盍取其說詔其父兄子弟擇其中而行之請從子
始繒謝不敏因不辭而承其事繒所居之里合士民十
有六人相與視其戶口賦税之多寡與夫事力之劇易
裒金與榖聚田百畝量其租入召募一夫募者樂就為
要約三十有九條遇田有登耗則較量多寡以禆益之
募無闕事自是歲秋七月始人情翕然無復乖易雖悍
吏之來東西呌囂南北隳突昔之譁然而駭者不過募
人起而應之士者安於士農者安於農熙熙而樂恂恂
而和其效之易見如此遂上其事於縣縣聞於州與常
平司又二年繒因事至縣室周侯復曰縣有六鄉總五
十都自吾告子之行是役也他都事吾亦以是告之奈
何氣習不齊難以一律吾冀其速成也未欲因其俗欲
求其如二都立約之善不可得也雖然自始之為此也
大要主於息爭而巳自吾之至斯邑水旱饑饉之相因
事之叢至沓來不可勝計向使訟後不巳吾將日不暇
給牴牾過差其能免乎吾去此將有日末途之艱不如
始至之猶可為也益有懼焉天下之事固有百歲成之
而不足一日壊之而有餘何獨於此而疑之然此非法
也推上之令致之民而巳惡知數年之後不有暴眊貪
沓之人喜於作為以是雖便於民庶而不利於官吏一
切之政趣辦為先其能免於不沮斁乎有桀黠嚚頑之
民苟於目前以彊陵弱靳銖兩斗斛之入致募者之不
至伺隙偵罅紛爭肆起其能免於不沮壊乎昔人謂難
與慮始可與樂成吾懼成未易樂也幸吾子告戒彼都
之人曉之以利害禍福所在無使如吾之所慮者而終
守之庶有益乎繒退而書之以為第二都義役莊記周
侯名師清官為通直郎云淳熙九年十一月穀旦鍾山
園翁李繒記
新安文獻志卷十一
