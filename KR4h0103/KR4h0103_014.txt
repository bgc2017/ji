新安文獻志卷十二明程敏政撰
記
名堂室記朱熹
紫陽山在徽州城南五里嘗有隠君子居焉今其上有
老子祠先君子故家婺源少而學於郡學因往遊而樂
之既來閩中思之獨不置故嘗以紫陽書堂者刻其印
章蓋其意未嘗一日而忘歸也既而卒不能歸將没始
命其孤熹來居漳溪之上今三十年矣貧病苟活既不
能反其鄉又不能大其門閭以奉先祀然不敢忘先君
子之志敬以印章所刻榜其所居之廳事庶幾所謂樂
樂其所自生禮不忘其本者後世猶有考焉先君又每自
病其卞急害道尉尤溪時嘗取古人佩韋之義榜其廳
事東偏之室曰韋齋以燕處而讀書焉延平羅公仲素
先生實記之而沙陽曹君令德又為之銘官署中更盜
火無復遺跡近歲熹之友石君子重知縣事始復榜焉
且刻記銘於石以示後來熹惟先君子之志不可以不
傳於家而熹之躁迫滋甚尤不可以忘先人之戒則又
取而揭之於寢以自鞭策且示子孫蓋廳事寢堂家之
正處今皆以先君子之命命之嗚呼熹豈敢不夙興夜
寢陟降在兹無或不虔以忝先訓晦菴者燕居之所也
熹生十有四年而先君子棄諸孤遺命來學於藉溪胡
公先生草堂屛山二劉先生三先生飲食教誨之皆無
不至而屏山獨嘗字而祝之曰木晦於根春容曄敷人
晦於身神明内腴後事延平李公先生先生所以教熹
者蓋不異乎三先生之說而其所謂晦者則猶屏山之
志也熹惟不能踐修服行是以顛沛今乃以是名堂以
示不敢忘諸先生之教且志吾晦而自今以始請得復
從事於斯焉堂旁兩夾室暇日默坐讀書其間名其左
曰敬齋右曰義齋蓋熹嘗讀易而得其兩言曰敬以直
内義以方外以為為學之要無以易此而未知其所以
用力之方也及讀中庸見其所論修道之教而必以戒
慎恐懼為始然後得夫所以持敬之本又讀大學見其
所論明德之序而必以格物致知為先然後得夫所以
明義之端既而觀夫二者之功一動一静交相為用又
有合乎周子太極之論然後又知天下之理幽明鉅細
遠近淺深無不貫乎一者樂而玩之固足以終吾身而
不厭又何暇夫外慕哉因以敬義云者名吾二齋且歴
叙所以名夫堂室之意以見熹之所以受命於父師與
其區區講學之所逮聞者如此書之屋壁出入觀省以
自詔云
婺源縣學藏書閣記朱熹
道之在天下其實原於天命之性而行於君臣父子兄
弟夫婦朋友之間其文則出於聖人之手而在於易書
詩禮樂春秋孔孟氏之籍本末相須人言相發皆不可
以一日而廢焉者也蓋天理民彜自然之物則其大倫
大法之所在固有不依文字而立者然古之聖人欲明
是道於天下而垂之萬世則其精微曲折之際非託於
文字亦不能以自傳也故自伏羲以降列聖繼作至於
孔子然後所以垂世立教之具粲然大備天下後世之
人自非生知之聖則必由是以窮其理然後知有所至
而力行以終之固未有飽食安坐無所修為而忽然知
之兀然得之者也故傅說之告高宗曰學于古訓乃有
獲而孔子之教人亦曰好古敏以求之是則君子所以
為學致道之方其亦可知也已然自秦漢以來士之所
求乎書者類以記誦剽掠為功而不及乎窮理修身之
要其過之者則遂絶學捐書而相與馳騖乎荒虚浮誕
之域蓋二者之蔽不同而於古人之意則胥失之矣嗚
呼道之所以不明不行其不以此與婺源學宫講堂之
上有重屋焉榜曰藏書而未有以藏莆田林侯虙知縣
事始出其所寳太帝神筆石經若干卷以填之而又益
廣市書凡千四百餘卷列庋其上俾肄業者得以講教
而誦習焉熹故邑人也而客於閩兹以事歸而拜於其
學則林侯已去而仕於朝矣學者猶指其書以相語感
歎久之一旦遂相率而踵門謂熹盍記其事且曰比年
以來鄉人子弟願學者衆而病未知所以學也子誠未
忘先人之國獨不能因是而一言以曉之哉熹起對曰
必欲記賢大夫之績以詔後學垂方來則有邑之先生
君子在熹無所辱命顧父兄子弟之言又熹之所不忍
違者其敢不敬而諾諸於是竊記所聞如此以告鄉人
之願學者使知讀書求道之不可已而盡心焉以善其
身齊其家而及於鄉達之天下傳之後世且以信林侯
之德於無窮也是為記云淳熙三年丙申夏六月甲戌
朔旦邑人朱熹記
婺源縣學三先生祠記朱熹
淳熙八年春三月婺源大夫周侯始作周程三先生祠
堂於其縣之學而使人以書來謂熹曰子故吾邑之人
也蓋嘗有聞於先生之學而既祠之南康矣且濓溪故
宅豫章宜春之祠又吾子之所記也其亦為我言之熹
惟三先生之道則高矣美矣然此婺源者非其鄉也非
其寓也非其所嘗遊宦之邦也且國之祀典未有秩焉
而祀之於禮何依而於義何所當乎則具以告且謝不
敢後數月周侯又與邑之處士李君繒及其學官弟子
數十人皆以書來曰惟濓溪夫子之書性諸天誠諸已
而合乎前聖授受之統又得河南二程先生以傳之而
其流遂及於天下非有爵賞之勸刑辟之威而天下學
士靡然鄉之十數年來雖非其鄉非其寓非其遊宦之
國又非有秩祀之文而所在學官争為祠堂以致其尊
奉之意蓋非敢以是間乎命祀也亦曰肖其道德之容
使學者日夕瞻望而興起焉爾且吾邑之人所以得聞
三先生之言者子之先君子與有力焉今祠亦既成矣
子安得而不為之言乎抑先生之學其始終本末之趣
願吾子之悉陳之庶乎其有發也熹發書愀然曰明府
之教諸君之言其命熹以記者熹不敢復辭矣乃先生
之學則熹之愚懼不足以言之也雖然諸君獨不觀諸濓
溪之圖與其書乎雖其簡古淵深未易窺測然其大指則
不過語諸學者講學致思以窮天地萬物之理而勝其
私以復焉其施則善始於家而達之天下其具則復古
禮變今樂政以養民而刑以肅之也是乃所謂伊尹之
志顔子之學而程氏傳之以覺斯人者而亦豈有以外
乎諸君日用之間哉顧獨未之察爾今幸以賢大夫
之力既得以日見先生之貌象而瞻仰之則曷若遂讀
其書求其指以反諸身而力行之乎已而遂著其事與
其辭如此以為記以為學者由是而用力焉則庶幾乎
三先生之心不墜於地而於吾先子之志賢大夫之意
亦可以無負矣諸君其亦勉之哉祠在講堂北壁下濓
溪先生南鄉坐明道先生伊川先生東西鄉以侑焉周
侯名師清玉山人好學有文而嘗仕於朝矣其為此邦
寬以撫民禮以待士而所以教誨之者又如此非今之
為吏者所能及也秋八月癸丑縣人朱熹記
休寧縣新安道院記朱熹
休寧大夫信安祝侯汝玉以書來曰休寧之為邑雖有
難治之名而吾之為之已再歲矣始也不能不以人言
為慮中乃意其不然而今則遂有以信其果不然也蓋
其封域實鄣山之左麓而浙江出焉山峭厲而水清激
故稟其氣食其土以有生者其情性習尚不能不過剛
而喜鬭然而君子則務以其剛為高行竒節而尤以不
義為羞故其俗難以力服而易以理勝苟吾之所為者
出於公論之所是則雖或拂於其私而卒不敢以為非
也以是吾之始至蓋不能無不說者而今則驩然無與
為異吾嘗困於事之不勝其繁而今則廓然無事之可
為也吾將更葺廳事之東參采賓佐属詠之什而榜之
以新安道院子能為我記之則後之君子益知所以為
治而無吾始者之慮矣予惟汝玉之為此可以見其政
之成民之服而官曹之無事矣然道之得名正以人所
共由之路而非無事之謂也夫以汝玉之始至坐於堂
皇之上則左簿書右法律日夜苦心勞力而不得休其
或少暇則又不免衝寒風冒烈日以出入乎阡陌之中
而不敢怠凡所以勸民之善而懲其惡興民之利而除
其害者非有道以行之則何以致今日之無事哉顧其
名此乃若專取於今日之無事而反病前日之勤事為
非道其無乃出於老子浮屠之謂而汝玉未之思邪抑
嘗計之天下之事雖有動静勞逸之殊而所謂道者則
無彼此精粗之間汝玉之學固有以知此矣彼其所以
喜於政成之無事而不避異學之淫名豈非朝夕之間
猶欲從容於此以深思前日之已行而益求其所未至
卒以究夫無彼此精粗之間者而大發於功名事業之
間乎予故邦人且汝玉予舊也樂其意為書本末以示
來者使於此邦之俗賢宰之志尚有考云淳熙戊申八
月甲申朱熹記
通州三賢堂記程大昌
三代以後取士之法大抵略於行而詳於言至唐極矣
而猶許其兼采譽望雖詢聽不無失實亦時時以請屬
撓法而陸贄梁肅王起輩凡所選薦後皆行副其言不
愧古昔以是知法無偏有人焉與之通之則皆適於全
也予同年進士蔣元肅知足以周於事材足以達其學
淳熙十年知通州歲當大比而考閱無所旋葺佗屋以
試喟然歎曰此豈禮士防微之道與於是先之以富庶
申之以教養既克登濟則斥贏財相爽塏為屋踰百楹
以待異時大比之用走書告予具道所以且曰吾此營
建有外乎試而創意者焉或能與試法相扶翊也此邦
之彦有張次山者守道不曲徇用包孝肅薦為邑宰擢
京西轉運判官坐與程明道邵康節同好惡得罪則其
賢不問可知矣徽廟初政諫官陳瑩中任德翁因排擊
權臣洊遭陷責隸是州風跡猶凛凛也夫陳任天下敬
仰而張君在通亦陳任也揚子雲曰學行之上也言之
次也則夫專以學聞者非子雲所上也此三人者之於
學非苟知之亦允蹈之古謂有道有德生則可師殁則
可祭者正其人與於是即試堂西偏别建祠宇肖三像
而敬禮之書其扁曰三賢豈見者有慨於其心邪士之
以學發身者所至而是通之人其出而仕也與他方之
人來而寓者不知幾何其輩而三人者獨見禮異則實
將執德抑言而與士立則也夫行遠莫若文幸焉識之
覬此意長白也予曰善哉公之立橅也鄉舉里選後世
不復可行而有司鑒裁不及行實法則紛然無可救者
出乎試事而於進士選中表三賢踐履以風厲之是用
鄉舉里選之實而責夫人於發科決策之後也科第始
自漢世而聖門亦有之高下常相形焉公孫弘董仲舒
俱以大儒為賢科舉首而萬世公論不以漢相加諸江
都之相之上者天爵固高於人爵也通之秀民其勉之
哉元肅名雝莆田人
淳安縣社壇記羅願
士有出於五帝之世而見祀於今禮有隆於三代之時
而不廢於後此不惟其人可尊其誼之所該至深遠矣
蓋自去古既邈五帝之臣其傳者無幾而高陽氏之土
正有虞氏之稷官世獨相與社而稷之見於展禽史墨
之說其禮壇而不屋腥而不熟有俎豆而無杯器又皆
商周之舊典上下數千年嗣王不敢有所變豈可以不知
其故哉先王之治本於誠惟能致知以通之故其遇事
無精粗表裏之異知土穀者民情之所重而社與稷實
司焉則自丘民以上隨其所在封而事之天子以建諸
侯而諸侯以有其國君民之情如此其同也以其生有
平土殖榖之能灼知其精神死不泯滅屬之以雨暘寒
燠之事無不得其所欲天人之際又如此其不異也因
其沐浴齋宿登降薦徹者有為人下之道則從而訓民
以為事君之法因其水旱有變置之說而諸侯之不職
者亦不得免焉則等而施之以為馭臣之法一歲之
間春以出火秋以卜稼冬以息老有屬民讀法之事有
用弊救變之事其或不得已而用民於兵小則受脤而
行師大則釁主而出境有功獻於是有罪戮於是如家
人父子之出告反面而從事於其庭非以是為希闊之
典而行之也重民之居而敬其食故其俗生厚而不遷
明命有功者而祀之故其民端慤而不惑因物之常而
寓其教訓故令行禁止而風俗成民日見上之親已而
所施又無悖乎四時之序是以其上易為而其神易福
也嗚呼古之求社與稷者其詳如此非固欲神之而已
蓋知至意誠無精粗表裏之異則散於事者可以知其
政而寓於政者可以觀其禮此所以為不二也後世與
民相接者至簡矣惟其治財聽訟施於官府者然後以
為政初非殽於社而降之若是者神固無與也里中之
社喧囂而醉飽惟其習儀蕆事存於有司者然後以為
禮雞鳴而行事未明而瘞若是者民亦不知也且夫耳
目之不接而欲變化其心術已不可得況所謂出火之
早晚與來歲五種之宜否所息之物所救之變則其說
既古矣兵農已分而師祭者遷矣是後世之求社與稷
者甚略也然據其存於今日者而尚論其故則其人蓋
五帝之佐而其禮乃三代之舊生人之類所以得相收
至今者賴其力為多而前世祀禮之僅存者此而已故
猶相與守之而學者猶樂道之云爾長樂陳君曄來為
淳安縣方是時議者以社稷壇壝多不葺詔長吏修築
守護月檢察之君於是即縣西二里故所謂社稷者并
風雷雨師之壝更伐石治之且為屋者三以待事築牆
七百尺而外閉之淳熙七年二月上戊既成而祭請記
於願願為之言曰夫壇壝之費可能也長吏始至親謁
而視之使者行部察修飭不如儀者此又甲令之所有
也令明著之而吏或不務何哉彼其心私以為迂遠於
事情況欲推古誼以合之民事以稱國家命祀之意乎
有以知其難也君之五世從祖樞密直學士以經行名
當世始為仙居令過社稷孔子廟必下而趨故君因上
之命而知奔走其事願雖不識君然聞其聽訟平恕修
學校治橋道溝渠又勸大戸出田為義役類有意於民
者因為推考古者社稷之誼以今之良有司將有取乎
此也(弘齋曹成日鄂州此記引據精博晦菴見而服之以為一集之冠)
陶令祠堂記羅願
淵明之為縣八十餘日爾然稱陶彭澤用縣配其姓以
傳縣亦世世祀之味斯人風旨非假雕飾直取諸胷臆
便自宏遠語有之曰恭近禮儉近仁信近情人生相與
正在情實中三季以前共由斯道不知有心口表裏之
異故在已者無愧在人者不勞世遠道微俗既流遯士
亦不深得教意凡出真情者一皆掩仰覆護察其意本
欲求全乃更入於不情不知人情所宜有者饑食渴飲
勞憊欲息在有形者均所不免倘直以此指表見於外
非必明教所禁而為此委曲者自吝心未遣爾易之彖
天地萬物皆以其情見而禮經大順之世然後人不愛
其情乃知情之閟為日已久又自東漢之末矯枉既過
正始以來始尚通曠本欲稍反情實然以此相矜末流之
弊愈不勝其偽呌號裸袒便足以欺世傾身障簏猶為
名士若淵明生百代之後獨頽然任實雖清風高節邈
然難嗣而言論所表萹什所寄率書生之素業或老農
之常務仕不曰行志聊資三徑而已去不曰為高情在
駿奔而已饑則乞食醉則遣客不藉琴以為雅故無絃
亦可不因酒以為達故把菊自足真風所播直掃晉魏
澆習嘗有詩云羲農去我久滿世少復真汲汲魯中叟
彌縫使其淳嗚呼自頃諸人祖莊生餘論皆言淳漓朴
散繄周孔禮訓使然孰知魯叟為此將以淳之邪蓋淵
明之志及此則其處已審矣在縣日淺事雖不具見然
初不以家累自隨送一力助其子而慈祥繾綣之意與
視儼等不殊只此一語便可祀之百世迹其求邑雖指
公田為酒之利然來去以秋冬仲月非播植之時而傳
遽有種秫之數又督郵小兒雖不束帶向之固自未害
不必遽用是日法去留也此為未深知淵明者祠屋象
設久益弊願兄端翔為縣始新之而命願為記兄為人
無機事其仕進常委分為淵明之縣心益向慕之蓋將
希風昔人而未能也官今為奉議郎名頡字端翔云(朱文)
(公與劉子澄書云他時李文奏議與羅鄂州小集皆願附名其後然亦只能作題跋無力做得大文字也社記)
(樸拙粗疎不成文字不知端良以為何如渠文字細密有經緯可愛)
竹洲記吳儆
子吳子儆自永寧郡丞終更造朝以淳熙戊戌四月日蒙
恩賜對儆言朝廷所以備北邊者甚至而於南邊經久
之備容有未盡明日有旨擢守邕管且令疾驅赴戌儆
復言儆有父年且八十以儆為命南邊之事顧豈少如
儆者惟朝廷幸哀儆事親之日短而事君之日長也願
得散地以便養親宰臣以其事白上上方以達孝治天
下為之惻然改畀祠禄儆自弱冠宦學流浪餘三十年
率間一二歲乃一歸家故新安之南六十里有田百畆
有宅一區僅如古井田之民自祖父而上凡七世皆安
耕稼守丘墓無乘危涉險折腰忍恥匍匐趨走之勞至
儆與兄益章始棄祖父之業失其身於場屋之間益章
筮仕為太學官不幸早世儆凡三仕州縣皆不偶不惟
不偶且重得罪以為親憂用是思欲自屏於無人之境
藏其身於庸陋寡過之地漸復祖父之業以安吾親之
心至是始以無庸叨冒優恩月俸錢三萬米五斛量入
而約用之可以育雞豚燕春秋乃即舊居稍稍葺治居
之前有洲廣可數畝舊有竹千餘箇因其地勢窪而坎
者為四小沼種菊數百本周其上深其一沼以畜魚鱉
之屬備不時之羞其三以植荷花菱芡取象江村之景
且登其實以佐觴豆既又乘地之高附竹之隂為二小
亭其一面溪溪之上有山山多松杉櫧樟之屬葱蔚蒨
茂貫四時而不變尤老人之所樂而數休焉以流憩名
之其一曰静香以其前有竹後有荷花用杜子美風搖
翠篠娟娟静雨浥紅蕖冉冉香之句為名亭之南為堂
三間環以巖桂萬年枝及諸後彫難老之木東西二室
為洞牖使子弟之未勝耕者讀書其中堂之北視上庠
爐亭之制為小齋堂名仁壽謂其幸生堯舜之時得奉
吾親長見太平如擊壤之民也齋名静觀取明道先生
詩萬物静觀皆自得四時佳興與人同之意是中有大
佳處惟天下之静者能見之静香之東有杉甚直而秀
其枝下垂如倚蓋可數人容膝其下因名之曰直節菴
蓋木之類至衆而至直者莫如杉蘇少翁直節堂以杉
名也菴之西有梅舊為灌木所蔽枝幹拳曲苔莓附之
與會稽之古梅無異蓋梅之隠者老而甚癯如山澤之
儒其下平夷可羅胡牀十餘然胡牀於意行適至非便
乃斷木如鼓之狀可踞而坐者十輩列於其下冬仰其
花夏休其隂渴想其味不施棟宇而梅之美具得俛仰
之間因名之曰梅隠菴菴之西種桃李盧橘楊梅之屬
遲之數年可以饋賓客及隣里桃蹊之外借地於隣復
得一畝許雜種戎葵枸杞四時之蔬地黃荆芥閒居適
用之物菴之西開小徑旁貫竹間夾徑植蘭蕙數百本
周其上與地相宜頗茂循徑而南有隄如荒城高出氛
埃旁臨曠野溪流其下潺潺然與風疾徐登之令人心
目俱豁復據隄為二亭曰遐觀曰風雩於以見天空地
大萬物並育之趣柳子厚謂凡遊觀之美奥如也豁如
也是洲蕞爾之地而高下曲折幽曠隠見殆具體而微
者時具壺觴奉老人及致老人之所狎者徜徉其中遇
夜及風雨乃歸老人雖不飲酒然見人痛飲則為之抵
掌笑樂佐其酣適間為小詞道其閒適之意與景物之
過乎前者使童稚輩歌之以侑酒噫能使予忘貧賤安
農圃而無復四方之志者匪斯洲之樂也歟
尊己堂記吳儆
新安汪伯舉作堂於所居之西與其弟伯虞伯言藏修
游息於其間静深簡潔悦可人意彈琴讀書怡怡然不
知身之在闤闠中也故尚書金公過而樂焉以尊己名
之僕嘗從公問所以命名之意公為僕言士大夫多失
其身者皆不知所以自重之故夫天爵義榮已所有也
可常尊也人爵勢榮得失在命予奪在人不可常也士
大夫喪其可常之尊而無以自重且無以取重於人也
乃切切然藉夫不可常尊者以華其身得之則榮不自
勝失之則憂莫能堪甚至於汨喪廉恥惟其得之揚揚
然峩其冠高其蓋良自適也世俗之人亦從而尊榮之
莫知反而思其所從得之為可恥也孟子謂墦間之祭
醉飽者歸而驕其妻妾其妻妾方羞且泣也而彼施施
未之知也尚書公以直節敢言事知大體事光堯太上
皇帝為殿中侍御史排擊權臣之黨為所斥不用者二
十年後事今上皇帝歴給事中禮部尚書復以徧忤權
貴竟不至大用然公之道德益尊名益重其所自得與
所自立蓋本於能尊其已者伯舉兄弟孝友人無間言
伯虞雖應進士舉預鄉書於得失出處之際甚雍容異
時出仕於時庶幾不失其身者尚無忘公所以名堂之
意(朱文公曰往者張荆州呂著作皆稱吳邕州之才今讀此文有以見其所存矣)
相公橋記吳儆
淳熙七年秋九月尚書郎曹侯來守新安歲大旱廩無
餘積民無宿藏人心皇皇莫知所以為計侯講求古今
救災之政其宜於俗便於民者力行之厪厪焉無所不
用其至既又以其餘閒求其凡可以利人者郡之境多山
山多澗谷水貫其間脉絡如織斷崖絶壑間出通道侯
謂橋梁不修昔人以為刺史之過乃出私帑屬富民梁
其險絶之塗而安夫人之所甚病有將仕郎程仔者嘗
下其穀之直以助侯救災之令為二石橋於休寧歙邑
之境上相公湖之側既成求記於某某嘗病今之為郡
者侈游觀自娛樂飾厨傳稱過客而吾民之不恤不惟
不恤之而已又竭其膏血而甘之固無譏也至於寬厚
慈惠號長者顧多優游迂闊務姑息事文具豪民猾吏
得志以逞而善良貧弱之民實受其病侯貴公子也其
為郡不事游觀飾厨傳而知所以惠其民不為姑息文
具而知所以為政故令之而民必從為之而事必集其
大者既見於救災而其小者猶及於此是可書也某居
閒且貧其勢不能利人其力無以佐利人之事獨以文
施或可以勸來者乃不辭而為之書侯名耜字仲本故
節使開府公之子橋之成以八年十月相公湖者南陳
驍將程忠壯公起家之地里俗相傳以名其湖以湖名
橋塗之人為侯祝也程仔者其家世傳為忠壯公之裔
能舍其所愛以承侯之志為利人之事於其祖起家之
地其賢於倚財為不善者多矣
衡州杜黃二先生祠堂記程洵
衡陽在湘中為佳郡然近城無名山可登覽獨城南數
里有山曰花光坡陀曼延竹樹茂密中有浮屠精舍依山
臨壑蕭然絶俗淳熙甲辰洵始造官即往遊焉寺僧導
予由寺後俛穿薈翳陟山之巔倚笻東南望則雲濤彩
翠曠然與天相際而所謂耒陽縣者蓋可彷彿意求於
空濛杳靄之間也地有廢亭遺址僅存僧言是為思杜
亭問所以得名則曰往時郡將有慕少陵杜公之為人
者謂耒陽公墓在焉欲一至其所酹而弔之不可得因
即此為亭以致望思之意然亭頽圯久矣莫有嗣為之
者因相與太息久之後二年臨江劉侯始來典州事暇
日復登焉慨然有意興起之且求諸圖記則又知兹山
昔豫章黃公南遷時所嘗遊也黃公以詩名天下而句
法悉本杜公其制行亦略相似方其亡恙時固已神交
千載使没而有知安知其不以氣類相從於溟漠邪於
是捐緡錢俾寺主僧普涇即亭舊址建堂舉杜公祀而
以黃公配焉既又命洵記之洵曰湖嶺自古為遷臣逐
客與夫懷材抱道而鬱不得施者羈遊之地衡陽又其
舟車往來之會自唐以來過焉而徘徊登覽於此者不
知其幾何人往往十九湮滅無聞而二公獨能使後世
追思慨慕如此夫豈特其詞章言語之妙有以起之蓋
其所立於世固有風節存焉是以若此巍巍而使人不
能忘也杜公遭時多故流落饑寒終身不偶而一飯未
嘗忘君黃公紬金匱石室書不肯少屈董狐之筆卒見
擠權臣坐鉤黨死不悔二公風節不同於事而同於忠
其俱為人思慕不能忘宜哉孟子曰誦其詩讀其書不
知其人可乎是以論其世也是尚友也劉侯生今之
世而尚友於千百歲之前其志節抑又可見然堂未成
而侯去郡卒成侯之志者涇也涇雖浮屠氏而喜詩其
能成侯之志也固宜侯名清之字子澄云(周益公曰允夫詩文議論)
(平正辭氣和粹)
新安文獻志卷十二
