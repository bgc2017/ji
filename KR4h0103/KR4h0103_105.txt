新安文獻志卷九十六下明程敏政撰
行實(材武)
元鞏昌總帥隴右汪義武王(世顯)傳(子德臣孫良臣)
(惟正)宋濂
汪世顯字仲明鞏昌鹽川人系出旺古族(按汪氏譜越國公第三子)
(達襲封上柱國越國公征賀魯龜兹高昌有功世守鞏昌唐季没于李氏號曰汪古族猶曰汪氏舊家云爾西)
(人方言或誤稱汪為旺或誤稱古為骨故元史以為旺古碑文以為汪骨云婺源大坂譜元至正中禮部尚)
(書澤民嘗會王之孫襲總帥者于燕京相與通譜)仕金屢立戰功官至鎮遠軍
節度使鞏昌便宜總帥金平郡縣望風欵附世顯獨城
守及皇子庫騰駐兵城下始率衆降皇子曰吾征四方
所至皆下汝獨固守何也對曰臣不敢背主失節耳又
問曰金亡巳久汝不降果誰為邪對曰大軍迭至莫知
適從惟殿下仁武不殺竊意必能保全闔城軍民是以
降也皇子大悦承制錫世顯章服官從其舊即從南征
斷嘉陵𢷬大安田楊諸蠻結陣迎敵世顯以輕騎馳撓
之宋曹將軍潜兵相為掎角世顯單騎突之殺數十人
黎明大軍四合殺其主將入武信遂進逼資普軍葭萌
宋將依山為柵世顯以數騎往奪之乘勝定資州略嘉
定蛾眉進次開州時方霖潦由間道攀緣以達宋軍屯
萬州南岸世顯即水次造船以疑之夜從上游鼓革舟
襲破之宋師大擾追奔至䕫峽過巫山與宋援軍遇斬
首三千餘級明年師還攻重慶會大暑乃罷歸覲太宗
錫金符易其名曰中山且歷數其功世顯拜謝曰此皆
聖明福德所致臣何預焉辛丑蜀帥陳隆之貽書請戰
聲言有衆百萬皇子集諸將議之咸謂隆之可生擒也
世顯曰顧臨敵何如無庸誇辭為軍薄成都隆之戰屢
却堅壁不出其部曲田顯約夜降隆之覺之世顯曰事
急矣亟梯城入救顯得與從者七十餘人出獲隆之斬
之世顯復簡精銳五百人𢷬漢州州兵三千出戰城閉
盡没三日大軍薄其城又三日克之癸夘春皇子第功
承制拜便宜總帥秦鞏等二十餘州事皆聽裁決賜虎
符錦衣玉帶世顯先已遘疾至是加劇皇子遣醫絡繹
往療竟不起年四十九中統三年論功追封隴西公諡
義武延祐七年加封隴右王子七人忠臣鞏昌便宜副
總帥次德臣次直臣鞏昌中路都總領殁於王事次良
臣次翰臣鄂勒兵馬都元帥佐臣鞏昌左翼都總領殁
於王事清臣四川行樞密院副使
德臣賜名田哥字舜輔年十四侍太子游獵矢無虚發
襲爵鞏昌等二十四路便宜都總帥從征四川軍出忠
涪所向克獲進攻運山率麾下先所乘馬中飛石死步
戰拔外城宋將余玠攻漢中德臣馳赴之玠聞遁去憲
宗素聞其名及入覲所陳悉嘉納賜印符命城沔州沔
據嘉陵要路德臣繕治室廬部署官屬數日而集進攻
嘉定敵潜軍夜出德臣迎戰殺百人還至左綿雲頂宋
軍乘夜斫營覺之殺千人生擒百人進次隆慶宋軍仍
夜出與力戰盡殺之及馬漕溝遇伏兵與戰獲其統制
羅廷鶚又詔德臣城益昌諸戍皆聽節制世祖以皇弟
有事西南德臣入見乞免益昌賦税及徭役漕糧屯田
為長久計並從之即命置行部于鞏立漕司于沔通販
鬻給餽餉奏乞以兄忠臣攝府事使已得專事益昌益
昌為蜀喉襟蜀人憚其威名諸郡環視莫敢出鬭甲寅
春旱嘉陵漕舟水澁議者欲棄去德臣曰國家以蜀事
託我有死而已奈何棄之盡殺所乘馬饗士襲嘉川得
糧二千餘石雲頂吕遠將兵五千邀戰即陣擒之復得
糧五千石既而魚關金牛水陸運偕至屯田麥亦登食
用遂給夏獲宋提轄崔忠鄭再立縱令持檄諭苦竹守
將南清以城降所俘城中民悉歸之東南戍卒數百有
去志德臣揣知之給劵縱去皆泣謝未幾山寨相繼輸
欵宋將余晦遣都統甘閏以兵數萬城紫金山德臣即
選精卒銜枚夜進大破之閏僅以身免南清北覲其下
殺清妻子以叛蜀將焦遠領兵餉之德臣擊敗遠盡獲
所餉資糧冬蜀兵二萬復至又敗之獲糧百餘艘魚關
至沔水迂回為渡百有八至是悉為橋梁戊午歲帝親
征次漢中德臣朝行在所初諸路軍成都猝為宋兵所
圍德臣遣將赴之約曰先破敵者奏領此城圍遂解詔
候江南事定如約以城與之帝幸益昌駐北山謂德臣
曰来者言汝立利州之功今見汝身甚小而膽甚大不
知敵曾薄汝城否德臣對曰賴陛下洪福未嘗一来帝
曰彼憚卿威名耳賜金帶且俾立石紀功嘉陵白水交
會勢洶急帝問船幾何可濟德臣曰大軍百萬非可淹
延當别為方略即命繫舟為梁一夕而成如履坦途帝
顧諸王曰汪德臣言不虚發賜白金三十斤仍命刻石
紀功苦竹既逆命至是攻之巖壁峭絶或請建天橋帝
以問德臣曰臣知先登陷陣而已建橋非所知也既而
橋果無功乃率將士魚貫而進帝望見歎曰人言其膽
勇豈虚譽邪宋將趙仲武納欵而楊禮猶拒戰奮擊盡
殺之德臣微疾帝勞之曰汝疾皆為我家飲以葡萄酒
解玉帶賜之曰飲我酒服我帶疾其有瘳乎德臣泣謝
宋龍州守將王德新遣所親願效順以郡民為祈奏如
其請進攻長寧拔之斬守將王佐帝東下德臣為先鋒
扺大獲山奪水門宋將楊大淵遣子乞活數萬人命引
至帝前為請旦日大淵率衆降已而運山青居大梁皆
降攻釣魚山守臣王堅負險五月不下德臣單騎至城
下大呼曰王堅我来活汝一城軍民宜早降語未既幾
為飛石所中遂感疾帝遣使問勞俾還益昌奏曰陛下
尊為天子猶冒寒暑服勞于外臣待罪行伍死其分也
又遣丞相烏珍賜湯劑卒不起年三十有六中統三年
追封隴西公諡忠烈子六人長惟正次惟賢大司徒惟
和昭文館大學士惟明以質子為元帥惟能征西都元
帥惟純權便宜都總帥
良臣年十六七即從兄德臣出征每戰輒當前鋒以功
權禆帥兼便宜都府參議癸丑歲以德臣薦為鞏昌帥
領所部兵屯田白水蜀邊寨不敢復出鈔略憲宗親征
軍至六盤良臣還鞏昌供億所須事集而民不擾詔權
便宜總帥府事良臣奏願與兄德臣效力攻四川帝曰
行軍餽餉所係不輕汝任其責自可立功良臣既奉命
治橋梁平道路營舟車水陸無壅儲積充軔有旨賜黃
金弓矢旌其能世祖即位阿勒達爾琿塔罕逆命劫六
盤府庫西垂騷動詔良臣討之馳至山丹置營按兵不
戰者凡二月俄大舉至耀碑山兩軍相當良臣慷慨誓
諸將曰今日之事係國安危勝則富貴可保敗則身戮
家亡苟能用命縱死行陣不失忠孝之名衆聞踴躍而
前會大風揚沙晝晦良臣手刃數十人賊勢沮衆軍乘
勝𢷬之賊大潰獲阿勒達爾琿塔罕殺之西鄙輯寧捷
聞賜金虎符權便宜都總帥中統二年和哩叛復討平
之入覲賜燕屢稱其功良臣拜謝曰臣奉諸王成算何
功之有世祖嘉其能讓復賜金鞍甲胄弓矢轉同簽鞏
昌路便宜都總帥宋將昝萬夀帥戰船二百泝江而上
欲掩青居良臣伏甲數十艘其後身先逆戰萬夀敗走
伏發幾獲之三年授閬蓬廣安順慶等路征南都元帥
良臣以釣魚山險絶不可攻奏請就近地築城曰武勝
以扼其往来四年春良臣攻重慶命元帥康圖多先驅
與宋將朱禩孫兵交良臣塞其歸路引兵横擊之斷敵
兵為二敵敗走趨城不得入盡殺之至元六年授東川
副統軍八年兄子惟正請于朝謂良臣久勞戎行乞身
代之九年復授良臣昭勇大將軍鞏昌等二十四處便
宜都總帥兼本路諸軍鄂勒總管明年召入帝曰成都
被兵久須卿安集之授鎮國上將軍樞密副使西川行
樞密院事蜀人安之十一年進攻嘉定昝萬夀堅守不
出良臣度有伏兵大搜山谷果得而殺之進壘薄城萬
夀悉軍出戰大破之伏尸蔽江萬夀乞降良臣奏免其
死居民安堵良臣統兵順流而下紫雲瀘叙相繼欵附
還圍重慶十三年宋涪州安撫楊立帥兵救重慶者再
良臣皆敗走之宋安撫張珏遣將乘虚襲據瀘州良臣
還軍平之復攻重慶十五年春張珏悉衆鏖戰良臣奮
擊大破之身中四矢明日督戰益急珏所部趙安開門
納降珏潛遯良臣禁俘掠發粟賑饑民大悦四川悉平
捷聞世祖喜甚召良臣入覲授資善大夫中書左丞行
四川中書省事賜白貂裘良臣陳治蜀十五事世祖喜
納良臣至成都以蜀瘡痍之餘極意循撫行省罷改授
安西王相不赴十八年夏疾卒年五十一贈儀同三司
諡忠惠加贈推誠保德宣力功臣儀同三司陜西等處
行中書省平章政事柱國追封梁國公子七人惟勤雲
南諸路行省平章政事惟簡保寧萬戶惟某同知屯田
總管府事惟永征西都元帥惟恭階州同知惟仁人匠
總管達嚕噶齊惟新漢軍千戶
惟正字公理幼穎悟藏書二萬卷喜從文士論議古今
治亂尤喜談兵時出游獵則勒從騎為攻守状父卒於
軍皇姪夀王俾權襲父爵守青居山世祖即位遂真授
焉初憲宗遣琿塔罕以騎兵二萬守六盤又遣竒塔特布
哈守青居至是琿塔罕叛竒塔特布哈發兵為應惟正即
命力士縛竒塔特布哈殺之世祖嘉其功詔東川軍事悉
聽處分中統二年入朝賜甲胄寶鞍三年詔還鞏昌部
長呼都克叛民大擾惟正謂將吏曰呼都克今若猘犬方肆
狂齧苟一戰不利則城邑為墟當勝以不戰乃發兵踵
之賊欲戰不得休則撓之若是者兩月知其糧盡勢蹙
曰可矣與戰屢捷呼都克遣三十人来約降即遣其十人
還俾呼都克自来因潛兵攝其後出其不意擒殺之至元
七年宋人修合州詔立武勝軍以拒之惟正臨嘉陵江
作栅扼其水道夜懸燈栅間編竹為籠中置火炬順地
勢轉走照百步外以防不虞宋人知有備不敢近九年
帥兵掠忠涪獲令簿各一破寨七擒守將六降戸千六
百有奇捕虜五百會丞相巴延克襄陽議取宋惟正奏
曰蜀未下者數城耳宜併力攻餘杭本根既拔此將焉
往願以本兵由嘉陵下䕫峽與巴延會錢塘帝優詔答
曰四川事重舍卿誰託異日蜀平功豈巴延下邪未幾
兩川樞密院合兵圍重慶命益兵助之惟正奪其洪崖
門獲宋將何統制皇子安西王出鎮秦蜀召惟正還十
四年冬皇子北伐而藩王圖嚕叛于六盤王相府命布
色台領兵進討惟正為副布色台不習兵師行無紀惟
正為正部曲肅行陳嚴斥候凡軍政一倚重焉進次平
涼簡鞏兵銳者八十人與俱至六盤圖嚕據西山惟正
分安西兵為左右翼鞏兵獨居中去圖嚕一里許皆下
馬手弓圖嚕遣百騎突陳惟正令引滿毋發將及又命
曰視必中而發於是矢下如雨突騎中者三之一餘盡
馳還圖嚕軍遂走惟正麾兵逐之三踰山至蕭河擒叛
將揚珠格爾復進兵圖嚕亦就擒安西王至惟正迎謁王
歷稱其功明日大燕賞以金尊杯貂裘王妃賜其母珠
絡帽衣且曰吾皇家兒婦也為汝母製衣汝母真福人
也詔惟正入朝世祖推玉食食之賜白金五千兩錦衣
一襲授金吾上將軍開城路宣慰使十七年遷龍虎衛
上將軍中書左丞行秦蜀中書省事賜玉帶以省治在
長安去蜀遠乃命惟正分省于蜀蜀土荐罹兵革民無
完居一聞馬嘶輒奔竄避匿惟正留意撫循人便安之
二十年進階資德大夫二十二年改授陜西行中書省
左丞入覲上都得腹疾還至華州卒年四十四諡貞肅
二子嗣昌武略將軍成都管軍副萬戸夀昌資德大夫
江南行御史臺中丞(學士雍郡虞文靖公汪氏世家勲德錄序國家龍興朔漠威行萬方)
(金源日蹙吏士守者或降或死且盡不能成軍山東西之間豪傑並起據保城壁大扺非金署置之舊隴右鞏)
(昌汪氏據高制遠統郡縣數十勝兵數萬號曰便宜都總帥栅石門為金守者二世及我兵攻鞏昌則金亡巳)
(三世矣汪氏猶不忍降其士大夫皆曰君死國亡民將安歸乃縞素為金發喪登陴哭三日因皇子庫騰以自)
(歸太宗皇帝察其誠仍以為便宜都總帥鎮故地取蜀之役資粮甲兵之賦終始畢給功多之紀他將鮮儷焉)
(此諱世顯者所以封隴右王也王有子八人孫十九人多居將相官封公者巳八人傳五世兄弟子孫百八十)
(餘人總軍鞏昌者既世其職餘多大官尤顯者今御史中丞夀昌也其兄成都萬戸嗣昌曰世荷國恩功業在)
(盟府褒䘏有制詔世次具譜牒行事歲月則先塋家廟之碑文在請輯錄刻模以傳于世諗諸太史太史虞某)
(曰予觀于功臣之家以世業顯榮固多得統其軍世守其地者惟汪氏或曰道家忌三世為將汪氏之德必有)
(大過人者其言信歟予固以為汪氏先人事故主無憾見信國家非他人所得而及也歟)
便宜副總帥汪忠讓公(忠臣)神道碑
姚燧
便宜副都總帥忠讓公諱忠臣字漢輔便宜都總帥隴
西義武公之冢嗣便宜都總帥忠烈公德臣中書左丞
忠惠公良臣四川行樞密副使清臣之兄故副都總帥
惟益之考中書左丞貞肅公惟正今平章政事惟賢中
書右丞惟孝參知政事惟勤宣慰使便宜都總帥惟和
同知宣慰權總帥惟純屯田萬戶上萬戶惟簡惟允上
千戸惟弼知階西和州惟敬惟恭之伯考今懷遠大將
軍便宜都總帥安昌為質永昌王必昌之祖宣慰使元
昌副萬戸朝昌便宜都總帥夀昌之伯祖也卒以至元
丙寅四月五日受諡于元貞二年丙申推至義武卒年
癸夘實五十四年祖孫一門三世五公又許連姻王室
自餘將相使牧為質猶十八人此吾元有國而来所無
者嗚呼不曰世臣之家謂之何哉公王姓由大父彦忠
世汪骨族故汪姓金主以甲午正月死蔡義武時即險
移鞏治石門山猶行天興正朔明年乙未始下太宗義
為其主後来仍金官官以便宜都總帥俾從皇子庫騰
征蜀公留質帝所忠烈質皇子所制後令公從征蜀以
管軍總領從破文階州大安軍從攻成都入其郛義武
陷伏中急公疾戰殺傷數十人竟衛翼而出壬寅以破
土番疊州功賜銀符明年義武卒有子七人皇子擇宜
世帥者意在忠烈謂公曰汝宜世吾欲帥汝弟而得無
後其心乎公曰王未有言臣欲推授為之與兄有異邪
王高其行授公鞏昌元帥知府事丙午以前茅忠南功
授金符故事祖宗賓天取符節悉收還之故公金符亦
歸之官憲宗二年壬子償賜之俾權都總帥事明年癸
丑世祖以大弟總天下兵既移忠烈一軍戍利州會將
軍南詔禡牙臨洮公来趨覲俾督漕嘉陵繼利州餽公
造舟棧塗水陸兼行足缺兵籍而恤乏民力始益昌不
以饑告戊午憲宗自將討蜀忠烈集諸將問計樓上曰
吾州凋傷之餘玉帛無所於得一旦乘輿至左右近貴
之臣需求何以為資公則曰吾曹拔身健兒惟有能奬
率士衆效死前驅何至為是媚人定死前驅公惟恤吾
妻子其責忠烈泫然灌酒地曰兄與諸將薰心誓是德
臣何言所孤兄諸將託者有如此酒大駕至利巡所治
樓壁橋隍嘆曰使吾非戍此敵先之則四川領喉之地
可必能歲月平哉遂移師西南攻劔關之西隘曰苦竹
隆慶府治其上西北東三面嶄絶深可千尺猿猱不能
緣以上下者也其南一塗一人側足可登不可並行敵
盡銳禦者惟此而帝勅諸軍攻未至某地無張汝幟自
伐鼓督之公前登帝望幟張倡為歌呼六軍和之聲動
天地隘之兵民飛崖如蝶前是獲敵張都統仗為蜀導
反紿帝曰吾能誘此栅令降遣入行則反為敵用且泄
吾軍何地強弱何倉豐餒教使勿下帝為書繫筒箭三
射入栅令必生致獲之磔以徇賚銀為兩四百五十潼
川府治長寧山攻復先登賚銀如苦竹數加以金幣為
匹二十七復移軍東即嘉陵為舟行計輿礟竿巨絙以
從公奏無所事此此前塗所不乏者不若載粟數千石
蓋此去多稻而求粟無有宜豫以廩病者時蓬州壁運
山閬州壁大獲順慶壁青居廣安壁大梁平破竹皆下
東南扺合壁釣魚山渠江水會其下石邑入雲其帥王
堅據不即下礮矢不可及也梯衝不可接也帝欲乘拉
槁勢不棄去而必拔之故久蹕此時暑我師疫矣忠烈
卒於軍公泣集將佐議曰吾季卒軍馬革裹屍與國責
塞子惟正雖未弱冠宜世衆曰公言是公言是願奉以
代為帥其秋帝崩中統之元制以公為副都總帥從所
志貳貞肅同戍青居去順慶平土二十里西北東三面
環江北江殊回遠不可為池南依山而壁平可馬上無
大艱崎其南即合敵出入吾界無時於兵法為交地公
又子身受之開屯田練軍實遥候斥詷強鄰入必摧壊
其軍木令棄去後詔貞肅還鞏昌公獨保戍三年璽書
褒大之又換金符三年秋抄䕫府獲其團練使鮮恭知
府張甲及路分二人斬刈千馘獲遣甲仗寶幣不可貲
計入覲賚以虎符銀章銀幣如長寧之數而加金為兩
五十副以鞍勒弓矢衰其從者且以久勞于邊代以忠
惠還之鞏昌俾副都總帥由行省受命還得疾秦亭歸
至古漳故第而卒年止四十八其年六月從葬古漳先
域為性安恬出言質直如其心事隴西郡夫人母包以
孝聞友諸季終其身竭力與才羽翼之人無可間總帥
府屬郡二十四事至殷也身自為與從父副弟副猶子
三世時得專殺未嘗妄笞殺一吏一人然至臨敵決戰
上馬挺槍離陳先次巧捷若神當者紛披莫有我禦其
弓矢奇中可方古人憲廟出畋遇虎命射之一發斷其
吭帝喜至解所御金鞍為賜夫人故金蘭定西會德順
五州帥張雲之女惟益纔世副都總帥二年而卒一女
適鎮撫帥府張文煥老將之從公者每曰公為人信厚
安昌必昌復信厚可曰善世其家者由安昌求銘公碑
燧思於公與貞肅所戍之地無不至焉青居之不可恃
為固者前所以言楊氏張氏蒲氏皆行帥府大獲運山
大梁平故地與便宜其時目曰四帥府青居南迫合獨
受敵鋒為三帥扞蔽他日專劉帥戍移貞肅南九十里
夾嘉陵東西築武勝軍武德軍兩城距合為里亦然晝
則出邏設伏嘗待進戰夜則畫地分守傳警鼓柝篝火
照城達曙以防竊入一話一言敵盡知之況敢抽兵邀
利他求為哉惟是軍當其堅重故三帥反得歲以拔敵
栅壘掠敵府庫劉其人民逞志於忠涪䕫黔萬施雲安
之間上功朝廷用事之臣苐知三帥立勞之多而是府
獨寥寥也終未有能明其然者又貞肅云青居敵夜大
至火民居縛劉帥去鑒夫人之失如此則兩公戍而克
完者功不大哉凡此或者貞肅碑所逸故發之此銘曰
椒聊遠條求今之世方漢金張纔有汪氏隴西開國義
武肇之義武之為不怍倫彝忠讓忠烈忠惠貞肅逓芟
川涼力恊謀一繼繼其来將相之多不符垂躬必斧手
柯歸覲私廟庭笏駢羅公以其序太宗義武於弟以子
宜不降俯乃推儁功潛不自張等翊吾家聞命即行安
流洋洋如水就防所由不年其盡瘁致子而夭閼歸以
何戾彼蒼者穹監下而公惟我皇上心靡不同疇德未
報未隆何功三紀後公一朝哀崇公有令孫人曰公似
雖華其年巳踐公位古者大宗合族恃之祭求其膰尊
祖之思胥是冢旁可萬家邑表阡有碑車過者式(大學士建)
(安楊文敏公隴西汪氏世譜序世之所謂世臣舊家多矣其能使勲業之盛愈遠而有耀子孫之傳愈隆而不)
(替繼繼繩繩歷數百年如一日者又豈多見哉予觀隴西汪氏之譜而深有羨焉蓋其作於前者既克有功德)
(於民承於後者又莫不勵忠孝建勲業有光厥祖宜其垂聲振華歷金元而逮於今日也然則論世臣舊家之)
(盛者孰有越於汪氏哉汪之先連世為隴右古族都總管傳三世曰世顯元拜便宜總帥專制秦鞏等二十餘)
(州事世顯子七人長忠臣鞏昌便宜副總帥次德臣直臣良臣翰臣佐臣清臣俱有功至大官而德臣良臣尤)
(顯孫十有九人多居將相而惟正尤著自其身以及孫曾終元之世百八十餘人追封王者三封公者七尚主)
(者二其他列朝著典藩方分符建節聮珪疊組為時顯人者不可勝紀於戲何其勝哉忠臣之後曰庸者别諱)
(靈真保元季襲都總帥資善大夫陜西行中書省左丞洪武初以其所守故地版圖来歸太祖皇帝嘉之授昭)
(勇大將軍鞏昌等處都總府都總帥後罷總帥府改授安遠將軍鞏昌衛世襲指揮同知迨今又四世矣庸傳)
(義義二子長福字伯昇調守滁州衛嘗修輯其宗譜次夀字永年今任陜西都指揮僉事掌鞏昌衛事俱克紹)
(先緒者也永年間以伯昇所輯宗譜来請予序予重其意不獲有辭夫譜非但以推本原之遠聮族屬之衆而)
(誇閥閱之華也蓋將以昭先德示後人思所景仰而紹續之也始舉其顯著者為汪氏子孫言之世顯當元太)
(宗時金亡郡縣望風納欵獨世顯為金城守者三年已而度勢不可支欲全活一道之民乃為金發喪登陴哭)
(三日始率衆歸附元帥平蜀功居諸將右卒贈推忠恊力佐運功臣太師隴西公謚義武追封隴右王此其作)
(於前者至若德臣之事憲宗良臣惟正之事世祖或膽略威名敵不敢近或所過禁俘掠發粟賑饑或治蜀留)
(意撫循人民便安其卒諡贈封爵俱不減其祖父是皆資兼文武世篤忠貞豐功盛烈烺烺炳炳播諸史傳而)
(家乘所載者又不可殫錄入我國朝則庸之保境恤民勲蹟尤偉此其承於後者也嗟夫莫為於前雖美弗彰)
(莫繼於後雖盛弗傳汪氏子孫數世以勲業相承愈遠有耀愈隆不替如此為其後人者烏可不思景仰而紹)
(續之邪若然則為斯譜之榮為世臣舊家之光雖累數十百世詎有涯哉此伯昇永年惓惓修譜之意而予之)
(所樂告者也是為序)
新安文獻志卷九十六下
