新安文獻志卷六十二下明程敏政撰
行實(道原)
程伯淳墓誌銘韓維
伯淳姓程氏諱顥其先有為周大司馬者曰喬伯封於
程後遂以為氏高祖贈太子少師諱羽有功太宗朝賜
第室京師居再世遷河南今為河南人先生生而秀爽
異於常兒纔數歲誦詩書強記絶人故戸部侍郎彭公
季長一見異之遂許妻以女舉進士中第調京兆府鄠
縣主簿有石佛像浮屠歲傳佛首放光則遠近男女晝
夜集會觀不止為縣者畏其神莫敢禁先生始至詰其
徒曰吾聞石像歲現光有諸曰然戒之曰光現必先告
我我當取其首視之自是不復有光矣府境大水諸縣
倉卒興役皆狼狽失措置惟先生所治飲食苃舍無一
不具時暑甚役人病多死獨鄠人無死者監司欲薦之
問其所欲先生答以薦士當以才之所堪不當問所欲
避親嫌移江寧上元縣主簿田稅不均比他邑尤甚先
生為令畫法民不知擾而稅遂均會令罷攝邑事牒訴
日不減三二百數先生處之不閱月民訟遂簡江南俗
種稻賴塘陂以溉盛夏塘潰計非千夫不能塞故事當
言之府禀之監司然後計功調役先生曰比如是苗槁
矣救民獲罪所不辭也遽發民塞之歲則大穰仁宗升
遐遺制官吏成服三日除三日旦知府事王贄率郡官
將釋服先生進曰請盡今日贄怒不從先生曰公自除
之某非至夜不敢釋一府視君亦莫敢除移澤州晉城
縣令民以事至庭下者必教之以事父兄奉長上之道
暇則親至諸鄕校召父老與之語兒童讀書者為正其
章句置師不善則易之初俗甚野不知為學後數年服
儒衣冠者遂衆鄕里遠近為伍保使之力役相助患難
相䘏姦偽無所容孤煢老疾者責親黨使無失所行旅
出於其途者疾病皆有所養三年盜無剽劫民無鬭死
者河東路財賦不充官有科買則物價騰踴歲為民患
先生度所須使富家預儲其物定價而出之富家不失
息而鄉民所費比舊纔十二三鄉縣庫有雜納錢數百
千常借以補助民力部使者至則告以此錢令自用而
不敢私使者諒君之誠亦不問先時民憚差役鄉鄰往
往為讎先生盡得民産厚薄按籍而命之莫有辭者義
勇常以農隙講事然但文具而已先生至晉城民遂為
精兵用薦者改著作佐郎尋以御史中丞吕公晦叔薦
授太子中允權監察御史裏行神宗素聞先生名陛對
之日從容咨訪比二三見遂期以顯用前後進說大要
以正心窒慾求賢育材為先嘗言人主當防未萌之欲
神宗俯身拱手曰當為卿戒之時王荆公為宰相多所
措置先生每進見必為上陳君道以至誠仁愛為本不
當及功利又極陳治道神宗曰此堯舜之事朕何敢當
先生愀然曰陛下有此言非天下之福也章數十上論
輔臣不同心小臣與大計賣祠部牒青苗取息提舉官
多非其人命出不由門下興利之臣日進尚德之風寖
衰荆公雖與先生異論而嘗目君以忠信言既數不用
懇求外補神宗猶重其去上章及面請至十數不許遂
闔門待罪差權發遣西京路提點刑獄復上章曰臣言
是願行之如其妄當賜顯黜請罪而獲遷失刑賞矣改
差簽書鎮寧軍節度判官事河清卒法不他役時中貴
人程昉為外都水怙勢凌轢欲盡取諸埽兵治二股河
先生拒以法昉請於朝命以八百人與之天方大寒衆
不勝役潰而歸城吏來報一府相視畏昉不敢納先生
曰此逃死自歸休三日而復役曹村決先生方護小吳
埽知州軍事劉渙以急告先生夜馳至州謂渙曰曹村
決京師可虞臣子之分身可塞亦為之請盡以廂兵見
付事或未集公當率禁兵繼之徑走埽下諭士卒曰朝
廷養爾曹正為緩急爾知曹村決則注京師乎吾與爾
以身捍之衆皆感激自效決口將合先生謂衆曰得彼
木横流入口吾事濟矣語已木遂横衆以為至誠所致
郊祀霈恩先生曰吾罪滌可以去矣遂求監臨得西京
洛河竹木務薦者言君未嘗敘年勞遷秩特改太常丞
其後彗星見有詔求直言先生極論時政語甚切直還
朝差知扶溝縣事廣濟河出縣境瀕河姦民不治生業
專以脇取舟人物為事歲必焚舟數十以立威先生始
至捕一人使列其黨得數十輩不復根治舊惡分地而
處之使以挽舟為業且察姦不變者自是焚舟之患遂
絶畿縣民苦稅重歲常以赦獲蠲免然良農輸税率以時
而稽故獲免者皆頑民先生與之約前獲免者後必如
期而足於是惠澤始均司農建言天下輸役錢戶凡四
等而畿内獨止三請給第四先生力陳不可諸邑賴以
皆免水災民饑先生請發粟貸之鄰邑亦請司農怒遣
使閱實而鄰邑令遽自陳穀且登可無貸使至謂先生
曰盍亦自陳先生請貸不已遂得穀六千石饑者以濟
司農益怒視貸籍而所賦不等檄縣杖主吏先生言濟
饑當以口而不當以戶之高下且令實為之非吏罪乃
巳内侍都知王中正行按保甲所至官吏多見慢辱諸
邑供帳競務華潔以悅其意主吏以請先生曰吾邑貧
安能效他邑且取於民法所禁令有故青帳可用之先
生在邑歲餘中正往來境上卒不入有犯竊盜者先生
謂曰汝能改行吾薄汝過盜叩首願自新後數月復穿
窬捕吏及門盜告其妻曰吾與太丞約不復為盜今何
面目見之遂自縊官制行改奉議郎朝廷遣官括牧地
民田當没者千頃往往持累世劵契自明詔改稅作租
許賣易如私田民乃服先生以為不可括也官至謂先
生曰民願服而君不許何也先生曰民徒知今日不加
賦而不知後日增租奪田則失業死矣因為言使者當
以仁厚為心不可便已以害人官感動謝曰寧受責不
敢違公命遂去之他邑鄰邑民犯盜繫縣獄而逸更赦
猶以特旨罷先生邑事邑人詣開封及司農丐留者以
千數先生之去縣不使人知老穉追及境上攀挽號哭
不肯去以親老求析資便養得監汝州酒稅今上嗣位
覃恩改承議郎召為宗正寺丞未行以疾卒元豐八年
六月十五日也享年五十有四士大夫識與不識莫不
傷弔以朝廷失賢者為恨父珦大中大夫致仕時年八
十母侯氏夀安縣君妻彭氏仁和縣君皆先君以卒五
子三早卒曰端懿蔡州汝陽縣主簿曰端本舉進士四
女三夭一適假承務郎朱純之卜得卒之歲十月乙酉
葬于伊川之先塋先生於書無所不讀自浮屠老子莊
列莫不思索究極以知其義而卒歸於吾聖人之道其
持已清峻若不可及而與人甚恕而温論治道卓乎至
於無能名而應世接物莫不曲盡其宜苟善於君矣爵
禄可舍也苟利於民矣法禁不避也自元豐以來論賢
士大夫宜在天子左右者君必與焉先生之罷扶溝貧
無以家至穎昌而寓止焉大夫以清德退居弟頥正叔
樂道不仕先生與正叔朝夕就養無違志閨門之内雍
肅如禮家無儋石之儲而愉愉也予方守穎昌遂得從
先生遊先生不以老耄棄我周旋啓告所以為益良厚
故於其亡也哭之加哀而銘不以辭銘曰
善乎孟軻之言義命也蓋不知義不足以立命不知命
不足以存義先生居官不問内外大小率所言所事一
出於正雖貴勢豪力不為少變嗚呼其處義命可謂兼
之矣(按朱子編伊洛淵源錄云明道誌文韓維持國撰孫永曼叔書韓氏家集因亂而亡然程氏家譜實)
(載此篇今秘閣所載亦有此集豈朱子一時訪求之未盡與)
明道先生墓表程頤
先生名顥字伯淳葬于伊川潞國太師題其墓曰明道
先生弟頥序其所以而刻之石曰周公没聖人之道不
行孟軻死聖人之學不傳道不行百世無善治學不傳
千載無真儒雖無善治士得以明乎善治之道以淑其
人以傳諸後無真儒則天下貿貿焉莫知所之人欲肆
而天理滅矣先生生千四百年之後得不傳之學於遺
經志將以斯道覺斯人天不憗遺哲人早世鄉人士大
夫相與議曰道之不明也久矣先生出倡聖學以示人
辨異端闢邪說開歴代之沉迷聖人之道得先生而後
明為功大矣於是乎師采衆議而為稱以表其墓學者
之於道知所嚮然後見斯人之為功知所至然後知斯
名之稱情山可移谷可堙明道之名亘萬世而長存勒
石路旁以詔後人元豐乙丑十月戊子書(按朱子刪節此文以入孟)
(子後註小有不同讀者詳之)
伊川先生年譜朱熹
先生名頥字正叔明道先生之弟也(明道生於明道元年壬申伊川生於)
(明道二年癸酉)幼有高識非禮不動(見語錄)年十四五與明道同
受學於舂陵周茂叔先生(見哲宗徽宗實錄)皇祐二年年十八
上書闕下勸仁宗以王道為心生靈為念黜世俗之論
期非常之功且乞召對面陳所學不報閒遊太學時海
陵胡翼之先生方主教導嘗以顔子所好何學論試諸
生得先生所試大驚即延見處以學職(見文集)吕希哲原
明與先生鄰齋首以師禮事焉既而四方之士從遊者
日益衆(見吕氏童蒙訓)舉進士嘉祐四年廷試報罷遂不復試
太中公屢當得任子恩輙推與族人(見涪陵記義錄)治平熙寧
間近臣屢薦自以為學不足不願仕也(見文集又按吕申公家傳云公)
(判太學命數博士即先生之居敦請為太學正先生固辭公即命駕過之又雜記治平三年九月公知蔡州將)
(行言曰伏見南省進士程頥年三十有四特立之操出羣之姿嘉祐四年已與殿試自後絶意進取往來太學)
(諸生願得以為師臣方領國子監親往敦請卒不能屈臣嘗與之語洞明經術通古今治亂之要實有經世濟)
(物之才非同拘士曲儒徒有偏長使在朝廷必為國器伏望特以不次旌用明道行状云神宗嘗使推擇人材)
(先生擇人材薦數十人以父表弟張載暨弟頥為首稱)元豐八年哲宗嗣位門下
侍郎司馬公光尚書左丞吕公公著及西京留守韓公
絳上其行義於朝(見哲宗徽宗實錄按温公集與吕申公同薦劄子臣等竊見河南進士程)
(頥力學好古家貧守節言必忠信動遵禮義年踰五十不求仕進真儒者之高蹈聖世之逸民伏望特加召命)
(擢以不次足以矜式士類禆益風化又按胡文定公文集云是時諫官朱光庭又言頥道德純備學問淵博材)
(資勁正有中立不倚之風識慮明徹至知幾其神之妙言行相顧而無擇仁義在躬而不矜若用斯人俾當勸)
(講必能輔養聖德啓導天聽一正君心為天下福又謂頥究先王之藴達當世之務乃天民之先覺皇代之真)
(儒俾之日侍經筵足以發揚聖訓兼掌學教足以丕變斯文又祖宗時起陳搏种放高風素節聞扵天下顧頥)
(之賢搏放未必能過頥之道則有搏放所不及知者觀其所學真得聖人之傳致知力行非一日之積有經天)
(緯地之才有制禮作樂之具乞訪問其至言正論所以平治天下之道又謂頥以言乎道則貫徹三才而無一)
(毫之為間以言乎德則并包衆美而無一善之或遺以言乎學則博通古今而無一物之不知以言乎才則開)
(物成務而無一理之不總是以聖人之道至此而傳况當天子進學之初若俾真儒得專經席豈不盛哉)十
一月丁巳授汝州團練推官西京國子監教授(見實錄)先
生再辭尋召赴闕元祐元年三月至京師(王巖叟奏云伏見程頥學)
(極聖人之精微行全君子之純粹早與其兄顥俱以德名顯扵時陛下復起頥而用之頥趨召以來待詔闕下)
(四方俊乂莫不翹首嚮風以觀朝廷所以待之者如何處之者當否而將議焉則陛下此舉繫天下之心臣願)
(陛下加所以待之之禮擇所以處之之方而使高賢得為陛下盡其用則所得不獨頥一人而已四海潜光隠)
(德之士皆將相招而為朝廷出矣)除宣德郎秘書省校書郎先生辭曰
祖宗時布衣被召自有故事今臣未得入見未敢祗命
(王巖叟奏云臣伏聞聖恩特除程頥京官仍與校書郎足以見陛下優禮高賢而使天下之人歸心於盛德也)
(然臣區區之誠尚有以為陛下言者願陛下一召見之試以一言問為國之要陛下至明遂可自觀其人臣以)
(頥抱道養德之日久而潜神積慮之功深静而閱天下之義理者多必有嘉言以新聖化此臣所以區區而進)
(願然非為頥也欲成陛下之美耳陛下一見而後命之以官則頥當之而無愧陛下與之而不悔授受之間兩)
(得之矣)於是召對太皇太后面諭將以為崇政殿說書先
生辭不獲始受西監之命且上奏論經筵三事其一以
上富於春秋輔養為急宜選賢德以備講官因使陪侍
宿直陳說道義所以涵養氣質薰陶德性其二請上左
右内侍之人皆選老成厚重之士不使侈靡之物淺俗
之言接於耳目仍置經筵祗應内臣十人使伺上在宫
中動息以語講官其或小有違失得以隨事規諫其三
請令講官坐講以養人主尊儒重道之心寅畏祗懼之
德而曰若言可行敢不就職如不可用願聽其辭(劄子三道)
(見文集又按劉忠肅公文集有章疏論先生辭卑居尊未被命而先論事為非是蓋不知先生出處語默之際)
(其義固已精矣)既而命下以通直郎充崇政殿說書(見實錄)先生
再辭而後受命四月例以暑熱罷講先生奏言輔導少
主不宜疎略如此乞令講官以六參日上殿問起居因
得從容納誨以輔上德(見文集)五月差同孫覺顧臨及國
子監長貳看詳國子監條制(見實錄)先生所定大槩以為
學校禮義相先之地而月使之争殊非教養之道請改
試為課有所未至則學官召而教之更不考定高下制
尊賢堂以延天下道德之士鐫解額以去利誘省繁文
以專委任勵行檢以厚風教及置待賓吏師齋立觀光
法如是者亦數十條(見文集舊實錄云禮部尚書胡宗愈謂先帝聚士以學教人以經三)
(舍科條固巳精密宜一切仍舊因是深詆先生謂不宜使在朝廷)六月上疏太皇太后
言今日至大至急為宗社生靈長久之計惟是輔養上
德而輔養之道非徒涉書史覽古今而已要使跬步不
離正人乃可以涵養薰陶成就聖德今間日一講解釋
數行為益既少又自四月罷講直至中秋不接儒臣殆
非古人旦夕承弼之意請俟初秋即令講官輪日入侍
陳說義理仍選臣僚家十一二歲子弟三人侍上習業
且以邇英迫隘暑熱恐於上體非宜而講日宰臣史官
皆入使上不得舒泰悅懌請自今一月再講於崇政殿
然後宰臣史官入侍餘日講於延和殿則後楹垂簾而
太皇太后時一臨之不惟省察主上進業其於君德未
必無補且使講官欲有所言易以上達所繫尤大又講
讀官例兼他職請亦罷之使得積誠意以感上心皆不
報八月差兼判登聞鼓院先生引前說入談道德出領
訴訟非用人之體再辭不受(見文集楊時曰仕道與仕禄不同常夷甫以布衣入)
(朝神宗欲優其禄令兼數局如鼓院染院之類夷甫一切受之及伊川先生為講官朝廷亦欲使兼官職則固)
(辭蓋前日所以不仕者為道也則今日之仕須其官足以行道乃可受不然是苟禄也然後世道學不明君子)
(辭受取舍人鮮知之故常公之受人不以為非而先生之辭人亦不以為是也)二年又上疏論
延和講讀垂簾事且乞時召講官至簾前問上進學次
第又奏邇英暑熱乞就崇政延和殿或他寬凉處講讀
給事中顧臨以殿上講讀為不可有旨修展邇英閣先
生復上疏以為修展邇英則臣所請遂矣然祖宗以來
並是殿上坐講自仁宗始就邇英而講官立侍蓋從一
時之便耳非若臨之意也今臨之意不過以尊君為說
而不知尊君之道若以其言為是則誤主上見知臣職
當輔導不得不辨先生在經筵每當進講必宿齋豫戒
潜思存誠冀以感動上意(見文集)而其為說常於文義之
外反復推明歸之人主一日當講顔子不改其樂章門
人或疑此章非有人君事也將何以為說及講既畢文
義乃復言曰陋巷之士仁義在躬忘其貧賤人主崇高
奉養備極苟不知學安能不為富貴所移且顔子王佐
之才也而簞食瓢飲季氏魯國之蠧也而富於周公魯
君用舍如此非後世之監乎聞者歎服(見胡氏論語詳說)而哲
宗亦嘗首肯之(見文集)不知者或誚其委曲已甚先生曰
不於此盡心竭力而於何所乎上或服藥即日就醫官
問起居(見語錄)然入侍之際容貌極莊時文潞公以太師
平章軍國重事或侍立終日不懈也上雖喻以少休不
去也人或以問先生曰君之嚴視潞公之恭孰為得失
先生曰潞公四朝大臣事幼主不得不恭吾以布衣職
輔導亦不敢不自重也(見邵氏聞見錄)嘗聞上在宫中起行潄
水必避螻蟻因請之曰有是乎上曰然誠恐傷之爾先
生曰願陛下推此心以及四海則天下幸甚(見語錄)一日
講罷未退上忽起憑檻戲折柳枝先生進曰方春發生
不可無故摧折上不悅(見馬永卿所編劉諫議語錄且云温公聞之亦不悅或云恐無)
(此事)所講書有容字中人以黃覆之曰上藩邸嫌名也先
生講罷進言曰人主之勢不患不尊患臣下尊之過甚
而驕心生爾此皆近習輩養成之不可以不戒請自今
舊名皆勿復避(見語錄)時神宗之喪未除而百官以冬至
表賀先生言節序變遷時思方切請改賀為慰及除喪
有司又將以開樂置宴先生又奏請罷宴曰除喪而用
吉禮則因事用樂可矣今特設宴是喜之也(見文集)嘗聞
後苑以金製水桶問之曰崇慶宫物也先生曰若上所
御則吾不敢不諫在職累月不言禄吏亦弗致既而諸
公知之俾戶部特給焉又不為妻求邑封或問之先生
曰某起於草萊三辭不獲而後受命今日乃為妻求封
乎(見語錄)經筵承受張茂則嘗招諸講官啜茶觀畫先生
曰吾平生不啜茶亦不識畫竟不往(見龜山語錄或云恐無此事)文
潞公嘗與吕范諸公入侍經筵聞先生講說退相與歎
曰真侍講也一時人士歸其門者甚盛而先生亦以天
下自任論議褒貶無所顧避由是同朝之士有以文章
名世者疾之如讎與其黨類巧為謗詆(見龜山語錄王公繫年錄吕申)
(公家傳及先生之子端中所撰集序又按蘇軾奏状亦自云臣素疾程某之姦未嘗假以辭色又按侍御史吕)
(淘言明堂降赦臣寮稱賀訖而兩省官欲往奠司馬光是時程頥言曰子於是日哭則不歌豈可賀赦纔了却)
(往弔喪坐客有難之曰子於是日哭則不歌即不言歌則不哭今巳賀赦了却往弔喪扵禮無害蘇軾遂以鄙)
(語戲程頥衆皆大笑結怨之端蓋自此始又語錄云國忌行香伊川令供素饌子瞻詰之曰正叔不好佛胡為)
(食素先生曰禮居喪不飲酒不食肉忌日喪之餘也子瞻令具肉食曰為劉氏者左袒扵是范醇夫輩食素秦)
(黃輩食肉又鮮于綽傳信錄云舊例行香齋筵兩制以上及臺諫官破蔬饌然以粗糲遂輪為食會皆用肉食)
(矣元祐初崇政殿說書程正叔以食肉為非是議為素食衆多不從一日門人范醇夫當排食遂具蔬饌内翰)
(蘇子瞻因以鄙語戲正叔正叔門人朱公掞輩銜之遂立敵矣是後蔬饌亦不行又語錄云時吕申公為相凡)
(事有疑必質于伊川進退人才二蘇疑伊川有力故極詆之又曰朝廷欲以游酢為某官蘇右丞沮止毁及伊)
(川宰相蘇子容曰公未可如此頌觀過其門者無不肅也又按劉諫議盡言集亦有異論劉非蘇黨蓋不相知)
(耳)一日赴講會上瘡疹不坐已累日先生退詣宰臣問
上不御殿知否曰不知先生曰二聖臨朝上不御殿太
皇不當獨坐且人主有疾而大臣不知可乎翌日宰臣
以先生言奏請問疾由是大臣亦多不悅而諫議大夫
孔文仲因奏先生汙下憸巧素無鄕行經筵陳說僣横
忘分遍謁貴臣歴造臺諫騰口間亂以償恩讎致市井
目為五鬼之魁請放還田里以示典刑八月差管勾西
京國子監(見舊實錄又文仲傳載吕申公之言曰文仲為蘇軾所誘脅論事皆用軾意又吕申公家)
(傳亦載其與吕大防劉摰王存同駁文仲所論朱光庭事語甚激切且云文仲本以伉直稱然蠢不曉事為浮)
(薄輩所使以害忠良晚乃自知為小人所紿憤欝嘔血而死按舊錄固多妄然此類不為無據新錄皆刪之失)
(其實矣又范太史家傳云元祐九年奏曰臣伏見元祐之初陛下召程頥對便殿自布衣除崇政殿說書天下)
(之士皆謂得人實為希闊之美事而未及歲餘即以人言罷之頥之經術行誼天下共知司馬光吕公著皆與)
(頥相交二十餘年然後舉之此二人非為欺罔以誤聖聰也頥在經筵切扵皇帝陛下進學故其言說語常繁)
(多草茅之人一旦入朝與人相接不為關防未習朝廷事體而言者謂頥大佞大邪貪黷請求奔走交結又謂)
(頥欲以故舊傾大臣以意氣役臺諫其言皆誣罔非實也蓋當時臺官王巖叟朱光庭賈易皆素推伏頥之經)
(行故不知者指以為頥黨陛下慎擇經筵之官如頥之賢乃足以輔導聖學至如臣輩叨備講職實非敢望也)
(臣久欲為頥一言懷之累年猶豫不果使頥受誣罔之謗扵公正之朝臣每思之不無愧也今臣已乞去職若)
(復召頥勸講必有補聖明臣雖老在外無所憾矣)先生既就職再上奏乞歸田
里曰臣本布衣因說書得朝官今以罪罷則所授官不
當得三年又請皆不報乃乞致仕至再又不報五年正
月丁太中公憂去官七年服除除直秘閣判西京國子
監(王公繫年錄云元祐七年三月四日延和奏事三省進士程頥服除欲與館職判檢院簾中以其不靖令)
(只與西監遂除直秘閣判西京國子監初頥在經筵歸其門者甚盛而蘇軾在翰林亦多附之者遂有洛黨蜀)
(黨之論二黨道不同互相非毁頥竟為蜀黨所擠今又適軾弟轍執政纔進禀便云但恐不肯静簾中主其說)
(故頥不復得召)先生再辭極論儒者進退之道(見文集)而監察御
史董敦逸奏以為有怨望輕躁語五月改授管勾崇福
宫(見舊錄)未拜以疾尋醫元祐九年哲宗初親政申秘閣
西監之命先生再辭不就(見文集)紹聖間以黨論放歸田
里四年十一月送涪州編管(見實錄)門人謝良佐曰是行
也良佐知之乃族子公孫與邢恕之為爾先生曰族子
至愚不足責故人情厚不敢疑孟子既知天焉用尤臧
氏(見語錄)元符二年正月易傳成而序之三年正月徽宗
即位移峽州四月以赦復宣德郎任便居住(制見曲阜集)還
洛(記善錄云先生歸自涪州氣象容色髭髮皆勝平昔)十月復通直郎權西京國
子監先生既受命即謁告欲遷延為尋醫計既而供職
門人尹焞深疑之先生曰上初即位首被大恩不如是
則何以仰承德意然吾之不能仕蓋巳決矣受一月之
俸焉然後唯吾所欲爾(見文集語錄又劉忠肅公家私記云此除乃李邦直范彛叟之)
(意)建中靖國二年五月追所復官依舊致仕(前此未嘗致仕而云)
(依舊致仕疑西監供職未久即嘗致仕也未詳)崇寧二年四月言者論其本因
姦黨論薦得官雖嘗明正罪罰而敘復過優(巳追所復官又云敘)
(復過優亦未詳)今復著書非毁朝政於是有旨追毁出身以來
文字其所著書令監司覺察(語錄云范致虛言程某以邪說詖行惑亂衆聽而尹)
(焞張繹為之羽翼事下河南府體究盡逐學徒復隸黨籍)先生於是遷居龍門之南
止四方學者曰尊所聞行所知可矣不必及吾門也(見語)
(錄)五年復宣議郎致仕(見實錄)時易傳成書巳久學者莫
得傳授或以為請先生曰自量精力未衰尚顗有少進
耳其後寝疾始以授尹焞張繹(尹焞曰先生踐履盡易其作傳只是因而寫成)
(熟讀玩味即可見矣又云先生平生用意惟在易傳求先生之學者觀此足矣語錄之類出扵學者所記所見)
(有淺深故所記有工拙蓋未能無失也見語錄)大觀元年九月庚午卒於家年
七十有五(見實錄)於疾革門人進曰先生平日所學正今
日要用先生力疾微視曰道著用便不是其人未出寝
門而先生没(見語錄一作門人郭忠孝尹子云非也忠孝自黨事起不與先生往來及卒亦不致)
(奠)初明道先生嘗謂先生曰異日能使尊嚴師道者吾
弟也若接引後學隨人材而成就之則予不得讓焉(見語)
(錄侯仲良曰朱公掞見明道扵汝州踰月而歸語人曰光庭在春風中坐了一月游定夫楊中立來見伊川一)
(日先生坐而瞑目二子立侍不敢去久之先生乃顧曰二子猶在此乎日暮矣始就舍二子者退則門外雪深)
(尺餘矣其嚴厲如此晩年接學者乃更平易蓋其學巳到至處但於聖人氣象差少從容爾明道則已從容惜)
(其蚤死不及用也使及用扵元祐則不至扵有今日事矣)先生既没昔之門人高弟
多已先亡無有能形容其德美者然先生嘗謂張繹曰
我昔状明道先生之行我之道蓋與明道同異時欲知
我者求之於此文可也(見集序尹焞曰先生之學本于至誠其扵言動事為之間處之)
(有常疏通簡易不為矯異不為狷介寬猛合宜莊重有體或說匍匐以弔喪誦孝經以追薦皆無此事衣雖紬)
(素冠襟必整食雖簡儉蔬飯必潔太中年老左右致養無違以家事自任悉力營辦細事必親贍給内外親族)
(八十餘口又曰先生扵書無所不讀扵事無所不能謝良佐曰伊川才大以之處大事必不動聲色指顧而集)
(矣或曰人謂伊川守正則盡通變不足子之言若是何也謝子曰陜右錢以鐵舊矣有議更以銅者巳而會所)
(鑄子不輸母謂無利也遂止伊川先生聞之曰此乃國家之大利也利多費省私鑄者衆費多利少盜鑄者息)
(民不敢盜鑄則權歸公上非國家之大利乎又有議增解鹽之直者伊川曰價平則鹽易洩人人得食無積而)
(不售者歲入必倍矣增價則反是已而果然司馬温公既相薦伊川而起之伊川曰將累人矣使韓富當國時)
(吾猶可以有行也及温公大變熙豐復祖宗之舊伊川曰役法當計論未可輕改也公不然之既改數年紛紛)
(不能定由是觀之亦可以見其梗槩矣季按朱子云伊川年譜取証他書不能保無繆誤而宋秀嵓李公心)
(傳嘗輯道命錄一書中有考異數段深有裨于年譜謹附著之元城劉公門人馬永卿記劉公之言有云一)
(日講罷未退上忽起憑檻折柳枝有老儒進曰方春萬物發生不可無故戕折上擲去色甚不平温公聞之不)
(悅今按先生以元年三月除說書四月二日方再具辭免繼即以暑熱罷講計先生入侍不過一再又且以四)
(月上旬非所謂方春發生之時若以為二年春講時事則元年之秋温公已薨矣尚安得聞而不悅且劉公之)
(學自不妄語始不應如此疎誕未知永卿誤記之乎抑劉公扵所惡而辟焉不暇審也此書久行扵世年譜亦)
(誤以為據而但扵注文疑其不然今不可不詳辨年譜又載文仲劾疏有云騰口間亂以快恩讎致市井目為)
(五鬼之魁今李丙丁未錄中有文仲全章乃無此語考張商英紹聖初章疏則謂五鬼者乃指歐陽棐畢仲游)
(楊國寳邵䶵及先生謂受命扵吕希純通傳機密報復恩怨吕居仁記劉諫議劾先生章疏亦有之疑申公在)
(相位時文仲未應出此語譜或誤也年譜又引舊實錄稱禮部尚書胡宗愈詆先生今按宗愈自中丞執政其)
(除禮部乃在罷政出守還朝之後先生去職久矣譜因實錄而誤也年譜又云范致虚言先生以邪說詖行惑)
(亂衆聽而尹焞張繹為之羽翼事下河南府體究盡逐學徒復隸黨籍李文簡長編云致虚此時不在言路譜)
(因語錄載之而誤今按致虚之兄致明以崇寧二年四月七日除殿中侍御史以八月十四日罷則此奏乃致)
(明所上語錄誤以為致虚也秀嵓李心傳識准伊川孫暘補官勅黃行在尚書吏部准尚書左選關紹興十)
(年四月二十九日勅中書門下省尚書省送到吏部状承都省付下遂安軍奏右承直郎桐廬縣令程易申故)
(祖贈朝請大夫直龍圖閣程頥係元祐黨籍承都省指揮特與本家恩澤一名本家自被上件恩澤即未曾陳)
(乞今有堂弟暘係故叔端彦之子見今白身欲乞將上件恩澤奏補堂弟暘扵文資内安排又緣元降指揮内)
(即無與補是何名目之文所有元得一資真本札子粘連在前合申取朝廷指揮伏候指揮仍連真本札子一)
(道四月二十九日奉聖旨程暘與補將仕郎其繳到札子令尚書省毁抹今來本人依上件指揮合行補官奉)
(勅補將仕郎府伊川孫暘授將仕郎勅牒尚書省牒程暘本貫開封祥符縣施孝鄕近善里五世祖為戶曾)
(祖珦故任太中大夫祖頥故任崇政殿說書累贈朝請大夫直龍圖閣父端彦故任從政郎所生母史氏年六)
(十自身年三十一牒奉勅程暘宜補充將仕郎牒至准勅故牒紹興十年五月四日錄用伊川子孫詔旨勅)
(三省同奉聖旨伊川先生紹明道學為宋儒宗雖屢經褒崇而世禄弗及未稱崇奬儒先之意令尚書省訪求)
(其後特與錄用嘉定十七年正月一日說伊川四世孫源授迪功郎制勅故左通直郎崇政殿書贈朝請大)
(夫直龍圖閣謚正公程頥四世孫程源朕惟道德性命之旨具載魯論孟氏之書關洛諸儒講明益備奈何頃)
(歲各欲專門遂致邇來横生邪說朕所以悉賜先儒之謚併及張吕之儔曲阜來歸既尊崇扵孔氏元日發制)
(復訪後扵伊川觀之年高廩而奉祀源方強仕遂命以官庶幾感發人心推明道統俾務躬行之實無為邪說)
(之歸爾其懋哉朕意深矣可特授迪功郎嘉定十七年六月三日先是靖康之難先生諸孫避兵流寓池州)
(先生二子長端中知六安軍次端彦其嫡也以太中公任入官仕至從政郎會州司戶參軍紹興褒錄黨人端)
(彦之子暘仕為迪功郎江州德化縣丞暘之子謙之不仕及是詔下提舉江東茶鹽兼知池州史定之招兩位)
(子孫審驗有觀之者居長年七十四矣次謙之子源乃先生四世嫡孫定之尋以其譜系上于朝四月五日詔)
(補觀之不理選限登仕郎差充池州州學學賓令本州扵上供錢内月支三十千米二石俾奉祭源令赴吏部)
(銓量申省吏部銓量源年三十九無疾病六月三日詔補源迪功郎云秀嵓李心傳識修職郎程源授籍田)
(令制勅修職郎程源爵禄朝廷之名器固能砥礪扵一時賢者風俗之樞機實可作興扵百世激勸有道今昔)
(所同睠惟爾祖之賢一出濓溪之正盡心知性無非根本扵大原啓鑰抽緘用以開明扵後學求其嗣裔得爾)
(端良隆然受道之資甚矣典刑之舊錫之命秩擢寘班聫庶幾風動於懿聞無或顛冥於邪僻克邁先訓尤殫)
(乃心可依前修職郎行籍田令服行太社令程源改官制勅宣德郎行太社令程源外之臣倘或召對則雖)
(選調亦更京秩有位于朝者乃獨不然拔其一二尤異而特奬之所以厲羣工也爾源大儒之後業履温純昕)
(朝入告通達詳明其越去試銜擢躋宣德官簿寖華矣書曰敷納以言明試以功尚克懋哉可特改宣教郎依)
(舊行太社令丞將作監丞程源轉朝奉郎致仕制勅宣教郎將作監程源公侯之子孫必欲復其始爾正公)
(諸孫温良質厚克紹家聲故起之布衣縻之好爵蓋欲光昭令德振起遺風俾天下後世知儒先之有後也歴)
(官未久遽没其世天乎人乎良可嘅矣特轉七品名在員郎庶幾可以延賞裕後奉先養親尤有賴焉匪直慰)
(爾九原之思抑亦見國家念儒先之意無厭斁如此爾其欽哉可特轉朝奉郎致仕侍郎兼給事中鍾震行)
(薦伊川四世孫淮劄子定子等僣有申控仰干鈞聽定子等頃者恭覩駕臨監學斥荆舒從祀陟饗五先生明)
(示天下學者以趨嚮之正竊見伊川正公嫡孫程淮嗣守家訓承親兄源錄用初調揚子尉曹待闕日久偶被)
(衝辟池守常平使者具薦剡乞加旌擢已蒙鈞判未即施行緣其兄源官宣教郎嘗丞繕監不幸早世門戶之)
(責淮實任之既得一官未霑寸禄欲望鈞慈參酌池守所詳特賜陶鑄一近次差遣庶不虚公朝尊禮儒先崇)
(尚正學之美意定子等不勝戰慄俟命之至右謹具申呈伏候鈞旨淳祐二年闕月闕日尚書高定子李性)
(傳侍郎杜範程公許劄子錄程淮補官之始係左司吴淵擬筆備坐其兄程源元用補官指揮札下池州從)
(實契勘保明申奏以聞後據池州主者江東提舉兼知池州王伯大行下本廂官集鄰審實照得程淮委係伊)
(川正公四世次嫡長孫五世承事謙之之親次子添差江州通判程監丞源之親弟結罪保明申上得旨程淮)
(特與補將仕郎豫章程澥識幹為明道立後申請承直郎差充江南東路安徽使司辦公事兼明道書院山)
(長周應合申照會書院為明道先生程純公立也固將有以夀其道脉亦當思所以夀其家脉今純公之後所)
(至未見其人而伊川先生正公之子孫在池陽為稍衆擬欲從關府行下池州委請通判教授於伊川先生子)
(孫中自十五至三十歲遴選其資質可以進學者五人並禮送書院養而教之觀其有立别議區處庶幾為子)
(孫者崇德象賢足以嗣續先世之舊而家脉與道脉俱夀矣更合取自指揮奉鈞判行池州回申伊川四世)
(孫淮回申劄子通直郎新差知興國軍永興縣主管勸農公事兼軍正伊陽伯四世嫡長孫程淮劄子照得明)
(道先生子二人而端懿居長孫四人而昂居長曾孫六人其後不復可考淮本位伊川先生亦二子四孫曾孫)
(八人元孫十二人仍孫見止十人來孫見止四人可以遷繼明道者實難其選獨節之之子濤濤之子偃孫乃)
(伊川一氣之正脉可為明道後節之與克家為兄弟若空一代而以偃孫為克家之孫扵法亦通然不可使節)
(之之無後也今莫若全以節之一位三世為明道先生嫡孫昂繼命節之為明道曾孫濤為明道元孫偃孫為)
(明道來孫則明道先生之後世世有人節之乃伊川長子知軍端中第三子通判晠之第五子扵通判本位即)
(不相妨雖非禮之正而合乎禮之權可以仰稱繼絶之盛德戶部看詳指定伊川先生次子通判第五子節之)
(一位三世移繼純公之後按禮援法實為允當奉聖旨依劄付池州姚希得再為明道立繼榜先是往歲朝)
(廷曾劄池州選擇伊川五世孫曰偃孫者為明道後前政馬觀文以是邦明道書堂在焉迎就教育併其母曾)
(館之官宇月給有差未及兩載而偃孫亡曾母無依先賢弗嗣委為可念景定三年據學官申遂再行下池州)
(訪問别無本宗嫡嗣可以昭穆遂牒郡庠及書院擇同族而可教者保明申據續申選到程掌儀必貴兄程子)
(材男慶老年方十歲生質厚重家世詩書可為明道之後於是擇日行釋菜之禮告于純公之祠立為偃孫之)
(子命名幼學俾職掌祠就學扵其叔父程掌儀旬有課程講學不廢其祖母曾就同奉養使不失祖孫相依之)
(義倘天祐斯文教養至扵成立先賢無或廢祀庶有補扵世教云一行禮幣費用及每月教養廩給具于下方)
(祖母曾氏送五百貫十七界為衣被之用掌祠程幼學送五百貫十七界置衣服生父程子材送一千貫土絹)
(四疋建康府月支三百貫十七界米兩石一半付程掌儀收支為曾母日逐供給之用一半樁之書堂為曾母)
(衣服等用明道書堂每日供折錢月支四十五貫十七界米七斗五升撥過程掌儀家為幼學日食之用程掌)
(儀必貴任教導之責書院月餽束脯五十貫十七界米五斗景定四年三月闕日寳章閣學士通議大夫刑)
(部尚書沿江制置使兼江東安撫使主管行宫留守司公事知建康軍府事兼權淮西總領郪縣開國伯食邑)
(三百戶賜紫金魚袋姚闕寺押闕周山長應合程孫墓記程孫墓在建康府清凉後山之麓蓋明道先生程)
(純公五世孫也諱偃孫本伊川先生五世孫寓居池州應合為明道書院山長日請于帥府將求伊川之後人)
(教養選擇以繼明道之後裕齋馬公移文池州尋訪太守定齋陳公謀之闔族參之公舉禮送偃孫來應兹選)
(偃孫年方十七自幼而孤以貧失學有母六袠無以為養定齋惻然為具衣冠而資送之既至建康山長率堂)
(長以下告于純公命之為五世孫以掌祠事請于府月廩四百千米四石以養其母貼占官屋以妥其居給綿)
(絹以完其衣定課程以勉其學委堂長胡淳講書程立本任訓導如已子以時察其學之進否專留書院薰陶)
(氣質惟休澣日歸省其母非休日不許出其後張山長顯注意尤篤蓋其監豐儲倉門日嘗納劄廟堂力言此)
(事方冀偃孫之成立以嗣家學而偃孫忽以疾終寔景定二年三月也應合適歸自池陽乃與胡山長立本謀)
(具喪歛且請于府偃孫雖死而母無所依仍以偃孫存日所得之餐錢養其母終其身秋八月應合與翁山長)
(泳謀治葬藏得地于清凉寺後山左右環抱面挹江淮咸曰吉壌委講書李朴任其事應合泳率諸士友縞素)
(臨送更議為偃孫立繼未得其人姑俟他日云學吳草廬題程氏譜大程先生仕金陵宋淳熙間祀于既而)
(有專祠既而有書院猶以為未也乃立五世孫奉祠事再朞而殤又以名幼學者承五世孫後先生為往聖繼)
(絶學而諸君子為先生繼絶世亦云厚矣嗚呼曾是足以報罔極之恩哉二百年來家藏程子之書人誦程子)
(之言口說沸溢咸謂洛學盛行嗚呼果有一人能明斯道者乎然則世之巳絶而復續也若可幸道之巳續而)
(又絶也寧不重可嘆矣夫)
新安文獻志卷六十二下
