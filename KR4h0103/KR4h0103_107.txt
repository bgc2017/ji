新安文獻志卷九十八明程敏政撰
行實(列女)
歙章孝女雙廟碑鄭玉
按新安志歙縣人章頂二女與母程登山採桑母為虎
所攫二女呼號搏虎虎遂棄去母由是得免刺史劉贊
改二女所居合陽鄕為孝女鄕且復其家觀察使韓滉
奏贊治狀朝廷特賜褒遷事載唐史今郡城之南二十
里若橋若村若里皆以孝女得名即孝女之故居也村
南五里許有山曰二姑嶺亦曰義姑嶺者孝女之廟在
焉歲久廟廢嶺仍存故名予嘗過其所訪問父老猶能
歷歷談孝女事為之徘徊太息不能去者久之南里洪
節夫氏聞風而起慨然以為己任即村傍青山庵之前
軒四楹為孝女之祠肖像其中且為買田以供香燈之
費而命章氏之孫住庵曰覺旺者掌之予又得請於有
司命長吏歲時致祭如我國家故事於是書其本末使
刻廟中夫以二女子之微而能制猛虎之暴豈其力之
所勝哉蓋其衷誠之所感化耳方其母氏為虎所攫二
女愛親之心勃然而興發為忿勇震動林谷有不期同
而同者當是之時二女惟知母難之當救豈知己身為
可惜故寧陷虎口而不自顧虎亦為其所化而不自知
且天下之冥頑不靈者獸也獸之至暴不仁者虎也虎
且化之而况於他物乎况於人乎觀於二女之事則凡
人有所未信物有所未化者皆在我之衷誠有所未至
也豈人與物之罪哉千載之下想而像之二女之英烈
猶凜凜生氣况於當時乎况於親見之者乎其見褒於
朝廷得祀於鄕里不徒然也祠廟湮廢若此豈人情也
哉然則二女祠廟之復有不可巳者矣自今像設方嚴
祭祀時舉過其祠下者孝愛之心油然而生婦人女子
亦將觀感而化矣其關於教化繫於人心豈細故乎因
為詩三章使歌以祀孝女并以勵風俗云詩曰
嗟弱質兮誾誾發至勇兮至仁鬼神兮威動猛獸兮服
馴山高高兮崔嵬水深深兮洑且洄山高水深兮天宇
開雙鶴交飛兮孝女來生人兮林林習俗兮日已沈仰
遺風兮如在慨千載兮良心
聶夫人墓銘李覯
夫人姓王氏歙州歙縣人曾祖某祖某父某蓋富家歸
于鄕人聶君世卿今為南城主簿聶君之曾王父某王
父某不仕考某贈禮部尚書兄冠卿終翰林學士凡仕
者數人族大以蕃而夫人宜之為婦孝為妻順為母愛
而不弛事姑三十年未嘗蔕芥既自治其家舉有法度
於鄰里鄕黨慶吉弔凶以喜以憂若在已然見人乏絶
志於賙救力不足不能自已教厥子必以禮義榮辱故
克有成長男武仲進士及第其次南仲微仲恭仲皆好
學女壻程某閔某汪某亦為士季女未許嫁夫人每敕
諸子曰亟自立汝後顯榮吾不見矣皇祐三年來南城
未及安宅夢人告曰爾在此二年而已五年疾病時武
仲與禮部籍奏尚克聞之已釋褐有書至不能言矣夏
四月十一日卒年若干明年某月某日載其柩還鄕以
某月某日葬于某銘曰
死生命邪聖人罕言之雖其有命其可自知邪夫人教
子謂不見其仕及其登科而母死矣豈知而言邪抑偶
然邪二年之意形于夢寐彼何神靈而告之丁寧邪武
仲有文采諸子頗聰警姑務於德以求揚名則親之魂
魄其不榮且幸邪草露溥兮松風凄兮生者能幾時死
者無窮期萬物皆如斯又何足悲邪
記程叔清女死節事羅頌
始方臘來寇時歙縣人程叔清家避地於城南有女年
十七父母計曰我等處此不幸則死獨此女年色方盛
萬一辱於賊何以見族黨乃呼謂曰吾州之俗尤以淫
為諱爾良家女也足未嘗出閨閫賊倘以兵脅爾當奈
何女曰兒豈從賊者必不可當以死拒之親族又從旁
審其語女因取所攜衣囊負以趨且為見執罵賊状父
母喜曰果如是真吾女也吾聞死于兵者用道家說醮
九幽則能升濟魂魄爾勿慮女笑曰諾明日散處東塘
山中女適為賊所遇賊好謂曰吾以爾歸聖公毋憂不
富貴女曰爾輩欺天害人狗彘之不若何聖公也賊脅
以刃曰不從吾言必殺若女曰我知有官府不知有賊
賊先斷其髻益以好語誘之女且唾且罵賊知不可屈
刀亂下潰其尸乃去有二兒隠旁大石下備窺見本末
為其家言之皆悲喜因葬東塘山中
汪居士夫人朱氏墓誌銘胡伸
夫人朱氏歙之婺源人其父曰郢大父曰維甫曾大父
曰昭元皆以積善稱於鄕閭夫人未生前一月芝産于
其母寝室及生遂以命之年二十三歸同邑鱅溪汪居
士紹子傳有子二人長曰存公澤次曰仔公㢸夫人年
六十七而終後六年始卜葬吳村嶺其終也以大觀二
年八月二十七日其葬則政和癸巳九月十九日也夫
人為女對父母不敢嚏咳唾咦父母衣服中帬厠牏皆
自潄浣取羊若豚刲刳菹醢而進之父母食之未嘗不
既也夫人為婦事舅姑彌孝箴管之餘時其寒燠甘脆
滫瀡以待食之嘗否居士有弟七人有襁褓髫齔者夫
人即助其姑抱哺冬裳夏葛費取其奩勞出其手春秋
享祀取大鑊小鼎刀匕樽俎必宿滌濯夜半輒興肅肅
踖踖身作享具汪氏中表時節嫁娶祭葬往復厚薄悉
如姑意居士喜儒客有過居士者夫人必議酒食或鬻
質家具而居士固莫知也夫人為母日夜勉其子以學
歸必問所與游者賢所閱書多即喜或少懈輒怒為不
食於是存游學四方貢禮部入太學周禮毛詩尚書皆
通其義因詩鳥獸草木遂推尋中國動植各物以至四
夷海外瓌形詭状飛走榮枯之由因尚書日星山川遂
究風雨電雷霞虹霹靂怪雲變氣名山大澤瀛海天河
消息往來之理自清濁剖判之後推之至於天地未分
之前太虚天地之外存既盡得其說乃欣然曰先王制
禮一形一器精粗表裏存知其端矣又因孟子放闢邪
說則悉購百家所著之書楊齊生死何愛一毛墨守清
廟何以非樂龍囦之劍黃何以堅白何以利箠取何以
不竭影飛何以不動釣何以有須海何以有禆譬如發
兵捕賊先探其穴故必一一索其言之所從起又自五
季唐隋考之至於炎黃以長歴甲子聚年月並世盛衰
品人賢愚迹其治亂興亡所以然有不喻則思思不得
則問數從予質問所疑仔少存十三歲見其兄精通益
奮勵陳書篋六經在前子史在後讀之聲琅琅然夫人
教其子如彼而二子皆能力學如此夫人之疾也自度
不能起呼子孫環立與訣神色不昏將斂發笥無綺繡
靡麗之衣女兩人適里中王服之俞美成存舊與長姪
偕學相友善孫男四人曰仝企弇令仝習周易孫女五
人予年十四與公澤鼓篋鄱陽今餘二十年矣愈益知
其為人公澤者孝友修潔人也託其友及上舍弟楚衛
彦忠狀來為其母請銘於予冀以傳其後世予為之銘
曰
女孝如何怡聲降氣婦順伊何日用甘旨妻順其夫母
誨其子無曰未貴有禮有義無曰逾貧有子有孫即高
大之于公之門
尚書吏部員外郎朱君孺人祝氏壙誌
朱熹
先妣孺人祝氏徽州歙縣人其先為州大姓父諱確始
業儒有高行娶同郡喻氏以元符三年七月庚午生孺
人性仁厚端淑年十有八歸于我先君諱松字喬年姓
朱氏逮事舅姑孝謹篤至有人所難能者以先君校中
祕書賜今號及先君卒熹年才十有四孺人辛勤撫教
俾知所向不幸既長而愚不適世用貧病困蹙人所不
堪而孺人處之怡然乾道五年九月戊午卒年七十生
三男伯仲皆夭熹其季也嘗為左迪功郎差充樞密院
編修官一女適右迪功郎長汀縣主簿劉子翔孫男塾
埜在女巽兊皆幼越明年正月癸酉葬于建寧府建陽
縣後山天湖之陽東北距先君白水之兆百里而遠不
孝子熹號慕隕絶敢竊記壙中如此昊天罔極嗚呼痛
哉
汪母夫人呂氏墓表汪珙
夫人姓呂氏(闕)文仲之後故某府某
郡馬長女先皇帝簡王之外(闕)性貞
靜不樂華靡父母鍾愛之邑中汪氏亦令族(闕)
譽謹於擇配夫人歸之即故將作監丞若容
季氏秘書丞若思仲兄也時舅先逝獨太恭人洪氏在
堂夫人晨夕侍養不少懈補紉澣濯皆身為之尤善候
顔色順適其懽心而太恭人於夫人篤愛亦至夫人以
不逮奉舅氏每春秋相祭祀灌奠盡禮或饋之蔬果時
饌亦先薦然後食太恭人春秋高而秘監公又各羈宦
寓門内男女夫人嫁娶如一不覺有纖毫厚薄御僮媵
百餘輩使治居第生産皆秩然有序夫人於汪氏親族
婚喪弔慶禮行甚謹然未嘗輒自往族有貧乏不給者
遇隂雨風雪輒蹙額不樂遣蒼頭致繒絮束薪負米往
遺之太恭人沒夫人哀毁踰節喪葬有禮而若虚伯仲
及除喪又即仕夫人教諸子姪甚嚴雖隆暑不冠帶不
許見聘名師程課之蚤莫不少替巳而諸從子居信行
者曰珙登進士璜授司法參軍澄授太湖尉夫人不為
無助夫人生于貴族長于富室而歸于宦門無毫髮驕
吝雍雍如也至於組絍織繡之事則率羣婢或夜分不
巳夫人生政和五年乙未歿淳熙三年丙申享年六十
有二子三人長沆次淙次淮福州福清縣尉孫鎰錫鑄
等十一人以歿之三年季冬月日奉夫人柩葬邑西中
鵠鄕叢睦坊後山之陽嗚呼夫人以孝敬事二親以聖
善訓諸子以仁厚成一門是婦德母儀具美而無愧者
矣引而伸之關雎鵲巢之化豈甚相遠哉予不肖辱夫
人從子念葬巳久冢上之石未有刻文謹按叔愚程君
狀撫其節使揭而表諸墓
程給事中母宜人胡氏墓誌銘周必大
宜人胡氏故朝散大夫致仕程公晉之之室今給事中
叔達母也徽州黟縣人其先有名育者仕晉為新安太
守因以占籍其後名星為蕭梁太常卿既沒而廟食族
系日以蕃宜人曾祖德懃祖義璇俱隠跡弗耀父獻卿
好賢樂善一鄕稱長者生五女尤憐愛宜人謂必為名
婦聞大夫早有賢譽故以歸焉程氏衣冠蟬聯與胡氏
世通婚姻大夫祖母太碩人世母咸寧郡夫人母太孺
人皆宜人近屬也始嫁翁姑高嚴娣姒如雲宜人恪共
盥饋勤劬賓祭承上接下動有法度中經亂離褚篋一
空約身縮用助大夫經理家事秋毫無妄費至資其子
宦學四方則略無所靳給事以是少年登進士第解褐
歸拜重親里閭咨美翺翔仕路風節議論日益有聞入
佐天府大夫宜人年皆七十餘休沐必娱侍西湖上間
登天竺諸山諸孫先後扶攜二老人輒却之曰吾方健
汝母憂居亡何長子叔向季子叔豹相繼死宜人始忽
忽不樂頗苦微恙給事亟求守通州以便養未行擢登
御史府進左司諫數請外上固留之宜人亦曰吾念二
子耳汝之去留我何擇焉悉心報主所以慰我心也給
事乃不敢言明年宜人竟不起實乾道元年八月二十
九日夀七十有五後十四年而大夫卒宜人生三子給
事其仲也二女嫁汪允迪黃珏孫男九人璹鎔鎬早世
鉉從政郎荆湖北路安撫司幹辦公事錫從事郎婺州
蘭溪縣主簿銛鉞錤未仕孫女十一人曾孫男五人鎮
孫子八未名寧孫子六重一早夭宜人初葬縣之長遥
山大夫以其地下濕别卜地於北山亭古城培之原淳
熙六年八月二十九日甲寅葬焉給事之為少尹也某
備官于朝一見如故知每聞宜人慈惠肅敬四德兼楙
知古今通釋氏書常敬仰其賢又聞翁媪偕老子孫方
昌怡怡愉愉百順具備未嘗不自恨不天不復有此樂
也踰一星終復與給事直禁林侍經幃僚承華情義欵
密舉朝莫擬給事每云吾父滋老欲改葬吾母而未敢
它日尚屬子銘予敬諾巳而給事以直龍圖閣奉祀歸
而大夫沒書求踐言其何可食銘曰
婉娩肅莊以承尊章儉勤静方以從其良擇隣儲祉又
燾厥子展如夫人不曰賢矣匪劬其躬孰報之豐謂或
不信盍觀初終相彼新阡有原膴膴利其嗣人以奠終
古
孺人陳氏墓誌銘洪邁
休寧於新安為縣於縣有滕溪於溪之人有陳氏男盡
為名人女盡嫁策策知名士故同里程承事君諱畎娶
于陳得今夫人夫人處士與之女也自其幼時實能起
孝敬事父母嫁移諸舅姑舅没姑亦老夫人季於衆婦
獨身忠養之調停節適委曲至到二姒良以為弗如姑
亦曰季宜我程氏春多祠正月率朔迨晦夫人與雞俱
興湘濯亨孰必躬親乃薦賓延師資整訓諸子拊卑承
尊禮法周備東西家時節相往還人人意滿去無一退
言有負已者異時用緩急叩門稱力為之盡不以前故
芥蔕於是閨門之稱震遠近如一辭承事君申申安安
内得奇助見其子大昌名進士底聞成家承事君即世
夫人教餘子愈益力中女擇對未決大昌官太學得婺
士楊大法於諸生中歸以女曰壻如是何必嫁官人未
幾楊優入舍選將對策大廷即除官聞者證夫人賢有
識大昌由學省入佐著作祕書至駕部郎直皇子慶王
講夫人享恩封安輿就養母汪在鄕里年考高輒再歲
一歸寧他日歸駕部拜乞留留少須臾而汪以病告載
星徂南胗絮湯餌浹日而永訣爵踴鷖彌如孺兒之初
去乳保曰吾不蚤侍母今舍我吾生復何憀時春秋六
十有二矣法不致毁竟以病病且篤子婦蘄食肉輔病
牢不可氣息惙然逮於不能病遂以卒隆興之元年十
一月二十有六日也凡六男子駕部君最長次淑昌全
昌世昌道昌其最少曰文昌亦以材為博士弟子大女
適朱庸季適吳輝夫人氏之喪駕部謁急府王釐尚方
珍錫以賻為觀瞻者榮駕部籲哀痛中卜宅兆未得去
年之秋異人感于宵夢褐衣長髯自云皇父氏來告曰
有竁直艮在朱之原山川翬翔後其熾蕃而庀而役冬
當獲旃覺而誶于墓師物其地地與夢恊將以祥之明
日大葬駕部君哀未盡能自割以禮使來請銘曰吾母
亡矣而有不亡者夀能夀吾母者子也予與君知聞十
五年久同僚於三館為甚厚銘何說以辭其詞曰
孝敬其身之本諸賾也鄕閭我儀之善斯則也有子實
昌之天報格也耄齡不崇之夀胡嗇也卜宅誰朕之神
告嘖也矢詩以颺之詔于㗲也
夫人金氏墓誌銘汪知言
夫人諱妙湛姓金氏徽之休寧人故吏部尚書徽猷閣
學士忠肅公之女淑人張氏所出也尚書以儒學起家
事高宗為殿中侍御史事孝宗為給事中以勁直名世
平日謹許可夫人端莊純静肖之宜重於求配故以夫
人妻同郡歙人朝散大夫通判常州汪公擇善嫁時通
判之祖朝請大夫司農少卿總領湖廣財賦諱叔詹父
朝請大夫直秘閣知江州諱若海俱無恙總卿春秋高
多子舍日食家百口外内屬皆尊行夫人奉事唯謹不
見微有虧缺秘閣負遠略長策號有志當世者方從官
遠遊而通判兄弟終鮮得夫人當家事專致學問於書
無所不讀通判字從之新安士類于今稱數博雅放肆
下筆妙言語者必曰從之繫夫人與相其善也秘閣蚤
世姑太碩人趙氏實循王子性嚴重不可忤夫人能順
適其意事多有所濟閫政緩急之宜族黨指以為家法
太碩人晚多疾通判自輅院告歸憂不能暫去其側兩
得邑不赴上暨廟堂起公為餘杭辭不獲命夫人留侍
太碩人于家晝則忘食夜不解衣藥餌非親調不以進
以故通判紆其憂以政聲聞畿邑而太碩人亦忘其疾
之屬已也計夫人無娣姒之助獨養姑者二十餘年始
終猶一日又門大族衍處人之所甚難者每燕閒自如
臨事倉卒整暇區處不苟無失色於喜怒不撓志於悲
樂趣向莊雅服御素約與為等夷者有禮以孚其情逮
下無一毫嫉忌殘忍之意卒之日疏戚貴賤哭泣之哀
皆曰如夫人不可復見也子男五人長時中承直郎知
鄂州嘉魚縣次時敏迪功郎寧國府涇縣主簿次時發
時尹時亮皆進士通判先夫人捐館五年而誨誘愈力
駸駸成立惜夫人不及見矣女四人長適奉議郎知處
州龍泉縣李允升次適進士程有華次適修職郎新常
德府司理參軍朱扶次適文林郎江州瑞昌縣尉吕伯
誾夫人享年六十有四續封安人紹熙甲寅十月二十
八日寝疾于古城里第一日而逝諸孤卜慶元乙夘九
月二十五日葬于古城北塔干之源以銘來請知言敬
觀夫人行事是不可不銘銘曰
名家之娃名門之婦士賢以妻子才成母吁嗟夫人無
憾于兹新宫其閟尚永有辭(時中於墓下立祠祀公與夫人割田創庵曰崇福元)
(末僧易庵為寺撤其祠七世孫俊德聞官復之具周原誠記)
孺人葉氏節義傳章如愚
予頃謫南安過賢女祠閱壁記乃南康縣吳村劉氏女
及笄父母許以適蔡氏已而悔之更適吳氏吳氏卒又
欲復以歸蔡女曰先使我棄蔡從吳又欲從蔡是重負
吾乃自沈於江而死鄕人義而祠之又觀隋李德武妻
裴淑英讀烈女傳見稱述不改嫁者乃謂所親曰不踐
二庭婦人常理何為以此載傳記乎吁人能悟此理為
常則人倫正而天下治豈非世道深幸今吾鄕葉氏女
許適程氏未及婚而程氏卒葉氏請於父往哭而為之
衰覓其親從之子為其後中外欽服州縣上其事於朝
特賜綸命曰女子生而願為之有家此人之至情也爾
生於儒門有淑其行方以身許人未諧醮禮而竟以栢
舟自誓往撫其孤歲月既深冰霜益厲真有古烈女風
朝廷雖嘗旌賞之而所以示節婦之勸者禮猶未備是
用封之初品表之坊額仍下史館編摩以傳不朽貽我
彤管庶以弗墜可特封孺人雖然三月而廟見稱来歸
也擇日而祭於禰成婦之義也曾子問曰娶女有吉日
而女死如之何孔子曰壻齊衰而弔既葬而除之夫死
亦如之鄭氏曰未有期三年之恩也今葉氏雖著纓之
有繫而結褵之未嘗纔諾婚於程程物故往服其衰撫
其孤以終其身於禮未之前聞吁世道衰漓夫婦敵讐
者往往有之一死一生交情頓背於前日望葉氏之高
風得無愧乎朝廷不吝於爵賞誠有補於風化云迪功
郎史館編校文字山堂章如愚撰
曹季女述曹涇
弘齋夙與程鄕貢一震澤民善咸淳丁夘處其館以長
女許其姪英子飛其秋予再貢明年第十二月十五日
辰時季女生命名曰昌以予待次昌化簿也癸酉冬長
女嫁甲戌二月之官季女最幼昌也纔六歲其貌厚而
資性純明老少皆愛焉國事急乙亥正月歸丙子正月
遂革運車馬驚怵澤民挈内眷来寓予家與昌女稔喜
之既去澤民次子子魯希曾戊辰生年相次以是媒親
甲申正月澤民遷居長塘之北漘七月二十四日忽報
澤民病革是時昌子年纔十六未笄也二十七日遂行
至逾日而澤民卒矣然姑氏賢希曾賢其生母與嫂俱
賢無不安者丙戌十一月初三日戌時生男名之曹夀
己丑閏十月十一日午時女愛娘生吾女嫁早可憐得
男早可喜然去六年餘希曾病矣辛夘歲十一月十七
日希顔警報至予疾走視之母妻相泣不能言予亦泣
明日死矣為之膽落心碎死者固不復生一寡二孤其
何以為生也賴姑氏以下俱賢吾女性資明達能識三
綱之道而又堅忍故知其必能持節撫孤也去之四年
為乙未歲六月十七日伯母俞氏死十一月八日姑氏
死將家門之多故抑吾女命薄之遭邪吾女持守愈堅
送死恤孤孝慈純篤至大德八年甲辰正月二十有四
日男夀翁即曹夀一十九歲娶矣至大元年戊申三月
二十二日申時孫男曰申一生矣女愛娘許藏溪汪節
推之曾孫言將結褵而吾女亦四十矣然吾女自甲申
出門後十二年之間三年之喪三焉麄衰多於鮮華悲
哀溢于懽娱何以堪處夫婦之聚首尾七年而第七年
間始之救病繼之哭死前之怵迫憂虞後之痛楚悲結
何以為懷若此者在丈夫處之尚有不能無變者吾女
以一女子鐵心石肝而始終一節内外無間言不亦難
矣乎天之覆物生物信矣而日月不照覆盆雨露不入
頑石則夫自求多福者豈不自斯人之身而培之哉稽
之前聞婦人早寡有子而能守者其後昌大歐陽公四
歲而孤其母蓋三十歲聞魏公亦四歲而孤母年二十
有五夫當母寡子孤時安知其後之必昌大至於如此
然而卒至此者一則祖功宗德所積者厚次亦以厥母
之執義字子出於至誠造物蓋深憫焉而以是報之也
吾女以二十三歲而寡履艱茹苦有二氏之所無者則
天之福其後也宜何如書此付外孫夀翁謹收之世傳
之以無忘乃母之義而又戰兢自持孝敬弗懈庶幾獲
顯揚之實以竊附先賢之後然軒冕倘來者外物也人
之所以為人求其在我者而巳戊申五月十日弘齋老
人述弘齋謂誰曹涇清父也今年七十五歲
程夫人齊氏墓誌銘程文海
新安處士程鳴鳳之夫人齊氏年五十有八以至元二
十有六年五月八日卒又明年十月某日葬里之長原
又二十有三年處士命其子復心請銘于鉅夫同宗也
夫人諱靜真世為鄱陽大姓祖某父某母某氏幼孤無
兄弟鞠於從父從父憐而愛之析其産半以嫁半以立
其父後為父後者弗承厥家家破并奪夫人産以自益
夫人既歸程氏或勸處士言之邑夫人止之曰從父所
以立先人後者顧以承宗祧也不幸而至於此復以我
故而罪之將如宗祧何處士曰吾意正爾乃止事後姑
盡其孝相夫子盡其順治喪祭婚嫁給賦役延名師以
教子常易奩具以濟其乏慈儉雍穆儀于内外臨終猶
戒其子善事其父治喪勿用佛老嗚呼可謂賢矣子男
二若水復心皆賢而文復心上四書圖說將與秩以父
老引年以本郡儒學教授致仕時年六十孫男二暹遜
女二長適顧某曾孫男若干人女若干人銘曰
為孝女為賢婦為慈母而早死使存也始與夫子偕八
十有四而死也二十有六年吁其天乎
程孺人汪氏節孝傳阿爾斯蘭哈雅
孺人姓汪氏諱淑正休寧西門人建寧路教授薌之女
也是為休寧縣尉陪郭程君隆之冢婦永盈倉副使忠
甫之繼室孺人生而秀穎喜讀書言動必以禮及笄父
母為擇所宜嫁無可意者教授夫人即縣尉女弟而忠
甫妻徐氏早世因其請遂以歸焉縣尉當國初嘗傾家
貲冒白刃說止屠城之師坐是中圯孺人以勤儉佐其
姑何夫人竭力經理家以復振縣尉之卒也朝廷錄其
功授忠甫官孺人益以清慎相之未幾忠甫卧疾間語
孺人曰先子有言餓死事極小失節事極大我如不起
子將何如孺人曰此君家法我為君家婦當死守復何
言忠甫曰若是何憾忠甫卒孺人年二十九號慟幾殞
者數四時長子一週次方乳中何夫人在堂瞽而痿有
監郡者聞孺人容德且孤苦也託媒媪探其意孺人艴
然曰我何人女何人婦敢爾相侮即前趨媒媪捽其首
撾其面爪血淋漓且大罵曰監郡風化之首而為此等
事何面目見吏民乎族黨聞之動色嘆曰烈哉雖古節
婦何以加此孺人事其姑左右扶掖隨意所適凡數年
喪盡哀祭盡禮二子稍長皆口授之詩書成誦乃遣從
塾師各為之娶婦年七十有五而終二子者長觀次峴
皆克世其業
論曰民之秉彛好是懿德固非待講之而後明督之而
後能也彼名士大夫乃欺君賣友無所不至豈非失其
本心而自絶于天之所命哉若程孺人汪氏之節孝謂
非出其天性之美不可也而况世風閫德之相成有素
哉宜其所立之卓有足以裕後而範俗者矣
孝節黃母吳夫人墓誌銘虞集
皇慶延祐間相國李公孟以舊學得君行政時莫與並
黃一清自徽之新安來相國悦之將薦以官一清曰母
老不願仕也相國賦詩贈之如平生歡天下傳誦朝之
大夫士交為之美頌是時中書禮部用其郡縣所上状
言黃母吳氏休寧儒士仲禮之女也年二十餘喪其夫
元珪舅姑皆在家素貧舂績以為食甘旨無闕教子有
法舅没賣已衣具葬姑病常在床或中夜痛楚呼號自
始侍病至終數十年每廢寝食猶極至愛無幾微厭倦
及喪之又甚哀今四子六孫皆成立善養憲司廉察得
實法當旌表其門下縣令表之如章一清歸相國終念
之以為杭州路教授便養母曰辛苦已分也敢謂見知
於時是相國之恩不可忘子行辭謝相國矣宣徽使王
公廷獻畫一清隠居十景圖而詠之翰林學士元公明
善在諸公中最嚴許可獨至一清母子無譏詞時人以
是異焉母常病一清夢神人授方須啗蜜疾可巳山中
蜜非時不可得夜求别村道有虎為一清避去人以為
孝感母卒時年八十五子一麟一鳳一清一鶚孫曰權
聚俊晉紹勝浚為徽州路教授晉為國子伴讀母之墓
在其藍田飛鳳山銘曰
頟頟新安道義之都教存久深人遵義途岩岩五芙藐
是弱孤艱極名成有表里閭閭表其生墓藏其終石有
文焉所職允同(徽在江左萬山中婦人言不出梱無非無儀吳夫人孝節以其子秋江徵君之)
(賢名聞京師生有陶母之風没有韓公之銘蓋不朽矣人子以是報親不既可乎天歷乙巳十一月甲子翰林)
(待制新除藝文少監長沙歐陽玄謹識)
節婦汪夫人傳程文
夫人名悌婺源下港里程文昌女也四歲父死于兵事
母汪以孝聞伯父草庭先生憐之選嫁名家子汪德裕
生一女而寡公姑懼其不能安也使問之對曰妾不幸
夫亡尚幸公姑在得備奉養何忍更適人或勸之曰夫
人年少無子不以此時從良夫後將何悔夫人曰吾聞
女不事二夫夫天也天一而巳夫死而遂去之是背天
也背天不祥或又曰夫人今嫁幸而有子不猶愈於持
孤身托冷室乎公姑固不汝望也何乃自苦夫人泣曰
雖然吾父蚤世吾母守志數十年至今吾身一為汪家
婦知死汪家而已奚恤其他里之富人因媒妁具聘幣
伺間以請者數輩夫人卒不許家貧紡績自給課童奴
樹藝歲時奉祭祀如夫在時公姑卒喪葬盡禮今年七
十餘矣老猶執女工不倦閭里姻戚稱夫人之德無間
言初德裕從弟澤民幼附夫人夫人子畜之及澤民長
乃立其子梓為德裕後以奉夫人梓事夫人益孝謹如
實生已
程文曰予從閣老著書睹春官旌表節義事甚悉率多
京畿内郡之民閭閻幽遠蓋罕焉及讀陳助教繹曾作
夏侯玉珍傳許汻鄕善錄載許伯冬妻頗與汪夫人類
皆節義卓卓羽翼名教朝廷著旌表之令以風勸天下
而有司莫之省使至行鬱堙不顯白於世悲夫予弟為
平江幕官嘗言某帥妻詣官自陳願上所受封比齊民
得再嫁嗚呼以禮坊民猶有踰者若是哉予故論著汪
夫人之事以俟察民風者覽焉
程夫人李氏墓誌銘貢師泰
婺源環溪程夫人生七十六年而卒卒五年而葬里之
爐源魚墩葬二十年為至正二十二年辛丑歲其孫致
和避地建寧聞予以使留三山乘小舟而下執其鄕先
生胡初翁所為状來請曰致和祖母故宋潭州通判樂
平果堂先生李公睦之季女也因歸附後先生隠不仕
嘗過吾里見吾祖旅舍中與之論學而知其造詣也許
以夫人事焉吾祖諱良金字玉淵夫人既歸事舅姑以
孝遇姻族以禮處内外以和相夫教子克勤以順年三
十餘有二子四女長則先君諱萬善年甫十三而吾祖
殁諸孤煢然在髫稚中門戸單薄賴夫人以克樹立使
程氏子孫有田可耕有屋可廬知誦詩讀書以不流於
他業者皆夫人賜也夫人晚年尤好施與見鄕里飢餓
廢疾者輒戚戚不樂必思以濟之乃巳己巳壬申二歲
亢旱父老徧禱不應衆兩請具夫人姓名祝告之果皆
大雨今吾里不幸陷於賊而致和又流散至此不得以
時展省墳墓顧思祖母恩德實痛于心願先生誌而銘
之候時清寧將歸刻諸墓焉致和善學而敦行予與其
從父禮部員外郎文為通家友而江東所值患難又相
同聞斯言也能不悵然為之興感乎遂銘不辭銘曰
鄱李季女于程之從於母有儀於婦有容副笄童童執
奠于宗盛年而嫠眉夀而終維爾子孫孝思無窮既垣
既封亦拱其松刻銘墓道庶永休風
新安文獻志卷九十八
