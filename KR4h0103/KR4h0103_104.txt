新安文獻志卷九十六上明程敏政撰
行實(材武)
漢故梅烈侯(鋗)廟記汪克寬
豪傑之士生於其鄕歷千百世而鄕之人思之不忘像
而祠之是必有其故矣叔孫穆子有言曰太上有立德
其次有立功其次有立言魯鄒之祠孔孟以其德也錢
塘之祠錢鏐以其功也濟南之祠伏生以其言也梅侯
名鋗世居新安之祁門漢初鄱君吳芮以侯為將軍俾
率百粤之兵從高祖伐秦入函谷關暨天下既定以功
封列侯食邑十萬戸侯故城在邑西十里所居在邑城
之東今為洞元觀墓在城南二里今為萬安寺舊有梅
祠在寺之左至正壬辰夏燬于兵明年大梁趙君某来
宰是邑亟命重建民讙趨之為屋四楹貌侯其中丹青
黝堊照耀炳煥邑氓仰瞻迺礱石而徵予記其槩予謂
吾郡有古丘墓三唐初汪忠烈墓在歙北之雲嵐山距
今七百年陳初程忠壮墓在歙西之黃墩距今七百餘
年俱立廟墓道尸而祝之唯侯之墓自漢初迨今千五
百餘年而鄕之人思之久而愈篤稽諸漢史吳芮始為
鄱陽令甚得江湖間民心侯為鄱君所信任其得民心
諒矣然則民之思之不惟其功而亦以其德乎其繼自
今治是邑者亦如侯之得民心則安知他日不以思侯
者而祠之哉至正癸巳冬十月望日邑南鄕貢進士汪
克寬記
歙浦口重建藺將軍(亮)廟碑唐桂芳
時至亡隋此何時邪蓋天下極亂之時也大則連州跨
境竊取名號小則千百為伍以效鯨鯢為人上者方事
盤遊睽睽莫之制然春秋書天王出居于鄭甚言乎分
之不可一日紊也則夫守土謹節于一時若藺將軍者
豈非難哉將軍諱亮歙人隋開皇九年併黟歙入海寧
以隸婺州遂廢歙置新安鎮文帝愛將軍之勇命將兵
守之經煬帝淫虐致大業之亂僻處一隅屹如保障撫
輯和洽恍不識干戈之苦其植德於人甚厚距城十五
里曰浦口嵌巖峭峙歙海寧兩港合流奔駛鄕人尚識
之曰將軍屯兵于此舊有祠宇蕪穢弗治洪武己酉彌
月不雨主歙縣簿維揚繆君仲禮沿省檄營漕浦口重
念民生多艱微粒食何以給賦税支力役練日齋祓稽
首曰苟甘澤隨霔以兆有秋願復神位六月辛巳乃雨
丙戌丁亥又雨七月丙申又雨溝澮㶁㶁良苗奮興迅
雷閃電白晝晦冥雨必自南来咸曰將軍炳靈用答於
我簿考工有日紫陽方士黃特敬以記為諉仲為兒時
未遭逆燹城西門有藺將軍廟金帽錦袍挽弓以射河
西五鬼山五鬼山者隂陽家言不利于郡人宜為射像
以厭勝則拔山蓋世之氣亦可概見嗚呼新安汪王故
國香火最盛將軍禦大業之亂與王特後先耳餒而不
祠豈人情也哉聲敲鐵騎月明溪上意英雄不死必往
来乎其間也為作迎享送神辭三章使髫白歲時歌之
有將軍兮貌魁奇金花帽兮紅錦衣彎弓弦兮月半規
神其右兮鬱祈祈曾伏兵兮敵岩扉水粼粼兮山巍巍
朝而上兮玄猿啼暮而下兮白鶴與飛神彷彿兮来歸
路漫漫兮疇依
有將軍兮藺氏當亡隋兮季世凜英武兮捍鄕里神之
靈兮洒甘雨電搖幟兮擊雷鼓水洋洋兮悉沮洳易荒
沴兮為豐稔奠桂醑兮薦禾黍神之醉飽兮我心喜
浦之口兮兩水間石礌礌兮山巉巉樹枝樛兮不可攀
虎伏坐兮鬼撼櫰儵而来兮忽而還煙暝暝兮雨斑斑
走旗&KR0008;兮馬嘶寒誓慕藺兮心溥溥
唐故長史吳公(任歡)廟碑張式
有功於國者則裂地而封之有福於民者則立祠而祀
之于以篤勸賢之道于以彰旌善之規也其或運廟算
而清天步仗神氣而翦羣兇道暢列城德符百里存乎
信史炳然可觀若身出流俗力平險難禦寇活民見義
懷勇者則有唐故吳長史焉公諱任歡世居新安郡閶
門人也其實則泰伯之華裔邑有溪曰閶門對峙巨石
夾以峻流或状如門因其名也永泰初草寇集黨攻池
州破石埭縣以閶門之地為控扼之方恃險作固偽置
縣而據之復曰閶門縣民之患也其如倒懸者有矣朝
廷殱伐未聞長幼無安居吉凶無常禮公乃默然智殊
人神識超天地不假韜鈐克全籌略因率邑人數千輩
決刺其黨或聞語者則應之如響從之如雲公於是奮
鷹揚挺虎視鄙卞莊之勇笑慶忌之捷青萍一揮赤眉
萬衆少頃悉斃長呼大震川搖谷驚不假魯陽之戈以
獻長狄之首所謂上天輔其勇隂德昭其義者也聚黨
之所俄為坦途則履春冰而無險臨深淵而不危蓋以
救沸鼎之魚滅燎原之火豈惜死於身者哉故得民獲
胥樂地絶瘡痍男耕女織樵歌漁唱一方之俗賴公之
力受賜多矣尋屬郡國奏稱請以褒美度其地可置縣
焉地即黟之西鄕浮梁之東鄕因而建縣隸于新安邑
有祁山襲山為名改曰祁門縣時代宗愈深嘉嘆召而
見之曰諒乎十室之邑却萬人之敵者有矣旌義勇之
士行激勸之風特勅授朝散大夫石州刺史仍賜金紫
示賞賢之道優異者也天下之士莫不欣然歸之長史
復攝兹邑旋改正命為令終乃故鄕葬於縣西二十里
地名烏頭門民之號慕如喪考妣扶老攜幼疊足架肩
為之棺椁樹以祠貌若去獸之政與馴雉之風未足侔
也民荷其德靡日不思仲尼謂仁者必有勇公其然哉
然則有衛社稷之臣而無效命之志者彼何人哉嗚呼
子孫所繼門風益微官誥戸部牒近猶在焉時或多故
人罔知之銘誌湮滅埏隴隳摧祭祀之禮缺而不修棟
宇之規質而且陋予之為邑也嘗極覽圖籍或詢之耆
年而得之實緬彼英風依然若存因遷其祠於閶門溪
之南由是易茅茨為華屋闢&KR0008;隘為崇址教民報本達
此之義又何必易水蕭蕭方悲烈士則祁山黯黯惜哉
斯人刻石紀之非為佞也銘曰閶門之秀祁山之英中
有義士維時而生視死如歸赤眉一平民受其賜藹然
令名古有志勇公其出羣以寡擊衆排難解紛兇醜既
殱達于帝聞嘉彼英姿賜乃官勲覿祠貌之荒涼痛英
姿之寂寞仰義勇之芬香何昆雲之牢落蹈水火以無
疑俾長幼之有託顧累百之衆禽諒弗如乎一鶚始禦
寇以活民終旌賢而作宰既荷德以思之豈間絶乎年
載任谷變而陵遷緬遺烈之長在復刻銘以紀功激天
下之慷慨將仕郎守大理評事徽州府知祁門縣張式
撰鄕貢進士曹汝弼書篆額時端拱元年二月十五日
建(戸部牒先鋒兵馬使攝左羽林軍大將軍同正賞紫金魚袋權知歙州祁門縣令吳仁歡右可試太子洗)
(馬賞如故歙州營十將試太子洗馬擬歙州祁門縣令賞紫金魚袋吳仁歡右可試鄭王府司馬職賞如故朝)
(散大夫前行石州長史上柱國賞紫金魚袋吳仁歡右可朝請大夫行歸州長史勲賞如故牒得牒具前銜後)
(擬歷任前件須緣草竊出生入死躬當戰敵賊平後詣闕論功特奉恩命除朝散大夫石州長史恩命見今州)
(無甄奬差遣賦役有同白屋比未蒙省符下州蠲免者㓨吏部檢得報官甲名同又得刑部檢報賦役令文武)
(職事官五品已上父祖子孫勲官二品並免課役又云蔭親屬免課役者散官亦依職事例者吳仁歡檢勘同)
(合牒下所由准式仍牒知者故牒貞元三年三月十二日令史王溢牒主事趙琦員外郎裴按吳氏又有唐貞)
(元九年宋紹定二年兩牒與此大同小異故不盡載又按唐制入銜謂之賜紫金魚袋此謂之賞者考唐通典)
(魚袋本施之朝官後四方軍興降出各道充賞凡在朝者謂之賜在軍者謂之賞也)
汪司空(武)傳羅願
汪司空武者唐乾符中仕州為游奕使先是州遣羅芟
為弦高鎮將追寇於銅步以溺死四年遣武繼之武乃
於武口創鎮至中和二年又於㴗灘為營自武口徙判
婺源都鎮事戰守數有功至龍紀初楊行密錄其功有
云昨者趙乾芝殘黨經過遽能出軍戰敵擒節級六十
餘輩殺凶徒二百餘人獲樊津之素書收熊泰之朱記
時行密為寧國節度留後遂補為節度押衙光化三年
遥領汀滁二州刺史始武以私財買民地置縣城邑以
其税入已戸左右戰守凡數歲遷縣入焉因以制置二
十餘年使其人不為外寇侵擾陶雅為歙州刺史暴增
民賦武不為屈以故迄武之世縣人賴之天祐三年二
月武死雅使衙内指揮朱瓌代之因制置巡轄四縣後
劉津為都制置使而縣人至今祠武號汪司空子袞天
復三年楊氏承制補左押衙長劍都副指揮使檢校工
部尚書
程都使(澐)世錄程淘
淘生不幸逢時多故出入兵甲之間不知義方永懷先
人遺澤及淘之身泯泯如此每每念及未嘗不枕戈涕
泣思見四海乂安何太平之不易得死亡冉冉之相迫
也已矣行年七十位不過巖將兵不能制鄰封控於縱
横之諸侯因以攘剽之殘寇長安何在指日下以掉心
劒嶺未通望棧閣而飲血有志不遂撫楮何言重念先
世舊塋鞠為荆棘故相東閣反成營場平時鄰里鄕黨
之人半是梟狐魍魎之物死者郊原暴骨生者巖穴藏
身屋漏田蕪見鹿巳遊於町疃軍輸兵餉驅民未免於
租庸無日不兵無時不火顧奔迫之不暇豈簡編之或
收由是譜諜舊書幾於灰燼既無路以報國復何意以
辱先聊因戰守之餘漫緝世次之序自淘而上止忠壮
公凡十三世世居黃墩乾符五年歲在戊戌端午日黃
巢别部入黃墩淘之族人逃難解散賊衆遂營本宅攻
劫川谷蕩滌殆盡至仲秋初黃巢收部犯闕于時清蹕
無聲鸞旗失色行幸萬里自同天寶之游負乘九重更
甚貞元之僣淘與兄澐思世故之殷共謀存活之計其
後大盜移國方鎮勤王甫及一年李克用朱温收復長
安所在州縣戸口減耗其曾經巢賊所過則又甚焉自
從賊後山落老稺稍歸鄕社兄澐遂謀於衆曰黃巢雖
没盭氣未除天未悔禍饑饉荐臻以澐度之不及息肩
矣一旦如有雞犬之警吾屬彫瘵之餘豈有噍類衆皆
泣曰其將若之何澐曰盍相與依山阻險以自安無事
則耕織以供伏臘倉卒則修戰具以相庇衛今鄕里雖
殘破然諸君多少年一心可圖也衆皆許諾于是共推
澐為巖將依東密山為寨衆不過四百餘人未幾草寇
畢鷂楊僊童李重霸孫端查臯陳儒范珠相繼而至衆
或一二千多或四五萬光啓元年閏月三日陳儒自黎
陽引兵薄東密自午及酉接戰再四不克而去時鄰近
巖寨悉皆破亡獨澐率勵鄕里撫之盡道故能得人之
情雖甚疲敝戰皆倍力澐既擁衆以謂所在皆為賊守
俱非王人獨立以待無所欵附他部賊兵皆相畏憚景
福二年楊太尉行密遣將田頵略地列郡皆下惟澐堅
壁東密頵遣人諭之曰太尉巳受朝命都督東南行營
今日頵来非賊也澐再拜對曰所以自保者不欲以三
百年太平民坐為賊虜爾審如公言吾復何求田司空
可得見乎頵因單騎入巖澐具軍容甚肅頵曰卿真將
種邪澐曰司空見淮南太尉幸為澐言但得太尉府中
一親信人至相與共事錢氏在吳不足慮也會楊太尉
有孫儒之孽未果從澐所請即表陶僕射雅知歙州奏
澐為歙州副兵馬統帥檢校御史中丞依前東密巖將
兼領馬金嶺防拓等事以衙内都押衙程陣為副由是
兵聲大振降下富昨黟山容山丁山等巖寨戈甲旗物
於是始備久之澐以老乞解兵權仍請以巖兵付程陣
俄而本府以衙内副指揮使程言来領後事澐歸府病
卒月餘程言果與程陣相凌巖兵不輯陶僕射大懼蓋
歙州連接浙境最倚東密以為藩障故也府咨議陶映
言於僕射曰程澐久帥東密人情所歸今其弟淘亦足
謀略可更以東密授之於是表淘為東密巖將淘既至
衆皆相悦淘無他長所守者先兄規略而巳每閱兵帳
及戸口版籍見流亡者無算所存不滿二百戸每歲又
納租税及峙糗糧芻草之積軍需調發科率百出因竊
嘆曰後人逢時無虞體胖心佚豈識向上辛苦如是邪
更有不懷厭滿非上念亂者誠何人哉故因輯家譜之
次聊書以示子孫歙州都知兵馬使東密巖將銀青光
祿大夫檢校國子祭酒兼侍御史上柱國淘序(海寧舊志程富)
(忠壮公靈洗之後以勇力聞隋未之亂起鄕兵據古城巖推郡人汪華為帥華定有歙宣杭婺饒睦六州稱吳)
(王以弟鐵佛為左相天珤為右相富為太尉任貴為總管唐高祖既立富等勸華奉六州歸唐鄕人免於兵燹)
(唐封華為越國公以鐵佛天珤為長史鐵佛封宣城郡公天珤封淮安郡公富與貴為司馬富封休寧縣侯貴)
(封歙縣侯俱降勅褒諭鄕人追感華全郡之德立廟祀之以四人配食富居其一宋追封輔烈侯唐高祖褒)
(諭璽書皇帝敬問新除宣歙杭睦婺饒六州總管府司馬休寧縣開國侯程富卿昔經離亂備嘗艱險戮力協)
(心輯寧士庶中達幾變遙布欵誠念此誠為嘉嘆朕君臨四海撫有萬方事資英傑期安兆庶彼藩襟帶統攝)
(不輕元僚之重故以相授宜善加綏御務立功績使鍾鼎傳業竹帛流名首冬霜寒比無恙否家門大小想各)
(平安故遣使往宣旨意仍寄信物以示朕懷武德四年十一月十一日程氏譜黃巢之亂富十世孫澐起兵)
(休寧守東密巖以拒巢副陶雅為歙州兵馬統帥兼捍開化弟湘以工部尚書守婺源子仲繁以戸部尚書守)
(祁門浮梁仲節以兵馬先鋒守歙南節以領軍大將軍守休寧澐傳其弟淘淘傳其繼子旭旭廟食開化龍山)
(賜額顯祐傳其從孫淮沅凡五世守東密巖湘傳其子全禮全禮以御史中丞兼領婺源都鎮傳其弟全臯全)
(臯傳其子遁凡四世守婺源至宋下江南巖兵始解)
汪端公(濆)祠堂記王炎
婺源東九十里曰鱅溪居人惟汪氏一族其始祖曰端
公以官稱也唐大中間汪氏自歙徙而来此至今十餘
傳矣李氏時盜賊蠭起端公以勇略選為三梧鎮將捍
禦鄕閭拒賊死之衆慕其義遂立廟鎮傍而鱅溪咸恩
僧舍亦有祠像在焉鄕人奉事甚嚴春秋祭祀以時歲
久廟壊碑仆十世孫叔達謀曰廟祠不存則無以揭虔
妥靈然立廟重事祠宇敝合新之於是富者出財壮者
效力既訖工来請記炎竊惟汪氏得姓自魯潁川侯始
童子汪錡能執干戈以衛社稷夫子正色稱之汪氏之
名遂著于經史及隋末越國公奄據歙宣杭睦婺饒六
州之地庇護其民值唐興運納欵歸朝位至金吾爵上
公既殁六州之民廟事之荐以隂功進爵為王而汪氏
由是滋大惟端公之賢其忠義似童子其智略似越公
惜其地偏位下不克大焜燿于時然而生則有勞殁則
有靈廟食不絶亦可謂豪傑之士矣故提刑王公汝舟
通判胡公侃俱記其靈異之跡傳信不誣則端公位雖
不登典祀奉以祠廟宜也公諱濆春秋三十二歲階至
銀青光祿大夫勲至上柱國官至檢校太子賓客兼御
史大夫一子四孫舉族二千餘指餘慶所鍾蓋有所自
云淳熙九年孟冬望日雙溪王炎記(趙東山知本堂記略曰宗法之廢久)
(矣近代盛時雖號為世家大族者其子孫往往散越與凡民等而况衰亂之世乎同郡汪侯早嘗有志於斯中)
(遭多難雖軍務填委未嘗一日而忘乃即星源大畈里中創重屋上奉始得姓之祖神主中居初渡江者及始)
(来居大畈者又為廟屋南像其祖之有封爵在祀典者配以其子孫之有功德者四人重屋之下延師其中聚)
(族人子弟而教之時享月薦買田以給費合而名曰知本堂以族人之屬尊而年長者主祀事焉别為專祠於)
(浯村故居曰永思堂祀高祖以下四世其田與祭則繼高祖者主之蓋知本者以明大宗之事而永思則小宗)
(之遺意也自禍亂以来所在大家不能相保大畈之族以侯力獨完又作斯堂以尊祖敬宗教示將来其所以)
(遺夫族人子孫者可謂遠矣侯名同始得姓者魯成公子諱汪父名嘗食采潁川初渡江者漢龍驤將軍諱文)
(和始居大畈者諱中元有封爵而在祀典者唐越國公諱華配食者曰團練使積官御史大夫諱濆中元其子)
(也曰順義軍使檢校司空諱武皆以靖寇捍患有功曰宋西京文學四友先生諱存有經學行義曰端明殿學)
(士招討制置使立信以忠節顯皆其譜實云)
胡僕射(曈)傳縣志
胡僕射曈者婺源清華人少負才勇為鄕人所畏服廣
明初黃巢犯宣歙曈起義集壮士禦之境上屢與巢兵
鏖戰賊衆敗走井里獲全都統鄭畋王鐸前後上其功
授宣歙節度討擊使銀青光祿大夫檢校國子祭酒兼
殿中侍御史上柱國光啓三年升兼御史中丞制詞有
誓驅戈甲必掃欃槍之褒楊行密觀察宣歙復表其勞
效加左散騎常侍又進檢校尚書右僕射兼御史大夫
卒葬邑之洋莪子孫世居清華分處黟祁門甚盛祁門
義成都福州及歸仁都營壘尚存土人號胡僕射屯軍
之所又石壁及長洲有江衙將徐先鋒屯軍之所蓋其
將佐也鄕人慕曈忠義立祠歸仁都古城上宋淳熙十
一年遷廟許村水旱疾疫有禱必應大著靈異焉(此據星源)
(舊志如此金仁本新安文輯外編所載唐誥亦云胡曈惟清華胡氏譜以其事及誥文盡歸曈之子學又追補)
(學傳於遷轉之際皆用宋大觀以後新定官名有可疑者豈曈學父子官行略同而逸其事遂誤書之邪御)
(史中丞誥宣歙節度討擊使銀青光禄大夫檢校國子祭酒兼殿中侍御史胡曈右可兼御史中丞餘如故勅)
(爾等風雲禀氣鐵石存心奮驍銳於軍前立功名于馬上誓驅戈甲必掃攙搶迭升霜憲之榮用振轅門之勇)
(可依前件光啓三年八月日司勲員外郎知制誥臣崔行)
唐尚書王公(璧)傳續圖經
公諱璧字大獻姓王氏其先自江左徙新安晉丞相始
興文獻公導之後也導十三傳至唐丞相瑯琊簡懷公
璵生二子長及次乂及為中書舍人生諫議大夫鐬鐬
生丞相魯國公摶乂生鏚公所自出也公生而英毅好
奇節讀書任俠於魯公為兄弟以世亂不仕乾符中巢
賊入江東詔天下鄕村各置弓刀鼓板備羣盜公以壻
鄭傳負材略相與倡義集衆保州里每賊至即率傳等
扞禦盜戢民安四境賴之時楊行密為宣歙觀察使命
陶雅守歙雅屢奏公之功歷補軍職乾寧初以弟摶入
相請進奏京師會董昌叛浙東詔鎮海節度錢鏐討之
加摶右僕射宣撫浙東西摶令公以書遺鏐僇力王事
摶未行而鏐誅昌請以公參其軍事授鎮東節度判官
光化三年摶為崔胤所譛遇害公得報西向慟哭說鏐
以兵問罪值宣州將田頵攻杭州甚急鏐遣顧全武求
救于行密命公傅其子傳瓘為質于頵頵還宣州隂叛行
密行密遣將擊斬頵以公宣歙舊人留為牙將而令公
少子思謙奉傳瓘歸杭州公從李神福西討杜洪又從
王茂章南擊安全義皆預有功時行密得承制封拜累
授公銀青光祿大夫檢校兵部尚書加金紫光祿大夫
行密卒子渥嗣淫虐不道出公行祁門令公遂請老卜
邑西百餘里之苦竹港家焉以夀終于正寝公子九人
曰思聰朝散大夫曰思聮諫議大夫曰思仲中散大夫
曰思茂行軍司馬戰没贈越州防禦使曰思會宣州統
帥曰思悰洪州教授曰思經直秘省曰思諒通議大夫
諸子多顯于南唐曰思謙仕吳越為客省舍人梁嘗賜
吳越名馬一日斃王欲誅廏卒舍人令卒母嫗泣告曰
馬命兒償兒命孰償王叱曰誰教汝嫗曰王舍人王怒
思謙覺而去之為追兵所襲而死邦人義其事於所居
之側立廟祀焉號祁山祠公墓在僊桂下鄕安定都文
溪社之彎坦夫人及子通議墓祔焉(按洪武九年經進徽州府志保障鄕)
(閭類四人公居第一散公墓地九畆二角三十步令僕陳迪守焉世遠子姓處漸為迪後毁墾宋寳祐間裔)
(孫元義告官復地四畆三角二十步山一畆元季僅存一丘正綂中思聰長子敬璋派居高塘曰宏遠彦紹積)
(慶等力復其舊云)
唐司徒鄭公(傳)家傳鄭延光
公諱傳字國寶生會昌三年癸亥歲隆準方面美髭髯
身長六尺餘幼而剛勇獨力不羣自乾符二年盜發中
原跨州連郡轉相剽掠搔動鄕邦獨公兄弟義居當里
衆皆推服乾符四年黃巢寇江浙領三十萬人從寧國
入涇縣卷甲来寇公以吾境山多令人設鹿角棧道以
禦之當里之民幸不被害未幾胡曹犯婺源五福鎮嘯
聚尋寇本縣居民悉逃竄山谷宗族隨之中和元年王
仲隠復自秋浦之赤嶺入當縣公慨然作色誓舉義旗
招集義兵保護郡邑不旬日募數千人嚴加訓練與衆
同勞苦仲隠知而不備襲之大敗未幾趙言集五千餘
人屯西鄕恣劫掠燒廬舍公昆弟發軍士夜令人以吾
幟插賊營飛火箭於中於是鳴鼓賊衆自相吞滅由是
遠邇畏慕中和四年劉迺率八百餘人從建德涉櫸根
嶺因假我里公籲衆攻之賊欲久駐不得光啓元年李
仲霸亦率千餘人寇本邑入吾里觀公之建營曰此智
將也吾不敢擾矣即去之大順元年四月陳孺起會稽
從東屯寇當縣公屢戰屢勝卒平寇難是歲西鄕汪章
南鄕熊宿各鳩土俗亦僅盈千恃勢倚強多行不義每
因賊軍經過之後便為劫掠民間冤訴無門公因憤二
惡之不悛也義旗一舉首戮章次殄宿當具状申州乞
申朝省郡守中丞憲公差人執牒慰諭公兄弟五人各
受職事上復褒嘉我公即署為保義指揮益壮公用兵
保民之志景福元年孫端自鄱陽来寇本邑公遣先鋒
百餘人押衙方脩部領義寨數千人與賊戰於水亭設
兵擊之殺賊甚衆賊軍既敗犇溶口而猶子元範方守
是寨率軍鏖戰端遂潰走浮梁十二月汪淑將兵先入
黟後至當縣詐稱奉上命權轄兩縣事公密使人索其
勅淑倉皇失對公知其詐遣猶子先鋒延夀帶精卒一
千餘人禦淑淑軍敗民獲安堵乾寧四年夏章聚五千
餘人至櫸根嶺先遣人来當營假道公發二兄藝謂巡
檢延光領百餘人至彼以觀事勢章潛懷異心攻剽城
邑既見兵少便請索戰藝等覺兵寡難禦堅請歸營章
舉兵相逐對壘數日先鋒延暉等以秘計衝破賊圍因
縱兵擊之擒五百餘人得其輜重牛馬以賞軍士三月
陳旭從浮梁来寇高塘公於險阨處峽山雷湖等置寨
先設伏兵賊果来攻巡檢延光發伏兵夾擊之矢發如
雨須臾賊軍大潰賊遁出池州界夏五月城門朱庠吳
庠等剽竊南鄕入吾疆里延暉等統軍至溶口鎮黃沙
灘與賊交鋒賊黨瓦解獲其所虜衣物牛羊稍衆分給
軍士公無私儲故人樂為用十二月池州趙僕射差蘇
綂制領軍至浮梁查敖峒經過當縣見吾邑之民熙熙
自若謂我公保護生靈賢於長城遠矣是歲李尚書赴
歙州任公招集所管兵士申州奏請乞休退巖谷不復
視事尚書以公之言奏上復丁寧曰公以忠義奮身立
節柔能恤衆猛可除兇慰諭而奬借之俄爾吳王行密
勅下補寧國軍節度押衙保義軍使檢校刑部尚書右
金吾將軍同正光化二年公以查敖峒賊復起為寇乃
於日新里步屯軍先鋒延暉屯日新巡檢延光屯溶口
忽報查賊入安德里劫掠溶口軍先至日新軍後至公
進兩軍合戰殺賊殆盡九月義成寨總管方摽馴翬寨
總管胡滿結釁上司頻降指揮二人不肯相和公乃遣
卒四千逼兩寨先遣人諭之曰和同則不進軍更自矛
盾即當撲滅於是二人各立降旗公仗大義讓之曰當
此之時愛護衆庶如護元氣守望相助疾病相扶兩虎
安得私鬭哉二人請罪公釋之光化三年公遷日新里
屯軍是役也公躬親臨視郭内百姓欣迎於道歡聲鼎
沸自是四境之内兇徒屛跡衆庶咸安堵矣天復元年
田相公收錢塘圍守三載當營差鄭寶率千餘人共收
之時寶入見田公因問曰唯爾軍獨整何也寶曰受尚
書嚴令不敢有違乾符四年事田公嗟嘆久之謂曰不
有君子其能國乎於是申請於朝制下受池州制置公
辭以年高不赴任天祐三年浮梁金安者尚據孤壘遂
發軍士圍守三月公夢一女戴蓋頭拜於寝前于時公
營有異僧號曰大聖釋之曰女戴蓋頭安字也拜於寝
前者金安投拜於寝前也勿加兵姑以待之明日安獻
地而降大聖曰此瓜藤形也子孫居之綿綿不絶名曰
新安焉尋奉恩制受饒州副使兼知州事公退遜恩命
辭以年高願駐家山時平樂汪思海口諸巖寨猶有擾
民者遂從司空陶相入衢郛破大浪塢口一十寨擒王
廷顯顧全武等再破婺女獲夏候以為獻吳王於是增
秩淮南節度左押衙保義都指揮使金紫光祿大夫檢
校司徒兼御史大夫上柱國詔曰三秦蟻聚九廟神遷
貢章罔達於嗣君行賞慮孤於勲將先帝以朱題御札
鈿卷綸言倚獻替於誠臣俾匡持於大業事無細大澤
在滂施前件官媚奪珠靈高分嶽秀力學而九流相贍
游心而六藝兼長聲響如鐘盧子翰輝光於簡牘人材
比玉嵇叔夜未足以稱揚洎乎巢盜亂常鄰偷伺隙築
高壘以横遮一面屯義旅而旁振三州故得播以恩威
歌其富庶耕奴織婢自有區分烏馬鯉魚各無差謬今
則方思尊奬益仗忠勞領前鋒必勝之師副掌武旌賢
之舉雅符輿論顯叶前功爰升論道之班兼表統兵之
柄可充歙州左右先鋒都指揮使兼西南防遏使迨至
開平元年民苦瘡痍之後漸獲息肩之所公以本營事
重請命于上自甘野處尋屬制下不許辭免加兼右驍
衛大將軍同正公自廣明迄天祐創置巖寨垂三十年
握兵三萬目覩軍興務加存恤民不失所獄訟不興時
天下未定獨我一方之民安生樂業當縣自古産茶尋
遭亂離競采雜草公止絶弊源更以佳名謂之翦草商
賈輻輳人賴其利至於官人榷貨亦及百餘萬上下兼
足則公之保護鄕閭有功於世豈小也哉開平五年十
二月二十日薨享年六十有九次年歸窆于田源公凡
四娶正室王氏封瑯琊郡夫人繼室陳氏孫氏江氏子
十三人延暉充左押衙右先鋒第一部都知兵馬使檢
校工部尚書天祐三年戰越州諸暨縣亡于陣延辛充
歙州團練押衙銀青光祿大夫檢校國子祭酒兼御史
中丞延匡充左右先鋒指揮軍都頭順義七年往撫州
投臨川充右軍散押衙水軍都知兵馬使檢校工部尚
書延光充節度押衙左先鋒第三部都知兵馬使銀青
光祿大夫檢校工部尚書兼御史大夫延紹充節度押
衙前兵馬副使延芳授將仕郎檢校饒州館驛巡官延
璵延琚延珦延&KR0008;延闕延英延昇夫洪荒之世部裂封
疆創立國邑更名易號何代無之若當州始則新安汪
王世華之起建也增以歙州之額當縣本亦鄕土因吳
公仁歡之起立也加以祁門之名非獨以創置為功重
其當危難之時立庇業之大也天分秀氣嶽降靈衷公
義相先剛柔兼濟奉上以忠牧民以仁則自先公始公
長弟諱魯朝議郎宣州司馬檢校工部郎中知祁門縣
二十餘年政聲大治次弟諱玫左右先鋒都指揮使歙
州中軍使檢校尚書右僕射兼益王府長史總握軍權
上下輯睦兄弟三人舉無過事自吳王改保義軍為先
鋒指揮悉封親屬為都頭公東收婺睦衢杭南破洪饒
撫信臨陣三十有八戰勝三十四處繼受綸言數十誥
勅二十八道莫不四遠欽風羣雄懾服爰自先公薨没
予乃退迹戎旃固守丘園秉持祖業徽饒兩郡税錢九
千餘貫見有兄弟三十一房骨肉五百餘口念先勲將
門之後特免戸門差役供輸兩邑苗税火客三百四十
餘所屢放驅使許為部助匪先公司徒功勲庇廕安得
後嗣優閑謹錄初終用垂于后銘曰
有焯其行有煜其名其亡如存實乃德馨瞻彼田源為
公佳城歸於其間既安且寧保大十三年歲乙夘正月
日男延光述
彭王(畬)廟碑胡炳文
婺源郡西七十里霍口大溪自張公山来旁一派自三
靈山来兩溪合處一山雄聳彭王廟在焉王諱畬霍口
人唐末黃巢亂率兄弟扞蔽鄕邑死之桂巖思溪高沙
諸處立廟此其降神處也凡禱水旱疾疫如響鄕民屢
以非道呪咀者神即殛之死宋開慶己未重慶受圍兵
交空中見大旗曰婺源彭王圍遂解帥李遇龍上其功
於朝加封夫以王之英烈生而為邑人排賊患死而為
國家靖兵兇且自江至蜀凡萬里光靈遠揚惠愛旁孚
其勲德固宜與祀典為無窮也廟未有記鄕之父老陳
惠陳穰礱石求予記其事遂為作迎享送神詩俾祀而
歌之詩曰
雙溪合兮溶溶廟孤峙兮東峯水秀兮山雄據異氣兮
神所鍾丑口微兮賊刃紅張義膽兮戕其躬飛精英兮
蠶叢搴大旗兮雲中月暈折兮息羣兇日光懸兮照孤
忠役潛蛟兮年無凶驅厲鬼兮翺祥風神之福兮龐以
鴻神之祀兮宜無窮
戴虞候(護)傳家乘
戴虞候護者其先自袁州宜春徙新安至護始居婺源
鳳亭里性剛果有武力值巢賊亂後草竊蠭起護倡義
與鄕人團結自守會楊行密都督東南行營以陶雅鎮
歙州汪武鎮婺源雅聞護名薦補先鋒突將都押衙兵
馬使時土賊余公美作亂雅遣指揮使張洪等自衢州
白沙鎮進討命護佐之公美就擒進補廂虞候巳而汪
彖余知禮等以次嘯聚武檄護率所部掩擊之護戮其
渠魁釋其脅從一鄕晏然時天祐三年也護尋卒雅表
其子夀代領其衆吳順義申官至婺源左建威指揮第
二將卒徐知訓復表其子安為右軍衙前總管充饒州
左豹捷指揮第一都虞候安守饒甚有威惠南唐保大
中官至銀青光祿大夫檢校國子祭酒監察御史上柱
國卒于饒州詔葬樂平榔㯽山土人感德立祠祀之子
孫居婺源桂巖及休寧隆阜甚盛(戴護差牒勅都團練觀察處置使牒先鋒)
(突將都押衙第十將戴護牒奉處分前件官早推忠赤久著勤勞實深奬用之情特舉陞遷之典俾居重職更)
(俟立功始終不渝甄醻豈後事須收捕散押衙充先鋒突將都散員兵馬使牒知者故牒天祐元年八月五日)
(牒使檢校太尉陶夀戴夀差牒勅鎮海寧國等軍節度使諸道都統牒戴牒奉處分前件人素稱壮勇久著)
(忠貞咸藴義以思伸盡飭躬而待用今則特於行伍補署職名事須補散將差充婺源左建威指揮第五第二)
(將十將牒知者故牒吳順義六年四月日牒使守太師中書令東海王戴安勅牒勅右軍衙前總管充饒州)
(左豹捷指揮第一都都虞候申報本都公事戴安早由武幹俾列私門累換歲華頗聞勞積宜伸朝奬式爾旌)
(醻可銀青光祿大夫檢校國子祭酒兼監察御史上柱國餘如故保大五年三月日駕部員外郎權知制誥陳)
(喬行)
周都巡(繼忠)傳汪子相
周繼忠祁門人宋乾德間郡盜蠭起繼忠奮身討寇保
安鄕民邑父老上其事授邑令歷九年人民按堵盜賊
屛息建洞元觀為祝釐之地開寶九年解篆入京授西
頭供奉官閣門祇候舍人累遷至銀青光禄大夫檢校
太子賓客兼監察御史飛騎尉持節潼川府路巡檢使
卒年七十八朝廷賜金帛葬邑西高塘長樂源民懷其
德祠於眉山左祀之凡有疾患禱之必應
英烈錢氏二侯(嶨觷)傳吳朝陽
英烈錢氏二侯曰嶨曰觷本兄弟讀書尚氣槩自曾祖
大理丞隠之家于歙别墅在淳安之蜀溪宣靖中臘寇
甫平餘黨尚熾二侯起鄕兵勦平之浙賊倪從慶寇淳
安一戰敗去建炎三年秋金烏珠入寇將遡浙而西二
侯率方庚等引兵逆戰桐廬據牛山之險敵人敗走功
聞補承信郎衢寇張花項犯歙且逼嚴又敗之郡賴以
安卒紹定三年歙人上其功郡詣實申省詔立祠歙之
乳溪賜額英烈嶨諡惠顯侯觷諡惠濟侯誥曰昔仲尼
有言綱紀天下曰神方建炎辛亥敵馬飲江蕩搖我二
浙爾兄弟無尺寸兵在手乃能仗義率鄕兵戰烏珠于
桐江下擊舟礌石敵幾不能支遂遁去推校功烈當與
劉韓並驅而史失其事朕甚悼焉既列廟祠又班侯爵
尚其子孫世篤忠貞以承休于前功於戲偉矣
蒋進義(果)傳李以申
蒋進義果字明道居黃山其先世天台人因宦遊于歙
家焉果性剛明仗義不撓不屈建炎四年金人入寇分
其將馬吉以兵自宣城犯歙境果奮不顧身率鄕兵於
烏泥嶺結寨鑿壕發矢礌石敵敗而退郡上功奉旨補
進義副尉且賜弓劍旗馬以重之紹興二年賊魁張琪
自饒突入歙焚劫甚慘果奉憲臺命復自備糧餉親部
保甲隨寓戰鬭屢報擒捷鄕井獲全及賊黨壓城果又
調遣鄕兵千餘於城西防拓枕戈待旦曾無休暇未幾
兵寝衆皆欲其進為自榮計果曰吾昔厪勞捍寇忠義
所激也今偷安田野足矣干禄豈吾志邪終隠弗耀紹
定戊子郡人追念不忘咸乞建祠以報遺德范侯鍾成
之既祠凡里有雨暘水旱必禱禱必應其三世孫應南
以儒學傳所寶建炎紹興公牒具存
汪觀察(介然)傳汪師泰
汪觀察介然字彥確幼失怙恃鞠於祖母倜儻不羈年
十八如京師從伯父四友先生學用開封祥符籍領鄕
薦補文學免解不第從岳飛軍補宣撫司幹官後從韓
世清軍殺獲劉忠等賊補進義校尉收復襄陽等六縣
以功遷承節郎紹興間與侍郎沈昭遠使金充上指節
使轉忠靖郎就添差充本軍指使先是洪忠宣公皓陷
金高宗用其子适為相屢書求皓金以不知所在為辭
及公使金遊城上皓聞笑語曰南音也密附蠟丸書公
剖股納之歸聞于朝帝召見公以實奏命于御前取書
以進上覽之涕泣乃命适拜公為之厚賂和議乃成明
年洪公皓朱公弁張公邵皆南還洪公令諸子孫羅拜
之曰微夫人之力不及此适出知徽郡為公建府第朱
文公誌朱弁墓得邑人汪介然密附洪公皓蠟丸之功
也事見洪公家錄及輶軒集是年公罷任以進義校尉
授承信郎添差監臨江軍轉承節郎二十年差充戸部
瞻軍酒庫二十一年轉保義郎二十五年差監泰州丁
溪鹽場催轄亭戸煎鹽兼本地分巡檢巡捉私茶鹽礬
轉成忠郎三十二年轉忠翊郎隆興元年轉忠訓郎差
充邕州提舉右江兵馬盜賊公事兼沿溪巡檢使提舉
訓練三十六洞丁横山寨駐劄乾道五年轉修武郎九
年轉武翊郎轉武經大夫淳熙元年宣差東南第六副
將贛州駐札七年移吉州駐札領軍三千五百人九年
朝廷令大使檢閱兵馬先是戚公不肯為公保官臣僚
奏公不諳戰事訓練不精朝廷試公武藝能挽一石二
斗弓及走馬以鎗提米一石仍其官以觀察使主管台
州崇道觀致仕卒年七十七(李一初澤存祠記徽之屬州曰婺源婺源多故家世)
(族而汪氏其一也汪氏之上世祖武經大夫介然當宋紹興初從侍郎沈昭遠使金時洪忠宣公為金人所留)
(音問遼絶大夫以計得竊與公語且得其蠟丸書剖股肉納丸其中歸以遺公之子比公南還命諸子執子弟)
(禮環拜大夫大夫由是顯聞于時其後岳武穆王宣撫江淮辟大夫幹辦公事提舉贛州洞丁横山寨宣勞翼)
(駐劄為第六副將以夀終于家其居宅則公之子适倅徽時所為築也凡大夫所受宣勅詔誥并歷仕批書三)
(洪往復書帖至于今具存其七世孫周將搆祠於大夫之墓以虔祭掃且以藏大夫之手澤故名之以澤存而)
(請記於予予聞諸禮經人子之所以敬其親之手澤者若書冊琴瑟之類是也大夫之手澤豈特書策琴瑟之)
(類哉是宜汪氏之孫子世守而不敢墜也大夫為國盡瘁不避危險以忠義奮身以功名垂世後之士君子凡)
(聞其風聲而得其手澤者孰不願一快覩以想見其為人而况乎大夫之孫子哉是又宜汪氏之孫子世守之)
(而不敢墜也然自宋南渡至于今數百年中間凡幾變故簮纓圭組之家鮮克自守至有不能保其身者而况)
(乎先世之手澤哉一世二世之手澤且不能保而况六世七世哉世代有遷革而大夫之手澤具完人事有廢)
(興而大夫之手澤無恙謂非汪氏有賢子孫不可也或有疑君子之澤五世而斬者則將應之曰五世而斬者)
(君子之遺風餘澤至五世則泯矣若其手澤之存雖數十世可保也顧其子孫賢不肖何如爾周才學兼著不)
(屑用于時而獨拳拳於大夫之手澤若此可謂無忝爾祖者不賢能如是乎後之來者益加謹焉庶乎其不替)
(也)
武翼郎差監泉州市舶務朱公(由義)墓誌銘
章琰
公諱由義字宜之姓朱氏世居歙之黃墩十世祖制置
公古寮唐天祐中以陶雅命戍婺源因家焉而長子拱
衛上將軍歙州團練使雲遂居休陽即晦庵先生七世
伯祖也公曾祖瑺潛德不耀祖逢時中大夫父晞孟武
略郎母童氏岳之官裔封安人公生而岐嶷長而敏練
伯父侍郎晞顔心甚愛之每游宦必與俱丞相周益公
一見加重特奏補公右階調平江崑山醴曹天台港頭
鎮官三山興化都巡使上饒銀銅場與夫福清戎官泉
南市舶公之仕其次第可攷也方公之仕也市駿瘴鄕
備嘗艱阻公一以恩遇部下皆為之謹牧養時水芻馬
數無耗朝廷屢加賞迨巡使瓜期至母安人疾迓吏感
公平夷惟恐失公至焚臂以祈安者及任銅場中明利
害或壓傷部役畀湯藥棺具此其惻隠一念發於性真
人莫不感慨其他善政未易枚舉官泉南僅歲餘以疾
卒時番商聞者皆流涕嗟惜此公之忠信篤敬足以行
蠻貊抑於是可覘矣初侍郎公尹京兆公之考武略在
焉武略殁於府治朝紳弔者冠蓋充斥公護柩歸葬長
弟蘄州判官由道次弟將仕郎由信極力襄事慈親在
堂定省奉養内外無間言此其孝以事親立身之大節
也公嗜書史每潛玩有所得輒書黏壁間久而滿室詩
得唐體有集以秀軒名公嘗訓其子惟賢曰棄文即戎
非我素志學以志道汝其勉旃惟賢書紳不忘千里從
師皆當世聞人歷游庠序文聲頗振侍公泉南嘗以文
贄倉部劉侯煒叔侯深器之謂公曰真千里駒公有後
矣丁酉捧鄕書癸夘預亞選尋任安東州漣水縣丞知
縣事孫燾早以文學著綽有祖父風積善有素所以流
芳錫慶未艾也公生於乾道癸已四月卒於嘉熙已亥
三月積階至武翼郎娶曹繼劉並封孺人惟賢以淳祐
已酉十二月辛酉奉葬於古塘之原其山丁離其向子
癸元配曹氏葬前山密邇公墓今惟賢状公之實遠来
乞銘謹第其本末為之銘曰
惟公德人文武弛張厥施未竟必有餘光埋玉於兹長
發其祥施于孫子千古流芳(泉州市舶誥修武郎朱由義右奉聖旨宜差監泉州)
(市舶務替伊宗尹將来到任成資闕劄付朱由義准此紹定六年十月日漣水縣丞省劄淮東安撫制置大)
(使尚書省劄子兩淮安撫制置使司状照對縣吏之長曰丞所以佐理一同也况在邊徼尤當擇人竊見從事)
(郎安東州漣水縣丞趙希橋行將書滿下次未曾辟官今踏逐到廸功郎新宜差蘄州蘄春縣丞朱惟賢老於)
(儒學綽有吏能再轉為丞尚需遠次欲辟充前件差遣庶稱官使邑人是宜除已將本官脚色家状送委特改)
(差充夀春府下蔡縣主簿權揚州司法王迪功立中點對即無違礙今遵依近降指揮取索本府所授真本付)
(身文字見至欲望公朝特賜敷奏將朱惟賢差充安東漣水縣丞填趙希橋將来書滿闕仍乞給降付身發下)
(本司給付施行状候指揮閠六月六日奉聖旨特依付本司須至指揮右劄付新特差充安東州漣水縣丞朱)
(迪功仰恭依前項省劄内備奉聖旨指揮施行准此咸淳九年十二月日右宋訓武郎朱公由義及其子漣)
(水縣丞惟賢勅劄二通公八世孫處士彦榮之所藏也考朱氏譜其先與文公先生實同所出蓋其上世在唐)
(有諱古寮者號制置茶院府君生三子長雲為歙州團練使居休寧北街次令滔居休寧首村季廷雋居婺源)
(雲傳八世為晞顔宋隆興二年進士工部侍郎封休寧縣開國男由義之從父也廷雋傳七世為文公宋紹興)
(十八年進士華文閣待制封婺源縣開國男由義之從祖也兩派皆開國故鄕而文公道德之學實被乎天下)
(後世可謂盛矣縣丞孫永錫嘗編錄侍郎公諸房勅牒共九十三通為一帙以傳而此二通則出于彦榮者間)
(出相示求識之而前帙有先高祖春坊公之跋不待贅也鄕先達尚書襄毅程公長孫壎為予之壻次孫塏為)
(處士孫壻故獲相還往而得考見故家文獻之詳為題其後詩曰孝子不匱永錫爾類傳曰公侯子孫必復其)
(始朱氏後人尚勗之哉弘治壬子秋九月望日浯溪後學汪奎書)
統領程公(安節)傳家乘
公諱安節字元亨姓程氏梁將軍忠壮公之後也忠壮
十二世都使公澐以禦巢賊有功居休寧澐四世廸為
本縣簿子孫定居邑之山斗公則縣簿十世孫也少喜
讀武經好馳馬習射以功名自許嘉定四年有詔募雄
邊義士公出應募屢隨主將禦金人有功帳前總轄王
德和上言程某忠勤宜加奬擢詔授京西招撫司遊擊
義士軍副將兼統領時江淮京湖制置使李珏趙方以
與金人絶好傳檄招諭進討公每在行恩賞有加卒于
軍歸葬山斗排嶺泰塘原子四人長崇補太學上舍次
岑早卒次峒為司省掌書次崧從父軍中以功補進武
校尉進授承信郎諸孫曰寔湖南潭州路分曰傳新淦
知縣曰華郴州判官曰真行院都事曰榮曰英俱太學
上舍曰雲曰漢俱宣教郎(補進武校尉牒行在尚書吏部三日奉聖旨第一等功特)
(補轉四官資第二等功特轉補三官資第三等功特轉補兩官資今劄付吏兵部施行準在數内立到第一等)
(功特轉四官資并普例三官資通共七官資白身效用淮西義士左軍程崧從前項指揮共特轉亡官資合補)
(進武校尉年四十六本貫徽州休寧縣千秋鄕和化里父名安節準勅補充進武校尉右程崧準勅補充進武)
(校尉故牒寶祐四年九月日給膺授承信郎勅進武校尉程崧右可特授承信郎朕嗣大歷聿新文命之敷)
(施及小臣亦俾武階之陟既逮事於先帝復欽承於眇躬宜渙異恩各增一秩嚴惟邦慶既均海宇之歡若序)
(歲勤則有銓曹之格可依前件奉勅如右牒到奉行咸淳三年十一月十三日)
程武魁(鳴鳳)傳汪子相
程鳴鳳字朝陽號梧岡祁門善禾人少穎異博學洽聞
宋淳祐丙午應武舉寶祐癸丑射策居第一乙夘戊午
以經學兩請漕舉初授殿前司同正將除閤門宣贊舍
人改知德慶府陛辭指陳時事剴切無所回避上嘉納
之將官適部内山猺猖獗或止其行乃正色曰方天下
多事之秋正臣子奮忠之日仗馬木鴈吾不忍為也毅
然前進未及境奉檄促令赴郡至則條事宜上于帥出
奇掩擊磔大憝而尸之餘黨悉平士民咸詠之及代主
管建昌軍僊都觀以歸治亭榭于山谷間扁曰盤隠若
將終身焉未幾起知南雄州朝辭進無逸說上奬諭再
三比至州常賦外有折銀錢歲輸六千緡亟請復之三
年解組而歸終于盤隠焉公精草書工墨戲有讀史發
微三十卷詩文二集子美授進武校尉姪克柔任本縣
主簿(封父母妻勅尚書吏部景定四年九月十四日明堂大禮赦書節文應文武陞朝官父母妻並與封)
(贈訓武郎程鳴鳳故父贈從義郎夢衡右擬贈訓武郎准以申聞准奏景定五年四月日)
帥幹程公(驤)傳程恕
公諱驤字師孟一字季龍梁將軍忠壮公後十七傳至
諱炳者始居休寧富溪又七傳至學正公以明經起家
公高祖也曾祖卓祖汝礪父思禮皆克世其學公生而
器局宏遠偉姿容望之若神人性極聰悟凡諸經子史
律歷之書一覽輒盡其義時元寇日迫公慨然思為國
致力遂與諸義士日出習武事兼治七書端平三年勅
充武學生尋陞上舍開慶元年登周震炎榜進士赴御
射勅賜武舉出身賜玉軸綾誥錦囊授承節郎分隸鄂
州駐劄御前諸軍統制司同準備差遣以親老乞就近
改差建康府侍衛馬軍行司同準備差遣未幾丁内艱
服闋補舊任考滿轉保義郎除權中書舍人時賈似道
崇姦誤國知事不可為遂乞祠主管建昌軍仙都觀久
之得請致仕於所居傍鑿池引泉搆亭為游息之所榜
曰林泉風月日與名勝吟嘯其間不復染指世味也嘗
書座右曰無毁之謂譽無憂之謂樂無求於人之謂富
無屈於人之謂貴人以為名言宋亡元訪求舊臣甚急
公益屛絶自號松軒以見志年七十三而卒娶西路倪
氏側室羅氏子男三曰文豹文虎文陞葬里之和睦干
所著有松軒集若干卷(補武學生勅牒行在國子監學生程驤本貫徽州休寧縣和睦)
(鄕輕財里祖學正為戸曾祖卓故不仕祖汝礪故不仕父思禮未仕習七書紹定五年補中當年年二十一歲)
(牒程驤文武二道有國之常經不可偏廢尚矣國家自中興以來宏建太學以育羣材濟濟相率既底于成復)
(設武學丕承祖宗舊制士之來游日益滋衆爾其孜孜汲汲無忘教養之意尚勉之哉准勅牒補武學生故牒)
(端平三年十二月日牒在右宋帥幹程公驤所授武學生勅牒一通大抵宋患兵弱故南渡後名士多喜談)
(兵然當開景之際似道柄國所謂名士者亦多無以自試蓋不久而宋社屋矣若公其一也然公之曾孫伯順)
(能葺其池亭以還舊觀六世孫尚質能續其譜系及編流芳集以昭先烈八世孫太珍能建保訓樓藏其遺書)
(而又作祠于墓以奉時祀則公之英抱義槩雖不獲少見于時登名史冊顧其詩禮之業慈孝之規所以施諸)
(家而裕後人者亦不可及矣弘治乙夘夏六月既望休寧陪郭宗後學敏政書)
新安文獻志卷九十六上
