新安文獻志卷十八明程敏政撰
序
婺源茶院朱氏世譜後序朱熹
喜聞之先君子太史吏部府君曰吾家先世居歙州歙
縣之黃墩(舊譜云長春鄉呈坎人)相傳望出吳郡秋祭率用魚鱉
(舊譜云有諱介者世數不可考矣又按奉使公聘遊集目云系出金陵蓋唐孝友先生之後考之唐書孝友先)
(生諱仁軌自為丹陽朱氏而居亳州永城以孝義世被旌賞一門閥閱相望而非吳郡之族奉使公作先吏部)
(詩又云迢迢建業水高臺下鳳凰鼻祖有故廬于今草樹荒不知何所指也)唐天祐中陶雅
為歙州刺史初克婺源乃命吾祖領兵三千戍之是為
制置茶院府君卒葬連同子孫因家焉生三子仕南唐
補常侍丞之號(今族譜亦不見)其後亦有散居他郡者(已上竝見吏部)
(所錄蘆村府君作歙溪府君詩序)熹按今連同别有朱氏舊不通譜近
年乃有自言為茶院昆弟之後者猶有南唐補牒亦當
時鎮戍將校也蓋其是非不可考矣先吏部於茶院為
八世孫宣和中始官建之政和而葬承事府君於其邑
遂為建人於今六十年而熹抱孫焉則居閩五世矣淳
熙丙申熹還故里將展連同之墓則與方夫人十五公
馮夫人之墓皆已失之因亟詢訪得連同兆域所在乃
率族人言於有司而後得之其文據藏於家副在族弟
然而三墓者則遂不可復見癸夘五月辛夘因閱舊譜
感世次之易遠骨肉之易疎而墳墓之不易保也乃更
為序次定為婺源茶院朱氏世譜而并書其後如此仍
錄一通以示族人十一世以下來者未艾徽建二族自
今每歲當以新收名數更相告語而附益之庶千里之
外兩書如一傳之永遠有以不忘宗族之誼至於蘆村
府君其墓益遠居故里者尤當以時相率展省更力求
訪三墓所在而表識之以塞子孫之責而熹之曾大父
王橋府君無他子其墓在故里者恃有薄田於其下得
以奉守不廢當質諸有司以為祭田使後之子孫雖貧
無得鬻云九世孫宣教郎直徽猷閣主管台州崇道觀
熹序
攷古編序程大昌
予賦性樸拙琴奕博射法書名畫凡可以娛暇消日者
一皆不能又任真委命雅不信祈禬可以得福卜相推
占之可以擇利避害故緇黃方技之士無因而前間因
涖官接物之隙兀坐無為則所與交際酬酢者惟古今
新舊書冊而已自古至今若聖若賢有作有述有釋有
駮至予而精言奥義略無遺機矣予方奉訓不暇而敢
贅出其見哉若諸儒訓傳歴代故實循其所傳稽其所
起苟或未至安愜則默識諸心若有結未釋者旁求參
攷久忽究竟揆諸本始而明協諸旁證而合則遂欣然
自幸如處闇見曉不知其筆之疾而書之徹也嗚呼固
有樂予創發古義而躍如不制者矣亦安知無諱非伏
鄭而誚其多事也歟知我罪我吾非所恤姑從務實求
是者而行其志焉斯已矣古語曰有弗辨辨之弗明弗
措也又曰温故而知新予敢安於已措而息於既老哉
求閒苟遂益取平日所疑而盡究其極五十九年之非
忽其自見則其為可樂豈勝厚哉舊著恐遂散逸輯為
一編以便尋繹而序識其所從作苟有見當綴續其後
也淳熙辛丑七月一日新安程大昌泰之書於泉南安
静堂
古今長者錄序羅願
始願幼時暮從諸兄退自學先君取後漢書指馬援所
以戒兄子者使誦之益取卓茂劉寬等傳略為解其指
意歸趣習誦使夙知世有退讓長者之行涉事以來備
更險易雖或加已以横逆直自不屑者以先訓著於心
取舍素定故也竊惟長者之名不顯於前世獨詳於戰
國秦漢之間起於世衰道微時論迫隘相與角長短較
險易各務近其所欲而推遠其所惡無復忠厚純固之
氣象其有識之士秉心不競又深知天下之理毁譽之
無定說而非一時口舌之所伸利害之無定端而趨利
者未必得避害者不必遽免是以己之所安人或睨之
則釋去而不辭加之以衆人所惡事之晻昧者則亦悠
然處之而不屑合於論語之犯而不校禮之不報無道
書之斷斷無他技而有容者譬之有人年長涉事處於
衆穉之間過而見陵則亦畜之而已爾必不與之屑屑
是雖非明君嚴父之所以教督成就人者要非衆穉之
所能蓋超然有為人長之道故命之曰長者昔者漢武
帝初立首問天下長者而田叔引孟舒其後張釋之亦
稱絳侯東陽侯張相如之為人以止嗇夫之遷東陽以
太子傅免選可為傅者則用萬石君比景帝置相亦以
魏其為沾沾自喜而用建陵侯綰當是時人厭秦俗之
薄相與勉為渾厚而文帝資尤長者以此倡之一時朝
廷内外持論皆如此其流至於孝景數十年間人人自
重恥言人過禮讓興而刑罰省孰謂長者之論無益於
人之國邪故因先世所訓者為資益摭取前世所為若
此者總之為若干卷命曰古今長者錄詳夫古人之為
此非有意於聞也特其秉心不競以世俗為不可告語
寧以其身少忍而容之幸而其事適著則為人所稱歎
不幸而事不白於當世則亦已矣然要之天下之事捐
利以與人者利既去而名歸之受惡而不辭者毁譽久
而公論出焉是以昔之長者每務假人而常都天下之
顯號然其本心非有儌於此而為也如使其人可以告
語不待己之推利引惡雖在我無獲長者之名而可使
彼不陷於不義則昔之人尤樂為之顧其勢有不能爾
夫長者之道其失使人無所懲予又懼夫或者不務原
昔人之心特樂其名而襲其迹姑務以德報怨引惡自
予躬自厚而使夫人者或無地以自處此非天下之通
道且非願之所謂也故極其說使覽者得擇焉
張仲思字序羅願
願前在贑州求客於郡之賢者安福尉李君君言其友
張生與之處久而不厭生名合字仲權以權為非進學
者之事請易於願字之曰仲思且為之言曰天下之理
無有縣隔思苟至焉其皆合也古者於天下之具未立
智者以意為之使金與木相附而飛傳心目之巧於百
步之外患夫勞且遠也則以人之心諭馬意合於六轡
截然如引繩而燕越縣於其轡矣疾痛不可知則又以
數取病者長短斜直望表而刺之其入如芒且死倔然
以生人謀之所窮則選取昆蟲草木之老有智者尊而
命之以通於不可測知之鬼神若是者皆不近也而卒
如人之求特於理之中有可以縣合者古今智者窺見
其然因積思以通之以為天下利其始也疏其漸也必
密終則悉如人之所欲為無毫髮不盡千世之下以為
是固然不知其始之用心至於此極也儒者之道去已
之私以盡其所受之分以施於上下親疎之際此其更
智者益多彼作於前者因其心力之所成就固已思而
睿睿而聖矣其大經大法垂後世者皆具今之學者亦
合於彼而已合者從之其不合者則又思之蚤夜積而
不止視前之密者日更以為疏則知所決擇矣夫心者
易寤者也能從人者也善變化者也不可窮者也惟其
置而不用則沈著而不靈敗壞而無力終日竊行而莫
之覺不然是昭昭者用之得其道彼將自能巧變汰去
浮游散越之念而日就親切忽不自知其合也古所謂
思之不得鬼神教之非鬼神之力也其精氣之極也豈
謂是歟論語曰未之思也夫何遠之有願將窮此而未
能仲思勉之
新安志序羅願
新安在秦漢為黟歙二縣漢末别於丹陽以自為郡其
山川風土則已見於中古矣漸江之水出於鄣山則章
亥之所步禹之所錄也桐汭之地為黟故境則楚子西
子期之所争丘明之所記也至於漢氏兩以疏封骨肉
為諸侯王國又丹陽都尉之所理會稽太守之所通皆
班班著見至梁蕭幾為新安太守愛其山水始為之記
又有王篤新安記唐有歙州圖經國朝太平興國中詔
編廣記往往摭取之至大中祥符中頒李宗諤所修新
圖經於天下則由前諸書廢不顯而官府頃罹睦寇又
失祥符所頒時抄取計簿益之以里魁亭父之所隠實
者編以為冊餘五六十年矣私竊悼之間因閱前史及
國典並雜家稗說有及此者稍稍附著後得祥符圖經
於民間則總目麤設益訪故老求遺事思輯為一書然
未果就會邦君趙侯聞之勉使卒業約敕諸曹遇咨輙
報且諭屬縣網羅金石之文使得輔成其說而書出矣
夫所為記山川道里者非以示廣遠也務知險易不忘
戒也其錄丁口頃畝非以覽富厚也務察息耗毋繇奪也
其書賦貢物産非以給嗜欲也務裁闊狹周民利也至
於州土沿革吏治得失風俗之媺惡與其人材之衆寡
是皆有微旨必使涉於學者纂之自上世九州之志與
三墳五典偕號為帝王遺書而禹貢職方氏孔子定之
以為經若直抄取計簿以為書則凡吏之善書者足以
次之矣其施於事也亦然若直据令甲以為治則凡吏
之無害者足以聽之矣蓋世常以此為無事乎儒而儒
亦卒不可廢於世也豈特此哉凡十卷名曰新安志侯
帝室之胄父子昆弟皆以文學取第其為政廉清不擾
人亦相與安之且去猶惓惓於吾土思欲表章之蓋有
不可忘者矣淳熙二年三月癸未郡人羅願序(曹宏齋曰湯東)
(澗藏小集每為文必讀數十百過方下筆客猝至扄篋惟謹)
送陳守入覲序吳儆
尚書陳公守新安之二年將入覲郡六邑二十萬家若
吏若民若士君子莫不咨嗟太息思公之德而惜其去
先是新安地瘠賦重其民之生甚勤而畏法令奉公甚
謹比年守將以其斂之之易而不知其輸之之艱也歛
益暴期會益急所賦帛必極厚且重以獨先諸郡為能
盡機杼之巧所不能致中産之民破業不足以輸貧民
避賦流離轉徙且十五愁嘆之聲聞於朝廷主上為之
惻然詔歲减所輸帛六之一而公適來上體聖天子所
以哀此下民之意為之中制使上足以備國之用下不
至於窮民之力主賦吏循歲例懼以不及致罪且累公
公以身任責行之二年朝廷初不責其過制民以是稍
獲安集又新安歲所賦粟於郡常用有餘數前此利其
大有餘也益納以大斛吏緣為姦民所輸費率二石而
致一石公至量郡所用推以予民且日戒給受吏無得
踰制巧取由是六邑二十萬家人人皆被公之賜其小
人知所愛而其君子知所敬庶幾自是而後君是邦者
皆知奉上德意賦歛有常民不重病蓋自公始也某世
農民又方以奉祠居里中邦人之情目所覩也故書之
(程端明序曰竹洲詞章峭直紆餘嚴潔平澹有正笏垂紳雍容廊廟之風)
王昭君辭序吕午
女無美惡入宫見妬士無賢不肖入朝見嫉世率以為
名言以予觀女惟美故惡者妬之士惟賢故不肖者嫉
之明妃入漢宫絶世而獨立其輩行妬之久矣當元帝
按圖召幸時諸宫人皆重賂畫工為進身計明妃以色
自負獨不予故畫工惡圖之使不得見人莫不歸咎於
毛延壽之徒不知諸宫人之重賂政所以使之惡圖明
妃而後已可進也一旦為和戎故召見間帝始驚悔畫
工皆誅死竟亦何益前輩謂蛾眉先妬明妃為去國之
人信哉嘗因是論賢者不幸與羣小竝立羣小不惜金
珍交結佞幸以圖進賢者方厭惡唾罵之不暇決不肯
效尤彼又懼賢者之進必不便於已其交結佞幸不特
自為併欲傾讒賢者迨事變興賢者已見擠而去見大
夫無可使者人主始追咎左右平時毁譽之失實赫然
震怒重寘之法不幾於噬臍乎故為人上者於賢不肖
之進退能先覺而無後悔不至如元帝之於明妃則善
矣雖然明妃近在掖庭為左右所蔽不見御帝昏迷可
知及因事而悟尚能奮威斷以誅畫工望之猛房為恭
顯所譖以死而於恭顯寂不聞行畫工之誅何邪毋乃
重於色而輕於賢邪雖悟猶不悟有若涑水易欺難悟
與終不能悟之言是可為萬世戒矣九華陳君民瞻取
明妃出處與古今歌詠會粹成編且鋟之梓或疑其何
必為一婦人屬意如此比攜編踵門告曰觀諸公詠明
妃事言人人殊而於世教或有益為我下一轉語見不徒
編次之意予謂昔之編國風者於詠婦人女子詩靡不
備載聖人不刪焉所以示勸戒也民瞻之意殆出於此
故為即其關於君道之大者書之
送程德章歸新安序吕午
始予遊黟之桃源自墨嶺入兩石對峙如劍門坡隴左
袤壑谷右浚心固已異之少進峯巒周遭巖洞嵌空路
繚曲深窈可二十餘里至黃陂忽軒豁平衍古木挺拔
列道旁山從北來横亘端聳宛若屏障東西兩臂皆重
複蜿蜒其南則丁巽二峯秀麗竒特上入雲霄四山相
拱揖環繞連屬如城郭然中有雙溪循兩臂流灘瀨湍
激交會於靄峯之前公侯之居人士之廬與山光水色
相照映耕者釣者飛者潜者如在畫圖使人動心駭目
應接不暇李太白所謂别有天地非人間也予意山川
若此必鍾秀於人其顯者既已登政府列侍從把麾持
節表表當世於是山川英靈之氣磅礴而上騰矣而未
達者豈無書林藝圃鑚研妙理風晨月夕吟詠性情以
席珍待聘於煙霞泉石間如山川英靈之氣鬱積而未
發者乎予庶幾見之一日邂逅程君德章清修嫻雅和
而有守於書無所不讀間作為詞章詩句無不過人篆
隸行草棋琴皆精詣德章少年有志場屋嶄然見頭角
謂功名可操劵致至是猶未得一展抱負乃遊戲詞翰
一操一枰以自適豈非所謂英靈之氣鬱積而未發者
歟見異人勝得異書矣别兩年復會於行都酌酒話舊
歡甚所愧無以相軒輊耳抑聞之積久者發必宏渭濱
隆中決不與草木同腐予於德章深有望焉因其歸書
以為贈
史權序汪宋符
史胡為而作曰權是非也孰權之曰心心天也至公之
舍也亘古今而一者也古者人極常建人心弗斵權之
所至是非定焉尚書之軌範春秋之褒貶是已後世心
失其養人而不天然其所以為天者固不泯也故是非
或定於一時或定於後世左氏班馬以下論贊是已嗚
呼秦漢以來簡策絮繁甚矣一言而當萬世不能易一
言而謬後世獨無公論乎六經仁義不為遷損正直守
節不為固輕儀廙名存亮瞻實著松璞相博幾兢難誣
慨其汨糾其謬蓋自有真是非焉此無他權之以心而
已今夫衡之所為信於天下者平也衡之所為平者權
也世有持一衡者或能軒輊以為輕重及其定也則固
不可欺也諉曰可欺持而較之西隣則敗矣史乎史乎
其可以為權乎吾友趙戣賦性雋茂好學博觀紬繹繙
閱之餘擷古今是非之定論以為一編問名於予予以
史權目之而併序所為作之意太史公謂知春秋者為
君為臣隨所處而得其當則是權也豈徒以定古今之
是非哉
深衣翼序程時登
深衣成書司馬氏最先出王氏祖司馬時有異同而皆
不能不為唐孔氏所惑子朱子蓋嘗病之是以晚歲所
服有與家禮異如續衽鈎邊之類者惜家禮為初年本
既失而不及訂定也信齋楊氏既以所聞於節齋蔡氏
者附注於家禮之後矣然先生於諸說其所去取折衷
不但此一條也時登因不自揆以傳為綱注之足以發
傳者列於傳之左疏之足以釋注者附於注之下參次
諸家而斷之朱子名曰補疏而附冠巾屨之屬總而名
之曰深衣翼其質之經傳而無所見求之他書而不知
其左驗者間以愚意妄述其說以俟來者正焉本篇自
司馬氏王氏外有曹易者頗取朱子之書以詆其失然
其因先生說而正之者既不明言其所自若自以為得
有先生所引而未發者又不能參合考訂以求其義復
不自知其所失且重複不瑩視二家若詳而實略若醇
而實疵也黃氏說本朱子楊氏早學於朱子晚受藁於
黃故附注特詳焉嗚呼自秦滅六籍古制蕩然漢興無
能改於其舊猶賴專門諸儒收合餘燼窺見一二然其
所尚者訓詁或背於經所及者制度未悉於理自河間
獻王之禮逸無復全經子朱子雖嘗以為己任然自家
鄉邦國王朝之後不及修而授之勉齋勉齋喪未及竟
祭未及修而又以屬之信齋於是不惟家禮非先生已
定之說而儀禮亦為師門未成之書矣嗚呼天不欲此
禮之秩乎何其失之易而成之難晦之久而明之不大
也則夫先王之法服其僅存而未泯如此衣先王之遺
文其足徵而能言如此書學者宜知所從事矣時登不
敏誠願與同志共勉焉使服是服者因訓詁而有得於
經因制度而有得於理謹名分崇愛敬修身以齊其家
亦豈非先生所願乎乃僭識其意如此
新安文獻志卷十八
