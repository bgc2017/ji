新安文獻志卷六十七明程敏政撰
行實(忠孝)
汪左丞(同)傳趙汸
汪同字仲玉始名武同避叔父諱也其父德潤以子不
育故禱于雷壇是夕夢神䧏雷作覺而同生身長瘦黑
其先世多業儒同獨不肯事筆墨&KR1542;&KR1375;不檢束母夫人
葉氏怒其不成器輙自矜曰同兒成器乃與人異與羣
牧戲為分隊立長教以坐作進退法曰吾為將帥則於
某處立營扵某處置旗鼓羣牧悉聽命見者異之十五
渡淮北行買馬交遊諸軍校習騎射所有貲貨盡喪不
能歸過廬江縣鷺鷥橋問沽遇貧道者與飲道者曰吾
能推命汝勿憂十年後當以武功顯冠幞頭騎善馬名
傳天下官二品慎保令終語訖出門即不見及歸所假
稱貸不能償父怒同曰兄為償之吾力耕以養父母不
累于兄兄叡儒者也信其言且曰勿貽父母憂償盈其
數計錢二千四百二十緡終亦不事耕耨至正壬辰兵
起蘄黃號紅巾破江饒閏三月二十一日䧟婺源知州
張士謙力禦不克被擒死江州鄕里遭焚掠逃竄無所
乃推同為首依山谷保聚捍禦之同分署部衆後乘五
嶺前倚溪谷寇不敢犯兄叡走官軍所陳策以决進取
平章薩木丹巴勒曰得子兄弟無憂矣癸巳三月薩木丹巴勒
統軍自嚴復徽以元帥韓邦彦鎮撫哈瑪爾軍復湖州廣
德以會于徽三月同率衆破賊柵殱渠首開五嶺道路
獻馘轅門扵是特古勒德爾軍由回嶺進元帥劉托音軍
由亭子嶺進同先領兵直趨州城四月一日復婺源州
捷聞平章遣使賫白金盂色段新楮二萬劵賞之署義
兵千戶率義兵協輔官軍由浮梁界田迎合邦彦哈瑪
爾軍復饒郡四月十六日率先官兵由澆嶺迎會浮梁
二十二日寇兵大至邦彦分隊逐敵大破之積尸滿野
三戰乘勝前趨五月一日復饒州捷聞平章遣使賫勞
同為餘干州同知叡為浮梁州同知叡即辭歸邦彦苦
留之對曰叡本田家不嫺軍旅遭寇荼毒忠憤激切以
至此仰叨戰勝之威饒既平定則婺源山中可以少安
上養親下教子其素心也功名非所望弟同為國吾當
為家耳秋寇再至時歲旱饑甚故饒之民競趨焉同從
邦彦軍七月至十二月大小八十餘戰每先鋒破敵往
往運鐡簡冐矢石出入賊中或出其後衆皆披靡無能
當者由是同之勇銳善戰無不稱服左丞羅羅至饒首
嘉勞之薩木丹巴勒曰同戰功多亦數危殆宜稍優之甲午
正月委鎮圓溝八磵橋時饑饉之餘盜出沒掠人以食
八磵橋驛道百餘里無人煙使人行商不敢過同設法
招諭擇害人者殪其一二以警由是驛道無虞七月調
守浮梁賊至輙敗去先是萬戶田汪保移鎮西營賊無
所忌不意同至戰敗自相謂曰不料汪老子又来此同
夜率壮士突賊營火之汪保憤已無功乃曰吾守西營
同知自往守景德鎮汪保居西營未逾月賊破西營擒
之即據浮梁州同往復之請官鎮禦且辭病歸使者踵
至同曰吾隨軍守饒身經百戰不敢僥朝廷官爵但士
卒飢疲多亡潰吾亦病弗能堪矣時福通元帥鎮徽知
同還家舉為府判乙未三月到郡四月往鎮祁門元帥
馬國寶信左右謗語同謝病還休寕七月宣州䧟江東
憲使周伯琦得脱賊庭来駐徽禮請同會元帥楊英軍
復宣進遇苖軍帥楊旺扎勒欲拉同往杭同不行以病還
婺源饒自平章薩木丹巴勒去後朝廷以托克托阿勒呼木並
為元帥分統薩木丹巴勒軍遇賊𠞰捕參政温寧布軍鎮州城
鎮撫哈瑪爾素以戰功不受約束由是軍不統一賊得乘
隙而進官軍潰温寧布軍還駐婺源以束帛玄纁起同
知婺源州事賊已至境内諸軍無鬭志十二月同與賊
戰于横槎嚴坑還謂諸帥曰軍士宜并力為國除賊婺
源不守又退往何地人無應者明日賊至城西同方給
諸軍糧未甲即上馬出北門溪傍遇賊與鬭道狭劒戟
弓矢皆莫能施賊乘高下矢石同稍却馬失足墜荷池
同躍出拔劔鬭且却賊還視不敢逼十二月之二十五
日也因步追及温寧布軍于開化之蒻溪身被數創温
寧布躬傅善藥劉托音解衣衣之畀所乘馬揚扵衆曰
汪知州膽勇才略諸將孰能及之同駐開化之馬金募
兵守險阨休寧俞嵋集民兵據嶺南溪西之險以抗賊
兵不能勝以其從兄士英岳卿来告急同曰我軍士未
集乏器械不可往士英強之曰嵋扵公為懿親以公故
據險抗賊以待公一往兵氣自倍不往則鄕里之人旦
夕虀粉矣同不得已出白霽嶺應之丙申正月十三
日也軍士糧乏嵋請進兵同曰賊初至必衆我軍士未
集芻糧器械皆無進不成功徒禍鄕里此行不過為聲
援耳十五日同退駐馬金賊衆大至嵋走士英逃匿賊
追獲殺之其子茂逃從同為先鋒長參政温寧布以休
寧縣尹起叡招諭休寧婺源人人響應扵是兵益集四
月同分部署嚴隊伍令汪德賢汪圭為左右翼器械稍
備吳觀國吳止善葉宗茂汪周来從者衆而觀國宗茂
即為播弄握權之機矣叡心惡其姦貪邪媚不與同事
四月十七日兵渡馬金嶺至羊棧巖賊来戰敗之至鳳林
又敗之高梘渡又敗之二十三日復休寧五月二日復
徽州會深渡官兵進駐徽城升府治中實授承直郎徽
州路府判五日領兵復黟縣六日復祁門同每先鋒破
賊軍士乘銳氣所向無前矣牒萬戶朱文選守祁門還
軍休寧道見有父子代牛耕者下馬撫問以牛與之遠近
感悦叡方奉二親開化温寧布遣使要叡至委集餘兵
督守諸險阨以為同聲援其父謂叡曰婺源乃祖宗墳
墓所在汝留意况汝弟左右持忠心者甚少叡扵是招
諭婺源遺同書刻日會兵中平五月十九日同軍渡五
嶺二十日復婺源會合元帥多年等軍駐守二十五日
還駐軍休寧升淛東道僉都元帥叡駐中平結集民兵
以衛鄕里六月二十一日賊復来婺源守兵潰二十六
日叡領兵與賊遇輙勝進復婺源升攝婺源知州分兵
設策守饒境賊不敢過會元帥多年特穆爾萬戶王敬
田松山軍来婺源不肯駐州治扵河西寅坑口樹柵自
固縱軍四出殺掠不已八月叡見諸軍不進自領兵破
汪可梅田砦九月同領軍二萬餘衆破西坑充田鳳游
山諸賊砦直抵浮梁州連與賊戰皆捷將乘勝往復饒
城因多年二帥忌其成功要絶餉饋乃還軍欲與戰叡
力止而和解之遂還休寧元帥劉玖来鎮徽貪暴為甚
同征浮梁吳觀國以帥府都事權府不以禮交玖又徇私
專殺以造釁端人以忠言告者皆為觀國所抑遏叡嘗
言趙汸學高識遠可為師表事宜咨而後行汪幼鳳正
直可為輔至是汸極以書言繼又面論其故并幼鳳皆為
觀國所短毁不聽用玖先以小恚收其梟將汪圭曹馬
汪德賢殺之將以計取同同手殺其騎兵五人奪其馬
擒其一人而語之曰縱汝還語劉元帥我與元帥俱為
國家除強暴豈料肆貪暴之欲少不遂意即以計殺害
忠良如必欲戰請元帥約日親陣吾不敢避勿為此盜
賊見識玖知同不䧟其計曰吾不可留也還軍駐嚴趙
小九元帥以私憤與玖戰玖敗走衢宋監司殺之十二
月使者至升同為朝列大夫郡府治中兼浙東同知副
都元帥郡帥巴爾斯請同俱守徽同至郡即議修城壘
且曰近有強敵退無所歸宜完城為固守計有司皆憚
其煩勞巴爾斯懦而無斷同曰決在元帥元帥世守此
郡同亦生長此土不宜再為嚴陵客也巴爾斯應曰汪
元帥且飲酒明日議之同曰國家大計豈可以酒廢議
元帥如不欲修城則元帥精兵皆在祁門宜令還駐郡
同以所鎮休寧兵進守祁門庶亦兩便巴爾斯曰甚善
同還休寧巴爾斯又聽左右言以祁門軍不可移而止
同曰是豈可與同事丁酉三月鎮南王專使致書嘉勞
江浙省平章強通薩木丹巴勒書問不絶五月丞相達實特
穆爾以天子所賚酒賜同七月鄧院判由宣来取徽逾
三日同日夜往攻之有備弗克而元帥特穆爾多年由
婺源攻其後叡方以母憂家居吳觀國潛逃遂安李克
魯本以進士為帥府都事與同甚相得時留鄧軍中以
書告曰元帥前後受敵計將安出幸至中途論心不必
疑也同先以宗茂余善往克魯果扵黃墩候之曰吾謂
汪公必至乃疑我邪須面可言耳宗茂還言克魯候于
黃墩元帥勿惜一行也至黃墩從者曰前途具膳候元
帥數步即是過黃墩則壮士百數騎突出克魯曰主將
請元帥相見同抽刃欲自刺克魯走抱止之曰天下豪
傑自有人元帥平日以意氣相許與親見然後知之即
馳馬偕至郡鄧院判請往金陵遂見相國俾平婺源寅
坑口營柵還居郡城戊戌從鄧取嚴還送妻孥往金陵
居而已以院判鎮婺源築城治兵始戊戌十二月歲己
亥冬告完為四門門各重簷複屋城上環樹楊柳官舍
倉廪一新扵是饒之德興浮梁皆来附儒賢并歸軍集
食足分兵教戰名譽甚隆初吳觀國逃遂安依長鎗邢
同僉邢自歸于婺州觀國叛邢以歸緣同族父周以請
同欣然招之叡聞與同書曰觀國當危難則逃事有緒
則来豈可再令隳成業乎同得書笑曰寧人負我觀國
再至日言事艱厥成又福建以省參政致同江浙以樞
密同僉徕同庚子六月同領軍征饒駐太陽渡竟單騎
潛往浙丞相達實特穆爾奏為樞密同僉且曰虚此以
待君有日矣張太尉又以禮召至姑蘇同見張心不純
潛廹致丞相達實特穆爾諸大臣扵死乃往淮安與史
左丞見氣義殊洽與議中原事曰李察罕公忠足任往
一見之可也乃行見李公曰眀公以身任天下之重宜
廣攬英傑為天子掃清寰宇建萬世不拔之基李公曰
善相見恨晚曰吾中原事定平江南當自姑蘇始君遠
来必朝見主上竭所欲言還則與君定約同朝京拜資善
大夫淮南等處行中書省左丞御筆褒寵曰江南忠義
之士還江南見李公公曰張士誠非忠于國家者旦夕
當聲罪致討君與史君宜協力焉同曰諾還淮安史適
與張有隙亦委心扵李未幾而李為賊䧏將田豐所害
史曰不幸及此志不獲施宜要金陵兵往取姑蘇則不
暇我謀可待中原事定尋為之計乃遣使授書往金陵
使本姑蘇人至中途嘆曰吾寧往姑蘇為保妻子計張
得其所通金陵書大怒出兵高郵張四平章與史素相
得招與言事同曰往不可測也史曰將卒家留姑蘇必
有所顧一也中原事如此後援未可恃二也金陵兵未
即向太湖三也我輩姑待時可也未必便害我輩况四
平章我昔嘗解救其危急宜不至此八月二十五日往
會于高郵二十八日登舟九月二日達姑蘇士誠即拘
同問曰我待汝極厚何負扵汝而反我邪同曰我之来
以汝為元太尉忠扵國家今汝既叛我豈得從汝反邪
四平章力營救之且具酒饌為別同曰為語平章甚荷
厚意吾能死忠不為無義生也但我死後諸公亦不能
久扵富貴耳十二日遇害臨刑顔色不少變方去高郵
而朝廷以為榮禄大夫江浙省平章命下而同死矣傷
哉其子澄隨母留金陵歲癸卯八月朱先生升為取之
還鄕里
論曰昔忠義為曹操刺殺顔良扵萬衆中以報德而卒
往從昭烈者義氣之所存也昭烈為漢室之胄雄才大
略足以有為公之不違昭烈義也卒死扵戰謀不勝勇
故也同出保鄕井立勲扵國義聲昭著心之終始不變
其初其勇而義與公盖類焉天理民彛不可冺扵人心固如
此視苟乎富貴者為何如哉(按同兄叡汪氏家譜小傳云同字仲玉幼好騎射嫺武事)
(至正壬辰蘄黃江饒寇侵婺源同集義兵以捍禦鄕井癸巳四月開五嶺迎官兵復婺源以功署義兵千戶又)
(復浮梁饒州除同知餘干州事丙申四月復徽州及休寧黟祁門婺源擢承直郎徽州路判遷奉政大夫徽州)
(路治中兼浙東道同知副都元帥丁酉七月為鄧院判所得戊戌十二月為城婺源庚子六月統軍征饒駐太)
(陽渡乃潛邁江浙以状聞朝廷嘉之除嘉議大夫同僉行樞密院事進江浙行中書省參知政事辛丑冬朝京)
(師御筆書江南忠義之臣六字以賜拜資善大夫淮南行中書省左丞壬寅九月十二日為張士誠所害臨死)
(不少屈已而朝廷除榮禄大夫江浙行中書省平章政事命下已遇難年三十七事聞贈推誠效節輔國功臣)
(追封平陽郡公階官如故)
大眀故帳前管軍上萬戶追封安定伯贈開國
輔運推誠宣力武臣榮禄大夫柱國加封安定
侯謚忠愍程公(國勝)神道碑銘朱善
初皇帝念癸卯歲南昌暨康郎山前後死節之臣追爵
故萬戶程國勝安定伯與梁國公趙德勝濟陽郡公丁
普郎等一體廟祀久之又定元功配享仁祖淳皇帝廟
庭諸外有廟食者亦皆賜謚加勲遣使者致祭有未備
禮以葬者官為給之仍勅史臣勒功扵神道之碑扵是
安定伯之兄吉輔以公嘗駐兵富陽愛其地而公族人
在杭者適獻兆于縣西長山之原乃遷匶而窆焉臣善
謹奉詔上故贈開國輔運推誠宣力武臣榮禄大夫柱
國安定忠愍侯事曰公諱國勝姓程氏世居徽之休寧
初名元佐既從軍上改賜今名其先本陳鎮西將軍開
府儀同三司忠壮公靈洗之後忠壮當侯景之亂保捍
州里有功其子散騎常侍威悼公文季死節于周父子
廟食于徽號曰世忠威悼之後其顯于南者唐御史中
丞歙州副統帥澐嘗起鄕兵拒黃巢有忠壮之風子南
節居休寧陪郭甚盛其顯于北者唐六合令大辨徙中
山再徙河南生眀道伊川兩夫子靖康末子孫從渡江
居池州再遷徽州陪郭二程互繼其絶譜牒具存可考
也公曾祖榮秀仕元為江浙等處儒學提舉妣劉氏追封
彭城縣君祖文貴饒州路德興縣銅冶場提領妣鄭氏
封安人考社至正末用薦為承奉班都知不赴妣吳氏
公生而英偉身長八尺美鬚髯見者知非常人方元政
衰所在兵起公慨然思以自見乃與縣人俞茂合婺源
人汪同等團結鄕兵以除寇亂歲丁酉天兵下徽州衛
國鄧公發同與公等詣金陵上大悅命同還守婺源以
公等從征伐鄧公奏署公總管府先鋒分兵與禆將李
克魯徇下方山諸寨是歲十月苖軍楊完者部兵十萬
薄徽州鄧公擇勇敢士往嘗之咸推公公率百餘人横
戈鼓譟衝之衆皆辟易自相枕藉而統軍胡大海之兵
適至因覆其營生禽其將胡辛等二百人楊旺扎勒僅以
身免以功遷管軍總管戊戌正月從擊特穆爾布哈元
帥營于婺源正兵方與之戰公率諸竒兵𢷬之遂殺特
穆爾布哈俘士卒千餘人三月從攻嚴州道遇長鎗謝
元帥軍戰却之遂拔嚴州五月偽吳張士誠與楊旺扎勒
合兵犯嚴州公敗其舟師于東門追至大浪灘流矢中
股引刀出鏃復戰勇氣彌厲以功進領軍先鋒己亥五
月從鄧公略浙西臨安大破張寇于閑林寨庚子七月
鄱陽院判于光左丞俞椿擊走偽漢守將辛甲而據之
鄧公使公往說二人二人遂以饒州来附饒瀕鄱湖而
偽漢主陳友諒方據江州數遣舟師来争鄧公與光椿連
營拒之湖口公結陣敵壘之後絶其歸路賊屢不得志
乃引去八月領兵取浮梁偽參政鄧邦佐棄城走進趨
樂平偽總管蕭乙率五千人營于險隘衆莫敢先登公
以死士持挺魚貫奮擊之奪其壁以入生禽萬戶彭夀
等百人遂取樂平進攻江西十月鄧公駐兵臨川之平
塘時鄧克明據撫州遣使通欵實無䧏意公贊鄧公卷
甲夜趨比旦入其軍克明單騎遁去遂取撫州以功除
管軍萬戶壬寅正月上親討友諒于江州友諒敗走公
從鄧公以兵會南昌分定属邑癸卯四月有詔皇姪以
大都督總諸將友諒益發境内兵以巨艦来攻皇姪分
兵拒守公守寺步門寇犯之與戰虜其將一人寇兵奪
氣而潰相拒凡八十五日寇兵戴竹盾如箕進薄撫州
門城壊三十餘丈鄧公以火銃擊退之隨立木柵敵奮
来争且戰且築通夕城完公乃與牛海龍乘夜引兵劫
賊營海龍為流矢所中以死公泅水得脱見上扵金陵
具言危困之状上得公驚喜進陞上萬戶發舟師二十
萬自將之令公率親兵宿衛帳下與友諒大戰康郎山
友諒驍將張定邊奮前直犯御舟舟適膠淺公仗劎叱
之急與帳前左副指揮使韓成水軍元帥陳兆先駕飛
舸左右奮擊會鄂國常公從傍射中定邊虢國俞公疾
櫂来援舟進水湧御舟遂脱而公等反遶敵艦之後援
兵不接力戰死之時七月戊子也上聞為之撫膺大慟
親為文以奠焉公春秋僅三十有一配汪氏亦死于難
追封安定侯夫人公平生喜讀書慕節義居家孝友凡
運籌決勝之方不學而能每戰踴躍率先赴敵矢石交
下意氣自如堅城名寨身至力取一軍無不下之者上
悉其名故有賞賚錦衣名馬必先一軍嗚呼癸卯距今
盖二十五年矣當草昧之時羣雄角逐雖天眷真主畀
之爪牙宣力之臣以佐大業而公等委身效命之死不
悔卒之勲載盟府與古英烈之士儷美齊名其高識絶
見則亦有非偶然者矣仰惟皇上奬忠酬勲度越前古
恩禮之頒不一而足又將次第討論舉行世禄之典書
之簡牘垂之後昆實足以勸千萬世為人臣者乃序其
事而繫之以銘銘曰
巍巍我皇天錫神武龍興江淮以復中土南征北伐拯世
之屯貔虎之臣䟽附駿奔有偉程公萬夫之勇世忠之孫不
震不竦維時江浙莽為盜叢大旆東来仗劎以從始佐元戎
有聲幕府遂督偏帥孰敢予侮苗軍鴟張暨彼長鎗公出戎
行其鋒莫當徽嚴底平饒撫亦下艨艟蔽江牙旗載禡西徇
臨安以蹴偽吳遏彼楚蠻以殿鄱湖皇念公勲顯有大賚
玉馬錦裘異爾諸帥維是楚蠻反道不共窺我豫章如蠆
如蜂維公誓言廓清江漠不與賊生背城以戰維皇討賊
耀兵江干公在扈行左右櫜鞬敵兵来乘勝負未決死捍
御舟勢孤援絶大星曉殞江水夜悲烈夫介士駢首于
危馬革之忠哀動宸極親奠以文賜之廟食載念艱虞
死者如生爰妥其靈官治其塋褒功有爵奬忠有謚匪
榮一時以勸百世壙有衣冠公始盖棺英魂儼然玉帶
貂蟬墓有享堂公在中寝四時烝嘗来食来飲富陽之山
鬱鬱松楸成公之志奠此高丘神道有碑龜蚨螭首史
臣勒銘永詔厥後(善既銘此碑得放歸田暨再入而碑尚未竪也其家請重定一過盖公死)
(國事止據南昌功状故有失書者今增入之且公之爵壬辰年在康郎山者贈明威將軍上騎都尉追封安定)
(伯在南昌者贈定遠大將軍輕騎都尉追封安定侯當時隔越兩不相知也後有言祀典重複者詔除去南昌)
(位次止存其祀于康郎山至洪武十一年普加恩扵死節之臣凡百九十三人公亦贈開國輔運推誠宣力武)
(臣榮禄大夫柱國仍封安定侯謚忠愍會中書省臣相繼獲重辟建議文書一切報罷故褒功之典雖經進御)
(而未及頒于廟中也雖然褒功之典簡在帝心異日固當申白舉行以勸忠義豈可終冺哉輙附書碑隂以俟)
(洪武十八年夏四月甲午文淵閣大學士奉議大夫豐城朱善識欽定康郎山功臣廟位次輔國上將軍護)
(軍同知江南行樞密院事濟陽郡公丁普郎指安遠大將軍輕車都尉帳前總制都指揮使司左副揮使高)
(陽侯韓成侯安遠大將軍輕車都尉水軍元帥府統軍元帥京兆朱貴安遠大將軍輕車都尉太平興國)
(翼元帥府統軍元帥潁川侯陳兆先勝懷遠大將軍輕車都尉元帥府右副元帥太原侯王懷遠大將軍)
(輕車都尉秦淮翼元帥府右副元帥隴西侯李信勝眀威將軍上騎都尉帳前管軍上萬戶安定伯程國)
(武節將軍驍騎尉管軍上千戶羅山縣子王鳳顯節武節將軍驍騎尉管軍上千戶定遠縣子姜閏武將)
(軍飛騎尉管軍上千戶梁縣子后明德武節將軍驍騎尉管軍上千戶合肥縣子王德武將軍驍騎尉管)
(軍鎮撫懷遠縣子常惟德按康郎山功臣廟正殿所祀十二人先祖位第七考甲辰年詔褒贈諸死事者先)
(祖得贈眀威將軍上騎都尉追封安定伯當時亦詔南昌守臣上諸死事者賜廟食先祖位第六得贈定遠大)
(將軍輕車都尉追封安定侯盖兩不相知也後有言祀典重複者詔除去南昌位次止存其祀于康郎山至洪)
(武十一年祀功臣于雞鳴山以梁國公趙德勝等百九十三人祔衾先祖與焉時有建議諸在外廟食者宜加)
(褒䘏扵是丁普郎等俱進爵賜謚先祖亦贈閒國輔運推誠宣力武臣榮禄大夫柱國仍封安定侯謚忠愍誥)
(命祝文皆已進御會執政之臣連獲重辟詔革中書省升六部省中文書皆報罷褒功之典未及頒行盖有司)
(不能決白上請故也朱學士一齋第三集備書其事近始見之因記往時在京師扵武靖侯趙公家見其先祖)
(梁國公碑文尚書陶凱所撰其題銜用洪武十一年者後扵皇明文纂中見梁國碑文乃司業宋濓所撰其題)
(衡則用甲辰年者當時頗以為疑以今先祖碑文觀之盖當時褒典雖下而未及頒扵廟中也故今南昌及康)
(郎山功臣廟自趙德勝丁普郎以下皆仍用甲辰年官爵竊恐後人致疑於異同之故謹詳著之制曰崇德報)
(功國家之常制舍生取義臣子之至情矧當創業之初宜備飾終之典故定遠大將軍輕車都尉統軍萬戶追)
(封安定郡侯程國勝智識明達賦性梟雄奮跡民間起從征伐破苖軍以定徽歙殱敵兵而收婺源既乃下嚴)
(州俘長鎗之師略浙西却張寇之侮說饒州之守將致全郡以来歸進克臨川敵無堅壘屢陞帥職佐守洪都)
(山寇底平属邑按堵膚功迭奏朕甚嘉之夫何偽漠来乘乃能協心主帥且戰且守奮不顧身冐險突圍竟及)
(扵難當時雖已賜爵廟食其土今朕撫有四海加恩元功追念同時死節之臣宜有再命䟽封之寵用表朕意)
(以示勸忠可特贈開國輔運推誠宣力武臣榮禄大夫柱國追封安定侯賜謚忠愍英靈不昧尚克歆承洪武)
(十年三月二十一日)
長史程公(通)傳家乘
公諱通字彦亨其先自歙篁墩遷績溪程里再遷坊市
祖平素業儒洪武初以鹽法坐繫御史廉其非辜喻其
旁引衆人則可免平起對曰某不幸為人所誣而又誣
人欺天矣寧以身待罪御史嗟異竟謫戍延安有同謫
而旅死者平遣子負遺骨歸其家其家以貧故不納又
買地葬之伯父以忠洪武庚申用人材舉知潮之程鄕
縣有治迹父以誠尤以孝友聞初以忠子泰將省父程
鄕以誠與俱中道聞以忠得罪被逮且瘴作偕行者訹
泰反走以誠大罵曰汝父坐事正當捐生赴救舍之而
歸獨何心乎遂徒步直前既至而冒瘴死聞者悲之公
少有至性又得家庭之教動必尊禮嗜學不倦鄕先生
竒之年十四補縣學生二十二以貢入太學時洪武乙
丑也丙寅聞以誠喪免歸徒步過嶺迎柩還葬葬已廬
墓下三年哀慟毁形妻子至不相識戊辰復上太學時
平已老公上書言臣壮而無父祖猶父也臣祖老而無
子孫猶子也更相為命今邊徼戍卒如林顧豈少臣祖
者辭極懇切書奏高皇帝憐之而持其章不下私命兵
部驛召其祖既至乃并召公東西立玉階下顧公曰汝
識此人否祖孫相持哽噎不能仰視高皇帝嘆曰孝哉
若人命兵部除其籍驛送平還鄕庚午秋公以尚書舉
應天府鄕試時遣諸王將兵行邊以封建策諸貢士扵
廷公所對稱旨親擢第一授遼王府紀善辛未從王閱
武臨清壬申從之國遼西時王府未建以祖喪免歸復
廬墓三年服闋復任未幾高皇帝上賓庚辰從王渡海
南還辛巳進左長史明年始從之國荆州公悉心輔𨗳
王敬禮之凡一國之事咨焉府中有衛士紀綱者用詗
事得幸公每召而笞戒之會文皇帝舉兵靖難遣人至
荆州公草上封事數千言文皇帝既正大統紀綱者以
入賀留侍歷官錦衣指揮使被顧問因乘間及封事遂
有詔械公詣京師簿錄其家公既死家人發戍邊又下
績溪簿錄其家得埆田數十畝遺書數十百卷牯皮數
張黃希范洪武末先出知徽州府雅與公善至是亦為
衛卒所捕并籍其家同赴京師而績溪程姓最衆幸使
者仁恕罪止一房餘獲免焉初遼王雅重公命圖其像
又錄其世譜親為贊之後十年公異母弟彦廸以事至
荆州王召見之語及舊事曰汝欲見汝兄否彦廸頓首
不知所對王出遺像示之彦廸哭失聲并請其世譜以
歸永樂中有讎家欲訟之者適彦廸他出家人懼而焚
其像獨餘其世譜云公初讀書即厲志聖賢之學居常
恂恂如有弗逮至臨事則毅然莫能奪故所立如此為
詩文不求異而主于理然辭氣超越專工者反不能及
有稿百餘卷悉毁于官(公沒世既久其遺事絶無知者敏政嘗從故老問之得其㮣又)
(見公從孫上林苑監署丞京于京師因掇拾為傳如右噫公與方希古周是修二公同時友善今希古之文梓)
(行扵世是修又得楊文貞公為之表章獨公事湮没而無聞此遠宗後學所不能自已者歟)
新安文獻志卷六十七
