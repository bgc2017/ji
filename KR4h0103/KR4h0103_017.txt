新安文獻志卷十五明程敏政撰
記
小金山記鄭玉
予年十七八時東遊京口登多景樓望金山在揚子江
心矻然為中流砥柱念欲一躋其巔酌中&KR0893;泉以適平
生樂事竟坐他事不果去今蓋七八年乃得小金山之
名而有觸焉者新安江自率山發源東流三百里至淳安
縣未至縣之十里江心倚南少西兹山在焉東北江面
十餘丈西南僅僅一澗環之如帶大旱或可揭四時非
舟楫不能渡古樹蕭然出煙蒼水黃間石色崚嶒苔蘚
如繡上有佛寺舊極壯麗歲久寖就頽圯僧徒星散今
無有存者惟敗屋數椽而兹山之景無改也濟岸而南
攀援至山腰為石洞者三穹然如夏屋大可二三十人
坐中半之小十數人餘又有一巖嶔嵌特甚如浮屠氏
所塑觀音像坐石東望西洲溪分兩派居民廬舍櫛比
鱗輳黃花翠竹果木桑麻之屬蓊鬱葱蒨無所不有傍
一石出灘瀨中如龜形溯流而上號龜石灘西去錦沙
村纔一二里燕石巖相對峙若樓閣飛簾出臨水上蓋
一縣山川之勝聚集於此百里間無與之敵者嗟夫
山之為物一卷石之多也其大小固不足論至於景物
之多寡勝槩之優劣亦有不得不論者兹山所少中&KR0893;
一泉爾至於巖洞之幽錦沙燕石之勝西洲龜石之竒
金山所無有也試約兩山之靈相與可否將伯仲之而
忘其大小矣乎予居西一舍近有山出水中曰岑山者
氣象大與兹山比嘗欲以是名之而未果也今乃為其
先焉予將歸而題之曰小焦山云
耕讀堂記鄭玉
鮑生深築室於所居之前為委積之所暇則弦歌其中
名以耕讀請記於予予未有以記也客有疑鮑生者問
於予曰耕田農夫野人之事讀書士君子之所以為學
也鮑君欲比而同之不亦難乎予曰噫子之言謬矣夫
古之時一夫受田百畝無不耕之士家有塾黨有庠術
有序無不學之人秦廢井田開阡陌焚詩書坑學士先
王之道滅矣漢興雖致隆平之治卒不能以復淳古之
風而士農分矣於是從事於學者則不知稼穡之艱難
從事於農者則不知禮義之所從出後世有能晝耕夜
讀以盡人道之常者人至以為異而稱之其去古道益
遠矣鮑生從予遊麤知好古人之道故能耕田以養其
親讀書以修其身使比屋之人皆如鮑生皆盡耕田之
力皆有讀書之功則人情自厚風俗自淳雖復三代之
制不難矣子何疑焉鮑生進曰先生斯言非記乎請書
而刻之屋壁
富登釣臺記鄭玉
歙南山水最勝浙江出焉由浙源百餘里至縣境曰富
登渡一石巍然出江上勢欲飛入江中予過吳虎臣數
往來其處每一登臨或坐或釣輒徘徊不能去人因名
鄭公釣臺石淮閫余公廷心篆隸妙天下聞予之有是
石也大書鄭公釣臺四字以為寄至正十有六年秋八
月予以被詔辭還留虎臣所始取余公所書刻之臺前
而記其所以得名之故鐫諸石後里人鮑葉為予結草
堂其側虎臣字道威葉字君茂是月辛未記
拄笏軒記程文
崌山之陽箬嶺之谷我程氏世居之餘五百年矣其土
膏沃其泉潔清羣山周迴風氣綿密俗尚雅素不浮不
俚無金玉錦繡之儲無高牙大纛之貴無魚鹽商賈之
利居者安田里游者輕四海說者以為有先公忠壯之
遺風焉歲在戊寅夏五月伯兄宸卿因所居之左廡闢
以為軒以領谷中之勝丹青不施雕斲不加虚敞高明
優游有餘仰觀西山俯瞰方施左岡右陵昂青伏翠如
拱如揖窅然而深者鱗潛鬱然而茂者羽翥樵歌起於
煙際農人語於竹外朝陽東升簷影在水夕月西照花
隂入簾雲霞之鮮明風雨之杳晦四時景物之變皆輸
竒納秀於几席之上而是軒又勝於谷中矣文以其面
西山也援王徽之故事請名其軒曰拄笏之軒兄曰吾
聞笏者公卿大夫士所執以事君者也我無其位而有其
名奈何文曰名可有也位不必有也況兄而有公卿大
夫士之位則將執笏以事君矣西山雖美可得而坐對
乎昔者徽之之為桓沖參軍也問之以府事不知也問
之以吏事不知也但曰西山朝來致有爽氣爾夫西山
爽氣何預人事而徽之好之寧曠其職而不顧則其逸
邁卓絶之懷必有超乎是間者而區區騎曹適足以為
一身之累沖蓋不識也百世之下得古人於百世之上
猶能想望其風采況兄之先君子甌寧公固嘗拄笏於
是矣名軒之義豈虚語哉雖然笏忽也使人毋忽忘也
兄旦夕斯軒之上覽山川風氣之如彼思故家舊俗之
如此其益修詩書之業以教子若孫以無忘先君子之
德乎兄曰善哉言乎吾其敢忘遂書以為拄笏軒記是
歲為至元之四年七月甲午十八弟文謹記(陳氏基序日以文客)
(京師介然自持不苟務造請居窮守約人所不能堪而未嘗一日不鑚研六藝紬繹百家湔滌割磨與古為徒)
(蓋性能而好之之篤如此非直事剽竊衒華藻以馳騖聲勢而已予嘗評其文如泰山之松氣凌青雲天風夜)
(驚萬籟竝作側耳而聽猶季札適魯而聞雅奏莆田陳公衆仲以文章名家亦以吾言為然)
遂閒堂記程文
濟南竝東海為郡有崇山巨浸其人敦厚闊達而多大
節自伏生以經術開教俗尚文儒蓋自古稱之矣若我
濱國張文忠公之為人也道行於朝廷思所以尊主庇
民者將盡其心力之所能言能為而不顧一有不樂則
拂衣而去之入山林伏巖穴讀古人之書以詠歌聖賢
之道若將終身焉此其志也故於至治之末由禮部尚
書為中書參議而歸養也構堂於華不注鵲山之南趵
泉之北扁之曰遂閒日婆娑焉以謂世無巢由無以見
唐虞之盛天子至遣使者六輩徵之而不起也君子謂
公於是乎能遂其閒矣及文皇即位發政施仁與民更
始首詔以公為西臺御史中丞當是時西土饑民乃大
疫公傷之即日奉詔就道比至關流殍滿野公發私裝
且行且賑關中之民望公嗷嗷若赤子之望母也公設
方略請諸朝大發錢粟躬自撫循餓者粥之病者藥之
死者棺之涕泣勞徠窮日夜不息郡縣如之關中之民
獲蘇而公竟以憂勤捐世矣君子又以悲公之不得以
遂其閒也後十有八年文識公之子著作郎引惟遠於
京師因得讀公之文辭考見其行事惟遠謂遂閒堂未
有記請追作之於乎小子後生何足以知公而記公之
堂哉然竊聞之古之聖賢未嘗一日而忘天下也公豈
求閒者哉必也聖明端拱於上賢公卿百執事率職於
下四方無枹鼓之虞黎民有養生喪死之賴熙熙洽洽
以入於無為之治而後閒可冀也然而遂不遂天也使
世之君子無憂天下之心則巳如有憂天下之心雖欲
閒得乎公之勲業在朝廷文章在簡冊德澤在子孫所
以傳不朽而昭無窮者豈在夫堂之有記與否然還而
觀之當公之時與公上下倚富貴而挾聲勢高門大第
今之存者有幾而公之堂翼然園池亭榭花果竹樹之
植無異也燦然而春榮蔚然而秋實鳥鳴在岑魚躍於
淵猶前日也鄉人登之而加敬賓客過之而下馬琴書
圖翫之襲陳俎豆醆斝之序行嘯歌游衍如公在時也
於是可以觀世德則堂之記亦不可無也文恨不識公
而幸識公之子又得以文辭托名斯堂何兹其幸若曰
鄙拙不讓罪其可辭乎年月日記
玩齋記程文
國子司業貢君居京師僦屋仁夀坊之北委巷之中治
二小室一以肅賓客一以為燕休之所室前有地方丈
種葵菊雜花數十本插葦以樊之牆外嘉樹一株蒼翠
布護小椿樹二離立若相持掩映天光望之如畫正與
室對禽鳥之聲如落空谷野興横集不知其為闤闠也
室中唯甎牀木榻几研揭伏羲先天六十四卦圓圖於
壁虚其中之方以示環中之妙而河圖洛書周子太極
諸圖悉列而陳之經籍之外無他長物命阮甥文銳肄
業其間而時其灑掃焉君歸自太學則屛冠却珮圓冠
矩屨襃衣緩帶焚香默坐流觀四壁悠然見古聖王開
物成務之功後賢垂世立教之意察隂陽動静消息之機
以驗夫民生日用進退存亡之道於以洗心而澄慮或
樂風日啓南窗俯幽花望嘉樹又足以遊目而騁懷偪
仄而不拘優游而有餘自以為廣庭大第名園奥區無
以踰也思所以名其室適新安程文過而見之以君之
好讀易也請名曰玩齋而告之曰君知玩之說乎有玩
物以為悦者有玩世以為高者玩物以為悦志之荒也
玩世以為高行之亢也君豈為是哉易有聖人之道四
焉曰象曰辭曰變曰占辭以著象故玩辭而觀象占以
決變故觀變而玩占玩者觀之詳此吾夫子所以韋編
三絶五十而後學易也果能此道矣天地之化吾則成
之日月之照吾則明之四時之運吾則乘之萬物之夥
吾則寧之微之為鬼神顯之為水火雷風山澤吾則因
而仍之前千萬年而不見其始之合後千萬年而不見
其終之離吾則將而迎之凡天下之可喜可愕可憂可
樂死生夭壽富貴貧賤窮達失得萬變交乎前而莫吾
攖也若然者馭六氣跨八極駕風鞭霆睨視宇宙望之
也邇即之也遠與道委蛇物莫能害抑亦玩物之巨黠
玩世之雄夫也哉貢君曰子毋多言吾姑與子論易因
自號玩齋生云
山雨樓記程文
葉村之山最秀拔者為飛來峯民居其下者仰而視之
不能得其全也唯洪君節夫居北山之麓能得其全而
屋又東向飛來在其右出戸始見之節夫以為憾乃即
左廡之隙因高面勢為小樓三間以與兹峯對於是飛
來攅青蹙翠排雲御風踴躍奮迅自天而下若鳥窺巢
而馬赴廐也其旁諸山羽翼兹峯亦皆搜竒抉怪以自
納而無隠也樓雖小而勝甲於一方矣置圖書几研供
張諸物其中客至則相與縱目以嬉然而客之至者或
一餉而去或一日二日以至旬日期月而去予獨館於
是者一年朝陽夕隂四時之化百物之變花草竹木之
狀煙霞雪月之態可喜可愕舉集於目雖予之所遇欣
戚不同而兹峯之傾倒於予亦云至矣嘗欲記其大端
揭諸樓壁含意未發久而失之他日以語鄭隠君隠君
曰吾嘗卧斯樓矣見白雲生於山阿飄風泠然時雨驟
至瀟瀟涔涔過予樓而東也吾甚樂之以為斯樓之壯
觀無踰山雨者欲名之曰山雨之樓而未嘗以語節夫
文乃歎曰古人有言人之所遊觀其所見我之所遊觀
其所變若隠君善觀變哉因山雨之過目名斯樓於不
朽澤物之心宏矣高世之志遠矣示人之意微矣舞雩
之風北窗之卧同一機也後之登斯樓者庶幾有取於
斯遂書以遺節夫定為山雨樓記
永思亭記朱升
休寧陪郭程君和卿與其從父饒州路銅冶場提領貴
老立亭祖墓之傍題曰永思以享其先又置膳塋之田
定合族之約俾後人世守之求記於升升從和卿得其
譜云凡新安之程皆出晉太守元譚太守當永嘉末有
德政賜第郡之黃墩家焉至梁將軍忠壯公靈洗起鄉
兵拒侯景廟食於鄉子孫始盛至唐御史中丞都使公
澐復以鄉兵拒黃巢其中子南節領軍保永寧遂居邑
之陪郭南節之後曰宋開州團練使全與金人戰死池
州子先誓守墓不仕晚問道於考亭號東隠先生三子
曰永正宋帶御器械分居杭睦曰永竒從遊考亭號格
齋曰永彰鄉貢進士兩派竝顯於休寧所謂陪郭程氏
者也初伊川子端彦從南渡居池州團練為池州統制
遂相通譜端彦六世孫祉休寧尉居邑之小東門而格
齋元孫六三無嗣祉從子榮秀實繼之官至江淛儒學
提舉貴老之父也鄉貢五世孫隆當國初下江南徽有
兵變欲屠其民隆冒白刃說止之授本縣尉生永盈庫
副使忠甫和卿之父也自南節至和卿凡十六世墳墓
衆多不可無修謁之規子孫蕃碩不可無統萃之處故
和卿與貴老協議以為此亭而後歲時之間奠獻可施
昭穆可叙亦誠可謂永言孝思者矣然詩言孝思必繼
之曰維則使前人可則而後人不求以則之豈得謂之
孝故程氏之先若太守之於晉忠壯之於梁都使之於
唐團練之於宋縣尉之於國朝皆克世其靖亂活民之
功功之可則者也東隠格齋之於考亭提舉之於伊川
皆私淑其窮理盡性之學學之可則者也程氏後人登
斯亭也進而享焉瞻祖烈以遐思退而飲焉懼已德之
弗類必也處為良士出為良臣則庶幾乎永思之名之
為稱情也哉貴老名文貴和卿名峴山皆讀書尚義而
貴老之兄福孫和卿之從弟子社子華樂助財力尤多
且勞事宜附書至正八年歲戊子春正月晦日鄉貢進
士邑人朱升記
共學齋記趙汸
后王降德之道不明士君子能反諸身以為學者千百
年來大略三變以復於古而異端不與焉處汙濁之世
不忍自同於凡民而又患夫資之不足也於是有佩韋
佩弦以矯偏運甓枕圓以警惰晝有所為夜必焚香質
於神明念慮善惡之萌必察焉而各以其物識之以觀
其消長蓋動心忍性不如是不足以有立於時則自知
也亦明矣於是有君子者出主忠孝以飾其躬以匹夫
而立師道使在三之義赫然白於天下後有作者不敢
忘焉其視專一善名一行則又遠矣於是又有君子者
出以其得於天而成諸已者本經訓以淑斯人使先傳
後倦之教下學上達之旨復明於世蓋秦漢以來學術
多矣至是始歸於大中可謂明體逹用矣自其教行高
明特達之士翕然歸之然其間善學者乃復因其性之
所近端居默識以極夫反已致曲之功而後傳之無弊
則君子之學夫豈易言也哉汸學於古人而未之能進
竊懼夫氣昏力薄不足以底於成迺題山居讀書精舍
之西室曰共學與同志者居而勉焉噫人固與庶物竝
生者也苟無以反之則情識利害之間將無以自别矧
學不至於知至而意誠其氣機之竊發者每起於芒忽
而天理之存焉者寡矣彼憤悱堅制高邁卓絶以自拔
於凡行者亦何可少乎易曰智崇禮卑智崇效天禮卑
法地聖賢之言無二致也羣居終日而義有不出於此
者何足道哉乃書之以為共學齋記(虞邵庵曰反巳仄古切至)
月潭八景記趙汸
由屯溪遡流西南入張公山二百里盡浙江之源水皆
自高注下湍流浚急灘淺者可揭也當山水竒會處輙
匯為蛟龍窟宅自浮游至龍深以潭名且十數而月潭
最竒潭上兩山相揖如牛飲於溪其鼻皆巨石夾溪對
峙如門其南有山諸小水來會離立參拱故潭形正圓
其深不可測也每春夏溪流大漲束於石門湧而復墜
則震蕩迴潏聲振天地勢摧山嶽水之所入深若歸虚
汨之所出旋如車輪使人目眩心掉不可端視其水落
波平則淺深一碧瑩澈無瑕鳥飛魚躍於溪光山色間
皆悠然自適夾溪多白沙翠竹販舟漁艇往來其間如
畫圖然而雪天尤為清絶此月潭之大都也朱君伯初
父世居潭上心獨有樂於是乃閣其南曰臨清亭其北
涯曰觀瀾造小舟置筆牀茶竈其中曰釣雪其取於是
潭者備矣其於遊觀之樂至矣潭之北曰平林竹樹蒙
密有隠君子居之平林東五里有古叢林曰星洲寺每
與客艤舟其下意適則澹然忘歸南七里有顔公山相
傳昔有隠者於此僊去君暇則杖屨獨遊遊輙數日而
還蓋君之所好樂者如此而廓然無累於其中又如此
是故其神不勞其形不衰優游無為若將終其身而不
厭也於是好事者即潭之景物曰月潭曰石門曰臨清
閣曰觀瀾亭曰釣雪舟曰平林小隠曰星洲寺曰顔公
山為詩凡八詠以貺君而屬汸記之汸蓋未之暇也至
正十七年夏五月始來遊於潭上而切有感焉時郡邑
屢經兵火水村山郭名鄉甲第高臺别墅凡昔之以紛
華盛麗相夸詡者莫不化為丘墟瓦礫荒田野草則人
與物之變滅相尋者多矣惟君與是八景俱無恙也然
則君之不以此易彼也宜哉吾聞之智士無思慮之變
則不樂察士無凌誶之辨則不樂錢財不積則貪者憂
權勢不重則夸者悲皆囿於物者也豈惟囿哉舟已敗
矣而乘風破浪者方新車已覆矣而夙駕疾驅者未已
乃若有物使之然然則世之人終不以彼而易此宜也
蓋於是重有感焉遂為之記使後之人知月潭八景之
顯於時實自君始(虞邵庵曰篇末之論切時中理)
櫟軒記趙汸
鄭之恒僑居黟水之南烏聊之北題其隙宇曰櫟軒其
言曰櫟不材木也無所可用是以能終其天年吾聞之
莊生云居無何大夫士為詩文以釋其名軒之義者甚
衆言人人殊鄭之恒不懌以其間日之犂陽山中見支
離無謂而問焉曰吾以櫟名軒而人鮮能喻吾志者言
之輙異何也支離無謂曰子無惑乎人言之異也世之
所重者材也而子獨以不材稱材之所貴者用也而子
獨以無用全子無惑乎人言之異也雖然生之有壽夭
豈材不材之謂哉深山之楩柟豫章閱千百年未有過
而問者道旁之樗櫟未拱把而夭於斧斤其所託者不
同也夫櫟之不材猶樗也櫟以社而存猶樗之以神也
社有變置而舉或廢之則樗與櫟豈能自全邪謂不材
之木獨能終其天年非莊氏意也彼莊子者悲夫世俗
之士以材為累不若不材者之無用也故為是不得已
之言又悲夫不材者亦有時而不得免也將自處於材
不材之間然材不材之間似是而非猶未免乎累也則
夫可以害生者豈惟材哉邦君之於國也聖哲之於名
也皆累也彼且欲魯侯洒心去欲而遊於無人之野使
仲尼辭交游去弟子而逃於大澤其憂患乎一世者豈
有涯哉嗟夫亂世多害智愚賢不肖俱困而莫知除其
憂此夫人所深悲而非為一已之私也子之不材自處
豈其意邪曰然則莊氏昔所謂者非邪支離無謂曰莊
子固嘗言之矣其所保者與衆異也且子亦嘗聞所謂
物之初者乎游於物之初則不物於物不物於物者益
之而不加益損之而不加損天地蘧廬也古今一息也
死生夜旦也虎兕無所措其爪甲兵無所容其刃無傷
於物而物亦莫能傷也是豈材不材之論哉雖然為櫟
有道即子之居行子之志使董梧無所用其助而舍者
争席則材不材皆不為子累矣又何恤乎人之言鄭之
恒矍然而起釋然而悟曰善哉進於道矣雖然吾於櫟
有取焉請書是說於軒中以為記
新安文獻志卷十五
