新安文獻志卷八十二明程敏政撰
行實(才望)
宋故華文閣直學士宣奉大夫致仕新安郡開
國侯食邑一千一百戶贈特進程公(叔逹)墓誌
銘楊萬里
淳熙甲辰十月一日萬里既除先太碩人之喪又三日
江西安撫使給事程公追騎躋門遺以書曰江西詩人
淵林也祖于山谷先生泒于陳徐諸賢謂之詩社而社
中多逸詩某嘗搜得之今刻棗以傳而序引缺焉非君
其誰宜為萬里辭不獲命既呈似公公不以為不可是
時萬里未識公也自是書問還往益密情益親厚後八
年萬里將漕江東被旨往上饒問囚過新安至休寧公
遣人送酒相勞苦又遣其子鉉遮見于逆旅是時以使
事有指欲見公而不敢也私念歸塗當償此願既而山
路﨑嶔難以再經拏舟東歸至今以不識公為恨蓋萬
里平生之舊相識而不相知者有矣未有不相識而相
知者也不相識而相知者公一人而巳公既沒萬里哭
遣家僮弔焉今鉉又以兵部王公寅所狀公之行實來
謁銘萬里慟哭曰巳矣世無此知我者矣銘其忍辭公
姓程諱叔逹字元誠徽之黟縣人冑出重黎氏自伯休
及嬰晉元譚守新安民德之詔賜田宅於歙因家焉梁
靈洗起兵拒侯景入陳以功封重安公謚忠壯迨今廟
食至天旺始徙黟云曾祖宗顔以子顯謨閣直學士邁
贈正議大夫祖遠以子楫之千載贈奉議郎父晉之以
公贈太中大夫三世娶胡氏贈碩人太孺人碩人公少
穎異伯父竒之令從樞密巫公學方丱巳有俊聲年二
十三第進士中書連除興國軍光化軍教授以薦改宣
教郎除湖州教授秩滿造朝海陵王將渝盟朝論二三
公以書抵時宰陳公康伯請厲兵馬守淮漢募義軍遣
間諜理財用陳大喜以為足強人意除通判臨安府府
尹趙子潚待下簡而亢公不為屈趙謂有臺諫風即委
以府事且屏後覘焉見公剖決如流遂大相知除知通
州諸御史薦為臺主簿未三月遷監察御史乾道二年
二浙大饑孝宗皇帝憂之分遣郎官御史行視振貸公
當行臨安諸邑先自府始奏謂受粥之令及市而不及
野請均之上大喜語執政曰誰肯為朕盡心如此既周
視諸邑見上上迎勞曰卿振民良苦公條上便宜曰豐
荒在天感格在人願益修省以召至和至如祖宗朝巳
行之荒政若趙抃之會稽范純仁之襄邑斯二者可舉
行也夫今日之急務願詔監司與帥臣察所部之官吏
或罷耎不勝任者罷之或奉行不應書者罰之斯二者
不可緩也上稱善除右正言見上首論君臣聽納詞旨
剴切時巳講和公言勿恃和以為安必因和以為備復
言廣盜始平湘寇復作蓋官於湖廣者或昏庸貪殘或
遷客左官欲民得其所難矣謂宜精擇部使者以察郡
守妙簡守臣以察縣令孰為公廉孰為苛刻或辟置或
罷絀至於一切科擾之政尤宜蠲損上即召羣臣集議
于御史府選監司一人遂除張維廣西提點刑獄郴寇
李金叛公復奏請廣開赦宥招降之門速發旁近精銳
之師應時討定無使越軼二廣又言龔遂治渤海將鋤
為良民持兵為盜賊此安之之策也張敞治膠東明設
募賞令相斬捕此勝之之策也願下所司著定捕斬除
罪之令潭帥劉公珙移書謂頼公建明表裏相應寇遂
平中書除吏非法公言法制所以維持國體也要當遵
守於上則僥倖息於下夫不中銓者吏部不擬官法也
未出階官者中書不除官亦法也今則將仕登仕除嶽
祠之官矣非詞學上舍甲科者不注教官法也今則州
文學亦除教官矣近有宜州文學高衮者除襄陽教授
考其爵里乃一時借補亂法亦甚矣有旨押歸本貫又
言諸郎皆華選也近有為丞十日而遽攝員者有監門
數月而驟權郎者望詔執政自今必察才望優劣資格
淺深時有為淮漕者進死蝗公言日者廬州守臣張師
顔奏蝗徧田野今乃䛕言蝗自斃罪其可逃又有以前
從臣召還者請復免役錢公言身為邇臣不以道德寬
大雅廣上惠乃導為刻剥是不可不斥遷左司諫言民困
於執役及和糴四弊上曰朕當遣使按察在諫省僅四
閱月以母老且病四請外上再三留之自今除官行事
必具事之本末人之閥閱(闕)舊
制繳奏十一月召見賜(闕)制詔甚得體公稱謝
(闕)復坐曰事無巨細盡言公(闕)選人除
授超越上曰何也公(闕)局請闕本以待選人資淺
之有才者今既歸銓部無以處之則徑(闕)事官願以
京局諸闕仍舊歸朝廷公每論諫上必嘉歎即施行之
(闕)見論敬天愛民有志事功三事其論敬天曰臣承
乏司宗纂修(闕)得仰窺陛下盛德如讀尚書而作
敬天圖臣願陛下鑒圖而法文(闕)巳之心勿謂豐穰
而怠憂勤勿謂平泰而㤀儆懼上曰朕自為此圖(闕)覺
有益每遇水旱則必披圖修省常獲感格後再召見上
顧左右(闕)示公曰人君享國久長皆由嚴恭寅畏尤
當以為法公言陛下既(闕)戒又知所以法社稷生
靈之幸復以親老請外上曰朕方用卿(闕)求去退而
力(闕)
龍圖閣提(闕)佑觀(闕)
運副使帥劉焞久病廢(闕)
與蠲租振贍人呼
舞曰非運使我等皆當(闕)夲
司緡錢助衡郴道永者凡一萬三千緡又代道州(闕)
七千緡積逋大軍錢三萬八千緡又與總
領趙汝誼奏除(闕)萬餘石民感實惠百千人
相率詣安撫司請為表乞借留九年(闕)除浙西提
點刑獄餞者塞涂其後潭帥李公椿竟以民言上(闕)
謀帥上命執政疏其人上指公名曰某也可近李
椿奏某甚(闕)心八月除秘閣修撰知隆興府見
上極論郴桂盜賊之由撫(闕)任之宜消弭之策
洎至洪以所部多盜申嚴同惡及他盜捕(闕)
郭外僧舍有寇其徒來告公免其罪而犒之盡縛郡寇
尸諸(闕)有八而每歲之賦十逋二三蓋有民巳流
徙而田實汙萊者(闕)汙萊而業無主名者謂之
逃閣公分遣縣官精敏者核其欺(闕)年蠧(闕)一
日蕩去州之材官曰親兵者千曰選中禁軍者亦(闕)
曰朕方欲用卿尋以母憂去服除除直敷文閣知
池州時四年二月(闕)引嫌改衢當路有不樂者遇官期
至則輙以他人代凡五年至言者(闕)其非是始獲之官
辭行首言陛下厲精圖治未嘗不欲大有為然有志不可
不養養志不可不審耗於事則易怠速於用則或沮願
毋狃宴安毋急事功上指養志二字曰此言極嘉五月
改江西轉運副使十月改江東鄉部也即家拜命奉親
之官邦人謂晝繡云既眡事有曰夲司耗米曰和糴本
錢曰去秋苖錢曰宣城砦木錢皆蠲除之仍損(闕)
贍宣之乏徽州雜征有曰驛料豆錢者多取八十緡
即奏蠲(闕)絹銖兩昔輕而今重(闕)以益困有旨
十二萬匹減四之一(闕)大哉聖王之仁一舉革
(闕)年之弊(闕)月除浙(闕)辭行上(闕)
欲留卿未(闕)庶子(闕)
問宰執(闕)凡
例(闕)不網羅(闕)
國(闕)天(闕)
府因言其(闕)
惠民
也而(闕)
受其弊用經之(闕)
多至加倍理訟獄(闕)負(闕)
羡餘結權貴小則私(闕)
更當痛革
(闕)
為朝廷賀尋兼(闕)
免去一日召見因言傳(闕)
心悦而天意得上曰亦聞(闕)
可喜漢唐之亡
皆緣歲荒(闕)謂
人曰有君如此天下國(闕)
後至瑣闥或昏暮丙夜事之(闕)
卒營壘市居相半以故驕放公為
之築室三百餘區聚居一營月廪時服給授惟時晝訓夕
警無敢譁遨復請州置準備將一員擇其久於履軍
者以管轄之上以其法刻板下之百郡云吉之兵譟于
牙門公以守臣與兵鈐不諴劾罷之揭賞禽賊皆伏誅
軍政肅然一道惕息十二月進集英殿修撰因任公上
體聖意下恤民隠其惜官蔵甚於家貨帥洪五年前後
蠲除民賦為緡錢二十三萬有竒為米斛一十一萬有
竒談者以為多於王仲舒云十三年八月上一日忽宣
論執政程叔達隆興之政甚美與進敷文閣待制再因
任歲或小不雨公每禱雨舉室不茹葷感召如響部内
連年有秋民歌之曰公來江西熟公去江西旱十四年
引疾丐祠章繼上四月四日特轉一官提舉江州太平
興國宫去之日如始至在官束脩之問近比宜受者積
八千餘緡皆入公帑因任至再宜受禮物亦以犒軍既
歸宅旁治小圃曰西埜有堂二曰葵心曰秀野鑿池沼
種花竹逍遥忘歸十六年二月太上皇帝登極轉一官
以嘗為東宫講官再轉兩官時舊學悉收召公獨以與
執政隆興合符小忤壅不以聞奉祠四載引年納祿遂
以顯謨閣待制致其仕今上皇帝即位有詔撫問遣使
賜銀奩藥茗詔有渴見之語公感泣拜賜慶元二年十
月特除華文閣學士賜衣帶僉論始伸公年高益健一
日對客忽有不屑人間世之語得疾無苦惟日食寖減
忽命左右扶掖端坐於正寢奄然而逝享年七十有八
官宣奉大夫爵新安郡開國侯食邑一千一百戶遺表
聞天子閔悼加贈特進娶黃氏封碩人先公五年卒子
男四人鑄年十九預國子第二名薦早卒鉉朝請郎行
將作監主簿錫承議郎知江州彭澤縣事鎬早夭女四
人適進士黃汝崇奉議郎知潭州湘陰縣事黃榮通判
台州金㒜樞密汪公之孫義實皆前卒孫男源洵俱登
仕郎女一人尚幼公天姿静重逮事四朝守正不撓始
終一節感孝宗睠厚日思報稱所論列封駮無少顧忌
以故齟齬嘗因草詔孝宗嘉賞顧左右問學士為誰以
他學士對公終不自言行巳敬事親孝和於族信於友
撫姊妺甥姪盡愛婚喪賙之必厚既以先夫人志養不
盡為終天之戚復舉太中資産遺諸姪且官伯氏子慰
下泉意族人病於鄉正之役則剖私田倡義役諸鄉效
之其利甚博既沒里人築堂肖像祠焉嗜學至老不釋
卷六經諸史皆探根柢書法得急就體生平著述曰玉
堂制草曰玉堂備草曰表牋曰論諫曰承華故實曰詩
牋曰宏詞賦頌曰歌詩書啓記序雜文凡六十八卷蔵
于家其自述出處大節則有四朝遺老傳公之未病前
數夕忽有大星霣於庭家人大驚沒于慶元三年七月
十四日葬于五年二月二十二日其鄉東亭其岡潭口銘曰
温温程公日行維冬風行維東萬物有融毅毅程公玉
立維嵩雪立維松衆正之宗既介既通不異不同邦之
䕫龍氓之黃龔睠非不隆不詭其從不究其終洵乖其
逢(森嘗謂譜牒重事也纂修之責刊誤為先討論疏略而隨聲附和訛以傳訛則是誣其祖矣稽之顯學光)
(禄墓文則曰忠壯子二十二人散居江浙名天旺者遷黟莊節之墓文胄出忠壯至天旺徙黟夫謂忠壯之後)
(有天旺非也謂天旺為遷黟之祖亦非也夫二閣老銘文實程龍學瑀楊待制萬里筆也大率誌銘雖屬之名)
(筆而纂述家世門閥則子孫之責耳考訂疎略豈秉筆者之誤乎)
宋故通議大夫守尚書工部侍郎致仕休寧縣
開國男食邑三百戶贈宣奉大夫朱公(晞顔)行
狀談鑰
曾祖(温舒)故不仕曾祖妣程氏
祖(瑺)故不仕祖妣吳氏
父(逢時)故贈中大夫妣吳氏贈令人
公諱晞顔字子淵徽之休寧人先世積德韜晦林墅中
大起家履善尤自力每曰功名富貴不必當吾身我後
必有顯者俄感朱峯羽仙入夢巳而生公公生而秀異
童丱能屬文纔冠入國學鼓篋孫業益有聲閱歲擢進
士第時隆興二年也未注擬間聞中大喪星夜奔赴號
毁若不勝終制調荆門軍當陽尉當陽被邊小邑公協
贊令長備禦慰存一境安輯湖北沌河瀰漫數百里葭
菼叢薈為盜淵藪舟行所經無脱免者公請諸司乞治
停蔵資給之家嚴防廵禁戢之法盜發地分據實以聞
或掩匿許人越訴宣撫使王公炎韙之就檄公措置公
復請舟之入沌者警司畫日時船隻申諸司及出沌申
亦如之過期而不出者即知其被盜應時會合掩捕又
設方略擒賊首黨與駭遁其害遂絶至今猶循其規時
韓立胄攝夷陵令監司有不樂者以訪聞置獄且誘承
勘官以薦剡㑭文致其贓罪考掠無全膚韓遂誣服案
成王公檄公錄問公視其爰書錢物皆非入巳經駁所
鞫凡三日而獄平秩滿用薦者關陞從政郎調靖州永
平令靖介于夷獠永平為附城號難治公撫以恩信皆
得其驩歲時熟界戶丁來縣庭踏歌擊鼓致謝郡人縱
觀謂前此未有也民德之生為立祠淳熙元年舉員書
考及格改京秩知蘄州廣濟縣淮右民兵自罷兵後歲
調往合肥教閱貧弱者多狼狽道涂愁怨嗷嗷時王公
希吕為帥公以書力言利害乞就各州縣閱習緩急以
保鄉井王公然其說以聞于朝四年秩滿通判閬州閬
在蜀居四路之中經總制之屬歲入緡錢幾百萬有司
復責增羡民大困公稽入為出酌三軍之中數力申總
領所為定額公私皆以為便總領李公昌圖委公行眎
邊儌公雅有四方之志欣然繇劒門入漢中歴岷鳳瞰
秦隴覽山川之險要考秦漢魏蜀之遺跡道出武興為
吳公挺言之吳公嗟異曰西州無子儔者知成州馬琥
得罪於憲使按其贓内一項為錢萬八千緡時憲使得
以粉牌直達四路事官吏側目觀望風指符合體究朝
廷下興元帥司選清強官鞫之帥以委公公盡索劵歴
攷驗其錢乃先期發往總所魚關充糴本者收付甚明
竟為辨白李公與制帥議欲擇善郡奏辟公以母老力
辭八年赴闕授知興國軍入對其一論士大夫誕謾之
習相師成風今後有建議之人大言無效乞斷自英鑒
如太宗朝除籍削任追納賜金使天下之人砥礪名節
趨事赴功一論西南夷近時開邊釁者起於官吏或虧
其互市之直豪民或侵其旁界之産以激其憤遂至解
仇合黨而反讐於我又鎮寨官平日虐用土丁使其亡
入以為鄉導乞下制置與逐路監司嚴行禁約一論四
川茶馬司於宕昌黎文等州市馬萬二千餘匹不應格
者官既不買又禁民間私售夫馬在官與蔵於民一也
與其棄之化外孰若養之民間為吾外廐邪乞聽軍民
從便收買緩急可以獲用既收夷人之心復與省地之
利一論銅錢滲漏入南北二番乞禁解鹽入界㳂邊不
得用銅錢及有市舶去處亦止以鐵錢行用孝宗並嘉
納之俄丁吳令人憂居喪尤盡禮芝生二本于房服除
差知靖州入對便殿首論通判貳郡守之權參議贊帥
臣之事乞加選擇其老病貪懦無資者不得預兹選又
論諸州鞫勘公事獄官必先具節欵以探守臣之意輕
重高下無復朝廷之法且獄官承勘不公自有簽廳及
司法可以疏駁州郡監司可以按發何必先具節欵乞
行下諸路違者許監司按劾臺諫彈奏又論襄漢之地
在上游為重所以通吳蜀為一也境接唐鄧土野平曠
漢江淺狹隆冬可涉而出戍軍馬如遇調發則聽鄂州
都統節制襄陽逼近北界去鄂阻遠緩急俟其往回必
不及事況鄂為内地不必重軍襄陽極邊戍人單少宜
移武昌大軍戍襄陽留水軍控沔鄂以守則固他時進
取之計何求而不得孝宗稱奬再三曰卿言極是且與
公反覆論邊疆事體公具言始末因歴詆辛巳歲謀臣
戰將之失及論進取所當先糧食所當儲孝宗曰朕他
時用兵亦只因糧耳非卿莫能為朕用者公感殊遇復
陳說數千言辭意激昂孝宗猶未進早膳也公退扈帶
環閤迎於殿門謂公曰對揚合上意未有如公者行且
大用矣翌日宰執奏事孝宗謂曰昨日朱某上殿議論
極可採有才如此而棄之遠郡豈為朕用人之意可别
與一近闕差遣諸公以不素料錯愕莫對會廬陵擇守
遂以易靖吉俗號珥筆訟牒紛委公處以簡静裁以果
達桀黠退屏獄犴衰息值歲中歉公夙宵講究先事備
豫明賞格以勸分示刑禁以戢盜前後三上奏得米數
萬石賑給單弱禁止姦蠧人受實惠豪右無遏糴細民
無流移明年歲稔公又痛裁冗費輯材鳩工增修城郭
改築學舍民不知役士論尤歸之磨勘轉朝奉大夫廣
右鹽法客鈔不行孝宗妙選帥漕往究利病於是以應
公孟明領帥事除公轉運判官且趣令赴闕公入覲天
語勞問數四且曰本欲留卿西廣鹽筴敝甚舍卿無能
辨此可與應某共審實務令經久可行公謝曰臣駑鈍
不足以仰副隆知不敢愛力孝宗為動容公又上論西
蜀事宜其略曰今所謂邊非唐所謂邊也唐為邊患者
止於雲南六詔故以益州為襟喉之地便於經略而韋
臯李德裕高駢軰皆居劍南若今日西蜀自我藝祖斷
自聖謨畫大度河為守夷人震慴天威二百年不犯塞
逮今益以衰弱此其備不在成都也今之蜀正猶三國
之蜀北與曹魏為隣諸葛亮據箕谷攻祁山出散關圍
陳倉出斜谷據武功五丈原與司馬懿對壘渭南未嘗
一日安於益州而今之制置使乃居成都有終任未嘗
至漢中者尚能為陛下控扼險要規取中原邪今之六
詔成都帥司之兵自可備禦欲乞移制置司於興元與
荆鄂建節首尾相應興元漢高帝所興之地褒斜谷正
在其間昔魏延言於諸葛亮請精兵五千從褒中出循
秦嶺而東不十日可到長安而公從斜谷來則一舉而
咸陽以西可定正今日形勢也又論士大夫風俗逞私
憾以相詆訐乞戒勅百官精白一意以奉公上被趣行
之旨兼程踰嶺遂上鹽奏其略曰臣入静江界延問父
老皆蹙額告臣以賣鈔之害謂鈔法初行静江尚有富
商數十家可招誘自乾道變法皆乾沒所有多轉徙湖
湘其存者又破家蕩産矣府歲發縣就賣之鹽為宰者
即置酒招致上中戶勸誘認數實則視産税多寡抑勒
承買不從則以刑法脅之令先以砧基簿抵當入官既
得鈔請鹽又有川涂之程舟車之費磨以日月耗損不
貲而受鈔未幾官催入納急於星火枷錮捶楚無所不
至一二年來上中戶亦窮困為下戶而官司歲科不巳
或三五籮或十數籮其力不能自往搬請必至低價轉
售約所納之錢所折巳半矣又有荒廢之産賒抵在官
或沉失或死亡官司不免勒隣保認納一人之錢波及
數十人人人愁怨巳不聊生會府尚爾諸郡豈復有商
可勸誘邪夫變為客鈔建議者徒以官搬科配有食貴
鹽之害不若客鈔便民使朝廷貪愛民之美名而變其
法自今觀之静江官搬之前斤為錢百變為客鈔之後
為錢百三十矣尚何便民之有諸州守臣為巧計者差
衙前及出職吏人詭名客販公然官賣既獲其利又得
歲計增給用度寬紆或乞免歲計或乞放殘税稱是自
能撙節敢為誕謾以希幸進建議之人更相容庇以為
鹽筴之效凡所以為州郡之備者悉以廢弛恐致蕭墻
之禍噬臍無及陛下前以人言而變法今以人言而復
舊何容心哉奏入有旨令從長相度復舊法毋致再有
科抑公於是朝夕講究通變之策或畫項條陳或每事
指奏詳贍明白事悉施行法至今人安之由孝宗之剛
明而公能力主其說也公以久去墳墓力上祠請有旨
令再任公守法益虔涖事益精又一歲除直秘閣京西
轉運判官以初復鹽法措置有勞也公至襄陽條陳備
邊便民之策其論控扼衝要則有分屯江陵之奏論額
外效用則有收刺子弟之奏論剝淺船卒則有省費去
擾之奏論請佃官田又有限年首實買契之奏公深知
民間纖悉利病時張公杓帥襄陽相得驩甚而張公尤
服公之識鑒再閱歲除知静江府主管廣西經略安撫
司公事進直煥章閣時紹熙四年也公年六十矣再入
炎嶺無所顧憚初公為漕樂易撫下皆有恩勤既開府
號令嚴明矩矱整肅胥吏&KR0719;愓部屬警勵故舊不敢干
以私談者以為適為政之宜帥司每歲差官吏至邕之
横山寨買羅殿自枙馬不下三千匹費錦彩鹽銀約二
十萬貫循習多弊公申明措置凡十九事次年蠻馬紛
至且多良者浚興安縣靈渠秦史祿所鑿以達湖廣之
漕者又增治城壁為屋千八百八十間越十月而成盖
南方土燥城必屋覆而後可久屋制如常則無以施守
禦之具公乃創意樣若戰棚内庳外崇上施帶枋櫛比
圓角圓角之上復布簀載泥而復以瓦甃其堅壯可以
拒砲石立戰士外簷包砌女垣可以施弓弩用竹瓦木
磚役工皆以萬計無毫釐取於民事聞特授中大夫以
奬其勞慶元初元冬召赴行在所二年三月入對俄除
軍器監甫五日丞相余公謂公曰上知公可用適選餉
臣公能為朝廷一行否公荅曰東西南北惟上所命不
敢以内外為間翌日除太府少卿總領淮東軍馬錢糧
公至治所稽攷財貨本源歎曰國家財計如此而用或
不給滲漏多而浮費侈也廼痛自節損窒罅剔蠧不顧
衆怨如諸州綱運至倉者監守胥吏以至篙梢表裏造
弊所納濕惡儲積易腐公閱庾吏數踰百供倉官騶徒
者復倍之公曰此皆雀鼠也於是悉汰冗食疏為定額
明示要束人莫敢欺朝廷歲下和糴乃自措置收糴得
米十四萬石價視舊損十之一辦集又在諸路先維揚
城初計修築費緡錢二百餘萬日役萬人者半年詔公
往來董眎公見其城堅壯徒為巨費即以狀聞曰揚州
之城本太祖皇帝平江南時所築臣塹其根土堅如鐵
甎至數尋視甎之文有饒歙袁撫衡鄂萊海字乃知藝
祖既混一區夏合諸郡之力而城之規模遠矣史臣謂
周世宗令韓令坤築蓋傳誤也閱實元料百用其一慶
元二年正月陞本寺卿以修城省費和糴先辦也運渠
在潤境百三十有七里歲久閉塞小旱輙膠舟公閱圖
經丹徒平視江潮乃浚二渠直達于江各立斗門随潮
進退而啟閉渠不乏水人饗其利四年春有旨赴寺供
職公歸班面奏二事一曰樁積軍糧二曰招刺子弟大
略謂朝廷歲下四總所和糴各數十萬石令守臣認數
樁管以為先備也然總所經常之米或因州縣荒歉或
因綱運欠折宣限廹急未免借兑歲復一歲厥數滋多
所謂樁管者徒有虛名乞取會每年諸州水旱除放及
綱運欠折之數别行科撥應副總司其樁管之數止許
以陳新相易不許兑用庶幾緩急可恃又被堅執銳之
士招之於鄉井之窮民不若取之於軍中之子弟彼其
生長轅門素習翹關弓馬便利膂力剛強與鄉井窮民
有間也今軍中兵額虧甚而招刺之法不及使之仰給
於父兄而口腹每不足寧無意外之慮乎乞下諸軍遇
有額闕悉以子弟充刺數千百之精銳可一朝而得八
月遷權工部侍郎俄兼實錄院同修撰五年六月兼知
臨安府帶淛西帥事尤繁劇公以近侍史館兼領處之
裕如(闕)然(闕)服九月轉
太中大夫十一月守(闕)明年春三獄
皆以空告上賜璽書奬諭公頃仕蜀(闕)
足疾至是增劇力上丐祠之章聖眷(闕)隆褒詔不(闕)給
(闕)始免知府事四月以疾不起享年六
十有六遺表上聞朝(闕)贈(闕)奉大夫爵休寧縣開
國男食邑三百戶公風骨峭整若不可(闕)而接物則和
平樂易辭氣質簡若不委曲而析理則贍蔚精微性友
(闕)業悉推予昆弟俸餘又經紀其生官既通顯官
其猶子三人其二以(闕)義襟倜儻親族故舊之以匱
告者至輟衣食以贍公為學務為有用尤加意於詩其
在南中所作多載續桂林志遺藁巨篋蔵於家者尚未
編次自持麾節尤務收拾人物屬吏之有才行邊將之
有勇略者每被薦拔居顯職娶洪氏忠宣公之幼女積
封至令人令人之在室也其兄樞密遵時在翰苑以書
抵兄丞相适曰必欲妹有歸無如朱君故令人歸于公
令人言動有法勤儉恭慤人謂公之賢有内助焉公之
薨也令人哭泣致疾後公十二旬棄世子男三人克己
脩職郎前衡州司戶參軍立巳將仕郎成巳登仕郎秀
美而向學女一人適宣教郎主管佑神觀汪綱侍御史
義和之長子也才器淵博公與令人愛女甚篤故遇汪
君加厚公易簀之際司戶官衡陽將仕及登仕尚幼公
以後事屬之且字呼之曰吾得瞑目有仲舉矣孫男一
人未名諸孤以嘉定元年三月二十二日日葬公于楓
林之原令人祔焉遵先志從祖塋也將葬司戶走介以
書來曰先君子行實不可以無傳子盍為載之鑰椎魯
不文辱公殊知公帥廣右以所知薦公貳冬卿以自代
薦今將奚辭謹狀公歴官行事如右俾名世之士誌隧
表阡與史氏編錄於此乎攷謹狀嘉定元年月日門生
承議郎幹辦行在諸軍糧料院談鑰狀
宋故中大夫司農卿守集英殿修撰致仕休寧
縣開國伯食邑五百戶賜紫金魚袋贈通議大
夫程公(覃)墓誌銘程珌
唐虞三代之用人必取精毅彊敏端良淑茂之士以成
天下之大順以致天下之大利則民生以厚國祚以綿
斷斷然不可誣也嗟乎如公者蓋庶乎才德之兼茂者
乎珌頃與公同為宰掾者累年見其於軍國之大政州
縣之細條人才之優劣邊方之緩急來則能明至則能
斷巳而白之宰相則約而不繁辨而不沮孰不以大用
期之而止於是命也夫蓋公自初筮地不遠親事必咨
禀歿亦告之於墓人稱其孝也中外踐更餘五十年其
為州也襁負其民束濕其吏其為部使者也公明果斷
風動列城其宣明教化也則所至崇學校教生員行鄉
飲人謂洋洋易易有成周洙泗之風且復萬里走介以
市蜀本之書其給兵也賦不加而餉不竭其總邦計也
經理靡密而調度益贏其治天府也抑豪右嚴火政決
滯訟增解額省公事以衆大之區而圄空天詔嘉奬以
尚書館北使而迄事如禮其賑荒也不俟監司之命而
發常平之粟其措置稱提也甫及浹旬悉復元陌其為
右銓也寒畯無滯淹之嘆膏梁無僥倖之門創相風之
烏以絶綱運之淹滯畝敷和買而去物力之征修先賢
之墓以厚風化凡游觀之地一斥不營至於葺營壘築
倉廪凡可以為公家利者則不遺餘力有如加葺戰艦
番給廵舟所以防江者甚備省酒官以創戰﨑之寨移
海内廵檢以鎮定海之烏﨑核鹽鈔之資次而商賈流
通去宜興之茶引以絶後害折新城之麥價以便民輸
却圭田之入以廉率下建錢清之浮梁而免籍民舟絶
軍中陞補之弊嚴招刺等仗之法革虛籍之冐請初公
帥粤以衢寇故至則削平二年按堵凡公政績滿粤與
明家祠人誦今未巳也市田以去錢湖之葑創庫以繕
東津之橋其興利除害必為悠久計大抵若是不止去
葑浮梁一事而巳其遺蹟皆可推而尋也凡公表表以
政事聞於時者皆終身佩服文簡公之訓飭也裒家蔵
副本之書以益鄉校新稽古之閣以壯儒風建四橋以
惠鄉井而猶惓惓然見於家居之日嗚呼足以見其仁
至義盡之無所終窮也舍見次而易遠次以便暑途交
代之人營兄姊之後讓從弟之官士論義之其子端升
預漕舉則喜見顔色曰一薦未足喜且喜詩書氣脉不
斷則其所以傳家者不以贏金明矣其孤端升書來言
曰先君之窆久矣而銘猶未也敢以請珌出同譜居同
里仕同朝道同志義可得而辭乎然萃衆美以銘之則
愧非其筆爾銘曰
惟天降才有物有則惟王分職量能度德丕惟我家隆
古是式登進一朝百年封植猗與公才萬方之特賜知
其二回知其十不茹不吐強哉中立善刀剨然必中其
劇安坐子儀馳騁光弼聖門設科虞廷列秩二十二人
豈容兼得公才獨全卓然挺出四品階官候對一息豈
曰不遇猶為時惜霅水澄藍卞山翠壁千歲雲仍來省
其宅(寧波志名宦程覃字會元提舉兩淛東道常平茶鹽權沿淮制置司卒嘉定八年到任以東錢湖它)
(山堰灌溉甚博每患湮圯覃始置田租以所收歲給浚導者慮畫最遠撥錢及田造器服以勸學蠲海錯果蔬)
(之征以惠民城郭戎器倉場橋道以至公府與鄉飲之器具纖悉留意人服其整)
新安文獻志卷八十二
