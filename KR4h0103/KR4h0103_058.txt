新安文獻志卷五十五上明程敏政撰
律詩七言
過徽州别魏府尹汪廣洋
與君擕手鳳池東題遍春階芍藥紅況復雲山千里别
豈知風雨一尊同少陵老去憂多病王粲年來喜事戎
二十五灘煙水急幾時歸櫂月明中
使歙諭番昜
五嶺蒼蒼劔插天肩輿高下似乘船殘年止有二十日
沽酒豈無三百錢野碓暝舂喧急水山樵寒雨隔孤煙
秪慙將命恒馳逐安得雄才配馬遷
過河隂觀楚漢遺壘
廣武山前望虎牢淡煙衰草沒城臯鴻溝豈限長江險
楚壘何如漢壁高此日登臨悲鳥道當時南北混鯨濤
河隂老樹森幢蓋猶似鑾輿駐白旄
康山觀兵
樓船兩翼挾艨艟垂老觀兵膽亦雄砲火震天飛霹靂
剛風立海走豐隆重瞳首寄龍泉下獨眼屍歸馬革中
戰罷神威猶震怒蒼涼落日貫長虹
登步雲樓詹書
百尺丹梯接紫微層層金碧炫晴暉眼觀下界雲生足
人語半天風滿衣酒醒客猶招鶴舞詩狂我欲跨鯨歸
休將鐵笛吹清夜月滿闌干星斗稀
送徐復初海道知事
東運樓船白粲多紫髯英氣有誰過礟車雲起天垂野
颶母風來雪湧波海上神仙見徐福關中父老識蕭何
幕賓不盡長才用早晚薇垣響佩珂
秋夜書懷簡李希吉
江臯秋水明晚霞江城秋滿詩人家雙杵隔牆夜敲月
一燈向壁寒生花烏鵲驚風繞紅樹紫蟹帶霜行白沙
清虚之府入幽夢醒看河漢思乘槎
題定子靜草堂
草堂正在匡廬山山隂綠玉相對閒雲從雙劍峯前下
潮到小孤江上還茶煙滿室寫墨竹花雨一簾觀白鷴
誰似南宫能篆古為君高置軒窗間
贈汪仲魯趙汸
短話長言總勿疑相交動是隔年期坐來竹雨初晴夜
看到松雲欲盡時雪後孤芳誰復惜空中靈響妙難思
山花滿眼春將半莫厭從容步屧遲
贈曹元達子
故人别我今幾秋見爾難禁雙淚流一家寄食悲南國
千騎擁麾雄北州轉戰不知何處在相逢未擬此生休
清門生理依諸舅長大廢書吾漫憂
省朱文公官坑祖墓
攅簇千峯一嶂開乾坤間氣此胚胎百靈受職環真宅
五緯回光拱夜臺魯國共悲祠廟毁閩關不見子孫來
干戈未息諸生老獨抱遺書詠七哀
和先巨山翁登岳陽樓詩韻汪周
雕闌十二屹層空誰架危樓土宇中漫浪微蹤悲老馬
登臨衰目羨歸鴻三江去櫂飛晴雪二澤征帆挂晚風
安得羽翰生兩臂回頭歴歴大江東
楂山書堂汪克寬
楂山岡上長松樹曾見仙翁舊隱居種竹閒留雲作塢
灌花斜引水通渠娛親壽酒朝開宴教子寒燈夜讀書
回首風流陳跡冷摩挲殘墨淚霑裾
次韻寄來碩汪德慶
林下三間屋當巢嶺雲溪雨送波濤夢回塵世風光别
眼底秋山氣勢高千里關河思税駕三年冰雪苦持旄
知君不作鴟夷計長日焚香坐讀騷
次欒秉德韻程國儒
傷心世事淚潺潺巳付餘生作等閒羝乳尚能持漢節
雞鳴那得出秦關黃花時候多新酒綠樹門庭是故山
日夜思親頭盡白何人為賦大刀環(至正十九年明兵圍衢城城䧟國儒)
(以都事被執過新安賦此詩至京不屈安置天界寺以絛自經為僕者救免無何聞子仲鏡喪哭曰天其奪予)
(志乎儒之不顧身者以冇鏡代養也鏡巳死二親疇依數月召授内省都事歲餘除洪都太守期年政成坐事)
(被繫因述平生出處自盡民知非辜撫屍而哭者肩摩踵接遂附葬徐孺子墓側祠于東湖書院先師堂有雪)
(崖文集藏于家)
過方山近城田疇蔚然喜而有感
鄭潛
西峽渡舟潮水平籃輿歸路午風清河流合處總入海
山勢方時纔近城綠野熙熙民樂土紅巾擾擾將偷生
觀風問俗慚吾事深谷何時遂耦耕
次韻皆山樓韻朱模
試從此處登樓看天下新安山最多一塢迴環盤谷宅
亂峯高下洞庭波巖花逐點飛紅雨雲氣成羣散白鵝
共說琅邪山水似未知歐老意如何
送張總管赴番昜
近聞使節向番昜巳報前軍到武昌好過黃州問蘇老
曾遊赤壁訪周郎一時人物皆陳跡三國英雄此戰場
舉酒煩君酹江月匡廬秋色晚蒼蒼
程仲庸遊京口留金山唐桂芳
我正無心懶似雲那堪奔走汚緇塵飛花岸柳偏留客
吹浪江豚忽拜人玉帶暫抛煩轉語楞伽曾寫悟前身
異時好說金山寺小小漁舟喚渡頻
送鄭士恒往江西
洪都昔號雄西土畫省新開列上台鄭老每從工部飲
烏公何待石生媒斷雲將雨侵書幌明月隨風落酒杯
山獠洞庭皆入貢海船日日候潮來
漁梁結屋姚璉
石梁之上姚家莊隔溪指點雲蒼蒼飛樓傑閣說華第
翠竹老梅惟我堂新豐雞犬歸未得韋曲桑麻如許長
三間茅屋投老計擕兒擬拜龐公牀
符溪凱旋馬上作俞茂
夜來一雨洗囂塵陡覺江山氣象新巖谷巳平蒼鼠穴
溪橋喜見古梅春挈壺歡迓民連野策馬歸來雪滿身
此地重過又三載謾留詩句託青珉(雲陽李祁序云新安俞公鎮禾川之)
(三年威惠孚洽四方諸寨以次削平獨有曰符溪者既服復叛反覆變詐百端終不可化公一夕駐馬龍溪橋)
(令諸軍蓐食聽命逮二鼔乃指示所向方黎明至寨門外分布士卒破寨悉擒之縛其渠魁誅黨惡數十人餘)
(平民附寨而居者縱遣還舍猪羊雞犬悉令認辨給還民大欣悦爭持酒物來獻公又一無所取慰諭而遣之)
(凡二日處置事定乃歸俘馘在前鉦鼔在後觀者羅拜舉手以謂積年兇惡之寇一旦授首非公之才智未易)
(了此公既還府賓佐咸集公獨留儒學士十數人列燭張宴至夜分乃罷坐中口占馬上所得詩於是衆賓咸)
(和至次日乃緝成卷僕忝預席末不得以老病辭乃從衆賓之後而和之曰溪橋石路不生塵幕下初聞號令)
(新士卒銜枚衝夜雪將軍横槊賦陽春已擒渠惡從梟首未死么麽許乞身德意久孚威力著愧無椽筆紀蒼)
(珉又和曰城西車馬蹴輕塵夾道咸瞻喜氣新笳鼓閙歸銀燭夜笑談傾倒玉壺春知君自是文章手愧我空)
(餘老病身多謝口占詩句好肯抛良玉引凡珉意淺語拙如老婦舞柘枝不自覺醜然亦以調高韻阻難以追)
(逐又如陽春白雪和者良寡僕故欲别作一卷請諸君各以巳意賦之不必步韻或選或律或長短句任意所)
(到庶足以盡諸君之才且於俞公之行事亦得以鋪張盛大而無拘牽局促之患也)
懷鄉友汪彥才(此詩誤刻林鴻鳴盛集中詩所稱萬安松蘿皆休寧地名也)
任原
浮雲聚散幾悲歡久客懷安憶萬安門對西山朝氣爽
城臨東海暮潮寒身隨斷鴈兼秋遠夢入疎砧向夜闌
為問松蘿舊遊好别來風月共誰看
送舒從事還南海
老逢離别倍傷情一騎臨秋復遠行客路驚心孤鴈影
家林入夢斷猿聲朱崖落日天低海銅柱雲寒雨過城
翻憶舊遊多感慨獨嗟書劍誤儒生
丁酉冬與楊季成宿邑南田家夜次趙子常韻
呈徐縣丞張總管金居敬
擁被依爐話夜分山城更點喜初聞客懷茅舍青燈伴
詩思秋空白鴈羣冷掾官曹閒似水將軍車從密如雲
東湖孺子文章伯旦暮移尊獨向君
賦靜菴吳顯
收歛江湖萬里身歸來林下岸綸巾從前歲月方知謬
自此光隂始是真止所常觀虚白室行邊不踏軟紅塵
野人亦得煙霞趣布襪青鞋願卜隣
書師山先生所題黃山崖石後
鮑熲
蒼崖百尺與雲齊徵士重來為品題姓字一時通漢史
文章千載並浯溪春深莫遣莓苔沒日暖應添紫翠迷
猶憶匡廬當日事短檠山雨五更雞
和商山書院諸公韻汪天應
覆雨翻雲巳十春恨無詩酒對芳晨秦強再世終歸漢
周弱何人共戍申邊境旋聞烽火息南風喜見稻花新
為霖更得成豐歲願作陶唐擊壤民
過周流寺王善慶
雲埋殿閣周流寺春水衝撞復到山僧衲挂枝庭樹老
禪牀搘石洞雲閒久無山鬼吹燈火時有淵龍護法壇
我亦長歌來徙倚滿襟清思隔塵寰
洪武庚申五月四日謹身殿災肆赦
范冉
金雞銜詔五門開聖澤汪洋遍九垓梁獄不羈天下士
漢庭還網世間才傅巖弼亮資霖雨沛上英雄起草萊
郡國想今寬賦歛乾坤和氣一時回
賀金彥晦遷居避暑黃樞
隔水移家不借車野航安穩載琴書青山歴歴迎人慣
翠樹團團繞屋疎盤谷有誰爭子所斜川亦自愛吾廬
行看花萼相輝暎依舊連雲列第居
寄淳安徐大年吳舜舉
歙南山去一百里秋盡春來信不聞昔日登樓同聽雨
今年幽谷飽看雲管寧豈是遼東客伯樂曾空冀北羣
安得俗塵長撥置挾書林下共朝曛
讀文丞相指南錄一
素手殘棋豈易談一支大厦巳難堪死灰無燄資炎土
磁石貞心託指南閩粤九重天再闢燕雲一死志猶甘
人間竊禄偷生者未抵南柯一夢酣
二
西北神州久陸沉東南王氣半淪隂諸公戀戀湖山樂
此老拳拳社稷心烈日秋霜存壮節海雲江月助行吟
捐軀報國元無悔可是前朝俗化深
亂後述懷吳賈
籃輿傲兀飽看山舊隱重來蕙帳寒囊重正緣詩草富
杯長那覺燭花殘悠悠今古知心少擾擾風塵會面難
縱有故園春信在可憐無驛寄平安
上巳日苦雨寄汪彥暉朱同
三月三日苦泥濘春遊無計令人愁雲低暮色近垂地
風捲濤聲遥撼樓青天白日定何所急電轟雷方未休
最憐桃李花開處雨横風狂不自由
送李孟善御史謫戍遼東詹徽
丹墀分袂出長安疾貶遼東去路難金佩暫辭雙鳳闕
玉驄應過九龍灘沙邊鴈度家音少嶺外猿啼戍月寒
孤負十年窗下志挈書擕劍與誰看
紫陽觀席上作曹遷
紫陽山中神仙家青山繞屋生煙霞枯林風過落黃葉
寒菊雨餘開白花隻雞斗酒自可樂千駟萬鍾何足誇
興闌擕手過橋去斜日稻田飛亂鴉
和唐胡明經詩韻二首(明經名昌翼本唐諸王孫避地婺源考水胡氏)
(因從其姓雖舉明經義不仕梁終隱于家)吕旭
西出長安避戰塵誰知龍種異常人移根仙李雲霄遠
奕葉猗蘭雨露新曠野驚弓無折羽滄溟脱網有遺鱗
甘為商皓終辭漢不作燕丹久質秦
萬事榮枯夢一場百年歲月去堂堂鶴歸華表人寰異
鹿走關中霸業亡保障未能依尹鐸宗支誰復認丹陽
棄將軒冕身終隱博得山林興不忘
程普屯(瑞昌縣本古赤烏鎮吳將程普屯兵于此以應周瑜一日有羣烏飛集軍中占)
(之以為祥瑞翌日果得赤壁之捷遂改赤烏為瑞昌縣)孫英
赤烏古鎮江之濆云是程普三軍屯羣烏飛鳴祥瑞應
二龍爭戰雌雄分天便東風旗鼓進火烈北船人馬焚
只今過客悲前事目送寒鵶殘照昏
過南陽臥龍岡謁武侯廟
千古南陽草樹荒行人猶說臥龍岡國歸蜀主三分定
才過曹丕十倍強羽扇綸巾勞想象木牛流馬恨遺忘
英雄事業垂成日忍見營星墮夜光
雲溪萬松嶺程内翰墓汪洗
内相遺蹤何處尋萬松青鎻鬱森森兩行翁仲標黃壤
十丈穹碑倚翠岑雪案幾人燈火志冰巖千古歲寒心
清風不斷雲溪上冠劍空遺草木深
和彥珍韻程用晦
閒來遥憶隱君鄉門擁荒山帶夕陽苔暈旋添蒼徑滑
松隂時轉北窗涼高懷君軼朱仁軌癡性予慚顧長康
何日相從陪夜話石爐湯沸紫茸香
和松明火韻程億
蒼虬誰取赤心然女緯男經夜不眠處士謫居離絶壑
大夫功滿上凌煙千年琥珀憑誰得一點靈光可自全
不照綺羅筵上客分輝田舍及漁船
送方伯潤蘿山讀書余鏞
一上蘿山數千仞學如九轉煉還丹且將圓木驚宵枕
莫厭斷虀供晝餐松葉亂雲孤嶂暝杏花疎雨小窗寒
樂羊莫起思家念更誤佳人機杼難
泗洲鄭桓
行盡淮東始見山孤城雉堞面層巒隋人罷幸餘荒苑
漢將成功有廢壇落日波濤來洶湧高秋鼓角動悲酸
北來倦客偏懷古對酒狂歌強自歡
題野航卷邵誼
楓業荻花秋氣清扁舟不受波濤驚一聲櫂歌日欲晚
半榻竹影風初生幽人落落雲霄志小窗悠悠江漢情
夜闌酒醒萬籟寂似向沙頭弄月明
見山堂胡安
家住龍山山下村誅茅卜築傍雲根呼兒耕罷勤書策
對客哦成共酒尊紅雨過簾花結子綠雲垂地竹添孫
靜觀自得悠然趣何用區區隱鹿門
洪氏節婦(姑婦孫媳孀者三)唐和
苦行相聯世罕論弔生傷死倍銷魂百年貞節惟三婦
半世孤孀在一門燈火絲麻終白髮憂愁風雨共黃昏
不緣鉅筆標名姓誰識洪家孝義村
赴遼府紀善次諸公見贈韻程通
忠孝男兒合兩圖每回回首自踟躇王來海上初開國
親在江南久倚閭宣力可能勞汗馬報恩全未及慈烏
曳裾終夜空長嘆似覺中心半負初
雨後李道生
山中曉起喜新晴杖屨尋詩獨自行幾樹好花春盡發
滿溪流水夜來生遊絲拂地應千尺啼鳥喚人時一聲
趁暖田家曝蠶種朝朝節候是清明
和李大尹韻俞韶美
積雨瀰漫漲遠天客窗惟覺恨綿綿巳添野色供春望
更長灘聲攪夜眠繞屋斷雲常黯黯投林歸鳥自翩翩
漁郎罷釣纔相過為報新潮到石田
石耳山絶頂游蘭仲
石耳山頭望大荒海門紅日上扶桑山連吳越雲濤洶
水接荆揚地脉長春樹抹煙迷近遠晴虹分字入蒼茫
蓬萊咫尺無由到獨立東風理鬢霜
東園即事汪又亮
小圃臨山效采薇閒中足跡往來稀垣高拍晝花香冗
地暖先春菜甲肥流水壁間通石罅清風門外掃漁磯
乾坤俛仰情何限孤鳥殘雲巳倦飛
三松軒(序云昔陶靖節撫孤松崔藍田哦二松杜工部種四松秦始皇封五松鄭處士)
(號七松其愛松均矣何其所取之多寡不倫邪璜溪吳彬富成剏一軒號三松豈欲酌其多寡)
(而為之中制邪然古稱槐三木假山亦三率取徵其後之昌且賢也富成之三松將有慕于是)
(邪富成世居商山由其祖師隆遷璜溪蓋碩宗也詩以諗之)程仁發
沖霄龍骨雨苔斑鼎峙蒼然伯仲間勢傲雪霜堅晚節
耻隨紅紫鬭芳顏王家德䜟槐當戶蘇氏名高木假山
欲向主人詢藝圃清風蕭颯動柴關
湘浯圖方勉
湘中景物最清竒邂逅披圖慰遠思雲慘蒼梧虞舜廟
崖高浯水次山碑苔花蝕刻人爭寳竹淚成斑世共悲
千里江山歸咫尺風光觸目總堪詩
酬贈參將張公惠劍
轅門大冶藹祥光并鐵花鎔百鍊剛虹見晴空歸匕首
蛟藏秋水鑄干將金鐶雪柄誇新製寳鞘絨絛盡巧粧
帶霧持來意何厚從教官道絶豺狼
歙學歲寒亭次宋蘇文定公韻
楊寧
幾樹蒼松倚翠屛小亭因得歲寒名月來遥見海蛟出
風度靜聞天籟生飽歴冰霜心不改高隣庠序景逾清
閒來獨據胡牀坐一曲陽春愧繼聲
送汪司倉熛赴官泉州
除書新領向閩中建業相逢話轉蓬别處一尊浮大白
到時三歲理陳紅道傍荔熟香塵起海上風來瘴霧空
遠大屬君君莫負舊家原近紫陽翁
求太守永嘉孫公寫梅(正統甲子)程信
文采風流世所難更將春意發毫端平生自保冰霜操
近日誰登翰墨壇肯許官曹臨鏡寫絶勝江路倚篷看
與公篤好無他意只為貞心耐歲寒
出巫峽寄宗伯姚大章同年(景泰乙亥)
入峽猶登兩月程一灘過處一更生愁聞澗樹黃鸝語
夢憶彤庭仗馬鳴險易只應堅素守行藏寧敢負同盟
相思併入巴江水不盡滔滔萬里情
東巡回渡遼河
夷部曾傳自契丹漢疆今巳盡三韓喜功不話封侯易
直道何憂行路難塞上塵飛驚馬到斗南雲淨看鵬摶
提兵再駐遼河上白草霜風歲又闌
南征過武昌(成化丁亥)
月滿秋江霜滿天提兵夜上武昌船山川依舊環千里
戰伐空餘史一編霸主賦詩雄異代仙人乘鶴去何年
吟餘起視青萍劍一道晴虹貫斗邊
夜雨趙德相
黃昏燈火雨瀟瀟愁緒無端結未消方寸地寬㽜宇宙
一枝巢穩借鷦鷯城頭鼔角驚殘夢江上風雷送遠潮
蕩蕩恩波流四海深慚華萼自蕭條
滕王閣吳遜
一葉扁舟挂晚風崢嶸樓閣畫圖中天連彭蠡三湘碧
日射匡廬五老紅壓座文章誰再續動人歌舞亦成空
浦雲山雨仍朝暮撫景㽜題興不窮
賀張士峻造屋吳箎
舊家城市厭澆漓林下經營百世基山擁翠屛遥對牖
泉鳴玉竇細通池春風座上常㽜客夜雨燈前自課兒
從此鶴汀無限好杖藜來往更無期
秋吟得趣卷為藏溪汪彥度題
危亭翼翼碧溪濱每向秋來得趣真風露九霄清到骨
水天一色淨無塵斜陽樵擔穿紅樹明月漁歌起白蘋
何日重來同徙倚一尊還待菊花辰
題赤壁圖汪德
鯨吞蛟鬭決雌雄千里飛艎一炬紅霸業盡歸煙燼裏
江聲長在月明中峩峩赤壁涵朝日浩浩滄波颺晚風
古往今來幾多恨披圖吟處思無窮
唐子華小景
唐侯宰邑甚清閒公退揮毫便寫山共詫聲名滿天下
豈知圖畫遍人間雲連古木迷青嶂月照寒蘆漾碧灣
殘墨斷縑誰解惜草堂披玩自怡顏
黃山程孟
秀出層穹翠欲隤栖霞宿霧似蓬萊松搖隂壑生靈籟
泉噴深潭吼怒雷峯頂煙銷丹竈冷崖前風暖碧桃開
五雲深處羣仙集白鶴青鸞定往來
野興汪敬
澗壑穿幽路仄欹梅花關外水通陂背人好鳥啼深竹
抱子驚猿過别枝雨歇黃流新漲急雲交青壁亂峯移
釣絲不掛非熊夢一任長虹百尺垂
淮隂侯
許身良犬失熊羆百戰功成亦自危智數如君難免戮
英雄自古易生疑真王印在風雲散大將臺荒草樹悲
莫恨當時蕭相國幾人回首見幾遲
壽藏為汪思敬題蘇景元
楂山風景似仙源流水桃花繞壽園固穴不燒銅作槨
窮泉還鑿石為門誌銘鐫就留年月松柏栽成遺子孫
誰謂賢愚同一致箇中别是一乾坤
寄書坊劉剡
女媧補後見神功千里相思寄便鴻斷簡殘編無日了
清尊明月幾時同坐間有客常談項天上何人復薦雄
一度登樓一惆悵小山秋冷桂叢叢
奉和尚書程公征南獻捷
鐃吹歌成紀武功一輪紅日照丹衷風雷震處狼山碎
巢穴空時虎旅雄九伐嘉謀今秉鉞七擒英略再聞風
劍南梟獍咸歸化從此無憂到聖躬
一掃腥羶似燎毛捷書頻奏詔頻褒漢兵總跨新降馬
蠻血從殷舊戰袍旗影夜翻瀘水淨劍光寒射雪山高
當今天子多神武況有元臣熟豹韜
環佩重來軒(宋丞相程公元鳳居歙槐塘有琴曰環佩亡去巳久六世孫文實復)
(購得之為軒以藏加扁重來二字)江瓏生
丞相宫牆何處尋老槐紆繞翠沉沉鈞衡巳輔當時政
環佩猶傳奕世音六葉喜聞歸舊物千鈞何足詫遺金
南薰古意人知少好在雲仍繼此心
萬山西爽軒望黃山張逵
竒峰六六競㠝岏向晚憑闌最好看秀出楚吳千里迥
翠摩星月九霄寒古潭雷迅蒼龍起仙洞雲深白鶴還
何日捫蘿登絶頂擬從軒后覓金丹
蘿山清隱為汪世祥題孫陽
小築茅堂傍翠微花畦蔬圃澹相宜看耕每到龐公宅
對酒惟吟楚客詞春暖藥苗穿土早天寒雞唱出林遲
松風蘿月長如昨肯信功名鬢易絲
新安文獻志卷五十五上
