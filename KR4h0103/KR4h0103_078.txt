新安文獻志卷七十三明程敏政撰
行實(勲賢)
宋故中大夫龍圖閣待制致仕丹陽縣開國子
食邑六百戸贈光祿大夫少師洪公(中孚)神道
碑劉岑
徽宗皇帝勅朕惟石敬瑭以燕雲十六州賂契丹二百年
矣今海東聖主興十五年間盡有其地即帝位稱大金
遣人來海上約夾攻許以燕雲之地歸我密詔爾河北
諸帥經略之諸帥競以燕雲吉語告獨顯謨閣學士真
定路安撫使兼知成德軍府事洪公中孚極論其不可
且曰臣遊邊久熟知燕人情狀質直尚氣義少文華因
曩時遼主洪基用其相劉六符之言大蠲燕雲賦遼雖
弱其民心不忘也朝廷與遼人通好久一旦欲與大金
共覆滅之於理安乎恐滅遼之後大國不易之事也凡數
百言言皆切至會遣中貴人譚稹來議公曰為此謀者
國之賊也稹大不樂竟劾公使奉祠去降待制又奪之
時政和六年也後四年復待制知揚州歲大旱飛蝗蔽
空公來之夕雨朝廷方尚黃老道士林靈素横盛其徒
自東南以巨舟重載過淮陽水時輙啓閘閘吏不敢誰
何公廉得之皆致之法俄以直學士提舉南京鴻慶宫
歸許昌宣和末河北京東盜起張仙為最上命公以禮
部尚書撫諭之中人李彦領西域事於許昌素不快公
聞仙欲降遽以大夫刺史錦袍金帶與之旣奪其功又
誣致公等以罪於是属吏皆付開封獄公乃請老得龍
圖閣學士提舉亳州明道宫不旋踵奪職獄竟又奪一
官停于家頃之北方兵起自燕雲趙冀而來直抵京師
以城守命李回回勞軍河上見公許昌公力言京師不
可守回不能用乃歎曰遯尾厲吾其歸故鄉乎遂南下
抵錢塘禁卒陳通判殺提點刑獄周格甚張公奮然以
禍福譬曉之卒不敢肆掠事平乃還居徽州休寧建炎
二年冬祀大禮復龍圖閣待制致仕紹興元年十一月
二十四日終于里第之正寢享年八十三累階至中大
夫爵丹陽縣開國子食邑六百戸遺表特升四階大禮
贈光祿大夫進贈少師公諱中孚字思誠高曾以來皆
隱居不仕考諱文演以子貴贈金紫光祿大夫金紫教
子甚力公能承其志幼穎悟讀書一過不忘十四為鄉
舉首選避先進而居第二壯遊太學藉藉有聲稱神宗
已知其姓名當時名流如蘇東坡亦與之厚登元豐二
年進士起家將仕郎試秘書省校書郎黃岡尉隣盜張
韜以三軰擾境上久不獲公單馬出境追及發三矢斃
之連丁永嘉夫人金紫憂元祐四年主成都簿碉門蠻
叛帥以属公即日度笮橋呼酋長慰撫使歸命人謂公
膽大於身也以薦改宣德郎知蜀州新津襄州光化縣
通判代州河東漕属近臣薦公文學政事召對便殿論
錢幣源流及河東用度上是之命提舉河東常平歲省
大司農億萬費增秩改轉運判官奏計及鄭州聞夏人
入寇即日還治所密旨令節制行軍深入賊境六度無
定河會諸將議城銀州事巳按轡徐行鼓吹道從以還
歸奏除直龍圖閣升轉運副使錫三品服經營慕柰城
入他界三百里夜半至城下覽山川密圖以聞熙河新
邊乏用以餘金五百萬助之上喜謂得劉晏矣改漕熙
河蘭湟路轉運副使進集賢修撰興鼓鑄榷酤市易又
安西産米地博糴厚賞募邊運清樂不拘常格人樂從
之雖漕潢二水深淺竟不以為難邊乃無乏憂樞密院
創崇威崇銳兩軍邂逅入對極論國家飬兵已多而又
增新軍費何從出上悟遂罷之湟鄯廓皆極邊行苦剽
掠創烽臺置傳立石要害處以閒田給候人使自耕邊
患遂息又清河東戍卒代蘭州坐團者給鎧仗使遇賊
得自擊置通川通津二堡以扼其喉七寳山産金銀銅
錫雄黃等甚富或勸興廢以助國用公曰是足以啓敵
人心青塘内附公夕出寧州夜半至宣威城過鐵葫蘆
酋長遮道獻牛酒公知人情無他入奏進顯謨閣待制
升都轉運使上知公中立不倚勞問甚厚公頓首謝公
自以受上深知每論人情利害人才能否皆無隱衷上
幾欲授以政輙有阻之者公聞而嘆曰我雖不作宰相
然亦不過嶺矣旣行上命宣慰青海丙靈族帳名酋羅
拜道左聽詔且乞佛像以十數公因留詩青唐古寺壁
間召為戶部侍郎又以待制知開德府時方受八寳禮
賜如南郊有司告乏急召入戸部去京師三十里使促
入都堂議公命吏曰賜已備宜以聞吏惕息不敢書雖
尚書亦然公獨奏果無缺吏畏公聰明思有以中之白
開封吏庇鄭伸逋負不追者公曰后父之外别有鄭伸
邪吏戰栗語塞夏人賫金玉寳貨來求售公坐驛中使
廷見彼曰我雖微亦使人也乃遣譯諭曰爾以貨來直
賈耳何使為於是酬其半夏人謂無戲我公曰往者回
鶻入貢道而境掠其貲而有之舊故俱不問尚敢校邪
始得公姓氏驚曰初不知河東洪老子也拜而去上喜
以詔褒之一日論陜西茶馬課不登上謂神宗朝岷山
茶一垜可易一馬廐中未嘗告乏今茶數倍矣馬不致
奈何公曰蕃部日飲酥乳恃茶為命若稍重茶禁不急
於馬則馬自至解州鹽池歲供八十萬池壊始行東北
鹽歲得三百萬而議者欲復解鹽公曰解鹽非暴以烈
日鼓以南風不可成今厚灌水以積成之味苦而不可
食中外已便海鹽之丼矣其肯即之乎若推廣東北之
法歲入何啻三百萬哉後卒如議頃之以病告得徽猷
閣直學士河東路經略安撫使兼知太原府夏人重兵
壓境來議地界公飭諸將宜乘便掩擊賊皆遁去且移
書來罷議久之移穎昌府復帥太原徙真定過闕薦可
任都司版曹者十餘人討論明堂制度俄充京兆府路
安撫使兼知永興軍入覲言軍政之弊甚力又言祖宗
待遇近臣優禮貌責報亦不輕身在遠外聞朝廷政令
有不當輙極論之雖大臣臺諫亦莫敢妄議熙寧以來
政事一變自廟堂大臣侍從臺諫繩以法度使不得措
一辭治忽皆不聞近又升走馬承受廉訪使者以監外
臺雖安撫轉運使皆不敢誰何部吏苟且蒙蔽不可勝
數上稱善久之復守穎昌提舉嵩山崇福宫知東平府
再移真定軍城寨近山多大木百年矣北伐有期公請
削山峻塹以防不虞未報公已去後北兵入塞果由此
道嗚呼承平百餘年習熟軟美語相容悅當時近臣肯
不顧身而言得失如洪公者幾人哉宣和五年將得燕
岑亦從公後時遼主軍瓦橋待報遼之臣王芮來童貫
軍中乞燕雲之地存遼祀且為朝廷屛蔽貫不聽芮曰
吾國以騎射為生尚不能制西夏况中國以禮義治者
邪納忠而不我用兩國之禍未艾也慟哭而去初寮寀
嘗命岑作奏乞罷此役䟽上亦不報惜乎公以紹興庚
申十一月葬挾山後二十七年歲在乾道丙戌季子彙
為撫州軍事推官以書來告曰先君墓木拱已久矣碑
銘尚缺然知先君舊事可以告者非杼山而誰於是為
不辭而銘之公配福國夫人程氏前二十五年卒子男
五知微知彰早喪知柔以右承奉郎河東提舉坑冶鑄
錢兼經略安撫司書寫機宜文字卒于官知彛今為右
朝奉大夫主管台州崇道觀知彙為撫州軍事推官女
二長歸左朝散大夫通判亳州劉勛次夭孫男六邦彦
右從政郎保康軍令邦傑右承務郎邦㢁右迪功郎襄
陽州穀城尉邦廱右迪功郎保康軍節度推官邦膺右
迪功郎舒州太湖縣主簿邦應薦未命孫女四長適左
承議郎尚書比部郎官陳祖言次適右迪功郎趙公儼
餘幼公上世貫青州北海在國初為澭州後徙下邳今
淮陽軍十一世祖經綸仕唐德宗時為黜陟使議罷方
鎮侵兵朝廷恐召亂左遷宣歙觀察使因家焉遂為休
寧人銘曰
七朝之英南國之靈忠烈馳聲蜀漢翺翔將命朔方慰
彼西涼乃作六州如古諸侯齊晉之儔時方取燕公獨
慨然抗疏叩天秉心剛忠會不我從氣干圜穹喪斯若
人將四十春乃求堅珉刻此詩聲以表高塋以告昆仍
宋故敷文閣學士中奉大夫致仕休寧縣開國
子食邑五百戸累贈開府儀同三司少保謚忠
肅金公(安節)家傳金文剛
先公諱安節字彦亨其先京兆人唐末徙歙之休寧遂
為縣人曾祖諱仁用妣蘇氏祖諱應辰妣洪氏父諱裕
贈通議大夫妣朱氏贈太淑人先公生而穎悟日記千
言識趣不凡容止莊肅家貧刻意務學太淑人躬紡績
以給資用少長遊校舍聲譽益振操行益厲貫通經史
尤精於易學者多宗之嘗著易解以遺後人葛司成勝
仲自禮部郎宰鄉邑一見期以遠到以沈公晦榜登第
時宣和六年也初任洪州新建簿秩滿范丞相宗開引
為刪定官當紹興初法令散佚方命修次同僚以先公
通練博洽凡一切文法悉以委之書成會廣中得舊本
與所修若合符節改宣義郎舊例改秩多即遷而先公
獨滯故官謝祖信遷寺丞見宰相曰金刪定改官在衆
人之前以不事請謁無為言者祖信不敢先之五年召
見奏對稱旨太上皇曰金安節好秀才若加涵養有用
之才也除司農丞或問公知召命否今侍郎張致遠為
中司時所薦合往謝之公曰彼為朝廷薦人豈私我哉
竟不往渡江之初首論軍興以來國用歲廣言利者日
益繁然皆瑣碎掊克無益於國古者取民不過租賦自
漢而下其法益密其取益細至于今不可以有加矣儻
欲增之是直為國歛怨為今之計獨有推行營田之制
以省邊地轉輸命郡邑守令禁游惰招流亡與瀦澤陂
池之利以備水旱使民務本力農以廣播植庶幾田野
闢而穀粟多緩急有以供公上之求而無咨怨是為長
久之策又論人臣事君所當先者國事不可以自營所
當勉者職業不可以自安况今國步未平四郊多壘正
臣子忘身盡瘁共濟艱難之日苟惟利禄是圖而不耻
節義之不立宴安是懷而不憂政事之不修將何所賴
哉臣願陛下詔股肱耳目之司察其趨向考其勤惰有
能憂國忘家服勤無怠者不惜顯擢其或懷私偷安無
益於治者亟加汰黜庶幾羣臣竭誠盡力仰副陛下憂
勤圖治之意言皆剴切六年夏遷倉部郎官明年五月
駕幸金陵而先公留不預行朝廷别除郎符遂乞解職
時以國子監丞處之以親老辭歸是月復召赴行在所
旣對稱旨除監察御史建言四方知朝廷之有人而無
敢不服者以慮無遺筭動無過舉故也倘或謀謨不臧
舉措失當使衆庶至於竊議強悍得以輕視非以示四
方也陛下臨御以來推誠用人視古無媿而棟榦或撓
莫克勝任皆由自用夫區區之智而無以揆天下之事
是以察理不明定計不審屢舉而屢不當也夫國家建
輔弼之臣置諸左右非苟取充位而巳今天下多事正
馳騖不定之時臣愚欲望陛下斷自宸衷衆建大臣而
使均任其責庶幾分職率属而不至於專權同寅恊恭
而不至於備位可否相濟謀無不獲動皆適當克成厥
勲以彰朝廷之有人而折衝於萬里之外矣又論勝敵
莫先於自治欲自治則選將以訓兵擇吏以安民䘏費
以豐財誠當世之急務夫兵所以驕以將非其人愛而
不能令厚而不能使也欲選將則當戒姑息而取其能
撫御者民所以困以吏非其人依勢作威倚法以削也
欲擇吏則當黜貪暴而取其有惠愛者至於䘏費則禁
浮靡除冗蠧公私之費無所不當䘏也然後蓄力養威
待時而動戰必勝攻必克矣何敵之足慮哉又奏法行
於世不能無弊惟知其弊而救之則弊者可使復治苟
坐視而弗䘏則其害愈甚治不可冀也今天下皆知官
冗之為患而歲遇大禮復推恩數百人近因臣僚請奏
遂詔侍從討論蓋知其弊而求所以救之之術也迄今
累月未聞有所施行得非大臣不肯任怨如議者之所
言故雖知之而終不可行乎夫咈百姓以從己之欲於
天下實無所利則其人足以歛怨而其怨不可以不恤
若據天下之公議而去其所同患恐非所以致怨雖有
無知而不悦者亦不足恤矣臣願陛下申命從臣亟加
討論自宰執侍從以及庶官皆為之限通前後奏補以
至致仕遺表恩澤各不得過幾員數如此庶幾少合人
情雖未能盡去官冗之弊亦可以少損矣一時公卿大
夫雖有不樂而識者韙之越兩月遷殿中侍御史時此
職久虛既拜命帝謂曰此朕親擢以卿忠亮備見奏文
可宜安職時秦丞相再用方得君權勢薰灼無敢忤拂
進其兄梓知台州先公連章論其僥冐謂始以校尉而
換文學繼以文學而直赴殿試自改官以至後來差除
皆非其所當得依恃權門惟意所欲豈復知朝廷有公
道搢紳有公議乎上雖曲意勉從自是大忤權相繼丁
太淑人憂居喪盡哀三年不入私室鄉閭稱其孝服闋
主管台州崇道觀秦氏勢益盛中外側目先公旣與不
合不復通問或謂少宜下氣彼能為人患先公曰得失
窮通有命又安可失其素守凡三奉祠皆援赦以請俸
入不繼處之自若故擯棄者十有八年權相死天子厲
精庶事凡前時直言被抑者相繼召用閱月起知嚴州
兩降旨趣行至則以五事奏上如平民間租税折價蠲
私逋利息過取均船戸差撥之令限軍兵借請之制與
夫裁削錢監官吏冗費奏上悉蒙采納凡諸縣科買之
例羡餘之獻一切罷去在郡一年俸餘之積並不納宅
寄藏於庫登附版籍至今父老皆能言之除浙西提點
刑獄被命出決淹獄每行得訟牒數百閉閣秉燭平心
閱之多得其情民以不冤一路肅然先公久處閒廢起
為守憲例冊上供甚厚並却之雖厨傳什器帷帳籃輿
之屬一無留者曰此有司之物於私家何用有旨召見
除大理少卿首論獄情之不能無失者以姦猾之吏附
勢徇利有以蔽之也附勢則觀望而權豪勝徇利則貪
墨而賄賂行伯州犂之上下其手以勢也羊舌鮒之黷
貨無厭以利也而况於胥徒乎故治獄莫先於治吏吏
姦治而聰明可悉忠愛可致欲望聖斷申飭守臣虔奉
詔條獄必親慮率僚属以正駁胥吏以嚴察其姦猾首
斥去之俾觀望意絶賄賂不行斷獄得情人無冤濫以
仰副陛下哀矜之意時獲偽造鹽引者中書必欲置之
死公力争之以為造成已十餘年鹽官之合追逮者多
顯貴亡殁幾半且案問自首無死法因得減等兩浙轉
運使遣其屬王悅道鞫仁和令王績獄不以實遂付大
理先公以勘者不實當究問悅道即醫師王繼先之子
也有寵於權貴屢因人丐免先公必欲正其罪又論刑
者所以弼教非言治者所當先也舜命稷播百穀契敷
五教而後命臯陶明刑以弼之可謂得本末先後之序
矣夫郡守縣令民之師帥今乃獨以簿書錢穀為急至
於風俗之淳漓民情之美惡皆無與於己事部刺觀風
者亦徒以其供輸及期文書如式不為其下所訟則巳
化民成俗之方未嘗過而問焉民未臻於恥格宜也乞
明飭監司守令不必專用法令苟有可贊教化者無大
小必行庶幾先民未犯而格之尋以圄空有詔奬諭二
十九年四月徙宗正卿是年冬命接伴金國賀正旦使
時經國恤猶繫黑帶至淮中流北使施宜生遲疑不肯
進先公令告之曰以日易月乃太后遺詔皇帝孝慕以
未卒哭尚素服在臣等亦當然宜生曰前者使至北我
朝以其告哀謝不欲用樂今宜生以賀使來奈何不以
吉禮見待先公又答之曰前次哀謝使雖在服制中為
趨上國不敢繫黑帶今安節等在本朝界内義得有所
伸不當援此為比往反數四其語始塞明年春再充送
伴至楚州北副使耶律翼傔徒登岸欲解騎廵檢王松
馬松不敢與遂曳以見翼翼怒輙笞松先公遣人語翼
設或松等有過只合牒送本所斷遣豈得肆行鞭撻詞
色頗厲乃舍之時先公官朝散大夫朝廷恐因是生事
致起釁端坐降兩官而移其事對境及樞密葉義問使
北金主說當時耶律翼奪馬事曰若翼以公文索馬不
得猶為可諉輙自取致競又行妄箠王松其曲在我已
鞭翼二百令自效金某非其罪還日可詳奏知至七月
先公復原官至是回翔卿寺者凡四年有言其獨立無
援者帝曰朕亦知之巳有所處八月遷禮部侍郎謝日
帝面諭曰卿久合作從官明年遷侍講九月遷給事中
上諭大臣曰朕熟知其人老成且極正當必不沽激以
求虚名歲當宗祀其夏已聞淵聖之喪乃奏言宗廟皆
當以大臣攝事時議者不然之殿院杜萃老言事不合
乞出除遂寧府先公封還之上使宰臣宣諭以萃老所
言不實先公奏曰臺諫所言因内侍恐虧政體久之聖
意亦解邊報頗急軍務繁興先公首以進取招納備守
三策進謂去歲海陵興師侵犯淮甸兵威方熾遽爾北
還雖可為慶而未可恃也蓋天道善應其所傾覆常因
乎人今中原之地皆吾土也有機會可取如之何不取
中原之民皆吾民也有機會可招如之何不招然觀自
昔英雄之君削平禍亂未嘗不先固根本而後征討以
致寧一者如漢祖之關中光武之河内是也由是言之
備守者進取招納之本也備守既固以之進取則兵勢
益壯而易以成功以之招納則人知所恃而樂於從命
不可不蚤圖也自古備邊之道代有不同莫如我太祖
皇帝淵謀睿略最為盡善蓋其要惟在於擇人而久任
故操術甚簡而收功甚博軍市之租並賜諸將不問出
入故無拘制而不乏於用以之養士則足以得死力以
之用間則足以得敵情其任之久者或至三十四年少
者猶不減十餘年故皆得以盡其才當是時削平僣偽
命將出師殆無虚歲迄於天下大定不知有疆場之憂
今淮甸之地控制邊隅今猶昔也如欲為備禦之計願
詔大臣遴選智謀勇果有志功名之士毋間文武毋拘
品秩付以一州責其自守凡土地之所出財賦之所入
悉以與之俾得自用雖上供之數一無問焉如治陴隍
繕器械犒士卒募間諜之類皆得便宜從事其事關國
體者然後以聞朝廷為裁其可否而施行之仍諭以久
任之意使咸知未遽更代則必悉其心力不為苟且之
計矣聞劉豫為金所執先公上言鄰國之情難以遥度
當申嚴守禦以固吾疆陲多遣間諜以招彼携貳通好
之使未可遽遣順動之計更宜緩圖使民心不搖軍聽
無惑養威持重徐觀其變然後起而圖之則定計審而
臨機速舉無遺策矣楊存中往淮南西路採訪事宜欲
廢廬州并管下四縣以附舒州徙和州於東關改和州
為歴陽縣而合肥歴陽二縣并升軍額各差兵將屯戍
先公上言朝廷欲併省移易州縣之意大要不過有三
一曰專據形勢要害以禦侮二曰參酌遠近道里以便
民三曰減罷官吏浮費以足用今據存中等所申欲以
廬州一郡四縣之地附益舒州則是舍形勢而就僻陋
如備禦何欲舉廬州一郡四縣之人供輸帥府則是舍
近便而趨艱遠如綏撫何今兩淮經兵火之後城郭室
廬焚毁戸口牛畜散亡見雖招集猶未復業帥司欲行
措置茫如捕風今遽移郡置堡剏建官府豈無騷動謂
之省費得乎即此三者無一可行然參酌事宜權衡輕
重緩急先後當有次第為今之策莫若以戍兵為首屯
田次之修築城堡以控要害又次之蓋州郡無兵不可
為守百姓無兵不能安業如廬之合肥和之濡須皆昔
人控扼孔道魏明帝嘗云先帝東置合肥南守襄陽西
固祁山賊來輙破於三城之下而孫權築濡須塢累攻
不克守將如甘寧等亦能以寡制衆蓋形勢之險攻守
百倍豈有昔人得之可以成功我今有之而反自棄之
非良策也欲望朝廷特於沿江量遣將卒一二萬人分
屯二州使壁壘相望足為沿淮一帶聲勢然後廣開屯
田使兵民雜耕仍修築東西關之險以備固守况濡須
巢湖之水上接店埠下抵江口可通漕運則二州之戍
兵與其就食沿江初無少異而卷舒之間成效相遠矣
隆興初金布色忠義遺三省樞密院書論和議畫定四
事其一叔姪通書之式二割唐鄧海泗之地三歲幣金
銀絹之數四叛亡俘獲之人有旨令侍從臺諫於後省
集議先公條奏今日之勢非惟中國在於速和而北朝
亦未嘗不欲和也近北使之來書詞雖嫚而卒章情狀
略可見矣然又懼我測其來意而有輕之之心也故倡
為大言邀索舊禮儻若直情徑行而不示以開納之意
則邊備未固國力方匱亟與之戰能無殆乎若因其咫
尺之書遽為之屈安知不乘我之怯繼以難從之請不
與則廢前功與之其何以為國為今之計北朝欲和理
難拒絶當權時之宜與之通好以休兵息民但講好之
後益當選將練兵蓄威養銳大修軍政以為後圖且謂
既許通好則使命不得不通但我所欲者削去舊禮彼
雖肯從猶有未盡如世稱姪國國號不加大字及用再
拜二字考之祖宗與大遼書問儀式亦有不同皆合議
定令得允當海泗唐鄧為兩淮襄漢屏蔽恐絶中原士
民歸嚮必不得巳寧於歲幣少增其數以厭其貪求但
修奉陵寢迎護梓宫當在所先宜於國書中首及二事
然陵寢地居河南今欲其以地歸我未必肯從謂宜議
定還境地每因遣使入國恭往陵寢朝謁是時廷臣各
有建議而主說不一至十二月湯相思退奏請遣王之
望龍大淵等通問發行在所明年正月金復書大略言
四州係本朝内地不當言議外其餘事非帥府所當可
否上不欲報而湯相固請答之進呈上以書詞示弱却
不用繼而布色忠義以未如所欲為詞遂與志寧分兵
南下自清河渡淮守將魏勝戰死上聞有金師乃命湯
相都督江淮兵馬仍詔荆襄川陜嚴為邊備湯不行而
臺臣奏乞置獄取不肯撤備及棄地者劾其罪庶和議
決成於是太學生張觀宋鼎葛用中等七十二人伏闕
上書乞斬三姦臣而用胡銓金安節虞允文龔茂良等
協謀同心以定大計時有白劄子欲車駕幸金陵有旨
合議同奏先公奏曰竊惟建康江山險固從昔以為帝
王之都蓋以南控楚越西連巴蜀北接中原最為形勝
今將圖維經略指揮號令固宜駐蹕於此然兩淮師旅
之後藩籬未立自昔所以壯根本而固形勢者一切未
備宗廟宫室官舍城壁倉廩營壘皆非倉卒所能辦集
民思拯救如在焚溺宜頒詔令以建康臨安猶唐之東
西都今雖暫還臨安自此當往來廵幸仍詔有司按求
吳晉以來城壘舊迹以次營造以俟駐蹕庶可慰遠邇
之望成宏濟之功時淫雨為沴有傷蠶麥詔從臣陳弭
災之術先公奏曰隂陽之氣行乎天地之間慘舒為寒
燠濕燥為雨暘氣均則和氣偏則冷雖云天運有數實
與人事相符聖人居泰則裁成輔相以保其和遇災則
恐懼修省以求其應用能導迎善氣變災為祥至於卿
士之列郡邑之間刑罰失中賦役不平貪夫侵蟊以傷
民財暴吏肆虐以戕民命有一於此皆致災之由也在
内令風憲之臣彈劾在外令廉察之官按發俾官曹清
肅民無冤濫則和氣可召而災害不生矣是時邊境寧
謐上下恬熙上圖治甚切乃賜臣下筆札令取當今弊
事悉意以聞遂奏聖王之治天下若天地覆載日月照
臨一視同仁初無偏係而小智苟得惟務殖私不顧公
議妄有干請儻遂其欲實蠧大猷仁宗皇帝闢公正之
路杜邪枉之門特詔禁絶内降仰中書樞密院并所承
受官司毋得施行敢以貨賂結托貴近者令諫官御史
劾奏陛下躬攬權綱靡容侵撓而貴近循習未盡革心
尚事僥求乞從中出若不嚴行抑絶慮啓倖門欲望特
降指揮溥加戒敕敢有違戾並置嚴科庶知警懼又言
聚人曰財理財曰義義者天下之制也以義為主而斟
酌損益使得其宜則人情允愜事皆可行比者獻計之
臣以邊境未寧師旅費廣多以財賦為言或欲收天下
田或欲收諸郡公使或欲罷宫廟差遣或欲貸豪戸緡
錢以至括道宫佛祠贍給之餘減見任待闕寄禄之俸
苛細者或傷國體太甚者或咈人情徒為紛紛而終於
不可行矣果何補於邦計哉臣聞仁祖寳元二年賈昌
朝上書乞取景德以來迄於景祐凡百用度靡有鉅細
校其出入之數約以祖宗舊制其有不急皆罷省之詔
以樞密直學士張若谷右諫議大夫任中師右司諫韓
琦與三司詳所奏定奪裁省以聞琦言欲減省浮費莫
如自宫掖始請令三司取從前内侍省并御藥院内東
門司先朝及今來賜予支費之目比附酌中皆從減省
無名者一切罷之今多事之時減省之計實為先務欲
望聖明稽寳元詔旨命官詳校凡百浮費無問鉅細一
切罷去庶幾蠧弊悉除邦計寖阜仰副陛下崇儉國本
之意時朝廷集議奉上太上皇帝太上皇后尊號先公
奏曰臣之事君子之事父所以崇報推美之心豈有窮
巳然自堯舜三代以來能盡事君事親之道為天下萬
世臣子之法者一本於禮而已禮之所有不敢以不盡
禮之所無雖毫髮不敢有加焉謹按三皇稱皇五帝稱
帝既已兼三皇五帝為之名而天下之父則曰太上皇
帝尊之至也唐明皇不考於義乃以皇帝為循常之稱
遂加以開元聖文神武之號違禮悖義先儒固已非之
逮神宗皇帝始毅然不受遂為萬世法自是累朝遵奉
以為故事子孫所宜世守而勿失也臣願陛下事親之
孝無一不合於禮而太上皇之盛德全美益昭著於天
下惟聖慈裁鑒之隆興初臣寮奏乞將改秩關陞薦章
權行寢罷朝廷集議施行先公言法弊則廢法法不弊
而人自弊之則其責在人本朝自太祖以來患州縣幕
職丞簿尉之官繆濫者多故内自翰林學士外至監司
長史皆許薦舉升改中間惟歲月久近員數多寡時有
損益而薦舉之制則未嘗廢今若患其奔競而寢罷之
何異因噎而廢食甚不可也欲救斯弊莫若必行連坐
之法然犯人事覺舉主臨時陳首欲以徼幸免罪是立
法雖嚴而行法太恕此致弊之大者宜遵用舊制不許
自首量其輕重削秩停任仍按太中祥符詔如年終無
舉官狀即具奏聞當行責罰庶幾併革不舉之弊而無
變古之譏矣時有詔起楊存中為江淮荆襄宣撫使遂
奏云比者陛下視師江滸號令一新天下方注目以觀
傾耳以聽凡所擢用悉宜得人况欲盡護羣雄兼領數
路大柄所寄尤當審圖國家安危在兹一舉夫欲成天
下之大功當有以服豪傑之心慰遠邇之望存中巳施
之效不待臣等具陳頃以權勢太盛人言藉藉陛下曲
示保全俾解軍政實仁聖始終之遇人臣莫大之幸也
今復授以此任事權益重豈惟無以慰海宇之情恐非
所以全之也上曰若不肯書詔當具誰可為者會劉寳
王權叙用先公復奏云此二人得罪之由並以久持兵
柄積有大戾寳則貪惏刻剥黷亂軍政權則庸懦喪師
幾至誤國頃以臣僚論列罪狀顯著太上皇帝奪寳節
旄投之散地權則貸命除名永不收叙中外聞之莫不
欣快今陛下初登大寳正當大明賞罰激勵將士乃首
以貪黷刻剥喪師誤國之人寘之軍伍示以復用臣不
知兩淮將士聞之何以激勵且謂朝廷初政威令如此
豈不相視解體甚失陛下修政治兵圖復境土之意也
孝宗皇帝臨御之初首詔講讀官宿學士院燕見咨訪
甚悉時先公啓陳皆切治體如嚴用例之弊革内降之
恩去浮冗之費曾任三衙管軍大將總領鈐轄者使各
舉將才限一月奏聞堂除差遣宜省歸吏部許長吏辟
除益清中書之務非統兵戰守官不得援請真俸其蔭
補文武官宜各依本色毋令求奏文資妨右武之義臣
僚得致仕遺表恩降不宜許奏異姓使得與高貲為市
平生素疾倖冐職或遇之未嘗少置又嘗進言廣薦舉
嚴賞罰文臣轉行奉直朝議不許用賞磨勘武臣自觀
察承宣節度使太尉開府不許越次超遷及作一官轉
行至於久任將帥以謹邊防推行營田以省轉輸務本
力農以廣播植凡見之施行者皆所建明也李唐卿始
因禁中作過降充祗應内品雖大赦永不收叙仍不得
充入内省准指揮並與叙復元官除落過名不理遺闕
先公執奏李唐卿昔之被罪如此其嚴今之蒙恩如此
其渥未詳其故成王之告君陳有曰商民在辟予曰辟
爾惟勿辟予曰宥爾惟勿宥惟厥中夫中者無過不及
之名非但施諸行法宥過而巳欲望睿斷將李唐卿元
犯指揮更賜詳酌施行又論王繼先罪惡積稔不應用
赦恩從便成彦忠以遥郡刺史不應以日前恩賞併轉
兩官李珂係潜邸舊人曩以上書補官資格甚卑不應
驟除編修恐虧大體凡權勢顯貴有申請不合條令者
必論奏無所避上嘗對大臣稱其誠實一日因奏事罷
上面勞曰近日都不見卿繳駁有所見但繳進朕無不
聽上初在建邸龍大淵曾覿為内知客遭遇恩寵後即
位授大淵樞密副都承旨曾覿帶御器械劉公度時為
諫議大夫累䟽論大淵等憑恃恩遇變亂是非且云毋
使&KR0591;御干預樞筦詔大淵除知閤門事覿權知閤門臺
諫相繼論列奏入不出聖意未回宰相逆知先公必以
為言乃因鄉人之在朝列者私以語之曰儻書行此或
暫在告即有政府之除先公首郤不納亟論奏謂舜稱
堯有曰稽于衆舍己從人夫堯以如神之智其臣莫及
猶不恃乎已而樂從乎人况進退臣工豈係細事何必
咈諫諍之忠言戢天下之公議乎臣於大淵覿功過初
不詳知但見搢紳士民莫不指目又聞臺諫相繼有言
今大淵罷都承旨覿罷帶御器械並以閤門處之論職
事則舍劇而就閒論班次則皆超遷矣反因紛紛擢寘
此地議者謂陛下自即位以來凡臺諫有所彈奏雖兩
府如葉義問大將如成閔以至侍從要官欲罷則罷欲
貶則貶一付公論略無適莫獨於二人乃為之遷就諱
避殆非堯稽于衆舍己從人之義也臣等若奉明詔則
臣等負中外之謗大臣若不開陳則大臣負中外之責
陛下若不俯從則恐中外紛紛未止也上怒謂金某扇
動羣議命宰臣宣示御札諭以在太上時小事不敢如
此乃抗章自劾益以職守所在思效其愚伏望聖度兼
容或未忍遽加誅戮即乞重行竄責以明邦憲以警官
常兩得旨無罪可待越日乃降出給舍繳章有旨給舍
未知功過臺諫只是防微罷劇就閒巳允公議尚兹繳
回可特依張魏公趨朝語於衆曰金給事真金石底人
不可干以私力薦先公可為執政時以論列曾龍事正
忤上意不果遷未幾拜兵部侍郎先公久欲去位至是
或以為非遷勸其決去曰若爾乃躁也事君之義不當
如是越數月乃丐祠凡四上皆降詔不允執政者亦為
之言乃以敷文閣直學士提舉太平興國宫時胡澹菴
銓居後省亟行繳奏臣聞書曰圖任舊人共政詩曰雖
無老成人尚有典刑金某太上之舊人而陛下之老成
也臣嘗兩奉聖訓決不令其去位臣竊喜抃謂陛下納
諫之誠遠追堯舜貪賢之美不減湯武臣退而書之以
為萬世美談玉音在耳忽除金某職名宫觀臣實未喻
陛下直以金某年當致仕遂聽其請以漢張蒼七十餘
不當為柱下史唐張柬之八十不當為宰相况國朝富
弼文彦博皆八十餘尚不聽其去金某齒髮未凋筋力
尚健究心職事愈於丁年憂國之心不在衆後豈可遽
令引去陛下留之經筵亦何不可如臣等軰不及金某
遠甚金某引去臣軰胡顔伏望聖慈追寢成命上從所
奏繼而先公又伸前請上曰前日以卿請不巳姑勉從
耳後有繳留雅合朕意臺諫亦來留卿卿其安職隆興
二年正月除吏部侍郎兼權尚書識鑒精明流品一清
首論銓曹用例之弊謂聖制以道立法頒之有司考驗
稽決悉有定制但推行之際或有未合條令難以拘文
則當為之申明事體相類可援為比則宜許之用例所
謂例者非有所增損而為是贅文也推原法意而使歸
於全備耳閱時寖久類例猥多居官者不能盡察為吏
者得以為市宜其滋弊不可勝言比年以來吏員衆多
而闕不足以處之雖朝廷除授不能不使之待次而士
夫亦資之無敢缺望以員多闕少其勢固然也或遇遷
改事故則後來皆得次第之任雖躁進者不容越次以
争先恬静者亦不憂及期而見奪故既得一闕則安心
以待之近或不然每遇遷改事故别差人衝替使未嘗
待次者遽得見闕而先授者却令改替仕進者始不安
其分矣聖明深知其故特降指揮應在外堂除者若待
闕人内事故闕並不許著人承填蓋以玉音示下使不
得容私於其間也臣愚欲乞應在外堂除去處如見任
及待次入别省差遣者亦依事故闕令巳授人次第之
任庶幾授受之際悉歸至公人無覬覦各安其分四月
除吏部尚書時議者欲鑄鐵錢與銅錢並使乃奏云鐵
錢之議本為銅寳之乏而設今廉按之司監掌之吏不
得其人竭膽水之利而求羡以規賞剥銅戸之直而侵
漁以規利所得銅寳頗虧舊額是銅之乏乃官吏之弊
非錢法之弊也官吏有弊而未革錢法無弊而欲更乃
謀鑄鐵以為錢是豈理財之良策說者乃謂祖宗朝常
用銅鐵中半矣殊不知因唐末五代之亂無所取銅或
鑄以鐵故國初因之莫遑遽革厥後知民間不便乃令
專用銅錢則銅鐵中半非得已而不已也今欲鑄鐵錢
施之㳂邊㳂海將以救銅錢出塞越海之弊誠恐銅錢
蓄於有力之家秘於窖藏之室未易盡收此雖益重其
法以禁其往彼必倍增其直以募其來是驅銅錢以富
塞外之人而使吾民忍窮宿怨以用鐵錢也豈有拂民
之情奪民之利以資姦豪而不失其心者乎凡所論奏
忠誠激切不惜盡言自是請謝事益力章屢上不允且
頒詔俾安厥職抗章七上辭情懇至不可遂留詔以敷
文閣學士轉一官致仕賜對衣金帶鞍馬時去郊祀不
遠特許奏薦不降等恩澤與其姪承受及陛辭之日上
曰卿且暫歸旦夕復召卿目送久之見其官服止繫帶
復命之回從容問勞曰卿尚未佩魚特以金帶賜卿去都
之日自從官而下送者數百人皆相與歎羡以為中興
以來全名高節鮮有其比道傍觀者如堵皆言可惜此
老子去其為時所重如此上復謂宰相曰金某丐去可
諷諭之旦晚當再召用先公既歸未幾太學生許衍等
百餘人伏闕上書乞召用及從官臺諫以為請者相繼
不絶在法致仕尚請俸給之半公獨一無所取生理蕭
然所入不繼僅有伯祖通奉義撥之田以給家食退居
凡七載恬静自處無異於韋布時暇日則杖屨自隨涉
近郊徜徉於葆真山下超然自適每對客曰臣之事君
當致其身今既謝事則此身方為我有家居不事杯酌
或親故厚善者過訪清談盡日以貧自樂出處不渝至
乾道七年正月二十有一日以疾終于正寢了然不昧
如悟道者此皆平時學力所到享年七十有七官至中
奉大夫遺表聞贈通奉大夫爵休寧縣開國子食邑五
百戸累贈開府儀同三司少保諡曰忠肅淑人張氏後
先公八月奄棄累贈和國夫人子二人長俌文林郎四
川總所幹辦公事次侃朝請大夫通判揚州女二人長
適宣教郎汪擇善次適廸功郎汪潢孫四人簴朝請大
夫通判瑞州篪承直郎泉司檢踏官䉨通直郎吉州太
和縣丞簡文林郎廣東市舶監官乾道八年春奉遺命
與夫人張氏合葬于縣南葆真山祖塋之左葬之日家
無贏資遂鬻所賜金帶以奉襄事先公天性樂易襟度
坦夷凡所論事根本教化尤為得體與兄相友愛略無
間言比郊恩奏兄之子㒜所居屋廬僅蔽風雨獨喜誦
書多至夜分年雖高而益精明或問其故先公曰平生
不喜言禪又不善導引但少思獨宿耳與人交開心見
誠喜慍不形於色被容接者深以為榮人或負巳亦不
與較所居雜委巷中嘗有顯者戒謁久無應門徐自屛
間受刺而出就其僕使傳茗器其人退而悦服西蜀人
士有過者云吾鄉至以比司馬公里有或為過舉者必
曰金夫子無乃聞之輙縮朒不敢為後進尊其德行為
立生祠於縣庠其正色立朝不事詭隨職守所在必有
建明至於君德之闕遺時事之得失人所不敢言者必
盡言無隱嘗曰自昔士大夫始進多務迎合稍如意則
患得患失不復能副前言以此為人主厭棄未有委富
貴潔去就而見輕於時者也蓋其持論素定故自小官
則號恬退曾不以富貴易其所守每於榻前論事則忠
直鯁亮毅然有不可奪者其在瑣闥封駁尤多嘗面薦
晁公武龔茂良可為臺諫率皆稱職又薦汪龍溪藻程
顯學邁可備論思之列後皆為時名臣又薦汪龍學勃
可備親民程龍圖大昌可備文學凡薦引人才主公議
隂為奬拔未嘗示恩於人以故人多不知始攝郎曹為
當軸者所抑及居副端有疏其短者卻之不受晦菴朱
文公有書答汪伯虞云尚書金公先友也熹頃歲嘗獲
晉拜於臨安俯仰十有七載三復來誨若復得望見其
衣冠而聞其謦欬者起敬起慕甚矣其為當世所推重
如此有文集三十卷藏于家奏議十卷表疏一帙周易
解僅存惜乎餘文散落諸父家未能裒集歸一又恐歴
時浸遠後之子孫不知先公遺事遂泯没而無聞謹叙
錄其始末以為家傳云
新安文獻志卷七十三
