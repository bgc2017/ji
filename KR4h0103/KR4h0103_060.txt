新安文獻志卷五十六明程敏政撰
絶句五言
無題許宣平
負薪朝出賣酤酒日西歸借問家何處穿雲入翠微
北窗汪藻
睡起無一事怡然盼庭柯綠隂微缺處最得南颸多
繡谷亭
西山屬黃岡相錯宛如繡倚杖立幽亭歸鴻沒煙岫
書壽昌驛程俱
歲暮白日速風高黃葉稀歸心與寒鴈一夜向南飛
懷劉園朱松
一與劉園别春風到海隅牆隂草爭綠留得屐痕無
五言
散策橋南路春容最好時夢回花滿眼猶恐是辛夷
書趙園壁朱擇
夜月閩杯淺春風楚製輕故鄉空費夢來此聽溪聲
劉德明宴集祝第以夏雲多竒峯為韻賦詩戲
成五絶朱熹
出山幾何時歸來便長夏端居心不怡散策長林下
為客厭城市還家辭世紛朝昏何所見但有四山雲
閉門事幽討歲月忽巳多客來無可問與君共絃歌
干時本巳懶胷次況亡竒若問中林趣婆娑秪自知
炎蒸不可奈雲氣滿前峯向夕風吹盡微聞遠寺鐘
和人感秋韻八首程先
短景迫山陽愁多尚覺長一聲蘆葉響萬里塞雲黃(秋日)
征魂猶未返素魄為誰明夢入蕭關去西隣絡緯鳴(秋月)
疾風拔枯楠天作破瓦色古殿無飛塵過者見瑟瑟(秋風)
金瘡怯秋氣謫戍未終更滴滴思鄉淚飛空作雨聲(秋雨)
憶昔遊吳甸新知結項容松江楓落後貌得洞庭峯(秋山)
奔湍激哀玉動影漾寒金八月西興浪千年伍子心(秋水)
上下青銅炯中間著我宜曾將根斸斷怪石似玻瓈(秋雲)
多情門外草與我共飄零腐化猶相戀將衣點作螢(秋草)
自南齋晚歸二首王炎
返照南山脚西風古渡頭破煙雙鷺晚抱葉一蟬秋
溪涼魚撥撥山靜鳥飛飛草笠兒驅犢荆釵女浣衣
秋崖方岳
鑿空為此名忽巳落衆口聊結一間茅承當作崖叟
山徑
一徑淨於秋山中夜來雨倚松不知還幽禽妙言語
隔牆梅
寂寂度年光堅貞玉雪香冶容誰氏子終日傍垂楊
萱
憶被萊子服種汝奉高堂汝自忘憂爾吾憂未易忘
杏
馬令園中本移來村墅中太官今却獻黃帕不來封
詠史二十二首趙戣
聖德光天下歲功成閏餘百篇推帝典一半是農書(唐堯)
遯跡陶漁久論功納麓多巳傳精一語更作勅天歌(虞舜)
地巳還三壤彛方次九疇基圖天與子典則我貽謀(夏禹)
罪巳桑林六仁心祝網三只應寬代虐何事德懷慚(商湯)
大邑周新造曾孫武始王伯夷方馬諫尚父巳鷹揚(周武)
萬世家為國長城山作圍試憑驪岫望秦鹿幾年肥(秦始)
(皇)
真主乘昌運假王恢雋功如何亡賴子失笑未央宫(漢高)
(祖)
意豁高皇似雄才大敵摧萬方瞻日角列宿粲雲臺(漢光)
(武)
横槊真名將燃萁亦忍人大君時有命雅意俗還淳(魏文)
(帝)
犬噬憂方重羊車意轉深可憐司馬國又屬問蟆人(晉武)
(帝)
馬浮雖是䜟牛繼亦殊聞昔者車書共天乎南北分(晉元)
(帝)
巳拓三秦地寧無幾月留登城聊北望老淚不勝流(宋武)
(帝)
戡難功何補欺孤計巳深儘饒摧導玉那解賤黃金(齊高)
(祖)
玉陛尊梁帝金園號誌公聞經同泰寺索蜜淨居宫(梁武)
(帝)
清淨方貽笑莊嚴更舍身基圖雖肇始識趣只庸人(陳武)
(帝)
猛上臨光殿生擒歸命侯師心無學術與子失貽謀(隋文)
(帝)
唐室恢新造秦王有大功一人居比極太子在東宫(唐高)
(祖)
未必黃明在終令丑口亡難教疎網漏不直敗氊藏(後梁)
(太祖)
刺心真有志批頰更何為試問唐新主何如亞子時(後唐)
(莊宗)
尊以父皇帝賂之十六州終無噉飯所誰不石郎羞(後晉)
(高祖)
不假契丹力踼翻麥飯盂試看龍衮畔還有雀兒無(後漢)
(高祖)
坤輿聊底定鼎祚又更新五代無真主世宗差可人(後周)
(太祖)
晚步即事錢時
晚行叢竹下羣雀忽驚飛一笑為回首拈花上翠微
治菊
菊本秋風盛芟除勿厭難寒煙衰草地正要得花看
安溪午睡
禾黍秋將近溪山日自長午窗千嶂雨幽夢一簾香
開窗汪若楫
草色侵書綠依山多得隂月高猿挂樹驚起夜棲禽
半山寺汪宗臣
往事空求佛當年誤買隣悠悠思䑛犢煙雨暗松筠
沖陶山中
侵牀綠意多過牖松花落草堂一編詩送客不下閣
還鄧覺民詩卷孫嵩
南山竹可笛北山桐可琴得如聽松風中有太古音
閱秦紀二首
初逃揕未亡又遇朴無傷如何博浪禍更使副車當
泰嶽聊逃雨湘山偶阻風伐樹仍封樹元無罪與功
邵康節
真隱由中土行窩賞太平生無皺眉事單為杜鵑聲
山間孫巖
谷鳥鳴聲滑山雲變態新清渠不沒脛亦有浣紗人
武林絶句二首
繽紛迎酒伎宛轉賣花聲偶似承平世擕書試鳳城
比屋單衣日名城冷食天居人多上塚遠客未歸田
秋晚園中二首
籬落圍秋色株梢罥晚暉菊花供麴盡桐葉飼魚稀
風葉相仍下家童未埽除綿聯封蟄戶殘缺帶蟲書
竹徑汪炎昶
竹隂清入骨消得此閒行不待鋤蒼蘚頻來徑自成
晚春客愁四絶方回
江外蘆芽老城中柳絮飛春風猶幾日誰與濯征衣
春老魚苖動江肥雪水來大孤山下路何日汎舟迴
思歸歸未得悔醉醉還頻不料湓江上題詩送晚春
十載干戈後辛勤蒔牡丹豈知身是客借與别人看
出城
久病欣初愈長忙愛暫閒出城因送客沿路得看山
渡江至儀真口占四首汪夢斗
風冷知日落水寬得天多金陵懷古句絶唱是西河
寒波白似面遠岫劣於眉江上無多作淮南正要詩
事以詩書立國惟仁義昌當年衣帶水元不管興亡
風順帆心飽潮平櫂未收擁書人自卧一息到真州
新徑江砢
便可行松影尤宜坐竹風隣家呼酒近來往水聲中
小澗
悠悠浮竹影細細響松根千丈寒光遠如蛇曲度村
晚行
樹暗催歸鷺村遥認渡牛夕陽收欲盡策杖過荒洲
新竹
忍口留牆笋柔枝散薄隂晚來擕短杖便有歲寒心
夏末雨後
雨氣侵衣潤林花照酒新熱塵無一點斜日淡隨人
夜雪初霽
枕上聲初斷開窗玉作林浮雲歸巳盡明月挂天心
早夏思家
綠樹鶯呼夢渾疑在故園家人占鵲喜笋巳出籬繁
昭君怨
萬里勞邊算堪嗟孤冢青君王何不悟咫尺是宫庭(方虛)
(谷云石卿詩他人千言歛以數語十步而近折旋二三能簡又能委曲一竒也古瓢詩律皆氣勁律嚴又一竒)
(也)
早起唐元
出郭星垂野穿林露濕裘風高猶過鴈月黑有行舟
五言
鏤巧太湖石舁來動百枝蒼黃識新主臺榭總相宜
夜坐偶成因憶吳會舊遊
書燈鏖永夜推枕即窗明却喜還家夢經旬不到城
班姬題扇
婉孌儒家女淒涼團扇詩情知辭輦日花唾笑成癡
可湘胡初翁
石罅瀉蒼乳泠泠玉泉清我纓本無塵戲濯秋月明
杭州黃鶴山亭汪莊
山亭度晚秋寝衣覆新凍松子落虚簷幽聲入殘夢
灘行五首汪廣洋
花底住鳴鞭曉行灘上船上流風較穩百尺不須牽
上峽灘水急下峽灘水清隣船夜相語兩日到嚴陵
聞道沙溪酒春來如蜜香買將千百斛取醉到東陽
灘上水平沙梭舟蕩落花吳儂不相識對面浣春紗
三百六十灘相逢相見灣舟師憐遠客數問幾時還
過吳城山
夜過吳城下不眠閒倚窗遡流雙櫓健搖月下西江
隣翁趙汸
世亂人心薄年荒虎跡多隣翁近相戒日暮少經過
山居雜興鄭潛
牆頭桑椹落樹上春鳩鳴獨立衡門晚滿川雲氣生
題績溪石鏡山曹遷
石鏡照奸惡火焚光不磨丈夫心地險莫向此中過(相傳)
(黃巢過此照見猴形縱火焚之不晦)
奉題友章程先生文堂二詠吕旭
飛龍何蜿蜒積翠光欲滴金烏浴扶桑影射半山赤(右飛)
(龍曉日)
輕雲翳西峯釀作晚來雨涼風吹不開絲絲墮銀縷(右西)
(峯暮雨)
書所見二首朱原貞
雨過千峯淨泉飛萬壑鳴溪流崖下險人杖樹邊行
樹大環居靜山昂曲徑低花飄風逐北橋正水流西
夷齊蘇景元
一死須臾事西山直到今紛紛肉食者誰識采薇心
絶句六言
泊舟儀真江上連日風雨程俱
洶洶風號萬竅冥冥雨暗長江午夢歸尋三徑南山恰
對書窗
折山道中二首朱擇
雲暖網横危磴日沉舟泊平沙欸乃一聲歸去炊煙遥
起蘆花
牛卧黃茅岡底鷺歸紅葉村邊可是太平無象溪橋醉
舞華顛
萬州湖灘六言查籥
滿目暮山平遠一池雲錦清酣忽有鐘聲林際直疑夢
到江南
舒嘯王炎
幽人獨坐空谷最愛夜深月明雲外一聲長嘯四山木
偃風生
答慈湖先生錢時
籬下黃花燦燦庭前新月娟娟獨立西風無語一行鴈
字書天
演雅汪韶
布穀不耕不穡巧婦無褐無衣提壺不可挹酒絡緯寧
來貿絲
蜾蠃堯舜父子鴻鴈魯衛弟兄鬭蟻滕薛爭長狎鷗晉
鄭尋盟(劉後村嘗稱此二絶)
新秋池上曉望汪宗臣
淨植香來水北殘蟬聲度橋東清沚金鱗漾綠夕陽白
鷺翻紅
六言二首汪炎昶
撼竹露喧餘滴度荷風挾微香醉袂拂開雲影釣絲牽
動潭光
暮雨帶雲淒澀歸時不脱漁蓑隣犬誤疑客至數聲吠
出煙蘿
即事呈龔子敬二首唐元
彈冠而仕巳老刺船以嬉若人文字稗官野史冠童舞
雩暮春
未聞一飯三矢尚可斗酒百篇摘頷到無可白著書何
有於玄
山行汪廣洋
溪光靜如白練山色碧似朝霞最是一春好處雨晴人
采新茶
讌會清堂
勝日大開東閣臨池旋取鮮鱗只為梅花合醉不須風
雨留人
學書趙汸
玩物謹防喪志游藝貴後依仁但可時時適意不須咄
咄逼人
山中鄭潛
春雪白如鶴翥晚山青若龍蟠高軒有客拄笏神武何
人挂冠
對月陳鎜
意倦愛眠高枕量慳怕飲深杯夜靜不須閉戶放教明
月歸來
吳華六言江敬弘
春水深浮鴨綠曉山高聳螺青散子魚潛荇穴抱琴人
往蕪汀
門掩蒼苔綠竹路通白磜青山幾處蟬鳴日永坐看林
鵶暮還
絶句七言
君不來方干
遠路東西欲問誰寒來無處寄寒衣去時初種庭前樹
樹巳勝巢人未歸
東陽道中作
百花香氣傍人行花底垂鞭日易曛野火不知寒食節
穿林轉壑自燒雲
夜會鄭氏昆季林亭
捲簾圓月照方塘坐久尊前竹又霜白犬吠風吹鴈起
猶能一一旋成行
陳州寺中聞太守肄射作丘濬
殿宇閒聞燕雀鳴虚庭盡日少人行孤吟獨坐情何限
時喜風傳中鵠聲(吟窗雜錄云道源年十歲在陳州聞太守寺中肄射賦此太守大異之)
春日和吕本中汪革
宴坐黌堂一事無居官蕭散似相如偶違濁酒風前約
不見繁英雨後疎(見紫薇詩話)
題靜江府枕流亭胡舜陟
平生壮志在燕然投老南征未息肩鼷鼠發機端可笑
暫休戎馬弄潺湲
宿鄼侯鎮一汪藻
當時踏月此長亭鬢似河堤柳色青今日重來堤樹老
一簪華髮戴寒星
二
微涼初破候蟲秋露草螢光巳不流搔首與誰論往事
星河無語下城頭
雜興一
晨起翛然曳杖行一簾疎雨作秋清老來歲月能多少
看得栽花結子成
二
燕子年年入戶飛向人無是亦無非來春強健還相見
送汝將雛又一歸
相如
詞氣縱横亦壮夫低回功業獨何如可憐封禪遺忠意
魂魄應須愧史魚
三峯草堂程俱
庭前雙梧一畝隂禪房蕭森花木深清霜葉落空山響
夢覺寒窗松月林
得叔問書報柳元禮許寄鶴
海上胎禽雪翅翎故人千里念巖扃崇蘭館近仙音塢
為子新添放鶴亭
數日江上頗有春色偶成遣興
遠樹參差數點煙目窮天際水黏天背人葉葉風帆去
應有鴟夷萬里船
笋朱松
春風吹起籜龍兒戢戢滿山人未知急喚蒼頭斸煙雨
明朝吹作碧參差(曾氏端伯曰朱吏部喬年儒學決科刻苦為詩紹興初綦處厚為翰林學)
(士每哦其詩最愛此絶蓋前人有笋詩曰急忙喫著不可遲一夜南風變成竹喬年點化乃爾精巧處厚力薦)
(于朝後為尚書郎)
冬乾
陌上冬乾泣老農天留甘雨付春工阿香急試雷霆手
莫放人間有卧龍
南浦
苟禄勞生不為身強顏來此算征人莫將朝市輕分别
等是低回一閧塵
洗兒(即文公也)
行年巳合識頭顱舊學屠龍意轉疎有子添丁助征戍
肯令辛苦更冠儒
延平道中朱擇
一溪春漲午晴初日透波光綠浸裾却憶孤山山下路
石橋清澈看义魚
舟次黿湖阻水因由董山一
山雨疎疎心又驚起瞻天色斗微明他年一枕江關夢
知憶篷窗此夜聲
二
一川黃濁瀉崑崙苦恨南溪不盡吞三老亦知行意速
時時插竹記沙痕
杼峯汪勃
夏后峯前思盛業魯公亭畔憶孤忠吳興勝地東南會
震澤嵎山在眼中
程倅春行汪若容
綠楊芳草正留連急雨催詩濕錦韀野老不知行樂意
背人無語自耕田
苕溪漁隱(見詩人玉屑)胡仔
溪邊短短長長柳波上來來去去船鷗鳥近人渾不畏
一雙飛下鏡中天
二
秋雲漠漠煙蒼蒼蓮花初白蓮葉黃釣船盡日來往處
南村北村秔稻香
三
捲起綸竿撇釣歸短篷斜掩宿漁磯日高春睡無人喚
繚亂楊花繞夢飛
曉步李繒
曉步閒隨蛺蝶行村南村北雨新晴山花野草自幽意
布榖一聲春水生
送德和弟歸婺源一朱熹
十舍辛勤逐熱來琴書曾未拂塵埃秋風何事催歸興
步出閩山黃葉堆
二
十年寂寞抱遺經聖路悠悠不計程誤子南來却空去
但將迂論送長征
贈内弟程允夫(見紫陽遺文)
外家人物有吾子我乃平生見未嘗文字只今多可喜
江湖他日莫相忘
二
故家歸來雲樹長向來辛苦夢家鄉行藏正爾未堅決
又見春風登俊良
三
我憶當年諸老翁經綸事業久參同只今零落三星曉
未厭棲遲一畝宫
寄江文卿劉叔通
我窮初不為能詩笑殺吹竽濫得癡莫向人前浪分雪
世間真偽有誰知(自注云僕不能詩往年為澹菴胡公以此論薦平生僥倖多類此)
冬近程大昌
世間剥復每相乘此理幾幾唤得譍萬木凍僵梅有信
黃河冰合氣如蒸
息齋羅願
世間誰號最閒忙強健收身意自涼春去掃花時汲井
客來剪韭旋炊粱
寓郡城夜熱不可寐吳儆
淡月微雲對倚樓無聲河漢自西流高城忽起梅花弄
散作晴空萬里秋(吕竹坡云此篇詞意清新而豪氣勃勃不可遏宜與坡杜相周旋)
白竹橋程洵
向來過此日流金今日重來雪滿林輕棄簞瓢貪斗粟
區區奔走媿初心
題耕隱卷程永竒
山下巢雲夢亦清隴頭耕雨綠蓑輕時人共指龐居士
為借農書一到城
晚浴溪上王炎
山脚草深樵徑沒溪頭水落石梁高一川風露無人占
古柳玄蟬處處號
郊外見梅
四山有雪未全融蓓蕾梢頭茁小紅也欲索花同一笑
蒼顏羞澀見春風
二
故園疎竹閉柴關手植孤根在竹間别後疎枝無恙否
寂寥風月冷溪山
聞蟬
綠隂遮日忽鳴蟬墮地殘紅色未蔫兩岸垂楊低蘸水
夢魂時到故溪邊
豐年謠
稻如馬尾覆溝塍桑柘隂中一犬鳴收穫登場便無事
輸租人不到州城
子陵祠下作汪義榮
四皓逃秦終翼惠伯夷避紂亦歸文先生豈是忘君者
最有維持漢鼎勲
宿平江寺汪儀鳳
行盡江東又復西連天汀草淡煙迷回頭悵望家何處
雲外青山一抹低
題豐城驛
過盡長亭復短亭脩途隨處月同行明朝買得扁舟去
兩岸蘆花夾櫓聲
絶句金良之
秧針刺水麥鋒齊漠漠平沙白鷺飛莫道春光巳歸去
清香猶有野薔薇
陳時柏程珌
陳未亡時柏巳蒼風來歴歴說興亡世臣元不如喬木
閱盡中原幾戰場
早入
紫薇浥露翠條深捷捷靈烏振好音全似冰巖亭上坐
四屛煙靄奏春禽
立春都堂受誓祭九宫壇方岳
輦路春融雪未乾雞人初唱五更寒瓊幡第一番花信
吹上東皇太一壇
農謠
問舍求田計未成一蓑鋤月每含情春山樹暖鶯相覓
曉隴雨晴人獨耕
清明日舟次吳門
篷窗恰受夕陽明楊柳梨花半月程老去不知寒食近
一篙煙水載春行
聞雪
黃塵沒馬長安道殘酒初醒雪打窗客子慣眠蘆葦岸
夢成孤槳涉寒江
梅花
竹遶疎籬水遶村一枝無語更黃昏暗香似識騷人意
月淡無風自入門
和人淵明采菊圖趙戣
淵明為米腰慵折送酒人來却強顏今日東籬重采菊
只應醒眼對南山
與客步月坐澗中石上錢時
林逼山深一罅天臨流趺坐月娟娟此時妙旨誰能領
遶石琅琅走澗泉
登天寧塔象山先生舊嘗題名其上
孤塔危闌倚碧空山川城郭一襟風象山遺墨今何許
老木蕭蕭夕照紅
無題
臨池綠樹隂隂合入竹黃花顆顆新世外别無安樂國
寰中真有太平人
江東報英烈擬封二字侯(錢氏兄弟曰嶨觷宋南渡起鄉兵禦金烏)
(珠於嚴州以功立廟賜額曰英烈)
烽塵明越連焦土海道温台暫翠華西遡濤江謀守國
不知豪傑起山家
記花頭廵檢及孝女鄉(花頭廵檢先君紀之詳矣孝女鄉孝女騎虎以)
(救親今山巖下有孝女石即其處也鄉之得名以此然則南鄉舊名忠鄉梅坑舊名女坑俱當)
(仍舊不可改也吾鄉有此二事宜廟而德之以表勵風俗因成一絶道予所志云)
花頭廵檢罵賊死蓬首女兒騎虎號安得邦人百世祀
巍巍忠孝比顔曹
夜坐汪若楫
罏煨榾杌煙容冷酒瀉茅柴春色輕夜坐不眠人悄悄
梅梢隨月繞窗行
久雨
連連春雨幾黃昏溪岸人家水近門借問人家水曾落
竹林枝上看泥痕
門前松棚
突兀山邊屋數間每嫌斜照上闌干當門只得添松蓋
未到秋來夜巳寒
秋
萬木驚秋各自殘蛩聲扶砌訴新寒西風不是吹黃落
要放青山與客看
新安文獻志卷五十六
