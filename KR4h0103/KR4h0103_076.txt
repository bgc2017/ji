新安文獻志卷七十一明程敏政撰
行實(儒碩)
汪古逸先生(炎昶)行状趙汸
先生姓汪氏諱炎昶字懋遠自號古逸民學者稱為古
逸先生曾祖冲祖天衢父季安世居新安之婺源新安
汪氏繇唐越國公華始顯大中間有道安者自歙州兵
馬使充婺源鎮都虞候生銀青光祿大夫檢校太子賓
客兼御史大夫上柱國濆柱國初自婺源鎮將徙三吳
鎮因家于上遊十里大畈今大畈汪氏皆其後也先生
幼有奇志然短於記誦常以堅苦自勵至忘寢食遂於
書無所不讀鈎深探賾洞極淵奥雖素號博學者蔑能
加也其學淵源六經得程朱性理之要於言意之表取
朱子論語孟子大學中庸四書采擇羣書發揮微旨每
有得則疏之不汲汲於成書長身脩髯衣冠甚偉動静
語默進退之間超然不隨流俗巧利鄙詐之士聞其風
而意消見之者莫不怳然如有所失也宋太學生孫公
嵩元京國亡歸隱海寧山中杜門賦詠鍛苦鍊枯凄斷
淪絶以寄其沒世無涯之悲先生早從孫公遊亦善為
詩遂絶意當世婺源有江君凱伯幾者許公月卿之客
也許公者宋名進士國亡歸隠婺源山中制齊衰服之
以居奇江君歸以其女故江君亦不求仕而獨與先生
游江氏所居號雪矼有澗泉林木之勝日與先生徜徉
其間賦詩飲酒上下古今抵掌劇談以相娛樂世或比
之古者山澤列仙之儔以為非今之士也然先生雖老
矣猶不廢講學時海寧有陳壽翁先生方居家著書嘗
請先生所注四書觀之先生與陳公初不相識即盡送
其書陳公所且告之曰平生無他技能惟不護疾忌醫
是其所長千萬不必致疑於直言也時先生言近七十
猶求益不厭如此陳公每誦其言以勵登門之士先生
教人必使循序而進去華務實勿徇虛名於古文章得
昔人用意深處每指其律度繩削以示人而戒毋輕作
其自為文奇而有法詩微婉遒勁亦時出於悲壯激烈云
先生早喪父事母孝每先事周旋常恐少失母出一言
奉之唯謹家常不足於食然自視無可為者教授之
餘未嘗有所計度或反關不出動十數年然時節必力
致美物珍膳以奉其親雖老不怠太夫人年登九十若忘
家之貧也至元戊寅夏四月先生寢疾呼其子淮琛使
具疏食菜羹既設整冠起坐稍進飯啜羹置筯謂淮琛
曰事死如事生祭不必豐羹飯之謂也言訖反席正身
歛手晏然而逝是月二十四日也得年七十八歲娶江
氏子男三淮琛照乘為弟禹玉後棠金蚤卒女適詹某
孫男三藥樹琪樹芳樹先生卒時皆幼所注四書集疏
未脫藁詩文多散逸不存淮琛嘗刻詩五卷於家同郡
方公萬里見先生所為詩輒歎曰不意吾州復有此人
巴西鄧公善之與孫公有世契憲江東日行部休寧求
孫公已捐館因得先生所作賦一篇及他文曰此柳子
厚之筆也又有傳先生詩數十篇至江西者蜀郡虞公
伯生見而歎曰此豪傑之士也山林中乃有名作若是
者乎其為名流所稱如此新安自朱子後儒學之盛稱
天下號東南鄒魯宋亡老儒猶數十人其學一以朱子為
宗其議論風旨皆足以師表後來其文采詞華皆足以
焜煌一世國初汸祖令星源長卿貳自許公而次如胡
公濟鼎吳公遯翁者無不得而友之而滕公山臞方為
主簿故家承平時所藏諸公文翰最多汸嘗撫卷慨然
以生晚不見前輩為恨及從先生遊然後知先進之士
所以不可及者其立身行已流風遺韻莫不皆有所自云
先生之沒從孫叡與淮琛來謂汸宜狀先生行汸謝曰
嘗聞錄賢者必詳其所終今窀穸之事猶未有期也幸
而克襄其何敢辭後十九年叡始克買地於同里黃荆
山高路之源奉先生柩窆焉而以書來告其事則淮琛
之死已踰一年矣嗚呼以汸之不肖其能知先生所藴
而稱述之邪若先生卓然上友千古則有不待學者之
言而有不亡者矣姑錄其梗槩如此後有君子尚克表
章之
元故江浙等處儒學提舉程公(榮秀)墓誌銘
陳祖仁
公諱榮秀字孟敷姓程氏世為徽州休寧人程之先有
梁將軍忠壯公靈洗以忠勲賜廟食遂為一郡著姓子
孫散處南北若河南二夫子亦其裔焉忠壯十四世
孫澐唐季為歙州都知兵馬使子南節自歙黃墩徙休
寧陪郭五世孫全宋季為開州團練使駐池州時伊川
先生子端彦避亂州中因相通譜全生先先生永奇又
徙邑之小東門永竒生瑜仕為將仕郎瑜生仔仔生伯
祥伯祥生圉公所後父也端彥仕為會州司戸參軍生
江州德化丞暘暘生徽州直學謙之與永奇同師考亭
謙之生將作監丞源源生宣州倅振孫振孫生志學公
所生父也公既貴贈所後父為奉訓大夫中書左司員外
郎飛騎尉追封休寧縣男所後母鄭氏為榮陽縣君公
生而愿慤不凡有至性事所後父如生已自永奇從學
朱文公子孫以詩書世其業蓋仔從竹洲吳公伯祥從
秋崖方公圉從虛谷方公皆知名一時而公亦以童子
遊虛谷之門宋之迄籙也虛谷以睦州内附將致公仕
版公心薄之力辭去從婺源山屋許公受周易許公奇
之學成而歸以講授為事每自謂伊洛之後從遊考亭
非程朱之書盖不之好也延祐中學士鄧公文原持憲
江東廉其名以教官舉授建康路明道書院山長公為
教率先行義後課試尤不規規於錢穀有餘即以整濓
洛之書正譌補缺梓本多完學者翕然服其教以累考
合格升平江路儒學錄再調嘉興路儒學教授所教一
如建康而於風勵學者尤力盖於二邦請部使者復新
范文正公陸宣公之祠訂正其遺書裒集其祀典為景
行錄以傳既而以内艱歸治喪不用浮屠法又以朱氏
禮出文公既沒之後中多未定之論復取文公言行之
有涉於禮者為翼禮以傳服闋除饒之德興簿未赴江
浙行省以遺逸薦於朝授江浙儒學副提舉蒞教之
日芝産於庭當是時吳興趙公裕實貫公方以詞翰妙
天下往來浙中公獨不一詣之且語學者曰儒者經史
中自有樂地不願汝曹之崇此葩藻也久之提舉闕員
以薦進補而公自以年邁乞身舉婺源胡一桂四明程端
禮以自代遂得致仕云公之為學一以治心為主所至
必揭四箴及敬齋箴於壁以自警居家接物動師古人
服食寢處悉有常度論當世事利病鑿然可以有為而
位不逮德識者惜之諸經子史悉有記錄朱黃所勘動
數百卷多發儒先所未發詩章文字絶不經意然興到
有作亦渾厚可傳專工者反不能及屬纊之際神氣不
亂正襟危坐命筆書謹禮守法四字付子弟而逝春秋
七十一歲至順四年十月八日也娶劉氏克相君子封
彭城縣君子男一人曰文貴今饒州路德興縣銅冶場
提領以卒之年奉公葬邑東程家源久未有銘之者文
貴乃以狀託邑士趙君汸來屬予嗚呼若公可謂通經
學古之士而無忝其所生者矣銘之為宜銘曰
嵩山巖巖四方所瞻於赫兩賢靈秀攸兼閩海洋洋衆
流所匯匪鴻一儒孰顯其晦有美程公學優行醇發跡
於嵩私淑於閩分誨三庠總教諸路有來諸生一尊榘
度明體適用宜大厥施孰其尼之乃止於斯膴膴高原
獻兆孔吉水擁山環永固玄室彼其之子式此墓門惟
朱之徒惟程之孫
王太古(埜翁)墓誌銘方回
新安郡婺源王氏其先太原王也吾友埜翁字太古唐
巢寇之亂遠祖自歙黃墩徙縣之武溪修撰愈提刑汝
舟大監炎皆此派大監與朱文公冰炭然書解盛行徙
上寒徙桐川五世祖字顯道富而好施識架閣汲古周
公正妻以女汲古果登第高祖某曾祖某祖某字季武
號松川先生好義輕財年九十無疾卒父某娶周氏汲
古曾孫女年五十卒再娶董氏太古幼好孫吳說不屑
於學弱冠大悟閱經史子集攷制度歷數工詞章詩學
韓昌黎晚嗜易許公月卿吳公覺異之先儒論易陽實
隂虛太古註獨謂天氣運地形停陽虛隂實似以迹言
自為一家之說與當世無甚合者而堅執其說終身不
變許公月卿嘗為之序如浙東從按察胡公紹開遊介
之江東見御史中丞吳公曼卿或謂中丞已進其易然
終亦不果行年十七喪母號絶年二十八遊郡之黃山館
於蔣氏跨其所愛白騾斃銘而瘞之主賓忘言足迹徧
東南江浙省處以鎮江學正謂此職數十年亦不至執
政棄弗顧而歸大德二年戊戌徙上章半舍許扁曰行
易广從學者甚夥嘗登上章嶺欲亭之曰東望舊居西
顧新廬酌酒賦詩挾易自娛足矣明年脾疾赴柳城齊
侯英之招授其子易數月又明年庚子秋疾大作八月
生孫以祖孫同庚子名曰後庚謂侍疾者曰後庚旣來先
庚可去卒年六十一閠八月十四日也踰月後庚亦卒娶同
郡俞氏孺人先四年卒年六十子祖念出自胡氏弟可
翁女弟恭嫁郡士俞騰龍孫女蕤賓庚池卜辛丑十月
某日葬於上寒與孺人同穴祖念携行狀至武林回刪其
繁銘之祖念年甫三十一文雅雍容太古家訓於斯見
之銘曰嗚呼太古身今心古止爾終古(王幼鳳續志云王太古號太古)
(遺民隱居教授書無不讀必推本始尤潛心易學以其所自得之說述而集之見易篇極卦畫象數之所以然)
(而皆本於河圖洛書自然之法象其言曰嘗觀於易意契杳茫見九宫宗五四象數藏參互錯綜離合縱横濕)
(燥草木逆相制形以觸萬彙蔑往不通則知伏羲畫卦河圖自放乾先下重奇太陽金生艮坤出水數六太陽)
(為詳故天多於南川澤注旁崑崙亥地地厚朔方離震少隂木之子巽坎厥父火少陽故大明未徹隂解雷行)
(陽破凉風月孕西光是曰先天為易鉅綱又見洛書出十數五五位得合生成族聚金火變至凉秋炎夏周易)
(儗之男女當柄父母以老遯於野坎降離生中氣遂執子午左兄司木春生陽初右姊秉金秋殺隂未是取巽)
(以隂萌恒隨雷兊以重剛不違父艮累則坤德嫓中土對峙寅申食水寢火消息五行四序順布是曰後天洛)
(書為祖何漢孔臆說豕亥魚魯二劉附和交肆慢悔綿歴千五百歲有如日月弗覩我雖顓蒙獨不喻於洛龜)
(河馬於是詘衆說復本文作見易紬聖言證今質古沿委遡原一逆一順體用彪分方圖斜竪同易戸門不顧)
(鬼責人非為易雪冤雜志牆屋語妙詞繁爰總厥旨以詔後昆亦足自娛樂何必後世子雲其自序如此既即)
(圖書而詳論人所以取則而畫卦作範之故復攷證洛書已兆於神禹已前且援列禦寇子華子乾鑿度與黃)
(庭經之辭以證劉長民九為圖之說而復明辨孔安國劉向父子班固偽關氏易相承立說之非又有周易分)
(註主於明象以考變占其言曰傳曰易者象也象者像也聖人立象以盡意說易而不以象捕風逐影者也先)
(儒取象拘於說卦殊不知說卦出河内女子所獻與偽秦誓竝傳得失相半先師文公曰易本為筮作其言皆)
(依象數以斷占吉凶愚今放諸經為儀象卦爻取用例象數大略可知其取象有取用一畫之儀者有取用二)
(畫之象者有取三畫之卦及互體積體覆體者有取六爻之位者傳曰變動不居周流六虛上下無常剛柔相)
(易不可為典要惟變所適此互體積體覆體所由寓也觸類而長於易煥然又曰彖辭爻辭各有象占有象無占)
(占顯於象有占無象象顯於占通變而觀可也其書既成頗自重時詔命有山林著述者有司具書聞故本府)
(以先生所註易進朝廷付翰林院國史院校勘其時尚程朱易說皆駭所聞見吳草廬先生方為胄監師見而)
(說之故所註易纂言多采其說休寧朱端叔先生曰王先生之學可謂前無古人者矣兵革後雖子孫亦不能知)
(其說)
定宇陳先生(櫟)墓誌銘揭傒斯
聖人之學至於新安子朱子廣大悉備朱子既沒天下
學士羣起著書一得一失各立門戸爭奇取異附會繳
繞使朱子之說翳然以昏然朱子沒五十有三年而陳
先生櫟生於新安生三歲祖母吳夫人口授孝經論語
聞輒成誦五歲入小學即涉獵經史七歲通進士業十
五為人師二十三而宋亾科舉廢慨然發憤聖人之學
涵濡玩索廢寢忘食貫穿古今網羅百氏以有功於聖
人莫盛於朱子懼諸家之說亂朱子本眞乃著四書發
明書傳纂䟽禮記集義等書餘數十萬言其畔朱子
者刊而去之其微辭隱義引而伸之其所未備補而益之
於是朱子之學煥然以明方是時唯江西吳先生澄以
經學自任善著書獨稱陳先生有功朱子凡江東人來
受學者盡送而歸之陳先生然吳先生多居通都大邑
又數登用于朝天下學者四面而歸之故其學遠而彰
尊而明陳先生居萬山間與木石為伍不出門戸動數
十年故其學必待其書之行天下乃能知之及其行也
亦莫之禦先生可謂豪傑之士矣先生字壽翁其所居
堂曰定宇之堂其自稱曰東阜老人唐之季其先有諱
禧者自桐廬辟地新安居休寧之西三十里藤溪之上
世多通人顯士今姓其里曰陳村云曾大父諱伯仝大
父諱慶大父諱源長以春秋教授先生孝友剛正動中
禮度不以勢合不以利交四方來學諄諄善誘延祐賓
興有司逼廹就試既與貢當赴春官稱疾固辭其學大
抵以朱子為歸其所嚴事曰黃常甫先生所與游曰方
公回曹公涇以元統三年甲戌二月十有四日年八十
三卒後五日配朱氏七十九亦卒皆無疾其卒也即初
昏之月又以是月癸未合葬所居之後先塋朱氏有賢
行家政無鉅細皆身理之不以勤先生先生得專力於
學亦其配之助也子男二照勲孫男三埜圻基勲圻先
卒女一嫁程怡曾孫男一鎜明年其孤以其父之執汪
君炎昶所為狀介其門人朱粲請銘銘曰
先生之學既博而約先生之行既專而静不為利疚不
為名高杜門空山與道遊遨其書孔富其後孔茂八袠
非壽與天地久
胡雲峯(炳文)傳汪幼鳳
胡雲峯炳文字仲虎婺源人父斗元傳易學於前進士
朱洪範日玩一爻七日通玩一卦周而復始授徒五十
年嘗謂乾專言善性也坤兼言善不善性情也乾之善
世吾無及已坤之積善吾庶幾勉之自號勉齋卒門人
俞洪等私諡曰孝善先生炳文幼嗜學年十二夜讀不輟
父母恐其成疾欲止之乃以衣蔽窗隙終夜默誦既長
篤志朱子之學上遡伊洛凡諸子百氏隂陽醫卜星歷術
數靡不推究四方學者雲集嘗為信州道一書院山長其
族子淀為建明經書院以館四方來學之士炳文歸署
山長為課試以訓諸生成材者多再調蘭溪州學正不
赴卒炳文集諸說參正作易本義通釋而於朱子所注
四書用力尤深餘干饒魯之學本出於朱子而其為說
多與朱子抵牾炳文深正其非作四書通凡辭異而理
同者合而一之辭同而意殊者析而辨之往往發其未
盡之蘊於性理三書朱子啓蒙易五贊皆有通釋行世
春秋嘗為集解禮書皆有纂述自以更易未定門人亦
有得其藁者又有大學指掌圖四書辨疑五經會意純
正蒙求爾雅韻語雲峯筆記講議二百篇文集二十
卷東南學者因其所自號稱雲峯先生
畏齋程先生(端禮)墓誌銘黃溍
先生諱端禮字敬叔姓程氏其先遠有世序而譜牒莫
詳所可見者漢有海西令曾唐有太子左衛率府胄曹
參軍其自番易徙家于鄞則自胄曹之大父珍始故今為
慶元之鄞縣人(按忠壯十二世孫纂纂四世孫煜煜生承恭承恭生公曾公曾生珍珍六世孫)
(良弼生振父振父生在孫在孫生立立之子即畏齋兄弟也作誌者見公曾之名誤以漢海西令曾歸之上下)
(懸絶舛之甚矣)歴五代至宋仕者恒弗絶曾祖振父承務郎平
江府百萬倉司門祖在孫通直郎知平江府常熟縣事
父立鄉貢進士入皇朝贈從仕郎郊祀署丞母王氏曹
氏竝封宜人先生則徐氏出也初用舉者為廣德之建
平池之建德兩縣儒學教諭歴信之稼軒建康之江東
兩書院山長用累考及格上名中書授鉛山州儒學學
正秩滿遂以將仕佐郎台州路儒學教授致仕其在建平
興舉廢墜諸生之貧者必周給之縣尹王君起宗率僚
吏聽其論說且築室赤巖上命其子楚鼇受學焉楚鼇
後出入臺閣卒為時之名人繼王君為其縣者復倡好
事之家為買書萬卷覆以傑閣永康胡先生長孺記之
其在建德增學舍以居其徒盡復民所占田其始至也
有田三百畝比受代而去有田一千畝稼軒前賢遺跡
多為人所據悉按其籍奪而歸之江東新畀院額臺府
令有司選辟以闡教事學者翕然知所宗仰文宗在潛
邸遣近侍子弟來學賜以金幣牢醴禮遇甚至於鉛山
則新其廟學豪家築屋侵入宫牆久莫能正先生白於
部使者命毁其屋乃懼而請以腴田二十畝易之鵝
湖書院之旁有道觀先生偶至其處有驢跑堂前隙地
驅去復來先生默卜之曰地下果有物驢當復至已而
驢果來跑益力乃訪觀主求發之得石碣十餘刻羣賢
像乃為作羣賢堂先是平章政事趙魯公及王御史理
嘗舉先生可教國子趙御史承禧舉先生可提舉儒學
俱不報先生歸後郡守王侯允恭踵門禮請先生為學者
師帥閫及旁郡講行鄉飲酒禮皆俟先生討論而後定
郡故有宋丞相史越王所置義廩以助仕族儒流昏喪
之不給自先生為之督視貧者始實受其惠先生素所
厚一二逹官魁士相繼凋謝先生若有所不樂一日拏
舟遊東湖諸生載酒追及之飲於中流酒半酣指所卜
葬地曰若豈知我之歸於斯不久也邪學問之道具在
聖經賢傳讀之有法吾嘗述之矣真知實踐則存乎其
人懋之哉諸生為之默然各奉觴為壽而歸自是多以
病不出久之病加劇客有將上京師者過而言别相與
論宋季事娓娓不倦既正冠送客顏色忽變痰氣作醫
者以丹劑進先生却之曰不敢服也目巳瞑頭微偏門
人樂良進曰先生頭容稍偏矣復張目端坐而逝至正五
年夏六月甲子也享年七十有五以六年正月葬縣東
陽堂鄉之陶嶴娶潘氏潘為建平望族先生主教事時
慕其賢而以女歸之卒因葬於建平至是奉遷而合祔
焉子男一人衍女四人孫男一人循理女三人盖宋季之
士率務以記誦辭章為資身取寵之具而言道學者亦
莫盛於此時四明之學祖陸氏而宗楊袁其言朱子之
學者自黃氏震史氏蒙鄉始繼朱子之學者自晏氏淵
大陽先生枋小陽先生岊以至於史氏而先生承之黃
氏主於躬行而史氏務明體以逹用先生素有志於當
世惜其仕不大顯故平生藴蓄未克究於設施而私淑
諸人者不為無功於名教也故禮部郎中韓公居仁嘗
學於小陽先生其仕於先生之鄉與先生論議無不脗合
行省數聘先生較文鄉闈先生以為國朝設科初意專
取朱子貢舉私議今多違之若往宜不合力辭不赴其源
流本末可概見也先生色莊而氣夷善誘學者使之日
改月化而仲氏太史公端學動有師法學者以其剛明
尤嚴憚之人以比河南程氏兩夫子云先生所著有讀
書日程若干卷國子監既頒於郡縣學使以為學法中書
復以聞而申敕之使遵行焉詩文有畏齋集若干卷
藏於家先生葬後二年門人徐仁文等若干相與議持
宣文閣授經郎危素之狀來謁銘溍幸嘗辱交於先生
徵於狀無不合乃併以平昔所知者論次而銘之銘曰
大道孔夷聖賢同趍政龐俗裂師異指殊真儒有作乃
發其蔀先生之傳厥有端緒靡亟靡徐蹈夫大中居之
以寬休休有容視其所履制於學法四方訓之著於令
甲志局於位厥施未豐惟其教思垂於無窮門人謁辭
論撰遺德畀于方來永有矜式
積齋程君(端學)墓誌銘歐陽玄
程君時叔既卒之二十年子徐來請其墓銘君端學其
諱時叔其字號積齋程氏系出廣平唐以來家鄱陽君
先世有府君諱珍自鄱陽遷四明之鄞其孫仕為唐文
林郎衛率府胄曹參軍杜工部有詩送程率府歸四明
是也至宋代有聞人曾祖振父承務郎平江府百萬倉
司門妣佘氏祖在孫通直郎知平江府常熟縣事妣卓
氏父立年十八為鄉貢五經都魁内附後當道累薦入
仕不就今以子貴贈從仕郎郊祀署丞妣王氏曹氏竝
封宜人至治癸亥予以鳩兹宰淛省聘為秋闈試官第
二場四靈賦本房得一卷愛其詞氣高迥擬寘選中覆
考官謂非賦體欲黜之予爭之力且曰其人賦場如此
經義必高手畫三不成字號督掌卷官對號參索取其
本經觀之至則偉然老成筆也主司是予言乃與選予
默識是卷及拆號同列秦郵龔璛子敬素知君姓名謂
予曰此四明處士程敬叔先生之弟時叔也微君言幾
失此佳士明年君會試中高等榜名傳至江南予自喜
鄉者之識鑒不冬烘矣此予始得吾時叔於程文者也
泰定乙丑予以武攸宰被召為國子博士時叔已擢為
國子助教上日與同僚史駉孫車甫以門生禮見駉亦
予所得士也予辭之不獲禮畢然後同升教席旁觀者
韙之予自是託交時叔見其心與貎俱古文與行俱卓
會國學改積分例為升齋等第助予議甚多諸生講授
稍暇即以所作春秋本義就予討論盖君之精神心術
盡萃是書朝夕刪改不已寢食為廢嘗語之曰昔者杜
元凱有左傳癖君有春秋癖邪未幾車甫以劬書致疾
卒君亦頗頗癯瘁多病予每以是諷之其勤勩自若此
予繼得吾時叔於學行者也後至元丙子予以國子祭
酒謁告南歸假道於筠君為筠州幕長卒巳二年矣筠
州之長貮僚佐及邦之士友來見予者予必詢時叔咸
謂君為政廉静而明逹初至吏以為儒者恐不習吏事
君熟於章程暢於事宜已而老吏健胥拱手以服太守
僧嘉訥甚賢凡事取決於君及沒素服哭之慟仰天呼
曰正人云亡吾何恃乎即日移文告老而去夫能使長
官眎其存亡為去留君之能官亦可知矣此予末得吾
時叔於吏治者也宋乾淳間朱陸之學竝出四明學者
多宗陸氏唯黃氏震史氏蒙卿獨宗朱氏君與伯氏端
禮敬叔師史先生盡得朱子明體逹用之指於是二難
自為師友平居一舉動必合禮法時人以其方嚴剛正
以二程目之敬叔發明朱子之法有讀書工程若干卷
國子監取其書頒示四方郡縣教官以式學者後中書
以聞復申飭之君先與里中同志孫君友仁慨念春秋
在諸經中獨未有歸一之說徧索前代說春秋者凡百
三十家折衷異同續作春秋記由是沈潛紬繹二十餘
年乃作春秋本義三十卷三傳辨疑二十卷或問十卷
以經筵官申請有司取其書鋟梓傳世君早歲不屑為
舉子業朋友力勸之就試及再戰再捷素習者不能過
之會試經義策冠場試官為驚歎白於宰相曰此卷非
三十年學問不能成使舉子得挾書入場屋寸晷之下
未必能作請置通榜第一後格於舊制以冠南士置第
二名初調僊居縣丞未行尋改授國子助教時隱士張
臨慎與為司業君與助教王瓉在中與張論文不合當
道入張言君與瓉未及考即注代平章烏公素聞二公
有學傳諭天官特視考論升轉君與瓉偕予從仕郎翰
林國史院編修官君在翰林論撰每為學士雍郡虞公
伯生所推服中書選考隨處鄉試號稱得人國子生賀
據德李哲嘗親受經於君後皆為南宮第一人君長筠
幕未久朝廷擬為太常博士命將下終於位今以子貴
贈奉訓大夫禮部郎中飛騎尉追封鄞縣男娶余氏宋
參政珍之曾孫先卒贈宜人進封鄞縣君繼周氏宋進
士應龍之孫女封恭人進封縣君子男四人復以廕數
調為江淛行省理問所知事次徐由翰林從事發身太
史院校書郎遷奉禮郎選為中書東曹掾從太師丞相
軍徐擢禮部主事改刑部戸部主事升中書檢校官拜
監察御史升本臺都事以才諝稱於時次賚國子生能
文章胄館有聲蚤世次衛林州書院山長女一適同里
樂旭孫男四人孚國學生式鄞縣教諭謙誠曾孫二人
祖伊俱幼君生以前至元十五年戊寅五月丁未卒以
元統二年甲戌十一月癸夘年五十有七以次年閏十
二月乙酉葬於邑之陽堂鄉太白里之原余氏自青山遷
合葬焉君壽不滿德位不酬能餘慶所被在其後人為
宜然予兩知貢舉兩考會試又嘗屢考國學公試及大
都各行省鄉試得士亡慮數百人其間為名公卿立事
功者不少然求通經學古之士如吾時叔者甚難其人
焉得之難故察之審言之詳也歟銘曰
生於鄞沒於筠儒之醇吏之循抱魯麟至終身嗚呼我
元之獻民百世之端人素王氏之忠臣
故海鹽州教授程君(逢午)墓誌銘
鄧文原
大德七年新安程君信叔卒後六年而葬其子願學留
京師以狀來請曰先人力學勵行生不獲展用於時殁
而無紀述以貽不朽非所以承先志且重不孝罪惟先
生哀而賜之銘按程氏世居廣平東晉時有諱元譚者
為鎮東軍謀湘州刺史出守新安因家焉至十三世孫
靈洗仕梁有功沒諡忠壯公廟食其土又十三世孫澐
仕唐為檢校御史中丞居休寧之汊口於君為十二世
祖君之父諱自得隱德不耀母俞氏生子五人君於次
居中幼穎悟喜讀書長習舉子業探索理奥薙芟浮靡
魁儒碩彥多折輩行與交宋寳祐咸淳中兩舉進士不
第識者為誚有司而君泊然不以得失為愠喜務學益
精深至元丙子文軌混一杜門以詩書教子不復有禄
仕意元貞丙申郡侯以君薦之行省遂版授紫陽書院
山長紫陽朱先生之鄉君生猶及接識諸老習聞緒論
朝訂暮考得其指歸既至則為諸生紬繹中庸輯為講
義三卷凡十八閱月而成書郡以其文可傳命書院鋟
梓其說本之朱先生而言外不傳之妙則心得之也秩
滿授海鹽州儒學教授未赴以疾卒享年六十有七君
諱逢午信叔其字娶俞氏再娶吳氏男二人長即願學
次幼學也女三人始予客錢塘李君公略以照磨居省
幕信叔館公略所予時時過公略則見信叔手書不輟
與之論議古今上下纚纚可聽予嘗曰今之任師道者
得如信叔其庶幾乎公略亦每為予稱其賢今君與公略
相繼死而予志其墓悲夫願學痛其父連蹇以卒常思
奮迅以亢宗信叔為不亡矣墓在休寧縣和睦鄉上山
林祖墓之傍葬以大德戊申正月七日銘曰
嗚呼信叔士孳孳以徇名子不競也或矯矯以立異子
常厥性也窮丹鉛以皓首傷哉命也銘貞石以詔方來
尚子孫之慶也
倪仲弘先生(士毅)改葬誌趙汸
新安有賢行君子曰倪仲弘先生以其學教授於黟二
十有三年既沒而家貧不能葬逾四年乃克返葬於休
寧故里赤丘之原地下濕欲更諸爽塏力未能也黟人
思先生之德久而不忘門人汪志道其弟存心相與謀
曰先生設教吾邑遂留家焉盖所謂沒而可祭於社者
吾里西北黃坑有善地請改葬先生於此以係邑人之
思可乎其孤聞之謙不敢當又二年為至正十四年冬
十有二月邑令永嘉周侯希濓赴官饒州道過汪氏之
居聞其言而嘆美之曰吾於此得以知先生之賢且以
弟子之地而葬其師義無不可者卽日命志道存心以
己意為書授先生家又命諸孤急諏日營葬而後去於
是遂以今年己未正月癸酉改葬先生於黟南坑佘思
塢之原從黟人之志也先生守身制行不為名高而事
親至孝接物以誠非其人不交非其有不取非仁義道
德之說嘗論定於郡先師朱子者不以教人凡汚苟賤
之事不接於身利害得失揣摩計較之辭不挂於口雖
大寒暑未嘗一日輟其業以嬉終其身人不見疾言遽
色是故黟人信其言而尊其行既沒而復思之倪氏世家
休寧至先生而益貧無以為生居常授徒以養黟人汪
君泰初聞其賢而敬禮之築室下阜里中請先生奉二
親來居躬率子弟為邑人問學焉志道存心皆其子也
先生諱士毅仲弘其字曾祖機祖文虎考良弼皆以文
學教授其師曰陳壽翁先生亦休寧人所注書曰四書
輯釋閩坊購其初藁刻之嘗别為纂釋之例甚精書未
脫藁又將以次及他經皆未就而卒其卒以戊子歲四
月九日年四十有六娶吳氏子男四人尚絅尚德尚誼
尚禮尚絅後汪氏尚誼為從父士安子女嫁徐顯孫男
銓女幼始先生居父喪未終而感疾不起又三年而太
夫人與吳氏相繼卒故黟人尤哀之葬之日凡為先生
之賓友與門生弟子皆切感黟人之知義周侯之樂善
而先生身教之道益彰也既葬乃謀買石刻文墓次以
汸自幼為先生所知又號為能知先生者則授筆焉汸
閱戰國秦漢以來大道既隱而忠信孝友惇厚士未嘗無
也聖學復明於近代士始以知道為宗久之又失其傳
而學者益以空言自蔽由是高節卓行鮮復見稱於時
則民偽滋而世變極矣若吾仲弘者何可得哉姑因志
改葬略著其為人如此使君子有所考焉
程教授(復心)傳汪幼鳳
程教授復心字子見婺源人號林隱性敏悟敦厚自幼
嗜書師朱文公從孫洪範而友雲峯胡炳文中年益篤
學力行嘗取文公四書集註會黃氏輔氏衆說而折衷
之分章為圖間附己意積三十餘年始成名曰四書章
圖及取語錄諸書辨證同異增損詳略著纂釋二十卷
發明濓洛諸儒未盡之旨有功後學元至大戊申浙江
儒學提舉司言於行省皇慶癸丑行省進于朝翰林史院
考訂其書率皆稱贊學士趙孟頫請置諸館閣闡明大
典而平章李道復難之乃議於江南諸路教授中擢用
復心年將六十以親老固辭特授徽州路儒學教授致
仕給半俸終其身名士大夫如方回程鉅夫王約元明
善鄧文原虞集楊載范德機諸公俱有製作盛稱之至
元六年庚辰十二月十八日卒壽八十四學者稱林隱
先生(江浙行省繳申程復心四書章圖咨文皇帝聖旨諭江浙等處行中書省據江浙等處儒學提舉司申)
(據杭州路儒學申據耆宿儒人趙與虎等狀呈切見徽州路婺源州儒人程復心生同朱子之鄉早佩先儒之)
(訓嘗取大學中庸章句及論語孟子集註分章析義各布為圖又於纂疏語錄諸書辨證同異增損詳略著纂)
(釋二十餘卷發明修齊治平要旨彪分臚列粲然可觀誠有補於後學似此著書之功良可嘉尚呈乞照詳得)
(此卑學今將本人所著文字繳連前去申乞照詳施行得此又准松江府知事邵從仕牒呈切見徽州路老儒)
(程復心年將六袠學貫四書樂道安貧久擅老成之譽修身謹行端為茂異之才本儒生居朱文公故里曾將)
(文公四書分章為圖開析言意本末終始精粗畢備粲然可觀又取纂疏語錄等書參訂異同增損詳略編註)
(纂釋二十餘卷凡用工二三十年始成全書其間如大學言心而不言性中庸言性而不言心論語專言仁孟)
(子專言義等語皆發明濓洛諸儒未盡之藴誠有功於後學前建德路總管方虚谷及前浙東海右道廉訪副)
(使臧魯山先生俱有序跋深加贊賞本儒苦心著書才德俱美不求仕進若不舉明豈不有負朝廷崇儒重道)
(之意如蒙准保備申上司依例優加擢用庶免遺材准此考校得程復心所著四書發明藴奥開悟學者用意)
(精覈誠有可嘉今將程復心所著文字繳連前去申乞照騐事得此本省今將程復心所著文字随咨前去咨)
(請照詳施行)
王伯武先生傳汪幼鳳
王伯武名偁號絶儕早歲穎悟師事胡雲峰炳文考明譜
系作惇叙圖其族兄懋伯以八世祖墓地久為富家產
莫能復伯父以己田易而歸之博極羣書凡天文歷
法象數江河海島山經地誌源委次第今古州郡地域
疆理之異同禮樂名物度數之詳略三代漢唐歴代制
度儀文旦夕討論圖象具列義疏備陳折衷以先儒之
論而發其所未詳補其所未備積之既久卷帙繁夥約之
則以關於天者曰天象考麗於地者坤象考於朱子儀
禮經傳通釋分類精究考論端緒而次集之傍至於隂
陽醫藥百家衆技莫不悉載凡廿餘册總題之曰格物
編壬辰皆毁於兵休寧朱升素號該博凡制度疑難不
通者必戒其徒記之曰將以問伯武其推尊於當時者
如此弟與字仲全自號容安散人刻厲清苦身踐力到
卒有所就鄉里稱為二難
新安文獻志卷七十一
