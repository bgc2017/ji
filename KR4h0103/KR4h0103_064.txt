新安文獻志卷六十明程敏政撰
詩餘
點絳脣二首(無題)汪藻
新月娟娟夜寒江静山銜斗起來搔首梅影横窗瘦
好箇霜天閒却傳杯手君知否亂鴉啼後歸興濃於酒
高柳蟬嘶採菱歌斷秋風起晚雲水髻湖上山横翠
簾捲西樓過雨凉生袂天如水畫樓十二有箇人同倚
小重山
月下潮生紅蓼汀殘霞都斂盡四山青柳梢風急堕流
螢隨波去點點亂寒星别語記丁寧如今能間隔幾
長亭夜來秋氣入銀屏梧桐雨還恨不同聽
水調歌頭(䲭夷子)朱熹
富貴有餘樂貧賤不堪憂誰知天路幽險倚伏互相酬
請看東門黃犬更聽華亭清唳千古恨難收何似鴟夷
子散髮弄扁舟鴟夷子成霸業有餘謀收身千乘卿
相歸把釣魚鈎春晝五湖煙浪秋夜一天雲月此外儘
悠悠永棄人間事吾道付滄洲
酹江月和梅辭韻
臨風一笑問羣芳誰是真香純白獨立無朋算只有姑
射山頭仙客絶艷誰憐貞心自保邈與塵緣隔天然殊
勝不關風露冰雪應笑俗李粗桃無言翻引得狂蜂
輕蝶争似黃昏閒弄影清淺一溪霜月畫角吹殘瑶臺
夢斷直下成休歇綠隂青子莫教容易披折
滿庭芳(懷舊)吳儆
宿雨滋蘭輕風颭柳新來隨處和融幽蘭曲徑花氣巧
相通燕子纔飛又語帶芹泥時點芳叢微中酒日長睡
起心事在眉峯年年春好處聯鑣蕩槳拾翠挼紅任
金貂醉脱不放杯空誰信風流一别當時事巳逐飛鴻
雲山晚闌干罷倚煙寺起疎鐘
浣溪沙(春日别墅)
暖日和風並馬蹄畦秧隴麥綠新齊人家桑柘午隂迷
山色解隨春意遠殘陽還傍遠山低晚風歸路杜鵑
啼
又(題餘干傳舍)
畫楯朱闌繞碧山平湖倚徙水雲寬人家楊柳帶汀灣
目力巳隨飛鳥盡機心還共白鷗閒蕭蕭微雨晚來
寒
又(登鎮遠樓)
寒日孤城特地紅瘦藤扶我上西風一川平遠畫圖中
江海一身真客燕雲天萬里看歸鴻吳山應在白雲
東
點絳脣(釣臺)方有開
七里灘邊江光漠漠山如戟漁舟一葉徑入寒煙碧
笑我塵勞羞對雙臺石身如織年年行役魚鳥渾相識
滿江紅(同前)
跳出紅塵都不顧是非榮辱垂釣處月明風細水清山
綠七里灘頭帆落盡長山瀧口潮回速問有誰特地上
鈎來劉文叔貂蟬貴無人續金帶重難拘束這白麻
黃紙豈曾經目昨夜客星侵帝座且容伸脚加君腹問
高風今古有誰同先生獨
乳燕飛(寄劉閬風)汪莘
曉趁西湖約到湖頭煙消日出波生雨脚自挈白魚擕
碧酒要與詩人共酌把樓上朱簾搭却坐對荷花三萬
朵念西隣未嫁肌如削待折與不堪著别來又見秋
蕭索恨無由將予風月伴君雲鶴想見登山臨水處醉
把茱萸槃礴唱白雪陽春新作憶自東籬人去後算人
間黃菊空零落嘆作者多命薄
滿江紅(謝孟使君)
荆楚歲時念自古登臨風俗休更道桓家車騎謝家絲
竹不覺吹將頭上帽可來共采籬邊菊嘆如今重九有
何人相追逐窮處士枯如木賢太守温如玉遣厨人
餽酒廩人餽粟欲寄唐虞無限意離騷都是相思曲奈
兩三寒蝶尚于飛秋光促
沁園春(自題方壺)
春至傷春秋至悲秋誰在華胥嘆謫仙才氣飛揚跋扈
淵明何事慷慨欷歔自我少年如今晚景行半人間真
有餘都休問且一觴一詠吾愛吾廬南臯境界何如
舍明月清風誰與居望蓬山路杳萬株翠檜方壺門掩
四面紅蕖中有佳人綽如姑射一炷清香滿太虚塵寰
外任鳴鑾報客飛鶴傳書(程端明序曰叔耕藴霞牋玉滴之奇思出天表蓄而不試)
(憂深思遠未易遽班之賀白也)
𤨏窗寒(有感)程先
雨洗紅塵雲迷翠麓小車難去凄凉感慨未有今年春
暮想曲江水邊麗人影沉香歇誰為主但兔葵燕麥風
前搖蕩徑花成土空被多情苦慶會難逢少年幾許
紛紛沸鼎負了青陽凡五待何時重享太平典衣貰酒
相爾汝算蘭亭有此歡娛又却悲今古
念奴嬌(菊)王炎
小粧朱檻護秋英千點金鈿如簇黃葉白蘋朝露冷只
有孤芳幽馥華髮蒼頭宦情羈思來伴花幽獨廵簷無
語清愁何啻千斛因念愛酒淵明東籬雅意千載無
人續身在花邊須一醉小覆杯中醽醁過了重陽捻枝
嗅蘂休嘆年華速明年春到陳根更有新綠
浪淘沙(中秋與文蔚逹可飲)
月色十分圓風露娟娟木犀香裏憑欄干河漢横斜天
似水玉鑑光寒草草具杯盤相對蒼顔素娥莫惜少
留連秋氣平分蟾兔滿動是經年
南鄉子(甲戌正月)
雲淡日朧明久雨潺潺乍得晴社近東臯農務急催耕
又見菖蒲出水青池面縠紋平掠水迎風燕羽輕試
出訪尋春色看相迎巧笑花枝似有情
水調歌頭(次韻荷淨亭小集)汪晫
田舍爐頭語便如何學得三變美成家數村酒三杯狂
興發拔劒偶然起舞只麽也迎寒送暑待草萬言書上
闕似憂時倚柱東隣女卿相事未易許漁歌且和芙
蓉渚又何須淫辭媟語訶風詆雨勸人生且隨分外一
毫莫取那富貴由天付與身蹈危機猶不覺如布衣自
在都無阻空傳得雪千縷
蝶戀花(秋夜簡趙尉借韻)
午夜凉生風不住河漢無聲時見疎星度佳客伴君知
未去對牀只欠蕭蕭雨素月四更山外吐金鴨慵添
銷盡沉煙縷料想玉樓人念處歸舟日望荷花浦
滿江紅(龔撫幹示閏中秋)程珌
黃鶴樓前江百尺波横光溢問老子當年高興何人知
得最愛洞庭天際水分明表裏玻瓈色恐今宵未必似
前番天應惜都莫問鴻鐘勒也休羡壺天謫憶故人
霜下亂灘横笛便好騎鯨遊汗漫古來蟾影何曾沒更
明年重約再來時乘槎客
水調歌頭(登甘露寺多景樓望淮有感)
天地本無際南北更誰分樓前多景中原一恨杳難論
却似長江萬里忽有孤山兩點點破水晶盆為借鞭霆
力驅去附崑崙望淮隂兵治處儼然存看來天意止
欠士稚與劉琨三拊當時頑石喚醒隆中一老細與酌
芳尊孟夏正須雨一洗北塵昏
錦堂春(留春)
最是元來苦無風雨只恁匆匆歸去看遊絲都不恨恨
秦淮新漲向人東注醉裏仙人惜春曾賦却不解留
春且住問何人留得住怕小山更有碧蕪春句
浣溪沙(趙閣學餉蝤蛑酒香螺)方岳
半殼含潮帶靨香雙螯嚼雪迸臍黃蘆花洲渚夜來霜
短櫂秋江清到底長頭春甕醉為鄉風流不枉與詩
長
齊天樂(和楚客賦蘆)
孤篷夜傍低叢宿蕭蕭雨聲悲切一岸霜痕半江煙色
愁到沙頭枯葉淡雲沒滅黯西風吹老滿汀新雪天豈
無情離騷點點送歸客歸去來兮怎得儘露翹鷗倚
乍寒時節秋晚山川夕陽浦溆嬴得别腸千結濤翻浪
疊那得似西來一笻横絶搔首江南鴈銜千里月
賀新郎(戊申自夀)
一笑君知否笑當年山隂道上行歌樵叟五十到頭公
老矣只可鷺朋鷗友便富貴何如杯酒好去歸來蒼崖
底想月明不負擕笻手誰共酌剪霜韭乾坤許大山
河舊幾多人劒倚西風筆驚南斗俛仰之間成陳跡亡
是子虚烏有渺煙草不堪回首隔塢築亭開野徑儘一
笻兩屐山前後春且為催花柳
風流子和楚客(維揚燈夕)
小樓簾不捲花正閙燈火競元宵想舊日何郎飛金叵
羅三生杜牧醉董嬌嬈香塵路雲鬆鸞髻鬌月襯馬蹄
驕彷彿神仙劉安雞犬分明富貴子晉笙簫人生行
樂爾君不見迷樓春綠迢迢二十四經行處舊月今橋
但索笑梅花酒消新雪縱情詩草筆捲春潮俯仰人間
陳跡莫惜金貂
一剪梅(客中新雪)
誰剪輕瓊做物華春遶天涯水遶天涯園林曉樹恁横
斜道是梅花不是梅花宿鷺聯拳倚斷槎昨夜寒些
今夜寒些孤舟蓑笠釣煙沙待不思家怎不思家
鵲橋仙(辛丑生日小盡月)
今朝卄九明朝初一怎欠秋崖箇生日客中情緒老天
知道這月不消三十(闕)
花消息雪邊試問是邪非笑今夕
沁園春(賦子規)
儘為春愁儘勸春歸真恁恨深况雨急黃昏寒欺客路
月明夜半人夢家林店舍無煙楚鄉寒食一片花飛那
可禁空凝佇黯紅蔫翠老江樹隂隂汀洲杜若誰尋
想朝鶴怨兮猿夜吟甚連天芳草凄迷離恨拂簾香絮
撩亂深心汝亦知乎吾今倦矣甕有餘春可共斟歸來
也問淵明而後誰是知音
模魚兒(題甘露寺多景樓)孫吳會
八窗空展寬秋影長江流入尊爼天圍紺碧低垂岫斜
日落鴻堪數沉别浦更目斷煙蕪蒼莽連平楚晨鐘暮
鼔算觸景多愁關人底事倚檻聽鳴櫓英雄恨留得
名存北府寄奴今寄何所西風依舊潮來往山海頡頏
吞吐霜月冷直隨人燕我瑶芝圃掀髯起舞看羱伏蒼
苔龍吟翠葆天籟奏韶舞
滿江紅(春雨)汪宗臣
檢點春光隂雨過三分之一從頭數元宵燈夕都無晴
日不礙郊原肥草綠但漫丘壑沉雲黑那東君忒煞沒
綱維春無力燕忙甚泥渾濕蜂愁甚脾無蜜更兩旬
又是梨花寒食蔫杏殷桃吾不較豈堪浸爛連疇麥望
前村白鷺襯霞紅探晴色
踏莎行(清明前兩日聞燕)
年去年來來去早怪底不來庭院春光老知過誰家翻
别調家家望斷飛蹤窅千里瀟湘煙渺渺不記雕梁
舊日恩多少匝近清明簷外呌故巢猶在朱簷曉
酹江月(題烏江項羽廟)
白蛇宵斷逐鹿人交趁罾魚羣起赤幟雄張軍縞素龍
種天生大器堪鄙猴冠自為狼藉楚帳多塵壘膽寒垓
下一鞭東竄休矣亭長空艤扁舟范增羣輩盡塗脂
流髓望斷秦關無限恨羞面江東山水購首千金若為
名利黯黯斜陽裏石爐灰冷美人魂落煙翠
南鄉子(初入都門漫賦)汪夢斗
西北有神州曾倚斜陽江上樓目斷淮南山一抹何由
載淚東風灑汴流何事却狂遊直駕驢車渡白溝自
古幽燕為絶塞休愁未是窮荒天盡頭
摸魚兒(過東平有感)
憶舊時東方郡東原儘是佳處梁都破了尋南渡幾遍
狐號鱔舞君試覷環一抹荒城草色今如許芳華舊地
曾一上飛雲歌臺酒館落日亂鴉度吟情苦滴盡英
雄老淚凄酸非是兒女西湖似我西湖否只怕不如西
子秋欲暮要一看秋波又自催歸去休休浪語待過江
說與高車駟馬今是朝天路
摸魚兒(湖南憲使涿郡盧公為予題湖北憲府歲寒亭和韻一首)
程文海
問疎齋湘中朱鳳何如江上鸚鵡波寒木落人千里客
裏與誰同住茅屋趣吾自愛吾亭更愛參天樹勞君為
賦渺雪鴈南飛雲濤東下歲晏欲何處疎齊老意氣
經文緯武平生握手相許江南江北尋芳路共看碧雲
來去黃鵠舉記我渡秦淮君正臨清句歌聲緩與怕徑
竹能醒庭花起舞驚散夜來雨
沁園春(五峯大卿寄示所和繡江參議沁園春辭一以退為高一以進為忠二者皆是)
(也區區愧未之能焉倚歌而和情見乎辭)
十載京華騎馬聽雞自憐闊疎看春風葵麥敷舒如此
故園桃李憔悴知歟要乞閒身聊追故步雪艇煙蓑一
釣夫君恩重却許令便養欲去躊躇竹西準擬寧居
詠不到娉娉嫋嫋餘又橋邊巷口燕尋舊壘天東海角
月上新衢尸素有慚澄清無補豈不懷歸畏簡書堪時
用得卿如卿法吾自吾廬
滿江紅(吳又玄得其伯父子雲太博易學游戲於拆字間論窮逹貴賤多中)
胡炳文
一畫先天誰知得巳涵玄九這易玄機括子雲傳授杜
宇一聲春欲曉牡丹幾朵晴當晝問堯夫數字本何來
俱參透心胷裏羅星宿心畫上占爻繇看肆中簾捲
門前車輳易字分明書日月口天真是談天口豈太玄
而後遂無玄如今又
踏莎行(雪晴縱步)汪斌
踏雪橋邊訪梅溪曲春風初破梢頭玉村村茅屋晚炊
煙更尋村酒穿茅屋兔月初眉瑶峯眩目搘笻振屐
鳴空谷夜深不謂故人來聲聲誤道風敲竹
酹江月(吳山懷古)
登臨遐眺嘆當年一夜朔風狼藉石塔鎮南人共怒怒
氣上轟霹靂廢苑荒凉粉墻頽圯萬事空陳跡闕庭何
在鐘聲敲斷岑寂聞道十里西湖荷花香裏歌舞成
悲戚湖上有山山有恨應恨舊京乖隔秦老和戎賈生
罔上後世見之方策興亡回首暮煙衰草凝碧
江神子(水涸泊舟巖岸)
停橈嚴瀨畫橋邊水㳙㳙鷺翩翩午熱追凉穿竹徑強
留連無奈日斜欲暝吹短笛嘒新蟬家山只在水窮
源隔雲天恨縈牽願得甘霖三日䟎歸船惟有紫陽溪
上月隨著我伴愁眠
長相思(秋夜)
海蟾升砌蛩鳴别院俄聞裂帛聲憑軒與細聽竹風
生桂香清問道小山來未曾還應尋舊盟
蝶戀花(送春)
蝶懶鶯慵芳草歇綠暗紅稀柳絮飄晴雪有意送春還
惜别杜鵑争奈催歸切繡閣無人簾半揭暗憶邊城
十載音書絶惟有東風無異說年年來趁梅花月
蘇武慢(遣懷)范冉
萬里征途一鞭行色覽盡江山佳致梁苑風光㶚橋雪
景總是壯遊之地旅食京華觀光上國浩有凌雲豪氣
正翺翔附鳳攀龍誰料中原蠭起猶且自馬驟西秦
帆飛東海應遂五湖歸計江上觀潮天邊望日驚見吳
山蒼翠雲飛巳返鳥倦知還斷送平生愁緒喜歸來誰
是相知風月滿天無際(汪蓉峯與人書云耕隠翁寫懷蘇武慢最佳看其雄豪之氣勃勃不可)
(遏如怒蛟出水濤勢泙湃自是肺腑中流出故喜道之)
浣溪沙(良友夜至)唐和
西塞山明碧似苔坼湖浪捲雪成堆茅山静日共徘徊
獨上戍樓窮望眼白煙收處片帆開月明知是故人
來
風入松(賀洪克毅中鄉試)佘修
尊翁善政著甘棠令子又穿楊萬里青雲聊試步嶄頭
角蚤巳軒昂家學淵源有自明時麟鳳非常蟾宫折
得桂花香一舉姓名揚捷音預報雙親喜功名願此日
初償聞道杏園春好行看取狀元郎
醉蓬萊(自述)蘇景元
嘆儒生何事酷愛吟詩有甚滋味殘燈破硯兀兀窮年
歲掃地焚香擁衾閉戶總是平生志擊壤之謠南風之
詠恬然心醉想著古來幾多豪貴欒范之家後為皂
隸花落花開自有東君記覇橋雪中西堂夢裏千載誇
風致筆補乾坤嚢封星斗倦來且睡
木蘭花(族弟嘉定州學正炫改任霸州歌此為别炫自號畜艾云)
魯泮諸生眉山舊泒清時巳授儒官再傳家從笑一氊
寒治身却有三年艾杯瀉春濃帆風快牽情不作離
人態吾皇思致棟梁材願君長守蘇湖誡
新安文獻志卷六十
