新安文獻志卷五十七明程敏政撰
絶句七言
吟蛩許月卿
吟蛩不管興亡事舞蝶那分夢覺身别浦連檣歸遠客
高山小徑過樵人
白雪
白雪家家拆蠶箔清風習習入秧苗半開猶蘂花情遠
久雨初晴鳥弄嬌
朗湖道中
屋下種花簷露滿窗前疊石岫雲生春風不解分疆界
本自無心却有情
首夏
首夏清和似夷惠心情熙洽即唐虞竹梢巧送月到牖
荷葉亂迎風入湖
金陵懷古汪元岳
勝地尚存龍虎氣荒臺巳失鳳凰蹤六朝文物山川古
霸業終歸指顧中
觀黃山仙人藥臼程立信
藥臼空遺千載名丹成人向九天行我來欲覓刀圭劑
只聽寒泉佩玉聲
題荆公讀書堂吳資深
六籍紛紛盡可奴翻騰字說乃菑畬可知山半青燈夜
只讀商君一卷書
孫武汪韶
為憂玩色墮軍實故假陳兵去二姬却恨此機深莫悟
後人不諫受西施(劉後村云汪君示予行卷篇篇有意如評孫子斬二姬為防微庶乎今昔)
(人所未道者)
林和靖墓吳錫疇
遺藁曾無封禪文鶴歸何處認孤墳清風千載梅花共
說着梅花定說君(吕左史云此七言之奇者)
送春
惆悵春歸自不禁日長門巷静沉沉應知不止為花地
沃沃桑麻雨露深
山中雜言
小小柴門傍竹開幽深不慣有人來頗嫌老鶴無情思
啄損庭前一徑苔(方虚谷曰蘭臯詩淡静幽深有賈浪仙之風)
登金陵鍾山絶頂吳龍翰
萬仞鍾山着屐登中原今隔幾崚增自憐不及天邊鴈
歲逐春風到八陵
草堂
蒼煙落日草堂深淺淺寒侵白玉簪等客不來童睡去
自搖脩竹和新吟(方虚谷云式賢嗜奇學博如此絶尤予所深喜者)
十一月宿於潛汪宗臣
蜂迷蜜甕术絲香蟻泛花甆碧玉漿縣僻人稀寒日晚
古松樛翠出危墻
燕鴈
秋來春去鴈賓熟秋去春來燕子忙寒暑自分人事信
不須禽類互炎凉
晚望
野岸松杉暝色沉漁翁收釣碧潭深衝雲點點鷺飛疾
何處呼牛尚遠林
春信程徹
蕭條冬事堂堂去拍塞韶光點點開明月清風遮不斷
暗音時入夢中來
紫陽夜坐孫嵩
一夜燈前白紵單沉吟有此夏初寒露零若與人相語
松杪瀟瀟下石壇
偶作
更勿窮通算此生文章玄白付誰評凄凉例薄佳人命
邂逅多成豎子名
書雨
隂谷幽林熱似焚阿香鳴鼓驟殷殷天公作雨須臾事
用得東山一片雲
歸途旅思
虚市斜陽早掩門蕭條州縣抵深村殘梅與客迎新歲
明月隨人作上元
姑蘇元夕
茂苑長洲滿地春吳兒歌舞逐時新風流百巧花燈手
猶是夫差國裏人
初歸孫巖
湖蹤海跡一飛蓬千里常隨莽蕩風今日抵家籬犬噪
不知身是主人翁
樹隂
春去空山啼乳鶯鶯邊老樹幕新青一瓢挂此坐終日
即是蘇家擇勝亭
溪上
溪翁生計獨熙然新買南隣舴艋船日載鸕鷀三十尾
魚為租入水為田(方虚谷云此絶類陳后山不具眼者不識也)
寓齋
環中風物有誰争即日詩情取次生雲倦竟依簷際宿
雉馴時下竹根行
過往歲避地之所屋毁人遷汪炎昶
依舊蒼苔小徑斜當時從此入山家心疑謬誤還疑是
雨濕棠梨一樹花
晦菴先生遺墨(予先世凡兩娶朱氏一韋齋從姑一晦菴從妹至先大父僅存)
(先生四帖今幸存其二於吾宗感而有賦)
久遠知誰更解珍即今猶見墨如新難懷白璧歸秦國
尚喜烏號屬楚人
又
待制詩章雕玉雪郎中筆陣布雲霞獨於妙跡留遺恨
澗石嵯峨疊蘚花(待制吕廣問郎中凌唐佐皆靖康時人二公所贈先世詩今皆有石刻存)
(焉)
湖堤雨中夜歸方回
夜雨昏昏欲雪天數家燈火北山前鄉心認作桑麻路
忽有湖船奏管絃
行宫西門
翠華東幸締和盟從此君王罷北征宿衛周廬無處所
野人畦菜傍宫城
舟行青溪道中入歙一
乘時盗賊起風塵戰血苔痕幾度春古廟僅能存大樹
荒山猶自少行人
二
刺桐花發草如藍欲卸綿袍剪苧衫一夜春霜忽如雪
江南天氣不宜蠶
跋張明府獨樂園圖一
熙寧相住半山寺元祐人宗獨樂園早起菴中釣魚手
未應宣靖失中原
二
獨樂人聞新法新定應翻作獨愁人墓碑一仆黨碑立
已覺園花埋戰塵
題許宣平南山故居(自注云李白來訪許宣平於紫陽山下過渡得破船)
(有老翁在問宣平家老翁指船篙賦詩曰面前一竿竹便是許公家即宣平也二仙相遇甚奇)
一菴依舊翠微中身在蓬萊第幾宫羽衛夜歸人不識
滿山松檜響清風
新晴
女伴新晴喜曬衣老人閒步覽春暉隔籬一樹桃花發
初見今年粉蝶飛
崇德道中汪夢斗
忽憶西窗晝掩扉却緣殘照水邊歸杜陵䕫府坡南海
都似西窗此夕暉
有感
驅馳萬里且歸休三十餘年只漫遊巳死舒何呌不起
霜松雪桂一山秋(徽學近年惟舒公璘何公坦大有功於學夢斗在學時松桂甚茂今聞剪)
(伐矣)
通倅陳弗齋部運歸自河南曹涇
風月平分本是閒一車留汴獨間關了將官事歸來喜
識得宣和萬歲山
蔣山八功德水鮑子夀
功德河沙七寳池可如甘露降三危鍾山一滴曹溪水
好及蕭郎索蜜時
維揚懷古
江北江南水一涯迷樓結綺兩堪悲雷塘草綠人安在
曾見黃奴坐井時
汪忠卿御史梅菴程文海
家住新安生虎林繡衣風節老梅心客來若問封侯事
笑指菴前月色深
夏夜汪雲龍
銀溪乍生秋入座火輪初墜月侵廊荷風翕翕傳綃扇
竹露蕭蕭下石牀
江南趙象賢
鷗波萬里與天浮煙樹微茫接幾州底是客懷愁絶處
瀟騷風雨倚江樓
偶題
杯羹瓶粟苦無多剪爪侵膚可奈何老矣未成檮杌史
歸歟不為扊扅歌
登徽城譙樓江光啟
夕陽猶戀最高樓天角銀蟾欲滿鈎曲曲闌干渾倚遍
故園松菊幾分秋
曉村葉朱
曉天風露冷颼颼山下人家景絶幽略彴影横門外水
遶籬開遍碧牽牛
幽居朱燾
衡茅松底漫為家竹引香泉瀹瑞茶落莫秋容誰管領
一堤霜蓼自紅花
見方虚谷後自述程以南
清吟空想離騷國至理難窮太極圖知有老人圯下履
恨無鴻寳枕中書
鴈不傳書吳先登
牧羝北海堅持節射鴈上林那得書但使子卿歸漢國
從教使者誑單于
山房偶書孫國瑞
山深露重凉如許落木蕭蕭積煙渚西風慎莫剪芭蕉
留與幽人聽秋雨
題雲巖耕讀卷程榮秀
侵曉耕田夜讀書白雲深處結茅廬紅塵不到蒼崕畔
自有漁樵問起居
贈言星易汪巖川王儀
六籍分明易有神能逃烈火度嬴秦說鈴傲几欺童稚
不似成都賣卜人
黟川雜詠唐元
翠瑤為壁住人家一夜山前聽亂蛙莫怪客衾凉似水
淙淙飛澗隔窗紗
題陳生明皇洗馬圖
五龍毛骨代間無遠市邊城入帝都珍重君王賞神駿
内家别有洗兒圖
玉山道中胡初翁
青山歴歴響舂聲十里秋雲一望平倦客小支笻竹瘦
霜風煙草路縱横
夜歸舟中
江上歸舟暮色蒼市樓燈暎遠波光樓中風蕩歌雲去
不涴漁家月下榔
藤溪古祠汪稱隠
蒼松老檜鎻寒煙古廟荒凉野水邊門掩苔痕香火冷
石幡竿上嘯饑鳶
長沙定王臺鄭紹
當年米博長安土寧得負米歸長安王去何之母誰望
夜深明月荒臺寒
題孫萬戶蘇武圖
羝羊不乳歲時深萬里歸來鬢雪侵麟閣千年今不見
丹青誰解寫丹心
途中聞鷓鴣杜宇聲一絶
深藏古木鷓鴣鳴響裂青山杜宇聲歸去路遥行不得
二禽相答正關情
題孫甥子恭孝友堂吳禮
我愛孫郎好弟兄若翁雖死亦如生春風堂上慈顔喜
日日開簾看紫荆
歌風臺洪焱祖
可是歌風念故鄉匹夫萬乘豈尋常不知身後閨門禍
只道無人守四方
汴學
朝元競詫新宫麗相國猶存古寺雄壁水枯荷人不到
石經零落臥秋風
縣廳獨坐
瑞山花發雜青紅案牘全稀犴獄空數片閒雲窺吏散
飛來庭下舞輕風
題古城石壁(上有汪王廟)汪澤民
煬帝南遊四海兵石門憑險待時平至今萬歲山頭廟
猶有居民說古城
休寧縣斷崖汪莊
青山欲盡兩崖開白鳥飛邊一水逥遠聽歌聲何處發
荒煙落日釣船來
拒霜花下野鴨圖
花入霜天織女機綠肥紅膩寫芳菲一鳬花底多幽思
立盡秋光不自飛
舟中和韻
雙槳輕風送小舟倚篷延佇散離愁來牛去馬江村路
紅樹人家是越州
看花王詵
隨步看花花正開今朝零落滿蒼苔不須苦恨三更雨
歲歲春風去又來
登師山一鄭玉
城上鐘聲度遠溪扶桑破曙海雲低披衣欲起還欹枕
山下晨雞四面啼
二
山前村落亂高低雲意糢糊遠近迷萬疊峰巒如畫展
黃山恰在小樓西
覆船山樵歌五首
行客初登半嶺間石門深鎻路逥環若將泉水論高下
應是東南第一山(右小石門)
路入黃茅劔斷蛇疎籬石磡野人家山深地冷春難老
五月巖前見落花(右童家磡)
巨靈斵斷此崔嵬好事題名幾度來不用碧紗籠石上
但令風雨長莓苔(右斷巖)
歴盡崎嶇上碧岑高山飛瀑似鳴琴何須水樂尋幽洞
自有巖前太古音(右響泉)
常憶當年武肅王金婆店裏月華光山中十月桃應熟
未薦仙人不敢嘗(右金婆店)
休寧道中一程文
雨霽浮嵐翠欲迷村村垣屋樹高低山深路險難騎馬
借得芒鞋過小溪
二
小火原頭燒麥芒收殘菜子插新秧健兒趁得溪流漲
一夜乘槎到富陽
題王清夫東雨閣
閣上留題百卷詩王郎與客讀多時好風吹送東來雨
濕透青衫總不知
題潘和仲桃溪圖後
故人家住桃溪上我住桃溪西復西何日穿雲度溪水
碧桃花裏聽鶯啼
有感
白頭郎吏泣江邊故里丘墟未足憐腸斷梨花寒食雨
金魚墩上雪林阡
江隂吳士明花園一馬肅
松風微動凉生座竹雨初收青近人日日憑軒舉春酒
不知朝市馬蹄塵
二
虚亭面面壁玲瓏庭下遊魚白間紅久坐不知香霧濕
竹闌干外藕花風
讀檀道濟傳汪午
啓釁真由白面生北來誰禦佛狸兵始知誤聽讒人口
壊却防邊萬里城
丁亥題店壁汪斌
渡水歸樵憩柳磯滿山紅樹暎斜暉誰知不是真圖畫
却悟前汀白鷺飛
題柳溪程養全
堤柳扶疎溪水清綠隂消得杖藜行幽懷只許沙鷗覺
時向磯頭管送迎
題韓幹畫太宗馬并御跋
當年承詔畫權奇奎畫昭回聖語垂不是九重深眷注
箭瘡辛苦有誰知
小像自題汪琮
行年六十貌崚嶒解事丹青為寫成今日相看俱未老
他年應遜我為兄
黃山虎頭巖鮑深
巨石&KR1713;砑類虎蹲野羊山犬半銷魂遊人不怕巖前路
直踞於菟進一尊
祥符寺
森然古木覆苔隂四顧蒼山一徑深六月長廊不知暑
飛泉終日響潮音
餞畢公大還山朱升
楊枝裊娜酒旗搖人去人來朱雀橋老我送君人送我
遲遲幾許意難消
夜過叢山關汪廣洋
山黑怕聞猿嘯哀關門魚鑰報重開健兒把燭更深立
争道前年使客來
山行一
前村後村溪水涸大樹小樹梅花開一雙野鶴避人去
四壁雲山傍馬來
二
曾聞東掖郎官說七郡好山如米多松風吹衣水流急
疑在王宫谷裏過
席中用趙子常詩韻贈魯志敏
白髮近如春草生可恨十年成底名雞鳴拔劔背燈舞
風雨草堂銷客情
柬朱伯徽
紫陽山下朱徵士白髮近來垂滿肩清晨拄杖出門去
為斸昌陽求引年
中條山
平沙漠漠草蕭蕭一劒寧論萬里遥猶愧未償山水願
暮衝寒雨過中條
題枯枝寒禽詹書
王母宴歸西海上空留青鳥羽參差黃雲苦竹江南雪
獨主寒條歲晚時
題水殿納凉圖
湖上闌干百尺臺臺邊水殿倚雲開紅橋人隔荷花語
玉盌金盤進雪來
舟過黃陵廟
黃陵廟下倚船窗水淺沙平屬玉雙山外斷雲寒日晚
半篷寒雪下湘江
題李白醉飲圖
百川鯨吸散清狂豈但文章萬丈光最是有功唐社稷
眼中先識郭汾陽
詠蟋蟀趙汸
赤趐晶熒何處歸秋來清響傍庭闈莫言微物無情思
風虎雲龍共一機(先生年十二時從胡井表學于家塾賦此詩胡大驚異賦乳燕詩以答之)
(云他年高拂雲霄上莫負當時乳哺恩)
山間雜題
月色入簾看欲盡泉聲坐久聽如無枯松結得新篁伴
同上寒窗作畫圖
山居
高枝密葉一時空倚杖沉吟落木中亂後山居無紀歷
偶來林下見西風
讀宋人文
六經明晦總關天白首窮經讀斷編石介不生王令死
荒郊古塚鬼談玄
和葉宗茂題壁韻汪德鈞
華山一枕白雲高三峽扁舟駕怒濤出處自由人取舍
聰明偏任世間勞
次韻題王仲肅書房畫壁鄭潛
野石層層立翠螺幽篁蒼樹晚煙多夢回渾作江南看
滿壁秋聲落磵阿
建南九曲櫂歌
櫂歌聲遠幔亭空千載滄洲興味同今日紫陽山下客
他年人喚采芝翁
舒城廬江道中朱模
田間農婦騎秧馬林下齋僧擊木魚試把一聫閒課吏
詩成能就馬前書
六安山中
五十蹉跎六十翁暫抛筆硯領兵戎臨邊收盡逃亡卒
馬上能開一石弓
訪程九萬不過葉保翁
曉發松蘿醉未醒不辭騎馬到林坰道人何處尋龍去
閒却一樓山色青
遣懷
繁昌縣前白楊樹隨處柴門逐水開可是夜深風露冷
流螢一箇度江來
寄錢公濬程彌夀
小樓獨倚聽潺湲林木隂濃白晝閒他日共君何處飲
舉杯相對九華山
贈同舟從軍林生任原
青天無盡碧波長百尺雲帆挂夕陽海路音書何處寄
北風征鴈不成行
九賢詠(至元丙子李世逹之亂萬戶富珠哩敬下令屠歙休諸邑歙人丘龍友等率父)
(老詣軍門言亂者非百姓意請全活之以廣弔伐之仁萬戶許之遂承制以龍友知徽州婺源)
(人汪元龍佐之歙人鄭安知歙休寧人陳宜孫知休寧趙象元程隆佐之元龍弟元圭知婺源)
(祁門人方貢孫知祁門程克柔佐之盖諸公有惠于鄉邦甚大因各賦一詩)
金夢巖
隂谷難回草木春一言能廣好生仁百年桑梓無鋒鏑
知是公為首倡人(右同知徽州事丘公龍友)
越國聞孫衆所宗力修文德化兵鋒天如不為吾邦計
一日安能得二龍(右徽州路治中汪公元龍)
四野悲歌不忍聞直將仁義動三軍至今來往沙溪土
猶有人傳鄭令君(右知歙縣事鄭公安)
生民塗炭世多虞保聚功深與衆殊坐遣一方成按堵
弗齋元不是迂儒(右知休寧縣事陳公宜孫)
請命轅門事可徵為民寧復計金繒花封細讀題名記
只有先生不負丞(右休寧丞趙公象元)
一尉能安百里民熙熙耕鑿幾回春往來共指黃墩廟
忠壯雲仍世有人(右休寧縣尉程公隆)
漠漠風塵靖一鄉書聲重起晦翁堂試評海内瘡痍郡
誰似元方與季方(右知婺源縣事汪公元圭)
聞君家世出秋崖鄉邑鳴琴衆所諧德政况當兵燹後
甘棠終古繫民懷(右知祁門縣事方公貢孫)
肯憚區區薄領煩左持文牘右櫜鞬民安盗戢君能事
不愧當年武狀元(右祁門縣簿程公克柔)
四皓圖舒頔
局面何曾肯放閒看來著著是機關當時汨沒知何限
幸爾圍棋不出山
偶成
燕子穿花帶雨飛杜鵑聲苦勸人歸静觀世事何時了
小吏敲門逼戰衣
月夜與曰欽朱先生坐草齋范冉
草屋儲書傍竹低屋東野草與牆齊夜深閉戶放月入
不耐莎雞竹外啼
題小畫留别韓文忠二尹范準
夜來夢到吳塘路月冷霜寒白鴈啼今日題詩看畫處
隔江山色是淮西
苦熱一曹遷
樹影團團久不移日當亭午更遲遲不知酷暑還多少
到得秋風葉落時
二
六合炎炎暑氣浮火雲如水向西流南風不解人間愠
只在君王殿閣頭
途中即事吕旭
怪柳類人懸怒癭好花笑客逞嬌容小橋路轉清溪曲
水滿山槽碓自舂
過汝寧府孫英
鵝鴨池邊春草青居人云是蔡州城當時雪夜擒元濟
消得裴公一戰兵
題秋江獨釣圖
孤舟蕩漾出江干秋水涵空綠樹寒更盡水源尋絶境
莫教征税及漁竿
洪武癸亥春以公事出會寧北境一
鄭桓
達納城邊春水生百花原上骨縱横荒郊露宿不成寐
一夜大風吹到明
二
解鞍夜宿索歡川漠漠平沙祗見天睡覺忽驚風露冷
仰看斗柄巳西旋
三
北出長城古塞邊荒松落日少人煙隔河又是河西地
過得燉煌是酒泉
四
雲山高聳入青雲下有黃河一帶分粉堞數家高作塞
黃羊千百動成羣
五
沙葱野韭隨時采蘆酒黃牛取次嘗萬里驅馳關塞外
忽驚風物憶江鄉
六
山下荒城古會州唐家當日此防秋英雄巳矣空形勝
惟見黃河水自流
七
黃河岸上雪山前駝馬如雲記昔年部落一從星散後
却抄民籍學耕田
八
荒原人家今少存好田俱是官軍屯前山遥見黑城子
渴飲不知河水渾
題子陵釣臺吳生
富貴都歸一釣竿高風嬴得古今看雲臺冠冕須臾事
不及羊裘耐歲寒
漢將射獵方勉
將軍意氣自豪雄驍騎翩翩入塞中頑石向來猶沒矢
肯教真虎匿荒叢
梅花
花香未入離騷譜實熟堪調商鼎中用舍在天無預己
不須回首問東風
鳳池四景一程思温
玉殿分行曉侍班退朝花底珮珊珊鳳池春暖多清暇
自把龍涎試博山
二
峩冠天上紫薇郎染翰朝朝侍玉皇賜得香羅輕疊雪
西清閒坐午風凉
三
金井梧桐落葉稀傳宣初罷出彤闈玉堂學士多相識
共載雕鞍馬上歸
四
滕六飛花舞朔風絲綸閣下繡簾櫳玉堂半醉宫壼酒
坐擁金爐獸炭紅
聞鴈憶弟百戶佲會别海州程信
夜下江城每並歸日長沙渚更相依一從嘹唳雲霄後
南北隨時各自飛
天津遇滕自明都憲一
天津橋上水雲横紅蓼灘頭暫駐兵行盡人家無犬吠
却從海口看潮生
二
王師萬里下蠶叢旗轉天津快午風忽遇舊游中執法
暫同杯酒話征東
虎圖汪德
腥風凛凛出山阿吮血磨牙奈爾何力困有時遭急縛
畫堂常見寝皮多
武帝馬圖吳箎
相如歌頌雖無敵汲黯忠言未可輕若使武皇能早悟
龍駒不在渥洼生
十八學士登瀛圖
附鳳攀龍幾俊英一時遭遇若登瀛不知獻納論思際
曾亦陳詩到鶺鴒
江右平寇卷和韻為致政都憲程公賦一
蘇景元
繡衣持斧不辭艱獨領孤軍入萬山生縳渠魁破巢穴
萌芽不遣一人還
二
雲收霧卷見神奇賊死民安在片時嬴得童謠滿江右
南征從此罷王師
三
解下兜鍪位上卿月明京國萬方清君王奠枕無邊慮
争和鐃歌頌太平
四
繡袍年久汗痕斑曾領偏師碎鐵山功遂名成乞歸去
松楸千樹古城關
新安文獻志卷五十七
