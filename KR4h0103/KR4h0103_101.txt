新安文獻志卷九十四下明程敏政撰
行實(文苑)
宋資政殿學士中奉大夫提舉臨安府洞霄宫
鄱陽郡開國侯食邑一千七百戶贈資政殿大
學士銀青光禄大夫謚章靖程公(克俊)家傳
家乘
公諱克俊字元籲姓程氏其先本梁將軍忠壯公靈洗
之後自歙之黃墩徙浮梁之景德鎮曾祖諱居吉贈少
保祖諱世顯贈少傅父諱逵贈太師母朱氏封和國夫
人太師登政和二年進士不樂仕授徒里中遠近來者
至不能容乃建鄉校立宣聖祠朔望春秋奠謁習為禮
容相師成俗有易解十卷論孟解十卷五經解題二十
卷學者號九龍先生公生而碩偉儀容俊彦太師賢而
器之授以易學博極羣書綴文警拔徽宗新舍法以經
術取士公應詔入太學月餘試有司屢中殊選聲譽藹
然出諸士右宣和六年策進士于庭擢居甲科批卷末
云實學該博士林傳以為寵初調湖州理曹除興慶院
教授遷太學博士權太學正授紹慶軍節度判官改勅
令所刪定官除國子監丞尋授尚書駕部員外郎歴工
兵吏部司勲員外郎丁外艱哀毁盡禮服闋大參沈公
薦之召對極口論天下事宸聽嘉納之擢起居舍人兼
左右司稱職拜起居郎中書舍人兼侍講權直學士院
唐末五代之際淮有堰曰瓦梁百餘年來廢壊不存公
奉旨往視沿徐河而上物色之里老得遺址於真州東
北會于滁又北至於濠入于和綿亘四州内可固圍外
可禦隣敵金湯之勢屹然凡堰之利病條奏甚悉上覽
之尤知公為有用也公侍經筵陳說古今要務退而未
嘗與人言謹慎周密類如此擢給事中直學士院時鄱
學宫在城東中更兵燹或請於朝為墓地有旨可其奏
公封遷制書學得不徙南渡以來大將怙恩僣賞旁午
公不畏強禦每每裁抑至於論舉減民租輕税歛朝奏
夕下凡國家之事利害纖悉知無不言專以柅僥倖詆
權貴為先中外憚之會金師與劉錡戰於順昌稍有懲
艾遣蕭殷瞻求和公草裁制書誓約明審金主讀其文
以為信不可渝是時朝廷大典詔冊號令皆出公手知
紹興十二年貢舉考博學宏詞科得洪遵沈介洪适以
所試制詞進讀上曰是洪皓子邪父在遠能自立此忠
義報也遂以遵為秘書省正字介适並為敕令所刪定
官自中興以來詞科登選即入館自是科始上初在潜
邸留心載籍問安視膳之暇手不釋卷公兼資善堂翊
善一以道德文章輔承凡有詢問隨所剖析至如今古
治亂之跡必反覆言之以相磨礱浸灌故學之功茂焉
入翰林為學士十三年冬拜端明殿學士簽書樞密院
事權參知政事同提舉編修玉牒所漢州布衣陳靖獻
中興統論于朝公率同列五人薦靖請官之以來讜言
詔補靖右迪功郎言者屢請復太學以養人才上以戎
事未暇公曰東晉設學於鼎沸之中今兵漸息興學正
其時也乃詔太學養士權於臨安府措置增展時母和
國夫人七十有六矣紺髮明眸就養二府公自政事退
事奉承顔愉悦縉紳榮之欲置公相位前席曰朕得卿
數人可致太平矣公以疾力辭機政章三上得旨提舉
臨安府洞霄宫踰年丁内艱執喪盡禮詔賜嚴報院為
香火太上更化賓延故老屢詔起知建康數月改知湖
州未幾召赴行在奏事辭不獲既至國門中貴傳宣延
勞賜茶藥衣帶鞍馬登時引對内殿太上勞問久之公
丐去上曰朕欲卿以身助朕翊日拜參知政事夙夜憂
勤振舉朝綱中外翕然稱之數月以疾不能朝乃上章
曰臣蒙厚恩待罪政事重有負薪之憂常恐負先朝無
以報塞願乞骸骨上手劄報曰卿暫以微恙遽露封章
力祈祠館勉為朕留保養至和竚期勿藥屢遣大官致
餐御醫眕疾馹使臨問相踵公請辭不己乃拜資政殿
學士仍提舉臨安府洞霄宫以歸公曰人生如吳蠶老
當作繭乃自為夀藏於和國夫人塋之溪陽踰年薨享
年六十有九訃聞上震悼不己奉御禮葬下寳石公抱
經綸之才受知真主勵相國家稱為中興碩輔故其薨
也士大夫聞之莫不嗟嘆公平居下士推轂後進剏立
義莊以贍宗姻之貧乏者自顯位施恩裏外凡得入仕
者二十二人公入仕不歴州縣凡二十九遷官至參知
政事又凡八遷至中奉大夫贈官至銀青光禄大夫職
名至資政殿學士爵至鄱陽郡開國侯食邑至一千七百
戸淳熙九年謚章靖有文集五十卷内外制集二十卷
易通觧十卷公娶朱氏累封普寧郡夫人卒年六十有
五葬和國夫人墓右子男六人湜承事郎浙西安撫使
司幹辦公事早卒洸右朝奉郎通判潭州軍事濤右朝
奉郎湖北路提舉司幹辦公事洧右宣教郎秀州青龍
監税淑沇俱承事郎未銓
左朝奉郎將作監丞汪公(若容)墓誌銘
汪(闕)
公諱若容字正夫姓汪氏自越國忠顯錫命之後世為
徽歙著姓曾祖士明祖霓潜德弗肯仕父叔敖累贈右
朝散大夫公髫齡受訓篤學如成人伯父司農公目之
為吾家文舉登紹興五年進士第主興國軍永興簿臨
事風生不擇劇易地産茶巨商榷磨妨民田莫敢誰何
公繩其魁大均水利百姓歡從里胥余恃高貲毆平民
匿其尸有鬼物赴訴獲伸於公人以為神明攝令大冶
孔道荒殘之餘勞來供億公私裕如調鄱陽學官以身
表正師道燁然改秩知嚴之淳安丞豪俠魯氏子殺人
委壑吏受賂欲遷罪無辜公破其奸通縣讋伏考滿分
教西外宗邸轉朝奉郎知洪州事璽書召赴行省陛對
見上極論士風委靡氣節不立守備崇虚文無以禦外
侮幾事不密益長窺伺宅牧乏材根本藩籬俱可憂反
覆數千言皆切中時病除將作監丞是冬金人侵淮甸
憑瞰江滸京邑豪右洶洶為避賊計公慨時危主憂未
有守節自效之臣私獨為念當輕一死以風厲顔行使
人人致果讐敵如古義烈之士則恢復計日可待矣遂
卒臨終書詞滿幅乃心國家事凛凛猶不死者得年五
十有五實紹興三十一年辛巳十月二十五日也朝士
痛愕公少艱苦撫諸弟事親純孝於書無所不讀手抄
踰數千卷強記博識諸老師所不能知叩之則口誦如
流為文澹洽典雅字字必關名教有集三十卷蔵于家
公風神灑落望之如神與人交表裏真誠無纖毫偽當
官清嚴如冰霜其惠愛在人所至得其慕悦性峻潔義
所必為雖萬夫不可奪總角時因寤寐記宿生事甚異
未卒前一日齋宿祠庭復感異夢及其歿也殆若所謂
形觧尸脱而超然出世者異哉配安人胡氏桂帥待制
舜陟之女後公七月卒三子璜將仕郎珙玘方志學二
女長適進士程叔愚次適承奉郎監新城税羅□弟若
虚若思與璜等以乾道元年七月二十五日奉葬仁舜
鄉留村栢山東原龜筮曰吉卜五年而後得擇之至也
嗚呼隠痛尚忍言哉予幼學於兄究觀遺跡盖特立獨
行較然不欺者而世不足以知之當從立言君子丐碣
墓道備史氏稽采必有能發明求仁得仁之意者故銘
其出處大槩告諸幽示無愧詞云銘曰
德之全兮學之夥顧何輕兮去何果憤激憂時心磊砢
立節堂堂惟我可夜夢雲遊交旖&KR0008;肅肅靈宫班右左
乞以飛霞鳴佩儺溘埃風兮還故我松栢檀欒山紫邏
骨閟于兹名䮂騀福其嗣人安以妥弟之銘兮肺肝墮
(按宋紹興辛巳海陵王大舉入寇國勢岌然當是時趙鼎貶竄張浚胡銓遠謫万俟卨湯思退之黨猶衆公亦)
(嘗有言矣身遠位下莫由自效忠憤所激扼腕以卒殆不忍見兵之衂國之亡而以身為殉者邪嗚呼魯連之)
(志屈原之忠公盖慕之而史失書故人鮮知者可嘅也予讀此誌因表出之俾觀者知公之所立不獨文學而)
(己弘治丁巳秋九月下澣後學程敏政謹識)
鄂州太守存齋羅公(願)傳曹涇
故鄂州太守存齋先生羅公卒之百三十五年為至大
戊申歲其曾孫壻黃仲宣山長以公之曾姪孫前容州
文學洪所具生年官歴卒葬之略來視使潤飾成篇待
附家傳涇生晚不及識公然從鄉先生四方名鉅游槩
知之矣宋南渡後文字有先秦西漢風惟公一人乾淳
間朱文公周益公視為畏友淳安縣社壇記文公自謂
不如謂公文有經緯又謂公文止此可惜邇歲湯東澗
公漢寳藏公小集每為文必讀數十百過方下筆客猝
至扄篋惟謹馬碧梧公廷鸞久在翰苑身至宰輔里居
之日訪問公小集願見不可得至從某轉求之然則存
齋之所以不亡者有在矣羅氏之先在春秋為小國隸
㐮之宜城徙荆之枝江因以為氏公之先五季時自豫
章避地來歙遂為徽州歙縣人七傳至尚書公為大家
尚書公公父也年十六上辟雍宋政和二年進士由大
諫中丞遷吏部尚書贈少師六男子公為第五人諱願
字端良存齋其自號也幼凝重寡言資特穎異甫七歲
能為青草賦以夀父少長落筆萬言既冠乃數月不妄
下一語紹興二十五年蔭補承務郎授臨安府新城縣
監税連丁内外艱服闋監饒州景德鎮税有能名乾道
元年監南嶽廟遂踵世科才望斗著授饒州鄱陽知縣
不樂往主台州崇道觀八年通判贑州遄攝州事寇攘
甫定壹以政清訟簡化美風俗為務教官劉清之子和
官事之暇時至學宫不為倦煩縫掖生淑艾之功居多
詳刑使者剡聞于朝謂公宜在清要之選秩滿差知南
劔州陛對第一劄主於富民不為浮文切中積弊孝廟
大賞異曰卿磊落議論可采必副朕委任從臣亦交口
薦之改畀鄂州至郡上五事其一謂鄂為古來用武之
地城壁未立下流陽羅正係險要舊嘗築城僅存堆阜
宜併議築不可憚費其二謂民饑以田質穀後日乃為
准折非法至於奪田還主宜立中制其三謂所收諸州
配隸強盜貸命之人久不問落頂冒實多滋長姦宄乞
下有司戒敕諸郡少駐遣發且候問落申數其四謂重
湖曠土舊佃每行包占官行新佃又欠存恤宜令標立
界至官鈔明與指定庶得兩便其五謂民間所雇奴婢
只憑客人販到半是誘略宜令遭誘略者自言于官官
為立賞追捕凡皆論病識源切證用劑一本儒術如古
循良他所罷行可類推已貳車劉公清之子澄學行端
飭相與勸學劭農甚力所謂令修庭戶之間而民自得
於湖山千里之外報政纔朞而公不少延矣淳熙十一
年甲辰七月十三日也公生于紹興丙辰之三月得年
僅四十九新安續志謂值旱立日中精禱致疾志公之
猶子任臣毅臣所共訂也鄂人繪像靈竹寺孟宗泣竹
處劉貳車為刊小集于郡喪還夫人吳氏卒明年公兄
端規自鎮江請檄歸視窀穸隂陽家以西峯先壟之次
為擬族黨一辭謂公生而孝奉祖考其安樂之遂葬于
是吳夫人祔四月六日也所著書有新安志爾雅翼鄂
州小集行世其與小集同類己抄而未刊者尚十之八
九年遠事殊併為亡是太息而止雖然豹斑鼎臠不必
求盡姑從爾雅翼漫閱一則社壇記讀之百遍公胷次
所貯何可量數筆底之文又可以人力企勉也哉公曾
祖諱承吉贈承事郎祖諱舉贈朝議大夫父諱汝楫通
奉大夫龍圖閣學士吏部尚書贈少師妣吕氏魏國夫
人王氏楚國夫人余氏魯國夫人兄顥朝散郎籲承議
郎俱通判福州頡奉議郎通判䕫州頌即端規朝奉大
夫知郢州有狷菴集刊布郢鄂二公齊名嘗聞家居講
學時東西異窗鑚研各趣飯餘酒隙已晚未燈說書交
鋒讙如辨訟既定怡怡如初兹未可與上車不落之軰
同日語也弟頎朝散大夫通判蘄州贈中散大夫子男
四人縉臣孝臣欽臣皆早卒睦臣承直郎南康軍錄事
參軍女三人其一適吳文肅公之子坰文肅竹洲先生
也孫一人樸已上據文學公所具外從人旁搜足之來
示於公官階所歴所止吳夫人封秩為何孫曾實計若干俱
欠登載不敢臆度念昔昌黎伯為樊宗師誌銘即能似
其語陳師錫序五代史王荆公顯譏之某何人敢操此
筆無韓之似涉陳之庸血指汗顔衆知之矣仲宣幸是
正之仲宣名宣子自號中山能詩為虛谷方公所稱屢
攝紫陽山長事二丈夫子世其家羅氏甥也某既自詭
為傳亦併效顰為之贊曰
彼貴一品或夀期頥負乘幸免夸不償嗤官止分符五
十猶嗇公有不亡衆人不識遠而彌芬大也無垠存齋
之存其惟斯文(方虛谷䟦羅鄂州爾雅翼宋興二百一十五年淳熙甲午新安存齋羅公願字)
(端良次爾雅翼成又九十六年咸淳庚午浚儀王侯應麟為守始刊布之回聞之先生君子南渡後文章有先)
(秦西漢風惟羅鄂州一人甫七歲能為青草賦以夀其先尚書少長落筆萬言既冠乃數月不妄下一語其精)
(思如此以南劔州守陛辭孝廟大賞異俾易鄂州明年淳熙己巳卒今新安志行於世與馬班等小集僅文之)
(十一劉公清之子澄所刊晦翁謂文有經緯嘗欲附名集後又謂羅端良止此可惜盖年四十餘使老夀進未)
(艾也爾雅翼者序見小集世未見其書回訪求得公之從孫裳手鈔副本三十二卷侯躬自校讐雖廋聞隠說)
(其能知所自來可謂後世子雲矣回切謂後世學者於天下書鑚研少而剽襲多靡勞餘力意義曉然古人有)
(終身不能通者或開卷頃刻而得之道德性命之類有三禮圖而陳祥道禮書為尤博考論經傳草木鳥獸蟲)
(魚則許瑾陸機張楫曹憲邢昺陸佃不如此翼之為尤悉是書皆前代所無挾是以求為儒易易哉雖然學陋)
(俗壞承弊踵訛以無言道以氣言性以知覺言仁以詐謀言智以反經言權以姑悉言恕以輪迴言生死以祠)
(廟言鬼神詖淫邪遁先儒闢之極其至而士之陥溺者猶不自知也以誤本草為世之害而不以誤注易為世)
(之大害識者患焉賢侯父子有德吾州嘗以石螭直北門是將推所學陶天下俾本末精粗將無不一歸於是)
(云)
宋端明殿學士宣奉大夫致仕新安郡開國侯
食邑一千五百戸贈特進程公(珌)行狀
吕午
公諱珌字懷古世籍徽之休寧胄出重黎休父與嬰卓
見經傳至晉元譚持節渡江守新安有功於民詔賜田
宅於歙遂家焉有靈洗忠義自奮侑食武帝繼是蟬聯
代有顯人為新安著姓曾祖諱自誠里中稱長者妣吳
氏祖諱會亨強記博識書法偪長蘇公妣姚氏考諱文
夷故承務郎致仕累贈宣奉大夫妣黃氏繼黃氏俱贈
淑人宣奉公少以文學稱蜚聲庠序公兒齒穎悟稍長
卓犖有大志十歲賦冰有莫言此物渾無用曾向滹沱
渡漢兵之句識者謂必有立於世讀書日數千言弱冠
與諸老游議論超卓每曰張公栻吕公祖謙人正學醇
不夀不大天也紹熙四年登進士第時丞相趙公汝愚
典舉春官一見公文曰天下竒才也擢魁多士有以道
學疑者置夲經第二公論稱抑授迪功郎主臨安府昌
化簿邑介萬山士風弗振公至篤意經理不啻父兄之
於子弟由是捧鄉書預廷對者相望邑酤額重榷禁嚴
有種秫者官必履畆而籍民以為病公言於御史奏蠲
其額百里德之凡訟久不決者投牒臺郡乞以委公能
聲藉甚公以明經擢第素工音律復試兼科秩垂滿丁
外艱居喪哀毁備至服除再欲試詞科丞相謝公深甫
曰君廊廟材也何必是嘉泰紀元十一月除建康府教
授樞密丘公崇留守陪都於僚屬中重許可一見公遇
以國士開禧二年六月丘公宣撫江淮辟公充準備差
遣公處幕中凡所贊畫皆一時急先之務郭倪守維揚
調民兵萬餘城守皆占民廬盛暑不釋疫癘大作公言
兵未至何以苦居民如是遂白丘公即釋之歸去者歡
聲雷動居者炷香于門伺公出舉手加額曰此宣幹賜
也八月陞充幹辦公事丘公尋開督府公有募兵之命
循江而上所選皆精悍時金師南下傳言恟恟淮民多
渡江公建四策以處之有故土者官給以糧令還本里
勇敢願為軍者籍之無土著者給糧令散居各謀生計
有馬牛出鬻者官出鏹為市烙以火印俟兵退明春給
復之毋令射利者容其姦凡區畫合宜者公之策居多
嘉定二年二月以薦及格改宣教郎知臨安府富陽縣
四年十月公始至代者以邑之豪猾姓字授公公緘而
束之高閣曰不願知其名也使聞而改過足矣秩滿啟
視則靡有一造庭者公先教後政感人動物率若是六
年歴二考餘治狀彰著當路名公交薦幾三十疏七年
二月除主管官誥院八年三月除宗正寺簿時旱甚公
上言曰比年以來災異不一向也旱今也防侵軼春既
告旱夏必傷潦不惟此爾乃去歲之秋月食望日食朔
而又金星見晝鎮星失行太隂躔高木星度下者非細
變也其可不震惕如禍在朝夕哉臣願陛下剛健輝光
日新其德蠲苛賦以培國本去繁刑以夀國脉顯忠消
佞以厲臣節言聽諫行以作士氣一政令之設施必曰
其事果合於天否乎一人才之黜陟必曰某人果當於
天否乎天心何自知之當人心則當天心矣盖轉移其
象消弭其災非大有以飭厲之未見其可也尋輪當陛
對上言曰臣聞覘人之國者不以其兵之強國之富土
地之廣而惟以風俗觀之西漢之末士大夫崇議論之
美而乏經理之用儒者不畔六經之說而流為虛文州
縣有惠養之名而未有經久之政邊方無目前之警而
有不可測之虞譬之蒲楫維舟容與安流一旦風濤未
知所届古之人君知天下之將有事也必隂求傑特之
才儲之以為他日之用盖平居無犯顔敢諫之士則臨
難無仗節死義之人漢之王陵周勃汲黯皆有三代之遺
直至若公孫弘軰則如發蒙耳緩急何賴焉人才之生
無間今昔上有所好中才激昂惟陛下重圖之寧宗温
顔開納六月除樞密院編修官九月差校上舍試明禋
公充讀冊官禮畢寧宗忽問宰臣曰頃讀冊文語音清
徹者為誰宰臣以公對寧宗深器重之九年四月兼權
右司郎官輪當陛對公上言臣聞天之道日運而無積
聖人之治日新而不窮陛下更化之初嘗登正士以革
姦庸伸讜言以破䛕佞以祖宗之法而塞儌倖之門嚴
責實之政而變欺誕之習風行雷動固巳月異而歲不
同矣然物以久而故人以久而玩誠能因已定之規模
而加作新之功則黜陟所形而天下竦其好惡賞罰所
及而天下震其威明搜遺拔異以收徯屬之心聽言行
諫以昭容受之實闢功名之塗而使人人有欣欣不自
已之意示信必之權而使天下不敢萌苟且之風則治
日隆德日新雖至萬世無弊可也夫苟一切安於逸豫
則強者必弱智者必晦敢言者必緘默有志者必退縮
天下之治盖未知其所終矣又曰臣聞自天地肇分以
來有中國則有外邦由劉石迄元魏而後奄地之廣傳
世之多未有若金國者肆我祖宗請和於金主復有蒙
古連歲搆兵岌岌之勢千鈞一髮矣然一敵亡一敵生
而又中原姦豪與夫乘時姦夫變出須臾患生盤糾風
塵翕忽平定難期盖中原腹心也吳蜀荆㐮四肢也腹
心受病未有四肢獨安者其可不重勤聖慮哉甲子之
夏辛棄疾嘗謂臣言中國之兵不戰自潰者盖自李顯
忠符離之役始百年以來父以詔子子以授孫雖盡僇
之不為衰止惟當以禁旅列屯江上以壯國威至若渡
淮迎敵左右應援則非沿邊土丁斷不可用盖沿邊之
人幼則走馬臂弓長則騎河為盜其眎敵人素所狎易
若夫通泰真揚舒蘄濡湏之人則手便犂鋤膽驚鉦鼓
與吳人一耳招之得其地又當各分其屯無雜官軍盖
一與之雜則日漸月染盡成棄甲之人不幸有警則彼
此相持莫肯先進一有微功則彼此交奪反戈自戕豈
暇向敵哉既知屯之不可不分又當知軍勢之不可不
壯淮之東西分為二屯每屯必得二萬人乃能成軍淮
東則於山陽淮西則於安豐擇依山或阻水之地而為
之屯令其老幼悉歸其中使無反顧之慮然後新其將
帥嚴其教閱使勢合而氣震固將有不戰而自屈者又
為臣言諜者師之耳目也兵之勝負與夫國之安危悉
繫焉而比年有司以銀數兩布數匹給之而欲使之捐
軀深入探鄰國之動息豈理也哉於是出方尺之錦以
示臣其上皆敵國兵騎之數屯戍之地與夫將帥之姓
名旦指其錦而言曰此巳費四千緡矣又曰金之士馬
尚若是其可易乎明年乙丑棄疾免歸又明年丙寅始
出師百年教養之兵一日而潰百年葺治之器一日而
散百年公私之盖藏一日而空百年中原之人心一日
而失鄧友龍敗朝廷以丘崇代之臣從丘崇至于淮甸
目繫横潰為之推尋其由無一而非棄疾預言於二年
之先者所集民兵皆鋤犂之人拘留維揚物故幾半臣
言之崇一日而縱去者不啻萬人此盖犯招兵不擇之
忌也禁旅民兵混而不分爭泗攻壽相戕殆盡此蓋犯
兵屯不分之忌也兵數单寡分布不敷人心既寒望風
争竄此盖犯軍勢不張之忌也十月晦夜金人以筏濟
兵巳滿南岸而劉世顯等熟臥不知倉皇授甲一鼓大
潰又犯諜候不明之忌也丘崇經理曾未三月而鐵騎
己渡淮矣夫往者之轍來者之鍳也覆而不鍳則又前
轍耳今日之事固與前日大異向也一於謀人今焉專
於自治九重之所宵旰廟堂之所經理無一日或忘也
而臣區區之意竊謂邊方事宜誠難遥度伏願陛下詔
諸將使之相度山川形勢覽觀丙寅覆轍上而川蜀中
而㐮漢下而兩淮凡彼之所必攻而我之所當備酌其
輕重量其緩急大綱細目俾各以所見條具來上朝廷
為斟酌而行之如其所欲為而責其成功不及今無事
之時使之得以盡所欲言一旦有故彼將曰某城朝廷
所築也某兵朝廷所屯也某寨朝廷所修也某池朝廷
所浚也力盡於不當為之所而功遺於所當用之地非
吾所與知也於是得以有辭矣昔之英主駕馭將帥或
面詰或疏問使之空臆盡言因得以第其才能而占其
成否皆若是也至若關宗社之大計圖不世之偉功則
固有李德裕處回鶻之事而可以弭後患种世衡自任
邊方之責而不以累朝廷此則未敢遽言也禮樂征伐
自天子出惟至神獨斷之十二月除秘書丞依舊兼權
右司郎官公連歲班朝屢求外補十年四月除江東運
判畀節鄉部時以為榮陛辭寧宗謂宰臣曰程珌豈可
容其補外遂復以舊職留公之處都曹也凡郡國獄讞
之來上者必審克之每夜分不寐多所平反一時公論
獨歸重焉六月丁内艱十二年九月服除或援舊比勉
公以姓字通當軸公曰吾生平所守直道耳况今憂患
之餘寧復干進哉十月除浙西提舉謝表有云平生疎
樸既懶趨驃騎之門咫尺寒温亦罕至長安之第於此
可以見公之心矣部民投牒旁午公隨至剖決靡有遁
情逮建臺以激濁揚清為已任一道聳然公帑浮費節
以制度以餘積下屬郡增常平廩預備荒札治最上聞
十三年十月瑞慶節公以畿内使者隨班稱夀寧宗惜
其去復除秘書丞兼權右司郎官十四年正月除秘書
省著作郎兼職如故六月除軍器少監兼職如故尋兼
權侍立修注官八月除國子司業兼國史院編修官實
錄院檢討官兼權直舍人院公以宿望掌教成均命下
之日六館之士咸以獲遂執經為幸九月除起居舍人
兼職如故十五年九月除權尚書吏部侍郎兼同修國
史實錄院同修撰兼權中書舍人公持銓衡惟公惟平
人不可干以私雖軋以權勢亦不為動但應之曰此銓
法也十六年正月差知貢舉禮闈得人為盛撤棘入見
奏謝寧宗玉音再三褒奬十七年七月除守禮部侍郎
兼直學士院薇垣史館兼職如故閏八月初三夜理宗
即位十月除兼侍讀講筵肇開公上言曰臣聞人主之
學與儒生異與儲君亦異儒生之學在於釋訓詁儲君
之學在於通大義至於人主之學則不然貴乎力行而
己傅說之告高宗曰非知之艱行之惟艱又曰王人求
多聞時惟建事夫知而必見於行聞而必見於事是豈
徒知徒聞哉三代而來英君誼辟知以講學為務者其
功業必見於天下至若叔季之世豈無聰明之君惟其
不務人君之大德而好文章之小技至與臣下較工拙
於一觴一詠之間而紀綱陵遲政刑敗壊生民塗炭則
未嘗一過而問焉夫如是又何取於學哉我宋龍興聖
聖相繼觀堯舜之用刑而深懲近代之密網我藝祖豈
徒學乎觀周公之無逸而重戒人主之自豫我仁皇豈
徒學乎觀大禹之勤儉而力非人主之貪心我孝宗豈
徒學乎先皇嗣統仰法明謨推其所學而見之躬行用
能三十一年之間方内乂安舊疆浸復是皆學形於治
而治本於學也恭惟陛下飛龍在天萬物咸覩既能以
講學為先必能以躬行為急凡經訓之垂史策之載事
之涉於事親者必反覆講明而躬行於寧神養志之間
事之涉於進賢斥佞者必反覆講明而見於觀人察士
之際事之涉於嚴監司牧守將帥之選者必反覆講明
而見於博採公言之時凡事之關於治體涉於教條必
明辨審思而力行之若夫多聞以為博多見以為富無
益也夫如是則智慮堅定聰明益開措之政事功業日
隆上天眷休與宋無極玉音稱善者久之是月除權刑
部尚書兼職並如故經筵進讀因吕蒙正論唐末命令
出於輔臣公奏曰唐自天寳以後玄宗時天下之富盛
不復留意於治故舉天下事悉付李林甫德宗付之盧
杞穆宗付之李逢吉敬宗以後尤不足道狎近小人舉
國以聽此唐祚所以衰也然唐虞三代何嘗不任其臣
但問其所任者得人與否爾上曰所陳極是又問太宗
寳訓云治世少而亂世多君子少而小人多何也公奏
曰先正有言自五帝立綱陳紀以來至于本朝凡四千
餘年其間治平僅三四百年爾其餘非昏闇之時即削
弱之時非削弱之時即危亡之時然治世所以少而亂
世所以多者正緣君子少而小人多也然天未嘗一日
不欲天下之平治也聖君出則君子多庸君出則小人
多爾天顔大喜以為極是極是又因進讀祖宗文章筆
札卷畢公奏翰墨詞章固帝王之能事然堯舜之文具
存二典寂寥數語無非治要至論書法則太宗之留意
詞翰實在僣國削平之後真宗之銳情文墨亦在澶淵
却敵之餘今日所甚急者民力未裕更當擇監司兵力
未振更當選將帥士習未美更當明政刑區區翰墨詞
章豈足為陛下進上曰朕每聽卿所言最為詳明寳慶
改元十月除試禮部尚書以身兼二制力辭西掖得請
仍兼直學士院兼侍讀陞兼修國史實錄院修撰又因
進讀太宗謂近臣曰方今四方所入財賦兩倍唐室公
奏臣竊考淳化間乃天下極盛之時財賦之入一歲止
一千六百餘萬元豐增至五千萬然是時三百餘州也
南渡以後二百州一歲之賦乃六千餘萬比國初增五
倍比元豐又增一倍矣然邊未撤警國用未裕取之以
此百姓固知朝廷之不得巳也最是州縣之吏又從而
取贏焉民困愈重矣要須時取其甚者而警飭之庶幾
百姓其少瘳乎上深以為然時因霪雨公奏雨與水皆
隂類也外而敵國内而寇盜皆所當慮則所謂應天以
實不以文陛下恐懼警省側身修行尤所當盡如玩乾
而自強玩咸而虛受玩頥而節飲玩損而窒欲以至法
堯之求賢而吁於用鯀法舜之逹聰而深於惡讒法文
王之憂勤而日昃不食法商宗之無逸而享國久長其
見於政事者尤當加意今民貧極矣而州縣不恤兵貧
亦極矣而將帥不恤要當謹簡監司以恤民嚴飭將帥
以恤兵然後建重鎮以新觀聽擇老將以專節制益戰
士以壯軍容厚犒賞以作士氣使吾之根本益壯精神
益強則守可也和可也攻亦可也無往而不可焉易歉
而豐化災為祥特反掌耳而又何敵國寇盜之足慮邪
且昏墊之災未有甚於堯之九年者而堯廷之上大綱
小目日事整飭焦烈之害未有過於湯之七年者而有
商君臣修其政刑儳然若不能以終日古人之畏天一
日為一日之功一歲計一歲之效君則斷斷行之天則
斷斷應之天人相與之際捷於影響上曰踰月住講不
勝渴想今聞卿講論頓覺豁然二年正月上御經筵命
公再知貢舉八月兼權吏部尚書十月除翰林學士知
制誥兼修玉牒官仍兼侍讀時翰苑自參政樓公鑰而
後虛其選者二十有一年逮公拜命中外莫不榮之三
年十一月因經筵進讀公偶為風寒所侵上眷優隆賜
湯液賜鬵火賜薑粥天使絡繹拊問人皆知上有柄用
意而公知有忌者會有長子戚遂決意告歸力伸祠請
上答詔不允挽留甚力公請至于四五紹定紀元三月
上不獲已從之除煥章閣學士知建寧府公以祈閒得
郡殊非夲心遂再力辭上仍答詔不允公遂黽勉于行
七月至郡奉行寬大崇化厚俗期相安於無事聽訟燭
見隠微豪猾無得逞屬邑官賦不事苛迫時參政真公
德秀家居以書逹公曰人稱三四十年來無此賢太守
二年汀邵盜作諸臺以言論異同由是賊勢猖獗汀之寧
化南劍之沙邑邵武之建寧光澤皆莽為丘墟駸駸迫
汀邵城治七閩繹騷十一月除公招捕使節制軍馬時
建寧承平日久禁卒額雖千餘而罕知兵革調遣他郡
則皆以城守為辭公遂就本郡禁卒中選精悍者仍剏
翼虎飛熊二軍招刺強勇三千人擇土人知兵者訓練
統率而前以紓二郡之急且用間諜離其徒黨使之自
相屠戮捷奏日聞大酋二十納欵投降平定有期而閩
漕懷舊恨忌公成功乃以坑降疑羣盜盜素服公威信
不以為然公念間從中起何以底績於是屢上祠請且
薦陳公韡以自代三年三月以煥章閣學士提舉隆興
府玉隆萬夀宫公歸途經浦城真公德秀迓于遠郊謂
公曰玉堂既去一路失此賢師帥其將疇依乎公還故
山日徜徉於泉石手不釋卷每以未老得閒為樂四年
二月時李知孝在諫坡以公守建日嘗有私謁公弗從
遂妄讒毁去職與祠公處之泰然端平紀元上親攬權
綱厲精庶政知孝貶斥除公敷文閣學士提舉隆興府
玉隆萬夀宫公上免牘答詔不允詔詞有曰屬躬攬於
政權尤匪輕於名器卿夙儀禁近備罄忱恂兹注想於
典刑肆亟攽於綸綍告詞又曰久不見生諒未究設施
之藴何以告我尚有資啟沃之忠盖用公之意未艾也
嘉熙紀元四月除知寧國府二年六月除知贑州公懇
辭甚力上皆從之仍奉舊祠三年正月除寳文閣學士
祠廪如故六月除知福州兼本路安撫公上免牘尋拜
不允之詔然公倦於出再力伸祠請遂復以舊職奉祠
淳祐紀元四月除龍圖閣學士奉祠仍舊公歸自建以
寵榮為懼故頻歲以來納禄之數不知凡幾上每答詔
不允詔詞有曰卿昨告老朕不欲強卿一來姑畀祠廩
兹又抗牘祈遂謝事甚非所以體朕也矧卿嘗為朕甘
盤矣何至遽起挂冠神武之想乎其勿出此二年四月
洊騰告老之章懇請愈切上方俞其請除端明殿學士
依所乞致仕公累載告休一朝得遂喜形于色第以端
殿殊恩詎容遽拜又上免牘上復詔答不允公遂拜命
日以登臨自娛六月八日偶覺伏暑越宿已康復屏藥
却醫起居飲食對客笑言無異常時十有三日忽呼子
暨孫列于前語之曰吾奮由儒素受知兩朝年幾八袠
一無可憾所望者爾曹力學自修則吾雖亡猶生耳無
一語及家事言己薨于正寢公生於隆興甲申八月二
十日享年七十有九遺奏聞上恩贈特進與致仕遺表
恩澤訃音之傳士大夫識與不識皆有斯文之嘆有洺
水先生集六十卷内制類藁十卷外制類藁二十卷藏
於家公生平以造就人才為已任預薦進者登揆席參政
機班法從居臺諫皆為當世名臣性冲澹無聲色奉每
戒家人用無過侈服無過華至姻族閭里貧不克振周
之惟恐或後義方訓嚴諸子刻志問學平居暇日常謂
其子曰吾他時終于牖下當歛以時服衣裳之外他無
所事也厚葬古人所戒非徒無益適為累耳爾曹識之
淑人之歛黃白緇銖不内諸匶公娶金華王氏封淑人
丞相文定公淮之長孫女生于相門不以富貴自驕簡
静端莊動由禮法先公一年卒實元年二月十一日也
享年六十八子三人若水承事郎監鎮江府寄樁庫若
曾承奉郎監兩浙轉運司造船場計置物料官俱先殁若
愚宣義郎前饒州德興縣丞孫男四人其載蚤亡其垕
承奉郎監臨安府糧料院其深其仁並承務郎未銓曾
孫二人通孫振孫曾孫女一人公之孤將以三年十一
月三十日壬申窆公于休寧縣和睦鄉萬松山之原遵
治命也盖嘗論賢哲之生氣禀必異故見諸躬行發諸
詞章措諸事業亦決非世俗所企及惟公天禀清高離
倫絶類已見於齠齓賦冰時其持身介然有守挺然特
立名流莫不欽敬競欲締交而後學有志之士則皆尊
之仰之以為範模於書無所不讀發而為文自成機杼
神韻絶出故落筆妙天下援引今昔博學之士不能究
知其詞雅健精深追逮古作根本誼理扶植名教有補
於當世學者誇傳而爭誦之論奏皆剴切當上意雖經
綸抱負不獲盡展于世而兩朝眷渥始終弗替凡此皆
近世所罕見者午州里晚生夙蒙公異知試邑餘杭時
公為禮部尚書以廉相舉故又於公為門下士歲在乙
未孟冬午扶護先大夫歸葬方抵里中未及伸致哀挽
之請公首賜長篇以為存殁之榮是豈可忘哉今公㐮
事有日前期若愚書來曰先公生平出處相知深相予
厚莫若子敢以行實一編丐定次將告諸太史氏以信
今傳後午何敢以不韙辭謹具如右謹狀淳祐三年十
月日門生朝議大夫行監察御史吕午狀
新安文獻志卷九十四下
