新安文獻志卷四十七明程敏政撰
銘
尊德性齋銘朱熹
内弟程允夫以道問學名齋予謂當以尊德性易之允
夫請銘因為作此
維皇上帝降此下民何以予之曰義與仁維義與仁維
帝之則欽斯承斯猶懼弗克孰昏且狂苟賤汚卑淫視
傾聽惰其四肢䙝天之明慢人之紀甘此下流衆惡之
委我其鑒此祗栗厥心有幽其室有赫其臨執玉奉盈
須臾顛沛任重道遠其敢或怠
求放心齋銘朱熹
鄱陽程正思作求放心齋汪子卿祝汝玉既為之銘新
安朱熹掇其遺意復為作此
天地變化其心孔仁成之在我則主于身其主伊何神
明不測發揮萬變立此人極晷刻放之千里其奔非誠
曷有非敬曷存孰放孰求孰亡孰有屈伸在臂反覆惟
手防微謹獨兹守之常切問近思曰惟以相
紫陽琴銘朱熹
養君中和之正性禁爾忿慾之邪心乾坤無言物有則
我獨與子鈎其深
淳安縣學齋堂六銘羅頌
實焉而若虛有焉而弗恃一謙四益光亦大矣若夫當
仁不避見義敢為則舍我其誰(謙光齋)
湯之新文之純師聖王善吾身蒙果行蠱振民學而仕
兩相因(有德齋)
行有玉居有琴散堙鬱之積防非僻之侵今皆無此具
矣獨大經大法之可尋維孝弟之真樂在涵養之日深
充德性之純和象祈招之愔愔毁譽不能動富貴不能
淫然後見士之常心(養心齋)
發軔詩書問津賢智游翰墨場處居教地既窺聖域亦
上天衢英賢所志萬古同途致遠齋
壯哉縣非十室選其英為士率答問者教之一善誘人
亦多術(待問堂)
肅羣賢之藹藹為從容之文會刮造化其鋪張包古今
其淘汰厭流俗之論卑喜吾儒之道大無軒冕而體胖
不鼓鐘而心泰幸朋友之相漸故說言乎澤兌悟天地
之兩間惟樂此之為最(兌軒)
艮齋銘許文蔚
心不可撓事感而情情牽則擾如蔓斯縈心不可淫物
誘而欲欲動而馳如馬斯逐降衷惟帝體則寂然情牽
欲動乃喪其天心匪由人念亦自我御情制欲誰曰不
可大學之道先於致知格物窮理彼不我欺君子有言
王於持敬内嚴外莊我乃自定知至敬立靡慮靡思屼
然不動乃山之為行止以時條理不紊匪曰無心斯易
之艮(洪杏庭曰許公文蔚早歲從東萊晦菴講學發為文詞皆根原道誼粹然自胷中流出)
野航銘方岳
雪乎子猷剡溪也月乎子瞻赤壁也有入其中者則告
之曰虚舟爾請無自為敵國也
古銅小鼎硯滴銘汪炎昶
泗水没寶鼎此豈其雲仍煆頑煉鈍凝赤精小瓠斷㚄
枵以盛篆細麻霞疑古銘如蟲囓餘滲枯青石液迸雲
吸紺清溉我毛穎波陶泓豕腹仰呀外膨亨㪺而不注
聞戞羹量函合龠三趾獰入屢出繼常如盈
紫石端硯銘鮑子壽
至元癸巳冬予備員鄉校越明年友人蔣君貺予一硯
墨漬不滌硯池塵滿予心甚忽之一日郡侯恒齋侍其
公來見謂予曰此端硯也亟以水滌之所謂猪肝色鴝
鵒眼皆具焉予切怪蔣君甚貧家徒四壁立何從得此
試叩之乃故丞相范公鍾守新安時蔣之從父為其牋
奏吏及事公政府公以此硯畀之如此則信乎其為范
公故物矣嗟乎一硯之難知如此微侍其公一言予幾
失之獻璞得刖明珠暗投自古以來然矣豈惟一硯哉
此予之所以重有感也蔣君名天賦今别去三載書此
銘以遺之時大德三年己亥十月銘曰
五嶺之南瘴雨蠻烟端溪佳哉紫雲摩天其下為石金
聲玉質貯水如淵運墨如漆萬里南來際遇公台中道
舍旃流落塵埃石眼閱人肓夫莫識知我者希珍哉斯
石
藏室銘程文海
藏書名山古人之事也三島之藏室老氏之藏也三谷
之藏室程氏之書之藏也藏之云乎亦讀之云乎銘曰
前數千載在方策如見其人後數千載有方策此心此
身孰不靈於物乃謂席珍孰匪秉彛而曰覺斯民吾愛
吾廬豈以專壑讀書名山尚友先覺方丈瀛洲玉室金
堂遠莫致之吾有華岡插架非藏佔畢非讀咨爾朋來
問津三谷大德甲辰暮春之初華岡子程文海書
瘞梳銘鄭玉
予一木梳用之甚久既壞不忍棄之乃為埋之後園
亂兮汝理執兮汝通寒暑十易兮出處汝同膚裂齒脫
兮汝職之供啓土瘞汝兮以慰我之衷
立波石銘程文
鄭正字家庭有立石奇甚若水波之湧者因名立波程
文為之銘曰
海水怒立高峥嶸天風下吹夜凍凝千載化石敵玖瓊
鮫人竊售來東瀛綵雲紛披元氣蒸噴沫尚帶蛟龍腥
疑含珠光藴玉英勢若千仞不可陵米侯起拜牛相驚鄭
君愛之如弟兄歲在鶉首月寶瓶誰作銘者黟南生
自警銘汪九成
僕蚤歲受學于鄉先生雲峰胡公粗聞緒論一日讀子
朱子告君為學之格言忽悟曰此與延平先生所傳實
相表裏為學之要盡於此矣又奚以他求為哉因自思
後進為學之病由於不先立誠敬以為基蓋不誠則虛
假不敬則昏雜質之鈍者常畏之以為難不知循序漸
進積少成多初不難也質之美者又忽之以為易不知
妙道精義不潛心積慮優游厭飫終不足以得之至其
用工非頽惰苟且則力取強探或免於二者之病而讀
書不循其序成法不守其常亦同歸於無成而後已嘗
為韻語銘之坐右以自警
勿畏勿忽必敬必誠毋亟毋怠有序有恒
汪山長(師魯)善復堂銘朱升
復還也往而返謂之復書廵守卒乃復詩復我邦族是
也失而得之謂之復盤庚紹復先王大業魯僖復周公
之宇是也不能不往也而思其返不能不失也而求其
得復也者學者之大機歟汪君師魯讀書之堂扁不曰
復而曰善復何居復虛辭也則有善有不善焉易震下
坤上之卦其名為復陽上往而喜其返也卦六爻辭所
謂復悉主初爻潛陽為言皆復於善者也泰九三之無
往不復上六之城復于隍泰極而返復於不善矣春秋
褒貶尤謹嚴於一字一衞侯鄭也前之歸書復歸後書
歸不言復何也諸侯嗣故出而歸也繼之則稱復絶之
則不稱復復猶善辭也衞元咺歸也書復歸宋魚石晉
欒盈入也書復入非此族也雖楚比之歸書歸而巳矣
何也大夫不世故奔而歸也與之則稱歸絶之則稱復
惡辭也同是復也自陰而陽為喜自泰而否為戒在諸
侯為予在大夫為譏此善彼否天地斯隔不寧惟是公
孫敖如京師不至而復聖人以其復為邪公子遂如齊
至黃乃復聖人以其復為私魯昭三如晉至河乃復聖
人以其復為恥往也失也不可以苟非返也得也不可
以苟贊是以君子不徒于其復而必欲善其復善也者
又復之要道歟汪氏世業儒至某尤精篤僅領乙薦策
名稱實藏書傳家以清為貴孫師魯資明識敏宜能承
以發然自年三十以來希乎無益於得者炙相門之熱
當憲府之凛以儒以吏靡所不跡前既失而往矣乃今
歷世故也久攬榮願也飽於是身復所居之堂口復所
讀之書心復所學之理返於外而得其故其復也不謂
善復矣乎身允蹈之堂徒名諸汪氏實升母族且屢登
斯堂而師魯以作文屬甥升也謹述四十八字以為之
銘而序其旨如右銘曰
有極其灣有嵌其山公善兹復昭哉堂顔新功弗緝孟
母斷織故習弗除馮婦下車我銘斯堂將曷來諗克己
復禮善復之準
大學正心四戒銘汪克寬
君子之學孳孳不息欲盡理融中心說懌世俗之喜玩
物適情娱於嗜好酖毒心酲小子戒之非喜勿喜窒欲
閑邪樂善而已(戒喜)
聖賢之怒鋤奸撥亂去彼凶頑拯兹塗炭世人妄怒焦
火斯炎面頳髮竪蹈禍而癲小子戒之必懲其忿中扄
湛然不知不愠(戒怒)
玄聖上達樂以忘憂禹稷憂民橇&KR1964;鋤耰與憂俱生世
俗所溺患得患失逐利惟劇小子戒之講學徙義憂之
如舜志軻之志(戒憂)
聖賢之心至理熙熙浩氣配道砥柱弗移世人徇欲内
省多愧其氣欿然惟恐惟怖小子戒之懼所不聞自反
而縮勇奪三軍(戒懼)
箴
勉學箴朱熹
百聖在目千古在心妙者躬踐儌者口吟(讀好書)
莠言虛蔓蘭言實荄九蘭一莠駟追不回(說好話)
聖狂路口義利關頭擇行若游急行若郵(行好事)
孔稱成人孟戒非人小人窮冬鉅人盛春(作好人)
復齋六箴方岳
適燕南轅爾迷爾岐尚爾未遠跂予改之(不遠復)
休者止也既復則止拳拳服膺顔氏之子(休復)
而既得之則又失之曾幾如是而不踣為(頻復)
萬物皆流止者金石衆狂一迷惟君子特(獨復)
為復有道患不自覺君子以厚小人以薄(敦復)
小有廣居曷其勿歸惟聖作狂差之忽微(迷復)
友敬堂箴程文海
長樂亦山陳公請予扁其所居之堂曰友敬申友敬之
義作為家訓以儆諸孫古今言行有關於天典民彛者
盡在是矣且求予言予何言作友敬堂箴
兄弟之身初則一體疴癢疾痛孰彼孰己兄弟其弟匪
曰恩斯弟兄其兄乃分之宜是惟人倫是惟天命非自
外來惟友惟敬分財取少纖悉之惠食果取小直讓之
細然而性善於此著形一家和順千世典刑為兄克友
弗敬非弟干戈琴弤何有於悌為弟克敬弗友非兄煑
豆燃萁靡念厥生嗟嗟手足友敬惟心其和愔愔其肅
欽欽反是不思為犢為禽爾堂曷名敢告司箴
果齋箴胡炳文
友人高彦道性嗜學其父甚樂而予未有以教之也彦
道讀書之室請名於予予書一果字與之且為箴箴曰
坎水之流始于蒙泉不果其行曷至于川賢必希聖聖
必希天果能此者人十已千孰為凡民孰為豪傑萬里
之程一念之烈遷善而果雷驚電掣克己而果矢去川
決乾為木果艮為草蓏果剛在上蓏柔而墮最戒悠悠
亦忌瑣瑣志高力強果庶其可
剛柔箴汪石田
予天性剛直不覺忤物視䛕如辱見惡若讐人是己非
人棄已取以是動招愆謗今年運而往矣懼其卒違於
中道也作剛柔箴
謂汝勿剛汝剛以直矯矯明明惡焉是疾外乏孫言内
亡柔克衆怒火焚汝曾不惕剛貴近仁柔貴有立兼制
則宜偏毗乃失人極其柔惟德之賊汝純其剛是用不
入易著兩儀書稱三德一弛一張謹兹彛則
義利箴汪石田
易曰利者義之和也孟子曰仁義而已何必曰利夫欲
利惡害人之同也古之人義斯利矣又焉有不義之利
哉世降俗薄而義利若水火然悲夫作義利箴
古人尚義義和為利今惟利謀與義為仇人胡不古慾
迷其宇惟彼不今道存諸心義兮利之本利兮害之因
故禹湯義焉而得位桀紂利焉而喪身孰能合義利而
一貫庶無愧於古人
禍福箴汪石田
福善禍淫天之道也禍福倚伏物之理也天道有常物
理有變變也者小人之幸而君子之不幸也君子樂天
知命居常處順自修而已豈置得失之心於禍福之間
邪作禍福箴
君子之窮素位以修小人輕躁行險妄求積善成德積
怨為仇福兮固有禍亦有由或幸而全不幸而尤禍福
之變君子何疑(叶牛)
名實箴汪石田
世之衒名者飾智以驚愚矯情以要譽務實者或屈焉
其為名也亦得矣智窮而事殆情見而毁随不實之患
也作名實箴
名匪外來實由中出循名思義無曠其職勿異以求勿
虚以得形大聲宏表正景直毁譽在人居蔽必白何以
守之戒爾矜逸
贊
陸宣公祠堂贊程俱
唐相陸宣公贄嘉興人建炎三年夏四月信安程俱假
守秀州始訪公之像圖之資聖佛寺率僚吏祠而拜之
謹為贊曰
天下無事湛于宴安視此神器隠如泰山是以其臣惟
得是嗜以䛕為恭以憸為智世方紛亂上下岌岌忍於
其間覬得患失偉哉宣公興元之初夷嶮一致為君矢
謨如彼大厦載支載扶如彼赤子以調以虞格君之非
砭國之肓卒以一旅還之異方西平之功宣公之畫外
戡内籌心膂惟一檇李之郊吳越所虔公生其間種蠡
汗顔顧視故國喬木蒼然豈無若人奠我九壥
晉右將軍會稽内史王逸少贊
程俱
逸少為會稽内史時王懷祖在郡每聞鼓吹意逸少候
已汛掃庭宇以待之而終不至也後懷祖起為揚州刺
史實部會稽因修故怨逸少疲於簡對深以為恥棄官
自誓父母墓前不復仕若逸少可謂剛矣知足不辱知
止不殆士生不逢身更殆辱屢矣而猶不知止足者視
古人何如也贊曰
觀逸少三書所陳皆晉國之至計其憂深見遠所以援
古今而論成敗者其才蓋足以經世然進於朝不得用
其長其出守也不得伸其志雖秩千鍾更顯位是直以
犬馬鳬鴈畜之爾此逸少之所恥也是其所以浩然獨
往如機發而飈逝彼懷祖之螫特其蟣蚤而巳蓋所謂
優哉游哉聊以卒歲者矣
唐秘書監太子賓客賀季真贊
程俱
天寶三年季真自秘書監太子賓客去為千秋觀道士
時天下號無事然林甫仙客固巳相軋禄山固巳驕三
綱固巳絶(殺三庶人)治亂之分識者知其漸矣後十有二年
而天下亂其風流清鑑固一世所推而先見勇往又絶
人如此誰謂季真清狂者邪贊曰
越椒生而知若敖氏之將餒醴酒不設而知楚人將鉗
我於市古之見幾而作不俟終日者是以動而無悔此
季真所以去軒裳如脫屣也世道交喪豈無其人智及
之而勇不足以行之者非季真流亞也狗苟而蠅營臨
深而擿埴以僥萬一於嘗試者亦足愧矣
米元章墓贊程俱
嗚呼是惟元章米公之墓公少名黻後更為芾常自號
襄陽漫士蓋襄陽人云中年樂南徐山川風土之美因
家焉歷官州縣入朝為書學博士至尚書禮部員外郎
出守淮陽軍卒生於皇祐之辛夘卒於大觀之庚寅將
殁預告郡吏以期日即具棺櫬置便坐時坐卧其間閱
案牘書文檄洋洋自若也至期留偈句自謂來從衆香
國其歸亦然舁歸葬丹徒五州山之原遵治命也公風
神散朗姿度瓌瑋音吐鴻暢談辨風生東西晉人也其
為文詞與立言命物皆自我作古不蹈襲前人一言元
次山樊紹述之流也其書奇逸飛動法本二王虞褚而
下不論也為吏所至有名跡簡静愛人人皆歡樂之其
政事了無俗吏常檢陽亢宗元紫芝之流也東坡蘇公
謂其文清雄絶俗謂其字超妙入神世不以為過公樂
善喜推下後進紹聖丙子予初識公南徐貽詩謂予李
太白後身非所擬也如葉少藴關止叔方以英俊居下
僚公一面知其為國器見當路有氣力者輙言之不置
忘其身之窮也公既殁予他日過南徐便覺招隠鶴林
爽氣都盡顧嘗裒其所遺詩帖帙而蔵之為之贊云
珠璣玉石璀璨兀硉巵言之出風雲蕩潏變化融液惟
心之畫是千載人不可無一(王厚齋云張融風止詭越齊高帝曰此人不可無一)
(不可有二致道銘米老墓本此)
丞相李忠定公像贊程大昌
先事憂未燃之薪獨力支將顛之厦念吾身之當致豈
驚難而自赦繄沐浴而請討固齊境之莫躤若因唱而
袒左微絳侯而誰藉悵英雄之襟淚繇年齡之不假相
武夷之夙夢蓋歐丁之石馬既巖壑之徯來何經綸之
能寫噫其生可亡其神不化敬瞻敷腴雍容之儀形足
以想夫間關盤錯而思常優暇也(與丞相子申之書大昌嘗在史館獲知先)
(丞相靖康規模常竊自歎以為淮蔡用數州陸梁而主議者猶如許其難靖康變故先丞相乃敢身任功之不)
(成天也若此志之忠且勇豈可掩蓋也哉所贊誠出夙見非敢溢美伏幸台察淳熙丁未五月日敷文閣直學)
(士通議大夫知建寧軍府事程大昌劄子)
程正思畫像贊朱熹
嗚呼正思退然如不勝衣而自勝有以舉烏獲之任言
若不出諸口而衞道有以摧髠衍之鋒俛焉日有孳孳
者吾方未見其止乃一朝而至此則天曷為而不假之
夀以成其終嗚呼此猶未足以見其七分之貎來者亦
姑以是而想象其遺風紹熙壬子重陽前二日書
御書六大字贊程元鳳
清忠
臣嘗觀夫子許陳文子以清令尹子文以忠未有得其
全者臣絶無技能僅守素樸聖主明並日月洞鑒真忱
初侍經筵蒙賜清忠三字奎畫曄然光照蓬蓽春秋二
子各得其偏而臣兼得之仰瞻宸翰昕夕警省以不克
服膺聖訓是懼蒙被恩渥久而益隆竊逃司敗之誅敢
忘訓迪之賜謹贊而鑱之翠珉以侈榮遇以詔無窮贊
曰
文子去齊子文事楚一清一忠孔門所許二者兼之德
業斯鉅袞冕易稱誓殫心膂
昭光
臣恭惟皇帝陛下多能天縱盛德日新皇製昭明範圍
造化眷鑒炳燿卓冠今古歲在庚戌臣以監察御史侍
經幄恭遇講易徹篇端拜御詩之賜將以傑閣珍藏永
為家寶蒙賜昭光二字以華以耀蓋取唐劉禹錫所謂
昭回之光下飾萬物之誼也然韶濩鏗鏘河漢黼黻豈
唐之文可同日語哉臣千載際逢踴躍慶幸自是以來
侍講揆席秪拜宸翰益富而閣甫克就謹摹賜扁刻諸
石為之贊曰
天開治平聖皇御極乾健文明日新盛德經緯八紘照
臨萬國昭回之光垂於千億
儒碩
臣昨蒙恩賜御製講易徹篇詩有探求賾隠資儒碩之
句霆聲鏗鍧奎畫煥爛臣鼓舞拜賜謹以襲蔵為希世
之珍矣未幾蒙賜御書儒碩二字蓋摘取御詩之義以
示特異之寵也顧惟么微何以仰稱隆渥嘗觀子夏在
文學科豈後之儒者所可跂及夫子警之猶切切於君
子小人之辨儒之不可不謹也如此儒有碩德則為君
子不為小人矣臣雖無文學可稱聖訓昭垂即夫子警
學者之深意也朝夕觀省惟恐德之弗碩有負聖主明
訓敢不勉諸贊曰
儒有君子亦有小人抱負碩德乃儒之真躬行仁義學
富經綸宸翰昭著拜手書紳
晉謝太傅贊方岳
絲竹雲林妓女冥壑此亦一安石鬼蜮老奸風鶴勍敵
此亦一安石蓋太虚之雲無心空谷之響無跡要未易
窺敵手之碁而訾折齒之屐也
吟瀑圖贊方岳
客有畫予巖谷中抱膝而觀瀑布者予目為吟瀑圖而
贊之
有山叢焉其畜泄雲雨者谷也有水垂焉其凌厲冰雪
者瀑也有人兀焉其膏肓泉石者僕也
唐越國公追封英烈汪王像贊
許月卿
天下鼎沸六州太平大明既昇版圖效靈生為忠臣死
為名神此貞觀十八年之畫可以見唐衣冠之舊王容
貎之真
自贊程紹魁
甘餓西山寧蹈東海仰企若人流芳千載
伏生授經圖贊程文
帝王之道如日行天秦火不爇在人必傳粤稽古書萬
世成則不有師承微言幾息顒顒遺像式嚴孔尊如聞
其語如見其人
象山陸先生贊趙汸
儒者曰其學似禪佛者曰我法無是超然獨契本心以
俟聖人百世
梁將軍程忠壯公三贊鮑寧
偉人之生庶民仰依物為民害我則除之我矢不遺彼
妖滅跡民奠厥居恩波㒺極(射蜃)
糾糾儀同萬夫之雄出師清塵發號生風為國是謀豈
身之惜維忠維壯後人是式(出師)
龍虎其氣金玉其姿收歛英武從容燕私其言有章其
儀不忒載仰載瞻永永無斁(燕居)
頌
周宣王中興名臣頌汪雄圖
讀詩喜宣王勲烈駿偉一時名臣仲山甫尹吉甫申伯
方叔召虎韓侯程伯休父張仲凡八人功德班班可見
惜其雜出於大小雅之間不克合為一簡覽者殊弗愜
快因掇詩人之句以為之頌若乃仍叔蹶父之徒雖僅
以姓字見而功德無聞焉不在此位也頌曰
於皇時周昔在中葉明明天子臨下有赫戎狄是膺一
月三捷于疆于理九有有截繩其祖武無競維烈烝
我髦士置彼周行秉文之德追琢其章進厥虎臣經營
四方共武之服休有烈光允文允武何用不臧維仲
山甫顯顯令德夙夜在公柔惠且直天子是毗厥猶翼
翼百辟為憲威儀抑抑秉國之鈞維民之則文武吉
甫邦家之基玁狁之故豈敢定居王謂尹氏整我六師
戎車既駕玁狁于夷告成于王王曰還歸亹亹申伯
其直如矢終温且惠周邦咸喜王命卿士大啓爾宇申
伯信邁自天子所遠送于南為周室輔蠢爾蠻荆敢
拒大邦顯允方叔時維鷹揚天子命我左右陳行奮伐
荆楚用逷蠻方畏天之威莫敢不來王王命召虎率
彼淮浦赳赳武夫爰整其旅既克淮夷徹我疆土肅肅
謝功天子所予虎拜稽首媚于天子韓侯受命外
大國是疆適彼樂土不敢怠遑謹爾侯度入覲于王王
曰叔父繼序思不忘靖共爾位揉此萬邦徐方繹騷
莫非王土王赫斯怒命程伯休父矯矯虎臣有力如虎
執訊獲醜有截其所遂荒徐宅四方以無侮張仲孝
友無忝爾所生孝子不匱則友其兄永錫爾類每有良
朋及爾同僚維周之楨不解于位王心載寧藹藹王
多吉士令聞不巳悠悠我思高山仰止懷哉懷哉正直
是與是用作歌式序在位對揚王休以永終譽
行樞密院判官鄧公勲德頌朱升
歲辛夘淮西兵起明年自蘄渡江者蹂饒陷徽江東大
擾至于丁酉六月之間勝負相尋徽民受兵者凡十有
二矣而猶不知所終也於是泗水鄧公奉江南行省平
章公命由宣取徽先聲所至不戮一人郡邑以定公淑
德夙成威信昭著始至則立城堡作廬舍旬日竣事而
民不知有役納降附下條教村疃帖服而民不知有軍
分兵戍諸縣掄才以官治之軍民有職上下相維遺黎
乃知免矣將官張思聰戍休寧縣能宣布公之德美以
福其民庶又請邑士朱升作頌以傳之頌曰
徽之為郡介乎萬山昔有革代招附以安曩歲淮兵渡
江窺浙直搗于徽肆其燔劫突來洊至奔北相仍六勝
六負哀哉民生猗歟平章秣陵開省勲業崇崇紀綱井
井既克宛陵南復楚疆有獻于公請事徽方公曰噫嘻
無窮于遠蕞爾山城其邊三面策者曰否彼隣杭封全
有三關浙右囊中公曰噫嘻兹為重役總率招徠必資
淑德曰鄧友德茁其蘭芽汝父汝兄致命邦家宣衆未
降長槍餘黨既屯于徽懼殘彼壤事有機速為我南行
汝親吾養汝家吾承鄧公曰唯惟平章令平章之心徽
人之命爰勅渠帥即日啓行衙兵之武新附之湯江淮
之雄苖獞之銳列騎聯旗兩州相綴惟徽厭亂城郭久
空諸軍畢入誅其萊蓬既柵既城以營以室將士分功
成之旬日乃納降附漿酒温存受其雞豚為之饔飱使
觀其軍使行其壘意氣包涵家人笑語民曰此軍與吾
為儕曩者轢我吾寧服懷士曰此軍非曩之匹閫幕衣
冠中原典則曩之來者驅民為兵何為強弱徒殱厥生
曩之來者每事報復指擿吹求熾然荼毒今兹下令軍
民判然不教之衆奔北之先今兹下令新自今日毋長
澆風酷為指擿流離還定漸復其初里有耕桑家有詩
書凡此之功在於鎮静萬喙同聲歸功于鄧鎮静之道
制勝之規謝公指顧秦敗淮淝鎮静之道教治之式曹
師蓋公民以寧一繄公懿質平章登之進之于學玉而
成之雲臺元功少年杖策人謂我公今之高密以究勞
績以開隆平秉心罔替引我民生徽民願公祝公眉夀
仰彼昊蒼夕昕稽首戍將承德請作詩章刻之縣齋以
傳無疆
槐塘釣叟頌唐桂芳
槐塘釣叟者子立程先生自號也先生為訥齋丞相之
孫倚山倉使之子其讀書汪洋汎溢其文章清新奇崛
於風雲之舒卷禽魚蝡動可喜可愕一著於詩故於詩
尤多其為人也囦然而無跡澹然而莫測其所以先生
有子曰萱曰莊亦以文學世其業好風佳日幅巾藜杖
呼二子與俱坐嘉蔭藉豐草倡詩評畫飲酒淋漓以為
常人望而知為丞相家故態今先生七十有一年矣龐
眉秀發精神堅悍如五十許人意者天將俾公康健夀
考以為人瑞也不然何其年愈高而體愈充藴葆天和
如得養生之術者邪先生於世事一不挂眼方以釣自
娱某通家也知敬特深故廣其說以為頌曰
有方者塘泓澄于渦相國告老於焉來過手植三槐綠
陰婆娑遂以名顯永矢弗磨篤生聞孫藴其天和川渟
海蓄所學益多年踰七袠白髮皤皤清風一竿羣鱗擲
梭涓涓秋水有蒲與荷魚我兩忘其樂如何或潛于淵
或躍于波直鈎而釣其樂靡他猗歟先生弗棘弗阿豈
羨爵禄太公釣磻後來子陵富春嵯峨胡為客星雲霄
盪摩孰若先生退斂一蓑金玉令德始終不訛爾福爾
夀如岡如河伊予作頌永永可哦
新安文獻志卷四十七
