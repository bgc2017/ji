新安文獻志卷九十五下明程敏政撰
行實(文苑)
徽州路儒學教授唐公(元)墓誌銘
杜本
龍集丁夘予遊吳庠識唐長孺時長孺司紏錄英譽籍
甚恨未知其細後十有七年乙酉辭召江浙歸武夷山
中長孺子仲設教崇安不特識其父抑知其子之賢遠
於人噫單居塊處悠悠爾思安得與而父子接哉仲寓
書幣偕善状一通而告曰先君不幸於己丑夏四月卒
于正寝臨永訣把筆作淡墨字命孤不肖葬而不得杜
先生銘如不葬也零丁羸疾不果離苫次足跣以請惟
先生諾而銘之按公諱元字長孺新安歙縣人總幹廷
瑞之從孫其上世俱以文章起家譜系中絶考君諱虞
又以婺源李氏出後于唐故德宗遺胤至今池曰飛龍
橋曰太子以爲左驗云公状貌魁梧德量軒豁與人無
疑咳其於天叙孝友最隆者也初貧屢阨于衣食既長
方奮迅劘切以詩自鳴中值朝廷以巍科收多士浸灌
經術探賾史籍挾其所有四戰輒北遂屢以明經試有
司又不第乃棄舉子業以古文鳴於世此學業之可表
者也筮仕吳庠髮已紛白五十八省授平江路儒學錄
再調分水縣儒學教諭陞南軒書院山長以徽州路儒
學教授致仕廩稍率削弱不克自振遇春秋祭祀蘋藻
潔虔待學徒侃侃講說無怠此又履歷次第之可攷也
嗚呼凡今之士學業履歷未必加公科舉即標甲乙為
學官掇青紫迂回沈鬱固宜憫悼然天之隂厚於公者
人未易曉也康強矍鑠以盡交四海王公大人博覽渟
蓄以成其學以教其子以及其學徒猶公之貴且顯也
遭時承平杖於鄕坐上座謁其門者車轍無虚刻聖天
子仁化天下崇尚耋耄賜以織文一端再賜以織金龍
一端以華其躬以䘏其家其榮何如哉較今士德不足
以稱其位才不足以符其名往往取敗姍笑於時者孰
得孰失蓋易知也嗚呼公之詩文霶霈敷腴不事險澁
詩慕陶杜黃陳文入歐曾而卒於臨卭有得也詩文五
十卷藏于家其平生相知如建德路總管方公回徽州
路總管孟公淳中書大參王公士熙南臺侍御史張公
起巖翰林待制楊公剛中題品具載序跋其死也中書
參議烏古孫公良貞禮部尚書汪公澤民監察御史張
公止秘書監丞彭公炳賻贈千里以致其哀春秋八十
有一唐氏之曾祖諱大有曾祖妣朱氏用長子廷瑞恩
封孺人祖諱廷雋宋登仕郎弟兄四人曰廷瑞免恩主
遂安簿轉銅陵丞曰廷堅曰廷秀明禮記請鄕舉李氏
之高祖諱冠之曾祖諱尚禮迪功郎祖諱玘以書魁與
丞相程元鳳聮榜考諱虞也周禮試得待補妣程氏弟
二人煇廣東道肅政廉訪司書吏成早卒配徐氏慈祥
端重為九族師受恩帛得年八十有二於是年八月廿
又一日合葬於歙之藤源男六人長徐卿詩益工次琪
次堅次存真次即仲銓南雄路儒學正次芹芳女二人
長適吳岩夀次適張琭孫男十人孫女三人曾孫男一
人愧予老邁文思刊落繁其辭讀其状不必存焉可也
約其旨讀其序不必状焉可也敢不諾而銘諸銘曰
粤稽古氏陶唐善善繼闇弗彰百代下道益光具在我
用必張時不偶吁可傷年八袠須眉蒼帝賜老恩澤霶
出雲錦雙龍翔維父子擅文章名鴻鴻&KR0978;四方曷告哀
銘斯藏
序洪杏庭(焱祖)集危素
杏庭居士集故徽州路休寧縣尹致仕洪先生所著詩
文也先生諱焱祖字潛夫年二十有六為平江路儒學
錄浮梁州長薌書院山長紹興路儒學正調衢州路儒
學教授擢處州路遂昌縣主簿天歷元年年六十有二
致其事去明年卒于家此先生之履歷也其為學官興
修學舍其佐邑富民不敢蹐門土豪強買民田不收税
一為正之甲或敺乙瀕死反自剺其面以誣乙冀脱其
罪先生卒坐甲訟由是息囹圄為空浦城偽鈔誣遂昌
富者十有六家尉卒持公櫝至先生立遣之南有大溪
遇霖雨不可涉乃捐廩祿為之倡作長橋夏旱禱於龍
湫輒雨此先生之為政也初先生謁宋尚書方公逢辰
于建德方公大奇之其後客杭師事建德守方公回建
德與先生同郡先生之生父程公建德同舍生也客信
從故教授四明戴公表元游至若高郵龔君璛吳興姚
君式南城李君淦皆東南名士則又與之同僚此先生
之師友也由是觀之先生終始可得而知矣先生既殁
其子在述其行以先生踐履純篤為政清慎邅回半生
位不充其才為痛予則解之曰前史所載丞相御史大
夫大將軍名姓相望其穹官峻爵焜耀一世論其所可
傳則篾如也先生之文根極理要而憂深思遠超然游
意於語言文字之表彼丞相御史大夫大將軍雖尊顯
寧有是哉然則為在者可以無憾矣先生所著别有續
新安志十卷爾雅翼音注三十二卷已刻于徽學其所
居有銀杏大百圍故以為號因名其集云在以門廕為
征官今調浦江尉將去京師屬予序其篇端迺為之書
至正九年七月己亥應奉翰林文字文林郎同知制誥
兼國史院編修官危素序
松江府知事俞公(師魯)行状程文
公諱師魯字唯道姓俞氏其先河間人有諱縱者從晉
元帝渡江為征西大將軍遂居于歙至梁安州刺史藥
六世孫昌始家婺源子孫或仕或隠世族甚盛宋漣水
知軍倫之後有諱猷仲號西鄰老人者最為朱文公所
推敬公卓悟秀挺三歲能識奇字知讀書日誦數百千
言年十二哭母哀絶人不忍聞比壮講學邑庠深自刻
勵不讓先輩太學博士遯齋吳公某一見異之時公兄
有女未字公曰向見諸生莫賢俞某者遂以歸之三十
遊江淮間名聲籍籍戶部尚書某郡張公彬奉詔整治
東南鹽法之不便者以書召公公即為條上方略請立
倉以貯鹽設官以運鹽聽商賈詣倉以次交易便張上
之朝即日奏可行之由是大為張公所器重大德十年
江浙行省薦公行能應茂材異等江東使者涿郡盧公
摯亦察公材學可任館閣薦之召試禮部翰林集賢交
章辟署史館編修會權貴臣欲鉤致公出已門下公謝
不往銜之章寝公亦以親老求外遂授龍興路儒學教
授至則籍錢糧選直學之廉謹者掌之斥逐姦蠧鑿泮
池新齋舍禮師儒增弟子員士風翕然過者嘆曰此教
官朱子鄕人也二年江西行省議舉為掾丁外艱服闋
家居十年至治中除廣德路儒學教授舉職如龍興召
人墾廢地歲增學糧五十餘石教雅樂置祭器以崇祀
典諸儒鑱之石秩滿赴選有貴人識公姓名即除兩浙
鹽運司知事猶以公前張尚書時議鹽法便故其子力
請父且老不勝繁劇改松江府知事松江涖華亭上海
二縣事夥如大郡歲賦米以百萬計軍儲海運所須華
亭地下水田米多白上海地高米多赤省檄欲一切徵
白米府尹山東李公某下令如檄上海民大戚公適至
歎曰物産異宜李侯誤矣然事急不可以請且令即下
乃以便宜擊羊置酒召三軍帥飲告曰將軍生長平世
無一日汗馬之勞而軍士坐受國家贍養恩至厚矣然
所贍養皆仰諸民今上海之民奉省檄欲一切徵白米
罪且及身而白米卒不可得假今得歲籍為常民將奈
何將軍幸而聽某請以上海之入給軍士華亭之入輸
海運為百官之祿則將軍有奉公之忠小民無倒懸之
苦所謂惠而不費者也幸將軍圖之三帥皆跽曰某等
武人先生幸見教敢不聽從明日以文書来收米如他
日民間食鹽以口計吏並緣漁獵逮及鰥寡公廉問拘
其籍焚之初富民失火移其貲里中少年林關保率其
徒夜竊取之坐以縱火劫掠當死四人瘐死七人械繫
獄中公閱其牘疑之一日列七人庭下屛吏好問曰汝
等得無冤乎皆俛首泫然流涕曰無冤公益疑反覆詰
難具得情實公喟然曰我職在案牘前人以死罪遺我
我不能生之是我殺之也抱其牘白部使者尚公某使
者立喚七人詳之驗即為破械出此七人曰活汝者知
事也七人號泣羅拜當是時當塗之人無不稱俞知事
政績者府中為之歌曰俞公未来案牘紛披吏饞而欺
俞公既来官僚怡怡吏飽而嬉惟其黑幘使我心惻公
聞笑曰吏尚飽邪吾今使汝飢矣府中事無大小須公
一言而決他郡獄不決上省憲者亦交委于公椎強踣
姦上下斬斬嘗以事怒責屬吏吏急求解公諸子諸子
從容從旁切諫公良久引起曰汝胡不坐此諸子懼莫
敢復言其矯抗不私如此又明年以疾卒官公風骨清
秀善談笑好賓客家故饒財先世好施無餘貲聚幼師
事鄕先生王公太古齊公節初雙湖胡公於書無不讀
至於隂陽醫卜亦所通究晩從方總管回學詩文盡得
其說方公將死悉取所著書授之故人謂公之學高如
王正如齊實如胡博如方卓詭乃其天性有易春秋註
說未脱藁藏于家平居臞然儒者及當官治文書又刻
深老姦吏縮手自謂莫及初公之生也父夢皂衣數人
擁吳江知縣上謁方延坐語婢子走告曰夫人生男矣
遂覺及病迎醫公追占其夢曰吳江即松江知縣即知
事也吾必不起比吾死其在生之日乎即以八字戒諸
子其六言家事其二言喪葬公生宋咸淳己巳十一月
二十一日卒皇元至順癸酉十一月二十日享年六十
有五曾祖宋禮部進士祖某以隠德稱鄕里父某弱冠
鄕貢進士會宋亡築雲隠山房終身不入城府娶延陵
吳氏女出宦族有賢德後公若干年卒子六人倚相逢
年昌言宜生拜都然明皆能世其家次子逢年尤為中
朝公卿所賓接天歷初因大臣入見文宗皇帝親被顧
問將命之官會上崩今為江西榷茶都轉運司照磨孫
男十人女十人諸子以至正四年正月某日奉公夫人
之柩合葬于里之洞靈源將乞銘當代大賢君子刻諸
墓以存不朽請為状其梗槩以俟執筆者擇焉
潘節齋(榮)傳家乘
潘節齋榮字伯誠婺源桃溪人隠居博學通諸經尤長
于史嘗著通鑑總論大要以為治天下有道親賢遠奸
明而巳矣治天下有法信賞必罰斷而已矣治天下有
本禮義教化順而已矣明則君子進而小人退斷則有
功勸而有罪懲順則萬事理人心悦而天下和三者之
要在身身端心誠不令而行矣其說反覆數千言又嘗
集蘇句一百篇危承旨太樸為之贊學者號節齋先生
其殁也桃溪人祀之于社至今不絶
序鄭彦昭(潛)集(子居貞)程文
鄭潛字彥昭歙縣人同郡程文序曰彦昭詩森然而
武庫之兵渾然而崑山之璞沛然而春江之濤金石奏
而罍洗陳何其能言而文歟蓋駸駸乎格高律熟而入
於精者矣雖然彦昭博學長才由廣東帥府從事上計
京師遂辟監修國史掾歷臺及省擢端本堂正字侍皇
太子東宫一年拜監察御史方將昌其志氣以施諸政
事之大豈特詩之工而已宣城貢師泰序曰閩海僉
憲鄭君彦昭長身疎髯負氣高義讀書芙蓉五嶺之下
足跡未嘗一入城府也及出則度浙江上會稽涉彭蠡
泛洞庭望匡廬九疑之雲登祝融踰嶺嶠以客于南海
然後北走曹衛齊魯燕趙之墟以官于京師凡其高深
遐遠怪奇壮麗之觀既有以資夫超見絶識而又出入
禁近校書儲宫峩冠珥筆以清百辟綱紀天下乘風雲
依日月凡其卓犖奇偉剛方峻特之行又足以徵諸事
業故彦昭之為詩於行役於攬轡隨其所得莫不各極
夫趣之遠體之正聲之和焉然則彦昭豈苟作者哉觀
其詩可以得其心之所存矣今彦昭方佩使者印按行
八郡廉車所至奇衺屛息識見宜日益超事業宜日益
廣他時播之聲詩以鳴國家之治者又不止是而已(方希)
(古送河南參政鄭公序古之所謂賢公卿者方其居乎閭里羣乎庸衆人之中其身巳隠然負公卿之器庸衆)
(之人亦皆以公卿望之惟恐其得位之晚也是以一旦起而處乎位任天下之才理天下之事若行乎家人子)
(弟之間而成於笑談指顧之頃未嘗疑於心而滯於用故士有不出出則必為當世利而當世亦以出處為休)
(戚聞其居位則相賀以為得人自夫古道之降士之負名實過乎人者固寡世被士之利者尤寡於是上有不)
(勝任之憂而下有不稱其位之譏夫以賢者而居乎大位宜也以不賢人而居賢人之位夫豈宜哉以予觀乎)
(今之世若新安鄭公之為河南參政蓋宜乎其位者也公之先祖父皆嘗為顯官聞譽甚著公自少尤好學有)
(美才所師友皆當時名人問學操守見稱諸公間人望其為貴富器也久矣及國朝興賢圖治由禮部郎中出)
(參河南之政舉措弛張不大聲色而數千里之間吏民稱頌其美如出一口及其終三年而去咸以弗能留公)
(為憾予由是知士之不可無學而賢者之利為甚大也國家之用公與公之為治何其近古也哉抑吾聞古者)
(宣德澤之臣為吏民所宜者有增秩賜金之令而不忍奪之於他職使此法也復見于今河南吏民其尚可賀)
(也夫洪武二十三年三月某日序居楊學士守陳續搆讀書巢記古者未有宫室民皆巢而穴處後世宫室)
(既備而妖僧怪民猶有巢于松巢于海棠者至有高人韻士乃有命其室廬為巢若林景思之雪巢陸放翁之)
(書巢是矣福之瓜山鄭氏其先居歙之長齡里代生俊髦在元有諱潛字彦昭者廉訪經歷紹之子閣門宣贊)
(天麟之孫宋王宫教授顯文之五世孫也嘗築樓以為讀書之所其鄕先生鄭師山玉命之曰讀書巢而為文)
(以記揭文安公傒斯為大書其扁後官閩海道廉訪副使嘗於瓜山建義學為義渡皆置田以給其費民戴之)
(故其子河南參政居貞遂即瓜山而家焉今參政之孫培叔攻文砥行又昌其貲乃於正寝之側築樓三楹左)
(實以五經四書與凡性理之書曰師心齋右實以羣史百子與諸名人之集曰樂此軒而虚其中以游息合而)
(名之曰讀書巢取文安之扁與師山之記揭之其子弼以鄕舉高第至京師偕吾友進士杜宗岳謁予文識之)
(惟瓜山之距長齡培叔之距彦昭地與世皆遠矣而向之一文辭一字畫皆能視若夏璜周鼎世守而不失今)
(築新樓冠以舊號蓋以見先世之流芳而迪後人之趾美也厥子若孫尚無忘祖考之志日厲月策彪炳其文)
(章崇大其德業以丕宣憲副之光則是巢之所出者皆為威鳳為祥鸞揚名聲於高岡而振羽儀於霄漢將見)
(天光下臨巢燁乎其有耀矣)
詹中書(希原)傳家乘
詹希原字孟舉婺源龍川人承旨同之從子也以字學
名世仕元為供奉監照磨歷善用庫大使洪武初授吏
部奏差鑄印局副使升中書舍人陶九成云希原正書
師虞永興富有繩墨其字愈大愈好楊文貞公云國朝
大字希原為第一蓋兼歐虞顔柳之法而有冠冕佩玉
之風者弟希愷仕元為台州學正山東元帥府譯史調
易州同知歷大都兵馬指揮從順帝北去不知所終
前翰林修撰承直郎同知制誥兼國史院編修
官同知耀州事鮑公(熲)行狀唐文鳳
公姓鮑氏諱熲字尚褧歙西之棠樾里人也其上世自
青齊来歙凡再遷至棠樾世以儒宦顯曾祖諱周以子
貴贈從仕郎徽州路黟縣尹周之父夀孫當至元丙子
之變里中盜起賊執其父欲兵之夀孫出願代父死父
願代子死賊哀憐之不忍殺父子俱得釋人稱為慈孝
鮑家事載宋史孝義傳祖諱同仁以右語出身五轉至
會昌州同知致其事考諱深講學鄭子美待制之門為
構師山書院以延鄕里學徒遂領府檄攝山長事公幼
聰敏不凡甫成童讀書知大義能詩文精字法遒勁方
整旁攻篆隸及長從遊於張子經胡孟成鄭彦昭諸先
輩山長公築耕讀堂以延賢士大夫而風林朱允升白
雲唐仲實石泉周彦明日夕過從相與講求誦習由是
見益明識益高值壬辰淆亂世家大族俱被剽掠劫奪
而公之故居悉遭焚燬無遺丁酉我天兵東下克復徽
城而主將鄧愈索鄭待制待制以嘗受元官遁去公遂
代係于獄索之愈急度不獲免待制乃挺身而出見主
將抗辭不屈主將禮之釋公待制語于衆曰吾得死所
矣山長公與弟以仁受業師山最久不忍其死公奮然
進曰先生既受前朝待制之名雖不食其祿而受其爵
豈可屈辱臣異代乎待制曰熲之言是矣吾計巳決明
日衣冠北面再拜自縊死異時待制得登名於元史忠
義傳雖其平生學力所至公亦可謂賢弟子矣已而世
運平定詔求民間有才德賢良者太守王公以公名聞
公以親老辭不允逼迫就道賦啼烏行以見志至京吏
部引見上于西苑詔公與晉王傳桂公彦良十人同舍
尚賓館編史傳進呈畢賜白金五十兩帽履衣各一襲
授博士廳典籖明年春監築太社太稷壇成時初立翰
林國史院改除編修官洪武改元學士陶公主敬稱公
質實有文陞翰林脩撰承直郎同知制誥兼國史院編
修官上嘗御謹身殿親策問廷臣曰北平建都可以控
制儌外比南京何如公對曰元承遼金之舊立國在燕
盖地氣天運各有所宜不可因也今南京興王之地宫
殿巳完不必改圖傳曰在德不在險也上又嘗策問久
任之法公以借寇故事對皆稱善一日上登鍾山命詞
臣扈從上御擁翠亭給筆札即景賦詩公與翰林朱升
張以寧秦裕伯起居單友中李某鉄冠道人俱應制上
親倡和遊崇福寺錫宴而還時尚書張復初以吏疾儒
適陜西内附遂出公為耀州同知州兵戈之後飢饉屢
年流民未復迺披荆棘以臨政歲大飢朝廷發粟以賑
公親領縣民赴孟津給粟宣上德意至秋方稔一新官
廨民爭趨事不待程督旬月落成博士金華王公子充
記而刻之張氏偽官許玉者結黨害民有王寅罹其害
公不避危險率弓手盡擒之以送行省右丞耿公大加
稱賞境内獲安淳化縣與州鄰縣有奸逼民虚增田土
頃畆以媚上父老訴于會府委公覈實迺履畆而徵去
虚增糧萬五十石同宮縣民偽左丞趙某掠平陸縣民
張氏女年十三訴於縣不能直公執諸廷歸其女洪武
四年秋奉表上京欲順道省親九月十四日光禄錫宴
越翌日赴禮部辭俄被拘送刑部轉送羽林衛乃知西
安府經歷常達坐事誣指凡陜西一道官吏無虚實小
大皆不免至十月十五日獄中上表陳情不報時從叔
任留京不忍去為製衣饋饍及死買棺載骸骨歸其鄕
公臨終親寫遺文付其子宅相丁寧戒諭文辭明暢字
畫嚴整不異平日公先娶程氏宋状元程某之曾孫女
性柔順盡婦道年十九歸公臨蓐而沒繼娶宋氏甫一
月而公有薦舉之行在耀州嘗相謂曰設若不幸汝肯
守志乎宋泣曰婦人從一而終豈可事二姓公笑曰吾
無憾矣聞公之訃哀慟號泣抱一歲幼子匍匐走數千
里見者莫不感動既抵家公姑康健在堂具甘旨輸孝
敬經紀其家政公姑安之視前室之子不異所生子亦
奉之如親母時戶役煩多支費不給宋之父母憫其蚤
寡欲奪其志終不聽公姑俱以天年歿宋營喪事盡禮
宗族姻戚咸稱之里耆老以貞節聞得旌表其門程氏
生子一人即宅相女一人適某宋氏生子一人曰長安
七歲而卒宅相有子三人長玄英次玄寧三玄復曾孫
男若干人公得年四十以永樂某年葬績溪縣之株木
嶺嗚呼天道難諶善惡之報禍福之降何其不以類應
邪豈囿於氣數而值於命歟將詰諸司造物者其然乎
其不然乎申包胥曰天定能勝人人定亦能勝天其果
然乎公之罹非辜亦可悲矣三孫念公嘗蹐門而請曰
先祖行實未有紀述當時儕輩俱巳澌盡無一在者惟
先生獨存若有待焉敢請予諾之老淚危迸哀思填胸
每一執筆悲不自已侵尋歲月弗克成文迺忍慟而書
之尚干當代名公矜憫而銘之謹狀
余縣丞(鏞)傳吳斌
余鏞字子韶鳳湖人其先世自唐至元為休之大族父
同知公亮豪縱不羈宦游南北家産蕩盡以死鏞自幼
力學年十三則寓館於鄕以贍其家事母以至孝聞嫁
妹三人撫三弟長而為娶室閭里敬慕之稱為善人縣
令唐公子華楊公文舉皆造其門致餼廩焉然為人養
高自守不為世屈見富貴者則倔彊愈奮是以不能伸
其志皇明洪武四年以賢良徵為開封府滎澤縣丞到
官即有政蹟聞於京師郡慕其清民感其德後提刑按
察至其邑亦以不屑遂枉以法至不屈而死朝廷為雪
其枉欲官其子卒以無嗣而止號尚友齋有詩文行於
世其詩壮麗頓挫為時之所尚云
金仁本(德玹)傳蘇大
金德玹字仁本休寧汪坑橋人家世業儒至德玹而貧
好學手自抄錄箱帙滿家雖飢寒困苦手不釋卷六經
三傳諸史百氏山經地志醫卜神僊道佛之書靡不研
究世家士族爭為西席子弟經其訓誨悉有禮度嘗以
先儒遺書精神心術所寓湮沒不傳為已任遍訪藏書
家得陳氏四書口義批點百篇古文倪氏重訂四書輯
釋朱氏九經旁注趙氏春秋集傳上虞劉氏選詩補註
胡氏感興詩通三十餘般抄校既畢遣子輝送入書坊
刊行天下劉用章先生深嘉其志平生著述有新安文
集十卷道綂源流程朱氏錄小四書音釋卒年七十二
贊曰文風既變俗尚商賈視著述若敝屣德玹奮不顧
流俗肆志聖賢之學求書之心急於衆人之求利家愈
貧操愈礪先儒遺書得不湮沒後生小子知所趨向皆
其力也
亞中大夫湖廣布政司右參議方公(勉)行實
家乘
先君諱勉字懋德世居歙西潛里四世祖諱開先元明
經中試江浙省提領揚州高祖諱應午號梅山曾大父
諱嘉甫大父諱宏遠父諱永進隠德弗仕先君自少穎
敏嗜學年十二三作為詩文如老成人語永樂六年補
郡庠生後三年捷鄕書十三年乙未登北京首科進士
第選入翰林為庶吉士與一時登瀛之士同食大官待
用禁垣尋奏回畢姻陛辭命兵部給脚力又錫寳鈔為
婚禮費十四年赴南京復任十五年扈從北京尋丁外
艱二十一年服闋洪熙元年至京除行在太常博士念
母在堂乞所食祿原籍關支以代養宣德三年授勅命
贈父文林郎太常博士封母謝氏太孺人贈前配汪氏
封繼配汪氏為孺人屢進應制辭賦蒙恩賚甚厚五年
乞歸焚黃省視次年丁内艱起復之任正綂二年授行
在四川道監察御史劾都御史李儀巡皇城四門審獲
權奸王振家人即日上聞巡五軍教場覈奏鎮遠侯顧
興祖并彈少保兼工部尚書吳中薦舉非人正綂三年
春出按江浙值鄕試考官互爭首選先君遍閱各經魁
試卷惟春秋獨優取居第一及開彌封乃桐廬姚䕫即
今吏部尚書事完回朝力言浙江急務莫急於防倭而
防海都指揮張翥年老且貪不堪備禦翥乃誣先君嘗
需海濱之物致生謗言俄而倭寇登岸肆行殺虜報至
京始信先君之言明年陞湖廣按察司僉事往巡湖北
等郡詣五開整飭邊務問奸吏數十追徵侵盜屯糧二
萬石正綂九年永順宣慰使彭世雄與桑植安撫使向
晟有隙誣奏世雄僣竊朝廷累勅往治先君至辰陽密
遣人微行觀其虚實世雄聞之驚疑欲變先君不避艱
險躬詣其境召其屬南渭等州并各長官司官吏審訊
之果無僣竊之實遂上聞錄晟之罪十二年奉勅督襄
藩二郡王府十四年獨掌按察司事時值浙江福建賊
情緊急京師多事憂形於色食不下咽兼以苗蠻猖獗
攻破城堡劾都指揮畢通等失機事上命取各官招伏
戴罪殺賊是年夏復巡湖南等郡添選軍餘民壯操守
城池設法獲偽賊朱貫等差人馳奏處死邊民自是知
懼不敢為惡九載秩滿赴京景泰元年秋授誥命階勲
奉政大夫修政庶尹加贈父為湖廣按察司僉事母妻
俱加贈為宜人十一月陞湖廣布政司右參議食正四
品祿二年四月莅任遇連年用兵攘捕蠻夷督運糧儲
以濟大軍六年進聖節表赴京陳言二十事曰養民固
本曰推舉孝弟力田曰審賢擢用文臣曰論功陞用武
臣曰優待守邊將臣曰推選老成化民弭訟曰崇禮南
岳神祠奠安南土曰建議行都司鎮壓苗蠻曰租賦額
重量折輕齎等事時英廟在南宫先君所陳言有曰堯
舜之道孝弟而已其諷諫之意溢于言表天順元年兩
考赴京以年衰乞致仕未行二年回任又因旱傷條陳
豫備邊儲三年授誥命進階朝議大夫四年蒙允致仕
之請先君自歸家園與世利不相關拳拳以仁義忠孝
訓教子孫雖當桑榆晩景猶手不釋卷八年朝廷優老
奉詔進階亞中大夫六年二月二十五日客有至者先
君與之談論當世務亹亹不倦因呼諸子曰我平生為
人惟一忍汝當謹記勿忘是夜疾作甚亟然猶動不違
禮至黎明起盥就床而卒生於洪武二十六年癸酉二
月五日卒於成化六年庚寅二月二十六日享年七十
八平生所為詩文有怡菴集十五卷行世葬郡城西龍
王山子四人旭暕早曇暕景泰甲戌進士早成化乙酉
鄕貢進士浙江臨安知縣
中憲大夫陜西按察司副使莊公(觀)行狀
張楷
明理屬詞謂之學成已成物謂之道篤行孝弟謂之行
三者一理而巳能盡此者吾於友兄莊公見之公諱觀
字居正歙之莊村人年十四執父喪有禮弱冠游郡庠
才識穎敏讀書過目成誦同輩皆推讓之永樂辛夘以
春秋應鄕貢明年會試中乙榜分教浙之義烏公素明
理善屬詞造就弟子有法歴三科得秀士八人皆為世
用滿考優等陞辰溪教諭一以教義烏者教其弟子文
風翕然未幾丁内艱起復赴京擢國子學正弟子居座
下者皆知明理屬詞出而從宦悉能推公所教以措諸
用正綂改元新制每省以憲臣董儒學治大臣各舉所
知大司馬王公驥以公薦擢陜右按察僉事董八郡秀
士以督其成公首立教條次嚴紀律務期成德達才之
效陜西疆里散闊山川險阻公不憚勞苦歲一躬莅必
得其實以故八郡士子爭先奮勵以學成名為期若咸
寧楊鼎之中會元與蘭縣黃諫鳳翔劉俊相繼賜進士
及第皆入翰林有名其他第進士者屢科不缺咸著英
譽若都御史王竑任寧之類予嘗與公同出行部曰學
校以明倫為先文章末事耳郡縣遵其化雖孺子村夫
皆尚廉恥公德所致也諸生有聰慧出衆進益學業者
則喜形于色愛養如至寶語予曰西人得此實翹萃者
也吾奬之以礪諸子俾各觀感以盡力其造就人才類
如此九載秩滿例得陞秩今少保吏部尚書東閣大學
士王公時以都憲出鎮關中恐公之去而士子失望特
為之具奏陞擢本司副使仍董學校之政又三載是為
景泰改元奉表赴京遂上書乞骸骨既得請則挈其男
女還鄕公自筮仕即迎其母宜人赴義烏恪盡孝道又
陞辰溪母殁哀毁踰禮復以其餘葬無力者十餘喪今
引年歸老益篤孝義念兄璿同祖同弟興同相繼淪殁
諸孤幼穉公斥餘俸分給之教育無異已子有餘則濟
里中貧乏及修橋梁道路以利衆人而於家廟之制則
拳拳焉務勝他族歲時祭祀必備禮物極誠敬亦為他
族所稱公之曾大父天錫祖廷璧皆隠德弗耀父永寧
以公貴贈奉政大夫陜西按察司僉事母張氏配余氏
應天府丞同邑士敏之女淑慎貞潔表儀閨門先於正
統庚申二月三日卒享年五十有二與母張氏皆贈宜
人子男六徽專理家務歙以麟經中辛未進士授河南
道監察御史宸為商治子母以足用度楚附名縣學屢
試鄕闈未第吉秦俱長務學女義貞適士族余永夀孫
男八道謙道傳道彰道暹道英道充道濟道桓孫女三
泰貞福貞琬貞公無恙時嘗見里族中生子迨長昆季
皆析食爭競其禍起於異姓相聚乃訓飭諸子絶私蓄
杜爭端共立誓言有弗遵者致罰及訓諸子不許輕至
公門而巳亦杜門謝絶世事凡三年矣忽今歲春三月
以来遍歴鄕閭探候親友及歸以疾告俄頃遂卒實景
泰甲戌四月十六日也公生於洪武丙寅十月二十三
日享年六十又九嗚呼公之學明理屬詞足以潤身而
華國公之道成已成物足以輔世而長民公之行篤行
孝弟足以化囂暴惇彛倫而推其緒餘又能惠鮮艱窘
利濟道途以教子之義方致鄕人之慕效是皆可書者
也恨予索處千里生不能共引觴之樂死不聞屬纊之
言殮不憑棺葬不臨穴平日道誼之孚心氣之合有若
異姓而骨肉者今也邈不相顧如秦越之遐視然是宜
痛悼而深恨者猶幸歙以御史出巡不忘故舊訪于林
下歴叙舊情恍然接公之顔範聽公之言論庶得少伸
憤鬱也别經一月歙以公訃告不覺老懷作惡血淚交
下状言之請豈可以他詞拒哉遂抆淚書此以為立言
君子取信時景泰甲戌五月既望前都察院右僉都御
史慈溪張楷狀
可筠吳先生(以恭)墓誌銘鮑寧
宣德正綂間新安郡城中以文學老成稱者四人曰養
正江先生夢草曹先生西清張先生可筠吳先生皆秉
志高尚不苟於同俗者也然皆與予為忘年友而有文
會之益無何養正被薦赴京師辭不獲授都察院檢校
西清構别業在宣城晩年遷居之夢草亦先卒獨可筠
先生巋然如魯靈光曩年登八十適刑部尚書楊公致
政歸倡士林賦詩為夀斯文之慶甚可樂也迨今甫二
載而先生遽卒邪先生以天順己夘十二月十二日卒
享年八十二遺命喪祭依朱子禮又命其子鈍告予别
以銘文屬卒之三日訃至予往哭弔畢乃叙而銘之先
生諱遜字以恭可筠其號也方年少時好問學有能詩
聲出語清奇不與時俗類尤工樂府歌曲比壮挾貲貨
遊武林姑蘇及金陵所至名士請交聲譽藉甚迨年三
十餘即家居益用心温舊學東嘉史伯璿有四書管窺
資中黃楚望有六經補註先生喜其擴先儒所未發皆
手錄而精究之晩年學問老成為文章有理致士大夫
家於禮文稽古事有疑者多以咨之郡行鄕飲酒禮先
生正賓席肅儀度言辭清灑高下中則文武官僚咸敬
愛之僉謂先生於斯文可以無愧矣曾祖諱通祖諱惠
考諱添皆有隠德先生娶北關羅氏先卒子男二長即
鈍次銘先卒女四金孟春程文度胡福希汪永真其壻
也孫男一淮孫女四以某年月日葬某處孺人羅氏祔
銘曰
志高兮無事乎翺翔藴竒兮發見乎詞章孜孜好古道
允臧是為斯文之光
謐齋先生鮑公(寧)行状家乘
先君諱寧字廷謐號謐齋世家歙西棠越居棠越傳九
世諱夀孫當宋末偕父爭死於難因得免事載宋史旌
為慈孝鮑氏我太宗文皇帝表入孝順事實賜詩褒寵
十世諱周元掌教歙庠以子貴封黟縣尹十一世諱同
仁歷官至會昌同知十二世諱深文學為當代所宗授
師山書院山長值元季之變羣小騷攘能以信義服衆
庇及鄕里立社倉以濟貧乏既没人思仰之以鄕先生
附祀于社十三世諱熲洪武初擢翰林修撰同知制誥
兼國史院編修官十四世諱相有隠德士之稱家風者
歸焉配安人汪氏内行刑于九族先君考妣也先君昆
弟三人少失怙遭時多艱惟伯考當室而先君篤扵學
以相感勵必思昭先德正浮俗銖錢尺帛不入私房暨
季父立能恊志任經營之責先君生以洪武辛未幼穎
悟嗜學甫七歲能賦詩人咸異之然為學未有師授而
心地開明於義理獨有所得首誦小學四書輒能領其
要於是通習經傳旁及子史諸書日開月進年十九受
徒講學凡四載乃挾古今書為司馬子長遊兩經古汴
歷覽齊魯吳蜀楚之勝歸隠以求志明天人之理根事
物之源而踐其實郡邑文武大夫士之賢者咸相禮焉
正統初御史天台李公郡守南昌崔公相與薦之力辭
不就永嘉孫公来為郡以清節自高獨屈已遇先君每
見必談經史論古今及政務之要出所寫墨梅題贈勸
之仕終不應退益以道自勵自是郡邑舉行鄕飲酒禮
必致請先君亦多謝絶不赴景泰甲戌朝廷下命纂修
郡志太守福山孫公禮請而從事焉天順庚辰年七十
辨正天原發微其書凡二十五篇於太極河圖二章各
著總論其他則隨文見義于其下通數萬言於為文則
不事藻飾辭達理明旁通曲暢而義無不周至論順天
應人尤能發明孔氏之旨以詔後學扵理學之餘至隂
陽地理醫藥諸家之說無不究竟著正縫鍼論以明葬
術之槩因少感心氣疾而留意扵醫探軒岐之奥得衛
生之理復推以濟人遠近之疾危而賴之以痊者甚衆
或有嚚訟於官不能決者質之先君必兩得其情人咸
感服於族黨推尊祖敬宗之義其為譜也不遺微以疎
親不附顯以借重澄其源清其流誌其實且立為定式
使子孫有所取法於祀先之禮謂家禮所載固為明備
猶以西為上嘗酌古制更其式而行于家以為尚右之
說由漢明帝始朱子言漢之為禮略矣又家禮註謂朱
子嘗欲定議復昭穆之制而未獲夫先王之制作有非
淺學所能窺測顧此不以中正為尊而以西為上者禮
未之有聞且以高祖為尊置其位於堂上偏西之角則
無可尊之義而有乖夫事生事存之理嘗欲書其槩以
俟夫討論者歲壬午七月擬著筆而疾作竟至大故是
月十七日也享年七十有二孺人江村士能君女本槐
塘程氏克相先德所撫子曰泰女三長可適黃禮次章
適汪亨三素適程俊泰之子二佑佐嗚呼先君無一命
之祿而惠澤每加於人朋友交之而過失有規子弟從
之而孝弟益勉甘處乎林壑而有道存焉故其殁也遠
近之士莫不嗟悼聞者爭相赴哭罔極之恨其何能已
塾賓朱士俊覽其辭填其諱以學者之稱題曰謐齋先
生而復贅之曰先生之學成矣先生之行尊矣觀民風
者必有採焉
槐瀕先生程公(孟)碑銘家乘
昔杞宋以王者之後而孔子猶歎其文獻不足徵况其
餘乎程本周之侯國休父則始封者也其後國亡而子
孫散處于晉曰嬰者死趙事號忠誠君世望河北至東
晉有元譚者守新安以循吏賜居郡中由是江南始有
程姓者凡數傳至梁將軍忠壮公靈洗有禦盜全郡之
功食其鄕州廟號世忠程以是益顯至唐定氏族而程
遂居十大姓之一胤系之蕃幾有一郡之半又蔓衍于
四方由宋至今其居歙之槐塘者曰元鳳起進士相理
度兩宗號吉國文清公公六世孫曰槐瀕先生諱孟以
諸程自唐以來譜牒山委莫能相通乃遠者走書近者
親會盡發我宗人之藏手自披校窮二十餘年為程氏
諸譜會通五十卷外譜二卷忠誠太守忠壮三祖遺跡
及褒典經元季之亂蕩無存焉先生又搜輯而類次之
為世忠事實源流錄十卷文清公手澤及理宗御書多
淪于異姓先生不惜重購之以歸為明良慶會錄三卷
於是新安之程凡數百年文獻之傳賴以勿墜而先生
亦不可作矣嗚呼若先生豈非孔氏之所見予者哉先
生字文貴槐瀕其别號也性誠樸而孝友動必以義終
其身為鄕黨師鄕人化之郡邑大夫歲時禮於其廬力
學好古愈老不倦其纂述别有黃山小錄諸書而新安
總志尚未脱藁所自著有槐瀕集其卒成化乙酉四月
二十五日享年六十有七墓在本里荷塘山之原配汪
氏共守儒素人稱其賢子男三人景岑景山景微孫五
人琬珷琥琮珤亦皆能守先生之遺書而讀之敏政於
先生為族子宦居北方不及敬拜牀下而數辱手教惠
顧諱複蓋寤寐之不忘也謹撰銘文一通寄其諸孫刻
諸墓上之石以昭先生於無窮銘曰
猗乎先生其弗死兮維古程國之肖子兮篤我宗誼而
弗之圯兮闡我先猷而實是紀兮相爾公孫之復其始
兮胡寧在彼而不在此兮爰卜斯藏于槐之里兮羌山
之崔而水之瀰兮猗先生之名兮曷其已兮
韞齋處士程公(玩)墓銘張(闕)
公諱玩字叔潤號韞齋姓程氏休寧人先世居黃墩流
派演迤至唐御史中丞都使公澐始遷汊川族益大公
六世祖曰洙登淳祐進士歷貴池上元二縣簿以節死
子徹任國諭生二子曰茂曰齊粹然儒者曾王父&KR0008;
齊之子也王父闡父相三世皆淳謹世其學配楊湖
孫氏制行貞靜孀居三十年如一日公自幼敏銳肆
力于學旁通地理星歷卜筮之術暨長郡邑守令繼請
為師由是名益振縉紳多内交宣德癸丑編統宗譜以
書會建昌族太常卿南雲得其梓本為全譜六十卷閱
九載始成功亦勞矣晩年杜門謝事日究先天之理又
號悟易老人公剛毅不阿事親孝教子嚴處友信善書
法生洪武戊寅三月十三日卒景泰丙子八月十九日
春秋五十有九戊寅正月十一日葬里之湖頭磡坐子
癸面午丁遵治命也配璜源吳梅軒孫女三十一歲卒
子世隆繼歙西鄭氏後公三年卒夀六十五子二世美
世充嗚呼公以勤苦自勵卓然有立於世才德兩優未
至於用而以隠終惜哉雖然諸子駸駸克肖可無憾矣
公殁十有四年無銘其墓者一日三子持狀請銘以詔
後予忝眷好知公德詳不辭乃序而銘曰
岐阜崇崇雲溪溶溶猗歟程公德澤攸同卜藏幽宫流
慶無窮
新安文獻志卷九十五下
