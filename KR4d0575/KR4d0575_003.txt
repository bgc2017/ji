倪雲林先生詩集卷之三
荆溪蹇曦朝陽編集
五言律詩
与張貞居雲林堂宴集分韻得春字
青苔網庭除曠然無俗塵依微樵逕接曲密農圃隣
鳴禽巳變夏疎花尚駐春坐對盈樽酒欣從心所親
用虞道園韻奉贈謝長源
公子太傳裔好扵湖上居卷簾微雨裏岸㥽晚風餘
古刻秦斯篆玄經許椽書何當尋好事鼓枻及秋初
題張德常良常草堂
一室良常洞幽深古大茅風瓢元自寂畦甕不知勞
独出逢騎虎初来學種桃还應白雲裏遅子共遊遨
翠壁隣丹䆴青楓背草堂琴書聊卒歲麋鹿自成行
澗水流杯滑飛花入座香能無問津者及此繫舟航
贈王生蒙泉
曉鏡拂秋水晴簷度白雲青春去浩浩豔蕊落紛紛
道在形神豫心由瞭眊分君其慎語默世事豈余聞
俞子中見過
積雨衆芳歇新晴生綠隂獨眠方不愜多子復相尋
鳴鹿在春野啼鶯聞遠林余懷良已罄咏嘯罷清琴
賦平野
見話幽人屋荒城落日邊川途澷浩浩烟樹靄芊芊
野稻初收碧江魚上釣鮮何當剰沽酒直到𡭗門前
對雨次張貞居韻
戸庭来游絶園林飛雨滋芳氣初襲蕙圜文復散池
裁書恐沾濕對&KR1543;謾懷思清溪巳可汎方舟幸及兹
奉荅明卿先生
林靄去鶴唳孤烟原上村稧澗綠雲滿換幘晴景暄
處和斯遺隘抱冲自寡言君亦固窮節衆溺何當援
題張氏藂竹軒
高軒自虚曠幽竹亦藂生苔石寒依玉風泉夜奏笙
治冠輕可着醖酒綠因名好折青鵉尾仙壇掃月明
遊善權洞
来窺善權洞一上李公楼水玦岩前引雲旌松際浮
然灯長不夜垂釣只虚舟欲讀吴朝刻真成冐雪遊
贈蕳上人
初公經閣裏復遇蕳禅師好飲茅君酒狂吟杜牧詩
錢唐江上去楊柳花飛時帆影青山隔依依夢見之
友人期過寺中不至
山寺擁炉夜風声如怒濤独吟何水部还思王騎曺
曠逹余所羡阻别心增勞来兹慰幽寂輕舟幸即操
義興吴國良用桐烟製墨黑而有光膠法又得
其傳將遊吴中以求售輒賦詩以速其行云
生住荆溪上桐花收夕烟墨成羣王秘嚢售百金傳
孰謂奚珪勝徒称潘谷仙老松端媿汝桐法更清妍
贈墨生
岩谷春風起桐花落澗紅隔水輕烟發收煤石䆴中
豹嚢秘玄玉鵝池生白虹湯生法潘谷千載事同風
題方厓墨蘭
蕭散重居寺春風蕙草生幽林蒼蘚地綠葉紫璚莖
早悟聞思入終由幻化成虚空描不盡明月照敷榮
送徐元度还江西
悠悠西江水綿綿江上山借問離羣鶴孤飛幾時还
白雪亦忌絜青雲安可攀時時王子晉吹笙向人間
秋日贈張茂实
久客東海上秋風吹練裙放言愛莊史咲癖如陸雲
采藥清晨出哦詩静夜聞滄浪可濯足吾与𡭗為群
悼朱高士
秋日高人逝微霜蕙草摧鵝群空碧沼鶴影自層臺
應御泠風出疑随密霧来松杉暮蕭瑟撫事有餘哀
雲槎軒
已比溝中断空思海上浮随雲秋汎汎貫月夜悠悠
無路通河漢憑誰問女牛漂搖非有待吾道付滄洲
寄王叔明
能詩何水部愛石米南宫允矣英才最居然外祖風
釣絲烟霧外船影畫啚中他日千金積陶朱術偶同
悼項山清上人
幽曠山中樂飄颻物外蹤𣑽餘閑憩石定起独哦松
花落春衣静雲垂澗戸重依依種蓮處林暝只聞鍾
賦德機徵君荆南精舍圖
結廬溪水南勝事足幽探夏果足山雨春衣染夕嵐
石欹招鶴磴門俯射蛟潭日日縈歸夢蕭條雪滿簮
追次唐綦母潜宿龍興寺詩韻寄方厓
無家何處歸南渚有禪扉湘簟閒秋水池蓮墜羽衣
硯池滋黯黯竹露净微微秋燕情如客攙君去槳飛
又贈道益
昔者劉高士匡山曾結廬插籬培𣏌菊充棟著圖書
鶴影秋雲外蛩吟夜雨餘茂深縄祖武息㬌在林居
又贈道益并似陸明本
作賦雲間陸能詩鄴下劉悲秋多遠思棙柁作清遊
竹冷侵衣屦窗虚見女牛灯前一杯酒漂泊更維舟
送宗天章歸廬山
屏風茅九疊歸伴鶴巢松五老峯前路東林寺裏鍾
宗雷憂入社陶謝莽遺蹤我亦名山隱他年何處逢
贈公遠
霜葉落欲盡晚山看更青躡將沙際屐坐久水邊亭
俛仰巳如夢漂摇同泛萍稻粱非所恋黃鵠思冥冥
寄道士王宗晉
王君舊隱地聞更結茅茨鶴&KR0769;春裁苧鵝群雪泛池
時歌綠水曲不負碧山期夜雨生春草令人起夢思
寄郯九成
州府今爲椽風埃多厚顔香芹渾滿澗去鶴未巢山
思逐春雲乱心随野水閒章君應話我樗散碧岩間
邀張彦高
清風入庭戶野客意悠哉一与佳人别階前生綠苔
欝欝松隂晚悄悄竹扉開我有盈樽酒懸榻待君来
用韻重寄
山齋秋聽雨高卧㒷悠哉鹿飲荒池水蝸耕石逕苔
宝瑟芳塵滿臨尊詎忍開長吟我有待躡屩子能来
寄張德常
卜宅近溪西雲烟只尺迷晝眠同野鶴晨類候林雞
舊種松三逕春栽菊滿畦来禽与青李囊致不封題
三月十日義興王子明送竹&KR1642;賦詩
竹下拾烟&KR0818;筠籃初送將亭亭似三秀楚楚異衆芳
猶帶雨露氣更懷泉石鄕此日山中客笋蕨得新嘗
高進道水竹居
我愛高隱士移家水竹邊白雲行鏡裏翠雨落階前
独坐敷書席相過趁釣船何當重来此為醉酒如川
張天民溪亭
罨畫溪亭月當窗影更妍朱絃彈綠水細柳舞春烟
杜牧何年宅山僧栖夜禪張公一杯酒独醉羲皇前
送王叔明
連榻卧聽雨劇談清更真少年英邁氣求子不多人
仕禄豈云貴貝琛非所珍當希陋巷者樂道不知貧
積雨
積雨生朝&KR0818;微風墮碧蓮鵝池汲書水鶴帳理琴絃
屐躡苔衣破窗承樹影圓空林無与語長夏曲肱眠
賦雪蓬
手把玉麈尾身披素綺裘梨花縈夜月柳絮入虚舟
不作飢鳶咏其如載酒游囙懷剡溪㒷烟水暮悠悠
孤雲用王叔明韻
烟浦寒汀雨吴山楚水春絶無凝滯跡本是不羈人
&KR1295;鶴同栖息蛟龍任屈伸自嗟猶有累斯世有吾身
二月十六日賦
白鶴烟霧遠滄洲雲海寬䕷蕪細雨濕桃李春風寒
沉憂欝不觧離緒杳無端还憶郊園集琴醖共清歡
寫山隂丘壑圖寄趙士瞻
吾愛趙徵士清才能逸群昔營山隂宅今在吴松濆
月牖自理詠春羔(偏美)芹遠懷松上鶴寫寄嶺頭雲
賦雪舟
一舸星河渚空明玉氣浮懷仙李太白訪逵王子猷
月明如可掇曙光疑欲流銀屏雲毋幛夢為笙鶴遊
題李遵道山居圖
披圖惨不樂日暮眇余思坐石看雲處空齋對榻時
世途悲荏若墨氣尚淋漓惆悵騎鯨客于今豈有之
寫秋林遠岫圖贈約齋囙題
五言韋刺史此地數曾遊無復綠隂静空悲紅樹秋
市声晨浩浩雲影暮悠悠徵士冲襟勝&KR0829;余共茗甌
次韻酧荅謝叁軍王長史
岧嶤太華隱婉恋東山情學本猶龍老詩工阮步兵
心期流水遠世事浮雲輕公府饒才彦琅琅玉雪明
示病維摩室端居無俗情清齋久絶飲白首不論兵
露壁蛩吟切風林鶴骨輕何時王内史相見眼增明
贈友生
故人于静遠訪我到南湖作黍𬞞親㵸開筵酒屡沽
臨流同嘯咏剪烛尚歌呼長夜清無寐还爲風竹圖
題畫
甫里林居静江湖遠浸山漁舟衝雨出巢鶴帶雲還
漉酒松肪滑敷茵楮雪閑春風一来過似泊武陵湾
荒村
踽踽荒村客悠悠遠道情竹梧秋雨碧荷芰晚波明
穴鼠能人拱池鵝類鶴鳴蕭條阮遥集幾屐了餘生
七月十四日對雨一首
雨簷驚瀉瀑江漲忽通渠古砌羅秋草荒畦綴晚𬞞
稍開雲表月还掩篋中書欲話幽貞意忘言巳久如
寄虞子賢
天闊海漫漫崑山望眼寬桃源迷晉世松樹受秦官
雨蘚鹿迒遍霜梧鵉影寒封題數行字聊問竹平安
贈沈文㪯
波光浮草閣苔色上春衣楊柳鶯啼邃櫻桃鳥啄稀
榮名非所慕登覧竟忘歸&KR0873;水宜脩禊重来坐釣磯
為文㪯畫&KR0873;山啚因題
華亭西畔路来訪田時蹤月浸半江水蓮開九朵峯
酒杯時可把林叟或相從興盡泠然去雲濤起壑松
己酉八月廿三日雨至廿六日乃開霽賦五言
呈德常
積雨琴絲緩㳂階蘚碧滋泥途方汨没茅屋且棲遅
酒向隣家貰杯從野老持便應從此去海上候安期
徐伯樞歸耘軒
歸耘向何處近在東膠山白雲宿虚牖釣艇當荒湾
彈琴送落月濯纓弄潺湲寸田勿稂莠所願勤治芟
用彛齋韻贈張韓二君
張仲情何厚韓康誼亦深賦詩論宿好聚首契初心
阮籍唯湏酒陶潜不觧琴与君忘𡭗汝蕭散鶴鳴隂
賦謝王彛齋
不面纔經宿題書細作行心親情恋恋事往意茫茫
酒榼浮松蘂羊腔截玉肪歌詩报佳貺期此共徜徉
次韻酧彛齋見詒二首
秋氣入幽居階前樹影疎筋骸渾懶惰服食轉清虚
薄晚魚潜渚新晴&KR1543;繞除茯苓期共煮悵望苦吟餘
荆溪丘壑遠睱日淂跻攀野客時相過高人意自閑
敲門看脩竹卜宅近青山勝事今寧有幽吟一觧顔
畫竹寄王彛齋
荆南山色裏翠竹密緣溪冉冉春烟薄冥冥暮雨迷
夢長胡蝶化行遠鷓鴣啼旧日栽桃李清隂自滿蹊
聽雨
楼上看春雨玉笙悲遠天&KR0605;夷紅點筆芳草綠摇烟
冉冉侵書幌冥冥濕釣船新愁嫌點滴元不到鷗邊
畫寄王雲浦
蕭散賢公子衡門似水清花間青鳥過砌下綠苔生
山色排簷入江波照眼明開啚想幽境欲為寫閑情
雨几
雨几唯生睡村醪不觧愁泥塗深溺象身世眇浮漚
逕草紛披濕林扉惨淡秋何人富春渚五月披羊裘
題丘氏壁
我愛丘君宅蕭然隱者風石邊蒙細篠井上植高桐
墨沼鵝羣白雲窗藥蕊紅咏歌當上已修楔樂融融
三芳圖
丹桂月光落猗蘭琴調清独忴秋鶴瘦相對夜江橫
芳烈誰先後才華孰重輕道心安有染無物惱閑情
畫江天晚色贈志學
不見吕君久題詩懷不忘風声渾落葉山影半斜陽
独鶴来遅莫孤帆出渺茫為啚秋色去留寄讀書堂
桂花
桂花留晚色簾影淡秋光靡靡風还落菲菲夜未央
玉縄低缺月金鴨罷焚香忽起故園想泠然歸夢長
荅雲浦
尋真狎隱淪息景絶風塵屈子能安義陶公每任真
山中宜餌术江上憶羔&KR1052;亦欲從栖遯柴車為𡭗巾
題墨竹贈李文遠
義㒷李文遠墨法似潘衡麋角膠偏勝桐花烟更清
紫雲腴泛泛玄璧理庚庚安淂龍香剤霜枝寫月明
送僧
聞說四明道山川似若耶去依阿育塔还宿𣑽王家
望井封殘雪江船聚晚沙光公強徤否持底作生涯
垂虹亭
虚閣春城外澄湖暮雨邊飛雲忽入戶去鳥欲窮天
林屋青西暎吴松碧左連登臨感時物快吸酒如川
三月四日觧逅德方郎官九成掾史扵荆溪之
上相從及旬而别囙九成徵余畫并賦詩為贈
剡掾學阮掾宛然西晉風百年聊復𡭗三語將無同
載酒来溪上看山入剡中孤帆逐雲影烟雨滿春空
又題畫贈九成
吴山春雨净江渚莫潮平觧䌫欣初霽開帆已到城
郯君有高趣樽酒慰閑情醉吐真丘壑毫端一咲成
暮春期潘徵君不至
風林驚宿雨澗戶落殘花芳月忽巳晚幽期良恐賖
黃鸝念求友鸚鵡呼煮茶猶候犢車至心親寕惮遐
寄徐仲清
岩谷採靈藥蕭條栖遁情白雲簷下宿海鶴階前鳴
燕爼登春&KR0818;晨飱脯竹萠詩憑五瀉水好過蘭陵城
送李徵君遊荆溪囙寄王司丞
何處尋狂客故人王子猷花落庭前樹風吹溪上舟
紫筍生春雨綠薲滿芳洲心随酒船發悵望不能休
題畫贈張玄度
蕭條江渚上舟檝晚相過卷幔吟青嶂臨流寫白鵝
壮心千里馬歸夢五湖波園石荒筠翳風前怳浩歌
玄度文學好學工詞翰藹然如虹之氣真江南澤
中千里駒也十二月十四日侍乃翁訪僕江渚相
与話舊踟蹰深動故園之感囙想像喬木佳石翳
没扵荒筠草蔓中遂寫此意并賦詩以贈焉
為唐景玉畫丘壑啚并賦
丹經留玉斧真籙佩青童蛻迹氛埃外怡情岩穴中
吹笙緱嶺月理詠舞雩風欲畫玄洲趣揮毫清㒷同
稽山草堂為韓致用賦
稽山讀書處應近賀公湖磵月懸蘿鏡汀花落酒壺
賣藥入城市扁舟在菰蒲逃名向深僻君豈伯休徒
五雲書屋
幽深隱者宅迢逓少微山賀公鏡湖曲李白棹歌还
雨几研苔碧風軒江竹斑韓衆近何似晏㬌白雲間
畫竹贈王光大
荆溪王隱士相見每從容借地仍栽竹巢雲独傍松
青苔盤石净嘉樹綠隂重約我同栖遁嵩高苐幾峰
題漁樵友卷
釣水𣸪樵山逃名宇宙間一篙春水净半畞落花閑
鷗鳥時親狎松雲共往還厭聞塵世事緬邈不相關
題畫贈王仲和
曾住南湖宅于今已十年叢筠还自翳喬木故依然
雨雜鳴渠&KR1543;雲連煮术烟何時重相過爛醉得佳眠
南湖陸玄素高士幽居今王君仲和居之水木清
華戶庭幽邃余嘗寓其家四年翛然忘世慮也仲
和以此幀索畫竹石畫已并詩其上以寫惓惓之
懷玄素仲和外舅也故尤感余故人之思乙巳初
月十七日
荅光大
空谷枉嘉藻幽吟當廪秋詩鏗清庙瑟書聳屈盧矛
學業余多愧才華子独優飛鵉天外羽斯世邈難儔
畫竹寄張天民
良常南洞口聞有掃塵齋竹影春當戶泉声夜遶階
自矜霜兔徤安有魯魚乖截得青鵉尾因風寄好懷
題元朴上人壁
蕭條江上寺迢逓白雲横坐待高僧久時聞落葉声
鴟夷懷往事張翰有餘情独掉扁舟去門前潮未生
挽張德常
孝弟由天性清貞有祖風宦遊江郭遠歸隱曲林通
嗜古真成癖歌詩信已工有才悲賈傳荏苒百年中
寄章心遠
江海章高士相違已半年青山雲冉冉白鶴影翩翩
坐看神鰲抃行吟秋水邊何當拾瑶草遅子華山巔
寄張景昭
烟渚落日後風林清嘯餘輕舟下天際高人遺素書
笋脯炊菰米松醪薦菊𦵔子有林壑趣江海一胥疎
寄東白上人
楓林散霞綺湖水淡秋烟忽憶北麻漾初春掉酒船
羽容借鱠具高僧醉棲禅何時来甫里痛飲痛飲前
畫吴松山色贈潘以仁
吴松春水綠搖蕩半江雲嵐翠窗前落松声渚際聞
潘郎狂嗜古容我醉書裙鼓柁他年去相從遠俗氛
贈友
父子相師友周南義理門阿翁如玉㓗賢嗣似春温
舍後自生笋堂隂亦樹萱西山近在望静默以忘言
贈陸隱君
甫里高人後風流有裔孫愛山仍愛晝留饌復留樽
每看雲眠石因尋竹欵門今朝嵐翠濕應是雨翻盆
