倪雲林先生詩集卷之一
荆溪蹇曦朝陽編集
五言古詩
春日雲林齋居
池泉春漲深逕苔夕隂滿諷咏紫霞篇馳情華陽舘
晴嵐拂書幌飛花浮茗盌階下松粉黃囱間雲氣暖
石梁蘿蔦垂翳翳行蹤斷非与世相違冥栖久忘返
次韻懷張外史
緬懷蕭閒舘乃在華陽天燒香當陽谷濯纓向■泉
真靈浮空至楼觀与雲連彈琴明月下飄飄舞胎仙
雨中寄孟集
英英西山雲翳翳終日雨清池散圜文空林絶行屨
野性夙所賦好懷誰共語燒香對長松相与成賓主
聽袁子方彈琴
蕙帳凝夕清高堂流月明芳琴發綺席列坐散煩纓
逥翔别鵠意縹緲孤鵉鳴一寫冰霜操掩抑寄餘情
贈天寕福上人
荆溪霜落後銅官日出初自櫛頭上髮更理篋中書
上人從定起咏言方繞除邂逅發微咲幻身同太虚
十二月十七日過与之洛澗山居留宿忽大雪
作及明起視戶外岩岫如玉琢削竹樹壓倒逕
無行蹤飄瞥竟日至暮未已雪深尺餘因賦詩
留别
世途縈荏苒歲晏不知歸密雪竹林夜挑灯共掩扉
蕭條塵慮净諷咏玄言微遇此岩中賞心事悵多違
為方厓畫山就題
摩詰畫山時見山不見畫松雪自纏絡飛鳥亦間暇
我初學揮染見物皆畫似郊行及城遊物物歸畫笥
為問方厓師孰假孰為真墨池挹㳙滴寓我無邊春
奉謝張天民先生
鳴應將北歸裵回舊栖處江湖春水多欲去仍回頋
稻粱豈余謀繒繳非所慮猶為氣機使暄冷逐来去
寥寥天宇寬彼此同一寓風萍無定蹤易散聊為聚
君看網中魚在疚猶相煦
夜泊芙蓉洲走筆寄張鍊師
芙蓉猶滿渚疎桐已殞霜泊舟菰蒲中吴山隱微陽
因懷静默士竹林閟玄房煮茗汲寒磵焼丹生夜光
憶与鄭郯軰閑咏步脩廊時子有所適頋瞻重尚羊
庭下生苔蘚牖間繙詩章奕勢鄭老勝酒榼郯生將
雅歌雜詼諧列坐飛羽觴子歸日已晚棗栗亦傾筐
揮手輒謝别暮宿荒城傍遅明趍所期待子鄭公堂
晨往遂至昏企望徒倀倀乃嗟仙真馭固非世所望
惻惻理歸棹泛泛秋浦長還尋甫里陸更醉山隂王
素冠斯馳贈喜知終未忘余茲將遠適旅泊猶彷徨
微風動虚碧初月照石梁曠望對清景賦詩托陳郎
茯苓思同煮夜雨共匡床
蕭閒道舘聽袁南宫彈琴是日風雨蕭然有感
而作
玉琴轉清亮風雨更飄颻疎桐蔭高舘朱槿耀芳條
生物曷可遏撫事發長謠弱齡陪清讌櫛髮想垂髫
相見日以老離居夢且遥秋江眇雲水去鶴影搖摇
送高太守之秦郵
秦漢置牧守猶古之侯伯封建而郡縣仁政固不易
漢宣知所本留意二千石慎哉高侯車願循古轍迹
蕭閒舘夜坐
隱几忽不寐竹露下泠泠青灯澹斜月薄惟張寒廰
躁煩息中動希静無外聆窅然玄虚際詎知有身形
和荅吴寅夫對雨見懷
溽雲變隂晦零雨随風濤的皪集蓮池飄颻洒蘭皋
朱絲緩瑶瑟綠錢生寳刀撫事增慨慷端居倦遊遨
處世每慚柳懷人徒詠陶脆質愛靈藥閒情宣弱豪
走筆次陶蓬韻送葉參謀歸金華
手把玉芙蓉青天騎白龍出入人間世飛鴻踏雪蹤
瑶草粲可拾羣峯森玉立璧月挂天南離離星斗濕
君昔在山時玉韞山有輝因同白雲出更与白雲歸
白雲無定處豈只山中住河漢共縈紆經天復東注
金華牧羊人游戲不生嗔咲拂岩前石行看海底塵
手調白羽箭陋彼磨銅硯一語不投機歸欤寕再見
士豈始隗乎全趙匪相如項王疑亞父竟𡭗龍為魚
擾擾何時巳百年聊寄耳良也報仇歸言從赤松子
去山今幾年还山大學仙天台司馬宅雲氣近相連
双寺精舍新秋追和戎昱長安秋夕
秋暑晚差涼茗餘眠獨早清風振庭柯寒蛩吟露草
晨興面流水西望吴門道不知人事劇但見青山好
偶成
積雨不為休蕭條使人愁哀吟四壁静病卧百䖝秋
開門望原野江湖&KR1071;交流誰能載美酒為我散煩憂
次韻曺都水
杜陵布衣翁許身稷禹行賦詩原正始感事多哀傷
煌煌萬丈熖岌岌數仞墻君能仰餘輝假日尚升堂
㢮擔息荒途日莫將安之挟彈狂遊子閗鷄輕簿兒
衆方巴人唱獨歌陽春詩天門何嚴邃綠窗隱罘罳
贈錢鍊師
鍊師好神仙望拜金毋臺亹亹應玄運煌煌秀靈荄
天風流瓊響夕露調玉杯鳳栖池上竹雨添階下苔
時見兩青鳥碧海傳書来感此忽自咲飄然遺氛埃
送甘允北上亰師
翔鴻縦高姿流水去不息枉道别友生揚舲望京國
婉娈前途憩蕭條餘景匿神亰衣冠會左右金陽宅
驅馬流星繁垂軒春霧集嘉子玉質朗早通金閨籍
行逢明主頋入𥙷詞臣軄束帶向晨趍陪讌終日&KR0628;
芳年易為晚所願崇令德英英白雲飛渺渺青山隔
秋風應節起万里思親客遅子返舊居㗸杯數相覿
寄叚吉甫
昔者叚干木踰垣避其君冥翳岩穴間清風扇炎氛
德綿百世下吉甫賢且文神鵉養竒采芳芷結幽芬
回視當世士鷄鶩正紛紜區區事夸&KR1025;子獨介不羣
舍瑟作而嘆此道誰復云
送章鍊師并寄鄭有道
良覿忽云阻桐花今亦繁落日滿洲渚揚舲念孤鶱
目懷息機叟藴真從灌園晨掃石上雲佇子接清言
玄文館讀書
玄中真師在錫山東郭門立静舍號玄文館幽處
敞朗可以閒處至順壬申歲六月余處是兼旬謝
絶塵事游心澹泊清晨櫛沐竟遂終日与古書古
人相對形忘道接脩然自得也又西神山下有好
流水而味甚甘冽与常水異舘去西神山遠不出
五里故得朝夕取水以資茗粦之事居兹舘讀書
研道之睱時飲水自樂焉乃賦詩曰
真舘何沉沉寥廓神明居陽庭肅宏敞丹林欝扶疎
睠言茲遊息脫屣榮利區檐榱初日麗池臺涼雨餘
焚香破幽寐飲水聊舒徐潜心觀道妙諷咏古人書
懷澄神自怡意愜理無遺誰云黃唐遠泊然天地初
廽首撫八荒紛㩲蚍蜉如願從消摇遊何許崐崙墟
述懷
讀書衡茅下秋深黃葉多原上見遠山被褐起行歌
依依墟里間農叟荷篠過華林散清月寒水澹無波
遐哉栖遁情身外豈有它人生行樂耳富貴將如何
題驪山圖
校獵上林苑洗馬昆明池霜威肅笳鼓雲氣昼車旗
馬班陳賦咏衛霍綏蛮夷王風既未遠文明方在茲
逶迤霄漢上鳳凰尚来儀
蛛絲網落花
落花綴蛛網蜀錦一規紅既暎綺䟽外復照碧池中
含悽恋餘景散魄曳微風昔人問榮穢詎識本俱空
冬日窗上水影
日池浮湛澹霞牖上縈廽敷腴三素雲照耀青蓮臺
高流輝自下含漪歛𣸪開尸坐以默觀静極自春回
雪泉為王光大賦
高齋面絶壁林密逕難尋風落松上雪零乱幽澗隂
皓㓗暎鶴&KR0769;清圓和瑶琴閑咏以自樂聊用忘華簮
丙子歲十月八日夜泊閶門將還溪上有懷友
仁陸徵君
明發辞吴會移舟夜淹泊空宇垂繁星微雲暝前郭
沉沉抱冲素悄悄傷離索歸掃松逕苔遅君踐幽約
聽袁員外彈琴一首有引
至正四年十一月袁員外来林下爲留兼旬臘月
十七日快雪初霽庭無来迹与僕静坐囙取琴鼓
之古音蕭寥如茂松之勁風春壑之流水員外時
年八十有二顔貌筋力未如四五十許人爲言甫
弱冠遭逢盛明初宰當塗過九華山道逢神人以
棗食之後數數見夢寐間若冥感玄遇者員外韜
耀藴真仕禄以自給不為人所知豈郭恕先之流
欤為賦五言一首
郎官調綠綺谷雪賞初晴两忘絃与手流泉松吹聲
問言踰八十云嘗見河清挂帆望九華神人歘相迎
啖以海上棗歡愛若平生玄遇寕復淂惜哉遺姓名
早春對雨寄懷張外史
林卧苦泥雨憂来不可絶掀帷望天際春風吹木末
飛蘿散成霧細草綠如髮念子獨高世南山脩隱訣
撫弄無絃琴招邀青天月神安形不凋跡高行自㓗
思之不可見飢渴何由歇願為鵉鵠翔南遊拂松雪
懷寄強行之常州學官
君在西溪上年年楊柳春提壷坐柳下邀我見情真
青葉巳垂帶白花睘覆蘋别来今見柳思𡭗采芳芹
三月六日同李徵士遊禅悅僧舍礼上人出柯
博士所賦詩以示㒒而博士君殁巳二年展誦
為之悽断因次第其韻于後
佛生七佛後乃知青出藍寒月留孤光世人徒指談
嗟余墮狙䋄朝暮逐四三悲嘆明鏡塵何由息禅龕
戊寅十二月丹丘柯博士過林下賦詩次韻酬
荅
積雪被長坂卧痾守中林山川雖云阻舟楫肯見尋
傾盖何必舊相知亦已深驚風飄枯條清池冐重隂
聮翩双黃鵠飛鳴綠水潯頋望思欝紆裵徊發悲吟
願言齊羽&KR2181;金石固其心歡樂何由替黃髮期滿簮
巳夘正月十八日与申屠彦德遊虎丘淂客字
余適偶入城本是山中客舟經二王宅弔古覧陳迹
松隂始亭午嵐氣忽歛夕欲去仍裵徊題詩滿苔石
古詩二首奉送友仁賢良之亰師
春風吹蘭茞佳人將遠遊遠遊何當還神亰欝雲浮
睠言英邁志飛轡不可留豈無金閨彦与子結綢繆
河山風氣雄江水日夜流遥贍雲中鴈庶以慰離憂
吴山朝靄外閶門春雨餘超忽孤帆遠天末浮雲舒
君今北闕遊我栖南山廬荷鋤事耕作閉戶詠詩書
高林鳴禽曙青苔行迹疎还期茅簷下一枉故人車
江隂袁仲徵作軒名篔林日夕嘯咏其下至正
十二年二月廿四日訪余南蘭陵寓舍徵僕賦
詩遂走筆成書不能尽道軒中清事也
風生篔簹谷雲迷渭水原蕭蕭春雨後翳翳清隂繁
憶昔文使君燒筍具盤飱彭城詩適至大咲飯為噴
風流成異代寂寞今誰論夫君暨陽隱字徵其姓袁
二仲接俫遊子猷時到門冠同薩縣製坐對宜城尊
翠羽共栖託鳳雛亦孤騫載誦偃竹記忽若聞清言
邈哉古人跡尚友不可諼
杜真人聽松軒
計籌白石頂聞有丹丘生和玉飲晨露褰林飡絳英
止鶴眠松警螢火照書明為善得仙道翛然不近名
儗隂常侍一首奉寄刘秘監趙員外
幽并游侠地都城百雉連河漢瞻疑近雲鳬信是仙
楼分霞欲曙花將月共妍摛豪傾藻思献賦足為傳
睘知跨烏鵲夜宿綵雲邊
玉壷中插瑞香水仙梅花戲咏一首
寒梅標素豔幽卉弄妍姿團團紫綺樹共耀青陽時
折英欲遺遠但恐傷華滋置之玉壷水芳馨消歇遅
秋夜賦
清漏下數刻疎鍾仍獨聞零露溥夕影端居澄俗氛
恬淡斯寡欲榮名非所欣樂矣咏王風忘年栖白雲
述懷
嗟余幼失怙教養自大兄厲志務為學守義思居貞
閉戸讀書史出門求友生放筆作詞賦覧時多論評
白眼視俗物清言屈時英貴富烏足道所思垂令名
大兄忽捐舘母氏継淪傾慟哭肺肝裂練祥寒暑并
釣耕奉生母公私日侵凌㫣勉二十載人事浩縦横
輸租膏血尽役官憂病嬰㫣勉事汚俗紛攘心獨驚
罄折拜胥吏戴星候公庭昔日春草暉今如雪中萌
寕不思引去緬焉起深情寔恐貽親憂夫何遠道行
遺業忍即弃吞声睘力耕非為蝼蟻計興巳浮滄溟
雲霾龍蛇噬不復辨渭涇邈邈岩澗阿靈芝燁紫莖
有志而弗遂悲歌歲峥嶸冶長在縲絏仲尺猶亟稱
嵇康肆宏放刑僇固其徵被褐以懷玉天爵非外榮
賤辱行豈玷表襮徒自矜蘭生蕭艾中未嘗損芳馨
泊舟一首
泊舟嘉樹下開牖碧江潯慨然念黃落景憩惜清隂
多睱觀魚鳥容与一登臨蛻迹塵喧久欲寡天機深
贈王光大
春服始輕軆嘉樹欲垂隂夫椒結秀色江流涵碧深
晴絲正高下好鳥亦嚶吟豈無伐木詩怡此風雩心
次韻荅友生
處世若過客踽踽行道孤願友吉德士邈焉如鳳雛
人而無恒心未易爲醫巫往者不可作玉匣埋珠𥜗
枳㯤何榛榛上有䲭梟呼維桐鵉栖止来匪應時需
卓犖千里馬壮氣塞九衢駑駘豈其偶齷齪當塩車
龍可豢而致魚鮪固充厨未聞商山翁受㕓稅以租
俗人難与言長吟野踟蹰青松在澗壑坐閱霜柳枯
所嗟鄭乱雅𣸪悪紫奪朱至道安可言多金豈徵符
忽爲躄者憔悴悲路隅簞瓢咏王風耿耿心勤劬
次韻姑蘇錢塘懷古
西子承吴寵餘蹤見古臺空遺昔時月無復昔人来
臺邊越兵路幾見起兵埃
釀酒劍池水玉壷清若無揮杯送落月山鬼共歌呼
松間灯如&KR0238;白骨漫寒蕪
耕鑿古隧穿乃吴桓王墓金鴈随冷風黃腸畢呈露
悲歌異今昔踟蹰緩歸步
仙人悲世換宴景在清都寒暑自来往英雄生釣屠
錢唐江畔柳風雨夜啼烏
江山國破後弔古一經行輦路苔花碧御溝菰葉生
古跡今寕有新城江上橫
南山靈石澗翠壁掩松關張君巳厭世乘螭遂不還
蘿磴餘幽躅今復誰躋攀
贈惟寅
隱几方熟睡故人来扣扉一咲無言說清坐澹忘機
衣上松蘿雨䄂中南澗薇知𡭗山中来山中無是非
三十不娶妻四十不出仕消摇岩岫間翳名以自肆
何曾問理乱豈復陳美刺高懷如漢隂終老無機事
送惟寅
春江烟靄綠遠樹明清旭歸鴈影斜斜鳴声断復續
陳君挂帆去佀与鴈相逐水際白雲度山中甘雨足
安得從耦耕柴門藝松菊去去且入城懷抱向誰傾
姚公有古道虚夷多遠情俾𡭗遂高隱狂歌樂幽貞
貞松白雪軒分韻賦
至正二十三年正月廿日句吴倪瓉与某某會扵
貞松白雪軒其地林石竒勝窗牖明㓗軒中主人
又好文尚古有文武材欵坐設酒饌相与嘯咏以
小謝雲中辨江樹分韻各賦瓉得辨字
境静塵慮清雨餘山光變池舘閟虚閑琴酌申繾綣
蔚哉春木榮憩我飛翮倦石間有題字苔蝕已難辨
對春樹
端憂對春樹影落身上衣美人手所成紉縫願無違
步庭悲往躅瞻㬌惜餘暉芳襟沾露濕蘭珮委風微
凝思自的的染澤尚依依晨鷄催夢短夜鵲逐魂飛
歡愛自茲畢憔悴損容輝
送致用游閩
韓衆禹穴来語我長生訣偶坐聽春雨雨止即言别
乃知茅君山貞居相往睘山經許寄秋依依師友間
貞居登真久識子十年後掣箱出遺文猶作蛟鼍吼
子去遊七閩漁浦桃花春白鷗飛送𡭗停橈採綠蘋
慢亭幾日到言咲邈無囙憑將棹歌去歌向武夷君
送馬生
送子淮南行繋舟江岸柳翠影舞晴烟落我杯中酒
㪯杯向落日春水浮天碧時見白鷗飛雪光翻綺席
應咲披羊裘独釣江邊石
寄楊廉夫
吴松江水春汀洲多綠蘋彈琴吹鉄篴中有古衣巾
我欲載美酒長歌東問津漁舟狎鷗鳥花下訪秦人
寄李隱者
南汀新月色照見水中蘋便欲乘清影緣源訪隱淪
君住鈿山湖綠酒松花春夢披寒雪去疑是剡溪濱
寄韓介石
江上雨雲歇夕陽歌吹濛朱絃彈綠綺令我憶韓衆
魚戲弱藻下鳥飛明鏡中夢乘清浦月直過霅溪東
次韻呈張德常
陶公興寓酒杜老愁亦酌豪傑千載人處世何磊落
吐詞蔚忠義安貧務簡約嗟哉嚇腐鳶邈矣鳴皐鶴
朱火
朱火日方永涼風拂琴絲麋鹿遊臺苑燕雀悲火帷
蕩然亰輔地無復漢官儀衆芳日蕪穢隂凝方自茲
黃本中書齋為寫寄傲窗圖
庭樹綠交蔭時鳥語清綿春竹羅逕笋夏花敷沼蓮
慨然三季後契彼羲農前古井汲脩綆空齋縆素絃
長歌歸去来悟悅陶公賢終尋桃花崦息景窮幽玄
為徐有常昼葉湖别墅
葉湖水淪漣松陵在其西望見吴門山波上翠眉低
白蘋晚風起寒烟遠樹齊水蕉籠筆格露柳罩金提
居貞寕汲汲旅泊自栖栖屏處觀魚鳥風雨夜烏啼
寄穹窿主者
山雲淡縦橫幽鳥跂上下寂寥非世欣自足怡静者
平生卧遊趣屋壁何勞畫还期煮茯苓地炉同夜話
題原道西溪草堂
春水孤村迥荆溪罨畫西晚日鳴榔起山雨竹雞啼
櫻桃花巳落䕷蕪綠未齊酒船尋賀監早晚到幽栖
煮石山房
汲澗煮白石雲栖南澗隈敲石發新火荆薪藉餘灰
坐候升降理静觀寒燠媒遂忘石鼎沸乍疑山雨来
丹成同此術鶴化詎能猜我亦飡金液清淺咲蓬莱
畫竹贈以中
吾友張以中少年如老翁因過脩竹裏邀我碧岩東
琥珀松醪釅玻瓈茗碗紅子端今巳矣千載事同風
題墨竹送顧克善府判之高郵
高郵古淮甸世産不乏賢頋君往佐郡才華當妙年
歌詩隱金石八音以相宣侈㦲錦囊句雅甚朱絲絃
而此艱虞際撫事一愴然飢者易為食君能念顛連
何以贈子行墨君霜節堅
入郭
我初来城郭新綠餘蔷薇今我既出郭秋蓮落紅衣
郊居豈為是市隱勿云非去去將何從西山行路微
塵坌夸毘海游潜四月餘賦歸亦無家塊處蝸牛廬
身世一逆旅成虧紛疾徐反身内自觀此心同太虚
聽錢文則彈琴
牛鳴野&KR1038;中雞登山木上黃鍾雜姑洗㫪容以清亮
别鵠暮鳴飛流水春演漾愛𡭗絃手忘令我形神暢
憶昔擅能事宋袁余所向錢君生独後超軼絶塵軮
操琴晚聞道月斧揮天匠杳如清庙瑟朱絃聽歎唱
古道久寂寥古音亦淪喪促軫淚沾纓歌詩重悲悵
題晝贈岳道士
義興岳道士野鶴如長身我知弥明徒不是侯喜倫
結喉吟肩聳鉄脊霜髯新手中石棋子頭上漉酒巾
久居離墨山自謂無懷民丧乱不經意松陵留十旬
香雲作輿衛長松為主賓旣滋數畦菊復種二畞芹
樂哉以忘死道富寕憂貧為我具舟楫相期桃花春
贈王仲和
荒城夜風雨草木暁離披桂馥逗虚牖苔文滋硯池弄
翰聊寄逸永日以自怡且盡一日樂明朝非所知
詶張德機見贈
嘉藻枉我前令人意也消展詠當前除清隂起涼飈
出何去岩穴隱何逃市朝仙師赤城霞旦旦存神標
贈張士行
雲門有逸客非仕亦非隱玉井千尺泉此士難汲引
結交雲林叟不頋俗嘲哂我拙唯任真子德常戒謹
相知既有素力學仰顏閔久别見顔色英姿固天禀
欲疎不能忘欲䙝不可近
贈友生
春林積雨晴江渚烟波綠谷鳥語綿蛮澗泉声断續
蘿逕無来蹤空山聞伐木時援清琴坐睘同白雲宿
九日過彦行用韻一首
蕩舟烟景晚舉杯當素秋黃花忽在眼白髮乃滿頭
臨流發悲嘆援琴歌楚調罷席更淹留明月波間照
何事鹿皮翁逃名隱屠釣
又賦
九日喜初晴登高向何處山色見微茫波光淡容与
鼓枻逐輕鷗看雲覓新句適值無懷民相對澄神慮
昼竹贈徐季明
&KR0922;樹隂當戶時聞好鳥鳴独携一壷酒展席坐前楹
招邀白鶴侣吹弄紫鵉笙杳杳日景晚紛紛飛絮輕
風翻竹影乱明月巳東生
對酒
題詩石壁上把酒長松間遠水白雲度晴天孤鶴還
虚亭暎苔竹聊此息躋攀坐久日巳夕春鳥声關關
贈野處民
水声轉屋西山翠浮屋東床前苔滋雨門外松吟風
怡然無外慮心廣神為充曲肱以飲水至樂在其中
擊壌歌往古寕知事王公
龍門茶屋圖
龍門秋月影茶屋白雲泉不与世人賞瑶草自年年
上有天池水松風舞淪漣何當躡飛鳬去采池中蓮
靈鶴辞
陶公職仙署子良亦冥通所脩揚許業存思在祝融
周卿宅丹元末㣧仰仙宗神明接祈禱虚夷恒恪恭
飛霞煥玉檢流響徹金宫白鶴翔香烟僊僊載泠風
舞影綠雲上命侣青田中晨去瑶草春莫歸海塵濛
真靈忽降室羽車儼浮空步虚酌明水逶迤清夜終
畫贈呂志學
江雲昏絶巘汀樹猶斜陽独立霜柳下渺然懷故鄉
歸来茅屋底篝灯寫微茫
畫竹贈志學
綠竹飽霜雪歲寒無荏容風至夭然笑復愛夏隂濃
寒暑不能移德比栢与松豈若桃李榮春花但丰茸
荅張鍊師
安居已度夏卧病乃經秋朝&KR0818;悲影短風萍歎波浮
寸田勤自治德宅可歸休慎勿与時竸心境似虚舟
畫竹寄友人
先春竸桃李凌陽歎蒲柳謝君静者徒種竹安所守
亭亭清净心欝欝霜雪後賦詩寄遠懷此君真可友
陸德中祈雨有感
辟糓清虚久晨窗飡絳霞濯神咸池水宴景丹元家
憂國悲民瘼旱郊起雷車枯魚出涸轍槁苗生稻花
我住清江渚種芹遶江沙忽乘蓮葉舟贈我仙掌茶
擬訪安期生為覓棗如瓜
卧病
旱憂命觴斝暴下忽經旬止酒郤腥腐端居謝喧塵
麄穢除内滯清虚以怡神江雲載飛雨飄飄洒衣巾
矯首詠玄虚精思候仙真道園遊活淡心兵息狂狺
泠然風濤静鼓枻銀河津戒哉貪饕子病源果何因
次韻全希言
卧痾久不懌微瘳起行吟逕苔無来迹出門江水深
懷我平生友金蘭契同心欲共一尊酒道遠力不任
有客闖我戶晤言樂中林飄蕭綠髮仙亦見雪滿簮
取琴与子彈悠悠山水音能成伐木詩歌以慰所欽
次韻張伯琦
長嘆悲人寰彈琴想天際夏殷禮相因孰謂周可継
大道久榛蕪高才日凌替遺書歎不泯授受豈有二
鄒孟道性善宅路喻仁義後生事言說慨彼涕沾𬒮
允矣二三子仰鑚互立志松栢受命独歲寒欝蒼翠
誰欤無媿怍夙駕尋吾契
酬友生
擁褐南榮下晨暾煖似春忽思王子晉醉着白綸巾
游宴無冬夏清狂忘主賓能持麐鹿脯寄与不羈人
贈陸有恒
學行美德業孝弟為本根朝益以暮習夏凊而冬温
無逸勤稼穑幹蠱持戶門勿為習俗流必念古義敦
謹身尚節儉從善报蘭蓀堯舜雖有子朱均乃滛昏
瞽鯀何頑凶子也大聖尊蓮固生汙泥木可為犧樽
簡編螙蟫出各有至理存惟人異禽獸暴弃湮其源
惟學必由本根深見枝蕃于何繡鞶&KR0868;外飾奚足論
安宅正路間𡭗居行𡭗轅斯道迩且易至樂不可諼
尋友人不遇
洲渚多落英泝流尋遠山輕舟載美酒摇蕩綠波間
俯詠拾瑶草遐思隘塵寰寅緣忽失遇悵望遂空还
啄木
何處啄木鳥飛止于喬林微形亦以勞終日聞其音
所願木向茂不使螙日侵吁嗟人之徒曾不如鳥心
次張仲㪯韻
秧疇蒔已遍午饁休中林忽聞軺車至攬衣欣慨深
遂尋脩竹下共憩西澗隂汲泉以煮茗遐哉遺世心
薛常州譲田詩
延陵古吴地泰伯有遺風仁譲自家國士民知孝忠
春暉草心碧日暮荆花紅為感使君政嗟時誰与同
贈友
父子相師友周南義理門阿翁如玉㓗賢嗣似春温
舍後自生笋堂隂亦樹萱西山近在望静默以忘言
潘公鳴皐軒
白鶴禀灵質翩翩有竒姿海月比高㓗岩雲共逶迤
池上菖蒲花春烟紫綏綏飛鳴聊飲啄乘風来下之
我登鳴臯軒遂賦鳴臯詩安淂赤玉舄鶴上吹叁差
西老圖
吊古歎流俗高人陳太丘開窗玩蘭雪邀我畫瀛洲
池上賦清■林間■遠遊悠然遂永日下榻更淹留
為張来儀賦匡山讀書處
廬山欝岧嶤上有香炉峯影落碧天外翠玉琢芙蓉
牽蘿讀書處雲磴無行蹤猶遺石岩苔花開紫丰茸
愁心飛春雪寳劍沉双龍應化蘇躭鶴歸棲千歲松
仙岩採芝叟久别倘相逢
吾友陸友仁甫舊得古銅印一紐以示余辨之
文曰陸定之印以名其子而字之曰仲安友仁
既沒仲安求為賦焉
吾友伯仁甫覧古閔世盲示我古印章始淂自幽并
辨之曰定之釋義為尔名既名字曰安勗㦲在敬誠
仁甫今則亡緬懷涕沾纓繄昔黃太史結交漢米生
手持玉刻文螭紐交縦横上有元暉字印刓与弗輕
殷勤字其兒祖武冀可縄久矣學業懋継述暉芳英
書畫比二王價重十連城高躅思仰止景行𡭗其行
惻惻行
三月十五日陸玄素將從梁鴻山歸吴松之上是
夕坐至夜分始别余入舟賦此追至梁鴻山寄之
以定及冬重来之約
惻惻復惻惻憂思從中發感子遠来訪畏子遽言别
不有同心人何以慰孤寂矧兹春夏交蕭艾盈路側
江水亦浩漾風帆還飄突行將阻携手轉覺意忽忽
交好匪在今高誼敦自昔人生寕無别所悲歲時易
坐嘆辛夷紫还傷蕙草碧僕夫竊相告怪我悲憤塞
山中梁鴻栖江上陸機宅井臼今蕪穢鶴唳亦寂寞
余往經其壖裵徊但陳迹天地真旅舍身世䓁行客
汎汎何所損皎皎奚自益脩短諒同歸數面聊懽懌
瞻雲軒
金君伯祥名其先君墓左之室曰瞻雲軒盖以寓
夫孝思油然之義也若夫父祖之魂氣精神其脗
合感通之妙齋思則如見敬祭則来格開牖則天
光臨鑿池而泉脉動洋洋乎如在其上如在其左
右者雲豈足爲喻哉扵是廣其義而爲之詩曰
白雲起石上迅逸如迸泉汎演乎林莾飄颻乎山川
飛霞共聮絡凱風与周旋開軒滌遐想我思何綿綿
頋曕忽在茲亦復停披焉卷舒無定理變幻徒縈纏
興念松下塵若承鶴上仙空花結浮翳百態交我前
戚欣從妄起心瞀然當識太虚體勿随形影遷
張尊師祠醮感致瑞鶴
我識白雲君尚友赤松子仙署閟清嚴社公随役使
步虚礼初日飛神謁鈞天時有五白鶴飛飛遶香烟
手栽千樹桃風吹劫灰盡避世星壇西深竹聞清磬
倏来密霧集忽逐泠風还窗裏遺瑶瑟空中鏘珮環
題趙若岩龍山精舍
我生倦馳騖無機如漢隂重遊古蘭若對山開我襟
風流李謫仙賞静諧夙心琅然哦新詩如聞大雅音
回首石林晚白雲花雨深
池蓮詠
逥翔波間風的歷葉上露清池結素彩華月映微步
雲隂花房歛雨歇芳氣度欲去拾明璫踟蹰惜遅暮
送陳惟允之金陵
雪消江水綠花發冶城春白下烏衣處輕舟去問津
指日望亰國行歌非隱淪好及三釜養歸来以榮親
晨興就清盥思逸愛春天復遇武陵守共尋花滿川
至正十二年三月八日冐風雨過九成荆溪舟中
劉德方即官方舟烟渚留宿談詩明日快晴移舟
綠水岸下相与嘯咏仰睇南山遥瞻飛雲夾岸桃
柳相厠如散綺霞掇芳芹而薦㓗瀉山瓢而樂志
九成出片紙命畫眼前景物紙悪筆凢固欲騁其
逸思大乏騏驥康莊也歐陽公每每云筆硯精良
人生一樂書畫同理余亦云焉時舟中章鍊師岳
隱者對奕吴老生吹洞簘
改早春對雨寄懷張外史
林卧對雲雨憂来不可絶褰帷望庭際春風動林樾
飛蘿散成霧烟草綠如髮不見高世人飢渴何由歇
神鵉戲玄圃巨鱗偃溟渤𡭗亦碧岩中遁形脩隱訣
焼香庭竹净洗研池苔滑取瑟和流泉操瓢酌明月
跡高行亦苦冰蘗忌芳㓗何當往相尋拂石栖松雪
正月廿五日賦
春岸生䕷蕪春風生蘭茝夢見平生歡美人今何在
丹槁玄以白忽忽容鬢改憂来誰能整憂来誰与觧
貽張玄度林宗道
蕭條風雨秋泬寂窗牖晚故人山中来杯酒意勤&KR0548;
歛眉念乖闊握手話情悃千載鶴怨悲九時蓬苯䔿
市脯良不易枯魚雜乾饌浮雲幾番覆人事匪余忖
得時寕足誇失勢焉用憤荆溪丘壑多松水饒芝&KR0818;
結茅駕厓广雲棲且安穩夏清冬奥燠何事&KR1257;与畚
逐逐闤闠游戚戚塵俗混張子邃古學林君業務本
逹人觧其會略近宜志遠鍾氏曷仇嵇司馬亦籍阮
鹿遊姑胥臺鳥下長洲苑麻姑固狡獪蓬莱歎清淺
七秩吾巳老一簣君宜勉後會未可卜作詩陳繾綣
七月廿四日風雨寂寥与玄度集宗道南窗具酒
肴宴談遂以永曰因賦
次韻别鄭明德
思君阻言咲三歲同一日既見令人怒不見令人憶
揮觴縦謔浪抗論殚今昔世方雜涇渭已乃忘得失
饞涎飫甘美醉眼乱朱碧少逢人眼青每遇俗眼白
不随世混混自喜心得淂講學日光輝盖性久循率
不意吴市門尚復有此客茅齋素壁上佳句手自摘
楓林已搖落梅蕊尚未拆吁嗟歲云暮感歎終日夕
殘生能幾面念此氣填臆冨貴真可羞功名竟何物
世事蟹登簖危機猩着屐翁乎善自守氣體保寕謐
去去勿重陳且𣸪混玉石
送陳惟允之金陵
雪消江水綠花發冶城春白下烏衣處輕舟去問津
指日望亰國行歌非隱淪好反三釜養歸来以榮親
重改春日雲林齋居
臨池春流駛掃地夕隂滿正襟味道言超遥坐溪館
嵐嶺當書榻煩襟一舒散靡靡松花黃逐逐雲氣暖
石梁青苔合扵焉人迹断故非与世疎冥栖遂忘返
倪雲林先生詩集附錄
雜著
鶴溪先生畫像贊
家庭教子佩學詩學礼之言岩穴置身有憂國憂民
之色是知克仁而夀能文而德也
趙士瞻小像贊
處乎寂寞之濱乃有悅豫之色將儒扵列仙癯扵山
澤我知之矣豈登山臨水以忘歸貧賤不足為其憂
富貴不足為其懌者非耶
陳天倪處士畫像贊
其介特孤峭非松瀑之甥而能然欤其好學能文盖
嘗從遊扵草廬栖遅衡門之下鼓琴動操之間令衆
山響与之俱童冠風雩以間咏逮乎莫春之初
王季野畫像贊
粹然春温者猶有若翁素履之德容也凛乎秋清者
淂乎湘纍楚騷之遺風也与時上下人莫知其所存
乎中也匪以吾義吾將曷從也喬木鶯鳴雲山鶴飛
輕薄紛紛吾何是非登山臨水聊消搖以忘歸
良常張先生畫像贊
誦詩讀書佩先師之格言登山臨水淂曠士之樂全
非仕非隱其幾其天雲不雨而常潤玉雖工而匪鐫
其據扵儒依扵老逃扵禅者欤
錢唐王生思善畫德常時年四十二矣東海倪生
贊之曰云云德常高情虚夷意度閑雅顧非顧長
康之丘壑置身曺將軍之凌烟潤色又那緣淂其
氣韻耶王生盖亦見其善者幾耳今日因過德常
草堂出此啚求贊且欲作樹石其旁乃先綴數語
像上樹石俟它日𥙷為之
謝仲野詩序
詩亡而為騷至漢為五言吟咏淂性情之王者其惟
淵明乎韋柳冲淡蕭散皆淂陶之旨趣下此則王摩
詰矣何則富麗窮苦之詞昜工幽深閑遠之語難造
至若李杜韓蘇固巳烜赫焜煌出入今古踰前而絶
後校其情性有正始之遺風則間然矣延陵謝君仲
野居乱世而有怡愉之色隱居教授以樂其志家無
瓶粟歌詩不爲愁苦無聊之言染翰吐詞必以陶韋
爲准則巳酉春携所賦詩百首示余扵空谷無足音
之地余爲諷咏永日飯瓦釜之粥糜曝茅&KR0585;之初日
怡然不知有甲兵之塵形骸之累也余疑仲野爲有
道者非欤其淂扵義熙者多矣
陳惟寅僦屋䟽
陳惟寅甫与弟惟允閑居養親栖隱吴市不耻貧賤
不樂仕進熙怡恬淡与物無廷雖過朱門如遊蓬戶
也世本蜀人其大父居五老峯下父天倪先生因遊
吴愛錫麓洞有好流水家于惠山之陽久之有少日
同舍生趙從事招往館于其家遂𣸪留吴市焉兵後
栖栖無定居江右同邑人饒介之為之僦屋使淂以
安菽水之奉而僦屋之資則非一人所办饒君素清
苦又不欲以外事累人也僕遂為之一言世豈無急
人之急憂人之憂觧衣推食指廩借宅豪傑倜儻如
古之人者哉老杜所謂安淂大厦千萬間大庇天下
寒士俱歡顔者請為諸君誦之至正壬寅十二月九
日倪瓉言
題良常草堂䟽捐捨趙榮禄正書一卷
昔王錄事寄少陵之資近代趙文敏干岳氏之助皆
有实效不事虚文今德常欲搆草堂所求者柯張杜
三君或宿諾而寒盟或觧嘲以調笑遄求其实則冈
所知數年之間三君巳矣草堂適成載覧標題重增
嗟悼捐子珍秘永鎮新居
題畫
正至&KR0605;丑十二月廿四日德常明公自吴城將还嘉
定道出甫里捩柁相&KR0556;語俯仰十霜恍若隔世為留
信宿夜闌更秉烛相對如夢寐者甚似為僕發也
明日微雪作寒戸無来迹獨与明公逍遥渚際隔江
遥望天平靈岩諸山在荒烟遠靄中濃纖出沒依約
如畫渚上疎林枯柳似我容髮蕭蕭可憐生不能滿
百其所以異扵草木者猶情好耳年逾五十日覺死
生忙能不為之撫田事而縦遠情乎明公𣸪命畫江
濱寂寞之意并書相与乖離感慨之情悰悰德常今
為嘉定同知扵民有惠政即昔日之良常山人也朱
陽館主簫閑仙卿倪瓉言
懶遊窩記
昔司馬子長遊涉万里壮麗竒偉之觀前賢往聖之
迹有以泄其懷古感今憤懣欝律之氣史記之書既
成蔵之名山以俟後聖君子也宗少文壮歲好遊晚
以所歷名山盡畫屋壁曰老疾俱至名山恐難徧覩
唯澄懷觀道卧以遊之子長雄竒之文少文神妙之
畫善而猶有待又烏覩神馬車輪与造物遊鴻濛之
外者哉若夫登化人之居遊華胥之國是皆神遇豈
𣸪有待乎金君安素高卧林居慕楊許淂尸觧上道
乃怡神葆和内視密盼煥標霞之孤暎朗性月之獨
照因名其齋居懶遊焉噫尸居而龍見不出戶知天
下善行無轍迹盖神遊無方非拘拘局扵區域逐逐
困扵車塵馬足之間安素仙乎道矣王方平嘗与麻
姑言比不来人間五百年蓬莱作清淺流海中行𣸪
揚塵耳熟邯郸之黃梁歸華表之白鶴人間紛紛如
帤時一飛神遊盼吾固知安素不与悠悠世人同一
悲慨也
書畫竹
以中每愛余畫竹余之竹聊以寫胸中逸氣耳豈𣸪
較其似与非葉之繁与疎枝之斜与直哉㦯塗抺久
之它人視以為麻為芦僕亦不能強辨為竹真沒柰
覧者何但不知以中視為何物耳
䟦環慶王氏所蔵趙榮禄六帖
右趙榮禄与覺軒先生手簡共六紙有以知交誼之
深家世之舊也先生學行純正為宋琅琊王仲寳之
後仕至蘭溪州判官今獲觀扵其孫光大之彛齋老
成典刑不可𣸪見矣尚頼翰墨文章有以想其風流
㦲庚子二月十日倪瓉題
忠靖王廟迎享送神詩有序
至順元年春吴楚荐飢天灾流行連數郡道殣相望
沴氣薰襲為瘥為札錫之民咸被漸染大小惴惴無
所請命邦之遺老相与言吾邦西山之陽有嶽祠祠
有明神焉曰忠靖王胙爵東平生能奮忠死有遺烈
赫声耀靈福我錫民自有年矣在昔季宋大疫用禱
于神變沴為祥德載歌咏民病亟矣宜從故事乃合
群謀籲衆慼卒從祠下鐃鼓鏜鈜旗纛晻靄導駢駕
以臨城南香雲漲空耄稚奔走衆心推誠祈祀惟謹
惟神顧歆来格来享若沐神水若濯泠風敺攘妖氛
民疾用瘳丕燀神化無遠弗暨隣邑之民析者踵接
環句吳四封所活幾萬人焉是神有大造扵吾民也
礼神能禦大菑捍大患者則祀之矧威烈若此是宜
尸祝而社稷之田祠&KR1754;于火未幾民更興復其制瓉
嘗以毋病致禱立愈因作迎享送神辞二章刻諸山
阿俾錫以祀之辞曰
靈皇皇兮岱宗神之来兮駕蜚龍赫蒼顔兮朱髮如
火紛羽衛兮岳祗嶫硪青霓旍兮白容裳降大荒兮
祓不祥敺野仲兮逐游光惠我民兮神樂康蘿帳兮
雲幄湛寒泉兮瑟蘭夕舞偃蹇兮龡参差薦芳馨子
神享之靈娱娛兮柰何樹𬗋檀兮山之阿匪斯■兮
福斯圡沐神休兮千萬古
神之去兮驂雲螭風剡兮吹靈旗怳臨風兮延佇悵
神斿兮難駐神斿兮翩翩撫一氣兮周八埏朝騰駕
兮西神夕弭節兮東魯噫神往兮莫我顧民有籲兮
載福斯祐折瓊華兮遅神歸歲𣸪歲兮神寕我違石
戔戔兮流水夀我民兮報祀無巳
樂府
清平樂在荆溪作
汀烟溪樹捴是傷心處望断溪流東北注夢逐孤雲
歸去山花野鳥初春漁郎樵叟南津誰識摧頽老子
醉人推罵從嗔
凭欄人贈吴國良
客有吴郎吹洞簫明月沉江春霧曉湘靈不可招水
雲中環珮搖
人月圓
傷心莫問前朝事重上越王臺鷓鴣啼處東風草綠
殘照花開悵然孤嘯青山故國喬木蒼苔當時明月
依依素影何處飛来
又
驚回一枕當年夢漁唱起南津畫屏雲嶂池塘春草
無限消魂由家應在梧桐覆井楊柳蔵門閑身空老
孤篷聽雨灯火江村
太常引傷逝
門前楊柳密蔵鴉春事到桐華敲火試新茶想月珮
雲衣故家苔生雨館塵凝錦瑟寂寞聽鳴蛙芳草際
天涯蝶栩栩春暉夢華
殿前歡
揾啼紅杏花消息雨声中十年一覺揚州夢春水如
空鴈波寒寫去蹤離愁重南浦行雲送冰絃玉柱弹
怨東風
水仙子
東風花外小紅楼南浦山横眉黛愁春寒不管花技
瘦無情水自流&KR0585;間燕語嬌柔驚回幽夢難尋旧遊
落日簾鈎
吹簫声断更登楼獨自凭欄獨自愁斜陽綠惨紅消
瘦長江日際流百般嬌千種温柔金縷曲新声低按
碧油車名園共遊絳綃裙羅襪如鈎
折桂令擬張鳴善
草茫茫秦漠陵闕世代興亡却便似月影圓缺山人
家堆案圖書當窗松桂滿地薇蕨侯門深何湏刺謁
白雲自可怡悅到如今世事難說天地間不見一个
英雄不見一个豪傑
又&KR0605;亥過陸庄
片帆輕水遠山長鴻鴈將来菊蕊初黃碧海鯨鯢蘭
苕翡翠風露夗央問音信何人蒂當想情懷旧日風
光楊柳池塘随處凋零無限思量
水仙子因觀花間集作
香腮玉膩髩蝉輕翡翠釵梁碧燕横新粧懶步紅芳
&KR0985;小重山空畫屏綉簾風煖春醒烟草粘飛絮蛛絲
罥落英無限傷情
江城子感田
窗前翠影濕芭蕉雨蕭蕭思無聊夢入故園山水碧
迢迢依舊當年行樂地香&KR0985;杳綠苔饒沉香火底坐
吹簫憶妖嬈想風標同步芙蓉花畔赤欄橋漁唱一
声驚夢覺無覓處不堪招
柳梢青贈妓小璚英
楼上玉笙吹徹白露冷飛璚珮玦黛淺含顰香殘栖
夢子規啼月楊州往事荒涼有多少愁縈思結燕語
空梁鷗盟寒渚畫闌飄雪
南鄕子東林橋雨篷夢歸
篷上雨潺潺篷底幽人夢故山磵戶林扉元不閉蕭
閑只有飛雲可往還波冷玉珊珊一壑松風引珮環
咏淂池塘春草句更闌行盡(干半峯霎)間
太常引夀彛齋
柳隂濯足水侵磯香度野蔷薇芳草綠萋萋問何亊
王孫未歸一壷濁酒一声清唱簾幕燕雙飛風暖試
輕衣介眉夀遥瞻翠微
鵲橋仙
富豪休恃英雄休使一旦繁華如洗鵲巢何事借鳩
居數載主三昜矣東家烟起西家烟起無𣸪碧翬朱
啓我来重宿半間雲田製唯餘此耳
鷓鴣天
笠澤沿洄十五年親知情義日堪憐偷兒三頋吾何
有俗士羣譏自省愆聊𣸪𡭗豈其然田翁輕慢牧童
顛乃知造物深相与急使江湖棹去船
如夢令
削跡松陵華寓蔵密白雲深處造物巳安排万事何
湏先慮歸去歸去海鶴山猿同住
踏莎行
春渚芹蒲秋郊梨棗西風沃野收紅稻&KR0585;前炙背媚
晴陽天涯轉瞬萋芳草魯望漁村陶朱烟島高風峻
節如今掃黃雞啄黍濁醪香開門迎咲東隣老
小桃紅
陸庄風㬌又蕭條堪嘆还堪笑世事茫茫更誰料訪
漁樵後庭玉樹當時調可憐商女不知亡國吹向𬗋
鵉簫
一江秋水淡寒烟水影明如練眼底離愁數行鴈寫
晴天白薲紅蓼叁差見吴歌蕩漿一声哀怨驚起鷺
鷗眠
五湖烟水未歸身天地雙蓬鬢白酒新篘會隣近主
酬賓百年世事興亡運青山數家漁舟一葉聊且避
風塵
憶秦娥
昨日嘗賦憶秦娥一首以介石齋前木&KR1608;盛開俾
具一巵酒無使花神笑人寂寞盖以風雨傷懷耳
兹重改呈又作一首共寫呈二君却不可默然也
扶疎玉蟾宮樹影闌干曲一襟香露幾枝金粟姮娥
鏡掩秋雲綠無端風雨声相續不湏澄霽爲酤醽醁
參差玉笙声莫起瑶臺曲輕風香浸夜涼肌粟黃雲
巧綴飛霞綠清吟未断秋霖續恐孤花意倒尊中醁
江城子
滿城風雨近重陽濕秋光暗横塘蕭瑟汀蒲岸柳送
凄涼親田登高前日夢松菊&KR0985;也應荒堪將何物比
愁長綠泱泱遶秋江流到天涯盤屈九回腸烟外青
薲飛白鳥歸路阻思微茫
蝶恋花
夜永愁人偏起早容鬢蕭蕭鏡裏看枯槁雨葉鋪庭
風為掃閑門寂寞生秋草行路難行悲遠道說着
客行真箇令人惱久客還家貧亦好無家謾自傷懷
懷抱
壬子九月廿五日訪照菴高士留飲因書近詞求
是正之益
題雲林詩集後
鮑謝才情世不多手封詩卷寄江波宅邊東海鯨魚
窟好着輕舟一釣蓑
虞集伯生
題雲林先生小像
才之英德之精坐松石儼像形噫安淂斯人兮復生
天師張
