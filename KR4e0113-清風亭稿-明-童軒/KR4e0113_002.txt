







　　欽定四庫全書

　　清風亭稿巻二　　　　　　明　童軒　撰

　　樂府歌行

　　艾而張

　　維網有綱載張其日設彼中林以羅以&KR0034;(叶伏)蕞爾燕雀
亦既來止莫黒匪烏亦既離止有鳥有鳥其名曰凰其
儀煌煌文明之祥周旋以適九仭其翼于觀于遊而不
來集張而獲之我心則懌


　　行路難

　　行路難太行九折何盤盤枯藤老樹掛絶壁攬衣欲上
愁攀援行路難瞿塘三峽激流湍舟行咫尺苦難進宛
如生度蛟龍關山之髙水之險不似人心千萬變人心
危峻不可窺眼前突兀峰九疑人心險詐不可測平地
波瀾起千尺當年握手出肺肝詎料相逢不相識春風
昨日五侯門秋雨今朝廷尉宅君不見春申舎人有李
園棘門之禍誠何寃又不見田文車馬三千客五百姓

名書怨牒行路難危於山險於水不獨悠悠世上兒骨
肉相看亦如此行路之難難莫比

　　君馬黄

　　君馬黄我馬白共拂巾車朝禁闕一朝君馬生光輝渭
橋金市馳如飛翠絲作轡玉為勒芻荳盈筐秋正肥吁
嗟我馬徒神骨緩轡周行思湔沷西風一夜凍霜華廏
上空餘乾苜蓿

　　將進酒


　　將進酒君莫辭請君聽我歌新詞百年三萬六千日一
嵗歡娛能㡬時君不見古人名利相奔趨蘭亭梓澤皆
邱墟何如秦宫花下醉滿堂明月紅氍毹榮辱信有命
富貴亦有期一朝光寵還自至何須讀盡人間書黄金
注白玉鍾緑醅初潑蒲萄濃貂裘不惜酒家換便當醉
卧埋春風盛時一去不再返緑鬂明朝成老翁將進酒
桮莫空雲臺烟閤我何有仰天大笑浮雲東

　　關山月


　　闗山月揚清光塞上征人望故鄉故鄉千里音塵絶㡬
囘見月傷離别枕戈夜卧草頭霜彎弓晨走林間雪愁
雲茫茫塞草寒月輪斜掛白狼山一聲𦍑笛凄風急多
少征人念未還

　　明妃怨

　　萬里黄雲塞草枯琵琶無語月明孤玉闗回望將軍寨
錦帳氍毹夜慱盧

　　結客少年場


　　惡少事游俠結交屠販兒輕身重然諾掉臂無不為看
花夜宿平康里鬬雞朝入咸陽市樗蒲一擲百萬錢不
數赤丸私夜語豈不聞荆卿高歌易水寒西入函闗不
復還又不聞聶政持戈刺韓國刳腸皮面輕生決古來
大俠無代無紫陽鐡筆誅賊徒丈夫一死貴合義何必
虚將青史汚

　　竹枝辭(八首)

　　家住東吳白石磯門前春水浣羅衣朝來繫著木蘭棹

閑看鴛鴦作隊飛

　　石頭城外是江灘灘上行舟候潮難潮信有時還又至
郎舟一去㡬時還

　　油壁尋芳拂翠蛾春衫半臂試輕羅海棠花嬌香不露
遮莫狂蜂蛺蝶多

　　勸郎切莫上巫峰勸郎切莫往臨卭臨卭少婦解留客
巫山峰高雲雨濃

　　山桃花開紅更紅朝朝愁雨又愁風花開花謝難相見

春色無邊愁殺儂

　　蜀江西來一帶長江水無波鏡面光長恨人心不如水
等閑好惡最難量

　　西湖荷葉翠盈盈露重風多蕩漾輕荷葉團團比儂意
露珠不定似郎情

　　勸郎水底莫鋪綿勸郎石上莫栽蓮水底鋪綿綿易爛
石上栽蓮根不堅

　　春夜詞


　　金鴨香消午夜天粉牆西畔控鞦韆荼䕷夢怯春寒峭
起傍雕闌看月圓

　　楊白花

　　楊白花風吹無定止一夜春波化緑萍飄逐行舟千萬
里行舟去去西復東却嘆相逢更何許水無極萍無蹤
連臂歌殘愁更濃

　　采蓮曲

　　采蓮朝下湖西曲短袂輕綃鬬粧束小紅艇子駕雙橈

盪破粼粼鏡光緑荷葉荷花颺錦雲鴛鴦兩兩䕶波紋
荷錢却喜似儂鈿藕絲還愛似儂裙湖頭昨夜西風雨
沙嘴新添三尺水翠倒紅翻相向愁波心半露青蓮子
采蓮復采蓮回船正迎浪不惡歸去遲只嫌明月上明
月團團湖水秋清光滿面照儂羞郎家只隔湖南垞咫
尺横波日夜流

　　麗情曲

　　海棠雨歇春夜長轆轤驚夢飛鴛鴦玉肌苦怯東風急

帳冷流蘓熏繡裳起來窺鏡倦梳洗𤣥雲滿犀飛不起
玉麟金爵翠翹新似與春光鬬明媚花床曉霧香濛濛
春困泥人星眼朦簾鈎鸚鵡隔忩語怪殺東君深淺紅
試呼小翠巻朱箔一雙黄蝶花間落

　　自君之出矣(二首)

　　自君之出矣愁倚月明中思君如木葉黄瘦怯西風

　　自君之出矣慵整玉搔頭思君如隻鴈孤影下南樓

　　春曉曲


　　妖紅軟緑含朝陽鸚吟燕語愁人腸苔痕漬露翡翠濕
杏花撲雪臙脂香鳯衫輕薄春寒冽斜倚銀屏怨離别
藁砧一去歸未歸屈指東風又三月

　　猛虎行

　　長林白日暮凄風起山城猛虎初負嵎猙獰誰敢攖狐
狸左右竄父子逐逐行磨牙若張㦸掉尾如樹旌虎行
不可近虎怒能咥人吁嗟馮婦愼勿輕古今誰是裴將
軍


　　去婦詞

　　刺促何刺促出門不敢分明哭憶初癡小嫁君時自謂
生死常相隨誰知中道生乖阻棄妾紅顔不如土弓鞋
窄小荆棘多掩淚行尋舊時路浮雲上天歸有時君心
一失那能回糟糠不忘如再好重磨荆釵與偕老

　　拜月詞

　　拜月下高堂滿身風露涼曲闌人語靜銀鴨自焚香昨
宵拜月月似鐮今宵拜月月始弦直須拜得月輪滿應

與嫦娥得相見嫦娥孤恓妾亦孤桂花涼影墮氷壺年
年空習羽衣曲不省三郎再遇無

　　惜花行

　　官舎有五色薔薇一株每嵗四月其花盛開
因賦長詩一章以資清賞

　　桃花非紅李非白宦遊見此眞竒色天機製出雲錦裳
燦爛文章鬬竒絶年年花發正薫風不與桃李爭妖穠
髙處旋添蛾子緑低樷輕拆鶴翎紅紫檀和屑飛香霧

金粉團星貼雲母上枝下枝參差開不用花奴催羯鼓
花正開人正少把酒看花惜花好底須鈴索護芳菲但
願花時風雨少此花已為人愛惜綵檻移春憶當日有
花有酒即為樂莫待花飛空太息花飛飄泊不足憐人
生安得長少年君不見洛陽歌舞地黄昏鳥雀棲荒煙

　　燕歌行贈徐七遵誨(次唐人高適韻)

　　黒雲黯霮隂山北跨馬長征殺胡賊腰間寶劒懸吳鈎
寒光閃爍青蓮色一從仗劒出蕭闗㡬載風塵澒洞間

鐡甲戰酣青海月羽書飛捷白狼山論功自合分茅土
猶向軍前朝沐雨可憐白首困窮荒虎帳何人日歌舞
滿地腥風血色腓輪臺萬里居人稀胡兒吹笛朝出塞
壯士横戈夜突圍從戎却念辭家久數竒尚落他人後
一聲寒角秋風鳴望鄉㡬度頻搔首男兒離别何足嘆
才器如君世稀有閫外㑹有推轂時肘後黄金印如斗
玉門胡騎去紛紛更上燕然勒大勲君不見匈奴多繫
頸至今猶説衛將軍


　　再和燕歌行

　　黄榆白葦連塞北眼底穹廬皆虜賊屯空殺氣連雲飛
壯士相看失顔色元戎奉詔玉門闗錦帳牙旗壘陣間
獨把一麾專節鉞儔能三箭定天山單于生長樂邊土
繞帳牛羊牧秋雨閑中聚唱涼州詞醉後起為胡旋舞
魚龍川頭古樹腓紇干山前飛鳥稀紫髯胡兒眼雙碧
大腹匈奴腰十圍徐君逺戍邊庭久况復東海簮纓後
伐敵能諳虎豹韜次功應位麒麟首憤時氣節人不知

唾手功名今未有秋清長劒倚南天夜半孤城臨北斗
莫言白眼衆紛紛佇看高垂竹帛勲君不見鄼侯知國
士登壇終拜大將軍

　　再和燕歌行

　　攙搶夜射飛狐北虞騎千羣來冦賊驚沙莽莽黄入天
笳鼓連營慘秋色大將排營列漢闗雕戈畫㦸指揮間
斾搖大棘城邊月箭滿祁連雨後山戍卒年深皆著土
慣識軍情耐風雨誓酬報國慷慨心肯學當筵渾脱舞

八月清霜百草腓殷檉㡬樹暮鴉稀南山射虎風鳴鏑
大澤呼鷹雪打圍桓桓驍勇從戎久競取功名惟恐後
横槊長歌孟徳詩請纓生繫賢王首交河大小百戰餘
鐡券丹書尚何有牙旗虎影凍翻風匣劒虹光夜衝斗
被堅執銳亂紛紛咆哱横行䇿異勲君不見田單能用
命援桴一鼓奮三軍

　　驄馬行一首送朱文輝之江西僉憲

　　驄馬來自渥洼水夾鏡懸睛竹披耳一朝天子賜近臣

人馬輝光照閭里南畿門外太平隄駿尾蕭稍日夕馳
春衣五色綵雲麗秋斧一片寒氷輝有時乘向長安市
九陌人人行且避嘶風驕噴玉花高弄影晴翻碧蹄碎
除書昨日來烏府明朝又上西江路六月清霜向日飛
一瓢甘雨隨車布使君年纔三十餘琅琅聲價高璠璵
澄清久攬范滂轡諫議曽傳張湛書羨君此行宜及早
西江黎庶須君好祖筵撾鼔送行旌一鞭曉出都門道
都門草色青如葱馬行蹴踏搖玲瓏驄兮本是麒麟匹

歸來應置天閑中

　　栁枝詞

　　千絲萬縷畫樓前搖曳東風舞翠烟試問長年能送客
何如繫住别離船

　　步虚詞

　　霧閤深深客到稀閑花繡滿碧苔衣㡬回奏罷瑤臺簡
控得金虬月下歸

　　倉首謠


　　太倉有粟崇如京太倉羣鼠穴為營羣鼠穴倉得所憑
舊穀既没新穀升大者如狐小者豚纍纍白晝兼人行
羣翻聚囓巧鬬聲狸奴坐視不敢驚君不見三秋無雨
禾稻枯遑遑菜色愁田夫倉中有粟官不發縣吏打門
猶索租老羸旦夕且溝壑羣鼠飽食人所無於虖羣鼠
汝勿喜會有張湯來磔汝

　　斷腸曲(效元體二首)

　　五陵㳺俠少年子春風日日長安市錦韀鶴轡青驊騮

蛇弓羽箭千金裘尋花折栁章臺路圍紅疊翠誇豪富
歸來醉卧流蘓幃醉中猶記朝雲詞青樓只道春光好
蘭忩雨打梨花老(右蕩)

　　江頭浪白烟如織行舟一去無消息去年有書在洛中
今年書到上臨卭蘭缸昨夜生金粟今日長安問龜卜
出門不識東與西逰絲落絮隨風迷(右商)

　　五雜組(三首)

　　五雜組蜀錦裳徃復還江上航不得已為文章


　　五雜組鸞鳯衾徃復還水中禽不得已思山林

　　五雜組刺繡巾徃復還道上人不得已傷麒麟

　　巫山高

　　巫山高高望不極疊巘連崖倚天碧雲裏夫容十二峰
宛如神女晚粧濃襄王已去今千載行雨行雲尚有蹤
朝朝暮暮荒臺下(叶後五反)㡬見行人時駐馬(叶巫古反)玉佩仙
香杳不聞空有神巫奏歌舞路入楓林樹色青古祠飛
雨亂苔生相思何處愁魂斷木葉蕭蕭猨夜聲


　　出塞曲(二首)

　　吹角出轅門軍中寂不諠塞鴻驚陣起胡騎隔河屯箭
劈秋雲黒旗搖落日昏腰間雙劍在猶未報君恩

　　出得皋蘭北愁雲一望賒野狐啼古堠燐火照寒沙鐡
甲披風冷牙旗巻雨斜單于猶未滅戰士莫思家

　　日出東南隅

　　日出東南隅照我陌上桑離離露葉小採摘未盈筐蠶
饑正伺食持斧伐逺揚使君五馬來躊躇臨路傍妾夫

侍中郎執㦸趨明光妾非淇上女豈比邯鄲娼願君囘
五馬毋為徒自傷

　　烏夜啼

　　庭前老樹烏夜啼少婦起聽驚且疑霜飛滿瓦澹月白
樹葉蕭蕭巢影危烏啼啞啞聲未已再三聽來心且喜
少婦啟忩紗叮嚀向烏語汝烏啼有赦人言不虚美願
汝烏棲勿飛去一嵗常生八九子更與爾巢護風雨

　　春江花月夜


　　夜月懸金鑑春流颺錦帆江花如有意飛㸃繡羅衫

　　芳樹曲

　　旭日轉洪鈞園林萬樹新畫屏朝弄色綵檻夜移春野
逕俱堪望鄰家盡不貧獨憐寒谷底黄葉尚凝塵

　　劉生

　　少年學武兼學文姓名不屬羽林軍殺人睚眦不敢視
横行抱劍遊三秦鬬雞擊筑時將暮馬蹄慣踏章臺路
一朝官裏賜銅符百戰捐身寧復顧平生挽弓能挽强

區區郭解何足當願為豫讓報恩死不學李陵嬰恥亡

　　長安有狹邪

　　長安有狹邪徑㣲捷於矢白馬兩貴㳺鳴珂耀金紫為
問過者誰云是許與史日晚讌高堂華筵盛羅綺嬖奴
舞巴渝美人歌北里列座促飛觴笙竽沸人耳平明甲
第開趨者衆若市炙手手可熱庇身身可庇孰知東牆
生游心天地始秋雨響疎桐蕭然閉門睡

　　折楊栁


　　細雨染鵝黄絲絲拂水長游人出門去惆悵惜春光纔
看葉鬬眉又見花飛雪只恐秋風生長條不堪折

　　車遥遙

　　征夫將早適起拂車上霜澹月殘星白遙思路正長驅
車出門逺少婦腸空斷不見車上人但聆鐸聲轉鐸聲
去悠悠聞道戍涼州不識涼州路空懷萬里愁愁來不
能禦魂逐車輪去願作石尤風吹折車前樹

　　野田黄雀行


　　嘖嘖野田雀羣飛隨處饒時來晩禾裏啄啄爭肥磽窮
老逼官租終嵗常苦號如何相聚食不間夕與朝山長
少彈射地僻多蓬蒿飛飛信得所寧知農事勞

　　江南曲

　　桃花斑斑落紅雨玉缸春酒濃如乳吳姬白紵裁舞衣
一曲嬌歌少年子江頭日晚停商舶衆中金多為上客
當壚一斗沽十千引滿紅螺吸明月杯空月落江水寒
勸君且宿茱茰灣遲明大艑掛㠶去千里烟波傷玉顔


　　結襪子

　　大梁公子信陵君貴介豈比諸侯卿平生折節能下士
夷門屠市俱成名信陵一去今千載開閤平津竟虚待
士風愈下俗愈偷望履呈身何足怪籠絡紛紛難具陳
私恩桃李滿門春周公吐哺不可見吁嗟結襪今何人

　　門有車馬客

　　門有車馬客駕言來故里念子久不歸契闊近一紀主
人延客坐悲泣不得語移時叙寒暄始復相爾汝借問

邦族間親知今有㡬一一聽客言大非疇昔比壯者死
行役老者半為鬼前年困征徭十户九凍餒去年坐買
辦往往鬻妻子上司急誅求鞭撻不少止貪吏寡仁恕
朘削至腦髓言罷各掩泣張燈具雞黍觴行三四酌深
竹映寒雨平明客登途愁緒誰為理

　　風木悲烏二操為李景暘侍御作

　　惟木兮在阿凄風兮孔多風無寧日兮木無寧柯念兒
有身兮乃父母之枝兒思終養兮父不待兒顧瞻斯木

兮兒心則悲(右風木操)

　　惟烏兮在屋月黒兮風凄以促啞啞哺母兮報母之育
顧兒有身兮實母之雛兒思返哺兮兒母已殂豈兒有
心兮曾不如烏(右悲烏操)

　　古意(二首)

　　君好桃李姿妾好松栢老桃李搖春風飄零委芳草不
如松栢枝青青長自好

　　君好紫螺杯妾好青鸞鏡螺杯泛香醪飲之亂人性不

如鏡生光可以照欹正

　　長安道

　　長安在何許定鼎燕薊北周道千里平商邑四方極金
臺玉壘何雄哉重闗設險從天來黄道祥光直南見紫
㣲中宫正北開天連閣道星辰拱日射觚稜金碧聳百
尺文樓五鳯飛九重魏闕雙龍擁長樂鍾聲曙色寒千
官劍履集朝端龍函捧勅頒三殿象輦駝琛響八鑾皇
家制度超前古文物聲名播寰宇白雉遙聞貢越裳龍

媒又見來西土太平治道軼唐虞彬彬多士皆文儒揚
雄已奏甘泉賦司馬還陳封禪書葱蘢王氣浮丹扆承
露金莖矗雲起紫禁彤墀月似銀玉河金水花如綺九
陌香塵拂面飛鳴珂初散午門西王侯第宅施行馬公
子園亭爭鬬雞王侯公子多如雨大道青樓聮戚里玉
笙吹月鳯雙飛繡幙圍春鸚並語雕鞍寶蓋日過從片
言出口生華風始見金張初賜第俄聞衛霍又旌功六
街三市相連絡佛舎飛甍絢丹雘百貨都歸大内東人

才盡入平津閣御史臺前烏欲啼將軍營裏馬頻嘶教
坊夜月人如玉上苑春風錦作畦風光節物年年在萬
世河山長不改罷官廷尉自書門遷仕中丞彌映彩莫
言李廣不封侯誰惜馮唐易白頭青史功名今已矣江
湖高起見京樓

　　飲馬長城窟行

　　飲馬長城窟寒泉咽不流髑髏腥枕雨刁斗冷鳴秋瀚
海烽烟斷陰山部落稠將軍方閲武醉擁紫貂裘


　　明妃引

　　陰風烈烈吹黄沙稽落山下愁雲賒明妃馬上面如玉
萬里去適單于家玉闗漸逺人烟絶回首漢宫唯見月
琵琶掩恨去路長塞鴈呌寒天欲雪天欲雪狐兔愁殷
檉蕭蕭古塞秋願將一掬思鄉淚寄與黄河東去流君
不見古來戰士長城死白骨纍纍多似蟻妾身雖辱亦
不辭忍使徤兒為輿尸

　　采菱曲


　　十五誰家女新粧照水明采菱不愁暮入浦月初生兩
槳搖月明風吹浪花起驚起雙鴛鴦飛過野塘水

　　禽言四首

　　阿哥阿嫂兄弟而今俱已老斗粟從來尚可舂慎勿䦧
牆競些小阿哥阿嫂

　　苦苦苦苦避却蒼鷹逢乳虎年年剥削無了期那得官
中生卓魯苦苦苦苦

　　養蠶忙阿姑攜筥婦采桑蠶老作繭姑勿喜官絹正輸

三丈强養蠶忙

　　急急聒號寒啼饑難過活賣田且了今年租辛苦來年
只傭作急急䀨














　　清風亭稿巻二

