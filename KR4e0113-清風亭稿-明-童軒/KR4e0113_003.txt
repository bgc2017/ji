







　　欽定四庫全書

　　清風亭稿巻三　　　　　　明　童軒　撰

　　五言古詩

　　感寓

　　景泰乙亥秋八月予家居無聊乃稽徃事述
舊聞因而勉賦五言古詩六十八首謾録於
此云

　　幽居念無極乃在天地先兩儀既肇位寒暑互推遷庖

犧鑿理窟馬畫斯播宣三才本一貫孰能窺其𤣥

　　天雞夜半鳴火輪出扶桑遲遲麗曲阿萬國皆明昌聖
人法天運峻徳四表光赫然萬物覩化曜舒以長岀作
而入息泰運成虞唐何知負暄者亦欲獻吾皇

　　蒼旻示縣象晝夜恒推移三台各分位列宿光陸離髙
髙紫微垣中有天之樞輔弼暨丞衛旋繞如聯珠長杠
揭華盖太乙層階梯乃知至徳主垂拱天下歸

　　四序迭更謝日夕無停機人生覆載内造化詎能違達

人重義命愚者昧是非靈臺誘外物孰知察危微勉旃
力鞭策賢聖乃同歸

　　吾聞邃古世土鼓而蕢桴黄帝垂衣裳晝夢㳺華胥唐
虞紹至理文徳乃誕敷夏忠商尚質隨俗變隆汚姬周
日文盛國風詠騶虞奈何五霸習秦豆趨木涂

　　雞鳴海色動羣類各有趨猿猱解升木蜣蜋知轉珠物
性率自然不假命與提人生靈萬物理一分則殊賦形
肖天地仁義本良知云胡日戕賊㝠然居下汙


　　瀛海環神州其谷洚無底迤湤八紘外不知幾萬里川
輸而不盈尾泄亦何已陽侯鼓洪濤怒立百丈水試問
王方平揚塵特虛語

　　周穆御八駿漢武求三山所欲在長生豈憚道里艱瑶
池觴白雲金盤屑神丹刀圭卒難遇龍去不復還千秋
陵寢樹落日悲風酸

　　明王慎大徳四夷乃咸賔夏璜肅慎矢方物以類陳所
需在器用犬馬何足珍於焉昭徳致孰敢不來臣


　　丹山岀異鳥文采光陸離髙飛薄霄漢虞網巧空施昔
當有虞氏此鳥曽來儀一鳴恊韶樂千載應昌期囘觀
百鳥羣喧啾竟何為

　　青蠅乃微物營營止於榛偶遭騏驥尾託之千里騰沾
汚變白黒攻鑽掠羶腥嗟爾亦何得胡為人所憎

　　孤桐發清商飛泉繞纎指一彈秋月明再彈天似洗琅
琅太古音不入筝笛耳安得鍾子期相逢奏流水

　　宋人粥䌟絖一朝貿竒資晋人貯垂棘韞櫝十載餘技

輕信易售器重識者稀所以呂尚父白首漁磻溪姫文
茍不遇卒老甘布衣

　　采采芙蓉花江長浩烟霧綣彼同心人方舟不成渡歸
來坐前軒月白澹清露永懐弗能諼鳴璫渺何處

　　衆人恣懽謔志士恒苦憂所憂非一端不為衣食謀呉
忠裹䲭革楚直沉湘流區區不識察心膂成仇讐長城
乃自壊千載将誰尤

　　貧賤不可去所願甘布衣先民有格言富貴履危機髙

車豈不好一覆信難支君看廟中犧孰與濠上魚賢哉
鹿門叟去去從此辭

　　崇蘭襍蕭艾薰蕕本自殊妖穠世所尚馨香獨何為時
無纕佩者青青遺路岐殷勤理蕪穢勿為塵所欺

　　干将岀塵柙光奪寒泉流平鋪白鷼帶疑是蒼龍鈎神
物古所異有氣冲斗牛雌雄忽失偶空為時世羞誰能
獻天子請入上方收依然炫鋒鍔斷彼佞臣頭

　　乘黄本龍種上孕房日精何當馭造父一日千里程騰

驤逐電流駭躍躡雲輕駑駘信非匹欵叚敢争能胡為
置立仗而不使一鳴俛身駕長輅垂首絡繁纓良才(闕二字)用
空慙神駿名

　　迢迢弱水西中有三神山石洞閟日月芝草生琅玕龍
耕玉田水鶴啄松雲壇仙人羡門徒日夕居其間烟霞
組長袖刀圭駐紅顔我昔從之㳺飛珮鳴珊珊朅來住
人世矯首隔塵寰安得大鵬鳥飛來載我還

　　松柏有孤性氷霜恒自嘉夭夭桃李顔争為兒女誇物

情既云爾志士復何嗟北宮有遺菽東陵無故瓜斯人
不可見目極飛鴻賖

　　南國有佳人顔色白如玉天寒被短褐奚羡綺與縠居
貧諒自持豈云乏膏沐素節誰能儔西山有孤竹

　　蠨蛸矜小智結網掛髙楹微蟲亦蠢爾㝠飛入其罾居
然取而食皤腹縣晩晴有蜂忽相觸急趨欲有營螫尾
肆厥毒醜物俄斃形嗟哉機變者飽食安可恒

　　岀門瞻太華危峰拄天際宣尼去日遠巍然徒仰止大

道日淪湮攻鑽弊諸子獨抱萬古心感嘆何時已

　　衆人嗜奔競宛若風中花朝開燦珠玉暮落隨泥沙所
以古達士知命匪所誇寧甘伏櫪馬恥學粘壁蝸魯連
今已矣撫巻徒興嗟

　　艷色天下重不以今古殊明妃傾國容如何嫁單于有
貌不足恃有才當自愚士衡遭殺戮元禮成覊縲君㸔
𡨕𡨕鴻人生反不如

　　三策岀江都一語取丞相命途有通塞絲粟不可强嗤彼

操瑟徒枘鑿竟何徃身辱名亦虧豈但㝷尺枉陋哉投
閤雲美新空附莽

　　披裘詣中野拾薪以行吟孰云季子賢顧謂取遺金天
地物有主妄攫誠何心焉知胠篋者掉臂方駸駸

　　食客世恒有義士天下稀田光報太子杵臼存孤兒英
聲振今古名與金石俱彼有廊廟器佩玉飄長裾國難
僅一髪縮首思全軀吁嗟長樂老遺臭将誰欺

　　軌方信難適輪圓始能行憸人醜正直端士羞逢迎是

非得失間将焉用吾情寧為齒剛敝勿為柔舌榮

　　曲沃産縣匏汶陽發孤莖參差製雙翼吹作鸞鳯聲悠
悠楚妃歎切切荆王吟空慚濫食者亦有南郭生

　　驅車欲何適駕言陟髙岡陰雲垂四野獵獵北風凉豺
狼嘷我後烏鵲噪我旁岩谷少居人我行多所傷念此
不能徃匪云途路長悠悠嵗華暮佇立空仿偟

　　明月射虛牖寒螿悲洞房感之不能寐起歩徒自傷美
人隔千里欲渉川無梁徘徊弔孤影涕下沾衣裳


　　朝適易水湄鷸蚌方怒爭今日復明日漁者得并擒齊
楚擅敵國干戈日相㝷寕知兵乆敝坐使嬴氏并

　　秦人據崤函自謂萬世基孰知楚一炬百二俱成灰惟
彼陶唐氏有此冀北陲勢無金作城利乏湯為池黎民
悉於變垂拱成雍熈乃知帝監徳豈在險與夷

　　歩出北郭門風悲白楊樹纍纍古今墳髙下正相似中
有百年人長眠不知曙荒烟狐兔遊落日樵牧語蒺藜
秋著花一望逈無際感彼雍門琴凄然涙如注


　　相如賦大人曼語誇獨歩飄飄氣凌雲時復中規度雖
云諷意深適足誨淫助不見霧縠竒乃是女工蠧

　　富貴親戚懼貧賤父子離骨肉尚如此何况他人為季
子昔未遇憔悴面目犁一朝佩相印革車千乘隨揣摩
發雄辨抵掌驚愚癡還過洛陽境父母為道除蛇行伏
妻嫂局促一何卑季子不足道薄俗堪長吁

　　昔云遺夀耉稽謀無自天如何鮐背者徒抱犬馬年賈
生洛陽少叔度漢室賢髙風灑六合古今無間言


　　荆山産竒璞不惜屢獻之茍懐刖足憂至寳横路岐何
如南陽卧謳吟梁父餘終然致三顧可使大名垂

　　清流有時濁白石不可爛雖膺推轂名未免吹竽濫門
前桃李榮籠中桂芝滿茍有為國人相知寧恨晩

　　千金結知己自謂兩不疑詡詡氣相下握手肝膽披奈
何黄金盡一朝生别離潜謀發機檻反眼相傾危朝歡
莫仇敵状類犬豕為安得金石心千載永不移

　　平路不生廷瘝智久淆澮束菅以代楹奚免風雨敗知

人古所難進退各以類謂予如未信請觀易否泰

　　相馬必以輿相士必以居容取失子羽言取失宰予聖
人察所安尚蔽驪黄餘况彼肉眼夫乃欲評錙銖麟楦
巧外飾狗瓦同兒戱寄言姑布徒奚以骨相為

　　積毁解消骨積羽能折輪曽參固仁者而豈能殺人流
言三及之投杼慈母嗔所以南陽老長為梁甫呻

　　金玉瑩竒質不為礱鑄渝君子抱仁義豈彼貧賤移夫
何陳蔡間於窮亦殆而削然反琴歌通塞不復知由安

頴陽樂共適丘首頤古今同一揆萬世眞吾師

　　彼姝者誰子云是南國娃幽閑不踰節自幼本良家娥
眉妬新月玉貌羞春花一朝入楚宮容色絶世誇終焉
鄭袖忌劓鼻空成嗟

　　老狐戴髑髏夜拜北斗神綏綏曳長尾頃刻化為人怪
異固莫測妖術方日新髙城竅深窟蟠結無與倫望之
不能灌憂憤填秋旻

　　神龍本陽精變化升天池嘘雲澤下土在在蘇羣黎一

朝天帝怒下謫荒山陲鱗甲悉瘡痏螻蟻紛制之過亢
信有悔聖易豈汝欺何當復飛躍鈞天日遨嬉

　　為政莫若猛有徳斯以寛火烈望之畏水弱民玩焉寧
知一念慈流禍不可旋&KR0841;苻盗羣起盡刈猶草菅猛寛
貴相濟至哉宣父言

　　鴻荒世已遠王霸分二途學術有誠偽治迹殊隆汚王
道曠如天蕩蕩不可模覇圖塞罅漏反掌成驩虞吁嗟
四三芋請視狙公狙


　　斥鷃飛蓬蒿晝夜聲唧唧大鵬運天末鼓簸垂雲翼小大
固不同賦性各有適夫何含齒徒終嵗不遑恤田毛責
地征庸調苦徭役安得蕭與曹民心庻寧一

　　誠能格異類信可孚豚魚昭然布方册斯理不我誣宏
農虎東渡潮陽鱷南驅潁川鳯來集騶邑蝗不飛斯民
實人類而豈物不如頑貪信可變愧無韓鄧俱

　　珠藏川發媚玉韞山生輝君子抱竒器厥聞乃四馳奈
何鄭人樸云是䑕腊為名存實則病百世空成嗤


　　蛇足不可添虎尾竟難履弄巧本無成逢危貴知止陳
蕃死北臺晁錯斬東市黄泉如有知寃魂共誰語

　　有客遺瓠種樹之南山隅秋風結佳實呺然成巨壺剖
之以為瓢濩落無所需誰将慮大樽逍遥浮江湖物固
各有用在子宜有圖

　　養志必忘形重義乃輕利為問賢者誰曽子昔居衞正
冠絶塵纓捉衿露雙臂曳屣一髙歌商聲滿天地

　　人心匪可測頃刻忽千變明敦玉帛好中實慘刀劍彎

弓思愈已發墨搆深怨高山猶可登浚泉猶可見厚貌
飾虛情古今庻為鑒

　　衆貪必惡亷衆曲斯惡直邪正有兩途是非起勍敵遯
菴偽學名温國黨碑立世事每如此不見竒耦畫

　　異端亂人耳譬彼淫哇同聖人不復起聾俗何由聰如
何六籍後紛紛費研攻孰知千載下見此紫陽翁擠排
振其落敷陽發其䝉斯文天未䘮尚幸斯人功

　　坎蛙不知海甕雞難語天區區章句儒妄意斯道傳訓

詁竟穿鑿末技空雕鐫寕知方寸内萬化本一原桓讀
乃糟粕信哉輪扁言

　　海外更九州中有道名國男女恒裸形衣裳笑襜複此
事信不經貸之乃異俗堂堂華夏域禮教匪不足偷詐
肆相欺而寕知恥辱漿酒與藿肉日飽牛馬腹視彼謹
厚夫羣嗤衆爭逐賈生倘可作此亦堪痛哭

　　駑駘産冀北十五以為羣秋風飽芻豆蔟蔟如雲屯中
有八尺姿天矯同逰麟饑飡玉山禾渴飲瑶池津路遠

不易得終嵗恒苦辛盗跖曝人肝金玉如烟塵顔囘一
瓢飲難免陋巷貧斯理自古來仁人胡歎哉

　　蜉蝣衣楚楚生死隨朝昏蟪蛄吟夏樹秋委落葉根人
生亦祗爾鬒髪忽素莖何如秘元命囊括經世文葆真
鍊精魄龍虎相吐吞黄芽變仙骨永與天地存底湏謝
塵世遠赴滄洲雲

　　任公垂大釣投竿東海湄期年不能得蹲坐苦不辭倐
然牽犗餌有魚吞食之驚揚奮鬐鬛水擊風霆馳引手

試一掣腊肉如山陂嗤彼趨瀆者綸影飄㳺絲時時雖
有得瑣𤨏皆蝦蜞得魚尚云爾經世奚能為

　　旄頭射長空塞馬南下牧封疆失固守老稚遭殺戮隴
上掠牛羊天陰聞鬼哭豈無當世雄可比衛與霍長驅
十萬師横行净沙漠

　　梓人職繩墨礱削器不居一朝搆棟宇羣役環嚮之斧
斤視規畫刀鋸聞指揮逾時大厦成名姓乃上書始知
君相任所職在無為講求經國要綜理元化機百工茍

無曠庻績乃咸熈功成天下賀周召與同歸

　　殺青示鑒戒善惡存始終孰知馬遷筆益長澆漓風論
道敝黄老叙事尊奸雄深譏貧賤恥虛美貨利崇厲階
由此始歴世将無同安得起孫盛筆削昭至公

　　予既作感寓詩覧者率以出韻為言余惟孫
愐唐韻大抵為近體而作非所以施於古詩
者也古詩如十九首及漢魏諸名家之作或
二三韻或上下韻俱不嫌於並押是有考於

三百篇之體也近代吳才老作韻補亦以江
陽真庚諸韻相通豈不以古今之詩不同而
古今之韻亦不同與且唐之詩人杜甫最號
大家律詩中玉山草堂一首亦用真文二韻
其古詩三四韻者如童關吏彭衙舂陵義鶻
行之類尚多有之余故不可以不辯也時景
泰乙亥冬十月上浣日軒識

　　擬古


　　有園莫種桃有地湏種竹桃樹揺春風嫣然媚紅緑豈
無一時好終隨車馬足何如青竹枝嵗晚在幽谷節直
心亦虚氷霜立寒玉

　　答項司㕔文祥

　　為别嵗云莫相見良未繇聞君抱新恙使我増離憂悲
風鳴四野雨雪正颼飀如何山陰道亦有訪戴舟閑居
訝空谷寂寞誰與投卧聽雲中鶴禽鳥有匹儔知音古
昔少倀焉何所求思君不能寐起坐彈吳鈎安得徃從

之握手懽相酬泠然挹清論庻幾無悔尤

　　樵樂生

　　舉世汨聲利君若了不關孰知天性真乃在樵斧間秋
晴微雨歇黄葉漫空山長歌入幽谷無營心自閒朝俱
白雲往暮隨飛鳥還怡然得至樂俯仰真無慚富貴蟻
穴夢功名蝸角歎何如一束薪去取諒非難劃然動長
嘯六合清風寒

　　詠蘭


　　汎汎崇蘭姿托根雲水涯光風一披拂緑葉何葱萋君
子采而佩馨香竟無比羞彼春芳榮嫣然媚紅紫

　　琴軒為同鄉聶典史題

　　退食自蓮幕鳥下吏人散緑槐初霽雨髙軒正蕭爽焚
香理吾琴襟抱絶塵坱凄凄鸞鶴吟颯颯松風響春隴
雉登木曉日牛鳴盎孤臣抱幽怨壮士歌慨慷泠然會
深趣千古心獨徃師涓不復作雅調竟誰賞願為南風
詩排雲獻天上


　　廣陵舟中贈張叔勉

　　二月發官道江水深且幽問言欲何往述職朝帝州東
風生蘋末時雨忽已收古驛出髙岸嘉樹臨芳洲張君
平生友雋雅孰與儔推篷時適我握手仍相留談笑雜
諧謔氣味欣且投感兹會晤意孰云離别愁君才豈凡
近力學追前脩沉淵匿神物伏櫪淹驊騮青雲諒非遠
白首寕足憂而我迂鄙質與世恒仇尤東臺偶承乏竊
禄良可羞遥遥川路長去去移輕舟斜日照孤渡蒼烟

飛白鷗明日淮陰酒擬換囊中裘

　　和陶彭澤歸田園居(三首)

　　歸來寡人事被褐逰青山芳草滿逕生又閱新嵗年雲
飛返層岩魚躍當深淵長松夾幽戸新秫垂髙田俯仰
自無愧笑傲林壑間數巻積案頭一觴倒花前飛飛布
谷鳥藹藹桑樹烟紅塵絶外想白雪任盈顛貧窮豈不
念棲遲有餘閑清風北忩來聊復樂自然

　　村居近南山終日絶蹄鞅幸無形迹拘烟霞愜真想時

㝷沮溺翁酌酒共來徃微雨夜來過西疇禾黍長禾黍
漸已長我懐漸能廣誰謂貴賤殊千秋同草莽

　　偶影自成酌知音相與稀山深日将夕坐看孤雲歸踈
柳蔭前除凉風吹我衣衣單亦何恤所恨願多違

　　和杜工部三韻(三首)

　　䀋車病良驥涸轍困長鱗馬病汗流血魚困目有神君
看忠讜士多為名累身

　　扶揺大鵬鳥翼若垂長虹直上九萬里寧辭海運功自

非太和風不徙南溟中

　　正士恥多岐衆人貴同調相門茍可入拂鬚奉權要纍
纍金印黄徒詒賢者笑

　　和韋蘇州寄全椒山中道士

　　兀坐郡齋裏遠憶黄冠客洞口采芝歸羣羊卧白石風
吟落葉秋雨翳殘鍾夕擕酒欲相尋山深斷行迹

　　和柳柳州贈江華長老

　　丈室團菁茅禪心湛虛寂去嵗舂陵來蕭然寄髙迹貝

葉坐翻經篝燈寒照壁萬慮了無營一盂飯昏夕松關
疎雨鳴竹塢幽泉滴入定起來遲曇花滿身積

　　和李翰林安陸白兆山桃花嵒寄劉侍御綰

　　白首非少年還山學隱仙時尋羡門子飛珮聲珊然春
來桃花嵒看雲隨處眠五城非逈絶三島遥勾連閑中
攀碧蘿直上崑崙巔黄鶴東南來呌破萬里天松絃翠
濤響泉沫珠顆圓丹光射白日芝草揺晴烟伴鹿坐花
雨呼龍耕玉田久懐冲舉願永謝塵世縁寄言霜臺客

可以同周旋

　　題居易齋

　　人生固有道安命乃其常如何夸毗子磬折趍路旁乞
墦濫名器胠篋争攫攘一朝事勢去駢首罹禍殃氷山
向日頺金谷隨烟荒喆人鑒斯轍正已恒不忘簞瓢豈
足憂圭組豈足光衰榮無定在通塞任彼蒼開軒坐北
忩仰睇浮雲翔居然謝塵鞅聊復啜此觴

　　止言


　　世方喧利口聒聒了不休聖教貴無言之汝欲何求吾
觀夸毗子膚險良可羞大易著明訓括囊無怨尤

　　懐魏冢宰老先生

　　道學䘮已久民心因物遷聖賢不復作病俗何由痊勳
名競夸詐學術紛雕鐫坎蛙不知海孰障西流川天生
魏夫子力任斯道傳知周庻物表心契萬古前文章周
孔學事業臯䕫賢從容出處間名與日月懸青山賦歸
來白雲當忩眠相思徒仰止日夕東南天


　　分題得善萬物之得時送蔡大尹還越

　　東皇載陽和庶類滋以榮萋萋岸草緑的的林花明深
淵躍潛鱗髙樹鳴倉庚江山亦増媚暢彼羣物情吾生
竟何如乃與憂患并少年學理道將老卒未行拜迎事
官長鞭朴嗟蒼生才髙位不展行峻責愈盈嘐嘐鴈失
侶逐逐雲孤征便當賦歸去矯首家山青

　　題九老圖

　　我聞神仙人徃徃不易得斯圖繪九老乃類瀛洲客容

顔尚渥丹鬚髪盡垂雪想當香山逰髙會總英特安定
司馬胡馮翊衞尉吉劉鄭宜可肩盧張亦同列就中老
居士頗憶姓是白平生慕岀仕稍稍著勲業一朝服官
政歸興浩若决復有元爽翁齒數已過百僧人如滿徒
少日共鄉陌投閑時盍簪氣味逈無别臨流撫鳴琴倚
杖聽啼鴂長松雨初過草色翠如疊優㳺竟忘疲聊以
卒嵗月予亦曠達人奔走困仕轍何年預斯會不俟殘
齒缺願陪衣冠後石澗采薇蕨


　　題大佛洞(在遂寧縣)

　　平生好幽勝所至窮躋攀今朝衘使命偶此登名山縈
廻小洞底豁然異塵寰䝉茸竹雲細蕭颯花雨寒下有
千尺流晝夜聲潺湲巍巍大金仙坐鎮石壁間嵗月知
幾何苔蘚生爛斑古今一幻泡等是何足歎我來愜清賞又
得半日閑振衣起林麓笑逐孤雲還

　　題夢萱巻

　　朝望天際雲莫思堂上親子行正無寐惻然傷我神江

湖日以逺親顔不可見囘看身上衣空悲手中線昨夢
到北堂堂前樹萱草秋風忽披拂顔色寧復好覺來坐
蓬忩憂心耿難忘月明弔孤影涕下霑衣裳

　　和翰林周先生酬諸君子之作

　　卓哉衆君子聲利了不干良時足嘉會况乃并二難春
陽載和燠烟光滴晴巒欣覩羣卉榮豈徒適吟觀
聖恩曠無際民物皆阜安衣冠樂清暇永此一日歡夫
何晉人禊増以憂恨端古今信逆旅修短何足歎願言

策吾駕詞藻方波瀾

　　秋閨詠别

　　相見更何晚相思良獨悲紅顔奉巾帚白髪遺路岐别
來曽幾何霜露忽凄其仰見明月光衆星羅參差熠燿
已宵飛蟋蟀鳴庭闈感之不成寐淚下那可揮西風吹
羅幕念子寒無時豈不盛嬌愛知者當為誰願君崇令
徳努力愛容輝棄捐勿復道沉憂令人老

　　田家雜興(四首)


　　東風扇微和百草萋以緑林間倉鶊鳴正爾春景燠田
夫喜春到相率殖嘉糓時雨夜來過新苖青簇簇老翁
負薪囘稚子飯黄犢幸逢官府閑近日少徭役努力事
耕耘毋為餓空谷

　　歩履出東郭南風溪午時偶來松樹下竚立澹忘機野
老見我至情親語依依桑柔蠶已浴麥深雉初飛俯仰
玩物理逍遥詠而歸寄謝王良子虛名徒爾為

　　田家無外求所願營一飽今秋幸少豐處處熟禾稻租

賦輸官倉里胥夜不到張筵會賔朋雞黍雜梨棗相對
陶一觴頺然玉山倒

　　茆簷冬日晴懐抱良不惡柴門晝始開雞犬散籬落今
朝無客至婦子相聚樂牀頭熟新酒聊復共斟酌髙歌
亦自慰焉知死溝壑

　　思與君别來

　　思與君别來兩見落葉黄迢迢隔千里各在天一方欲
往恨無翼欲渉川無梁昔者固膠漆今胡作參商平平

長安道人馬自輝光不念莫逆好虛名竟乖張南箕豈
堪簸牽牛難服箱憂來不可輟撫膺獨彷徨亮無金石
心與君永相忘

　　池上夜坐

　　池上微雨收凉月吐空谷蕭蕭敗垣柳疎影覆我屋草
深蛤争鳴荷折鷺驚宿偶此遂閑情居然忘寵辱

　　風木巻為蔡教諭題

　　極目鳯山路松楸暗佳城為問葬者誰蔡氏有先塋西

風吹宰木晝夜號秋聲奈何親乆没悠悠隔平生儒冠
飽君禄生養不得迎因悲樹欲靜策策風靡寧感之懐
抱惡有淚如河傾惟餘寒食飯少慰泉下情

　　舟經湘潭有懐屈賈二子

　　牽舟西南上所往非一程今日到湘東日岀潭水明推
篷見青山依依如送行時當長養節好鳥聲和鳴仰視
天宇闊俯臨川上平薰風颯然至洗我浮世情古人不
可見所見惟虛名毋為計寵辱頓使此心驚


　　春暉圖為滇雲萬都閫題

　　熈熈春日暉綿綿原上草原草含春暉青葱生意好流
光忽西馳瞬息春已老誰知寸草心懐恩竟難報萬君
邊閫英所志在忠孝緬思堂上親背棄一何蚤感此春
暉圖中心惄如擣

　　和沙木和驛壁間鄭都憲韻

　　驅馬上林麓陟此崔嵬顛俯視見雲影側聽聞流泉物
理信堪適人情良不然民貧兵力疲憔悴當誰憐所司

不遑恤剥削方求妍我行適見之喟然嘆窮邊歲月曽
幾何當不殊徃年狐狸安足問祛除欲何先

　　詠鶴

　　翩翩青田鶴皜皜玉雪衣一朝養初成奮翼升天衢囘
旋遡寥廓日共鵷鸞嬉虞人挾詐術伺我潛發機我飛
適中此毛羽半摧頺倉皇堕山澤鴈鶩每見欺天寒稻
梁少歳晚恒苦饑偶因條風發載我西南隅西南萬里
外道梗儔侶稀蟲魚豈不足所恨非故棲延頸望雲路

肅羽何時歸

　　自曲靖囘至楊林觀田家刈穫有成

　　輶車至楊林秋日正卓午時維九月候䆉稏滿滇土田
家急收穫處處築塲圃甌窶亦滿溝牛載更兒負筋力
誠乃疲腰背若傴僂所願在有秋不復辭此苦寧知輸
官倉所得遺幾許貧家計口食歲暮復貸舉因思井田
制百畆什一取是時人足食狼戾厭禾稌呼醪擊肥鮮含
哺醉起舞此樂不復見使我熱衷腑所冀良有司善政

去苛虎捍吏不打門瘡孔或少補作詩告民牧殷勤為
摩撫

　　擬阮嗣宗詠歌一首

　　掩書坐前楹獨對一尊酒春風吹柳花漂泊入虛牖喧
喧名利塲能有此樂否人生不得意胡為事奔走昨朝
美少年今日成老醜自非松栢姿安能無白首

　　村田樂圖為内相素軒錢公題

　　昔在唐虞世俗善民相親八家實同井耕收力惟均是

時村田間民質如㳺麇擊壤有餘樂含哺無嚬呻孰知
世日降三代變狂秦經界不復正强暴相并吞干戈事
行役饑寒多苦辛遂令百代下風俗難囘淳政苛若猛
虎郡邑成墟榛操瓢轉溝壑哀痛聲忍聞何人貌此圖
彷彿康衢民惟應文景際海内咸富殷陳陳太倉粟紅
腐每相因後來貞觀治用意亦良勤斗米僅三錢路無
拾遺貧悠悠千百載兩見造化仁奈何治日少掊克殊
紛紜青苖任新法花石貢陰濵吾民當此時何異魚在

綸大明富九有萬姓逢昌辰况兹邊徼任乃属心腹臣
撫摩猶赤子恩愛同陽春四郊盡樂土遠近無烟塵年
年二月候村村花柳新居民作春社雞酒聚比隣吹竽
復考皷起舞仍蹲蹲歡呼奔老稚來徃襍蹄輪信知仁
政下巨壑無枯鱗古云一日澤此意猶能存我歌村田
詩再見豳風陳

　　觀内相素軒錢公射鳥因賦鄙韻用呈

　　勝日良讌會逍遥雲水鄉佳賔列四座繁吹促飛觴時

維秋序晚䆉稏垂田疆覩兹農事成歡樂殊未央高柳
蔭虛亭殘荷薦餘香有鳥類山雀枝上止且鳴(叶)左右
紛射之烏號竟虛張公起挾一矢疾發如流星(叶)翩然
中修尾遠堕池水旁衆賔競稱賞此巧奪穿楊方今西
北境獫狁來狂勷安得我公輩强弓用其長一箭退勍
敵摧北如驅狼坐令四海間至治成虞唐

　　素行齋為曹司訓以寧賦

　　至人貴素行而豈外物慕儒冠三十秋曽不殊布素牕

前貯古書日夕誦且悟臯比坐談道正聲起韶濩時時
綴文章下筆騁遷固諸生日摳趨藹藹揖風度蘇湖百
載餘今復見矩歩杏壇春日晴絃歌有深趣視彼富貴
榮何如草間瓠不學夸毗子磬折趨末路

　　哭姊

　　我年十五時不幸失所怙私門禍釁纒母亦㝷見負哀
哀抱深戚耿耿心欲腐是時姊甫笄已作張氏婦念我
同胞親恩愛每相顧我喘獲茍存見姊如見母朅來歳

月遷中外叨仕膴骨肉久離别相望異鄉土時時得姊
書頗似顔面覩行當謀掛冠為姊粥親煮奈何王事縻
山川日乖阻因思昔别時河橋日将午姊送不忍歸恐
我難再晤昨朝家書來豈意遽傳訃彼蒼胡不仁生死竟
殊路初聞若遇刃痛楚徹心腑食梅孰云酸嚼蘖孰云
苦寃哉但長號臨風淚如雨


　　清風亭稿巻三

