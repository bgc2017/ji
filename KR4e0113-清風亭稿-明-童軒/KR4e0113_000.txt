







　　欽定四庫全書　　　　　集部六

　　清風亭稿　　　　　　　别集類五(明)

　　提要

　　(臣)等謹案清風亭稿八巻明童軒撰軒字子
昻鄱陽人家於南京景泰辛未進士官至吏
部尚書此集第一巻為騷賦第二巻至八巻
皆詩其門人李澄所編後有魏驥楊守陳沈
周諸人題詞其詩雅淡絶俗而在明代不以

詩名殆正徳以後北地信陽之説盛行寥寥
清音不諧俗尚故歟朱彛尊明詩綜僅錄其
憶金陵五言律詩一首未盡所長又引周吉
父之言稱其九日詩黄菊酒香人病後白蘋
風冷鴈來初草堂詩草堂夜雨生科斗花逕
春風呌栗留兩聨亦非其至或彛尊偶未見
其全集亦未可知也軒又别有枕肱集今未
之見其存佚蓋莫之詳矣乾隆四十二年六

月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀















