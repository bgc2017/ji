







　　欽定四庫全書

　　清風亭稿巻七　　　　　　明　童軒　撰

　　五言絶句

　　春日卧病柬髙仲顯一首

　　紅桃始破顔緑楊已堪把想應城南道日日多車馬

　　庚寅中秋對月(在滇南作)

　　去嵗中秋夕維舟楚水濵可憐今夜月猶照異鄉人

　　囬至餘干望家


　　極目天涯路孤帆千里歸倚門人不見唯見白雲飛

　　都昌阻雪

　　積雪連旬晦江空嵗晏時客途偏感慨忍誦蓼莪詩

　　湖口夜泊

　　江水匯為澤瀰漫深萬丈山寺晩鍾鳴湖心明月上

　　彭蠡湖

　　萬頃雪花巻舟飛一葉輕掀篷發清嘯疑恐小龍驚

　　小孤山(又俗呼為小姑)


　　秀色真可飡雲鬟不湏理江水濕羅衣夫容滿身紫

　　舟次望江見白鷗鳥

　　蒼茫雲水闊飛去復飛還十載紅塵裏何因似爾閑

　　晚泊荻港

　　漁艇已收綸斜陽下烟水寂寂掩篷窓坐聽舟人語

　　采石懐李白二首

　　扁舟依采石悵望謫仙人我獨船頭坐江流月色春

　　扁舟依采石牛渚浩風波不見錦袍客滿篷凉月多


　　暮入永平

　　青山圍古邑流水帶荒村馬首愁雲合山頭日欲昏

　　倚樓

　　愁倚溪樓望還因見月明月明如有約偏照别離情

　　感興一首

　　細草春來緑閑花雨後紅思君不能見惆悵畫樓東

　　題畫小景二首

　　山色青於染茅堂背郭成隂隂喬木裏疑有讀書聲


　　家住清溪口門掩清溪樹溪上多白雲幽人自來去

　　夜泊楊溪

　　月色照谿水秋聲起樹間孤舟今夜客無夢到家山

　　京口晚泊

　　落日青山暮踈煙古寺秋望中無限景都属釣魚舟

　　瓜歩洲

　　青山萬古色流水一江雲逺寺鐘聲早迢迢月下聞

　　竹堋口


　　君住竹堋口妾家桃花津來往不相識青山應笑人

　　丹陽晚眺

　　春水緑迢迢空江自落潮橋頭兩竿日煙外酒旗飄

　　客中秋夕

　　逺客難為别西風吹月明不堪殘夢破沙際亂蟲鳴

　　路經烏撒值清明日

　　邊地清明日凄凉歎未歸楊花知客意撩亂馬頭飛

　　漾偹早行


　　流水黠曲響亂山重疊橫行行天欲曙立馬㸔雲生

　　去夀昌作

　　來時此行李去時此行李俸外無一金不愧桐江水

　　題畫四首

　　牡丹羣鳥

　　㣲雨朝來歇紅芳綴滿枝多情花裏鳥應愛日遲遲

　　荷花鶺鴒

　　斜日回塘静紅蓮花半開雙雙鶺鴒鳥窺影去還來


　　薝蔔畫眉白頭翁

　　薝蔔園亭小清香散晚風長眉畫初就愁絶白頭翁

　　雪竹小雀

　　凍雪黏寒竹啾啾雀噤聲東風花影好何似洛陽城

　　東風

　　東風吹百草葱倩滿天涯獨有南山桂依然未着花

　　駿馬二首

　　駿馬響金覊蹀躞長安道少年挽雕弓彈落花間鳥


　　駿馬出長堤繁纓鞗革垂相逢休問姓知是羽林兒

　　夜宿木和聞猿

　　月移枝上影風亂水邊聲此夜郵亭客還家夢不成

　　暮至金齒

　　關晚牛羊下城髙皷角清道傍迎候吏馬首拜諸生

　　過浪穹峡

　　幽花懸石壁流水瀉雲根停車試相問只恐是桃源

　　夜宿觀音山驛

　　溪聲决决流木葉蕭蕭下離人耿不眠寒燈伴長夜

　　夜宿鄧川驛


　　風走落葉聲山犬吠不已披衣夜出户明月照溪水

　　南安分司

　　隂風射紙窓燭影半明滅四野無人聲寒猿嘯霜月

　　姚安分司

　　(缺)

　　清風亭稿巻七

