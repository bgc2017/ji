







　　欽定四庫全書巻

　　清風亭稿巻五　　　　　　明　童軒　撰

　　五言律詩

　　春雨卧病書懷(十首)

　　春半連朝雨空齋睡起遲閉門迴俗轍煮茗瀹詩脾小
菜生新甲閑花發舊帷翛然成吏隱虚負盛明時

　　一室朝慵掃遺經自討論枯蝸寒綴壁黠鼠靜翻盆調
古誰同賞時清道益尊閑將貧富態書向翟公門


　　避地營書屋蕭然一二椽官閑非逐客病久似癯禪犬
吠南中雪蛙鳴井底天物情徒自爾吾且守吾𤣥

　　積雨空齋裏春寒未裌衣道窮知己少鄉逺去人稀栁
濕低吟檻苔深澁舊扉自慚無勁翮不是惡羣飛

　　門巷春泥滑山川曉霧昬莫言猶豹隠端勝類鳶蹲掃
徑除花纈編籬護竹根平生憂憤志惆悵與誰論

　　宻雨隨風急虚齋日晏眠詩瓢髙掛壁茶竈冷炊烟飲
乏髙陽侣貧無負郭田悠悠清夢裏吟遍衍波牋


　　澹泊真無事迂疎百不能守株思得兎㸃筆悞成蝇行
古從人笑家貧免盜憎居然叨素食渾似戒州僧

　　勿訝非吳下深慙令海鹽舊琴蛇腹斷新筆鼠鬚尖詩
苦非因債官清不為廉窓前山色好終日坐鈎簾

　　用世才偏拙治生計益窮接䍦巾倒著榾柮火初紅病
喜聽琴愈書因㸔劍工茫茫天壤内何必楚人弓

　　狡兎謀三窟寒烏借一枝浮名成底用薄俗不堪醫竹
色團書屋芸香落硯池投閑聊爾遣知命復何疑


　　雨中柬鄭廣之揮使

　　咫尺長安道思君日倚樓寒烟籠野色春雨暗江流燕
麥悲新况鸎花感舊游何時一相見攜手步滄洲

　　閑居漫興(十首)

　　卜地搆軒楹心閑樂自生土花凝碧嫩林葉澑紅輕月
射簷牙白泉穿石罅清自縁幽興足初不為逃名

　　未老已偷閑蕭蕭屋數間桮傾螺殻紫冠製鹿皮斑隠
几聞啼鳥鈎簾見逺山秋来無一事衣佩盡紉蘭


　　舉世長昬飲疇能問獨醒門無題鳳字囊有換鵝經種
就花成錦移来石作屏閑中供一翫相對眼偏青

　　一榻清於洗翛然思不羣紫苔行處滿黄鳥坐来聞琴
奏梅間月碁敲石上雲蒲塘新水暖花落覆輕紋

　　自識清堪樂誰云俗可汚泉烹建溪茗香靄博山罏月
冷梅魂瘦風清鶴夢孤近来疎懶甚簪組意俱無

　　歧路竟喧紛心閑苦不聞字臨王逸少詩學鮑㕘軍竹
裏敲茶臼花前倒酒尊嵇生本髙致寧肯在雞群


　　門逕掩蒼苔清幽絶㸃埃投閑惟樂道多病孰憐才竹
每穿籬引花常税地栽一簾飛絮晚游俠不曾来

　　遯跡衡門下棲遲得自由梅花懸小帳蓮葉汎輕舟事
業慚鳴鳳生涯笑拙鳩塵纓何䖏濯門外有清流

　　鎮日掩柴扃長歌醉復醒草生元亮井竹覆子雲亭煖
玉礱棋局秋金鑄硯屏都將舊游事一笑晚山青

　　樗散真成癖支離類隠淪林深多緑蘚地僻少紅塵酒
熟頻畱客詩成不寄人清風無限樂即此見天真


　　晚至華陰擬唐人作

　　馬首日將晡行行嵗欲徂古祠寒蘚合仙掌斷霞孤山
暝聞啼鳥溪晴見浴鳬洛城知不逺宫樹晚糢糊

　　贈范外史

　　寄跡朝真觀烟霞世外心封書慿鶴寄吹笛學龍吟寳
氣千林玉丹光滿竈金有時飛珮響渾作步虚音

　　題連雲棧

　　鳥道由来險經行感客心蛩聲吟亂葉虎跡印深林(武關

青橋二驛近聞有虎食人)零露沾衣濕輕嵐障日陰王程未可住四
牡正駸駸

　　積雨青陽道中

　　淅瀝連朝雨驅馳道路中泥深愁没馬草滿畏飛蠓(有蟲
如大蠅土人號為蠓簪螫人輒瘇)重霧山含毒驚湍石潄風(山下有溪皆巨石飛
湍)已將身許國何敢怨途窮

　　五丁峽

　　憶昔梁州域曾聞貢篚来孰云千里險功自五丁開溪

惡蛇蟲雜林深虎豹哀那堪登峻嶺我馬正隤魋

　　寓白塔寺偶題

　　夜宿招提境蕭然世外蹤雨腥龍出洞月冷鶴歸松影
露林間塔聲傳澗底鐘空門應不鏁常借白雲封

　　謫所有懷舊游諸友

　　憶昔論交日相知盡少年季良身任俠叔度世稱賢夜
雨彈棋局春風放酒船飄零各分手愁絶越江邉

　　夜坐感懷


　　獨坐悲前事悠悠十載期黄芽難變骨黑髪已成絲慷
慨班生劍淒涼楚客詞更闌不能寐起視夜何其

　　懷劉通政時用先生

　　吾鄉多俊彦夫子獨超羣詩妙唐人法詞工漢史文精
忠縣皎日髙誼薄行雲為别今三載空懷晉鄙薰

　　懷康繡衣用和

　　壯歳登烏府昻藏自不羣印章驅吏佩諫草避人焚面
冷霜飛鐡衣香繡蹙雲何時重㑹晤尊酒細論文


　　懷劉繡衣廷髙

　　鄉里交游輩情親喜見君一緘勞寄意兩地惜離羣白
馬人傳疏雕龍世愛文㡬回馳戀切春樹暗江雲

　　懷丘秋官時雍

　　黄甲題名姓刑曹列縉紳律身清似玉持法藹如雲白
也詩無敵羲之字有神别来成間闊幾度仰清塵

　　懷胡繡衣以道

　　氣節摩霄漢文光射斗杓禮闈髙擢桂憲府早乗軺曉

日聽鳴鳳秋空見落鵰君才有如此不負聖明朝

　　題林塘别業

　　林塘多勝趣雲物四時幽山色供詩料波香引釣鈎髙
原收鴨脚淺渚摘雞頭賸有烟霞癖無煩使者求

　　白沙民舍

　　初日照林扉山深客到稀栁溪鶯獨囀麥隴雉雙飛少
婦提筐出中男荷畚歸盛時征賦少生事莫嫌微

　　九龍灘晚泊


　　九龍灘下泊烟景暗蒼苔樹影臨流出鐘聲渡水来江
空鷗伴少風急雁羣哀正爾懷人切愁雲滿釣䑓

　　漁者

　　一葉扁舟裏蕭條生計㣲犬依茶竈卧鷗逐釣絲飛不
識功名路渾忘寵辱機溪頭新水緑欸乃日忘歸

　　富陽晚眺

　　渺渺江邨路扁舟薄暮過人家連竹塢野燒接山阿鴈
影驚秋逺潮聲向晚多推篷無一事閑聽棹郎歌


　　暮過山寺

　　寂寂南朝寺荒涼露逺郊夕陽僧掃葉秋雨鷰辭巢斷
碣猶横草遺龕半覆茆道傍泉湧碧疑是虎曾跑

　　舟中雜詠(六首)

　　買得扁舟穏渾如米氏船㸔山篷屋坐待月柁樓眠鷗
靜偏怡趣魚多不論錢南風十日好百丈漫須牽

　　去去朝京國圖書滿畫船丹楓連水驛白鳥沒江烟候
吏朝撾鼔漁歌夜扣舷盛時官况好何異去登仙


　　秋水青於染官河放去艭波光平草閣山色到篷牕細
雨猿啼獨疎烟鷺下雙羇懷正牢落誰與倒銀缸

　　翹首金䑓道孤舟幾日程隴雲迷客夢江月照離情逺
水連天白髙河下露清不堪涼夜永蟋蟀近人鳴

　　孤鶴掠予舟横江白露浮天長秋水濶雲浄晚霞收斗
酒聊相慰江山足壯游篷窓今夜月應似在黄州

　　薄暮推篷坐吟懷自爽然青山遮驛小白鷺㸃波圓野
曠風生籟江空月在船夜闌清不寐屢欲挾飛仙


　　吳江道中

　　掛席吳江路長吟趣不窮輕鳬眠野艇鮮鯽上絲筒照
水蒹葭白酣霜橘柚紅此中鄉土好應不愧豳風

　　東林小隠巻為沈處士題(二首)

　　小隠東林地身閑嵗月忘曲池山倒影虚閣水生涼雨
潤琴絲慢風薰藥臼香隠君清趣好無夢到巖廊

　　游俠經過少衡門盡日扃草香侵座緑山色墮樓青野
服裁荷芰園蔬煮茯苓翛然塵市外不減聘君亭


　　孤鴈

　　離羣應已久逺地只孤飛月冷呼聲疾雲閒頋影稀蕭
蕭蒲葦老粒粒稻梁微幾夜回塘夢分明向北歸

　　廣陵

　　日暮添鄉思孤舟宿廣陵晚風搖酒斾寒雨濕漁罾影
暗原頭樹光㣲渡口燈故園何䖏是歸夢杳難慿

　　清河

　　日暮勞行役官河駐短篷漁燈寒照水牧笛夜吹風缺

月斜窓入流雲極浦通不堪吟望斷天外呌孤鴻

　　舟經武城有懷同年伍令尹

　　寂寞居民少蕭條古木疎岸明殘雪在川暝落霞初渡
口人㸔鴈灣頭嫗賣魚臨風思茂宰掩袂一欷歔

　　流河

　　早發流河路西風嵗晏時白烟連逺戍黄葉下髙枝野
老趨鄉集(北人呼市為集)漁郎祀水祠太平風土好隨處樂雍
熙


　　磚河

　　夜泊磚河驛鄉山此地賖朔雲低度鴈闗樹冷啼鴉宦
况憂来薄覉懷病後加不堪歸夢斷明月滿天涯

　　道傍古碣

　　遺碣知何代離離碧蘚迷夕陽牛礪角秋雨蚓蟠泥牧
豎羣敲火行人半認題空遺千古恨愁絶峴山西

　　戊子冬備員朝覲僑寓灣中逆旅值風雪大作
有感


　　憔悴窮途客餘生只自憐懷人長兩地去國又三年白
髪悲難變青袍弊欲穿不堪風雪夜夢繞紫雲邉

　　與許漢英秀才夜話

　　白下棲遲地睽違又十年蹉跎雙鬢改險阻一身全夜
雨溪南業秋風墓下田别来空有夢惆悵未能還

　　雪

　　旅館人初到長空雪正浮和雲埋野樹雜雨響江樓凍
澁班生劍寒欺晏子裘慿誰歌郢曲一洗客邉愁


　　塞上

　　萬里隋城北愁雲一望迷雪深邊馬健月黑隴狐凄逺
戍連烽火寒沙莽蒺藜將軍多暇日遊獵玉闗西

　　除夕

　　旅館逢除夕凄涼嵗欲徂異鄉家是客薄宦病為軀華
髪欺人老青燈伴影孤春風明日至誰共飲屠蘓

　　偶書

　　自笑謀生拙簞瓢屢晏如貧無求米帖病有絶交書補

履空慙劍逢危欲戒車何時拂衣去重擬結蝸廬

　　禄脿驛和祝廷瑞侍御壁間詩韻

　　京國雲山逺悠悠入夢思頻年縻薄宦何日是歸期魚
鴈音書杳風霜道路遲窻前殘月白起視夜何其

　　鶴慶道中

　　巖深多險阻馬足正淩兢暝雪依巢鳥斜陽歸寺僧林
疎鳴敗葉澗古積堅氷去去無辭逺荒山又幾層

　　贈明上人


　　悟得西来意禪闗養性靈藤陰侵座滿竹色覆池青洗
鉢魚吞飯傳燈鹿聽經自無名利夢不著息心銘

　　憶金陵(四首)

　　金陵佳麗地風景想依然城闕金湯固江山罨畫連晚
風樓上笛春水渡頭船惆悵曾遊䖏而今又㡬年

　　自古興王地繁華賸足誇鬪雞名巷小牧馬舊坊賖稚
子春騎竹園丁曉賣花漢家宫闕麗王氣結紅霞

　　為憶江東地風光信可憐侯門深似海官道直如弦妓

女釵簪鷰兒童紙放鳶何時賦歸去醉向酒樓眠

　　建業僑居地悠悠入夢賖秦淮橋畔月靈谷寺前花銀
燭張燈市青帘賣酒家時清人自樂簫鼓度年華

　　滇南即事(四首)

　　自昔梁州域西南路盡通碧雞名岫逺金馬故闗雄羅
婦裙花布蒲蠻臂柘弓聖恩同覆載䖏䖏樂時豐

　　謾説滇南俗人民半雜夷管絃春社早燈火夜街遲問
嵗占雞骨禳凶瘞虎皮輶車巡歴處時聽語侏離


　　萬山藏古寨六詔雜諸蠻僰女頭籠帽蕃僧耳墜環啖
蛇傳土俗屠犬祀神姦更有西戎種輕生賦性頑

　　老稚氊為服侏離語更譁湯池皆可浴石鼓不堪撾土
産饒山錫官租半海&KR1684;信知南地暖常吐四時花

　　送侍御胡先生還朝(四首)

　　門地䑓端重才名柱下雄清霜隨擊鶻甘雨逐乗驄諫
草多危論詞葩有古風試尋名宦傳應與昔賢同

　　黄甲聲名大烏䑓嵗月長風霜飛北闕山嶽動南荒獻

納才追黯澄清志似滂應圖邉徼事歸去奏明光

　　按部滇南省昻藏孰與同羣寃如盡雪六察欲生風驄
馬人皆避豺狼迹自空獨慙知愛者名玷皂囊中

　　萬里来南國觀風肅憲綱詞鋒横白筆家世等青箱忠
露丹心日威凝鐡面霜行㸔天上去補袞佐虞唐

　　月夜聽琴偶作

　　空山明月夜有客坐絃琴細把清商調彈成太古音花
深胡燕語木落楚猿吟此意鍾期解寥寥千載心


　　京口夜泊

　　維舟京口岸惆悵舊呉都寺逺鐘聲杳城髙月影孤江
楓人獨宿汀葦鴈相呼無限凄涼思寒潮打敗蕪

　　附五言排律

　　久雨一百韻

　　庚辰六月淫雨四十餘日大水瀰望壞人屋
壁軒憂病中值此困懣可知因成五言排律
一百韻以寫予懷


　　久雨連旬朔陰霾盡日垂長途泥活活陋巷水漓漓雲
重傾如注風迴颺若絲纎綿還淅淅明滅更祁祁驟若
聞吳語閑如却楚師四簷頻淚滴千里盡膏陂入夜星
㣲見凌晨霧復彌涓涓通竹溜宻宻灑茅茨涸澤深三
尺遥峰露半規須臾流澗壑咫尺隔天涯河伯胸襟濶
飛廉號令馳蹄涔俄擴量蝸室僅容錐幟閃頻驚缺輪
停久緩羲未堪脩禊祓且可澣塵緇屋覆翻危棹梁空
瀉漏巵波揺張氏宅潮没峴山碑豈是桑田變虛勤砥

柱支千家奔逐逐萬櫓去&KR2878;&KR2878;只訝天成漏渾疑(闕)
卑青蒲梳細浪緑藻舞芳漪亂草萋迷發閑花掩映披
原髙滋蚌蛤江漲怒蛟螭蝶翅方粘粉鵶巢正護危侵
堦衝蟻子沈竈産蛙兒跳足商羊舞垂翎衛鶴疲馬牛
行莫辨(見莊子秋水篇)鳥雀下還遲瑟縮窺魚鷺沾塗曳尾龜
屋頭鳩逐婦牆角雉呼雌不見揺烟麥那㸔向日葵田
夫憂損稼漁叟畏漂籬涇渭奚能别槔車枉用施未期
收小菽何暇望維秠民庶(闕)　　官軍(闕)　時(闕)　浮

大渚(闕)　立荒陲衣袂俱沾漬旗干半倚旇妻孥憂饋
餉老稚苦啼饑米訝珠為價薪同桂作枝人將虞墊溺
誰為訴瘡痍髙卧陶彭澤長吁杜拾遺乗輿空有惠版
築謾勞持白日何時見頑陰不可麾髙阿尋馬莧下坎
拔鳬茈蝶蝀形難指陰陽沴若斯共愁雲壓地那想雪
翻匙嗟我常兼僕憐人更泣歧不能援隻手祗是蹙雙
眉難假浮槎力長吟苦葉詩穿渠思鄭氏興利慕劉彜
門澁苔痕上牕昏樹影篩瓢傾顔子飲布滲董生帷竹

几朝難凭藜牀夜屡移書空頻咄咄戮力正伾伾篝火
烘新畫牽蘿補舊籬一氊渾不棄兩屐鎮相隨鄉絶人
傳信門無客問竒詩因愁易得病與懶相宜劉氏躭三
癖梁鴻賦五噫漫興浮海歎何惜買山資宦况連朝薄
鄉心半夜悲徙居將久矣縮地欲何之便好乗蘭舫聊
為啖水芝兒嬉泥作徑婢怪竈難炊寸步行還碍通宵
坐不辭萬間思廣厦百斛運深池溽濕憎藤簟涼生怯
葛絺短笻朝倚壁吟笏曉支頤治業無仁僕論心少故

知張油聊爾避塞土竟何裨潦倒遭時謗揶揄被鬼嗤
却憐成獨立(用杜)曾謂失羣疑(易遇雨而吉群疑亡也)江漢慿誰詠
蓴鱸動客思迂疎真自拙塵俗本何覊命也嗟難逹形
乎覺易衰守株無兎觸設網有鴻離雜慮紛旁午中懷
耿鬱伊謾勞揩病目空復撚吟髭已分烟霞想寧容造
化窺志厭如酩酊神困若饑羸因憶堯君政猶煩禹足
胝循環天數定剥復理堪推前志明垂訓强陰每致兹
燮和須有在寅亮豈無為弭變由誠感回灾本德祈干

戈思有省帑藏戒無私刑臬猶當慎征徭必用咨游僧
驅冗費汚吏汰膏脂疾苦詢三老公勤勅百司溝塍防
夏潦雩祭謹春祠撫世酬三德求才立四維朝廷升大
化海宇仰重熙禮樂斯明備華夷悉撫綏自然登至治
底用問希夷玉燭和難戾金天世可追三光應順叙萬
福盡来膍苑囿鳴祥鳳郊園出瑞麒昆蟲咸遂育庶草
盡蕃滋甘雨應知候仁風必應期共遵皇極路永建太
平基願撰東封事兼陳既醉詞排雲呌閶闔稽首獻龍

墀

　　輓鄧䖏士(侍御鄧鍾英之祖也鍾英與其叔允哲俱仕北䑓)

　　舊業山中路春風草又青雨昬翁仲石雲掩少微星州
里懷恩澤鄉閭失典型髙風人仰斗濳德世留馨地卜
眠牛兆囊存相鶴經夕陽閑竹浦秋雨掩柴扄下澤車
仍在山陽笛忍聽我㸔髙士傳誰築聘君亭䑓柏雙枝
秀庭椿一樹零懷賢空灑淚忍誦蔡邕銘

　　九月三日渡錢塘江觀潮


　　揚㠶過錢塘秋潮正掀湧浪花蹴天飛濤影壓雲涌初
疑海窟沸復訝地軸動雪山半空来雷鼔六丁擁陽侯
叱洪威海若扇餘洶聲喧戰馬馳勢怒老蛟聳雲夢敢
言大吳㑹詎敵勇錢弩竟虚發越舟盡成恐快哉天下
竒異矣澤中孔斜陽一鏡平飛鷗集如蛹

　　題西蜀江山圖

　　畫裏蠶叢國三川盡在眸闗城連逺堡形勝入邊樓落
日烏蠻夕西風白帝秋斷霞飛極浦微雨暗芳洲茅屋

題工部祠堂記武侯栁垂瀘上步花發瀼西頭萬里橋
猶在三巴水自流數拳懸岸口百丈上灘舟灧澦髙於
馬岷峨列似虯嶺猿啼灌木杜宇呌荒丘地僻琴䑓古
山深劍閣幽野花供客况江草喚人愁使莭曽經駐仙
槎擬再浮白雲渾似舊錦樹鎮常留仿彿登臨䖏依稀
汗漫游披圖一長嘅飛興繞西陬


　　清風亭稿巻五

