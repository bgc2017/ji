







　　欽定四庫全書

　　清風亭稿巻八　　　　　　明　童軒　撰

　　七言絶句

　　讀史

　　晏嬰

　　慎守封疆欲覇齊故於宣聖惜尼谿從來為國求賢意
笑殺當年擁盖妻

　　儀秦


　　㳺說當時㝡得名從横朝暮善談兵自家不學全身計
却與諸侯致太平

　　藺相如

　　事大從來貴息争區區何用勝秦名不知醖出長平祻
尤說當時擊缶聲

　　屈原

　　貝錦生讒自古然但将心事付蒼天何湏葬入江魚腹
湘水無情肯見憐


　　商鞅

　　謾勞苛法罔生民遂使先王澤盡湮豈但法行還自弊
山東兵起更亡秦

　　張良

　　踣羽興劉計有餘也應黄石一編書淮隂相國俱人傑
明哲㸔來太不如

　　于定國

　　民不稱寃獄訟平于公持法擅髙名不知京兆當年死

廷尉如何未得情

　　公孫𢎞

　　豐儉從來貴兩兼惡衣羙黻古無嫌布衾自是吾儒事
史筆胡為紀詐㢘

　　謝安石

　　百萬秦兵壓境時區區矯飾亦何為不縁鶴唳風聲便
未必能安晉鼎危

　　王安石


　　慨然斯道豈難行却被周官誤一生從此老泉成口實
無心蓬垢得奸名

　　春雨思兄一首

　　輕寒連日雨霏霏花底香塵濕不飛燕子歸來詩夢覺
滿池新水草依依

　　松月圗

　　少日曽期十八公可堪垂老尚飛蓬而今逺塞看圗畫
斜月西風似夢中


　　雲山圗二首為都閫王大經題

　　萬疊雲山紫翠横依稀風景似滇城望中應是将軍寨
皷角無聲夕照明

　　雲樹蒼茫落日遲山城秋色映旌旗太平邊徼多閑暇
正是将軍運甓時

　　次韻鄒允達懐仙吟十首

　　松花酒熟潑銀缸邀得羣仙醉石窓十二闌干秋色静
笛聲吹㫁落梅腔


　　霧閤雲忩蘸碧虛黄梁枕上夢蘧蘧鶴翻松露無人到
近得麻姑一紙書

　　山擁芙蓉面面開紅塵元自隔丹臺洞簫一曲雲間下
知是羣仙跨鶴來

　　六銖衣上繡雲輕月下時時奏五英囬笑人間兒女夢
紅塵一枕不分明

　　銀浦流雲夜氣澄蟾光碾出一輪氷歩虚壇上瞻星斗
翠壑丹崖幾萬層


　　星冠鶴氅自翩翩名注𤣥都作散仙不用金莖承沆瀣
黄精芝草滿丹田

　　瑶玉山前奏鳳簫彩雲飛珮下松喬夜深驚起潜蛟聽
石澗星河影動揺

　　西華峰頭月影髙瓊花香霧濕金袍呼僮旋劈麒麟脯
一曲南飛醉碧桃

　　勾陳樹底醉流霞果列金櫻飯熟麻雞犬數聲春色暮
一溪流水汎桃花


　　蟠桃紅熟紫芝香共酌元洲九醖觴醉後山窓秋寂寂
神逰還到白雲鄉

　　江行小景二首

　　一江烟水緑如羅蘋末凉風起白波何處扁舟歸去急
滿篷殘雨夕陽多

　　浦口風囬浪拍沙天涯行客正思家歸舟疑是洪都晚
孤鶩低飛帶落霞

　　題畫


　　茅屋人家一兩間緑雲遮户鳥聲閑小橋盡日無人度
春䕶苔花一逕斑

　　春艸

　　年年匝地自生春染出羅裙色更新囬首舊遊南浦路
冷煙凄雨正愁人

　　維揚弔古

　　草沒離宫舊路賖錦㠶曽說到天涯孤城日暮東風急
落盡當年綵樹花


　　渡江二首

　　維揚江上片㠶開沙浄雲閑露碧苔萬頃無塵渾似鏡
青山一帶逐人來

　　長江天塹古今同控引東南地勢雄幾度桃花三月雨
錦雲翻浪化魚龍

　　和尚寳宋士臯先生春日符䑓即景之作

　　憶昔先皇御太平朝來前殿集羣英彩雲飛動金輿出
兩兩霓旌作隊行


　　御路風清絶㸃埃茸茸新緑剪莓苔羽林環衛無人到
惟有中官日往來

　　畫松

　　曽是陶公手種來山中風雨老莓苔佇看貢入明堂用
還似當年宰相才

　　寄月溪瑩僧官二首

　　病來常欲謝朝簮幾度懐師夣裏尋遥想跏趺雙樹底
一燈懸影照禪心


　　白雲芳草閉禪關金磬無聲夕照閑應是定中忘坐久
袈裟渾染石苔斑

　　䳺鶉圗

　　荆棘樷深舊路微奔奔常向夕陽飛長安此日㸔圗畫
應笑為儒百結衣

　　瞿谷圗

　　性慧能言異衆毛雲霄千里路勞勞緑楊枝上東風軟
却笑羣飛鷰雀髙


　　村居圗

　　鳥外斜陽一水明村居深掩数峰青落花寂寂春歸盡
載酒無人到草亭

　　寳帶橋

　　寳帶橋頭水滿磯小舟雙槳暮漁歸藕花蒲葉俱零落
惟見斜陽乳鴨飛

　　經沛縣懐古(縣有歌風䑓)

　　芒碭山前起白雲龍飛猶憶漢時君髙䑓蕪沒西風急

彷彿歌聲入耳聞

　　宿草萍驛

　　霜冷重衾夣不成殘燈㽞影伴離情僕夫晨起催行色
茅店雞聲月正明

　　舟囬采石夜泊謫仙樓下值雨弗果登樓用賦
一詩以弔

　　謫仙樓下弔詩仙千載風流世共憐煙雨一江無月色
鯨魚風起浪花圓


　　山水圗為姚宗仁題

　　落日青山映碧沙平湖渺渺見星槎橋邊雲樹參差出
疑是青城隐士家(青城隠士借宋人姚平仲以儗宗仁也)

　　題丁鳳儀見贈二首

　　曽見操觚試棘闈少年文采似君稀秋來應有梯雲夣
桂子吹香墮緑衣

　　頻年載筆侍明光慚愧清時少諫章空有丹心似孤鶴
時時飛繞海天長


　　題陳文璧瓊林醉歸圗二首

　　璚林宴罷出南宫羅袖飄香醉態濃一色杏花三十里
長安道上馬如龍

　　帽壓宫花照眼新東風渾勝曲江春醉中記得歸時路
丹鳳樓頭月似銀

　　秋夕有感

　　身世相違似陸沈鬢邊頻見二毛侵西風吹破還家夣
一夜寒螿伴苦吟


　　一榻清聲墨竹二首為劉司勲先生題

　　灑出金壺玉兩枝楚雲湘水不勝竒嵗寒勁節誰能識
憑仗清風是故知

　　碧雲蕭颯漏新晴彷彿湘江一叚清夜静天風響林杪
滿空飄下鳳鸞聲

　　送蔣道士還茅山

　　黄冠野服列仙曹天上朝元羽盖髙鐡笛一聲秋月白
又騎黄鶴下三茅


　　雙竹圗

　　新粉含香並節生翠雲零亂不勝清憑誰製作昭華管
聴取雌䧺兩鳳鳴

　　題墨竹便面送郭判簿(時郭以御史貶官)

　　樷碧分香出上林清風髙節等南金相看猶帶霜臺操
肯向炎荒易素心

　　次韻楊内翰賔筵留詠二首

　　馬首黄塵十丈飛藍袍今已化緇衣相過只有揚雄宅

幾共談經坐夕暉

　　木落亭臯白露凉蕭蕭秋意近重陽小樓客去渾無事
唯有尋詩鎮日忙

　　褒城

　　曉驅羸馬出褒城風景蒼蒼入望清十里青山數行樹
荳花籬落草蟲鳴

　　沔縣道傍見民舍偶作

　　幾家同住一孤村緑樹團隂半掩門莫道野人生事少

曉晴籬落散雞豚

　　輓祁陽郝節婦

　　鏡掩孤鸞自少時幾囬愁誦柏舟詩藁砧地下重相見
應說年來鬢已絲

　　頭陀寺和壁間詩韻二首

　　杖頭擎鉢十方逰踏遍神州與趙州却笑髙車安坐者
一生肉食為身謀

　　使節驅馳萬里遊何曽騎鶴上楊州蕭蕭踈雨空山夕

且辦僧房一榻謀

　　九月三日送同使朱司㕔柩出漢州南門愴然
有作

　　䟽陳諭蜀選廷臣愧我無才慰逺人萬里同來不同去
暮雲囬首一霑巾

　　三月十二日過䕫府偶成

　　春雨圗書畫舫輕滿篷山色過䕫城吟邊為愛巴東水
酷似詩人意味清


　　題露筋烈女祠(祠在揚州)

　　不見王睢在水洲野花黄蝶滿墻頭露筋祠下東流水
洗盡維揚萬古羞

　　題墨蘭(并叙)

　　嵗乙酉冬予謫官夀昌邑庠徐生雋出此圗
以索詩予遷客也不無去國懐鄉之念因題
此以歸之(軒)識

　　忽向空山見國香冷烟凄雨自蒼蒼虚堂夜永琴聲歇

一叚騷人别恨長

　　題馬圗

　　曽逐天驕出漢關歸來孤影放空山可憐苜蓿西風夜
猶憶騏驎十二閑

　　夀昌山中書事三首

　　好山青立縣門西細雨空堦草色齊鎮日督郵來往少
衙囬時聽竹雞啼

　　竹底寒泉汨汨流穿雲噴雪響床頭連宵肌骨清無寐

那更山窓月正秋

　　二尺詩檠影半明布衾髙卧夣難成不堪破屋秋風急
亂葉蕭蕭作雨聲

　　題胡得和金峰樵隠巻

　　伐木行歌入逺峰白雲黄葉路重重歸來掩耳當時事
門巷無媒草自濃

　　田舎雜詠五首為梅莊諸處士賦

　　名莊渾似習家園緑樹隂隂静掩門昨夜溪南春水漲

芹絲香處有河豚

　　十角黄牛二頃田新秧蔟蔟遍郊阡卧龍老去無人問
春雨躬耕又幾年

　　不放漁舟覔水源繞溪花竹自成村青山遮㫁紅塵路
只有詩僧日欵門

　　載酒看山湖上歸西風吹冷薜蘿衣水田刈盡雲千頃
無數牛羊草正腓

　　古梅千樹半開殘流水空山雪正寒花下有人恒閉户

一生清操到袁安

　　題畫四首

　　孫康映雪

　　十二街頭雪正寒春明門内有氷山茆簷且拾殘編讀
笑殺騎驢客未還

　　買臣負薪

　　生計蕭條一束薪擔頭書巻久忘貧却憐晝錦還鄉日
道上清除有故人


　　傅說築巖

　　傅巖山下作胥靡板築躬操世未知忽肖畫圗天上夣
㸔施霖雨濟瘡痍

　　百里奚飯牛

　　當年自粥五羊皮飯得牛肥辱不辭却笑有官居鼎鼐
都忘臨别為烹雌

　　暮至寕州

　　寕州日晚少人行風景蒼蒼感客情村落渾如寒食節

野花無數上墻生

　　贈僧

　　幾年逰脚苦匆匆厭聽晨雞與暮鐘今日歸來趺坐穩
沙頭咒鉢學降龍

　　附聮句

　　波金聮句(并叙)

　　正統戊辰冬予還番陽艤舟江東門外故人
㽞守鄭君廣之相送舟所不忍决去詰旦旭

日方東波光躍金滉瀁如畫廣之邀為聮句
因而倡和如左

　　扁舟江岸泊曉日正曈曨曙色分餘靄(童)波痕漲逺葓
川原繚繞動(鄭)晴影逶迤籠滉漾丹霞散(童)熹微火劑
融澷流驚躍冶(鄭)倒漾飲垂虹皺縠挼紅茜(童)祥光㶷
鏡銅桃花流片片(鄭)萍實泛溶溶漪細縈繰縷(童)瀾分
疊綵絨龍宫呈錦麗(鄭)鮫室迸珠紅芻緑蒲萄滑(童)江
青栁線茸暖雲蒸荔子(鄭)秋水浸夫容甲縫金鱗動(童)

葳㽔寳髻鬆畫屏張孔雀(鄭)羅帶刺虬龍星象天梯下
(童)河潢斗府通棚山鰲結綵(鄭)機杼鳳飛空麗水珎堪
擬(童)滎河瑞頗同支旗相盪目(鄭)冠珮盡朝宗舊繡天
吳拆(童)明粧越女從影涵歌扇小(鄭)凉漬舞衣濃漫說
然犀怪(童)還驚駕海雄推敲詩易得(鄭)鏤刻畫難工絳
蠟燒屏外紅螺吸月中鍾期思復鑄(童)嵇氏恨難鎔水
母絲偏脆(鄭)周郎炬已攻自慚文燄狭千里載孤篷(童)

　　附回文體


　　清浪道中書事

　　山青露處亂雲飛目極遥空半落暉闗映晚霞紅片片
水臨春樹緑依依閑鷗睡傍漁舟小倦馬歸愁客路微
蠻洞有樓髙寨逺病多時復更歔欷

　　附集句

　　宫詞集唐句五首

　　水流花謝兩無情還到春時别恨生明月自來還自往
夜深前殿按歌聲


　　紫烟衣上繡春雲但保朱顔莫保恩玉珮無聲畫屏冷
梨花滿地不開門

　　建陽昨夜起春風鳳輦時廵出九重獨見綵雲飛不盡
碧霄何路得相逢

　　花飛蝶駭不愁人争奈君恩别處新翠輦不來宫殿閉
東風二十四囬春

　　禁門深掩㫁人聲花落閒階宿雨晴竟日倚闌空嘆息
一塲春夣不分明


　　無題集唐句十首

　　芙蓉肌肉緑雲鬟幾許幽情欲畫難聞說春來倍惆悵
莫教長袖倚闌干

　　雲想衣裳花想容未知何日得相從身無綵鳳雙飛翼
只有襄王憶夢中

　　萬轉千囬懶下床門前月色映横塘無情不似多情苦
一曲伊州淚數行

　　粉霞紅綬藕絲裙倐忽還随靈雨分一自髙唐賦成後

夢來何處更為雲

　　潯陽向上不通潮却算㳺程嵗月遥明月㫁䰟清靄靄
玉人何處教吹簫

　　南陌愁為落葉分隂蛩切切不堪聞晚來風起花如雪
忽到忩前疑是君

　　愁心一倍長離憂紅樹青山水急流門外晚晴秋色老
不堪吟倚夕陽樓

　　真成薄命久尋思野寺尋花春已遲何處相思不相見

九疑雲盡緑參差

　　與君相見不相親脉脉無言幾度春别恨轉深何處冩
晚來幽獨恐傷神

　　愁聴寒螿淚濕衣嗟君此别意何如相思莫道無來使
雙鯉迢迢一紙書

　　謫官後詠懐一首(集唐句)

　　逐隊随行二十春(羅隠)世情誰是舊雷陳(元稹)長疑好
事皆虚事(李山甫)不薄今人愛古人(杜工部)苔色滿墻

思故第(鄭谷)江潭何處是通津(耿緯)分明記得還家夢
(來鵬)依舊紅霞作近隣(譚用之)

　　予按石屏州學偶染瘴癘遂輿至臨安公館藥
之稍愈因集唐人之句聊以自遣云

　　病多慵引架書看(譚用之)老去悲秋強自寛(杜工部)文
軌盡同堯厯象(權徳輿)蠻方今有漢衣冠(韓偓)黄花浥
露開江岸(劉長卿)山鳥將雛傍藥闌(錢起)慚愧流年筋
力少(包佶)不如髙卧且加餐(王維)









　　清風亭稿巻八


　　清風亭稿題詞

　　寄題清風亭稿(魏驥)

　　累牘聨編辱拜嘉從知麗則異淫哇十年苦憶非徒慰
一代名言自足誇出入陶韋殊脫頴規模元白已成家
太平歌頌湏君手玉署期看振國華

　　誦清風亭稿偶成(并序　楊守陳)

　　辱示佳什秉燭諷誦以張公為知言奉去小巻求題
此欲得珊瑚十萬之一耳盖見寶貪得人之恒情幸

勿深訝也一絶録如右想當撫掌而擲之

　　華月初髙禁漏遲綺窗紅燭誦君詩殷勤寄語玉川子
惠我珊瑚十萬枝

　　題清風亭稿後(沈周)

　　一編新寄自嚴州洗眼開心讀不休夜月有輝生白璧
春風無迹動黄流潮陽遣鰐多髙思蜀道聞䳌足逺憂
落落乾坤雅音在獨憐絶倡少人酬



