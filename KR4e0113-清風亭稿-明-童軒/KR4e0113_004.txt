







　　欽定四庫全書

　　清風亭稿巻四　　　　　　明　童軒　撰

　　七言古詩

　　賦得石頭城送孫學正之京

　　石城嵳峩如鐵壁睥睨雲霄髙百尺石頭千古枕江流
六代繁華有遺迹昔人城此今已矣尚有功名在人耳
古堞殘鴉噪夕暉空壕宿鷺迷寒雨孫君才調不可覊
蚤年問學為名師懐賢毎賞袁公節勵志常期士行為

君今北上朝天闕五月江城促行色城上薫風吹客衣
城邊折栁傷離别朝來㣲雨浥輕塵江水流波草色新
行㸔髙歩雲衢上當使功名勝古人

　　杏林春意為醫士凌永誠賦

　　豈不聞董仙昔日居廬峯醫全造化通神功功存利濟
不責報年多植杏成芳叢君家亦是岐黄學金匱名方
紹髙躅拯世寧論子母錢活人䞉貯君臣藥一來賣藥
知㡬年聲華不減匡廬仙回生起死亦無數深林種杏

如公田綺疏春暖涵晴日赤箭青芝正初出都人争植
不辭勞斵碎香苔破春碧土脉陽和雨露肥青枝茁出
皆蓓蕾忽然一夜春風動千樹萬樹紅霞開年年二月
復三月兒女争㸔好顔色不羡𤣥都觀裏花寧誇太華
峯頭葉㸔花曽記上林㳺花壓烏紗照醉眸晴雪墮霞
粘翠箔綵雲飄影下朱樓于今南國暌違乆惆悵東風
一巵酒卧病閉門春色深長吟北望頻搔首感君為我
活沉痾援溺扶危惠實多五株豈足報君惠為賦杏林

春意歌

　　贈清貧長老

　　黄金沙界名净土中有僧為持教祖説法能超最上乘
常感天花向空舞襌關盡日白雲封為愛踈閑似逺公
秋雨凉蝉三徑葉夕陽歸鳥一聲鐘支頥夜坐林間石
白月清潭了無迹問師□臘今㡬何笑指青松數千尺
有時聚石來講經石頭盡㸃如有聞有時浮桮去渡海
踏碎萬頃玻璃雲歸來清梵維摩室何用區區九年壁

降龍解虎人不知惟有閭丘老人識

　　孤飛脊令圖為馮生題

　　馮生㢸與其弟裕俱以民俊補京庠諸生無
何而裕之墓木拱矣一日㢸以此圖請詩予
傷其意因題數語歸之

　　衰荷倒影湖西水枯翠蕭蕭巻寒雨藕花零落金粉殘
獨有蓮房結青子脊令孤飛斜日晴急難應念雙飛鳴
秋原有夢不可到野水寒烟空復情


　　題驄馬南廵巻送郭侍御清軍貴州(戊寅年作)

　　東都昔稱桓侍御凛冽氷霜動朝著乘驄到處懾豪雄
九陌人人行且避桓郎一去今千載六察寥寥繼手采
鐵冠白簡誰可方喜有汾陽後人在君今年纔二十餘
琅琅聲價髙璠璵發奸摘伏振風紀星軺幾誦皇華詩
昨朝又捧明光勑逺赴邊疆閲戎籍一泓氷斧手中持
五色春雲衣上織昻藏攬轡氣如虹繡縠銀鞍虎綬紅
一道飛霜隨駐節九霄甘雨逐乘驄乘驄取道巴渝路

重疊青山莽囬互氊帽峯頭日欲低琵琶峽口雲初度
褒斜南去即苖夷苦竹黄茆夾岸齊飛鳥衝烟投古磧
㫁猿啼月掛深谿雙旌遥度烏蒙嶂眼底貔貅拜相向
未湏搏擊樹竒勲且慰蒼蒼逺人望

　　趙松雪寫東坡小像并書其山城杏花詩内相
錢公出視命題因次原韻如左

　　漚波漲碧蘭苕(苕溪呉興地名)春王孫英標真可人眉山老仙
招不起東風誰薦溪頭蘋清興懐賢應淬發一夜松窓

歌白雪曉來㸃筆為傳神宛似臨皐歩明月杏花零落
山城中悠悠徃事如雲空何當共飲玉堂酒(坡詩共飲玉堂無事
酒)半枝燭影揺殘紅

　　松泉雲壑圖

　　長風吹雲度澗壑上有千尺青松枝飛泉百折走其下
倒影欲赴蜿蜒垂秋空月白羣籟寂翠濤隱隱生漣漪
天生神物自竒拔肯與灌木争榮萎盤根錯節飽霜雪
却憶移種徂徠時蔦蘿翳翳若纒縛服食未許飡流脂

政如蛟龍卧巖穴飛騰有待雷雨期又如大臣值國難
冠劍廷立相扶持紫鱗乾澁裂苔蘚屈鐵交錯排旌麾
信知磈砢始生恠不恠豈易知其竒明堂屢建不收用
無乃材大難為施良工筆挽造化力滿紙圖出煙雲姿
王生雪蕉竟何謂蕭郎雨竹空離披何如此圖神且古
古稱韋偃真其師李侯持之索題句我見百色生鬚眉
安能為君一叱起毋令偃蹇荒山陲

　　雪窓上人蘭蕙圖


　　西川上人號雪窓丹青好手誰能雙時時泚筆寫蘭蕙
古厓隂澗如懸幢何年貌此清無比怪石踈篁映流水
翠帶新翻鳬渚烟紅芽亂吐鷗汀雨我昔舟行湘水頭
碧雲兩岸䕷蕪秋滿林烏鵲自相語不見王孫來此逰
此時欲把江籬薦彷彿靈均曽識面西風㠶急去如飛
歌㫁離騷并九辯偶從滇南披此圖萋然叢棘相紛敷
援琴欲寫意難盡宛對江潭明月孤滇南都閫好事者
臭味相㸔頗同價髙堂晝永篆烟輕如坐光風與俱化

吁嗟蘭為王者香深林寂寞猶芬芳采之我欲獻天闕
肻使鵜鴂鳴秋霜

　　松雲軒為陶希文先生題

　　當軒植長松蒼翠墮寒玉風吹白雲來就我簷端宿我
昔挾䇿去排雲呌天扉胸中一萬字五色雲錦輝當時
一出真堪重直欲擎天架梁棟何知匠石匪竒工縮手
旁觀不能用歸來巢雲入雲中翩然解組凌飛鴻風流
酷似孟夫子(見李白贈孟浩然詩)孤髙不減廬山翁朝㸔松上雲

暮撫雲下松雲開絶壁倚翠色蜿蜒千尺蟠虬龍怡情
愛此雲松好金粉堆香晴不掃怒濤翻壑㵼長空老鶴
一聲山月小此時抱雲松下眠紅塵不到心悠然夢回
散髪一長嘯但見白雲萬頃秋無邊君不見長安重桃
李賣松入市難求利又不見孤雲離海東漠漠還山尋
舊蹤雲飛無心任舒巻松勁有節欺霜風悠揚不學膚
寸合偃蹇豈與羣芳同長材辜負廊廟噐大志蹉跎霖
雨功白衣蒼狗自千變何年十八君為公


　　竹溪清隱巻為吳崑王益題(并叙)

　　吳崐王益清修力學士也所居戴溪之旁種
竹數千挺以資吟賞之娱毎溪水生風碧雲
蕭颯萬玉皆作鳯鸞聲坐而聼之使人悠然
有遺世獨立之意因題曰竹溪清隱間索予
詩為賦此章

　　黄陵日暮愁雲緑千頃寒波蕩人目何人笑把金錯刀
剪碎湘羅千萬束君家住向東吳東縮地誰移錦籜龍

春風迸出玉萬箇琅玕繞屋聲玲瓏羡君習隱溪亭裏
時放扁舟渡溪水掀篷長嘯碧雲低一片瀟湘響秋雨
歸坐幽窓月色凉紅塵不到水雲鄉芙蓉風颭翠蛟舞
千尺氷簾揺冷光頗似求羊散稍類嵇阮狂煑茶燒筍
幽懐好拄笏㸔山清興長浩歌淇澳詩閑傾桑落酒世
間萬事等浮漚兩綬通侯不湏有君不見長安甲第連
雲起衞霍金張耀朱紫洞房月夜度歌鍾綺忩曉日聼
鶯語一朝事異人亦非蒼苔滿地客㳺稀蠨蛸罥壁蟲

吟户廢址凄凉對落暉何如君家舊竹溪年年清趣樂
無涯花深紫燕巢書屋波暖銀魚墜釣絲予生偶被浮
名掛寧堪作吏金門下卜隣願借屋頭溪長日鈎簾共
清話

　　觀捕魚者

　　東風昨夜吹湖曲一川清水參差活漁郎舉網唱新詞
棹破粼粼鏡光緑妻孥汲爨具朝飱江蘺紫笋豚魚新
隣舟自小共鄉陌來徃相㸔那更嗔輕鴻㸃㸃穿雲杪

緑楊細雨寒生早數聲柔櫓下中流烟水㣲茫逺山小

　　山水圖為沙士清題

　　青山一片知何䖏雲際依稀辨汀樹春來泉壑盡争妍
翠雨溟濛飛薜荔山下茅茨凡㡬家小橋流水竹林斜
隂隂蘿逕㽞啼鳥寂寂柴門掩落花故人家住錢塘曲
彷彿當年舊書屋望海樓頭夕照明富春郭外平蕪緑
西湖髙栁拂晴烟載酒時乘賀監船鷲嶺朝涵霞氣潤
鷗波夜逗月華圓朅來旅食秦淮邸回首湖山渺何許

詩興常尋仙姥雲夢魂㡬聼胥江雨南宫先生筆有神
畫圖重見李将軍晴窓暇日一披玩萬壑千崖盡在門

　　太常夏仲昭墨竹為荘憲使尚源題

　　使君愛竹如愛玉日日故園㸔不足一朝峩豸入中臺
老栢啼烏恒在目京師寸土如寸金地窄那堪栽半林
此君不見嵗已乆㡬囬夢落湘雲深容臺仙吏才非俗
胸中賸貯篔簹谷清興時時掃襪材硯池風雨吹寒緑
何年寫此妙莫當贈君不减雙明璫髙標稍類螭頭筆

直榦猶含柱下霜君今長憲滇雲外髙節清風誰不愛
紅紫羞㸔世態多氷霜不改虚心在閑來對此不勝清
耳邊疑有蛟龍聲何當截作仙人杖携上紫霄朝玉京

　　哀都憲張先生(并叙)

　　先生張式之四明人也以詩大鳴于時邇以
奉表之京遂有鼓缶之變予哀之不能㤀也
因為長詩以洩予情

　　大雅寥寥乆不作疇能接武三百篇西都蘇李最卓犖

遺音近古猶堪傳後來文章建安骨七子磊磊争雄先
晋朝鮑謝亦僅數淵明製作真天然悠悠理趣自蕭散
不學小伎呈雕鐫齊梁之下委靡不復振紛紛聒耳喧
秋蝉有唐作者相繼出一代雅奏鳴宫縣楊王盧駱首
竒㧞髙岑韋栁堪齊肩天生李杜實冠絶光燄萬丈直
視人無前閔時憤事吃吃不離口彷彿古意猶能全先
生生居百世後蚤有巨筆如長椽胸中吞吐經子史頃
刻變化驅雲烟由唐直泝到漢魏歴取次和無遺編大

而宇宙明日月神恠幽隐枝葩連揄揚諷詠不一足豪
思溢出有若萬斛滚滚奔原泉詞塲袖手莫敢敵况欲
掉鞅躋其巔平生精力盡斯學發為事業輷天淵三關
净掃馘群孽六察總紀師多賢犯顔納説任斯道拯民
塗炭沉痾痊時時欬唾落珠玉世人孰得窺其𤣥我生
幸獲識光霽低頭東野願執鞭先生不鄙笑謂我子作
可等盧玉川菲才豈敢遽云爾先生善誘何勤拳昨朝
入覲上京國意謂簪盍期殘年孰知先生棄我去奄忽

羽化隨飛仙鈞天帝都極宏麗驂鸞控鶴上下相周旋
文章在世萬古耿不泯化為列宿河漢邊芒寒色正燭
下土要令天下羣瞽俱能辯析媸與妍先生於斯固無
憾我獨私心□□如烹煎松風日夕起澗壑助我於邑
凄哀絃

　　山水圖次尚寳宋士臯韻

　　䕷蕪吐碧連洲渚無數眠鷗不飛起青山重疊畫屏開
疑是朝來洗輕雨新縳茆齋傍水鄉濯纓幾度和滄浪

相過况有知音在絶勝成都舊草堂

　　秋江晚眺圖為曹憲副廷彰題(廷彰冢宰之猶子中書之兄也)

　　金門畫史小李徒何年寫此秋江圖斜陽杳杳下林杪
隔岸幾㸃青山孤時當深秋八九月紅葉似錦烟中鋪
清霜蕭蕭悴髙栁淺水獵獵涵踈蒲茅亭一箇傍山麓
人迹不到堆寒蕪就中豈無髙尚者皓首甘作林泉枯
江頭二客乆不去氣岸頗似黄與蘇抱琴何處覔知己
矯首眺望仍踟蹰磯邊舴艋差可渡似欲放浪為歡娯

水清沙白秋正肅佳趣彷彿君山湖㫁霞留影帶殘雨
連鴈欲下相驚呼前村有酒可剰酤亦有巨口淞江鱸
江山若此豈易得覽勝不來空負吾望中疑是尚書宅
青紅樓閣相縈紆書聲隐隐起林壑劍氣燁燁騰天衢
年登百頃刈雲子嵗晚千頭收木奴地靈豈徒富物産
人才項背無時無鳯池烏府相照耀山川鍾秀信不誣
君家世業有如此輞川赤壁焉能逾何時許我載輕舸
與君汗漫直上尋蓬壺


　　題劉推府湖山歸隱詩巻(内有八景)

　　(東湖荷花　　茶園烟樹　　望蕩春濤鞍山嵐雨　　柴衝夕照　　松坪霽月
白沙漁唱木嶺樵歌)

　　湖山蒼蒼湖水緑灌木垂蘿逺塵俗髙人小隱住湖東
坐對江南秋一幅昔年賔興歌鹿鳴平歩青雲被推轂
一官佐郡粤南陲才大位卑羞碌碌晨飡束帶謁官長
夜火照書讞疑獄秋霜欺人髪種種老境漸臨如縳束
便當投劾自陳乞何事甘心累形役路指衡陽還故鄉

笑脱塵覊返初服湖山歸來故無恙生事雖㣲清興足
時時尋盟狎鷗鳥十里荷花照人目扁舟閑弄即南垞
菱角雞頭收百斛蓬囱㡬度夕陽明桑柘柴衝接村谷
暝色依㣲宿鳥静坐見松坪上團玉茶園烟靄樹参差
風動旗鎗香簇簇鞍山嵐氣欲作雨望蕩濤聲正翻屋
水清沙白木嶺髙漁唱樵歌㫁還續此時此景貌難盡
幽趣滿懐良可掬王晞方外齊逸駕諸葛隆中並芳躅
胡為去此趨末路名利擾擾生憂辱超然肥遯固始願

不學引年思辟穀隣僧野老日相過旋折松茅煮溪簌
浮雲世事不湏問濁酒一尊聊共漉廟堂有政肉食謀
葵藿區區徒獻曝深源不出亦已爾其若蒼生竟誰屬

　　竹溪書屋巻

　　竹葉蕭蕭溪水曲鷓鴣啼㫁湘烟緑數椽書屋小於舡
門掩清隂隔塵俗美人軒車期不來雅懐杯酒向誰開
琅玕無實鳯鳥去碧雲日暮空徘徊

　　沙木和驛壁間二仙傳道圖儗定襄郭公作


　　蓬萊之山渺何許中有仙人聚如蟻雲深路逺不可致
遂令方士神其理神其理𤣥且幽刀圭一粒人争求寧
知天地尚有盡茫茫萬物皆浮漚人生匪金石焉能形
獨留區區學仙子笑殺東家丘瑶池桃實竟何物可憐
王母蕭颯蛾眉秋空聞馭黄鶴不見來青牛丹砂卒難
轉白雪忽滿頭君不見少翁欒大骨已朽茂陵松栢悲
風吼

　　題菊菴先生輓詩巻(菊菴今都給事中姚君景昭父也)


　　菊菴先生天下士才噐卓确儔能同讀書一目五行下
六經星斗羅心胸當年束髪試鄉舉已與老輩争豪雄
文章湓溢萬斛湧不啻天馬行秋空詞塲七試竟不偶
鐵硯欲弊仍磨礱登髙觧作子虚賦金玉擲地聲玲瓏
興來臨池恣揮灑彷彿羲獻渠親逢園林頗似通徳里
氣岸不减眉山公胡為一夕遽夢牒玉樓仙去何匆匆
遂令里閈失模範貿焉摘埴行途窮年深草色上翁仲
馬鬛一片青山封于今有子更竒拔明時科第髙登庸

清詞醉草得遺訓耻學篆刻工雕蟲東臺列職近五載
諫疏屢上輸精忠天章褒異重厥自㤙被兩世頒雙龍
先生于兹固不朽光燭泉壤廻春風嗟予後學生已晚
不獲鉛槧相追從懐賢竊欲頌潜徳安得巨筆如長虹

　　謝龍太守惠墨

　　徂徠斵碎青松骨竹屋篝煙香馥馥道人曉起探牀頭
掃得𤣥霜二三斛空山鐵杵聲相鳴日暖風和擣應熟
忽㸔滿桉走蛟龍疑有虹光射人目文章太守才且賢

贈我誼重黄金錢開緘捧櫝發長嘆瑩然至寳真堪憐
我慚無才将奈此鎮日臨池弄池水楯端草檄属何人
醉後濡頭竟誰氏有時忩下試一磨淋漓雲霧生江波
興來枝㦸老鴉手塗抹稍類𨽻與科恨無山隂九萬紙
練裙多年不堪洗呼僮掃壁且題詩苔色滿墻秋正雨

　　過歌風臺(在沛縣)

　　望夷宫中箭如雨芒碭山前五雲起沛公提劍走咸陽
百二河山属真主烏騅已逝走狗烹(叶)威加四海來故

鄉臺前父老奉觴夀酒酣激烈歌聲長髙皇龍去臺應
朽猛士何人四方守落日悲風動地來蕭蕭但見臺前
栁豈不聞姑蘇草長逰糜鹿銅爵年深野狐哭唯有陶
唐三尺階千載人思太平福

　　㸃蒼山

　　㸃蒼山色何竒哉芙蓉朶朶天邊開嶙峋直上九千仭
下視羣岫皆蓓蕾夸娥不能移巨靈不能劈南風十日
吹不平但見雲開横鐵壁琪花瑶草四時閑幽致彷彿

非人間千年老雪消不盡龍湫六月生隂寒我欲乘風
升絶頂倒控蒼虬凌倒景黄鶴仙人招不來目㫁蓬萊
五雲境

　　郭汾陽輕騎見虜圖

　　有唐國歩中葉危長安宮闕胡塵飛履謙䧟賊杲卿死
二十四郡将誰支可憐不見平安火相國只謀行幸所
馬嵬坡下玉環啼靈武山前乘輿播此時名将知誰是
凛凛汾陽樹忠義故地初聞河朔歸㨗書又自潼關至

兩京收復不移時貝錦青蝇謗亦隨寜知突起涇陽禍
二虜馮陵逼帝畿節度不出淮西師觀軍笑殺河中兒
花門嫠面似虓虎徤兒好手應難持汾陽遽畫扶顛計
免胄投身為虜餌馬前傳導令公來回紇尋盟吐蕃去
乃知天意眷忠貞數語賢於十萬兵千載髙名垂不朽
畫圖三復想儀刑

　　雙馬圖為萬都閫子和題

　　金生畫馬纔二匹彷彿當年韓幹筆一匹蹄攢首渴烏

一匹紅雲滿身濕兩馬相向交囓鬃宛如君家櫪上雙
飛鴻雄姿逸態逈殊絶曽向邊疆收戰功想應棄置歸
來後沙塞草黄龍骨瘦春雨遥思彩鳯羣秋風㡬夢祥
麟廐此馬昔聞來向東駑駘萬匹皆成空偶因歴塊誤
一蹶按圖誰復知豪雄吁嗟伯樂真難遇躡景追風亦
徒爾試㸔日晚太行間驥負鹽車但垂耳

　　仙居書屋為相國商公題

　　仙居之山幾千仭兮芙蓉萬疊屼然直上而孤撑攢峯

西來擁其下是為金華諸山兮左右環拱羅立而相迎
紅塵隔㫁數百里時有彩雲片片生其間兮只疑方壺
圓嶠之在目丹厓翠壁掩映而霄峥玉堂老仙昔居此
誅茆縛屋時躬畊貯書萬巻日披誦列仙環侍皆儒生
當牎翠屏宜晚對飛流噴作瀑布聲亂藤蒼蒼掛寒雨
白石一徑香生蘅松風旦夕發清籟彷彿天上來鸞笙
幽深宛似白鹿洞翛然一段滄洲情有時縱歩一登眺
但見琪花瑶草不可以名状兮上有好鳥宛宛聲和鳴

老仙抱道非逃名慨然有志憂疲氓一朝飛歩朝天京
萬言披腹琅玕呈玉帝見之喜首擢桂籍魁羣英十年
補衮作霖雨諸方入貢歌昇平列仙亦繼起先後俱登
瀛鏘鏘環珮趨承明文章班馬世所驚回首仙居山嵳
峩天外横想當太古毓元氣間世降此長庚精地靈人
傑信非偶髙名可軋岱與衡何湏采藥三山行何湏承
露雙金莖乃知仙人在清世秦皇漢武白首望幸空無
成


　　朱寅仲寫杏林春意圖為内相素軒公題

　　何人貌此春意圖杏花照眼紅糢糊滇城朱氏稱好手
㸃染自謂當時無初疑桃源在人境溪水無風明似鏡
落紅滿岸誤漁舡不見秦人來問訊復疑金谷桃李春
東風紅紫㡬回新豪華轉首成消歇不見花前勸酒人
摩挲細認乆乃得知是匡廬董仙宅門外青山萬仭髙
香爐五老森羅列天然一段幽竒趣金削芙蓉隔舊世
箇中茅屋㡬人家流水閒雲自來去飛嵐掩翠望中迷

古木寒藤夾岸垂抱琴來訪者誰子徑度不避溪橋危
蒼苔白石連松島五陵逰俠經過少門静常時下鹿羣
溪晴㡬見飛鷗鳥先生開牎心澹如手攤一巻岐黄書
平生有志在經濟不作良相為良醫活人不取青蚨直
種杏成林還自適年年花發正春風一片朝霞絢晴日
朝霞一片樹頭紅赤城彷彿遥相通從來種徳知多少
但見春深子滿叢實成更有於莵守不似隣園襍花栁
綵雲遮户最冝詩香雪撲簾堪對酒先生一去經㡬霜

畫圖髙行至今揚蘇躭橘井應同調王母桃花可並芳
文章内相躭清致購圖不惜千金費髙堂相對澹㤀情
移得山林在城市

　　附栢梁體

　　吕氏節孝巻

　　金陵吕氏家夲吳少膺姆教如羅敷伊昔笄年美且姝
嫁得良人君子徒雙飛婉轉鸞鳯鶵胡期一朝鏡影孤
懐中弱嬰聲呱呱髙堂况有白髪姑昨者與君為歡娱

何忍背棄如路途矢心清白永不渝寸扄皎若秋霜俱
朝課兒書夜䌟纑膏沐不御淚眼枯天胡不弔姑且痡
籲天求代頻號呼天愈姑病不負吾而今春秋雪滿顱
天書褒異下清都節孝大扁題門閭我愧為儒七尺軀
行年四十百行無聞母髙誼敦薄夫為作歌詩付董狐



　　清風亭稿巻四

