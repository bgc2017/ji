







　　欽定四庫全書巻

　　清風亭稿巻六　　　　　　明　童軒　撰

　　七言律詩

　　丙寅中秋對月

　　秋色平分月正圓南樓清興浩無邉雲(闕)　　懸丹桂
水滿龍宫泛白蓮萬古山河(闕)　舊百年身世欲登仙
何當喚起臨臯叟斗酒中流共放船

　　題清隠山房巻


　　幽居渾似聘君亭門對青山盡日扃一榻(闕)　吟䖏颺
半牕松雨夢回醒鴻都官好羞(闕)　　觀門深懶議經
一卧空林驚嵗晚無人知有少微星

　　咸陽晚眺

　　渭水東流落日西咸陽秋色望中迷荒烟古渡人稀到
衰栁空城馬自嘶霸業已消三月火斷碑猶載數行題
東門牽犬人何在空見年年碧草齊

　　襄陽懷古


　　疋馬南歸望故城半林殘雨夕陽明雲邉岫接秦山色
樹裏河流漢水聲墮淚有碑苔色古攔街無曲酒旗横
那堪回首成陳迹笳鼔西風愴客情

　　送徐遵誨公子之邉

　　羨君家世舊簪纓百戰常懷報主心草檄有才追記室
登壇無路繼淮陰射鵰紫塞秋雲黑走馬黄河夜雪深
白首丹𠂻知未變歸来雙肘印懸金

　　春水一首次張叔勉韻


　　湖北湖南燕尾分半篙纔動緑如芸薇花溝(薇花溝見揚州郡志)
小依橋見桃葉歌長隔岸聞細草斷氷鷗外浦斜陽晴
笛鳥邉雲晚来幾陣知時雨(杜春雨詩好雨知時節)灑碎玻璃萬
頃紋

　　鳳西草堂一首為鄒義官賦

　　清隠䑓西地位竒四時佳趣自相宜秋風蘿蔓垂茅屋
春水桃花近竹籬勸客小姬歌白苧遣懷新句冩烏絲
相過况有知音在不用黄金鑄子期


　　詠馬蹄墨一首柬畱守鄭廣之玉峯李景輝二
知已

　　汗血曾勞百戰塲空遺踣鐡在文房硯䑓夜跡元霜滑
筆陣朝衝紫霧香削玉(杜髙蹄削玉寒)謾勞龍作劑(墨名龍香劑)藏
金(漢武鑄馬蹄金)聊藉豹為囊(豹囊藏墨不壞見文房必用)可憐一蹶無人
識却欲追蹤後二王

　　題瑩僧官禪室

　　地隔紅塵接上方亂藤髙竹暝蒼蒼半屏夜坐雲牙冷

一飯朝飱石髪香雨後降龍歸呪鉢月明棲鶴下迥廊
我来欲問西来意安得醍醐灌頂涼

　　客中清明感懷

　　小衾孤枕興蕭然况是清明到客邉千里有家慿逺信
一春多病但髙眠梨花淡月秋千影楊栁東風蠟炬烟
搃是少年行樂䖏只今惆悵酒尊前

　　贈傅少府俊

　　公才儒行共稱賢百里勞君早著鞭夜靜柴門無犬吠

晝閒公館有魚懸桑麻時雨連城郭桃李春風被管絃
應是棘林鸞鳳翼九霄雲淨㸔髙騫

　　寄張景華

　　泮水曾同詠碧芹多君丰采更超羣十年謾學屠龍技
五色爭誇吐鳳文劍匣秋風飛電影硯屏春雨亂星紋
别来無限相思意目斷江東㡬暮雲

　　簡溪為吏部吳主事題

　　溪上幽居敞竹屝溪邉春水淨苔衣吟抄甫里新詩句

坐買嚴陵舊釣磯雲去青山當戸立雨来白鳥傍人飛
也知習靜真成簡游俠無勞問是非

　　次韻李商隠無題(四首)

　　窻掩蟬紗怯晚風刺桐垂影曲房東自憐燕谷無春到
誰信藍橋有路通藥玉杯擎鸚鵡緑團金帶束荔枝紅
十年一覺繁華夢羞見青銅兩鬂蓬

　　夢斷行雲㑹晤難翠壺銀箭漏初殘小衾捲繡香猶在
(用李)團扇題情墨未乾滿院落花春事晚一庭芳草雨聲

寒機中幾字迴文錦安得夫君一笑㸔

　　梨花滿地月明来虚聽宫車響若雷綆斷銀瓶難再續
鎖開金鑰又空回行雲謾想髙唐夢咏絮誰憐謝韞才
莫把春心比香灺等閒篝下冷成灰

　　花暗芳塵憶舊蹤巧鶯簾外度歌鐘緋羅襪襯雙鈎細
金縷衣薰百和濃露冷雲廊吟桂葉月明水殿㸔芙蓉
而今徃事渾難省愁絶巫山十二重

　　題嚴子陵釣䑓


　　遺䑓臨水鬱嵳峩西漢髙風耿未磨歲月忽驚人已逺
江山如待客重過一書尚想狂奴態五鼎空張諫議羅
四望夀陵何䖏是青山依舊屬漁蓑

　　和劉工部無題(四首)

　　垂楊門巷嫩寒餘銀鴨香清繞燕居粧鏡窺紅春有態
黛蛾分緑畫難如雲飛巫峽頻牽夢潮隔潯陽久曠書
惆悵碧欄干外月梨花疎影到忩虛

　　金殿螢流月半沈謾思當日寵恩深風清香箧捐秋扇

露冷空閨急暮砧别院頻飜鵞管玉長門深鎻獸環金
可憐碧海青天外誰識姮娥夜夜心

　　鈿合鸞釵昨尚存幾㸔新水化生盆金魚戸鑰花千㸃
玉虎絲牽月一痕斑竹暝烟思帝子緑蕪春雨怨王孫
愁来更上危樓望江水悠悠也斷魂

　　簾外東風扇曉寒碧桃香老共誰㸔金鈴犬卧紅綿毯
翠羽鸚啼白玉闌花暗小機塵舊錦草深回磴罷鳴鑾
晝長寂寞無人問自起閑敲響玉盤


　　癸未大禮慶成錫讌

　　蓬莱閣下慶成時佳氣葱葱靄玉墀千載風雲光禄讌
兩輪日月太常旗香飄黼扆瞻龍御樂奏簫韶聽鳳儀
青𤨏小臣無寸補載歌天保祝皇釐

　　題鄱江小隠圖

　　鄱江西上是吾家簾巻青山寂不譁楊栁晚烟迷燕壘
蘼蕪春雨漲鷗沙牙籖插架堆書帙竹笱懸流泊釣槎
今日長安㸔圖畫不勝歸興繞天涯


　　寒食漫興

　　黄鳥緑陰春樹濃韶光大半轉頭空一百五日寒食節
二十四番花信風杜老只應償酒債步兵何用哭途窮
人生遇景且為樂莫遣霜華㸃鏡中

　　登甘露寺多景樓

　　一上髙樓望眼醒無邉風景入詩扄水連天去縈迴白
山過江来逺近青秋草蝶飛全晉地斜陽人語向吳亭
吟餘却愛空門趣松下僧翻貝葉經


　　湖海壯遊巻為髙仲顯題

　　不願功名竹帛垂半生蹤跡走天涯蛾眉亭下維舟夜
燕子樓前對酒時髙節不殊東漢士行囊唯貯盛唐詩
相逢笑我為官累兩鬂蒼浪半欲絲

　　送張文元秀才下第歸吳

　　功名兩字古来難又向西風抱玉還㸃額自憐龍未化
澤文猶待豹成斑黄蘆淺水沙頭雨紅樹斜陽郭外山
他日重来應得意一枝仙桂㸔髙攀


　　樂清軒為沙士清題

　　支離長日賦閑居門掩青苔思有餘春水漾花魚乳後
夕陽穿樹鳥歸初逢人但録修琴譜對客常談相鶴書
更擬髙樓營百尺元龍豪氣未應除

　　丁夘秋予領鄉薦之京三兄志廣偕親友飲餞
都門之外把袂而别是夜宿龍江驛

　　萋萋草色滿長坡况是連枝惜别何客散酒空㸔鴈影
露寒沙白宿龍河投林候火依稀見臨水人家逺近多

自愧忘情非上智不禁清淚洒江波

　　癸已歲予齒四十九矣宦績無成道德日負悵
然有感因作

　　久客懷歸尚未歸半生塵土涴征衣買臣每歎行年困
伯玉空知徃事非春雨又蘇邉地草秋風應老故山薇
太平時世身難補㑹向滄江問釣磯

　　輓李恭人(太守李克昭之内)

　　鬱鬱埋香刻翠珉髙風重惜鮑夫人良妻内行思賢守

孝婦佳名重史臣鸞影曉分金鏡月鳳梭春暗錦機塵
雲軿一去無消息南澗東風長緑蘋

　　九日(四首并序)

　　予以幽憂之疾閉門不出者動閱數旬眉宇
向秋凄然愁絶故人尚寳宋公忽有冶城登
髙之約辭不能赴因誦杜子重陽獨酌杯中
酒抱病起登江上䑓之句不勝幽興滿懷於
是想像冶城風物為賦律詩四章詩成㑹鄉

友傅德修攜諸公登髙詩巻来遂用書之于
左

　　授衣又值景荒涼澤國砧聲夜有霜病後欲尋元亮隱
愁来無復孟嘉狂樹連涼館迷秋色潮落横塘冷夕陽
却憶冶城山上約不勝清興攪吟腸(涼館横塘俱建康地名)

　　鴈下菰蒲宿雨收登髙有客上林丘池荷巻翠花皆老
江樹翻紅葉盡流白下蕭條偏近晚新亭凋敝不宜秋
良辰無那成虚擲孤負黄花酒滿甌


　　蕭蕭木葉下髙枝又是深秋九月期黄菊酒香人病後
白蘋風冷鴈来時㕘軍帽落誰同調宋玉詩成益自悲
有約不能逢一笑㸔山窓下獨搘頥

　　幽亭結搆號飛龍風景蒼蒼入望中鴻鴈去来時叙換
江山登眺古今同緑荷淺水棲寒雨黄葉虚窓戰晚風
秋興滿懷禁不得倚欄搔首歎飛蓬

　　送釋思齊徃揚州

　　泠然飛錫自揚州却被紅塵數日留灑翰不殊懷素筆

工詩還似至𢎞流青松掛月山城夕黄葉填門野寺秋
此日不須騎鶴去渡江唯用一杯浮

　　輓陳侍御尊府(由刑部員外陞郡守致政卒)

　　解組歸来鬂未絲訃聞驚悼哲人萎白雲司職明刑日
銅虎分符作郡時墮淚有碑遺澤在去官無硯後人思
最憐南國霜䑓夕月冷啼烏繞樹枝

　　輓永新伯許公

　　百戰縱横偉丈夫兩隨黄鉞定神都指麾天地紆籌畫

驅逐風雲入陣圖金劵有書曾錫土玉闗無路更彎弧
承家主器今良將麟閣功名夐不孤

　　送陶希文先生校文浙江

　　自昔文衡荷至公多君膺聘去匆匆驊騮不假千金市
麟鳳須教一網空夜舫星辰文璧燦秋堂風露燭花紅
也知東浙多才俊蕭李行㸔在藥籠

　　題澄江草堂巻

　　愛汝澄江草堂靜白沙翠竹相鮮新銀魚雙尾不受釣

黄鶴孤飛却近人柴門流水歲將晚藥裹書籖時自親
天書何䖏正物色老矣徵君烏角巾

　　送李道士還蓬莱山元陽觀

　　夫容角冠黄錦衣少日塵寰知息機去家千里每入夢
躡舄一年今始歸放鶴傳書山月白檄龍行雨海雲飛
明朝拂袖向蓬島芝草琅玕秋正肥

　　贈宋縣丞兼柬岳太守文璣

　　一官佐縣丞負予藉甚才名播兩畿相逢已是三年久

復㑹其如千里稀牆邉種竹清興足㕔下哦松生事微
郡守亦知徐業在解矇應爾日相依

　　登内相素軒公聚景樓

　　髙架城樓逺市暄滿前風景似桃源斜陽語燕晴穿巷
流水浮鷗日到門四面青山都近屋一林黄葉半依村
幾陪内相叨清讌却笑山翁醉習園

　　送學士錢先生奉使日南

　　金函封詔降殊方共仰懷柔軼漢唐萬里清風馳使節

九霄春雨下蠻荒天低銅柱蛟雲黑路轉珠崖蚌月光
珍重先生宣帝澤㑹㸔重譯盡来王

　　輓袁尚寳栁莊

　　門地才華孰與同蚤從濳邸識真龍十年金馬天邉召
一夕黄熊夢裏逢謾有髙名齊北海喜無遺草論東封
那堪回首鄞江路翁仲春深碧蘚濃

　　酬姚世昌千戸見贈之作

　　多君志慕玉門闗誓䇿竒勳萬里還馬援自知才可試

馮唐誰謂老猶閑好風細拂青油幕明月光搖寳劍環
應笑麒麟千載後㡬人名姓畫圖間

　　次韻李商隠無題

　　飄飄身世一虛舟去住還應作逺猶事業有時能破蔡
功名無意願封留牛羊落日三山路鴻雁西風二水秋
悵望不勝頻弔古故鄉何日大刀頭

　　送吏科右給事中潘(闕)　奉使琉球

　　列職黄門久著聲又㸔持節過東溟金函曉捧神堯勅

銀漢秋占使者星蜃氣結樓烟外出蛟涎觸棹雨餘腥
懸知到日夷人悦翹首紅雲拜帝廷

　　戲書一首柬陶松雲知已

　　到䖏㸔人白眼雙可能健筆巨如杠三千里外虛縻禄
二十年前學問邦吟聳肩山朝易倦愁翻心浪夜難降
令人羨殺陶元亮一枕清風卧北窻

　　寄賀友菊先生

　　窮巷蕭條坐掩闗冠纓塵滿謾思彈半生杜甫空懸室

十載揚雄不徙官世事真成棋局換生涯無奈硯田乾
鏡湖詩叟聞應笑信有人間行路難

　　暮春舟中感懷

　　春色三分大半非可堪遷客正懷歸江蘺漠漠豚魚上
岸草青青燕子飛潘岳多情愁鬂短馮唐易老壯心違
君親恩重何由報佇立東風淚滿衣

　　題逸庵巻送王封君還廬陵

　　榮沐封恩下禁鑾白雲遥指故鄉還湖山有待今猶昔

歲月多情老更閑引水遥通新藥逕編籬重護舊柴闗
東風沙浦春波緑誰謂鷗盟半已慳

　　思兄

　　一從南甸别連枝幾度㸔雲淚滿頤晝錦已成槐國夢
春愁空賦草堂詩兩年為客三千里一日思家十二時
願得君王賜骸骨東風花底叶塤篪

　　荅丁鳳儀仍次来韻

　　一官多病故交疎逺道勞君問起居敝帚千金空自許

短檠二尺竟誰如頗因吟苦嫌詩債長愧時清乏諫書
郭隗䑓前重回首數行春樹正愁予

　　賀人建橋

　　揮却千金為衆謀忽㸔百尺駕清流濟川事業君堪許
題柱功名我未休草徑夕陽無駐馬栁陰春水有横舟
令人却憶乗輿䖏多少居民病渉愁

　　贈楚山禪師(簡縣人)

　　掉頭不肯事王侯雙樹為家老即休錫杖躅空曾解虎

木桮浮水不驚鷗夕陽咒食臨花塢秋月談經上竹樓
應笑我曹身是夢風霜兩鬢為誰憂

　　南坡草堂為張侍御題(草堂張君尊翁所創)

　　占得南坡一段幽前人曾擬掛冠遊草塘夜雨生蝌蚪
花徑春風呌栗留下榻每因詩客話敲門時有野僧投
他年驄馬歸来日㑹合塤篪酒滿甌

　　輓劉宗文䖏士

　　平生髙行世應聞吳下衣冠又失君范氏有田惟種義

孟嘗無客不能文青山舊業苔應沒華表新阡日欲曛
歌斷楚騷招不起寒雲空掩竹間墳

　　癸未八月濫竽禮闈文衡同事楊維新先生有
詩見及用韻和之

　　重簾閴寂似深閨黔技何堪一試蹄多士昻藏將得雋
五經模印細分題龍蛇夜陣戈聲肅風露秋堂燭影低
明日春官奏桃李榜花聨采燦文奎

　　五星羣聚夜堂明精鑒何慚月旦評利穎喜從囊底出

良材時向爨中鳴紙屏淅淅秋聲早葦箔蕭蕭月色晴
應想白袍如鵠立幾年門下望衡平

　　和秋林驛壁間大行人張器之詩韻

　　使車遥度古梁州行色俄驚及早秋淺水黄茅山外路
斜陽紅樹驛邉樓牛羊出沒居民少豺虎縱横過客愁
(前路安岳遂寧俱有盜賊嘯聚)回首故鄉何䖏是清霜一夜上人頭

　　二月花朝山縣小飲有懷金陵故舊

　　一官作縣寓山鄉慚愧流年已二霜對酒此時懷李白

㸔花前度别劉郎乾坤白髪詩愁在風雨青山客思長
惆悵不堪成契濶歸飛空望鴈行行

　　九月十三日夜夢繡衣康用和握手話舊覺而
聞雨有感詩以寄之

　　宦游歲月易蹉跎青鏡流光兩鬢皤客夢不知江水逺
鄉心偏傍雨聲多張衡有詠唯愁在燭武無能奈老何
為問舊游驄馬客别来誰與共鳴珂

　　送吳祭酒先生考滿赴京


　　早嵗龍門釣六鼇詞林胄監被恩褒董狐筆挽千鈞力
司馬文稱一世豪賢相雲霖思已久諸生山斗望何髙
行㸔奏最承殊寵天近爐烟襲錦袍

　　題杜子美草堂

　　性僻躭詩死不休文光萬丈謫仙儔浣花溪上頻年興
飯顆山前半世愁風送雨聲江閤夜雲涵星影草堂秋
可憐一片經綸志短褐長鑱到白頭

　　題諸葛武侯祠


　　抱膝長吟志有餘出師勲業竟何如龍蛇謾想驅兵陣
魚鳥真疑畏簡書鐡甕有城荒歲月銅䑓無主易丘墟
請㸔當日隆中路猶自清風一草廬

　　贈青羊觀道士

　　青羊道士無姓名繞簷種竹門常扄蒼龍来問大還訣
白鶴下聽蘂珠經六銖衣上繡星斗三尺劍底驅雷霆
相逢似識五雲吏一笑向余雙眼青

　　仲冬初九夜江瀆廟祭纛


　　斗轉參横月半斜栁營人馬寂無譁轅門露冷寒吹角
江廟風清夜禡牙振地軍威嚴虎豹翻空旗影動龍蛇
願將一掬丹心血剖露孤忠報帝家

　　次韻翰林周堯佐先生詠雪禁體(八首)

　　禁素白粉玉梅梨鹽絮及羔酒烹茶梁園灞
橋凡雪中故事

　　一夜隨風綴逺林萬條僵樹盡森森濕欺漁叟蓑衣重
寒入詩人布被深江浦烟雲藏凍蟄野田桑柘噪饑禽

閉門盡日相知少呵筆西齋只自吟

　　同雲一色灝皚皚地面平鋪不見苔萬樹恰如花片落
八窻渾似雨聲来迢迢竹逕朝初掃寂寂柴門午未開
謾説長安有貧者不知何䖏是春䑓

　　髙阜稜層下坎平望中銀漢覺虛明當窻不辨青松色
近水惟聞折竹聲無數鷗羣眠淺渚一行鴈字跡髙城
吟窩此景須增價紙帳圍屏分外清

　　風攪長空亂似麻疎疎宻宻遍天涯氣清頓覺詩懷爽

寒破方知酒力加百畝田疇年可卜孤舟蓑笠趣偏嘉
夜窻一片松梢墮驚起巢林㡬㸃鴉

　　灝氣瀰漫六合同半兼寒雨半隨風連朝流水成新凍
一夜青山失舊峰廣野兎迷髙下窟長途人斷去来蹤
漁邨僧舍無邉景都入先生賦詠中

　　非沙非屑迥無塵六出天然剪刻新積路﨑嶇妨過客
撲窻撩亂惱吟人㸔来樓閣疑鋪畫飛入園林似放春
酒伴髙陽盡凋落小爐榾柮自堪親


　　片片飛来影半潛潤回陽脈底須嫌樽空謾用春衣典
爐冷頻將宿火添帶雨繽紛輕着砌傍人零亂巧穿簾
也知内翰多清興愧我徒將賸馥沾

　　結陣凝團亂拂衣即㸔突兀礙林扉金牛去後埋空嶺
黄鶴飛来失釣磯幾䖏笙歌方沸鬱數村烟火正依稀
蹇驢破帽長安客日暮衝寒尚未歸

　　全居巻為姑蘇張彦廣題

　　歲月無情易白頭青山穿穴且夷猶杖藜登眺非狂傅

荷鍤謳吟似醉劉明月一規虚繭室白雲千頃閟丹丘
何人為樹東門檟寧識神仙汗漫遊

　　送奚元啓舉人㑹試

　　青霄萬仞步徐徐經世文章錦不如家學舊傳田氏易
行囊新註伏生書月明野店聞雞早雲冷闗河見鴈疎
此去大魁應有日佇聽雷震禹門初

　　奉寄柯太常楊洗馬劉侍講王修撰諸先生

　　黄金䑓上袂初分回首江東已暮雲明月何時重對酒

碧山終日謾思君縣城斜日平蕪靜旅店西風落葉紛
我有孤懷何䖏寫燈前愁誦楚騷文

　　寄康侍御

　　千里謫宦豈勝匍匐歎流光之遲暮念心事
之未明遣興微吟用告知已

　　驅馳謫宦走江皋鏡裏流光有二毛才薄敢思宣室召
官閑空愧華州曹交游滿眼誰傾葢懶惰何心自解嘲
回首不堪吟望䖏鍾陵山色倚雲髙


　　寒食書感

　　一百五日逢寒食節序催人有底忙燕子東風人病酒
杜鵑斜月客思鄉城南麥飯誰澆墓山下梨花自吐香
惆悵介推無復見朝来新火正生光

　　清明書感

　　兩年作縣越江湄回首鄉闗未得歸華髪又驚佳節換
青雲堪歎故交稀山邨細雨梨花發茅屋東風燕子飛
潦倒不須嗟薄宦且將樽酒送斜暉


　　次韻沈石田見贈之作

　　不逐夔龍到鳳墀詩名藉藉滿天涯雞林有價時爭售
狗監無人世謾知春草池塘回謝夢秋蘭堂戸思湘纍
那堪别後同明月千里闗山不盡思

　　丙戌上巳日

　　桐花初着雨絲絲又值東風上已時千古蘭亭留勝㑹
半生萍水歎多岐河橋細栁鶯聲早驛路青山馬去遲
安得當年詩社友相逢一醉習家池


　　贈萬都閫子和

　　坐擁貔貅一萬羣多君好武更能文工書絶似班都䕶
雅詠還同賈刺軍細栁風清朝奏角團花霜冷夜占雲
太平無事邉塵靜擬䇿淩烟閣上勲

　　自迤西提學回簡曹憲副廷彰

　　偶因剡薦誤乗驄行遍滇南障塞中士習漸㸔鄒魯盛
提封應比漢唐䧺金笳夜吸榆闗月畫幟晴搖渌水風
喜有䑓端曹憲副賢勞䖏䖏築儒宫


　　暮春呈貢縣作

　　一年春事已零星過眼韶光去不停風引飛花當硯落
雨添芳草上階青閑愁盡仗詩催破清夢常嫌鳥喚醒
試罷諸生無一事案頭時撿太元經

　　螢

　　不逐蘼莖悴便休脱胎陽質異蜉蝣虛疑丸火成竒幻
却笑明珠是暗投燄冷疎篁蕭寺雨影迷芳草渭城秋
誰知腐朽將淪沒尚有丹光一㸃留


　　初授滇南提學有成

　　强將疎陋事髙談六籍何曾一字諳犬馬有心常戀北
鯤鵬無定又圖南非才乍可三宜去漸老寧知七不堪
眼底諸生如玉立扣鐘應是笑聲韽

　　奉寄同年楊洗馬王春坊二先生

　　欲藉征鴻問起居滿懷憂緒竟難除山中謾有非熊兆
天上應無薦鶚書南國風花淹杜牧上林詞賦擅相如
迢迢千里空相憶愁絶殘鐘落月初


　　秋月行司有成

　　幾年謫宦走天涯鏡裏西風兩鬢絲山館月明雞唱去
海天雲冷鴈書遲半生事業交窮日萬里闗山客倦時
愁絶小窻殘夢斷子規啼上最髙枝

　　贈雪谷上人

　　蚤年離垢即披緇風度翛然類逺師心淨只應流水共
身閒常與白雲期秋蟲蘭葉牕間畫瞑鶴松枝几上詩
更喜地偏無客到時拈霜穎掃烏絲(雪谷能詩善畫兼工行草書法故予

詩云云)

　　秋暮至曲靖

　　故鄉何䖏是并州萬里闗山不斷愁野館夕陽人獨立
邉城秋色水空流宦情每愧陶𢎞景客况何如馬少游
一夜西風吹夢破歸心遥寄楚江頭

　　滄浪深隠巻為貴陽林都閫題

　　百戰功成已白頭滄浪深䖏足夷猶晚風啼鳥花連屋
春雨浮鷗水滿洲地逺不牽榮辱夢身閑羞中利名鈎

幾回鼓枻烟波上傲殺元勳十八侯

　　重至臨安分司

　　公署睽違又一期重来仍值禁烟時闌干漬雨花枝重
亭館留寒燕乳遲無事且謀犀首飲有懷多寓少陵詩
東風可是無情甚白雪盈頭不肯吹

　　八月一日經淥口河

　　八月移舟出淥河客行又是半年過宦情在我薄於水
時序催人急似梭鴈鶩江湖秋雨積牛羊郊野夕陽多

平生雅有桑弧志華髪星星奈老何

　　南行秋興(四首)

　　皇華才詠出神州澤國砧聲已報秋江上西風吹短髪
天涯明月送孤舟仲宣自笑貧猶客李廣寧知老未侯
世事悠悠何足問且將吾道付滄洲

　　扁舟萬里適南荒行客驚秋覺夜涼老去形骸空駿骨
憂来世路半羊腸沙明蒲稗初含雨月冷蒹葭已着霜
忽憶舊居青𤨏地㡬回簪筆綴鵷行


　　鬢邉華髪㡬絲秋老大心情不解憂杜甫詩名空短褐
元龍豪氣尚髙樓思家斜月三更夢去國青山萬里舟
壯志未銷身尚健幾回燈下認吳鈎

　　青山萬里水漫漫客裏應知跋涉難草木變衰秋露重
湖湘漂泊晚風寒天涯有客如張詠江左何人是謝安
緑髪朱顔今改盡可憐惟有寸心丹

　　和地官顔寳之雨窻獨坐

　　春陰連日釀輕寒塵滿冠纓不用彈萬里宦情天外逺

㡬宵心事雨中殘愁来世路知音少老去親朋見面難
怪底滇南持節使夜深惆悵倚東闌

　　浪花

　　不用天邉帶露栽只慿風信幾畨催一枝纔見逶迤動
萬朶俄驚頃刻開湓浦秋容和雨亂鏡湖春色逐人来
分明一幅西川錦安得并刀為剪裁

　　庚寅三月予按思州等郡因過清浪辱㕘將吳
公相留欵叙詩以酬之


　　年華冉冉似流波撫景其如感慨何草滿天涯春色暮
水連湖口夕陽多鄉書路逺雙魚㫁蠻嶺雲深疋馬過
賴有元戎相慰意一尊呼取聽樵歌

　　寫懷一首

　　迂疎真與世情違惆悵年来計轉非萬里身如天外繫
十年家在夢中歸秋風楊栁随征斾春雨蘼蕪上客衣
遥憶白頭兄姊在一囬東望一欷歔

　　予来滇南一載始得寄書人便書成特附四韻

楮尾

　　天涯薄宦苦相覊回首西風又一期住久蒼頭迎客慣
路遥黄耳到家遲人情盡似饑鳶競心事唯應倦鳥知
倚遍闌干意難寫夕陽孤角起髙陴

　　九月十日宿下闗驛書懷

　　西風吹冷思綿綿老去詩篇只漫傳半夜郵亭雞唱去
十年歧路馬蹄穿梁王宫殿生秋草蒙國河山起暮烟
薄宦驅人何日了欲將心事問蒼天


　　北望偶成

　　北望長安萬里餘江湖憂國意何如許身稷契非全拙
交友雷陳已半疎劍器蝕殘青螮蝀硯瓶枯盡玉蟾蜍
壯懷牢落今如此羞見床頭萬巻書

　　漾備道中

　　十載馳驅不暫休乂銜君命到南陬涼蟬細雨疎槐晚
疲馬西風落葉秋萬里有家恒作客一官多累謾成憂
平生事業知何在孤負滄浪舊釣舟


　　宿新田驛

　　廢驛年深草亦深敗垣頽壁倚危岑牀頭塵滿伊威集
簾外風淒絡緯吟孤枕不堪鄉夢斷弊衾殊覺早寒侵
獨憐㡬樹梅花月識我平生一片心

　　登五華寺戒上人樓

　　乗閑時倚逺公樓一段風烟豁醉眸山色遥連梁嶽晚
潮聲初湧海門秋酒旗城郭西風急禾黍人家夕照收
莫怪吟餘重回首五雲東北是神州


　　偶書

　　萬事無成兩鬢皤可堪嵗月易蹉跎宦途每感秋蓬客
(李長吉詩龎眉書客感秋蓬)世態偏驚春夢婆上國故人青眼少東
山髙興白雲多何如束取琴書去茅屋衡門掩翠蘿

　　梨花

　　一種精神分外竒肯同桃杏炫穠姿春香小店年年酒
(杭城人梨花時酒熟號梨花香)月冷閒庭夜夜詩(唐寂寞閒庭春又晚梨花滿地不開門)
一枕暖雲鶯喚曉(王昌齡詞落落漠漠路不分夢中化作梨花雲)滿簾晴雪燕

来時(杜梨花詩聞道郭西千樹雪)洗粧最惜春風面粉褪香殘欲怨
誰

　　滇城早秋有懷沈唘南

　　逺塞風烟接海陬蕭條蹤跡此淹留西風黄葉填沙岸
落日青山繞郡樓孤舘不眠惟聽雨異鄉多病厭逢秋
何因共醉吳門酒一洗胸中萬斛愁

　　腐儒

　　老大乾坤一腐儒支頥長日歎歸與功名誤我難忘國

風雨懷人數寄書興入蓴鱸秋水逺夢迷蕉鹿夜燈餘
何當解組居林下曲徑穿花駕小車

　　雪谷巻為戒上人題

　　一夜東風大放顛曉来深谷雪盈椽誰知定裏還生白
自信光中不擬禪三徑凍雲留鶴迹半檐寒氣壓茶烟
閉門不管青山老布衲蒲團了十𤣥

　　附七言排律

　　建業清明書事


　　節物催人到客邉江南風景迥堪憐魚兒池館新生水
燕子人家又禁烟㡬片落花寒食後数株髙栁夕陽前
春衫小試香羅雪駿馬驕嘶白玉鞭緑水青山渾似畫
暖雲芳草最宜眠松醪有客邀村舍麥飯誰家洒墓田
自愧道傍揚子宅十年閉戸蝨生氊

　　為劉世亨侍御題夏仲昭墨竹

　　畫中㸔竹憶江湘秋葉蕭蕭水氣涼風細殘綳和粉落
雨餘新緑過人長髙標似露螭頭筆直幹偏含柱下霜

傲雪襟期渾雅淡拂雲頭角正昻藏琅玕瀟洒同淇澳
紅紫妖穠陋洛陽摵摵清聲常在耳亭亭疎影半依墻
虚心自許能醫俗秀骨誰云似少香别去幾回勞夢想
興来隨䖏攪吟腸使君髙節傳烏府仙吏清風滿太常
硯沼忽聞風雨作襪材隨見鳳鸞翔明忩日日宜相對
清興時時自不忘此外囂塵渾絶迹唯餘明月到中堂











　　清風亭稿巻六

