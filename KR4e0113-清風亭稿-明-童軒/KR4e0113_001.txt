







　　欽定四庫全書

　　清風亭稿巻一　　　　　　明　童軒　撰

　　四言古詩

　　望雲思親巻為史侍御賦

　　白雲悠悠在天之陬陟彼岵兮我心則憂　白雲靡靡
在天之隅陟彼屺兮我心則思　我思伊何父母孔耆
匪無萊衣莫克娛之匪無寸禄逺莫持之　王事靡盬
不遑寧處瞻望白雲親舎其下(叶後五反)親舎其下室逺心

邇願言思之泣涕如雨

　　味道齋為秀才程愈賦

　　道之㫖大羮𤣥醴君子味之渾然斯理　道之腴熊掌
及魚君子味之淵乎其㣲　於皇天命一誠不已文王
大聖不顯於己聖也希天賢其希聖動靜或愆為道之
病　君子味之是謂自持朝斯夕斯道豈逺而

　　玉泉(并叙)

　　玉泉美隱者之徳也樟山隱者童國光貞潔

不汚故别號玉泉以自况畨陽童軒為賦玉
泉四章

　　樟山何有有玉有泉亦白其色亦澄其厵　温温君子
既潔且貞撓之弗濁磨而不磷人亦有言儒為席珍
徳既方止亦既章止圭瓉黄流庶㡬將止　維此懿徳
不息則久借曰未試亦既爾有茍或不臧尠不愧負(房九
反)抵鵲是棄濯足自取(此耇反)尚愼旃哉俾遺爾後

　　蘭室為會稽陳徳誠賦


　　蘭室喻交友也

　　蘭之香兮維葉茂茂藝彼居室可采而嗅　蘭之香兮
維葉莫莫(末白反)藝彼居室可佩而懌　蘭之香兮維葉
萋萋彼其之子薄言有之匪直薫徳同心友之　瞻彼
日月悠悠其逾我徳未化我友是資迨今弗力悔也可
追

　　騷體

　　松泉辭一首送陶厚歸金川隱居(代周守敬作)


　　西風驚秋紛落葉於晴川感物叙之易變念游子而未
還胡擾擾以迷形役徒俯仰於百年繄鄉闗之安在懷
舊隱於松泉爾其命駕晨征僕夫在門望青山兮千里
愁芳草兮吟魂遡輕風兮舟颺澹斜日兮江雲睇遙遙
以前路心孑孑而懸旌倐家林之在目儼桑梓之猶存
於是杖䇿來歸柴荆啟扉僮僕嘻嘻稚子牽衣歎誤罹
於塵網迫衰朽而何之幸松泉以無恙期投老而支離
若乃有緑盈庭有酒新釃或席隂以箕踞或臨流而賦

詩已矣乎富貴非吾願功名不可期慕赤松而長徃締
泉石以為知浩歌白雲鄉徘徊芳草涯胡為乎榮辱之
相繆逐羶腴於末路釣聲利於頽流塗實迷而未逺事
既徃而奚尤懷古人而不可見傷病俗之難瘳招白雲
以怡悦請息交以絶游匪懷珍以為潔愳突梯而吾羞
侣空山之猿鶴脱塵溷之蜉蝣念田園之未蕪顧琴瑟
之尚留聊優游以卒嵗時偃仰以消憂為逸民於斯世
樂夫天命復何求


　　秋風辭思松雲陶先生作

　　秋風蕭蕭兮鴈南歸草木搖落兮夕露沾衣明月皎皎
兮照我帷蟋蟀在壁兮吟聲悲蹇予山中之人兮猿狖
與居悵獨處此兮情莫能娛懷佳人兮路修阻而莫隨
涉川無梁兮登山無車嵗冉冉其逾邁兮曷云能來(叶)
囘念昔者之歡㑹兮今焉别離愛而不見兮使我躊躇

　　湘靈鼓瑟辭

　　若有人兮江之中竹蕭蕭兮水溶溶鷓鴣啼兮欲雨猿

狖嘯兮生風翩靈旗兮來下雲和作兮三終望九疑兮
煙濛濛聲泠泠兮意何窮渺翠華兮何許獨江上兮青
峰

　　擬愁陽春賦

　　東風來歸見碧草之萋迷渺風光兮千里蕩春情兮愁
予飄揚兮遊絲鮮新兮芳枝何燕鸎之差池睍睆以相
逐兮似亦媚此晴暉漢之曲兮湘之南(叶)　佩蘭茝兮
采蘅䕷水粼粼以東注日皛皛而西馳繄盛年之難再

乃一感於佳期望夫君兮天一涯川無梁兮陸無車心
搖搖兮欲醉首矯矯兮重回我思君兮君不知年衰颯
兮路﨑嶇目飛花兮如送拾芳草兮若遺陽春兮予不
知其為歡樂兮為傷悲安得生彼雙翼而奮飛兮凌風
逺墮於君懷

　　思美人賦

　　有美一人兮在天之陬恒悵望而鬱紆兮曷云能休路
阻絶而予莫覯兮心煩寃而語疇願寄聲於豐隆兮恨

寥廓而無由𦍑蹇修以重媒兮愳初志之或繆念兩情
於夙昔兮締衷素而好逑何讒人之溷濁兮致無辜而
見尤弗參驗以閲實兮肆謗讟之横流逺遷謫於江鄉
兮日憔悴而無聊(叶)傷舊㑹之莫續兮亂愁緒而難
抽螻螘紛其見制兮鴟鴞厲而與仇志沈菀而不揚兮
思蹇産而無遒願一見以有明兮徒仰視夫天高(叶)
𦍑葑菲之陋質兮曾何美之可侜彼衆舌之簧鼓兮迺
誕幻而為譸紛總總之得志兮率追曲以是求吾獨連

蹇而不偶兮實吾命之不猶芳與澤之雜揉兮信十年
之有蕕嘅圓鑿而方枘兮宜乎鉏鋙而難投惟進&KR0146;之
無地兮蹇獨立於道周知變易之不可為兮聊浮泳於
方舟&KR1158;夫容於鷺渚兮采蘅若於江洲持芳華而無與
娛兮肆躑躅而増憂情怦怦以自失兮涕浪浪而難收
遂升髙而望逺兮冀彷彿而遘之見浮雲之上征兮儵
變態而苦迷獨儃佪而不進兮䇿羸駟之班如顧途窮
而日暮兮竟侘傺而忘歸睇林崗之樷簿兮爛盈盈其

華滋玩芳條之可擷兮又焉得夫同車嗟流光之飄忽
兮老冉冉之將至也指白日以矢予心兮敢竒襃之或
貳也欲懷沙以自赴兮恐余誠之弗識也惟忠貞以固
守兮庶前修之可企也

　　戒舟辭(舟經龍游幾為灘水所覆因為戒舟辭一首聊以自警云)

　　維水兮漫漫維石兮團團洑流兮驚湍舟行兮苦難膠
予楫兮上下捩予舵兮迴盤奔長年兮號舵師脱性命
兮斯須念垂堂兮有戒幸去險兮即夷


　　空山辭(定邊道中作)

　　峩峩兮山青片片兮雲生慘踈烟兮古道澹斜日兮邊
城邊城兮多山﨑嶇兮行難枳花兮秋晚槲葉兮風寒
饑猿兮號林絡緯兮凄吟憶鄉關兮何處重囘首兮傷
心












　　清風亭稿巻一

