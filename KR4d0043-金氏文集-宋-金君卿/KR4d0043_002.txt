金氏文集卷下宋金君卿撰
表
謝廣東運使表
臣某言伏蒙聖恩授臣前件職任臣已於某月日到本
路南雄州界禮上管勾訖撫俗勸風助農宣化擇才而
授曠職是虞臣某誠惶誠懼頓首頓首竊念臣志業無
成樸忠自許更以外臺之計當其立法之初班布教條
蠲除民瘼朝廷美利夙夜推行敢圖上簡清衷亟遷煩
使人皆憫其孤宦猶走窮荒上欲遺之遠民别觀微效
此盖伏遇皇帝陛下財成萬世之法獨高三代之英默
運神幾畢收羣策丕冐德澤煦蘇海隅臣敢不盡瘁公
家疚心疲俗力勉涓塵之補上酬覆幬之仁臣伏限守
職在遠不獲蹈舞玉階臣無任瞻天荷聖激切屏營之
至
謝再任廣東運使表
臣某言伏奉聖旨候今任成資日令再任仍升一任者
第頒連最之優重錫遠方之寄荷恩逾厚揣巳知榮臣
誠感誠懼頓首頓首竊念臣器業不精技能殊短歴試
駑駘之用莫著於顯能薦膺憲漕之司粗收於薄效敢
圖睿眷特簡主知謂爾遐陬或容虚授此盖伏遇皇帝
陛下恩光日麗澤浸雲遊顧雖芻狗之微亦被蓼蕭之
渥臣敢不欽承皇賚祇守官規益加砥礪之勤上答乾
坤之造伏限職守不獲躬詣闕庭臣無任瞻天望聖激
切屏營之至
江西提刑落權字謝表
臣某言伏蒙聖恩授臣提點本路諸州軍刑獄公事與
落權字餘並依舊者在臣子粗修於職分敢覬褒優盖
君心欲廣於仁恩使之勉激臣誠感誠懼頓首頓首竊
念臣濫中科選白頭朝行樸誠自照於孤衷勤悴行周
於三紀頃蒙清問誤被聖知俾領使軺詢求民隠難除
艱而弗顧惟利病之是圖奏課未優冐榮逾分此盖伏
遇皇帝陛下神功默運盛德輝光鼎新百為舄奕前古
立子僑之謗政俗巳安行即文王之康功民斯忻戴致
天下涵濡於惠澤而仕者傾竭其才能羣策盡收微勞
必錄臣敢不寅遵聖訓益勵官規糾繩岸獄之繁勸課
耕桑之本推行美化上答鴻休臣伏限守職遠方不獲
蹈舞天陛無任瞻天荷聖激切屏營之至
狀
仁宗朝言貢舉便宜事奏狀
准勑節文今年貢舉事令尚書禮部貢院依例施行者
臣不避誅罰敢以愚見謹條貢舉事切於時宜較然易
行者有三析於章左伏望聖聰俯加裁擇發於睿斷早
賜施行臣人賤言鄙輕凂宸旒無任俯伏待罪戰汗屏
營之至一事臣伏覩皇祐二年明堂赦書節文貢舉人
曾經先朝省試下特免將來文解如省試不合格者别
具名聞奏臣妄測聖心盖謂其人嘗蒙先帝樂育之恩
又恤其久於場屋而特加優異也臣竊觀先朝舉人類
多在耆艾氣體衰朽或素無生業迫於貲費而天下州
郡遠者動萬千里夫以貧病衰老至甚之人驟為萬千
里之行則其為勞亦甚矣至如前歲詔下先朝舉人希
覬恩澤望風而至都下者甚衆是時朝廷别無恩旨例
賜錢三千俾為歸計而屬歲癘疫在道或病或死者不
少誠可憫傷今而詔下臣竊思其人力能往者十無三
四其三四中勞其筋力苦於道途不幸而病且死者抑
又可料則是得以名聞者百才一二爾伏惟陛下躬祀
明堂使民知孝有生之類莫不涵被恩渥故人人鼓舞
歌詠喜逢盛明在先朝學校之人蒙陛下預開優恤之
意特異於常今其間力不能往者獨不蒙惠澤之流均
及其身此人可憫也臣今欲望聖慈特詔天下州郡先
朝舉人有願赴省試者聽之其間有貧病衰老就試不
得者委本州郡勘會得解後來但不曾犯真刑者具名
聞奏乞朝廷就賜一上佐之官以畢餘年臣觀此等人
雖材或有短長然自束髮從學至老而志操不變是亦
有意於善也今若朝廷惻然憫其夙心使至暮年終被
恩命少酬願望庶不辜生平嗜學之志上以廣先帝樂
育之恩次以彰陛下優老好善之實而又使天下之人
曉然知為善之利也二事臣聞漢世學者皆以專經補
吏故士者治身從政㒺悖於理當時所得類多有道之
士而後世不克循之故所進之人未有如兩漢之盛也
國家因近代之制用詞科以取士向者有司命題發策
多不專於經典往往雜取諸家小說故朝廷患其如此
亦嘗頒示條約得於國子監經史中出題目近歲巳來
遂於注疏及但係監本諸雜文字中擿裂句讀以為題
目况本朝文物寖盛國庠典籍部類實繁學者若專志
於經則不足以備科試將遍而治之則力有所不逮由
是靡靡然秖務馳騁涉獵破碎文義以絢飾辭章而巳
求其内可以美其身外可以謀王體斷國論者盖幾希
矣凡士之出處語默鮮能及於古者亦由不專於經術
而然也臣今欲乞申勑内外主司凡試進士詩賦只於
九經正文中出題目其策論亦詳於三史及荀孟揚雄
書中通用如此行之則學者皆務深於經術而有道之
士出矣三事臣竊見向來開封府國子監兩處應舉者
常至數千人其間雖有竒才異士然亦類多託籍冒名
浮薄不逞者雜於其中或紛撓禮闈動致喧争或輕議
國體妄生謗讟是非雜揉玷我士風朝廷近年亦患其
然故嘗詔立賞格許人告訐徒使狡詐之人夤緣為姦
興搆獄訟殊虧事體適長澆風以至於引試之際則士
人汹湧讙噪不可止禦至有毆擊吏卒肝腦塗地者况
天府國庠乃朝廷觀禮示化之地而萃集浮薄不逞之
徒為弊至此甚可怪也今年自聞詔下四方之往者不
絶於道臣恐前歲之弊未能遽巳也竊原士之所以輕
去州郡而樂趨府監者大抵以近者州郡立定解額多
不均一及開封府國子監素無定額比之外郡稍寬故
外郡解額少處競奔湊京師及府監舉人保明行實約
束未盡致有冒名之弊臣今以諸郡應舉人數計之有
十人解一名處有二十人及三十人巳上解一名處又
况每歲人數多少不定若只限以舊額實見不均臣今
欲乞申勑開封府國子監及天下州郡例皆以分數取
人二十人中與解一名則不惟取士之均又使人皆樂
就於鄉舉矣其開封府進士須得在京戶税委實居止
去處不實者論違制之罪雖去官經赦見任官委保不
得原免其衣冠子弟今後就學上庠者須得本貫見任
官與發保明文牒方許入學類試則府監無偽濫之弊
矣
仁宗朝言災異事奏狀
臣伏讀六月三十日詔書節文以大水為沴應中外臣寮
上實封言時政闕失無有所諱遠方小臣不能詳知國
體惟陛下赦臣進越之罪留神裁擇幸甚幸甚臣謹按
五行傳宗廟廢祭祀則水不潤下伏惟皇帝陛下仁孝
之心格於神明時亨月薦曾靡有懈咎譴之來不應緣
此然臣之愚慮參考經傳殆宗廟主器社稷本根之重
陛下或未之思耳竊惟古先哲王雖巳大治之後不能
無災異惟恐懼修省思所未至為所未為以應天心則
災異自然而消弭臣不敢遠引他說試取兩漢近事以
明之若孝景孝成光武孝章之世冬雷霪雨日蝕星殞
地震川竭之變而能早定封建固國根本然後災變消
伏享國長久陛下睿謀英斷夐高前古豈特周旋孝景
孝章之間哉然比歲以來日月薄蝕地震河決天之告
戒不為不至陛下惻然引咎歸巳故嘗避正殿損常膳
節服御釋繫囚以圖消伏天鍳不違水沴仍作故臣愚
以為宜詢諸故事思宗廟主器社稷根本之重以為鍳
戒臣又聞漢書五行志曰地上有水比言性不相害故
曰比樂也而相毁墊淪失比之象又易曰君不密則失
臣臣不密則失身幾事不密則害成今朝廷大政言未
出口則已喧傳於道上矣願陛下超然遠慮奮乾剛之
斷詔股肱大臣早定封建之議羣小之人無得預聞不
然臣恐陰下相為蠧賊侵陵之禍萌於今日矣詩曰畏
天之威于時保之陛下垂精留意天下幸甚天下幸甚
代人謝王學正狀
竊以憲上帝圖書之府為天子禮樂之司羅獵英豪笙
簧墳典自漢延熹而下迄唐開元以來真主代生譽髦
間出有文德文林之盛森厥羣書有集仙集賢之名號
為清選逮夫周季革戈鋋之暇聖朝騰日月之光若稽
堯舜之典章沛舉漢唐之風懿得人以富視古為優惟
其賢才任以文事恭以某官發揮靈氣泮渙而有其文
修飾令儀柔嘉而繼其則非威鳳祥麟之族則叢蓍朱
草之英瑞我聖辰媚于王國蚤自副宸衷之親選取天
下之顯名官聯廷尉之平任居刺史之責治最歲上詔
言天臨入告大猷不䙝小物尚書給札大夫之志可觀
藏室紬書文士之榮固重行見光輝賢業藻潤帝謨反
世俗漓而為醇使斯文粹而不剥天衷是簡民望攸歸
通賀記之未遑俄飛文而先及仰荷一謙之益彌同十
讀之恭藏去為榮鏤銘何斁
代人謝兩府省主中丞狀
竊念某緒風奇薄器範疏微早逢吉於聖辰偶濫肩於
仕綴甘心冰蘖居懷百謫之虞勉力駑駘近效一官之
智旋進膺於煩使獲經贊於外司徒施將輓之勞安出
阜民之策殫挈瓶之小智曷濟於遠謀掇畫地之虚聲
巳浮於實效敢謂朝言孚允天命渙新遽加使節之光
華仍領計台之事任循涯溢幸揣巳知歸此盖伏遇某
官獨運鴻鈞導揚和氣旅庭備物細何間於羽皮考室
掄才一無遺於榱桷致兹孱品亦被鈞恩謹當益勵愚
冥勉圖錙撮上補乾坤之造次酬坯冶之仁
代人謝歐陽龍圖狀
伏念某氣不甚靈智亦非卓竊名卿品之末從事賓筵
之初仕也未優學其將落徒欲企踵賢人之事業莫知
所裁潛心夫子之文章庶幾有立近以被符計漕假道
化封殆接淅以及郊願英材而樂育及階與進許侍於
坐隅為豆有加飫承於鈞禮屬奔趨於吏役遽邈越於
賓榮仍錫誨言以圬朽素拜貺之辱在謙則鳴伏惟坐
棠陰而政成對秋饒而體裕丘軻聖哲偕見忌於讒鋒
堯舜聰明獨俯回於民聽即膺詔節佇秉國鈞某遠阻
師承徒飛魂黯惟祈為國寳尚以時節宣
代人謝林學士狀
竊惟討六經之大源得五帝之至要作而為事業言而
為文章見用於時坐進此道則可以美教化而移風俗
安社稷而序民人與之太寧躋此鴻業歴代所以勞於
諮訪寵以詳延若崇文麗正之庭天禄石渠之閣在此
選者時惟賢哉方今得人鑒古為盛返視皇質追還唐
文不有大方之家曷登華韙之貫恭以某官言辯而古
德萃而新造天人事物之淵知禮樂情文之際飛步亨
衢策名上科秩宗之曠典未修載繄雅識史氏之遺文
可校雅屬俊才時方圖賢識者悦德某遠蒙庥庇彌聳
翹依不圖損德之愈光俄以長牋而為遺諦觀及再藏
去為榮仰祈副中外之僉言重起居而享福
謝昭文相公狀
伏念某志雖自勞才實難強若漸鴻之無應未始安棲
同渫井之不汙誰其見惻恓然寒宦蔑爾先游豈有致
身冡宰之尊論道巖廊之暇枉誨函而馳貺被鈞寵以
過優開激塵蒙輝光囊槖黃鍾之應既先於幽潛寶璧
之求可消於灾孽此盖昭文相公協贊勛華之際周回
伊吕之間秉鈞陶民使皆成君子之器詘巳待士惟恐
失天下之賢顧雖介善之微亦被一言之賜竊惟疎拙
無補涓埃徒堅厲銳之心有望伸知之地戴恩之重仰
止高山圖報之誠有如皎日
謝定州部署李防禦狀
伏念恓然寒宦仰止恩閎自遠德輝寖逾弦朏嚮歸寧
於親里承方走於邊亭以于役之憚勞尚未馳于謝懇
敢期鈞矚遠損珍縢仰荷謙光悚銘心藴恭以某官英
聲颷動盛德日隆朝廷倚重於才謨天下想聞其風采
尚淹俊望出鎮列藩佇膺召節之來别迓齋壇之拜惟
兹孤蹇永誓依歸
謝鈐轄太保狀
伏審榮被宸綸摠司戎律伏惟慶慰恭以某官壯猷開
濟妙略淵通屢奏膚公喧聞於聲牘薦膺寵數進重於
事權適修慶之未遑俄飛文而先及悚銘忻抃交集於
中
謝黃河都大李崇班狀
嚮者竊審寵被俞恩就遷要任走空邊而鮮暇馳慶削
以未遑不謂謙光首貽緘襞載惟誠照徒劇心銘恭以
某官沈毅&KR0877;章端良植操暫領河防之重佇聞歲最之
成别迓寵光用符瞻頌
謝府界提點趙舍人狀
伏念邈違賢範俄易歲筩不圖謙德之光密損珍縢之
貺喜聞履道無爽天和恭以某官植操端良虚襟澄粹
屢更要任藹著休聲即膺諮訪之俞别迓寵榮之寄更
祈寳輔庸副翹瞻
謝瀛州機宜殊狀
竊伏聲華未親賢範不圖巽德枉被珍縢承受署之云
初惟對時而享福悚銘兹劇忻慕殊深恭以某官逢辰
淑清毓德明茂冠俊遊於茂府允藉才謀馳慶譽於朝
端别迎暉渥敢祈寵衛庸副翹瞻
謝州縣諸官狀
嚮承惠問特荷勤劬裁謝後時悚慚增劇邇惟履道無
爽天和更覬寵珍前迓榮渥
謝信安軍通判馮國博狀
近偶緹輿過從關壘緒言開激塵慊豁清遽爾違仁俄
而浹日豈圖損德之重特枉好音之貽承郡政之優餘
寶哲躬而慶裕忻瞻愧荷交集於中
謝通判職方狀
伏念巖巖之表久鬱遐瞻懇懇之誠曠焉修問不圖撝
抑猶賜齒存枉珍襞之見誠若話言之入耳拜貺之辱
寘懷敢忘恭以某官量引百川材兼數器遠民蒙福喧
馳敏政之聲清議推高行副急才之詔蕭辰柔落福履
粹和尤覬寵珍以需榮渥
謝瀛州鈐轄禮賓狀
伏審祇膺宸眷榮摠戎權伏惟驩慰恭以某官風聲悚
時才智周物素號詩書之將衆推帷幄之謀屢奏膚公
已騰於雋望摠司師律允藉於通才果被俞恩寵陞要
任方圖修慶遽枉飛文悚荷忻瞻牢凝塵慊
謝瀛州王摠管狀
竊高盛名殆兹有日欽挹俊表邈焉無階方從事於塞
垣幸蒙庥於戎府敢圖撝抑密損牋封荷隆禮之過勤
鏤塵襟而增愧恭以某官忠貫金石望高嵩衡才出千人
之英名號一時之傑運籌决勝素韜堂上之竒投壺雅
歌自有軍中之樂佇陞邊最别奉恩俞敢覬寵珍用符
瞻頌
謝知原州朱六宅狀
嚮自邊亭之别俄驚歲籥之遷修問幾稀翹心徒切敢
謂勞謙之德薦貽靈簡之文仰服勤渠苐增愧悚恭以
某官忠貫金石名高嵩衡出守名藩茂凝於風績入敭
邊最行被於恩華敢覬珍頥用符欽禱
謝鄰近知州狀
蚤遊仕塗素高於碩望竊伏鄰壤未覘於光儀矧託蔭
之甚穠苐傃風而增慕恭以某官才宏器博義峻仁温
帝所寵嘉實廟中之寳鎮時方倚重為天下之金城行
奏最於嚴宸别躋榮於要任敢私珍寵前迓榮光
代人謝王待制狀
蕞爾沈蹤恓然寒官自竊名於仕綴蚤聞誼於朝端况
盛德日隆英聲颷動逢辰結主朝野共高其才謨奬善
育才世人争識其風采孤危無似忻慕徒深然附驥以
馳無因而致執鞭而事猶謂之榮幸爾夤緣適於願望
近獲趨於樂壤得侍謁於精光賁然謙德之鳴煦以善
言之煖寵加鈞盼感極愚衷違離之日未多嚮往之心
已甚
謝曹比部狀
嚮趨樂國獲奉精光遽然而南俄巳彌月雖密親於壤
制阻前侍於賓榮恭惟順宅高明招來茀禄伏以某官
美化之漸振起於疲氓和風之翔均體於遠俗顧惟愚
闇實在恩庥嚮往之心瞻依莫及
謝杜寺丞狀
伏審錫命楓宸躋榮棘寺伏惟懽慶恭以某官政有媺
惠行無小疵升聞最績之成俄被懋官之寵庇之大邑
可盡通方先辱飛文豈勝感抱
謝運使王司勲狀
伏念越去恩宇屢更歲筩嬰吏局之阻途上記文而寖
闕敢圖撝抑猶賜齒存飛教見貽悚銘何斁恭惟某官
道方器博義峻仁温超躋郎署之榮歷攬計臺之重足
兵足食密贊於邦經來旬來宣一蘇於民瘼佇聞騎召
别迓龍光某遠此庇身無階省侍惟祈上體宸眷寳綏
哲躬
謝知郡狀
伏念近緣吏役之間經從樂壤伏謁賓榮之下密奉愉
顔賁然謙德之鳴煦以善言之暖隆禮斯及寘懷敢忘
逮越去於坐隅早淹移於弦朏欽懷賢範鎮惄翹悰伏
惟某官表峙高岡刃投餘地坐棠陰而訟息順秋饒而
氣寧僉論已同召節非晚願保福履以迎天暉徒誦從
依弗諼誠素
謝鄰郡得替知州狀
竊伏鄰封獲庇賢人之德遽聞詔節入承天子之光瞻
淑旆之啓行惄勞心而如疚不圖巽德密損遒函依戀
既深悚銘增極
代人謝知諫院余舍人狀
竊以舜臣九人職惟納言之重周官六太序分司諫之
聯盖言曠其職則無以襄帝謨諫缺其人則不能聞過
亊繄賢是賴監古而然况復惟命是宣將以為天下法
有闕則補然後見忠臣心苟非哲人曷副深簡恭惟某
官量碩而儼德華而温氣凌虹蜺名動朝野游文經術
之際劇談王教之端入告大猷不䙝小物矧主知之固
厚果召節之密頒入對龍光榮陞省署羣望悦德上心
簡能演如絲如綸之言益資遠識領司聰司明之寄仍
藉通才某介守維藩慶聞寵擢大厦成而燕賀實慰於
瞻依雕虎嘯而風生增忻於氣類不圖巽德首墜珍縢
言推實而振浮誠發中而形外敢不拜貺永以寘懷為
頌之懃遽數奚悉
謝祈州馬侍禁狀
洵違標峙緜易候筩方傃德之增深辱飛文而先及欽
詳婉意彌慰翹誠邇惟釐幹局以優詳總計儲而豐茂
克綏寳履庸迓天光冬序正嚴風期邈阻傾瞻之素宣
繹奚周
代人謝李端明狀
鴻儀清遠久此遐瞻漏驛迂疎曠焉修問興懷自視靦
目宜多豈圖府政優餘謙光垂照染炙筠之秀牘副刊
琰之新文發自温誠惠然來及拜嘉巳往藏去為榮恭
以某官騰日月之貴名抱珪璋之全德朝家寳器儒者
宗英佇當天心入副柄用願加重愛少副頌言
謝浮梁知縣狀
久飲蘭芬未親巖峙不圖損德之重先枉置函之音燦
若誠辭藏諸心緒復聆緹軾將戒梓封當拜德之有期
預傃風而增抃方兹炎溽宜在均調延詠所深薄削奚
罄
賀北京賈侍中冬至狀
伏以中孚氣應適膺剛長之辰君子道亨宜饗神明之
祐恭以某官智出物表行為帝師三鎮魏區久煩於元
老重調商鼎佇快於輿瞻踐履日長之辰涵凝時萬之
福某庇身在遠拜慶無階瞻望臺光無任祝頌
賀都運冬至狀
伏以樂準之清肇迎於陽復哲人所履宜樂於天常恭
惟某官文賁天經才周物表按百城之重率蹈於中和
履一陽之辰招徠於茀禄佇歸要列以暢遠猷某幸此
棲休無階拜慶企望威重無任依頌之至
賀屯田都監太保狀
伏審光被宸恩榮膺寵寄伏惟歡慶恭以屯田太保温
良無玷沈粹有謀密侍黼帷素聞於慶譽出司戎律久
屬於通才矧設險之防邊兼營田之為利雅繄資術以
重事權想巳啓途佇諧瞻拜更祈珍毓庸副傾依
代人賀參政侍郎狀
伏審寅奉璽書奮庸鈞席伏惟驩慶國家以四陲不警
百度以修猶聽輿人之音慮稽和氣之應思得儁弼共
躋泰寧故我勲賢當兹明命恭以某官名重國器身為
儒宗巖巖其鋒聳聞於朝采諤諤而立傾屬於天心自
歸藩翰之隆遂尹王畿之重庶訟時簡昌言日聞有功
在民歸美於上果膺大柄之委入贊鴻鈞之和帝載咸
熙民情胥洽某自惟孱品素荷鈞恩莫伸厦燕之誠徒
切春蟲之躍
賀漕使到任狀
伏審永休中詔主計外臺凡在下風率皆慰望恭以某
官器疏以達行粹而温精思法於文辭遠致藏乎事業
自擢郎署進揚公庭上聽納於謀謨外頒宣乎命令平
反庶獄威惠協於民中更按列城風聲聳於朝右人皆悅
德上方簡能必將延寘於臣鄰方且周旋扵事任乃眷資術
實煩漕輸竚見餽千里之糧利不害義變七閩之俗漓
而為淳歸告遠猷遂躋大用
賀唐密學到任狀
伏審摠戎專閫布政剛辰凡在下風率皆慰望恭以某
官德均衡石識際天淵漢室優賢素高長孺之直周人
結誦正思山甫之歸暫鎮撫於列城佇入調於元鼎傃
風伊邇拜慶無階瞻望鈞嚴無任悚抃之至
賀饒州知郡駕部到任狀
伏審承華睿檢視政剛辰伏惟懽慶恭以某官逢辰淑
清毓德明茂進揚朝宁練達於政經歷覽郡綱藹聞於
風績廼惟繁劇之地尤藉經通之才佇見政成别膺天
寵某久兹暌阻徒積傾瞻載懷惟梓之恭尤切依仁之
素
賀唐都運轉密學知瀛州狀
伏審進貳樞庭總戎朔部伏惟慶慰恭以某官忠貫金
石望重嵩衡久煩遠馭之才臨按列城之重且喧聞輿
論惟思汲黯之在朝而綏撫我邊尚賴樊侯之將命遽
膺制詔就攬戎權諒席煖之未遑即騎召之來及秉鈞
廊廟蒙福生靈某久被庥光實增欣抃
賀浮梁知縣狀
伏審寵被宸俞榮臨邑政伏惟懽慶恭以某官育德粹
美逢辰淑清馳卓起之清聲富經通之遠術萬夫之長
尚鬱於英才一節以趨佇歸於要列某庇身在遠拜德
末由莫伸維梓之恭徒劇高山之仰
賀謝知郡轉金部狀
伏審進承天寵擢冠郎曹伏惟慶慰恭以某官誠鍳通
微知淵格遠慥慥而言行顧彬彬而華實參所蒞有聲
惟帝時簡請而為郡奉條詔以宣和寵以司珍分星躔
而稱重方圖展慶俄枉馳函賁若情文謙其撝抑肇此
素律邈焉清輝惟祈上為治朝善綏寳履
賀北京賈侍中狀
伏審祇奉璽書保釐朔部伏惟懽慶恭以某官識貫天
淵之際名動日月之光房玄齡善建嘉謀著聞民聽魏
弱翁奉行故事簡在帝心矧經術之宗英遘帥臣之密
寵自均勞於藩翰固蒙福於京師望重功勲日隆恩禮
師尹赫赫尚紆巖石之瞻民心顒顒願蘇霖雨之澤方
圖北顧之重廼眷魏都之雄統制邊州謹嚴官鑰載煩
碩德表正一方想遺惠之在民不待朞而報政佇塞輿
人之望重調元鼎之和某早濫玷於仕巾嘗進瞻於台
座快馳七閏忻慕一心適從事於窮邊實備恩於鈞冶
南嚮台屏下情無任悚抃之至
賀謝饒州寗先輩狀
伏以先輩越軼珍羣曜明素志詞場得雋固已儒家之
榮禄養逮親尤為人子之慶敬以士鄉之舊賁然謙德
之光慇勤遺書藻絢盈幅拜貺之辱寘懷敢忘想歸侍
於高堂即之官於便郡勉加珍育前迓寵榮
賀知通以下正狀
伏以國頒治象民協宫聲惟賢哲之履端宜神明之來
相恭惟某官行充乎内坐移澆競之風天棐其誠日享
安榮之慶對兹正吉别迓寵光為夀無階傃風徒劇
賀總管防禦移知州狀
伏審承華睿檢換鎮要藩伏惟慶慰恭以某官量引百
川身兼數器忠精自任為天下之金城才實相高廼廟
中之寳鎮聲猷藉甚恩禮便藩敢望寵珍庸申賀悃
北京文相公問候狀
比者往赴邊亭進趨京國熒煌之座載幸於省瞻鄙吝
之心獲成於教育承眷殊厚揣已惟慚遽遠旌旄俄更
弦朏望星符而結戀極肺腑以懷歸恭以某官敏德自
天與聖為偶百辟維之表憲本朝倚以重輕均勞暫鎮
於兩京蒙福未周於四裔師尹赫赫久鬱詩人之瞻民
心顒顒願蘇霖雨之澤蕞然孤進仰記鈞庥敢祈體宸
扆之眷懷寶哲躬之介祉南望台屏下情無任依歸之
至
南京吕諫議問候狀
向者歸省親闈經從畿甸星符有爛幸遂於趨瞻賓豆
載加厚承於顧遇逮違鈞範俄易歲筩思拜德以無階
第馳誠而結戀伏惟履兹韶署紛若龐禧恭以某官逢
辰淑清毓德全粹蹈以中和之域樂然名教之途暫司
官鑰之嚴藹騰民頌佇陟鼎司之峻以副輿言敢祈體
上倚毗倍加珍寵
張唐公舍人問候狀
嚮者使華修聘台旆及疆進拜峩峩之儀飫聞亹亹之
論旋阻違於鈞範巳屢換於時弦引企高山牢凝塵慊
恭惟某官全德敏行稱重於臣鄰忠規密謀屢禆於衮
闕出分藩閫入代綸言更踐華途藹聞慶譽直節端毅
長孺復見於本朝忠誼開陳不疑有愧於前古矧素高
於士論重固結於天衷行副輿瞻贊襄大政某竊棲邊
壘誓托鈞休敢覬上體眷懷以時珍寵
代人與李防禦問候狀
伏念疎遠之迹特荷顧存塵紛所嬰寖闕修問矧托恩
輝之芘敢諼肺腑之誠伏惟履此祁寒萃然休祉恭以
某官世號一時之傑材出千人之英衛社膚公得絳侯
之惇厚端朝清節暫臨玉塞之雄倚若金城之重即膺
迅召歸踐鴻樞惟是沈蹤實係鈞蔭
宣事舍人問候狀
嚮者皇華修聘使旆及疆幸進拜於温儀獲飫聞於緒
論仰承鉅庇尤劇中藏旋屬暌違殊深翹企竊惟谷養
之暇日擁天倪之庥恭以某官望重高嵩忠貫白日材
謀開濟克紹於家聲風績藹聞茂膺於天寵蕭辰在序
欽覿未涯敢覬上體眷懷精調福履
歐陽參政侍郎問候狀
伏念某家被鈞恩悵遠門墻之久邅逥窮塞俄驚歲月
之遷塵凝向往之心自益困蒙之吝恭惟某官道貫聖
域行為帝師翼大政以同寅表衆明而作憲無一夫之
不獲時方被澤於阿衡未朞年而有成議者比材於公
旦美風教而為巳任講禮樂而興太平經綸盛時煒燿
前古有若微類亦涵化育之仁則惟沈蹤尤恃陶成之
賜某瞻望鈞重下情無任懇頌依歸之至
都運龍圖問候狀
伏念阻進趨於恩館遽回薄於星躔俄聞帝命之俞已
促璽書之召跼轅駒之困躓頓遠鈞庥慕蠅驥之附馳
牢凝塵慊竊惟履蕭辰之向凛整大旆以戒行順序興
居荷天茀禄恭以某官智周物表行賁天常謀王體之
經通練邊防之幾務望之雅意方喜於還朝楊綰高風
佇聞於移俗議者悦德上方倚毗藐然孤蹇之蹤仰止
陶成之賜瞻望鈞重無任依歸之至
荆南判府吕侍郎問候狀
伏念違遠門牆淹逾弦朏進侍風誨邈無由緣徒欣慕
於輝光劇牢凝於塵慊伏惟府政優暇哲躬歡康恭以
某官蹈以中和之風怡然名教之樂久繄全德更治要
藩梁園方浹於休聲荆渚尚煩於遠鎮周稱山甫切望
于遄歸漢重次公佇聞於大用歲躔回薄台座阻遥敢
祈上為廟朝精調寢餗
代人與轉運問候狀
伏念按封之會久鬱遐瞻更月以還寖疎薄削恭惟某
官布風猷於列屏留意思於本朝均節財賦之餘樂為
名教之地以時慎履介福自天正屬蘭時尚遥巖峙欽
頌之至勿諼於懷
李相公問候狀
伏念台符洵阻弦朏淹移窘兹將輓之勞殆闕置郵之
問伏惟均美鼎味益隆福基恭以某官柱石王家龜蓍
物表寵居帝戚之右時契夢嵓之求精忠所毗羣望攸
悦拜齋壇之命倚重勲賢踐鴻鈞之司協平帝載對兹
炎燠紛若休祺瞻望庥光下情無任激切之至
代與洪州知府少卿問候狀
嚮被魚符獲交郡政以齊舲之遄往愧主禮之勿遑去
德而來傃風第劇邇審涓辰視政宣哲于藩甫覃敦睦
之風以厚剽輕之俗江淮綿邈徒切於翹誠歲月峥嶸
願綏於寶履别迎休寵庸副瞻言
郡牧吕龍圖問候狀
伏審榮歸天闕進侍宸旒密承晝接之餘俾來時萬之
福藐然孤宦仰止恩閎思拜德以無階苐傃風而結戀
恭以某官達節廣度洞開照物之誠忠規密謀早著沃
心之效有施為於當代皆輝映於前修蜀道蒙休再覩
文翁之化南山播詠久紆尹氏之瞻廼瞻勲賢俄頒召
節議當旦暮入秉樞衡同一德以斟元表衆明而作憲
有若微類亦涵鈞仁則惟沈蹤尤恃恩署敢祈上為宗社
倍保寢興某瞻向台光無任依歸悚激之至
福建提刑郎中問候狀
伏念向者假道淮濱獲覘鴻儀之粹棲身塞北俄驚星
舍之遷思拜德以無階第傃風而結戀恭惟某官身兼
數器量引百川自更鎮於劇藩巳升聞於茂績廼睠列
城之重暫煩遠馭之才淑慝旌明羣吏望風而聳動惠
和均著疲民舉俗以蒙休即被俞恩别膺大任竊祈珍
寵庸副瞻言
南劍知州少卿問候狀
竊伏英聲未親粹表第傃風而結想思拜德以無階恭
惟某官逢吉昌辰躋榮膴仕蹈以中和之域恬然名教
之途卿等寵榮雅繄於全德侯藩更鎮方慰於遠民巳
聞奏最之成别拜優賢之命敢祈上體眷倚倍保寢興
依頌之誠削劘非盡
代人與王殿丞問候狀
伏念不親緒論綿易歲時介此近封日聞休譽何主畫
之餘暇枉文縢之見貽仍審扄和動皆離祉恭以某官
才猷淵敏志慮直清升秘殿之榮資貳左符之外寄佇
登最績列俟寵靈未卜披從願言慶重
啓
賀韓龍圖轉諫議知瀛州啓
伏審祇膺寵詔進拜崇資伏惟慶慰恭以某官令色令
儀輝光於朝采大言大利密簡於帝心出分連帥之雄
擢冠七臣之重即符公議歸秉國鈞某素荷齒存實增
慶抃瞻望鈞重無任激切之至
落權字謝兩府啓
伏蒙聖恩與落權字仍賜勅書奬諭者外補雖頑尤可
審觀於吏術微勞必錄盖將勉激於官司公朝推恩能
者知勸如某濫巾仕綴白首郎曹學粗識於古今才未
周於體要偶緣召對悞被聖知愧將命之無堪方及朞
而奏課日虞郵罰敢覬褒優此盖某官身逢千載之隆
量引百川之會謂臯禽之幽遠必應以誠顧井渫之潔
清可為之惻俾令寒蹇僥冒恩榮思報未能糜軀徒爾
仰嚮賓閎無任悚荷依歸之至
賀北京賈太師啓
伏以正吉始和適班常於都鄙仁賢胥慶宜獲祐於神
明恭以某官著效真儒助宣元化協恭一德時方倚重
於阿衡營致太平議者比才於公旦外嚴宫鑰安輯都
城雖兩京舉被於仁風而四海望深於霖雨光齊台極
坐擁春祺佇促璽書重調鼎餗某棲休在遠獻夀無階
瞻望鈞嚴無任依頌之至
賀運使司封啓
伏自某官寵分使節來慰斯民凜然清聲固巳風翔於
壤制聞者交抃居嘗日望於輝光時惟獄事之繁遂缺
郵書之獻苛禮之廢明賢所容氣序猶清旬宣多暇伏
惟陰德來輔哲躬安休恭以某官義峻而仁温行高而
德鉅暫兹外委以暢遠猷餽千里之糧利不害義按百
城之治威以濟寬上方圖賢議者悦德即膺騎召入侍
天光某自視孤危竊祈廕映無階瞻拜惟日傾依
廣東運使到任謝二府啓
竊念某雖自勵材實無他逢辰正喜於有為強力只堪
於俯使矧窮裔漕輸之任須藉得人而已老病羸之軀
恐難集事擇才而授責任非輕義不辭難星言攬轡退
循孤蹇但切悚惶此盖伏遇某官輔成萬世之功亨會
一輪之運仁而庇物器以使人致茲薪槱之微亦預選
掄之末敢不強扶駑蹇永託鈞庥過此已還未知所措
江西運判到任謝兩府啓
奔走江壖敢憚勞役拜伏賓閤邈無由緣竊念某學專
於古而有昧適時義詢於公而不能苟悦冠年得第猥
參英俊之躔白首為郎莫伸涓埃之效逢真主非常之
運是賢相有為之秋股肱載賡於明良雨露霑濡於動
植拔茅連茹彙以征而不遺鳴鶴在隂聲雖微而必應
致兹庸蹇亦被甄收此盖伏遇某官自誠生通與聖為
偶以益稷之謀致主以丘軻之道澤民思澆俗一變於
淳使匹夫皆被其澤有若微類亦滋深仁則維沈蹤永
託鈞庇
再任運使謝兩府啓
遠分使指僅書優等之勞恭拜王言仍被再留之命榮
浮外望愧積中懷伏念某學不逮古人之明才不適今
世之用早塵科甲晚困郎曹向辱神聖之誤知薦叨金
榖之煩使按行列壤敢辭頻冒於嵐煙推布新書竊欲
大均於賦役方懼歲成之無狀豈圖天語之有加復委
事權更陞資任此盖伏遇某官發揮國論禆贊宸謨推
至公以進天下之賢用久次以凝天下之化遂令寒素
亦荷寵光敢不勤服官箴恪修吏道阜安民俗俾興役
力之歌豐富邦家庶格足兵之治仰酬覆載次答鈞鎔
過此以還㒺知所措
代賀發運待制啓
伏審詔言來宣巳按臨於壤制聞者交抃咸引望於輝
光且慕賢之深殆兹有日雖執鞭而俟猶以為榮况趨
外臺得備下吏鈞廕所及私幸為多恭以某官義峻而
仁温道方而器博肆醇深之大辯浩乎無窮拯彫弊於
斯文翕然以定爰自擢禁中之清選騰天下之美名日
親堂陛之隆進陟圖書之奥歸奉大計往安列城屏翰
乎邊陲布宣乎命令含章發於事業决策動乎臣鄰上
心圖賢羣望悦德方以軍民之本繫乎兵食山澤之利
富於東南暫繄才謨專總事任議當旦暮入贊樞衡某
延跂旌麾無任抃頌之至
謝省主判寺内翰啓
海壖持節愧無優課之聞天綍均恩留委外臺之重寵
榮踰分驚悸發中伏念某生遘承平進緣誤選比領按
刑之職就移將漕之司知餘財可以聚人故首農桑之
勸知新法可以惠下故勤夙夜之行盡瘁再朞一新庶
務敢謂上聰之過聽特頒宸語以推褒既令治財仍與
陞任此盖伏遇某官直道佐國公心薦賢處泰之時茅
茹而進居益之世龜朋不遺遂致單平之蹤亦叨倖忝
之命敢不仰遵聖訓俯究民情講求山澤之利源圖足
朝廷之財用少凝績效庶答恩私卑情無任感荷激切
之至
記
忠義堂記
嘉祐六年趙侯子深被命守雄明年政成始新廳宇之
北開軒目之曰端正又從而立堂揭之曰忠義摭近古
端莊忠義之士書其名氏與其行事焉若漢之大賢人
如董賈揚雄名將相如蕭曹吳鄧輩功勲德業焜燿竹
帛又豈徒一節行而巳哉今取其迹之尤著者列焉有
致位卿相者有立功將帥者任師傅者將王命者宗室
戚里之賢者定禍亂者死國事者達權救弊者執經守
道者進罹其險者不復備舉上自周秦下迄五代若此
選者實繁其人今所錄者惟漢唐可其壁用四十有二
人聊以備閒燕之觀思其人見其所履雖愚者勉之亦
足以發其志矧才者乎余嘗聞王安漢雖苦多務而日
尋記傳張校尉雖號雄猛而愛尚君子祭征虜之悦禮
樂張度遼之喜講論皆周旋車中然猶好事如此趙侯
雅意樂逢治平公之暇委蛇庭戶間日翫古人之名節
有足開益宜無愧於前所謂諸將軍也嘉祐八年四月
一日記
誌銘
吳司封墓誌銘
公諱伸字仲舉世居鄱陽太伯之南吳為著姓芮起鄱
君五世為諸侯王至大司馬漢七世孫延之亦嘗為鄱
君令公盖其後也曾祖漢琛祖承諭皆不仕父紹文累
贈光禄卿母葛氏贈丹縣太君妻范氏封南康縣君先
公而亡有子男二人長良嗣天資孝謹公初為郎時以
祫饗恩例得奏補次良輔纔十歲用公遺表恩今皆為
太廟齋郎女六人長適進士徐庚次適國子博士尹忠
恕次適渠江縣令王倚次適秘書丞張奕次適潭州觀
察推官李師旬李尚幼公力學自奮天聖初擢進士第
補廬陵獄官餘杭法掾遷歙州軍事判官荆南節度掌
書記用舉者改著作佐郎歷建昌依政二縣宰益州路
轉運使舉辟成都監㩁以歲課增羨除湖州通判代還
推知祥符縣秩滿出守安州尋授荆湖北路提點刑獄
公事未幾乞都移守四明政成歸覲朝廷優老得宣城
郡繇著作凡九遷至司封郎中公素其分以恭儉自處
雖巵酒杯羹怡怡如也當官廉畏審持文法濟以恕故
吏無敢竊舞而民亦不忍欺南安太守既病且老以賕
抵吏逮及者三數百人留獄未决詔制命公往覈其事
至則悉與釋縳待之以不忍之情即日獄成祥符赤縣
民訟紛夥雖得廉吏不為貴勢所移者幾希公恂恂自
守不容有私謁而政號平簡四明並海之田水利可及
而民力所不堪公與為之堤堰石碶凡百所墾闢滋廣
民實利之公歷官四十二年無小過失所舉吏凡百員
亦無以事廢者故樞密使田公况實惟名臣今延帥程
公戡丞相曾公公亮文公彦博國之元老皆嘗褒薦士
以是益重之公惟嗜經史藏書踰萬帙多自讎對雖年
踰耳順手不釋卷治平元年冬公既得宣守以歸至於
儀真謂其家人曰吾奉職厪事不愧為良吏少小時力
家事勉就學自不敢自期今日若得歸拜松楸然後請
老琴碁自適以畢天年不巳樂乎顧桑榆晚景惟恐未
如所欲爾左右愕然不意此言曷為而發也數日遂感
疾復謂其子曰此吾亡所無以藥瞑眩我為汝克家吾
死如甘寢矣十一月二十五日丙戌易簀於舟中享年
七十三子良嗣護旅櫬歸於故第明年十一月初四日
庚申安葬於芝山西南之隅里人金某勤良嗣之請為
之銘云
公於居鄉孝友柔克起家為郎稽古之力初補理官獄
有陰德作令畿赤自公退食將命荆湖無曠厥職守安
與明黽勉勤績廉足自將志無不得生營阡陌手植松
栢既夀而歸夫復何戚有子其承請銘其石
程府君墓誌銘
府君諱某字某休甫之後也曾祖某不仕家於歙乾符
中徙焉遂為新昌人也君質直善治生自奉以薄而泰
然若有餘以誠接物故人亦莫不誠里之人貸而不能
償必折券而使之去邑之汙吏有利其賄者以事動之
雖屢至公府不屈竟逭郵罰之辱嘗憩門庭間見籠翠
碧禽者贖而縱之君卒之日翠來入其堂翔集於柩之
上跂然而鳴若欲見而不可得如是者累日人皆異之
誠心所交乃能格物非信厚而何始娶王氏前亡繼室
滕氏子三長曰某應進士舉曰某曰某方在幼學嘉祐四
年秋君以疾終享年六十七明年庚子某月日葬於某
鄉之某山葬之前其子某造吾門謂吾曰嘗聞之聖人
不輕十室今夫淺俗惟耳目所習是非莫定非得世之
所謂賢人者一言將焉取信於後某幸從學周旋鄉土
間恨不得為公之御有年矣重以先子宫贊府君有一
日之舊公其為我銘之吾固辭不獲勉而書云
彼酣而蒙羣聚於室同則拂經異則罹疾審擇其宜惟
履之吉利誘於中汩爾常性勉之就約或幾於正誠以
固之乃終有慶
雜著
傳易之家
魯商瞿受易於仲尼仲尼卒商瞿授楚馯臂子弓(一云子弘)
子弓授江東橋庇子庸(一云魯橋庇子庸)子庸授燕周豎子家
(一云周醜子家)子家授淳于光羽子乘(一云東武孫虞子乘)子乘授齊田
何子莊及秦焚書以易為卜筮之書獨得不焚故傳授
不絶漢興田何授東武王同子中(讀曰仲)洛陽周王孫丁
寬子襄齊服光四人焉皆著易傳(丁寬作易說八篇三萬言訓詁舉大義而)
(巳王周服皆作易傳二篇)周王孫授魏蔡公(蔡公易傳二篇)王同授齊即墨
成廣川孟但魯周霸莒衡胡臨淄主父偃菑川楊何叔
元(叔元易傳二篇)叔元傳燕韓嬰河内司馬談大中大夫京房
(非焦延夀弟子京房也)後丁寬復從周王孫受古義號周氏傳然
周王孫即寬師田何之學也寬授同郡田王孫王孫授
沛施讎子卿(一云長卿)蘭陵孟喜長卿瑯瑘梁丘賀長翁繇
是有施孟梁丘之學焉(施孟梁丘氏章句各二篇)施氏授河内張禹
子文瑯瑘魯伯禹授淮陽彭宣沛戴崇子平魯伯授泰
山毛莫如少路瑯瑘邴丹曼容繇是施家有張彭之學
孟氏則改師法以候陰陽災變書詐言得自師田生而
同門梁丘賀証明之且非田生之法也授同郡白光少
子沛翟牧子况由是孟家有翟牧白生之學梁丘氏者
始授大中大夫京房易房出為齊郡太守後更事田王
孫然則京房田王孫皆田何家法也漢宣帝時聞京房
為易明求其門人得賀賀年老授於子臨臨始從父學
亦嘗事施讎後卒行京房法授五鹿充宗君孟(君孟略說三篇)
君孟授平陵士孫張仲方沛鄧彭祖子夏齊衡咸長賓
繇是梁丘家有士孫鄧衡之學今子夏傳即鄧子夏盖
出於梁丘家也其後又有京房易(房字君明東郡賴丘人非大中大夫京房)
(也)房始授業梁焦贑延夀贑云常從孟喜問易會喜卒
房以為延夀易即孟氏學時孟氏門人翟牧白生皆曰
非孟氏法也房後以災異得幸授東海殷嘉河東姚平
河南乘弘皆為博士由是有京氏之學焉又其後有東
萊費氏易(名直字長翁)其學無章句本以古字號古文易以
彖象繫辭文言解說上下經授瑯瑘王潢平仲由是世
傳費氏之學又沛人高相與費公同時亦無章句自言
出於丁將軍傳授子康及蘭陵母將永由是有高氏之
學焉漢宣帝時施孟梁丘皆立博士至元帝世立京氏
易惟費高二家未得列於學宫成帝時劉向校書考易
說以諸易家說皆祖田何楊叔元丁將軍大意略同惟
京氏為異向以中古文易經校施孟梁丘經或脱去旡
咎悔亡惟費氏經與古文同然受其學者未盛於世時
梁丘賀以卜筮得幸宣帝及至顯官故學者宗焉其後
五鹿充宗貴幸善梁丘易元帝好之欲考其異同令充
宗與諸易家論充宗乘貴辨口諸儒莫能與抗皆稱疾
不敢會又施讎之門人張禹以經術為成帝師位丞相
封侯成就弟子尤著者彭宣戴崇皆至公卿故施氏梁
丘之學尤盛於當世以至孟氏京氏弟子俱為博士故
二家之學亦行焉高相子康為玉莽所殺故學者衰廢
而費氏獨行古文易然而未得立者盖亦不幸者矣其
後東漢諸儒習施氏者則有沛戴崇洎子賓陳留劉昆
威公洎子軼君文習孟氏者則有南陽洼(音圭)丹子玉中
山鮭陽鴻孟孫(鮭胡佳反又苦圭反一作鮭胡瓦反者非)廣漢任安定祖習
梁丘氏者則代郡范升辨卿京兆楊政子行(一云范升楊政皆傳)
(孟氏易者非)潁川張興君上洎子魴惟張興最知名為梁丘
家宗弟子自遠方至者著錄且萬人焉習京氏者則汝
南戴憑次仲南陽魏滿叔牙濟陰孫期中彧惟高氏之
學無𫝊焉建武中陳元長孫鄭衆仲師皆傳費氏易其
後馬融荀爽亦為之傳自是費氏興而諸家之學衰矣
陳荀馬皆當世大儒故費氏之學益盛今輔嗣之學盖
出於費氏古文易也再原漢之言易者一出於田何其
傳者若周王孫同楊何大中大夫京房丁寬田王孫皆
本師法然當高惠文景之時學其未興也至宣元間施
孟梁丘京氏四家及高相之學多以陰陽災異為說惟
費氏本以古字號古文易以彖象文言講說上下經為
有本末又校之諸家獨與中古文易同流及馬鄭等家
其學遂盛獨輔嗣天啓其衷而入聖門之奥考其淵源
雖本於馬鄭之學然其流溥博出於諸家遠矣噫易之
大原皎若白日函光於犧旭於文迄我聖師而後正中
焉昳於秦薄蝕於漢諸家之說棼焉而聖道微矣輔嗣
特起斥去異端天人之道俄然而明然猶時若氛翳未
能廓然若將有以待焉爾在其賢者心聖人之心猶得
觀望其光景者哉重卦之人孔穎達曰重卦之人凡有
四說王輔嗣以為伏犧鄭康成之徒以為神農孫盛以
為夏禹史遷等以為文王其言夏禹及文王重卦者按
繫辭神農之時巳有盖取諸益與噬嗑以此論之不攻
自破其言神農重卦亦未為得今以諸文騐之案說卦
云昔者聖人之作易也幽贊於神明而生蓍凡言作者
創造之謂神農已後便是述修不可謂之作也則幽贊
用蓍謂伏犧矣又引下繫云上古結繩而治後世聖人
易之以書契盖取諸夬既象夬卦而造書契伏犧有書
契則有夬矣故今輔嗣以伏犧既畫八卦即自重為六
十四為得其實君卿謹按揚雄作解難其辭曰伏犧之
作易也綿絡天地今以八卦文王附六爻孔子錯其象
而彖其辭然後發天地之藏定萬物之基又法言述文
王之淵懿曰重易六爻不亦淵乎司馬遷曰伏犧至純
厚作易八卦又云西伯其囚羑里盖益易之八卦為六
十四班固亦云商周之際紂在上位逆天暴物文王以
諸侯順命而行道天人之占可得而效於是重易六爻
作上下篇孔安國云伏犧氏之王天下也始畫八卦又
繫辭云包犧氏之王天下也始作八卦以通神明之德
此經據灼然矣輔嗣獨擯諸家之說孔穎達從而解之
殊不達繫辭之大義妄引盖取諸益之說惑之甚矣夫
易曰天地設位易行乎其中矣則是兩儀定位雖未有
易之書而易之道已著矣若文王之前雖卦象未備列
而古先聖人順天地之道與物之宜以垂立教而得乎
易之道與卦義相契合者固巳多矣豈須先觀卦象而
後有為乎原繫辭之意盖謂若神農為耒耜得易益卦
之義若黃帝為弧矢得易暌卦之象也如曰不然且繫
辭云上古結繩而治後世聖人易之以書契盖取諸夬
夫書契之作始於伏犧如穎達之見則是未有書契之
時已先有此夬卦後因觀象而作為書契何不思之甚
也又穎達既以文王為卦辭周公為爻辭為然如曰伏
犧之時巳重卦則是但有六十四卦之名卒無一言以
明卦義安所謂垂世立教哉穎達又以說卦有作易重
之文謂非伏犧不得云作易且伏犧畫八卦至於文王
重之而易道始成故曰易之興也其於中古乎作易者
其有憂患乎又曰易之興也其當商之末周之盛德耶
當文王與紂之事邪此其文王作易之明騐豈得謂非
伏犧不得云作也君卿以為伏犧畫八卦文王重而為
六十四復繫之卦辭周公述文王之志又繫之爻辭仲
尼贊而為彖象文言為得其實兩漢大儒揚雄司馬遷
孔安國班固據繫辭伏犧始作八卦之文斷然無疑矣
