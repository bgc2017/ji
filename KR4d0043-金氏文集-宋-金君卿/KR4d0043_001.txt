金氏文集卷上宋金君卿撰
賦
應天以實不以文賦(推誠在天豈尚文飾)
惟聖作則惟心應天當務實以正本豈尚文而致愆上
順帝心但貴誠而不怠仰承乾造詎飾詐以為先聖人
考古建中握符居上且謂一細民之行者當率以正應
上靈之心者固非可妄由是宅大順以昭事盡至誠而
寅亮遣偽之飾惡真之喪天元貴信我乃抱誠一以相
符天道棐忱我乃屏浮華而靡尚諒夫牧羣靈之命保
重蓄之資顧洪造之非遠奉一心而敢欺志在順紀動
皆乘彝斥虚誣而自任與精祲以相推念高明之聽卑
率由善應即真純而履信安在文為是何天之所應本
於誠民之所順在乎德不可以矜忲干民之譽不可以
罔蔽違天之則所以推以悃愊奉兹欽翼矯枉以歸正
考宜而建極對明威而凝命務達精衷體正觀以宣猷
奚煩末飾得非應之以實者順天理以惟精應之以文
者違天心而足明違之則速彼譴告順之則享夫治平
故我悉道欽承之意都捐矯舉之名至如宋景之言退
星不虛其應西鄰之祭受福蓋主於誠由是慮善乾乾
飭躬亹亹思正直以無貳逞浮夸而失則豈期靈貺之
鑒祐保珍圖於盛偉簡於上帝貴其約而不貴其華崇
彼令儀從其厚而不從其菲展矣哉恭已臨下畏天作
君顯中孚而上達任至德以升聞稟成湯精一之志體
文王陟降之勤不然安得圓穹助順而應誠翕臻景祐
黎俗承風而化上悉弭繁文宜乎前史著之而為規後
王奉之而有證惡文而實以為貴任德而妖奚足勝夫
然本誠慤以御邦自協天人之應
惟善能舉類賦
躬秉吉德時惟善人但推賢而是尚故舉類以惟親昭
著徽猷既務援能之理荐伸同志式彰濟美之倫探往
牒之垂言偉哲人之為義軫乎濟俗之念急乃求賢之
利是必舉爾各從其類志非吾黨敢甄拔于昌朝道契
威儀當進揚于顯位諒以懿識旁達純誠内凝察言行
以旌美于朋儕而薦升有滯必進惟賢是稱將大用以
無失致太平而聿興忠美祁奚舉解狐之同德智稱鮑
叔知管仲之多能蓋由明哲允昭忠良克闡進其類者
必已之類稱其善者必子之善為乎國紀洞幾先而有
開擢乃邦良由道同而益顯况夫寅奉臣職思隆化基
不進賢曷以贊夫邦治不舉類未足彰乎已知必也務
申援拔罔間謀惟推來歙者漢之臣僚等儕是重知子
產者鄭之良佐朋類寧遺彼或伐善自彰蔽賢是務有
柔良不能以顯拔使側陋奚由而善遇兹貽尸祿之誚
曾為匪吉之務誠在招致賢材旌明仕路其達也由乎
德進敢私爵祿之榮其舉也當以彙征孰遠親仇之故
懿審彼德行同吾醜夷詎愛憎之間矣當舉稱以從其
所以子桑顯孟明之賢進非異類文舉薦禰衡之傑道
本相推大哉引重巨才彰明茂緒非其類者貽世之辱
同其榮者得臣之序是故苟非為善之徒曷能明其所
舉
中爻辯是非賦(位居尊故能辯是非)
八卦分位六爻遞居惟中正之所據辯是非而匪疎處
内無邪斷二體盛衰之際履尊逢吉推三才消長之初
昔之作易也始列三爻重分六位必有主以領其會必
有尊以統其類惟居中也乘剛柔而不私辯于外焉定
吉凶而悉備彼且來助吾惟獨尊位與時至理隨勢敦
進可以察來而彰往退可以推亡而固存統之有宗别四
懼三凶之賾象動乎内識初難上易之原兹蓋寡者衆
之所歸本者枝之所附苟居體以獲用致斷疑而成務
至如乾九據飛龍之位正無常有悔之由坤六履黃裳
之尊示後順先迷之故故知上不曰五上體疇依下不
曰二下體何歸所據所因以無失取物取身而豈非亦
何異太昊司春正四序燠寒之分北辰居極分列星盈
縮之輝是以一陽居尊五隂何得而不顯一隂處上五
陽何得而不辨總本末以昭著燭幽明而大闡雜物撰
德觀其變而玩其辭占事知來遏乎惡而揚乎善况夫
動不可以制動制動者惟静之所乘外不可以治外治
外者非中而曷能正厥理以無悖歸于尊而足稱聖人
以是揆兹爻變補乎化興宅會要而凑萬方否臧攸騐
握璿璣而觀大運淑慝皆徵用能尾吝首孚自我之所
理腓凶拇悔由吾之所擬稽得喪以斯顯辯安危而于
是故君子樂而玩者爻之辭鑒興衰而修已
大饗不入牲賦
六服將幣一人示恩故臨饗以物備不入牲而禮存歡
然命侑之誠必行諸廟略爾烹牢之事皆止于門聖人
祗講禮經飭修時會加帝寵以勤至示饗儀而甚大謂
上有祖宗之祀宜親割於廟中此惟賓客之來可就烹
於門外觀其繡斧而扆鷩衣而旒親屈於饗交歡爾侯
司樂升鼎乃進且殊歌舞之牛臣以嚴上而來君亦推
恩弗枉嚴上所以有朝聘推恩所以有燕饗獻皆如命
禮存儐詔之司牲不麗碑儀自割烹之掌噫訓儉者必
曰饗貴誠者必曰牲儻入乃殺因迎宜烹奈何内黷廟
靈之重上召君德之輕牲所以外禮由此成尚腶脩而
飲賓恩足以見缺昭夏而弗奏理從而明無曰於此不
勤在誠弗照而况用以祭器行之祖廟迹君親之意尤
重勉臣子之心可劭躬臨體薦敢忘恭接之勞殺自宗
祊深得制宜之要大抵事合義則損而獲益饗非禮則
親而反疎故我接賓至以優甚較祭儀而略諸筮彼冠
焉專爾靈蓍之命止其相者示予交擯之初未若几虚
爵盈文昭武察凡敕備物率循大戛宜乎不越棖闑之
前牲於此殺
五言古詩
代人送廣州劉待制
元精生俊臣其器疏以博渾玉謝雕鐫古樂鎮浮薄文
章發粹藴雲漢相紛搏軒昂仕路間獨立羣雞鶴朝端
聳風采衆聽嘉蹇諤緣飾吏事餘中有名教樂按獄祛
煩苛餽糧得豐約卭蜀號險艱靜制猶扄鑰歸來奏成
績高議淩霄鶚往釐東南計詎足煩精略中道發詔書
飛榮上天閣抗旌出五嶺廣府開巨幕提封犬牙制被
海珠貝錯况當蠻獠衝尚苦蜂蠆蠚日望公之來坐見
起民瘼先聲百粤外猾寇千里却行當静海隅天步清
且廓栖栖外臺吏正困韁鍊縛忻聞大旆過一見如刮
膜下坐聽語言渴引醇酎酌退嗟蠅蟲癡敢議驥尾託
願公南轅還四海霖雨作嘻嘘和氣行瞬息羣動躍及
此分寸苗庶幾秋有穫
南埜書懷
險途吁可憎淺俗寖澆競進物莫若利趨時不如佞吾
道何由亨讒人方醜正予生與時戾所賦得剛勁力古
恥浮文論經斥非聖強勉悦時事難乎易天性木舌不
卷柔枯株微蔭映㳂洄避風波進退觸機穽八載脱流
銓恩與萬家令移官瘴嶺下親闈阻溫清南荒地多暑
嵐氛午猶暝因思古令尹舒慘繫民命士元都下治汲
黯辭以病幾欲慕伊人去就得非輕雖然萬夫長亦足
觀以政升進由漸階困窮亦前定所以勤吏術歐民一
其行澄清疏浚源披攘塞邪徑吏手不得縱奸豪無敢
横訓染所難入未免加笞榜宿黠殊欲悛良民適相慶
僅慰百里心莫聳四海聽世人重苟且耳目非卓夐庸
兒難共議寧與智者争咄哉蠅蟲癡不喜圭玉瑩爾舌
徒揚箕吾心本如鏡質諸古聖賢周孔與揚孟當時窮
達間猶不免譏評况於吾徒者得謗適為幸丈夫抱事
業力行以待聘神龍潜于淵不恥羣蛙黽騏驥縶于野
無嫌困泥濘一旦亨天衢挺身立朝廷禮義張國維威
福尊君柄接武臯䕫際致主勛華盛各將日月垂功與
天地並彼已烏足論攄懷成笑詠
雙檜分題
名藍壓城闉嶻岌聳雙檜得地不孤立陵風自相對根
盤乖龍獰葉剪蒼璧碎交柯紐頑銅疊影森翠蓋勁無
絲蘿託直與松栢配争高丈夫氣恥學兒女態雪霜正
柔落草木任顛沛同心歲寒間正色煙霞外斧斤未翦拂
志節已高邁出羣才可驚有作器必大考室須棟隆濟
川俟舟載
區著作湘潭舊隠有二亭焉求詩以歸水心亭
危亭揭池心池水清且滑九秋烟露濃四面芙蓉發此
時浩歌去萬事不掛舌把酒酣清風投竿釣明月
寄題張秀才此君亭
一徑入叢深四軒森翠玉紅塵不到處清秋長在目主
人厭薄官欲躡高士躅日日念此君招我湘江曲
題胡主簿澄清軒
危壁敞新軒西風滿蘭芷披襟豁萬慮舉目照千里丈
夫固有待澄清不虛紀勾稽職雖賤為仁&KR1177;由已芳盛
無良苖源汚無潔水願推天下心先從邑中始
過姑孰溪觀李白舊詩洎樂天弔太白墳短句
因而繼和
水從照亭來蕩漾涵秋淨樓臺闞空渺倒影入明鏡溪
山久寂寥勝遊誰與並新月生暮寒謳聲發漁艇
淩歊臺
風流六朝士曾此登高岑太白訪幽蹤飄飄成微吟牧
之感遺事名字留碑隂我來徒感慨千載一披襟
汴渠
洪河貫中州隨汴鑿支流滔滔萬里來禹浪東南浮粮
道所由齊日逝千斯舟嗟哉隋皇帝禍起江都遊先身
不先民及樂不及憂遠棄宗室重死作社稷羞胡為得
民力舉鍤成巨溝後來蒙其利厥功固難酬願思所以
失宴安仍仇讎
慈竹
欲知慈姥心看此磯上竹四時無改易一節念幽獨蟠
根石罅牢倒影潭心綠直恐霜雪姿化為水蒼玉
哭劉卿材
人皆哭仲途我獨悲卿材仲途於卿材猶賜也與回回
行不可泯孔弦有餘哀卿材不偶聖人孰知賢哉龍馬
駕鼓車不如一駑駘燕金正掛賞痛惜骨已埋操舟過
君家登山甫徘徊墓樹忽不拱犯雪色不摧攜觴奠其
下洒涕霑蒼苔
丹陽湖
島樹壓叢雲波光鋪塞雪迥浸寒無暑平空曉猶月呂
父巳入周范蠡未辭越扁舟誰與同浩歌幾千闋
留題楊子陸清照亭
縣舍敵幽居蕭然敞軒檻高迎遠峯入下與新池闞清
景月生晝寒光冰滿鑑狎鳥自相得輕舠不容泛對此
須澄心宜哉水為鑒
書簡寂觀
欹危煙靄間覆壓山岳半境窮天地寒氣古金碧爛泉
源長清霽雲木杳淩亂尋高下來遠白日已西竄
贈僧惟益
益也非庸僧黃卷粗漁獵身雖闤闠中恥與喧囂接朝
彈側楸局暮杵青黏葉妙理脱扄鍵高談騰輔頰繄予
困韁鎖荏苒㳂吏牒不見才七年霜髭已盈鑷借問何
所因苦吟詩滿篋(師通禪理兼治儒書高吟彈奕之暇復精方劑故悉道之)
僧靈辯南歸
僧如靈辯者翹枝秀叢林浩蕩遊九州窮竒發清吟巨
軸謁明光朝奏暮拜恩䓞袍拂天香珍重如腰銀逸足
不可羇歸雲渺無根清明汴口開一葉東南奔故山盤
冰溪(師之舊刹前闞冰溪)百尺數纖鱗洗耳外名教洒然鷗鷺羣
應笑未歸客青衫京洛塵
文相生日
聖賢不世出會合未可知朝廷餘百年天將右重熙經
綸須得人公為生斯時維時秋九月爽氣横海涯三葉
凋階蓂嘉夢符熊羆豈特鍾嶽靈囊括昴與箕夾山州
之望罄竭敢自私復疑於其來釋老親抱持道貌瑩襁
褓公相乃餘姿勝衣惜寸隂問學俱忘疲過目已解悟
知妙初無師峩冠踐場屋發策趨丹墀儒館聊税息偉
望臨華夷知公孰能盡荆公每嗟咨謂與公所學展矣
無可疑所憂異世習老不見設施勃興得神考丞弼須
臯䕫公始在勸講朝夕輸論思君臣由一德協合踰塤
篪法度日新美小不遺毫釐銜恤俄去位虚佇同調飢
迨歸不閱歲再遷居近司荆公鎮江左成績憂廢隳潤
色固賴何可但如曹隨一朝困憸言補外垂十朞眷倚
晚益厚爰立兹可期先帝遣神游登用多非宜恭默久
不言狙詐事謾欺經始稽典墳利澤覃四維反指為虚
政屏棄無孑遺勲舊比共驩東南困流離高懷信安恬
國爾關盛衰所增在式廓上帝初耆之年來闢四門比
德皆紛披羣才得彙征靈光動晨曦而公屈方面疑歎
均一辭肇此始生日川至來繁禧矧上思肯構繩墨繄
誰尸典策備廣庭三節方星馳歸與廟堂上百辟勞瞻
儀步趨謝几杖康寧見期頥阜俗猶禔身溫飽兼惸嫠
陶冶既禮樂於變無澆漓英聲播金石是皆出人為公
嫓自黥劓了不見成虧莊周肆詆訿所以尊仲尼發揮
自公手千載無沉迷邦人申壽祝稚艾肩相隨具幸公
少留此語真愚癡
七言古詩
怪石
凡物以怪見憎嫉爾獨何為人采拂巉頑累疊百千狀
人獸鬼魅相髣髴裸蠻面縛夷吾囚日剥風皴子胥骨
比干愛主心見剖孫子兼人足先刖枯龜灼墨足兆圻
蟄蛇驚春暫蟠屈古器斷爛猶斵雕老木鱗皴半枯杌
僧軒閑殺日月長劚地擠排破煙鬱簷溜滴窮蛾子垤
蔓延引入蝸牛窟我來不以爾貌取所愛鏗然最堅質
終當鍛鍊持補天安此兀兀為玩物
清江臺
貢章湍險吁可驚岸翻石走轟雷霆崩奔出贑一千里
江勢到此纔淵渟道山仙府相照映盤泊下飲蒼龍精
金沙洗淘洲嶼出紅紫錯雜圍春城郡臺峩空壓萬瓦
况值開霽宜高明老郎官冷厭韁鎖亦有罇酒難獨傾
旋烹茗粥别官佐明朝又作新昌行
寄題浮梁縣豐樂亭
百流南瀉昌江潯涵光吐潤生良金從前良令固無幾
矧復惠政留于今四十年來耆舊語李謝劉楊遺愛深
高君氣象又宏遠能以和易調羣心政平訟簡日多暇
遠囂淩俗開胷襟旋治東園敞軒闥四睇環聳千高岑
已占溪山足清思更添桃李成濃隂斯亭不獨與民樂
樂得賢者同登臨嗟予萬里走燕趙弱羽歸飛思故林
空吟絶致未能往徙倚南風聊寄音
留題張氏頥文閣
鄱陽才子鍾慶門巍冠大帶何紛紛誠心樂道自頥養
霧豹蔚彧珍其文朱欄碧瓦江之垠更敞高閣淩煙氛
烟中數岫列窗牖急雨洗出青無痕乍來耳目益開爽
况日文酒酣天真前年詔下起嵓隠子直奮起軒浮雲
不嫌官小喜及養斂板歸拜高堂親子方歸寧亦同樂
與子登眺開芳樽定交酌壽雖所愧相望蘭桂長清芬
九日過長蘆泊小港留題龍山古寺
輕舟晩過長蘆渡西風吹帆落沙溆空桑古市漁家烟
信步閑尋石城去石城苦遠日苦晚﨑嶇半入龍山路
山回路轉翹林處披開白雲見幽寺家菊海榴矜晚芳
落華鳴泉足秋思野叟耕塜出壊石虛城埋狐井射鮒
老僧推門揖我入古碣荒唐草中覷仰天一笑六朝事
過鴈書天作文字
留雲山居呈長老元禪師
衡陽崗阜羣龍奔截起萬仞磨天閽宿雲收蹤著平地
星辰滿軒斗可捫河漢鴻湧巖泉噴六月飛雪冰(去)木根
下視吳楚區域分衆山培塿烏足云我來環走竟朝曛
擺脱韁鎻忘塵紛更聞高論益清曠如挹仙袂遊崑崙
寄題張秀才此君亭
羣山四向盤青雲山足一徑縈雲根拂雲截徑敞軒檻
檻外百卉鋪重茵矜春哆哆弄顏色散漫紅紫何紛紛
主人養高不累俗欲以清節遺子孫剪花芟草植脩竹
半卷畫籜含霜筠漸迎風露竟百畝碧油黕地無纖塵
對之氣思自瀟灑行吟足以窮朝曛吾居接境未始到
手馳大筆胡能云勸子無渝歲寒操惟日虛心比此君
范資政移鎮杭州一百韻
聖門高弟游淵源當時所得惟十賢科張言行政與學
兼此四者誰能然公含天資得具美出文入武材謨全
軒昂盛時進以道行高德鉅齊回騫發為文章動驚俗
邈與游夏争差肩手鑿大竅破混沌分得清濁歸坤乾
斯文去聖日已遠泯塞不絶猶涓涓公恢吾儒獨振起
力引巨海吞百川周旋六經後諸子陟彼泰山望八埏
提攜千篇去奏御列宿環拱分經躔章韶夏濩忽冥昧
琥璜圭璧慙雕鐫詞雄語險氣復銳猛將正怒揮戈鋋
羣邪衆枉困&KR1272;暴辟易萬里窮無邊飛名禁林號獨步
多士仰則猶權衡惟時朝廷政不一衆口噤愔同寒蟬
公鬱竒材未得吐盤虹積玉胷中填囊書萬言究大政
徑欲鍜石持補天自從諫言抉心膽慷慨大論君之前
采詩止誦關雎化稽古下陳無逸篇材高於時衆所忌
讒機巧網相包纏如公之言遽見斥嗟嗟吾道何其邅
上思賈生久不見一日開悟俄詔還歸來復踐諫静列
正似猛矢加勁弦遂登天閣承顧問凡日三接親邃延
乃眷京畿作大尹有美聞望如庭堅公言臣節矧可奪
寧方而折何能圓咄哉小人正用事亦以茅茹相引牽
大凡威福自人主其下臣子敢得專設若園林養材木
腐枝朽枿須剝刓方今之患猶大腫未得良藥何能痊
大書斥言不忌諱貫理若以珠貝穿天子為之徹旒纊
樂以從諫如轉鏇退思謂言即施設返逆衆耳遭呵訮
黃鵠孤飛下太液勢力不勝梟與鳶遭罹網羅不得奮
擺翮垂翅江之壖身雖江湖豈云樂與國憂戚常悁悁
謂時久安慮必遠往往達旦目不眩俄而烽警半夜至
黠羌豕哾窺西偏廟堂竒兵不施設主帥肉食驕且孱
王師之行屢挫衂邊邑騷動何喧闐朝廷方議擇儒將
諍臣列奏飛封牋起公于西代天討推轂以送操中權
奉師尊行天子命德望遠振威先零指揮風行紀律定
士卒增氣百十年先期長戈斷爾臂隨以巨杵舂其咽
羣兇胆落禁不發若卵壓以泰華巔諭之天意使安然
踧踖聞命敢不虔西人父子相得喜咸愈大癘就粥饘
帝曰於予薦太廟拾得巨鼎容牲牷遂以公歸贊大政
思納治道於平平公言一物未云獲惴惴若已推諸淵
觀今正得仲舒策夫欲善治須改絃公孫之才卒克用
救弊一變期朞年國僑首議立謗政習俗未久非所便
祁寒暑雨輔天令嗟爾小人猶怨焉甚哉仁義豈迂闊
言未及吐讒人㘋邊氓方復思召虎謂以王命來旬宣
公揚天休布惠澤一切苛政咸使蠲期民陶然釋重負
時雨驟作蘇枯薦被甲邊士衆千旅又煦鳬藻相依沿
狡兔竄縮飛鳥伏良弓收勢蔵諸鞬時將勞還亟大用
上書願得東南遷帝曰老臣重休息方且畀汝南陽田
南陽之民悦以化焱若暖氣來窮燕隆冬寒嚴雪積苦
赤子乳負蒙裘氊上方南顧孰予濟賴公往鎮蘇民編
江東百城控越絶齊俗輕剽窮奢妍三民勞力事故教
揖揖蟻蚋團腥膻望公之來日以治坐使薄惡隨而悛
雖然一方仰其賜安得為惠周幅員吾民崆峒豈有識
瞻望德業何拳拳凄然末學門下客憶昨捨耕趨士聯
飯蔬飲水亦云樂勉望箕業猶桮棬于時鄱陽被公化
樂以教育為民先公嗟吾儒實已落勉勉欲以經義傳
強扶駑駘決遠到足力不騁煩笞鞭漸摩師教日巳久
有類汙壤遭坯埏良工遇物以規矩方圓大小隨陶甄
鍜磨拂拭僅成器未省所用何如旃逢時清明輙自喜
才卵而翼思翩翾幸歌嘉魚樂賢者數罟不棄鱅與鰱
區區一入太常選誰顧尺蠖猶連蜷退思生成有本末
未能豈敢忘蹄筌公時提師出萬里一伏門下無由緣
皇皇寸祿及親養乃以名字歸冬銓度量未免習為吏
束縛日以官事煎方愚動與時事戾進退坎塪誰與憐
男兒三十志未就却顧文字羞丹鉛營營孤飛失所託
恥與燕雀争連翩願奮羽翰脱榛棘日逐鳳鳥翔飛煙
跋公之門已俯附孑孑旆旞當風褰十年始得拜車下
若出穢藪遊飛僊公之聲名世軻愈民望其賜猶蹇連
况當景盛天子聖將議明堂張九筵肯如大過棟已橈
方購梁木扶其顛定須籠材器所用鳩斂天下無棄捐
經營架搆非一幹願得身備栭與椽公歸輔成此基構
手斡元化隨天旋致君無為坐以治四氣成順豈有愆
自然民物日陶遂返我薄俗如羲顓
夜泊竹篠港寄鄱陽朱安石
江隂滄漭雲四垂風蘋雨杜饒秋悲孤檣轉汀落處晚
漁歌傲笑鷗羣疑肥魚新酒且可挹萬緒一破忘者誰
驚波到枕不成夢鴻聲半夜東南飛
和李公素舍人真州通濟亭詩
虹堤崛起開危軒四徹空曠圍山川刺天萬里煙樹外
破浪一去風中船青黃亂眼裂春錦鳴聲聒耳驚秋蟬
亭前深處不百尺神物窟此猶安然
五言律詩
和御製觀龍圖閣三聖御書
累聖傳真蹟天苞炳瑞文珍蔵留紫禁寶構拂叢雲焜
燿三辰爛周旋八體分宸心追睿轍尤念保邦勤
送張明遠歸丹陽
此行非遠别何用惨離顔縱棹谿亭外清歌罇酒閒相
期在西笑從此望南還歸去重回首夕陽江外山
張子禮鏁應下第南歸
官小事如麻去官書滿車干時不得薦垂翅又還家知
命獨無愧沉英衆所嗟風波信一葉流落向天涯
寄題廣信鄭倅潛道齋
養志浮名外潛神聖壼中誠心如自得樂事固無窮齋
静横賓榻詩成促遞筩英瓊何以報惟有四般同
淝山東歸
巨區苦行役今日又東歸攬轡月盈把出林霜滿衣眼
看風葉亂心逐野雲飛稅馬山前驛長天又落暉
寄題畢郎中宅御書閣
帝構籠多士春官喜得人慶氛騰寶札睿睠寵詞臣敞
第張層構傳家號絶珍更蔵書萬卷酣咏樂天鈞
病間偶作
壯矣尚無成區區京國行食貧諳世態臥病見交情萬
事風埃過寸心霜雪明誰知丈夫志日月照功名
靈辯大師歸江南
睿讚釋真筌惟師得本原歌時詩百首祝聖頌千言(師注)
(御製讚并詩頌特恩賜紫)巨軸朝聞御方袍夕拜恩江南歸舊隠高
臥老乾坤
清風閣
勢壓最高峯四軒横斷虹江山形勝外疆埸盡圖中景
物浩無主塵襟到即空何須遲炎暑特地揖清風
七言律詩
戚郎中紅黃拒霜花
霜曉禁寒色不摧若論花品是竒材紅如錦帳香囊綻
黃似霓裳舞袖開幸與畹蘭同素景恥隨籬槿委輕埃
郡齋得地逢嘉賞不逐羣英爛漫栽
題晉匡廬先生廟(先生周武王時廬于山之下山時人賢之號曰廬君因以名)
山壓重江萬里波半空精鉄鎖嵯峨先生死去雲情薄
六國興來佛事多萬利金蓮開碧落一祠茅竹蔽叢蘿
遊人但逐僧歸去古隠荒凉誰肯過
送廣州劉待制
光搖劒外使星還天閣平躋侍從班暫命剖符開廣府
先聲指日定諸蠻浮江大旆翩飜去過嶺新恩次第頒
濟俗有謀方適用卷舒應在笑談間
招王闞二同年(王玘闞迥)
偶憶去年逃暑飲與君通夕屢忘歸旋沽美酒開罇淥
更買新魚斫鱠肥今日忽驚池水漲小亭依舊柳隂圍
停舟待月波心去攜手相過莫我違
寄題六安縣徐介夫園亭
峨峨武步對精廬潄玉寒泉灌石渠醅脚滿篘先臘釀
茗叢棲塢及春鋤清風儔侶簷前竹黃卷生涯架上書
養志待時應自信臨卭人莫誚相如
瑞金蓮西池雙蓮汪簿有詩見寄因以和之
惠政多應草木知藕花呈瑞向西池雙紅共蒂初含笑
衆卉千名總合竒寵降帝妃媯汭日恍迷仙珮漢臯時
若教潘令河陽見肯羨東風桃李枝
南塘閑泛二首
雨收平淀飲殘虹蘋末無風碧印空寒淨渾疑踏冰去
清光直欲貯胷中客&KR2499;隠隠逐飛鳥釣舸悠悠任轉蓬
日暮韓隄猶極望却將耕稼問漁翁(昔日田夫今漁翁矣)
水鄕真箇似三吳碧淀涵秋水鑑湖十里香風起蓮萼
半空飛雪下鷗雛隄森古木嚴征仗塞繚方田展角圖
閑艤洛陽橋畔飲(橋在淀南洛陽隄上雄莫州之中)風濤還到此中無
同陳郎中遊南塘
水光烟色滿南塘十里横連古戰堭千頃芋畦楸罫局
萬章雲木羽林鎗漁歌閙處菱花紫田婦歸時秫穗黃
賢守公餘行樂去許陪旌騎問耕桑
周濤權宰大冶以湖光亭詩見寄因和之
面揖清光萬頃陂滿簷秋色曙隂微回環遠岫煙中辨
片叚閑雲鏡裏飛富冶地饒民訟簡洞庭風便客舟稀
知君已厭江山思亭下行吟日望歸
寄所知
正色當官取悔尤清時無告獨包羞獄中劒氣猶盤鬱
火裏琴材未見收自古聖賢由直道遭時誣毁亦幽囚
願持仁義為篙檝敏手中流救覆舟
秋鴈
北來南去年年事微物還應不自由繒繳多機當遠謝
稻粱已飽更何求瀟瀟風雨衡陽暮渺渺烟波震澤秋
夜過邊城牢閉口斷腸砧杵不禁愁
寄别致政王中允
羨君高尚褫朝紳始是人間自在身深塢結廬窮水石
半山開徑入松筠(皆君家之景)肩輿訪寺常擕鸖釃酒邀朋
祇墊巾我欲效尤歸未得又驅疲馬踏京塵
鬱孤臺
鱗鱗萬瓦遶雲根環列諸峯勢獨尊屹若靈鼇浮海面
儼如謀將立轅門贛流東滙龍蛇走崆阜南來虎豹蹲
乘月偶為逃暑飲欲捫南斗當清樽
南康縣清暑臺
子康疎略人皆笑即墨孤危衆所攻遇主卒封齊萬戶
會時猶位漢三公二賢養正堪忻慕百里徒勞且晦蒙
閑上高臺散幽鬱獨開襟袖挹清風
冬至日代書呈諸兄
人人懽聚慶新陽我獨飛心戀北堂薄宦飄流成底事
數年牢落在他鄕徒將遠意憑歸鴈不及諸兄捧壽觴
何幸前春改官去綵衣相逐戲親傍
寄題三靈山程先生瑞墨閣
翼舒層構倚雲霞日下無雙處士家千疊靈山横琬琰
八分宸筆動龍蛇趨庭素業皆黃卷(先生子侄皆從學)揭版新
詩半碧紗(聞卿相新詩甚多)我倦迷津欲歸老賴君曾為指仙
槎
滕王閣
無復朱樓萬幕垂碧流青嶂似當時不須越舞并秦唱
自有韓文與杜詩(閣有韓退之文小杜詩)殘雪未消春到晚彩毫
争落酒行遲滿簾紅日江天暮隔浦一聲楊柳枝
和曾子固聞言事謫官者
四海瘡痍劇蝟毛愛君三諫未能逃所期力濟生民福
不為名存信史褒想見斯人心獨喜願為君黨義尤高
(時有願與黨人之語)忠言已入身甘竄始見吾徒氣思豪
送虔州知州
所莅驅除弊一新政成草木亦知仁已書治最稱循吏
好躡家聲作諍臣飛詔罷歸漳水日去帆催向汴隄春
未央賜對須南問應記塵勞負弩人
離山陽阻風少憩歸思浩然
雨寒風横暫停橈楚望亭南十里遥舟刺水村銜燕尾
橋横煙市隠虹腰歸程不待春潮漲孤憤難憑斗酒銷
幸有同途江外客不吟何以慰無聊
賦得憶梅寄朱公美
七度經春不見梅水邊亭下獨徘徊因思昨夜臘前雪
定是此時花盛開遠信浪從江外至新聲剛向笛中來
如何便得南歸去共把清香醉幾回
和周濤見寄(時知南康縣)
薄宦留連未得歸思親懷舊兩依依嶺頭梅信憑誰去
枕上鴻聲到此稀君喜及瓜催北嚮我嗟垂翅倦南飛
何時共作東都客不厭京塵化旅衣
和介甫寄安豐張公儀之什
前賢立事豈徒然惠政須教振古傳芍水灌餘三萬頃
楚人祠已二千年近聞令尹開新牐不避風波上小船
堤築已完輿頌洽去時民吏重留連
遊陽府寺
山肋盤紆一徑斜水煙深處梵王家聞雷已薦鷄鳴笋
未火先嘗雀舌茶吟客披雲題石壁藥僧和露掃松花
(四物皆寺中有)縱遊向晚尋歸路渡口平沙臥古槎
蒙詔書奬諭寄呈王介甫相公
鳳口銜書出九重帝王親賜紫泥封神光下燭將飛劒
真賞重鳴既啞鐘砥礪若為酬睿睠驅馳何敢嘆塵蹤
仙翁更借提攜力竹杖由來解化龍
重修龍興觀寄呈江吳二尊師
壇宇榛蕪幾十年遺基重葺控長川羽人便是雙飛鶴
仙籍須增一洞天藍嶠逢秋無敗葉龜池經夏有甘泉
(前有山曰藍衝嶺旁有石龜池泉甘宜茶雖大旱不涸)操舟過客宜停棹暫到塵
襟自洒然
萬戶晴嵐生紫烟絶塵佳致甲昌川輕舠急槳風中葉
碧瓦朱欄水底天雨夜龍涎腥柱礎霜秋桂子落嵓泉
二師自得幽棲趣向此灰心肯復然
和永叔潁川西湖
名遊無似郡城西况是棠隂訟簡時信步桑間春去後
榜舟湖面夜歸遲烟波際目無窮樂沙鳥留人逐處隨
應為獨醒須強醉浩歌風月倒千巵
花沼分題
寒光淨色照花林更喜詩家共賞心謝客不成春草夢
杜郎須強海棠吟惟憂别去歌雲散不管愁来鬢雪侵
且試主人新酒令片紅飄琖十分斟
和永叔芍藥
不逐羣花散漫開風前一笑尚淹回使人便有留春意
對爾強湏銜酒杯時與樂并真勝會筆緣情賦盡高才
如何只得新詩看也似南園縱賞來
題贈南臺山院主吉大師
三紀修行箬笠僧布衣襤縷髮鬅鬙邑人與卜幽棲處
象法能通最上乘常宿靈嵓敲玉磬旋營精刹布金繩
江西望鎮稱臺嶺使者重來喜共登
黃通有詩見寄因以答之
一别俄然十二春男兒志氣可因循簡編少見承平日
世路稀逢磊落人未免驅馳從縣道已甘榮悴任天鈞
惟君知我須同醉且喜清時祿逮親(與君俱為邑相逢榮話舊皆以迎親為)
題披雲閣
仕路無如衣綵榮喜聞絃誦日趨庭欲光子道兼三樂
須念家傳重一經已敞高齋臨水鏡更張層構倚山屏
佳名切礪男兒志手扶浮雲見日星
挽仁宗皇帝詞
臣某言大行皇帝好生之德感人之深至於
海隅日出草木蟲魚莫不涵濡膏澤奄棄萬
國之日雖耕夫織婦芻牧小兒號咽於道齒
于仕者莫知所報何以為心恭聞昭陵大禮
遠日有期窮邊小臣不得奔詣執紼之列臨
紙揮涕撰成挽詞五首謹隨狀上進西望靈
駕無任徬徨殞咽之至
廣輪三萬里聲明四海謳歌號太平恭已愛慈同漢景
息民寬厚似周成九郊上帝天和應載饗明堂孝意精
惟有升中獨謙德只應留待嗣君行
優賢從諫致時雍舜目堯眉儼睟容靈算格天齊睿考
瑞元開筴倍神宗夢迴綵仗歸霓闕愁入宮聲咽暮鐘
臣子訴號空殞血鼎湖無路許攀龍
慈儉身先治道間未嘗論罰不從寬成功日比堯年盛
與子人知夏鼎安憑几遺音傷萬古抱弓銜恨泣千官
昭陵栢老伊川竭宮掖三千淚始乾
深仁醴澤浹威靈最是櫜兵與緩刑坐接邇僚均父子
手揮宸翰走風霆臣心未報空號慕芻牧無知亦涕零
視古諸侯從儉約忍思遺詔尚丁寧
億萬民靈四百州銜恩哀慕幾時休惜回長夜鈞天夢
歸侍仙都泰帝遊蒼野路遥斑竹恨翠微宮冷白楊秋
國人雨泣西郊暮烟慘風悲亦為愁
五言排律
感夢因接夢中所得詩句
我后同堯舜君臣詠載歌天顔春日煦庭列衆星羅雅
奏鈞音合穠香瑞氣和逢辰膺帝睠既醉任顔酡薦翣
珍蒲異儀庭舞獸多太平無一事圖報顧如何
夢賦詩尋得唐韻册檢看見恩字韻
太平無事日藩服盡賓門九奏張新樂千官奉至尊光
華逢舜旦賡載誦堯言在沼祥麟萃來庭彩鳳飜需雲
和氣應寶獸異香噴下列容霑醉何從報主恩
和陳屯田秋雨
雨勢正漫漫空階滴未殘重隂連地暗爽氣逼人寒柱
礎因雲潤池魚得水懽曉畦蔬甲綻夜枕瓦聲乾亂片
飛林籜衰紅泣砌蘭前溪有歸客清思發毫端
文相生日
羲御三星次堯蓂九葉開霄躔符有道天驥下呈才氣
思淩諸謝淵源過二崔光華逢日月騰躍契雲雷迅步
登文陛嚴聲凛栢臺幽潜均照燭精膽破姦回地重圖
書府人瞻柱石才堂基峻廉陛鼎味仰鹽梅師鉞方謀
郄樞庭喜得裴往平蛟穴去還入鳳池來元化經綸内
真儒事業恢威名攝窮裔美利澤枯荄隂德天須佑精
誠日可迴祥光纔偶聖妖彗不為灾全粹圭無玷晶明
斗有魁龍旂聊偃息鴻渚暫徘徊重倚周分陜豐功稷
啓邰國醫先藥石廟酌首罇罍促召君前膝圖勲位正
槐羣情欣愛日憸黨極寒灰王禮修嘗禘天官總貨財
劘民歸砥礪播物就坯胎動植逢時若君臣詠喜哉兩
京繄屏翰大政輟公台上德皆宣布邦經一製裁人和
鳬喣藻兵肅鴈銜枚誕月君恩重娛賓騎從陪寒飇從
激冽喬嶽鎮崔嵬金鑑光長滿霜松勁不摧下寮違几
席並塞走風埃勞瘁魚將涸羈孤雉在䍙何當備驅策
猶冀竭駑駘共慶歌巖石無階獻壽杯矧留天睠久行
聽璽書催黼袞榮三入膏霖霈九垓如收東閣士願與
北山萊
韓相生日
商飇迎素律兌澤薦元精象順奎鈞爛天鍾義氣清千
齡將聖偶冢輔為時生粹蘊森羣玉冲襟貯四瀛大方
捐樸斵淳辨復韶韺先帝龍飛日朝陽鳳一鳴振文齊
木鐸保國敵金城舊德方圖任鴻鈞正倚平具瞻歸峻
嶽衆口說和羹固結君臣分窮探禮樂情用人兼畎畝
得士盡豪英省罰蠲茶法均徭審地征鎮浮還美俗恤
隠起疲氓考古淵源博含章氣思宏太平論極至墜典
悉興行文物期三代規摹小二京納忠高子孟任重等
阿衡國本重離正身謀一羽輕殊方想風烈皦日照功
名嗣聖嘉深識明神格至誠官儀端表憲圭瑞竦桓楹
邦揆車遵轄時髦鹿在萍戍亭無警燧廊廟有竒兵達
節天須佑真儒道始亨黃裳坤德静玉鉉鼎功成坐致
唐虞旦前無丙魏聲昌期逢慶誕睿寵極光榮燁燁台
符應詵詵喜氣盈南巖同久固西昴共晶明史克歌眉
壽芳風願載賡
五言絶句
宿德興周秀才書閣
十室所可重喜君吾道同因過一攜手醉臥六經中
七言絶句
謝朱公美遺瓜酒
龍蹄甘美蟻頭香遠遠緘封遣老郎便向嵓亭逃暑去
恨無人共把觥觴
雙溪
雙泒飛來一鏡寒合流南注息驚湍雨餘山脚雲收盡
兩幅青綃繞翠巒
盛暑偶遊曠亭書于再生樟石碣之隂
萬里雄風海嶠來客襟聊為曠亭開千年古木清隂合
若比莊椿是美材
寄别朱公美
三載鄉坊義最親驅車還是走京塵雖無士會兼人智
猶有臨岐贈策人(嘗許馬撾故有是句)
石龜塘
石化神龜不計年方塘依舊洌寒泉氛埃不到真仙境
擬倩麻姑種碧蓮
南塘
二月江南煙雨多南塘一夜漲春波堤邊遊女最歸晚
争引漁舟作棹歌
留題分宜前山吳隠士白雲亭
面挹晴光錦繡川卻臨蒼澗玉聲涓逸民自有山中樂
不問山前令尹賢
江上青山山上泉酌泉烹茗白雲間長官不擾民無訟
共喜登臨一日閑
水心亭分題
雨脚新收晚照開水心亭上一曾來紅裙只解邀人醉
競折新荷當酒杯
金沙亭
亭闞方池物物新花中名品富長春詩僧用意栽培處
四季常教有主人
五色雀
羅浮山有雀各自為一色棲于絶頂每遇海
風調順曉日照曜即逐色以類相從次第羣飛
入于雲中莫知所集俗傳此雀好樂聲昔南
粤尉作樂于山之上翔集者久之
晨氛澄霽海風調綵絢珍禽入絳霄聞說舜庭方可樂
可容飛舞聽簫韶
義烏
海上有烏不羣飛亦不常有惟孝義之家或
翔集焉土人謂之義烏
徒知感義海邊州未效精衷已白頭苑囿清隂無限好
棲身容借一枝不
贈南華拱禪師
祖葉彫零四百年法燈今見拱師傳堂頭海會僧三百
晝課蓮經暮叩禪
池亭避暑
新花猶未出圓荷月射風飜卷翠波對酒強須通夕醉
暑天清景此為多
和張公達端見寄
殷勤寄語張夫子休愛三山勝處游聞說詔書催入覲
便須飛步上鼇頭
和康甫兄見寄
夢想南亭倚翠岑手栽松竹已成隂白雲不是無留意
出得山來四海心
李白墳
謝公山下見孤墳下闞平江萬頃雲盡日艤舟空悵望
謫仙風骨在遺文
偶書茭湖院
波漾晴光入戶庭隔湖煙掃髻螺青老僧猶厭當官道
面壁焚香晝誦經(佛室之隂老僧終日面壁看經)
贈成祕校
四門嵓下一翹英滿腹詩書學已成講義羣庠初應辟
絳帷羅列盡諸生
病起
黃祖城邊下石船(粤人云舟槳出瀧謂之下石)蕉林暗地雨如煙只
知問俗求民瘼却愧經旬臥瘴天
金竹峯
重重巖萼插晴空雲際叢開菡萏峯疑是葛仙歸洞府
移將江上九芙蓉
大雲倉阻風
走越遊梁萬里回却臨江渡已殘梅歸帆未落青溪尾
雲壓寒風水面來
石
地隘風波勢已驚更容頑險暗中傾自嗟忠信猶防患
却任舟人委曲行
披襟臺
紫微行樂不到處絶勝何人共賞心况是難逢開口笑
強須攜手一披襟
留應聖宮
松掃醮壇青羽蓋杉圍精館碧油幢葛張二老今何許
雲外歸來鶴一雙(宮乃葛張二真人上昇之處)
題晞上人齊物堂
莫論西竺與南華了得真筌只一家聲色外來無物我
茫茫名利是空花
題公定兄滴翠亭
數岫翠嵐濃欲滴一軒静境閴無塵暑風滿枕日高起
誰識羲皇傲世人
真珠亭
新寺回廊入翠微亭前珠樹鬪芳菲寄言遊者休披採
還似人懷薏苡歸
