提要
聲調譜詩文評類
(臣)等謹案聲調譜三卷
國朝趙執信撰執信字仲符號秋谷晚號飴山
老人益都人康熙己未進士官右春坊右贊
善執信嘗問聲調於王士禎士禎靳不肯言
執信乃發唐人諸集排比鈎稽竟得其法因
著為此書其例古體詩五言重第三字七言
重第五字而以上下二字消息之大抵以三
平為正格其四平切脚如李商隠之咏神聖
功書之碑兩平切脚如蘇軾之白魚紫蟹不
論錢者謂之落調柏梁體及四句轉韻之體
則不在此限焉律詩以本句平仄相救為單
拗出句如杜甫之清新庾開府對句如王維
之暮禽相與還是也兩句平仄相救為雙拗
如許渾之溪雲初起日沈閣山雨欲來風滿
樓是也其他變例數條皆本此而推之而起
句結句不相對偶者則不在此限焉其說頗
為精密惟所列李賀十二月樂府所標平仄
不可解卷末附以古韻通轉其說尤謬蓋其
門人所妄增者今特加刊削焉乾隆四十二
年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
聲調譜論例
古樂府須知其題意眀其比興使氣味音節皆得古人
之致可矣其詩有轉韻一韻長短句近體絶句之不同
不可選也須細會之
新樂府皆自製題大都言時事而中含美刺所謂言之
者無罪聞之者足以為戒此詩家眞實本領近代名公
亡之久矣亦宜全讀不必選也其體同古樂府少近體
讀少陵所作自見
漢人歌謠之采入樂府者如上留田霍家奴羅敷行之
類多言當世事少陵所作新題樂府題雖異於古人而
深得古人之理元白以後此體紛紛矣總而言之制詩
以協於樂一也采詩入樂二也古有此曲倚其聲為詩
三也自製新曲四也擬古五也咏古題六也并少陵之
新題樂府而為七古樂府盡此矣唐末有長短句宋有
詞金有北曲元有南曲今有北人之小曲南人之吴歌
皆樂府之餘裔也樂府不難知而今人都不觧請具言
之太白祖述騷雅下逮梁陳七言無所不包奇之又竒
而字字有本諷刺沉切自古未有也後人宜以為法樂
府本詞多平美晉魏宋齊樂府取奏多聱牙不可通由
樂人於不合宮商者增損其文又或有聲無文聲詞混
填至於不可通者非本詩如是也李于鱗乃取晉宋齊
隋樂志所載截而句擬之生吞活剥謂之擬樂府而宗
子相所作全不可通陳子龍效之讀之使人失笑王元
美論歌行云有奇句奪人魄者直以為歌行而不知其
為擬古樂府也樂府詞體不一漢人承離騷之後故歌
謠多奇語魏武悲凉慷慨與詩人不同而史志所載亦
有平美者班婕妤團扇青青河畔草皆樂府也鍾伯敬
承于鱗之說遂謂竒詭聱牙者為樂府平美者為詩至
謂古詩某句似樂府樂府某句似古詩謬之極矣
古來言樂府者惟宋書最詳整其次則隋書及南齊書
晉書樂志不及也郭茂倩樂府詩集為詩而作刪諸家
樂志作序甚明白而無遺悮作歌行樂府者不可不讀
律詩後譜略採數首不外於前所謂舉一隅也
集中所選雖不盡當要須熟讀以接風騷遺則
聲調譜論例
