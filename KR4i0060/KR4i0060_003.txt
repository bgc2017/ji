聲調譜卷三
右贊善趙執信撰
樂府
怨詩行(曹植)
明月照高樓流光正徘徊上有思愁婦悲嘆有餘哀(一觧)
借問嘆者誰自云蕩子妻夫行踰十載賤妾常獨棲(二觧)
念君過於渴思君劇於飢君作高山柏妾為濁水泥(三觧)
北風行蕭蕭烈烈入吾耳心中念故人淚墮不能止(四觧)
浮沉各異路會合當何諧願作東北風吹我入君懷(五觧)
君懷常不開賤妾當何依恩情中道絶流止任東西(六觧)
我欲竟此曲此曲悲且長今日樂相樂别後莫相忘(七觧)
樂府惟漢魏中著觧者多盖樂府自三百篇出一觧
猶風雅中一章耳大都不著觧者通為一章意句不
得重複前後綰應森細著觧者詞意循環相生如我
之棄婦詞第二首亦可四句為一觧也
欲知樂府源流非檢郭茂倩樂府不可
雜言
寄杜拾遺(任華)
杜拾遺名甫第二才甚竒任生與君别来已多時何嘗
一日不相思杜拾遺知不知昨日有人誦得數篇黃絹
詞吾怪異竒特借問果然稱是杜二之所為勢攫虎豹
氣騰蛟螭滄海無風似鼓蕩華岳平地欲奔馳曺劉俯
仰慚大敵沈謝逡廵稱小兒昔在帝城中盛名君一个
諸人見所作無不心膽破郎官叢裏作狂歌丞相閣中
常醉臥前年皇帝歸長安承恩闊步青雲端積翠扈遊
花匼匝披香寓直月團欒英才特達承天睠公卿無不
相欽羡只緣汲黯好直言遂使安仁却為掾如今避地
錦城隅幕下英寮每日相隨提玉壺半醉起舞捋髭鬚
乍低乍昂旁若無古人制禮但為防俗士豈得為君設
之乎而我不飛不鳴亦何以只待朝廷有知已亦曾讀
却無限書拙詩一句两句在人耳如今看之總無益又
不能﨑嶇傍朝市且當事耕稼豈得便徒爾南陽葛亮
為友朋東山謝安作鄰里閒常把琴弄悶即擕尊起鶯
啼二月三月時花放千山萬山裏此時幽曠無人知火
急將書凴驛使為報杜拾遺
此詩題上元有雜言二字
雜言所以不列於譜者以其句法即同於五七言古
詩句法也八九十一字句不過因七言古詩擴而充
之亦只在末四字中尋筋節其轉韻處與轉韻歌行
同三四字句不拘可以意會耳
既無定局字句多寡長短皆任意從何譜之舉一隅
以一隅反可也
蜀道難(李白)
噫吁&KR1077;危乎高哉蜀道之難難於上青天蠶叢及魚鳬
開國何茫然爾來四萬八千歲不與秦塞通人烟西當
太白有鳥道可以横絶峨嵋巔地崩山摧壮士死然後
天梯石棧相鈎連上有六龍迴日之高標下有衝波逆
折之迴川黃鶴之飛尚不得過猿猱欲渡愁攀援青泥
何盤盤百步九折縈嵒巒捫參歷井仰脅息以手撫膺
坐長嘆問君西遊何時還畏途巉巗不可攀但見悲鳥
號古木雄飛呼雌遶林間又聞子規啼夜月愁空山蜀
道之難難於上青天使人聽此凋朱顔連峰去天不盈
尺枯松倒挂倚絶壁飛湍瀑流争喧豗砯崖轉石萬壑
雷其險也如此嗟爾遠道之人胡為乎來哉劍閣峥嶸
而崔嵬一夫當關萬夫莫開所守或非親化為狼與豺
朝避猛虎夕避長蛇磨牙吮血殺人如麻錦城雖云樂
不如蚤還家蜀道之難難於上青天側身西望長咨嗟
青蓮集他作尚多此種實鼻祖也
柏梁體
箜篌引(王昌齡)
盧溪郡南夜泊舟夜聞兩岸羌戎謳其時月黑猿啾啾
微雨沾衣令人愁有一遷客登高樓不言不寐弹箜篌
弹作薊門桑葉秋(拗律句)風沙颯颯青塜頭將軍鐵驄汗
血流深入匃奴戰未休(律句)黃旗一點兵馬收亂殺敵人
積如丘瘡病驅來役邊州仍披漠北羔羊裘顔色飢枯
掩面羞(律句)眼眶淚滴深兩眸思還本鄉食氂牛欲語不
得指咽喉或有強壮能吚嚘意說被他邊將讐(拗律句)五
世屬蕃漢主留碧毛氊帳河曲遊槖駝五萬部落稠勅
賜飛烏金兜鍪為君百戰如過籌静掃隂山無鳥投(律句)
(少拗)家蔵鐵劵特承優(律句)黃金千斤不稱求九族分離作
楚囚(律句)深溪寂寞絃苦幽草木悲感聲颼颼僕本東山
為國憂(律句)眀光殿前論九疇簏讀兵書盡冥搜為君掌
上施權謀洞曉山川無與儔(律句少拗)紫宸詔發遠懷柔(律句)
搖筆飛霜如奪鉤(律句少拗)鬼神不得知其由憐愛蒼生比
蚍蜉朔河屯兵湏漸抽盡遣降耒拜御溝(律句)便令海内
休戈矛何用班超定遠侯(律句)史臣書之得已不
此詩正同陸渾山火句法假借處此詩更同
聲調譜卷三
