逃禪詞
宋揚无咎撰
水龍吟
當年誰種官梅自開自落清無地一朝驚見危亭岑立
繁華叢裏知是賢侯有難兄弟素書時寄縱舞㩦如意
吟搔短髮無從訴心中喜却對疎枝冷蕊似於人不
勝風味冰姿斜映朱唇淺破欣然會意青子垂垂翠隂
密密尤堪頻憩待促歸禁近邦人指點作甘棠比
又(武寧瑞蓮)
曉來雨歇風生素商乍入鴛鴦浦紅蕖翠蓋不知西帝
神遊何處羅綺叢中是誰相慕憑肩私語似漢臯珮解
桃源人去成思憶空凝竚肯為風流令尹把芳心雙
雙分付碧紗對引朱衣前導應須此去好揖清香盛邀
佳客杯行無數喚瑤姬並立如花並蔕唱黃金縷
又(趙祖文畫西湖圖名曰總相宜)
西湖天下應如是誰喚作真西子雲凝山秀日增波媚
宜晴宜雨况是深秋更當遙夜月華如水記詞人解道
丹青妙手應難寫真竒語往事輸他范蠡泛扁舟仍
㩦佳麗毫端幻出淡妝濃抹可人風味和靖幽居老坡
遺跡也應堪記更憑君畫我追隨二老遊千家寺
又(雪)
小軒瀟洒清宵午風正緊門深閉藜床危坐竹窗頻聽
春蟲撲紙燈燼垂紅篆煙消碧衣輕如水料飛花未止
堆簷已滿時摧折琅玕尾骨冷魂清無寐這身在廣
寒宫裏暗懷千古渾疑一夜冰生腸胃歲事峥嶸故園
暌阻歸期猶未向寒鄉不念豐年只憶青天萬里
又
夜來六出飛花又催寂寞袁門閉幽亝無寐寒欺衾布
明吞窗紙起步閒庭月華交映長空如水便乘風欲去
凌雲直上青冥際騎箕尾誰信團成和氣在賢侯笑
談聲裏咸驚句琢瓊瑰端是錦纏腸胃㝛麥連雲遺蝗
入地田家知未更明年看取東阡北陌黃雲萬里
又(木犀)
智瓊嬌額塗黃為誰種作秋風蕊寒香半露綠帷深護
猶聞十里山麝生臍水沉削蠟一時羞避向錢塘江上
中秋月下有人暗尋遺子不奈書生習氣對羣花領
略風味騷人已去欲紉幽佩重為湘酹天賦風流友梅
兄蕙輿桃奴李向明窗棐几纖枝未老眼明如水
念奴嬌
單于吹罷望西山乞得斜陽收脚素魄旋升聽桂子風
裏時時飄落瑩徹杯盤冷侵毛髮渾不勝衣著天公有
意為人掀盡雲幕童稚猶也多情廣庭埽淨草不容
纖惡步遶周遭疑便是踏雪當年東郭慢引歌聲響穿
雲際直使姮娥覺一尊重酹為言千載同約
埽花遊
乳鶯囀午好夢正初醒小軒清楚水沉細縷趁遊絲落
絮緩隨風舞罥起春心又是愁雲怨雨玉人去徧徙倚
舊時曾並肩處相望知幾許縱遠隔雲山不遮愁路
捧杯薦俎記低歌麗曲共論心素薄恨斜陽不道離情
最苦正凝竚向譙樓又催笳鼓
隔浦蓮
墻頭低蔭翠幄格磔鳴烏鵲好夢驚回處餘酲推枕猶
覺新晴人意樂雲容薄麗日明池閣捲簾幕披衣散
策閒庭吟繞紅藥殘英幾許尚可一供春酌天氣今宵
怕又惡憑托東風且慢吹落
品令
水寒江静浸一抺青山□影樓外指點漁村近笛聲誰
噴驚起賓鴻陣往事總歸眉際恨這相思誰問淚痕
空把羅襟印淚應啼盡争奈情無盡
陽春
蕙風輕鶯語巧應喜乍離幽谷飛過北窗前迎晴曉麗
日明透翠幃縠篆臺芬馥初睡起横斜簮玉因甚自覺
腰肢瘦新來乂寬帬幅對清鏡無心欣梳裹誰問著
餘酲帶宿尋思前懽往事似驚回好夢難續花亭徧倚
檻曲厭滿眼争春凡木儘顦顇過了清明候愁紅慘綠
白雪
蟾收雨脚雲乍歛依舊又滿長空紋蠟焰低熏爐燼冷
寒衾擁盡重重隔簾櫳聽撩亂撲鹿春蟲曉來見玉樓
珠殿恍若在蟾宫長愛越水泛舟藍關立馬畫圖中
悵望幾多詩□無句可形容誰與問已經三白忒是報
年豐未應真箇情多老却天公(亦作埽除隂翳惟祈紅日生東)
垂絲釣
燕將舊侣呢喃終日相語似惜别離情知幾許誰與度
為向人代訴空朝莫謾千言百句怎生會得争如作
箇青羽又聞院宇不在當時住飛去無尋處腸萬縷寄
暴風横雨
又(鄧端友席上贈吕倩倩)
玉纖半露香檀低應鼉鼓逸調響穿空雲不度情幾許
看兩眉碧聚為誰訴聽敲冰戞玉恨雲怨雨聲聲總
在愁處放杯未舉傾坐驚相顧應也腸千縷人欲去更
畫簷細雨
解蹀躞(吕倩倩吹笛)
金谷樓中人在兩點眉顰綠叫雲穿月横吹楚山竹怨
斷憂憶因誰坐中有客猶記在平陽㝛淚盈目百轉
千聲相續停杯聽難足謾誇天海風濤舊時曲夜深煙
慘雲愁倩君洗醉明日看梅梢玉
醉落魄(龍涎香)
雙心小萼瑞爐慢炷煙初著清香巳透紅綃幄底事多
情玉笋更輕掠鬢雲側畔蛾眉角粧成曾印鉛華薄
幾回殢酒襟懷惡鶯舌偷傳低語教人嚼
青玉案(徐侍郎生辰)
芝蘭桃李環圍著擁和氣浮簾幕夀斝交飛争滿酌一
聲珠丳數㪣牙板應有梁塵落腰金雖重何曾覺更
看懸魚上麟閣不用祖洲尋靈藥平時隂德幾人今日
額手稱安樂
又
南州獨數多居士誰富貴歸桑梓晝錦如公誰比似傍
湖開徑雨簾雲楝平地居仙子行須勛業超青史再
侍宸幃任非次醉袖儘教春酒漬明年此會夀觴欲舉
百拜君王賜
又(次了翁韻)
竒葩珍樹叢叢繞望仙隱蓬萊小前枕湖光秋色曉荷
花今歲也如人意不逐西風老霞觴獻夀頻頻倒瑞
靄浮空凝不埽定自日邊飛詔早芝庭呈秀桂宫得意
更看明年好
又(次賀方回韻)
五雲樓閣蓬瀛路空相望無由去弱水渺茫誰可渡君
家徐福蕩舟尋訪却是曾知處羣仙應問來何暮說
與榮歸錦封句句裏叮嚀天巳許要教強健召還廊廟
永作商嵓雨
望江南(張節使生辰)
鍾陵好嘉節慶元正瑞色潜將春共到台星遙映月初
升賢帥為時生人意樂天宇亦清明淡薄梅腮嬌倚
㬉依微柳眼喜窺晴和氣滿江城
又
鍾陵好和氣滿江城憶昨旌麾初正到至今政令只寬
平仍歲兆豐登稱慶旦遐邇一般情共信我公躋夀
考弭來隂德被生靈襦袴聽歡聲
又
鍾陵好襦袴聽歡聲熏入管絃增亮響喚教羅綺亦光
榮引滿勸金觥誰信是元自悟長生鈴閣纔投公事
筆雲章惟讀道家經家世仰仙卿
又
鍾陵好家世仰仙卿衣帶不須藏貝葉集賢何用化金
瓶且欲佐中興期早晩丹詔下天庭不許南州猶從
節促歸東府共和羹膏澤徧寰瀛
選冠子(亦名蘇武慢許倅生辰)
海上樓臺壺中日月乍覺拏來平地熙熙雞犬簇簇僮
奴亦自有登天志知是仙官出應亨期因識前修風味
看縱横才美雍容談笑一團和氣鍾秀處雪深霜凝
梅清竹瘦占盡小春佳致笙歌韵溢錦繡香濃飲少未
妨歡醉好在雙椿佇看丹桂分折芝庭蘭砌向□□□
□和羹勲業共傳家世
滿庭芳(彭守生辰)
節物争妍江山改觀已聞春到蕭灘瑞煙和氣蔥蒨接
螺川元是使君誕日半千運來踵三賢(丞相劉公詩云四百年間出三)
(相)争相競誰知勝地拜相有前山芳筵開富夀羅綺
□□簪組駢闐正雪梅迎臘霜月將圓看取霜髯秀頰
人人道平世神仙調元手隂功在繼八百定長年
二郎神(清源生辰)
炎光欲謝更幾日熏風吹雨共說是天公亦嘉神貺特
作澄清海宇灌□擒龍離堆平水休問功超前古當中
興護我邊陲重使四方安堵新府祠庭占得山川佳
處看曉汲雙泉晚除百病奔走千門萬戸歲歲生朝勤
勤稱頌可但民無災苦□□□願得地久天長協佐皇
都
水調歌頭(次向薌林韵)
閏餘有何好一歲雨中秋霽雲捲盡依舊銀漢截天流
長記薌林堂上静對小山藂桂樽俎許從游遙想此時
興不減上南樓引玉觴看金餅水雲頭醉聽哦響寧
羡王粲賦荆州此夕翻成愁絶未斫廣寒丹桂猶衣敝
貂裘萬事付諸笑斗酒且寬憂
又(再用前韻為生日詞)
薌林有何好花藥不驚秋千章雲木長見密葉翠光流
中有三朝勛舊早歲辭榮軒冕歸伴赤松游不羡鴛鴦
侣鍾聽景陽樓問向來麟閣上鳳池頭有誰能繼向
來解印似蘇州自是英姿絶俗非我與時違異何用衣
羊裘況得長生趣千歲有懷憂
又(徐侍郎生辰)
寥亮度絃管笑語集簮纓又逢華旦争慶豪傑為時生
猶對中秋月影漸放重陽菊蕊萬寶正西成爽氣知多
少天賦滿襟靈擅詞華追鮑謝踵斯冰入趨禁近出
鎮藩輔早辭榮休戀平湖佳致好為蒼生重起歸去侍
宸庭一德及元□千載致昇平
又(韓倅九月八日生辰)
帝里記當日賜第富相聯惟君家最稱著桐木老參天
三相勛庸才業一代風流人物繼世賴君賢自合躋清
要小屈佐平川下車初逢慶旦聽歡傳冰清玉潤仁
愛終始被江端滿泛黃花稱夀細看紅萸枝健和氣藹
芳筵隔日醉重九千歲似今年
傳言玉女(許永之以水仙瑞香黃香梅幽蘭同坐名生四和即席賦此)
小院春長整整繡簾低軸異葩幽艷滿千瓶百斛珠鈿
翠珮塵襪錦籠環簇日烘風和奈何芬馥鳳髓龍津
覺從前氣味俗夜闌人醉引春蔥兢□只愁飛去暗與
行雲相逐月娥好在為歌新曲
又(王顯之席上)
料峭寒生知是那番花信算來都為惜花人做恨看猶
未足早覺枝頭吹盡曲欄幽榭亂紅成陣釃酒花前
試停杯與為問褪香銷粉問東君怎忍韶華過半贏得
幾場春困厭厭空似為花愁損
於中好
墻頭艷杏花初試遶珍叢細挼紅蕊欲知占盡春明媚
誚無意看桃李持杯凖擬花前醉早一葉兩葉飛墜
晚來旋旋深無地更聽得東風起
又
濺濺不住溪流素憶曾記碧桃紅露别來寂寞朝朝莫
恨遮斷當時路仙家豈解空相誤嗟塵世自難知處
而今重與春為主儘浪蕊浮花妬
又
梅花摘索穿疎竹蔭紋禽喜懽相逐坐中已自清堪掬
更瀟洒人如玉新聲愛度周郎曲捧霞杯再三相囑
無情有恨重分北也撩得雙眉蹙
瑞雲濃
暌離謾久年華誰信曾換依舊當時似花面幽懽小會
記永夜杯行無算醉裏屢忘歸任虛簷月轉能變新
聲隨語意悲歡感怨可更餘音寄羌管倦遊江淛問似
伊阿誰曾見度已無腸為伊可斷
一叢花
娟娟微月可庭方窗戸進新涼美人為我歌新曲翻聲
調韻出宫商犀筯細敲花甆清響餘韻繞紅梁風流
難似我清狂隨處占煙光憐君語帶京華樣縱嬌軟不
似吳邦拚了醉眠不須重唱真箇巳無腸
好事近(黃瓊)
花裏愛姚黃瓊苑舊曾相識不道風流種在又一枝傾
國擬圖遮斷倚闌人休教妄攀摘其奈老來情減負
十分春色
殢人嬌(李瑩)
惱亂東君滿目千花百卉偏憐處愛他穠李瑩然風骨
占十分春意休漫說唐昌觀中玉蕊妬雪凝霜凌紅
掩翠看不足可人情味會須移種向曲欄幽磩愁綠葉
成隂道傍人指
又(曾韻夀詞)
露下天高最是中秋景勝喜(小名)銀蟾十分增暈(名)嫦娥
飛下見霧鬟風鬢念八(第行)景園中畫誰能盡慢奏雲
韶美(字)斟仙醖清不寐桂香成陣只愁來夕又隂晴無
準却待約重圓後期難問
蝶戀花(曾韻鞵詞)
端正纖柔如玉削窄韈宫鞵㬉襯吳綾薄堂上細看纔
半搦巧偷強奪嘗春酌穩稱身材輕綽約微步盈盈
未怕香塵覺試問更誰如樣脚除非借與嫦娥著
又(牛楚)
春睡騰騰長過午楚夢雲收雨歇香風度起傍籹臺低
笑語畫簷雙鵲尤偷顧笑指遙山微歛處問我清癯
莫是因詩苦不道别來愁幾許相逢更忍從頭訴
又
昔在仁皇當極治南極星宫曾降為嘉瑞猶有畫圖傳
好事身材只恐君今是對酒不妨同看戲他日功名
晏子堪為比更願遠孫逢九世安排君在雞窠裏
又
萬里無雲秋色静上下天光共水交輝映坐對冰輪心
目瑩此身不在塵寰境撲漉文禽飛不定勾引離人
分外添歸興來往悠悠重記省夜闌人散花移影
鋸解令
送人歸後酒醒時睡不穩衾翻翠縷應將别淚洒西風
盡化作斷腸夜雨卸帆浦漵一種恓惶兩處尋思却
是我無情便不解寄將夢去
憶秦娥
情難足不堪黃帽催行速催行速扁舟一葉别愁千斛
津亭送客驚相囑舉杯欲唱眉先蹙眉先蹙背人掩
面不能終曲
傾杯樂(上梁帥上元詞)
瑞日凝暉東風解凍峭寒猶淺正池館梅英粉淡柳枝
金軟蘭芽香煖滕城誰種芙蕖滿浸銀蟾影一夜萬花
開遍翠樓朱戸是處重簾競捲羅綺簇歡聲一片看
五馬行春旌旆遠擁襦袴千里歌謠都入太平絃管且
莫厭瑤觴屢勸聞鳳詔催歸非晚願歲歲今夜裏端門
侍宴
望海潮(上梁帥生辰)
菊暗荷枯橙黃橘綠嘉時記得今朝懽藹十州香飄萬
井春容小試梅梢星昴耀層霄慶誕生元德出佐明朝
雅奏聲中彩旂光裏仰英標遐年已卜民謠最招徠
瘵俗洗盡奸驕東府政聲北門治績流芳況自迢遙莫
惜拚今宵聽緩敲牙板引滿金蕉看即泥封峻召無計
駐華䮽
齊天樂(和周美成韻)
後堂芳樹隂隂見疎蟬又還催晚燕守朱門螢粘翠幕
紋蠟啼紅慵剪紗幃半掩記雲嚲瑤山粉融珍簟睡起
援毫戲題新句謾盈卷暌離鱗雁頓阻似聞頻念我
愁緒無限瑞鴨香銷銅壺漏永誰惜無眠展轉蓬山恨
遠想月好風清酒登琴薦一曲高歌為誰眉黛歛
又(端午)
疎疎數點黃梅雨殊方又逢重五角黍包金菖蒲泛玉
風物依然荆楚衫裁艾虎更釵裊朱符臂纏紅縷撲粉
香綿喚風綾扇小窗午沅湘人去已遠勸君休對景
感時懷古慢囀鶯喉輕敲象板勝讀離騷章句荷香暗
度漸引入陶陶醉鄉深處卧聽江頭畫船喧叠鼓
驀山溪(端午有懷新淦)
去年今日蹤跡留金水乘興挈朋儕遊賞徧南峰佳致
崇仙岸左争看競龍舟人洶洶鼓鼕鼕不覺金烏墜
而今寂寞獨處山林裏欲去恨無因奈阻隔川途百里
香蒲角黍對暑悄無言梅雨細麥風輕悵望空垂淚
又(和婺州晏倅酴醿)
天姿雅素不管羣芳妬微笑倚春風似窺宋墻頭凝竚
一春花草陡覺更無香懸繡帳結羅巾誰更熏沉炷
可堪開晩未放韶光去生怕糝庭階直不忍蒼苔散步
會須開宴滿摘蘸瑤觴何況有綺窗人嬌鬢相宜處
又(同前)
玉英檀蕊細意憑君看青帝忒多情費幾許春風暗剪
曉來欹枕不覺嫰香飄披宿霧啟幽窗不道開初徧
無窮風味乍可蜂鶯占莫遣俗人知怕毒眼急須遮斷
倚墻壓架嬌困卧枝頭心緒裏阿誰知似箇人撩亂
又(和徐侍郎木犀)
蟾宫仙種幾日飄鴛甃密葉繡團欒似翦出佳人翠袖
葉間金粟蔌蔌糝枝頭黃菊嫩碧蓮披獨對秋容瘦
濃香馥郁庭戸宜熏透十里遠隨風又何必凭闌細嗅
明犀一點暗裏為誰通秋夜永月華寒無寐聽殘漏
醉蓬萊
見恩榮故里□著賢關特然超指滿腹詩書洗膏粱餘
味羞挽烏號換將藍綬向廣庭親試磊落胸襟雍容人
物於今誰比争許才猷合躋嚴禁行看横飛少將清
議喜對生朝且陶陶歡醉太華蓮開海山桃熟況是當
佳致滿引瑤觴相期眉夀君家重耳
又
正纔過七夕又近中元素秋時候月皎風高漸涼生襟
袖灝氣澄凝是誰清白應此□□秀味洗膏粱才侔沈
謝三朝勛舊好是新來日臨連帥化格黔黎政歸仁
厚早禱羣祠有雨隨車驟願與寰區共資膏澤歲歲稱
眉夀孝感靈泉涓涓不絶斟為醇酎
又
見禾山凝秀禾水澄清地靈境勝天與珍竒産凌霄峰
頂嫰葉森槍輕塵飛雪冠中州雙井絶品家藏武陵有
客清竒相稱坐列羣賢手呈三昧雲逐甌圓乳隨湯
迸珍重慇勤念文園多病毛孔生香舌根回味助苦吟
幽興兩腋風生從教飛到蓬萊仙境
朝中措
杯盤狼藉燭參差欲去未容辭春雪看飛金碾香雲旋
湧花甆雍容四座矜誇一品重聽新詞歸路清風生
腋不妨輕撚吟髭
又(熟水)
打窗急聽□然湯沉水賸熏香冷煖旋投冰碗葷羶一
洗詩腸酒醒酥魂茶添勝致齒頰生涼莫道淡交如
此於中有味尤長
點絳唇(紫蘇熟水)
寶勒嘶歸未教佳客輕辭去姊夫屢竄笑聽殊方語
清入回腸端助詩情苦春風路夢尋何處門掩桃花雨
又
瓦枕藤床道人勸飲雞蘇水清雖無比何似今宵意
紅袖傳詩别是般情味歌筵起絳紗影裏應有吟鞭墜
又(和向薌林木犀)
借問嫦娥當初誰種婆娑樹空中呈露不墜凡花數
却愛薌林便似蟾宫住清如許醉看歌舞同在高寒處
又
散策薌林幾回來遶團團樹月明風露平地神仙數
凖儗歸來移近東家住應相許為君起舞直到高寒處
卜算子
婆娑月裏枝隱約空中露擬訪嫦娥高處看一夜心生
羽仙種落人間羣艷難儔侣惱亂騷人有底香欲賦
無竒語
又
平分月殿香碎點金盤露占斷秋光獨自芳端稱觴飛
羽謝了却重開若箇花同侣誰識靈心一點通手撚
空無語
又(李宜人生辰)
昨夜月初圓今日春纔半自是元君並旦生豈在稱遐
算花誥看加封玉斝休辭滿綺席來年誰與同笑揖
麻姑伴
滴滴金(同前)
當初本合蟾宮裏謾容易到塵世表裏冰清誰與比占
無雙兩地詵詵已是多孫子看將來總榮貴歲歲今
朝捧瑤觴勸南園桃李
又
相逢未盡論心素早容易背人去憶得歌翻腸斷句更
惺惺言語萋萋芳草迷南浦正風吹打船雨静聽愁
聲夜無眠到水村深處
上林春令(魯師文生辰)
穠李夭桃堆繡正㬉日如熏芳袖少年未用稱遐夀
願來歲如今時候相將得意皇都同携手上林春晝
瑞鶴仙
看燈花燼落更欲換門外初聽剥啄一樽赴誰約甚不
知早莫忒貪歡樂嗔人調謔飲芳容索強倒惡漸嬌慵
不語迷奚帶笑柳柔花弱難藐㧋歸鴛帳不褪羅棠
要人求托偷偷弄搦紅玉軟煗香薄待酒醒枕臂同歌
新唱怕曉愁聞畫角問昨宵可㬠歸遲更休道著
又
聽梅花再弄殘酒醒無寐寒衾愁擁淒涼誰與共謾贏
得别恨離懷千種拂墻樹動更曉來雲隂雨重對傷心
好景回首舊遊恍然如夢歡縱西湖曾返畫舫争馳
繡鞍雙控歸來夜中要銀燭銜金鳳到而今誰揀花枝
同載誰酌酒杯笑捧但逢花對酒空秪自歌自送
又
見蘭枯菊悴□寂莫天與春風來至梅梢弄晴葉似於
人裝點十分和氣吳頭楚尾聽民謠歡聲鼎沸摠扶攜
拍手嬉遊鼓腹頓忘愁悴誰比承流宣化問俗觀風
一時雙美笙歌宴啟交酬獻儘沉醉□□□行看宸庭
同拜歸向天街並轡對西湖把酒應須共談舊治
又
數文章翰墨前輩遠稍稍風流岑寂公才萬夫敵嗣家
聲不墜江西人物凝脂點漆向鴛行神峰秀出況襟懷
倜儻詞華洒落未容儔匹均逸妙齡識退故國懷歸
問安親戚屏風坐隔看除召在晨夕對生朝且趁清明
時節痛飲無妨墮幘著萊衣戲舞千春永如是日
雨中花慢(一本失慢字非)
海宇澄明天氣宴温人情物態昭蘇喜分付攬轡來與
春俱瀟洒蘭亭醉墨丁寧黃石傳書到如今幾載不墜
風流世有名儒山川瑞色樵牧歡聲盡隨絃管虛徐
判醉笑頻揮玉麈共挈金壺湔祓聊勤大手謀謨宜佐
皇圖定知朝莫未容温席已促鋒車
又(七夕)
漠漠雲輕涓涓露重西風特地颼颼覺良宵初永袢暑
微收乘鶴緱山浮槎銀漢尚想風流笑人間兒戲瓜果
堆盤繒綵為樓廣庭淨埽露坐披衣細看新月如鈎
誰道是嫦娥不嫁獨守清秋雅有騷人伴侣長交清影
夷猶舉杯相屬却應羞殺騃女癡牛
又(中秋)
雨霽雲收風高露冷銀河萬里波澄正冰輪初見玉斧
修成還是一年憑欄望處對景愁生想姮娥應念待久
西廂為可中庭番思皓彩不如微暗向人多少深情
長記得墻隂密語花底潛行飲散頻羞燭影夢餘常怯
窗明此時此意有誰曾問月白風清
鵲橋仙
雲容掩帳星輝排燭待得鵲成橋後悤悤相見夜將闌
更應到家家乞巧經年怨别霎時歡會心事如何可
了朝朝莫莫是佳期乍可在人間先老
洞仙歌(草堂集刻毛澤民)
癡牛騃女謾恩深情遠一歲惟能一相見縱金風玉露
勝却人間争奈向雪月花時阻間幽歡猶未足催度
橋歸烏鵲無端便驚散别後欲重來杳杳銀河空悵望
不勝悽斷最可惜當初泛槎人甚不問天邊遮些麽難
多麗(中秋)
晚風清淡雲捲盡輕羅看銀蟾初離海上碧溪萬里澄
波碾雲衢玉輪緩駕照山影寶鏡新磨光徹庭除寒生
綺席無聊清興助吟哦共宴賞明宵天氣晴晦又知他
無眠處夜濡湛露目斷明河念年來青雲失志舉頭
羞見嫦娥且高歌細敲檀板拚痛飲頻倒金荷斷約他
年重揮大手桂枝須斫最高柯恁時節清光比似今夕
更應多功名事到頭須在休用忙呵
卓牌子慢(中秋次田不伐韵)
西樓天將晚流素月寒光正滿樓上笑揖姮娥似看羅
韈塵生鬢雲風亂珠簾終夕捲判不寐闌干凭煗好
在影落清樽冷侵香幄歡餘未教人散
倒垂柳(重九)
曉來煙露重為重陽增勝致記一年好處無似此天氣
東籬白衣至南陌芳筵啓風流曾未遠登臨都在眼底
人生如寄謾把茱萸看仔細擊節聽高歌痛飲莫辭
醉烏帽任教顛倒風裏墜黃花明日縱好無情味
惜黃花慢
霽空如水襯落木墜紅遙山堆翠獨立閒階數聲蟬度
風前幾點雁横雲際已涼天氣未寒時問好處一年誰
記笑聲裏摘得半釵金蕊來至横斜為插烏紗更揉
碎泛入金樽瓊蟻滿酌霞觴願人夀百千可奈此時情
味牛山何必獨沾衣對佳節惟應懽醉看睡起曉蝶也
愁花顇
醉花隂
滿城風雨無端惡孤負登高約佳節若為酬盛與歌呼
勝却秋蕭索菊花旋摘揉青萼滿滿浮杯杓老鬢未
侵霜醉裏烏紗不怕風吹落
又
捧杯不管餘酲惡玉腕寬金約宛轉一聲清戞玉敲冰
渾勝鳴絃索朱唇淺破桃花萼重注鸕鷀杓夜永醉
歸來細想羅襟猶有梁塵落
又
楚鄉易得天時惡風雨長如約不道有幽人衣帶秋深
猶是懸鶉索招呼朋侣如花萼有酒須同酌世態任
凋疎却愛黃花不似羣花落
又(鴛鴦菊)
金鈐玉屑嫌非巧生作文鴛小西帝也多情偷取佳名
分付閒花草淵明手把誰同調羞把簮烏帽寄與綺
窗人百種妖嬈不似酴醿好
又
淋漓盡日黃梅雨斷送春光莫目斷向高樓持酒停歌
無計留春住撲人飛絮渾無數摠是添愁緒回首問
春風争得春愁也解隨春去
解蹀躞
迤邐韶華將半桃杏勻於染又還撩撥春心倍悽黯凖
擬酩酊狂吟可憐無復當年酒腸文膽倦遊覽顦顇
羞窺鸞鑑眉端為誰歛可堪風雨無情暗亭檻觸目千
點飛紅問春争得春愁也隨春減
瑣窗寒(時刻前段尾句多搔首二字非)
柳暗藏鴉花深見蝶物華如繡情多思遠又是一番清
瘦憶前回庭榭來春箇人預約同攜手恨遲留載酒期
程孤負踏青時候搔首雙眉鬭況無似今年一春晴
晝風僝雨僽直得恁時迤逗想閒窗針線倦拈寂莫細
撚酴醿嗅待還家定自冤人淚粉盈襟袖
玉樓春(許運幹生辰)
朱簾碧瓦干雲際占盡瀟灘形勢地傍墻人喚狀元家
想見華堂融瑞氣夀杯莫惜團欒醉跳虎轉龜尋舊
喜小邦只恐久難留異日君王重賜第
又(為童四十夀)
娉婷標格神仙樣幾日珮環離海上小春只隔一旬期
菊蕊包香猶未放霞觴滿酌搖紅浪慢引新聲雲際
響玉顔長與姓相宜夀數三回排第行
又(茶)
酒闌未放賓朋散自揀冰芽教旋碾調膏初喜玉成泥
濺沫共驚銀作線巳知於我情非淺不必叮嚀書椀
面滿嘗乞得夜無眠要聽枕邊言語軟
清平樂(熟水)
開心煗胃最愛門冬水欲識味中猶有味記取東坡詩
意笑看玉笋雙傳還思此老親煎歸去北窗高卧清
風不用論錢
又
花隂轉午小院清無暑雪椀冰甌凝灝露自滌紫毫雞
距麝煤落紙生春秪應李衛夫人我亦前身逸少莫
嗔太逼君真
漁家傲(十月二日老妻生辰)
昨日小春纔得信明宵新月初生暈又對夀觴斟九醖
香成陣歡聲點破梅梢粉琪樹長青資玉潤鴛鴦不
老眠沙穩此去期程知遠近君休問山河有盡情無盡
又(同前)
菊暗荷枯秋已滿橙黃橘綠冬初煗草草杯盤成小宴
慇勤勸樽前莫遣霞觴淺兩鬢從教霜點半人生最
要長為伴舉酒豈徒稱夀算深深願來年更看門風換
又(同前)
梅暈漸開紅蠟壘菊籬尚耀黃金蕊正是小春風物美
宜家喜生朝顔巷猶和氣古鼎氤氲雲縷細霞觴㶑
灩紅鱗起聽取慇勤歌裏意千秋歲北堂同我供甘旨
又
事事無心閒散慣有時獨坐溪橋畔雨密波平魚曼衍
魚曼衍綸輕釣細隨風捲憶昔故人為侣伴而今怎
奈成疎間水遠山長無計見無計見投竿頓覺腸千斷
雙雁兒
窮隂急景暗推遷減綠鬢損朱顔利名牽役幾時閒又
還驚一歲圓勸君今夕不須眠且滿滿泛觥船大家
沉醉對芳筵願新年勝舊年
又
休驚明日歲華新且喜得又逢春北堂歌舞奉慈親願
遐齡等大椿□□□□□□□□□□□□□□□
□□□□□□□□□□□
迎春樂
新來特特更門地都收拾山和水看明年事事如意迎
福禄俱來至莫管明朝添一歲儘同向罇前沉醉且
共唱迎春樂祝母千秋歲
永遇樂
鴛瓦霜明繡簾煙煗和氣容與雲想衣裳風清環珮擁
翠蛾扶步蓬山遠别仙班知是有客舊同儔侣朅來到
人間又也愛他相門榮遇清秋菊在小春梅綻正是
年華好處酒滿瑤觴歌翻金縷莫放行雲去已隨夫貴
仍因兒顯兩國看封齊楚此時對生朝聽我却稱夀語
又
黃葉繽紛碧江清淺錦水秋莫畫鼓鼕鼕高牙颭颭離
棹無由駐波聲笳韵蘆花蓼穟翻作别離情緒須知道
風流太守未嘗恝情來去那堪對此來時單騎去也
文鴛得侶繡被熏香蓬窗聽雨還解知人否一川風月
滿堤楊柳今夜酒醒何處□□□雙栖正穩慢搖去櫓
又(梅子)
風褪柔英雨肥繁實又還如豆玉核初成紅腮尚淺齒
軟酸微透粉墻低亞佳人驚見不管露沾襟袖折一枝
釵頭未插應把手捘頻嗅相如病酒只因思此免使
文君眉皺入鼎調羹攀林止渴功業還依舊看看飛燕
銜將春去又是欲黃時候争如向金盤滿捧共君對酒
玉燭新
荒山藏古寺見傍水梅開一枝三四蘭枯蕙死登臨處
慰我魂消惟此可堪紅紫曾不解和羹結子高壓盡百
卉千葩因君合脩花史韶華且莫吹殘待淺揾松煤
寫教形似此時胸次凝冰雪洗盡從前塵滓吟安箇字
判不寐勾牽幽思誰伴我香㝛蜂媒光浮月姊
御街行
平生厭見花時節惟只愛梅花發破寒迎臘吐幽姿占
斷一番清絶照溪印月帶煙和雨傍竹仍藏雪松煤
淡出宜孤潔最嫌把鉛華說暗香銷盡欲飄零須得笛
聲嗚咽這些風味自家領略莫與傍人說
柳梢青
傲雪凌霜平欺寒力攙借春光步繞西湖興餘東閣可
奈詩腸娟娟月轉迴廊誚無處安排暗香一夜相思
幾枝疎影落在寒窗
又
雪艷煙痕又要春色來到芳樽却憶年時月移清影人
立黃昏一番幽思誰論但永夜空迷夢魂繞徧江南
繚墻深苑水郭山村
又
茆舍疎籬半飄殘雪斜卧低枝可更相宜煙籠修竹月
在寒溪寧寧佇立移時判瘦損無妨為伊誰賦才情
畫成幽思寫入新詩
又
月墮霜飛隔窗疎瘦微見横枝不道寒香解誰羌管吹
到屏帷箇中風味誰知睡乍起烏雲任欹嚼蕊挼英
淺顰輕笑酒半醒時
又
日轉墻東幾枝寒影一點香風清不成眠醉憑詩興起
繞珍叢平生只箇情鍾漸老矣無愁可供最是難忘
倚樓人在横笛聲中
又
玉骨冰肌為誰偏好特地相宜一段風流廣平休賦和
靖無詩綺窗睡起春遲困無力菱花笑窺嚼蕊吹香
眉心貼處鬢畔簮時
又
為愛冰姿畫看不足吟看不足已恨春催可堪風裏飛
英相逐祇應自惜高標似羞伴妖紅媚綠藏白收香
放他桃李漫山麄俗
又
水曲山傍寒梢冷蕊隱映修篁細細吹香疎疎沉影惱
斷回腸為伊駐馬横塘漫立盡煙村夕陽空裊吟鞭
幾多詩句不入思量
又
天付風流相時宜稱著處清幽雪月光中煙溪影裏松
竹梢頭却憎吹笛高樓一夜裏教人鬢秋不道明朝
半隨風遠半逐波浮
又
屋角墻隅占寬閑處種兩三株月夕煙朝影侵窗牖香
徹肌膚羣芳欲比何如癯儒豈膏粱共途因事順心
為花修史從記中書
又
瑞鴨煙濃曉來絃管聲在霜空却退寒威借回春色滿
苑香風幾時人下瑤宫記千載今朝慶逢滿捧瑤觴
芝蘭叢裏錦繡光中
又
江月軒中拍堤新漲繞院熏風深注瑤觴低歌金縷聲
在晴空新詞儘索無窮斷酩酊衰顔為紅願得年年
繁枝子滿綠葉隂濃
又(步觀察生辰二首)
槐院風清霽天欲曉武曲增明元是今朝會生名將力
佐中興皇家息馬休兵享逸樂嬉遊太平憂國胸襟
平戎材略分付瑤觥
又
灼灼紅榴垂垂綠柳庭戸清和羅綺香中十分春酒幾
叠高歌遐齡欲問如何記平日隂功數多千載今朝
笑看池面龜戲青荷
又(李瑩)
小閣深沉酒醺香煗容易眠熟夢入仙源桃紅似火李
瑩如玉覺來幾許悲涼記永夜傳杯換燭繡被熏香
寶釵落枕同論心曲
又(癸未秋社有懷故山)
送燕迎鴻未寒時節已涼天氣鍼線倦拈簾幃低捲别
般風味欹眠夢到山中共老幼扶攜笑喜桑柘影深
雞豚香羡家家人醉
又
暴雨生涼做成好夢飛到伊行幾葉芭蕉數竿脩竹人
在南窗傍人笑我恓惶算除是鐵心石腸一自别來
百般宜處都入思量
解連環
素書誰托嗟鱗沉雁斷水遙山邈問别來幾許離愁但
只覺衣寬不禁消薄歲歲年年又豈是春光蕭索自無
心強陪醉笑負他滿庭花藥援琴試彈賀若儘清于
别鶴悲甚霜角怎得斜擁檀槽看小品吟商玉纖推却
旋煗薰爐更目炷龍津雙萼正懷思又還夜永燭花自
落
踏莎行
燈月交光笙簧逓響繁華依舊昇平樣心期休卜紫姑
神文章曾照青藜杖歌落梁塵酒搖鱗浪暫還南國
同邀賞明年侍輦向端門却瞻日表青霄上
探春令
梅英粉淡柳梢金軟蘭芽依舊見萬家燈火明如晝正
人月圓時候挨香傍玉偷攜手儘輕衫寒透聽一聲
畫角催殘漏惜歸去頻回首
又
雪梅風柳弄金鈎粉峭寒猶淺又還近三五銀蟾滿漸
玉漏聲初短樽前重約年時伴揀燈詞先按便直饒
心似蛾兒撩亂也有春風管
又
搦兒身分側兒鞋子捻兒年紀著一套時樣□□紅甚
打扮饒濟濟回頭一笑千嬌媚知幾多深意奈月華
燈影交相照俏没箇商量地
又(劉伯玉生辰)
東風初到小梅枝上又驚春近料天台不比人間日月
桃萼紅英暈劉郎浪迹憑誰問莫因詩瘦損怕桑田
變海仙源重返老大無人認
人月圓
風和日薄餘煙嫰側側透鮫綃相逢且喜人圓玳席月
滿丹霄爛遊勝賞高低燈火鼎沸笙簫一年三百六
十日願長似今宵
又
月華燈影光相射還是元宵也綺羅如畫笙歌逓響無
限風雅閙蛾斜插輕衫乍試閑趁尖耍百年三萬六
千夜願長如今夜
眼兒媚
柳腰花貌天然好聰慧更温柔千嬌百媚一時半霎不
離心頭是人總道新來瘦也著甚來由假饒薄命因
何瘦了剗地風流
倒垂柳
南州初會遇記惺惺說底語而今精神傾下越樣風措
雍門人獨夜客舍停杯處餘香應未冺憑君重唱金縷
移宫易羽縱有離愁休怨訴客裏忒淒涼怕聽斷腸
句情山曲海君已心相許驂鸞乘月正好同歸去
南歌子
露寵粧成態風扶醉裏身謾勞逸使走征塵嶺外隴頭
何處不知春詩思清如水毫端妙入神可憐徒效越
娘顰為問吟哦摹寫幾曾真
又(次東坡端午韵)
小雨疎疎過長江滚滚流落霞殘照晚明樓又是一番
重午身寄南州羅綺紛香陌魚龍漾彩舟不堪回首
鳳池頭誰道於今霜鬢猶自淹留
又(巳未和韵)
波静明如染山光翠欲流晚來乘興上裝樓樓外誰歌
新唱知有黃州擬泛銀河浪聊乘藕葉舟蓬山應是
隱鰲頭借問謫仙何在今為誰留
又
笛噴風前曲歌翻意外聲年來老子厭風情可是於君
一見眼雙明枕臂聽殘漏停杯對短檠直教筆底有
文星欲狀此時情味若為成
又
巾染烏煙碧衣拖曉露鮮盈盈風骨小神仙特地勾牽
處士夢巫山星㝛羅胸次牙籖弄指端憑君為算以
行年試問與伊結得幾生緣
又
綵縷牽腸斷明珠暗滴圓從頭顆顆手親穿寄與仙卿
同結此生緣和串攏瑜臂連雲墜雪肩循環密數對
沉煙似我真情不斷永相聯
西江月
沙上鷗羣輕戲雲端雁陣斜鋪殷勤特為故人書寫盡
衷腸情素名字縱非儔匹夤緣自合歡娛儘教&KR0034;抹
費工夫到底翻成喫醋
又
態度雪香花瘦情懷雨潤雲温故將淡墨寫精神記得
洗章餘暈只恐妖嬈未似誰云彼此難分别來顦顇
不堪論相對無言有恨
生查子
秋深郎未歸月上人初静無語意遲遲步轉梧桐影
羅衣寬莫裁雲鬢鬆還整誰與問相思立盡清宵永
又
秋來愁更深黛拂雙蛾淺翠袖怯春寒脩竹蕭蕭晚
此意有誰知恨與孤鴻遠小立背西風又是重門掩
又
妖嬈百種宜總在春風面含笑又和嗔莫作丹青現
問著却無言覻了還回盼底處奈思量倦了還轉展
甘草子
秋莫永夜西樓冷月明窗戸夢破櫓聲中憶在松江路
欹枕試尋曾遊處記歴歴風光堪數誰與浮家五湖
去儘醉眠秋雨
鷓鴣天
湖上風光直萬金芙容並蔕照清深須知花意如人意
好在雙心同一心詞共唱酒俱斟夜闌扶醉小亭隂
當時比翼連枝願未必風流得似今
又
休倩傍人為正冠披襟散髮最宜閑水雲況得平生趣
富貴何曾著眼看低泊棹稱鳴鑾一樽長向枕邊安
夜深貪釣波間月睡起知他日幾竿
又
不學真空不學仙不居㕓市不居山時沽魯酒供詩興
莫管吳霜點鬢斑只麽去幾時還豈知魂夢□□間
憑君休作千年調到處惟知一味閑
又
蕙性柔情忒可憐盈盈真是女中仙披圖一見春風面
攜手疑同玳瑁筵揮象管擘蠻牋等閑寫就碧雲篇
風流意態猶難畫瀟洒襟懷怎許傳
天下樂
雪後雨兒雨後雪鎮日價長不歇今番為寒忒太切和
天地也來厮鼈睡不著身心自暗攧況味憑誰說枕
衾冷得渾似鐵秪心頭些箇熱
玉抱肚
同行同坐同攜同卧正朝朝莫莫同歡怎知終有抛軃
記江臯惜别那堪被流水無情送輕舸有愁萬種恨未
說破知重見甚時可見也渾閑堪嗟處山遙水遠音
書也無箇這眉頭強展依前鎖這淚珠強收依前墮我
平生不識相思為伊煩惱忒大你還知麽你知後我也
甘心受摧挫又只恐你背盟誓似風過共别人忘著我
把洋瀾左都捲盡與殺不得這心頭火
雨中花令
堪惆悵紅塵千里恨死撥浮名浮利欠我温存少伊撋
就兩處懸懸地擬待歸來伏不是更與問孤眠子細
月照紗窗曉燈殘夢多少惡滋味
又
早已是花魁柳冠更絶唱不容同伴畫鼓低敲紅牙隨
應著箇人勾喚慢引鶯喉千樣轉聽過處幾多嬌怨
換羽移宫偷聲減字不顧人腸斷
又
原來是雲温雨潤誚不解佯嗔偷悶傾坐精神懽人情
性眉際生春暈語帶京華清更韵聽婭姹鶯喉嬌穩
别後相思心頭欲見覓箇燈花信
明月棹孤舟(白玉同向誤作夜行船後三闋誤今按譜正之)
不假鉛華嫌太白玉搓成體柔腰搦明月堂深蓮花杯
軟情重自斟瓊液寄語碔砆休並立信秦城未教輕
易絳闕樓成藍橋藥就好吹簫乘鸞翼
又(吕倩)
醉袖輕籠檀板轉聽聲聲曉鶯初囀花落江南柳青客
舍多少舊愁新怨我也尋常聽見慣渾不似這翻撩
亂調少情多語嬌聲咽曲與寸腸俱斷
又(周三五)
寶髻雙垂煙縷縷年紀小未周三五壓衆精神出羣標
格偏向衆中翹楚記得譙門初見處禁不定亂魂飛
去掌托鞋兒肩拖裙子悔不做閑男女
又
怪被東風相錯誤落輕帆暫停煙渚桐樹隂森茆檐瀟
洒元是那回來處相與枉朋沽綠醑聽胡姬隔窗言
語我既癡迷君還留戀明日慢移船去
夜行船
夾岸綺羅歡聚看喧喧彩舟來去晴放湖光雨添山色
誰識總相宜處輸與騷人却知勝趣醉臨流戲評坡
句若把西湖比西子這東湖似東隣女
兩同心
行看不足坐看不足柳條軟斜倚春風海棠睡醉欹紅
玉清堪掬桃李漫山真成麄俗遙夜幾番相屬暗魂
飛逐深酌酒低唱新聲密傳意解回嬌目知誰福得似
風流可伊心曲
又
秋水明眸翠螺堆髮却扇坐羞落庭花凌波步塵生羅
襪芳心發分付春風恰當時節漸解愁花怨月忒貪
嬌劣寧寧地情態千人惺惺處語言低說相思切不見
須臾可堪離别
又
月可中庭夜涼初燕見箇人越格風流饒濟濟入時打
扮小從容不似前回匆匆得見坐上不禁腸斷捧杯
深勸争敢望白雪新聲唯啜得秋波一眄告從今休要
教人千呼萬喚
又(夢牛楚)
涼生秋早夢魂忒好見玉人且喜且悲接璚臉厮偎厮
抱信言多剛被山禽一聲催曉覺來滿船清悄愁恨
多少知是我憐你心微知是你與我情厚謝殷勤不易
山遙水遠尋到
相見歡(向作烏夜啼誤)
不禁枕簟新涼夜初長又是驚回好夢葉敲窗江南
望江北望水茫茫贏得一襟清淚伴餘香
朝天子(周師從小閣)
小閣寬如掌占螺浦山川夷曠千竒萬狀見雲煙收放
更永夜風生明月上用取真成無盡藏誰共賞徙倚
撫危欄吟望
步蟾宫(九月二十六夜宿周師從家睡覺風雨作有懷木犀)
桂花馥郁清無寐覺身在廣寒宫裏憶吾家妃子舊遊
瑞龍腦暗藏葉底不堪午夜西風起更颭颭萬絲斜
墜向曉來却是給孤園乍驚見黃金布地
又
一斑兩點從初起這手脚漸不靈利背人只得暗搔爬
腥臭氣熏天炙地下梢管取好膿水要潔淨怎生堪
洗自身作壊匹如閒更和却傍人帶累
長相思(己卯歲留塗上同諸交泛舟至盧家洲登小閣追用賀方回韵以資坐客歌笑)
急雨回風淡雲障日乘閒攜客登樓金桃帶葉玉李含
朱一樽同醉青州福善橋頭記檀槽淒絶春笋纖柔窗
外月西流似潯陽商婦鄰舟況得意情懷倦粧模樣
尋思可奈離愁何妨乘逸興任征帆直扺蘆洲月怯花
羞重見相歡情更稠問何時佳期卜夜綢繆
曲江秋
前山雨歇愛竹樹低隂軒窗無熱珠箔半垂清風細繞
蕭蕭吹華髮珍簟粲枕設珊瑚瘦琉璃滑永日欹枕知
誰是伴舊書重揭清絶輕雲淡月夢同泛滄波萬叠
杯盤狼籍處相扶就枕歡笑歌翻雪轉棹小溪灣人家
燈火斷明滅正攜手無端驚回檻外數聲鶗鴂
又
香消燼歇喚沉水重然薰爐猶熱銀漢墜懷冰輪轉影
冷光侵毛髮隨分且宴設小槽酒真珠滑漸覺夜闌烏
紗露濡畫簷風揭清絶輕紈弄月緩歌處眉山怨叠
持杯須我醉香紅映臉雙腕凝霜雪飲散晚歸來花梢
指點流螢滅睡未穩東窗漸明遠樹又聞鶗鴂
又
鳴鳩怨歇對急雨過雲暗風吹熱漠漠稻田差差柳岸
新沐青絲髮樓上素琴設愛流水隨絃滑深炷龍津濃
熏絳幕博山頻揭超絶遙岑吐月照蒼蒨重重叠叠
恍然身在處渾疑同泛花舫波噴雪滉漾醉魂醒驚呼
不是漚生滅竚望久空嘆無才可賦厭聽鶗鴂
點絳唇(趙育才席上用東坡韵贈歌者)
小閣清幽膽瓶高插梅千朵主賓歡坐不速還容我
換羽移宫絶唱誰能和伊知麽暫聽些箇已覺絲成堁
(堁者塵起貌言其聲之繞梁也一作褁字者誤)
逃禪詞
