唐人萬首絶句選卷二
宋洪邁元本
刑部尚書王士禎選
五言二
李益
江南曲
嫁得瞿唐賈朝朝誤妾期早知潮有信嫁與弄潮兒
贈盧綸
世故中年别餘生此會同却將悲與病獨對朗陵翁
鷓鴣詞
湘江斑竹枝錦翅鷓鴣飛處處湘雲合郎從何處歸
揚州懷古
故國歌鐘地長橋車馬塵彭城郭邊柳偏似不勝春
揚州早鴈
江上三千鴈年年過故宮可憐江上月偏照斷根蓬
金吾子
繡帳博山爐銀鞍馮子都黃昏莫攀折驚起欲棲烏
洛橋
金谷園中柳春來似舞腰那堪好風景獨上洛陽橋
李端
聽箏
鳴箏金粟柱素手玉房前欲得周郎顧時時誤拂絃
溪行遇雨寄柳中庸
日落衆山昏瀟瀟暮雨繁那堪兩處宿共聽一聲猿
盧綸
塞下曲(四首)
鷲翎金僕姑燕尾繡蝥弧獨立揚新令千營共一呼
林暗草驚風將軍夜引弓平明尋白羽沒在石稜中
月黑鴈飛高單于遠遁逃欲將輕騎逐大雪滿弓刀
野幕敞瓊筵羌戎賀勞旋醉和金甲舞雷鼓動山川
皇甫冉
送王司直
西塞雲山遠東風道路長人心勝潮水相送過潯陽
婕妤怨(二首)
花枝出建章鳳輦發昭陽借問承恩者雙蛾幾許長
長信多秋氣昭陽借月華那堪閒永巷聞道選良家
淮口寄趙員外
欲逐淮潮上暫停魚子溝相望知不見終是屢回頭
司空曙
金陵懷古
輦路江楓暗宮朝野草春傷心庾開府老作北朝臣
送盧秦卿
知有前期在難分此夜中無將故人酒不及石尤風
韓翃
漢宮曲
繡幕珊瑚鉤香閨翡翠樓深情不肯道嬌倚鈿箜篌
柳中庸
江行
繁隂乍隠洲落葉初飛浦蕭蕭楚客帆暮入寒江雨
戴叔倫
題三閭大夫廟
沅湘流不盡屈子怨何深日暮秋風起蕭蕭楓樹林
關山月
一鴈過連營繁霜覆古城胡笳在何處半夜起邊聲
嚴維
送人往金華
明月雙谿水清風八詠樓少年為客處今日送君遊
朱放
題竹林寺
歲月人間促煙霞此地多殷勤竹林寺更得幾回過
武元衡
春日作
縱横桃李枝澹蕩春風吹美人歌白苧萬恨在蛾眉
權德輿
敷水驛
空見水名敷秦樓往事無臨風駐征騎聊復捋髭鬚
玉臺體
昨夜裠帶解今朝蟢子飛鉛華不可棄莫是藁砧歸
柳宗元
長沙驛
海鶴一為别存亡三十秋今來數行淚獨上驛南樓
江雪
千山鳥飛絶萬徑人蹤滅孤舟蓑笠翁獨釣寒江雪
劉禹錫
罷和州遊建康
秋水清無力寒山暮多思官閒不計程徧上南朝寺
經檀道濟故壘
萬里長城壞荒營野草秋秣陵多士女猶唱白符鳩
視刀環
常恨言語淺不如人意深今朝兩相視脈脈萬重心
三閣詞
珠薄曲瓊鉤子細見揚州北兵那得渡浪語判悠悠
淮隂行(二首)
今日轉船頭金烏指西北煙波與春草千里同一色
隔浦望行船頭昂尾幰幰無奈挑菜時清淮春浪軟
(挑菜本作脫萊周益公詩話云山谷謂淮隂行情調殊麗惟脫萊時不可解予見古本作挑菜時東坡惠)
(州詩水生挑菜渚恐用此語今從之詩話首句作隔浦望郎船與此小異)
秋風引
何處秋風至蕭蕭送鴈羣朝來入庭樹孤客最先聞
紇那曲
楊柳鬱青青竹枝無限情周郎一回顧聽唱紇那聲
别蘇州
流水閶門外秋風吹柳條從來送客處今日自魂銷
孟郊
古别離
欲别牽郎衣郎今向何處不恨歸來遲莫向臨卭去
張籍
寄僧
松暗水涓涓夜涼人未眠西峰月猶在遥憶草堂前
涇州
行到涇州塞惟聞羌戍鼙道旁雙古堠猶記向安西
令狐楚
遠别離
玳織黃金履金裝翡翠簪畏人相借問不擬到城南
思君恩
小苑鶯歌歇長門蝶舞多眼看春又去翠輦不曾過
從軍行(二首)
暮雪連青海隂雲覆白山可憐班定遠生入玉門關
却望冰河闊前登雪嶺高征人幾多在又擬戰臨洮
王涯
閨人贈遠(二首)
花明綺陌春柳拂御溝新為報遼陽客流光不待人
形影一朝别煙波千里分君看望君處祇是起行雲
張仲素
春閨思
裊裊城邊柳青青陌上桑提籠忘采葉昨夜夢漁陽
春遊曲
行樂三春節林花百和香當年重意氣先占鬭雞場
白居易
庾樓新歲
歲時銷旅貌風景觸鄉愁牢落江湖意新年上庾樓
南浦别
南浦淒淒别西風嫋嫋秋一看腸一斷好去莫回頭
勤政樓西柳
半朽臨風樹多情立馬人開元一株柳長慶二年春
問劉十九
綠螘新醅酒紅泥小火爐晚來天欲雪能飲一杯無
元稹
行宮
寥洛古行宮宮花寂寞紅白頭宮女在閒坐說玄宗
西還
悠悠洛陽夢鬱鬱灞陵樹落日正西歸逢君又東去
李賀
馬詩(二首)
赤兔無人用當須呂布騎吾聞果下馬羈策任蠻兒
飂叔去匆匆如今不豢龍夜來霜壓棧駿骨折西風
張祜
河滿子
故國三千里深宮二十年一聲河滿子雙淚落君前
玉樹後庭花
輕車何草草猶唱後庭花玉座誰為主徒悲張麗華
江南逢故人
河洛多塵事江山半舊遊春風故人夜又醉白蘋洲
徐凝
楊叛兒
哀怨楊叛兒駘蕩君知否香死博山爐烟生白門柳
張起
春情
畫閣餘寒在新年舊燕飛梅花猶帶雪未得試春衣
楊凌
賈客怨
山水路悠悠逢灘即滯留西江風未便何日到荆州
楊凝
柳絮
河畔多楊柳追遊盡狹斜春風一回送亂入莫愁家
唐彦謙
齊文惠宮人
認得前家令宮人淚滿裾不知梁佐命全是沈尚書
小院
小院無人夜烟斜月轉明清宵易怊悵不必有離情
賈島
劒客
十年磨一劒霜刃未曾試今日把似君誰有不平事
陸暢
雪
怪得朔風急前庭如月輝天人寧許巧剪水作花飛
沈如筠
閨怨
鴈盡書難寄愁多夢不成願隨孤月影流照伏波營
潘佐
送人之宣城
江畔送行人千山生暮氛謝安團扇上為畫敬亭雲
杜牧
題水西寺
三日去還住一生焉再遊含情碧溪水重上粲公樓
寄遠
隻影隨驚鴈單棲鎖畫籠向春羅袖薄誰念舞臺風
江樓
獨酌芳春酒登樓已半醺誰驚一行鴈衝斷過江雲
李商隠
漫成
霧夕詠芙蕖何郎得意初此時誰最賞沈范兩尚書
張惡子廟
下馬奠椒漿迎神白玉堂如何鐵如意獨自與姚萇
追代盧家人嘲堂内
道却横波字人前莫漫羞秖應同楚水長短入淮流
李夫人
一帶不結心兩股方安髻慚愧白茅人月沒教星替
滯雨
滯雨長安夜殘燈獨客愁故鄉雲水地歸夢不宜秋
餞席送人之梓州
莫歎萬重山君還我未還武關猶悵望何況百牢關
柳枝(集作無題本是律詩上二句亦不同)
本是丁香樹春條結始生王作彈棋局中心最不平
散關遇雪
劒外從軍遠無人與寄衣散關三尺雪回夢舊鴛機
温庭筠
三月雪
三月雪連夜未應傷物華只緣春欲盡留著伴梨花
碧澗驛曉思
孤燈伴殘夢楚國在天涯月落子規歇滿庭山杏花
許渾
早春憶江南
雲月有歸處故山清洛南如何一花發春夢徧江潭
塞下曲
夜戰桑乾北秦兵半不歸朝來有鄉信猶自寄寒衣
趙嘏
寒塘
曉髮梳臨水寒塘坐見秋鄉心正無限一鴈過南樓
施肩吾
湘竹詞
萬古湘江竹無窮奈怨何年年長春筍只是淚痕多
李頻
渡漢江
嶺外音書絶經冬復歴春近鄉情更怯不敢問來人
孟遲
懷鄭洎
風蘭舞幽香雨葉墮殘滴美人來不來前山看向夕
陸龜蒙
江行
酒旗菰葉外樓影浪花中布帆張數幅唯待鯉魚風
夕陽
渡口和帆落城邊帶角收如何茂陵客江上倚危樓
皮日休
和陸魯望
刻石書離恨因成别後悲莫嫌春繭薄猶有萬重絲
司空圖
樂府
寳馬跋塵光雙馳照路旁喧傳報戚里明日幸長楊
韓偓
效崔國輔體
雨過碧苔院霜來紅葉樓閒階上斜日鸚鵡伴人愁
從獵
蹀躞巴賨馬陪鰓碧野雞忽聞仙樂動賜酒玉偏提
儲嗣宗
早春
野樹花初發空山獨見時踟蹰歴陽道鄉思滿南枝
鄭谷
望湖亭
湘水似伊水湘人非故人登臨獨無語風柳自搖春
李收(或作牧)
幽情
幽人惜春暮潭上折芳草佳期何時還欲寄千里道
蔣吉
石城
繫纜石城下孤吟懷暫開江人橈艇子將謂莫愁來
西鄙人
哥舒歌
北斗七星高哥舒夜帶刀至今窺牧馬不敢過臨洮
荆叔
題慈恩寺塔
漢國山河在秦陵草木深暮雲千里色無處不傷心
釋靈澈
題天姥
天台衆峰外歲晚當寒空有時半不見崔嵬在雲中
遠公墓
古墓石稜稜寒雲晚照凝空悲虎溪月不見鴈門僧
釋貫休
聞笛
霜月夜徘徊樓中羌笛催曉風吹不盡江上落殘梅
洞庭龍女
與許漢陽
海門連洞庭每去三千里十載一歸來辛苦瀟湘水
湘驛女子
題玉溪
紅樹醉秋色碧溪彈夜絃佳期不可再風雨杳如年
安邑坊女子
幽恨詩
卜得上峽日秋江風浪多江陵一夜雨腸斷木蘭歌
唐人萬首絶句選卷二
