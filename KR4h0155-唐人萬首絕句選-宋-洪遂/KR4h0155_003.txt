唐人萬首絶句選卷三
宋洪邁元本
刑部尚書王士禎選
七言一
杜審言
贈蘇書記
知君書記本翩翩為許從戎赴朔邊紅粉樓中應計日
燕支山下莫經年
張說
送梁六
巴陵一望洞庭秋日見孤峰水上浮聞道神仙不可接
心隨湖水共悠悠
張敬忠
邊詞
五原春色舊來遲二月垂楊未挂絲即今河畔冰開日
正是長安花落時
王翰
春日思歸
楊柳青青杏發花年光誤客轉思家不知湖上菱歌女
幾箇春舟在若耶
涼州詞
蒲桃美酒夜光杯欲飲琵琶馬上催醉卧沙場君莫笑
古來征戰幾人回
李白
結襪子
燕南壯士吳門豪筑中置鉛魚隠刀感君恩重許君命
太山一擲輕鴻毛
長門怨
桂殿長愁不記春黃金四壁起秋塵夜懸明鏡秋天上
獨照長門宮裏人
越中懷古
越王勾踐破吳歸戰士還家盡錦衣宮女如花滿春殿
秖今惟有鷓鴣飛
送孟浩然之廣陵
故人西辭黃鶴樓煙花三月下揚州孤帆遠影碧空盡
惟見長江天際流
春夜雒陽聞笛
誰家玉笛暗飛聲散入東風滿洛城此夜曲中聞折柳
何人不起故園情
峨眉山月歌
峨眉山月半輪秋影入平羌江水流夜發青溪向三峽
思君不見下渝州
横江詞(二首)
海潮南去過潯陽牛渚由來險馬當横江欲渡風波惡
一水牽愁萬里長
横江館前津吏迎向余東指海雲生郎今欲渡緣何事
如此風波不可行
上皇西巡南京歌
莫道君王行路難六龍西幸萬人歡地轉錦江成渭水
天迴玉壘作長安
黃鶴樓聞笛
一為遷客去長沙西望長安不見家黃鶴樓中吹玉笛
江城五月落梅花
下江陵
朝辭白帝彩雲間千里江陵一日還兩岸猿聲啼不住
輕舟巳過萬重山
望五老峰
廬山東南五老峰青天削出金芙蓉九江秀色可攬結
吾將此地巢雲松
宣城見杜鵑花
蜀國曾聞子規鳥宣城還見杜鵑花一呌一回腸一斷
三春三月憶三巴
舟下荆門
霜落荆門煙樹空布颿無恙挂秋風此行不為鱸魚膾
自愛名山入剡中
與賈舍人至汎洞庭(二首)
洞庭西望楚江分水盡南天不見雲日落長沙秋色遠
不知何處弔湘君
洞庭湖西秋月輝瀟湘江北早鴻飛醉客滿船歌白紵
不知霜露入秋衣
巴陵贈賈舍人
賈生西望憶京華湘浦南遷莫怨嗟聖主恩深漢文帝
憐君不遣到長沙
望天門山
天門中斷楚江開碧水東流向北迴兩岸青山相對出
孤帆一片日邊來
長門怨
天迴北斗挂西樓金屋無人螢火流月光欲到長門殿
别作深宮一段愁
陌上贈美人
白馬驕行踏落花垂鞭直拂五雲車美人一笑搴珠箔
遥指紅樓是妾家
王昌齡
閨怨
閨中少婦不知愁春日凝妝上翠樓忽見陌頭楊柳色
悔教夫壻覓封侯
聽流人水調子
孤舟微月對楓林分付鳴箏與客心嶺色千重萬重雨
斷腸收與淚痕深
梁苑
梁園秋竹古時煙城外風悲欲暮天萬乘旌旗何處在
平臺賓客有誰憐
别李浦之京
故園今在灞陵西江畔逢君醉不迷小弟鄰莊尚漁獵
一封書寄數行啼
甘泉歌
乘輿執玉已登壇細草霑衣春殿寒昨夜雲生拜初月
萬年甘露水晶盤
芙蓉樓送辛漸(二首)
寒雨連江夜入吳平明送客楚山孤洛陽親友如相問
一片冰心在玉壺
丹陽城南秋海隂丹陽城北楚雲深高樓送客不能醉
寂寂寒江明月心
重别李評事
莫道秋江離别難舟船明日是長安吳姬緩舞留君醉
隨意青楓白露寒
送狄宗亨
秋在水清山暮蟬洛陽樹色鳴臯煙送君歸去愁不盡
又惜空度涼風天
送别魏二
醉别江樓橘柚香江風引雨入船涼憶君遥在湘山月
愁聽清猿夢裏長
盧溪别人
武陵溪口駐扁舟溪水隨君向北流行到荆門上三峽
莫將孤月對猿愁
長信秋詞(三首)
金井梧桐秋葉黃珠簾不卷夜來霜熏籠玉枕無顔色
卧聽南宮清漏長
奉帚平明金殿開且將團扇共徘徊玉顔不及寒鴉色
猶帶昭陽日影來
真成薄命久尋思夢見君王覺後疑火照西宮知夜飲
分明複道奉恩時
西宮春怨
西宮夜靜百花香欲卷珠簾春恨長斜抱雲和深見月
朦朧樹色隐昭陽
西宮秋怨
芙蓉不及美人妝水殿風來珠翠香却恨含情掩秋扇
空懸明月待君王
從軍行(五首)
烽火城西百尺樓黃昏獨坐海風秋更吹羌笛關山月
無那金閨萬里愁
琵琶起舞換新聲總是關山離别情撩亂邊愁聽不盡
高高秋月照長城
青海長雲暗雪山孤城遥望玉門關黃沙百戰穿金甲
不破樓蘭終不還
秦時明月漢時關萬里長征人未還但使龍城飛將在
不教朔馬度隂山
大漠風塵日色昏紅旗半卷出轅門前軍夜戰洮河北
巳報生禽吐谷渾
殿前曲
昨夜風開露井桃未英前殿月輪高平陽歌舞新承寵
簾外春寒賜錦袍
青樓怨
香幃風動花入樓高調鳴箏緩夜愁腸斷關山不解說
依依殘月下簾鈎
青樓曲(二首)
白馬金鞍從武皇旌旗十萬宿長楊樓頭小婦鳴箏坐
遥見飛塵入建章
馳道楊花滿御溝紅妝漫綰上青樓金章紫綬千餘騎
夫壻朝回初拜侯
河上歌
河上老人坐古槎和丹只用青蓮花至今八十如四十
口道滄溟是我家
王維
送元二使安西
渭城朝雨裛輕塵客舍青青柳色新勸君更盡一杯酒
西出陽關無故人
少年行(三首)
新豐美酒斗十千咸陽遊俠多少年相逢意氣為君飲
繫馬高樓垂柳邊
一身能擘兩雕弧邊騎千重只似無側坐金鞍調白羽
紛紛射殺五單于
漢家君臣歡宴終高議雲臺論戰功天子臨軒賜侯印
將軍佩出明光宮
寄段十六
與君相見即相親聞道君家住孟津為見行舟試借問
客中時有洛陽人
九月九日憶山東兄弟
獨在異鄉為異客每逢佳節倍思親遥知兄弟登高處
徧插茱萸少一人
送韋評事
欲逐將軍取右賢沙場走馬向居延遥知漢使蕭關外
愁見孤城落日邊
送沈子
楊柳渡頭行客稀罟師蕩槳向臨沂唯有相思似春色
江南江北送君歸
寒食汜上作
廣武城邊逢暮春汶陽歸客淚沾巾落花寂寂啼山鳥
楊柳青青渡水人
涼州詞
涼州城外少行人百尺峰頭望塞塵健兒擊鼓吹羌笛
共賽城東越騎神
王之渙
涼州詞
黃河遠上白雲間一片孤城萬仞山羌笛何須怨楊柳
春光不度玉門關
杜甫
江畔獨步尋花(三首)
稠花亂蘂裹江濱行步欹危實怕春詩酒尚堪驅使在
未須料理白頭人
黃師塔前江水東春光懶困倚微風桃花一簇開無主
可愛深紅間淺紅
黃四孃家花滿溪千朵萬朵壓枝低流連戲蝶時時舞
自在嬌鶯恰恰啼
戲作寄上漢中王
謝安舟檝風還起梁苑池臺雪欲飛杳杳東山攜漢妓
泠泠修竹待王歸
和嚴鄭公軍城早秋
秋風嫋嫋動高旌玉帳分弓射敵營巳收滴博雲間戍
更奪蓬婆雪外城
解悶(四首)
商胡離别下揚州憶上西陵故驛樓為問淮南米貴賤
老夫乘興欲東遊
一辭故國十經秋每見秋瓜憶故丘今日南湖采薇蕨
何人為覓鄭瓜州
不見高人王右丞輞川丘壑蔓寒藤最傳秀句寰區滿
未絶風流相國能
復憶襄陽孟浩然清詩句句盡堪傳即今耆舊無新語
漫釣槎頭縮項鯿
戲為絶句
才力應難跨數公秖今誰是出羣雄或看翡翠蘭苕上
未掣鯨魚碧海中
承聞河北諸將入朝口號
十二年來多戰場天威已息陣堂堂神靈漢代中興主
功業汾陽異姓王
江南逢李龜年
岐王宅裏尋常見崔九堂前幾度聞正是江南好風景
落花時節又逢君
孟浩然
送杜十四之江南
荆吳相接水為鄉君去春江正淼茫日暮孤帆泊何處
天涯一望斷人腸
常建
送宇文六
花暎垂楊漢水清微風林裏一枝輕秖今江北還如此
愁殺江南離别情
三日尋李九莊
雨歇楊林東渡頭永和三日蕩輕舟故人家在桃花岸
直到門前溪水流
高適
除夜
旅館寒燈獨不眠客心何事轉悽然故鄉今夜思千里
霜鬢明朝又一年
營州歌
營州少年厭原野狐裘蒙茸獵城下一飲千鍾不醉人
自來十歲能騎馬
塞上聞笛
雪淨遥天牧馬還月明羌笛戍樓閑借問梅花何處落
風吹一夜滿關山
九曲詞
鐵騎横行鐵嶺頭西看邏逤取封侯青海秖今將飲馬
黃河不用更防秋
岑參
玉關寄長安主簿
東去長安萬里餘故人何惜一行書玉關西望腸堪斷
況復明朝是歲除
送人
西原驛路挂城頭客散江亭雨未休君去試看汾水上
白雲猶似漢時秋
赴北庭度隴思家
西向輪臺萬里餘也知鄉信日應疎隴山鸚鵡能言語
為報家人數寄書
封大夫破播仙凱歌(二首)
漢將承恩西破戎捷書先奏未央宮天子預開麟閣待
秖今誰數貳師功
日落轅門鼓角鳴千羣面縛出蕃城洗兵魚海雲迎陣
秣馬龍堆月照營
儲光羲
寄孫山人
新林二月孤舟還水滿清江花滿山借問故園隠君子
時時來往在人間
明妃曲
日暮驚沙亂雪飛傍人相勸易羅衣強來前帳看歌舞
共待單于夜獵歸
賈至
巴陵夜别王八員外
柳絮飛時别洛陽梅花發後在三湘世情巳逐浮雲散
離恨空隨江水長
送李侍郎赴常州
雪晴雲散北風寒楚水吳山道路難今日送君須盡醉
明朝相憶路漫漫
春思
紅粉當墟弱柳垂金花臘酒解酴醿笙歌日暮能留客
醉殺長安輕薄兒
巴陵與李十二裴九汎洞庭(二首)
江上相逢皆舊遊湘山永望不堪愁明月秋風洞庭水
孤鴻落葉一扁舟
楓岸紛紛落葉多洞庭秋水晚來波乘興輕舟無近遠
白雲明月弔湘娥
李頎
遇劉五
洛陽一别梨花新黃鳥飛飛逢故人攜手當年共為樂
無驚蕙草惜殘春
寄韓朋
為政心閒物自閒朝看飛鳥暮飛還寄書河上神明宰
羨爾城頭姑射山
綦母潛
過上人蘭若
山頭禪室挂僧衣窗外無人溪鳥飛黃昏半在下山路
却聽鐘聲連翠微
崔國輔
白紵詞
洛陽梨花落如霰河陽桃葉生復齊坐恐玉樓春欲盡
紅綿粉絮裛妝啼
張旭(古本作張顛)
桃花磯
隠隱飛橋隔野煙石磯西畔問漁船桃花盡日隨流水
洞在青溪何處邊
山中留客
山光物態弄春暉莫為輕隂便擬歸縱使晴明無雨色
入雲深處亦沾衣
嚴武
軍城早秋
昨夜秋風入漢關朔雲邊月滿西山更催飛將追驕敵
莫遣沙場匹馬還
薛維翰
怨歌
百尺朱樓臨狹斜新妝能唱美人車皆言賤妾紅顔好
要自狂夫不憶家
李華
春行寄興
宜陽城下草萋萋澗水東流復向西芳樹無人花自落
春山一路鳥空啼
獨孤及
海上懷華中舊遊
涼風臺上三峰月不夜城邊萬里沙離别莫言關塞遠
夢魂長在子真家
元結
款乃曲(二首)
湘江二月春水平滿月和風宜夜行唱橈欲過平陽戍
津吏相呼問姓名
千里楓林煙雨深無朝無暮有猿吟停橈靜聽曲中意
好是雲山韶濩音
韋應物
登樓寄王卿
踏閣攀林恨不同楚雲滄海思無窮數家砧杵秋山下
一郡荆榛寒雨中
寄諸弟
雨中禁火空齋冷江上流鶯獨坐聽把酒看花想諸弟
杜陵寒食草青青
故人重九日求橘
憐君卧病思新橘試摘猶酸亦未黃書後欲題三百顆
洞庭須待滿林霜
休日訪人不遇
九日驅馳一日閒尋君不遇又空還怪來詩思清人骨
門對寒流雪滿山
登寶意上方
翠嶺香臺出半天萬家煙樹滿晴川諸僧近住不相識
坐聽微鐘憶往年
滁州西澗
獨憐幽草澗邊生上有黃鸝深樹鳴春潮帶雨晚來急
野渡無人舟自横
荅東林道士
紫閣西邊第幾峰茅齋夜雪虎行蹤遥看黛色知何處
欲出山門尋暮鐘
劉長卿
送劉萱之道州謁崔大夫
沅水悠悠湘水春臨岐一望一沾巾信陵門下三千客
君到長沙見幾人
送李判官之潤州行營
萬里辭家事鼓鼙金陵驛路楚雲西江春不肯留行客
草色青青送馬蹄
寄别朱拾遺
天書遠召滄浪客幾度臨岐病未能江海茫茫春欲徧
行人一騎發金陵
錢起
歸鴈
瀟湘何事等閒回水碧沙明兩岸苔二十五弦彈夜月
不勝清怨却飛來
李嘉祐
王舍人竹樓
傲吏身閒笑五侯西江取竹起高樓南風不用蒲葵扇
紗帽閒眼對水鷗
題虔上人壁
詩思禪心共竹閒任池流水向人間手持如意高窗裏
斜日沿江千萬山
韓翃
送客之鄂州
江口千家帶楚雲江花亂點雪紛紛春風落日誰相見
青翰舟中有鄂君
送齊山人
舊事仙人白兔公掉頭歸去乂乘風柴門流水依然在
一路寒山萬木中
寒食
春城無處不飛花寒食東風御柳斜日暮漢宮傳蠟燭
輕煙散入五侯家
宿石邑山中
浮雲不共此山齊山靄蒼蒼望轉迷曉月暫飛千樹裏
秋河隔在數峰西
江南曲
長樂花枝雨點消江城日暮好相邀朱樓不閉歲蕤鎖
渌水迴通宛轉橋
酬張千牛
蓬萊闕下事天家上路初回白鼻騧細管晝催平樂酒
春衣夜宿杜陵花
贈李冀
王孫别舍擁朱輪不羨空名樂此身門外碧潭春洗馬
樓前紅燭夜迎人
送人之潞州
官柳青青匹馬嘶回風暮雨入銅鞮佳期别在春山裏
應是人參五葉齊
少年行
千點斑斕噴玉驄青絲結尾繡纏鬃鳴鞭曉出章臺路
葉葉春衣楊柳風
皇甫冉
荅張繼
悵望南徐登北固迢遥西塞阻東關落日臨川問音信
寒潮惟帶夕陽還
送魏十六
秋夜沈沈此送君隂蟲切切不堪聞歸舟明日毘陵道
回首姑蘇是白雲
皇甫曾
巖嶺西望
漢家仙仗在咸陽洛水東流出建章野老至今猶望幸
離宮秋樹獨蒼蒼
唐人萬首絶句選卷三
