唐人萬首絶句選卷五
宋洪邁元本
刑部尚書王士禎選
七言三
李賀
南園(二首)
長卿牢落悲空舍曼倩詼諧取自容見買若耶溪水劒
明朝歸去事猿公
尋章摘句老雕蟲曉月當簾挂玉弓不見年年遼海上
文章何處哭秋風
昌谷北園新筍
斫取青光寫楚辭膩香春粉黑離離無情有恨何人見
露壓烟啼千萬枝
酬荅
雍州二月海池春御水鵁鶄暖白蘋試問酒旗歌板地
今朝誰是拗花人
吕温
劉郎浦
吳蜀成婚此水潯明珠步障幄黃金誰將一女輕天下
欲换劉郎鼎峙心
楊巨源
僧院聽琴
禪思何妨在玉琴真僧不見聽時心離聲怨調秋堂夕
雲向蒼梧湘水深
贈崔駙馬
百尺梧桐畫閣齊簫聲落處彩雲低平陽不惜黃金埒
細雨花驄踏作泥
聽李憑彈箜篌
聽奏繁弦玉殿清風傳曲度禁林明君王聽樂梨園暖
翻到雲門第幾聲
觀妓人入道
荀令歌鐘北里亭翠蛾紅粉敝雲屏舞衣施盡餘香在
今日花前學誦經
盧仝
逢鄭三游山
相逢之處花茸茸石壁攢峰千萬重他日期君何處好
寒流石上一株松
王涯
從軍詞
旄頭夜落捷書飛來奏金門著賜衣白馬將軍頻破敵
黃龍戍卒幾時歸
塞下曲
年少辭家從冠軍金鞍寳劒去邀勲不知馬骨傷寒水
唯見龍城起暮雲
秋夜曲
桂魄初生秋露微輕羅己薄未更衣銀筝夜久殷勤弄
心怯空房不忍歸
宫詞(二首)
一叢高鬢綠雲光官樣輕輕淡淡黃為看九天公主貴
外邊争學内家妝
炎炎夏日滿天時桐葉交加覆玉墀向晚移鐙上銀簟
業叢綠鬢坐彈棋
令狐楚
少年行
家本清河住五城湏憑弓箭得功名等閒飛鞚秋原上
獨向寒雲試射聲
舒元輿
贈潭州李尚書
湘江舞罷忽成悲便脫蠻鞾出絳帷誰是蔡邕琴酒客
魏公懷舊嫁文姬
張仲素
塞下曲(四首)
三戍漁陽再渡遼騂弓在臂劍横腰匈奴似欲知名姓
休傍隂山更射鵰
獵馬千行雁幾雙燕然山下碧油幢傳聲漠北單于破
火照旌旗夜受降
朔雪飄飄開雁門平沙歷亂轉蓬根功名恥記擒生數
直斬樓蘭報國恩
隂磧茫茫塞草肥&KR2417;橰峰上暮雲飛交河北望天連海
蘇武曾持漢節歸
秋閨思(二首)
碧窗斜日藹深暉愁聽寒螀淚溼衣夢裏分明見關塞
不知何路向金微
秋天一夜静無雲斷續鴻聲到曉聞欲寄征人問消息
居延城外又移軍
漢苑行
春風淡蕩景悠悠鶯囀高枝燕入樓千步迴廊聞鳳吹
珠簾處處上銀鉤
天馬詞
蹀躞宛駒齒未齊摐金噴玉向風嘶來時行盡金河道
獵獵輕風在碧蹄
張籍
送蜀客
蜀客南行祭碧雞木棉花發錦江西山橋日晚行人少
時有猩猩樹上啼
蠻中
銅柱南邊毒草春行人幾日到金潾玉鐶穿耳誰家女
自抱琵琶迎海神
蠻州
瘴水蠻中入洞流人家多住竹棚頭青山海上無城郭
唯見松牌記象州
哭孟寂
曲江院裏題名處十九人中最少年今日春光君不見
杏花零落寺門前
法䧺寺東樓
汾陽舊宅今為寺猶有當時歌舞樓四十年來車馬散
古槐深巷暮蟬愁
秋思
洛陽城裏見秋風欲作家書意萬重復恐匆匆說不盡
行人臨發又開封
涼州詞(二首)
邊城暮雨雁飛低蘆筍初生漸欲齊無數鈴聲遥過磧
應䭾白練到安西
鳳林關裏水東流白草黃榆六十秋邊將皆承主恩澤
無人解道取涼州
宫詞(二首)
新鷹初放兔猶肥白日君王在内稀薄暮千門臨欲鎖
紅妝飛騎向前歸
黃金捍撥紫檀槽絃索初張調更高盡理昨来新上曲
内官簾外送櫻桃
寄李渤
五度溪頭躑躅紅嵩陽寺裏講時鐘春山處處行應好
一月看花到幾峰
春别曲
長江春水綠堪染蓮葉出水大如錢江頭橘樹君自種
那不長繫木蘭船
寒塘曲
寒塘沉沉柳葉疎水暗人語驚栖鳬舟中少年醉不起
持燭照水射游魚
王建
江陵使至汝州
回看巴路在雲間寒食離家麥熟還日暮數峰青似染
商人說是汝州山
華清宫
酒幔高樓一百家宫前楊柳寺前花内園分得温湯水
二月中旬巳進瓜
十五夜望月
中庭地白樹栖鴉冷露無聲溼桂花今夜月明人盡望
不知秋思在誰家
霓裳詞(四首)
弟子部中留一色聽風聽水作霓裳散聲未足重来授
直到牀前見上皇
自直梨園得出稀更番上曲不教歸一時跪拜霓裳徹
立地階前賜紫衣
旋翻曲譜聲初足除在梨園未教人宣與書家分手寫
中官走馬賜功臣
傳呼法部按霓裳新得承恩别作行日晚貴妃樓上看
内人舁下綺羅箱
宫詞(二十四首)
羅衫葉葉繡重重金鳳銀鵝各一叢每徧舞時分兩向
太平萬歲字當中
魚藻池中鎖翠娥先皇行處不曾過如今池底休鋪錦
菱角雞頭積漸多
内人相續報花開准擬君王便看来逢著五弦紅繡袋
宜春院裏按歌回
太儀前日暖房来囑向昭陽乞藥栽敕賜一窠紅躑躅
謝恩未了奏花開
御前新賜紫羅襦不下金階上軟輿宫局總来為喜樂
院中新拜内尚書
日冷天晴近臘時玉階金瓦雪離離浴堂門外抄名入
公主家人謝面脂
未承恩澤一家愁乍到宫中憶外頭求守管弦聲款逐
側商調裏唱伊州
東風潑火雨新休舁盡春泥掃雪溝走馬犢車當御路
漢陽公主進雞毬
金吾除夜進儺名畫袴朱衣四隊行院院燒燈如白日
沉香火底坐吹笙
避暑昭陽不擲盧井邊含水噴鴉雛内中數日無呼唤
榻得滕王蛺蝶圖
延英引對碧衣郎江硯宣毫各别牀天子下簾親考試
宫人手裏過茶湯
新調白馬伯鞭聲供奉騎来繞殿行先報諸王侵早入
隔門催進打毬名
對御難爭第一籌殿前不打背身毬内人唱好龜兹急
天子捎回過玉樓
城東北面望雲樓半下珠簾半上鈎騎馬行人長速過
恐防天子在樓頭
射生宫女宿紅妝把得新弓各自張臨上馬時齊賜酒
男兒跪拜謝君王
紅蠻捍撥貼胷前移坐當頭近御筵用力獨彈金殿響
鳳皇飛出四條弦
家常愛著舊衣裳空插紅梳不作妝忽地下階裙帶解
非時應得見君王
琵琶先抹綠腰頭小管丁寧側調愁半夜美人雙起唱
一聲聲出鳳皇樓
春池日暖少風波花裏牽船水上歌遥索劍南新樣錦
東宫先釣得魚多
彈棋玉指兩參差背局臨虚鬭著危先打角頭紅子落
上三金字半邊垂
業叢洗手繞金盆旋拭紅巾入殿門衆裏遥抛金橘子
在前收得便承恩
宿妝殘粉未明天總立昭陽花樹邊寒食内人長白打
庫家先散與金錢
蓬莱正殿壓雲鼇紅日初生碧海濤開著五門遥北望
柘黃新□御牀高(□下浪切)
移来女樂部頭邊新賜花檀木五弦緶得紅羅手帕子
當中更畫一雙蟬
鮑防
上巳寄孟中丞
世間褉事風流處鏡裏雲山若畫屏今日會稽王内史
好將賓客醉蘭亭
竇牟
奉誠園聞笛
曾絶朱纓吐錦茵欲披荒草訪遺塵秋風忽灑西園淚
滿目山陽笛裏人
竇庠
陪留守内巡至上陽宫感興
愁雲漠漠草離離太液鉤陳處處疑薄暮毁垣春雨裏
殘花猶發萬年枝
竇鞏
襄陽寒食寄宇文籍
煙水初銷見萬家東風吹柳萬條斜大隄欲上誰相伴
馬踏春泥半是花
洛中即事
高梧葉盡鳥巢空洛水潺湲夕照中寂寂天橋車馬絶
寒鴉飛入上陽宫
寄南游兄弟
書来未報幾時還知在三湘五嶺間獨立衡門秋水闊
寒鴉飛去日沉山
宫人斜
離宫路遠北原斜生死深恩不到家雲雨今歸何處去
黃鸝飛上野棠花
南游感興
傷心欲問前朝事惟見江流去不回日暮東風春草綠
鷓鴣飛上越王臺
楊憑
雨中怨秋
辭家遠客愴秋風千里寒雲與斷蓬日暮隔山投古寺
鐘聲何處雨濛濛
送客往荆州
巴丘過日暮登城雲水湘東一色平若愛春秋繁露學
正逢元凱鎮南荆
楊凝
初次巴陵
西江浪接洞庭波積水遥連天上河鄉信為憑誰寄去
汀州燕雁漸来多
送客入蜀
劒閣迢迢夢想間行人歸路繞梁山明朝騎馬搖鞭去
秋雨槐花子午關
楊凌
早春雪中
新年雨雪少晴時屢失尋梅問柳期鄉信憶随回雁早
江春寒帶故隂遲
明妃曲
漢國明妃去不還馬䭾弦管向隂山匣中縦有菱花鏡
羞向單于照舊顔
賈島
渡桑乾
客舍并州巳十霜歸心日夜憶咸陽無端更渡桑乾水
却望并州是故鄉
宿林家亭子
牀頭枕是溪中石井底泉通竹下池宿客未眠過夜半
獨聞山雨到来時
贈人斑竹拄杖
揀得林中最細枝結根石上長身遲莫嫌滴瀝紅斑少
恰是湘妃淚盡時
張枯
千秋樂
八月平時花萼樓萬方同樂是千秋傾城人看長竿出
一技初成趙解愁
春鶯囀
興慶池南柳未開太真先把一枝梅内人巳唱春驚囀
花下傞傞軟舞来
邠王小管
虢國潜行韓國随宜春深院映花枝金輿遠幸無人見
偷把邠王小管吹
孟才人
偶因歌態詠嬌嚬傳唱宫中十二春却為一聲河滿子
下泉湏弔孟才人
折楊柳
凝碧池邊斂翠眉景陽樓下綰青絲那勝妃子朝元閣
玉手和烟弄一枝
華清宫(二首)
天闕沉沉夜未央碧雲仙曲舞霓裳一聲玉笛向空盡
月滿驪山宫漏長
紅樹蕭蕭閣半開上皇曾幸此宫来至今風俗驪山下
村笛猶吹阿濫堆
集靈臺(二首)
日光斜照集靈臺紅樹花迎曉露開昨夜上皇新授籙
太真含笑入簾来
虢國夫人承主恩平明騎馬入公門却嫌脂粉汚顔色
淡掃蛾眉朝至尊
阿䳰湯
月照宫城紅樹芳綠窗燈影在雕梁金輿未到長生殿
妃子偷尋阿䳰湯
雨霖鈴
雨霖鈴夜却歸秦猶見張徽一曲新長說上皇和淚教
月明南内更無人
宿盆浦逢崔昇
江流不動月西沉南北行人萬里心况是相逢雁天夕
星河寥落水雲深
聽筝
十指繊繊玉筍紅雁行輕過翠絃中分明似說長城苦
水咽雲寒一夜風
楚州韋中丞箜篌
千重鈎鎖撼金鈴萬顆真珠瀉玉瓶恰值滿堂人欲醉
甲光纔觸一時醒
金陵渡
金陵津渡小山樓一宿行人自欲愁潮落夜江斜月裏
兩三星火是瓜洲
遊淮南
十里長街市井連月明橋上看神仙人生只合揚州死
禪智山光好墓田
徐凝
漢宫曲
水色簾前流玉霜趙家飛燕侍昭陽掌中舞罷簫聲絶
三十六宫秋夜長
憶揚州
蕭孃臉下難勝淚桃葉眉頭易得愁天下三分明月夜
二分無賴是揚州
唐彦謙
穆天子傳
王母清歌玉琯悲瑶臺應有再来期穆王不得重相見
恐為無端哭盛姬
楚天
楚天遥望每長嚬宋玉襄王盡作塵不會瑶姬朝與暮
更為雲雨待何人
寄徐山人
一室清羸鶴體孤體和神瑩爽冰壺吳中高士雖求死
不那稽山有謝敷
垂柳
絆惹春風别有情世間誰敢鬭輕盈楚王江畔無端種
餓損繊腰學不成
鄧艾廟
昭烈遺黎死尚羞揮刀斫石恨譙周如何千載留遺廟
血食巴山伴武侯
曲江春望
杏豔桃光奪晚霞樂遊無廟有年華漢朝冠盖皆陵墓
十里宜春下苑花
落花
紛紛從此見花殘轉覺長繩繫日難樓上有愁春不淺
小桃風雪凭闌干
仲山
千載遺蹤寄薜蘿沛中鄉里漢山河長陵亦是閒丘隴
異日誰知與仲多
洛神
人世仙家本自殊何須相見向中途驚鴻瞥過游龍去
漫惱陳王一事無
長安秋望
柳短莎長溪水流雨微烟暝立溪頭寒鴉閃閃前山去
杜曲黃昏獨自愁
裴交泰
長門怨
自閉長門經幾秋羅衣溼盡淚還流一種蛾眉明月夜
南宫歌管北宫愁
羊士諤
望女几山
女几山頭春雪消路傍仙杏發柔條心期欲去知何日
惆悵回車上野橋
登樓
槐柳蕭疎繞郡城夜添山雨作江聲秋風南陌無車馬
獨上高樓故國情
憶江南舊遊
山隂道上桂花初王謝風流滿晉書會作江南部從事
秋来還復憶鱸魚
郡中
紅衣落盡暗香殘葉上秋光白露寒越女含情巳無限
莫教長袖倚闌干
汎舟後溪
雨餘芳草淨沙塵水綠灘平一帶春唯有啼鵑似留客
桃花深處更無人
盧隐
雨霽登北原
稻黃撲撲黍油油野樹連山澗自流憶得年時馮翊部
謝郎相引上樓頭
朱慶餘
宫中詞
寂寂花時閉院門美人相並立瓊軒含情欲說宫中事
鸚鵡前頭不敢言
劉商
題黃陂夫人祠
蒼山雲雨逐明神唯有香名歲歲春東風三月黃陂水
只見桃花不見人
題潘師房
渡水傍山尋絶壁白雲飛處洞門開仙人来往行無跡
石徑春風長綠苔
錢珝
春恨
負罪將軍在北朝秦淮芳草綠迢迢高臺愛妾魂銷盡
憑仗丘遲為一招
李羣玉
寄友
野水晴山雪後時獨行村路更相思無因一向溪頭醉
處處寒梅映酒旗
漢陽太白樓
江上晴樓翠靄間滿簾春水滿窗山青楓綠草將愁去
遠入吳雲暝不還
南莊春曉
草暖沙長望去舟微茫烟浪向巴丘沅湘寂寂春歸盡
水綠蘋香人自愁
黃陵廟
黃陵廟前莎草春黃陵女兒茜裠新輕舟小檝唱歌去
水遠山長愁殺人
題王侍御宅
門向滄江碧嶂開地多鷗鷺少塵埃綠隂十里灘聲裏
閒去王家看竹来
殷堯藩
贈歌人郭婉
石家金谷舊歌人起唱花筵淚滿巾紅粉少年諸弟子
一時怊帳望梁塵
鮑溶
隋宫
柳塘烟起日西斜竹浦風迴雁弄沙煬帝春游古城在
壊宫芳草滿人家
贈楊鍊師(二首)
紫烟衣上繡春雲清隐山書小篆文明月在天將鳳管
夜深吹向玉宸君
道士夜誦蘂珠經白鶴下繞香烟聽夜移經盡人上鶴
天風吹入秋冥冥
漢宫詞
月映東窗似玉輪未央前殿絶聲塵宫槐花落西風起
鸚鵡驚寒夜喚人
繁知一
題巫山廟
忠州刺史今才子行到巫山定有詩為報高唐神女道
早排雲雨候清辭
薛宜僚
别妓段東美
阿母桃花方似錦王孫芳草正如烟不須更向滄溟望
惆悵歡情恰一年
嚴休復
聞玉蕊院真人降
羽車潜下玉龜山塵世何由覩蕣顔唯有無情枝上雪
好風吹綴綠雲鬟
陳羽
吳中覽古
吳王舊國水烟空香徑無人蘭葉紅春色似憐歌舞地
年年先發館娃宫
將歸舊山留别
相共遊梁今獨還異鄉搖落憶青山信陵死後無公子
徒向夷門學抱關
湘君祠
二妃哭處湘江深二妃愁處雲沉沉商人酒滴廟前草
蕭颯風生斑竹林
襄陽過孟子舊居
襄陽城郭春風裏漢水東流去不還孟子死来江樹老
烟霞猶在鹿門山
唐人萬首絶句選卷五
