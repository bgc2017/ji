唐人萬首絶句選卷六
宋洪邁元本
刑部尚書王士禎選
七言四
杜牧
過勤政樓
千秋佳節名空在承露絲嚢世己無唯有紫苔偏稱意
年年因雨上金鋪
思舊遊(二首)
十載飄然繩檢外罇前自獻自為酬秋山春雨閒吟處
倚徧江南寺寺樓
李白題詩水西寺古木回巖樓閣風半醒半醉遊三日
紅白花開山雨中
過華清宫
長安回望繡成堆山頂千門次第開一騎紅塵妃子笑
無人知是荔枝來
登樂遊原
長空澹澹孤鳥没萬古銷沉向此中看取漢家何事業
五陵無樹起秋風
沈下賢
斯人清唱何人和草徑苔蕪不可尋一夕小旉山下夢
水如環珮月如襟
將赴吳興登樂遊原
清時有味是無能閒愛孤雲静愛僧欲把一麾江海去
樂遊原上望昭陵
江南春
千里鶯啼綠映紅水村山郭酒旗風南朝四百八十寺
多少樓臺烟雨中
雲夢澤
日旗龍旆想飄揚一索功高縛楚王直是超然五湖客
未知終始郭汾陽
題城樓
鳴軋江樓角一聲微陽瀲瀲落寒汀不用憑欄苦回首
故鄉七十五長亭
初冬夜飲
淮陽多病偶求歡客袖侵霜舉燭盤砌下梨花一堆雪
明年誰此凭闌干
斑竹筒簟
血染斑斑成錦紋千年遺恨至今存分明知是湘妃淚
何忍將身卧淚痕
醉後題僧院
觥船一櫂百分空十載青春不負公今日鬢絲禪榻畔
茶烟輕颺落花風
赤壁
折戟沈沙鐡未銷自將磨洗認前朝東風不與周郎便
銅雀春深鎖二喬
泊秦淮
烟籠寒水月籠沙夜泊秦淮近酒家商女不知亡國恨
隔江猶唱後庭花
秋浦途中
瀟瀟山路窮秋雨淅淅溪風兩岸蒲為問寒沙新到雁
來時還下杜陵無
題桃花夫人廟
細腰宫裏露桃新脈脈無言度幾春至竟息亡緣底事
可憐金谷墜樓人
寄揚州韓綽判官
青山隐隐水迢迢秋盡江南草木凋二十四橋明月夜
玉人何處教吹簫
鄭瓘協律
廣文遺韻留樗散雞犬圖書共一船自說江湖不歸事
阻風中酒過年年
江上
楚鄉寒食橘花時野渡臨風駐綵旗草色連雲人去住
水紋如縠燕差池
宣州開元寺
松寺曾同一鶴棲夜深臺殿月高低何人為倚東樓柱
正是千山雪漲溪
南陵道中
南陵水面漫悠悠風緊雲寒欲變秋正是客心孤迥處
誰家紅袖凭江樓
遣懷
落魄江湖載酒行楚腰繊細掌中情十年一覺揚州夢
贏得青樓薄倖名
山行
遠上寒山石徑斜白雲生處有人家停車坐愛楓林晚
霜葉紅於二月花
懷吳中馮秀才
長洲苑外草蕭蕭却計郵程歲月遥唯有别時今不忘
暮烟秋雨過楓橋
七夕
銀燭秋光冷畫屏輕羅小扇撲流螢瑶階夜色凉如水
坐看牽牛織女星
華清宫
零葉翻紅萬樹霜玉蓮閒蕊暖泉香行雲不下朝元閣
一曲淋鈴淚萬行
郡樓有宴病不赴
十二層樓敞畫簷連雲歌盡草繊繊空堂病怯階前月
燕子嗔垂一桁簾
隋苑
紅霞一抹廣陵春定子當筵睡臉新却笑丘墟隋煬帝
破家亡國為何人
邊上聞笳
何處吹笳薄暮天塞垣高鳥沒狼烟遊人一聽頭堪白
蘇武争禁十九年
金谷園
繁華事散逐香塵流水無情草自春日暮東風怨啼鳥
落花猶似墜樓人
韓琮
楊柳枝詞
枝鬭繊腰葉鬭眉春來無處不如絲灞陵原上多離别
少有長條拂地垂
暮春滻水送别
綠暗紅稀出鳳城暮雲宫闕古今情行人莫聽宫前水
流盡年光是此聲
施肩吾
山中得劉秀才京書
自笑家貧客到疎滿庭烟草不曾鋤今朝誰料三千里
忽得劉公一紙書
戲贈李主簿
官罷江南客恨遥二年空被酒中消不知暗數春遊處
偏憶揚州第幾橋
雍陶
宿嘉陵館樓
離思茫茫正值秋每因風景却生愁今宵難作刀州夢
月色江聲共一樓
和孫明府懷舊山
五柳先生本在山偶然為客落人間秋来見月多歸思
自起開籠放白鷴
城西訪友人别墅
灃水橋西小徑斜日高猶未到君家村園門巷多相似
處處春風枳殼花
天津橋春望
津橋春水浸紅霞烟柳風絲拂岸斜翠輦不来金殿閉
宫鶯銜出上陽花
李商隐
華山題王母祠
蓮華峰下鎖雕梁此去瑶池地共長好為麻姑到東海
勸栽黃竹莫栽桑
華清宫
華清恩幸古無倫猶恐蛾眉不勝人未免被他褒女笑
只教天子暫蒙塵
北齊(二首)
一笑相傾國便亡何勞荆棘始堪傷小憐玉體横陳夜
己報周師入晉陽
巧笑知堪敵萬幾傾城最在著戎衣晉陽己陷休回顧
更請君王獵一圍
夜雨寄北
君問歸期未有期巴山夜雨漲秋池何當共剪西窗燭
却話巴山夜雨時
贈歌妓
水精如意玉連環下蔡城危莫破顔紅綻櫻桃含白雪
斷腸聲裏唱陽關
寄令狐郎中
嵩雲秦樹久離居雙鯉迢迢一紙書休問梁園舊賓客
茂陵秋雨病相如
杜司勲
高樓風雨感斯文短翼差池不及羣刻意傷春復傷别
人間唯有杜司勲
岳陽樓
漢水方城帶百蠻四鄰誰道亂周班如何一夢高唐雨
自此無心入武關
寄成都二從事
家近虹渠曲水濱全家羅襪起秋塵莫將越客千絲網
網得西施别贈人
漢宫詞
青雀西飛竟未回君王長在集靈臺侍臣最有相如渴
不賜金莖露一杯
柳
曾逐東風拂舞筵樂遊春苑斷腸天如何肯到清秋日
巳帶斜陽又帶蟬
為有
為有雲屏無限嬌鳳城寒盡怕春宵無端嫁得金龜壻
辜負香衾事早朝
飲席代官妓贈兩從事
新人橋上著春衫舊主江邊側帽簷願得化為紅綬帶
許教雙鳳一時銜
代魏宫私贈
来時西館阻佳期去後漳河隔夢思知有宓妃無限意
春松秋菊可同時
詠史
北湖南埭水漫漫一片降旗百尺竿三百年間同曉夢
鍾山何處有龍盤
漢宫
通靈夜醮達清晨承露盤晞甲帳春王母西歸方朔去
更須重見李夫人
江東
驚魚潑刺燕翩翾獨自江東上釣船今日春光太漂蕩
謝家輕絮沈郎錢
代應
本来銀漢是紅牆隔得盧家白玉堂誰與王昌報消息
盡知三十六鴛鴦
過鄭廣文舊居
宋玉平生恨有餘遠循三楚弔三閭可憐留著臨江宅
異代應教庾信居
涉洛川
通谷陽林不見人我来遺恨古時春宓妃漫結無窮恨
不為君王殺灌均
宫妓
珠箔輕明拂玉墀披香新殿鬭腰支不須看盡魚龍戲
終遣君王怒偃師
宫詞
君恩如水向東流得寵憂移失寵愁莫向尊前奏花落
凉風只在殿西頭
代贈(二首)
樓上黃昏欲望休玉梯横絶月中鈎芭蕉不展丁香結
同向春風各自愁
東南日出照高樓樓上離人唱石州總把春山掃眉黛
不知供得幾多愁
瑶池
瑶池阿母綺窗開黃竹歌聲動地哀八駿日行三萬里
穆王何事不重来
板橋曉别
回望高城落曉河長亭窗戶壓微波水仙欲上鯉魚去
一夜芙蓉紅淚多
夕陽樓
花明柳暗繞天愁上盡重城更上樓欲問孤鴻向何處
不知身世自悠悠
西南行却寄相送者
百里隂雲覆雪泥行人只在雪雲西明朝驚破還鄉夢
定是陳倉碧野雞
齊宫詞
永夀兵来夜不扃金蓮無復印中庭梁臺歌管三更罷
猶自風搖九子鈴
讀任彦昇碑
任昉當年有美名可憐才調最縱横梁臺初建應惆悵
不得蕭公作騎兵
有感
非關宋玉有微辭却是襄王夢覺遲一自高唐賦成後
楚天雲雨盡堪疑
過楚宫
巫峡迢迢舊楚宫至今雲雨暗丹楓微生盡戀人間樂
只有襄王憶夢中
龍池
龍池賜酒敞雲屏羯鼓聲高衆樂停夜半宴歸宫漏永
薛王沉醉夀王醒
嫦娥
雲母屏風燭影深長河漸落曉星沉嫦娥應悔偷靈藥
碧海青天夜夜心
憶住一師
無事經年别遠公帝城鐘曉憶西峰爐烟銷盡寒燈晦
童子開門雪滿松
寄蜀客
君到臨卭問酒壚近来還有長卿無金徽却是無情物
不許文君憶故夫
賈生
宣室求賢訪逐臣賈生才調更無倫可憐夜半虛前席
不問蒼生問鬼神
温庭筠
贈少年
江海相逢客恨多秋風葉下洞庭波酒酣夜别淮陰市
月照高樓一曲歌
贈彈箏人
天寶年中事玉皇曾將新曲教寧王鈿蟬金雁皆零落
一曲伊州淚萬行
瑶瑟怨
冰簟銀牀夢不成碧天如水夜雲輕雁聲遠過瀟湘去
十二樓中月自明
春日雨
細雨濛濛入絳紗湖亭寒食孟珠家南朝漫自稱流品
宫體何曾為杏花
過吳景帝陵
王氣銷来水淼茫豈能才與命相妨虚開直瀆三千里
青蓋何曾到洛陽
贈鄭徵君
一抛蘭櫂逐燕鴻曾向江湖識謝公每到朱門還悵望
故山多在畫屛中
車駕西遊因而有作
宣曲長楊瑞氣凝上林狐兔待秋鷹誰將詞賦陪雕輦
寂寞相如卧茂陵
題端正樹
路傍佳樹碧雲愁曾侍金輿幸驛樓草木榮枯似人事
綠隂寂寞漢陵秋
經故翰林袁學士居
劒逐驚波玉委塵謝安門下更何人西州城外花千樹
盡是羊曇醉後春
河中紫極宫
昔年曾伴玉真遊每到仙宫即是秋曼倩不歸花落盡
滿叢烟露月當樓
夜看牡丹
高低深淺一闌紅把火殷勤照露叢希逸近来成懶病
不能容易向春風
題分水嶺
溪水無情似有情入山三日得同行嶺頭便是分頭處
惜别潺湲一夜聲
鄠杜郊居
槿籬芳援近樵家壠麥青青一徑斜寂寞遊人寒食後
夜来風雨送梨花
咸陽值雨
成陽橋上雨如懸萬點空濛隔釣船還似洞庭春水色
曉雲將入岳陽天
南歌子詞
井底點燈深燭伊共郎長行莫圍棋玲瓏骰子安紅豆
入骨相思知不知
段成式
觀棋
閒對文楸傾一壺黃羊枰上幾成都他時謁帝銅池曉
便賭宣城太守無
寄温飛卿牋紙
三十六鱗充使時數番猶得裹相思待將袍襖重鈔了
盡寫襄陽播掿詞
嘲飛卿
醉袂幾侵魚子纈飄纓長罥鳳凰釵知君欲作閒情賦
應願將身作錦鞵
柳烟梅雪隐青樓殘日黃鸝語未休見說自能裁袙腹
不知誰更著帩頭
柔卿解籍戲呈飛卿
長檐犢車初入門金牙新醖盈深尊良人為漬木瓜粉
遮却紅腮交午痕
出意挑鬟一尺長金為鈿鳥簇釵梁鬱金種得花茸細
添入春衫領裏香
戲高侍御(三首)
七尺髮猶三角梳玳牛獨駕長檐車曾城自有三青鳥
不要蓮東雙鯉魚
别起青樓作幾層斜陽慢卷鹿盧繩厭裁魚子深紅纈
泥覓蜻蜓淺碧綾
可羨羅敷自有夫愁中漫捋白髭鬚豹錢驄子能擎舉
兼著連乾許換無
許渾
寄桐江隐者
潮去潮来洲渚春山花如繡草如茵嚴陵臺下桐江水
解釣鱸魚有幾人
謝亭送别
勞歌一曲解行舟紅葉青山水急流日暮酒醒人已遠
滿天風雨下西樓
下第懷友人
獨掩衡門花落時一封書信緩歸期南宗更有瀟湘客
夜夜月明聞竹枝
題段太尉廟
靜想追兵緩翠華古碑荒廟閉松花紀生不向滎陽死
爭有山河屬漢家
經秦皇墓
龍盤虎踞樹層層勢入浮雲亦是崩一種青山秋草裏
行人惟拜漢文陵
過湘妃廟
古木蒼山掩翠蛾月明南浦起微波九疑望斷幾千載
斑竹淚痕今更多
送宋處士歸山
賣藥修琴歸去遲山風吹盡桂花枝世間甲子須臾事
逢著仙人莫看棋
秦樓曲
秦女夢餘仙路遥月窗風簟夜迢迢潘郎翠鳳雙飛去
三十六宫聞玉簫
楚宫怨
十二峰晴花盡開楚宫雙闕對陽臺細腰爭舞君王醉
白日秦兵天上来
聽唱山鷓鴣
金谷歌傳第一流鷓鴣清怨碧烟愁夜来省得曾聞處
萬里月明湘水秋
學仙
心期仙訣意無窮采畫雲車起夀宫聞有三山未知處
茂陵松柏滿西風
紫藤
綠蔓穠隂紫袖低客来留坐小堂西醉中掩瑟無人會
家近江南罨畫溪
趙嘏
烏栖曲
宫烏栖處玉樓深微月生簷夜夜心香輦不回花自落
春来空佩辟寒金
宛陵望月寄沈學士
一川如畫敬亭東待詔閒遊處處同天竺山前鏡湖畔
何如今日庾樓中
翡翠巖
芙蓉幕裏千場醉翡翠巖前半日閒惆悵晉朝人不到
謝公抛力上東山
經汾陽舊宅
門前不改舊山河破虜曾經馬伏波今日獨經歌舞地
古槐疎冷夕陽多
寄盧中丞
葉覆清溪&KR1527;&KR1527;紅路横秋色馬嘶風獨攜一榼郡齋酒
吟對青山憶謝公
尋僧
溪戶無人谷鳥飛石橋横木挂禪衣看雲日暮倚松立
野水亂鳴僧未歸
西江晚泊
茫茫藹藹失西東柳浦桑村處處同戍鼓一聲帆影盡
水禽飛起夕陽中
江樓感舊
獨上江樓思渺然月光如水水如天同来望月人何處
風景依稀似去年
送從翁中丞奉使黠戛斯
旌旗杳杳雁蕭蕭春盡窮沙雪未消料得堅昆受宣後
始知公主已歸朝
寄遠
禁鐘聲盡見棲禽關塞迢迨故國心無限春愁莫相問
落花流水洞房深
聽琴
抱琴花夜不勝春獨奏相思淚滿巾第五指中心最恨
數聲嗚咽為何人
盧弼
邊庭四時怨
朔風吹雪透刀瘢飲馬長城窟更寒夜半火来知有敵
一時齊保賀蘭山
皇甫松
浪淘沙詞
蠻歌荳䓻北人愁松雨蒲風野艇秋浪起鵁鶄眠不得
寒沙細細入江流
劉皂
長門怨
蟬鬢慵梳倚帳門蛾眉不掃慣承恩傍人未必知心事
一面殘妝空淚痕
馬戴
送友人遊邊
有客新從絶塞回自言曾上李陵臺尊前話盡北風起
秋色蕭條胡雁来
薛能
折楊柳
洛橋晴影覆江船羌笛秋聲溼塞烟閒想習池公宴罷
水蒲風絮夕陽天
吳姬
身是三千第一名内家叢裏獨分明芙蓉殿上中元日
水拍銀盆弄化生
鄭畋
初秋寓直
曉星猶挂結璘樓三殿風高藥樹秋玉笛數聲飄不住
閒人依約在東頭
馬嵬坡
玄宗回馬楊妃死雲雨難忘日月新終是聖明天子事
景陽宫井又何人
崔珏
席上贈琴客
七條弦上五音寒此藝知音自古難唯有開元房太尉
始終憐得董庭蘭
唐人萬首絶句選卷六
