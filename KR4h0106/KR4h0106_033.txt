文編卷三十三
明唐順之編
十二諸侯年表(史記)
太史公讀春秋歴譜諜至周厲王未嘗不廢書而歎也
曰嗚呼師摯見之矣紂為象箸而箕子唏周道缺詩人
本之衽席關睢作仁義陵遲鹿鳴刺焉及至厲王以惡
聞其過公卿懼誅而禍作厲王遂奔子彘亂自京師始
而共和行政焉是後或力政彊乘弱興師不請天子然挾
王室之義以討伐為會盟主政由五伯諸侯恣行滛侈不
軌賊臣簒子滋起矣齊晉秦楚其在成周微甚封或百里
或五十里晉阻三河齊負東海楚介江淮秦因雍州之固
四國迭興更為伯主文武所褒大封皆威而服焉是以孔
子明王道干七十餘君莫能用故西觀周室論史記舊聞
興於魯而次春秋上記隱下至哀之獲麟約其辭文去其
煩重以制義法王道備人事浹七十子之徒口受其傳指
為有所刺譏褒諱挹損之文辭不可以書見也魯君子左
邱明懼弟子人人異端各安其意失其眞故因孔子史記
具論其語成左氏春秋鐸椒為楚威王傳為王不能盡觀
春秋采取成敗卒四十章為鐸氏微趙孝成王時其相虞
卿上采春秋下觀近勢亦著八篇為虞氏春秋吕不韋者
秦莊襄王相亦上觀尚古删拾春秋集六國時事以為八
覽六論十二紀為吕氏春秋及荀卿孟子公孫固韓非之
徒各往往捃摭春秋之文以著書不可勝紀漢相張蒼歴
譜五德上大夫董仲舒推春秋義頗著文焉太史公曰儒
者斷其義馳說者騁其辭不務綜其終始人取其年月
數家隆於神運譜牒獨記世謚其辭略欲一觀諸要難
於是譜十二諸侯自共和訖孔子表見春秋國語學者
所譏盛衰大指著于篇為成學治古文者要刪焉
六國表(史記)
太史公讀秦記至犬戎敗幽王周東徙洛邑秦襄公始
封為諸侯作西畤用事上帝僣端見矣禮曰天子祭天
地諸侯祭其域内名山大川今秦雜戎翟之俗先暴戾
後仁義位在藩臣而臚於郊祀君子懼焉及文公踰隴
攘夷狄尊陳寳營岐雍之間而穆脩政東竟至河則與
齊桓晉文中國侯伯侔矣是後陪臣執政大夫世禄六
卿擅晉權征伐會盟威重於諸侯及田常殺簡公而相
齊國諸侯晏然弗討海内爭於戰功矣三國終之卒分
晉田和亦滅齊而有之六國之盛自此始務在彊兵并
敵謀詐用而從衡短長之說起矯稱蠭出誓盟不信雖
置質剖符猶不能約束也秦始小國僻遠諸夏賓之比
於戎翟至獻公之後常雄諸侯論秦之德義不如魯衛
之暴戾者量秦之兵不如三晉之彊也然卒并天下非
必險固便形埶利也蓋若天所助焉或曰東方物所始
生西方物之成熟夫作事者必於東南收功實者常於
西北禹興於西羌湯起於亳周之王也以豐鎬伐殷秦
之帝用雍州興漢之興自蜀漢秦既得意燒天下詩書
諸侯史記尤甚為有所刺譏也詩書所以復見者多藏
人家而史記獨藏周室以故滅惜哉惜哉獨有秦記又
不載日月其文略不具然戰國之權變亦有可頗采者
何必上古秦取天下多暴然世異變成功大傳曰法後
王何也以其近已而俗變相類議卑而易行也學者牽
於所聞見秦在帝位日淺不察其終始因舉而笑之不
敢道此與以耳食無異悲夫余於是因秦記踵春秋之
後起周元王表六國時事訖二世凡二百七十年著所
聞興壞之端後有君子以覽觀焉
秦楚月表(史記)
太史公讀秦楚之際曰初作難發於陳涉虐戾滅秦自
項氏撥亂誅暴平定海内卒踐帝祚成於漢家五年之
間號令三嬗自生民以來未始有受命若斯之亟也昔
虞夏之興積善累功數十年德洽百姓攝行政事考之
於天然後在位湯武之王乃由契后稷脩仁行義十餘
世不期而會孟津八百諸侯猶以為未可其後乃放弑
秦起襄公章於文繆獻孝之後稍以蠶食六國百有餘
載至始皇乃能并冠帶之倫以德若彼用力如此蓋一
統若斯之難也秦既稱帝患兵革不休以有諸侯也於
是無尺土之封墮壊名城銷鋒鏑阻豪傑維萬世之安
然王迹之興起於閭巷合從討伐軼於三代鄉秦之禁
適足以資賢者為驅除難耳故憤發其所為天下雄安
在無土不王此乃傳之所謂大聖乎豈非天哉非大聖
孰能當此受命而帝者乎
漢興以來諸侯年表(史記)
太史公曰殷以前尚矣周封五等公侯伯子男然封伯
禽康叔於魯衛地各四百里親親之義褒有德也太公
於齊兼五侯地尊勤勞也武王成康所封數百而同姓
五十五地上不過百里下三十里以輔衛王室管蔡康
叔曹鄭或過或損厲幽之後王室缺侯伯彊國興焉天
子微弗能正非德不純形勢弱也漢興序二等高祖末
年非劉氏而王者若無功上所不置而侯者天下共誅
之高祖子弟同姓為王者九國唯獨長沙異姓而功臣
侯者百有餘人自雁門太原以東至遼陽為燕代國常
山以南太行左轉渡河濟阿甄以東薄海為齊趙國自
陳以西南至九疑東帶江淮穀泗薄會稽為梁楚吳淮
南長沙國皆外接於胡越而内地北距山以東盡諸侯
地大者或五六郡連城數十置百官宫觀僣於天子漢
獨有三河東郡潁川南陽自江陵以西至蜀北自雲中
至隴西與内史凡十五郡而公主列侯頗食邑其中何
者天下初定骨肉同姓少故廣彊庶孽以鎮撫四海用
承衛天子也漢定百年之間親屬益疎諸侯或驕奢怵
邪臣計謀為滛亂大者叛逆小者不軌于法以危其命
殞身亡國天子觀于上古然後加惠使諸侯得推恩分
子弟國邑故齊分為七趙分為六梁分為五淮南分為
三及天子支庶子為王王子支庶為侯百有餘焉吳楚
時前後諸侯或以適削地是以燕代無北邊郡吳淮南
長沙無南邊郡齊趙梁楚支郡名山陂海咸納於漢諸
侯稍微大國不過十餘城小侯不過數十里上足以奉
貢職下足以供養祭祀以蕃輔京師而漢郡八九十形
錯諸侯間犬牙相臨秉其阸塞地利彊本幹弱枝葉之
勢也尊卑明而萬事各得其所矣臣遷謹記高祖以來
至太初諸侯譜其下益損之時令後世得覧形勢雖彊
要之以仁義為本
高祖功臣年表(史記)
古者人臣功有五品以德立宗廟定社稷曰勲以言曰
勞用力曰功明其等曰伐積日曰閱封爵之誓曰使黃
河如帶泰山如厲國以永寧爰及苗裔始未嘗不欲固
其根本而枝葉稍陵夷衰微也余讀高祖侯功臣察其
首封所以失之者曰異哉所聞書曰協和萬國遷於夏
商或數千歲蓋周封八百幽厲之後見於春秋尚書有
唐虞之侯伯歴三代千有餘載自全以蕃衛天子豈非
篤于仁義奉上法哉漢興功臣受封者百有餘人天下
初定故大城名都散亡戸口可得而數者十二三是以大
侯不過萬家小者五六百戸後數世民咸歸鄉里戸益
息蕭曹絳灌之屬或至四萬小侯自倍富厚如之子孫
驕溢忘其先滛嬖至太初百年之間見侯五餘皆坐法
隕命亡國耗矣罔亦少密焉然皆身無兢兢於當世之禁
云居今之世志古之道所以自鏡也未必盡同帝王者
各殊禮而異務要以成功為統紀豈可混乎觀所以得
尊寵及所以廢辱亦當世得失之林也何必舊聞于是
謹其終始表見其文頗有所不盡夲末著其明疑者闕
之後有君子欲推而列之得以覽焉
諸侯王表(漢書)
昔周監於二代三聖制法立爵五等封國八百同姓五
十有餘周公康叔建於魯衛各數百里太公於齊亦五
侯九伯之地詩載其制曰介人惟藩大師惟垣大邦惟
屏大宗惟翰懷德惟寧宗子惟城毋俾城壊毋獨斯畏
所以親親賢賢襃表功德關諸盛衰深根固夲為不可
拔者也故盛則周召相其治致刑錯衰則五伯扶其弱
與共守自幽平之後日以陵夷至虖&KR0008;䧢河洛之間分
為二周有逃責之臺被竊鈇之言然天下謂之共主彊
大弗之敢傾歴載八百餘年數極德盡既於王赧降為
庶人用天年終號位已絶於天下尚猶枝葉相持莫得
居其虚位海内無主三十餘年秦據埶勝之地騁狙詐
之兵蠶食山東一切取勝因矜其所習自任私知姍笑
三代盪滅古法竊自號為皇帝而子弟為匹夫内亡骨
肉本根之輔外亡尺土藩翼之衛陳吳奮其白梃劉項
隨而斃之故曰周過其歴秦不及期國勢然也漢興之
初海内新定同姓寡少懲戒亡秦孤立之敗於是剖裂
疆土二等之爵功臣侯者百有餘邑尊王子弟大啓九
國自雁門以東盡遼陽為燕代常山以南大行左轉度
河濟漸於海為齊趙穀泗以往奄有龜蒙為梁楚東帶
江湖薄會稽為荆吳北界淮瀕略廬衡為淮南波漢之
陽亘九嶷為長沙諸侯比境周帀三垂外接胡越天子
自有三河東郡潁川南陽自江陵以西至巴蜀北自雲
中至隴西與京師内史凡十五郡公主列侯頗邑其中
而藩國大者夸州兼郡連城數十宫室百官同制京師
可謂矯枉過其正矣雖然高祖創業日不暇給孝惠享
國又淺高后女主攝位而海内晏如亡狂狡之憂卒折
諸呂之難成太宗之業者亦頼之於諸侯也然諸侯原
夲以大末流濫以致溢小者滛荒越法大者睽孤横逆
以害身喪國故文帝采賈生之議分齊趙景帝用鼂錯
之計削吳楚武帝施主父之冊下推恩之令使諸侯王
得分戸邑以封子弟不行黜陟而藩國自析自此以來
齊分為七趙分為六梁分為五淮南分為三皇子始立
者大國不過十餘城長沙燕代雖有舊名皆亡南北邊
矣景遭七國之難抑損諸侯減黜其官武有衡山淮南
之謀作左官之律設附益之法諸侯惟得衣食税租不
與政事至於哀平之際皆繼體苖裔親屬疎遠生於帷
牆之中不為士民所尊埶與富室亡異而本朝短世國
統三絶是故王莽知漢中外殫微本末俱弱亡所忌憚
生其姦心因母后之權假伊周之稱顓作威福廟堂之
上不降階序而運天下詐謀既成遂據南面之尊分遣
五威之吏馳傳天下班行符命漢諸侯王厥角□首奉
上璽韍惟恐在後或乃稱美頌德以求容媚豈不哀哉
是以究其終始彊弱之變明監戒焉
異姓諸侯王表(漢書)
昔詩書述虞夏之際舜禹受禪積德累功洽於百姓攝
位行政考之於天經數十年然後在位殷周之王乃繇
禹稷脩仁行義歴十餘世至於湯武然後放殺秦起襄
公章文繆獻孝昭嚴稍蠶食六國百有餘載至始皇乃
并天下以德若彼用力如此其囏難也秦既稱帝患周
之敗以為起於處士横議諸侯力爭四夷交侵以弱見
奪於是削去五等墮城銷刃箝語燒書内鋤雄俊外攘
胡越用一威權為萬世安然十餘年間猛敵横發乎不
虞適戍彊於五伯閭閻偪於戎狄嚮應㿊於謗議奮臂
威於甲兵鄉秦之禁適所以資豪傑而速自斃也是以
漢亡尺土之階繇一劍之任五載而成帝業書傳所記
未嘗有焉何則古世相革皆承聖王之烈今漢獨收孤
秦之弊鐫金石者難為功摧枯朽者易為力其勢然也
故據漢受命譜十八王月而列之天下一統廼以年數
訖於孝文異姓盡矣
高惠高后孝文功臣表(漢書)
自古帝王之興曷嘗不建輔弼之臣所與共成天功者
乎漢興自秦二世元年之秋楚陳之歲初以沛公總帥
雄俊三年然後西滅秦立漢王之號五年東克項羽即
皇帝位八載而天下乃平始論功而定封訖十二年侯
者百四十有三人時大城名都民人散亡戸口可得而
數裁什二三是以大侯不過萬家少者五六百戸封爵
之誓曰使黃河如帶泰山若厲國以永存爰及苗裔於
是申以丹書之信重以白馬之盟又作十八侯之位次
高后二年復詔丞相陳平盡差列侯之功錄第下竟藏
諸宗廟副在有司始未嘗不欲固根本而枝葉稍落也
故逮文景四五世間流民既歸戸口亦息列侯大者至
三四萬戸小國自倍富厚如之子孫驕逸忘其先祖之
艱難多陷法禁隕命亡國或云子孫訖於孝武後元之
年靡有孑遺耗矣罔亦少密焉故孝宣皇帝愍而錄之
乃開廟藏覽舊籍詔令有司求其子孫咸出庸保之中
竝受復除或加以金帛用章中興之德降及孝成復加
䘏問稍益衰微不絶如綫善乎杜業之納說也曰昔唐
以萬國致時雍之政虞夏以之多羣后饗恭已之治湯
法三聖殷氏太平周封八百重譯來賀是以内恕之君
樂繼絶世隆名之主安立亡國至於不及下車德念深
矣成王察牧野之克顧羣后之勤知其恩結於民心功
光於王府也故追述先父之志錄遺老之策高其位大
其㝢愛敬飭盡命賜備厚大孝之隆於是為至至其没
也世主歎其功無民而不思所息之樹且猶不伐况其
廟乎是以燕齊之祀與周並傳子繼弟及歴載不墮豈
無刑辟繇祖之竭力故支庶頼焉迹漢功臣亦皆割符
世爵受山河之誓存以著其號亡以顯其魂賞亦不細
矣百餘年間而襲封者盡或絶失姓或乏無主朽骨孤
於墓苖裔流於道生為愍隸死為轉屍以往况今甚可
悲傷聖朝憐憫詔求其後四方忻忻靡不歸心出入數
年而不省察恐議者不思大義設言虚亡則厚德掩息
遴柬布章非所以視化勸後也三人為衆雖難盡繼宜
從尤功於是成帝復紹蕭何哀平之世增修曹參周勃
之屬得其宜矣以綴續前記䆒其本末并序位次盡於
孝文以昭元功之侯籍云
文編卷三十三
