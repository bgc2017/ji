文編卷二十三
明唐順之編
徐無鬼(莊子)
有暖姝者有濡需者有卷婁者所謂暖姝者學一先生
之言則暖暖姝姝而私自說也自以為足矣而未知未
始有物也是以謂暖姝者也濡需者豕蝨是也擇䟽鬛
自以廣宫大囿奎蹄曲隈乳間股脚自以為安室利處
不知屠者之一旦鼔臂布草操煙火而已與豕俱焦也
此以域進此以域退此其所謂濡需者也卷婁者舜也
羊肉不慕蟻蟻慕羊肉羊肉羶也舜有羶行百姓悦之
故三徙成都至鄧之虛而十有萬家堯聞舜之賢舉之
童土之地曰冀得其來之澤舜舉乎童土之地年齒長
矣聰明衰矣而不得休歸所謂卷婁者也是以神人惡
衆至衆至則不比不比則不利也故無所甚親無所甚
疎抱德煬和以順天下此謂真人於蟻棄知於魚得計
於羊棄意以目視目以耳聽耳以心復心若然者其平
也䋲其變也循古之真人以天待之不以人入天古之
真人得之也生失之也死得之也死失之也生藥也其
實堇也桔梗也雞㢕也豕零也是時為帝者也何可勝
言句踐也以甲楯三千棲於會稽唯種也能知亡之所
以存唯種也不知其身之所以愁故曰鴟目有所適鶴
脛有所節解之也悲故曰風之過河也有損焉日之過
河也有損焉請只風與日相與守河而河以為未始其
攖也恃源而往者也故水之守土也審影之守人也審
物之守物也審故目之於明也殆耳之於聰也殆心之
於殉也殆凡能其於府也殆殆之成也不給改禍之長
也兹萃其反也緣功其果也待久而人以為已寳不亦
悲乎故有亡國戮民無已不知問是也故足之於地也
踐雖踐恃其所不蹍而後善博也人之知也少雖少特
其所不知而後知天之所謂也知大一知大隂知大目
知大均知大方知大信知大定至矣大一通之大隂解
之大目視之大均緣之大方體之大信稽之大定持之
盡有天循有照冥有樞始有彼則其解之也似不解之
者其知之也似不知之也不知而後知之其問之也不
可以有崖而不可以無崖頡滑有實古今不代而不可
以虧則可不謂有大揚㩁乎闔不亦問是已奚惑然為
以不惑解惑復於不惑是尚大不惑
王命論(班彪)
昔在帝堯之禪曰咨爾舜天之歷數在爾躬舜亦以命
禹暨子稷契咸佐唐虞光濟四海奕世載德至於湯武
而有天下雖其遭遇異時禪代不同至於應天順民其
揆一也是故劉氏承堯之祚氏族之世著乎春秋唐據
火德而漢紹之始起沛澤則神母夜號以章赤帝之符
由是言之帝王之祚必有明聖顯懿之德豐功厚利積
累之業然後精誠通於神明流澤加於生民故能為鬼
神所福饗天下所歸往未見運世無本功德不紀而得
崛起在此位者也世俗見高祖興於布衣不達其故以
為適遭暴亂得奮其劍游說之士至比天下於逐鹿幸
捷而得之不知神器有命不可以智力求也悲夫此世
所以多亂臣賊子者也若然者豈徒闇於天道哉又不
覩之於人事矣夫餓饉流隸饑寒道路思有裋褐之襲
儋石之畜所願不過一金然終於轉死溝壑何則貧窮
亦有命也况乎天子之貴四海之富神明之祚可得而
妄處哉故雖遭罹阸會竊其權柄勇如信布疆如梁籍
成如王莽然卒潤鑊伏質烹醢分裂又况么麽尚不及
數子而欲闇奸天位者乎是故駑蹇之乘不騁千里之
塗燕雀之儔不奮六翮之用楶梲之材不荷棟樑之任
斗筲之子不秉帝王之重易曰鼎折足覆公餗不勝其
任也當秦之末豪傑共推陳嬰而王之嬰母止之曰自
吾為子家婦而世貧賤卒富貴不祥不如以兵屬人事
成少受其利不成禍有所歸嬰從其言而陳氏以寧王
陵之母亦見項氏之必亡而劉氏之將興也是時陵為
漢將而母獲於楚有漢使來陵母見之謂曰願告吾子
漢王長者必得天下子謹事之無有二心遂對漢使伏
劒而死以固勉陵其後果定於漢陵為宰相封侯夫以
匹婦之明猶能推事理之致探禍福之機而全宗祀於
無窮垂策書於春秋而况大丈夫之事乎是故窮達有
命吉凶由人嬰母知廢陵母知興審此四者帝王之分
决矣蓋在高祖其興也有五一曰帝堯之苗裔二曰體
貌多竒異三曰神武有徵應四曰寬明而仁恕五曰知
人善任使加之以信誠好謀達於聽受見善如不及用
人如由已從諫如順流趣時如嚮赴當食吐哺納子房
之策拔足揮洗揖酈生之說寤戍卒之言斷懷土之情
高四皓之名割肌膚之愛舉韓信於行陳收陳平於亡
命英雄陳力羣策畢舉此高祖之大略所以成帝業也
若乃靈瑞符應又可略聞矣初劉媪任高祖而夢與神
遇震電晦冥有龍蛇之怪及其長而多靈有異於衆是
以王武感物而折劵呂公覩形而進女秦皇東游以厭
其氣吕后望雲而知所處始受命則白蛇分西入關則
五星聚故淮隂留侯謂之天授非人力也歴古今之得
失驗行事之成敗稽帝王之世運考五者之所謂取舍
不厭斯位符瑞不同斯度而苟昧於權衡越次妄據外
不量力内不知命則必喪保家之主失天下之壽遇折
足之凶伏鈇鉞之誅英雄誠知覺寤畏若禍戒超然遠
覽淵然深識收陵嬰之明分絶信布之覬覦距逐鹿之
瞽說審神器之有授母貪不可幾為二母之所笑則福
祚流於子孫天祿永終矣
法象論(徐幹)
夫法象立所以為君子法象者莫先乎正容貌慎威儀
是故先王之制禮也為冕服采章以旌之為珮玉鳴璜
以聲之欲其尊也欲其莊也焉可以懈慢也容貌者人
之儀表也容貌正故性情治性情治故仁義存仁義存
故盛德著故可以為法象斯謂之君子矣君子者無尺
土之封而民尊之無刑罰之威而民畏之無羽籥之樂
而民樂之無爵禄之賞而民懷之其所以致之者一也
故孔子曰君子威而不猛泰而不驕詩云敬慎威儀維
民之則若夫惰其威儀玩其膽視忽其辭令而望民之
則我者未之有也莫之則者必慢之者至矣小人見慢
也而致怨乎人患已之卑而不思其所以焉哀哉故書
曰惟聖罔念作狂惟狂克念作聖人性之所簡也存乎
幽微人情之所忽也存乎孤獨夫幽微者顯之原也孤
獨者見之端也胡可簡也胡可忽也是故君子敬孤獨
而慎幽微雖在隠蔽鬼神不得見其隙耳詩云肅肅兔
罝施於中林處獨之謂也又有顛沛而不可亂者則成
王季路其人也昔成王將崩體被冕服然後發顧命之
辭季路遭亂正冠結纓而後死白刅之難夫以彌留之
困白刅之難猶不忘敬况於遊宴乎故詩曰就其深矣
方之舟之就其淺矣泳之游之言必濟也君子者無戲
謔之言言必有防無戲謔之行行必有檢言必有防行
必有檢故雖妻妾不得而黷也雖朋友不得而狎也是
以不愠怒而教行於閨門不諫論而風聲紀乎鄉黨傳
稱大人正已而物正者蓋此之謂也以匹夫之居猶然
况得志而行於天下乎唐堯之帝允恭克讓而光被四
表成湯不敢怠遑而奄有九域文王祗畏而造彼區夏
易曰觀盥而不薦有孚顒若言下觀而化也禍敗之所
由也則有媟嫚以為階可無慎乎昔宋閔碎首於碁局
陳靈被矢於戲言閻邴造逆於相詬子公生弑於嘗黿
是故君子居身也謙在敵也讓臨下也莊事上也敬四
者備而怨咎不作福禄從之詩云靖共爾位正直是與
神之聽之式穀以女君子之交人也歡而不媟和而不
同好而不佞詐學而不虛行易親而難媚多恕而寡非
故其絶交其誤畔書曰慎始而敬終以不困夫禮也者
人之急也可終身思而不可須臾忘也須臾離則惂慢
之行臻焉須臾忘則惂慢之心生焉况無禮而可以終
始乎夫禮也者敬之經也敬也者禮之情也無敬無以
行禮無禮無以節敬道不偏廢相須而成是能盡敬以
從禮者謂之成人過則生亂亂則災及其身昔晉惠公
以慢瑞無嗣文公以肅命興國郄犫以傲享(缺)
以敬妻受服子圉以大明招亂薳罷以既醉保禄良霄
以鶉奔喪家子展以草虫昌族君子感凶懷之如彼見
吉德之如此故立以磬折坐必抱鼓周旋中規折旋中
矩視不離於袺襘之間言不越乎表著之位聲氣可聽
精神可愛俯仰可宗揖讓可貴作事有方動静有常師
禮不荒故為萬夫之望也
胠箧(莊子)
將為胠箧探囊發匱之盗而為守備則必攝緘縢固扄
鐍此世俗之所謂知也然而巨盜至則負匱揭箧擔囊
而趨唯恐緘&KR0008;扃鐍之不固也然則鄉之所謂知者不
乃為大盜積者也故嘗試論之世俗所謂知者有不為
大盗積者乎所謂聖者有不為大盜守者乎何以知其
然耶昔者齊國鄰邑相望雞狗之音相聞罔罟之所布
耒耨之所刺方二千餘里闔四境之内所以立宗廟社
稷治邑屋州閭鄉曲者曷嘗不法聖人哉然而田成子
一旦殺齊君而盜其國所盜者豈獨其國邪并與其聖
知之法而盜之故田成子有乎盜賊之名而身處堯舜
之安小國不敢非大國不敢誅十二世有齊國則是不
乃竊齊國并與其聖知之法以守其盜賊之身乎嘗試
論之世俗之所謂至知者有不為大盜積者乎所謂至
聖者有不為大盜守者乎何以知其然邪昔者龍逢斬
比干剖萇弘胣子胥靡故四子之賢而身不免乎戮故
跖之徒問於跖曰盜亦有道乎跖曰何適而無有道邪
夫妄意室中之藏聖也入先勇也出後義也知可否知
也分均仁也五者不備而能成大盜者天下未之有也
由是觀之善人不得聖人之道不立跖不得聖人之道
不行天下之善人少而不善人多則聖人之利天下也
少而害天下也多故曰脣竭則齒寒魯酒薄而邯鄲圍
聖人生而大盗起掊擊聖人縱舍盗賊而天下始治矣
夫川竭而谷虛丘夷而淵實聖人巳死則大盗不起天
下平而無故矣聖人不死大盗不止雖重聖人而治天
下則是重利盗跖也為之斗斛以量之則并與斗斛而
竊之為之權衡以稱之則并與權衡而竊之為之符璽
以信之則并與符璽而竊之為之仁義以矯之則并與
仁義而竊之何以知其然耶彼竊鉤者誅竊國者為諸
侯諸侯之門而仁義存焉則是非竊仁義聖知耶故逐
於大盗揭諸侯竊仁義并斗斛權衡符璽之利者雖有
軒冕之賞弗能勸斧鉞之威弗能禁此重利盗跖而使
不可禁者是乃聖人之過也故曰魚不可脫於淵國之
利器不可以示人彼聖人者天下之利器也非所以明
天下也故絶聖棄知大盗乃止擿玉毁珠小盗不起焚
符破璽而民朴鄙掊斗折衡而民不爭殫殘天下之聖
法而民始可與論議擢亂六律鑠絶竽瑟塞瞽曠之耳
而天下始人含其聰矣滅文章散五采膠離朱之目而
天下始人含其明矣毁絶鉤䋲而棄規矩攦工倕之指
而天下始人有其巧矣故曰大巧若拙削曾史之行鉗
楊墨之口攘棄仁義而天下之德始玄同矣彼人含其
明則天下不鑠矣人含其聰則天下不累矣人含其知
則天下不惑矣人含其德則天下不僻矣彼曾史楊墨
師曠工倕離朱者皆外立其德而以爚亂天下者也法
之所無用也子獨不知至德之世乎昔者容成氏大庭
氏伯皇氏中央氏栗陸氏驪畜氏軒轅氏赫胥氏尊盧
氏祝融氏伏羲氏神農氏當是時也民結䋲而用之甘
其食美其服樂其俗安其居鄰國相望雞狗之音相聞
民至老死而不相往來若此之時則至治已今遂至使
民延頸舉踵曰某所有賢者贏粮而趣之則内棄其親
而外去其主之事足跡接乎諸侯之境車軌結乎千里
之外則是上好知之過也上誠好知而無道則天下大
亂矣何以知其然邪夫弓弩畢弋機變之知多則鳥亂
於上矣鉤餌網罟罾笱之知多則魚亂於水矣削格羅
落罝罘之知多則獸亂於澤矣知詐漸毒頡滑堅白解
垢同異之變多則俗惑於辨矣故天下每每大亂罪在
於好知故天下皆知求其所不知而莫知求其所巳知
者皆知非其所不善而莫知非其所已善者是以大亂
故上悖日月之明下爍山川之精中墮四時之施惴耎
之虫肖翹之物莫不失其性甚矣夫好知之亂天下也
自三代以下者是已舍夫種種之機而悦夫役役之佞
釋夫恬淡無為而悦夫啍啍之意啍啍巳亂天下矣
五蠧(韓非子)
上古之世人民少而禽獸衆人民不勝禽獸虫蛇有聖
人作搆木為巢以避羣害而民悦之使王天下號曰有
巢氏民食果蓏蜯蛤腥臊惡臭而傷害腹胃民多疾病
有聖人作鑚燧取火以化腥臊而民悦之使王天下號
之曰燧人氏中古之世天下大水而鯀禹決瀆近古之
世桀紂暴亂而湯武征伐今有搆木鑚燧於夏后氏之
世者必為鯀禹笑矣有決瀆於殷周之世者必為湯武
笑矣然則今有美堯舜湯武禹之道於當今之世者必
為新聖笑矣是以聖人不期修古不法常行論世之事
因為之備宋人有耕田者田中有株兔走觸株折頸而
死因釋其耒而守株冀復得兔兔不可復得而身為宋
國笑今欲以先王之政治當世之民皆守株之類也古
者丈夫不耕草木之實足食也婦人不織禽獸之皮足
衣也不事力而養足人民少而財有餘故民不爭是以
厚賞不行重罰不用而民自治今人有五子不為多子
又有五子大父未死而有二十五孫是以人民衆而貨
財寡事力勞而供養薄故民爭雖倍賞累罰而不免於
亂堯之王天下也有茅茨不剪采椽不斵糲粢之食藜
藿之羹冬日麑裘夏日葛衣雖監門之服養不虧於此
矣禹之王天下也身執耒臿以為民先股無胈脛不生
毛雖臣僕之勞不苦於此矣以是言之夫古之讓天子
者是去監門之養而離臣僕之勞也故傳天下而不足
多也今之縣令一日身死子孫累世絜駕故人重之是
以人之於讓也輕辭古之天子難去今之縣令者薄厚
之實異也夫山居而谷汲者膢臘而相遺以水澤居苦
水者買庸而決竇故飢歲之春幼弟不饟穰歲之秋䟽
客必食非䟽骨肉愛過客也多少之實異也是以古人
易財非仁也財多也今之爭奪非鄙也財寡也輕辭天
子非高也勢薄也爭土槖非下也權重也故聖人議多
少薄厚為之政故罰薄不為慈誅嚴不為戾稱俗而行
也故事因於世而備適於事古者文王處豐鎬之間地
方百里行仁義而懷西戎遂王天下徐偃王處漢東地
方五百里行仁義割地而朝者三十有六國荆文王恐
其害已也舉兵伐徐遂滅之故文王行仁義而王天下
偃王行仁義而喪其國是仁義用於古不用於今也故
曰世異則事異當舜之時有苗不服禹將伐之舜曰不
可上德不厚而行武非道也乃修教三年執干戚舞有
苖乃服共工之戰鐡銛矩者及乎敵鎧甲不堅者傷乎
體是干戚用於古不用於今也故曰事異則備變上古
競於道德中世逐於智謀當今爭於氣力齊將攻魯魯
使子貢說之齊人曰子言非不辨也吾所欲者地也非
斯言所謂也遂舉兵伐魯去門十里以為界故偃王仁
義而徐亡子貢辯智而魯削以是言之夫仁義辨智非
所以持國也去偃王之仁息子貢之智循徐魯之力使
敵萬乘則齊荆之欲不得行於二國矣
有度(韓非子)
國無常強無常弱奉法者強則國強奉法者弱則國弱
荆莊王并國二十六開地三千里莊王之氓社稷也而
荆以亡齊桓公并國三十啟地三千里桓公之氓社稷
也而齊以亡燕襄王以河為境以薊為國襲涿方城殘
齊平中山有燕者重無燕者輕襄王之氓社稷也而燕
以亡魏安釐王攻趙救燕取地河東魏之地加兵於齊
私平陸之都攻韓拔管勝於淇下睢陽之事荆軍老而
走蔡召陵之事荆軍破兵四布於天下威行於冠帶之
國安釐王死而魏以亡故有荆莊齊桓則齊荆可以霸
有燕襄魏安釐則燕魏可以強今皆亡國者其羣臣官
吏皆務所以亂而不務所以治也其國亂弱矣又皆釋
國法而私其外則是負薪而救火也亂弱甚矣故當今
之時能去私曲就公法者民安而國治能去私行行公
法者兵強而敵弱故審得失有法度之制者加以羣臣
之上則主不可欺以詐偽審得失有權衡之稱者以聽
遠事則主不可欺以天下之輕重今若以譽進能則臣
離上而下比周若以黨舉官則民務交而不求用於法
故官之失能者其國亂以譽為賞以毁為罰也則好賞
惡罰之人釋公行行私術比周以相為也忘主外交以
進其與則其下所以為上者薄矣交衆與多外内朋黨
雖有大過其蔽多矣故忠臣危死於非罪奸邪之臣安
利於無功忠臣之所以危死而不以其罪則良臣伏矣
奸邪之臣安利不以功則奸臣進矣此亡之本也若是
則羣臣廢法而行私重輕公法矣數至能人之門不一
至主之廷百慮私家之便不一圖主之國屬數雖多非
所以尊君也百官雖具非所以任國也然則主有人主
之名而實託於羣臣之家也故臣曰亡國之廷無人焉
廷無人者非朝廷之衰也家務相益不務厚國大臣務
相尊而不務尊君小臣奉禄養交不以官為事此其所
以然者由主之不上斷於法而信下為之也故明主使
法擇人不自舉也使法量功不自度也能者不可弊敗
者不可飾譽者不能進非者弗能退則君臣之間明辨
而易治故主讐法則可也賢者之為人臣北面委質無
有二心朝廷不敢辭賤則軍旅不敢辭難順上之為從
主之法虛心以待令而無是非也故有口不以私言有
目不以私視而上盡制之為臣人者譬之若手上以修
頭下以修足清煖寒熱不得不救鏌鋣傅體不敢不搏
無私賢哲之臣無私事能之士故民不越鄉而交無百
里之慼貴賤不相踰愚智提衡而立治之至也今夫輕
爵禄易去亡以擇其主臣不謂廉詐說逆法倍主強諫
臣不謂忠行惠施利收下為名臣不謂仁離俗隠居而
以非上臣不謂義外使諸侯内耗其國伺其危嶮之陂
以恐其主曰交非我不親怨非我不解而主乃信之以
國聽之卑主之名以顯其身毁國之厚以利其家臣不
謂智此數物者險世之說也而先王之法所簡也先王
之法曰臣毋或作威毋或作利從王之指無或作惡從
王之路古者世治之民奉公法廢私術專意一行具以
待任夫為之人主而身察百官則日不足力不給且上
用目則下飾觀上用耳則下飾聲上用慮則下繁辭先
王以三者為不足故舍已能而因法數審賞罰先王之
所守要故法省而不侵獨制四海之内聰智不得用其
詐險躁不得關其佞奸邪無所依遠在千里外不敢易
其辭勢在郎中不敢蔽善飾非朝廷羣下直湊單微不
敢相踰越故治不足而日有餘上之任勢使然也夫人
臣之侵其主也如地形焉即漸以往使人主失端東西
易面而不自知故先王立司南以端朝夕故明主使其
羣臣不遊意於法之外不為惠於法之内動無非法法
所以凌過遊外私也嚴刑所以遂令懲下也威不貸錯
制不共門威制共則衆邪彰矣法不信則君行危矣刑
不斷則邪不勝矣故曰巧匠目意中繩然必先以規矩
為度上智捷舉中事必以先王之法為比故繩直而枉
木斵準夷而高科削權衡縣而重益輕斗石設而多益
少故以法治國舉措而已矣法不阿貴繩不撓曲法之
所加智者弗能辭勇者弗敢爭刑過不避大臣賞善不
遺匹夫故矯上之失詰下之邪治亂決繆絀羡齊非一
民之軌莫如法屬官威民退淫殆止詐偽莫如刑刑重
則不敢以貴易賤法審則上尊而不侵上尊而不侵則
主強而守要故先王貴之而傳之人主釋法用私則上
下不别矣
刻意(莊子)
刻意尚行離世異俗高論怨誹為亢而已矣此山谷之
士非世之人枯槁赴淵者之所好也語仁義忠信恭儉
推讓為修而巳矣此平世之士教誨之人遊居學者之
所好也語大功立大名禮君臣正上下為治而已矣此
朝廷之士尊主彊國之人致功并兼者之所好也就藪
澤處閒曠釣魚閒處無為而已矣此江海之士避世之
人閒暇者之所好也吹呴呼吸吐故納新熊經鳥伸為
壽而已矣此道引之士養形之人彭祖壽考者之所好
也若夫不刻意而高無仁義而修無功名而治無江海
而閒不道引而壽無不忘也無不有也澹然無極而衆
美從之此天地之道聖人之德也故曰夫恬惔寂漠虛
無無為此天地之平而道德之質也故曰聖人休休焉
則平易矣平易則恬惔矣平易恬惔則憂患不能入邪
氣不能襲故其德全而神不虧故曰聖人之生也天行
其死也物化静而與隂同德動而與陽同波不為福先
不為禍始感而後應廹而後動不得巳而後起去知與
故循天之理故無天災無物累無人非無鬼責其生若
浮其死若休不思慮不豫謀光矣而不耀信矣而不期
其寢不夢其覺無憂其神純粹其䰟不罷虛無恬惔乃
合天德故曰悲樂者德之邪喜怒者道之過好惡者德
之失故心不憂樂德之至也一而不變静之至也無所
於忤虛之至也不與物交淡之至也無所於逆粹之至
也故曰形勞而不休則弊精用而不已則勞勞則竭水
之性不雜則清莫動則平鬱閉而不流亦不能清天德
之象也故曰純粹而不雜静一而不變淡而無為動而
以天行此養神之道也夫有干越之劍者柙而藏之不
敢用也寳之至也精神四達並流無所不極上際於天
下蟠於地化育萬物不可為象其名為同帝純素之道
唯神是守守而勿失與神為一一之精通合于天倫野
語有之曰衆人重利廉士重名賢士尚志聖人貴精故
素也者謂其無所與雜也純也者謂其不虧其神也能
體純素謂之真人
繕性(莊子)
繕性於俗學以求復其初滑欲於俗思以求致其明謂
之蔽蒙之民古之治道者以恬養知生而無以知為也
謂之以知養恬知與恬交相養而和理出其性夫德和
也道理也德無不容仁也道無不理義也義明而物親
忠也中純實而反乎情樂也信行容體而順乎文禮也
禮樂偏行則天下亂矣彼正而蒙已德德則不冒冒則
物必失其性也古之人在混芒之中與一世而得澹漠
焉當是時也隂陽和靜鬼神不擾四時得節萬物不傷
羣主不夭人雖有知無所用之此之謂至一當是時也
莫之為而常自然逮德下衰及燧人伏羲始為天下是
故順而不一德又下衰及神農黃帝始為天下是故安
而不順德又下衰及唐虞始為天下興治化之流□淳
散朴離道以善險德以行然後去性而從於心心與心
識知而不足以定天下然後附之以文益之以博文滅
質博溺心然後民始惑亂無以反其性情而復其初由
是觀之世喪道矣道喪世矣世與道交相喪也道之人
何由興乎世世亦何由興乎道哉道無以興乎世世無
以興乎道雖聖人不在山林之中其德隠矣隠故不自
隠古之所謂隠士者非伏其身而弗見也非閉其言而
不出也非藏其知而不發也時命大謬也當時命而大
行乎天下則反一無迹不當時命而大窮乎天下則深
根寧極而待此存身之道也古之存身者不以辨飾知
不以知窮天下不以知窮德危然處其所而反其性已
又何為哉道固不小行德固不小識小識傷德小行傷
道故曰正已而已矣樂全之謂得志古之所謂得志者
非軒冕之謂也謂其無以益其樂而已矣今之所謂得
志者軒冕之謂也軒冕在身非性命也物之儻来寄也
寄之其來不可圉其去不可止故不為軒冕肆志不為
窮約趨俗其樂彼與此同故無憂而已矣今寄去則不
樂由是觀之雖樂未嘗不荒也故曰喪已於物失性於
俗者謂之倒置之民
人間世(莊子)
葉公子高將使於齊問於仲尼曰王使諸梁也甚重齊
之待使者蓋將甚敬而不急匹夫猶未可動也而况諸
侯乎吾甚慄之子嘗語諸梁也曰凡事若小若大寡不
道以懽成事若不成則必有人道之患事若成則必有
隂陽之患若成若不成而後無患者唯有德者能之吾
食也執粗而不臧㸑無欲清之人今吾朝受命而夕飲
冰我其内熱與吾未至乎事之情而既有隂陽之患矣
事若不成必有人道之患是兩也為人臣者不足以任
之子其有以語我來仲尼曰天下有大戒二其一命也
其一義也子之愛親命也不可解於心臣之事君義也
無適而非君也無所逃於天地之間是之謂大戒是以
夫事其親者不擇地而安之孝之至也夫事其君者不
擇事而安之忠之盛也自事其心者哀樂不易施乎前
知其不可奈何而安之若命德之至也為人臣子者固
有所不得已行事之情而忘其身何暇至於悅生而惡
死夫子其行可矣丘請復以所聞凡交近則必相靡以
信遠則必忠之以言言必或傳之夫傳兩喜兩怒之言
天下之難者也夫兩喜必多溢美之言兩怒必多溢惡
之言凡溢之類妄妄則其信之也莫莫則傳言者殃故
法言曰傳其常情無傳其溢言則幾乎全且以巧鬭力
者始乎陽常卒乎隂泰至則多竒巧以禮飲酒者始乎
治常卒乎亂泰至則多竒樂凡事亦然始乎諒常卒乎
鄙其作始也簡其將畢也必巨言者風波也行者實喪
也夫風波易以動實喪易以危故忿設無由巧言偏辭
獸死不擇音氣息茀然於是並生心厲尅核太至則必
有不肖之心應之不知其然也苟為不知其然也孰知
其所終故法言曰無遷令無勸成過度益也遷令勸成
殆事美成在久惡成不及改可不慎與且夫乘物以游
心託不得已以養中至矣何作為報也莫若為致命此
其難者
文編卷二十三
