文編卷四十三
明唐順之編
君術一(蘇轍)
天下之事雖其甚大而難辦者天下必有能辦之人蓋
當今之所謂大患者不過曰四夷彊盛而兵革不振百
姓凋弊而官吏不飭重賦厚歛而用度不足嚴法峻令
而奸宄不止此數四者所以使天子坐不安席中夜太
息而不寐者也然臣皆以為不足憂何者天下必有能
為天子出力而為之者而臣之所憂在乎天下之所不
能如之何者也臣聞善治天下者必明於天下之情而
後得御天下之術古之聖人惟其知天下之情而以術
制之也故萬物皆可得而役其生皆可得而制其死牛
服於箱馬服於轅鷹隼服於韝牛不可以有所觸馬不
可以有所踶鷹隼不可以有所擊此三者喜怒好惡之
情發於其外而見於人也是以因其所忌而授之以其
術至於終身制於人而不去且治天下何異於治馬也
馬之性剛狠而難制急之則弊而不勝緩之則情而不
進王良造父為之先後而制其遲速驅之有方而掣之
有時則終日躞躞而不知止古之聖人驅天下之人而
盡用之仁者使效其仁勇者使效其勇智者使效其智
力者使效其力天下之人雖雜然皆列於前安得仁人
君子而後任之雖有天下之善人與之處而不知其情
御之而不中其病則雖有好善之心而不獲好善之利
何者彼不徒為吾用也而况乎天下之英雄欲收其功
而不制其心哉昔者秦漢之際奸宄猛悍之人所在而
為寇高祖發於豐沛之間行而收之黥布彭越之倫皆
撫而納諸其中其所以制之者甚備也玉帛子女牛羊
犬馬以極其豪侈之心輕財好施敦厚長者以服其趦
趄之懷倨肆傲岸輕侮凌辱以折其強狠之氣其視天
下之英雄不啻若匹夫孺子然皆得其歡心而用其死
力至於元成之世天下久於太平士大夫生於其間無
復英雄難制之風天下之士皆書生好儒其才氣勇力
無足畏者俛首下氣求為之用而不暇元成哀平亦欲
得天下之賢才而用之然而不知其情不獲其術賢人
君子避讒畏譏遠引而去而小人宦豎縱横放肆而制
其事此甚可憫也夫人之平居朋友之間僕妾之際莫
不有術以制其變蓋非有深遠難見之事也欲其用命
而見其所害欲其樂從而見其所利欲其喜而致其所
悅欲其懼而致其所忌欲其開心見誠而示之以無所
恐欲其守死不去而示之以無所往此天下之人皆能
知之而至於治天下則不能用此過矣天下以為天子
之尊無所事術也而不知天下之事惟其英雄而後能
有大功而世之英雄常苦豪横太過而難制由此觀之
治天下愈不可以無術也
君術二(蘇轍)
臣聞將求御天下之術必先明於天下之情不先明於
天下之情則與無術何異夫天下之術臣固已略言之
矣而又將竊言其情今使天子皆得賢人而任之雖可
以無憂乎其為奸然猶有情焉而不可以不知蓋臣聞
之人有好為名高者臨財推之以讓其親見位去之以
讓其下進而天子禮焉則以為歡進而不禮焉則雖逼
之而不食其禄力為廉恥之節以高天下若是而天子
不知焉而豢之以厚利則其心赧然有所不平人有好
爲厚利者見禄而就之以優其身見利而取之以豐其
家良田大屋惟其與之則可以致其才如是而天子不
知焉而彊之以名高則其心缺然有所不悅人惟無好
自勝也好自勝而不少柔之則忿鬭而不和人惟無所
相惡也有所相惡而不為少避之則事其私怒而不求
成功素剛則無折之也素畏則無強之也強之則將不
勝而折之則將不振凡此數者皆所以求用其才而不
傷其心也然猶非所以馭天下之奸雄蓋臣聞之天下
之奸雄其為心也甚深而其為迹也甚微將營其東而
形之於西將取其右而擊之於左古之人有欲得其君
之權者不求之其君也優游翺翔而聽其君之所欲為
使之得其所欲而油然自放以釋天下之權天下之權
既去其君而無所歸然後徐起而收之故能取其權而
其君不之知古之人有為之者李林甫是也夫人既獲
此權也則思專而有之專而有之則常恐天下之人從
而傾之夫人惟能自固其身而後可以謀人自固之不
暇而欲謀人也實難故古之權臣常合天下之爭天下
且相與爭而不解則其勢無暇及我是故可以久居而
不可去古之人有為之者亦李林甫是也世之人君苟
無好善之心幸而有好善之心則天下之小人皆將賣
之以為奸何者有好善之名而不察為善之實天下之
善固有可以謂之惡者天下之惡固有可以謂之善者
彼知吾之欲為善也則或先之以善而終之以惡或有
指天下之惡而飾之以善古之人有為之者石顯是也
人之將欲為此釁也將欲建此事也必先得於其君欲
成事而君有所不悅則事不可以成故古之姦雄劫之
以其所必不能其所必不能者不可為也則將反而從
吾之所欲為古之人有為之者驪姬之說獻公使之老
而避禍是也此數者天下之至情故聖人見其初而求
其終聞其聲而推其形蓋惟能察人於無故之中故天
下莫能欺何者無故者必有其故也古者明王在上天
下之小人伏而不見夫小人者豈其能無意於天下也
舉而見其情發而中其病是以愧恥退縮而不敢進臣
欲天子明知君子之情以養當世之賢公名卿而深察
小人之病以絶其自進之漸此亦天下之至明也
君術四(蘇轍)
臣聞古者君臣之間相信如父子相愛如兄弟朝廷之
中優游悅懌歡然相得而無間知無所不言言無所不
盡開心平意表裏洞達終身而不見其隙當此之時天
下之人出身以事君委命於上而無所憂懼安神定氣
以觀天下之政蕩然肆志有所欲為而上不見忌其所
據者甚堅而無疑是以士大夫皆敢進而擅天下之大
功至於後世君臣相虞皆有猜防之憂君不敢以其誠
心致諸其臣而臣亦不耿直已以行事二者相與齟齬
而不相信上下相顧鰓鰓然而不能以自安而尚何暇
及於天下之利害故天下之事每每擾敗而無所成就
臣竊傷之而以為其弊在於防禁之太深而督責之太
急夫古之聖人至嚴而有所至寬至易而有所至險使
天下有所易信而有所不可測用之各當其處而不失
節是以天下畏其嚴而樂其寬至於後世之君徒知天
下之不可以甚寬也而用之其君臣之際使其公卿大
臣終日憂懼不得安意肆志以自盡於其上而以為畏
威徒知天下之不可甚嚴也而用之其法律之事使其
天下之官吏欺其長上得以苟免取容不畏天子之法
而以為行惠蓋其所以用之之術甚悖而不順者至於
如此夫天下之人上自百官而下至於庶民其為數安
可窮盡而天子者以其一身寄乎其中論其衆寡之勢
則天下至衆而天子至寡論其智詐巧偽之術則天下
之衆固必有過於天子者吾欲臨之以天子之威則彼
有畏憚而不敢言多為之隄防以御其變詐則彼之智
將有以出於隄防之所不能及是以古之聖人推之以
至誠而御之以至威容之以至寬而待之以至易以君
子長者之心待天下之士而不防其為詐談笑議論無
所不及以開其歡心故天下士大夫皆欣然而入於其
中有所愧恥而不忍為欺詐之行力行果斷而無憂懼
不敢之意其所任用雖其兄弟朋友之親而不顧徇私
之名其所誅戮雖其仇怨睚眦之人而不䘏報怨之嫌
何者君臣相信之篤此所謂至嚴而有所至寬者也然
至大吏縱横放肆犯法而無忌天下之所指目律令之
所當取則雖天子有所不可輒釋使之一入而不可解
而後天下知有所畏此所謂至易而有所至險二者其
事不同而相與為用夫是以至寬而天下無頽惰靡迤
之風至險而君臣無猜防逼迫之慮夫惟能通其君臣
之歡而盡行其刑法之所禁而後可以及此也
君術五(蘇轍)
臣聞事有若緩而其變甚急者天下之勢是也天下之
人幼而習之長而成之相咻而成風相比而成俗縱横
顛倒紛紛而不知以自定當此之時其上之人刑之則
懼驅之則聽其勢若無能為者然及其為變常至於破
壞而不可禦故夫天子者觀天下之勢而制其所向以
定其所歸者也夫天下之人弛而縱之拱手而視其所
為則其勢無所不至其狀如長江大河日夜渾渾趨於
下而不能止抵曲則激激而無所洩則咆勃潰亂蕩然
而四出壞隄防包陵谷汗漫而無所制故善治水者因
其所入而導之則其勢不至於激怒坌湧而不可收既
激矣又能徐徐而洩之則其勢不至於破決蕩溢而不
可止然天下之人常狎其安流無事之不足畏也而不
為去其所激觀其激作相蹙潰亂未發之際而以為不
至於大懼不能徐洩其怒是以遂至横流於中原而不
可卒治昔者天下既安其人皆欲安坐而守之循循以
為敦厚默默以為忠信忠臣義士之氣憤悶而不得發
豪俊之士不忍其鬱鬱之心起而振之而世之士大夫
好勇而輕進喜氣而不懾者皆樂從而羣和之直言忤
世而不顧直行犯君而不忌今之君子累累而從事於
此矣然天下猶有所不從其餘風故俗猶衆而未去相
與抗拒而勝負之數未有所定邪正相搏曲正相犯二
者潰潰而不知其所終極蓋天下之勢已少激矣而上
之人不從而遂決其壅臣恐天下之賢人不勝其忿而
自決之也夫惟天子之尊有所欲為而天下從之今不
為決之於上而聽其自決則天下之不同者將悻然而
不服而天下之豪俊亦將奮踴不顧而力決之發而不
中故大者傷小者死横潰而不可救譬如東漢之士李
膺杜密范滂張儉之黨慷慨議論本以矯拂世俗之弊
而當時之君不為分别天下之邪正以決其氣而使天
下之士發憤而自決之而天下遂以大亂由此觀之則
夫英雄之士不可以不少遂其意也是以治水者惟能
使之日夜流注而不息則雖有蛟龍鯨鯢之患亦將順
流奔走奮迅悅豫而不暇及於為變苟其瀦蓄渾亂壅
閉而不決則水之百怪皆將勃然放肆求以自快其意
而不可禦故夫天下亦不可不為少決以順適其意也
臣事一(蘇轍)
臣聞天下有權臣有重臣二者其迹相近而難明天下
之人知惡夫權臣之專而世之重臣亦遂不容於其間
夫權臣者天下不可一日而有而重臣者天下不可一
日而無也天下徒見其外而不察其中見其皆侵天子
之權而不察其所為之不類是以舉皆嫉之而無所喜
此亦已太過也今夫權臣之所為者重臣之所切齒而
重臣之所取者權臣之所不顧也將為權臣耶必將内
悅其君之心委曲聽順而無所違戾外竊其生殺予奪
之柄黜陟天下以見已之權而没其君之威惠内能使
其君歡愛悅懌無所不順而安為之上外能使其公卿
大夫百官庶吏無所不歸命而爭為之腹心上愛下順
合而為一然後權臣之勢遂成而不可拔至於重臣則
不然君有所為不可以必爭爭之不能而其事有所必
不可聽則專行而不顧待其成敗之迹著則上之心將
釋然而自解其在朝廷之中天子為之踧然而有所畏
士大夫不敢安肆怠惰於其側爵禄慶賞已得以議其
可否而不求以為已之私惠刀鋸斧鉞已得以參其輕
重而不求以為已之私勢要以使天子有所不可必爲
而羣下有所震懼而已不與其利何者為重臣者不待
天下之歸已而為權臣者亦無所事天下之畏已也故
各因其行事而觀其意之所在則天下誰可欺者臣故
曰為天下安可一日無重臣也且今使天下而無重臣
則朝廷之事惟天子之所為而無所可否雖天子有納
諫之明而百官畏懼戰慄無平昔尊重之勢誰肯觸忌
諱冒罪戾而為天下言者惟其小小得失之際乃敢上
章讙譁而無所憚至於國之大事安危存亡之所繫則
將卷舌而去誰敢發而受其禍此人主之所大患也悲
夫後世之君徒見天下之權臣出入唯唯以為有禮而
不知此乃所以潛潰其國徒見天下之重臣剛毅果敢
喜逆其意則以為不遜而不知其有社稷之慮二者淆
亂於心而不能辨其邪正是以喪亂相仍而不悟何足
傷也昔者衛太子聚兵以誅江充武帝震怒發兵而攻
之京師至使丞相太子相與交戰不勝而走又使天下
極其所往而翦滅其迹當此之時苟有重臣出身而當
之擁護太子以待上意之少解徐發其所蔽而開其所
怒則其父子之際尚可得而全也惟無重臣故天下皆
知之而不敢言臣愚以為凡為天下宜有以養其重臣
之威使天下百官有所畏忌而緩急之間能有所堅忍
持重而不可奪者竊觀方今四海無變非常之事宜其
息而不作然及今日而慮之則可以無異日之患不然
者誰能知其果無有也而不為之計哉抑臣聞之今世
之弊在於法禁太密一舉足不如律令法吏且以為言
而不問其意之所屬是以雖天子之大臣亦安敢有所
為於法律之外以安天下之大事故為天子之計莫若
少寬其法使大臣得有所守而不為法之所奪昔申屠
嘉為丞相至召天子之倖臣鄧通立之堂下而詰責其
過是時通幾至於死而不救天子知之亦不以為怪而
申屠嘉亦卒非漢之權臣由此觀之重臣何損於天下
哉
臣事二(蘇轍)
臣聞仲尼之稱管仲曰奪伯氏駢邑三百飯蔬食没齒
無怨言又讀蜀志其言諸葛孔明遷李平殛廖立及孔
明既死而此二人皆哭泣有至死者臣每讀其書至此
未嘗不嗟歎古人之不可及也夫為天下國家惟剛者
能守其法而公者能以剛服天下天下者天子之天下
也賞罰之柄予奪之事其出於天子本無敢言者惟其
不公故有一人焉受戮而去雖其當罪而亦勃然有不
服之心而上之人雖其甚公於此而亦畏其不服而不
敢顯然明斥其罪故夫天下之不公足以敗天下之至
剛而天下之不剛亦足以破天下之至公臣嘗竊悲唐
季五代之亂外有執兵強忿之臣威蓋天下而以其力
内脅天子天子不敢輒忤其意意有所不悅則其上下
不能自保當此之時人主務為安身之政不敢以其剛
心而守其公事此其勢不得不然耳方今海内治安外
無諸侯之虞而内無執政之患然臣竊觀之於政令刑
賞之際常若有所畏而不敢自必者此其故何也夫朝
廷之臣無罪而留有罪而黜此為臣之常也故其有罪
以為當黜則官必削以為不當黜則無故而置之外地
猶為不可今有罪而推之於外反從而增其爵秩是將
以為賞耶為刑耶是不可得而知也蓋曰姑以鎮撫其
耿耿之意彼其失為近臣而去也雖賜之千金而猶有
所慊然於其心且天下之罪人而皆欲滿其所懷則為
天子安可以有所刑戮哉然而事之所不平者又非特
如此也黜之者一人則必有排而辨之者一人以為黜
者之有所不悅乎其辨之者也而使與之皆黜夫此二
人其罪果誰在乎以其言而黜人亦以其言而黜之是
為黜者報仇耳是以天下雖無強臣之災而臣下竊揣
天子之心皆有所持而邀之此其弊始於執之不剛而
成於守之不公夫朝廷之事臣安得知其有所不公者
然竊怪每有所除吏民間莫不切切口語以為此誰人
之親戚故舊而得之者每有所措置亦莫不以為此誰
人之所欲而行之者使上之人凡果如此則宜乎人之
受罪而不服而吾亦不敢以加於人也詩云人亦有言
柔則茹之剛則吐之唯仲山甫柔亦不茹剛亦不吐不
侮鰥寡不畏強禦夫人唯能不侮鰥寡也而後能不畏
強禦臣故曰惟公者能以剛服天下此其勢然也且夫
古之為君者有所大樂而今世不知也人君之樂非樂
夫有天下而樂得與天下去惡而奬善以快吾志今使
天下有不義之臣誅之不獲又從而尊之尊之不足以
為悅而又從而黜其所怨以慰其盛怒此二事者夫豈
為君之樂哉蓋事有所不可並從而欲不可以皆得今
夫人之有所私愛而不公者是亦人之所樂焉耳然其
為樂有所害於為君之樂是以不若棄彼而全此也且
事之利害有知之而患不可為者有患不知之而知之
則可行者今欲潔然無私而行吾法之所至有罪而黜
黜而無所姑息使天下皆知賞之為賞罰之為罰此非
有所勤苦而難成者而顧患不肯為夫管仲孔明惟其
為之而已矣
臣事三(蘇轍)
臣聞天下有無窮之才不叩則不鳴不觸則不發是以
古之聖人迎其好善之端而作其勉強之氣洗濯磨淬
日夜不息凡此將以求盡天下之無窮也夫天下譬如
大器焉有器不用而寘諸牖下久則䖝生其中故善用
器者提携不去時濯而溉之使之日親於人而獲盡其
力以無速敗有小丈夫徒知愛其器而不知所以為愛
也知措諸地之安而不知不釋吾手之為不壞也是以
事不得成而其器速朽且夫天下之物人則皆用其形
而不求其神也神者何也物之精華果銳之氣也精華
果銳之氣其在物也曄然而有光確然而能堅是氣也
亡則物皆枵然無所用之夫是氣也時叩而存之則日
長而不衰置而不知求則脫去而不居是氣也物莫不
有也而人為甚天下亂則君子有以自養而全之而天
下治則天子養之以求其用今夫朝廷之精明戰陣之
勇力獄訟之所以能盡其情而錢榖之所以能治其要
處天下之紛紜而物莫能亂者皆是氣之所為也蓋古
者英雄之君唯能叩天下之才而存之是以所求而必
從所欲而必得漢武帝唐太宗國富而兵強所欲如意
而天下之才用之不見其盡當其季年元臣宿將死者
大半而新進之士亦自足以辦天下由此觀之則天下
固有無窮之才而獨患乎上之不叩不觸而使其神弛
放而不張也臣竊觀當今之人治文章習議論明會計
聽獄訟所以為治者其類莫不備具而天下之所少者
獨將帥武力之臣往者天下既安先世老將已死而西
寇作難當此之時天子茫然反顧思得竒才良將以屬
之兵而終莫可得其後數年邊鄙日蹙兵勢日急士大
夫始漸習兵而西夏臣服以至于今又將十有餘年而
曩之所謂西邊之良將者亦已略盡矣而天下之人未
知誰可任以為將此甚可慮也夫天下之事莫難於用
兵而今世之所畏莫甚於為將責之以難事彊之以其
所甚畏而不作其氣是以將帥之士若此不可得也蓋
嘗聞之善用兵者雖匹夫之賤亦莫不養其氣而後求
其用方其未戰也使之投石超距以致其勇故其後遇
敵而不懼見難而致死何者氣盛故也今天下有大弊
二以天下之治安而薄天下之武臣以天下之冗官而
廢天下之武舉彼其見天下之方然則摧沮退縮而無
自喜之意今之武臣其子孫之家往往轉而從進士矣
故臣欲復武舉重武臣而天子時亦親試之以騎射以
觀其能否而為之賞罰如唐正觀之故事雖未足以盡
天下之奇才要以使之知上意之所悅有以自重而爭
盡其力則夫將帥之士可以漸見矣
臣事四(蘇轍)
臣聞天下之患無常處也惟見天下之患而去之就其
所安而從之則可久而無憂有淺丈夫見其生於東也
而盡力於東以忘其西見其起於外也而銳意於外以
忘其中是以禍生於無常而變起於不測莫能救也昔
者西漢之禍當文景之世天下莫不以為必起於諸侯
之太強也然至武帝之時七國之餘日以漸衰天下坦
然四顧以為無虞而陵夷至於元成之間朝廷之彊臣
實制其命而漢以不祀世祖顯宗既平天下以為世之
所患莫不在乎朝廷之強臣矣而東漢之亡其禍乃起
於宦官由此觀之則天下之患安在其防之哉人之將
死也或病於大勞或病於飲酒天下之人見其死於此
也而曰必無勞力與飲酒則是不亦拘而害事哉昔唐
季五代之亂果何在也海内之兵各隸其將大者數十
萬人而小者不下數萬撫循鞠養美衣豐食同其甘苦
而順其好惡甚者養以為子而授之以其姓故當是時
軍旅之士各知其將而不識天子之惠君有所令不從
而聽其將而將之所為雖有大姦不義而無所違拒故
其亂也姦臣擅命擁兵而不可制而方其不為亂也所
攻而必降所守而必固良將勁兵徧於天下其所摧敗
破滅足以上快天子欝欝之心而外抗敵國竊發之難
何者兵安其將而樂為用命也然今世之人遂以其亂
為戒而不收其功舉天下之兵數百萬人而不立素將
將兵者無腹心親愛之兵而士卒亦無附著而欲為之
效命者故命將之日士卒不知其何人皆莫敢仰視其
面夫莫敢仰視是禍之本也此其為禍非有脅從騈起
之殃緩則畏而怨之而有急則無不忍之意此二者用
兵之深忌而當今之人蓋亦已知之矣然而不敢改者
畏唐季五代之禍也而臣竊以為不然天下之事有此
利也則必有此害天下之無全利是聖人之所不能如
之何也而聖人之所能要在不究其利利未究而變其
方使其害未至而事已遷故能享天下之利而不受其
害昔唐季五代之法豈不大利於世惟其利已盡而不
知變是以其害隨之而生故我太祖太宗以為不可以
長久而改易其政以便一時之安為將者去其兵權而
為兵者使不知將凡此皆所以杜天下之私恩而破其
私計其意以為足以變五代豪將之風而非以為後世
之可長用也故臣以為當今之勢不變其法無以求成
功且夫邀天下之大利則必有所犯天下之危欲享大
利而顧其全安則事不可成而方今之弊在乎不欲有
所搖撼而徒得天下之利不欲有所勞苦而遂致天下
之安今夫欲人之成功必先捐兵以與人欲先捐兵以
與人則先事於擇將擇將而得之苟誠知其忠雖捐天
下以與之而無憂而况數萬之兵哉昔唐之亂其為變
者非其所命之將也而皆其盜賊之人所不得已而以
為將者故夫將帥豈必盡疑其為姦要以無畏其擇之
之勞而遂以破天下之大利蓋天下之患夫豈必在此
也
臣事五(蘇轍)
臣聞天下之勇士可使用兵而不可使主兵天下之智
士可使主兵而不可使養兵養兵者君子之事也故用
兵難而養兵為尤難何者士氣之難服也舉兵而征行
三軍之士其心在號令而其氣在戰息兵而為營三軍
之士其心在壘壁而其氣在禦陣兵而遇敵三軍之士
其心在白刃而其氣在勝氣之所在者毒之所向也故
兵在外士氣在敵而不在其上不在其上是故撫之而
易悅予之而易足誅之而易定動之而易使其上之人
御之以勇而驅之以智則百萬之衆可以無足憂者及
夫天下既安三軍之士各反其室家美衣甘食優游無
為投石超距不足以洩其怒而各求其上之所短當此
之時軍中之士圜視四顧而始不可忍矣是故久於不
用則其意不欲復戰久於不使則其意不欲復役夫惟
不欲而彊使之與之出戰則不樂而與之從役則為亂
此必然之勢也夫古者兵出於農其欲動之尤難然當
周之季諸侯之強天下之民日起而操兵齊晉秦楚以
其兵車徜徉天下萬里而後反而天下之民不敢言病
至於後世平居無事常竭天下以養士卒一旦有急當
得其力乃反傲晲邀賞不肯即去夫其平時衣食其上
有難而起起而鬭死有事而役役而盡力此其勢宜若
愈於三代之農夫矣而當今方病其不然此豈非其養
之之過歟臣觀天下之兵其數莫如京師之多而士卒
之趦趄難制亦莫如京師之甚何者天子在位以仁御
兵士不知戰而狃於賞令之稍急則瞋目攘臂而言不
遜此甚可惡也且京師宗廟禁闈之所在而使不義之
徒周環布列於其左右而尚何以為安臣聞養兵而兵
驕戾其責在將方今京師之將所任者誰乎匹夫小人
以次當遷而為之什百之長此其為名尚未離乎卒伍
也而其上之所統獨有三太尉推而上之則至於樞密
使此數四大臣者非在什伍部曲之間以日夕訓練之
者也且夫卒未親附而罰之則不服不服則難用也今
使大臣獨制其上恩意不交而德澤不洽上下不相信
特以勢相從而無以義附者則是未可以法治也使朝
廷大臣而曲躬傴僂親問疾苦如異時出兵行陣之間
此則其勢有所不給矣古者南北軍有監軍御史有護
軍諸校各有軍正正丞是以任安胡建之徒忠信守節
之士得以出入軍中獲其歡心而後訓之以禮繩之以
法有以誅滅而士卒皆服如此而後兵可用也今奈何
獨使狼戾之人自相臨御而天子獨以貪暴無知之匹
夫為左右之衛哉臣愚以為略如漢制設為諸校使常
處軍中既以撫之且漸誅戮其豪横而訓之知禮傳曰
晉悼公知欒紏之能御以知于政也以為戎御使訓諸
御知義知荀賓之有力而不暴也以為戎右使訓勇力
之士時使故軍中之吏非其近之則不能得其歡心不
得其心則雖有法而不能用有法不能用則士不可以
勞苦而兵不可以應卒有兵不可以應卒而有將不能
以使衆此最天下之大患也
臣事六(蘇轍)
臣聞聖人之治天下常使人有孜孜不已之意下自一
介之民與凡百執事之人咸願竭其力以自附於上而
上至公卿大夫雖其甚尊志得意滿無所求望而亦莫
不勞苦其思慮日夜求進而不息至有一沐而三握一
飯而三吐食不暇飽卧不暇暖汲汲於事常若有所未
足者是以天下之事小大畢舉無所廢敗而上之人可
以不勞力而萬事皆理昔者世之隆替臣嘗已略觀之
矣當堯舜之時洚水横流民不粒食事變繁多災害並
興而堯舜之身至於垂拱而無為何者天下之人各為
之用力而不辭也至於末世海内乂安四方無虞人生
於其間其勢皆有荒怠之心各安其所而不願有所興
作故天下漸以衰憊而不振詩曰周雖舊邦其命維新
夫國之所以至於亡者惟其舊而無以新之歟天下舊
而不復新則其事業有所斷而不復續當此之時而不
知與之相期於長久不已之道而時作其怠惰之氣則
天下之事幾乎息矣今夫道路之人使之趨十里而與
之百錢則十里而止使之趨百里而與之千錢則百里
而止何者所與期者止於十里與百里而其利亦止於
此而已今世之士何以異此出於布衣者其志不過一
命之禄既命則忘其布衣之學仕於州縣者其志不過
於改官之寵既改則喪其州縣之節自是以上因循遞
遷十有餘年之間則其勢自至於郡守此不待有所修
飾而至者其志極矣幸而其間有欲特自奮厲之心然
後其意稍廣而不肯自棄於貪汙之黨外自漕刑内自
臺諫館閣而至於兩制亦又極矣又幸而有求為宰相
者則其志又益廣至於宰相而極矣蓋天子之所以使
天下慕悅而樂為吾用者下自一命之臣而上至宰相
其節級相次者有四而已彼其一命者或無望於改官
郡守者或無望於兩制兩制者或無望於宰相而為宰
相者無所復望則各安於其所而誰肯為天子盡力者
且夫世之士大夫如此其衆也仁人君子如此其不少
也而臣何敢妄有以詆之哉蓋臣聞之方今之人其已
改官者其廉隅節幹之效常不若其在州縣之時而為
兩制者其慷慨勁挺之操常不若其為漕刑臺諫之日
雖其奇才偉人卓然特立不為利變者固不在此而世
之為此者亦已衆矣夫以爵禄而勸天下爵禄已極則
人之怠心生以術使天下則天下之人終身奔走而不
知止昔者漢之官吏自縣令而為刺史自刺史而為郡
守自郡守而為九卿自九卿而為三公自下而上至於
人臣之極者亦有四而已然當此之時吏久於官而不
知厭方今朝廷郡縣之職列級分等不可勝數從其下
而為之三歲而一遷至於終身可以無倦矣而人亦各
自知其分之所止其清高顯榮者雖至老死而不可輒
入是以在位者皆懈而不自奮何者彼能通其君臣之
歡坦然其無高下峻絶不可扳援之勢而吾則不然今
天下之小臣因其朝見而勞其勤苦丁寧訪問以開導
其心志且時擇其尤勤勞者有以賜予之使知朝廷之
不甚遠而容有冀於其間上之大吏時召而賜之閒燕
與之講論政事而勉之於功名相邀於後世不朽之際
與夫子孫皆享其福之利時亦有以督責其荒怠弛廢
之愆使之有所愧恥於天子之恩意而不倦於事此豈
非臣所謂奔走天下之術歟
臣事七(蘇轍)
臣聞聖人之於人不恃其必然而恃吾有以使之不恃
其皆賢而恃吾有以驅之夫使天下之人皆有忠信正
直之心則為天下安俟乎聖人唯其不然是以使之有
方驅之有術不可一日而去也今夫天下之官莫不以
為可任而後任之矣上自兩府之大臣而下至於九品
之賤吏近自朝廷之中而遠至於千里之外上下相伺
而左右相覺不為不密也然又内為之御史而外為之
漕刑使督察天下之奸人而紏其不法如此則天下何
恃其皆賢而期之以必然哉然尚有所未盡者蓋天下
之事任人不若任勢而變吏不如變法法行而勢立則
天下之吏雖其非賢而皆欲勉強以求成功故天子可
以不勞而得忠良之臣今世之弊任弊法而用不便之
勢勞苦於求賢而不知為法之弊是以天下幸而得賢
則可以僥倖於治安不幸而無賢焉則遂靡靡而不振
且御史漕刑天子之所恃以知百官之能否者也今不
為之立法而望其皆賢故臣所謂有所未盡者謂此事
也夫此二官雖其内外之不同而其於擊搏羣下權勢
輕重本無以相遠也而自近歲以來為御史者莫不洗
濯磨淬以自見其圭角慷慨論列不顧天下之怨是以
朝廷之中上無容姦而下無宿詐正直之士莫不相慶
以為庶幾可以大治然臣愚以謂方今内肅而外不振
千里之外貪吏晝日取人之金而莫之或禁遠人咨嗟
無所告訴莫不飲泣太息仰而呼天者深惟國家所以
設漕刑之意正以天下有此等不平之故耳今海内幸
無變而遠方之民戚然皆苦貪吏之禍則所謂漕刑者
尚何以為然人之性不甚相遠豈其為御史則皆有嫉
惡之心而至於漕刑則皆得鹵莽苟容之人蓋上之所
以使之者未至也臣觀御史之職雖其屬吏之中苟有
能出身盡命排擊天下之奸邪則數年之間可以至於
兩制而無難而其不能者退斥罷免不免為碌碌之吏
是以御史皆務為訐直之行而漕刑之官雖端坐默默
無所發摘其終亦不失為兩制而其抗直不撓者亦不
過如此而徒取天下之怨是以皆好為寬仁以收敦厚
之名豈國家知用之御史而不知用之漕刑哉臣欲使
兩府大臣詳察天下漕刑之官唯其有所舉按不畏彊
禦者而後使得至於兩制而其不然者不免為常吏變
法而任勢與之更新使天下之官吏各從其勢之所便
而為之而其上之人得賢而任之則固已大善如其不
幸而無賢則亦不至於紛亂而不可治雖夫庸人亦可
使之自力而為政如此則天下將内嚴而外明姦吏求
以自伏而不得其處天下庶乎可以為治矣
臣事八(蘇轍)
臣聞天下惟其有權者可以使人有利者可以得衆權
者天下之所為去就也利者天下之所為奔走也能是
非可否者之謂權能貧富貴賤者之謂利天子者收天
下之權而自執之歛天下之利而親用之者也故天下
之人上自公卿大夫之尊而下至於閭閻匹夫之賤府
史胥徒僮僕奴妾以次相屬而相役至於疲弊勞苦老
死而不去緩急可以使之相救危難可以使之相死蹈
白刃赴深谷可使用命而不敢辭何者彼利於人者固
役於人也千金之家持其贏餘以匄貸鄰里之貧民薄
息緩取而可以豪横於鄉黨刺客武士為之效死而莫
之能制此權利之所致也臣聞天子者執天下之權而
擅四海九州之利爵禄慶賞金玉錢幣此其富非特千
金之利也予奪可否刑戮誅滅此其勢非特千金之權
也古之人君得天下之權利而專之是故所為而成所
欲而就謀臣猛將為之盡力有死而無二社稷之臣可
使死宗廟郡縣之臣可使死封疆文吏可使死其職武
吏可使死其兵天下之人其存心積慮皆以為當然是
以宼至而不懼難生而無變方其平居無事之際天子
衣食而養之以待天下之事故有事而死亦其勢然也
然當今天下之人食天子之禄被天子之爵衣青紫佩
印綬從吏卒縱横赫奕者常徧天下一旦有急皆莫肯
死者此甚可怪也往年廣南之亂大吏據城擁兵賊至
而莫敢擊逃遁奔竄伏於草莽之間以避兵革之禍至
使蠻夷之人得以横行於中原人民流離方數千里幾
為邱墟而無一死戰之吏國家每歲收天下之士士之
發於饑寒取官而去者動以數百為輩六年之間考足
而無過則又為之改爵而增其禄秩幸而有超羣拔類
之才則公卿大臣又得薦之於天子而特寵貴之翺翔
朝廷之間不出十年可以安坐談笑而為兩制此其為
法尚何所負於天下而士大夫終莫肯奮而為之用何
也夫明哲之君以其法邀天下今天下之人反以其法
邀之故邀在我則奔走者人也邀在人則奔走者我也
今世之法夫豈不欲以邀人哉涖官六七考求舉者五
六人凡此皆備具而無所過失然後為之改爵而增其
禄秩夫此豈誠足以邀人哉為法而不足以邀人則人
將反以吾法而相邀今之官吏考足而無過且有舉者
則天子寧有以却之耶是不得不從而予之矣如此則
是天子之爵禄非天子之惠而天子之勢也士大夫以
勢取爵禄是以舉皆不聽其上凡今天子之權反而入
於下而天子之利變而為輕取易得之物矣蓋臣聞天
下有二弊有法亂之弊有法蔽之弊法亂則使人紛紛
而無所執法蔽則使人牽制而不自得古之聖人法亂
則以立法救之而法蔽則受之以無法夫無法者非縱
横放肆之謂也上之人投棄規矩而使天下無所執以
邀其君是之謂無法今夫官吏之法其亦無自舉者與
考而已使一二大臣得詳其才與不才舉者具而考足
才者與之而不才者置之雖有考不足而舉者不具其
可與者則亦與之也凡皆務與天下為所不可測使吏
無所執吾法以邀我收天子之權利而歸之於上如此
則議者將以為蕩然無法則大吏易以為奸臣聞人惟
不為奸也而後任以為大吏苟天下之廣而無一二大
臣可信者則國非其國矣且自唐季以來世之設法者
始皆務以防其大臣蓋唐之盛時其所以試天下之士
與調天下之選人者皆無一定之法而惟有司之為聽
夫是以下不得邀其上而上有以役其下臣故曰惟有
權者可以使人有利者可以得衆此不可不深察也
臣事九(蘇轍)
臣聞聖人之為天下不務逆人之心人心之所向因而
順之人心之所去因而廢之故天下樂從其所為惟其
一人之所欲不可以施於天下不得已而後有所矯拂
而不用蓋非以為天下之人皆不可以順適其意也昔
生民之初生而有饑寒牝牡之患飲食男女之際天下
之所同欲也而聖人不求絶其情又從而為之節文教
之炮燔烹飪嫁娶生養之道使皆得其志是以天下安
其法而不怨後世有小丈夫不達其意之本末而以為
禮義之教皆聖人之所作為以制天下之非僻徒見天
下邪放之民皆不便於禮義之法乃欲務矯天下之情
置其所好而施其所惡此何其不思之甚也且雖聖人
不能有所特設以驅天下蓋因天下之所安而遂成其
法如此而已如使聖人而不與天下同心違衆矯世以
自立其說則天下幾何其不叛而去也今之說者則不
然以為天下之私欲必有害於國之公事而國之公事
亦必有所拂於天下之私欲分而異之使天下公私之
際譬如胡越之不可以相通不恤人情之所不安而獨
求見其所以為至公而無私者蓋事之不通莫不由此
之故今夫人之情非其所樂而強使為之則皆有怏怏
不快之心是故所為而無成所任而不稱其職臣聞方
今之制吏之生於南者必置於北生於東者必投於西
嶺南吳越之人而必使冒苦寒踐霜雪以治燕趙之事
秦隴蜀漢之士而必使涉江湖衝霧露以守揚越之地
雖其上之人逼而行之無所不從而行者望其所之怨
歎咨嗟不能以自安吏卒送迎於道路遠者涉數千里
財用殫竭困弊於外既至而好惡不相通風俗不相習
耳目之所見飲食之所便皆不得其當譬如僑居於他
鄉其心常屑屑而不舒數日求去而不肯慮長久之計
民不喜其吏而吏不喜其俗二者相與齟齬而不合以
不暇有所施設而吏之生於其地者莫不自以為天下
之所不若而今之法為吏者不得還處其鄉里雖數百
里之外亦輒不可而又以京師之所在而定天下遠近
之次凡京師之人所謂近者皆四方之所謂至遠而京
師之所謂遠者或四方之所謂近也今欲以近優累勞
之吏而不知其有不樂者為此之故也且夫人生於鄉
閭之中其親戚墳墓不過百里之間至於千里之内則
譬如道路之人亦何所施其私而又風俗相安上下相
信知其利害而詳其好惡近者安處其近而遠者樂得
其遠二者各獲其所求而無有求去之心耳目開明而
心不亂可以各有所立凡此數者蓋亦無損於國矣而
特守此區區無益之公此豈王者之意哉且三代之時
九州之中建國千有八百大者不過百里而小者數十
里數十里之間民之為士者有之為大夫者有之凡所
以治其國人者亦其國人也安得異國之人而後用哉
臣愚以謂如此之類可一切革去以順天下之欲今使
天下之吏皆同為奸則雖非其鄉里而亦不可有所優
容苟以為可任則雖其父母之國豈必多置節目以防
其弊而况處之數百千里之間哉
臣事十(蘇轍)
臣聞大臣之道行之而可名名之而可言布之天下而
無疑施之後世而無愧堂堂乎立於四海雖一介之士
而無所不安此其所以為大人之道歟今夫天下之人
天子誰不役其力者而天下皆不敢以為非此誠得其
可役之名而役之是以天子安坐於上而士大夫為之
奔走於下大者為之運籌畫策治百官以濟其大事而
小者為之按米鹽視鞭箠以奉其小職文吏為之簿書
會計詳其出内取予之數而使天下不敢欺武吏為之
擐金被革習其戰陣攻鬭之事而使天下不敢犯勞苦
其筋力而罄竭其思慮甚者捐首領暴骨肉於原野而
不知避何者食其禄也至於四野之民耕田而食或生
而不至市井然及其有稅而可役趨步於縣吏之前恭
謹有禮不教而自習而其尤難者至使之斬捕盜賊挽
弓列戟疲弊而不敢求免此豈非食其地之故歟故夫
天下之人凡天子之所得而使令者皆可得而名也而
臣切怪府史胥徒古者皆有禄以食其家而其不足者
皆得計口而受田以補其不給夫是以能使之盡力於
公事而不䘏其私計蓋周之所謂官田者府史胥徒之
田也而今世之法收市人而補以為吏無禄以養其身
而無田以畜其妻子又有鞭朴戮辱之患而天下之人
皆喜為之其所以責之者甚煩且難而其所以使之者
無名而可言而其甚者又使之反入錢而後補雖得復
役而其所免不足以償其終身之勞此獨何也天子以
無名使之而天下之人亦肯以無名而為之此豈可不
求其情哉夫天子舉四海而寄之其臣郡縣之官又舉
而寄之其郡縣之小吏刑法之輕重財用之多少無所
不在是以掌倉庫者得以為盜而治獄訟者得以為姦
為奸之利上足以養父母而下足以畜妻子其所以無
故而安為之者為此之故也是以雖無爵禄之勸而可
得而使雖有刑戮恥辱之患而不肯捨而去而其上之
人驅其無禄之身而遇之以有禄之法恬不為怪此乃
公使之為姦以當其所當得之禄而遂以為可得而使
也如此則尚何以示天下臣愚以為凡人之在官不可
以無故而用其力或使以其稅而或使以其禄故夫府
史胥吏不可以無禄使也然臣觀之方今天下苦財用
之不給而用度有所不足其勢必無以及此而古者周
官之法民之為訟者入束矢為獄者入鈞金視其不直
者而納其所入蓋自秦漢以來其法始廢而不用今臣
亦欲使天下之至於獄者皆有所入於官以自見其直
而其不直者亦皆没其所入以為胥吏之俸禄辨其等
差而别其多少以時給之以足其衣食之用其所以取
之於民者不苛而其所以為利者甚博蓋上之於民常
患其好訟而不直以身試法而無所畏忌刑之而又使
之有入於官此所以深懲其心而又其所得止以厚吏
此有以見乎非貪民之財也而為吏者可以無俟為姦
而有以自養名正而言順雖其為奸從而戮之則亦無
愧乎吾心嗚呼古之所謂正名者猶此類也夫
文編卷四十三
