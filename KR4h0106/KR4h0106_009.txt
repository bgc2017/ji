文編卷九
明唐順之編
諸葛亮出師表
臣亮言先帝創業未半而中道崩殂今天下三分益州
疲敝此誠危急存亡之秋也然侍衛之臣不懈於内忠
志之士忘身於外者蓋追先帝之殊遇欲報之於陛下
也誠宜開張聖聽以光先帝遺德恢弘志士之氣不宜
妄自菲薄引喻失義以塞忠諫之路也宫中府中俱為
一體陟罰臧否不宜異同若有作奸犯科及為忠善者
宜付有司論其刑賞以昭陛下平明之治不宜偏私使
内外異法也侍中侍郎郭攸之費禕董允等此皆良實
志慮忠純是以先帝簡拔以遺陛下愚以為宫中之事
事無大小悉以咨之然後施行必能禆補闕漏有所廣
益將軍向寵性行淑均曉暢軍事試用於昔日先帝稱
之曰能是以衆議舉寵以為督愚謂營中之事事無大
小悉以諮之必能使行陣和穆優劣得所也親賢臣遠
小人此先漢所以興隆也親小人遠賢臣此後漢所以
傾頽也先帝在時每與臣論此事未嘗不歎息痛恨於
桓靈也侍中尚書長史參軍此悉貞亮死節之臣願陛
下親之信之則漢室之隆可計日而待也臣本布衣躬
耕南陽苟全性命於亂世不求聞達於諸侯先帝不以
臣卑鄙猥自枉屈三顧臣於草廬之中諮臣以當世之
事由是感激遂許先帝以驅馳後值傾覆受任於敗軍
之際奉命於危難之間爾來二十有一年矣先帝知臣
謹慎故臨崩寄臣以大事也受命以來夙夜憂勤恐託
付不效以傷先帝之明故五月渡瀘深入不毛今南方
已定甲兵已足當將率三軍北定中原庶竭駑鈍攘除
奸凶興復漢室還於舊都此臣之所以報先帝而忠陛
下之職分也至於斟酌損益進盡忠言則攸之禕允之
任也願陛下託臣以討賊興復之效不效則治臣之罪
以告先帝之靈若無興德之言則責攸之禕允等之咎
以彰其慢陛下亦宜自謀以咨諏善道察納雅言深追
先帝遺詔臣不勝受恩感激今當遠離臨表泣涕不知
所云
諸葛亮再出師表(三國志)
先帝深慮以漢賊不兩立王業不偏安故託臣以討賊
以先帝之明量臣之才固當知臣伐賊才弱敵強然不
伐賊王業亦亡惟坐而待亡孰與伐之是故託臣而弗
疑也臣受命之日寢不安席食不甘味思惟北征宜先
入南故五月渡瀘深入不毛并日而食臣非不自惜也
顧王業不可偏安於蜀都故冐危難以奉先帝之遺意
也而議者謂為非計今賊適疲於西又務於東兵法乘
勞此進趨之時也謹陳其事如左高帝明並日月謀臣
淵深然涉險被創危然後安今陛下未及高帝謀臣不
如良平而欲以長計取勝坐定天下此臣之未解一也
劉繇王朗各據州郡論安言計動引聖人羣疑滿腹衆
難塞胷今歲不戰明年不征使孫策坐大遂并江東此
臣之未解二也曹操智計殊絶於人其用兵也髣髴孫
吳然困於南陽險於烏巢危於祁連偪於黎陽幾敗北
山殆死潼關然後偽定一時耳况臣才弱而欲以不危
定之此臣之未解三也曹操五攻昌霸不下四越巢湖
不成任用李服而李服圖之委任夏侯而夏侯敗亡先帝
每稱操為能猶有此失况臣駑下何能必勝此臣之未
解四也自臣到漢中中間朞年耳然喪趙雲陽羣馬玉
閻芝丁立白夀劉郃鄧銅等及曲長屯將七十餘人突
將無前賨叟青羌散騎武騎千餘人皆數十年之内所
紏合四方之精銳非一州之所有若復數年則損三分
之二當何以圖敵此臣之未解五也今民窮兵疲而事
不可息事不可息則住與行勞費正等而不及蚤圖之
欲以一州之地與賊持久此臣之未解六也夫難平者
事也昔先帝敗軍於楚當此時曹操拊手謂天下已定
然後先帝東連吳越西取巴蜀舉兵北征夏侯授首此
操之失計而漢事將成也然後吳更違盟關侯毁敗秭
歸蹉跌曹丕稱帝凡事如是難可逆見臣鞠躬盡力死
而後已至於成敗利鈍非臣之明所能逆睹也
論佛骨表(韓愈)
伏以佛者外國之一法耳自後漢時流入中國上古未
嘗有也昔者黃帝在位百年年百一十歲少昊在位八
十年年百歲顓頊在位七十九年年九十八歲帝嚳在
位七十年年百五歲帝堯在位九十八年年百一十八
歲帝舜及禹年皆百歲此時天下太平百姓安樂夀考
然而中國未有佛也其後殷湯亦年百歲湯孫太戊在
位七十五年武丁在位五十九年書史不言其年夀所
極推其年數盖亦俱不減百歲周文王年九十七歲武
王年九十三歲穆王在位百年此時佛法亦未入中國
非因事佛而致然也漢明帝時始有佛法明帝在位纔
十八年耳其後亂亡相繼運祚不長宋齊梁陳元魏以
下事佛漸謹年代尤促惟梁武帝在位四十八年前後
三度捨身施佛宗廟之祭不用牲牢晝日一食止于菜
果其後竟為侯景所逼餓死臺城國亦尋滅事佛求福
乃更得禍由此觀之佛不足事亦可知矣高祖始受隋
禪則議除之當時羣臣材識不遠不能深知先王之道
古今之宜推闡聖明以救斯弊其事遂止臣常恨焉伏
惟睿聖文武皇帝陛下神聖英武數千百年已來未有
倫比即位之初即不許度人為僧尼道士又不許創立
寺觀臣嘗以為高祖之志必行於陛下之手今縱未能
即行豈可恣之轉令盛也今聞陛下令羣僧迎佛骨于
鳳翔御樓以觀舁入大内又令諸寺逓迎供養臣雖至
愚必知陛下不惑於佛作此崇奉以祈福祥也直以年
豐人樂徇人之心為京都士庶設詭異之觀戲玩之具
耳安有聖明若此而肯信此等事哉然百姓愚冥易惑
難曉苟見陛下如此將謂真心事佛皆云天子大聖猶
一心敬信百姓何人豈合更惜身命焚頂燒指百十為
羣解衣散錢自朝至暮轉相倣效惟恐後時老少奔波
棄其業次若不即加禁遏更歴諸寺必有斷臂臠身以
為供養者傷風敗俗傳笑四方非細事也夫佛本夷狄
之人與中國言語不通衣服殊製口不言先王之法言
身不服先王之法服不知君臣之義父子之情假如其
身至今尚在奉其國命來朝京師陛下容而接之不過
宣政一見禮賓一設賜衣一襲衛而出之於境不令惑
衆也况其身死已久枯朽之骨凶穢之餘豈宜令入宫
禁孔子曰敬鬼神而遠之古之諸侯行弔于其國尚令
巫祝先以桃茢祓除不祥然後進弔今無故取朽穢之
物親臨觀之巫祝不先桃茢不用羣臣不言其非御史
不舉其失臣實恥之乞以此骨付之有司投諸水火永
絶根本斷天下之疑絶後代之惑使天下之人知大聖
人之所作為出於尋常萬萬也豈不盛哉豈不快哉佛
如有靈能作禍祟凡有殃咎宜加臣身上天鑒臨臣不
怨悔
徐州賀河平表(蘇軾)
聖謨獨運天眷莫違庶邦子來民㒺告病萬杵雷動役
不逾時遂消東北莫大之憂然後麥禾可得而食人無
後患喜若再生伏以大河為災歴世所病禹治兖州之
野十有三載乃同漢築宣房之宫二十餘年而定未有
收狂瀾於既潰復故道於將堙俛仰而成神速若此恭
惟皇帝陛下至仁博施神智無方達四聪以來衆言廣
大孝以安宗廟水當潤下河不溢流屬歲久之無虞故
患生於所忽方其决也本吏失其防而非天意及其復
也蓋天助有德而非人功振古所亡溥天同慶維豐沛
之大澤實汴泗之所鍾伊昔横流凛孤城之若塊迨兹
平定蔚秋稼以如雲害既廣則利多憂獨深而喜倍雖
官守有限不獲趨外庭以稱觴而民意所同亦能抒下
情而作頌
賀南郊禮畢肆赦第一表(王安石)
精意上昭神靈底豫茂恩旁暢夷夏接和臣聞道以饗
帝為難禮以配天為至有秩斯祜唯四表之歡心胡臭
亶時匪九州之美味自古在昔若聖與仁厥遭昌辰乃
暏熙事恭惟皇帝陛下邁種三德敷奏九功率籲奉璋
之衆髦肇稱奠璧之新禮廟籩致孝郊血告幽誠既格
於穹旻福遂均於品庶振憂矜寡原宥眚烖第五玉以
褒封善人是富發三錢而慶賜賤者不虛天其居歆人
以呼舞臣夙叨寵奬親值休成雖亡預于駿奔寔不勝
于竊抃
賀南郊禮畢肆赦第二表(王安石)
精眀條達神睠顧而依懷膏澤川流人歡呼而蹈厲臣
聞語孝之至莫大於配天議禮而輕不足以享帝能舉
釐事實歸聖時恭惟皇帝陛下鴻化已昭康年屢應奔
走籩豆有董正之治官潔豐粢盛有底慎之財賦禮成
榖旦恩浹緜區雖洛誦之休明尚難譬稱豈兒寬之淺
訥能盡揄揚臣夙荷慈憐方嬰衰瘵望九賓之紳笏獨
遠句傳狎百獸於山林猶知率舞
賀駕幸太學表(蘇軾)
輦回原廟既崇廣孝之風幄次儒宫復示右文之化禮
行一日風動四方臣聞五學之臨三代所共蓋天子不
敢自聖而盛德必有達尊在漢永平始舉是禮雖臨雍
拜老有先王之規而正坐自講非人主之事豈如允哲
退托不能奠爵復興意默通於先聖横經問難言各盡
於諸儒恭惟皇帝陛下文武憲邦聰明齊聖大度同符
於藝祖至仁追配於昭陵故舉舊章以興盛節臣早塵
法從久侍經幃永矣馳誠想聞合語於東序斐然作頌
行觀獻馘於西戎
請皇帝御正殿復常膳表(王安石)
陽春生物偶霑澤之稍愆睿意恤民遽側身而自抑德
已修於消變數或係於非常當服彜儀用安羣下恭惟
皇帝陛下天仁博施神知曲成躬忘旰食之勞坐講日
新之政四時協序萬物致和適當化養之辰宜得涵濡
之澤少違常候深軫清衷退師氏之正朝約大官之盛
饌仰窺謙德志在閔民然而異國來朝當即法宫之位
誕辰入慶合陳燕俎之珍事有所先禮難偏廢伏願仰
回淵聽俯徇輿情夙御九筵之居並羞十閤之具上以
全於國體下以副於臣誠
請皇帝御正殿復常膳第二表(王安石)
時澤偶愆屢勤齋禱聖衷愈勵曲盡焦勞將損已以召
休因退次而貶食列朝剡奏尚闕嗣音在臣列之靡遑
伏帝閽而再扣恭惟皇帝陛下體居離正德稟乾剛期
揉俗以致康嘗納隍而興念七載于此繼獲豐穰一春
而來或罹愆亢皇慈深軫羣祀徧修恐狴犴乖則親慮
其囚愳黼黻美則躬變其服仍損内饔之舉兼虛正宇
之朝然而禮貴從宜事難泥古而况甫臨誕節交舉慶
儀有列辟拜萬年之觴有殊俗修兩朝之好苟虧彛制
難副羣情伏望少屈淵衷特從誠懇天臨廣厦日御常
珍親事法宫廓宣於政治惟辟玉食昭示於等威仰以
慰兩宫之慈俯以安羣下之望
李密陳情表(晉書)
臣密言臣以險釁夙遭閔凶生孩六月慈父見背行年
四歲舅奪母志祖母劉愍臣孤弱躬親撫養臣少多疾
病九歲不行零丁孤苦至於成立既亡叔伯終鮮兄弟
門衰祚薄晚有兒息外亡朞功彊近之親内亡應門五
尺之童煢煢獨立形影相弔而劉夙嬰疾病常在床蓐
臣侍湯藥未曾廢離逮奉聖朝沐浴清化前太守臣逵
察臣孝廉後刺史臣榮舉臣秀才臣以供養亡主辭不
赴會詔書特下拜臣郎中尋蒙國恩除臣洗馬猥以微
賤當侍東宫非臣隕首所能上報臣具以表聞辭不就
職詔書切峻責臣逋慢郡縣逼廹催臣上道州司臨門
急於星火臣欲奉詔奔馳則劉病日篤欲苟順私情則
告訴不許臣之進退實為狼狽伏惟聖朝以孝治天下
凡在故老猶蒙矜育况臣孤苦特為尤甚且臣少仕偽
朝歴職郎署本圖宦達不矜名節今臣亡國賤俘至微
至陋過蒙拔擢寵命優渥豈敢盤桓有所希冀但以劉
日薄西山氣息奄奄人命危淺朝不慮夕臣亡祖母亡
以至今日祖母亡臣亡以終餘年母孫二人更相為命
是以區區不能廢遠臣密今年四十有四祖母劉今年
九十有六是臣盡節於陛下之日長報劉之日短也烏
鳥私情願乞終養臣之辛苦非獨蜀之人士及二州牧
伯所見明知皇天后土實所共鍳願陛下矜愍愚誠聽
臣微志庶劉僥倖卒保餘年臣生當隕首死當結草臣
不勝犬馬怖懼之情謹拜表以聞
乞罷政事表(歐陽修)
臣聞士之行已所重者始終之不渝臣之事君所難者
進退而合理苟亡大過善退其身昔之為臣全此者少
臣頃侍先帝屢陳斯言今之懇誠蓋廹於此伏念臣識
不足以通今古材不足以語經綸達逄盛際之休明早
自諸生而拔擢方其與儒學文章之選居言語侍從之
流每蒙過奬於羣公常媿虚名之浮實暨晚叨於重任
益可謂於得時何嘗敢傷一士之賢豈不樂得天下之
譽而動皆臣忌毁必臣歸人之愛憎不應遽異臣之本
末亦豈頓殊蓋以處非所宜用過其量惟是要權之地
不勝指目之多周防所以履危而簡疎自任委曲所以
從衆而拙直難移宜其舉足則蹈禍之機以身為歛怨
之府復盤桓而不去遂謗議以交興讒說震驚輿情共
憤皇明洞照聖斷不疑孤臣獲雪於至冤四海共忻於
新政至於頼天地保全之力脱風波險陷之危使臣散
髮林丘幅巾衡巷以此没地猶為幸民况乎擁蓋垂䄡
其榮可喜撫民求瘼所寄非輕苟可效於勤勞亦寧分
於内外伏惟皇帝陛下曲回天造俯察愚衷許臣解劇
繁處之閑僻物還其分庶獲遂於安全心匪無知豈敢
忘於報效
乞罷政事第二表(王安石)
私懷懇至已具布聞聖訓丁寧未蒙聞納敢冒崇高之
聽再輸愊悃之情臣聞任賢之方要其有用陳力之義
止於不能苟弗集於事功且重罹於疹疾豈容叨據以
累明揚伏念臣猥以孤生親逢盛世昧于量巳志欲補
於休明失在信書事浸成於迂闊每煩衆論上慁聖聪
久知素願之難諧繼以積痾而自困辭而去位庶逃竊
食之誅勉以就功重荷包荒之德雖貪順命終愳妨功
伏惟皇帝陛下閎度并容大明俯燭特垂矜允俾遂退
藏如此則孤進之身獲全生于末路具瞻之地得改命
於時材
亳州乞致仕第二表(歐陽修)
臣近貢封章乞還官政伏奉詔答未賜允俞退自省循
奚勝殞越臣聞神功不宰而萬物得以曲成者惟各從
其欲天鑒孔昭而一言可以感動者在能致其誠敢傾
虔至之心再黷高明之聽伏念臣本以一介之賤叨塵
二府之聯知直道以事君每師心而自信然而既乏捐
軀之效又無先覺之明用之已過其分而曾不自量毁
者不堪其辱而莫知引去幸頼乾坤之再造得逃陥穽
之危機仍許避於要權俾退安於晚節今乃苦於衰病
莫自支持顧難冐於寵榮始欲收於骸骨敢期聖念過
軫天慈謂雖廹於桑榆未忍棄於草莾竊以古今之制
沿襲不同盖由兩漢而來雖處三公之貴每上還於印
綬多自駕於車轅朝去朝廷暮歸田里一辭高爵遂列
編民豈如至治之朝深篤愛賢之意每示隆恩之典以
勸知止之人故雖有還政之名而仍享終身之禄固已
不類昔時之士無殊居位之榮然則在臣素心雖竊退
休之志迹臣所乞尚虞僥倖之譏伏望皇帝陛下惻以
深仁矜其至懇俾解方州之任遂歸環堵之居固將優
游垂盡之年涵泳太平之樂惟辛勤白首迄亡一善之
稱孤負明時莫報三朝之德此為慚恨何可勝陳
蔡州乞致仕第二表(歐陽修)
睿訓丁寧曲加慰諭愚衷懇廹尚敢凟煩將再干於冕
旒宜先伏於砧鑕伏念臣世惟寒陋少苦竒屯識不達
於古今學僅知於章句名浮於實用之始見於無能器
小易盈過則不勝於幾覆徒以早際千齡之亨會誤蒙
三聖之奬知寵榮既溢其涯憂患亦隨而至稟生素弱
顧身未老而先衰大道甚夷嗟力不前而難強每念恩
私之莫報兼之疾病以交攻爰于守亳之初遂决竄漳
之計逮此三遷於歲律又更兩易於州符而犬馬巳疲
理亡復壯田廬甚邇今也其時是敢更殫螻蟻之誠仰
冀乾坤之造况今時不乏士物咸遂生鳬雁去來固不
為於多少鳶魚上下皆自適於飛潛苟遂乞於殘骸庶
少償其夙志伏望皇帝陛下哀憐舊物懚惻至仁察其
有素非偽之誠成其識分知止之節曲從其欲賜報曰
俞俾其解組官庭還車故里披裘散髮逍遥垂盡之年
鑿井耕田謌詠太平之樂其為榮幸曷可勝陳
蔡州乞致仕第三表(歐陽修)
恩深煦嫗感極涕洟雖情有廹於危心不知自止而辭
已窮於累牘幾至亡言惟以至誠期於必達自乞憐於
君父不復訊於蓍龜伏念臣家世單平性姿中下少從
宦學本免飢寒不自意於遭逢遂進階于華顯然而羣
材方茂蒲柳未秋而早衰衆駿並馳駑駘中道而先乏
而况荷難勝之任用竊逾分之寵榮風波憂畏而慮以
深疾病侵凌而老亦至故自辭於機政即願謝于軒裳
蒙上聖之至仁念三朝之舊物每曲煩於訓諭久未忍
於棄捐竊惟臣知事君必本忠信言不顧行是為㒺欺
而臣口日誦於田廬身坐貪於禄利可畏至公之議何
施有靦之顔每自省循莫遑啓處是敢㒺避再三之煩
凟猶希萬一之矜從伏望皇帝陛下特軫天慈俯回睿
聽察前言之可復蓋屢請者有年哀下愚之不移俾卒
成于素志徇其所欲乞以殘骸臣若得上還印綬於有
司自架柴車而即路晚節知亡於大過没身永荷於鴻
私
乞退第一表(王安石)
臣忠於為國故進而能致其身君恕以及人故病則閔
勞以事此今昔共由之通義實上下相與之至情敢觸
冐昧之誅冀蒙哀矜之聽臣受才鄙劣遭運休明陳愚
或會於聖心承乏遂尸於宰事謀謨淺拙謾不見其有
成操行陵夷又或幾于亡恥久宜辭位尚苟貪恩豈圖
養拙以乖方重以瞀昏而廢務粗嘗陳列未獲矜從黽
勉以來浸淫遂劇大懼典司之曠上煩程督之嚴伏惟
陛下詢事考言循名責實或輟夜分之寐常臨日昃之
朝萬方黎獻之多各皆祗辟三事大夫之守豈可瘝官
仰冀高明俯昭悃愊念其服勞之久愍其攖瘵之深及
未干鈇鉞之時令遂解機衡之任豈特少安於私義兹
惟畢協於師虞
乞退第三表(王安石)
聖恩所及有隆天重地之施私義未安有深淵薄冰之
愳竊惟成湯高宗之世有若伊尹傅說之臣其道則格
于帝而無疑其政則加乎民而有變后惟時又相亦有
終迨乎中世之陵夷非復古人之髣髴忠或不足以取
信而事事至於自明義或不足以勝奸而人人與之為
敵以此乘權而久處孰能持禄以少安此臣之慮危於
居寵之時而昧死有均勞之乞况於抱病浸以瘝官伏
惟陛下道與日躋德侔乾覆哀一夫之失所樂萬物之
皆昌矧夫眷遇之優既已勤劬之久宜蒙善貸使獲曲
全賜其疲賤之身假以安閒之地則敝車無用猶可具
於勞薪棄席未忘或再施於華幄
謝明堂覃恩轉官表(歐陽修)
天地號令風雷鼔行一氣所均萬物咸被遂容僥倖亦
與褒升伏念臣材不逮人識非慮遠徒有事君之節未
知報國之方冐寵貪榮已踰其量見利臨得曾不知慙
此蓋伏遇皇帝陛下堯舜聰明禹湯勤儉修前王之曠
典述先志以繼成昭致精禋躬臨路寢膺受上天之多
福推與萬方而不私臣於此時限以官守講儀制禮不
預議郎博士之流助祭陪祠不在諸侯方物之列既乏
一言之獻又亡執事之勞徒隨翟閽共享餘賜普天率
土難異衆以獨辭蹐厚跼高但撫躬而無措
謝朱炎傳聖旨令視事表(王安石)
使旨遄臻訓詞俯逮敢圖衰疾尚悞眷存伏念臣曲荷
搜揚久孤付屬有能必獻未嘗擇事而辭難無力可陳
乃始籲天而求佚然方焦思有為之日以此懷恩未報
之身苟營燕安豈免慙悸伏蒙皇帝陛下人惟求舊義
不忘遐乃因乘詔賦命之臣更喻推轂授方之意踦履
亡用誠弗忍于弃捐朽株匪材尚奚勝于器使永惟奬
勵徒誓糜捐
謝復龍圖閣直學士表(歐陽修)
恩還舊職事雪前誣感極心驚涕隨言出臣伏見前世
材賢之士身結主知勛德之臣功施王室然尚或一遭
謗毁欲辨亡由少忤要權其禍不測顧如臣者何足道
哉臣材不迨于中人功無益于當世用之未見有效去
之無足可思矧㒺極之讒交興而並進易危之迹何恃
而不顛而聖心不忘恩意特至辨㒺欺於曖昧沮仇嫉
於衆多雖暫居譴謫之中而屢被陞遷之渥今又特蒙
甄錄牽復寵名以臣之愚豈比前人而獨異推其所幸
盖由聖主之親逢謂宜如何可以論報再念臣稟生孤
拙本乏藝能徒因學古之勤粗識事君之節苟臨危效
命尚當不顧以奮身况為善亡傷何憚竭忠而報國誓
期盡瘁少答高明
謝宣召入翰林表(歐陽修)
使車入里君命在門閭巷驚傳豈識朝廷之故事縉紳
竦歎以為儒者之至榮在臣之愚何以堪此竊以文章
之任自古非輕待遇寵榮至有私人之目詢謀獻納因
加内相之名恩既異於常倫人愈難於稱職伏念臣器
非宏遠識匪該明學不通古今之宜材不適方圓之用
久叨塵於侍從曾莫著於勞能而自出守外藩近遭家
禍苟存餘喘復齒周行風波流落者十年天日再瞻於
雙闕進對之際已蕭䬃於霜毛慰勞有加賜憫憐於玉
色形神若此志意可知身巳分於早衰心敢蒙於希進
加以羈危之迹仇嫉交攻進退動繫于羣言議論多煩
於睿聽雖覆載之造每賜保全而孤蹇偷安常思引去
伏蒙皇帝陛下俯憐舊物曲軫宸慈因内署之闕員俾
備官而承乏臣敢不勉尋舊學益勵前修感遺簮未棄
之仁竭駑馬已疲之力庶伸薄效少答鴻恩
謝宣召入院表(蘇軾)
詔語春溫再命而僂使華天降一節以趨在故事以嘗
聞豈平生之敢望省循非稱愧汗交深竊以視草之官
自唐為盛雖職親事秘號為北門學士之榮而禄薄地
寒至有京兆掾曹之請豈如聖代一振儒風非徒好爵
之縻兼享大亨之養玉堂賜篆仰淳化之彌文寳帶重
金佩元豐之新渥既厚其禮愈難其人而臣以空疎冗
散之材衰病流離之後生還萬里坐閱三遷不綠左右
之容躐處賢豪之上此蓋伏遇皇帝陛下生資文武天
祚聖神雖亮隂不言尚隱高宗之德而訪落求助已啓
成王之心首擇輔臣次求法從知人材之難得采虚名
而用臣敢不益勵初心力圖後效才不逮古雖慙内相
之名志常在民庶免私人之誚
謝除侍讀表(蘇軾)
北門視草已叨儒者之極榮西學上賢復玷侍臣之高
選省循非稱愧汗交懷竊惟講讀之臣止以言語為職
考功課吏亡殿最之可書陳善閉邪有膏澤之潛潤豈
臣愚陋亦所克堪此盖伏遇太皇太后陛下憂思深長
德業久大受先帝投艱之託為神孫經遠之謀故選左
右前後之人㒺非吉士使知興亡治亂之效莫若多聞
謂臣雖無大過人之才知臣粗有不欺君之實故使朝
夕與於討論奉永日之清閒未知所報畢微生於盡瘁
終致此心
謝復官提舉玉局觀表(蘇軾)
七年遠謫不意自全萬里生還適有天幸驟從縲絏復
齒縉紳伏念臣才不逮人性多忤物剛褊自用可謂小
忠猖狂妄行乃蹈大難皆臣自取不敢怨尤會真人之
勃興與萬物而更始而臣獨在幽遠最為冥頑迨兹起
廢之初倍費生成之力終蒙記錄不遂棄捐此盖伏遇
皇帝陛下正位龍飛對時虎變神武不殺孰非受命之
符清淨無為坐獲銷兵之福聰明不作邪正自分使臣
得同草木之微共霑雷雨之澤臣敢不益堅素守深念
往愆没齒何求不厭飯蔬之陋蓋棺未已猶懷結草之
忠
南京留守謝上表(歐陽修)
守宫鑰之謹嚴敢忘夙夜布政條之纖悉上副憂勤寄
任非堪兢營並集伏念臣賦材庸薄稟數奇屯毁譽交
興兩嘗過實寵榮踰分動輙招尤念報效之未伸敢不
竭忠而盡瘁因風波之可畏則思遠去以深藏迨此六
年外更三守學偷安而杜口負素志以媿心朽質易衰
已凋零於齒髮良時難得尚希慕於功名豈謂皇慈未
捐舊物擢從支郡委以名都惟此别京舊當孔道簿領
少勤於職事厨傳取悦於路人苟循俗吏之所為雖能
免過非有古人之大節未足報君
亳州謝上表(歐陽修)
貳政非才雖獲奉身而退分符善地猶懷竊禄之慙祗
荷寵靈惟知戰懼伏念臣章句腐儒之學也豈足經邦
斗筲小器之量也寧堪大用而叨塵二府首尾八年荷
三朝之誤知罄一心而盡瘁若乃樞機宜慎而見事輙
言陷穽當前而横身不避竊尋前載未有能全怨出仇
家搆為死禍造謗于下者初若含沙之射影但期隂以
中人宣言于廷者遂肆鳴梟之惡音孰不聞而掩耳頼
聖人之在上廓日月之至明悉究罔誣遂投讒賊再念
臣性實甚愚而疎於接物事多輕信而待以至誠如彼
匪人失於泛愛平居握手惟期道義之交延譽當朝常
丐齒牙之論而未乾薦襧之墨已彎射羿之弓知士其
難世必以臣為戒常情共惡人將不食其餘而臣與遊
既昧於擇賢在滿不思於將覆自貽禍釁幾至顛隮上
煩睿聖之保全得完名節於終始洎懇辭於重任尤深
惻於皇慈雖避寵辭隆僅能去位而清資顯秩愈更叨
榮莫逃徼倖之譏實負心顔之靦斯蓋伏遇皇帝陛下
乾坤大度堯舜至仁察臣自取於怨仇本由孤直憫臣
力難於勉彊盖迫衰殘既獲免于非辜仍曲從于私欲
遂同萬物俾無失所之嗟未盡餘生敢忘必報之效
謝男雱除中允說書表(王安石)
恩驟加於私室多所超踰事或累於公朝誠難冐昧仰
煩睿訓曲喻至懷永惟眷奬之殊寔重兢慙之至伏念
臣首叨召節得侍詞林隨被贊書使陪經幄稍更歲月
莫補㳙埃竊觀上智之日躋内訟淺聞而知困况如賤
息厥有童心尚迷鑚仰之方豈稱招延之禮恕已量主
非敢以私而自嫌為官擇人顧雖成命而宜改輙布可
辭之義上干難犯之威伏惟皇帝陛下屈體優容垂精
寵答謂大人照臨之道廣當養以蒙意小夫誦說之智
專遽忘其賤褒稱備厚訓飭加嚴揣實未安寄顔有恧
重念自古君臣之相與未有如臣父子之所遭蓋當用
儒之時尤難講藝之職典謨方御實參備于討論誥誓
未終已繼叨于奬擢獲世官於閭巷嗣家學於朝廷自
非忘軀何以報國知人而官以哲慨已誤於明揚委質
而教之忠誓永肩於素守
謝元豐元年歷日表(曾鞏)
一遠闕庭十移星歷顧彫零于齒髮亡報補于毫分伏
惟皇帝陛下叙大禹之九疇齊有虞之七政隂陽寒暑
㒺不若時草木昆蟲舉皆遂性循用頒正之典寵詒分
土之官臣幸備守藩預聞告朔去親方遠巳驚歲月之
新許國雖堅更歎功名之晚惟體在民之意庶禆及物
之仁
謝賜漢書表(歐陽修)
俯躬承命拭目生輝竊以右文興化乃致治之所先著
錄藏書須太平而大備惟漢室上繼三代之統而班史
自成一家之書文或舛訛盖其傳之已久詔加刊定俾
後學之無疑一新方冊之文增煥秘書之府而奏篇之
始方經衡石之程賜本之榮惟及鈞樞之近敢期孤外
特與恩頒此盖伏遇皇帝陛下曲軫睿慈俯矜舊物謂
其嘗與臣隣之列不忍遽遺憐其自喜文字之間俾之
娛老然臣兩目昏眊雖嗟執卷之已艱十襲珍藏但誓
傳家而冰寳
謝賜對衣金帶馬表(蘇軾)
服章在笥賁及衰殘銜勒過庭喜先徒御伏以物生有
待天地亡窮草木何知冐慶雲之渥采魚鰕至陋借滄
海之榮光雖若可觀終非其有妻孥相顧驚屢致于匪
頒道路竊窺或反增於指目此蓋伏遇太皇太后陛下
聰明齊聖陳錫載周含垢匿瑕而察於求賢卑宫菲食
而侈於養士士豈輕于千里念非其人言有重於兼金
當思所報
謝賜對衣鞍馬表(王安石)
出大庭之顯服束以精鏐引内廐之名駒傳之錯采隆
恩所逮朽質知榮竊念臣弱力淺聞久憂積疹中預從
官之選外分守將之權僅免譴訶更蒙收召論思潤色
曾莫效於微勞衣被服乘乃前叨於異數此盖伏遇皇
帝陛下醲於慶賞詳在招延因示眷懷使知奮勵誓竭
愚忠之報冀無虚授之嫌
謝擅止散青苗錢放罪表(歐陽修)
有罪必誅是為彜典原情以恕特出深仁聞命驚慙省
躬涕泗伏念臣以一介之微賤荷三聖之奬知寵禄既
豐初亡報效筋骸巳憊尚此遲徊曲蒙大度之并容誤
委一方之寄任職當撫俗責在分憂方兹旰昃之勞心
豈敢因循而避事昨遇國家新建官司而主計大商財
利以均通分命出使之車交馳於郡縣悉發舊藏之鏹
取息於農氓而臣方久苦於昏衰初莫詳其利害既已
大諠於物議始知不便於人情亦嘗略陳衆弊之三冀
補萬分之一屬再當于班給顧已逼於會期雖具奏陳
乃先擅止據兹專妄合被譴呵豈謂伏蒙皇帝陛下深
軫睿慈俯矜朴拙免從吏議特貸刑章夫何艸木之微
曲被乾坤之施臣敢不益思祗畏更勵操修戒小人之
遂非希君子之改過冀圖薄效少答鴻私
謝失覺察妖賊放罪表(蘇軾)
盜發所臨守臣固當重責罪疑則赦聖主所以廣恩自
驚廢逐之餘猶在愍憐之數伏念臣早蒙殊遇擢領大
邦上不能以道化民達忠孝於所部下不能以刑齊物
消奸宂於未萌致使妄庸敢圖僣逆原其不職夫豈勝
誅况兹溝瀆之中重遇雷霆之譴無官可削撫已知危
至於捕斬羣盜之功乃是鄰近一夫之力靖言其始偶
出於臣雖為國督奸常懷此志而因人成事豈足言勞
勉自列於涓埃庶少寬於斧鉞豈謂蕩然之澤許以勿
推收驚魄于散亡假餘生之晷刻退思所自為幸何多
此蓋伏遇皇帝陛下舞虞舜之干示人不殺祝成湯之
網與物求生其間用刑本不得巳稍有可赦無不從寬
務在考實而原情何嘗記過而忘善益悟向時之所坐
皆是微臣之自貽感愧終身論報無地布衣蔬食或未
死於飢寒石心木腸誓不忘於忠義
杭州謝放罪表(蘇軾)
臣近以法外刺配本州百姓顔益二人上章待罪奉聖
旨特放罪者職在承宣當遵三尺之約束事關利害輙
從一切之便宜曲荷天慈不從吏議伏念臣早緣剛拙
屢致憂虞用之朝廷則逆耳之惷形於言施之郡縣則
疾惡之心見於政雖知難每以為戒而臨事不能自回
苟非日月之明肝膽必照則臣豈惟獲罪于今日久已
見傾於衆言恭惟皇帝陛下濬哲生知清明旁逹委任
羣下退託於不能愛養成材惟恐其有過知臣欲去一
方之積弊須除二猾以示民特屈憲章以全器使臣敢
不省循過咎祗服簡書眷此善良自不犯於漢法時有
貸捨用益廣於堯仁
謝太皇太后表(蘇軾)
亂羣之誅不請而决盖恩威之亡素致奸猾之敢行方
俟譴呵豈期寬宥伏以法吏網密盖出於近年守臣權
輕無甚於今日觀祖宗信任之意以州郡責成於人不
擇師帥之良但知繩墨之馭若平居僅能守法則緩急
何以使民顧臣不才難以議此恭惟太皇太后陛下寬
仁從衆信順得天推一身之至公納萬方於無罪而臣
始終被遇中外蒙恩謂事有專而合宜情無他而可恕
故加貸捨以示寵綏朝廷之明粗以臣為可信吏民自
服當不令而率從
文編卷九
