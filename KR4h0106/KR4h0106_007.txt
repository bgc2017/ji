文編卷七
明唐順之編
韓安國王恢議擊匈奴(漢書)
大行王恢燕人數為邊吏習胡事議曰漢與匈奴和親
率不過數歲即復背約不如勿許舉兵擊之安國曰千
里而戰兵不獲利今匈奴負戎馬足懷鳥獸心遷徙烏
集難得而制得其地不足為廣有其衆不足為彊自上
古弗屬漢數千里争利則人馬罷虜以全制其敝埶必
危殆臣故以為不如和親羣臣議多附安國于是上許
和親明年雁門馬邑豪聶一因大行王恢言匈奴初和
親親信邊可誘以利致之伏兵襲擊必破之道也上乃
召問公卿曰朕飾子女以配單于幣帛文錦賂之甚厚
單于待命加嫚侵盜亡已邊境數驚朕甚閔之今欲舉
兵攻之何如大行恢對曰陛下雖未言臣固願效之臣
聞前代之時北有彊胡之敵内連中國之兵然尚得養
老長幼種樹以時倉廪常實匈奴不輕侵也今以陛下
之威海内為一天下同任又遣子弟乘邊守塞轉粟輓
輸以為之備然匈奴侵盜不已者亡他以不恐之故耳
臣竊以為擊之便御史大夫安國曰不然臣聞高皇帝
嘗圍於平城匈奴至者投鞍高如城者數所平城之飢
七日不食天下歌之及解圍反位而亡忿怒之心夫聖
人以天下為度者也不以己私怒傷天下之公故乃遣
劉敬奉金千斤以結和親至今為五世利孝文皇帝又
嘗一擁天下之精兵聚之廣武常谿然終亡尺寸之功
而天下黔首亡不憂者孝文寤於兵之不可宿故復合
和親之約此二聖之迹足以為效矣臣竊以為勿擊便
恢曰不然臣聞五帝不相襲禮三王不相復樂非故相
反也各因時宜也且高帝身被堅執銳蒙霧露沐霜雪
行幾十年所以不報平城之怨者非力不能所以休天
下之心也今邊境數驚士卒傷死中國槥車相望此仁
人之所隠也臣故曰擊之便安國曰不然臣聞利不十
者不易業功不百者不變常是以古之人君謀事必就
祖發政占古語重作事也且自三代之盛夷狄不與正
朔服色非威不能制彊弗能服也以為遠方絶地不牧
之民不足煩中國也且匈奴輕疾悍亟之兵也至如炎
風去如收電畜牧為業弧弓射獵逐獸隨草居處亡常
難得而制今使邊郡久廢耕織以支胡之常事其埶不
相權也臣故曰勿擊便恢曰不然臣聞鳳鳥乘于風聖
人因於時昔秦穆公都雍地方三百里知時宜之變攻
取西戎辟地千里并國十四隴西北地是也及後蒙恬
為秦侵胡辟數千里以河為境累石為城樹榆為塞匈
奴不敢飲馬於河置㷭㸂然後敢牧馬夫匈奴獨可以
威服不可以仁畜也今以中國之盛萬倍之資遣百分
之一以攻匈奴譬猶以彊弩射且潰之癰也必不留行
矣若是則北發月氏可得而臣也臣故曰擊之便安國
曰不然臣聞用兵者以飽待飢正治以待其亂定舍以
待其勞故接兵覆衆伐國墮城常坐而役敵國此聖人
之兵也且臣聞之衝風之衰不能起毛羽彊弩之末力
不能入魯縞夫盛之有衰猶朝之必莫也今將卷甲輕
舉深入長敺難以為功從行則廹脇衡行則中絶疾則
糧乏徐則後利不至千里人馬乏食兵法曰遺人獲也
意者有他繆巧可以禽之則臣不知也不然則未見深
入之利也臣故曰勿擊便恢曰不然夫草木遭霜者不
可以風過清水明鏡不可以形逃通方之士不可以文
亂今臣言擊之者固非發而深入也將順因單于之欲
誘而致之邊吾選梟騎壯士陰伏而處以為之備審遮
險阻以為其戒吾埶已定或營其左或營其右或當其
前或絶其後單于可禽百全必取上曰善廼從恢議
蕭望之入粟贖罪議(漢書)
民函陰陽之氣有仁義欲利之心在教化之所助堯在
上不能去民欲利之心而能令其欲利不勝其好義也
雖桀在上不能去民好義之心而能令其好義不勝其
欲利也故堯桀之分在於義利而已道民不可不慎也
今欲令民量粟以贖罪如此則富者得生貧者獨死是
貧富異刑而法不一也人情貧窮父兄囚執聞出財得
以生活為人子弟者將不顧死亡之患敗亂之行以赴
財利求救親戚一人得生十人以喪如此伯夷之行壊
公綽之名滅政教一傾雖有周召之佐恐不能復古者
臧於民不足則取有餘則與詩曰爰及矜人哀此鰥寡
上惠下也又曰雨我公田遂及我私下急上也今有西
邊之役民失作業雖戶賦口歛以贍其困乏古之通義
百姓莫以為非以死救生恐未可也陛下布德施教教
化既成堯舜亡以加也今議開利路以傷既成之化臣
竊痛之
侯應罷邊備議(漢書)
周秦以來匈奴暴桀寇侵邊境漢興尤被其害臣聞北
邊塞至遼東外有陰山東西千餘里草木茂盛多禽獸
本冐頓單于依阻其中治作弓矢來出為寇是其苑囿
也至孝武世出師征伐斥奪此地攘之於幕北建塞徼
起亭隧築外城設屯戍以守之然後邊境得用少安幕
北地平少草木多大沙匈奴來寇少所蔽隠從塞以南
徑深山谷往來差難邊長老言匈奴失陰山之後過之
未嘗不哭也如罷備塞戍卒示夷狄之大利不可一也
今聖德廣被天覆匈奴匈奴得蒙全活之恩稽首來臣
夫夷狄之情困則卑順彊則驕逆天性然也前以罷外
城省亭隧今裁足以候望通烽火而已古者安不忘危
不可復罷二也中國有禮義之教刑罰之誅愚民猶尚
犯禁又况單于能必其終不犯約哉三也自中國尚建
關梁以制諸侯所以絶臣下之覬覦也設塞徼置屯戍
非獨為匈奴而已亦為諸屬國降民本故匈奴之人恐
其思舊逃亡四也近西羌保塞與漢人交通吏民貪利
侵盜其畜産妻子以此怨恨起而背畔世世不絶今罷
乘塞則生嫚易分争之漸五也往者從軍多沒不還者
子孫貧困一旦亡出從其親戚六也又邊人奴婢愁苦
欲亡者多日聞匈奴中樂無柰候望急何然時有亡出
塞者七也盗賊桀黠羣輩犯法如其窘廹亡走北出則
不可制八也起塞以來百有餘年非皆以土垣也或因
山巖石木柴僵落谿谷水門稍稍平之卒徒築治功費
久遠不可勝計臣恐議者不深慮其終始欲以一切省
繇戍十年之外百歲之内卒有他變障塞破壊亭隧滅
絶當更發屯繕治累世之功不可卒復九也如罷戍卒
省候望單于自以保塞守禦必深德漢請求無已小失
其意則不可測開夷狄之隙虧中國之固十也非所以
永持至安威制百蠻之長策也
谷永受伊邪莫演降議(漢書)
漢興匈奴數為邊害故設金爵之賞以待降者今單于
詘體稱臣列為北藩遣使朝賀亡有二心漢家接之宜
異於往時今既享單于聘貢之質而更受其逋逃之臣
是貪一夫之得而失一國之心擁有罪之臣而絶慕義
之君也假令單于初立欲委身中國未知利害私使伊
邪莫演詐降以卜吉凶受之虧德沮善令單于自疏不
親邊吏或者設為反間欲因而生隙受之適合其策使
得歸曲而直責此誠邊境安危之原師旅動静之首不
可不詳也不如勿受以昭日月之信抑詐諼之謀懷附
親之心便
劉歆毁廟議(漢書)
臣聞周室既衰四夷並侵獫狁最強於今匈奴是也至
宣王而伐之詩人美而頌之曰薄伐獫狁至于太原又
曰嘽嘽焞焞如霆如雷顯允方叔征伐獫狁荆蠻來威
故稱中興及至幽王犬戎來伐殺幽王取宗器自是之
後南夷與北夷交侵中國不絶如綫春秋紀齊桓南伐
楚北伐山戎孔子曰微管仲吾其被髮左衽矣是故棄
桓之過而錄其功以為伯首及漢興冐頓始彊破東國
禽月氏并其土地地廣兵彊為中國害南越尉佗總百
粤自稱帝故中國雖平猶有四夷之患且亡寕歲一方
有急三面救之是天下皆動而被其害也孝文皇帝厚
以貨賂與結和親猶侵暴無已甚者興師十餘萬衆近
屯京師及四邊歲發屯備敵其為患久矣非一世之漸
也諸侯郡守連匈奴及百粤以為逆者非一人也匈奴
所殺郡守郡尉略取人民不可勝數孝武皇帝愍中國
罷勞亡安寕之時乃遣大將軍驃騎伏波樓船之屬南
滅百粤起七郡北攘匈奴降昆邪十萬之衆置五屬國
起朔方以奪其肥饒之地東伐朝鮮起玄菟樂浪以斷
匈奴之左臂西伐大宛并三十六國結烏孫起敦煌酒
泉張掖以鬲婼羌裂匈奴之右臂單于孤特遠遁於幕
北四垂亡事斥地遠境起十餘郡功業既定乃封丞相
為富民侯以大安天下富實百姓其規模可見又招集
天下賢俊與恊心同謀興制度改正朔易服色立天地
之祠建封禪殊官號存周後定諸侯之制永亡逆争之
心至今累世賴之單于守藩百蠻服從萬世之基也中
興之功未有高焉者也高帝建大業為太祖孝文皇帝
德至厚也為文太宗孝武皇帝功至著也為武世宗此
孝宣帝所以發德音也禮記王制及春秋穀梁傳天子
七廟諸侯五大夫三士二天子七日而殯七月而葬此
喪事尊卑之序也與廟數相應其文曰天子三昭三穆
與太祖之廟而七諸侯二昭二穆與太祖之廟而五故
德厚者流光德薄者流卑春秋左氏傳曰名位不同禮
亦異數自上以下降殺以兩禮也七者其正法數可常
數者也宗不在此數中宗變也苟有功德則宗之不可
預為設數故於殷太甲為太宗太戊為中宗武丁曰高
宗周公為無逸之戒舉殷三宗以勸成王繇是言之宗
亡數也然則所以勸帝者之功德博矣以七廟言之孝
武皇帝未宜毁以所宗言之則不可謂亡功德禮記祀
典曰夫聖王之制祀也功施於民則祀之以勞定國則
祀之能救大災則祀之竊觀孝武皇帝功德皆兼而有
焉凡在於異姓猶將特祀之况於先祖或說天子五廟
亡見文又說中宗高宗者宗其道而毁其廟名與實異
非尊德貴功之意也詩云蔽芾甘棠勿剪勿伐召伯所
茇思其人猶愛其樹况宗其道而毁其廟乎迭毁之禮
自有常法亡殊功異德固以親疏相推及至祖宗之序
多少之數經傳亡明文至尊至重難以疑文虚說定也
孝宣皇帝舉公卿之議用衆儒之謀既以為世宗之廟
建之萬世宣布天下臣愚以為孝武皇帝功烈如彼孝
宣皇帝崇立之如此不宜毁上覽其議而從之制曰太
僕舜中壘校尉歆議可
師丹為共皇立廟議(漢書)
聖王制禮取法於天地故尊卑之禮明則人倫之序正
人倫之序正則乾坤得其位而陰陽順其節人主與萬
民俱蒙祐福尊卑者所以正天地之位不可亂也今定
陶共皇太后共皇后以定陶共為號者母從子妻從夫
之義也欲立官置吏車服與太皇太后並非所以明尊
卑亡二上之義也定陶共皇號謚已前定義不得復改
禮父為士子為天子祭以天子其尸服以士服子亡爵
父之義尊父母也為人後者為之子故為所後服斬衰
三年而降其父母朞明尊本祖而重正統也孝成皇帝
聖恩深遠故為共王立後奉承祭祀今共皇長為一國
太祖萬世不毁恩義已備陛下既繼體先帝持重太宗
承宗廟天地社稷之祀義不得復奉定陶共皇祭入其
廟今欲立廟于京師而使臣下祭之是無主也又親盡
當毁空去一國太祖不墮之祀而就無主當毁不正之
禮非所以尊厚共皇也
禘祫議(韓愈)
伏以陛下追孝祖宗肅敬祀事凡在擬議不敢自專聿
求厥中延訪羣下然而禮文繁漫所執各殊自建中之
初迄至今歲屢經禘祫未合適從臣生遭聖明涵泳恩
澤雖賤不及議而志切效忠今輙先舉衆議之非然後
申明其說一曰獻懿廟主宜永蔵之夾室臣以為不可
夫祫者合也毁廟之主皆當合食于太祖獻懿二祖即
毁廟主也今雖蔵于夾室至禘祫之時豈得不食于太
廟乎名曰合祭而二祖不得祭焉不可謂之合矣二曰
獻懿廟主宜毁之瘞之臣又以為不可謹按禮記天子
立七廟一壇一墠其毁廟之主皆蔵于祧廟雖百代不
毁祫則陳于太廟而饗焉自魏晉以降始有毁瘞之議
事非經據竟不可施行今國家德厚流光創立九廟以
周制推之獻懿二祖猶在壇墠之位况於毁瘞而不禘
祫乎三曰獻懿廟主宜各遷于其陵所臣又以為不可
二祖之祭於京師列於太廟也二百年矣今一朝遷之
豈惟人聽疑惑抑恐二祖之靈眷顧依遲不即饗于下
國也四曰獻懿廟主宜附於興聖廟而不禘祫臣又以
為不可傳曰祭如在景皇帝雖太祖其於屬乃獻懿之
子孫也今欲正其子東向之位廢其父之大祭固不可
為典矣五曰獻懿二祖宜别立廟於京師臣又以為不
可夫禮有所降情有所殺是故去廟為祧去祧為壇去
壇為墠去墠為鬼漸而之遠其祭益稀昔者魯立煬宫
春秋非之以為不當取已毁之廟既蔵之主而復築宫
以祭今之所議與此正同又雖違禮立廟至于禘祫也
合食則禘無其所廢祭則於義不通此五說者皆所不
可故臣博采前聞求其折中以為殷祖玄王周祖后稷
太祖之上皆自為帝又其代數已遠不復祭之故太祖
得正東向之位子孫從昭穆之列禮所稱者盖以紀一
時之宜非傳於後代之法也傳曰子雖齊聖不先父食
盖言子為父屈也景皇帝雖太祖也其於獻懿則子孫
也當禘祫之時獻祖宜居東向之位景皇帝宜從昭穆
之列祖以孫尊孫以祖屈求之神道豈遠人情又常祭
甚衆合祭甚寡則是太祖所屈之祭至少所伸之祭至
多比於伸孫之尊廢祖之祭不亦順乎事異殷周禮從
而變非失禮也臣伏以制禮作樂者天子之職也陛下
以臣議有可采粗合天心斷而行之是則為禮如以為
猶或可疑乞召臣對面陳得失庶有發明謹議
復讐議(韓愈)
右伏奉今月五日勑復讐據禮經則義不同天徵法令
則殺人者死禮法二事皆王教之端有此異同必資論
辯宜令都省集議聞奏者朝議郎行尚書職方員外郎
上騎都尉韓愈議曰伏以子復父讐見於春秋見於禮
記又見周官又見諸子史不可勝數未有非而罪之者
也最宜詳於律而律亡其條非闕文也盖以為不許復
讐則傷孝子之心而乖先王之訓許復讐則人將倚法
專殺亡以禁止其端矣夫律雖本於聖人然執而行之
者有司也經之所明者制有司者也丁寕其義於經而
深沒其文於律者其意將使法吏一斷於法而經術之
士得引經而議也周官曰凡殺人而義者令勿讐讐之
則死義宜也明殺人而不得其宜者子得復讐也此百
姓之相讐者也公羊傳曰父不受誅子復讐可也不受
誅者罪不當誅也誅者上施于下之辭非百姓之相殺
者也又周官曰凡報仇讐者書于士殺之亡罪言將復
讐必先言于官則亡罪也今陛下垂意典章思立定制
惜有司之守憐孝子之心示不自專訪議羣下臣愚以
為復讐之名雖同而其事各異或百姓相讐如周官所
稱可議於今者或為官所誅如公羊所稱不可行于今
者又周官所稱將復讐先告于士則亡罪者若孤稚羸
弱抱微志而伺敵人之便恐不能自言于官未可以為
斷於今也然則殺之與赦不可一例宜定其制曰凡有
復父讐者事發具其事申尚書省尚書省集議奏聞酌
其宜而處之則經律亡失其指矣謹議
駁復讐議(柳宗元)
臣伏見天后時有同州下邽人徐元慶者父爽為縣尉
趙師韞所殺卒能手刃父讐束身歸罪當時諫臣陳子
昂建議誅之而旌其閭且請編之於令永為國典臣竊
獨過之臣聞禮之大本以防亂也若曰無為賊虐凡為
子者殺無赦刑之大本亦以防亂也若曰無為賊虐凡
為治者殺無赦其本則合其用則異旌與誅莫得而並
焉誅其可旌兹謂濫黷刑甚矣旌其可誅兹謂僣壊禮
甚矣果以是示于天下傳于後代趨義者不知所向違
害者不知所立以是為典可乎盖聖人之制窮理以定
賞罰本情以正褒貶統於一而已矣嚮使刺讞其誠偽
考正其曲直原始而求其端則刑禮之用判然離矣何
者若元慶之父不陷於公罪師韞之誅獨以其私怨奮
其吏氣虐於非辜州牧不知罪刑官不知問上下蒙冐
籲號不聞而元慶能以戴天為大恥枕戈為得禮處心
積慮以衝讐人之胸介然自克即死無憾是守禮而行
義也執事者宜有慙色將謝之不暇而又何誅焉其或
元慶之父不免於罪師韞之誅不愆於法是非死於吏
也是死於法也法其可讐乎讐天子之法而戕奉公之
吏是悖驁而凌上也執而誅之所以正邦典而又何旌
焉且其議曰人必有子子必有親親親相讐其亂誰救
是惑於禮也甚矣禮之所謂讐者盖以冤抑沉痛而號
亡告也非謂抵罪觸法陷于大戮而曰彼殺之我乃殺
之不議曲直暴寡脅弱而已其非經背聖不亦甚哉周
禮調人掌司萬人之讐凡殺人而義者令勿讐讐之則
死有反殺者邦國交讐之又安得親親相讐也春秋公
羊傳曰父不受誅子復讐可也父受誅子復讐此推刃
之道復讐不除害今若取此以斷兩下相殺則合於禮
矣且夫不忘讐孝也不愛死義也元慶能不越于禮服
孝死義是必逹理而聞道者也夫逹理聞道之人豈其
以王法為敵讐者哉議者反以為戮黷刑壊禮其不可
以為典明矣請下臣議附于令有斷斯獄者不宜以前
議從事謹議
文編卷七
