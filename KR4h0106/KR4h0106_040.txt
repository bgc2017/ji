文編卷四十
明唐順之編
讀儀禮(韓愈)
余嘗苦儀禮難讀又其行于今者蓋寡沿襲不同復之
無由考于今誠無所用之然文王周公之法制粗在於
是孔子曰吾從周謂其文章之盛也古書之存者希矣
百氏雜家尚有可取况聖人之制度邪於是掇其大要
竒辭奥旨著于篇學者可觀焉惜乎吾不及其時進退
揖讓于其間嗚呼盛哉
讀墨子(韓愈)
儒譏墨以上同兼愛上賢明鬼而孔子畏大人居是邦
不非其大夫春秋譏專臣不上同哉孔子汎愛親仁以
博施濟衆為聖不兼愛哉孔子賢賢以四科進褒弟子
疾殁世而名不稱不上賢哉孔子祭如在譏祭如不祭
者曰我祭則受福不明鬼哉儒墨同是堯舜同非桀紂
同修身正心以治天下國家奚不相悦如是哉余以為
辯生於末學各務售其師之說非二師之道本然也孔
子必用墨子墨子必用孔子不相用不足為孔墨
讀荀子(韓愈)
始吾讀孟軻書然後知孔子之道尊聖人之道易行王
易王霸易霸也以為孔子之徒没尊聖人者孟氏而已
晚得揚雄書益尊信孟氏因雄書而孟氏益尊則雄者
亦聖人之徒歟聖人之道不傳于世周之衰好事者各
以其說干時君紛紛籍籍相亂六經與百家之說錯雜
然老師大儒猶在火于秦黃老于漢其存而醇者孟軻
氏而止耳揚雄氏而止耳及得荀氏書於是又知有荀
氏者也考其辭時若不粹要其歸與孔子異者鮮矣抑
猶在軻雄之間乎孔子刪詩書筆削春秋合於道者著
之離於道者黜去之故詩書春秋無疵余欲削荀氏之
不合者附於聖人之籍亦孔子之志歟孟氏醇乎醇者
也荀與楊大醇而小疵
讀孟嘗君傳(王安石)
世皆稱孟嘗君能得士士以故歸之而卒頼其力以脱
於虎豹之秦嗟乎孟嘗君特雞鳴狗盜之雄耳豈足以
言得士不然擅齊之彊得一士焉宜可以南面而制秦
尚取雞鳴狗盜之力哉夫雞鳴狗盜之出其門此士之
所以不至也
題逸少帖(蘇軾)
逸少為王述所困自誓去官超然於事物之外常自言
吾當卒以樂死然欲一遊岷嶺勤勤如此而至死不果
乃知山水遊放之樂自是人生難必之事况於市朝眷
戀之徒而出山林獨往之言固已疎矣
題唐氏六家書後(蘇軾)
永禪師書骨氣深穏體兼衆妙精能之至反造疎淡如
觀陶彭澤詩初若散緩不收反復不已乃識其竒趣今
法帖中有云不具釋智永白者誤收在逸少部中然亦
非禪師書也云謹此代申此唐末五代流俗之語耳而
書亦不工歐陽率更書妍緊拔羣尤工於小楷高麗遣
使購其書高祖歎曰觀其書以為魁梧竒偉人也此非
知書者凡書象其為人率更貌寒敏悟絶人今觀其書
勁嶮刻厲正稱其貌爾禇河南書清遠蕭散微雜隸體
古之論書者兼論其平生苟非其人雖工不貴也河南
固忠臣但有譖殺劉洎一事使人怏怏然余嘗考其實
恐劉洎末年褊忿實有伊霍之語非譖也若不然馬周
明其無此語太宗猶誅洎而不問周何哉此殆天后朝
許李所誣而史官不能辨也張長史草書頽然天放略
有點畫處而意態自足號稱神逸今世稱善草書有或
不能真行此大妄也真生行行生草真如立行如行草如走
未有未能行立而能走者也今長安猶有長史真書郎
官石柱記作字簡遠如晉宋間人顔魯公書雄秀獨出
一變古法如杜子美詩格力天縱奄有漢魏晉宋以來
風流後之作者殆難復措手柳少師書本出於顔而能
自出新意一字百金非虚語也其言正心則筆正者非
獨諷諫理固然也世之小人書字雖工而其神情終有
睢盱側媚之態不知人情隨想而見如韓子所謂竊斧者
乎抑真爾也然至使人見其書而猶憎之則其人可知
矣余謫居黃州唐林夫自湖口以書遺余云吾家有此
六人書子為我略評之而書其後林夫之書過我遠矣
而反求於余何哉此又未可曉也
書黃子思詩集後(蘇軾)
予嘗論書以謂鍾王之迹蕭散簡遠妙在筆畫之外至
唐顔柳始集古今筆法而盡發之極書之變天下翕然
以為宗師而鍾王之法益微至於詩亦然蘇李之天成
曹劉之自得陶謝之超然蓋亦至矣而李太白杜子美
以英瑋絶世之姿凌跨百代古今詩人盡廢然魏晉以
來高風絶塵亦少衰矣李杜之後詩人繼作雖間有遠
韻而才不逮意獨韋應物柳宗元發纖穠於簡古寄至
味於澹泊非餘子所及也唐末司空圖﨑嶇亂兵之間
而詩文高雅猶有承平之遺風其論詩曰梅止於酸鹽
止於鹹飲食不可無鹽梅而其美常在鹹酸之外蓋自
列其詩之有得於文字之表也二十四韻恨當時不識
其妙予三復其言而悲之閩人黃子思慶歷皇祐間號
能文者予嘗聞前輩詩每得佳句妙語反復數四乃識
其所謂信乎表聖之言美在鹹酸之外可以一唱而三
歎也予既與其子幾道其孫師是游得窺其家集而子
思篤行高志為吏有異材見於墓誌詳矣予不復論評
其詩如此
書東臯子傳(蘇軾)
予飲酒終日不過五合天下之不能飲無在予下者然
喜人飲酒見客舉杯徐引則予胷中為之浩浩焉落落
焉酣適之味乃過於客閒居未嘗一日無客客至未嘗
不置酒天下之好飲亦無在予上者常以謂人之至樂
莫若身無病而心無憂我則無是二者矣然人之有是
者接於予前則予安得全其樂乎故所至常蓄善藥有
求者則與之而尤喜釀酒以飲客或曰子無病而多蓄
藥不飲而多釀酒勞已以為人何也予笑曰病者得藥
吾為之體輕飲者困於酒吾為之酣適蓋專以自為也
東臯子待詔門下省日給酒三升其弟静問曰待詔樂
乎曰待詔何所樂但美醖三升殊可戀耳今嶺南法不
禁酒予既得自釀月用米一斛得酒六斗而南雄廣惠
循梅五太守間復以酒遺予略計其所獲殆過於東臯
子矣然東臯子自謂五斗先生則日給三升救口不暇
安能及客乎若予者乃日有三升五合入野人道士腹
中矣東臯子與仲長子光游好養性服食預刻死日自
為墓誌予蓋友其人於千載或庶幾焉
文編卷四十
