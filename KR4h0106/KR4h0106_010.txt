文編卷十
明唐順之編
魏相條國家便宜奏(漢書)
臣聞明主在上賢輔在下則君安虞而民和睦臣相幸
得備位不能奉明法廣教化理四方以宣聖德民多背
本趨末或有饑寒之色為陛下之憂臣相罪當萬死臣
相知能淺薄不明國家大體時用之宜惟民終始未得
所繇竊伏觀先帝聖德仁恩之厚勤勞天下垂意黎庶
憂水旱之災為民貧窮發倉廩振乏餒遣諫大夫博士
巡行天下察風俗舉賢良平冤獄冠蓋交道省諸用寬
租賦弛山澤陂池禁秣馬酤酒貯積所以周急繼困慰
安元元便利百姓之道甚備臣相不能悉陳昧死奏故
事詔書凡二十三事臣謹案王法必本於農而務積聚
量入制用以備凶災亡六年之畜尚謂之急元鼎三年
平原渤海太山東郡溥被災害民饑死于道路二千石
不豫慮其難使至于此賴明詔振捄乃得蒙更生今歲
不登穀暴騰踴臨秋收歛猶有乏者至春恐甚亡以相
恤西羌未平師旅在外兵革相乘臣竊寒心宜蚤圖其
備唯陛下留神元元帥繇先帝盛德以撫海内
趙充國上屯田奏一(漢書)
臣聞兵者所以明德除害也故舉得於外則福生於内
不可不慎臣所將吏士馬牛食月用糧穀十九萬九千
六百三十斛鹽千六百九十三斛茭藳二十五萬二百
八十六石難久不解繇役不息又恐它夷卒有不虞之
變相因並起為明主憂誠非素定廟勝之策且羌虜易
以計破難用兵碎也故臣愚以為擊之不便計度臨羌
東至浩亹羌虜故田及公田民所未墾可二千頃以上
其間郵亭多壞敗者臣前部士入山伐材木大小六萬
餘枚皆在水次願罷騎兵留弛刑應募及淮陽汝南步
兵與吏士私從者合凡萬二百八十一人用穀月二萬
七千三百六十三斛鹽三百八斛分屯要害處冰解漕
下繕鄉亭浚溝渠治湟陿以西道橋七十所令可至鮮
水左右田事出賦人二十畮至四月草生發郡騎及属
國胡騎伉健各千倅馬什二就草為田者遊兵以充入
金城郡益積畜省大費令大司農所轉穀至者足支萬
人一歲食謹上田處及器用簿惟陛下裁許
趙充國上屯田奏二(漢書)
臣聞帝王之兵以全取勝是以貴謀而賤戰戰而百勝
非善之善者也故先為不可勝以待敵之可勝蠻夷習
俗雖殊於禮義之國然其欲避害就利愛親戚畏死亡
一也今虜亡其美地薦草(薦草稠草也)愁於寄託遠遯骨肉
心離人有畔志而明主般師罷兵萬人留田順天時因
地利以待可勝之敵雖未即伏辜兵決可期月而望羌
虜瓦解前後降者萬七百餘人及受言去者凡七十輩
此坐支解羌虜之具也臣謹條不出兵留田便宜十二
事步兵九校吏士萬人留屯以為武備因田致穀威德
並行一也又因排折羌虜令不得歸肥饒之地貧破其
衆以成羌虜相畔之漸二也居民得並田作不失農業
三也軍馬一月之食度支甲士一歲罷騎兵以省大費
四也至春省甲士卒循河湟漕穀至臨羌以眎羌虜揚
威武傳世折衝之具五也以閒暇時下所伐材繕治郵
亭充入金城六也兵出乘危徼幸不出令反畔之虜竄
於風寒之地離霜露疾疫瘃墮之患坐得必勝之道七
也亡經阻遠追死傷之害八也内不損威武之重外不
令虜得乘間之埶九也又亡驚動河南大开小开使生
他變之憂十也治湟陿中道橋令可至鮮水以制西域
信威千里從枕席上過師十一也大費既省徭役豫息
以戒不虞十二也留屯田得十二便出兵失十二利臣
充國材下犬馬齒衰不識長策惟明詔博詳公卿議臣
採擇
趙充國上屯田奏三(漢書)
臣聞兵以計為本故多筭勝少筭先零羌精兵今餘不
過七八千人失地遠客分散饑凍䍐开莫須又頗暴略
其羸弱畜産畔還者不絶皆聞天子明令相捕斬之賞
臣愚以為虜破壞可日月冀遠在來春故曰兵決可期
月而望竊見北邊自燉煌至遼東萬一千五百餘里乘
塞列隧有吏卒數千人虜數大衆攻之而不能害今留
步士萬人屯田地埶平易多高山遠望之便部曲相保
為塹壘木樵(與譙同謂高樓望敵)校聯不絶便兵弩飭鬭具㷭火
幸通埶及并力以逸待勞兵之利者也臣愚以為屯田
内有亡費之利外有守禦之備騎兵雖罷虜見萬人留
田為必禽之具其土崩歸德宜不久矣從今盡三月虜
馬羸瘦必不敢捐其妻子于它種中遠涉河山而來為
寇又見屯田之士精兵萬人終不敢復將其累重還歸
故地是臣之愚計所以度虜且必瓦解其處不戰而自
破之策也至于虜小寇盜時殺人民其原未可卒禁臣
聞戰不必勝不苟接刃攻不必取不苟勞衆誠令兵出
雖不能滅先零亶能令虜絶不為小寇則出兵可也即
今同是而釋坐勝之道從乘危之埶往終不見利空内
自罷敝貶重而自損非所以視蠻夷也又大兵一出還
不可復留湟中亦未可空如是徭役復發也且匈奴不
可不備烏桓不可不憂今久轉運煩費傾我不虞之用
以贍一隅臣愚以為不便校尉臨衆幸得承威德奉厚
幣撫循衆羌諭以明詔宜皆鄉風雖其前辭嘗曰得亡
效五年宜亡它心不足以故出兵臣竊自惟念奉詔出
塞引軍遠擊窮天子之精兵散車甲于山埜雖亡尺寸
之功媮得避慊之便而亡後咎餘責此人臣不忠之利
非明主社稷之福也臣幸得奮精兵討不義久留天誅
辠當萬死陛下寬仁未忍加誅令臣數得孰計愚臣伏
計孰甚不敢避斧鉞之誅昧死陳愚惟陛下省察
劉向上星孛等奏(漢書)
臣聞帝舜戒伯禹毋若丹朱傲周公戒成王毋若殷王
紂詩曰殷監不遠在夏后之世亦言湯以桀為戒也聖
帝明王常以敗亂自戒不諱廢興故臣敢極陳其愚惟
陛下留神察焉謹按春秋二百四十二年日食三十六
襄公尤數率三歲五月有竒而一食漢興訖竟寧孝景
帝尤數率三歲一月而一食臣向嘗數言日當食今連
三年比食自建始以來二十歲間而八食率二歲六月
而一發古今罕有異有小大希稠占有舒疾緩急而聖
人所以斷疑也易曰觀乎天文以察時變昔孔子對魯
哀公並言夏桀殷紂暴虐天下故歷失則攝提失方孟
陬亡紀此皆易姓之變也秦始皇之末至二世時日月
薄食山陵淪亡辰星出于四孟太白經天而行亡雲而
雷枉矢夜光熒惑襲月㜸火燒宫埜禽戲廷都門内崩
長人見臨洮石隕于東郡星孛大角大角以亡觀孔子
之言考暴秦之異天命信可畏也及項籍之敗亦孛大
角漢之入秦五星聚于東井得天下之象也孝惠時有
雨血日食於衝滅光星見之異孝昭時有泰山卧石自
立上林僵柳復起大星如月西行衆星隨之此為特異
孝宣興起之表天狗夾漢而西久隂不雨者二十餘日
昌邑不終之異也皆著於漢紀觀秦漢之易世覽惠昭
之亡後察昌邑之不終視孝宣之紹起天之去就豈不
昭昭然哉高宗成王亦有雊雉拔木之變能思其故故
高宗有百年之福成王有復風之報神明之應應若景
嚮世所同聞也幸得託末屬誠見陛下寬明之德冀銷
大異而興高宗成王之聲以崇劉氏故豤豤數奸死亡
之誅今日食尤屢星孛東井攝提炎及紫宫有識長老
莫不震動此變之大者也其事難一二記故易曰書不
盡言言不盡意是以設卦指爻而復說義書曰伻來以
圖天文難以相曉臣雖圖上猶須口說然後可知願賜
清燕之間指圖陳状
王尊劾丞相衡等奏(漢書)
丞相衡御史大夫譚位三公典五常九德以總方略壹
統類廣教化美風俗為職知中書謁者令顯等專權擅
埶大作威福縱恣不制亡所畏忌為海内患害不以時
白奏行罰而阿諛曲從附下罔上懷邪迷國亡大臣輔
政之義皆不道在赦令前赦後衡譚舉奏顯不自陳不
忠之罪而反揚著先帝任用傾覆之徒妄言百官畏之
甚于主上卑君尊臣非所宜稱失大臣體又正月行幸
曲臺臨饗罷衛士衡與中二千石大鴻臚賞等會坐殿
門下衡南鄉賞等西鄉衡更為賞布東鄉席起立延賞
坐私語如食頃衡知行臨百官共職萬衆會聚而設不
正之席使下坐上相比為小惠於公門之下動不中禮
亂朝廷爵秩之位衡又使官大奴入殿中問行起居還
言漏上十四刻行臨到衡安坐不變色改容亡怵惕肅
敬之心驕慢不謹皆不敬
御史中丞衆等劾薛况奏(漢書)
况朝臣父故宰相再封列侯不相敕丞佐而骨肉相疑
疑咸受修言以謗毁宣咸所言皆宣行迹衆人所共見
公家所宜聞况知咸給事中恐為司隸舉奏宣而公令
明等迫切宫闕要遮創戮近臣於大道人衆中欲以鬲
塞聰明杜絶論議之端桀黠亡所畏忌萬衆讙譁流聞
四方不與凡民忿怒爭鬭者同臣聞敬近臣為近主也
禮公門式路馬君畜産且猶敬之春秋之義意惡功遂
不免於誅上浸之源不可畏也况首為惡明手傷功意
俱惡皆大不敬明當以重論及况皆弃市
㳙勲論丞相宣奏(漢書)
春秋之義王人微者序乎諸侯之上尊王命也臣幸得
奉使以督察公卿以下為職今丞相宣請遣掾史以宰
士督察天子奉使命大夫甚誖逆順之理宣本不師受
經術因事以立奸威案浩商所犯一家之禍耳而宣欲
專權作威乃害于國不可之大者願下中朝特進列侯
將軍以下正國法度
翟方進劾㳙勲奏(漢書)
臣聞國家之興尊尊而敬長爵位上下之禮王道綱紀
春秋之義尊上公謂之宰海内亡不統焉丞相進見聖
主御坐為起在輿為下羣臣宜皆承順聖化以視四方
勲吏二千石幸得奉使不遵禮儀輕謾宰相賤易上卿
而又詘節失度邪讇亡常色厲内荏墮國體亂朝廷之
序不宜處位臣請下丞相免勲
翟方進劾陳咸等奏(漢書)
立素行積為不善衆人所共知邪臣自結附托為黨庶
幾立與政事欲獲其利今立斥逐就國所交結尤著者
不宜備大臣為郡守案後將軍朱博鉅鹿太守孫閎故
光禄大夫陳咸與立交通厚善相與為腹心有背公死
黨之信欲相攀援死而後已皆内有不仁之性而外有
雋材過絶於人勇猛果敢處事不疑所居皆尚殘賊酷
虐苛刻慘毒以立威而亡纖介愛利之風天下所共知
愚者猶惑孔子曰人而不仁如禮何人而不仁如樂何
言不仁之人亡所施用不仁而多材國之患也此三人
皆内懷奸猾國之所患而深相與結信於貴戚奸臣此
國家大憂大臣所宜没身而爭也昔季孫行父有言曰
見有善于君者愛之若孝子之養父母也見不善者誅
之若鷹鸇之逐鳥爵也翅翼雖傷不避也貴戚彊黨之
衆誠難犯犯之衆敵並怨善惡相冐臣幸得備宰相不
敢不盡死請免博閎咸歸故鄉以銷奸雄之黨絶羣邪
之望
陳崇劾陳遵奏(漢書)
遵兄弟幸得蒙恩超等歷位遵爵列侯備郡守級州牧
奉使皆以舉直察枉宣揚聖化為職不正身自慎始遵
初除乘藩車入閭巷過寡婦左阿君置酒謌謳遵起舞
跳梁頓仆坐上暮因留宿為侍婢扶卧遵知飲酒飫宴
有節禮不入寡婦之門而湛酒溷肴亂男女之別輕辱
爵位羞汙印韍惡不可忍聞臣請皆免
毋將隆收還武庫兵器奏(漢書)
武庫兵器天下公用國家武備繕治造作皆度大司農
錢大司農錢自乘輿不以給共養共養勞賜一出少府
蓋不以本藏給末用不以民力共浮費別公私示正路
也古者諸侯方伯得顓征伐乃賜斧鉞漢家邊吏職在
距寇亦賜武庫兵皆任其事然後蒙之春秋之誼家不
藏甲所以抑臣威損私力也今賢等便僻弄臣私恩微
妾而以天下公用給其私門契國威器共其家備民力
分於弄臣武兵設於微妾建立非宜以廣驕僣非所以
示四方也孔子曰奚取於三家之堂臣請收還武庫
賈讓論治河奏(漢書)
治河有上中下策古者立國居民疆理土地必遺川澤
之分度水埶所不及大川亡防小水得入陂障卑下以
為汚澤使秋水多得有所休息左右游波寬緩而不迫
夫土之有川猶人之有口也治土而防其川猶止兒啼
而塞其口豈不遽止然其死可立而待也故曰善為川
者決之使道善為民者宣之使言蓋隄防之作近起戰
國壅防百川各以自利齊與趙魏以河為竟趙魏瀕山
齊地卑下作隄去河二十五里河水東抵齊隄則西汎
趙魏趙魏亦為隄去河二十五里雖非其正水尚有所
游盪時至而去則填淤肥美民耕田之或久亡害稍築
室宅遂成聚落大水時至漂没則更起隄防以自救稍
去其城郭排水澤而居之湛溺自其宜也今隄防陿者
去水數百步遠者數里近黎陽南故大金隄從河西西
北行至西山南頭乃折東與東山相屬民居金隄東為
廬舍往十餘歲更起隄從東山南頭直南與故大隄會
又内黃界中有澤方數十里環之有隄往十餘歲太守
以賦民民今起廬舍其中此臣親所見者也東郡白馬
故大隄亦復數重民皆居其間從黎陽北盡魏界故大
隄去河遠者數十里内亦數重此皆前世所排也河從
河内北至黎陽為石隄激使東抵東郡平剛又為石隄
使西北抵黎陽觀下又為石隄使東北抵東郡津北又
為石隄使西北抵魏郡昭陽又為石隄激使東北百餘
里間河再西三東迫阨如此不得安息今行上策徙冀
州之民當水衝者決黎陽遮害亭放河使北入海河西
薄大山東薄金隄埶不能遠泛濫期月自定難者將曰
若如此敗壞城郭田廬冡墓以萬數百姓怨恨昔大禹
治水山陵當路者毁之故鑿龍門辟伊闕析底柱破碣
石墮斷天地之性此乃人功所造何足言也今瀕河十
郡治隄歲費且萬萬及其大決所殘亡數如出數年治
河之費以業所徙之民遵古聖之法定山川之位使神
人各處其所而不相奸且以大漢方制萬里豈其與水
爭咫尺之地哉此功一立河定民安千載亡患故謂之
上策若乃多穿漕渠於冀州地使民得以溉田分殺水
怒雖非聖人法然亦救敗術也難者將曰河水高於平
地歲增隄防猶尚決溢不可以開渠臣竊按視遮害亭
西十八里至淇水口乃有金隄高一丈自是東地稍下
隄稍高至遮害亭高四五丈往五六歲河水大盛增丈
七尺壞黎陽南郭門入至隄下水未踰隄二尺所從隄
上北望河高出民屋百姓皆走上山水留十三日隄潰
二所吏民塞之臣循隄上行視水埶南七十餘里至淇
口水適至隄半計出地上五尺所今可從淇口以東為
石隄多張水門初元中遮害亭下河去隄足數十步至
今四十餘歲適至隄足由是言之其地堅矣恐議者疑
河大川難禁制滎陽漕渠足以卜之其水門但用木與
土耳今據堅地作石隄埶必完安冀州渠首盡當卬此
水門治渠非穿地也但為東方一隄北行三百餘里入
漳水中其西因山足高地諸渠皆往往股引取之旱則
開東方下水門溉冀州水則開西方高門分河流通渠
有三利不通有三害民常罷於救水半失作業水行地
上湊潤上徹民則病濕氣木皆立枯鹵不生穀決溢有
敗為魚鼈食此三害也若有渠溉則鹽鹵下隰填淤加
肥故種禾麥更為秔稻高田五倍下田十倍轉漕舟船
之便此三利也今瀕河隄吏卒郡數千人伐買薪石之
費歲數千萬足以通渠成水門又民利其灌溉相率治
渠雖勞不罷民田適治河隄亦成此誠富國安民興利
除害支數百歲故謂之中策若乃繕完故隄增卑倍薄
勞費無已數逢其害此最下策也
朱博復置御史大夫奏(漢書)
帝王之道不必相襲各繇時務高皇帝以聖德受命建
立鴻業置御史大夫位次丞相典正法度以職相參總
領百官上下相監臨歷載二百年天下安寧今更為大
司空與丞相同位未獲嘉祐故事選郡國守相高第為
中二千石選中二千石為御史大夫任職者為丞相位
次有序所以尊聖德重國相也今中二千石未更御史
大夫而為丞相權輕非所以重國政也臣愚以為大司
空官可罷復置御史大夫遵奉舊制臣願盡力以御史
大夫為百寮率
朱博復刺史奏(漢書)
漢家至德溥大宇内萬里立置郡縣部刺史奉使典州
督察郡國吏民安寧故事居部九歲舉為守相其有異
材功效著者輒登擢秩卑而賞厚咸勸功樂進前丞相
方進奏罷刺史更置州牧秩真二千石位次九卿九卿
闕以高第補其中材則苟自守而已恐功效陵夷奸宄
不禁臣請罷州牧置刺史如故
丙吉奏記霍光(漢書)
將軍事孝武皇帝受襁褓之屬任天下之寄孝昭皇帝
早崩亡嗣海内憂懼欲亟聞嗣主發喪之日以大誼立
後所立非其人復以大誼廢之天下莫不服焉方今社
稷宗廟羣生之命在將軍之一舉竊伏聽於衆庶詧其
所言諸侯宗室在列位者未有所聞于民間也而遺詔
所養武帝曾孫名病已在掖庭外家者吉前使居郡邸
時見其幼小至今十八九矣通經術有美材行安而節
和願將軍詳大議參以蓍龜豈宜褒顯先使入侍令天
下昭然知之然後決定大策天下幸甚
文編卷十
