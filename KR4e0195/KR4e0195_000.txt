洞麓堂集别集類五(明)
提要
(臣)等謹案洞麓堂集十卷眀尹臺撰臺字崇
基號舊山永新人嘉靖乙未進士官至南京
禮部尚書眀詩綜稱其有洞山集此作洞麓
堂集考集首鄒元標序稱洞麓堂稿大宗伯
洞山尹公所撰去公家里許有竒洞峯巒卓
詭遂以名堂且名其稿然則洞山其所居地
名洞麓則其堂名實一集也臺以護持楊繼
盛一事為清議所歸集中如與羅念菴書謂
近世宗良知家者心說沸揚只緣金谿錯認
孟子先立乎其大者一語又極論即心即理
之非謂即實有所得亦只此心靈覺之妙盖
非所見之理釋氏有見於心無見於性陸氏
之學大率類是又謂程子之徒當時且有失
傳如吕氏游氏寖入禪學朱子沒後勉齋漢
卿僅足自守不再傳盡失其旨如何王金許
皆潜畔師說不止草廬一人其攻擊姚江之
學甚力亦可謂屹然不移集中有祭陸東湖
文一首推其望重朝廷功盛社稷云云東湖
陸炳號也炳名列眀史佞倖傳中與臺殊非
氣類考史稱炳歲入不貲待權要周旋善類
亦無所吝世宗數起大獄炳多所保全折節
士大夫未嘗搆䧟一人以故朝士多稱之者
臺之假借或以是故歟君子論公義不論私
交究不免為白璧之瑕也集凡文六卷詩四
卷元標序稱其詩數百首力推唐雅制疏書
序記銘状表數百篇出入漢宋闡繹名理不
屑綺語雖鄉曲之詞例皆溢美今校其所作
尚不盡誣云乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
洞麓堂集序
洞麓堂稿大宗伯洞山尹公所撰也去公家里許有竒
洞焉峯巒卓詭公容與其間圖書掩映烟霞流照甚適
也遂以名堂且名其稿詩數百首力追唐雅制疏書序
記銘狀表數百篇出入漢宋闡繹名理不屑屑綺語盛
矣公薨且久常偕友人甘子開氏謀曰公一代名碩其
人如高山大川後學典刑立朝多勁挺與諸佞倖為敵
護持楊忠愍一事流注士人口吻尤偉雖未竟公大業
然不朽者自在文惡可漫漶不傳而兩人家食詘於立
不果會繡水黃與參使君觀察吉州念其大父遂泉公
為公門下士思深源本捐俸為公廣傳以鄒子里中後
進屬弁諸首簡元標常考諸方乘知吉川文獻甲於海
㝢宋自歐六一周益國高峙百代姑亡論我朝以史學
嬋嫣館閣者幾二百人然解吉水楊西昌兩内閣最著
解天馬行空自出杼軸不可羈馽楊步武六一沉浸濃
郁後作者麟麟然或傳或不傳禾川自劉文安洎公鼎
起後先相望蓋皆藝苑赤志而士林之標表者也劉如
瓊林武庫晩而趨約手自裁集不過數卷公集視劉稍
贏紓紓容容浩淼無際伯仲韓歐世必有知者文安相
雖未久稱名相公雖未相然當時稍稍奸時喜好參大
政如窺左足然公固守我里古先輩家法寧留滯周南
十餘年敦行詳裕邅徊不少貶茲公之所以為文宜傳
不然當時以文鳴者豈無人讀未畢熟數當時事令人
髮上指冠嗚呼傳公者豈在茲集哉聞之先輩讀書中
秘拜一官久不徙蓋欲畀之囏巨理亂之寄必先投之
寂寞恬淡之鄉惟寂寞而後其志定恬淡而後其守堅
志定守堅則其審物之情也熟出則能肩斯世斯道處
亦不失為名公卿公當時雖優游南北乎然神情因依
多吾里名德及海内一二方聞先生是皆所謂恬淡寂
寞志定守堅人也公索諸先生於山㘭水陬間欿然思
有以自下故公之造詣至老不衰今何時乎予因公有
無窮之感又因公而思吾里先輩之盛無論列宗朝即
在嘉靖間多遠識深詣班班人倫冠冕如此此又讀公
集者所當悚然興也萬歷丁未季夏月吉水鄒元標爾
曕父撰
