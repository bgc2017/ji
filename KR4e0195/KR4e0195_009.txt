洞麓堂集卷九
明尹臺撰
詩類補
七言律詩
歸興二首用少宰張文邦先生韻
招隠漫懷南國士移文應笑北山羣鄉心千里驚黃葉
客夢三秋動白雲不奈鶺鴒天際急可禁蟋蟀雨中聞
江魚向晩堪垂釣玉鱠何時入饌分
其二
薄伎謬承金馬詔虛名敢厠玉堂羣鞲鷹仄目空縧縼
野鶴深巢但水雲有客孤桐誰共理故人尺素阻相聞
並飛亦是随陽侣霄漢那言羽翼分
遣懷用前韻二首
久狎山中猿鶴伴翻猜池上鳳鸞羣蓬莱晩照流仙氣
碣石秋陰動朔雲白璧招賢成往歎黃金好士只空聞
歲殘蘭芷能無變霜露留夷恐不分
其二
憶昨名山窺陰絶霞情霧思邈仙羣金房暗想丹牀火
玉笈虛霾石閣雲緱曲鸞驂違夙許遼西鶴使斷今聞
巖扉岳戶何曾閉咫尺煙霄路莫分
送張通政歸吳中
牙緋暫罷銀臺入繡匭誰將玉墄陳范老江湖應獨念
謝公山水轉須親辭秋旅燕驚逢主背凍高鴻解趁人
此去知多張翰興鱸魚莫遣滯纁輪
舟次汶河水部李古容君枉訪因招集池亭有作
鉅野冬寒獨客舟霜天烏几對長洲忻承水部高軒過
忽為池亭竟日留江海喜通秦職貢煙霞歸問楚林丘
丈人才力原兼濟宴笑知懷天下憂
用韻柬應參政二首
十月風霜在客舟沙鷗猶戲水中洲漸看洛下賢人起
敢恨周南太史留今日朝廷誰四岳野人巾履只孤丘
甘棠况蔭江藩地折羽寕懷弱鳥憂
其二
客路相將濟水舟蒹葭楊柳亦汀洲翛然剡曲孤航對
何羨山陽累日留性僻常懷高士社興豪欲訪羽人丘
須公事業酬明主共擬長吟消百憂
即事叠韻復答二章
海内誰當濟巨舟十年君賦白蘋洲謝公端為蒼生起
裴相休言綠野留河朔未歸唐斥堠煙沙猶蔽漢原丘
龍翔虎躍須今日汗馬能忘西北憂
其二
甲士今歸横楫舟南交珠翠走炎洲誰悲野哭千家是
突縱天驕萬騎留月黑青燐搖斷磧沙寒白骨挂荒丘
願提壮士從公起為挽天河洗國憂(時交州新附而西北屡失事故云)
衡岳高年卷夀李給事珊祖八十
白髮蒼顔混紫冥芙蓉天柱玩葱青幾看日月懸芝巘
長嘯煙霞動草亭岳側合題高士社天南宜應老人星
古今八十元稱少况見聞孫揚帝庭
雨出錢塘張繕部持酒邀别有作
黯黯冬雲愁不開霏霏暮雨急相迴天寒雁趁沙邊宿
歲晚人從海上来去國虞卿仍獨往憂時劉向秪空哀
因停水驛南歸棹聊醉沙村草閣梅
浙行臺山石紅梅甚竒酒中賦呈蒙泉
太湖竒石紫杈枒屈紐紅梅萬萼花香撲凍簾渾舞雪
氣烘晴院欲蒸霞高唐神女酣丹幄洛浦仙妃倚絳紗
便與暖雲成異錦共君裁賦頌春華
壬寅元日舟中作
文昌宫觀鬱天盤鰲署仙扉切禁鑾三十入承金馬詔
追趨常傍玉螭闌投簮霄漢去朝遠倚劍江湖行路難
忽憶正朝冠珮集側身長望五雲端
何太守招遊青原病辭不赴有作
一宿青原五歲華珠林遥望邈川霞山中寒桂應千尺
石上古藤今幾花擬向空門遺世想還將净業寄禪家
熊轓枉沐招邀使慙對秋雲滯短槎
白坡太守秋日招同諸君子游青原山寺用壁間
韻二首
病客新秋一破顔秪園名刹舊青山古池雲定佛心住
幽谷鳥鳴人意關長擬鹿裘安草卧詎期熊軾對荆班
微吟醉倚林端閣指點江湖千里間
其二
矯首風塵暫息顔出城車馬動秋山短橋明月底須待
虛谷白雲殊未關杖策每懷招隠士投簮何意夢朝班
漫陪五馬娛今宴留詠青原曲水間(寺有待月橋其下曲流所出云)
艾陵沈侯夙有里南石洞之約許行日踐之詩以
代招
一鶴仙亭久著名雙鳬漢殿報長征沙村車馬得無競
石洞煙霞空復情背壁丹芝含晩媚入山瑶草發冬榮
洪濤錦席飛千里轉眺諸峯邈紫清
冬日登虎塘諸山用韻答蓮坪先生二首
暖日千家散綵雲尚思仙岳訪元君未忘黃綬山中約
先遣蒼衣谷口聞司馬豪游憐獨阻仲長幽計許誰分
石田茅屋堪相老矯首同觀天地文
其二
拄杖今朝弄白雲何如春雨弔湘君山居疑有秦民避
林臥曾無蜀士聞錦石寒花尋共得瓦盆濁酒興能分
他年倘定揚雄宅不撰玄家九數文(先是蓮坪諸公約余為衡岳之游余)
(病不獲偕故因及之)
贈都閫督漕北征
舊帳江城虎旅分新符水餉颯千軍旌旗自動魚龍影
部曲元知蛇鳥文海内誰紆劉相計關中吾憶耿公勲
樓船將士江淮集羨爾才猷獨不羣
穀日觀小園梅竹次彭秀才庠二首
試探園林春幾許酷憐梅蕊故先知看臨小閣遥思汝
折向寒籬欲寄誰天遠微吟聊獨狎雨殘香夢亦多時
未忘水部揚州興苦憶仙郎迴鳳池(右梅)
其二
數竹經冬青不亂高枝自可宿鸞凰那無求仲同幽徑
喜有王猷共野堂翠袖天寒愁自倚黃陵道遠悵誰將
七賢六逸豪游地矯首長雲思杳茫(右竹)
伯兄以首春次文學彭君庠三詩垂示敬和志感
脉脉春簷細雨聲病餘何意訊椒罌夢回池草詩先報
思入荆花眼倍明調比古絃諧怨適音同哀玉扣幽清
弹冠未勝吹箎樂知耻吾能後薛彭
其二
閶闔祥雲萬里開蓬莱佳氣九天迴煙花苑陌鶯應至
冰雪關河雁幾来憶在漢宫陪法輦竝持春酒獻天杯
滄江一卧驚多歲悵望文昌接上台
其三
久謝朝簮棲野徑漫擕藜杖立江樓虚無煙雨愁中合
想像湖山意外浮幸有棣花得相媚那無萱草為忘憂
春原痛灑松楸淚霜髮晨梳忽半頭(時先日同兄弟哭墓次晨見白髮矣)
王豐城惠顧山中作
卧病滄江空復春久將名姓混垂綸山中泉石無新侣
天上風雲有故人豈意特煩青雀舫蕭然遠訪白菟巾
匡扶帝業須君輩歌詠終歸畎畝臣
次答一山宗胄見寄之作
經年誰扣草玄廬州部陰陽信卷舒風暖檻花粘鳥&KR1455;
雨晴階蘚蝕蟲書疎狂阮籍誰能那簡傲嵇康故不除
桂樹山中攀易得王孫招隠意何如
孔懷樓為徐草窗作
倚樓誰抱角弓悲老去元方鬢已絲夢草青春成往事
看雲白日亦多時荆花歴歴垂新影棣萼離離偃故枝
腸斷鶺鴒偏作意孤飛背立水煙湄
移居二首
鸕鷀谿水接通津野屋蕭疎未厭貧風暖柳條渾弄色
雨晴花蕊不經春何嫌近宅無三徑自喜端居少四隣
玩世幸容臣朔隠底須陛楯老風塵
其二
新成草閣稱幽居况有流泉溢暗渠網客青蟲能狎客
鈎簾黃鳥解窺書南山扣角歌堪放北闕懸珂夢已疎
獨憶美人蓬島隔無由江海訊雙魚
羅宫贊達夫惠寄移居之作次答四首
一丘暫遂中林臥數畝還成僻地居可愛泉聲流戶近
時看雲氣動窗虚川原栗里憐相似風俗鹿門歎未如
龐老陶公今寂寞擬將身事寄農書
其二
久辭禁籍尋耕隴莫問仙闈鎖祕居獨抱遺經慚究始
有懷往代恐成虛竝飛野鸛元相引數至浮鷗底自如
人意且忻諧物性未妨終日偃琴書
其三
古道欲追誰可訪今生長恨不同居煙雲蓮洞青春静
花鳥桐臯白日虛晩接襟懷知茂叔早慚詞賦慕相如
向披尺素傳雲鯉閉戶曾聞息著書
其四
已謝榮名甘草茹真成幽跡抗林居御風列子泠然善
隠几南綦㗳爾虚秪笑儒流遺自性竟從禪諦覓真如
玄珠象罔迷求索始悟斵輪欲棄書
西昌别陳子虚符卿
肝膽平生問幾投夫君高誼故無儔堪憐紫閣同歸日
竟混青門大隠流身世風塵雙短劍行藏江海一虛舟
時清鳳鳥嗟羅罻白髮商歌起遠愁
陳子虚少卿劉虞譲大尹送余廬陵誌别
長川急雨下輕舟煙草離離自喚愁託契漫憐年少日
論交常向古人求陳遵舊誼推先輩劉勰新文絶後流
早晩飛鴻過京邑幸題尺素慰沈憂
廬陵别李年兄
楚水吳山恨不同十年蹤迹竟西東雲間雪草迷朱雁
白下煙花阻碧驄長病馬卿聊暫起多憂賈傅未辭窮
麟臺鳳閣終賢俊佇看飛名玉匭中
題石蓮洞留别羅宫贊達夫
何年片石鑿荒萊翠擁瑶蓮萬葉開山曲故宜藏霧雨
巖虚莫恐動風雷林間羽客繙經罷寺外齋僧乞食回
相伴不妨成久臥天書鶴隴未言催
南昌寄梅岡張翁
毘陵笑語憶先游煙月吳門幾換秋童稚趨庭今白髮
風塵寄迹久滄洲仲長樂志誰能那方朔藏身豈自由
苦恨相思不相見何時鳴鳥慰聲求
夏日飲鄭柱史行臺
栢院淹留憐錦席水亭移酌笑言同當階草色含新雨
出樹蟬聲曳遠風三伏客行思道苦萬方民瘼感時窮
相期報主還今日攬轡看君振玉驄
右山劍泉二臺史邀集紫陽洞用前韻簡呈二首
紫陽名洞傳先宋勝日招邀帝史同瑞石秋陰長隠霧
真仙蛻化久乘風心傷妙麗窺能遍蹟入幽竒訪不窮
最是湖山稱佳興煙蘿斜日繞花驄(洞有丁仙蛻龕)
其二
舊事千春靈境秘中臺乘暇騁遊同幽花自吐石林氣
古木長迴巖閣風人世多憂苦相繫仙庭有路誰能窮
徑須赤手排閶闔乞君如龍八尺驄
浙二司會宴昭慶寺簡古冲方伯二首
香林竝枉英寮駕梵閣重登華省筵雨過近郊紛齕馬
晩凉高樹亂鳴蟬風前聽笛疑凋柳煙外傳歌識采蓮
絶勝湖山饒對酒未妨痛醉擁歸韀
其二
西湖杯酒招携日北闕冠簮侍從年久病為農虚歲月
舊遊朝士各風煙幸陪車馬青林下併接襟期白社邊
潦倒吾生虚夙志孤音政恐負朱絃
吳門别萬安朱丈
細雨高秋澹客心吳船相對古城闉幾年臥病朱絃解
長路逢君白髮侵報主微忠存敝帚感時孤憤觸危襟
分離苦易憐深誼永夜星河動越吟
彭東樓懷古一首
背郭樓孤俯漢原憑高千里在層軒山園碭野諸峰出
水合彭門衆澤吞漢帝旌旗惟舊壘徐王玉帛但荒村
英雄事業銷沈易矯首浮雲一斷魂
贈萬鹿園總戎
將軍玉節控神州百萬牙兵聽唱籌樹下屯操班虎旅
河邊抗射列熊侯晉卿禮樂嗟誰似漢將壺歌羨自由
借問三陲交羽檄可能談笑代先謀
夀丁東谿六十
白髮林居玩世長東谿之水即滄浪豈無仲氏如文舉
自識元公是彦方掛矢深冬緹律應吹塤新第綺筵張
旌陽丹室兼隣近鷄犬煙霞信爾鄉(東谿今中丞南谿兄也)
九月十二日黃太史宅賞菊即席作
秋堂菊蘂豔新醅紅白扶疎照淺杯數室喜同韋曲里
諸公况是洛陽才誰憐令節虚前賞可少孤芳殿後開
歲歲仙僚同此醉應傳勝事在燕臺(時余寓與少村隣北)
林太史以賞菊詩来示用韻并答
曾從禁苑看新菊猶記分題賦玉堂紫閣十年人幾在
青山一别意難忘未妨寳劍花前舞莫惜金鈎月下藏
爛醉長安李供奉還能染翰侍君王(吉士館曾試玉堂對菊詩)
次傅司寇至日郊壇陪祀二首
玉衡斜柄指瑶光子建中分動一陽上帝肇元尊報始
聖人履正重迎長緹城炬掣繁輝動羽幕旌翻暗畫揚
茂對紫升忻鬯格天人慶協在吾皇
其二
重臣祇祀肅元丘戟仗森森擁道周敬致無文惟奠璧
禮遵貴少豈存牛天臨桂畤祥飈轉月下芝壇宿霧收
歸報明禋成肸蠁應知宸豫動凝旒
次董太史贈萬鹿園總戎之作二首
東望長淮接濟流舳艫轉餉亙神州才猷君過祭征虜
意氣吾憐馬少游畫幕天迴千里色牙旗風颭九河秋
中原但遣貔貅静莫問將軍老不侯
其二
自古名流亦道流誰當舉步隘齊州淮南舊是神仙住
潁曲曾傳鳳鳥游浚谷芝叢紛長雨他山桂樹早知秋
相期不負丹霞約未論班生萬里侯
次詹燕峯司寇陵祀孝烈皇后詩四首
媯汭釐嬪光黼藻周南歌化盛蘋蘩空傳每出諸宫賜
無復新頒别殿恩玉几久虛彤閣幸花衣誰奉翟車尊
白楊慘澹沙河路矯首玄雲但夕繁
其二
諸陵蜒蜿翔天表列聖神遊劍履鄉一自宫衣燔秘寢
漫留禁樹鎖寒蒼麟遊瑞趾今徒詠鳳化苞文竟亦亡
摯似徽音千古頌周家王業始岐陽
其三
朱顔世婦哭金輦白首陵官掃玉宫天上靈橋應久駕
人間仙路苦無通延津劍去龍先化月宇釵傳鳳石同
手把天衣成昔夢空懸紅淚掖庭中
其四
曾陪漢水翠華飛幾兆流虹帝渚輝大内星辰昏繭室
永陵風雨閟褘衣金娥影散瑶臺馭彤史書藏玉閣闈
六教陰儀今不嗣可堪神輅斷仙翬
送王柱史按廣西(諱士翹邑人)
繡斧東行燕甸雪牙檣春動楚江雲逢時可少鷹鸇志
避路應無豺虎羣銅柱何人留漢績桂林今日想秦勲
近傳蠻洞人多毒好遣霜威破瘴氛
送張柱史按桂州
戎馬揚旌方塞外風煙攬轡復南中霜旄側映丹崖日
繡節深含綠箐風久信夷情懷葛亮未愁漢路阻唐蒙
若言雜獠先聲策須試諸羌不殺功
送聶文蔚先生出詔獄南歸二首
帝闕浮雲萬里開春風繁雪霽燕臺孤臣敢為微身計
聖主終憐天下才夏勝傳經應自信范滂攬轡欲誰裁
古来麟鳳無羈紲寄語虞人莫浪猜
其二
少日論兵堪棄繻中年守郡竟投符玉關人老無徵節
銅柱功成有謗珠夢遠江湖心獨苦身辭羅罻道何拘
冥冥花月金牛夜好理殘墟種白榆
寄草窗老人(諱慶鐘邑人)
白首行歌空復春蕭然天地一閒身酒邊象戲堪移日
壁上牛衣自曳塵帶索榮公寧歎老草玄揚子不辭貧
青山滿目横歸思早晩從君理釣緡(老人時年八十有三)
謝王宗伯春堂夜集之作
澶淵往歲方龍臥四海秋霖劇望同憶讀昌言思仲統
幾傳蜀政識文翁風燈展席寒相藉雪院論文思不窮
山甫藻才終補衮君王神聖比重瞳
答允寧太史
自古秦中才不乏憐君藻思更無如鴻都文學先經術
太史名風首計書芸帙爾繙唐秘閣菟裘吾慕楚遺墟
異時讐校成天禄定睹藜光下碧虛
登毘廬閣同諸公
落日千林散綺疏含風孤磴裊層虚吳天白雁春難至
朔塞黃雲晩自嘘萬里龍庭悲畫角十年鳳閣愧文裾
登臨聊共蓬山侣徙倚闌干興一舒
送徐柱史按滇南
金閨曾是薄仙僚繡斧今看下碧霄僰莋聲威傳髻月
西南君長拜旌旄百年盛業昆池戰萬里竒勲漢柱標
六詔車書今一統荒夷馴服在仁條
夀顧御醫五十
比隣未厭過從煩禁柳陰垂况接門伯玉行年當艾日
越人論術見方垣仙官霞色搖窗細御苑鶯聲入座繁
更羨綵娛饒勝事碧桃慈竹映華尊
寄劉州守報政歸武定
三年為政古營丘竹馬仍迎舊細侯故國才如公幹少
新篇誰賦子山愁齊東宇甸通無極海上風雲動不周
早晩黃金徵漢吏莫因重臥减風流
送胡館兄提學廣東二首
往時出餞逢黃葉今日招擕對碧林四海行藏誰定跡
百年交好幾同心旆搖南嶠移新節舟過西江感舊吟
却憶文華偕選士飛騰半已謝朝簮
其二
炎州此去八千里禁苑相從二十年抗節君能奮唐疏
著文吾已謝揚玄心期漫許丹青並道化兹流嶺海偏
若過江門尋昔隠釣臺秋色定澄鮮
和孫司成戲簡張黃門使汴不果
洛水嵩雲空爾思春新環珮尚仙墀桐圭未授周封典
栢卣仍陪漢會儀赤駟馬卿能獻賦黃門揚子亦通竒
時艱出入臣勞地况有華才結主知
和閔翰長戲簡朱太史使楚不果
蘆芽夢澤未抽尖柳葉江陵欲映襜苦恨三春帆影滯
翻憐五夜柝聲嚴更生石閣書堪校曼倩金門楯未嫌
贈句元知非白紵申章今擬報玄纖
送王新甫提學廣西
衣冠並送文旌出嶺海遥思繡斧勞禮化新行秦郡邑
才名舊擅漢郎曹千金市圉求竒駿萬里雲霄識羽毛
若過九疑尋舜迹應知雲鳥盡簫韶
送劉虞讓移令廬江
海上絃歌動帝京十年作吏尚專城棠花舊雨沾行席
柳葉新煙映别旌豈有康衢遲壯軸即看華路振長纓
江淮農計虛多歲為問春田幾處耕
送項侍御東巡齊中
栢府霜臺暑欲流花驄繡斧奈東游持書合識古人意
攬轡知懷天下憂此去蓬莱觀蜃市應思員嶠訪鰲丘
平生壯迹縻塵鞅送汝長歌惜白頭
送閫贊善赴南大司成二首
龍虎河山舊帝京高皇遺搆壁宫宏翠華想像三雍幸
緹帳瞻思六館迎四海當年流頌化千秋此地盛才英
皋比况得名賢踐五緯行占聚宿明
其二
坊院東西俯玉河古槐深蔭綠雲柯異時辱薦雄文似
幾歲因窺馬賦多鳳幄侍筵辭禁直龍樓問寝想仙珂
此行饒對白門柳興在蓬池煙雨波
夏日同諸君赴王太史允寧西寺之招并别朱督
學二首(朱諱衡)
相從一笑解塵衣暑寺松陰澹閣暉偶爾攤經諳妙義
忽聞鳴磬發清機林間雨過炎氛失苑外雲開霽色歸
即此投閒堪悟悅奈言離思苦依依
其二
炎蒸僻地惬蕭疎况有高賢足起予錦石幽香供净宴
冰盤素果出香厨天邊此日金龜詠海上何年玉鯉書
異域交情同一醉濟西明月問誰居
送張少卿赴南光禄
炎風朔野變新秋錦席南移亦帝州曲省儀曹辭奉引
陪都勲寺惬清修煙中晉苑朱甍影樹裏秦淮碧水流
此去定傳庾信賦鶯花回首白門樓
郊寺餞别朱督學再次允寧太史二首
傍郭塵昏曉日微出郊路静過人稀客停簇騎穿蘿逕
僧迓禪堂啓竹扉含濕柳煙浮席動颺空花雨入簾飛
江南秋至蓴鱸美羨爾揚帆今獨歸
其二
野外芳筵散鬱蒸花邊短劍說延陵應知白濟霜前過
不厭黃樓月下登念别微吟成感激憂時危坐忽鶱騰
十年碧水丹山夢欲往從君興未乘
拙翁六十夀詩
六十拙翁鬢未皤江湖吟臥足風波雨中客棹知津久
煙外漁竿入夢多醉去儘拚花索笑豪来時拂劍為歌
一經訓後終成業垂老歡娛奈爾何
柳亭為葉中書賦
舊業新安復武林青山住愛柳叢深一辭露葉牽春夢
幾惜煙條感醉吟翠擁鳷樓西掖暮碧藏龍舸北湘陰
十年供奉長楊館底事頻抽白玉簮
送陸進士令南昌
孟冬風雪苦蕭蕭之子懸旌悵獨遥畿甸煙塵驚始定
關河氛祲凍宜消西山細雨三春閣南浦浮雲萬里橋
若見舊時掛冠尉為言名姓久中朝
送朱進士令浮梁
翩翩裘馬出京畿送客深冬獨掩扉雲裏驛從三尺入
雪中人向五湖歸花開北苑鴻應至草綠南州燕不稀
此别何時成後覿好題尺素慰相違
送劉致卿太守赴任嘉興
水岸春風動綵旄煙郊柳色映朱袍股肱暫借淮揚出
刀犢懸知渤海勞列戍軍屯憂戰餉三吳民力困征漕
時艱合展平生許肯使煙塵暗吕刀
送胡劍西太史使楚藩
冰河凍柳變條初玉節遥將尺駟車湘北暖歸花競發
衡陽春過雁應疎封唐史佚策堪載歴國延陵聘孰如
朱社菁茆千葉祚周家大訓在丹書
正元前三日習儀朝天宫值雪二首
七校儀陳羽衛閑驚看晨雪滿玄關光含綵仗翻披外
影度朱衣拜舞間競入璇臺交御氣真成玉殿引仙班
祈壇報積千田素定豫天威咫尺顔
其二
綺陌初零暝不分琳宫向曙益繽紛旌旄併動飄揚氣
珮笏齊沾點綴文未折瑶華遺遠道空吟玉樹感竒芬
願占改歲豳農兆休問當年蔡將勲
送沈中丞撫治鄖陽
冠簮昨竝趨丹極斧鉞今看下赤霄卿月預懸鄖子國
法星先映漢臣軺諸藩賓佐多豪俊列郡風威久動搖
此去褰帷饒述作題封莫惜寄瓊瑶
送陳履旋進士奉使得省
赤駟輶軒迎遠甸錦帆青舫映長川天王歸瑁尊周典
使者持符擁漢傳岸草汀花隨興入江魚竹笋慰愁牽
懸知舊徑多三益鄉里衣冠未乏賢
送王司諫僉憲廣東(諱燁)
花鳥春筵對碧灣風塵杯酒集悲歡新交但恨相知晩
直道何嗟行路難諫獵昨章存自慰罪言今草檢誰看
應從嶺表訪銅柱還遣霜威静海瀾
和午塘翰長春日游方氏園
春意誰同郭外尋郊園聊坐偃芳心鳴鳩乳燕紛相趁
細栢繁槐密自陰舊國娛情虚水石他鄉隨地漫雲林
因吟秀句思芳草伐木先知懷好音
送興化李太史省覲南歸
漢殿詞臣海上歸宫袍計日拜重闈江樓煙雨迎仙棹
驛路風光動綵衣芳草淮南憐昔賦停雲燕北悵今違
清朝載筆思才傑佇聽朱絃應玉徽
送賀丞赴湘陰
長沙南去是湘陰湘水洞庭交滙深獨客懷人吟蕙葉
他年使節駐楓林(余昔奉使過湘陰)五雲側望片帆影一雨驚
懸故國心遥想過家芳草綠尺書北雁幸傳音
夜宿昌平同應少宰孫宗伯集叙用韻分贈二首
汶上相逢憶往年野航江草夢長牽青燈何意兹堂集
白髮翻傷舊鏡傳朗鑒山濤終啓事逃名李泌數歸田
龍蛇出處看公獨敢向瑶琴惜解絃(右贈容菴應公)
其二
齒髮空思乍壯年長纓赤驥頓誰牽門同陸相知虛忝
牓藉蘇公得並傳慕道喜多關内士息機欲問漢陰田
簷花細雨深杯夜燥濕陰中識昨絃(右贈季泉孫公)
用前韻簡聶文蔚大司馬
夏勝初辭漢繋年馮唐那復宦情牽青霄事業遺經在
白首功名治郡傳洛下久閒司馬社山中漫憶介推田
雅音寂寞饒新譜清廟憐公朱瑟絃
送許元復秀才還吳中
童稚論交已二毛相思吳楚隔風濤空憐明月懸珠珮
未向黃塵拭寳刀仲蔚蓬蒿貧豈厭元龍湖海氣稱豪
此歸且理求羊逕莫學揚雄辨字勞
奉次許宗魯中允九月二日居庸佛閣同仇將軍
登宴二首
絶域煙沙莽白登憑高風日快虛澄烟烽萬里元秦塞
王氣千秋自漢陵北伐聲威方電迅西来將士已雲蒸
危關岌嶪青蓮宇看取三軍劍舞騰
其二
出塞嫖姚紫幕開中丞玉節此追陪香林合駐名賢履
寳積堪標上將臺谷蠡帳依高闕動桑乾水破大荒来
淹留漫聽軍中樂矯首狼胥意獨迴
朱太史得使襄藩用閔宿宗伯舊冬韻贈
峴曲千山簇碧尖大隄晴柳撲風檐仙槎信有人凌漢
卜肆那無客姓嚴舊索仍垂堪自慰長裾往曳亦誰嫌
還歸若奏東南事篚貢應言困縞纖
送李丈貢金得省(號竹岡)
萬里南滇指北燕驅馳貢篚足風煙黃金歎阻招材日
白髮歡承戲綵年歸興浦雲生解纜愁心江草動離絃
向来共學人今幾愧我淹棲鳳閣邊(余昔與竹岡蓋同學云)
送全太史奉使得省母致夀
玉節朱旄海曲歸金鈿白髮倚春暉人間日月開仙帨
天上風雲動綵衣甬水春波魚入饌燕河夜雨雁于飛
文華牓士今無幾莫使鵷行歎久違
送宫論王允寧視篆留院用介翁少師韻
彤垣綵筆絢繽紛鰲抃鯨吞思不羣敢擬懷珠邀漢女
漫陪鼓瑟賦湘君銀魚晝嚲秦關日畫鷁春浮濟水雲
此去三山暫延首虞韶鳳鳥定先聞
送王佐之行人使徽府因便省覲
玉節西馳指孟津桃花柳葉炫深春嵩雲併引朱旄麗
洛日遥輝綵服新茅鬯縮庭將漢典桐圭建國感周親
應知蔡仲光前德不負天王大訓陳
送謝茂秦
禁柳疎陰澹曉暉青春其奈送將歸煙塵近訪黃龍塞
雲海仍思白鳥磯壯迹詩篇聊自紀豪情杯酒向誰揮
也知天地傷多事肯信扁舟易息機
送王侍御赴南臺因便還省
爾家舊傍郢中臺二父聲華動斗台歲月獨慙元禮士
雲霄向識仲容才花明滹北絲驄出草綠湘西繡斧迴
四海風塵驚在目公車皂牘幾時開(余昔在少泉公門虹唐時甫冠也相)
(視為忘年友今二十餘年再會京師忽復持斧南出矣悵念今昔屬行聊是贈云)
初晴用韻答康莆田
嫋嫋晴雲天際還初秋物意倍相關疎青自映高低陌
濕翠渾流遠近山久客欲歸難引興深愁對此暫開顔
虛簾把酒吟佳句更覺羈情易破慳
太宰唐公哀詞(有引)
故太宰漁石唐公清忠大節表著一代往以篤疾請
告忤上意遘譴莫抒今令子太史思濟具疏列白公
情天子哀思焉乃悉歸公䘏遣官治葬祭數從渥厚
縉紳榮歎臺辱公教愛俛仰垂二十年因思濟行作
此一寓曩衷云
漢閣麒麟思畫日蕭關虎豹慕威年持衡四海方逢聖
抱疾三春忽問仙國論喜伸忠彦疏家聲應振敬夫賢
扁舟細雨南歸夕悵望風神瀔水邊(余庚子秋歸别公于瀔溪舟中竟成)
(長訣矣故云)
送全太史告省得歸
海甸猶飛格鬭塵河關南望渺傷神虛傳井邑青烽暗
苦憶庭幃白髮新此去萱花歡獻綵莫攀桂樹想藏身
龍沙雁塞方多事倚劍須思叱馭人
送都諫姜公赴廣東參政
十年舊直侍龍光萬里新麾動鳥章南海元開秦尉宅
曲江舊繞相君堂青山覽古迹堪問碧草懷賢思不忘
遥想旬宣停赤駟應傳麗句遍遐荒
送吕太史侍親還桂林
華省仙裾此暫分重闈綵服曳煙氛相將杖履隨黃葉
寧復川原感白雲計日湘魚供美饌何時衡雁寄高文
南歸我動九疑興早晩招君鸞鶴羣
送大巡吳公赴江西
銀鞍驄馬紫纓垂賦别還同把玉巵法從今朝辭日馭
使華若處駐霜麾西江天净魚龍水南浦風凋鳥鵲枝
此去陽君隨繡斧應知白屋少顰眉
送吳都閫赴浙鎮
將軍才氣振江東虎竹新分向越中組練乍明湖岸月
旌旗先掣海門風舊都自識儀文盛大鎮今看節制雄
見說鯨魚猶跋海須君一建伏波功
送吳太史奉使代藩
玉節金函出塞垣朱衣白鳥照邊村雲中吏拜孤峰驛
雪外人迎古磧屯漢代河山新典冊周家盤石舊宗藩
歸朝佇聽汾陰賦莫學枚生吟兔園
送吳西張太史使江藩
京國論交幾過從郊筵惜别奈殘冬衝寒裘馬今朝發
獻歲鶯花若處逢桐葉剪圭周建爵菁茅分社漢傳封
歸將錦節停鄉邑玉笥高開紫霧重
楊太安人夀詞(主事孕賢之母)
華髮金鈿相映清仙闈綵服拜長生蜀中自昔稱堯叟
洛下于今識彥明向日萱花能媚晩經冬桂樹獨含榮
霜叢滿院吟慈竹併作緱笙引鳳聲
儀真送歐君之任粤中
揚子津頭白水波送君其奈旅愁何三春澤國懷歸思
萬里江樓聽别歌青草瘴陰迷合浦黃梅雨氣接牂牁
相將竝棹重難得目極天南雲霧多
登廬山天池寺
匡廬秀出九江水攬結天池翠幾重萬壑雲開青錦繡
千峯日照紫芙蓉危林裊霧晴兼合飛瀑垂虹斷忽逢
北望長安忻在目朝氛莫遣蔽高舂
佛手巖
佛手竒巖俯窈微長江雲浪漭相圍石危訝有高僧住
松老能招獨鶴歸槲葉鳴隨龕慶發藤花飄逐乳泉飛
茅菴絶壁無人見忽聽林間啓竹扉
燕子磯
燕子危磯俯帝城高秋擕眺獨含情雲中雙闕蒼龍隠
天際孤洲白鳥明放浪吾生元水石棲遲微宦漫簮纓
忻逢勝地同淹賞燈火歸輿夜柝鳴
觀音巖寺閣
危巖曲磴裊雲端峻閣穹林互鬱盤寺暝虎聞啼絶壁
江晴蛟出舞回湍羣公燕暇聊今集四海登臨此壯觀
忽憶天兵南伐日舟師幾出定波瀾
夀徐東園錦衣七十
異姓王孫今代聞風期千古信陵君神仙第宅元霄漢
賓從笙歌自水雲種竹鳳臺留客看買山燕渚與僧分
斵輪歲月從今數赤篆長開蘂籙文
自大茅宫入上下二宫緬然有懷仙之感書似句
樊令及文學胡子
大茅西下華陽路石磴幽花好自開令尹青牛何處覓
仙人白鵠幾時来星文半夜垂銀闕雲氣中天捧玉臺
千古騎龍謠獨憶欲從滄海問蓬莱
謁唐太史應德陳橋莊二首
一入陳橋棹即迷深源何異武陵谿支離未厭壺丘病
寂寞仍躭潁水栖舊劍牀頭長緱蒯新書案側欲嘘藜
微言更及玄筌理不記參横晩日西
其二
幾歲風塵海甸昏如公那得獨衡門焚魚學士迹空秘
衣白山人禮自尊桂樹攀援聊賦隠桃花開落竟忘言
英雄出處元無定不見南陽與渭村
辱應德枉答用韻再贈二首
十年學道與方迷退守真慙老氏谿下士誰抽青笈秘
高賢久作碧山栖三江采秀常舟楫五岳尋仙獨杖藜
強託著書能暫許五千文字定傳西
其二
妖鯢吹浪海沙昏蜃浦搖氛暗國門白面書生誰解武
綠林羣盗故稱尊握竒自識才元辨抱灌終知寂不言
豺虎縱横紛在目可容閒臥碧雲村
淮南九日有懷寄寳應廖明府
九日淮南繋客舟無邊雲霧蔽滄洲萬方多難孤尊對
千里辭家一劍留木葉漫驚公子思菊花聊慰旅人愁
長吟忽憶神仙令目極飛鳬天際頭
送吳館長督學湖南
玉節東馳向楚圍南州衿佩早知依洞庭春浪魚龍變
衡岳朝陽鳳鳥歸此去皋比煩指授即看繡斧動光輝
詞才舊擅相如麗莫向梁園賦雪飛(時吳將自汴歸展墓)
送劉集湖出倅廣平
柳色微黃映客衣長安雪後見春暉欲辭舊館鴻先至
正别新年燕忽歸故里經心那送遠芳郊對酒悵相違
盧龍近在邦畿内合有聲華動帝闈
送大司馬聶先生辭政南歸用少師相公韻二首
二十年来大司馬幾人得上乞休書寇公許國心元壯
范老憂時計未疎紫閣星辰辭聽履青原花竹引歸輿
冥鴻浩蕩終難慕目極江湖思渺予
其二
抱甕從来惡說機握韜今換釣綸歸功成不歎身難退
道在寧論事屢違天上心閒雲鳥陣山中夢近薜蘿衣
誰憐華省孤吟客獨倚西樓看少微(公以宅畀余宅西有樓)
送朱象元司業赴南雍
槐風麥雨颭新波三月樓船放玉河南極星辰迎珮近
舊京桃李在門多雲開鍾阜圍青錦天静玄湖湛碧羅
欲賦重遊那可復羨君環珮到煙蘿
送費符卿奉使荆藩
十年符省侍君王幾曳銀緋到舊鄉玉節近承丹鳳詔
金函更拜紫鸞章三湘夏過黃梅雨七澤秋迎碧菼霜
莫待梁園飛雪度好馳星駟報明光
洞麓堂集卷九
