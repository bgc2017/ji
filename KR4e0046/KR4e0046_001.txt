草澤狂歌卷一
明王恭撰
五言古
方氏日趣軒
端居適清暇愛此林中屋晼晚田圃間優游會心目春
風始萌達秋草萋已綠玄蟬號樹枝歲事已聞促始自
感物候終然媚幽獨物淡境自忘心閒意方足浮榮豈
不顧安命良無欲緬懷柴桑人臨風佇芳躅
張良進履
嬴君震六合侯國日已隳區區相韓心忠憤不得施道
逢龐眉叟感激心内知屈體但長跪忍性能自卑丈夫
有遠略小節寧顧之慇勤袖簡册可為王者師終然辟
榖去永與赤松期秪今圯橋道千載令人思
紀夢
假寐登九疑遙遙見湘君文螭與赤豹颯沓何紛紛掩
瑟泣幽怨行招虞帝魂青楓洞庭氣白雨瀟湘昏鑾輿
覆華盖招搖爛垂雲我見未及跪六龍忽飛奔欲陳腹
中事哽咽不得言覺來北忩曙月落啼清猿
逢楚上人
客有紫霞想行尋白雲峯自期名仙會適與高人逢邂
逅展良晤優游企高蹤絲桐屬清響石林聞霜鐘旬時
積隂靄海色浮空濛清旦麗初旭孤帆别匆匆秋山綠
蘿月何日與君同
稽山懷古
遥遙稽山雲淡淡鏡湖水雲水兩無心千秋亦相似憶
昔金門人黃冠此山裏恩榮(闕)但得遂初志蘭亭
何岧嶤修竹猶深邃欲識斯人居寂寞山隂是我來弔
遺蹤臨風寫幽意惻愴更何言落日猿聲起
賦得凌霄花寄友人
凌霄產朱夏因依鬱青蒼引蔓絓高樹垂隂近中堂炎
風媚朝景暑雨濕紅芳容華難久恃採折空自傷欲寄
同心者道遠川無梁諒非松柏操佇立徒慨慷
夏日過周六園林因有茶瓜之會
盛夏日方永端居憶登臨同袍四五輩共愛嘉樹林一
徑入幽僻蒼蒼羣木隂脱巾坐石榻拂石絃五琴泠泠
澗泉水婉婉山鳥音葷酒亦易致茶瓜非外尋以茲有
佳趣聊用忘歸心
書雲山小景
岩壑昨夜雨千峯霽朝色白雲何方來相對澹孤寂人
烟帶長林僧宇隣蛟室落景天際帆青山鳥邊宅思同
靜者論相期在蘿薜
梅城小景
滄江湛回流荒城出花嶼海色明遠洲嵐光過新雨漁
家孤笛秋烟火疎林暮漠漠天際帆蒼蒼鳥邊樹若人
靜者流持竿得真趣取樂非取魚日斜忘歸去
春夜懷同袍友
春夜不能寐起坐彈吾琴泠泠七絃上感激懷知音微
雨半簾靜孤燈千里心故人不可見况此别來深幽期
詎可即夢裏能相尋
送人中秋闈歸莆中
治世竟先達英材惟陸機秋闈况得意復憶家林歸落
日江上别涼風吹客衣壺山鬱葱倩莆水清漣漪為言
到家日未幾登王畿無令得桂手虛負看花時談笑青
雲上誰念山中期
樵父詞
生不適州縣采薪南山岑窮年事登陟辛苦力不任濯
足清澗水息肩垂蘿隂落日晚獨還微風動謳吟唯應
鹿門隱可以諧我心
秋夜宿石門洞
勝寄越籌嶺霽心投翠微隂林見法侣盡夕留松扉石
門發天聲海月澄秋衣風泉有餘響倏爾清塵機願言
托香界信宿以忘歸
新秋有懷
梧桐覆金井鏡水澄秋碧商颷忽来過一葉涼蕭索落
葉尚號蟬芳山復鳴鵙夕露生我衣天河夜深白惆悵
思遠人滄洲坐來隔
與同志泛舟得練字
日夕山水佳揚舲劇歡燕雲光落妓釵露氣侵紈扇遂
結鮫人居仍窮水晶殿微月天際來澄波靜如練
古鏡
妾有蟠龍鏡秦王在時見繡澁隱菱花蒼蒼蝕蟲篆浮
雲薄太清孤月沈秋練從此知妾心何由見君面
蘭畹
蘭生被九畹葳蕤凌衆芳風泛紫英秀露滋雲葉涼蕺
之以為佩何必珩與璜常恐雪霰集將隨蕭艾荒相思
在元澧日夕空徬徨
書靈山法堂
香臺隠鷲峯鐘聲雲蘿深半壁見燈影虛空聞梵音忍
草被幽石靈花曜陽林唯應虎溪水可以清塵心
題東華觀壁
林館隱空青鳥外三花夕藥草半庭閑烟蘿數峯碧隂
林絶行蹤曠古多靈跡獨鶴天際還寒流月中白偶與
仙人期塵心坐来息
越城聞笛
朝登清泠臺夜宿無諸郭羌笛何處來梅花夢中落悲
涼關月寒凄斷秋山薄不是别離人聞爾亦蕭索
南山塔晚眺
層標際飛翠落日懸孤嶂霜降羣山殘天秋百泉響夕
鳥澄遠心歸雲發遐想願言謝塵埃復此丘中賞
言懷
拂鬱坐空宇蕭索鴻雁鳴涼霜襲飛幔北斗當前楹撫
劒中夜起空歌感平生聊持一樽酒獨酌懷吾貞古來
曠達者豈願身後名原陵久已沒此懷為誰傾
山齋遣懷
雨後山意閑孤吟葛衣薄淑風散松香幽景變林壑飛
雲淡而歸宿鳥欣有托誰歟大夢間擾擾獨先覺仲尼
羈旅人伯陽遯西漠大聖古且然吾氓任蕭索黃金爾
何為適此悔吝作服食不願餘晨炊飽藜藿
水墨山水
楓林翠微裏暝色川已澄巖芳晴冒雪澗綠淺流冰仙
賞澹舟處猿聲青葛藤永懷不可即雲月下清泠
秋谷飛雲圖
仙賞夙所慕幽期行獨尋清耀在巾舄微聞丘中琴流
水澹孤興歸雲閑遠心從茲謝朝市永極烟蘿深
贈何秀才
東海有佳士被服美且都厲節抗時貴法言驚世儒淵
玄五經旨纚纚若貫珠管葛為之攝儀秦為之愚黃金
作高臺可置七尺軀惜哉時不遇落拓如凡夫
其二
涼颷革炎熾孤雲薄層隂油然起膚寸倏爾為甘霖志
士藴經濟優游樂山林時來適所遇泛若雲無心斯情
永在眷此道將誰任世復賤荆璞人猶貴黃金黔婁固
窮者千載無知音
輓晉安何文學被役卒遼東
故鄉寧不死嗟爾沒邊州野水遼天遠寒山海樹秋芳
城書店悄殘日繐帷幽惆悵吞聲别誰堪久淚流
哭亡友陳一
訃聞君欲死驚定淚沾衣梁獄書徒上秦臺鏡亦非恨
深淮草綠魂遠越山微從此無期會閑宵夢爾歸
草澤狂歌卷一
