石倉歴代詩選卷三百九十
明曹學佺編
明詩次集二十四
謝孟安
拙吟一首奉寄叔固賢表
憶昨與君别春風三月時感君不我棄祖餞當路歧斗
酒不成歡揮手重致詞别來今幾月兩地遥相思人生
貴知己愛我其有誰惟君頗同調締交無所疑君如雲
間鶴飲啄思天池天高風露寒歸宿青松枝又如渥洼
驥胸藏千里姿俯首槽櫪下伯樂顧何遲讀書破萬卷
老蒼咸見推嘉遯白石磵所友鹿與麋富貴等浮雲游
心書與詩遥遥出華胄雅稱為白眉而我魯鈍質鬢髮
今成絲忝沐明主恩列銜白雲司就養旴江郡黃堂望
巍巍屈指閱寒暑出入聊在兹思君不可即山川杳難
期有時動歸念目極閩南陲偶因鴻雁便空緘意無涯
游天池山
夙性愛丘壑不憚窮躋攀兹峯特神秀上抗浮雲端幽
尋嘆竒絶俯瞰何其寬同游六七輩一一皆儒冠嵐翠
襲衣袂風泉聽潺湲絶頂有巨石平鋪勢團團天成幾
窪窟奚用斤斧鑚冬夏水不竭可以怡心顔泓澄映星
象風雲常往還古人善取譬名曰天池山東望大瀛海
萬里生波瀾中流屹孤島袤延若連環在昔富喬木今
見餘榛菅我昔家上頭凝睇生悲酸馬鬛委草蔓歲久
恐滅漫春秋缺拜掃於心曷能安繁華感疇昔歲月如
驚湍人去山已空野鳥鳴間關有時動歸念恨無䨇飛
翰歎息川路遥跋涉誠艱難而我今白首夢寐空盤桓
感遇二首
芳郊殘暑退夕露沾我衣長風送歸鴈落葉辭故枝以
兹感物候惻然徒自悲矯首望片雲去去將何之
夕露下庭阿凉風起天末庭際秋蟲鳴褰裳步微月顧
影獨徘徊故人殊契闊思之不可即山川渺難越
秋興
矯首望河漢暸然天氣清露冷梧葉疎雝雝鴻鴈聲而
我客盱郡得為簮組榮悵望南飛雲惆悵搖心旌
泊舟沙溪是夕雷雨大作須臾復霽有詠
舟泊清溪滸寒沙帶淺流震雷翻峽口急雨打船頭欹
枕難作寐當杯不解愁湏臾晴霽好新月半輪秋
游中洲觀
二水交芳洲群峯四望幽樓臺參碧落雲物訝丹丘宛
若登仙府湏從渡客舟往來應不倦撫景重夷猶
送玉融莊克榮從戎四川
念爾事戎行間關道路長扁舟愁灔澦匹馬過瞿塘猿
嘯驚殘夢鷄嗚治去裝到時書尺素好趁鴈來翔
初五日至延平城
鐔津城下駐行舟山水依然似舊遊两岸樓臺看縹緲
一川風景重夷猶夜深漁火明沙岸月落寒更出戌樓
白首西遊欣就養䨇旌遥憶待盱州
奉送蘇判府往湖廣便歸南京公幹
王事驅馳賦遠遊太平橋下促行舟百壺美酒成酣宴
幾樹垂楊綰别愁風送樓船飛彩鷁月明笳吹起輕鷗
此行到處堪乘興楚水吳山豁遠眸
大旱建昌府祈雨其觀有象笏金龍乃唐玄宗
勅賜道士某者尚在
麻姑清絶境空谷有龍湫靈貺傳今古深源映斗牛禱
求神莫測吟眺景偏幽坐見風烟起行看樹木稠為霖
驅旱魃出澗溢田疇樓觀凌天外松杉夾道周藥欄青
蘚合丹竈白雲留象笏頒前代金龍鎮急流居人投短
疏太守舍鳴騶躬詣深潭側徒行峻嶺陬黑雲隨馬首
紫電繞林丘萬物回生意三農幸有秋
閨詞二首
昨夜生幽夢分明見藁砧相違多歲月同念少年心
望斷江山路書成過鴈稀每愁霜雪苦何處寄寒衣
題墨竹
三徑清風絶點塵一枝瀟洒倍宜人渭川千畝徒為爾
何似湘紈寫更真
宿山店
楊柳依依拂井闌寥寥一犬護柴關山翁荷鍤歸來晚
問我西遊幾日還
昭君出塞圖
漢宮别去冐胡沙淚濕花顔鬢脚斜抱得琵琶歸絶漠
相傳此曲出中華
竹枝詞
門前江水綠如苔送盡行人日去來潮落潮生猶有信
不知郎去幾時回
謝文著
題廬墓夢感卷為東平王思學作
築室依墓傍思親何太苦匍匐三年喪悲哀一坏土怨
逐青春歸不知白日午積念感鬼神餘芳振前古
分禄養親為高孔明司訓
君不見東吳兒樗蒲十萬輕如絲父母饑寒知不知又
不見西鄰士一錢尺帛私妻子借鋤取箒立誶語噫戲
薄俗不可醫長安太守淚涕洟天經地義誰識之高君
高君堪仰止九載青氊寒徹底三釡平分出太倉禄養
養親親獨喜世間九鼎徒為爾
江山覽古為吳以傑隐士作
乾坤納納無今古世事悠悠總塵土扁舟昨日下吳門
百花洲頭長芳杜姑蘇臺上麋鹿遊虎丘山下霜葉秋
延陵高誼劒光白天塹長江王氣浮石頭城俯投書渚
日暮寒潮自來去采石江邊訪謫仙浩歌誰惜澄江句
淮揚風物殊可人崇僖觀裡瓊花春垂楊依舊漲晴綠
不見龍舟來水濱秦淮夜泊天將暮淺水煙籠月明處
欲弔當年胯下人猶愧江頭浣紗婦歌風亭廢蔓草多
戲馬臺空牧䜿過興劉蹶項两陳迹地老天荒奈若何
我生幸有斯文在鄒魯相傳幾千載曾尋洙泗泝源流
沼視江河望滄海勸君莫上黃金臺昌國祠荒生草萊
下齊餘烈懵無識頓令壯士心成灰君遊湖海頭應白
睥睨猶嫌天地窄欲窮往古與來今笑洒胸中萬斛墨
春軺别意為郝君作
乳鶯啼處柳初眠點點飛花撲錦韀玉節遥臨新郡縣
星軺歴覽舊山川北恒草木思甘澤南國黔黎解倒懸
相送黃金臺下别逢人莫說杜延年
過燕城有感次前公韻
鹿失龍興世幾更青山如舊遶荒城春深麥秀花無主
歲久臺蕪月自明勝國諸陵多雨積甘棠故地有人耕
我來弔古情無限幾度經過恨未平
和通府楊寅丈詠雪韻
幽薊天寒酒未醺擁爐相對雪繽紛臺平馬露䨇尖耳
野曠天低一色雲淡月明時光倒影寒鴉落處篆成紋
細看古史消長夜遥憶擒吳舊日勲
次大參王公遊南山韻
雲外青山江上峯僊居幽絶翠重重碧桃花落無人掃
玉笥經藏有蘚封豹變南山秋霧潤龍歸古洞暮雲濃
留題但識閒年月豈問曹溪苐幾宗
薇垣贊政
高才佐理振聲華畫省優游沐寵嘉案牘不勞機務息
月明閒對紫薇花
謝士元
倪寬帶經
家貧事力作經籍還相隨鋤耘頗休暇諷誦聲伊吾腹
中富文字亦草封襌儀白日馳駒隙不學將何為
匡衡鑿壁
入夜東鄰火熒熒照華屋鑿壁引餘光經史了可讀更
闌燈欲燼我讀聲更速當時善說詩咸稱有餘馥
諸葛興漢
龍卧南陽廬管樂聊自比感激三顧勤幡然拂衣起君
臣際會間恩義契魚水二表誓出師忠誠泣神鬼
祖逖誓江
腥羶穢河洛人人保生存誰知忠義士直欲清中原擊
楫吐肝膽水神亦銷魂功名未弘逹慷慨誠足論
岳飛恢復
夙性秉忠孝豈惟將才優兵威振雷霆行見復神州垂
成誤和議端居懷隱憂冤含莫湏有感之淚横流
文天祥就義
身與道義俱浩氣塞蒼旻戮力濟艱危何曾辭苦辛南
奔日窮蹙北歸思殺身至今正氣歌歌罷傷吾神
余闕守城
煙塵暗九關王室勢如燬矯矯魯諸生擐甲守孤壘援
絶力難支身亡心不死至今清水塘時復悲風起
和遊仙亭巖韻
載陟仙亭巖塵寰渺如許旋復造其巔追隨有誰與力
疲行且休寒崖不知暑山花向人開山禽學人語天風
吹我衣飄然若仙舉悠悠巖山雲無心自來去此雲同
我心坦然無鈎距石逕阻折盤扶攜喚童䜿湏臾歴坦
途一望一延佇竒哉雲外峰未許誇天柱樵歌聞遠林
窰烟羃孤嶼而我鵷鷺儔偶接烟霞侶行厨具盤飱對
酒迭賓主美景諧賞心良晨適情緒何人吹鐡笛聲在
雲深處勾引天籟鳴嘈嘈雜宮羽睡起酲未醒臨風啜
茗乳日夕山冥冥歸途識前所度嶺下肩輿徐行避深
阻磨崖便題詩不待催詩雨回首望白雲迢迢隔蓮宇
寄地官孟喬友兄
一别二載餘雲樹渺千里因風寄尺書慰諭情彌至嗟
予生苦晩時卦轉逢否解驂豈無人彼乃植桃李與世
既多違強顔心所耻年來竟衰謝尋常忘世事田園久
蕪没行當事耘耔淵明歸去來尚友亦云易殷勤愬衷
曲念君最知巳前年寄書畫装演頗精緻葡萄四幅縑
魚繭石田字秋香有五本仿彿赫&KR1389;紙一幅山水圖輞
川亦不異珍重襲方櫝庶幾可遠致歲月雖稽延此意
望研揣
贈郡庠習射諸友還南昌
禮書厄煨燼掇拾無全篇皇明啟文運禮樂俱昭宣顧
兹禮射文紹述千載傳方其未射時烹狗獻賓筵抗侯
戒將射弓矢鈞且堅主人德自將賓耦序其賢賢則射
多中不侮猶宜先堂陛别高卑威儀見周旋内志既云
正外體寧或偏挾持湏審固破的皆應弦筭以紀其勝
朴以繩其愆論藝罰斯寓卒射樂亦懸繁文與末節一
一由自然豈惟定民志伊欲全吾天禍亂何由作家國
綿萬年大哉禮之射吾子宜勉旃
麻姑山讀顔魯公碑次左天官韻
嗟嗟顔魯公仙都有遺筆晦蝕幾百年忽然見今日愛
公非愛書於心若有失所以甘棠篇珍重良不一鑿石
亟珍之千古表陳蹟仙都頼壯觀誰能忘遊息
遊麻源三谷
作郡逾七載今日偶獨遊石徑雖折盤去去山更幽人
家隠叢篠蔀屋無岑樓我欲詢民俗肩輿因少留踉蹌
走村䜿三五遮道周俯首拜君侯俱言今有秋禾黍已
登場牟麥行見耰公租少逋負里胥敢誅求民情已如
此聞之我心休於焉度重嶺風光豁人眸村舂轉雲碓
石橋架廻流前有𣑽王家巍巍俯林丘門前列松檜白
日風颼颼老衲出相迓長跪禮數優熏罏與茗碗相奉
何綢繆湏臾出盤筵有&KR0609;亦有羞新酒不盡飲詩句任
冥搜侍我程氏子資質如琳璆年少總知學我唱彼亦
酬引我訪古祠祠下渟龍湫祈禱輙靈應此語證前脩
試登華子岡岡前衍平疇再陟翻經臺臺荒林木稠山
果自瑣碎野鳥鳴啾啾聽之不憚䀨亦足紓煩憂歸來
不覺晩零露襲敝裘
次參議彦彰左公遊麻姑山
縱策入烟蘿縈廻度空谷更上齊雲亭憑高騁䨇目崖
泉掛晴虹恍惚匡廬瀑仙子多樓居棟宇雲間矗野鶴
唳還飛瑶草冬更綠山神肹靈響敬畏予所獨於焉舉
禋祀祈年届佳糓犖犖魯公碑昏訛猶可讀義烈感精
神直期相追逐載誦泰伯詩調古誰能續
題太平别業
吾道重卷舒所屬皆真樂建溪有閒翁謝事老林壑結
廬面一丘幽深更磅礴綠水浮前榮青山連近郭齋居
竹為床野服冠用籜遺後多積書却老剰栽藥先春理
鋤耰課僕事耕作秋來三逕黃風葩間霜萼看雲還杖
藜棗熟或自剥鄰叟時經過忘情共歡謔野興不自持
攜琴領孤鶴有時發商歌聞者咸驚愕何人知我心我
心無愧怍萬古此江山因君愈恢廓老我鞅掌懷卜鄰
敢忘酌撫卷憶鄉山千重雲漠漠
歸省不允情見乎辭
寒簷乾鵲聲楂楂銀缸晱晱夜吐花客中見此訝欲仆
謂今抗疏當還家豈知時事有齟齬歸期却誤東陵瓜
吾家南維八千里無諸古國天之涯棃關入雲建溪險
驚蛇水勢逾三巴微茫親舍在其下白雲故故飛來遮
堂中䨇親逾半百白髮種種紛鬖髿虞淵谽谺逼歸日
魯戈虞劍勞騰拏晨昏滫瀡曠莫展愧彼反哺城頭鴉
以兹盱睢若蒙瞀鄉心歴亂如棼麻退公對案不能食
空有飣餖兼羅闍寒宵寂寂耿無寐愁聞摻摻譙樓撾
霜風入簾砭肌骨擁衾起坐盤僧跏憶從充賦齒上士
八年逼側遊京華兒曹尚未厭糠籺寧繡鞶帨矜紛奢
追思辛螫悼前監俛就新懦懲杯蛇我道未夷且宜爾
任渠閣閣喧春蛙一分寬民素所念况忍作俑王涯茶
河漘伐檀致深意微吟喁噞還咨嗟天恩穰穰等覆幬
三載幸見崇褒嘉疎慵顧此竊自慶賢勞鞅掌寧矜誇
方今求賢感寤寐鹿鳴寵遇張吾罝懷瑾握瑜奮側陋
曳裾戛珮鳴衝牙棟梁明堂緫杞梓驂服大路惟驪騧
追蹤無為戒叢惰宴樂有酒歌鱨鯋仁恩豈惟育䎀狨
亦見茁彼春田葭群賢戮力治功懋光被四表無幽遐
辟彼三光麗霄漢顧我榮爝何湏加曾聞至孝格穹昊
大庖&KR0034;莆今生芽又聞歸省有常典此典辰告非云賖
我今上請理固當乃爾反覆非命邪
送鄉進士金臺王君載道
日經中街晝景長飛虹橋接曹溪香人間炎熱此差強
我攜同輩來翺翔赤脚共踏層冰凉却笑河朔耽壺觴
興來啜茗搜詩腸書罷魚繭皆文章顧我蕭散還慨慷
何湏子登彈八琅平生景慕朱紫陽歸來展卷心自忙
雲霄有路期相望
九月望後雨雪與同寅分韻賦詩效禁體
蓐收視政操機權群隂用壯陽氣朘四野同雲巽搜兌
湏臾六出何紛然初訝旛旂舞容裔還疑龍鳳來蹁蹮
密粘碧樹藏斐亹亂壓黃菊催鮮妍清光晶瑩炫華屋
寒氣贔負侵吟氊幽巖饑餓困虎兕澄潭冷蟄愁蛟蜒
長江漁人理歸棹平原獵騎櫜空弮豪門邀賞侈供帳
佳人怯冷加錦纏邊帥或繼蔡州捷高士誰放山隂船
人言盈尺即為瑞我今騐此知豐年隂陽燮理在賢相
此事自足徵諸天美酒不效党家飲雄辭竊慕梁園篇
同袍况復好鉛槧試把詩句窮鐫研且共登壇申約束
接戰不用橫戈鋋安仁賈勇擅觜距伯始顛氣誇手拳
穆之張君嚴韅靷蹇予恇怯蹲中堅一時勝負且勿較
聊尋故事追前賢
題畫梅
羅浮仙子真崛竒天然標格冰霜姿歲寒心事老天識
調羹手叚何人知以兹落魄孤山下弄月吟風足瀟洒
冥心静裏悟乾坤自有香風抗蘭麝今日塵埃偶相逢
廵簷索笑聲渢渢相邀欲問徂徠子當年何事受秦封
江空歲晏路云邈且爾寄傲南忩中
霧閣曉粧
東風吹散梨花雨百舌枝頭報晴曙遊仙驚覺奈將何
起揭流蘇悄無語摩挲两眼穿錦襠塞酥掩腿懸香囊
牙梳綰就盤龍髻波斯飛出䨇蛾長玉顔自是無人比
更把鉛華助嬌媚十尖盡染守宮花額前又點寒梅蕊
粧成掩鏡問小環今日何如前日美
和嚴太史白堂閒坐
道院何寂泬端居想虎闈籬花開更落梁燕語還飛不
嘆生涯薄惟憐故舊稀起來聊隠几静看篆煙微
燕坐探元化蓂花子細看龍蛇成筆陣風月净詩壇古
砌苔痕匝空階螮影盤壯懷憐老大無復惜春殘
何處難忘酒和白樂天二首
何處難忘酒元宵午夜天星燈交燦爛人月鬭嬋娟巷
陌聯車騎樓臺咽管絃此時無一盞奚以慶新年
何處難忘酒明時報政嘉有人歌豈弟到處長桑麻事
簡常封印庭空早放衙此時無一盞奚以度年華
仙洞春遊和韻
登山馬首東下馬策吟笻日霽林光净雲開樹影重曉
鐘驚宿羽春澗起潜龍授我長生訣分明守絳宮
五丁峽
梁州書禹貢黑水著圖經道路通三輔巖崖鑿五丁金
牛言誕謾石鼓事沉冥獨有懸鐘石分明上勒銘
過鳳山
黎明登鳳嶺亭午造其顛俯視南山小平臨北斗懸足
移青木杪身在白雲邊蜀道難今見詩成愧謫仙
送貳尹林君孟器致政還家
官居斗邑宦情微未老投簮早見幾門外新開松菊徑
山中閒製芰荷衣甘同倦鳥投林宿笑看浮雲作雨歸
心欲掛冠猶未遂輸君先上釣魚磯
挽徵士吳康齋與弼
小隐都忘大隐名當時士類仰儀刑詞源浩瀚傾三峽
學術分明本六經儘有聲華諧物議更無形迹笑山靈
可憐故里蒲輪道歲歲春風草自青
和左天官弔岳王墳
鐡馬歸來偃綠沉三軍朝氣散秋隂偷安正是奸諛計
報主何知國士心湖上青山埋白玉人間遺像鑄黃金
春秋不廢蘋蘩薦精爽洋洋儼若臨
和左天官遊麻姑山
肩輿度嶺曉穿雲不惜攀躋到夕曛松徑風微猿抱子
芝田雨過鹿呼羣霓旌縹緲來金毋羽蓋翩翻降道君
仙境泬寥人境遠四時風月許誰分
題柳湖書院
幽居偏喜遠紛譁一室蕭然任綴蝸疎柳數株陶令宅
遺書萬卷鄴侯家芸薰緗帙香祛蠧墨灑華箋字染鴉
負笈從師真有志太玄從此授侯芭
送趙用深還長樂
埋堄晴曦散曙鴉獨攜書劍出京華殷勤歧路一杯酒
汗漫江湖八月槎遠水烟光連白鴈故園秋色醉黃花
送君未得從君去迢逓雲山入望賖
送黃憲副之任廣右
冰蘗聲名簡帝心觀風雋擢渙綸音一朝持節辭楓陛
千里驅車赴桂林雨過荔源青似染雲開尭嶺碧如簮
懸知按部春風裏無限江山伴醉吟
過小孤山
羣峯叠叠此峯高飛盡晴嵐見翠螺砥柱祗今擎宇宙
關門終古壯山河林間殘照聞樵唱天際微風起棹歌
身在江湖心魏闕扁舟幾度此中過
琴
㸑下焦桐巧斵成朱絃素軫有餘清世人未悟胸中趣
雅操空傳指下聲宣父猗蘭留古意商陵别鵠寓深情
臨卭錯與通消息千載風流笑長卿
過威州
汶川曉發赴威城強半羌夷少漢氓荒歲民貧懲重歛
邊關盗息罷長征馬乘危棧空中下人挾飛仙樹杪行
王事馳驅忠藎在賢勞未敢竊時名
威州道中
州雄百雉石為城坐鎮令人勁氣生利槊長鎗湏破賊
輕裘緩帶每談兵將壇才俊遴年少麟閣功名屬老成
報國安邊原有志兹行肯使雪山輕
題潛溪宋學士祠墓
昭代師臣儒者宗旅魂奄過百年中佳城改卜今玄圃
睿句留題古閟宮彷彿草堂棲杜甫分明石室祀文翁
後人不盡懷思意錦水滔滔日夜東
題諸葛孔明遺像
寤歌梁父輟耕耘帝胄臨門日未曛收拾綸巾辭畎畝
指揮如意布風雲一時魚水歡三顧兩漢山河得幾分
五丈原頭雲黯淡長星無計掃妖氛
小孤山阻風雪
括地西風陣陣寒湏臾捲雪遍林巒高低樵逕迷行迹
遠近漁磯罷釣竿山聳兩肩愁栗冽霜添半臂訝中單
等閒寫就梁園賦造化分明在筆端
留别部院諸公詩
西風漸覺透征衣萬里還家正及時近寺餞行曾有酒
今朝留别可無詩清朝峩豸深慚拙白首盟鷗自笑遲
江海茫茫霄漢遠致君勲業在臯䕫
續賦叠留别韻
城都放棹下青衣魚復重登弔古時沙磧陣圖諸葛略
草堂秋興少陵詩晝行每訝江聲壯夜泊翻嫌月影遲
舟過巴東回首望巫峯十二遠連䕫
寄吏部彭亞卿
秋風黃葉豈無情偏稱南歸日夜征客路江山如有待
舊時琴鶴尚隨行秦廷完璧終無負同舍遺金久自明
才具濟時君獨步一時聲價重連城
寄林諭德
一夜西風不世情布帆風飽晩猶征窺忩明月如相識
拂地垂楊似送行青嶂暝連秋冷淡銀河低映水空明
中宵不盡懷人意起看奎躔照鳳城
寄太僕王少卿
蓴鱸忽起故鄉情千里歸橈幾日征但得青山舊隣在
那言白晝錦衣行曉程驛路含烟暝晚泊漁燈隔岸明
却憶右軍才俊逸詩名不讓謝宣城
同張内翰訪羅景明過磁溪偶成一律
肩輿追逐過磁溪山犬無聲野鳥啼冐雨每防苔徑滑
穿林偏覺暮雲低人家引水舂雲碓野圃編荆護藥畦
喜有瀛洲文伯在試將詩句共留題
同張内翰遊麻姑山
一線天開玉柱峯峯前僧寺講時鐘棋盤便是三生石
秋色偏宜五粒松雲外楓林無鳥韻雨中苔逕有人蹤
東君載酒同行樂詩興何如酒興濃
過呂梁
扁舟泛泛過房村滚滚河流勢欲奔疏鑿尚傳神禹績
往來偏荷聖君恩上洪舟楫牛牽䌫賣酒人家瓦作樽
才具濟川俄頃事晩來沉醉傲詩魂
過清源
重過清源歲暮天風光如舊見豐年回波拍按三千舞
歸鴈聲寒五十絃珠履狐裘人似玉錦韀銀鐙馬連錢
繁華不入詩人眼獨擁青綾日晏眠
和韓少參貫道寫懷詩
江行高掛夕船燈絶似浮杯野渡僧瘴雨蠻烟經幾許
殘山剰水見多曾遠遊正可追司馬前定何湏問惠能
同事有人親筆硯鼓琴奚事說孫登
謁黃陵廟
佐禹勤勞八載間黃牛神化播塵寰當時水土憑刊濬
今日舟航任往還鹿角虎頭江上路錦屏螺髻廟前山
經過詞客歌靈貺管内纔窺豹一斑
宿淛江驛
傳舍薰風五月凉客懷如水正茫茫湖山翠滴芭蕉雨
苔石青連薜荔墻醉飲忽驚蓬鬢短離愁偏入夜燈長
青簾畫舫錢塘路錯認并州是故鄉
望餘干城
遠市欲浮將郭遶好山終懶過江來平臨一水玻璃色
下瞰千林翡翠堆鴉背斜陽飜睥睨雲中高閣望蓬萊
碧潭長鎻蛟龍窟定有神光燭夜臺
遊絲和韻
萬縷悠揚拂地垂東風有意不湏吹忩前映日穿疎箔
花下留人掛接䍦逆旅挽回千里恨閨人惹起百年思
無情最是尋春者擊斷遊鞭故故遲
和竹茶竈詩
天地胚胎骨格幽渭侯那作晉風流銀鐺煮月當晴夜
石鼎凝雲帶晩秋出處有時高士共炎凉無間故人稠
玉甌金碾相將久擬待春風到雅州
竹茶爐為僧題
僧館高閒事事幽竹編茶具㵸清流氣蒸陽羡三春雨
聲帶湘江兩岸秋玉杵夜敲蒼雪冷翠屏晴引碧雲稠
禪翁托此重開社若箇知心是趙州
遠浦歸帆
日暮大江平依微見歸艇幾幅飽西風湏臾楚天迥
山寺晴嵐
山郭媚晴曦浮嵐散芳樹鷄犬寂無聲人家巳深處
烟寺晩鐘
百八振砰訇遠送斜陽暝烟際聲未沉歸僧在蘿逕
漁村落照
返照射江臯寒鴉閃歸翼理棹回中流澹彼南山色
遠梅
我居江北爾江南千里幽香鼻未參安得故園明月夜
花前賓主共成三
夢梅
西風昨夜到茅廬勾引吟魂會老逋羌管數聲驚别夢
一天凉月碧忩虛
清源曲
朱唇玉指品鸞簫一曲新翻澁未調報道客來猶不信
果然門外繫蘭橈
無題
雲外青山樹外樓雪花飛綴景偏幽奚奴欵段閒遊客
恨殺朱簾不上鈎
和孔昭留别
故國曾憑夢裏還關河迢逓豈知難春風門巷渾依舊
獨有薔薇覆畫闌
過銅鑼山
摳衣振策過銅鑼山犬無聲野鳥歌遠近桑麻連巷陌
讀書聲少力田多
倉頡廟
鳥跡分明取象精人文宣朗鬼呑聲千年遺廟空山裏
野雀猶來傍砌行
霍去病墓
嫖姚勲業迥無前卜葬還容附帝阡不畏石麟荒草没
山形猶見象祈連
節義臺
一使匃奴久不回為憐高義築崇臺鄉人千載思登眺
肯使春風長草萊
龍尾溝
當時仲逹號知兵此地如何駐魏營懼戰却甘巾幗辱
至今溝水寂無聲
楊家城
荒城斜枕渭河流麥隴青青半是秋三十六年全盛業
不應歌舞悞揚州
青岡嶺
晨炊巳畢度青崗石磴﨑嶇十里長勞苦不辭頻下馬
曾聞蜀道嘆王陽
雲臺
諸將匡成漢治隆崇臺圖像表元功于今不省丹青面
漠漠寒烟没斷雲
江上諸峯
點綴烟花繡作衣黛眉輕掃出羅幃分明記得巫山頂
片片行雲帶雨歸
咏秋海棠
道院舒遲見海棠錯教坡老恨無香娉婷獨立西風裏
絶勝楊妃試晩粧
嚴光
先生蹤跡等巢由明月清風一釣鈎可惜漢家勞物色
釣臺終是老羊裘
無題
春來玉腕瘦三分懶曳瀟湘六幅裙景物撩人禁不得
閒看亂絮擘晴雲
過安慶
䨇搖畫槳到同安剪剪江風入夜寒東望池陽在何許
青山盡處六江干
過池州
人家星散一孤城堂扁從容尚得名日暮孤舟江上泊
待明風雪逼人清
黃冠見客
年來最好鹿皮冠林下逢迎禮數寬天上故人多厚意
尋常對客不曾彈
題樵
遠近人家遠近山丁丁長斧白雲間等閒斫斷吳剛樹
收拾堪尋舊路還
題白菜
露莖風葉味偏清咬盡能教百事成寫出一根常寓目
知君忘却五侯鯖
石倉歷代詩選卷三百九十
