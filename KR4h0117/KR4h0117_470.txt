石倉歴代詩選卷四百七十
明曹學佺編
明詩次集一百四
王尚綗
扈磵謠
笑殺蒼谷子結茅扈磵傍衡門交蔓草三月閉春光細
雨朝來策疲馬一蓑骯髒眠繩牀隣人漉酒邀余去髣
髴王喬栖隠處擊鼔鳴鐘方袒踞雲液璚漿祛俗慮瑶
琴一弄風落絮瑞煙縹緲雙鸞翥覆觴便欲隨仙馭洞
中丹霞剩有情勸我青精飯一筯出門杲日光破山雨
脚膧朧雲意閒清風萬里振天末回頭芳樹非人間由
來是蒼谷長謠下扈澗澗中風景人不聞對山聊作流
水漫崪峍東飛旗影青三峰矗矗樹闈屏莫道山人醉
無事讀書臺上閱金經頹然一覺芸窗曉布榖林端啼
野鳥
欹湖馬長官督學湖南送以春風一章
驅車過鄧林撑雲蔽日豫樟深維舟度湘水潛蛟鼓浪
排山起使君此去若為别出門萬里江山雪春風芳草
何曾歇
期仲默不至孤坐偶書
買宅城西隅退食慚幽獨閉門芳草閒誰復憐修竹凉
飈滿四隣海月照山屋仰視雲間鴻冥飛不可逐
雨坐
細雨良不惡鳴聲蕉葉間孤琴罷尊酒對此草堂間移
情向雲水風帆天際還野蔓開荒徑從君歸舊山
郊行
壮歲不曉事意期天地長殷勤簡諸集殊無不死方委
填竟何所佩劍迥難忘青天空鶴唳孰與哀北邙
贈李解元行
易水蕭颼處秋風聽短吟雲來村樹暝蟲響豆花深舊
篋猶懸劍高齋已罷琴留君渾未得寂莫數年心
和商寅長雨後韻
雨後尋幽會相逢復故人高秋淨綺席澹月散芳隣汝
水春來興京華歲暮身登樓無限思肯厭去來頻
兀坐讀空同子詩有懷大復
幾年詩卷未曾開紫邏雲山憶鹿臺午漏旌旗隨日轉
天門鐘鼓放朝迴憐才不見李生久動興還如何遜來
舊事新愁俱蹭蹬清霜落木益堪哀
度關奉賡邃老韻兼懷諸子
三十年前華嶽還棄繻誰識此潼關虹橋漫指天涯柱
華榜曾遊夢裏山無地可能忘舊隠有僊端合駐童顔
親交他日傷凋落翠壁丹崖想自攀
答陳虞山
姑蘇江口懷君地夢裏分明數往還罷藥焚香開舊卷
小亭終日對虞山
和梅國韻
潁谷已非梅國意考槃何地渺煙蘿不愁薇蕨歸來晩
海畔風高暮雨多
再入華山
松逕煙蘿澗水深金風獨上華山岑真源欲問來時路
滿地桃花何處尋
孫偉(字朝望有鷺沙集)
畫意
野行不出遠步入橋之東雨晴農事盡水邊村逕通所
欣抱澗人玩心於此同坐看薄雲生宛媚桃花叢柴門
澹松桂鷄聲鳴午舂幽憩適天性送目春飛鴻嫣然吾
得我意在忘言中
出塞曲二首
路繞飛狐西心與大刀折鼓聲斷重圍斜日隂山雪陣
雲隨草低殺氣傍城結何人哭遼水水上青憐滅邊色
寒蒼茫老將節旄絶胡馬蹄足高踏冰如踣鐵露宿黃
沙戍哀笳增哽咽征人半未歸分甘死饑渴家山常在
眼莫念經年别
二
軍人莫采芑佳人莫夢蘭采芑地不生夢蘭徵驗難即
戎有簡書内私置若干城邊戈可枕塞上雪可餐寄衣
是何日縮肉且忍寒烽火時一紅淚落山鬼間重氣自
輕生而暇憂摧殘君看交河水萬馬飲不乾願河向東
流東流近長安
同養齋遊慧力寺
禪房閉幽閴依依近寒城江光動林景巖霧迥隂晴日
宴遠山出新松差長成客來僧自起坐久鐘亦鳴窈窕
竹廊静時復蘭煙輕眷此同年友暫駐車馬榮契闊慰
初展語散情復縈法侣喜相偶煑茶支跛鐺碧甌濯孤
興起愛緣雲行憩澗悦佳樹冷飈徐有聲且復一懽酌
放歌滄浪清
登毘盧閣
秋意集高欄夕陽澹羣壑飛雲在襟袂語笑應寥廓林
響吹霜氣時見一葉落川帆去前浦煙鳥迴丹閣素懷
塵外想及此静中樂俯仰易為陳溪山宛如昨登臨亦
是夢感歎空悠邈黃花昧節候冷露浮青萼撫花聿申
寫作詩解禪縳
小畫二首
古人翳深壑孤雲時往還嵓花與藥蔓無人終日閒泉
響落林曙有路穿其間未覺前山夕悠然還入山
幽賞盈所抱心期信一邱林煙貯茅屋歲月懷良儔草
青不近路日斜聊繫舟夕水涵秋白孤鴻自去留
春日遠郊
東阡一雨霽溪口聞流泉行春愜遊事沽酒盡俸錢林
芳囀幽鳥澗日明孤煙不負黍稷税耦耕今在田
仲春郊外
水香木蘭檝日照桃花津沃轡轉遥壑餉煙吹四隣適
兹文墨暇欣彼物華春所思屬霄漢感歎清路塵
對酒
芳樽臨楚水幽思誤濠梁棠憩春鳩亂蘋流晩岸香艱
難瞻使節貧賤耻賓行獨有風前桂朝來借露光
松鶴夀彭敬之
靈柯百尺摩蒼穹老骨鬭石如青銅長風劃然起煙壑
戟髯怒卷霜瞳瞳一雙白鶴好毛羽順風不羨黃鵠舉
千歲歸來問城郭南山只有松隂主松隂主人誕長生
持觴愛此青田卿何時雲間騎一隻玉笙吹月上瑶京
雪景圖
天風夜撼玻璃國四面沈沈元氣黑荒林野屋曙雞遠
世界江山盡瑶色山翁倚檻立蒼茫一鳥不鳴山外村
冷光十里斷人跡玉樹皓皓横山門溪寒沙淺水煙殢
仙姝犯曉停風馭雪中忽憶清泠橋詩逋老去憑誰寄
戲題出獵圖
朔風蕭蕭雁門道邊色寒蒼動枯草白草無邊殺氣高
雲中射獵雞鳴早琱弓一聲壠水聞箭帶清哀雁落雲
狂盧閃襲黃龍磧狐兒横奔血路分解裘下馬平原立
掠地蒼鷹羽毛濕燕姬一曲隂山歌叵羅滿注羊酥汁
蒲萄痛飲樂無涯歸來獵獵西風旗明駞獨峯載鮮獲
他他藉藉紛追隨鞍馬為家射獵田賀蘭山外焉支前
但令蒼鹿黃羊壯即是三秋大有年
雪航題號
長江瀉水下建業海門潮色動眉睫北風連山卷雪飛
波底客舟凍一葉爾時木落江亦空舵牙撞水江之東
萬鴉僵立磡石暗遥見縷縷茶煙紅城頭老樹低幾尺
雲裏看山千仞壁斷蒲折葦僻沙港冷光直射蛟龍室
青山渡口月出皓鷲嶺夜半鐘聲到當壚一笑任吳姬
醉著蓑衣脱貂帽
贈弟之蒲江縣
寒江催短日險蜀有人行窮巷違親舊衰懷托弟兄路
當鴻雁别心與去帆征遠道加餐飯關河早寄聲
二
才人多被罪此意孰窺天身逐投荒檄心如未第年位
疎惟戀闕主聖自懷賢路出巫山雨騷人莫繫船
四景
野構延新霽輕雲放遠山酒添花木氣春與性情閒養
拙無多事浮生有笑顔鳥聲渾識意只在釣磯灣
短榻横清暇南山過雨痕薰風生草末積水浸雲根蕙
思虚瑶瑟菱歌近酒樽但知真樂在相憶復誰言
九秋風色澹水落練花潭十步有芳酌一茅還舊龕南
山今昨是夜菊醉醒甘懷憤義熙後誰將此意參
嵓棲寡儔匹幽思渺難裁雪陣寒初閣江光晚未開轉
空聞語屑鏘韻上琴臺日暮看猶落漁翁罷釣回
贈黎侍御巡按四川
蜀雨巫雲不碍山使君親度萬重關秋花尚惜芙蓉錦
川路頻驅横石頑拄笏獨臨飛鳥上寫詩多寄翠微間
金烏踏徧行臺柏驄馬遥歸十二閑
二
愛君詩思逼長江且酌霜英醉小窗燭裏談鋒新拔壘
墀頭簪筆舊如杠滄洲弔影冥鴻獨霄漢連城白璧雙
西去岷山更西路有人饑渴拜旌幢
元日
鼔角喧春歲已除雪花如掌徧郊墟屠蘇又醉王正月
童子不嫌吾舊廬江曙忽驚山亦老梅寒真與鶴添&KR0751;
農人愛此占年事莫向邊關洒淚餘
二
梅花喜見一枝横瓦雀連聲報曉晴三日泥穿東郭履
六年人住楚江城川融石水源源動林晏春雲處處生
滿面條風吹不斷閤山晴雪笠邊明
喜雨應吳太參二首
誰挽天河四月翻山雲曉護使君軒蒲葵半畝青紅濕
鸂鶒滿塘黃濁喧塍溜暗添秧下水庖煙遠駐竹邊村
怒雷莫促乖龍急枯槁惟宜霡霖恩
二
坐聽簷虚瀉沸濤也知真宰養民膏北窗夢覺增絺綌
南畝人歸罷桔橰鄉賽入村喧社鼓野塘生水受漁舠
雨師先及公田足為報官家撫字勞
十四夜月
夜久誰家舊鏡懸清光仍欠一分圓吳剛不解斵輪意
李白虚傳問月篇兔影斜含丹桂陌鸞聲細墮白榆煙
玉樓仙夢今非昨天步雲驂付少年
十五夜月
圓魄初升萬象竒霽光先泛碧梧枝清虚露墮疑蟾泣
滄海書來訝鳳遲靈谷山高曾對酒洞庭秋好記題詩
廣寒仙樂開香宴法喜應拈玉笛吹
秋日遊慧力寺
清風兩袂度禪關繞檻蒼松記舊攀寒溜静依雙澗在
白雲長占一邱閒酒酣送客迷江畔興至穿林坐竹間
欲向定中談出入老禪惟看寺前山
二
村逕蕭蕭二里長尋幽翻訝與僧忙竹廊舊憶題詩處
蓮社新開選佛場落日疎鐘遥渡水晩風黃葉暗驚霜
忽從伏馬橋邊過往事今因盡可傷
潁江歸自南昌
愁君遠道迷風雨邂逅忽隨風雨歸應為高堂念行李
却從漁父借蓑衣昆蟲歲晩閉關早鴻雁江寒接羽稀
天地慳賢于子極且須時命向荆扉
七夕
露下青楓暑未歸響空環珮轉輕微星宫一歲(闕)
迎春柬徐太守
霽煙初放鳥初鳴萬戶春迎太守行人把隂晴占百榖
天教風雨避雙旌江湖水動魚思泳山路寒輕木向榮
莫訝土牛喧鼓板厥明辛苦是鞭聲
贈别廖汝謙
一自狂歌有去舟隴雲巴月遡河流劍光遠射峨眉雪
客思閒消鸚鵡洲鄉國又逢聽雨夜天涯重憶寄書秋
征衫尚帶聞猿淚笑拂風塵季子裘
過石江子
簷外江聲落酒巵老夫擕伴過隣時醉醒只在荒城住
憂樂空煩短鬢知白璧夜光誰按劍綠琴心遠自調絲
清談絶倒爐熏畔野性年來似鹿麋
雨中三首
盡日高齋聽雨眠數聲春燕語梁邊舊磯水漲知多少
一夜清江阻釣船
石竹叢隂路不乾晩移殘興看春瀾落花風裏無人跡
細雨誰憐翡翠寒
階前楚尾濕毿毿屏下紅燈照暮龕莫怪山人詩作癖
却勝春雨憶江南
雜畫
村底閒門面石開青山如畫水如苔白雲久作孤舟伴
流過清溪渡口來
山房小隠
此身天地一笻長語笑含風草樹香莫道入山絶人境
山前十里是柴桑
石倉歴代詩選卷四百七十
