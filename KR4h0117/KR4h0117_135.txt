石倉歴代詩選卷一百三十五
明曹學佺編
宋詩十二
邵雍
閒吟
居洛八九載投心惟二三相逢各白首共坐多清談人
事已默定世情曾久諳酒行勿相逼徐得奉醺酣
高竹
高竹碧相倚自能發餘清時時微風來萬葉同一聲道
汙得夷理物虚含遠情階前閒步客意思何清平
其二
高竹雜高梧還驚秋節初晩涼猶可喜舊帙亦宜舒池
閣輕風裏園林晩景餘人生有此樂何必較錙銖
秋遊
七月芙蕖正爛開東南園近日徘徊有時風向池心過
無限香從水面來罨畫溪深方誤入洞庭湖晩未成迴
坐來一霎蕭蕭雨又送新涼到酒杯
旅中歲除
比到明年無數刻且令芳酒更斟回星杓建丑晦將盡
歲箭射人春又來不用物情閒作梗大都心緒已成灰
浮生更在浮雲外瞬息光隂况便催
謝富丞相招出仕
欲遂終焉閒老計未知天意果如何幾重軒冕酬身貴
得似雲山到眼多好景未嘗無興詠壯心都已入消磨
鵷鴻自有江湖樂安用區區設網羅
至福昌縣作
清景幾人愛愛之當遠尋及臨韓嶽近始見洛川深縣
左雲山腹民居水竹隂無機類閒物愈覺少知音
燕堂暑飲
燕堂通高明簷依斷崖嶔涼風來松梢清泉飛竹隂佳
果間紅綠旨酒隨淺深却思闤闠間鬱蒸不可任
秋懷二首
晴窗日初曛幽庭雨乍洗紅蘭静自披綠竹間相倚榮
利若浮雲情懷淡如水身非天外人意從天外起
斷續蟬聲外稀疎鴈影前年光空逝矣人事益蕭然洗
竹留新笋翻書得舊編誰知養心者肯與世爭權
天津感事
自古别都多隙地參天喬木亂昏鴉荒垣壊堵人耕處
半是前朝卿相家
後園即事
太平身老復何憂景愛家園自在遊幾樹綠楊隂乍合
數聲幽鳥語方休竹侵舊徑高低迸水滿春渠左右流
借問主人何似樂荅云殊不異封侯
十四日留題福昌縣宇之東軒
洛川秋入景猶嘉微雨初過徑路斜水竹洞中藏縣宇
烟嵐塢衷住人家霜餘紅間千重葉天外晴排數縷霞
溪淺溪深清㶑灧峯高峯下碧查牙鳥因擇水飛還遠
雲為無心去更賖盖世功名多齟齬出羣才業足咨嗟
浮生日月仍須惜半老筋骸莫強誇就此巖邊宜築室
樂吾真樂趣無涯
無酒吟
自從新法行常苦樽無酒每有賓朋至盡日閒相守必
欲丐於人交親自無有興來典衣買焉能得長久
和王安之少卿同遊龍門
生平有癖好尋幽一歲龍門四五遊或往或還都不計
盖無榮利可稽留
數朝從欵看伊流夜卜香山憩石樓會有涼風開遠意
更和烟雨弄高秋
秋夜
浮雲一消散星斗燦長天碧蘚墜丹果清香生白蓮體
涼猶衣葛耳静巳無蟬坐久羣動息秋空惟寂然
謝君實端明惠牡丹
霜臺何處得竒葩分送天津小隱家初訝山妻忽驚走
尋常只慣插葵花
和張二少卿丈白菊
籬下曉凝霜疎枝殿顥商自知能潔白誰念獨芬芳豈
為瓊無艷還驚雪有香素英浮玉液一色混瑶觴
閒吟
平生雖不仕隨分亦風波所損無紀極曰歸仍蹉跎既
乖經世慮尚可全天和樽中有酒時且飲行復歌
高竹
高竹臨清溝軒小亦且幽光隂雖屬夏風露已驚秋月
色林間出泉聲砌下流誰知此夜境身世等浮漚
登朝元閣
繡嶺岌層巒岧嶤十九盤霏微經雨後杳靄出雲端往
事金輿邈遺蹤玉像殘至今臨渭水依舊見長安
鳳州郡樓上書所見
楊柳垂青青風動如飛盖危樓思不窮盡日閒相對鳥
去林自空雲移山不礙畫角時斷續層崖逓明晦殘陽
掛雙虹遠水生微瀨久客屬東望意與孤鴻會
春遊
洛城春色浩無涯况此城東景復嘉風力緩搖千樹柳
煙光輕盪半川花天晴翡翠飛平岸日暖鴛鴦下淺沙
不見君王西幸久遊人但感鬢空華
竹庭睡起
竹庭睡起閒隱儿悠悠夏日光景長鶯方引雛教嫰舌
杏正垂實裝輕黃雨滴幽夢時斷續風翻遠思還飛揚
小渠弄水綠隂密迴首又且數日強
商山道中作
十舍到商顔雖遥不甚艱東西遡洛水表裏看秦山身
在煙霞外心存今古間庭闈况非遠自可指期還
和商守雪霽登樓
百尺危樓小雪晴晩來閒望逼人清山横暮靄高還下
水隔疎林深復明天際落霞千萬縷風餘殘角兩三聲
此詩此景真堪畫只恐丹青筆未精
二色桃
施朱施粉色俱好傾國傾城艷不同疑是蘂宫雙姊妺
一時俱肯嫁春風
閒行
園圃正蕭然行吟遶澤邊風驚初社後葉墜未霜前衰
草襯斜日暮雲扶遠天何當愬真趣止可入無言
月夜
雨霽風自好秋深天未寒移牀就階下看月出林端有
酒欲共飲無琴可獨彈他時遇良友此景復求難
宿夀安西寺
好景信移情林僧欵欵迎為憐多勝槩尤喜近都城竹
色交山色松聲亂水聲豈辭終日戀解榻傍虚楹
牧童
隨行笠與蓑未始散天和暖戲荒城側寒偎古塚阿數
聲牛背笛一曲隴頭歌應是無心問朝廷事若何
小圃逢春
隨分亭欄亦弄妍不妨閒傍酒壚邊夜簷静透花間月
晝戶晴生竹外煙事到悟來仝偶爾天教閒去豈徒然
壺中日月長多少爛占風光十二年
天津閒步
天子舊神州葱葱氣象浮園林閒近水殿閣遠横秋浪
雪暑猶在橋虹晴不收人間無事日此地好淹留
不寢
閒坐更已深就寢夜尚永展轉不成寐從前事深省奠
枕時昏昏擁衾還耿耿西窗明月中數葉芭蕉影
天津感事
雲輕日淡天津暮風急林疎洛水秋獨步獨吟人莫會
時時鷗鷺下汀洲
鳳樓深處鏁雲煙一鏁雲煙又百年痛惜汾隂西祀後
翠華辜負上陽天
閒居述事
竹雨侵人氣自涼南窗睡起望瀟湘茅簷滴瀝更初歇
却憶當年宿夜航
遊龍門
江天無少異幽鳥下晴沙洛去山形斷川迴渡口斜龕
巖千萬穴店舍兩三家清景四時好肯令遊興賖
登封縣宇觀少室
天地始融結此山巳高極羣峯擁旌幢巨石羅劔戟日
出崖先紅雨餘嵐更碧安知無神仙其間久遁跡
十一日福昌縣會雨
雲勢移峯緩泉聲出竹遲此時無限意惟有翠禽知
依韻和夀安寺題壁
不向紅塵浪著鞭殊無才業合時賢本酬壯志都無效
欲住青山却有緣翠竹隂中開縹帙白雲堆裏揖飛泉
錦屛正與溪南對他日從遊子午傳
二十二日晩步天津次日有詩
溪翁昨晩步天津搔首橋邊佇立頻洛水但聞催去棹
西風惟解促行人山川慘淡籠寒雨樓觀參差鏁暮春
此景更堪蕭爽會欲霜時候鴈來賓
同府尹李給事遊上清宫
洛城二月春搖蕩桃李盛開如步障高高下下紅相連
垂楊更出高花上閒陪大尹出都門邙阜真宫共尋訪
不見翠華西幸時臨風盡日獨惆悵
芳草短吟
花間水畔綠如茵興廢曾經漢與秦占斷山川無限地
愁傷今古幾何人嚴霜殺盡還逢雨野火燒殘又遇春
不那路傍多此物王孫歸思苦迷津
春盡後園閒步
綠樹成隂日黃鶯對語時小渠初㶑灧新竹正參差倚
杖閒吟久㩦童引步遲好風知我意故故向人吹
依韻和王不疑少卿招飲
經難憶浮丘吾鄉足勝遊風前驚白髮雨後快新秋仕
宦情雖薄登臨興未休人間憂喜事都不到心頭
春日登石閣
滿洛城中將相家廣栽桃李作生涯年年二月凭高處
不見人家只見花
舉世吟
舉世自紛紛誰為無事人吾生獨何幸卧看洛陽春
月陂閒步
因隨芳草行來遠為愛清波歸去遲獨步獨吟仍獨坐
初涼天氣未寒時
暮春吟
林下居常睡起遲那堪車馬近來稀春深晝永簾垂地
庭院無風花自飛
春暮吟
有意楊花空學雪無情榆莢漫堆錢窮愁不服春辜負
酒病依還似去年
答和吳傳正贊善
洛陽城裏一愚夫十許年來不讀書老去情懷難寫處
淡烟寒月映松疎
洛陽春吟
春歸花謝日初長燕語鶯啼各自忙何故遊人斷來往
綠隂殊不減紅芳
晚暉亭
高亭新建礙烟霞暮景能留是可嘉最近賞春來往路
遊人應是問誰家
石倉歴代詩選卷一百三十五
