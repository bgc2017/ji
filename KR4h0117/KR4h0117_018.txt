石倉歴代詩選卷十八
明曹學佺編
初唐五
楊炯(華隂人)
廣谿峽
廣谿三峽首曠望兼川陸山路遶羊腸江城鎮魚復喬
林百丈偃飛水千尋瀑驚浪廻高天盤渦轉深谷漢氏
昔云季中原争逐鹿天下有英雄襄陽自龍伏常山集
軍旅永安興板築池臺忽已傾邦家遽淪覆庸才若劉
禪忠佐為心腹設險猶可存當無賈生哭
巫峽
三峽七百里惟言巫峽長重巖窅不極疊嶂凌蒼蒼絶
壁横天險莓苔爛錦章入夜分明見無風波浪狂忠信
吾所蹈泛舟亦何傷可以涉砥柱可以浮呂梁美人今
何在靈芝徒有芳山空夜猿嘯征客淚沾裳
西陵峽
絶壁聳萬仞長波射千里盤薄荆之門滔滔南國紀楚
都昔全盛高丘烜望祀秦兵一旦侵夷陵火潜起四維
不復設關塞良難恃洞庭且忽焉孟門終已矣自古天
地闢流為峽中水行旅相贈言風濤無極已及余踐斯
地瓌竒信為美江山若有靈千載伸知已
從軍行
烽火照西京心中自不平牙章辭鳳闕鐡騎繞龍城雪
暗凋旗畫風多雜鼓聲寧為百夫長勝作一書生
劉生
卿家本六郡年長入三秦白璧酬知巳黃金謝主人劔
鋒生赤電馬足起紅塵日暮歌鐘發喧喧動四鄰
驄馬
驄馬鐡連錢長安侠少年帝畿平若水官路直如弦夜
玉妝車岫秋金鑄馬鞭風霜但自保窮逹任皇天
出塞
塞外欲紛紜雌雄猶未分明堂占氣色華蓋辨星文二
月河魁將三千太乙軍丈夫皆有志會見立功勲
有所思
賤妾留南楚征夫向北燕三秋方一日少别比千年不
掩嚬紅縷無論數綠錢相思明月夜迢逓白雲天
梅花落
忩外一株梅寒花五出開影隨朝日遠香逐便風來泣
對銅鈎障愁看玉鏡臺行人斷消息春恨幾徘徊
折楊柳
邊地遥無極征人去不還秋容凋翠羽别淚損紅顔望
斷流星驛心馳明月關藁砧何處在楊柳自堪攀
紫騮馬
俠客重周遊金鞭控紫騮蛇弓白羽箭鶴轡赤茸鞦發
跡來南海長鳴向北州匈奴今未滅畫地取封侯
戰城南
塞北途遼遠城南戰苦辛旛旗如鳥翼甲胄似魚鱗凍
水寒傷馬悲風愁殺人寸心明白日千里暗紅塵
送臨津房少府
岐路三秋别江津萬里長煙霞駐征蓋弦奏促飛觴階
樹含斜日池風泛草凉贈言未終竟流涕忽霑裳
送豐城王少府
愁結亂如麻長天照落霞離亭隐喬樹溝水浸平沙左
尉才何屈東關望漸賖行看轉牛斗持此報張華
送鄭州周司空
漢國臨清渭京城枕濁河居人下珠淚賓御促驪歌望
極關山遠秋深煙霧多惟餘三五夕明月暫經過
送梓州周司功
御溝一相送征馬屢盤桓言笑方無日離憂獨未寬舉
杯聊勸酒破涕暫為歡别後風清夜思君蜀路難
送楊處士反初卜居曲江
雁門歸去遠垂老脫袈裟蕭寺休為客曹谿便寄家綠
琪千歲樹黃槿四時花别怨應無限門前桂水斜
遊廢觀
青嶂倚丹田荒凉數百年猶知小山桂尚識大羅天藥
敗金爐火苔昏王女泉歲時無壁畫朝夕有階煙花柳
三春節江山四望懸悠然出塵網從此狎神仙
和石侍御山莊
煙霞非俗宇巖壑只幽居水浸何曾畎郊荒不復鋤影
濃山樹密香淺澤花疎闊塹防斜徑平堤夾小渠蓮房
若箇實竹節幾重虚蕭然隔城市酌醴焚枯魚
送李庶子致仕還洛
此地傾城日由來供帳華亭逢李廣騎門接邵平瓜原
野煙氛匝關河遊望賖白雲斷巖岫綠草覆江沙詔賜
扶陽宅人榮御史車㶚池一相送流涕向煙霞
早行
敞朗東方徹闌干北斗斜地氣俄成霧天雲漸作霞河
流纔辨馬巖路不容車阡陌經三歲閭閻對五家露文
沾細草風影轉高花日月從來惜關山猶自賒
和崔司空傷姬人
昔時南浦别鶴怨寳琴弦今日東方主鸞銷珠鏡前水
流銜砌咽月影向忩懸妝匣棲餘粉薰爐滅舊煙晚庭
摧玉樹寒帳委金蓮佳人不再得雲日幾千年
和騫右丞省中暮望
故事閒臺閣仙門藹已深舊章窺複道雲幌肅重隂玄
律葭灰變青陽斗柄臨年光搖樹色春氣繞蘭心風響
高忩度流㾗曲岸侵天明總樞轄人鏡辨衣簪日暮南
宮静瑶華振雅音
和酬虢州李司法
唇齒標形勝關河壮邑居寒山抵方伯秋水面鴻臚君
子從遊宦忘情任卷舒風霜下刀筆軒蓋擁門閭平野
芸黃遍長洲鴻雁初菊花宜泛酒浦葉好裁書昔我芝
蘭契悠然雲雨疎非君重千里誰肯惠雙魚
和鄭讐校内省眺矚思鄉懷友
銅門初下辟石館始沈研遊霧千金字飛雲五色牋樓
臺横紫極城闕俯青田暄入瑶房裏春廻玉宇前霞文
埋落照風物澹歸煙翰墨三餘隙關山四望懸頹峰暌
酌羽流水曠鳴弦雖欣承白雪終恨隔青天
夜送趙縱
趙氏連城璧由來天下傳送君還舊府明月滿前川
石倉歴代詩選卷十八
