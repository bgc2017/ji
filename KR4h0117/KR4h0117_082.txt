石倉歴代詩選卷八十二
明曹學佺編
晩唐九
于濆(字子清杜曲人)
秦富人
高高起華堂遠遠引流水糞土視金珍猶嫌未奢侈陋
巷滿蓬蒿誰憐有顔子
擬古意
白玉若無玷花顔須及時國色久在室良媒亦生疑鴉
鬟未成髻鸞鏡徒相知翻嫌效顰者却笑從人遲
思歸引
不耕南畝田為愛東堂桂身同樹上花一落又經歲交
親日相薄知己恩潛替日開十二門自是無歸計
馬嵬驛
常經馬嵬驛見說坡前客一從屠貴妃生女愁傾國是
日芙蓉花不如秋草色
隴頭吟
借問隴頭水終年恨何事深疑嗚咽聲中有征人淚自
古藴長策況我非才智無計謝潺湲一宵空不寐
塞下曲
紫塞曉屯兵黃沙披甲卧戰鼓聲未齊烏鳶巳相賀燕
然山上雲半是離鄉魂衛霍待富貴何嘗聞此言
山村曉思
開門省禾黍鄰翁水頭住今朝南澗波昨夜西川雨牧
童披短蓑腰笛期煙渚不問水邊人騎牛傍山去
南越謠
迢迢東南天巨浸無津壖雄風卷昏霧干戈滿艛船此
時尉佗心兒童待幽燕三寸陸賈舌萬里漢山川苦令
交趾貨盡生虞芮田天意苟如此遐人誰肯憐
古宴曲
雉扇合蓬莱朝車回紫陌重門集嘶馬言宴金張宅燕
娥奉巵酒低鬟若無力十戶手腁胝鳳凰釵一隻高樓
齊下視日照羅衣色笑指負薪人不信生中國
秦原覽古
耕者戮力地龍虎曾角逐火德道將亨夜逢蛇母哭昔
日望夷宫是處尋桑榖漢祖竟為龍趙高徒指鹿當時
行路人巳合傷心目漢祚又千年秦原草還綠
旅館秋思
旅館坐孤寂出門成苦吟何事覺歸晩黃花秋意深塞
蝶戀衰草軫我離鄉心更見庭前樹南枝巢宿禽
田翁嘆
手植千樹桑文杏作中梁頻年徭役重盡屬富家郎富
家田業廣用此買金章昨日門前過軒車滿垂楊歸来
說向家兒孫竟咨嗟不見千樹桑一浦芙蓉花
長城
秦皇豈無德蒙氏非不武豈將版築功萬里禦外侮團
沙世所難作壘明知苦死者倍堪傷僵屍猶抱杵十年
居上郡四海誰為主縦使骨為塵冤名不入土
沙場夜
城上更聲發城下杵聲歇征人燒斷蓬對泣沙中月耕
牛胡輓甲戰馬夜銜鐵士卒浣戎衣交河水為血輕裘
兩都客洞房愁宿别何況遠辭家生死猶未決
里中女
吾聞池中魚不識海水深吾聞桑下女不識華堂隂貧
忩苦機杼富家鳴杵砧天與雙明眸只教識蒿簪徒惜
越娃貌亦藴韓娥音珠玉不到眼遂無奢侈心豈知趙
飛燕滿髻釵黃金
寒食
二月野中芳凡卉亦能香素娥哭新冢樵柯鳴柔桑田
父引黃犬尋狐上高岡墳前呼犬歸不知頭似霜
邊遊錄戍卒言
二十屬盧龍三十防沙漠平生愛功業不覺從軍惡今
来容鬢改知學彎弓錯赤肉痛金瘡他人成衛霍目
斷望君門君門苦寥廓
村居晏起
村舍少聞事日高猶閉關起来花滿地戴勝鳴桑間居
安即永業何者為故山朱門與蓬戶六十頭盡斑
戍客南歸
北别黃榆塞南歸白雲鄉孤舟下彭蠡楚月沈滄浪為
子惜功業滿身刀箭瘡莫渡汨羅水回君忠烈腸
燒金曲
天夀畏不容燒金希長年積土培枯根自謂松柏堅南
陌試騕褭西樓歌嬋娟豈知蔓草中日日開夜泉
子從軍
男作鄉中丁女作鄉男婦南村與北里日日見父母豈
似從軍兒一去便白首何當鑄劒戟盡得丁男守
季夏逢朝客
滻水桃李熟杜曲芙蓉老九天休沐歸腰玉垂楊道避
路回綺羅迎風嘶騕褭豈知山谷中日日吹瑶草
擬古風
洛陽大道傍甲第何深邃南畝無一㕓東園有餘地春
溪花桃李秋沼生荷芰草木本無情此時如有為旱苗
當壟死流水資嘉致余心甘至愚不會皇天意
越溪女
會稽山上雲化作越溪人枉破吳王國徒為西子身江
邊浣紗伴黃金扼雙腕倏忽不相期思傾趙飛燕妾家
基業薄空有如花面嫁盡綠牎人獨自盤金線
早發
綠野含曙光東北雲如茜棲鴉林際起落月水中見此
身何自苦日日凌霜霰流蘇帳裏人猶在陽臺畔
贈太行開路者
手斸太行山心齊太行巔斸盡太行險君心更摩天何
如回苦辛自鑿東臯田
戍卒傷春
連年戍邊塞過却芳菲節東風氣力盡不減隂山雪蕭
條柳一株南枝葉微發為帶故鄉情依依藉攀折晩風
吹磧砂含淚啼鄉月
青樓曲
青樓臨大道一上一回老所思人不来極目傷春草
孤雲
南北各萬里有時心更閒因風離海上伴月到人間洛
浦少高樹長安無舊山徘徊不可駐漠漠又空還
南遊
窮秋幾日雨處處生蒼苔舊國寄書後涼天方鴈来露
繁山草濕洲暖水花開去盡同行客孤帆尚未回
書懷
長安多路歧西去欲何依浮世祇如此舊山長憶歸自
離京國久應巳故人稀好與孤雲住孤雲無是非
過侯王故第
過此一酸辛行人淚有痕獨憐雙碧樹猶擁舊朱門歌
歇雲應散簷空燕尚存不知彈鋏客何處感新恩
遠水
悔作望南浦望中生遠愁因知人易老唯有水長流欲
附故鄉信不逢歸客舟萋萋兩岸草又度一年秋
贈王隠者山居
石室埽無塵人寰與此分飛来南浦樹半是華山雲浮
世幾多事先生應不聞寒山滿西日空照鴈成羣
山中桂
日暖上陽路鳥啼知幾春忽逢幽隠樹如見獨醒人石
冷花開晩風多葉落頻樵夫應不識歲久伐為薪
夜尋僧不遇
數歇渡煙水漸非塵俗間泉聲入秋寺月色遍寒山石
路幾回雪竹房猶閉關不知雙樹客何處伴雲閒
天南懷故人
獨思千里路軋軋轉征輪一别巳多日總看成老人洞
庭霜不下故國草應春二月煙波暖南風生綠蘋
遊中梁山
僻地好泉石何人曾陸沈不知青嶂外更有白雲深因
此見喬木幾回思舊林慇懃與猿鳥唯我獨何心
南遊有感
杜陵無厚業不得駐車輪重到曾遊處多非舊主人東
風千嶺樹西日一洲蘋又渡瀟湘水瀟湘水復春
東門路
東門車馬路北上有浮沈白日不西沒紅塵應更深從
来名利處皆是起争心所以青青草年年生漢隂
宿江口
南渡人来絶喧喧鴈滿沙自生江上月長有客思家半
夜下霜岸北風吹荻花自驚歸夢斷不得到天涯
夜泊湘江
北風吹楚樹此地獨先秋何事屈原恨不随湘水流涼
天生片月竟夕伴孤舟一作南行客無成空白頭
勸酒
勸君金屈巵滿酌不須辭花發多風雨人生足别離
高樓
遠天明月出照此誰家樓上有羅衣色涼風吹不休
題長信宫
莫訪古宫名古宫空古城只應東去水不改舊時聲
李遠(字承古西蜀人)
閒居
塵事久相棄沈浮皆不知牛羊歸古巷燕雀遶疎籬買
藥經年曬留僧盡日棋唯憂釣魚伴秋水隔波時
觀廉女真葬女真善隸書常為内中學士
玉牎抛翠管輕袖掩銀鸞錯落雲車斷丁泠金磬寒鶴
尋深院睡人借舊書看寂寞焚香處紅花滿石壇
送人入蜀
蜀客本多愁君今是勝遊碧蔵雲外樹紅露驛邊樓杜
魄呼名語巴江作字流不知煙雨夜何處夢刀州
題故王駙馬池亭
花樹杳玲瓏漁舟處處通醉銷羅綺艷香暖芰荷風野
鳥翻萍綠斜橋印水紅子猷簫管絶誰愛碧鮮濃
悲銅雀臺
西陵樹巳盡銅雀思偏多雪密疑樓閣花開想綺羅影
銷堂上舞聲斷帳前歌唯有漳河水年年舊綠波
詠雁
早晚辭沙漠南来處處飛關山多雨雪風水損毛衣碧
海魂應斷紅樓信自稀不知矰繳外留得幾行歸
與碧溪上人别
欲入鳳城遊西溪别惠休色随花旋落年共水争流客
思偏来夜蟬聲覺送秋明朝逢舊侣唯擬上歌樓
贈殷山人
有客抱琴宿值予多怨懷啼鳥絃易斷嘯鶴調難諧曲
罷月移幌韻清風滿齋誰能將此妙一為奏金階
贈潼關不下山僧
與君同在苦空間君得空門我愛閒禁足巳教修鴈塔
終身不擬下雞山牎中遥指三千界枕上斜看百二關
香茗一甌從此别轉蓬流水幾時還
過舊遊見雙鶴愴然有懷
謝公何處掩松楸雙鶴依然傍玉樓朱頂㠝岏荒草上
雪毛零落小池頭蓬瀛路斷君何在雲水情深我尚留
他日若来華表上更添多少令威愁
贈友人
鳳城煙靄思偏多曾向劉郎住處過銀燭焰前貪勸酒
玉簫聲裏已聞歌佳人惜别看嘶馬公子含情向翠蛾
今日重来門巷改出牆桐樹綠婆娑
聽話叢臺
有客新從趙地迴自言曾上古叢臺雲遮襄國天邊盡
樹遶漳河地裏来絃管變成山鳥哢綺羅留作野花開
金輿玉輦無蹤跡風雨誰知長碧苔
贈南嶽僧
曾住衡陽嶽寺邊門開江水與雲連數州城郭蔵寒樹
一片風帆著遠天猿嘯不離行道處客来皆到卧牀前
今朝惆悵紅塵裏惟憶閒陪盡日眠
聞明上人逝
蕭寺曾過最上方碧梧濃葉覆西廊遊人縹緲紅衣醉
座客從容白日長别後旋成莊叟夢書来忽報惠休亡
他時若更相随去祇是含酸對影堂
鄰人自金仙觀移竹
移居新竹已堪看斸破苔莓得幾竿圓節不教傷粉籜
低枝猶擬拂霜壇牆頭枝裊如煙綠枕上風来送夜寒
第一莫教漁父見且從蕭颯滿朱欄
失鶴
秋風吹却九臯禽一片閒雲萬里心碧海有情應悵望
青天無路可追尋初来白雪翎猶短欲去丹砂頂漸深
華表柱頭留語後更無消息到如今
聽王氏子話歸州昭君廟
獻之閒坐說歸州曾到昭君廟裏遊自古行人多怨恨
至今鄉土盡風流泉如珠淚侵階滴花似紅妝滿岸愁
河畔猶殘翠眉樣有時新月傍簾鉤
過馬嵬山
金甲雲旗盡日迴倉惶羅袖滿塵埃濃香猶自飄鑾輅
恨魄無因離馬嵬南内宫人悲帳殿東溟方士問蓬莱
唯餘坡上彎環月時送殘蛾入帝臺
慈恩寺避暑
香荷疑散麝風鐸似調琴不覺清涼晩歸人遍柳隂
讀田光傳
秦滅燕丹怨正深古来豪客盡沾襟荆卿不了真閒事
辜負田光一片心
黃陵廟詞
黃陵廟前莎草春黃陵女兒蒨裙新輕舟小楫唱歌去
水遠山長愁殺人
石倉歴代詩選卷八十二
