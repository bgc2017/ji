石倉歴代詩選卷三百十二
明曹學佺編
明詩初集三十二
陳伯康
陶淵明田居
吾慕陶徵君拂衣輕去就棲鳥戀舊林歸雲忘出岫巾
車返柴荆環堵植松柳東臯課種苖南山歌種荳田父
時過門葛巾與漉酒五斗愧折腰浮名果何有
登三水釣鼇臺
高哉釣鼇臺桀立幾百尺秋風一登臨浩蕩望不極吾
聞蘇老澗乃是任公匹投竿江海濱長嘯穹宇窄古篆
今莓苔佳句餘金石歲月驚逝波山川付陳跡牧童暮
敲火樵子曉吹笛杖藜重夷猶把酒緬疇昔商歌正雲
林天空露華白
讀史二首
周公躬吐哺四海心歸仁三叔乃流言豈非骨肉親仁
人視天下萬物猶一身不仁身奚有况復思弟昆棠棣
興孔懷鴟鴞念恩勤聖人之所為口實徒亂真
趙高利少主矯制誅扶蘇一念誤國人三說感李斯望
夷眩鹿馬赤族誠天誅吾聞金日磾出身本降俘霍光
受遺詔共負成王圖大哉社稷臣戒之用小夫
伯茂餞仲器歸萊山和韻
我居西山前君居南山下居止既比隣歡笑復杯斝雖
無籍籍名亦愧栖栖者吾道多艱虞造物随取舍努力
少壯時青燈共良夜
汴河隄
汴河隄隄何長隄中水枯隄草黃錦纜牙檣不復返車
輪馬跡東西忙忙處多人自辛苦過眼繁華草頭露文
梁猶是揚州門揚州不見瓊花樹汴河隄長亭路千古
光隂自朝暮
秋千辭
棃花庭院香飄滿架架秋千笑聲軟紅粧共鬭青草妍
長繩欲繫白日短掌中飛燕旋風斜樓外綠珠墜落花
素娥弄蟾奔竊藥秦女乘鸞初去家半空着脚看亦好
平地失身更顛倒人生行樂貪少年昔時女伴今皆老
慵來聽說摧眉峰整頓衣裳為歛容玉樽餘酒醉不得
月明高架粉牆空
社日
燕子來時二月天家家禱社楓林前香霧遶壇散靈雨
盂酒豚蹄候神語父老殷勤拜社公但願今年年歲豐
歲豐不但衣食飽官府租稅亦昜了了官之餘但力田
秋報春祈得社錢
銅爵臺
鄴中高臺鑄銅爵碧瓦朱甍照城郭東風吹上綵雲高
君王不愛宮中樂年年遊幸朝復暮夕陽忽在西陵樹
舞影歌聲逐水流芳草萋萋迷輦路繐帷尊酒空淚頻
征西曩是英雄人生前已敢無天命死後終知有鬼神
君不見關中魂魄猶思沛莫向西陵呼萬歲
蘭亭
會稽内史多高情山隂脩禊開蘭亭晴暉絢綵射藻井
茂林脩竹圍春屏山椒引泉碧雲裏羣賢結佩臨清泚
羽觴随波白日遲蠒紙揮毫畢能事滔滔逝水随東流
絶代衣冠成古丘當時絲竹輟遺響千年草綠空山秋
華胄蟬聮天上客南鎮雄藩羅畫戟揮塵傳杯坐賦詩
碧瓦朱欄換陳迹今之視昔後視今今人亦復多古心
人生富貴行樂矣何用屑屑悲死生
北邙行
洛陽城北北邙山死者葬送生者還人生住世誰百年
舊鬼翻為新鬼憐高墳纍纍卧羊虎松下便房竄狐鼠
經年翁仲默有靈夜半遊魂哭相語嗟爾遊魂聽我言
不須涕淚收爾神洛陽車馬日紛綸北邙得葬能幾人
黃金白璧買歌舞身後無錢置坏土王侯第宅多新主
那得丘山如子所君不見三閭大夫葬魚腹葬爾北邙
爾勿哭
明妃出塞圖
昭君生長昭君村漢宫選入昭陽門傾城自負顔色好
薄命不得承君恩朔風吹動氊車發萬里遠嫁單于國
香夢空迷紫塞雲蛾眉愁對穹廬月關山阻隔歸無緣
含情掩抑鳴哀絃虎頭將軍骨巳朽獨餘青塜留千年
鴻門宴
鮑魚吹腥秦失鹿大蛇中斷神媪哭函谷泥丸一旦開
軹道降人帝車覆江東子弟空八千入關有約如王言
三章約法慰父老鴻門一宴聊殷勤項莊酒酣拔劒舞
屠狗壯士怒裂眥腰間寶玦空三回君王不忍徒為爾
夜游霸上杯不勝幾踏虎尾行春冰孰知大運終四百
事有天定非人能咸陽宮殿火三月玉斗無聲楚歌歇
霸業蕭條王業成楚漢興亡兩分轍
桃膠香鬟歌
深閨美人春睡起側倚銀臺注秋水鬅鬆兩鬢霧半垂
欲下犀梳不能理春雲暖雨桃膠香調蘭抹麝試新籹
豈無膏沐汚顔色思此佳人日斷腸君不見望仙結綺
螺千斛隋家但寫䨇蛾綠白髮宮人奈老何轉頭依舊
庭花曲
秋江送别圖
江河望在眼關山渺難越客子遲歸期孤櫂巳先發天
秋木葉丹露夕芳草歇美人勞我思迢迢烟水闊
贈洛陽鄧知縣戫之京
聞說洛陽令三年政已成循良今漢吏風俗古周城驛
馬雲山迥官船雪水清朝回去紫闕父老定相迎
寄郕縣喻知縣以貴
寄語郕州長何時過洛中相看兩舍許不得一尊同客
思瞻秋月鄉書遲早鴻覃懷臨别處每憾太匆匆
寄遯齋陳景明兼柬東園陳景獻
君家古清友擕共阿咸遊遠道隔千里别懷長九秋故
交如夢覺往事若雲浮最憶東園老相思成白頭
奉和伯弘宗兄韻
喜共江山住相邀不遣童栖遲浮世事寂寞古人風步
屨幽亭上吟詩高閣中濁醪時慰意豈必學陶公
沚溪橋美林郎中德齋先生
牛角山陽沚溪路溪水冬寒不可渡北風幾見揚沙塵
日夜奔流海東注美人晝錦歸故鄉飛梁壓水高行步
鄭國公孫陋乘輿蜀中司馬看題柱
阮山寺
阮郎舊隱青山裏故宅如今是佛家似有天人散花雨
若為溪女飯胡麻南湖秀色明春樹西崦晴光賸晩霞
老衲每談因果事紅塵滄海使人嗟
表姪羅師尚辟四川掾
捷音指日定成都坐見降王屬傳車子去驚傳三語掾
人來喜得萬金書馬嘶古棧秋風晩舟次瞿塘夜雪初
若到昇仙駐吟轡不教題柱愧相如
遊湧泉寺訪僧不值
萬石岡頭紫翠圍白雲㳅水護柴扉石爐火冷僧初定
野逕苔荒客到稀遶砌山泉浮㶑灔隔江雲樹入霏微
我來豈是參禪者笑倚長松看鶴飛
遊神光寺登道山亭讀曾南豐先生撰碑
不見神光解吐虹滿亭苔蘚舊遊空職方諸貢歸王會
賢守遺碑見土風城郭尚存人物異江山如故古今同
欲將往事增惆悵望斷烟波没去鴻
歌風臺
高臺秋日草荒凉故老猶能說漢皇歌罷三侯悲擊筑
身居萬乘更思鄉長陵魂魄風雲往原廟丹青歲月長
往事徒勞增感慨寒城幾度立斜陽
月夜江上聞簫
西江短棹倚江干卧聽樓頭玉琯殘歌斷吳門人罷市
珮空秦館客憑欄魚龍擾擾秋潮落鸞鳳䨇䨇夜月寒
聽徹古今無限恨高陽且付酒杯乾
靈峰寺
海上神山十二竒高僧卓錫話當時樓臺近映黃姑水
香火猶存白馬祠山逕嵐開松檜老石林風暖荔枝垂
野夫未解真如性方外交慚惠遠師
次鍾南十兄韻
坐穩臯比身懶動滿庭春雨長苔衣苦吟不信詩能瘦
戰勝方知道解肥春飣滿盤堆苜蓿硯池香水貯薔薇
疎慵自乏當時望不是孤高與俗違
寄淇縣胡知縣原長
悠悠淇水沬之鄉無復詩人賦采唐多士巳譚周禮樂
郎官應選漢循良花栽春雨文書静竹送薰風枕簟凉
相望宜陽渾咫尺夷門把别意何長
遊西湖登寶束塔過湖山一覽禪房
層層金碧聳烟霞俯瞰樓臺十萬家落日僧餘化城飯
頻年客喚趙州茶春隄楊柳看泥絮秋水芙蓉勝雨花
笑我鳳凰臺上客也來趺坐聽楞伽
過嘉興嘉禾驛
秀州城下水平河桑繞長堤麥覆坡義士不聞傳檇李
居人猶見食嘉禾且須鸚鵡杯中物莫逐鴛鴦湖上波
一笑吳歈掛颿去滿天風雪奈儂何
過富春
好山猶記富春名碧嶂清波滿縣城越樹遥連魚浦暝
浙江低入海門平客星寂寞千年事仙櫂夷猶此日情
試問吳儂學吳語湧金門外好聽鶯
古戰場
此地曾經幾戰塵離離荒草不生春平沙日落黃雲斷
燐火如星出近人
立夏喜晴
剩雨殘春送五更晴光入夏似相迎綠槐門巷南薰細
又聽新蟬第一聲
重過草亭
池上柳枝新種得絲絲金縷曳春暉樂天老去風流减
懶看飛花上舞衣
過洛陽
甲馬營中紫氣消銅駝巷陌草蕭蕭何人共看天津月
杜宇無聲夜寂寥
過淮北
長淮岸北駐征驂山色回看淨若藍為問故鄉何處是
三千里外隔江南
餞中書寫誥趙彦珍
奉天錦誥出黃麻五色晴雲絢紫霞綵筆承恩香染處
掖垣初日上葵花
送代北鎮撫沈將軍
代北山南十八州雁門關頂四時秋沈郎帶眼渾依舊
領得千軍紫塞遊
附陳仲完詩(仲進公從弟諱完以字行有簡齋集)
題畫
久憶故人情茲焉發幽興抱琴渡危橋望入藤蘿徑溪
雨倏已晴雲收千嶂淨喬木生晩凉松濤滿清聽之子
不我逢隔籬雞犬静
題山水
危峰倚白雲秀氣横清秋俯見岷蜀晩仰觀河漢㳅朝
日海上出蒼然藹林丘陽崕散金碧隂壑晴光浮中有
飱霞客母乃仙侶儔我欲一見之道遠從無由安得同
心人擕手窮冥搜
湖山佳趣圖
微雨息市氛晴光溢水木暫輟童冠書少豁林泉目峩
哉南北峰影浸西湖綠嶺外號長松霞邊起孤鶩荷香
隱綵舟鳥鳴迓絲竹興竝坡老遊吟步逋仙躅落日度
寒鐘悠然自天竺
送虞大令之廣濟
六月暑氣盛炎雲朝夕生居家苦蒸鬱况有千里行疇
昔在家林子時方秀發相去二十年老我之華髮子行
固不遥宰邑蘄陽間蘄民待新政稱治良獨難乃祖舊
龔黃賢孫今卓魯昭哉循吏傳視今猶視古
送方教授之樵城
飛雪迷川陸寒飈鳴樹巔連鑣出白下送子歸樵川憶
昨東觀遊同心復同調窮窺秘閣書載發金門笑大典
時云畢對酒成别離孤舟日東逝後會竟何時君採泮
水芹我弄玉堂月曷以攄所懷鱗鴻未應輟
與陳司訓桃林之會
南飇掃朝雲大日鳴穹昊宗盟列玳筵入我城東道偉
兹汗漫期况是同鄉好林深酒氣香葉密蟬聲噪暫陪
簪紱遊恍若篷萊到何當駐殘陽為君倒懷抱
愛日堂為秋官李主事作
冬日既苦短夏日孰云長流光逐逝波崦嵫倏扶桑眷
言堂上人秋鬢䨇垂素志養期無違豈在羅三釜盻彼
反哺烏啞啞鳴樹顛微物尚有情子職寧或愆親壽逮
期頤載喜還載懼去日不可追來日何由駐安得魯陽
戈為我延夕暉誓將日為歲庶以伸吾私
溪田過雨圖
時雨忽已徧羣山朝來晴溪田漲新綠溝澮悉皆盈惓
兹天氣暄布穀聲嚶嚶黽勉事東作孰計勞其形浩浩
谷口趣猗猗丈人情朅來應徵辟遠入嵩陽城寫圖想
舊業千里雲烟橫
賦得空江秋笛贈鄭浮丘助教
大江白露下秋氣橫中流翛然一笛響遠自江上舟洲
前向晩霽凉雨三弄分明作人語思逐飛鴻海際來聲
随白鳥雲邊去須臾引羽轉清商蘆葉摵摵蒹葭黃驚
廻少婦孤篷夢攪斷羈人萬里腸駐宮又復變流徵銀
河澹澹天如洗猿鶴秋吟絶島雲蛟龍夜吼寒潭水祗
今誰識桓伊心悠悠人世無知音曲終徙倚重回首落
月蒼茫烟靄深
石城釣隱
野客隱雲林幽溪遶石城時垂嚴瀨釣絶似渭川情月
冷舷逾響天高笛倍清滄浪如可濯予亦解長纓
題凝清軒
凝清新揭扁軒舍倚雲開爽氣西山入凉飈北牖來晝
閒泉在沼琴静月當梅允矣丘中賞符茲物外遊
嵩陽詠羅寺晩鐘
諸品上方夕微鐘出瑶嶺聲随孤鳥空梵逐羣機冺時
有獨歸僧月明步蘿逕
葛村夕照
﨑嶇葛村路路小行人稀閒門帶晩照獨樹留餘暉何
處笛聲起牛羊迤邐歸
錢唐懷古
邊塵捲地北風遥信馬南來駐六橋汴水故宫空有月
海門沙溆寂無潮銅駝夜泣霜華冷銀雁初飛王氣消
五國城頭魂不返傷心誰賦楚詞招
蒲執玉先生植蘭軒
幽軒小構倚雲林植得猗蘭愜賞心九畹餘馨留古佩
半簾殘露襲寒襟夢回香氣連書幌坐久清輝入夜琴
與子也知同臭味何妨楚澤共行吟
潁上感懷呈王安中陳叔諒陳敬脩暨在泮諸
友
遥辭紫禁出都門索莫窮居潁上村鄉國音書何日到
詞林朋舊幾人存夕陽遠水連寒雁落月疎鐘呌夜猿
自歎浮蹤如斷梗不須惆悵暗消魂
送文玉姪來青亭
若人棲隱構來青門外諸山儼畫屏白日長懸徐穉榻
清風如造子雲亭松杉雨後雲連壑楊柳春前水滿汀
只恐鶴書天上至草堂從此負山靈
送族孫格還鄉
拜辭膝下思凄迷望入閩關是故溪莫忘白門分手處
綠楊殘照乳鶯啼
附陳孝思詩(諱登仲進公之長子也有石田集)
賜元夕觀燈
鼇聳三神秀巍巍鳳閣前四時調玉燭萬斛吐金蓮寶
樹祥光燄璇穹璧月圓九重臨黼扆百辟侍瓊筵桃熟
來王母雲開擁列仙宸章飛琰翰大樂奏鈞天瑞氣浮
䨇觀歡聲動八埏戲陳農社樂詩頌帝京篇願效封人
祝皇圖億萬年
應制賦白象
聖主臨天位仁恩被八荒明時呈異質瑞氣感瑶光貢
獻辭炎服梯航入帝鄉色連螭陛瑩清比玉麟祥漢室
誇丹鳳周家詫白狼方今昭至德遠物自來王願效封
人祝華夷永樂康
送陳教諭廷傑還湖口
湓江敷教雨京國重吹嘘共載詞林筆新成大典書賜
金分内帑置酒駐行車惆悵都門别那堪廹歲除
題淅津歸櫂巷
鄉園何契闊客路重綢繆暑雨三橋月凉風孤館秋離
筵燕市酒歸櫂淅津舟明到睢陽郡題詩慰别愁
送宇文崗還朔州
都門秋欲盡雨雪已霏霏顧我同為客憐君未授衣計
程還朔漠歸思繞庭闈别去重回首長空一雁飛
寄二甥
不見吾甥久相思欲斷腸龍龕曾聽雨雁塔憶傳觴白
水心常在青氊業豈荒他年看宅相不獨魏元陽
送高廷禮應薦之京
首石峰南祖帳開山花隄柳送離杯百壺酒盡青驪遠
五緉風來彩鷁催楚國舊傳徐穉隱漢廷今重賈生才
新詩不待函題寄乘興同吟到鳳臺
送陶仲鈞還長樂
文園多病歎相如栗里何人問索居長樂稻田餘舊業
毗陵瓜地復新鋤看花况是春風後歸棹偏逢夜月初
何事都門又成别臨岐無語獨躊躇
送林邦楚秀才以書成還吳航予將北上
鳳臺臘盡曉霜微芳草新年染客衣我逐離聲随北上
君將行色賦東歸吳中斗酒聞鶯醉嚴瀨孤帆背雁飛
若到閩中誇盛事相逢休道故人稀
題蘭溪鄭仲循㕓隱卷
東郭高人結草廬不嫌紛雜市廛居宅邊種得先生柳
戸外時迴長者車半榻琹樽聊爾爾一庭風月自如如
日來曉起渾無事課得兒孫讀舊書
夢徐道行
廿八人中最白眉相逢每恨識君遲虚心猶抱霜臺節
直道因懷國士知東角趨朝同獻納西清退食自委蛇
年來不道交游少爾獨頻頻入夢思
隱居
龐君居鹿門鄭子耕谷口西山蕨正肥此樂君知否
溪居
綠水映柴門青山繞環堵機心久已忘白鷗是吾侶
客居
星霜兩鬢皤迢逓關河阻孤館動歸思芭蕉滴秋雨
舟居
生涯一葉舟五湖烟水闊扣舷歌滄浪波光漾秋月
戌居
長驅桑乾源破敵飛狐口萬里清烟塵月明擊刁斗
閨居
欲籹臨鏡慵畏見朱顔老無語下瑤階所思在遠道
送呂城壩官還舊治
秦淮臨别處月落早潮平離思如潮水相随到呂城
題黃典籍東州野堂圖
東州州上野堂幽卷幔湖山翠欲流京國到來鄉思遠
白雲黃葉夢中秋
寄前山陳孔階
每憶相邀共嘯吟白雲生處老松隂寧知别後相思意
漢水東流日夜深
送陳繼初赴京
憶陪大阮竹林遊興入西湖上小舟今日白門分手處
随君清夢滿滄洲
寄靈峰無垢上人
生公說法闡師宗色相從前隔幾重遙想龍龕纔出定
又還飛錫下靈峰
送晦堂禪師還柏山
龍河花下送師歸吳楚千峰一錫飛到日親朋如借問
鄉心迢逓宦情微
題林洞虚碧蘿猿洞處
九峯溪上鬱嵯峨洞口隂隂長薜蘿聞道仙成猿亦去
石牀丹竈碧苔多
送池景大之淳安訓導
酒盡都門惜解擕客中送客意凄凄明朝疋馬嚴陵道
無那青山杜宇啼
竹枝詞
别郎春盡似經年暗擲金釵當卜錢分明說在吳江上
知有江頭若箇船
送謝秀才南歸
雪霽秦淮野水生客中無奈别同聲離心也似雲邊雁
随爾南歸向粤城
附陳思濟詩(諱航仲進公次子也有溪山集)
題商山四皓
引領盻層巔遥見四老人蒼顔映綠水一一嚴衣巾望
之即再拜重其古先民或云黃與綺于此避強秦至德
尚可想遐蹤浩無隣翩然若儀鳳覽德翔秋旻亡國失
大老興邦得祥麟威容動黼扆問荅何精神明兩有餘
慶偏愛遂淪湮至今仰遺烈英氣猶振振
題嚴子陵
飲盡桐江水采徧富春山不羡波底魚難垂手中竿耕
鑿有真樂衡茅無苦顔一朝遇物色千里涉河關下車
竟不屈特立人所難遂令天下士千秋仰遐觀
虎溪三笑
遠公禪門秀宴坐東林裏絶迹避喧囂不渡虎溪水抑
且偶忘形相邀過清泚忽聞於莵聲大笑不能已元亮
幘欲欹脩静冠將委丰采動林巒聲音響涯涘逸韻當
時稱高風後人紀載瞻撫斯圖詠歌仍仰止
古錦詞
妾有一匹錦欲作春風衣珍重不肯着十載藏光輝時
時自拂拭彩色生羅幃不繡閒花草只作䨇鴛飛天寒
針線冷誰念妾心違
塞下曲
長城連大漠紫塞控邊涘千騎黑弰軍落日轅門裏不
戰氣偏驕角逐心更喜嘗聞衛霍功得遇風塵起如今
息功利令人愁欲死
結交行
古人結交重相許刎頸捐生後人慕傾心瀝胆過弟兄
意氣昂藏誰敢顧一朝勢去事稍移外貎未變心已離
臨危忽作安身計前時相許成相欺君不見張耳陳餘
最相愛印綬畢竟何人佩
春風顛歌
平生不信春風顛日日買醉春風前今朝始信春風惡
桃花作雨柳飄綿衝狂擊盪上復下澎湃奔騰如怒馬
恍疑威動四極陲又若氣振長平瓦遊人郊外意頗愁
巨觥起浪難獻酬不如挈榼且歸去呼童載酒登南樓
賦得石上草
石上草何營營團團翠碧沿岸生年年雨露滋不長歲
旱乾枯應復萌根托紫泥裏葉並白雲橫恍疑九節長
生餌又若芝术搖金莖老夫不可結樵子難為薪豈是
天公愛靈物護此石上千年春
丙戌金陵作
金陵大道平如砥翠瓦雕甍相對起甲第縱橫盡主家
金鞭絡繹多戚里主家戚里遙相連平隄走馬去朝天
騎簇通衢看似繡香連内苑色凝烟烟連騎簇真堪玩
倏忽朝回更蕭散五侯賓從集如雲四夷門館多迎欵
須臾教樂從天來齊歌趙舞皆柔諧愧我儒生眼未識
日逐羸馬随飛埃飛埃撲人心草草風光只在長安道
故鄉迴首白雲遙歸去南山且終老
大溪山
大溪昔日風光好十家五家同一保雞犬相聞逹曙喧
曉鐘逓擊無昏早山人居山只食山種得稻粱心亦閒
取柴斫竹白雲裏築埧分泉綠樹間山入于此自云樂
飽食安眠甘澹薄里胥無復夜驚呼足跡都忘到城郭
梵宫禪伯亦風流輒與文人相唱酬僧堂懶作六時禮
客館偏能幾日留吁嗟此事猶眼見倏忽光隂去如箭
至今惟有三家村出入豺狼心膽戰相逢路上多含哀
辛苦如何說得來只將筋力付流水空把形容同死灰
龍龕禪寺追和王高二太史題壁詩
海上靈山孕神秀萬木蒼蒼碧雲溜山頭霽色襯朝霞
樹裏嵐光宜晩照塵囂迥隔絶纖埃金仙之宅如蓬萊
神房半自花間出定室多從松下開勝槩岧嶤真絶境
目極神馳與俱永飛巖踏上聽天雞疊巘攒雲愁半嶺
終南太華休争竒其中佳趣人不知岩扉静掩薜蘿月
法水光涵祇樹枝不用傷心怨遲暮且須載酒随玄度
玉堂詞客解長歌揮灑何須便歸去自笑狂吟非等倫
麗句從來貴有隣他年詔許還山日結社應須訪舊人
題山水扇面
林下春風來千年翠如璧雲擁羣木深溪廻百川寂中
有幽人居清朝此投迹邂逅得良朋於焉咏嘉客
感興
灼灼道傍花依依隄上柳榮華耀一時誰人不回首顔
色信可憐春風不長久有酒且自斟母為歎衰朽
後出塞
荷戈出門去親戚送我行各携一杯酒相勸事長征戰
馬飲河朔邊塵暗東京努力報竒策一掃欃槍平
竹寺春耕
清溪深且廣遊鱗無曝腮洋洋各自適既去仍復來緬
彼垂釣翁終日坐蒼苔安知投緡意不與古人偕
玉溪晩釣
西山宜落日乃在桑榆間泛泛霞彩動啞啞飛烏還倒
影麗穹漢餘暉徧岩巒安得魯陽戈揮之起頽顔
山中作
空谷何曾出深林但隱栖采樵探古穴把釣傍清溪雲
氣侵衣重山容入戸低只緣忘世事不是慕夷齊
山莊訪友
隔水問柴荆行行認犬聲野花當戸發谷鳥傍人鳴地
僻堪招隱朋來暫輟耕惟應三徑裏斗酒話平生
秋興
龍龕高聳出煙霞御國低佪接海涯淺草牛羊随處放
深林猿鶴自成家江潮洶湧朝仍暮沙逕逶迤曲又斜
年少此遊今白髮倚笻無奈數歸鴉
再柬帶湖主人
休文何事减腰圍每日高樓坐不歸愛客真如忘寢食
對人渾若不勝衣凭欄細數桃花落卷幔閒看越鳥飛
似此清幽猶恨少深移釣艇傍苔磯
江村即事
平蕪縹緲浩無煙禾黍高低徧野田饁婦携筐遵小徑
農夫荷鍤覘荒泉場坡瓜熟風當戸滄海漁歸月在船
更喜清時無寇警長江迤邐得安眠
和贊善叔父尊韻
千里懷人念故鄉應多感慨遇重陽殷勤盡在詩編裏
目極南天憶雁行
山水圖
數里平沙接遠村千重喬木蔭柴門可人最是滄洲晩
潮落依稀見水痕
石倉歴代詩選卷三百十二
