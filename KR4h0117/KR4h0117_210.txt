石倉歴代詩選卷二百十
明曹學佺編
宋詩八十七
熊鉌
聞崇安縣學立碑
出山未踰月輙復入山去平生武夷志兹遊適真遇誅
茅倘可遂豈但山水趣扶搖欣夙心躊躇動長慮恭惟
文公學倡道匪虚語向微剖析功斯人遂聾瞽齋居一
原歎此歎無人寤晚年制作心門人未輕許真實浸沈
寥枝葉謾誇詡漂淪未百年劇竊立門戸吾黨固有愆
斯道自今古扶偏須忠臣邪說可無距同志此來遊興
言激余素禮樂愧河汾興唐竟誰與大隠堂前水滔滔
自東注回薄萬古心無言對天柱
上致用院李同知論海舶
易經致民用肇自羲農先耒耜既生聚市易還懋遷公
私不交病本末無倒懸古人致主術稱物匪有偏厥初
禹作貢不但中邦田四海自錫貢寧憚來往邊碣石來
冀右海岱青徐連束南竝淮揚亦自江海沿夫豈寶遠
物有道歸陶甄成周制國用半在周官編虞衡與商賈
胡不末利捐艱難開國心什一猶欲蠲裒益固有道公
功格皇天後儒不知學說理多虚玄生財昧大道民命
日益脧管商一作俑蠧弊巳千年漁鹽(闕)抑末柰何誘
開阡懷清一以築煢獨堪哀憐封君擅半賦公私重熬
煎寒機凍女手汗粒頳農肩織衣不上體舂粟不下咽
傷哉力田家欲說涕淚漣何如棄之去逐末利百千矧
此賈舶人入海如登仙遠窮象齒徼深入驪珠淵大貝
與南琛錯落萬斛船取之人不傷用之我何愆柰何昧
輕重屑屑窮筭鞭錙銖較鷺股漏網魚吞船安得體國
臣爲天握璣璇上資國脈夀下極民瘼瘨朝夕禹貢志
菲食甘胝腁九載不入門千古孰與賢更想公旦心待
旦尤乾乾世俗吝與驕曾不絲毫牽所以泰和治常在
虞周前此道久巳亡利欲充培埏豈曰治不及曾是心
無傳明公中州傑自是天分全問學甚充厚願力還精
堅博物功不勞無欲心湛然維此一樞軸實秉大化權
如天有北斗物物歸璣璇帝念南海民風化舊所宣皇
皇風霜節炳炳奎璧躔纖微亦何凂闔散有大權利用
六府脩制用九府圜古人不可作得意皆蹄筌誰哉識
治本理此大化絃三代事寂寞念之心中捐書生武夷
客偶此來海堧使者採風謠詩歌寓惓惓
春雨
春來一月雨米斗錢三千江空盡絶市竈冷厨無煙我
從莆城來四望良凄然濱海皆食淡邏卒相尋挻纍纍
起夫役庶局供熬煎玉食寧幾何千百俱並緣祗今二
月節何暇及種田使臣詢民瘼當務固有先近倉有陳
粟庶解朝夕懸
詠菊
廬峰幾千仞中有雲一龕千秋遯世人誅茅結爲庵我
嘗造其間追尋極幽探山中滿蘭蕙谷口羅松杉更有
藥圃畦種菊杞與甘療病還延年未數菊水潭百年未
云久澗草空毵毵我居北澗北子住南澗南偶然此隣
竝妙處誰能參古來種菊人祗言晉陶潛當年移南村
此地何所耽亦曰素心人可與共晤談云何舍之去我
懷殊未諳八表方停雲處處迷征驂何如且歸來理此
荒徑三歲晚永爲伴青松冠前巖保此霜下傑毋令澗
懷慚
遊武夷山
我來武夷山遠意超千古嘗思混沌開疏鑿未經禹峽
山猶古梁洪濤莽回互行舟留大壑營巢餘斷樹埌崖
波濤痕隠隠皆可覩陶然上古民要服固深阻秦威何
桓桓薄海猶廣土六合皆湧沸一枝豈寧處嘗言十三
君隠隠避秦侶一日厭塵寰泠然遂高舉上山娛賓雲
下山漏豺虎神仙何渺茫虹橋想虚語桃源亦其類好
事自誇詡風氣日巳開蛇斷出真主遂令閩山陬盡入
職方宇漢志名始彰祠堂用魚脯流傳世代久琳宫粲
衣羽至今此名山號爲神仙府恭惟我遯翁辭闢厥功
溥於焉卜精廬溪山九曲五圖書盡在是斯地儼鄒魯
我以負笈生來兹有年數自慚仁智心未覩高深趣斯
遊亦何意會心覬真遇侃侃平生友惠然肯來顧擕手
敦風好抗志企遐慕招我山中遊兹遊適予素巍巍大
隠屏屹屹天一柱前瞻晚對亭考槃固其所何當同心
人相與薙榛莽長松期歲寒脩竹倚日暮我自愛此山
躊躇不忍去
隂字亭
湧翠豈蘭亭唐峰非山隂一渠疏曲水四野成茂林對
此坐歎息超然起遐心當年諸王集幽情暢登臨虛曠
非遠識絶勝名利襟近代翁李遊至理窮高深云何夸
毗子清談且駸駸抗志有近遠撫事無古今此日復何
日有酒始酌斟援琴不敢發誰歟爲知音
觀釣
暫停窗間詩觀此池上釣魚尾何沈沈竹竿何嫋嫋一
絲波面動搖曳出深沼校人畜我時活我良謂厚作膾
終當供設餌誠不料何當兩相忘萬里遊浩渺
上嚴廉訪
七閩天南陬實惟文明方天氣一以開文治何其昌我
思常公化廸我真無疆開端固匪易再造伊誰當
其二
古人重民教禮樂用爲急虞書有三官周典猶二職太
學領奉常西都有餘責兩生既不來何參又無術
其三
漢興歴數世兹事竟未遑一絶不復續千載重慨慷房
魏輔貞觀汗瀋空流漿開寶襲唐陋儀儼負義方
其四
南方尚秉禮文風未云衰釋奠古雅樂鄉飲舊漢儀表
章在正學舍魯將安之願言假良遇制作逢昌時
寄趙菊東山長三首
男兒貴神交何必見顔色大江有佳士夢寐不可得忽
來幔亭間片雲不相識娟娟不在眼猶此一水隔
澹然幽貞姿乃是夕英菊托根九秋杪霜露凄巳肅我
疑靈均伴只有淵明獨采采黃金花豈意杜林曲
胡爲此不采却來泮水芹聖人望魯念彼黍車轔轔餘
澤孟孫氏管商何足論新畬有陳根猶是豐芑春
三山先賢祠落成
填宿久旅奎一朝開文治行歌閩水春芹藻見新意林
亭鬱還合祠宫敞宏麗欲賡泮宫頌且作鄉校義
平地忽突兀敏手何神哉藹然色笑中見此通濟才入
門知我心三歲猶初來祠典關百世所貴重討裁
荒城步月
出門喜清曠興盡喚歸船擕手共明月知心惟老天暮
潮生遠浦秋色滿平田落落男兒事相逢豈偶然
泊舟野望
樹色連雲色春歸物更妍落紅飄近岸新綠漲平川野
鸛窺魚笱沙鷗避客船斜陽江上立搔首意茫然
蒙泉
天池有佳水雲氣護深山我愛泓澄好人嫌澤潤艱暗
空鳴滴滴高壁瀉潺潺漸近塵泥涴何時復此還
上劉治中
弱水流西河水東瞻烏爰止誰雌雄天地方閉何時通
顛倒溷室成仙宫我羡仙人在高空絶粒輕舉乘天風
豢養不及真神龍人生剪羽樊籠中名尤利怨方相攻
忽聞海上蓬萊翁却來幔亭跨長虹願留徜徉羣仙峰
塵寰渺渺知何窮
𢷬衣曲
北望悠悠音信少空房念遠心常早流螢煜煜夜稍清
塞鴈嗈嗈寒巳到細絲清水練方新在椸半濕日中明
隔簾翁媪寐不熟月落尚聞砧杵聲將軍錦帳環歌舞
百戰尚遲歸寸土老農肩米肉成瘡思婦裁衣淚成雨
送洛陽靳中事
銅駝巷陌棘風凉尚記東都舊帝鄉甲馬營空雲氣遠
杜鵑聲老洛園荒天開地闢人才出風起雲飛汗竹香
倘得行窩容我老春風借地種姚黃
聞讀書有感
萬疊青山鎖暮隂倚欄凝竚意深深趁時士女忻秦服
學語兒童解楚吟當日繁華逐流水何年拱把秀穹林
遼東爼豆銅川筮認取斯人萬古心
勉無咎
萬古綱常六尺軀可嗤杜老悔爲儒林聞巳聽鳩呼婦
竹外行看鳳引雛倘有牛眠先卜兆豈無盤谷早營菟
世間忙處應多錯盡把韋弦玩座隅
越州道中
野田秋澗響潺潺新翠喬林繞舍環淡月凝煙横别浦
斜風吹雨過前山柴扉初放牛羊出漁艇方擕蠏蛤還
自笑平生愛遊覽天教長在水雲間
客裏書事
西風凉信入虚簷絺綌微單巳戒嚴鄉夢不隨秋夜永
客愁偏向雨聲添清高鳴鴈低雲海漂泊流螢傍竹簾
搔首寒燈樓舍悄行藏自曉不須占
蕪湖過繁昌旅舍蕭然偶書
竹窗漸白卷寒衾上已纔過節物深野杏外籬明望眼
蔞蒿滿地藹愁心巳知賦分多行役焉用詩鳴得賞音
春在江山無限好緩驅羸馬度煙林
平江舟中不寐
遠水瀟瀟荻葦風月明雲外呌孤鴻丹楓擁被疎篷底
夢斷山深野寺鐘
江邊客舍
輕寒無賴入征裘野水閒雲總是愁極目遠山横靄外
數聲鳴櫓白蘋洲
詠盆梅
一聲羌笛晚風斜再問花期便覺賖茵幌泥沙可隨分
莫將春意殢殘花
石倉歴代詩選卷二百十
