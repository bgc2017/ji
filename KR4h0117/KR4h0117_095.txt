石倉歴代詩選卷九十五
明曹學佺編
晩唐二十二
陳陶(字嵩伯劒浦人)
遊子吟
棲烏喜林曙驚蓬傷歲闌關河三尺雪何處是天山朔
風無重衣僕馬飢且寒慘戚别妻子遲回出門難男兒
值休明且是長泥蟠何者為木偶何人侍金鑾鬱鬱守
貧賤悠悠亦無端進不圖功名退不處巖巒窮通在何
日光景如跳丸富貴苦不早令人摧心肝誓期春之陽
一振摩霄翰
雞鳴曲
雞聲春曉上林中一聲驚落蝦蟇宫二聲喚起枕邊夢
三聲行人烟海紅平旦慵將百雛語蓬鬆錦繡當陽處
愧君飲食長相呼為君晝鳴下高樹
空城雀
古城濛濛花覆水昔日住人今住鬼野雀荒臺遺子孫
十年飲啄孤桑根不隨海燕柏梁去應無玉環銜報恩
近村紅粟香壓枝嗷嗷黃口訴朝飢生來未見鳳凰語
欲飛常怕蜘蛛絲斷腸四隅天四絶清泉綠蒿無恐疑
小弄笛
一尺玲瓏握中翠仙孤月浦呼龍子五夜琉璃粲夢卿
九清鸞倚洪崖醉丹穴飢兒笑風雨媧皇碧玉星星語
蛇蝎愁聞骨髓寒江山恨老眠秋霧綺席鴛鴦冷朱翠
星流露泫誰驅使江南一曲罷伶倫芙蓉水殿因風起
謫仙詞
牧龍丈人病歌秋羣童擊節星漢愁瑶臺鳳輦不勝恨
今古一聲龍白頭玉氣蘭光久摧折上清雞犬音書絶
霓旌失手遠于天三島空雲對秋月人間磊磊浮漚客
鸑鷟蜻蜓飛自隔不應冠蓋逐黃埃長夢真君舊恩澤
獨搖手
漢宫新燕矜蛾眉春臺豔妝蓮一枝迎春侍宴瑶華池
遊龍七盤嬌欲飛冶袖鶯鸞拂朝曦摩烟裊雪金碧遺
愁鴻連環蠶曳絲颯遝明珠掌中移仙人龍鳳雲雨吹
朝哀暮愁引喔咿鴛鴦翡翠承宴私南山一笑君無辭
仙娥泣月清露垂六宫燒燭愁風欷
自歸山
海岳南歸遠天門北望深暫為青瑣客不替白雲心富
貴老閒事猿猱思舊林清平無樂志樽酒自瑶琴
哭王贊府
白水流今古青山送死生驅馳三楚掾倏忽一空名金
玉埋臯壤芝蘭哭弟兄龍頭孤後進鵬翅失前程愁變
風雲色悲連鼓角聲落星辭聖代寒夢閉佳城伊昔來
江邑從容副國英德逾棲棘美公亞飲冰清大厦忘孤
直羣儒憶老成白駒悲里巷梁木慟簮纓隴遂添新草
珠還滿舊籝蒼蒼難可問原上晩烟横
有所思
欲唱玄雲曲知音復誰是採掇情未來臨池畫春水
續古三首
南國珊瑚樹好裁天馬鞭魚龍不解語海曲空嬋娟
魏宫薛家女秀色傾三殿武帝鼎湖歸一身似秋扇
朝為楊柳色暮作芙蓉好春風若有情江山相逐老
臨風歎
芙蓉樓下飲君酒驪駒結言春楊柳豫章花落不見歸
一望東風堪白首
蜀葵詠
綠衣宛地紅倡倡薰風似舞諸女郎南隣蕩子婦亡賴
錦機春夜成文章
閒居雜興
一顧成周力有餘白雲閒釣五溪魚中原莫道無麟鳳
自是皇家結網疎
越里娃童錦作襦豔歌聲壓郢中姝無人說向張京兆
一曲江南十斛珠
水調詞
黠敵迢迢未肯和五陵年少重横戈誰家不結空閨恨
玉筯闌干妾最多
羽管慵調怨别離西園新月伴愁眉容華不分隨年去
獨有妝樓明鏡知
水閣蓮開燕引雛朝朝扳折望金吾誰道磧西春不到
花時還憶故園無
自從清野戍遼東舞袖香銷羅幌空幾度長安發梅柳
節旄零落不成功
竹
萬枝朝露學瀟湘杳靄孤亭白石涼誰道乖龍不行雨
春雷入地馬鞭狂
嘯入新篁一里行萬竿如甕鏁龍泓驚巢翡翠無尋處
閒倚雲根刻姓名
玄圃千春閉玉叢湛陽一祖碧雲空不須騷屑愁江島
今日南枝在國風
孟貫(字一之建安人)
寄張山人
草堂南澗邊有客嘯雲烟掃葉林風後拾薪山雨前野
橋通竹逕流水入芝田琴月相親夜更深戀不眠
宿山寺
溪山盡日行方聽遠鐘聲入院逢僧定登樓見月生露
垂羣木潤泉落一巖清此景關吾事通宵寐不成
贈棲隠洞譚先生
先生雙鬢華深谷卧雲霞不伐有巢樹多移無主花石
泉春釀酒松火夜煎茶因問山中事如君有幾家
春江送人
春江多去情相去枕長汀數雁别湓浦片帆離洞庭雨
餘莎草綠雲散岸峰青誰共觀明月漁歌夜好聽
秋江送客
秋風楚江上送子話遊遨遠水宿何處孤舟泛夜濤浦
雲沉雁影山月照猿嘷莫為飢寒苦便成名利勞
過秦嶺
古今傳此嶺高下勢峥嶸安得青山路化為平地行蒼
苔留虎迹碧樹障雞聲欲過一回首踟躕無限情
送吳夢誾歸閩
甌閩在天末此去整行衣久路逢春盡思家冒暑歸海
雲添晩景山瘴滅晴暉相憶吟偏苦不堪書信稀
宿故人江居
渡口樹冥冥南山漸隠青漁舟歸舊浦鷗宿在前汀静
榻懸燈坐閒門對浪扃相思頻到此幾度醉還醒
送江為歸嶺南
舊山臨海色歸路失天涯此别各多事重逢是幾時江
行晴望遠嶺宿夜吟遲珍重南方客清風失所思
山齋早秋雨中
深居少往還卷箔早秋間雨灑吟蟬樹雲藏嘯荻山炎
蒸如便退衣葛亦堪閒静坐得無事酒巵聊暢顔
山中訪人不遇
負琴兼杖藜特地過巖西已見竹軒淨又聞山鳥啼長
松寒倚谷細草暗連溪久立無人事煙霞歸路迷
寄暹上人
聞罷城中講來安頂上禪夜燈明石室清磬出巖泉欲
訪慙多事相辭恨隔年終期息塵慮接話虎溪邊
早秋吟眺
新秋新雨後獨立對遥山去鳥望中没好雲吟裏還長
年慚道薄明代取身閒從有西征思園林懶閉關
山中夏日
深山宜避暑門戶映嵐光夏木蔭溪路晝雲埋石牀心
源澄道静衣葛蘸泉涼算得紅塵裏誰知此興長
夏日登瀑頂寺因寄諸知已
曾于塵裏望此景在烟霄嵓静水聲近山深暑氣遥杖
藜青石路煮茗白雲樵寄語為郎者誰能破寂寥
寄故園兄弟
久與鄉關阻風塵損舊衣水思和月泛山憶共僧歸林
想添隣舍溪應改釣磯弟兄無苦事不用别庭闈
過林逸人園林
谷口何時住烟霞一逕深水聲離遠洞山色出疎林雲
彩從沾鬢年光不計心自言人少到猶喜我來尋
酬東溪史處士
咫尺東溪路年來偶訪遲泉聲迷夜雨花片落空枝石
逕僧逢出山牀鶴見移貧齋有琴酒曾許月圓期
寄李處士
僧話磻溪叟平生重赤松夜堂悲蟋蟀秋水老芙蓉吟
坐倦垂釣閒行多倚笻聞名來已久未得一相逢
送人遊南越
孑然南越去替爾畏前程見說路岐嶮不通車馬行瘴
烟迷海色嶺樹帶猿聲獨向山家宿多應鄉里生
懷友人
浮世況多事飄流每歎君路岐何處去消息幾時聞吟
裏落秋葉望中生暮雲孤懷誰慰我夕鳥自成羣
陳詡(字載物閩縣人)
寄邵校書楚萇
愛酒時稱僻高情自不凡向人方白眼違俗有青巖雲
際開三逕烟中掛一帆相期同歲晩閒興與松杉
登城樓作
井邑白雲間嚴城遠帶山沙墟陰欲暮郊色淡方閒孤
逕廻榕岸層巒破枳關寥寥分遠望暫得一開顔
郊行示友人
水開長鏡引諸巒春洞花深落翠寒醉向絲蘿驚自醉
與君清耳聽松湍
徐寅(字昭夢甫田人)
旅次寓題
胡為名利役來往老關河白髮隨梳少青山入夢多途
窮憐抱疾世亂恥登科却起漁舟念春風釣綠波
黃校書閒居
取得驪龍第四珠退依僧寺卜貧居青山入眼不干䘵
白髮滿頭猶著書東澗野香添碧沼南園夜雨長秋蔬
月明掃石吟詩坐諱却都無儋石儲
憶山中友人
憶得當年接善隣苦將閒事強夫君鬭開碧沼分明月
各領青山占白雲近日藥方多繕寫舊來詩草半燒焚
金門幾欲言西上惆悵關河正用軍
卜居延壽溪
賦就神都振大名斬蛇功與樂天争于今延壽溪邊住
終日無人問一聲
林滋(字後象閩縣人)
宴韋侍御新亭
烟磴披青靄風筵藉紫苔花香凌桂醑竹影落藤杯鳴
籟將歌遠飛枝拂舞開未愁留興晩明月度雲來
春望
春海接長天青郊麗上年林光虚霽曉山翠薄晴烟氣
暖禽聲變風恬草色鮮披襟扳石磴韶景自深憐
蠡澤旅懷
誰言行旅日況復桃花時水即滄浪遠星從天漢垂川
光獨鳥暮林色落英遲豈是王程急偏多遊子悲
江為(建陽人)
送客
明月孤舟遠吟髭鑷更華天形圍澤國秋色露人家水
館螢交影霜洲橘委花何當尋舊隠泉石好生涯
登潤州城
天末江城晩登臨客望微春潮平島嶼殘雨隔虹霓鳥
與孤舟遠烟和獨樹低鄉山何處是目斷廣陵西
旅懷
迢迢江漢路秋色又堪驚半夜聞鴻雁多年别弟兄高
風雲影斷微雨菊花明欲寄東歸信徘徊無限情
江行
越信隔年稀孤舟幾夢歸月寒花露重江晩水烟微岸
直帆相望沙空鳥並飛何時洞庭上春雨滿蓑衣
塞下曲
萬里黃雲凍不飛磧烟烽火夜深微邊人移帳寒笳絶
雪路時聞探馬歸
石倉歴代詩選卷九十五
