石倉歴代詩選卷二百六十
明曹學佺編
元詩三十
王翰
題潮州郡學東亭
虚亭倚危磯蒼莽澹無跡幽人時往還濯足坐苔石芰
荷露涓涓蒲葦風淅淅物性機盡忘上下皆自適遙峰
敞空翠落日洞深碧悠然一舒嘯造化亘今昔聖門竟
淵邃世路何逼仄遐哉古人心日暮坐相憶
送鎖子堅北上
亂象既無已中心恒不夷翩翩南林鳥厲翮無所依念
子將焉如慷慨與我辭西北有名將世秉仁義麾壯哉
國士心嘉會良在兹江漢有舟檝梁楚多旌旗時焉不
我與言念渴與飢明良際昌運允稱平生懷
題菊
我憶故園時遶籬種佳菊交葉長青葱餘英吐芳馥别
來二十載粲粲抱幽獨豈無桃李顔歲晚同草木及兹
覩餘芳使我淚盈掬離披己欲摧瀟灑猶在目雨露豈
所偏歲月不可復歸去來南山餐英坐空谷
龍山月夜飲酒分韻得樹字
薄暮清興嘉涼風集高樹須臾明月生清光在樽俎池
空河影涼石冷苔色古列坐當前墀杯行不煩舉野庖
具山蔬稚子薦雞黍晴峰餘靄收密竹殘露湑驚鵲翻
夜巢流螢墮前戶良時念暌離觸物感所寓坐待河影
流疎鐘遶林曙
秋懷
懸門扶桑弧丈夫四方績奈何中險艱零落苦相失涼
風天際來庭草凄以碧嗷嗷雙飛鴻宵征度寥閴物性
既如此予兹念何適寒聲在衣巾心煩百憂集美人隔
天涯佳期阻良夕鼎湖詎可招巫咸己難即孤憤不自
聊長歌振巖石
送别劉子中
執手寒江濱慷慨難為别豈無楊柳枝零亂不堪折鴻
鴈西北來嗷嗷唳晴雪陽和忽己暮旅况轉凄切誰憐
蘇子卿天涯持漢節
與和仲古心飲酒分韻得詩字
淵明歸去時不作兒女悲視世如浮雲出處得所宜有
酒但歡飲戚戚欲奚為斯人不可見載歌停雲詩
題棘石圖
烈風號中林極目盡荆棘離離寒月秋莽莽古原夕冥
鴻振高翮鷦鷯翳深跡奈此貞固姿蒼茫更秋色
寫望雲圖寄温陵劉子中
開忩見停雲美人别經載以兹一時意聊寄千里佩曖
曖春復深悠悠歲云邁遲爾浩蕩心空山日相待
月夜坐悠然軒有懷
明月照我懷開忩共幽賞泠泠萬籟秋静夜發清響山
川日脩阻之子獨云往長歌耿不寐相思發遐想
送陳同僉
馬首出城東將軍膽氣雄旌旗明慘雪笳鼓動悲風早
雪三邊恨寧誇百戰功相期春草色處處凱歌同
送張子方之江西掾史
自脱京華服知君歎索居海隅清宦在天上故人疎掛
壁空長劒探囊得素書更陪驄馬去西望復何如
遊枕煙寺
石磴招提古松蘿暝不分排雲雙樹轉隔水一鐘聞林
影疑殘雨山光倚夕曛醉來歸路遠秋思正紛紛
夜宿洪塘舟中次劉子中韻
勝地標孤塔遙津集百船岸回孤嶼火風度隔村煙樹
色迷芳渚漁歌起暮天客愁無處寫相對未成眠
山房秋夜寄魯客
寂寞山居悄相思望轉迷江空寒鴈落樹盡暮雲低生
事悲秋草交情憶剡溪西齋愁不寐風雨共凄凄
題畫小景
萬籟秋聲近雙峰宿靄收江涵林影碎野接曙光浮蘿
薜連書幌鶯花避釣舟由來揚子宅寂寞閉丹丘
龍湖夜泊
小舟眠不得起坐待潮生露淺壺觴盡江澄巾屨清沿
沙除鳥跡隔水逓鐘聲悄似金山夜相看月正明
晚眺次林公偉韻
偶信東山屐尋幽到翠微白雲空野樹紅葉戀斜暉岸
落潮初滿天寒鴈未歸風塵江海徧不上野人衣
懷雲卧軒上人
江上一為别令人長憶君碧虚燈影送清籟梵聲聞月
落林扉静潮迴島嶼分何時高閣上對卧碧山雲
春日雨中即事
京洛繁華事已違懷人竟日掩空扉望迷楚岫聞啼鴂
思入秦川怨落暉野館蕭條芳草合寒江寂寞暮雲飛
落花片片隨流水惆悵關河淚滿衣
自决
昔在潮陽我欲死宗嗣如絲我無子彼時我死作忠臣
覆祀絶宗良可恥今年辟書親到門丁男屋下三人存
寸刃在手顧不惜一死了却君親恩
題畫山水
野菊蕭蕭一徑深茅齋低結小山隂楓林又逐秋風老
惟有孤雲似客心
石倉歴代詩選卷二百六十
