石倉歴代詩選卷五十七
明曹學佺編
中唐十一
柳宗元(字子厚河東人)
法華寺石門精舍
拘情病幽鬱曠志寄高爽願言懷名緇東峰旦夕仰始
欣雲雨霽尤悅草木長道同有愛弟披拂恣心賞松溪
&KR0772;窱入石棧夤緣上蘿葛緜層甍莓苔侵標牓密林互
對聳絶壁儼雙敞塹峭出蒙蘢墟嶮臨滉瀁稍疑地脉
斷悠若天梯往結構罩羣崕迴環驅萬象小劫不逾瞬
大千若在掌體空得化元觀有遺細想喧煩困蠛蠓跼
蹐疲魍魎寸進諒何營尋直非所枉探竒極遥矚窮妙
閟清響理會方在今神開庶殊曩兹游苟不嗣浩氣竟
誰養道異誠所希名賓匪余仗超攄藉外褒俛默有内
朗鑑爾揖古風終焉乃吾黨潛軀委韁鎖高步謝塵坱
蓄志徒為勞追蹤將焉倣淹留值頽暮眷戀睇遐壌映
日雁連軒翻雲波泱漭殊風紛巳萃鄉路悠且廣羈木
畏漂浮離旌倦搖蕩昔人歎違志出處今巳兩何用期
所歸浮圖有遺像幽蹊不盈尺虚室自函丈微言信可
傳申旦稽吾顙
遊朝陽巖遂登西亭
謫棄殊隠淪登涉非遠郊所懷緩伊鬱詎欲肩夷巢高
巖瞰清江幽壑潛神蛟開曠延陽景迴薄攅林梢西亭
構其巔反宇臨呀庨背瞻星辰興下見雲雨交惜非吾
鄉土得以蔭菁茅羈貫去江介世仕尚函崤故墅即灃
川數畆均肥磽臺館葺荒丘池塘䟽沈㘭會有圭組戀
遂貼山林嘲薄軀信無庸瑣屑劇斗筲囚居固其宜厚
羞久巳包庭除植蓬艾隟牖懸蠨蛸所頼山水客扁舟
枉長梢挹流敵清觴掇野代嘉肴適道有高言取樂非
絃匏逍遥屛幽昧澹泊辭喧呶晨雞不余欺風雨聞嘐
嘐再期永日閒提挈移中庖
湘口館瀟湘二水所會
九疑濬傾奔臨源委縈迴會合屬空曠泓澄停風雷高
館軒霞表危樓臨山隈兹辰始澂霽纖雲盡褰開天秋
日正中水碧無塵埃杳杳漁父吟呌呌羇鴻哀境勝豈
不豫慮分固難裁升高欲自舒彌使遠念來歸流駛且
廣汎舟絶沿洄
南澗中題
秋氣集南澗獨遊亭午時迴風一蕭瑟林影久參差始
至若有得稍深遂忘疲羈禽響幽谷寒藻舞淪漪去國
魂巳遠懷人淚空垂孤生易為感失路少所宜索寞竟
何事徘徊祗自知誰為後來者當與此心期
遊石角過小嶺至長烏村
志適不期貴道存豈偷生久忘上封事復笑昇天行竄
逐宦湘浦搖心劇懸旌始驚陷世議終欲逃天刑歲月
殺憂慓慵疎寡將迎追遊疑所愛且復舒吾情石角恣
幽步長烏遂遐征磴迴茂樹斷景宴寒川明曠望少行
人時聞田鸛鳴風篁冒水遠霜稻侵山平稍與人事間
益知身世輕為農信可樂居寵真虚榮喬木餘故國願
言果丹誠四支反田畆釋志東臯耕
構法華寺西亭
竄身楚南極山水窮險艱步登最高寺蕭散任疎頑西
垂下斗絶欲似窺人寰反如在幽谷榛翳不可攀命童
恣披剪葺宇横斷山割如判清濁飄若昇雲間遠岫攢
衆頂澄江抱清灣夕照臨軒墜栖鳥當我還
覺衰
久知老會至不謂便見侵今年宜未衰稍巳來相尋齒
疎髮就種奔走力不任咄此可奈何未必傷我心但願
得美酒朋友常共斟是時春向暮桃李生繁隂日照天
正綠杳杳歸鴻吟出門呼所親扶杖登西林高歌足自
快商頌有遺音
旦擕謝山人至愚池
新沐換輕幘曉池風露清自諧塵外意况與幽人行霞
散衆山迥天高數雁鳴機心付當路聊適羲皇情
首春逢耕者
南楚春候早餘寒巳滋榮土膏釋原野百蟄競所營綴
景未及郊穡人先偶耕園林幽鳥囀渚澤新泉清農事
誠素務羈囚阻平生故池想蕪沒遺畆當榛荆慕隠既
有繫圖功遂無成聊從田父言欵曲陳此情眷然撫耒
耜迴首煙雲横
溪居
久為簮組累幸此南夷謫閒依農圃隣偶似山林客曉
耕翻露草夜榜響溪石來往不逢人長歌楚天碧
初夏雨後尋愚溪
悠悠雨初霽獨繞清溪曲引杖試荒泉解帶圍新竹沈
吟亦何事寂寞固所欲幸此息營營嘯歌静炎燠
韋使君黃溪祈雨見召從行至祠下口號
驕陽愆歲事良牧念菑畬列騎低殘月鳴笳度碧虚稍
窮樵客路遥駐野人居谷口寒流淨叢祠古木疎焚香
秋霧濕奠玉曉光初肸蠁巫言報精誠禮物餘惠風仍
偃草靈雨會隨車俟罪非真吏翻慚奉簡書
秋曉行南谷經荒村
杪秋霜露重晨起行幽谷黃葉覆溪橋荒村惟古木寒
花疎寂寞幽泉微斷續機心久巳忘何事驚麋鹿
中夜起望西園值月上
覺聞寒露墜開戶臨西園寒月上東嶺泠泠疎竹根石
泉遠逾響山鳥時一喧倚楹遂至旦寂寞將何言
零陵春望
平野春草綠曉鶯啼遠林日晴瀟湘渚雲斷岣嶁岑仙
駕不可望世途非所任凝情空景慕萬里蒼梧隂
法華寺西亭夜飲
祗樹夕陽亭共傾三昧酒霧暗水連階月明花覆牖莫
厭樽前醉相看未白首
戲題階前芍藥
凡卉與時謝妍華麗兹晨欹紅醉濃露窈窕留餘春孤
賞白日暮暄風動搖頻夜窗藹芳氣幽卧知相親願致
溱洧贈悠悠南國人
湘岸移木芙蓉植龍興精舍
有美不自蔽安能守孤根盈盈湘西岸秋至風露繁麗
影别寒水穠芳委前軒芰荷諒難雜反此生高原
早梅
早梅發高樹迥映楚天碧朔吹飄夜香繁霜滋曉日欲
為萬里贈杳杳山水隔寒英坐銷落何用慰遠客
南中榮橘柚
橘柚懷貞質受命此炎方密林耀朱綠晩歲有餘芳殊
風限清漢飛雪滯故鄉攀條何所歎北望熊與湘
芙蓉亭
新亭俯朱檻嘉木開芙蓉清香晨風遠溽采寒露濃瀟
灑出人世低昂多異容嘗聞色空喻造物誰為工留連
秋月晏迢逓來山鐘
苦竹橋
危橋屬幽徑繚繞穿疎林迸籜分苦節輕筠抱虚心俯
瞰涓涓流仰聆蕭蕭吟差池下煙日嘲哳鳴山禽諒無
要津用栖息有餘隂
田家三首
蓐食徇所務驅牛向東阡雞鳴村巷白夜色歸暮田札
札耒耜聲飛飛來烏鳶竭兹筋力事持用窮歲年盡輸
助徭役聊就空自眠子孫日巳長世世還復然
籬落隔煙火農談四隣夕庭際秋蟲鳴疎麻方寂歴蠶
絲盡輸稅機杼空倚壁里胥夜經過雞黍事筵席各言
官長峻文字多督責東鄉後租期車轂陷泥澤公門少
推恕鞭扑恣狼藉努力慎經營肌膚真可惜迎新在此
歲惟恐踵前跡
古道饒蒺藜縈迴古城曲蓼花被隄岸陂水寒更綠是
時收穫竟落日多樵牧風高榆柳疎霜重棃棗熟行人
迷去住野鳥競栖宿田家笑相念昏黑慎原陸今年幸
小豐無厭饘與粥
酬婁秀才寓居開元寺早秋月夜病中見寄
客有故園思瀟湘生夜愁病依居士室夢繞羽人丘味
道憐知止遺名得自求壁空殘月曙門掩候蟲秋謬委
雙金重難徵雜佩酬碧霄無枉路徒此助離憂
初秋夜坐贈吴武陵
稍稍雨侵竹翻翻鵲驚叢美人隔湘浦一夕生秋風積
霧杳難極滄波浩無窮相思豈云遠即席莫與同若人
抱竒音朱絃絙枯桐清商激西顥汎灔凌長空自得本
無作天成諒非功希聲閟大樸聾俗何由聡
晨詩超師院讀禪經
汲井漱寒齒清心拂塵服閒持貝葉書步出東齋讀真
源了無取妄跡世所逐遺言冀可冥繕性何由熟道人
庭宇静苔色連深竹日出霧露餘青松如膏沐澹然離
言說悟悅心自足
贈江華長老
老僧道機熟語默心皆寂去歲别舂陵沿流此投跡室
空無侍者巾屨惟挂壁一飯不願餘跏趺便終夕風窗
疎竹響露井寒松滴偶地即安居滿庭芳草積
零陵贈李卿元侍御簡吴武陵
理世固輕士棄捐湘之湄陽光竟四溟敲石安所施鎩
羽集枯榦低昂互鳴悲朔雲吐風寒寂歴窮秋時君子
尚容與小人守兢危慘悽日相視離憂坐自滋樽酒聊
可酌放歌諒徒為惜無恊律者窈眇絃吾詩
界圍巖水簾
界圍滙湘曲青壁環澄流懸泉粲成簾羅注無時休韻
磬叩凝碧鏘鏘徹巖幽丹霞冠其巔想像凌虚游靈境
不可狀鬼工諒難求楚臣昔南逐有意仍丹丘今我姑
北旋新詔釋縲囚采真誠眷戀許國無淹留再來寄幽
夢遺貯催行舟
再至界圍巖水簾遂宿巖下
發春念長違中夏欣再覩是時值物秀杳若臨玄圃歊
陽訝垂冰白日驚雷雨笙簧潭際起鶴鶴雲間舞古昔
凝青枝隂草濕翠羽蔽空素彩列激浪寒光聚的皪沈
珠淵鏘鳴捐佩浦幽巖畫屛倚新月玉鈎吐夜涼星滿
川忽疑眠洞府
寄韋珩
初拜柳州出東郊道旁相送皆賢豪迴眸炫晃别羣玉
獨赴異域穿蓬蒿炎煙六月咽口鼻胷鳴肩舉不可逃
桂州西南又千里灕水鬭石麻蘭高隂森野葛交蔽日
懸蛇結虺如蒲萄到官數宿賊滿野縛壯殺老啼且號
朝行夜坐設方略籠銅枹鼓手所操竒瘡釘骨狀如箭
鬼手脫命爭纖毫今年噬毒得霍疾支心攪腹戟與刀
邇來氣少筋骨露蒼白瀄汨盈顛毛君今矻矻又竄逐
辭賦巳復窮詩騷神兵妙略頻破虜四溟不日清風濤
聖恩倘忽念行葦十年踐踏久巳勞幸因觧網入鳥獸
畢命江海終遊遨願言未果身益老起望東北心滔滔
聞黃鸝
倦聞子規朝暮聲不意忽有黃鸝鳴一聲夢斷楚江曲
滿眼故園春意生目極千里無山河麥茫際天搖青波
王畿優本少賦役務閒酒熟饒經過此時晴煙最深處
舍南巷北遥相語翻日迥度昆明飛凌風邪看細柳翥
我今誤落千萬山身同傖人不思還鄉禽何事亦來此
令我生心憶桑梓閉聲迴翅歸務速西林紫椹行當熟
楊白花
楊白花風吹渡江水坐令宫樹無顔色搖蕩春風千萬
里茫茫曉日下長秋哀歌未斷城鵶起
漁翁
漁翁夜傍西巖宿曉汲清湘然楚竹煙銷日出不見人
欸乃一聲山水綠迴看天際下中流巖上無心雲相逐
梅雨
梅實迎時雨蒼茫值晩春愁深楚猿夜夢斷越雞晨海
霧連南極江雲暗北津素衣今盡化非為帝京塵
北還登漢陽北原題臨川驛
驅車方向闕迴首一臨川多壘非余恥無謀終自憐亂
松知野寺餘雪記山田惆悵樵漁事今還又落然
酬徐二中丞普寧郡内池館即事見寄
鵷鴻念舊行虚館對芳塘落日明朱檻繁花照羽觴泉
歸滄海近樹入楚山長榮賤俱為累相期在故鄉
奉和周二十二丈酬彬州侍郎衡江夜泊得韶
州書并附當州生黃茶一封率然成篇代意
之作
丘山仰德耀天路下征騑夢喜三刀近書嫌五載違凝
情江月落屬思嶺雲飛會入司徒府還邀周掾歸
衡陽與夢得分路贈别
十年顦顇到秦京誰料翻為嶺外行伏波故道風煙在
翁仲遺墟草樹平直以慵疎招物議休將文字占時名
今朝不用臨河别垂淚千行便濯纓
登柳州城樓寄漳汀封連四州
城上高樓接大荒海天愁思正茫茫驚風亂颭芙蓉水
密雨斜侵薜荔牆嶺樹重遮千里月江流曲似九迴腸
共來百越文身地猶自音書滯一鄉
柳州寄丈人周韶州
越絶孤城千萬峰空齋不語坐高舂印文生綠經旬合
硯匣留塵盡日封梅嶺寒烟藏翡翠桂江秋水露鰅鱅
文人本自忘機事為想年來憔悴容
得盧衡州書因以詩寄
臨蒸且莫歎炎方為報秋來雁幾行林邑東迴山似戟
䍧牱南下水如湯蒹葭淅瀝含秋霧橘柚玲瓏透夕腸
非是白蘋洲畔客還將遠意問瀟湘
别舍弟宗一
零落殘魂倍黯然雙垂别淚越江邊一身去國六千里
萬死投荒十二年桂嶺瘴來雲似墨洞庭春盡水如天
欲知此後相思夢長在荆門郢樹烟
春懷故國
九扈鳴巳晚楚鄉農事春悠悠故池水空待灌園人
零陵早春
問春從此去幾日到秦原憑寄還鄉夢殷勤入故園
江雪
千山鳥飛絶萬逕人蹤滅孤舟蓑笠翁獨釣寒江雪
入黃溪聞猿
溪路千重曲寒猿何處鳴逐臣淚巳盡虚作斷腸聲
長沙驛前南樓感舊
海鶴一為别存亡三千秋今來數成淚獨上驛南樓
夏晝偶作
南州溽暑醉如酒隠几熟眠開北牖日午獨覺無餘聲
山童隔竹敲茶臼
銅魚使赴都寄親友
行盡關山萬里餘到時閭井是荒墟附庸惟有銅魚使
此後無因寄遠書
種木槲花
上苑年年占物華飄零今日在天涯祗應長作龍城守
剰種庭前木槲花
柳州二月榕葉落盡偶題
宦情羇思共悽悽春半如秋意轉迷山城過雨百花盡
榕葉滿庭鶯亂啼
與浩初上人同看山寄京華親友
海畔尖山似劒鋩秋來處處割人腸若為化得身千億
散作峰頭望故鄉
過衡州見新花開却寄弟
故國名園久别離今朝楚樹發南枝晴天歸路好相逐
正是峰前迴雁時
韓愈(字退之南陽人)
猗蘭操孔子傷不逢時作
蘭之猗猗揚揚其香不采而佩于蘭何傷今天之旋其
曷為然我行四方以日以年雪霜貿貿薺麥之茂子如
不傷我不爾覯薺麥之茂薺麥之有君子之傷君子之
守
岐山操周公為太王作
我家于豳自我先公伊我承序敢有不同今狄之人將
土吾疆民為我戰誰使死傷彼岐有岨我往獨處爾莫
余追無思我悲
秋懷
窗前兩好樹衆葉光薿薿秋風一披拂策策鳴不巳微
燈照空牀夜半偏入耳愁憂無端來感歎成坐起天明
視顔色與故不相似羲和驅日月疾急不可恃浮生雖
多途趋死惟一軌胡為浪自苦得酒且歡喜
其二
秋氣日惻惻秋空日凌凌上無枝上蜩下無盤中蠅豈
不感時節耳目去所憎清曉卷書坐南山見高稜其下
澄湫水有蛟寒可罾惜哉不得往豈謂吾無能
其三
離離掛空悲慼慼抱虚警露泫秋樹高蟲弔寒夜永斂
退就新懦趨營悼前猛歸愚識夷塗汲古得脩綆名浮
猶有耻味薄真自幸庶幾遺悔尤即此是幽屛
其四
秋夜不可晨秋日苦易暗我無汲汲志何以有此憾寒
雞空在栖缺月煩屢瞰有琴具徽絃再鼓聽愈澹古聲
久埋滅無由見真濫低心逐時趨苦勉祗能暫有如乘
風船一縱不可攬不如覷文字丹鉛事點勘豈必求贏
餘所要石與甔
贈孟郊
長安交游者貧富各有徒親朋相過時亦合取相娱陋
室有文史高門有笙竽何能辨榮悴且欲分賢愚
落葉一首送陳羽
落葉不更息斷蓬無復歸飄颻終自異邂逅暫相依悄
悄深夜語悠悠寒月輝誰云少年别流淚各霑衣
同冠峡
南方二月半春物亦巳少維舟山水間晨聽聽百鳥宿
雲尚含姿朝日忽升曉羇旅感和鳴囚拘念輕矯潺潺
淚久迸詰曲思增繞
合江亭
紅亭枕湘江蒸水會其左瞰臨眇空闊綠淨不可唾維
昔經營初邦君實王佐翦林遷神祠買地費家貨梁棟
宏可愛結構麗匪過伊人去軒騰兹宇遂頽挫老郎來
何暮高唱久乃和樹蘭盈九畹栽竹逾萬个長綆汲滄
浪幽蹊下坎坷波濤夜俯聽雲樹朝對卧初如遺宦情
終乃最郡課人生誠無幾事往悲豈那
陪杜侍御遊湘西兩寺獨宿有題
長沙千里平勝地猶在險况當江闊處斗起勢匪漸深
林高玲瓏青山上琬琰路窮臺殿闢佛事煥且儼剖竹
走源泉開廊架崖丆是時秋之殘暑氣尚未斂羣行忘
後先困息棄拘檢客堂喜空涼華榻有清簟澗蔬煑蒿
芹水果剥菱芡伊余夙所慕陪賞亦云沗幸逢車馬歸
獨宿門不掩山樓黑無月漁火燦星點夜風一何喧杉
檜屢磨颭猶疑在波濤怵愓夢成魘静思屈原沈遠憶
賈誼貶椒蘭争妬忌絳灌共讒諂誰令悲生腸坐使淚
盈臉翻飛乏羽翼指摘困瑕玷珥貂藩維重政化類分
陜禮賢道何優奉已事苦儉大厦棟方隆巨川檝行剡
經營誠少暇游晏固巳歉旅程愧淹留徂歲嗟荏苒平
生每多感柔翰遇頻染展轉嶺猿鳴曙燈青晱晱
烽火
登高望烽火誰謂塞塵飛王城富且樂曷不事光輝勿
言日巳暮相見恐行稀願君熟念此秉燭夜中歸我歌
寧自感乃獨淚霑衣
縣齋讀書
出宰山水縣讀書松桂林蕭條捐末事邂逅得初心哀
狖醒俗耳清泉潔塵襟詩成有共賦酒熟無孤斟青竹
時默釣白雲日幽尋南方本多毒北客恒懼侵謫譴甘
自守滯留愧難任投章類縞帶佇答逾兼金
新竹
筍添南階竹日日成清閟縹節巳儲霜黃苞猶掩翠出
欄抽五六當戸羅三四高標凌秋嚴貞色奪春媚稀生
巧補林併出疑争地縱横乍依行爛漫忽無次風枝未
飄吹露粉先涵淚何人可攜翫清景空瞪視
從仕
居閒食不足從仕力難任兩者皆害性一生恒苦心黃
昏歸私室惆悵起歎音棄置人間世古來非獨今
過南陽
南陽郭門外桑下麥青青行子去未巳春鳩鳴不停秦
商邈既遠湖海浩將經孰忍生以慼吾其寄餘齡
早赴街西行香贈盧李二中舍人
天街東西異祗命遂成遊月明御溝水蟬吟堤樹秋老
僧情不薄僻寺境還幽寂寥二三子歸騎得相收
天星送楊凝郎中賀正
天星牢落雞喔咿僕夫起餐車載脂正當窮冬寒未巳
借問君子行安之會朝元正無不至受命上宰須及期
侍從近臣有虚位公今此去歸何時
鳴雁
嗷嗷鳴雁鳴且飛窮秋南去春北歸去寒就暖識所依
天長地闊棲息稀風霜重苦稻粱微毛羽催落身不肥
徘徊反顧羣侣違哀鳴欲下洲渚非江南水闊朝雲多
草長沙軟無網羅閒飛静集鳴相和違憂懷惠性匪他
凌風一舉君謂何
岣嶁山
岣嶁山尖神禹碑字青石赤形模竒科斗拳身薤倒披
鸞飄鳳泊拏虎螭事嚴跡秘鬼莫窺道人獨上偶見之
我來咨嗟涕漣洏千搜萬索何處有森森綠樹猿猱啼
杏花
居鄰北郭古寺空杏花兩株能白紅曲江滿園不可到
看此寧避雨與風二年流竄出嶺外所見草木多異同
冬寒不暖地恒泄陽氣發亂無全功浮花浪蘂鎮長有
纔開還落瘴霧中山榴躑躅少意思照耀黃紫徒為叢
鷓鴣鈎輈猿叫歇杳靄深谷攅青楓豈如此樹一來翫
若在京國情何窮今旦胡為忽惆悵萬片飄泊随西東
明年花發應更好道人莫忘隣家翁
感春
洛陽東風幾時來川波岸柳春全迴宫門一鎖不復啟
雖有九陌無塵埃策馬上橋朝日出樓閣赤白正崔嵬
孤吟屢闋莫與和寸恨至短誰能裁
酬司門盧世兄雲夫院長望秋作
長安雨洗新秋出極目寒鏡開塵函終南曉望蹋龍尾
倚天更覺青巉巉自知短淺無所補從事久此守朝衫
歸來得便即遊覽暫似壯馬脱重銜曲江荷花盖十里
江湖生長思莫緘樂遊下矚無遠近綠槐萍合不可芟
白首寓居誰借問平地寸步扄雲巖雲夫吾兄有狂氣
嗜好與俗殊酸鹹日來省我不肯去論詩說賦相喃喃
望秋一章巳驚絶猶言低抑避謗䜛若使乘酣騁雄怪
造化何以當鐫鑱嗟我小生值強伴怯膽變勇神明鑒
馳坑跨谷終未悔為利而止真貪殘高揖羣公謝名譽
遠追甫白感至諴樓頭完月不共宿其奈就缺行㩥㩥
木芙蓉
新開寒露叢遠比水間紅豔色寧相妬嘉名偶自同采
江官渡晚搴木古祠空願得勤來看無令便逐風
送李員外院長分司東都
去年秋露下羇旅逐東征今歲春光動驅馳别上京飲
中相顧色送後獨歸情兩地無千里因風數寄聲
自袁州還京行次安陸先寄随州周員外
行行指漢東暫喜言笑同雨雪離江上蒹葭出夢中面
猶含瘴色眼巳見華風歲暮難相值酣歌未可終
送桂州嚴大夫
蒼蒼森八桂兹地在湘南江作青羅帶山如碧玉篸戸
多輸翠羽家自種黃甘遠勝登仙去飛鸞不假驂
左遷至藍關示姪孫湘
一封朝奏九重天夕貶潮州路八千欲為聖明除敝事
肯將衰朽惜殘年雲横秦嶺家何在雪擁藍關馬不前
知汝遠來應有意好收吾骨瘴江邊
量移袁州張韶州端公以詩相賀因酬之
明時遠逐事何如遇赦移官罪未除北望詎令隨塞雁
南遷纔免葬江魚將經貴郡煩留客先惠高文謝起余
暫欲繫船韶石下上賓虞舜整冠裾
花島
蜂蝶去紛紛香風隔岸聞欲知花島處水上覓紅雲
月池
寒池月下明新月池邊曲若不妬清妍却成相映燭
次硖石
數日方離雪今朝又出山試憑高處望隐約見潼關
題楚昭王廟
丘墳滿目衣冠盡城闕連雲草樹荒猶有國人懷舊德
一間茅屋祭昭王
湘中酬張十一功曹
休垂絶徼千行淚共汎清湘一葉舟今日嶺猿兼越鳥
可憐同聽不知愁
湘中
猿愁魚踊水翻波自古流傳是汨羅蘋藻滿盤無處奠
空聞漁父扣舷歌
榴花
五月榴花照眼明枝閒時見子初成可憐此地無車馬
顛倒青苔落絳英
春雪
新年都未有芳華二月初驚見草芽白雪却嫌春色晚
故穿庭樹作飛花
題于賓客莊
榆莢車前盖地皮薔薇蘸水筍穿籬馬蹄無入朱門跡
縱使春歸可得知
晚春
草樹知春不久歸百般紅紫鬭芳菲楊花榆莢無才思
惟觧漫天作雪飛
落花
巳分將身著地飛那羞踐蹋損光輝無端又被春風誤
吹落西家不得歸
早春
天街小雨潤如酥草色遥看近却無最是一年春好處
絶勝煙柳滿皇都
石倉歴代詩選卷五十七
