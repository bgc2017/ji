石倉歴代詩選卷三十六
明曹學佺編
盛唐五
王縉(字夏卿河中人與兄維早以文翰著名)
古離别
下階欲離别相對映蘭叢含辭未及吐淚落叢蘭中高
堂静秋日羅衣飄暮風誰能待明月迴首見牀空
送孫秀才
帝城風日好況復建平家玉枕雙紋簟金盤五色瓜山
中無魯酒山下飯胡麻莫厭田家苦歸期遠復賒
同王昌齡裴迪遊青龍寺曇璧上人兄院集和
兄維
林中空寂舍階下終南山高卧一牀地迴看六合間浮
雲幾處滅飛鳥何時還問義天人按無心世界閒誰知
大隱者兄弟自追攀
遊悟真寺(王維集亦載此首按紀事作縉詩是必誤入維集今並存之)
聞道黃金地仍開白玉田擲山移巨石呪嶺出飛泉猛
虎同三徑愁猿學四禪買香然綠桂乞火踏紅蓮草色
搖霞上松聲泛月邊山河窮百二世界接三千梵宇聊
憑視王城遂渺然灞陵纔出樹渭水欲連天遠縣分朱
郭孤村起白煙望雲思聖主披霧憶羣賢薄宦慚尸素
終身擬尚玄誰知草菴客曾和柏梁篇
别輞川别業
山月曉仍在林風涼不絶殷勤如有情惆悵令人别
與盧員外象過崔處士興宗林亭
身名不問十年餘老大誰能更讀書林中獨酌隣家酒
門外時聞長者車
九日作
莫將邊地比京都八月嚴霜草巳枯今日登高樽酒裏
不知能有菊花無
裴廸(與王維崔興宗俱居終南後為蜀州刺史)
青龍寺曇璧上人院集
靈境信為絶法堂出塵氛自然成高致向下看浮雲迤
邐峯岫列參差閭井分林端遠堞見風末疎鐘聞吾師
久禪寂在世超人羣
遊感化寺曇興上人山院
不遠灞陵邊安居向十年入門穿竹徑留客聽山泉鳥
囀深村裏心閒落照前浮名竟何益從此願棲禪
夏日過青龍寺謁操禪師
安禪一室内左右竹亭幽有法知不染無言誰敢酬鳥
飛争向夕蟬噪已先秋煩暑自兹適清涼何所求
西塔寺陸羽茶泉
竟陵西塔寺蹤跡尚空虚不獨支公住曾經陸羽居草
堂荒産蛤茶井冷生魚一汲清泠水高風味有餘
春日與王右丞過新昌里訪吕逸人不至
恨不逢君出荷蓑青松白屋更無他陶令五男曾不有
蔣生三逕枉相過芙蓉曲沼春流滿薜荔成帷晩靄多
聞說桃源好迷客不如高卧眄庭柯
輞川集
孟城坳
結廬古城下時登古城上古城非疇昔今人自來往
華子岡
落日松風起還家草露晞雲光侵履跡山翠濕人衣
斤竹嶺
明流紆且直綠篠密復深一徑通山路行歌望舊岑
鹿柴
日夕見寒山便為獨往客不知深林事但有麏麚跡
木蘭柴
蒼蒼落日時鳥聲亂溪水緣谿路轉深幽興何時已
茱萸沜
飄香亂椒桂布葉間檀欒雲日雖迴照森沉猶自寒
宫槐陌
門前宫槐陌是向欹湖道秋來山雨多落葉無人掃
臨湖亭
當軒彌滉漾孤月正徘徊谷雨猿聲發風傳入戸來
南垞
孤舟信一泊南垞湖水岸落日下崦嵫清波殊淼漫
欹湖
空闊湖水廣清瑩天色同艤舟一長嘯四面來清風
柳浪
映池同一色逐浪散如絲結隂既得地何謝陶家時
欒家瀨
瀨聲喧極浦沿涉向南津汎汎鷗鳬渡時時欲近人
金屑泉
縈停澹不流金碧如可拾迎晨含素華獨往事朝汲
白石灘
跂石復臨水弄波情未極日下川上寒浮雲澹無色
北垞
南山北垞下結宇臨欹湖每欲采樵去扁舟出菰蒲
竹里館
來過竹里館日與道相親出入惟山鳥幽深無世人
辛夷塢
綠堤春草合王孫自留翫況有辛夷花色與芙蓉亂
輞口遇雨憶終南山因獻王維
積雨晦空曲平沙滅浮彩輞水去悠悠南山復何在
崔興宗(與王維裴廸俱居終南後為右補闕)
留别王維
駐馬欲分襟清寒御溝上前山景氣佳獨往還惆悵
苑咸(成都人)
送大理正攝御史判凉州别駕
天子念西疆咨君去不遑垂銀棘庭印持斧柏臺綱雪
下天山白泉枯塞草黃佇聞河隴外還繼海沂康
酬王維(并序)
王員外兄以予嘗學天竺書有戲題見贈然王兄
當代詩匠又精禪理枉采知音形于雅作輒走筆
以酬焉且久未遷因而嘲及
蓮花梵宇本從天華省仙郎早悟禪三點成伊猶有想
一觀如幻自忘筌為文巳變當時體入用還推間氣賢
應同羅漢無名欲故作馮唐老歲年
慕容承
攜素饌過王維
行行西陌返駐幰問車公挾轂雙官騎應門五尺僮老
年如塞北強起離牆東為報壺丘子來人道姓蒙
丘為(嘉興人)
尋西山隠者不遇
絶頂一茆茨直下三十里扣關無僮僕窺室惟案几若
非巾柴車應是釣秋水差池不相見黽俛空仰止草色
新雨中松聲晩窗裏及兹契幽絶自足蕩心耳雖無賓
主意頗得清淨理興盡方下山何必待之子
題農夫廬舍
東風何時至已綠湖上山湖上春既早田家日不閒溝
塍流水處耒耜平蕪間薄暮飯牛罷歸來還閉關
泛若耶溪
結廬若耶裏左右若耶水無日不釣魚有時向城市谿
中水流急渡口水流寬每得樵風便往來殊不難一川
草長綠四時那得辨短褐衣妻兒餘糧及雞犬日暮鳥
雀稀穉子呼牛歸住處無隣里柴門獨掩扉
湖中寄王侍御
日日湖水上好登湖上樓終年不向郭過午始梳頭嘗
自愛杯酒得無相獻酬小僮能膾鯉少妾事蓮舟每有
南浦信仍期後月遊方春轉搖蕩孤興時淹留驄馬真
傲吏翛然無所求晨趨玉階下心許滄江流少别如昨
日何言經數秋應知方外事獨往非悠悠
尋廬山崔徵君
日高雞犬静門掩向寒塘夜竹深茅宇秋亭冷石牀住
山年已遠服藥夀偏長虚棄浮生者相逢益自傷
登潤州城
天末江城晩登臨客望迷春潮平島嶼殘雨隔虹蜺鳥
與孤帆遠煙和獨樹低鄉山何處是目斷廣陵西
送閻校書之越
南入剡中路草雲應轉微湖邊好花照山口細泉飛此
地饒古跡世人多忘歸經年松雪在永日世情稀芸閣
應相望芳時不可違
左掖梨花
冷豔全欺雪餘春乍入衣春風且莫定吹向玉階飛
石倉歴代詩選卷三十六
