石倉歴代詩選卷三
明曹學佺編
晉詩一
張華
勵志詩
大儀斡運天迴地遊四氣鱗次寒暑環周星火既夕忽
焉素秋凉風振落熠燿宵流
吉士思秋實感物化日與月與荏苒代謝逝者如斯曾
無日夜嗟爾庶士胡寧自舍
仁道不遐德輶如羽求焉斯至衆鮮克舉大猷玄漠將
抽厥緒先民有作貽我高矩
雖有淑姿放心縱逸出般于游居多暇日如彼梓材弗
勤丹漆雖勞樸斵終負素質
安心恬蕩棲志浮雲體之以質彪之以文如彼南畆力
耒既勤藨蓘致功必有豐殷
水積成川載瀾載清土積成山敲蒸鬱冥山不讓塵水
不辭盈勉爾含弘以隆德聲
門有車馬客行
門有車馬客問君何鄉士捷步往相訊果是舊隣里語
昔有故悲論今無新喜清晨相訪慰日暮何能巳詞端
競未究忽唱分途始前悲尚未弭後憂方復起
游俠篇
翩翩四公子濁世稱賢名龍虎相交争七國竝抗衡食
客三千餘門下多豪英遊說朝夕至辯士自縱横孟嘗
東出關濟身由雞鳴信陵西友魏秦人不窺兵趙信南
詛楚乃與毛遂行黃歇北適秦太子還入荆美哉游俠
士何以尚四卿我則異于是好古師老彭
博陵王宫俠曲
俠客樂幽險築室窮山隂燎獵野獸稀施網川無禽歲
暮飢寒至慷慨頓足吟窮令壯士激安能懷苦心干將
坐自拭繁弱控餘音耕佃窮淵陂種粟著劒鐔收秋狹
路間一擊重千金棲遲熊罷穴容與虎豹林身在法令
外縱逸常不禁
壯士篇
天地相震蕩回薄不知窮人物稟常格有始必有終年
時俛仰過功名宜速崇壯十懷憤激安能守虚冲乘我
大宛馬撫我繁弱弓長劒横九野高冠拂玄穹慷慨成
素霓嘯咤起清風震响駭八荒奮威曜四戎濯鱗滄海
畔馳騁大漠中獨步聖明世四海稱英雄
蕭史曲
蕭史愛長年嬴女吝童顔火粒願排棄霞霧好登攀龍
飛逸天路鳳起出秦關身去長不返簫聲時往還
荅何劭
吏道何其迫窘然坐自拘纓緌為徽纆文獻為可踰恬
曠苦不足煩促每有餘良朋貽新詩示我以遊娛穆如
灑清風煥若春華敷自昔同寮寀于今北園廬衰疾近
辱殆庶幾並懸輿散髮重隂下抱杖臨清渠屬耳聽鶯
鳴流目翫鯈魚從容養餘日聚樂于桑榆
洪鈞陶萬類大塊稟羣生明闇信異姿静躁亦殊形自
余及有識志不在功名虚恬竊所好文學少所經忝荷
既過任白日已西傾道長苦智短責重困才輕周任有
遺規其言明且清負乘為我戒夕惕坐自驚是用感嘉
貺寫心出中誠發篇雖温麗無乃違其情
駕言歸外庭放志永棲遲相伴步園疇春草鬱鬱滋榮
觀雖盈目親友莫與偕悟物增隆思結戀慕同儕援翰
屬新詩永懷有餘懷
情詩
清風動惟簾晨月照幽房佳人處遐遠蘭室無容光襟
情擁虚景輕衾覆空牀居歡惜夜促在戚怨宵長拊枕
獨歗歎感慨心内傷
遊目四野外逍遥獨延佇蘭蕙緣清渠繁華蔭綠渚佳
人不在兹取此欲誰與巢居知風寒穴處識隂雨不曾
遠别離安知慕儔侣
北方有佳人端坐鼓鳴琴終晨撫管絃日夕不成音憂
來結不解我思存所欽君子尋行役幽妾懷苦心初為
三載别于今久滯淫昔邪生戸牖庭内自成隂翔鳥鳴
翠偶草蟲相和吟心悲易感激俛仰淚流襟願託晨風
翼束帶侍衣衾
明月曜清景曨光照玄墀幽人守静夜迴身入空帷束
帶俟將朝廓落晨星稀假寐交精奭覿我佳人姿巧笑
媚歡靨聯娟眸與眉寤言增長歎悽然心獨悲
君居北海陽妾在江南隂懸邈極修途山川阻且深承
歡注隆愛結分投所欽銜恩䔍守義萬里託微心
雜詩
晷度隨天運四時互相承東壁正昏中涸隂寒節升繁
霜降當夕悲風中夜興朱火青無光蘭膏坐自凝重衾
無煖氣挾纊如懷冰伏枕終遥昔寤言莫予應永思慮
崇替慨然獨拊膺
逍遥遊春空容與綠池阿白蘋開素葉朱草茂丹華微
風搖茞若增波動芰荷榮彩曜中林流馨入綺羅王孫
遊不歸修路邈以遐誰與翫遺芳佇立獨咨嗟
荏苒日月運寒暑忽流易同好逝不存迢迢遠離析房
櫳自來風戸庭無行迹蒹葭生牀下蛛蝥網四壁懷思
豈不隆感物重鬱積遊雁北翼翔歸鴻知接翮來哉彼
君子無愁徒自隔
擬古
松生隴阪上百尺下無枝東南望河尾西北隱崑崖剛
氣振山籟朋鳥夜驚離悲凉貫年節葱翠恒若斯安得
草木心不怨寒暑移
招隱
棲遲四野外陸沈背當時循名掩不著藏器待無期羲
和策六龍弭節越崦嵫盛年俛仰過忽若振輕絲
傅玄
短歌行
長安高城層樓亭亭干雲四起上貫天庭蜉蝣何整行
如軍征蟋蟀何感中夜哀鳴蚍蜉愉樂粲粲其榮寤寐
念之誰知我情昔君視我如掌中珠何意一朝棄我溝
渠昔君與我如形如影何意一去心如流星昔君興我
兩心相結何意今日忽然兩絶
豫章行苦相篇
苦相身為女卑陋難再陳男兒當門戸墜地自生神雄
心志四海萬里望風塵女育無欣愛不為家所珍長大
逃深室藏頭羞見人垂淚適他鄉忽如雨絶雲低頭和
顔色素齒結朱唇跪拜無復數婢妾如嚴賓情合同雲
漢葵藿仰陽春心乖甚水火百惡集其身玉顔隨年變
丈夫多好新昔為形與影今為胡與秦胡秦時相見一
絶踰參辰
飲馬長城窟行
青青河邊草悠悠萬里道草生在春時遠道還有期春
至草不生期盡歎無聲感物懷思心夢想發中情夢君
如鴛鴦比翼雲間翔既覺寂無見曠如參與商河洛自
用固不如中岳安回流不及返浮雲往自還悲風動思
心悠悠誰知者懸景無停車忽如馳駟馬傾耳懷音响
轉目淚雙墮生存無會期要君黃泉下
豔歌行有女篇
有女懷芬芳媞媞步東廂蛾眉分翠羽明目發清揚丹
唇翳皓齒秀色若珪璋巧笑露歡靨衆媚不可詳令儀
希世出無乃古毛嬙頭安金步搖耳繫明月璫珠環約
素腕翠羽垂鮮光文袍綴藻黼玉體映羅裳容華既已
豔志節擬秋霜徽音冠青雲聲响流四方妙哉美媛德
宜配侯與王靈應萬世合日月時相望媒氏陳束帛羔
雁鳴前堂百兩盈中路起若鸞鳳翔凡夫徒踴躍望絶
殊參商
秋蘭篇
秋蘭蔭玉池池上清且芳芙蓉隨風發中有雙鴛鴦雙
魚自踴躍雙鳥自迴翔君期歴九秋與妾同衣裳
明月篇
皎皎明月光灼灼朝日暉昔為春蠶絲今為秋女衣丹
唇列素齒翠彩發蛾眉嬌子多好言歡合易為姿玉顔
盛有時秀色隨年衰常恐新間舊變故興細微浮萍本
無根非水將何依憂喜更相接樂極還自悲
車遥遥篇
車遥遥兮馬洋洋追思君兮不可㤀君安遊兮西入秦
願為影兮隨君身君在隂兮影不見君依光兮妾所願
雜詩
志士惜日短愁人知夜長攝衣步前庭仰觀南雁翔玄
景隨形運流响歸空房清風何飄颻微月出西方繁星
依青天列宿自成行蟬鳴高樹間野鳥號東廂纖雲時
髣髴渥露沾我裳良時無停景北斗忽低昂常恐寒節
至凝氣結為霜落葉隨風摧一絶如流光
傅咸
贈何劭王濟
日月光太清列宿曜紫微赫赫大晉朝明明闢皇闈吾
兄既鳳翔王子亦龍飛雙鸞遊蘭渚二離揚清暉携手
升玉階並坐侍丹帷金鐺綴惠文煌煌發令姿斯榮非
攸庶繾綣情所希豈不企高蹤麟趾邈難追臨川靡芳
餌何為守空坻槁葉待風飄逝將與君違違君能無戀
尸素當言歸歸身蓬蓽廬樂道以忘飢進則無云補退
則恤其私但願隆弘美王度日清夷
棗據
遊覽
矯足登雲閣相伴步九華徙倚憑高山仰攀桂樹柯延
首觀神州迴睛盻曲阿芳林挺修榦一歲再三花何以
濟不朽嘘吸潄朝霞重巖吐神溜傾觴挹湧波恢恢大
道間人事足為多
雜詩
吳寇未殄滅亂象侵邊疆天子命上宰作藩于漢陽開
國建元士玉帛聘賢良子非荆山璞謬登和氏場羊質
服虎文燕翼假鳳翔既懼非所任怨彼南路長千里既
悠邈路次限關梁僕夫罷遠涉車馬困山岡深谷下無
底高巖暨穹蒼豐草停滋潤霧露沾衣裳玄林結隂氣
不風自寒凉顧瞻情感切悽愴心哀傷士生則懸弧有
事在四方安得恒逍遥端坐守閨房引義割外情内感
實難忘
劉伶
北邙客舍詩
泱漭望舒隱黤黮玄夜隂寒雞思天曙擁翅吹長音蛟
蚋歸豐草枮葉散蕭林陳醴發悴顔色歈暢真心縕被
終不曉斯歎信難任何以除斯歎付之與瑟琴長笛响
中夕聞此消胸襟
陸機
短歌行
置酒高堂悲歌臨觴人夀幾何逝如朝霜時無重至華
不再揚蘋以春暉蘭以秋芳來日苦短去日苦長今我
不樂蟋蟀在房樂以會興悲以别章豈曰無感憂為子
忘我酒既旨我肴既臧短歌有詠長夜無荒
日出東南隅行
扶桑升朝暉照此高臺端高臺多妖麗濬房出清顔淑
貌耀皎日惠心清且閒美目揚玉澤蛾眉象翠翰鮮膚
一何潤秀色若可餐窈窕多儀容婉媚巧笑言暮春春
服成粲粲綺與紈金雀垂藻翹瓊佩結瑶璠方駕揚清
塵濯足洛水瀾藹藹風雲會佳人一何繁南崖充羅幕
北渚盈軿軒清川含藻景高岸被華丹馥馥芳袖揮泠
泠纖指彈悲歌吐清响雅舞播幽蘭丹唇含九秋妍迹
陵七盤赴曲迅驚鴻蹈節如集鸞綺態隨顔變沈姿無
定源俯仰紛阿那顧步咸可歡遺芳結飛飈浮景映清
湍冶容不足詠春遊良可歎
長歌行
逝矣經天日悲哉帶地川寸隂無停晷尺波豈徒旋年
往信勁矢時來亮急弦遠期鮮克及盈數固希全容華
夙夜零體澤坐自捐兹物苟難停吾夀安得延俛仰逝
將過倏忽幾何間慷慨亦焉訴天道良自然但恨功名
薄竹帛無所宣迨及歲未暮長歌乘我閒
從軍行
苦哉遠征人飄飄窮四遐南陟五嶺巔北戍長城阿深
谷邈無底崇山鬱嵯峨奮臂攀喬木振迹涉流沙隆暑
固已慘凉風嚴且苛夏條集鮮藻寒冰結衝波胡馬如
雲屯越旗亦星羅飛鋒無絶影鳴鏑自相和朝食不免
胄夕息常負戈苦哉遠征人撫心悲如何
飲馬長城窟行
驅馬陟隂山山高馬不前往問山隂候勁虜在燕然戎
車無停軌旌旆屢徂遷仰憑積雪巖俯陟堅冰川冬來
秋未返去家邈以綿獫狁亮未夷征人豈徒旋末德争
先鳴凶器無兩全師克薄賞行軍没微軀捐將遵甘陳
迹收功單于旃振旅勞歸士受爵藁街傳
門有車馬客行
門有車馬客駕言發故鄉念君久不歸濡跡涉江湘投
袂赴門塗攬衣不及裳拊膺携客泣掩淚叙温凉借問
邦族間惻愴論存亡親友多零落舊齒皆凋喪市朝忽
遷易城闕或丘荒墳壟日月多松栢鬱芒芒天道信崇
替人生安得長慷慨惟平生俛仰獨悲傷
梁甫吟
玉衡既已驂羲和若飛凌四運循環轉寒暑自相承冉
冉年時暮迢迢天路徵招搖東北指大火西南昇悲風
無絶响玄雲互相仍豐冰憑川結零露彌天凝年命時
相逝慶雲鮮克乘履信多愆期思順焉足憑慷慨臨川
响非此孰為興哀吟梁甫巔慷慨獨拊膺
班婕好
婕妤去辭寵淹留終不見寄情在玉階託意惟團扇春
苔暗階除秋草蕪高殿黃昏履綦絶愁來空雨面
駕言出北闕行
駕言出北闕躑躅遵山陵長松何鬱鬱丘墓互相承念
昔徂殁子悠悠不可勝安寢重冥廬天壤莫能興人生
何所促忽如朝露凝辛苦百年間戚戚如履冰仁智亦
何補遷化有明徵求仙鮮克仙太虚不可凌良會罄美
服對酒宴同聲
君子有所思行
命駕登北山延佇望城廓廛里一何盛街巷紛漠漠甲
第崇高闥洞房結阿閣曲池何湛湛清川帶華薄邃宇
列綺窗蘭室接羅幕淑貌色斯升哀音承顔作人生誠
行邁容華隨年落善哉膏梁士營生奥且博宴安消靈
根鴆毒不可格無將肉食資取笑葵與藿
悲哉行
遊客芳春林春芳傷客心和風飛清響鮮雲垂薄隂蕙
草饒淑氣時鳥多好音翩翩鳴鳩羽喈喈倉庚音幽蘭
盈通谷長秀被高岑女蘿亦有託蔓葛亦有尋傷哉客
遊士憂思一何深目感隨氣草耳悲詠時禽寤寐多遠
念緬然若飛沈願託歸風響寄言遺所欽
齊謳行
營丘負海曲沃野爽且平洪川控河濟崇山入高冥東
被姑尤側南界聊攝城海物錯萬類陸産尚千名孟諸
吞楚夢百二侔秦京惟師恢東表桓后定周傾天道有
迭代人道無久盈鄙哉牛山歎未及至人情爽鳩苟已
徂吾子安得停行行將復去長存非所營
為顧彦先贈婦
辭家遠行遊悠悠三千里京洛多風塵素衣化為緇修
身悼憂苦感念同懷子隆思亂心曲沈歡滯不起歡沈
難克興心亂誰為理願假歸鴻翼飜飛遊江氾
其二
東南有思婦長歎充幽闥借問歎何為佳人𦕈天末游
宦久不歸山川阻且闊形影參商乖音息曠不逹離合
非有常譬彼絃與筈願保金石軀慰妾長飢渴
擬今日良宴會
閒夜命歡友置酒迎風館齊童梁甫吟秦娥張女彈哀
音繞棟宇遺響入雲漢四座咸同志羽觴不可算高談
一何綺蔚若朝霞爛人生無幾何為樂常苦宴譬彼伺
晨烏揚聲當及旦曷為恒憂苦守此貧與賤
擬迢迢牽牛星
昭昭清漢輝粲粲光天步牽牛西北迴織女東南顧華
容一何冶揮手如振素怨彼河無梁悲此年歲暮跂彼
無良緣睆焉不得度引領望大川雙涕如霑露
擬涉江采芙蓉
上山采瓊蘂窮谷饒芳蘭采采不盈掬悠悠懷所歡故
鄉一何曠山川阻且難沈思鍾萬里躑躅獨吟歎
擬青青河畔草
靡靡江蘺草熠熠生河側皎皎彼姝女阿那當軒織粲
粲妖冶容灼灼美顔色良人遊不歸偏棲獨隻翼空房
來悲風中夜起歎息
擬明月何皎皎
安寢北堂上明月入我牖照之有餘輝攬之不盈手凉
風遶曲房寒蟬鳴高柳踟蹰感節物我行永已久游宦
會無期離思難常守
擬庭中有竒樹
歡友蘭時往迢迢匿音徽虞淵引絶景四節逝若飛芳
草久已茂佳人竟不歸躑躅遵林渚惠風入我懷感物
戀所歡采之欲遺誰
招隱詩
明發心不夷振衣聊躑躅躑躅欲安之幽人在浚谷朝
采南澗藻夕息西山足輕條象雲構密葉成翠幄激楚
佇蘭林迴芳薄秀木山溜何泠泠飛泉漱鳴玉哀音附
靈波頹響赴層曲至樂非有假安事澆淳樸富貴苟難
圖税駕從所欲
園葵
種葵北園中葵生鬱萋萋朝榮東北傾夕穎西南晞零
露垂鮮澤朗月耀其輝時逝柔風戢歲暮商猋飛層雲
無温液嚴霜有凝威幸蒙高墉德玄景蔭素蕤豐條並
春盛落葉後秋衰慶彼晩凋福忘此孤生悲
陸雲
贈汲郡太守
於穆皇晉豪彦實蕃天罔振維有聖貞觀鳴鳥在林良
駿即閑萃彼俊乂時亮庶官
抑抑奚生天篤其淳芳穎蘭揮瓊光玉振沈機照物妙
思考神思我善問觀德古人
善問伊何惠音孔韶肇允衡門翻飛宰朝肅雍芳林芬
響凌霄穆矣和風育爾清休
亦既有試出宰邦家之子于行民固謳歌風澄俗儉化
静世波芒芒既庶且樂于和
我有好爵既成爾服入贊崇華遂登帷幄時文聖宰天
祚方穀朔風徽止鴻漸雲嶽
悠悠斯民三代直道我非明德惟奚攸考緝熙暉章天
祿來保惠心無競豐化有造
樂只君子茂德攸綏嗟我懷人式是言歸聿言來集如
翼斯揮日予不惠照爾清暉
職思既殊亦各有司念我同僚悲爾異事之子之遠悠
悠我思雖無贈之歌以言志
贈顧彦先
玄黃挺秀誕受至真行該其尚德備其新光瑩之偉隋
卞同珍騰都之駿龍鳳合塵
皇皇明哲應期繼聲華暎殊域實鎮天庭入輔出輔乾
乾靡寧夏發凉臺我雨我暑冬違邦族風霜是處嗟彼
獨宿誰與晤語飄飄艱辛非禹孰舉言念君子悵惟心
楚
悠悠山川驍驍征遐陟升嶣嶤降涉洪波言無不利乘
嶮而嘉人懷思慮我保其和
邂逅相遇良願乃從不逢知已誰濟予躬莫攀莫附愧
我高風時過年邁晻冉桑榆晞光賴潤亦在斯須假我
夷塗頓不忘軀氾子津川桴不失浮無愛餘暉遂暗東
嵎
幽幽東嵎戀彼西歸瞻儀情感聆音心悲之子于邁夙
夜京畿王事多難仲焉徘徊
荅顧秀才
芒芒上玄有物有則厥初造命立我藝則爰兹族類有
覺先識斯文未喪誕育明德
允矣顧生載靈之和沈根芳沼濯秀蘭波淵翹戢穎景
茂凌華惟是德心是用閑邪
德心伊何行歸于周希高仰峻企遠懷悠匪願在明靡
倦斯幽凡我同朋瞻言清休
慎終追遠俾民歸厚言若有行及予携手何以恤我其
仁孔有心之云愛隆敬其久
既邁斯仁亦迪兹文藻不雕樸華不變淳有斐君子如
珪如璠仰欽德類依懷惠詮式揚好問邦家于宣
失題
思樂芳林言采其菊衡薄遵塗中原有菽登彼修巒在
林寤宿仿彿佳人清顔如玉
予美亡此誰為適道容與俟之玄髮方皓躑躅山阿玩
此芳草願飱其穎庶以遺老
亹亹嘉時飄忽棄子有瞻逝深永歎潛滸登願扶桑仰
結飛晷伊人匪存遺芳孰與
精氣為物或降或升徂落攸往神竒有登死生為徒存
亡曷勝謂予不信遺籍有徵
閒居外物静言樂幽繩樞增結甕牖綢繆和神當春清
節為秋天地則爾戸庭已悠
嗟我懷人悠悠其潛念昔先烈有懷所欽駭情玩世堂
允南金瓊輝邈矣誰適為心明發興言慷慨芳林
南山五首
南山酬至德也有退仕衡門修道以養和棄物以
存神民思其治士懷其德或思置之列位或思從
之信宿詩人嘉與此賢當年相遇又屢獲德音情
歡心至故作是詩焉
陟彼南山言采其蕭樂只君子邦家之翹克茂厥猶輶
德是收聊道以險廣愛以周嗟我懷人永好千秋
瞻彼江潭言釣其鱮有美碩人自公退處羔裘逍遥輶
德是舉白駒遯時世事孰與我思猗人寘之晉序有客
信信獨寤寐語
天高地卑玄黃絪緼人道交泰自昔先民躭文合好輔
德與仁管叔罕僑曠世難隣修組施結玄弁生塵咨我
與子遘會當身琴瑟在御永愛纏綿
瞻彼江澳言詠其潭所謂伊人在水之隂養和以泰樂
道之潛衣錦尚綗至樂是躭興言永思繫懷所欽愛而
不見獨寤寐吟
詩以言志先民是經乃惠嘉訊德音惟馨欽詠繁藻永
結中情華文傷實世士所營逹人神化反之混冥交棄
其數言取其誠思與哲人獨寳其貞
潘岳
金谷集作詩
王生和鼎實石子鎮海沂親友各言邁中心悵有違何
以叙離思携手遊郊畿朝發晉京陽夕次金谷湄迴溪
縈曲阻峻阪路威夷綠池汎淡淡青柳何依依濫泉龍
鱗瀾激波連珠揮前庭樹沙棠後園植烏椑靈囿繁石
榴茂林列芳棃飲至臨華沼遷坐登隆坻玄醴染朱顔
但愬杯行遲揚桴撫靈鼔簫管清且悲春榮誰不慕歲
寒良獨希投分寄石友白首同所歸
河陽縣作
微身輕蟬翼弱冠忝嘉招在疚妨賢路再升上宰朝猥
荷公叔舉連陪厠王寮長歗歸東山擁耒耨時苗幽谷
茂纖葛峻巖敷榮條落英隕林趾飛莖秀陵喬卑高亦
何常升降在一朝徒恨良時泰小人道遂消譬如野田
蓬幹流隨風飄昔倦都邑遊今掌河朔徭登城眷南顧
凱風揚微綃洪流何浩蕩修芒鬱岧嶤誰謂晉京遠室
邇身實遼誰謂邑宰輕令名患不劭人生天地間百年
孰能要熲如槁石火瞥若截道飈齊都無遺聲桐鄉有
餘謠福謙在純約害盈由矜驕雖無君人德視民庶不
恌
内顧詩
静居懷所歡登城望四澤春草鬱青青桑柘何奕奕芳
林振朱榮渌水激素石初征冰未泮忽焉袗絺綌漫漫
三千里迢迢遠行客馳情戀朱顔寸隂過盈尺夜愁極
清晨朝悲終日夕山川信悠永願言良弗獲引領訊歸
期沈思不可釋
獨悲安所慕人生若朝露綿邈寄絶域眷戀想平素爾
情既來追我心亦還顧形體隔不逹精爽交中路不見
山下松隆冬不易故不見澗邊栢歲寒守一度無謂希
見疎在遠分彌固
悼亡
荏苒冬春謝寒暑忽流易之子歸窮泉重壤永幽隔私
懷誰克從淹留亦何益僶俛恭朝命迴心返初役望廬
思其人入室想所歴幃屏無髣髴翰墨有餘跡流芳未
及歇遺挂猶在壁悵怳如或存周遑忡驚惕如彼翰林
鳥雙棲一朝隻如彼游川魚比目中路析春風緣隟來
晨霤承簷滴寢息何時忘沈憂日盈積庶幾有時衰莊
缶猶可擊
皎皎窗中月照我室南端清商應秋至溽暑隨節闌凜
凜凉風升始覺夏衾單豈曰無重纊誰與同歲寒歲寒
無與同朗月何朧朧展轉眄枕席長簟竟牀空牀空委
清塵室虚來悲風獨無李氏靈髣髴覩爾容撫衿長歎
息不覺涕沾胸沾胸安能已悲懷從中起寢興目存形
遺音猶在耳上慚東門吳下愧蒙莊子賦詩欲言志此
志難具紀命也可奈何長戚自令鄙
哀詩
摧如葉落樹邈若雨絶天雨絶有歸雲葉落何時連山
氣冐岡嶺長風鼓松栢堂虚聞鳥聲室暗如日夕晝愁
奄逮昏夜思忽終昔展轉獨悲窮泣下沾枕席人居天
地間飄若遠行客先後詎能幾誰能弊金石
潘尼
荅陸士衡
顧兹蓬蔚厠根蘭陂膏澤雖均華不足披逮春不茂未
秋先萎子濯鱗翼我挫羽儀願言難常載合載離昔遊
禁闥祗畏夕惕今放丘園縱心夷易口詠新詩目玩文
跡予志耕圃爾勤王役慚無琬琰以酬尺璧
三月三日洛水作
晷運無窮已時逝焉可追斗酒足為歡臨川胡獨悲暮
春春服成百草敷英蕤聊為三日遊方駕結龍旂廊廟
多豪傑都邑有豔姿朱軒蔭蘭臯翠幕映洛湄臨崕濯
素手涉水搴輕衣沈鈎出比目舉弋落雙飛羽觴乘波
進素爼隨流歸
贈榮陽太守吳子仲
大晉盛得人儲宫畜髦士吳侯降高質割符授千里垂
覆豈他鄉迴光臨桑梓寮類感岐路黎庶思知恥老氏
喻小鱗曹參寄獄士無謂敝邑陋覆簣由兹起
送盧景宣
楊朱焉所哭岐路重别離屈原何傷悲生離情獨哀知
命雖無憂倉卒意低迴歎氣從中發灑淚隨襟頽九重
不常鍵閶闔有時開愧無紵衣獻貽言取諸懷
迎大駕
南山鬱岑崟洛川迅且急青松蔭修嶺綠繁被廣隰朝
日順長途夕暮無所集歸雲乘㦥浮凄風尋帷入道逢
深識士舉手對吾揖世故尚未夷崤函方險澁狐狸夾
兩轅豺狼當路立翔鳳嬰籠檻騏驥見維縶爼豆昔嘗
聞軍旅素未習且少停君駕徐待干戈戢
左思
詠史
弱冠弄柔翰卓犖觀羣書著論准過秦作賦擬子虚邊
城苦鳴鏑羽檄飛京都雖非甲胄士疇昔覽穰苴長嘯
激清風志若無東吳鉛刀貴一割夢想騁良圖左眄澄
江湘右盻定羌胡功成不受爵長揖歸田廬
鬱鬱澗底松離離山上苗以彼徑寸莖蔭此百尺條世
胄躡高位英俊沈下僚地勢使之然由來非一朝金張
藉舊業七葉珥漢貂馮公豈不偉白首不見招
吾希段干木偃息藩魏君吾慕魯仲連談笑却秦軍當
世貴不羈遭難能解紛功成恥受爵高節卓不羣臨組
不肯緤對珪寧肯分連璽曜前庭比之猶浮雲
濟濟京城内赫赫王侯居冠蓋蔭四術朱輪竟長衢朝
集金張館暮宿許史廬南隣擊鐘磬北里吹笙竽寂寂
揚子宅門無卿相輿寥寥空宇中所講在玄虚言論凖
宣尼辭賦擬相如悠悠百世後英名擅八區
皎天舒白日靈景耀神州列宅紫宫裏飛宇若雲浮峨
峨高門内藹藹皆王侯自非攀龍客何為歘來遊被褐
出閶闔高步追許由振衣千仞岡濯足萬里流
荆軻飲燕市酒酣氣益震哀歌和漸離謂若旁無人雖
無壯士節與世亦殊倫高眄邈四海豪右何足陳貴者
雖自貴視之若埃塵賤者雖自賤重之若千鈞
主父宦不逹骨肉還相薄買臣困採樵伉儷不安宅陳
平無産業歸來翳負郭長卿還成都壁立何寥廓四賢
豈不偉遺烈光篇籍當其未遇時憂在填溝壑英雄有
迍邅由來自古昔何世無竒才遺之在草澤
習習籠中鳥舉翮觸四隅落落窮巷士抱影守空廬出
門無通路枳棘塞中途計策棄不收塊若枯池魚外望
無寸祿内顧無斗儲親戚還相蔑朋友日夜疎蘇秦北
游說李斯西上書俛仰生榮華咄嗟復彫枯飲河期滿
腹貴足不願餘巢林棲一枝可為逹士模
招隱
策杖招隱士荒塗横古今巖穴無結構丘中有鳴琴白
雲停隂岡丹葩曜陽林石泉漱瓊瑶纖鱗或浮沈非必
絲與竹山水有清音何事待嘯歌灌木自悲吟秋菊兼
餱糧幽蘭間重襟躊躇足力煩聊欲投吾簪
經始東山廬果下自成榛前有寒泉井聊可瑩心神峭
蒨青葱間竹栢得其真弱枝棲霜雪飛榮流餘津爵服
無常玩好惡有屈伸結綬生纏牽彈冠去埃塵惠連非
吾屈首陽非吾仁相與觀所尚逍遥撰良辰
雜詩
秋風何冽冽白露為朝霜柔條旦夕勁綠葉日夜黃明
月出雲崖皦皦流素光披軒臨前庭嗷嗷晨鳥翔高志
局四海塊然守空堂壯齒不恒居歲暮常慨慷
張翰
雜詩
暮春和氣應白日照園林青條若總翠黃華如散金嘉
卉亮有觀顧此難久躭延頸無良塗頓足託幽深榮與
壯俱去賤與老相尋歡樂不照顔慘愴發謳吟謳吟何
嗟及古人可慰心
張載
贈虞顯度
疇昔協蘭芳繾綣在華年嘉好結平素分著寮友前謂
得終遐日綢繆永周旋吾子遭不造遘閔丁憂艱俾我
失良朋誰與吐話言一日為三秋歲況乃三年離居一
何闊結思如迴川
招隱詩
出處雖殊途居然匪輕易山林有悔恡人間實多累鵷
雛翔窮冥蒲且不能視鸛鷺遵臯渚數為矰所繫隱顯
雖在心彼我共一地不見巫山火芝艾豈相離去來捐
時俗超然辭世偽得意在丘中安事愚與智
七哀
秋風吐商氣蕭瑟掃前林陽鳥收和響寒蟬無餘音白
露中夜結木葉柯條森朱光馳北陸浮景忽西沈顧望
無所見惟覩松栢隂肅肅高桐枝翩翩棲孤禽仰聽離
鴻鳴俯聞蜻蛚吟哀人易感傷觸物增悲心丘隴日已
遠纏綿彌思深憂來令髮白誰云愁可任裵&KR0966;向長風
淚下沾衣襟
張協
詠史
昔在西京時朝野多歡娛藹藹東都門羣公祖二疎朱
軒曜金城供悵臨長衢逹人知止足遺榮忽如無抽簪
解朝衣散髮歸海隅行人為隕涕賢哉此大夫揮金樂
當年歲暮不留儲顧謂四座賓多財為累愚清風激萬
代名與天壤俱咄此蟬冕客君紳宜見書
雜詩
秋夜凉風起清氣蕩暄濁蜻蛚吟階下飛蛾拂明燭君
子從遠征佳人守煢獨離居幾何時鑽燧忽改木房櫳
無行迹庭草萋以綠青苔依空墻蜘蛛網四屋感物多
所懷沈憂結心曲
大火流坤維白日馳西陸浮陽映翠林迴飈扇綠竹飛
雨灑朝蘭輕露棲叢菊龍蟄暄氣凝天高萬物肅弱條
不重結芳蕤豈再馥人生瀛海内忽如鳥過目川上之
歎逝前修以自勖
金風扇素節丹霞啓隂期騰雲似湧煙密雨如散絲寒
花發黃采秋草含綠滋閒居翫萬物離羣戀所思案無
蕭氏牘庭無貢公綦高尚遺王侯道積自成基至人不
嬰物餘風足染時
朝霞迎白日丹氣臨湯谷翳翳結繁雲森森散雨足輕
風摧勁草凝霜竦高木密葉日夜疎叢林森如束疇昔
歎時遲晩節悲年促歲暮懷百憂將從季主卜
述職投邊城羈束戎旅間下車如昨日望舒四五圓借
問此何時蝴蝶飛南園流波戀舊浦行雲思故山閩越
衣文蛇胡馬願度燕風土安所習由來有固然
結宇窮岡曲耦耕幽藪隂荒庭寂以閒幽岫峭且深凄
風起東谷有渰興南岑雖無箕畢期膚才自成霖澤雉
登壟雊寒猿擁條吟溪壑無人跡荒楚鬱蕭森投耒循
岸垂時聞樵採音重基可擬志迴淵可比心養真尚無
為道勝貴陸沈遊思竹素園寄辭翰墨林
王讚
雜思
朔風動秋草邊馬有歸心胡寧久分析靡靡忽至今王
事離我志殊隔過商參昔往鶬鶊鳴今來蟋蟀吟人情
懷舊鄉客鳥思故林師涓久不奏誰能宣我心
孫楚
征西官屬送于陟陽候作詩
晨風飄岐路零雨被秋草傾城遠追送餞我千里道三
命皆有極咄嗟安可保莫大于殤子彭𥅆猶為夭吉凶
如糾纆憂喜相紛繞天地為我罏萬物一何小逹人垂
大觀誡此苦不早乖離即長衢惆悵盈懷抱孰能察其
心鑒之以蒼昊齊契在今朝守之與偕老
石崇
王明君辭
王明君者本是王昭君以觸文帝諱改之匈奴盛請
婚于漢元帝以後宫良家子昭君配焉昔公主嫁烏
孫令琵琶馬上作樂以慰其道路之思其送昭君亦
必爾也其造新曲多哀怨之聲故叙于紙云爾
我本漢家子將適單于庭辭訣未及終前驅已抗旌僕
御涕流離轅馬悲且鳴哀鬱傷五内泣淚沾朱纓行行
日已遠遂造匈奴城延我于穹廬加我閼氏名殊類非
所安雖貴非所榮父子見凌辱對之慚且驚殺身良不
易默默以苟生苟生亦何聊積思常憤盈願假飛鴻翼
乘之以遐征飛鴻不我顧佇立以屏營昔為匣中玉今
為糞上英朝華不足歡甘與秋草并傳語後世人遠嫁
難為情
思歸引
思歸引歸河陽假予翼鴻鶴高飛翔經芒阜濟河梁整
我舊館心悦康清渠激魚傍徨雁驚泝波羣相將終日
周覽樂無方登雲閣列姬姜拊絲竹叩宫商宴華池酌
玉觴
翔風
怨詩
春華誰不美卒傷秋落時突煙還自低鄙退豈所期桂
芳徒自蠧失愛在蛾眉坐見芳時歇憔悴空自嗤
曹攄
思友人
密雲翳陽景霖潦淹庭除嚴霜彫翠草寒風振纖枯凛
凜天氣清落落卉木疎感時歌蟋蟀思賢詠白駒情隨
玄隂滯心與迴飈俱思心何所懷懷我歐陽子精義測
玄奥清機發妙理自我别旬朔微言絶于耳褰裳不足
難清揚未可俟延首出階檐佇立增想似
感舊
富貴他人合貧賤親戚離廉藺門易軌田竇相奪移晨
風集茂林棲鳥去枯枝今我惟困蒙羣士所背馳鄉人
敦懿義濟濟蔭光儀對賓頌有客舉觴詠露斯臨樂何
所歎素絲與路岐
棗腆
贈石季倫
深蒙君子眷雅顧出羣俗受寳取諸懷所贈非珠玉凡
我二三子執手携玉腕嘉言從所好企予結雲漢望風
整輕翮因虚舉雙翰朝遊清渠側日夕登高館翕如翔
雲會忽若驚風散分給懷析離對樂增累歎
郭泰機
荅傳咸
皦皦白素絲織為寒女衣寒女雖妙巧不得秉杼機天
寒知運速况復雁南飛衣工秉刀尺棄我忽若遺人不
取諸身世事焉所希况復已朝餐曷由知我飢
劉琨
朝發廣莫門暮宿丹水山左手彎繁弱右手揮龍淵顧
瞻望宫闕俯仰御飛軒據鞍長歎息淚下如流泉繫馬
長松下發鞍高岳頭烈烈悲風起泠泠澗水流揮手長
相謝哽咽不能言浮雲為我結歸鳥為我旋去家日已
遠安知存與亡慷慨窮林中抱膝獨摧藏麋鹿遊我前
猿猴戲我側資糧既乏盡薇蕨安可食攬轡命徒侣吟
歗絶巖中君子道微矣夫子故有窮惟昔李騫期寄在
匈奴庭忠信反獲罪漢武不見明我欲竟此曲此曲悲
且長棄置勿重陳重陳我心傷
胡姬年十五
虹梁照曉日渌水泛香蓮如何十五少含笑當壚前花
將面自許人共影相憐回頭堪百萬價重為時年
郭璞
遊仙詩
京華游俠窟山林隱遯棲朱門何足榮未若託蓬萊臨
源挹清波陵岡掇丹荑靈谿可潛盤安事登雲梯漆園
有傲吏萊氏有逸妻進則保龍見退則觸籓羝高蹈風
塵外長揖謝夷齊
青溪千餘仞中有一道士雲生梁棟間風出窗戸裏借
問此阿誰云是鬼谷子翹迹企穎陽臨河思洗耳閶闔
西南來潛波渙鱗起靈妃顧我笑粲然啓玉齒蹇修時
不存要之將誰使
翡翠戲蘭苕容色更相鮮綠蘿結高林蒙籠蓋一山中
有冥寂士静歗撫清絃放情凌霄外嚼蘂挹飛泉赤松
臨上遊駕鴻乘紫煙左挹浮丘袖右拍洪崖肩借問蜉
蝣輩寧知龜鶴年
逸翮思拂霄迅足羡遠遊清源無增瀾安得運吞舟珪
璋雖特逹明月難闇投潛穎怨清陽陵苕哀素秋悲來
惻丹心零淚緣纓流
王鑒
七夕觀織女
牽牛悲殊館織女悼離家一稔期一宵此期良可嘉赫
奕玄門開飛閣鬱嵳峩隱隱驅千乘闐闐越星河六龍
奮瑶轡文螭負瓊車火丹秉瑰燭素女執瓊華綘旗若
吐電朱蓋如振霞雲韶何嘈嗷靈鼓鳴相和停軒佇高
眄眷子在岌峩澤因芳露沾恩附蘭風加明發相從遊
翩翩鸞鷟羅同遊不同觀念子憂怨多敬因三祝末以
爾屬皇娥
江逌
詠秋
祝融解炎轡蓐收起凉駕高風催節變凝露督物化長
林悲素秋茂草思朱夏鳴雁薄雲嶺蟋蟀吟深榭寒蟬
向夕號驚飈激中夜感物增人懷悽然無欣暇
李充
嘲友人
同好齊歡愛纏綿一何深子既識我情我亦知子心燕
婉歴年歲和樂如瑟琴良辰不我俱中闊似商參爾隔
北山陽我分南川隂嘉會罔克從積思安可任目想妍
麗姿耳存清媚音修晝興永念遥夜獨悲吟逝將尋行
役言别泣沾巾願爾降玉趾一顧重千金
庾闌
三月三日
心結湘川渚目散冲霄外清泉吐翠流渌醽漂素瀨悠
想盼長川輕瀾渺如帶
觀石鼔
命駕觀竒逸徑騖造靈山朝濟清溪岸夕憩五龍泉鳴
石含潛響雷駭震九天妙化非不有莫知神自然翔霄
拂翠嶺綠澗漱巖間手澡春泉潔目翫陽葩鮮
衡山
北眺衡山首南晲五嶺末寂坐挹虚恬運目情四豁翔
虬凌九霄陸鱗困濡沬未體江湖悠安識南溟闊
採藥
採藥靈山㟽結駕登九嶷懸崕溜石髓芳谷吐丹芝泠
泠雲珠落漼漼石蜜滋鮮景染冰顔妙氣翼冥期霞光
煥靃靡虹景照參差椿夀自有極槿花何用疑
曹毗
詠史
軒轅應玄期幼能總百神體鍊五靈妙氣含雲露津慘
石曾城岫鑄鼎荆山濱豁然天扉開飄然跨騰鱗儀轡
灑長風褰裳躡紫宸
詠冬
緜邈冬夕永凜厲寒氣升離葉向晨落長風振條興夜
静輕響起天清月輝澄寒冰盈渠結素霜竟櫩凝今載
忽已暮來紀奄復仍
夜聽搗衣
寒興御䊵素佳人理衣衾冬夜清且永皓月照堂隂纖
手疊輕素朗杵叩鳴砧清風流繁節迴飈灑微吟嗟此
嘉運速悼彼幽滯心二物感予懷豈但聲與音
許詢
竹扇
良工眇芳林妙思觸物騁篾疑秋蟬翼團取望舒景
袁山松
菊
靈菊植幽崖擢穎陵寒飈春露不染色秋霜不改條
王羲之
蘭亭集詩(并序)
永和九年歲在癸丑暮春之初會于會稽山隂之
蘭亭修禊事也羣賢畢至少長咸集此地有崇山
峻嶺茂林脩竹又有清流激湍映帶左右引以為
流觴曲水列坐其次雖無絲竹管絃之盛一觴一
詠亦足以暢叙幽情是日也天朗氣清惠風和暢
仰觀宇宙之大俯察品類之盛所以遊目騁懷足
以極視聽之娛信可樂也夫人之相與俯仰一世
或取諸懷抱晤言一室之内或因寄所托放浪形
骸之外雖趨舍萬殊静躁不同當其欣于所遇暫
得于已快然自足不知老之將至及其所之既倦
情隨事遷感慨係之矣向之所欣俛仰之間以為
陳迹猶不能不以之興懷况修短隨化終期于盡
古人云死生亦大矣豈不痛哉每攬昔人興感之
由若合一契未嘗不臨文嗟悼不能喻之于懷固
知一死生為虚誕齊彭殤為妄作後之視今亦由
今之視昔悲夫故列叙時人錄其所述雖世殊事
異所以興懷其致一也後之覽者亦將有感于斯文
代謝鱗次忽焉以周欣此暮春和氣載柔詠彼舞雩異
世同流迺携齊契散懷一邱
仰視碧天際俯瞰淥水濱寥閴無涯觀寓目理自陳大
矣造化工萬殊莫不均羣籟雖參差適我無非親
瑯琊王友謝安二首
伊昔先子有懷春遊契兹言執寄傲林丘森森連領茫
茫原疇迥霄垂霧凝泉散流
相與欣佳節率爾同褰裳薄雲羅景物微風翼輕航醇
醪陶丹府兀若遊羲唐萬殊混一理安復覺彭殤
左司馬孫綽二首
春詠登臺亦有臨流懷彼伐木宿此良儔修竹蔭沼旋
瀨縈丘穿池激湍連濫觴舟
流風拂枉渚停雲蔭九臯鶯語吟修竹游鱗戲瀾濤携
筆落雲藻微言剖纖毫時珍豈不甘忘味在聞韶
陳郡袁嶠之二首
人亦有言得意則歡佳賓來臻相與遊盤微音迭詠馥
焉若蘭苟齊一致遐想揭竿
四眺華林茂俯仰晴川渙激水流芳醪豁爾累心散遐
想逸民軌遺音良可玩古人詠舞雩今也同斯歎
石倉歷代詩選卷三
