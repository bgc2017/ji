石倉歴代詩選卷五
明曹學佺編
宋詩
文帝
登景陽樓
崇堂臨萬雉層樓跨九成瑶軒籠翠幌組幕翳雲屏階
上曉露潔林下夕風清蔓藻嬛綠葉芳蘭媚紫莖極望
周天險留察浹神京交渠紛綺錯列植發華英
北伐
季文鑒禍先辛生識機始崇眷非無徵興廢要有以自
昔淪中畿倏焉盈百祀不覩南雲隂但見胡塵起亂極
治方形塗泰由積否方欲除遺氛矧乃穢邊鄙眷言悼
斯民納隍良在已逝將振弘綱一麾同文軌
孝武帝
丁督護歌
聞歡去北征相送直瀆浦只有淚可出無復情可吐
督護初征時儂亦惡聞許願作石尤風四面斷行旅
自君之出矣
自君之出矣金翠闇無精思君如日月回還晝夜生
遊覆舟山
束髮好怡衍弱冠頗流薄素想終勿傾聿來果丘壑層
峯亘天維曠渚綿地絡逢臯列神苑遭壇樹仙閣松墱
含青暉荷源煜彤爍川界泳遊鱗巖庭響鳴鶴
登作樂山
修路軫孤轡竦石頓飛轅遂登千尋首表裏望丘原屯
煙擾風穴積水溺雲根漢潦吐新波楚山帶舊苑壤草
凌故國拱木秀頽垣目極情無留客思空已繁
登魯山
解帆憩通渚息徒憑椒丘粤值風景和升高從遠眸紀
郢窮西路湘夢極南流杳哉漢隂水浩焉江界修
濟曲阿後湖
宵登毘陵路旦過雲陽郛平湖曠津濟菰渚迭明蕪和
風翼歸采夕氛晦山嵎驚瀾翻魚藻頳霞照桑榆
與廬陵王紹别
連歲矜離心今兹幸良集信宿窮晨暮開顔披所戢未
盡歡娱懷已傷岐路及舳艫引江介飛旌背京邑悄擾
徒旅戒圑欒流景入遲遲分手念泫泫登路泣
拜衡陽文王義季墓
昧旦憑行軾濡露及山庭投步矜履蹈舉目增淒清軺
路滅歸軫淪闥負重扄深松朝已霧幽隧宴未明長楊
敷晩素宿草披初青哀往起沈泉追愛慟中情竹帛憑
年遠世範隨代傾
七夕
白日傾晩照弦月升初光炫炫葉露滿肅肅庭風揚瞻
言媚天漢幽期濟河梁服箱從㚏軺紈綺闕成章解帶
遽廻軫誰云秋夜長愛聚雙情欸念離兩心傷
初秋
夏盡炎氣微火息凉風生綠草未傾色白露已盈庭遠
視秋雲發近聽寒蟬鳴運移矜物化川上感餘情
秋夜
局景薄西隅升月照東垂肅肅風盈幕泫泫露傾枝側
聞飛壺急坐見河宿移覩辰念節變感物矜乖離
江夏王義恭
豔歌行
江南遊湘妃窈窕漢濱女淑問流古今蘭音媚鄭楚瑶
顔映長川善服照通滸求思望襄澨嘆息對衡渚中情
未相感搔首增企予悲鴻失良匹俯仰戀儔侣徘徊忘
寢食羽翼不能舉傾首佇春鷰為我津辭語
遊子移
三河遊蕩子麗顔邁荆寳携持玉柱筝懷挾忘憂草綢
繆甘泉中馳逐邯鄲道春服候時製秋紈迎凉造珍魄
暉素腕玉迹滿襟抱常嘆樂日宴恒悲歡不早揮吹傳
舊美趨謠盡新好仲尼為輟餐秦王足傾倒
自君之出矣
自君之出矣笥錦廢不開思君如清風曉夜常徘徊
登景陽樓
丹墀設金屏瑶榭陳玉牀温宫冬開燠清殿夏含霜弱
蘂布遐馥輕葉振遠芳彌望少無際肆睇周華疆象闕
對馳道飛廉矚方塘邸寺送暉曜槐柳自成行通川溢
輕艫長街盈方箱顧此爝火微胡顔厠天光
彭城戲馬臺集
騁騖辭南京弭節憩東楚懿蕃重遐望興言集僚侣于
役未云淹時遷變溽暑眷戀江水流迴首獨延佇
南平王鑠
三婦豔詩
大婦裁霧縠中婦牒冰練小婦端清景含歌登玉殿丈
人且徘徊臨風傷流霰
擬行行重行行
𦕈𦕈陵長道遥遥行遠之迴車背京里揮手從此辭堂
上流塵生庭中綠草滋寒螿翔水曲秋兔依山基芳年
有華月佳人無還期日夕凉風起對酒長相思悲發江
南調憂委子衿詩卧覺明燈晦坐見輕紈緇淚容不可
飾幽鏡難復治願垂薄暮景照妾桑榆時
擬明月何皎皎
落宿半遥城浮雲藹層闕玉宇來清風羅帳延秋月結
思想伊人沈憂懷明發誰為客行久屢見流芳歇
代收淚就長路
聳轡高陵曲揮袂廣川濆黃塵昏白日悲風起浮雲蕭
條萬里别契闊三秋分時往從朝露年來驚夕氲徘徊
去芳節依遲從遠軍
過歴山湛長史草堂
兹嶽藴虚詭憑覽趣亦贍九峯相接連五渚逆縈浸層
阿疲且引絶巖暢方禁溜衆夏更寒林交晝常蔭伊余
久淄湼復得味恬淡願逐安期止於焉愜高枕
秋歌
昊天清且高秋氣發初凉白露下微津明月流素光凝
煙汎城闕淒風入軒房朱華先零落綠草就芸黃纖羅
還笥篋輕紈改衣裳
何承天
芳樹篇
芳樹生北庭豐隆正徘徊翠穎陵冬秀紅葩迎春開佳
人閒幽室惠心婉以諧蘭房掩綺幌綠草被長階日夕
遊雲際歸禽命同棲皓月盈素景凉風拂中閨哀絃理
虚堂要妙清且淒嘯歌流激楚傷此碩人懷梁塵集丹
帷微飈揚羅袿豈怨嘉時暮徒惜良願乖
顔延之
車駕幸京口侍遊蒜山作
元天高北列日觀臨東溟入河起陽峽踐華因削成巖
險去漢宇襟衞徙吳京流池自化造山關固神營園縣
極方望邑社總地靈宅道炳星緯誕曜應辰明睿思纏
故里巡駕市舊坰陟峯騰輦路尋雲抗瑶甍春江壯風
濤蘭野茂荑英宣遊弘下濟窮遠凝聖情嶽濱有和會
祥習在卜征周南悲昔老留滯感遺氓空食疲廊肆反
税事巖耕
夏夜呈從兄散騎車長沙
炎天方埃鬱暑宴闋塵紛獨静闕偶坐臨堂對星分側
聽風薄木遥睇月開雲夜蟬當夏急隂蟲先秋聞歲候
初過半荃蕙豈久芬屏居惻物變慕類抱情殷九逝非
空思七襄無成文
和謝監靈運
弱植慕端操窘步懼先迷寡立非擇方刻意藉窮棲伊
昔遘多幸秉筆侍兩閨雖慙丹雘施未謂玄素暌徒遭
良時詖王道奄昏霾人神幽明絶朋好雲雨乖弔屈汀
洲浦謁帝蒼山蹊倚巖聽緒風攀林結留荑跂予間衡
嶠曷月瞻秦稽皇聖昭天德豐澤振沈泥惜無雀雉化
何用充海淮去國還故里幽門樹蓬藜采茨葺昔宇翦
棘開舊畦物謝時既宴年往志不偕親仁敷情眤興玩
究辭悽芬馥歇蘭若清越奪琳珪盡言非報章聊用布
所懷
北使洛
改服飭徒旅首路跼險艱振楫發吳洲秣馬陵楚山塗
出梁宋郊道由周鄭間前登陽城路日夕望三川在昔
輟期運經始闊聖賢伊濲絶津濟臺館無尺椽宫陛多
巢穴城闕生雲煙王猷升八表嗟行方暮年隂風振凉
野飛雲瞀窮天臨塗未及引置酒慘無言隱憫徒御悲
威遲良馬煩遊役去芳時歸來屢徂諐蓬心既已矣飛
薄殊亦然
還至梁城作
眇默軌路長憔悴征戍勤昔邁先徂師今來後歸軍振
策睠東路傾側不及羣息徒顧將夕極望梁陳分故國
多喬木空城凝寒雲丘隴填郛郭銘誌滅無文木石扄
幽闥黍苗延高墳惟彼雍門子吁嗟孟嘗君愚賤同埋
滅尊貴誰獨聞曷為久游客憂念坐自殷
始安郡還都與張湘州登巴陵城樓作
江漢分楚望衡巫奠南服三湘淪洞庭七澤藹荆牧經
塗延舊軌登闉訪川陸水國周地險河山信重複却倚
雲夢林前瞻京臺囿清雰霽岳陽曾暉薄瀾澳悽矣自
遠風傷哉千里目萬古陳往還百代勞起伏存没竟何
氏烔介在明淑請從上世人歸來藝桑竹
秋胡詩九首
椅梧傾高鳳寒谷待鳴律影響豈不懷自遠每相匹婉
彼幽閒女作嬪君子室峻節貫秋霜明艷作朝日嘉運
既我從欣願自此畢
燕居未及好良人顧有違脱巾千里外結綬登王畿戒
徒在昧旦左右來相依驅車出郊郭行路正威遲存為
久離别没為長不歸
嗟余怨行役三陟窮晨暮嚴駕越風寒解鞍犯霜露原
隰多悲凉迴飈卷高樹離獸起荒蹊驚鳥縱横去悲哉
遊宦子勞此山川路
超搖行人遠宛轉年運徂良時為此别日月方向除孰
知寒暑積僶俛見榮枯歲暮臨空房凉風起坐隅寢興
日已寒白露生庭蕪
勤役從歸願反路遵山河昔辭秋未素今也歲載華蠶
月歡時暇桑野多經過佳人從所務窈窕援高柯傾城
誰不顧弭節停中阿
年往誠思勞路遠闊音形雖為五載别相與昧平生捨
車遵往路鳬藻馳目成南金豈不重聊自意所輕義心
多苦調密此金玉聲
高節難久淹朅來空復辭遲遲前途盡依依造門基上
堂拜嘉慶入室問何之日暮行采歸物色桑榆時美人
望昏至慙嘆前相持
有懷誰能已聊用申苦難離居殊年載一别阻河關春
來無時豫秋至恒早寒明發動愁心閨中起長嘆慘悽
歲方宴日落遊子顔
高張生絶弦聲急由調起自昔枉光塵結言固終始如
何久為别百行諐諸已君子失明義誰與偕没齒愧彼
行露詩甘之長川氾
五君詠五首
阮步兵
阮公雖淪跡識密鑒亦洞沈醉似埋照寓辭類託諷長
嘯若懷人越禮自驚衆物故不可論途窮能無慟
嵇中散
中散不偶世本自餐霞人形解驗默仙吐論知凝神立
俗迕流議尋山洽隱淪鸞翮有時鎩龍性誰能馴
劉參軍
劉伶善閉關懷情滅聞見鼓鐘不足歡榮色豈能眩韜
精日沈飲誰知非荒宴頌酒雖短章深衷自此見
阮始平
仲容青雲器實稟生民秀逹音何用深識微在金奏郭
奕巳心醉山公非虚覯屢薦不入官一麾乃出守
向常侍
向秀甘淡薄深心託毫素探道好淵玄觀書鄙章句交
吕既鴻軒攀嵇亦鳳舉流連河裏遊惻悽山陽賦
為織女贈牽牛
婺女儷經星姮娥棲飛月慙無二媛靈託身侍天闕閶
闔殊未暉咸池豈沐髮漢隂不夕張長河為誰越雖有
促讌期方須凉風發虚計雙曜周空遲三星没非怨杼
軸勞但念芳菲歇
歸鴻
昧旦濡和風霑露踐朝暉萬有皆同春鴻雁獨辭歸相
鳴去澗氾長引發江畿皦潔登雲侣連綿千里飛長懷
河朔路緬與湘漢違
辭難潮溝
徘徊眷郊甸俛仰引單襟一塗不苟豫百慮畢來侵永
懷交在昔有願諐瑟琴寫言勞者事將用慰亡簪
謝莊
和元日雪花應詔
從候昭神世息燧應頌道玄化盡天秘凝功畢地寳笙
鏞流七始玉息承三造委霰下璇蕤疊雪翻瓊藻積曙
境寓明聯萼千里杲掩映順雲懸搖裔從風掃發貺燭
侄前騰瑞光圖表澤厚見身末恩踰悟生眇竦誠岱駕
肅側志梁鑾矯
七夕夜詠牛女應制
輟機起春暮停箱動秋衿璇居照漢右芝駕肅河隂容
裔泛星道逶迤濟煙潯陸離迎宵佩倏爍望昏簪俱傾
環氣怨共歇浹年心珠殿釭未沬瑶庭路已深夕清豈
淹拂弦輝無久臨
遊豫章西觀洪崖井
幽願平生積野好歲月彌捨簪神區外整褐靈鄉垂林
遠炎天隔山深白日虧游隂騰鵠嶺飛清起鳳池隱愛
松霞被容與澗煙移將遂丘中性結駕終在斯
自潯陽至都集道里名為詩
山經亟旋覽水牒勌敷尋稽榭誠淹留煙臺信遐臨翔
州凝寒氣秋浦結清隂𦕈𦕈高湖曠遥遥南陵深青溪
如委黛黃沙似舒金觀道雷池側訪德茅堂隂魯顯闕
微迹秦良滅芳音訊遠博望崖採賦梁山岑崇館非陳
宇茂苑豈舊林
北宅祕園
夕天霽晩氣輕霞澄暮隂微風清幽幌餘日照青林收
光漸窗歇窮園自荒深綠池翻素景秋槐響寒音伊人
儻同愛絃酒共棲尋
懷園引
鴻飛從萬里飛飛河岱起辛勤越霜霧聯翩遡江汜去
舊國違舊鄉舊海悠且長迴首瞻東路延翮向秋方登
楚都入楚關楚地蕭瑟楚山寒歲去冰未巳春來雁不
還風肅幌兮露濡庭漢水初綠柳葉青朱光靄靄雲英
英離禽喈喈又晨鳴菊有秀兮松有蕤憂來年去容髮
衰流隂逝景不可追臨堂危坐悵欲悲試託意向芳蓀
心綿綿兮屬荒樊想綠蘋兮既冐沼念幽蘭兮已盈園
夭桃晨暮發春鶯旦夕喧青苔蕪石路宿草塵篷門
山夜憂
庭光盡山明歸流風乘軒卷明月緣河飛澗鳥鳴兮夜
蟬清橘露靡兮蕙煙輕凌别浦兮值泉躍經喬木兮遇
猨驚南臯别鶴行佇漢東隣孤管入青天沈疴白髮共
急日朝露過隟詎賒年年既去兮髮不還金膏玉液豈
留顔迴舲拓繩戸收棹掩荆關
謝靈運
長歌行
倏爍夕星流昱奕朝露圑粲粲烏有停泫泫豈暫安徂
齡速飛電頽節騖驚湍覽物起悲緒顧已識憂端朽貌
改鮮色悴容變柔顔亹亹衰期迫靡靡壯志闌既慙臧
孫慨復愧楊子嘆寸隂果有逝尺素竟無觀幸賒道念
戚且取長歌觀
折楊柳行二首
鬱鬱河邊樹青青野田草舍我故鄉客將適萬里道妻
妾牽衣衿抆淚沾懷抱還拊幼童子顧托兄與嫂辭訣
未及終嚴駕一何早負笮引文舟饑渴常不飽誰令爾
貧賤咨嗟何所道
騷屑出穴風揮霍見日雪颼颼無久搖皎皎幾時潔未
覺泮春冰已復謝秋節空對尺素遷獨視寸隂滅否桑
未易繫泰茅難重拔桑茅迭生運語默寄前哲
君子有所思行
總駕越鍾陵還顧望京畿躑躅周名都遊目倦忘歸市
鄽無阨室世族有高闈密親麗華苑軒甍飭通逵孰是
金張樂諒由燕趙詩長夜恣酣飲窮年弄音徽盛往速
露墜衰來疾風飛飲生不歡娱何以竟暮歸寂寥曲肱
子瓢飲療朝饑所秉自天性貧富豈相譏
燕歌行
孟冬初寒節氣成悲風入閨霜依庭秋蟬噪柳燕辭楹
念君行役怨邊城君何﨑嶇久徂征豈無膏沐感鸛鳴
對君不樂淚沾纓闢窗開幌弄秦筝調絃促柱多哀聲
遥夜明月鑒帷屏誰知河漢淺且清展轉思服悲明星
永初三年七月十六日之郡初發都
述職期闌暑理棹變金素秋岸澄夕隂火旻團朝露辛
苦誰為情遊子值頹暮愛似莊念昔久敬曾存故如何
懷土心持此謝遠度李牧愧長袖郤克慙躧步良時不
見遺醜狀不成惡曰余亦支離依方早有慕生幸休明
世親蒙英逹顧空班趙氏璧徒乖魏王瓠從來漸二紀
始得傍歸路將窮山海迹永絶賞心悟
隣里相送至方山
祗役出皇邑相期憩甌越解纜及流潮懷舊不能發析
析就衰林皎皎明秋月含情易為盈遇物難可歇積疴
謝生慮寡慾罕所闕資此永幽棲豈伊年歲别各勉日
新志音塵慰寂蔑
過始寧墅
束髮懷耿介逐物遂推遷違志似如昨二紀及兹年緇
磷謝清曠疲薾慙貞堅拙疾相倚薄還得静者便剖竹
守滄海枉帆過舊山山行窮登頓水涉盡洄㳂巖峭嶺
稠疊洲縈渚連綿白雲抱幽石綠篠媚清漣葺宇臨迴
江築觀基曾巔揮手告鄉曲三載期歸旋且為樹枌檟
無令孤願言
七里瀨
羈心積秋晨晨積展遊眺孤客傷逝湍徒旅苦奔峭石
淺水潺湲日落山照曜荒林紛沃若哀禽相呌嘯遭物
悼遷斥存期得要妙既秉上皇心豈屑末代誚目覩嚴
子瀨想屬任公釣誰謂古今殊異代可同調
晩出西射堂
步出西掖門遥望城西岑連障疊巘崿青翠杳深沈曉
霜楓葉丹夕曛嵐氣隂節往慼不淺感來念已深羈雌
戀舊侣迷鳥懷故林含情尚勞愛如何離賞心撫鏡華
緇鬢攬帶緩促衿安排徒空言幽獨賴鳴琴
登池上樓
潛虬媚幽姿飛鴻響遠音薄霄愧雲浮棲川怍淵沈進
德智所拙退耕力不任徇祿反窮海卧疴對空林衾枕
昧節候褰開暫窺臨傾耳聆波瀾舉目眺嶇嶔初景革
緒風新陽改故隂池塘生春草園柳變鳴禽祁祁傷豳
歌萋萋感楚吟索居易永久離羣難處心持操豈獨古
無悶徵在今
遊南亭
時竟夕澄霽雲歸日西馳密林含餘清遠峰隱半規久
痗昏墊苦旅館眺郊岐澤蘭漸被徑芙蓉始發池未厭
青春好已觀朱明移戚戚感物嘆星星白髮垂藥餌情
所止衰疾忽在斯逝將候秋水息景偃舊崖我志誰與亮
賞心惟良知
遊赤石進帆海
首夏猶清和芳草亦未歇水宿淹晨暮隂霞屢興沒周
覽倦瀛壖況乃凌窮髮川后時安流天吳静不發揚帆
採石華掛席拾海月溟漲無端倪虚舟有超越仲連輕
齊組子牟眷魏闕矜名道不足適已物可忽請附任公
言終然謝天伐
登江中孤嶼
江南倦歴覽江北曠周旋懷新道轉迥尋異景不延亂
流趨正絶孤嶼媚中川雲日相輝映空水共澄鮮表靈
物莫賞藴真誰為傳想像崑山姿緬邈區中緣始信安
期術得盡養生年
登永嘉綠嶂山詩
裹糧杖輕策懷遲上幽室行源逕轉遠距陸情未畢澹
㶑結寒姿圑欒潤霜質澗委水屢迷林迥巖逾密眷西
謂初月顧東疑落日踐夕奄昏曙蔽翳皆周悉蠱上貴
不事履二美貞吉幽人常坦步高尚邈難匹頤阿竟何
端寂寂寄抱一恬如既已交繕性自此出
郡東山望溟海詩
開春獻初歲白日出悠悠蕩志將愉樂瞰海庶忘憂策
馬步蘭臯緤空息椒丘采蕙遵大薄搴若履長洲白花
縞陽林紫䖀&KR0929;春流非徒不弭忘覽物情彌遒萱蘇始
無慰寂寞終可求
石室山詩
清旦索幽異放舟越坰郊苺苺蘭渚急藐藐苔嶺高石
室冠林陬飛泉發山椒虚泛徑千載峥嶸非一朝鄉村
絶聞見樵蘇限風霄微戎無遠覽總笄羡升喬靈域久
韜隱如與心賞交合歡不容言摘芳弄寒條
齋中讀書
昔途遊京華未嘗廢丘壑矧乃歸山川心跡雙寂寞虚
館絶諍訟空庭來鳥雀卧疾豐暇豫翰墨時間作懷抱
觀古今寢食展戲謔既笑沮溺苦又哂子雲閤執戟亦
以疲耕稼豈云樂萬事難竝歡逹生幸可託
種桑詩
詩人陳條柯亦有美攘剔前修為誰故後事資紡績常
佩知方誡愧微富教益浮陽騖嘉月藝桑迨閒隙疎欄
發近郛長行逹廣場曠流始毖泉湎塗猶跬跡俾此將
長成慰我海外役
石壁精舍還湖中作
昏旦變氣候山水含清暉清暉能娛人遊子憺忘歸出
谷日尚早入舟陽已微林壑歛暝色雲霞收夕霏芰荷
迭映蔚蒲稗相因依披拂趨南逕愉悦偃東扉慮澹物
自輕意愜理無違寄言攝生客試用此道推
登石門最高頂
晨策尋絶壁夕息在山棲䟽峰抗高館對嶺臨迴溪長
林羅戸穴積石擁階基連巖覺路塞密竹使徑迷來人
忘新術去子惑故蹊活活夕流駛噭噭夜猿啼沈冥豈
别理守道自不擕心契九秋榦目翫三春荑居常以待
終處順故安排惜無同懷客共登青雲梯
從斤竹澗越嶺溪行
猿鳴誠知曙谷幽光未顯巖下雲方合花上露猶泫逶
迤傍隈隩迢逓陟陘峴過澗既厲急登棧亦陵緬川渚
屢徑復乘流翫迴轉蘋萍泛沈深菰蒲冐清淺企石挹
飛泉攀林摘葉卷想見山阿人薜蘿若在眼握蘭勤徒
結折麻心莫展情用賞為美事昧竟誰辯觀此遺物慮
一悟得所遣
過白岸亭詩
拂衣遵沙垣緩步入蓬屋近澗涓密石遠山映疎木空
翠難強名漁釣易為曲援蘿聆青崖春心自相屬交交
止栩黃呦呦食苹鹿傷彼人百哀嘉爾承筐樂榮悴迭
去來窮通成休慽未若長疎散萬事恒抱朴
夜宿石門詩
朝搴苑中蘭畏彼霜下歇暝還雲際宿弄此石上月鳥
鳴識夜棲木落知風發異音同至聽殊響俱清越妙物
莫為賞芳醑誰與伐美人竟不來陽阿徒晞髮
南樓中望所遲客
杳杳日西頽漫漫長路迫登樓為誰思臨江遲來客與
我别所期期在三五夕圓景早已滿佳人殊未適即事
怨暌擕感物方悽慼孟夏非長夜晦明如歲隔瑶華未
堪折蘭苕已屢摘路阻莫贈問云何慰離析搔首訪行
人引領冀良覿
酬從弟惠連五首
寢瘵謝人徒滅跡入雲峰巖壑寓耳目歡愛隔音容永
絶賞心望長懷莫與同末路值令弟開顔披心胸
心胸既云披意得咸在斯凌澗尋我室散帙問所知夕
慮曉月流朝忌曛日馳悟對無厭歇聚散成分離
分離别西川迴景歸東山别時悲已甚别後情更延傾
想遲嘉音果枉濟江篇辛勤風波事欸曲洲渚言
洲渚既淹時風波子行遲務協華京想詎存空谷期猶
復惠來章祗足攪余思儻若果歸言共陶暮春時
暮春雖未交仲春善遊遨山桃發紅萼野蕨漸紫苞嚶
鳴已悦豫幽居猶鬱陶夢寐佇歸舟釋我吝與勞
登臨海嶠初發疆中作與從弟惠連可見羊何
共和之
杪秋尋遠山山遠行不近與子别山阿含酸赴修畛中
流袂就判欲去情不忍顧望脰未悁汀曲舟已隱
隱汀絶望舟騖棹逐驚流欲抑一生歡并奔千里遊日
落當棲薄繫纜臨江樓豈惟夕情斂憶爾共淹留
淹留昔時歡復增今日嘆兹情已分慮況乃協悲端秋
泉鳴北澗哀猿響南巒戚戚新别心悽悽久念攅
攅念攻别心旦發清溪隂暝投剡中宿明登天姥岑高
高入雲霓還期那可尋儻遇浮丘公長絶子徽音
道路憶山中
采菱調易急江南歌不緩楚人心昔絶越客腸今斷斷
絶雖殊念俱為歸慮欸存鄉爾思積憶山我憤懣追尋
栖息時偃卧任縱誕得性非外求自已為誰纂不怨秋
夕長常苦夏日短濯流激浮湍息隂倚密竿懷故叵新
歡含悲忘春暖悽悽明月吹惻惻廣陵散殷勤訴危柱
慷慨命促管
入彭蠡湖口
客遊倦水宿風潮難具論洲島驟迴合圻岸屢崩奔乘
月聽哀狖浥露馥芳蓀春晩綠野秀巖高白雲屯千念
集日夜萬感盈朝昏攀崖照石鏡牽葉入松門三江事
多往九泒理空存靈物吝珍怪異人秘精魂金膏滅明
光水碧綴流温徒作千里曲絃絶念彌敦
入華子岡是麻源第三谷
南州實炎德桂樹陵寒山銅陵映碧澗石磴瀉紅泉既
枉隱淪客亦棲肥遁賢險徑無測度天路非術阡遂登
羣峰首邈若升雲煙羽人絶髣髴丹丘徒空筌圖牒復
磨滅碑版誰聞傳莫辯百代後安知千載前且申獨往
意乘月弄潺湲恒充俄頃用豈為古今然
初往新安桐廬口
絺綌雖淒其授衣尚未至感節良已深懷古亦云思不
有千里棹孰申百代意遠協尚子心遥得許生計既及
泠風善又即秋水駛江山共開曠雲日相照媚景夕羣
物清對玩閒可憙
東陽溪中贈荅二首
可憐誰家婦緣流洒素足明月在雲間迢迢不可得
可憐誰家郎緣流乘素舸但問情若為月就雲中墮
何偃
冉冉孤生竹
流萍依清源孤鳥宿深沚蔭幹相經縈風波能終始草
生有日月婚秊行及紀思欲侍衣裳關山分萬里徒作
春夏期空望良人軌芳色宿昔事誰見過時美凉鳥臨
秋竟歡願亦云已豈意倚君恩坐守零落耳
湯惠休
怨詩行
明月照高樓含君千里光巷中情思滿斷絶孤妾腸悲
風盪帷帳瑶翠坐自傷妾心依天末思與浮雲長嘯歌
視秋草幽葉豈再揚暮蘭不待歲離華能幾芳願作張
女引流悲繞君堂君堂嚴且秘絶調徒飛揚
江南思
幽客海隂路留戍淮陽津垂情向春草知是故鄉人
楊花曲二首
葳蕤華結情宛轉風含思掩涕守春心折蘭還自遺
江南相思引多嘆不成音黃鶴西北去銜我千里心
白紵歌
琴瑟未調心已悲任羅勝綺彊自持忍思一舞望所思
將轉未轉恒如疑桃花水上春風出舞袖逶迤鸞照日
徘徊鶴轉情艷逸君為迎歌心如一
秋風
秋風嫋嫋入曲房羅帳含月思心傷蟋蟀夜鳴斷人腸
長夜思君心飛揚他人相思君相忘錦衾瑶席為誰芳
楚明妃曲
瓊臺彩楹桂寢雕甍金閨流耀玉牖含英香芬幽藹珠
彩珍榮文羅秋翠紈綺春輕驂駕鸞鶴往來仙靈含姿
締視微笑相迎結蘭枝送目成當秊為君榮
贈鮑侍郎
玳枝兮金英綠葉兮金莖不入君玉杯低彩還自榮想
君不相艷酒上視塵生當令芳意重無使盛年傾
伍緝之
勞歌二首
幼童輕歲月謂言可久長一朝見零悴嘆息向秋霜迍
邅已窮極疚疴復不康每恐先朝露不見白日光庶及
盛年時暫遂情所望吉辰既乖越來期𦕈未央促促歲
月盡窮年空悲傷
女蘿依附松終已冠高枝浮萍生託水至死不枯萎傷
哉抱關士獨無松喬期月色似冬草居身苦且危幽生
重泉下窮年冰與澌多謝負郭生無所事六竒勞為社
下宰時無魏無知
蕭璟
貧士詩
四時迭來往苦辛隨事迫三冬泣牛衣五月披裘客遲
遲春日永憂來安所適季秋授衣節荷裳竟不易班超
棄筆硯婁敬脱挽軛雖云丈夫志終涉自媒迹賢哉顔
氏子飲水常怡懌
陸凱
贈范&KR0929;詩
折花逢驛使寄與隴頭人江南無所有聊贈一枝春
鮑令暉
擬青青河畔草
褭褭臨窗竹藹藹垂門桐灼灼青軒女泠泠高堂中明
志逸秋霜玉顔掩春紅人生誰不别恨君早從戎鳴絃
慙夜月紺黛羞春風
代葛沙門妻郭小玉作
明月何皎皎垂幌照羅茵若共相思夜知同憂怨晨芳
華豈矜貌霜露不憐人君非青雲逝飄迹事咸秦妾持
一生淚經秋復度春
題書後寄行人
自君之出矣臨軒不解顔砧杵夜不發高門晝恒關帳
中流熠燿庭前華紫蘭楊枯識節異鴻歸知客寒遊用
暮冬盡芳春待君還
寄行人
桂吐兩三枝蘭開四五葉是時君不歸春風徒笑妾
吳聲歌曲
碧玉歌
碧玉破瓜時郎為情顛倒芙蓉陵霜榮秋容故尚好
碧玉破瓜時郎為情顛倒感郎不羞郎回身就郎抱
讀曲歌
花釵芙蓉髻雙鬢如浮雲春風不知暑好來動羅裙
紅藍與芙蓉我色與歡敵莫案石榴花歴亂聽儂摘
打壞木棲牀誰能坐相思三更書石闕憶子夜啼碑
儂心常慊慊歡行由豫情霧露隱芙蓉見蓮詎分明
執手與歡别合會在何時明燈照空局悠然未有期
歡心不相憐慊苦竟何已芙蓉腹裏萎蓮汝從心起
種蓮長江邊藕生黃蘗浦必得蓮子時流離經辛苦
暫出白門前楊柳可藏鳥歡作沈水香儂作博山鑪
烏夜啼
歌舞諸少年娉婷無種迹菖蒲花可憐聞名不曾識
辭家遠行去儂歡獨離居此日無啼音裂帛作還書
可憐烏臼鳥彊言知天曙無故三更啼歡子冐闇去
石倉歴代詩選卷五
