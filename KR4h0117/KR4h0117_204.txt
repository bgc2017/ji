石倉歴代詩選卷二百四
明曹學佺編
宋詩八十一
王十朋
觀國朝故事
昔在元祐初朝廷用老成元惡首竄殛賢雋偕彙征簾
帷八年政内外咸清明四夷各自守天下幾太平紹聖
黨論起曲學尊金陵忠良投海島黨籍編姓名春秋亦
獲罪學者專三經心術遂大壊風俗從此傾養成前日
禍中原厭羶腥我欲著一書善惡深勸懲姦䛕誅朽骨
潛德發幽馨六賊未足罪禍端首熙寧
送凌知監赴玉環次覺無象韻
晨興趣行裝秋色滿離席悲風苦送聲短晷頻移刻蘭
舟薄暮發去去轉遐僻極目望官所沈沈煙靄積清有
濯纓水白有漱齒石悠然水石間宦情閒自適朝焉遊
其南暮焉戲其北彼微山中鳥亦將識公德公無賦歸
去田園付人役
玄鳥至
昆蟲方啟戸玄鳥亦知辰去自盲風候來逢化日春深
條煙雨濕廣厦羽毛新故壘尋遺跡雕梁拂舊塵早鶯
宜結友秋雁不同賓嘉爾能知義無忘舊主人
其二
孟夏遊會稽禾稼方薿薿南風翼新苗生意殊未已重
來覺非久相去百日耳黃雲萬頃空蘋末凉風起園林
亦搖落觸目成疑似人生過隙駒容華烏足恃朱顔向
迷塗奔走不停軌得失無榮辱歸來實堪喜
其三
直道疾伊優壯懷增靡曼海上豕方牧夜中牛屢飯半
生營一名偃蹇未如願青銅忽自照白髮巳堪歎斥鷃
適蓬蒿大鵬摶九萬物情貴得所奚用求自獻富貴似
可喜貧賤亦何怨
其四
秋懷蟲共悲秋夜鶴同警輝輝玉繩低耿耿銀漢永静
思鳬舄喬遐慕螭蟠猛途遠慵著鞭井深艱下綆鳥倦
當知還馬失亦云幸窮通委大命塵慮可深屏窗几生
新凉燈火照初暝省已有昨非探懷無宿穎
其五
古書恣掀翻古意薄窺瞰心將遊寂寞語復攻苦淡實
淺名忌浮才疎得懲濫守志懼不堅入道恐成暫性天
戒戕賊心猿思繫纜有友頻琢磨無官自校勘澹然學
揚雄不恨儲無甔
甽畆
甽畆有遺士妄懷葵藿心朝夕傾太陽不耐氛穢侵肝
膽有古劒願言决羣隂兹志尚鬱鬱抱膝我悲吟
其二
古道日云邈古意誰復知陽春漠無和流水空含悲郢
曲變新調鄭聲入朱絃喟然三歎餘默與羲黃期
其三
飛飛古帝魂哀哀寄春怨異鄉節物新故國人事變訴
亡誰肯憐啼苦血空濺雲安再拜人傷哉不復見
其四
周公代武王大義一古傳人孰無兄弟急難斯見焉願
懷周公心無愧詩人言
其五
儒冠誤身世偃蹇二十年豈不懷明主富貴乃在天平
生學忠孝自致無由前青燈照長夜感激徒自憐
思友
夜雨暗點滴窗風冷掀翻藜牀寤幽獨好夢俄驚殘故
人在何處遠隔煙水村欹枕不復見傷心涕汎瀾
遊簫峰
蠟屐穿雲去山深喜路通人家煙色裏古寺水聲中金
濺星猶在丹成竈已空吹簫人不見臺下想仙風
宿黃巖妙智院
問訊開山始於今二百年徑幽微見竹社廢尚遺蓮觀
頌思元老遊庵憶舊禪匆匆一宿客未盡滌塵緣
種蘭有感
誰擢深林秀遥分奕葉芳秉殊溱上客握擬殿中郎眼
淨見幽韻心清聞遠香當門不可種踐履恐成傷
剡溪舟中有感
更作遊吳客重登入越船西風桑葉岸細雨菊花天旅
思秋徧惡鄉心夜不眠錢塘江上月行見十分圓
遊西岑遇雨
西岑風物秋更嘉杖藜出郭歡無涯深村有酒隔煙渚
共乘小艇穿蘆花羅裾綽約越溪女茆舍迫窄吳儂家
牀頭新釀喜正熟千金倒甕傾流霞天公妬我一日樂
俄然雨脚來如麻醉歸扶路泥没肱冠巾不整頭鬖髿
人生貴在適意耳安能局縮身如蝸杖頭有錢即相覓
明日更泛仙源槎
林知常惠白酒六尊仍示酒法作十韻以謝之
老去生涯付杯酒種秫辛勤三百畆東皋遺法嗟失傳
蜜汁虀漿不通口邇來軟飽經月無豈有清歡對朋友
百錢強就村媪醉終夜蔬腸作雷吼先生祗把文字耕
妙意能施杜康手憐我新愁餘萬斛那更澆腸無五斗
分惠青州六從事秘法兼蒙傳肘後便同北海歌不空
免似東坡歎烏有嗟余偃蹇老更饕感激故人情意厚
會須繪遣白衣來籬畔黃花欲重九
再用前韻述懷并簡諸友
太白徉狂喜杯酒元龍豪氣耻求畆揮毫爛吐風月篇
濟世高談霸王口古人可作誰與歸白也吾師登可友
萬言窗下杯水冷百尺樓頭鼻聲吼丈夫未遇聊爾耳
肯向權門思灸手淨掃一室安吾貧晝閱詩書夜星斗
休論天生與作佛靈運甘居丈人後吾儕慎分慕富貴
鳴鼓定須攻冉有但願相從文字樂交情合向窮中厚
途中見早梅
山行初逢建子月始見寒梅第一枝遥想吾廬亦如此
誰能千里贈相思梅花正發思家切竹間水際出横枝
暗香疎影和新月自是離情禁不得觸物那看此時節
春前臘後定歸來要看溪上千株雪
左原紀異
樂清之東地名左原中有古井深數丈時冬旱水
枯泉僅盈掬有女子數人提罌而汲綆絶罌墮俄
有男子銳然解衣入井取之既而石陷聲震山谷
井深而石重咸謂壓者必虀粉矣越三日事聞於
邑尉周公以職事來環井而視惻然嗟悼命僕夫
具畚鍤挾石取骸將以葬焉自旦逮午猶未及尸
俄而役者驚相告曰井底有聲其鬼物乎公曰此
陷不死須吾以生於是捐已資募能出之者衆力
爭奮頭顱稍露而語可辨矣土石撼動勢將復壓
救者驚潰公乃振衣梵香叩井而拜命工植板以
捍石危而不墮益以緡錢㗖役夫俾蹈死以救公
未飯吏以進郤之曰必活人而後食日没井昏繼
之以燭用長綆繫衾挽而出之觀者數百人歡呼
震動嗟異其事且以手加額曰公真仁人也能活
人如此其家左原去井所爲近獲終日從公於井
旁目擊其事作詩一篇以紀之時紹興乙亥仲冬
四日也公名邵字嘉成婺州永康人
君不見温公年方髫齓時奮然擊甕活小兒至今遺事
在圖畫活人手段良可竒又不見耿恭昔年因疏勒孤
城鑿井踰千尺整衣一拜精誠通俄頃枯泉爲飛液樂
清有地名左原地幽井古知幾年一朝陷溺誰氏子萬
石壓腦沈黃泉路隔幽冥生望絶三宿沈魂豈能活鬼
神欲救功莫施天遣仁人爲之出彩捧來臨驅五丁抉
石求尸俄有聲頭顱半露語未辨人疑鬼物相視驚拯
溺辛勤功未果土圯石欹紛欲墮爭言陷者不復生救
者旋遭頽壓禍梅仙惻然臨井旁焚香再拜祈彼蒼散
金募衆蹈死救手植板榦加隄防土石相銜危不倒虀
粉餘生僅能保須臾奪命鬼窟中萬口歡呼喜填道翕
然輿論咸竒公異事行將逹帝聰感物誠居耿恭上活
人手與温公同况公才學俱超絶吏隠那能久淹屈使
君前日飛鶚章蒞事詳明巳廉潔鯫生桑梓居此間具
書目見非妄傳太史採詩倘見取願付銀筆書青編
柘溪道傍有斑竹百餘挺瀟灑可愛與先之賞
翫移時因念鄉間無是種約異日移其根余
戲誦君看江上千竿竹不是男兒淚點斑之
句遂發一笑既而作數語解異世婦人之嘲
且志不必移根也
男兒有淚不染竹當作包胥賈生哭湘源移種雖可愛
節目尚餘兒女態誰能千里移此根出門又恐添啼痕
不如還家種慈竹簷前不厭千竿綠
送曹大夫赴行在所
西北連年殺氣高羣盗横行如蝟毛廉頗李牧不世出
吾皇側席心焦勞汾陽自古多壯士曹侯意氣千人豪
年今四十猶偃蹇拊髀長歎淹龍韜慨然揮袂謁行在
報國巳淬腰間刀登壇拜將預指日看君舉手清風濤
晝卧書懷
書齋終日無人過閉戸便便事高卧炎蒸爍體汗流珠
蚊蚋費拍蠅勞驅南窗清風可供客一枕萬錢無計得
夢魂未到鄉無何起來搔首空吟哦
懷歸預别同舍
長念雙親垂素髮不奉甘旨幾旬月溪山雖好何如歸
吾心已逐秋雲飛欲别良朋重嗚咽催人啼鳥聲何切
明日琴書隨我東何時樽酒重相逢
家童拾栗因念亡兒作數語以寫鍾情之悲
去年覓栗嫌汝痴責汝曾賦淵明詩今年栗熟不汝見
淒然白骨埋荒陂西風簌簌黃葉飛家僮拾栗門前歸
汝兄汝妹爭來取汝父傷心淚如雨
傷時感懷
帝鄉五載亂離中億萬蒼生逃竄空二聖遠征沙漠北
六龍遥渡浙江東斬姦盍請朱雲劒射敵宜張李廣弓
借問秦庭誰慟哭草茆無路獻孤忠
脩竹
我得家傳好此君剰栽千挺拂青雲塵埃不掃自然去
風月有餘誰可分萬籜蒼龍春後見滿軒鳴玉夜深聞
時時助我毫端興宜與江山共策勲
夜雨述懷
夜深風雨撼庭芭喚起新愁似亂麻夢想尚疑身是蝶
雨蘇方悟影非蛇澆腸竹葉頻生暈照眼銀缸自結花
我在故鄉非逆旅寧煩杜宇喚歸家
族兄文通贈山茶
野性無端喜種花吾兄偏爲贈山茶鶯聲老後移雖晚
鶴頂丹時看始嘉雨葉鱗鱗成小蓋春枝豔豔首羣葩
自慚欲報無瓊玖來往同看本一家
宿浮橋
落日丹丘下西江十里西浮橋通古道逆旅傍清溪夜
静水聲細曉隂山色迷吾鄉在何處天遠白雲低
納凉偶成
架松却煩暑梳竹來清風頑然七尺軀寄此微凉中高
枕傲有道深杯醉無功山林足餘樂此興誰吾同
紅梅
桃李莫相妬天姿元不同猶餘霜雪態未肯十分紅
海棠
欲與春爭媚嫣然一笑芳雨中如有恨疑是爲無香
題靈峰
家在梅溪水竹間穿雲蠟屐可曾閒雁山新入春遊眼
却笑平生未見山
三宿靈峰不爲禪茶甌隨分結僧緣明朝杖屨丹丘往
帶得煙霞過海船
次夜余宿湖南夢齡猶在别業再和前韻寄之
一襟秋色巳凄然雲水初空眼界田那更蕭蕭風雨夜
弟兄分影隔湖眠
題劉阮祠用過仙人渡韻
澗水桃花路易迷不同人世下成蹊自從重入山中去
煙雨深深鎖舊溪
石倉歴代詩選卷二百四
