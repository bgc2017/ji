石倉歴代詩選卷四百六十二
明曹學佺編
明詩次集九十六
范嵩
夜雨次謝梅岐韻
石燕拂空飛驟雨喧窗次瓴建勢如傾風迴聲若濞隂
霾四望彌膏澤千家施轟雷寂復鳴宿鳥驚還遲&KR1480;霈
遍塵寰須臾足溝遂天造陡晦冥月姊翻嫌忌爽氣入
簾深寒霏沾袂漬潛滋土脉和半褪春桃膩洒洒滴空
階凄凄來晩吹藜牀夜屢移竹几凭難寐補陋竟何禆
搴裳聊爾避羇懷動客愁桂艇憑誰寄散亂若跳珠摧
殘如忿鷙漂麥水衝階滋蘭芬入鼻更催漏箭頻燈逼
簷花緻翻憐乳雀巢祗悅枯魚肆閃電掣金蛇浮雲飛
鐵騎敲篷驅睡魔洒幔傷閨思沾衣生暗寒浥柳添新
媚詰旦啓柴關煙雲飛滿地
送屠方齋大參之任滇陽
曉發建溪道雙旌拂曙行長江淨如苔晴影上危城宦
遊當盛時豈憚萬里程輪蹄滿脩途舟車戒晨征古驛
出高閣細雨鳴倉庚君當英妙齡昂藏負才名挾策對
彤墀袍笏承恩榮乘驄峩豸冠栢府揚休聲挺挺冰雪
姿皎皎秋蟾明寵命自天來持節向南溟六詔古炎方
控引川與荆君有經濟才旬宣看隆平蹇予海南時誤
辱君褒旌暌違幾星霜瞻戀恒縈縈兹當遠别離一尊
話郵亭川原阻且脩繾綣難為情好風送微凉綠樹敷
繁隂孤鳥望中没羣峰天際横行行毋需留新恩出承
明
碧溪為萬同府作
輕煖雨初霽煩囂了不關物華彌宇宙景色遍塵寰疎
柳和煙暝喬松綴露摶波澄浮鴨綠雲破見螺鬟梅白
霜華重堤平樹影寒樵聲深谷外漁唱夕陽間地迥莓
苔古時芳草木蕃臨風聽鳥語依石坐江千夜氣侵書
榻溪光照酒顔江涵青似染川淨水如紈孤鶩隨霞落
征鴻載月還凭欄時眺望清興滿詩壇
遊歸宗巖
藜杖乘閒度穹壑石磴層層誰斧鑿柴門疎柳拂晴煙
灌木垂蘿掛高閣十里荷花照眼明一尊肯負山靈約
碧岑瀑布開畫圖朱簷風過喧鈴索榕偃深根卧蟄龍
松號靜夜鳴玄鶴小橋曲徑信躋攀薝蔔婆娑香緲邈
岡巒雨過塵埃清溪澗鹿行水痕濁夕照斜移紅樹迴
晴暉遠映嵐光薄鳥外羣峰擁翠竒亭前諸景誰云弱
蓬萊琪樹喬參天石竇清流冷如昨入座薰風生嫩凉
沾衣小雨迷前郭蔚藍别有一乾坤四顧茫茫成廣莫
崔嵬直欲躡危巔當午煩蒸還小却諸公清雅遠形役
掃石誅茅書碧落𦕈予小子叨追陪坐對巑岏欣有託
送推刑周梅厓考績
閩嶺風高候雁分寒生水郭夕陽曛數株衰柳散疎影
無限離情逐去雲先生本是濓溪裔奕葉蜚聲誰可儷
早年勸駕入成均玉雪精神真偉器司刑三載邁羣英
遠攜政績覲神京萬里風雲生驥足一方黎庶擁行旌
把手郵亭情未巳山城斜月沈江水驪駒歌罷酒杯空
笑指前山暮煙紫江上梅花撲面清江村煙樹雪初晴
行看高步雲霄上佇聽徵書出帝城
題一鯖百鱖圖為李同寅作
長江春暖水草稠遊魚隊隊沈還浮逌然自得不受餌
寄語漁郎莫網鈎大者如鯤勢縱壑溟海飛出峥頭角
煦沬為雨氣為雲稿者以蘇耕者樂太平天子居九重
深山窮谷歌年豐此魚變化固難測誰謂渠在凡鱗中
謁寇萊公祠
古廟凌雲迥精忠貫日紅豪華成往事孤注見竒功秋
草棲朝露花香度晩風百年時事改瞻仰古今同
送向太守中美之廉
黃甲聲華舊銅符寵渥新清風隨去節甘雨浥輕塵夜
火州邊驛鶯花白下春一尊須判醉明日異鄉人
南村為華亭劉司訓作
宦海抽身後村南寄此生數椽茅屋小一曲練江横風
月閒為主琴書静適情悠然塵市外名利本來輕
獨坐次謝伯一韻
閒散真無事虚齋對月孤才慚曹子建性數董安于醉
後聊憑几吟餘謾撚鬚悠然成吏隱習静似禪臞
一榻清風
高卧北窗下清微一榻風絶無塵俗累應有故人同香
度紅蕖外凉生白苧中陶然忘世累即此是深衷
金峰積翠
遠望高峰好殘暉半照臨山嵐晴杳藹春樹影蕭森綠
䯻煙中見青屏雨後深此間有真趣頓爾息機心
送潘少宰應召之京
客裏難為别徘徊日欲晡留都聲藉甚魏闕寵應殊秋
老山容減潮平月色鋪虞廷重欽恤弼教簡名儒
東溪小隱
東溪多勝槩山水愜幽情細浪鷗邊没凉風竹外生深
潭沈雁影幽谷貯鶯聲地僻塵囂遠年來此濯纓
丹崖館
雲散天如洗凉亭景物秋輕煙籠野色細雨暗蔬疇山
静聞啼鳥溪光見遠洲觀風兼問俗不是為身謀
宫辭
一葉下滄洲砧聲動旅愁西風孤楚夢淡月冷秦樓蟬
曳柳梢露鴈横天際秋倚門閒眺望鴉盡夕陽收
竹澗
占得淇園地新栽竹萬竿清隂低拂石翠色下侵湍幽
静還宜暑孤高更耐寒吟餘詩思爽不獨可棲鸞
飲疊嶂樓
遠望更嵯峩長松掛綠蘿浮雲歸太華高閣倚晴河露
溢蟬聲急嵐光鴈影多酒酣人散後明月滿山坡
送李原正通府榮滿之京
未盡杯中酒先登李郭舟櫓聲半江月樹色滿林秋惠
政蒲鞭裏離情古渡頭天朝多雨露行看寵恩優
送劉同寅士鳳乃叔還永豐
秣陵初邂逅情到别離親煙樹河橋雨驪駒驛路塵冶
城平見寺淮水遠通津明日思君處青莎滿渚濱
其二
異鄉同是客君去我誰親日永星占火凉添雨浥塵輕
煙籠野色芳草暗雲津後會知何處徘徊蘆荻濱
遊歸宗巖次方益齋韻
緩步清幽境庭空月一方洞深苔蘚古天闊水雲長霞
絢千峰錦潮翻五月霜凭欄時小立漁笛起滄浪
同汪方塘少參宿城月驛用汪韻
颯颯西風起白蘋無端歸思與時新迂疎每自慚尸素
孱薄憑誰減劇辛把酒且同今夜月看花因憶昔年人
追陪不覺秋容老野外幽芳放小春
送謝君邦應之湘隂
相逢尊酒話他邦卓犖如君信少雙耿耿襟懷涵夜月
飄飄文思湧長江臨民擬聽清風頌咏别慚無白雪腔
相對孤燈意難盡雞鳴不覺到紗窗
挽華處士
養晦林泉七十齡忽驚雲翳少微星花邊已冷尋詩屐
篋内惟留教子經華表鶴歸霜月白草堂人去暮山青
平生行誼鄉評重細讀銘文淚欲零
送林上舍還鄖
成均卒業竟三冬回首家鄉歸興濃驛路逢春梅幾樹
客窗談别酒千鍾霜横古道嘶疲馬月滿空山聽曙鐘
才識如君應不負早攜書劍覲重瞳
送葉静之上舍還閩
成均卒業惜三餘文采青年愧不如名姓喜看登仕版
琴書謾束掛征車吳江風暖花爭發浙水春深柳正舒
壯志知君應不負横飛端在九秋初
題雪窗殿下寄槎亭
幽亭無日不登臨泛泛輕槎繫綠隂詩酒每來塵外客
笙歌時雜竹間禽山頭雨歇月當戸檻外花飛風滿林
莫訝凭欄發長嘯百年能得幾知春
同禮部王南原黃德裕吏科潘希召遊獻花巖
用潘韻
新晴清興偶同乘掃石留題憶舊曾官道聯鑣無俗侣
禪床迎客有高僧珠林對酒循環飲石磴凌空次第登
萬里長江供遠望攀躋絶頂力猶勝
送陳正郎之任
浦樹江雲入望遥晚凉風定水痕銷野鳬狎客依蘭舫
江燕留春集柳條舊雨故園頻積夢青雲前路正趨朝
明朝相憶人千里回首文光入九霄
送潘黃門致仕
脫却朝簮便賦歸喜從林下製荷衣金蘭氣味交猶重
冰玉家聲願不違滄海壯懷雙寳劍青山歸夢一漁磯
升沈榮辱何須問請看浮雲出翠微
送李貞夫代同寅作
便把圖書付小車急流先退甚慚吾幽棲謾自攜臞鶴
高卧從人笑懶夫一葉漁舟真活計數椽書屋是良圖
誰云林下渾無事里閈追從有酒徒
送吳秀士回延平
治城煙柳綰行旌聚首無幾又送行黃葉翻風秋正爽
紅蕖浥露氣偏清雲津水漲看龍化桂籍香浮聽鹿鳴
征騎騑騑隨鴈遠送君無限故鄉情
用王參伯韻送鄭黃門同年
好山如畫送行程十里嵐光照日明遠渚芙蕖秋色淡
長亭楊柳暮煙横看花猶憶當年事把酒須拚此日情
聞說行囊有新䟽知君端不負生平
寫懷再用前韻
羸馬驅馳幾日程山城草色夕陽明閩關路杳魚書斷
秦嶺風高鴈陣横客裏逢秋誰對酒枕邊聽雨獨關情
自慚疎拙渾無補欲把行藏問廣平
立冬日宿東峰驛次李五石韻
俄驚節序臨冬月禾黍低低傍水稠午夜漏殘燈焰小
銅盤風細篆香浮寒威漸覺生臺館疏草何妨載竹篝
勒馬山前回首望薊門煙雨正堪愁
三月在旌德次姜二守壁間韻
羸馬山行到日斜寒鴉幾點度殘霞半簾霽色煙初暝
滿耳鶯聲興未涯淡綠遠紅村外景小橋流水野人家
驅馳不覺春光老醉倚東風看落花
過太平書懷
黃雲漠漠楚天低倦鳥東飛又復西滿徑西風驚老葉
半窗明月誤殘雞賦歸未許陶元亮身鬻羞稱百里奚
屈指光隂秋又老沙寒鴈落雨凄凄
宫辭
何處砧聲滿竹床寒蛩唧唧夜偏長珠簾捲雨窗櫺潤
銀漢回秋枕簟凉玉露漫空螢影濕金風掠地桂花香
梧桐葉落無人掃月上空階菊有霜
東溪小隱
獨向東溪搆小亭朝來爽氣入窗楹沙頭雨過圖書潤
柳外風生釣艇横萬頃碧波天共色雙泓素練月同清
長津水煖魚龍化未許滄浪便濯纓
春盡
異鄉風景也應憐桑柘成隂起曙煙青鏡流年雙鬢改
小窗疎雨一燈懸竹抽嫩綠雕闌畔花褪殘紅淨几前
午枕不成蝴蝶夢樹分清影上危弦
陳武選邀賞芍藥次韻
名花艷艷映袍緋半出闌干半出幃紅紫依偎嬌欲語
主賓酬酢暮忘歸露滋金粉香痕濕色照霞杯酒暈輝
只恐明朝風韻減慇勤相與惜晴暉
送黃上舍還尤溪
江亭煙樹雨溟溟一曲驪歌酒半醒國學昔年升造士
銓曹此日籍明經梨關月色杯中見劍浦秋聲笛裏聽
别後相期君莫負擬看鵬翮起南溟
送吳貢士還建
異鄉邂逅乂分岐把酒相看感别離秋水芙蓉王粲賦
長亭煙樹杜陵詩成均卒業誰連璧仕版登名子白眉
遥憶到家秋未老桂花應折最高枝
送薛全之守淮安分韻得青字
五馬騑騑簇短亭陽關三唱醉中聽孤帆帶雨投秋浦
落鴈依人宿晚汀千里封疆須保障一時民瘼起參苓
政成他日看遺愛春駐甘棠滿郭青
過太平府有感
滿汀芳草夕陽斜長恨春時不在家昨夜月明詩夢醒
子規啼盡杜鵑花
其二
笑渠終日利名忙誰似僧閒不出房睡熟白雲都不管
寺前松竹自蒼蒼
李堅(字貞夫長汀人有訥菴遺稿)
九鷥圖為梁尚德題
柳隂正長夏蓮渚搖紅翻羣鷺來箇箇褵褷集其間飛
鳴間宿食暫爾恣所安會當乘天風直上青雲端君子
有九思聖訓炳如丹咄此畫工意比德良可觀
擬李白古風
邃古何洪荒庖犧闢乾坤卦畫始文字器象森昭陳猗
歟逮姬孔經制完以淳一朝罹陽九亡秦恣兇嚚百王
經世彛塗地為埃坌卑卑漢君相不學奚足論賤儒取
希世綿蕞專襲秦遂令末代下盲識上古純杞人抱時
憂薄言為誰申
其二
吾聞聖謨訓君道止于仁大禹問辜泣測然天地春秦
隋何猰㺄䖝豸饞齊民偶語亦何辜一瓜殺三人天道
豈蒙翳巨禍不旋身繼冡魚肉沸亥廣速夷淪嗟嗟殷
鑒在千古隋與秦
其三
崔嵬千仞岡上有孤生桐凡禽不敢過威鳳日相從高
標本虚心至和含其中采之獻清廟雅奏諧黃鐘時無
子期侣空山飽霜風自分溝中斷行為㸑下充幸逢蔡
中郎得登君子宫願言承左右備君燕閒供養君中和
性庶以效微躬
其四
志士懷當世衆人謀一身志士懼來日衆人惜今晨詎
知當世安未為一身貧蓋棺苟遺臭生前奚足珍所以
首陽薇萬古扶彛倫不見上蔡吠瞥眼成煙塵
其五
少陵真人豪稷契心自許周遭&KR1043;洞間百折水東注短
褐纔掩脛破廬不蔽雨猶軫當時憂不暇一身訴心期
萬廣厦大庇寒士聚地下千載人誰為唐宰輔肉食不
懷謀藿食乃心苦
其六
驅車上長安經從古周京矯首周京道彳亍傷我情旁
岐紛百出過者迷縱横古道委叢棘狐兔相經營問之
父老言此理非難明岐路便捷足正途多迂程哀哉百
歲後誰人問周行
其七
習巧每多拙大黠還成痴君看濁世中汨没疇能知籯
金計來胤恨不丘山巍有生不朽圖及時忽競持形聲
一朝謝草莽甘淪夷
雲崖
峩峩雲陽山奠立自皇古霙雲出其巔秀色若可茹天
然一丹素面人作屏宁卜居者誰氏遠紹太原緒會心
不在遥樂山得深趣雲崖自揭顔旦夕締賓主以兹眎
韋絃比德固有取惟山必出雲惟雲能作雨龍興斯雲
從神功膏下土方今九重上真龍正臨御雲子已出岫
為霖固其所湖南多顛厓望霓久辛苦
送程汝南守三衢分得露字
城烏啼嚴霜江天正微曙眷我同心友五馬駕行路冠
蓋出城西分攜惜勿遽殷勤一尊酒不作遊子姁朝家
重牧守蘄在邦本固子行寵專城何以答宸慮三衢兵
寇餘瘡痍已沈痼情如失母慈呱呱渴乳哺又如久旱
苗旦夕望膏露丈夫分許國經濟乃平素况我知子心
不在温飽故行矣宜勉旃三事是濩矩
積雪初霽陳虚囱過我夜談賦以紀事
閉門七日雪高卧師袁安忽聞剥啄聲良友扣我關整
衣出迎客下馬先解鞍連朝隔言笑相見各破顔中堂
共勞苦撥爐火始殷雪光與月色縞素侵簷端天風肆
老饕嚴威凛相干呼童熱酒漿解此重圍寒百觴末足
多引滿催放乾詩豪與酒聖逸興高如山白戰將夜分
餘勇猶未闌僕子不解事催歸語瀾翻人生類飄萍百
年良會難分攜莫匆匆小立且盤桓記取今宵别馬前
月團團
竹屋(欽采尊人之號)
幽居謝塵市有竹千萬竿四壁不受塵拂座清風寒主
人北窗下琴書愜盤桓出門即成趣滿目青琅玕憶初
卜築時頗虞生植難既嚴牛羊牧復剪荆棘繁封培至
今日有此竹屋安雖慚萬間庇自作千畝看崇篁丈人
行老節高岏巑孫枝更秀拔夭矯凌雲端遂令竹屋名
旁溢四遠寬南陽有卧龍草廬聳丘巒成都有少陵草
堂名不刊地勝每因人兹語良非謾寄聲竹屋翁勉陟
前修坫
重過陶園限韻
行窩謝塵鞅習静聊永日寄適鉛墨間堆案紛簡紩倦
餘發深省長嘯捫雙膝念我陶園友投分如膠漆咫尺
會面艱連朝未能一昨來命駕往追隨竹溪逸我懷拍
塞憂見君喜欲溢君聞剥啄聲倒履如有失攜我歴三
徑坐我忘憂室飛觴但白戰擊壺共為率森森約束嚴
勢比軍令疾我才謝鋒穎君心特蠒密揮毫霎滿紙雲
陣排甲乙砉若春冰泮瀉溜鳴潏潏詩壇合推君燕許
信大笔巧匠不血指此語真故實自慙拙工勞敢與君
鬪律酸甘齊味分我枳君猶桔詩成各引滿林梢月將
出君勇堪賈餘我孏欲尋佚歸來擁被眠日晏忘盥櫛
技癢忍還作渴吻鳴唧唧解醒索冰壺案有七十士且
咀且吟哦短歌聊自述
齊年黃伯固庫部郎中起復北上
我有朱絲絃慣彈太古音俚耳難為調感子獨知心臨
風鼓一曲送子建溪潯溪流不可極别意與俱深
别建陽尹邵宗周
建溪十日程朅來亦周遭縣侯能好客病夫敢言勞平
生湖海情所在多同袍離居二三載悄然空谷逃今晨
值邵子一見如飲醪古來道義合傾蓋輸心交怜君知
已情義氣青雲高眷言雉壇盟各保歲寒操
楊孔直司訓南樓卷
南樓在何許乃在附郭東青山四面合嘉樹起茐蘢爽
氣日夕浮野色窺簾櫳主人關西裔弓裘紹青風憑高
時送目情思遥冲冲朅來伐木音丁丁鳴谷中幽人不
可見欲往道靡從譜作高山調寫之託絲桐翛然意忘
歸前途下高舂
雜詩
結髮初事君相期在白頭天荒地云老兩情誓靡休詎
期洵幾何君身為遠遊遠遊歸何時一去三十秋思君
不可見空把離索憂
其二
飛鳥返故林游魚思舊淵物性固有爾人情胡不然昔
與君别時庭樹初抽篸一别年華多森森踰前簷樹生
已如此妾心將何堪
漫興
離離原上花灼灼開新枝采之簮滿頭誠可媚芳姿紛
紛誰家子競取争妍竒我欲往傚之濡露恐沾衣衣沾
固足惜妍竒將安為
其二
妾有朱絲絃少小解拈弄所惜知音難深藏不輕用持
以事夫君和鳴奏鸞鳳君心不余諒顧謂作哇哄竽瑟
古難投良用自慙恐
其三
盈盈道傍花采采足人悅芬芬曲徑蘭寂寂無人擷品
質豈不殊托根有懸絶安得尋幽人嵒隈當見掇
坦庵
古調久沈響斷絃誰剪膠有竅非混沌有機惟桔橰夫
君獨醒士不肻餔世糟一言取諸易坦坦祛塵勞嚴兹
父師訓心兵敢芒豪眷言篤由衷永此歲寒操行坦任
失得心静恣諠囂通都有康莊行者歌陶陶羊腸信詰
屈剗削亦見遭物理可喻大吾言君勿嘲
題孔明出師表圖
水安宫中日欲落榻前面拜遺孤託先皇飲恨臣所知
忍見翠華終劍閣臣身與賊不俱生誓提義旅清中京
汛除九廟光舊物上謝先帝酬忠貞六師戒日臨河渭
曉發披忱表天陛諄諄恢復次第陳縷縷忠肝兼義氣
事關宫府在相通親賢遠佞先漢隆後王不鑒高祖訓
累我漢業遭塵蒙漢家賊姓難兩立王業偏安大無策
鞠躬盡瘁臣所安利鈍成虧非可臆炎精無光赤灰冷
五丈原頭將星殞牙前長史整旋軍巾幗老奴拜天幸
煌煌二表明丹青文追伊傅光六經留傳人世勸忠藎
呵護時有神威靈英雄無命古如此大節堂堂映青史
君不見二十四疏請回鑾東京留守銜悲死
宋賢三絶卷(文與可墨竹東坡山谷題䟦)
洋州太守生通神胸中千畝吞渭濱興來拂拭鵝溪絹
落筆滿眼生煙雲坡公墨竹半天下獨許洋州擅高價
涪翁一見心眼醒題名聊復紀吾曾天生三子人中傑
筆精墨迹成三絶斷縑隻字落人間見者驚猶捧明月
葉君葉君聽我陳物情好醜元因人古來名筆豈三子
丈人屋烏類如此請君收拾歸紫囊慎勿懸掛當中堂
恐驚風雨中夜生帝遣仙官來取迎
黃華山房為楊孔直題
黃華之山起城市山人卜築偎山址幽栖豈愛糜鹿羣
萬卷藏修遺孫子風回澗道松泠泠濯纓亭畔竹琮琤
午凉吹醒芸囱梦塵心一洗秋空清地雄景勝天開設
長價騰聲屬髦傑萬里橋西一草堂千古人猶誇筆舌
山房主人元功孫構堂仰止多殷勤請看廟貌南山處
文公文敏伊何人
送人還長沙
湘水浟浟幾千里慈幃五夜怜遊子楚天南望白雲低
歸心萬點隨流水買舟明發潞河程三月東風春草榮
停橈旅泊堪乘興酒債詩情著處生行舟幾遍看圓月
漸覺江南遠江北潑眼榴花岸欲然計程應是家山側
高堂曉占烏鵲喜勿訝佳兒拜庭戺
題畫馬
九原難喚孫陽起天閒龍種沈洼水是誰傳此千里神
逸態英恣酷怜似世情貴耳多賤目葉公龍癖紛相屬
眼前駿骨疇能知幅縑尺素争誇毗還君此畫三嘆息
物情好惡元無的
融軒
一室雖云小中藏天下春眼前皆物共榻外亦吾僯麗
日風生煖温泉脉自淳笑渠失弓者得計楚邦人
代送奉化訓導
官河堅欲凍君此問征鞍閩浙家相近師生義自寬詎
湏愁座冷贏得是身安桃李隂陰日春風回講壇
郊祀齋居和鍾邦臣韻
翌翌郊壇肅煌煌寳炬然九重親大祀一德格皇天禮
樂周官盛威儀法駕圓小臣真慶忭舞蹈際年年
送南昌黃金任岑溪典史
一尉岑溪去都城二月初輕帆渡揚子便道謁先廬嶺
嶠瘡痍甚公私困竭餘知君挾竒術贊畫定勤渠
上巳遣懷
佳節重三候羈栖尚客邊春光俄又老物色倍堪憐曲
水傳周興蘭亭想晉賢留都今日會分席悵無緣
和邢三湖龍山别趣
不識雲外趣郊扉誰可俱鍾山屏突兀玄武帶縈紆榻
許高賢借門迴俗子趨晚衙人吏散萬卷付鉛朱
夜坐懷歸用邢三湖過章水韻
夜獨攤書坐鄉心迸欲歸鄰簫亂無思窗月巧呈輝咫
尺閩山隔蒼茫雁宇稀平生白華卷情事笑多違
陽明王先生命來教禮鄉社竣事過余小詩贈
别
督府匡時切煩君此日行絃歌教小邑綿蕝肄諸生俗
化行看變人才倘可成新詩代瓊贈鄉國為關情
席上和王公守備九日韻
即看今歲又重陽對景令人憶故鄉潦倒且拚元亮醉
風流不學孟嘉狂滿城風雨催詩債三徑清香待菊黃
行樂及時聊爾爾人間萬事付茫茫
代送陳德純歸家
去去君行不可扳強將樽酒酌江干情知離合人生有
自是交朋話别難此際鄞江聊割席他年京國共彈冠
雉壇舊有盟心約别後相期保歲寒
挽胡尚禮和鍾考功韻
三尺前旌粉字書交朋誰不淚如珠可嗟野外一抔土
無復人間千里駒壯志不銷成永恨殘編無地付遺孤
瀟瀟寒雨青燈夜啼殺庭前繞樹烏
書齋謾興
静掩重門晝不開閒齋便是小蓬萊有時佳客相經過
不許俗人輕到來一卷羲經銷日永數聯詩句咏悠哉
此情獨有知心會寄謝傍人莫浪猜
子陵釣臺
擬迹巢由與世違徵書底事到茅茨中興已自英雄足
用世原非雅尚期祗為故人聊暫出那思好爵作生涯
炎劉四百年基祚盡屬灘頭一釣絲
春興
春晝遲遲午思清南窗睡起坐簷楹好懷百種與千種
幽鳥三聲復兩聲不向江頭觀卧柳懶于枝上聽啼鶯
門前一任春來去花落花開總不驚
途中感秋
一夜金風報早秋疎櫺點點氣蕭颼俄驚江上煙波泠
便覺郊原草木愁萬里歸途猶作客半生蹤跡等虚舟
不堪腸斷思鄉處滿地蘆花明月洲
維揚懷古
淮海維揚名尚在繁華不見舊時州煙迷吳苑巡遊地
雲鎻隋家歌舞樓千古廢興增感慨百年身世且優游
君看數畝雷塘路閱盡行人春復秋
夏日書懷
趨朝日日五更初退食歸來箇事無清世不妨同吏隱
此身還似舊山癯了知習静真成癖時復長吟且自娱
午枕黑甜思一憩生憎梁燕語驚呼
沈天祥宅賞蓮有並頭品字二種
此花合是真仙謫墮在君家盆盎中並軃頳肩笑含露
相翻翠袖舞迴風雙頭綰就同心結千瓣粧成一捻紅
羞殺趙家親姊妹兩心偏妒不相通
其二
紅粧水面正抽簮品字分明不用探芍藥連枝終欠一
牡丹並蒂不成三薛家羣從生同姓楊氏諸夷出共驂
憐絶此花齊氣味寒香晚節各心甘
至日書懷
節屆書雲默自吁年華去我似奔駒滿前風景多新樣
向後兒童成老夫萬里鄉書經歲少一官匏繫許身愚
晴窗搦管聊裁句兀坐檐楹對碧虚
除夕奉和少宰柴墟先生韻
不用桃符寫戸廳堯文歷紀忽周星中庭殘雪初消白
明日羣芳漸放青爆竹滿衢傳煏煿歌鐘何處送東丁
太平景象留都好喚起年來醉夢醒
遊靈谷寺
上方金碧出嶄岩滿院嵐煙滴檜杉縱步恍疑騰汗漫
回頭已自隔塵凡靈泉有竅通仙脉佛塔何年閟石函
風景閱來殊未徧馬頭山色日將銜
病起對雪和東坡韻
怪甚寒空噪暮鴉關河千里斷行車諸天有相皆成幻
古木無根也著花錦帳酣懷歸甲第剡溪清興在詩家
分明雞鶩朝來跡疊疊階前作篆义
其二
落處無論巨與纖平鋪格樣類粧嚴廟廊調燮憑占歲
兒女商量謾到鹽誰向歌鐘誇白戰我憐短褐有窮簷
江南一種天成趣墻角疎梅正鬪尖
答和陳虚宿韻
一飯從知荷主恩山林何敢遂忘君無端世事易飜覆
頃刻人情肖雨雲廊廟諸公期共濟煙霞老我許平分
傍花隨柳尋常事免得虚名惹世氛
元旦雨
曙鼓微茫動海城街頭泥淖正縱横昨宵舊雨送殘臘
今日三朝慳一晴漸老風光真覺别殊方懷抱若為情
飜思二十年前事曾托屠蘇逞後生
己卯元夕
九十春容色色妍上元樂事更無邊兼旬風雨朝來爽
入夜光華分外圓運屬昌期端有象老逢佳景倍堪憐
半酣搦管裁新句天與林泉自在年
送縣大尹令子毛景潤西歸
鄞山鄞水亦佳遊何事君歸不少留無限别情銷不盡
寒風馬首正颼颼
悼亡
篋有遺衣皆觸恨窗殘曉鏡亦成悲傷心最是無窮處
記得挑燈伴讀時
人日對雪
梅花鬪雪雨清妍記得江南歲暮天春到北枝猶未放
晨窗對雪亦欣然
送黃門許充衷使安南
天朝侍從入閩英定有光聲徹遠城海嶠于今皆樂土
使車休問幾多程
宫怨
逐隊彤庭數載間何曾兩度侍宸班略勝遠嫁胡沙去
纔得君王一動顔
其二
花錢費盡畫雙蛾望斷金與不見過鷩聽調鶯宫樹上
一年春事已無多
其三
暑簟瞢騰午漏長分明夢裏見君王起來戲折宜男草
燕語雙雙傍畫梁
其四
錦樹秋聲入枕幃天邊牛女又佳期羅衫雖薄難抛却
記得君恩賜著時
咏白蓮七首(并引)
貴州司署白蓮盛開鄭長官克明集諸同寅賞然
予因誦天隨生絶句屬楊官長恒叔和之於是諸
同寅相繼有作予念好句業已多為諸君道復何
著筆因取近世瞿宗吉紅蓮不似白蓮香之句析
為七絶而天隨生原韻亦漫學數語綴於其尾云
姑射仙人冰雪容淡香清影立薰風似嫌塵世穠華涴
淨洗從前水面紅
水面無花白似蓮玉盤擎處露娟娟箇般清韻孤標格
肯學漫山桃李妍
仙葩簇玉凌波出白羽搖風飜翐翐主人好事集賓僚
明朝有意還來不
午夜嫦娥照清泚玉簮墮在方塘裏侵晨幻作滿池芳
一色璚瑶酷相似
一泓菡萏亭亭立舊日紅粧今變白化工特地巧為容
莫道丹青描不得
舉世何人識愛蓮白蓮風味更堪憐千年高士陶彭澤
曾向廬山結社緣
分明仙種隔尋常時逐薰風送粉香芸館槐亭清絶處
大勝艷冶與濃粧
和天隨生韻二首
年年花信不相欺五月紅蕖浴錦池忽訝碧簮紛在眼
竒觀不數舊年時
前身玉女恐非欺謫向人間墮鏡池粉瓣飄香欹欲墮
依稀按節羽衣時
題畫
奚童背錦出郊坰乘興閒來訪友生秋意滿天楓葉暗
隔林遥聽讀書聲
送唐太守令子元殊還桂林
桂林西望隔長沙獨秀峯前是子家老我舊遊情眷眷
每思巖洞曉栖霞
應聘
三年歸卧故鄉雲每被春風誘出門行到會稽探禹穴
坐看東海浴朝暾
元旦戲筆
老子新年喜氣沖謾招毫管試春風此生歲月還多在
酒聖詩豪未便窮
已卯六月二十七日早晚上夢中賦詩四句謾
記之
旅館殘燈客思深笛聲何處動鄉心明朝又買東吳棹
風景歸來詫上林
羅榮(字志仁古田人有蘗山集)
贈静軒
自得江山性從渠白髮長室虚凝月色波定見天光杖
屨逢人少茅茨與世忘牀頭書卷在簡點到歸藏
劉世寬之浙東
煙樹雲盤綠官程馬足分陽山偏向日越水易生雲遠
海鹽征竭清時國計殷馳情多别後對月每思君
馮有孚使九江便道寧親
三載結塵纓看雲白髮生春風仙棹遠晝日錦衣明飛
鶴迎親夀慈烏致子情承歡湏秉燭候吏立湓城
陳世則判陳州馬政
秣馬退朝時東城出餞遲分襟鄉語細看劍祖杯遲外
廏增雲錦窮才罷繭絲委蛇堂食後花鳥亂催詩
中秋次臨清和韻答周憲副
久闊頭將白相逢眼倍青蘋風清夕舫桂月滿秋汀好
句輸先得深杯不放停江湖憐此會鄉舊正晨星
送葉太守回任
五馬春城外東風草色新寇君還借郡召父舊親民皂
蓋雲霄過青山廨宇隣不湏傷遠别江漢有通津
題山水
碧嶂秀重重岧蕘逼華嵩雨淙孤壑應雲壁小蹊通呼
酒三村社藏書一畝宫山深人不見花鳥領春風
仲秋十六夜發榆之南
日暮官途馬足輕蕭蕭凉籟逼人清蒹葭水郭鳬鷖夢
籬落田家蟋蟀聲小堡銅刁持夜警遠氓皮槖事宵征
月華光滿渾如昨萬里江山仰大明
督儲至白羊口信宿遊西山諸寺
白羊城堡枕關腰上谷春風凍未消薄&KR0008;五更侵土炕
殘澌二月下山橋老僧肅客焚香迓稚子烹茶掃葉燒
大覺以南皆賜寺宦遊應喜避塵囂
再過武夷
再訪神居結地幽武夷真境擬蓬丘閒開竹徑風生籟
深閉松關月在洲函蛻藏香封玉匣插厓横木訝仙舟
紫陽倚棹歌聲遠九曲名稱遍十洲
甲戌中秋次懷化驛
方輿知有五谿名何事監軍動遠征秋爽瘴雲歸洞黑
夜凉蠻月逼人清桑榆温凊頻年夢瓜芋團圓此日情
望久玉階時徙榻銀河流白倚參横
都城安定門外太清道院
郊原十里太清祠松柏宫墻古甚竒明水未消千日酒
卿雲猶護萬年枝鳳凰簫竹隨仙子龍虎丹砂覓鍊師
聞道英皇曾駐蹕羽林圍獵夜歸遲
出居庸
戴星策馬下居庸烽燧煙消遠道通地接浮雲天咫尺
山懸斷壁水西東青霓明滅輪蹄下黃屋參差指顧中
壯趾江南還塞北男兒巳慰射桑蓬
乙丑中秋夕過龍川曾祖所尹邑
龍川孤月正秋中碧滙清光上下同玉鏡無聲沈夜籟
銀河如練遶晴空明時慚負分藩任先世猶存製錦功
樽酒微醺慈養樂畫船簫鼓遡江風
送陳諫簿遂溪
九陌名花照錦衣遂溪人已望旌旗鄉山到眼聲音侣
海國清時簿領稀日照官衙山茘熟潮通縣郭蟹螯肥
休嗟枳棘棲鸞鳳千里行看一奮飛
楓亭道中懷舊寮元佐
黃華山下故人廬飛翠蘢葱護隱居驛路折梅春雪後
亭窗剪韭夜燈初寒暄故事樽前話夢寐新詩壁上書
明日過江人漸遠浮萍蹤跡定何如
送族人文秀歸安福
重擕琴劍出松蘿客裏風塵兩歲過水木有懷源本共
聲音無異笑言多停雲立馬瞻閩嶠載月移舟向潞河
别恨客中情轉惡不禁揮袂聽離歌
寄方夀卿
帝城平日坐春風滿室芝蘭嗅味同多病遠聞移帶孔
索居還憶走詩筒隴頭望斷梅花老海上歸初茘子紅
萬里相思何處所舉頭明月共秋空
送丁孔志隂陽
十載親朋謦欬疎金臺相見喜何如西堂邀月方聯榻
南國停雲又買車長鋏春深隨雪棹短檠宵静閱星書
他時願結香山社尊酒同尋水竹居
送鄭希大使湖南
槐葉辭柯菊破香宫河移棹下瀟湘琴樽白日思千里
弧矢青年遍四方赤壁醉歌蘇子賦碧雲望指鄭公鄉
天涯百感因君去秋夢無端與夜長
和韻送王德華之河南
湖海風塵未息居清波彩鷁啓行旟都城夜月移賓榻
汴水春風命使車治化正需周召伯才華真慕藺相如
旬宣到處持鉛槧誰道窮愁始著書
丁卯除夕與林衡玉守歲
湖海萍蹤莫漫猜嶺南旌旆柳州來鄉山隔夢三千里
客舍逢春十九迴往數光隂驚漸老坐談帷幄愧非才
椒觴茗碗延殘夜懷抱因君更好開
元夕次上洲營和僉憲蔡懋成韻兼呈都督馬
惟淵
客路年光冉冉過憂心相對鬢將皤折衝力薄原非將
競險詩成或有魔五管風煙驚稅駕一時冠蓋擁行窩
元宵莫問崑崙事進酒張燈且放歌
石倉歴代詩選卷四百六十二
