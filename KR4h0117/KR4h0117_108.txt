石倉歴代詩選卷一百八
明曹學佺編
方外五
釋貫休(字德隠鍾陵人)
古意六首
一雨火雲盡閉門心冥冥蘭花與芙蓉滿院同芳馨佳
人天一涯好鳥鳴嚶嚶我有雙白璧不羨趙虞卿我有
徑寸珠别是天地精玩之室生白蕭灑身安輕只應天
上人見我雙眼明
陽烏爍萬物草木懷春恩茫茫塵土飛培擁名利根我
本事蓑笠幼知天子尊學為毛氏詩亦多致直言不慕
蠕蠕類附勢同崩奔惟尋桃李蹊去遊長者門
美人如游龍被服金鴛鴦手把古刀尺在彼白玉堂文
章深掣曳珂珮鳴玎璫好風吹桃花片片落銀牀何當
舉羽翰遠逐朱鳥翔
乾坤有清氣散入詩人脾聖賢遺清風不在惡木枝千
人萬人中一人兩人知憶在東溪日花開葉落時幾擬
以黃金鑄作鍾子期
古交如真金百鍊色不回今交如瀑流倏忽生塵埃我
恐君子氣散為松栢栽我恐荆棘花只為小人開傷心
復傷心吟上高高臺
莫輕白雲白不與風雨會莫見守羊兒謂是初平輩人
生非日月光輝豈長在一榮與一辱今古常相對不見
于公門子孫好冠蓋
憶在山中時
憶在山中時丹桂花葳蕤紅泉浸瑶草日夕生華滋箬
屋開地爐翠墻挂藤衣看經竹窗邊白猿三四枝東峰
有老人眼碧頭骨竒種薤煮白石旨趣如嬰兒月上來
打門月落方始歸授我微妙訣恬然無所為别來六七
年只恐白日飛
行路難
君不見山高海深人不測古往今來轉青碧淺近輕浮
莫與交地卑只解生荆棘誰道黃金如糞土張耳陳餘
斷消息行路難行路難君自看
詠吟
經天緯地物動必計天才盡日覓不得有時還自來真
風含素髮秋色入靈臺吟向霜蟾下終須神鬼哀
春山行
重疊太古色濛濛花雨時好山行恐盡流水語相隨黑
壤生紅术黃猿領白兒因君石橋日曾與道人期
送人赴舉
兩河兵火後西笑見吾曹海靜三山出天空一鶴高賃
居槐陟屋行卷雪沾袍他日如相見栽松作小濤
老僧
獨住無人處松龕嶽色侵僧中九十臘雲外一生心白
髮垂不剃青眸笑轉深猶能指孤月為我暫開襟
贈道士
闒茸復埃塵難親復易親皆疑有仙術問著却愁人祇
恐躭浮蟻曾云見泣麟相逢先合掌渾似有前因
苦熱
松桂晝不動陽烏飛半天稻麻雖結實砂石欲生煙毒
氣仍于扇高枝不立蟬舊山多貯雪歸去是何年
贈隠者
千峰映碧湘真隠此中藏飯不煮石爛眉應似雪長楓
根支酒甕鶴虱落琴牀雖效忘機者斯人尚未忘
新蟬
尋常看不見花樹盡莓苔忽向高枝發驚從何處來風
清聲更苦露潔思彌哀多少求名者年年被爾催
秋寄李頻使君
務簡趣誰陪清吟共綠苔葉和秋蟻落僧帶野風來留
客朝嘗酒憂民夜畫灰終期冒風雪江上見宗雷
題簡禪師院
忘機室入空靜與沃洲同惟有半庭竹能生竟日風思
山海月上出定印香終繼後傳衣者還須立雪中
懷智體道人
把筆懷吾友庭鶯日囀時惟應一處住方得不相思雪
水淹門閫春雷折樹枝平生無限事不獨白雲知
湘江懷古
煙浪漾秋色高吟孰得隣一輪湘渚月萬古獨醒人岸
濕穿花遠雲香禱廟頻秪應諛佞者到此不傷神
寒思廬山賈生
山兄詩僻甚寒夜更何為覓句惟頑坐嚴霜打不知石
膏粘木屐崖栗落冰池近見禪僧說生涯勝往時
雪夜寄友人
皓彩中宵合開門失所蹤何年今夜意共子在孤峰氣
射燈花落光侵壁罅濃惟君心似我吟到五更鐘
途中逢周朴
東西南北路相遇共興衰世獨無知己君從何處來菊
衰芳草在程遠宿煙開儻遇求賢主登庸不用媒
休糧僧
不食更何求自由中自由身輕嫌衲重天旱為民愁應
器誰將去生臺蟻不遊會須傳此術共老在林丘
題擇詞律師院
律中麟角者高淡出塵埃芳草不曾觸幾生如此來壑
風吹磬斷杉露滴花開如結林中社伊予願一陪
哭靈一上人
一公何不在空有遠公名共說岑山路今時不可行舊
房松更老新塔草初生經論傳緇侣文章徧墨卿禪林
枝幹折法宇棟梁傾誰後修僧史應知傳已成
送崔峒使往睦州兼寄薛司戶
如今相府用英髦獨往南州肯告勞冰水近開漁浦出
雪雲初卷定山高木奴花映桐廬縣青雀舟隨白鷺濤
使者須應訪廉吏府中惟有范功曹
九日登高
詩人九日憐芳菊逐客高齋瞰浙江漁浦浪花搖素壁
西陵樹色入秋窗木奴向熟懸金實桑落新開瀉玉缸
四子醉時爭講德笑論黃霸屈為邦
謝諸公宿鏡水宅
幸免低頭向府中貴將藜藿與君同陽雁呌霜來枕上
寒山映月在湖中詩書何德名夫子草木推年長數公
聞道漢家偏好少此身那比訪芝翁
題茅山李尊師所居
天師百歲少如童不到山中更不逢洗藥每臨新瀑水
步虚時繞最高峰籬根五月留殘雪座右千年蔭古松
此去人寰知近遠迴看路隔一重重
獻錢尚父
貴逼人來不自由龍驤鳳翥勢難收滿空花醉三千客
一劒霜寒十四州鼓角揭天嘉氣泠風濤動地海山秋
東南永作金天柱誰羡當時萬戶侯
山中
休話喧譁事事難山翁只合住深山數聲清磬是非外
一箇閒人天地間綠圃空階雲冉冉異禽靈草水潺潺
無人為向羣儒道岩桂枝高更好攀
其二
誰是言休即便休高吟靜坐碧峰頭三間茅屋無人到
十里松門獨自遊明月清風宗炳社夕陽秋色庾公樓
修身未到無心地萬種千般逐水流
其三
露滴紅蘭玉繞畦閒拖象屐到峰西但令心似蓮花潔
何必身將槁木齊古塹細煙紅樹老半巖殘雪白猿啼
雖然不是桃源洞春至桃花亦滿溪
其四
嵐嫩風輕似碧紗雲樓金像滿煙霞葛苞玉粉生香壠
菌蔟銀丁出古槎舉世只知嗟逝水無人微解悟空花
可憐擾擾塵埃裏雙鬢如絲事若麻
其五
心心心不住希夷石室巉巗白髮垂惜竹不除當路笋
愛松留得礙人枝焚香開卷霞生砌捲箔冥心月在池
無限故人頭已白不知今日復何之
其六
孤庵暝月在穹冥菌枕松牀蘚陣青乳鹿暗行檉徑雪
瀑泉微濺石樓經閒吟不覺過天井長嘯還能動嶽靈
應恐無人知此意非凡非聖獨惺惺
其七
五嶽煙霞連不斷三山洞穴去應通石窗欹枕疎疎雨
水碓無人浩浩風童子念經深竹裏獼猴捫虱夕陽中
因嗟往事抛心力六七年來楚水東
其八
翠竇煙岩畫不成桂華瀑沫雜芳馨撥霞掃雪和雲母
掘石移松得茯苓好鳥似花窺玉磬嫩苔如水没金缾
從他人哭從他笑地覆天翻也只寧
其九
自休自了自安排常願居山事偶諧僧採樹皮臨絶壑
猿爭山果落空階閒擔茶器緣青嶂靜補禪袍坐綠崖
虚作新詩反招隠出來多與此心乖
月夕
霜月夜徘徊樓中羌笛催曉風吹不盡江上落殘梅
春野
閒步淺青平綠流水征車自速誰家挾彈少年擬打紅
衣啄木
秋夜曲
蟪蛄切切風騷騷芙蓉歕香蟾蜍高孤燈耿耿征婦勞
更深撲落金錯刀
春晩
深門寂寂黍飯馨山家煙火春雨晴庭花濛濛水泠泠
小兒啼索樹上鶯
深山逢老僧
衲衣線粗心似月自把短鉏同榾柮青石溪邊踏葉行
數片雲隨兩眉雪
邊上作二首
山無綠兮冰無清風既毒兮沙亦腥胡兒走馬疾飛鳥
聯翩射落雲中聲
其二
陣雲忽向沙中起探得胡兵過遼水堪嗟護塞征戍兒
未戰已疑身是鬼
宿深村
行行一宿深村裏雞犬豐年閙如市黃昏見客合家喜
月下取魚戽塘水
書石壁禪居
赤旃檀塔六七級白菡萏花三四枝禪客相逢勸歸去
此心能有幾人知
聽僧彈琴
家住吳王古戰城海風終日打檣聲今朝鄉思渾堆積
琴上聞師大蟹行
題蘭江言上人院二首
一生只著一麻衣道業還期習彦威手把新詩說山夢
石橋天柱雪霏霏
只是危吟坐翠層門前岐路自崩騰青雲名士時相訪
茶煮西峰瀑布冰
石倉歴代詩選卷一百八
