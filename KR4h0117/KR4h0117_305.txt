石倉歴代詩選卷三百五
明曹學佺編
明詩初集二十五
管訥
素堂
湘水之涘衡山之陽有美一人於焉構堂維榱維桷匪
雕匪斵不尚其華迺欲其朴堂之翼翼人之諄諄匪謀
自適爰以養親于時興止于時甘旨朝夕弗違惟親之
喜委順在天竆達是宜居易而行心毋外馳奢則蠱情
儉以養德用戒後昆服之無斁
白馬篇
白馬行且嘶玉勒錦障泥揚鞭羽林郎宿衛通金閨一
朝赴邊急轉戰玉關西長戈揮白日高旌卷彩霓驅山
填火井累石起雲梯烽舉星芒亂弓開月影低分符降
赤勒飛箭定吽黎功許韓彭竝名與衛霍齊主恩諒可
報國難詎難擠孰甘局鄉邑門巷閉蒿藜
遠遊篇
御風日萬里逍遥登遠遊竦身青冥表瞬息四顧周目
力隘八極壯志局九州泰山小封垤滄海渺浮漚俯視
澒洞間萬彙等蜉蝣浩歌挾洪岸長嘯訪浮丘廻飊欵
閶闔謁帝十二樓酌我紫霞觴遺我青鳳裘授以長生
訣歴劫三千秋從兹謝流俗大塊同悠悠
少小從行伍二首
少小從行伍而今作飲徒博錢尋劇孟買劒問風胡結
伴軍中戲嗔人醉後扶黃金三萬鎰誓娶陸家姑
少小從行伍千金辦武裝日騎官廏馬夜宿酒家娼知
已寧論死臨危肻畏強蠻夷知姓字不敢犯封疆
銅爵妓
銅爵高臺上西陵古墓邊君恩徒自重妾貌竟誰憐羞
掩歌時扇愁登舞後筵惟餘漳浦月三五夜空圓
二隠圖
溪上放舟廻山中負薪暇一笑偶相逢於焉遂清話寧
知有秦晉況復論王霸回首總忘機青山夕陽下
星夕
牛渚清且淺鵲橋西復東黃姑仙駕動天女錦機空别
淚零清露離魂慘驚風如何一水隔一會一匆匆
秋夜
不寐耿長夜攬衣徒歔欷隂蟲吟近砌凉飊動疎幃素
抱殊未釋清懽念多違豈惟南飛鵲兹夕無所依
寫懷
朝迴憩公館殘陽坐來暝疎雨過高林華月出東嶺流
光晨復晡朱顏豈吾永故國歸何時悠然發深省
病後喜雨謝同寅紀善貝季翔見過
夜月忽離畢今晨雨滂沱秋聲落庭樹水氣没池荷豈
云三伏中感此凉意多神清體自適頓然釋煩疴明當
謁公館仰謝數經過
曉起
真館曉晴初官清遠塵俗怡然對簡編庶矣忘榮辱遥
峰擁歸雲高城淡微旭落盡凍青花江南雨新足
遊寶林寺
金碧絢樓臺禪關向此開水分雙澗出雲擁萬峰來古
佛遺香火殘僧話刦灰黃塵吾老矣何幸一徘徊
獨坐
獨坐茅堂上長吟不下牀亂書堆几席疎雨過陂塘野
燕衝簾入河花度水香應須存晚計次第學耕桑
答友人雨中見寄
雨聲連曉夕牢落閉幽扉屋漏頻移榻江寒更覓衣野
烏飢自下水鳥濕還飛爾亦遺榮者終同理釣機
郊居
春城俯平野草色靜柴門魚蟹舟中市桑麻屋後村遣
兒招社飲為客置盤飱老計能如此陶然付一尊
贈洪山龍門海禪師侍者真淨
祝髮名真淨從今淨巳真誦經當作佛持律定過人江
月空中夜山花物外春龍門多寶藏種種是竒珍
送宗師還玉泉寺
省師何處去古寺玉泉清山笠披雲過江船趁月行拈
香參祖塔乞食到王城此去傳心印應知道可成
夢遊洪山寺
不到東巖閣重來又一年無緣能離俗有夢只棲禪客
坐茶香裏僧行竹影邊夕陽天未晚幽思滿歸韀
齋居直館
直館齋居夜心無一慮縈茶烟籠燭暗花月進窗明老
去頭雖白官閒夢亦清明朝當署祝早起候宮城
雪谷為武昌奚瑄賦
空谷幽人意閒雲靜者心石圍花下奕泉答竹間琴鶴
影蒼巖遠雞聲碧樹深雖云住城市何異在山林
題蔡用強石城山房
絶境羣峰合幽居一徑分巖花和雨落林鳥隔雲聞門
熟呼猿果書香辟蠧芸不因徵召起終是遠人羣
過烏沙夾答諸僚友
曉過烏沙夾秋風萬斛舟青天雲際雁白浪水中鷗兄
弟皆良會江山足勝遊行行紅日近佳氣藹皇州
出都門
天上還家日沙邊解纜時亂山含宿翠飛鳥戲晴絲野
眺偏宜遠江行不厭遲正期遊汗漫何幸值雍熙
發新河次韻
自忝王門禄頻年此地過秋風迴遠道暮雨宿新河白
浪鷗邊小青山雁外多客杯相慰藉一酌總恩波
迴從經陽邏
陽邏行將近淘金過淺灘草痕秋更碧江氣晚逾寒處
世情尤拙還家跡易安客愁雖似海未敵酒杯寬
舟中寫示蕭雷二伴讀
拜秩辭京國揚帆放使舟微茫烟外樹浩蕩雨中鷗詩
美青山對杯空采石謀應將柁樓興一望楚天秋
曉發雷港
月暗投寒港天明發曉途鷺應尋宿侶雁巳誤更奴霞
暎沿汀蓼霜枯倚岸蘆彭郎磯尚遠隠隠一山孤
題伴讀董時貢所藏山水
公館多清暇林泉愜所探人家如谷口風景似江南斷
逕荒深蘚崩崖老巨楠鯨波通海去鳥道與雲參江艇
維晨渚巖扉掩暮嵐雨田收赤黍霜圃摘黃柑未染清
霜屋先尋白石庵醉來休荷鍤老去願投簪許我閒身
在從渠俗慮躭偶然忘世累聊復謝林慚
和吳教授過潯陽
三旬辭幕府千里歴星霜水鸛和鳴艣風烏逐去檣還
家趨鄂渚歸路過潯陽山立雙峰峭江分九派長雲泉
高噴薄烟樹遠微茫箬葉寒仍綠蓀花晩自芳守臣甘
徇國遷客重離鄉簡册遺風節琵琶斷淚行濕嵐郵傳
外冷月戍樓旁老境頻過此懷賢易感傷
九月廿五日值余初度諸友以詩酒見壽於舟
中賦五言長律一首以謝云
老去逢初度那知在客邊清歡當此日嘉會勝常年古
鼎名香爇高臺絳燭然仙庖能具饌官舫盛張筵新果
登盤美佳殽入筯鮮慶行承綵帕壽祝荷華篇北斗長
生外南山爛醉前交情何鄭重禮貌極周旋一府官僚
盛千秋國主賢願同金石志永以保貞堅
永嘉裴季和家有竹居典簿中都國學種竹數
竿想像故國之意
客舍仍藏竹殷勤憶故園亂枝交窄逕輕篠拂卑垣曙
色烟凝几秋聲月在門殺青編汗簡浮碧注山尊斸筍
供春祀行庖具夕飧高人頻駐屐俗士竟迴轅雖與山
林遠終無市井喧晉賢名未冺唐逸興猶存髣髴龜山
路依稀雁蕩村南歸遂幽息投老更何論
墨窗為越人趙撝謙賦
女媧立極斷鼇足羲畫之先無刻木始觀鳥跡製文字
夜鬼哭天天雨粟篆隸變化生八分行草復作何紛紛
六書古制既茫昧載籍況遭秦火焚後之作者不可數
形聲寥寥渺千古更論得法神妙間自信臨池心獨苦
君居於越文獻邦家藏金石書滿窗磨穿青州老未巳
萬斛巨鼎疇能扛吳興宗人巳物故淛河東西誰獨步
君今有志繼絶學砥柱中流見孤注剡溪百番冰雪光
玄霞一斗松煤香滿堂賓客看揮灑風雨颯颯龍鸞翔
我嗟塗鴉手如棘屢欲從君問竒畫君還許我載酒來
我捧千鍾勞君筆
尹母行
雲間尹母年十七嫁夫三年夫病卒舅姑在堂兒在褓
自分煢煢守空室家貧何以為生理紉縫得錢奉甘旨
門外春風自往來寒心一寸如灰死
題胡長史雪舟卷
萬里漫漫凍雲黑六花飄飄朔風急富春江頭行旅稀
汀鳥沙禽飢不飛此時先生乘一舸擁鼻長吟篷底坐
白鶴氅衣寒半披東西沿洄隨所之須臾雪深風轉大
結纜歸來且高臥妻兒凍餓甘守貧升斗不思干故人
東方日出徵書下縣官扣門來勸駕
哀雁吟
隣有貞婦痛夫以刑死日夜號泣誓不再天余嘉
其志為賦哀雁吟
哀雁復哀雁雄雌不相違三春北去秋南歸年年稻粱
充汝肥汝肥曷巳時安知矰繳不汝隨一朝弋雄孤其
雌雌孤殊可傷夜夜啼秋霜楚天空闊雲水長誓不更
逐羣侶翔花開滿春塘不愧鴛與鴦
姚氏野春堂
野外茅堂不掩扉堂前風日散晴霏棃花門巷清明近
春水池塘燕子飛每約鄰翁同社飲更從田畯勸農歸
明朝我亦尋春去小試東風白苧衣
宴徐氏樓
高宴徐家池上樓座中賓客總風流東城美酒休辭醉
南國佳人自解愁晴日遊絲當戶落暖風香篆近簾浮
歸時不用山公馬短棹春波正滿洲
和内兄金士簾清明日答張應辰見過
雨晴江路少塵沙有客尋春到水涯風細遊絲低著草
日斜歸鳥亂穿花青山幾處無新塜喬木何人是故家
倩得盤遊春髻子東風日日好將車
山水便面
宣和便面何從得畫史當時屬有才紫翠峰巒天上落
青紅樓閣樹頭開羣賢似向蘭亭會一老疑從栗里來
安得從容隨杖屨輕舟日繫水雲隈
寄淞上友人
憶昔都門把臂時殷勤索我送行詩客邊賴爾能相慰
别後令人有所思芳草暮雲愁忽忽落花春雨鬢絲絲
東歸艇子如堪買定擬尋君澱水湄
送兄勉翁自鳳陽回淞
把酒燈前醉復傾别離無限異鄉情一身千里久為客
百歲幾時長見兄春雨園廬青草遍暮雲丘隴紫芝生
白頭遂我東轅日數畆圭田得耦耕
過洞庭
湖上東風水似天渚花紅白共春妍蒼梧二女墳前路
青草三閭廟下船鮫室綃機聲軋軋龍宫珠珮影娟娟
官閒更遂南遊興借榻君山寺裏眠
題王秉正雲林清隠
青林白谷水雲鄉隠者深居一草堂百道松泉當戶落
四時花雨入簾香門前車馬紅塵遠座上琴書白日長
滿目故家風景在不須重畫輞川莊
送長史司吏吳永中役滿還廣東
早春公館柳條黃清暇題詩送掾郎白髮簿書官事了
青山風雨客程忙船從杜若芳洲發酒向桄榔小店嘗
歸及墓田寒食後碧雲東望思茫茫
送寶曇應禪師遊峩嵋回金陵
峩嵋峰頂絶崚嶒不離塵凡不易登太古雪消丹壑裏
普光天在白雲層神鐘日報齋頭飯聖火宵明佛殿燈
六載下山非苦行怕人云是再來僧
和鶴年丁先生宿東巖韻兼呈洪山海禪師
借榻東巖第幾層山中王舍佛圖澄浮榮過眼寧非夢
清苦前身本是僧齋罷雲扄時聽講詩成雪屋夜懸燈
虎溪有約仍三笑自愧為官老未能
題修江王玠西山舊隠圖
君家舊隠知何處遥隔修江紫翠岑金碧畫圖聊慰藉
烟霞丘壑此登臨水花凝露魚依渚山葉鳴風犬吠林
布襪青鞋歸及早莫教猿鶴怨秋深
雙竹
玉立亭亭竝出林不於千畆競繁陰雲霄每引鳳凰下
風雨或作蛟龍吟夷齊同隠高節在皇英對泣遺恨深
何當分箇漁竿去獨釣渭川烟水潯
紙被
萬杵霜藤練色勻卷舒盈幅淨無塵棃花夜暖雲迷夢
柳絮春寒雪滿身未怪青綾能見妬也勝白㲲尚欺貧
五更聽徹金門漏得似山林晏起人
木芙蓉
渚宮仙子耐清寒笑倚西風臉渥丹絳節三朝瓊作珮
霓裳一曲翠為盤夜霜漁屋燈前見秋水人家畫裏看
可惜繁華易惆悵錦官城上夕陽殘
月中桂
上界誰將此樹栽廣寒高處古香來根從天地分時種
花在山河影裏開白兔守株依貝闕青鸞銜子下瑶臺
不知斫盡吳剛斧天上浮雲變幾回
燈花
不假天工雨露栽銀缸火暖自然開兩莖朱草含烟秀
一朵紅雲度水來春色半浮珠蓓蕾風情中結錦胚胎
明朝喜事殷殷報莫遣芳心一寸灰
松窗聽雨為西安楊公圭賦
草堂千箇種長松好雨時來紫閣峰聲到風枝驚睡鶴
勢迴雲壑起潛龍暮樵隣父歸應濕晨汲家僮出更慵
且喜官閒清兩耳逢人莫說大夫封
黃鶴樓
黃鶴西飛去不回青山高棟自崔嵬當年賣酒人何在
今日題詩客又來舟繫城邊官柳發笛吹江上野梅開
白雲只在闌干外安得乘之遍九埃
北榭
舊家行樂小亭臺珠箔青山罨畫開花月當時人巳散
柳風今日燕還來舞鈿猶委宮牆草步障曾過輦路苔
一代繁華易銷歇白榆霜冷雁聲哀
呂仙亭
道人高坐朗吟亭古蹟因知此地靈劒氣飛來湘水白
笛聲吹入楚山青階前丹棗何年熟枕上黃粱幾日醒
快我登臨塵事隔摩挲蒼蘚讀碑銘
辛未初度和季翔見夀
日華初上萬年枝官滿雄藩未許辭初度今朝猶是客
老來多累又添兒黃花醉我留連酒白雪驚人唱和詩
珍重同袍交契在十年何日共襟期
陸氏滄浪漁隠
子是天隨幾葉孫家藏釣具至今存秋風鱸美時供饌
春水鷗閒日到門泛宅豈殊居甫里放舟莫擬入桃源
濯纓濯足都休論且對青山倒一尊
送監生馬駿赴京
黃鶴磯頭上驛船柁樓撾鼓下晴川客行二月棃花後
人别東風燕子前
伴讀周庠求題其師叙南遊克成先生雙溪草
堂
聞道雙溪似瀼西草堂小築足幽棲揚雄竒字知誰問
杜甫新詩漫自題滿座荷風魚躍浪一簾花雨燕爭泥
白頭無意蒲輪召只恐文光動壁奎
脩竹芙蓉
水仙小隊自成雙裊裊霓旌引翠幢一夜湘君頭盡白
西風離思滿秋江
題玄真詩意圖
千峰雲氣涌如泉遠樹微茫斷復連祇有大夫橋下路
青山都屬釣魚船
墨桃花
武陵仙子綘綃裳愛向春風試豔妝一自别來顏色改
可堪憔悴見劉郎
贈别
草色青青漢水新異鄉聽雨怕逢春客懷最是今年惡
頻向東風送故人
書松雪翁墨蹟後
吳興翰墨人間少白璧黃金價盡低今日鷗波亭下路
王孫何處草萋萋
詠菊
越娘初試素羅裳愛向秋風學靚妝一夜不勝瓊佩冷
晩香亭館有新霜
紀夢
小宴初闌罷玉笙東風庭院好春情流鶯啼過樓東去
一樹棃花正晩晴
京口懷季翔
官柳烏啼曙色催滿衣風露早朝回歸期想在重陽後
為報黃花緩緩開
和鶴年先生訪補衲和尚詩
半霄峰頂擁丹霞兩策登扳豈憚賒老衲倒穿迎戶外
山禽啼上石楠花
雲林先生小景為李至剛參議題
故參池館錫山阿門逕寧容俗士過清閟閣空詩社散
蛛絲窗戶落花多
題奚瑄雲山佳處
羣峰競秀遶儂家流水當門石逕斜閉戶不知春巳去
白雲滿地落松花
題畫
柴門春盡動鷗波樹色山光雨後多老去無官長自在
醉眠江閣聽漁歌
石倉歴代詩選卷三百五
