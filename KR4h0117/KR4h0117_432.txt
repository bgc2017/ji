石倉歴代詩選卷四百三十二
明曹學佺編
明詩次集六十六
蔣冕
送焦亞卿奉使宗藩兼便道過家焚黃
肅肅奉皇命駕言往藩方朱衣炫朝暾玉節明秋霜從
容使事畢晝錦過故鄉貤封及二代丘原賁龍章林巒
改顔色草木增輝光父老擕兒童爭觀填道旁問公何
以然渥恩異尋常公本清廟噐譽望傾班行明時典邦
禮淳風還虞唐聖心夙簡在寵數且未央四牡蚤還朝
鈞衡待巖廊
秋夜長
秋空垂玉露風拂簷前樹相思寒夜長胍胍多愁緒含
情下錦機拭淚沾羅衣舊歡如梦寐私向夜深歸
清江捕魚圖詩
漁翁獨愛清江水孤棹横斜煙雨裏一聲欸乃隔江聞
舉網得魚滿筐美老妻報到茅柴香烹魚篘酒邀客嘗
酒酣睡熟喚不醒滿江風露天茫茫畫工曾向江頭見
幾度臨流深嘆羡歸來拈筆寫半幅畫耶景耶皆莫辨
客從何處得此圖壁間彷彿成江湖應知濠濮不在遠
莊生乃是天之徒
四皓對奕圖
商山山上多紫芝長年採擷療我饑白雲深處且高卧
醒來還對石上碁戔戔束帛來何所笑向長安揖高祖
儲皇不易漢鼎安竹帛芳名照千古拂衣歸去舊巖扄
飛鴻天外仍冥冥松桂清隂今在否世人誰解入丹青
送項德懋丞長洲專管水利
故人別我長洲去離觴已盡仍延竚欲别不别難為情
歧路蕭蕭班馬鳴矮屋長材君莫怨錐處嚢中末隨見
一官到處可哦松何况長洲天下雄君是深翁門下士
經術自優文史事不見蘇湖治事齋兵農元與水利偕
單鍔竒謀知滿腹安得東坡無薦牘何時推轂早重來
與君還對燕山杯
擊梧桐樹
梧桐春暖新枝長君王擊樹歡相賞海棠睡起帶餘酲
舉杯共醉沈香亭誰知禍起衾裯側錦䙀小兒是強敵
漁陽羯鼓響如雷一朝樂地成蒿萊曲江已去寧復得
始信胡雛能覆國可憐羅襪埋香塵烏啼花落增酸辛
乃知世事不長好歡笑能令作煩惱翠華萬里重歸來
馬嵬山下空悲哀
西溪漁樂
溪水清可愛溪魚肥可煑縱教煙雨濕蓑衣不得溪魚
不歸去得魚換酒亦不惡世間誰似漁家樂收綸舉盞
坐溪頭細數波間幾點鷗漫道溪鷗閒似我我閒又樂
閒較可
南山樵隱
我從城市來入山事樵採十年城市幾滄桑惟有青山
長不改山頭白石堪礪斧斧聲丁丁朝又暮今古功名
㸑下薪碁方一着柯成塵我斫青山誓終老富貴浮雲
何足道
驅馬黃金臺
客從江南來驅馬黃金臺傷心臺下青青草一夜西風
變枯槁壯士悲歌易水傍防身有劍飛秋霜此心誓掃
豺狼跡草間狐兔誰能覓
薄暮
薄暮長安道風塵滿素衣尋朋因久出坐詬偶遲歸紅
日銜山落烏鴉繞樹飛舉頭雲漢闊星月已揚輝
隐人山居
幽人謝塵俗結屋大江潯流水閒中意浮雲物外心鳥
啼山閣静花積草堂深寂寂風清夜時聞琴瑟音
久客
久客懷鄉土登樓望遠空鴈歸知歲暮花發喜春融故
國青天外皇都紫氣中笑渠幽憤者何事哭途窮
題畫
浩浩通津水茫茫遠接天煙光牛渚外秋色鴈行邊孤
棹横江渡羣山與岸連有人沙觜立應是待來船
送潘以正憲副赴陜西固原兵備二首
攬轡詢遺迹山河百二雄金湯連徼外兵甲滿胸中九
譯氊裘至諸蕃職貢通不須勤魏絳虎豹納無終
河隴諸都護壺漿候馬前氊車齊欵塞玉節正臨邊豸
對氍毹月驄嘶苜蓿煙匃奴斷右臂還憶漢張騫
春日謾書
故國别來久懷歸未得歸身長隨梦到事每與心違道
路猶荆棘山林自蕨薇湘江春雨裏花木又芳菲
客至兄長梅軒翁所口占
偶爾不速客相將次第來呼童陳小酌隨意舉深杯風
色雖微冷梅花却盛開我身方卧病想像亦悠哉
閒步小園次前韻
屋後園亭僻乘閒輙一臨看山聊當畫種樹久成隂高
下蔬千本稀疎竹半林盆池有拳石蝸蝕蘚還侵
上林春色
春從天上至偏向禁林多綠遍瀛洲草紅連太液波香
風藹靈囿佳氣繞鑾坡微雨清馳道應期鳳輦過
雨後郊行
舍北種畬田籬東響暗泉春光千樹柳野色一犂煙舊
事隨流水閒愁托杜鵑吾生老農圃遇酒即陶然
和李翰林題劉吏部溪山圖詩韻
金碧溪山翠作林茅齋瀟洒百年心庭前鳴鶴趨迎客
水面遊魚出聽琴白石清泉同谷口茂林脩竹似山隂
披圖彷彿如曾見頗覺良工用意深
題黃隱士别業
疎竹編門草覆墻數椽茅屋海中央雲棲簷下軒窗潤
風過花間枕簟香嵐氣入簾晴亦暝潮聲當戸暑偏凉
誰言身外渾無事詩思撩人也覺忙
元夕應制三首
百尺鰲峰傍綵棚芙蓉烟暖柳風輕霰迎淑氣全消凍
月避燈花半减明車馬滿街無夜禁笙歌隨處起春聲
太平有象眞堪畫只恐丹青畫不成
四海春風共一家韶光先到上林花星橋曲曲通銀漢
火樹叢叢結彩霞佳氣煖浮雙鳳闕瑞煙晴護六龍車
繁華不作楊州夢一曲昇平月未斜
聖主南郊大祀還宫中今夕夀慈顔金蓮熖吐雙龍闕
火樹光騰萬歲山馥馥異香飄仗外遲遲清漏出花間
恩波何幸沾臣下特許諸司半月閒
送同年萬世和歸省
春風同日宴瓊林君獨榮歸愜壯心畫舫煙波飛六鷁
錦嚢珠玉重千金天閑忍失空羣騎御苑愁分喚友禽
嶺表班行何落落相留無計但沈吟
送侍講劉先生使安南
聖主龍飛第一春遠頒正朔命儒臣雙函鈿札翔鸞鵲
萬里朱鳶識鳳麟玉節曉分蛟室霧寳幢晴拂象厓塵
懸知奎宿臨南土夜夜清光拱北辰
江行
重疊青山虎兕蹲望窮沙際是孤村舟中過午風猶熱
江上微隂日已昏遠浦漸看鴻影沒中流厭聽櫓聲喧
詩成獨倚篷窗詠無數嵐光落酒尊
舟遡湘江雜詠
客舟清晩遡湘川滿目山光鴈影邊碧草寒波雙鷺浴
白蘋芳渚一鷗眠磯頭石古迷荒蘚浦口帆歸帶暝煙
明日衡陽江上路新詩題滿彩雲箋
一葦齋二首
此身天地一虛舟去住無心着處浮歐舫軒窗聊寄傲
米家書畫且藏收半簷竹雪滄洲趣四壁松濤島㠘秋
有力誰能移夜半人間汗漫許同遊
此生飄泊等萍浮一室還成不繫舟風雨漫教蘿作纜
煙波無際月垂鈎篷窗夜静漁謳杳蘆被春深鶴夢幽
安得因風致雙鯉問渠終忘濟川不
送無極縣教諭甘秉節赴任(秉節蒼梧人)
家住蒼梧宦入燕迢迢親舍嶺雲邊道行絳帳青氊外
夢繞斑衣白髮前遠道雙魚春水隔寒窗微蠧夜燈懸
不知壇杏花閒月幾許清吟付彩箋
衡府范伴讀赴任
莫道江都老仲舒清時聊爾曳長裾漢庭獨羡東平樂
魯國仍傳伏勝書千里夢應歸白下幾篇詩欲過黃初
新城桃李知多少門外時時問起居
次侍讀白先生郊齋詩韻
南郊和氣破春寒誓聽彤庭曉漏&KR0714;百辟在公三日戒
六符呈瑞萬人看杓衡徹夜輝黃幄牲璧中宵奠紫壇
豫想燔柴嚴對越遙空香霧散椒蘭
送克温尊甫先生
朝扣天閽暮即還冥鴻深入亂雲間解纓待濯滄浪水
躡履先尋陽羡山世事無關何足累人生有子始能閒
道旁莫羡金章貴萊綵猶堪奉夀顔
遊虎丘
豪華自古說蘇州近郭嵓巒此最幽何事玉鳬仍故物
當時金虎但荒丘千人石在聽經杳雙劍池空草色秋
倚遍危欄更回首晩鴉無數夕枝頭
送張祐司訓較藝還當塗
經談孔壁士如林翹首龍門冀賞音簷内命題秋院静
燈前批卷夜堂深賦驚五色寧迷眼筆想三長獨苦心
淡墨榜開輿論愜高名從此重南金
初叨賜鰣魚志感
東南嘉味說江鰣當暑分鮮下赤墀貢入爭傳喧漕路
篚開猶自帶冰澌古人多骨空留恨今日新恩合賦詩
一飯可能忘厚報深慚犬馬力先疲
聽琴再疊前韻
一聽西川擁鼻吟悠然古意未銷沈空山落木三秋景
老鶴孤鴻萬里心莊叟漫誇漁父聖伏波終怯武陵深
越裳杳杳徛蘭遠空谷能無感足音
陪祀陵園畢夜歸昌平小憩簡悔軒少宗伯
寢園春祀禮初成乘月歸來信馬行亂石寒流纔數里
荒城&KR0714;漏已三更片時僧舍還鄉夢滿路山禽喚客聲
風景有誰能品藻謫仙詩句玉壺清
次熊峰先生韻題寗菴先生予莊
壠上呼童剪草萊行行無數好山來夕陽牛背頻聞笛
春水鷗邊忽見梅蔬圃不緣農事廢柴門長為野人開
淡中滋味眞難數咬得菘心與芥臺
次宫保戒軒靳公詩韻寄夀少博守溪王公
襟度淵然隘九州濟川功就等虛舟名從晉國三槐著
身共睢陽五老遊綠野林巒千古意平泉松竹四時秋
不知圖像凌煙者出處輸公幾百籌
枕上
夢裏鷄聲到枕邊披衣起坐興茫然流年未老長多病
處世無能秪自憐旅况幾宵燕市酒歸心千里楚江船
黃扉三載成何事孤負日高花影眠
湘懷
欲向江頭買釣蓑短篷輕檝泝煙波末賡楚澤騷人賦
且聽滄浪孺子歌杜若雨晴秋色老芙蓉霜冷月明多
湘靈倘肻憐鄉曲應傍西風鼔瑟過
清源舟中漫書
寒鴉日日晩投林我獨懷歸未遂心身寄衞河舟上榻
夢縈湘水岸邊岑年華荏苒雙蓬髩病體支離一布衾
却喜故人知我意夜窗聯話到更深
送陳用脩之辰州府通判
暮年親友最關情一舉離觴百感生池草幾番康樂夢
雲山何處酉陽城江湖去鷁三秋景霄漢飛鵬萬里程
西望桂林纔咫尺春風萊綵好相迎
再次韻送用脩
清朝父子羡韋平寵眷同時荷聖情奉幣漢祠方攝祭
揚鞭蜀道豈難行瑞占象緯星隨節詩紀關山日有程
回首五雲頻極目每因于役念蒼生
大司馬幸菴彭公弟濟永省兄西還次韻
京華席煖便還鄉不論岍歧道路長郊藪鳳麟寧易得
朝家羅網正高張池瑭在處頻生梦風雨今宵且對床
聞道年來富吟詠幾多詩卷墨花香
京城見梅
冰雪叢中早立身清標原不染纖塵宜寒宜煖雖因地
開早開遲總是春庾嶺清香飄月下孤山疎影照湖濱
併將此日東風面欲倩丹青為寫真
送同知儋州事陳君汝堅進蘇州府通判致仕
歸應城
塵世勞勞宦海間幾人垂老即投閒新銜初換蘇州倅
好夢先歸楚澤山海上棠隂畱治所庭前荆樹重鄉關
冥鴻天外誰能慕不似空林倦鳥還
礪菴少保初度日酒闌石齋少保詠水晶葡萄
為夀湖東少保有詩次韻冕亦繼作
水晶珠在玉盤堆還憶春風手自栽味比蓬山仙醴勝
根隨漢使節旄回延年何必求靈藥釀酒偏宜注夀杯
歲歲華筵酣醉後蔗漿茶飲可能陪
談往事
唾壺聲裏出商謳身在元龍百尺樓莫對青山談往事
且容華髮繫閒愁酒杯到手時能醉塵務撩人梦不休
鷗鷺有盟非一日煙波隨處着扁舟
病半月小愈偶書
筆床茶竈具輕舟擬向湘江晝夜浮大塊何心令我病
高人從古與天遊梦思海上蓬萊島興在湖南杜若州
三十八年塵土裏風霜空敝黑貂裘
遣懷
不分竹下與松間牧叟樵夫任往還憂國淚邊空白髩
登樓眼裏有青山詩成伏枕聊乘興酒對看花暫觧顔
世事百年徒役役那知物外有人閒
晨起二首
晨起科頭坐小齋紛然寒雀噪空階疎疎蒲柳霜先瘁
短短松篁雪半堆信口謳吟聊趁韻見人觴奕也開懷
衰年自覺精神减何幸君王許賜骸
&KR0714;臘無多歲欲更寒雲漠漠擁柴門百年能得幾時好
兩月全無旬日晴身似風前蓬半朽眼如花外霧叢生
遠遊姑待春前後且辦煙蓑近郭行
自七里橋北至礲巖途間漫興
危橋北度日平西恣意尋幽信馬蹄蒼霧林邊山近遠
青松石上路高低草鋪長&KR1455;煙穔板秧出新針水滿畦
多謝有情雙野鳥飛來飛去向人啼
礲巖去吾郡城雖不遠顧平生未始一遊自去
年冬仲至今年春季未半歲間乃獲兩至其
地登覧之餘喜而得詩
厓當窈曲更通明似敞高軒數百楹玉黍掃空俄復積
石田抛久可曾耕蜿蜒神物何年化黯慘寒雲盡日横
老去自憐無記性兩逥來往路還生
次韻遊湘山二首
寺背城闉客到稀白雲終日鎻禪扉幾人冐雪尋僧話
何處凌空有錫飛西域路遥惟葬履南華歲久不傳衣
三生石上誰同坐說着無生忘却歸
來遊我尚記孩提塔頂分明鸛雀棲法自黃梅傳嶺外
人從郴水住湘西九天月照千江白一樹花開五葉齊
多少古碑遭劫火姓名何用壁間題
次祝大參别韻
窮鄉一日幾隂晴嵐氣何妨暫濕纓迎客好山如揖譲
向人幽鳥自和鳴梦懸魏闕無時忘心似湘江徹底清
垂老相逄俄又别祖筵瞻望不勝情
春郊雜興
自諳麋鹿性甘隱水雲鄉陶令五株柳葛公千樹桑雨
慳催灌藥風煖看移秧耕罷蓑方矖芻來酒試嘗沙晴
鷗卧穩泥滑燕飛忙社散人歸晩前村已夕陽
夜坐
羣動息已久蕭然忘世紛半窗秋色老幾度瑞煙芬琹
弄羈人操書翻古篆文旅懷燕市月鄉梦楚江雲衣薄
驚寒早燈&KR0714;夜過分一聲南去雁此際最先聞
郊行
郊行逄故舊邀我到柴關緩踏溪邊路同登雨後山竹
泉煙冉冉稻壠水潺潺沙鷺飛仍下園蜂去復還草間
黃犢徤天際白雲閒林壑誰高卧清風不可攀
長門怨
稜稜霜滿天皎皎白如練纔聞歌吹聲又過昭陽殿
春江曲
春江風浪生細雨多芳草夢隨歸㕍飛片時千里道
蒲石
着石根雖淺東風吹便青卷簾新雨過春色滿階庭
湖山秋曉
翠岫曉雲横湖光一鏡明林間有紅葉萬壑總秋聲
題畫桃桃邊有竹數竿又有鳥集于桃上
東風庭院夕陽斜静對疎篁玩物華忽見夭桃笑相向
始知春色到寒家
淵明對菊圖
司馬江山已屬劉區區五斗肻淹留莫嗔貧到瓶無粟
尚有黃花對酒甌
畫馬二首
千金駿骨本空羣一入天閑更絶塵元狩樂歌今不作
松隂空老涯洼身
來如奔電去如風百萬駑駘一洗空誰遣時清𤇺燧熄
朝朝羈束柳隂中
村田圖雜詠
茅舍新蠶作繭遲隣家桑柘盡空枝持筐欲向街頭賣
更恐豪門索舊絲
村田景
圈豕登盤酒滿壺高臺紅燭瑞煙敷里巫唱罷攔門曲
新婦升堂拜舅姑
畫雙蝶趁朱櫻花有鳥鳴于花上
紅櫻桃下整烏雲春色枝頭有幾分欲寫芳情寄雙蝶
數聲禽語隔花聞
題畫
溪山無處不春風遠近樓臺紫翠中遊客自來還自去
落花偏襯馬蹄紅
元夕應制二首
蓬山矗矗枕仙鰲五色雲中紫極高明月似能知聖意
清光偏照赭黃袍
輦路塵生香不斷燈樓月映彩初圓太平時節風光好
煙火今年勝去年
村市
濛濛細雨濕荷花宿賈來遲不飲茶細袖頻翻雲髻亂
尊前一曲是琵琶
旗亭
旗亭路繞綠楊邊酒熟長招賈客船日晩登樓望江上
帆檣次第到門前
暑中偶過僧舍後土山納凉
積土山頭偶一過薰風生處綠隂多塵中忽見湘南景
欲觧朝衣掛薜蘿
出城西送客漫題
曉出西城又向西人家盡處有招提綠隂不隔紅塵路
時見行人駐馬蹄
送唐楷還灌陽
蒸衡江上憶聯舟多少風濤入壯遊直到新河始分手
幾宵清話浣離憂
遊山寺
病餘長與俗多違策杖頻來扣竹扉行過空林僧不見
庭前惟有白雲飛
次邃菴先生待隱園詩韻
古槐隂下坐移時天外凉生一葉知誰遣林塘有絲竹
&KR0714;蟬剛抱最高枝
齋夜漫吟
去年精力减前年情到今年倍颯然人世能為幾時客
篝燈猶自理遺編
齋夜枕上漫吟
寒戀衾裯梦未成呼童推戸看隂晴一庭風露清如洗
月過松梢夜四更
送太學生陳尊卿還湘中二首
湘羅碧繞二妃祠雙塜峩峩傍水湄姻舊平生情不淺
何時為草麗牲碑
庭外秋風一夜生因君歸去不勝情故園松菊猶存否
鴻㕍來時好寄聲
漫興
玉堂天上近台垣未報涓埃愧聖恩待許衣冠掛神武
湘南歸老水雲村
過安山懷司空宋公
河自安山一泒通百年䟽濬宋司空當時蓑笠尋源處
猶在村翁指顧中
偶感
萬里關山路渺茫年年佳節在他鄉催成兩髩如霜雪
半是晨風半夕陽
竹石
寧湏種種譜宣和一片春雲亦自多誰遣此君相伴住
翻枝常入楚人歌
漫吟
梦醒書齋月欲斜瞢騰病眼半昏花長安第一樓頭客
獨向西風苦憶家
蘆㕍
紫塞先秋已有霜暫來棲息水雲鄉北歸只待春前後
可是區區戀稻梁
石倉歴代詩選卷四百三十二
