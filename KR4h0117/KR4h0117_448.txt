石倉歴代詩選卷四百四十八
眀曹學佺編
眀詩次集八十二
李夢陽
郊壇値雪
鳳輦連宵發雞鳴雪滿畿嚴隨黃鉞至清遶翠華飛伏
謁深沾佩朝回半濕衣懸知清切地冲默迓天威
卧病酬邊君天壇步月見懷之作
霽夕開芳甸祠官悵獨遊銀潢横殿落壁月抱壇流漢
畤饒烟霧秦城逼斗牛甘泉詞調絶疲病若為酬
候輓
冬月初圓夕含悲候輦東閣門猶警蹕松柏已新宫象
衛悲風入龍旂白霧中有髯渾欲挽雲墮鼎湖弓
朱遷鎮
水店回岡抱春湍滚白沙戰場猶傍柳遺廟只棲鴉萬
古關河淚孤村日暮笳向來戎馬志辛苦為中華
峴山
大名終不滅墮淚此山碑後進才非乏風流爾足師古
堂隂漢水新路改城池回首隆中接秋雲雨處垂
冬日仁和門外作
寂寞何王殿遺魂此徑孤玉階番雪草野日自金鋪廡
暝牛羊聚林風鳥雀呼白頭香火者猶護赤龍符
二
二塜纍纍接聊城復定安情哀宫獨盛世異柏同殘久
雨石門塌新霜帷殿寒西陵時節望誰見綺羅歎
韓文公祠
袁州山在城韓廟倚山清冕服前朝貌文章百代名古
苔猶馬路春竹自鶯聲立望潮陽近翻翻海氣征
至黃花城
黃花城壓岑山合晝多隂坐見五陵霧來為九月霖泥
生劒戟澀寒重鼓鼙沈寂莫松林外那傳孤雁音
銀山寺
銀山倚鐵壁天外削三峯不見林中寺來聞午後鐘僧
徒住石屋雷雨拔門松西望諸陵接雪成五色龍
出塞
胡蔓黃河限秦亡紫塞存磧沙浮落日塞霧宿疎墩哨
馬三邊動燒荒百里昏將軍拜金印白骨不曾論
環縣道中
西人習鞍馬而我憚孤征水抱琵琶寨山銜木鉢城褁
瘡新罷戰插羽又徵兵不到窮邊處那知遠戍情
詣别業
跼蹐豈吾事郊遊惟獨行風回疑引騎雪落故連城塔
樹凝先白臺雲曳未平感時侵歲晚華髮暗心驚
中湖寺
陟嶮扣岩扉疎鐘鳴翠微丹崖森竹樹雪壁映花飛屋
冷嗚泉瀉山昏麋鹿歸松風高壑起雲卧欲沾衣
南湖
中湖果竒絶逾嶺復南湖石磴迴相倚岩泉有乍無開
窗衆壑積當殿一峰孤更覽千林竹因懷長嘯徒
發九江
已發南風盛須時且復停岸沙延繫纜竹色隱回汀行
待江水穩卧看廬阜青此生誰固料湖海一浮萍
豐安莊
地氣南逾熱僧林晚暫栖雲開一江去日在萬山西脩
竹凉風至昏鴉古木齊凭高忽灑淚清世有征鼙
圓通寺阻雨
巖扉隣虎穴淹坐面猴江山動雲生眼風迴雨入窗漸
交松際響驀鬭石間龍鈴磬煙蘿外高峰只自雙
圓通寺阻雨聞石門磵橋斷水湧阻往東林
石門雨斷橋途塞虎溪遥仄想遠公室秋蓮應盡飄愁
猿吟霧裏落葉重林腰更有天池望巖巖向碧霄
五老峰
東南濤浪吞五老古今存秀色彭湖浴諸峰廬嶽尊中
宵見海日南斗豁天門霜雪顔常靜雲烟解變魂
再至洞院
昔别秋色苦今遊風澗清穿石竹猶活過雨泉自生禮
殿古門換釣臺新路平獨來誰每見雲日此峰情
折桂寺
折桂何朝院開基分翠峰窗眀五老雪門掩半崕松泉
瀑飛人面香臺印虎蹤千巖誰得到百里但聞鐘
團山登望
團山當縣口石壁對峰饒日静湖波歛天低島色遥風
雲餘霸氣吳楚混前朝秋水年年落英雄恨不消
龜峰
立壁有天地浮雲無古今仲冬諸客到落日亂峰隂峭
峽通人過危巖把酒吟竒多看不徹昏黑更登臨
泊安仁
官舟商泊同城近月濛濛戍鼓夜長擊漁燈時自紅烏
鵲枝難穩豺狼穴易空向來論大樹心切古人風
鉛山
山水交閩越東南古縣聞一峰晴冒雪兩水晝蒸雲石
井鵝湖倚車盤鳥道分儒宫荆棘裏寒葉痛紛紛
市汊夜泊
此夜章江月無端照獨舟人生眞梗泛歲暮且帆遊臘
逼寒燈焰波吞霽雪流坐吟風雁起漁笛滿前洲
豐城夜泊
夏至北風至晚晴凉意增江船逼新月沙色亂疎燈暗
槳故相撥浮陽還自蒸倚檣看劒氣仍見斗間曾
舟往臨江即事
直岸含風細中江放舸安地隨帆席捲風進晚潮殘霞
樹迎窗過晴山捲幔看遥驚雙浴鷺色舉向雲端
雨泊豐城
古岸花層濕隂江鷗半飛波迴撼船重雨側入簾微潭
愛金華湧亭傷寶氣稀二年三歴此腸斷北舟歸
自進賢趨撫州
炎域霜何厲寒原木欲稀肩輿隨落葉晨日上征衣仄
路虬枝轉北風鴻翼歸東鄉新血戰巢破鳥猶飛
雲山渡
渡古雲山積江明日色饒霜融木更落野靜路堪遥冠
蓋行相望干戈氣未消傷心弄兵者汝業本漁樵
玉峽驛夜泊
暑泊無風夜江船深自凉雲纖沾葛細月湧去波長古
峽銜孤驛名山引玉梁前途堪躍馬旦發問仙鄉
白沙驛
沙古幽幽白江新泯泯清水銜村作國山繞驛為城萬
里將南徼孤槎且暮征壯心與落日的的向波明
宜春臺春望
古州圖記見今望臨高臺人倚楚天盡風驅湘色來密
雲生曉暝遠水上春雷尚有干戈淚馮軒眼倦開
澗富嶺赴安福
三月赴安城遥攀嶺路行前驅眞避虎絶壁亦啼鶯周
覽物色換極高雲氣迎俯看南贑路孤舸會將征
曉至鄔子驛
湖夜乘風過天眀見驛樓數家依獨樹落月隱平洲日
抱越峰上江奔吴徼流姚源東水外兵甲氣還浮
仙樓
仙樓忽欲暝鐘鼓下江烟獨坐一燭秉當門新月懸石
寒壇近斗沙靜樹浮天半夜朝羣帝珊珊羽節還
謝巖秋日始集
百戰江山在吾來草木秋孤城洞口落襄水席邊流去
國雙王粲題巖只謝侯醉歸憶山簡飛興習池頭
秋望
蝶戲猶餘藥蟬吟已怯枝乾坤入漢日霜露望鄉時屈
子偏生楚王生不負隋晚楓江更苦莫上峴山祠
古城春望
隂隂日欲暮迢迢春望稀野色吹寒立林鴉逆雨歸孤
城還麥秀白首且花飛臨路長楊嫋前朝今是非
東陂秋汎
久說東陂好今陪上客遊綺筵開畫舫哀笛奮中流舞
每低輕燕歌先起白鷗稍前休更進吾愛荻花洲
其二
水寺通人少松亭隔芰荷問僧舟暫艤登岸客同過草
木秋風入湖山晚色和返橈須痛飲前路滿漁歌
與駱子遊三山陂
庫部平生友湖山百代心追思宫闕地蕪没水雲深連
馬穿蘆入羣鷗坐石吟誰能堪落日莽莽古城隂
其二
丘壑胸應滿乾坤眼獨眞楊鞭指河洛立馬說周秦古
墓笙歌地前朝戰伐塵秋風颯颯起白草正愁人
上方寺鐘樓
臺上一鐘鳴登臺萬里平蒹葭天正遠雲氣暮還生饑
雀喧空澤黃蒿斷古城不堪臨眺屢况是感秋情
上方寺鐘樓晚眺
危閣秋登霽寒煙晚坐重長風欲動地落日故銜峰葦
颭騰雙鶩雲拖挂一龍此懷吾不淺怪爾暮鳴鐘
城南夏望和王相國
散步郊南望雛鴉欵欵飛園林惟草色時序已絺衣試
粉蓮初膩殘香楝乍稀亦思河朔飲無奈賞心違
春日臺寺
寺僻春還麗人閒午任遊行隨碧草遠話為老僧留池
竹暗常潤龕花晚更幽塔端兩巢鶴怪爾亦優遊
酬京師友人見寄
浮雲悲故國積水起鳴雷不見長安日愁登古吹臺故
人三月别天上一書來欲問經行處山中杜若開
繁臺餞客
萬里燕遊客十年歸此臺只今秋色裏忍為菊花來霜
露凝秦望衣冠餞楚材不堪分袂苦落日一鴻哀
答伊陽殷明府見寄
古縣垂新柳獨吟酬好春琴清山在眼花碧酒隨人奈
此河陽令曾于漢署親郵筒定不惜有句念沈淪
南陽宅訪徐禎卿
東閤能留第南人暫亦居琴書遷卧内騎馬到庭除殘
樹喧巢鵲微風走壁魚追思秉鈞日冠蓋爛盈閭
張子抱疴避諠山寺闊别旬月作此懷寄
楚楚張公子悲吟度歲華棄官臨野寺服習向山家石
髓遇不識黃精春始花洞中日月秘強食勝丹砂
得何子過湖南消息
及遇荆門信洞庭秋巳凄湘江饒苦竹幾聽鷓鴣啼馬
援留銅柱王褒祀碧鷄向南衝瘴癘藥物去曾携
秋雨訪李鍊師
便靜尋丹侣飛梁度赤城洞花含雨落階鶴下松迎雲
霧生仙袂秋寒咽鳳笙余情曾浩蕩先品步虚聲
延慶觀訪陳州王君
珠閤晴逾麗仙林午自和我来驅獨馬笑爾溺雙鵝臘
雪融樓薄溪風傍竹多雖非宛邱習吾醉亦婆娑
徙泰公方丈秋夜
秋林風色暮遊子念征衣鴻雁俱高起江山獨未歸月
臨蓮室靜螢傍竹林微喜對離羣友吾生本息機
發京吕狀元送出城
旭日清霜麗關河獨雁飛征蓬各自遠會面後應稀渭
水縈秦塞南山繞漢畿料君鄉思切只恐未能歸
答何子問訊
仲夏辭梁地中秋出夏臺醉行燕市月留滯菊花杯日
暮千行淚天寒一雁来亦知張季子不為食鱸迴
賢隱寺集贈
水落移舟穩山行酒暫隨寺高垂路細林密見僧遲樓
閤登臨日江淮獨去時不應聊駐此愈重白雲思
獨對亭贈人過訪
孤亭瞰巨壑五老對銜巵日出峰煙起風凉谷樹悲石
泉秋聽急山路晚歸遲異日東南賞應深廬嶽思
發貴溪高子軰舟送
旌旗飛近邑鼓吹送前舟禮餞諸生侍英僚並節遊長
風驅暝色密霰響寒洲見月帆猶進山隂恨子猷
寄贈林都御史
錦水啼鶯起巴山春望微干戈滿眼急江漢一舟歸花
送琴書色霜留斧鉞威所傷豺虎亂公也息鷗機
其二
諸葛能安蜀穰苴本善兵向來優起詔番作急流行老
益丹心壯憂惟白髮驚祗憐川父老涕泣挽歸旌
顧子謫全州贈之
楚城悲遠望君去更悠悠十月逢南雁章江况北流寒
沙帶宿莽霜月下孤舟明發湘東路應添弔屈愁
與樾堂子晚步
有伴沙行穩無雲楚望深江湖席下出樓觀鳥邊隂共
繫南來跡孤帆北逝心徘徊忽復晚朗月散松林
九日楚山太華君同登
不入襄陽府秋山每自來那知楚峰上還共菊花杯繁
落層雲迥風生萬壑開却思羊叔子峴首獨悲哀
帽臺書院
駐賞林紅减登吟野綠圍故人率爾遇時序暗中違氣
突芒碭斷雲低孟澤飛昔賢誰復此無羡酒酣歸
其二
興劇攀巍坐翛然俯日斜亭扶盤石樹崕綴殿春花薜
服賓遊幰青衿閃釣槎綢繆不欲别風野暮鳴笳
臺館訪李秀才濂
李生梁國彦少小事沈冥春日古臺上獨行楓樹青花
侵映雪壁鳥下草玄亭野闊看無際浮雲似洞庭
柬黃子
約隱情非飾今歸悔即遲田園荒欲盡親舊半相疑杯
酒惟黃子儒門是白眉可能東郭柳日往聽黃鸝
酬唐禮部見寄
萬事終年懶諸人近日疎不忘惟墨客願見有音書倚
伏休詢鵩生涯且釣魚問竒終缺酒不是草玄居
其二
蹈虎看貧達攀龍幾奮飛長歌百年内慘淡萬情歸種
竹從過檻栽桑不慮衣神交古有在莫遣北鴻稀
送陳左使赴貴州
萬里洞庭西秋風入五溪瘴天開斧鉞山驛斷虹蜺水
出牂牁繞城臨井宿低堂間花樹紫簫鼓閱雕題
其二
郡縣收殊俗封疆許舊臣去披炎嶺霧坐使瘴花春獠
郡知徭賦夷官學縉紳誰期召伯樹蔽芾五溪濱
早秋監察許君見過
五柳驄偏繫三山雨乍過夏蟬猶咽竹夕露欲傾荷眷
此青雲客懷余白石歌相看恨易晚燈火發烟蘿
寄王贛榆
自汝謫東縣朝朝看海頭書纔一紙到别已十年周日
就晚潮落城浮淮水流知君饒楚調激烈向清秋
寄王子蘇州
獨立望南天秋空月會圓此時一樽酒憶爾共嬋娟並
馬遊燕日孤舟去越年斷腸今萬里心折暮江前
寄孟縣張眀府
同年多出宰獨爾得河陽背郭圍王屋開門對北邙詞
章前令掩桃李舊花香何日乘雲起雙鳬入帝鄉
月夜柬張舍
風餐凉雨過露坐晚林幽汝對梁園月孰如金齒秋常
星皆北拱顛海獨西流萬里清光再應懷今夜遊
繁臺送張内史侍母還蜀同毛袁監察
幸値高秋霽何愁蜀道難顧瞻知國念䟦涉為親歡露
菊沿江熟風林過棧寒故園如有夢應在五雲端
洪法寺遇鄉僧
爛漫春遊處重來冬日凄風松猶故壑露葉已新蹊廢
井浮陽出巍阡凍霧棲逢僧話鄉曲寒望轉萋迷
送鄭淳入閩
江海發春濤南浮二月舠花行浙口盛雲近武夷高土
布離鄉貴杉雞咤客號延平津上過珍閟匣中刀
送田生讀書上方寺
嗜靜甘違俗藏修合就僧綠移開徑竹寒掃護窗藤殿
閣秋隂下琴書爽氣增不須匡氏壁常有玉蓮燈
月夜繁臺會兩監察
路葉風交落臺驄晚並行時寒物色換意遠世緣輕異
國同觴地危樓片月情暝煙凭檻裏汴水凍猶聲
送甥嘉之茂州次玉溪侍御韻
雪山天地外經夏雪難消氣冷三城戌光通萬里橋誰
言州不好汝去路寧遥縱使胡笳夕猶能夢入朝
送趙訓學滿歸
六旬千里客九載一氊歸路遠琴書重官貧妻子飢塞
雲迎老鬢河色戀征衣會有秋行伴關山新雁飛
郊居柬竹溪子
當春弄杯醆花落恨紛紛重來日復幾飛葉滿秋雲寒
流下雁影古戍噪鴉羣殘菊猶堪把長謠獨憶君
聞吳郡黃山人將遊五嶽寄贈
昨報東吴客將尋五嶽遊薜蘿堪製服春水正宜舟二
室雲中峻三花烟外浮住居吾幸邇先肯到嵩邱
元日汴上雪霽
旭日薰江檻晴雲麗竹扉簷花雪色靜庭篠碧滋歸歲
月高兒女行藏老蕨薇眼看人共醉椒酒不堪揮
九日薛樓會集
不倦登樓目遥憐秋色重楓村疊暗浦霜日抱孤峰楚
越窗中地江山戰後容倚欄渾不語吾欲採芙蓉
清眀曲江亭閤
寒食花爭麗豐江柳獨深此行元慷慨落日更登臨浩
蕩五湖際風烟千里隂坐看舟楫急徒有濟川心
南康除夕
畏途値除夕會我得投閒海雪寒城古江春碧草還星
河挂嶽樹燈燭慰歸顔竊計臨家日薔薇滿舊山
乙亥立秋
今日秋風起連年濕病蘇應時微雨歇侵曉斷雲徂已
復寒蟬集空嗟蕙草孤步檐驚驟健一葉下庭梧
中秋
漢江江上月今夕去年看尚憶峴山曲秋城波色寒故
鄉仍節序衰鬢且儒冠桂子眞誰種天空落未乾
九日上方寺
賞時爭上塔乘月復登臺地盡中原入天空秋色来望
鄉番恨雁有菊且銜杯却憶龍山帽徒增醉者哀
至日夜雪
至夜還深雪幽心獨小堂光離奪片月寒恐妬微陽壓
竹寧迷翠沾梅只辨香一聲何處雁翅濕且高翔
乙酉上元上方寺
地愛僧林僻人邀燈節遊緣塍朝借馬改路晚登舟春
水鳬鷖滿夕陽鐘磬幽相留待明月簫鼓在中流
丁亥立秋
火多常病熱殘暑特相欺今日凉風至䬃然林竹披聞
雞每起早省稼獨歸遲天地蕭條意何須一葉知
古意
内廐飛龍馬君王賜玉鞭長鳴彩仗下立在紫騮先放
浪緣何事飄零竟不旋如蒙敝帷顧萬里為君前
客散
尊傾客自散而我卧空林五月凉風至孤村細雨隂竹
蘿垂野逕花草澹幽襟夢醒聞遥唱依稀楚鳳吟
定居
故業秦山北新居梁苑西平生一丘壑何處更安棲玄
豹終隨霧神龍或困泥向來登眺夢常繞杜陵溪
登臨
屏迹良吾性逢辰每壯心花含向日霧柳變隔年隂行
坐自芳草依棲還舊林高樓出迥絶無日不登臨
其二
春燕不巢屋國祥徵至今孤城四戰地斜日兩河隂岸
坼陳橋斷花開宋苑深河船不入渭那慰望鄉心
早春繁臺
泯泯春猶早行行賞不違柳黃沙際見草碧雪中歸積
水生雲氣孤城下夕暉誰禁臺寺望北雁又將飛
早春南郊
正月郊南路獨行吟早春冰霜猶在眼柳色暗隨人直
道元通蔡層山故蔽秦浪遊今髮白凝望欲沾巾
下吏
十年三下吏此度更沾衣梁獄書難上秦庭哭未歸圍
牆花自發鎖館燕還飛况屬炎蒸積憂來不可揮
獄夜
簷景栖栖落臺居黯黯幽鼠緣爭果墜螢過隔衣流幸
竊餘光照那蠲多穴愁亦知廣川子跼蹐為春秋
南征
暑行心日煩孤馬背中原地勢吞淮泗山形接鄧樊沿
途官柳接吟夏麥秋繁赤日蒸雲夢科頭思故園
野泊
遠電眀江夜官舟野泊稀山鐘天外落林火雨中微水
立黃龍鬭沙霑白鷺飢平生萬里志可奈夢西歸
徐汊風阻雨雪
風急江船絶年殘野色凝密雲寒夜柝流霰灑舟燈四
望湖天黑孤吟羈思增旁村有夫婦對火綴魚罾
七夕宜城野泊逢立秋
漢江天上水牛女世間宵自動黿鼉影誰傳烏鵲橋孤
城古塞月一葉楚門潮君看西流火分眀奪斗杓
繁臺歸集
萬里竟何事三年違此都短墻殘菊在别業古臺孤冬
日低簷塔霜風静野蕪但看頭盡白莫恡酒重沽
早春赴鮑相之飲
憐女一尊酒要予千古臺年從碧草換暖向玉杯来海
日連波動江鴻帶雪迴衆賓無遽起吾醉欲徘徊
早起莊上
為農起常早每與雞鳴期露重花偏得林深鳥自遲飛
星當面過落月向人隨玉佩金門外遥憐待漏時
莊上曉歸
萬動各有息吾亦念吾棲鴉翅昏猶接花蹊曲欲迷茅
堂烟火外穉子竹林西自笑忙何事還家每宿雞
深秋獨夜
獨夕偏聞雁悠悠寢復興林堂下微月風色暗疎燈遲
暮心難已悲凉氣轉增憂來理琴瑟腸斷舊朱繩
河上秋興
古有蒹葭客吾今水一方茅齋寒淰淰洲渚鬱蒼蒼獵
騎捎河雁歸人競野航霜高木葉下莫擬是瀟湘
其二
坐送登臨目晴空鳥路長秋雲不近苑官樹自成行河
洛来天地人煙接渺茫采蘭空澤裏彼美在何鄉
其三
白馬瓠子口秋風汾上歌帝鄉不可見千載白雲多樹
動江帆至雲前塞雁過滄洲無盡極慷慨有漁蓑
其四
一為梁地客怨及授衣天野靜寒烟白沙鳴暮雨懸飛
龍過絶浦立馬看長川望望蘋花盡鷗行若箇邊
閒居寡營忽憶關塞之遊
西崦千家落防秋五百兵山長元入塞澗曲故穿營静
夜聞熊鬭黃昏報虎行昔時歡歴覽三度達平城
其二
孤蓬絶塞口匹馬戍城前跨迥煙墩直緣危石棧連飛
雲下獨石逝水入潮川舊對張軍帥題詩醉菊天
其三
春遊臨絶嶠月出卧空岑暫逐山中客常關物外心三
峰藏淨宇百里羡雲林崕際劖高隱何時一重尋
大道觀會飲
敞閣元無暑清林更著烟人觴金像側馬繫石門前壁
草侵衣冷壇花落酒鮮丹書半磨滅何處問諸天
二
殿閣生秋早壺觴散客遲蟬吟松露下鶴入島雲隨塵
世人堪醉蓬萊路竟疑羡門如可作願與跨青鷖
三
與客搴瑶草開筵倚洞花盤堆白石髓觴瀉赤城霞静
悟隂陽轉衰從髮鬢華看君有仙骨倘許授丹砂
春宴
老為春憐酒閒將客問花檻楊晴故雪階藥晩能霞地
與歌鶯囀人爭舞燕斜但來須共醉莫使負韶華
丙戌中秋召客賞之以雨多不至者
隔年期月易一夕借光難秉燭筵非改登樓客不歡竹
風秋聽力松雨夜留寒天柱峰頭色應還似晝看
東園偶題
孤亭萬木裏獨坐一花飛老更知春色閒能到夕暉微
風偏嫋蔓返照故燻衣隔院香逾好呼兒莫掩扉
南莊塘水淥漫補治小舟乘興泛遶數迴
久懷浮海意偶觸濟川心一艇方塘繞杳然春水深桃
花能泛泛雲日故隂隂還艤綠楊下番憎黃鳥音
月槐之下與程生談亦念其夏游自去歲
月出槐初定風微影尚搖念離仍是夏拚坐忽分宵星
斗來天近塵沙去路遥别情兼望雨白首夜頻翹
春夜雪
獨客初春夜孤城急雪時戰風纔白地欺月已平池數
聽鴻飛亂虚愁卉發遲世無戴安道誰見剡舟移
春雪時帝在宣府
鴉鳴曉雨至零亂忽成花着地融難白隨風弱易斜色
應疑燕雀寒恐滯龍蛇塞路今休擁春風返翠華
菊
日麗秋霜白天清野菊黃亦知甘隱逸偏得近壺觴屢
折元因醉斜簪一任狂乾坤傳舍耳節賞莫思鄉
華嶽二十韻
有嶽雄西土三峰插渭川省方朝白帝分野障金天逖
矣威靈赫遐哉秩望虔百王開寶籙七聖演瑶篇綺殿
丹青列文窗爼豆聯風雲蒸大壑日月避層巔鶩舉天
門闢鼇呿地軸旋巖巒莽翕沓嶺嶂鬱緜翩猿挂仙人
掌蘿飛玉女泉霞雰夕的皪錦繡時相鮮葛藟搖金壁
芝苓冒紫烟石膏滲復結鐘乳滴猶懸右壓秦胡壯南
包漢鄧偏徒追散馬日緬憶祖龍年箭括通神戸雲臺
秘妙筌豈惟棲鳳侶亦以遯鴻賢方士騎茅狗宮人採
石蓮褰帷瞻窈窕拄笏悵攀緣隂井邀雷馭陽崖起電
鞭聊遊凌絶頂不為學神仙
五月大雨省中八韻
五月行秋令新寒奪盛温萋萋雲色暝颯颯雨聲奔啟
戶凉風進臨溝驟浪喧連山浮海氣大陸走河源已阻
金門謁疑將華屋翻夜更燈燭坐晝輟簿書煩豁霽思
長劒歸栖憶故園解誦愁霖作泥中非遁言
雪臺子家見杏花
九陌春風起居庭一見花偶來吾下馬先有客停車猶
是輕寒日那驚爛漫霞覓詩巡獨樹汎酒滴高葩色故
流衣袂香能染帽紗眼中俱是幻身外豈須嗟冷暖隨
人事行藏付物華明朝約重賞莫遣落塵沙
赴郊觀宿
城邊水色靜春茅苑外鶯啼拂露梢萬戶煙花臨複道
九天宫殿鎖南郊霓旌夜發清溪繞彩仗晨飛碧樹交
身到鈞天渾不解坐聞仙樂下雲旓
西壇候駕即事
太歲宫高接禁墻先農大纛雨相望隂隂背日朱旗閃
黯黯參天翠柏長别殿爐烟清幄次虚壇草色淨琴張
祠官指點躬耕地田畯行瞻衮鉞光
桂殿
桂殿芝房曙色通垂垂苑柳綠烟中桑乾斜映千門月
碣石長吹萬里風已有金吾嚴御陌遥傳玉輅下齋宮
侍臣鵠立松隂裏時倚紅雲望碧空
謁陵
本朝陵墓傍居庸聞說先皇駐六龍一自玉輿回朔漠
遂令金殿鎖金峯眀□衮職雖多預備物祠官豈盡供
報祀獨知今上切每于霜露見愁容
象山書院同友
曉岸霜林出並驄冬晴丹壑自含風遺祠爼豆攀緣日
往事荆榛想像中半凍巖泉和雨斷實連山谷暗雲通
搴蘿更洗磨崖讀迥立徘徊落葉紅
雪後朝天宫
馬上城中見雪山白雲蒼霧滿燕關蓬萊咫尺無人到
松柏黃昏有鶴還當日翠華遊物外百年金殿鎖人間
浮塵擾擾江湖遠悵望巖棲不可攀
春晴憶湖上
湖上晴烟積雪春柳條湖水接芳新林鶯恰恰稀逢侣
岸日暉暉低向人汀芷渚蘭暄自碧浴鳬飛鷺晩相親
弄移白日思魚舸嘯倚青雲愧此身
晩晴郊望
早時鳴雨晩細微忽有返照来荆扉山禽水禽交止語
桃花棃花相逐飛村村柳條弱欲斷家家麥苗青不稀
睡起登樓時極目出雲歸岫願何違
郊行
二月梁園獨未歸岸花汀柳各依依且將弱縷牽行騎
莫厭繁香點客衣蝶暖風暄從自得鳥黃沙白為誰飛
平生漫有憐芳興未老能令萬事稀
時景
梁苑桃花寒復開塞門霜雪雁飛迴天涯涕淚秋偏墮
歲暮隂陽老更催無病過年遊五嶽不眠終夜望三台
歸鴻漸木終非地濁浪滔天首重回
探春
老去探春每怕遲酒朋棋伴日相追無心柳絮當人起
有意桃花背馬隨臺榭草蒿離亂後往來絃管古今悲
幽崖尚慮殘梅在玉笛丁寧莫放吹
野園
春來無雨風常顛野園諸花更可憐輕車快馬此何日
弄蘂攀條看遠天撲酒遊絲低細細近人閒蝶遇娟娟
眞知白日繩堪繫莫使孤城入暮烟
冬歸繁臺别業漫興
莽壙孤城此卜居宋臺梁苑獨行予虚名馬愧千金後
白首螢憐萬卷餘踏麥遽堪寒葉翠看梅無那臘花舒
相逢莫漫嗔吾放野醉郊吟盡可書
雪後上方寺集
雪罷園林出碧梧上方樓殿靜虛無日臨曠地冰先落
雲破中天塔自孤爛漫此堂人醉散一雙何處鶴來呼
邀留更待松門月今夜同君坐玉壺
蒔植甫畢風雪遽至漫爾有作
草樹新培置藥欄醉吟閒凭足心寬豈虞晨雪娟娟布
無那春枝颭颭寒猶有一花當坐媚幸留雙柏與人看
日晴紅綠應全勝為勸先生且放餐
陶君誇其分司桃花獨樹余往觀之賦此
老懶今來特為花花竒親見主人誇入門風片時時墜
近酒春枝故故斜湖海一樽憐舊侣乾坤雙鬢愧年華
明朝許赴柴門約共醉東園萬樹霞
正月四日始出赴黃子之宴南隣何儀賓以美
醪助杯即席口占
杜門常日追遊少新歲初筵獨詣君幸有隣家能送酒
况多賓客善論文樓臺霽日斜含雪竹樹和烟暮閣雲
入夜不歸雙燭秉近尊猶喜落梅芬
陶王二君來賞牡丹
同城何苦不同歡况復春風到牡丹香滿正宜携酒問
色深翻耐近燈看綠雲黃霧晴長擁澹月微霜夜故寒
任使羣芳妬傾國古今須讓百花冠
艮嶽篇
宋家行殿此山頭千載人來水一丘到眼黃蒿元玉砌
傷心錦纜有漁舟金繒社稷和戎日花石君臣棄國秋
浸倚南雲望南土古今龍戰是中州
潼關
咸東天險設重關閃日旌旗虎豹閒隘地黃河吞渭水
炎天白雪壓秦山舊京想像千官入餘恨逡巡六國還
滿眼非無棄繻者寄言軍吏莫嗔顔
榆林城
旌干嫋嫋動城隅十萬連營祗為胡不見坐銷青海箭
盡言能挽繡蝥弧白金獸錦非難錫鐵劵貂璫莫浪圖
昨夜照天傳砲火過河新駐五單于
出塞
黃河白草莽蕭蕭青海銀州殺氣遥關塞豈無秦日月
將軍獨數漢嫖姚往來飲馬時尋窟弓箭行人日在腰
晨發靈州更西望賀蘭千嶂果雲霄
出輝縣城望石門山其上有仙潭玉鯉
明星欲落開縣城千峰萬峰初雪晴源泉亂石涓涓溢
削壁孤雲裊裊生估客深穿猛虎窟樵夫習傍翠巖行
仙門屹立三潭水玉鯉空懸一線情
賢隱寺(在信陽州)
谷寺鳴鐘午未深眈幽特與伴相尋行穿樹杪樓臺見
坐傍山腰紫翠沈獨響澗泉傳石竇並飛梁燕入松隂
徘徊自笑三江客佇望誰知萬里心
開先寺
讀書臺倚鶴鳴峰迴合千山翠萬重白晝懸泉喧霹靂
清秋雙劒削芙蓉撑持古寺還雲閣寂莫前朝自暮鐘
瑶草石壇應不死興來眞欲誇飛龍
瀑壑晚坐
醉踏匡山晚未遲翠巖丹壑凜秋姿峰高瀑布天齊落
峽静星河夜倒垂遠害欲尋麋鹿伴暫羈終與世人辭
摩崕徧剔蒼苔讀獨坐雲松有所思
龜峰寺
弋陽縣南山下寺三十二竒羅列峰最愛紫烟生石鼎
絶憐青嶂削靈芝哨崕哀壑還人世暮鼓晨鐘自鬢絲
已遣野場維玉騎合留崕月照金巵
麻姑山
冒險探深雲霧收麻姑山水冠南州潭深自激風雷險
谷迥誰羣鹿豕遊仙女石壇高欲没魯公碑版斷仍留
可憐蹤跡俱塵土兩瀑雲霄萬古流
題玄壇觀
江行晝靜便清暑水口山竒鎖吉安豈為天生饒怪石
遂令人擬築玄壇潭渦地轉常年黑樓閣崕懸五月寒
風牖把杯聊暫倚海蒸雲起故須看
楚望望襄中形勢
楚望峰頭望楚雲遥憐紫蓋紫陽君廬荒不斷盤龍氣
碑滅猶存墮淚文地轉江淮浮遠戍木同巴峽塹雄軍
里名冠蓋非吾事願訪鹿門麋鹿羣
題黃公東莊草堂
草色通門柳覆牆繞堂新雨足時芳晴郊客過沾猶濕
春晝人間覺更長拚引滿杯聽鳥哢願留餘醖待花香
休誇水際兼山際且醉松傍與竹傍
少林寺
林深谷暝客子入鐘鳴葉落秋山空烟雲細裊石磵底
巒岫亂積松窗中唐碑漢碣蘚字剝虎啼猿嘯蘿燈紅
獨坐悠悠息塵想少室影下月出東
暑日過雪臺子園莊
蟬聲樹色村村似一坐君亭日每斜静裏柴門惟燕雀
老來樽酒是桑麻年豐隣里家家麥時至園林處處花
苦熱只今憂赤土幾時龍起沛天涯
夏日過序公
炎天樓殿蔭空扉永晝雲林孤鳥飛病起出門風色異
獨來清坐老僧依撲簾花片疑紅雪解帶藤蘿映紫衣
萬事浮沈那得問但逢心賞莫教違
過馬陟次毛庶子韻
冉冉輕雷止復行鳳池清夏半隂晴漸看西日籠花氣
誰放南風作雨聲融入塹沙將拂燕密侵宫柳益霑鶯
晚來一赴薇郎約匹馬衝泥遠興生
别徐子禎卿得江字
我愛南州徐孺子明瑶美璧世無雙新從北極看南極
便自吳江下楚江日落鷓鴣啼廟口水清斑竹映船窗
禰衡王粲俱黃土千載何人復此邦
追舊寄徐子
憶昔逢君雪滿途遥憐為客向江湖看碑定憶羊開府
作賦先投楚大夫日黑魚龍豗夢澤草青麋鹿上姑蘇
空揮玉軫思流水不得驊驑見過都
送王照磨省覲
浮沙皛皛楚王臺苦竹泠泠帝子哀臘月江行鶯語合
早春湘北杏花開貪趨綵服聊輕舫苦憶金門罷舉杯
入幕郄超難許並題橋司馬直須迴
喬太卿宇宅夜别
竹梧池館夜偏寒促席行杯漏未闌燕地雪霜連海嶠
漢家鐘鼓動長安吟猿見月移孤樹宿雁驚人起别灘
二十逢君同躍馬十年回首笑彈冠
宿江氏
尋山累日山中宿玉港回鑣見爾家世遠樓臺喬木裏
族繁門巷一溪斜深冬野竹猶風葉細雨簷梅已凍花
惆悵哲人今異代玉峰回首碧參差
滕閣訪屠子感贈
章門屢出緣尋子滕閣留歡晚不回霜落磧洲江漸細
日斜鄉國雁還來紅巾未信干戈息白髮能禁日月催
千古棟雲簾亦捲西山秋色為誰開
泰和南行羅通政舟送
開船日午君俄至逆水開樽得並船貪數岸花杯不記
已衝江雨纜猶牽雲山楚越相逢地劒珮京華始識年
感昔願仍還省閣顧今俱已静風烟
仰頭遇友夜泊感贈
舟夜雙燈倚碧灘江雲靄靄覆春湍中年獨覺滄洲穩
直道誰非行路難坐裏旌旂環匯澤花時金鼓發長安
時危故國思芳草懶慢先君得挂冠
夏日赴監察許君之宴同張監察
霜府池亭夏亦寒捲簾河嶽火雲殘筵開冰動琅玕簟
酒伴瓜行白玉盤驀口尋花時徑往躍魚投餌晚留歡
孰教逃暑陪驄馬自分清朝老釣竿
酬和許監察九日對菊之作
風簷落葉隨行步坐近寒花引濁醪久客重陽還細雨
故山他日幾登高羈心汴館頻搴蘂醉眼江門舊送濤
願戢霜威長晚色賸抽英響續遺騷
酬和李子夏口遊天王寺見贈
玉皇諸閣鎖空寥夙昔攀緣客互招細細嵩雲通佛拱
冥冥河氣度僧寮柏潭路古搖晴荔竹洞城隂掩熱椒
聞爾昨遊吾自阻碧紗誰並照烟霄
正月二日臺卿李公監察毛公袁公枉駕而顧
毛歸有作輙次其韻
君子三陽元並進朝廷四海况為家冠彈貢氏非吾願
星聚荀門敢自誇走洗玉盤深映竹驕嘶驄馬半銜花
綠樽未倒歸須夜臺柏無言已宿鴉
限韻贈黃子
禁垣春日紫煙重子昔為雲我作龍有酒每邀東省月
退朝曾對掖門松十年放逐同梁苑中夜悲歌泣孝宗
老體幸強黃犢健柳吟花醉莫辭從
再期王左史不至
地散官拘此亦稀草堂重約忍偏違元期芍藥枝枝賞
忽復葵榴片片飛諸客酒停時望旆孤城日落尚留扉
人生樂事眞能幾野立蒼雲又白衣
河上茅齋成呈家兄
愚弟罷官兄獨喜卜築茅齋傍竹林開窗忽見萬里色
背日常留十&KR1194;隂春來燕子休相賀日暮幽人且自吟
庭下會栽棠棣樹牀頭新製有虞琴
閻曹二子發京姪本與之同舟而下有詩紀之
予亦和此篇
共水同舟伴謫居海天春色静涵虚蠻方故啟流官路
漢史終收痛哭書蜀徼山高常戴雪滇門池苦亦生魚
上林花樹年年在前席行看入禁廬
三司諸公久有蓮池之約會雨阻不赴乃移兵
司東圃而飲以詩
西城宿雨天虚阻東圃微晴人竟遊地闊儘容雲氣入
亭深能使樹香留尊前俊傑齊三府林下迂疎自一丘
勲業太平公等在故將高榻動南州
上方寺會監司諸公
梁園四月耐炎蒸衆飲松堂爽色凝天上樂聲僧梵接
掌中杯影塔雲層高情不使忙官奪野興常于勝地增
西海漸生歸路月上方無藉散花燈
有哀
漢隂丈人甘灌園海上漁翁非避喧零亂春鷗横夕浦
萋迷烟草入秋原祗將華髮悲人世不使黃金怨子孫
思向桂山歌偃蹇月明天碧况聞猿
九日衙齋對酒偶作
故鄉叢菊歎離居客邸秋花葉且舒四海重陽三滯酒
兩河歸雁幾傳書拂衣欲就淵明里短髮猶驅孟博車
意遠遲回聊復酌浮雲北望立踟蹰
丙子生日答田生
當時結客少年場走馬看花紫陌香三黜偶然齊柳惠
兩朝奚但有馮唐壽杯今夕余同醉獻賦開春爾一方
京國逢人問衰健為言吾鬢已蒼蒼
辛巳九日田子要東陂之遊雨弗克赴
昨來晴立寺南邱城水湖雲向客流夕陽欲低鐘磬閣
隔岸忽聞簫鼓舟動興帆檣眞為節阻人風雨故禁秋
當籬蘂菊披披艷獨嗅孤吟迥自愁
于少保廟
朱仙遺廟已沾衣少保新宫淚復揮金匱山河丹劵在
玉門天地翠華歸平城豈合留高祖秦相何緣怨岳飛
最怪白頭梁父老哭栽松柏漸成圍
吹臺春日古懷
廢苑迢迢入草萊百年懷古一登臺天留李杜詩篇在
地㦄金元戰陣来流水浸城隋柳盡行宫為寺汴花開
白頭吟望黃鸝暮瓠子歌殘無限哀
大堤曲
臘月大堤邊春風思宛然楊枝搖白日烟色裊金鞭
春曲二首
春風度山閣凭軒望江路簾動時有香不見花開處
翩翩誰家燕銜泥向何所避人花叢裏忽復梁間語
曙
城雲白欲曙沙月上猶殘獨步憐紅葉空庭玉露團
野望
夕静山容斂秋凝野色凄白雲留絶巘蒼霧隔前溪
石頭口竹飲
白日竹林中隤然脱巾醉風吹亂葉響醒看江日墜
白塔寺
遥訪青蓮宇相將白塔原春風亦自動爭柰碧莎繁
宿開先寺
僧閣暮鐘静夏凉風色幽月出照瀑布猿啼西磵流
望龜峯
龜峯歸遇雨徹夜鳴不歇起望昨遊處惟見滿山雪
贈客
出郭江南望暮天雲北飛斷蓬寒更轉長路幾人歸
諸公石頭口舟餞
北巡寮寀合舟餞此江潯晩别隔烟浦猶聞横吹音
潯陽寄耿參政致仕
連年卑濕地無日不思歸况在潯陽見君帆獨北飛
贈劉東
渭濱三月時花滿扶亭道翩翩白馬歸青袍亂芳草
詠鷺
獨立娟娟鷺驚人離石磯遥看一片雪深映碧山飛
皇陵歌
皇陵疊翠倚丹霄絳節飛光夜夜朝千古長風吹海月
萬山松柏照空寥
送友人
王孫笑向碧山棲春日春蘿裊裊低予亦悠悠芳草者
白雲愁色草萋萋
送人入蜀
錦江風高生夕波蘆荻蕭蕭秋雁多問爾鄉關何處是
巴人時唱下渝歌
夏口夜泊别友人
黃鶴樓前日欲低漢陽城樹亂烏啼孤舟夜泊東遊客
恨殺長江不向西
送王呈貢赴縣
二月扁舟過浙西楚雲何日度浯溪滇南小郭青山繞
花發流鶯一樣啼
寄謝卿
擲笏南還尚黑頭移家西郭興全幽春晴定上滕王閣
日暮江平起白鷗
暮春余莊
暇即来遊困即眠玉林長醉彩雲前春風暮起楊花亂
疑是梁園雪裏天
石倉歷代詩選卷四百四十八
