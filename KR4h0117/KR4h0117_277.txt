石倉歷代詩選卷二百七十七
明曹學佺編
元詩四十七
天如和尚
示友人
塵網苦多累暫閒如脱羈胡為塵外迹而乃東西馳聚
談每倉卒既遠翻多思眼前失真宰身外何求知百骸
如僕馬勢合聊相隨氣運忽遷謝一散無重期來日不
可待去日不可追靜緣當自保世故方無涯
登西林
沉鬱難自居偶思散遐矚拄杖登西林斷崖倚修竹崖
上叢花開飛禽自相逐崖下清川流水光泛嘉木四月
風雨多平野一時綠長嘯白日低烟雲起空谷俯視萬
化間勞生亦何足
夜坐聞蛩
山人坐樹陰樹轉月當午江市夜猶喧笙歌雜砧杵寒
蛩亦何情唧唧如共語前聲稍悲悽後聲轉哀苦人心
汝莫知汝語人莫取萬類各有私悲歡豈同趣茫茫元
化中同一風氣使何如悟天真隨分樂生死
送時無擇維那歸閩
百計歸難禁生緣樂未窮聽鐘椰葉雨欹枕荔花風客
久閩音化交深楚俗通片帆明日遠雲斷海天空
重登秋月樓
病力甦新雨登樓看夕陽岸移江市遠洲接柘園長村
晩烟催暝水陰雲送凉客中情味熟隨地得相忘
篳篥引西瑛懶雲窩距余禪室半里許時相
過從吹篳篥以為供復于余言有所需乃賦長
歌以贈
西瑛為我吹篳篥發我十年夢相憶錢塘月夜鳳凰山
曾聽酸齋吹鐵笛初吹一曲江風生餘響入樹秋嗚咽
再吹一曲江潮驚愁雲忽低霜月黑坐中聽者六七人
半是江湖未歸客歡者狂歌繞樹行悲者垂頭泪沾膝
我時靜對同學人斂襟共坐松根石脱略悲歡萬念消
悟聲無性聞無跡
吳松江觀閘
吳松江水急如箭昔見畫圖今識面百川應命爭先趨
東注海門如赴戰海波怒發驅潮頭戰退吳松水倒流
江潮一日兩相鬭萬古不决如寇讐江水清兮潮水濁
江水不似潮水惡惡潮推出海中洲堆積江面成山丘
官憂水害難疏鑿横江四閘同時作潮來下閘潮平開
閘内不通潮往回潮波怒息捲底去閘門又見江波怒
閘上盤渦萬陣分閘下狂瀾萬騎奔萬雷吼兮萬鼓發
石走沙飛亂戈甲黃河衝破華山根健瀑擘開青玉峽
人言水性險且凶不知水與人情同情濤識浪怒且憤
不在江潮在方寸水險尚可避人險終難知人爭額額
罔晝夜水爭尚有潮平時
送甘茂實入京
我不願送君行愛君筆硯傾平生我不願留君住男兒
四十當強仕盛時天下文軌同萬國軒裳滿都市願君
走馬燕山頭語動人主旋封侯風葉兮颼颼江波兮悠
悠丈夫萬里更萬里一飲百斗空離愁
遊三相臺示甘楊諸友臺乃姚崇牛僧孺劉沆
讀書處也
我登三相臺南望雙㢲峰俯視下界如凌空開元老樹
可百丈斷崕盡日呼顛風甘郎攀果學猿掛楊子枕石
飛泉中垂藤離地坐我穏袒跣長嘯如乘龍嗚呼昔人
不再得臺上土花幾秋色前身不與後身期白雲豈識
羅衣客
贈奕士高顯卿
對客將為顯卿歌顯卿去兮吾奈何商山莫招象山暮
當代如卿亦難遇不須殺活談兵圍我以氣色觀神機
秋鷹失兔草莽動斷道夜雪行人稀丹還金鼎會龍虎
海國破浪孤篷歸太初一黑盪摩裏萬化白戰摶空起
何曾一路無死生觀者紛紛少知此西來訪古崑崙丘
拔劒夜舞呼蒼虬登白鶴兮問王屋汗漫長歌紫芝曲
相逢安得聞此歌共笑人間殘局多
和送梁壽川之任南康醫教
君不見眼前病癖無全人又不見杏林種雨年年新豈
如梁君小試醫國手飄飄捧檄行青春行行東向廬江
路星渚風烟彭蠡樹雙池看瀑九江晴五老聞鐘亂山
暮我憐民物瘡痍深養生未必非其心元陽扶植起枯
朽一草已足酬千金莫辭印綬非君意虎溪未許陶公
醉會看採藥上蓬萊長裾曳破燕山翠
上海舟中即事
烏溪出閘催雙櫓急趁回潮下黃浦午前期到上洋城
生怕潮來近亭午夜潮已落岸痕高風捲浪花翻雪滷
渡頭趁度人如雞水行泥行亦良苦西岸衝波遠入村
東岸湧沙作林圃岸上居民無定蹤頗怪潮行無定所
吾年五十遊上洋今歲重來五十五豈無玉雪美少年
向來一揖成千古亦有䲭張萬石家勢去一朝無寸土
噫吁嘻人生幻化若浮雲陵谷變遷何足數
城南樓
城南樹尾花風晴城南樹下漁舟行隔溪竹屋數家酒
矮籬路轉人縱横仙山石洞在眼底塔竿倒影滄波明
相期待渡日已晩坐看平野青烟生
真州送别悦希雲
長淮岸岸飄風沙沙根吹出青蘆芽我行送君君送我
笑語在眼心天涯三界如夢宅四大如漚花東來西去
問歸路不知何處真吾家
其二
欲別不別重相擕別思已逐寒雲飛飛雲一去不可得
千村萬落明斜暉回頭望吳山滿目青依依亦如送我
望我去立盡風烟未忍歸
其三
年時度雪西峰顛蒲團永夜青燈前坐談生死念如水
鐵石未比肝腸堅人事有遷謝散聚終隨緣山川可棄
友可別初心未可輕相捐
送止照歸古洪曲江
暮雲飛上錢王臺亂峰蘸碧湖光開六橋秋色看政好
之子不肯重裵回百年萬事烟雨過鄉井一念終難灰
浩歌出門送歸去夢斷楚水何時來
又
抖擻天目蒲花團摩挲鐵脊冰霜寒豪來意氣隘湖海
歸思浩蕩如奔湍樟陰樓殿曲江曲聽鐘聽雨吟燈殘
此時會有會心處傾倒客路情懷看
入仙洞山
入山隠隠如聞雷山雞角角隨人飛松風洗我市喧耳
松露灑我青蘿衣平生結習重幽賞會景會物情依依
誰能歌紫芝我當歌采薇招呼雲外青鸞歸
遊茅山雲林清遠之館
華陽有客似重來新見雲林别館開寒日半巖松鶴起
腥風萬壑雨龍回琴牀流露滋瑤草丹鼎飛春上玉梅
居者未知清且遠人間咫尺望蓬萊
次韻送古潛縣宰
解印遄歸意若何山人長憶舊相過詞鋒稍見禪機熟
案牘不如吟卷多花雨聽鶯春滿酒柳風迴馬月搖波
賞心樂事皆勲業畱與溪翁溪女歌
徑山送瓌上人歸吳門
吳門長想是吾州城北城南半舊遊佛塔分標林野寺
客帆飛遶市河樓送君忽覺襟期動老我難忘脚債酬
七十二峰看橘柚買舟重約太湖秋
送鄉僧昱曉林
海雨吹花雪作堆那時敲我竹門開自憐水國三千里
也有鄉僧問路來
其二
風沙風葉攪征衣今日江頭送汝歸西望故鄉何處是
楚天漠漠片雲飛
其三
鄉人問我幾時還向道如今又入山一箇蒲團半間屋
吳松江上九峰間
登茅山天市壇四首
天市危闌倚碧空兩京山水見冥濛東來十日風霜路
只在寒嵐一抺中
白雲剪作瑤壇雪寒旭蒸開玉洞花山北山南看更好
炊烟朵朵是仙家
一片松林又一宫開門面面看茅峰意行恍惚廬山路
歸飯僧分上下鐘
郭仙清夜扣舷時萬籟秋笙月一池千載誰傳靈鳳曲
羽童吟作步虚詞
一峰雲外菴和韻
碧虹分兩半山橋橋下春雷捲怒濤老衲定回推戶看
隔溪開盡野櫻桃
竹屋茶香滿澗烟綠杉深處響流泉目前有法誰能說
落日微風一樹蟬
平田水語稻花香半解蘿衣受晩凉景物雙清秋正好
亂山雲外又斜陽
湖村菴即事
日度斜塘水氣昏石橋高柳對柴門霜風攪樹葉如雨
忽見一帆來遠村
竹根吠犬隔溪西湖雁聲高木葉飛近聽始知雙櫓響
一燈浮水夜船歸
訪仙洞山舟次大溪口
窈窕仙家何處尋夕陽明滅亂雲深大溪横斷青山合
一路風帆入樹林
師子林即景
鳥啼花笑屋西東柏子烟青芋火紅人道我居城市裏
我疑身在萬山中
素壁光搖眼倍明隔簾風樹弄新睛樹根蛙鼓鳴殘雨
恍惚南山水樂聲
半簷落日晒寒衣一鉢香羹野蕨肥春雨春烟二三子
水西原上種松歸
道人肩水灌畦蔬托鉢船歸粟有餘飽飯禪和無一事
遶池分食餧遊魚
卧雲冷室睡魔醒殘漏聲聲促五更一夢又如過一世
東方日出是來生
斜梅勢壓石闌干花似垂頭照影看白晝雲陰天欲雪
半池星斗逼人寒
雪深三尺閉柴荆歲晩無心打葛藤立雪堂前人不見
秀雲峰是白頭僧
附萬松禪師詩
示門人偈
輕烟薄霧實難描更有何人手段饒驚起暮天沙上雁
雙雙飛去上雲霄
示本果尼
一花開發衆花鮮花謝菩提果自圓肯向給孤林下坐
清香拂拂滿祗田
示徒
安然坐定困茫茫滯寂沉空正念忘未待放參閒雜話
可憐空度好時光
又
四肢輕健好參禪大道何曾薄少年七歲黃梅人未老
歸來松柏已蒼然
讚釋迦出山相
衆生未度出雲霞一見明星眼底砂大地雪山春色轉
人間何必見拈花
石倉歷代詩選卷二百七十七
