石倉歴代詩選卷二百五十二
明曹學佺編
元詩二十二
揭奚斯
得程翰林揚州消息
皇明屬休期側席佇貞良遊麟既集藪鳴鳳亦在岡君
子乘時興出餞何輝光車馬塞江介笳鼔迎羽觴時秋
風雨交四顧野茫茫晨鉦激中流飛旆忽異方蓄思遵
旋軌浮雲紛北翔道路閒邦畿艸木隕寒霜晷影倏易
流悲來但徊徨君懷經綸憂予負疢疾妨搴沈固異趣
情誼結中腸居下衆所夷在賤誰不忘宛緬廣陵翰胡
獨置我傍鬱悒增愁思投袂睇莽蒼自顧匪茅茹委質
任空牆淵淵賢達心悢悢情内傷
春暮閒居寄城西程漢翁十五韻
迢迢層城阿峩峩鳳凰山下有隱淪士能爲河漢言兩
日一寓音五日一承顔每談經濟事恒及離亂間言辭
多慷慨文字少凋殘不歎東逝川但憶南山田寧與無
心遊不受衆目憐褰衣必峻崿散步亦名園卷舒信在
襟蕭寂固所安經春窘疾痗撫時增懦孱羣書亂藥褁
高卧掩荆關蹇予屬久要朝詣常暮還醜劣愧高情焉
知君所觀日出衆鳥語蒼岑滿樓端申章寫深詣謭薄
何由宣
初至京師和答友人病中見示
志士輕離别貧賤事多違秋風車馬中故人高卧時遠
客江南至塵土滿素衣既申離合情中多勞苦辭歡笑
未幾何感歎已乘之欲及田里事復愁疾疢滋亹亹流
景遷榆柳各變衰偃息寄一室朝夕終在兹委運復何
言人生信可疑我獨何為者日出暮來歸
送華尊師以天夀節奉詔賜武當
靈畤嚴漢祠神峰標楚甸羽人丹丘伯承詔貤嘉薦華
渚曜玉虹條風舞玄燕長淮雨中瀉喬嶽雲間獻涉甸
歴峻址梯空答弘願授簡香始升揭虔帝如眷天清翼
軫動地肅玄武見飛響迥相聞竒祥靜逾絢是中有真
侶早接諸方援腁胝負畚鍤鑿翠蓄雷電金芝産齋房
璚雲冠巖殿祈禠無歲年會節方紛衍既協時君降又
樂明祀徧聖歷齊堪輿豐澤周㝢縣還歸報天子獨往
奚所羡
送客省冷副使歸豫章覲省
始違山林賞復作遠遊客忽興慈母念辭帝去京國楊
柳河上春飄然就行役聞者爲驚喜朋儔皆歎息昔依
禁樹枝今戀山巔柏世俗更推蕩日月如有迫歸雁羣
響哀遙雲孤飛白都門一樽酒落景淡行色以我留滯
心送君南征翮
三月三日奉陪憲使程公遊麻原第三谷宴藏
書山房白雪樓
明公富暇豫勝日懷登臨蹀躞驄馬行窕窈幽人心懸
崖響晴雨奔流濯春陰雲門轉絶壑畫橋貫長林拂石
慨往運聞鐘知古音耆松有百圍突嶂踰萬尋小憩釣
魚臺聿瞻華子岑捫蘿入縹緲側徑臨蕭森上有百尺
樓下有孤猿吟初筵俯層巔微風蕩危襟笑語信忘我
觥籌浩難任豈不念永留惘然歸思深
送李掾自北回歸省長沙因簡趙宣慰張徵士
呂宗二判官
萬里風沙斷三湘日夜流名成親白首歲暮客扁舟黃
鵠延歸思丹楓替别愁眼穿迴處雁心靜狎餘鷗細雨
黃陵廟殘陽杜若洲漸深桑梓敬翻畏友朋留送遠慚
羈旅臨分憶舊遊鐘聲衡岳曙帆影洞庭秋風壤通蠻
徼煙霞拂帝丘交歌明月市傾旆壓雲樓訪菊逢徵士
行瓜識故侯爲言憔悴客敝盡黑貂裘
送姜尚忠得官後携新妾歸息
淹薄徂年歲離别忽在兹寒城落木後虛館殘鐘時家
在雙井上心隨孤雁飛落日布帆遠青山尊酒移蒼茫
倚閭情愴怳零雨詩托身名教中固應慎其儀志尚豈
不殊情鍾自成悲昔見已云晚再會良無期濯足彭蠡
流長歌高堂歸鶴髮喜垂涕兒童問牽衣野老借檄看
隣女隔墻窺田園各成熟松竹仍參差親故一在眼雞
黍相提携翻知在室樂不恨爲官遲放浪成化遷何用
世俗知
遊麻姑山雲關
君子荷初服恩至若無榮穆穆芳雨散悠悠蒼山行危
關擁霧黑飛桁緣雲青苔蘚滑如積松杉香冥冥時逢
負芝翁忽聞流水聲舉足向益高矯然欲遐征徒隸各
忘倦矧彼高人情
麻姑壇
嵯峨仙都觀遙望丹霞天後有千歲松前有百頃田風
日夏颯沓煙雲晝葱芊羣彦一時集安知非列仙持觴
起相酧罷琴接高言天道信悠邈人情何拘攣靈君不
可致落景詎少延仰雖慚冥冥俯實憂元元主人顧坐
客此中可忘年
送雷山人遊山
高人雨中至邀我遊山作自非冥寂徒孰遣紛華落方
春廼發軔殘雪猶映薄隨雲度神臯披煙望靈嶽晞沐
朝陽谷照影清冰壑淹留皆隱淪往返必恬漠惟應樵
與牧逢時得竒藥歸來雖未期鬢髮終如昨
廖氏皆春堂
時清日月明心和寒暑平東風扇萬物花間語流鶯農
興水泉動蠶起桑柘榮牛羊被原隰鹿豕徧郊坰少者
擊壤歌老者鼔腹行不知天壤間何物異吾生常願天
子聖四海無苛征䕫龍滿廊廟簫韶歌九成
寄題馮掾東臯園亭
時雨散繁綠渚風滿平原興言慕君子退食在丘園出
應當世用入詠幽人言池流澹無聲畦蔬鬱葱芊高林
麗陽景羣山若浮煙好鳥應候鳴新音和且閒時與文
士俱逍遙農圃春理達自知簡情忘可避喧庶云保貞
和歲暮委周旋
賦得吳歌送人歸吳中
三月酒如澠高堂絲竹停繡筵雙鳳影珠箔亂鶯聲疊
應紅牙拍辭傳金縷名綵雲低不度芳塵暗自驚花發
長洲苑日照閶闔城且奉千金夀寧忘萬里情
黃鶴山聽雨得清字
玄扃息深構虛館含餘清瀟灑松上來瑟縮花間鳴遙
兼夜柝警細與寒更并懷親感離别撫物愧生成土思
浩方殷春聲耿逾明幸及朋知好達此旦暮情北展非
窮轅南山夢歸耕何言託毫素聊與欵平生
湖南憲使盧學士移病歸穎舟次武昌辱問不
肖姓名奉寄(大德七年)
我本耕牧竪結廬章江涘微生屬休明世尚猶典禮驚
飈卷飛轍寥落從此始三年江漢春萬事隨逝水既昧
理生術復慚遊方旨豈無青山歸亦有桑與梓何爲苦
留滯眷眷存君子君子諒不然東臯畢耘耔
正月十二日尋盧學士船至漢口留詩爲别
晴江澹微瀾曳雲在層巘參差連舫出散漫羣鷗遠始
知遵漢廣遙睇高旆卷懷賢每忘賤臨流亦忘蹇蒼茫
景將入杳渺春猶淺新知遽相違餘悰何由展
重餞李九時毅賦得南樓月
娟娟臨古戍晃晃辭煙樹寒通雲夢深白映蒼祠暮胡
牀看逾近楚酒愁難駐雁背欲成霜林梢初泫露故人
明夜泊相望定何處且照東湖歸行送歸舟去
秋興亭得南字
兩郡對郛郭一水分西南高亭不屢尋孰知遊者貪江
勢汹初轉山光遠相涵芳洲賈人舶野渡遊子驂落日
覆寒郊輕風散廻潭安得近故里時來拂晴嵐
過江州
遙瞻九江樹已踏西江土落日照庾樓驚風滿湓浦寒
鷗迎棹起遠岫依城吐悵然感羈遊澹爾成賓主白頭
釣魚叟赤足浣紗女未識居者歡安知行者苦
春日雜言
羃䍥楊柳枝蒙茸春草齊夭夭誰家婦采桑臨路岐零
露沾其裳蛛絲卷其衣樹高身苦弱蠶饑行復遲辛苦
事姑嫜宿昔減容輝見者皆歎息此心知獨誰良人日
暮至嗔問汝何爲
遊禪林寺喜得昌上人
靈臯獨懷往危軒泊閒寂偶與塵事違況值禪林客深
苔上脩玉輕霏澹凝碧夐見飛鳥還靜聞寒溜滴空明
會真賞漂流得良覿常恐心迹乖無由展平昔
淵明歸興圖
家貧無酒飲聊欲試絃歌去家百餘里邈若異山河江
上日多風浩浩水增波門前五柳樹繁蔭空婆娑秫田
已收成歸計當如何
雜詩
青青孤生松高出浮雲中下有嘉樹林上有萬里風俯
視原上草秀色何丰茸自顧豈不高獨立難爲容常恐
本根蠧委此蒿與蓬
送袁先輩之旴江
賤貧戀知已親愛畏離别雨罷江色黃扁舟此時發煙
綿綠蕪遠杳渺孤禽沒行雲滿西原麻姑在天末
黃尊師高軒觀鵝因留宿
開軒南嶽下世事未曾聞落葉常疑雨方池半是雲偶
尋騎鶴侶來此看鵝羣一夜潺湲裏秋光得細分
飲張氏别墅
楚國多才俊張家好弟兄出門湖水碧留客野堂清微
雨鳴疎竹塞煙覆古城園人隔畦語歲暮此中行
以事暫如武昌發臨川
江轉欲無路山迴忽似圍客程秋共遠物色晚多違稍
稍沙鷗集匆匆野樹稀武昌今夜夢定遇故人非
過南康夜泊聞廬阜鐘聲
廬山三百寺何處叩層雲宿鳥月中起歸人湖上聞入
空應更迥近瀑正難分遙想諸僧定香爐上夕熏
春日雜言
我有琅玕草欲贈江東客出門道路長卷袂空歎息靈
苖世所尚良士予所惜神仙無千年耿耿誰復識
喜趙順昌官滿來歸
七載卑栖邑孤標浩蕩中去時惟自信歸日幾人同平
世難爲澤高人不計功黃河萬里道洗楫待春風
寄題永豐劉氏暖翠亭
孤亭萬竹中危坐自生風近與山光合遙連野氣通鳥
啼深不見泉響靜偏聰束帛休相汚先生道未窮
其二
鷄山俯鷲溪亭子畫堂西流水茭蒲合陽林竹樹齊耕
桑煙外集賓客雨中携萬事俱塵土詩成手自題
山水
野艇來無數山橋度有三寒雲依古寺落木帶羸驂回
首重重變幽尋處處堪平生雙眼力江北復江南
送陳教授赴郴州
君向郴州去迢迢千里餘年侵别後鬢客問講殘書斷
雁秋風外啼猿落日初興文今日意愼莫愛吾廬
出三洪峽
積水羣山裏行舟亂石間地偏疑隔世峽怒欲藏關獨
鳥啼深樹斜陽下急灘千憂逢一快未覺此生孱
山莊晚立有懷舍侄沆督穫臨川
䔩䔩黃桑葉蒼蒼白竹峰居人爭野碓歸客背村鐘路
暗緣溪濕山寒著露濃阿成收稻米辛苦缺相從
望嶽
岱宗齊魯間萬古統羣山日向夜中見雲從海外還蓄
靈深屏翰空翠滿河關盡日臨清霽巖巖不可攀
寄題太子文學張希孟凝雲石
聞說張文學家藏石一拳斷痕分淺黛古色亂輕煙潤
想猶懷玉幽疑欲迸泉應從少梅得宿昔滿桑田
石鼓
孔廟頽墻下周宣石鼓眠苔分敲火迹雨洗篆蝸涎野
老偷爲臼居人打賣錢有形終亦盡流落謾堪憐
銅儀(宋沈存中所鑄)
法像坤儀重來從汴水遷飛龍纏四極黃道界中天望
絶秋毫永循環太古前荒臺明月夜應有淚潺湲
山水卷
稍稍雲木動藹藹煙峰亂遠浦引歸橈雙崖臨絶岸方
思隱淪客欲結漁樵伴水闊山更遙幽期空汗漫
尋舍弟將至東牟宿野店
歲暮尋吾弟山行兩舍餘入雲攀磴道落日返村墟茅
店溪邊冷松林石上疎如逄武陵客風景未應殊
自旴之臨川曉發
扁舟催早發隔浦遙相語雨色暗連山江波亂飛霧初
辭梁安峽稍見石門樹杳杳一聲鐘如朝復如暮
趙道士山水圖
悄愴寒山曉凄迷野水昏長橋通古寺小艇背衡門路
盡雙松上雲生亂石根如行南嶽暮遙見祝融尊
送周山人之遼東
物變風已暄庭虛雪猶在每與君子違偏驚歲年改名
山先夢到靈藥隨方采明日望行人雲槎隔遼海
大駕既還獨候驛傳未得和陳真人見示
供奉關山遠淹留日月長鄉書迷楚越鄰笛亂伊凉秋
水流成字晴雲去作行寸心懸帳殿應似雁隨陽
沈逸人東觀招飲山館
野館青山下晴軒積雨餘招尋蒙遠客寂寞愧閒居空
翠沾杯冷殘雲度谷虛從兹結朋好隨處問何如
參禪圖(圖寫洞賓黃龍東坡佛印)
兩山從兩禪異代各談玄絶壁浮春樹空山響夜泉共
遺行住想俱斷去來緣此日開圖畫焚香亦爽然
和傅與礪
近日何多念頻年不肯還河流無故道春色是他山棐
几看雲凭衡門罷月關無情寒與暑偏解鑄衰顔
桂林歌贈胡秀才
遠望兮桂林鬱蒼蒼兮窈深去無路兮來不期美君子
兮勞我心皎皎兮明月桂偃蹇兮不可掇曠蕩兮商風
發吾思兮天末
新安許氏蘭秀軒
蘭生兮深谷漱流泉兮蔭高木綠葉兮披披玉榦兮紫
蕤植之于堂下播芳馨兮菲菲菲菲兮陽陽思君子兮
高堂絙琴瑟兮會友嘉殽苾兮薦芳襲芳兮佩秀宜君
子兮多夀
登祝融峰贈星上人
洞庭南桂嶺北衡山連延瀟湘黑中有祝融如髻鬟嵯
峨七十二峰間祝融不自知千山萬山如迴環迴環面
面芙蓉裏儼如天仙朝紫皇千官百辟遙相望半夜每
瞻東海日六月常飛滿樹霜龍拏鳳攫熊虎躑雲生霧
滅何時極我來正値太平時况有山僧似疇昔憑高一
覽四海空草間培塿安足雄盤盤羅漢臺翕翕炎帝宮
復恐九天上視我如井中朔風日夜相騰蹙谷老崖堅
松柏秃古來鐵瓦盡飄揚山上至今猶板屋山僧勸我
歌我歌徒自傷天下五嶽嵩中央此山與我俱南疆我
今三十始一見北望中原天更長
送黃五舅得武陵較官還辰州寓居省侍
寧上山頭種禾黍莫向他鄉作羈旅山田得雨尚有年
他鄉憔悴何人憐一身千里家何在全家更在沅湘外
獨樹雞鳴楓葉飛荒村雁落蘆花碎親在窮途望子還
子在長途衣復單居無寸田出無僕明年作官當食祿
望葛市有懷故人盧子儀以附他舟不得上岸
相見予往赴主一書院時盧寔送予至長沙
今經其里不一造門能無憾乎至樊口作
順流無風江更急歲暮歸人浩難縶所思只隔江上村
亂樹參差不容入憶昨扁舟泝雲夢觸熱千里能相送
我來悵望竟空還一樽知是何年共樊山蒼蒼赤壁暮
武昌對岸黃州路連聲大笑櫓如飛回頭獨送孤雲去
楊柳青謠
楊柳青青河水黃河流兩岸葦籬長河東女嫁河西郞
河西燒燭河東光日日相迎葦檐下朝朝相送葦籬傍
河邊病叟長回首送兒北去還南走昨日臨清賣葦回
今日販魚桃花口連年水旱更無蠶丁力夫徭百不堪
惟有河邊守墳墓數株高樹曉相參
題邢先輩西壁山水圖
邢家蒼蒼西屋壁萬壑千巖動寒色大江忽轉天地迴
浮雲孤飛日月白參差樓觀照林紅松檜凄迷起朔風
崑崙蓬萊不可到赤城白帝遙相通賤子平生尚竒偉
南極衡湘北幽冀復從大駕卜灤京始投邢君多意氣
君昔扈從戎馬閒少壯不知行路難月明飲馬長城窟
雪深射虎祁連山萬里歸來太平日坐我江山憂百失
平明萬騎出天門又駕官車就行役
研山詩山石出靈壁其大不盈尺高半之中
隔絶澗前後五十五峰東南有飛磴横出方
平可二寸許鑿以爲硯號曰研山在唐已有
名後歸于李後主主亡歸于宋米芾元章刻
其下述所由來甚詳宋之季歸于天台戴運
使覺民後又歸其族人宰相賈似道求之弗
與携持兵亂間寢處與俱乃獲全大都太乙
崇福宮張真人本戴氏子今年春貽書得之
請予賦詩其辭曰
何年靈壁一拳石五十五峰不盈尺峰峰相向如削鐵
祝融紫蓋前後列東南一泓猶可愛白晝玄雲生霮䨴
在唐已著羣玉賦入宋更受元章拜天台澒洞雲海連
戴氏藏之餘百年護持不涴權貴手離亂獨與身俱全
帝傍真人乘紫霞尺書招之若還家陰崖洞壑寒&KR1947;&KR1947;
宛轉細路通褒斜崑崙蓬萊與方壺坐卧相對神仙居
硬黃從寫黃庭帖汗青或抄鴻寶書秦淮咽咽金陵道
此物幸不隨秋草願君谷神長不老淨几明窗永相保
題百丈輝長老所藏李仲賓之孫歲寒圖
豫章西南百丈峰下有大竹多長松巢雲貯霧翻飛淙
緣崕繞澗迷春冬馬駒踏人有龍象東陽老輝在百丈
西江瀉入半甌茶卧竹眠松九天上薊丘丈人子又孫
筆入造化春無痕清風瀟瀟上界聞夜闌疎鐘啼斷猿
白楊河看月
白楊河上看明月昔人曾照今人别茅屋數家河上村
化作三山白銀闕波平風靜棹歌來萬頃冲融鏡面開
今夜江南憶遊子空瞻雲漢上昭回茫茫萬里燕齊路
北斗縱横泰階曙黃河東逝月西流明日南風過洪去
送玄上人
清江古鎮封谿道靈峰寺中玉泉好靈峰上人天上歸
親見六龍天上飛湧金門外潮來去曾是錢塘江上住
十里松風六月寒夢寐猶思徑山路自參天目老禪師
始信靈峰路不迷却被無端徵詔起等閒來往不曾知
黃河萬里從西下呂梁百步如犇馬歸去山中問玉泉
應向海門深處瀉
送秦從事巖卿赴遷安令
聲名籍籍秦著作不見郞君出宰時路入北平黃葉盡
夢回西掖白雲移罷氓舊塞猶耕種野老深村幾亂離
遙想此行前未有來時嗟晚去思遲
楚山秋晚
山人何處抱琴歸遙想樓臺隔翠微老樹風生舟正泊
空江日落雁初飛豈無賦客能招隱亦有漁翁醉息機
一幅秋光舒復卷誰教塵土涴人衣
過族侄
東面雲山有草堂下臨池水即滄浪草侵古道莓苔滑
花壓頽垣薜荔香每訪所親皆異物始驚爲客久殊鄉
仲容兄弟賢相映更爲吾宗足感傷
大信晚泊呈舟中諸公
千家楊柳江當門東梁西梁兩岸蹲連檣大艦集日昏
摐金伐鼔海上聞小江更出采石後前人立功後人守
大信花采石酒陌上相逢莫回首
子陵獨釣圖
何事玄纁入里閭羊裘暫脫就安車空令太史驚同寢
猶把狂奴視報書一出聊爲天子重諸公莫道故人疎
朝廷自足中興士且放桐江著老漁
婺源州判官赴調京師授饒州路樂平州同知
致仕拜命而卒歸葬廬山
南從江漢北幽燕生死相知二十年空有明恩容致政
更無餘景待歸田六丁愁闢還鄉路五老催迎上水船
遙想生平宦遊處祗將遺愛向人傳
遠浦歸帆
冥冥何處來小樓江上開長恨風帆色日日誤郞回
平沙落雁
天寒關塞遠水落洲渚闊已逐夕陽低還向黃蘆沒
寄題傅氏吾一齋
衆流俱到海萬籟各還虛寂寞空山裏高齋獨掩書
曉坐張先生朝陽軒
朝日照高樹幽人方啓關蕭寥塵外事風葉滿窗間
曉出順城門有懷何太虛
步日城南門悵望江南路前日風雨中故人從此去
和歐陽南陽月夜思
月出照中園鄰家猶未眠不嫌風露冷看到樹陰圓
天清照逾近夜久月將遠墻東雙白楊秋聲隔窗滿
别武昌
欲歸常恨遲將行反愁遽殘年念骨肉久客多親故佇
立望江波乘春正東注
煙寺晚鐘
朝送山僧去暮喚山僧歸相喚復相送山露濕人衣
洞庭秋月
顥氣自澄穆碧波還蕩漾應有凌風人吹笛君山上
去婦詞
輕合鮮義終苟容非禮遇遠結萬里㛰多爲才名悞始
與君結好不知君有婦有女嫁他人俱懷託遲暮青青
墻下草生死墻下路娟娟道傍花零落無處所女子失
其身何以保貞素既乖百年意百年誰能度對鏡空悲
唶中心良難訴浮萍難爲託一木無兩附棄舊屬新歡
新歡漸成故寧當中路折莫被他人去寧老阿母傍不
受他人妬騰身出房間兩絶無復顧豈願嫁他人甘心
西山樹
送祜上人歸當陽
學道玉泉寺從師天子都流年春事半歸路客帆孤山
勢遙連蜀江聲不入吳故園如可到種芋有遺區
李宮人琵琶引
茫茫青堟春風裏歲歲春風吹不起傳得琵琶馬上聲
古今只有王與李李氏昔在至元中少小辭家來入宮
一見世皇稱藝絶珠歌翠舞如乘空君王豈爲紅顔惜
自是衆人彈不得玉觴爲舉樂乍停一曲便覺千金值
廣寒殿裏月流輝太液池頭花發時舊曲未終新譜續
繁聲萬變總相宜三十六年如一日長得君王賜顔色
形容漸改病相尋獨抱琵琶空歎息興聖宮中愛更深
承恩始得遂歸心時時尚被宮中召強理琵琶絃上音
琵琶調轉聲逾澀堂上慈親還佇立回看舊賜滿牀頭
落花飛絮春風急
居庸行
昔望居庸南今出居庸北巖巒爭吞吐風水清且激逶
迤數千里曲折殊未息關門兩向當天開馬如流水車
如雷荒雞一鳴關吏起列宿慘淡雲徘徊山盤盤石圉
圉狀如龍勢如虎龍怒欲騰虎欲舞太行劒戟猶如許
昔不容單車今馬列十伍聖人有道關門開關門開千
萬古
長風沙夜泊
長風沙風沙不斷行人嗟行人嗟奈君何南風正高北
風起大船初灣小船喜移船更近大船頭不獨風沙夜
可憂但祝行人好心事長江何處是安流茅舍參差數
株柳時平尚置官軍守青裙老嫗詫鮮魚白髮殘兵賣
私酒
夏五月武昌舟中觸目
兩髯背立鳴雙櫓短蓑開合滄江雨青山如龍入雲去
白髮何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
題明皇出遊圖應制
明皇八駿爭馳道還是開元是天寶長安花發萬年枝
不識年華醉中老奎章閣下文書靜袞衣高拱唐虞聖
莫言此畫徒爾爲千載君王作金鏡
高郵城
高郵城城何長城上種麥城下桑昔日鐵不如今爲耕
種場但願千萬年盡四海外爲封疆桑陰陰麥茫茫終
古不用城與隍
夢黃鶴樓
黃鶴樓前鸚鵡洲夢中渾似昔時遊蒼山斜入三湘路
落日平鋪七澤流鼔角沈雄遙動地帆檣高下亂成丘
故人雖在多分散獨向南池看白鷗
送詹尊師歸廬山
香爐峰色紫生煙一入京華路杳然雲碓秋閒春藥水
雨犂春卧種芝田書憑海鶴來時寄劒自潭蛟去後懸
忽報歸期驚倦客獨憐微祿負中年
送大名安治中守沔陽
展驥猶穿魏郡花分符忽指竟陵瓜行瞻禹迹過三澨
帶擁羲文望五華春雨蠶桑無曠土秋風魚稻滿貧家
亦知王政仁爲本莫厭公田飯有沙
憶昨二首
宮草葱茸禁樹稀日趨廷顥對凝輝朝迎步輦花間出
暮送回鑾柳下歸碧殿東浮蒼巘合金河北引玉泉肥
幾回弘慶門前路春氣濛濛欲染衣
己巳羣儒映璧奎端陽侍燕寶慈西線分學士親臣送
詩賜黃姑御手題注酒含春瑤露重承塵轉午錦雲低
日斜共出西門道既醉猶能散馬蹄
附范梈
濡露亭
初秋白露降爽氣逼虛幃薄林方泥泥灑漢復霏霏暗
襲玉堂潤斜飄金掌微鶴眠寒屢警螢度濕猶飛葉垂
知月朗花艷怯暘稀蘭飲畏朝墜草沾傷夕歸爲霜當
宿戒去日浸增欷娉婷吳宮女三月采薔薇挹披枝上
香散入舞裳衣千歲亦不滅但恐願初違君子保世澤
在久愈光輝
贈别張清夫還吳
新雨不作泥鈎輈樹上啼征夫懷遠路家在太湖西别
家今幾度楊柳江邊樹念卿車輪下漸是中年路萬事
中年尚可期人生旦暮長别離長别離向何方九河落
花清浦香玉睢斑斑鳬乳黃南望不見三高堂柰此遊
子思故鄉我家朱公濟時早功成身退天之道當時未
必知者賢羣挽不回卧煙島後來閱盡虧成事始識從
初去時好我不能赤手縳虹霓又豈委身同草木生逢
堯舜世肯受泥塗辱昨者誤奮龍門雷蝘蜒嘲之自云
足憂來舉觴酧白日惟有皇天照空谷張公子吳江生
我有千載意不羡身後名爲君寫作送行曲曲中鏗戞
難爲情君行不聽意不平明日買船棹秋聲亦欲東下
窺滄瀛飄然始去白玉京須君禹穴相逢迎相迎不見
須相待客行雖遲心不改
杏葉黃
杏葉黃天雨霜穹窿携日照八荒廻光照見白玉堂堂
中美人雙珮璫中宵抱被坐西廂忠君愛親兩不忘奈
何零露沾衣裳清曉樓頭見征雁不如謝官歸故鄉
轆轤怨
門前水揚聲似雨幽人當窗碧絃語東里征夫去不歸
一雙蛾眉鏡中舞年年井上攀轆轤勞心只恐秋葵枯
他年種得長生草梅花落盡青青好
十月九日詣天光門上進三朝
儀鸞簇仗滿雲端玉鑰初聞衆樂攢三后龍光周典冊
羣臣鵠立漢衣冠爐香著日浮晴靄宮樹班香試曉寒
千騎前頭都不避祗傳學士拜金鑾
送白无咎太守之郡
瀟灑中書舊省郞排雲曾攬舜衣裳一麾況復守名郡
萬事不如歸故鄉馬首漸違燕闕雨雁聲遙度晉城霜
漢廷擇相皆良吏蚤奉潘輿謁建章
開歲
自違北極向南辰重見東皇似故人合席管絃方殿歲
殊鄉花柳覺先春水歸楚澤魚俱化天覆周郊獸亦仁
薄宦于時無補報且須康濟百年身
草堂
草堂不在萬山峰時有幽人步往蹤雨壓墻煙籠薜荔
石行渠水鑑芙蓉清名豈讓陶貞白共住猶強陸士龍
忽憶雁行天外去歸來期在粤城中
和李溉之園居雜詠
書劒上青霄鄉關雨雪遙韶華侵水竹客思堕三苗會
憶商巖綺將從鄭里僑文辭誠小伎秪比俗情饒
其二
豈是幽棲地飛騰亦未量城根分鼠壤池面合魚梁名
久喧郞署歌時感女桑畏卿音調苦疇復貴相忘
其三
野色依簾障天光切戶庭草生連夜雨花落徧池星未
遂翔寥廓眞堪託晦冥逢時須紫燕得意拂青萍
鍾陵夜宿聞鐘
中年江海夢靈皇夜半聞鐘似上陽一百八聲猶未已
更兼雲外雁啼霜
憶得
憶得佳人白苧詞幾將天外數歸期自從落盡庭前樹
夜夜秋聲總不如
池館夜坐聽雨
更聲隨雨動譙門頗似聽泉宿楚原客裏青燈如骨肉
獨能相待至黃昏
臨觴
幾見春鐘度上陽偶因寒盡強臨觴故鄉只在車輪下
自是青雲道路長
石倉歴代詩選卷二百五十二
