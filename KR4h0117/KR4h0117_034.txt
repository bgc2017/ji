石倉歴代詩選卷三十四
明曹學佺編
盛唐三
儲光羲(兖州人)
野田黃雀行
嘖嘖野田雀不知軀體微閒穿深叢裏爭食復爭飛窮
老一穨舍棗多桑樹稀無棗猶可食無桑何以衣蕭條
空倉暮相引時來歸斜路豈不捷渚田豈不肥水長路
且壊惻惻與心違
樵父詞
山北饒朽木山南多枯枝枯枝作采薪㸑室私自知詰
朝礪斧尋視暮行歌歸先雪隐薜荔迎暄卧茅茨清澗
日濯足喬林時曝衣終年登險阻不復憂安危蕩漾與
神遊莫知是與非
漁父詞
澤魚好鳴水溪魚好上流漁梁不得意下渚潛垂鈎亂
荇時礙楫新蘆復隐舟静言念終始安坐看沈浮素髮
隨風揚遠心與雲遊逆浪還極浦信潮下滄洲非為徇
行役所樂在行休
射雉詞
曝暄理新翳迎春射鳴雉原田遥一色臯陸曠千里遥
聞咿喔聲時見雙飛起羃䍥疎蒿下毰毸深麥裏顧敵
乃㤀生爭雄方决死仁心貴勇義豈復能傷此超遥下
故墟迢逓回高峙大夫昔何苦取笑歡妻子
昇天行貽盧六健
真人居閬風時奏清商音聽者即王母泠泠和瑟琴坐
對三花枝行隨五雲隂天長崑崙小日久蓬萊深上由
玉華宫下視首陽岑神州亦清淨要自有浮沈惻惻苦
哉行呱呱遊子吟廬山逄若士思欲化黃金雨雪没太
山誰能無歸心逍遥在雲漢可以來相尋
效古二首
晨登凉風臺暮走邯郸道曜靈何赫烈四野無青草火
軍北集燕天子西居鎬婦人役州縣丁男事征討老幼
相别離哭泣無昏早稼穡既殄絶川澤復枯槁曠哉遠
此憂冥冥商山皓
東風吹大河河水如倒流河洲塵沙起有若黃雲浮頳
霞燒廣澤洪曜赫高丘野老泣相語無地可蔭休翰林
有客卿獨負蒼生憂中夜起躑躅思欲獻厥謀君門峻
且深踠足空夷猶
雜詩二首
混沌本無象末路多是非逹士志寥廓所在能忘機耕
鑿時未至還山聊采薇虎豹對我蹲鸑鷟傍我飛仙人
空中來謂我勿復歸格澤為君駕雲霓為君衣西遊崑
崙墟可與世人違
秋氣肅天地太行高崔嵬猿狖清夜吟其聲一何哀寂
寥掩圭蓽夢寐遊蓬萊琪樹遠亭亭玉堂雲中開洪崕
吹簫管玉女飄颻來雨師既先後道路無纖埃鄙哉楚
襄王獨如雲陽臺
述華清宫五首
上在蓬萊宫莫若居華清朝朝禮玄閣日日聞體輕大
聖不私巳精禋為羣氓
上出蓬萊時六龍儼齊首長道舒羽儀彤雲映前後天
聲殷宇宙真氣到林藪
昔在軒轅朝五城十二樓今我神泉宫獨在驪山陬羣
芳趨順動百辟隨天遊
正月開陽和通門緝元化穆穆睟容歸豈為明燈夜高
山大風起肅肅隨龍駕
上林神君宫此地即明庭山開鴻濛色天轉招搖星三
雪報大有孰謂非我靈
石子松
盤石青巖下松生盤石中冬春無異色朝暮有清風五
臘何人采西山舊兩童
駕簷藤
得從軒墀下如勝松栢林生枝逐架遠吐葉向門深何
許答君子簷間朝暝隂
池邊鶴
舞鶴傍池邊水清毛羽鮮立如依岸雪飛似向池泉江
海雖言曠無如君子前
釣魚灣
垂釣綠灣春春深杏花亂潭清疑水淺荷動如魚散日
暮待情人維舟綠楊岸
幽人居
幽人下山徑云去夾青林滑處莓苔濕暗中蘿薜深春
朝煙雨散猶帶浮雲隂
題太玄觀
門外車馬喧門裏宫殿清行即翳若木坐即吹玉笙所
喧既非我真道其冥冥
至嵩陽觀即天皇故宫
真人上清室乃在中峰前花霧生玉井霓裳畫列仙念
兹宫故宇多此地新泉松栢有清隂薜蘿亦自妍一聞
步虛子又話逍遥篇忽若在雲漢風中意泠然
貽韋鍊師
精思莫知日意静如空虛三鳥自來去九光遥卷舒新
池近天井玉宇停雲車余亦苦山路洗心祈道書
喫茗粥作
當晝暑氣盛鳥雀静不飛念君高梧隂復觧山中衣數
片遠雲度曾不蔽炎暉淹留膳茶粥共我飯蕨薇敝廬
既不遠日暮徐徐歸
泛茅山東谿
清晨登仙峰峰遠行未極江海霽初景草木含新色而
我任天和此時聊動息望鄉白雲裏發棹清谿側松栢
生深山無心自貞直
遊茅山五首
十年别鄉縣西去入皇州此意在觀國不言空遠遊九
衢平若水利往無輕舟北洛反初路東江還故丘春山
多秀木碧澗盡清流不見子桑扈當從方外求
世業傳儒行行成非不榮其如懷獨善况以聞長生家
近華陽洞早年深此情巾車雲路入理棹瑶谿行天地
朝光滿江山春色明王廷有軒冕此日方知輕
平生非作者望古懷清芬心以道為際行將時不羣兹
山在人境靈貺久傳聞遠勢一峰出近形千嶂分冬春
有茂草朝暮多鮮雲此去亦何極但言西日曛
昔賢居柱下今我去人間良以直心曠兼之外視閒垂
綸非釣國好學異希顔落日登高嶼悠然望遠山谿流
碧水去雲帶清隂還想見中林士巖扉長不關
名嶽徵仙事清都訪道書山門入松栢天路涵空虛南
極見朝采西潭聞夜漁遠心尚雲宿浪跡出林居為巳
存實際忘形同化初此行良巳矣不樂復何如
述降聖觀
一山盡天苑一峰開道宫道花飛羽衛天鳥遊雲空玉
殿俯玄水春旗搖素風夾門小松栢覆井新梧桐自昔
太仙下乃知元化功神皇作桂館此意與天通
題眄上人禪居
真王清淨子燕居復行心結宇隣居邑寤言非遠尋丹
青丈室滿草樹一庭深秀色玄冬發交枝白日隂江流
映朱戸山鳥鳴香林獨住巳寂寂安知浮與沈
過新豐道中(二十八年有詔種果)
西下長樂坂東入新豐道雨多車馬稀道上生秋草太
隂蔽臯陸莫知晚與早雷雨杳冥冥川谷漫浩浩詔書
植嘉木衆言桃李好自愧無此容歸從漢隂老
夜到洛口入黃河
河洲多青草朝暮增客愁客愁惜朝暮枉渚暫停舟中
宵大川静觧纜逐歸流浦溆既清曠沿洄非阻修登艫
望落月擊楫悲新秋倘遇乘槎客永言星漢遊
使過彈筝峽作
鳥雀知天雪羣飛復羣鳴原田無遺粟日暮滿空城達
士憂世務鄙夫念王程晨過彈筝峽馬足凌兢行雙璧
隐靈曜莫能知晦明皚皚堅冰白漫漫隂雲平始信古
人言苦節不可貞
泊舟貽潘少府(時潘在後浦)
行子苦風潮維舟未能發宵分卷前幔卧視清秋月四
澤葭葦深中洲煙火絶蒼蒼水霧起落落疎星沒所遇
盡漁商與言多楚越其如念極浦又以思明哲常若千
里餘况之異鄉别
仲夏入園中東陂
方塘深且廣伊昔俯吾廬環岸垂綠柳盈潭發紅蕖上
延北原秀下屬幽人居暑雨若混沌晴明如空虛此鄉
多隐逸水陸見樵漁廢賞亦何貴為歡良易攄且言重
觀國當此賦歸歟
山居貽裴十二廸
落葉滿山砌蒼煙埋竹扉遠懷青冥士書劒常相依霜
卧𦕈兹地琴言紛巳違衡陽今萬里南雁將何歸出徑
惜松引入舟憐釣磯西林有明月夜久空微微
秦中歲晏馬舍人宅宴集
冬暮久無樂西行至長安故人處東第清夜多新歡廣
庭竹隂静華池月色寒知音盡詞客方見交情難
薦玄德公廟
神道本無巳成化亦自然君居寥天上德在玉華泉真
遊踐王豫永日遲雲仙表微在營道明祀將祈年靈山
俯新邑松上生彩煙豈知穆天子遠去瑶池邊
至嶽寺即大通大照禪塔上温上人
秋山下映宫宫色宜朝陽迢逓在半嶺參差非一行燕
息雲滿門出遊花隐房二尊此成道禪宇遥相望鳳鐸
天中鳴巖梯松下長山墟響信鼔蘅薄生蕙香起滅一
以雪往來亦誠亡悲哉門弟子要自知心長
終南幽居獻蘇侍郎三首(時拜太祝未上)
暮春天氣和登嶺望層城朝日懸清景巍峩宫殿明聖
君常臨朝逹士復懸衡道近無良足歸來卧山楹靈階
曝仙書深室鍊金英春巖松柏秀晨路鵾鷄鳴羽化既
有言無然悲不成
中歲尚微道始知將谷神抗策還南山水木自相親深
林開一徑青嶂成四鄰平明去采薇日入行刈薪雲歸
萬壑暗雪罷千巖春始看玄鳥來巳見瑶華新寄言搴
芳者無乃後時人
卜築青巖裏雲蘿四垂隂虚空若無人喬木自成林時
有清風至側聞樵采音鳳皇鳴南岡望望隔層岑既言
山路遠復道谿流深偓佺空中遊虬龍水間吟何當見
輕翼為我違遠心
題應聖觀
空中望小山山下見餘雪皎皎河漢女在兹飬真骨登
門駭天書啓籥問仙訣池光搖水霧燈色連松月合塼
起花臺折草成玉節天雞弄白羽王母垂玄髮北有上
年宫一路在雲霓上心方嚮道時復朝金闕
至閒居精舍呈正上人(即天仰故宫)
太室三招提其趣皆不同不同非一趣况是天遊宫雙
嶺前夾門閣道復横空寳坊若花積宛轉不可窮流泉
自成池青松信饒風秋晏景氣迥晶明丹素功近將隐
者鄰遠與西山通大師假慧照念以息微躬
酬綦母校書夢邪溪見贈之作
校文在仙掖每有滄洲心况以北忩下夢遊清溪隂春
看湖水漫夜入廻塘深往往纜垂葛出舟望前林山人
松下飯釣客蘆中吟小隂何足貴長年固可尋還車首
東道惠言若黃金以我采薇意傳之天姥岑
同王十三維偶然作
仲夏日中時草木看欲焦田家惜功力把鋤來東臯顧
望浮雲隂往往誤傷苖歸來悲困極兄嫂共相饒無錢
可沽酒何以觧劬勞夜深星漢明庭宇虚寥寥高柳三
五株可以獨逍遥
北山種松柏南山種蒺藜出入雖同趣所尚各有宜孔
子貴仁義老氏好無為我心若虛空此道將安施暫過伊
闕間晼晚三伏時高閣入雲中芙蓉滿清池要自非我
室還望南山陲
野老本貧賤冐雨鋤瓜田一畦未及終樹下高枕眠荷
篠者誰子皤皤來息肩不復問鄉墟相見但依然腹中
無一物高話羲皇年落日臨層隅逍遥望晴川使婦提
蠶筐呼兒榜魚船悠悠泛綠水去摘浦中蓮蓮花豔且
美使我不能還
浮雲在虛空隨風復卷舒我心方處順動作何憂虞但
言嬰世網不復得閒居迢逓别東國超遥來西都見人
乃恭敬曾不問賢愚雖若不能言中心亦難誣故鄉滿
親戚道遠情日疎偶欲陳此意復無南飛鳬
田家雜興
春至倉庚鳴薄言向田墅不能自力作黽勉娶隣女既
念生子孫方思廣園圃閒時相顧笑喜悦好禾黍夜夜
登嘯臺南望洞庭渚百草被霜露秋山響砧杵却羡故
年時中情無所取
衆人耻貧賤相與尚膏腴我情既浩蕩所樂在畋漁山
澤時晦暝歸家暫閒居滿園植葵藿繞屋樹桑榆禽雀
知我閒翔集依我廬所願在優游州縣莫相呼日與南
山老兀然傾一壺
逍遥阡陌上遠近無相識落日照秋山千巖同一色網
罟繞深莽鷹鸇始輕翼獵馬既如風奔獸莫敢息駐旗
滄海畔犒士吴宫側楚國有夫人性情本貞直鮮禽徒
自致終歲竟不食
貧士飬情性不復知憂樂去家行賣畚留滯南陽郭秋
至黍苗黃無人可刈穫孺子朝來飯把竿逐鳥雀忽見
梁將軍乘車出宛洛意氣軼道路光輝滿墟落安知負
薪者咥咥笑輕薄
楚山有高士梁國有遺老築室既相鄰向田復同道糗
&KR1458;常共飯兒孫每更抱忘此耕耨勞愧彼風雨好蟪蛄
鳴空澤鶗鴂傷秋草日夕寒風來衣裳苦不早
題辨覺精舍
朝隨秋雲隂乃至青松林花閣空中遠方池巖下深竹
風亂天語谿響成龍吟試問真君子遊山非世心
題崔山人别業
南陽隐居者築室丹谿源谿冷懼秋晏室寒欣景暾山
雞鳴菌閣水霧入衡門東嶺或舒嘯北忩時討論封君
渭川竹逸士漢隂園何必崆峒上獨為堯所尊
行次田家澳梁作
田家俯長道邀我避炎氛當暑日方晝高天無片雲桑
間禾黍氣柳下牛羊羣野雀栖空屋晨風不復聞前登
澳梁坂極望甘泉分逆旅方三舍西山猶未曛
昭聖觀
主家隐谿口微路入花源數日朝青閣彩雲猶在門雙
樓夾一殿玉女侍玄元扶橑盡蟠木步閻多畫幡新松
引天籟小柏繞山樊坐弄竹隂遠行隨谿水喧石池辨
春色林獸知人言未逐鳳凰去真宫在此原
題辛道士房
全神不言命所尚道家流迨此遠南楚遂令思北遊先
生秀衡嶽玉立居玄丘門帶江山静房隨瑶草幽逍遥
三花發罔象五雲浮自有太清紀曾垂草髮憂大年方
槖籥小智即蜉蝣七日赤龍至莫令余獨留
晦日任橋池亭
温泉作天邑直北開新洲未有菰蒲生即聞鳬雁遊六
亭在高岸數島居中流晦日望清波相與期泛遊西道
苦轉榖北堤疲行舟清泠水木隂纔可適我憂
河中望鳥灘作貽吕四郎中
河流有深曲舟子莫能知弭棹臨沙嶼微吟西日馳平
明春色霽兩岸好風吹去去川途盡悠悠親友離漢宫
成羽翼伊水弄參差為惜淮南子如何攀桂枝
秦中初霽獻給事二首
渭水收暮雨處處多新澤宫苑傍山明雲林帶天碧君
子聳高駕英聲邈今昔鏘珮出中臺彯纓入仙掖夙心
幸清鑒晚志欣良覿鳴盗非足徵願言同下客
南國久為思西都當作賓雲開天地色日照山河春善
聽在知巳揚光惟逹人妙年弄柔翰弱冠偶良辰擢第
文昌閣還家滄海濱寸心何所望東掖有賢臣
秋次灞亭寄申大
橘柚植寒陵芙蓉蔕修坂無言不得意得意何由展况
我行且徒而君往猶蹇既傷人事近復言天道遠薄暮
入空亭中夜不能飯南聽鴻雁盡西見招搖轉千門漢
主宫百里周王苑杲杲初景出油油鮮雲卷會朝幸歲
真校獵從秋獮念君久京國雙涕如露泫無人薦子雲
太息竟誰辨
鞏城東莊道中作
北陵散寒鳥西山照初日婉孌晉陽京踟蹰野人室南
軒草間去後乘林中出靄靄長路暖遲遲狹路歸蜉蝣
時蔽月枳棘復傷衣城上東風起河邊早雁飛夏王紀冬
令殷人乃正月涯口度新雲山隂留故雪幸逢耆耋諾
餘待親隣别總轡出叢薄歇鞍登峻隅春源既蕩漭伏
戰亦睢盱未獲遵平道徒言信薄夫
赴馮翊作
本自江海人且無寥廓志大明耀天宇靄靄風雨被迢
逓别荆吴飄颻涉沂泗廣川俟舟檝峻坂傷騏驥蹭蹬
失歸道﨑嶇從下位西出太華隂北走少梁地葱蘢墟
落色泱漭關河氣耻從俠烈遊甘為刀筆吏寳劒茱萸
匣豈忘知音貴大道且泛然沈浮未云異
晩霽中園喜赦作
五月黃梅時隂氣蔽遠邇煙雲連晦朔菰菜生隣里落
日燒霞明農夫知雨止幾悲袵席濕長歎垣墻毁曭朗
天宇開家族躍以喜渙汗發大號坤元更資始散衣出
中園小徑尚滑履池光搖萬象倏忽滅復起嘉樹如我
心欣欣豈云巳
發商丘
河水日夜流客心多殷憂維梢歴宋國結纜登商丘漢
皇封子弟周室命諸侯搖搖世祀怨傷古復兼秋鳴鴻
念極浦征旅慕前儔太息梁王苑時非牧馬遊
田家即事答崔二東臯作四首
玄鳥雙雙飛杏林初發花呴媮命僮僕可以樹桑麻清
旦理犂鋤日入未還家
有客山中至言傳故人訊蕩漾敷遠情飄颻吐清韻猗
歟春臯上無乃成秋興
念别求湏臾忽至嚶鳴時菜田燒故草初樹飬新枝所
寓非幽深夢寐相追隨
依依親隴畆寂寂無隣里不聞雞犬音日見和風起頼
君遺掞藻憂來散能弭
同諸公秋齊曲江俯見南山
天静終南高俯映江水明有若蓬萊下淺深見澄瀛羣
峰懸中流石壁如瑶瓊魚龍隐蒼翠鳥獸遊清泠菰蒲
林下秋薛荔波中輕山&KR0034;浴蘭沚水若居雲屏嵐氣浮
渚宫孤光隨曜靈隂隂豫章館宛宛百花亭大君及羣
臣宴樂方嚶鳴吾黨二三子蕭晨怡性情逍遥滄洲時
乃在長安城
山中貽崔六琪華
恍惚登高嶺徘徊看落日遥想仲長園如親幼安室春
渚菖蒲登山中撥糓鳴相思不道遠太息未知情意君
來此地時復疎林薄中夜掃衡門迎晨閉菌閣屣履清
池上家僮奉信歸憂隨落花散目送歸雲飛故交在天
末新知復千里無人暫往還獨作中林士
京口題崇上人山亭
清旦歴香巖巖徑紆復直花林開宿霧遊目清霄極分
明窗戶中遠近山川色金沙童子戲香飯諸天食呌呌
海鴻聲軒軒江燕翼寄言清淨者閭閻徒自踣
朝邑蔡主簿期不會二首
下位日趨走久之賓會疎空遲偶詞賦所媿比園廬朝
念池上酌暮逢林下書方將固封守暫欲混畋漁衰柳
隠長路秋雲滿太虚遥遥望左右日入未迴車
日入清風至知君在西偏車輿既成列賓僕復能賢迢
遞下墟坂逍遥看井田蒼山起暮雨極浦浮長煙服義
大如志交歡數盡年寧言十餘里不見空來還
鞏城南河作寄徐三景暉
初年雨候遲鞏洛河流小搖搖芳草岸屢見春山曉清
露洗雲林輕波戲魚鳥惟言故人遠不念鄉川𦕈舟檝
去縈迴湍溆行奔峭寄書千里路莫道南鴻少
貽閻處士防卜居終南
春風搖雜樹言别還江汜堅冰生綠潭又客三千里兆
夢惟顔色懸情乃文史滌耳貴清言披歡遲玉趾秦城
疑舊廬佇立問焉如穉子跪而說還山將隠居竹林既
深遠松宇復清虚跡迥事多逸心安趣有餘石門動高
韻草堂新著書鶱飛久超絶蹇足空躊躇猶有昔時意
望君當照車驅車當六國何以湏潛默聖主常徵賢羣
相每舉德此時方獨往身志將何欲願謝山中人迴車
首歸躅
華隂作貽祖三詠
朝行敷水上暮出華山東高館宿初静長亭秋轉空日
餘久淪汩重此聞霜風析歴入谿樹颼飀驚夕鴻悽然
望伊洛如見息陽宫舊識無高位新知盡固窮夫君獨
輕舉遠近善文雄豈令千里駕﨑嶇秦塞中
閒居
薄遊何所愧所愧在閒居親故不來往中園時讀書步
櫩滴餘雪春塘抽新蒲梧桐漸覆井時鳥自相呼悠然
念故鄉乃在天一隅安得如浮雲來往方湏臾
新豐主人
新豐主人新酒熟舊客還歸舊堂宿滿酌香含北砌花
盈樽色泛南軒竹雲散天高秋月明東家少女觧秦筝
醉來忘却巴陵道夢中疑是洛陽城
同張侍御宴北樓
今之太守古諸侯出入雙旌垂七旒朝覽干戈時聽訟
暮延賓客復登樓西山漠漠崦嵫色北渚沈沈江漢流
良宵清淨方高會繡服光輝連皂蓋魚龍恍惚階除下
雲霧杳冥忩戸外水靈慷慨行泣珠遊女飄颻思觧珮
蒼蒼低月半遥城落落疎星滿太清不分開襟悲楚奏
願言吹笛退胡兵軒后清丘埋猰㺄周王白羽掃攙搶
期君武節朝龍闕余亦翺翔歸玉京
薔薇篇
裊裊長數尋青青不作林一莖獨秀當庭心數枝分作
滿庭隂春日遲遲欲將半庭影離離正堪玩枝上嬌鶯
不畏人葉底飛蛾自相亂秦家女兒愛芳菲畫眉相伴
采葳蕤高處紅鬚欲就手低邊綠刺巳牽衣蒲萄架上
朝光滿楊柳園中暝鳥飛連袂踏歌從此去風吹香氣
逐人歸
登戲馬臺作
君不見宋公仗鉞誅燕後英雄踴躍争趨走小會衣冠
吕梁壑大徵甲卒碻磝口天開神武樹元勲九日茱萸
饗六軍泛泛樓船遊極浦搖搖歌吹動浮雲居人滿目
市朝變霸業猶存齊楚甸泗水南浮桐柏川沂山北走
瑯琊縣滄海沈沈晨霧開彭城烈烈秋風來少年自言
未得意日暮蕭條登古臺
臨江亭
晉家南作帝京鎮北為關江水中分地城樓下帶山金
陵事巳往青蓋理無還落日空亭上愁看龍尾灣
官莊池觀競渡
落日吹簫管清池發棹歌船爭先後渡岸激去來波水
葉藏魚鳥林花間綺羅踟蹰仙女去猶似望天河
題虬上人房
禪宫分兩地釋子一為心入道無來去清言見古今江
寒池水綠山暝竹園深别有中天月遥遥散夕隂
題山中流泉
山中有流水借問不知名映地為天色飛空作雨聲轉
來深澗滿分出小池平恬澹無人見年年長自清
題陸山人樓
暮聲雜初雁夜色涵早秋獨見海中月照君池上樓山
雲拂高棟天漢入雲流不惜朝光滿其如千里遊
重寄虬上人
一作雲峰别三看花柳朝青山隔遠路明月空長霄鵲
浴西江雨雞鳴東海潮此情勞夢寐况道雙林遥
漢陽即事
楚國千里遠孰知方寸違春遊歡有客夕寢賦無衣江
水帶冰綠桃花隨雨飛九歌有深意捐珮乃言歸
寒夜江口泊舟
寒潮信未起出浦纜孤舟一夜苦風浪自然增旅愁吴
山遲海月楚火照江流欲有知音者異鄉誰可求
苑外至龍興院作
朝遊天苑外忽見法筵開山勢當空出雲隂滿地來疎
鐘清月殿幽梵静花臺日暮香林下飄飄仙步廻
尋徐山人遇馬舍人
泊舟伊川右正見野人歸日暮春山綠我心清且微巖
聲風雨度水氣雲霞飛復有金門客來參蘿薜衣
渭橋北亭作
停車渭橋暮望望入秦京不見鵷鸞道如聞歌吹聲鄉
魂涉江水客路指蒲城獨有故樓月今來亭上明
隴頭水送别
相送隴山頭東西隴水流從來心膽盛今日為君愁暗
雪迷征路寒雲隐戍樓惟餘征旆影相逐去悠悠
洛陽東門送别
東城别故人臘月遲芳辰不惜孤舟去其如兩地春花
明洛陽苑水綠小平津是日不相見鶯聲徒自新
送沈校書吴中搜書
郊外亭臯遠野中岐路分苑門臨渭水山翠雜春雲秦
閣多遺典吴臺訪闕文君王思校理莫滯清江濆
洛橋送别
河橋送客舟河水正安流遠見輕橈動遥憐故國遊海
禽逢早雁江月值新秋一聽南津曲分明散别愁
秦中送人覲省
二月清江外遥遥餞故人南山晴有雪東陌霽無塵騎
别章臺晚舟行洛水春知君梁苑去日見白華新
洛中送人還江東
洛城春雨霽相送下江鄉樹綠天津道山明伊水陽孤
舟從此去客思一何長直望清波裏惟餘落日光
仲夏餞魏四河北覲叔
落日臨御溝送君還北州樹凉征馬去路暝歸人愁吴
嶽夏雲盡渭河秋水流東籬摘芳菊想見竹林遊
送人尋裴斐
柱史迴清憲謫居臨漢川遲君千里駕方外賞雲泉路
斷因春水山深由暝煙湘江見游女寄摘一枝蓮
張谷田舍
縣官清且儉深谷有人家一徑入寒竹小橋穿野花碓
喧春澗滿梯倚綠桑斜自說年來稔前村酒可賖
藍上芳茨期王維補闕
山中人不見雲去夕陽過淺瀨寒魚少藂蘭秋蝶多老
年疎世事幽性樂天和酒熟思才子谿頭望玉珂
田家即事
桑柘悠悠水醮堤晚風晴景不妨犁高機猶織卧蠶子
下坂饑逢餉饁妻春色滿林羊酪熟麥凉浮隴雉媒低
生時樂死皆由命事在旻天迥不迷
觀競渡
大夫沈楚水千祀國人哀習棹江流長迎神雨霧開標
隨綠雲動船逆清波來下怖魚龍起上驚鳬雁迴能令
秋大有鼓吹遠相催
同張侍御鼎和京兆蕭兵曹華歲晚南園
公府傳休沭私庭效陸沈方知從大隐非復在幽林闕
下忠貞志人間孝友心既將冠蓋雅仍與薜蘿深寒變
中園柳春歸上苑禽池涵青草色山帶白雲隂潘岳閒
居賦鍾期流水琴一經當自足何用遺黃金
長安道二首
鳴鞭過酒肆袨服遊倡門百萬一時盡含情無片言
西行一千里暝色生寒樹暗聞歌吹聲知是長安路
洛陽道四首獻吕四郎中
洛水春冰開洛城春樹綠朝看大道上落花亂馬足
大道直如髮春日佳氣多五陵貴公子雙雙鳴玉珂
春風二月時道傍柳堪把上枝覆官閣下枝拂車馬
洛水照千門千門碧空裏少年不得志走馬遊新市
江南曲四首
綠江深見底高浪直翻空慣是湖邊住舟輕不畏風
逐流牽荇葉綠岸摘蘆苗為惜鴛鴦鳥輕輕動畫橈
日暮長江裏相邀歸渡頭落花如有意來去逐船流
隔江看樹色沿月聽歌聲不是長干住那從此路行
關山月
一雁過連營繁霜覆古城胡笳在何處半夜起邊聲
同武平一員外遊湖
竹吹留歌扇蓮香入舞衣前谿多曲溆乘興莫先歸
玉真公主山居
山圵天泉苑山西鳳女家不言沁園好獨隐武陵花
滄浪峽
滄浪臨古道道上若成塵自有滄浪峽誰為無事人
明妃曲
日暮驚沙亂雪飛傍人相勸易羅衣強來前殿看歌舞
共待單于夜獵歸
同武平一員外遊湖
紅荷碧篠夜相鮮孔蓋蘭橈浮翠筵舟中對舞邯鄲曲
月下雙彈盧女絃
題茅山華陽洞
華陽洞口片雲飛細雨濛濛欲濕衣玉簫徧滿仙壇上
應是茅家兄弟歸
石倉歴代詩選卷三十四
