石倉歴代詩選卷三百八十七
明曹學佺編
明詩次集二十一
丘濬
古意
千金買寳刀百金買角觽寳刀頭有環角觽能解絲殷
勤寄遠人用以慰所思所思不見察幽獨甘自怡
感興
天際多剛風滄溟隔弱水相思不可極之子在萬里萬
里各一天恍惚在我前區區倘見察敢不輸中悁
過友人園居
愛此林泉勝載酒時來過芳樹發春華方池激清波嘉
魚争出躍好鳥鳴相和天氣既已暄景物亦已多主人
雅好客相對酣且歌歌竟各歎息人生能幾何
月下有懷
明月空中懸碧雲天際合美人渺何許望望轉蕭索翩
翩驚鶻定片片簷花落惻然對孤影下帷閉齋閣
擬古
江南秋風至草木變焜黃淅淅吹入衣使妾增悲凉悲
凉知為誰良人在沙場暮聽邊馬嘶朝看塞雁翔飢飱
風中靡渴飲雪下漿羊角衝地起沙礫争飛揚回首望
故鄉長天但茫茫豈無肥與甘亦有衣與裳妾心空惻
惻路遠莫寄將北望長太息涕淚如雨霶幾欲往從之
河廣無舟梁仰天籲中忱矢志期不忘但願南風競吹
君來妾旁
雜詩
南國有珍木中含要妙音匠氏一顧之斵削為素琴絙
以朱絲絃寄以太古心時時横膝上山水託意深别鶴
為翔舞遊魚躍幽沈云何世俗耳不如魚與禽雅鄭竟
莫分吾心安所任
秋懷
草木忽變衰惻然感我心鳥飛日向暮豈不懷故林閱
人日已多涉世日以深高官世所慕直道古所欽青青
海中山遙遙山上岑行行即可到决意須在今有山不
歸去何勞憶山吟
送劉紹和還南京
交游徧寰宇契合無幾人駸駸入老境落落星在晨鼎
鼎百年間會晤能幾句况復限區域世務縈其身久别
喜相見見疎情轉親俄頃又復去寧不含酸辛緬懷古賢
哲未必生同辰道同心自契千里如比隣溶溶天上月
湛湛空中雲舉目即見之光景常如新
文江王文學輓章
茫茫宇宙内山林多隠淪白首抱幽獨没世志莫伸所
以高蹈士往往增悲辛寧知造化理得失恒相因在生
雖不遇後嗣多有聞父子本同體何必親其身請看芹
水翁肥遯文江濱幸哉有賢子委質為王臣生被冠紱
榮死鐫銘述文耿耿不亡者浩然長獨存
送吳旦赴南康文學
匡廬古名邦山水多幽勝香爐生紫煙彭蠡涵明鏡民
淳風俗古地僻囂塵静昔賢過化處草木皆可敬横經
講道餘無事一游泳
游泳何所適白鹿有遺基近聞鄉先達起廢重構之突
兀有新宇剥落多古碑千載紫陽翁垂訓留明規古稱
斆學半曰此以為師勖哉毋自畫賢聖皆人為
題古康三洲巖寄京中同志
羣山勢巃&KR0034;一穴空谽谺滴乳成物象峭壁繡蘚花土
鼓有函音丹竈無遺砂誰云蓬萊洲此名殊不嘉我來
恣清賞疑是古仙家惜哉竒絶景落此窮海涯模寫不
能盡述語人謂誇鳳池文彩客刷羽期餐霞
題畫為蕭考功作
愛此春山秀微雲淡悠悠蒼松俯深澗翠篠媚清流結
屋者誰子獨占雲山幽抱琴循側逕引領仍歸舟歸舟
天際來何時經丹丘丹丘多羽人為問相見不
入夏草木長林壑迥幽雅雲際川光浮石罅巖溜瀉誰
當三伏中高會江亭下倚席和棹歌縱目極平野鷗波
浩蕩問羨彼舟遊者臨淵空有言結網人何寡
弘治初元春二月十五日皇上躬耕耤田臣濬
叨在九卿之列預行九推禮感而有作
我本農家子世業在犂鋤生來好詩禮舍農去為儒筆
墨其耒耜經籍乃菑畲脱迹田舍中致身承明廬日食
太倉米八珍頒天厨不知稼穡艱豈解耕耨劬云何七
十年乃爾復其初
謾成
夕陽昨隂翳朝陽還繼升萬物被輝耀炎光正熒熒浮
雲起咫尺白晝仍冥冥世無駐景戈空懷百尺繩
採蓮曲
蓮花紅蓮葉碧紅似妾容粧碧如妾裠色輕紅易落碧
易衰情人道來竟不來停橈轉棹日過午藕絲斷盡蓮
心苦
搗衣曲
涼飇透窗紗蕭蕭弄秋色妾在江南尚不堪况君遠在
隂山北風吹妾身寒妾念君衣單起來搗衣明月下寧
辭膂力摧心肝
花遊篇和楊廉夫韻
雲樓霧閣深濛濛弱流萬丈號天風姓名久注丹臺裏
浮槎直泛銀河水凌空八翼飛天門若木不罥鮫綃裠
天衢空闊舒踽步俯瞰人寰惜丘墓一聲鐵笛自天來
擬借重湖為酒杯珍珠落槽冰在椀霧閣歌唇玉奴板
天邊一任烏輪西拂塵掃石題復題鸞儔鳳侣随蝶使
爛漫芳遊日三四醉揮彩筆漏雲箋試寫遊神八極篇
登高丘而望遠海
登高丘望遠海身居㟪壘間目極蒼茫外神遊八表縱
大觀氣嘘千丈發長慨直從混沌鑿破初大徧虚空無
盡界天於子會開一元地自海隅分兩戒山萬重水千
派神禹勞勞躬四載野外脩途七聖迷海上神仙六鼇
戴波濤洶洶泛蒼溟沙漠茫茫連紫塞豈不欲鼔枻登
瀛洲却愁弱水難勝芥豈不欲振策赴瑤池恨無神駿
能歴塊不如振衣千仞岡老眼空明無障礙近山列翠
屏遠山抹青黛太華三峯勢若蹲黃河九曲流如帶舜
功封濬四海同禹蹟平成萬世頼三十六洞天處處藏
神怪七十二福地一一異姿態驅山走海入雙瞳咀今
嚼古供一嘬山嶽降神生異材景物因人成勝槩安期
竟不來漢武空相待峴山依舊存杜子今安在挂劒殊
非昔日墳釣魚乃是今時瀨赤壁人尋折戟磨浯溪客
打殘碑賣往古來今倏成忽敗物理不齊時光難再扶
世教者何人歴變故兮幾代古蹟日已湮昔人日已邁
瓊樓玉宇不勝寒民墮顛厓苦凋瘵重衾春暖夢無魚
破釡塵生色如菜口談詩禮半盜儒醉擁韜鈐多債帥
借時感事氣填膺以手撫摩聊一噫君不見地為輿天
為蓋人在其間稊米大分明芥子納須彌毛孔真能動
渤澥逐日何須随夸父步地誰云冇章亥請學尼丘古
聖神越過東山登泰岱
濁海歌
天下百川皆清漪一流入海便成緇茫茫不復辨涇渭
混混孰與論澠淄洪濤巨浪轟轟怒不覺己身如穢瓠
看來何似山下泉清香凛冽為人慕我向潮頭三歎息
志欲澄清勢未及願言上帝檄天吳一夜黑波便成碧
題李將軍四時行樂圖
日華淡淡雲隂薄兵衛森森擁鈴閣旌旗不動柳風輕
劒戟無聲花雨落將軍新試越羅衣兩袖春風拂地垂
閱徧三軍超距樂晚涼乘興詠歌歸
松風流響團涼影翠薄翻空火雲冷一軍無事枕干眠
萬馬不嘶清晝永將軍宴坐凝清香静對珠鈴萬慮忘
不用更揮諸葛羽溶溶心月自生涼
霜染楓林秋氣肅潦水收痕山露骨狼烽一夜化為鷹
百鳥含羞傍林麓將軍小隊出西郊金環玉勒青驄驕
鳴彈一聲軍吏賀半空雲外落雙鵰
凍雲不飛朔風直野獸畏寒出還沒角弓鳴鶻趁蝱飛
霜鍔吐芒驚鬼哭將軍自控五花驄翩翩雲騎争追從
射殺南山白額虎碧油幢底夜論功
雲山清趣圖為歐道人作
山矗矗雲漫漫雲容山色微茫間一天淡月秋空静滿
地落花春雨寒道人愛此有清趣穿雲結屋依山住一
縷茶煙午夢餘兩腋清風欲飛去欲飛不飛無限情拂
絃時作太古聲驚猿呌月淚潛墮老鶴知更相和鳴夜
深萬境俱岑寂兀然虚室時生白回頭人世隔紅塵雲
山慘淡無顔色
輓羅都御史
正統己巳北兵深入當道者建議趣召宣府總戎
官率兵入衛或欲遂棄其城衆紛然争就道時羅
公為巡撫乃毅然仗劒坐當門下令曰敢有出者
手斬之衆遂定口外人至今能言之載諸宣府志
公平生事業固多而此舉尤為卓偉抑菴先生作
墓志略不及何也濬初來京師時嘗拜公于寓所
極蒙奬諭及濬登朝公已致仕家居不久捐館舍
矣瓣香致敬其道無由兹因其壻鍾轅應貢來致
其子泰命求輓章因次第完城事為韻語以補公
志之略云
六飛北狩無消息邊城四望狼煙赤邊馬長驅去復來
何人坐畫捐邊策鎮朔將軍生入關北門鎖鑰空餘鐶
強兵健馬盡南走黃塵蔽日天漫漫白首憲臣南海客
手持一劒當門立誓與孤臣同死生怒髮衝冠氣千尺
車輪生角馬駐蹄居人不動行人歸叱咤之間樓櫓具
金城鐵壁湯為池雲州失守赤城破健兒躡足邊城過
老妻穉子盡登陴公亦援枹雪中坐山前山後無數城
此城屹立如巨屛敵騎南來資扼塞王師北出恃屯營
屛蔽京師功卓偉謾有長城長萬里江淮果賴張真源
河朔僅餘顔御史憂國勞邊兩鬢霜事成乞骸歸故鄉
肘金腰玉者塞路無人上書訟陳湯一葉扁舟五湖水
漲海路邊亂山裏折簡不通朝貴書抱膝長吟聊爾爾
羅浮山崩天墮星乾坤一夜收英靈公兮生死已無愧
邊人至今嗟未平邊人能言不能紀慚我鄉生官太史
聊述人言作些詞書罷長歌淚如洗
題山水圖
昔年棲迹雲林下舉頭見山不見畫如今置身朝市間
開眼見畫如見山山耶畫耶孰真假具眼之人世問寡
景當好處皆起樓趣到佳時急驅馬居山不見山中佳
厭飫林壑輕煙霞一朝别山出城市黑風黃日昏塵沙
廣庭曲巷通幽處壘石栽花脩勝具眼中彷彿雖逼真
畢竟人為靡天趣回思舊隠隔世間欲一見之千萬難
殘縑斷素纔咫尺傾囊倒篋不復慳君從何處得此幅
千里雲山數間屋遠山淡淡横翠眉近山亭亭削青玉
山頭處處飛白雲樹頭樹尾晴輪菌丘林忽斷天光露
晴色遙連雨氣昏蒼苔白石羊腸路平麓盤盤幾家住
就中老人華陽巾手把瓊芝滴清露山光水色相渺綿
漁舟泛月江涵天長風浩浩起空末高堂白日生雲煙
興來却憶竹鶴老見畫何如見山好人生即景須盡歡
尋仙何必蓬萊島
題李都督虎
隂風颼颼振林木百獸魂飛草木伏舉首為旗尾作旌
白晝横行誰敢觸汝虎雖猛何如人慎勿夜逢李將軍
將軍射石尚没羽薄肉淺毛何足數
畫菜
世間食品何者佳淡中滋味真無加富客何須悦芻豢
神仙謾爾餐煙霞聞君作縣官河側繞屋築畦供日食
食餘手腹遶園行喜得邑民無此色
梅窗琴樂
高人好琴得天趣開窗静對梅花樹江空歲晚夜深時
丁丁似共南枝語淡香疎影太古音箇中樂趣清且深
等閑三弄梅花曲花不在梅花在琴
題竹送湖廣湯僉憲
古來脩竹何處多鄠杜之間淇水阿填河落爛竹官廢
但見土岸流渾波北風寂歴南風起千里飛青渡江水
瀟湘兩岸遙相連斑斑盡染虞妃淚鵜鴂鳴時草不芳
杜衡揭車總荒涼獨有此君不改色挺挺植立如人長
頹雲壓頭低復理細雨斜風任梳洗渭川豈但千戶侯
孤竹誰云止二子君今持節騷人鄉眼中所見皆鸞皇
清風明月有真境寫影何必勞玄香平生愛竹應成癖
此日移植近霜栢滿堂秋色寒瀟瀟一笑出門楚天碧
題松
蒼龍拏雲欲上天鱗甲飛動頭嶄然碧風吹海翠濤湧
笙簫一派空中懸深山大壑無人到琥珀埋光免絲槁
家家束葦作簷楹未必長材此中老
題童志昂都憲蠶叢圖送其再使蜀
蠶叢之國妖氛生羽書雜遝來天庭九重天子赫然怒
咨誰可使西南征虎頭將軍攘臂起怒髮衝冠争裂眦
長鎗大劒置不問朅來獨運毛椎子毛錐子藏鋒鋩貯
雲含霧飛電光鋼刀百鍊非不利銳矛八尺空自長螭
㘭當日曾簪白釁血流丹今變赤捫參歴井掃欃槍坐
使岷峨迴秀色却笑漢家功業卑臨卭天子騰虚辭唐
蒙已通僰中道呶呶筆舌將奚為何如此日功尤偉赤
子弄兵潢池裏輕裘緩帶笑指揮曳白書功報天子平
地誰知有伏機中山篋書終致疑張嬰就擒滕撫黜古
來往事多如斯外境息來專内養往古來今閒俯仰邊
機事動問陳湯枹鼓聲聞起張敞劒閣峩峩棧道連高
樓百尺仍籌邊君不見積功滿千簡上玄英雄回首即
神仙
得過且過(華山有鳥名寒號蟲方春時鳴曰鳳凰不如我至冬毛羽皆落則又鳴曰)
(得過且過藥中五靈脂即其糞也)
得過且過多福何如少遭祻紇干山頭凍羽乾真信鳳
凰不如我得過且過
行不得也哥哥(金兵追宋隆祜后至章貢幾及之時人有詞曰天晚正愁予春)
(山啼鷓鴣蓋言行不得也)
行不得也哥哥十八灘頭亂石多東去入閩南去廣溪
流湍駛嶺嵯峨行不得也哥哥
不如歸去(元至正十六年子規啼于居庸)
不如歸去他鄉不是羇栖處休教久客滯天涯歸兮記
取來時路不如歸去
幽居
郭外幽居好橋邊小徑斜紅飄桐井葉黃落菜園花淺
淺浴鳬水團團宿鷺沙板扉青布旆記取舊東家
晚泊
風定帆初落籬根泊晚晴寒潮随月上秋水共天清隔
竹見燈影横江聞鶴聲有懷愁不寐坐數驛樓更
寄題金山寺
岷江萬里下梵刹半空開吳樹風吹斷淮山水蕩迴潮
聲雜鐘磬波影動樓臺千載張公子題詩會再來
人日有懷
七日逢人好三年作客賒塞雲晴度雁城日曉翻鴉雪
化經冬水梅開隔歲花欲歸歸不得惆悵惜年華
題空上人方丈
地僻少風塵僧居卧隠淪煙霞方外境水月定中身長
日飯留客夕陽鐘送人他年如結社還許醉相親
秋日寄友
雲海歡遊地别來今幾何壯心随日減歸思入秋多細
雨滋蒼蘚寒風剪敗荷有懷誰與共搔首短長歌
秋晚答友人
朝罷歸當早官閒客自稀少書随處借多病與時違訪
舊憐俱老逢人厭說歸傷心秋已暮未寄北堂衣
過峽山飛來寺
三過飛來寺今朝始一登恍疑山是客何代我為僧鐘
響出幽壑猿聲啼古藤本無來與去明日問南能
輓遼東都帥
聞說遼東帥安邊屢有聲烽煙稀夜警部落競春耕共
道營星殞空餘塞月明幾多門下士流涕濕長纓
送謫宦者過還揚州
曉日都門道西風酒一巵幾年悲玉後萬里賜環時古
木前朝寺殘花后土祠淮南風景好歸棹莫教遲
送韓敬夫下第因柬同志王璠
憐君失意去一笑折垂楊老劒閒霜鍔新詩重錦囊人
歸盤谷遠山遶太行長好學王摩詰來薰漢殿香
寄題南華寺大鑒禪師
佛法東門旦禪宗肇嶺南一溪香氣水萬縷藕絲衫結
子花開五先人棗示三心燈受弘忍梵𣲖演瞿曇山頂
青螺聳波心碧玉涵衆流歸大海孤月印寒潭藹藹花
雲暖瀼瀼法露甘未迴煙水棹空費葛藤談奏樂皇岡
石翻書古相巖也知祖堂近無暇一登參
五指參天
五峯如指翠相連撑起炎州半壁天夜盥銀河摘星斗
朝探碧落弄雲煙雨餘玉笋空中現月出明珠掌上懸
豈是巨靈伸一臂遙從海外數中原
春隂
一春長是晝昏昏景色三分減二分别院飛鶯衝宿霧
遙空歸雁呌重雲踏花庭畔難尋影随柳江邊不覺曛
天意似晴還似雨還將早晚問東君
寄張鍊師
辭家學道入青冥曉汲清泉午斸苓衣染春雲同鶴色
劒涵秋水帶龍腥吟成白雪風生席歌徹青天月在庭
幾度緘書寄仙侣蓬萊猶自隔滄溟
歲庚午來自金臺寓新河有金陵即事之作明
年復至因觀高槎軒詩不意暗與之合有如
剽竊然初實不知也用廣其意為雜詠二首
云
雲中雙闕俯秦淮天外三山對鳳臺二水合流趨海去
六峯飛翠過江來金陵王氣千年盛鍾阜晴雲五色開
愧我才非班馬匹可能無賦奏蓬萊
父老依稀說六朝當時伯氣已全銷新亭别淚寧須墮
古井妖魂不可招瓜步客帆晨帶雨長干僧艇晚随潮
行人不用誇天塹南北輿圖總屬堯
和李子構都門春日韻
寳馬雕鞍白玉珂花雲淡蕩柳風和梵宫密密開金刹
海子深深湛碧波郊外踏青遊客醉水邊修褉麗人多
誰憐寂寞揚雄宅門巷無人自嘯歌
座中有搊筝者作白翎雀曲因話及元事口占
此詩
銀甲彈筝話廢興氊車宵遁土城平興隆無復殘笙譜
劈正誰知舊斧名起輦谷前駞馬迹居庸關外子規聲
不堪亡國音猶在促數繁絃喚白翎
病起寫懷
寸心千里日懸懸歸計今秋又似前身似凍翎飛不去
事如春蔓苦相纏還家路梗須浮海報國才疎只望年
幾度可憐還自笑羨魚何事復臨淵
送陳緝熙修撰使高麗
海上天風吹節旄玉堂仙客錦宫袍詔頒龍闕恩初下
詩到雞林價倍高萬仞鼇金浮曉日雙江鴨綠漲秋濤
遠夷未識中原鳳争覩文章五色毛
都城春日
宫闕巍峩紫氣高西山東去碧周遭天晴魚躍龍池藻
春老鶯含御苑桃映日暖雲流似水浥塵香雨潤如膏
太平有象尋常醉不用金龜換濁醪
秋興二首
風掃長空積雨晴短槐疎柳亂蟬鳴沙頭鷗鳥尋常去
江上蘼蕪日夜生嘉樹有蹊荒蘚合好山無數斷雲横
却懷九曲餐霞客獨抱銀蟾遡紫清
秋風秋雨夜凄其凭几沉吟有所思驚鳥故投曾宿處
開花還是已殘枝喜看淡月穿雲出静數遊絲墮地遲
萬里鄉心千古意興來聊誦少陵詩
舟次直沽簡彭彦實同寅
潞河澄徹衛河渾二水交流下海門直北回看龍闕近
極東遙望蜃樓昏孤城近水舟多泊列戍分耕野盡屯
我有好懷無處寫欲沽樽酒對君論
送張城中書使朝鮮國
玉節煌煌照海東羡君旌旆拂晴虹鳳麟瑞世人争覩
魚鼈成橋道自通天入玄莵低沒鶻江浮鴨綠澹蜚鴻
兹行喜從文章客多少豪吟倡和同
送王給事中使占城
銀漢清秋泛使槎節旄晴拂海東霞扶桑水接南溟闊
析木天遙北斗斜螭首衝風龍伯助鳳毛儀世島夷誇
皇明威德今無外莫諱中朝第一家
蘇武歸朝圖
茂陵煙樹碧蕭疎白首生還志不渝面目依稀猶似昔
節旄零落已無餘歸期不待羝生乳遠信真成雁寄書
頗有幽懷忘未寫夢魂時復到穹廬
余于學士莊中構堂名以瞻玉取歐陽子語也
四壁繪圖
玉堂春晝寂無譁咫尺天宫是帝家金屋瓊樓天上景
琪林珠樹禁中花閒揮麟筆書青史細染龍香草白麻
嶺海幾人曾到此他年回首渺天涯
送陳宗堯侍講署南京院事
南北于今兩玉堂儼如東璧望文昌趨朝暫免通門籍
視事榮看綰院章竹汗消青春晝静槐龍屯綠午隂凉
軟紅塵土長安道還憶聯鑣傍苑牆
題山水
山色空濛樹色深人家住傍碧溪潯半江月照天連水
五月風來秋滿林遯世獨輸高士隠披圖因見昔賢心
人間何處有兹景我欲因之寄越吟
送李立之赴南京太常
奉常從古號清卿君去南京分外清案牘盡懸周典禮
官僚並列魯諸生含香每月朝鍾阜訪古常時到冶城
却恨無由追驥尾鳳皇臺上聽簫聲
送畫竹屈生
東風吹散漕河冰旋買吳船載酒行野樹依依連故國
雲山點點引歸程郢中誰和陽春曲吳下多傳子夜聲
白首奉常無恙在韈才應已付鄉生
送人遊嶺南
君行是我來時路贈别因思舊所遊綠柳春風巢翡翠
碧蕪寒雨呌鈎輈三冬氣暖人揮扇八月天清蜃結樓
風度祠前拜唐相為言早晚便歸休
遊歸信筆付敬之
歸來塵土滿烏紗倦極無言感物華老景幾時猶戀禄
故園何處此看花病來應世少諧俗閒裏著書空滿車
白首揚雄惟寂莫剰將心事語侯芭
客中對月
萬里思歸客傷心對月華願憑今夜影回照故園花
山居晚宿
地僻夜沈沈愁雲結暝隂隔林燈火起照見並棲禽
宣和遺墨
雪暗紇干山凍雀飛不去何似南飛烏月明猶繞樹
自君之出矣
自君之出矣粧鏡暗塵生妾心似君影随處逐身行
夜行郊外
四際星垂野微霄與地連恍疑天盡處近隔樹林邊
春閨怨
春雨池塘草發芽春風庭院柳飛花韶光尚有歸時節
何事遊人未到家
書所見
錦衣公子氣翩翩老去心情尚少年笑折海棠呼酒飲
醉來猶自戴花眠
過某氏園亭有感
危牆荐棘鎖重關不許遊人取次攀一夜西風零落盡
牛羊成隊下空山
題墨梅
老龍半夜飛下天蜿蜒斜立瑤階裏玉鱗萬點一齊開
凝雲不流月如水
石倉歴代詩選卷三百八十七
