石倉歴代詩選卷二百九十一
明曹學佺編
明詩初集十一
孫蕡
行行重行行
岐路一尊酒送君久遠行交持未及竟絲管激哀聲冉
冉歲華暮悠悠雲氣征馳車戒往路惻惻傷我情我情
默巳傷歡愛不可忘昔為春花妍今為秋草芳秋草芳
有時夫君見無期獨宿坐長夜淚落如綆縻白日儻回
照孤懷君所知
今日良宴會
南園有佳人窈窕桃李顔容華一何麗顧盻生光妍進
退禮自防秉德幽且閒良媒候嘉意君子希令言鴻鴈
念儔侶睢鳩鳴河間盛年若流水隠居獨長嘆
西北有高樓
華月散高樹列曜何參差流光射結綺思婦慘中闈良
人涉遠道感嘆夜何其清聲發妙曲宛轉有餘哀妙曲
固可聽餘哀知為誰春至桃李妍歲暮華色衰居然獨
處廓顧影久徘徊
明月皎夜光
離離谷中樹燦燦春華芳枝葉何盛茂忽然隨風揚流
光有凋換物理安可常擾擾路傍子哀歌使我傷杪秋天
氣肅白露結嚴霜攬衣不能寐起視夜何長明月出東壁
衆星羅縱横歲暮鶗鴂鳴百草青自黃遠道者誰子馳車登
太行太行鬱嵳峩天路無津梁興言念同志涕下沾我裳
庭中有竒樹
洞庭木葉下悲吹激微寒美人倚修竹凝睇九疑山層
雲没遠巘軒車絶來還既懷文玉佩復采澧水蘭結言
欲有贈天路遠險艱沉憂坐將老歲月銷令顔
迢迢牽牛星
北風吹雪霰同雲四垂隂惠而能好我寄以瑶華音蟋
蟀入床下晨風飛北林川梁限楚越思子閴傷心
東城高且長
咸陽九原上昔日冠蓋場秋風動禾黍曠野浩茫茫大
化無停留榮耀安可常烟雲迷五柞榛棘没長楊時運
理則然來者徒自傷所以放志意酣歌稱我觴鳴筝縱
繁響緩此幽思長回車長樂坂將去復彷徨願為雲中
鴈寥廓恣高翔
凛凛歲云暮
江潭十月交霜露萃郊原卉木無留榮百草日夜乾鴻
鴈鳴洲渚猿狖悲空山閨人念遠道撫節涕汎瀾川梁
一暌隔魂夢夜不安厚愛君詎知新恩忘前懽忠誠不
見白剖心良獨難望望千里道無由生羽翰
客從遠方來
妾有錦繡叚文采裁為衾上羅連理枝下織雙飛禽惜
此嫁時物珍之比南金良人隔山海歲月亦巳深願因
飛鴻翼寄以表此心
南園
詩社良讌集南園清夜遊條風振絡組華月照鳴騶高
軒敞茂樹飛甍落遠洲移筵對白水列燭散林鳩雅興
殊未央旨酒詠思柔玉華星光粲錦綵雲氣浮麗景不
可虛衆賓起相酬長吟間劇飲楚舞雜齊謳陵陽杳仙
駕韓衆非我儔聊為徇時序娛樂忘百憂
道上行
高林翳當道莽莽秋向深回風亂落木驕陽亦化霖我
行泥塗中凄厲入我襟白日晦平陸玄雲生夕隂歸鳥
静不飛暝猿長哀吟感此時景邁况將陽月臨不怨行
路難所嗟歲駸尋悲鳴激楚奏思苦調南音鍾儀久巳
死誰復知此心
期羅浮蕭鍊師不至
石室松桂秋凉風滌殘暑柴門敞空曲曠夕懷仙侣巢
笙久不至鶴馭今何所朗月流清輝山中幾延佇
南園懷李仲脩
幽獨攄雅懷逍遥步南園繁卉耀陽德嘉木秀春暄時
暘燠土膏流漸漲通川荃蘭揚朱英山礬炫文軒垂楊
列曲渚鳴鳥何關關展席芳醑陳開觴羣物妍顧瞻失
儔侣高情寄所宣馳思望遠人遥在伊洛埏賢勞事會
計日昃不遑安聊復縱長吟引領希令言何能此會合
宴樂紓我虔
寄王給事佐
休沐展幽眺步出鍾阜阿卉木盎春風淮水揚素波泛
泛波上鷗游沬鮮羽儀端坐愧此鳥長遊成蹉跎安得
理歸檝翩然解珮珂揚舲過關右鼓枻入江沱友于事
讌集物候方陽和酌酒南園上與君同笑歌
送王給事南還
良時幸一遘嘉運難再逄流序若飛電儵忽歲云終羡
子瑚璉噐林麓隠高蹤適此徵俊彦奮起惠家邦觀光
充上賓恩禮赫以隆金門拜給事百辟肅敬恭廻翔忽
歛翼言歸滄海東昔若雲中鳳今若南飛鴻出處各有
道顯晦詎能同微君慚苟禄仰首慕清風文成德亦著
節立道斯崇願言秉夙志永保貞素躬
秋風詞
秋風嫋嫋天氣晶寒䖝唧唧霜露零白雲孤飛鴈南征
念君歲闌遠遊行長年驅馳竟何成閨閣盼望空煢煢
哀求傷秋百感生感極涕淚沾衣纓何人月高彈鳴筝
繁絃急絲攪離情銀河横天湛空明哀猿寥寥共凄清
微禽安栖夜不驚夫君胡為未遑寧
將進酒
青瑶案上離鸞琴一徽㔾直千黃金開樽花下對明月
欲彈一曲還沉吟沉復吟幾低首彈商聲勸君酒雍門
風樹春蕭蕭地下田文骨應朽
織婦詞
吳中白紵白如霜春風入衣蘭麝香二月城南桑葉綠
新蠶初出微於粟採桑日晏携筐歸夜半懸燈待蠶熟
繰成素絲經上機兩日一疋猶苦遲織成裁衣與郎著
妾寧辛苦教郎樂家中貧富誰得知郎無衣著他人嗤
古鏡詞
貧女池邊得銅鏡鄰媪歡呼喜相慶持歸鉛粉三日磨
龍影糢糊面猶瑩機中剪素為鏡囊染絲繡作雙鴛鴦
横看監照心不厭借插金釵學上堂廢銅雖獲惜於寳
無錢買新舊亦好誰識青樓金鏡開珍珠綴匣瓊為臺
南園歌贈王給事彦舉
昔在越江曲南園抗風軒羣英結詩社盡是琪林仙南
園二月千花明當門綠柳啼春鶯羣英組絡照江水與
予共結滄洲盟滄洲之盟誰最雄王郎獨有謫仙風狂
歌放浪玉壺缺劇飲淋漓宫錦紅青山落日情未巳王
郎拂袖花前起歡呼小玉彈鳴筝醉倚庭梧按宫徵哀
絃泠泠樂未終忽看華月出天東裁詩復作夜遊曲銀
燭飛光白似虹當時意氣凌寰宇湖海詩聲萬人許酒
徒散落黃金空獨卧茅簷夜深雨分飛幾載遠離羣歸
來城市還相親他時重賞舊遊處蒼烟萬頃波粼粼
廣州歌
廣南富庶天下聞四時風氣長如春長城百雉白雲裏
城下一帶春江水少年行樂隨處佳城南南畔更繁華
朱簾十里映楊柳簾櫳上下開戶牗閩姬越女顔如花
蠻歌野曲聲咿啞&KR0034;峩大舶映雲日賈客千家萬家室
春風列屋豔神仙夜月滿江聞管絃良辰吉日天氣好
翡翠明珠照烟島亂鳴鼉鼓競龍舟爭覩金釵鬭百草
遊冶留連望所歸千門燈火爛相輝遊人過處錦成陣
公子醉時花滿堤扶留葉青蜆灰白盆飣檳榔邀上客
丹茘枇杷火齊山素馨茉莉天香國别來風物不堪論
寥落秋花對酒樽回首舊遊歌舞地西風斜日淡黃昏
羅浮歌寄李長史
亭亭西樵峯宛在南海湄日華麗仙掌影漾金銀池我
昔扁舟恣長往凌風浩蕩烟霞想尋幽更欲探神竒復
向羅浮事仙賞仙家三十六洞天羅浮夐與滄洲連丹
霞射影四山静羣真環珮來翩翩蘂珠之峯數千丈君
時與我緣蘿上水簾直下飛晴虹萬壑天風度流響山
中劉郎司玉臺仙書授我琅函開心如明月烱虛照身
與浮雲同去來此時會合那能再塵土分飛忽三載我
行奏賦登金門君亦乘軺渡淮海淮海迢迢烟樹深相
思歲晩結愁心長風萬里碧雲遠何由一寄還山吟山
中洞房春寂寂山中之人長嘆息松花酒熟人不歸瑶
草春風幾回碧
驪山老妓行補唐天寳遺事戲效白樂天作
秋風楊柳凋金縷泠露芙蓉落芳渚寒香晩色何所如
驪山唐姬教坊女蛾眉淡掃山遠碧蟬鬢半拖雲亂吐
時粧無復新妖嬈曩態猶存舊嬌嫵我昨咸陽縱冶遊
冶遊爛漫遍西州青山直抵雙龍闕綠水横過五鳳樓
南國佳人金錯落長安公子玉驊騮銀壺送酒青絲絡
皓齒當筵白雪謳琵琶横笛空聒耳唐姬搊筝妙無比
請彈一曲久含羞呼喚百廻方強起移柱相參鴈成列
調絃未就人先喜俛首斜拖珠步搖向人高露春纖指
樓高韻發響泠泠急管悲歌一霎停初聽乍如風雨至
再彈還作鳳凰鳴清如玉女鈞天奏壯似雕戈出塞聲
澗水帶冰時哽咽春雷震石忽憑陵憑陵未巳旋清悄恍
惚漸凝聲漸小四座無言俱寂寥餘音巳斷猶縈繞溶溶
宛宛復悠悠切切凄凄還窈窈深閨斷蚓怨寒宵淺谷
嬌鶯破春曉纏綿萬恨與千愁婉意柔情不肯休蔡琰
胡笳悲紫塞班姬團扇掩清秋樓前皓月明如練天外
行雲凝不流促拍未終南内曲新腔忽過小梁州梁州
一摺月向午唐姬此時心獨苦銀甲悲深不忍彈哀腸
斷盡無由語低籠翠袖揾香淚翻使歡娛變凄楚訴盡
平生富與貧可憐人世今成古憶昔開元正太平兒家
生長在天京十三學舞曾驚座十四搊筝能擅名玉貌
羞花長窈窕宫腰怯柳更輕盈春寒不離鴛鴦枕日晏
方開孔雀屏五陵年少秦川客爭愛兒家好顔色殢雨
尤雲最惱人追歡買笑寧論直聲名每出流輩上風致
獨覺傍人惜承恩况得登掖庭宛轉隨龍侍君側海晏
河清久息兵四夷賓貢盡充庭炎方已見來丹茘交趾
還聞進雪鸚耀日香車連紫陌飛雲畫棟列朱甍空濛
一片笙歌海浩蕩三春錦繡城驪山山上多樓閣萬戶
千門通碧落大駕深居在九重四時多暇惟行樂巳營
連昌勝結綺復起芳鳳齊花萼壺飛玉女遞更籌舟戲
金龍動鱗角侍臣傳勑選嬌容特許兒家步輦從宫扇
影移花雨外山呼聲沸錦雲中千株火樹爭明月萬炬
金蓮鬭彩虹子夜歌詞翻白雪霓裳舞隊散旋風歌停
舞歇徘徊久銀筝獨進纖纖手明眸麗質一當前含顰
美人俱在後數聲清響動絃索八面凉風開戶牗豔曲
新裁萼綠華中官催賜葡萄酒年年秋月復春花多在
宫中少在家嬌笑不愁宫監怒豔粧長得阿姨誇朝遊
複道瞻天表夜步西廂拜月牙鬭草經春陪虢國藏&KR0848;
竟夕伴昭華韶光忽逐流年轉野鹿銜花上林苑鐵騎
東來鳳闕空金根西狩蛾眉遠上方無復聽宣召新籍
寧辭避差遣約臂金環雨雪寬凌波錦襪風埃蹇星移
物換得無情得向驪山悄地行紫禁無人芳草合瑶階
雨過綠苔生歌臺索莫花千樹舞榭蒼凉月半櫺繡閣
秋隂連瑣闥銅仙清淚落金莖高梧隕翠蓮飄玉太乙
鈎陳看不足百子樓寒霧影昏長生殿古烟光綠宫牆
瓦落見蓬蒿輦路塵生走麋鹿舞馬雕牀惱夢思花奴
羯鼓驚心目故宅新人作宴遊内家紅錦别纏頭珠簾
綉柱俄成夢鳳管龍笙總是愁舊曲聞來眉自歛盛年
說著口應羞飛蓬短鬢難禁白老屋疎茅不奈秋舞衫
長借鄰人著同伴相呼只推郤臉玉香隨翠靨消淚珠
暗逐燈花落憂來倒插黃金鳳夢裏時彈白翎雀百感
中來不自由芳心一片從誰托唐姬言語一何長句句
凄其字字傷滿座聞之聲唧唧沾巾我亦為浪浪滄桑
轉瞬誰能識富貴浮雲安可常覧鏡每聞悲素髮舉杯
長欲勸流光唐姬亦莫懷抱惡自古佳人多命薄傾城
西子逐鴟夷絶代明妃嫁沙漠尊前有酒且歡笑身外
閒愁付冥漠皎月秋來幾度圓穠花春盡從渠落唐姬
攬涕復陳情請作驪山老妓行桃李風前霜月下長吟
詎足慰平生未因水上琵琶語那識江州司馬名為爾
臨風歌一曲百年哀怨起秦筝
題高彬白雲山房手卷
高彬昔年喜學武七尺長驅力如虎往昔追強過營門
日來從戎事藩府錦袍白馬金連錢騎將校獵城南邊
鼻頭火發不知熱耳後風生猶著鞭春楚山川歲華改
萬人零落惟彬在腰間不插黃金符卻向詞林學文彩
白雲遠在藩府隂馳驅疋馬恣幽尋秦臺古樹挂秋色
堯澗冰泉清客心娛遊日夕歡不足更傍山腰結茆屋
多種琅玕引鳳凰大開門徑邀麋鹿雨龍歸洞白雲閒
靉靆綿聮窗戶間月映餘輝長不夜雲拖晻靄似巫山
山中白雲如白石旦暮與雲同枕席雲來萬樹似開花
雲去千巖同一色何年作客帝皇州郤按新圖憶舊遊
紅樹不知淮水晩白雲遥認故山秋故山白雲長自好
且莫看雲被山惱他年謝病解朝衣我亦從君拾瑶草
戲贈端孝思
君不見長安遊俠兒銀鞍白馬青春時朝出呼盧夜飲
酒美人娟娟照窗牖若為君作梅花仙不隨桃李爭春
妍獨夜可憐邀月飲一春長是背花眠
次武昌
大風吹船如馬走船頭水聲作牛吼挂帆初發岳陽磯
轉枕俄灣武昌口武昌城頭黃鶴樓飛簷遠映鸚鵡洲
漢陽樹白烟景濕行人如鷗沙際立江南風土寒氣遲
居人九月著絺衣酒旗臨江開竹屋當壚小姬能楚曲
蜻蜓船尾旋回風今夕停船酒家宿
題蘇名遠畫竹圖
蘇郎寫竹如寫帖珊瑚為枝篆籕葉寒梢不及三尺長
遠勢直與青冥接青冥不辨西與東雲光竹色俱空濛
飛廉排山振鸑鷟霹靂迸火驚蛟龍竒搜寧獨竹色老
竹傍有石仍更好想其落筆當酒酣人間屏幛愁絶倒
近時吳興趙子昂最能寫竹窮青蒼蘇郎晩出繼芳躅
湖海二妙相輝光十年不到瀟湘浦環珮空懷玉簫女
相期共泛書畫船濃墨凄迷掃烟雨
雨中寄友
客有還家夢空山雨正來寒生衣袖薄風急樹雲開掩
戸坐終日思君重幾廻琴邊有逸興能復醉深杯
山中寫懷
野館愁俱寂空林日未斜看雲偏憶母為客久辭家獨
自嗟萍梗非關戀物華晩來山雨裏猶見杜鵑飛
光孝寺
雨葉菩提寺天花簷蔔林塵機方外息幽趣静中深野
色連香積秋聲雜梵音隨緣僧供裏予亦長禪心
酬王道原
鳳池鴛鷺侣幾載此南遷柳色迎征棹花香憶盛年訟
庭栽白蠟官步到紅船我亦金門客逢君思黯然
過東阿懷雪蓬
故人今不見孤客倩誰憐事業清時困名聲舊邑傳紫
髯風獵獵烏帽月娟娟倘遂幽園約河橋共晩年
荔灣漁隠
家住半塘曲沿廻復幾灣門前荔酒熟屋後釣舟閒杳
邈熊羆兆空濛虎豹關如何三里外便是五湖間
翠筠軒為源上座題
篁竹本翛翛僧房分外幽祗園栽未合因地養初稠苦
節頭陀行虛心般若舟禪餘金粉落定起籜心抽渭葉
慈雲護湘枝法雨流斜穿瘞鴈塔高掛講經樓色映菩
提静隂連薝蔔浮護泥澆記日山偈刻支秋掛袖疎螢
度煎茶病鶴愁風旛搖瑣碎月磬和蕭颼玉版誰參得
憑師問石頭
南山雜咏
湘潭千頃碧波明坐見南山秀色傾山雨欲來雲氣重
江鷗飛去釣船輕詩成多是琴邊興老去應憐物外情
閒喚小童敲白石不知芳草夜來生
峽山寺
竹裏維舟陟翠微閒門臨水欲&KR0706;巇雲生佛殿飛來處
猿嘯山僧出定時斷刻尚餘梁日記古松猶偃漢朝枝
烟霞二妙應相笑盛世藏珍負夙期
游羅浮
四百峯巒列海圖飛雲絶頂敞玄都丹砂五色時光㷔
紫翠中天半有無觀裏松株皆住鶴山中竹葉盡成符
鐵橋歸去尋清賞爛醉仙人白玉壺
瀧峽朝宗拱御臺蘂珠樓閣倚雲開荔枝花落山鳩語
蘆橘子生江燕來黃野故居羊化石葛洪丹竈錦為苔
仙游倘遂凌風約羽服黃冠亦快哉
拜祖墓
芳草凄凄夕照前獨將春酒酹荒阡㔾嗟世事成千古
纔說清明又一年滿目江山增舊恨幾家榆火起新烟
從來俯仰傷懷抱不似于今倍黯然
重過林氏别業
曾侍先君訪太丘葛巾投老尚封侯青筠簾捲風生席
白紵歌殘月滿舟興發共吟鸚鵡賦酒閩重解鷫鸘裘
傳家幸有賢孫子别業新成似舊遊
陪翰林宋承旨遊鍾山
天上禪關敞薜蘿每緣休沐得經過雲籠梵宇青蓮濕
地接皇居紫氣多甘露結花凝木末醴泉和雨落岩阿
欲陪謝傳金屏約未解朝簮奈爾何
送張典籍訥之官大同經歴
邊陲見說青烽滅贊畫遥知白羽閒夜月葡萄氊帳底
春風篳篥柳營間賈生長是懷金闕定遠安能老玉關
沙漠年年飛羽捷想隨驃騎凱歌還
文章堂上論交日對榻哦詩白晝長晴日晝簾窺水映
暖風羅袂散天香尋常應制才堪並四十從戎髩未蒼
春半黃河冰片解旌麾幾日望燉煌
送劉方之入蜀
蛾眉西上穆陵關猶似簾櫳響珮環華月高秋沉楚館
綵雲清曉散巫山鸞衿寄恨今宵永錦字傳情幾日還
惆悵風前花落盡相思惟有淚澘澘
餞宋承旨潜溪先生致仕歸金華
一自先生離禁闥玉堂清致更無人金蓮颺彩初寒夕
燕寢凝香散暮春著作有官惟故事論思此道竟誰陳
青雲志氣慚悲梗不覺臨岐淚滿巾
西樵
西樵山勢捲飛龍萬里扶桑海色通日麗錦巖開罨畫
雨餘銀渚漾芙蓉紫河車蔭仙人掌白鶴花明玉女峯
上相朝元鳴玉珮三城佳氣鬱籠葱
乙卯除夕
四十今巳過二年明日又復歲華遷頭顱種種見白髮
生計落落仍青氊梅花亂開客愁裏雲物長迷鄉國邊
且可吟詩酌春酒爛漫取醉東風前
鳳凰臺
綺翮千年去巳遥古臺猶見碧岧嶤楓林曉露迷三楚
柳陌春風暗六朝狂客昔時揮彩筆飛仙何處稔瓊簫
惟餘一道巴江水流向天門作海潮
送蔡九節還南安
幾年為客怕逢秋每見春來憶舊遊歸夢夜隨寒雨急
片帆春逐大江流看山有興還堪寫惜别從來不改愁
斗酒殷勤拚一醉相思何處却登樓
西巖圖(為嚴彦恭題)
欲寫滄浪愧不才畫圖今喜見君開峯巒影落寒潭静
欸乃聲從返照來千頃白波龍伯國百重高興子陵臺
聞君早晩趨金闕風雨漁磯長綠苔
懷白雲山房
家住滄洲洲上山數椽茆屋亂雲間天晴疊嶂開金碧
雨過清泉響珮環高興别來長寂寞故人誰與共躋攀
洞門猿鶴應相問何事先生久未還
别妓
驪駒西上帝皇州斜抱雲和淚暗流子夜歌詞翻白雪
殘春風物似清秋青鸞信斷陽臺路翠被香寒燕子樓
七十二泉縈别恨濟南煙樹綠幽幽
江上
江上清楓初著花客帆和月宿蒹葭過雲疎雨數千點
臨水小村三四家風起漁船依釣石潮回歸雁認平沙
秋懷已向南雲盡又是滄洲閱歲華
金山寺
玄洲貝闕爛相輝夾岸人家對敞扉四壁波濤長觸石
孤山花木自成圍横江鶴向揚州去泛櫓僧從建業歸
遷客憑闌重回首蓬萊雲氣曉熹微
秋風
秋風淅淅吹江亭汴河之柳猶青青黃姑東渡會七夕
白帝西來朝百靈初開琪樹巳云落遠别客愁今未醒
欲寫鄉書寄南鴈故園萬里天冥冥
虹縣九日登五女塜
五女峯頭烟樹荒登臨聊得散徜徉忽驚重九今朝是
却憶三千客路長冷露餘花偏有色朔雲疎鴈不成行
寧教醉裏逢佳節且免醒來望故鄉
淮上憶京
去歲兹晨客帝畿蒋陵西曲鴈飛飛秋風叢菊開荒逕
落日浮雲滿翠微老去吟邊芳物改别來天上故人稀
登臨復對青樽酒醒倚淮山憶禁闈
過范增墓
舊識荆州老將名秋風此日過佳城羣雄逐鹿留遺跡
稚子驅羊入廢塋玉斗有聲松雪落蒼精無影石麟横
可憐牢落祥雲氣又向芒碭谷口生
思家
京華薄宦巳沾巾寥落三年濟水濱冷雨青燈吟客夢
東風蓬鬢異鄉人雲濤渺渺滄江暮榆柳依依旅邸春
朋舊别來多野興故園應巳賞芳晨
南昌鐵柱觀
琳宮石筍露岧嶤云是千年此鎮妖方外羽衣能濟世
城中仙甃亦通潮蛟龍水底蟠金鎖鷄犬雲間聽玉簫
行槖巳垂思點石祈靈壇上此逍遥
采石太白墓
冠屨何年堕世塵先生元是謫仙人春雲彩筆驚飛燕
暮雨滄江泣石麟牢落清名元不殁衰遲大雅竟難陳
翛然我亦狂吟客思殺風流賀季真
望廬山二首
扁舟夜泊潯陽岸隠約香爐五老巔紅葉天燈飛鳥外
白蓮僧社斷猿邊蒼崖影合東林寺銀漢光連瀑布川
亦有宗雷違四相千峯無路訪羣仙
東林佛閣倚岧嶤蘿逕逶迤傍石橋松栢千章連左蠡
芙蓉萬疊倚層霄琪花雪影江心見蓮社天香世外飄
歸老倘酬仙賞願藍輿寧待遠公招
至儲潭廟留題
五老峯微楚路分贑灘猶禮洞庭君行空鐡馬寒嘶霧
帶月蒼龍夜吼雲瓊佩倩誰招帝女桂漿聊復奠靈氛
清吟寄遠成孤絶思入滄江白鴈羣
思家古河
古河烟草暗南天此去鄉園路幾千燕子來時春寂寂
海棠開後雨綿綿滄江水遶吟詩社綠渚花明載酒船
更憶故人王給事愁來書破薛濤箋
紅菊
龍山九日宴斜曛萬朵秋香散彩雲醉岸綸巾對芳物
西風應識舊參軍
紅梅
丹青學寫夀陽姿豔杏仙花嫩柳枝猶記醉邀何水部
淮西歌吹舊臺池
墨竹
洞庭春盡水溶溶錦瑟輕寒起卧龍行客欲投蒼水佩
亂雲遮斷九疑峯
誰拈秃筆寫凄迷亂石横江碧玉低猶記畫船初泊岸
落花時節郭公啼
葳蕤萬玉曉撑風應是清溪野水東更畫接䍦顛倒着
嫩凉添我綠隂中
王孫圖
誰拈金彈倚青驄鞍面開元結束同好似華清二三月
綠隂籠仗入離宮
東風馳道直如絃琪樹春隂護馬韉從幸少年初賜錦
數聲啼鳥落花前
宣和樹
上林芳樹靄崇宣淡墨疎翎膩粉牋何似白榆棲凍雀
蕭蕭風雪滿祁連
昭君
玉顔啼淚濕龍沙東望長安不見家月滿穹廬愁似海
強將心事付琵琶
題葡萄
驪龍弄影照高秋萬斛真珠露氣浮還憶玉人歌舞散
紫駝銀甕出凉州
雜畫
曾記東林信杖藜遠公門對石橋西長松月落猿聲歇
贏得青山似虎溪
四皓圖
只合飡芝老萬山誰教鶴髮動龍顔蛾眉對酒歌鴻鵠
怨入商林紫翠間
松
雙松如盖倚雲長曾憶匡山問草堂拂石坐來龍影濕
半陂春雨茯苓香
送翰林宋先生致仕歸金華
紅鞓金帶荔枝花三品詞林内相家歸去山中無箇事
瓦瓶春水自煎茶
寄高彬
條風吹綠滿蟾溪蠟屐行春日向西獨木橋邊烏桕樹
鵓鳩飛上上頭啼
寄王彦舉
綠楊隂下玉&KR1301;嘶絲落銀瓶帶酒攜夢入南園聽夜雨
不知身在蔣陵西
憶得
憶得初年不解愁藥欄花逕日風流臨池書罷黃庭帖
走馬城南覓舊遊
龍江夜泊
蔣山山頭秋月明龍江江上暮潮生行人又是金陵客
卧聽西風鼓角聲
過揚州
垂楊空有折殘枝春盡瓊花作雪飛少日往游今是夢
竹西歌吹舊臺池
下邳
淮南五月呌春鳩花落清河錦浪流偏恨寂寥鄉思裏
淡烟寒月下邳州
呂梁洪
驚濤觸石雪潺潺五月河風尚作寒問訊南來荆楚客
官船幾日到淮安
武城
獨上荒城野日隂絃歌千載憶遺音黃堂皂蓋成塵土
何處春風綠綺琴
姑蘇開元寺
梵宮春盡落花時倦鳥猶啼竹樹枝想見風流唐太守
綠隂亭院坐題詩
次張仲舉韻
江上依稀栗里峯峯前隠約故園松征鴻盡向南天没
不為離人寄一封
幽居雜詠
仙衣自種一池荷采采青黃當綺羅怪底近來秋氣早
水禽飛去曉霜多
紈綺紛紛幾戰場閒身贏得水雲鄉扁舟日暮鳴榔去
付與沙鷗管夕陽
遠公蓮社久相招老大無心到石橋遥想東林山月出
白猿啼處樹蕭蕭
野吟詩句出天成景物如雲眼底生白石江頭烏桕樹
夕陽疎冷鵓鳩聲
鶴背腰纏有幾家陶潜貧薄太無涯青鞋布襪歸來好
却使無錢對菊花
秋閨思
涼夜蕭蕭處處過玉樓高起逼天河西風瘦盡梧桐葉
添得西窗月影多
疎櫺鐡馬亂風飄火冷金鳬百和銷怪底芙蓉清漏永
不知何事苦迢迢
閨怨
都門不去亦何妨行色匆匆有底忙欲向碧桃花樹底
牽回白馬紫遊韁
寄語多情燕與鶯莫勞花底弄春聲千吟萬囀知何益
空使寒閨夢不成
晩思沉沉倦倚闌玉簫聲歇酒闌珊淡雲還掩初生月
誰護梨花作夜寒
誰識沅湘路幾千夢魂夜夜到君邊春光不管愁人恨
故傍楓林呌杜鵑
薄寒猶可夜藏&KR0848;向晩那堪獨倚樓是著人衣添懊惱
海棠枝上月如釣
接得封書妾自開分明說與便歸來千回枕上聽春雨
幾度階前掃綠苔
舊栽楊柳色毿毿千里渾忘寄一緘春鴈高飛惟向北
不知遊子在江南
欲掃鸞牋寫綵雲惟將心思怨夫君蜀山花竹湘潭雨
杜宇春深獨不聞
洞庭暮雨起春波翠旆金蕤帝子過遥想泊舟明月渚
夜深欹枕聽雲和
湘江兒女單紵衣娥皇廟前歌竹枝春來只會閑相惱
不管人家有别離
五言絶句一首
鼉鼓三聲急西山日又斜黃泉無客舍今夜宿誰家
明興雜記云高皇誅藍玉籍其家凢有隻字往來
皆得罪蕡因與玉題一畫故殺之此詩乃絶命也
上問監殺指揮孫蕡死時何語指揮以此詩對上
怒云彼有此好詩汝乃不復奏而殺之何也竟殺
指揮郡邑傳云皆謂蕡死以梅思祖非藍玉豈雜
記别有考與
石倉歷代詩選卷二百九十一
