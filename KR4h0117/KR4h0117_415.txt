石倉歴代詩選卷四百十五
明曹學佺編
明詩次集四十九
林俊
齋居聽雨
大明謹歲事稱禮王正月回飇清路塵象緯羅天闕苾
芬萃精意玄衮嚴對越真機連化元休徵感飄忽簷牙
動隂翳月色歘已沒輕沬弄霏微寒聲聳毛髮及辰天
氣佳披衣坐清樾豐登諒其兆素抱開結愲獨往候東
菑浸淫土膏發
擬古用蘇韋州韻
出門有所適驅車長林端蒺藜翳古道登&KR0008;阻且艱綠
隂下啼鳥夕陽在空山有酒不得將芳賞良獨難抱飢
坐孤石流雲渺無迹谷泉逓暗聲荔逕稍棲息緬懷千
古心僅此一閒易迴策悄人語虛堂海月白
送李卿式入覲
林葉下策策馬鳴風蕭蕭去住各耿耿水樹天迢迢霜
前感候雁欲寄書仍遥大明麗日月瑞靄瀰紫霄敷納
虞周際萬國今四朝君行為民告靡敝曾自聊怨結化
為沴疫氣流未銷入春早無麥螟賊傷我苗登場榖翔
涌雞犬村寂寥蠲租望漢詔延頸心搖搖君行幸無遲
君歸幸母緩待哺衆嗷嗷腸枵日不短
送葉東瀛
漠漠庄前雲齒齒松下石林父有好懷雨晚水亦碧出
懶動私慰掃軌復誰客邇從天上來會有留司役聚首
那得知解衣話疇昔荔熟正滿眼照我青霞宅别譜符
前聞摘嘗經累百色香特高品風味良自得他日江南
人此景徒夢索
孚齋
藻繪徒自營大樸日以遠譬之東逝波一去不顧返中
虛抱靜念所嗟歲月晚良人事遠征風水日繾綣魚龍
為之馴廣川恬而穩至音諒斯世周行有欹坂迴棹湘
江湄幽芳彌九畹
南莊别墅
塵事日窈冥鳬山趣還好漁歌錯昏晝沙石淨如掃舫
舟散素襟文字時探討寢迹衡茅下生計亦草草愧乏
東平瓜獨有安邑棗開春理薄田即事起常早寨樓村
烟夕滄海白浩浩好爵不自縈名聲此中老
送曹時中僉憲
步步陟崟岑攝衣就林樾盈盈汀上草灼灼方花月感
念意中人駕言向天闕供帳雜觴罍歡愛情靡竭餘酣
發清嘯英風竦毛髮雙輪過目鳥晴隂變飄忽舊倚失
蒹葭蘭軒坐孤突寒芳信所紉芬菲竟奚物前程諒爾
多維車待明發
大雷雨晩晴
拘縶敝塵坱迴輈息余生東軒翳夕景拄策經丘行溪
葉暗山雨流雲疾卷旌迅雷驚號令神斧司天刑木石
觸破碎鋒利不可迎禠魄走魍魎頗悉幽隱情皇靈布
六合清飇馭前征浮隂遞消伏奎壁宣文明境寂羣動
息新涼鸛鶴鳴海樹上素月迥野田禾平石泉滴暗響
飛螢來去輕留連俯檻欄采采林木榮斗極蓄遐思居
然葵藿誠蒼生豈不念兹意在躬耕
送王憲副之貴陽用東坡韻
羇遊感物候密葉鳴幽蟬江寬葦蒲淨莽蒼浮青烟西
維銅柱外驛路開叢巔騶從出木杪電幟空中懸應接
境不暇此行多登仙顧獨困兵燹子育須時賢禍賈有
均責政平聞醴泉素桐落疎響清月夜聫娟别堂悵疇
昔醉語風翩翩白骨穢荆杞勒功重燕然
送陳僉憲用東坡感舊韻
報答重意氣鐘聲别未央玉鞘寒曉月馺踏關山長巖
巒寫丹碧廨宇清僧房地暄等冬春江雨作夏涼氊輿
記宿歷廞&KR0146;百盤岡深懷亟將事倦極中頗忘迹孤時
歛怨雞犬幸少康滇俗羅僰溷十村九無糧流土恣驅
挾殺越干刑章治標盍端本君行厲風霜害苖盡稂莠
嚼蠟應細嘗悠悠千載心臨分為傾降
東園翫菊用白居易韻
假舟渡渌水步屧循東欄懶遊動旬月及至荒吾園淡
淡兩松徑秋高草棘寒惟餘數行菊風雨多摧殘疎花
間黃白錯莫低垂間細數各星布慣看轉雲連埋名舊
書蠧文史多拘牽對此散幽鬱南山晚悠然登高有成
約近頗筋力難脱巾漉村酒痛飲聊為歡霜空木葉落
歲晏餘芳鮮莫待明年花笑改今年顔
送徐大參廣賢用謝靈運相送方山韻
幽絃久不調繁響散疎越兹晨抱就君蘭生水初發横
膝弄孤操松枝猶曉月瀕村風雨仍芳意重消歇逃虚
出門懶勝賞心恒闕報章倏何來逵路經此别日高動
征輪遠宇衆星蔑
遊鼓山用蔡端明林繕部韻
遊走速老大兹山仍面目屏嶂高遥空閒雲宿晴麓潮
洗石根虛逶迤轉深谷窄磴幕蘿蔦眺遠翻入屋峰回
騶從喧雉驚起叢竹及曠迎百醜心境相盪觸烟收海
氣澄荒荒動遐矚青笻老支醉反面看懸瀑西崦夕陽
忙水禽沙際獨借榻受松風茶香一緣足
兵書峽
巫峽山西來昂伏知幾變扶輿轉磅礴渾沌開生面中
擘行懸流晴碧天一線石根互紋摺龕竇相貫穿最高
壁斗間衣襟横素練參差綴紅雪黃雲覆葱蒨其巔翳
叢木深窈兀古殿三竅連嶔岑殘簡隱約見世傳此兵
書異人之所撰太始留至今文字磨滅半坤靈護取將
赤日下雷電吾聞蜀漢地吳魏經百戰趙宋亦後服俘
囚始郡縣皇明取明昇旋凱不遺箭急峽掌為平安流
歌禹甸秪今薌溪航下上日百徧誰悲蜀道難烟景有
餘戀理極亂恒倚黃巾焰微煽飛書數上聞宵旰重西
眷素翁久收局詔起滇行院兵寄老一身支撑出門倦
仗劍追昔遊征衫淚為濺辭家日千里許國心一片瀕
春雨綿密遡峽風良便願言掃妖氛黃石授終卷
題一般春得隱字
淪老負心期撫床弄徽軫天空暮雲平歸鳥沒欲盡憶
别江上春羇懷不可忍北山夜移文叢桂亦招隱迴輈
息余生林臥觀朝槿
長歌行次相如
青青河中蒲晨日露易晞微風動綠葉嶷嶷搖晴暉磨
滅時節改容顔驚漸衰玉關消息斷青霜雁來歸木落
四壁暗飲淚徒辛悲
贈石溪
海樹多白雲晴峰帶寒碧秋日厲且短徙倚懷在昔幸
酬山鹿性一懶收四益籬落菊花風村酤永今夕繾綣
情話久僕更燭屢易霜青白雁前江湖念孤客
題衆禽圖
雲莊藏老大筆硯閱寒暑容知門外心風烟在江漵乾
坤囿萬物得氣無纖巨地幽草木深羽族良地所品局
限陶型文章異機杼一雌復一雄羣飛各儔侣天寬網
羅疎丹碧任容與臨流濯其毛飲啄如相語汗滴原上
翁卒歲無禾黍
山水圖為山齋題
林居有竒勝聫馬經溪橋欹曲豈不念猿鳥時見招青
松夾路徑谷口歸雲樵田磽水泉縮屋古風蕭蕭羣峰
翳寒日秋氣横參寥霜鐘僧寺近僻悄無紛囂解衣作
小憩香茗談前朝
南山霽雪
天低鳥歸盡四野玄雲合零亂花正繁長風起蕭颯旦
日勢方嚴嶺嶠清可踏玉峰一夜高瑶樹開周匝龕竇
延白光邃窈斷塞雜更深人語悄木綿重孤榻細和少
陵篇風味如嚼蠟
雪夜送婁元善分得發字
玉龍戰珠灑清血銀蟾墮地金波滑點綴園林一夜花
可是東君為催發丈夫别酒自尋常且與對雪行新月
紅塵堆裏十年夢暫借餘清洗詩骨
木假山
龍顛可合齊青牛願化三島連十洲沙眠水宿三千秋
溝中之斷非品流神工鬼斧勞琱鎪嵩恒泰華爭長酋
六丁迎置一納地如驥逢樂價殊尤素屏移對清透骨
便覺雲氣生功裘草堂花木有峻命莫與煮鶴充薪槱
物聚必散材非福胸懷我有真林丘
閒雲歌
素翁汝老不能軍天地化汝為閒雲閒雲散漫無羈束
始得野老相朝曛雲庄數椽屋新立墻低不禁雲出入
酒酣放浪抱雲眠酒醒月小衾裯濕日日踏雲雲不嗔
造化知汝非忙人故令此雲備驅使遊走八極空秋旻
低聲問雲汝何補大旱蒼生正霖雨西郊之密徒爾為
小製荷衣覆漁浦
題囊山僧房雲山圖用族祖魯瞻先生韻
短壑慰老山雲白日日山行異山色不應雲白又雲青
招引山僧漫窺測為雲截竹開山樓雨卷入屋晴簷頭
白晝裹眠薄衾枕不與桂玉關閒愁飄散祗宜知者道
草屐踏雲寬嘯傲鶴氅輕吹出洞笙鐡船早鼓横江棹
道人具領西來意隨緣數遣山雲至攢眉社會不作難
墨池小草閒雲記
松鶴篇送鍾鶴侣
我本貞松性雲水鍊高潔君亦海鶴姿風烟鑄真骨一
鳴一和依我松孤警東閩夢東粤清容照秋水鄉心在
華髮松子君且飱分飛待明發重來宿我松樹枝露下
秋空看明月
九峰書院步西涯韻
别山憶山日八九物情更責相纏紏牽引氛嵐几格間
謂無非無有非有司徒屢疏始東還夢落石城經夏口
九峰突兀古來面暮年作伴良非偶方牀天設玉圍屏
朱碧斕斒照雲母樹隂四簷不知夏門外古松雙鶴守
綠野忙移面漢開丈事金章理何取廣原歲杪春一分
雨甲烟苗未牙紐造化無私亦云漏三數梅花在軒牖
消息東風泰運來再拜青山重翹首當梅細語梅得知
并力諸公餘大手步郢惟歌白雪詞和陶且酌黃花酒
書帙散亂冷不收開畦敢望瓜如斗浪倒風顛此到岸
浮鷗立鷺心期久雲庄病老亦歸人為國翻思惜黃耉
竟陵名勝凡幾峰月黑神遊公會否
驄馬趨朝為李國寳侍御作
雲騣霧鬛臺青驄雄姿逸態誰得同傳是渥洼舊神種
騎來陸海生長風赤驃紫騮少顔色路人欲看看不得
魑魅無蹤鬼膽寒不重驄才重驄德奚官飼秣豈無馬
毛羽齊來品俱下夾鏡時懸照夜光連錢直倒酬金價
回轡天閑眷遇新液池洗刷增精神歷險馳危不自惜
畢力萬里清埃塵
南山十五勝為潘孔修題
君不見南山北月林寫影銀綃薄顯謨書閣鎖烟霞祗
今山水流遺脉又不見南山西雪麓路轉晴看迷道人
雞犬白雲去夕陽古樹風淒淒太寒峰在何許屹立南
山最高處小寒西北勢盡降振翼兩峰平孤舉鳳山亭
亭南山北前此坡翁留勝迹鷹山特出山之東地靈秀
毓莊簡公滄桑變滅英雄化敗垣斷塹歌樵童清風峽
大雪㠗月林舊曲今誰和石田禾黍答秋成捧腹松根
時仰臥疊錦溪迴貫月槎石橋春水流桃花紫陽素壁
題詩處淋漓醉墨翻龍蛇自峽之東浮香閣野水荷花
傍籬落日長把手話桑麻隣里相逢生處樂轆轤短綆
窺寒泉眼花亂落水底眠橘井神工誰第一丹砂入口
疑登仙百莖之蓍不易得谷中似有君平宅極高更上
望潮臺五湖四海天為開南山草堂南山下江竹江花
同清野長風吹出不平鳴不與南山共喑啞願出南山
雲更化南山雨八荒六合隨飛龍歸山更結松雲侣
送王德輝還朝
西風息庭樹落月在雙杵攬衣候殘星送别江之滸岸
楓葉赤天雨霜日出未出江蒼涼黃花白酒動春色落
霞孤鶩催歸航客子流光一過鳥别時轉多會轉少健
翮宜凌霄漢間倦身祗愛風塵表狀頭學士君不孤千
年文氣須人扶六朝典籍要秦火此語外激中非迂平
生獨得言可為知者道完質變青黃皇風薄麗藻君歸
語伯安浮豔輕一掃商彛周鼎自有真拽以萬馬酬千
緡聲名太早物所忌未信今人非古人
南樓漫興為楊孔瞻作
白鶴山盈眼南樓意轉親疎花烟外暝獨樹雨中春辭
酒醉還妄眠雲閒是真浩然今古句清灑出風塵
又
素幔晴看捲深杯晩復傳仙風遺石井僧月上溪船閣
樹酒旗裂盤空鶴翅圓揚雄詩總放誰解破中堅
高黎共
崑崙攀絶頂霧雨日廉纖天近山低棧厓虚石過簷掬
泉聊慰渴藉草未傷廉苦事微官縳霜毛覺漸添
潞江
鬼方良可住草率亦生涯竹屋下流水柴門開落花閒
惟供傲放老不識紛華肅客盤飱簡時能薦榖茶
蒲縹驛
草亭動孤酌日歛瘴烟昏老屋因風卷清谿帶雨渾桴
鼓新聲在山甌古意存簟門通細火漁唱起江村
戞頼
日長了官事倚杖大溪濱沙石淨臨水烟花閒度春科
頭風到竹招手鶴隨人茅屋青丘晚漁樵感卜隣
沙木和驛
犇馳牽冗累戍削冒江氛愁逐夢千里春添老一分鬼
跳當徑入猿響隔山聞霧色津亭古沈綿臥夕曛
送汪良夫上舍
客路阻風沙離心逼歲華潮平今夜月梅作去年花囊
澀書還搆天寒酒可賖席珍逢聖主非久在烟霞
畫屏啓緒
桑梓連隂地烟花滿畫屛兔絲風欲嫋書帶雨還青樂
事存三徑生涯寄一經草堂窮巷裏無負此山靈
題周惟中畫
獨屋低臨岸雙峰半出雲樵蘇非左計泉石有餘聞肅
客彈冠少看山倚棹分前村許沽酒深酌送殘曛
東林用江桂軒韻
初日上蒼涼峰巒接太荒懶雲依鳥徑馴虎臥僧廊水
碧聰明井燈青慧遠堂禪心秋共寂徙倚近香牀
溪山樂
水國斷儔侣生涯寄翠微菰蒲雙槳出松桂一樵歸素
雪侵生鬢黃塵不到衣枕雲時宴起鷗鷺滿魚磯
送鄭汝華次韻
逐水桃花處斜風燕子時醉揮鐡如意擊碎珊瑚枝飲
散還當局愁閒不入詩溪山難此景别後夢相思
送伯望員外
水樹閣炎雨江鄉滯短筵秋聲梧落候霜信雁來前客
路連三月家書又一年考堂夜孤夢飛遶白雲邊
題清上人山房
亂松深古寺衰謝白雲期生滅慧燈盡晴隂疎磬知簷
虚江色遠日薄鳥聲遲錫杖西來意曹溪亦幾枝
竹
斷靄横天外青山落水中林稀行野鶴笋熟過溪翁索
莫無諸事蕭疎又一風炎歊移處薄披寫此君同
德化高良寺
肩輿歷風雪偶興惬清遊萬竹深藏寺三山近映樓禪
心溪月曉宦業野雲秋自悉前征晚貪閒為一留
題子野畫
夜色秋同淨林居意轉慵庭閑一方月風斷隔溪鐘古
樹藏紆徑晴流帶遠峰前身白雲外疎散不從龍
石岡樵隱
石壇孤榻靜岡雨一肩遲草接樵時徑雲疎落處枝青
牛經化日白鶴滯歸期桂樹蒼霞曉長風吹鬢絲
題山齋畫
掃軌柴籬靜披荆拄杖來大都無徑入小第為山開海
月臨書幌松雲下釣臺滄江起龍臥噴薄夜風雷
病歎
舊恙秋頻作年深頗厚虞藥爐妻子厭茶話里隣疎水
棘荒平嶼風茅卷敝廬乘除有前命薄累送閒居
又
鍼石功何奏寒邪症轉竒回腸夢中斷老淚枕前知掃
戸曾今雨防身已後時一燈情外事明滅護餘悲
得漢樓
日薄境將暝江空人未還宦情輕故國秋色易前山齒
髮難藏老林丘不買閒一機酬世外戎馬又間關
入秋偶成憶邃菴
疎樹留殘暑平蕪帶夕曛簷聲初下葉峰影暮歸雲野
笛隨漁唱遊鳬雜雁羣草莊時看雨相憶紫芝薰
又
毒暑流殘焰微涼生晚晴日移南至影雁度北來聲草
露行秋澹山風作夜清疎稠自時事湘簟欲忘情
林塘漫興為楊孔昭作
林居絶幽僻烟景即天台徑窄山窮轉忩虚竹上開微
涼生草樹落日在池臺烏角巾斜岸絺衣步紫苔
憶上生寺
秋色動秋巖人情致短緘中峰雲際寺落日鳥邊帆足
澀翻成繭風疎未脱銜石欄坐花月涼影動衣衫
靜海寺即景
海寺春尋到烟霞味轉濃鵲巢寬樹限鶴食斷僧供背
日雲根濕連山地耳重閱江樓近在落足最高峰
武寧道中
亂雲經積石分路轉盤阿雨樹蒸芝菌烟龕織蔦蘿幔
坪催院馬落日在漁蓑憩息香牀晩僧鐘意若何
臨滄謾語
立壁行荒蘚臨滄寄此亭舊巢新燕紫夕景早苗青撼
嶼濤飛雪鐫詩石帶星悔前今短日都盡碧山靈
翠亭草堂次韻
鳥寂斷春夢亭虚繫物華山林到城郭雲水會人家暝
落忩前葉香傳竹外花一區遺世在慰老托烟霞
又
右軍傳筆格處士接丰標泉石境難畫耕漁興可招杜
門消短日飽飯答清朝引鶴西湖路春風第二橋
送方宜賢之婺州
海縣多年夢雲庄幾日遊如僧聊共夏為客動經秋歲
儉沙田瘠山深草樹稠移風還禮樂絃誦變蠻謳
雪後十二韻
日色欺雲薄歸鴉閱晚晴冰隨寒溜盡花落小渠平玉
樹含秋思金風挾雨聲郎嬌渾傅粉仙渴或餐英室愛
袁安臥茶憐學士評孤撑山骨露蹀躞馬蹄輕剪勝宜
春苑張燈不夜城絮飛看欲盡草沒望還生未敢輕溝
壑猶能重旆旌月將梅共白人與鶴爭清夢破家千里
詩成鬢幾莖剡溪餘興在何日重尋盟
都昌謾述
白髮三千丈許長世緣牽掣又江鄉兩山抱郭地雄勝
萬水滙流天混茫宿莽風烟誰步障盤岡香火自祠堂
東流敢亦蒼生問廊廟先憂祗故腸
木齋致仕
疏歸前日已東山今日先生又乞閒三五治臻霄漢上
百千心切水雲間關河老淚懸憑几文武遥心注押班
好為先皇慎眠食仰成天子要公還
丁夘二月十一誕日
同時何止百壬申蒲柳秋先鬢獨銀兩月上俞歸老疏
十年前竊倦遊人枕流木筏鳥雙下席草江峰鹿對馴
老父巾裳命殽酒大郎今日是生辰
又
入手光隂不作忙誕筵今日是江鄉天酬病子溪山債
春附隣家水石莊獨鶴也須扶我老疎花翻自笑人狂
麥斜尚少三年臥憑藉風烟作主張
初夏晚步次潘孔修
小立湖橋看浙東一川晴映夕霞紅牛羊徑轉前山笛
漁釣船歸别聚翁沙堰月遲江欲暝雨荷風細酒初中
鶴還似帶鐘聲早隱隱殘陽在遠峰
憶東閣初卜
十年决策住江村種藥看書且避煩帶郡四山環稼圃
通陂一水滙籬門可抛林壑投城府為便春秋拜子孫
官久萊公還未富畝餘生計信須存
訪顧家亭
衰顔得酒變兒童小簇山盤對二翁遠笛江川晴樹外
斷鴻秋水晚烟中赤松藏老還餘日白社投閒自舊風
萬竹亭深時一遣不應酬直與青銅
城樓
青盖遥登城上頭疎松晴雨送清秋雲連野色天浮樹
風度潮聲海入樓島嶼旌旗千隊出市寰烟火萬家稠
滄江歲晚留餘健小立欄干數散愁
寄興次東所
信息青丘拄杖來籬門低處趁江開幾畦藥草和烟摘
一樹梅花倚石栽秋興久虚黃葉塢酒狂初上碧雲堆
荷衣送老枌榆社月白霜清釣艇回
紅鸚鵡用劉禹錫韻
羽毛耀日色頳紅羣品相看百一中秦苑歲深言頗洩
隴山途杳夢還通雙飛幾及公庭燕獨宿終憐子夜風
教得誦經成底用一餐終合老雕籠
湖堤晩對
葛巾蕭散步蒼苔久客幽懷一笑開山色夕陽看更好
柳隂啼鳥夢初回閒情偶占鷗邊石鬱熱驚聞脚底雷
潄罷芳泉尚餘興短籬呼月送殘杯
地爐紙帳竹奴用東坡韻
煮餅分江不滿缾車聲遶屋夜分明氊鄉客久疑燒桂
石鼎心降欲仆旌撥盡寒灰看鳥篆聽殘爆火混鼉更
雪堂行酒君臣契帶得春容與冷卿
蠻溪十幅謝編連藁席綿衾對靜便梅月自臨高士榻
瑶花欲賁廣文氊光搖老鬢星盈眼清入吟脾雪滿天
夜鶴不鳴秋似洗一龕燈火伴孤眠
湘妃面目毁還真隨分山房一亢身乍喜輕便僭當夕
未愁冷煖過猜人春深桃葉關情淺老去楊枝屬意新
臥不愧衾知節苦陽山無語夜相親
雲莊即景
露葵疎短伏杉雞接葉交柯徑轉迷鶯帶殘聲移别樹
鷺拖寒影貼平溪潤粘野客雲雙屐春動田家雨一犂
倦倚夕陽憂歲儉乞燔人滿路東西
偕龔元之宿盧龍山月微出敘興
江城疎雨滯歸驂玉洞玄機得飽談秋盡斷厓芝易老
霜前荒圃菊初酣市喧遥隔簾聲外道氣長隨鶴背南
散步回廊山寂寂倒聽殘葉下寒潭
龍泉古蹟
龍山幾道落巖泉古寺長松鎖夕烟風雨晦冥無丈室
藤蘿昏黑尚諸天看飛短錫知何日打賣殘碑不記年
生滅大千還世界白雲滿地故依然
遊上生寺次從吾先生韻
杜若塘成刺小舟招提半老記初遊庭酣荔雨動竒興
寺濕松雲關素秋縱浪野情抛仕版同天帝力聽民謳
少陵近頗緣詩瘦八詠歸慚沈隱侯
文峰書院次韻
太平端合老人龍臥隱城南江上峰筆訝草玄高起塚
膏因繼晷慣燒松花間得句諸生續月底吹簫二客從
閉戶著書秋更晚隔溪烟樹夕陽重
漫書
東郭橋西舊草堂閒雲白鳥共江鄉古榕隂重官河雨
柔櫓聲清子夜航北極有懷天共遠老人無睡漏偏長
青幃散帙方書滿綠埜開成養病坊
南山草堂
居閒自信未全閒猶有微營在世間種得新荷看出水
洗來叢竹恐遮山萬金難買田園福一醉從教鬢髮斑
隱几南忩坐無事夕陽天外鳥飛還
王文濟使楚因憶曹廷輝次韻
寸心葵藿共傾陽笑接皇華此暮觴秋水星槎回雁渚
白雲書屋臥龍岡吟過楚澤林巒瘦夢落吳江橘柚黃
欲為蒼生勞自愛莫教青鏡負流光
避暑南山倚韻答汝華
蒺藜古道更蒼苔祗樹青霏近午開寺折松廊雙鶴遶
月臨雲水一僧陪清冰坐石還談柄白社攒眉亦酒杯
湖海壯心禪共寂招提猿鳥謾須猜
讀唐人錢起詩黃綬罷來多遠客青山何處不
愁人之句
林園樂事頗相關不換神仙祗一閒荒徑也須存白菊
愁人原不是青山將雛野鶴飛還舞釀蜜崖蜂去却還
涼月孤舟自濃睡乘流知下幾溪灣
輓王存敬
酒炙空城弔豈知老年心事向妻兒遼東間有還丁日
河内終無借寇時古栢衣冠成石塚生祠香火薦江籬
滄洲病客登門懶風雨來看墮淚碑
題麥斜
林壑心期老未灰盤雲飛磴歷崔嵬徑依斗折蘿生合
石作門含水迸開梵閣眼明天一隘仙龕月冷夢初回
古梅布滿何人跡鶴引孤山拄杖來
寄守溪
瀝血深衷重聖顔社時玄鳥故應還病誰辟榖收黃石
公自焚魚對碧山心膂久抛形迹外絲綸今出水雲閒
三朝海嶽蒙恩地北極江門盡夜看
送用敬司徒兼左副都提督雲貴軍務
玉書黃組照征衫伐鼓江風滿布帆邦計已符三部望
將權重領兩京銜上卿文武功宜奏中夏提封邑豈巖
我願邊民私請命天戈惟見掃妖欃
遊小東山樂丘次韻
樂丘歸卜翠微間委幘松風晝日閒空谷足音聞亦喜
斷垣春色過曾關鳥如避俗頻移樹雲為無心更出山
一物羊裘吾送老木蘭烟水夢重還
次紫厓學士叔亨太僕楊村舟中
複樹交沙截遠流輕風一鳥竟誰舟桃花水滿遲明發
楊柳村荒記昔遊客路月卿懷共放人家星野住初稠
褰篷直北看形勝百二關河遶帝州
再乞侍養書懷
即辰三沐更三薰滿紙平生重上聞天闊正如無繫鳥
林深容有不歸雲山高月小蘭坡夢鶴怨猿驚蕙帳文
進止乾坤自情事話長燈影記臨分
雪禁體
凍筆呵成勢轉堅寒光入幕伴孤眠草忩浙瀝亂疎雨
茶竈隂沈絶暝烟已辦鵝毛深禦臘不煩雞骨漫占年
兔園授簡誰能賦且泛迴風剡曲船
秋夜感
亂松深處一燈青絡緯空階響漸停永夜寒聲風獵獵
半江秋影月亭亭關河水赤途猶梗海國雲連鬢易星
天地深恩叨俯仰滯留深愧北山靈
除夕
歲局周星感舊枰木爐圍守夜三更亦知送臘迎正地
未盡懷家戀闕情薄伐幾人還上策下坡明日是初程
擁毺假寐寒光小江雨隣燈爆竹聲
此景
午飽江風抱樹眠如晴如雨峭寒天青烟直下取魚鳥
白浪横過沽酒船忘我身輕遊蝶外上心春急落花前
汀沙盡日鷗羣怪叨住人間是一年
初秋
忙盡乾坤一歲華石榴今子菊將花秋江合作鷗羣地
社日空辭燕子家力薄壯心慵看劍野清邊堠重聞笳
廣庭四壁蛩聲冷碧落高低到雁斜
再起感懷
重是雲居欠穩眠蛻殘凡骨未能仙西南文字江山債
老大風塵犬馬年絶域孤屯銅柱外荒祠古栢錦官前
出門二表肝腸在刻鵠功疎一惘然
右埡寫懷
露宿官山月轉晴山埡老淚寄蒼生檄書夜下秋前捷
野哭時懸枕上聲墟落鳶鴉荒骨亂石田狐鼠晚蒿平
經心門井溪來血流入瞿塘水尚腥
得漢城
天然樓堞護雲低萬壁丹青眼近迷兩漢英雄傷舊事
二巴晴雨問前溪入關有約今誰定與仲徒多鳥自啼
羣榖病餘曾漫夢裹屍瀕老託征西
木門歎
木門戎馬又風沙羽檄秋清轉亂麻白日溪橋餘虎迹
青烟蘿屋幾人家區忙頗恨老相逐運劫空驚生有涯
好是無心雲共宿忽隨江月上歸槎
早春
泰運輸迴屬化工青郊迎氣走村童雪花江上猶含北
風信梅邊已向東勞酒預占年事外暢懷新識鳥聲中
頭顱記取芒神道一任春來我亦翁
再和前韻
細柳新蒲綠映溪釣舟閒與鷺羣棲覓來野火晚煨蕷
踏碎山雲春拾藜流水不緣催老去飢烏似欲向人啼
石牀對月清難夢起步星河又轉西
三遊洞
下蟠蒼壁上丹丘寒薄春衫汗水流老脚徧行剛一到
昔賢重此巳三遊洞深雪乳垂厓滑徑轉藤花覆竹幽
却憶東坡貴陽寺乾坤雙巧未相求
北巖寺
兩川搖扤尚遲敉耳落邊聲結素愁草閱陣旗江郭靖
雲移仙盖野堂幽時危拊髀思屠狗日短歸心寄飼牛
忝竊三朝今老憊驅馳何計足消憂
到芋原志喜
眼前三日是回程萬死天容脫此生官燭對牀翻老淚
城笳落耳誤邊聲峽江今度風波隔驛使初傳猿鳥驚
臥病老臣無氣力勉义雙手賀昇平
風木為康子肅題
遼鶴斷歸期攤書懶拄頰山月冷不眠雨聲戰寒葉
閨懷
雁盡值無書懸神得先曉起步薝蔔花並夢枝間鳥
宫詞
雞聲素月涼閒庭引秋扇脉脉明鏡前君心如妾面
秋齋為周彦通題
暑伏涼又生蟲吟葉已故壯日苦不常翻書落寒蠧
天空絶度鳥西崦日斜夕簷虛海月孤門外江寒碧
題畫
獨屋芝草香蘅門落松子輕舟泛芙蓉明月在秋水
孫痴寫雪梅鵲兔
隂風生峭寒晴江帶冥漠山鳥寂無聲天花住還落
見梅
病久更清癖江寒猶短槎竹間明數點春是野人家
照水梅
月斜窺素影江碧湛幽香裹醉鮫綃薄江妃出懶妝
岳陽有懷
岳陽南去是長沙驛畔行吟日未斜昔時蘭蕙今何處
滿地春風野草花
山家
江上晴烟鎖翠林苔痕滿地落花深柴門候久無人見
坐對前山理素琴
看梅偶成
消息東風兩月前西湖索莫老逋仙雪篷昨夜還扶醉
移近梅花一處眠
東園襍興
水綠山青更鳥啼草堂渾似浣花溪西林幾日無人到
穉笋新生與竹齊
木蘭漁隱
綸竿烟水十年前風韻猶存骨已仙愁看木蘭溪上月
夜深還照木蘭船
夢老母
孤燭長幃夢轉真冷烟殘月重心神寒門委地誰芳草
又作東風一度春
嗅梅
睡起同雲覆近村北風霏雪晝黃昏石林知得梅開未
小立微香過水門
題畫
獨木寒泉半已秋蘋風一縷度漁謳野舟天末無人受
占斷沙邊幾點鷗
題朱淑貞像
花蘂開殘小院秋鑑湖春色水東流垂楊送盡鶯鶯老
不得同依燕子樓
題楊孔昭小景用韻
老懶無羈生意涼全家十口只漁航水清沙白魚蝦少
昨夜月明天雨霜
題畫
江上青山伴醉眠山風吹散一江烟白頭浪靜蒹葭短
三四飛鷗亂酒船
又
小西湖頭步清樾一窩僅補林巒闕獨倚紗忩日又斜
自了殘經送秋月
寒泉為黃庭守作
金削峰高放暮晴即無塵事耳偏清蒼松短壑秋如洗
倒踏山橋聽水聲
宫詞
曉星殘月舊相知下直西宫睡起遲簾外風情看得見
一雙春鳥在花枝
題畫
人境從偏未隔塵谿堂小結自藏身閒雲野鶴傳來信
如許青山欲托隣
石倉歴代詩選卷四百十五
