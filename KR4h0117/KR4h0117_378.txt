石倉歴代詩選卷三百七十八
明曹學佺編
明詩次集十二
韓宜可
馮虚子歌
馮虚子清且脩藐觀萬物如浮漚金莖一柱出天表青
田孤鶴横高秋大鵬摶風九萬里下視塵寰渺煙水蜃
樓縹緲危接天夜半月明常獨倚四方上下隨所之茫
茫積氣將焉依居無室廬轍無迹鼇背豈有三山為空
中雞犬劉安宅我亦因之寄遐適飛光浩浩不少留回
首人間非宿昔列子禦風己千載莊生化蝶今安在水
中漉月亦好竒管裏窺天竟無底太虚太虚問不譍銀
河耿耿凝寒冰丹臺紫府不可登願歸大化何由馮
題江南秋晩圖
錢塘江頭潮汛來我時放棹胸次開西風蕭蕭木葉脫
夕陽漸低沙鳥迥劃然一嘯海天碧吳越西山雲盡白
圖中風景偶相同嗟我胡為久行役
題蓬萊深處
聞道蓬萊别有春五雲深處隔凡塵松迷鶴逕渾無路
花暗簫聲不見人滄海日華翻貝闕三山霞氣逐飈輪
劉郎自是神仙侣何用天台更問津
送王格心考滿
冠蓋紛紛曉出城城頭送别若為情青雲莫謂歸年少
白石從來締舊盟芳草東風沙上馬碧山遲日柳邊鶯
子今休恨先華髮千載猶聞丙少卿
酒船圖
春波橋頭水半竿畫船如馬觸狂瀾平生常恨江湖小
醉卧不知天地寬隔岸好山青隠隠環洲芳樹綠漫漫
懸知賀監歸來日一曲晴光五月寒
五華山圖
五華之山山上頭俯視江東如浮漚豈無四萬八千丈
亦有五城十二樓翠蕖影落中天曉玉柱光含大地秋
何日相從陪杖屨西風林下一長謳
小景
春色來何處桃花路欲迷為言垂釣者中有武陵溪
題畫
西風洞庭波落日蒼梧野挈兹瑶芳枝將以遺行者
畫梅
湖西開徧梅千樹正在東風十日前月落參横誰是伴
數聲孤鶴呌清妍
題畫
山上白雲如水流隔溪紅葉蚤知秋幾年不復南柯夢
獨坐西風看白鷗
附胡粹中(名由以字行巳下俱山陰人)
古意
四時既平分二氣亦均施草木悦春暉霜露忽凋瘁舒
慘貴適宜好惡初不計恩多易生怨威䙝忘敬畏治世
以大德小惠匪所貴賢哉諸葛公斯言深有味
詠懷
惠風扇微和天宇亦澄霽欣欣草木榮歴歴江山麗開
渠泉脉動入澗水聲細交交飛桑扈角角聞雊雉閒居
讀古書俛仰唐虞際聖賢吾所師其人惜巳逝
又
君子居高位小人閒草野借問古來人誰為百歲者為
樂當及時芳春足游冶一生如夢寐萬事盡虚假憂來
對明鏡淸淚數行灑獨有七絃琴情性可陶寫
題青山白雲圖
青山之中有白雲古今能畫者數君南宫房山去已久
高步獨數朱山人山人于畫但適意閒中翰墨恣游戲
下筆江山千萬重妙入天機奪元氣昨日王家飲酒醒
寫出會稽山隂之蘭亭尖峰削圭插天出長松偃蓋垂
雲青想當暮春三月初天氣清明景物舒流觴曲水發
高詠一代名士今何如凉煙夕草總陳迹留得斯文數
行墨魯魚亥豕何其多一片誰存晉朝石右軍孫子復
才賢宦遊萬里西南天石田茆屋春雨裏落花啼鳥東
風前我亦越王臺下客脱冠偶此西夷謫雲門古寺若
耶溪老眼畫中看歴歴何時與爾得歸田南湖北宅居
相連不惜東山謝公屐且迴雪夜子猷船
發松林驛
晨發松林驛蒼蒼百里深日高猶暝色風静自韶音幽
鳥向人語流泉清我心何因素軒下一聽老龍吟
九日泊舟潯陽
去年重九日為客孟嘗門對菊動清酌吟詩開素軒流
光空自惜别意與誰論倚棹潯陽郭黯然消旅魂
夢遊昆陽海口
碧鷄山下路清夢記曾遊怪石行驚馬輕風穩送舟轅
門叨下客行縣有諸侯萬里遥相望聊登江上樓
李得全家賞薔薇
不喜尋花柳生憎泥酒杯因君以文會老我亦能來未
數金錢菊休誇蠟瓣梅東山不到久幾度為誰開
謝惠酒
美醪能遠致塵抱豁然開起向窗前坐風從竹下來莫
思身外事且進手中杯飲罷復高卧冥心若死灰
次韻
静觀天地情浩劫運元精雷動蟄蟲起雨餘新水生老
懷寬仗酒午夢短聞鶯身外元無物浮名真可輕
又
昨夜霜初重他方葉又黃蛩聲悲月冷客意怯風凉孤
嶼漁村外荒郵野戌傍因思舊遊處魚稻滿江鄉
次韻晩入五華寺
向曉尋幽寺明霞飛遠林四山新雨歇一逕綠苔深松
老齊僧臘泉鳴和梵音階前兩馴鹿去住識禪心
挽光古逯先生
獨騎玄鶴上丹丘為記鈞天白玉樓詩板刊成應自校
草書零落有誰收可能覓酒府中去無復携笻寺裏遊
欲寄東風一行淚蜀江那肯向西流
挽鑑機先和尚
曾將一葦渡瀛洲信脚中原萬里遊日出扶桑極東處
雲歸滇海最西頭經留髹几香猶灺棋歛紋楸子未收
老我飄蓬江漢上幾回中夜惜湯休
春暮
老眼看春得幾時少陵從此典朝衣煙籠芳苑迷蝴蝶
月落空山呌子規鄉國音書秋水闊江湖親識曉星稀
沙邊白鳥能相近應為年來已息機
次韻
暖風晴日正春和老眼看花感興多久悟宦情如蝶夢
已將心事付鷗波窗開野水新栽柳身着宫衣舊賜羅
誰似山公習池上春遊日日候鳴珂
次韻坐法正寺
野殿深沈生夏凉博山一炷水沈香素琴彈徹梅花引
山自蒼蒼水自長
楊彛(字宗彛)
與友人同飲山閣
浮雲有聚散山色無古今牀頭黃金不足貴惟有管鮑
情何深與君久相别相見還復離鴻鵠肆遠志燕雀焉
能知君不見白髮難再黑水清終可渾向來朋舊半存
沒只今世態徒紛紜君當高歌我起舞直須醉倒花前
樽
寄桂宗敬
每見臨安客渾無故舊書客情多易老鄉夢豈全疎夜
月鸞飛遠邊雲雁過初陶然樽酒外幽趣問何如
次松雨平先生韻
露下梧桐客夢醒夢中猶記在滇城尋山翫水連三月
聽雨吟風過二更斑白近來添老態文章千古總虚名
何時更剪西風燭重把新詩與細評
謝惠華陽巾
仙人贈我華陽巾鶴髮輕籠雪色新行近花間添老態
照來鏡裏覺精神寧論錦里誇烏角絶勝柴桑岸白綸
安得畫工圖小像水邊林下乞閒身
謝斗南禪師惠竹杖
扶桑禪子下蓬萊携得仙人竹杖來瘦節只疑同鶴骨
虚心猶恐是龍胎衰年正藉扶持力異日須知變化材
不怕石頭溪路滑月明隨意步蒼苔
南城偶題
城南好山何太幽人家對門溪水流春禽啼樹野花落
雪瀑掛崖嵐翠浮長鋤自可斸靈藥短笻何必尋丹丘
一聲清嘯暮天碧松頂月明人倚樓
劉公柳溪詩
公庭晏坐無俗情楊柳蔭門春水生綠隂滿地惜春晚
飛絮撲簾疑雪聲解鞍樹下看洗馬流杯石上聽啼鶯
當今論治用材傑歸來未許陶淵明
寄鄭氏養拙齋
貴竹城中養拙齋開窗樹色映丹崖常時有約論幽事
幾歲無書慰老懷身逐暝雲登蜀道夢隨寒雨落秦淮
英才况出功臣裔早晩除書下玉階
送人還鄉
五十離鄉七十歸居民城郭是耶非青山依舊吾廬遶
白髮應憐故友稀隣舍定携新醖酒兒童不識舊戎衣
到家若有相思字為寄明年春雁飛
蚤起
一聲殘角數聲雞南斗高懸北斗低多少行人度關去
東方曙色尚凄迷
朱綝(字士林)
雜詩
天寒苦日短白露變為霜行行出門去周道悠且長衰
草被荒郊隂雲翳重岡俯觀溪流涸仰視鴻雁翔豈不
懷所思慷慨熱中腸乃知四時間代謝本尋常
題黃花驛觀湘亭
湘水清可觀新亭翼弘敞面江瞰空闊據地得高爽遠
樹雜煙靄斷厓連篠蕩雁影堕微茫漁歌答清響三閭
不可弔蘭佩空想像二女時出遊翠蓋移惚恍繄予頗
好古到處寄幽賞佇目更如何澄波滌塵鞅
拳毛騧歌次王汝玉韻
李唐天廐拳毛騧蹙踏倒影凌飛霞侯家神駿豈遺種
徧身細纈旋螺花端陽射柳轅門道紫燕身輕拂柔草
鏤膺虎韔錦障泥響馬羣中看表表得雋歸來紅日西
汗溝珠血濡霜蹄解鞍滚罷起噴振奚奴牽入垂楊堤
南陌觀花宜按轡戲共王孫簇芳騎烏衣朱雀足追遊
自古金陵說佳麗皇風萬里清關河尚方兵仗繡不磨
騧兮騧兮免負戈日日朝天鳴貝珂
月下獨步有感
白月在青天照見地上影城荒鼔角悲露重衣裳冷草
砌蛩亂呼松巢鶴頻警徘徊復彷徨發我心内省
出鬼門關
北流仍在望喜出鬼門關自幸身無恙從教鬢已斑昔
人多不返今我獨生還回首瓊山縣昏昏瘴霧間
寄伯禮兄長
春來見綠樹日夜憶連枝夢斷一千里愁連十二時鶺
鴒飛雨急鴻雁入雲遲無奈音書絶其如鼓角悲
夜坐有感
夜分燈燼漏聲遲掩卷茫然太不支三月鶯花春去後
半窗風雨客愁時相如未遂題橋志季子空持刺股錐
辛苦人生成底事姓名留得世間知
過洛社留寄李耕隱
故人近住林之東相望草堂雲氣中舊時松竹想無恙
暇日琴樽誰與同作賦應能繼潘岳隱耕元不讓龐公
過門不入因何事兩鬢塵埃愧轉蓬
題淘金驛丞謝子良清隱書房
驛官近日逢迎少清隱何妨結草堂門對好山蒼霧濕
窗連脩竹翠雲凉侍童解誦閒居賦過客求書急就章
愧我驅馳塵滿面濯纓為爾詠滄浪
雨中過韶州
船下韶瀧日欲晡四山雲起景糢糊沙鷗衝雨頻來去
汀樹迷煙半有無作客又驚三月暮思家其奈一身孤
愁懷浩浩渾如醉獨倚篷窗聽鷓鴣
題趙師吉梅林生卷
金華山人有梅癖託物自號梅林生欲喚師雄談醉夢
恨無和靖結詩盟筆端幻出先春意胸次包含太古情
我亦從來松竹操願言與子保幽貞
竹枝歌送蕭月潭
子期逝矣誰知音堪輿茫茫勞我心石壇後夜好明月
憶爾琴中飛佩吟
題淘金驛
淘金驛前春色多紅桃綠柳映清波江南獨客悲時序
奈此東風淡蕩何
過君山
昔人曾與白雲遊我欲登臨一寫憂風滿征帆停不得
煙波回首思悠悠
題五羊驛
尉陀歸漢憶當時千古猶誇陸賈辭今日蠻夷俱向化
我來無語獨題詩
過廬山
廬山萬丈倚青冥翠壑丹崖列畫屏不得維舟恣遊覽
紅塵滿面愧山靈
曾烜(字日章)
賦旭庵
晨光散餘靄大明麗東方伊人慎修為從容整冠裳四
簷萃虚白開卷思遑遑寸隂惜輕逝宴安當預防天君
貴操存待旦知自強矯首對初暉盎然樂無央孰云虎
臣裔踐迹能升堂勖哉勿異途黽勉趍周行
答朱文粲
南風送好音珍重比南金寂寞經年别凄凉萬里心敝
裘仍戀體華髮已盈簪誰識鄉關念時時動起吟
搗衣曲
搗衣復搗衣空閨月冷風凄凄風前高下聲零亂客中
聽得偏腸斷斷腸應折大刀頭破鏡上天過一秋更深
力盡聞私語夫戌邊城幾寒暑新衣歲歲寄征人寄到
邊城衣不新客行雖遠有歸日久戌何時見家室願令
今古無别離夫耕婦織常相隨
老龍引子歸潮圖
海門秋氣横江來怒濤殷地如奔雷蒼龍教子習潮勢
排風噴雪煙雲開憶昔深潭事冲舉直上穹霄輕一羽
曾嘘數滴翻瓢漿散作九州三日雨只今回顧忍潛蹤
引子不敢施神通却愁幼小易飄忽一瞬萬里天無功
我聞靈物多竒異潛飛大小皆隨意畫師恐是張僧繇
寫向生綃若真致龍今育子猶世人古來有欲皆可馴
何當重起豢龍氏愛養留作商岩臣
秋夜偶成
隴上俄聞梁父吟異鄉情緒獨難禁寸錐未脱囊中穎
斷木誰修㸑下琴夜雨驚殘歸國夢秋風催動搗衣砧
欲憑樽酒忘羇恨酒後那知恨轉深
贈雲教授
誰傳禮樂繼前王庠序昭回草木香漢道欲昌書再挾
秦灰未冷德先凉千年廟貎乾坤大萬古人倫日月長
共喜臯比開講席佇看池上集鸞凰
贈日本僧演此宗
達磨居嵩九載期此宗寂寂有誰知生從日本精三藏
老向雲南禮六時香滿墨池臨舊帖花明春塢詠新詩
别來應有驚人句好寄東風慰所思
舟至辰陵磯與楚百戶等言别
江到荆湘兩派分客情無奈况離羣爾從三峽迎春水
我過重湖望楚雲白帝至今啼蜀魄蒼梧何處弔湘君
孤舟夜向巴陵泊一曲商歌不忍聞
寄友人
與君離闊十年餘兩過江濱候起居咫尺猶如千里别
飄零不寄一行書何時夏口同傾蓋此日黃門好曳裾
若問故人何似者髩絲今已不勝梳
秋夜
何處偏能斷客腸西風吹雨到池塘都將萬疊青山恨
散作離愁一夜長
題倪雲林畫
梁鴻溪上草堂幽紅葉黃花幾度秋回首雲林人不見
西風落日思悠悠
石倉歴代詩選卷三百七十八
