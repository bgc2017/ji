石倉歴代詩選卷一百四十三
明曹學佺編
宋詩二十
鄭俠
贈雲門居士
雲門山口雲徘徊居士道與山崔嵬清時肥遯古亦有
驚猿怨鶴今誰偕居士高卧白雲堆山門時為猿鶴開
溪花野草自春色雲芝石笋寧須栽軟蒸抱石傾新醅
麋鹿慣我還無猜寧知玉署思賢切御手調羹待客來
江亭與程瞿二君邂逅小飲太守送酒因成
蒼翠擎天江上山淙琤瀉玉亭前水邂逅相逢坐上人
傾蓋論心何俊偉凉風颯颯來几筵似與清談相表裏
程瞿軒軒古遺義憫我羈窮見辭氣以為此時無一杯
直恐江山解相鄙旋呼奴僮滌鐺勺雅興悠悠殊未已
逡巡長呵下雲際傳以報謁迂千騎薄聞江滸清飲歡
歸去瓊漿遽來賜大哉何公古循吏易俗移風有深致
人之所背公所趨敦薄醇醨為己事連英二城接疆理
舊績新庸滿人耳道塗賡載盡歡謠冠佩清言有餘美
紀連守植道傍木
道傍木夾道參參如合屋種之毫末成合抱太守慈仁
輔生育古來善政蓋有數道路開通亦其目何為左右
夾萬柯化此長龍被崖谷由吾太守愛民深憂兹嶺外
炎暑酷黃茅鬱蒸之烈氣重嵐固結之濃毒不得清陰
縈且紆何處憩息而躑躅令如源泉下斯行長原太山
秀可掬後人愛惜勿翦拜膏雨每過添新綠
示廬山寺老勝師
離鄉十九年日有如年久歸來山水亦依然人物存亡
半非舊廬阜之前我舅宅此寺如我東西家每來舅家
必到此粤自齒稚今疎牙庾嶺閩山四千里青衫謫逐
自我始築臺東望幾悽凉親故滿前争不喜林下相逢
真實人執手忘言行處親還家一百二十日五回松下
問禪因師住無住我非動來不須迎去不送大千沙界等
閒看尋常只把毫端弄
苞苴行
苞苴來苞苴去封書裹信不得住君不見箕山之下有
仁人室不杯器以手捧水不願風瓢掛高樹
和孟堅二月晦同出城
城中未免悶出郭喜還生濃淡山原氣高低溪澗聲鳴
棋振幽谷把酒聽流鶯疎曠還隨分何須學步兵
和叔粲滄浪亭
高亭殖殖水泠泠笑指鷗鳧坐晩汀遠不聞聲千櫓去
矯如争秀數峯青煙雲窗牖紛紛雨露月蒹葭點點星
最好歸輿擁雙璧笙歌燈火照仙屏
題仁王寺横山樓
案俯横山跨海來拂雲高閣為誰開荒谿古木閒猿洞
明月白沙空釣臺曉日東峯龍夭矯秋風西峽鳳徘徊
居然静卧江南岸天塹波濤亦壯哉
次張子京遊天王湖作
湖上遲遲不忍還談玄清徹幾重關旋嵐野馬皆歸净
逝鳥潛魚各自閒墜果露巢秋後樹淡煙斜日晩來山
吟情到此何終極注目紅雲紫霧間
同子忠上西樓
偶因送客上西樓共愛佳城枕海陬雁翅人家千巷陌
犬牙商舶數汀洲風吹細雨兼秋淨雲漏疎星帶水流
獨有單親頭早白迢迢東望不勝愁
次張漢公言懷
人間擾擾竟何營只為蠅頭利與名千里瘴鄉吾逐客
一簞窮巷子書生文章相誤終須别寵辱無關自不驚
贏得白頭閒處坐一竿風月有誰争
幽居
蕭條深巷寄門牆城郭村居事異常石展地衣三藥徑
錦圍天柱十花檣幽禽隔樹鈎膠語異草搖風合和香
不覺冬歸與春到但知無事日偏長
次韻清溪樊主簿
欲致皇恩浹羽鱗天涯地角盡如春當年欵欵曾忘死
今日區區肯患貧正以庭闈安梓里誰知魂夢達楓宸
海邦一見如疇昔心膂相知亦宿因
次韻余純臣通判球琅軒
聳翠凌空不少盤回環使宅對千巒高華誰為球琅闢
勁節相憐霜雪寒引得鳳來緣有實化為龍去始堪看
桐廬寂寞煙雲暝惆悵無人近釣竿
示潮州妹子
八人兄弟三人在獨立他州信汝賢直使無情如槁木
忍看垂淚念南遷從今依舊歌泉水何物偏宜寄謫仙
美酒年年須百甕好從南海便乘船
附王安國詩
平居
絺綌散薰風平居觸事慵古今饒得失義命孰違從水
鳥迎秋舫山花映夕舂故鄉圖畫見生死愧塵容
池上春日
一池春水綠于苔水上花枝間竹開芳草有時依舊長
文禽無事等閒來年顔近老空多感風雅含情愧不才
獨有前人脩禊在荒亭終日此徘徊
春陰
似雨非晴意思深宿酲牽率卧春陰苦憐燕子寒相並
生怕棃花晩不禁薄薄簾帷欺欲透遙遙歌管壓來沈
北園南陌狂無數祗有芳菲會此心
假寐
計較平生分閉關偶然容得近人寰春風池沼魚兒戲
暮雨樓臺燕子閒假寐塵侵黃卷上行吟花墜綠苔間
了無一事撩方寸自是頽齡合鬢斑
苦熱
出門無路避飛沙長夏那堪暑氣加永晝火雲空爍石
華堂冰水未沈瓜月明葱嶺千秋雪風静天河八月槎
終借羽翰乘興往煩冤誰此戀生涯
繚垣
繚垣烏鵲近人飛簾外曈曈日上遲檜作寒聲風過夜
梅含春意雪殘時古今無物為真樂出處何心更詭隨
寄語年華聊一笑未應長負醉鄉期
遊廬山宿棲賢寺
古屋蕭蕭卧不周披裘起坐興綢繆千山月午乾坤晝
一壑泉鳴風雨秋跡入塵中慚有累心期物外欲何求
明朝松路須惆悵忍更無詩向此求
杭州呈勝之
遊觀須知此地佳紛紛人物敵京華林巒臘雪千家水
城郭春風二月花彩舫笙歌吹落日畫樓燈燭映殘霞
如君援筆宜摹寫付與塵埃北客誇
金明池
霓旌遠遠拂樓船滿地春風錦繡筵三島路深浮閬苑
九霞觴滿奏鈞天仗歸金闕浮雲外人望池臺落日邊
最引平生江海趣波瀾一段草如煙
贈三靈程道人
三靈山下新安水瀟灑人間畫不如收得市朝忙日月
歸來田里老樵漁君能知命忘機久我愧干時觸事疎
從此卜鄰同笑傲何須強著解嘲書
和魏道輔雨中見示
移病憛憛久雨中鳴騶時聽六街東忽吟佳客詩消暑
遠勝前人檄愈風海運我殊慚斥鷃陸沈君合伴翔鴻
更酬珠玉思談笑褁飯何須厭屢空
雨意
柱礎霑濡雨意成翾翾鳥雀隔簾鳴侵尋爽氣來欹枕
想像滄波去濯纓己識古今無得喪祗須彼我不將迎
囅然一笑呼歸騎聊更飛毫戲友生
黃梅花
庾嶺開時媚雪霜梁園春色占中央未容鶯過毛無類
己覺蜂歸蠟有香弄月似浮金屑水飄風如舞麴塵場
何人剰著栽培力太液池邊想菊裳
送李子儀知明州
兒童劇戲甬東天一别侵尋二十年海岸樓臺青嶂外
人家簫鼓白鷗邊哀容愁問州民事勝槩欣逢太守賢
為我剰題瀟灑句遙聞鳳沼待詩仙
石倉歴代詩選卷一百四十三
