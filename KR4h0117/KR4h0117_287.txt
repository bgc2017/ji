石倉歴代詩選卷二百八十七
眀曹學佺編
眀詩初集七
袁凱
雨雪
雨雪雨雪淒風如刀我行中野而無縕袍我寒我飢誰
復我知四無人聲但聞熊羆羆欲攫我熊欲奪我我身
煢煢進退不可進固難矣退亦安止還望舊鄉遠隔江
海江波湯湯海波洋洋我思我鄉死也可忘
自揚子舍舟步入常熟縣
水行巳兼旬舟楫苦馳逐晨昏侣鮫鱷出入同雁鶩黑
風無終竟白浪仍反覆鏗鍧絶天樞漰湃折地軸旋淵
屢傾墜利石時抵觸淪喪固非遠哀籲寧辭黷皇天實
隂隲茲辰遂平陸神魂息漂蕩手足散頑木徒侣紛來
慶酒胾及奴僕况茲春氣和百草回新綠山桃亦多花
委蛇自相屬枌榆巳在邇曠隔無再宿從茲謝奔走且
飯東臯粟
書北山精舍壁
夙昔慕幽曠中年值奔走及茲始知返顧巳成皓首茲
為山水選風氣固深厚崒嵂皆巘崿綿邈盡林薮清泉
瀉幽磴白雪被層阜既多緇素流况有耕釣叟初心巳
云恊雅言得兼受始來疎梅堕復此山櫻剖庶幾去日
遲誰謂行當久揮手謝朋侣吾將寄衰朽
久旱雨後行園
旱雲不可沮丘園生意窮旨蓄巳無遺何以御吾冬昊
天無終極玄化沛神功密雲興四郊飛雨蔽遥空涸池
既堪蕩長溝復淙潨衰茄盡回紫棃實高垂虹堤柳更
薄隂汀花還短叢荒隴愛登陟平林望青葱即此巳愉
悅固知慰疲農愧無詩人德何由歌屢豐
題東齋壁
林廬寄幽曠墟落但烟霏澤葵依廢井秋瓜生故籬左
右皆鹿場水鳥終夜飛我來歲云久似與世相違讀書
不聞道聊復自娱嬉濁酒雖不多酌之亦忘饑仲父雖
云仁樹塞猶見非小人固有分儉陋乃其宜原思坐鳴
琴允也百世師
茅宇
丘中有茅宇賤子所自治東西貯筐釡中堂誦書詩雞
豚各有家蒲荷亦有池農器更相貸種樹及時為朝出
在田中日暮還此歸鄰里相往來春醪亦共揮老夫年
既邁筋力固當衰厚祿非所慕好爵不願縻但願衡門
下長無寒與饑
懷廣西省朱郎中熙
洞庭秋色晏蒼梧雲氣深夫君萬里去山水迥沈沈竟
日臨浩渺連天逃﨑崟黿鼉遊近渚猨狖戲遥林荏苒
杜若香蕭條楓樹隂皇朝重茲土遠氓方致琛而我將
何念歲暮獨離心離心一何極日夕遲徽音衡陽雁不
到搔首更沈吟
公署夜坐
吏散車馬休月色東城上歛衣高堂坐重門靜無響文
奏屛在篋宋墨委虚幌簷影動參差霜影孤蕩瀁耳目
幸無役心意多遐想園廬日應敝蘿蔦春還長况茲綱
紀地王事方鞅掌安得春江棹東原歸偃仰
下直懷北山隐者
載筆侍雲陛向夕始餘閒撫彼清泠觴慰此憂戚顔出
軒月纔皓臨街露巳繁廣庭行且止修檻去復攀歸來
空房卧嚴城漏欲殘鴉鳴九井動劒佩亦珊珊將隨䕫
龍後祗肅謁重關緬懷息心侣遺世在雲山焉能從之
去逍遥巖桂間
京師歸别業
郊園草巳徧雜卉駐餘春遊絲牽木杪孤鶯鳴水賓羈
人懷舊居日夕自傷神遥遥千里途豈復念苦辛欣然
入場圃兒女各來親當軒釋負擔拂去衣裳塵老夫行
役久歸來志復伸陶潜愛清風張生思故蓴援筆為此
詩示我鄰里人
偕友人早出郊
離羣寡游豫得朋殊繾綣相將度春水散漫入芳甸班
荆烟乍歛摘花露猶泫林鶯坐未出沙鳥飛還見遥山
浮空翠晴雲曳輕練一聽野人言復起滄洲願
步出西郊
步出城西門春岸多流水&KR1523;&KR1523;沙雁去曳曳江雲起居
民亦何事南畆將耘耔提攜沙汀際吴語烟霧裏自予
離兵燹廿載勞轉徙歸來展遊眺泫然懷我里餘年幸
有待萑菅終可理
與倪元鎮飲得江上雨
霡霂飄無際凭欄千里隂芳田霑泥泥清波望沈沈楚
客帆巳重吴宫樹轉深歸鴻無肅羽别渚有哀吟君知
此時意寧識故園心
古意
翩翩為學士冠帶自成羣朝去暮來歸終歲常辛勤盈
盈發春葩煜煜競芳晨飄風儵然來零落成埃塵黃鵠
游四海日暮集崑崙願言息爾駕還居守蓬門
其二
蓐食出門去惨惨踐嚴霜問子將何之千里赴洛陽洛
陽有劇孟任俠世稱強我願從之遊氣勢相頡頏路逢
二三子被服儒衣裳少長各有禮講誦麋鹿場中心忽
愛慕與彼遂相忘
其三
白日生東海儵忽堕崦嵫皓月方滿盈斯湏亦已虧淮
隂有竒功赫赫在一時焉知束縳去還為兒女欺天道
每如此人事安足悲獨羨鴟夷子輕舟去江湄
其四
李斯遊洛陽名遂身亦危一人具五刑于古豈有之呼
兒語黃犬相顧涕交頥斯時夏黃公商山方採芝
銅雀妓
流塵拂還集粻糒儼然陳歌吹自朝暮君王寧復聞松
栢有時摧妾非百年人願為陵上土歲久得相親
淮安道中
花眀野館静樹暗流鶯語行雲千里來凌亂傷心緒傷
心復何事家在江南渚日暮莫回顧脉脉江南雨
池上
秋池行樂去池樹色巳暝露下夕衣涼月上風簾静饑
禽堕疎竹鳴蛩出深井夜久人事息蕭然諸念屏
席上懷吴善卿
荒城下餘照高樹留殘雨林静微花落梁空孤燕語美
人事征討日夕嚴虎旅接袂竟何由持杯望烟渚
詠池上芭蕉
亭亭虚心植冉冉繁隂布既掩猗蘭砌還覆莓苔路卷
舒今自知榮衰隨所寓默契方在茲臨軒挹清醑
柳堤
柔桑被晴莎密隂覆芳杜委蛇起沙際寂寞連水滸鷗
眠雨未歇鶯呌烟初曙還將竹竿去從爾釣春渚
送李高士歸荆州
南京高宴罷西土遂言歸江路猶殘雨荆門正落暉蓬
生仲蔚宅秋入老萊衣眀日思君處蕭條鴻雁飛
馬氏西園宴别吴進士善卿
竹隂連水屋荷氣集池臺南國佳人在西園高宴開好
風因樹起新月度河來别後江潭上離腸日九迴
客中除夜
今夕為何夕他鄉說故鄊看人兒女大為客歲年長戎
馬無休歇關山正渺茫一杯竹葉酒未敵淚千行
泗洲書懷
白髮三吴客清秋泗水邊宦途隨野馬歸夢逐風鳶酒
盡尋僧舍書來問客船淮南與淮北漂泊過年年
自京師歸别墅
春園含薄霧野水散輕隂落絮隨風遠啼鶯坐樹深旅
懷方自遣幽意待人吟獨少揚雄客時時載酒尋
送張七西上
楚客舟航小吴門雨雪繁兵戈方浩蕩江海失攀援濁
酒非能醉深交不易言眀朝空寂寞獨憶故人園
遠客
野客頻經雨深林獨閉門故人俱落魄稚子共朝昏城
郭無歸路江湖有斷魂夜寒燈熖短嗚咽對殘樽
賦陶與權雲所
斯人肥遯士高卧亦無心野樹留餘潤春花覆遠隂近
牀衣欲冷拂石坐還深為問陶弘景何如隴上吟
春園
春園江水上江霧日昏昏沙暖常垂釣花深不閉門小
童鋤隴麥野客共盤飱衰老仍躭酒經年懶出門
登浦上閣
高閣春波上登臨獨愴然故鄉從此去久客未言還花
好誰家屋帆輕異郡船朝來有微雨應灑郭西田
寓所寄何彦明
門倚秋沙白窗含野樹黃稍能親雁鶩巳覺遠豺狼舊
髮從渠短新詩頗自長何郎最知我酒熟定能將
遊會稽山
山實揚州鎮人逾浙水來禹功懸白日秦刻卧蒼苔龍
起梅梁去神遊石洞開眀朝有餘興更上越王臺
江口有懷野人錢衮
處處無歸路悠悠且逝波渚花風外少江樹雨中多吹
笛蛟龍聽開窗鸛鶴過高人春渚畔頭白共蹉跎
楊白花
楊白花飛入深宫裏宛轉房櫳間誰能復禁爾胡為高
飛渡江水江水在天涯楊花去不歸安得楊花作楊樹
種向深宫飛不去
聞笛
花發吴松江上村隔花吹笛正黃昏風塵遠道歸何日
燈火高楼合斷魂夜静幾家無别淚雨聲終日過閒門
天邊楊柳今無數短葉長條非故園
望南村
南村烟樹接蒹葭白鷺翩翩滿白沙此地遂成茅屋計
何人更識老夫家即從斷隴行分竹便接平臯樹雜花
戎馬紛紛終未已託身無計獨長嗟
池上書懷
野水寒冰上曲池薄雲斜日下疎籬黃蒿處處迷歸路
滄海年年少故知北望朝廷非昔日東來兒女更依誰
老年拄杖渾無力兀坐長吟不救飢
京師歸至丹陽逢侯生大醉
白下西風吹夜涼五湖秋草動微霜千家砧杵初淩亂
獨客關山正渺茫歸去定應殘臘盡飄零猶幸此身強
丹陽郭裏盈樽酒且為侯芭發醉狂
賦黃漁村
澤國西風霜樹多蕭條茅屋倚江波家人酒饌兼蝦菜
野老衣裳雜芰荷東海任公時問信滄浪孺子自成歌
白鷗亦有忘機意清影相看奈爾何
舟次上海縣
海上驚風唳鶴稀千村霜雪自霏霏清砧自是逢秋起
白骨何由遠道歸草木不生離亂地江山終屬帝王畿
自憐此日身將老况復中宵淚滿衣
海上書懷
十年不見鸛鵝軍千里猶殘大彘羣涕淚每從天際落
檄書誰道日邊聞荆蠻戰克心猶忍淮寇平來地巳分
莫怪腐儒東海上時時哀怨動秋雲
寓所
草閣閒庭春水邊雨蒲風柳自紛然鄰翁對客還争席
水鳥依人欲上船西北朝廷無使節東南城郭有烽烟
老夫避地非游說正少蘇家二頃田
久雨後寓所
荒村處處聞流水草閣時時自掩扉庭樹葉深沙鳥隐
紫藤花退蜜蜂稀巳將書劔消長夏更有漁舟送落暉
天意未教戎馬息老夫漂泊敢言歸
登愍忠閣
唐家高閣古城隈遠客登臨宿霧開諸帝園陵俱寂寞
三韓魂魄尚歸來西山雲氣空中度東海潮音地底迴
聞說關河有戎馬故園南望思悲哉
白燕
故國飄零事已非舊時王謝見應稀月眀湘水初無影
雪滿梁園尚未歸柳絮池塘香入夢梨花庭院冷侵衣
趙家姊妹多相忌莫向昭陽殿裏飛
寄家書
白髮時時異青山處處同人行千里外書到五湖東
新柳
淺色初含雨輕隂未過池黃昏畫楼畔最是斷腸時
馬益之邀陳子山應奉秦景容縣尹江上看花
二公作竹枝歌余亦作
松江水碧碧如天水上行人坐畫船記得吴兒竹枝調
為君高唱百花前
送鄭老歸襄陽二首
春風回首古檀溪老子茅茨漢水西鳳凰臺上還相憶
烟浪無窮碧樹低
我愛㐮陽老鄭虔高楼吹笛動秋烟他時若有平安信
即寄江東估客船
南京口號
放牛歸馬淨塵埃地北天南道路開火雞馴象時時貢
不數周家白雉來
淮西夜坐
瀟瀟風雨滿關河酒盡西楼聽雁過莫怪行人頭白盡
異鄉秋色不勝多
題龍江酒家
江上青帘映白沙壚頭美酒玉無瑕李白當年曾醉此
桃花落盡不思家
客中夜坐
落葉瀟瀟江水長故園歸路更微茫一聲新雁三更雨
何處行人不斷腸
石倉歷代詩選卷二百八十七
