石倉歷代詩選卷一百五十六
明曹學佺編
宋詩三十三
唐庚
白頭吟
秋風團扇情夜雨長門意高鳥既已逝潛魚自當棄賤
妾白頭吟知君懷異心秪知茂陵女不憶臨卭琹
五雜爼
五雜爼水中魚去復還天上鳬不獲已轅下駒
五雜爼名利地去復還塵埃轡不獲已貧而仕
客至
山頭竹萬箇風來玉相戞下有屋數間蕭然如佛刹門
無車馬喧徑幽芳草茁隔窗識君聲遽起投筆札黃雞
未啄黍環堵無可殺園蔬煮淡泊山泉啜甘滑何以樂
嘉賓春禽日嘲&KR1116;
圓蛤
黃犢鳴水中相顧皆愕然探之無所得有蛙僅如錢持
問旁舍翁云此號圓蛤夏潦漲溝渠喧呼自酬答卒然
聞其聲謂當可專車既見一拊掌寸莛量有餘物生元
氣中小大各異趣蛙質黃牛鳴持此欲誰附我居固已
陋爾鳴良太繁綿蠻囀黃鸝我今思故園
北歸至廣州寄惠州故人
歸心如躍馬奮迅不可駐别情如放猿已去猶返顧三
年孺子杜數借柱史書好在五噫者善保千金軀舊來
談天口老去盡地力萬里不相忘寄聲問眠食
結客少年場
結客何用少年場男兒尚氣須激昂朝從魯朱家暮過
秦武陽飲酒邯鄲市膝上横秋霜明年從軍入燉煌金
印紫綬煇路傍貧中知已慎勿忘
食笋行
半夜春山試雷雨驚起蟄龍初出土野人不惜蒼苔深
掘得嘉根自燒煑滿盤明玉遠飄香一筯鱸魚味差苦
竹齋食罷竹陰午竹裏行吟傲簪組君誇食肉君固卑
我誇食笋我亦癡阿蠻豐肌飛燕瘦意態雖異要皆竒
君不見天隨先生貧食杞關中客卿肥刺齒豐儉不齊
理或然彼此相忘聊爾耳
喜雨呈趙世澤
去年雨多憂水潦今年雨少憂枯槁都緣縣政失中和
水旱年年勤父老前時雲起雨欲落夜半風來還一掃
明朝引首望雲漢屋上晨暾仍杲杲賦輸百萬未破白
簿脚何緣得勾倒上書自劾欲歸去老婦挽衣傍奪槀
技窮往訢北山神是多霈然償所禱稻畦罷亞勢已活
竹裏蕭疎聲更好故應神意閔孤拙苟免歲中書下考
便安杵臼伺秋成雲子滿田行可𢷬
内前行
内前車馬撥不開文德殿前宣麻回紫薇侍郎拜右相
中使押赴文昌臺旄頭昨夜光照牗是夕收芒如秃帚
明日化為甘雨來宅家喚作調元手周公禮樂未要作
致身姚宋也不惡向來兩翁當國年民間斗米纔四錢
大熟行
去年大雪埋尺箠水北荔枝遭凍死共嗔北客帶寒來
我欲分䟽誰受理今年諸峒十分熟東江不下龍川米
南翁北客兩欣然孰與忍饑飡荔子
蜑兒歌
瀘南二子天一邊思之不見今三年阮咸已老得遥集
白髮自愧還欣然未看顱骨并頰顴啼中已有過秦篇
諸田何得賤庶孽會斬莊賈摧強燕
採藥行贈梅蟠
順途行歌醉者誰先生採藥山中歸昨日擕籃入山去
今日出山香滿路先生年來飯黃精俗眼但白髮但青
得失乘除適相補勿取讒人畀豺虎
循州雜詠
屏跡舍人巷灌園居士橋花開不旋踵草薙復齊腰蛤
笑明朝雨雞鳴闇夜潮未能全獨樂鄰里去招邀
已絶經年筆仍關盡日門身謀嗟翠羽人事歎榕根蔬
食風掀市樓居水破村嶺南霜甚薄何得鬢邊繁
飽食為茶地深耕覓酒杯翻泥逢暗笋汲井得飛梅湖
盡船頭轉山窮屐齒回田間良自苦清興亦悠哉
壯歲日千里晩途天一方花縵聊傲世白袷亦隨鄉團
扇侵時令方書遣晝長此間吾所樂便擬上林塘
為農沙子步附保水西鄉隠几江天遠開門佛土香時
情荒徑草埜色淡漁梁欲縱高秋目東偏作短墻
舊物杯中酒新詩海上翁百非無一是顯過豈微功引
水江分碧烹丹井為紅幽居亦多事度日不全空
覆載宜然等寒暄乃爾殊雪曾前歲有地過此邦無煮
海鯨鯢動烹山虎豹呼南來何所得詩語帶娵隅
九日懷舍弟
重陽陶令節單閼賈生年秋色蒼梧外衰顔紫菊前登
高知地盡引滿覺天旋去歲京城雨茱萸對惠連
人日
人日傷心極天時觸目新殘梅詩興晩細草夢魂春挑
菜年年俗飛蓬處處身蟇頤頻語及髣髴到東津
九日獨酌
登高無老伴引滿自高歌歡意天邊少重陽野外多黃
花空歲月白首尚關河他日龍山興吾今在網羅
十月復暄
誰會世間事即今冬後秋殘年仍御裌先日已重裘地
勢炎烟令天時北客愁此生槖籥内反復任吹咻
送客之五羊
不到番禺久繁雄良自如江山禹貢外城郭漢兵餘圓
折明珠浦旁行異域書五羊雖作樂䨇鯉未宜疎
春田謫居書事
四十緇成素清明綠勝紅形容千慮後門館一貧中白
日時時别青蕪處處同此生蜃舌裏啼鳥莫春風
遊廣州悟性寺寺有趙王臺蓋尉佗時所築有
井甘甚號達摩井云
﨑嶇走上方浩蕩取秋光臺上經樛女江天入夜郎華
夷憑檻遠興廢引杯長泉脉來何處中含定慧香
春歸
東風定何物所至輙蒼然卜市花間合孤城柳外圓禽
聲犯寒食江色帶新年無計驅愁得還推到酒邊
江漲
秋來雨似澆雨罷水如潮市改依高岸津喧救斷橋雲
陰哭鳩婦池溢走魚苗天意良難測前時旱欲焦
醉眠
山静似太古日長如小年餘花猶可醉好鳥不妨眠世
味門常掩時光枕已便夢中頻得句拈筆又忘籖
舟中
去楚及梅落過夔逢麥秋既非就國者伴作賈胡留心
力盤灘盡年光抛渡休移書故山友慎勿厭鋤䥳
雪意
睡眼拭朦朧開門雪正濃客來迷舊徑虎過識新蹤浦
遠渾無鶴林深只有松惜琹如不解酒興若為供
瀘人何邦直者為安溪把截將有功不賞反得
罪來惠州貧甚吾呼與飲為作此詩
楚人季布以勇顯魯國朱家用俠聞馳馬彎弓臣好武
吹毛洗垢吏深文王孫此日誰漂母卿子前時號冠軍
滿引一杯齊物論白衣蒼狗聽浮雲
舍弟既到有作
武陵倉卒記他時我獨南翔子北飛覻過幾多歸後事
相看仍是别時衣匪躬老矣惟心在便腹依然但髮稀
尚有苦吟三十載與君同飽蜀山薇
夜聞蜑戶叩船作長江礧欣然樂之殊覺有起
余之興因念涪上所作招漁父詞者非是更
作此詩反之示舍弟端孺
當年無奈氣狂何醉檄涪翁棄短蓑晩落炎州磨歲月
欲從諸蜑丐烟波與君共作長江礧况我能為南海歌
身世即今良可見不應老子尚婆娑
長沙竹笋聞於天下大者可十觔重食之甘甚
而不冰脾昔渡湘欲作詩未暇也今復過之
酬以此篇
地入長沙莫歎卑竹萌徑尺舊相知九重纔復金門籍
萬里先參玉版師契闊累年真負口徘徊彌月未妨脾
渭川風味那能對中有離騷九辯詞
閒居
木許幽人曉夢長朝朝親注佛前香有詩為愛袁家渴
無病緣抄陸氏方身離蜑中誰是我食除蜿外總隨鄉
白沙翠竹門前路疑出西郊向草堂
聞鄭二對吏五羊
舊友年來略散亡新收鄭子亦遑遑歲云暮矣無䨇雁
我所思兮在五羊獄吏事權先自貴書生蹤跡况能狂
風流人物今餘幾可忍羣兒復謗傷
西溪
西溪霜後更沉涵溪上愁人雪半簪市散争歸橋納納
櫓搖不進水潭潭利傾小海魚鹽集味入陀村酒茗甘
百里源流千里勢惠州城下有江南
憫雨
老楚能令畏壘豐此身翻累越人窮至今無奈曾孫稼
幾度虛占少女風兹事會須星有好他時曾厭雨其濛
山中頼有茱糧足不向諸侯托寓公
重陽後一日從無盡泛舟遊處士臺故詩人秦
龜從所居
皂河經雨少微沙船帖臺根日未斜三徑就荒悲白士
一樽相屬對黃花已將遠眺收平楚更遣清言到永嘉
要見仙翁頭似漆請看醉後落烏紗
既以前韻贈勉翁復懷庭玉因次韻
千金駿骨買虚名騏老通衢價未評逐去定知窮不死
向來元以句為生東風又見鶯朋友北信難憑雁弟兄
欲寄此懷惟有月天涯分與故人明
寓精道齋有感懷家山二首
論兵作賦兩怱怱人事光陰轉首空五夜夢飛山色裏
一年秋在雨聲中揚州騎鶴非無意上蔡牽黃信此窮
幸有林泉未歸去欲將清興問征鴻
悠悠功業老堪憐舊事誰憑可共論直欲酒中賒快樂
尚能花裏覓寒温詩書誤我成何事歲月侵人不見痕
汾水年年秋雁到庾郎何處不銷魂
贈瀘倅丘明善二首
吳頭楚尾秀山川一分才華占得全和氣暖敷冬有日
清風寒壓瘴無烟分麾共領南門鑰簪筆終歸比闕天
寄語江陽夷落道安排春織待新篇
可曾為客到江陽塞上蕭條斷旅腸歌動竹枝終日楚
笛吹梅蘂數聲羌仰天太息偷閒憤被髮驚呼不為狂
校尉自能青白眼肯教牛尾一般黃
書新堂
疊茅重葦一堂新設榻聊安簿領身落枕不知鶯樹曉
汙書長苦燕泥春獄官何預青苗事野意新便白葛巾
能向此間時得趣何須分外拜車塵
春日郊外
城中未省有春光城外榆槐已半黃山好更宜餘積雪
水生看欲倒垂楊鶯邊日暖如人語草際風和作藥香
疑此江頭有佳句為君尋取却茫茫
峽路
上馬復下馬羸軀不暫停鈴聲今古道柳色短長亭亂
石波翻雪洪崖岫破青羊歸㳂絶壁鹿飲入寒汀雨岸
渾遮月中天略見星雲來通玉壘江去背滄溟春少花
難折霜多葉易零愛山猶著物畏棧未忘形事業知安
在艱危已備經宦遊方此始何日遂鴻冥
遊仙雲宫
出郭三竿日横江一葦航雀飛田有麥蚕罷野無桑下
馬危梯滑開門古殿香雨餘丹井溢苔入醮壇荒畫老
星辰動碑殘歲月亡鐘聲落城市符祝走村鄉埜鳥啼
巴蜀山崖刻漢唐臨歸更回首惜此一襟凉
春日雜興
愛梅長恐著花遲日禱東風莫後期及得見梅還冷淡
東風全在小桃枝
月團新碾破春酲頼有歸鴻寄好音人在天涯莫回省
恐偷華髮上瑶簪
石倉歷代詩選卷一百五十六
