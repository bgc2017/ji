石倉歴代詩選卷八十七
明曹學佺編
晚唐十四
崔塗(字禮仙光啓四年進士)
秋夕送友人
離心醉豈歡把酒彊相寬世路須求達還家亦未安旅
程愁算遠江月坐吟殘莫羨扁舟興功成去不難
晩次修路僧
平盡不平處尚嫌功未深應難將世路便得稱師心高
鳥下殘照白煙生遠林更聞清磬發聊喜緩塵襟
夕次洛陽道中
秋風吹故城城下獨吟行高樹鳥已息古原人尚耕流
年川闇渡往事月空明不復嘆岐路馬蹄塵夜生
讀方干詩因懷别業
把君詩一吟萬里見君心華髮新知少滄洲舊隠深潮
衝虚閣上山入暮窗沈憶宿高齋夜庭枝識海禽
題嵩陽隠者
四十年高夢生涯指一丘無人同久住有鶴對冥修草
雜芝田出泉和石髓流更嫌庭樹老疑是世間秋
江行晩望
木落曙江晴寒郊極望平孤舟三楚去萬里獨吟行鳥
占横查立人當數里耕十年来復去不覺二毛生
巫山廟
雙黛儼如嚬應傷故國春江山非舊主雲雨是前身夢
覺傳詞客靈猶福楚人不知千載後何處又為神
與友人同懷江南别業
因君話故國此夕信依依舊業臨秋水何人在釣磯浮
名如縱得滄海亦終歸却是風塵裏悠悠未息機
送道士于千齡遊南岳
物外與誰期人間又别離四方多事日五嶽獨遊時猿
狖瀟湘浦煙波屈宋祠無因陪此去空惜鬢將衰
春日登吳門
故國望不見愁襟難暫開春潮映楊柳細雨入樓臺静
少人同到晴逢雁正来長安遠于日搔首獨徘徊
南山旅舍與故人别
一日又欲暮一年看即殘病知新事少老别舊交難山
盡路猶險雨餘春却寒那堪試迴首烽火是長安
秋日犍為道中
久客厭岐路出門吟且悲平生未到處落日獨行時芳
草不長綠故人無重期那堪更南渡鄉國巳天涯
送僧歸天竺
忽憶曾棲處千峰近沃州别来秦樹老歸去海門秋汲
帶寒汀月禪隣賈客舟遙思情興惬不厭石林幽
送友人歸江南
渚田芳草徧共憶故山春獨往滄洲暮相看白髮新定
過林下寺應見社中人只恐東歸後難將鷗鳥親
過陶徵君隠居
陶令昔居此弄琴遺世榮田園三畝綠軒冕一銖輕衰
柳日無主白雲猶可耕不隨陵谷變應只有高名
江上旅泊
汀洲一夜泊久客半連檣盡說逢秋色多同憶故鄉孤
岡生晚燒獨樹隠迴塘欲問東歸路遙知隔渺茫
題絶島山寺
絶島跨危欄登臨到此難夕陽高鳥迥疎雨一鐘殘駭
浪搖空闊靈山厭渺漫那堪更回首鄉樹隔雲端
題興善寺隋松院與人期不至
青青伊澗松移植在蓮宫蘚色前朝雨秋聲半夜風長
閒應未得暫賞亦難同不及禪栖者相看老此中
南磵耕叟
年年南澗濱力盡志猶新雨雪朝耕苦桑麻歲計貧戰
添丁壯役老憶太平春見說經荒後田園半屬人
宿廬山絶頂山舍
一磴出林端千峰次第看長閒如未遂暫到亦應難谷
樹雲埋老僧窗瀑影寒自嫌心不達向此夢長安
申州道中
風緊日凄凄鄉心向此迷水分平楚闊山接故關低客
路緣烽火人家厭鼓鼙那堪獨馳馬江樹穆陵西
江上懷翠微寺空上人
旅泛本無定相逢那可期空懷白閣夜未答碧雲詩暮
雨潮生早春寒雁到遲所思吟不見鄉國正天涯
遠望
長為鄉思侵望極即沾襟不是青山色能傷愁客心平
蕪連海盡獨樹隠雲深況復斜陽外分明有返禽
途中感懷寄青城李明府
鱗鬛摧殘志未休壯心翻是此身讎併聞寒雨多因夜
不得鄉書又到秋耕釣舊交吟好憶雪霜危棧去堪愁
如何只是三年别君著朱衣我白頭
和進士張曙聞雁見寄
斷行哀響遞相催争趁秋高作恨媒雲外關山聞獨去
渡頭風雨見初来也知榆塞寒須别莫戀蘋汀暖不迴
試向富春江畔過故園猶合有池臺
途中秋晩送友人歸江南
又指煙波算路岐此生多是厭羇離正逢搖落仍須别
不待登臨已合悲里巷半空兵過後水雲初冷雁来時
扁舟未得如君去空向滄江夢所思
夏日書懷寄道友
達即匡邦退即耕是非何足撓平生終期道向希夷得
未省心因寵辱驚峰轉暫無當戸影雉飛時有隔林聲
十年祇誤吟詩句待得中原欲鑄兵
春夕
水流花謝兩無情送盡東風過楚城胡蝶夢中家萬里
子規枝上月三更故園書動經年絶華髮春惟滿鏡生
自是不歸歸便得五湖煙景有誰争
櫓聲
煙外曉聲遠天涯幽夢迴争知江上客不是故鄉来
湖中謠二首
蒼山遙遙江潾潾路傍老盡没閒人王孫不見草空綠
惆悵渡頭春復春
煙愁雨細雲溟溟桂蘭香老三湘清故山望斷不知處
鶗鴂隔花時一聲
海棠圖
海棠花底三年客不見海棠花盛開却向江南展圖畫
始慚虚到蜀城来
泉
遠辭巖竇瀉潺潺静拂雲根別故山可惜寒聲留不住
旋添波浪向人間
巫山旅别
五千里外三年客十二峰前一望秋無限别魂招不得
夕陽西下水東流
張喬(池州人)
送賓貢金夷吾奉使歸本國
渡海登仙籍還家備漢儀孤舟無岸泊萬里有星隨積
水浮魂夢流年半别離東風未迴日音信杳難期
華山
誰將倚天劍削出倚天峰衆水背流急他山相向重樹
黏青靄合崖宿白雲濃一夜盆傾雨前湫起毒龍
滕王閣
昔人登覽處遺閣大江隅疊浪有時有閒雲無日無早
涼先燕去返照後帆孤未得營歸計菱歌滿舊湖
寄處士梁燭
賢哉君子風諷與古人同採藥楚雲裏移家湘水東星
霜秋野闊雨雹夜山空早晚相招隠深耕老此中
送許棠下第遊蜀
天下猿多處西南是蜀關馬登青壁瘦人宿翠微閒帶
雨逢殘日因江見斷山行歌風月好休滯錦城間
弔建州李員外
銘旌歸故里猿鳥亦悽然已葬桐江月空迴建水船客
傳為郡政僧說讀書年恐有吟魂在深山古木邊
曲江春
尋春與送春多遶曲江濱一片鳬鷖水千秋輦轂塵岸
涼隨衆木波影逐遊人自是遊人老年年管吹新
遊華山雲際寺
少華中峰寺高秋衆景歸地連秦塞起河隔晉山微晚
木蟬相應涼天雁並飛殷勤記巖石祇恐再来稀
送鄭谷先輩赴汝州辟命
看花興未休已散曲江遊載筆離秦甸從軍過洛州嵩
雲將雨去汝水背城流應念依門客蒿萊滿徑秋
題靈山寺
樹涼清島寺虚閣敞禪扉四面閒雲入中流獨鳥歸湖
平幽逕近船泊夜燈微一宿秋風裏煙波隔𢷬衣
經隠巖舊居
住久村落静徘徊楊柳津青山猶有路明月已無人夢
寐空前事星霜倦此身嘗期結茅處来往躡遺塵
再題敬亭清越上人山房
重来訪惠休已是十年遊向水千松老空山一磬秋石
窗清吹入河漢夜光流久别多新作長吟洗俗愁
送友人歸江南
辛勤同失意迢逓獨還家落日江邊笛殘春塞上花親
安誠可喜道在亦何嗟誰伴高吟處晴天望九華
江南逢洛下友人
洛下吟詩侣南遊只有君波濤歸路見蟋蟀在船聞曉
月江城出晴霞島樹分無窮懷古意豈獨遶湘雲
東湖贈僧子蘭
名利了無時何人暫訪師道情閒外見心地語来知竹
落穿窗葉松寒蔭井枝匡山許同社願卜挂帆期
聽琴
清月轉瑤軫弄中湘水寒能令坐来客不語自相看静
恐鬼神出急疑風雨殘幾時歸嶺嶠更過洞庭彈
送睦州張參軍
重禄輕身日清資近故鄉因知送君後轉自惜年芳遠
水分林影層峰起鳥行扁舟此中去溪月有餘光
送友人歸宣州
失計復離愁君歸我獨遊亂花藏道發春水遶鄉流暝
火叢橋市晴山疊郡樓無為謝公戀吟過曉蟬秋
思宜春寄友人
勝遊雖隔年魂夢亦依然瀑水喧秋思孤燈動夜船斷
虹全嶺雨斜月半溪煙舊日吟詩侣何人更不眠
吳江旅次
行人愁落日去鳥倦遙林曠野鳴流水空山響暮砧旋
途歸計晩鄉樹别年深寂寞逢村酒漁家一醉吟
郢州即事
孤城臨遠水千里見寒山白雪無人唱滄洲盡日閒鳥
歸殘燒外帆出斷雲間此地秋風起應隨計吏還
宿昭應
宿昔開元事凄涼里巷間薄煙通魏闕明月照驪山半
壁空宫閉連天白道閒清晨更迴首獨向灞陵還
書梅福殿壁
一自白雲去千秋壇月明我来思往事誰更得長生雅
韻鐘磬遠真風樓殿清今来為尉者天下有仙名
送友人往江南
落花兼柳絮無處不紛紛遠道空歸去流鶯獨自聞野
橋喧磑水山郭入樓雲故里南陔曲秋期更送君
書邊事
調角斷清秋征人倚戍樓春風對青塚白日下梁州大
漢無兵阻窮邊有客遊蕃情似此水長願向南流
送友人許棠
離鄉積歲年客路遠依然夜火山頭市春江樹杪船干
戈愁鬢改瘴癘喜家全何處營甘旨潮波浸薄田
題鄭侍御藍田别業
秋山清若水吟客静于僧小徑通商嶺高窗是杜陵雲
霞朝入逕猿鳥夜窺燈欲作前峰侣終来寄上層
荆楚道中
前程曾未到岐路擬何為返照行人急荒郊去鳥遲春
宵多旅夢夏閏遠秋期處處牽愁緒無窮是柳絲
送南陵尉李頻
重作東南尉生涯尚似僧客程淮館月鄉思海船燈晚
霧看春穀晴天見朗陵不應三考足先授詔書徵
沿漢東歸
北去窮秦塞南歸遶漢川深山逢古迹遠道見新年絶
壁雲銜寺空江雪在船縈迴多此景還坐夜燈前
送蜀客
劎閣緣空去西南轉幾州丹霄行客語明月杜鵑愁露
帶山花落雲隨野水流相如曾醉地莫滯少年遊
塞上
勒兵遼水邊風急卷旌旃絶塞寒無樹平沙勢盡天雲
晴迴探騎月落控鳴弦永定山河誓南歸改漢年
藍溪夜坐
藍水警塵夢夜吟開草堂月臨山靄薄松滴露花香詩
外真風遠人間静興長明朝訪禪侣更上翠微房
江行夜雨
江風木落天遊子感流年萬里波連蜀三更雨到船夢
殘燈影外愁積葦叢邊不及樵漁客全家住島田
將離江上作
白衣歸樹下青草戀江邊三楚足深隠五陵多少年寂
寥聞蜀魄清絶怨湘絃岐路在何處西行心渺然
别李參軍
王孫遊不偶況我五湖人野店難投宿漁家獨問津嶺
分中夜月江隔兩鄉春静想青雲路還應寄此身
題湖上友人居
豈得戀樵漁全家湖畔居遠無潮客信閒寄嶽僧書野
白梅繁後山明雨散初逍遙向雲水莫與宦情疎
題古觀
急景遞衰老此經誰養真松留千載鶴碑隔六朝人洞
水流花早壺天閉雪春其如為名利歸踏五陵塵
題小松
松子落何年纖枝長水邊斸開深澗雪移出遠林煙帶
月棲幽鳥兼花灌冷泉微風動清韻閒聽罷琴眠
送友人江上南遊
何處積鄉愁天涯聚亂流岸長羣岫晚湖闊片帆秋買
酒過漁舍分燈與釣舟瀟湘見来雁應念獨邊遊
商山道中
春去計秋期長安在夢思多逢山好處少值客行時雲
起争峰勢花交隠間枝停驂一惆悵應只嶺猿知
寄績溪陳明府
古邑猿聲裏空城只半存岸移無舊路沙漲别成村鼓
角喧京口江山盡汝墳六朝興廢地行子一銷魂
蟬
先秋蟬一悲長是客行時曾感去年者又鳴何處枝細
聽殘韻在迴望舊聲遲斷續誰家樹涼風送别離
江上逢進士許棠
詩人推上第新牓又無君鶴髮他鄉老漁歌故國聞平
江留曉月獨鳥伴餘雲且了髫年志沙鷗未可羣
送河西從事
結束佐戎旃河西住幾年隴頭隨日去磧裏寄星眠水
近沙連帳程遙馬入天聖朝思上策重待奏安邊
送何道士歸山
身非絶粒本清羸束掛仙經杖一枝落葉獨尋流水去
深山長與白雲期樹圍丹竈寒花發壇近清風夜月遲
樵客若能隨洞裏迴歸人世始應悲
題河中鸛雀樓
高樓懷古動悲歌鸛雀今無野燕過樹隔五陵秋色早
水連三晉夕陽多漁人戍火成寒燒牧笛風吹起夜波
千載重来值搖落天涯歸計欲如何
對月
盈缺青冥外東風萬古吹何人種丹桂不長出輪枝
河湟舊卒
少年隨將討河湟頭白時清返故鄉十萬漢軍零落盡
獨吹邊曲向殘陽
越中贈别
東越相逢幾醉眠滿樓明月鏡湖邊别離吟斷西陵渡
楊柳秋風兩岸蟬
宿洛都門
山川馬上度邊禽一宿都門永夜吟客路不歸秋又晚
西風吹動洛陽砧
笛
翦雨栽煙一節秋落梅楊柳曲中愁樽前暫借殷勤看
明月曾聞向隴頭
宿潺湲亭
走月流煙疊樹西聽来愁甚聽猿啼幾時御水聲邊住
却夢潺湲宿此溪
臺城
宫殿餘基長草花景陽宫樹噪村鴉雲屯雉堞依然在
空繞漁樵四五家
寄山僧
閒倚蒲圑向日眠不能歸老岳雲邊舊時僧侣無人在
惟有長松見少年
寄維揚故人
離别河邊綰柳條山川無那玉人遙月明記得相尋處
城瑣東風十五橋
寄弟
故里行人戰後疎青崖萍寄白雲居那堪又是傷春日
把得長安落第書
鷺鷥障子
翦得機中如雪素畫為江上帶絲禽閒来相對茅堂下
引出煙波萬里心
長門怨
御泉長繞鳳凰樓自是恩波别處流閒揲舞衣歸未得
夜来砧杵六宫秋
贈河南詩友
山東令族玉無塵裁翦煙花筆下春不把瑤華借風月
洛陽才子更何人
寄清越上人
子性本来無所染白雲那得有心期遠公已刻連花漏
獨向空山禮六時
石倉歴代詩選卷八十七
