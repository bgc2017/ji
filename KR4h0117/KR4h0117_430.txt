石倉歴代詩選卷四百三十
明曹學佺編
明詩次集六十四
費宏
送吳克温南歸
都人望春信頑隂尚凝寒白日惨無光汙泥幾時乾有
客束書卷倉忙出長安問之笑不答但云報恩難無由
縶馬足把袂徒相看浮雲亦易散離筵勿辛酸今朝且
痛飲别後仍加飱
其二
池頭五彩鳳刷羽恒自詫醴泉始肯飲腐鼠胡能跨不
效燕雀羣相隨入朱厦兒童怪其然彎弓共彈射山中
有高梧棲老亦閒暇朝陽光景新覽德看復下
臘八日省牲
臘神方遇八長至屢踰九郊禋重省視臣職在奔走軒
車薄暮出落日正當酉歸鴉自南來陣陣集官柳城闉
鑰未合閽吏謹迎候月弦此初上仰認是何宿彷彿胃
昴間如弓適盈彀騎隊間篝燈平沙快馳驟天門俯而
人咫尺卽牲囿犧人報名物有兔實居首次鹿次牛羊
牢豕處其後旋歸不淹晷北向見珠斗寒更人欲定鐘
鼓應清漏刮面苦寒風侵凌透羔袖還家對妻子附火
索杯酒却憶去年冬燕齊半強寇桑園抵任丘掠焚遭
毒手都邑頻戒嚴郊坰謹戌守蒼黃從變禮奉命當白
晝兒童亦駭愕此事昔無有感格極寅恭猶能徹高厚
如今幸寧謐一笑可開口杞人固多憂眉宇尚雙皺至
治有馨香非登亦非豆皇祖著明訓心存聽斯懋神靈
配上帝陟降常左右文孫可無念成命我膺受懇悃竟
何禆窮蒼庶隂誘轉移諒非難胤祚保長久
題蜀江圖
懋君示我蜀川圖萬里江山纔一握紙尾親題出魏公
云是潼川李生作岷山隱隱插雲端山下寒江經禹鑿
神施鬼設露端倪隂合陽開分脉絡嵯峨雪嶺隔蓬婆
嫋娜䋲橋横滴博溪流芳膩花曾浣江色澄鮮錦初濯
娥眉淡掃月輪高灔澦孤撑秋水落白盔赤甲形模異
龍脊虎鬚聲勢惡影疑百越看山鷓鳴愛九霄聞聚鶴
羣仙戲集自逍遥神女夢思猶綽約登龍飛鳳入青霄
白馬黃牛出丹壑瞿唐峽口束奔湍脚底雷霆常噴薄
青螺忽湧白銀盤湖裏君山誰剗削披圖不覺塵眸醒
竒徑可疑還可愕如朝帝闕擁圭璋如赴戎行攢劍槊
又如鐘磬在高懸如設丹梯登峻閣九屏疊秀卽匡廬
二室窮深更嵩洛就中地勝每因人終古流芳眞犖犖
杜從䕫府稱詩聖程向涪中傳昜學獨醒亭畔誦騷辭
八陣磧邊懷將略圖窮尚有岳陽樓志士登臨非取樂
我嘗有意賦遠遊苦被浮名自纏縳因圖寓目亦欣然
更寫此詩存大略重來借我細臨模畫史何人解盤薄
過靈濟宫
匹馬春遊困馳逐解鞍暫憩西城足巍然雙表逼雲霄
閬苑蓬萊驚在目試窺洞府瞰仙宫碧瓦朱甍光可燭
簷牙高喙總塗金殿趾重鋪皆砌玉雕墻畫壁擁周遭
梔茜為泥間青綠諸天相去僅尺五寸草化身成丈六
塵途彷彿遇羣眞世界依稀藏一粟龜趺屹屹載穹碑
揩眼含辛三四讀乃云二闕在清都能與蒼生造冥福
誰知無益只勞民骨間推髓心剜肉神輸鬼運諒未難
卽使為之應夜哭憶昔鳩工庀材日徤卒頳肩車折軸
是時秦晉正饑苦不雨經時巫可暴爺娘食子夫食妻
米石寧論錢一斛地下眞應有劫灰人間忍見生妖木
星搖石語皆緣此下土彺夫謂神酷誰能因鬼見上帝
流涕長吁一披腹移取寸椽并片瓦已堪覆庇迯亡屋
百金可惜臺可無薄已憂民除秘祝歸來偶讀漢文紀
稽首吾君繼芳躅
送永平蔣通判
綠煙侵坐草抽芽紅雨沾衣杏着花使君拜命班春去
壯哉行色人矜誇公家愛民不如馬馬在償勞斃償價
郡人專待福星來摸拜道旁迎別駕君今飬馬先飬人
湏知馬耗由民貧他年布野如雲錦會有旌章下紫宸
題廣東陳氏雪景圖
生綃一幅中堂垂眼前雪景何清竒懸崖絶壁光彩發
老樹幻出瓊瑶枝雲際柴門半欲掩似是白日將西時
披氊戴笠者誰子衝泥傍險相追隨一人前行仰關進
蹇驢失脚雙撑持僕夫荷杖藥瓢舉以袖護頂行遲遲
一人騎馬過橋去橋危溪惡馬力疲二人騎驢各袖手
聳肩覓句寒如痴鬅鬙指關向翁語湏慎險峻毋遨嬉
中有一人跨牛背牛行不動如舟移最後二人從二奚
青騾白馬光陸離嚢中琴絃凍且折志在山水誰相知
吾聞嶺南天氣煖羣龐見雪嘷如馳從來此景不易得
固知畫者勞心思坐令炎瘴盡消息清氣散入詩人脾
馬學士先生有詩賀伯父致仕用韻奉答
奎光夜向金陵見學士聲華勞聖眷江南草木亦知名
不獨文人求識面祠臣自古號仙官留都更與仙官便
禁鼓何妨朝卧穩名山一任春遊徧樂極惟愁兒軰覺
賦成不托鄉人薦長安見日未忘情杞國憂天時動念
詩諫應陳創締難筆誅肯代奸諛傳冷語冰人殊不畏
熱官炙手誰能羡先生有似東坡老峨嵋也近西充縣
竒才昔感先皇知久次宜聯浴堂殿帶看腰下始生花
玉在璞中羞自衒我嗟蒿倚失長松史局相望却生怨
代言自合應時湏蓮炬重來還燄燄試看花驥發誰遲
暮刷不教駑足先廬州别駕亦小坡便親少慰看雲願
家庭倡和有新詩寄我時封兩三叚
夀忍菴章公八十一(公謝方石先生&KR0666;友)
鴈蕩山高高且廣翠滿台南如湧浪山翁築隱選佳勝
暮靄朝霏千萬丈流泉到枕醒塵梦爽氣浮窗愜眞賞
居家有政惟孝友化俗無爭盡謙譲山間舊結神仙侣
酒琖詩筒日還往就中意氣誰最親方石先生本姻丈
忍菴心事已高賢鉅筆形容更精當先生請老今桃溪
白髮黃眉兩高尚望海亭中坐幾回不妨斫地歌聲放
小春南閣門弧懸一篇定值千金貺二郎歸賀索荒詞
却媿缶鳴眞冗長靈運平生縱遊處萬壑千流結遐想
何由一造先生門亦欲從翁操几杖
題冐車駕東臯唱和卷
海水西頭誰結屋時時東望醒塵目蒼凉初日掛扶桑
持書步出東齋讀何許醒風驀地來眼中蜃氣成樓臺
紛紅駭綠忽如市亂我衷曲增煩哀宿昔好仙術尋常
夢蓬萊珠宫貝闕容我住詎似濁世多浮埃東臯斗絶
幾千仞笑口到此還時開朅來待續遠遊賦羽翰未就
心悠哉
井井亭(為吳南夫編修乃尊作亭在蘇之天平山而井即白雲泉之支𣲖也)
一亭穩著吳山巔行人舉首皆欣然喉乾吻燥足力倦
井幹列坐㪺寒泉含冰潄玉失道暍五漿之饋誰争先
銀瓶素綆無罣礙鴟夷謾向征車懸問誰好事此修築
往來盡道封君賢吳中此水稱第一分支遠自層雲邊
荒基斷甃紛在眼昔人遺惠仍流傳泥汗不復飛鳥下
石罅但有鳴蛙專百年義舉崇朝復心存經濟眞拳拳
惜哉未免行道惻一勺小試山中權德豐報厚天可必
詞林有子方孤騫淵澄井冽負公望克舉遺訓常周旋
雲膚冰氣互蒸滃從龍行且升于天天瓢傾注慰高仰
沛為霖雨釃為川吾詩不忘如左劵貞珉可向亭中鐫
為三府安公題所藏史痴翁圖
雨收雲淡東風軟疊疊林巒青似染翠藹晴嵐撲面來
遊人選勝開春宴小小亭臺載酒過深深樓觀題詩徧
芳樹交加百鳥鳴清溪掩映千花豔誰摹此景筆頗竒
無限風光歸匹練使君胸次若藏春愛此尋常舒復卷
畫惟寫意不湏工境若會心非在遠陽和有脚望循行
寒谷吹噓待鄒衍
右春景
萬壑千崖堆玉塵老松僵立霜皮皴行人飛鳥不見影
漁蓑揭揭趨江濱荒村酒薄魚可換徑須一醉寧知貧
詩人往往敬畫此不誇錦帳羅醲醇使君愛詩復愛畫
行吟坐對皆天眞高堂六月苦炎熱披圖便覺融心神
清颷拂座送凉冷寒岫照眼增嶙峋欲憑一問茅簷下
或有扄門高卧人
右雪景
柳絮
舟中不記春將暮忽見風中有飛絮巧能投隙入青簾
媚欲依人沾白紵漫空舞雪眞顛彺天地明遠春茫茫
瓊樓玉宇最高處因風作態隨飄揚氊鋪球轉俱無益
雀啄魚吹供戲劇兒童欲捉到手難始終憑藉東風力
柳花飛盡春江頭春光欲去不可留汙池但有青萍合
煙景凄迷柳線柔
贈程侃
武夷之山信竒絶幢節森羅屏障列清溪九曲繞山流
膏黛澄凝羅帶摺神仙煉藥湏名山遺蛻往往畱山間
洞門石扇瞰幽壑丹梯百丈誰能攀我家去山纔咫尺
屢閱圖經常嘆息何時一葉泛扁舟歷覽煙霞訪仙迹
生今從仕閩關頭茲山應得時時遊沿流擊楫棹謳發
可藉勝境消閒愁山中聞說多瑶草採服令人却衰老
若得紅顔生羽翰世上浮沈何足道
送張鳳翔歸番禺
南海三年别東風萬里歸夢隨池草變行逐嶺雲飛宿
處檠猶短唫邊筆屢揮遺珠吾不惜轉眼試春衣
暮春卽事
小艇看山罷歸來日已昏機舂趁晩急漁火集灘喧聽
樹知秋意觀星認帝垣緣江諳小徑步屧到柴門
看雨
春深纔得雨晏坐忽寬憂紅見宫花潤青知隴麥抽涸
纔𢋫轍鮒晴漫喚林鳩欲動清宵酌簷聲恐遂收
卽事
扶棟初成屋為園旋築墻看山嫌樹密傍砌覺花香蝶
翅明如畫鶯聲巧似簧春光不相負何必滯他鄉
觀漲
雲氣吞山盡江流帶雨渾喜晴臨野岸觀漲驗沙痕拘
束無官府追思有弟昆孤舟横渡口歸憩欲黃昏
雨中理菊書示星士徐東井
久雨門難出荒庭日易晡竹繁教略洗花嚲欲頻扶迂
拙眞何用幽閒且自娛過從有佳客無酒亦湏沽
憶至樂樓花竹
樓景專林壑春歸客未歸幾多巢鷇長無數楹花飛筍
尚侵階出梅應得雨肥秪湏催釀秫到日賞芳菲
其二
草閣依清樾牙籖插架齊平生有閒癖未老得幽棲題
竹詩堪賦聽鶯酒可擕從人争鳳沼我正憶龍溪
雨霽
雨霽郊原潤春深景物妍暖雲低覆樹流水漫成川徑
草碧如剪檻花紅欲燃呼童理耕稼生計在農田
聽雨
聽雨門常閉看雲枕自欹閒愁喧燕語浪喜颺蛛絲潤
氣侵書帙浮埃滿硯池連朝親藥裹無興復吟詩
遊山庄偶書庄後有泉出石竅四時不絶欲名
石泉别墅
長夏渾無事山庄漫一遊柴門迎犬吠樵徑突歸牛雲
物清溪淺風光碧樹稠石泉尤可愛滴滴繞階流
禫祭謁陵和匏菴方石二先生贈行韻
錦樹芳塵送晩颸長途酒琖未容辭豪吟自覺貂難續
奉引眞慚馬濫騎山翠空濛多雨後川光㶑灔欲冰時
五雲深處頻回首前軰多情有贈詩
送陸庶子令弟下第南還用吳匏菴韻
退鷁南飛趁晩風休將形迹論窮通玉還荆國猶堪寳
瑟向齊門豈未工捧日自應懷冀北看雲誰復憶江東
陸家兄弟今猶古預識他年事業同
贈王古直
一别霞城知幾年故人多住鳳樓前懷歸每笑依劉客
乘興還登憶戴船老去無財非病也閒來有酒卽欣然
詩能自古窮如此看取吟嚢滿壁懸
送興化王太守分得封字
一麾遠守閩中郡何日重聞闕下鐘本為睢陽聊屈黯
應知渤海卽還龔春庭草色埋三木夜卷書聲藹四封
儒吏名家眞不忝士民私幸屬鋾鎔
雪中次東坡韻
凍合寒林噪暮鴉川無遊艇陸無車幻成海國蓬山景
飛盡天門瑞木花獨擁漁蓑思釣叟淺斟羔酒屬豪家
梁園誰受相如簡短賦初成手幾义
次韻答婁誠善先生見贈
春來深慕浴沂賢野外尋芳嚲玉鞭細柳拂衣濃帶露
好山迎客淡生煙多慚青史曾無補一卧滄江巳有年
心事傍人渾未觧謾誇題柱筆如椽
陪都憲簡公宿呌岩寺因次其舊題韻
春風拂面散輕隂信宿禪房會此心客思祗應孤鴈得
交情大勝碧潭深雲根穿水孤能立宰木凌霜老更禁
撫景相看多感慨浩歌隨意輙成音
次丘公韻題周璘秀才書屋
林泉樂事屬專門殷屋濤聲午枕喧身似虛舟寕有患
事如春夢了無痕池隨晴雨頻消長山與雲煙自吐吞
已結漁樵成逸侶石床頻坐亦微温
苦雨
今年春雨疑天漏十日都無一日晴遊處每勞持具出
夢回常厭打窗聲照泥猶自愁星點仰瓦何當罪月行
眞宰憐民應上訴湏留餘瀝佐秋成
九日贈人韻
重陽叢菊雨中開籬下行吟日幾逥老圃秋香人獨醉
夕山佳氣鳥飛來登高舊許君能賦闘徤應偕客舉杯
聞道南陽泉石好何時載酒更徘徊
和馬侍讀秋雨吟
客邊今雨坐誰同㒔倚秋軒詠晩風池鏡淺涵雲影白
簷紳低映菊花紅更籌亂耳憑鷄報霜信侵衣有鴈通
偪側最憐南北巷悶懷全露短箋中
經筵遇雨衣盡濕時方大雩喜而有作三月二
十二日
講殿今年此日開小閽宣喚衆官來春衣冐雨何湏惜
旱隴祈天正可哀雲護綵屏龍蜿蟺風縈香鼎鶴毰毸
微臣一字曾無補也向官筵醉飽回
又用韻寄奉伯父大人
拂衣還入海鷗羣野趣傍人未許分霜後疎籬開晩菊
雨餘深洞駐閒雲新篘白酒時時醉别院清香細細焚
老眼天畱看勝事芝蘭庭下藹竒芬
和趙侍御煎茶韻呈廵按陳崇之
憑探篛籠出先春敲臼仍呼隔竹人火擬丹燒分進退
泉將符調別新陳對花任殺風前景當藥能醒醉後神
客至莫愁疲捧盌生平清味最相親
過儀眞吕水部祖邦以詩送別用韻答之
旅泊誰嫌度堰遲舊交眞樂勝新知曹經何遜曾遊處
詩逼唐人最盛時信有瑶琚報桃李祗將顦顇對姜姬
無由得遂雲龍願笥篋當開慰所思
送大參胡大聲
一函千里賀龍飛佩取重金下玉墀夕飲每當冰合處
冬行却喜雪飄時扁舟秪載桐江月匹馬還尋峴首碑
便道庭趍應不忝家傳清德畏人知
送楊太守恭莆之常州府
青年美譽動班行蚤出郎曹綰郡章柳拂熊車春問俗
簾垂燕寢晝凝香誅求最緩豳農苦撫字誰知漢吏良
極目秋空鴻㕍度天書早晩卽徵黃
送都給事王文哲奉命祭告南海便道歸東筦
省親
百神受職逄新主萬里乘槎到海湄事異碧鷄煩漢使
祠臨黃木見唐碑鰲波翠湧春流外烏綵紅看曉沐時
幾度瞻雲今最便諫垣應訝綴班遲
題名山草亭送戸部侍郎王公民望致仕歸華
容和守溪韻
城南歸路踏平蕪望入明山興不孤籬菊開遲應待玉
沙鷗睡穩亦忘吾風流可續睢陽會煙景誰爭賀鑑湖
聖主恩深廊廟遠先憂一念未應無
寄致仕司空李公時雍次韻
風潭百頃木千章老向林泉喜欲狂湍急不妨鷗泛穩
花&KR0714;應笑蝶飛忙獨醒忍斷杯中物無病閒抄肘後方
猶有願豊心未了每逄隣叟問耕桑
徐殿讀舜和宿慶夀寺中用前韻戲簡
容膝齋廬翠壓低筆床茶竈也堪擕為隣恨不仍居左
樂國何緣却怨西僧供每分敲韻鉢佛燈堪伴校書藜
懷人咫尺成千里迎蹕還期馬首齊
初謁泰陵
春夜西陵拜謁初恍如前日候宫車堯仁未拭蒼生淚
舜孝何慚太史書寂寂雲峰扶饗殿娟娟月澗遶齋廬
如聞鐡馬常沾汗憑藉威靈尚有餘
予旣以詩贈邦振北潭學士謂其四弟亦欲一
詩乃和前韻贈之
昆季文章總大方風潭佳處有書堂眼中帽影愁坡隴
夢裏鴻聲度野塘北海神鵾看速化南山霧豹且深藏
歸來夏課應忙甚黃入槐花樹幾行
送楊太常正夫歸蜀省其尊翁少保留耕先生
次太宰邃菴楊公韻
咫尺天顔許暫違臣忠子孝本同歸瑞虹亭舊開華宴
濯錦江清舞彩衣喜信遠憑䨇鵲報鄉心先逐白雲飛
門迎笑語眞堪畫老大全勝玉帶圍
其二
此行人羡是登仙蜀道從來似上天漢代家聲推石奮
王家世譽數僧虔夢依北極常千里詩補南陔可一篇
所至蒼生煩問喘歸來宣室豈虛延
和子和弟冬至謁長陵
漢廟衣冠拂舊埃節祠常遣百官來雲間玉座依稀見
月下金鋪次第開疊嶂嵐浮青擁䯻古松隂重綠生苔
文謨武烈眞無愧萬里燕臺接鳳臺
奉答西涯翁二首(翁所寄贈用去歲吳寗菴邀入荆溪避暑韻末復及其嘗)
(欲買田陽羡而未遂之意)
襟度休休發興長衣痕在眼自淋浪望依北斗天垣近
坐愛東村夜色凉霜竹種成凢幾箇早梅吟罷有餘香
遠遊莫憶當年賦大老惟因住帝鄉
其二
路入荆溪興愈長釣遊隨處是滄浪春藏别塢花迎客
暑隔孤亭竹送凉蜀阜有碑當徤筆蘇園無橘噀&KR0714;香
西歸每作扁舟夢恨不從公老此鄉
午睡覺回文一首
明窗一枕午濤舂適意閒來睡眼慵清㵸茗芽春焙細
便床筠簟夏敷重城高過雨聞疎點野闊垂雲接遠峰
行逕遶池秋向曉鳴蟬幾樹綠隂濃
再和閒齋韻
空谷高人獨掩扉一時山水盡含暉遺榮賸得幽棲樂
倣古猶嫌勝會稀飲可稱仙不知醉詩如有癖欲忘機
深杯對酒頻燒燭坐上輕寒透祫衣
其二
手栽花竹繞山扉坐閱朝陽更夕暉架上古書經眼熟
世間塵務到心稀菉薋不入騷人室杞菊能充晏歲飢
只恐林泉難久戀好賢還為賦緇衣
謝見素林公撰至樂樓記用其舊見寄韻
草閣難招花外車但從落日見樵漁庭心有橘誰為頌
墻角多蕉可學書農事未諳猶硯食仙丹湏煉且樓居
山房乞取坡翁記奎璧光華夜有餘
田園雜興回文用弋陽令楊雲鳳韻
苔垣寫徧幾行斜癖句多愁鳥與花梅雲路&KR0714;銷屐蠟
竹風吟罷岸巾紗灰燃夜鼎翻湯蟹日射晨窗綴室蝸
開眼醉餘詩興遣雷喧過耳厭聲華
其二
遊春晩興適西莊硯滌深池墨漬香麰野雜花間倚杖
竹園分笋嫩盈筐疇平徧插秧叢綠雨苦嫌多水潦黃
幽静每談農甚樂悠懷遠慕上歌唐
閒中和見素舊寄韻
安步眞應可當車不妨蹤跡混耕漁風前細撚花枝嗅
霜後閒將柿葉書陶叟白蓮難入社杜陵赤甲可遷居
欲消長日惟詩酒飲興吟情頗有餘
南郊分獻仍得東字
牲帛分方禮數同石壇高峙帝丘東人傳碧海無波久
我覺神仙有路通老栢隂深低印月祥煙繚繞遠隨風
頻年趨走承恩地感極深慚賦未工
喜雪用禁體二十韻
同雲初黯黯凍雨忽纖纖歴亂先投瓦霏微巧入簾不
緣風自舞時有霰相兼貪賞衣從濕矜奇手自拈當㘭
偏厚積洒壁每虛黏贔奰懸朱闥輕盈壓畫簷竹俄封
翠節松忽變蒼髯四埜疑無路羣峰未没尖兒癡愁遽
止老怯恐無厭㵸茗資清苦侵床减黑甜履穿妨近步
臺迥眩遐瞻縱得幽人愛還遭俗子嫌窮閻皆罷市逹
衜竟遭扻聳處肩將合談時口似箝腐儒良獨喜豊稔
此能占麥必連雲秀蝗今入地潜袁門甘暫閉墨突異
常黔挾冊光堪映論詩禁最嚴苦唫毫屢秃劇飲酒湏
添白戰慚前軰餘膏亦可沾
送徐舜和使高麗十六韻
聖澤霑殊域賢勞屬近臣卷書辭翠幄持節出丹宸恩
餞來浮蟻宫袍賜瑞麟赤心知報國素志不謀身四牡
遵塗急三韓引領頻華夷元共主符命此更新驛路千
山曉王正萬里春鱉橋成幻語鴨綠是通津舉國郊迎
日諸曹伴館辰龍鬚專晏席鶻舞樂嘉賓賦手看前軰
詞峰讋遠人端卿名久著原父博無倫首夏應旋旆同
官每望塵神功煩紀錄帝學待敷陳
屋舟為潤人錢宗玉作
身世悠悠水上萍高人棲泊傍岩扄浮生甫里從無宅
擇勝坡翁别有亭意匠經營殊雀舫心機忘盡對鷗汀
推篷小酌江天碧下矴遥連海㠘青豈必侵星遊别渚
不妨撑月吸波泠鱟帆隱隱當窗起魚艇飄飄倚檻停
雨洒春波簷欲沒潮回秋浦酒初醒危檣颭浪吾何恐
擊櫂成謳客喜聽京洛塵纓思一濯長風借便可揚舲
得邸報有異聞感而有作
百年異事駭初聞反袂開緘老眼昏太史豈應侵諫職
寒儒自欲報君恩驪龍頷逆難遭睡虎豹關嚴枉呌閽
但使有光争日月不慚無力正乾坤妖蟇寸鉄心何苦
駿馬千金骨僅存烈士殉名元可喪佞人多巧舌空捫
唐科詎愧劉蕡策楚些湏招屈子魂事定蓋棺眞不朽
聲緣憂國竟湏吞干將在獄猶衝斗砥柱當流少遏奔
文運盛衰關世運長歌寫罷不堪論
送閣老熊峰石公祭告泰山闕里
一函香帛出彤墀東祀親煩閣老齋七十二君封禪地
百千萬世帝王師新朝望秩遵虞典故國牲牢憶漢祠
祝册御名勞自署華原使傳已先馳頌聲遠播懷柔後
道化孚昭感格時登望杜陵遊甚壯低回遷史去何遲
秦碑細剔莓苔字周檜徐攀雨露枝秘跡未緣窺玉牒
遺音如或聽金絲長途記述詩偏富盛禮遭逄興亦竒
青簡裁成湏大手鑾坡翹首數歸期
柴埠津
一聲兩聲牛背笛三隻四隻漁人舟江村風景描難就
倚杖閒行古渡頭
箱房後叢竹抽簡甚多内直房候朝與司徒孫
公談種竹事公誦其在吏部郎署詠竹因次
其韻
新竹春來日漸添清隂翠色滿疎簾此君每見難抛却
不覺孤亭日轉簷
睡起
習閒成懶百無功塵事難侵世累空睡起呼童向籬落
菊花枝上捉青蟲
木亭發後用前韻寄之
目隨帆影入雲中路出湖山東復東無限風光供指點
冰為溪水玉為峰
其二
吟社同推老作家珍函題處字如鴉一尊未盡淹留興
秋晩方看菊有花
其三
剥後還教碩果存陽和漸次滿乾坤何曾老誖眞堪嘯
漫有(闕)到子孫
石倉歴代詩選卷四百三十
