石倉歴代詩選卷二百二十九
明曹學佺編
宋詩一百六
契嵩
感遇
仙人白玉京去去何縹緲瓊樓十二層玲瓏汎雲表銀
潢月為波萬頃即池沼秋來宫殿光逗落人間曉空際
時澄明烟霞渺青鳥可望不可到所思空杳杳
二
蒼茫天地間流光一何遽嘗聞太古人未見曦輪駐才
沈崦嵫雲還上浮桑樹山色愁裏暝空形夢中曙安知
穆天子龍馬神為御萬里遞乘風騎向瑤臺去
三
空虚澄遠烟霽色含秋景思君每盤桓駐目千峰頂明
月初團圝下照美人影美人來不來雲霞渺林嶺
四
松栢地之靈草莽亦同茂願得區域中人心復純素蒼
梧會稽陰纍纍見陵墓六合無知音青山有歸路人生
惜朱顔賢哲長還顧昨夜露華臺誰不怨秋暮
懷越中兼示山陰諸明士
厭見人境喧清游憶靈越東南千萬山浮青滿寥泬從
來鑑中景形勝人間絶月湛換鵝溪雲起藏書穴客子
若飄蓬俄與故人别尺素未及通芳草已云歇所悲行
路難俯仰損名節鳴雁欲東飛寄語謝明月
早秋吟
山家昨夜房櫳冷梧桐一葉飄金井長天如水淨藏雲
明月含暉變秋景桂枝花折風飄飄誰在高樓吹玉簫
人間不見槎升漢天上將看鵲作橋年少征人在何處
白露霑衣未歸去海畔今無漂母家江南誰與王孫遇
浙江晩望
暮色看無際秋空水混天片帆飛鳥外新月落潮邊隔
越山形小吞吳地勢偏幾人來往老早晩渡頭船
題徑山寺
翠拔羣山外連天勢未休雲迷飛鳥道雨出濺龍湫僧
在深雲定香和杳靄浮人間遊不到臺殿自清秋
郎侍郎致仕
平時獨高謝道勝欲韜光白髮辭明主青山戀故鄉藥
畦容鶴到吟徑恐雲藏更愛禪林卧時來拂石牀
山中早梅
亭亭映晩景皎皎出林端小圃連雲淡孤芳冒雪寒人
間殊未見物外最先看但欲方瓊玉寧將勝牡丹
汎若耶溪
越水乘春泛船窗掩又開好山㳂岸去驟雨落花來岸
影樵人渡歌聲浣女回滄浪無限意日暮更悠哉
書毛有章園亭
愛此園林好重來花木滋遊人醉不去幽鳥語無時烟
郭連芳草春湖泛渌池松篁非俗韻遊子漫相期
山亭晩春
山庭晩來靜林石自巉巖犬去吠人語花飛恣鳥銜晴
烟熏茂草照日藹高杉更喜團圓月清光下碧巖
歲暮書懷
朔風適變寒曉日將含煦南國殊未還東山歲云暮浮
生奄忽往芳顔安得駐寄謝人世間紛華殊可悟
湖上晩歸
人間薄游罷歸興尋舊隠春岸行未窮夕陽看欲盡嵐
光山際淡天影水邊近自憐幽趣真清吟更長引
寄懷泐潭山月禪師
聞道安禪處松蘿杳隔溪清猿定中發幽鳥坐邊栖雲
影朝晡别山峰遠近齊不知誰問法雪夜立江西
送客還北闕道中作
北郭送之子日斜歸舊居路泥侵曉潤晦月逼春餘桑
柘雨中綠人烟關外疎依然見風俗歸興混樵漁
送盧隠士歸廬山
世事如循環是非終莫盡羨爾歸深山任他譏小隠黃
鵠舉已高白雲去非近天籟歸寂寞何峰弄清軫
入石壁山
身似浮雲歲不留人間擾攘只宜休老來已習青蘿子
隠去應追白道猷直入亂山寧計路俄看落葉始知秋
他時谷口人相遇莫問裁詩謝五侯
著書罷思南還復會客自番禺來因賦此詩
平昔著書今粗畢南還終欲隠羅浮初春况遇故鄉子
終夜更誇滄海遊但貴羊城風物好豈辭梅嶺路歧修
應須相與葛洪輩抗跡山林送白頭
書南山六和寺
青葱玉樹接溪岑臺閣凌虚地布金行到白雲重疊處
水聲松韻淡人心
寒食日雨中
漠漠行雲晴復陰野花垂濕晩沈沈遊人莫怨天多雨
况在東皋春已深
遊大慈山書晝上人壁
谷裏侵雲寺尋幽到深處春過寒花開人來啼鳥去豈
期草菴客日暮此相遇
歲暮值雪山齋焚香獨坐命童取雪烹茗因思
柳絮隨風起句遂取謝道藴傳讀之見其神
情散朗有林下風氣益發幽興乃為詩兼簡
公濟上人冲晦(按冲晦即晤上人公濟楊蟠也)
簷外驚風幽鳥歸窗間獨坐事還稀初看歷日新年近
喜見山林驟雪飛但憶故人能有詠寧懷久客此無衣
鮑昭湯老能乘興城郭何如在翠微
酬惟晤將欲見訪東山却寄
歲晩陰沈天宇昏宗雷訪我更攜君相期石屋宜投宿
獨憩山茨學卧雲雪映窗櫺人已静風吟燈影夜初分
自憐惠永多閑散強接清言媿不文
酬楊公濟早過天竺呈明智及同遊二老
澗北夜依禪舍宿峰南今訪講師堂初行松路愛清曉
及過石橋聞異香日色煖烘諸壑淨晴嵐翠潑幾峰光
道標尚客何高趣更飲吾曹栢葉湯
酬公濟遊天竺上寺呈東山仲靈冲晦
共訪迢遙深塢寺仍隨野老賣樵還鳥栖已定人方到
暮色雖濃戸未關今宿巖房休問法來朝臘屐重登山
平生勝友殊難會莫厭相攜寂寞間
聞泉
歲晏林間宿初聞况夜晴潄寒醒客夢飛響應山鳴深
澗松風靜幽人石室清誰能以此意寫入冰桐聲
歲暮還西塢寄公濟無𧦬
乘興溪邊去仍來林下歸梅香帶春信日色暖人衣白
髮思還遠清流遇更稀野禽寧會意相顧向柴扉
酬公濟見寄之作
翛然林下隠吾道異夫君習忍如幽草觀身類片雲人
情無意染鶴唳有時聞謝客詩懷寄憐君此興勤
新歲連雨不止因寄公濟兼簡賢令強公
寒郊纔喜歲葉新景物陰陰又一旬雲帶天低垂壓野
雨藏春晝暗迷人寧愁燈火妨明月却嘆詩家惜令辰
陶令而今卧江國倚樓吟望更誰親
附惟晤詩
將訪永安東山禪師先寄
庵在千株松桂下更無塵事到夫君高蹤罕過呼猿澗靜
思唯看抱石雲日暮燈龕禽影集雪晴崖罅路形分揚
雄約我須投宿月裏禪餘怯論文
奉和楊公濟宿永安方丈呈東山禪師
道安獨繼襄陽踵詩好慵窺霅晝評竹屋數間經幾載
草衣三事傲平生縱陪林下收孤迹難學人間走大名
燈火已殘談未倦曉風斜雨打窗聲
酬東山禪師喜公濟冲晦過訪
白雲蒼海一重重傍舍遙聞隔塢鐘月上更無人語響
雪深空認虎行蹤詩書共喜燈前論茗菓翻疑夢裡逢
脫麈高談無限樂煴爐寒擁日高舂
酬公濟早過天竺呈明智及同遊二老
曉過翻經臺下寺與君同謁祖師堂庭前紫桂葉頻脫
石上紅梅花正香出洞陰雲開遠影挂松寒日漏清光
謝公勸飯須無讓不許非時薦茗湯
酬東山禪師南澗傍遊戲呈公濟冲晦
撥雲過得南隴去流水激濺一澗長磐石誰堆補缺岸
老松自倒成危梁沙禽呼雌頻叫噪山藥吐色常芬芳
臘去春歸山愈好喜君共無塵事忙
酬東山禪師同公濟冲晦遊天竺兼呈伯周禪
老
平昔詩禪友契深更來人外事幽尋雨餘澗壑流寒響
歲晏檉杉老翠陰袒跣不妨陶令醉風流多傚洛生吟
山翁解榻延清賞未放前賢勝竹林
和公濟宿天竺再贈東山禪師與冲晦作
燈火青熒雲塢寺清猿叫斷有餘音檻梅雪白春風近
山雨盆傾澗水深背世迹憐高鳥迹結交心契老松心
酬君秀句無新語徒攪詩腸徹曙吟
聞泉
澗泉吾所好山舍寂無喧春脈生雲底夜聲來枕前風
休不動竹月上未啼猿石上鳴逾急泠然清夢魂
和仲靈送公濟冲晦出山兼簡駐泊李思文
招攜綠野村邊去累日青山曠世機惜向永安蘭若别
還經靈隠渡頭歸雲峰積雪迷樵徑石罅新泉濺客衣
詩會却扳簪紱貴心隨雲鳥入城飛
酬公濟遊山歸遇雨呈仲靈冲晦
興高殊肯輟清詩捨轎重扶櫛栗枝松栢青肥春雨洗
烟雲輕健澗風吹樵歸後塢連聲唱鹿過前溪失隊悲
莫道還家甘寂默陶潛自有五男兒
酬仲靈見寄之作
今日追懷昨日遊二君乘興似奔流遠尋幽壑行拖屐
累到深雲卧枕丘巖竹蕭疎晴影亂塢梅零落晩香收
會須重訪藤州老更約高才沈隠侯
附楊蟠詩
約冲晦宿東山禪寺精舍先寄
上人合動林間興吾恨衰遲學謝安納屐操笻郍有限
吹雲落雨漫無端先憑寄語春枝破預想分題雪屋寒
林下不諳人世苦笑將雙鬢與君看
宿永安方丈呈東山禪師
千年道在高僧傳末論詩人更有評曾著文章原大道
還推性命濟羣生白雲已鎖山間寺流水空傳世上名
林遠不聞鐘磬作五更幽鳥轉春聲
酬東山禪師喜公濟冲晦過訪作
數百招提隠亂峰蒼茫那辨講堂鐘春酣賴得黃鸝報
路轉唯尋白鹿蹤庵在月邊長不鎖興來天外忽相逢
山人莫笑衣冠客亦有梁鴻待賃舂
遊靈隠遇雨呈普慈及二詩翁
山老未容山客去故將雲陣鎖山門雨催晩色凝諸嶺
雷送鐘聲落後村今夜青林妨月上故人華髮把詩論
來朝山水終瀰汎策杖相隨討澗源
早過天竺呈明智及同遊二老
雨夜靈峰卧竹床平明屐齒到雲堂門前雨過新溪滿
石上風回舊草香山抱鐘聲圓不散雲鋪瓦面冷無光
理公莫怪詩相惱今日偕行總姓湯
和東山禪師南澗傍遊戲呈公濟冲晦
澗南一嘯清風發林下重來白日長雲遠石深連鷲嶺
水寒沙淺似魚梁漫因野老詢前事閒伴幽人擷衆芳
更欲窮源情未已知君嗔我索歸忙
遊天竺上寺呈東山仲靈冲晦
入林已忻猿鳥樂共傲浮天勝大還身外是非雲不繫
社中留戀雨相關籃輿寂寞媿彭澤拄杖風流肖德山
寄語葛洪巖下水莫流清夢到人間
酬仲靈同遊天竺兼呈伯周禪老
不問猿崖鳥道深攜笻著屐伴君尋山中桂子驚寒夜
雪後梅花逼歲陰欲住更逢青眼顧相看須盡白頭吟
他年倘續高僧傳未放湯休與道林
酬仲靈送公濟冲晦出山兼簡駐泊李思文之
作
臘後東風掃翠微同看楊柳問禪機三宵聽水都無夢
幾日登山未肯歸野老止憑雲送客家人應笑雨沾衣
君詩兼簡佳公子只恐囊傾一夜飛
酬仲靈見寄之作
猿聲未落鳥聲愁笋發花開澗水流還對春風驚節物
漫思野老傍林丘古人得道多深隠賢守知名貴早收
林下頻過君莫訝誰看骨相具封侯
寄東山禪師
高卧西林月孤閒獨見君杖藜循澗水欹枕看山雲鹿
過何人見猿啼只自聞篇章知不少寄我莫辭勤
石倉歴代詩選卷二百二十九
