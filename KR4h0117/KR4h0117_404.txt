石倉歴代詩選卷四百四
明曹學佺編
明詩次集三十八
羅倫
和陳白沙
君年四十八我年四十五百年幾會面念此長恨苦金
臺首相見各致霞外許擁懷素心人動輒屈指數賁然
三子來歡聲撼茅宇瀧濱是曹溪連宵對牀語
松雲為易德元父世衡題
崢嶸白雲東松樹幾千尺曾經秦漢來萬古横一碧黑
風捲青山白晝飛霹靂須臾洗層霄見此太古色穿簷
清露繁研硃點周易
讀太白詩
太白横西天萬古色不改至人孕元化風豪驚百代青
天騎白龍傲蕩弄雲海太白邀我來招手六合外悟然
若無言迷途杳非礙
定陳僉憲粹之和四皓圖
秦坑氣爇天商山色方好一鹿走寰中孤鳳鳴秋昊多
謝赤松徒設網招此老片語回天心一氣嘘萬槁遂令
箕帚妾敢把漢宫掃噫嘻隆凖公作事何潦草
金鼇霽雪
東極蟠金鼇寒通雪山白祝融鞭火龍六月銷不得曾
上金鼇頭已在崑崙側只恐金鼇飛白玉横天勒
三峽迴清
百里蟠天城天河下縈互羣龍吻淵潛衆蛟輕使負源
通崑崙丘影接扶桑樹日暮聞棹歌武夷是何處
遊翠玄幽玩
玉堂囊青山毋乃巨靈擘羣仙燕清都一壺春拍塞紫
氣來青牛窈然望南北指點極虚無太玄本無色
挽揭竹菴
竹菴亡此老伏臘走比隣碧草他生夢黃花幻夢身石
田孤鶴瘦煙水五湖貧却憶經行處西風淚滿巾
南村別墅為饒松坡題
吾愛南村好頻過處士家白雲留客住濁酒隔牆賒隂
壑藏春雪清溪洗暮霞自今來往慣薇蕨早生芽
公甫感秋有吟因寄章德楙莊孔晹及倫三人
因次其韻
天地秋氣動萬竅無定音山河孤鶴夢風雨一龍吟青
眼有時客白雲何處心思君令人老華髮長千尋
佛嶺
胡塵特地起孤憤柰天何翠玉樓前淚黃雲塞下戈二
龍爭北野孤鶴夢東坡却憶樊籠外乘槎欲泛河
扇和巖次容彦昭
陽和在深谷氣候無冬春山魈憎過客巖燕喜來人風
軟瓊枝脆天清玉宇新桃花逐流水去住任天真
毛氏西園次容彦昭
毛氏西園好溪南未有之參横虎出夜松暝鶴歸時病
骨青藜杖秋香短竹籬小窗孤榻在合眼見巢夷
書崇仁萬山僧房廖欽止處登瀛州達此寺三
十里
王道荒東漢山名自太康璣衡斟北斗雲雨動西方客
夢雲隨鶴禪心月在牀登瀛三十里前去滿風光
送饒經歴還金谿
問病來金嶂高談徹玉關何人無白髮吾道有青山雲
水流行處漁樵問答間孤舟今夜別明月共君還
題徐節婦卷
懶拈鸞鏡掃蛾眉羞見楊花別故枝芳草有情還夜合
貞松無夢與春移婦人自我如男子造化從他似小兒
一片鐵心編不盡直從刪後更無詩
答夏憲副止菴見贈
高堂明鏡萬莖秋屋上西風撼不周鑿沼且留明月住
買山初為白雲謀誰呼鐵笛先招鶴自着蓑衣早放牛
道在莫須同出處此心還向止菴求
題饒雲峰山水
年抛造化外氣入煙霞間夕陽林下路白髮照青山
又
素琴本無絃白雲本無心虚舟在野水從知浮與沈
題饒松坡畫
雲移山不動客去水相隨高卧南窗意羲皇秪自知
又
一棹歸何處柴桑是我家莫言嫌一飽籬下有黃花
夏
高閣不受暑翛然午夢凉棹歌何處起清吹落滄浪
寄廬陵薌城梁德剛歸自南雍
笑殺梁園老秦淮醉幾秋歸來無一語酣意看吳鈎
題蘭與饒裕
翠䄂舞春暉光風感自微夜深渾不寐玉露點羅衣
題竹與蕭球
玉英臺下路半夜舞青鸞龍孫眠不得疎影上欄干
和林緝熙題宣和殿臨韓幹馬
夢入黃鸝紫殿隂天津空費杜鵑心宣和玉輦君休問
老在西風五國林
中秋日送馬生歸南海
青天拾得中秋月照破閻浮萬劫塵昨夜長風吹不斷
清光隨着海南人
題新喻袁孝子方泰草亭
風花高下草煙青春滿袁家孝子亭阿母瑤池香夢杳
綵衣猶隔翠雲屏
送蕭主事廷珍回江南
塵逐西風散馬蹄江南歸思朔雲迷耳邊聞得田夫語
昨夜前村雨一犂
送人還鄉
江漢西風吹客衣滄波浩浩一舟微柴桑若問陶彭澤
不為黃花解印歸
偶書
問道蒼生淚滿衣病多偏與素心違羊裘不着寒江雪
只裹春風卧釣磯
石倉歴代詩選卷四百四
