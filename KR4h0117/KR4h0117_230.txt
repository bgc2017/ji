石倉歴代詩選卷二百三十
明曹學佺編
宋詩一百七
僧保暹
秋逕
杉竹清陰合閒行意有憑凉生初過雨靜極忽歸僧蟲
跡穿幽穴苔痕接斷稜翻思深隠處峰頂下層層
僧古懷
原上秋草
秋來深徑裏老病眼慵開戶外行人絶林間朔吹回亂
蛬鳴古塹殘日照荒臺惟有他山約相親入望來
僧秘寅
山中
結茅臨水石淡寂益閒吟久雨寒蟬少空山落葉深危
樓乘月上遠寺聽鐘尋昨得江山信期來此息心
僧宇昭
曉發山居
蓐食小人家寒燈碎落花雞鳴窗半曉路暗月西斜世
故欺懷抱風霜近歲華劇憐詩思苦悽惻向長沙
僧惠洪
早行
失枕驚先起人家半夢中聞雞憑早晏看斗辯西東轡
濕知行露衣单怯曉風秋陽弄光影忽吐半林紅
僧宇昭
夕陽
向夕江天迥微微接水平帶帆歸極浦隨客上荒城雲
外僧看落山西鳥過明何人對幽怨苒苒敗莎并
贈魏野
别業惟栽竹多閒亦好奇試泉尋寺遠買鶴到家遲藥
就全離母詩高祇教兒未能終住此共有海山期
塞上贈三太尉
飛將是嫖姚行營已近遼河冰堅度馬塞雪密藏鵰敗
卒殘旗在全軍列帳遙傳呼更號令今夜取天驕
塞上贈王太尉
嫖姚立大勲萬里絶塵氛馬放降來地鵰閑戰後雲月
侵孤壘沒燒徹遠蕪分不慣為邊客宵笳懶欲聞
寄題武當郡守吏隠亭
郡亭傳吏隠閒自使君心卷幕知來客懸燈見宿禽茶
煙逢石斷棋響入花深會逐南帆便乘秋寄此吟
留題承旨宋侍郎林亭
翰苑營嘉致到來山意深會茶多野客啼竹半沙禽雪
溜懸危石棋燈射遠林言詩素非苦虚答侍臣心
僧修睦
宿岳陽開元寺
竟日凭虚欄何當興歎頻往來人自老今古月長新風
逆沈魚唱松疎露鶴身無眠鐘又動幾客在迷津
僧景雲
老僧
日照西山雪老僧門始開凍瓶黏柱礎宿火陷爐灰童
子病歸去鹿麋寒入來齋鐘知漸近枝鳥下生臺
僧子蘭
華嚴寺望樊川
萬木葉初紅人家樹色中疎鐘搖雨脚積水浸雲容雪
磧迴寒雁村燈促夜舂舊山歸未得生計欲何從
尚顔
夷陵即事
不難饒白髮相續是灘波避世嫌身晩思家乞夢多暑
衣經雪著凍研向陽呵豈能臨岐路還聞聖主過
僧虚中
贈栖禪上人
巖房高且靜住此幾寒暄鹿嗅安禪石猿啼乞食村朝
陽生樹罅古路透雲根獨步閒相覓凄凉碧洞門
僧清尚
贈樊川長老
瘦顔諸骨現滿面雪毫垂坐石鳥疑死出門人謂癡照
身潭入楚浸影檜生隋太白曾經夏清風凉四肢
&KR1789;晝
書惠崇師房
詩名在四方獨此寄閒房故域寒濤闊春城夜夢長禽
聲沈遠木花影動回廊幾為分題客殷勤掃石牀
寄懷古
見說鵰陰僻人煙半雜羌秋深邊日短風動曉笳長樹
勢分孤壘河流出遠荒遙知林下客冷苦夜禪忘
送嗣端東歸
遠念生泉石人中事欲銷卷衣城木落尋寺海山遙帆
影迷寒雁經聲隠暮潮後期俱未定况我鬢先凋
送可倫赴廣南轉運凌使君見招
别語畏殘漏心懸瘴海邊回期無定日去路極遙天苦
霧沈山郭寒沙漲隰田幾宵尋使府清話廢閒眠
早春闕下寄觀公
客心長念隠早晩得書招看月前期阻論山靜會遙微
陽生遠道殘雪下中宵坐見青門柳依依又結條
僧保暹
宿宇昭師房
與我難忘舊多期宿此房卧雲歸未得靜夜話空長草
際沈螢影杉西露月光天明共無寐南去水茫茫
送簡長上人之洛陽
閒身無所滯獨去背春城望越鄉心斷迎嵩隠思生野
禪依樹遠中飯傍泉清相府如投刺分題有竺卿
早秋閒寄宇昭
窗虚枕簟明微覺早凉生深院無人語長松滴雨聲詩
來禪外得愁入靜中平遠念西林下相思合慰情
僧文兆
宿西山精舍
西山乘興宿靜稱寂寥心一徑杉松老三更雨雪深草
堂僧語息雲閣磬聲沈未遂長棲此雙峯待曉尋
送簡長師之洛
動靜非常態超然西去心水期經洛聽雲約到嵩吟齋
訪煙村遠禪依竹寺深秪應風雅道相府是知音
僧行肇
郊居吟
静室簾孤捲幽光墜露多徑寒杉影轉窗晩雪聲過茗
味沙泉合罏香竹靄和遙懷起深夕舊寺隔滄波
酬贈夢真上人
禪舍因吟往晴來坐徹宵春通三徑晩家别九江遙巢
重禽初宿窗明葉旋飄住期應未定謝守有詩招
送文光上人西遊
高木墜殘霖關河入遠心嵩遊忘楚夢華近識秦音塔
古懸圖認碑荒背燒尋幾思興替事獨上灞陵吟
僧簡長
送僧南歸
漸老念鄉國先歸獨羨君吳山全接漢江樹半藏雲振
鍚林煙斷添缾澗月分重棲上方定孤狖雪中聞
送行禪師
南國山重疊歸心向石門寄禪依鳥道絶食過漁村楚
雲黏缾凍江沙濺衲昏白雲深隱處枕上海濤翻
僧惟鳳
與行肇師宿廬山棲賢寺
冰瀑寒侵室圍爐靜話長詩心全大雅祖意會諸方磬
斷危杉月燈殘古塔霜無眠向遙夕又約去衡陽
寄希晝
間中吟鬢改多事與心違客路逢人少家書入闕稀秋
聲落晚木夜魄透寒衣幾想林間社他年許共歸
弔長禪師
霜鐘侵漏急相弔晩悲濃海客傳遺偈林僧寫病容潄
泉流落葉定石集鳴蛩回首雲門望殘陽下遠峯
僧惠崇
訪楊雲卿淮上别墅
池近得頻到相携向野亭河分岡勢斷春入燒痕青望
久人收釣吟餘鶴振翎不愁歸路晩明月上前汀
贈文兆
偶依京寺住誰復得相尋獨鶴窺朝講隣僧聽夜琴注
缾沙井遠鳴磬雪房深久與松蘿别空懸王屋心
僧宇昭
寄保暹師
吟會失秋期荒山寄病時客髭生白早叢木落青遲渴
狖窺莎井隂蟲占菊籬歸心何以見霜月下天涯
幽居即事
掃苔人迹外漸老喜深藏路僻間行遠春晴晝睡長餘
花畱暮蝶幽草戀殘陽盡日空山下孤禪念石霜
僧懷古
寺居寄簡長
雪苑東山寺山深少往還紅塵無夢想白日自安間杖
履苔痕上香燈樹影間何須更飛錫歸隱沃洲山
居天柱山
四野豁家庭柴門夜不扄水邊成半偈月下了殘經雖
逐諸塵轉終當一念醒未知斯旨者萬役盡勞形
僧智圓
贈聞聰師
澹然塵慮絶禪外苦風騷性覺眠雲僻名因背俗高水
煙蒸紙帳寒髮澀銅刀幾宿秋江寺間吟聽夜濤
僧遵式
酬伉上人
鳥卧清間極誰能更似君山光晴後見瀑響夜深聞拾
句書幽石收茶踏亂雲江頭待無事終學弃人羣
贈智倫弟
溪竹擁疎簾溪雲冷不厭千巖惟虎伴一講許詩兼煮
茗歊冰柱看經就雪簷有時開靜戶寒日下峯尖
僧道溍
再遊鶴林寺
招隱山南寺重來歲已寒風林驚墜雪雨澗咽飛湍壁
暗詩千首霜清竹萬竿東軒謫仙句洗眼共君看
僧清順
書景舒庵壁
大布君能衣始知蠶口非冡間容一榻身外只三衣護
戒避生草淨心觀落暉寂寥能自守今世固應稀
僧惠洪
贈尼昧上人
不著包頭絹能披壊衲衣愧無灌溪辯敢對末山機未
肯題紅葉終期老翠微余今倦行役投杖夢煙霏
僧善權
寄致虚兄
避寇經重險懷君屢陟岡空餘接淅飯無復宿舂糧衣
袂饒霜露柴荆足虎狼春來何所恨棣萼政含芳
僧元肇
虎丘
滄海何年湧秦傳虎踞丘池空劒光冷墳闕鬼吟愁石
礙樓臺側煙深草木浮吳人貪勝槩春盡亦來遊
徑山
東西两徑幽歲晩得同遊壑霽隂猶在溪雲凍不浮鳥
驚樵斧重猿掛樹枝柔怕有梅花發因行到水頭
僧善珍
山行晩歸
藥徑入雲林晩晴扶杖吟照泥星復雨經朔月猶隂樹
折憐巢覆泉清見葉沈愛閒自如此不是學灰心
春寒
松間燈夕過顧影在天涯雪暝迷歸鶴春寒誤早花艱
難知世味貧病厭年華故國風塵外無人可問家
僧自南
廣潤寺新寮
客不赴齋招冥心坐寂寥青山若厭看白日也難消鷺
起衝荷葉蟲行蝕菊苗何年稱老宿來住此間寮
僧簡長
贈浩律師
浩也毘尼學精於玉帳嚴蟻酣停掃砌燕乳記鈎簾茶
鼎敲冰煮花壺漉水添夢回池草綠忍踐綠纖纖
僧道溍
夏日龍井書事四首
翠樹高蘿結晝隂驕陽無地迫吾身石崖細聽紅泉落
林果初嘗碧奈新揮麈已欣從惠遠談經終恨少遺民
何時暫着登山屐來岸烏紗漉酒巾
雨氣千巖爽氣新孤懷入夜與誰隣風蟬故故頻移樹
山月時時自近人禮樂汝其攻我短形骸吾已付天真
露華漸冷飛蚊息窗裏吟燈亦可親
自憐多病畏炎曦長夏投蹤此最宜青石白沙含淺瀨
碧梧蒼竹聒凉颸雲中雞犬聽難辨谷口漁樵問不知
斑杖芒鞋隨步遠歸來煙火認茅茨
却來人外慰棲遲谷遠山長萬事遺好鳥未嘗吟俗韻
白雲還解弄奇姿藤花冉冉青當戸竹色娟娟碧過籬
不羡故人探禹穴短橈孤榜逐漣漪
僧如璧
次韻答呂居仁
向來相許濟時功大似頻伽響遠空我已定交木上座
君猶求舊管城公文章不療百年老世事能排雙頰紅
好貸夜窗三十刻胡牀趺坐究幡風
再次前韻
曾將千古較窮通芥孔能容幾許空借問折腰辭五斗
何如攘臂取三公四時但覺風雨過一飯何須刀几紅
要識壞魔三昧力更培根撥待春風
僧顯萬
送炭與湘山西堂惠然師
紛紛向火乞兒多獨有君如擇乳鵝萬鍛爐中尋粲可
一堆灰裏撥隂何雪欹敗屋閑犀柄草卧空庭任雀羅
亟送烏薪相煖熱恐隨春夢入南柯
石倉歷代詩選卷二百三十
