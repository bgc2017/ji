石倉歴代詩選卷三百五十五
明曹學佺編
明詩初集七十五
林誌(字尚默三山人)
題鄭驄馬小景
素練瀉碧落初日開華容朝迴忽矯首如對香爐峰鏡
覽心以化天遊趣應同恍然宴坐頃白簡遥生風習靜
窺道妙頤神混鴻濛何時離名跡追躡煙霞蹤
烏臺春曉為項御史賦
白簡草奏歇清風讌坐時庭烏曉還集府栢春仍滋候
吏巳休沐青驄獨歸遲時清事應簡道在情自怡慨彼
鷹隼擊懷哉鸞鳳儀流輝諒兹始初日明前墀
挽貞義黃處士
長嘯宇宙闊恍然大夢中誰為不死者倒影凌青空達
生竟何以即此全其冲一坏返丘首清芬映無窮我懷
軒丘叟至今見遺蹤千金摠不惜環堵惟自容高情謝
塵俗雅道超鴻濛支頤忽蛻去逝水何時東寂寞松下
士千秋宿草封生芻奠不及灑淚来悲風
夢桂軒
兔魄晃璇宇天香生桂林㷊膏倦午夜假寐青雲岑恍
值素霓侶搴芳共幽尋笑贈一枝秋紛葩燦黃金殷勤
啟仙錄慰以瑶華音驚覺落塵寰靈標瑩重襟以兹稽
古力獲契登龍心得意捧泥書蜚音重璆琳神柳變褐
衣夢松感貂簪名堂以燕翼知爾貽謀深
居竹
蕭瑟玕琪圃參差瑜瑾林羨君高隠處愛竹逾南金肉
食詎知旨聞韶諧至音神交數竿綠富埒渭川潯晴翠
瑩素帙涼聲韻瑶琴况兹冰玉好抗俗在虚心
題陳簡討凌雲樓
碧落渺無際空濛灝氣浮愛兹青雲近日夕接高樓罥
幔藹朝旭棲簷連素秋平臨飛鳥道俯映滄漯流靉靉
豁軒牖吾伊散林丘飄然與世隔恍爾齊天遊嘯月折
仙桂彈冠步瀛洲徘徊蓬島上却憶鄉山陬觸石起膚
寸因風重淹留清時捧資日五采絢宸旒
秋夜病中口占寄黃大十兄
不過靜齋久夏徂秋復新夜来東林月如見齋中人逸
思澹碧漢高懷藹春雲躭詩竟成癖愛客寧辭貧蚤識居
岐子聲光動儒紳謂予不羈者睠愛情尤真朅来抱餘瘵
虚窗卧清塵衣冠日相問骨肉誰其親念爾手足愛慰予
丘山珍如何鴻雁夕涼風起青蘋不灑兒女淚悲来亦盈
巾安得上池水飲以刀圭神沈疴自茲脫長笑飛崑崙
題林司訓晝山水圖
紫芹池雨香白雪琴心瑩石上尋片雲西山得微逕松
門天路虚花雨金潭映落葉飛晝涼垂蘿結秋暝夤緣
遠公社寄適陶潛詠三生了羣迷一寂喻澄鏡誰云吾
喪我應悟慧生定朅来淄塵蹤悵阻青鞋興披圖逸思
飄蒼茫海空迥
又
粉署見晴翠雲泉記昔遊青山隨短策綠水明雙眸前
路落花深春風巖洞幽問竒恣所適載酒紓其憂懷哉
素心人情因靈境投縈迴趣巳涉寂歴倦還休却笑荷
篠徒放言慙大猷巢松如可學名遂迺身謀
尚書庫部主事周君宗武得盛子昭二圖屬余
題詠
積水深不極扁舟信垂綸遥峰碧霽日遠樹清瑩神潭
影天鏡夕花香島雲春沿洄智者樂魚鳥同光塵鼓枻
情以紓直鈎意彌深濠梁既自適川上寧迷津已達星
漢槎仍攀滄海鱗披圖結遐想浩蕩煙波新
送陳十二煒赴選北上
别思無遠近蒼茫與秋長都門木葉下念子朝嚴裝何
以駐征驂愁来倒離觴劃然憶聚散風絮相飄揚世好
托松蘿交深韻宫商十年芹泮水風雨幾連床朅来客
兩京歡娛歴星霜情傾薄蒼漢氣合和春陽愧我蒲柳
姿襲君蘭蕙芳卧疴重愴别倏矣摧肝腸暫輟兒女仁
桑弧在四方金臺九天上矯首孤鸞翔期君陟清要蚤
沐恩波光
文會軒
曖曖停雲夕湛湛嘉樹隂欵門無俗吏燕坐皆華簪媚
此水成文愛兹風滿林絃歌猗蘭意賡唱瑶華音空谷
縻白駒函丈羅青衿永諧金石好持以歲寒心
題周選部山水圖
披圖紫薇署拄笏青山曉蓬瀛望超忽樓閣訝縹渺天
鏡一棹浮雲屏數峰繞滄洲窅無際赤縣坐来小憑虚
恍天遊翫化己心了懷哉安期生汗漫扶桑表
丁未有事于圜丘予同王曾二大學士錢李二
侍讀陳侍講六人齋宿春坊朝房分韻得傍
字
齋沐晤良宵虚明散紛鞅詩書混髹几星斗垂珠網卧
疴諧道心觀復了塵妄風鈴寂嚴警霜漏徹清響忽聆
玉塵談窅爾紫霞想起撥寒爐灰燃燈笑相傍
夏谷幽亭
絶壑想長夏幽亭瞰層崖毫端水石妙鏡底風泉来密
暝結幄徑霽影清氛埃抗志匪嘉遯投閒暫遲回靜言
仁智樂默契心神開暢以陶令絃兼之阮生杯遺榮詎
所尚繕性乃予諧
蘿逕吟笻
一雨鏡天夕亂藤潭影秋青山引飛杖霽景醒吟眸拄
斷落葉深行吟三逕幽石橋流水際欲返還淹留懸榻
知余心故人待滄洲商歌有真意于以詠歸休
菊莊
别搆依南山投閒忽成趣白露朝欲晞黃花滿籬戶食
英慨前修采之恐遲暮頽齡如可延飲水寧復顧苦無
三逕資倦此歸来賦清風尚未遐其以高山慕
彭將軍園亭讌集分韻得綠字
微雨散煩燠疎篁淨新綠南園步成趣野草怡心目良
晤當宴閒澄懷謝羈束醪香潤雜蘭鱠縷纖飛玉簷雲
落甲衣歌鳥移絲竹慷慨異新亭謔浪殊金谷達生返
真素知足無殆辱願言及芳辰榮名以為勖
衣綉乘驄
藹藹花間道濛濛柳外堤雕鞍聯葆蓋歌管駐金羈倏
如風雨至空衢走塵泥借問避者誰東来驄馬嘶馬上
綉衣使青年氣如蜺春日荷載陽百卉榮枯荑無俾使
君歸桃李方成蹊
鵝鼻晴雲
石筍削金鵝浮空浴天鏡晴日澹朝暉孤雲相掩映翳
谷花欲冥穿崖鳥棲定流彩向君庭蓬莱九霄迥
籌嶺朝陽
三峯屹東起初日見扶桑氤氲散五彩虛室生晴光晞
髮人不見空餘照寒岡流輝在蓬島雙鳳碧梧香
樓前煙隴
昔人樓何許前山留其名煙霏散曉暝隴陌迴春晴桑
柘翠濤合禾麻綠藹生清謳擊壤世鼎食况沾榮
松亭秋月
明月出滄海長空澹素秋愛君松亭上秉燭駐芳遊孤
舟袁尚渚尊酒元規樓何如連枝會玉宇共承休
送重慶彭教授
謾唱陽關别寧辭蜀道難專城新教鐸百里舊儒官山
入烏蠻曙江臨白帝寒馮公遺直在清響屬揮彈
送江亞尹之太平
郎官應出宰佐邑豈辭卑天錫新恩寵人瞻舊羽儀敬
亭看晻曖平楚望參差公暇栽松處清風日與期
送隠士黃聲玉
雙井秋隂合蓬門石逕斜殘陽吹過鳥疎雨落閒花山
帶垂青幔窗螢照碧紗不知林下客幾度醉煙霞
天坡秀氣
冥攀絶頂遥俛視羣峯小彩翠望不窮懷人赤城窈
龍陂桃浪
夜涼散雨聲曉霽澄天鏡春香送落花誰道仙源迥
題楊學士白鶴山房
白鶴去不返悵望青山空兹峰自神異佳氣時葱葱巨
靈擘穴移星斗帝遣六丁嚴衛守石脉春迴雲母凝泉
流香暖玻瓈剖佳城鬱鬱開其陽君家種德源何長千
金有地竟不惜萬木垂仁豈解忘賢孫蚤負青雲器嘗
搆山房倚空翠朝攀隴樹五粒枝夜讀函經幾千字疎
林長夏含蕭森風動窗松四壁隂浮雲偏護花間屐流
水遥清澗底琴拂衣笑為蒼生起移孝為忠固如此草
詔金鑾聖眷隆攄謨帷幄天心喜賜歸蓮炬玉堂深閶
闔岧嶤北斗臨蓼莪已抱終天恨葵藿惟傾向日心披
圖却憶南山下蘿月蒼蒼嶺猿夜萬壑秋聲入夢多半
簾燈影孤吟罷回望新阡宿草滋悠悠霜露更凄其馬
封愁絶千年閉鳳誥欣驚五彩垂種璧牛眠安在哉惟
忠惟孝實栽培題名今見瀧岡表雙鶴爭看日往来
橋門别意圖送梁以康上舍
璧水瑩寒波殘光掛霜月驪歌巳在門趣裝候晨發歸
心迢遞向樵川東笑揚帆意豁然日下綵衣辭禁闕江
頭晴雪醉離筵慈親白髮暌違久此去登堂問安否華
黍笙歌眉夀章屠蘇杯酌新年酒堂上春風笑語喧訊
兒燈火幾寒温錦囊詩句憐心苦綘帳家聲喜業存以
兹却負青雲器擬把箕裘致身貴捧檄方知毛掾賢承
顔詎識歐生志蚤晚司成待薦書交遊復此嘆離居丹
青遥贈橋門别期爾西還早秣車
安陸黃將軍讀書好文靜樂溪山而得其趣余
友文學掾鄭公望嚮在安陸時時與遊洎来
北京為繪此圖要余賦之余觀杜工部時交
何將軍嘗為賦山林十律詩辭極意到至欲
賣書結茅卜隣終身世蓋有其樂也古今人
豈相異哉余故為短歌行一章俾欲知鄭黃
與處之懿者於此考焉
將軍能武復能文靜愛溪山絶垢氛琴邊泉響漱碧玉
衣上巖飛生片雲鑪峰鹿湖望超忽興来但覺神飛越
東渺滄溟數點螺西近蛾眉半輪月有時忽得意欵叚
出嚴城松門猿磴興未極刺船復繞滄洲行萬壑富詩
境千巖供畫屏胡麻山果長充具鮮鯽香芹總可羹金
魚換酒恣傾倒妙舞纖歌匪吾好山雨留賓尊不空石
床展席苔如掃廣文博士今杜陵文園多病慷攀登愛
即東家日来往况有消愁酒似澠談玄蘿逕秋共榻摘
句鳬渚夜張燈英雄好士有如此詩酒於已知何能丹
青殷勤寫高誼咫尺妙盡煙波意别後披圖逸思飄相
逢却恨馬蹄遥
次羅宗讓見寄韻以答
故人别搆離塵境花竹林塘亂窗影書暇尊開桂席涼
琴邊鶴唳荷衣冷交誼應憐我與君士林誰不挹清芬
神竒共摘澄江句浩蕩同披太古文浮雲倏忽東西去
余躡青霄爾玄霧聚首寧無意氣投知心誰識平生語
題緘寄我手自開懷人忽憶登吹臺羈離祗道今猶昔
膠漆空談陳與雷思君不寐抵清曉月上高樓數星皎
賦罷停雲獨倚樓目斷螺峯天外小
送林參議之廣東
紫薇粉署送仙郎千里傳宣渙汗香天上欲教均雨露
海壖應得識鸞凰蕉花爽氣凝秋暝椰葉清隂變夏涼
遥想鳴琴多暇日寸心還繞九霄長
奥如亭
南亭勝槩舊栖遲三徑隂隂葛蔓垂天籟每生虚谷聽
野心長與白雲期煙霞息影深成癖水月通玄靜更宜
别後玉堂清夢裏閒情還似故山時
寄穆生景脩
蹉跎原是漢諸生載筆今来客兩京故國青山空積夢
舊遊白社總關情雲邊樹木隂晴色天際河流日夜聲
一片離心同落葉何由飄到粤王城
和黃典籍早秋感懷
門掩高梧近御溝西山長對此心幽宦情况值黃花晚
客思偏驚白鴈秋咫尺月明千里隔一丘雲卧幾時休
詞垣青眼如君少遥寄新詩愧莫酬
送江贊府之官太平
江南文獻擅家聲儒雅今来見魯生百里封侯新佐治
幾年郎署舊沾榮江開一鏡迎仙棹橋落雙虹跨縣城
却憶玄暉多藻句令人送别有餘情
挽劉侍郎季箎
浮雲富貴百篇詩銀漢清泠曉映池長嘆浮丘春夢覺
何堪藏壑夜舟移升沈總付龍盤鏡事業空垂馬鬛碑
欲繡平原那可作黃金不用買新絲
送建寧府副綱還開元
滄洲何處是神山支遁幽棲景象寬海日龍宫三島近
松濤溪雨半空寒不辭錫杖清遊遠為際人天勝會難
此日承恩遥返舄懸知雲鶴候林巒
寄羅宗讓
十載驅馳向兩京蹉跎衰病竟何成青雲高興思前日
黃卷孤心愧後生羨爾文雄能獨步豁予交好更多情
尺書欲寄題頻懶目斷江鴻天外横
題張御史山水圖
宦遊山水總關情却憶丹霞是故城雲母流香春島霽
芙蓉削翠晚峯晴書窗海色看雲起琴逕桐華愛月明
幾度披圖結遥想烏臺霜曉賦初成
寄侄達望
阿買今稱五馬良弱齡揮翰藻凝香三竒何處尋珠樹
幾夜含情夢草堂汝健步須淩汗漫吾衰心已半滄浪
霜天角裏梅吹盡片片遥飛别思長
鳬山别業
九華勝處是鳬山山下林扉日不關岐路緇塵春夢遠
石田芝草晚心閒孤琴曾取花前醉雙屐應從竹外還
玉署故人無限意丹青遥寄翠微間
題龍江佳趣
江上薰風晝倚欄歸心江漲共漫漫雲邊濕草三山暝
雨外飛濤六月寒錦纜牙檣驚鷺起朱簾綉戶映花看
相逢琥珀千鍾醉誰論華簪與鶡冠
羅氏叔侄三人同赴春闈宗本中進士榮歸阮
子繹出分教肇慶紋留太學予賦此以送之
兼懷其兄宗讓兄弟昆季交游之情略見焉
金臺柳綠識春歸三月猶寒未換衣欲醉離顔輕魯酒
強摛愁賦向斜暉元方相憶懸銀漢阿阮孤棲寄虎闈
别後月明池上草懷君雙玉照人輝
玉堂退食兀坐匏居屬羅從思肇慶之行過予
告别有懷楊廣文九齡先生口占奉寄情悉
于辭
京華載筆喜逢春每見鶯花憶故人滄海宦情孤鶴遠
青氊詩興數篇新隨羣匏落慙明世抱病疎慵笑此身
莫道煙波滯雙鯉龍門咫尺是通津
白鴈
金河堤上羽毛分潔白應同鷗鷺羣横度晚空雲點點
瑩涵曙月雪紛紛影從秋水沙頭沒聲向寒蘆花外聞
漢曲徒知異朱鴈那能傳札報明君
和黃檢討夏日即事
涵江雲岫逗清暉久客應懷舊掩扉靜愛林僧留夜坐
醉邀詞客惜春歸文園卧病才偏藻魏闕多情夢豈稀
予亦支離同痼疾愁隨落葉向秋飛
四明蔣端公陞湖廣僉憲過余告别余卧病不
能走餞口占以送
遥辭鳳闕五雲端南郡分臺屬豸冠楓樹到淮秋葉早
江流入楚暮潮寒十年府署封章在千里湖山攬轡看
卧病思君無那别都門惆悵思漫漫
後灣渡
清溪源發古靈山小渡縈迴出後灣竹徑暗通流水入
柴門常對落花關清時利涉居人少白日空横野艇閒
記得舊遊曾買棹一篙春雨逐鷗還
安德泉
日照飛流掛晚空匡廬瀑布宛相同輕煙暝處看將斷
落木寒邊聽不窮一派初如澄練合千尋直與大溪通
期君駐馬相摛翰莫羨銀河賦獨工
宿延平城下
東南形勝據襟喉雄郡岧嶤峙上流遠火人家臨水夕
寒潭夜氣逼人秋雲流片月過山閣風帶殘更出戌樓
此地由来多勝覽謾將詞賦寫清遊
别百戸朱克成
霄漢年来寄此身承恩却許暫歸閩論詩最喜逢知己
對酒那堪别故人柳拂山城經暮雨花飛驛路值殘春
舊遊别後鰲峯月兩地相思夜夜心
題畫山水
翠壁紅泉碧草晴看春載酒絶人行草玄應有棲遲客
鹿卧衡門晝不驚
畫菊為周編修賦
采采金英白露團西風冷動一枝寒宦遊無復芳菲夢
笑挹秋香畫裏看
題畫扇寄言若表弟
萬斛雄文載短舟當年赤壁賦清遊丹崖不盡懷人想
白露空江寫斷秋
山麓晴霞
鳳鰲深處列仙家巖雨新晴散曉霞二十年前晞髮夢
蒼蒼還繞綠蘿花
龍津春水
何年神劍逐龍飛流水仙源去路微却憶扁舟乘醉泛
桃花吹雨滿春衣
題羅汝文畫山水
十里雲屏枕黛流史溪山水憶曾遊煙霞謾寄滄洲趣
萬壑春聲入棹謳
寄心印上人
北遊杖錫喜雙飛在世諸天諦日輝近學孤雲慵出岫
曇花香雨滿春衣
夜泊小蒻舟中
夢醒南風溪上舟草香月色帶溪流清臞不耐吟䰟怯
誤記空簾半夜秋
石倉歴代詩選卷三百五十五
