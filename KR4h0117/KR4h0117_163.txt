石倉歴代詩選卷一百六十三
明曹學佺編
宋詩四十
劉弇
送方絢解元赴試南宫用桂林一枝為韻
君王十二閑一一登權竒飽之青玉芻絡以黃金羈南
宫舊冀北雜遝追風姿驌驦固神物豈病孫陽嗤如聞
丹桂約暗滿秋風枝
癸酉歲暮壽春道中
有城有城半蕪沒倔強當年開狡窟青韁白馬成底事
魏得其狗空凌突清淮不洗饕利腸石馬崔嵬化英物
據鞍浩歎為踟蹰但見悲風起蓬勃
其二
有客有客垢髮鬚羹魁挂鞍無宿儲翹心北闕比寒藿
他日南山抛舊廬逆旅丈人真脆意揖我下牀邀踞&KR0008;
悠悠高門擊鮮子萍匏殊根勿誚渠
走筆答郭子隆勾稽
春歸幾何時綠樹陰已滿蕭條子雲巷誰借吹嘘暖常
日雙柴扉深扃類休澣稚燕掠翩翾疎蟬弄淒斷擷芳
聊自娛任從食息懶嶷嶷棲鸞郎蝸居間三欵兒童憚
逢迎應客事謾誕謝絶高軒榮秖增鼯鼠短賴君不吾
靳慇懃接誾侃酸然梅雨天煩襟斗湔浣
送李侯朝散還任
西山閱今昔章水弄清泚雲陴插天半滕閣中隠起青
鴛千萬家湖光豁如洗鍾陵一都會信亦非偶爾君來
無幾何所得已倍蓰笑談送白日慷慨拾遐軌成詩殆
百篇天籟落凡耳事竣告還朝相送情難已悲歌一再
行杯觴覆蒼翠秋標拔孤雲鴻雁思吾子
石廊洞
君不見仙家三十六洞天西南大半盤蒼巔此外元陽
擅嶄絶况有石廊人喜傳碧蓮參差隅地湧徙倚危梯
飛螮蝀陰陰洞戶半空開一縷聯凹愁寄種萬鈞崔嵬
挂礧石吁可怪兮若飛動天然湫面尋丈間寒掬初慳
媪神捧紫厓蒙茸瑤草秀懸泉涓涓挹天酒淑靈豈即
乾坤私窟宅宛是神仙舊飛烏點影陽光回遊子履深
驚殷雷九夏三冬自回幹雨暘寒燠爭喧豗神物奄有
似無謂突兀古廟當巖隈鼪鼯笑舞助怪變落日愁絶
松風哀瞰臨一方殆天意累露之疑此其是仙乎仙乎
胡不歸忍使秋燐泣陰鬼
人日
去年人日螺江邊今年人日在通川故家浩蕩五千里
客子騷屑心茫然霜蘆盡解故時葉生意陡爾歸蘭荃
海風如刀冰塞渡欲航野水雪暗天他鄉信美非吾土
香草悦魂真浪傳南冠故聲秖操楚劉章雅志惟歌田
五秉如單費廩粟一囊就盡持飱錢顛毛冉冉不吾與
齒根浮動輕于翾小雀誰言畏死鷂未肯屈折同桮棬
章貢真西三徑在爾來望眼欲成穿科桑洗竹真吾事
孰使齪齪纔充員何時解得無拘束歸釣潭頭楓葉鯿
送刑清臣赴左選
泊舟梅林浦解纜墨潭灣層波日日生雙槳那得閒龐
眉青翰客相與春風還江梅吹欲盡岸柳未勝攀無以
持贈君對君成強顏官况更新好晩步非間關直北清
夢多半落夷門山慇懃尺素語勿為魚鴻慳
宿法藏禪院
斜河左界懸朱提冷燼掠天螢糝飛高梧泣液涼參差
前村後村烏夜啼雕甍繡栱絶坤維知自在世張禪扉
有睆釋子龐兩眉清梵一聲捎翠微亂我心曲天之涯
寂歴故感迎新悲歸歟誰是真忘機獨鹿水深愁濁泥
憶黃天倪
遊絲罥空生别愁我車欲駕羌無輈驚風吹花濺紅雨
天脚空隨江水流思君度日倚高閣時把長懷寄寥廓
青春九十行過半白日西住看時落古人不願身後名
但願生前一杯酌安得此身生羽翰高騫便似追飛鶴
村南
村南行吟踏新場馬乘欵叚壺懸漿稼如濃雲穟含黃
柿葉亞枝收趁霜臘團雞髀盤餚香簫鼓下神巫正狂
呼兒往問當壚娘清美何如顧建康
安成道中作
故家楚尾隣三湘粗有晴地麻與桑利機未判身輕嘗
生涯寄將一葉上歸釣頳尾秋滄浪
其二
翠篠娟娟棲暗芳半隠半見誰門墻分曹戲兒嶷雁行
今我垂垂老境逼竹馬鳩車憐汝狂
夜歎
丹鳥白鳥爭吞吐還雲去雲無定度不無夏簟工熨體
况有秋螿競扶戶一嘅三嘆詎如許客思紛紛野煙縷
宵明景晏挂斜河叢萱苒蒻團清露有美一人在西方
白玉珮環珠兩璫明眸皓齒艷朝陽企予望汝涕滂皇
安得鵲汝羅衣裳
畏日
畏日慘慘天西隅半規銜山我僕痡招提訪尋數里近
牛羊斷續前村孤揚塵動滿垢膩爪好風不借清涼軀
日送長雲下碕礒鷔鳦愁對陂陰湖
杉溪驛
竹巖杉溪道路長道邊古驛開蒼茫分流溪水薄枉渚
挨石人家環上方王程星火何時歇霜冬草樹芸其黃
去來今昔幾男子姓字喧傳兩女郎
北禪水閣走筆
西風涼客衣弭檝滄江潯晩吾事瀟灑聊復此登臨雲
容不礙秋清樾有餘陰煩心洗東波寸目明遙岑樊籠
脱鳥窟搖落弔蛩吟莽墟閱今昔長慨撫孤鐔故楚冠
劍盡物情幾浮沈懷哉歲將月無為空滯淫持語朱陵
翁須以早抽簪
感遇
㛹娟誰家子粲粲生輝光弄姿俯春蘭臨風振微芳秋
水揚清矑白玉雙明璫問渠家何許笑指南山陽去去
不輟軌怳若遊雲翔遙看入縹緲明月斷人腸
其二
富貴苦不常倏忽移易人青門聚瓜客曾是故侯身金
鏡失秦家中原駭煙焚屠狗販繒子閭閻排氤氲一逢
泗水公濯鱗清滄濱信知天地間虚橐鼓遊塵冥中有
神力呼吸旋峨岷小兒善播弄挈故還趨新得失定有
寄無為喪吾真
其三
疾雷疑車音出門乃知非抱影長自明流螢點霜幃羅
帶翦秋水黃金縷春衣持看清夜闌愁非故時輝食葵
心知傾茹蠟腸虚肥纂纂棗下歌惜此歲月違因聲勸
語儂勿復遲遲歸
秋日儀真即事
秋風來從越天末痛洗玻璃出明月雲陴隠起玉龍眠
下有舂容萬濤雪獨蠒之綸欹一葉半酣老漁棹歌發
客心寸許了無多底事臨風吹欲折
其二
客從南來一何癯烏紗不屋非縵胡散堆亂帙覘牛䥶
穿冗殫殘真蠧魚尋撞雖上亦未計立仗不鳴甘豆芻
昔人舉肥我今爾安得外澤如瓠壺
持釣
艇子悠揚打雨來裊絲越箭青玫瑰昨聞古湫新雨足
漲波泛入西溪來西溪兩岸行人少白鷺對翹佳客陪
低雲弄嬌不成去半與枉渚相縈迴藻間頳尾厠銀鯽
正爾作羣爭𦢊腮故應沈餌得所置行醉甕間新熟醅
宿長山寺
蒼山兩蟠虬傑勢分夭矯不緣事幽尋兹地終難到破
暝紫煙生寫谷清樾好村長下牛羊雲綻入歸鳥松風
卷孤磬夜半秋聲小客懷方未央千里漫白道庭樹一
鳥驚愁看楚天曉
遊麻姑觀用黃道士韻
鳥道參差挂空白雲林曾是飛昇迹漫論滄海復揚塵
已識秋杉老岑寂玉駕斑龍飛九色古殿崔巍遺石刻
會須揖彼丹丘人掇拾頹年兹偃息
蔣沙莊居
他日蓬蒿地吾廬瓦數溝井泉甘勝乳庭竹冷先秋村
巷時情淡田疇歲計優荆扉論日掩最喜近松楸
其二
黃嶺虹腰抱鼇山負復横中非避世士稍亦畏時名傍
晩澆慵酒尋春濯足行雞雛嬌㡳死犢子健能生
其三
晴屋鳴鳩婦春陂翳雉媒筯頭甘野蔌鋤力到陳荄掠
水千艘健横風一笛哀最憐雙白鳥解事等閒來
其四
名愧周繁弱材非魯孟勞蛙仍當鼓吹徑任沒蓬蒿紫
芋新厨味黃棖馥鱠刀業詩何水部眈酒阮兵曹
其五
劉宗墳墓國金水眇縈回颭颭雅巢覆疎疎槿戶開春
風持贈柳臘雪試妝梅欲識塵埃少元無俗物來
莆田雜詩
清樾陂陀外春深四五家叢祠下簫鼓平楚暗桑麻水
國潛虯傲天程去鳥賖仙山仍在目瀟灑送生涯
其二
梅雨催農鎛癡風泣海檣魚龍波浪闊燕雀戶庭涼鰩
柱春刳玉蠔山夜鑿霜家園兩痕淚早晩促吾裝
其三
梅井經疏鑿如聞自昔人玉奩深貯月雲乳暖藏春桐
葉誰新汲葵芽好問津端堪事杯酌冷汰客襟塵
其四
鶗鴂青春晏鼱鼩白社驕掠風雛燕翼界雨晩虹腰醥
醁銀牀瀝䒠茸紫澗苗到家幸無苦浦溆有回潮
其五
鶴唳歸雲急龍移過雨腥桂清飄月岫槎老卧煙汀洞
失壺公舊雩傅妙應靈不緣幽事隔小復理篁箳
其六
道東無際海萬水自朝宗沃日纔分爝浮天亦盪胷吐
吞何楚越冗長到魚龍好在乘桴客吾安議適從
早發赴蒙縣
草露垂垂白溪泥脚脚深槿籬藏吠犬桑蘙漏棲禽食
匕驚浮世鞭梢度寸陰利名無計得寧是死灰心
試院次韻奉酬趙達夫記室惜春之什
風酣雨軟裊簷絲端負吾人痛飲師使者嶺梅傳信遠
王孫芳草怨歸遲釀成紫府無端夢開到朱欄第幾枝
欲問東君挽流轉顛狂好在曲江詩
清真觀步翠閣
飛梯倒插玉螮蝀危欄别刻青芙蕖送涼野水舊涵竹
借色春山擬滴裾王喬過鳬可坐揖蕭史鳴鳳徒紛如
眸子欲酸跂予望弔世清淚横方諸
九曲池
昔帝檣烏下日邊曾留清蹕此蹁躚魚龍窟暗浮春漲
鳬雁行低破暝煙星閣摧頹空歲月蕪城埋沒舊山川
後庭一曲陳家破更看當年水調傳
江館
山川定出書意外魚鳥自閒眠對時&KR1468;子黏天歸一葉
濤頭吹雨落千麾截波尚欲論孤劒應客初慙乏大兒
聽得漁郎隔溪語夜來秋色暗江蘺
建州試院次韻和林源叔監試
鷺袍粉白筆摩秋餘地爭看衆刃游堅壁賴公專細柳
得壺如我愧中流僕姑此日先穿札綠綺何心曉報鏐
恰恰豐隆通蟄戶論功相與副旁求
春日送簽判陽承議
春山野思萬千重那更江頭來送公别淚滴流紅杏雨
離情搖曳綠楊風一枝易遶南飛鵲隻字難憑北塞鴻
惟有感恩情不斷夜深長入夢魂中
春日舟中即事
不應門有北堂親肯泛孤舟瘴海濱萬里江湖愁去客
一春風雨厭行人花朝水國留題懶月夜鄉園入夢頻
每被煙波驚破膽却思雲石自由身
三用前韻酬達夫
花氣曛曛活逼樓十分大白直須浮自慚短髮如煙薄
敢買鈿車貯莫愁
其二
柳挽花搴獨自狂鼓催鐘趁幾人忙重城特解春將閉
時放紅英笑女牆
其三
駢棘重關不自由横將匏繫代萍流飛絲莫罥林塘興
留與騷人作四愁
鄧縣君挽辭
九原秋草沒麒麟哀挽黎明出問津花魄欲招誰些楚
簫聲先斷客愁秦冢間白鶴空雙舞天上黃姑定卜隣
晢晢目存成底事空餘粉墨逼天真
石倉歴代詩選卷一百六十三
