石倉歴代詩選卷四百二十三
明曹學佺編
明詩次集五十七
林廷玉
感遇
泛泛木蘭舟行行采蘺去放歌汗漫遊雲深忽迷渚偶
爾窮河源言晤弄梭女睠此會際艱相看兩無語倏然
剛風發塵寰杳何許
塞上曲
棄親来從軍誰無樹功心激昂在將帥賞罰貴必諶千
金買馬骨龍媒歲三臨將軍重壯士誰道無孟任師行
失紀律安能制敵侵不見南陽叟七縱還七擒
擬古
秋蟲嗚唧唧春鳥鳴喈喈言念瞬息間時序或睽乖感
此時物變悠然興我懷佳人豈云遠瞻顧江之涯涉江
采杜若擕手欲與偕飄忽杳如夢愁心難自排
又
秋月流清光秋風吹妾裳今夕知何夕幸然登君堂君
在燕山陬妾在湘水傍詎期會晤間遂兹吸蘭芳感君
知遇竒感君恩愛長䦘風有佳趣願言同瞻望
有感
重華光大歷九五飛潛龍綱維丕振肅四海謳歌同匭
函出通明暢逹天下聰百川東注海細大咸納容我恧
沾青𤨏不能振英風侃侃盛時彦論列争長雄苟有利
國家何必皆已功
林泉夏日遣興
長松覆雲蓋蒲葉青以舒晴光浮簾櫳曉日涵窗虛空
中罕人跡數鳥鳴庭除軒冕豈不貴躭此山野居三十
功名路夢境多憂虞偶得塵鞅脫方寸乃裕如山翁隔
竹籬酒熟招我胥團團白玉盤滿貯菖蒲菹一醉忘身
世寧復論其餘
又
雲山隔囂喧野興自孤遠林幽歲月閒萬物無拘管猿
鶴隨往來鹿飽卧町畽蹲鴟受水肥竹萌茁林短野老
共清談蟹眼入茗椀松風晩生凉皓月冰輪滿自比無
懷民一笑得仰俯
西堂雜詠次林世增隱君韻其一草履
淳朴苟得趣賁餙奚能倫菅蒯擷為屨飛雲誰復論朝
踏清溪濱暮拖歸雲村或時禮縫掖寧能知雁門松塢
徐徐蹈旋辟譚羲軒墮指步雪中不煦東方暾捆以給
饔餐何慕鮮醲昏嗟嗟無懷民俯仰俱忘言靡麗俗所
尚質素乃本源賢者敦澆漓風軌凛恒存
考槃清詠
卜築依雲山花開花還落野猿摘木實渴鹿飲泉壑幽
鳥日嚶嚶蛛網懸屋角絲瓜上墻顛雀瓢蔓林薄忽瞻
山之陽蹁躚翥雲鶴萬物遂其生吾心亦云若空山無
侣伴呼酒獨自酌
又
青樓誰家子紫騮黃金絡雲霄飛意氣千金重然諾羅
衣青岑醴翠釡駝峰濯檀板金叵羅笑看紅雨落盈虚
天道明世事反今昨一朝時勢異頓然成蕭索
秋日感興
風塵嗟澒洞誰能驅三蟲乘桴涉溟渤滄波杳難窮念
此青鬢髮忽為霜雪叢安得從化人駕虬遊長空
再至定林寺
白雲鎖襌關松花落如雨佳木翳繁陰林深不知暑老
衲卧雲間雪顛能梵語吁嗟匡廬社遠公亦何許
感興
風林振孤響疎柳鳴寒螀渺渺羈旅懷對此秋日光絶
塞有行役寒衣誰寄將
林泉撥悶
屋上覆蒼松階前茂瑤草柴門繫釣船野徑啼幽鳥山
翁睡起遲落花紅不埽
又
雲水涵虛窗往來浮野馬紫芝青巖上採之動盈把漁
艇晩歸來繫在柴門下
書秋
庭樹凋西風落下葉幾片寒蛩四壁吟雲端有歸雁萬
境覺蕭森俄感時物變
宿靈寳
淅淅西風砧數杵天外賓鴻望南渚山川蕭索暮雲低
野樹離離帶殘雨鷦鷯暫借一枝棲迢遞關河情萬縷
清溪
清溪水邊人唱歌千花萬花森相摩陌上行人詫相見
欲行不行無奈何鶯忙蝶亂競穿掠年年惟願春相若
天道陰晴那可知但恐妬花風雨惡
鵑啼
千古哀哀望帝魂離人枕畔不堪聞梨花枝上三更月
幾點猩紅漬血痕天津橋上君須記呌得春歸花滿地
何當化作卷阿儔噦噦德音鳴治世
閿鄉秋夜
枕簟凉生秋夜清風吹庭樹動秋聲碧空萬里湛如水
月色滿天窗外明孤館蕭蕭静如許何處殘砧聞數杵
風情月思共撩人一種幽懷對誰語
臨潼懷古
驪山之水温且清朝元閣上空月明玉環化作馬嵬草
碧樹蕭蕭猿夜聲朝代興亡容易變今人不見古人面
疎林落落掛斜暉金井梧桐秋幾片
昔宋歐陽公雪中會客出令賦詩禁體物語
因追和其韻以寄興云
六出開殘天上萼繽紛四海摧林薄戍夫絶塞苦宵征
行旅長途艱早作能令寰宇盡迷茫解使乾坤頓恢廓
倚山莫道自堅牢觸日應須謾銷鑠倏來忽去逐風顛
蒙頭拂面漫空落偶然颯刺到窗紗遽爾嚴凝透狐貉
騷人筆底任品題兒童階下隨搏攫凌晨艱食啼乳鴉
向晩迷巢飛凍雀釣磯&KR0609;&KR0609;響蓑衣石徑霏霏滑㯶屩
莫為今朝凛冽愁可卜來年豐稔樂夙成體魄自不緇
天然襟度何須㵸横縱無計抑松篁緯繣只宜飛朔漠
頓足應思就火爐僵手那能事旗槊千年詩令仰前規
呵凍揮毫為吟噱
出塞行次韻
九天百萬來雄貔黃金詔下飛龍墀雷轟電掣草澤震
旌旗閃閃搖赤螭妖魔聞風盡潛窟耿耿欃槍頓看没
彎弧時落雲中鵰寳劒凌霜常逸發忽驚極澗飲垂虹
殺氣赫赫摩層穹不戰屈人兵法竒羣醜那得逃術中
阿香飛車騰赤電千古人傳青海箭天厨殽美内醖良
將軍醉下含元殿來者勿拒去勿追邊疆金鐵皆閑陴
綱紀修明儲蓄廣王者之守在四夷虎皮多少包戈鎩
丈夫事業史編載君聖臣賢世道昌會見名王皆款塞
和西涯雨中韻
一雨連三日凉生枕簟秋同雲低隴樹遠水接江樓浪
跡慙飄泊浮名苦繫留不眠憂稼穡深願恐難酬
齋居次韻
齋居嚴禮祀燈火坐更深聖德通天道春光眷物情百
僚遵戒誓三宿致精明上下期昭格寰區願順成
月次東坡韻
客中良夜月恍若故鄉明玉鏡光隨滿銀河影共横多
情邀我飲故意伴人行天際清如水依稀見五城
錦衣獄卧病
落魄嬰三木乾坤此病翁擘窗看皎月移榻避斜風愁
陣攻頭白燈光照眼紅蓬莱天咫尺無路可相通
寓程鄉
羈懷隨處遣佳興入春幽柳院鶯聲滑江城樹色浮暮
雨和雲暗春嵐得日收閭閻知富庶但恐苦徵求
建溪道中
何處秦關杳扁舟日夜程雲低江樹合水漲石磯平帆
挂秋風影篷敲夜雨聲天無南北雁何以慰羈情
秋日漫興
粤國風光好秋来興味饒雨添陂澤水風漲海門潮暑
退塵襟滌霜清瘴氣消幾回閒拄杖高咏過溪橋
別王子衡侍御次韻
客裏仍為別鶯啼似欲留柳牽烟縷恨花帶雨容愁野
樹雲千里江天水一樓何時定携手重上鄂君舟
次廖師賢進士十日再登烏石山韻
烏山還命酒兀坐對奇峰遇節須行樂尋幽莫厭重寺
深松竹護碑古蘚苔封自把犁鋤足清時學老農
林泉雜詠
六十餘年夢塵寰萬事非蒼松環我屋黃蝶上人衣巖
薜牽風細江梅得雨肥花前且命酒清詠對斜暉
又
遠雁依萑渚危檣度曉風人行江路上春在鳥聲中烟
雨来天北雲霞絢海東草衣陶靖節揩眼看花紅
郊望
曉起望郊坰春烟幾抹青海船來港㲼野鶩下溪汀林
麓枝巢鵲陂塘水漫萍漁歌依古岸人在隔江聽
泉石野音
謝事歸來早深居遠是非雁銜秋色到鴉帶夕陽歸水
落江形瘦山高樹影微行藏宜任理與願不相違
聖節朝賀
一曲鈞天侑九霞長生歲歲慶官家黃金鳷鵲迷雲氣
白玉芙蓉駐露華燭影旌旗虬偃蹇星明劒佩蟻横斜
南山願效詩人祝襪線深慙荷寵嘉
遊圓林寺次韻
蘿薜門深晝亦關紅塵何路到空山高超瀛海三千界
遠隔巫峰十二寰黃菊有情畱客醉白雲無事伴僧閒
浮名衰鬢成遷逐無補清時每汗顔
正德丁卯十月十七日寓恩平行臺
凱還當日費經營三十餘年得太平到處金旗閒夜月
誰家砧杵送秋聲黃茅瘴起浮巇巘碧海潮來遶近城
最是一般寥落甚晚風疎雨逗羈情
黃田道中
陣陣西風吹客舟葛衣清爽暑初收青山兩岸半含雨
綠樹一江都未秋湖海每憑辰北望歲華無奈水東流
行蔵寂寞頻看鏡勲業何時願始酬
淮安即事
淮水湯湯不盡頭金城雄峙水安流帆檣晚趁人煙岸
鴻雁冬依薍荻洲桂館連雲迷望景鳳簫吹月藹高樓
西風拂拂寒光薄到處朱簾不上鉤
無題次劉欽謨韻
簾櫳搖曳五更風起看長庚已在東楊柳暮煙隋別館
梧桐夜雨漢離宫雲低伏枕愁梳綠塵滿香奩懶傅紅
又是一春虚負却幾聲啼鳥夕陽中
沙溪道中
阿傖日日醉仙螺春興毰毸可奈何水漫溪橋分綠遠
鳥来山塢落紅多東風吹柳千村靜麗日行天六幕和
老我得歸塵慮息也隨樵叟學山歌
正德辛未八月曾宿大安有詩糊粘於壁今次
其韻
松陰滿地晝庭空高卷朱簾許燕通旅興總歸山色外
春光半在鳥聲中苔荒石逕千家雨花落瑤階幾樹紅
峭壁四時煙不斷却因何事歎飄蓬
秋興
襜褕快爽得餘涼深覺蓴鱸興味長歸雁遠投江菼暮
釣船清帶渚蘭香風高海國榕猶綠秋盡家園橘漸黃
村酒醒来還更醉却嫌風月惹人狂
山莊秋興
晴峰曉帶鷓鴣斑碧海茫茫咫尺間夜雨燈前孤影在
秋風江上幾人還滿償暮景逍遙願參透塵寰夢覺關
天外浮雲隨手變青山常伴野翁閒
和步出西華韻
晴波東注遶宫坊垂柳依依半負牆鶯語巧含春雨膩
燕泥清帶落花香浮萍密藻還相礙水鴨沙鷗兩不妨
緩步却疑非世界蓬莱仙境屬吾皇
和柬彭敷五韻
(闕)又新年獨對寒燈思悄然宦跡豈能隨事好
鬢華應不為人憐星躔遙與宫壺應河漢還同禁署連
幾度詩成仍未寫也應羞澀到君前
謁文丞相祠
國破兵如萬蟻屯捐軀猶欲正乾坤千年廟貌含生氣
萬古綱常寄斷魂苔襯白雲封石刻柏拖寒雨障祠門
陳詞跽灑汎瀾淚天地酸心日月昏
送毛斷事考績還南越
燕山越水望悠悠課最承恩別鳳樓身世流年雙短鬢
江湖宦跡一虚舟孤帆細雨黃塘路紅樹清霜玉硤秋
聞說石門碑未朽憑誰千載企前修
和杜少陵秋興
野寺鐘聲晚出林誰家籬竹翠森森蒹葭渚澤天無暑
促織堂帷月有陰旅雁銜書秦樹杪漁翁鼓枻越江心
長門深鎮黃昏静無奈西風送遠碪
其二
疎林落落挂斜暉鳥外青山一髮微碧樹未凋蟬已老
黃蘆纔起雁初飛千頭園橘家相近十畆湖田願不違
社鼓彭彭村酒美農家歡慶稻梁肥
其三
釣船搖曳水西頭午夜風生枕上秋越水芙蓉知隱意
灞橋楊柳逗羈愁青松庭畔年巢鶴紅蓼灘邊午睡鷗
白面書生翻自笑曾持三尺奠神州
傷秋
鶗鴂聲聲若有聞楚絃清切憶湘君愁潘鬢髮蒼多少
病沈腰肢瘦幾分芙菊滿園秋競媚烏鴉投樹晩成羣
傷心最是東流水千古無情送夕曛
傷春
坐對青山獨閉門悶懷無語廢青樽蘭膏芬馥將誰贈
鶴影伶仃僅自存兩鬢星霜餘白髮四山烟雨鎻黃昏
紅飛綠暗鵑聲急回首天涯欲斷魂
遊春
日暖風香酒再携踏春行到亂花蹊滿坡細草留人坐
到處新鶯逗馬嘶野逕天低雲在地湖塘雨過水平堤
玉山欹仄君休論明日陰晴事不知
春水
溶溶灧灧鏡湖天湖上晴光映曉烟流盡落花還幾許
浮平遠樹欲無邊碧桃浪暖嘉魚出杜若汀香野鶩眠
欲泛蘭舟和月唱却疑身在武陵源
春閨
落花飛絮擁重門嚦嚦啼鶯繞内垣羅幕已開天未曉
珠瓔再整日初暄簾櫳夕照金蟬軃庭院東風寳篆温
雁阻衡陽書不到可堪惆悵對黃昏
夏仲
熟梅天氣雨霏霏山館清凉尚夾衣蛺蝶亂叢沿逕見
鴛鴦幾對傍湖飛綠槐團影當庭院青草和烟上釣磯
一枕睡餘天正午梁間䨇燕哺雛歸
避暑
無奈炎威侵我急閒來掃跡遁虛空松亭况遇連朝雨
竹塢清涵一榻風汩汨流泉巖石上叢叢芳桂野山中
煩襟終日憑驅遣欹枕難禁午睡濃
中秋
八月今朝十五日烟霞病叟有遐思九秋到此平分處
百歲于吾強半時好月照懷何皎皎西風吹鬢且絲絲
生平骯髒知何處且對清光酌一巵
斑竹杖
八尺笻身少帶根常扶野老出山村却憐楚玉新裁製
猶染湘姬舊淚痕天祿藜然烟已息葛陂龍化跡空存
楊羲夢斷無消息九節人間恐漫論
藕花
若耶溪上起微波撲撲清香陣陣過蒼玉折殘春墮梗
碎珠吹散曉翻荷飄搖遠助湘舟楫蕩漾輕傳漢女歌
菡萏正開天未暑一樽相對竟如何
海棠
道是花仙却艷粧誰云梅聘可相方春雨着來真有色
東風吹盡不聞香廢吟杜老牽情重睡足楊妃惹恨長
嬌艷若將閒比論風流還合讓花王
邊城角
夜夜榆關索莫聲西風吹散不勝情將軍雉堞龍蛇動
壯騎隂山觱栗鳴月色凄凉寒共到雁聲嘹唳慘相并
離鸞絶谷知多少願得君王念遠征
老將
摧鋒破敵手揮戈矍鑠渾如馬伏波牙帳連雲屯朔漠
金笳吹月度關河謀謨久練兵機熟危險曾經戰陣多
净却狼烟人樂業沙場閒唱太平歌
南浦
章江江上暮雲深南楚風光自古今水上夕陽鷗泛泛
山邊夏日樹陰陰滕王閣廢名空在孺子亭高迹未沈
依舊封疆人事異不禁惆悵動長吟
西湖
四面山光映水光芙蕖到處送風香笙歌畫舫無虛日
鷗鷺蒼波自夕陽衰草尚含吴慘淡啼鵑空抱宋悲傷
看來風景真如畫那得山邊築草堂
處士
松竹蒼蒼㬇晩霞亂雲堆裏有人家悶臨溪畔看流水
閒坐庭前數落花日麗鶯聲當戸巧風柔燕影掠簷斜
幾番勾漏閒尋問欲覓刀圭静養砂
山人
雲谷深深是我家藤蘿松檜亂交加竹萌蒲蒻供賓客
白飯黃虀度歲華雨過自鋤園裏芋春前閒採隴邊茶
青山夕照柴門静芳樹聲聲自聽鴉
公子
廕叙相傳富貴身耕桑誰識世艱辛叵羅酣笑花溪午
叱撥閒遊柳陌春翠箔光騰金孔雀錦袍香蹴繡麒麟
薛濤綘燭歌喉婉秪恐幽歡解泥人
貧女
髻鬟輕綰亂雲香每日寒窗按繡牀秪把心腸看竇女
羞將顔色說何郎閒拈彩筆描鸞枕笑對茅簷浣布裳
三月韶光容易過却憐鶯燕苦飛忙
夜宴觀妓
綘燭光燒醉綺筵笙歌聲裏列瓊仙雲鬟高擁横眉黛
金鳳斜飛軃鬢蟬繡幕香騰珠的歴錦屏花笑月嬋娟
何戡却念難長在當日劉郎恐寓言
安貧
一座青山半畆牆松花滿地蘚蒼蒼蕨芽嫩漂陶盆水
菰米香浮石鼎湯容膝數椽茅草屋華身幾襲芰荷裳
頭顱霜雪心和樂日對風花入醉鄉
驪山
花萼樓前百和香伊川曲譜教寧王朝元閣在含秋雨
天寳泉温帶夕陽灞水滔滔人共渡秦坑落落草空荒
前朝舊事知多少都付邯鄲夢一場
靈巖寺
館娃宮變作禪扉當日吴王迹已非松塢尚存麋鹿在
草坡空有鷓鴣飛硯山夜静鐘千杵澤水秋深碧四圍
紅日西沈鴉正宿村前常見一僧歸
凌㪣臺
落落當途南宋臺行人過此重徘徊棹歌古渡寒潮落
菼老荒洲白雁回粉黛盡隨花幻變青山空鎻雨崔嵬
偏安事業能多少却愛般遊壯志摧
叢臺
叢臺之上烏夜啼叢臺之下草凄凄趙王已去叢臺在
行人路上空栖栖碧樹蟬鳴滹沱北黃雲雁度王屋西
興亡千古盧生夢芳草斜陽望眼迷
漫興
把酒對芳春風花能幾度殷勤勸美人竊恐春遲暮
林下雜詠
碧草含朝露衰楊弄午風門前一溪水流過澗橋東
高樹秋風急疎林夕照斜柴門臨水岸幾簇拒霜花
泉石野音
小犬吠林顛鶯啼曲檻前山深人少到日擁野雲眠
石倉歴代詩選卷四百二十三
