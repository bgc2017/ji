石倉歴代詩選卷三百十五
明曹學佺編
明詩初集三十五
方孝孺
四月一日蒙賜宴浣花新建草堂感恩懷古偶
作
靈雨過瑤階朝陽麗金殿吾王講藝餘特賜羣儒宴兹
惟杜子宅遺址當郊甸盛代仰前脩高堂歘重建葺茆
昭舊迹拓地增新觀棟宇極崇華簷甍儼雕煥兩楹陳
綺席仙醴兼珍膳列坐無俗賓銜恩共酬勸花溪浮砌
淨雪嶺當窗見覽物獨興懷古人如對面追思天寶後
宇内疲征戰徒抱稷契心莫覩唐虞禪薄游經險阻放
意娛篇翰使獲遭聖明寧令老貧賤人生鮮遇合自昔
共嗟惋並世或棄捐千秋有相羡吾曹獨何幸淺技蒙
深眷難酬國士知空為昔賢歎江山鍾粹美天地存幽
贊佇俟英俊興重閱盛文獻
休日奉陪蜀府諸公宴集
居閒歎時邁閱世知才短頻為觀國遊每覺歸期緩羣
公盡耆英過從恨殊晩他鄉親故稀骨肉不在眼非資
談咏歡孰使離情展大籓仰仁哲政化崇寬簡長日自
優游兹辰况休澣牲醪出珍賜果蔬隨物産一觴偶成
酬萬慮皆可遣貴同周士肆狂笑晉人孏語樂天趣深
心清市塵遠新秋欣已至毒暑行將斷靈雨席上來微
凉座中滿明時古難遇良會世所罕各勉存令猷垂聲
繼伊管
次王仲縉感懷韻兼呈張廷璧
東京多節士我懷管幼安騰身風塵表寵祿寧肯干子
魚不相諒高位屢超遷腐鼠欲見汙聞之愧心顔皜皜
由夷姿迥出兩漢前彼哉阿世者變滅同飛煙榮華神
所戲貧賤節斯完此道匪難知胡為人不然
其二
始見澤腹堅又聞谷風至炎熇復能幾木葉俄已墜四序
不少停景物日夜異思之熱中腸不遑食與寐支離如
病鶴顧影獨長唳黃雀飽稻梁笑爾獨垂翅
其三
野性拙生理大化無停機緼袍汗沃若絺綌風凄其壯
士千載心豈憂食與衣由來浮海志不是軒冕姿人生
尚聞道富貴復奚為賢哉陋巷樂聖切西山饑朵頥多
所失苦節未可非
舟中呈同召葉夷仲林公輔楊大中陳元豐
本乏適用才誤為當世知進身愧蹇拙退處乃其宜何
意承寵光使車忽來兹靡靡踰南國秩秩錫多儀嚴程
不可稽王命自有期親愛俱在眼弗獲顧我私聖猷同
山岳微忠劣毫絲黽勉諒何補徒興千載思
偶爾遣意奉呈同學諸君子及示叔貞秀才
累物擾靈府澹然無所為家貧自鮮營萬事俱不知日
祿餘一斗粗給蔬與麋秫田亦昜耕有酒供四時門多
儒雅客暇則斟酌之相對靡俗言共談止書詩遐情或
深契歡笑同解頥孰謂千古遠其人如在兹于心有至
樂天地亦可遺未知軒裳貴寧論是與非
發褒城過七盤嶺宿獨架橋閣上
名為不祥器斯理昔未覺及兹困奔走始歎立論確險
哉七盤山羊腸凌巘崿三年數往返顚頓髮早白此行
當盛夏溽暑逞餘雪晝伏避蚉䖟宵征越林薄危橋帶
褒水俯瞰波流惡鑿石勞衆工緣崕構飛閣下扶千柱
壯上倚浮雲弱怒雷地底鳴懸瀑崖際落山中郵傳少
過客資凄泊勞者務苟安寧思非所託更闌急雨至洪
濤相噴薄鬼神助晦冥天地混磅礴病身倦輾轉酣寢
絶疑愕晨興宵景澄林壑還可樂有生大化中萬變相
綜錯所遇聽自然何處匪安宅歴聘魯中叟詠歸沂上
客勞逸命分殊順俟安敢擇
秋林道旁有橙樹處荆棘中不知幾何年矣會
增置驛舍芟夷堂基斧斤幾及遇識者知其
為菓實之美也獲免築室既成正值窗牖間
結實纍纍然可愛過而見焉感而為之賦詩
橙生蜀山裏蕪没荆棘場荆棘忽剪除孤根虞見傷幸
遇識者顧扶植不忍戕築室適在兹窗牖正相當花垂
素雪盛葉茂青雲張方秋氣盛肅原野飛早霜衆木不
復榮百草已罷芳纍纍枝間實爛爛半青黃摘置樽爼
間几席有餘光豈惟巴人羡南服亦罕嘗嵬峩帝王宮
異味來萬方何以解煩渴甘酪間蔗漿此物倘前陳玉
食倍馨香可令積疢蠲坐見人情康惜無先容者旴彼
途路長遇世良有會處已貴安常歲寒善自保用舍隨
行藏
乙丑中秋在石鏡精舍因士友翫月後二日家
兄寄示會飲分韻諸詩覽之悵然歎不得與
因奉次來韻兼柬鄭君好義
我家南山中正見秋月圓我家豈無此兄弟况滿前胡
為輕别離顧影清輝寒賴有坐上客共結無窮歡愁端
旋消釋言笑各開顔寄謝兄與弟明年相對看
其二
秋霽月正好山谷氣逾清風簷敞虚牖愛此萬里明嘉
賓自遠至樂飲暢高情雄談振林谷頓令懷抱傾叢桂
困荆棘時來吐芳馨物生尚有待吾意詎無成且終良
宵會難值衆美并酒酣發長嘯似聞鸞鶴聲惟恐日昜
出顧影遶庭行
郭西精舍士友同宿
淹懷終歲思幸際清宵會情深新喜集語惬孤愁退離
居積頑鄙處下多尤悔倦翮謝騫騰羈蹤損貞介含悲
静自嘅抱獨招羣怪非子不我遺斯心誰復賴天寒四
野寂雲歛疎星大霜葉響枯條水灘咽鳴瀨振衣逞玄
覽妙趣超塵壒静坼一氣先虚涵萬象外林泉皆道情
縻組本天械擺落已遺榮過從敢辭&KR0629;祛疑冀閎論立
懦佇明誡頽風尚可還勖德期無懈
歲除祭先奉懷家兄次文公先生病中呈諸友
韻
日月行不息我亦少安居違家今幾何忽復五載餘微
官悞人事解令親者疎每想别時語不見空中書及兹
歲將闌感歎正躊躇祀先具薄奠撫已懷厥初觴酒豈
云乏獨酌憂難祛寧當解組去御子花間車
再次石鏡精舍會集韻
風日澹秋晩欣此嘉會并賢豪昔同調泉石非舊盟秪
應念離别忽作山中行雄談為絶倒空谷騰歡聲論時
涉風雅深夜張華燈義交無老少情親如弟兄齋中二
三子侍立環兩楹把酒起為壽禮秩交相迎丈人名文
章落紙誠世英珊瑚與玉樹對之敢譏評乃知高世人
不為塵俗縈秋空白雲散悠然暢遐情嗟予尚穉劣夙
心會簪纓沈潛守編簡愁對寒蟲鳴豈知金石韻鏗鏘
振林坰重兹領秀句願言當服膺匪徼一時譽終期千
古名
初冬雨中獨坐
吾廬混人羣來往劇鼃黽頗欣夜雨來頓使塵蹤屏滔
滔流水障悄悄耳目静風窗試展書佳趣倏已領平生
煙霞癖夙昔慕箕潁抗懷軒冕上雅志星日炳寧知墜
俗流汨沒未遑逞竒懷獨不忘幽念時自省豪雄外身
名曠士賤鐘鼎欲語嗟莫同長歌碧林暝
書錢氏家山圖
錢君望鄉勞夢思陳君奮筆為寫之毫端歘吸驅鬼物
風霆捲地山川移紫雲峰高當面立獅子灘聲轉山急
翠竹搖風市塵遠青楓夾路樵歌入山脚盤廻到石門
桑榆深映數家村百年丘壟澤未冺中古衣冠今尚存
高堂老人年八十皓首紅顔瞳點漆柴門柱杖望兒還
坐聽庭烏心若失錢君一見增喟傷此身如在淮水旁
摩挲門戶欲歸去細看無路墜渺茫乃知陳子善戲劇
故假丹青惱胸臆世間萬事無不然畫地作餅安可食
陳子亦是憶家客不特戲人兼自釋沙際扁舟已上檣
何當共載歸故鄉
紅酒歌
田家八月秋秫黃&KR0008;肩滿擔金穰穰西城萬室喜登場
斗酒勞慶年豐祥天台山人傳秘方釀成九醖丹霞漿
紫檀槽頭秋點長絳囊醡壓甘露凉猩紅顆滴眞珠光
蓼花色比桃花強薦新設席請客嘗風吹桂花滿屋香
饌出肥雞一筯肪橙斫蟹鱠䨇螯霜不須琥珀瑠璃觥
寧用太白力士鐺我愛眞率田家郎磁甌瓦盆&KR0902;木觴
爛漫為我澆吟腸新詩吐出雲錦章醉來興發恣豪狂
高歌起舞當斜陽出門一笑爾汝忘大江東去煙茫茫
寫懷
子規聲裏吳蠶熟星繭纍纍照人目踏車已作春雷鳴
我獨無人冷機軸繭老蛾飛争奈何愁端零亂如絲多
故人一去不復返祗有血淚如春波新㛰已盟未諧耦
青鳥傳音在春後青春會少離别多心事殷勤向誰剖
君不見古井淵源百尺深欲汲未得勞人心井深百尺
君莫恨但恨繩索無千尋
扇
寒藤隂壑懸風霜刳皮擣骨收溪光銀漢半邊秋月白
璚臺一幅春雲香青旗翠纛湘潭竹寶刀纖纖破寒玉
東來十二碧琅玕鳳骨凝香冷盈掬吁嗟造化由天功
乃知製作歸良工膠漆投情作鸞偶卷舒懷袖生清風
清風飄飄可人意忽覺聲名滿天地南州溽暑恩情多
只恐凉飈入庭樹
題李白觀瀑布圖
天寶之亂唐已亡中興幸有汾陽王孤軍疋馬跨河北
手扶紅日照萬方凌煙功臣世争羡李侯先識英雄面
沈香亭北對蛾眉眼中已見漁陽亂故令邊將儲虎臣
為君談笑清邊塵朝廷策勲當第一珪組不敢縻天人
西遊夜郎探月窟南浮萬里窮楚越雲山勝地有匡廬
銀河掛空灑飛雪醉中信馬踏清秋白眼望天天為愁
金閨老奴汚吾足更欲坐濯清溪流
海米行
海邊有草名海米大非蓬蒿小非薺婦女擕籃晝作羣
採掇仍于海中洗歸來滌釡燒松枝煮米為飯充朝飢
休辭苦澀不下咽性命聊假須臾時皇天不仁我當死
况乃催科急如矢來年擬作日月期欲保餘生更徯爾
嗚呼棄止不復陳椎牛酣酒為何人
閒居感懷
鳴鳩知天雨乾鵲知天風蟋蟀最無知亦悲年運窮云
何當世上憒憒温飽中變故如波濤浮沉凄所終
其二
鳳隨天風下暮息梧桐枝羣鴟得腐鼠笑爾長苦饑舉
頭望八荒默與千秋期一飽諒昜得所存終不移
其三
乘時功易立處下事少成君看蕭曹才豈若魯兩生賢
豪志大業舉措流俗驚循循刀筆間固足為公卿
其四
習俗日頽壞疇能塞其源自從井牧廢開此争欲門救
弊豈無術得君古難言田間一巵酒跽酧蒼梧魂
題山水
昔隱林壑中不知林壑美今來在城闕見之心輒喜楓
林新受霜茆茨隔秋水安得呼扁舟遨遊五湖裏
楊柳渡
殘月墜遥天凉風在高樹人行野色分鳥囀巖光曙川
平愜幽眺境勝遺塵慮日出小舟橫依依楊柳渡
宿夾江寺
窗開覺山近院凉知雨足淡月透疎櫺流螢度深竹心
空慮仍淡神清夢難熟起坐佛燈前閒抽易書讀
懿文皇太子輓詩
盛德聞中夏黎民望彼蒼少留臨宇宙未必愧成康宗
社千年恨山林後世光神遊思下土經國意難忘
其二
監國儲皇政憂勞二十年龍樓方愛日鶴馭遽賓天已
失羣生望空餘萬世傳長江一掬淚流恨繞虞淵
其三
斥土開瑤殿因山近翠微神輿離鶴禁天淚濕龍衣日
月還丹闕風雲送六飛太平皇業固清廟詠光輝
應召赴京道上有作
搖落秋冬際蒼茫鄞越間青山欹枕過白鳥背人還問
俗鄉音異消愁酒債慳虚名果何物不使病夫閒
題曲徑
曲徑潛通市高墉遠背村醉眠忘作客静讀懶開門古
學嗟中絶羣經續已繁平生刪述意深恐負乾坤
次韻奉寄好義
初旭濕霜㾗溪流緩復奔路因頻到熟心待舊交論山
勢随村曲窰煙接海昏知君多善教所至俗還敦
其二
聞說幽居僻仙鬟翠崦南陽坡饒美木曲澗會澄潭問
俗何方古藏名此地堪深期帶經往清夜擁爐談
其三
混俗非眞隱深居學避囂看雲山映竹坐石水通潮道
勝貧何病神完趣獨超遺經對千古意頗似聞韶
次韻答錢文學
幽亭斜日在佳興與君同屐潤催時雨衣凉醒酒風鵝
羣穿草白蜂足帶花紅愁散身殊健全寬雲夢胸
題畫
得意支郎畫分明是米家亂雲浮雜樹遠渡卧枯槎白
屋孤舟迥丹崖一徑斜何時共漁叟洞口訪桃花
其二
曲折成千里雲山儼一鄉林疎茆屋見水落釣舟藏世
路羊腸外仙家鳥道傍此身何處着箕潁意難忘
謝羣公送别
賤士何須送羣公不世情聽雞朝謁後並馬出郊行心
戀金門遠身依玉樹榮愁來今夜月兩地向誰明
遣病
底用憂微疾人多悔久生危機非畎畆高枕豈公卿千
古斯文託羣經此日情廢興天命在得酒且須傾
其二
急雨張燈夜匡牀伏枕時食貧宜客少身病願春遲道
豈斯文著才非聖世遺用心耕鑿外榮辱竟何施
其三
飲酒留杯底攤書礙枕旁人扶脩盥櫛客勸罷文章榖
雨催田父花時到海棠病夫渾不較流轉任春光
其四
病久身渾憊醫疎術易窮囊空宜勿藥跡滯尚飄篷禮
樂周秦後乾坤槖籥中數行憂國淚江海與俱東
人日從蜀王登萬歲山
鼇首高臨紫極開五雲長日擁蓬萊嵩呼曾獻君王壽
人日今從帝子來寶仗鳴鞭金騕裊石牀扶座錦莓苔
才華愧匪朝陽鳳飛蓋華隆喜共陪
登歸雲寺閣
棲身丹壑總忘歸水閣頻登趣不稀雨脚斜侵耕叟笠
苔花青匝定僧衣山餘積雪寒猶壯岩墜流星曉更飛
卜築何當居此地玉堂金馬任相違
宿新津寶花寺
百丈岡頭佛寺開晩凉停轡陟崔嵬落花亂逐溪流瀉
歸鳥低銜馬箭回雲外老僧鋤筍蕨樹根童子掃莓苔
景清愛借禪房宿不為參玄聽講來
送吳主簿
西關短簿衆稱賢太華峰前坐五年心為嫉邪曾奏事
家因好客不留錢霜寒茆屋雞聲早月落江城雁影偏
此去京華遇鄉使好將嘉政萬人傳
次韻兄調弟希政并柬鄭叔度
鄉閭儒術許誰加弟唱兄酬興未賒經濟有心慚薄德
安居無事任貧家日高甕牖蜂穿紙潮落江汀雁聚沙
却歎離居趨侍日時來相對卜燈花
題山水
離家今幾載衣袂染京塵不敢看圖畫青山恐笑人
病中除夕
數漏掩殘歴中宵氣候殊獨憐愁共病不與歲同除
遊蛾眉山紀行
西蜀雲山處處竒最竒人說在蛾眉想應踏遍千崖月
露滴松梢鶴夢時
中秋對月
南鄭荒墳草木寒東甌舊宅桂花丹九秋最好今宵月
又向孤舟獨自看
墨菊
解印歸來鬢已斑故園松菊可怡顔祗緣三徑荒凉久
特寫秋花仔細看
其二
分根昔日向東籬種近羲之洗硯池幾度來澆池上水
花間朵朵墨淋漓
鸚鵡
幽禽兀自囀佳音玉立雕籠萬里心只為從前解言語
半生那得在山林
石倉歴代詩選卷三百十五
