石倉歴代詩選卷一百十三
明曹學佺編
唐一百
閨秀
士人妻(武后朝)
詠離别難
此别難重陳花飛復戀人來時梅覆雪去日柳含春物
候催行客歸途淑氣新剡川今已遠魂夢暗相親
林氏(薛元曖妻丹陽人)
送男彦輔在貶詩
他日初投杼勤王在隠兵有辭期不罰積意許相仍謫
宦今何在銜冤猶未勝天涯分越徼驟騎速毗陵腸斷
荼非苦書傳寫豈能淚添江水遠心劇海雲蒸明月珠
難識甘泉賦可稱但將忠報主何懼點青蠅
張夫人(吉中孚妻)
拾得華氏花鈿以詩寄贈
今朝妝閣前拾得舊花鈿粉汚痕猶在塵侵色尚鮮曾
經&KR0655;手製貼向翠眉邊能助千金笑如何忍棄捐
柳絮
靄靄芳春朝雪絮起青條或值花同舞不因風自飄過
尊浮綠醑拂幌綴紅綃那用持愁翫春懷不自聊
古意
轆轤曉轉素絲鞭桐聲夜落蒼苔磚涓涓吹溜若時雨
濯濯嘉蔬非用天丈人不解此中意抱甕當時徒自賢
拜新月
拜新月拜月出堂前暗魄深籠桂虛弓未引弦拜新月
拜月妝樓上鸞鏡未安臺蛾眉已相向拜新月拜月不
勝情庭前風露清月臨人自老人望月長生東家阿母
亦拜月一拜一悲聲斷絶昔年拜月騁容儀如今拜月
淚雙垂回看衆女拜新月却憶閨中年少時
誚喜鵲
疇昔鴛鴦侣朱門賀客多如今無此事好去莫相過
趙氏(寇坦母)
擬古意
鬱蒸夏將半暑氣扇飛閣驟雨滿空來當軒捲羅幕度
雲開夕霽宇&KR2586;何清廓明月流素光輕風換炎爍孤鸞
傷對影瑶瑟悲别鶴君子去不還搖心欲何託
其二
金菊延清霜玉壺多美酒良人久不歸芳菲豈常有不
惜芳菲歇但傷離别久含情罷斟酌凝怨對窗牖
其三
霽雪舒長夜寒雲伴秋谷嚴風振秙條啼猿抱冰木所
嗟遊宦子少小荷天祿前程未云至悽愴對車僕歲寒
成詠歌日暮棲林樸不憚行路險空悲年運促
蔣馧(彦輔之孫)
贈鄭女古意
昨夜巫山中失却陽臺女朝來香閣重獨伴楚王語豔
陽灼灼河洛神珠簾繡戸朱樓春能彈箜篌弄&KR0655;指愁
殺門外少年子笑開一面紅粉粧東園幾處桃花死朝
理曲暮理曲獨坐窗前一片玉行也嬌坐也嬌見之令
人魂魄銷堂前錦褥紅地爐綠沈香榼傾屠蘇解佩時
時歇歌管芙蓉帳裏蘭麝滿挽起羅衣香不斷滅燭每
嫌秋夜短
贈故人
昔别容如玉今來鬢若絲淚痕應共見腸斷阿誰知
張文姬(鮑參軍妻)
詠雙槿樹
綠葉競扶疎紅姿相照灼不學桃李花亂向春風落
池上竹
此君臨此池枝低水相近碧色綠波中日月流不盡
沙上鷺
沙頭一水禽鼓翼揚清音只待高風便非無雲漢心
溪口雲
溶溶溪口雲纔向溪中吐不復歸溪中還作溪頭雨
郎大家宋氏
詠采桑
春來南雁歸日去西蠶遠妾思紛何極君遊殊未返
朝雲引
巴西巫峽指巴東朝雲觸石上朝空巫山巫峽高何已
行雨行雲一時起一時起三春暮春暮若言來且就陽
臺路
擬晉女劉妙容宛轉歌二首
風已清月朗琴復嗚掩抑非千態殷勤是一聲歌宛轉
宛轉和且長願為雙黃鵠比翼共翺翔
其二
日已暮長簷鳥聲度望君君不來思君君不顧歌宛轉
宛轉那能異棲宿願為形與影出入恒相逐
田娥
寄遠詩
憶昨會詩酒終日相逢迎今來成故事歲月令人驚淚
流紅粉薄風度羅衣輕難為子猷志虛負文君名
攜手曲
攜手共惜芳菲節鶯啼錦花滿城闕行樂逶迤念容色
色衰祇恐君恩歇鳳笙龍管白日隂盈虧自感中天月
喬氏(喬知之妺)
詠破簾
已漏風聲擺繩持也不禁一從經落節無復有貞心
侯氏(張揆妻)
繡龜形詩
暌離已是十秋強對鏡那堪重理妝聞雁幾回修尺素
見霜先為製衣裳開箱疊練先垂淚拂杵調砧更斷腸
繡作龜形獻天子願教征客早還鄉
趙氏(杜羔妻)
雜言寄杜羔
君從淮海遊再過蘭杜秋歸來未須臾又欲向梁州秦
州秦嶺西棧道與雲齊羌蠻萬餘落矛戟自高低已念
寡儔侣復慮勞攀躋丈夫重志氣兒女空悲啼臨卭滯
遊地肯顧濁水泥人生賦命有厚薄君但遨遊妾寂寞
贈羔下第
良人的的有竒才何事年年被放回如今妾面羞郎面
若到來時近夜來
聞杜羔登第
長安此去無多地鬱鬱葱葱佳氣浮良人得意正年少
今夜醉眠何處樓
代杜羔贈人
澹澹春風花落時不堪秋望更相思無金可買長門賦
有恨空吟團扇詩
孫氏(孟昌期妻)
聽琴詩
玉指朱弦軋復清湘妃愁怨最難聽初疑颯颯涼風勁
又似蕭蕭暮雨零近若流泉來碧嶂遠如玄鶴下青冥
夜深彈罷堪惆悵霧濕蘭叢月滿庭
白爉燭詩贈人
景勝銀缸香比蘭一條白玉逼人寒他時紫禁春風夜
醉草天書仔細看
謝人送酒
謝將清酒寄愁人澄澈甘泉氣味真好是綠窗風月夜
一杯搖蕩滿懷春
裴柔之(元稹妻)
答外詩
侯門初擁節御苑柳絲新不是悲殊命惟愁别近親黃
鶯遷古木朱履徙清塵想到千山外滄州正暮春
鄭紹蘭(鄭行先女)
燕足寄夫書
我壻去重湖臨窗泣血書殷勤憑燕翼寄與薄情夫
張氏(彭抗妻)
寄外詩
久無音信别羅幃路遠迢迢音問稀聞君折得東堂桂
折罷那能不暫歸
其二
驛使今朝過五湖殷勤為我報狂夫從來誇有龍泉劍
試割相思得斷無
慎氏(名三史嚴瓘夫妻毘陵人)
留别詩
當時心事已相關雨散雲飛一餉間便挂孤帆從此去
不堪重過望夫山
崔氏(盧象妻)
述懷詩
不怨盧郎年紀大不怨盧郎官職卑自恨妾身生較晚
不及盧郎年少時
程長文(鄱陽人)
獄中書情上使君
妾家本住鄱陽曲一片堅心比孤竹當年二八盛容儀
紅牋草隸却如飛盡日閒窗刺繡坐有時極浦采蓮歸
誰道居貧守都邑幽居寂寞無人入海燕朝歸枕席寒
山花夜落階墀濕強暴之男何所為手持白刃向簾幃
一命任從刀下死千金豈受暗中欺我心匪石情難轉
志奪秋霜意不移血濺羅衣終不恨瘡粘錦袖亦何辭
縣僚曾未知情緒即便教人縶囹圄朱唇滴瀝獨銜冤
玉筯欄干歎非所十月寒更堪愁人一聞繫柝一傷神
高髻不梳雲已散蛾眉淡掃月仍新三尺嚴章焉可越
百年心事向誰說但看洗雪出圜扉始信白圭無玷缺
銅雀臺
君子去後行人絶簫箏不響歌喉咽雄劒無威光彩沈
寶琴零落金星滅玉階寂寞墜秋露月照當時歌舞處
當時歌舞人不回化為今日西陵灰
春閨怨
綺陌香飄柳如線時光曖息驚流電良人何處事功名
十載相思不相見
魏氏(求己之妺)
贈外詩
浮萍依綠水弱蔦寄青松與君結大義移天得所從翰
林無雙鳥劒木不分龍諧和類琴瑟堅固同膠漆義重
恩欲深夷險貴如一本自身不令積多嬰痛疾朝夕倦
床枕形體恥巾櫛遊子困風塵從官初解巾束装赴南
郢脂駕出西秦比翼終難定銜尾苦無因徒悲楓岸遠
空對柳園春男兒不重舊丈夫多好新新人喜新聘朝
朝臨妝鏡兩鴛固無比雙蛾誰與競詎憐愁思人含啼
嗟薄命舜華不足恃松枝有餘勁所願好九思勿令虧
百行
王韞秀(忠嗣女元載妻)
請偕行
路掃饑寒迹天哀志氣人休零離别淚攜手入西秦
寄姨妺
相國已隨麟閣貴家風第一左丞詩笄年解笑鳴機婦
恥見蘇秦富貴時
諫外
楚調燕歌動畫梁更闌重換舞衣裳公孫開館招佳客
知道浮雲不久長
劉瑗
長門怨
雨滴梧桐秋夜長愁心和雨到昭陽淚痕不學君恩斷
拭却千行更萬行
其二
學畫蛾眉獨出羣當時人道便承恩經年不見君王面
花落黃昏空掩門
鮑四絃
勸韋酒歌
白露濕庭砌皓月臨前軒此時去留恨含思獨無言
勸鮑生酒歌
風颭荷珠雖暫圓多情信有短因緣西樓今夜三更月
還照離人泣斷絃
吳英秀
詠鸚鵡
莫把金籠閉鸚鵡箇箇聰明解人語忽然更向君前言
三十六宫愁幾許
關盼盼(張建封妾)
燕子樓詩
樓上殘燈伴曉霜獨眠人起合歡牀相思一夜情多少
地角天涯未是長
其二
適看鴻雁岳陽迴又覩玄禽逼社來瑶瑟玉簫無意緒
任從蛛網任從灰
其三
北邙松栢鎖愁烟燕子樓中思悄然自埋劒履歌塵散
紅褪香銷一十年
答白公
自守空樓歛恨眉形同春後牡丹枝舍人不會人深意
訝道泉臺不去隨
張窈窕(蜀人)
春思詩
門前梅柳爛春輝閉妾深閨繡舞衣燕子不知腸欲斷
銜泥故故傍人飛
其二
井上梧桐是妾移夜來花發最高枝忽然不向深閨種
春過門前爭得知
上成都即事
昨日買衣裳今日賣衣裳衣裳渾賣盡羞見嫁時箱有
賣愁仍緩無時心轉傷故園戎虜隔何處事蠶桑
贈有思
與君咫尺長離别遣妾容華為誰說夕望層城眼欲穿
曉臨明鏡腸斷絶
葛鵶兒
懷良人詩
蓬鬢荆釵世所希布裙猶是嫁時衣胡麻好種無人種
正是歸時不見歸
會仙詩
彩鳳搖搖下翠微烟花漠漠徧芳枝玉窗仙會何人見
惟有春風仔細知
其二
烟霞迤邐接蓬萊宫殿参差曉月開羣玉山前人别處
紫鸞飛起望仙臺
楊德麟(楊敬之女)
題奉慈寺
日月金輪動旃&KR0950;碧樹秋塔分鴻雁翅鐘挂鳳皇樓
長孫佐輔妻
答外詩
征人去歲戍邊來夜得邊書字盈紙揮刀就燭裁紅綺
結作同心答千里君寄邊書書莫絶妾答同心心自結
同心再解不心離離家頻看字愁滅結成一衣和淚封
封書只在懷袖中莫如書字固難久願學同心長可同
薛瓊
賦荆門
黃鳥番紅樹青牛卧綠苔諸宫歌舞地輕霧鎖樓臺
陳玉蘭(王駕妻)
寄外征衣
夫戍邊關妾在吳西風吹妾妾憂夫一行書寄千行淚
寒到君邊衣到無
崔公達
獨夜詞
晴天霜落寒風急錦帳羅幃羞更入秦筝不復續斷絃
迴身掩淚挑燈立
王氏(永福令潘君妻)
汰王灘寄夫詩
何事潘郎戀别筵離情未斷妾心懸汰王灘下相思處
猿叫空山月滿船
劉元載妻
詠早梅
南枝向暖北枝寒一種春風有兩般憑仗高樓莫吹笛
大家留取倚欄干
張琰
春詞
垂柳鳴黃鸝關關若求友春情不可耐愁殺閨中婦日
暮登高樓誰憐小垂手
其二
昨日桃花飛今朝梨花吐春色能幾時那堪此愁緒蕩
子遊不歸悲來淚如雨
銅雀臺
君王冥寞不可見銅雀歌舞空徘徊西陵寂寂悲宿鳥
空殿亭亭閉青苔青苔無人跡紅粉空相哀
裴羽仙(邊將裴悦妻)
邊將詩
風卷平沙日欲曛狼烟遥認射鵰羣李陵一戰無歸日
望斷胡天哭塞雲
其二
良人平昔逐蕃渾力戰輕生出塞門從此不歸成萬里
空留賤妾怨黃昏
寄夫征衣
深閨乍冷開香匣玉筯微微濕紅頰一陣霜風殺柳條
濃烟半夜成黃葉重重白練如霜雪獨下寒階轉凄切
祇知抱杵搗秋砧不覺高樓已無月時聞寒雁相呼喚
紗窗只有燈相伴幾展齊紈又懶裁離腸空逐金刀斷
細想儀形執刀尺回刀剪破澄江色愁捻銀針信手縫
惆悵無人試寬窄時時舉袖勻殘淚紅箋謾有千行字
書中不盡心中事一半殷勤託邊使
梁瓊
銅雀臺
歌扇向陵開齊行奠玉杯舞時飛燕列夢裏片雲來月
色空遺恨松聲暮更哀誰憐未死妾掩袂下銅臺
昭君怨
自古有和親天移到妾身朔風嘶去馬漢月弔行輪衣
薄狼山雪粧成虜塞春回看父母國生死畢胡塵
劉氏婦
詠明月堂
蟬鬢驚秋華髮新可憐紅隙盡埃塵西山一夢何年覺
明月堂前不見人
其二
玉鈎風急響叮咚回首西山似夢中明月堂前人不到
梧桐一夜老秋風
玉簫(韋臯婢)
别外詩
黃雀含來已數春别時留解贈佳人長江不見魚書至
為見相思夢入秦
步非烟(武公叢妾)
酬趙生詩
綠慘雙蛾不自持只因幽恨在新詩郎心應似琴心怨
脉脈春情更付誰
寄趙生
畫眉春燕須同宿蘭浦雙鴛肯獨飛長恨桃源諸女伴
等閒花裏送郎歸
贈趙生
相思只恨難相見相見還愁却别君願得化為松上鶴
一雙飛去入行雲
寄趙生蟬錦香囊幷詩一首
無力嚴粧倚繡櫳暗題蟬錦思難窮近來贏得傷春病
柳弱花欹怯曉風
崔鶯鶯
賦明月三五夜
待月西廂下迎風戶半開隔牆花影動疑是玉人來
别微之
棄置今何道當時且自新還將舊來意憐取眼前人
絶微之
自從消瘦減容光萬轉千迴懶下牀不為傍人笑不起
為郎憔悴却羞郎
劉雲
有所思
朝亦有所思暮亦有所思登樓望君處靄靄浮雲飛浮
雲遮却蕭關道掩淚誰知妾懷抱玉井蒼苔春院深桐
花落盡無人掃
倢伃怨
君恩不可見妾豈如秋扇秋扇尚有時妾身永微賤莫
言朝花不復發嬌容幾奪昭陽殿
劉瑶
古意曲
梧桐階下月團團洞房如水秋夜闌吳刀剪破機頭錦
茱萸花墜相思枕綠窗寂寞背燈時暗數寒更不成寝
暗别離
槐花結子桐葉焦單飛越鳥啼清宵翠軒輾雲輕遥遥
胭脂淚迸紅線條瑶草歇芳心耿耿玉佩無聲畫屛冷
朱絃暗斷不見人風動花枝月中影青鸞脉脈西飛去
海闊天高不知處
闔閭城懷古
五湖春水碧連天國破君王不計年惟有妖娥曾舞處
蘇臺寂寞起寒烟
張瑛
望月詩
天漢涼秋夜沈沈一鏡明山空猿屢嘯林靜鶴還驚
姚月華
古怨
春草萋萋春水綠對此思君淚相續羞將離恨向東風
理盡秦筝不成曲
又
與君形影分吳越玉枕經年對離别登臺北望烟雨深
回身哭向寥天月
楚妃怨
梧桐葉下黃金井横架轆轤牽素綆美人初起天未明
手拂銀瓶秋水冷
有期不至
銀燭青罇久延佇出門入門天欲曙月落星稀竟不來
烟柳曨曈鵲飛去
廉氏
寄征人詩
淒淒北風吹鴛被娟娟西月生蛾眉誰知獨夜相思處
淚滴寒塘蕙草時
峽中即事
清秋三峽此中去鳴鳥孤猿不可聞一道水聲多亂石
四時天色少晴雲日暮泛舟溪溆口那堪夜客思氛氲
懷遠
青林有蟬響赤日無鳥飛徘徊東南望雙淚空沾衣
蒋氏(蒋凝女陸濛妻)
喜酒詩
平生偏好酒勞爾勸吾餐但得樽中滿時光度不難
崔萱(字伯容)
古意詩
灼灼葉中花夏萎春又芳明明天上月蟾缺圓復光
叙别
碧池濛濛春水綠中有佳禽暮棲宿願持此意永相詒
祇慮君情中反復
豪家子
年少家藏累代金紅樓盡日醉沈沈馬非蹀躞寧酬價
人不嬋娟肯動心
薛瑗(南楚材妻濠梁人)
寫真寄外
欲下丹青筆先拈寶鏡寒已驚顔索寞漸覺鬢凋殘淚
眼描將易愁腸寫出難恐君渾忘却時展畫圖看
安邑坊女
幽恨篇
卜得上峽日秋天風浪多江陵一夜雨腸斷木蘭歌
李弄玉(會稽人)
哀憤詩
昔逐良人西入關良人身没妾空還謝孃衞女不相見
為雨為雲歸舊山
京兆女子
題興元明珠亭
寂寥滿地落花紅獨有離人萬恨中回首池塘更無語
手彈珠淚背東風
湘驛女子
題玉泉溪
紅葉醉秋色碧溪彈夜弦佳期不可再風雨杳如年
韓僕射姬
贈别詩
風柳搖搖無定枝陽臺雲雨夢中歸他年蓬島音塵絶
留取尊前舊舞衣
李節度使姬
書紅綃帕詩
囊裏真香誰見竊絞綃滴淚染成紅殷勤遺下輕綃意
好與情郎懷袖中
會張生述懷
門前畫戟尋常設堂上犀簮取次看最是惱人情緒處
鳳皇樓上月華寒
黃崇嘏
辭蜀相妻女詩
一辭拾翠碧江湄貧守蓬茒但賦詩自服藍衫居郡掾
永抛鸞鏡畫蛾眉立身卓爾青松操挺志堅然白璧姿
幕府若容為坦腹願天速變作男兒
任氏(侯繼圓妻)
桐葉詩
拭翠歛蛾眉為鬱心中事搦管下庭除書成相思字此
字不書石此字不書紙書向秋葉上願逐秋風起天下
有心人盡解相思死天下負心人不識相思字有心與
負心不知落何地
眉娘
和錦城春望
蠶市初開處處春九衢明豔起香塵世間總有浮華事
争及仙山出世人
葛氏女
和潘雍詩
九天天遠瑞烟濃駕鶴驂龍意已同從此三山山上月
瓊花開處照春風
后土夫人(已下羣仙附)
偶引羣仙到世間薰風殿裏醉華筵等閑貪賞不歸去
愁殺韋郎一覺眠
王母
滄海成塵幾萬秋碧桃花發長春愁不來便是數千歲
周穆漢王何處遊
麻姑
世間何事不推遷順得人情命不延適向蔡家廳上飲
回頭已是二千年
上元夫人
思量往事一宵中阿母曾邀到漢宫城闕不存人不見
茂陵荒草恨無窮
弄玉
采鳳飛來到禁闈便隨王母駐瑶池如今記得秦樓上
偷見蕭郎惱妾時
曹文姬
送春詩
仙家無夜亦無秋紅日清風滿翠樓遥望碧宵歸路穏
可能同駕五雲虯
卓英英(已下妓女附)
錦城春望
和風裝點錦城春細雨如絲壓玉塵謾把詩情訪竒景
豔花濃酒屬閒人
理笙
頻倚銀屏理鳳笙調中幽意起春情因思往事成惆悵
不得緱山和一聲
福感寺答少年
牡丹未及開時節況是秋風莫近前留得來年二三月
一枝和露壓神仙
答玄士
數載幽欄種牡丹裹香包豔待神仙神仙既有丹青術
攜取何妨入洞天
和理笙
但于閨閤熟吹笙太白真仙自有情他日丹霄驂白鳳
何愁子晉不聞笙
趙鸞鸞
雲鬟詩
擾擾香雲濕未乾鴉翎蟬翼膩光寒側邊斜插黃金鳳
粧罷夫君帶笑看
柳眉
彎彎柳葉愁邊戲湛湛菱花照處頻嫵媚不煩螺子黛
春山畫出自精神
檀口
銜杯微動櫻桃顆咳唾輕飄茉莉香曾見白家樊素口
瓠犀雙顆綴榴房
酥乳
粉香汗濕瑶琴軫春逗酥融白鳳膏浴罷檀郎捫弄處
露華涼沁紫蒲萄
纖指
纖纖軟玉削春葱長在香羅翠袖中昨日琵琶絃索上
分明滿甲染猩紅
薛氏
詠春
花朵幾枝柔傍砌柳風千縷細搖風霞明半嶺西斜日
月上孤村一樹松
夏
涼回翠簟冰人冷齒沁清泉夏井寒香篆裊風青縷縷
紙窗明月白圑團
秋
蘆雪覆汀秋水白柳風凋樹晚山蒼孤燈客夢驚空館
獨雁征書寄遠鄉
冬
天凍雲寒朝閉戶雪飛風冷夜關城鮮紅炭火圍爐煖
淺碧茶甌注茗清
徐月英
送人詩
惆悵人間萬事違兩人同去一人歸生憎平望亭前水
忍照鴛鴦相背飛
叙懷
為失三從泣淚頻此身何用處塵氛雖然日逐笙歌樂
常羡荆釵與布裙
杜秋娘
金縷詞
勸君莫惜金縷衣勸君莫惜少年時花開堪折直須折
莫待無花空折枝
薛濤(字洪度蜀人)
春望詞
花開不同賞花落不同悲欲問相思處花開花落時
其二
檻草結同心將以遺知音春愁正斷絶春鳥復哀吟
其三
風花日將老佳期猶渺渺不結同心人空結同心草
其四
那堪花滿枝翻作兩相思玉箸垂朝鏡春風知不知
蟬
露滌清音遠風吹故葉齊聲聲似相接各在一枝栖
月
魄依鉤樣小扇逐漢機圓細影將圓質人間幾處看
池上雙鳥
雙棲綠池上朝暮共飛還更憶將雛日同心蓮葉間
罰赴邊有懷上韋令公
聞道邊城苦今來到始知羞將門下曲唱與隴頭兒
又
黠虜猶違命烽烟直北愁却教嚴遣妾不敢向松州
鴛鴦草
綠英滿香砌兩兩鴛鴦草但娛春日長不管秋風早
續父井桐吟
庭除一古桐聳幹入雲中枝迎南北鳥葉送往來風
送友人
水國蒹葭夜有霜月寒山色共蒼蒼誰言千里自今夕
離夢杳如關路長
送盧員外
玉壘山前風雪夜錦官城外别離魂信陵公子如相問
長向夷門感舊恩
題竹郎廟
竹郎廟前多古木夕陽沈沈山更綠何處江村有笛聲
聲聲盡是迎郎曲
上川主武國相二首
落日重城夕霧收玳筵雕爼薦諸侯因令朗月當庭燎
不使珠簾下玉鉤
又
東閣移尊綺席陳貂簪龍節更宜春軍城畫角三聲歇
雲幕初垂紅燭新
憶荔枝
傳聞象郡隔南荒綘實豊肌不可忘近有青衣連楚水
素漿還得類瓊漿
送姚員外
萬條江柳早秋枝裊地翻風色未衰欲折爾來將贈别
莫教烟月兩鄉悲
别李郎中
花落梧桐鳳别凰想登秦嶺更淒涼安仁縱有詩將賦
一半音詞雜悼亡
酬文使君
延英曉拜漢恩新五馬騰驤九陌塵今日謝庭飛白雪
巴歌不復舊陽春
賦凌雲寺
聞說凌雲寺裏苔風高日近絶纖埃横雲點染芙容壁
似待詩人寶月來
又
聞說凌雲寺裏花飛空遠磴逐江斜有時鎖得嫦娥鏡
鏤出瑶臺五色霞
送鄭眉州
雨暗眉山江水流離人掩袂立高樓雙旌千騎駢東陌
獨有羅敷望上頭
菱荇沼
水荇斜牽綠藻浮柳絲和葉卧清流何時得向溪頭賞
旋摘菱花泛去舟
春郊遊眺寄孫處士
低頭久立向薔薇愛似零陵香惹衣何事碧溪孫處士
伯勞東去燕西飛
試新服裁製初成
紫陽宫裏賜紅綃仙霧朦朧隔水遥霜兔毳寒冰蠒靜
嫦娥笑指織星橋
又
九氣分為九色霞五靈仙馭五雲車春風因過東君舍
偷樣人間染百花
柳絮
二月楊花輕復微春風搖蕩惹人衣他家本是無情物
一任南飛又北飛
贈遠
芙蓉新落蜀山秋錦字開緘到是愁閨閤不知戎馬事
月高還上望夫樓
又
擾弱新蒲綠又齊春深花落塞前溪知君未轉秦關騎
月照千門掩袖啼
酬杜舍人
雙魚底事到儂家撲手新詩片片霞唱到白蘋洲畔曲
芙蓉空老蜀江花
武昌妓
續韋瞻句
悲莫悲兮生别離登山臨水送將歸武昌無限新栽柳
不見楊花撲面飛
章臺柳氏
答韓節度
楊柳枝芳菲節可恨年年贈離别一葉隨風忽報秋縱
使君來豈堪折
襄陽妓
送武補闕
弄珠灘上欲消魂獨把離懷寄酒尊無限烟花不留意
忍教芳草怨王孫
平康妓
書紅牋詩
銀釭斜背解鳴璫小語偷聲賀玉郎從此不知蘭麝貴
夜來新惹桂枝香
劉淑柔
中秋夜泊武昌
兩城相對峙一水向東流今夜素娥月何年黃鶴樓悠
悠蘭棹晩眇眇荻花秋無柰柔腸斷關山總是愁
盛小叢
詠突厥三臺
雁門山上雁初飛馬邑闌中馬正肥日旰山西逢驛使
殷勤南北送征衣
周德華
楊柳枝辭
清江一曲柳千條二十年前舊板橋曾與情人橋上别
更無消息到今朝
趙虛舟
贈戲
砌下梧桐葉正齊花繁雨後壓枝低報道不須鵶鳥亂
他家自有鳳皇棲
妓常浩
贈鄭女郎古意
昨夜巫山中失却陽臺女朝來香閣裡獨伴楚王語艷
陽灼灼河洛神珠簾繡戸青樓春能彈箜篌弄仙指愁
殺門外少年子笑開一面紅粉粧東園幾處桃花死朝
理曲暮理曲獨坐窗前一片玉行也嬌坐也嬌見之令
人魂魄消堂前錦褥紅地爐綠沈香榼傾屠蘇解佩時
時歇歌管芙蓉帳裏蘭麝滿挽起羅衣香不斷滅燭每
嫌秋夜短
贈友人
聞道東山逸興多為憐明月映滄波不辭紅粉隨君去
其奈蒼生有望何
閨情
門前昨夜信初來見說行人卒未迴誰家樓上吹横笛
偏送愁聲向妾哀
贈盧夫人
佳人惜顔色恐逐芳菲節日暮出畫堂階下見新月拜
月仍有詞傍人那得知歸來玉堂下始見淚痕垂
太原妓
寄歐陽詹
自從别後減容光半是思郎半恨郎欲識舊來雲髻樣
為奴開取縷金箱
劉采春
囉嗊曲
不喜秦淮水生憎江上船載兒夫壻去經歲又經年
其二
借問東園柳枯來得幾年自無枝葉分莫怨太陽偏
其三
莫作商人婦荆釵當卜錢朝朝江口望錯認幾人船
其四
那年離别日只道在桐廬桐廬人不見今得廣州書
其五
昨日北風寒牽船浦裏安潮來打纜斷櫓櫓始知難
紅綃妓
憶崔生
深洞鶯啼恨阮郎偷來花下翠珠璫碧雲飄斷音書絶
空倚玉簫愁鳳皇
蓮花女
呈陶處士
蓮花為號玉為腮珍重尚書遣妾來處士不生巫峽夢
虛勞雲雨下陽臺
石倉歴代詩選卷一百十三
