石倉歴代詩選卷一百六十七
明曹學佺編
宋詩四十四
謝薖
賦陳虚中振芳堂
青腰按節臨天闕幻成圭璧驚人寰一朝忽起枯槁想
堕作人間冰雪顔國香端擬避清絶鳳車安得窺幽閒
雪中長疑肌起粟挽住直恐乘風還風流别乘似何遜
哦詩興健排江山華堂燒燈呼客醉况引玉頰依琱闌
廣平題賦工婉媚杜陵索句愁飛翻小人徑欲悟香寂
何當步繞横斜間
雙蓮閣
水芝凝露披芳塘淺粧穠畫争煌煌其間豔異不世出
連芳並蔕知何祥有如一座兩殊色盈盈植立漢昭陽
九回沈水不須沭風梳露洗皆生香公如瑶林映紅粉
粲然一笑傾澄觴故開華閣掛銀榜大篇金薤垂琳琅
吾聞草木正瑞世箑蒲扇暑芝生房須煩丹青顧陸手
貌取絶豔歸明光
顔魯公祠堂
上皇御宇無長策牧羊奴子孤恩澤銀莵分印屬兒曹
二十餘州齊陷賊常山死守平原拒公家兄弟聲名赫
平原白首立班行忠義凛凛真嚴霜歴事四朝惟一節
當年舌䑛中丞血豈知丞相面如藍貌雖夷易心巉巖
老臣何罪死虎口到今誰為袪其䘖臨風志士長悲吒
矧瞻遺像嚴祠下未能立草迎送詞一奠椒漿淚盈把
翠雲道中觀穫
代田誰為西漢議耐旱幸有占城禾揮䥥正見八月穫
拾穗遥憐一老歌為言使君驅五馬北陌東阡餉耕者
汝曹力穡更宜勤慎弗惰遊辜使君
許巨源送笋
君家遶屋青琅玕驚雷裂地千兵攢入山長鑱不汝赦
日削玉版登琱盤有餘鼠壤幸分似憐我羹稀筯易寬
厨人取給晝餔饍頓使齒頰生甘寒韭葅薤苗豈復數
炙美似覺無貛貛嘗聞幽士愛風竹忍嘬其子吾何觀
願君養成四時葉他時犯雪同君看
登同樂亭飲泉
昔人愛斯泉結搆泉上屋空亭何所有冷氣宜三伏泠
泠石甃淨須眉真可矚欲飲無樽罍把彼纔盈掬何時
近亭居醉卧籬邊菊
次劉世基韻
兒時窺豹見一斑晩學一技千金殚齊房芝草不並秀
且飱秋菊紉春蘭無心時共白雲出忘機日對沙鷗閒
窮人與世各異調敢望一唱仍三嘆昨来卜居向巖邑
玉川破屋纔數間朝看爽氣出遠岫夜聽遶舍鳴清湍
幾回欲棹酒船去賀老不見空稽山
李成德作二筆几以其一見遺云得樣于郄子
中家并示長句輙次韻奉酬
琴不安絃製竒古可憐不入文房譜鼠鬚龍尾玉蟾蜍
與汝俱成會心侣誰能好事為品題端效廣微亡輙補
謫仙傳樣桂林家以暗投人吾竊取我書太俗如墨豬
下慙羅趙何足數蒙公厚貺試臨池一字不成如畫虎
欲報初無青玉案哦詩况乏驚人語淨鋪滑薄待君来
慎莫踟蹰畏今雨
碧筩
君不見韓潮州銀作飲醆誇工倕鐫花鏤葉太瑣碎何
言豪士亦爾為又不見六一翁嘗吟鸚鵡紅螺詩華堂
一釂豈不樂清歌勸酒須蛾眉吾儕山人寧有此競折
圓荷為飲器細傾初作露珠圓滿引忽驚雲液碎鼻中
寂寂聞妙香舌本徐徐識真味採蓮當殽花當妓豈有
登臨百金費安得城西十頃塘水光容&KR0966;暑風凉時引
碧筩如象鼻仍看翠蓋立霓裳
秋日登鳴玉亭
山路秋陽何赫赫山亭凄冷多秋色豈惟醒耳玉淙琤
照眼光寒如練白舊聞瀑布垂雲間怳疑銀河堕天關
西望香爐不得往箇中元有小廬山
有懷覺範上人
道人心與貌俱古哦詩不復效等伍清疑仙掌露華堕
新似秋空玉鈎吐要將餘事付風騷已悟元機窺佛祖
泐潭老子乳扵莵果在叢林嘯風雨何當埽室祗樹園
夜看金盆聽軟語我雖不是龐德公懶駕柴車入城府
公如歸結白蓮社留我山邊一㕓許
次韻彦光睡起病目
蝶夢游揚卧碧紗知君不賞玉叙斜夢回起坐有佳思
亂觸牙籖書五車黑蠅着眼君弗嗟學道乃得青蓮華
商略此言當過我樵青竹裏為煎茶
陳循中求賦高麗墨詩為作長句
老松收煙琢元玉可試洮州鴨頭綠来從萬里古樂浪
傳到麻源第三谷要須岱郡鹿角膠𢷬成方解土炭嘲
請君摩研寫新作一弄潺湲弔康樂
陶淵明寫真圖
淵明歸去潯陽曲竹杖蒲鞵巾一幅隂隂老樹囀黃鶯
豔豔東籬粲霜菊世紛無盡過眼空生事不豐隨意足
田家酒熟未嘗新頭上自有漉酒巾老農時問桑麻長
提壺挈榼来相親一樽徑醉北窗卧蕭然自謂羲皇人
此公聞道窮亦樂容貌不枯似丹渥世途絶響求山林
此日高標同寂寞假令九原今可作舉公籃輿也不惡
秋暑
秋暑不可耐秋風殊未来何時疎畫扇無處覓凉臺誰
謂月離畢空驚山殷雷愁聞老農語南畆半黃埃
寄汪信民
泮水傳經老蓬山佐著才宦遊思引去祿養可歸来要
路眼誰白浮雲心自灰少年何太徤君馬獨虺隤
其二
繫纜苻離日君行殊未歸寄書問亳社有夢過江西不
見揮犀柄頻驚響馬蹄殷勤具雞黍多謝德公妻
喜董彦速自仙巖歸
鉢囊高掛同僧夏遠寄巖間一把茅地僻狙猴長作伴
食貧櫻笋不充庖瘦藤任拄萬峰頂野鶴来歸千歲巢
點簡箧中詩幾首蒼頭時遣為君抄
莫莫堂新竹
僻寂漏茅屋蕭梢新竹枝徑迷人不到蔭密鳥還知綠
色怱怱挽薰風細細吹即看柯葉老寧受歲寒欺
晩春書事
春来畏病不飲酒孤負山南山北花有客欵門驚剝啄
無人追韻得車斜獨酬砌下二三子豈憶城南韋杜家
不畏詩窮嫌水厄時時搜句煮新芽
題子逢辰畫
踏徧江南岸歸来試解衣誰言物外賞不與筆端違石
帶蒼苔瘦風凋折葦稀令人清興發欲問釣魚磯
戲咏石榴晩開
靡靡江蘺只喚愁眼前何物可忘憂棟花净盡綠隂滿
纔見一枝安石榴
絡緯
聒人長向井邊啼在宇丁寧戒授衣織素盡輸官事了
秋来工女正投機
招汪叔野
夜語僧窗雪載途歸来夏木已扶疎兩牛鳴處地非遠
萬竹隂邊吾所廬兒能竊聽從忘箄子盍徐行可當車
莫訝南鄰狂處士摻撾傾坐一軒渠
鳴鳩
雲隂解盡却殘暉屋上鳴鳩喚婦歸不見池塘煙雨裏
鴛鴦相並濕紅衣
種竹
闢地種修竹得方緣袐經成隂向北宇倒影落中庭直
取内含素豈惟枝鬭青龍鍾玉川子猶擬抱添丁
李簿家有侍兒妙麗善歌舞諸人惜其死為賦
詩余亦賦
草頭朝泣露漙漙樵歌暮歸丘隴寒當時座上客半醉
琵琶不許近簾弹
次韻無逸兄見示
憔悴誰能賦大招會將菌桂雜中椒巷南隣里頻相過
水北山人詎可邀細酌敢謀長袖舞苦吟空咏寸岑遥
耕耘頼有陶潛婦不羡孫郎對大喬
玉茗花
佳園昨夜變春容清曉驚開玉一叢素質定欺雲液白
淺粧羞退鶴翎紅似聞金谷初無種欲畫鵝溪恐未工
底事餘花避三舍孤高元有史君風
寄洪鴻父
兒時訪道漳江上燕雀羣中見阿鴻南浦飛雲看畫棟
北窗欹枕傲清風讀書長憶登山勝作尉聊甘食薺窮
想見咏懷非一律鉤章棘句定能工
食菜
道人真是伊蒲塞頓頓園蔬入饌来紫芥寒葅參薤韭
黃橙苦酒伴鹽梅蒸豚不羡貯人乳飯豆亦能羹芋魁
但恐酪奴不解事攪令枵腹轉春雷
暮春
溜渠鳴玉雨成霖春草池塘數尺深後院落花人不到
無聊獨下海棠隂
吳彩鸞寫真
天上鳳皇難獨宿人間翡翠本雙棲丹青不與文簫共
誰遣雉東迷雀西
山間
籬落秋花未得霜嫣然一笑媚秋陽可人風味撩詩興
不記姚家宫樣黃
過金山下作
揚子江中風浪生小舟如葉任欹傾槳摇但指金山寺
霧暗初疑銕甕城絶頂迥分雙塔秀層樓危立一僧清
他年来訪誅茆地吾與此鄉春水盟
題跋
臨川謝逸字無逸其文章學業為搢紳推重以其所居
溪堂稱之曰溪堂先生弟薖幼槃以字行兄弟以詩鳴
江西有文集合三十卷邦之學士欲刊之以貽永久積
數十年而未能也粤紹興辛未趙公朝議来守是邦期
年政成民服其教嘅然思以儒雅飾吏事命勒其書于
學宫以稱邦人之美意昌言以鉛槧董兹職于是搜訪
闕遺以相參訂晩得溪堂善本于前學正易箴又得幼
槃善本于其子敏行箴知溪堂出處甚詳敏行逮事其
父詩律有典刑其編次是正可無恨矣刀筆方興士大
夫翕然稱贊工未訖功而四方願致其集者日至以是
知二公之名重當時欲見其書者惟恐後也聞之鄉老
無逸之交游無非天下名士其後幼槃聲聞寖廣與之
並驅而争先既沒之後為之傳序為之哀詞祭文者甚
衆今未暇廣詢而徧錄也特取舍人吕公之所書摹其
真蹟于後庶幾因吕公之文而不失二公文行之實云
壬申冬十一月辛卯朔建康苗昌言謹題
謝康樂詩規摹宏遠為一時之冠而玄暉詩清新獨出
又自有過人者後之善言詩者于二公蓋未敢有所優
劣也本中竊以為無逸詩似康樂幼槃詩似玄暉此平
等之論也紹興三年秋自嶺外北還過臨川去幼槃之
没十八年矣始盡得幼槃書于其子長訥所伏讀累日
益知前語之不謬雖然幼槃與其兄無逸修身厲行在
崇寧大觀間不為世俗毫髮汙染固後進之師也其文
字之好蓋餘事爾後之學者尊其行并學其文可也學
其文不究其行則非二子立言之本志九月二十日吕
本中書
幼槃詩文不傳于世此本從内府借出時方沍寒京師
傭書甚貴需銓旅邸資用不贍乃自為鈔寫每清晨呵
凍十指如槌幾二十日始克竣帙蔵之于家亦足詫一
叚竒事也萬歴已酉十二月十四日辛酉晉安謝肇淛
題
附謝逸詩
題王立之大裘軒
小人拙生事三冬卧無帳忍寒東忩底坐待朝曦上徐
徐晨光熙稍稍氣血暢薰然四體和恍若醺春釀此道
秘不傳詎易車百兩君胡得此法開軒亦東向蘇公名
大裘意豈在萬丈但味名軒心人人如挾纊
社日
雨柳重重葉風溪細細紋清歡惟煮茗美味只羹芹飲
不遭田父歸無遺細君東臯農事動舉趾待耕耘
送董元逹
讀書不作儒生酸躍馬西入金城關塞垣寒苦風氣惡
歸来面皴鬚眉斑先皇召見延和殿議論慷慨天開顔
謗書盈箧不復辨脱身来看江南山長江滚滚蛟龍怒
扁舟此去何當還大梁城裏定相見玉川破屋應數間
鐡柱觀
豫章城南老子宫階前一柱立積鐡云是旌陽役萬鬼
夜半舁来老蛟穴插定三江不沸騰切弗摇撼坤軸裂
蒼苔包裹鱗皴皮我欲摩娑肘屢掣旌陽挈家上天去
只留千夫應門戶西山高處風露寒兹事恍愡從誰語
安得猛士若朱亥袖往横山擊諸部
豫章别李元中宣德
舊聞諸李隱龍眠伯特已老元中少一行作吏各天涯
故人落落疎星曉西山影裏識君面碧照章江眸子瞭
向来問道渺多岐只今領略歸元妙老鳳垂頭禁不語
古木查牙噪春鳥身在幕府心江湖左胥右律但坐嘯
第愁一葉釣漁舟不容七尺堂堂表我今歸卧靈谷雲
君應紫禁鶯花繞相思有夢到茅齋細雨青燈坐林杪
聞徐師川自京師還豫章
九衢塵裏無停輈君居陋巷不出遊滿城惡少弋鳬雁
對面故人風馬牛别後夢寒燈火夜歸来眠冷江湖秋
馮驩老大食不飽起視八荒提蒯緱
寄隱居士
處士骨相不封侯卜居但得林塘幽家蔵玉唾幾千卷
手校韋編三十秋相知四海孰青眼高卧一庵今白頭
襄陽耆舊詢名德祗有龐公不入州
石倉歴代詩選卷一百六十七
