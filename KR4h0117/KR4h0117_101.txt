石倉歴代詩選卷一百一
明曹學佺編
晩唐二十八
王貞白(字有道信州人)
長安道
曉鼓人已行暮鼓人未息梯航萬國來争先貢金帛不
問賢與愚但論官與職如何貧書生苦獻安邊策
洛陽道
喧喧洛陽陌奔走争先步惟恐著鞭遲誰能更廻顧覆
車雖在前潤屋何曾懼賢哉只二疏東門挂冠去
放歌行
南渡洛陽津西望十二樓明堂坐天子月朔朝諸侯清
樂動千門皇風被九州慶雲從東來泱漭抱日流昇平
貴論道文墨將何求有詔徵草澤微誠將獻謀冠冕如
星羅拜揖曹與周望塵非吾事入職且遲留幸蒙國士
識自脫負薪裘今者放歌行以慰梁甫愁位榮數斗禄
奉義本豐羞願得金膏遂飛雲亦可籌
擬塞外征行
寇騎滿雞田都護欲臨邊青泥方絶漠懷劒始辭燕旌
旗挂龍虎壯士募鷹鸇長城威十萬高嶺奮三千行行
向馬邑去去指祁連鼓聲遙斥塞兵氣遠衝天對陣雲
初上臨城月始懸風驚烽易滅沙暗馬難前恩重恒思
報心勞屢損年微功一可立身輕不自憐
田舍曲
古今利名路只在儂門前至老不離家一生常晏眠牛
羊晩自歸兒童戲野田豈思封侯貴惟只待豐年征賦
豈辭苦但願時官賢官府苟貪濁田舍生憂煎
少年行
遊讌不知厭杜陵狂少年花時輕暖酒春服薄裝綿戲
馬上林苑鬭雞寒食天魯儒甘被笑對策鬢皤然
其二
弱冠投邊急驅兵夜渡河追奔鐡馬走殺虜寳刀訛威
静黑山路氣含清海波常聞為突騎天子賜長戈
長門怨
葉落長門静苔生永巷幽相思對明月獨坐向空樓鳳
吹終難轉蛾眉祗自愁昭陽歌舞伴此夕未知秋
湘妃怨
舜欲省蠻陬南廵非逸遊九疑沈白日二女泣滄洲目
極楚雲斷恨深湘水流至今聞鼓瑟咽絶不勝愁
古悔從軍行
憶昔仗孤劒十年從軍威論兵親玉帳逐虜過金微隴
水秋先凍關雲瞑不飛辛勤功業在麟閣志多違
有所思
芙蓉出水時偶爾便分離自此無因見長教挂所思殘
春不入夢芳信欲傳誰寂寞秋堂下空吟小謝詩
出塞
玉殿論兵事君王詔出征新除羽林將曾破月支兵慣
歴塞垣險能分部落情從今一戰勝不使虜塵生
出自薊北門行
薊北連極塞寒色晝冥冥戰地骸骨滿長時風雨腥沙
河流不定春草凍難青萬戶封侯者何謀静虜庭
塞上曲
歲歲但防虜西征早晩休匈奴不繫頸漢將但封侯夕
照低烽火寒笳咽戍樓燕然山上字男子見須羞
又
誰唱關西曲寂寞夜景深一聲長在耳萬恨重經心調
古清風起曲終凉月沈却應筵上客未必是知音
曉泊漢陽渡
落月臨古渡武昌城未開殘燈明市井曉色辨樓臺雲
自蒼梧去江從嶓冡來芳洲號鸚鵡用記禰生才
隨計
徒步隨計吏辛勤鬢易凋歸期無定日鄉思羡廻潮冒
雨投前驛侵星過斷橋何堪穆陵路霜葉更瀟瀟
宫池産瑞蓮
雨露及萬物嘉祥有瑞蓮香飄雞樹近榮占鳳池先聖
日臨雙麗恩波照並妍願同指佞草生向帝堯前
金陵懷古
恃險不種德興亡歎數窮石城幾換主天塹謾連空御
路疊民塚臺基聚牧童折碑猶有字多記昔英雄
經故洛城
下世何久遠由來仰聖明山河徒自壯周召不長生幾
主崇姦諂諸侯事戰争但餘崩壘在今古共傷情
金陵
六代江山在繁華古帝都亂來城不守戰後地多蕪寒
日隨潮落歸帆與鳥孤興亡多少事回首一長吁
秋日旅懷寄右省鄭拾遺
永夕愁不寐草蟲喧客庭半窗分曉月當枕落殘星鬢
髮遊梁白家山近越青知音在諫省苦調有誰聽
贈劉凝評事
棘寺官初罷梁園静掩扉春深顔子巷花映老萊衣談
史曾無滯攻書己造微即膺新寵命稱慶向庭闈
御溝水
一帶御溝水綠槐相蔭清此泉涵帝澤無處濯塵纓鳥
道來雖險龍池到自平朝宗本心切願向急流傾
商山
商山名利路夜亦有人行四皓卧雲處千秋疊蘚生晝
烟籠澗黑殘雪隔林明我待酬恩了來聽水石聲
終南山
千山凝黛色今古滿長安地去王都近人謀隱遁難水
穿諸苑過雪照一城寒為問紅塵裏誰同駐馬看
廬山
嶽立鎮南楚雄名天下聞五峰高閡日九疊翠連雲夏
谷冰猶在隂巖晝不分惟應嵩與華清峻得為羣
送友人南歸
南國菖蒲老知君憶釣船離京近殘暑歸路有新蟬峴
首白雲起洞庭秋月懸若教吟興足西笑是何年
送馬明府歸山
辭秩入匡廬重修靖節居免遭黃綬束空與白雲疎送
吏各獻酒羣兒自擔書到時看瀑布為我謝清虛
送韓從事歸本道
獻捷靈州倅歸時寵拜新論邊多稱旨許國誓亡身馬
渴黃河凍雁回青塜春到蕃惟促戰應不肯和親
雲居長老
巘路躡雲上來參出世僧松高半巖雪竹覆一溪冰不
說有為法非傳無盡燈了然方寸内應秪見南能
折楊柳
枝枝交影鎖長門嫩色曾沾雨露恩鳳輦不來春欲盡
空留鶯語到黃昏
其二
水殿年年占早芳柔條風裏御爐香如今萬乘多巡狩
輦路無隂綠草長
折柳行
嫩葉初齊不耐寒和寒時拂玉欄干征人去日曾攀折
泣雨傷春翠黛殘
聶夷中(字坦之河東人)
公子行
漢代多豪族恩深益驕逸走馬踏殺人街吏不敢詰紅
樓宴清春數里望雲蔚金缸焰勝晝不畏落暉疾美人
盡如月南威莫能疋芙蓉自天來不向水中出飛瓊奏
雲和碧簫吹鳳質惟恨魯陽死無人駐白日
勸酒
白日無定影清江無定波人無百年夀百年復如何堂
上陳美酒堂下列笙歌與君入醉鄉醉鄉樂天和歲歲
松栢茂日日丘陵多君看終南山萬古青峩峩
其二
灞上送行客聽唱行客歌適來橋下水己作渭川波人
間榮樂少四海别離多但恐别離淚自成苦水河勸爾
一杯酒所贈無餘多
飲酒樂
日月似有事一夜行一周草木猶須老人生得無愁一
飲解百結再飲破百憂白髮欺貧賤不入醉人頭我願
西江水盡向杯中流安得阮步兵同入醉鄉遊
短歌行
八月木隂薄十葉三堕枝人生過五十亦已同此時朝
出東郭門嘉樹鬱参差暮出西郭門原草已離披南隣
好臺榭北隣善歌吹榮華忽銷散四顧令人悲生死與
榮辱四者乃常期古人耻其名没世無人知
題賈氏林泉
市朝束名利林泉繫清通豈知黃塵内迥有白雲蹤輕
流逗密篠直榦入穹空高吟五君詠疑對九華峰我知
種竹心欲扇清凉風我知决泉意將明濟物功有琴不
張絃衆星列梧桐須知澹泊聽聲在無聲中地非樵者
路武陵又何逢秪慮迷所歸池上日西東
過比干墓
殷辛帝天下厭為天下尊乾綱既一斷賢愚無二門佞
是福身本忠作喪已源日影不入地下埋冤死魂余來
過此鄉下馬弔此墳静念君臣間有道誰敢論
早發鄴北經古城
微月東南明雙牛耕古城但耕古城地不知古城名當
昔置此城豈料今日耕蔓草已離披狐免何縱横秋雲
零落散秋風蕭條生對古良可歎念今轉傷情古人已
冥冥今人又營營不知馬蹄下誰家舊臺亭
贈農
勸爾勤耕田盈爾倉中粟勸爾無伐桑减爾身上服清
霜一委地萬草色不綠狂風一飄林萬葉不著木青春
如不耕何以自拘束
客有進歎後時者作詩勉之
後逹多晩榮速得多疾傾君看構大厦何曾一日成在
煖須在桑在飽須在耕君子貴弘道道弘無不亨太陽
垂好光毛髮悉見形我亦二十年直似戴盆行荆山産
美玉石石皆堅貞未必盡有玉玉且間石生精衛一微
物猶恐填海平
秋夕
日往無復見秋堂暮仍學玄髮不知白曉入寒銅覺為
材未離羣有玉猶在璞誰把碧桐枝刻作雲門樂
哭劉家博士
出門四顧望此日何徘徊終南舊山色夫子安在哉原
野多丘陵纍纍如高臺君墳雖數尺誰能與之偕
送友人歸江南
皇州五更鼓月落西南維此時有行客别我孤舟歸上
國身無王下第誠可悲
訪嵩陽道士不遇
先生五岳遊文焰滅金鼎日下鶴過時人間空落影常
言一粒藥不隨死生境何當列禦寇去問仙人請
烏夜啼
衆鳥各歸枝烏烏爾不棲還應知妾恨故向綠窗啼
古别離
欲别牽郎衣問郎遊何處不恨歸來遲莫向臨卭去
裴說
馬上行
極目望空闊馬羸程又賖月生方見樹風定始無沙楚
水辭魚窟燕山到雁家如斯名利役争不老天涯
漢南郵亭
高閣水風清開門日送迎帆張獨鳥起樂奏大魚驚驟
雨拖山過微風拂面生閒吟雖得句留此謝多情
過洞庭湖
浪高風力大挂席亦言遲及到堪憂處争如未濟時魚
龍侵莫測雷雨動須疑此際無聊頼將何寄所思
旅中作
行路非不厭其如飢與寒投人言去易開口到貧難澤
國雲千片湘江竹一竿時明未忍别猶待計窮看
旅次衡陽
欲往幾經年今來意豁然江風長借客嶽雨不因天戲
鷺飛輕雪驚鴻呌亂絃晩秋紅藕裏十宿寄漁船
春早寄華下同人
正是花時節思君寢復興市沽終不醉春夢亦無憑岳
面懸青雨河心走濁冰東門車馬路離恨鎮相仍
寄曹松
莫見苦吟遲吟遲鬢亦絲平生憂不足五字病難醫山
暝雲横處星稠月側時冥搜不可得惟有夜猿知
贈賓貢
惟君懷至業萬里信悠悠路向東溟出書從北闕投家
無一夜夢帆掛隔年秋鬢髮争禁得孤舟往復愁
中秋月
一歲幾盈虧當盈重此期幸無偏照處剛有不明時色
淨雲歸早光寒鶴睡遲相看吟未足皎皎下疎籬
對雪
大片長空舞出門肌骨寒路岐平即易溝壑滿應難兔
穴歸時失禽枝宿處乾豪家寧肯厭五月畫圖看
夏日即事
僻居門巷静竟日坐階墀鵲喜還逢信蛩吟不見詩筍
抽通舊竹梅墜立閒枝此際無塵繞僧來稱所宜
冬日後作
寂寞掩荆扉昏昏坐欲癡事無前定處愁有併來時日
影纔添線髭根已半絲明庭正公論應許苦心詩
冬日作
糲食擁敗絮苦吟吟過冬稍寒人却健太飽事多慵樹
老生烟薄牆隂貯雪重安能只如此公道會相容
終南
九衢南面色蒼翠絶纖塵寸步有閒處百年無到人禁
林寒對望太華遠相親誰數羣峰徧烟籠瑞靄頻
華山上方
獨上上方頂立高聊稱心氣衝雲易白影落縣多隂有
雪草不死無風松自吟會當求大藥他日復追尋
廬山瀑布
静景憑高望光分疊嶂開日飛空際雪暑退伏中雷過
去雲衝斷旁來燒隔廻何當住峰下終歲絶塵埃
不出院僧
四遠參尋徧修行却不行屐中無片跡門外是前生塔
見移來影鐘聞過去聲一齋長默坐應笑我營營
道林寺
獨立凭危欄高低落照間寺分一派水僧鎻半房山對
面浮世隔垂簾到老閒烟雲與塵土寸步不相關
兜率寺
水與天無極高連雲夢南僧居跨鳥道佛影照漁潭朽
枿雲斜映平蕪日半涵行行不得住廻首望烟嵐
鹿門寺
鹿門山上寺突兀盡無塵到此修行者應非取次人鳥
過驚石磬日出礙金身何計生煩惱虛空是四
題岳州僧舍
喜到重湖北孤舟横晩烟鷺銜魚入寺鵶接飯隨船松
檜君山迥菰蒲夢澤連與師吟論處秋水浸遙天
牡丹
數朵欲傾城安同桃李榮未曾貧處見不似地中生此
物疑無價當春獨有名遊蜂與蝴蝶來往自多情
詠鸚鵡
常貴西山鳥銜恩在玉堂語傳明主意衣拂美人香緩
步尋珠網高飛上畫梁長安頻道樂何日從君王
鷺鷥
秋江清淺時魚過亦頻窺却為分明極翻令所得遲浴
偎紅日色棲壓碧蘆枝會共同鵷侣翺翔應可期
薔薇
一架長條萬朵春嫩紅深綠小窠勻只應根下千年土
曾葬西川織錦人
春日石中竹
數竿蒼翠若龍形峭拔須教此地生無限野花開不得
半山寒色與春争
岳陽兵火後題僧舍
十年兵火真多事再到禪扉却破顔惟有兩般燒不得
洞庭湖水老僧閒
石倉歴代詩選卷一百一
