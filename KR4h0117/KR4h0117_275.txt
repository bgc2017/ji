石倉歴代詩選卷二百七十五
明曹學佺編
元詩四十五
吳景奎
喻鳩
東村五畆園荒穢久不治荷鋤種豆苗愛此膏土肥森
然已甲坼保之若嬰兒羣鳩競拂羽俛啄思無遺傍麾
雖稍却投閒復在茲一啄不汝惜再啄苗已稀剜我心
上肉充汝腸中飢汝飢誠可憐繒&KR1508;那忍施桑林正沃
若桑椹方垂垂椹熟可醉飽林深無危機恩怨從茲釋
斯園勿重窺鳩鳴對心臆羣然亦高飛
采菊
爽氣浮西山風烟澹原隰悠然出衡門佳節逢九日衆
草萋以青黃菊正秋色采之不盈把妙意良自得謂能
制頽齡可泛忘憂物驩言命壺觴萬事付酣適永懷東
籬人俛仰已陳迹
旅夜
逆旅頻看鏡秋來白髮生孤雲渺何許遊子獨關情野
迥雞三唱霜寒雁一聲此時愁絶處歸夢度江城
旅夜
秋宵不成寐缺月向人斜更漏傳三鼓寒燈落一花窮
愁長伴客幽夢只還家烽火何時息吾生未有涯
和韻秋日述懷簡李克明
草木驚搖落賓鴻度漢河故山歸夢遠明月客愁多不
復丁年壯空悲子夜歌倚欄看北斗零露滿烟莎
得家書
病起家書至頻看坐夜分弟兄憐雁影親友散鷗羣嘗
稻應翻雪裁松半入雲故山歸去日嘉樹定繽紛
中秋對月
素娥游宴清虚府手摘蟾光㗖寒兔瓊樓高處作中秋
淨洗銀盤浥風露此時令我憶去年山中桂影浮觥船
今年却來江海上美人千里同嬋娟世間憂樂知多少
天地無窮月長好明年蹤跡何處看此夜陰晴亦難保
風雨赤城旅夜書懷
吾兒為客在黃山我向丹丘歲又闌千里鄉關家信遠
一燈風雨客氊寒衣鈎石角難行路船趁潮頭易上灘
須信故園歸去好梅花相伴竹平安
哭鄭伯容
錢塘十載客凄凉病入丹丘蝶夢長滄海歸魂依骨肉
皇天老眼忌文章春暉早與萱花殞書種誰傳帶草香
白髮若翁腸欲斷束棺歸葬鄭公鄉
送錢思復進士赴會試
手折蟾花第一枝又乘官艗赴春闈江峰曉夢湘靈瑟
雲錦秋裁織女機紫電早催龍尾化絳霄行見鳳毛歸
堂中慈母占烏鵲看取青衫映綵衣
桐灘月夜舟中聞琵琶
湛湛長江上有楓予懷渺渺水雲空未誇湓浦逢筒婦
賸喜桐灘有釣翁欹枕醉眠秋渚月掛帆爭趁野潮風
曉寒難結思歸夢一尺清霜壓短篷
蘆花褥
搖落蒹葭白露霜冰綃覆護帶幬張瓊臺積雪和烟凝
銀浦流雲入夢香失紖曾憐衣冷落吐茵空染酒淋浪
雁聲髣髴瀟湘夜起坐俄驚月一牀
寓錢塘寄呈元禮叔父
遊子辭家負薜蘿故園春物近如何他山杜宇客懷惡
清夜竹林歸夢多荃蕙化茅成楚怨牛衣扣角起商歌
遙知病後無情思莫遣愁添兩鬢皤
夢仙
紫鸞邀夢到仙家結佩相逢萼綠華翠勺細傾千日酒
蜺旗斜插五雲車飛瓊鬢影含清霧弄玉簫聲隔綵霞
杜宇無情驚覺後月痕猶在碧桃花
壽開元宫王眉叟真人
紫誥銀章下浙江羣仙遙引散花幢錦雲繚繞開丹室
珠樹玲瓏見碧窗弄月吹笙秋鶴隻朝天飛舄曉鳬雙
朝來阿母蟠桃熟丞相堂前醉玉缸
晩霽
雨晴秋氣轉蒼凉萬籟依稀奏羽商烟抺林腰横束素
日迴山額半塗黃鸕鷀曬日眠池草翡翠銜魚立野航
霜蟹正肥新酒熟破橙宜趁菊花香
和韻春日二首
雨香雲淡燕泥融珂馬如行罨畫中江上數峯浮暖翠
日邊繁杏倚春紅鶯花世界惟消酒水榭簾櫳易受風
陌上遊人皆倒載寧須拍手笑山公
遊絲舞蝶共徘徊野馬空濛拂面來風雨偶然成晩霽
園林何處不花開江横羅帶銀鷗起雲想衣裳玉女裁
賸喜麻姑能送酒只愁門外索空罍
春思
飛燕腰支掌上輕塵生羅襪步盈盈鑰魚不寐春無賴
笙雁頻移曲未成斂黛低鬟初破睡吹花嗅蘂獨含情
許身肯作王孫女頭白哀吟對馬卿
姑蘇臺
烏喙難忘石室囚苧蘿西子入長洲鴟夷若褁姦臣去
麋鹿安能此地遊落月當門懸目恨遠山顰黛捧心愁
後人俛仰悲陳迹獨倚欄干對虎丘
葺山中故廬有感
溪上先人有敝廬昔年經始最勤劬弟兄已作辭家燕
林木誰瞻愛屋烏牆角蓬蒿迷町畽檐牙風雨老枝梧
百年堂構真吾事未讓揚雄宅一區
夏夜山中偶成
山氣空濛雨氣收南箕落落月如鈎松濤忽捲三更雨
林籟俄驚六月秋破甕從他中夜舞敝裘憐我少年遊
夜來起坐空長歎生不成名已白頭
自山中歸鑑湖別業
數椽茅舍清江曲六月炎天困鬱蒸賴有青山圍故宅
歸來赤脚踏層冰石泉松籟為琴筑野&KR0609;山肴薦豆登
明日迴頭望丘壑芙蓉半出白雲層
歸故居
桂樹團團屋角青歸來自覺愜幽情隣翁共話桑麻長
稚子爭言竹笋生樓上看書無限好山中伐木有餘清
短笻來往閒成趣流水涓涓向我鳴
草堂訪暉東陽不值是夕同胡太常宿大桐江
方丈用太常韻奉呈并簡東陽
入山休恨不相逢意足猶如會面同一字懶題蕉葉上
五年還訪草堂中眼前樓閣浮新綠鏡裏容顔减舊紅
何日重來聽說法寶花無數墮虚空
紫巖寺
古木迴巖障綠陰此中知有小叢林懸崖置屋依空曲
繞澗穿雲入窈深薝蔔香來清鼻觀蓮花色淨悟禪心
寶坊亦有差徭及從此應無布地金
自山中歸
山人留我山中宿又返湖陰理釣筒島嶼孤雲邀獨鳥
林梢片雨隔殘虹田歌互答耘耔樂野老相親巾履同
休道干戈猶滿地捷書已到大明宫
奉簡吳濬仲避地紫巖山
鏡中華髮不勝簪歌詠周南治世音老驥謾懷千里志
隙駒空負百年心傳聲烽火猶虚遠遁跡山林竟未深
多謝故人憐寂寞可堪莊舄獨哀吟
夜宿葉孟咨書樓
小樓蕭爽俯平川市井收聲暮景懸雲影消沉山外雨
月華浮動水中天船舷瞑戛層簷底更漏時傳客枕邊
溪友幾番留我宿清談終夕不成眠
次韻過表忠觀
龍鳳山前一逕長錢王宰木鬱蒼蒼英雄何用作疑塜
富貴不如歸故鄉錦繡湖山猶髣髴麒麟荆棘已荒凉
表忠觀裏豐碑在異代文章尚耿光
擬李長吉十二月樂辭
正月
麴塵絲拂晴波暖霽霧空濛燒痕淺含章宫中萬玉妃
粉花點額芳霏霏條風東來初解凍蝴蝶吹醒花底夢
翠鬟梳罷玉纖寒綵燕銜春上金鳳
二月
青皇宫中花鳥使沓翠霏紅教鶯語移春檻小度芳華
金犢車輕載歌舞曲房夢斷章臺月東風不解丁香結
鑰魚夜守蒼琅根海棠飛落臙脂雪
三月
紫簫吹月棃花老碧雲冉冉迷芳草藥欄繭栗怯春寒
翠帳流蘇護鶯曉麗人一去音塵杳淚灑紅綃怨青鳥
新蒲細雨自年年曲江流恨波聲小
四月
輕紅流烟香雨足新槐影轉勾欄曲水晶簾箔度薰風
黃吻烏衣語華屋凉簪墮髮初破睡粉痕淺護脩蛾綠
並禽不受雕籠宿背人飛向荷陰浴
五月
網軒綠艾懸飛虎菖蒲花青海榴吐江蛾倚竹弄管絃
調笑懷沙怨蘭杜南薰生凉紈扇薄雕爼瑤觴勸郎酌
綵索光浮繫臂紗守宫紅映黃金約
六月
冰山瓏璁間瑤席水拍銀盤潄寒碧象牀湘簟含風漪
膩香粉汗霑凝脂赤帝啾啾火龍老琪樹西風轉昏曉
七月
鳳凰枝頭一葉飛碧疏朱紱生凉颸素紈團團恩愛衰
含宫嚼羽吹參差瑤階露華霑履綦星橋月帳愁別離
粉筵歡笑占蛛絲
八月
蘋風夕起凉思多新愁舊恨生濃蛾雲兜鷾鷁返故國
瑤階絡緯鳴寒莎銅仙泓泓泣零露銀灣漾漾吹凉波
素娥徘徊白鸞舞廣庭老樹今如何
九月
黃金花開香滿把烟草荒臺誰戲馬楚雲櫛櫛雁西流
秋色凄人正瀟灑淚花䔩䔩啼新愁纏絃五色彈箜篌
寶香不煖茱萸帳明月空過翡翠樓
十月
小春一花西月黃縞衣美人吹暗香錦衾羅薦曉寒薄
夢中持贈雙明璫霜花莫灑相思樹愁殺孤棲金鳳凰
十一月
八姨手折摶樹枝海天凍合青坡瓈瓊樓仙人喚滕六
夜入銀潢剪瑛琭沈香火煖錦承塵叵羅羔酒生春粼
宫溝不寄題紅怨日映五紋添弱線
十二月
瓊芳銷歇年華改青鳥無音隔瑤海綠綃窗戶弄晴曦
柳條迎臘含烟彩上苑花須連夜開枝頭休剪楊家綵
閏月
若華煌煌縈日馭氣朔盈虚積餘數低鬟斂黛拜孀娥
孤負團圓十三度生物超功得歲長山中獨厄黃楊樹
寒食二首
寒食今逢二月天士甘焚死竟誰憐年來遺逸爭求聘
乞賜新條莫禁烟
故苑烟綿野草花廢陵無樹著棲鴉宫中傳燭人如夢
留得東風御柳斜
舊遊
古槐疎冷日蒼凉廢館荒臺隔短牆自是舊遊偏易感
紫騮曾繫綠垂楊
夜雪
天低野闊凍雲同脉脉綏綏向晩空窗影漸明疑近曉
竹聲頻拆怪無風
戲簡江君逸清明日移家
曲巷垂楊映杏花清明時節客移家白頭老子風流甚
自與文君駕小車
石倉歷代詩選卷二百七十五
