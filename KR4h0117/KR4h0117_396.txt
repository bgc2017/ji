石倉歴代詩選卷三百九十六
明曹學佺編
明詩次集三十
李東陽
答陸鼎儀誨言
少年被纓冠側身羣賢後狂悖寡自持多言衆所咎繁辭
劇無益欲制已出口有時歌詼諧觸目遭詆詬雖言不為
謔于德實有疚三復白圭篇令人重顔厚愧無請益辭負我
直諒友陸君多雅懷指我以瑕垢翻然為起敬竦立歛雙肘
退之喜嘲狎籍諫終不受才高使之然嗟我實未有書紳古
人戒敢不佩左右感子期重陳終焉報瓊玖
贈彭民望
我家水西涯性本愛幽僻與君數携手興至忘所適溪
行緣縈紆野酌散愁寂倦来倚樹坐舉目見山色山色
忽已改離别復幾載移居在城南咫尺隔江海夜来春
風至芳思期共采道逢舊隣人茅堂復何在
與劉時雍
客從方巖來戒我作詩疾君仍索我詩謂我意所適深
言中竒病二子皆我益還從適處來便向疾中釋而我
亦何心悠悠自朝夕
與姜用貞
叢蘭絶低小隠約幽巖姿危岡有高松下影迴薄之大
小固異質託交乃其宜君本老成人我生良已遲情親
若兄弟年數兩相遺相逢即傾蓋久矣不復疑我歌貧
交行試問和者誰
其二
節過人事簡駕言適我廬一茶啜未纔童僕促迴車攬
之不肯住答我有所趨十朝不一見為我惜須臾昨夜
夢君來相見但躊躇翻思夢中言展轉一字無
十一月二十七日夜夢樓居風雨中得句云卷
簾看風樹時亡妻亦在側覺而有感續成一
章
高樓坐連牀遙碧俯平渚卷簾看風樹葉落沙上雨飄
颻輕襟散披歴層軒舉寤寐平生歡咫尺得晤語相逢
隔晨暮倏忽無定所積雪徧中庭鍾情徒延竚
吳原博修撰醫俗亭
吳君天下士愛竹比良友平生益者交意豈在杯酒亭
居衆鞅絶林卧清風久十年别江南吟諷常在口嗟吾
寡留玩性本厭塵垢願招肩輿郎徑造羲皇叟此物生
已遐斯人亦希有託君多病軀藉此鍼石手兹意予所
投君當報瓊玖
大雨有感
積雨盈我庭流水入我屋移牀就牆東豈為避煩溽瓶
罌互雜遝出入泥汩汨我病不得眠喧呼煩童僕弱抱
增百憂端居繭雙足所思室豈遠咫尺限谿谷高歌寡
酬和曲罷意轉促窗紙風蕭蕭虚簷度鳴竹柴門晩當
閉日入坐秉燭
時用得詩見和似怪予破戒者用韻奉答
幽居觀物化有始終必止人生亦氣類出入樞機裏偶
落簪組間誰是巢居子筆札常繞身豈獨性所喜願為
委地葉更逐狂飇起吾生尚多闕萬壑此其涘勿厭箴
規言鷄壇有明祀
鼎儀宅分韻送其兄武儀還崑山得倪字
君家好兄弟恩義兩不暌豈惟舉止似笑語皆天倪我
本通家友三年負招携留歡極酣樂飽德無嫌懠涼秋
入庭樹風露忽已淒昔作鳳和鳴今為雁分栖悠悠滄
江上道路阻莫躋到門見桑梓登堂頌黃鯢人生重骨
肉至樂諒不齊送君東城去蔓草青萋萋
擬古出塞三首
軍行視旂旐聞向黃河曲相顧問姓名同伴為骨肉星
分良鄉㸑月傍井陘宿民貧苦供給縣官告不足掾吏
飽肥羊馬飢奴無粟營門號令肅雞犬不敢挶起居有
常節幸得免笞辱
河曲二千里外險中廣夷樓蘭十萬騎倏忽路無歧邊
軍戒輕入壯士氣不持帷幄計深密功成在何時糧儲
日不繼淹留懽愆期邊疆古有患上將重興師吾知荷
戈役生死長相隨
邏騎朝出塞敵騎屢衝突我軍摧其鋒殺氣滿川窟將
驕聞裹瘡戰勝多白骨兵家貴萬全豈足較毫髮千金
買首功百金紀勲伐京軍得先陞邊卒長獨没卑情思
上達疎賤不得謁日暮獨無言岧嶤見宫闕
蘭舟詩送丘蘇州南歸
幽蘭出山澤移植秋風時清芬寡流媚借問愛者誰使
君來南國舟楫長相隨狂飇逐驚波霜雪憔悴之羣芳
競歧路顏色争紛迷蕭榛動盈把此物棄如遺愛惜復
愛惜洗根濯其泥攬舟泝長江歸去兩不疑載歌蘭舟
篇獨與和者期
齊山書舍詩
浙東文獻裔吾見忠文孫讀書金華郡結屋齊山村舉
頭看青巖儼若先公存文章與節義實並兹巖尊齊山
乃支𣲖拱立如諸昆景行在瞻仰極力窮攀援藏修三
十載獻策承明門上書乞鄉校奉祀修蘋蘩銓曹不為
覆告諭複且温幽懷耿中夜夢與山靈言松楸我廬墓
桑梓我田園煙雲護我扉風月主我軒吾方效王事再
拜酬深恩終焉丘壑心不愧鶴與猿山靈囅然去夢覺
日已暾朅來登我堂感我思欲騫卓哉先賢後典刑我
所敦斯文孰砥柱浩蕩狂流奔老成不可作此意更誰
論
陳玉汝所藏朱澤民畫
睢陽書家流作畫如作草松根石崚嶒健筆凌絶島垂
蘿飄人衣盤石坐不掃鳴琴聲差差石籟風稍稍君看
蕭散姿稱彼林下老遺縑百年内嵐氣濕不槁陳郎湖
海情得此恨不早我生不學畫入眼分醜好嘗觀耆舊
傳歎息風流少此意君獨知丹青安足道
題王維詩意圖
平田渺成湖仲夏月多雨汀鷺濕不飛林鶯澀還語村
煙多乞隣饁餉常及午柴門無鎻鑰出入隨杖屨白鷗
似相識亦足忘爾汝王丞詩家流畫格亦天與君看百
代遺摹搨尚如許吾生慕丘壑偶此繫冠組試問松下
翁幾人同出處
墨菊
白露被原隰黃菊秋始花餘馨引遙袂采掇初還家秀
色雖可玩玩久不復華入畫清且古為詩正而葩幽懷
託揮寫庶用傳無涯持此問真幻無言空自嗟
題蘭為司寇何公
楚澤有幽蘭名高百花選孤根托地靈芳心應時展陽
和一披拂春色無深淺清風徧六合孰為知者鮮援琴
思昔人古意嗟已緬層厓數枝竹意若相慰勉穠華須
却避荆棘行當剪幸此挹餘芬披圖漫舒卷
聞方石先生得遺腹孫
故人喪愛子棄官歸故園空懷向平念誰候柴桑門吾
心怛如割匪獨傷弟昆朅遊舊台守遠致州人言言從
抵家後乃得遺腹孫幸辭簿書勞辦此鞠育恩竒事諒
非偶善徵詎無根綿綿千鈞力耿耿一髮存天乎豈無
知可與智者論詩成不寄遠庶以紆吾煩
題畫
騎驢下前坂山深日將晩水石何蕭條風稀鬢毛短秋
聲在高樹歲去不復返遙指故人家松花當夜飯
淮海遊
愚樂傅公嘗遊淮海間士大夫贈詩成卷為補是
詩
汎彼江湖興來為淮海遊高帆駕巨浪浩蕩空中浮上
有盪胸雲下有濯足流吹簫動海月鼔枻驚沙鷗長歌
振林木逸響歸滄洲至今淮上人彷彿疑仙舟懷賢託
楚些感舊聞吳謳寧無後來者俛仰難為儔
習隠
卜築城西㕓寒暑十五更西軒闢新圃遠若居荆衡疎
林見秋色爽籟聞空庭園蕪綠復徧屐印旋已平習隠
漸成癖誰當戀冠纓静言念疇昔鬢髮白幾莖素志豈
不高隨時且功名退公得委蛇聊以娛我情
野色澹蕭條城居類林壑閉門掃荒徑秋葉紛欲落園
亭襍花晩紅碧相間錯采芳意未遲及此霜露薄陶韋
去世遠古調方寂寞撫今非少年悠然念今昨
暑雨忽新霽曾軒開碧山浮雲避素月夜色明松關流
螢遞隠現宛在深林間掃石坐彈絲天風下鳴環瓊樓
正在望佇立難為攀
送青谿先生之南京吏部
昔我青雲交登朝半公輔倪君廊廟姿獨立争快覩鐘
鏞在東序法製形貌古扣之聲鍧然鯨海日吞吐蘭苕
與翡翠信美安足數緬維有司良拔十思得五如君能
幾人吾儕愧參伍南曹固云重暇逸詎其所願持五色
線留為山龍補
又
故都佳麗地舊里詩書門文僖有家學歴世乃彌敦登
金學士貴踐斗尚書尊簪纓父子繼姓字兒童論文章
兩京賦雨露三朝恩君今歴南省禄養懷晨昏壯哉顯
揚志古道諒斯存
題淵明歸來圖
種竹南山下種桑長江濱消搖脫物累感激皆天真折
腰詎為屈所重在辱身居然典午世見此羲皇民高風
迥絶代圖畫流千春茂先昧幾决令伯傷邅迍此翁儻
可作願卜東西隣
先府君墓焚新刻手藁感而有述示兆蕃
平生讀父書句讀粗可了殘篇半零落一一費探討嗟
哉手澤存字法有遺藁憶當臨池時楮墨徹昏曉好古
窮鴻茫蒐竒極幽眇學成不用世祗以慰枮槁殷勤受
簡勞猶及趨庭早摩挲日幾過倏忽年將老有生妙鐫
刻鐡筆隨指爪經時歴冬夏計日通酉卯編成衆所歎
藝絶今應少蓼莪比周人薦芰慙屈到西郊霜露降不
日嚴拜掃祝告假文辭精誠藉薰燎悲風回輕煙横淚
灑衰草公家有瘝曠塵務多紛擾志養久莫酬吁嗟得
為孝地下誰有知吾兒慧而夭願搨萬本餘裝藏富緗
縹流傳徧朝野散布盈海嶠書香屬有託夙夜當自保
以兹結構法作室須念考雖無籯金遺世德以為寳
放船
日出風亦静卧聞雙櫓鳴起看林巒過始知我舟行輕
鷗逆素浪幽草迎人生清暉散宿靄遠日增春明風帆
疾于鳥頗快青雲程豈不惜行路懷歸意先征浮雲西
北馳默然傷我情
謁少昊墓
古稱少昊氏云是五帝先典冊既茫昧氏名僅流傳建
都魯城東遺址有軒轅至今高原上陵樹鬱成阡豐碑
不刻字遺恨宣和年國朝重明祀香帛隨纁玄我來訪
舊迹幸未迷榛菅四顧林莽間野意但蒼然停車問父
老相對兩無言
題徐都憲小村竹屋卷
藹藹水中村灑灑屋上竹㕓居遠山市屣脱去塵俗朝看
碧山爽夕泛晴波綠江湖有襟帶冠屨無拘束昔聞東吳
老本出南州族封非渭川戶乞豈鑑湖曲溪山舊業在圖
史清風續華躋歴臺省雅尚在林谷夢寐三十年此村還
此屋宦途復傾蓋佳畫時秉燭指點入丹青依稀過江
麓感今復懷舊歲月如轉轂倘遂江南遊隣哉我當卜
恭題御書藥方後
文華殿頭風日晴御書和墨烟雲生聖皇灑翰動盈案
字字盡作蛟龍形瑶箋向日光如拭中有古方三四袠
卷冊真從大典傳貽謀遠自文皇出禁廬侍直多名醫
聮班拜賜當彤墀囊中妙得君臣秘紙尾親蒙姓氏題
承恩捧下黃金闕如揭中天行日月小試人間癘氣消
深藏夜半虹光發古來用藥如用人牛溲馬勃皆通神
古來醫人似醫國病未察形先察脉我皇一念通炎黃
要開壽域歸平康願推萬念及萬物直遣四海同虞唐
成國公家槐樹歌
東平王家足喬木中有老槐寒更綠拔地能穿十丈雲
盤空却蔭三重屋憶昔前王初種時高門駟馬相追隨
五朝恩露簪纓重四世威聲草木知世間植物因人瑞
培植深根乃天意向月長留宿鳳巢排霜故作蟠虬勢
舞袖飛花遶北堂屯隂列戟森成行碧窗雨過看秋霽
紗帽風低坐晩凉古來匠石須廊廟堂中絲竹應同調
馮氏空傳大樹名王公豈待三槐兆木天老朽舊通家
樹猶如此我堪嗟願公人好樹亦好長共河山閱歲華
石城雪樵圖為李侍郎世寳賦
姑蘇城北虞山側石城崚嶒雪千尺憑高歴險去復還
獨有前村老樵客疎林落葉聞虚響遠徑荒苔斷行跡
仄磴危梯幾處通短衣長帽何人識東華一去三十載
身上塵綃無寸白夢想猶疑伐木聲樓臺不礙看山色
石田沈翁好事者點染吳縑成粉墨老氣横隨筆底生
神交豈恨天涯隔會稽太守多歸興㶚水幽人抱詩癖
有約重烹學士茶為君細掃松間石
畫馬二首
健馬奔泉如渴虹活馬浴水如游龍竦身作勢蹴厚地
仰首噴沬生長風倦思滚塵痒磨樹似是馬身通馬語
莫將意態問丹青天機正在忘言處
前馬奔騰後馬逐沙苑東來曲江曲相遭意氣兩不平
踏盡長堤春草綠奚官一騎高如山金環玉勒聲珊珊
會呼羣駿出雲霧同立春風十二閑
題趙子昂射鹿圖
秋高出獵長城下碧眼胡兒騎剗馬弓如月滿箭星流
已向千山毛血灑馬前逸免或可脱山下老麋身欲赭
彼貪但為口腹謀不見巴西放麑者吳興王孫燕薊客
酒酣興發時潑墨極知紈綺足風流忘却河山限南北
噫吁嚱薛郎未掛天山弓披圖仰面來天風
題衍聖公所藏畫竹因憶闕里南園之勝故篇
終及之
高堂四壁歌聲起戛玉鳴金奏清徵摩挲素練往復還
似有秋風生爪指古來寫竹如寫神倉卒接應皆天真
想當磅礴向空廓已覺意象超風塵我家舊傍瀟湘住
滿地清隂不歸去每開圖畫即江湖長怪軒窗隔煙霧
闕里牆東縣令家名園種竹不種花蹊回徑折入蒙翳
下有泉水無泥沙長流㶁㶁穿林響短髮蕭蕭助森爽
舊路無因縮地看新梢定見參天長北客南遊興未償
此時此景故難忘擬刻琅玕三百字為渠題寄墨君堂
題湖山春曉圖
湖船著水平無舵篷上使篙篷下坐山光四面錦屏開
橋影中天綵虹卧輕鴉拂樹還千點老鶴呌空時一箇
宴客遙將綺席隨遊人不惜青鞋破江南風物今餘幾
看畫題詩兩無那却忘湖山畫不如他年自買扁舟過
聚禽圖
西塘日落秋波綠兩兩鴛鴦水中浴野鳬沙雁忽西東
落翠棲紅亂人目鳴鳩愛雨兮鵲愛晴宿者自宿行自
行惟有白鷗忘世事朝來暮去兩無情
題楊妃出遊圖
沈香亭上春日裏海棠睡足風吹起玉驄䭾醉出華清
頭上綠雲嬌不理内人宣索已多時金鑾供奉來何遲
有誰並轡復顧笑不是秦姨定虢姨階頭奚官執鞚走
問渠合似安郎否不然那得近前行祗許籠禽隨吠犬
君不見馬嵬坡下蛾眉愁可憐白骨埋荒丘柳絲難綰
芳魂住應從君王萬里遊
送金太守致仕
北風蕭蕭起平陸遠客還思舊鄉曲青袍白馬送君歸
楚水吳山為誰綠當年獻策來京華飄飄意氣凌雲霞
曉日長趨九華殿春風爛醉五侯家雙旌照人日杲杲
承恩獨出長安道西江穉子解絃歌南國騷人怨芳草
退身不待衰病年懸珂結駟空留連三山松栢宛然在
五陵桃花亦可憐山中寥寥何所有蓴菜羹兼菊花酒
相如膝上七絃琴元亮宅邊五株柳清時令子居黃門
門前冠蓋如雲屯功名去住總適意此樂悠悠安可論
歌風臺
芒碭龍氣去復來長風萬里黃雲開手持三尺視六合
酒酣獨上歌風臺大風之歌何壯哉樽酒灑淚數行下
當時聽者翻悲哀沛中小兒解擊鼔不見干戈見歌舞
三戶丘墟已滅秦兩生制作空逃魯君王自信材且雄
衣冠士人棄如土大風之歌竟何補
送武昌徐翁南歸
黃鶴磯頭秋草色高樓四面青山碧我來君去兩浮萍
忽漫相逢更南北君家舊在江城居白頭紗帽隨巾車
作客聊同薊門雁還家應憶武昌魚蘭橈桂櫂日將晩
斗酒放歌情未疎杜甫不堪垂老别嵇康曾著絶交書
徐卿有子吾所羨騎馬題詩曲江宴賦終奏入明光宫
詔成捧下麒麟殿青雲于我最交親况復山川是舊隣
送君此去情無限綠樹猿啼湘水春
荷鷺圖為薛御史作
秋山泬寥秋水闊一夜天風起蘋末萬籟凋餘錦樹空
繁花落盡紅衣脱鵁鶄鸂鶒俱無聲沙邊白鷺如有情
幽會相呼落日暝尺鯉下避寒潭清寒潭直下幾千尺
落羽迴波共蕭瑟獨立遙憐海嶼青低飛不礙江雲白
詩家畫格還相宜却憶江南初見時雍陶池上風雨集
摩詰田中煙火遲吾生頗似巢籠鳥十年塵土長安道
萬里滄浪一片秋安得閒身此中老
亨父以梅花扇寄其門人索賦一首
江頭古樹花滿株蟠虬屈鐡相縈紆微雲點綴不盈掬
風格自與羣葩殊翰林老史神仙骨揮毫兩袖清香發
空梁夜半酒醒時夢斷江南滿樓月仙郎瀟灑如宗之
平生愛畫復愛詩山高水闊望不見瓊林玉樹空參差
題黃宗器秋官所藏何太守山水圖
濕雲浮空山欲動亂壑回峰互吞湧當溪獨樹雨冥冥
青苔覆地春隂重深山白石幽人居鈎簾寂寂坐看書
竹橋入林野有簌草閣傍水門無車行人細路隔山脚
曳杖前登後還却浦口輕舟信往還鐘聲遠寺空寥廓
此中可釣亦可耕不然且濯滄浪纓酒酣夢覺兩相失
此興豈獨憐丹青風流太守何侯筆三十年來已蕭瑟
君今愛惜須久傳予亦題詩坐終日
劉尚質南樓題王舜耕山水圖
溪聲潺湲雜林壑山勢蜿蜒去還却浮雲欲起未起時
半在溪頭與山脚入空高鳥飛欲盡背屋斜陽慘將落
更無剰地與閒人縱有紅塵何處着南畆老翁雙鬢斑
筆法頗似高房山少年豪宕老疎放往往醉墨留人間
平生畫癖兼山癖一見此圖三歎息愧我不如樓上人
日日開窗看秋碧
體齋宅賞蓮席上得十字
池亭雨過芳塵浥池上花開衆賓集回風忽覺翠旂翻
倒影真從彩雲濕越浦新粧水底明漢臯遺佩空中拾
剪裁似欲煩并刀涴染却愁翻墨汁根非異種難同調
身在後時終獨立已當佳麗國三千不羨艷陽春九十
桂苦蘭辛祗自憐桃紅李媚何嗟及酒如戀客傳不停
花似解詩催更急坐看煙蓋晴裊裊欲采露房秋戢戢
我狂不去當重來鯨飲碧筩三萬吸
山水圖
鵝溪練色如江色幻出山青與雲白山前雜樹豈知名
雲際高樓不論尺幽泉無聲深谷窈下作寒潭浸空碧
祗應車馬隔塵氛但有扁舟繫沙側溪頭老漁何處歸
手持輕櫓背斜暉茅堂欲到恐未到日暮山雲空濕衣
西巖兩翁共巾屨應在深山更深住南溪芳草北溪花
遙指平生釣遊處
畫山水
山家住在雲深處眼見雲來復雲去朝隨爽氣入空山
夕變浮嵐掛高樹蒙茸草色迷東西石路﨑嶇高復低
槿花成籬竹為障中兩幽人屹相向芒鞵鐡杖烏角巾
白頭雙鬢何繽紛來時似帶林霏濕坐久不知山日曛
門前落葉多仍掃故人相期苦不早香靄疑無遠寺鐘
咿啞忽有中流櫂危橋過雨苔應滑後圃花殘人未老
若耶雲門未可登天姥匡廬夢空到乾坤浩蕩真無極
詩話一燈青未了絶勝王郎興盡時扁舟載雪山隂道
麥舟圖
江東故人半零落江頭石郎淚雙闕三喪未葬家苦貧
舉世今無魏州郭睢陽范郎方少年相看不語意茫然
江舟載麥五百斛揮手付之如一錢歸家侍立庭闈畔
白髮聞之為一莞亦知父子本同心若待庭趨嗟已晩
君不見慶州飢民曾告荒使君自發常平倉
觀泉圖
空山落葉無人管長林蒼蒼秋日短飛泉百尺墮空濛
下注寒潭作深淺淅瀝如同帶雨來飄搖忽被風吹斷
憶向山中初聽時乍近却疑身在遠幽尋僻探始得之
毛髮蕭騷不容綰鸚鵡江洲竟趯翻匡廬瀑布誰分剪
世間竒勝自有地應恨入山來已晩十年雙袂京塵滿
亦欲相從為一浣安得圖中二老翁芒鞋竹杖長為伴
悼鸚鵡一首柬閻允德吉士
翠籠高挂層軒舉中有珍禽解人語顧影頻迴席上燈
梳翎却避簷前雨左旋右轉百態足忽見昂藏為傴僂
聲名價重出比隣婉孌情多向兒女耳娛目翫能幾時
珠沈綠碎隨塵泥玉環不繫芳魂住繡闥猶疑曉夢遲
應憐握粟不自飽吻渴腸空誰得知虚令賓客生顧盼
頓覺楹障無光輝憶昔携來隴山客萬壑千巖幾朝夕
都將嫵色慰多愁轉使歡聲成太息因思異物難豢養
頗似竒才遭挫抑君不見鹽車千里駒長飢至死無人
惜
畫馬歌
唐家内廐多飛龍五花墜簇金芙蓉奚官引鞚供飼秣
退朝牽過光明宫絲繩百丈鎻長柱宛轉霧鬛隨風&KR1058;
銀床玉瓶汲宫井俯首下飲如渴虹氣噴為雲血成汗
意象矯矯騰高空當時監牧最得寵襁褓小兒皆錄功
丹青畫史皆摹狀尚以肉骨分雌雄空將盛事作粉飾
萬騎不到山川東千年粉墨出舊譜乍可髣髴開元中
題夏仲昭墨竹横卷蓋陳緝熙先生之故物也
崑山夏老能筆耕閒雲種玉看峥嶸千條萬葉入霄漢
世間草木空有名來持琅玕呌閶闔坐使石燕無光晶
北人貴竹如貴玉直似高價酬丹青衡開丈尺直踰咫
不見枝梢見根柢恍疑湘浦推篷行颯雨驚飇過雙耳
九疑山高望不極影落洞庭清徹底靈籟時來天樂風
釣竿不動珊瑚水珊瑚水冷魚龍藏此翁一去魂茫茫
江山有神故物在環珮無聲凉夜長東吳老子圖書散
南國諸生思未忘重向玉堂脩竹譜須將偃竹記篔簹
釣魚圖為葉司徒公題
兩舟同行如結隣兩翁相對各垂綸絲長水遠意不極
俱是江湖閒散身倏無忽有時交詫咫尺煙波不相借
穉子牽絲似有情前村問酒先論價江淮以南罾罟多
瀟湘向上皆風波公家正住魚龍窟我興即在滄浪歌
滄浪歌長秋日短野水寒天迷近遠酒醒高堂看畫圖
黃蘆瑟瑟江風滿
題雁送鄧宗周憲副
黃蘆簌簌鳴秋雨北雁南征度江渚羣分旅逐各有情
側睨回看似相語啄者自啄飛者飛忽然長呌入斜暉
片時殘夢斷還續千里關山歸未歸誰令歲序多反覆
轉使道途成骨肉水有菰蔣原有粟猶勝鷦鷯一枝足
我家舊在湘江東十年祗住京塵中送君無限思鄉意
昨夜南樓聞朔風
憂旱詞
黃塵赤日無南北平田見土不見麥秋麥垂垂盡枯死
春麥雖青不盈咫秋田種少未種多田家四顧無妻子
官河水淺舟不行漕舟不載雨州名河西鈔關坐不税
太倉稉稻何時至一春無雨過半夏貧民望雨如望赦
安得一雨如懸河坐令愁怨成歡歌我行雖難奈樂何
題袁僉事松壑圖卷
高松盤拏如攖雲哀壑動地空中聞秋聲怒呼夜濤湧
勢若萬馬驅千軍隂風蕭蕭山鬼泣水底長蛟作人立
老子横揮似有神紛紛畫史何嗟及東臺鐡冠金石腸
携來兩袖皆風霜官船五月不知暑擲筆停杯聽山雨
題許廷冕職方畫
路轉循岡背橋回傍水根幽人不到處茅屋自成村浦
樹經秋落山鐘向晩昏偶然一携手相與倒芳樽
齋居和亨父用杜韻
禁直居仍限篇章意屢沾蟲書開素帙燈月亂疎簾舊
事逢人說新交與歲添揚郎猶抱寂吾亦愛吾潛
送茹知縣玉之新寧
乾坤三峽水今古一竒觀老覺襟懷壯貧嗟道路難棧
雲朝擁馬巖樹晩棲鸞萬里峨眉月青天盡處看
題倪雲林畫次倪韻
江雲亂人目江水綠人衣苔雨疑將濕林風聽漸稀吳
儂歌竹送越客采菱歸不見滄洲老垂楊拂舊磯
種竹
剰買城中地多應為此君凉生别院雨綠滿後溪雲秋
至不改色夢醒時一聞㕓居或未免聊爾洗塵氛
春雪
兩旬三見雪雪意晩何濃照夜不知曉入春翻似冬擁
寒愁破被試淺得孤笻却作東郊雨猶堪慰老農
種竹
種竹復種竹屋西還屋東都城十日雨長夏一林風宿
土得餘潤團隂分小叢高秋想鳴珮側耳向晴空
小園即事
過雨東園暮畦蔬架已瓜分甘到僮僕沾潤與隣家學
圃非吾事憂時且歲華有懷成獨坐欹側岸烏紗
假山成戲作二首
疊石危峰起盤根古樹成竇留雲宿處溪待水流聲意
匠疑天巧林居見物情退朝先拄笏爽氣忽焉生
有意尋丹壑無錢買白雲岡巒纔數疊城市已平分遠
可遊松子清宜隠竹君山成謝巖叟題壁為書勲
哭張行人暉吉
十載同年淚因君更滿襟辭家萬里遠憂國二毛侵病
減郎官俸貧揮使者金平生冰雪操絃絶為知音
送楊維立之南京吏部
學士官高少宰尊更將竒事與君論楊公清白多孫子
蘇氏文章好弟昆總謂留都非散地極知親擢是深恩
題詩合代持杯送為有通家舊誼存
重經西涯
朔吹晴沙捲暮寒舊時樓閣記憑欄層冰耐有行人度
愛日慚非穉子歡豈謂鳴珂還故里敢將華髮戀微官
人間未少閒丘壑欲作求田計更難
春丁代祀孔子廟庭
殿頭天語下鴻臚璧水諸生掃舊廬春版署名書帝遣
夜盤分胙出神餘仰瞻地切高堅在陟降心勞左右如
三載黃扉今再命敢將遺澤負詩書
寄和劉亞卿時雍
使車停處即開衙又見胡天雪作花王事有勞寧歎我
匈奴未滅豈論家周田近報千倉滿漢將虛傳六級差
但得營門歌飽士不須天外羡乘槎
讀劉静脩詩
百年四海一容城是處雲山着脚行觀物每從真意得
感時翻覺壯心驚高松絶島凌秋勢獨鶴空江警夜聲
多少中原詞賦手盡將絲竹奏昇平
用韻答邵國賢
種樹長安不作隂幽居何處解冠襟閒逢北客論山價
老向南枝識鳥聲江水縱平終是險惠峰雖好未為深
祗應櫂入荆溪去遙聽吳歌答楚音
月下賞菊限韻柬邃菴太常先生
不隨春蝶夢滕王又送秋蟬過綠楊佳客到時非舊雨
好花開處亦重陽為園恨少青山地插帽羞看綠鬢郎
長對此花還此客縱教多病也身康
郊壇分獻得星辰一
星壇東望隔重城複道西來步月行萬里煙雲春散歛
一天經緯夜分明山河地迥非塵界金石聲高徹太清
分獻禮成頻拭目盛時方仰泰階平
中秋獨坐
一年風物愛秋晴獨向空庭坐月明萬里山河皆在眼
異鄉兒女正關情燈前有夢難欹枕客去無心自舉觥
高閣捲簾過夜半不知涼露濕冠纓
與表兄殷通府話别
十載重逢鬢欲皤問君官况定如何山厨夜煮吳稉飯
水驛時聞越櫂歌列縣民貧勞撫字故園家近喜經過
休言不是西堂客若比西堂夢更多
蕭海釣寄蠣黃上元日出以饗客因賦一首
薄筵無物薦清宵黃蠣分香味頗饒腥帶海風崖際出
凍隨春雪酒邊消東關地僻勞相寄南客方傳始解調
不有可人佳賞在一春詩興又蕭條
哭傅曰會郎中用體齋見慰韻
秋来哭子正酸辛又悼通家意更真寄我尚題前月信
惜君猶是後生身江山荏苒年華盡夢寐分明笑語親
因與大蘇談舊事半牀風雨兩愁人
又
登科猶記歲逢辛曾見趨堂畫裏真應與傅巖為後裔
定知何遜是前身文章飾吏誰兼美兄弟論交我最親
月落屋梁秋署冷憶君還是夢中人
送吳學士克温之南京
玉堂風月每平分北客南来又送君千里山川非遠别
兩都詞賦舊能文亭邊野興隨脩竹江上歸心駐白雲
二十年前曾此夢不勝吟望立斜曛
一舫齋詩
十畝青山八九椽卧遊聊以屋為船星槎有路疑秋泛
波浪無聲攪夜眠東海添籌非浪語南華飄瓦亦同篇
也知白髮詩人興不在蘆花淺水邊
送衍聖公聞韶襲封還闕里
夜來佳氣繞門闌曉聽郎君已拜官魯郡山川歸舊國
孔林蘋藻薦新盤田無公税堪為養家有遺書正好看
從此雲霄是平地道途長為報平安
方石先生祖母趙節婦没已五十年方石以禮
部侍郎誥請移為旌表為詩紀事
路接清風嶺未遙舊鄉遺俗豈全消百年始報生成德
六館重開節義條星小竟隨孤月照江清恥受惡溪潮
先生不為彛倫起兹事因何徹九霄
魯編修鐸頒詔安南
命使炎邦帝選才狀元剛去省元來車從北斗杓前指
詔向南天盡處開史局事嚴應暫輟宫袍恩重許新裁
歸裝不帶宫中物自寫黃封作壽杯
西苑焚藁紀事
史家遺草盡成編太液池頭萬炬煙天上六丁元下取
人間一字不輕傳先朝故事非今日内苑清遊亦勝緣
却上廣寒雲霧裏禁城東指是文淵
泉山書院詩
甘泉山下浥清風得似滁陽有醉翁嵐氣每隨天早晩
水聲長遶屋西東千尋峭壁瞻依地萬頃平田灌溉功
二物古來堪比壽願登嶻&KR1110;寫琤琮
城南姚氏園餞劉太宰與諸吏部晩會歸得二
首
不到城南又隔秋聊因送客駐行騶林梢宿雨衣猶濕
樹底斜陽席未收豈謂東曹非舊約須知下界有仙遊
壁間謾作題名紀聚散終同水上漚
又
園上高田園下池秋來風物兩相宜紅衣落盡蓮初實
碧葉凋殘樹總垂江左故人傷别久省中仙客怪來遲
病回已覺詩情減却為情多強賦詩
雪月夜觀水精碁戲作
雪月光中夜未闌楸枰亂落水精寒情貪白戰停杯久
眼入空明下子難長怪官曹無暇日偶從愁裏得竒觀
撚鬚呵手非吾事聊復燈前凭几看
九日崔郎小會
共看西軒納晩涼滿城風日愛重陽苔因雨積猶餘綠
菊為霜遲且未黃病裏山林心轉癖老來兒女意偏長
向時憂樂誰先後莫問江湖與廟廊
湛編脩若水冊封安南
聖朝荒服盡冠纓嶺外交南舊有名文字不隨言語别
道途長共海波平一家兩被周封命六載三回漢使旌
天上玉堂非遠别故鄉重慰倚門情
地震齋居國賢侍郎以詩來自通州次韻一首
獨坐空堂别院深可堪無酒更無琴雙垂短雪衰年鬢
寸結寒燈半夜心露禱似聞天上語遠書如聽谷中音
朝來整笏趨朝地鐘鼓樓高月未沈
聞邃自得紅梅
載酒尋梅興未涯移栽仙館路何賒冰霜晩節元同調
桃李春風别是家三弄已聞琴入操五更應夢筆生花
芳隣擬卜千金價老朽從今莫浪誇
聞河南捷
山東羣盗復河南血戰中原萬蟻酣守似墨城誰却九
捷如曾杼尚疑三潛行不覺關山隘屢餌深防將士貪
剛道羣兇真授首又聞舟檝下江潭
團墩秋月
庾亮樓前月正明謝公墩上雨初晴清光照我雙吟鬢
此夜懷人萬里情隔竹流螢看不見繞枝羈鳥宿還驚
天涯一望鄉心切腸斷秋山笛裏聲
梅澗
地僻沙寒水更清老梅偏向澗邊横風吹落瓣仍低隕
石壓傍枝却倒生野鶴對人輕欲舞蹇驢衝雪瘦能行
山翁只在山中老看盡春光不入城
西山和許廷冕劉時雍汪時用三兵部韻
春流曲折去還來細路縈迴合更開花落幽人愁未到
日斜歸鳥併相催祗園紺老雙林樹古洞青緣半壁苔
紅袖碧籠俱寂寞新詩讀罷半憐才
又
半嶺香臺石磴斜諸空縹渺送天花新開㙮寺雄西郭
舊賜經幢出内家避暑亭前泉帶雨迴龍殿下水明霞
太平天子無巡幸頭白山僧誦法華
送王侍御用之巡按湖廣
帝遣臺臣出北州繡衣青蓋擁行騶傳詞禁闕雙龍曙
攬轡高城疋馬秋吳地青山當楚斷洞庭春水入江流
故園東下無多路使節歸來是晝遊
秋雨答鳴治次韻
客情搖落竟難收砌草牆蟲亦自秋月盡俸錢隨例給
雨荒書屋借人修哀歌莫倚王郎醉短髮聊同杜老羞
馬上誦詩渾不記為君歸詠水西樓
中元陪祀山陵有述
石徑巖扉入杳冥峰巒層複坐分屏天遺劒鼎神靈宅
地識河山表裏形虎衛旌旗晨擁陛龍宫燈火夜開扄
十年兩度陪鵷侣清廟歌成得再聽
黃土道中李員外同年留宿
雨澹荒溪野水昏蕭條鞍馬入空村平沙問渡逢漁艇
深樹聞鐘隔寺門白飯青芻非舊主細泉嘉果得名園
東曹一榻分燈意夜下虚亭白露繁
送開州陳同知
十年塵土暗青袍作宦今看改鬢毛南國才名非汨没
北州民力正煩勞貧憐范叔惟塵甑貴識王祥有佩刀
春興不隨公事了綘紗籠月坐揮毫
候馬北安門外遊慈恩寺後園有感
亂溪流水入荒塍九曲灣頭十丈藤尋徧野亭無舊土
訪回蕭寺有遺僧蒼苔斷處看將合老樹栽時記未曾
莫怪疲僮淹送馬三年一到竟何能
與仲律飲鳴治宅用原博韻
偶陪驄馬遊三日復到城南意惘然山色見如逢舊友
菊花開不厭殘年幽居地接東陵近愛客心知北海賢
猶識舊堂曾下榻隔樓風雨賦詩眠
立春後一日席上次若虚韻
地近彤樓御氣邊苑花宫柳意先傳三冬閠月留餘日
兩度風光共一年庭淺恨無投轄井酒窮須辦典衣錢
瓦杯陶鼎能留客未愧烹肥與擊鮮
次韻白宗璞員外使密雲途中遇雪
薊門春雪尚能花却望邊城路更賒應律未回燕谷暖
舞風還濕漢旌斜青山骨聳如争瘦白雪詞工欲鬭葩
此夜宫綾寒不寐未知清景屬誰家
大雨亨大詩屢至疊前韻
急雨雄詞欲鬭淙奚論陸海與潘江傾殘峽水聲猶壯
挽盡天河力未降敢謂中流堪比障故知行潦不宜艭
高歌忽斷浮雲外猶有晴虹照夜缸
碧筩酒次韻柬傅曰會中書
翠盤深處碧為筩照見池頭一丈紅别有清風來地主
巧將甘露奪天公香隨綠蟻應前度心入靈犀已暗通
我不負花還負此不勝餘興繞堂中
少保商先生壽七十
白頭歸老荷君恩一代勲名衆所尊自古年華稀七袠
本朝科甲重三元海中仙子長生籙洛下先生獨樂園
怪見台光映東壁郎官又侍紫微垣
次韻答王世賞夜雨感懷
何處吟詩成不寐夜窗殘夢雨来時清聞木葉隨空遠
暝覺山鐘到枕遲千里關河遊子恨一年生事窶人悲
萬間大厦君須作不用歸心繞故籬
西山
日照西山紫翠生雨餘秋色更分明蜃樓出霧東浮海
雉堞連雲北繞城舊識郵亭猶問路漸多僧寺豈知名
十年幾度登臨約不盡平生吏隠情
夜窗聽雨
瀟瀟殘雨入深更半灑疎窗半拂楹芳草池塘應有夢
落花庭院不勝情聽疑野寺昏鐘遠望憶江船夜火明
明日曉晴須出郭葛衣藤杖一時輕
糝徑楊花
漠漠楊花帶遠天舞如輕雪糝如氊徑當僻處隨人到
春向多時着意偏地濕似沾前夜雨日斜猶颺隔溪煙
春光到此真須惜莫愛牀頭沽酒錢
經廢道院
偶從樵客看棋回回首仙宫跡已頽歲久荒碑横蔓草
日長飢鶴啄蒼苔空聞河上仙翁去不見山隂内史来
更說前朝封禪地玉符金秘有人開
次太子太傅余公登鎮朔樓韻三首
邊城勝槩拱皇都傑閣東来眺望孤落日平沙隨地遠
澹煙飛鳥入空無中原將帥歌周伐北土山川盡禹敷
欲識老臣經濟略武侯營陣有新圖
鼓角聲高起畫簷坐来雙鬢幾莖添三邊戍久衣重換
二月寒多草尚纖邊地敵情嗟易變漢家兵食恐長淹
知公不似征西將醉下南樓月滿簾
北來風物感重遊又上孤城百尺樓白骨川原遺舊恨
荒田禾黍動新愁華夷地仰威名重臺省官兼位望優
從此黃河南下路不教塞馬飲長流
世賞席上次韻夏提學
坐久莓苔欲滿庭屐痕猶帶雨時青京塵畫斷車馬迹
山色曉看雲霧屏鸚鵡籠深空望眼鳳皇巢近有棲翎
相思只恨西垣夜長怪東堂夢易醒
厓山大忠祠
汴城杭郡總丘墟三百年来此卜居海内山河非漢有
嶺南民物是周餘行宫草草慈元殿講幄勤勤大學書
辛苦相臣經國念有才無命欲何如
北風吹浪覆龍舟溺盡江南二百州東海未填精衛死
西川無路杜鵑愁君臣寵奪三朝共夷夏興亡萬古讎
若遣素王生此後也須重紀漢春秋
送平江伯陳公漕運還淮安二首
賢勞三世服王家千里山川道路賒周甸土中南北貢
漢河天上往來槎晨揮玉麈風生座夜拂銀燈劒有花
聞說江淮多故老風流皆作祖侯誇
朝廷漕運仰南東百里關河屬會通勝國封疆還薊北
西山泉派出城中舟車坐惜千金費畚插虚勞累歲功
猶有腐儒憂國念欲將經國問元戎
世賢雙生一子夭死慰之以詩
城東瓜熟子離離長向西園記送時正愛春風聯蒂好
坐看寒雨一枝垂人生得意難為樂造物何心亦妬竒
從此柯條終遠大為君重誦古綿詩
薊門煙樹
薊丘城外訪遺蹤樹色煙光遠更重飛雨過時青未了
落花殘處綠還濃路迷南郭將三里望斷西林有數峰
坐久不知遲日暮隔溪僧寺午時鐘
送崔指揮謙漕運還大河
滯雨濃雲黯不收漕歌聲動木蘭舟星稀禁闕天初霽
水落長淮地始秋國計已隨山共積鄉心應寄雁深愁
山南後裔聲名在要識清朝有壯猷
重謁茂陵
寢樹寒聲起夜颸載聞清廟有歌辭鼎湖已逐羣龍化
周馭空傳八駿馳千古山川神陟地三年祥禫禮成時
微臣亦抱劬勞恨萬事傷心忍賦詩
賜枇杷
尚方珍果賜新嘗分得江南百顆黃遠道不妨經月暑
冷枝疑帶隔年霜龍箋帖罷名初散翠籠開時手亦香
歸領君恩薦家廟不禁清淚滿衣裳
寄莊定山
六峰東面一江横此老逃名竟得名山屋到秋驚雨破
野舟閒日任潮生消愁物已杯中辦得意詩從枕上成
三十年前携手地寺門斜月晩鐘聲
舟發張家灣宿河西務
蒼茫正合塵中眼縹緲真乘水上舟江月海雲疑是夢
畫圖詩卷坐消憂沙邊細浪隨鷗鳥樹裏青山入柁樓
行盡驛亭三百里五更風急住灘頭
早發滄州
片帆輕舸發滄州野樹離離散不收兩地傷心河上草
一燈殘夢渚西樓塵生曉市人煙集霧擁春城水氣浮
我欲憑高問歸雁瀟湘何處可維舟
登雨花臺
高臺欲上雨濛濛虎踞龍盤在眼中萬古青山還洛下
一丘黃壌自江東謝公着屐何曾到梁武談經亦已空
好是五陵歌酒地年年芳草恨春風
遊金山寺
楚䌫吳檣萬里還夢魂長在水雲間境當絶勝多逢寺
江到中流合有山鶻嶺高秋增突兀龍宫深夜鎖潺湲
謝公無限登臨興不為蒼生暫解顔
與隆平侯張公宣城伯衛公遊靈應觀
小有天高豈易攀珠宫元不隔人寰潭龍抱霧晴猶黑
庭鶴梳風午正閒過嶺松聲聞淅瀝卷簾山色見孱顔
青童兩兩清如玉緩聽仙歌滿樹間
是日莊孔陽司副自江浦來會夜宿江上次明
仲韻
黑髮相逢是壯年别来心緒轉茫然如何綠酒孤篷夜
正在黃花九日前笑我遠同江浦雁看君清比定山泉
江流恨不歸西北回首荒城萬樹煙
九日渡江
秋風江口聽鳴榔遠客歸心正渺茫萬古乾坤此江水
百年風日幾重陽煙中樹色浮瓜步城上山形遶建康
直過真州更東下夜深燈火宿維揚
過丁字沽
十月南風不受呼須將短日赴長途僧鐘已及午時飯
官舫纔過丁字沽新月此回真見汝故鄉何處尚遲吾
關河百里南来雁欲
天津
玉帛都来萬國朝梯航南去接天遙千家市遠晨分集
兩岸沙平夜退潮貢賦舊通滄海運星辰高象洛陽橋
河山四塞喉襟地重鎮還須擁使軺
次日大雨入夜喜而有作
打窗鳴雨忽来過坐聽歡呼雜櫂歌沙口渡喧人語亂
柁頭風急水聲多塵心最渴真消得農事雖宜奈晩何
七十二泉雲霧裏可能流潤入官河
泛南池有懷南溪聖公
輕舟别浦路迢遙危石虚亭影動搖雲去好山争入座
雨来新水欲平橋多情留客空杯酒舊事傷心但柳條
今日我来還我去小山叢桂竟誰招
雜畫絶句
雪滿千山路茅堂只數椽幽人與脩竹相對不知年
春岸桃花開江頭夜来雨借問垂釣翁中流深幾許
雜畫二絶
穉子牽衣泣隣翁答語喧歸人定何處風物似羌村
地僻長宜静郎潛亦愛貧貧家不釀酒自有問竒人
白頭翁畫
莫道春風好春風易白頭君看花裏鳥亦有世間愁
蓮花
不見峯頭十丈紅别將芳思寫江風翠翹金鈿明鸞鏡
疑是湘妃出水中
玉簪
昨夜花神出蘂宫綠雲裊裊不禁風粧成試照池邊影
祗恐搔頭落水中
題李伯時蓮社圖
誰寫廬山十八賢白頭居士老龍眠藥囊經卷隨行杖
知在香爐瀑布前
商山圖
行盡商山覓紫芝不應名姓有人知閒来共說人間事
楚漢分明一局碁
遊春圖
三月江頭花滿枝春光物物總宜詩杜陵野客猶多興
不是潛行痛哭時
渚蘭汀草亂春愁病裏何心更出遊獨立斜陽溪上望
采芳人在白蘋洲
題崔甥畫卷
谷口長松澗底藤石橋山路晩登登囊琴斗酒来何暮
空負寒齋昨夜燈
戴勝
園中少婦把桑歸掩袖低眉半落暉羞見山禽頭似錦
繭絲繰盡不成衣
題畫
十日雨多不出門今日出門雲霧昏扁舟欲往恐無路
何處青山江上村
春在
雁去平江煙水空短蒲脩竹自成叢東風一片滄浪夢
春在瀟湘細雨中
黃鶯
柳花如雪滿春城始聽東風第一聲夢裏江南舊時路
隔溪煙雨未分明
林郎寒鴉圖
萬里長空倦羽翰野風殘雪歲將闌紛紛燕雀高飛盡
獨宿空林一夜寒
墨竹
翠佩瑤環昨夜風渚雲飛盡楚王宫青娥舞罷婆娑曲
人在空山月影中
畫瓜
玉盤秋露水精寒冰齒餘香嚼未殘暑月為君清到骨
不知身在畫中看
畫菜
坐憐幽意滿閒庭長見春畦過雨青記得蘇郎舊風味
雪堂中夜酒初醒
墨牡丹二絶
老来青帝亦風流年少花王正黑頭共憶東風舊遊路
亂紅殘紫不勝愁
淨洗濃妝不受塵墨池清賞稱詩人休憐一朵揚州白
猶是煙花夢裏身
題畫
步屧空林散夜凉斷橋斜帶入溪霜仙家晩飯無煙火
猶記山中石髓香
白頭翁圖
名園芳事入新年繡羽無聲意共傳可是春風消不得
白頭如雪對花前
畫馬
野花開盡紫騮嘶老樹風高落日低十載沙場無一戰
老来林下囓霜蹄
棄瓢圖
至人于物本忘情瓢繫猶嫌樹裏聲應是向来新洗耳
箇中聽得更分明
梅月圖
清溪倒影入空寒月色梅花共一般夜半落英看不見
暗風吹墮玉欄干
畫蝶
度竹穿花處處心暖風晴浪影浮沉亦知春去無多日
猶在花叢與竹隂
戴勝
五月桑園葉再生吳蠶初熟暑風清山禽一夜頭如錦
貧女繰絲尚未成
沈石田山水
翠竹碧桐秋氣高洞庭南望俯亭臯怪来落葉兼風下
知是幽人讀楚騷
畫松為卜刑部從大題
玄雲匝地黯無輝老榦盤空勢不歸疑是葉家堂上見
夜深風雨墨龍飛
舟次奉新驛得戴侍御同年書知于前驛相待
漫得一絶
一櫂江南本舊期宦途多事獨栖遲東風幾度停舟意
惟有春潮夜夜知
浦橋得淺
落日芳村無犬聲風沙兩岸斷人行須為繫䌫空林下
坐看前溪春水生
石倉歴代詩選卷三百九十六
