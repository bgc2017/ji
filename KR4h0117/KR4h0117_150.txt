石倉歷代詩選卷一百五十
明曹學佺編
宋詩二十七
蘇軾
别歲
故人適千里臨别尚遲遲人行猶可復歲行那可追問
歲安所之遠在天一涯已逐東流水赴海歸無時東鄰
酒初熟西舍彘亦肥且為一日歡慰此窮年悲
九月二十日微雪懷子由弟
岐陽九月天微雪已作蕭條歲暮心短日送寒砧杵急
冷官無事屋廬深愁腸别後能消酒白髮秋來已上簪
近買貂裘堪出塞忽思乘傳問西賝
和劉長安題薛周逸老亭周最善飲酒未七十
而致仕
近聞薛公子早退驚常流買園招野鶴鑿井動潛虬自
言酒中趣一斗勝凉州翻然拂衣去親愛挽不留隠居
亦何樂素志庶可求所亡嗟無幾所得不啻酬青春為
君好白日為君悠山鳥奏琴筑野花弄閒幽雖辭功與
名其樂實素侯至今清夜夢尚驚冠壓頭誰能載美酒
往以大白浮之子雖不識因公可與遊
中隠堂
去蜀初逃難遊秦遂不歸園荒喬木老堂在昔人非鑿
石清泉激開門野鶴飛退居吾久念長恐此心違
二月驚梅晩幽香此地無依依慰越客皎皎似吳姝不
恨故園遠空嗟芳歲徂春深桃杏亂笑汝益羈孤
李氏園
朝遊北城東回首見脩竹下有朱門家破牆圍古屋舉
鞭叩其戶幽響答空谷入門所見夥十步九移目異花
兼四方野鳥喧百族其西引溪水活活轉牆曲東注入
深林林深窗戶綠水光兼竹淨時有獨立鵠林中百尺
松歲久蒼鱗蹙豈惟此地少意恐關中獨小橋過南浦
夾道多喬木隠如城百雉挺若舟千斛陰陰日光淡黯
黯秋氣蓄盡東為方池野鴈雜家鶩紅棃驚合抱映島
孤雲馥春光水容漾雪陣風翻撲其北臨長溪波聲捲
平陸北山卧可見蒼翠間磽禿我時來周覽問此誰所
築云昔李將軍負嶮乘衰叔抽錢算間口但未𣙜羹粥
當時奪民田失業安敢哭此亭破千家鬱鬱城之麓將
軍竟何事蟣蝨生刀韣何嘗載美酒來此駐車轂空使
後世人聞名頸猶縮我今官正閒屢至因休沭人生營
居止竟為何人卜何當辦一身永與清景逐
秦穆公墓
槖泉故在秦城東墓去城中無百步乃知昔未有此城
秦人以泉識公墓昔公生不誅孟明豈有死日殄其良
乃知三子殉公意亦如齊士從田横古人感一飯尚能
殺其身今人不復見此等乃以所見疑古人古人不可
望今人益可傷
七月廿四日以久不雨出禱磻溪是日宿虢縣
廿五日晩自虢縣渡渭宿于僧舍曾閣閣故
曾氏所建也夜久不寐見壁有前縣令趙薦
留名有懷其人
龕燈明滅欲三更欹枕無人夢自驚深谷留風終夜響
亂山銜月半牀明故人漸遠無消息古寺空來有姓名
欲向磻溪問姜叟僕夫慵語斗杓傾
是日自磻溪將往陽平憩于麻田青峯寺之下
院翠麓亭
不到峯前寺空來渭上村此亭聊可喜脩徑豈辭捫谷
映朱欄秀山含古木尊路窮驚石斷林缺見河奔馬困
嘶青草僧留薦晩飱我來秋日午旱久石牀温安得雲
如蓋能令雨瀉盆共看山麓稻凉葉意翻翻
是日至下馬磧憩于北山僧舍有閣曰懷賢南
直斜谷西臨五丈原諸葛孔明所從出師也
南望斜谷口三山如犬牙西觀五丈原鬱屈如長蛇有
懷諸葛公萬騎出漢巴吏士寂如水蕭蕭聞馬檛公才
與曹丕豈止十倍加顧瞻三輔間勢若風捲沙一朝長
星墜竟使蜀婦髽山僧豈知此斗室老煙霞往事逐雲
散故山依渭斜客來空弔古清淚落悲笳
和子由記園中草木
自我來關輔南山得再遊山中亦何有草木媚深幽菖
蒲人不識生此亂石溝山高霜雪苦苗葉不得抽下有
千歲根蹙縮如蟠虬長為鬼神守德薄安敢偷
野菊生秋澗芳心空自知無人驚歲晩惟有暗蛩悲花
開澗水上花落澗水湄菊衰蛩亦蟄與汝歲相期楚客
方多感秋風詠江蘺落英不滿掬何以慰朝飢
南溪之南竹林中新構一茅堂余以其所處最
為深邃故名之避世堂
猶恨溪堂淺更穿脩竹林茅茨追上古冠蓋謝當今曉
夢猿呼覺秋懷鳥伴吟暫來聊解帶屢去欲攜衾湖上
行人絶階前暮雪深應逢綠毛叟叩戶夜抽簪
樓觀
鳥噪猿呼晝閉門寂寥誰識古皇尊青牛久已辭人世
白鶴時來訪子孫山近坳風吹積雪天寒落日淡孤村
羽流應怪遊人衆汲盡階前井水渾
仙遊潭
翠壁下無路何年雷雨穿光搖巖上寺深入影中天我
欲燃犀看龍應懷寶眠誰能孤石上危坐試僧禪
唐初傳有此亂後不留碑畏虎關門蚤無村得米遲山
泉自入甕野桂不勝炊信美那能久應先學忍飢
司竹監燒葦園因召都巡簡柴貽勖左藏以其
徒會獵園下
官園刈葦歲留槎深冬放火如紅霞枯槎燒盡餘根在
春雨一洗皆萌芽黃狐老兔最狡捷賣侮百獸常矜誇
年年此厄竟不悟但愛蒙密爭來家風迴焰卷毛尾熱
欲出已被蒼鷹遮野人來言此最樂徒手曉出歸滿車
巡邊將軍在近邑呼來颯颯從戈义戍兵久閒可小試
戰鼓雖凍猶堪撾雄心欲摶南澗虎陣勢頗學常山蛇
霜乾火烈聲爆野飛走無路號且呀迎人截來砉逢箭
避犬逸去窮投罝擊鮮走馬殊未厭但恐落日催棲鴉
蔽旗仆鼓坐數獲鞍挂雉兔肩分麚主人置酒聚狂客
紛紛醉語晩更譁燎毛燔肉不暇割飲啗直欲追羲媧
青丘雲夢古所吒與此何啻百倍加苦遭諫疏說夷羿
又被賦客嘲淫奢豈如閒官走山邑放曠不與趨朝衙
農工己畢歲云暮車騎雖少賓殊佳酒酣上馬去不告
獵獵霜風吹帽斜
華陰寄子由
三年無日不思歸夢裏還家旋覺非臘酒送寒催去國
東風吹雪滿征衣三峯己過天浮翠四扇行看日照扉
里堠消磨不禁盡速攜家餉勞驂騑
陪歐陽公燕西湖
謂公方壯鬚似雪謂公已老浮光頰朅來湖上飲美酒
醉後劇談猶激烈湖邊草木新著霜芙蓉晩菊爭煌煌
插花起舞為公壽公言百歲如風狂赤松共遊也不惡
誰能忍飢啖仙藥已將夭夀付天公彼徒辛苦吾差樂
城上烏棲暮靄生銀缸畫燭照湖明不辭歌詩勸公飲
坐無桓伊能撫箏
望海樓晩景
青山斷處塔層層隔岸人家喚欲譍江上秋風晩來急
為傳鐘鼓到西興
秋懷
苦熱念西風常恐來無時及兹遂凄凜又作徂年悲蟋
蟀鳴我牀黃葉投我幃窗前有棲鵩夜嘯如狐狸露冷
梧葉脱孤眠無安枝熠燿亦求偶高屋飛相追定知無
幾見迫此清霜期物化逝不留我興為嗟咨便當勤秉
燭行樂戒暮遲
其二
海風東南來吹盡三日雨空階有餘滴似與幽人語念
我平生歡寂莫守環堵壺漿慰作勞褁飯救寒苦今年
秋應熱過從飽鷄黍嗟我獨何求萬里涉江浦居貧豈
無日自不安畎畝念此坐達晨殘燈翳復吐
梵天寺見僧守詮小詩清遠可愛次韻
但聞煙外鐘不見煙中寺幽人行未已草露濕芒屨惟
應山頭月夜夜照來去
宿水陸寺寄北山清順僧
草沒河堤雨暗村寺藏脩竹不知門拾薪煑藥憐僧病
掃地燒香淨客魂農事未休侵小雪佛燈初上報黃昏
年來漸識幽居味思與高人對榻論
將之湖州戲贈莘老
餘杭原是水中窟仄聞吳興更清絶湖中橘林新著霜
溪上苕花正浮雪顧渚茶芽白于齒梅溪木瓜紅勝頰
吳兒鱠縷薄欲飛未去先說饞涎垂亦知謝公到郡久
應怪杜牧尋春遲鬢絲只好對禪榻湖亭不用張水嬉
南寺千佛閣
古邑居民半海濤師來興築便能高十金用盡身無事
坐看香煙遶白毫
莘老天慶觀小園有亭北向道士山
春風欲動北風微歸鴈亭邊送鴈歸蜀客南遊家最遠
吳山寒盡雪先晞扁舟去後花絮亂五馬來時賓從非
惟有道人應不忘抱琴無語立斜暉
秀州報本禪院鄉僧文長老方丈
萬里家山一夢中吳音漸已變兒童每逢蜀叟談終日
便覺峩眉翠掃空師已忘言真有道我除搜句百無功
明年採藥天台去更欲題詩滿浙東
法惠寺横翠閣
朝見吳山横暮見吳山從吳山故多態轉側為君容幽
人起朱閣空洞更無物惟有千步岡東西作簾額春來
故國歸無期人言悲秋春更悲已泛平湖思濯錦更看
横翠憶峩眉琱欄能得幾時好不獨憑欄人易老百年
興廢更堪哀懸知草莽化池臺遊人尋我舊遊處但覓
吳山横處來
往富陽新城李節推先行三日留風水洞見待
春山磔磔鳴春禽此間不可無我吟路長漫漫傍江浦
此間不可無君語金鯽池邊不見君追君直過定山村
路人皆言君未遠騎馬少年清且婉風巖水穴舊聞名
只隔山溪夜不行溪橋曉溜浮梅萼知君繫馬巖花落
出城三日尚逶遲妻孥怪罵歸何時世上小兒誇疾走
如君相待今安有
自普照遊二庵
長松吟風晩雨細東庵半掩西庵閉山行盡日不逢人
裛裛野梅香入袂居僧笑我戀清景自厭山深出無計
我雖愛山亦自笑獨往神傷後難繼不如西湖飲美酒
紅杏碧桃香覆髻作詩寄謝採薇翁本不避人那避世
湖上夜歸
我飲不盡器半酣尤味長籃輿湖上歸春風吹面凉行
到孤山西夜色已蒼蒼清吟雜夢寐得句旋已忘尚記
棃花村依依聞暗香
自昌化雙溪館下步尋溪源至治平寺
亂山滴翠衣裘重雙澗響空窗戶搖飽食不嫌溪笋瘦
穿林閒覓野芎苗却愁縣令知遊寺尚喜漁人爭渡橋
正似醴泉山下路桑枝刺眼麥齊腰
病中遊祖塔院
紫李黃瓜村路香烏紗白葛道衣凉閉門野寺松陰轉
欹枕風軒客夢長因病得閒殊不惡安心是藥更無方
道人不惜階前水借與匏尊自在嘗
栢堂
道人手種幾生前鶴骨龍姿尚宛然雙幹一先神物化
九朝三見太平年忽驚華構依巖出乞與佳名到處傳
此栢未枯君記取灰心聊伴小乘禪
竹閣
海山兜率兩茫然古寺無人竹滿軒白鶴不留歸後語
蒼龍猶是種時孫兩叢却似蕭郎筆千畝空懷渭上村
欲把新詩問遺像病維摩詰更無言
與述古自有美堂乘月夜歸
娟娟雲月稍侵軒㶑㶑星河半隠山魚鑰未收清夜永
鳳簫猶在翠微間凄風瑟縮經絃柱香霧凄迷著髻鬟
共喜使君能鼓樂萬人爭看火城還
八月十五日看潮
定知玉兔十分圓已作霜風九月寒寄語重門休上鑰
夜潮留向月中看
萬人鼓噪懾吳儂猶似浮江老阿童欲識潮頭高幾許
越山渾在浪花中
江神河伯兩醯鷄海若東來氣吐霓安得夫差水犀手
三千強弩射潮低
東陽水樂亭
君不學白公引涇東注渭五斗黃泥一鍾水又不學哥
舒横行西海頭歸來羯鼓打凉州但向空山石壁下愛
此有聲之清流流泉無絃石無竅強名水樂人人笑慣
見山僧己厭聽多情海月空留照洞庭不復來軒轅至
今魚龍舞鈞天聞道磬襄東入海何事伯牙仍輟絃鏘
然澗谷含宮徵節奏未成君獨喜不須寫入薰風曲縱
有此聲無此耳
初自徑山歸述古召飲介亭以病先起
西風初作十分凉喜見新橙透甲香遲暮賞心驚節物
登臨病眼怯秋光慣眠處士雲庵裏倦醉佳人錦瑟傍
猶有夢迴清興在卧聞歸路樂聲長
次韻周長官壽星院同餞魯少卿
瑠璃百頃水仙家風靜湖平響釣車寂歴疎松欹晩照
伶俜寒蝶抱秋花困眠不覺依蒲褐歸路相將踏桂華
更著綸巾披鶴氅他年應作畫圖誇
次韻述古過周長官夜飲
起更鐃鼓動諸鄰百首新詩間八珍已遣亂蛙成兩部
更邀明月作三人雲煙湖寺家家境燈火沙河夜夜春
曷不勸公勤秉燭老來光景似奔輪
弔天竺海月辯師
欲尋遺跡強沾裳本自無生可得亡今夜生公講堂月
滿庭依舊冷如霜
虎丘寺
入門無平田石路穿細嶺陰風生澗壑古木翳潭井湛
盧誰復見秋水光耿耿鐵花秀巖壁殺氣噤蛙黽幽幽
生公堂左右立頑礦當年或未信異類服精猛胡為百
歲後仙鬼互馳騁東軒有佳致雲光麗千頃熙熙覽生
物春意破凄冷我來屬無事霽日相與永喜鵲翻初旦
愁鳶蹲落景坐見漁樵還新月溪上影悟彼良自咍歸
田行可請
刁景純賞瑞香花憶先朝侍宴次韻
上苑夭桃自作行劉郎去後幾回芳厭從年少追新賞
閒對宮花識舊香欲贈佳人非泛洧好紉幽佩弔沈湘
鶴林神女無消息為問何年返帝鄉
遊鶴林招隠
郊原雨初霽春物有餘妍古寺滿脩竹深林聞杜鵑睡
餘柳花惰目眩山櫻然西窗有病客危坐看香煙
行歌白雲嶺坐詠脩竹林風輕花自落日薄山半陰澗
草誰復識聞香杳難尋時見城市人幽居惜未深
過永樂文長老已卒
初驚鶴瘦不可識旋覺雲歸無處尋三過門間老病死
一彈指頃去來今存亡慣見渾無淚鄉井難忘尚有心
欲向錢塘訪圓澤葛洪川畔待秋深
新城陳氏園次晁補之韻
荒凉廢圃秋寂歴幽花晚山城已窮僻況與城相遠我
來亦何事徙倚望雲巘不見苦吟人清樽為誰滿
甘露寺彈箏
多景樓上彈新曲欲斷哀絃再三促江姬出聽霧雨愁
白浪飜空動浮玉喚取吾家雙鳳槽遣作三峽孤猿號
與君合奏芳春調啄木飛來霜樹杪
次韻陳海洲書懷
鬱鬱蒼梧海上山蓬萊方丈有無間舊聞草木皆仙藥
欲棄妻孥守市寰雅志未成空自歎故人相對若為顔
酒醒却憶兒童事長恨雙鳬去莫攀
雪夜書北臺壁
黃昏猶作雨纖纖夜靜無風勢轉嚴但覺衾稠如潑水
不知庭院已堆鹽五更曉色來書幌半夜寒聲落畫簷
試掃北臺看馬耳未隨埋沒有雙尖
城頭初日始飜鴉陌上晴泥已沒車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉乂
莫笑銀杯小
陶潛一縣令獨飲仍獨醒公田二頃五十畝種秫作酒
不種秔我今號為二千石歲釀何能醉賓客請君莫笑
銀杯小爾來歲旱東海窄會當拂衣歸故丘作書貸粟
監河侯萬斛船中著美酒與君一生長拍浮
寄吕穆仲寺丞
孤山寺下水侵門每到先看醉墨痕楚相未亡談笑是
中郎不見典刑存君先去踏塵埃陌我亦來尋桑棗村
回首西湖真一夢灰心霜鬢更休論
横湖
貪看翠蓋擁紅粧不覺湖邊一夜霜卷却天機雲錦叚
從教匹練寫秋光
寒蘆港
溶溶晴港漾春暉蘆笋生時柳絮飛還有江南風物否
桃花流水鮆魚肥
寄黎眉州
膠西高處望西川應在孤雲落照邊瓦屋寒堆春後雪
峩眉翠掃雨餘天治經方笑春秋學好士今無六一賢
且待淵明賦歸去共將詩酒趁流年
和晁同年九月見寄
仰看鸞鵠刺天飛浮世功名老不思病馬已無千里志
騷人長負一秋悲古來重九皆如此别後西湖更屬誰
遣子窮愁天有意吳中山水付清詩
夜雪獨宿柏山庵
晩雨纖纖變玉霙小庵高卧有餘清夢驚忽覩穿窗片
夜靜惟聞瀉竹聲稍壓冬温聊得健未濡秋旱若為耕
天公用意真難會又作春風爛漫晴
送范景仁遊洛中
投老身彌健登山意未闌西遊為櫻笋東道盡鵷鸞杖
屨攜兒去園亭借客看折花斑竹寺弄水石樓灘鬻馬
哀憐白驚雷怯笑韓蘚書標洞府松蓋偃天壇試與劉
夫子重尋靖長官
次韻景仁留别
公老我亦衰相見恨不數臨行一杯酒此意重山岳詩
新眇難和飲少僅可學欲參兵部選有力誰如犖且作
東諸侯山城雄鼓角
書韓幹牧馬圖
南山下汧渭間想見開元天寶年八坊分屯隘秦川四
十萬疋如雲煙騅駓駰駱驪騮騵白魚赤兔騂皇䮧龍
顱鳳頸獰且妍竒姿逸德隠駑頑碧眼胡兒手足鮮歲
時剪刷供帝閑柘袍臨池侍三千紅粧照日光流淵樓
下玉螭吐清寒往來蹙踏生飛湍衆工䑛筆和朱鉛先
生曹霸弟子韓廏馬多肉尻脽圓肉中畫骨誇猶難金
羈玉勒繡羅鞍鞭箠刻烙傷天全不如此圖近自然平
沙細草荒芊綿驚鴻脱兔爭後先王良挾策飛上天何
必俯首服短轅
次韻子由送蔣䕫赴代州學官
功利爭先變法初典刑獨守老成餘窮人未信詩能爾
倚市懸知繡不如代北諸生漸狂簡床頭雜說為爬梳
歸來問鴈吾何敢疾世王符解著書
東欄棃花
棃花淡白柳深青柳絮飛時花滿城惆悵東欄一株雪
人生看得幾清明
次韻答邦直子由
君雖為我此遲留别後凄凉我已憂不見便同千里遠
退歸終作十年遊恨無揚子一區宅懶卧元龍百尺樓
聞道鵷鴻滿臺閣網羅應不到沙鷗
司馬君實獨樂園
青山在屋上流水在屋下中有五畝園花竹秀而野花
香襲杖屨竹色侵盞斝樽酒樂餘春碁局消長夏洛陽
古多士風俗猶爾雅先生卧不出冠蓋傾洛社雖云衆
與樂中有獨樂者才全德不形所貴知我寡
過雲龍山人張天驥
郊原雨初足風日清且好病守亦欣然肩輿白門道荒
田咽蛩蚓村巷懸棃棗下有幽人居閉門空雀噪西風
高正厲落葉紛可掃孤僮卧斜日病馬放秋草脱身聲
利中道德自濯澡躬耕抱羸疾奉養百歲老吾生如寄
耳歸計失不早故山豈敢忘但恐迫華皓從君學種秫
斗酒時相勞
臺頭寺雨中送李邦直赴史館兼寄孫巨源
霜林日夜西風急老送君歸百憂集清歌窈眇入行雲
雲為不行天為泣紅葉黃花秋正亂白魚紫蟹君須憶
憑君說向髯將軍衰鬢相逢應不識
河復(并敘)
熙寧十年秋河決澶淵注鉅野入淮泗自澶魏以
北皆絶流而濟楚大被其害彭門城下水二丈八
尺七十餘日不退吏民疲于守禦十月十三日澶
州大風終日既止而河流一枝已復故道聞之喜
甚庶幾可塞乎乃作河復詩歌之道路以致民願
而迎神休蓋守土者之志也
君不見西漢元光元封間河決瓠子二十年鉅野東傾
淮泗滿楚人恣食黃河鱣萬里沙回封禪罷初遣越巫
沈白馬河公未許人力窮薪芻萬計隨流下吾君仁聖
如帝堯百神受職河神驕帝遣風師下約束北流夜起
澶州橋東風吹凍收微淥神功不用淇園竹居民種滿
河流淤仰看浮槎棲古木
答呂梁仲屯田
亂山合沓圍彭門官居獨在懸水村居民蕭條雜麋鹿
小市冷落無雞豚黃河西來初不覺但訝清泗流奔渾
夜聞沙岸鳴罋盎曉看雪浪浮鵬鯤呂梁自古喉吻地
萬頃一抹何由吞坐觀入市卷閭井吏民走盡餘王尊
計窮路斷欲安適吟詩破屋愁鳶蹲歲寒霜重水歸壑
但見屋瓦留沙痕入城相對如夢寐我亦僅免為魚黿
旋呼歌舞雜詼笑不惜飲釂空缾盆念君官舍冰雪冷
新詩美酒聊相温人生如寄何不樂為君擊鼓行金樽
虔州絶句
白鵲樓前翠作堆縈雲嶺路若為開故人應在千山外
不見梅花遠信來
朱樓深處日微明皂蓋歸時酒半醒薄暮漁樵人去盡
碧溪青嶂遶螺亭
却從塵外望塵中無限樓臺煙雨濛山水照人迷向背
只尋孤塔認西東
煙雲縹眇鬱孤臺積翠浮空雨半開想見之罘觀海市
絳宮明滅是蓬萊
回峯亂嶂鬱參差雲外高人豈得知誰向空山弄明月
山中木客解吟詩
訪張山人
魚龍隨水落猿鶴喜君還舊隠丘墟外新堂紫翠間野
麋馴杖屨幽桂出榛菅灑掃門前路山公亦愛山
萬木鎖雲龍天留與戴公路迷山向背人在瀼西東薺
麥餘春雪櫻桃落晩風入城都不記歸路醉眠中
續麗人行
李仲謀家有周昉畫背面欠伸内人極精戲作
此詩
深宫無人春日長沈香亭北百花香美人睡起薄梳洗
燕舞鶯啼空斷腸畫工欲畫無窮意背立東風初破睡
若教回首却嫣然陽城下蔡俱風靡杜陵飢客眼長寒
蹇驢破帽隨金鞍隔花臨水時一見只許腰肢背後看
心醉歸來茅屋底方信人間有西子君不見孟光舉案
與眉齊何曾背面傷春啼
起伏龍行
徐州城東二十里有石潭父老云與泗水通增
損清濁相應不差時有河魚出焉元豐元年春
旱或云置虎頭潭中可以致雷雨用其說作起
伏龍行一首
何年白竹千鈞弩射殺南山雪毛虎至今顱骨帶霜牙
尚作四海毛蟲祖東方久旱千里赤三月行人口生土
碧潭近在古城東神物所蟠誰敢侮上欹蒼石擁巖竇
下應清河通水府眼光作電走金蟒鼻息為雲擢煙縷
當年負圖傳帝命左右羲軒詔神禹爾來懷寶只貪眠
滿腹雷霆瘖不吐赤龍白虎戰明日倒卷黃河作飛雨
嗟吾豈樂鬭兩雄有事徑須煩一怒
攜妓樂遊張山人園
大杏金黃小麥熟墜巢乳鵲拳新竹故將俗物惱幽人
細馬紅粧滿山谷提壺勸酒意雖重杜鵑催歸聲更速
酒闌人散却關門寂歴斜陽掛疎木
送胡掾
亂葉和凄雨投空如散絲流年一以駛遊子去何之節
義古所重艱危方自兹他時著清德仍復畏人知
答范祖禹
吾州下邑生劉季誰數區區張與李重瞳遺跡已塵埃
惟有黃樓臨泗水而今太守老且寒俠氣不洗儒生酸
猶勝白門窮呂布欲將鞍馬事曹瞞
送將官梁左藏赴莫州
燕南垂趙北際其間不合大如礪至今父老哀公孫蒸
土為城鐵作門城中積穀三百萬猛士如雲驕不戰一
朝鼓角鳴地中帳下美人空掩面豈如千騎平時來笑
談謦欬生風雷葛巾羽扇紅塵靜投壺雅歌清燕開東
方健兒虓虎樣泣涕懷思廉恥將彭城老守亦凄然不
見君家雪兒唱
中秋見月寄子由
西風吹暑天益高明月耿耿分秋毫彭城閉門青嶂合
坐聽百步飛鳴濤史君攜客登燕子月色著人如著水
筵前不設鼓與鐘處處笛聲相應起浮雲卷盡流金丸
戲馬臺西山鬱蟠杯中淥酒一時盡衣上白露三更寒
與頓起孫勉泛舟
窗前堆梧桐牀下鳴絡緯佳人尺書到客子中夜喟朝
來一樽酒晤語聊自慰秋蠅已無聲霜蟹初有味當為
壯士飲一笑瀉肝胃勿作兒女懷坐念蠨蛸畏吾儕俱
老矣耿耿知我貴寧能傍門戶短此千丈氣蕭條歲行
暮迨集維霰未明朝出城南遺跡觀楚魏
遊戲馬臺書西軒壁兼簡顔長道
古寺長廊院院行此軒偏慰旅人情楚山西斷如迎客
汴水南來故遶城路失玉鈎芳草合林亡白鶴古泉清
淡遊何以娛庠老坐聽郊原琢磬聲
十月十五日觀月黃樓席上次韻
中秋天氣未應殊不用紅紗照坐隅山下白雲横匹素
水中明月卧浮圖未成短棹還三峽已約輕舟泛五湖
為問登臨好風景明年相憶使君無
月下與客飲酒杏花下
杏花飛簾散餘春明月入戶尋幽人搴衣步月踏花影
炯如流水涵青蘋花間置酒清香發争挽長條落香雪
山城薄酒不堪飲勸君且吸杯中月洞簫聲斷月明中
惟憂月落酒杯空明朝卷地春風惡但見綠葉棲殘紅
送蜀人張師厚赴殿試
忘歸不覺鬢毛斑好事鄉人尚往還斷嶺不遮西望眼
思君直過楚王山
次韻答田國博部夫還
西郊黃土沒車輪滿面風埃笑路人已放役夫三萬指
從教積雨洗殘春
過淮贈景山兼寄子由
過淮山漸好松檜亦蒼然藹藹藏孤寺冷泠出細泉故
人真吏隠小檻倚巖偏却望臨江市東風語笑傳
端午徧遊諸寺得禪字
肩輿任所適遇勝亦留連焚香引幽步酌茗開淨筵微
雨止還作小窗幽更妍盆山不見日草木自蒼然忽登
最高塔眼界窮大千卞峯照城郭震澤浮雲天深沈既
可喜曠蕩亦所便幽尋未云畢墟落生晩煙歸來記所
歴耿耿清不眠道人亦未寢孤燈同夜禪
送劉寺丞赴餘姚
中和堂後石楠樹與君對牀聽夜雨玉笙哀怨不逢人
但見香煙横碧縷謳吟思歸出無計坐想蟋蟀空房語
明朝開鎖放觀潮豪氣正與潮争怒銀山動地君不看
獨愛清幽生雪霧别來聚散如宿昔城郭空存鶴飛去
和孫同年卞山龍洞禱晴
吳興連月雨釡甑生魚蛙往問卞山龍曷不安厥家梯
空上巉絶俯視驚谽谺神井湧雲蓋陰崖垂蘚花奔流
百道泉赴谷走羣蛇不知落何處隠隠如繅車我來叩
石戶飛鼠翻白鴉寄語洞中龍睡味豈不嘉雨師少弭
節雷鼓亦停撾積水得反壑稻苗出泥沙看君擁黃綬
高卧放晩衙
與客遊道場何山
清溪到山盡飛路盤空小紅亭與白塔隠見喬木杪中
休得小庵孤絶寄雲表洞庭在北戶雲水天渺渺高堂
儼像設禪室各深窈奔泉何處來華屋過溪沼何山隔
幽谷去路清且悄長松度翠蔓絶壁掛啼鳥我友自杭
來尚歎所歴少明朝已陳迹清景墮空杳
與王郎昆仲及兒子邁遶城觀荷花登峴山亭
晩入飛英寺
昨夜雨鳴渠曉來風襲月蕭然欲秋意溪水清可啜環
城三十里處處皆佳絶蒲蓮浩如海時見舟一葉此間
真避世青蒻低白髮相逢欲相問已逐驚鷗沒
清風定何物可愛不可名所至如君子草木有嘉聲我
行本無事孤舟任斜横中流自偃仰適與風相迎舉杯
屬浩渺樂此兩無情歸來苕霅間雲水夜自明
吏民憐我懶鬭訟日已稀能為無事飲可作不夜歸復
尋飛英遊盡此一寸暉撞鐘履聲集顛倒雲山衣我來
無時節杖屨自推扉莫作使君看外似中已非
遊淨居寺
寺在光山縣南四十里大蘇之南小蘇之北
寺僧居仁為余言齊天保中僧思惠過此見
父老問其姓曰蘇氏又得二山名乃歎曰吾
師告我遇三蘇則住遂留結菴而父老竟無
有蓋山神也其後僧智覬見思于此山而得
法焉則世所謂惠大和尚智者大師是也唐
神龍中道岸禪師始建寺于其地廣明庾子之
亂寺廢于兵火至乾興中乃復而賜名曰梵天
云
十載遊名山自製山中衣願言畢婚嫁攜手老翠微不
悟俗緣在失身蹈危機刑名非夙學陷穽損積威遂恐
死生隔永與雲山違今日復何日芒鞋自輕飛稽首兩
足尊舉頭雙淚揮靈山會未散八部猶光輝願從二聖
往一洗千劫非裴回竹溪月空翠搖煙霏鐘聲自送客
出谷猶依依
定惠院寓居月夜偶出
幽人無事不出門偶逐東風轉良夜參差玉宇飛木末
繚繞香煙來月下江雲有態清自媚竹露無聲浩如瀉
已驚弱柳萬絲垂尚有殘梅一枝亞清詩獨吟還自和
白酒已盡誰能借自知醉耳愛松風會揀霜林結茅舍
春日詞
春雲陰陰雪欲落東風和冷驚羅幕漸看遠水綠生漪
未放小桃紅入萼佳人瘦盡雪膚肌眉歛春愁知為誰
深院無人剪刀響應將白紵作春衣
寒食雨
自我來黃州已過三寒食年年欲惜春春去不容惜今
年又苦雨兩月秋蕭瑟卧聞海棠花泥汙臙脂雪春江
欲入戶雨勢來不已小屋如漁舟濛濛水雲裏空庖煮
寒菜破竈燒濕葦那知是寒食死灰吹不起
别子由
先君昔愛洛城居我今亦過嵩山麓水南卜宅吾豈敢
試向伊川買脩竹又聞緱山好泉眼傍市穿林瀉冰玉
遙想茅軒照水開兩翁相對清如鵠
過建昌李野夫公擇故居
彭蠡東北源廬阜西南麓何人修水上種此一雙玉思
之不可見破宅餘脩竹四隣戒莫犯十畝森似束我來
仲夏初解籜呈新綠幽鳥向我鳴野人留我宿裴回不
忍去微月掛喬木遙想他年歸解組巾一幅對牀老兄
弟夜雨鳴竹屋卧聽隣寺鐘書窗耿殘燭
次韻杭人裴維甫
餘杭門外葉飛秋尚記居人挽去舟一别臨平山下路
五年雲夢澤南州凄凉楚些緣吾發邂逅秦淮為子留
寄謝西湖舊風月故應時許夢中遊
同王勝之遊蔣山
到郡席不煖居民空惘然好山無十里遺恨恐他年欲
欵南朝寺同登北郭船朱門收畫戟紺宇出青蓮夾路
蒼髯古迎人翠麓偏龍腰蟠故國鳥爪寄層巔竹杪飛
華屋松根泫細泉峯多巧障日江遠欲浮天略彴横秋
水浮屠插暮煙歸來踏人影雲細月娟娟
贈王寂
與君暫别不須嗟俯仰歸來鬢未華記取江南煙雨裏
青山斷處是君家
次韻王定國得穎倅
淊淊四海我知津每愧先生植杖芸自少多言晩聞道
從今閉口不論文灔翻白獸樽中酒歸煮青泥坊底芹
要識老僧無盡處牀前蟻鬭不曾聞
次韻王震
攜文過我治平間霧豹當時始一斑聞道吹嘘借餘論
故教流落得生還清篇帶月來霜夜妙語先春發病顔
詩酒暮年猶足用竹林高會許時攀
送戴蒙赴成都玉局觀將老焉
拾遺被酒行歌處野梅官柳西郊路聞道華陽版籍中
至今尚有城南杜我欲歸尋萬里橋水花風葉暮蕭蕭
芋魁徑尺誰能盡榿木三年已足燒百歲風狂定何有
羨君今作峩眉叟從未家生執戟郎也應世出埋輪守
莫欺老病未歸身玉局他年第幾人會待子猷清興發
還須雪夜去尋君
郭熙畫秋山平遠
玉堂晝掩春日閒中有郭熙畫春山鳴鳩乳燕初睡起
白波青嶂非人間離離短幅開平遠漠漠疎林寄秋晩
恰似江南送客時中流回頭望雲巘伊川佚老鬢如霜
卧看秋山思洛陽為君紙尾作行草炳如嵩洛浮秋光
我從公遊如一日不覺青山暎黃髮為畫龍門八節灘
待向伊川買泉石
次韻黃魯直畫馬
少年鞍馬勤遠行卧聞齕草風雨聲見此忽思短策横
十年髀肉磨欲透那更陪君作詩瘦不如芋魁歸飯豆
門前欲嘶御史驄詔恩三日休老翁羨君懷中雙橘紅
上元侍飲樓上呈同列
淡月疎星遶建章仙風吹下御爐香侍臣鵠立通明殿
一朵紅雲捧玉皇
薄雪初消野未耕賣薪買酒看升平吾君勤儉倡優拙
自是豐年有笑聲
老病行追萬馬羣九衢人散月紛紛歸來一點殘星在
猶有傳柑遺細君
次韻穎叔觀燈
安西老守是禪僧到處應然無盡燈永夜出遊從萬騎
諸羌入看擁千層便因行樂令投甲不用防秋更打冰
振旅歸來還侍燕十分宣勸恐難勝
次韻王晉卿奉詔押高麗燕射
北苑傳呼陛楯郎東夷初識令君香天山自可三箭取
海國何勞一葦航宣勸不辭金盌側醉歸争看玉鞭長
錦囊詩草勤收拾莫遣鷄林得夜光
書晁說之考牧圖後
我昔在田間但知羊與牛川平牛背穏如駕百斛舟舟
行無人岸自移我卧讀書牛不知前有百尾羊相隨聽
我鞭聲如鼓鼙澤中草木長草長病牛羊尋山跨坑谷
騰趠筋骨強煙蓑雨笠長林下老去而今空見畫世間
馬耳射東風悔不長作多牛翁
次王定國韻書丹元子寧極齊
仙人與吾輩寓迹同一塵何曾五漿餽但有争席人人
那識郗鑒天不留封倫誤落世網中俗物愁我身先生
忽扣戶夜呼祁孔賓便欲隨子去著書未絶麟願掛神
虎冠往卜飲馬鄰南遊苦不蚤儻及蓴鱸新
立春日小集呈李端叔
白髮已十載青春無一堪不驚新歲換聊與故人談牛
健民聲喜鴉嬌雪意酣霏微不到地和暖要宜蠶歲月
斜川似風流曲水慙辛盤得青韭臘酒是黃柑歸卧燈
殘帳醒聞葉打庵須煩李居士重說後三三
定州次韻曾仲錫元日見寄
蕭索東風兩鬢華年年幡勝剪宫花愁聞塞曲吹蘆管
喜見春盤得蓼芽吾國舊供雲澤米君家新致雪坑茶
燕南異事真堪記三寸黃柑擘永嘉
慈湖夾阻風
此生歸路愈茫然無數青山水拍天猶有小船來賣餅
喜聞墟落在山前
我行都是畫中詩真有人家水半扉千頃桑麻在船底
空餘石髮挂魚衣
卧看落月横千丈起喚清風得半帆且並水村欹側過
人間何處不巉巖
秧馬歌
過廬陸見宣德郎致仕曾君安止所作禾譜文
既温雅事亦詳寔惜其有所缺不譜農器也余
昔遊武昌見農夫皆騎秧馬以榆棗為腹欲
其滑以楸桐為背欲其輕腹如小舟昂其首
尾背如覆瓦以便髀雀躍于泥中繫束藁其
首以縳秧日行千畦較之傴僂而作者勞逸相絶
矣史記禹乘四載泥行乘橇觧者曰橇形如
箕擿行泥上豈秧馬之類乎作秧馬歌一首附
于禾譜之末云
春雲濛濛雨凄凄春秧欲老翠剡齊嗟我婦子行水泥
朝分一隴暮千畦腰如箜篌首啄雞筋煩骨殆聲酸嘶
我有桐馬手自提頭尻軒昂腹脇低背如覆瓦去角圭
以我兩足為四蹄聳涌滑汰如鳧鷖纖纖束藁亦可齎
何用繁纓與月題朅從畦東走畦西山城欲閉聞鼓鼙
忽作的盧躍檀溪歸來掛壁從高棲子無芻秣饑不啼
少壯騎汝逮老黧何曾蹶軼方顛擠錦韉公子朝金閨
笑我一生蹋牛犂不知自有木駃騠
鬱孤臺
八境見圖畫鬱孤如舊遊山為翠浪涌水作玉虹流日
麗崆峒曉風寒章貢秋丹青未變葉鱗甲欲生洲嵐氣
昏城樹灘聲入市樓煙雲侵嶺路草木半炎州故國千
峯外南臺十日留他年三宿處準擬繫歸舟
峽山寺
天開清遠峽地轉凝碧灣我行無遲速攝衣步孱顔山
僧本幽獨乞食況未還雲碓水自舂松門風為關石泉
解娛客琴筑鳴空山林空不可見霧雨霾雲鬟
荔枝歎
十里一置飛塵灰五里一候兵火催顛坑仆谷相枕藉
知是荔枝千騎來飛車跨山鶻横海風枝露葉如新採
宮中美人一破顔驚塵濺血流千載永元荔枝來交州
天寶歲貢取之涪至今欲食林甫肉無人舉觴酬伯游
我願天公憐赤子莫生尤物為瘡痏君不見武夷溪邊
金粟芽前丁後蔡相籠加争新買寵各出意今年鬭品
充官茶吾君所乏豈此物致養口體何陋耶洛陽相君
忠孝家可憐亦進姚黃花
新年
曉雨暗人日春愁連上元水生挑菜渚煙濕落梅村小
市人歸盡孤舟鶴蹋翻猶堪慰寂寞漁火亂黃昏
北渚集羣鷺新年何所之盡歸喬木寺分占結巢枝生
物會有役謀身各及時何當禁畢弋看引雪衣兒
海國空自暖春山無限青冰花結瘴雨雪菌到江城更
待輕雷發先催凍笋生豐湖有藤菜似可敵蓴羹
小邑浮橋外青山石岸東茶槍燒後有麥浪水前空萬
戶不禁酒三年真識翁結茅來此住歲晩有誰同
荔子幾時熟花頭今已繁探春先揀樹買夏欲論園居
士常攜客參軍許扣門明年更有味懷抱帶諸孫
丙子重九
三年瘴海上越嶠真我家登山作重九蠻菊秋未花惟
有黃茆根堆壠生圽窊蜒酒蘗羣毒酣甜如棃樝何以
侑一樽隣翁餽鼃蛇亦復強取醉歡謠雜悲嗟今年吁
惡歲僵仆如亂麻此會我雖健狂風卷朝霞使我如霜
月孤光挂天涯西湖不欲往暮樹號寒鴉
觀碁
五老峯前白鶴遺址長松蔭庭風日清美我時獨遊不
逢一士誰歟棋者戶外屨二不聞人聲時聞落子紋枰
坐對誰究此味空鈎意釣豈在魴鯉小兒近道剝啄信
指勝固欣然敗亦可喜優哉游哉聊復爾耳
庚辰歲人日作時聞黃河已復北流老臣舊數
論此今斯言乃騐
老去仍棲隔海村夢中時見作詩孫天涯已慣逢人日
歸路猶欣過鬼門三策已應思賈讓孤忠終未赦虞翻
典衣剰買河源米屈指新篘作上元
不用長愁挂月村檳榔生子竹生孫新窠語燕還窺幕
舊雨來人不到門春水蘆根看鶴立夕陽楓葉見鴉翻
此生何處非泡影莫認家山作本元
澄邁驛通潮閣二首
倦客遙聞歸路遙眼明飛閣俯長橋貪觀白鷺横秋浦
不覺青林沒晩潮
餘生欲老海南村帝遣巫陽招我魂杳杳天低鶻没處
青山一髮是中原
昔在九江與蘇伯固唱和其略曰我夢扁舟浮
震澤雪浪横空千頃白覺來滿眼是廬山倚
天無數開青壁蓋實夢也昨日又夢伯固手
持乳香嬰兒示余覺而思之蓋南華賜物也
豈復與伯固相見于此耶今得來書已在南
華相待數日矣感歎不已故先寄此詩
扁舟震澤定何時滿眼廬山覺又非春草池塘惠連夢
上林鴻鴈子卿歸水香知是曹谿口眼淨同看古佛衣
不向南華結香火此生何處是真依
余昔過嶺而南題詩龍泉鐘上今復過嶺而北
次其韻
秋風卷黃落朝雨洗綠淨人貪歸路好節近中原正下
嶺獨徐行艱危倍老成遙知叔孫子已致魯諸生
留題顯聖寺
渺渺疎林集晩鴉孤村煙火梵王家居人自種千頭橘
遠客來尋百結花浮石已乾霜後水焦坑閒試雨前茶
祗疑歸夢西南去翠竹江村繚白沙
雷州雜詩
白髮坐鉤黨南遷瀕海洲灌園以糊口身自雜蒼頭籬
落秋暑中碧花蔓牽牛誰知把鋤人舊日東陵侯
荔子無幾何黃柑遽如許遷臣不惜日恣意移寒暑層
巢俯雲木信美非吾土草芳自有時鶗鴂何關汝
下居近流水小巢依嶺岑終日數椽間但聞鳥遺音爐
香入幽夢海月明孤斟鷦鷯一枝足所恨非故林
培塿無松柏駕言此焉遊讀書與意會却掃可忘憂尺
蠖以時屈其伸亦非求得歸良不惡未歸且淹留
粤嶺風俗殊有疾時勿藥束帶趨房祀用史巫紛若絃
歌薦繭栗奴至洽觴酌呻吟殊未央更把鷄骨灼
海康臘己酉不論冬孟仲殺牛撾鼓祭城郭為傾動雖
非堯頒歷自我先人用苦笑荆楚人嘉平臘雲夢
舊時日南郡野女出成羣此去尚應遠東風已如雲蚩
氓託絲布相就通慇懃可憐秋胡子不遇卓文君
和公濟飲湖上
昨夜醉歸還獨寢曉來宿雨鳴孤枕扁舟小棹截湖來
正見青山駮雲錦須知老人興不淺莫學公榮無與飲
與君歌鼓樂豐年喚收千夫食陳廩
過海
參横斗落轉三更苦雨終風也解晴雲散月明誰點綴
天容海色本澄清空餘魯叟乘桴意無復軒皇奏樂聲
九死南荒吾不恨兹遊奇絶冠平生
送范德孺
漸覺東風料峭寒青蒿黃韭試春盤遙想慶州千嶂裏
暮雲衰草雪漫漫
寒具
纖手搓來玉數尋碧油輕蘸嫩黃深夜來春睡濃于酒
壓褊佳人纏臂金
雨夜宿淨行院
芒鞵不踏利名場一葉輕舟寄渺茫林下對牀聽夜雨
静無燈火照凄凉
夢中絶句
秋樹高花欲插天暖風遲日共茫然落英滿地君方見
惆悵春光又一年
藏春塢
朱閣前頭露井多碧桃枝下美人過寒泉未必能如此
奈有銀牀素綆何
轆轤歌
新繫青絲百尺繩心在君家轆轤上我心皎潔君不知
轆轤一轉一惆悵何處春風吹曉幕江南綠水通珠閣
美人二八顔如花泣向花前畏花落臨春風聽春鳥别
時多見時少愁人一夜不得眠瑤井玉繩相對曉
還舊居和夢歸惠州白鶴山
痿人常念起夫我豈忘歸不敢夢故山恐興墳墓悲鵝
城亦何有偶捨鶴毳遺窮魚守故沼聚沫猶相依夢與
鄰翁言憫默憐我衰往來付造物未用相招麾
讀開元天寶遺事
姚宋亡來事事興一官銖重萬人輕朔方老將風流在
不取西番石堡城
潭裏春船百倍多廣陵銅器越溪羅三郎官爵如泥土
争唱弘農得寶歌
琵琶絃色滚梁州羯鼓聲高舞臂鞲破費八姨三百萬
大唐天子要纏頭
石倉歷代詩選卷一百五十
