石倉歴代詩選卷三百四
明曹學佺編
明詩初集二十四
李德
神釋
大哉渾淪妙槖籥自無窮絪縕一巳搆畀付出至公靈
臺本無物而我處其中清虚為我體昭明為我庸倏去
入無間忽來歸寂空既作百骸長蔚為萬世宗母從衆
形擾順適與天通
紫芝山房為湖廣鄭大參賦
芝山何嶤嶤熠熠産靈秀美人慕園綺闢地敞雲搆圖
書資悦懌枯壑含昏書佳氣藹川原和風散巖岫松蘿
被廣蔭泉澗環清潄抱冲昔若遺理劇今豈後鍾英良
有自瑞世非常覯明良共一時千載此其候
題陶淵明像
淵明節概士遠慕羲皇風榮名奚足道甘分固其窮得
酒即為歡簞瓢常屢空朝出山澤遊暮歸衡宇中豪華
非所貴但願歲時豐秋菊或盈園栖栖誰與同濁醪共
斟酌日入會田翁此士不再得吾生焉所從
栖雲庵
石室凝紫烟空洞懸石乳隂崖含風泉終日灑飛雨臨
流結精舍六月不知暑道人養清虚適與高僧處垢淨
俱巳忘孰為舍與取諸幻既遠離白雲日相與何當謝
時人來作塵外侶
孟夏五日感興
春陽舍我去四序無時停鬱鬱當軒柳珍禽時一鳴素
琴寓我適濁酒陶我情顏鬢雖云改寸心有所憑偃仰
東窗下聊以寄吾生
種麻
種麻滿東園種花亦盈畆麻生但芃芃華發映戶牖榮
榮能幾時零落他人手豈如為絺綌與君同永久向來
灼灼姿于今復何有
歲月徂遷未有歸止寓迹江漢懷抱索然時維
杪秋凄其絺綌偶有所述用簡同志
杪秋氣方肅寒風動凉戸羈人未授衣適體寧捐故雲
開漢臯路目送征鴻度山容欲受寒園芳巳漙露故交
久零落新知偶愜素時資益簪盍聊以慰遲暮
同詩社諸公遊白雲寺分韻得千字
捫蘿扣禪關長嘯青雲巔山開西北日水豁東南天凉
葉散虚席暝林啼清猿浮雲觸石起頃刻徧大千悟言
造真適談空忘至言何當登絶頂俯視蒼蒼烟
留題郎步山庄
出門望南山山翳林木稠飛鳥欣有托吾生念歸休行
行度前坂褰裳涉荒溝好風吹我懷禾黍亦盈疇人生
衣食爾過此欲何求日夕返竆廬聊以忘吾憂
天上謠
玉樓瓊宇曉玲瓏雲軿電轂輾廻風自從羿射九日落
帝遣羲和御六龍六龍奔屬成今古海水生塵變桑土
瀛洲花發幾番春誤殺秦皇并漢武桂宮珠露滴秋香
仙仗徘徊朝紫皇鳳吹紛紛九成奏羽衣金節韻琳瑯
金河流水連雲注織女牛郎在何處淋漓元氣浩茫茫
白鶴千群駕烟霧女媧鍊石良可嗤此事荒唐奚足疑
直憐世上人心改至理渾淪那得移
雜詩
人生更代謝闔闢為之機盛衰無常理生死乃其宜始
來本自無終往奚足悲擾擾依形立百歲以為期黽勉
返吾初俟命復奚疑
送友回真定
君自邯鄲來復向邯鄲去邯鄲月色好夜照江南樹太
行多峻阪中有羊腸路往來不憚煩知君為親故
暇日遊城西玄妙觀
還辭束帶累偶涉尋真路松吹度鈞天篆烟生細霧翩
翩塵外侶杳杳雲中步儒道雖異途同歸在清素
仙人
瀛洲飛彩雲萬樹桃花春翩翩騎鳳侶恐是避秦人側
窺渾淪妙幽探元化真徒令多欲者千古恨迷津
贈虚明道人
渾沌本無象表裏同一照古今若須臾羣真資衆妙五
陰絶纖翳幽陽播靈耀王喬并羡門吾與爾同調
宿栖雲庵
衆壑忽巳暝遠近響清湍山中對僧定疎雨掩柴關柳
暗猿狖集松交風露寒攬衣中夜起蘿月在巖端
閒居
北窗林影寂南湖水氣凉園荷始泛綠叢蘭漸吐芳撫
節迹猶滯神閒機巳忘無論喧與寂緬心即羲皇
憶南園
南園蝴蝶飛綠草迷行迹青鏡掃長蛾娟娟弄春碧錦
屏千里夢寂寞愁芳色小字寫長箋鱗鴻坐相隔
亭亭水上蕖
亭亭水上蕖皎皎沼中藕花落子亦成色衰心不朽中
藏千萬緒處汙恒自守不學楊花白隨風入窗牖
柳塘書舍圖
遠山出白雲近水明秋色烟波漫浩浩日暮歸舟急隠
約叢薄間茆茨倚蒼石中有柳塘翁看看似相識
觀白鷺
河洲雙白鷺皎皎照清流所希在鮮食所願亦易酬朝
飛浦漵曠暮宿林塘幽寄言採薇客吾與爾同遊
立秋日登漢陽朝宗樓懷鄉中諸友
湖山興不淺而我亦淹留得罪緣微禄懷君屬早秋淡
雲鄉樹遠孤月旅情幽借問衡陽雁何時到廣州
濟南寄孫仲衍
南園虚夜月風景罷登臨鞏洛成塵迹青齊入苦吟升
沈凋壯節匡濟負初心薄宦容身得寧辭雪滿簪
金陵逢趙汪中
十年長契闊萬里各分飛岐路風烟杳江湖消息稀加
餐俱努力訪舊各沾衣春草無勞綠王孫自不歸
峽山寺
峽雲藏絶壁峽水積寒流寶樹籠香閣天花散彩樓梵
音晴隠隠鐘韻晩悠悠聞道金仙宅飛來最上頭
寄孫典籍仲衍
南園草色參差綠忽憶佳人美如玉玉堂揮翰事巳陳
草屋懸燈照幽獨江湖狂客未言歸翹首東南淚濕衣
何時淨拂青溪石與爾横竿釣落暉
河陽月簡顏光宏
胡角啾啾悲石裂顏郎夜醉河陽月越姬颯沓舞秋風
蘆笋含商玉情熱請看天上青雲道桂花落盡霜娥老
離鸞怨鳳玉樓寒三尺青絲變秋草
燕歌行
秀頸紅脣臉花碧秋波湛湛傾人色高樓霧暖四時春
蝴蝶飛來歸不得裾回縠轉春風催刻商按徵雲徘徊
鳴鐘敲鼔玉山頽詎識樂極生悲哀
青樓曲
青樓春酣鸚鵡杯孔雀屏風錦繡開銀鸞玉鳳嬌未歇
楊柳斜飛舞回雪越娘含醉弄絲桐十纖宛恨哀絃中
調成白雪惱芳容長卿茂陵鬢如蓬
房中思
金井烏啼風摵摵桂樹團團江月白洞房秋思滿嬌娥
淚滴珊瑚眠不得玉臺塵鑑少光輝髣髴孤鸞彩翼垂
蓮枯蕙折無人惜露濕綺䟽生網絲
春興六首
萬里春風二月花十年塵土一烏紗惟將素節酬知己
豈有黃金買歲華愁邊熟食無烟火江上堅城有鼓笳
憶我舊遊如昨日繡簾青舫越天涯
終南山色翠含烟太白峰高尺五天春暖鶯花連萬室
月明笙鶴會羣仙黃塵白髮三千里流水浮雲十二年
齊楚飄零成潦倒令人猶自憶秦川
洛陽城裏雪初消流水天津尚有橋漢寝隋陵春寂寞
龍門伊闕晩岧嶤相如完璧無遺恨王子吹笙擬見招
為報山人休索價可能容我伴漁樵
日射天門萬象新繡衣朱履侍楓宸雲移仙仗千官肅
日映龍顔四海春金椀玉漿來内侍紫泥丹詔下王人
十年趨走金陵道到老低垂漢水濱
漢水東流日向西孤村烟樹鷓鴣啼纖纖岸草迎人眼
踏踏江花映馬蹄有客問竒仍載酒故人相過輒留題
暮年正爾逢知己布襪青鞋信杖藜
江漢飄零今六載故園迢遞尚三千新春隠几看雲坐
遥夜懸燈聽雨眠彭澤官貧差有酒杜陵身老未歸田
桃花流水深千尺擬向溪頭理釣船
社後謾興
社燕西飛節物過年華世事兩蹉跎晴天白鳥來無數
落日浮雲看漸多黃菊何人歸短棹紅蕖秋水淡澄波
寂寥多恨憑誰遣搖落無心奈爾何
寄妻弟鄭子玉
年年留滯漢江頭華髮蕭蕭不奈秋夢斷鄉關猶是客
望竆烟水更登樓西風鴻雁來芳信南紀親朋憶舊遊
聞道菊松無恙在可能歸去覓菟裘
王彦舉南雄省親
神工剪水寒凝指南浦頽雲吹不起王郎氣酣走馬去
三尺龍泉拂流水玉壺愁破酒如兵鵝管嗚嗚咽不鳴
幽紅啼露香凝幕蜀錦縫衣寄君着象牀醉臥紫氍毹
鳳簡封題草字書北樹南雲一千里願攜徑尺託雙魚
秋情
蠟炬搖紅紗隙凍沈香帳底鴛鴦夢芙蓉波冷薄霜凝
一夜離鸞憶單鳳梧桐金井啼曙鴉夢郎封侯歸妾家
開門自掃枇杷花
十二月樂章
正月
東方日出香茸茸長條短條花眼紅柔雲弱雨暗填空
茫茫蝴蝶破春風鸞帕抹烟山夢濃蕭颯愁思開暝容
江頭溘溘水聲動微和着柳黃金重
二月
燕梁玄玉濕蜂蜜花房曉銅龍嚙水微翡翠含波小石
間苔蝕菖蒲根古魂啾啾啼曉昏紅芳碧蘂亂殷殷蠻
女剪烟插翠雲游絲縈春懸錦綺渚閒沙白鴛鴦喜
三月
花歛容柳刷翠扇薄欲裁紈佩香思剪蕙桐英寂寂沈
寒波紛綠猗猗日影多六街烟花淨如掃千年古血生
青草
四月
碧雲屯午風熏熏五絲曲奏玄霜紋湘臯野龍拔新玉
摧鱗健角蕭蕭綠蕙香小妓扇輕羅半掩櫻脣試新縠
金丸落落絃紅脂石池青鈿溢碧漪
五月
沙上短蒲綠赤菱紫芡離披熟越奴青髮艾懸杳踏踏
采蓮塘上曲游龍撇波海水飛黃頭伐鼓吹參差少年
搖曳淡忘歸
六月
皇天高厚地裂白日河庭泣魚鼈湘神抱瑟愁波濤頽
陽畢化穉陰結焉知海上黃金闕萬丈丹梯到寥泬喬
松相攜弄白雪
七月
桐風刮帳無春温赤精解綬佩金神銀浦橋成鵲濟津
遥遥帝子度長雲野芳萋萋日杲杲十萬蛾眉鏡中老
錦樓折竹夜迎仙越秀吳都巧不眠
八月
玉露漙清虚銀雲擁明月空濛白夜凉遠近商聲發桂
子落秋香寒娥能孤潔誰家理素琴調急絃應絶
九月
清飆激素商遠客生歸夢茱萸委匣香玉腕勝金重幽
芳垂晚逕汲綆霜華凍洞庭木葉空臨水悲相送
十月
沈寒凝海霜斑斑蘆鴻呌呌蒼梧間仙雞警曉蟠桃乾
天鼓無聲澤龍閒
十一月
軒轅玉管還初氣綵線紆迴報長至瑶花散落滿寥天
萬戶千門夜明媚南山幽翠淨如削内屋紅爐春自若
璿璣迴斡見天心姬氏騎龍班歲朔
十二月
北斗璇光射幽土四氣緣環若朝暮壑底驚蛇挽不留
官街力獸䭾寒去
閠月
嬴皇當極黃楊死一寸霜皮生不起嶧陽老榦青銅根
玉葉排秋十三子鬱華羿妃緩兩轡遲回二萬八千二
春秋九十短長勻青紅白黑上下均千秋萬歲奉明君
出城
越王宫春風起何處散芳塵垂楊沙逕裏舞羅衣揮鳳
尾鳴鸞簫發貝齒懷洞庭悲帝子海波竭彭鏗死羲和
影如流水
梅花曲
軒后登天時騎龍乘紫雲三千宫貌附龍鱗瑶璫月佩
荷絲裠夜入羅浮醉仙子酒樓明月神貝水夢闌霜冷
蛾眉死
送友人
關雲擳擳吹沙黃瑶華拂劍春風香鵝黃淺泛玻瓈光
越妓舞衫金縷長江津白白黃灣月神魚撇波龜甲裂
湘娥凝綠染春衣踏踏青雲郎馬歸
對鸚鵡洲
芳洲采杜蘅日夕春水生不特嗟鸚鵡深令憶襧衡因
悲才勝者祇使寸心驚
塘上行
露濕藕花香花折藕絲長豈無鳬與雁不似錦鴛鴦
題扇
凉風吹動影蛾池百頃秋波漾素輝十二玉欄閒倚徧
桂花清露濕人衣
石倉歴代詩選卷三百四
