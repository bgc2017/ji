石倉歴代詩選卷三百七十六
明曹學佺編
明詩次集十
岳正
遊栢林寺
曉從招提遊同袍勝雲集中有緇衣流恐是遁遠匹儒
釋偶相忘賓主情更密飯我蒲香饌坐我沈檀室相携
歴觀覽繼目了無極載登大雄殿俯瞰衆僧窟光輝互
吞吐金碧委狼籍一區足衆巧富麗難具述撫此百感
生徘徊以終日
秋潦有感
積潦未經日誰教水蟲遊薄暮積潦沍水蟲隨已休乃
知造物者不獨于蜉蝣蟠桃三千年靈椿五百秋風霜
既歴歴歲月亦悠悠自是由乘除舉世驚短脩遂令得
失徒浪喜還浪愁達人觀大化委心任去留
感懷
黃金沽白酒買醉不買醒青春浪成老綠髮餘幾莖歴
觀古今人誰許完好名相思復相念展轉難為情中夜
耿無寐起坐待天明
春日雜興和陳宣之韻
嗟嗟荆山玉璞中美不揚何殊瓦與礫棄置官道傍一
朝秦相國琢成龍鳳章沐浴獻天子千載仰餘光
其二
姣姣閨中女玉質世無竝却嫌脂粉惡反為顔色病况
有蘭蕙心平生抱貞静擇對嫁已晩卿家何日聘
其三
煮革能成膠刳樹乃成漆以膠投漆中不見有痕迹古
人不可作古道不可述忍為纖纖徒熟路生荆棘
四皓圖
漢高騎馬鞭羣雄駕馭不到商山中山中潛龍惜鱗甲肯
與走狗同牢籠野雞宫中顔色老恩愛何人為最好戚
姬未彘惠統危鶴書急走商山道山中潛龍始一來楚
歌楚舞雙徘徊撫圖令人長歎息歎息留侯真有才
題冬日聚禽圖
隂風吹天天欲裂混沌怕死方愁絶潛將元氣閉重淵
化工倔強時偷泄附炎物態本尋常何怪衆禽争向陽
紅毛翠鬛莫指數醉眼僅識雙鴛鴦聲噤不聞鸜鵒語
羽搖空見鶺鴒忙白頭毣毣營栖息黃口飛飛恣頡頏
高岡梧桐結實未待爾招吾丹鳳凰
欽州命下太夫人宜有萬里之憂正以不孝跽
謝太夫人慨然自慰且有義命之誡拜違之
旦又戒家人以勿泣為送直沽舟中韻以記之
臨别慈親意分明義割恩是非如可辯得喪豈須論在
汝須安命諸孫足應門古來軻母訓何必勝斯言
小屋
小屋剛容我閒居怕見人蹉跎過半世疎散又三春性
懶將成癖心安不覺貧廣堂雖可愛難得保天真
閒雲
閒雲不作雨天際恣悠揚變化隨風勢浮華借日光最
宜真逸玩不慰老農望薄暮渾忘散依依綴月傍
小西湖
性僻躭山水莆陽不負吾林巒清欲滴城郭隠如無天
險關形勝坤靈效畫圖亭臺粗點綴即是小西湖
桃源圖
小槳輕搖帆半斜仙山似有浮雲遮前溪後溪響流水
千樹萬樹開桃花圖畫已成晉故事風俗還是秦人家
退之元亮不可問小立空庭謾自嗟
燕臺懷古
督亢陂荒蔓草生廣陽宫廢故垣平秋風易水人何在
午夜蘆溝月自明召伯封疆經幾換荆卿事業尚虚名
黃金不置高臺上似怪年來士價輕
夜雨呈同志
雨中燈火夜堂深無限閒愁損客心獻玉不逢經兩刖
屠龍學得破千金生逢鄧禹應相笑老學南陽祗謾吟
滿目風塵雙短鬢為誰蕭索不勝簪
聞劉東周黃門歸自海外乞私印石
玉節凌風度尾閭洪濤幾犯雪山如島夷路犒羞魚饋
國主郊迎服象輿歸槖避嫌無薏苡遐荒諳俗有圖書
滄洲文石堪鐫印乞取龍驤壓載餘
送齊經歴還嘉興
吳越風煙檇李偏逶迤綠水泛紅蓮誰能長揖諸侯幕
君更能兼闔府賢北闕朝紳歸未得南洲賓榻故長懸
使君喜是吾鄉彦薦稿行看到日邊
賀楊宗器侍講
仙籍由來不易攀蓬萊高拱五雲間一朝拜舞承綸綍
十載清華任往還夜直篝燈書日歷早朝簪筆侍天顔
莫嫌寂寞羈英俊祗是顔郎鬢未斑
方氏貞節詩
太孺人某氏贈兵科給事中方君稜配四川參議
輔之母年十八歸方氏閱歲給事溺死參議其
遺孤也孺人不辱其夫又成其子詩以詠之
結髮初成燕爾婚已將心事許深恩箜篌竟作憑河别
精衞長銜渡海冤孟母教還成令子趙孤存不藉公孫
高風千古清人骨貞節無慙號德門
天順元年七月十一日左遷欽州同知十四日
出城親交無敢送者欽天監漏刻博士馬敬
瞻遺詩一首宿張家灣舟中用韻
被罪承恩嶺外遊思鄉何處仲宣樓風霜萬里蠻荒夜
煙雨三江澤國秋不信功名成夢覺早將身世等雲浮
令人却羡桐江叟長擁羊裘把釣鈎
八月五日獄中作
只合栖遲隴畝間情同毛義偶為官謀身自信機心拙
報國寧辭行路難尚想珮環趨北闕可堪縲絏縶南冠
坐來簡點平生事談笑今朝死去安
遊盤谷有感
早聞盤谷序昌黎今日追遊信馬蹄河出孟門知地險
山連王屋覺天低時當春暮花争發路入林深鳥亂啼
高處不堪頻眺望邊城猶未息征鼙
遊崆峒山
古殿金容鎖閴寥斷碑多是記前朝桃源已覺茫無路
蓬鬢誰能老不凋玄鶴幾年巢石竇翠華何日度仙橋
鼎湖龍去仙蹤遠留與山僧避俗囂
重遊王母宫
綠鬢朱顔一樣妝侍兒誰是段安香仙家謾詫長春在
祠宇重來比舊荒武帝豈知桃核異穆王空辦馬蹄忙
煙霞不改回山色依舊蒼茫下夕陽
送定西蔣侯出鎮甘肅
重鎮雄藩最上游三邊西去是甘州封疆出塞猶千里
人物中興第一流公暇含毫吟蟋蟀日長麾羽練貔貅
涇陽部曲今猶在應說風流似祖侯
莆陽迎春
萬里飄風一逐臣帝教重起牧吾民非才媿竊天邊寵
病體難勝海上春簫鼓暫同田舍樂庖厨不减布衣貧
故園松菊應無恙總辦芳心待主人
南山登高和周太守韻
羅衣不怯曉寒侵山寺追陪五馬臨總是龍山遺俗會
須知雞黍故人心歸田莫待桑榆晩為客應慚歲月深
寄語西風休落帽孟嘉頭已不勝簪
送周廷粲起復知饒州
憶昔同探杏苑春相逢半是惜春人我歸仍守漁磯舊
君去重分虎竹新贈别辭荒慚芍藥頌功心切讚麒麟
番陽便是登仙路莫向湖頭再問津
送李行素封君携其子東陽編修茶陵訪祖
帝許南還著錦衣故山喬木坐增輝途從白馬湖邊過
身與蒼龍闕暫違幾處聚觀元獻雋千年争訝令威歸
秋風肯念并州舊莫謂衡陽少雁飛
九日
雨中籬菊破輕黃風外金橙試遠香欲上龍山高處望
不勝秋色逼重陽
送俞士栗歸南都
勝遊眼界隘寰區如意聲高缺唾壺聞道上林花最好
又逢春色到皇都
扁舟東去背西風數幅輕帆一望中飛盡蘆花霜欲下
帶將秋色過江東
靈槎明日渡江南天上風情想盡諳記得霓裳三兩調
等閒休便向人談
碧波晴映舞衣斑家住秦淮占一灣莫道紫芝隨處有
鍾山元不是商山
花鳥圖
侍宴歸來簇絳雲夜深冷露透猩裠阿環喚醒紗厨夢
閒拂菱花照宿醺
霜染平江翠欲飛波心夜半度靈妃可憐一掬蒼梧淚
拭徧當年舊製衣
姑射仙人跨翠鸞風前環珮響珊珊玉簫吹徹江南意
孤夢回時月正寒
題蘭
曾倚東風嗅國香星軺此日度沅湘于今客裏看圖畫
搔首無言祗自傷
過東昌柬徐太守同年
二十年前杏苑春使君同是看花人一麾今日東昌守
羞把文章謁後塵
莆陽郡齋觀物有感
野鹿將羔晩飲溪溪邊草樹路途迷童奴採與松花食
只在吾家草屋西
石泓終日小魚遊雲起風生水更幽抛飯飼時争出吸
胡僧過說是靈湫
丁亥南山登高
又是登高第二回功名心事已全灰此時償却山靈債
明日放歌歸去來
忽驚佳節是重陽旋買村醪旋撥忙爛醉巳拚明日了
任他人笑使君狂
題邢克寬太守梅花
美人家住古羅浮鐵石肝腸不解愁羌笛一聲清夢破
也隨春色到蘇州
致仕後戲作
五十歸來謝世紛百年勞逸喜平分不應更受先生號
去與青山管白雲
雲山到處供詩料花鳥隨時換樂歌若說不貪誰肯信
世間聲色較偏多
雙燕
小堂新敞未為華雙燕頻來語似誇爾欲營巢無不可
去年今日在誰家
寄袁永州
山不疑人人自疑蒼梧被枉已多時零陵召父經遊地
莫向愚溪強賦詩
盛子昭畫
半世生涯落水鄉也曾輕犯横波狂日西松影長千尺
閒倚秋空數雁行
石倉歴代詩選卷三百七十六
