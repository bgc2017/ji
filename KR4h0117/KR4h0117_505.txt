石倉歴代詩選卷五百五
明曹學佺撰
明詩次集一百三十九
陳氏(仁和人都御史李公昂妻南康守陳敏政其父也)
春草
無人種春草隨意發芳叢綠遍郊原外青回遠近中羃
煙黏落絮和雨襯殘紅不解王孫去凄凄對晚風
高郵
蕭蕭蘆葦拂長堤野色秋光總入題木落山空雲影薄
天高水闊浪痕齊商船泊岸牙檣密旅館招人酒旆低
一片孤帆隨鳥沒又聞柔櫓夕陽西
秋興二首
小塘蒲柳漸蕭疎露滴銀床下井梧隠去陶潛戀松菊
歸來張翰憶蓴鱸雨收殘暑蟬聲咽風送新凉鴈影孤
每為悲秋减懷抱任教香冷博山爐
江上浮雲幛碧空亂山愁鎖夕陽紅邊城畫角吹殘日
野寺疎鐘度晚風梧樹着霜飄敗葉菊花經雨發寒叢
愁多倦寫蠅頭字坐倚胡牀看塞鴻
秋夜
霜染楓林幾樹紅碧天雲散月如弓十年遊覽江湖外
一枕逍遙夢寐中到處山河多禹跡滿城冠服有唐風
愁懷清思難逍遣四壁啾啾聒夜蟲
行閩山見居人以竹引泉
行盡山溪路渺茫幾家茆屋對斜陽引泉竹溜穿廚入
墮粉松花遶舍香樵徑無人閒卧犢石田初雨漸分秧
平生頗有山林僻欲向溪邊結草堂
睡起
旭日暉暉上枕屏芙蓉衾暖夢初醒銀鈎半捲鮫綃帳
玉醴新傾琥珀瓶梅樹結胎惟露紫竹枝含影尚餘青
凍蠅無力飛還墮又掛蛛絲入短櫺
贈五臺尼姑雲秀峰
貝葉翻經下五臺翛然飛錫到天台鉢分甘露沾三界
手散曇花遍九垓機事忘時心地豁真空悟後性田開
何當得遂參禪約不二門中任往來
秋夕
水滴銅壺夜漏停樓頭月午睡初醒丹爐養藥重添火
小閣焚香再禮星摵摵風聲飛墜葉輝輝燈影照寒屏
擁衾忽爾成竒夢直駕長鯨過洞庭
朱夫人静菴許來訪竟不見過作此以寄
美人曾約來相訪底事雲斬竟不過深院雪消芳草綠
小園風過落梅多欲餐白石先投藥愛寫黃庭不換鵝
我欲共君修大道他年銅狄再摩挲
書懷
遊宦江湖已有年歸來晦跡愛林泉自知學道疎人事
每為搜詩减夜眠開戶欲尋芳草地捲簾愁對杏花天
肯將俗事縈懷抱須向山中作女仙
朱静菴(海寧人周教誨濟之妻)
白苧詞
西風肅肅天雨霜館娃宮深更漏長銀臺絳蠟何煌煌
笙歌勸酒催華觴美人起舞雪滿堂清歌宛轉飛雕梁
君王沉醉樂未央臺前月落天蒼蒼
春睡詞
茸茸芳草含新綠露井夭桃錦雲簇石闌干外早鶯啼
又喚春光到華屋綺窗花影搖玲瓏玉人夢破春溶溶
雲鬟半軃鳳釵滑枕痕一縷消輕紅香汗輕輕透衾濕
含情欲起嬌無力海棠庭院鳥聲和睡足東風一竿日
平望舟中即事
獨坐篷窗下挑燈話别離旋沽平望酒細味硤川詩遠
寺鐘聲動孤村月上遲含愁緘尺素慰我北堂思
客中偶成
異鄉久為客風雨阻歸程兩岸數峰碧孤舟一羽輕篷
窗殘燭在煙樹早鴉鳴坐待東方曙依稀見海城
吳山懷古
萬里中原戰血腥宋家南渡若為情忠臣有志清沙漠
庸主無心復汴京北塞春風啼蜀魄西湖夜月照瓊箏
百年興廢空陳迹回首吳山落照明
春雨
濕雲漠漠雨如絲花滿西園蝶未知金屋曉寒鶯語澁
畫樓春寂燕歸遲宫桃有恨啼紅淚煙柳多情歛翠眉
檀板金樽久寥落孤城愁聽角聲悲
湖曲
湖光山色映柴扉茅屋疎籬客到稀閒摘松花釀春酒
旋裁荷葉製秋衣紅分夜火明書屋綠漲晴波沒釣磯
惟有溪頭雙白鳥朝朝相對亦忘機
夜坐
吳蠶初出悄無眠數盡更籌覺暮寒柳色弄隂春已暝
角聲吹月夜將闌金罏火冷沉煙細羅幌風生蠟炬殘
獨坐空庭望銀漢碧天如水露漙漙
秋夜
月轉梧桐夜未央繡屏斜裊篆爐香金風初起桂花落
玉露無聲秋夜長碧海望窮仙路遠紫簫聲徹晚天凉
乘槎欲共天孫會惆悵銀河路渺茫
初夏
落盡殘紅日正遲薰風一夜折薔薇池塘雨過無人到
滿地榆錢鶯亂啼
病中作
剔盡寒燈夢不成擁衾危坐到三更不知何處吹羌笛
落盡梅花月滿城
竹枝詞二首
西子湖頭賣酒家春風搖蕩酒旗斜行人沽酒唱歌去
踏碎滿階山杏花
横塘秋老藕花殘兩兩吳姬蕩槳還驚起鴛鴦不成浴
翩翩飛過白蘋灘
客中即亊
華屋沉沉乳燕飛綠楊深處囀黃鸝疎簾不捲薰風静
坐看庭花日影移
秋日見蝶
江空木落鴈聲悲霜染丹楓百草萎蝴蝶不知身是夢
又隨秋色上寒枝
閨怨
啼鳥驚回曉夢醒起來無力倚銀屏蛾眉未得張郎畫
羞見東風柳眼青
春蠶詞
桃花落盡日初長陌上雨晴桑葉黃拜罷三姑祭蠶室
漸籠温火暖蠶房
染甲
金盤和露搗晴霞紅透纖纖玉筍芽翠袖籠香理瑶瑟
綠隂新綻海棠花
鄒氏(名賽真當塗濮未軒之配和仲韻之母鉛山費鵝湖其婿也有士齋集)
官邸寄妹
封緘憑鴈寄多病尚纏綿寒粟侵肌玉秋蓬亂鬢蟬鄉
書猶未達骨肉自相牽何日歸寧處燃燈話少年
除夕感懷
舉斝誦椒篇光隂萬象鮮和絃清舊曲晚景度新年霜
鬢隨時改天葩近日妍泉源鄉國意應在白雲邊
父母以詩召女婿還鄉賡韻奉答
雙親别我數年餘多少愁懷未可舒井臼晨昏惟在已
家園南北未成居舅姑甘旨三炊粟夫婿生涯數卷書
千里鄉關歸便得題橋應欲共相如
韶兒從學舅氏未軒省父南歸予攜幼子女居
京邸作詩寄之
長子南遊數月餘况君别後更躊躇消容怕覽奩前鏡
遣悶閒看架上書侍女斷韲勤和鬻幼兒抛食厭無魚
清貧固可平生意忘卻離愁樂自如
用簾字韻呈未軒
日過書窗便捲簾鴨爐香燼手重拈自知和氣如春暖
更覺清心耐夏炎義理精微宜苦究世情僥倖也堪嫌
笑談莫把工夫廢堂上嚴親鬢雪添
和子充修撰韻
雙鯉傳書度遠川異鄉砧葛又經年秋風泮水蘋應薦
晚節疎籬菊正鮮病態誰應憐骨肉清時豈久卧林泉
重來敘我天倫樂風月平分入短篇
韶子遠遊兼婦室孫枝無兆寄此
遠别雙親二載餘悠悠常自倚門閭鶯啼喬木三春景
鴈過南樓幾度書伐桂有期忻自若夢蘭無兆竟何如
歸鞍擬在黃花候一道光風迓板輿
京邸九日懷未軒
十年清苦伴青氊喬擢無繇别思牽楓葉蕭蕭添曉醉
黃花朵朵鬭寒妍秋江未見歸張翰孤館誰憐老鄭虔
欲覓白衣充酒使遙傳逸興到籬邊
丙辰舟次桃源和未軒韻寄子
數載參商薄宦羈團欒未久又分離客邊寥落逢長至
眼底蕭疎少故知冰雪連天迷野曙煙波無路接淮涯
蓬窗悵望家南北何日安閒得自怡
子充初度適韶子會闈揭曉之辰而狀元子婿
有褒封之典喜而賦之
東床今日壽筵開翰苑文光接上台千里門楣瞻鶴算
九重恩命錫鸞廻酒斟秋露珍珠滴花映春暉錦繡堆
倘遇封胡登甲第歡迎簫鼓動樓臺
青䪧兒懶學
人言二子並徐卿涇渭何分濁與清窗下飽看須繼晷
帳中攻苦要張檠少承家學青氊舊老迸流年白髮生
那積籯金為爾遺祗應留與寸田耕
新春感懷
蓬門深掩度朝曛白髮蕭蕭又見春臘意護梅香未落
土膏滋麥綠將勻心關桂玉家常事職廢蠶桑老病身
尚賴桓君嗣餘慶芝蘭階下棘成薪
二月念一日張家灣發舟憶亡女費恭人
數朝停棹玉河濱咫尺雲霄萬里情老眼不勝傷子淚
鸞膠能續斷絃盟虀鹽澹泊追前烈金紫光榮屬後生
賸有名駒堪慰意舅家宅相定須成
正德戊辰予以孤孫援例上京館於宗伯子充
官邸甥孫相聚已三月餘矣已已春欲南返幸
遇劉侍御簡命南廵而夫人輩别處一舟子充
進予曰侍御與宏有鄉里之好而亡舅和仲亦
其同年因請付搭侍御竟容老幼與夫人同舟
是亦良緣也夫人伍氏乃宦族裔舉止文物迥
出常流自拜會後日蒙青旴時貺茗椀老態不
勝感激愧無以報故勉成近體一律致意云
袍笏文江播世求喜逢邂逅誼相投德昭閫範推桓氏
書載閨裝邁鄴侯寒谷生陽承隙照曉瓶傳茗試清流
明當遠達乘龍客逆旅深恩為我酬
喜幸有感而作
幾年骨肉間天涯喜接雲箋慰遠思位重容臺光黼黻
花生玉帶照門楣時人爭羡乘龍貴老景難忘䑛犢私
橋梓聲名俱夢幻幸留遺胤屬孫枝
辛未冬往金陵顧訓孫會余親家姑拜合眷甚
慰夙懷
親情仰慕已多年萍水相逢白髮鮮羣從雍雍迎客邸
諸姬欵欵話燈前醇醪為我殷勤篤舊事論心感慨偏
惜别尚期重會晤采江崖畔迓歸船
冬夜不寐聞鐘有感
隠隠鐘聲夜向晨羣鴉作陣起寒林退朝曾記兒郎貴
閉戶誰聞車馬音霪雨不堪愁桂玉青氊緣未積籯金
百年門祚孫曾繼四代傳來有舊簪
丙午歲冬和子充舉人韻
簪纓曾是舊家門射中金屏喜可言幸托菲葑諧伉儷
敢期瓜瓞蔭兒孫鴈鳴旭日成嘉會臚唱春風沐寵恩
偏勝韋郎須我識少年聲價溢乾坤
鷺鷥小景
聯拳屬玉兒飛向磯頭立秋寒雪不消點破江天碧
用韻奉未軒取笑
趨機曾勉樂羊思霜雪青青連理枝常憶十年勤苦意
寒窗夜雨剪燈時
立春日子充閣老書報恩賜玉帶
玉帶生花出帝家新恩喜報下天涯春風門巷知多少
昨夜先來上燭花
潘氏(台州人貢士裘西川之妻有碧天道人藁)
重陽
獨坐小窗下幽蛩不絶鳴青天孤月淨滿耳是秋聲
秋月
園亭當水中兩岸蘆花沒夜久人未眠碧水蕩秋月
蓮塘
溪水流東去垂楊對我門凄凉斷橋路殘月照黃昏
秋詞
翩翩黃葉落西風月滿池亭秋夜空萸菊酒香人已醉
白蘋江冷度哀鴻
俞節婦(無錫俞憲之母憲即輯百家明詩者)
早起口號
喔喔喔隣雞三唱足舅姑在高堂穉子牽衣哭誰道天
未明簷前見紅旭
王素娥(山隂人)
悶懷
妾淚非易彈鄉關渺千里世事與愁腸相對何人語
渡錢塘喜晴
風微月落早潮平江國新晴喜不勝試看小舟輕似葉
載將山色過西陵
黃昏
階下蛩吟又暮秋倚闌獨立恨悠悠幾多心事三年淚
忍向珊瑚枕上流
獨愁
黃昏愁聽雨蕭蕭挑盡殘燈夜寂寥綵綫罷拈腸欲斷
薰籠香冷火應消
石倉歴代詩選卷五百五
