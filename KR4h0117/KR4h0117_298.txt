石倉歴代詩選卷二百九十八
明曹學佺編
明詩初集十八
王恭
遊天台國清寺
飛步赤城標連峰積空翠杳靄葱蒨間千秋隱靈異石
橋孤鳥外香界清輝裏羣壑澹歸雲遥林引寒吹遂造
豐干廬垂蘿覆溪外眞僧五百人了了西來意願此學
無生超然謝塵滓
擬古
明月照我室攬衣起中堂北風卷帷幔羅襪微有霜崇
蘭委芳質寒蛩啼近牀平生所親者宛在天一方相思
無由理况此寒夜長单居易為感不覺涕沾裳
秋日山行
清秋發佳興著屐窮翠微鳥度黃葉澗猿啼白雲扉野
寺隱孤磬遥峰當夕暉浮雲澹空宇石瀨清心機緬懷
蘇門嘯願拂林中衣長歌望薜蘿思與塵世違
仲秋送人之塞上
河洲始鳴雁白露沾我衣念子背鄉國秋風度金微舉
頭見黃葉倏忽四散飛如彼遠遊子漂泊何當歸人生無
百年會面安可稀行當慎霜霰皓首以為期
經友人故宅
策馬孤城下經過淚盈襟閒門絓蠨蛸井竈莓苔深念
彼泉下人悽然杳難尋蕭條故籬菊識我平生心攬轡
向前路徘徊出寒林誰知山陽笛惻愴猶至今
雨夜舟中作
落日浮洞庭宵分逗煙舸側聞巴陵鐘遥愛君山火片
雨潭上来凉聲滿高卧龍鳴秋籟寒蛟泣靈珠墮瑶瑟
何凄其蒼梧曉来過誰能問重華空鼓瀟湘柂
林思器席上燕别高漫士得思字
月出東大堤含輝正流麗同心以綢繆何乃生離異置
酒登高臺臺中筦絃思臨觴不能御恨恨心已醉憶昔
俱少年眷言不相棄及兹别離時衰境倏巳至念君遠
行遊嚴駕越淮泗阿閣入雲中皇居儼迢逓京邑多故
人誰為顧微細恨無晨風翰隨君發遐裔浮雲東南翔
夕景忽西逝安能守窮賤皓首以遺世
送林彦賓重廬州省兄
斗酒不忍别空歌歎離羣夢隨楚天鳥心逐淮山雲九
月棃花紅千門響砧杵朝拂車上霜暮投月中墅一别
連枝幾斷魂秋風又念鶺鴒原此行莫作分飛雁看爾
雙雙歸故園
與同志汎舟得淨字
登艫發清嘯落日鏡湖淨微月波上澄歸雲鳥邊迥水
木生夏凉孤崖破隂暝矧兹簪佩同復此滄洲興中夜
棹歌還遥峰響烟磬
九月一日過崇信蘭若
荒山響清梵竟日無行跡釋子支遁流相逢澹空寂雲
歸天際閒鳥度林中夕境淨秋色多心遠羣機息妙契
兩忘言微鐘出蘿薜
清江散人為林孔逸寫前林過雨圖
清川帶長林雨後宜水木澹沲天影寒孤光霽人目歸
雲澹空青虛窗響懸瀑日夕山氣佳心閒道機熟烟際
下遥鐘西巖數峰綠
書金碧山水
羣峰絢金碧積水澄天鏡叢木生夏凉孤雲破朝暝波
深魚鳥同地遠衣冠勝意惬遂忘機神閒庶遺境擾擾
塵坌中吾將弄烟艇
題畫
鶡冠飯雕胡分與時人淺道存心自玄豈必泉蘿遠綠
水淨鳴琴空林對虚舘山中春桂枝倏爾飛霜滿寄語
青雲人投簪事應晩
題高漫士山水圖
山郭雨新霽孤雲濕猶飛嵐嶺隱空翠石林閒清暉時
與同心人逍遥愛荆扉都無浮世累共我飯蕨薇日夕
笑分去微風拂蘿衣
虛白子水墨圖為陳思孝題
開圖見嵩少妙趣忽已領濛濛花源隂窈窕多靈境石
洞閟苔紋天窗逗雲影迎秋鶡冠凉先雪荷衣冷長夜
何所聞龍鳴在西頂
羽林少年行
生少事嫖姚出身羽林子力戰三邊豈顧身報讎千里
曾輕死相看雪刅氣如虹白日横行都市中鳴鞭走馬
入州縣紛紛郎吏争趨風自言家住邯郸陌出入金門
侍君側門前不數五侯賓醉裏常輕二千石日晩長楸
校獵歸可憐人馬生光輝自矜恩寵常如此大笑傍人
終布衣
古從軍行
少小事嫖姚辛苦烟塵裏力盡三邊竟未歸身經百戰
常輕死古戍蒼蒼絶塞邊黃沙白草暗祈連將軍金印
不得佩麾下鐵衣今已穿往来隂磧狼山下破訥峰南
戰初罷走馬交河雪下時洗兵瀚海鴻飛夜戰骨蕭條
翳草根邊烽寂寞照營門只知邊將封侯貴不見沙場
愁斷魂
陳思孝石田山房
阿誰書室山隂墅舊是郎官棲隱處山頭先雪剪茆茨
石上開雲種禾黍禾黍秋香酒滿杯綠蘿花發映莓苔
龍龕樹底鐘初斷金漆湖邊月又来柴門盡日人稀到
山葉無風自飛墮階下紅泉鳥飲殘谷口青泥鹿行破
憶昨郎官未仕時石田茆舍此栖遲青山醉逐漁樵伴
白眼羞逄杜宛兒金陵大道青天上别後丘園也惆悵
四壁寒蛩夜夜聲一簾草蔓青青長往事浮雲共渺然
風流嘉政殁仍傳舊篋愁看書尚在開門時見榻邊懸
題張師䕫木石
荒村怪石連樹根古苔蒙茸野棘繁蛟龍騰空虎豹蹲
寒霜落葉啼清猿石門窈窕通仙源我欲飄飄絶世喧
櫟山老人無復存往往人間驚墨㾗夢著銀簫亦斷魂
垂蘿飛鳥如可捫石泉泠泠洗心言白雲飛來誰與論
書香山九老圖
唐家名臣白居易暮年脫略青雲器抗節羞趨當路門
拂衣起謝人間事以兹疎散愛香山洛下羣公亦遂閒
玉堂金馬俱殘夢流水孤雲同去還石樓烟樹朧朧見
八節廻灘瀉秋練雲衣落落古松姿鶴髮皤皤凍棃面
人生宦逹應如此豈必浮名絓青史楚國三生少見機
竹林七子徒為爾名遂身閒古所稀洛陽山水饒清暉
青山何處無佳賞白首湮沉空布衣
送林彦衡子婿遊漢赴嘉禾吉期
蜀葵初黃柳飛雪棹歌聲裏行人别别思空隨海上波
客心已醉吳中月嘉禾山水盛繁華才子今遊若到家
金屏射中䨇棲鳥紅燭争開並蔕花問君今年二十幾
大顙疎眉有如此少君不愧鮑家郎樂廣應竒衛公子
冰玉相親情更多泮林官况近如何為言白首甘藜藿
豈望青雲到薜蘿
空江秋笛浮丘鄭助教索予賦之
桓家野王弄秋玉流落秋亭半枝竹君山老人何處歸
夢入瀟湘洞庭曲浮丘仙客五湖心復向滄波學鳳吟
不吹玉塞梅花調不奏青樓楊柳音商聲遲遲羽聲急
寒葦飛花露香入水靈解佩撇波来山魅吹燈倚雲泣
萬事無心一葉舟夜寒星斗落船頭數聲絶島魚龍曙
三弄澄潭雁鶩秋初聞鳳在岡倏爾鼉吟水天籟風泉
何處鳴落木寒猿一時起浮丘子通靈仙汗漫終懸魏
闕情曲終又欲蓬萊去日抱雲璈朝玉京
筝人勸酒
新豐美人青樓姬綘裙素腕嬌雙眉暫歇秦筝勸郎酒
西凉蒲萄金屈巵郎君但飲休辭醉百年悠悠夢中是
神血朝凝不復知日暮青山北邙裏廻身更整十三絃
金雁離離繞鈿蟬十二闌干月將墜錦筵紅燭浮青烟
人生歡樂那能久豈悟星躔倏奔走妾容未改君少年
日日樽前勸君酒
妾薄命
玉釵墜地無全股雙鳳蟠龍兩分去雖藏匣底終棄捐
欲賣旁人不直錢轆轤宛轉黃金井手挽銅缾繫纖綆
誰知綆斷缾墜泉千尺深沉不窺影銅缾墜泉釵墜地
君心何得生離異
東樓歌
東樓美酒黃金杓客子迎霜葛衣薄西樓朝飯盤有魚
客子家林無斗儲他人方寸那堪托傾到三杯吐然諾
咫尺相看隔九疑不待明朝異山嶽君不見牙籖緗帙
滿牀頭不及雷塘百畆秋君不見誦詩三百徒為爾秦
青一弄傾人耳滄波去去堪乘興野鶴孤雲本無定毛
生自薦秪徒勞魯連豈顧千金贈行路難難重陳史雲
只合長苦辛落拓還騎少游馬往來嵩華青山下
歌行奉餞閩守姑蘇陸公秩滿之京
吳門山水多竒秀使君獨繼宣公後錦袍新繡鷺絲紋
銀印低垂虎頭綬閩城官柳拂雙旗花裏行春五馬遲
訟庭幾度聞鳴鵙仙館三回見荔枝功成又欲朝京去
遠心巳絓南宮樹枇杷開花鴻雁霜此時正及鄉山路
車傍父老持百錢馬上同官惜别筵寇恂好借留河内
黃覇終湏出穎川金陵客舍春還早快馬輕裘滿馳道
使君行篋但蕭然惟有貞元諫書草
書樂邑長史高凉黃公性成六平清致
軒丘之人何坦蕩奮身擬在蕭曹上三語曾聞作掾名
一言尚遇知音賞誰云枳棘不棲鸞暫屈長才向小官
月俸持還酒家去春衣猶似帝京寒六平峰下開仙館
案牘閒時任蕭散南澗飛泉卧内清西林爽氣朝來滿
自從下馬少鞭笞隣邑争傳贊畫竒遂使郎官惟坐笑
每逄才子即聫詩有時獨上横琴石萬水千峰起遥憶
金馬長懸魏闕情銅魚不記鄉山色南宫考績待朝天
莫笑行囊但一錢應知太史求循吏籍籍聲名繼穎川
為陳必尚題山水圖
太常積飛翠朝夕侵我廬嚴公湖上水色映靈臺虚雁
峯列屋三山峭散帙鳴琴亦高妙半榻閒雲鶴夢醒一
簾初日藤花笑顧余性癖愛清暉終日相過盡醉歸幾
度離家聲別調何時恩許卸朝衣黃花九月高樓酒無
那明朝又分手座中應感去年人馬上空攀未霜柳酌
酒看山興暫同君家兄弟氣如虹萍蹤自愧無南北聊
寄相思水墨中
龍龕燕集(并序)
新寧有佳山水而龍龕乂山水之尤佳者也
搢紳鉅公往往輩出由清淑扶輿鍾秀所致
也今年夏浮梁丞陳思孝服闋將赴天官予
走送海上因造兹山丞迺率其族人賫酒饌驀
香爐峯憩望海亭抵水樂堂遂觴予金仙之居
少長咸萃凡十餘輩既酣丞昆季果之衛之舉
酒屬予賦詩辭不獲已遂書于壁聊紀一時之
會
蓮宇最高處青蘿隱丹梯鐘鳴海色動四壁聞天鷄簝
竹蒼梧埜翠分石林陰洞未歸雲香爐峰小開窗見水
樂聲寒隔坐聞廻風颯颯吹松栝落日澄潭見毫髮龍
眠水底呼不醒千歲寒漦雨苔滑而我發遐想興來隨
所之緣雲踏鳥道披荒上天池天池色映黃姑水手接
飛藤洗雙耳鬼谷仙源杳靄間雁蕩天台只如此望海
亭中載酒來石楠花氣拂金杯葛衣醉倒繙經榻紗帽
狂歌施食臺龍龕法侶心無垢宴坐禪扉說空有玄度
難酬支遁詞鑿齒曾于道安厚浮梁少尹欲朝天羣從
相看惜别筵遥想五雲雙闕下時時飛夢繞林泉
書陳思中鐘山草堂
東人結廬雲水間有時飛夢遊天關西入白馬長安道
身寄玉堂心在山草堂只在鐘山口石門南頭大溪右
古木垂蘿遶四簷紅泉翠壁當虚牗憐君白面魯諸生
却愛幽居隱姓名興來滿載東山酒春至還尋谷口耕
卷幔横經坐曲房穿林著屐采芸香天寒煮茗僧同榻
月出彈絃鹿近牀巖扉近舍多幽處向子何湏更長去
心遠能忘朝市喧機閒自得煙霞趣獨鶴孤雲任此身
至人舒卷道為隣草堂亦有山靈在莫學周顒却笑人
書高漫士為道人遊月窗作水墨圖
兹山連峰勢磅礴空翠濛濛坐中落始悟方壺醉裏塗
復訝商公興時作竹澗堂臨溪水濱龍門墨客問通津
相逢大醉仙家酒戲墨持歸鶴上人鶴上仙人與山好
每見此山應絶倒雲斷嵩丘少室閒龍鳴華頂天台早
我也平生苦愛山塵緣未割竟何顔願隨飛佩花源去
一見秦人遂不還
送憲吏鄭彦林考滿赴吏部
我昔維舟東上潭見君家住岐陽南門垂栗里先生柳
身着栢臺從事衫前年寄詩沙頭道去年期我山中草
疋馬今年又别離斗酒何年共談笑今去皇州霜在潭
况逢淮樹葉初酣吳女當壚卷細袖白門燒酒破紅柑
人人盡道山公好干爾長林無不堪
書梅江陳汝疇家藏古畫
吳絲半幅無全縷越樹淮雲楚天雨兵燹流傳不記年
丹青漫滅空存古絶壁連峰窈窕間劒門迢逓對荆關
疎鐘遠火褒斜谷落葉秋風子午山西遊去去羈塵綬
草衣笋笠今何有箕山不見棄瓢人渭曲難逢釣魚叟
君家父子愛林丘静裏乾坤不著愁南塘耕畢閒看畫
醉倚千金水上樓
贈温陵王玉堅遊京師
王郎解劒還鄉里六年不夢軍中事垂竿静釣鼇江雲
買舟忽過梅城水自說年來愛遠遊束&KR1019;今去上皇州
溪行笋笠三山雨水宿蒲帆五月秋棹歌明日過京口
我亦西遊今白首分手前程莫歎嗟白門相遇應沽酒
老將行
生小事邊州罷歸頭盡白玉門邏逤别來深雲鳥魚麗
舊曾歴三尺吳鈎兩斛弓絓在閒門高閣中羽林一二
少年軰昨日封侯欺老翁翻思戰場裏秋霜斷人骨髑
髏夜夜聲滿天盡是長平舊降卒
銅雀妓
朝上銅雀臺夕弄管絃哀灑酒望陵樹悲風千里回飛
縵絓青漢舞袖空徘徊君王不可見玉座成蒼苔
秋塘曲
妾家住寒塘夫壻平原客白馬五陵遊空閨斷行跡憶
昨别君時蒲生柳條碧及此君不歸登艫感秋色
暮秋過陳氏園林
幽人棲隱處苔逕連深曲秋至垂橘黃霜清大棃熟方
池泛天影可以澄心目飲水共忘形何湏徇榮禄
舟次鐔津
木落川氣凉鴻飛水容夕微燈射遠沙夜榜隣幽石月
色棲處寒霜花坐來白遥見九華峰蒼蒼但蘿薜
送林漢孟遊温陵
月出螺渚寒扁舟水容夕獨樹起鳴猿遥山帶行客清
源鐘磬音金粟煙蘿碧高唱人莫酬探幽向禪寂
方壺漁隱圖
滄浪深不極孤棹獨容與白髮尚漁竿何心戀珪組翛
然水木興浩蕩沙鷗侶回首莓苔峰蒼茫夜來雨
題鄭氏家藏古畫
凉雨静氛壒孤雲結層隂飛流激荒澗嘉木澄幽林鳥
啼谷中静人閒川上心誰為後來者當期此投簪
書周造士扇頭
極浦澹野姿遥峰寫修眉清暉襲房櫳緗帙生華滋嘉
爾日在泮還山仍下帷惟應結幽興與我琴心期
題畫扇面
山空水雲净月出洲渚白寒葦梳幽風孤篷逗秋色垂
綸久忘魚擊汰非干澤終愧坐磻溪皓首釣人國
塞下曲
雲中今已平軍士凱歌聲天地邊塵沒關山漢月明洗
兵秋度磧牧馬夜歸營多少還家夢中原有弟兄
其二
鐵騎向邊州生隨定遠侯戰餘關月冷兵盡塞塵秋萬
骨纏沙草孤魂集戍樓惟餘忠憤在須獻月支頭
其三
百戰臯蘭北長驅入塞垣隂雲横敵陣朔雪度營門牧
馬邊塵黑鳴笳隴日昏辛勤看玉劒猶未答君恩
金陵送人落第歸江南
鳳臺寒日暮千里送君還别夢愁京雨鄉心絓楚山落
花偏擁棹歸雁獨臨關應醉家林月青雲好是閒
梅江夜泊
卸帆依暝渚帶酒宿沙頭戍鼓嚴更漏寒鐘落釣舟霜
明城下水月暗海西樓薄曉啼猿罷蒼蒼遠樹愁
客中聞子規
關路草萋萋楓林杜宇啼思深湘岸曲聲斷郢雲西故
國春歸盡他鄉客去迷凄凉聽漸近疲馬亦長嘶
古鏡
匣裏菱花鏡摩挲恨轉深土花浮綠暈秋月閉寒陰漢
女曾窺貎秦人已照心蛟龍今剥落徒爾折黃金
松寺清秋
迢逓青蓮宇雲邊事事幽松花山路晩鶴夢寺門秋黃
葉僧前落清泉屋上流所嗟塵累久那得此淹留
經漂母墓
寂莫淮陰路荒城接楚原誰能懷漂母曾此飯王孫孤
冢今猶在千金不復論身慚非國士兹去向何門
昭君怨
掩淚向邊州君恩此日休身隨燕樹遠心是漢宮愁雁
塞春難度龍堆草易秋玉容何足貴翻作羽林羞
送林山人入城
林棲無外事訪舊入東城漸失聞猿處多逢結駟行古
榕藏驛舍殘柳拂軍營薄暮遥鐘起紛紛薜荔情
書谷口雲深圖
連峰轉幽䆳竟日白雲多峽裏非人境春深但女蘿仙
源空翠遠香界斷鐘和鸞鶴飄飄去塵踨獨奈何
題黃聲玉環清樓
樓虚千嶂合水木澹清華積雨仙源白歸雲鳥道斜褰
衣凌野翠掩幔拂秋霞想見横經夕蒼藤落數花
擬唐祖詠題韓少府水亭
少府愛清暉孤亭近翠微石林娛曉坐池水淨風扉野
鹿銜花過溪雲帶鳥歸何湏謝纓冕臨眺始忘機
擬唐祖詠蘇氏别業
忘機依别業豐水帶南山野竹連孤嶼溪雲伴獨閒鹿
鳴花外去鶴夢雨中還寂寂何人叩年年但掩關
送人奉使市馬
使節向宛西承恩出御堤千金求駿骨萬里得霜蹄漢
武思神驥燕昭重駃騠歸朝應早計苜蓿苑中齊
夏日遊碁山寺
載酒空門下林幽暑氣清半天聞梵語雙壁隱鐘聲野
鳥知禪意孤雲薄世榮何應謝塵事從此學無生
送中州林逸人歸龍塘
幽棲何處是積水近柴扉樽酒沙頭别輶軒月下歸竹
深林鳥待村遠故人稀遥想齋居裏狂吟竟落暉
梅江送林澤中歸嶼南
賣藥偏成隱相逄但布衣梅江秋外别花嶼雨中歸遠
火千峰夕遥鐘獨雁飛自言今白首此去故人稀
客中見新燕
可憐江上燕幾日到烏衣欲向誰家去多應舊主非落
花深巷小喬木畫梁稀自笑天涯别秋風想未歸
書陳思孟家藏古畫
絶壁凌仙梯連峰出孤鳥天虚靈籟寒月隱泉蘿曉長
嘯入蘇門跫然足音少
題水墨小景
江城何人夜吹笛零落梅花曉無跡仙嶠蒼茫隔海青
人烟寂歴連秋色何處征帆天際歸夕陽楓樹鳥邊微
磯頭亦有垂綸者甘向滄浪老布衣
書漁樵耕牧四畫
石田新雨苔花碧禾黍秋香百餘石誰教釀作甕頭春
醉裏看山了殘帙讀書何必問時清縱有荒年莫廢耕
鹿門精舍青山裏春去秋來無宦情
耕童生小無所知慣騎牛背度晴陂横吹紫竹無宫調
笑殺五陵游俠兒荒林野水凉蕭瑟山葉吹霜鳥邊落
信陵墳上草青青幾見殘碑礪牛角
題馬自牧水墨山水
鳥外懸蘿青幾峰紅泉翠壁花蒙茸人間不見問津者
林下空餘避世蹤昨夜山中度凉雨落木寒猿半窗曙
日夕天空鏡水深不辨仙源在何處
吳城懷古
姑蘇城下刺蘭橈却憶吳王古市朝香輦路邊春寂寂
館娃宫外草蕭蕭千年往事空啼鳥半夜疎鐘自落潮
明發不堪回首處暝烟秋雨過楓橋
賦得白雁送人之金陵
燕山榆葉望秋稀雪羽瀟瀟向楚微夜雨蘆花看不定
夕陽楓樹映初飛影隨漢騎營邊落夢遶燕姬笛裏歸
君到石城霜漸冷暮雲聲斷欲沾衣
送人貶海南
官亭幾度飲離觴此夕憐君謫遠方馬上看山椰葉暗
津頭沽酒荔枝香秋深嶺表猶多瘴臘盡天南尚少霜
憔悴更湏懷直道臨岐何必淚沾裳
和林孔逸見寄之作
淮隂漂泊歎王孫生事蕭條一劒存春草閒堂思舊業
暮雲孤館寄荒村月明野寺同栖鶴落葉寒山聽斷猿
傾盖相逢誰似者且陪歌舞倒芳樽
寒夜宴别陳叔晦得霜字
縣城高館宴離觴共對寒燈别意長孤嶂啼猿驚落葉
誰家殘笛度微霜雲山驛路遥相送魚鳥滄洲舊莫忘
知爾懷人何處是秣陵春樹遠蒼蒼
送林彦賓之淮上省兄
斗酒何湏惜路岐此行偏感鶺鴒詩青山野店淮南暮
孤棹微鐘雪後時猿斷危關驚落葉鴻飛滄海憶連枝
十年官冷英山下幾度看雲悵别離
留别馮公魯兄弟
海國微霜葉已丹玉壺清酒夜漫漫天寒客路鴻聲曉
月落芳江樹影殘情在不堪分手去興來猶戀故人歡
惠連羣從偏能賦一曲驪歌欲和難
為陳榖駿賦東墅閒居
習静何湏隱翠微但聞心遠便㤀機窗臨絶嶼雲來近
門掩荒洲客到稀禾黍露寒秋釀熟蒹葭霜冷夜漁歸
知君悟得幽棲趣漫向清時泣布衣
近體留别楊二高隱客三山
别情羈思共何如迢逓鄉山夢有餘仙井碧泉思舊業
客庭芳草對離居關河夜笛鴻飛外海國春帆雪霽初
愧我萍蹤無住著知君終食故江魚
寄蒋節庵鍊師
觀門迢逓碧蘿隂塵跡空懷物外尋滄海月明人去遠
瑶池秋晩雁來深孤雲野鶴悠悠别積水江楓夜夜心
遥想山中多勝事相思時復寄瑶琴
寄曾伯剛趙景哲
鴻雁南飛不寄聲暮雲春樹遠含情白湖高館何年别
青浦孤帆幾日行香界竹深僧共隱市樓花滿酒同傾
誰憐白髮滄江上閒倚東風聽曉鶯
送别林彦時之建上
黃葉紛紛秋滿天故人今夜惜離筵他鄉見月長為客
别路逢霜半在船劒浦綠蕪連晚燒幔亭荒樹帶寒煙
明朝碧水丹山下知爾相思若箇邊
送兵衛從事考滿赴銓
幾年從事總兵機千里輶軒入帝畿驃騎别時多載酒
故人分處尚留衣秦淮遠火春鴻斷長樂微鐘晚雪稀
聞道宦遊西上好莫將&KR1052;菜憶東歸
鷓鴣
綠樹殘春外雙飛錦翼齊長沙有遷客莫向雨中啼
綠湖
雲歸蘋葉齊雨積波聲小日夕水容青飛來雙白鳥
書陳平叔山水扇頭
鳥没山意寒漁歸水容夕長嘯望林扉微風動蘿薜
蘭亭懷古
祓禊亭中日漸低昔人行處草萋萋多情最是山陰鳥
啼向春風滿會稽
咏秋風
青蘋江上響瀟瀟吹得林間萬葉飄何處凄凉最關别
數株殘柳㶚陵橋
挽方山闡維那
雙樹花飛送斷香六時經梵轉凄凉青山何處堪垂淚
殘夜疎鐘下影堂
老漁
生事終年在水鄉龍鐘雙樹鬢如霜于今不奈磯頭坐
閒弄兒孫卧草堂
僧房秋夜
古木寒巖坐入禪碧蘿飛處一燈懸蕭蕭天籟千峰月
夢落秋潭午夜泉
羌笛
雪淨陰山片月孤數聲羌笛起單于不堪吹作梅花調
多少中原客在途
咏秋風
朝來拂拂灑征衣吹得關河葉漸稀回首茂陵何處在
空餘汾水白雲飛
王安中詩刻十子集之外又有草澤狂歌一冊徐
興公屬予選之附于其後
賦得凌霄花寄友人
凌霄産朱夏因依鬱青蒼引蔓絓高樹垂隂近中堂炎
風媚朝景暑雨滋紅芳容華難久恃採折空自傷欲寄
同心者道遠川無梁諒非松栢操佇立徒慨慷
梅城小景
滄江湛回流荒城出花嶼海色明遠洲嵐光過新雨漁
家孤笛秋煙火疎林暮漠漠天際帆蒼蒼鳥邊樹若人
静者流持竿得真趣取樂非取魚日斜㤀歸去
題東華觀壁
林館隱空青鳥外三花夕藥草半庭閒煙蘿數莖碧隂
林絶行蹤曠古多靈跡獨鶴天際還寒流月中白偶與
仙人期塵心坐來息
鷓鴣啼懷林十二謫後
鷓鴣啼聲鈎輈空林積雨寒蕭索黃茆嶺上幾人行綠
樹村南萬花落鷓鴣啼聲格磔誰使覇陵遊翻成夜郎
别惆悵偏傷行路心苦道行人行不得昨憶王門聞曙
鷄今朝愁聽鷓鴣啼驛樓宫樹曾不悟旅舍郵亭應始
知鷓鴣啼草萋萋長淮路去勿迷
霜天曉角
女牆啼烏天已霜玉龍一聲愁斷腸商聲凄凄羽聲切
畸士孤臣皆惋傷玉門斥堠連沙漠置酒軍中少歡樂
鐡面將軍慘不驕碧眼邊兒淚先落洛水蕭條渭水頭
隨風悲壮五陵愁可憐金粟驪山下誰識千秋萬古愁
自從棄置江淮久幾處聞之先白首暝色摧殘隴上春
風光不度邊城柳今宵縱酒敧接䍦雪花著人寒不知
鹿樵别後聞吹角與君因此長相思
海上贈别駕馬英
杜陵才人新豐客劒佩相隨舊鄉國縱酒狂歌梧葉秋
遠遊夢著邯郸陌黃金高臺無復過青雲失路古來多
諸侯貴門君不到五陵豪氣今如何我今家貧誰比數
黃葉秋風滿窗戶半室閒棲嶺上雲一瓢獨飲山中樹
薄俗紛紛那可言暫時貧賤不湏論君看舊日揚雄宅
寂寞蒼苔空閉門
雞公壟
荒崗古墓雞壟邊蔓草離離生野煙狐狸養子隱荆棘
烏鳶作巢銜紙錢石麟埋沈土花濕雕磚剝落樵人拾
天隂螢火暗復明月下精靈語還泣此墳未必無子孫
夙昔傳聞皆宦門浮榮一去不復盛空餘古木啼清猿
誰家新冢高數尺又買西家墳上石憶過秦中北邙路
喪車轔轔冡無數黃金買山葬死灰昨日官軍斫墳樹
崩茔斷壙襟苔㾗髑髏無聲眠草根生前意氣動山岳
身後凄凉邈九原
洗馬潭
苔髮毿毿古潭淨奩淪積水流天鏡昔人牧馬今不還
蔓草繁花自相映憶昔前朝全盛時驊騮叱撥人争騎
風流一去夢相似陳迹空為人所疑牧叟耕童閒來集
對此誰能感疇昔磯下從教鹿飲潭沙邊不管牛行迹
昨夜風雷繞太清青山髣髴聞龍鳴此中何代無英者
會見承平人洗馬
山中喜故人繡衣使者見過
谷口夜來雨閒門碧苔深单居絶儔侶鬱鬱愁我心臺
中故人舊相得别來不道青雲隔驄毛駿馬繡衣裳飄
飄來問山中客山中野人獨布衣十年分與故人稀薜
蘿深處開花徑猿鳥聲中候竹扉西遊不問行來久且
喜林間一携手幾度空看海上雲相逢好醉杯中酒酒
酣擊劒歌未終樽前别思又匆匆羡君大隱金門裏嗟
予還卧青山中寥寥日將夕芳草萋萋謾相憶滿地殘
花送馬蹄天涯目斷愁難極
聞笛歌送人之塞上
横笛對離亭扁舟越江口月下何人最斷暘天涯怨别
吹楊柳楊柳繁音愁復愁梧桐蕭瑟江楓秋長林半夜
葉皆脱積水三江雲不流長夜漫漫聽未了變羽回宫
猶嫋嫋越海天邊鳥不飛閩關月暗猿聲小湏臾一曲
更凄清零落梅花滿楚城楚城迢迢接沙磧邊客聞之
淚俱滴黃埃積雪暗長關絶域窮荒草根白此夜愁心
獨對君明朝悵别又離羣單于城上吹羌管知爾相思
不忍聞
寄宿田家
日暮寄宿在田家谷口南風生棗花田夫歸來繫牛牯
向前問客何鄉土厨頭喚婦具黃粱樹裏携瓶沽酒漿
木綿作衾溪石枕青竹為燈照吟影田夫更語妻勿嗔
客子不是尋常人
送人復雷陽軍
十月河水寒北風柳條折行人懷往事恨恨不能别男
兒慷慨重横行魚腸三尺角弓鳴時來看子請纓去玉
門何處烟塵生
古鏡
妾有蟠龍鏡秦王在時見瀟澀隐菱花蒼蒼蝕蟲篆浮
雲薄太清孤月沉秋練從此知妾心何由見君面
書靈山法堂
香臺隐鷲峰鐘聲雲蘿深半壁見燈影虚空聞梵音忍
草被幽石靈花曜陽林惟應虎溪水可以清塵心
九日
落葉滿秋山親朋杳靄間江村多雨外世難幾人還白
髮偏能長黃花好是閒聊將一杯酒漸爾觧離顔
三谿贈陳澄清
書幌連溪曲春流拂樹過野花雲際落山色鳥邊多薄
分違纓冕幽情戀薜蘿欣逄魯中叟談笑復如何
送盧紀造士入京
官柳拂行塵孤城帶遠人海天殘雪夜京樹隔淮春白
髮相知少青山獨夢頻斯文應未冺行矣莫羞貧
夏日遊靈瑞寺
鶴石孤峰轉龍宫古道斜如何在人境亦自有仙家流
水舟梯近歸雲覺路賒勝遊湏永日何必問生涯
送人奉使日夲
扶桑東海際望望水雲深曉月都門淚秋風别使心魚
龍驚漢節獠蜃貢南琛且復勤王去歸朝早賜金
晚過龍門渡因訪高漫士
向夕龍門渡風潮半落霞暫停遊子棹得訪故人家浦
口魚罾近津頭酒幔斜踟蹰那忍去乘月涉江沙
過皇恩舊寺僧錫京行廊廡蕭然徘徊而還
上國僧遊去山門日自開紺園依綠草畫壁上蒼苔谷
暗猿初斷林空鶴未回惟餘舊童子笑問客何來
秋江送客
殘柳綠依依離樽對夕暉斷鴻隨去棹落葉映行衣楚
國烟中盡淮山鳥外微宦遊終在客晩歲早言歸
送人使邊
漢節下青冥邊人望使星繡衣辭鳳闕驄馬入龍庭雪
净冰天綠春回塞草青湏令月支長函表到王庭
老將還鄉
百戰觧重圍三邊受鐵衣蕭條關塞别迢逓故園歸舊
業春苗長青山白髮稀獨憐閒夜夢猶繞羽林飛
夜寒曲
霜葉冷颼颼鴉啼井上樓轆轤哀響斷蟋蟀夜聲愁繡
被蘭香滅銀燈桂影流相思紅燭盡歊碎玉搔頭
暮秋太常峰掃松楸
迢逓孤峰裏含情對古丘苔碑空鳥跡山葉帶猿愁野
燒泉門夕寒花隴樹秋臨風一澆酒回首淚雙流
梅江送林中洲歸
不羡魚羹飯寧甘苜蓿香小齋隣蠏舍曲几近蛟房别
路分沙堰行衣受海霜到家看舊竹凉月滿横塘
廣陵懷古
海門潮落見瓜洲雲樹蒼茫馬上遊千里河山歸禹貢
百重煙水入淮流蕪城積夢璚花月隋苑傷心碧草秋
二十四橋人静後為誰還倚木蘭舟
用韻答林大
正爾交情似海深不堪離别淚沾襟幾回見雁思鄉信
千里移家共客心新酒黃花連夜榻西風寒葉響秋林
天涯共住同蕭索莫惜逢人寄遠音
答梅江陳以方
先生清隱謝浮名數畆山田也自耕家近沙洲饒蟹舍
客留鄉館有魚羹寒山對酒同誰賞野寺尋鐘慣獨行
遥枉新詩問流落相思一夜斷猿聲
秋日留别劉大
十年分手隔山川乍見那堪又别筵白髮醉看青鏡裏
黃花飄近羽觴前雙湖積水啼孤雁獨樹高原咽亂蟬
何事最關離恨切月明重語舊筝絃
其二
年少與君輕别離肯將清淚灑臨岐那堪短褐飄蓬後
不似寒窗剪韮時遥夜客心懸絡緯隔簾霜影動辛夷
十年此會仍分手何得離樽復共持
梅城夜泊
澤國秋風旅雁飛海天愁思正依依孤城背嶺聞吹笛
白露横江卧濕衣砧杵遠村寒事早市橋殘火夜漁歸
興來且醉梅江月遮莫鄉原落夢微
行次海上
曉風吹酒動離顔别路蕭條草樹間積水亂流疑夢渚
一峰中斷似君山雞鳴海曙寒潮小雁引秋聲落葉閒
行李飄飄何處往暮雲飛鳥倦知還
送友人流西源
鳳林關路遠悠悠惆悵行人過陜州渭水寒流秦塞晩
㶚陵殘雨漢原秋玉門壁壘看應徧白葦黃榆夢亦愁
江海同人今已盡南冠何事到君頭
白雲庵
白雲深處舊岩扉苔蘚蒼蒼一逕微翠壁紅泉分鳥道
石林精舍挂僧衣三峰月出聞猿斷五粒松香見鶴歸
今日置身丘壑裏了然心地發清機
寄劉三知已
客居風景似湖南長羡山中酒共酣歸夢幾回梧葉雨
懷人多在菊花潭空林野雪閒相待魏闕青雲遠自慚
聞說茂陵仍卧病獨將心事問誰堪
擬王摩詰積雨輞川莊上
石林迢逓輞川斜積雨烟空見槿花翠壁紅泉分鳥道
白雲芳草半人家幽蘭柴口朝行藥淺石沙邊暮浣紗
纓冕向來真外事欲從隣叟夜燒畬
送王董教歸沔陽
祖道黃花白露寒江亭澆酒悵離顔鶺鴒共向沙頭别
鴻雁分飛雨外還夢渚雲開三峽水漢陽帆帶五華山
泮林此後應相憶莫遣音書滯楚關
孟夏山居
卜居曾費買山錢林下蕭條屋數椽絶澗垂蘿時見瀑
綠槐殘雨晝聞蟬潭邊鹿過疑盤谷嶺口人看似輞川
自是幽棲無外事閉門閒讀養生篇
擬唐韓君平送長沙李少府入蜀
世路何如蜀路難臨岐誰不悵離顔湘潭騎影寒流外
巫峽猿啼夕照間夜火錦城江上驛暮雲劒閣鳥邊山
秋來應有相思夢莫惜音書寄往還
寄博羅林董教
石林祗樹隱層阿却向空門奈别何殘燭夜深泉影盡
離筵賓散月明多還山逸興休魚佩避世閒蹤卧女蘿
城郭雲林從此别曉鐘聲裏唱離歌
秋過紫雲洞
仙源迢逓紫雲間逸興逢秋偶獨攀遼海鶴歸空夜月
瑶臺人去但荒山苔邊積水流天鏡鳥外遥峰點翠鬟
石竹房中孤磬晩此身那似野僧閒
二喬圖
雙娥嬌掩為誰顰反被榮華誤却身回首東吳何事嘆
野烟寒水更愁人
春山欲雨圖
寂歴青山静賞機野情那似宦情微抱琴欲渡湘江去
雲暗蒼梧雨色飛
雪灘鸂鶒
北風吹雪度河關家近瀟湘夢亦閒猶勝銜環舊時雀
孤飛正在紇干山
早寒
客舍迎寒獨未歸白雲鄉樹遠依依西風黃葉如相識
故向山陽笛裏飛
臺城送客之廣陵
金陵樹裏送行舟二十四橋春水流腸斷瓊花天上去
更無歌管下揚州
憶山中精舍
一從巾舄别林扄清梵香臺夢裏經遥想秋來風露冷
芭蕉抽葉幾回青
野航風雨
楓樹蕭蕭野水西楚天雲雨正凄迷滄江欲暮風猶急
誰泛扁舟更出溪
送人歸蜀
蜀棧凌雲不見行劒門煙樹最關情君家正在魚鳬國
出盡平川是錦城
題秋江待渡扇面
孤庭楓樹暮江頭何事匆匆逐去舟莫向瞿塘灘下過
兩崕明月斷猿愁
折荼蘼
手挽長條刺拂衣淡黃疎白共芳菲五陵年少無拘繫
落盡殘香未肯歸
碧筩飲
翡翠盤深瀉綠波曲莖微滲藕香多寄言河朔流連飲
莫把黃金鑄綠蘿
雨後秋山
遥天雨過亂山蒼千樹高原葉盡霜惟有西風松柏裏
白雲深閉野僧房
客中見新雁
西風初别塞垣秋迢逓分飛楚水頭客裏心驚那忍見
故園兄弟益關愁
林應聘䟦云王典籍草澤狂歌向未登木徐惟和
得自張海城先生不啻若拱璧然乃抄錄未竟而
逝予蔵篋中不忍閱視傷人琴之亡也頃慮散佚
強泪抄成仍送之綠玉齋以成惟和之志蓋亦效
掛劒徐君云爾萬歷壬寅秋七月志尹氏題
附唐泰
寄林七欽
千里一為别思君遠更親雲霄心獨倦江海業長貧古
道迷黃葉寒汀覆白蘋秋風如有待歸計欲垂綸
過黃玄之山居
半生流落意相見但依依卧病看春盡愁心對客稀砌
花飄磵戶畦藥映園扉莫怪頻來此滄洲興不違
訪陳逸人
久别頻相憶知君獨掩扉跡留塵外遠春向夢中歸幽
戶寒苔淺深花暮鳥微近來詩酒興翻與故人違
送王秀才偁之春官
同遊冠蓋正紛紛南國才華獨數君名列上庠深問道
年猶弱冠解攻文秋齋燈影花深見晝幔書聲竹外聞
共喜窮經過伏勝誰能壮志沗終軍扶搖巳縱圖南翮
腰褭仍空冀北羣路向吳關飛朔雪朝趨魏闕靄春雲
華裾想接金門侍野服將令社客分何處高吟可相送
冬青葉落岊江濆
過賈誼宅
聞君放逐此淹留獻納空懸漢室憂舊宅獨臨湘水遠
遺文曾弔屈原愁青楓極浦烟光晩白鳥空江樹影秋
西望不堪懷古意欲因歸去卧滄洲
石倉歴代詩選卷二百九十八
