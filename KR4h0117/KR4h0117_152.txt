石倉歷代詩選卷一百五十二
明曹學佺編
宋詩二十九
黃庭堅
次韻曾子開舍人遊籍田載荷花歸肇
維王調玉燭時夏雨我田壁挂蒼龍骨溜渠故濺濺三
推勸根本百榖收早堅官司極齋明崇丘見升烟繫馬
西門柳憶聽去夏蟬剥芡珠走盤釣魚柳貫鮮掃堂延
枕簟公子氣翩翩自爾欲繼往心阻如壅泉紫微樂暇
日披襟詠風漣紅粧倚荷蓋水鏡寫明蠲珠宫紫貝闕
足此水府仙鬱鬱冠蓋宅追犇易彫年能從物外賞真
是區中贒仍聞載後乘籠燭照嬋娟
次韻答晁旡咎見贈
翕翕一日炎耽耽萬年永四海仰首觀頃復歸根静時
雨瀉玉除潢流漲天井性不耐衣冠入門疎造請煑餅
卧北窗保此已徼幸空餘見贒心忍渴望梅嶺
次韻答張文潛惠寄
短褐不磷緇文章近楚辭未識想風采别去令人思斯
文已戰勝凱歌偃旍旗君行魚上冰忽復燕哺兒學省
得佳士催來費符移方觀追金玉如許遽言歸南山有
君子握蘭懷令姿但應潔齋俟勿詠無生詩
次韻子瞻贈王定國
遠志作小草鼃衣生陵屯但為居移氣其實何足言名
下難為人醜好隨手翻百年炊未熟一垤蟻追奔夏日
蓬山永戎葵茂牆藩王子吐佳句如蠒絲出盆風姿極
灑落雲氣畫罍樽屬有補衮章日當寵頻煩鄙夫無他
能上車問寒溫惟思窮山上抱犢長兒孫
送范德孺知慶州
乃翁知國如知兵塞垣草木識威名敵人開戶玩處女
掩耳不及驚雷霆平生端有活國計百不一試薶九京
阿兄兩持慶州節十年麒麟地上行潭潭大度如卧虎
邊人耕桑長兒女折衝千里雖有餘論道經邦政要渠
妙年出補父兄處公自才力應時須春風旍旗擁萬夫
幕下諸將思草枯智名勇功不入眼可用折箠笞羌人
題王黃州墨跡後
掘地與斷木智不如機舂聖人懷餘巧故為萬物宗世
有斵泥手或不持郢工往時王黃州謀國極匪躬朝聞
不及夕百壬避其鋒九鼎安磐石一身轉秋蓬浮雲當
日月白髮照秋空諸君發蒙耳汲直與臣同
次韻劉景文登鄴王臺見思
黃濁歸大壑漣漪遶重城西風一横笛金氣與高明歸
鴉度晩景落鴈帶邊聲平生知音處别離空復情
其二
舊時劉子政憔悴鄴王城把筆已頭白見書猶眼明平
原秋樹色沙麓暮鐘聲歸鴈南飛盡無因寄此情
其三
繫匏兩相憶極目十餘城積潦千斗極山河皆夜明白
璧按劍起朱弦流水聲乖逢四時爾木石了無情
其四
公詩如美色未嫁已傾城嫁作蕩子婦寒饑泣到明絲
琴蛛網遍絃絶不成聲想見鴟夷子江湖萬里情
次韻子瞻和子由觀韓幹馬因論伯時畫天馬
于闐花驄龍八尺看雲不受絡頭絲西河驄作蒲萄錦
䨇瞳夾鏡耳卓錐長楸落日試天步知有四極無由馳
電行山立氣深穏可耐珠韉白玉羈李侯一顧歎絶足
領略古法生新竒一日真龍入圖畫在埛羣雄望風雌
曹覇弟子沙苑丞喜作肥馬人笑之李侯論幹獨不爾
妙盡骨相遺毛皮翰林評書乃如此賤肥貴瘦渠未知
况我平生賞神俊僧中云是道林師
奉同子瞻韻寄定國
風雲開古鏡淮海熨冰紈王孫醉短舞羅襪步微瀾老
驥心雖在白鷗盟已寒斯人氣金玉視世一鼠肝南歸
脫蟲蠱入對隨孔鸞忍以口語去鼓船下驚湍牧身薄
冰釋置枕泰山安后土花藥麗海門天水寬伐木思我
友知人良獨難遥憐鬚鬢綠猶復耐悲歡
謝黃從善司業寄惠山泉
錫谷寒泉㰐石俱并得新詩躉尾書急呼烹鼎供茗事
晴江急雨看跳珠是功與世滌羶膩令我屢空常晏如
安得左播清潁尾風罏煑茗卧西湖
戲和文潛謝穆父松扇
猩毛束筆魚網紙松柎織扇清相似動搖懷袖風雨來
想見僧前落松子張侯哦詩松韻寒六月火雲蒸肉山
持贈小君聊一笑不須射雉彀黃門
省中烹茶懷子瞻用前韻
閤門井不落第二竟陵谷簾定誤書思公煮茗共湯鼎
蚯蚓竅生魚眼珠置身九州之上樂争名燄中沃焚如
但恐次山胷磊隗終便酒舫石魚湖
常父答詩有煎點徑須煩綠珠之句復次韻戲答
小鬟雖手巧粧梳掃地如鏡能簡書欲買娉婷供煮茗
我無一斛明月珠知公家亦闕掃除但有文君對相如
政當為公乞如願作牋遠寄宫亭湖
謝公定和二范秋懷五首邀余同作
西風一葉脫迹已不可掃巷有白馬生朝回焚諫草誰
云事君難是亦父子間所要功補衮不言能犯顔
其二
四會有黃令學古著勲多白頭對紅葉奈此搖落何雖
懷斵鼻巧有斧且無柯安得五十絃奏此寒士歌
其三
採蓮涉江湖采菊度林藪插鬢不成妍誰憐能蓬首平
生耦耕地風雨深稂莠謝公遂如此永袖絶絃手
以小團龍及半挺贈旡咎并詩用前韻為戲
我持玄圭與蒼璧以暗投人渠不識城南窮巷有佳人
不索檳榔常晏食赤銅茗椀雨斑斑銀粟翻光解破顔
上有龍文下棋局擔囊贈君諾已宿此物已是元豐春
先皇聖功調玉燭晁子胷中開典禮平生自期莘與渭
故用澆君磊磈胷莫令鬢毛雪相似曲几團蒲聽煮湯
煎戟之聲繞羊腸雞蘇胡麻留渴羌不應亂我官焙香
肥如瓠孽孕&KR0008;吼幸君飲此勿飲酒
次韻張仲謀過酺池寺齋
十年醉錦幄酴醿照金沙欹眠春風底不去留君家是時
應門兒紫蘭茁其芽只今將弟妹嬉戲牽羊車忽書滿窗
紙整整復斜斜平生悲歡事頭緒如亂麻苟禄無補報幾
成來食嗟喜君崇名節青雲似可涯我夢江湖去釣船刺
蘆花江濱開園宅畦蔗蒔棃查夢驚如昨日炊玉困京華
公來或藜羹愛我不疵瑕深念煩鄉里忍窮禁貸賒夜談
簾幕冷霜月動金蛇即是桃李月春蟲語交加我亦無酒飲
一室可盤媧要公共文字朱墨勘舛差非復少年日聲名取
嫮姱諸阮有二妙能詩定自佳何時來煮餅蟹眼試官茶
次韻秦靚過陳無已書院觀鄙書之作
陳侯大雅姿四壁不治第碌碌盆盎中見此古罍洗薄
飯不能羹牆陰老春薺惟有文字性萬古抱根柢我學
少師承坎井可窺底何因蒙賞味相享當牲醴試問求
志君文章自有體鑰鎻在靈臺渠當為君啟
題松下淵明
南渡誠草草長沙想艱難松風自度曲我琴不須彈遠
公香火社遺民文字禪雖非老翁事幽尚亦可觀客來
欲開說觴至不能言
題竹石牧牛
野次小崢嶸幽篁相依綠阿童三尺箠御此老觳觫石
君甚愛之勿遣牛礪角牛礪角尚可牛鬭殘我竹
觀伯時畫馬
儀鸞供帳饕蝨行翰林濕薪爆竹聲風簾官燭淚縱横
木穿石槃未渠透坐窗不遨令人瘦貧馬百菣逢一豆
眼明見此五花驄徑思著鞭隨詩翁城西野桃尋小紅
聽宋宗儒摘阮歌
翰林尚書宋公子文采風流今尚爾自疑耆域是前身
囊中探丸起人死貎如千歲枯松枝落魄酒中無定止
得錢百萬送酒家一笑不問今餘幾手揮琵琶送飛鴻
促絃聒醉驚客起寒蟲催織月籠秋獨鴈呌羣天拍水
楚國羈臣放十年漢宫佳人嫁千里深閨洞房語恩怨
紫燕黃鸝韻桃李楚狂行歌驚市人漁父拏舟在葭葦
問君枯木著朱繩何能道人意中事君言此物傳數姓
玄璧庚庚有横理閉門三月傳國工身人親見阮仲容
我有江南一丘壑安得與君醉其中曲肱聽君寫松風
戲書秦少游壁
丁令威化作遼東白鶴歸朱顔未改故人非微服過宋
風退飛宋父擁篲待來歸誰饋伯牢鸜鵒妃秦氏烏生
八九子雅烏之兄畢逋尾憶炊門牡烹伏雌未肯增巢
令汝棲莫愁野雉疎家雞但願主人印纍纍
戲和答禽語
南村北村雨一犂新婦餉姑翁哺兒田中啼鳥自四時
催人脱袴著新衣著新替舊亦不惡去年租重無袴著
次韻答斌老病起獨遊東園
萬事同一機多慮乃禪病排悶有新詩忘蹄出兔逕蓮
花生淤泥可見嗔喜性小立近幽香心與晩色靜
寄黃幾復
我居北海君南海寄鴈傳書謝不能桃李春風一杯酒
江湖夜雨十年燈持家但有四立壁治病不靳三折肱
想得讀書頭已白隔村猿哭瘴溪藤
次韻幾復和答所寄
海南海北夢不到會合非乃人力能地褊未堪長袖舞
夜寒空對短檠燈相看鬢髮時窺鏡曾共詩書更曲肱
作箇生涯終未是故山松長到天藤
謝君擇舅分賜茶
外家新賜蒼龍璧北焙風烟天上來明日蓬山破寒月
先甘和夢聽春雷
和答元明黔南贈别
萬里相看望逆旅三聲清淚落離觴朝雲往日攀天夢
夜雨何時對榻凉急雪鶺鴒相並影驚風鴻鴈不成行
歸舟天際當回首從此頻書慰斷腸
贈黔南賈使君
綠髮將軍領百蠻横戈得句一開顔少年圯下傳書客
老去崆峒問道山春入鶯花空自笑秋成棃棗為誰攀
何時定作風光主待得征西鼓吹還
宋楙宗寄䕫州五十詩
五十清詩是碎金試交擲地有餘音方今臺閣稱多士
且傍江山好處吟
次韻黃斌老晩遊池亭
路入東園無俗駕忽逢佳士喜同遊綠荷菡萏稍覺晩
黃菊拒霜殊未秋來客正須懸榻下主人自愛小堂幽
老夫多病蠻江上頗憶平生馬少游
次韻奉答少微紀贈
文章藻鍳隨時去人物權衡逐勢低揚子墨池春草徧
武侯祠廟曉鶯啼書帷寂寞知音少幕府留連要路迷
顧我何人敢推&KR1966;看君桃李合成谿
次韻聞善
扶醉三竿日題詩一研埃張羅門帶雪投轄井生苔待
得成丘壠誰能把酒杯常應黃菊畔悵望白衣來
雨中登岳陽樓望君山
投荒萬死鬢毛斑生入瞿塘灔澦關未到江南先一笑
岳陽樓上對君山
新喻道中寄元明用觴字韻
中年畏病不舉酒孤負東來數百觴喚客煎茶山店遠
看人秧稻午風凉但知家裏俱無恙不用書來細作行
一百八盤攜手上至今猶夢遶羊腸
題小景扇
草色青青柳色黃桃花零落杏花香春風不解吹愁却
春日偏能惹恨長
題花光畫山水
花光寺下對雲沙欲把輕舟小釣車更著道人烟雨笠
亂峯深處是吾家
題鄭防畫夾
惠崇烟雨歸鴈坐我瀟湘洞庭欲喚扁舟歸去故人言
是丹青
伯時彭蠡春牧圖
岳陽樓上春已歸湖中鴻鴈拍波飛布帆天闊隨鳥道
石林風晩吹人衣春水初生及馬腹浮灘欲上西山麓
遥看絶嶺秀雲松上有垂蘿暗谿谷沙眠草嚙性不驕
側身注目鳴相招林間瞥過星爍爍原上獨立風蕭蕭
君不見中原真種胡塵没南行市骨何倉卒祗收力健
載征夫肯向時危辨竒骨即今貢馬西北來東西坊監
屯雲開紛然駑驥同一秣爾可不憂四蹄脱
棃花
巧解逢人笑還能亂蝶飛清風時入戶幾片落新衣
次韻清虚喜子瞻得常州
喜色侵淫動縉紳俞音下報謫仙人驚回汝水間關夢
乞與江天自在春罨畫初游冰欲泮浣花何處月還新
凉州不是人間曲佇見君王按玉宸
與黔倅張茂
静居門巷似烏衣文采風流衆所歸别乘來同二千石
化民曾寄十三徽寒香亭下方遺愛吏隠堂中已息機
暫與計司參姽畫百城官吏借光輝
大暑水閣聽晉卿家昭華吹笛
蘄竹能吟水底龍玉人應在月明中何時為洗秋空熱
散作霜天落葉風
題大年小景
水色烟光上下寒忘機鷗鳥恣飛還年來頻作江湖夢
對此身疑在故山
梅花
障羞半面依篁竹隨意淡粧窺野塘飄泊風塵少滋味
一枝猶傍故人香
書王氏夢錫扇
壓枝梅子大於錢慚愧春光又一年亭午無人初破睡
杜鵑啼在柳梢邊
題王晉卿平遠
風流子晉能吹笙小筆溪山刮眼明相侣鴛鴦得偎暎
一川風雨斷人行
題覺海寺
罏烟鬱鬱水沉犀木遶禪牀竹遶溪一段秋蟬思高柳
夕陽元在竹陰西
元師自榮州來追送余於瀘之江安綿水驛因
復用舊所賦此君軒詩韻贈之并簡元師從
弟周彦公
歲行辛巳建中年諸公起廢自林泉王師側聞陛下聖
抱琴欲奏南風絃孤臣蒙恩已三命望堯如日開金鏡
但憂衰疾不敢前眼見黑花耳聞磬豈如道人山繞門
開軒友此歲寒君能來作詩賞勁節家有曉事揚子雲
籜龍森森新間舊父翁老蒼孫子秀但知戰勝得道肥
莫令無肉令人瘦是師胷中抱明月醉翁不死起自說
竹影生凉到屋椽此聲可聽不可傳
四月末天氣陡然如秋遂御裌衣游北沙亭觀
江漲
沙岸人家急報流官船解纜正夷猶震雷將雨度絶壑
遠水粘天吞釣舟甚欲去揮曲羽箑可堪更著紫茸裘
平生得意無人會浩蕩春鉏且自由
石倉歷代詩選卷一百五十二
