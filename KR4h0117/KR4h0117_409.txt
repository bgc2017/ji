石倉歴代詩選卷四百九
明曹學佺編
明詩次集四十三
林瀚
分得海字送大司徒鄭公還仙遊
木葉鼓霜風寒聲秋幾倍故人忽南歸握手情何藹珍
重拜殊恩桑梓增光彩南度分水關鄉音老無改八面
壺公山青青久相待月明遠馳思離愁浩於海
應制春日
東風扇微和旭日舒以遲乾坤滿春意萬象何熙熙盛
德爰在木韶光良可怡輕烟含草色好鳥鳴花枝底事
縈我心農功須及時百榖播原野雨暘無愆期四海樂
有年載誦豳風詩
送春閏三月内閣賦
今年春多三十日送春也覺春歸疾臨風欲賦送春詩
花事闌珊愁閣筆東皇别我去難留夕陽冉冉心悠悠
綠楊枝上鶯聲老芳草渡頭香雨收撫兹不覺傷懷抱
孤雲夢繞閩南道高堂添却鏡中霜安得春光鎮長好
回看九陌遊冶兒錦鞍白馬輕羅衣少年只謂長如此
不問春歸春不歸
送游令之江夏
玉階曉漏辭明主郎星一點光如許鳬舄南飛鄂渚雲
蘭舟夜泊湘江雨清時製錦掄竒才須令百里淳風回
鳳皇山上試登覽桃李盡向春陽開嘉政無慙古三異
魯恭千載稱循吏
秋鴻内閣試
秋風起兮寒露瀼碧雲影裏羣翺翔明月何處來瀟湘
滄江萬里天茫茫一聲呌落蘆花霜南去河關道路長
遊子思親遥一方淚痕為爾沾衣裳誰將錦瑟彈清商
回翔欲下寒汀旁漸于磐陸儀羽良肯隨燕雀紛飛揚
澤國秋深菰米香何須更度衡山陽水碧沙明網不張
漫驚漁父宵鳴榔鴻兮鴻兮動有常凡鳥安敢相頡頏
知時去就能自量往來不為傳書忙天北天南俱故鄉
秋塘瑞鳥圖應制
蓮塘雨過秋如洗數尺澄波清徹底兩兩珍禽何處來
飛入塘中弄烟水相呼相喚良有情莫遣漁翁鳴榔驚
翠蓋蓮莖霜後老黃蘆幾葉風中聲白鸞瑞應元同匹
凡鳥不敢同遊息晚來並立晴沙頭占斷滄波秋一碧
争如五采雙鳳皇梧桐曉日丹山陽安得天風扶羽翼
直向霄漢聯翺翔似此珍禽世稀見虞人未許藏機變
商家至治宏萬年羅網今看解三面
泉石脩篁圖
碧雲數畝湘江曲誰種江干萬枝玉枝枝散影落晴波
波光掩映林光綠有時颯颯來清風不比金谷飄春紅
翠鳳辭巢鳴舜日蒼蚪捲霧騰遥空巖巖巨石苔花紫
砥柱中流儼如許障斷紅塵半點無六月坐來不知暑
遠峰天際青螺浮蒋逕嶰谷輕烟收山中定有脫俗者
可似當年王子猷子猷一去今千載此君清致依然在
冰霜萬壑歲寒時勁節虚心終不改
送彭春官歸田
門地人争羡才華世罕儔麟經恢舊業虎榜掛時流筆
陣驚風雨文光射斗牛儀曹聲價重魏國寵恩優
禮樂雍容典英賢次第收匡時長策建為國寸心憂伯
仲登臺閣晨昏侍冕旒正期同弼亮何事獨歸休
撫景勞清夢思鄉訝白頭年華空外鳥世事水中漚拂
袖行應早揚帆去莫留月明南浦夜雲淡故山秋
黃菊陶潛宅滄波范蠡舟烟霞多散誕泉石足夷猶步
引松間鶴機忘海上鷗朝紳嗟契闊野老喜追遊
白玉杯浮蟻青藜杖策鳩棋彈花塢静卷展竹忩幽盡
日閒如許平生願已酬山中無限樂物外更何求
題東筦梁文煥栢庭卷
為愛庭前栢蒼雲日日横影分淇竹翠香訝澤蘭清不
改冰霜操堪怡丘壑情東園桃與李回首幾枯榮
賜扇
鐘鼔初朝罷虞廷賜扇回裁雲向霄漢握月下蓬萊一
掃炎氛淨頻招爽氣來皇風自清穆何用蔭庭槐
小山秋霽應制
雨後山光碧何人一洗來水簾秋氣爽石洞曉雲開幽
徑通西掖虚亭倚上台憑高瞻望處紫塞絶氛埃
送舒廷音分教桐鄉
京國理行装青氊古錦囊儒官辭桂闕文旆指桐鄉山
色逢秋瘦江聲帶雨涼門墻人似玉次第折天香
圃中新井
翰苑看新甃寒泉同一泓影涵銀漢潔色借玉堂清潤
物施餘澤烹茶解宿酲轆轤風外急時雜讀書聲
寄題建安楊治中恒叔陶園
夢入陶園遊歸來堂上坐怡顔庭少定寄傲忩徐過花
外黃鳥聲松間素琴和盤桓稱我居回首紅塵那
進賢女子許嫁而夫亡守志而終詩以輓之
結褵將遂百年歡誰謂仙郎骨竟寒翠羽未聯釵上鳳
黃塵深掩鏡中鸞閒庭夜月空簾箔古鏡寒泉照井幹
地下相逢應識面從教和淚剖心看
送仕繹張兄復任河間
故人重别帝王州正值荷花五月秋一棹晴山江上路
半忩涼月竹邊樓君從瀛海鳴孫復誰念新豐客馬周
聞說禹門春信近杏壇回首是龍頭
送陳汝璋州博之蘄庠
携書載鐸出長安還是儒林舊日官潞水帆開燕樹遠
蘄門雲淨楚天寬秋波冷浸瑠璃簟曉日光凝苜蓿盤
講罷杏壇無一事鳳皇山色醉中看
禁中聞鶯
金衣公子愛芳辰出谷飛來戀紫宸幾度喚回東閣曉
數聲啼破上林春烟深宮樹秦簫緩風起龍樓郢調新
别有高梧丹鳳語却嫌嬌舌混韶鈞
應制薊門烟樹
千章嘉樹薊門東樹色蒼茫接遠空幾抺淡烟春杳藹
一林佳氣曉蓊葱樓臺隱映青山外車馬依稀紫陌中
啼鳥飛來如有意綠隂深處語東風
送郭文舉河源教諭
袍笏榮沾聖主恩綠槐成市送王孫較多行李書千卷
何限離情酒一樽帆掛薰風移潞渚城臨秋水抵河源
鐸聲振處天荒破桃李花開春滿門
秋日感興
獨倚斜陽思不禁滿林風葉共蕭森詩懷底處逢人遣
宦况閒來對菊吟紫塞天寒霜信早碧江雲冷雁聲沈
西風莫向忩前過吹動庭闈故國心
題山水圖用董尚矩侍讀韻
窮通世事坐談間自古龍鱗不易攀碧澗有聲塵慮淨
白雲無恙我心閒琴牀晝拂松邊石詩景春搜雨後山
絶少輪蹄逢此地故人霄漢幾時還
三江舟中與陳德衡酌别方起首兩句未及成
章而潮生解纜歸矣後足首寄之
一棹三江候早潮方山誰道玉人遥烹雞載酒情何限
倚馬成詩思欲飄白雁聲寒天際雨丹楓影落渡頭橋
懸知此别相思地春到梅枝雪未消
子陵釣臺
富春山下客舟過為挹清風感慨多龍衮故人天上夢
羊裘漁父水邊歌一磯烟月還如舊五夜星辰竟若何
緬想流芳千載事桐江不似渭江波
清明謁陵次吳原博見懷韻
東風忽似朔風吹頓覺歸心馬首馳萬壑松聲寒欲裂
四郊花氣暗相隨更無青白塵中眼誰有敲推月下詩
知子雅懷何處寫竹枝頻掃夜忩時
寄姑蘇蘇延玉義相
當年客棹過君家一叚蓬壺景不賖翠竹有枝初解籜
碧桃無樹不開花金樽滿泛長春酒石鼎新烹異品茶
為問傳書南去鶴壽仙何處煉丹砂
送楊應寧中書還鎮江展墓遂歸雲南訪故業
陳情有疏叩天關兩地鄉心一日還京口新阡多碧樹
滇南舊業半青山潮聲暮雨龍江上雲影秋鴻馬鬛間
行處莫躭詩景好羣仙相候紫宸班
和馬日一首
國馬曾聞大僕申年來蕃庶倍于寅成羣食野朝連霧
奮鬛追星夜達辰紫塞休兵忘汗血雕題控轡正咸賓
也知今日祥光動散作天閑化育春
元宵用前韻
上元恩典歲重申賜假經旬日自寅萬井笙歌宮間羽
九街燈火夜為辰都人踏月真成隊國士觀光合用賓
明旦上林花一放暖風先報玉京春
再乞歸田未遂所願示庭㭿
三年兩疏乞歸休詔下金門復諭留華髮自知才力減
素餐深負寵恩優心懸北闕中天日夢遶東籬故國秋
且倩摶風南去雁傳書先到衆芳樓
送大司徒王公奉詔兼左副都御史視師貴州
戰馬嘶風猛欲馳秋郊酌别駐金羈席前雲擁尚書履
閫外霜飛大將旗虎豹生威分隊處牛羊争獻聚降時
明朝露布聞當宁韓范勲名更許誰
和光禄卿楊維高年兄韻
門墻咫尺猶千里忽有詩筒月下過雲錦織成花滿軸
天機借得玉為梭脩篁枝上巢丹鳳流水橋邊戲白鵝
此地相思無限意不知春景為誰多
哭同年莊定山司封
泚筆沈吟落葉秋故人無復見南州半氊分後心如醉
雙劒看來淚自流翰苑有章青史重定山無主白雲愁
試披舊槁寒燈下一道祥光射斗牛
人日和東園詠雪韻
天花蓋地未全銷臘去春來又幾朝家近禁城銀鑄戺
舟横野渡玉鋪橋我居齋館心如洗君倚吟牀思欲飄
燈下喜聞三白調願將嘉瑞獻中朝
寄贈鄭郎中希大致仕進階
鳳臺一别四經秋羡子投間未白頭鳴佩廟廊辭主去
横金鄉國侍親遊春山覽勝雲隨騎夜榻延賓月滿樓
為問濓江江上景幾多烟雨暮歸舟
送方寒溪高士還金華
歲寒溪上送寒溪幾篋經書一小奚詩草百篇涵月露
文光千丈貫虹霓官亭榕樹盤根古客路梅花吐葉齊
拜舞高堂親壽日佇看徵詔出金閨
感懷一首用前韻寄西涯
老來巖野覺前非贏得投閒願不違日下鴛鸞思久别
山中猿鶴笑遲歸愁看露壘頻年結悵望台星徹夜輝
赤手擎天誰可代空懷尚父渭川磯
送鄒尚賓作宰于饒平
濓江江上早潮平載酒題詩送遠行梓里曾推鄒邴志
花封莫讓魯恭名日斜岐路蟬琴咽雲淨秋風雁字横
為語黃堂遊子道好將清白紹家聲
五月望舟中書懷
客途過半夏榕圃正當歸欲附子音信天南星使稀
下村烟樹
孤村烟雨曉濛濛樹色蒼茫隱映中一曲鶯簧何處奏
綠楊枝上語春風
隔塘巢鷺
清脩長在水雲鄉五月蓮塘盡着霜浴罷飛從深樹裏
渾疑白玉露青囊
題焦中書梅卷
一曲霜風玉笛寒枝南枝北半闌珊珠鈿落盡香猶在
莫作春堤柳絮看
題林泉生卷次張汝弼韻
空谷秋清蘭有香南山霧重豹深藏縱然一出尋詩景
只在青松古澗傍
黃文澤送至楊村驛辭歸詩以别之
金閨通籍况通家奕葉朝紳沐寵賖此别情懷分兩地
秣陵烟樹玉京花
讀石翁詩是日東光河上遇戸部侍郎王公民
望惠以此集
嶺南丘壑石翁家霄漢功名老去賖何事鶴書招不起
白雲深處飽松花
下邳懷古
下邳何處子房家千古名同漢業賖為問圯橋黃石上
幾番春雨長苔花
附林庭桂(字利芳文安公長子二十二舉于鄉早夭)
補山亭行
習俗厭江村叢林借幽楚隨意參禪元開襟洗塵土劇
飲借容顔豪吟雕肺腑庭竹數竿秋芭蕉千葉雨有時
臨崔嵬釋儒雜賓主有時陟山巔乾坤從仰俯有時折
角巾醉歌有時無絃琴浪撫對景漫優游何心事簪組
蕭散林丘傲睨今古守拙養真伊誰儔伍幾回醉眼摩
娑不覺空庭日午
感事偶成
東家有子惟讀書螢忩雪案勤何如二十年餘來射策
衣冠纔入承明廬西家有子富珠玉馳馬試劒醉醑醁
朅來買却袍與笏須臾直上黃金屋眼底車馬多如林
榱題數尺深復深翻令世上父母心不重詩書重黃金
誰知一旦黃金耗門前零落生芳草回頭羞覩東家兒
始信從前讀書好
承示寵和秋懷三作清新雅淡令人披誦殆忘
寝食喜幸之餘輙不自揣奉答一首
光景轉秋陽新鴻舊燕忙蒹葭含夜雨蘭菊破清霜在
客空彈指思家每斷腸甘泉山下路閒却竹蒼蒼
飲河院次方寒溪壁間韻
城北寒笳凄城西凉月低吠聲隔花犬驚夢扶桑雞我
訝地無步人言天可梯不堪愁絶處驥子蹶霜蹄
過釣臺
羊裘灘上釣鳳詔日邊迎猶自顛狂態那堪故舊情恢
恢天地量耿耿古今名一點客星象依稀江底明
秋宮詞
庭樹西風木落時敗荷衰柳共凄其含情長鎻雙眉黛
多病應添两鬢絲何處錦鱗堪問信滿階紅葉漫題詩
幽懷難向傍人說只有青天皓月知
偶得紅菊一本置之盆中遂成一首
十尺珊瑚到眼前品題曾說是金蟬風飄階下香猶細
露濕盆中色更鮮幽谷芝蘭長作伴東園桃李敢争妍
客忩對此真堪愛笑摘嬌枝入酒筵
舟次羅灘
扁舟漂泊野橋東水底漁燈隔岸紅九曲灘頭風解纜
殘更夢裏雨敲篷雞聲村店元無異人語鄉園漸不同
羇思滿懷眠不得曉鐘何處梵王宮
立春書懷
帝里風光分外佳看春應動少年懷風和柳眼初窺岸
雨冷苔痕未上階子史羣疑和凍解客忩孤悶順時排
半生株守當何事留着鬚眉老鳳釵
遊雞鳴寺感述
丹飛翠聳勢盤旋别是人間一洞天春屐印乾苔砌雨
曉鐘撞破樹林烟支龍突地成雄鎮梁燕争泥撓定禪
莫上層臺最高處六朝遺事草芊芊
江郎即景
千丈巍峩勢欲顛午風閭井散晴烟何年醉卓山靈筆
寫盡三秋雁影天
春郊
芳草汀洲綠淺深窮崖倒挂景晴隂馬蹄不見尋芳侶
孤負東君一片心
金陵春眺
登臨扶醉接天風桃李花開面面東九十韶華轉頭盡
金樽休遣對花空
讀鄰笛遺悲卷
死别俄經二十秋忽看遺墨淚如流風簾寂莫燈前雨
誰復能禁此夜愁
石倉歴代詩選卷四百九
