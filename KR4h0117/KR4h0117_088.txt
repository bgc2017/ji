石倉歴代詩選卷八十八
明曹學佺編
晚唐十五
許棠(字文化宣城人)
過洞庭湖
驚波長不定半日鬢成斑四顧疑無地中流忽有山鳥
高還畏墜帆遠却如閑漁父閒相引時歌浩渺間
登渭南縣樓
近甸名偏著登城景最寬半空分太華極目是長安雪
助河流漲人耕燒色殘閒来時甚少欲下重凭欄
送李頻之南陵主簿
赴縣是還鄉途程豈覺長聽鶯離灞岸盪槳入陵陽野
蕨生公署閒雲拂印牀晴天調膳外垂釣有池塘
早發洛中
半夜發清洛不知過石橋雲增中岳大樹隠上陽遙塹
黑初沈月河明欲認潮孤村人尚夢無處暫停橈
汝州郡樓望嵩山
不共衆山同岧嶤出迥空幾層高鳥外千仞此樓中澗
落難歸地雲離但逐風惟應霄漢客絶頂路方通
將歸江南留别友人
連春不得意所業轉疑非舊國亂離後新年惆悵歸雪
開還楚地花惹别秦衣江徼多留滯高秋會恐違
塞外書事
征路出窮邊孤吟傍戍煙河光深蕩塞磧色迥連天殘
日沈鵰外驚蓬到馬前空懷釣魚所未定卜歸年
日暮江上
孤帆收廣岸落照在遙峰南北渡人少高低歸鳥重潮
回沙出樹雨過浦沈鐘漁父雖相問那能話所從
重歸江南
無成歸故里不似在他鄉歲月逐流水山川空夕陽潮
迴迷古渡竹迸過隣牆耆舊来存省寬詞止淚行
寄黔南李校書
從戎巫峡外吟興更應多郡響蠻江漲山昏蜀雨過公
筵饒越咏土俗尚巴歌中夜懷吳夢知經灔澦波
題開明里友人居
城中塵外住入望是田家井出深山水欄藏異國花風
巢和鳥動雪竹向人斜来往惟君熟鄉園共海涯
寄盩厔薛能少府
滿縣惟雲水何曾似近畿曉庭猿集慣寒署吏衙稀冰
色封深澗樵聲出紫微時聞迎隠者依舊著山衣
題青山館
境槩殊諸處依然是謝家遺文齊日月舊井照煙霞水
隔平蕪遠山横度鳥斜無人能此隠来往謾興嗟
東歸次采石江
東下經牛渚依然是故關客程臨岸盡鄉思入鷗閒雨
漲巴来浪雲增楚際山漁翁知未達相顧不開顔
登凌歊臺
平蕪望己極況復倚凌歊江截吳山斷天臨楚澤遙雲
帆高出樹水市迥分橋立久斜陽盡無言似寂寥
寄華隂劉拾遺
堅心持諫諍自古亦艱難寄邑雖行化眠雲似去官河
分中野斷岳入半天寒瀑布冰成日誰陪吟復看
隗囂宫晩望
西顧伊蘭近方驚滯極邊水隨空谷轉山向夕陽偏磧
鳥多依地胡雲不滿天秋風動衰草曠望一澘然
送厲校書從事鳳翔
赴辟依丞相超榮事豈同城池當隴右山水是關中日
有来巴使秋高出塞鴻旬休隨大旆應到九成宫
春夜同厲文學先輩會宿
江漢久分路京關重聚吟更為他夜約方盡昔年心月
隔明河遠花藏宿鳥深無眠將及曙多是說山隂
泗上早發
獨起無人見長河夜泛時平蕪疑自動落月似相隨楚
外離空早關西去巳遲漁歌聞不絶却軫洞庭思
邊城晩望
廣漠杳無窮孤城四面空馬行高磧上日墮迥沙中逼
曉人移帳當川樹列風迢迢河外路知直去埪峒
白菊
所尚雪霜姿非關落帽期香飄風外别影到月中疑發
在林凋後繁當露冷時人間稀有此自古乃無詩
成紀書事
蹉跎遠入飛塵地荏苒將成白首翁三楚田園歸未得
五原岐路去無窮天垂大野鵰盤草月落孤城角嘯風
難問開元向前事依稀猶認隗囂宫
江上遇友人
關下分離日杏園花半開江邊相值夜榆塞鴈初来
章碣(錢塘人)
桃源
絶壁相欹是洞門昔人從此入仙源數株花下逢珠翠
半曲歌中老子孫别後自疑園吏夢歸来誰信釣翁言
山前空有潺湲水猶遶當時碧樹村
曲江
日照香塵逐馬蹄風吹浪濺幾迴隄無窮羅綺填花逕
太半笙歌占麥畦落絮却籠他樹白嬌鶯更學別禽啼
秖緣頻燕蓬洲客引得遊人去似迷
癸卯歲毗陵會中貽同老
玉皇恩詔别星班去壓徐方分野間有鳥却巢垂汴柳
登樓盡到隔淮山旌旗漸向行時擁案牘應從到日閒
想憶朝天獨吟坐旋攜新作過秦關
雨
低著煙花漠漠輕正看吟坐掩柴扄亂沾細網垂窮巷
斜送隂雲入古廳瑣却暮愁終不散添成春醉轉難醒
霽来還有風流事重築南山一徧青
觀賜宴
傾朝朱紫正駢闐紅杏青莎映廣筵不道樓臺無錦繡
只愁塵土撲神仙魚銜嫰草浮池面蝶趁飛花到酒邊
日醉驊騮相擁去幾人沈醉失金鞭
城東即事
閒遊香陌鳳城東時暫開襟向遠風玉笛一聲芳草外
錦鴛雙起碧流中苑邊花竹濃如繡渭北山川澹似空
回首漢宫煙靄裏天河金閣未央宫
送謝進士還閩
百越風煙接巨鼇還鄉心壯不知勞雷霆入地建溪險
星斗逼人棃嶺高却擁木綿吟麗句便攀龍眼醉香醪
名場聲利喧喧在莫向林泉改鬢毛
劉威
早秋遊湖上亭
危亭秋尚早野思已無窮竹葉傾樽酒荷香滿座風曉
煙孤嶼外歸鳥夕陽中漸愛湖光冷移舟月滿空
宿漁家
竹屋清江上風煙四五家水園分芰葉隣界認蘆花雨
到魚翻浪洲迴鳥傍沙月明何處去片片席帆斜
傷春感懷
花飛惜不得年長更堪悲春盡有歸日老来無去時風
前千片雪鏡裏數莖絲腸斷青山暮獨攀楊柳枝
閏三月
三年皆一閏此閏勝常時莫怪花開晚都緣春去遲節
分炎氣近律應蕙風移夢得成胡蝶芳菲幸不遺
旅中早秋
金威生止水爽氣徧瑤空草色蕭條路槐花零落風夜
来萬里月覺後一聲鴻莫問前程事颯然沙上蓬
秋日寄陳景孚秀才
征車日巳遠物候尚凄凄風葉青桐落露花紅槿低心
隨秦國遠夢到楚山迷却恨銜蘆雁秋飛不向西
早秋西歸有懷
求歸方有計惜别更堪愁上馬江城暮出郊山戍秋闇
銷何限事白盡去年頭莫怪頻惆悵異鄉難再遊
七夕
烏鵲橋成上界通千秋靈會此宵同雲收喜氣星橋滿
雨拂香塵月殿空翠輦不行青草路金衣徒恨白榆風
彩盤花閣無窮意只在遊絲一縷中
早秋歸
數口飄零身未迴夢魂遙斷越王臺家書欲寄雁飛遠
客恨正深秋氣来風解綠楊三署冷月當銀漢四山開
茫茫歸路在何處砧杵一聲心巳摧
晩春陪王員外東塘遊宴
水綠山青春日長政成因暇泛回塘初移柳岸笙歌合
欲過蘋洲羅綺香共濟已驚依玉樹隨流還許醉金觴
一聲畫角嚴城暮雲雨分時滿路光
贈歐陽秀才
桐上知音日下身道光誰不仰清塵偶来水館逢為客
舊熟詩名似故人永日空驚滄海闊何年重見白頭新
權門要路知無味閒伴山夫一夜貧
秦韜玉
採茶歌
天柱香芽露香發爛研瑟瑟穿荻篾太守憐才寄野人
山窗碾破團團月倚雲便酌泉聲煮獸炭潛然蚌珠吐
看著晴天早日明鼎中颯颯篩風雨老翠香塵下纔熟
攪時遶筯天雲簇耽書病酒兩多情坐對閩甌睡先足
貧女
蓬門未識綺羅香擬託良媒益自傷誰愛風流高格調
共憐時世儉梳粧敢將十指誇纖巧不把雙眉鬭畫長
苦恨年年壓金線為他人作嫁衣裳
題竹
削玉森森幽思清阮家高興尚分明捲簾隂薄漏山色
欹枕韻寒宜雨聲斜對酒缸偏覺好静籠棋局最能輕
却驚九陌輪蹄外獨有溪煙數十莖
題刑部李郎中山亭
儂家雲水本相知每到高齋強展眉瘦竹嚲煙遮板閣
卷荷驚雨出盆池笑吟山色同欹枕閒背庭隂對覆棋
不是主人多野興肯開青眼重漁師
亭臺
雕楹累棟架崔嵬院宇生煙次第開為向西窗添月色
豈辭南海取花栽意將畫地成幽沼勢擬驅山作小臺
清鏡漸深官轉重春時長是别人来
釣翁
一竿青竹老江隈荷葉衣裳自翦裁潭曲静懸絲影直
風高斜颭浪紋開朝攜輕櫂穿雲去暮背寒塘戴月回
世上無窮嶮巇事算應難入釣船来
春雪
雲重寒窗思寂寥玉塵如糝滿春朝花纔著地輕輕陷
力不禁風旋旋銷惹砌任他香粉妬縈叢自學小梅嬌
誰家醉卷珠簾看絃管堂深暖易調
鸚鵡
每聞别雁競悲鳴却歎金籠寄此生早是翠襟争愛惜
可堪丹觜強分明雲漫隴樹魂應斷歌按秦樓夢不成
幸自禰衡人未識賺他詞賦被時輕
春遊
選勝逢君叙解攜思和芳草遠煙迷小梅香裏黃鶯囀
垂柳隂中白馬嘶春引美人歌板熟風牽公子酒旗低
早知有此關身事悔不前年住月溪
燕子
不知大厦許棲無頻已銜泥入座隅曾與佳人並頭語
幾回抛却繡功夫
秦嶺春日玩雪
北闕同雲凍曉霞東風春雪滿山家瓊章定有千人和
銀樹先開六出花
獨坐吟
客愁不盡本如水草色含情更無已又覺春愁似草生
何人種在情田裏
殷文珪
行朝早春侍師門宴西溪席上作
西溪水色淨于苔畫鷁横風絳帳開絃管旋飄蓬島去
公卿皆似蘂宫来金鱗擲浪錢翻荇玉爵粘香雪汎梅
三牓生徒逾七十豈期龍坂納非才
鸚鵡
丹觜如簧翠羽輕隨人呼物旋知名金籠夜黯山西夢
玉枕曉憎簾外聲才子好文看不足美人憐爾繡初成
應緣似我邯鄲客相顧交交别有情
贈戰將
綠沈槍利雪峰尖犀甲軍裝稱紫髯威懾萬人長凜凜
禮延賓客每謙謙陣前戰馬黃金勒架上兵書白玉籖
不為已為儒子弟好依門下學韜鈐
八月十五夜
萬里無雲鏡九州最團圓夜是中秋滿衣冰彩拂不落
徧地水光疑欲流華嶽影寒清露掌海門風急白潮頭
因君照我中心事減得愁人一夕愁
寄廣南劉僕射
戰國從今却尚文品流才子作將軍畫船清宴蠻溪雨
粉閣閒吟瘴嶠雲暴客卸戈歸惠政史官調筆待儒勲
漢儀一化南人後牧馬無因更夜聞
經李翰林墓
詩中日月酒中仙平地雄飛上九天身謫蓬莱金藉外
寶裝方丈玉堂前虎靴醉索將軍脫鴻筆悲無令子傳
十字遺碑三尺墓只應吟客弔秋煙
邊將别
地角天涯倍苦辛十年鉛槧未酬身朱門泣别同鮫客
紫塞遨遊逐雁臣漢將出師衝曉雪邊人奔馬撲征塵
行行獨止干戈戚毳帳憑誰是主人
江南秋日
水國由来稱道情野人經此頓神清一篷秋雨睡初起
半硯冷雲吟未成青笠漁兒筒釣沒蒨衣菱女畫橈輕
冰綃寫上江南景寄與遊梁病馬卿
覽陸龜蒙舊集
先生文價沸三吳白雪千行酒一壺吟去星辰筆下動
醉来嵩岳眼中無峭如謝檜虬繙活清似緱山鳳引孤
身後讀遺封禪草何人尋得佐鴻圖
趙侍郎看紅白牡丹因寄楊狀頭贊圖
遲開都為讓羣芳貴地栽成對玉堂紅艷褭煙疑欲語
素華映月幾聞香翦裁偏得東風意澹薄似矜西子芳
雄稱苑中為首冠年年長占斷春光
題湖州太學丘光庭博士幽齋
舜軌堯文混九垓明重宏構集良材江邊雲卧如龍穏
天外泥書遣鶴来五夜藥苗滋沆瀣四時花影蔭莓苔
草玄門掩山中静軒蓋相過暫一開
石倉歴代詩選卷八十八
