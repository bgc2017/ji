石倉歴代詩選卷二百三十八
明曹學佺編
元詩八
虞集
趙忠簡公祠堂詩
至順二年春解州聞喜縣學用禮部符祠其鄉先
生故宋丞相趙忠簡公公六世孫國子博士篔翁
求集作迎送神詩
山河邈悠宗國為壚騎箕來歸懷此故都鳴梟在樹饑
鱷在渚閟宫不存公食無所董澤之陂有蒲與荷子孫
具來式燕以歌瞻彼洛矣其水泱泱斯文在兹俾也可
忘
賦贈節婦王夫人
汎汎淇水岸有佳竹閨門嚴嚴樂爾貞獨泛泛淇流岸
有松舟閨門閒閒樂爾貞幽汎汎其右有堂孔阜娟娟
貞幽肅肅眉壽淇原有泉可濯可沿亨鬵勺尊樂爾高
年高年樂止亦有孫子式歌衛風以告國史
題商德符華山圖
昔祠雲臺館行穿御階栢夕隂嵐氣深重碧照行客獨
訪張超谷漸覺岩險迫冰生玉井頭日射仙掌側豈無
鐵鎖懸翻身若飛鶻恐煩華隂令不奈昌黎伯王事况
有程車馬何忽忽流觀終南山周覽天府國爾來十七
年欲往不再得山河想邈悠傷殘轉蕭索摩挲商老圖
彷彿希夷宅高哉蓮花峰白雲澹秋色
正月十一日朝回即事
宫樹春隂合霓旌拂曙來天光臨閣道雲氣轉蓬萊晝
漏沈沈鼓晨樽灔灔杯香霏簾底霧樂殷殿前雷祥瑞
儀曹奏珍醇尚食催舞庭分鷺序效獻過龍媒融雪微
生草輕風不動埃老人南極至王母上方回玉色何多
喜金華得重陪裁詩賀新雨西閣待門開
書上京國子監壁
神京極高寒幽居了晨夜雷風無時發零雨每飄灑炎
光不到地蕭爽度長夏大化漠無宰豈必事陶冶揚雄
不曉事守道栖栖者玄經百無徵白髮謾盈把
至治壬戌八月十五日榆林對月
日落次榆林東望待月出大星何煜煜芒角在昴畢草
樹風不起蛩蜩絶啁唧天高露如霜客子衣盡白羸驂
齕餘棧嫠婦泣幽室行吟毛骨寒坐見星河没驛人告
晨征曈曈曉光發
詠貧士
老骨寒不寐夜長况聞風心悸危欲折跼蹐敗絮中雞
鳴當晨參馬疥芻不充山童衣百鶉喚之愧匆匆求火
掃木葉庭樹亦已空决起不敢怠曙光屋南東苟遂牛
馬性歸放春草豐
又
歸蜀越關隴棧閣危登天適越河濟隔堰水丈尺間饑
寒迫旦暮舟車計茫然東家有一叟欲去初不言早朝
聽詔畢喚馬閶闔前童奴受宿戒向暖爭相先聞之嗔
兒子我何為汝牽屨無千金買吾足安暇憐
題儋耳東坡載酒堂
翳翳儋耳城歴歴桄榔樹百年遺故丘新堂設賓阼清
風海上至朝陽在庭戸丹山五色鳳覽德屢來下甘辛
熟桂酒羅列雜藷蕷苻藜多子孫食飲祭先具蛟龍波
浪深歸來風雨除
日出行
日出上城府日暮當蚤歸城門已擊柝出郭將焉依下
馬投館人空垣月當扉凉風振庭樹巢鳥屢驚飛起坐
搔白髮忽如霜草稀周公不復夢仲尼故沾衣老萊有
孺色傳聞惟食薇求之事已晩徘徊行遊非
贈治冠者
車馬入隘巷言尋治冠師反關不受客高坐哦詩書布
衣不掩脛晝食甘藿藜冠成動經歲不售亦不辭我少
好文章把筆無不為愧爾爰寂寞慎與當自兹
賦茅山道士雲松巢
昔年李太白廬山思結巢褰雲自天上和鶴止松梢道
士潘閒遠高居古大茅誦經門卧虎看劒石眠蛟飛步
脱鳬舄長吟吹鳳匏九江攬秀色許爾作神交
題薛外史瓊林臺
高臺積方石瓊林樹交柯晨光眩白雲夕景纏紫羅每
聞樵子唱恐是仙人過塵世在足下豈能聞笑歌過海
秖騎鶴開池還養鵝外史政瀟灑太白烏足多
金人出塞圖
海風吹沙如捲濤高為陁磧深為壕築壘其上嚴周遭
名王專居氣振騷肉食湩飲田為遨八月草白風颼颼
馬食草實輕骨毛加弦試弓復置櫜今日不樂心慅慅
什什伍伍呼其曹銀黃兔鶻明繡花鷓鴣小管隨鳴鞉
背孤向虚出北臯東海之鷙王不驕錦鞲金簇紅絨條
按習久蓄思一超是時皛清天翳絶駕鵝東來雲帖帖
去地萬仞天一瞥離婁屬望目力竭微如聞音&KR0743;一掣
束身直上不回折遂使孤飛一片雲頃刻平蕪灑毛血
爭誇得雋頓足悦旌旗先歸向城闕落日悲風起蕭屑
烟塵滿城鼓微咽大帥要王具甘歠王亦欣然沃焦熱
閼支出迎騎小鐵琵琶兩姬紅顴頰舞歌迭進醉燭滅
穹廬斜轉氍毹月
題柯博士畫
磯頭風急潮水長蒹葭蒼蒼繫魚榜青山一髮是江南
白頭不歸神獨往幽篁繞屋茅覆簷木葉脱落秋滿簾
買魚沽酒待明月定是黃州蘇子瞻子瞻文章世希有
謫向江波動星斗夜投斷岸發清嘯栖鶻驚飛怒蛟吼
圖中風景偶相似欣然揮灑春雲開坡仙應是思鄉里
還化江東孤鶴來
為逹兼善御史題墨竹
蜀道荒凉多古木篔簹千尺相因依小年慣見今白髮
杜宇夜啼愁不歸老可嘗作陵州守古墨蛟龍多入手
春雷每恐破壁去神鼎空令夔魅走丹丘越人不到蜀
脩葉何以能縱横内府人家爛漫寫使可見之心亦驚
江南御史龍頭客暫别那能不相憶知君深識篆籀文
故作寒泉溜崖石
畫鶴
薛公少保昔畫鶴毛羽蕭條向寥廓通泉縣壁久微茫
故物都非况城郭長鳴闊步貌閒暇解寫高情亦竒作
田中芝草日應長石上松花晚猶落赤壁江深孤月小
白雲野迥秋霄薄羣帝相從絳節朝八公許製黃金藥
誤嬰塵網跡易迷移召中洲夢如昨借懸索壁憶真侣
忽有微風動林壑碧虚寥寥積雪高直過蕭臺絶栖泊
御溝詩次宋顯大韻
御溝雪融三月初鳬鷖鴻雁總來居蒲萄水綠可為酒
楊柳條青堪貫魚逶迤天河起箕尾滉漾雲海浮青徐
舟前花落傍飛燕隄上風來濕舞裾翠輦時留金腰褭
錦波不着玉芙蕖臨流宋玉偏能賦莫待東都客問予
李老谷
十轉山崦交九度沙磧溜始辭平漢曠稍接山水秀老
病畏行役慰藉得良覯秋嶺晚更妍寒花晝如繡故園
夫如何朝陽昡霜柚
高竹臨水上
高竹臨水上幽花在厓陰以彼貞女姿當此君子心春
陽不自媚夕露忽已深湘妃昔鼓瑟悵望蒼梧岑
月出古城東
月出古城東海氣浮空濛車騎各已息宫闕何穹窿牧
馬草上露吹笳沙際風帳中忽聞雁傳令彀雕弓
泰定甲子上京有感次韻馬伯庸待制
翰音迎日轂儀羽集雲路寂莫就書閣老大長郎署為
山望成岑織錦待盈度我行起視夜星漢非故處
賦水木清華亭
中流泛蘭枻望彼嘉樹林落日蕩野水浮雲生夕陰遊
魚戀芳藻好鳥鳴幽岑為樂恐易老吾將脱朝簪
赤城館
雷起龍門山雨灑赤城館蕭騷山木竦浩蕩塵路斷魚
龍喜新波燕雀集虚幔開戸微風起倚杖衆雲散
同閣學士賦金鴨燒香
黃金鑄為鴨焚蘭夕殿中窈窕轉斜月逶迤動微風綺
席列珠樹華鐙連玉虹無眠待顧問不知清夜終
退直同柯敬仲慱士
月下白玉階霜生黃金井疎條栖鵲寒衰蕙流螢冷戀
闕感時康懷歸覺宵永晨鐘禁中來白髮聊自整
送良上人賦得井上桐
桐陰秋轉薄井氣曉為霜交柯舞幽鏡墜葉響鳴璫高
巢翠羽下澄水玉虬藏上人從定出行吟遶石牀
趙千里出峽圖
巨舟臨峽口衆士志如一各以所操濟雖危萬無失所
憂在平曠玩肆生縱逸母俾持釣翁倚岸三歎息
哀童子
南山有鳳雛飛來上林樹秪承朝陽輝不食秋夕露珠
零海氣盡壁毁月光曙巫陽不能招茘丹滿洲嶼
于仲元舍賦紅梅
白雪不成夜丹霞遂崇朝妙質承日映飛英向風飄醉
來紅袖近歌罷綵雲消楊州問何遜寧似董嬌嬈
寄幻庵主者
朝遊武夷麓暮入匡廬岑放舟臨野水采藥過幽林清
泉磨寶劒磐石鼓瑶琴臘月歸溪上還作蚤春吟
應制題王朏畫吳王納凉圖
雨過大湖上風生響屧廊紅綃拂几席白紵製衣裳朱
光淪厚地明月在高堂何以保玉體長年樂未央
送吳子高
懷寶獻京國悼亡還獨歸日落雲中樹風吹江上衣湘
靈瑟在席織女石支機遠道多寂寞強飯勿相違
步虚詞
步虚長松下流響白雲間華星列爟火明月懸珮環肅
然降靈氣穆若愉妙顔竹宫澹清夜望拜久乃還
其二
稽首望太霞離羅間層霄絪緼結冲氣要眇出空謠前
參于景精後引務猷收攝衣上白鶴招搖事晨朝
其三
朱光出東海高臺迎赫曦六龍獻陽燧九鳳保金支鍊
丹軒轅鼎濯景崑崙池拜賜冰玉佩玄洲共遨嬉
題商學士畫
方士好服食商山多紫芝采之長松下濯以清澗漪滄
凉百里内秦皇都不知駕舟載男女築宫東海涯
記子昂
春風動葉蘭庭戸光陸離言收竹上露石角掛練衣車
行不擇路芣苡何楚楚遊子憺忘歸徘徊歲云暮
贈鐵菴道士
昔遊雲臺觀山色上衣青松花春雨落栢葉秋露零飢
來煮白石睡起看黃庭人間忽已老莫問少微星
其二
海上别妻子山中求茯苓白虎戲玄渚蒼龍護黃扄燒
香招五老行厨庖六丁從子似非遠丹霞粲華星
送張兵部孟功巡河分韻得屋上鳥
花發上陽春門開未央曙城柝起羣栖流光散朝羽息
影須近檐結巢願當戸轆轤轉金井終日灌嘉樹
林臯亭
九月天氣肅鶴鳴在林陰使君甚好客來者總能吟紅
樹秋山近黃華夕露深隣翁八九十有酒即相尋
送先隴二隣僧還吳
蘭若背山陰松筠夾逕深門閒容虎卧湖近聽龍吟雨
過泉添澗風飄磬出林衲衣皆舊識一一謝幽岑
其二
東崦憶招提幽尋日未西過山隨虎跡倚石待猿啼雲
外催歸錫松間覓舊題卜隣吾欲老母惜伴扶藜
諼草生竹間
諼草生竹間翠色相綢繆美人欣有託君子故忘憂昔
聞有鳳鳴飲水來丹丘不食衆木實樂只淇園秋
雪谷早行
積雪擁柴門行人稍出村溪頭或遇虎木末不聞猿接
棧廻山閣支橋就樹根驅車上重坂回首見朝暾
送人之劒閣倅
往年登劒閣騎馬著春衫設險懷前賦摩崖覓舊劖鄉
人遊雪界郡倅試冰銜歸道觀新政春江不掛帆
漫興
雨閣添衣潤風簾隐几高白頭更事少病目向書勞南
客傳音信東家問酒醪江邊茅屋破歸楫若為操
寄丁邜進士薩都刺天錫
江上新詩好亦知公事閒投壺深竹裏繫馬古松間夜
月多臨海秋風或在山玉堂蕭爽地思爾佩珊珊
送長沙守
白髮長沙守循良又好文近辭金馬去遠有玉魚分對
竹聽湘雨開簾看嶽雲漢廷思賈誼一飯莫忘君
代衆仲作
昔在泉州住將軍每見招春雲山對屋夜雨水平橋池
鴨穿荷葉溪魚上柳條禁城鐘漏起車馬晚蕭蕭
寄莆田先生
懸榻塵生席深居晝下帷齊眉安饋食擁髻近歌詩藥
裹須鍾乳書題憶茘支白頭吟更苦何必蜀人思
鄭谷圖
道士徐太虚生紙畫山居林壑春烟裏桑麻夜雨餘過
橋九節杖連屋一牀書似是子真谷歸耕三月初
題沈肩吾縣令贈行卷
縣庭都禁謁秪許見諸生接壤皆興學遊民亦願耕絃
歌居室迥山水畫圖清千載雲巖石能留令尹名
八月八日有感題視草堂壁
載筆趨雲閣探囊索縕袍坐銷秋日淨心折夜風高識
字頭先白謀生計轉勞文園多病渴常想賜蒲萄
戲作試問堂前石
試問堂前石來今幾十年衰顏空雨雪幽致自風烟微
醉寒堪倚孤吟静更眠舊湖春水長誰繫釣魚船
次韻馬伯庸少監二首
移蹕宫城曙烟花繞閣重來王俱屬籍稱使不傳烽賜
席還親問囊書更手封恐煩宣室召㫝日轉蒼龍
其二
臣甫多愁思長歌拜杜鵑鑿厓通閣道積水放樓船惆
悵霜横野棲遲雪滿顛經行看宿草碧色自年年
送王照磨之官雲南
遺妙珍珠浦歸舟𤏡道溪飛鳶愁暑雨走馬畏山泥宫
署尊丹鷲祠官勝碧鷄題詩遠相送紅日五雲西
送魯子翬廉使之漢中
封上頒臺禮輕車入漢中節毛吹渭雨木葉動秦風把
酒臺基古馳書歲事豐朝回倚西閣日日數歸鴻
立春夜試墨
輕雪作春花飛來入髩斜紫貂迎曉霧絳蠟炫晴霞書
詔頻趨閣思歸即借車幾時將稚子隨意踏江沙
湛湛行
湛湛天宇玄以黝星白如銀垂近人牛羊散漫草多露
大帳中野傍無隣去年八月羽書急婦女上馬小兒泣
今年八月天子來身屬櫜鞬月中立
子昂墨竹
吳興畫竹不欲工腕指所至生秋風古來篆籀法已絶
止有木葉雕蠶䖝黃金錯刀交屈鐵天隂作雨山石裂
蛟龍起陸真宰愁雲暗蒼梧泣湘血
吳郡陸友仁得白玉方印其文曰衛青臨川王
順伯定以為漢物求賦此詩
將軍騎從公主時豈意刻玉為文章珠襦已隨黃土化
此物還同金雁翔軍中只識長平侯西風木葉茂陵秋
人生卑微何可忽碌碌姓名誰見收
寫廬山圖上
憶昔繫船桑落洲洲前五老當船頭風吹雲氣迷谷起
霜墜楓葉令人愁高人秪在第九疊太白一去三千秋
石橋二客如有待裹茶試泉春巖幽
題金馬圖
賈胡自騎千金馬解囊少憩荒城下平原無樹起秋風
夢入陰山雪横野太平疆宇大無外外戸連城無閉夜
不然安有獨行人懷瑤安眠如晝者
白翎雀歌
烏桓城下白翎雀雌雄相呼以為樂平沙無樹托營巢
八月雪深黃草薄君不見舊時飛燕在昭陽沈沈宫殿
鎖鴛鴦芙蓉露冷秋宵永芍藥風暄春晝長
題灤陽胡氏雪溪卷
積雪平沙山隂道射虎殘年不知老豈識船如天上坐
翠竹為帷樹為葆昔乞鏡湖苦不早白髮如絲照清潦
他年此地若相逢應著漁蓑脫貂帽
送袁伯長扈從上京
日色蒼凉映赭袍時巡母乃聖躬勞天連閣道晨留輦
星散周廬夜屬櫜白馬錦韀來窈窕紫駞銀甕出蒲萄
從官車騎多如雨秪有揚雄賦最高
代祀西嶽至成都作
我到成都纔十日駟馬橋下春水生渡江相送荷主意
過家不留非我情鸕鷀輕筏下溪足鸚鵡小窗知客名
頼得郫筒酒易醉夜深衝雨漢州城
贈星上人歸湘中
潭北湘花無影樹一花吹度海門潮天香滿室足初起
雲氣上衣身欲飄寶月夜寒龍在鉢銀河秋近鵲成橋
豈無半箇卭州竹與爾松根共寂寥
歐陽元功待制入院後僕以兼領成均辰酉甚
嚴絶不得相見今夜當同宿齋宫賦此先寄
并柬謝敬德脩撰
學省初兼禁直稀故人同署却相違食餘苜蓿承朝日
坐候棠棃過夕暉預喜奉祠秋寺燭定知催襆早朝衣
今晨瘦馬經門巷想擁青綾尚掩扉
次韻張蔡國公淡菴青山寺詩
相國觀山負夙期聖恩秪許暫相違身隨雲影留三宿
心了泉聲絶百非開士談空依寶樹野人耕雨薦山薇
䨇龍深護安禪處繞坐諸天近紫微
題南野亭
門外烟塵接帝扄坐中春色自幽亭雲横北極知天近
日轉東華覺地靈前澗魚遊留客釣上林鶯囀把杯聽
莫嗟韋曲花無頼留擅終南雨後青
閒閒宗師和前韻期望過當復用前韻以謝
草堂長憶蜀西郊屢卜歸休自折茅司馬檄傳驚父老
少陵詩苦入神交山多美竹深宜屋江有嘉魚致遠庖
乞得閒身當早入堯時元自有由巢
賦碭山成簡卿心遠亭
作亭臨河河水渾草樹繞屋啼鳥聞夢回枕上彭城雨
目送檐間芒碭雲歸來黃菊有佳色坐老青山無垢氛
但願樽中長得酒曲阿休問舊參軍
次韻朱本初訪李溉之學士不遇
城南城北暖塵飛伐木相求苦未歸吟到碧桃還細雨
行尋芳草又斜暉綺窗綵筆題詩徧斗帳沈香入袖微
共載小車勝上馬重遊莫待曉紅稀
寄題子敬平章
聞道乘閒入翠微猶愁嵐氣濕人衣道傍野樹飛花盡
溪上春雲作雨歸故舊釣絲輕在手仙人棋局静忘機
赤松曾許同千載擬向高秋傍鶴飛
題暖翠亭
老去惟思卧白雲一亭新竹喜初聞波回曉日鴛鴦並
沙散晴烟翡翠分把釣左泉歸趙女乘舟北渚望湘君
誰能獨采薇盈袖却道高寒思不羣
寄來鶴亭主人
德清舊館何時到雨後春泉定滿池綠字久無弘景信
紫苔長應少霞碑數峰烟樹天垂野千頃鷗波雨散絲
海内交遊多老去為誰溪上放船遲
其二
茘子枝頭火向紅高堂紈扇坐薰風湘筠簟冷魚波合
海柏梁深燕雨通絡緯豈知秋袂薄扊扅長憶曉餐同
入城來看花如錦誰道清霜解惱公
謝書巢送宣和瀘石硯
巢翁新得瀘石硯拂拭塵埃送老樵毁壁復完知故物
沈沙俄出認前朝毫翻夜雨天垂藻墨汎春冰地應潮
恐召相如令草檄為懷諸葛渡軍遙
觀著色山圖
江樹重重江水深楚王宫殿在山隂白雲窈窕生春浦
翠黛嬋娟對晚岑宋玉少時多諷詠江淹老去倦登臨
扁舟却上巴陵去閒聽孤猿月下吟
白雲間上人度夏
白雲長傍太湖飛忽向西山度釣磯彭蠡小龍邀共飯
潮陽仙客憶留衣笋因春雨朝朝茁橘待秋霜顆顆肥
我自本名無所住經函松下共柴扉
甲戌四月十七日至臨川冲雲寺
郭西寺門䨇石頭水鑑相對林塘幽白花過雨落松暝
黃鳥隔溪鳴麥秋衰朽虚蒙宣室問淹遲實爱小山留
為貪佛日同僧話滿袖香烟念舊遊
李伯宗錄詩
老去逢春秪謾吟煩將彩筆為追尋玉堂天上成塵夢
茅舍山中稱野心萬里雲霄歸鳥盡孤村風雨落花深
文章傳世知何用空使高情慨古今
周昉畫美人圖
島上雲生日轉櫩海風吹面暮寒尖春明玉色遺香澤
夜定珠光入鏡奩織得鴛鴦成綠皴教成鸚鵡喙紅甜
試令鼓瑟應無語目斷歸帆思未掀
賦雪洲
江上經年憶雪多長洲化作玉坡陁舊時射虎迷蹲石
薄暮歸漁認擁蓑河伯作宫龍獻璧湘靈遺珮鳳停梭
鳬鷖容與江花發更待春來生水波
挽文山丞相
徒把金戈挽落暉南冠無奈北風吹子房本為韓仇出
諸葛寧知漢祚移雲暗鼎湖龍去遠月明華表鶴歸遲
不須更上新亭望大不如前灑淚時
張道士蜀山圖
碧玉參天是蜀山舊曾飛步歴孱顏松風上接空歌外
蘿月長懸合景間試劍丹崖秋隼疾濯纓清澗夜龍閒
君家虛靖歸來日冉冉蓬壺為憶還
題故太子少傳翰林承旨李公幽居圖
車蓋歸來托遠林魯山酋萃魯源深漁樵相識頻分席
賓客時過共賜金百歲儀刑猶近古五朝文物至于今
披圖想見登臨地松滿徂徠起夕陰
賦張志甫八十
身閱昇平近百齡顔如玉雪鬢如星遠移湘竹堪扶老
舊種蒼松已茯苓頓見大官躬致饋蚤令掌故口傳經
古來名士多肥遯偏與題詩歴下亭
畫扇雀竹
啄粟野田暮飛鳴亦求雌誰家江上雨發船歌竹枝
題敬仲雜畫
雨過黃陵廟蒼梧雲正愁何時倚虚幌對此滿林秋
竹塢沙頭鸂鶒
蝴蝶飛來石竹叢羅襦曾試繡文重荷花啼鳥銀屏外
卧看窗間唾碧茸
錢舜舉折枝芙蓉
白髮多情憶劒南秋風溪上訝春酣剪來一尺吳江水
比擬千花濯錦潭
商德符小景
五老峰前數往來紫雲如蓋蔭崔嵬十年京國頻看畫
最愛高僧坐石苔
子昂幽蘭脩竹
舊時長見揮毫處脩竹幽蘭取次成欲把一竿苕水上
鷗波千頃看雲生
送上黨長
春雨人參長紫苖縣庭無事坐終朝俯看雲氣千山表
野有新田市有謠
題柯敬仲雜畫
夢裏江南憶舊遊明璫翠佩不勝愁一鈎纖月清如水
吹笛何人共綵舟
子昂蘭石
汀草離離石老蒼行吟何處樂清狂江中遺佩相思久
莫待明年春蕨長
題柯敬仲畫
牽牛引蔓上棠棃上有幽禽夜夜栖自是秋風動脩竹
江南落月不須啼
題蔡端明蘇東坡墨蹟後
秪今誰是錢塘守頗解湖中宿畫船曉起鬭茶龍井月
花開陌上載嬋娟
三生石上舊精魂邂逅相逢莫重論縱有繡囊留别恨
已無明鏡着啼㾗
能言宿習妙蓮華嬴得春風對客誇乞食衲衣渾未老
為題靈塔向金沙
聽雪軒
樓前宿鷺起星河近歲江南雪轉多投老鐘山寒不寐
滿山松竹夜如何
臘日偶題
舊時燕子尾毿毿重覓新巢冷未堪為報道人歸去也
杏花春雨在江南
題扇與周幹臣
玉疊松花蜜餅香龍珠星顆露盤凉遥知環碧樓中坐
翠竹蒼松夏日長
石倉歴代詩選卷二百三十八
