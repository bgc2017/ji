石倉歴代詩選卷二百四十三
明曹學佺編
元詩十三
陳旅
次韻陳景思見寄
用世已無伎高人方據梧詞林忝供奉客舍候徵呼拓
落需微禄騫騰失壮圖為文下枚孺力穡後孫愉春草
生湖曲晴雲飛屋隅論交尊有螘意别履非鳬擬汎鴟
夷舸重遊泰伯都山泉㪺雪乳石荈㵸瓊酥作鱠溪庖
近聽猿野磴紆松風吹綠鬢花雨落紅毹佳什勤相贈
幽期愧獨踰煩君語宗長為我謝寅夫
湖上分韻得春字
君子佩明信相期湖水濱時欣宿雨霽畫舸送遊人輕
鷗集蘭渚佳樹變鶯晨山遠烟容淡日出水光新美人
含麗思豔曲歌陽春暌攜會彌歡酣適趣益真兹遊敦
德誼况乃及兹辰
題秋山圖
之子託冲隱秋山樓觀深矧兹及霜晨遐矚沈氛隂翠
巘含白雲丹楓映青林靈溪鳴石溜野屋負層岑趨喧
事多違即曠恒愜心何哉芳月晏而我阻幽尋
題楊顯民來詩卷後
夢遊洞庭野斜月映疎星軒后來張樂伶倫吹鳳笙夢
回憶其音幽眇有餘清截竹學向人世人皆不聽南州
有高士洗耳卧巖扄凉風鳴松林石磵響瑽琤何日即
與語曠然千古情
安福李氏臨溪亭
結屋負南郭清溪流屋前端居塵事少水木自幽妍滌
研弄寒鴻鳴瑟寫潺湲沙鳥時近人汀雲相往還烹鮮
芼溪毛留客坐前軒逝川道體著觀物悟微言
題米元暉溧陽溪山圖
宿雨散層巘林麓翳烟霏遙山斷復連川上初晰微我
昔困行役漂蕩秋未歸幽子喬松流邂逅啓郊扉撫景
正若此别離嗟願違覽卷遂終日溪雲欲生衣
次韻寄太乙宫上官師
端居感流序階樹日撼摵凉風起高城上有南飛翮揚
雄不徼名拓落猶遠客美矣陶徵君斂裳去彭澤
其二
我居城東南西北有殊庭病久曠冲賞懷哉松桂青曼
倩諒竒士夙受火珠經雲河澹秋夕泰畤明三星
題桃花鸂&KR2409;圖
婀娜絳花明連娟碧筠静金塘春水多文禽汎晴影大
堤寫游悰日照華服靚萬殊各有適况及芳歲永
春山圖
春山雲木暝初日暎遙岑林霏翳高閣望之勞我心幽
逕緣崖迴飛淙響磵深芳月忽已晏誰哉與登臨
賦雲錦溪
綠水春生渚丹花集陽林愛此雲錦好蘭舟轉溪深賀
監謝軒冕載酒過山隂遙聞櫂歌發縹緲不可尋
題陶淵明撫松圖
原野凉風至草樹日蕭條杖笻還故丘青松在東臯孤
隂近衡宇薄日映曾摽念其有貞操撫之以逍遙
次韻上官來復見寄
琳館薄炎熱松壇深歲年高人坐堂上疎雨落階前潘
岳頭空白揚雄學未玄定應拂塵服從子弄雲泉
楊季子水北山房
豫章楊季子語我草堂幽野徑穿雲入山泉繞舍流竹
光書帙曉溪影釣絲秋水北真佳隱誰從節度遊
方壺道士作荒山白雲圖寄豫章楊顯民
之子讀書處亂山生白雲林花晴冉冉巖瀑暝紛紛畫
此何為者持之以贈君謂宜作春雨舒卷只成文
清漳黃氏北墅
聞說黃家墅開門入翠嵐細岑依舍北流水出城南雨
暖蘭抽笋霜晴樹落柑千年讀書地更莫乞羊曇
題羅稚川畫卷
雨氣通林壑江光動野航道人巖下去茅屋樹邊凉斷
岸入秋水遠山留夕陽登臨休作賦游子未還鄊
明妃出塞圖
昭君北嫁呼韓國巫山更有昭君村黃金鏤鞍玉驄馬
分明載得巫山雲凉風吹動釵頭雁一曲琵琶寫幽怨
沙草遙連雞塞庭野花不種鴛鸞殿内家日日選娉婷
淚㾗滿袖空多情漢廷自此恩信重美人身比鴻毛輕
蘇伯脩往上京王君實以高麗笠贈之且有詩
伯脩徵和章
往年飲馬灤河秋灤水斜抱石城流青城丈人來水上
揭謝蘇王皆與遊顧余濫倚橋門席斜陽半落鼇峰石
夜涼共飲明月樽醉眠更聽高樓笛灤河九曲流濺濺
自我不見今三年蘇郎又扈屬車去佇望弗及心茫然
龍門峽中雲氣濕山雨定灑高麗笠别意遙憐柳色深
歸心莫為鵑聲急不才未許收詞垣賦成何日奏甘泉
人言凡骨難變化為我致意青城仙
謝氏祖孫創澧陽橋
涔陽極目雲氣昏衝風揚波鼉窟翻湘妃抱琴望虞舜
日暮江竹多啼痕木蘭為舟不可度誰幻曾淵作平路
天潢夜静牛渚長海市朝晴蜃樓吐祖孫移山山可移
昔人不信今見之千年猶有召伯埭白面聚斂今何為
海谷
歸虚谷在渤海東八紘之水注其中不盈不縮浩無際
吞吐日月含空濛靈鼇于此負山出上有縹緲金銀宫
人間相去幾萬里弱水滿眼多廻風琴高來時踏赤鯉
少君歸去乘白鴻秦王到老不得渡嗟我欲往將焉從
子房有孫海谷子告我有路非難通只隨雲氣相上下
與子共謁扶桑公
謝徵君松巢
昔聞徵君在天目松間結巢成久留南榮北郭井里近
西枝東柯林谷幽蕙帳眠深翠露落石泉釀熟緗花浮
擬借丹梯向高處枳句桐乳非吾求
友人記余少作圖錄之
溪村積水生寒烟匡牀睡起清明天隔溪暮哭人飯鬼
塍間燒錢野風起酒旗山前雨疎疎來禽花低飛鷓鴣
荒墳纍纍出新草草長如人人又老東門大道青陽間
可憐車馬無時閒
送鄭希道杭州路知事
幾年讀書白鹿洞諸老遲子黃金臺豈為錢唐足清賞
遂令幕府得英才郡中日晏文牘少湖上春晴畫舫開
我向都門折楊柳子亦寄我孤山梅
送張真人代祠武當龍虎兩山
桂館祠官持羽節名山兩地躡丹梯共誇曼倩來金馬
大勝王褒祀碧雞杵磵暝痕銷雨石杼巖秋影動星溪
蕙肴椒醑登瑤席定有神光起畤畦
次韻本元上人相别
君向雷峰塔邊住詩成總在倚欄時蘇堤殘柳凝烟小
葛塢閒雲度水遲衲子定回花遶座高人别後草生墀
相知不似渾㤀却誰問莊周與惠施
送李盤中真人代祀江南三名山
弱水回風不受帆三山只在大江南使槎却帶秋星濕
仙掌遙分夕露甘瑄玉禮神通景氣寳香隨地結晴嵐
泰壇建論昭靈貺老我猶能效史談
次薩天錫韻
燕南幕府文章客澤國相逢讌集齊酒後鱸魚霜作膾
花邊驄馬月為題千篇傑句諧金奏一曲離歌聽玉啼
别後寒雲滿江海雁書何處落青泥
題城市山林圖
城市山林路不分畫橋騎馬是徵君樹頭粉堞連青嶂
陌上紅塵亂白雲水巷柳深鶯喚友陽坡草暖鹿為羣
滑稽誰似東方朔更向金門避世氛
懷慶王節婦
良人飄渺泊烟鴻窗竹寒沾雨淚紅檜楫不遊淇水上
柏舟仍見衛風中龜文屈曲秋機斷鸞影低回曉鏡空
贏得公名寫桓表千年光燄吐晴虹
送朱運峰著書得官南歸
城東有客過吾廬揮麈高談逸氣舒金馬豈無方朔伎
石渠今取夏侯書沙隄老屋秋楓合海浦歸帆暮雨疎
我亦草玄官拓落江南無地可耕鋤
元宵懷錢塘
武帝親祠太乙神流光洶湧動星辰行宫典禮猶存漢
軹道山河已易秦香徑至今啼木客露盤無復泣金人
紅燈幾點東風裏猶是元宵一度春
和維揚友人詩
揚子江頭水拍天人家種柳住堤邊吳娃蕩槳潮生浦
楚客吹簫月滿船錦䌫憶曾遊此地瓊華開不似當年
竹西池館多紅藥日日題詩舞袖前
宫人倦繡圖
龍碧鮫綃剪秋水輕風吹香團扇底琵琶彈歇宫晝長
釵落鬢邊雙燕紫二姝誰是薛靈芸繡得金塘兩鴛似
宫奴夕殿喚更衣露濕銀床響桐子
院中聞駕先還再韻和伯脩
甘泉宴罷雁聲寒桂樹吹香出寶闌翠輦遙臨秋海白
霓旌高拂曙星殘氊城家拜銀麕賜棘院人争繡虎看
堪笑子雲能作賦獨騎瘦馬後奚官
送王致道代祠北岳北海濟瀆南鎮
皇帝齋明守鎮圭祠官奉節出金閨北尋海瀆瞻恒岳
南涉江淮上會稽山下靈風吹桂櫂雲邊仙樹拂丹梯
王褒空有甘泉頌投老還鄉祀碧雞
送毛真人南還
真人不似壺丘子老去都忘杜德機太乙象文令虎守
尚方鳬舄背人飛巖扉暖翠侵緗帙江渚晴霞上羽衣
游子故園春似海客窗長日聽催歸
壽虞先生道園
衡山道士駐飛車千載儒宗出相家月下華星垂五色
人間珠樹吐三花芝田養鶴春凝乳茝石聽鶯曉賜霞
朝退日長賓客醉翠房文火伏丹砂
送趙子期使交趾
曉日承恩紫殿深都門祖道馬駸駸上書不奏唐蒙策
歸槖寧將陸賈金露入珠盤鮫室白苔生銅柱象崖隂
為君臨水歌黃鵠天北天南萬里心
天谷
東郭先生履欲穿尋幽俄得谷中天漁人誰去緣溪岸
山鬼能來送石泉池暖碧桃深映雨林春琪樹總含烟
後來聞有何高士傳得終南大洞篇
題雲林晴晚圖
故人别後江波綠神女歸來峽雨乾海上日花春冉冉
天邊雲樹曉團團滿汀芳草留孤艇度石幽泉咽下灘
最愛東頭小亭子聽鶯何日一憑闌
為董宇定賦杏林詩
侯官古縣多山水中有當年董奉家邑子每懷江上樹
仙人還種日邊花珠林夜氣凝丹露貝闕晨光散綵霞
我憶舊遊成遠别上東門外立昏鴉
福州冲虚觀
力士持兵守絳宫吹笙人去斗壇空白榆城闕秋雲上
紅樹樓臺夕照中鴻寳昔疑丹井謬龜泉今悟玉池通
他年不跨芝田鶴曾向清虚學御風
題畫蘭竹
美人隔澧浦日暮倚幽篁繁霜忽已隕為我紉秋芳
秋荷圖
持衣寄所思欲寄不得遠水國風露凉徘徊九秋晚
題虞先生祠後
憶昔金章學士家夜吹瓊琯泛春霞先生歸臥江南雨
誰為掀簾看杏花
題古木幽篁圖
蕭蕭木葉落欲盡渺渺洞庭生白波虞帝不還秋事晚
幽篁斜日倚湘娥
題畫
雨餘空翠轉霏霏杜若洲邊小艇歸久為故人臨野閤
江雲日暮濕秋衣
題扇面
娟娟翠袖倚清空解把并刀剪雪風一段寒香吹不盡
西泠殘月角聲中
題水仙花圖
莫信陳王賦洛神凌波那得更生塵水香露影空青處
留得當年解佩人
題竹石圖
藍田水曲青玉立雨過秋光滿林濕故人結屋傍幽崖
静愛石窗晴翠入
題高氏所藏畫圖二絶
誰家林麓近溪灣高樹扶疎出石間落葉盡隨溪雨去
祇餘秋色滿空山
溪邊春樹綠成羣山崦朝來有白雲客子披雲尋古寺
石窗巖影與僧分
題故宋景獻太子墨竹
鳳凰山竹語秋風寳帳螢飛甲觀空應是有仙王子晉
玉笙吹度月明中
題羅節婦傳後
歲晚良人去未歸堂前有客著新衣此身只為韓憑死
化作鴛鴦海上飛
題趙吳興墨蘭
江南三月多芳草綠葉連娟映紫莖憶昔艤舟苕霅上
一汀香雨入琴清
題牧牛圖
水樹春深藏野屋鴉飛歸盡夕陽川誰知天上黃姑渚
只在南山白石邊
題耿氏所藏豔畫
五月風生水殿凉綠楊深處奏鶯簧佳人偏愛臨池坐
欲與荷花鬭晚粧
題春宫倦繡
綠樹垂垂護寳闌床頭翠帕羃雙鸞阿環可是無情思
又見春風到牡丹
題李學士嫩竹圖
楚雨初晴野水生新篁落粉鷓鴣鳴洞庭春去湘娥老
緱嶺人吹紫玉笙
題子昂江天艇釣圖
雨餘秋色滿山前正是江南落雁天何處故人漁艇小
斷蟬疎樹夕陽邊
為彭道士賦鶴峰
跨鶴臺高倚翠微昔人城郭是耶非蘂珠宫觀秋如水
有客吹笙月下歸
題張氏風竹圖
湘江風卷白頭波北渚雲深帝子過欲采瓊芳渡江去
翠衫輕薄曉寒多
石倉歴代詩選卷二百四十三
