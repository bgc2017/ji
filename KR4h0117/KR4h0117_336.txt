石倉歴代詩選卷三百三十七
明曹學佺編
明詩初集五十七
唐肅(字處敬會稽人)
園隠
所性愜園田樊生真我師吾不如老圃取譏甘仲尼窈
窕白龍岡四時自成畦中央據茒堂可以坐吟詩有客
忽枉尋華軒駐金羈問我何所樂俛首不答之答之豈
無言吾方抱瓮疲
次張藻仲從軍
殺氣與雲平南征更北征搴旗朝陷陣飛騎夜追兵青
認烽煙熟紅看戰血生車連魚腹道舟下石頭城露布
轅門曙鐃歌朔雨晴還將忠義骨博取鼎彝名
偕朱伯賢王叔潤過怤上人庵分得出字
幽埜接重郛窮冬變陽律爰從隠者徒過憩禪子室翩
翩花雨滿冉冉佛香出止水不生瀾空林長見日觀習神
宇澄言忘道機密由來玄度高獨愛支郎逸
會上人臨流亭
長川流亹亹華構鬱翹翹翬飛涵綠淨洞敞納鮮猋遥
窺衆峰碧仰睇孤雲飄開簾聞驚鷺俯檻見游鯈杜蘅
既春敷芰荷復夏饒以兹悟物理於焉解天弢微吟既
窈窕永歎遂逍遥何當往濯纓與子願同袍
過漂母墓
昨日下淮河船河流混混不見天逆風一日行十里黃
牛黑驢牽不前今日過韓信城城邊草荒田不耕人傳
韓信此寄跡至今城留韓信名當時乞食向漂母母哀
王孫心獨苦一朝富貴報千金不記淮隂少年侮我來
不弔韓將軍悲歌獨弔漂母墳英雄貧賤少知已不在
男兒在女子
題張孟兼所注謝翺西臺慟哭記後
宫中六更初罷鼓藍田璽玉沈崖浦廬陵忠肝一斗血
去作燕然山下土桐江木落秋日頽有客歌上嚴光臺
石根敲斷鐵如意萬里此魂招不來西風又涸灤河水
故老寥寥知者幾珍重睢陽季葉孫箋簡能裨兩朝史
題趙仲庸所畫滚塵馬
匹馬滚塵誰所寫天水王孫最文雅王孫系宋不系唐
那識唐人與唐馬左輔白沙白於雪四十萬頭名各别
廏中此馬帝長騎一色紫霞名叱撥奚官似隸王毛仲
左手執刷右持鞚沙平草暖不被鞍芻荳飽來筋力縱
翻身倒豎踣鐵蹄霧尾風鬃亂不齊元是滇池赤龍種
猶思躍浪湧春泥太平無事征戰少青絲絡頭可終老
不似交河赴敵時夜蹴層冰僵欲倒
題畫
春齋晝坐花落初客來示予古畫圖圖中人物誰所模
衣冠似是兩晉餘中牀獨踞美丈夫烏紗籠髮虬髯鬚
右手摘阮意自如左手控絃分疾徐遶牀六人皆麗姝
纖腰鬌結長裠裾一擎羽扇立牀隅一負塵拂髹柄朱
左右二姬意態舒一垂短袂一褰襦一姬手中紙筆俱
濡毫展幅若有需一姬執器製特殊非箭非籥非笙竽
紛然列侍艷且都争妍競巧為王娛當時士尚談清虚
内實多欲不可袪公忠世許王司徒亦有短轅金犢車
還客此圖起長吁恬澹寡欲世豈無
長安古意
長安二月三月時千門萬戶春風吹綺構瑶臺相照耀
香車寶馬並馳驅馳驅照耀皆豪貴九棘三槐夾三市
鼎食鐘鳴將相家朱簾繡柱王侯第王孫公子盛繁華
山珍海錯棄泥沙銀鞍斜度官溝柳丹轂横移上苑花
花紅柳綠春明媚嬌鳥亂啼花雨細瓊宫錦殿傍雲開
鼉鼓龍簫震天起美人内屋艷神仙鉛華絃轉春争妍
燁燁珠屏交綵幄隠隠羅幃分玳筵蘭殽桂酒芬芳發
象筯瑶杯光彩徹翠釜金罍不暫停雕盤玉盌分成列
迴瞻複道接飛甍都城佳氣正氤氲雙龍絳闕凌青漢
九鳳紅樓徹紫雲紫雲翠霧碧煙空文窗藻檻何玲瓏
流鶯獨遶昭陽殿芳草深迷長樂宫漢代中興富名將
百戰功成心益壯閒來賭酒聚歡娛意氣相排不相讓
半酣竟上寶釵樓赤欄四面俯皇州一羣粉黛成歌舞
十種風流坐勸酬樓前兩兩鴛鴦度樓下雙雙鳳皇舉
鳴璫背解玉纖輕弄色凝情羞不語就中心事可誰同
平明扶上玉花驄自言百世無衰老自謂千載長英雄
可憐光景留難住秋風一夕生庭樹歌亭寂寞荒草寒
舞榭蕭條殘葉暮昨日紅顔美少年今朝潦倒那能數
將軍舍外無人過廷尉門前堪雀羅吁嗟盛時不復作
金莖銅狄随消磨君不見廣成山中白雲宿安期海上
顔如玉軒轅已駕鼎湖雲漢武終歸茂陵麓别來倏忽
三千年海水幾度桑田綠
秋江曲
妾家住銀塘石楠秋葉香憶君蕩槳去江水與愁長西
風夜泣葓花露鴨觜岸低人不度冷莎如箴刺煙素鴛
鴦飛來鸂鶒去
和牛士良
咽咽銅虬水瀏瀏青瑣風掖斜觀斗轉簾疎望月空出
門步清影循階行露叢睠此光霽景感予微眇躬觀國
豈非願懷親方蔚忡
劉松年仙居圖
曾出大茅君峰頭卧古雲鳥青呼作使鶴白養成羣客
較丹砂法童窺玉劵文近來煙火斷花氣作爐醺
宿真慶庵
落日古城隂蕭蕭竹樹深雨花知佛境流水識禪心月
到翻經榻苔緣掛壁琴不因支許輩那得遂幽尋
登蜀阜寺閣
同登梵閣孤往事問浮圖山色元來蜀江聲直到吳風
簷鈴半落雨壁畫全無萬法俱空寂何煩起嘆吁
送王生從軍
羽箭風含鏃雕旗露拂竿分番知將勇選士屬才難箸
為籌邊借碑因紀績刊少年相贈意别把劍花看
題高彦實所藏桃源圖
衣冠人物總秦餘千樹桃花護隠居不識三章新約法
猶存萬卷未燒書水通煙澗纔容棹草暖晴岡可命車
不似阿房三百里重瞳一火便成墟
菜薖六器銘
鋤
墾而植本斯立培而厚蘖斯茂衡從淺深母爾苟
瓮
泉之容伊德之充泉之吐伊澤之溥其繘勿羸其絜勿
墜勿事乎桔橰之機
刃
惡草之滋賴汝之剪夷弗剪弗夷則茅塞其蹊
筐
掇其美毋以下體斂其實勿滿而溢虚而受之乃其德
左之右之慎爾執
釡
溉于斯烹于斯我有旨畜甘如飴彼鼎食者殆而
盤
脂勿我惡兮羶勿我慕兮惟味道之助兮
題畫
煙舫一翁垂釣霜橋兩客樵琴千重萬重山色十里五
里桑隂
陶穀郵亭圖
紫鳳檀槽綠髮娼玉堂見慣可尋常作歌未必腸能斷
明日聽歌更斷腸
附唐之淳(字愚士肅之子官至翰林侍讀)
會慶堂
飄飄山上雲乃在谷中藏風吹萬里去何當還舊鄉阿
翁昔居鄉黑髮在高堂手栽堂前樹日夕望隂凉不意
偶飄逐雲路浩茫茫阿翁今來歸樹已如人長閭里相
慶賀出入有輝光東畝種菽粟西畝種稻粱南畝種菅
麻北畝種柔桑收稻持作飯繅絲持作裳上以輸井税
下以奉烝嘗阿翁有兩兒兩兒復有郎蟄蟄宅中居婉
婉有義方阿翁升堂坐子孫列兩傍阿翁出門去扳輿
相扶將日入始言歸侍婢獻羹湯人生貴慶樂此樂殊
未央傳與翁後人守之慎勿忘
送楊如愚之長沙教授
除目下楓宸江帆掛晚春長沙今夜月大谷去年人太
守分賓席諸生揖路塵莫嫌卑濕地岳麓在湘濱
長安留題
晚閣疎鐘午店雞客途風物賸堪題蒲萄引蔓青緣屋
苜蓿垂花紫滿畦雁塔雨痕迷鳥篆龍池柳色送鶯啼
前朝冠蓋多黃土翁仲凄凉石馬嘶
石倉歴代詩遐卷三百三十七
