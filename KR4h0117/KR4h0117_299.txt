石倉歴代詩選卷二百九十九
明曹學佺編
明詩初集十九
陳亮
秋日登御風臺
雁峰有高臺西望近林嶺乘閒一展眺舉步凌絶頂秋
高灝氣肅風物漸凄冷寒螀始發聲過雁有遺影惟時
收穫竟遠目足馳騁北海澄不波西山碧逾淨蕭晨感
搖落賞玩愛清景未結塵外遊即此足幽屏
古意呈陳漢臣
鬱鬱澗底松離離原上草春風一吹拂秀色相映好金
商行素秋滋蔓巳枯槁大材終不凋且向巖壑老娟娟
孤生竹托根在别島枝榦苦不長風煙莫能掃寒暑更
代謝霜雪正傾倒相期抱幽獨貞堅以為保
秋日感懷
白露下庭樹忽然天地秋蕭條海上望愴惻令人愁世
路日梗紛干戈滿中州王業豈不廣居然如綴旒嗟彼
徇名人尚愛關内侯南琛效職貢盡逐滄溟舟印綬何
纍纍報國無良籌獨有雲臺子深懷蹙額憂
遊瑞巖
古磴入幽洞危亭俯層巔昔聞魑魅居幻作兜率天生
平愛竒觀雙屐勞攀緣安知窮海陬有此佳山川凉秋
天宇晶四壁無浮煙憑高送遠目海色清無邊開筵薦
芳樽拂石看名鐫登臨愜素賞感槩傷華顛一丘志未
酬百慮紛相牽日夕返吾策高懷徒悵然
夏日過石首簡天石老禪
世累日多門馳驅厭塵雜駕言尋招提雙屐蚤巳蠟霜
餘葉盡飄回首見孤塔入門謁金仙鐘鼓響鏜鞳吾師
投迹久終歲一舊衲曾從大方遊巳悟世外法深居行
無取問語終不答竹影覆經房茶煙繞禪榻天寒日苦
短千嶂夕隂合笑别虎溪頭松風起蕭颯
奉别吳志孚先生
澤國鴻雁集衡門風雨深齋居抱行素惻惻感秋吟久
懷延陵風高駕幸過臨惠然襟期合孰云曠難尋既潔
樽中醪載拂牀上琴無言一會易頼寫千古心憶昔傾
蓋時游集多朋簪臨觴忽不樂感舊復慨今盛時不重
來白髮苦相侵斯文恐將墜勖爾道自任三江多蘭茞
地古饒雲林跂望信修阻尚憶金玉音
冬日遊嶼南登龜石賦詩貽同志
疇昔過兹鄉駐馬望龜石蹉跎兩鬢華始作登臨客是
時冬向深氣候未蕭瑟追隨得良友周覽訪竒跡浮雲
散輕陰日霽見海色千巖含暮景湖影浸空碧郊原紛
綺錯左右羅第宅向來多賢豪聲譽何籍籍良辰作佳
遊此地幾登歴我來一感慨俯仰視今昔落日松風生
遲回景將夕
陪徐汝澄元暉元中張宗獻陳彦初諸君飲陳
太真湖亭順泛滄洲磯遊三山書院沿郭西
而歸同賦
白日照湖曲嘉樹藹芊芊開筵眺麗景卷幔俯晴川遠
岫列蒼翠芳洲紛眇綿揮觴觀魚鳥寫興吟蘭荃落日
舉輕櫂幽情期賞延沿淮入空闊望盡雲霞天天際見
新月城頭生暮煙預愁鼓角動飲散各言旋
秋日訪董伯元于玉溪李子麒招飲得吟字
久别乖致書暫喜能盍簪訪舊獲新益式契求友心半
生紹箕裘常恐力不任栖遲就荒陋孰使殷憂深溪光
湛虛明露氣浮高林虛齋坐超越庶以開煩襟杯盤勞
親朋幽賞難重尋聊持合并樂寫作清夜吟
高彦恢適安堂
即地可棲遯何必遠結廬作堂依故宅聊以適起居青
青映戶庭嘉木羅且敷圖史積左右日與文士俱有時
風日佳行吟步前除蕭散咏樂情暢然形神舒用世豈
無心出門畏嶔嶇優游保貞素庶得遺毁譽
澹虚亭為何明府作
結宇臨清曠賓客日過從有時抱幽獨深覺心賞通霽
月澄清景微雲含水容羣動喧已寂衆色望俱空了與
世氛遠豁然心境同冥懷信足樂王事徒勞衷何日拂
衣去高攀陶令風
六月初七夜與嶺南族中長少二十二人乘月
泛西湖示諸同遊
落日動高興輕舟過碧潯方欣齊橈樂復惜羣山隂時
愛波上月清光猶未沉乍離洲渚淺稍入蒲荷深花香
襲人衣水風凉我襟杯行吸素彩曲度飄清音繁華不
可再新賞良在今
再送唐進士士昭之京
鷙鳥刷勁翮志欲凌九霄神魚鼓巨浪豈憚禹門遥十
年磨干將試用在一朝學富名早著才高擢宜超衰年
辱見知聽言生風飇將期白首好無奈青雲招春風吹
江水草色滿河橋追攀不可及佇立送行鑣
秋暮懷劉宗魯
海國别來久長懷瓊樹枝閒齋坐幽獨悵望秋風時自
非物外人邈焉難與期空傷綠華歇坐惜白日馳徘徊
孤月明愴惻蛩聲悲對此更愁予勞歌空爾思
田園感興
近宅數畆田種&KR1045;仍種秔三時力農事幸見秋禾登大
兒能了官輸租先入城小兒方能學稍長還願耕不喜
兒孫多不願倉廪盈所願薄税歛庶幾家業成
壬辰春淮南有警報元帥吳公首議築城求故
址劉氏祠堂在焉傷其毁拆慨然有作
湧泉門北湖西偏劉公祠堂垂百年華榱傑棟壓湖曲
老榕脩竹摩蒼烟羽書昨日淮南至官司已卜城濠地
毁垣拆屋行見嗟累歲經營旬日廢風亭月榭一時空
回首舊遊如夢中更說當年樗里子誰令卜宅近秦宫
題畫竹
王維遠矣蕭郎死墨竹古來俱可數自從老可出湖州
世人始信前無古此圖高古不知名欲與湖州相抗衡
森森矛戟自相向淅淅枝條如有聲高堂素壁時張掛
瀟灑渾疑却炎夏莫言無地種琅玕自有清風滿圖畫
悼犬行
沙村月黑無人行猛獸咆哮繞舍鳴時來攫取村中犬
突入籬落居人驚韓盧烏喙誇疾足平地寧知罹虎毒
十家九室無吠聲更恐穿牢噬黃犢君不見岑君昔在
魏郡時吠犬不驚足生氂又不見九江當年有循吏羣
虎渡河俱遠避方今政美時復平那得此物來縱横誰
能驅屏入窮谷却使騶虞地上行
雪山歌送人宰蜀邑
西山嶻嶭連雲起東望錦城如井底四時積雪不曾消
春來盡作巴江水郎官未識蜀山川馬首西行如上天
歸到琴堂長對雪益思美政答豐年文翁舊化今如夢
期月應知藹絃誦蜀人解道杜陵詩盡說公來雪山重
戲簡彦衡彦賓昆仲兄客陸庄弟客鎮右
陸渾庄畔多芳樹舊識德成巖下路書堂正對大溪頭
猶是伸蒙舊居處讀書何必傍溪山書編幽興自相關
亦知林下雲泉好應恨隄中日月閒客衣未垢寧辭浣
湖上月明隨往返却憶惠連深下帷一去不知春事遠
近隄蒲葉已含滋五日歸心豈肯遲預拂東林松下石
與君長日話襟期
送林孔逸從軍北上
脱却縫掖衣更結曼胡纓安能鬱鬱事筆硯男兒本自
重横行越王山下秋風起塞北此時嚴保壘皇家選士
重防秋迢逓征途從此始從軍莫問所從誰抱藝懷才
無不宜籌邊亦自有竒策專事弓刀徒爾為此行壮氣
何激烈酌酒送君那忍别萬里封侯非所難玉關功成
湏早還
賦得萬石岡為宗獻劉君作
蒼山西行争駿奔衆峰獨有籌峰尊連岡坡陀走平陸
參錯萬石如雲屯我疑秦人鞭石走來與人間作崗阜
又疑仙子遺羊羣有形猶似猛獸蹲乃知元氣自凝結
異状竒姿紛突兀秋風不掃白雲根曉霧長迷玄豹穴
曾聞山下有高墳彭城餘澤多子孫聲名能與崇岡並
他日當為萬石君
代賦野堂詩
白沙深淺映叢篁中有幽人卜草堂繞屋晴波浮鴨綠
近隄新柳拂金黃芳洲水滿鳬鷗集曲岸風來杜若香
小艇繋籬閒不釣青山當戶澹相忘幽居豈必巖栖遠
涉世何如書味長龐德只將安遺子馮唐不覺老為郎
牀頭古帖從人借缸面新醪約客嘗誰道沽名高世俗
懸知得趣在林塘勝遊屢接湖山賞晩學難追翰墨場
時得抱琴弹夜月濯纓遺曲和滄浪
答林兄宗正同寓邑之溪上
自有當年約宜開此日襟相逢秋葉盡共話夜燈深疎
拙緣多難遲廻負寸心懷君吟嘯地圖史滿東林
寄道士陳芝山
客舍重相問仙標見轉難一年秋復盡兩地月同看宫
巷聞絃誦霞洲想珮環聖朝方急士莫倚是黃冠
晩春閒思
門巷客來稀閒居静掩扉微風花自落細雨燕雙飛向
曉披遺帙迎暄換袷衣年年此時節惆悵送春歸
九月節後希石林公邀遊西巖分得湏字
佳色尚未遠登臨興不孤秋風吹遠樹暮色滿平蕪白
髮題詩懶黃花汎酒湏幽棲終未果即此寄歡娛
題洋江林彦禎所藏洋江春晩圖
江上曉來晴春波鴨綠生山雲半歛色汀芷盡含榮野
艇乘潮去官橋隔岸横亭中舒眺者猶有愛鵝情
滄浪清隱
我愛滄浪水千尋見底清月明三島近風定一波平清
隱將遺世垂竿不釣名何時歌鼓枻相就濯塵纓
夜泊古﨑
寒山夜蒼蒼清猿數聲響風生蘆葦鳴水落洲渚廣月
出擁潮來時聞人蕩槳
贈延平王指揮
將軍英年負才武坐鎮閩藩樂風土旆拂九華峰際雲
帆開雙劒津頭雨太平不復事刀弓對酒投壺如祭公
勝遊隨處題名在何必燕然紀戰功
寄陳叔起時在永嘉不歸
閩南一别幾經秋林館鶯花憶舊遊過雁不堪頻北望
滄江無奈自東流風塵冉冉逢人少江草萋萋向客愁
白髮丹青應更好何時飛翰寄滄洲
擬咸陽懷古
羣山迢逓走咸陽王業當年此地昌天府首開秦社稷
金城今作漢封疆澠池北入河流去軹道西連草樹荒
故苑離宫何處是空令詞客弔興亡
代送林童子恩榮學道之延平
一棹夷猶上劒津煙霞樓觀可棲身雲山漫漫空傷别
野鶴昂昂巳出塵溪路梅花千樹雪仙家瑶草四時春
他年鍊得金丹就持向高堂壽老親
奉寄高廷禮時求賢甚急高且講學編詩不暇
壮遊心事巳蹉跎寂寞扄扉似養疴秋盡却看來雁少
暮愁空對遠山多頻傷白露摧蘭蕙獨羡清風滿薜蘿
見說新編又超絶近來衡鑑復如何
附鄭定
渭上觀獵
草折渭門霜蕭蕭獵氣黃飛弓秋萬里縱馬日千場鵰
霧藏沙迥鷹風入樹長將軍驕意氣射殺白河狼
高郵女兒歌
高郵湖水清且幽高郵女兒能盪舟十八梳粧好高髻
二十嫁夫長遠遊青菱鏡破寳□折翡翠衾寒疊香雪
芳草王孫去不歸蟪蛄啼處秦樓月樓前楊柳飛絮多
門外蛛絲成網羅高郵湖水增夕波高郵女兒將奈何
送僧遊五臺
浮雲心迹應無住臘月逾淮上五臺寳地近臨天界上
佛香遥度雁門來山中别友惟留偈雪裏逢人只寄梅
此去安禪高絶處舊遊知不憶天台
伏波祠懷古
荒祠衰草已凄然猶有邦人話往年銅鼓苔生秋雨後
宮墻花落夕陽邊竹書早著平蠻策沙井空餘飲馬泉
詞客經過休感慨雲臺麟閣總寒煙
石倉歴代詩選卷二百九十九
