石倉歴代詩選卷六十八
明曹學佺編
中唐二十二
李紳(字公垂亳州人)
移九江
秋波入白水帆去侵空小五兩劇奔星檣烏疾飛鳥江
城依落日盆浦看雲眇雲眇更蒼蒼匡山低夕陽楚客
喜風水秦人悲異鄉異鄉秋思苦江臯月華吐漾漾隠
波亭悠悠通月浦津橋歸候吏竹巷開門戸容膝有匡
牀及肩纔數堵隙光非白駒懸磬我無虞體瘦寡行立
家肥安啜哺天書憐譴謫重作朱轓客四座眼全青一
麾頭半白今來思往事往事益悽然風月同今昔悲歡
異目前四時嗟閱水一紀換流年獨有西庭鶴孤鳴白
露天
泛五湖
范子蛻冠履扁舟逸霄漢嗟予抱險艱怵惕驚瀰漫窮
通泛濫勞趣適殊昏旦浴日盪層空浮天淼無畔依灘
落葉聚立浦驚鴻散浪疊雪峰連山孤翠崕斷風帆同
巨壑雲矗成高岸宇宙可東西星辰沈粲爛霞生澒洞
遠月吐青熒亂豈復問津迷休為吕梁歎漂沉身詎保
覆溺心長判吳越郡異鄉嬰童反為翫依稀占井邑嘹
唳同鵝鸛舉棹未宵分維舟方日旰徵斯濟川力若鼓
凌風翰易狎當悔遊臨深罔知難
憶登棲霞寺峰
香印煙火息法堂鐘磬餘紗燈耿晨焰釋子安禪居林
葉脫紅影竹煙含綺疏星珠錯落耀月宇參差虛顧眺
匪恣適曠襟懷卷舒江海淼清盪丘陵何所如滔滔可
問津耕者非長沮茅嶺感仙客蕭園成古墟移步下碧
峰涉澗更躊躇烏戲啄秋果翠驚銜素魚迴塘彩鷁來
落景標林箊漾漾棹翻月蕭蕭風襲袪勞歌起舊思戚
歎竟難攄却數共遊者凋落非里閭
南梁行
江城鬱鬱春草長悠悠漢水浮青光雜英飛盡空晝景
綠楊重隂官舍静此時醉客縱横書公言可薦承明廬
青天詔下寵光至頒籍金閨徵石渠秭歸山路煙嵐隔
山木幽深晩花拆澗底紅光奪火燃搖風扇毒愁行客
杜鵑啼咽花亦殷聲悲絶艷連空山斜陽瞥映淺深樹
雲雨翻迷崖谷間山雞錦質矜毛羽透竹穿蘿命儔侣
喬木幽谿上下同雄雌不惑飛棲處望秦峰迥過商顔
浪疊雲堆萬簇山行盡杳冥青嶂外九重鐘漏紫霄間
元和列侍明光殿諫草初焚市朝變北闕趨臣半隙塵
南梁笑客皆飛霰追思感歎却昏迷霜髩愁吟到曉雞
故篋歲深開斷簡秋堂月曙掩遺題嗚嗚曉角霞輝粲
撫劎當應一長歎芻狗無由學聖賢空持感激終昏旦
過荆門
荆江水闊煙波轉荆門路遶山葱蒨帆勢侵雲滅又明
山程背日昏還見青青麥隴啼飛鴉寂寞野逕棠棃花
行行驅馬萬里遠淺入煙嵐危棧賒林中有鳥飛出谷
月上千巖一聲哭腸斷思歸不可聞人言恨魄來巴蜀
我聽此鳥祝我魂魂死勿學聲銜冤縱為羽族莫棲息
直上青雲呼帝閽此時山月如銜鏡嵒樹參差互輝映
皎㓗深看入澗泉分明細見樵人徑隂森鬼廟當郵亭
雞豚日宰聞膻腥愚夫禍福自迷惑魍魎憑何通百靈
月低山曉問行客已酬椒漿拜荒陌惆悵忠貞徒自持
誰祭山頭望夫石
涉沅瀟
屈原死處瀟湘隂滄浪淼淼雲沈沈蛟龍長怒虎長嘯
山水翛翛波浪深煙横日落驚鴻起山映餘霞淼千里
鴻叫離離入暮天霞消漠漠深雲水水靈江暗揚波濤
黿鼉動盪風騷騷行人愁望待明月星漢沈浮&KR3219;鬼號
屈原爾為懷忠没水府通天化靈物何不驅雷擊電除
奸邪可憐空作沈泉骨舉杯瀝酒招爾魂月彩滉漾開
乾坤波明水黑山隐見汨羅之上遥昏昏風帆候曉看
五兩戍鼓&KR1973;&KR1973;遠山響潮滿江津猿鳥啼荆夫楚語飛
蠻槳瀟湘島浦無人居風驚水暗惟鮫魚行來擊棹獨
長歎問爾精魂何所如
悲善才
穆皇夜幸蓬池曲金鑾殿開高秉燭東頭弟子曹善才
琵琶請進新翻曲翠蛾列坐層城女笙笛參差齊笑語
天顔靜聽朱絲彈衆樂寂然無敢舉銜花金鳳當承撥
轉腕籠絃促揮抹花翻鳳嘯天上來徘徊滿殿飛春雪
抽絃度曲新聲發金鈴玉佩相瑳切流鶯子母飛上林
仙鶴雌雄唳明月此時奉詔侍金鑾别殿承恩許召彈
三月曲江春草綠九霄天樂下雲端紫髯供奉前屈膝
盡彈妙曲當春日寒泉注射隴水開胡雁翻飛向天没
日曛塵暗車馬散為惜新聲有餘歎明年冠劒閉橋山
萬里孤臣投海畔離禽鎩羽強迴飛白首生從五嶺歸
聞道善才成朽骨空餘弟子奉音徽南譙寂寞三春晩
有客彈絃獨凄怨靜聽深奏楚月光憶昔初聞曲江宴
心悲不覺淚闌干更為調絃反覆彈秋吹動搖神女佩
月珠敲擊水晶盤自憐淮海同泥滓恨魄凝心未能死
惆悵追懷萬事空雍門琴感徒為爾
上家山
上家山家山依舊好昔去松桂長今來容鬚老上家山
臨古道高低入雲樹蕪没連天草草色綠萋萋寒蛩徧
草啼噪鴉啼樹遠行雁帖雲齊嵒光翻落日僧火開經
室竹洞磬聲長松樓鐘韻疾苔階泉溜缺石甃青莎密
舊逕行處迷前交坐中失歎息整華冠持杯強自歡笑
歌憐稚孺絃竹縱吹彈山明溪月上酒滿心聊放丱髮
此淹留垂絲匪閒曠青山不可上昔事還惆悵况復白
頭人追懷空望望
憶西湖雙鸂鶒
雙鸂鶒錦毛斕斑長比翼戲遶蓮叢迴錦臆照灼花叢
兩相得漁歌驚起飛南北繚繞追隨不迷惑雲間上下
同棲息不作驚禽遠相憶東家少婦機中語剪斷迴文
泣機杼徒嗟孔雀銜毛羽一去東南别離苦五里徘徊
竟何補
早梅橋
早梅花滿枝發東風報春春未徹紫萼迎風玉珠裂楊
柳未黃鶯結舌委素飄香照新月橋邊一樹傷離别遊
蕩行人莫攀折不競江南艷陽節任落東風伴春雪
翡翠塢
翡翠飛飛繞蓮塢一啄嘉魚一鳴舞蓮莖觸散蓮葉欹
露滴珠光似還浦虞人掠水輕浮弋翡翠驚飛飛不息
直上層空翠影高還向雲間雙比翼彈射莫及弋不得
日暮虞人空歎息
姑蘇臺雜句
越王巧破夫差國來獻黃金重雕刻西施醉舞花艷傾
妬月嬌娥恣妖惑姑蘇百尺曉鋪開樓楣盡化黃金臺
歌清管咽歡未極越師戈甲浮江來伍胥抉目看吳滅
范蠡全身覇西越寂寞千年盡古墟蕭條兩地皆明月
靈巖香逕掩禪扉秋草荒凉徧落暉江浦迴看鷗鳥没
碧峰斜見鷺鷥飛如今白髮星星滿却作閒官不閒散
野寺經過懼悔尤公程迫䠞悲秋館吳鄉越國舊淹留
早樹煙霞昔徧遊雲木夢迴多感歎不惟惆悵至長洲
憶春日太液池亭東候對
宫鶯報曉瑞煙開三島靈禽拂水迴橋轉彩虹當綺殿
艦浮花鷁近蓬萊草承香輦王孫長桃艷仙顔阿母栽
簪筆此時方侍從却思金馬笑鄒枚
憶夜直金鑾殿承旨
月當銀漢玉繩低深聽簫韶碧落齊門壓紫垣高綺樹
閣連青瑣近丹梯墨宣外渥催飛詔草布深恩促換題
明日獨歸花路遠可憐人世隔雲霓
憶春日曲江宴後許至芙蓉園
春風上苑開桃李詔許看花入御園香逕草中迴玉勒
鳳皇池畔泛金樽綠絲垂柳遮風暗紅藥低叢拂砌繁
歸繞曲江煙景晩未央明月鎻千門
早發
沙洲月落宿禽驚潮起風微曉霧生黃鶴浪明知上信
黑龍山暗避前程火旗似辨吳門戍水驛遥迷楚塞城
蕭索更看紅葉下兩鄉俱是宦遊情
守滁陽深秋憶登郡城望瑯琊
山城小閣臨青嶂紅樹蓮宫接薜蘿斜日半巖開古殿
野煙浮水掩輕波菊迎秋節西風急雁引砧聲北思多
清夜獨吟還不寐坐看凝露滿庭莎
滁陽春日懷果園閒宴
西園到日栽桃李紅白低枝拂酒杯繁艷只愁風處落
醉筵多就月中開勸人莫折憐芳草把燭頻看畏曉催
聞道數年深草露幾株猶得近池臺
過鍾陵
龍沙江尾抱鍾陵水郭村橋晩景澄江對楚山千里月
郭連漁浦萬家燈省抛雙旆辭榮寵遽落丹霄起愛憎
惆悵舊遊同草露却思恩顧一沾膺
肥河維舟阻凍祗待勅命
淮陽效理空多病疏受辭榮豈戀班陳力不任趨北闕
有家無處寄東山疲驂豈念前程稅倦鳥安能待暮還
珍重八公山下叟不勞重淚更追攀
初出淝口入淮
東風百里雪初晴淝口冰開好濯纓野老擁途知意重
病夫抛郡喜身輕人心莫厭如絃直淮水長憐似鏡清
回首夕嵐山翠遠楚郊煙樹隐襄城
憶東湖
菱歌罷唱鷁舟迴雪鷺銀鷗左右來霞散浦邊雲錦截
月臨湖面鏡波開魚驚翠羽金鱗躍蓮脫紅衣紫菂摧
淮口值春偏悵望數株臨水是寒梅
宿揚州
江横渡闊煙波晩潮過金陵落葉秋嘹唳塞鴻經楚澤
淺深紅樹見揚州夜橋燈火連星漢水郭帆檣近斗牛
今日市朝風俗變不須開口問迷樓
憶被牛相留醉州中時無他賓牛公夜出真珠
輩數人
嚴城畫角三聲閉清宴金樽一夕同銀燭坐隅聽子夜
寶筝筵上起春風酒徵舊對慙衰質曲換新詞感上宫
淮海却從雲雨散杳然俱是夢魂中
憶題惠山寺書堂
故山一别光隂改秋露清風歲月多松下壯心年少去
池邊衰影老人過白雲生滅依巖岫青桂榮枯託薜蘿
惟有此身長是客又驅征旆寄煙波
杭州天竺靈隠二寺頃歲亦布衣一遊及赴鎮
會稽不敢以登臨自適竟不復到寺寺多猿
猱謂之孫團彌長其類因追思為詩二首
翠巖幽谷高低寺十里松風碧嶂連開盡春花芳草澗
徧通秋水月明泉石文照日分霞壁竹影侵雲拂暮煙
時有猿猱擾鐘磬老僧無復得安禪
人煙不隔江城近水石雖清海氣深波動只觀羅刹相
靜居難識梵王心魚扄晝鏁龍宫寶雁塔高摩欲界金
近日尤聞重雕飾世人遥禮二檀林
海榴亭
海榴亭早開繁蘂光照晴霞破碧煙高近紫霄疑菡萏
迥依江月半嬋娟懷芳不作翻風艷别萼猶含泣露妍
搖落舊叢雲水隔不堪行坐數流年
望海亭
烏盈兔缺天涯迥鶴背松梢拂檻低湖鏡坐隅看匣滿
海濤生處辨雲齊夕嵐明滅江帆小煙樹蒼茫客思迷
蕭索感心俱是夢九天應共草萋萋
滿桂樓
為憐湖水通宵望不學樊楊却月樓惟待素規澄滿
鏡莫看纖魄挂如鈎卷簾方影侵紅燭繞竹斜暉透
碧流蕭瑟曉風聞木落此時何異洞庭秋
晏安寺
寺深松桂無塵事地接荒郊帶夕陽啼鳥歇時山寂寂
野花殘處月蒼蒼絳紗凝焰開金像清梵消聲閉竹房
丘隴漸平連茂草九原何處不心傷
寒林寺
最深城郭在人煙疑借壺中到梵天巖樹桂花開月殿
石樓風鐸繞金仙地無塵染多靈草室鍳真空有定泉
應是法宫傳覺路使無煩惱見青蓮
迴望館娃故宫
江雲斷續草綿連雲隔秋波樹覆煙飄雪荻花鋪漲渚
變霜楓葉卷平田雀愁化水喧斜日鴻怨驚風呌暮天
因問館娃何所恨破吳紅臉尚開蓮
開元寺
十層花宇真毫相數仞峰巒閟月扉攢立寶山中色界
散周香海小輪圍坐隅咫尺窺巖壑窗外高低辨翠微
難保爾形終不轉莫令偷拂六銖衣
臯橋
伯鸞憔悴甘飄寓非向囂塵隐姓名鴻鵠羽毛終有志
素絲琴瑟自諧聲故橋秋月無家照古井寒泉見底清
猶有餘風未磨滅至今鄉里重和鳴
真娘墓
一株繁豔春城盡雙樹慈門忍草生愁態自隨風燭滅
愛心難逐雨花輕黛消波月空蟾影歌息梁塵有梵聲
還似錢塘蘇小小祗應迴首是卿卿
重到惠山
碧峰依舊松筠老重得經過已白頭俱是海天黃葉信
兩逢霜節菊花秋望中白鶴憐歸翼行處青苔恨昔遊
還向窗間名姓下數行添記别離愁
别石泉
素沙見底空無色青石潛流暗有聲微渡竹風涵淅瀝
細浮松月透輕明桂凝秋露添靈液茗折香芽泛玉英
應是梵宫連洞府浴池今化醒泉清
别雙温樹
翠條盈尺憐孤秀植向西窗待月軒輕剪綠絲秋葉暗
密扶纖榦夏隂繁故山手種空懷想温室心知不敢言
看爾拂雲今得地莫隨陵谷改深根
毘陵東山
昔人别館淹留處卜築東山學謝家叢桂半空槯枳棘
曲池平盡隔煙霞重開漁浦連天日更種春園滿地花
依舊秋風還寂寞數行衰柳宿啼鴉
建元寺
江城物候傷心地遠寺經過禁火辰芳草隴邊迴首客
野花叢裏斷腸人紫荆繁艷空門晝紅藥深開古殿春
歎息光隂催白髮莫悲風月獨沾巾
宿揚州館
舟依淺岸參差合橋映晴虹上下連輕檝過時搖水月
遠燈繁處隔秋煙却思海嶠還悽歎近涉江濤更凛然
閒凭闌干指星漢尚疑軒蓋在樓船
却入泗口
洪河一𣲖清淮接堤草蘆花萬里秋煙樹寂寥分楚澤
海雲明滅見揚州望深江漢連天遠思起鄉閭滿眼愁
惆悵路岐真此處夕陽西没水東流
重入洛陽東門
商顔重命伊川叟時事知非入洛人連野碧流通御苑
滿階秋草過天津每慚清秩容衰齒猶有華簪寄病身
驅馬獨歸尋里巷日斜行處舊紅塵
慶雲見
禮成中嶽陳金冊祥報卿雲冠玉峰輕未透林疑待鳳
細非行雨詎從龍卷風變彩霏微薄照日籠光映隐重
還入九霄成沆瀣夕嵐生處鶴歸松
過吳門二十四韻
煙水吳都郭閶門架碧流綠楊深淺巷青翰往來舟朱
戸千家室丹楹百處樓水光搖極浦草色辨長洲憶作
麻衣翠曾為旅棹遊放歌隨楚老清宴奉諸侯花寺聽
鶯入春湖看雁留里吟傳綺唱鄉語認歈謳橋轉攢虹
飲波通鬭鷁浮竹扉梅圃静水巷橘園幽縫堵荒麋苑
穿巖破虎丘舊風猶越鼓餘俗尚吳鈎故館曾閒訪遺
基亦徧搜吹臺山木盡香逕佛宫秋帳殿菰蒲掩雲房
露霧收苧蘿妖覆滅荆棘鬼包羞風月俄黃綬經過半
白頭重來冠蓋客非復别離愁候火分通陌前旌駐外
郵水風搖綵旆堤柳引鳴騶問吏兒孫隔呼名禮敬脩
顧瞻殊宿昔語默過悲憂義感心空在容衰日易偷還
持滄海詔從此布皇猷
題法華寺五言二十韻
花界無生地慈宫有相天化娥騰寶像留影閟金仙殿
湧全身塔池開半月泉十峰排碧落雙澗合清漣藥草
經行徧香燈次第燃戒珠高臘護心印祖僧傳瓶識先
羅漢衣垂舊福田幻身觀火宅昏眼照青蓮住覺超真
境依遊渡法船化城珠百億靈跡冠三千蕭壁將沈影
梁薪尚綴煙色塵知有數刧燼豈無年龍噴疑通海鯨
吞想漏川磬疎聞啟梵鐘息見安禪指喻三車覺開迷
五隂纏教通方便入心達是非詮貝葉千花藏檀林萬
寶篇坐嚴獅子迅幢飾網珠懸極樂知無礙分明應有
緣還將意功德留偈法王前
却到無錫望芙蓉湖
丹橘村邊獨火微碧流明處雁初飛蕭條落葉垂楊岸
隔水寥寥聞擣衣
逐波雲影參差遠背日嵐光隐見深猶似望中連海樹
月生湖上是山隂
水寬山遠煙嵐迥柳岸縈迴在碧流清晝不風鳬雁少
卻疑初夢鏡湖秋
柳
陶令門前罥接䍦亞夫營裏拂朱旗人事推移無舊物
年年春至綠垂絲
千條垂柳拂金絲日暖牽風葉學眉愁見花飛狂不定
還同輕薄五陵兒
至潭州聞猿
昔陪天上三秋客今作端州萬里人湘浦更聞猿夜嘯
斷腸無淚可沾巾
崔峒(江東人)
揚州選蒙相公賞判雪後呈上
自得山公許休耕海上田慚看長史傳欲棄釣魚船窮
巷殷憂日蕪城雨雪天此時瞻相府心事比旌懸
客舍書情寄趙中丞
東楚復西秦浮雲類此身關山勞策蹇僮僕慣投人孤
客來千里全家託四隣生涯難自料中夜問情親
書懷寄楊郭李王判官
慣作雲林客因成懶漫人吏欺從政拙妻笑理家貧李
郭應時望王楊入幕頻從容丞相閣知憶故園春
酬李補闕雨中寄贈
十年隨馬宿幾度受人恩白髮還鄉井微官有子孫竹
窗寒雨滴苔砌夜蟲喧獨媿東垣友新詩慰旅魂
送侯山人赴會稽
仙客辭蘿月東來就一官且歸滄海住猶向白雲看猿
呌江天暮蟲吟野浦寒時遊鏡湖裏為我把魚竿
宿禪智寺上方演大師院
石林高幾許金刹在中峰白日空山梵晴霜後夜鐘竹
窗迴翠壁苔逕入寒松幸接無生法塵心昧所從
題空山人石室
早晩悟無生頭陀不到城雲山知夏臘猿鳥見修行地
僻無溪路人尋逐水聲年年深谷裏誰識遠公名
登蔣山開善寺
山殿秋雲裏香煙出翠微客尋朝磬食僧背夕陽歸下
界千門見前朝萬事非看心兼送目葭菼暮依依
送韋員外還京
十年離亂後此去若為情春晩香山綠人稀豫水清野
陂看獨樹關路逐殘鶯前殿朝明主應憐白髮生
潤州送友人
見君還此地灑淚向江邊國士勞相問家書無處傳荒
城胡馬跡塞木戍人煙一路堪愁思孤舟何渺然
送陸明府之盱眙
陶令之官去窮愁慘别魂白煙横海戍紅葉下淮村澹
浪搖山郭平蕪到縣門政成堪吏隐免負府公恩
送薛良史往越州謁從叔
辭家年已久與子分偏深易得相思淚難為欲别心孤
雲隨浦口幾日到山隂遥想蘭亭下清風滿竹林
送丘二十二之蘇州
積水與寒煙嘉禾路幾千孤猿啼海島羣雁起湖田曾
寄長沙什常聞大雅篇却將封事去知爾愛閒眠
登潤州芙蓉樓
上古人何在東流水不歸往來潮有信朝暮事成非煙
樹臨沙靜雲帆入海稀郡樓多逸興良牧謝玄暉
書情寄上蘇州韋使君兼呈吳縣李明府
數年湖上謝浮名竹杖紗巾遂性情雲外有時逢寺宿
日西無事傍江行陶潛縣裏看花發庾亮樓中對月明
誰念獻書來萬里君王深在九重城
贈同官李明府
訟堂寂寂對煙霞五柳門前聚曉鴉流水聲中視公事
寒山影裏見人家觀風競美新為政計日還知舊觸邪
可惜陶潛無限酒不逢籬菊正開花
贈竇十九
靈臺暮宿意多違木落花開羡客歸江海幾時傳錦字
風塵不覺化緇衣山陽會裏同人少灞曲農時故老稀
幸得漢皇容直諫憐君未遇覺人非
虔州見鄭表新詩因以寄贈
梅花嶺裏見新詩感激情深過楚詞平子四愁今莫比
休文八詠自同時萍鄉露冕真堪惜鳳詔鳴珂已訝遲
才子風流定難見湖南春草但相思
送馮八將軍奏事畢歸滑臺幕府
王門别後到滄州帝里相逢俱白頭自歎馬卿常帶疾
還嗟李廣不封侯棠棃宫裏瞻龍衮細柳營中着虎裘
想到滑臺桑葉落黃河東注杏園秋
送王侍御佐婺州
聞君作尉向江潭吳越風煙到自諳客路尋常經竹徑
人家大底傍山嵐緣溪花木偏宜遠避地衣冠盡向南
惟有夜猿啼海樹思鄉望北意難堪
送皇甫冉往白田
江邊盡日雉鳴飛君向田間何日歸楚地蒹葭連海迥
隋朝楊柳映堤稀津樓故市無行客山館空庭閉落暉
試問疲人與征戰使君雙淚定沾衣
題蘭若
絶頂茅庵老此生寒雲孤木獨經行世人那得知幽逕
遥向青峰禮磬聲
送賀蘭廣赴選
而今用武爾攻文流軰干時獨卧雲白髮青袍趨會府
定應衡鏡却慙君
陳羽(江東人)
公子行
金羈白馬郎何處踏青來馬驕郎半醉蹀躞望樓臺似
見樓上人玲瓏窗戸開隔花聞一笑落日不知回
古歌
長相思長相思相思無限極相思苦相思相思損容色
容色眞可惜相思不可徹日日長相思相思腸斷絶腸
斷絶淚還續閒人莫作相思曲
春園即事
水隔羣物外花深風起頻霜中千樹橘月下五湖人聽
鶴忽忘寢見山如得隣明年還到此共看洞庭春
冬晩送友人使西蕃
驛使向天西巡羌復入氐玉關晴有雪沙磧雨無泥落
淚軍中笛驚眠塞上雞逢春鄉思苦萬里草萋萋
送戴端公赴容州
分命諸侯重葳蕤繡服香八蠻治險阻千騎踏繁霜山
斷旌旗出天清劒佩光還將小戴禮遠出化南方
送殷華之淇州
離堂悲楚調君奏豫章行愁處雪花白夢中江水清扣
舷歌月色避浪宿猿聲還作經年别相思湖草生
御溝新柳
菀菀如絲柳含黃一望新未成溝上暗且向日邊春弄
色滋宵露垂枝染夕塵夾堤連太液還似映天津
中秋夜臨鏡湖望月
鏡裏秋宵望湖平月彩深圓光珠入浦浮照鵲驚林澹
動光還翠嬋娟影不沈遠時生岸曲空處落波心迥徹
輪初滿孤明魄未侵桂枝如可折何惜夜登臨
西蜀送許中庸歸秦赴舉
春色華陽國秦人此别離驛樓横水影鄉落入花枝日
暖鶯飛好山晴馬去遲劎門當石隘棧閣入雲危旅夢
驚蝴蝶殘芳怨子規碧霄今夜月惆悵上峨嵋
送友及第歸江東
五陵春色泛花枝心醉花前遠别離落羽恥為關右客
成名空羡里中兒都門雨歇愁分處上店燈殘夢到時
家住洞庭多釣伴因來相賀話相思
長安卧病秋夜言懷(一作盧綸詩)
九重門鎖禁城秋月過南宫漸映樓紫陌夜深槐露滴
碧空雲淨火星流清風刻漏傳三殿甲第歌鐘樂五侯
楚客病來鄉思苦寂寥燈下不勝愁
江上愁思二首
江上翁開門開門向衰草只知愁子孫不覺生涯老
江上草莖枯莖枯葉復焦那堪芳意盡夜夜没寒潮
吳城覽古
吳王舊國水煙空香逕無人蘭葉紅春色似憐歌舞地
年年先發館娃宫
九月十日即事
漢江天外東流去巴塞連山萬里秋節過重陽人病起
一枝殘菊不勝愁
遊洞靈觀
初訪西城李少君獨行深入洞天雲風吹青桂寒花落
香繞仙壇處處聞
湘妃怨
二妃愁處雲沈沈二妃怨處湘江深商人酒滴廟前草
蕭索風生斑竹林
襄陽過孟浩然舊居
襄陽城郭春風起漢水東流去不還孟子死來江樹老
煙霞猶在鹿門山
廣陵秋夜對月即事
霜落寒空上月樓月中歌唱滿揚州相看醉舞倡樓月
不覺隋家陵樹秋
小江驛送陸侍御歸湖上山
鶴唳天邊秋水空荻花蘆葉起西風今夜渡江何處宿
會稽山在月明中
伏翼洞送夏方慶
洞裏春晴花正開看花出洞幾時回殷勤好囑武陵客
莫引世人相逐來
送德輿歸穿石洞山居
烏巾年少歸何處一片綵霞山洞中惆悵别時花似雪
行人不肯醉春風
洛下贈徹公
天竺沙門洛下逢請為同社笑相容支頥忽望碧雲裏
心愛嵩山第幾峰
石倉歴代詩選卷六十八
