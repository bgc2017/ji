石倉歴代詩選卷一百二十五
明曹學佺編
宋詩二
王禹偁
滁州庶子泉(唐大歷中隴西李幼卿以宫庶領滁来遊故名)
物形固天造物景不自勝泉乎未遇人石罅徒流迸宫
相政多暇行樂躡巖磴發蒙漲為溪幽致兹焉盛唐賢
大歷後峭壁刻名姓我来一何暮今秋始乘興山勢環
復缺狀如壺引柄乍挹清泚姿頗惬幽閒性味將春茗
宜光與曉嵐暝架竹落僧厨遠聲入晴磬何當宿禪室
欹枕終夜聽
明月溪
汎流者為誰人骨皆已朽我来尋故跡溪荒亂泉吼惜
哉幽勝事盡落唐賢手惟餘舊時月團團照山口
望日臺
荒臺隠層巒雲磴踰百尺攀蘿試一上依然有遺跡掌
舒舊砌平屏卓諸峯直憑高聊寫望孤懷念鄉國長安
不可見但對金烏赤傾盡葵藿心庶免浮雲隔
陽冰篆
泠泠庶子泉落落陽冰筆雲氣勢崩垂龍蛇互蟠屈嶧
山既劘滅石鼓嗟缺失惟兹數十字遒力倚雲窟摸印
徧華夷流傳耀緗帙書誠一藝爾小道詎可忽乃知出
人事千古名不沒
鳳凰陂
次公治潁川仁政被一方神物不藏瑞兹焉集鳳凰在
昔奏簫韶舜庭来蹌蹌西伯有至化亦見鳴岐陽仲尼
豈無德已矣空悲傷夫何刀筆吏而能致殊祥我来過
荒陂烟草但蒼蒼緬懷漢循吏史筆恐未遑
成武縣作
釋褐来成武初官且自強位卑松在澗俸薄葉經霜雨
菌生書案饑禽啄印牀猶驚寫秋卷槐砌落花黃
寄寧陵陳長官
吏隠寧陵縣琴堂枕古河家山隔江遠風雨過船多假
日親尋藥公庭自種莎相逢如舊識執手動勞歌
寄金鄉張贊善
年少辭榮自昔稀朝衣卸却着斑衣北堂視膳侵星起
南畝催畊冒雨歸種竹野塘春筍脆採蘭幽澗露芽肥
伊予自是徒勞者未得同尋舊釣磯
惠山寺留題
吟入惠山山下寺古泉閒挹味何嘉好抛此日陶潛米
學煮當年陸羽茶猶負片心眠水石略開塵眼識烟霞
勞生未了還東去孤棹寒篷宿浪花
遊虎丘山寺
寺牆圍著碧孱顔曾是當年海湧山盡把好峯蔵院裏
不教幽景落人間劍池草色經冬在石座苔花自古斑
珍重晉朝王令宅一回来此便忘還
寄獻潤州趙舍人
記言簪筆罷摛華郡閣高閒似道家琴院坐聽江寺磬
郡樓吟見海山霞春園遺母親燒筍夜榻留僧自煮茶
應笑陶潛未歸去折腰奔走在泥沙
除夜寄羅評事同年
郡僚方賀歲獨宿太湖稜階下羞為吏船中秖載僧折
梅和薄雪煮茗對孤燈應恕慵趨府天寒踏曉冰
春日官舍偶題
薄宦苦流離壯年心巳衰鶯花愁不覺風雨病先知曉
月晃竹屋寒苔疊槿籬無人慰幽寂庭柳自低垂
吳江縣寺留題
松江江寺對峯巒檻外生池接野灘幽鷺静翹春草碧
病僧閒說夜濤寒晨齋施筍仝溪叟國忌行香秖縣官
盡日門前照流水塵纓渾擬濯汍瀾
中元夜宿餘杭仙泉寺留題
祭廟迴来略問禪蘚牆莎徑碧山前風疏遠磬秋開講
水響寒車夜救田藍綬有香花菡萏竹窗無寐月嬋娟
自慙政術貽枯旱忍卧松隂漱石泉
中秋月
何處見清輝登樓正午時莫辭終夕看動是隔年期冷
濕流螢草光凝宿鶴枝不禁雞唱曉輕別下天涯
蘇州寒食日送人歸覲
江城寒食下花木慘離魂幾宿投山寺孤帆過海門篷
聲潑火雨柳色禁烟村定省高堂後斑衣減淚痕
官舍書懷呈郡守
年来潘令鬢初凋瘦馬青衫恥下僚藥債漸多醫宿疾
宦情猶切戀明朝空江梅雨添幽鬱古縣槐花鏁寂寥
賴有郡侯知巳在每憐憔悴貰金貂
贈湖州張從事
前年春牓亞龍頭詞賦曾推第一流上直未歸紅藥院
供吟先得白蘋洲酒醒野寺烹山蕨公退溪亭狎海鷗
自是吳門折腰吏滿衣塵土為君羞
和郡僚題李中舍公署
樹影池光映曉霞綠楊隂下吏排衙閒拖屐齒妨横筍
静拂琴牀有落花地脈暗分吳苑水厨烟時煮洞庭茶
青宫詞客能多暇按曲飛觴待歲華
題張處士溪居
雲裏寒溪竹裏橋野人居處絶塵囂病来芳草生漁艇
睡起殘花落酒瓢閒把道書尋晩逕静攜茶鼎洗春潮
長洲懶吏頻過此為愛盤餐有藥苗
朝退偶題
吏隠金門秖似閒退朝窮巷懶開關經年不到公卿宅
五日空隨侍從班禁漏出花寒歴歴御泉通市細潺潺
功名未立年猶少争忍攜琴去舊山
送郝校書從事相州
提筆從戎別帝鄉官清兼領校書郎將軍幕下紅蓮媚
詩客袖中丹桂香吟倚旌旗春過雨醉聽刁斗夜含霜
金臺莫作多時計非久應歸振鷺行
送夏侯正言奉使江南
百舌關關麥壠青遠山迎馬翠如屏禁中已誦相如賦
江外猶看使者星衣拂茶烟尋水寺棹欹梅雨泊沙汀
歸期莫過中秋節侍宴甘泉月滿庭
送馮學士入蜀
錦川宜共少年期四十風情去未遲蠶市夜歌欹枕處
峨嵋春雪倚樓時休誇上直吟紅藥多羨乘軺聽子規
莫學當年杜工部因循不賦海棠詩
和陳州田舍人留別
宛丘分理藉賢明暫輟詞臣撫百城職罷掖垣人共惜
郡連京輔自為榮休吟紅藥階前色且聽長淮枕上聲
駐馬都門相別處柳黃莎碧上林鶯
硖石縣旅舍
霜乾紅葉飛遷客思凄凄處險人垂癭登山馬裹蹄籬
荒蛬韻苦雲凍雁行低此夕應無寐何煩報曉雞
寒食
今年寒食在商山山裏風光亦可憐稚子就花拈蛺蝶
人家依樹繫鞦韆郊原曉綠初經雨巷陌春隂乍禁烟
副使官閒莫惆悵酒貲猶有撰碑錢
和與盧氏宋少府話舊遊
舊遊前政一追尋宦路遷移敵古今黃綬位卑曾歎命
青宫官冷不妨吟烟嵐未改當窗色桃李應垂滿砌隂
好寄新詩題舊壁為言梅福珥朝簪
秋居幽興
秋光雖寂澹幽興入詩家籬暗螀啼菊園荒蟻上茄圍
棋知日影理髮見霜華向曉兒童喜溪僧遺晩瓜
謫居人事懶幽興與誰同僧到烹秋菌兒啼索草蟲掃
苔留嫩綠寫葉惜殘紅歲晏琴罇好籬邊有菊叢
前賦春居雜興詩間半歲不復省視因男嘉祐
讀杜工部集見語意頗有相類者咨於余且
意余竊之也余喜而作詩聊以自賀
命屈由来道日新詩家權柄敵陶鈞任無功業調時鼎
且有篇章到古人本與樂天為後進誰期子美是前身
從今莫厭閒官職主管風騷勝要津
村行
行穿山逕菊初黃信步悠悠野興長萬壑遞聲含晩籟
數峯無語立斜陽棠棃葉落胭脂色蕎麥花開白雪香
何事吟餘忽惆悵村橋原樹似吾鄉
喜雪貽仲咸
半冬無雪懶吟詩薄暮紛紛喜可知衣上惹来看不足
竹邊聽處立多時光迷曙色推窗蚤舞徧寒空下席遲
今日使君倍相得前車飛絮醉褰帷
霽後望山中春雪
誰種離離碎玉苗曉樓吟望興偏饒白雲作伴宜長在
紅日無情巳半消聚映蚤霞明野寺散隨春水過溪橋
世間那得王摩詰醉展霜縑把筆描
春郊寓目
百舌嬌慵未苦啼雪隨春水下松溪何人樵樹和雲斫
幾處山田帶雨犂蜀柳半開鸜鵒眼海棠深結麝香臍
東風似待閒人出一路青莎襯馬蹄
春郊獨步
襟袖飄飄晩吹輕孤吟無侣亦閒行綠楊繫馬尋芳逕
春草隨人上古城不憤黃鸝誇巧舌多慙戴勝勸歸耕
憑高朗咏沈湘賦自許吾生似賈生
送融州任巽戶曹
御前曾擢首科名一掾如何萬里行身落蠻夷人共惜
罪因文學自為榮吏供版籍多魚稅民種山田見象耕
君看咸通十司戶投荒終久是公卿
寄商州馮十八仲咸同年
遷客秋来捧詔還故人多怪鬢毛斑重為東掖垣中士
猶夢西暉亭下山薄憶宦情皆是幻老思身計不如閒
何時獲約同歸隠水竹蕭蕭但掩關
送馮中允之任婺州
東南宦途多勝遊婺女星下溪山幽嚴陵隠德七里瀨
沈約詩名八咏樓岸上黍離經故國湖邊木脱正高秋
承明三入妨賢久擬覓江鄉小郡侯
寄題義門胡氏華林書院
水閣山齋架碧虚亭亭華表映門閭力田歲取千箱稻
好事家蔵萬卷書旋對杯盤燒野筍別開池沼養溪魚
吾生未有林泉計空媿妨賢卧直廬
送柴諫議之任河中
蒲津古郡得名公諫紙盈箱且罷封紅藥階墀曾吐鳳
綠莎廳事舊鳴蛬下車首謁重華廟入境先經五老峯
見說西河淹卜夏應知教授有遺蹤
滁州官舍
忽從天上謫人間知向山州住幾年俸外不教收果實
公餘多愛入林泉朝簪未解何妨道宦業無機即是禪
鈴閤悄然私自問郡齋何異玉堂前
琅琊山
連袤復岧嶤峯巒架泬寥流名自東晉積翠滿南譙洞
碧通仙界溪明潤藥苗古臺臨海日絶頂見江潮杉影
拏雲暗泉聲出竹遙廟碑傳漢祖寺額認唐朝旱歲時
霑稼靈蹤合禁樵詩章因我盛屏障遣誰描近住人多
秀頻登酒易銷圖經標八絶灊霍合相饒
臘月
臘月滁州始覺寒年豐歲暮郡齋閒官供好酒何憂雪
天與新詩合看山日照野塘梅欲綻燒迴荒逕草猶斑
吏人散後無公事門戟森森夕鳥還
寄杭州西湖昭慶寺華嚴社主省常上人
夢幻吾身是偶然勞生四十又三年任誇西掖吟紅藥
何似東林種白蓮入定雪龕燈焰直講經霜殿磬聲圓
謫官不得餘杭郡空寄高僧結社篇
和廬州通判李學士見寄
北門西掖久妨賢出入丹墀近八年且把一麾淮水上
敢思三接浴堂前將何政術稱循吏豈有文章號謫仙
除却清貧入詩詠山城坐客冷無氊
送董諫議之任湘潭
依依行色滿帆檣又借仁風惠遠方暫去長沙非賈誼
猶虚計相待張蒼檻前波浪瀟湘闊雨後汀洲橘柚香
翰苑逐臣知最幸願聽民訟繼甘棠
后土廟瓊花詩
春冰薄薄壓枝柯分與清香是月娥忽似暑天深澗底
老松擎雪白娑婆
櫻桃漸熟牡丹巳凋恨不同時輒題二韻
紅芳落盡正無憀吟遶空枝首重搔最恨東君才少思
不留檀口待櫻桃
病中書事上集賢錢侍郎
力疾奉朝謁歸来倦送迎老為儒術誤瘦愛道装輕羅
藥幽香散移琴細韻生晨飱漸有味筍蕨倍關情
妻兒慣蔬素僕馬任龍鍾一榻渾無物孤琴對病容風
翻簾影亂旱減井痕重幽寂誰為伴扶行賴瘦笻
送譚殿院之任南陽
大底人生樂故居山川况復漢南都別来墳墓有宿草
歸去田園多綠蕪銀印莫羞雙鬢白錦衣兼照兩轓朱
西垣衰病無憀客空羨此行歌袴襦
對酒吟
勸君莫把青銅照一瞬浮生何足道麻姑又採東海桑
閬苑宫中養蠶老任是唐虞與姬孔蕭蕭寒草埋孤塚
我恐自古賢愚骨疊過北邙高突兀少年對酒且為娱
幾日樽前垂白髮
贈省欽
舊隠何年別翠微瀑泉聲入鏁禪扉御前曾寫八分字
天上特宣三事衣燈照夜庵霜後冷鼎烹秋菌雨中肥
終歸五老峯前去杯渡長江一錫飛
石倉歴代詩選卷一百二十五
