石倉歴代詩選卷七十七
明曹學佺編
晚唐四
温庭筠(字飛卿并州人)
嘲春風
春風何處好别殿饒芳草苒嫋傳鸞旗萎蕤吹雉葆揚
芳歴九門澹蕩入蘭蓀争奈白團扇時時偷主恩
湘宫人歌
池塘芳意濕夜半東風起生綠畫羅屏金壺貯春水黃
粉楚宫人芳花玉刻身娟娟照棋燭不語兩含嚬
江南曲
妾家白蘋浦日上芙蓉檝軋軋搖漿聲移舟入茭葉溪
長茭葉深作底難相尋避郎郎不見鸂鶒自浮沈拾萍
萍無根採蓮蓮有子不作浮萍生寧為藕花死岸傍騎
馬郎烏帽紫遊韁含怨復含笑迴首問横塘妾在金陵
浦門前朱雀航流蘇持作帳芙蓉持作梁出入金犢幰
兄弟侍中郎前年學歌舞定得郎相許連娟眉繞山依
約腰如杵鳳管悲若咽鸞紗嬌欲語扇薄露紅鉛羅輕
壓金縷明月西南樓珠簾玳瑁鉤横波巧能笑鸞蛾不
識愁花開子留樹草長根依土早聞金溝遠底事歸郎
許不學楊花白朝朝淚如雨
長安寺
仁祠寫露宫長安佳氣濃煙樹含葱蒨金刹映䒠茸繡
戶香焚象珠網玉盤龍寳題新翡翠天井列芙蓉幡長
迴遠吹忩虚含曉風遊騎迷青鎖飛鳥思華鐘雲拱承
跗邐羽葆背花重所嘆連社客輕蕩不相從
邊笳曲
朔管迎秋動雕音雁来早上郡隠黃雲天山吹白草嘶
馬悲寒磧朝陽照霜堡江南戍客心門外芙蓉老
芙蓉
刺莖澹蕩碧花片參差紅吳歌秋水冷湘廟夜雲空濃
艷香露裏美人清鏡中南樓未歸客一夕練塘東
雞鳴埭曲
南朝天子射雉時銀河耿耿星參差銅壺漏斷夢初覺
寳馬鹿高人未知魚躍蓮東蕩宫沼濛濛御柳懸棲鳥
紅妝萬戶鏡中春碧樹一聲天下曉盤踞勢窮三百年
朱方殺氣成愁煙彗星拂地浪連海戰鼔渡江塵漲天
繡龍畫雉填宫井野火風驅燒九鼎殿巢江燕砌生蒿
十二金人霜炯炯芊綿平綠臺城基暖色春容荒古陂
寧知玉樹後庭曲留待野棠如雪枝
織錦詞
丁東細漏侵瓊瑟影轉高梧月初出簇&KR0609;金梭萬縷紅
鴛鴦艷錦初成疋錦中百結皆同心蘂亂雲盤相間深
此意欲傳傳不得玫瑰作柱朱絃琴為君裁破合歡被
星斗迢迢共千里象尺薰爐未覺秋碧池巳有新蓮子
夜宴謠
長釵墜髮雙蜻蜓碧盡山斜開畫屏虬鬚公子五侯客
一飲千鍾如建瓴鸞咽妖唱圓無節眉斂湘煙袖迴雪
清夜恩情四座同莫令溝水東西别亭亭蠟淚香珠殘
暗露曉風羅幕寒飄颻戟帶儼相次二十四枝龍畫
竿裂管縈絃共繁曲芳樽細浪傾春醁高樓客散杏花
多脈脈新傳如瞪目
蓮浦謠
鳴橈軋軋溪溶溶廢綠平煙吳苑東水清蓮媚兩相向
鏡裏見愁愁更紅白馬金鞍大堤上西江日夕多風浪
荷心有露似驪珠不是真圓亦搖蕩
郭處士擊甌歌
佶粟金虬石潭古勺陂瀲灧幽修語湘君寳馬上神雲
碎珮叢鈴滿煙雨吾聞六宫花離離軟風吹雪星斗稀
玉晨冷磬破昏夢天露未乾香著衣蘭釵委墜垂雲髮
小響玎璫逐迴雪晴碧煙滋重疊山羅屏半掩桃花月
太平天子駐雲車龍鑪勃鬱雙蟠拏宫中近臣抱扇立
侍女低鬟落翠花亂珠觸續正跳蕩傾頭不覺金烏斜
我亦為君長嘆息緘情遠寄愁無色莫沾香夢綠楊絲
千里春風正無力
錦城曲
蜀山攅黛留晴雪&KR0034;芛蕨牙索九折江風吹巧剪霞綃
花上千枝杜鵑血杜鵑飛入巖下叢夜呌思歸山月中
巴水漾漾情不盡文君織得春機紅怨魄未歸芳草死
江頭學種相思子樹成寄與望鄉人白帝荒城五十里
舞衣曲
藕腸纖縷抽輕春煙機漠漠嬌娥頻金梭浙瀝透空薄
剪落交刀吹斷雲張家公子夜聞雨夜向蘭堂思楚舞
蟬衫林帶壓愁香偷得烏黃鏁金縷管含蘭氣嬌語悲
胡槽雪腕鴛烏絲芙蓉力弱應難定楊柳風多不自持
迴頭笑語西忩客星斗寥寥波脈脈不逐秦王捲象牀
滿樓明月棃花白
觱篥歌
蠟煙如纛新蟬滿門外平沙草芽短黑頭丞相九天歸
夜聽飛瓊吹朔管情遠氣調蘭蕙薰天香瑞彩含絪緼
皓然纖指都揭血日暖碧簫無片雲含商咀徵雙幽咽
軟縠疎羅共蕭瑟不盡長圓疊翠愁柳風吹破澄潭月
鳴梭浙瀝金絲蘂恨語殷勤隴頭水漢將營前萬里沙
更深一一霜鴻起十二樓前花正繁交指簇蔕連壁門
景陽宫女正愁絶莫使此聲催斷魂
雉場歌
茭葉萋萋接煙曙雞鳴埭上梨花露彩杖鏘鏘巳合圑
綉翎白頸遥相妬雕尾扇張金縷高碎鈴素拂驪駒豪
綠場紅跡来相接箭發銅牙傷彩毫麥隴桑隂小山晩
六虬歸去凝笳遠城頭却望幾含情青畝春蕪連石苑
雍臺歌
太子池南樓百尺八忩新樹疎簾隔黃金鋪首畫鉤陳
羽葆停幢拂交戟盤紆欄楯臨高臺殿帳臨流鸞扇開
早雁驚鳴細波起映花鹵簿龍飛迴
常林歡歌
宜城酒熟花覆橋沙晴綠鴨鳴咬咬濃桑繞舍麥如尾
幽軋鳴機雙燕巢馬聲特特荆門道蠻水揚光色如草
錦薦金罏夢正長東家咿喔雞鳴早
湖隂詞(并序)
王敦奉兵至湖隂明帝微行視其營伍由是樂府有
湖隂曲而亡其詞因作而附之
祖龍黃鬚珊瑚鞭鐵驄金面青連錢虎髯拔劒欲成夢
日壓賊營如血鮮海旗風急驚眠起甲重光搖照湖水
蒼黃追騎塵外歸森索妖星陣前死五陵愁碧春萋萋
灞川王馬空中嘶羽書如電入青璅雪腕如搥催晝鞞
白虬天子金煌鋩高臨帝座迴龍章吳波不動楚山晩
花壓欄干春晝長
晩歸曲
格格水禽飛帶波孤光斜起夕陽多湖西山淺似相笑
菱刺惹衣攅黛蛾青絲繫船向江水蘭芽出土吳江曲
水極晴搖泛灧細草平春染煙綿綠玉鞭騎馬楊叛兒
刻金作鳳光參差丁丁暖漏滴花影催入景陽人不知
彎堤弱柳遥相曯雀扇圑圓掩香玉蓮塘艇子歸不得
柳暗桑穠聞布榖
臺城曉朝曲
司馬門前柳千炬闌干星斗天將曙朱網龕鬖丞相車
曉随疊鼔朝天去博山鏡樹香䒠茸褭褭浮觥金畫龍
大江斂勢避辰極兩闕深嚴煙翠濃
達摩支曲(雜言)
𢷬麝成塵香不滅拗蓮作寸絲難絶紅淚文姬洛水春
白頭蘇武天山雪君不見無愁高緯花漫漫漳浦晏餘
清露寒一旦臣僚共囚虜欲吹羌管先汎瀾舊臣頭鬢
霜華早可惜雄心醉中老萬古春歸夢不歸鄴城風雨
連天早
東郊行
鬭雞臺下東西道柳覆斑騅蝶縈草坱靄韶容鏁澹愁
青筐葉盡蠶應老綠渚幽香生白蘋差差小娘吹魚鱗
王孫騎馬有歸意林彩著空如細塵安得人生各相守
燒船破棧休馳走世上方應無别離路傍更長千枝柳
東峰歌
錦礫潺湲玉溪水曉来微雨藤花紫冉冉山雞紅尾長
一聲樵斧驚飛起松刺流空石差齒煙香風軟人參蘂
陽崖一夢伴雲根仙菌靈芝夢魂裏
醉歌
簷柳初黃燕新乳曉碧芊綿過微雨樹色深含臺榭情
鶯聲巧作煙花主錦袍公子陳杯觴撥醅百甕春酒香
入門下馬問誰在降階握手登華堂臨卭美人連山眉
低抱琵琶含怨思朔風繞指我先笑明月入懷君自知
勸君莫惜金樽酒年少須臾如覆手辛勤到老慕簞瓢
於我悠悠竟何有洛陽盧仝稱文房妻子脚秃舂黃糧
阿耋老眼不識字指麾豪俊如驅羊天犀壓斷朱鼹鼠
瑞錦驚飛金鳳凰其餘豈足霑牙齒欲用何能報天子
駑馬垂頭槍暝塵驊騮一日行千里但有沈冥醉客家
支頣瞪目持流霞惟恐南園風雨落碧蕪狼籍棠棃花
堂堂曲
錢塘岸上春如織淼淼寒潮帶晴色淮南遊客馬連嘶
碧草途人歸不得風飄客意如吹煙纖指殷勤傷雁絃
一曲堂堂紅燭筵長鯨瀉酒如飛泉
春愁曲
紅絲穿露珠簾冷百尺啞啞下纖綆遠翠愁山入卧屏
兩重雲母空烘影涼簪墜髮春眠重玉兔煴氤柳如夢
錦疊空牀委墜紅颸颸掃尾雙金鳳蜂喧蝶駐戲悠揚
柳拂赤欄纖葉長覺後梨花委平綠春風和雨吹池塘
懊惱曲
藕絲作線難勝針蘂粉染黃那得深玉白蘭芳不相顧
青樓一笑輕千金莫言自古皆知此健劒刜鐘鉊繞指
三秋庭綠盡迎霜惟有荷花守紅死廬江小吏朱班輪
柳縷吐芽香玉新兩股金釵已相許不令獨作空成塵
悠悠楚水流如馬恨紫愁紅滿平野野土千年怨不平
至今燒作鴛鴦瓦
三洲詞
圑圓莫作波中月潔白無為枝上雪月隨波動碎潾潾
雪似梅花不堪折李娘十六青絲&KR0034;畫帶雙花為君結
門前有路輕别離惟恐歸来舊香滅
春時曲
家臨長信往来道乳燕雙雙拂煙草油壁車輕金犢肥
流蘇帳曉春雞早籠中嬌鳥暖猶睡簾外落花閒不掃
衰桃一樹近前池似惜紅顔鏡中老
七夕
鳴機札札停金梭芙蓉澹蕩生池波神軒紅粉陳香羅
鳳低蟬薄愁雙蛾微光奕奕凌天河鸞咽鶴唳飄颻歌
鸞橋銷盡愁奈何天氣駘蕩雲陂阤平明花木有愁意
露濕綵盤蛛網多
西嶺道士茶歌
乳燕濺濺通石脈綠塵愁草春江色澗花入井水味香
山月當人松影直仙翁白扇霜鳥翎拂壇夜讀黃庭經
疎香皓齒有餘味更覺道心通杳冥
送洛陽李主簿
想君秦塞外因見楚山青槲葉曉迷路枳花春滿庭禄
優仍侍膳官散得專經子敬懷愚谷歸心在翠屏
巫山神女廟
黯黯閉宫殿霏霏蔭薜蘿曉峰眉上色春水臉前波古
樹芳菲盡扁舟離恨多一叢斑竹夜環珮響如何
題陳處士幽居
松軒塵外客高枕自蕭疎雨後苔侵井霜来葉滿渠閒
移鏡湖棹秋得越僧書若待前溪月誰人伴釣魚
題盧處士居
西溪問樵客遥識楚人家古樹老連石急泉清露沙千
峰随雨暗一徑入雲斜日暮飛鴉盡滿庭&KR1593;麥花
初秋寄友人
閒夢正悠悠涼風生竹樓夜琴如欲雨曉簟覺新秋獨
鳥楚山遠一蟬關樹愁憑將離别恨江外問同遊
題豐安里王相林亭
偶到烏衣巷含情更惘然西州曲堤柳東府舊池蓮星
坼悲元老雲歸送墨仙誰知濟川檝今作野人船
和友人盤石寺逢舊友
楚寺上方宿滿堂皆舊遊月溪逢遠客煙浪送歸舟江
館白蘋夜水關紅葉秋西風吹暮雨汀草更堪愁
送人南遊
送君遊楚國江浦樹蒼然沙淨有波跡岸平多草煙角
悲臨海郡月到渡淮船惟以一杯酒相思隔遠天
贈鄭處士
飄然随釣艇雲水是天涯紅葉下荒井碧梧侵古槎醉
收陶令菊貧賣邵平瓜更有相期處南籬一樹花
江岸即事
水容侵古岸岸影度青蘋廟竹惟聞鳥江帆不見人雀
聲花外暝客思柳邊春别恨轉難盡行行汀草新
送并州郭書記
賓筵得佳客侯印有光輝候騎不傳箭迴文空上機塞
塵牧馬去烽火射雕歸惟有嚴家瀨回環徑草微
贈越僧
世機消巳盡巾履亦飄然一室故山月滿瓶秋澗泉禪
菴過微雪鄉寺隔寒煙應共白蓮客相期松桂間
商人早行
晨起動征鐸客行悲故鄉雞聲茅店月人迹板橋霜槲
葉落山路枳花明驛牆因思杜陵夢鳬雁滿迴塘
途中有懷
驅車何日閒擾擾路歧間歲暮自多感客程殊未還亭
臯汝陽道風雪穆陵關臘後寒梅發誰人在故山
經李處士杜城别業
憶昔幾遊集今来倍嘆傷百花情易老一笑事難忘白
社巳蕭索青樓空艷陽不閒雲雨夢猶欲過高唐
西遊書懷
渭川通野戍有路上桑乾獨鳥青天暮驚麋赤燒殘高
秋辭故國昨日夢長安客意自如此非關行路難
偶題
孔雀眠高閣櫻桃拂短簷畫明金冉冉筝語玉纖纖細
雨無妨燭輕寒不隔簾欲將紅錦叚因夢寄江淹
齊宫
白馬雜金飾言從雕輦迴粉香随笑度鬢態伴愁来遠
水斜如剪青莎綠似裁所恨章華日冉冉下層臺
中書令裴公挽歌
箭下妖星落風前殺氣迴國香荀令去樓月定公来玉
璽終無慮金縢竟不開空嗟薦賢路芳草滿燕臺
開聖寺
路分磎石夾煙叢十里蕭蕭古樹風出寺馬嘶秋色裏
向陵鴉亂夕陽中竹間泉落山厨静塔下僧歸影殿空
猶有南朝舊碑在恥將興廢問休公
贈蜀將
十年分散劒關秋萬事皆随錦水流心氣巳曾明漢節
功名猶自滯吳鉤鵰邊認箭寒雲重馬上聽笳塞草愁
今日逢君倍惆悵灌嬰韓信盡封侯
寄清源寺僧
石路無塵竹徑開昔年曾伴戴顒来忩間半偈聞鐘後
松下殘棋送客迴簾向玉峰蔵夜雪砌因藍水長秋苔
白蓮社裏如相問為說遊人是姓雷
題李處士幽居
水玉簪頭白角巾瑶琴寂歴拂輕塵濃隂似帳紅薇晩
細雨如煙碧草春隔竹見籠疑有鶴捲簾看花静無人
南山自是忘年友谷口徒稱鄭子真
南湖
湖上微風入檻涼翻翻菱荇滿迴塘野船著岸偎春草
水鳥帶波飛夕陽蘆葉有聲疑霧雨浪花無際似瀟湘
飄然篷艇東遊客盡日相看憶楚鄉
贈袁司錄(丞相淮陽公之猶子)
一朝辭滿有心期花發揚園雪壓枝劉尹故人諳往事
謝郎諸弟得新知金釵醉就胡姬飲玉管閒留洛客吹
記得襄陽耆舊語不堪風景峴山碑
偶題
微風和暖日鮮明草色迷人向渭城吳客捲簾閒不語
楚娥攀樹獨含情紅垂果蔕櫻桃重黃染花叢蝶粉輕
自恨青樓無近信不將心事許卿卿
法雲雙檜
晉朝名輩此離羣想對濃隂去住分題處尚尋王内史
畫時應是故將軍長廊夜静聲疑雨古殿秋深影勝雲
一下南臺到人世曉泉清籟更難聞
春日偶作
西園一曲艷陽歌擾擾車塵負薜蘿自欲放懷猶未得
不知經世竟如何夜聞猛雨判花盡寒戀重衾覺夢多
釣渚别来應更好春風還為起微波
春暮宴罷寄宋夀先輩
斜掩朱門花外鐘曉鶯時節好相逢忩間桃蘂宿妝在
雨後牡丹春睡濃蘇小風姿迷下蔡馬卿才調似臨邛
誰憐芳草生三徑參佐橋西陸士龍
題望苑驛
弱柳千條杏一枝半含春雨半垂絲景陽寒井人難到
長樂晨鐘鳥自知花影至今通博望樹名從此號相思
分明十二樓前月不向西陵照盛姬
贈知音
翠羽花冠碧樹雞未明先向短牆啼忩間謝女青蛾斂
門外蕭郎白馬嘶星漢漸移庭竹影露珠猶綴野花迷
景陽宫裏鐘初動不語垂鞭上柳堤
題崔公池亭舊遊
皎鏡芳塘菡萏秋此来重見採蓮舟誰能不逐當年樂
還恐添成異日愁紅艷影多風嫋嫋碧空雲斷水悠悠
簷前依舊青山色盡日無人獨上樓
回中作
蒼莽寒空遠色愁嗚嗚戍角上高樓吳姬怨思吹雙管
燕客悲歌上五侯千里關山邊草夕一星烽火朔雲秋
夜来霜重西風起隴水無聲凍不流
老君廟
紫氣氤氲捧半巖蓮峰仙掌共巉巉廟前晚色連寒水
天外斜陽帶遠帆百二關山扶玉座五千文字閟瑶緘
自憐金骨無人識知有飛龜在石函
地胍山春日
苒苒花明岸涓涓水遶山幾時抛俗事来共白雲閒
碧澗驛曉思
香燈半殘夢楚國在天涯月落子規歇滿庭山杏花
車駕西遊因而有作
宣曲長陽瑞氣凝上林狐兔待秋鷹誰將詞賦陪雕輦
寂寞相如卧茂陵
贈少年
江海相逢客恨多秋風葉下洞庭波酒酣夜别淮隂市
月照高樓一曲歌
瑶瑟怨
冰簟銀牀夢不成碧天如水夜雲輕雁聲遠過瀟湘去
十二樓中月自明
鄠社郊居
槿籬芳暖近樵家壠麥青青一徑斜寂寞遊人寒食後
夜来風雨送梨花
贈鄭徵君家匡山首春與丞相贊皇公遊
一抛蘭棹逐燕鴻曾向江湖識謝公每到朱門還悵望
故山多在畫屏中
三月十八日雪中作
芍藥薔薇語早梅不知誰是艷陽才今朝領得春風意
不復饒君雪裏開
彈箏人
天寳年中事玉皇曾將新曲教寧王鈿蟬金雁今零落
一曲伊州淚萬行
石倉歴代詩選卷七十七
