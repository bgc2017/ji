石倉歴代詩選卷三百四十八
明曹學佺編
明詩初集六十八
吳溥(字德潤崇仁人)
别石彦誠同年
别子之官去欣然一笑辭韶華新歲久心事故人知酒
勸臨行日花迎到任時琴堂春晝静民吏恨來遲
騶虞
曠代空聞義獸名盛時方覩貢神京千年瑞應從天降
五色文章炫日明香霧晝眠靈囿暖落華春踏玉階晴
西周仁厚今猶昔願把周詩日載賡
題敏求齋
人生天地間歲月能幾何厥躬匪自勵奄忽成蹉跎三
墳自古雅力學尊丘軻齋居務時敏夙昔心靡他泉流
雝涓涓萬折輸江河山基一簣初終見高嵯峨昭然明
鑑内萬象同森羅求之諒非難所貴工磋磨睠昔敏求
志結屋南山阿讀書期有成誓不隨頽波及今向華髮
已負初心多寄言謝王生我詩須咏歌
送人還廬陵
來時梅始華歸時梅已黃送别臨江頭别懷江水長君
家廬陵西我家臨汝湄平居相借問為寄長相思
題金華宗原常雙溪洗藥圖
洗藥臨溪頭水流溪尾香居人飲溪水百年躋夀康石
路曲盤蛇山花如錦黃日暮携藥歸香風滿衣裳
送人還江右
凍雪春始晴楊條未堪折把酒送君行匆匆與君别君
别幾時來來時開我懷青雲共談笑高步黃金臺
戲筆奉寄歐陽今
昨日到監前如何不相過我病君復老眼中能幾箇有
酒須共飲有詩亦同和懸榻待重來寧辭夜深坐
題嚴吏部聽竹軒
峨峨搆層軒籊籊種修竹晴色入簾幽凉隂覆簷綠羡
彼軒中人翛遠絶塵俗公堂退食餘時聞戞蒼玉鏘然
鳴復止琴瑟斷還續清如秦女簫怨若湘妃曲又疑海
濤翻天外濺飛瀑錚錚響金銕軋軋動車轂須臾忽大
作雷雨震山谷深林獸奔駭高樹鳥驚宿凭軒嘆息久
月色皎如燭萬物固如斯動極静乃復秋高夜沉沉清
賞時自足
寄樂分真素二友
故人久不見新夏候巳臨林雨留宿潤庭槐匝繁隂昨
夜夢故鄉歡然盍朋簮青燈共酧酢耿耿論夙心覺來
遠相憶愁嘆日以深何由命吾駕千里遥相尋
賦甘羅城贈王紀善可貞
甘羅年少天下稀當年籌算孰能違燕丹既歸趙城入
諸侯日瘠嬴秦肥秦皇勲業連四海東望淮隂小如帶
當年曾此築高城留得千秋舊名在竹籬茅屋三兩家
垂楊夾道鳴雛鴉人間歲月驚幾换昔時城郭今桑麻
雙旌搖搖指東魯此日登臨重懷古丈夫須作遠大期
出處肯與常兒伍臨淮五月新雨凉薰風滿路紅蕖香
笑談指點王國近浩歌一曲凌蒼蒼
捕魚圖歌
官河雨後春水渾夾河兩岸皆漁村捕魚但願魚課足
風波雖險寧復論大魚無多趁時賣小魚連船賤如芥
大魚賣錢須納官小魚得錢還酒債漁郎捕魚莫厭貧
官河魚米朝朝新勸郎莫厭漁業賤古來亦有非常人
愛竹軒歌
吾家種竹不知數箇箇生時塞行路鳳尾離披拂曉風
龍角參差出寒霧春風三月新雨晴載酒日日尋幽盟
凉隂萬壑潄寒玉清吹滿空鳴紫笙嗟君於此忠愛久
白髮相看勝賓友嗜飲能容太守前哦詩欲繼淇園後
我曾看竹來林下高捲紅酣卧深夜風雷倏忽破層霄
知是當年老龍化
送錢習静還西江
霜風吹人如箭射曉日秦淮送歸客山色初回雪後青
梅花早放春前白使君清望山斗齊歸帆遠指大江西
玉堂愛弟最竒絶錦帶贈送多新題君從少年躭古學
老大寧堪久林壑千年紫氣烱長虹萬仞青雲誰企若
扁舟曉發寧肯遲問君此别來何時南還驛使南枝好
早晚但寄長相思
南臯歌
邑南佳趣人罕知處古得之心自怡草堂邀我酌新酒
索我為賦南皋詩我登南皋常頓足自說南皋勝盤谷
山色長留萬古青水聲寒瀉雙溪玉東風昨夜新雨晴
隔林幽鳥鳴嚶嚶書燈未輟曉窗讀負耒復課兒童耕
南臯人家若城市南皋風景清如水每著青衫坐綠苔
何須秋風紉蘭芷我道南臯已十春日與處士情相親
歌終不覺成放浪掉臂直欲超凡塵
鴛鴦詞
美哉乎雙鴛鴦羽毛粲粲昭文章菰蒲滿溪秋水香他
處不虞弓弋傷來來往往雙飛翔不覺人間輕别離夫
南妻北愁斷腸不學世人恩義乖始終向背情無長日
長穩睡蘆花傍同生同死無相忘樂哉乎雙鴛鴦
送曾孫謀通判之官廉州
莫道炎荒遠秋深正好行海天凉雨潤山郭瘴烟清問
俗民無訟看書日有程浴沂家訓在不愧魯諸生
送鄭指揮赴任
萬里來西蜀人稱蓋代雄指麾無失策談笑有竒功騎
賜龍媒駿衣裁獸錦紅逢人問兵甲百萬在胸中
秋興
力困謀非拙愁深鬢欲華一身今許國百歲任無家宫
柳仍含翠秋槐半着花長吟聽疎雨清思繞天涯
别石彦誠同年
别子之官去欣然一笑辭韶華新歲久心事故人知酒
勸臨行日花迎到任時琴堂春晝静民吏恨來遲
挽胡敬方
白頭登貴日獨行冠羣英世誦伯夷傳人知司馬名顯
揚期令子紀述付諸生每說朱衣事令人恨不平
玉堂齋宿
獸爐香冷畫簾垂坐覺中宵淑景移天近玉堂人語静
月高金闕漏聲遲棋臨殘局機尤密詩到終篇句益竒
但願年年共今夕清歡長不負心期
騶虞
曠代空聞義獸名盛時方覩貢神京千年瑞應從天降
五色文章炫日明香霧晝眠靈囿暖落華春踏玉階晴
西周仁厚今猶昔願把周詩日載賡
題松溪圖
溪頭流水繞光寒溪上長松雪未乾無事儘從閒處樂
有書時向静中看風廻隂壑泉聲急月轉晴窗樹影團
幾度客來門未啓呼兒急為整衣冠
送左仲武還臨州
擬峴臺前江水深故鄉日夜繫歸心細看游子斑斑服
總是慈親密密針雨後叢蘭含紫茁日長修竹轉清隂
家庭勝事皆堪樂到日先須寄好音
送翁教授之官安陸
聖朝清選屬儒冠鳴鐸俄聞向德安講席晴薰花氣暖
臨池秋景墨光寒興來細和菁莪什老去仍甘苜蓿盤
更羡華堂栽五桂花開長共故人看
十二月廿四日宿吕梁洪是夕風雪大作賦此
以慰岑寂
洪河風雪浩漫天客裏逢春倍惘然白首為郎過六郡
憂心報國願千年醉題詩草仍須改坐看燈花詎忍眠
料得閨中小兒女焚香日日卜歸船
别鄒宗獻
宦路驅馳已十年言歸此日興翩翩山田稻熟堪為酒
野澗魚肥不取錢花徑雨晴宜散步松窗日午任高眠
家藏更有新圖在留與雲來百世傳
白髮
鬢髮今全白應無再黑時晴窗綰新沐拾得幾莖絲
自嘆
一榻寒如水蕭然坐夜深衰顔無藥駐病骨怕寒侵
又
去鄕三十年顔貌總非昔昨日鄕人來人人不相識
悼外姪戴積善
遠樹千重暗江聲日夜哀終南山下路不見汝重來
岳陽樓圖
昔年曾上岳陽樓高宴湖湘五月秋老去却從圖裏看
故人誰似舊風流
送人遊北京
萬里扁舟一葉輕春風移棹過金陵百年鄕思知多少
半是江湖夜雨聲
附劉秩(字伯序豐城人有秋南集)
懶拙詩為韓副使作
陶侃勤運甓君獨以懶稱公輸巧獻技又胡以拙名一
有為已病况復懶拙并無乃假其義遂此曠逹情任懶
非汲汲守拙無營營動止付天定得失鴻毛輕視彼流
俗中自然分濁清
裁衣行
裁衣須裁短短衣短衣上馬輕如飛縫袖須縫窄窄袖
袖窄彎弓不礙肘短衣窄袖樣時新殷勤寄與從軍人
願郎着衣便弓馬破敵長驅古城下
東湖女
東湖女兒髻綰鴉清晨結伴來西家碧羅裁衫照秋日
香酥暈臉明朝霞儂家住在大堤曲幾度采蓮湖上宿
江南遊客最關情相思一夜秋波綠
望夫磯
望夫磯頭石如虎望夫磯下浪如鼓于今不見望夫人
徒使行人感前古行人心事莫悠悠亦有佳人樓上愁
願使此心如此石行人遠遊歸有日
和孔侍禮韻
百里京城接暮煙依稀景物似秦川楝花落處風飄樹
魚子來時水滿田賈客蒲帆天際落野人茆屋樹隂連
袖中閒却經綸手擬向槎頭釣巨鯿
雪溪為高理問賦
一道清溪遶屋斜朔風吹雪正交加九天夜凍銀河水
大地春回玉樹花寒透竹簾欺酒力冰消石鼎煮茶芽
高人風致清如許未遜山隂處士家
贈淮安府知事兼寄經歴
柏府馳聲冠六曺又加春色上恩袍畫船載雨過淮甸
蓮幕迎風看海濤王命祗今寬賦役邊庭從此息弓刀
到官煩語饒從事欲寄新詩愧魯臯
寄秦文仲
高住婁東老歲華近緣何事更移家謝公昔辦登山屐
張客今來泛海槎沙浦寒霜肥紫蟹野園秋雨熟黃瓜
五株笑傲遊閒趣三徑歸來看菊花
秣陵懷古
别家楊柳正依依回首西風木葉飛鄕夢巳隨雲北散
客心先逐雁南飛三秋邊境仍烽火九月征衫尚綌衣
莫向窮途歎牢落料應青眼故人稀
其二
秣陵風物近如何兵後登臨感慨多雲淨石頭秋嶂出
月明淮口暮潮過離人暗滴青衫淚商女空懷玉樹歌
忽憶舊時驄馬客于今白髮老山阿
其三
酣酒狂歌思欲飄久從江國駐蘭橈芙蓉隔浦聽秋雨
楊柳長亭看晚潮過客有時來問字美人何處覓吹簫
題詩欲寫慇懃意搔首西風雁影遥
野牧子卷
釣渭耕莘事若何争如牧子住林阿横吹短笛風欹笠
倒跨歸牛雨濕蓑海上嚙氊持漢節山中扣角起商歌
長途我亦歸休者更擬為樵入薜蘿
題僧秀北宗竹深圖
萬箇琅玕遠俗氛上人趺坐畢朝曛秋隂覆地長疑雨
寒色浮空半是雲開徑已看通窈窕題詩頻得挹清芬
東林淨社如堪結容我蒲團半席分
奉和石門梁先生原寄韻
掛冠歸隱謝朝班天闕龍鱗不復攀林下一篷冬聽雪
樓中半榻日看山宦情流水蒼茫外詩思飛雲縹緲間
幾度相思清夢裏皤然鶴髮映童顔
朱夢炎(字仲雅進賢人仕至禮部尚書)
和顔子中韻
曾折蟾宫第一花西風吹袂向天涯班生萬里空投筆
漢使三秋獨泛槎朔漠離愁成白髮南州鄕夢起清笳
歸來恥學梁江總只傍青門老種瓜
謝黃孔曼惠圖書
寸玉方平史籀文遠煩持贈意殷勤非因墮鵲磨礱出
應自雕蟲篆刻分自此姓名垂宇宙慚無翰墨入風雲
春明日啓芸香笥一度封題一記君
舟次采石和聶原濟韻
蛾眉亭下遠帆開春酒香濃琥珀杯詞客浪傳鸚鵡賦
舟人遥指鳳凰臺金陵王氣千年在銀漢仙槎八月來
明日九門稱獻納五雲多處限蓬萊
失鶴
翩翩老鶴逐飄風暗度秋雲幾萬重遼海歸來空有夢
鵝山去後更無蹤思從赤壁舟中見恐向華亭月下逢
丹頂霜毛成悵望不知何處更巢松
寫韻軒
華籍仙班誤泄機何年謫降學書癡晴窗瀉露花堆案
午夜揮毫月滿帷綰得春風留鳳帶畫殘秋水照蛾眉
從今了却人間事一曲鸞簫跨虎吹
錢塘西湖
萬里煙消一鏡空水光山色畫圖中瓊樓燕子家家雨
錦浪桃花岸岸風櫂轉舞衣凝暮紫簾開歌扇露春紅
蘇公堤上垂楊柳尚憶重來試玉驄
訪道者不遇
何處尋芝去未還空留雙鶴守玄關殘碁無主石枰静
舊藥不舂雲碓間流水落花香冉冉古壇春蘚碧斑斑
尋君不遇空歸去看徧長松雨後山
送人遊西湖
吴越山川勝槩多彩雲樓觀鬱嵯峨芙蓉日照蛾眉影
楊柳風生翡翠波楚客移舟頻見問吳姬抱客肯相過
片帆明日江東道尚憶樽前對酒歌
送日本國僧
扶桑日本海東南一統華夷聖化覃杯汎鯨波三萬里
經翻貝葉五千函焚香曉禮黃金闕杖錫時尋白石龕
佛法如天同廣大青山隨處即瞿曇
石倉歴代詩選卷三百四十八
