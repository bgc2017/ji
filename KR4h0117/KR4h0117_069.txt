石倉歴代詩選卷六十九
明曹學佺編
中唐二十三
張祜(字承吉清河人)
早春錢唐湖晩
落日下林坡撫襟睇前蹤輕澌流迴浦殘雪明高峰仰
視天宇曠俯登雲樹重聊當問真界昨夜西巒鐘
送徐彦夫南遷
萬里客南遷孤城渤海邊瘴雲秋不斷隂火夜長然月
上行虚市風迴望舶船知君還自潔更為酌貪泉
贈契衡上人
小門開板閣終日是逢迎語笑人同坐修持意别行水
蒲秋始露風竹夏長清不恨恓惶久憐師記姓名
送楊秀才游蜀
鄂渚逢遊客瞿塘上去船峽深明月夜江靜碧雲天舊
俗巴渝舞新聲蜀國絃不堪揮别恨一涕自澘然
途中逢李道實遊蔡州
征馬漢江頭逢君上蔡遊野橋經亥市山路過申州僻
地人行澀荒村虎跡稠殷勤話新守生物頼諸侯
題貞娘墓(墓在虎丘西寺内)
佛地葬羅衣孤魂此是歸舞為蝴蝶夢歌謝伯勞飛翠
髮朝雲在青蛾夜月微傷心一花落無復怨春輝
洞庭南館
一逕逗霜林朱欄繞碧岑地盤雲夢角山鎮洞庭心樹
白看煙起沙紅見日沉還因此悲屈惆悵又行吟
題贈仲儀上人院
星霜幾朝寺香火靜居人黃葉不經意青山無事身度
生臺上律結座履中塵自說一時課别來詩更新
題山水障子
一見秋山色方憐畫手稀波濤連壁動雲物下簷飛嶺
樹冬猶發江帆暮不歸端然是漁叟相向日依依
詠風
搖搖歌扇舉悄悄舞衣輕引笛秋臨塞吹沙夜遶城向
峰迴雁影出峽送猿聲何似琴中奏依依帶别情
江城晩眺
重檻搆雲端江城四鬱盤河流出郭靜山色對樓寒浪
草侵天白霜林映日丹悠然北江思樹杪幾檣竿
題樟亭
曉霽憑虚檻雲山四望通地盤江岸絕天映海門空樹
色連秋靄潮聲入夜風年年此光景催盡白頭翁
題海鹽南館
故人營此地臺舘尚依依黑夜山魈語黃昏海燕歸舊
隂楊葉在殘雨槿花稀無復南亭賞高簷紅燭輝
晩秋江上作
萬里窮愁客蕭條對落暉煙霞山鳥散風雨廟神歸地
遠蛩聲切天長雁影稀那堪正砧杵幽思想寒衣
吳宫曲
日下苑西宮花飄香徑紅玉釵斜白燕羅帶弄青蟲皓
齒初含雪柔枝欲斷風可憐傾國豔誰信女為戎
賦昭君塜
萬里關山塜明妃舊死心恨為秋色晚愁結暮雲隂夜
切胡風起天高漢月臨已知無玉貌何事送黃金
晩夏歸别業
古岸扁舟晩荒園一徑微鳥啼新菓熟花落故人稀宿
潤侵苔甃斜陽照竹扉相逢盡鄉老無復話時機
題李瀆山居玉潭
古樹千年色蒼崖百文隂髮寒泉氣靜神駭玉光沉上
穴青冥小中連碧海深何當煙月下一聽夜龍吟
旅次石頭岸
行行石頭岸身事兩相違舊國日邊遠故人江上稀水
聲寒不盡山色暮相依惆悵未成語數行鵶又飛
旅次上饒溪
碧溪行幾折凝棹宿汀沙角斷孤城掩樓深片月斜夜
橋昏水氣秋竹靜霜華更想曾題壁凋零可嘆嗟
題贈志凝上人
悟色身無染觀空事不生道心長日笑覺路幾年行片
月山林靜孤雲海棹輕願為塵外契一就智珠明
靈徹上人
老僧何處寺秋夢繞江濱獨樹月中鶴孤舟雲外人榮
華長指幻衰病久觀身應笑無成者滄洲垂一綸
贈僧雲栖
塵尾與笻杖幾年離石壇梵餘林雪厚棋罷岳鐘殘開
卷喜先悟潄瓶知早寒衡陽寺前雁今日到長安
寄遷客
萬里南邊客辛勤嶺路遥溪行逢水弩野店避山魈瘴
海須求藥貪泉莫舉瓢但能堅志義白日甚昭昭
江南作
楚塞南行久秦城北望遥少年花已過衰病柳先凋客
淚收廻日鄉心寄落潮殷勤問春雁何處是煙霄
題上饒亭
溪亭拂一琴促軫坐披襟夜月水南寺秋風城外砧早
霜紅葉靜新雨碧潭深惟是壼中物憂來且自斟
送沈下賢謫尉南康
秋風江上草先是客心摧萬里故人去一行新雁来山
高雲緒斷浦迥日波頽莫怪南康遠相思不可裁
江西道中作
日落紅邨遠煙雲度幾重問人孤驛路驅馬亂雲峰夜
入霜林火寒生水寺鐘淒涼哭途意行處又饑凶
樂静
引手強篸巾徐徐起病身遠心羣野鶴閒話對村人發
匣琴徽靜開瓶酒味真縱聞兵賦急原憲本家貧
題重居寺
浮圖經近郭長日羡僧閒竹徑深開院松門遠對山重
廊標板榜高殿瑣金環更間宗雷室西行咫尺間
題造微禪師院
夜香聞偈後岑寂掩雙扉照竹燈和雪穿雲月到衣草
堂疎磬斷蕭寺故人稀惟憶江南雨春風獨鳥飛
箏
綽綽下雲煙微收皓腕鮮夜風生碧柱春水咽紅絃翠
珮輕猶觸鶯枝澁未遷芳音何更妙清月共嬋娟
笙
董雙成一妙歴歴韻風篁清露鶴聲遠碧雲仙吹長氣
侵銀項濕膏沐漆瓢香曲罷不知處巫山空夕陽
五絃
小小月輪中斜抽半袖紅玉瓶秋滴水珠箔夜懸風徵
調侵絃乙商聲過指攏只愁纔曲罷雲雨去巴東
笛
紫清人一管吹在月堂中雁起雪雲夕龍吟煙水空虜
塵深漢地羌思切邊風試弄陽春曲西園桃已紅
溪行寄京城故人
白日長多事清溪偶獨行雲歸秋水闊月出夜山深坐
想天涯去行悲海畔吟京華故人在誰復念浮沉
夕次桐廬
百里清溪口扁舟此去過晩潮風勢急寒葉雨聲多戍
出山頭鼔橋通竹裏歌不堪無酒夜迴首夢煙波
入潼關
都城三百里雄險復迴環地勢遥尊嶽河流側讓關秦
皇曾虎視漢祖昔龍顔何事梟雄軰干戈自不閒
題萬道人禪房
何處鑿禪壁西南江上峰殘陽過遠水落葉滿疎鐘世
事靜中去道心塵外逢欲知情不動牀下虎留蹤
病後訪山客
久病倦衾枕獨行來訪君因逢歸馬客共對出溪雲新
月坐中見暮蟬愁裏聞相歡貴無事莫想路岐分
題松汀驛
山色遠含空蒼茫澤國東海明先見日江白迥聞風鳥
道高原去人煙小徑通那知舊遺逸不在五湖中
石頭城寺
山勢抱煙光重門突兀傍連簷金像閣半壁石龕廊碧
樹藂高頂清池占下方徒悲宦游意盡日老僧房
題潤州金山寺
一宿金山寺超然離世羣僧歸夜船月龍出曉堂雲樹
色中流見鐘聲兩岸聞翻思在朝市終日醉矄矄
題潤州甘露寺
千重構横險高步出塵埃日月光先見江山勢盡來冷
雲歸水石清露滳樓臺况是東溟上平生意一開
題杭州孤山寺
樓臺聳碧岑一徑入湖心不雨山長潤無雲水自隂斷
橋荒蘚澀空院落花深猶憶西窗月鐘聲在北林
秋夜宿靈隠寺師上人
月色荒城外江聲野寺中貧知交道薄老信釋門空露
葉凋階蘚風枝戞井桐不妨無酒夜閒話值生公
題道光上人山院
眞僧上方界山路正巖巖地僻泉長冷亭香草不凡火
田生白菌煙岫老青杉盡日惟山水當知律行嚴
贈廬山僧
一室鑪峰下荒榛手自開粉牌新薤葉竹節小葱臺樹
黑雲歸去山明日上來便知心是佛堅坐對寒灰
題惠山寺
舊宅人何在空門客自過泉聲到池盡山色上樓多小
洞生斜竹重階夾細莎殷勤望城市雲水暮鐘和
題虎丘寺
輕棹駐迴流門登金虎丘霧青山月曉雲白海天秋倚
殿松株澁欹庭石片幽青蛾幾時墓空色尚悠悠
題虎丘東寺
雲樹擁崔嵬成行異俗埃寺門山外入石壁地中開仰
砌池光動登樓海氣來傷心萬里意金玉葬寒灰
題虎丘西寺
囂塵楚城外一寺枕通波松色入門遠岡形連院多花
時長到處别路半經過惆悵舊禪客空房深薜蘿
題招隠寺
千年戴顒宅佛廟此崇修古井人名在清泉鹿跡幽竹
光寒閉院山影夜藏樓未得高僧旨煙霞空暫游
題惠昌上人
半巖開一室香燧細氛氲石上潄秋水月中行夏雲律
持僧講䟽經誦梵書文好是風廊下遥遥挂褐裙
題杭州天竺寺
西南山最勝一界是諸天上路穿巖竹分流入寺泉躡
雲丹井畔望月石橋邊洞壑江聲遠樓臺海氣連塔明
春嶺雪鐘散暮松煙何處去猶恨更看峰頂蓮
題杭州靈隠寺
峰巒開一掌朱檻幾環延佛地花分界僧房竹引泉五
更樓下月十里郭中煙後塔聳亭後前山横閣前溪沙
涵水靜澗石點苔鮮好是呼猿久西巖深響連
題弋陽館
一葉飄然下弋陽殘霞昏日樹蒼蒼吳溪漫淬干將劒
却是猿聲斷客腸
瓜州聞曉角
寒耿稀星照碧宵月樓吹角夜江遥五更人起煙霜靜
一曲殘聲送落潮
秋曉送鄭侍御
離鴻聲怨碧雲淨楚瑟調高清曉天盡日相看俱不語
西風搖落數枝蓮
題青龍寺
二十年沉滄海間一游京國也因閒人人盡到求名處
猶向青龍寺看山
題秀師影堂
隂隂古寺杉松下記得長明一熖燈盡日看山人不會
影堂中是别来僧
邠王小管
虢國潛行韓國隨宜春深院映花枝金輿遠幸無人見
偷把邠王小管吹
題靈徹上人舊房
寂寞空門支道林滿堂詩板舊知音秋風吹葉古廊下
一半繩牀燈影深
折楊柳枝
莫折宫前楊柳枝玄宗曾向笛中吹傷心日暮煙霞起
無恨春愁生翠眉
華清宫
天闕沉沉夜未央碧雲仙曲舞霓裳一聲玉笛向堂盡
月滿驪山宫漏長
長門怨
日映宫墻柳色寒笙歌遥指碧雲端珠鉛滴盡無心語
強把花枝冷笑看
平原路上題郵亭殘花
雲暗山横日欲斜郵亭下馬對殘花自從身逐征西府
每到花時不在家
夜宿湓浦逢崔昇
江流不動月西沉南北行人萬里心況是相逢雁天夕
星河寥落水雲深
雨霖鈴
雨霖鈴夜却歸秦猶見張徽一曲新長說上皇和淚教
月明南内更無人
塞上聞笛
一夜梅花笛裏飛冷沙晴檻月光輝北風吹盡向何處
高入塞雲燕雁稀
題鶴林寺
昔日名僧多異時道情虛遣俗情悲千年鶴在市朝變
來去舊山人不知
題金陵渡
金陵津渡小山樓一宿行人自可愁潮落夜江斜月裏
兩三星火是瓜州
登樂遊原
幾年詩酒滯江干水積雲重思萬端今日南方惆悵盡
樂游原上見長安
縱游淮南
十里長街市井連月明橋上看神仙人生只合楊州死
禪智山邊好墓田
朱慶餘(原名可久越州人)
送吳秀才泛江西
澤潞西邊戍蘭橈北去人出門雖恨别投分不緣貧杯
酒從年少知音在日新東湖發詩意夏卉竟如春
泛溪
曲渚迴花舫生衣臥向風鳥飛溪色裏人語棹聲中餘
卉纔分影新蒲自作叢前灣更幽絶雖淺去猶通
宿陳處士書齋
結茅當此地下馬見高情菰葉寒塘晩杉隂白石明向
爐新茗色隔雪遠鐘聲閒得相逄少吟多寐不成
上張水部
出入玉&KR0008;人兒童亦有情不忘將姓字常說向公卿每
許連牀坐仍容竝馬行恩深轉無語懷抱甚分明
鳳翔西池與賈島納涼
四面無炎氣清池闊復深蝶飛逢草住魚戲見人沉拂
石安茶器移牀選樹隂幾迴同到此盡日得閒吟
送淮隂丁明府
之官未入境已有愛人心遣吏回中路停舟對遠林島
聲淮浪靜雨色稻苖深暇日公門掩惟應伴客吟
送韋校書佐靈州
共知行處樂猶惜此時分職已為書記官曾校典墳寒
城初落葉高戍遠生雲邊事何湏問深謀祗在君
上江州李史君
起家聲望重自古更誰過得在朝廷少還因諫諍多經
年愁瘴癘幾處遇風波入境無餘事惟聞父老歌
題青龍寺
寺好因崗勢登臨值夕陽青山當佛閣紅葉滿僧廊竹
色連平地蟲聲在上方最憐東面靜為近楚城墻
夏日題武功姚主簿
亭午無公事垂簾樹色間僧來茶竈煖吏去印牀閒傍
竹行穿巷當門立看山吟詩老不倦未省話官班
寄友人
當代知音少相思在此身一分南北路長問往來人是
處應為客何門許掃塵憑書正惆悵蜀魄數聲新
題毗陵上人院
院深終日靜落葉覆秋蟲盥潄新齋後修行未老中映
松山色遠隔水磬聲通此處宜清夜高吟永與同
送盛長史
莫辭東路遠此别豈閒行職處中軍要官兼上佐榮野
亭楓葉暗秋水藕花明拜省期將近孤舟促去程
題胡氏溪亭
亭與溪相近無時不見風澗松生便黑野蘚看多紅雨
足秋聲後山沉夜色中主人能守靜略與客心同
寄賈島所居
求閒身未得此日到京東獨在鐘聲外相逄山色中誰
言人漸老所向意皆同月上因留宿移牀對藥叢
送僧遊温州
夏滿随所適江湖非繫緣卷經離嶠寺隔葦上秋船水
落無風夜猿啼欲雨天石門期獨往謝守有遺篇
河亭
孤亭臨絶岸猿鳥識幽蹊花落曾誰到詩成獨未題潮
㾗經雨在石笋與杉齊謝守便登陟秋来屐齒低
和處州嚴郎中遊南溪
四望非人境從前洞穴深潭清蒲遠岸嵐積樹無隂看
草初移屐捫蘿忽竝簪世嫌山水僻誰伴謝公吟
送李侍御入蕃
遠使随雙節新官屬外臺戎裝非好武書記本多才移
帳依泉宿迎人帶雪來心知玉關道稀見一花開
山居
歸來青壁下又見滿籬霜轉覺琴齋靜閒從菊地荒山
泉共鹿飲林果讓僧嘗時復收新藥随雲過石梁
重過惟貞上人院
老去惟求靜都忘外學名掃牀秋葉滿對客遠雲生香
閣閒留宿晴階暖共行窗西暮山色依舊入詩情
與石畫秀才過普照寺
問人知寺路松竹暗春山潭黑龍應在巢空鶴未還經
年為客遠半日與僧閒更共嘗新茗聞鐘笑語間
題任處士幽居
昔與幽人别停舟對草堂湖雲侵臥位杉露滳茶牀山
月吟時在池花覺後香生涯無一物誰與讀書糧
送品上人入秦
獨去何人見林塘共寂寥生緣聞磬早覺路出塵遥江
雪沾新草秦園發故條心知禪定處石室對芭蕉
和劉補闕秋園寓興之什
逍遥人事外杖屨入杉蘿草色寒猶在蟲聲晩漸多靜
逢山鳥下幽稱野僧過幾許新聞菊閒從落葉和
其二
留情清景宴朝罷有餘閒蝶散紅蘭外螢飛白露間墻
高微見寺林靜遠分山吟罷期相訪殘陽自掩關
其三
蒼翠經宵在園廬景自深風淒欲去燕月思向來砧碧
石當莎逕寒烟冐竹林杯瓢閒寄詠清絶是知音
其四
竹逕通鄰圃清深稱獨遊蟲絲交影細藤子墜聲幽稱
潤苔紋厚迎寒薺葉稠閒來尋古畫未廢執茶甌
自述
畸人甘寂寞居處遍蒼苔後夜蟾光滿鄰家樹影來豈
知蓮帳好自愛草堂開願荅相思意援毫愧不才
秋宵讌别盧侍御
風亭絃管絶玉漏一聲新綠茗香醒酒寒燈靜照人清
班無意戀素業本來貧明發青山道誰逢去馬塵
贈律師院
粉壁通蓮徑扁舟到不迷葦聲過枕上湖色滿窗西但
見修行苦誰論夏臘低閒看種來樹已覺與身齊
送僧往台嶽
五城初罷講海上憶閒行觸雪麻衣靜登山竹鍚輕天
寒嶽寺出日晚島泉清坐與幽期遇何人識此情
送祝秀才歸衢州
舊隠榖溪上憶歸年已深學徒花下别鄉路雪邊尋騎
吏陪春賞江僧伴晚吟高科如在意當自惜光隂
送虛上人遊天台
青冥通去路誰見獨隨緣此地春前别何山夜後禪石
橋隠深樹朱關見晴天好是修行處師當住幾年
送僧
客行皆有為師去是閒游野望㩦金策禪棲寄石樓山
深松翠冷潭靜菊花秋幾處題青壁袈裟濺瀑流
旅中秋月有懷
久客未還鄉中秋倍可傷暮天飛旅雁故國在衡陽島
外歸雲迥林間墜葉黃數宵千里夢時見舊書堂
湖中閒坐遣興
釣艇同琴酒良宵背水濱風波不起處星月盡随身浦
迥湘煙卷林香嶽氣春誰知此中興寧羡五湖人
題娥皇廟
娥皇揮涕處東望九疑天往事難重問孤峯尚慘然夜
深寒峒響秋近碧蘿鮮未省明君意遺蹤萬古傳
宿山居
山店燈前客醻身未有媒鄉關貧後别風雨夜深來上
國求丹桂衡門長綠苔堪驚雙鬢雪不待歲寒催
夏末留别洞庭知己
清秋時節近分袂獨凄然此地折高柳何門聽暮蟬浪
搖湖外日山背楚南天空感迢迢事榮歸在幾年
旅中過重陽
一歲重陽至羈游在異鄉登高思舊友滿目是窮荒草
際飛雲片天涯落雁行故山籬畔菊今日為誰黃
塞下感懷
塞下閒為客鄕心豈易安程途過萬里身事尚孤寒竟
日風沙急臨秋草木殘何年方致主時拂劒塵看
贈至寂禪師
處世惟披衲禪門幾歲寒法空無所染性悟不多看竟
日門長掩相逢草自殘有時尋道侶飛鍚度峯巒
閒居即事
深嶂多幽景閒居野興清滿庭秋雨過連夜綠苔生石
面横琴坐松隂採樂行超然塵事外不似絆浮名
廢宅花
數樹荒庭上芬芳映綠苔自緣逢暖發不是為人開色
豔鶯猶在香消蝶已回相從無勝事誰向此傾杯
留别盧玄休歸荆門
江邊離别心言罷各沾襟以我去帆遠知君離恨深雲
開孤鳥出浪起白鷗沉更作來年約陽臺許伴尋
酬吳之問見贈
已當聽雁夜多事不同居故疾離城晩秋霖見月疎趁
風開靜戶帶葉卷閒書盪槳期南去荒園久廢鋤
送康紹歸建業
南朝秋色滿君去意如何帝業空城在民田壊塜多月
圓臺獨上栗綻寺頻過籬下西江水相思見白波
再過王輅原居納涼
夏天多憶此早晩得秋分舊月來還見新蟬坐忽聞扇
風調病葉溝水隔殘雲别有微凉處從容不似君
出關寄賈島
舊鄉無子孫誰共老青門迢遞早秋路别離深夜村伊
流背遠客岳響荅啼猿去後期招隠何當復此言
贈胡僧
瘦形無血色草屨著行穿閒話似持呪不眠同坐禪背
經來漢地袒膞過冬天情性人難會游方但信緣
懷西峰隠者
灌水藏岑色天寒望即愁高齋何日去遠瀑入城流臘
近溪書絶燈殘夜雪稠邇來相憶處枕上苦吟休
柏巖禪師
野寺皈依切靈山會遍行老來披衲重病後讀經生乞
食嫌村遠尋溪愛路平多年柏巖住不記柏巖名
緱氏韋明府廳
貴邑秋風滿誰同上宰心杉松出郭外雨電下嵩隂度
雁方離壘來僧始别岑西池月方迥會接一宵吟
長安送人
上國多離别年年渭水濱空將未歸意說向欲行人雁
度池塘月山連井邑春臨分惜携手日暮一沾巾
宿開元寺樓
西峯殘日落誰見寂寥心孤枕客眠久兩廊僧話深寒
扉開雨氣風葉隠鐘隂此愛東樓望仍期别夜尋
送僧還南岳
辭僧下水棚因夢嶽鐘聲遠路獨歸寺幾年重到城風
高寒葉落雨絶夜堂清自說溪居後鄰州亦不行
秋思
楊柳已秋思楚田仍刈禾歸心病起切敗葉夜來多細
雨城蟬噪殘陽嶠客過舊山餘業在香隔洞庭波
春日寄友人
春居無俗喧時立澗前村路遠少來客山深多過猿帶
巖松色老臨水杏花繁除憶文流外何人更可言
送僧歸江南
洗足北林去遠途今已分麻衣行嶽色竹杖帶湘雲飢
鼠緣危壁寒狸出壞墳前峰一聲磬此夕不同聞
春日重到王依村居
野煙居舍在曾約此重過久雨初招客新田未種禾夜
蟲鳴井浪春鳥宿庭柯莫為兒孫役餘生能幾何
入静隠寺途中作
亂雲迷遠寺入路認青松鳥道緣巢影僧鞋印路雲草
煙連野燒溪霧隔霜鐘更遇樵人問猶言過數峯
送楊嶽歸巴陵
何處得鄉信告行當雨天人離京口日潮送岳陽船孤
鳥背林色遠帆開浦煙悲君惟此别不肯話歸年
出關後寄賈島
故國知何處西風已度關歸人值落葉遠路入寒山多
難喜相識久貧寧自閒惟將往來信遥慰别離顔
京口贈崔固
積雨晴時近西風葉滿泉相逢嵩嶽客共聽楚城蟬宿
館横秋島歸帆漲遠田别多還寂寞不似剡中年
書實上人房
絶頂言無伴長懷剃髮師禪中燈落燼講次柏生枝沙
井泉澄疾秋鐘韻落遲里閭還受請來宿北崗陲
早秋過郭涯書堂
暑銷崗舍清閒語有餘情石水生茶味松風喊扇聲遠
分臨海雨餘覺掩山城此地秋吟苦時來遶菊行
送韓校書赴江西幕
從軍五湖外終是稱詩人酒後愁將别途中過却春山
橋槲葉暗水館燕巢新驛舫迎應遠京書寄自頻野情
随到處公務日關身久共趨名利龍鐘獨滯秦
杭州盧錄事山亭
山色滿公署到來時景饒解衣臨曲榭隔竹見紅蕉清
漏焚香夕輕風視事朝靜中看鎖印高處見迎潮曳履
庭蕪近當身樹葉飄傍城餘菊在步入一仙瓢
省試晦日與同志見明池泛舟
故人同泛處遠色望中明靜見沙㾗露微思月魄生周
回餘雪在浩渺暮雲平戲鳥随蘭棹空波盪石鯨劫灰
難問理島樹偶知名自省曾追賞無如此日情
過舊宅
古巷戟門誰舊宅早曾聞說屬官家更無新燕來巢屋
惟有閒人寄看花空廐欲摧塵滿櫪小池初涸草侵沙
榮華事歇皆如此立馬踟蹰到日斜
歸故園
桑柘駢闐數畝間門前五柳正堪攀樽中美酒長湏滿
身外浮名總是閒竹徑有時風為掃柴門無事日常關
於焉已是忘機地何用將金别買山
送元處士遊天台
青冥路口絶人行獨與僧期上赤城樹列煙嵐春更好
溪藏冰雪夜偏明空山雉雊禾苖短野館風来竹氣清
若倚石橋看瀑布不妨高處便題名
台州鄭員外郡齋雙鶴
丹頂分明音響别况聞来處隔雲濤情懸碧落飛何晩
立近清池意自高向夜雙栖驚玉漏臨軒對舞拂朱袍
仙郎為爾開籠早莫慮回翔損羽毛
復龐復言擕酒望洞庭
南湖春色通平遠貪記詩情忘酒杯帆自巴陵山下過
雨從神女峽邊來青蒲映水疎還密白鳥翻空去復回
盡日與君同看望了然勝見畫屏開
題錢宇别墅
久聞從事滄州外誰謂無官已白頭來備戎裝嘶數騎
去持丹詔入孤舟蟬鳴遠驛殘陽樹雁起湖田片雨秋
到日重陪丞相宴鏡湖新月在城樓
題錢宇别墅
林居向晚饒清景惜去非關戀酒杯石淨每因杉露滳
庭幽漸覺水禽來藥蔬摘後供僧盡竹杖吟中望月回
紅葉閒飄籬落迥行人遠見草堂開
寄新頭陁
見說北京尋祖後瓶盂自挈遶窮邊相逄竹塢晦暝夜
一别苕溪多少年遠洞省穿湖底過斷崖曾向壁中禪
青城不得師同往坐想滄江意浩然
湘漢懷翁傑
一宿空江聽急流仍同賈客坐歸舟遠書來隔巴陵雨
衰鬢去經彭蠡秋不擬為身謀舊業終期斷榖隠高丘
吾宗尚作無為者中夜閒吟生旅愁
寄韓司兵
多病十年無舊識滄州戰後始逄君已知罷秩辭瀧水
相勸移家近岳雲泗上旅郵侵疊浪雪中歸路踏荒墳
若爲此别終期老書札何因寄北軍
送石協律歸吳
僧窗夢繞憶歸耕水涉應多半月程幕府罷來無藥價
紗巾戴去有山情夜隨淨渚離蛩泣早過寒潮背井行
己讓辟書稱抱疾滄洲便許白髭生
送廬岳僧
浪匝湓城岳壁青白頭僧去掃禪扄龕燈度雪補殘衲
山日上軒看舊經泉水帶冰寒溜澁薛蘿新雨曙煙腥
已知身事非吾道甘臥荒齋竹滿庭
天長路别朱大山路却尋李躔
驛騎難隨伴尋山半憶君蒼崖殘月路猶數過溪雲
送陳標
滿酌勸童僕相随郎馬蹄春風慎行李莫上白銅鞮
陪江洲李使君重陽宴百花亭
閒擕九日酒共到百花亭醉裏求詩境回看島嶼青
别李侍御後亭夜坐却寄
已作亭下别未忘燈下情吟多欲就枕更漏轉分明
湖州韓使君置宴
老大成名仍足病縱聽絲竹也無歡高情太守容閒坐
惜與青山盡日看
宫詞
寂寂花時閉院門美人相竝立瓊軒含情欲說宫中事
鸚鵡前頭不敢言
公子行
閒從結客野遊時忘却紅樓薄暮期醉上黃金堤上去
馬鞭捎斷綠楊絲
嶺南路
越嶺向南風景異人人傳說到京城經冬來往不踏雪
盡在刺桐花下行
早發廬江途中遇雪寄李侍御
蘆葦聲多雁滿陂濕雲連野見山稀遥知將吏相逄處
半是春城賀雪歸
林下招胡長官
語低清貌似休糧稱着朱衣入草堂銷暑近來無别物
桂隂當午滿繩牀
與真上人一二禪師題玢主院
杖屨相随任處便不惟空寄上方眠歸時亦取湖邊路
晩映楓林共一船
尋僧
吟背春城出草遲天晴紫閣赴僧期山邊樹下行人少
一𣲖新泉日午時
近試上張弘水部
洞房昨夜停紅燭待曉堂前拜舅姑粧罷低聲問夫婿
畫眉深淺入時無
采蓮
隔煙花草遠濛濛恨箇來時路不同正是停橈相遇處
鴛鴦飛去急流中
都門晩望
綠槐花墮御溝邊步出都門雨後天日暮野人耕種罷
烽樓原上一條煙
尋古觀
仙觀曾過知不遠花藏石室杳難尋泉邊白鹿人聞語
看過天墻漸入深
尋陽與孫郎中讌迴
别酒已酣春漏前他人扶上北歸船潯陽渡口月未上
漁火照江仍獨眠
送僧
草屨初登南客船銅瓶猶貯北山泉衡陽舊寺秋歸去
院鏁寒潭幾樹蟬
寄長孫中丞
潯陽却到是何日此地今無舊使君長憶窮冬宿廬嶽
瀑泉冰折共僧聞
寄潘緯
楊柳絲絲與地連歸來一醉向溪邊相逄頭白莫惆悵
世上無人長少年
題仙遊寺
石抱龍堂蘚石乾山遮白日寺門寒長松瀑布饒竒狀
曾有仙人駐鶴看
石倉歴代詩選卷六十九
