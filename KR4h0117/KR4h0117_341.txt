石倉歴代詩選卷三百四十二
明曹學佺編
明詩初集六十二
高壁(字貴明山陰人)
擬鼓吹鐃歌曲
維大明
元世失政太祖兵起淮泗遂定金陵開王業
維大明廣且赫元之末治道失黜忠良陟讒忒人心潰
國運革皇之明秉乾德大老歸羣賢翼修五兵簡百職
靖寇攘拯墊溺命既崇正宸極孚兆民兆民懌表萬邦
萬邦式文德隆武功飭肇洪緒著丕績於萬年垂無斁
江漢平
偽漢陳友諒雄據荆江擁衆東侵太祖親督諸將
大破之于鄱陽湖乘勝拓地至于漢沔
江漢平王業闢以仁易僭順制逆修金湯整戎革俟厥
休命慎乃德兇弗度義恃已力驅厥貔虎蹂疆埸其旅
如林勢莫格嗟我王民懷戰惕皇克武怒惟赫揮賁育
禦蚩跖雷霆震山石折天日為黃湖水赤僕姑一發摧
大敵大敵摧荆門開昭神功時偉哉
吳水茫
既克荆江旋師淮浙大將軍徐達擒偽吳張士
誠以獻
吴水茫吴山蒼次星紀耀欃槍惷彼淮夷據是封疆率
介鱗漁池潢翳萑蒲恣跳梁炳爝火抗太陽封培塿齊
嵩岡帝德廣運不可量指揮叱咤風雲翔著靈威耀靈
光執縳蛟鱷如馳羊弭兵戎定紀綱神武聿興僭偽亡
孽蛟奔
淮浙底平海寇方谷珍惕息竄于海島命將湯和
征之谷珍降
孽蛟奔溟濤興盲風煽毒霧蒸赤城黯慘天姥傾真龍
咨震雷霆截饞牙扼毒吭驅逐鱗介出杳冥天吴稽首
海水寧
閩山高
明既受命陳友定猶據七閩王師自海道伐之友
定就擒
閩山高障炎方負牛斗奠少陽雄斯據之恃險以自強
逞殘虐恣披猖皇行天誅神武揚神武揚渠魁獲醜虜
降霸圖滅跡皇道昌
二䜿窮
張良弼李思齊共據關隴大兵攻之良弼遁思
齊迎降
二䜿窮居膏肓斵元氣為災殃踵徐奄扶殘商國有醫
術孔良運金劑開晦盲左顧却右顧降神功顯懿德章
躋壽域均樂康
王師爍
大明兵下中原北入幽燕元君走死追襲于應
昌元籙既訖天下大定
王師爍孰敢攖踰淮北伐風雷行廓河濟清岱恒震揚
威武隆義聲家室慶壺漿迎獨夫走死元社傾師行豈
惟事戰征弔伐實順民之情至德隣湯武區區漢唐何
足稱
雀之微
將軍常遇春破伊蘇于永平追至遼左以廓
東土
雀之微瞢無知大厦已焚爾獨竄身匿籓籬鳴儔嘯侣
懷南飛詎知罝罻當路岐摧爾翼斃爾軀覆巢殃卵無
復遺雀既亡土宇綏海鶻來貢覃四夷
厖維獸
元之遺孑保據雲南王師自蜀道進討遂拓
南夷
厖維獸猰而獰不解脫主難而乃為妖白晝鳴據坤維
吐欃槍搖蕩六詔連蜀城皇振旅赫斯征羆虎吼犀兕
騰金戈一指遁爾形遁爾形氛祲清祥麟來遊天馬呈
威德布仁澤行百蠻五竺咸來庭千秋萬歲歌隆平
劒門開
偽夏明王珍保有巴蜀子昇復恃險不庭將軍
沐英伐取之
劍門開蜀山崇稽古王國自蠶叢有物蜿蜒曠誅戮生
子長復為世雄盤巴岷據羌戎吐毒霧煽腥風枯草木
啖豸蟲罪盈惡積聞上穹帝哀殘虐怒匪容奉天行誅
命元戎獲大憝降羣兇山川效順鬼神奏功景龍高飛
乾德隆
宣重光
太宗入靖内難紹登寳位南北平定屢著禎祥
國用是治
宣重光燭厚土一聖作萬物覩主百神神錫祜撫萬民
民按堵清内難禦外侮戮蚩尤滅有扈神獸遊儀鳳舞
黃河清甘澤下斯道隆厥施普闡孝文昭神武四海仰
休明垂輝暎千古
交之平
安南黎季犂賊簒其主太宗命征夷將軍跨海
伐之
交之陽極炎荒俗孔陋穢德彰擅弑逆瀆綱常天監明
義旗楊跨險阻越莽蒼斮惡梟戮貪狼弔流離哀死喪
律度同恩澤滂布堯德囿蠻邦大哉功業孰與京
抱甕畦
種蔬南國中日出朝露晞抱甕既灌溉荷鋤復來兹于
時用力勤未信成功稀桔橰豈不便陋彼心有機賢哉
漢陰叟高躅良可希
荷鋤徑
晨興荷鋤出種豆南山隅徑草一何多豆苗一何疎勉
力事芟艾草盡苗漸敷日入始言旋疇能慰勤劬勤劬
不足慰食力心自舒
送沈時霖之京
羽族無大小各稟造化生鵾鵬何壯哉變化通神明鷦
鷯雖云微啾啾亦飛鳴願欲一輕附翺翔入雲程徘徊
不可得引領徒傷情
東照軒為暉上人賦
夜宿靈鷲峰元景何漫漫晨旭忽東升光輝麗霄漢離
離品物分灝灝氣象判嗟予昧塵網適此覩昭焕兀坐
啟重關因之達心觀
賦得秦望朝霞送友人
秦王遊幸地雪熖凌蒼蒼夫何變霞氣燦燦輝朝陽郁
然成五彩恍如雲錦章我欲裁為帔復道宜作觴持以
贈美人聊用慰離傷
冬至偶成
羣陰既已極玄景逝駸駸一陽倏已復始見天地心運
行有代謝方位乃在壬羣草坼勾芒黃鐘動希音登臺
望雲氣遠近無氛祲於焉閉關坐感之意沈吟
賦得蓬萊山送貢士胡顯仁之京
少負廓落志俯仰隘八紘長懷列禦寇萬里凌風行一
朝飄然謝塵鞅便覓扁舟成獨往不向桃源探隠蹤直
上蓬萊事仙賞蓬萊秀出滄海東三山並列青芙蓉天
開樓閣金銀湧地隔塵凡紫翠重仙姝玉女何佳麗一
笑相逢通密意寶笈因傳却老方玉函覩較參同契閒
來邀我上瑤臺蟠桃正熟高宴開鸞弦吹月周王醉鶴
馭乘雲阿母來神靈變化那能測海色俄驚煙漲黑深
林日落泣山精古洞風寒啼木客此時驚悸却西還回
首仙山杳靄間望中恍覺飛旌蓋夢裏猶聞響珮環傳
書况被青禽悮花發瀛洲知幾度郭璞詩成悵獨吟雙
成别後難重遇正擬尋真續舊盟聞君鍊丹今已成手
攜玄文三萬軸會須拂袖朝玉京相從却恨無由得遙
矚非煙空歎息緘詩煩報會中仙謂我重期鍊精魄
雜詩
璞玉藏深山光彩亦離離豈惟别燕石草木皆華滋卞
和久不至衒價當何為所貴蓬室士韜晦以竢時
又
務光辭萬乘魯連却千金外物雖云美豈移君子心所
以千載上令名猶至今奈何刀錐子逐利方駸駸感此
良有為高歌考槃吟
秋日逆旅送友人
七澤波濤險三邊道路窮同悲跡類梗獨咏首如蓬晩
色平蕪外秋聲落木中毋將衰颯淚臨别灑西風
送張都閫征南交
遠夷跳鼠穴上將下鸞坡鼓角臨邊壯樓船出海多宣
恩覃雨露效績統山河麟閣題名日毋慚馬伏波
登越王臺
平生思覽勝今日上高臺衆水分吴入羣山向楚來皇
風時屢降伯業日悠哉撫事增惆悵孤懷鬱未開
寫懷
北上非無策東征漫有歌鳳媒芳信少鴛耦薄情多自
信心長赤誰憐鬢巳皤君平不可問吾道竟如何
望行人
憶昔河梁别言歸已有期如何出戶望祇是到家遲汀
草無窮恨江流不盡思空勞長夜夢千里遠相隨
塞上曲
應募早從軍于今白髮新關河書到少鄉國夢歸頻散
牧隨邊校屯耕雜遠人何當按長劍一嘯淨風塵
寒夜吟
綺窗達曙流金波龍盤煖爇香雲和流霞滿酌朱顔酡
雪膚暗熏蘭麝多鳳笙宛轉迴清歌相思掩淚攢翠蛾
夫君不來奈樂何
讀文丞相傳
北騎長驅逼禁宸龍舟入海竟沈淪徒聞諸葛扶炎漢
不見張良滅暴秦誓死願為南渡鬼偷生肯作北廷臣
千年正氣消難盡化作祥雲麗紫旻
寄陳維禎高隠
壯志凌雲思湧瀾清時何事久盤桓終期西蜀興諸葛
未許東山老謝安鴻寶有書徒自祕塵冠無意向人彈
不才我亦成疎散萬頃滄波一釣竿
獲麟歌
麟之興兮可以知道之升兮麟之喪兮可以知道之降
兮嗟嗟麟兮可奈何嗟嗟道兮可奈何
神鳳歌
虞周在世兮燦德輝鳳鳥來儀兮斯其時虞周沒世兮
文德衰鳳鳥高翔兮曷何之寥寥曠代兮梟于飛我懷
古昔兮心傷悲
東征歌二章
隋之荒兮運其亡兮我心傷兮我謀臧兮陳之告之冀
復昌兮
蔽兮幪兮不我從兮我車東兮復誰宗兮舍兼善而獨
善道斯窮兮
鳳笙曲
瑤笙鼓動十二簧嬌音細語咽紫凰迎歌度舞按宫商
按宫商舞鸞鶴進瓊觴奉君樂
遊女曲
珠珮銀鐺艷綺羅秦中洛下長經過度曲遏雲顰翠蛾
顰翠蛾情默默樂未央歸何得
春江曲
春草綠滿浦春波綠滿洲停橈遙望處總是别離愁
江行
熊羆無吉兆鷗鷺有幽期日暮滄江上搴芳欲寄誰
浦口别友人
遊倦偶思歸臨歸重延佇一片别離心長逐潮來去
雨窗即事
春色雨中消飛花亂如霰坐久不成吟開簾放雙燕
雲林書屋
漠漠山中雲藹藹雲中樹不聞弦誦聲那知有人住
野田
野田連郡郭春盡未曾耕何事窮邊地年年說戰爭
鳳翥原
不向歧山鳴却化原上土靈氣未能消聞韶欲飛舞
題畫竹
極目蒼梧遠傷心泣二娥試看枝上露不及淚痕多
春草宫懷古
宫花已寂寞宫柳亦凋零惟有宫前草春來依舊青
長信草
青青長信草牆下帶愁生若近昭陵地應沾雨露榮
香奩
芳洲拾翠回院落鞦韆靜小犬不驚人閒階卧花影
樗浦道中逢鄉人
寥寥客途中忽遇同鄉友借問北窗前萱花無恙否
昭君曲
奉詔事和親從容出禁宸緣知平國難猶勝奉君身
題宋高廟墨蹟後
萬里龍沙信不通江頭虚築上皇宫中興謀略無心定
較得臨池筆法工
古宫辭
月明何處度鑾輿靜掩長門默坐餘須信君恩不重顧
黃金無用買相如
來去羊車無定期纔承恩寵又愁思仙人掌上芙蓉露
一滴今宵却賜誰
白蓮
湘妃浴罷水晶宫消盡殘粧一面紅夜久不堪瓊骨冷
縞衣零落卧秋風
碧桃
粉頰凝香骨鏤冰夜涼和月倚銀屏瑤池宴罷歸來早
一笑東風酒已醒
春閨曲
曙色朦朧淡月明玉人香夢遶雲屏空教枝上間關舌
呌斷東風喚不醒
繡茸零落滿香牀簾幕低迴晝漏長無限春愁消不得
風吹一夜思沅湘
附高玘
江山萬里圖
元氣濕淋漓攢峯萬仞危排空森劍戟獵霧動旌旗迥
與星辰逼幽通雨露滋岷峨相控帶衡嶽共崔巍雲暗
蒼梧夕煙霾夢澤時猿聲聞斷續雁影度參差飛瀑凌
三峽層巒隔九疑日邊窺鳥道天際引龍蕤斑竹湘娥
淚青蘋屈子悲花香武陵路草色漢陽陂閣險依巖石
橋危拂樹枝仙蹤殊窅渺旅思共凄其峭壁臨江斷洪
流赴海遲揚帆方利涉策馬欲何之分野全歸楚民居
半雜夷嶂迴青作畫溪轉綠分支拔地瓊崖折懸虹玉
澗垂幽探窮物象凝睇豁襟期倏忽神靈異崩騰虎豹
馳洞寒啼木客谷靜隠山魑浩興毫端發雄圖掌上披
勝遊嗟未遂展玩起遐思
高廩(字居豐山陰人)
英雄樂曲
晉陽曜靈武江淮環甲兵狙窮虎牢靜龍奮鯨沛清九
功奏天策七德歌延英王會有常宴囚歸無濫刑窮髮
盡編戶端冕咸登瀛三鑑已曾保十漸猶復懲何如帷
薄累千載慚辰嬴
黃驄疊曲
騄駬已無種駃騠空有名晉陽興日角忽報神駒生始
識黃驄驃乃是蒼龍精雄姿自無敵逸氣誰敢攖一鞭
追電疾四足翔風輕朝離鄴城寨暮至成臯營突圍虜
心顫薄陳肝膽驚纔獻武牢捷又肅朝鮮征寒暑苦勞
頓道路愁凌兢力疲尚衛轂目瞑猶駢衡論功未受賞
念德殊傷情徹帷瘞安市圖形揭昭陵嗟哉捐軀士白
骨徒填阬
千秋節
虹渚符王瑞龍池叶聖期千秋頒令節百辟侈多儀虎
拜陳金鏡鳬趨上玉巵肯矜民重斂惟喜社新移道濟
慚清議安陽愧諛辭何如貞觀日㒺極愈興悲
唐宫行
錦颿影沒江淮水綺羅散盡迷樓燬九土翻為麋鹿場
羣黎盡充蛇虺餌天命真人起晉陽義旗高舉風翺翔
芟夷暴亂成大業驅策豪俊羅賢良誓欲修文長偃武
七德休陳九功舞讜言叔達豈阿從善諫玄成能媚嫵
君臣勠力致雍熙宵旰忘勞親萬幾何期一鑑俄驚失
太白晝見妖氛迷牝晨麀聚乾綱毁天樞崇崇照銅匭
一曲方歌嫵媚娘四海無從聽桃李開元踐祚内難清
羌氐戎種咸來庭勤政樓開花萼啟燕寢常同弟與兄
一朝寵洽傾城色内庭笑看金錢擲春心流蕩不自禁
重賜錦纏娱虢國漁陽萬騎搖腥風鼓鼙動地旌旗紅
竄身始悟胡兒叛灑淚空懷子夀忠嗣皇乘危御宸極
劒閣青騾望中隔邊烽未息九廟墟木雞忍從良娣奕
後來繼體多昏冥羣奸竊柄何縱横天門壅隔深萬里
銷兵假瑞誣昇平長垣盗起如䗬午回首宫垣塞蓁莽
紇干凍雀歎無棲仙李春風竟誰主從知世運有推移
危亡殄滅良足悲姬周德澤殊深遠亦有詞人詠黍離
題趙飛燕姊妹凝粧圖
漢家炎祚日已微白蛾蔽野黃霧飛長楊獵罷得飛燕
歡然攜手同車歸龍顔再顧增媚嫵椒房賜與妃嬪伍
恩澤新霑樂事多忘却陽阿學歌舞自恃身輕嬌欲飛
避風臺擁芙蓉旂齊紈遂起班姬怨禍水未悟方成譏
春回太液花如繡一曲歸風揚翠袖力持不許作飛仙
襞積湘裙留淺縐餘情貪戀温柔鄉木門那省搖倉踉
薄眉澹掃遠山黛卷髮光凝沈水香姊妹夤緣欣有托
肯信秋風遞衰落劉輔陳言論鬼薪淳于藉寵封侯爵
畫史誰知傾國妖重將粉繪圖生綃潸然莫訝樊通德
千古猶傳啄矢謠
遊靈峰寺
珠林迴象界寶閣俯重城佛境由來靜塵心到此清山
光連野碧湖影蕩空明不見談玄客閒雲自送迎
感寓
木直先遇伐井甘易成乾滿盈天所虧沈冥道自安衆
理固無異多材信有患悠悠閒居子感此興長歎
霧樓山房
白石清泉惬隠心霧樓重鎖草堂深雲連苔徑晴猶潤
日上松坡晝自陰采藥人迷凴鶴引探花客至聽鶯吟
相過幾欲窺文豹只恐幽蹤不易尋
悼黃宗讓
舊同遊處偶重經隣篴凄涼不忍聽化鶴有魂歸海月
層霄無象麗文星春風花墅閒棋局夜雨芸窗冷硯屏
腸斷筆峰埋玉處年來宿草又青青
夜半樂
孝和不記房陵辱羸豕仍容孚蹢躅盡疑日晏駕宫車
玉食誰知潛進毒遑遑别駕潞州歸斬關夜入清宫闈
當朝一曲承天樂餘音掃却桑條韋
鳥歌萬歲樂
春風仙李多憔悴深秋却進梨花瑞則天樓啟紫宸寒
釀甕冤魂愁骨醉無端野鳥忽飛来獨占天樞垂兩翅
幾回聽罷牝雞晨漫學嵩人呼萬歲
衛公載鶴
懿公好鶴終成癖出載華軒居祿食夢穏無聞警露音
身榮忘展沖霄翼九轉還丹雖有期忍令國散民心離
禽荒己自違明訓歸唁徒傷賦載馳
明皇舞馬
龍駒被繡縈金絡勅送棃園聽新樂逸羣獻夀獨承恩
錦韉戲舞銜杯樂不識乘驂與服㐮歸閑飽飫龍芻香
誰知曾取胡雛悅却逐羶塵向洛陽
文君當壚
琴心輕撥蘭心動雉鳴求牡凰求鳳衾裯抱却獨宵弇
厭浥寧嫌行露重當壚釀得酴醿春臨邛争覩如花人
可憐滌器多才客從此忘歌野有麕
陶母剪髮
剪聲落指青絲斷綰成雙鬄香雲亂持向城東易酒肴
市人論直輕千貫為子延賓固有方親枝不惜殊堪傷
此時醉飽孝廉客那識茅容蔬菜香
石倉歴代詩選卷三百四十二
