石倉歴代詩選卷二百六十一
明曹學佺編
元詩三十一
陳高
南有山思友生也
南有山高維虚矣其上伊石不可以輿兮念子之遠莫
我愉兮南有水清維流矣其泮伊陸不可以舟兮念子
之遠莫我儔兮盲風凄凄卉木病瘁我行吳會曷其底
居二三君子眷我寡類勉進厥脩終始令譽
漢水贈别也
瞻彼漢水其流潺湲之子于邁言采其蘭嚶嚶好鳥集
于林間娟娟美人可以晤言我思美人在漢之涘秉心
允藏威儀楚楚聿求厥德將子是與慎爾優游成爾譽
處南山有玉琢以為琚北山有梓規以為輿君子好脩
始終弗渝
青田山房為劉養愚賦
幽幽青田山積翠高千尋大溪經其南白雲在山隂下
有隠者居卜築邃以深開門面石壁結構依松林牆古
薜茘長砌閒苔蘚侵簷間戲馴鹿戸外鳴幽禽花草春
佳冶竹木夏蕭森秋宵月照牖冬晨雪明岑塵坌詎能
到車馬絶過臨其中何所有乃有書與琴逍遙足忘世
俛仰可娛心酒熱聊自醉興來時獨吟永謝城市喧何
用懷簪纓
發嵊縣
行役苦晝熱戒程當夜闌睡覺呼僕夫出門路漫漫明
月照人影疎星掛樹間流螢點衣袂零露濕巾冠潮遠
剡溪水俄入新昌山屬兹干戈際愈覺行路難愧無經
世資何以濟時艱悒悒抱遠思綿綿起憂端東方忽己
白林鳥鳴間關前瞻石嶺峻喟然發長歎
過廣福寺石屏山房懷曾子白修撰陳伯清侍
講
遊行滯春雨憩息依禪林寺門閉寂閴崖石聳嶔崟幽
禽飛復止脩竹何森森賞寂屏塵慮觀空起遐心分榻
坐雲影巡廊步晩隂緬懷玉堂彦曾此共登臨惆悵撫
遺迹石徑蒼苔深
郊行
郊行日遲遲風和氣維穆溝渠水方漲隴麥秀以綠荒
村兵燹餘蕭條數家屋農人重田事偶耕及春燠老婦
餉其夫稚子飯黃犢我本疎散人出遊靡拘束己無簪
纓累但望禾黍熟逍遙樂吾生奚復憂榮辱
容春軒
層軒結搆幽當忩蒔花木簷雲棲夕隂庭鳥鳴晨旭四
時景物佳早晩風氣淑主人頗解事灑掃置書軸攜琴
來佳賓開樽瀉&KR0812;醁微酣有餘歡諧笑春意足寧知城
南居秋風滿茅屋
對菊分韻得須字
佳菊性所愛金英霜後敷見之開旅懷移植向庭隅豈
無杯中物幽賞與誰俱今晨佳友過花下共歡娛西舍
新醪熟足以供所須
惜别分韻得與字
江山無行人天寒況風雨出門辭友生情深别良苦褰
衣感繾綣豈不念留處高堂想歸期歲月不我與停舟
且勿迫傾樽出清酤酒短意更長含凄我無語
别林文懋
我昔山中來牆梅花正開我今别君去枝頭實無數光
隂東逝波百歲能幾何有酒且須飲莫聽别離歌歌聲
使腸斷欲醉千愁散但令酩酊忘分攜明朝相憶各東
西
泊館頭步
朝發芳林嶺夜依館頭泊厭兹跋涉勞懷哉田園樂生
理苦艱難歸耕歎悠邈貧窶何足憂甘旨焉所託栖栖
道路中素心負丘壑行年三十餘齒牙半搖落良由筋
骨疲豈但質衰弱憂思耿不寐起觀衆星白羣雞鳴江
皋己復戒行客
晚歸
西崦日初没遠樹生夕隂晚步草露濕獨歸松徑深入
室載言笑稚子牽衣襟樽中有濁醪可以酌復斟坐來
忩牖白佳月出東林幽情寄觴詠適意忘華簪自得閒
居理寧憂外患侵
雨中有懷李申伯楊彦祥二文友
幽室隠几卧覺來聞雨聲開忩土㾗濕井邊春草生旅
寓惜芳草閒居抱幽情美人期不至誰與共持觥相思
巷南北如隔萬里城
同蔣伯威朱德常遊育玉山得冷字
春晴煙霧開地勝林泉迥杖策隨諸彦尋僧訪幽景古
逕人影稀落日松隂冷徜徉谷鳥散臨憩山房静玄賞
誰能忘塵慮從兹屏
寓興二首
入山采瓊瑤雲深白石堅瓊瑤不可采中心抱悁悁悁
悁思美人青青見芳草芳草在空山美人隔長道
種花種蘭蕙取士取君子蕭艾不馨香小人混臧否如
何此芳草零落在山林古人不可見悠悠傷我心
山居
避喧林下居抱病山中卧家貧酒屢空性懶詩慵課禽
聲隔樹啼雲影當忩過獨有采樵人時來慰衰惰
晚步
雨霽野色净杖策步殘陽度橋尋幽徑沿溪遶西莊隴
麥生微秀籬菊散清香行吟來復往零露忽沾裳
懷友
作客黃山下思君漢水濱愁牽清夜夢吟瘦老夫身漂
泊誰知我交游獨此人春來尋小艇江上問通津
寒食寓興次黃宗魯二首
浩蕩乾坤大羈棲歲月深他鄉對寒食愁思滿淮隂詩
句慚孤詠春花孰共尋相逢同郡子時復一論心
去歲清明節天台看杏花凄涼今日事漂泊埜人家淮
楚風塵暗鄉山道路賖倚門親白髮反哺愧林鴉
題畫
天高白露下空山秋寂寥尋真入谷口幽景如見招白
石可礪齒古木堪懸瓢為愛琅玕淨不知歸路遙
獨客
獨客悲清夜高秋託異鄉月侵忩影白風度角聲長野
戰生新鬼邊烽照近疆歸耕吾計决不必問行藏
贈章以元昆仲
相見談經史江樓坐夜闌風聲吹屋響燈影照人寒俗
薄交游盡時危出處難衰年逢二妙亦得悶懷寬
征婦怨
征夫出門時征婦淚垂垂把酒勸君飲執手問歸期歸
期今已過更無消息歸朝朝倚樓望只見鴈南飛
落梅曲
梅花開滿枝無奈曉風吹風吹花落盡争似未開時花
開終有落非關曉風惡愁殺愛花人城頭復吹角
題臨清亭
幽亭瞰清泚翠巘環嶔崟涵波欄檻淨遶簷花木清遊
魚弄微影好鳥度輕音歡樂酬芳景欣然會賞心
送胡希元歸江西
落日烏紗帽西風白布裘吏才兼翰墨羈旅亦風流聽
雨留僧寺看雲憶故丘他鄉同泛梗那忍送歸舟
岳陽樓圖
巴陵地殊勝洞庭波渺綿層樓碧霄上雕欄綠樹邊想
像對圖畫遊觀阻風煙何由誇黃鵠憑高望遠天
四月十六寓玉環喜家童來住至
數月思家信今朝喜汝來妻兒憐我遠懷抱向誰開山
谷多烽燧田園半草萊大軍消息近故里尚堪回
題山居圖
層巒積翠色中有嘉樹林幽人此避世結屋山之隂攜
琴出山去獨懷千古心知音不可見歸路白雲深
病中遣懷
卧病玄冬半羈栖碧海邊風塵方滿野戎馬己經年下
邑供軍食何時發漕船薄才無寸補自合賦歸田
其二
久卧思登眺扶衰謾倚樓山紅斜日映江白晩煙浮行
直書空鴈帆欹入浦舟病身慚食禄長羨五湖遊
喜雨贈林子卿陳正夫
幽軒對客坐急雨簷前落隂雲破荒原涼風散林薄遙
想東山下苗生青沃若與子結幽期歸來看秋穫
懷交川諸友
積雨開霽色和氣散微煙遊情陟層巘凝睇望交川青
天何漠漠白鳥去翩翩遙思羣彦集從之路緲綿
懶拙
懶拙從人棄行藏與世違陶潛辭米去張翰憶蓴歸垂
釣貪春水看花愛夕暉便須開竹逕還製芰荷衣
入山
入山驚道險上嶺覺天低日礙危峰過雲依翠壁棲幽
花如血染怪鳥學兒啼避世須來此桃源路己迷
過李家坑
鳥道高千丈雲山入萬重汗流愁赤日力倦倚青松羣
僕頻相失行人竟不逢田家何處有僧寺隔前峯
贈周元帥
經濟人才重功名伯仲齊驅馳朝上馬感激夜聞雞海
漕輸燕北王師出陜西櫜弓今日有更望撫遺黎
遊雅山寺(寺乃吴德大長者所建)
上方殊勝地長者給孤園挂壁袈裟淨生階秀草繁樓
光凝晚照樹色映前村法食干戈際真知象教尊
寄竹趣
五月不見面幾回思寄書艱危人事廢懶拙友朋疎白
槿開池畔黃梅熟雨餘感時驚久客何日訪幽居
送别
平生幾兩屐丘壑每窮探訪鶴青田曲穿雲鴈蕩南老
成羣輩服姓氏衆人談相見復相别題詩興不堪
橋上
落日清溪上涼風梓樹秋北來船竟泊南去水空流宇
宙終無極干戈未肯休野人無意緒獨立數歸鷗
送益上人
一雨新秋爽千山細路遙林泉歸此日天地颯驚飈訪
鶴穿松樹觀魚俯石橋幽棲輸爾樂高隠肯予招
元日
元日風兼雨蕭條野外村過門車轍遠記節酒杯存戰
伐看今歲棲遲且故園兵戈如未息身世豈須論
重登近山樓
羈旅歸來日危樓得再登山如前歲好雲向小忩凝種
木看今長藏書比舊增題詩成感慨老我愧何能
寄陳彦卿
樓屋近山東海頭翠雲影落小忩幽登臨昔日同諸彦
羈旅經年憶舊遊故國鶯花春入夢滄江風雨夜生愁
不堪老去悲離别歲月無情如水流
題中峰樓
中峯之樓風景幽山花滿屋翠雲流海天日出蓬萊近
月夜煙清沆瀣浮溪上松隂歸晚鶴簷前花樹語春鳩
齊川渺渺黃塵裏此日登臨是勝遊
獨望
獨望東南日向晡風高雪盡鴈行孤青山天際連於越
白水秋來滿太湖海内干戈猶爛漫舍西園圃近荒蕪
文章未必能經世深愧飄蓬歲月徂
自明回温留寓郡城不得遂歸田之願述懷有
作
西風落葉送清秋力疾凭欄寄遠愁政慕陶潛歸栗里
翻為王粲客荆州山峰近郭東西起江水通潮日夜流
景物年年只依舊獨憐華髮鬢邊稠
客南塘作
江頭無計問歸舟抱病羈栖古寺幽風雨鶯花成寂寞
干戈詩酒廢賡酬衰年白日愁邊度故國青山夢裏遊
見說王師向淮甸早須傳檄定南州
折楊柳
折楊柳送别離朝朝送人遠别離門前楊柳折還稀今
年折楊柳來歲復生枝奈何别離子一去無回時
題花竹翎毛
棠梨三月吐花齊布穀飛來樹上啼想見小園微雨過
春光都在石欄西
又
梨花沐雨帶嬌羞獨立枝間一鳥幽若遣美人初睡起
定應無處著春愁
題蟹
昔年作客到淮陽飽食霜鰲一尺長幾度淮西橙子熟
樽前空對菊花香
子昂畫
風動秋山日已晡舊時林苑盡荒蕪王孫去國猶無恙
解寫江南烟樹圖
棘上雙禽
幽禽並立羽毛齊日落風寒棘樹低擬待洛陽春色好
牡丹枝上伴鶯啼
贈星士陳光大
底用裏糧去遠遊只將竒術動公侯京都春色濃如酒
三月鶯花滿御溝
送牛德大
四月西湖景最竒使臣行役到家時畫船載酒輕輕蕩
紅袖籠笙細細吹
蘆溝曉月圖
蘆溝橋西車馬多山頭白日照清波氊廬亦有江南婦
愁聽金人出塞歌
春日送别
昨日相逢今日離東風回首日遲遲春深應有梅花在
别後何妨寄一枝
題畫
華盖羣峰鴈蕩南斜陽雨過碧于藍秋風八月涼堪倚
拄杖穿雲看石楠
石倉歴代詩選卷二百六十一
