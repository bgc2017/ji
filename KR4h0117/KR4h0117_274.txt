石倉歴代詩選卷二百七十四
明曹學佺編
元詩四十四
張憲
汶陽道中
汶水東入海疾流無巳時可憐齊與魯荒草秋離離日
淡野水黃風高木葉飛繫舟閒弔古不覺淚沾衣
秋日古城葉希聖見訪
夫君滄江來訪予清溪曲清溪窈而深佳氣散天旭塘
蒲澤新雨秋意冷可掬鳥鳴萬山靜猿下雙樹綠朅來
晤語清餘響起空谷坐久神宇閒斜陽在高木
臨安道中先寄賽京初
朝入臨安山暮上由拳嶺周道無行蹤晴空斷飛影嚴
關固高柵疊嶂列危屏荒坰斜日淡虚市野煙冷息肩
坐茂樹瞑目發深省何事馬蹄塵兵鋒迭馳騁
我夢騎赤龍
我夢騎赤龍謁帝白玉庭帝方奏大樂鈞天聲冷泠木
公起獻夀金母持銀瓶麒麟伏座下鳳尾芙蓉青蟠桃
大如斗一㗖三千齡太乙顧我笑冷風吹面腥
仲温畫扇上作假山㯶蕉梧竹
㯶櫚覆牆隂芭蕉上窗綠凉風起高梧白露下叢竹明
月照假山鴈啼人未還砧聲不出戶心在玉門關
感寓
秋風吹芳草日車縳不住素絲變青髮新人漸成故莫
嗟功名遲政為讀書誤昔賢雖達道不免在丘墓
送鐵厓先生歸錢塘
團花染累吳蠶繭五色文綾出金剪海風吹度滕王宫
南浦西山畫簾捲天狗夜吠聲如雷東奎西璧昏煤炲
上洲自可駕黃犢鐵箸何用畫寒灰牛酥煼花春未老
湖上同誰剪芳草真珠酒瀉紫蒲萄金錯刀鐫紅瑪瑙
六橋揚柳香霧深吳娃一笑千黃金莫邪不作老龍舞
鐵管自成丹鳳吟軟輿送别湖源道江花照人日杲杲
長風吹送書畫船先生眼空方醉眠
唐五王擊毬圖
興慶宫前春正熟綠楊夾道花如雪毬門風起日西斜
五馬歸來汗成血潞州别駕醉眼纈雙袖傾欹擁岐薛
申王按鞚宋王馳杖撲毬囊手親挈草平如掌馬力均
玉鞭十里不動塵黃門扶入五花帳大衾長枕姁家人
花萼相輝雨氣寒樓中歌管漸闌殘紫騮不踏毬場路
萬里青騾蜀道難
中秋碧雲師送蟹
天風吹綻黃金粟簷前老兔飛寒玉客窗不記是中秋
但覺鄰家酒漿熟泖田秋霽稻未鎌葦箔竹斷收團尖
紅膏溢齒嫩乳滑脆美簇簇橙絲甜無腸公子誇矍鑠
兩戟前驅終受縳靨心晝煖白玉臍䕫牟夜泣紅銅殼
麯生風度亦可憐且對霜娥供大嚼酒後高歌繞碧雲
九峰一夜霜華落
青山白雲圖
青山青青白雲白一尺小溪千里隔扁舟艤岸不見人
雞聲何處秦人宅桃花流水春粼粼不識人間有戰塵
待得紫芝如掌大歸來甘作太平民
李嵩宋宫觀潮圖
磁州夜走泥馬駒卧牛城中生綠蕪炎精烱烱照吳會
大築錢塘作汴都玉殿珠樓連翠閣七寶簾櫳敞雲幕
生移艮岳過江南不數東京舊帷樂茂樹盤盤迷綠雲
龍飛鳳舞峰巒奔玉床下壓大江小海水正入東華門
木樨花開秋可數紞紞靈鼉振天鼔海門一線截江來
雪壁銀城晝飛舞吳商楚佑千萬艘黃龍戰船頭尾高
豈無海道走中土長驅逐北乘風濤煙霧蒼蒼繞城郭
屋瓦魚鱗互恭錯百萬驕民事醉醺坐使中原棄疆索
因循六帝不復讎西風八月凭江樓攒宫人飲白骨恨
洪波不洗青衣羞邦基削盡師臣逐軹道人降子嬰哭
繡胸文頸踏浪兒反首誰能報君辱廟子沙頭卓大旗
天吳縮頸不敢馳行人指塔話楊璉三十六宫秋草飛
棲鶴峰
遼東失却丁令威赤壁夢裏横江飛明河洲頭槎巳爛
千歲去家今始歸晴峯歴歴入雲小獨立秋空望華表
華陽真逸上清來鐵笛一聲山月曉
鞠潭為顧子順賦
盤龍塘下潭如井百尺甘泉冰雪泠瓊彝一勺露生香
能黑華顛駐光景九月十月天雨霜七十二種分秋芳
粼粼曉碧卓倒景白者白玉黃金黃咀鞠之英飲潭綠
不數南陽舊甘谷童子開門濯帽紗報道新醅夜來熟
題雲山樓
遠山近山濃淡青朝雲暮雲先後生我樓雖小實空闊
雲自往來山自横山耶雲耶兩無礙地久天長果誰在
渺茫蜃氣等虚空縱有軒窗寧足怪為愛雲山搆小樓
看山看雲今白頭山形起伏只如舊雲濕雲晴知幾秋
門窗向山作長揖長揖雲山兩俱入推窗送山出樓去
山出雲歸樓自立愚公好勤不奈閒孫孫子子厭躋攀
眼空四海本無物何事欲移門外山
題夀老人松年圖
我昔湖上看眠松蟠屈蒼龍隂十畝青天晝暝雷雨黑
白日猶疑鬼神守却憶僧前如雨落春雨新秧不盈握
如今合抱復蔽牛偃蹇輪囷卧丘壑松下老僧金骨仙
親手種松忘歲年倒持一尺白鸞尾拄頰聽風當晝眠
茯苓作粥粉作餅千斛松醪供酩酊不用飛丹駐玉顔
前身自是陶弘景
周昉横笛圖
一婦跨鐙如習騎一婦鵠立類勇士一婦横笛坐胡床
容貌衣裳略相似篷鬆雲髻作懶粧了鬟手擎紅錦囊
人言天寶宫中女我意梨園舊樂倡憤昔承平生内荒
宫中消息漸難藏昨宵一曲寧哥笛明日新聲滿教坊
春嬌滿眼情脈脈喚起紅桃親按拍不將三弄作伊涼
潛把閒情訴秦虢聲悽調低承索索䂮然有聲如裂帛
月落長安天四更六宫一夜梨雲白
桂林圖
瑤階夜泠莎雞泣老兔西飛天宇濕萬斛秋香捲海風
丹砂滿地誰收拾太湖仙子月中立青瑣畫闌塵不入
玉鞭一尺跨白鸞笑向霜娥作長揖
太真明皇竝笛圖
黑奴紗索花奴鼓譂奴撫掌閹奴舞阿環自品玉玲瓏
御手夷猶親按譜風生龍爪玉星香露濕櫻唇金縷長
莫倚花深人不見李猫側足傍宫墻
荆卿嘆
白虹貫赤日易水生淒風燕人盡悲憤相送冀城中筑
聲何慘慽歌意哀無窮豈不念即往立堪嬴政胸徘徊
有所待匪畏秦帝雄自恨劔術疎未易了君事秣馬膏
吾車我客久不至奈何遽相促苦未知人意丈夫重然
諾斷臂死不辭但憐樊將軍九泉終見疑咄彼死灰兒
曷足同等夷
滄海君
漸離筑中鉛作水荆卿臂落圖窮匕鮑魚風起鸞車腥
不待明年祖龍死赤帝子滄海君劔三尺椎百斤千金
胡為輕報秦英雄不進圯橋履亦作秦皇刀下鬼
鴻門會
雲成龍氣成虎椎鼔撞鐘宴真主披帷壯士髮指冠側
盾當筵請公舞白髮老成心獨苦玉玦三看君不語五
星東井夜聯珠天狗攙搶落如雨鴻溝咫尺接鴻門千
里神騅一夜奔君不見龍泉影裏重瞳瞽玉斗聲中五
體分
朱虚侯行酒歌
長樂宫中女天子盛設賓筵懽戚里百官侍坐莫敢違
諸吕諠闐笑聲起御史中丞不糾儀叔孫制作成虚禮
朱虚奉勑起行觴手提三尺昆吾鋼田歌聲振野雞伏
頸血光寒漢道昌
廣川王愁莫愁曲
愁莫愁死即休鉛灌口刀灼眸托灰煮屍劔擊頭愁莫
愁永巷春深作繫囚愁只愁老嫗哭使者來窮詔獄徙
上庸伏顯戮雪我無辜人十六
賣卜翁
三月長安道雨過街樹綠下有賣卜翁危坐營握粟舉
口講仁義旋式推禍福不學賈大夫憂來方賦鵩
巫蠱使
襌襹步搖冠曲裾紗縠衣偉哉燕趙士借問此為誰謁
帝登犬臺利口興禍階能令親父子恩愛一朝乖血濺
長安城屍横泉鳩里雖族佞臣家不益儲君死望思思
不歸至今天下悲請聽三老議兒罪只當笞
東門行
東都門外今古稀東宫二傅同日歸百官祖道設供帳
勑賜黃金作酒貲歸來日日會親友盡賣賜金買醇酒
白頭望之蕭日上承明奏事勞一杯鴆羽不就獄博得
君王祠少牢
誅宦官(漢靈帝建寧元年太傅陳蕃奏誅宦者曹節等不果俱被害中平元年尚書何)
(進亦蹈此弊)
太白入房天示儆丞相三公俱有𤯝侍中巳奏天官書
北寺獄詞猶上請五官令史發奏章姦謀夜召共與張
尚書詔版出脅筆一十七閹心計長白頭老翁短才術
援劔突門肆呼叱門生官屬務相隨誰解盡言箴八失
於乎太傅死將軍誅洛陽都亭梟血顱宗親賓黨一日
屠朝廷大柄歸閹奴乃有何尚書不肯鑒前車又向嘉
德殿前伏屬鏤誅宦官良可乎
夕陽亭
百官供帳紛營營夕陽亭西誰遠行充閭之子專閫鉞
仗節萬里西南征結婚一語聾天耳既鑿凶門行復止
衛家五美空善評姦謀仍落三豎子君不見鬼公怒攝
項城軍殘喘聊延衛府勲枯木劔鋒金屑酒天刑猶脱
廣成君
玩鞭亭
畸烏壓營營作聲紅光紫電圍金鉦黃鬚小龍馬上笑
白首飢豺夢裏驚老奴怒擲珊瑚枕追兵起合琉璃井
巴馬東歸疾似風道傍遺糞如冰泠健兒空玩七寶鞭
荆臺老姥功誰傳
胭脂井
胭脂井瑪瑙甃琉璃欄黃金轆轤銀綆寒桃花小波下
無底雌龍古怨沉紅水夭姬不作井中鬼玉樹飛花落
如雨
天寶詞
林甫官朝日韓休罷相時新臺初納婦興慶又生兒玉
栅籠鸚鵡金盤進荔枝内前車馬棘無地避諸姨
雙廟詞
睢陽戰敗血飄杵力屈猶思為厲鬼玄元祠前哭一聲
朝食愛姬暮羅鼠唐家宫殿秋草生二十一陵如掌平
獨遺雙廟門前石日有行人來繫牲
岳鄂王歌
君不見南薰門鐵爐步神矛丈八舞長蛇雙練銀光如
雨注又不見鐵浮屠拐子馬斫踁鋼刀飛白霜貫陣背
嵬紛解瓦義旗所指人不驚王師到處壺漿迎兩河忠
義望風附襄鄧荆湖唾手寧朱仙鎮上馬如虎百戰經
營心獨苦賜環竟壞迴天功捲旆歸來卧樞府錢塘宫
殿春風輕嬌兒安宴醉未醒徒令功臣三十六舞女歌
兒樂太平虎頭將軍面如鐵義膽忠肝向誰說只將和
議兩封書往拭先皇目中血將軍將軍通軍術君命不
受未為失大夫出彊事從權鐵馬長驅功可必功成解
甲面赤墀拜表謝罪死不遲惜哉忠義重山岳智不及
此良可悲嗚乎肆讒言加毒手申王心循王口蘄王湖
上乘驢走五國城頭帝鬼啼邊垣相酌平安酒
厓山行
三宫啣璧國步絶燭天炎火隨風滅間關海道續螢光
力戰厓山猶一决午朝樂作兵合圍一字舟崩遂不支
檣旗倒仆百官散十萬健兒浮血屍皇天不遺一塊肉
一瓣香聞海舟覆猶有孤臣卧小樓南面從容就市戮
雉子斑曲
雉子斑雙雙起錦膺繡頸斑斕尾十步一啄粟百步一
飲水雌逐雄飛雄隨雌誓不願拘攣生寧求野鬭死野
鷹昨夜下蒿藜搦雄飛去雌獨歸雉子斑忍分離辟邪
伎作鼓吹悲
房中思
紅象作小梳髻龍盤漆髮香泥𢷬守宫染透桃花骨白
馬不歸來倚床弄紅拂桂隂綠團團坐對玲瓏月
銅雀妓
陵樹日沉西秋風石馬嘶芳樽傾繐帳詎肯濕黃泥慘
慘笙歌合遥遥望眼迷玉人脆如草能得幾回啼
秋怨
雨聲繞山來撼屋風獵獵銀床暑氣消金井下梧葉胭
脂墮微淚鸞鏡曉妝怯香冷紅象梳髻薄釵燕帖
桃花夢
美人夜出胭脂井骨醉香肌春不醒去年阿護不重來
獨倚晨光照芳影彩雲紅雨兩無心覺來飛去三青禽
秋夢引
翠翹半軃雙飛鳳轆轤金井懸銀甕萬絲翠霧刷鴉光
兩點秋波和淚送芙蓉帶露不忍折鸚鵡隔籠時自哢
多情宋玉正悲秋故放香魂入秋夢
梁苑行
銀鱗靡靡天光晩畫出梁王江上苑脩眉凝睇秋波長
薄袖分香春麝煖氤氲寶鼎騰水沉寂歴宫門閉金鍵
三十六竽吹紫雲露冷高臺雙鳳遠
楊花詞
東風吹春春不醒桃花杏花空娉婷萬絲剪綠暗如霧
千里相思長短亭亭前女兒十六七手挽柔條背春日
六街馬啼踏黃塵雪花澷天愁殺人
出自薊北門行
出自薊北門遥望瀚海隅黃沙落寒鴈衰草號雄狐河
水血成冰土塚碑當塗乃知古戰場本是賢王都武皇
昔按劒一怒萬骨枯半夜下兵帖六郡皆讙呼將軍各
上馬百道追匈奴羊馬滿大野萬帳收穹廬英英長平
侯六騾走單于至今青史上猶壯武剛車
採蓮曲
明月滿大堤蕩舟湖水西槳牙鳴浪碎船尾拂花低綠
鬟濕香霧紅袖罥芳泥採蓮不得藕空妬鴛鴦棲
當壚曲擬梁簡文帝
初八月上絃十五月正圓當壚設夜酒客有黃金錢懽
濃易得曉别遠動經年相送大堤上舉杯良可憐
薄命妾
少長深閨裏面不識風吹自為薄情婦懶塗紅玉脂花
軒背春睡月樹惱秋思不嫁張京兆敢煩郎畫眉
胡姬年十五擬劉越石
胡姬年十五芍藥正含葩何處相逢好并州賣酒家面
開春月滿眉抹遠山斜一笑既相許何須羅扇遮
春畫
樓觀參差半空起緲縹闌干煙霧裏綠萍一道浸鴛鴦
笑聲只隔桃花水柳下粉牆斜靠街當晝紅門半扇開
遊絲冉冉掛簷角燕子一雙何處來
江南弄
茭尾蒲芽新水足沙暖小桃紅夾竹誰家燕燕倦東風
戢翼畫梁春睡足螭頭舫子載&KR0812;醁勿惜千金買詞曲
明朝風雨蔽九川千里江南芳樹綠
哀亡國
買桑餧蠶絲不多鑿洼種藕蓮幾何廣陵夜月璚花宴
結綺春風玉樹歌君不見黑頭江令承恩早白髮蕭娘
情未了狎語淫人夢不醒宫城綠遍王孫草昏昏黃霧
塞宫門白練寒生玉頸痕錦綉江山春似畫幾傷風雨
弔迷魂
瑶池曲
曼倩啼飢桃未熟綺窗珠樹層隂綠上清童子晝臨關
鸞尾掃雲方種玉芙蓉畫闌春晝長簫韶一派起回廊
八龍未暇送周穆三鳥遽能迎漢皇風雨蒼蒼隔玄圃
不勞西望祠王母贈君桃核大如杯歸植茂陵陵上土
楊白花
楊白花何輕薄隨風渡江去飛向誰家落江南風雨春
先老陌上悠揚為誰好永巷春歸夢不成綠池一夜浮
萍生
昭君怨
四絃嘈嘈彈北風邊馬嘶回頭望漢月遥落長安西白
草没行路萬里春淒迷誰謂秭歸女去作單于妻抆淚
入穹廬顰眉向羊酪敢恨君恩輕惟憐妾命薄安危托
婦人良為君王羞謀臣自無策畫史不須尤
神絃(十一曲)白石郎
石郎家住南山裏夜叱卧羊成隊起砑光羅帽舞香山
金礦銀坑爛如紙竹節短鞭鞭赤狐山精木魅聲嗚嗚
回風蹋水過溪曲旋折山花聘小姑
雙燕離
雙燕復雙燕雙飛繡戶中梅梁立春雨桂殿别秋風火
焚柏梁臺信斷烏衣國羈雌憶孤雄雙飛難再得卵破
巢既空繫絲徒爾紅曾如燕赤鳳能入漢皇宫
綠水謠
今宵何處月南浦木蘭船半夜凉風起荷花如錦鮮莫
剪莖上葉水珠有時圓且留泥下藕要使根株連鴛鴦
不並翅好事琉璃脆解佩擲真珠少酬交甫意
子夜吳聲四時歌
朱雀街頭雨烏衣巷口風飛來雙燕子不入景陽宫為
問秦淮女還知玉樹空
塘上行擬甄后
白露下塘蒲芙蓉秋露濕不忍生離别時抱蒹葭泣
倀魂啼血行二首
孤城四面啼猛虎怒豹咆哮餓彪舞東海王公長獵兒
手有長刀腰有弩黃公前日為虎吞膽落獵兒深閉門
今晨馮婦復攘臂虎視不動門前蹲君不見妖狐假威
不敢搏而況真虎據巖壑倀魂導虎已何時血腥芳草
愁離離
白面於菟行偃草雄劔為牙戟為爪夜越鐵關吞九牛
弱婦嬰兒眼中飽郊原十里吹腥風白骨塞途秋草紅
肝腸掛樹野鴉噪鬼火照城人跡空嗚乎獵師心力巧
藥箭無功機發早舊魂走抱新魂啼一夜黑風天亦老
桃花馬歌
房星下飲瑶池清神光夜化花龍精東風滿背騎不得
水痕淨洗黃魚腥斑斑朱英點晴雪滴滴真珠汗凝血
高蹄蹴踏花雨香仰面嘶春春正熱周家穆滿遊玄圃
萬里西馳覲王母青絲繫樹摇玉柯錦綉叢中五雲舞
歸來復入玄都觀紫陌韶華正零亂天開不數連錢驄
路人只作文彪看天台九曲溪流芳解鞍春水浮丹光
劉郎牽入落花去撲面玉鞭蝴蝶忙風流自許王武子
未信叔癡癡不語千年駿骨作銅聲燕昭臺高金似土
春山行
須彌削出金芙蓉青蒼萬古摩玄穹丹砂空綠鬭靈夀
七十二候常春風金骨仙人秘靈寶蟠桃花下金光草
不知夀與天齊傾但見羣真頭白早君不見十八公封
五大夫根盤琥珀枝珊瑚與君繪作春山圖
玉帶生歌(玉帶生端人也事文丞相為文墨賓與同館謝先生翺友善宋革丞相殉)
(國死訃聞生與翺哭於西臺之下復憫宋諸陵暴露私相蓋覆識以冬青木而去後翺道)
(卒生今歸於會稽抱遺老人與秋聲子輩為寮中七客初宋上皇以丞相恩賜以紫衣玉)
(帶今不改其舊稱云)
鸞刀夜割墨龍尾碾作端溪蒼玉砥花鑌鐵面一尺方
紫霧文光上書几銀絲雙纏玉腰圍翡翠青斑繡紫衣
金星鴝眼不敢現案上墨花皆倒飛景炎丞相魁龍榜
撫玩不殊珠在掌背銘刻骨四十四血錄至今猶可想
謝公古文今所師西臺一慟神血垂獨持老瓦出門去
冬青樹邊書憤詞天翻地覆神鬼怒九廟成灰陵暴露
廬陵忠魄上騎箕流落端生何所寓抱遺老人生計拙
愛把文章寫忠烈霜臺一夜電光飛不必矮桑重鑄鐵
夏蓋山石鼓謠(鼔高一丈徑三尺下有盤石為足諺云石鼓鳴三吳兵)
臨平石鼓不自鳴直待蜀桐魚作形陳倉石鼓載文字
徒有鼓形無鼓聲夏蓋之石或自鳴蓋石一鳴三吴兵
嗚呼三吴十年厭干櫓不緣夏蓋鳴石鼔
投贈周元帥十韻
玉帳臨江近金城鎮海遥鼓聲秋動地劔氣夜衝霄露
下星河白風高草木凋山寒旗獵獵沙淨馬蕭蕭左廣
初傳駕西船巳畏燒五離纔散鼠六博又成梟豪傑乘
時奮賢材早見招紫樞虚上座黃闥待清朝會見擒奸
操歸來醉小喬恩波門外柳長拂富春潮
林塘幽十四韻
勝境愜幽尋芳塘漾茂林浸天驚滉漾拔地見蕭森隔
水時聞磬穿花或聽琴青浮鰲弁小黑直蜃宫深躍藻
跳珍鯉爭枝墜野禽風回微作籟雲去尚留隂鶴起如
迎客龍歸若獻琛蘿房依蔭芘寶筏渡迷沉春雨移舟
坐秋霜倚杖吟興惟便枕簟懶欲棄冠簪住久將忘世
觀來已悟心埃塵猶不測榮辱豈能侵天樂朝朝下神
燈夜夜臨閻浮那有此大士現潮音
寄天香師
圓帽頂紅毳方袍搭綘紗海龍邀早飯山鹿進秋花試
墨探倭紙尋泉鬭建茶時抛紅豈粒竹下喚頻伽
贈西僧
西離五印度東渡獨繩橋海若擎雙足天花上七條番
經函貝葉飯鉢繫椰瓢回首流沙路程途十萬遥
燈下有懷
憶昔童婆店高屯生夕曛樹聲呼出月石角碍回雲野
雉穿花見清猿隔澗聞馬頭三四子曾縳故將軍
客問湖源風土
湖源源上路東與浦陽連地勝藏春塢民居小有天秋
山紅入畫晴野白浮煙一道桃花水如今泊戰船
取青樓夜飲戲葉子肅
酒令傳觴急燈花齧燭低山人清似水老子醉如泥天
黑月墮地水寒星在溪猶吹赤蹄紙照道畫樓西
送哲古心往吴江報恩寺
蘭若壓江橋長廊晝寂寥鳥啼春後樹龍定起中潮花
雨隨風散茶煙隔竹消客程他日路清話借通宵
虎丘寺
四野天垂幔孤峰地湧金潮來講臺潤日午劒池深曲
逕穿紅樹長廊蔽綠隂小吳軒子好誰繼老坡吟
顧野王讀書堆
昔聞野王宅今上讀書堆篁竹最深處菊花時自開天
風響鐘磬海氣結樓臺回首梁陳事悲歌付一杯
寄中山隠講師
問訊山中隠中山第幾重風廊巡夜虎雲鉢聽經龍流
水千溪月寒巖一樹松無因淨查滓來共上堂鐘
柬顧明府
水國差徭重江城廬舍稀曉星懸印出春雨勸農歸官
馬哦新月公庭散夕暉欲知通守瘦但視野人肥
次趙伯温韻
共是越州客同為莊舄吟潮來鰻井沸龍起鏡湖隂烽
火臨邊急池塘入夢深蘭亭脩禊處無復舊㩦琴
立仗馬
照夜玉狻猊霜毛鐵鑿蹄春風金絡腦小雨錦障泥御
駕馳天上軍封受海西日供三品料緘口不聞嘶
二喬圖
竝倚兩嬌嬈人呼大小喬腕鬆紅玉釧釵軃紫金翹公
瑾應同調孫郎早見招獨怜銅雀瓦風雨夜蕭蕭
次鍾君來韻
我愛山中好全無俗事牽秋霜溪口樹春水渡頭船豆
熟白鷼聚花開錦雉眠官閒僧舍近棋罷又詩篇
春登永安寺
宿雨忽開霧凭高散旅愁野烟啼翠鳥庭草卧青牛怪
石尖於劔長杉高過樓尚懷登絶頂東北望杭州
井西丹房
葛井西頭更向西丹房高與白雲齊鉛田虎下飛紅電
汞海龍沉結紫泥山鬼俯欄窺火候爐神伏地丐刀圭
飲餘一醆中黃酒坐聽鵑聲松上啼
席上得搖字
翠館行廚雪乍消牆頭新柳又垂條珊瑚枕煖人初醉
鸚鵡籠寒舌未調座上綵鸞珠插鬢掌中飛燕玉圍腰
海棠一夜東風軟落盡雲邊金步搖
柬衛處士
傍山依水作幽居未減南陽諸葛廬卓行自成高士傳
浮榮不用辟書除烏絲小楷春題畫青簡長編夜著書
愧我紅塵走官馬計偕空詣漢公車
贈軒轅道士
子是彌明幾代孫姓名方使世人聞坐驚星斗生雷劒
動使煙霞繞練裙月裏白鸞招子晉山前青虎借茅君
長春酒熟朝朝醉高枕瑤琴卧碧雲
王氏小桃源
一簇林塘隠者棲天然畫出武陵溪循牆流水灣灣曲
匝屋桃花樹樹低春雨閉門山犬吠炊煙隔竹午雞啼
幽深直得秦人避但恐漁郎路獨迷
留别賽景初
暖雲將雨驟隂晴四月羅衣尚未成萬點愁心飛絮影
五更殘夢賣花聲方空越白承恩厚繡䘿諸于照道明
自笑窮途不歸去空懷漫刺闔閭城
臨安軍前
寂歴荒城遍野蒿昔人事業巳徒勞鴈將秋色催歸馬
楓引霜華入戰袍地阻東南鄉信遠天昏西北陣雲高
不堪屢作還家夢起倚西風撫大刀
良宵
良宵情緒不堪題立遍闌干意欲迷鐵撥頓敲壺口破
金刀頻剪燭心齊綠分楊柳湘簾細紅壓櫻桃斗帳低
彷彿第三橋畔宿月明珠樹夜烏啼
次韻江鍊師
道人容貌似嬰孩手抉天罡步斗魁拄杖神遊却月觀
乘風夜上鍊丹臺劒横秋水蒼龍化衣染春雲玉女裁
聞道蓬萊隔東海芙蓉三朵翠成堆
次韻虞閣老題柯丹丘畫
夜雨幽篁密晨霜落木多月明商女恨江冷越人歌
睦垣畫
山果綴丹實霜林開畫屏美人湘水上誰與拾秋馨
温日觀葡萄
銀甕懸紫駞驛騎曉來急西風吹竹窗一夜鮫人泣
聽松圖
洪巖羽士氅衣輕脚踏青鸞下玉京直壁倒懸秋萬尺
盤陀石上聽秋聲
竹蝶圖
落盡春紅春夢熟平沙小苑窗中綠美人睡起背東風
蛺蝶飛來上脩竹
&KR0034;山道中
老樹排雲石逕斜炊煙起處有人家一聲啼鳥春成夏
新綠滿汀浮柳花
題畫
晴川渺渺停春水怪石峨峨插亂山最愛夕陽煙寺裏
千株古木伴僧閒
趙集賢枯木竹石
槎牙老樹響天風寂歴幽篁泣露叢惆悵玉堂舊公子
故家陵廟月明中
都玄敬詩話云會稽張思廉元末流寓吳門時張士
誠欲結内遊客大開賓賢之館聞思廉名禮致為樞
密院都事思廉遂委身事焉未幾張敗思廉變姓名
走杭州寄食報國寺旦暮手一編人不得窺後思廉
死寺中人取視之乃其平生所作詩也孫司業大雅
嘗為思廉著傳
石倉歴代詩選卷二百七十四
