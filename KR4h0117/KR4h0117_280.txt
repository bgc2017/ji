石倉歴代詩選卷二百八十
明曹學佺編
元詩五十
張易
送許魯齋歸山
語相纍纍入省闈先生何事獨西歸心隨道隠貧非病
老得身閒古亦稀行色一杯燕市酒春風二月楚山薇
到家已及蠶生日布榖催耕隴麥肥
錢惟善
送逵公之京
龍飛天子中興年使者弓旌集俊賢閶闔早朝班玉筍
瀛洲夜直賜金蓮五經同異須劉向三絶才名數鄭虔
黼黻當年遺老在長歌黃鵠送樓船
題清逸齋
神仙官府曾為吏一日乘風即棹頭太白豈惟凌鮑謝
元卿只合友羊裘門前種樹雲連屋湖上聽潮月滿樓
遥憶五經名隠地峨眉高聳蜀天秋
蘇天爵
送同知任君玉西歸
薇花曾見照青春今日都門又送君入蜀使迎新太守
渡瀘人識舊將軍琴聲彈落巴山月馬首披開劔閣雲
見說西州民事簡客來多誦長卿文
張翥
送謨侍者還江隂
禪裓無塵錫杖青一龕天竺更南屏楊枝偏灑瓶中水
貝葉時繙笈内經舊業池菱秋漠漠歸舟江樹曉冥冥
今朝又作蕪城别何處鐘聲入夜聽
熊太古
送復上人遊吳
二月鍾陵花滿烟袈裟東上木蘭船地浮彭蠡江聲轉
山入姑蘇海氣連千里從師應未晚五湖為客謾多年
遥知後夜相思處坐看中天好月圓
宇文公諒
送復見心住定水
定水招提鳴鶴東鑑湖歸去汎孤篷鉢衣不濕荷花露
玉麈遥生桂子風山静秪看雲自動江澄莫訝水如空
沃洲有約尋支遁還許清談共野翁
段天佑
送妓入道
歌舞當年第一流洗粧今日别青樓便從南嶽夫人去
肯為蘇州刺史留琳館月明簫鳳下鎖窗花老鏡鸞收
却憐愁絶潯陽婦嫁得商人已白頭
陳安
效唐人歸宫人之道
長門一别赴琳宫寧復中官促繡工紅葉人間無舊夢
碧桃天上自春風步虚尚覺神光近歸院還疑輦路通
猶有内家簫管在夜深吹向月明中
江中偁
寄道士甘益謙
梅花滿樹雪晴初短髮經秋不奈梳匣拂綠塵看古劔
朱研清露勘殘書霜寒楚岫猿聲遠月冷秦關雁影疎
却憶道人無一事紫雲深處好樓居
汪元量
酬王昭儀
愁到濃時酒自斟挑燈看劔淚痕深黃金臺迥少知己
碧玉調高空好音萬葉秋風孤館夢西窗夜雨故鄉心
庭前昨夜梧桐語勁氣蕭蕭入短襟
鄂渚晚眺
黃鶴樓前木葉黃白雲飛盡雁茫茫櫓聲搖月歸巫峽
燈影隨潮過漢陽庾令有塵汙簡冊襧生無土蓋文章
闌干只有當年柳留與行人記武昌
挽文信公
厓山擒得到燕山此老從容就義難生愧夷齊尚周粟
死同巡遠只唐官雪平絶塞魂何在月滿通衢骨未寒
一劔故知公所欠要留青史與人看
吳當
潯陽舟中
百年頭上著烏紗一日江邊踏釣槎病似相如空有賦
貧于杜甫更無家漁歌楚楚蒹葭月樵笛村村躑躅花
事業已隨兵燹盡青門擬學邵平瓜
陸宅之
國馬足
國馬足策符五十轡如沃天馬足一日千里更神速國
馬天門飽芻粟太行鹽車天馬哭
楚人弓
楚人弓懸兩石五十萬矢陷強敵綘人弓箭二隻長歌
入關成偉績多箭不如少箭力制敵若在弓矢間鳴條
牧野高于山
周到坡
隴頭水
隴頭水嗚咽鳴行人聽斷腸聲隴頭水鳴嗚咽行人淚
眼中血月薄塞雲低行人到此心傷悲世間萬水東流
去隴水分流獨向西
梁棟
四禽言
不如歸去錦官宫殿迷烟樹天津橋上一兩聲呌破中
原無住處不如歸去
又
脫却布袴貧家能有幾尺布織盡寒機無得裁可人不
來廉叔度脫却布袴
又
行不得也哥哥湖南湖北春水多九疑山前呌虞舜奈
此乾坤無路何行不得也哥哥
胡助
石鼓嶺
經過石鼔嶺不見古石又兩澗流黃葉半山生白雲
賀復孫
江州庾樓
宿鳥歸天盡浮雲薄暮開淮山青數點不肯過江來
安熙
錢選宫人圖
露冷月華白悠悠方寸心夫君渺何許悵望碧雲深
李祁
畫鷹
勁翮排霜戟天寒氣轉驕草間狐兔盡側目望青霄
趙蒙齋
過釣臺
君因卿相隠我為利名來羞見先生面黃昏過釣臺
商挺
水仙花
海上三山璧月明人間誰識許飛瓊秋風吹上青鸞背
未散天香與素英
又
明月珠衣翡翠裳冰肌玉骨自清涼不隨王母瑶池去
來侍維摩病几旁
滕賓
吟人
吟人瘦倚闌干曲酒醒香消午夢殘燕子不來春社去
一簾疎雨杏花寒
紫芝道院
西風短褐吹黃埃何不隨我遊蓬萊狂歌醉舞下山去
後夜月明騎鶴來
山峽圖
蕭蕭十二峰前路月落猿啼霜外樹半夜誰家上水船
竹枝歌入瞿塘去
馮翼
絶句
竹外斜陽賣酒家雨餘紅杏壓枝斜天涯無限傷春意
自向風前拾落花
劉辰翁
春晴
新燕池塘綠雨肥初晴未㬉日光微角巾猶帶花梢濕
纔倚闌干見絮飛
孟芾
偶書
錦衣公子馬如龍射雁歸來半醉中過盡好春渾不管
揚鞭閒弄柳花風
圖克坦公履
春日雜詠
東風簾幕半塵埃歌舞臺空晝不開試問雙飛新燕子
今年社日為誰來
王沂
春日戲成
東風吹草綠茫茫陌上行人指北邙千古英雄成底事
銅駞依舊卧斜陽
巴延子仲
春日絶句
幾片殘紅點客衣小溪流水鱖魚肥畫橋盡日無人過
楊柳青青燕子飛
孫存吾
秋思
雁落西風字字沈嫩涼偷入藕花心眼前多少關心事
付與寒螿徹夜吟
李竹所
蘇李泣别圖
我去君留可奈何明朝烟雨隔關河當年胡婦分攜處
想見中郎淚更多
李俊民
明皇擊梧圖
不使棃園子弟知太平音在鳳凰枝一朝野鹿銜花去
長恨秋風落葉時
張礎
關山風雨圖
山雨凝寒氣不開江濤拍岸雪成堆漁翁慣識風波惡
天際孤舟已早回
楊元正
寄余承慶
衮衮紅塵客未歸秋風吹老芰荷衣幾回欲寄相思字
不見瀟湘一雁飛
全晉
贈月經歴
楊柳絲絲不繫鞍送君容易别君難遥知今夜相思處
人隔關山月正寒
周馳
懷郭安道
江南江北路茫茫明月高樓各異鄉旅雁呌雲天似水
故人今夜泊瀟湘
陳思濟
發南康赴江州
繡斧重持白髮翁路人猶說宦情濃一帆又下潯陽去
羨殺雲間五老峰
移官淮東别杭州
湖上雲烟百態新湖邊幽趣屬閒身春風揚子江頭路
白首行人又問津
胡尊生
因官伐松
大夫去作棟梁材無復清隂護綠苔只恐江頭明月夜
誤他千里鶴歸來
王中立
感事
雪花如席朔雲低一曲琵琶淚滿衣山色似眉江似練
何時明月送將歸
又
歸來江令頭室白遠道金山淚暗垂關月自低霜自落
樽前莫唱鷓鴣詞
蕭應元
初夏
半清半和白晝長似無似有綠隂香兒童刻竹記新笋
一夜風吹一尺強
高克恭
過信州
二千里地佳山水無數海棠官道旁風送落紅攙馬過
春光更比路人忙
甘東溪
歸舟二首
片帆懸空秋滿腹涼風淡淡天無波平生湖海元龍意
早入西風漁棹歌
天壤豈無蘇季子恨我不識韓荆州遥山蒼蒼暮雲碧
何許一笛蘆花秋
姚樞
被顧問題張萱畫明皇擊梧按樂圖
阿萱五季名畫師尤工粉墨含春姿君王遊蕩墮聲色
不知聲色傾人國開元無逸致太平天寶奢風生五兵
偃月堂高幽薊遠潛謀不入芙蓉苑咸陽行色馬嵬塵
畫筆雖工恐未真四海蒼生半魚肉歸來豈為香囊哭
一日重開日月光黃金却鑄郭汾陽
郝經
巴陵女子行
已丑秋九日王師度江大帥巴圖自鄂渚以一軍覘
上流遂圍岳岳潰入于洞庭俘其遺民以歸節婦巴
陵女子誓不辱于兵書詩衣帛見意赴江而死其自
叙曰巴陵女盧希孟魏公五世孫歸于尚書賈公之
男璚岳州破被虜之明日以衣帛書詩願好事君子
知吾宋家有節婦者其詩悲婉激切有漢魏歌
謠風氣如天果喪中原大似裂冠袵我本瑚璉器
安肯作溺皿借此清江水葬我全首領皇天如有
知定作血面請願化精衛魂填海使成嶺殆數百
言余既高希孟之節且悲其志作巴陵女子行
北來諸軍飛渡江奕騎一夜滿岳陽樓頭火起入閭巷
曹伍偶走如牛羊巴陵女子尚書婦生平不識門前路
亂兵騎出勢倉皇夫婿翁姑在何處吞聲忍淚行且啼
啼痕沾濕越羅衣此身忍使人再辱裂帛暗寫臨終詩
上言社稷安危事下說投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙蓉零落入秋水玉骨直葬青海頭古來烈婦才一二
誰似巴陵妙文理名與長江萬古流丞相魏公還不死
太平頂讀秦碑
岱宗太平頂磨崖與天齊左勒聖后頌右刻張說辭文
采與書法不離近代規漢封宛在周觀東秦壇夐出絶
頂西壇前圓平值中峰突兀上有始皇碑年深雨漬百
裂餘析作兩峰蹲半規面陽數字仍可辨隙縫重銜苔
蘚皮中間隠約見制可完好堪辨惟臣斯拳如釵股直
如筯屈鐵碾玉秀且竒千年瘦勁益飛動迴視諸家肥
更癡當時風雨有餘怒豈容跨石獨在兹秪應神明愛
尤物不肯轟擊常護持昔年韓文公曾賦岣嶁詩字青
石赤皆傳聞漫為咨嗟涕漣渜何如親登泰山日觀峰
光怪特見絳氣纏金虹摩挲細讀秦相碑天門高詠來
清風乃知山靈不相負夜宿天邊不忍去醉倚雲窗重
回顧
宋衜
次范葯莊韻
家近西湖六月涼蘭舟桂醑芰荷裳海門潮上波濤壯
天竺風來草木香今日悲秋哦楚些他年著論辨吳亡
君才位置聞人說宜在詩仙七寶牀
鮮于樞
題許仁仲詩卷
殘雪詞林退食時小窗開卷鬢如絲音傳正始誰同調
氣逼元和稍自持文字不隨前輩盡風流只許後人知
霜清月冷梅花瘦獨對熏爐看欲疑
感寓
吾愛東方朔高揖金馬門向非玩六合安肯來崑崙昂
昂九尺身談辨黃河翻誰知上書意蛾眉非自婚不見
馬相如俛首狗監恩人生非桃李何故不自言
其二
吾愛李太白玩世如游龍自知天上謫何必人間容海
風吹綠髮蕭蕭卧雲松我昔夢見之遺以金芙蓉清輝
怪在眼月落蛾眉峰
其三
春風如綠波淡蕩洛陽柳高樓語錦瑟落花汎樽酒何
人白鼻騧蒙茸紫貂袖一字或未識銀章懸兩肘煌煌
貝宫珠迺落緯蕭手誰知草玄者窮巷閉白首
富珠哩翀
范墳詩
宋蜀郡開國公范鎮景仁謚忠文其一世盛德偉
烈光著史集人固知之葬在襄城汝安鄉推賢
里載東坡集中甚詳襄城故隸汝州翀來訪問故
老其墳儼然尚在已為野夫豪農耕為禾黍之區
矣范氏當金季猶有居墳左者自經兵燼不知所
存拊事歎閔故為作詩以紀其概幸在官君子知
其為先賢遺壠庶有以處之
忠文峩眉英始也跡甚微堂堂薛簡肅旟隼西南飛其
人古廉守肯持蒟醬歸所得一偉人天下大布衣引以
賓王家光映春官闈昭陵宋仁主前星久無輝犯諱言
所難雷電每施威雄哉鍊石手妙補天巍巍丞相江南
來雲掩扶桑暉舊得陳苦辭往往阨謗譏諸賢抗章疏
弱卒攻堅陴公力斡禹鼎正氣射黃扉荆舒憤至骨斥
語筆自揮贈之以蕙蘭何往無芳菲時公與司馬聲諧
玉琴徽解冠掛神武甘老西山薇九㝢日瞀瞀赤子將
疇依兩公幸無恙起拯或庶幾嗣君元祐初痛洗前人
非民望屬司馬欲遯天為鞿帝命起公卧門久車馬騑
君實了吾事此外何所希清風溢寰海不啻嚴陵磯公
既晚家許道德人所腓襄城卜封竁汝潁皆京圻我來
訪遺壠名姓存依稀雲仍散兵燼雨雪無留霏公名在
天下豈逐薤露晞誰能禁耕牧盛事為德基吾力不足
振感歎徒歔欷
閱故唐宫
錦佩走滅淮海波虬髯起操湯武戈盪民瘡痏六朝下
天開百二秦山河我來徬徨舊宫土細麥繁花忽誰主
終南王氣三百年仙李春風一千古春風吹夢天茫茫
玉樓金殿春風香開元舞馬散冥寞紇干凍雀含悲涼
世態倉皇幾烟霧秦漢英靈不知處崑崙河脉自西來
湘浦雁行令北去
張伯遠
餞祝直清
朝餐徂林橡夕飲虎窟泉幽棲豈不逸于道為未全是
以少微星含輝麗中天雲蘿謝招隠冠帶趨興賢魯生
贊制作商老安疑然董子述徵驗賈誼明經權盛德有
遭逢志士無棄捐長貧若忘世一出垂千年折梅楚山
阿賦詩江水邊寂寞思古人中懷為君宣
韓性
宛委山
秦山幾千仞翠入蓬萊城城中望山色明暗分隂晴老
夫散策山前路為愛看雲不歸去仰看驚怪鷺飛來回
頭忽見雲生處崦中孤起如炊烟乘風騰上蒼崖巔崖
巔宿雲喜迎接横空一幅兜羅綿天風吹散銀千縷淡
處是烟濃是雨雲師拗怒不肯回露出峰頭尺來許一
雨三日溪水肥老夫欲歸不成歸雲師知我慘不樂故
出小譎相娛嬉老夫作詩一笑領舉袖收雲散空迥倚
松呌絶山下人仰看雲峰起山頂
東山
遠山倚空青濛濛剡溪白匝來天東天機不捲芳草碧
中有行地雙蟠龍扶藜欲出人間世俯仰明河在平地
長松忽動鶴飛來萬里剛風起衣袂薔薇開落春復秋
洗屐何人繼清遊凭闌一笑衆山小招搖雲氣徧齊州
蘭亭
昔人萟芳蘭遺跡越溪上風流晉諸賢好竒極尋訪坐
令後來人弔古更惆悵憶昔初來遊精廬適新剏仰俯
三十年故交獨青嶂今晨天氣佳烟堤繫輕舫相攜得
良朋舉酒互酬唱散策依晴林沿洄俯新漲地偏塵未
遣慮澹情自暢回首昔時遊樂事終不忘誰謂古人遠
千載欣一餉彭殤端齊軌蒙莊諒非妄
陽明洞
洞天深窅行客疑飈輪碧簡誰能稽依松長嘯巖壑動
放懷未必今人非石氣盤空散成霧檜子無風落青雨
草間欲問苗龍壇薜荔鱗鱗絡銅虎
又次前韻
蕙草雪消蜂蝶疑遊子挈榼來何稽少待山桃綴紅糝
回首已憐春事非清風成雲濕成霧洞天深沈柏花雨
山深玉殿鎖莓苔天上通明羅九虎
即事
日日攜壺坐釣磯眼看門外亂紅飛已無遊騎尋芳事
却訪幽人入翠微石磴欲青春雨足酒爐初冷絮花稀
悠然自解登臨意十里香風一棹歸
若耶溪
一川暝色鎖烟蘿瀟灑禪關朅獨過薝蔔香中詩夢遠
芭蕉葉上雨聲多九重闕下心猶戀二十年前事總訛
畫舫蘭橈待明發若耶溪水夜增波
曹娥江
隔岸檣竿著暮鴉待舟人立渡頭沙數拳頑石生雲氣
一半斜陽有浪花
按公為魏公忠獻之後故稱安陽人高祖膺胄始居
于越為世大儒博綜性理
宋本
大都雜詩四首
抛却漁竿滄海邊拂衣來看九重天畫闌九陌橋如月
綠影千門樹似烟南國佳人王幼玉中朝才子杜樊川
紫雲樓上如澠酒孤負東風二十年
繡錯繁華徧九衢上林辭賦漢西都朱門細婢金條脫
紫禁材官玉鹿盧萬里星辰關上界四朝冠蓋翊皇圖
西隣白面生紈綺笑殺揚雄卧一區
蘆溝曉月墮蒼烟十二門開日色鮮海上神仙非弱水
人間平地有鈞天寶幢珠珞瞿曇寺豪竹哀絲玳瑁筵
春雨如膏三萬里盡將嵩呼祝堯年
形勢全燕擁地靈梯航萬國走王城狗屠已仕明天子
牛相寧知别太平玄武鉤陳騰王氣白麟彤雁來新聲
近來朝服多如雨不見河南召賈生
殿試罷賦
玉堂松檜帶晨霞遥望宸嚴共拜嘉逢掖諸生袍立鵠
未央清問墨翻鴉扶搖九萬風斯下禮樂三千日未斜
從此君王識名姓烟波慚愧舊漁家
奉旨降香天妃謝翰林諸公贈詩
皇帝甘泉受計時寶奩親授走冰夷今晨朝省張騫出
後夜天文李郃知雲繞勾吳分貝闕春生䇦蕩下龍墀
深慚禮樂光華外剩得曹劉祖道詩
舶上謠送馬庸以番貨事奉使閩浙
江華江月要才情多病堪憐馬長卿莫向都門折楊柳
帝鄉春色不南行
琉球真䗶接闍婆日本辰韓薉貊倭番舶去時遺矴石
年年到處海無波
朱張死去十年過海寇凋零海賈多南風六月到岸酒
花股篙丁奈樂何
閩中父老白髭鬚老子風流記得無昔日郎君騎竹馬
如今使者駕軺車
素馨花神十八娘炎雲瑞露酌天漿一日供廚三百顆
使君館劵莫支羊
薰陸胡椒腽肭臍明珠象齒駭雞犀世間莫作珍竒看
解使英雄價盡低
東海澄清南海涼公廚海錯照壺觴郎君鮝好江瑶脆
水母線明烏賊香
明年歸路蹋陽和缺胯挫衫剪越羅春風通惠河頭路
還與官家得寶歌
竹枝詞
湧金門外是西湖堤上垂楊盡姓蘇作得吳趍阿誰唱
小卿墳上露蘭枯
舊時家近墨橋街三十餘年不往來憑仗使君一問訊
楊梅銀杏幾回開
李隼
送傅與礪之京
御堤垂柳拂烟輕二月都門聽早鶯曙色遥連鳷鵲觀
春光欲滿鳳凰城河東詞賦稱揚子洛下才名重賈生
聖主求賢方似渴祗應騎馬入承明
元旦奉陪虞閣老仙蓋山行香次韻
六龍扶日上遥空玉殿春晴瑞雪融華蓋天光雙闕近
蓬萊雲氣九霄通仙童仗引浮丘伯野老門迎太史公
却憶御前催草詔幾回朝罷大明宫
仙游山道士余岫雲為虞公于華蓋山作黃茒
岡隠居喜而有賦承命次韻
曾謁朱衣拱帝關故辭黃閣老人間鼎湖夢斷龍髯遠
遼海歸來鶴羽閒教種芝田經雨過看鋤藥圃帶雲還
絶憐此日都忘世渾似當年未出山
又
名山自昔伏龍岡勝地今為卧鹿場無復仙人飛羽駕
還聞學士結茆堂晴嵐蔽日雲當戶隂瀑冷風雪滿牀
已喜閒居親紫蓋不妨幽夢隔奎章
登汴梁城
天上曾聞玉輦過金城千里帶黃河鳳凰一去蓬萊苑
雁鶩羣飛太液波燈火樓臺空市井風雲冠蓋盡丘阿
惟餘畫角聲中調猶是流沙磧裏歌
汴梁朝元宫留宿
宋家天子朝元閣南内宫中太乙壇五夜星辰金榜動
九天風露玉階寒朱衣魚鬛迎笙鶴絳節龍光引佩鸞
八駿不歸遼海駕步虚空繞紫雲端
送危太朴還京
九重閶闔啓朱扉宫樹隂隂晝漏稀東觀日華浮象闕
上方雲氣動龍旂平明玉殿傳宣入薄暮金門待詔歸
最說相如才調逸賦成三署有光輝
宴秦公子宅贈女樂崔供奉
曾緣玉貌侍君王供奉金門第一行歌動綵雲飛閣道
舞回花月度宫牆城頭夜咽銅龍水帳裏春消寶鴨香
今日還聞天上曲休辭爛醉紫霞觴
寄夀楊鍊師
絳闕珠宫天上開丹梯石磴日邊回九芝照夜通雲戶
八桂傳秋近露臺鶴駕邀將王母至鳳笙迎得上元來
仙家别有長生術不用金莖注玉杯
又
仙人騎鶴五雲邊來往芙蓉訪九仙翠壁丹崖常近日
朱樓畫閣半侵天香風吹動千巖樹甘雨流成百道泉
但得飛行凌倒景應從辟榖學長年
送鏡上人往廬山
雲滿袈裟月滿船匡廬何處定安禪屏風九疊啼猿裏
瀑布千尋度鳥邊林下翻經依寶樹花間洗鉢踏金蓮
虎溪若見陶居士不說高僧惠遠賢
送張仲友之京
丹鳳朱城插碧霄九門春色望中遥花明玉殿紅千樹
柳拂金河翠萬條皇子日邊來戲馬美人天上坐吹簫
兩都未進相如賦空想觀光愧聖朝
同王元徵宴陸仲開宅
吳中花月為誰濃醉殺松江陸士龍綵檻春風圍芍藥
畫簾秋水對芙蓉歸時粉黛佳人擁行處軒車上客從
不惜千金將宴樂華堂日暮起歌鐘
漢宫春望
桂館蘭宫鎖翠苔九重春色望中回水晶别殿參差起
雲母重屏次第開帝子騏驎天上至仙人鸞鶴日邊來
内官進得霓裳曲勅賜周南獻夀杯
鄭氏允端
詠鏡
皎皎奩中鏡相隨越歲年清光何所似明月懸中天我
昔十五餘顔色如花鮮對之理晨妝塗抺鬭嬋娟近來
年頗長貧病相憂煎形容日老醜無復施朱鉛今朝鏡
亦昏塵垢食連錢相看自黯黯焉能分媸妍人生有盛
衰物情隨變遷世間類如此何用增慨然
聽琴
夜深衆籟寂天空缺月明幽人據槁梧逸響發清聲一
韻再三彈中含太古情坐深聽未久山水有餘清子期
既物化賞心誰與并感慨意不已天地空峥嶸
羅敷曲
邯鄲秦氏女辛苦為蠶忙清晨出采桑采桑不盈筐使
君從南來五馬多輝光相逢在桑下遺我雙鳴璫聽婦
前致辭卑賤那可當使君自有婦羅敷自有郎請君上
馬去長歌陌上桑
題畫
誰寫江南景風烟萬里寬金銀開佛寺紫翠出林巒遠
客馳行役幽人賦考槃蒼茫無限意撫卷為盤桓
陶令歸來圖
我愛陶彭澤放蕩形骸外食貧自宴如游宦不足貴無
絃不撫琴有酒竟成醉賦辭歸去來此中有深意
悼鶴
胎禽成羽化思念每興哀習舞欹玄翮長鳴步碧苔令
威華表遠少保畫圖開何處瘞仙骨碑銘孰可裁
楮帳
昔隨阿母上蓬萊雲氣如雲拂面來今日夢中猶是見
梅花相對一牀開
劉護
贈成魯山廉訪
肅政光華遠清臺啓至公節移庾嶺北軺發桂江東楮
帳篩寒月椰杯鼔朔風瘦童空扶杖貧馬不裝狨徼俗
三年問威名百郡雄星芒垂許洛雪色照賓融敷教有
虞廟講經夫子宫清嚴銷獷盜易直牖倥侗吏猾加笞
竹官貪解印銅冤銷千伯父恩戾萬黃童花縵戲冬暖
弧笙吹歲豐仁頻苞嫩綠口竦釀新紅象跡烟中堞鯨
波雨外蓬夷珠人有佩粤布我無筒剖決心如水驅馳
髩已蓬六條方丈最四牡欲歌功為有澄清志遲輸獻
納忠織雲添衣繡飛霆亦乘驄楚尾吳頭會三湘七澤
通天文恢翼軫地蓋接潭洪牙纛聯分政旌旗列總戎
鶩争肥似雁羆搏猛于熊懷璧枉無罪見金忘有躬化
源安溷溷獄市積匆匆大器能繩物先聲已擊蒙道旁
豺果避窟底兔成空勿珥終凶筆毋關報怨弓左饘并
右粥後稑更先穜采菊賦歸老愛蓮無極翁理明輕勢
利語妙撤盲聾顧盻山須動揄揚石可礱羽儀傾振鷺
啄菢徧哀鴻念昔初騰踏時方息戰攻考工崖黯黯試
壘海曨曨赤芾彼三百素絲歌五總穏行卑劔閣善納
小雲夢甲子從頭數冠紳進秩穹階蘭香浣露田玉氣
嘘虹世或探斯&KR0034;吾寧牿爾犝察魚應小慧聽蟻豈真
聰静躁聆徽外剛柔省彀中江湖歸獨步宇宙涉丹衷
德驥曾思附仙舟偶未同耐寒衣故白好古佩仍葱夢
枕頻鮮荔羈帆幾落楓會看楊綰貴不計孟郊窮温井
覘陽長明奎卜道隆摛辭寧愛助華髮尚氈氋
胡長儒
題段郁文雪石
白雲飛來著春空翕霍變化生竒峰朝曦照耀舒復卷
碧華忽擁玻璃宫秋潮初壯明于雪千雷動地吳山裂
濤頭出海夕陽微百鍊青銅浮玉玦雲容濤勢偉且竒
乍出乍沒須臾時乾䔍雪山白盈尺晴天萬里窺蛾眉
似識詩翁作詩苦獨擁清妍照環堵河翻月落夜未央
如虹光氣飛屋梁
崖石
送戴真人歸越
戴先生日飲五斗醉不得再飲一石不肯眠昨從桃源
來兩袖攜風烟長安道上小兒女拍手攔道呼神仙馬
如游龍花如雨蹴踏春秋作朝暮東方不作窗間戲上
帝還令海邊去海邊玉虹夜不收貝宫蛟闕皆蛟虯芝
田玉樹久相待天上老仙那肯留戴先生鑑湖之水三
千丈不可以鑑可以歌明朝亦脫錦袍去與汝酣歌釣
船上
奉别鄂爾和東泉學士遊甌越
憶昔同經帷春明下玉除掛冠俄去國連舸總盛書筍
脯嘗紅稻蓴羹研白魚莫言江海遠咫尺玉堂廬
代衆仲作
昔在泉州住將軍每見招春雲山對屋夜雨水平橋池
鴨穿荷葉溪魚上柳條禁城鐘鼔起車馬晚蕭蕭
送王照磨之官雲南
遺廟珍珠浦歸舟僰道溪飛鳶愁暑雨走馬畏山泥官
署尊州鷲祠官勝碧雞題詩遠相送紅日五雲西
題故太子少傅翰林承旨李野齋幽居圖
車蓋歸來托遠林魯山崷崪魯原深漁樵相識頻分席
賓客時過共賜金百歲儀刑猶近古五朝文物至于今
披圖想見登臨地松滿徂徠起夕隂
送韓伯高僉憲浙西
正月樓船過大江海風吹雨灑船窗雲消虹蜺横山閣
潮落黿鼉避石矼闕下諫書誰第一濟南名士舊無雙
湖隂暑退多魚鳥應勝愁吟對怒瀧
寄福建僉憲馬叔惠
荔子枝頭火齊紅高堂紈扇坐薰風湘筠簟冷魚波合
海栢梁深燕雨通絡緯豈知秋袂薄扊扅長憶曉餐同
禁城來看花如錦誰道清霜解惱公
贈昇龍觀主
榻前親製先生號賜與江南謝舜咨太華雪開天使下
少微星動史官知龍飛滄海留珠樹虎卧丹房守玉芝
聖主無為千萬夀更應築館候安期
賦壺洲
傳聞海上有玄洲曾是安期舊所遊千頃白雲都種玉
一杯弱水不勝舟魚龍夜護黃金鼎鸞鵠晨朝紫綺裘
波浪不驚星斗近步虚聲裏度清秋
寄趙子敬平章
聞道乘閒入翠微猶愁嵐氣濕人衣道旁野樹飛花盡
溪上春雲作雨歸故舊釣絲輕在手仙人碁局静忘機
赤松曾許同千載擬向高林伴鶴飛
别國史院勅峰石
秋雨莓苔數丈身文章曾見百年人吁嗟一代興王盛
付託諸公製作新坰野有詩皆在魯泰山無刻更先秦
鳳麟一去無消息空使駑駘愧後塵
神鳳亭
鳴鳥人間久不聞遺絲欲托斷琴紋曾看土鼔歌朝日
亦共陶尊醉後分五色雲中迎太乙九疑山下望湘君
采詩應被唐風譜早晚樓船或祀汾
謝書巢送宣和瀘石硯
巢翁新得瀘州硯拂拭塵埃送老樵毁璧復完如故物
沈沙俄出認前朝毫翻夜雨天垂藻墨汎春冰地應潮
恐召相如令草檄為懷諸葛渡軍遥
題暖翠亭
老去惟思卧白雲一亭萬竹喜初聞波迴曉日鴛鴦並
沙散晴烟翡翠分把釣左泉歸衛女乘舟北渚望湘君
誰能獨采薇盈袖却道高寒思不羣
觀著色山圖
江樹重重江水深楚王宫殿在山隂白雲窈窕生春浦
翠黛嬋娟對晚岑宋玉少時多諷詠江淹老去倦登臨
扁舟却上巴陵去閒聽孤猿月下吟
白雲閒上人度夏
白雲長傍太湖飛忽向西山度釣磯彭蠡小龍邀共飯
潮陽遷客憶留衣筍因春雨朝朝剥橘待秋霜顆顆肥
我自本名無可住經函松下共柴扉
陳古春
獺皮褥
賴侯失國毛嬙老蓮葉裳衣為誰好曲阿湖上采菱舟
濺血淪精哭秋姥祭魚永謝菰蒲春去作香魂薦寢裀
綠雲四面裁如意毳影當中吹暖塵玉指象牀聊歲晚
絶勝會死龜兹板聞道驚鱗膽尚寒莫教展放芙蓉館
流蘇帳裏佳人語卷却龍須偏愛汝夢中若更訟羸騷
腸斷蘼蕪楚天雨
李坰
我本山人素志丘壑獲歸名山為願畢矣爰以
四月十一日離京師是夜抵潞陽慨然賦詩
遥慰匡廬隠者併以金門諸公為一處云
野馬脱羈鞅倏疑天地寬臨風一長鳴風吹散入青冥
間頗如魯仲連踏海不復還又如安期生長留一舄令
人看江南浩蕩忽如海落日照耀浮雲關既不能低眉
伏氣摧心顔詭遇特達驚冥頑又不能抱書挾策千萬
乘調笑日月相逥盤匡廬迢迢接仙山仙翁汎若秋雲
間長松之隂引孤鶴望我不見空長歎采鉛天地津飲
渌桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂不足恃何如歸
卧棲嵓巒棲嵓巒兮卧雲穴夜半天風吹酒醒猶有西
樓萬年月
寄吾源可
不謂相疎亦自猜空山舊雨入莓苔江湖機熟鷗忘去
吳楚年荒雁不來豪傑何心猶用世乾坤自古少憐才
向來共醉梅花下昨夜一枝寒自開
李仲淵
送鎦宗道奉使日南
一介強于十萬兵秋風持節使麊泠可容贊普窺唐壤
要遣莎車拜漢廷蜃吐瘴烟黎洞暗鯨掀巨浪海雲腥
元戎已辦安邊策萬古千秋汗簡青
送捧詔使
霜落澄江水似藍江亭折柳送髯參五條温詔頒天北
一棹清風下斗南父老衰癃沾利及山川勝概入豪談
渝城好過黃花節金碧臺高酒半酣
送馮參政致仕
天眷雖隆志叵渝拂衣歸去不躊躇百年喬木推耆舊
九老香山入畫圖力疾不辭春命駕感恩直欲夜含珠
聖王已有黃金賞一舸秋風下五湖
歐陽伯恭
題蘇武李陵泣别圖
祈連山前箭如雨渤海海邊羝不乳同是肝腸十九年
白髮君歸朝故主臣心有血一斗許亦欲隨君歸釁鼔
五千健兒五千母臣若獨歸魂魄苦空將老淚寄君歸
歸拜茂陵墳上土
達德越士
雨華臺
漠漠平蕪碧蕭蕭亂葉紅褰衣上危石欹帽立西風日
月奔馳外江山感慨中他鄉對零落那放酒杯空
送欽上人遊錢唐
淮南來往熟惟我最相知年少堅持律心空不廢詩春
泉閒聽處野寺獨歸時遥想猿啼夜懸燈話所思
烏貝勒圖
題西湖亭子寄徐復初簡校
芙蓉花開一萬頃錢塘最好是湖邊曉風得酒更留月
春水到門還放船笙引鳳凰天上曲賦裁鸚鵡座中賢
令人却憶徐公子深閣焚香日晏眠
黃誠性
讀文山集
三百餘年樂育恩晚從科目得斯人﨑嶇嶺海期年國
零落氊毛萬死身諸葛未亡猶有漢包胥欲泣更無秦
挑燈慷慨歌梁甫鬢髮蕭森啜鬼神
張九思
送錢伯全上春官
雲間薦鶚起翩翩瑞世文章得共傳白璧雙成全肉好
青錢萬選中方圓九天宫闕龍飛日率土衣冠虎拜年
擢第大廷歸館閣細圖王會續新篇
奉贈紹興總管王叔能
蓬萊高壓水精宫牧守清明似范公綠野犂鋤春雨外
畫船簫鼔夕陽中隄防地設三江險樓閣天開七郡雄
珍重能文王博士為磨貞石紀豐功
周伯琦
入居庸關
出關復入關五見月上弦草木雖未霜寒風已凄然厓
路何紆縈疊障横中天上有太古石下有無底泉幽致
良足嘉萬雷奈喧闐馴象寶轡鳴紫駝錦&KR1970;鮮鐵騎簇
雲隊黃屋循星躔時巡謐風俗執法恭後先達官國同
休拔宅如登仙細民終歲勞輸轉百苦煎苦樂殊雲泥
使我中心捐偶經巖谷勝復憶江湖壖升高望白雲楚
天浩無邊王師未休息敢賦歸來篇
題南陽諸葛廟
劔江流水綠沄沄五丈原頭日又曛舊業未能歸後主
大星先已落前軍南陽祠廟荒秋草西蜀關山隔暮雲
正統不慙傳萬古莫將成敗論三分
李澗
過廬山
斜陽淡淡柳依依立馬橋邊客去遲晝錦已成螻蟻夢
夜臺應愧鶺鴒詩薄薦豆粥無傳法蒲扇桃笙有賤時
千載孝標裙帔恨憑誰箋示故人知
譚復
寄玉筍劉師服道士
玉筍峰頭玉作人梅花壇下讀丹經曉分露水洗明月
夜掃雲洲拾落星海舄近傳鳬逕度泉琴誤許鶴同聽
何當謝却塵中鞅共倚松根斸茯苓
張崇
古行路難
君不見古來行路難只有荆卿報燕丹感君恩厚為君
死自知故國一去無生還秋風易水自今古中有恩情
别時語武陽飲酒荆卿歌壯士相看面如土秦山嵽嵲
秦關高奮身西上騰驚猱盡傾肝膽許知已性命不啻
輕鴻毛畫圖再拜王心喜圖窮匕首明秋水劫土復地
計全非何處秦雲泣燕鬼當時一語思匡國精神動天
虹貫日狂謀肇禍鬼不祀大業帝嬴天與力虎鬚堪編
尾堪履倒捲天河恨難洗殺身徇名信絶倫可憐孤負
樊將軍
卞宜之
鐵&KR1055;詩寄楊廉夫
一段清冰百鍊剛曾翻宫徵侍虚皇裂開黃鶴磯頭石
驚落青鸞鏡裏霜仙子佩環新樂府翰林風月舊文章
道人清節磨礲久却笑桓伊獨據牀
程文
送文仲德之臨洮帥府經歴
吾聞洮州綠石堪為硯能淬筆鋒如淬劔地靈大寶愁
鬼工埋沒塵沙羞自獻羌童目悍手足鮮挂弓走馬唯
臨邊雄藩令嚴烽燧息鼓角晝静旌旗懸幕官好文不
好武要使西羌化東魯詩書埋案夜生輝親寫封章上
天府豪猪之靴青兕裘時平不願萬戶侯但得洮州綠
硯石歸來泚筆立螭頭
李鵬
三尺水劔歌
龍侯手持三尺水清晨訪我古獄裏直愁雲氣感星辰
滿目寒光素濤起玄冰凝結搖空青芙蓉白日生精瑩
為君拂拭開寶匣炯若積雪涵疎星起看天地雲冥冥
誰其麾叱走六丁為擊風雨驅雷霆蕩滌氛䘲萬國寧
上頭銘字侯所作辭嚴義正發炳靈憐君少年負才氣
每能仗義討不庭側身北望空馳情君不見燕丹宿昔
得荆軻樽前擊筑揚悲歌咸陽西入犯狼虎白虹貫日
横秋河英雄事去一朝異奈此古來憂憤多憂憤多向
誰語我有高懷亘千古黃金不用買功名失勢因之虎
為鼠嗚呼腰間寶鐵棄如土為爾更歌公莫舞
鬼首法刀歌
犴狴雲黑風怒號古柏下蔭青天高白頭獄卒氣如虎
示我鬼首之法刀刀光閃閃展秋練朱髮蒼髯颯青面
玄冥使者為護持一夕蟠空起雷電雷公霹靂電光微
恨血漠漠青燐飛妖狐跳梁天狗吠北斗白日無晶輝
君不見東南羣盜方馳突黃牛峽西更倉卒酒酣激烈
風火生我欲持刀待明發青燈熒熒古獄中起來搔首
亂飛蓬還君此刀淚沾臆嗚呼壯士今沈鬱
楊西亭
題馬元德知州華山春曉圖
三峰列金精層厓麗璇霄地高萬靈會日出諸山朝松
隂停鶴馭花間聞鳳簫獨尋希夷叟相與談逍遥
周永言
春日感興
春風庭院柳吹花暗度流年感物華百斛水香魚有子
畫梁灰冷燕無家春愁爛漫來難遣午夢飄蕭去莫遮
欲汎曲江陪舊宴浪船搖曳晚川斜
次毛楚實韻
聲譽無聞五十前一身為客動經年紗帷授業花生眩
銀燭抄書雪滿顚晴樹畫圖開曉日暮林樓閣倚春天
畏人風雨時時有神劔那應久蟄淵
揭汯
汪大雅善隸書詩以贈之
漢隸變秦石中郎實云祖渾渾元氣運生意蓄未吐鍾
梁已小變唐遂失其武迨元數公起精妙可追古鳳翥
與鸞翔爛然照中土老成既凋謝來者或未覩紛紛欲
争高往往背前矩峭刻少渾成癡肥乏筋膂收斂類畏
縮軒張或傷怒規矩事模倣又若優孟舞汪君忽傑立
落筆蔡為主見此神骨全真若古鐘吕美玉出荆璞明
珠還合浦況當文物新制作方並舉紀常勒鐘鼎封岱
禪梁甫大書與特書執筆當俟子具兹華國文名已登
天府
秋夜懷芑禪師
商飈起西郊摵摵振林木玄鳥辭故壘蟋蟀入牆屋雲
間出華月照我樽中綠引觴不能盡彈琴詎成曲敢恨
時物遷只歎流景速獨羨清泉師悠然在空谷雞鳴天
未曙披衣候清旭
陳廷言
錢唐懷古
越水吳山共寂寥己無遺老話前朝海門三日潮聲歇
天目千年王氣消夜月烏啼龍井樹春風花落海鮮橋
威儀文物今何在回首浮屠倚碧霄
桂&KR1671;
長江萬里圖
萬里澄空一葉舟披圖忽憶少年遊落霞孤鶩洪都晚
明月清風赤壁秋有客吹簫尋故壘何人擊楫誓中流
浪淘不盡英雄恨都把興亡付白鷗
孫唐
題荷花卷送季山甫
涉江采芙蓉江長浩烟霧搖蕩木蘭舟依稀認前路粉
花委秋風翠實待寒露徘徊水中坻佳期未云暮歸來
明月多擢歌起鴛鷺
題定海七墖寺
塔影參差倚殿庭好山晴湧屋頭青土龍刳目潭波息
藥草成金藏佛靈白鳥破烟江樹曉黑鼉吹雨海雲腥
禪房似隔人間世一榻松風晝掩扄
劉玉汝
次友人感興
常期冠冕治朝臣豈意天戈老此身耿耿泉阿埋地底
盈盈牛女隔天津誰憐潦倒長為客自惜娉婷不嫁人
寓跡城闉聊自適琴牀書几淨無塵
劉倩玉
中秋對月
十年對月干戈裏忍向樽前更浩歌月滿又逢新節序
影微難驗舊山河霓裳猶記開元曲桂籍空懷進士科
矯首廣寒宫闕近欲將消息問姮娥
施子博
咸陽懷古
咸陽秋色草離離千古愁雲鎖翠微黃犬己亡秦鹿失
白蛇初斷漢龍飛烟消故國空流水樹老荒城自落暉
應是驪山九泉下死魂猶望采芝歸
濟雅穆爾丹
遊定水寺寄杜堯臣
水紋藤簟竹方牀山閣重隂雨後涼新月梧桐秋未老
孤燈機杼夜初長白魚入饌松醪熟紅稻供炊笋脯香
雲樹芝泉隨處好一時清賞肯相忘
阿里沙
題九靈山房圖
夢裏鄉山十載違丹青咫尺是耶非墨池新水春還滿
書閣晴雲晚更飛張翰見幾先引去管寧避亂久無歸
人生若解幽栖意處處丘園有蕨薇
程文海
緝熙殿御題紫薇花扇面夀卿中丞
江南十里花茫茫紫薇盡對中書郎人工會得無窮意
一枝宛轉留芬芳緝熙殿裏日月長對畫落筆蛟龍翔
花前未覺風流遠扇底猶含雨露香烏府先生黃閣老
高敞新齋坐霜昊聊題此畫托千年從今永伴中書考
阿房宫
智力有窮天不老秦帝山河迹如掃參差忽落畫圖間
白髮朝臣驚欲倒咸陽初起阿房宫六籍已焚兵已鎔
渭水函關萬年固終南泰華五雲中複閣重樓鬱相望
翠幄横鋪九天上上容萬人常有餘下建大旗知幾丈
霞騫霧散天日迷山重野赭民睽睽窮奢極麗猶未愜
謂海可梁天可梯蓬萊何處樓船遠上蔡東門歎黃犬
六國樓臺春草長千門歌舞斜陽轉游觀未畢化埃塵
宫樹凄涼野鹿馴至今世上丹青手留與千年作諫臣
失名
梅花燈籠
翠節玲瓏玉骨涼分明照見鐵心腸一挑銀焰勾春色
萬點金錢散夜光帶月横霜疎弄影篩金滿地暗生香
幾回引馬歸來後青鳥無聲更漏長
櫓
斵木為竿駕客舟翩然快我下中流雙龍影落湘江晚
百雁聲傳楚國秋素練撥開波浩渺黃金攪碎月沈浮
長灘鷗鷺多如雪一覺驚飛不敢留
無名氏
雪花曲
苦篁獵獵吹北風黃河水流疑不通天孫手持白鸞尾
笑拂琪花飛碧空崑山玉碎瓊樓裂老龍起舞驚明月
夢覺遊魂不覺寒醉吟紙帳春雲熱東家嬌娘厭桃李
學繡宫花鎖窗裏冷袖擎來欲細觀隔簾火氣催成水
天燈
高掛長繩百尺餘直撑紅燄上天衢一包春髓蒸元氣
九轉靈丹煉太虚綵鳳抱成吞日卵赤龍銜出照天珠
高高不受飛蛾撲長使凡人仰面呼
車中女
青青帷幄映彤車淺露新妝不自遮繡帶垂膺明彩鳳
茜羅帕首護雲鴉青夷關外東風柳丞相園中上日花
亦有攜鞭年少者雕鞍並坐是誰家
美人紗帶
滿眼春嬌倚繡牀玉鉤新綰藕絲長鴛鴦機上舒晴雪
翡翠簾前蹴晚霜拾翠不知羅韈潤踏花猶隔繡鞋香
幾回暗憶吹簫侣背立東風詠鳳凰
仙壇
碧壇纛影蔭龍蛇騎鶴歸來棗似瓜仙語風前飄玉屑
道衣天上剪雲霞寒潭六月猶無暑老木千年尚有花
采藥青童來借問蒼烟起處是誰家
石倉歴代詩選卷二百八十
