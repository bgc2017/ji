石倉歴代詩選卷三百一
明曹學佺編
明詩初集二十一
高棅
儲御史光羲田家雜興
野老安貧賤力作不辭苦把鋤行晨風南山看禾黍今
秋榖稍登方思廣場圃歸來茒簷下團團聚兒女落日
在西山悠然望孤渚昨宵天始寒蟲聲滿籬戶田家衣
食薄黽勉歲時取掩關未成眠東隣響機杼
岑補闕参同諸公登慈恩寺浮圖
香界出塵表孤標屹峥嶸直上凌半空言是羽翼成迥
梯接元氣磴道盤青冥雄觀隘川岳乃覺形神輕俯視
寒渭白平臨終南青神州一掌中雙闕雲端明窮歴諸
磴盡颯然凉飇生千峰掛飛雨秦塞何凄清早割區中
緣永懷參道情今日高興盡期君謝浮名
劉隨州長卿江中晚釣寄荆南一二相識
楚水東去遠故人離别心登舟望落日岸絶荆門隂晚
櫂向孤嶼收綸度前林天寒大澤暝鳥沒長淮深十載
夢烟波幽期共投簪白鷗故友待向我如招尋渺渺初
月色嗷嗷飛鴻音相思若千里遥寄滄浪吟
與林九龍門夜宿遲明贈别兼寄周一玄
江郭梅已白飛霜肅嚴冬故人惜短景握手龍門東群
壑倏暝色虚亭寒夜空明燈照孤月相對情未終明發
忽惆悵拂衣如飄風長天西北傾三山落雲中中有淡
蕩人孤高含清真三年闊風采百里悲胡秦前日遊遠
方登堂别嚴親出門向西笑逸氣凌秋旻雪度日邊棹
風吟江上蘋清詩落吴楚此地生陽春郢曲和者稀劍
歌不復陳歸來使酒氣酒酣氣益振青樓喚歌舞日見
羅衣新却笑相如宅凄凉四壁塵交歡徒結面肝膽向
誰陳因子寫遠意風期越江濱
答陳滄洲留别之作
海上春欲暮樓頭花滿林一樽風雨夕千古幽期心平
旦忽惆悵愴然惜離襟踟蹰歌白雪留贈比黃金十日
不盡歡臨岐徒悲吟舉目望霄漢浮雲蔽重隂滄洲渺
何許春水洪濤深此别非萬里無時間徽音以我子猷
船期君安道琴毋為歎白髮歲晩重招尋
顧山齋分韻志别
孤雲與獨鶴千里悵悠悠時因長風吹雙落碧海頭鄭
侯念長違董子經時别幾望西南天孤吟嘯臺月昨日
放扁舟輟棹三江流中夜造我語片言觧離憂逸興横
素襟吐辭若流水揮杯對黃花兀然不知醉歡樂情未
極復此成分飛矯首秋風外徒驚蕙草稀
九月八日郭南山亭宴集分得下字
海國霜氣凉秋聲落遥野乾坤肅以清收納矚多暇出
郭尋幽期同人命軒駕載酒入翠微憑高憩層榭蒼山
横黃雲大江天共瀉飛雨霞際晴夕陽雁邊下江山滿
陳迹今古成代謝千載同一時黃花笑盈把酣歌林壑
暝新月松蘿挂高興殊未平臨風獨悲咤
望廬山作
掛席度彭蠡停橈望匡廬蒼蒼五老峰秀出東南隅氣
勢掩衡霍峥嶸壓東吳千巖散秋色倒影澄江湖倏忽
霽飛雨瀑流掛香爐懸崖殘雪古澗落垂虹孤聳目萬
仞表茫茫飛鳥無飄然挹空翠心與浮雲俱我欲呼謫
仙結巢松已枯遲回徒仰止飛鷁上天衢
題邑生陳溢鍾山草堂
鍾山抱藍田水木含清氣愛爾静者居草堂在山翠簾
櫳映竹開几席侵花置野客載酒過山僧抱琴至陶然
接歡賞邈爾成幽契月出天海空雲生石門閉岱溪樵
唱來沙頭松聲細佳趣足淹留遠心更迢逓維時屬休
明巖穴無遺棄終南登捷徑北山裂荷製予亦問山靈
斯人果忘世
賦得羅浮霜月懷鄭二逸人
海國梅始白飛霜動鳴鐘寒空一片月掛在羅浮峰夜
色不映水清光與之同百里皆瑶華千林閉幽風蕭條
巖際葉嘹唳雲邊鴻遠客起遥念滄波思千重夢迴明
鏡沒寂寞聞幽蛩
郭晦之歸扆峰群公相送至光嚴寺分得客字
化城負東郭地古嚴公宅同佩結幽尋况值將歸客山
門坐翠微蘿逕入松柏定水注行衣香雲繞離席銜杯
雙樹間百里見海色日暮各分飛空山夜寥寂
題雲林書隱圖贈梅江許宗顯
愛爾江海居清風繼箕潁起予丘中賞逸興探靈境粉
墨含天光丹青藏雲影窗開象湖隂簾捲龍峰頂林静
絃誦閒波空棹歌冷滄浪可洗心白鷗待孤艇
韋蘇州應物西郊燕集
原野榖雨霽熙陽麗芳辰良遊出西郭集我平生親野
酌藉芳草飛花落衣巾時聞幽鳥哢復眺群山新睠此
不盡歡行當念徂春回心勿暌離願言保其真
題千里掀篷圖效常建體
日沒川路闊松陰澄晚流掀篷卧天色超忽江潭秋渚
月鏡中淨孤輝漾輕舟心將空際雲身與波上鷗了視
無外物曠然神遠游予亦滄浪情從君問方洲
同羣公餞鄭五秀才至鼓山寺分題贈别賦得
臨滄亭
屴崱海上秀中峰開禪宫飛亭掛空翠直上臨方蓬溟
漲在几席天光映簾櫳目極萬里外但見清濛濛曙色
從東來晃然靈境空登臨豈不偉别意嘆無窮
賦得春草碧色送丘少尹歸四明
春色有佳興送君惜别情帳前見芳草綠盡空江潯千
里靄晴翠夕陽烟際深遥分白鷗水近映青楓林萋萋
滿行衣苒苒生别心王孫行當歸蘪蕪思越吟
遠嶼堆藍
江晩波自闊天空諧遠尋渚霞霽孤島綠映滄浪深殘
日鏡中沒餘暉在前林黛雲結玄髮碧氣横素襟其以
罨畫山寄君無聲吟
秋江漁唱
大川饒數罟淺瀆無吞舟日暮收我綸唱歌度中流歌
長入空闊兩岸江聲秋斷續和鳴榔搖颺隨狎鷗曲終
人不見雲水空悠悠
贈友漁樵歌
我夲漁樵者結交青雲人朱門華館不下士青山白屋
歸來貧聞君愛與漁樵友每逐漁樵在林藪兩屐松風
萬壑間孤舟蘿月雙溪口朝與漁者親暮與樵者隣山
厨束薪煮白召野飯折荷包紫鱗春風行歌出林曙落
日叩舷渡江渚負策閒隨黃鳥吟濯纓時對騷人語世
人結交徒結名黃金不多交不成羡君不交黃金貴却
友漁樵如弟兄
古咸陽行
長安古城盡禾黍故國荒凉變今古秦地山河滿夕陽
漢家宫闕隨塵土咸陽昔時何壮哉離宫複道飛空廻
五陵白日歌鐘起三輔紅塵車騎來一朝坐見繁華歇
冠盖散為烟霧滅草木猶纏戰血腥丘墟尚帶行輪轍
年代悠悠經幾秋空餘渭水向東流回中古道無遊輦
關内何門尋故侯傷心此地不能道惆悵雄圖成蔓草
惟有終南萬仞青年年閱盡行人老
賦得吴航渡送趙少府之京
君不見吴航渡河上蕭蕭多古樹樹根積石長青苔應
是昔人繋舟處寂寞寒潮自往還關河北望空雲山天
浮百粤榮光歇海接三吴覇氣寒吴王城闕幾千載舸
艦何年到閩海危檣峻櫓逐飄風今日吴航名尚在江
上年年春草新城頭車馬往來頻野鳥不知驚候吏垂
楊空自送行人
題邊文進桃花雙禽圖
詞人工粉墨花底見雙禽青鳥飛來日瑶池春色深亂
紅看欲雨幽哢聽非琴莫到成蹊處金丸滿上林
題葉士謹石林精舍
開逕餘松菊藏書富簡編硯池春霽雨琴几晩凉天酒
伴呼浮白儒生問草玄應躭名教地倚杖信流年
題華峰望日圖
飛步青蓮花聳身凌紫霞天鷄弄海色西掛三峰斜嚥
漱太陽精逍遥金母家長安日下影回首望京華
賦得客中送客
在山每送客客行思未已他鄉此别君離情滿天地長
空一飛雁落日千里至故園未同歸寄君兩行淚
野渡横舟
落帆逗前浦渡口喧已寂野艇横淺流空江帶愁色漁
歸絶島遥鳥度羣山夕應有待潮人吟成山月白
牛路春耕
淺渚蒲葉長深村杏花吐東臯春事興盡室相隨去谷
鳥勸我歌青山澹吾慮日暮望柴關牛涔取歸路
龜湖晩釣
湖上夕水寒潛鱗避深釣野老本無營一竿掛殘照人
知白首心我愛滄浪調何必客星高將貽故人笑
寄陳五先輩
春山曾共賞一别又西風岐路非關遠心期恨不同暮
天孤嶂静秋水夕陽空為有相思寄雲邊送斷鴻
晩春寄懷林八員外董七侍讀先有遊董巖之
期
黃鳥堪求侣青山獨掩扉相思空夜月一别換春衣江
樹雲邊出林花雨外稀董巖佳賞地連佩莫相違
夜泊官塘見新月
落日長川暝孤舟獨客愁若為今夜月不是故園秋片
影懸珠斗微光下玉鈎心期明鏡滿指日大刀頭
送許志學北遊
聞說幽并北嚴冬雪作花長空無過雁念子獨辭家朔
月迎仙櫂灤雲引客車薊門登覧處顒望憶京華
除夕
臘盡雪初晴春廻促漏聲孤燈親遠客一歲只殘更律
候青陽轉年隨白髮生迎新應待旦端佩謁承明
重送許子之巴西
雙鳬新被命萬里遠從官聞說巴山好何愁蜀道難峽
猿驚印綬蠻吏識衣冠聖德懷荒服賢勞莫惮煩
嶠嶼春潮
瀛洲見海色潮來如風雨初日照寒濤春聲在孤嶼飛
帆落鏡中望入桃花去
衡江夕露
大江白露下秋氣横滄浪夜色不映水微風忽吹裳孤
舟待明月時聞蘭杜香
松嶺樵歌
峻嶺饒朽木采之行且歌歌長白雲外遠與松聲和日
落望烟歸山風吹薜蘿
九日同鄭二逸人董七侍讀林一秀才雨中宴
集朱聘君碧潭軒以微雨潭上來分得微字
微霜昨夜塞鴻飛雨裏逢君未授衣華館把杯仙菊潤
青山對面故人稀泉飛百道溪聲遠風度重林酒氣微
明日相逢乘霽景登臨不用怨斜暉
送秀上人遠遊
一燈初别祖師禪孤月寒雲思渺然飛錫却從紅日外
浮杯還渡白鷗前尋鐘野寺經殘雪乞食春城向暮天
我有采真秋興逸相期何處聽寒泉
寄林七膳部兼呈林懷之廣文
無諸臺下葉初黃客裏相逢值早霜秋館醉看仙菊滿
禪房坐識雨花香别來塞雁江雲隔夢去青山海路長
白髮廣文憑問訊門前還有幾升堂
得鄭二宣海南手札
番禺天外古交州念子南行戀舊遊故國又經花落後
遠書翻寄雁來秋梅邊野飯逢人少海上青山對客愁
為報羅浮雲影道早隨明月引歸舟
送雪峰僧龍淵歸三山
新持半偈出青蓮孤鶴閒雲思渺然金錫來承天漢語
紫衣歸坐雪峰禪尋鐘野寺殘山外漱齒寒流落照邊
行至東林休結社松枝已偃舊房前
江亭别
春江澹澹白鷗波一曲陽關為爾歌莫向樽前惜沈醉
青山長在别離多
江上扁舟圖為林維德賦
扁舟一葉楚天寒遠樹空江野照殘憶得湘潭歸棹晩
千峰倒影鏡中看
題界畫臺閣
銅雀高樓借日懸姑蘇舞榭入雲烟繁華一落金屏影
半是吴山鄴水邊
題趙大年小景
獨卧荆扉拂曙開啼鶯相喚故人來落花昨夜迷行跡
先遣家僮掃石苔
題畫秋景
疎林遠岫帶烟霏積水長天合翠微何處寒聲隨落葉
一行新雁向南飛
題赤壁圖
赤壁江山幾度秋畫圖仍見舊時遊祗今惟有東山月
夜夜清光照客舟
題雪毬花
玉簇雲開雪作團輕盈冷豔不勝寒王孫蹴踘歸來晩
猶愛冰姿鏡裏看
題紅白蓮
素豔穠華似鬭開露房雙啟暗香來只疑月下瑶池會
半出紅粧捧玉杯
附林伯璟
春答友石山人見寄
朝理湖曲瓜夕灌沙園菊凉風吹衣巾落日在林谷適
枉修文者惠言比金玉古人不可見見此亦云足矧是
遺世儔功成身不辱孰致皎皎駒徒羡翩翩鵠
望月樓為永伯傑賦
獨夜上高樓越鄉見明月鶴髮映萱闈蛾眉安桂闕撫
景對蒼茫經時感飄忽淚欲衣線沾心將匣刀折潮平
螺渚空天遠雁峰絶倚閭知暮頻問寢念晨缺愛日日
難留瞻雲雲易滅但願蟾兔光長照桑榆末
賦得嚴陵灘送王生偁
瓊瀾錦湍鳴濺濺釣干羊裘即軒冕麒麟丘墟伯國秋
鳷鵲荒凉漢宫晩富春祠古雲霞新桐廬臺高日月隣
後人空有文辭弔過客時將蕉荔陳知子泊舟風雪裏
遡石緣沙弄清泚先生之名雖不同先生之心尚堪比
賦得滄浪磯送劉仲謙
古冶城西行二里大夢山前見湖水勢接危欄拍斷磯
直似滄浪烟景底藕花菱葉吹香時鸂鶒鴻鶄來去飛
丹石凝雲作銅爛碧沙射日生瓊輝胡為同心不共賞
幾度相思成獨往花宫鐘鼓久寂寥梵宇樓臺但蒼莽
適君見我自六平報最又欲趨承明分携肯惜磯下醉
留别須題磯上名
為張文初題畫贈洽公
禪翁安禪不出山畫史為畫山中閒寒月高懸碧蘿幌
曉雲深護青松關寳地樂聲聞澗底梵天香氣識林端
定回幽壑猿呌斷食邊絶巘馬飛還盖頭把茆亦自好
棲身十笏何其煩貫休能詩誇宇内文暢得序傳人間
新圖摩挲重歎息舊逕髣髴窮躋攀聽師拂塵說善果
使我拂袖辭塵寰
林枝
題入定門
石門閉空翠中有釋子居藤蘿蔽白日化景人世殊真
僧坐何年膝下穿黃蘆劫灰幾輪變悟此因地初茫茫
圓鏡中一脱塵垢汚斯門尚可入余亦當結廬
清心橋晩坐
危橋臨清流水影逗寒石上有千仞松年深翳蘿薜杖
策諧幽尋吟嘯終日夕心與寒流清跡比浮雲寂即此
澹忘歸香風滿巾舄
凝霜樹
南山有嘉木翠影何離離東風麗晴旭秋月懸枯枝泠
然一夜霜曙色凝參差恍疑雲錦張乍若霞彩施即兹
有瓊樹何必仙路竒
自鳴石
峩峩南山石逗影青雲連時來忽長鳴聲若雷霆喧崩
騰震林木隱隱落寒泉得非天鼓墜無乃仙樂懸物理
有如此使我心凄然
題葉仕晦後山亭
瀨溪一水清如玉兩岸蒹葭映寒綠白雲深處後山亭
四畔喬松覆修竹迎風八面窗櫺開蕭然一逕生莓苔
房櫳白日琴書静詩酒長年嘉客來主人相對情何極
引麈談玄罄平昔似結山靈泉石盟豈伊朝市雲泥隔
天書昨夜徵巖扉束装遠赴招賢期一官海邑香名徧
千里雲山轍跡稀三年涖政多嘉績雲外飛鳬快雙翼
考最天官衣錦歸叙情鄉舊論心日時維秋暮天宇清
紛紛籬菊繁金英落霞孤鶩空中見水鳥風帆望處生
錦衣公子蟾宫客襟懷似與秋波溢抹月披風七步成
飛龍卧鳳揮毫得顧余性拙躭勝遊雄詞莫繼良可羞
兹辰共對尊前酒良朋美景空淹留主人不久歸南海
山中猿鶴遥相待後夜孤琴過草亭蘿月風泉重感慨
題葉仕晦岊水風帆圖
閩江之水清如苔奔流千里何壮哉故人此日之官去
東風一道聽帆開人言此水經年代地老天荒猶未改
離心似水日夜流帆影隨風兩相待沙頭載酒歌别離
人生得意今如斯化行海邑豚魚信澤及炎荒雨露滋
春風百草桑麻長多景樓臺日初上雞犬相聞六萬家
東南百粤通隣壤風帆去此莫躊蹰父老殷勤望使車
中牟不及聞三異好覓歸鴻為寄書
飛仙巖
高臺聳雲漢壁立何崔嵬昔年有仙人跨鶴兹山來飱
霞鍊金鼎九轉超凡胎空餘松下石積雨生莓苔
超凡臺
古臺翳高樹清爽軼浮埃松風度虚耳澗瀑聞飛雷恍
疑紫霞洞乍若登蓬萊仙人不可見使我空徘徊
禮星壇
古壇隱蘿薜歲久莓苔斑昔年有真人棲隱心自閒清
宵望斗極百拜資頽顔我欲從之遊脱屐紅塵間
飛錫峰
上人棲遁者飛錫雲外峰去留渺莫測心與浮雲同潛
山幾千仞瞬息收竒功斯人不可作誰能繼其蹤
次三琅峰復林叔度見寄
獨向空山學採薇青泉白石共忘機晚風偏颭離人鬢
朝露還侵久客衣巖下雲飛天外沒雨前帆影望中迷
多君愛我情何厚屢遣新詩寄落暉
琅峰掃松
酒滿清尊淚滿衣巖花冉冉雨霏霏空林日暮悲風急
惆悵孤魂怨獨歸
百年事業獨孤墳松柏蕭蕭倚暮雲落葉滿林回首處
哀猿啼鳥不堪聞
古平山居
一片空濛紫翠浮氤氲曙色藹林丘若非蓬島神仙宅
應是雲間白玉樓
又
拂拂霏霏藹暮天遥看暝色翠微連道人不作瑶池夢
祗戀青松白石緣
附趙廸詩
詠散木道人
世人尚松柏欝欝衆所竒斯人有深意散木寧自期顧
兹枝葉茂感彼雨露滋淹留枳棘聚棄置空山垂工師
弗我顧梁棟匪我思寂寂青山下日暮凉風吹所以古
君子謙守常自持
竹軒
訟堂寂沈沈凉飈起修竹愛戀此君心銘軒共幽獨歲
寒色不渝青青美如玉内虚常自持外直竟無曲朝泛
渭川晴夕對湘潭綠厭種河陽花羞同彭澤菊日與琅
玕期清風聊自足
鱗次臺集宴送馬自牧歸館
盍簮陟崇臺憑高豁千里清樽屬離人年光若流水浩
浩江海心悠悠雲山意天空鳥影寒日落秋聲起對此
渺予懷懸情自兹始
賦得陶母墓送别
剪髮待佳賓陶氏有賢母孤塜依空山芳名亘千古野
花笑春風山鳥啼寒雨送君歸故鄉因之為延佇
白菜
家園曉萋萋露葉何青白長隨苜蓿盤不近膏粱客寫
入丹青中閒情聊自適
諱日
良辰更凄凄四顧慘不樂罄欬似有聞想像猶存若眷
彼膝下趨儀容宛如昨分飛迅如遺骨肉竟誰托茫茫
寓太虚沈沈隔冥漠終身痛莫伸五内崩猶割旨酒空
自陳九原何由作履此霜露晨寧不心如灼
擬崔顥長安道
長安道上春如綺朝來冠盖奔流水誰人不畏霍家奴
甲第豪雄連戚里望中車馬多如雲衞青新拜大將軍
腰間金印懸紫綬門前翠盖擁朱輪將軍自是椒房寵
由來天幸承恩重侍獵長楊赤羽旗陪遊上苑黃金鞚
道傍青青楊柳垂五陵年少多光輝蘭階珠彈鳴珂去
柳市銀燈夜醉歸香塵百里花如霧乳燕雙雙春欲暮
來往惟聞歌吹聲行人識是長安路
王維桃花行
扁舟閒棹武陵曲落紅萬點春波綠乘興沿流去不窮
夾岸桃花奪人目山廻溪轉入漸深縈紆幾度隔雲林
遥看林下人家影近聽村前鷄犬聲恍然初入如人境
洞裏烟蘿白日静蘭徑春深玉有烟綺窗晝永花如錦
驚聞客至復相呼争迎置酒問何如初從避地潛來此
自後因家成久居苦遭嬴氏行苛法竟携妻子塵寰别
山中猶着秦衣冠世上誰知晉年月世人那自見山青
青山一徑通仙靈遥連閬苑仙源杳不見長安戰血腥
歸來擬若擕家往祗今靈景知何向翠壁紅泉祗獨尋
芝草琅玕應難想萬壑千峰翠黛浮多情長憶别來愁
回首空山不可問惟見桃花逐水流
挽滄洲先生陳景明
昨夜德星天上掩山中聞說太丘亡可憐幽室重泉閉
無復滄洲嘉興長蕙帳雲昏猿鶴怨蘿衣秋冷澗泉傷
元龍雅望知何在康樂襟期迥不忘青草更聞詩思逸
碧山猶想屐痕香未承鳩杖尊桓季忽聽商山没綺黃
日永苔枝懸寳劍夜深寒笛起山陽每懷載酒尋花徑
空憶携琴過草堂
北邙行
北邙山下悲風急魂車轔轔男女泣浮生富貴能幾何
請君聽此薤露歌居貧艱難葬獨苦在富光輝人送多
山前翁仲咲相語貴賤應湏土中去新墳峩峩土猶濕
日暮狐狸作人立白楊蕭蕭人已歸佇看墳前長荆棘
題山水人物
德星堂倚碧山隈喬木縈紆曲澗廻蘿逕亂侵紅葉滿
松扉不揜白雲來深秋庭發黃金桂積雨階生碧玉苔
千嶂停雲修竹暝孤琴候月綺窗開夜凉醉倚岩前瀑
香暗唫餘雪後梅谷口幽期時悵望輞川佳興俱徘徊
溪聲夢入寒猿斷鳥影愁將夕磬催佳句多情追沈謝
閒居有賦勝鄒枚珠林落景明窗戶翠壁飛花入酒杯
泉石趣幽依枕席芝蘭香靄近樽罍鳥聲閒對雲間榻
林影青浮江上臺即此端居人境外更湏何處問蓬萊
寄衣曲
製就寒衣誰與將長縫短線牽人腸寸絲極於寸心苦
借問傍人同寄與封裹頻開仍覆視一片慇懃心萬里
江南十月寒不禁况我良人在遼水天寒雨雪隂山道
去日行装豈完好今將血泪與寒衣寄向天涯何日到
兵車行
兵車行征馬鳴路上行人皆哭聲哭聲徹天淚滿地天
地自是終無情弓箭在身刀在手父母相隨語未了妻
子牽衣在後啼兄弟束装向前走遥遥西上咸陽路萬
里蒼茫起烟霧傾身迥逐孤雁飛鄉鄰親戚知何處掩
淚吞聲行負戈運糧斬木北防河軍中昨夜詔書至發
兵轉戍長城地野曠天清戰血腥悲笳日暮秋風起君
不聞長城夜哭秦時鬼瀚海風烟漢家壘秦漢争雄幾
百年有血當時成海水武皇重開邊干戈苦未息婦人
力耕鋤丈夫事行役千村少烟火萬井惟荆棘兵革海
内猶未清州司門外徵求急君不見長城窟城下草根
纏白骨人生莫作長城卒
采蓮曲
采蓮歌歌采蓮鬢雲斜墮黃金蟬蘭橈畫舫清江曲珠
鈿羅裙凝雲綠葉翠花紅色如綺鴉黃粉白情如玉江
上休隨鴻雁飛花前莫並鴛鴦宿采蓮自小慣乘潮江
中風浪何飄搖共怨良人千里外顧影殘粧恨未消
王昭君歌
自顧傾城姿六宫人莫比薄倖丹青人使我恨至死忽
朝嫁我天一方託身萬里何茫茫宫月歌殘楊柳色梨
雲夢斷羅衣香玉容暝對邊塵泣昭陽恩寵何嗟及雲
邊箭落雁聲寒帳中霜重貂裘濕蕃王強妾若盡歡異
域不通言語難肝腸暗與絃俱斷獨抱琵琶向月彈
古薄命
妾命薄如秋葉葉薄從風勝如妾妾薄此身何所依葉
薄常趁風中飛妾薄命如秋影影瘦伶俜月中冷妾身
強在如影輕影輕猶得隨月行良人遠戍交河北堂上
姑嫜髮應白鬻釵剪髮奉甘旨夜製寒衣寄萬里妾命
強存不如死妾命薄何太惡容華暗向菱花落
銅雀臺
高臺已凋殘歡愛從此畢不聞歌吹聲惟見楓葉赤春
風輦路依江渚鳴璫珮玉知何處舞影晴浮漳水雲歌
聲暝作西陵雨君不見英雄割據無復存全盛湏臾那
可論春深芳草宫前碧凄凄猶帶羅裙色月明風冷繐
帳空佳人掩泪望陵泣
古釵嘆
古釵埋沒知何日泥中拾得重愛惜兩股盤龍十二行
釵頭仍刻雙鳳凰鬼工金錯加雕飾古制無光土花蝕
莫嫌此樣不稱儀更是内家舊時物傳聞隣女争來看
玉指摩挲復驚嘆慎勿棄置宜深藏留取花前作珍翫
題成趣軒
幽人荷衣蕙為帶幽居笑指秋山外碧水青山意自長
墨綬朱輪心不愛寧甘高卧絶華軒木葉紛紛獨閉門
籬落鳥鳴山火夕江村人語藤蘿昏瓜田藥圃歸來晩
月色蒼蒼隴猿斷列鼎無論浮世榮一樽長對清輝滿
林下相逢獨有君鹿門谷口俱無聞羡爾草堂慎終始
莫令山鬼空移文
塞下曲
朔北寒風起春來雪作花黃雲愁隴水白骨怨邊沙柳
暗邊塵暮營空塞日斜故園芳草綠客夢幾還家
宿鄭五别業林處士
不見催租吏漁歌聽自頻應迷輞川路空想武陵春落
日聞清磬寒林見故人秋風如有待江上共垂綸
客中除夕
牢落天涯夜人窮歲亦窮空山雙鬢白孤館一燈紅臘
盡屠蘇外春來爆竹中此身如斷梗何事苦匆匆
秋思
身世如萍梗他鄉總是愁暝燈蟲入夜殘雨葉翻秋坎
止知何處暌離似勝遊虚舟從所適無日是安流
題畫
孤亭臨水夕喬木生寒色清隐自幽人宛若山隂客群
峰入戶青一澗當窗白日暮獨凭欄衣上歸雲濕
感懷冬夜
窮冬天地閉積雪暗河關身世隨孤雁家林隔萬山江
聲回積夢燈影對愁顔遥夜心千里蕭蕭兩髩斑
擬古王子安郊興
閒居春日賦清興故人同柳烟晴泣露蘋浦暗生風水
牽殘影綠花送斷香紅祗恐青山暮金樽綠酒空
别贈蔡茂
少年重豪俠長向五陵遊醉倚夷門日歌殘易水秋猿
聲烟外樹鴈影月邊樓未有蒼龍劍神光射斗牛
别龍川尉陳海
憶得從游日青袍各少年今來俱白首相對共悽然我
病秋山雨君行瘴海烟浮雲分散後明月幾時圓
除夕
奄忽時空度浮雲節序遷更殘猶舊歲明發是新年春
入屠蘇裏寒消爆竹前絶憐揚子宅華髮守青氊
挽李氏太母
七十人生少慈顔近百齡正宜樂壽考豈為掩泉扄客
弔山靈泣魂歸隴樹青輀車當祖載薤露若為聽
登餘干城
荒原落日過重城萬里蒼茫感客情鄉思雨中和雁斷
秋風江上見人行楓林西入吴江遠驛路東分楚水平
遥望天涯流落久暮雲飛葉自縱横
山居
我家曾住越山隈喬木春深紫翠堆堂上佩聲朱履度
庭前山色玉屏開衣冠有恨先王後家世應從南渡來
文獻祗今三百載清風白屋守蒿萊
秋懷
霜滿楓林江上村犬聲籬落護柴門空山落日秋砧暝
野渡荒烟晚磬昏寂寂寒燈當永夜依依凉月對殘魂
羈懷凄切空垂淚又聽前溪起斷猿
孤雁
折羽驚弦下渚蒲分飛歸路失相呼哀鳴天際雲堪伴
寒影江頭月共孤北度關山鄉國迥南依湘水稻粱無
弟兄此日知何在望斷窮秋恨亦枯
咸陽懷古
鮑魚風起沙丘道五采文龍屬沛公玉斗碎殘謀士去
楚歌聲斷霸圖空東流渭水千年綠西望驪山三月紅
惟有五陵松柏在蒼蒼曾閱幾英雄
釣龍臺懷古
戍鼓城分散暮鴉無諸故壘到堪嗟青山猶記秦封域
芳草空餘越世家逐鹿旌旗雲漢杳釣龍臺榭夕陽斜
英雄牢落今千載風雨蕭蕭起暮笳
挽姬喬氏
紗窗落日度黃昏知是音容隔九原華屋不聞燈下語
粧臺空想鏡中魂香羅猶染殘春泪花逕惟餘舊襪痕
獨有南宫詞客恨多情何處向人論
送王孟揚之京
年來知已嘆飄零誰唱離歌復忍聽有恨空江芳草綠
多情落日故山青雲間征騎頻催發花外流觴祗暫停
秪恐分擕愁不極臨風長醉莫教醒
别舍弟宗一
粤江江上思悠悠若上扁舟雙泪流去國身飄天外葉
還家夢斷海邊秋山從鳥影當空度雲傍猿聲入夜愁
遠道六千過桂嶺窮荒垂死豈堪投
送宫人入道
净洗紅粧翠黛殘承恩却向太清壇羅襦巳解明珠佩
寳髻新簮碧玉冠晝永閒依松下鶴春深猶夢鏡中鸞
碧雲凉月秋衾冷還似昭陽獨寝寒
錢塘懷古
龍飛鳳舞下錢塘冠盖朱輪散異方王業偏安新典禮
山河無復舊封疆銅駝雨冷依芳草石獸雲昏卧夕陽
今古廢興多少恨一聲孤鴈海天長
奉和聖製從蓬萊向興慶閣道中留春望之作
陪遊禁苑早春前鶯囀春風入綺筵柳外翠華承日轉
花前閣道與天連管絃聲動千林曉草木晴浮萬井烟
自是宸遊多睿藻子雲偏得侍甘泉
過賈誼宅
故宅荒凉倚碧岑寒雲漠漠跡難尋書沈湘水情何極
鵩賦長沙怨已深空館無人啼鳥到閒門有逕碧苔侵
可憐前席今千載惟有清猿自嘯唫
蘇臺至望亭驛人家盡空悵然有作寄從弟紆
東吴黎庶獨何依景物凄清舊日非芳草園林人不見
落花門巷燕還飛干戈時起風塵暮烽堠春來戍火微
高卧東山猶未起洞中花發憶荼薇
登鼓山
車從追遊到上方金宫鐘磬靄林塘彩雲寳地通霄迥
翠壑松濤入海長蘿逕引杯山鳥下石厨供饌澗泉香
空堂清梵沈沈夕共聽三生色相忘
題螺洲林公魯小景
茅屋松扉水畔村居人殊勝武陵原草深行逕迷歸路
花落春潮自到門石上暝琴期宿客林間微月動清猿
不知何處謝端宅凄絶空江螺女魂
西城夜月
西城有明月照彼崇臺上萬籟夜沈沈清光獨相向
小景
茅屋掩芳林蘿衣卧苔石空山寂無人寒雲落秋色
虛室絃聲
空齋寂無人絲桐奏流水飛絮落寒潭静逐浮雲起
秋江漁唱
漁舟曉唱來聲度蘆花影月落曲未終江空釣絲冷
遠嶼堆藍
微茫江上峰青青雨中積幽人興無窮閉門對秋色
鸂鶒
朝浴湖水濱暮宿菰蒲裏偶值盪舟人雙雙復飛起
書鄭公啓扇
幽人愛青山結屋空林裏夜深夢白雲明月在溪水
題山水
幾家茅屋水邊村花落春潮夕到門溪上數峰青似染
居人說是武陵原
其二
江上千峰紫翠浮松門苔逕映清流茅堂雨絶湘簾暝
卧聽空山一夜秋
其三
九嶷如黛暮雲間帝子何年去不還唯有清猿聽不盡
瀟瀟寒雨萬重山
其四
流水人家洞裏幽清猿古木思悠悠别家幾度藤蘿月
閒却瑶琴石上秋
晩眺
白雲深處野人家倚杖閒吟日未斜江上數峰看欲盡
晩鐘殘月入蘆花
送陳文叔分教融州
别來三載一相逢百越雲山意萬重回鴈峰高霜月冷
夢魂猶憶帝城鐘
客中元夕
花市銀燈夜向深香風羅綺迥沈沈不知何處笙歌起
傳得新愁上客心
伏枕
衰病龍鍾兩鬢華荷衣弱體不勝加空山遥夜人聲絶
一點殘燈落盡花
畫馬
塞上番兒控驌驦豈知天厩有乘黃春風馳道花如錦
玉勒驕嘶出建章
題鄭介叔扇
谷口幽居迥不忘青山修竹舊書堂别來十載林間月
風落松花入夢香
送林漢孟之温陵
年來知已各離群况是春深又别君柳色青青芳草綠
停杯凄絶一江雲
寄沈魯原
綠蘿潭島碧紛紛門掩青山獨卧雲殘月空江清夢遠
令人長憶沈休文
壯在襁褓時不幸先人奄棄大兄尚幼荷慈母
鞠育之恩寬柔之誨至于成立命從師學宣德
乙夘濫竽科第幸叨微禄嘗痛念先人值時多
故投老林泉著作無有虚日惜夫舊稿厪存者十
僅一二壯不肖弗能光紹先志以亢厥宗焉敢沒
先人之所存敬錄諸體詩分為鳴秋前後集命工
夀梓置于家塾垂諸永久為我子孫珍藏而保愛
之時景泰五年歲次甲戍春三月朔旦孤子壯謹
識
林敏
塘上行
石髮明濯濯江蘺復田田蘼蕪獨何為零落朝露先深
塘會有涯別木仍有顛條風江上行憂來悄無邊羅衣
怯素體齋沐况經年嘗以蘭蕙心喻作金石堅誰謂膠
與漆中道成棄捐不食蓮菂苦焉知萍實妍不歎蒲柳
老翻疑雨露偏人影亂止水飛魂逐榆烟大堤回輦處
合沓生苔錢愁聞歌綠水往古皆共然
步虚詞
杳杳紫金闕飛甍集祥雲玉女擁龍旂執節推朱輪玄
元降綸音列坐諸天君瓊臺雨寳花仙衆何繽紛赤舄
跨青牛黃冠驂鶴羣冲虚奏鐃吹不許世人聞臣愚但
長跽垂紳訴衷勤秦皇欲不死服食空多門漢武鑄金
莖未能沃心焚勅賜太上符真詮秘其文假合作容貎
蟬蜕超埃氛瑶池洗毛髓彩翠仍氤氲五内洞靈曜三
葩吐竒芬芝草産玉田呼龍自耕耘忽而與天壤心影
無嶙峋雲霓為余駕虎豹向我蹲上見風雨跡下見天
地根凌風逝不返浩劫應長存
留别壺公山人
夙昔負靈異齋沐營丹砂經年竟無成乃知仙路賒為
文何足道說劒徒矜誇神情若飄風浮海思乘槎涵江
入雲水天影明蒹葭窮源杳莫測石瀨仍幾家月從壺
山出照見菖蒲花龍吟波上烟鳥散空中霞搖曳鳴吾
琴蕙心豁天葩夫子乃知音延之飯胡麻塵蹤未洗髓
爛漫遊天涯永懷靈境迥矯首長吁嗟
晦日稍次山谷
清溪殊險豁石瀨何淙淙尋源竟莫測又復上幾重行
處衆壑盡望中天影空於焉倏含景水木相玲瓏温翠
翳巾舄片雲起西峰忽忽洞深杳大圓變溟濛飛湍逗
日月急雨隨蛟龍洗心投白鳥息見期青松願因紫霞
秘永諧鸞鶴蹤
夢秋
狐狸泣海月簷隙分斜光隂風颯然來萬籟秋茫茫寒
聲吊落葉遠思悲雁行寂歴夢中語心魂亂飛揚雲根
秋水淨石上秋草長逡巡破隂翳白日升扶桑
曉發石竹山卧龍潭
飛軒窅洞碧溪口寒流深溪南一峰峻衆壑波上隂杉
松亂天影水月乃余心時節開竺書寂寂空中音雜花
逗秋思鳴瀑絃素琴願垂白鶴影永矣諧幽尋
清源洞作
松柏隘石門清溪垂亂花尋源望不極水上流胡麻衆
壑相崩奔一峰凌斷霞昔人煉骨處白石盤陽厓至今
風雨來猶疑下霓車冥心道經秘假寐紫皇家授以霹
靂文晤言營丹砂
晩次流沙河
湖口寒山蒼芳草猶未歇扁舟諧遠尋曠然向雲闕北
風蘆葦鳴白日波上沒其時鴻雁來擁棹蛟龍窟遂歌
滄浪清而乃濯玄髮風氣逗天影蘿雨澤人骨石上弹
玉琴清響在林樾到家興未已夢遶松際月
春日過高逸人别墅
此地有别墅投閒尋隐淪酌君樽中醪笑我衣上塵石
竹拂瑶席野荷清角巾雙松駐白日一水流青春盤谷
憶李愿鑑湖懷季真古有逸民傳非君誰與論
江上送鄭山人
祖帳送離人勞歌暮烟裏暝來江上宿殘日照寒水清
尊醉落花孤棹依蘆葦雨翳燈影微風兼笛聲起後夜
有相思緘書寄雙鯉
天王寺
珠宫隐上方載酒一乘興雨歇瀑水凉雲歸古松暝忘
機野禽狎發詠山鬼聽坐對月上時空山響烟磬
登宿雲臺得外字
香刹辭世氛况同野人會寒巖結暝隂古殿藏深翠目
䀨遠空半興落飛烏外日暮惜解擕相看㗳然喟
夏夜陪宗兄林八員外雙溪蘭若宴集得夜字
散帙棲鳥時幽尋憩精舍天吟風滿巾露飲月侵夜烟
篠澄遠心雲蘿翳長夏回看衆壑隂杳靄鐘聲罷
寄山中人王錫
埜服逢山客探玄輔嗣甥蘇門風外嘯盤谷醉中行候
館迷征雁春城過曉鶯佇看花落盡思爾豁吟情
題流紅圖
玉溝澄晩色金屋閉秋塵鴛被辭君寵蛾眉妬妾身掖
庭霜葉赤永巷露苔新欲寫心中事含情祗自顰
懷宗兄林八左遷興業長史
南宫歸卧久興業左遷時誰念連枝會翻為夢草思鶺
鴒霜霰急鴻雁信音遲佐邑應多暇長吟謝朓詩
贈醫者
海上烟霞闊山中歲月淹引泉隂澗迥採藥晩風恬迹
比韓康隐名將子訓兼長安無二價猶是慕清廉
期宗人林大遊華藏海
巾舄行歌接梵筵偶來松下草芊芊也知只在秋雲裏
潭水溪花到處禪
題畫
三生石上舊烟蘿九曲閒雲倚醉過滿地松花仙夢覺
春聲都入榜人歌
江南意
露侵紅粉鏡臺斑眉黛含愁蹙遠山長在深閨那識路
秋來夢遶穆陵關
湘裙剪就茜裙新愁裏風光病裏身強整釵符隨女伴
隔簾教喚賣花人
吳海
遊郎官峰
連山如波濤高峰盪雲日萃然孤杓聳其勢孰可匹危
攀將欲飛俯瞰覺自失羅田幾聚落端坐見繊悉南延
川源深北望海水出處高視益遠縮地豈有術天寒霜
露交收穫事已畢仍年蝗旱餘民物盡蕭瑟遘兹得非
幸惆悵寧具述
遊七巖寺同行諸君子
羅田衆山中七巖獨高秀經營將半載宿顧始得副緣
雲攀鳥道十步九&KR1626;&KR1700;剛飇從北來巖谷盡號嗷促步
赴層巔依石避野燒欎然烟焰交歘若雷電遶其勢吁
可畏僮僕盡驚走須臾得少息方覺性命有列坐咸自
慶啗胾酌大斗隂陽却變化霏雨垂白晝癡雲迷海嶼
昏霧失林藪歸途畏虎迹慘慘暝色厚幽懷莫能寫造
次宜自咎述此成短章聊用紀邂逅
夏日燕東臯亭
展席俯清池倚檻盼層巘苖綠滿平疇草秀被長坂風
度荷氣清日移樹隂轉長笑天為高汎觀心自遠良時
會豈易莫待歲華晚
石倉歴代詩選卷三百一
