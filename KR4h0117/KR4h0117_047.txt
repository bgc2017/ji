石倉歴代詩選卷四十七
明曹學佺編
中唐一
錢起(字仲文吴興人)
酬王維春夜行亭贈别
山月隨客來主人興不淺今宵竹林下誰覺花源遠惆
悵曙鶯啼孤雲還絶巘
夢尋西山準上人
别處秋泉聲至今猶在耳何嘗夢魂去不見雪山子新
月隔林時千峰翠微裏言忘心更寂跡滅雲自起
過桐柏山
秋風過楚山山静秋聲晚賞心無定極仙步亦清遠返
照雲竇空寒流石苔淺羽人昔已去靈跡欣方踐投策
謝歸途世緣從此遣
早渡伊川見舊作
鵾雞鳴早霜秋水寒旅涉漁人昔隣舍相見具舟楫出
浦興未盡向山心更惬村落通白雲茅茨隱紅葉東臯
滿時稼歸客欣復業
登秦嶺半巖遇雨
屏翳忽騰氣浮陽慘無暉千峰挂飛雨百尺搖翠微震
電閃雲徑奔流翻石磯倚巖假松盖臨水羡荷衣不得
采苓去空思乘月歸且憐東臯上水色侵荆扉
田園雨後贈鄰人
安排常任性偃卧晚開戸樵客荷蓑歸向來春山雨殘
雲虹未落返景霞初吐時鳥鳴村墟新泉遶林圃堯年
尚恬泊鄰里成太古室邇人遂遥相思怨芳杜
送輞川至南山寄谷口王十六
山色不厭遠我行隨處深跡幽青蘿逕思絶孤霞岑獨
鶴引遠浦鳴猿呼入林褰裳百泉裏一步一清心王子
在何處隔雲鷄犬音折麻定延佇乘月期招尋
藍田溪與漁者宿
獨遊屢忘歸況此隐淪處濯髮清冷泉月明不能去更
憐垂綸叟静若沙上鷺一論白雲心千里滄洲趣蘆中
夜火盡浦口秋山曙歎息分枝禽何時更相遇
太子李舍人城東别業
南山轉羣木昏曉擁山翠小澤近龍居青蒼常雨氣君
家北原上千金買勝事丹闕退朝迴白雲迎賞至新晴
村落外處處煙景異片水明斷岸餘霞入古寺東臯指
歸翼目盡有餘意
谷口新居寄同省朋故
種黍傍烟溪榛蕪兼沮洳亦知生計薄所貴隐身處橡
栗石上材莓苔水中路蕭然授衣日得此還山趣汲井
愛秋泉結茅因古樹閒雲與幽鳥對我不能去寄謝鴛
鷺羣狎鷗羡所慕
酬陶六辭秩歸舊居見柬
靖節昔高尚令孫嗣清徽舊廬雲峰下獻歲車騎歸去
俗因解綬憶山得采薇田疇春事起里巷相尋稀淵明
醉乘興閒門秪掩扉花禽驚曙月鄰女上鳴機畢娶願
已果養恬志寧違吾當掛朝服同爾緝荷衣
過沈氏山居
鷄鳴孤煙起静者能卜築喬木出雲心閒門掩山腹貧
交喜相見把臂歡不足空林留宴言永日清耳目泉聲
冷樽俎荷氣香僮僕往往仙犬鳴樵人度深竹酒酣出
谷口世網何羈束始願今不從區區折腰禄
贈東隣鄭少府
一聞白雪唱願見清揚久誰謂結綬来得陪趨府後小
邑藍溪上卑棲惬所偶接宇復連牆片月亦攜手草色
同春逕鶯聲共高柳美景百花時平生一杯酒聖朝法天
地以我為芻狗秩滿歸白雲期君訪谷口
真氣重嶂裏知君嘉遁幽山階壓丹穴藥井通伏流道
者帶經出洞中攜我遊欲驂白霓去且為紫芝留忽憶
武陵事别家疑數秋
畫鶴篇省中作
點素凝姿任畫工霜毛玉羽照簾櫳借問飛鳴華表上
何如粉繢彩屏中文昌宫近芙蓉闕蘭室絪緼香且結爐
氣朝成緱嶺雲銀燈夜作華亭月日暖花明梁燕歸應
驚片雪在仙闈主人頋盼千金重誰肯徘徊五里飛
賦得青城山歌送楊杜二郎中赴蜀軍
蜀山西南千萬重仙經盡說青城峰青城嶔崟倚天碧
遠壓蛾眉吞劔壁錦屏雲起易成霞玉洞花明詎知夕
星臺二妙逐王師阮瑀軍書王粲詩日落猿聲連玉笛
晴来山翠傍旌旗綠蘿春月營門近知君對酒遥相思
送崔校書從軍
雁門太守能愛賢麟閣書生亦投筆寧惟玉劔報知己
更有龍韜佐師律别馬連嘶出御溝家人幾夜望刀頭
燕南春草傷心色薊北黃雲滿眼愁聞道輕生能擊虜
何嗟少壯不封侯
送張將軍征西
長安少年惟好武金殿承恩争破虜沙場烽火隔天山
鐵騎征西幾歲還戰處黑雲霾瀚海愁中明月度陽關
玉笛聲悲離酌晚金方路極行人遠計日霜戈盡敵歸
回首戎城空落暉始笑子卿心計失徒看海上節旄稀
送崔十三東遊
千里有同心十年一會面當杯緩筝柱倏忽催離宴丹
鳳城頭噪晚鴉行人馬首夕陽斜灞上春風留别袂關
東新月宿誰家官柳依依兩鄉色誰能此别不相憶
送禇大落第東歸
離琴弹苦調美人慘向隅頃来荷策干明主還復扁舟
歸五湖漢家側席明敭久豈意遺賢在林藪玉堂金馬
隔青雲墨客儒生皆白首昨夢芳洲采白蘋歸期且喜
故園春穉子只思陶令至文君不厭馬卿貧剡中風月
久相憶池上舊遊應再得酒熟寧孤芳杜春詩成不枉
青山色念此那能不羡歸長楊諫獵事皆違他日東流
一乘興知君為我掃荆扉
效古秋夜長
秋漢飛玉霜北風掃荷香含情紡績孤燈盡拭淚相思
寒漏長簷前碧雲静如水月弔棲烏啼鳥起誰家少婦
事鴛機錦幕雲屏深掩扉白玉窗中聞落葉應憐寒女
獨無衣
山齋獨坐喜玄上人夕至
舍下虎谿逕煙霞入暝開柴門兼竹静山月與僧來心
瑩蓮花水言忘綠茗杯前峰曙更好斜漢欲西迴
早下江寧
暮天微雨散涼吹片帆輕雲物高秋節山川孤客情霜
蘋留楚水寒雁别吴城宿浦有歸夢愁猿莫夜鳴
登復州南樓
孤樹延春日他山捲曙霞客心湖上雁歸思日邊花行
李迷方久歸期涉歲賒故人雲路隔何處寄瑶華
和萬年成少府寓直
赤縣新秋夜文人藻思催鐘聲自仙掖月色近霜臺一
葉兼螢度孤雲帶雁來明朝紫書下應問長卿才
秋夕與梁鍠文宴
客到衡門下林香蕙草時好風能自至明月不須期秋
日翻荷影晴光脆柳枝留歡美清夜寧覺曉鐘遲
題精舍寺
勝景不易遇入門神頓清房房占山色處處分泉聲詩
思竹間得道心松下生何時來此地擺落世間情
和人秋歸終南山别業
舊居三顧後晚節重幽尋野逕到門盡山窗連竹隂昔
年鶯出谷今日鳳歸林物外凌雲操誰能繼此心
下第題長安客舍
不遂青雲望愁看黃鳥飛棃花度寒食客子未春衣世
事隨時變交情與我違空餘主人柳相見却依依
裴迪南門秋夜對月
夜來詩酒興月滿謝公樓影閉重門静寒生獨樹秋鶴
驚隨葉散螢遠入煙流今夕遥天永清光幾處愁
宿新里館
愁人待曉雞秋雨暗淒淒度燭螢時滅傳書雁漸低客
來知計誤夢裏泣津迷無以逃悲思寒螀處處啼
送元評事歸山居
憶家望雲路東去獨依依水宿隨漁父山行到竹扉寒
花催酒熟山犬喜人歸遥羡書窗下千峰出翠微
送武進韋明府
理邑想無事鳴琴不下堂井田通楚越津市半漁商盧
橘垂殘雨紅蓮坼早霜送君催白首歸夢獨思鄉
送衛功曹赴荆南
漢家仍用武才子晚成名惆悵江陵去誰知魏闕情碧
雲愁楚水春酒醉宜城定想褰帷政還聞坐嘯聲
送陸郎中
事邊仍戀主舉酒復悲歌粉署含香别轅門載筆過鶯
聲出漢苑柳色過漳河相憶情難盡離居春草多
送僧歸日本
上國隨緣至來途若夢行浮天滄海遠去世法船輕水
月通禪觀魚龍聽梵聲惟憐一燈影萬里眼中明
送楊皥擢第遊江南
行人臨水去新詠復新悲萬里高秋月孤山遠别時挂
帆嚴子瀨酹酒敬亭祠歲晏無芳杜如何寄所思
送原公南遊
有意兼程去飄然二足輕故鄉多久别春草不傷情洗
鉢泉初暖焚香曉更清自知難解縛何日伴師行
送衡陽歸客
歸客愛鳴榔南征憶舊鄉江山追宋玉雲雨憶荆王醉
裏宜城近歌中郢路長憶君從此去日夕望三湘
送唐司馬赴郢州
少年從事好此去别愁輕滿坐詩人興隨君郢路行蒹
葭侵驛樹雲水抱山城遥愛下車日江臯春草生
歲暇題茅茨
谷口逃名客歸來遂野心薄田供歲酒喬木卧幽禽溪
路春雲重山厨夜火深桃源應漸好仙客許相尋
酬盧十一過宿
乞還方未遂日夕望雲林況復逢青草何妨問素心閉
門公務散枉策故情深遥夜他鄉宿同君梁父吟
崔十四宅問候
曉日早鶯啼江城旅思迷微官同寄傲移疾阻招攜遠
水閭閻内青山雉堞西王孫莫久卧春草欲萋萋
東臯早春寄郎四校書
祿微頼學稼歲起歸衡茅窮逹戀明主耕桑亦近郊夜
來霽山雪陽氣動林梢蘭蕙暖初吐春鳩鳴欲巢蓬萊
時入夢知子憶貧交
玉山東溪題李叟屋壁
霞景已斜照煙溪方暝投山家歸路僻轍跡亂泉流野
老採薇暇蝸廬招客幽麏麚突荒院鸕鵲步閒疇偶此
惬真性令人輕宦遊
南溪春耕
荷蓑趣南逕戴勝鳴條枚溪雨有餘潤土膏寧厭開溝
塍花落盡耒耜度雲迴誰道耦耕者仍兼勝賞催日長
農有暇悔不帶經來
省試湘靈鼓瑟
善鼓雲和瑟常聞帝子靈馮夷空自舞楚客不堪聽苦
調淒金石清音入杳冥蒼梧來怨慕白芷動芳馨流水
傳瀟浦悲風過洞庭曲終人不見江上數峰青
題玉山村叟壁
谷口好泉石居人能陸沈牛羊下山小烟火隔雲深一
逕入溪色數家連竹隂藏虹辭晚雨驚隼落殘禽涉趣
皆流目將歸羡在林却思黃綬事辜負紫芝心
藥堂秋暮
隱來未得道歲去愧雲松茅屋空山暮荷衣白露濃惟
憐石苔色不染世人蹤潭静宜孤鶴山深絶遠鐘有時
丹竈上數點綵霞重勉事壺公術仙期待赤龍
禁闈翫雪寄薛左丞
玄雲低禁苑飛雪滿神州虚白生臺榭寒光入冕旒粉
凝宫壁静乳結洞門幽細繞迴風轉輕隨落羽浮怒濤
堆砌石新月孕簾鈎為報詩人道豐年誦聖猷
暮春過石龜谷題溫處士園林
隠几無名老何年此陸沈丘園自得性婚嫁不嬰心歲
計因山薄霞栖在谷深設罝連草色曬藥背松隂觸興
雲生岫隨耕鳥下林搘頤笑來客頭上有朝簮
宿畢侍御宅
交情貧更好子有古人風晤語清霜裏平生苦節同心
惟二仲合室乃一瓢空落葉寄秋菊愁雲低夜鴻薄寒
燈影外殘漏雨聲中明發南昌去迴看御史驄
適楚次徐城
去家隨旅雁幾日到南荆行邁改鄉邑苦辛淹晦明畏
途在淫雨未晚息趨程窮木對秋館寒鵶愁古城迷津
坐為客對酒默含情感激念知己匣中孤劒鳴
閒居酬張起居見贈
在林非避世守拙自離羣弱羽謝風水窮愁依典墳良
知不遐棄新詠獨相聞能使幽興苦坐忘清景曛前山
帶喬木暮鳥連歸雲向夕野人思難忘騎省文
山下别杜少府
把手意難盡前山日漸低情人那忍别宿鳥尚同棲寸
晷戀言笑佳期欲阻暌離雲愁出岫去水咽分溪莊叟
幾虚說楊朱空自迷傷心獨歸去秋草更萋萋
夜宿靈臺寺寄郎士元
西日横山含碧空東方吐月滿禪宫朝瞻雙頂青冥上
夜宿諸天色界中石潭倒飲蓮花水塔院空聞松栢風
萬里故人能尚爾知君視聽我心同
和李員外扈駕幸溫泉宫
未央月曉度疎鐘鳳輦時巡出九重雪霽山門迎瑞日
雲開水殿候飛龍輕寒不入宫中樹佳氣常熏仗外峰
遥羡枚臯扈仙蹕偏承霄漢渥恩濃
長信怨
長信螢來一葉秋蛾眉淚盡九重幽鳷鵲觀前明月度
芙蓉闕下絳河流鴛衾久别難為夢鳳管遥聞更起愁
誰分昭陽夜歌舞君王玉輦正淹留
送李評事赴潭州使幕
湖南遠去有餘情蘋葉初齊白芷生謾說簡書催物役
遥知心賞緩王程興過山寺先雲到嘯引江帆帶月行
幕下由來貴無事佇聞談笑静黎甿
九日宴浙江西亭
詩人九日憐芳菊筵客高齋宴浙江漁浦浪花搖素壁
西陵樹色入秋窗木奴向熟懸金實桑落新開瀉玉缸
四子醉時争講習笑論黃霸舊為邦
和王員外晴雪早朝
紫微晴雪帶恩光繞仗偏隨鴛鷺行長信月留寧避曉
宜春花滿不飛香獨看積素凝清禁己覺輕寒讓太陽
題柱盛名兼絶唱風流誰繼漢田郎
題延州聖僧穴
定力無涯不可稱未知何代坐禪僧默默山門宵閉月
熒熒石壁晝然燈四時樹長書經葉萬歲嵓懸拄杖藤
昔日捨身緣救鴿今時出見有飛鷹
寄永嘉王十二
永嘉風景别新年才子詩成定可憐夢裏還鄉不相見
天涯憶戴復誰傳花傾曉露垂如淚鶯拂遊絲斷若絃
願得回風吹海雁飛書一宿到君邊
山中酬楊補闕見過
日暖風恬種藥時紅泉翠壁薜蘿垂幽溪鹿過苔還静
深樹雲来鳥不知青瑣同心多逸興春山載酒遠相随
却慚身外牽纓冕未勝杯前倒接䍦
江行望匡廬
咫尺愁風雨匡廬不可登秪疑雲霧窟猶有六朝僧
赴章陵詶李卿贈别
一官叨下秩九棘謝知音芳草文園路春愁滿别心
逢侠者
燕趙悲歌士相逢劇孟家寸心言不盡前路日將斜
宿洞口館
野竹通溪冷秋泉入戸鳴亂来人不到芳草上階生
石井
片霞照仙井泉底桃花紅那知幽石下不與武陵通
古藤
引蔓出雲樹垂綸覆巢鶴幽人對酒時苔上閒花落
石上苔
淨與溪色連幽宜松露滴誰知古石上不染世人跡
遠山鐘
風送出山鐘雲霞度水淺欲知聲盡處鳥滅寥天遠
東陂
永日興難忘掇芳春陂曲新晴花枝下愛此苔水綠
送歐陽子還江華郡
江華勝事接湘濱千里湖山入興新才子思歸催去棹
汀花且為駐殘春
暮春歸故山草堂
谷口春殘黃鳥稀辛夷花盡杏花飛始憐幽竹山窗下
不改清隂待我歸
歸雁
瀟湘何事等閒回水碧沙明兩岸苔二十五弦彈夜月
不勝清怨却飛來
秋夜送趙冽歸襄陽
斗酒忘言良夜深紅萱露滴鵲驚林欲知别後思今夕
漢水東流是寸心
過故洛城
故城門前春日斜故城門裏無人家市朝欲認不知處
漠漠野田空草花
九日田舍
今日吾家野興偏東籬黃菊映秋田浮雲暝鳥飛將盡
始到青山皓月前
石倉歴代詩選卷四十七
