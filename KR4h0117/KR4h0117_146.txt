石倉歴代詩選卷一百四十六
明曹學佺編
宋詩二十三
米芾
題多景樓
欲雨氣不透庭梧亘棲煙回首望北固雲藏淨石天呼
童治籃轝憑高覽山川隠見豈不好開霽景固全須臾
江風流湛湛清露圓歸途知有伴華月上丹淵
擬古
青松勁挺姿凌霄恥屈盤種種出枝葉牽連上松端秋
花起絳煙旖旎雲錦殷寧羞不自立舒光射丸丸栢見
吐子效鶴疑縮頸還青松本無華自得保歲寒
秋登峴山
皎皎中天月團團徑千里震澤乃一水所占已過二娑
羅即峴山謬云形大地地維東吳偏山水古佳麗中有
皎皎人璚衣玉為珥幽操久獨處迢迢孰招類金颸帶
秋威歘逐雲檣至朝隔輿馭飈暮過光浮袂亭亭太陰
宫無乃瞻星氣興深夷險一理洞軒裳偽紛紛夸俗勞
坦坦忘懷易浩浩將我行蠢蠢須公起
寄紹彭
蕭李騃子弟不收慰問帖妙跡固通神水火土更劫所
存慰問者班班在箱笈使惡乃神護不然無寸札自此
輙畫相後人眼徒攝
題子敬范新婦唐摸帖
貞觀欵書丈二紙不許兒竒專婦美何為寥寥寶是似
遭亂歸貞火兼水千年誰人能繼趾不是名家殊未智
嗟爾方來眼次洗玉躞金題半歸米
雲物龍蛇森動紙父子王家真濟美張翼小兒寧近似
滄溟浩對蹄涔水騰蛇無足鼯多趾以假易真信用智
龜澼雖多手屢洗卷不生毛誰似米
送王涣之彦舟
集英春殿鳴捎歇神武天臨光下徹鴻臚初唱第一聲
白面玉郎年十八神武樂育天下造不使敲枰使傳道
衣錦東南第一州棘壁湖山兩清照襄陽野老漁竿客
不愛紛華愛泉石相逢不約無逆輿握古圖書同岸幘
淫朋嬖黨初相慕濯髮洗心求易慮翩翩遼鶴雲中侶
土苴尫鴟那一顧邇來器業何深至湛湛具區無底沚
可憐一點終不易枉駕殷勤尋漫仕漫士平生四方走
多與羣才並肩肘少有俳辭能罵鬼老學鴟夷但存口
一官聊具三徑資取捨殊途莫迴首
西山書院丹徒私居也上皇樵人以異石來告
余凡八十一穴狀類泗淮山一品石加秀潤
焉余因題為洞天一品石以麗其八十一數
令百夫輦致寶晉齋又七日甘露下其石梧
桐柳竹椿杉蕉菊無不霑也自五月望至廿
六日猶未巳因思之作此詩
我思岳麓抱黃閣飛泉元在半天落石鯨吐出流千里
赤日露下陰紛薄我曾坐石浸足眠肘項抵水洗背肩
客時效我病欲死一夜轉筋著艾燃如今病渴擁爐坐
安得重往卧石邊
閶門舟中戲作呈伯原
蘋風忽起吹舟悍雨打圖書藏褁亂閶門咫尺不安流
星宿浮槎寄江漢吳王故苑古長洲潮汐池邊一佇留
秀蕙芳蘭無處所荒莞叢葦滿清流
題蘇之孟家薛稷二鶴
遼海未須顧螻蟻仰霄孤唳留清耳從容雅步在庭除
浩蕩閒心存萬里乘軒未失人佳談寫真不妄傳詩史
好事心靈自不凡臭穢功名皆一戲武功中令應天人
束髮寮陽侍帝宸連城照乘詎惜寶皇圖禮誥誰珍真
百齡生我欲公起九原蕭蕭松嶷嶷得公遺物非不多
賞物懷賢心未已
雜詠
揚清歌發皓齒北方佳人東鄰子且吟白紵停綠水長
袖拂面為君起寒雲夜卷霜海空胡風吹天飄塞鴻玉
顔滿堂樂未終館娃日落歌吹濃絃歌興罷拂衣返棄
米何嘗有俸錢恩自大鈞能逐物只應訪藥是優賢
貞娘墓歌
何不學仙冢纍纍白楊西郭陰風悲虎丘一叩貞娘墓
薜荔援牆委蘭露千歲蒙茸幾樹花夜飄鬼火曉啼鴉
向憐挾瑟彈清月猶憶吹簫乘彩霞吳閶少年往來道
黛娥釵燕誰能好酒滴春雲夢不消泉聲幽咽鐘聲老
陌上行遊緩緩歸昨日紅顔今日非東望闔閭穿葬處
玉鳧將化湛盧飛
余嘗硾越竹光滑如金版在油拳上短截作作
軸入笈番覆一日數十張學書作詩寄劉薛
越筠萬杵如金版安用杭油與池蠒高壓巴郡烏絲欄
平欺澤國清華練老無他物適心目天使殘年同筆研
圖書滿室翰墨香劉薛何時眼中見
揚州
東風何索寞帶雪入楊州尚想遺釵雀重觀上玉鈎真
同一夢覺空憶十年遊邂逅逢孫楚酣歌慰滯留
將之茗溪戲作呈諸友
松竹留因夏溪山去為秋久賡白雲詠更度采菱謳縷
玉鱸堆案團金橘滿洲水宫無限景載與謝公遊
余居半載諸公載酒不輟而余以疾每約置膽
清話而已復借書劉李周三姓
好懶難辭友知窮豈念通貧非理生拙病覺養心功小
圃能留客青冥不厭鴻秋帆尋賀老載酒過江東
旅食緣交駐浮家為興來句留荆水話襟向卞峯開過
剡如尋戴遊梁定賦枚漁歌堪畫處又有魯公陪
觀音巖
秦驅禹鑿已寥寥却為高人得姓焦鮑餌有時邀楚釣
海雲常覺護山樵巖多陰霧龍藏角蛙絓蒼林玉露臕
濁氣不侵靈貺下方壇曾駐紫清飈
山光寺
竹圍山徑晩風清又入山光寺裏行一一過僧談舊事
遲遲繞屋認題名仙來石畔懷灰劫鶴語池邊勸後生
三十年間成底事空叨薄禄是浮榮
望海樓
雲間鐵甕近青天縹緲飛樓百尺連三峽江聲流筆底
六朝帆影落尊前幾番畫角催紅日無事滄洲起白煙
忽憶賞心何處是春風秋月兩茫然
重九會郡樓
山清氣爽九秋天黃葉紅茱滿泛船千里結言寧有後
羣賢畢至漫居前杜郎閒客今焉是謝守風流古所傳
獨把秋英緣底事老來情味向詩偏
甘露寺
六代蕭蕭木葉稀樓高北固落殘暉兩州城郭青煙起
千里江山白鷺飛海近雲濤驚夜夢天低月露濕秋衣
使君肯負時平樂長倒金鍾盡醉歸
詠潮
怒氣號聲迸海門州人傳是子胥魂天排雲陣千家吼
地擁銀山萬馬奔勢與月輪齊朔望信如壺漏報晨昏
吳亡越霸成何事一唱漁歌過遠村
垂虹亭
斷雲一片洞庭帆玉破鱸魚霜破柑好作新詩寄桑苧
垂虹秋色滿東南
中秋登望海樓
目窮淮海滿如銀萬道虹光育蚌珍天上若無脩月戶
桂枝撑損向西輪
竹西寺
竹西桑柘暮鴉盤特地霜風滿倦顔不用使君相料理
都緣塵土蔽青山
五代楊氏據江封金山龍王為下元水府在其
下雖大水不能沒余登山賦系以詩
插雲樓殿壓滄冥笑語風狂伴暑清誰為抉雲開皎月
練飛雪捲看潮生
壯觀亭
邀賓壯觀不辭寒玉立風神氣上干欲識謝公清興處
千重岩嶺雪漫漫
石倉歷代詩選卷一百四十六
