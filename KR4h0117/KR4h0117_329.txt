石倉歴代詩選卷三百三十
明曹學佺編
明詩初集五十
朱經(字仲誼)
題蘆花散人小像
朔雲化石忽五彩石也能言泣真宰玉堂調笑辭金魚
月冷西湖醉魂在風流憶爾承平時接䍦倒著驢倒騎
仙遊何處驚堕影秋空冥冥如見之黃鶴飛鳴杳無跡
西風滿地蘆花白玉龍吹斷不可招空掩畫圖三歎息
題畫梅
疎煙小暈生瑶島仙鑑星明試粧早雲母屏風曉日寒
玉龍嘶天春不老憶昔相逢萼綠君别來珠珮留蒼雲
素鸞驚舞月破碎瓊臺歌斷音紛紛靈㕙解點玄霜汁
粉靨冰花照人濕返魂竟失篋中香翠羽悲啼聲轉急
紛吾欲下巫陽招楚騷遺恨湘川遥書憑鳳女雙飛翼
淚掩鮫妃一尺綃
題澄碧樓
燕入雨侵簾鷗栖月近簷白紆三泖曲青隠九峰尖夏
簟風漪展春醪雪乳拈元龍憐遠客高臥想無嫌
題唐伯剛貫月軒
使君文采歘翩翩投檄歸來志浩然新構鳳麟洲上屋
却如書畫米家船干將破壁龍俱化脈望飛空蠧亦仙
更試囊中五色筆桂花香露灑銀箋
奉同謝雪坡次韻楊孟載
紫薇花下月波凉謝傅風流錦作裳况有鳳團新賜茗
猶餘雞舌舊含香仙槎杳杳秋無際宫漏沈沈夜未央
答贈揚雄詩句好野人傳誦下吳航
走馬燈
清時何事及宵征人馬蕭蕭夜向明歴塊風前微有影
銜枚月底寂無聲一身轉戰三千里數騎看為百萬兵
待得燒燈佳節過烽煙永息賀昇平
題蘭亭長詠圖
蘭亭已榛委衣冠非昔年吁嗟觴詠樂猶託畫圖傳
題映雪圖
夜雪明書几寒風入緼袍如何燒鳳蠟只解醉羊羔
三友圖
冰雪淡相看心期許歲寒莫同桃李伴容易及春殘
吕德叔小小齋
齋居不自大容此眇然身汎覽乾坤内俱為逆旅人
題畫
隠者山林得静便松風不動興悠然竟將塵事抛身外
只許泉聲到耳邊
題桃花白頭翁
前度劉郎阻勝遊漫歌風雨替花愁自憐人與春俱老
底事幽禽也白頭
題桂花十二紅便面
金粟枝頭十二紅何年飛向廣寒宫素娥只愛青鸞舞
且近瓊樓立晚風
題紈扇美人
蝶粉蜂黃滿眼新小園微步不勝春白團欲把歌唇掩
生怕流鶯也妬人
題絡緯圖
牽牛風露滿籬根淡月疎星夜未分燈下有人挑錦字
機絲零亂不成文
附王洪詩(字希範仁和人翰林院修撰)
擬劉公幹
園林多佳木秀氣何蒼蒼石梁冠崇阿綠水流方塘行
樂在良夜飛蓋復翺翔凉風振華纓明月揚其光清池
散芙蓉秋蘭一何芳君侯壯思發逸藻凌風揚小臣信
愚劣狂歌安所詳
擬陶彭澤
我家南山下前有嘉樹林好鳥鳴其顛凉風吹衣襟汎
此樽中酒撫我膝上琴禾黍亦巳繁桑麻藹餘隂如此
良易足勞生非所任
湖上行
湖上昨夜江水生湖頭嗷嗷鴻雁鳴人家遠近湖上住
有水可漁田可耕去年種禾湖水北一家大小多得食
今年種麥曾賽神一畝占收三兩石門臨官路人往來
無事莫教門早開牛羊鵝鴨散平野日暮不收常自回
大兒已長當門戶小兒十歲能搖櫓婦人終日坐篷窗
補却魚網縫衣裳衣食寧論厚與薄人生無如生處樂
送金生歸江南
朔雲千萬里歸興復如何鴻雁雨中去蒹葭霜後多人
煙投遠戍驛路出長河惆悵東橋别凉風起夕波
舟中雜興
故國徧芳草高臺多大風河山千古在登眺幾人同野
澤鳴山雉荒陂起塞鴻新豐不可見煙樹五陵東
其二
曠野杳無際孤舟齊魯間河流東下險天氣北來寒古
道蒼煙迥長亭落照閒微茫雲水外一點是梁山
送陳員外子魯使西番
劍騎翩翩出武威關河秋色照戎衣輪臺霜滿逢人少
蒲海天空見雁稀蕃部牛羊沙際沒羌民煙水磧中微
兹行總為宣恩澤不帶蒲萄苜蓿歸
平顯(字仲微錢唐人)
光霽堂
碧雞翠冥濛夕影倒滇水月出金馬東徘徊白雲裏美
嵕堂既崇爽嵦塵不起書籖承朝旭琴露濕烏几
其二
我公黔寧嗣世濟忠孝美容光照隙罅於焉燭斯理悵
望珠履榮老客思未已何當駕長風一遡秋萬里
喜曾翰林奉使交阯回二首
日月無私照乾坤有至仁玉堂徵使者銅柱勞王臣星
入龍編野風清蜑海塵歸來公事了黃閣重絲綸
北極奎章煥南交使者歸雕題瞻禮樂象齒貢京畿聽
漏趨青瑣停驂解繡衣上林春色好官柳正依依
寄演此宗
秋風起江漢纖月在西南影落清滇水凉生白石龕唱
酬蔬笋氣屏去葛藤談未遂依禪寂徒驚雪滿簪
玉盤驪珠
玉盤驪珠何所名琵琶斵出滇陽城昆侖小鳳遏雲叫
鵾雞拔筯寒水精千年紫檀作人語霹靂輥堂驚破柱
黃河曲折走春冰白日簷牙墜秋雨老夫舊住西陵橋
聽此不覺神飄搖初疑鶯語蘇堤柳忽爾驟變錢唐潮
鴻門夜斗紛然碎天遣鮫人泣清淚玫瑰火齊響錝錚
跳入空明唾壺内䍧牱之山産白銅此材此藝真良工
何當别作清廟器明時進入蓬萊宫
謝惠朱寅仲畫
滇之海子三百里天閟靈奇甲南紀環海羣峰秀而峙
翠削芙蓉影秋水漸漸之石上砥平呼以玉案非虚名
瑠璃凝滑夜光冷拂手可拾天邊星碧雞飛來據坤酉
散花金仙揕其首拱伏朝尊勢前後霧髩煙鬟鬭妍醜
荆關老死骨已枯誰能寫之為作圖癯然老曄生東吳
炯炯巖電雙清矑解衣盤礴運天巧笑䑛霜毫眺清曉
目擊心存明了了秋毫遠見孤白鳥掃素卷碧歸高堂
上公寶玩怡清揚飛臺峭壁宛在望欲援南斗㪺天漿
彷彿飈梯幾千丈鐵杖鳴敲洞門敞分我蒼厓一幅雲
老病醒然致蕭爽青林白屋晩可依淋漓滿壁恩光飛
松花雲津久相待竟擬踏此漁舟歸
題水月亭卷
積隂之氣凝不流澄輝上薄蟾宫秋靈媧鍊雪補天罅
六合幻一瑠璃漚漚光滉漾燭銀浦三山歴歴明可數
寶奩開影出素娥桂露飛香灑黎母先生獨坐海上亭
肝膽瑩若梅花冰初疑驪珠起甓社熟視坎德交金精
六鼇伏穴不敢動天地無波一泓凍玉螺沆瀣漱玄津
鐵網珊瑚注清夢紫鵬飛來翼垂雲藥成兔鼎許見分
先生跨鵬擘雲去麻姑已約南溟君
次陳東之韻題夏珪溪山清遠卷
畫家粉墨尤精好賞鑒誰能察毫杪良由天質發自然
慘淡經營信揮掃珪森父子鳴趙季丘壑胸襟氣深杳
墨捲波濤滄海立筆縮煙雲天地小冥搜遠寄作此圖
繹思通靈古來少東南四萬八千丈玉室璿臺勢傾倒
北歸有客懷故鄉悵望清猿與幽鳥空悲白髮歲年徂
不得癡兒公事了神遊翠壁攬長蘿夢濯靈谿藉纖草
金庭之魂可些招應躡玄蹤追二老
憶滇春
顆金螺貝馬蹄鹽萬井高甍截畫簷比屋絃歌春皥皥
籠街燈火夜厭厭風花獻媚熏青眼雪絮飛香點紫髯
記得賦詩滇海上硯池波蘸碧雞尖
謝寄符
百道仙符下武當電光随繞讀書堂詩魔懼挾文窮遁
酒聖靈驅瘧鬼藏墨汁潤分瑶草色篆文清帶榔花香
壁琴自此如神助長覺風霆響洞房
題黃鶴山人王叔明畫
我昔見之湖上居當門萬朵翠芙蕖承平公子有故態
文敏外孫多異書閒吮彩毫消白日夢騎黃鶴上清虚
此圖定倚吳山閣醉點南屏春雨餘
題丁野夫畫
野夫已沒四十載化鶴歸來知是非郭外梅村更地主
筆端松石見天機一時好手不可遇千古賞音如此稀
長憶西湖舊遊處畫船清雨白鷗飛
王永真竹居
王維世有竹里館青士滿庭如植麻掃蟻斷根移客榻
瘞猫分笋過鄰家琴聲響度偏諧律鶴夢醒餘或煮茶
清曉屢研枝上露坐看兒子寫梅花
釣絲風
不随紅雨畫欄春長趁漁蓑起白蘋晴拂太虚雲影亂
暝牽波底月鈎新漂搖萍葉沈香餌勾引蘆花落醉裀
莫笑扁舟湖海窄一竿吹盡利名塵
謝氊衫
新染滇波色未乾毳茸香絮暖成團行春不濕杏花雨
踏雪可衝梅信寒捲霧遠來天萬里壓風高臥日三竿
客過坐席真温厚獨愧才名亞冷官
送陳孟顒先生歸鄞
小舸乘春指四明落花新水到西亭豹歸霧谷深藏彩
鶴倚風巢細刷翎芳餌再投東海釣草堂無愧北山靈
老龜搘得藜牀穏臥看芙蓉萬朵青
奉國公大人
路入分茒是傘員夢迷銅柱瘴雲邊鐵衣觸暑應三捷
綵仗鞭春又一年公子上京婚閥閱將軍南海戰樓船
好音計待朝天使定及新正進表箋
次韻春日京華
霽雪初融上苑花蓬萊佳氣曉成霞白頭擬獻河清頌
四海車書正一家
次韻舟中
鐵軸樓船發禁堤峭帆高矗與雲齊芙蓉菡蓞秋江上
看盡天葩錦萬機
題士女
周南聲教美洋洋比屋絃歌窈窕章一點蕙心清若水
綠隂欄檻晝薰香
施敬(字孟莊錢唐人)
貧樂軒
長卷束牛腰簞瓢繫牛角讀書深樹中不知山日落飲
水自知味采芝每盈握經世豈無心迂疎愧才薄白雲
渺在望幽興入遠壑浩歌歸去來空齋有薇藿
送姚臨湘舜絃
沙頭一樽酒含悽強言笑欲賦送君詩情深不能道蒼
茫波上日杳渺煙中棹望眼與江流悠悠接雲嶠
送性泉吳文學東還
結歡未云久詎盡平生語執手臨路隅離觴聊一舉殘
鐘草堂夕落雁蘆洲雨相憶渺天涯深悰若為處
題梅德芳杏林圖
梅仙煉丹處山杏栽無數賣藥到人間衣裳帶紅霧花
開不知歲子落還成樹我欲與之言飄然騎虎去
送人還廣陵
會晤情方洽暌違意更長天涯同是客秋杪各還鄉黃
葉飛揚子青山繞夜郎分襟即萬里相顧兩茫茫
歸燕
已知秋社近更繞畫梁飛主意豈不念天時難獨違雙
歸遼海遠對語夕陽晞花雨重來日故巢還是非
次瞿塘峽
鑿鐵開青壁翻雲瀉素波古今流不盡造化意如何晚
策天邊倚春帆地底過禹功不可問日暮獨長歌
怪木竹石圖
大星墜地光如日一夜海風吹作石精衛魂驚不敢窺
留待媧皇補天極石傍老樹枯槎枒古藤屈曲懸條蛇
鷓鴣踏翻黃竹葉翡翠啄破蒼苔花千年醜怪何人識
老剛胸次真奇特興來掀倒墨池波鬼跡神蹤不能匿
生綃䬃䬃搖秋颸古色慘淡寒無姿天吳拔斷蛟龍尾
月露洗出珊瑚枝張公妤古躭清賞狂客題詩真技癢
冥驅萬象入毫端便覺簫韶畫中響琅玕有實石可棲
赤霄靈翮來何遲按圖為君三歎息雷雨打門風捲席
登碧雞山寄陸伯瞻劉子偉
碧雞山頂登臨處一片蒼煙迷海樹回首章臺若箇邊
青天不盡山無數欲倩西風吹雁書拂雲遥寄故人居
書中草草無多字但道相思會面疎
寄浙江王氏得月樓
跨鶴仙人冰雪顔結樓冥坐月中閒笙聲夜響聞天外
桂子秋香落座間斜日黃來漁浦樹隔江青度海門山
西風滿抱登臨興攜酒何時一往還
寄伯瞻
别後悠悠渺所思使來渾不寄新詩雲林一去無多地
風雨相違又許時芣苡綠深江路草枇杷黃盡客窗枝
多情惟有西齋月曾照清宵碧玉巵
沙津送客登望江亭
沙市津頭送歸客西風江樹數蟬鳴夕陽靄靄衆山暝
秋水迢迢雙鷺明蔓草已無王粲宅亂雲長繞吕蒙營
登臨不是攜樽酒若箇能平慷慨情
送譚孟端
蘼蕪葉齊春水生故人欲歸傷我情草堂酒盡落花滿
山驛馬嘶殘月明醉中執手不忍别路上逢人須寄聲
明朝相望隔關塞惟見白雲天際横
秋塘曲
蓮謝秋塘晩風來野水香采蓮休采葉留蓋睡鴛鴦
楚畹春風
楚畹消殘雪光風汎國香美人不可見春草徧沅湘
巴陽夜泊
獨棹三巴夜秋高片月孤灘聲將客夢萬里下東吳
塞上曲
八月秋高塞草斑將軍千騎獵前山彎弓不射南飛雁
恐有征人附信還
南行途中寄錢塘親友
萬里移家入瘴煙故鄉音耗若為傳衡陽自古無來雁
况去衡陽又八千
漕溪夜泊
空山孤驛鼓逢逢明月流輝滿大江水鳥夜寒棲不穏
一雙飛影過篷窗
漁人
浪迹煙波薄利名釣舟長傍酒家横白魚青菜桃花飯
不識憂愁過一生
讀程原道昆陽詩悵然有懷
昆陽市上美人家飲酒曾停過客車萬里相思不相見
東風吹盡蜜檀花
試筆
試筆山窗竹影凉閒臨小字換鵝章定巢燕子時飛過
帶得殘花落紙香
胡奎(字虚白海寧人)
夢遊廬山
我有紫霞想夢遊匡廬峰仙人凌絶頂手掉金芙蓉芙
蓉亭亭九天上疊嶂崩騰涌波浪五色雲中白鹿鳴五
更海底金雞唱懸崖瀑布從天來疋練倒界青天開高
人自是陸修静邀我石磴行莓苔九江秀色可攬結欲
跨長鯨捉明月望斷蓬萊青鳥書琪花落盡無人折飛
身上挹香爐烟坐臥九疊屏風前翻然拜予招五老一
笑彷彿三千年松風泠泠吹夢覺鶴背高寒露華落早
知此境隔塵凡只合棲神向丘壑何人寫此江上山雲
山與我心俱閒明當會碾飈輪去長謝時人竟不還
北上行
食蜜不知苦衣葛不知寒今晨出門去始知行路難驚
飈吹斷蓬沙磧何漫漫羸馬縮如蝟霜花大如錢夜涉
黃河凍舟行不得前君腸轆轤轉我腸車輪盤王事有
嚴程去去勿憚煩彎弧落旄頭飛箭定天山會賦鐃歌
曲論功萬里還
送徐千戶之甘州
春寒初試入羅袍不惜千金買寶刀馬援槖中無薏苡
張騫槎上有葡萄崑崙西去黃河遠函谷東來紫氣高
何事相逢又相别隴雲邊月夜勞勞
江邊柳
朝送木蘭船暮迎征馬鞭非關離别苦生長在江邊
周昉(字原亮新城人)
寄楊子東
錢塘舊友知誰在萬里滇南見子東夜市鬭荼凉雨後
晴湖載酒夕陽中龍梭織錦翻新樣虱繡縈絲記舊工
不是吾儕不歸去六橋行盡草茸茸
寄素軒公
行馬縱横禁謁時不干聲色尚文辭深藏結綠千金劍
少試抽黃七字詩聚遠有樓堪縱目在官無事且開眉
欲知王謝人家樂霽月光風藹墨池
石倉歷代詩選卷三百三十
