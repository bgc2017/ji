石倉歴代詩選卷一百二十
眀曹學佺編
晩唐拾遺七
令狐峘
釋奠日國學觀禮聞雅頌
肅肅先師廟依依冑子羣滿庭陳舊禮開戶拜清芬萬
舞當華燭簫韶入翠雲頌歌當曉聽雅吹度風聞澹泊
調元氣中和美聖君惟餘東魯客蹈舞向南薰
李肱
試霓裳羽衣曲
開元太平日萬國賀豐歲梨園厭舊曲玉座流新製鳳
管遞參差霞衣競搖曳宴罷水殿空輦餘香草細蓬壺
事已久仙樂功無替誰肯聽遺音聖明知善繼
劉言史
王中丞宅夜觀舞胡騰
石國胡兒人見少蹲舞罇前急如鳥織成蕃帽虚頂尖
細㲲胡衫雙袖小手中抛下蒲萄盞西頋忽思鄉路遠
跳身轉轂寳帶鳴弄脚繽紛錦靴軟四座無言皆瞋目
横笛琵琶徧頭促亂騰新㲭雪朱毛傍拂輕花下紅燭
酒闌舞罷絲管絶木槿花西見殘月
潘緯
琴詩
客来鳴素琴惆悵對遺音一曲起扵古幾人聽到今晝
寒風靄遠日泛月煙深夙續水山操坐生方外心
魏璀
湘靈鼓瑟
瑶瑟多哀怨朱絃且莫聽扁舟三楚客藂竹二妃靈淅
瀝聞餘響依稀欲辨形柱間寒水碧曲裏暮山青良馬
悲銜草遊魚思繞萍知音若相遇終不滯南溟
王邕
前題
寳瑟和琴韻靈妃應樂章依稀聞促柱髣髴夢新粧波
外聲初發風前曲正長凄清和萬籟斷續繞三湘轉覺
雲山迥空懷杜若芳誰能傳此意雅會在宫商
鄭絪
寒夜聞霜鐘
霜鐘初應律寂寂出重林拂水宜清聽凌空散迥音舂
容時未歇搖曳夜方深月下和虚籟風前間遠砧淨兼
寒漏徹閒裏暑更侵遥想千山外泠泠何處尋
厲玄
緱山月夜聞王子晉吹笙
緱山眀月夜岑寂隔塵氛紫府參差曲清宵次第聞韻
流多入洞聲度半和雲拂竹鸞驚侣經松鶴舞羣蟾光
聽處合仙路望中分坐惜千嵒曙遺音過汝墳
獨孤申叔
終南精舍月中聞磬
精廬凝夜景天宇滅埃氛幽磬此時擊餘音幾處聞步
檐河漢度文榮月中分斷絶如殘漏凄清不隔雲羈人
方罷夢獨鴈忽迷羣
王丘
詠史
高潔非飬正盛名亦險艱偉哉謝安石携妓入東山雲
巖響金奏空水灎朱顔蘭露滋香澤松風鳴佩環歌聲
入空盡舞影到池閒杳眇同天上繁華非代間卷舒混
名跡縱誕無憂患何必蘇門子冥然閉清關
張良璞
前題
享年八十已歷數窮蒼生七虎門源上咆哮關内鳴建
都用鶉宿設險因金城舜曲煙火起汾河珠翠眀海雲
引天㐲朔雪留邊兵作孽人怨久其亡鬼信盈素靈感
劉季白馬從子嬰昏虐不務德百代無芳聲
韋楚老
祖龍行
黑雲兵氣射天烈壮士朝眠夢冤結祖龍一夜死沙邱
胡亥空隨鮑魚轍腐肉偷生三千里偽書先賜扶蘇死
墓接驪山土未乾瑞光已向芒碭起陳勝城中鼔三下
秦家天地如崩瓦龍蛇掩亂入咸陽少帝空隨漢家馬
李涉
六歎
漢臣一沒零丁塞牧羊西過隂沙外朝憑南鴈信難回
夜望北辰心獨在漢家茅土横九州高門長戟分王侯
但將鐘鼓悅私愛肯以犬羊爲國羞夜霜寒雲卧冰雪
嚴風獨刃垂旌節丁年奉使白頭歸泣盡李陵衣上血
徐九臯
送部四鎮往單于别知故
天下今無事雲中獨未寕忝驅更戍卒方遠送邊庭馬
飲長城水軍占太白星國恩行可報何必守經營
顔粲
吳宫教美人戰
有客陳兵畫功成欲覇吳玉顏承將略金鈿指軍符轉
佩風雲暗鳴鼙錦繡趨雪花頻落粉香汗盡流珠掩笑
誰欺令嚴刑必用誅至今孫子術猶可静邊隅
李約
從軍行
看圖閒教陣畫地靜論邊烏壘天西戍鷹姿塞上川路
長惟算月書遠每題年無復生還望翻思未别前
崔鉉
凱旋進詩
邊陲萬里注恩波宇宙羣方洽凱歌右地名王爭觧甲
遠方戎壘盡投戈煙塵永息三秋戍瑞歲遥清九折河
共偶聖明千載運更觀俗阜與時和
張友正
賦得錦帶佩吳鈎
帶劍誰家子春朝紫陌遊結邊霞聚錦懸處月隨鈎綵
縷廻文出雄芒練影浮葉依花裏豔霜向鍔中秋的皪
眀驄馬斕斒映綺裘應須待報國一刎月支頭
劉真
九老會
垂絲今日幸同筵朱紫居身是大年賞景尚知心未退
吟詩猶覺力完全閒庭飲酒連三月在席權豪象七賢
山茗煮時秋霧碧玉杯斟處彩霞鮮臨階花笑如歌妓
傍竹松聲當管絃雖未學窮生死訣人間豈不是神仙
崔備
使院憶山中道侣兼懷李約
松竹去名嶽衡茅思舊居山君水上印天女月中書舊
帙芸香在空奩藥氣餘褐衣寬易攬白髮少難梳病柳
傷摧折殘花惜掃除憶巢同倦鳥避網甚跳魚阮巷慙
交絶商巖愧跡疎與君非宦侣何日共樵漁
李約
城南訪裴氏昆季
相思起中夜夙駕訪柴荆早霧桑柘隠曉光谿澗眀村
蹊蒿棘間往往斷新耕貧野煙火微盡無烏鳶聲田頭
逢餉人道君南山行南山千里峰盡是相思情野老無
拜揖村童多躶形相呼看車馬顔色喜相驚荒圃雞豚
樂頽牆禾莠生欲君知我來壁上空書名
楊䕫
金陵逢張喬
殊鄉會面時辛苦兩情知有志年空過無媒命亦竒吟
餘春漏急話舊酒巡遲慷慨如堪倚休驚鬢上絲
蘇廣文
自商山宿陶令舊隠
聞道花源堪避秦尋幽數日不逢人煙霞洞裏無雞犬
風雨林中有鬼神黃公石上三芝秀陶令門前五柳春
醉卧白雲閒入夢不知何物是吾身
蕭祐
奉陪相公西亭夜宴陸郎中
弘閣陳芳宴嘉賓此會難交逢貴日重醉得少時歡歛
黛凝歌思求音足筆端一聞清佩動珠玉夜珊珊
羊昭業
奉和襲美見留小宴次韻
澤國春來少遇晴有花開日且飛觥王戎似電休推病
周顗纔醒衆却驚芳景漸濃偏熟酒暖風初暢欲調鶯
知君不肯燃官燭爭得華筵徹夜眀
鄭史
秋日零陵與幕下諸賓遊河夜宴
湘月蘋風乍暢襟燭前江水練千尋新秋宋玉能為賦
永夕袁宏好共吟輦下翠鵝須強展樽中綠蟻且徐斟
汀沙漸有珠凝露緩棹蘭橈任夜深
鄭鍚
邯郸少年行
霞鞍金口騮豹䄂紫貂裘家住叢臺下門前漳水流喚
人呈楚舞借客試吳鈎見說秦兵至甘心赴國讐
李廓
長安少年行
金紫少年郎繞街鞍馬狂身從左中尉官屬右春坊剗
戴揚州帽重薰異國香垂鞭踏青草來去杏園芳
其二
戟門連日閉苦飲惜殘春開鎻通新客教姬屈醉人清
歌牽白馬自舞踏紅茵時軰皆相許平生不負身
其三
新年高殿上始見有光輝玉鴈排方帶金鵝立仗衣酒
深和椀賜馬疾打珂飛朝下人爭看香街意氣歸
其四
小婦教鸚鵡頭邊喚酒醒犬嬌眠玉簟鷹掣撼金鈴碧
地攅花障紅泥待客亭雖然長按曲不飲不曾聽
柳莊
劉生
四座驚稱孟豪雄道姓劉廣陌通朱邸大路起青樓要
賢驛已置留客轄仍投光斜日下霧庭隂月上鈎
張爲
秋醉歌
金風䬃已起還是招漁翁携手天姥岑自弹嶧陽桐脫
却登山履赤脚翹青笻泉聲掃殘暑猿臂攀長松翠微
泛樽綠苔蘚分煙紅造化處術内相對數壺空醉眠嶺
上草不覺夜露濃一夢到天曉始覺一醉中皎然夢中
路直到瀛州東初平把我臂相與騎白龍三留對上帝
黃流十二重上帝賜我酒送我敲金鐘寶閣香歛苒琪
樹寒玲瓏動葉如笙簧音律相怡融珍重此一醉百骸
出樊籠長如此夢魂永謝喬與松
馬異
暮春醉中寄李于
歡異且交親酒生開甕春不須愁犯卯且乞醉過申折
草為籌筯鋪花作錦茵嬌鶯解言語留客也殷勤
李涉
醉中贈崔膺
與君兄弟匡嶺故與君相逢揚子渡白浪南分吳塞雲
綠楊深入隋宫路隋家文物今雖改舞館歌臺今尚在
煬帝陵邊草木深汴河流水空歸海今古悠悠人自别
此地繁華終未歇大道青樓夾翠烟瓊墀繡帳開眀月
與君一言兩相許外捨形骸中爾女揚州歌酒不可追
洛神映箔湘妃語白馬黃金爲身置誰能獨羨他人醉
暫到香爐一夕間長展愁眉百世事君看白日光如箭
一度别來顔色變早謀侯印佩腰間莫遣看花鬢如霰
鄭顥
續夢中十韻
間歲流虹節歸軒出禁扃奔波流畏景瀟灑夢殊庭境
象非曾到崇嚴昔未經日斜烏歛翼風動鶴梳翎異苑
人爭集凉臺筆不停石門霧露白玉殿莓苔青若匪灾
先兆何緣思入冥御爐虛仗馬華蓋負云亭白日成千古
金縢閟九齡小臣衰絶筆湖上泣青萍
蘇廣文
夜歸華山因寄幕府
山村寥落野人稀竹裏衡門掩翠微溪路夜隨眀月入
亭臯春伴白雲歸嵇康懶慢仍躭酒范蠡逋逃久拂衣
汀畔數鷗閒不起只應知我也忘機
鄭常
寄邢逸人
羨君無外事日與世情稀地僻人難到溪深鳥自飛儒
衣荷葉老野飯藥苖肥疇昔江湖意如今憶共歸
蘇廣文
春日過田明府遇焦山人
陶公歸隠白雲溪買得春泉溉藥畦夜靜林間風虎嘯
月眀枝上露禽棲陳倉邑吏驚烽火太白山人訝鼓鼙
相見只言秦漢事武陵溪裏草萋萋
李幼卿
寄獨孤至之
近日霜毛一番新别時芳草兩廻春不堪花落花開處
况是江南江北人薄宦龍鐘心懶慢故山寥落水奫淪
緣君愛我疵瑕少願竊仁風寄老身
陳政
贈竇蔡二記室
崐山積良寳大厦構衆材馬卿委官去鄒子背淮來風
流信多美朝夕豫平臺逸翮獨不羣清才復道上六輔
昔惟名二江今振嚮英華雖外發磨琢終内朗四海奮
羽儀清風久播馳沈鬱林難厠青山翻易阻廻首望煙
霞誰知慕儔侣飄然不繫舟爲情自可求若奉西園夜
浩想北園愁無因逐萍藻從爾泛清流
楊凌
奉酬韋滁州寄示
淮陽爲郡暇坐惜流芳歇散懷累榭風清暑澄潭月陪
燕辭三楚戒途綿百粤非當遠别時雅奏何由發
楊洵美
答李昌期
三山載羣仙峨峨鹹浪中雲衣剪不得此路安可從我
生亦何事出門如飛蓬白日又黃昏所悲瑶草空蟲聲
故鄉夢枕上禾黍風吾道如未喪天運何時通
李逢吉
酬致政楊祭酒見寄
初還相印罷戎旃護守皇居在紫煙妄比酇侯功蔑爾
每懷疎傳意悠然應將半俸霑閭里料入中條訪洞天
十載别離那可道倍令驚喜見來篇
李觀
宿裴友書齋
卧君山窗下山鳥與我言清風何颼颼松栢中夜繁久
遊失歸趣宿此似故園林煙還近郊谿永落古原穉子
不待曉花間出柴門
章八元
歸桐廬舊居寄嚴長史
昨辭天子棹歸舟家在桐廬憶舊丘三月暖時花競發
兩溪分處水爭流近聞江老傳鄉語遥見山家減旅愁
或在醉中逢夜雪懷賢應向剡川遊
陸長源
酬孟十二新居見寄
大道本夷曠高情亦冲虚因隨白雲意偶逐青蘿居青
蘿分蒙密四序無惨舒餘清濯子衿散彩還吾廬去歲
登美第榮名在公車將必繼管蕭豈惟躡應徐首夏尚
清和殘芳徧丘墟褰幃蔭窗柳汲井滋園蔬逹者貴知
心古人不顯除愛君蒋生逕且著茂陵書
鄭雲叟
山居
不見有人尋移菴更入深落花流澗水眀月照松林醉
勸頭陀酒閒教孺子吟身同雲外鶴斷得世塵侵
又
不求朝野知卧見歲華移採藥歸侵夜聽松飯過時荷
竿尋水釣背局上嵓棋祭廟人來說中原正亂離
楊顔
田家
小園足生事尋勝日傾壺蒔蔬利于鬻纔青間已無四
隣因野竹日夕採其枯田家心適時春色徧桑榆
權澈
題沈黎城
蘇子卧北海馬翁渡南洲迹恨事乃立功達名遂休夜
聞羽書至召募此邊州鐵騎耀楚甲玉匣横吳鈎雪厚
羣山凍蓬飛荒塞秋久戌曷辭苦數戰期封侯不學䜿
儒軰談經空白頭
崔魯
春晩岳陽城言懷
煙花零落過清明異國光隂老客情雲夢夕陽愁裏色
洞庭春浪坐來聲天邊一與舊山别江上幾看芳草深
獨凭欄干意難寫暮笳鳴軋滿孤城
陳存
寓居武丁館
暑雨飄已過凉飈觸幽衿虚館無喧塵綠槐多晝隂俯
視古苔積仰聆早蟬吟放卷一長想閉門千里心
賀蘭朋吉
客舍喜友人相訪
荒居無四隣誰肯訪來頻古樹秋中葉他鄉病裏身鴈
聲風送急螢影月流新獨爲成名晩多慙見友人
韋蟾
道林寺
石門迥接蒼梧野愁色隂深二妃寡廣殿崔嵬萬壑間
長廊詰曲千巖下靜聽林飛念佛鳥細看壁畫䭾經馬
暖日斜眀螮蝀梁濕煙散羃鴛鴦瓦北方部落檀香塑
西園又書貝葉寫壊欄迸竹醉好題宦路垂藤疲堪把
沈裴筆力鬭雄壮宋杜詞源兩風雅他方居士來施齋
彼岸上人投結夏非我未離擾擾徒勸我休學悠悠者
何時得與劉遺民同入東林遠公社
崔珏
道林寺
臨湘之濱麓之隅西有松寺東岸無松風十里擺不斷
竹泉瀉入扵僧厨宏梁大棟何足貴山寺難有山泉俱
四時惟夏不敢入燭龍安敢停斯須遠公池上種何物
碧羅扇底紅鱗魚門閣朝鳴大法鼓天宫夜轉三乘書
野花市井栽不看山雞飲啄聲相呼金鑑僧廻步步影
石盆水濺聯聯珠北臨高處日正午舉手欲模黃金烏
遙江大船小扵葉遠村雜樹齊如蔬潭州城郭在何處
東邊一片青糢糊今來古往人滿地勞生未了歸丘墟
長卿之門久寂寞五言七字誇規模我吟杜詩清入骨
灌頂何必湏醍醐白日不照耒陽縣黃天厄死饑寒軀
眀珠大貝採欲盡蚌蛤空滿赤沙湖今我題詩亦無味
懷賢覧古成長吁不如興罷過江去已有好月眀歸途
王琚
遊㴩湖上寺
春山臨遠壑水木自幽清夙志懷微尚兹焉一况情雲
間聽弄鳥煙上摘初英地側方無悶逾知道思精
溫會
登武擔寺西臺
桑臺煙樹中臺榭造雲空眺聽逄秋興篇辭變國風坐
愁高鳥處笑指遠人同始愧才情薄躋攀繼韻窮
姚康
和前題
松徑引清風登臺古寺中江平沙岸白日下錦川紅疎
樹山根淨深雲鳥跡窮自慙陪末席便與九霄通
段文昌
前題
秋天如鏡空樓閣盡玲瓏水暗餘霞外山眀落照中鳥
行看漸遠松韻聽難窮今日登臨意多歡語笑同
辛替否
奉和九月九日登慈恩寺浮圖
洪慈均動植至德俯深玄出豫從初地登高適梵天白
雲飛御藻慧日暖皇編别有秋原藿長傾雨露緣
麴瞻
前題
扈蹕遊玄地陪仙瞰紫微似邁銖衣劫將同羽化飛雕
戈秋日麗寳劍曉霜霏獻觴乘菊序長願奉天暉
張景源
前題
飛塔凌霄起宸遊一届焉金壺新泛菊寳座即披蓮就
日搖香輦憑雲出梵天祥氛與佳色相伴雜爐煙
許玖
題鴈塔
寳輪金地壓人寰獨坐蒼冥啟玉關北嶺風煙開魏闕
南山氣象鎖商顔灞陵車馬垂楊裏京國城池落照間
暫放塵心遊物外六街鐘鼔又催還
成崿
登聖善寺閣望龍門
高閣聊登望遥分禹鑿門刹連多寳塔樹滿給孤園香
境超三界清流振六渾報慈弘孝理道行闢真源空淨
祥煙霽時眀愛日温願從初地起長奉下生尊
鄭畋
題緱山王子晉廟
有昔靈王子吹笙遡泬寥六宫攀不住三島去相招亡
國原林古賓天歲月遥無蹊窺海曲有廟訪山椒石帳
龍蛇拱雲籠綵翠銷露壇装琬琰真像寫松喬珠館青
童宴琳宫阿母邀氣輿仙女侍天馬吏兵調湘妓紅絲
瑟秦郎白管簫西城要綽約南嶽命嬌嬈句曲觴金洞
天台嘯石橋晩花珠弄蘂春茹玉生苖二景神光秘三
元寳籙饒露垂鵶翅髮冰束虎章腰鶴馭爭銜箭龍奴
合獻綃衣從星渚浣丹就日宫燒物外花常滿人間葉
自凋望臺悲漢戾閱水笑梁昭古殿香殘地荒階柳長
條幾曾期七日無復降重霄嵩嶺連天漢伊蘭入海潮
何由得真訣使我佩環搖
費冠卿
秋日與泠然上人寺莊觀稼
世人從擾擾獨自愛身閒美景當新霽隨僧過遠山村
橋出秋稼空翠貯澄灣惟有中秋月猶應望我還
張少博
尚書郎上直聞春漏
建禮含香處重城待漏辰徐聲傳鳳闕曉唱辨雞人銀
箭聽將盡銅壺滳更新催籌當五夜移刻及三春杳杳
從天遠泠泠出禁頻直廬殘響曙肅穆對鈎陳
雪後觀象闕待漏
玉漏移中禁齊車入太清漸知催辨色後聽續餘聲乍
逐微風轉將因雜珮輕青樓人罷夢紫陌騎將行殘魄
棲初盡餘寒滳更生慙非朝謁客空有振衣情
莫宣卿
百官乘月早朝聽殘漏
建禮儼朝冠重門耿夜闌碧空蟾魄度清禁漏聲殘候
曉車輿合凌霜環珮寒星河猶皎皎銀箭尚珊珊杳靄
祥光起霏微瑞氣攢欣逢聖明代長願接鴛鸞
胡權
賦得濟川用舟楫
渺渺水連天歸成想幾年孤舟亂曲岸輕楫濟長川去
指波濤雪廻瞻島樹煙心迷滄海上目斷白雲邊泛濫
雖無定維持且自專還如聖眀代理國用英賢
仲子陵
秦鏡
萬里秦時鏡從來抱至精依臺月自吐在匣水常清爛
爛金光發澄澄物象生雲天皆洞鑑表裏盡虚眀但見
人窺膽全勝響應聲妍媸定可識何處更逃情
李廓
鏡聽詞
匣中取鏡辭竈王羅衣掩盡明月光昔時長著照容色
今夜潜將聽消息門前地黑人來稀無人錯道朝夕歸
更深弱體冷如鐵繡帶菱花懷裏熱銅片銅片如有靈
願得照見行人千里形
石倉歴代詩選卷一百二十
