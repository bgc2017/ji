石倉歴代詩選卷三百五十九
明曹學佺編
明詩初集七十九
陳煒
送員外李叔玉之南京
新霜變碧草寒雲結朝隂送君都門道别騎何駸駸離
筵一樽酒因之話夙心君本明堂才蚤歲辭鄧林郎曹
二十載聲價輕南金輿情若有合擬作商家霖如何遠
行旆又逐南飛禽世事勿復道此懷良不禁自慚本樗
櫟託君交誼深鄉園與宦轍日夕相追尋有詩必投示
有過時見箴君今辭闕下我方逐朝簪仰視雲漢表一
似辰與參臨歧意難盡慷慨發狂吟淮江蕩蘭漿白下
聞霜砧舊京風景佳公暇宜登臨勿云子期遠終負伯
牙琴
歸篷聽雨
眉山有二蘇芳名輝今古平生兄弟情一夜彭城雨薄
俗誰可敦對面秦越分同心復同氣三槐美雲孫伯也
秋臺英仲氏東山卧千里弟思兄燈火清宵坐坐卧情
不堪買棹來江南小窗歡會處風雨夜深談相親情獨
好欲别懷偏惡抗疏入君門共假還鄉樂新涼及春秋
同上潞河舟縱合風雨夕何曾遠道愁初聽淮水東點
點在孤篷攬衣不成寐樽酒沽來同再聽吳江上淅瀝
枕邊響姜被夜正温謝池草初長涓涓江上起何處無
寒聲微因手足愛胡能激深情鴻雁多分張此會安可
常而況暫歸省不日鵷鷺行我家有難弟别來幾經歲
天涯夢寢多長憶連枝會煩君相勉旃霄漢同飛騫預
掃兩家榻客窗期對眠
題怡雲卷
冨貴聞洛陽幽寂稱柴桑亦有謫仙人對酒明月光月
行有圓缺花開易消歇惟有空中雲變幻在倏忽張君
海内竒愛之心怡怡無心觸石起漠漠隨風飛讀書在
林麓自停茅薝宿長遊湖海舟帆檣共馳逐不見花月
好光榮難自保但隨雲卷舒逍遥以終老
風木圖
我生嘆薄祜雙親溘朝露宦途將得禄泉臺總歸路悲
風何蕭蕭夜撼庭前樹有耳不忍聽有懷變淒楚蓼莪
廢哀吟綵衣為誰舞寸草心難忘作圖表深素哀哉臯
魚淚空灑泉下土惟有揚芳聲可代終天慕
題歲寒三友圖
伐木輟遺響管鮑今不作異類強為同中道生險惡徂
徠有深根歲晏無凋落何處結同心南山與東閣密葉
間清香允然歲寒托援筆題斯圖因之勵浮薄
廵南畿夜宿茅山觀有懷和唐人韻
攬轡茅山陽林昏月初上解鞍扣道關一榻假清敞樹
古虬影蟠風迴玉聲響客夢不成憩孤懷共誰賞緬惟
故山雲無由謝塵想
送趙雍訓武定州
都門雨初霽碧草飄初香故人别我去執手上河梁君
本吾鄉彦學海駕孤航沉酣三傳奥落紙烟雲蒼悦如
九苞鳳燦燦五彩章楚人不見信置在山鷄行索莫難
自陳九天屢回翔何處攬德輝孔門道彌光念昔君未
遇桃李已門墻我家有同氣幾年托芬芳深情一斗酒
沃君離别腸酒盡君當發仰視雲茫茫好飽琅玕食高
岡待鳴陽
送王廷用司訓桐廬
玉階領儒官都門介行李祖筵一尊綠桐江幾千里君
本吾鄉英襟懷淡如水吐論錦蟠胸落筆烟凝紙齊瑟
叶雲和王門不經耳小成豈自安道傳心亦喜交遊滿
仕途道義如君幾今兹别我去離情悵何巳臨分發狂
吟情詞愧疎俚敷教想多閒緘書慰知己
商山四皓和羅彛正韻
生子不嗣漢花顏為誰好隂虹濁太陽前星暗穹昊誰
知安漢功乃屬避秦老赤松巳先幾紫芝猶未槁出山
還入山白雲可重掃不見韓與彭門巷委荒草
題徐孺子墓
行藏原有道出處湏見機忍恥榖危邦豈若丼蕨薇漢
道昔云季桓靈擁虛器西日走崦嵫寸繩豈能繫濟川
非無情中有波濤驚不見陳與竇殺身竟何成南州坦
平地高遂夷齊志有齒寧食力不掛安危事黨錮任紛
紜安能麋鹿羣束芻千里道惟哭故人坟我遭明盛時
引身非所宜雖無仲舉榻愛樹九齡碑宰木揚清風東
湖釀美酒再拜奠芳樽閒庭自花柳
遊開先寺
長憶匡廬秀無由結勝緣風濤避彭蠡冠蓋到開先徑
轉山環抱岩欹樹倒顛曇花當馬落蘿薜向人懸瀑布
簷飛玉香爐頂吐烟排窗招五老入室見諸天勝地堪
棲跡名途暫息肩矢心方味道有口懶參禪倦倚雲邊
榻行看石上鐫舊題半磨滅詩語尚新鮮景物知多少
詩家畫未全興酣烏夕沒坐久月東圓筆醮潛龍窟茶
烹接竹泉客懷清似洗俚句不成篇想像陶彭澤追尋
李謫仙神交來夢寐為我足吟箋
題周文靖竹石圖寄贈山中葉克穎
紫臺山形若匏仆紫臺山下竹無數四時蒼翠拂簷楹
云是山人棲隠處我家相距十餘里文筆山前義溪滸
種得蕭蕭玉萬竿也學山人開别墅有時山人過我遊
坐看繁隂滿窗戶夜静林間酒半醒鳳凰蹴落枝頭露
有時我棹紫臺舟六月炎雲不知暑膝下彈琴曲未終
鷓鴣啼落江邊雨兩家景物向來同十載萍蹤何處所
高人為寫石上枝恍惚猶諧夢中趣他年烟水覓長竿
揮毫指點山前路
題戴文進赤壁圖
元豐有案詩成獄五載南來事遷逐黃岡形勝無處無
赤壁磯頭山水綠古樹深蟠不老根懸崖瀉下飛來瀑
白露横江風氣涼月出東山皎如燭扁舟欸乃擊空明
主賓逸興何當足歌聲上薄斗牛寒玉簫吹起鮫人哭
此時此景情最融那識升沉與榮辱舊存詞賦未淒涼
千古虹光耀人目臨安畫史藝無雙貌得生綃横半幅
揮毫幾度不成吟祗恐神遊笑俚俗綿邈高風何處尋
漠漠江雲寄遥矚
題張方伯畫馬
長安陌上柳嚲地十二年間散羣驥蘭筋鳳臆若游龍
龍種生來盡神異良工寫意非寫形生綃半幅墜房精
韋韓之妙不復作眼前畫者誰得名箇中憔悴老無力
飼秣猶為人愛惜其他騕褭與驊騮皂圉分明動鞭策
傍觀一馬殊不然霜蹄騰踏嘶向前汗血湏驂六龍馭
安得奚奴浪著鞭
題山水小景
江泠水溶溶羣山紫翠重村孤茆屋小樹隠白雲濃野
渡横歸棹深林起梵鐘天涯塵跡久何處覓仙蹤
遊月河寺和柯先生韻
小寺尋芳去微雲霽曉天亭臺人境外門巷野橋邊徑
轉穿花入杯深藉草眠不嫌歸路晚乘月漫垂鞭
彭城弔古
彭城饒古蹟劉項屬誰家帆掛江間日城棲鳥外霞荒
臺無戲馬大澤不横蛇寄語歌風者賢人帝獨嘉
和厚弟山居偶成
雞黍連枝會村居未寂寥茶烹南澗水酒送北溪橋取
具奔鄰叟關門避客軺山深無日色早晚卜歸樵
述懷
自愛棲遲海上山于今誤入利名關無端世事愁邊見
不住鄉心夢裏還三伏炎蒸勞案牘五更風雨立朝班
也知竊禄渾無補逐逐光隂好是閒
草塘春色
柳塘春暖草初生綠遍江干萬里程彷彿西堂來夢寐
分明南浦帶離情晴連碧漢看無異翠落蒼波染不成
吟得惠連詩句好秋風臺畔寄難兄
送魏司訓澄之饒州
日射金門曙色開故人銜命出蓬萊花邊躍馬香風動
鷗外飛帆細雨來北闕有心方重道西江無地不生才
明堂榱桷先收拾梁棟行應屬大材
宿聰上人房
半生無計滌塵襟喜共旻公宿梵林隔竹茶烟風冉冉
鎖窗花影夜沉沉有心聽法篝燈坐著意敲詩步月吟
一榻未容清夢覺又乘羸馬逐朝簪
送周太守琰還温州
陌上春光遍柳條送君初下紫宸朝遥空雲盡千峰出
别路風生五馬驕離思不堪同作客交情還憶共題橋
孤舟明發知何在疎雨空江半落潮
送吳亞卿復致政歸螺江
五十餘年任畏途爾來歸興逐蓴鱸風搖雙佩辭三殿
雲引孤帆入五湖荔酒醉眠花下榻茶烟吹起竹邊厨
白頭富貴人間少況復身閒一事無
寓臨清寄余文勉主事
交游何處見情真歧路相逢即故人斗酒屢邀花底醉
束薪多濟客中貧陌頭疎柳纔凋葉江上紅梅又放春
祇恐天書易催發論心不及往來頻
送陳黃門奉使琉球
使星宵傍斗南飛青𤨏仙郎出禁闈雲染紫泥頒去誥
獸蟠紅錦賜來衣海門風迅帆檣遠天際烟消島嶼微
蚤奉君恩之絶域台衡屬意望君歸
送林季成司訓吉安
嫋嫋垂楊拂綠隂河流不似别情深故人欲發西江棹
雲樹應懸北客心荒草滿庭芹泮雨南薰一曲杏壇琴
他時若採明堂具自有長材出鄧林
賦得繡里春耕
當年晝繡訪遺蹤此地躬耕有卧龍半畝鋤犂春雨足
幾家籬落白雲封遺安識得龐公趣棲遯真成谷口農
念我非才承世澤移文慎勿笑周顒
内翰黃仲昭以言被謫湘潭賦贈
一道封章徹紫宸憂時寧復悼埋輪玉堂本是論思地
湘水甘為放逐臣孤棹夜寒惟有月上林花發不知春
皇明德量寬如海珍重將來報主身
同官胡以道謫黔陽丞用李廷美韻送之
淩晨相送帝城東回首君門隔九重行槖獨留封事草
貞心不改歲寒松花邊且對離筵酒夢裏猶聞禁苑鐘
沅水謾勞遷謫恨虞廷接武盡䕫龍
耕讀為苗太守題
昔年解組意何如郭外良田架上書隴畝鋤犂春雨後
茆齋燈火夜涼初鹿門景物宜人處黿鼎功名染指餘
笑我紅塵方擾擾不知何日買鄰居
題小景山水
雲卷青山外舟維古渡頭江亭軨&KR0008;寡閒對兩三鷗
題小景
深沉門巷隔烟霞路出重關一徑斜江上小舟如載酒
定應來訪子雲家
出按東吳舟次通州
朝辭玉陛按東吳晚出灣河畫舫孤兩地思家南又北
滿江雲影樹糢糊
經維揚見竹偶成
江南無地不清幽十載紅塵祗夢遊此日推篷江上看
幾家茅舍竹修修
吳市居民目予年少笑而賦此
五載恩光映豸袍周詢民瘼敢辭勞閭閻不用驚年少
無限秋霜點鬢毛
元夕寓淞行臺
六街簫鼓動歡聲獨坐行臺看月明不是有心貪勝賞
偶逢時節獨關情
沽來春酒已無多行酒青衣不解歌浮世幾回燈火夕
如何長在客中過
清明道中
驄馬行行過近畿家家坟上紙錢飛七千里外楸梧老
立斷東風泪滿衣
胡僉憲德盛寫蘭并題用韻答之
小窗岑寂夜如年夢繞芝蘭若箇邊明日相思鴻雁信
何如花底對牀眠
題高都憲早閒亭
拂袖君門不復回故園山水亦竒哉可人最是亭前菊
不待秋風已自開
謫仙問月
沉香亭北奏雲和獨數清平第二歌何事夜郎流不返
又持杯酒戲嫦娥
宿永慶寺望厚用二弟赴會闈不至
衛河風冷亂流澌白日看雲夜卧遲殘月半窗山寺曉
不知何處正驅馳
期黃秋官賞春遇雨
見說仁山景物佳尋春有約踏晴沙無端最是連朝雨
孤負春風幾度花
石倉歴代詩選卷三百五十九
