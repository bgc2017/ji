石倉歴代詩選卷二百四十六
明曹學佺編
元詩十六
郭奎
秋日次右司韻
秋水竟長川高亭對孤嶼覽君瑤華篇往往似仙語觀
遊繼晨夕追昔念徂暑揚舲濟東湖采蘭臨北渚落日
散餘霞輕風度微雨回瞻城堞表樓觀襲空宇渺渺帝
子洲衰草亦凄楚鳬雁相翺翔漁歌起前漵星霜忽已
周遲留感年序睇彼東南天馳思久凝佇
擬古贈别
孟冬霜露降悴彼荷與蒲青青蕙蘭芳采之將焉如贈
君夙昔意聊以慰斯須絃歌厲清響置酒岐路隅親戚
念遠行各言勉良圖常恐不為樂日月方其除晨風奮
高翼北林多古榆臨岐執子手安得同車驅
秋林讀書為章光遠賦
大禹惜寸隂宣尼嘆川逝但恐光景馳及時當自勵禍
亂非所常誰能遯斯世矧伊賢者心怡然與神契典籍
對先聖樂道以忘勢考槃在澗阿衡門復長閉几席不
暫違絃誦日相繼椅桐交前庭雜彼松與桂綠竹植後
園蔬菓亦時藝霜葉初焜黃餘陰值秋霽散帙寄逍遙
臨風復游憩周流同天壤優哉永終歲
送周明卿
秋氣肅已勁茂草凝朝霜重重陵上栢綠葉含馨香薄
言采其華貽爾遠道將服食足壽考卒歲希不忘惟惜
當離别歌竟匪成章願瞻鴻鵠舉思逐浮雲翔徘徊欲
何依美人在西方既怡平生愛狐裘諒同裳義以金石
固情緣歡會長乾餱懼失德君子敦周行
九日偶成
良晨惜難再秋序倏已殫登高啓飛閣望遠俯層巒寒
菊正盈把濁醪方共歡微此一日宴客懷殊可嘆
贈别朱隠居
庭樹悴其芳凝霜一何白鳬雁方南飛翺翔振明月誰
能弋此物加餐可為悦念子諧宿歡晤言兩反側一心
抱衾裯衣帶緣以結斗酒怡親愛聊慰岐路别思駕雙
鳴騶馳彼胡與越毋為守窮廬悲嘆年歲迫
擬古思友
鶡鳴歲將晏蒹葭凄以霜思君隔山海道路悠且長睇
彼參與辰清夜悲未央狂颷西北至一雁方南翔言念
疇昔歡與子同衣裳安知異寒暑日月不我將天高則
有斗川涉愁無梁憂心隠如惄出戸徒彷徨
送姜彦英還錢塘一首
東南有高樓華月照綺楹瓊筵列海錯雜以絃歌聲疏
簾捲晨夕迴瞰蒼江清君今利攸往我獨懷鹿鳴執手
望長路駕言出東城嘉會常不足何况臨當行晴郊望
樹碧綠渚春蘭生持觴意難盡相思空復情
寄李彦端
嘉樹藹夏緣清風動虚襟念君有高趣勞我徑寸心佇
立東城曲日夕見雲岑以兹世多故忘彼升與沈聊樂
在書籍佩玉懷所欽華池散帙步當戸鳴幽禽蘭生已
覆井泉響迥出林醉將山口月彈作絃上音明月照别
鶴遺音戛南金何當坐松石從爾聽瑤琴
次錢子貢蘇門感懷
燕支木葉落盧龍秋色來空閨有思婦清夜悲且哀錦
書為君寄寶鏡誰人開膏沐不復容綠髮栖浮埃團團
皎月輝照彼單于臺馳心在萬里出戶聊徘徊
雜詩
孤月江上明清光泛流水北有愁思婦南有游蕩子蕩
子行未歸思歸安所止姑老在高堂貧賤復如此君行
忽逾年膏沐誰為理妾心金石堅不逐浮雲起會合良
未期離亂何時已君當復來歸妾當效同死凌風願翺
翔揚波詠杭葦再逐平生歡被服紈與綺
紀夢
忽忽頽芳年搖搖寄行役寢興勞形神鬢髮玄已白驚
風響庭樹憂思日常積夢魂清夜歸彷彿舊鄉邑青松
在園田桑柘蔭廬室飛鳥雲際還牛羊下來夕澄湖澹
微波秋山有佳色雞犬雜比隣墟烟靄阡陌怡怡兄弟
情淒淒丘隴側伐木逢行歌僕夫候馬立臨流濯長纓
挂冠坐盤石似慰平生歡覺來異疇昔百年如轉蓬萬
物乃遺舄天命良在兹勿復云得失
贈别
蟋蟀悲歲暮起視夜何其凄凄霜露降蕙草颯以衰薄
言子當往軒車發何遲聊因一杯酒慰此平生知采采
西澗蘋悠悠懷我思我思詎能已君心諒不違
貧女吟
猗猗石上蘭青青澤中蒲貧家有美女二八嬌如荼朱
顔不自媚貞固操匪渝少為父母惜生長紅羅襦綺樓
高且深竊恐行露濡一朝零落盡萍迹湖東隅塵沙陋
茅屋不濺冰雪膚鴛鴦懶復織翡翠愁還梳鳴鸞在何
處坐惜華芳徂恥作商人婦願奉君子儒妾心擬有托
請賂雙明珠
遊羅漢寺
步出城東門褰裳涉西澨幽尋窮四郊日入未遑已逍
遙遠塵蹤夕憩空門裏隂階轉長廊金碧炫晴綺園池
清且深水竹澹如洗追念疇昔歡豈謂重來此春日忽
載陽百物含芳卉好鳥向我鳴高僧見人起閒雲石上
生天花覆瑤几信宿方告還行行詎能止
送劉别駕之饒州
黑貂紫綺裘寶劒千金價冠蓋若雲從相送西陵下我
持鞭君立馬彈銀箏進瑶斝漢家才子建安風昔為外
史今别駕鄱陽湖水青如苔東州之民淳無懷匡廬屹
立西江闊蒼翠九疊屏風開逍遥范公堂秋隂落庭槐
嘉政繼前哲南山歌有臺文章揮洒謝康樂皎如遼天
雪中鶴何以折贈千里行汀蘭有芳桂華作青雲論交
金石堅執手欲别心茫然平生意氣凌五嶽擊節起舞
秋風前
春日行
春風爾來何無情忽然吹我華髮生淮南三月花滿城
金尊海錯羅雕楹美人對坐彈鳴箏酒酣起奏升天行
當年歡樂不復得白日為照心未平心未平發長嘯我
曹豈是閭閻兒齊東魯連頗同調
新豐市
過新豐待沽酒雪華當空大如手斷橋荒店無人煙獨
有寒梅伴疎柳憶昔江東未搆兵我亦曾經此地行東
家槌牛出新釀西家開宴還吹笙春風步障千花錦當
罏美人勸客飲形勢雖非漢祖為彷彿咸陽舊陵寢停
驂慷慨懷馬周我欲濯髮臨清流斗酒不可得高興良難
酬著鞭遙指敬亭路孤雲日暮心悠悠
夜坐吟
江風蕭蕭吹古樹關月蒼茫海生霧北斗漸落明河傾
城頭烏啼天欲曙客子不寐憂無衣東征三年猶未歸
蟋蟀在戸歲將暮洞庭霜白芙蓉稀男兒生當百戰死
不執金吾即挾匕閉門勿用長夜歌騏驥終能致千里
七夕曲
天河盈盈一水隔河東美人河西客耕雲織霧兩相望
一歲綢繆在今夕雙龍引車鵲作橋風迴桂渚秋葉飄
抛梭投杼整環佩金童玉女行相要兩情好合美如舊
復恐天雞催曉漏倚屏猶有斷腸言東方未明少停候
欲渡不渡河之湄君亦但恨生别離明年七夕還當期
不見人間死離别朱顔一去難再歸
從軍婦
從軍婦良家女新梳北髻學番語狐皮裁帽紵絲衫馬
上佯羞見親故黃巾盜賊亂中華去年燒我父母家大
朝命將專征伐強兵爭奪顔如花顔如花命如葉此身
一失無名節憶昔姑家納采時燈前豫綰同心結嫁夫
誓擬齊蛾眉誰知萬里為軍妻木棉帳低風日惡五紋
刺繡思深閨思深閨難再得人生莫願多顔色東隣女
伴醜且貧鄉里不出成家室
寄衣曲
華燈闇室秋夜長吳刀翦綵為衣裳欲縫不縫心惻惻
還向姑前較寬窄燕山八月雪苦寒氊褐狐裘俱擘裂
眀朝驛使催征車白袍絮就愁寫書舅姑已老妾無子
願君早曳玉門裾臨行封裹復致意著時莫遣沙塵穢
和蔡都事見寄
汎汎仙槎遠雲津月未沈水光明使節星采動詞林夙
駕江亭迥前瞻浦樹深瑤華如可拾願得繼高吟
次劉仲孚
地遠孤雲白秋深一雁過淚因明月下心在故鄉多列
郡方傳檄連城未息戈羈危萬里思江上逐馳波
送孫良玉還同安
送君江上去山路雨初晴落日平淮樹春潮帶皖城酒
因今日醉人是故鄉情莫說王孫怨芳洲綠草生
春日游敬亭山
冠蓋聯鑣出晴郊北路分我尋何水部誰似鮑參軍芳
樹聞啼鳥飛泉隔亂雲題詩兼勸酒聊樂在殷勤
琴溪
吾慕琴高子於焉隠遁棲松雲生峭壁山雪漲迴溪古
迹行人感新春好鳥啼學仙誠有道安得謝輪蹄
即齋秋日次韻
幕府簡書靜一官清自閒秋聲在東壁爽氣滿西山叢
菊可延壽芳樽聊解顔當軒兩嘉樹好鳥暮知還
出暖水向新營
山陽暖水地舊是北軍屯一澗雲連棧千峰雪照門奉
書觀壁壘馳驛到邊藩為卜歸人信今朝喜鵲喧
留水西寺貽季潭上人
好山吾所慕今日水西遊花雨千峰暝松風六月秋龍
為人聽法僧共鹿尋幽如此林泉樂榮名安足求
秋興二首
月下清砧響夜闌征人不寐憶長安霧迷南國游魂泣
草沒中原戰骨寒直望明河臨象闕誰霑零露捧金盤
十年關塞無家别仗策猶悲行路難
龍門疏鑿禹時功江漢滔滔亦滙東萬古山河今異域
千年禮樂舊同風忽思鱸鱠慙張翰將學丹砂就葛洪
衹恨兵戈猶在目秋來衰鬢對飛蓬
荅人見寄
自傷孤雁影翩翩避弋南來折復旋塞上牧羊幾陷賊
山中尋鶴托遊仙黃冠偶倩傍人正寶劍誰為烈士捐
華髮秋來垂兩鬢江湖憔悴任吾年
早秋旅夕
初月凉風夜向闌倚樓愁到笛聲殘天高閶闔銀河白
露滴梧桐金井寒多病馬卿猶是客幾時張翰也辭官
年年怕近清秋日憶殺湖邊舊釣竿
涇縣
涇川不減若耶溪况有招提在水西四面雲山當縣合
五更星斗落簷低挐舟竸訪桓彛廟立馬空慚李白題
但願功成身退早桃花潭上結幽棲
當塗客舍
姑孰溪邊獨倚樓江城二月似深秋孤雲無處求親舍
先隴何人祀首丘花落始知寒食過雁歸渾是夕陽愁
故山應有王孫怨春草凄凄沒盡頭
桃花
窗外碧桃開滿樹看花日日向隣墻自傷春色偏經眼
每惜年芳欲斷腸岸夾雙溪翻錦浪風飄萬點濕紅香
故園欲似天台隔回首東風路渺茫
臘日
臘日三年為異客今年霜雪未全饒風塵暗滿淮南路
霧雨寒生江上潮鄉夢有時逢骨肉此身何處托漁樵
共來吳楚交兵地烽火依稀似六朝
山中喜晴
山中十日苦風雪霧雨作寒纔放晴千澗水從松杪落
半空雲逐馬頭行居人向暖分茶樹啼鳥知春喚客名
不惜看花兼問酒東風歸路布袍輕
並頭蓮韻
華蓋高張翡翠圓渚宫深鎖對嬋娟雙瞻太華峰頭月
並是耶溪水上仙羅襪凝塵鴛頸合湘裠濺淚鳳釵聯
只愁風雨遺清恨玉井温泉共惘然
出五城
五嶺東頭更五城一川如出武陵行人家煙火連機杼
蠶婦桑麻執篚籝春日向暄田鼔急曉溪初漲石梁平
十年歌舞揚州夢爭似依山閱耦耕
中酒春
春來中酒朝朝病擁被高眠懶出門草綠漸迷湖上路
花開未到郭西村湘娥有瑟催歸雁楚客無書托故園
惆悵東風醒亦醉夢中常是賦招魂
遊三門山二首
黃茅蓋屋石為門路轉溪迴更有村果樹連園收芋栗
豆花滿地散雞豚雲深易就漁樵隠山遠全忘市井喧
何獨武陵堪避世此中佳處亦難言
蒼山夾水洞隂隂溪上人家竹十尋田土未饒盤谷好
雲霞全似鹿門深半簷松月斜連榻萬壑風泉響出林
我亦乘舟追李白故人幽賞在鳴琴
次丘太守韻
翳翳桑榆晩正宜夕陽山色望中竒鷗盟遠渚誰爭席
鶴放長松自擇枝疏廣賜金忘得少陶潛束帶怨歸遲
黃花時節牽兒女爛醉籬根且賦詩
夢歸
昨夜三更歸夢惡滿湖風浪棹孤舟山妻化石不知處
慈母倚門猶帶愁伯仲凋零傷骨肉田園蕪沒在松楸
城頭有樹烏啼醒斜月照人清淚流
重憶西巖訪舊
鶗鴂聲中宿雨晴白雲閒傍馬頭生東隣茅屋新煙起
南澗橋頭春水平野鳥見多還問姓山花開盡不知名
故人宅近青松下未到柴門已出迎
開歲臥病
多病文園渴未消自從人日遇花朝不知楊柳將春色
綠到淮南第幾橋
一朝臥病藥相扶纔倚晴窗閱地圖莫說江南風景好
王孫頭白怨蘼蕪
寄陳教授敏
松樹連簷翠色多南湖春水澹生波習家舊宅雲林在
眀月滿船聽棹歌
贈白紵山庵道人楊玄中
四望亭前姑孰溪道人種玉住山西古松數株秋滿屋
青鳥月明時一啼
書所見
一樹古梅花似雪半臨驛路半臨溪美人玉笛吹何處
零落空山鳥自啼
黃犢飲溪芳草滿青裙挑菜碧芹肥故山好處多如此
湖上春風憶我歸
德興山中
石橋斜日萬山陰雲滿寒溪雪滿林獨有梅花看不厭
江南春色故園心
路入深山忽有村隔溪煙火似桃源漁舟不喚行人渡
洞裏春寒靜掩門
南康除夜
去年馬上折梅花今夕匡廬度歲華風雪苦寒如此土
每因時節恨無家
早發分宜縣
萬山高下宜春路舊縣人煙亂後稀荆棘十年生滿道
不堪零露濕征衣
石倉歴代詩選卷二百四十六
