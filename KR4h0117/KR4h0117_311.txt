石倉歴代詩選卷三百十一
明曹學佺編
明詩初集三十一
藍智
擬貧士二首
蠨蛸網我戶蟋蟀號我壁被褐不掩脛采薇豈充食歲
有饑寒憂巷無車馬跡豈知曠逹觀不以貧病廹昔聞
孔顔聖亦有陳蔡厄澹然忘世慮弦歌自朝夕
蓬門有一士被褐恒苦饑朝飲南澗流暮食西山芝雖
有二頃園蕪穢亦不治妻子共寂寞彈琴詠書詩荒林
積雪深古屋炊烟遲高卧自有適何必他人知
客建上將歸山中留别鎦典籖
入山願遠遊出山願早歸羈懷苦無悰芳序倏已非瀰
瀰江海流紛紛花絮飛清霜變玄髮游塵化緇衣囏危
迹易乖少壯心轉違雲鴻每獨往梁燕當疇依野樹滯
殘雨荒臺澹斜暉浩歌綠水曲空拂黃金徽
宿田家望武夷山
仙崖蓄靈異怪石盤空曲一水隔花村千峯入茒屋金
芝暖逾秀瑶草寒更綠雲中武夷仙一一顔如玉白馬
去不歸玄猿呌相逐昔陪丹丘侶酣歌紫霞谷雞鳴洞
天曉落月在林木空瞻仙子高舊夢那可續荒林激悲
風日入對樵牧佇立望歸雲解衣田舍宿
暮宿田家作
木落天正寒山空日將暮荒林倦鳥歸亂水行人渡窮
年滯草莽短褐被霜露晩宿依田家主人情亦故汲水
泉滿澗燒竹烟在戶鐘殘溪上村月照階前樹濁酒初
潑醅嘉蔬亦時具且慰饑渴懷况諸村野趣老翁八十
餘有子殁征戌秔稻歲莫收官司日加賦我願息兵戈
海宇重農務愧乏經濟才徒然守章句
正月十四日西山感興
久曠山水遊今晨願無違松林收殘雨郊園澹朝暉憩
澗弄清泚緣岡陟翠微池魚暖始遊岩花寒尚稀高人
坐空堂深竹對掩扉山中聞犬吠谷口見樵歸心賞適
有契仙遊詎能希賴此一樽酒暫然息塵機古來朝市
間榮華多是非所以首陽士白首甘采薇
風雨不已川流渺漫感事敘懷柬我同志
雲雷中夜興風雨逹清旦開門山木昏隱几波瀾亂鸛
鶴下空庭蛟螭上高岸舟航遠樹杪石壁中流半黍豆
或漂流蓬蒿乃滋蔓北風不掃除南海盡瀰漫廼知兵
戈氣鬱結久不散坤軸恐欹傾陽烏失光燦傷時轉凄
凉涉世正憂患微躬愧鳥雀何由塞天漢
暮秋懷鄭居貞
季秋霜露降草木日已衰暮登城門丘遥望滄海涯鳥
鳴求其羣况在遠别離美人顔如玉夢寐恒見之飄蕭
紫鳳毛照耀珊瑚枝海水不可越丹砂詎能期灔灔杯
中酒泠泠桐上絲豈無一日歡念子平何時少壯難合
并流光倏如馳悠悠逝川歎渺渺停雲思
廬山
峩峩匡廬山渺渺江湖區下藴龍虎氣上通仙靈都微
雲出巨壑飛雨徧海隅崖瀑瀉銀河随風散明珠五老
何翩翩蒼然古眉鬚徘徊芝山翁彷彿桃源徒芙蓉落
日淨白鶴秋風孤靈境不可即維舟增鬱紆
湘江晩泊柬孟原僉憲
山秋衡霍空江晩瀟湘淨烟景澹蒼屏芙蓉肅明鏡澄
波木葉下落日餘霞暎仰聆幽鳥喧俯覿文鱗泳碧石
拐輕舟蒼苔踏微徑林昏出樵火寺遠來僧磬景晏傷
旅懷地幽慊愚性跡慚箕穎高身際唐虞聖三秋持使
節萬里奉王命恩沾雨露深志仗風霜勁敢辭道路遥
况接才華盛静夜發商歌劒光南斗並
泛湘江
逶迤湘水長浩蕩蘭舟遠野曠衡岳秋天空洞庭晩芙
蓉覆清波荔薜搖翠巘逕轉松林深崖傾菊花滿依稀
辨村落重疊見丘阪蒼蒼林日微悄悄墟烟斷寒魚己
入夜棲烏亦知返旅泊愧倥偬塵襟藉疎散山林未如
願泉石空在眼掛帆望南斗中夜哀歌短
書懷寄示小兒澤
昔我南澗來遂謀西園居瀟瀟桑柘隂下有比屋廬交
枝囀黃鳥澄波躍文魚花香入戶牖草色連階除衡門
閉白日高詠古人書目送遠山雲心游天地初貧賤固
可樂富貴將焉如
河池縣險路
連峰入河池險路徭人村喬木盡參天白日為之昏上
有高石崖下有清水源蕭蕭篁竹叢落日聞哀猿職當
觀民風載驅隰與原瘦馬嘶不動瘠童行似奔山川秋
氣高鷹隼宜飛鶱俯念遠人思仰慚父母恩東郊有茒
屋時稼繞衡門攬轡倦行役徘徊思故園
秋山懷友
天寒草木疎落日照平野孤雲西北馳獨鳥東南下仰
聆寒蟬悲俯見驚湍瀉物情自索莫秋色正瀟灑良朋
久相違離思何由寫
為陳叔原題漁樵圖
武夷老人年七十晝業漁樵夜妻織有兒長大不讀書
採山釣瀨供衣食此翁自是神仙徒牀頭酒香不用沽
生逄太平少征斂雖有生産無官租昨朝自携書一束
過我衡門看秋菊新圖蒼莽烟水寒復有疎篁間枯木
一客負薪山路長一客傍舟魚在梁荒林無人日未落
偶坐有意俱相忘知君老去猶愛此能以安閒遺孫子
愧我十年塵土間按圖欲借溪南山
秋堂圖為陳原謙賦
故人家住臨川曲獨向秋山結茒屋太平海宇尚文治
白日弦歌在空谷賈生亦有政事書杜陵何必成都居
直從五雲呌閶闔豈顧萬里勞舟車東南烽火連城郭
廻首松雲隔丘壑曳裾久食諸侯門仗劒暫入將軍幕
將軍一戰復城池五馬仍持太守麾掉舌已能平亂境
苦心端為撫磨痍黃花紅葉公庭静夜凉却憶秋堂興
山童掃葉月侵階野老閉門雲滿逕晴窗示我方壺圖
匡廬彭蠡秋風初故鄉未報洗兵馬扁舟何處尋鱸魚
我家卜築西窗下兄弟連牀書滿架石田春暖蕨薇香
竹屋燈寒風雨夜自從淮海戰塵昏官府誅求政令煩
無人問字日携酒有吏催租夜打門山林雖好難容跡
明年擬作江東客直道何須光範書匡時空負劉蕡策
人生須作遠大期丈夫豈惟鄉里思求田問舍徒為耳
富貴功名良有時
雨中柬王幼度
客子清晨卧江閣老樹閉門風雨惡漁舟滿眼亂波濤
殺氣冥冥塞寥廓地爐火冷席無氊短衣百結䨇履穿
寒食清明不歸去故山松栢空雲烟先生適自江東至
行李蒹旬共留滯登樓王粲謾多才獻策劉蕡甘下第
三鱣聊爾擁臯比一鶚未負風雲期青春白日麟鳳遠
長林豐草豺狼饑十年烽火暗南極戎馬紛紛未休息
朝廷耆舊困草萊鄉里兒童誇膂力我今旅食向孤城
君亦胡為念遠行人生只在意氣合世亂未覺文章輕
野人豈知天下事杜宇夜啼花滿地狂如賈誼惟痛哭
貧似楊雄空識字昨夜封書與雁歸妻孥應怪苦遲回
丈夫磊落志千載一日窮途何足悲
題鄭德彰員外所蔵高彦敬畫楚江春曉圖
旭日未出羣山昏蒼茫楚江多白雲芳洲無人採蘅杜
落花飛絮春紛紛晴嵐滿戶漁家曉花枝髣髴聞啼鳥
巫陽夢斷三峽空湘渚愁深九疑小文采風流高尚書
如此江山歸畫圖平湖烟靄水空闊隂壑松檜天糢糊
左司郎官何處得高堂紫翠生春色是中宜有五湖人
一葉扁舟蕩空碧風塵兵革浩茫茫對此便欲歌滄浪
碧梧翠竹生高岡豈無彩鳳鳴朝陽
送閩憲史丘子胤回三山
我昔南遊訪蓬島越王城郭生芳草釣龍臺下晩潮空
道山亭上秋風早朱樓綺戶歌太平邊塵不驚河水清
祗將六籍論經濟何用萬里求功名豈信流光不相待
風景未殊人事改羞將藥裹對青山獨向雲林望滄海
浮丘之子黃鶴姿羽人曾作滄洲期醉持瑶草渡弱水
笑接白雲來武夷昨朝别我三山去却憶當年舊遊處
世事悠悠西浦波愁心歴歴洪塘樹人生行樂在青春
出門四顧多烟塵少年裘馬誇意氣自古文章難致身
山川蕭瑟年華晩季子貂裘霜雪滿扁舟何處夢相思
月落江空雁聲遠
春夜宴伯穎元帥宅題雲林茒屋圖
高堂華燭延賓客疊嶂層崖寫秋色五老天寒楚樹青
九疑日暮湘雲白茒屋溪頭何處村長林無人啼鳥聞
嵐侵山市晝冉冉葉墜霜野晴紛紛清夜高城雷雨作
將軍置酒相娛樂月黑蛟龍起洞潭山荒虎豹依叢薄
少年愛畫頗入神時危思與烟霞親故園不歸湖上宅
春樹長憶江東人
題璋上人所蔵温日觀墨蒲萄
鮫人織綃翡翠宫驪珠滴露垂玲瓏老禪定起寫秋影
空山月轉䨇梧桐憶昔初移大宛種苜蓿榴花俱入貢
蓬萊别舘綠雲深太液晴波水晶重貝南之谷曇老居
生紙顛倒長藤枮墨池秃盡白兔穎天風吹墜青龍鬚
祗園馬乳秋初熟點綴鵝湖雲一幅醉草猶疑懷素狂
寒梅頓覺華光俗野堂千尺手所栽兵戈蕪没同蒿萊
日斜對畫獨回首詩成誰致西凉酒
雲峯秋霽圖為方煥賦
茒屋溪頭紅葉村石梁秋水清無痕枌榆過雨鳥鳴澗
秔稻如雲山對門老翁日高睡未起穉子讀書窗戶裏
干戈如此賦歛煩雞犬晏然鄉曲喜山中酒熟黃花開
仙人候我芙蓉臺雲林今夜好明月擬跨幔亭黃鶴來
贈武夷魏士逹
武夷山水天下無層巒疊嶂皆畫圖山川直疑混沌鑿
秦漢而下靈仙都中天積翠開宫殿石壁虹光夜如電
鸞鳳常驂神姥遊猿猱共醉曾孫宴洞中别有昇真天
瓊林遺蛻如枮蟬露盤仙掌千年藥春水桃花九曲船
萬松岡頭羽衣客更入三山采真訣神游不計海天遥
夢覺長懷海天白歸來高隱萬年宮天香時降䨇青童
道參元始鴻濛外身寄虛空象緯中嗟予久慕烟霞侣
天遣空山作詩苦清歌曾遶幔亭雲凍筆空題草堂雨
金丹擬就玉蟾分木葉西風鐵笛聞野老只知堯舜世
樵夫或遇武夷君
送鄭彦斌歸新安
越王城頭花似霰越王城下江如練倦客三春正憶歸
美人千里初相見羡君之才不作官知君有酒常開顔
朝陽鳴鳳在中野白雲黃鶴懷青山王門曳裾今幾載
賓主風流擅文采竹書燈火卧西窗玉帳旌旗鎮南海
南海魚肥荔子香君獨胡為念舊鄉秋風落葉茒茨晩
春草啼鴉丘壟荒新安山水柬南美洙泗淵源有朱子
莫將三絶動君王但用六經訓閭里伯也看山入武夷
清泉白石共題詩約君明日扁舟發爛醉幔亭溪上月
相逢行贈徐剛中之建寧兼柬黃彦美總帥
去年逢君紫霞洲今日逢君滄海頭逢君處處好顔色
歎我年年長作客被褐昂藏七尺軀蟠胸磊落五車書
姑蘇臺北曾走馬越王城南還釣魚看花夢想揚州遠
採藥歸來杏林晩堂上慈親鶴髮長階前兒女鶉衣短
見君雖貧不解愁結交盡是豪俠流侯門咫尺耻干謁
客路尋常歌遠遊我亦扁舟滯江浦握手相看總羈旅
千年龍劒蝕塵泥三月鶯花老風雨明日洪塘又送君
離亭詩思正紛紛黃罏有酒莫漫醉待予同擬梅仙雲
攬秀樓詩為九江陳仲文作
將軍樓成九江口背倚長江面廬阜䨇劒寒光列畫圖
香爐曉色當窗牖一官作鎮已三年雞犬不驚人晏眠
案上芸香浮竹簡檻前帆影過江船我來正值西風落
南望雲松秋萬壑五老應乘白鶴來諸公不負黃花酌
庾亮樓前空薜蘿虎溪明月漾晴波一時人物風流盛
千古江山感慨多絶壁孤烟淨如掃雲錦芙蓉鏡中老
攬秀長歌太白詩木落江空雁聲小
赤壁
長江西來雨如霧赤壁蒼蒼風雨暮草木猶疑橫槊時
塵沙尚憶焚舟處烏林渡口下舳艫曹瞞已料無全吴
陣前部曲奔先主眼中談笑輕周瑜君臣謀合士賈勇
玉帳旌旗亦飛動樓櫓晴空烟熖高魚龍白日波濤湧
荆門牢落駐殘兵野曠不聞鼙鼓聲戰骨秋埋湖外草
捷書夜報石頭城雄圖霸氣兩消歇地老天荒秋一葉
石上殘碑過客題沙中古劒漁人得漢王祠枕碧山隅
諸葛臺荒野鳥呼千年忠義出師表萬里江山八陣圖
泛洞庭湖作
昔歌杜甫洞庭作壯思高秋動寥廓天風吹夢岳陽樓
九月揚帆湖水落中流四望破泠泠遥天倒浸涵滄溟
龍堆千尺雲濤白鼇背一點君山青茫茫元氣浩無外
巨澤方知百川會錦浪愁翻灔澦深黃流怒擘崑山碎
漂吳蕩楚注海門吞雲吸夢移山根東南但見日月出
咫尺常愁雲雨昏輕舟破浪疾如箭瓣香走謁龍王殿
琴高赤鯉有時逢温嶠燃犀那可辯偶然風静波不喧
青銅一鏡磨蒼雲舟人漁子䨇䨇過斷雁殘鴉箇箇聞
汨羅欲弔懷沙客芳洲誰鼓湘靈瑟清淚空餘野竹斑
忠魂何許楓林黑古今萬事共悠悠人生有酒且澆愁
喜探禹蹟得竒觀濯足滄浪歌遠遊
秋曉南薰亭望隔江羣峰初日宛然如畫
扶桑西南丹桂林初日照耀羣峰青琅玕墜露天杳杳
芙蓉隔水秋冥冥我騎瘦馬踏殘雨乘凉燕坐南薰亭
是時燭龍吐光晶倒影正掛䨇玉屛祥烟慶雲忽飛動
翠旍羽蓋摶紫清恍如仙人下雲軿金銀宫闕羅蓬瀛
丹青疑對李郭畫詭怪莫過山海經江波蕩漾洲渚橫
時有鳥雀啁啾鳴西郊爽氣生檐楹毛髮颯颯通神靈
重華一去呼不返疑山九點浮青萍黃帝垂衣静西溟
杲杲白日中天行湘江之竹鸞鳳聲吹作簫韶詠太平
銅雀臺效劉彦炳賦
曹瞞騁志吞劉社銅雀臺高瞰中夏徒知扼腕有卧龍
豈料垂涎已司馬萬里河山尚出師九原魂魄歸何時
清秋風雨滿陵樹落日笙歌繞繐帷翠娥紅䄂恩情絶
廢冡荒臺狐兔穴空餘片瓦落人間千載奸雄磨未滅
送春詞
把酒送春春欲歸落花無言愁不飛天涯萬里不忍别
杜宇啼乾枝上血離亭芳草色萋萋不為東君絆馬蹄
傷心燕子銜將去綠隂細雨簾櫳暮小園桃李明年開
土牛迎春春早來但願花枝長好人長徤歲歲年年一
相見
落花怨
春風開花花滿枝春雨落花花作泥飄紅墜白不解惜
裁青剪翠空如迷莫嫌花飛春去早第恐春歸人昜老
狂蝶無心戀故枝遊蜂有意穿芳草江上行人去不歸
閨中少婦淚沾衣春愁縈人無遠近燕子不來花落盡
天涯路
十年一片土云是天涯路路上行人西復東惟有青楓
記朝暮楓樹摧為薪行人朝暮新脩途傷馬足峻阪折
車輪前車已折馬已死後來行行殊未巳君不見阮籍
窮途哭杜陵悲路難夸父逐日骨已朽穆王八駿何時
還年年江水流日日黃塵飛天涯路君不歸草根夕露
沾人衣
宿橘山田家懷蔣先生
蒼峰落日微白鶴秋風遠客路入疎鐘田家背山阪孤
烟桑柘寒歸鳥茒茨晩欲覓紫芝翁山深白雲滿
曉起
雞鳴庭樹寒白露滿秋草候蟲悲夜長愁人起常早出
門衣常單悵望千里道歸來守衡茆藜藿猶可飽
西山暮歸
凉葉墜微風秋山正蕭爽天寒獨鳥歸日夕百蟲響偶
從桂樹招遂有桃源想石磴閴無人山猿自來往
暮歸山中
暮歸山已昏濯足月在澗衡門棲鵲定暗樹流螢亂妻
孥候我至明燈共蔬飯佇立松桂凉疎星隔河漢
郊居
郊居頗岑寂疎懶諧愚性雨過茆屋凉蟬鳴晩山静坐
來塵慮空始覺心源瑩月出樵牧還松風荅清磬
九日病中
伏枕山林遠閉門風雨深一秋貧轉甚九日病兼侵落
葉荒三逕窮愁折寸心細看黃菊蘂空感白頭吟
徐雪舟為畫藍澗草堂圖
碧草連書屋蒼山對畫圖鶴巢秋樹小漁艇夕陽孤野
色晴初遠溪雲淡欲無浮楂倚盤石把釣任潛夫
經石堂追懷盧使君
舊隱仙人館曾陪使者車那知滄海别不返白雲居山
雨荒樵徑窗塵汙道書傷心庭外竹清影漫扶疎
兵後歸西山
亂後歸茆屋晨興步石田客愁空日日春色自年年風
雨啼鶯外江湖去鳥前艱難思故舊回首意茫然
復歸西山作
旅寓初回棹幽棲暫閉關桑麻林下宅樵牧雨中山小
徑看花入孤雲共鳥還時清甘屏迹黃綺自商顔
秋雨
秋雨林逾潤川雲晩更停遠峯明白塔古木暗蒼屏野
老營茆棟山僧寄茯芩干將塵土蝕猶有氣冲星
晩步
伏熱草木焦微凉竹林晩天清一鶴高波静羣鷗遠散
策不知疲臨流亦忘返月出林影昏疎鐘閉山館
秋夕懷雲松先生
夜永倦孤眠竹凉宜小立荒林獨鶴棲破屋疎螢入萬
壑共秋聲四山惟月色清賞恨不同晤言念茲夕
藍澗草堂
橘井雲山北茆齋澗水西聽猿秋樹近捫虱夕陽低樵
子知愚谷田翁伴醉泥興來時得句自向竹間題
聞藍山兄寓滁州
番水初傳信滁山想定居秋吟兼蟋蟀晩飯得鱸魚落
月滄江闊凉風白髮疎兵戈關塞隔不敢問何如
登鳳林寺鐘樓作
樓憑青嶂迥人到上方稀古寺愁春雨疎鐘送落暉雲
林孤跡遠法界一塵微坐久松風動飛花落客衣
山中漫題
讀書期有用閉戶耻無能落葉空山雨疎鐘獨夜燈人
稱樗里子住近石門僧静坐觀詩妙須參最上乘
順昌道中
蓐食鳴雞曉空山啼鳥春遠鐘何處寺殘月獨行人書
劒嗟黃髮江湖起戰塵南遊未得意北望正傷神
送别趙子將
故人川上别風雨送行舟歲暮歌黃鵠江清見白鷗青
雲懷楚璧秋水佩吳鈎看爾飛騰志周南豈滯留
雪中送舒文質歸廣信
積雪千峯迥空林一鳥歸客愁南浦樹鄉夢北山薇風
雨荒茆屋兵戈老布衣饑寒兼盗賊出處寸心違
寄雲松先生隱居
風雨論交舊林塘卜築新幽棲兼令弟高卧愧時人竹
日明書帙浮雲惹釣緡林居無俗客麋鹿自相親
懷川晩立
清川繞縣衙小立共汀沙暝色催歸鳥春愁對落花江
湖頻戀闕風雨更思家出處成何事惟添兩鬢華
宿蘇橋驛
桂嶺愁人地梅花歲暮天孤雲寒雨外獨鳥暝鐘前牢
落空䨇鬢馳驅又一年觀風愧無補為客記山川
柳城道中作
霜氣晩凄凄荒岡恐路迷孤雲桂嶺北落日柳城西地
暖蛇蟲出林昏鳥雀棲蠻鄉經戰伐問俗愧遺黎
秋憶西山草堂
山接藍田近泉分橘井清誅茆成小隱鍊藥問長生一
逕看松入千峯共鶴行誰言江海上歲晩戀虚名
宿嚴灘作
水宿傍嚴灘風燈語夜闌鼉鳴潮信早龍過雨聲寒病
喜江山好貧嗟道路難故園三四口書札報平安
浮大江之廣西途中作
惨淡西門别蒼茫廣海行微風孤櫂遠落日大江清雁
帶還家夢雲留戀闕情悲歌一回首出處念浮生
浮江望淮上作
萬古長江險秋風短櫂經天連一水白山入兩淮青把
酒須明月乘槎豈使星雲霄望不極鴻鵠正冥冥
書懷酬孟原僉憲
一官辭殿陛萬里越江湖暝色青楓近秋聲白雁孤書
題懷故舊藥裹愧妻孥王事兼詩興虚稱二妙俱
采石舟中寄子正僉憲
共醉黃罏酒還登采石舟澄江晴吐月獨樹曉生秋去
國一身遠懷鄉半夜愁明朝陪使節一上岳陽樓
過太平州作
帶雨辭京口觀風出廣西江吞淮樹小城壓楚雲低湖
冷三秋雁山寒半夜雞宦情兼旅思遠愧鹿門妻
觀音巖
石色依廬阜潮音接普陀江雲晴自遠水月夜還多鳥
為銜花至龍因問法過瓣香瞻彷彿帆影拂嵯峨
恭城縣
十室黃茆邑千峰紅葉村喧卑蠻俗異質朴古風存雞
犬連徭洞牛羊到縣門殘年歴荒徼遥布聖明恩
晩立懷友
野曠行人絶林空墜葉聞客愁當落日詩思入寒雲草
暗防蛇毒山昏過虎羣梅花萬里道歲晩正思君
過雲洞嶺
路出千林迥山連五嶺遥石崖懸度棧野樹卧通橋澗
飲猶防蠱畲耕盡屬徭夕陽驅瘦馬鬢影漫瀟瀟
溪橋晩立
天闊浮雲盡山昏落日微鳥棲當野樹人語共柴扉歲
月且云暮鄉關何處歸隣家響機杼遠客歎無衣
宿賀州黃家洞瑞巖寺清溪茆屋悠然有故山
之景
怪石分羣壑清溪共幾家衡門散雞犬古寺入桑麻薄
宦知無補浮生信有涯白鷗藍澗曲春水遶桃花
旅寓
旅寓真如此空堂思悄然秋聲一葉下暝色數峰連涉
世方知命清心已悟禪鏡中窺短髮蕭颯感流年
夜雨
多病西風客空堂獨夜愁燈殘江上雨木落嶺南秋黃
卷知何用丹砂不易求君恩無補報悵望惜淹留
贈隱者
風雲蛇陣將山水鹿門居報國曾留劒歸田始讀書雁
秋湖水落蟬露柳條疎别夢關山遠松窗夜月虚
雨中
黯黯雲垂野瀟瀟雨滿林晩山歸鳥盡秋草閉門深落
葉蕭條樹空城斷續砧煩憂兼獨立誰識此時心
曉發江上
官船催曉發浦鳥闇驚飛殘月低清渚疎鐘隔翠微晨
光初辨樹秋色已生衣萬里慚張翰鱸魚未得歸
柳城縣
青山入縣庭小邑但荒城竹覆茆茨冷江涵石壁清草
蟲當戸墜水鳥上階行問俗知無事松風一舸輕
出雲藤驛
又出雲藤峽扁舟更向東地蒸秋有瘴江闊夜多風旅
夢驚啼狖鄉心託斷鴻天涯看月色不與故園同
宿陽朔山寺
晩景孤村僻松門試一登秋山黃葉雨古寺白頭僧壞
壁穿新竹空牀覆舊藤宦情與禪意寂寞共寒燈
來賓縣曉發
宦遊同逆旅侵曉逐征途空館殘燈小長江落月孤鄰
雞催去馬城柝起棲烏物色兼人事匆匆歲欲徂
柳州道中
窮荒持憲節侵曉策征驂落月千峰外清霜五嶺南草
寒初息瘴林曙欲浮嵐廵歴知無補艱難頗自諳
過諸葛古城
諸葛舊屯兵東郊尚古城山餘駐馬跡江有卧龍名怪
石疑戈甲高雲想旆旌秋風吹大樹蕭瑟獨含情
秋夕懷武夷舊業
客路西風晩懷山獨夜愁露寒仙掌月天遠幔亭秋落
葉他鄉夢啼烏何處樓歸心似江水千里向東流
江上别故人
天涯芳草色對酒惜餘春此日滄江别東風白髮新落
花晴傍馬殘鳥冷窺人勉矣持風紀驅車莫厭頻
雨中同孟原僉憲登嘉魚亭
高閣流鶯外荒城駐馬前江寒三月雨春老百蠻夭折
柳悲橫笛飛花落釣船乾坤總羈旅把酒意茫然
又
城空花爛漫樓迥雨蕭條毒草春生瘴蠻江晩上潮魚
肥堪把釣鳳去不聞韶萬里䨇持節恩波賴聖朝
題聽雪舟卷
彤雲凍合山隂道老鶴虚舟夢瓊島天地無聲夜寂寥
短篷碎玉風蕭蕭月白江清墜楓葉寒重不聞葦葭折
明朝洗耳聽清流寫作江湖聽雪舟
題子陵圖贈嚴伯新
高臺蒼蒼富春渚老樹凝雲苔色古客星夜入紫微垣
羊裘暮釣滄江雨大賢隱德辭萬鐘諸孫嘯傲江湖中
干戈滿地歲將晏展卷山水來清風
同程芳遠遊東林寺
東岡石上松林青偶與白雲來此行老僧下榻雨花散
古寺閉門秋草生八月風高萬籟急䨇谿日落千山明
歸去橋西一廻首重林杳渺隔鐘聲
寄張茂叔
黃岡處士舊知名似爾文章老更成芸閣蠧魚當夜永
蘭苕翡翠共秋清滄江有酒延漁父白髮無人薦馬卿
春晏蓬萊消息近斗南時有劎光横
遊東林寺
隔谿蘭若有雲住背郭草堂無酒賒秋色琅玕亭外竹
天香簷蔔座中花千年龍象當山殿八月鱸魚上釣槎
一二老僧皆舊識松根敲火試新茶
挽盧憲副卒于海北
繡衣萬里接炎荒白髮中宵殞瘴鄉夢斷玉樓江月冷
魂飛銅柱海天長樓船歲晩迎歸櫬松桂春隂閉草堂
欲向滄浪歌楚些山空猿鶴易悲傷
簡舊書有感
高閣藏書半不存數篇零落更堪論閉門風雨棃花盡
壞壁塵埃竹簡昏鳴鳳徒勞思盛世獲麟何用紀空言
文章漫爾疲心力陋巷如愚道自尊
拜虚白塔
石逕松林入翠微門人卜此窆空衣流沙幾日青雲度
滄海千年白鶴歸山鬼夜驚丹氣吐洞雲晴挾劒光飛
久知生滅原無礙目斷鴒原下夕暉
寄余員外從善
嫋嫋秋風江水波碧雲千里奈愁何空山落葉黃昏雨
深谷幽人白石歌舉目漸驚朋革少論心偏感别離多
船來不得閩清便采采金花滿澗阿
病中作
茆屋黃花共寂寥病容詩思總無聊山童夜静分松火
道士天寒送藥苖落木荒陂秋澹澹鳴雞空館雨瀟瀟
仙家瑤草年年長弱水蓬萊路更遙
七月廿八夜同巢翁石父燕集玄都道院是日
雷雨晝晦既夕星月爛然席上作
偶與高人讌武夷天空山水漾清輝金盤曉露蒲萄酒
玉女秋風薜荔衣雷起石堂龍未蟄蟾生滄海鶴初歸
瑤臺自有長生籙莫歎尊前往事非
和友人見寄
憂國長懷心悄悄讀書空笑腹便便西風秔稻雲連屋
秋水蒹葭月在船黃葉閉門䨇樹老清溪落日數峰連
藍田丘壑題詩處喜有高人住輞川
寓秦石村作
盤石垂蘿一逕分野橋流水數家村人烟橘柚寒連屋
仙掌芙蓉晩對門屢辱故人留藥價空煩漁父問桃源
多情惟有西溪竹春雨年年長子孫
寄野士弘壽南山二左司
久無書札問平安獨向雲霄望羽翰潮落魚龍三島近
月明烏鵲一枝寒斗南共識張華劒林下空彈貢禹冠
憶别滄江秋巳晩黃花紅葉露漙漙
次梁天與峻德郎中遊武夷韻
一夕仙橋架綵虹千年洞府閟神蹤清秋沆瀣金人掌
明月芙蓉玉女峯霧雨至今藏虎豹風雷何日化魚龍
山中尚有長生藥安得乘雲獻九重
經郭先生平川舊居
皓首明時秪布衣孤墳宿草又斜暉塵埃几杖遺書盡
風雨園林舊業非九曲月明猿自弔三山秋晩鶴空歸
多情惟有門前水春色年年上釣磯
荅海月大師貽詩問訊
柴門屢枉故人車草澤元非隱者廬方士許傳鴻寶訣
名山自讀馬遷書十年兵甲皇威遠二頃山田歲計疎
賴有忠良扶社稷不勞音問到樵漁
送霍拱辰歸建安
文星光彩動皇州博士曾同萬里遊曉日蓬萊丹鳳闕
西風苜蓿紫霞洲船經吳越千峰雨水落瀟湘一雁秋
兩地相思各廻首殘蟬衰草共離憂
廬山詠懷古跡
匡廬山色枕寒流晉代衣冠尚古丘三徑清風陶令宅
九江風月庾公樓波吞故國魚龍晩草没荒城虎豹秋
聞有東林僧舍近閒尋五老共清遊
夜泊武昌城下
蒼山斜枕漢江流自古東南重上游巫峽秋聲連戌角
洞庭月色在漁舟白雲黃鶴悠悠思落木啼烏渺渺愁
獨夜悲歌形勝地燈前呼酒看吳鈎
吳山懷古
南渡山川王氣消西風松柏認前朝紫宸無復千官宴
滄海空餘半夜潮龍去蓬萊曾駐輦鳳歸寥廓不聞簫
上方樓閣依稀在暮雨疎鐘送寂寥
封陽驛
官船早發渡頭沙廻首東風日又斜千里雲山横桂嶺
一江春水漲桃花荒村雞犬臨欹岸細雨鳬鷖傍釣槎
南望蒼梧烟樹晩鳳韶何處弔重華
宿開建江上懷閩中故人
東風嫋嫋泛鷗波倚棹汀洲近薜蘿江上流鶯疎雨歇
天涯芳草落花多暮雲尚隔蒼梧野秋興空懷白苧歌
離别不堪頻悵望美人南國意如何
呂仙亭
洞庭萬里連滄海石室千年隱翠微華表月明笙鶴下
蒼梧雲濕劒龍歸城南老樹名空在枕上黃梁夢已非
倦客遠尋勾漏洞丹砂未就與心違
梧州歸至龍門驛作寄諸同志
江轉龍門一櫂輕歸心不為杜鵑聲斜風細雨催離别
剩水殘山管送迎但使百蠻稱鎮静久知東海望澄清
碧雲日暮蒼梧遠不盡懷人渺渺情
寄衡山李中卿
謫仙歸去卧松窠江上飛花送錦袍細寫山川成史記
更吟蘭杜入離騷洞庭萬里秋風落衡岳千峰夜月高
欲託瑤琴記相憶海天清露鶴鳴臯
入義寧山中
疎篁古木抱雲岑野店山橋入桂林青草江山春瘴裏
落花風雨夜寒深一官便擬歸田計萬里長懷戀闕心
却憶故人霄漢上霜臺翠柏曉森森
懷西山草堂奉柬山中二兄
多年採藥問長主野鶴孤雲入幔亭夜雪梅花虚室白
秋風竹簡古書青秪今遠道生華髮何處空山長茯苓
喜有藍田䨇璧在每從南極望春星
麻原歸隱圖為程伯崇提學賦
清名奕世荷君恩白髮他鄉卧掩門故國江山愁杜宇
孤村風雨憶麻園紅泉釀酒分松腋翠石題詩雜蘚痕
歸去茆齋第三谷玉田清露長蘭蓀
題蜀江雨霽圖
瞿塘雨過起春瀾空翠樓臺杳靄間萬里橋西花似錦
暮雲依舊隔巫山
江上對雨
北辭京國秋將晩南望鄉關路轉遥倦客長江對疎雨
荻花楓葉正瀟瀟
春日草堂
水色山光澹澹清池塘雨過草初生東風茆屋春多少
喜聽流鶯第一聲
癸丑元夕柳州見梅憶澤
忽見繁花亂客愁東風寂寞古龍州故園穉子無消息
坐對寒江月滿樓
憶橘樹
橘樹新移近草堂開軒時愛午隂凉春來應是花如雪
吹落蘇耽井水香
江上晩景
疎雨殘雲共晩風長髯烏帽獨掀篷江山絶似元暉畫
浦樹沙禽惨澹中
折杜鵑花
對江松樹兩三家背立東風數暝鴉草綠故園歸未得
臨流愁見杜鵑花
懷山中
久别山中鸞鶴羣清齋自禮武夷君滄江明月扁舟夜
渾似松窗卧白雲
石倉歴代詩選卷三百十一
