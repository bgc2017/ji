石倉歴代詩選卷七十八
明曹學佺編
晚唐五
杜荀鶴(字彦之池州人)
春宫怨
早被嬋娟誤欲妝臨鏡慵承恩不在貌教妾若為容風
暖鳥聲碎日高花影重年年越溪女相憶採芙蓉
訪道者不遇
寂寂白雲門尋真不遇真祗應松上鶴便是洞中人藥
圃花香異沙泉鹿跡新題詩留姓字他日此相親
送人遊吳
君到姑蘇見人家盡枕河古宫閒地少水港小橋多夜
市賣菱藕春船載綺羅遥知未眠月鄉思在漁歌
浙中逢詩友
到處有同人多為賦與文詩中難得友湖畔喜逢君凍
把城根雪風開嶽面雲苦吟猶不足争忍話離羣
送友遊吳越
去越從吳過吳疆與越連有園多種橘無水不生蓮夜
市橋邊火春風寺外船此中偏重客君去必經年
登天台寺
一到天台寺高低景旋生共僧巖上坐見客海邊行野
色人耕破山根浪打鳴忙時向閒處不覺有閒情
題江島僧居
師愛無塵地江心島上居接船求化慣登陸赴齋疎載
土春栽樹抛生日餧魚入雲蕭帝寺畢竟欲何如
送人遊江南
滿酌勸君酒勸君君莫辭能禁幾度别即到白頭時晩
岫無雲蔽春帆有燕随男兒兩行淚不欲等閒垂
遊茅山
步步入山門仙家鳥徑分漁樵不到處麋鹿自成羣石
面迸出水松頭穿破雲道人星月下相次禮茅君
郊居即事投李給事
無禄奉晨昏閒居幾度春江湖苦吟士天地最閒人書
劒同三友蓬蒿外四鄰相知不相薦何以自謀身
霽後登唐興寺水閣
一雨三秋色蕭條古寺間無端登水閣有處似家山白
日生新事何時得暫閒將知老僧意未必戀松關
贈廬嶽隠者
自見来如此未嘗離洞門結茅遮雨雪採藥給晨昏古
樹藤纏殺春泉鹿過渾悠悠無一事不似屬乾坤
懷紫閣隠者
紫閣白雲端雲中有地仙未歸蓬島上猶隠國門前洞
口人無跡花隂鹿自眠焚香賦詩罷星月冷遥天
送賓貢登第後歸海東
歸捷東華第登船鬢未絲直應天上桂别有海東枝國
界波窮處鄉心日出時西風送君去莫慮到家遲
送人南遊
凡遊南國者未有不蹉跎到海路難盡挂帆人更多潮
沙分象跡花洞響蠻歌縦有投文處於君能幾何
經賈島墓
謫宦自麻衣銜冤至死時山根三尺墓人口數聯詩仙
桂終無分皇天自有私暗松風雨夜空使老猿悲
秋夜晩泊
一望一蒼然蕭騷起暮天遠山横落日歸鳥度平川家
是去秋别月當今夕圓漁翁似相伴徹曉葦叢邊
經九華費徵君墓
凡弔先生者多傷荆棘間不知三尺墓高却九華山天
地有何外子孫無亦閒當時若徵起未必得身還
溪居叟
溪翁居静處溪鳥入門飛早起釣魚去夜深乘月歸見
君無事老覺我有求非不說風霜苦三冬一草衣
贈秋浦金長府
倚郭難為宰非君即有私惟憑野老口不立政聲碑若
甚求名日貧於未選時溪山竟如此利得且吟詩
將遊湘湖有作
一家相别意不得不潸然遠作南方客初登上水船嶽
鍾思冷夢湘月少殘篇便有歸来計風波亦隔年
江上逢韋彖先輩
不易為離抱江天即見鴻暮帆何處落涼月與誰同木
葉新霜後漁燈夜浪中時難慎行止吾道利於窮
維揚逢詩友張喬
天下方多事逢君得話詩直應吾道在未覺國風衰生
計吟銷日人情醉過時雅篇三百首留作後来師
秋日懷九華舊居
吾道在五字吾身寧陸沈涼生中夜雨病起故山心燭
共寒微飲蛩添苦楚吟何當遂歸去一徑入松林
下第東歸别人
不得同居住當春别帝鄉年華落第老歧路出關長芳
草緣流水殘花向夕陽懷親暫歸去非是釣滄浪
登山寺
山半一山寺野人秋日登就中偏愛石獨上最高層有
果猿攀樹無齋鴿看僧儒門自多事来此復何能
送友人遊南海
南海南邊路君遊祗為貧山川多少路郡邑幾何人花
鳥名皆别寒暄氣不均相期旦晩見莫待瘴侵身
寄益陽武灌明府
縣稱詩人理無嫌但寂寥溪山入城郭戶口半漁樵月
滿彈琴夜花香漉酒朝相思不相見雲水路迢迢
閩中别所知
觸目生歸思那堪路七千臘中離此地馬上見明年郡
邑溪山巧寒暄日月偏自疑雙鬢雪不似到南天
春訪獨孤處士
一僻春来静深宜長者居好花都待晩脩竹不妨疎雁
入湘江食人侵曉色鋤似君無學處頭白道如初
冬末同友人泛瀟湘
殘臘泛舟何處好最多吟興是瀟湘就船買得魚偏美
踏雪沽来酒倍香猿到夜深啼嶽麓雁知春近到衡陽
與君剰採江山景裁取新詩入帝鄉
題廬嶽劉處士草堂
仙境閒尋採藥翁草堂留話一宵同若看山下雲深處
直是人間路不通泉冷藕花来洞口月將松影過溪東
求名心在閒難遂明日馬蹄塵土中
山中寄詩友
山深長恨少同人覽景無時不憶君庭果自從霜後熟
夜猿頻向屋邊聞琴臨秋水彈明月酒向東山酌白雲
仙桂算攀攀合得平生心力盡於文
秋宿臨江驛
南来北去二三年年去年来兩鬢斑舉世盡從愁裏老
誰人肯向死前閒漁舟火影寒歸浦驛路鈴聲夜過山
身事未成歸未得聽猿鞭馬入長安
冬末自長沙遊桂嶺留獻所知
家隔重湖歸未期更堪南去别深知前程笑到山多處
上馬愁逢歲盡時四海内無容足地一生中有苦心詩
朱門祗見朱門事獨把孤寒問阿誰
夏日登友人書齋林亭
暑天長似秋天冷帶郭林亭盡不如蟬噪檻前遮日竹
鷺窺池面弄萍魚抛山野客横琴醉種藥家僮踏雪鋤
衆惜君才堪上第莫因居此與名疎
寄臨海姚中丞
夏辭旌旆已秋深永夕思量淚滿襟風月易斑搜句鬢
星霜難改感恩心尋花洞裏連春醉望海樓中徹曉吟
雖有夢魂知處所去来多被角聲侵
秋日閒居寄先達
到頭心事欲何為忩下工夫鬢上知乍可百年無稱意
誰教一日不吟詩風驅早雁衝湖色雨挫殘蟬點柳枝
自古書生也如此獨看惆悵是明時
題覺禪和
少見修行得似師茅堂佛像亦随時禪衣補後雲藏線
夏臘高来雪印眉耕地戒侵連塚土伐薪教護帶巢枝
有時問著經中事却道山僧總不知
春日山居寄友人
野吟何處最相宜春景暄和好入詩高下麥苗新雨後
淺深山色晩晴時半巖雲脚風牽斷平野花枝鳥踏垂
倒載干戈是何日近来麋鹿欲相随
懷廬嶽舊隠
一别三年長在夢夢中時躡石稜層泉聲入野方堪聽
山色逢秋始可登巖鹿慣随鋤藥叟溪鷗不怕洗苔僧
人間有許多般事求要身閒直未能
和友人見題山居
避時多喜葺居成七字君題萬象清開戶曉雲連地白
訪人秋月滿山明庭前樹瘦霜来影洞口泉噴雨後聲
有景供吟且如此算来何必躁浮名
贈徹上人
多少僧中僧行高偈成流落遍僧抄經忩月静灘聲到
石徑人稀蘚色交垂露竹粘蟬落殼窣雲松載鶴棲巢
煮茶童子閒勝我猶得依時把磬敲
哭山友
十載同棲廬嶽雲寒燒枯葉夜論文在生未識公卿面
至死不離麋鹿羣從見蓬蒿叢壊屋長憂雨雪透荒墳
把君詩句高聲讀想得天高也合聞
别四明鍾尚書
九華天際碧嵯峨無奈春来入夢何難與英雄論教化
却思猿鳥共煙蘿風前柳態閒時少雨後花容淡處多
都大人生有離别且將詩句代離歌
宿東林寺題願公院
古寺沈沈僧未眠搘頥將客說閒緣一溪月色非塵世
滿洞松聲似雨天簷底水涵抄律燭忩間風引煮茶煙
無由往得吟相伴心繫青雲十五年
馬上行
五更復五里去時無住時日將家漸遠猶恨馬行遲
閩中秋思
雨勻紫菊叢叢色風弄紅蕉葉葉聲北畔是山南畔海
祗堪圖畫不堪行
溪興
山雨溪風卷釣絲瓦甌篷底獨斟時醉来睡著無人喚
流下前溪也不知
溪岸秋思
桑柘窮頭三四家挂罾垂釣是生涯秋風忽起溪灘白
零落岸邊蘆荻花
宿欒城驛却寄常山張書記
一更更盡到三更吟破離心句不成數樹秋風滿庭月
憶君時復下階行
題新雁
暮天新雁起汀洲紅蓼花疎水國秋想得故園今夜月
幾人相憶在江樓
旅舍遇雨
月華星彩坐来收嶽色江聲暗結愁半夜燈前十年事
一時和雨到心頭
石倉歴代詩選卷七十八
