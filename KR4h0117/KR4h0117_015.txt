石倉歴代詩選卷十五
明曹學佺編
初唐二
虞世南(字伯施浙江上虞人)
從軍行
塗山烽候驚弭節度龍城冀馬樓蘭將燕犀上谷兵劒
寒花不落弓曉月逾明凜凜嚴霜節冰壯黃河絶蔽日
卷征蓬浮天散飛雪全兵值月滿精騎乘膠折結髮早
驅馳辛苦事旌麾馬凍重關冷輪摧九折危獨有西山
將年年屬數竒
出塞
上將三略遠元戌九命尊緬懷古人節思酬明主恩山
西多勇氣塞北有遊魂揚桴上隴坂勒騎下平原誓將
絶沙漠悠然去玉門輕齎不遑舍驚策騖戎軒凜凜邊
風急蕭蕭征馬煩雪暗天山道冰塞交河源霧鋒點無
色霜旗凍不翻耿介倚長劒日落風塵昏
結客少年場行
韓魏多竒節倜儻遺聲利共矜然諾心各負從横志結
交一言重相期千里至綠沈明月弦金絡浮雲轡吹簫
入吳市擊筑遊燕肆尋源博望侯結客遠相求少年懷
一顧長驅背隴頭燄燄戈霜動耿耿劒虹浮天山冬夏雪
交河南北流雲起龍沙暗木落雁門秋輕生殉知已非
是為身謀
怨歌行
紫殿秋風冷雕甍落日沈裁紈悽斷曲織素别離心掖
庭羞改畫長門不惜金寵移恩稍薄情疎恨轉深香銷
翠羽帳弦斷鳳凰琴鏡前紅粉歇階上綠苔侵誰言掩
歌扇翻作白頭吟
門有車馬客
陳遵重交結田蚡擅豪華曲臺臨上路高軒抵狹斜赭
汗千金馬繡軸五香車白鶴隨飛蓋朱鷺入鳴笳夏蓮
開劒水春桃發綬花高談辯飛兔摛藻握靈蛇逢恩出
毛羽失路委泥沙
擬飲馬長城窟
馳馬渡河干流深馬渡難前逢錦車使都護在樓蘭輕
騎猶銜勒疑兵尚解鞍温池下絶澗棧道接危巒拓地
勲未賞亡城律詎寬有月關猶暗經春隴尚寒雲昏無
復影冰合不聞湍懷君不可遇聊持報一飱
飛來雙白鶴
飛來雙白鶴奮翼遠凌煙俱棲集紫蓋一舉背青田颺
景過伊洛流聲入管絃鳴羣倒景外刷羽閬風前映海
疑浮雪拂澗瀉飛泉燕雀寧知去蜉蝣不識還何言别
儔侶從此間山川顧步已相失徘徊各自憐危心猶警
露哀響詎聞天無因振六翮輕舉復隨仙
賦得慎罰
帝圖光往册上德表鴻名道冠二儀始風高三代英樂
和知化洽訟息表刑清罰輕猶在念勿喜尚留情明慎
全無枉哀矜在好生五疵過亦察二辟理彌精幪巾示
廉耻嘉石務詳平每削繁苛性常深惻隱誠政寬思濟
猛疑罪必從輕于張懲不濫陳郭憲無傾刑措諒斯在
歡然仰頌聲
奉和幽山雨後應令
肅城隣上苑黃山邇桂宮雨歇連峰翠煙開竟野通排
虛翔戲鳥跨水落長虹日下林全暗雲收嶺半空山泉
鳴石澗地籟響巖風
賦得吳都
畫野通淮泗星躔應斗牛玉牒弘圖表黃旗美氣浮三
分開霸業萬里宅神州高臺臨茂苑飛閣跨澄流江濤
如素蓋海氣似朱樓吳趨自有樂還似鏡中遊
發營逢雨應詔
豫遊欣勝地皇澤乃先天油雲隂御道膏雨潤公田隴
麥霑逾翠山花濕更然稼穡良所重方復悅豐年
賦得臨池竹應制
葱翠梢雲質垂彩映清池波泛含風影流搖防露枝龍
鱗漾嶰谷鳳翅拂漣漪欲識凌冬性惟有歲寒知
侍宴應詔賦韻得前字
芬芳禁林晚容與桂舟前横空一鳥度照水百花然綠
野明斜日青山澹晩煙濫陪終宴賞握管類窺天
中婦織流黃
寒閨織素錦含怨斂雙蛾綜新交縷澀經脆斷絲多衣
香逐舉袖釧動應鳴梭還恐裁縫罷無信逹交河
奉和詠日午
高天淨秋色長漢轉曦車玉樹隂初正桐圭影未斜翠
蓋飛圓彩明鏡發輕花再中良表瑞共仰璧暉賒
侍宴歸雁堂
歌堂面淥水舞館接金塘竹開霜後翠梅動雪前香鳬
歸初命侶雁起欲分行刷羽同棲集懷恩愧稻粱
初晴應教
初日明燕館新溜滿梁池歸雲半入嶺殘滴尚懸枝
春夜
春苑月徘徊竹堂侵夜開驚鳥排林度風花隔水來
詠螢
的歴流光小飄颻弱翅輕恐畏無人識獨自暗中明
詠蟬
垂緌飲清露流響出疎桐居高聲自遠非是藉秋風
秋雁
日暮霜風急羽翮轉難任為有傳書意聯翩入上林
褚亮(字希明浙江錢塘人)
賦得蜀都
列宿光參井分芒跨梁岷沈犀對江浦駟馬入城闉英
圖多霸跡歴選有名臣連騎簪纓滿含章詞賦新得上
仙槎路無待訪嚴遵
奉和詠日午
曦車日亭午浮箭未移暉日光無落照樹影正中圍草
萎看稍靡葉燥望疑稀晝寢慙經笥暫解入朝衣
奉和望月應魏王教
層軒登皎月流照滿中天色共梁珠遠光隨趙璧圓落
影臨秋扇虛輪入夜弦所欣東館裏預奉西園篇
詠花燭
蘭逕香風滿梅梁暖日斜言是東方騎來尋南陌車靨
星臨夜燭眉月隱輕紗莫言春稍晩自有鎮開花
在隴頭哭潘學士
隴底嗟長别流襟一慟君何言幽咽所更作死生分轉
蓬飛不息悲松斷更聞誰能駐征馬回首望孤墳
和御史韋大夫喜霽之作
晴天度旅雁斜影照殘虹野淨餘煙盡山明遠色同沙
平寒水落葉脆晩枝空白簡光朝幰彤騶出禁中息駕
遊蘭坂彫文折桂叢無因輕羽扇徒自仰仁風
晩别樂記室彦
窮途屬歲晩臨水忽分悲抱影同為客傷情共此時霧
色侵虛牖霜氛冷薄帷舉袂慘將别停杯悵不怡風嚴
征雁遠雪暗去蓬遲他鄉有岐路遊子欲何之
魏徵(字玄成鉅鹿人)
暮秋言懷
首夏别京輔杪秋滯三河沈沈蓬萊閣日夕鄉思多霜
剪凉地蕙風捎幽渚荷歲芳坐淪歇感此式微歌
述懷
中原初逐鹿投筆事戎軒縱横計不就慷慨志猶存杖
策謁天子驅馬出關門請纓繫南粤憑軾下東藩鬱紆
陟高岫出没望平原古木鳴寒鳥空山啼夜猿既傷千
里目還驚九折魂豈不憚艱險深懷國士恩季布無二
諾侯嬴重一言人生感意氣功名誰復論
顔師古(原名籀以字行雍州人)
奉和正日臨朝
七政璿衡始三元寶歷新負扆延百辟垂旒御九賓肅
肅皆鴛鷺濟濟盛簪紳天涯致重譯日域獻竒珍
陳叔逹(字子聰長興人)
早春桂林殿應詔
金鋪照春色玉律動年華朱樓雲似蓋丹桂雪如花水
岸銜階轉風條出柳斜輕輿臨太液湛露酌流霞
後渚置酒
太渚初驚夜中流沸鼓鼙寒沙滿曲浦夕霧上耶溪岸
廣鳬飛急雲深雁度低嚴關猶未遂此夕待晨雞
聽隣人琵琶
本自龍門桐因妍入漢宮香緣羅袖裏聲逐朱絃中雖
有相思韻翻將入塞同關山臨却月花蘂散迴風為將
金谷引添令曲未終
詠菊
霜間開紫蔕露下發金英但令逢採摘寧辭獨晩榮
杜淹(字執禮)
寄贈齊公
冠蓋遊梁日詩書問志年佩蘭長坂上攀桂小山前結
交淡若水履道直如絃此觀終未極于茲獨播遷赭衣
登蜀道白首别秦川淚隨溝水逝心逐曉旌懸去去逾
千里悠悠隔九天郊野間長薄城闕隱凝煙關門共月
對山路與雲連此時寸心裏難用尺書傳
王珪(字叔介太原人)
詠淮隂侯
秦王日凶慝豪傑爭共亡信亦胡為者劒歌從項梁項
羽不能用脫身歸漢王道契君臣合時來名位彰北討
燕承命東驅楚絶糧斬龍堰濉水摛豹潜夏陽功成享
天禄建旗還南昌金千答漂母錢百酬下鄉吉凶成糾
纏倚伏難預詳弓藏狡兔盡慷慨念心傷
馬周(字賓王清河人)
凌朝浮江旅思
太清上初日春水送孤舟山遠疑無樹潮平似不流岸
花開且落江鳥没還浮羈望傷千里長歌遣四愁
蕭翼
答僧辯才探得招字
邂逅欵良宵殷勤荷勝招彌天俄若舊初地豈成遥酒
蟻傾還汎心猿躁似調誰憐失羣翼長苦業風飄
孔紹安(山隂人字未詳)
賦得結客少年場
結客佩吳鈎横行度隴頭雁在弓前落雲從陣後浮吳
師驚燧象燕將警奔牛轉蓬飛不息冰河結未流若使
三邊定當封萬戶侯
石倉歴代詩選卷十五
