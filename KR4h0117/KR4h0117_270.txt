石倉歴代詩選卷二百七十
明曹學佺編
元詩四十
岑安卿
古意
亭亭千歲松起自一寸植苟無斤斧患夀可比金石青
青園中草一雨迴青色清霜忽飄零彫瘁在頃刻
又
寳刀不斷水綫溜可穿石君看城門軌要非兩馬力為
學不苦心虚談政何益偉哉大禹功猶思寸隂惜
偶讀戴帥初先生夀陳太博用東坡無官一身
輕有子萬事足詩二句為韻有感依韻以續
其後
貪夫富且夀吉人饑復寒什襲寶燕石白璧泥塗間老
成愧苟得童孺羞無官如何羊裘翁不念歸來難
又
謗讟我自致勿怨生不辰蒺藜非所據石卜陷厥身始
知膠漆心千載雷與陳蠅矢任黑白頽然自天眞
又
絺綌不任暑毳褐寒復生寒暑歲相似中心空自驚道
義山岳重富貴浮雲輕念此轉悽惻俛仰何所成
百雁圖
離離鴻雁羣渺渺水雲國白雪剡川藤玄香牧溪迹形
眞具生意彷彿二百翼四海兄弟情於兹見叙秩前鳴
後如譍高下低復逆隨陽足稻粱直夜防機弋水寒蘆
葉黃霜清葦花白羣遊得所止一氣同悅懌哀哉淮南
謠布粟歌斗尺東阿賦豆萁才高終擯斥觀圖適念此
翻為古人戚今人猶古人毋為後人惜
食新筍
黃虀甕巳竭枯繡筐亦空老芥長芒刺食久咽為痛山
雨折竹胎未入春盤供畦丁適踵門致我親戚送脫綳
錦紋散切玉霜刀弄新香歕湯鼎饞涎迸齒縫未倩搜
詩腸已破食肉夢參禪誠滑稽煮簀宜笑閧贊寧譜亦
佳涪翁句堪誦僻居東海偏斯味時一中山僧應厭湌
飽食聽春哢
述古二章送范瑞卿回越
陶朱五湖客相業霸于越十年思復讎一舉強國滅扁
舟煙水間千載仰遺烈子念居是邦景慕有前轍試吏
固云始時至亦宏達
又
司隸百世士攬轡思澄清生罹黨錮禍殁有蓋世名善
類既銷歇漢祚亦云傾子材固不逮識此巳足稱古人
不可見千載思雲仍
夢中作
積雨稍開霽晴川榜孤舟雙目豁隂翳四望餘雲收輕
風生衣袂洒洒舒煩憂橋横落日迥水與山俱流白鷗
洲渚涼黃鳥林塘幽十旬九隂雨兹晴信難求美景與
心會及暮猶遲畱賓朋愜清賞晤語更獻酬歸途見明
月華巔風颼颼
和濟天岸法師約李五峰同遊韻
我不識往古誰復知來今彼哉牛山淚祇濕當時襟節
序倏代謝秋風生樹林暑氣日已薄涼氣日已深酌我
新熟酒鳴我素蓄琴陶然一今古萬事從無心
又
行行風波途著脚殊未穩榮名非素懷飄忽任衰晩嗟
哉聖賢心明白寄黃卷如何當世人交深語翻淺所以
靖節翁抛官托罷蹇長歌歸去來高風播彌遠
次兹息菴冬日海棠韻
盈盈宫錦仙厭彼繁華場當春不自獻婉娩懷無生托
根&KR0999;檀林金仙借恩光羣隂正凝沍特與回春陽拒霜
宜愧死江梅亦羞香翻令桃杏顔應有趨時傷定惠一
笑姿未免隨春芳始信鶴林仙解逞非時粧
和李宰韻
春風吹繁花秋露淨孤月壯年嗜好新對此每傾悅年
來百念灰搔首惟短髮流光不我與苔生古人骨常懷
却世紛宴坐學龜息從渠鵩去畱不問馬得失李侯宦
遊蹤來僦海上宅庭蘭茁春芽笑語落霏雪詩文嘗我
過老晦資啓發窮思獨善身自獻殊未屑對酒還當歌
甘旨肯朝夕君心與我懷相對交嘆息
灌畦
灌畦起清晨汲水甘自勞微露濕裳履凉風吹鬢毛緬
懷漢隂叟東陵亦其曹顧予何為者佚豫敢自驕日午
獲偃息讀書志彌高年饑見秔稻萬民免煎熬寄跡天
壤間於焉遂逍遙
鏡池
鎔鑄匪鑪冶寒液凝不裂雖無磨淬工俯視香奩揭能
湔百慮空了不見生滅水鑑唯外形心淵湛秋月
梅沼
孤根懸倒影彷彿浮靈槎疎疎枝間雪淡淡波中花松
竹復相亞偃蹇同欹斜折香汲深寒清供推禪家
琴峽
石束清溪流琮琤玉聲碎如聞操履霜墮却思親淚伯
牙寡所知鍾期乃同志至今流水音寥寥在兹地
桂軒
誰居廣寒宫有此嘉樹植年年風露中黃金吐秋色秋
光天上來開軒為我得笑彼揮斧翁勞生竟何益
寄興示諸子
田園日蕪穢衰邁不自治童僕肆疎嬾子孫習娛嬉良
苗雜稂莠瓜瓞纏蒺藜草深狐兔聚水積蛙蚓滋念兹
每獨往邈焉起遐思世事亦如此重令我心悲
題舊紈扇
去年壁上翁蒼蒼生網蟲今年承拂拭還有去年風自
憐顔色改得入君懷中願言新舊人恩寵長相同
次元善喜雨韻
石燕拂雲杪河魚落簷前天公半月雨上下舒憂湔槁
壤蚓發唱素壁蝸畱涎禾蔬鬱嘉秀樂彼田與園既無
溝壑虞體受期歸全插架有遺軸足以銷餘年
官舍偶成
宿雨生曉凉幽禽在高樹披衣出門看溪流急如注草
木被新渥青山蒲公署偶為城郭居獲此林下素隣家
酒如渑歌管朝夕度此樂非我知看書日還暮
傷心行用李長吉韻
朔風動清吟孤月流寒素白髮困青燈紅粧泣秋雨羅
扇沿網蟲寳鑑青鸞舞白晝魍魎行山昏鬼無語
詠范氏池亭
虚亭巧結搆有此觀魚境碧沼風生紋高林月畱影花
竹列我前松杉瘦而穎山環翡翠屏水瑩琉璃井書生
東海來山水頗深省喜有鄭家湖詩文每相警
題太眞春睡圖
東風吹杳蕩晴晝長安宫苑花如繡海棠一夜折輕紅
淑氣薰蒸困醇酎太眞徙倚沈香亭宿酲未解春冥冥
眉峰斂翠翳秋水侍兒夾擁花娉婷玉床&KR1401;滑芙蓉展
水沈煙裊金屏煖丹腮融潤珊瑚温寳釵斜鬌烏雲綰
上皇玉笛那敢吹地衣紅皺靴輕移傳令别殿罷歌管
流鶯不語游絲垂漁陽&KR2351;鼓邊塵動臺閣無言卿士懵
婦人一睡四海昏主闇臣䛕總如夢翠華西狩九廟隳
禍胎未剪三軍疑馬嵬夢醒生死訣一時悔禍人心歸
驪山舉燧供歡笑犬戎蹴踏周原草丹青誰寫春睡圖
後世不湏箴大寳
次韓明善題推篷圖
青松隂隂間脩竹六月倏然破炎溽梅花一味只宜冬
江上孤舟水邊屋筆端春信回孤根鮫綃淺抹玄霜痕
江南煙雨正愁絶一枝喚醒羅浮魂無聲詩生有聲畫
吟咏工夫見揮洒坡翁仙去二百春夢繞松風古亭下
兹花清致誰堪當孤山題品淵源長推篷細認心凄凉
鼻端彷彿聞天香
題晴川圖
清谿粼粼生淺花曉日倒射搖金沙翩然雙鷺下危石
玉雪照影無纖瑕溪邊小景入圖畫青煙綠樹漁翁家
漁翁歸來歌未終鷺絲忽起蘆花風回眸遙望不可極
但見白玉飛青空昔年夜宿瀟湘浦徹曉不眠聽急雨
解衣曳杖立沙頭何似今朝得容與長安馬寒泥没腹
雪滿朝衣凍肩縮試令援筆題此圖長篇應賦歸來曲
和王子英醉後歌
至人超六合造物期同遊飄飄無根蓬蕩蕩不繫舟江
河罔知返日夕唯東流鳲鳩爾何為戸牖思綢繆人生
底用愁如織朝看朱顔暮無色何如生死兩忘懷日月
梭飛任交擲君不見秦皇入海求方瞳包括區宇推羣
雄沙丘輼輬鮑魚臭一世萬世今何功又不見班生投
筆踰流沙封侯萬里威遠加玉關東望不可入上書祈
請心咨嗟我生於人何所為死當身外亦誰悲烏鳶螻
蟻苦分别珠襦玉柙徒光輝不如生前賦詩飲酒放浪
山水間死與造物默默還同歸
二月二日大雪偶賦時寓州郭
東風吹寒春漠漠海氣作暝天昏昏空階夜落雪一尺
起看萬樹棃花雲詩翁燃鬚僵不死開窗強作飢猿蹲
欲呵凍筆寫清思甕中餘瀝催頻温山僧積財富畎畆
驅馳役事何紛紛木魚停撾磬聲絶但聽衙鼓趨公門
何如孤舟釣魚叟一蓑獨立寒江口
題黃中立樵雲卷
三衢仙人石橋奕隅坐野樵心自適不知柯爛歲月深
人世歸來巳非昔越山客亦樵雲中碧山杳杳雲重重
香爐捫蘿春蓊鬱若耶涉水秋冥濛斧聲丁丁響深谷
猿猱鹿豕恒相從懷章太守歸故里讀書處士棲長松
古人千載不可見二公出處誰將同君於此計豈長往
草衣芒屩姑從容仙人倘遇不須久歸來歌我樵徑風
姑蘇臺
吳宫築土山為趾俯視水雲三百里臺中歌舞萃華麗
金碧巑岏眩珠翠江花泛泛浮鴟夷會稽思霸甘卑辭
千金不買西子笑一舸竟逐陶朱歸丹砌草深麋鹿卧
凄凄棘露沾人衣闔廬丘墓虎為衛至今鐘磬聞餘悲
游人不悟國傾亡松間援筆題眞娘
朝陽臺
巫峰十二青參差石形儼現仙娥姿蒼藤翠木怯凄冷
精誠夜感襄王思仙衣縹緲仙裙濕雲影飄颻雨聲急
陽臺朝暮不勝情高唐想像愁無極夢中竒遇事杳冥
公子雕辭亦胸臆荒凉古廟屹江干臺空不見行雲跡
游人悵望尚徘徊古碑寂寞荒莓苔
戲馬臺
彭城負劍河為障南屹崇臺勢雄壯重瞳奮跡入秦回
諸侯攬轡皆東向酒酣蹙馬升崔嵬&KR1058;翻鬛振雲煙開
倚鞭四顧示無敵指揮貔虎心雄哉黃金間行亞父去
帳下茫然失謀主楚歌聲合潰重圍昔日名騅空故步
千年積恨氣未消繞臺泗水撞飛濤
望思臺
金莖擎露空崔嵬湖臺築恨心猶哀剖桐殯土事曖昧
禍機元自長生來夀踰大耋世巳稀趙國憸人心傾巇
盗兵誅佞兩非是屈氂督戰猶驚疑銜冤竟隕鳩泉里
壺關三老言非遲向無少卿護病巳上林僵柳何緣起
空餘老淚滴紋甃斑斑相間苔花紫
鳳凰臺
萬里長江東入海千年高臺今尚在當時誰道鳳凰來
覽德何人足相待鳳聲悠悠梧葉空謫仙文采流長虹
跨鯨一去不復返後人欲語羞雷同海上三山眇何許
羣仙騎鳳隔風雨登臨空咏謫仙詩白鷺斜飛過秋浦
洞庭秋月
岳陽樓昏水雲黑夜揭冰輪破幽寂浮光萬頃躍寒金
倒影一規沈素璧霜毫誰幻清絶姿毛髮增寒心辟易
何時鼓柂遂南遊散髮君山弄虚碧
平沙落鴈
駱駝水枯圓露觜橘洲霜清平似砥衡陽回侣羽翮疲
接翅連羣飛復止洞庭波闊菰米稀弋人夜榜機心微
平明又為稻粱謀來看行迹空嗟咨
遠浦帆歸
長江萬里東入海南極蒼梧北踰濟龍驤萬斛駕洪濤
去日酸辛歸日喜畫師夙昔諳行色鵝溪半幅畱眞迹
入門嫵媚各有懷誰念山巔望夫石
逢秋
高梧脫葉金井寒璧月夜掛朱闌干銀河萬里浸虚白
凌風欲訪乘槎仙金壺箭水聲第一畫角梅花聽悽惻
三山樓閣碧海凉老鶴不眠清露滴
謝季仲容見贈
海風立水天空濛瘴雲晝掩蓬萊宫仙人跨鶴天姥東
歸來樓閣昏無蹤九仙山高玉為戸廣寒夜訪乘鸞女
桂香滴露夢不成看徹霓裳羽衣舞宫袍舞錦花翩翩
詩成毛骨生清寒飛章贈我歸剡川推篷月在梅花邊
次王敬助見寄韻
琴書曾遠訪訪我海東濱對酒不成醉看花惟惜春青
燈書有味白眼世無人儘有畊桑趣翛然一幸民
又
祕圖畱滯日鄉思已凄凄黃卷挑燈閱紅粧掩鏡啼交
新情僶俛感舊恨低迷語及深知處應怜獨鶴棲
九月三日晚與鄭元秉對坐至日暮小雨後歸
宿偶成
歸人歸未得天際復生隂小雨濕官道清砧傷客心蕭
肥蘭蕙瘦雀語鳳鸞瘖坐對榮陽老空懷正始音
冬至前一日到游源及歸知元善亦自彼回途
中遇風不得相近偶成
夜醉重峰酒曉行游徑霜急風來廣漠初日在微茫交
臂恨相失思君還自傷翛然鵷鷺質鷄鶩愧聯行
和來竺西見寄
歲暮重峰寺詩文喜共論暝雲昏疊嶂寒雨滯孤村别
後病翻劇書來身幸存藤枝肯扶老終扣月中門
沙縣小樓
半載客延平沙陽夢愈驚蛩鳴深巷静月昃半樓明故
國三千里歸途一月程西風在庭樹絺綌不勝情
偶成
溽暑南州甚我來成感傷日長聊假寐夢短亦還鄉水
汲龍津渌茶烹鳳苑香長歌憶歸去屈指待清商
寄易禮弟
越客半年住閩溪千里流山高不礙夢日暮易為愁兄
弟終相憶鄉閭非所憂何當先壠側同理釣魚舟
送杜洲殷山長歸天台
殷肇土茫茫詩歌玄鳥祥建邦思得姓易代復賓王德
澤流千古雲仍徧四方深源還輔晉鄖國亦興唐奕奕
家聲遠綿綿世胄長天台存舊譜地望著清光教育文
辭贍漸磨道義彰移官杜洲曲開講楙山傍曉日臯比
煖薰風絳帳凉青衿諸俊彦綵服兩兒郎弟子堪榱桷
先生實棟樑羣飛迷蓊鬱駿足識康莊歲月音書滿風
雲際會良伏龍終偃蹇鳴鶴自翺翔執友陳供帳攜家
上小航錦囊詩匼匝蒼玉佩鏗鏘壯志期高翥歸心馳
故鄉赤城霞粲粲秀嶺日蒼蒼巾子峰頭月瓊臺石上
霜暫伸懷土樂爰整好遊裝下捧薇垣檄遙霑楓陛香
公車應薦剡耆德動交章不日看除目何時舉賀觴佳
音如我寄魚雁在滄浪
簡王東臯
劍光飛射斗牛寒應笑于今鋏更彈萬國梯航朝帝闕
千年禮樂付儒冠黃金用盡無顔色白髮交深見肺肝
重念蒲輪東魯客暮年名動漢朝端
送易直縣尹兄赴松溪
武夷山水最清佳路轉三衢未覺賖百里絃歌初作宰
一官琴鶴早辭家夜凉燈影連書屋溪近松聲雜吏衙
遙想政成閒暇日錦牋試墨品春茶
次鄭元秉陪劉同知謁子陵祠韻
畫舫秋江集縉紳公餘來弔故人魂子陵名節千年墓
文叔雲仍百世孫高閣清風生玉塵空山凉月隳金尊
獨慙老朽無由到只有新詩可共論
遊東山寺贈蔚東岡
東山景物吾州稀蓮宫璀璨浮春輝過湖人騎白雪馬
待客僧立青苔磯花邊舉杯酒一斗石上解衣松十圍
最愛東岡老禪伯夜窗為我談玄機
次葉敬常編修危大樸檢討東湖嘉澤廟倡和
詩韻
太史文章星斗光叢祠新製耀仙鄉兩賢嘉澤千年在
萬頃清風五月凉煙際樓臺澄晚色雨餘蘭芷發天香
經筵簡討臨川彦唱和尤聞感慨長
遣興
去年不死今年活直語半生人不禁老去謗書從滿篋
春來樂事總關心觀魚濯足滄浪水聽鳥支笻楊柳隂
我已無心呌閶闔玉皇高拱紫雲深
重峰寺祈雨後柬李元善
塵尾高揮演大乘火雲不散愈崚嶒謾同三島吟詩客
閒訪重峰醉酒僧翠竹隂移凉夢遠碧蓮香散暮雲凝
歸途未即天瓢注猶有長風解鬱蒸
石倉歴代詩選卷二百七十
