石倉歴代詩選卷四百七十七
明曹學佺編
明詩次集一百十一
程銈(字瑞卿永康人)
次停雲
飄飄涼風濛濛煙雨六合沉冥孔道云阻幽林適情高
朋時撫静言興思寤寐延佇
涼風飄飄煙雨濛濛六合沉冥孔道如江良朋擕壺飲
我南忩彼美君子去此奚從
野有嘉木鬱鬱敷榮美人萃止愜我初情初情允愜駕
車宵征矢心偕往以慰平生
岐有鳴鳳集彼梧柯瑞醖九苞好音諧和諧和好音覽
德居多吾道已矣悵其如何
次丁柴桑
有客言邁有客言止達游明庭隠卧蒿里永保厥終亦
既淑始
筮仕棘林駕言所由于觀于樂知我心憂心之憂矣德
譽孔休位不嫓德去此何遊
次歸鳥
瞻彼高鳥清晨出林近息臺端遠憩丘岑含哺厥子勞
酬素心呼類悲鳴秋雲凝隂
瞻彼高鳥于鳴于飛翺翔九霄斥鷃依依榆枋而棲飲
啄而歸我棄雲衢雲衢我遺
瞻彼高鳥晨林徘徊一飛刺天誰復幽棲天路求友高
空或諧宇清氣淑眷眷永懷
瞻彼高鳥栖栖霜條凡禽莫窺整羽肅標一飛戾天鳴
聲交交爾亦胡為下上忘勞
次形贈影
乾坤運大化氣機無停時飛潛與動植一氣感通之人
為萬物靈槖籥埋在兹堪嗟運數促聚散殊無期大夢
忽復覺獨往何所思空遺身外名言之每凄而苦無速
化術自任了不疑願君勿相外濁酒醉不辭
次九日閒居
東籬有佳菊采采樂吾生無酒斟以酌對此空負名逢
時忽九日天字清且明花枝濯露色鴈鴻厲秋聲悠悠
持物變何以禦衰齡惻惻當世士有杯不得傾委志謀
聲利甘心慕軒榮縱懷難強制塵網易&KR1576;情安得從角
里鼎鼎丹砂成
次歸田園居
生平慕閒静雅志在丘山辭榮歸舊業忽忽十五年落
鴻依故渚潛鱗戀深淵循徑尋東谷植杖耘南田幽篁
六七叢茅屋三兩間寒梅發牆角細柳舞堤前蒼松停
暮靄芳草漾晨煙月浸書幌内風來桂樹巔笳鼓清宵
迥長歌白晝間床頭新酒熟一醉任陶然
其二
解組卧幽谷山居鮮輪鞅朋來有餘樂心定無俗想松
下黃綺逢軒前白鶴往晝静人事絶夜寂道心長道心
日已長靈臺日已廣天衢任往來那復迷榛莽
其三
投簪入深山林泉誰與娛日日擕童冠緩步尋郊墟去
去山北路望望村南居種菊尚三徑栽柳亦五株葛巾
任蕭散軒冕胡能如欲尋鴟夷子散髮滄洲餘古有速
化術此語竟為虚千年既成幻一笑終歸無
次遊斜川憶舊
余年未及艾荷恩東歸休山中鮮朋侣日與鹿豕遊憶
昔去蜀時放舟在中流履險過三峽輕生等浮鷗行行
餘六月恬恬歸故丘憂時心欲折謀道人寡儔結屋方
巖下弟兄聊勸酬視昔更思後可復如今否我生難百
齡曷懷千歲憂俯仰苟無愧身外復奚求
次乞食
我昔遊金陵飄飄何所之側身入西天險道詎能辭灧
澦巴峽水真如天上來進棹節金鼓有酒忘傾杯喜無
垂堂愁時和淵明詩觀風六七載每慚襪線才聖明許
歸隠朋舊時相貽
次和劉柴桑
美人别甚久相望何躊躇君去登華要我在山樓居暌
隔三十年誰復顧寒廬握手黃金臺僑寓鍾山墟思之
情耿耿起步遶甾畬世道日涼簿漠漠忘勞劬弱女以
相歸愆期有待無詎意成中道緘書亦漸疎人生貴適
意營營何所須修短終歸盡富貴浮雲如
次王撫軍座送客
秋容正凄淡萬彙日腓腓栗烈氣南肅飄颻鴈北歸荒
砌寒蛩亂高樹鳴蟬依滄浪暗有約汀洲願不違寂寂
花枝冷翛翛木葉悲晨遊逢勝景夕照明餘輝荏苒天
山遠依稀塞路遲征鞍欣未駕脫穎僅如遺
次和胡西曹偶閱書有感
流光復初夏脈脈起南颸入面添新爽穿花射客衣朝
霞生靄□夜雨散霏微依依溪畔柳灼灼園中葵豈不
媚時節涼秋溘以衰感物中心熱幽懷且一揮時至勿
矜速運去勿嗟遲擾擾世情子百年為爾悲
次從都還阻風規林
薄遊西湖曲仍戀故鄉居近可展親墓時以舒友于夙
抱四海憂留滯東一隅行行隔天涯蹇蹇畏修塗落魄
卧雲野清夢遶江湖静聽鳥聲亂閒看花影疎勲名昔
未足光景此有餘竊比山中僧朝貴焉能如
次懷古田舍
仕本為行道君子豈無貧貧者志力農終歲勞且勤躬
耕聖之事而況於農人畎畝嘗憂國食舊還思新東作
望西成四農自欣欣俯仰既無累行止詎迷津出入常
相友水火慰比鄰含哺擊壤歌允矣無懷民
次西田穫早稻
民以食為天有穫昌時端人秉耒耜業而以求飽安東
作苟不勤秋成何由觀日出兮乃作日入兮乃還暮秋
冬之漸霜氣早凝寒農父良獨苦終歲恒思難一身不
任勞一家總繫千所以浮惰子俯仰無歡顔君民曷並
耕憂樂本相關籍田崇三推朝野咸嘉嘆
次下潠田舍穫
閒居深樹林省歛北山隈俯仰各有託但願副所懷秋
來望西成四農庶和諧家家易田疇晨興聽鳴雞隴畝
傍溪源灌溉何縈迴年登聞餓殍困踣啼且哀入事常
如此天日何由開所以沮溺輩四體弗敢頽亦有鹿門
翁守耕志不乖爾農聽吾言婦子常安栖
次飲酒
達士恒任命跼跼將何之淵明飲酒吟不為飲酒時悠
然而自得性真寫于兹吾見苟不早徘徊空自疑決策
事柴桑憂樂勿相持
又
五十田園居適我遺世情但求心無愧豈欲隆虚名覆
車戒往轍直道任平生清光白駒過浮生飛鳥驚天道
有消息寵榮忌功成
又
紫燕㘅青泥繞林雙飛飛一朝入華堂喃喃鳴聲悲徘
徊如不安栖栖轉無依去去山人屋茅簷和日歸低回
營密巢哺雛雛不衰秋至别主人明年願勿違
又
垂垂籬畔菊九日何英英翫之不忍採徘徊自多情坐
對撫一觴心怡還自傾醉卧東窗下林間一鳥鳴陶公
邈千載胡不同其生
又
獨松秀萬木鬱鬱含芳姿因感君子操衆卉空標枝寒
蔭垂遠陌過者咸稱竒呼童拾松子食之欲何為將擕
赤松翁脫此樊籠羈
又
君子依於仁如何曠安宅鼎鼎宇宙内種種皆陳跡鳳
鳥不復鳴人年不滿百園葵初扇紅吾鬢忽垂白寄言
塵中人流光誠可惜
又
幼學踰弱冠聖道茫無得漸至知命年猶恐慚不惑方
仕若好勝歷世情已塞任重徒有懷躬耕在鄉國心事
屬兒曹端居正默默
次述酒
重華御皇極休譽絶前聞至仁流天地寧以夷夏分南
封春拱日北闕曉瞻雲玉勅頒新國星軺賁舊墳臨朝
敷大道聽治及清晨金水魚龍化天閑豹象馴元首光
天德羣臣奮致身乾坤呈徤順夙夜則恭勤郊社新分
祀華戎戴一君瑶琴發遺響玉調奏南薰文德能來遠
羣公素尚文邊塵收漠北捷報出臨汾明良歡衎衎宴
會樂紛紛率土稱元后皇天日鑒親一朝光典禮萬代
慶明倫
擬古
鬱鬱岡上松盈盈堤畔柳折柳贈君行期與松同久天
涯有孤客為我平生友思之愴不歡高歌對尊酒百年
能幾時别離徒自負願言強加餐矢志酬高厚令德亮
可傳榮名竟何有
秋菊滿荒臺九日花堪採不採出門去歸來容色改行
樂當及時桑田變滄海衰鬢忽垂白韶華豈相待營營
竟無成日迫空嗟悔
雜詩
金烏出暘谷白兔升東嶺兩輪互往來流光奔電景時
和天地交氣肅星河冷寒暑倏代謝晝夜短復永嗜酒
勿盡醉顧形空負影人生不行樂隙駒徒馳騁不觀聲
利徒擾擾胡能静
又
歲月不我與人事巧相迫幽篁發新林綠苗盈舊陌兩
頰不長紅雙鬢忽垂白行行六袠餘去去路恐窄天地
本逆旅吾身真過客但落形器中終當返故宅
又
浩然歸舊隠生計在農桑如何忽云逝虚堂委糟糠静
坐慘不歡惄饑非乏糧隆寒身不温盛暑困驕陽撫衣
餘舊縷對几一何傷依依情靡及盻盻天一方徘徊終
未釋聊以慰清觴
又
辭榮理舊業洵美非一端松菊時撫之星霜十五遷舒
眺東山岑獨酌西嶺巔采采紫芝英逍遥適所餐悲感
尋歸路慷慨結前緣諒哉有真樂為和歸來篇
又
鬱鬱古木茂凄凄曉風涼白雲滿巖壑落月明屋梁飛
鳥戀舊林遊子思故鄉回首憐朝露拂衣戒履霜抱此
百年慮悠悠天共長
詠貧士
富貴蕩人志安得居蒿蓬俯仰觀鳶魚潑潑見化工舉
世樂行義動慕漢魯龔巢由與夷䕫隠顯趨不同君子
素位行何心計塞通所遭有險易此道長相從
次詠三良
三良百夫特貞亮古之遺同氣咸一德此道何其微行
事雖莫稽秦穆愛匪私出入相股肱晨夕侍軒帷諫行
而言聽心孚誼不虧百年生有限之死矢同歸厚恩終
難報治命焉可違君没臣俱逝事異古所稀臨穴自慷
慨惴慄詩人悲至今歌黃鳥琅琅淚沾衣
次讀山海經
山高草木茂海深羅網疎魚鳥生其間游息如故廬閒
居頗無累愛讀山海書動適耕耘會静憩柴桑車甕頭
酒初熟獨酌無肴蔬日月互推遷消息吾與俱一覽盡
物理良契静者圖人生不為樂俯仰欲何如
次挽歌詞三首
生死固常理何修亦何促人稟命于天在數巳定錄氣
散魄飄飄空形入窽木朋舊撫棺哀兒女仰天哭善惡
無由見晦明不自覺僅遺子若孫詎知榮與辱丈夫生
世間何苦不知足
生前苦無酒死後空滿觴白雲墳上遶啼鳥坎外翔牲
肴陳荒丘朋舊哭草傍有口舌不轉有目視無光昔在
華堂居今棄草露鄉永作泉下客一杯土中央
草色白皓皓木葉落蕭蕭枯形寄空木移置出荒郊清
夜猿聲哀白日馬足嶢冤鳥啼古樹寒露滴霜條一入
黃泉扃千秋不見朝千秋不見朝賢達其奈何濟濟送
殯子逐逐自還家妻兒不能哀鄉井亦浩歌死去無生
理體魄歸山阿
次聯句
鴈陣回衡峰衡峰高不極瞻彼寒棲鳥感之長太息大
鵬因風摶扶搖九萬力望望天南遊雲霄相整飭四顧
沅湘外高舉嵩華側上下絶塵侣翺翔生羽翼皜皜秋
空淨天水同一色寰區觀化理無然起皇惑
大王峰
我生赤松鄉遥想武夷跡掛冠不出門空負山水癖卧
聽百鳥喧吟對一溪碧秋風忽乘興擕兒謫居客度嶺
入崇安虚空聞鐵笛坐觀天柱峰半腰雲氣白
會仙巖
武夷山頭一片石白雲緲緲長如蓋武夷山下一曲水
青松蹇蹇長相對水落石出天地寬仙子羣然日來會
雲飛松老不見人牧笛一聲横牛背
武夷五曲
紫陽精舍枕寒流仁智堂開任隠求止宿寮虚堪晩對
寒栖館静愜晨遊石門觀善道心長鐵笛横風野興幽
漁艇釣磯誰管領一溪茶竈篆煙浮
寒栖館
徒聞仙侣柄學之難為力晝静山水深寒藤掛空壁
和文公九曲棹歌
海内名山此最靈竒峰六六九溪清武夷仙子今何在
林外翛翛笛數聲
一曲溪頭齊放船天光雲影散平川仙人鶴化無蹤跡
碧澗蒼屛空暮煙
二曲嵯峨玉作峰雲鬟神女若為容等閒一枕遊仙夢
知落陽臺第幾重
四曲凌霄昇日巖翠流空壁影毶毶一聲雞唱千林曉
山色平分漾碧潭
八曲峰巒面面開啼猿飛鶴兩徘徊溪山絶處誰能領
時有仙人駕鶴來
靈巖
古苔繡字綠斑斑彷彿羣仙翠羽團一隙通明天下曉
滿山煙雨逼人寒
題詩巖
幾泛煙波倚棹歌沙頭閒却舊漁蓑題詩醉卧三杯石
雲滿空山雨滿莎
靈峰觀次黃致齋韻(黃名宗明鄞人兵部侍郎遷閩參政)
靈峰一望白雲多誰共幽人采芰荷九曲探源還我事
飄飄巾舄映晴波
黃希英(字闕子莆田人用晦之有斗塘集)
送同寅馬中孚督餉閩浙二省
國家有經費數貢在萬方厥土或壤埆成賦因低昂捍
禦藉北土饟餉資南荒道理雖遐邈貢賦固有常皇心
每軫念狡猾遂鴟張庶官既瘝曠赤子添痍瘡戶曹司
國賄天語下巖廊藏奸命剗剔遏澤期汪洋馬君中州
彦謹慤包中黃干將飛霜白驊騮噴玉行鴈塔早躋陟
花封久歷&KR0993;髖髀劃已解肯綮豈張皇倏遷司徒秩欽
承休命光旦暮既恐悚馳驅不自遑咨詢除宿蠧籌畫
敷腎腸融盎敷陽和砉忽回嚴霜赤城建霞幖天姥閣
石艎鏡湖樵風便築道舊要章登臨緣峭絶眼界變軒
昂武夷排戟岫穹崇列帷緗縹緲神仙窟青熒宋室璋
(微宗有玉簡長尺餘)躋扳不可倦勝賞此尤良藹藹嵌崖樹巍巍
夫子牆(晦翁祠在四曲)捫蘿入雲島展敬薦溪芳縱宕追李白
浪遊過子長詩豪不可遏好景迫人忙倉廩既已竭蒸
黎實未康餓狼守庖厨饑虎牧牢羊勞心撫孱弱秉志
鋤奸強溪邊多榿樹去後作甘棠繭絲幸勿事慇懃勸
此觴
送同部陳啟周陞陜西少參是日諸公同餞於
清涼寺分得暮字韻
三輔舊皇都肯綮古所數惟彼旬宣責藉君經濟具秉
心既淵塞敷政無錯迕逸足籋雲飛奔崖懸水注昔日
霜蹄淹今朝麟角遇錦帳已陪春彤庭還列鷺契誼投
紵衣離愁繞江樹握手無限情江天雲欲暮
虚舟
千章大木出鄧林刳為巨艦倚江岑豪商黠賈侔大利
飜成鹽井横黃金益以萬鍾輕若羽如山屹立當江心
乘凌洪濤日千里簸驚蛟鱷潛幽深春來積雪消蜀門
灧澦堆前細如馬驚雷怪波裂厚坤擊觸崩崖去如瓦
黑風震撼洞庭波河伯之宫倏傾瀉乾坤蕩坼走荆吳
螭駭鯨奔無處下比時橦檣不可恃激衝飄簸同浮查
三老旁觀盡股慄天吳九首嬉相誇如何虚舟只一葉
浮沉雲水倚江花野水纔深四五尺漁蓑歸去夕陽斜
縱被微風忽吹去觸突船舷人不忤人能虚心遊物外
肝鬲腎腸盡傾露谷神不死妙無窮人世于今同一赴
漆園蒙叟最探玄達者妙應識其趣
題高房山畫山水行
房山西湖之子孫一腔汛掃與雲屯有時牙槎撑肺腑
幻出雲濤㶑灧飜鰲頭羣峰壓不住海上浮來雲外露
長松落落鎖翠煙前村後村盡寒雨小橋駕壑無人行
兩溪流水經石砰亂樹深中更緜邈五城縹緲飛朱甍
此君北斗司喉舌妙手場中誇藝絶規模董李神更豪
素練雲煙欲明滅中堂忽生太古色滉漾交迴渺難測
安得人間有此幽曠可冥搜吾將誅茅結屋終老長松
側
題閔子祠
兹鄉生閔子萬載地猶輝地闊天應迥山明雨欲微斷
橋流細水古柳倚柴扉野老心全古關門杜翠微
復和馬子莘三雨亭
蕪荒一肘地刈竹放雲來細草知春茁芳樽向晩開魚
歡頻㗱藻莓濕欲侵臺如寄吾生耳花前且舉杯
馬子莘太常無名亭對酌
對酌無名亭微風入夜涼雨醫新病草窗倚舊移篁逸
興懸林壑丹衷答廟廊居人無老幼盡說有庚桑
到太平觀
鞅掌人間世仙都偶此遊竹林晴翠重茶竈紫煙浮倚
樹衣尤冷看山雲欲流羽人多逸興擕我上山頭
炎蒸困驅逐勝地滌煩憂鳥與黃冠狎人因翠竹留松
風六月冷鼎氣萬年浮即此是真境何須十二樓
鬭蟋蟀
促織寒聲切荒階細草稠穴居牆有&KR2724;仰食露先秋勇
鬭將誰為微軀敢自謀殘燈倚孤杼為爾憶關樓
送汪别駕赴茂州
治最誇閩越新膺劇地勞程賒隨一鶴夢穏見三刀水
入瞿塘險雲連棧道高訟庭閑白日花底酌醇醪
送同部陳啟周陞陜西少參是日諸公同餞於
清涼寺
蓬萊左股走南州雉堞牽雲鎖翠虬峭壁千尋連虎踞
嵌根終古壓江流苔封古井人猶恨僧掩禪關雲自浮
它日鍾南欣賞處一川花柳憶同遊
又分得何字韻
深杯莫惜醉顔酡江樹冥冥暮靄多花發九重新雨露
雲連百二舊山河一關涼月還驅馬八水殘民總負疴
江草無情留錦纜分擕曾奈故人何
題傅太守幽居(年八十八)
五峰溪畔有神仙甲戌英名列俊賢赤壁騎回坡老鶴
青囊謝絶寵公錢閑行野色隨藜杖坐鼓春風入舜絃
綠野堂開無限樂郭令孫子盡高騫
送張揮使出鎮鎮海
緹騎紛紛帕首紅將軍千里作帡幪令嚴刁斗三更月
威凜貔貅一道風海賈行看歸島外鮫人知不到軍中
如今頗牧煩當宁好樹雲臺第一功
遊觀道房
窗涵倒影水摇明薊子焚香坐誦經竹暖日邊調鶴舞
風腥夜半聽龍鳴服殘石髓苔封鼎煉罷華池液轉瓊
松影雲容疑可攬人間端亦有蓬瀛
與張南山振卿胡藻潭全之彭横塘宜定飲部
署觀冶金南山頌舊作有知字韻飲既南山
拉藻潭横塘騎馬歸希英當直巡宿署倚知
字韻成一律錄呈
魚鑰沉沉禁漏遲孤燈細雨更凄其城頭月暗征鴻度
夜半霜寒老鶴知鼎裏䮍蹏看㶑灧枕中鴻寶覺支離
有懷伯起不成寐冷坐幽齋自詠詩
南村
浦雲深處即南村野老閒來只閉門物外托交惟綠醑
枕中誰夢到朱轓收將禾黍秋風晩散罷雞豚曉日暾
積善莫疑天道遠還留老眼望兒孫
任鎮遠新鑿東山石洞同寅聯句寄靖州如舜
弟
古洞雲埋太始苔山公初劚白雲開全憑神力為呵護
要待高人與剪裁絶磴已將羣石補隙峰須把萬松栽
新宫敬祀朱夫子吾道居夷也到來
西庄為上海戚上舍之父作
北簳獨看青不了西庄野老自忘機浦花亂隔青煙迥
湖水平涵落照微忙為課童鋤藥隴閒來穿竹坐漁磯
兔園讀罷無人到犬吠村雲掩晝扉
西愚詩為馬子莘姨夫作
茅屋斜連向蓐收老人兀兀坐溪頭漢隂園裏煙花静
給事庄前野水浮夢去獨遊神瀵國詩成人在夕陽樓
嗒然得喪渾忘我倚杖閒看人捶鈎
題睡鳥圖
春風媚桃李百鳥正嚶呦爾獨高眠穏應知到白頭
種水仙花
宗生元不混塵緣雪貌幽姿總屬仙睡去蓬壺無覓處
夢回香雪滿江天
丰神恍惚想凌波未許香塵汚襪羅誰意玉京歸鶴馭
滿園瓊佩舞婆娑
蓬萊山上罷瓊筵河伯宫中洗玉泉緗帶玉環裹香霧
嬌姿誰羡鶴林仙
送僧
茅堂咫尺近蓬萊雲水平田盡日開大士居心原不礙
故山無往亦無來
石倉歷代詩選卷四百七十七
