石倉歴代詩選卷二十二
明曹學佺編
初唐九
陳子昂
感遇詩
蘭若生春夏芊蔚何青青幽獨空林色朱蕤冒紫莖遲
遲白日晩嫋嫋秋風生歲華盡搖落衆芳竟何成
蒼蒼丁零塞今古緬荒途亭堠何摧兀暴骨無全軀黃
沙幕南起白日隐西隅漢甲三十萬曾以事匃奴但見
沙場死誰憐塞上孤
白日每不歸青陽時暮矣茫茫吾何思林卧觀無始衆
芳委時晦鶗鴂鳴悲耳鴻荒固已頹誰識巢居子
吾愛鬼谷子青谿無垢氛囊括經世道遺身在白雲七
雄方龍鬭天下亂無君浮榮不足貴遵養晦時文舒可
彌宇宙卷之不盈分豈徒山水壽空與麋鹿羣
呦呦南山鹿罹罟以媒和招搖青桂樹幽蠧亦成科世
情甘近習榮耀紛如何怨憎未相復親愛生祸羅瑶臺
傾巧笑玉杯殞雙蛾誰見枯城蘖青青成斧柯
林居病時久水木澹孤清閒卧觀物化悠悠念無生青
春始萌逹朱火已滿盈徂落方自此感歎何時平
臨岐泣世道天命良悠悠昔日殷王子玉馬遂朝周寳
鼎淪伊榖瑶臺成古丘西山傷遺老東陵有故侯
翡翠巢南海雄雌珠樹林何知美人意驕愛比黃金殺
身炎州裏委羽玉堂隂旖旎光首飾葳蕤爛錦衾豈不
在遐遠虞羅忽見尋多材信為累歎息此珍禽
玄蟬號白露兹歲已蹉跎羣物從大化孤英將奈何瑶
臺有青鳥遠食玉山禾崑崙見玄鳳豈復虞雲羅
荒哉穆天子好與白雲期宫女多怨曠層城閉蛾眉日
躭瑶池樂豈傷桃李時青苔空萎絶白髮生羅帷
朝發宜都渚浩然思故鄉故鄉不可見路隔巫山陽巫
山綵雲沒高丘正微茫佇立望已久涕淚沾衣裳豈兹
越鄉感憶昔楚襄王朝雲無處所荆國亦淪亡
可憐瑶臺樹灼灼佳人姿碧華映朱實攀折青春時豈
不盛光寵榮君白玉墀但恨紅芳歇凋傷感所思
朅來豪遊子勢利祸之門如何蘭膏歎感激自生冤衆
趨明所避時棄道猶存雲淵既已失羅網與誰論箕山
有高節湘水有清源惟應白鷗鳥可為洗心言
金鼎合神丹世人將見欺飛飛騎羊子胡乃在峨眉變
化固非類芳菲能幾時疲疴苦淪世憂悔日侵淄眷然
顧幽褐白雲空涕洟
朔風吹海樹蕭條邊已秋亭上誰家子哀哀明月樓自
言幽燕客結髮事遠遊赤丸殺公吏白刃報私讐竄身
至海上被役此邊州故鄉三千里遼水復悠悠每憤胡
兵入常為漢國羞何如七十戰白首未封侯
浩然坐何慕吾蜀有峨眉念與楚狂子悠悠白雲期時
哉悲不會涕泣久漣洏夢登綏山穴南采巫山芝探元
觀羣化遺世從雲螭婉孌時永矣感悟不見之
薊丘覽古贈盧居士藏用七首
丁酉歲吾北征出自薊門歴觀燕之舊都其城池
覇迹已蕪昧矣乃慨然仰歎憶昔樂生鄒子羣賢
之遊盛矣因登薊丘作七詩以志之寄終南盧居
士亦有軒轅之遺跡也
軒轅臺
北登薊丘望求古軒轅臺應龍已不見牧馬空黃埃尚
想廣成子遺跡白雲隈
燕昭王
南登碣石坂遥望黃金臺丘陵盡喬木昭王安在哉覇
圖悵已矣驅馬復歸來
樂生
王道已淪&KR0008;戰國競貪兵樂生何感激仗義下齊城雄
圖竟中夭遺歎寄阿衡
燕太子
秦王日無道太子怨亦深一聞田光義七首贈千金其
事雖不立千載為傷心
田光先生
自古皆有死徇義良獨稀奈何燕太子尚使田生疑伏
劒誠已矣感我涕沾衣
鄒子
大運淪三代天人罕見窺鄒子何寥廓謾說九瀛垂興
亡已千載今也則無推
郭隗
逢時獨為貴歴代非無才隗君亦何幸遂起黃金臺
西還至散關答喬補闕知之
葳蕤蒼梧鳳嘹唳白露蟬羽翰本無匹結交何獨全昔
君事胡馬余得奉戎旃㩦手向沙塞關河緬幽燕芳歲
幾陽止白日屢徂遷功業雲臺薄平生佩玉捐歎此南
歸日猶聞北戌邊代水不可涉巴山亦潺湲攬衣度函
谷銜涕望秦川蜀門自兹始雲山方浩然
題居延古城贈喬十二知之
聞君東山意宿昔紫芝榮滄州今何在華髮旅邊城還
漢功既薄逐胡策未行徒嗟白日暮坐對黃雲生桂枝
芳欲晚薏苡謗誰明無為空自老含歎負生平
征東至淇門答宋參軍之問
南星中大火將子涉清淇西林改微月征旆空自持碧
潭去已遠瑶華折遺誰若問遼陽戌悠悠天際旗
答洛陽主人
平生白雲志早愛赤松遊事親恨未立從宦此中州主
人亦何問旅客非悠悠方謁明天子清晏奉良籌再取
連城璧三陟平津侯不然拂衣去歸從海上鷗寧随當
代子傾側且沉浮
酬暉上人秋夜山亭有贈
皎皎白林秋微微翠山静禪居感物變獨坐開軒屏風
泉夜聲雜月露宵光冷多謝忘機人塵憂未能整
酬暉上人夏日林泉
聞道白雲居窈窕青蓮宇巖泉萬丈流樹石千年古林
卧對軒忩山隂滿庭戸方釋塵事勞從君襲蘭杜
送别出塞
平生聞高義書劒百夫雄言登青雲去非此白雲翁胡
兵屯塞下漢騎屬雲中君為白馬將腰佩騂角弓單于
不敢射天子佇深功蜀山余方隐良會何時同
登薊丘樓送賈兵曹入都
東山宿昔意北征非我心孤負平生願感涕下沾襟暮
登薊樓上永望燕山岑遼海方漫漫胡沙飛且深峨眉
杳如夢仙子曷由尋擊劒起歎息白日忽西沈聞君洛
陽使因子寄南音
秋園卧病呈暉上人
幽寂曠日遥林園轉清密疲痾澹無豫獨坐汎瑶瑟懷
挾萬古情憂虞百年疾綿綿多滯念忽忽每如失緬想
赤松遊高尋白雲逸榮吝始都喪幽人遂貞吉圖書紛
滿牀山木藹盈室宿昔心所尚平生自兹畢願言誰見
知梵筵有同術八月高秋晩凉風正蕭瑟
登澤州城北樓讌
平生倦遊者觀化久無窮復來登此國臨望與君同坐
見秦兵壘遥聞趙將雄武安君何在長平事已空且歌
玄雲曲御酒舞薰風勿使青衿子嗟爾白頭翁
度荆門望楚
遥遥去巫峽望望下章臺巴國山川盡荆門煙霧開城
分蒼野外樹斷白雲隈今日狂歌客誰知入楚來
晚次樂鄉縣
故鄉杳無際日暮且孤征川原迷舊國道路入邊城野
戌荒煙斷深山古木平如何此時恨噭噭夜猿鳴
同王員外雨後登開元寺南樓因酬暉上人獨
坐山亭有贈
鍾梵經行罷香林坐入禪巖庭交雜樹石瀨瀉鳴泉水
月心方寂雲霞思獨玄寧知人世裏疲病得攀緣
詠主人壁上畫鶴寄喬主簿崔著作
古壁仙人畫丹青尚有文獨舞紛如雪孤飛暖似雲自
矜彩色重寧憶故池羣江海聯翩翼長鳴誰復聞
居延海樹聞鶯同作
邊地無芳樹鶯歌勿聽新間關如有意愁絶若懷人明
妃失漢寵蔡女沒胡塵坐聞應落淚况憶故園春
送魏大從軍
匃奴猶未滅魏綘復從戎悵别三河道言追六郡雄雁
山橫代北狐塞接雲中勿使燕然上惟留漢將功
送殷大入蜀
禺山金碧路此地饒英靈送君一為别悽斷故鄉情片
雲生極浦斜日隐離亭坐看征騎沒惟見遠山青
落第西還别劉祭酒高明府
别館分周國歸驂入漢京地連函谷塞川接廣陽城望
迥樓臺出途遥煙霧生莫言長落羽貧賤一交情
落第西還别魏四懔
轉蓬方不定落羽自驚弦山水一為别歡娱復幾年離
亭暗風雨征路入雲煙還因北山逕歸守東陂田
送客
故人洞庭去揚柳春風生相送河洲晚蒼茫别思盈白
蘋已堪把綠蕊復含榮江南多桂樹歸客贈生平
春夜别友人二首
銀燭吐青煙金樽對綺筵離堂思琴瑟别路遶山川明
月隐高樹長河沒曉天悠悠洛陽道此會在何年
紫塞白雲斷青春明月初對此芳樽夜離憂悵有餘清
冷花露滿滴瀝簷宇虚懷君欲何贈願上大臣書
遂州南江别鄉曲故人
楚江復為客征棹方悠悠故人憫追送置酒此南洲平
生亦何恨夙昔在林丘違此鄉山别長謠去國愁
送東莱王學士無競
寳劒千金買平生未許人懷君萬里别持贈結交親孤
松宜晚歲衆木愛芳春已矣將何道無令白首新
送梁李二明府
負書猶在漢懷策未聞秦復此窮秋日芳樽别故人黃
金装屢盡白首契逾新空羡雙鳬舄俱飛向玉輪
送著作佐郎崔融等從梁王東征
金天方肅殺白露始專征王師非樂戰之子慎佳兵海
氣侵南部邊風掃北平莫賣盧龍塞歸邀麟閣名
春晦餞陶七於江南同用風字
黃鶴煙雲去青江琴酒同離帆方楚越溝水復西東芙
蓉生夏浦楊柳送春風明日相思處應對菊花叢
夏日遊暉上人房
山水開精舍琴歌列梵筵人疑白樓賞地似竹林禪對
戶池光亂交軒巖翠連色空今已寂乘月弄澄泉
春日登金華觀
白玉仙臺古丹丘别望遥山川亂雲日樓榭入煙霄鶴
舞千年樹虹飛百尺橋還疑赤松子天路坐相邀
晦日宴高氏林亭同用華字(并序)
有渤海之宗英是平陽之貴戚發揮鳳臺而嘯侣
幽贊雞川而留宴冠纓濟濟多延戚里之賓鸞鳳
鏘鏘自有文雅之客
尋春遊上路追宴入山家主第簪纓滿皇州景望華玉
池初吐溜珠樹始開花歡娱方未極林閣散餘霞
白帝城懷古
日落滄江晚停橈問土風城臨巴子國臺沒漢王宮荒
服仍周甸深山尚禹功巖懸青壁斷地險碧流通古木
生雲際孤帆出霧中川途去無限客思坐何窮
峴山懷古
秣馬臨荒甸登高覽舊都猶悲墮淚碣尚想卧龍圖城
邑遥分楚山川半入吴丘陵徒自出賢聖幾凋枯野樹
蒼煙斷津樓晚氣孤誰知萬里客懷古正踟蹰
宿讓河驛浦
沿流亂北渚結纜宿南洲合岸昏初夕迴塘暗不流卧
聞塞鴻斷坐聽峡猿愁沙浦明如月汀葭晦若秋不及
能鳴雁徒思海上鷗天河殊未曉滄海信悠悠
秋日遇荆州府崔兵曹使宴
輶軒鳳皇使林藪鶡雞冠江湖一相許雲霧坐交歡興
盡崔亭伯言忘釋道安林光稍欲暮歲物已將闌古樹
蒼煙斷虚庭白露寒瑶琴山水曲今日為君彈
于長史山池三日曲水宴
摘蘭藉芳月祓宴坐迴汀汎灔清流滿葳蕤白芷生金
絃揮趙瑟玉柱弄秦筝巖榭風光媚郊園春樹平煙花
飛御道羅綺照昆明日落紅塵合車馬亂縱橫
合州津口别舍弟至東陽峡步趁不及眷然有
憶作以示之
江潭共為客洲浦獨迷津思積芳庭樹心斷白眉人同
衾成楚越别島類胡秦林岸隨天轉雲峰逐望新遥遥
終不見默默坐合嚬念别疑三月經遊未一旬孤舟多
逸興誰共爾為隣
萬州曉發放舟乘漲還寄蜀中親朋
空濛巖雨霽爛漫曉雲歸嘯旅乘明發奔橈騖斷磯蒼
茫林岫轉絡繹漲濤飛遠岸孤煙出遥峰曙日微前瞻
未能眴坐望已相依曲直多今古經過失是非還期方
浩浩征思日騑騑寄謝千金子江海事多違
入峭峡安居谿伐木谿源幽邃林嶺相映有竒
致焉
肅徒歌伐木驚檝漾輕舟靡迤隨迴水潺湲泝淺流煙
沙分兩岸露島夾雙洲古樹連雲密交峰入浪浮巖潭
相映媚谿谷屢環周路迥光逾逼山深興轉幽麕鼯寒
思晚猿鳥暮聲秋誓息蘭臺策將從桂樹遊因書謝親
愛千歲覓蓬丘
入東陽峡與李明府舟前後不相及
東巖初觧纜南浦遂離羣出沒同洲島沿洄異渚濆風
煙猶可望歌笑浩難聞路轉青山合峰迴白日曛奔濤
上漫漫積水下沄沄倏忽猶疑及差池復兩分離離間
遠樹藹藹沒遥氛地上巴陵道星連牛斗文孤狖啼寒
月哀鴻呌斷雲仙舟不可見搖思坐氛氲
題田洗馬遊巖桔橰
望苑長為客商山遂不歸誰憐北陵井未息漢隂機
石倉歴代詩選卷二十二
