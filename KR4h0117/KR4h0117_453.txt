石倉歴代詩選卷四百五十三
明曹學佺編
明詩次集八十七
顧璘
擬古四首
四方多岐路出門難與期遊子適萬里三歲間音徽不
惜離别苦但恐中心乖人情非山嶽感物易遷移釋我
金跳脱緘書寄君側願視故人心勿視新人色
日月經天留四時相代序青青園中草奄忽殞霜露富
貴始為娛死者恒不具陽春扇萬物倉庚振其羽翩翩
春羅裳冶遊經鄠杜郊圻多暱親速我諸舅父華樽芬
狄香烹魚割肥&KR1489;繾綣歌王風靈鐘間鼉鼓為樂貴及
時多憂徒自苦
高樓在何所乃在驪山隈復道通天行華旗揭軒階趙
女理長琴朱絃一何哀流響入青雲飛鳥盡低回顧瞻
邯郸道白露霑蒿萊昔日繁華處但聞狼與豺安得周
周羽銜爾棲叢臺
河洲雙鴛鴦比翼乘春飛嘉禽非好合天道有雄雌賤
妾充君室婉㜻希光儀十載絶音耗六禮靡時施容華
豈不惜禮義焉可虧嗷嗷鳴雁翔悠悠感我思
贈别劉元瑞因懷都下諸君子
帝城何巍巍九門十二衢飛觀凌雲表王侯夾巷居他
人盛馳逐白日恣驩娛流塵泛高蓋輕風振華裾索居
寡儔侣曠志𦕈相疎低心弄柔翰散帙覽賢書永諧金
石交此樂良已紆
楛矢戀急弦大義難久安飄飄遊宦子岐路多離歎雙
鵠遊河沚飛鳴樂且閒風波一乖别悵望傷心顔顔傷
有時懌心傷何由寬迢迢滯西北默默限東南無舟濟
江海會面誠獨難
置酒東城曲廣燕羅衆賓玉樽湛清醑鱠鯉辦厨珍獻
酬一以凟見子各諧親旣來不旬日又不履城闉道遠
别日促百念未及伸哀歌激齊瑟慷慨傷心神
梧竹亭雅集得樹字
朱明啓初節朝日麗芳圃清風起蘋末高林泫零露嘉
梧既繁蔚脩竹亦交互浩浩清淮流交交鳥音度真賞
方在兹豈謂春物暮逹士守閒寂塵鞅寡所務高堂良
宴會斗酒集新故炰羔間蒸猳膾鯉炙䴥脯酬酢展光
儀情深見童孺旣醉無庸歸染翰極歡趣蘭亭絶絲竹
金谷盛文賦匪矜千秋名聊以慰良晤顧慙蒹葭姿何
能倚璚樹
試院獨坐感懷
浹旬限清禁勞形理賢羅南簷白日影入室漸已多輕
葛不可御秋風振庭柯蹇予寡籌策五馬臨大河仰懷
保釐憂俯慙來暮歌生身匪金石歲月猶驚濤悠悠閱
晨夕鬱鬱將奈何
贈黃秀才省曾見訪
養疴伏園廬秉耒顧微養萟苑慨荒落賓階緬虛曠黃
生大雅流金玉振高響念我來何遥澄江進吳舫霞裾
汎秋塵羽爵洽朝餉披襟神偕暢析疑道彌廣繾綣淹
旬留契合終古賞臨岐重觧携佇立增惋悵
四皓
高士遺世網一往豈再招飛鴻絶四海弋者徒為勞已
輕高祖業况顧惠儲邀留侯一何詭皓首忽來朝物色
果誰識國本竟不搖歎息紫芝曲空令來者嘲
客居雜言
睠睠都城隅流雲泛春陌餘寒散林莽羣芳展佳色頼
此清樽酒慰我遠遊客獨酌臨高堂清吟遲華月
夏日觀畫障作
秋容曠千里冉冉入丹墨山靄朝夕雲湖明滿堂色林
聲隱蕭颯厓勢宛傾仄扁舟鼓枻翁圖史昭隠德深衷
諒有在沈冥詎能測
知山堂雅集二首
嘉會終夕景初星映寒池寂歴山水思聯翩風雅辭清
夜方向永舊歡良未移無為坐乖别忽復懷今兹
晏坐清觴疎苦吟寒燼落幸遠絲竹喧轉羡幽抱廓留
懽就閒軒延望倚虛閣寄謝招隱篇居然擅丘壑
行藥至溪南偶成
抱疴掩荆扉出戶已寒節新晴步溪南草際見殘雪邱
視日光微始驚天氣冽敝裘有餘温濁酒自堪啜羸軀
苟能存暄月會當别
碧溪
落落高梧隂俯瞰寒流碧微雲過疎雨秋容澹無迹魚
遊綠藻晴鳥下青蕪夕興至每垂綸歌罷還岸幘漁父
兩三人時來共争席
贈孫思和
東林一片石綠蘚生秋㾗時招葛巾客對坐傾匏尊俯
愛澗下水仰觀枝上猿誰能策羸馬日夕依朱門
燕臺夜贈人
寒宵漏方永華月生秋林道人有幽抱起步東巖隂悽
惻海内事浩蕩平生心高歌燕臺下曲盡意彌深
湖上
舟聚湖水渾舟散湖水清潛鱗畏夜冷浴羽驕冬晴潮
回沙篆合風過波文生片帆挂暝色乘月中流行弱艣
泛浪怯長篙觸石驚艱難度前浦寂寞泊孤城冒險諒
知悔所志功與名何如澤畔漁扁舟寄身輕掄竿踞溪
石長歌對滄溟
春日奉懷邊庭實期遊道院
思君昔去遠迢迢千里程見君今且邇峨峨限嚴城遠
别心尚緩近别苦牽縈弱柳布芳景流鶯變新聲羈
棲獨成感荏苒空含情願携同心侣共恣中林行行歌
踏瑶草遠眺春煙生
遊道院一首依前韻
青春客京國王事靡見程佳辰結儔侣覽彼芙蓉城高
興如遊絲縹緲雲中縈花嶼列棋局松林聽經聲偶然
謝塵鞅亦慰煙霞情俯瞰碧草出仰視白日行乘時不
娛樂偃蹇虛吾生
贈半隱老人
南山秀中野山氣秋逾清雲高碧松偃月冷丹楓明猿
鶴對巢語煙霞遶林生中有綠髮人石上吹玉笙尋丹
勾漏井醉酒維揚城錦韀餙白馬豪俠類横行誰知守
雌意默默觧天刑
贈吳山人
昔遊洞庭麓蘿隂覆君堂開窗湖水綠舉酒橙花香别
來嬰時網欲濟苦無梁東風送君至煙霞滿衣裳泠泠
泉石談洗我塵土腸山僧忽已化階樹今漸長歎息浮
世事因之念滄浪
不寐
虛堂生夜寒殘燭照孤寢自撫平生心輾轉不安枕浮
雲久彌煩往事静堪哂立德旣已違催科詎能忍悠悠
古循良空令念相軫
發縣東門道
縣職苦煩促出郊始悠然油油野田黍嘒嘒高枝蟬物
情固匪異客感自增妍新雨夜來霽游雲尚浮天靈曜
隱喬樹清流溢廣川覽兹會佳賞勞役非所牽長恐生
衰歇戚戚悲華年
柬鄭生
圖史聊足娛胡為苦多營經旬謝賓客春草當門生白
髮午未櫛青山時獨行蕭蕭樹上瓢莫與風俱鳴
野籬
插竹繞荒畹扶疎亦成藩牛羊絶來往養此幽蘭根芳
菲與衆賞何用高重垣况對南山色可以傾吾樽
贈别周别駕王司理入京
海風吹洪濤高浪遠明滅飛流濺林莽散作中峰雪青
松抱寒蒼梅花寄愁絶郡齋敞疎帷濁酒正堪啜如何同
心人苦欲話離别
青青陵上栢歲寒無改柯四海為兄弟所貴心靡他管
鮑白首交蕭朱晚節訛貞心如砥石反覆任風波願因
折麻地載申伐木歌
赤城山水窟勝觀標靈竒鼇峰控東海瞥見扶桑枝窈
窕桃李園慘淡蛟龍池前遊忻共賞後會杳莫期風景
宛如昨默默勞相思
聖皇御六合神武由天開按劒清朔方萬里無飛埃猛
士若虓虎超乘四方來期門賦羽獵正乏相如才行行
入幽冀莫羡燕昭臺
霜風撼庭戶夜坐披貂裘離心似江水宛轉隨君流忍
寒作悲吟一吟四五休此夕復何夕令我成白頭短篇
本非苦長别增煩憂
與王氏履約履吉文氏壽承休承袁氏補之永
之六賢上方山翫月
幽懷洽清夜興言陟穹窿寒景自憭慄况兹山澗中明
月出海隅浮雲淨遥空二八輪正滿桂影虛玲瓏河漢
近人瀉衣袂多烈風俯窺震澤外一氣涵鴻濛馮虛意
戃恍酒酣興彌雄浩歌楞伽巖響振馮夷宫山川閱今
昔代謝焉可窮今兹歡樂趣往者誰復同吳越且黃土
安問陶朱公不如林壑間偃仰息微躬神超形無閡道
合契有終彷彿絶塵境高舉凌煙虹
别攝泉
今晨對君飲庭樹慘已黃燕齊十月交北風凛難當黃
金不須惜盛辦貂狐裝郵亭選健馬去路生輝光令子
鳳皇羽天衢定高翔蘭臺清華地氣骨自可量江南故
人少願君早還鄉共指紅藥叢花開日相望
寄朱升之
少小負竒氣唾視豪俠流腰懸蒼龍劒未肯干王侯挾
策遊京師天子忽見收濩落風塵中傾蓋罕相投逢
君東華省金蘭結綢繆陳義此臯契摛詞狎曹劉虛名
附驥尾隱然横九州中路忽分散風波起離憂天南瘴
癘地鬢髮各已秋黃鵠畏彈射蒼鷹耻隨韝買田西郭
門將以偹瀡滫年饑水瀰漫鴻雁不自謀鬱鬱斗釡間
撫膺發長謳借問五湖水何處容吾鈎
虎丘寺
遠遊訪名山虎丘得初陟溪門乍深隠石逕轉崔嶪隂
壑注鳴泉風林振疎葉巖僧觧將引探古恣幽躡波沈
貞娘魂灰冷生公業傷哉劒池名祗見寒流渫酹酒呼
干將千秋激豪傑
遊淨慈寺因訪孫山人一元
晨遊招提境愛此幽勝偏南山峙其後西湖漾其前華
標凌波起邃閣承崖懸脩竹挺寒翠長松濯秋鮮豈惟
會禪悅亦以招靈仙吾生厭塵網久懷奉真詮刀圭脫
相授情愛亦易捐攀援洪厓侣翺翔凌紫煙
靈隱寺
水泛趣已綿山行路仍窈迤邐經層巒花宫冠林杪峭
壁槩微霄下映樓觀小崖傾樹孤撑亭遠泉重繚蕭條
僧氣閒肅穆人聲悄來遊屬秋暮蕉葉青嫋嫋入徑薰
名香憩澗狎幽鳥顧瞻桃源幽捐佩苦不早寄言都城
子來者一何少誅茅儻吾遂庶離塵中擾
岳王墳
崔巍中興業浩蕩英雄才刺身誓日月驅甲鳴風雷艱
哉朱仙鎮天地劃再開君王亦何意自卷旌旗回中原
本吾土金人胡為來家昏鬼蜮嘯國破長城摧宰木空
南向厓山益悲哀舉觴酹宿莽歌罷魂俱頹
桐廬江行寄汪僉憲一夔
曉發富春渚暮望桐廬宿江空寒水淨岸轉雲峰矗孤
帆緬逶迤霽景聊寓目渺渺沙際村浮煙靄叢水垂巖
杞菊斑覆隴禾黍熟兹方静無虞生理見耕牧高賢涖
行臺敷政况清肅睠爾鴻雁居幸脫豺虎毒沈憂正浩
蕩且用慰心曲
浯溪
繫舟浯溪下策杖登叢臺嶔崟石壁古手撥蒼雲開媧
皇彩煙滅遺此青瑶瑰元公性竒崛首發雕鎪災靈光
落台斗照耀衡湘隈白日映寒野曠望江流廻山僧指
陳跡故宅久已灰汙尊依然好飲者安在哉感歎惜形
役長歌下崔嵬
弔宋刺史柳仲塗書院廢址
昔賢政多暇學道恒山居遺構儼像設流風激鄉閭時
代屢遷易勝觀鞠為墟居人伐嘉樹野火灰堂廬有作
不肯述益歎今人疎始聞慕芳躅旣來乃重㱆指顧亭
臺跡歎息經營初林澗有餘憤曲水但空渠誓將理荒
穢心逹力不如勖哉同官客勿俾初願虛
答李川甫
南遷度湘渚湘渚阻且深蛟魚凌波起駭浪如高岑巖
巒仄無地草木多毒滛三歲棲絶域長恐遂幽沈鳴雁
自北來銜書置庭隂開椷覽流藻乃是瀟湘吟薄俗昧
交義貴賤異中襟與子絶會面庶以明遠心
聞灌人云有柳子厚遺跡因策馬往尋歴大源
塘入仙源洞不得其處而返
柳侯昔放逐頗好山水事觀其著文詞動以喻來世逮
今歲月改陵谷莽遷異我行徂灌川聞有招隱地懷賢
慰遐想弔古積幽思塵館休吏衙秋原散遊騎度嶺疲
登頓涉溪苦沾漬空潭激哀流古木墮餘翠窮搜盡陽
景屢剔斷碑字豈無會心觀往往悖圖志興盡且須返
聊以展幽致
送按察周仲鳴赴雲南
東風滿目悲春草使君遠涉滇南道萬磧千山路𦕈綿
車煩馬頓人愁倒隂洞生獰白象牙古厓錯落檳榔花
西隅漠漠窺天際北極低低見月華烏蠻號令歸王制
繡服威儀尊漢吏共言俗遠要人和却嫌才大為身累
東門别酒玉杯深上客離歌拭淚吟翻然上馬揚鑣去
不似尋常兒女心
答徐昌榖博士
前年共飲燕京酒高樓雪花三尺厚酣歌徹夜驚四隣
世事浮沈果何有一為法吏少書來心結愁雲慘不開
昨傳學省移新籍坐嘯空齋日幾回
君莫悲歌慰許侍御喪子
玉顱雙角磽磽起圓碧凝光射眸子鸞刀鏤馬竹尾長
翩翩入花如鳳凰妖魑潛釀星垣厄愁雲壓空空夜白
仙媛飄裾挾玉童調龍御鶴三山東桂樹光銷蘭甲脆
繡襁䙰褷濕秋淚飲君酒君莫悲人間百亊會有時君
不見漢庭獄吏高朱門司徒何得無良孫
贈周子庚太僕行邊
寒沙射日明衣鐵蒼巘擘雲千丈裂關河南北氣全殊
八月隂山即飛雪丈夫勲名在遠道玉關銅柱非徒老
鵬摶九萬廻天風下視燕然一丸小
劒池歌送李司法赴蘇州
干將乃是金天精爪髮墮爐神劒成龜文縵理踊高價
駿馬千駟三都城盤魚騰光壯士死闔閭恥作吳公子
鳬雁長埋白虎峰蛟龍竟化寒池水池水冷冷百丈深
春花覆水紅香沈池頭歌舞日歡賞地下誰識君王心
君王已去河山改千年符竹分光彩畫戟紅旌綺句飛
常白風流至今在使君才俊傾梁園登朝執法臨吳門
秦鏡光明照人膽漢網疎闊流餘恩青春多暇應出遊
劒池正對齊雲樓不厭橋東老居士時來散髮共扁舟
松谷歌贈戚侍御
金華之山峭而突巖壑空冥含大谷長松落落蔭其中
連林直上蒼雲矗蒼雲拂天不可干白日漠漠生秋寒
棟梁森立鬼神守琥珀下閟蛟龍蟠誰其居者戚夫子
茅齋高樓青壁起雙溪泠泠三洞幽靈峰下瞰芙蓉水
閉戶著書三十餘翻然載筆登公車澄清天下獨攬轡
素心不啻山中居青鞋草衣日在手富貴浮雲亦何有
致君堯舜却歸來谷口青松兩無負為憐向日牧羊徒
空然叱石何為乎
異風行
季春之月日應柳野客維舟汶川口此方赤旱罹百憂
復爾顛風示災咎黑雲勃鬱西北生輪囷直上掩太清
噓煙噫氣塕然至白日不得為光明沙飄石走檣柱折
雞犬竄匿皆狂鳴草茅半捲向空落大麥小麥揚枯莖
隂霾沈沈血色赤赫如伯益烈火焚榛荆萬竅雷呼動
天地又如真宰下與羣妖爭宋郊六鷁飛且退昆陽虎
豹骨戰驚篷窗孤坐不敢寐旅魂慘怛傷和平憶昔壬
申羣盗起梁宋災徵每如此十年白骨撑亂麻父老悲
號未云已祗今堯舜居明堂辟除凶慝登賢良璿璣方
調七政理此事乖刺誠何祥世無瞽史知天道獨立沈
吟向蒼昊
昭君寫真圖引
漢宫九重類天居宫中美人粲璚琚姱容淑態意非一
網戶文窗煙霧虛就中絶代稱明君錦江波浪巫山雲
素月嫦娥獨光彩明星玉女徒繽紛君王行幸恣歡暱
蛾眉短長難具悉可憐睇盻隔重霄竟使畫圖欺白
日金珠不操静女手丹青更甚䜛夫口妍媸反覆在錙
銖移愛為憎忍相負明珠萬里沈胡沙哀歌一曲留琵
琶今看青塜千年草豈是夭桃三月花
砥柱歌上陳留劉相國
黃河之源出崑崙萬里震蕩排中原行雲翻空日月鬭
急雨倒海雷霆喧下民咨嗟上帝怒乃遣神禹清乾坤
手握巨斧開龍門中標砥柱氣勢尊白波一道永深穩
青山兩岸無崩奔從此平成歌帝載休氣榮光應清代
效靈已見出圖書論功不用誇嵩岱柱乎柱乎安無頗
狂風惡浪柰爾何
掛劒圖
延陵公子有道者義氣千秋動華夏去時寳劍心許君
死後仍來懸墓下白日青天一片心豈因生死惜千金
寄言反覆輕薄子三步腹痛休哀吟
醉歌贈别劉希尹
江湖之情廊廟器歴城劉郎無乃是高雲塌翼墮泥塗
青山來醉金陵市金陵市上少人知擊筑正遇高漸離
十年閉戶淮水畔雄劒繡澀長低眉喜君下馬握君手
但說家饒步兵酒眼前肝膽向誰傾身後功名果何有
龍蟠虎踞古名都走馬背槍多壯夫陳編爛簡不足數
英雄快意無時無新亭灑淚河山愁北山移文林澗羞
謝公坦蕩稱逹者美人一去空江流君昔提衡當吏曹
龍門拔地吹波濤一朝謫宦歸江海雀羅挂戶生蓬蒿
此去朝元謁金殿世情冷煖應自見翻身臺閣雖等閒
著足林壑須輕健泰山巍巍五嶽尊上有日觀通天門
與君共坐東巖下静玩桑田海水翻
送陳子魚往霅溪訪劉南垣
故人歸耕霅溪上白日閉門無客往扁舟乘興吳門來
一片高情落煙槳越王臺西春雨深震澤波濤方泱漭
楊花幾時飛已空碧草青蒲抱隄長草堂相逄將奈何
但云酒熟來經過傾壺一醉便歸去莫問門前張雀羅
不見劉君幽恨積憑君附書報衷臆人生強壯豈長有
何用驅車逐南北
己巳十二月十四日夜雷
歲暮月望夜云午南山殷雷夾鳴雨蟄䖝驚詫雞走藏
青帝玄冥果誰主巫咸上天瞽史亡空臺無人識妖祥
披衣起坐殘燭下一夜不眠愁思長
寄高州太守陳洪載
雪霽寒雁高登樓見明月故人在南海幽思坐飛越憶
昔南宫羅衆賓感君遇我最相親觧襪誤承王子重推
金偏念管生貧青春縱酒長干道白日行歌淮水濱高
凉迢遞别經年美政紛紛過客傳海畔明珠還夜浦花
間馴雉滿春田平生萬卷不虛用坐見古人歸席前男
兒立身貴磊落安得瑟縮推誰先為報田郎近為郡可
無書札問湘川
李少參宅林良花鳥圖
寫生之家不易得崔白以後稱黃筌國朝林良亦神
妙意會物像皆天然何年畫此雙孔雀尾上金錢猶爍
爍疑從五嶺翻然來飛入君家翠綃幕衆鳥瑣屑未
辨名鳬鷖燕雀各有情白晝如喧杜陵宅青春忽近長
安城攀條啄粒相頡頑時和自見萬物昌新蒲淺水雲
淡淡落花飛絮風茫茫高堂展畫感我私却憶先皇
臨御時朝廷無事友朋樂日聽春鳥吟芳辭一從羣盗
亂中土萬姓倉皇執金鼓東村西落少人家燕子那尋
舊門戶虬髯將軍才且武一洗羣盗無死所見畫還思
熙皥時題詩却訴流離苦春來百物倘如舊勸君有錢
多釀酒
送沐將軍兄弟歸滇
樓船倚江揚大旗廻風簸日光離離百夫轉舵櫓如翼
千里只作終朝期金吾將軍年絶少牙弩射潮閒調笑
釃酒金陵王濬城焚香赤壁周瑜廟愛君文雅真特竒
大兄金印鎮西夷府中寳劵山河誓閫外丹心草木知
君到滇南春物美鶺鴒飛處棠花紫未開姜被說家園
先降韓壇問天子青萍切玉能成灰奔塵絶電須龍
媒上將用才多為國他年看薦謝玄來
沈生來天台示余董子繁露
沈君布衣人藏書滿千卷開口談黃虞何心恥貧賤我
生與世多乖張交誼向君偏繾綣九月山中桂花白塵
飛郡齋無過客蹇驢箬帽雲中來忽然炎天墮松雪觧
囊乍讀繁露書舉觴新薦望潮魚生逄竒事即快意何必
歌舞為歡娛我亦未得樂君亦不肯留仰視天台路坐
負桃源遊會須共釣石湖去莫遣歲月空悠悠
哭馬原思
斯人不可見荒臺空暮雲素琴漫發子牙指狂書豈及
羊欣裙騎鯨上天歸玉堂後來英俊日凄凉空餘故宅
高槐在清隂滿地斷人腸
題王元章梅花和韻
墨池五夜飛玄霜素靈幻出梅花芳草堂忽爾見春色
氣序不得由勾芒空山慘凛層崖裂千枝萬枝綴瓊雪
水晶屛風疎影寒舉頭却見黃昏月江笛横飄黃鶴韻
遷人莫報長沙信欲取寒芳寄遠書轉愁旅思催蓬鬢
簾外清香撲酒缸千金莫惜日飛觴觧道明珠交玉體
風流獨羡陳思王狐裘蒙茸不知冷醉卧花前不須醒
夢來直上羅浮巔占却梅林千萬頃
題唐子畏山水圖
赤城霞氣連東海九疑綿綿舜陵在曾遊兩地縱竒觀
疊嶂填胸何礧磈洞庭波濤拍雲天吳江長天絶可憐
扁舟夜携二三子高歌月下招靈仙歸來草堂老無力
山水迢遥苦難得蘇臺居士好畫手一幅盡寫蒼茫色
林壑高深氣杳冥空潭颯颯水風生開簾對此坐清晝
彷彿邀予萬里行
賦煑茶圖
朱門酒肉如山海沈湎徒云性靈改松關宴坐真天人
朗如玉樹生華采澗阿霽雪新泉清風吹石鼎茶煙横
悠然對語白日晩俯聽萬井蒼蠅聲
秦翁
江南賊來萬室驚太守倉卒呼鄉兵翁持黃金募壯士
長殳短劒如堅城猛勢憑陵賊遠徙衆欲論功報天
子老翁掉頭不相顧獨弄魚竿下煙水君不見古時魯
仲連一書飛矢聊城全功成却賞蹈東海慷慨長為人
所憐
鄒平王畫竹為羅子文賦
寫竹貴神不貴色畫師俗筆難為力古來能事自天成
蕭郎文老何由得國朝作者夏奉常祗今僅見鄒平王
金殿晝閒一揮灑遂令縑素移瀟湘兖州太守得真跡
草堂白日寒雲積風葉當軒簌簌鳴霜柯倚座森森碧
清泉怪石映帶成即恐春笋驚雷生炎天對坐毛骨爽便
欲掉臂林中行嗚呼絶藝不可遇千金競買珊瑚樹君
不見寒士蕭條土木形遮道時逢貴人怒
送潘方伯歸衛水
桂酒蘭舟湖水傍西湖六月似探湯衆賓赤汗灑成雨
羡君道服南薰凉高歌返棹日將暮青山倒映浮雲黃
荷花絶勝美人面勸客留連各盡觴白璧青蠅豈堪數
富貴何如道傍土君不見二䟽脫略東門歸赫奕高名
照千古
賦芙蓉小畫送羅汝文赴鎮遠
錢塘十月交清霜落江水芙蓉蘸澄波顔色勝桃李可
憐桃李三月花紅雲碧霧競繁華亦知霜霰饒寒苦素
心所好何咨嗟君今五十已有餘南嶲猶乘郡守車強
賦幽花贈君别臨觴三歎意踟蹰
京師三月謝張愈光惠料絲燈
客從滇南來京師遺我采燈光陸離伊誰鬼物歘作此
玉縷細滑明玻瓈媧皇煉石結靈液織女摛錦盤文絲
蒼龍拔髯老蛟泣畢獻技巧争神竒空齋秉燭試張設
五色炫爛驚妖魑東方月出相映射還似鼇禁元宵時
便呼斗酒縱春興忘却江南歸已遲丁寧篋笥好珍襲
明年相對還相思
沈金吾東麓
鍾陵之山天下無東麓佳麗傾南都五雲宫闕抱龍虎
萬井煙花張畫圖金吾將軍連梓里甲第高起臨方壺
錦觴醉月調鸚鵡玉硯吟春教鳳雛日領皇恩承雨
露時餘飛夢繞江湖
雲泉歌
蒼厓積鐵蒼雲鮮中有百丈之飛泉銀河西傾鵲橋斷
玉龍下挂天台連仙人愛向山中住日玩雲泉不知去
清凉一濯毛骨寒紅塵飛來無著處
夜飲西麓道院得秋字
天壇露下叢梧秋故人置酒消我憂清歡不知白日晩
明月忽照城西樓道人横笛試一呌寒龍水底聲啾啾
何不高張二十五瑶柱邀取湘妃弄月遊
同海陽舒教諭登湘山絶頂因贈别
兀坐不快意起登湘山頭九疑崢嶸忽到眼洞庭湘浦
遥爭流盤空蒼磴路險絶四月爽氣疑清秋波濤微茫
指南海彷彿十二仙人樓欲行更止魂惕慄聲動河漢
驚牽牛舒君好竒更豪宕攀援絶壁枝撑幽拂拭苔花
坐嵓石把酒長笑觀潮州下窺城郭彈丸小但聽兩耳
風颼飀西瞻蒼梧弔虞舜滿江淚竹湘靈愁尉佗孤墳
竟誰是紛紛白草埋荒丘憶昔樓船下南粤連天雪甲
横戈矛祗今陵谷已非昔况乃楊僕諸王侯古今成敗
等翻掌天地逆旅俱蜉蝣與君且醉蒼玉甌對面但喜
莫復憂明朝觧纜靈川水却望湘山思舊遊
湘江行寄孟侍御
逐臣遠繫湘江上散髮行歌日悲壯郡門江水急東流
廨宇山雲作炎瘴去年花發悲陽春今歲花開更泥人
種瓜不及青門客懷橘空思白髮親少年意氣干雲起
中路摧藏乃如此徒勞嘔血走風塵不救折腰臨督史
桂林夫子舊同心獻玉君門共陸沈千首楚歌猶跌宕
一瓢顔巷自蕭森春風閉戶意何如遥遣兒曹奉素書
倘蒙大府明公檄莫惜荒城使者車
江上送馬錦衣按事廻
貞士不可見凄凉飲冰言徒慙金吾使萬里馳輶軒馬
君伏波之子孫西觀銅柱跡猶存江上相逢多意氣高
歌一曲下湘沅
雅歌皇華詩送行傾玉巵薰風吹船下湘渚回首誰憐
斑竹枝君來安坐人莫窺判如南山何可移漢庭賢士
雖無數四海偏誇張釋之
江上感秋呈望之
昨日梧葉落今日蘋花開秋光向人不相貸客子感物
令心哀三湘水闊高雲凝羣峰雨餘遊氣澄豈無清歡
待爾至轉恐欲别愁難勝我留絶域更誰依君望家山
只欲歸若到㐮陽騎馬處閨人應理舊征衣
以竒石獻涇川公辱報長歌輙答一首
湘西石洞涵杳冥濕雲倒結蓮花青山童采斵送官舍
風雨黑夜號山靈蟄龍驚雷聳頭角怒豸蹲巖猶撲朔峥
嶸石柱高幾許眼底分明瞻華嶽簿書堆案煙霞愁塵
顔齷齪真可羞碧山學士負仙骨此物正合供幽求綠
蒲朱草暎漣漪淨几疎簾日詠詩不誇醒酒千金價獨
翫通靈五色芝
山中晩興
野曠少人煙雲霞起暮天飲牛臨古磵射雉出平田林
屋松然火山醪榖算錢班荆有遺老高論上皇前
秋居雜詩
翠篠縈三逕金飇肅九秋蛩聲依廢井雁序落平洲竹
靄寒浮水嵐光曉近樓蹇予幽興遠蹤跡轉淹留
送高介夫入京
歲令初廻斗河流已過冰風煙春岸草兒女夜船燈驛
路緣雲上離心對月增憑君語朋舊多病苦騫騰
秋興和金大仁甫
物候催巢燕秋聲報野蟬樹深全隠屋池小恰廻船白
鳥梳晴羽丹榆綴古錢故園棲遁樂留語記兹年
經鍾山
鹿飲紅泉細猿啼翠壁重仙雲凝舜塜王氣拂秦松地
接金椎道山藏玉簡封鼎湖長在望何處仰宸容
送陳斷事
宦轍紅塵畔時名白髮前星移驃騎幕江動孝廉船
祖席橙分蟹離亭樹罷蟬秋風將别思天外兩凄然
寄潘侍御宗節
兵甲縱横地音書久不來豺狼當道吼鴻雁向人哀奔
走成何事沈淪惜異才團山南望迥千里漫黃埃
八月十三夜與文濟時範質甫城西泛舟逹秦
淮
落日清川裏輕風已自凉秋懷生白舫山翠撲胡牀問
路疑天上停杯待月光何人横鐵笛吹過斗牛傍
吳都臺東湖書屋
水滙蒼梧郭天開綠野堂雲山秋滴翠冰井夏生凉藥
滿尋詩徑花垂點易牀少須康濟罷散髮任徜徉
崔司成後渠精舍
汨汨寒渠水迢迢落太行震雷崩斷石懸溜别清漳灌
注分林麓棲遲得草堂頗傳崔子玉新有浣花莊
喜鄭老至
鄭老交親久新詩近見多好竒遊泰嶽為客傍淮河故
里餘松菊幽尋更薜蘿養疴茅屋下愛爾此經過
宿宜興東坡祠下
先生聊一念遺廟竟千年不返遼東鶴長悲陽羡田月
高羣木影人語隔溪煙世事皆春夢吾今且醉眠
九月八日飲振衣亭
落日山亭飲含情遲月華高秋何負我遠客正思家桓
老開萸酒陶公把菊花匏尊空野興惆悵自天涯
經賊處復聞警
舉目堪流涕蕭條戰伐塵野花搖白屋江燕啄青蘋將
帥恩私厚朝廷法令新連城憂盗賊嗟爾異方人
張參戎園
東風吹玉蘂晴雪謾離披石逕寒香積蒼苔晩色宜多
情沾短屐故作泛殘巵無限相思恨君聽横笛詞
金山寺
俯檻江心寺濤聲兩帶分天晴秋見海山潤午生雲短
棹今重到名泉昔有聞西風吹别酒斜日未成醺
呂翁南庒
漁樵三五戶恬淡自成村亂竹藏深宅平田近繞門松
高巢水鶴花老過河豚長醉豐年酒還思零雨恩
苕溪同劉西安元瑞話舊並棹至武林港别去
念子苕溪上孤舟遠過從去鄉身萬里對酒意千重歲
計看秋稼離心寄曉鐘柴荆期白首何日定行蹤
常山道中
旅况逢秋盡山行歎路賒旱來無野渡亂後少人家橘
柚寒多實芙蓉晩自花愁雲黯無極腸斷楚天涯
泊弋陽溪
孤帆逗何處殘月弋陽溪晩水淡相照寒鴉驚自啼遠
遊慙薄養多病憶幽棲豈是懷榮祿來過楚水西
春日盤石江上
歴歴春山色留人坐不歸空園花自發芳草雉争飛多
病懷鄉切端居出郭稀塵冠將白首無乃負漁磯
寄懷羅八廷尉質甫
萬里鄉園地音書望不來桃花三月暮客思轉悠哉江
動盧龍樹春深鳳鳥臺時時一舟楫遥向夢中回
飲柳山上
把酒高臺畔青山落案前飛花三月雨垂柳萬株煙勝
地堪吾醉清風愧昔賢塵纓何處濯深澗有寒泉
次孟侍御酹何舍人仲默見寄之作
京洛何平叔傳詩動我哀同時座上侶共向嶺南來暮
笛梅花落秋醅竹葉開相期不相見悵望碧梧臺
静觀亭
獨遊秋山静偃蹇羣松蒼田家榖新熟平郊散牛羊
野草搖衆色寒花淨孤芳悠然忽終日塵鞅聊相忘
詠歸亭
愛此羣石秀披襟就清風羽觴泛廻澗不覺匏尊空醉
歌幽蘭曲行穿疎竹叢浴沂有遺叟俯仰將無同
寄大梁賈道誠兼簡王左諸賢
秋至梁王苑何人賦最多傳書堪白首欹枕即黃河興
憶登臺飲悲憐擊筑歌無端洞庭渚終歲浩煙波
柬陳宋卿
頗怪陳無已尋詩日閉門空庭疎繫馬細雨負清樽節
序過梅萼春隂積蘚㾗不嫌官舍冷燒燭對黃昏
初聞望之量移汶上
逐客承優詔寧親得近居主恩天地大臣節死生餘魯
邑雞仍割長沙鵩已祛餘歡兼舊侶應免葬江魚
共泛東潭餞望之
高人同野興移棹水西東岸仄垂蘿古沙虛積蓼紅哀
筝悽斷壑輕幘倚秋風更有浮萍感俱忘痛飲中
中秋縣署值雨
此夕中秋月他鄉兩度圓孤雲生静翳萬象失秋妍雨
氣饒侵客風期又隔年誰能攬明鏡爛漫挂青天
觀玉柱岩作
列炬窺玄府搴裳步紫壇石田雲子白龍井玉漿寒巨
棟垂千尺幽房隱百盤仙靈多幻化那得秘來看
寄和趙戶曹叔鳴西寺遊矚
水香花氣鳳樓西宿雨初晴御苑泥萬柳曉含蕭寺暗
五雲春壓漢宫低行經繡陌啼鶯滿迴望蒼郊遠樹齊
獨念江南愁病客竹窗斜月卧聞雞
卧病寄京中諸相知
蒼流翠巘故城隅寂寂門無卿相輿霄漢獨懸歸後夢
風塵誰寄病中書春花逓映溪船遠秋水平搖草閣虛
泰畤侍臣休薦引恐無詞賦擬相如
送徐憲僉成章飭兵河南
棘寺蜚騰慷慨名外臺風紀望澄清龍章獨擅三司寵
虎竹兼分一郡兵河水東浮通故里嵩山西起作長城
到來申伯遺靈地秋日蘋香野廟晴
清公山房
斜日高臺霽景鮮共超塵界望諸天虛檐直架長松外
古塔平臨落雁前野燒山河千劫地秋風禾黍萬家田
巖僧閱世頭今白端坐蒲團說往年
元夕和湯將軍
皇州春色媚良宵燈火光連十二橋佳麗山河元自美
昇平歌吹晩偏饒千門皓月迎人轉九陌穠花映客嬌
遥想宸遊清禁裏陽和先得應雲謠
述謝陳亮之邦伯時自廣平被召
匹馬今為赴闕行腐儒初荷一官成圖書向客翻多累
城郭經年自有情隅地桑麻歸昨夢訟庭槐柳識平生
堪憐少小逢明主未有前朝卓茂名
卧病寄錢元抑
潘岳愁多病不禁南樓高枕獨長吟懷人更度西風節望
遠徒傷故國心芳草捲簾空暮色亂山回首正秋隂遥
憐積雨凋新稼歲計應資賣賦金
喬奉常席上次韻别諸君子
别館張燈二鼔聲詞林觴咏接高情羣龍喜奉雲中會
匹馬愁分雪後程春盡鄉書先雁到山寒歸路怕風生
江南回首瞻依地明月蒼蒼滿帝京
得郭侍御魯瞻書
豸冠高卧賦閒居海上青山入座隅歸去棲遲惟一壑
春來消息有雙魚籃輿傍水尋僧寺茅屋垂簾看道書
聞說申生方注易莫教門外候安車
答何舍人仲默
嚴城寒夜共聞笳馬首西來客路賒落景離心臨碧草
故山幽興繞黃花高歌舊憶燕京市多難今逄洛水涯
到處交親争下榻魯人元自敬東家
送花伯仁還彭城
千山積雪映朝暉匹馬東歸舊路微梁苑樓臺行處盡
輞川圖畫眼中稀兵戈滿地愁看劒桑梓何年對掩扉
懷抱向君輸未得玉壺清酒重相違
和少傅陳留公夏日野莊卧病之作
茅齋寄在古城邊堂下猶存舊硯泉芳草閒門無俗駕
亂鴉疎柳對秋天艱危周勃安劉後慷慨温公入洛年
聖主賜金堪養老故山醇酒且安眠
早秋日宴宗伯喬公宅
南宫新第早秋凉東閣延賓逸興長蓮薦碧房浮玉碗
梧飄黃葉下銀牀孟堅奕旨精玄理逸少詩筵重罰觴
暫向門墻依北斗預愁飄泊向炎方
寄寳應范老
竹杖紗巾映白頭淮南耆舊讓風流身閒對酒歡無事
禾黍逄人說有秋花塢雲香歌扇動鷺湖天晩釣船收
憐君住處堪乘興擬傍清溪共飲牛
出京和殷伊陽文濟
白日浮雲暗鳳城遠臣辭闕倍含情愁經異域逢春色
忍别前溪對水聲馬首東風猶自急山腰新月為誰明
與君莫近蘆溝宿水冷沙寒雁鶩鳴
見道上老馬
霜毛凋盡錦雲斑落日長鳴大道間老去誰鋪金錦障
戰時曾度玉門關塵沙風斷三千塞苜蓿秋空十二閑
願取敝帷終惠養敢希枯骨動君顔
庚辰元日
諸侯玉帛會長安天子旌旗下楚關共想正元趨紫
殿翻勞邊將從金鞍滄江飲馬波先静黃竹廻鑾雪正
乾北極巍巍天咫尺五雲長護鳳樓寒
送徐登州用中
送君相對戀殘曛鄉里衣冠最出羣手綰虎符臨海郡
腰懸龍劒動星文行過泰嶽逢春雪望盡扶桑隔曉雲
待到政成觀蜃市新詩應許四方聞
鮑太守新堂
鮑叔新堂泗水濱虚簷瀟灑隔風塵巧當竹逕開庭戶
直取雲山作主賓病起馬卿多懶慢位高文子亦清貧
疎簾曲几觀書地白髮投簮興更新
送鄭繼之歸鼇峰
四月燕山雨雪寒省郎多病復辭官路經海上三神島
興在仙人九轉丹玉洞桃花留笑靨滄江秋水濕長竿
爾家谷口空長往安石東山望未闌
入康谷
巖巒嵂兀步凌兢時有人家住翠屏磴路盤峰雲曲曲
山田開石水層層高林落照懸餘靄古澗流泉咽斷冰
不信前朝陵谷變獨尋殘碣問山僧
宿康谷曉歸
山寺鳴雞促曉騶籃輿衝黑過峰頭天低路向雲中落
霧重山如海上浮竹葉隨時供野酌桃花何處問漁舟
松泉滿眼行將盡已動紅塵簿嶺愁
春日遊永慶寺
城郭晴光蕩客車古巖高寺切青虚鶯花不斷人天界
龍象長依水竹居雲裏壺觴吞海色山中風物似秦餘
靈蹤只尺長難到莫怪歸遲月滿衢
遊雲峰寺
層峰行盡入巖扉石上煙霞點客衣雲淨海天諸島出
雨晴山郭亂花飛清歌送酒驚春鳥緩步尋芳帶晩暉
聞道真僧長閉戶欲求談法共忘機
贈别冀承忠
搖落空山獨送君十年多故歎離羣歸期夢隔淮南月
世事愁翻海上雲共有深襟封舊恨不勞寒燭引殘醺
神駒自昔非凡種看取行囊寳劒文
正旦雪
除夜殘寒結海雲新年瑞雪曉氤氲梅花映閣參差見
竹葉臨窗淅瀝聞色點朝衣隨拜舞春生農扈啓耕耘
遙思聖主西征地椒酒傳宣徧六軍
贈别舒廣文還湘南兼寄故人
湘南山水最宜人風物蕭蕭絶世塵磐石江清見魚影
甲峰松古長龍鱗幽棲問字吹藜火爛醉廻船倒葛巾
舊種桃花今在否相思煩為賞餘春
補寄張司馬成寅九月六日詩
山城菊蘂兩逢秋湘水芙容萬里愁社稷猶懷宋司馬
神仙難覓漢留侯詩成綠野人誰寄酒散黃金客未憂
台海東邊尋舊約不勝幽夢落滄洲
春日與客宿金山
江上春山青可憐角巾同泛過江船峰尖仄起通人徑
海色平鋪到酒筵煙月光搖洲樹動風濤聲撼石堂懸
驅馳久恨妨清興徙倚應知廢夜眠
又
靈峰為愛及春遊冉冉風煙數倚樓海上帆檣夷夏接
江間臺殿古今浮行逢嘉樹韶華動坐傍高雲客思愁
鐵甕不孤開大府紫宮遥拱對神州
答周觀察獨泊焦山
江心高嶂擁青鬟羡爾維舟紫翠間明月滿山春淡
淡長風吹浪夜潺潺寒鼉下抱孤根宿獨鶴遥横别島
還悵望煙蘿虚勝踐滄波愁為洗塵顔
沛上懷古
漢祖還鄕歌大風高臺提劒氣成虹關西父老三章約
垓下河山百戰功秪見枌榆生故社屢聞雞犬變新豐
經過乂是高陽侣醉折桃花薦酒紅
天津喜雨
靈雨乍破風霾昏灑空胡不卽翻盆林花一洗仍春色
川漲初來已舊㾗泝浪同時鷗泛泛銜泥無數燕翻翻
羣情共荷桑林禱翦爪齋心慰至尊
贈李一之都閫
將軍心膽向人傾緩帶垂腰玉劒横韜略全過漢飛將
交游半是魯諸生風江畫楫春同遠月夕金杯夜更清
莫道腐儒渾落魄醉深猶自索談兵
重過嚴陵釣臺
千年釣叟披裘地客子張帆兩度過朱紱頻經風雨後
青山其奈古今何松杉落落連祠屋蘋藻馨馨滿澗阿
歎息雲臺諸將相幾人圖像獨嵳峩
雪後泛湖和周子賢
西郭羣峰積雪寒畫船湖上倚篷看樓臺隠見青松色
蘆荻蕭條白雁灘沈醉放歌新歲始陽春和曲古來難
期君盡訪山中寺細草微風石路乾
寄許州七弟&KR1671;
千官扈從羡能文謫牧新聲天下聞落魄吾家蘇季
子風流南郡小馮君魚龍路怯黃河險鴻雁聲愁碧海
分莫上吹臺瞻越嶠五湖回首隔重雲
同涂明府遊南明山石佛寺
背郭巖深洞戶重風迴雲竇裊寒鐘相邀縣令飛鳬舄
同上仙人玉局峰溟海倒空浮日月台山分壑走蛟龍
期吟勝槩題僧壁倚徧前林四五松
入雁山二首
落日雙旗度竹村靈峰歴歴引輶軒秦人避地空桃水
謝客開山自石門松栝藤梢俱刺眼斷崖巉壁易銷魂
捫蘿欲上招提宿轉見雲深細路昏
春歸幽谷見桃花問訊安期海上家石壁虚無通雁宕
星河漂轉坐龍槎林香定有千年藥雲起皆成五色霞
且訪名山銷俗慮未論勾漏隱丹砂
靈巖寺
削壁迴巒翠且重寺門雲霧晝濛濛銀河暗注蒼龍水
玉女高棲白雁峰僧住寒巖殊寂莫客遊春日倍從容
侵晨車馬還城邑漫指層林憶舊蹤
石梁寺
隂洞龍宫鎖石梁寳珠中夜有虹光千章古木藏風雨
六月飛泉灑雪霜逝水年華流不盡孤雲禪觀澹相忘
坐霑空翠清毛髮絶勝醍醐灌頂涼
龍湫
龍湫之水從何來崑崙倒注青天回絶壁風吹動高練
暗潭石轉喧晴雷終年野僧對閉戶暇日老翁來洗杯
酒酣且去莫狼籍玄猿瞰客啼聲哀
宋陵
玉輦横江一葦通青山聊此鑿玄宫兵戈不救長河外
劒履終沈瀚海東末路強胡休自得中興諸將果誰雄
當年定鼎虚籌策千古愁雲泣梓桐
登卧龍山閣
飛閣凌空爽氣清半巖欄檻壓高城天分嶽鎮千峰合
海坼江湖萬𣲖明共喜泛霞來送酒便須乘月坐吹笙
仙人宛在金銀闕不見秦皇石路成
岳墳
玉歷將窮宋鼎移長江東下水如馳皇輿播越邊塵暗
歲幣和親國論危殿陛有䜛難自拔英雄無主竟何為
厓山海色連天盡精衛空銜萬古悲
約遊天台不果緬懷周觀察已遂高躋用寄
不到天台古石梁羽衣金節閉雲房塵埃實少神仙分
藥草虛傳服食方海日弄光開曙早城霞懸采建標長
聞君直到華峰頂倚醉題詩獻玉皇
贈大司徒秦公入朝
寰宇大名懸日月台階高步絶雲霄新遷天上司徒貴
重惜周南建節遥劒履班齊黃閣老威儀光映紫宸
朝從今畫省歌財阜長倚薰風和舜韶
正旦偶興
斗柄東廻耀碧天山林欣度漢文年鄉風一醉屠蘇酒
王政三垂琬琰編日抱海霞通曙早花融城雪占春偏
已聞雲物書祥兆野老從今且晏眠
十三夜試燈和南原
畫障銀燈照夜初月華如雪滿庭鋪煙横巷陌迷行馬
春入池塘起睡鳬文雅風流仍舊社太平恩澤在皇都
祗慙勝日淹佳客除却清歡一事無
徐君叙宅與諸君懸燈賞棃花
銀燭高懸玉樹寒素花流影晃朱欄驚看月出層柯裏
惡說風吹一片殘絃管横催春爛漫房櫳斜見雪檀欒
明朝此樂知難續莫惜殷勤醉後看
壽趙雪巖
五月五日夏令分白頭賓客夀田文榴花弄色明深樹
竹葉邀歡到夕曛棋局不輸安石墅墨華長滿阿欣裠
江南賸北燕京樂令子無勞望白雲
和文濟遷居
大隱何勞訪碧岑帝城佳處即雲林隂隂柳覆溪門
静宛宛鶯啼竹塢深安石東山堪獨卧孔明梁甫莫悲
吟鳳臺雪霽多佳景不負扁舟五夜尋
送林貞夫還閩
北闕上書何所求南宫卧病倏經秋秪緣禮樂須幽討
豈謂雲霄竟薄游江漢趨庭宜彩服乾坤高枕對滄洲
承家未止今方大司馬流風蓋九州
送祝時泰守思南
朱轓南去領提封清代蠻荒聖澤濃雲轉舟車通萬里
煙含城郭擁千峰印臺地重蹲金虎劒匣塵清卧玉龍
尚有經綸需大用不妨吟嘯暫從容
十一月五日同子魚風雨舟往治平寺訪履約
履吉
伍胥城東月映樓越王橋下雨隨舟石橋噴薄魚龍氣
水國霑濡鳥雀秋竹逕松房人隱隱酒杯香篆夜悠悠
平生白首相知侣對宿空山興轉幽
宜興謁東坡祠
學士祠堂傍水扄蜀山蕭索向誰青歸魂省識毘陵道
好事空傳楚頌亭萬古雲霄瞻氣象滿林風雨護精靈
湖東月出光如許照見燕山相國銘
寄陳宗禹中丞
暫下烏臺短鬢青楚南新望少微星書成自去藏衡嶽
月出時聞釣洞庭江海澄清風憲體松杉夭嬌歲寒形
空慙叔夜非儔侶漫點封章誤主聽
對雪
千峰急雪灑茅簷久旱微隂冷亦堪獨頼諸公憂凍餒
不勞明主顧東南高標一任寒梅得餘潤偏宜宿麥含
薄暮倚欄看絮舞鬢絲相伴兩鬖鬖
贈張秋厓虞卿
柴門風雪印行蹤竹杖新辭雁宕峰中散獨行如野鶴
老𥅆初見是神龍英雄蹭蹬誰青眼道德希微又赤松
欲撥紅塵携手去匡廬石上話從容
與陳石亭雪後遊牛首山
隆冬季月歲云徂策馬牛山興不孤削壁倚空雲點綴
古松沿澗雪模糊堂垂塔影傳靈怪人轉巖腰學畫圖
形勝江南無可比武皇龍駕合踟蹰
和望之中丞春日對雪
春風拂拂自東開春雪盈盈落鳳臺江柳破寒先舞絮
宫花應候盡粧梅霏微向日相矜媚輕薄迎風却倒迴
野老茅齋方卧穩叩門休報大夫來
吳太宰新堂初成有鵲來巢
相國新開綠野堂堂前靈鵲早呈祥來依喬水營門戶
欲傍青雲化印章幽砌頗宜迎客噪高簷何礙順風翔
雕梁畫棟相鮮地最愛詩題素壁光
和許隱君留别
丹山碧水古王城處處登臨滯客程幽壑風煙須縱酒
暮年朋舊獨關情勞生苦覺滄洲遠别路空餘白髮明
客裏送君秋又至臨岐休怪旅魂驚
自龍江發舟至京口江水如鏡呈陳大魯南
海門東下大江平畫舸夷猶盡日程綠樹倏過瓜步堰
青山背指石頭城離筵醉酒堪高枕獨客辭家慰遠行
况有故人同晩舊西津相引看潮生
答孟望之侍御時謫桂林郡博
燕臺對酒感離羣麓口移舟更失君萬里飄零同落葉
孤城惆悵乍停雲書廻桂水交情切人對星巖藻思芬
遥想高齋長隱几應憐案牘日紛紜
再答孟侍御期予入桂林之作
春風桂嶺憶同遊臘雪湘江獨倚樓星漢依微天北極
歲華搖落水東流山藏散吏衣冠懶雲掩荒城鼓角愁
正月望君驄馬色紉蘭搴芷共淹留
除夕喜金曼甫至
天涯除夕倍凄然客舍逄君轉自憐瘴海風霜凋舊質
荒城雞黍對新年來時閭井人多換謫地音書雁少傳
華胄正須揚藻業腐儒惟欲傍瓜田
春日寄徐伯川兼簡孟侍御
尋花東郭傍殘曛伐木空山動鳥羣高士難逢徐孺子
故人猶戀孟嘗君虚疑鬢髮經年老屢喜詩篇向客聞
已辦盤飱開竹逕會須車馬駐江濆
遊龍巖
龍飛何日起蒼岑洞壑蜿蜒窟宅深玉乳垂花春不盡
石田承雨晝長隂盤雲座古留仙跡流水聲寒净客心
擬約東風重載酒碧桃迷路恐難尋
首夏江上
不見春花憶故鄉更愁炎月滯炎方柴門舊對滄江迥
野服無如白苧凉海内形容猶道路天涯恩澤更農桑
何時挂却塵冠去散髮行歌與世㤀
磐石崖下泛舟
磐石江頭景殊絶放舟幽興幾人同風飄鼓角晴波外
雨洗峰巒夕照中狼籍椰樽浮酒白清泠冰碗削瓜紅
尋僧更訪山腰閣半醉題詩峭壁東
九日登柳山
佳節登臨感歲華蒼梧雲影向秋賒高空獨鶴翻風去
返照澄江抱郭斜南國音書催白雁東籬歸興倚黃花
衰遲自愛茱萸酒瘴癘誰悲薏苡車
病中憶魯南欽佩
空齋高卧動經旬遠夢天涯憶故人典禮近聞劉向起
草玄猶奈子雲貧江樓積雨鳴長夜山郭餘花墮晩春
人世幾何將白髮年年離恨獨傷神
華山舜祠
隱隱蒼梧映郭門滔滔江水抱山根羣峰獨捧重華廟
大地誰言五嶽尊雲暗九疑迷葬地月明孤竹見啼痕
長將澗藻脩寅祀願就琴薰仰德温
酬王欽佩見懷之作
長憶西隣海雪莊主人從宦日徜徉穿花跨馬趨東省
斸笋烹魚上北堂静室幽蘭無限意小山叢桂幾回芳
天涯逐客歸期遠歲暮懷君枉斷腸
酬陳魯南見寄青溪看月之作
青溪明月引長唫湘浦寒雲滯客心歸思不堪楓葉盡
故情惟向楚江深荒城寂歴山當戶舊葉凋殘鵲繞林
身世與君同未逹却憐霜鬢映疎襟
八月一日舟下灕江
雲間千壑瀉灕川日下孤帆出曉煙萬里行蹤始安嶺
九秋晴望泬寥天江山故作殊方色道路今酬逐客緣
風洞星巖應可到還家贏取故人憐
試院呈同事陶判府
歸心遥下楚江東塵鞅猶牽粤徼中興在山林如倦鳥
老持文墨愧雕蟲流光坐數經簷日秋思争隨落葉風
不有多情陶判府雅吟高諭與誰同
卓錫泉
老禪卓錫處石上泉猶清紅塵不相染惟有蒼苔生
玉虹泉
一條寒泉色迤邐穿石下秋雨何處晴猶餘白雲挂
法華泉
寂寂空山深荒泉四時冷惟餘月明夜山猿弄孤影
玄通洞
下窺杳無極仰視白日微山人把火入照見石燕飛
春日郊行
條風曳微雲山色差可美日出湖上行春光滿湖水
寄楊太康
明月生遥岑清光轉華薄樓上憶君時秋風動羅幕
送客歸吳
草際日華淡水邊雲意閒翩翩五陵客騎馬入秋山
與陳魯南
浮雲淡秋水落日横暮山與子共幽抱時在山水間
幽人
竹静風已歸亭虛雲自過幽人了無事坐玩閒芳墮
贈嚴别駕
春到鶴林寺川鵑花最紅使君幽興劇獨步問東風
書畫
平江浮夜色遠雁帶秋聲渺渺孤帆去前山月正明
再過仲木舍對菊
舊摘黃花半已稀重來相對莫言歸甆罌綠酒深如海
判取新霜點客衣
自荆溪問道往鍚山
荆溪一水逶迤去震澤羣峰歴亂來縱使路迷都莫問
秋光隨地可銜杯
贈夏敦夫守惠州
欲採芙蓉贈使君滿江紅錦漲秋雲相思莫道音書遠
南海春來有雁羣
送徐來秀才
日彩浮金丹闕曉煙光凝翠碧山秋長安舊路天西北
醉裏題詩送客遊
送楊進卿入吳
茅堂寄在石湖西麥隴桑田咫尺迷愛爾通家好傾倒
放舟頻過越來溪
美人幃子
晚多幽思不成粧徙倚閒臺玉漏長明月漸低天杳杳
梅花枝上有新霜
春燕
綠樹花飛半作泥江南新燕已來齊雨聲不與幽人約
暗送春光出小溪
承朱臣策張汝益顧世安自松江送菊至東省
謝以短詩
離披五色散秋容三泖風流得坐逄好語繁霜知愛惜
寒天留爾伴青松
石倉歷代詩選卷四百五十三
