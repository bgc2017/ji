石倉歴代詩選卷七十二
明曹學佺編
中唐二十六
賈島(字浪仙范陽人)
古意
碌碌復碌碌百年雙轉轂志士終夜心良馬白日足俱
為不等閒誰是知音目眼中兩行淚曾吊三獻玉
望山
南山三十里不見踰一旬冐雨時立望望之如朋親虬
龍一掬波洗蕩千萬春日日雨不斷愁殺望山人
哭盧仝
賢人無官死不親者亦悲空令古鬼哭更得新鄰比平
生四十年惟著白布衣天子未辟召地府誰來追長安
有交友託孤心遽移塚側誌石短文字行參差無錢買
松栽自生蒿草枝在日贈我文淚流把書時從兹加敬
重深藏恐失遺
寄遠
别腸多鬱紆豈能肥肌膚始知相結密不及相結疎疎
别恨應少密離恨難祛門前南流水中有比飛魚魚飛
向北海可以寄遠書不惜寄遠書故人今在無
感秋
商氣颯已來歲華又虚擲朝雲藏竒峰暮雨灑疎滴幾
蜩嘿凉葉數蛩思隂壁落日空館中歸心遠山碧昔人
多秋感今人何異昔四序馳百年玄髮坐成白喧喧徇
聲利擾擾同轍跡倘無世上懷去偃松下石
辭二知已
一雙千歲鶴立别孤翔鴻波島忽已暮海雨寒濛濛離
人聞美彈亦與哀彈同況兹切切弄繞彼行行躬雲飛
北嶽碧火息西山紅何以代遠誠折芳臘雪中
易水懷古
荆卿重虚殁節烈書前史我嘆方寸心那論一時事至
今易水橋寒風兮蕭蕭易水流不盡荆卿名不消
客喜
客喜非實喜客悲非實悲百逥信到家未當身一歸未
歸長嗟愁嗟愁填中懷開口吐愁聲還却入耳來長恐
滴淚多自損兩目輝鬢邊雖有絲不堪織寒衣
延夀里精舍寓居
旅記避華館荒樓遂客慵短庭無繁植珍果春亦濃側
廬發扄樞纖魄時臥逢耳目乃鄽井肺肝即巖峰汲泉
飲酌餘見我閒靜容霜蹊猶舒英寒蝶斷來蹤雙履與
誰逐一尋青瘦笻
酬栖上人
夜久城館閒情幽出此山新月有微輝朗朗空庭間處
世雖識機伊余多掩關松姿度臘見籬藥知春還靜覽
冰雪詞厚為酬贈顔東林有躑躅脱屣期共攀
冬月長安雨中見終南山
秋節新已盡雨疎露山雪西峰稍覺明殘滴猶未絶氣
侵瀑布衣凍著白雲穴今朝㶚滻雁何夕瀟湘月想彼
石房人對雪扉不閉
和劉涵
京宮始云滿野人依舊閒閉扉一畝居中有古風還市
井日已午幽窗夢南山喬木覆北齋有鳥鳴其間前日
遠嶽僧來時與開關新題驚我瘦窺鏡見醜顔陶情惜
清澹此意復誰攀
寄劉栖楚
趨走與偃臥去就自殊分當窗一重樹上有萬里雲離
披不相顧髣髴類人羣友生去更遠來書絶如焚蟬吟
我為聽我歌蟬豈聞歲暮儻旋歸晤言桂氛氲
答王參
寸晷不相待四時互如競客思先覺秋蟲聲苦知暝霜
松積舊翠露月團如鏡詩負属景同琴孤坐堂聽相期
黃菊節别約紅桃徑每把式微篇臨風一長咏
劉景陽東齋
松隂連竹影中有無苔井清風此地多白日空自永景
陽公幹孫詩句得真景勸我不湏歸月出東齋靜
題皇甫荀藍田廳
任官經一年縣與玉峰連竹籠拾山果瓦瓶擔石泉客
歸秋雨後印鎖暮鐘前久别丹陽浦時時夢釣船
山中道士
頭髮梳干行休糧帶瘦容飬雛成大鶴種子作高松白
石通宵煮寒泉盡日舂不曾離隠處那得世人逢
哭柏巖禪師
苔覆石牀新師曾占幾春寫留行道影焚却坐禪身塔
院關松雪經房鎖隙塵自嫌雙淚下不是解空人
就可松宿
十里尋幽寺寒流數𣲖分僧同雪夜坐雁向草堂聞靜
語終燈熖餘生許嶠雲由來多抱疾聲不逹明君
旅遊
此心非一事書札若為傳舊國别多日故人無少年空
巢霜葉落疎牖水螢穿留得林僧宿中宵坐默然
送鄒明府遊靈武
曾宰西畿縣三年馬不肥債多平劎與官滿載書歸邊
雪藏行徑林風透臥衣靈州聽曉角客館未開扉
下第
下第只空囊如何住帝鄉杏林啼百舌誰醉在花傍淚
落故山遠病來春草長知音逢豈易孤棹負三湘
憶吳處士
半夜長安雨燈前越客吟孤舟行一月萬水與千岑島
嶼夏雲起汀洲芳草深何當折松葉拂石剡溪隂
送崔定
未知遊子意何不避炎蒸幾日到漢水新蟬鳴杜陵秋
江待得月夜語恨無僧巴峽吟過否連天十二層
雨後宿劉司馬池上
藍溪秋潄玉此地漲清澄蘆葦聲兼雨芰荷香遶燈岸
頭秦古道亭面漢荒陵靜想泉根遠幽崖落幾層
送無可上人
圭峰霽色新送此草堂人麈尾同離寺蛩鳴暫别親獨
行潭底影數息樹邊身終有煙霞約天台作近鄰
送李騎胄
歸騎雙旌遠懽生此别中入關分磧路嘶馬背寒鴻朔
色暗天北河源落日東賀蘭山頂草時動卷帆風
寄無可上人
僻寺多高樹凉天憶重遊磬過溝水盡月入草堂秋穴
蟻苔㾗靜藏蟬栢葉稠名山思徧往早晩到嵩丘
南池
蕭條微雨絶荒岸抱清源入舫山連塞分泉稻接村秋
聲依樹色月影在蒲根淹泊方難遂他宵關夢魂
寄龍池寺貞空二上人
受請終南住俱妨去石橋林中秋信絶峰頂夜禪遥寒
草煙藏虎高松月映鵰霜天期到寺寺置即前朝
送貞空二上人
林下中餐後天涯欲去時衡陽過有伴夢澤出應遲石
磬疎寒韻銅瓶結夜澌殷勤訝此别且未定歸期
弔孟協律
才行古人齊生前品位低葬時貧賣馬遠日哭惟妻孤
塜北邙外空齋中嶽西集詩應百首物象徧曾題
送人適越
高城滿夕陽何事欲霑裳遷客蓬蒿暮遊人道路長晴
湖勝鏡碧寒柳似金黃若有相思夢殷勤載八行
送僧遊衡嶽
心知衡嶽路不怕去人稀船裏猶鳴磬溪頭自曝衣有
家從少别無寺不言歸料得逢寒住當禪雪滿扉
洛陽道中寄弟
趨走迫流年慚絶此路偏密雲埋二室積雪度三川生
類梗萍泛悲無金石堅翻鴻有歸翼極目仰聫翩
送天台僧
遠夢歸華頂扁舟背岳陽寒蔬修淨食夜浪動禪牀雁
過孤峰曉猿啼一樹霜身心無别念餘習在詩章
懷紫閣隠者
寂寥思隠者孤燭坐秋霖梨栗猿喜熟雲山僧說深寄
書應不到結伴擬同尋廢寢方終夕迢迢紫閣心
雨夜同厲玄懷皇甫荀
桐竹遶庭匝雨多風更吹還如舊山夜臥聽瀑泉時磧
雁來期近秋鐘到夢遲溝西吟苦客中夕話兼思
題李凝幽居
閒居少鄰竝草徑入荒園鳥宿池邊樹僧敲月下門過
橋分野色移石動雲根暫去還來此幽期不負言
寄董武
雖同一城裏少省得從容門掩園林僻日高巾幘慵孤
鴻來半夜積雪在諸峰正憶毘陵客聲聲隔水鐘
僻居無可上人相訪
自從居此地少有事相關積雨荒鄰圃秋池照遠山硯
中枯葉落枕上斷雲閒野客將禪子依依徧往還
送李餘及第歸蜀
知音伸久屈覲省去光輝津渡逢清夜途程盡翠微雲
當綿竹疊鳥離錦江飛肻寄書來否原居出亦稀
夜喜賀蘭三見訪
漏鐘仍夜淺時節欲秋分泉聒棲松鶴風除翳月雲踏
苔行引興枕石臥論文即此尋常靜來多祗是君
題青龍寺鏡公房
一夕曾留宿終南搖落時孤燈岡舍掩殘磬雪風吹樹
老因寒折泉深出井遲疎慵豈有事多失上方期
原東居喜唐温琪頻至
曲江春草生紫閣雪分明汲井嘗泉味聽鐘問寺名墨
硏秋日雨茶試老僧鐺地近勞頻訪無煩出送迎
送敡法師
度歲不相見嚴冬始出關孤煙寒色樹高雪夕陽山瀑
布寺應到牡丹房甚閒南朝遺跡在此去幾時還
寄錢庶子
曲江春水滿北岸掩柴關祇有僧鄰舍全無物映山樹
隂終日掃藥債隔年還猶記聽琴夜寒燈竹屋間
夏夜
原寺偏鄰近開門物景澄磬通多葉罅月離片雲稜寄
宿山中鳥相尋海畔僧惟愁秋色至乍可在炎蒸
送厲宗上人
擁策背岷峨終南雨雪和潄泉秋鶴至禪樹夜猿過高
頂白雲盡前山黃葉多曾吟廬嶽上月動九江波
贈無懷禪師
身從劫劫修果以此生周禪定石牀暖月移山樹秋捧
盂觀宿飯敲磬過清流不掩玄關路教人問白頭
早春題友人湖上新居
近得雲中路門長侵草開到時猶有雪行處已無苔勸
酒客初醉留茶僧未來每逢晴暖日惟見乞花栽
送雍陶入蜀
江山事若諳那肯滯雲南草色分危磴杉隂近古潭日
斜褒谷鳥夏淺嶲州蠶吾自疑雙鬢相逢更不堪
寄顧非熊
知君歸有處山水亦難齊猶去瀟湘遠不聞猿狖啼穴
通茆嶺下潮滿石頭西獨立生遥思秋原日漸低
憶江上吳處士
閩國揚帆去蟾蜍虧復圓秋風吹渭水落葉滿長安此
地聚會夕當時雷雨寒蘭橈殊未返消息海雲端
送朱兵曹回越
星彩練中見澄江豈有泥潮生垂釣罷楚盡去檣西磧
鳥辭沙至山鼯隔水啼會稽半侵海濤白禹祠溪
宿池上
泉來從絶壑亭敞在中流竹密無空岸松長可絆舟蟪
蛄潭上夜河漢島前秋異夕期深漲擕琴却此遊
喜姚郎中自杭州逥
路多楓樹林累日泊清隂來去泛流水翛然適此心一
披江上作三起月中吟東省期司諫雲門悔不尋
題長江
言心俱好靜廨署落暉空歸吏封宵鑰行蛇入古桐長
江頻雨後明月衆星中若任遷人去西溪與剡通
泥陽館
客愁何併起暮送故人回廢館秋螢出空城寒雨來夕
陽飄白露樹影掃青苔獨坐離容慘孤燈照不開
送友人遊蜀
萬岑深積翠路向此中難欲暮多羈思因高莫遠看卓
家人寂寞揚子業凋殘惟有岷江水悠悠帶月寒
送僧歸天台
辭秦經越過歸寺海西峰石澗雙流水山門九里松曾
聞清禁漏却聽赤城鐘妙宇硏磨講應齊智者蹤
送譚遠上人
下視白雲時山房蓋樹皮垂枝松落子側頂鶴聽棋清
淨從沙劫中終未日欹金光明本行同待出峨嵋
夜集田卿宅
朗詠高齋下如將古調彈翻鴻向桂水來雪渡桑乾滴
滴玉漏曙翛翛松籟殘曩年曾宿此偏値五陵寒
贈弘泉上人
洗足下藍嶺古師精進同心知溪卉長居此玉林空西
殿宵燈磬東林曙雨風舊峰鄰太白石座雨苔濛
贈李金州
綺里祠前後山程踐白雲泝流隨大旆登岸見金軍曉
角吹人夢秋風卷雁羣霧開方露日漢水底沙分
過楊道士居
先生修道處茆屋遠囂氛叩齒坐明月搘頥望白雲精
神含藥色衣服帶霞紋無話瀛洲路多年别少君
宿姚少府北齋
石溪同夜泛復此北齋期鳥絶吏歸後蛩鳴客臥時鏁
城凉雨細開印曙鐘遲憶此漳川岸如今是别離
酬鄠縣李廓少府見寄
稍憐公事退復遇夕陽時北朔霜凝竹南山水入籬吟
懷滄海侣空問白雲師恨不相從去心惟野鶴知
長孫霞李溟自紫閣白閣二峰見訪
寂寞吾廬貧同來二閣人所論惟野事招作住雲鄰古
寺期秋宿平林散早春潄流今已矣巢許豈堯臣
重與曹彭兵曹
故人在城裏休寄海邊書漸去老不遠别來情豈疎硯
冰催臘日山雀到貧居每有平戎計官家别勑書
哭宗密禪師
鳥道雪岑巔師亡誰去禪几塵僧滅後樹色改生前層
塔當松吹殘蹤傍野泉惟嗟聽經虎時到壊菴邊
宿山寺
衆岫聳寒色精廬向此分流星透疎木走月逆行雲絶
頂人來少高松鶴不羣一僧年八十世事未曾聞
送友人如邊
去日重陽後前程菊正芳行車輾秋岳落葉墜寒霜雲
入漢天白風高磧色黃蒲輪待恐晩求薦向諸方
暮過山村
數里聞寒水山家少四鄰怪禽啼曠野落日恐行人初
月未終夕邊烽不過秦蕭條桑柘外煙火漸相親
蔣亭和蔡湘州
蔣宅為亭榭蔡城東郭門潭連秦相井松老漢朝根已
積蒼苔徧何曾舊徑存高齋無事後時復一擕樽
留别光州王使君建
杜陵千里外期在末秋歸既見林花落湏防木葉飛楚
從何地盡淮隔數峰微迴首餘霞失斜陽照客衣
哭張籍
精靈歸恍惚石磬韻曾聞即日是前古誰人耕此墳舊
遊孤枕遠故域九江分本欲蓬瀛去餐芝御白雲
寄宋州田中丞
右郡近南徐關河萬里餘相思深夜後未答去秋書自
别知音少難忘識面初舊山期已久門掩數畦蔬
王侍御南原莊
買得足雲地新栽藥數窠峰頭盤一逕原下注雙河春
寺閒眠久晴臺獨上多南齋宿雨後仍許重來過
寄白閣默公
已知歸白閣山遠晩晴看石室人心靜冰潭月影殘微
雲分片滅古木落新乾後夜誰聞磬西峰絶頂寒
送朱可久歸越中
石頭城下泊北固暝鐘初汀鷺潮衝起船窗月過虚吳
山侵越衆隋柳入唐初日欲供調膳辟來何府書
送覺興上人歸中條山兼謁河中李司空
又憶西巖寺秦原草長時山尋樵徑上人到雪房遲暮
磬潭泉涷荒林野燒移聞師新譯偈說擬對旌麾
哭孟郊
身死名聲在多應萬代傳寡妻無子息破宅帶林泉塜
近登山道詩隨過海船故人相吊後斜日下寒天
送耿處士
一杯離别酒未盡即言行萬水干山路孤舟幾月程川
原秋色靜蘆葦晩風鳴迢遞不歸客人傳虚隠名
送唐懷歸激水莊
毛女峰當戸日高頭未梳地侵山影掃葉帶露㾗書松
逕僧尋藥沙泉鶴見魚一川風景好恨不有吾廬
原上秋居
關西又落木心事復如何歲月辭山久秋霖入夜多鳥
從井上出人自岳陽過倚杖聊閒望田家未剪禾
子規
遊魂自相呌寧復記前身飛過鄰家月聲連野路春夢
邊催曉急愁處送風頻自有霑花血相和雨滴聲
哭胡遇
夭壽知齊理何曾免嘆嗟祭迴收朔雪吊後折寒花野
水吟秋斷空山影暮斜弟兄相識徧猶得到君家
送丹師歸閩中
波濤路杳然衰柳洛陽蟬行李經雷電禪衣潄島泉歸
林久别寺過越未離船自說從今去身應老海邊
送安南惟鑒法師
講經春殿裏花繞御牀飛南海幾迴過舊山臨老歸潮
搖蠻草落月濕島松微空水既如彼往來消息稀
新年
嗟以龍鍾身如何歲復新石門思隠久銅鏡強窺頻花
發新移樹心知故國春誰能平此恨豈是北宗人
寄山友長孫栖嶠
此時氣蕭颯琴院可應關鶴似君無事風吹雨遍山松
生青石上泉落白雲間有徑蓮嵩頂心期相與還
酬厲玄
我來從北鄙子省陟西陵白髮初相識秋山擬共登鄰
居帝城雨會宿御溝冰未報見貽作耿然中夜興
送劉式洛中覲省
晴峰三十六待立上春臺同宿别離恨共看星月迴野
鶯臨苑語河棹歴江來便寄相思札緘封花下開
送宣皎上人遊太白
剰髮鬢無雪去年三十三山過春草寺磬度落花潭得
句才憐約論宗意在南峰靈疑懶下蒼翠太虚參
秋夜仰懷錢孟二人琴客會
月色四時好秋光吾子知南山昨夜雨為我寫清姿獨
鶴聳寒骨高杉韻細颸仙家縹緲弄髣髴此中期
病蟬
病蟬飛不得向我掌中行折翼猶能薄酸吟尚極清露
華凝在腹塵點誤侵睛寄語螳螂軰俱忘此日情
送友人遊塞
飄蓬多塞下君見亦澘然迥磧沙銜日長河水接天夜
泉行客火曉戍向京煙少結相思恨佳期芳草前
思遊邊友人
凝愁對孤燭昨日飲離杯葉下故人去天邊新雁來連
沙秋草薄帶雪暮山開苑北紅塵道何時見遠迴
秋暮寄友人
寥落河關暮霜風樹葉低遠天垂地外寒日下峰西失
志煙霞切還家歲月迷清宵話白閣已負十年棲
雪晴晚望
倚杖望晴雪溪雲幾萬重樵人歸白屋寒日下危峰野
火燒岡草斷煙生石松却迥山寺路聞打暮天鐘
送惟一遊清涼寺
去有巡臺侶荒溪衆樹分瓶殘秦地水錫入晉山雲秋
月離喧見寒泉出定聞人間臨欲别旬日雨紛紛
皇甫主簿期遊山不赴
休官疋馬在新意入山中更住應難遂前期恨不同集
蟬苔樹僻留客雨堂空深夜誰相訪惟當清淨翁
宿慈恩寺郁公房
病身來寄宿自掃一牀閒反照臨江磬新秋過雨山竹
隂移冷月荷氣帶禪關獨住天台意方從内請還
送褚山人歸日東
懸帆待秋色去入杳冥關滄海幾年别中華此日還岸
遥生白髮波盡露青山隔水相思在無書也是閒
夜雨寄馬戴
芳林杏花樹花落子西東今夕曲江雨寒催朔北風鄉
書滄海絶隠路翠微通寂寂相思際孤缸殘漏中
寄毘陵徹公
身依吳寺老黃葉幾逥看早講林霜在孤禪隙月殘井
通潮浪遠鐘與角聲寒已有南遊約誰言禮謁難
送韋瓊校書
賓佐兼歸覲此行江漢心別離從闕下道路向山隂孤
嶼消寒沬空城滴夜霖若耶溪畔寺秋色共誰尋
宿孤館
落日投村戍愁生為客途春山晴後綠江月夜來孤橘
樹千株在漁家一半無自知風水靜舟繫岸邊蘆
咸京北原作
登原見城闕策蹇思炎天日午路中客槐花風處蟬遠
山秦木上清渭漢陵前何事居人世皆因名利牽
光州王建使君水亭
楚水臨軒積澄鮮一畝餘柳根連岸盡荷葉出萍初極
浦清相似禽幽到不虚夕陽亭際晩槐雨滴稀疎
靈準上人院
掩扉當太白臘數等松椿禁漏來遥夜山泉落近鄰經
聲終卷曉草色幾芽春海内知名士交遊準上人
寄宋州田中丞
古郊近南徐關河萬里餘相思深夜後未答去秋書自
别知音少難忘識面初舊山期已久門掩數畦蔬
夜集姚合宅期可公不至
公堂秋雨夜已是念園林何意别離日重論山水心孤
燈明臘後微雪下更深釋子乖來約泉西寒磬音
寄賀蘭朋吉
往往東林下花香似火焚故園從少别夜雨近秋聞野
菜連寒水枯株簇古墳泛舟同遠客尋寺入幽雲暇日
扉多掩荒田徑細分相思蟬幾處偶坐蝶成羣會宿曾
論道登高省議文苦吟遥可想邊葉向紛紛
黃子陂上韓吏部
石樓云一别二十二三春相逐升堂者幾為埋骨人涕
流聞渡瘴病起喜還秦曾是令勤道非惟䘏在迍疎衣
蕉縷細爽味茗芽新鐘絶滴殘雨螢多無近鄰溪潭承
到數位秩見辭頻若箇山招隠幾忘任此身
送韓湘
挂席從中路長風起廣津楚城花未發上苑蝶來新半
没湖波月初生芳草春孤霞臨石鏡極浦映村神細響
吟乾葦餘馨動遠蘋欲憑將一札寄與沃州人
寄武功姚主簿
居枕江沱北情懸渭曲西數宵曾夢見幾處得書批驛
路穿荒坂公田帶淤泥靜棋功奥妙閒作韻清淒鋤草
留叢藥尋山上石梯客迴河水漲風起夕陽低空第苔
連井孤村火隔溪卷簾黃葉落鎻印子規啼隴色澄秋
月邊聲入戰鼙會湏過縣去況是屢招擕
題釗華書齋
白石牀無塵青松枿有鱗一鶯啼帶雨兩樹合從春荒
榭苔膠砌幽叢果墮榛偶來疎或數當暑夕勝晨露滴
新河水巢重古木薪終南同往意趙北獨遊身渡葉司
天漏驚蛩遠地人機清公幹族也莫臥漳濱
别徐明府
抱琴非本意生事偶相縈口尚袁安節身無子賤名地
寒春雪盛山淺夕嵐輕百戰餘荒埜千夫漸偶耕一杯
傾此夜孤客戀交情
再投李益常侍
何處初投刺當時赴尹京淹留花木變然諾肺腸傾避
暑蟬移樹登高雁過城人家嵩嶽色公府洛河聲聯句
逢秋盡嘗茶見月生新衣裁白紵思從曲江行
送南卓歸宗
殘春别鏡陂罷郡未霜髭行李逢炎暑山泉滿路岐雲
藏巢鶴樹風觸囀鶯枝三省同虚位雙旌帶去思入城
宵夢後待漏月沉時長策并中告從容寫玉墀
送羅少府歸牛渚
作尉長安始三日忽思牛渚夢天台楚山遠色獨歸去
㶚水空流相送回霜覆鶴身松子落月分螢影石房開
白雲多處應頻到寒澗泠泠潄古苔
賀龐少尹除太常少卿
太白山前終日見十旬假滿擬秋尋中峰絶頂非無路
北闕除書阻入林朝謁此時閒野屐宿齋何處止鳴砧
省中石磴陪隨步惟賞煙霞不厭深
上邠寧邢司徒
箭頭破帖渾無敵杖底敲毬遠有聲馬走千蹄朝萬乘
地分三郡擁雙旌春風欲盡山花發曉角初吹客夢驚
不是刑公來鎮此長安西北未能行
田將軍書院
滿庭花木半新栽石上平湖遠岸來笋迸鄰家還長竹
地經山雨幾層苔井當深夜泉微上閣入高秋戸盡開
行背曲江誰到此琴書鎖着未朝迴
寄韓潮州愈
此心曾與木蘭舟直到天南潮水頭隔嶺夢魂來華岳
出關書信過瀧流峰懸驛路殘雲斷海浸城根老樹秋
一夕瘴煙風卷盡月明初上浪西樓
酬張籍王建
疎林荒宅古坡前久住還因太守憐漸老更思深隠處
多閒數得上方眠鼠抛貧屋收田日雁度寒江擬雪天
身是龍鍾應有分水曹芸閣枉來篇
投龐少尹
閉戶息機搔白首中庭一樹有清隂年年不改風塵趣
日日轉多泉石心病起望山臺上立覺來聽雨燭前吟
龐公相識元和歲春分依依直至今
送饒州張使君
終南雲雨連城闕去路西江白浪頭滁上郡齋離昨日
鄱陽農事勸今秋道心生向前朝寺文思來過靜夜樓
借問泊帆干謁者誰人曾聽峽猨愁
送劉侍御重使江西
當時苦熱遠行人石壁飛泉濺馬身人到鐘陵知霧大
槎浮湓浦属秋新早程猿呌雲深極宿館禽驚葉動頻
前者已聞廉使薦兼言有畫靜邊塵
早秋寄題天竺靈隠寺
峰前峰後寺新秋絶頂高&KR1084;見沃州人在定中聞蟋蟀
鶴從棲處挂獼猿山鐘夜渡空江水江月寒生古石樓
心憶懸帆身未遂謝公兹地昔年遊
題虢州三堂吳郎中
無窮草樹昔誰栽新起臨湖白石臺半岸泥沙孤鶴立
三堂風雨四門開荷翻圓露驚秋近柳轉斜陽過水來
昨夜北樓堪朗詠虢城初鎖月徘徊
送周判官元範赴越
原下相逢便别離蟬鳴關路使迴時過淮漸有懸帆興
到越應將墜葉期城上秋山生菊早驛西寒渡落潮遲
已曾幾徧隨旌旆去謁荒郊大禹祠
劒客
十年磨一劒霜刃未曾試今日把似君誰有不平事
口號
中夜忽自起汲此百尺泉林木含白露星斗在青天
宿懸泉驛
曉行瀝水樓暮到懸泉驛林月値雲遮山燈照愁寂
送别
丈夫未得意行行且低眉素琴彈復彈會有知音知
上谷送客遊江湖
莫嘆迢遞分何殊咫尺别江樓到夜燈還見南臺月
對菊
九日不出門十日見黃菊灼灼尚繁英美人無消息
寄令狐相公
策杖馳山驛逢人問梓州長江那可到行客更生愁
昆明池泛舟
一枝青竹榜泛泛綠萍裏不見釣魚人漸入秋塘水
夜坐
蟋蟀漸多秋不淺蟾蜍已没夜應深三更兩鬢幾枝雪
一念雙峰四祖心
夏夜上谷宿開元寺
詩成一夜月中題便臥松風到曙鷄帶月時聞山鳥語
郡城知近武陵溪
友人婚楊氏催妝
不知今夕是何夕催促陽臺近鏡臺誰道芙蓉水中種
青銅鏡裏一枝開
和韓吏部泛南溪
溪裏晩從池岸出石泉秋急夜深聞木蘭船共山人語
月映渡頭零落雲
酬姚合
黍穗豆苖侵古道晴原午後早秋時故人相憶僧來說
楊柳無風蟬滿枝
送靈應上人
遍參尊宿遊方久名嶽竒峰問此公五月半間看瀑布
青城山裏白雲中
渡桑乾
客舍并州已十霜歸心日夜憶咸陽無端更渡桑乾水
却望并州是故鄉
夜期嘯客不至
逸人期宿石牀中遣我開扉對晩空不知何處嘯秋月
閒閉松門一夜風
夏夜登南樓
水岸寒樓帶月躋夏林初見岳陽溪一點新螢報秋信
不知何處是菩提
題青龍寺
碣石山人出岫詩終南山北數人知擬看青龍寺裏月
待無一點夜雲時
三月晦日贈劉評事
三月正當三十日風光别我苦吟身共君今夜不湏睡
未到曉鐘猶是春
送張道者
新歲抱琴何處去洛陽三十六峰西生來未識山人面
不得一聽烏夜啼
宿村家亭子
牀頭枕是溪中石井底泉過竹下池宿客未眠過夜半
獨聞山雨到來時
送稱上人
歸蜀擬從巫峽過何時得入舊房禪寺中來後誰身化
起塔栽松向野田
經蘇秦墓
沙埋古篆折碑文六國興亡事計君今日淒涼無處說
亂山秋盡有寒雲
題隠者居
雖有柴門長不關片雲枯木伴身閒猶嫌住久人知處
早擬移家更上山
鹽池縣觀鹿
條峰五老勢相連此鹿來從若箇邊别有野麋人不見
一生長飲白雲泉
送僧
池上時時松雪落焚香煙起見孤燈靜夜憶誰來對坐
曲江南岸寺中僧
過京索先生墳
京索先生三尺墳秋風漠漠吐寒雲從來有限君多哭
今日何人更哭君
尋石甕寺上房
野寺入時春雪後﨑嶇得到此房前老僧不出迎朝客
已住上方三十年
送别
門外便伸千里别無車不得到河梁高樓直上百餘尺
今日為君南望長
沈亞之(字下賢吳興人)
村居
無樹巣宿鳥無酒共客醉月上蟬韻殘梧桐隂繞地獨
出村舍門吟劇微風起蕭蕭蘆荻叢呌嘯如山鬼應緣
我憔悴為我哭秋思
虎丘山真娘墓
金釵㵸劎壑兹地似花臺油壁何人値錢塘度曲哀翠
餘長染柳香重欲薰梅但道行雲去應隨蝶夢來
荅殷克籓贈罷涇原記室
勞君輟雅話聽說事疆場捉筆從征虜飛書始伏羌河
流辭馬嶺節臥聽龍驤孤負平生劒空令射斗光
别龐子肅
自為應仙才丹砂幾煉迴山秋夢桂樹月曉憶瑶臺雨
雪依岩别煙雲逐步開今朝龍仗去早晩鶴書來
宿白馬津寄寇立
客騎聽蛩嗟秋懷似亂沙劎頭懸日影龜鼻落燈花天
外歸鴻斷漳南别路賖聞君同旅舍幾得夢還家
送文穎上人遊天台
露花浮翠尾鮮思起芳叢此際斷客夢況復别志公既
歴天台去言過赤城東莫說人間事﨑嶇塵土中
宿後自華陽行次昭應寄王直方
重歸能幾日物意早知春暖色鮮驪岫寒聲别雁羣川
光如戲劎帆態似翔雲為報東國蝶南枝日已曛
曲江亭望慈恩杏花發
曲臺晴好望近接梵王家十畆開金地千株發杏花帶
雲猶誤雪映日欲欺霞紫陌傳香遠紅泉落影斜園中
春尚早亭上路非賖芳景偏堪賞其餘積歲華
五月六日發石頭城步望前船示舍弟兼寄侯郎
客子去淮陽逶迤别路長水關開夜鏁霧棹起晨凉煙
月期同賞風波忽異行隠山曾撼櫓轉瀨指遥檣蒲葉
并刀緣筠筒楚粽香因書報司遠為我憶檀郎
春色滿皇州
何處春暉好偏宜在雍州花明夾城道柳暗曲江頭風
軟遊絲重光融瑞氣浮鬭雞怜短草乳燕傍高樓繡轂
盈香陌新泉溢御溝迴看日欲暮還騎似川流
汴州船行賦岸旁所見張秀才
古木晩蒼蒼秋林拂岸香露珠蟲網細金縷兔絲長秋
浪時迴沫驚鱗乍觸航蓬煙拈綠線棘實綴紅囊亂穗
搖鼯鼠相根掛鳳腸聊持一濯足誰道比滄浪
西蕃請謁廟
肅肅層城裏巍巍祖廟清聖恩覃布濩異域獻精神冠
蓋分行列戎夷辨姓名禮終齊百拜心潔表忠貞瑞氣
千重色簫韶九奏聲仗移迎日轉旌動逐風輕休運威
儀正年推俎豆盈不才慚聖澤空此望華纓
勤政樓下觀百官獻夀
御氣黃花節臨軒紫陌頭早晹生綵仗霽色入仙樓獻
壽皆鵷鷺瞻天在冕旒菊樽開九日鳳歷起千秋樂奏
祥煙起杯酣瑞影收年年歌舞夕此地慶皇休
山出雲
片雲朝出岫孤色迥難親蓋小辭山早根輕觸石新飄
揚經綠野明麗照青春柳樹疑舒葉臨江似結鱗從龍
方有感捧日豈無因看助為霖去恩沾雨露均
題海榴樹呈八叔大人
曾在蓬壺伴衆仙文章枝葉五雲邊幾時奉宴瑶臺下
何日移榮玉砌前染日裁霞深雨露凌寒送暖占風煙
應笑強如河畔柳逢波逐浪送張騫
春詞酬元微之
黃鳥啼時春日高紅芳發盡井邊桃美人手煖裁衣易
片片輕花落剪刀
題候仙亭
新剏仙亭覆石壇雕梁峻宇入雲端嶺北嘯猿高枕聽
湖南山色捲簾看
送龐子淵
三年遊宦也迷津馬困長安九陌塵都作無成不歸去
古來妻嫂笑蘇秦
石倉歴代詩選卷七十二
