石倉歴代詩選卷三百七
明曹學佺編
明詩初集二十七
李勝原
山行
逕入雲深處行行日欲斜山環六七里溪遶兩三家隔
竹聞飛瀑隨風看落花村翁偶相值且與話桑麻
望黃山
望中何處是黃山山色空濛紫翠間六六竒峯開海島
重重彩霧擁仙關雨腥洞口龍應出月冷松梢鶴未還
我欲乘風凌絶頂軒轅雲駕直須攀
過郭公嶺題山店壁(時戊戌年二十三同方林諸公訪胡元帥)
薄暮風前暑氣收扶笻嶺上縱吟眸一團林麓雲深處
三兩人家山盡頭無酒可沽酬舊識有詩聊寫記曾遊
丈夫未必輕年少寶劒龍光射斗牛
湖口渡江過江州
曉衝湖口發殘月五更前勒馬問寒戍隔江呼渡船劎
鋒淬淮水旗影壯山川祖逖應如是吾心亦慨然
晩上江州
去去潯陽江水長望中風物轉堪傷玉樓金屋成荒土
古木寒鴉空夕陽城市高低三十里人家興廢幾多場
英雄草昧瓜分處大業終歸是聖皇
過石几嶺莊舍漫書
少年意氣本豪雄望望雲霄第幾重身計獨憐長在客
世情何似早歸農一犂新雨春耕足半醉香醪逸興濃
寄語諸公秋有望黃雞白酒記相逢
九日偕楊大使張河泊李通判黨縣尹諸公宴
飲漫述短篇
誰家老圃饒秋色青蕊重陽不堪摘淵明何不早辭歸
把酒花前還約客菊花菊花須早開客來且與相徘徊
風枝露蕊各生態不妨日日供樽罍諸君意氣自豪放
一詠一觴足吟賞揮毫肻讓謫仙才舉杯不盡劉伶量
君不見牛山之泣情何傷龍山帽落興何狂臺前戲馬
亦豪傑登高囊佩茱萸香嗟我年年長在客淮水淮山
浮梗迹故園三徑已荒凉如此良辰莫虚擲
登浙源嶺半山庵
萬山更深處云是浙之源山半庵初結林間霧欲昏清
泉流石壁野犬吠柴門偶爾得佳句呼僮問酒樽
過羊二橋
突兀此溪亭伊誰博濟心野禽時送語綠樹晝交陰流
水有深淺青山無古今我來成小憩秋氣淨煩襟
涇縣白花橋舖候呂景初
梨花飛雪柳飛綿風日晴和三月天滿眼溪山饒逸興
一村桑柘帶朝烟吹醒旅夢誰家笛噪落夕陽何處蟬
邈矣鍾期無覓處素琴張壁未須弦
寳應即景
宿鷺眠鷗水滿田敗荷疎柳雨晴天帘招村市誰家酒
風送帆檣何處船隔岸數聲牛背笛斜陽一抹渡頭烟
滄洲風景那須畫著我居閒樂事便
客中遣興
薰風初動日初長紅蹙榴花出短牆舊識不來情思懶
北窗高枕臥羲皇
九月十五夜月蝕(時寓淮安)
萬里淵澄見斗參官城禁鼓二更深一輪蟾魄摩妖氣
半夜金精犯太陰風露有聲秋耿耿山河無影暗沉沉
凭欄何處孤吟客亟欲圓回補缺心
覓竹
為愛君家千箇竹吾廬欲致兩三竿不栽也恐令人俗
多覓何妨著地寬未擬叢中畱鳳宿且看根下有龍蟠
願分風月歸吟韻共結堅盟到歲寒
白燕
年年春社渡江津變化烏衣國裏身畫棟營巢情有訴
緇衣換白淨無塵銜泥立幕雙環玉掠水穿花一剪銀
莫是舊時王謝宅閒披縞素不驚人
睡燕
新壘營成得所依羽翰嬌嬾傍簾幃閒思渡海兼天遠
夢想銜泥帶雨歸宿去巢中隨蝶化覺來花外引雛飛
臨風試聽呢喃語似向東君說是非
送淮安刺史乃弟歸
十里長亭聽馬嘶送君把酒過河堤離心遠逐東淮水
為報平安到隴西
過湖西失水道有作寄沈孟剛
扁舟一棹過湖西蘆葦叢深去路迷劉阮天台更何處
重來難覓舊桃溪
平湖遠掛一帆風烟水茫茫入望中水道忽迷天又晩
蘆花深處問漁翁
雜詠
折得野棠花半開媚人顔色傍樽罍東風瞰我燈前醉
又送啼鵑雨後來
書田家壁
四顧溪山景物嘉歡同野老話桑麻數聲雞犬白雲塢
半畆池塘青草蛙官税早償農力足茅簷低逐竹籬斜
我來應作田園主宛是柴桑處士家
過龍門灘同元帥叔至應天府
浪拍龍門亂石灘滿篷風雨聽潺湲東迎麻口一村水
西望涇陽數點山千古詩名留白下半生心事損朱顔
短吟寄語巖棲士莫道功名只等閒
采石
夜深風静水無波獨立江頭且浩歌買酒放懷人醉後
滿船無奈月明何袁宏泊渚名猶在溫嶠燃犀恨已多
明日江頭掛帆去興來重淬劒鋒多
壬子春同方虎輕過桃嶺次韻
繫馬山前嶮欲攀山深忽聽水潺湲烟霞掩映層巒外
樓閣參差古樹間仙境已知塵世隔俗人不到洞門閒
我來駐屐仍畱句驚起潛龍湧出關
題旌德三溪驛舍
十里長亭路行行驄馬嘶桑麻蔽平野潦水漲前溪一
曲晩蟬噪數聲山鳥啼公行從此過得興自吟題
濟南午日同郭掾郎遊龍洞二首
駐馬探龍洞﨑嶇石路分數家新草舍十里舊烟村更
有東山屐須開北海樽神仙此佳境何必問桃源
其二
今日端陽作勝遊行行馬上縱吟眸幾層古塔崖高處
一窟清泉山盡頭龍去洞寒雲氣濕客來風静鳥聲幽
石邊滿把蒲觴泛頓覺滿懷無限秋
魯港
一日風帆駕雪濤晚來牽纜此江臯遠山雲外横千里
新水船頭長半篙鷗鳥驚飛前渚去烏鴉又向隔林號
倚篷酒醒寒相逼喚起山童整敝袍
鶴珠潭
鶴珠潭深水澄碧下有層瀾幾千尺泥沙安得蛟龍蟠
雲日時看魚鳥閒茅屋人家水西曲門前綠草眠黃犢
好風肻便掛征帆陵山載酒遊仙巖
涇縣即事
古木荒碑對縣門數家烟火自黃昏河流故遶山邊市
驛路斜通郭外村烟雨園林梅結子春風籬落竹生孫
愁看市井蕭條甚喪亂曾經幾戍屯
龍灣江口作
滚滚紅塵兩鬢斑經年為客滯江關夢馳鄉井今歸去
恨逐江雲幾往還野色帶烟迷雁渚櫓聲搖月出龍灣
一樽自酌堪消遣回首揚州數點山
題馮進士養質山水畫
青山疊疊静當戶長松挺挺凌烟雨數椽茅屋竹樹間
中有高人抱幽趣翠巖丹壑深幾重水遶人家隔秋浦
石巖突兀不可攀茫茫遠水難為渡瑶草琪花滿澗阿
彩霞瑞靄開林塢山中採藥人未還夭桃穠李迷歸路
馮君抱負經濟才綠袍新著登天府奈何亦有丘壑情
持兹圖繪索余句披圖便覺逸思飄荏苒巾袍襲烟霧
山明水秀有如此恨不攜家此中住
壬午至家除夕作
歲除燈火夜紛譁湖海歸來兩鬢華舊日題詩何遜宅
今年守歲阿戎家梅花與我老來壯椒頌驚人興自賖
羅拜諸孫如竹立笙歌簇擁醉流霞
石倉歴代詩選卷三百七
