石倉歴代詩選卷三百七十一
明曹學佺編
明詩次集五
陳煇
秋夜讀書寄堂士淵文契
凉風動秋葉驚鵲飜庭樹散帙讀遺書寒燈照疎雨冥
探玄妙理應得發歸趣寸心常湛如虚明自呈露依依
林木昏隱隱星河曙寄謝希顔徒悁勤保貞素
遊絓月軒
靈境閟空寂雲門入中峰玩竒事幽賞因得相過從方
以静中趣共忘塵外蹤攀登散情性語笑諧心胸蕭條
林木昏羣物生秋容暝色半潭雨寒聲雙磵松行吟送
落葉歸思聞疎鐘蓮社有佳約東林期再逢
和林範伯琴與詩韻
凉露滴草木微風散衣冠閒將石上琴遥向山中彈蒼
蒼水雲起瑟瑟楓葉乾初月照秋夕長松連夜寒寄言
賞音者知遇良獨難
秋日同諸公登淸泠臺
靈峰起千仞高臺鬱岑寂煙蘿窮攀登林谷恣探歴憑
高一長嘯頓覺萬緣息長江天際來茫茫去無極黃花
點醉衣落葉滿行跡萬籟送天聲連山起秋色更聽白
猿啼東林澹將夕
山水
谷口日躭幽閒雲閉巖扃煙林積空翠坐見羣山靑適
意調桐絲洗心期道經以兹對名跡無乃俱忘形
桃竹百禽圖
原野藹初霽百卉何芳榮雝雝衆禽鳥得意欣春晴遷
木恣棲息驚枝復飛鳴於焉林谷態自適天地情刷羽
耀朝彩流音雜風笙竹垂琅玕實桃艷瑶池英吾當披
此圖三復羡羣生
賦得二題送嚴克謙之京
西上有仙關岧嶤望超忽二水隔東南連山走吳越晨
過聽曙鐘夕宿投寒月去去何所之趨朝拜金闕
右分水晨關
朝從鵝湖遊暮投鵝湖宿古寺入空山疎鐘出深竹孤
舟蕩復行淸響斷還續百八猶未終前溪水如玉
右鵝湖晩鐘
為井軒題孤雁詩
露下江色秋沙明水容夕孤飛爾何來獨立隨所適驚
絃恨轉深繫字情何極扁舟月下聞愁絶三湘客
山水題贈自怡徵士
野服每躭幽東山恣吟眺煙潭落虚鏡風磵生絃調趣
愜蒼樹雲心閒碧溪釣猶疑向蘇門落日共淸嘯
松泉淸響贈善琴無幻上人
上人了真如孤琴寄遐想開軒對松泉宴坐猶偃仰有
時閒拂拭落葉共淸響寒聲入霜指秋嘯動林莽余嘗
愛鳴彈愧乏知音賞一曲殊未終東林月初上
山水圖
危峰東南來氣勢何磅礴下有幽人居投情在丘壑山
雲簷下宿瀑布空中落境静神自舒地偏心亦樂野橋
帶行客孤琴引雙鶴日夕候相過煙霞有深約
旅次武林期叔剛脩撰不至
寓宇閉幽寂羈懷轉凄其况兹梅雨候值此麥風時門
登溪上樓悵望吳天涯長風捲潮來倏忽銀山移潮水
尚有信我行豈無期緬懷同心人惻然起遐思
白塘歸隱為莆陽陳維禎賦
陳生小隱讀書處白塘遠隔靑山墅地接滄浪九曲煙
門迎壺翠雙峯雨寂寂幽欄鳥雀閒草堂晝掩靑松關
衝朝猿鶴來何事落日漁樵相與還淸溪月出絃高調
盤石風來可垂釣山鳥聲中彭澤吟海鷗影裏蘇門嘯
年來為客意都迷眼前幾負滄洲期片帆明日武陵去
桃花笑殺歸來遲
廬山秋瀑歌寄王四秀才
君不見五老芙蓉峰絶頂隣霄翠萬重又不見香爐紫
煙石高標照日氣千尺東南勝槩稱絶竒廬山秀色含
碧滋半天飛瀑洒雲漢峽龍作雨風雷悲仰觀氣勢何
盤礴一道長流噴穹壑素崕盡裂丹壁開白虹乍起銀
河落知君素有江海心對之不覺淸煩襟響入百潭秋
水去聽如三峽流泉音子今西行向何處秋瀑長吟聊
寄汝相思得似石上聲倒海隨君流不住
浯溪夕秀
浯溪山水最竒絶幽居隱隱依林樾片雨晴浮北砌花
雙松暝挂西峰月董仙茆屋居其間深林盡日閉松關
有時相訪怱不見採藥雲中猶未還
靑門歌寄居易子
靑門橋南二月時靑門城北梨花飛忽聞啼鳥道鄉信
應念行人何日歸東風一夜靑門道客舍蕭條但春草
遠樹蒼茫感客情遥山寥落傷懷抱酒幔高樓日未斜
參差橋上幾人家釣鱸潮落見歸雁螺女春深起暮鴉
此中回望南天路撫劍悲歌水東去欲問紅樓醉别時
正是靑門憶君處
九日寄琴樂家兄
佳節歲希遇良會人罕同况逢九日一延賞兄弟不得
相追從凉風蕭蕭送飛雨獨閉高齋向荆樹斷雁聲悲
落木秋寒鴉影度殘陽暮去年此日登高臺隣霄眺望
形神開酒酣倒幘醉起舞長江浩蕩天風來念此使人
戀擕手骨肉傷心重回首拂石空謌白雪吟開尊慙對
黃花酒始知行樂多暌違眼中不見令心悲秋來更欲
一登眺贏得潺湲淚滿衣
題石田山水障
昔遊東山訪幽獨謝公西亭傍深曲簷楹日落雲氣凉
百丈空潭澹寒綠衡茆列坐若羣仙蒲衾草榻心悠然
長林落葉散巾袖絶澗飛泉淸素絃吟嘯於兹足幽賞
野水江雲共來往雁渚風回釣艇還鷗沙月上寒潮響
石田畫史何淸真毫素機妙如有神丹靑放宕竟誰似
豈必輞川賢達人
題山水
海國霽煙景長林氣鴻濛遥峯積翠起千丈九天秀出
金芙蓉石泉淙淙洒風雨銀河半落横蒼穹恍疑身坐
天姥下萬壑五月生寒風對此發長嘯逸氣凌丹虹閒
移輕櫂入空碧武陵盡處緣源窮鷗沙潮落見溪釣鶴
林月上聞煙鐘以兹便欲賦歸去孤琴未許來相從始
知幸接明盛世誰能歛跡對塵蹤
三峽流泉題贈九齡文學
蜀江之水何雄哉奔騰疑從天上來飛流直下幾千丈
大壑五月鳴風雷飄然一望失西北巫峽淸秋起寒色
聲撼長川白日寒氣蒸大漠靑冥黑我時曾向錦城遊
觀濤獨上瞿塘舟劃然長嘯震林谷短簫嗚咽回中流
與君對此嘉興發便欲因之泛溟渤好挾飛仙汗漫遊
孤篷醉倚西江月
舟次武陵書别龔章二友
馳馬下金陵買棹上湖鄂揚帆十日過臨臯春風三月
登黃鶴黃鶴樓前江水春春光淡蕩堪娛人同舟有客
來相訪執手宛若平生親知君不學悠悠者寧甘遯跡
衡門下落筆詞章接惠連壯游湖海蹤司馬以兹遇我
情最多長吟擊筑氣偏豪洞庭縱酒看月色夢澤推篷
望雪濤人生所貴在知己結交在結靑雲士那能回首
嘆萍蓬况乃立身志弧矢同舟直到武陵城桃花夾岸
春霞明臨流慷慨一為别雲樹茫茫不盡情
夜泊釣龍臺
煙村帶晩景落日駐征橈夜色海中月秋聲江上潮魚
燈連水岸霜月映楓橋明發頻回首鄉山别望遥
落屴峰性上人山房
聽梵來山寺逢僧宿石樓風泉行處滿花竹坐來幽别
磵鐘聲晚空潭樹影秋東林微月白相送虎溪頭
寒夜留宿故人隠處
高齋期夜宿蘿徑獨擕琴尊酒成幽酌孤燈照短吟竹
泉分小磵霜葉響空林且盡山中醉誰論物外心
自牧小亭
草閣西風下幽人獨考槃磵聲和雨聽山色捲簾看好
鳥吟花塢閒雲覆藥欄孤琴如有約蘿徑候鳴彈
中天樓閣為思實賦
樓閣東南秀衣冠翰墨流雲來蓬島暝潮落鏡天秋掃
石絃霜軫開窗捲露鈎相逢霄漢上何必訪丹丘
寄公魯文兄
薄晩有佳興憶君江上山碧雲紅樹遠黃葉白鷗閒巖
瀑當空落漁舟釣月還淸暉多雅趣石磴擬躋攀
綠筠軒
築室依何許幽棲向竹林一塵渾不到萬玉自蕭森挂
月澄明鏡吟風響素琴知君有高節惟與爾同心
古靈舊隠
昔賢讀書處今子隠兹山閉戶心恒寂看雲意自閒衣
冠塵世外尊爼石林間向晚樵歌起相隨落日還
泛舟螺江憶舊遊寄郡齋諸文學
曾向江頭倚玉簫與君同駐木蘭橈白波千里秋聞雁
凉雨孤舟夜聽潮幾處人家連竹塢數行漁笛過楓橋
今來却憶同遊侣煙景蒼蒼轉寂寥
寄仁美同好
秋深寥落舊交疎况復思君萬里餘粤國山河違故邑
吳門煙月怨離居數聲落木啼猿後幾處疎碪過雁初
知爾西游多勝槩别來詩興近何如
送又玄周先生應辟
把酒河橋獨送行春風此别若為情布衣却起東山卧
京國争傳北海名極浦寒潮迎去棹淸川斜日滿重城
舊遊白社成寥落莫厭題詩慰後生
重九前七日同郡齋諸文學登隣霄臺
西風吹眺最高臺雲物蒼蒼入望來秋興不隨黃葉盡
晚樽偏對菊花開巖前落木蟬聲急天際澄江雁影回
歸去若迎重九日還從此地送陶杯
小景題贈密齋先生
長尋幽絶避囂喧野服吟秋到鹿門幾處靑山連斷岸
數家黃葉帶孤村風潭石瀨淸琴響煙徑苔花翳屐痕
却羡漁樵林下趣白雲相對欲忘言
寒夜有懷宗武
坐向東樓月上時懷君不寐益凄其獨拚斗酒山中醉
深負孤琴雨後期夜久霜風還動竹天寒雪雀自争枝
也知别後能相憶故遣新詩慰所思
題上淸方壺山水
曾過蓬島訪茅君路入中峰紫翠分琪樹寒生雙磵石
石門秋卧半潭雲捲簾山色當窗見拂軫溪聲入坐聞
何日暫辭塵服累靑松白鶴日為羣
東林别意送善琴無幻上人
冶城秋盡此相逢遠别驚心思萬重細雨扁舟聞梵語
空山落葉寄行蹤孤琴夜對松間月一錫朝經海上峰
莫向西江閒洗鉢恐教風雨起魚龍
賦得螺渚征帆送鄧孟芳徵士
女螺江上唱離歌百尺雲帆挂碧波孤㠘斷煙天際没
亂峰殘日鳥邊過榜人洲渚漁謳起墨客琴樽逸興多
桂棹行當霄漢近乘流應擬到天河
江郎山
聞說江郎有弟兄鐘為靈石孕元精氣分喬嶽峰如削
壁立中天地欲傾風動松枝甘露降雲開石井碧蓮生
駐車便欲褰衣上飛步峰頭望帝京
秋夜宿郡齋書呈諸契厚
淡雲流月下空階此夕相隨宿郡齋疎竹高梧連夜榻
寒泉落木對秋崖孤琴不用彈新曲尊酒還同寫舊懷
良會應須頻潦到誰言萍梗各天涯
翰林侍講林環崇璧遠示手教書以復之
玉堂遠念舊交疎遥寄南天一寫書自是多情憐久别
應題飛翰慰閒居雨中秋草迷山館天上春雲覆石渠
不有故人頻顧問茂陵愁絶病相如
餞别戶部郎中林公致雍翰林典籍黃公約仲
蕭蕭風雨送殘秋况復凄凉感别愁粉署仙郎吟判袂
玉堂詩史解行舟煙村夜火明沙岸江郭晨鐘起郡樓
不盡離情付流水隨君直到鳳池頭
遇鄉人
臘月都城雪作花相逢况復在天涯雲山自是增離恨
風物那堪近歲華遠渚斷煙迷曉雁長林落日集昏鴉
坐來笑問鄉園事喜道平安似到家
登岳陽樓
危樓高架岳陽城艤櫂閒登豁遠情春雨波濤來几席
夜寒星斗掛簷楹淸遊墨客琴樽美飛步仙人劍珮輕
范相雄文誇絶代氣争光嶽尚縱横
荏平馬上口號簡邵憲使黨僉憲
荏平云是古名封地控高唐勢獨雄百雉城荒秋雨後
幾家門掩夕陽中馬周論議情何切方朔詼諧賦獨工
共是霜臺驄馬客偶因懷古挹淸風
寒夜聽雪簡參政鄭公
飄飄飛雪響簷楹卧聽書堂欲二更映月未分窗外影
因風先送竹邊聲乍凝霜葉依林下恍訝寒松繞磵鳴
起坐披襟渾不寐冰壺相對有餘淸
永樂甲辰之秋岳陽方豸史佺按轡赤水偶得
一聯云雲生石洞重隂合雨過峰巒積翠深
索余足之因而賦此
曙色濛濛結遠林半空鳥道掛危岑雲生石洞重陰合
雨過峰巒積翠深攬轡觀風詢異俗看山撫景動新吟
揮鞭笑指來時路一道淸風洒素襟
遣懷書寄諸愚儀倞儹
懶看鏡裏髮如絲病起庭前覺事非滿地綠陰芳草遍
一簾紅雨落花飛閒來却笑材無補别久仍嫌信到稀
政爾望鄉心切處杜鵑喚道不如歸
陪嚴都運重游平遠臺同林文則和嚴韻
肩輿同上石林間又得追陪到竹關碧樹淸泉巖畔路
白雲黃葉寺前山興來吟詠俄成什老得辭歸半是閒
雅愛相忘頻潦倒不妨重藉石苔斑
發南㠘橋
江水白於雪溪沙皓如月扁舟浦口來落日橋南發
賦得曠如樓送人之京
高樓鄰靑雲虚爽復幽絶凉風下書帷似與離人别
雪夜訪戴
一夜風雪寒扁舟獨乘興未見同心人前溪興應盡
雲寺晨鐘
古寺白雲中疎鐘逗林樾凌晨數杵來敲落山上月
雪毬花
一枝晴雪帶輕寒正是梁園春未闌恍怫玉環初夢覺
香魂猶向月中看
湘潭雨色
凝煙積翠淡如流萬里蒼茫一望秋坐對湘潭歸棹晩
亂山殘雨送猿愁
墨梅
每愛横枝醉裏看滿林風雪浩漫漫數聲殘笛知何處
吹落空江片月寒
柳
空塘流水浸長條細雨疎煙拂㶚橋羌笛數聲人不見
春風斜繫木蘭橈
牧牛圖
日暮桃林風雨寒數聲長嘯下空山草深行逕無歸路
却望清溪沙上還
偶題
散帙看書對碧山浮雲流水與心閒坐來不覺東林夕
月上前溪釣艇還
黃葵花
芳姿曾映羽人冠仙掌擎來玉露寒金粉只今成寂寞
唯餘向日寸心丹
詠白鷗
江上羣鷗亦有情浮沈蕩漾似輕萍曉來推却篷窗視
驚落前溪雪滿汀
宿福泉寺書與&KR4151;上人
蜀僧出世在空門心跡超然離垢氛欲問安禪最幽處
一潭秋月半山雲
石倉歴代詩選卷三百七十一
