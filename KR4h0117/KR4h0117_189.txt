石倉歴代詩選卷一百八十九
明曹學佺編
宋詩六十六
張栻
熙熙陽春詩
熙熙陽春既發既舒翼翼南畝是展是圖嗟爾農夫各
敬乃事往利爾器誡爾婦子惟生在勤勤則及時惟時
之趨時不爾違淅淅甘雨膏我下土習習其風和澤乃
普往即爾畊惟力之深往蒔爾苗勿倦其耘于日于夕
自遂自達爾日勿忘彼生孰遏惟天之心矜我下民民
不違天使爾有成既穟既實既堅既好爾穫既同先養
爾老保爾家室撫爾幼穉既迄有年復思嗣歲嗟爾父
老其訓其誡俾務于本惟土物愛不念其本乃越厥思
所思既越害斯百罹於赫聖主敷德流澤布宣弗厪時
余之責嗟爾父老助予念兹豈予之助報國是宜粤以
今日勸相于郊乃作此詩以懋爾勞
送朱元晦
君侯起南服意氣凌九州聿登文石陛忠言動宸旒坐
令聲利場縮頸仍包羞却來卧衡門無媿自日休盡收
湖海意仰希洙泗遊不遠關山阻為我再月留遺經得
紬繹心事兩綢繆惟兹斷金友出處寧殊謀南山對牀
話匪為林壑幽白雲政在望歸袂風颼颼朝來出别語
已抱離索憂
灕山
灕江即湘江濈濈清見石其東列羣峰秋水碧復碧日
出霧露收草徑上逼側憑欄舒望眼巳足慰疇昔更窺
岩穴勝創見為驚惕如何數里閒奇觀屢接跡寬同厦
屋深劃若巨靈擘日月逓光景風雲變朝夕石橋幾年
成乳竇一時滴神龍舊隱處仰視多辟易蛻跡凜猶存
隱隱印霜脊下有澄湫深餘波潄蒼壁往者巳仙去來
者此其宅薄晚叩松關風過聲索索聊麾車騎退容我
且散策却望訾家洲輕舫渡前磧回首煙樹林已復挂
蟾魄宇曠淨餘滓羣物被光澤河洲寄遐思空岩皎虚
白清輝猶可窺水色相激射天邊與川上亭亭如合璧
居然廣寒遊不用假六翮班坐依微瀾晤賞共佳客與
之相千載詎有古今隔簫鼓歸夜闌觀者燦城陌往往
羅杯斝斑斑見殽核諒因年歲豐人意少舒適視爾意
少舒于予多忻懌
嶽麓書院
遊觀不作難呼舟渡清泚新晴宿潦淨羣山政如洗上
方凭危欄萬象見根抵寒泉自可㪺況復雜肴醴高談
下夕陽邂逅玄鑰啓中流發浩歌月色在波底
題城南書院招元晦
積雨欣始霽清和在此時林葉既敷榮禽聲亦融怡鳴
泉永不窮湖風起淪漪西山卷餘雲逾覺秀色滋層林
叢綠閒愛彼松栢姿歲寒心不改似與幽人期
送楊廷秀
昔人忘言處可到不可會還須心眼親未許工雕繢詞
章抑為餘子巳得其最當知鄒魯傳有在文字外
其二
平生風雨夕每念名節難窮冬百草歇手自種琅玕吾
子三十策字字起三歎豈欲求人知正自方寸殫請哦
碩人詩匪為樂考槃
嶽頂上封寺有懷元晦
憶共朱夫子登臨冰雪中劇談無俗調得句有新功别
去雁橫浦重來月滿空遙憐今夕意清夢倘相同
喜聞定叟弟歸
吾弟三年别歸舟半月程形容應似舊歡喜過如兄秋
日聯鴻影涼忩聽雨聲人閒團聚樂身外總云輕
默姪之官
默也相從久吾心念汝多又為江漢别祗覺歲年過氣
習須消靡工夫在講磨惟應介如石人事易蹉跎
長橋
西風吹短髮復此渡長橋木落波空闊亭孤影動搖徘
徊念今昔領略到漁樵擬有山中隱憑誰為一招
嶽麓書院
支笻穿百級把酒問春光喬木依然在幽蘭秪自芳未
經湘水滿逾覺橘洲長暝色猶回首天涯話故鄉
與弟姪飲梅花下分得香字
日夕色愈正春和天與香提㩦一樽酒問訊滿園芳嗣
歲詩多思懷人心甚長更須多秉燭玉立勝紅粧
王長沙約飲縣圃梅花下得梅字
平生佳絶處心事付江梅縣圃經年見芳樽薄暮開朗
吟空激烈燒燭且徘徊未逐徵書去窮冬尚一來
仲春過陽江亭子
亭古危臨岸林幽巧近城煙容隨雨住花片着溪青春
事已如許客懷誰與傾亭前幾株樹滿意欲敷榮
城南雜詠二十首和朱元晦
原原錫潭水匯此南城陰岸花有開落水盈無淺深
右納湖
團團凌風桂宛在水之東月色穿林影却在碧波中
右東渚
四序有佳趣今古蓋共兹橋邊獨微吟回首忘所之
右詠歸橋
窗低蘆葦秋便有江湘思久矣倦垂綸遊魚不須避
右船齋
長咏伐木篇竚立以望子日暮飛鳥歸門前長春水
右麗澤
萟蘭北澗側澗曲風紆徐願言植根固芬芳長慰予
右蘭㵎
疊石小崢嶸脩篁高下生地偏人迹罕古井轆轤鳴
右山齋
高樓在林杪中有千載書昔人不可見倚檻竟何如
右書樓
開軒僅尋丈水竹亦蕭疎臨流會自得豈是為觀魚
右蒙軒
流水自清瀉觸石短長鳴窮年竹根底和我讀書聲
右石瀨
雲生山氣佳雲卷山色靜隱几亦何心此意相與永
右卷雲亭
前年種垂柳巳復如許長長條莫攀折留待映滄浪
右柳堤
危欄明倒景面面湧金波何處無佳月惟應此地多
右月榭
芙蓉豈不好濯濯清漣漪采之不盈把惆悵暮忘飢
右濯清亭
繫舟西岸邊幅巾自來去島嶼花木深蟬鳴不知處
右西嶼
幽谷竹成陰緣流著石清不妨風月夕來此聽琮琤
右琮琤谷
亭亭堤上梅歷歷波閒影歲晚憶夫君寂寞煙渚靜
右梅堤
風吹渡頭雨摵摵蓮上聲忻然會心處端復與誰評
右聽雨舫
散策下亭阿水清魚可數却上采菱舟乘風過南浦
右采菱舟
湘水接洞庭秋山見遙碧南阜時一登搔首意無斁
右南阜
送定叟弟官桂幕
事業無欲速燕逸不可求速成適多害求逸飜百憂
桃花塢
花開山與明花落水流去行人欲尋源只在山深處
謁陶唐帝廟詞
溪交流兮谷幽山作屏兮曾丘木偃蹇兮枝相樛皇何
為兮于此留藹冠佩兮充庭潔芳馨兮載陳純衣兮在
御東風吹兮物為春皇之仁兮其天四時序兮何言出
門兮四顧渺宇宙兮茫然
風雩亭辭
眷麓山之回隩有絃誦之一宮鬱青林兮對起背絶壁
之穹窿獨樵牧之往来委榛莽其蒙茸試芟夷而郤視
翕衆境之來宗擢連娟之脩竹森偃蹇之喬松山靡靡
以旁圍谷窈窈而潛通翩兩翼兮前張擁千麾兮後從
帶湘江兮浮綠矗遠岫兮橫空何地靈之久閟眆經始
乎今公怳棟宇之宏開列欄楯之周重撫勝槩以獨出
信兹山之有逢
送八兄歸廣漢
彌旬積雨禾生耳冬壑未渠收潦水圍爐情話正爾佳
乃復歸舟行萬里百年懷感卧湘城風急鶺鴒原上情
豈無他人意則眞每覺軟語温如春少年銳意凌八區
晚以樂義稱鄉閭聞人有急亦已如天報兩子雙明珠
小隱卜築蘭溪邊脩篁喬木今參天是非榮辱不到處
卷書一枰清晝眠有弟(闕)杜門讀書人謂癡
故山未遂掃松願江頭獨立送歸時
九日與賓佐登龍山
曉風獵獵笛橫秋澤國山河九日遊萬里煙雲歸老眼
千年形勢接中州丘原到處堪懷古萸菊隨時豈解愁
此日此心誰共領朝宗江漢自東流
和宇文正甫探梅
天與孤清迥莫鄰秪應空谷伴幽人千林掃迹愁無奈
一點橫梢眼便親顧影莫驚身易老哦詩尚覺句能新
幾多生意冰霜裏說與夭桃自在春
和友人夢遊西山
故人疇昔隱西峰野寺幽房一徑通無復老僧談舊事
空餘脩竹灑清風夢中尋勝忘南北句裏論心豈異同
我欲壁閒題唱和他年留得咤南公
偶書
我愛庭前木葉疎病枝衰蔓手披除從今燕坐無通塞
來往風煙任卷舒
嶽麓書院
眼看飛雪灑千林更著寒谿水淺深應有梅花連夜發
却煩詩句寫愁襟
褉亭
一曲清江正可憐隔江新竹露涓涓好風成我曲肱夢
起看飛雲度碧天
城南書院絶句八首
微風習習禽聲樂晴日遲遲花氣深妙理冲融無閒斷
湖邊佇立此時心
花柳芳妍十日晴五更風雨送餘春莫嫌紅紫都吹盡
新綠滿園還可人
亭畔薰風盡日涼來從水面過新篁悠然但覺盈襟抱
千古虞絃意未忘
林塘過雨不勝秋萬蓋跳珠瀉碧流倚檻孤吟天欲暮
更穿芒屩上方舟
山色頓清秋欲低湖光更淨日平西涼風獵獵傾荷蓋
歸翼翩翩度柳堤
新涼脩竹意逾靜初日芙蕖色倍鮮物態直須閒裏見
人情多向快中偏
四面紅蕖競綠波晚涼奈此野情何憑城更覺看山穩
入戸還欣得月多
拍堤水滿草茸茸盡日野航西復東欲去未須愁日暮
月明波面意無窮
病起城南書事二首
一春風雨水平湖更覺湖心月榭孤坐看百花開落徧
依然山色對清癯
茆亭泉溜四周遭花木經春一一高却望西山隔江水
徑思一葉泛雲濤
春日和陳擇之
花落花開總可憐嶠南亦復好風煙雨餘起我故園夢
漠漠浮鷗水拍天
又
年華冉冉春將半花事怱怱雨滿城想得東郊變新綠
未妨擕酒趁初晴
又
日長漸有簡編樂春半巳將櫻筍來無數青山相慰藉
有時明月共徘徊
附尤袤詩
梅
不奈雪埋照可堪風漏香天寒無疹粟日暮有嚴粧桃
李羞浮豔松筠共老蒼千山愁絶裏獨自占年芳
其二
冷豔天然白寒香分外清稍驚春色早又喚客愁生待
索巡簷笑嫌聞出塞聲園林多少樹見爾眼偏明
蠟梅
破蠟驚春意凌寒試曉粧應嫌脂粉白故染麴塵黃綴
樹蜂懸室排箏雁著行團酥與凝蠟難學是生香
雪
睡覺不知雪但驚忩戸明飛花厚一尺和月照三更草
木淺深白丘堘高下平飢民莫咨怨第一念邊兵
别李德翁
長恨古人少斯人今古人二難俱益友兩載覺情親世
態深難測心期久益眞相看俱半百此别倍酸心
送趙成都
蜀道當謀帥維城孰愈公夷陵護江左斜谷顧關中北
地紛貔虎南疆聚蟻蠭守攻雖有異鎮撫不妨同
其二
不但元戎貴仍兼制使雄深沈天與度簡敬學成功人
士薰陶内兵民教訓中秪應先郤穀寧復後文翁
已亥元日
玉歷均調歲啓端東風又逐斗杓還蕭條門巷經過少
老病腰支拜起難白髮但能欺槁項青春不解駐朱顏
餘齡有幾仍多幸占得山林一味間
次韻德翁苦雨
十年江國水如滛怕見三秋雨作霖可念農家妨卒歲
須煩風伯蕩層陰禾頭昨夜憂生耳水德何時却守心
兀坐書忩詩作祟寒虫鳴咽伴愁吟
次韻尹朋梅花
江北江南天未春陽和先已到孤根斜枝冷落溪頭路
瘦影扶疎竹外村水部未妨時遣興玉妃誰復與招魂
天寒好伴羅浮醉明月清風許重論
梅花
竹外籬邊一樹斜可憐芳意自萌芽也知春到先舒蘂
又被寒欺不放花索笑幾回驚歲晚相思一夜繞天涯
直須待得垂垂發踏月相擕過酒家
其二
冷蘂疎枝半不禁眼看芳信日駸駸雪霜不管朝天面
風月能知匪石心望遠可無南北使客愁空費短長吟
年年准擬花排恨不道看花恨更深
落梅
清溪西畔小樹東落月紛紛水映紅五夜客愁花片裏
一年春事角聲中歌殘玉樹人何在舞破香衫曲未終
却憶孤山醉歸路馬蹄殘雪襯東風
入春半月未有梅花
枯樹扶疎水滿池攀翻未見玉團枝應羞無雪教誰伴
未肯先春獨探枝幾度杖藜貪看早一年芳信恨開遲
留連東閣空愁絶只誤何郎作好詩
德翁有詩再用前韻一首
文章仙伯記仇池每想橫斜竹外枝未放柔柯攢玉雪
稍看紅蔕染燕支别來望遠憑誰寄老去尋春只恐遲
把酒問花花解語定應催促要和詩
次韻渭叟蠟梅
快瀉鵝黃若下春要將香色鬭清珍蠟丸暗拆東君信
梔貌寧欺我輩人光價未輸何遜早詩篇重見豫章新
渾金璞玉爭多少要與江梅作近親
甲午春前得雪
寒聲昨夜響蕭蕭逗曉階庭亦巳消殘臘距春無幾日
一年飛雪只今朝微陽欲動梅驚萼餘潤纔沾麥放苖
天意未能違物意漫留殘白占山腰
其二
飛英回旋逐風飄爽氣令人意欲消荏苒流年春送臘
殷勤密雪暮連朝冬回廋嶺花無數煙暖藍田玉有苗
一飽自今眞可望更看南畆麥齊腰
其三
凍雲排陣擁山椒待伴還應不肯消皎月冰壺千頃夜
冷煙茆屋幾家朝梅枝堆亞難尋萼萱草侵凌不辨苗
殘甲敗鱗隨處是被誰歊折玉龍腰
劉屯田墓壯亭(劉諱渙字凝之)
西㵎當年卜考槃便于神武掛衣冠後生無復知前輩
故老猶能說長官三尺荒墳埋玉冷百年壯節倚天寒
表章頼有羣賢力誰把生芻奠一餐
送趙子直帥蜀得須字
射策當年首漢儒去登雲路只斯須飽聞治最誇閩部
巳有先聲到益都壯略定羌元自許宗英帥蜀舊來無
前驅叱馭休辭遠看取東歸上政塗
其二
帝念西南在一隅簡求才德應時須羌夷種落誇威令
秦隴關河聽指呼自古功名多少壯及今談笑定規摹
玉山舊政人誰記應掃棠陰看畫圖
海棠盛開
兩株芳蘂傍池陰一笑嫣然抵萬金火齊照林光灼灼
彤霞射水影沈沈曉粧無力臙脂重春醉方酣酒暈深
定是格高難著句不應工部總無心
玉簪花一名鷺鷥
一種幽花迥出塵孤高恥逐豔陽辰瑶枝巧插青鷥扇
玉蘂斜欹白鷺巾難與松筠爭歲晚也同葵藿趁時新
西風昨夜驚庭綠滿院清香惱殺人
别林景思
三年無德及斯民獨喜從遊得此君囊乏一錢窮到骨
胸蟠千古氣凌雲論交却恨相逢晚别袂眞成不忍分
後夜相思眇空闊尺書應許雁知聞
送晦庵南歸
二年摩手撫瘡痍恩與廬山五老齊合侍玉皇香案側
却持華節大江西鼎新白鹿諸生學築就長虹百尺堤
待哺飢民偏戀德老翁猶作小兒啼
送提舉楊大監解組西歸
征轅巳動不容攀回首棠陰蔽芾閒為郡不知歌舞樂
憂民嬴得鬢毛斑澄清未展須持節注想方深便使環
從此相思隔煙水夢魂飛不到螺山
送吳待制帥襄陽
方持紫槖侍西清忽領雄藩向暑行誰謂風流貴公子
甘為辛苦一書生詞源筆下三千牘武庫胸中十萬兵
從此君王寬北顧山南東道得長城
石倉歷代詩選卷一百八十九
