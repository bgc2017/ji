石倉歴代詩選卷一百四
明曹學佺編
方外一
吳筠(字貞節華隂人)
遊仙詩
啟冊觀往載搖懷考今情終古已寂寂舉世何營營悟
彼九仙妙超然全至精凝神契沖玄化服凌太清心同
宇宙廣體合雲霞輕祥風吹羽蓋慶霄拂霓旌龍駕朝
紫微後天保常名豈知寰中士軒冕矜暫榮
晨登千仞嶺俯瞰四人居原野間城邑山河分里閭𦕈
彼塵埃中爭奔聲利途百齡寵辱盡萬事皆為虚自昔
無成功安能與爾俱將期駕雲景超竦昇天衢
鸞鳳棲瑶林鵰鶚集平楚飲啄衣殊好翺翔終異所吾
方遺諠囂立節慕高舉解兹區中戀結彼霄外侣誰謂
天路遐感通自無阻
碧海廣無際三山高不極金臺羅中天羽客恣遊息霞
液朝可飲虹芝晩堪食嘯歌自忘念騰舉寧假翼保夀
同三光安能紀千億
將過太帝宫暫詣扶桑處真童已相迓為我清宿霧海
若寧洪濤羲和止奔馭五雲結層閣八景動飛輿青霞
正可挹丹椹時一遇留我宴玉堂歸軒不令遽
欲超洞陽界試鑒丹極表赤帝躍火龍炎官控朱鳥導
我昇綘府長驅出天杪陽靈正赫暉四達何皎皎為爾
流凱風羣生可無夭
予因詣金毋飛蓋超西極遂入素天中停輪太濛側若
華拂流景不使白日匿傾曦復亭午六合無暝色道化
隨感遷此理詎能測
停驂太儀側整服金闕前肅肅承上帝鏘鏘會羣仙鴻
臚發靈音廣廡張鈞天玉體洽中座高霞充四筵良期
無終極俛仰移億年
步虚詞
衆仙仰靈範肅駕朝神宗金景相照耀逶迤昇太空七
玄已高飛火鍊生朱宫餘慶逮天壤平和王道融八威
清遊氛十絶舞祥風使我躋陽原其來自隂功逍遥太
霞上真鑒靡不通
逸轡登紫清乘光邁奔電閬風隔三天俯視猶可見玉
闥摽敞朗瓊林鬱䓗蒨自非挺金骨焉得諧夙願真朋
何森森合景恣遊宴良會忘淹留千齡纔一眄
三宫發明景朗照同鬱儀紛然馭飇歘上採空青蕤令
我動金色後天曜瓊姿心叶太虚靜寥寥意何思玄中
有至樂澹泊終無為但與正直友飄飄從遨嬉
稟化凝正氣鍊形為真仙忘心符元宗返本叶自然帝
一集絳宫流光出丹玄無英與桃君朗詠長生篇六府
煥明霞百關羅紫煙飇車涉寥廓靡靡乘景遷不覺
雲路遠斯須遊萬天
扶桑誕初景羽蓋凌晨霞倏歘造西城嬉遊金母家碧
津湛洪源灼爍敷荷花煌煌青琳宫粲粲列玉華真氣
溢絳府自然思無邪俯矜區中士夭濁良可嗟
瓊臺劫為仞孤映大羅表常有三素雲凝光自飛繞羽
景汎明霞升降何縹緲鸞鳳吐雅音栖翔絳林標玉虚
無晝夜靈景何皎皎一覩太上京方知衆天小
高清無侈靡遇物生華光至樂非簫歌玉音自玲琅或
登明真臺宴此羽景堂杳靄結寳雲霏微散靈香天人
誠多暇歡泰不可量
二氣播萬有化機無停輪而我探其端乃能出陶鈞寥
寥升太漠所遇皆清真澄瑩含元和氣同自相親絳樹
結丹寳紫霞流碧津願以保童嬰永用超形神
經羊角哀墓作
祗召出江國路傍旌古墳伯桃葬角哀墓近荆將軍神
道不相得稱兵解其紛幽明信難知勝負理莫分長呼
遂刎頸此節古未聞兩賢結情愛骨肉何足云遲迴駐
征騎不覺空林曛
登北固山望海
此山鎮京口迥出滄洲湄躋覽何所見茫茫朝夕池雲
生蓬萊島日上扶桑枝萬里混一色焉能分兩儀願言
策煙駕縹緲尋安期揮手謝人境吾將從此辭
過天門山懷友人
舉帆遇風勁逸勢如飛奔縹緲凌煙波崩騰走川原兩
山夾滄江豁爾開天門須臾輕舟遠想像孤嶼存歸路
日已近怡然慰心魂所經多竒趣待與吾友論一日如
三秋相思意彌敦
舟中夜行
㮄人識江路挂席從宵征莫辨洲渚狀但聞風波驚隂
雲正飄颻落月無光晶豈不畏難險所憑在忠誠何時
達遙夜佇見初日明
晩到湖口見廬山作呈諸故人
夜舟達湖口漸近廬山側高高標横天隱隱何峻極石
鏡啟晨暉罏煙凝寒色旅泊將休暇歸心已躋陟虚名
久為累使我辭妙域良願道不違幽襟果兹得故人在
雲嶠乃復同宴息鴻飛入青冥誰能擬矰弋
苦春霖作
應龍遷南方霪雨備江干俯望失平陸仰瞻隱崇巒隂
風斂暄氣殘月淒已寒時鳥戢好音衆芳亦微殘萬流
注江湖日夜增波瀾數君曠不接悄悄無與歡對酒聊
自娛援琴為誰弹弹為愁霖引曲罷仍永歎此歎因感
物誰能識其端寫懷寄同心詞極意未殫
酬葉縣劉明府避地廬山言懷詒鄭錄事昆季
苟尊師
明哲良罕遇遇君輒思齊挺生著天爵自可析人珪河
洛初沸騰方期掃虹霓時命竟未合安能親鼓鼙從此
罷飛鳬投簪辭割雞驅車適南土忠孝兩不暌廬岳鎮
江介於焉愜林栖入門披綵服出谷杖紅藜隱令舊閭
里而今復成躋鄭公解簪紱華萼曜松溪賢哉苟徵君
滅迹為圃畦顧已誠非薄忝兹忘筌蹄相歡對綠樽逸
思凌丹梯道泰我長往時清君勿迷王孫且無歸芳草
正萋萋
覽古詩
聖人重周濟明道欲救時孔席不暇煖墨突何嘗緇興
言振頽綱將以有所維君臣竟淫惑風俗日凋衰三代
業遽隕七雄遂交馳庶物墜塗炭區中若棼絲秦皇燎
儒術方冊靡孑遺大漢立五葉斯文復崇推乃驗經籍
道兩世同屯夷弛張固天意設教安能持
棟宇代巢穴其來自三皇跡生固為累經始增百王瑶
臺既滅夏瓊室復隕湯覆車世不悟秦氏興阿房繼踵
迷反正漢家策建章力役敝萬人瓌竒殫八方徇志仍
未極促齡已云亡侈靡竟何在荆榛生廟堂
吾觀采苓什復感青蠅詩讒佞亂忠孝古今同所悲姦
邪起狡猾骨肉相殘夷漢儲殞江充晉嗣滅驪姬天性
猶可問君臣固其宜子胥烹吳鼎文種斷越鈹屈原沈
湘流厥慼誠自詒何不若范蠡扁舟無還期
食其昔未遇落魄為狂生一朝君臣契雄辯何縱横運
籌匡漢業憑軾下齊城既繇智所達還繇智所烹豈若
終賤貧酣歌本無營
晁錯抱遠策為君納良規削彼諸侯權永用得所宜姦
臣負舊隙乘釁謀相危世主竟不辨身戮宗且夷漢景
稱欽明濫罰猶如斯比干與龍逢殘害何足悲
至人順通塞委命固無疵吾觀太史公可謂識道規留
滯焉足憤感懷殄生涯吾歎龔夫子秉義確不移晦跡
一何晩天年夭當時薰膏自銷鑠楚老空餘悲京房洞
幽贊神奥咸發揮如何疾元惡不悟禍所歸謀物闇謀
己誰言爾精微
玄元明知止大雅尚保躬茂先洽聞者幽晴咸該通弱
年賦鷦鷯可謂達養蒙晩節希鸞鵠長飛唳層穹知進
不知退遂令其道窮伊昔辯福初胡為迷禍終方驗嘉
遁客永貞天壤同
樊先生
巢父志何遠潛精人莫知恥聞讓王事飲犢方見移不
欲散大朴焉能為堯師鍊真自輕舉浮世何足遺
柏成子高
大禹受禪讓子高辭諸侯退躬適外野放浪夫何求萬
乘造中畆一言良見酬俋俋耕不顧斯情邈難儔
臧丈人
臧叟隱中壑垂綸心浩然文王感昔夢授政道斯全一
遵無為術三載淳化宣功成遂不處遁迹符沖玄
伯夷叔齊
夷齊互崇讓棄國從所欽聿來及宗周乃復非其心世
濁不可處水清首陽岑采薇詠羲農高義越古今
洞靈真人
亢倉致虛極潛迹依遠岫智去愚獨留日虧歲方就鄉
人謀尸祝不欲聞爼豆尚賢非至理堯舜固為陋
榮啟期
榮期信知止帶索無所求外物非我尚琴歌自優游三
樂通至道一言醉孔丘居常以待終嘯傲夫何憂
長沮桀溺
賢哉彼沮溺避世全其真孔父栖栖者征途方問津行
蔵既異迹語默豈同倫耦耕長林下甘與鳥雀羣
楚狂接輿夫妻
接輿耽沖玄伉儷亦真逸傲然辭徵聘耕績代禄秩鳳
歌譏文宣龍德遂隠密一遊峨嵋上千載保靈術
鄭商人弦高
卓哉弦高子商隠獨標竒傚謀全鄭國矯命犒秦師賞
禄義不受存公滅其私虚心貴無名遠迹居九夷
漢隂丈人
野哉漢隂叟好古遂忘機抱甕誠亦勤守朴全道微子
貢初不達聽言識其非已為風波人怳惘失所依
段干木
干木布衣者守道杜衡門德光義且富肯易王侯尊魏
主欽其賢軾廬情亦敦秦兵遂不舉高卧為國籓
魯仲連
仲連乘竒節釋難含道情一言却秦圍片札降聊城辭
金義何遠讓禄心益清處世功已立拂衣蹈滄溟
顔歜
高哉彼顔歜逸氣陵齊宣道尊義不屈士重王來前榮
禄安可誘保和從自然放情任所尚長揖歸山泉
原憲
原生何淡漠觀妙自怡性蓬戶常晏如弦歌樂天命無
財方是貧有道固非病木賜欽高風退慙車馬盛
商山四皓
萬方厭秦德戰伐何紛紛四皓同無為丘中卧白雲自
漢成帝業一來翼儲君知幾道可尚隱括成元勲
河上公
邈邈河上叟無名契虚沖靈關暢玄旨萬乘趨道風
寵辱不可累飄然在雲空獨與造化友誰能測無窮
嚴君平
漢皇舉遺逸多士咸已寧至德不可拔嚴君獨湛冥卜
筮訓流俗指歸暢玄經閉關動元象何必遊紫庭
司馬季主
季主超常倫沈迹寄卜筮宋賈二大夫停車試觀藝高
談哂朝列洪辯不可際終秉鸞鳳心翛然已遐逝
鄭子真張仲蔚
子真巖石下仲蔚蓬蒿居禮聘終不屈清貧長晏如忘
情在耕藝養夀資玄虚至樂非外物道冥歡有餘
嚴子陵
漢皇敦故友物色訪嚴生三聘迨深澤一來過帝庭紫
宸同御寢玄象驗客星禄位終不屈雲山樂躬耕
向子平
子平好真隠清淨翫老易探玄樂無為觀象驗損益常
抱方外心且紆人間迹一朝畢婚娶五嶽遂長適
高鳳
吾觀時人趣矯迹務馳聲獨有高文通訟田求翳名公
車徒見累爵禄非所榮隠身樂漁釣世網不可攖
孫公和
孫登好淳古卉服從穴居彈琴合天和讀易見象初終
日無愠色恬然在玄虚貽言誡叔夜超迹安所如
郭文舉
郭生在童稚已得方外心絶跡遺世務栖真入長林元
和感異類猛獸懷德音不憶固無情斯言微且深
陶徵君
吾重陶淵明達生知止足怡情在樽酒此外無所欲彭
澤非我榮折腰信為辱歸來北窗下仍採東籬菊
出塞
劔頭利如芒恒持照眼光鐵騎追驍帥金羈討黠羌高
秋八九月北地早風霜男兒不惜死破膽與君嘗
其二
十月繁霜下征人遠鑿空雲搖錦更節海照角端弓暗
磧埋沙樹衝飇卷塞蓬方隨膜拜入歌舞玉門中
步虚詞
紫府與玄洲誰來物外遊無煩騎白鹿不用駕青牛金
化顔應駐雲飛鬢不秋仍聞碧海上更用玉為樓
其二
玉樹雜金花天河織女家月邊丹鳳舄風送紫鸞車霧
縠籠綃帶雲屏列錦霞瑤臺千萬里不覺往來賒
題縉雲嶺永望館
人驚此路險我愛前山深猶恐佳趣盡欲行且沈吟
題華山人所居
故人往南郭邀我對芳樽歡暢日亦暮不知城市喧
别章叟
平昔同邑里經年不相思今日成遠别相對心淒其
韋渠牟(京兆人與李白交善)
步虚詞三首
玉簡真人降金書道籙通煙霞方蔽日雲雨已生風四
極威儀異三天使命同那將人世戀不去上清宫
上帝求仙使真符取玉郎三丈閑布象二景鬱生光騎
吏排龍虎笙歌走鳳皇天高人不見暗入白雲鄉
鸞鶴共徘徊仙官使者催香花三洞啟風雨百神來鳳
篆文初識龍泥印已開何須生羽翼始得上瑤臺
廣陵道士
贈劉商
無事到揚州相擕上酒樓藥囊為贈别千載更何求
殷七七
醉歌
琴彈碧玉調藥鍊白硃砂解醖頃刻酒能開非時花
陽春曲
愁見唱陽春令人離腸結郎去未歸家柳自飄香雪
女冠李冶(字季蘭)
聽從叔琴彈三峽流泉歌
妾家本住巫山雲巫山流泉常自聞玉琴彈出轉寥夐直
似當時夢中聽三峽迢迢幾千里一時流入幽閨裏巨石
崩崖指下生飛波走浪絃中起初疑噴怒含雷風又似嗚
咽流不通迴湍曲瀨勢將盡時復滴瀝平沙中憶昔阮公為
此曲能使仲容聽不足一彈既罷還一彈願比流泉鎮相續
寄韓校書十七兄
無事烏程縣蹉跎歲月餘不知芸閣吏寂寞意何如遠
水浮仙棹寒星伴使車因過大雷岸莫忘八行書
送韓揆之西江
相看指楊柳別恨轉依依萬里西江水孤舟何處歸湓
城潮不到夏口信應稀惟有衡陽雁年年來去飛
送閻二十六赴剡縣
流水閶門外孤舟日復西離情徧芳草無處不萋萋妾
夢經吳苑君行到剡溪歸來重相訪莫學阮郎迷
得閻伯鈞書
情來對鏡懶梳頭暮雨蕭蕭庭樹秋莫怪闌干垂玉筋
只緣惆悵對銀鈎
女冠魚玄機
導懷
閒散身無事風光獨自遊斷雲江上月解纜海中舟琴
弄昭明寺詩吟庾亮樓叢篁堪作伴片石好為儔燕雀
徒云貴金銀志不求滿杯春酒綠對月夜琴幽遶砌澄
清沼抽簪映細流卧牀書冊徧半醉起梳頭
寄劉尚書
八座鎮雄軍歌謠滿路新汾川三月雨晉水百花春囹
圄長空鎻干戈久覆塵儒僧觀子夜羇客醉紅茵筆硯
行隨手詩書坐遶身小才多顧盼得作食魚人
賦得江邊柳
翠色連荒岸煙姿入遠樓影鋪秋水面花落釣人頭根
老蔵魚窟枝低繫客舟瀟瀟風雨夜驚夢復添愁
暮春有感寄友人
鶯語驚殘夢輕粧改淚容竹隂初月薄江静晩煙濃濕
嘴銜泥燕香鬚採蘂蜂獨憐無限思吟罷亞枝松
酬李郢夏日釣魚回見示
住處雖同巷經年不一過清詞勸舊女香桂折新柯道
性欺冰雪禪心笑綺羅跡登霄漢上無路接煙波
寄國香
旦夕醉吟身相思又此春雨中寄書使窗下斷腸人山
捲珠簾看愁隨芳草新别來清宴上幾度落梁塵
早秋
嫩菊含新彩遠山閒夕煙涼風驚綠樹清韻入朱絃思
婦機中錦征人塞外天雁飛魚在水書信若為傳
感懷寄人
恨寄朱絃上含情意不任早知雲雨會未歇蕙蘭心月
色苔階淨歌聲竹院深門前紅葉地不掃待知音
期友人阻雨不至
雁魚空有信雞黍恨無期閉戶方籠月褰簾已散絲近
泉鳴砌畔遠浪漲江湄鄉思悲秋客愁吟五字詩
訪趙鍊師不遇
何處同仙侣青衣獨在家煖爐留煮藥隣院為煎茶畫
壁燈光暗幡竿日影斜殷勤重回首墻外數枝花
寄飛卿
階砌亂蛩鳴庭柯煙露清月中隣樂響樓上遠山明珍
簟涼風著瑶琴寄恨生嵇君懶書札底物慰秋情
情書寄李子安(補闕)
飲冰食蘗志無功晉水壺關在夢中秦鏡欲分愁墮鵲
舜琴將弄怨飛鴻井邊桐葉鳴秋雨窗下銀燈暗曉風
書信茫茫何處問持竿盡日碧江空
和友人次韻
何事能銷旅館愁紅箋開處見銀鈎蓬山雨灑千峰小
嶰谷風吹萬葉秋字字朝看輕碧玉篇篇夜誦在衾稠
欲將香匣收蔵却且惜時吟在手頭
和新及第悼亡詩
仙籍人間不久留片時已過十經秋鴛鴦帳下香猶暖
鸚鵡籠中語未休朝露綴花如臉恨晩風攲柳似眉愁
彩雲一去無消息潘令多情欲白頭
夏日山居
移得仙居此地來花叢自遶不曾栽庭前亞樹張衣桁
坐上新泉泛酒杯軒檻暗傳深竹逕綺羅長擁亂書堆
閒乘畫舫吟明月一任輕風吹却回
暮春即事
深巷窮門少侣儔阮郎惟有夢中留香飄羅綺誰家席
風送歌聲何處樓街近鼓輦喧曉睡庭閒鵲語亂春愁
安能追逐人間事萬里身同不繫舟
代人悼亡
曾覩夭桃想玉姿帶風楊柳認蛾眉珠歸龍窟知誰見
鏡在鸞飛話向誰從此夢悲煙雨夜不堪吟苦寂寥時
西山日落東山月恨想無因有歇期
和人
茫茫九陌無知己暮去朝來典繡衣寳匣鏡昏蟬鬢亂
博山爐煖麝煙微多情公子春留句少思文君晝掩扉
莫惜羊車頻列載柳絲梅綻正芳菲
左名場自澤州至京使人傳語
閒居作賦幾年愁王屋山前是舊遊詩詠東西千嶂亂
馬隨南北一泉流曾陪雨夜交歡席别後花時獨上樓
忽喜扣門傳語至為憐隣巷小房幽
酬李學士寄簟
珍簟新鋪翡翠樓泓澄玉水記方流惟應雲扇情相似
同向銀牀恨早秋
遊崇真觀南樓覩新及第題名處
雲峰滿目放春晴歴歴銀鈎指下生自恨羅衣掩詩句
舉頭空羨榜中名
江行
大江横抱武昌斜鸚鵡洲前萬戶家畫舸春眠朝未足
夢為蝴蝶也尋花
聞李端公垂釣回寄贈
無限荷香染暑衣阮郞何處弄船歸自慚不及鴛鴦侣
猶得雙雙近釣磯
題隠霧亭
春花秋月入詩篇白日青霄是散仙空捲珠簾不曾下
長移一榻對山眠
重陽阻雨
滿庭黃菊籬邊折兩朵芙蓉鏡裏開落帽臺前風雨阻
不知何處醉金杯
送别
秦樓幾夜愜心期不料仙郎有别離睡覺莫言雲去處
殘燈一盞野蛾飛
石倉歷代詩選卷一百四
