石倉歴代詩選卷二百十三
明曹學佺編
宋詩九十
文天祥
送行中齋
秋氣晩正烈客衣早知寒把衣不能别更盡此日歡出
門一萬里風沙浩漫漫豈無兒女情為君思汎瀾百年
有時盡千載無餘歡明明君臣義公獨為其難寧受百
折苦願持一寸丹會須撫卷人孤燈起長歎
其二
神龍蕩失水馴擾終未得威鳳雖在藪肯顧雞鶩食所
以古之人受變心不易亳鼎已遷周西山竟肌瘠豫子
身自漆萇弘血成碧何嘗怨廢興而或二心跡堅白不
在緇羔裘良自惜此義公素明俗見或未識
其三
嗟予抱區區疇昔同里閈過從三十年知心不知面零
落忽重逢家亡市朝變惸惸蹈海餘踽踽南冠殿劇談
泥塗際握手鞍馬倦依依斯文意苦恨十年晚魯仲偶
不逢隨世本非願靈胥目未抉端欲詣所見及兹萬里
别一夕腸百轉予生諒須臾孤感横九縣庶幾太尉事
萬一中丞傳
題宣州疊嶂樓
初日照高樓輕烟在疎樹峨峨遠岫出泯泯清江去簷
隙委殘籀屋隅連宿莽薈蔚互低昂熹微分散聚城郭
諒非昔山川儼如故童鬢巳零落姝顔慰遲暮沈沈澹
忘歸欲歸重回顧
東方有一士
萬金結遊俠千金買歌舞丹青映第宅從者塞衢路身
為他人役名聲落塵土他人一何傷富貴還自苦東方
有一士敗垣半風雨不識絲與竹飛雀滿庭戶晨餐或
不飽夜夢無驚寤此事古來多難與俗人語
送劉其發入蜀
秋風淒巳寒蜀道阻且長虎狼伏原野欲濟川無梁客
從何處來云我之西方蕭蕭驌驦鳴熠熠湛盧光昔時
榮華地今為爭戰場將軍揚天戈壯士發戎行江南有
羈鳥悠悠懷故鄉駕言與子遊雲天何茫茫
發魚臺
晨炊發魚臺碎雨飛擊面團團四野周冥冥萬象變疑
是江南山烟霧昏不見豈知此中原今古經百戰英雄
化為土飛霧灑郊甸天寒日欲短遊子淚如霰
發陵州
中原似滄海萬頃與雲連大明朝東出皎月正在天遠
樹亂如點桑麻鬱蒼煙一鴈入高空千鴉落平田我行
天地中如蟻磨上旋雨痕留故衣霜氣襲重氊健馬嘶
北風潛魚樂深淵噫哉南方人回首空自憐
發潭口
吹面北風來拂鬢堅冰至軒冕委道途衮繡易氊毳百
年雜醜好始酧四方志浩歌激浮雲亭亭復攬轡羲馭
幾曾停誰當掃幽翳
贈許柏溪惟一
長風吹飛藿清蛚吟野草流光速代謝興懷令人老遊
子中夜起悠悠酣且歌明月委清照江湖秋涉多豈無
臨緇魚亦有邯鄲酒懷古招王孫登高重回首
題周山甫錦繡段
客從西北來遺我錦繡段上有雙鳳凰文彩何燦燦置
之篋笥中歲月亦巳晏天孫顧七襄雷電下河漢鳳凰
忽飛去遽然失把玩貧家機杼寒秋蟲助余歎
題高君寳紺泉
渟渟巖下泓澄碧落梧影寒瑶披清猋殘月照濎濙俯
淵測浮雲流日蕩苕穎向來滄浪歌孺子不可詗載霑
衣上塵懷古意深永招招素心人相期發深省
山中感興
載酒之東郊東郊草新綠一雨生江波洲渚失其足青
春豈不惜行樂非所欲采芝復采芝終朝不盈掬大風
從何來竒響振空谷我馬言玄黃息我西山麓
其二
山中有流水霜降石自出驟雨東南來消長不終日故
人書問至為言北風急山深人不知塞馬誰得失挑燈
看古史感淚縱横發幸生聖明時漁樵以自適
其三
桃花何夭夭楊柳何依依去年白鳥集今年黃鵠飛昔
為江上潮今為山中雲江上潮有聲山中雲無情一年
足自念況復百年長但存松柏心天地真茫茫
贈蜀醫鍾正甫有感
炎皇覽衆草異種多西州為君望岷峨使我雙淚流向
來秦越人朝洛夕邯鄲子持鵲經來自西亦徂南江南
有羈羽豈不懷故營何當同皇風六氣和且平
正氣歌
余囚北庭坐一土室室廣八尺深可四尋單
低小白間短窄汗下而幽暗當此夏日諸氣萃
然雨潦四集浮動牀几時則為水氣塗泥半
朝蒸漚歴瀾時則為土氣乍晴暴熱風道
四塞時則為日氣簷隂薪㸑助長炎虐時
則為火氣倉腐寄頓陳陳逼人時則為米氣
駢肩雜遝腥臊汙垢時則為人氣或圊溷浮
屍或腐鼠雜出時則為穢氣疊是數氣當之者
鮮不為厲而余以孱弱俯仰其間于兹二年矣
是殆有養致然然爾亦安知所養何哉孟子曰我
善養吾浩然之氣彼氣有七吾氣有一以一敵七
吾何患焉况浩然者乃天地之正氣也作正氣歌
一首
天地有正氣雜然賦流形下則為河嶽上則為日星于
人曰浩氣沛乎塞蒼冥皇路當清夷含和吐明庭時窮
節乃見一一垂丹青在齊太史簡在晉董狐筆在秦張
良椎在漢蘇武節為嚴將軍頭為嵇侍中血為張睢陽
髯為顔常山舌或為遼東帽清操厲冰雪或為出師表
鬼神泣壯烈或為渡江楫慷慨吞胡羯或為擊賊笏逆
豎頭破裂是氣所磅薄凜烈萬古存當其貫日月死生
安足論地維賴以立天柱賴以尊三綱實係命道義為
之根嗟余遘陽九隸也實不力楚囚纓其冠傳車送窮
北鼎鑊甘如飴求之不可得陰房閴鬼火春院閟天黑
牛驥同一皂雞棲鳳凰食一朝濛霧露分作溝中瘠如
此再寒暑百沴自辟易嗟哉沮洳場為我安樂國豈有
他繆巧陰陽不能賊顧此耿耿存仰視浮雲白悠悠我
心悲蒼天曷有極哲人日巳遠典刑在夙昔風簷展書
讀古道照顔色
余自高亭山為北所留深悔一出之誤聞故人
劉小村陳蒲塘引兵而南流涕不自堪
只把初心看休將近事論誓為天出力疑有鬼迷魂明
月夜推枕春風晝閉門故人萬山外俯仰向誰言
余以議論太烈北愈疑憚不得歸闕將校官屬
日以叛去世道可歎
悠悠天地闊世事與誰論清夜為揮涕白雲空斷魂死
生蘇子節貴賤翟公門前輩如瓶戒無言勝有言
天台杜滸字貴卿號梅壑糾合四千人欲救王
室當國者不知省正月十三日見余於西湖
上余嘉其有志奬異之十九日客贊余使北
梅壑斷斷不可客逐之去余果為北所留後
二十日驅余北行諸客皆散梅壑憐余孤苦
慨然相從天下義士也朝旨特改宣教郎除
禮兵架閣文字
仗節辭王室悠悠萬里轅諸君皆雨别一士獨星言啼
鳥亂人意落花銷客魂東坡愛巢谷頗恨晚登門
聞雞
軍中二十日此夕始聞雞塵暗天街靜沙長海路迷銅
駞隨雨落鐵騎向風嘶曉起呼詹尹何時脱蒺藜
平江府
樓臺俯舟楫城郭滿干戈故吏歸心少遺民出涕多鳩
居無鵲在魚網有鴻過使遂睢陽志安危今若何
沈頥家余回京口北人欵之府中余不得離
岸上得沈頥家坐卧北不意余為逃計也
孤舟霜月迥曉起入柴門斷岸行簪影荒畦落履痕江
山渾在眼宇宙付無言昨夜三更夢春風滿故園
長溪道中和張自山韻
夜靜吳歌咽春深碧血流向來蘇武節今日子長遊海
角雲為岸江心石作洲丈夫竟何事底用泣神州
即事
去年傷北使今日歎南馳雲濕山如動天低雨欲垂征
夫行未已遊子去何之正好王師出崆峒麥熟時
英德道中
海近山如沃林深屋半蕪乾坤正風雨軒冕總泥途自
歎鳶肩薄誰憐鶴影孤少年狂不醒夜夜夢伊吾
别里中諸友
青山重回首風雨暗啼猿楊柳溪頭釣梅花石上尊故
人無復見烈士尚誰言長有歸來夢衣冠滿故園
建康
金陵古會府南渡舊陪京山勢猶盤礴江流巳變更健
兒徙幽土新鬼哭臺城一片清溪月偏于客有情
真州驛
山川如識我故舊更無人俯仰干戈跡往來車馬塵英
雄遺算晚天地暗愁新北首燕山路凄涼夜向晨
固陵道中
九天雲下垂一雨作秋色塵埃化泥塗原野轉蕭瑟十
里一雙堠狐兔卧荆棘見說數年來中州乍蘇息
發東阿
東原深處所時或見人煙秋雨桑麻地春風桃李天貪
程頻問堠快馬緩加鞭多少飛檣過噫吁是北船
保州太祖墓
我行保州塞御河直其東山川猶有靈佳氣何鬱葱顧
我巾車囚厲氣轉秋蓬辦香欲往拜惆悵臨長空
除夜
門掩千山黑孤燈伴不眠故鄉在何處今夕是窮年住
世真無係為囚巳自然勞勞空歲月得死似登仙
元日
慙愧雲臺客飄零雪滿氊不圖朱鳥影猶見白蛇年宫
殿荒烟隔門庭宿草連乾坤自春色回首一澘然
送曹大著知廣德軍
暫屈瀛洲客來臨汭水民山川歸史記岳牧屬詞人館
舍朋簪舊都門祖帳新儒林官可紀何止更稱循
題陳國秀小園
長鶴展輕翮遠棲松桂林故宇入清夢盤盤入苦心中
林風月賒十畝團幽陰林下有竒士繞樹從之吟
聽羅道士琴
斷崖千仞碧下有寒泉落道人揮絲桐清風轉寥廓飄
飄襟袂舉冰紈不禁薄紫烟護丹霞雙舞天外鶴
題吳城山
龍行人鬼外神在地天間彭蠡石砮出洞庭商舶還秋
風黃鵠遠春雨白鷗閒雲際青如粟河流接海山
予鄧峒巽齋歐陽先生為吟鄧峒賦詩以孝
子慈孫望于人先生之盛心也敢不拜手敬
贊鄧君勉之
乃翁猶旅殯霜露幾焄蒿日與清江遠雲連桂嶺高時
無郭元振夢有令狐綯目斷方田墓招魂我欲騷
文山即事
宇宙風煙闊山林日月長開灘通燕尾伐石割羊腸盤
谷堪居李廬山偶姓康知名總閒事一醉棹滄浪
山中和韻
白扇揮殘暑青鞋踏嫩晴花牀尋小隠石鼎引長鳴紗
帽有時去酒壺惟意傾山僧癡與坐閒却瘦彌明
病中又賦
驟雨知何處一溪秋水生苦吟肩鶴瘦多病耳蟬鳴隠
几惟便睡挑書正倦行山深明月夜丏我半忩清
别謝愛山
君今拂衣去我獨枕書眠一片過林雨數聲當戸蟬情
長空有恨吟苦不成篇後會知何日西風老雁天
病愈簡劉小村
倦餘心似醉病起首如蓬黃竹斷橋雨白蘋長笛風僊
僊鷗屨舞咄咄鴈書空孤負秋來眼閒挑爨下桐
病坐偶成
蕭蕭秋夜涼明月入我戸攬衣起中庭仰見牛與女坐
久寒露下悲風動紈素不遇王子喬此意為誰語
曉起
遠寺鳴金鐸疎忩試寳熏秋聲江一片曙影月三分倦
鶴行黃葉癡猿坐白雲道人無别事抱膝看回文
拜羅氏百歲母之明日主人舉酒客張千載心
賦詩某喜贊不自巳見之趁韻
翠微三島近畫閣五雲横春冰鷗聲滑夕陽鴉背明尊
前持一笑花下卧餘酲曾見瑶池母不為虚此生
醉清湖上三日存叟獨不在坐即席有懷
石鼎吟方透瑶觴醉未闌疎林花密綴舊壘燕新安春
半湖山好夜深江海寒王孫隔芳草初月正相看
題楚觀樓
西風吹感慨曉氣薄登臨半壁楚雲立一川湘雨深乾
坤横笛影江海倚樓心遺恨飛鴻外南來訪遠音
余題鬱孤泉五湖翁姚濂為之和翁官滿歸里
因韻䞇别并謝前辱
巢龜君住好涌翠我來遲夜雨呼三韭春風試一旗飛
花行客夢芳草故人思何日五湖上同看浴海曦
用韻謝前人
兹遊良邂逅吾道未逶遲斗野横雙劍牛津直兩旗北
風應小住明日便相思輸與君家近扶桑五色曦
海上
天邊青鳥逝海上白鷗馴王濟非癡叔陶潛豈醉人得
常須報國可隠即逃秦身世何時定挑燈看劍頻
泰和
書生曾擁碧油幢恥與羣兒共豎降漢節幾回登快閣
楚囚今度過澄江丹心不改君臣誼清淚難忘父母邦
莫訝鄉人知我瘦經旬絶粒坐篷忩
和中齋韻
功業飄零五丈原如今局促傍誰轅俛眉北去明妃淚
啼血南飛望帝魂骨肉凋殘惟我在形容變盡只聲存
江流千古英雄恨蘭作行舟柳作樊
有感
石郎草草割山川一落人手三百年八州風雨暗連天
三皇五帝如飛烟人人野祭伊水邊春秋斷爛不復傳
白頭潦倒今魯連夜深危坐日晏眠
和蕭安撫平林送行圖
得失元來付塞翁何心桃李問東風人皆有喜榮三仕
我尚無文謝五窮秘苑固知朋可正畏途猶恐甲方衷
欲酧長者殷勤祝坎止流行學四忠
題碧落堂
大厦新成燕雀歡與君聊此共清閒地居一郡樓臺上
人在半空煙雨間修復盡還今宇宙感傷猶記舊江山
近來又報秋風緊頗覺憂時鬢欲斑
和韻送逸軒劉民章
少日屠龍事巳勞送人千里發江濤蓬萊地近風方細
閶闔門開日正高春裏看花須欵欵雨中剪韭且陶陶
金吾巳辦長安月雙鳳扶雲立海鼇
山中即事
攜壺藉草醉斜陽白鶴飛來月下雙蘆葉西風驚别浦
芭蕉夜雨隔疎忩千年帝子朱簾夢一曲仙人鐵笛腔
若問山翁還瘦否手持漁竹下寒江
送人往湖南
鴈拖秋月洞庭邊客路凄涼野菊天雲隔酒樽横北海
風吹藜杖落西川夜深鬼火千山雪春後鵑花一樹烟
為我祝融峰上看朝暾白處禮蓬仙
七月十三夜用燈牌字韻
赤壁當年賦子虚西風忽復到菰蒲蟾蜍影裏千秋鑑
蟋蟀聲中七月圖詩思飄飄入雲漢歌聲隠隠動江湖
萬家簫鼔連燈火見說年來此事無
挽李制帥
世變江河渺未涯如公真是濟時危幾年荆益龍驤譽
一日瀟湘鵩䜟悲天下皆傳清獻節人心自有武侯碑
郎君昔共慈恩約投淚西風寄些詞
贈周東卿畫魚
觀君瀟湘圖起我濠上心短褐波濤舊秋雨菰蒲深
禪關
秋風吹日上禪關路入松花第一灣只願四時烟霧少
滿城樓閣見青山
塵外
半山風雨截江城未脱人間總是塵中夜起看衣上月
青天如水露華新
雲端
半空夭矯起層臺傳道劉安車馬來山上自晴山下雨
倚欄平立看風雷
附謝枋得詩(字公直别號疊山文節其門人私諡也信之弋陽人宋亡不仕元迫之絶)
(粒而死)
謝人冬至送酒鴨
陽復且閉關萬物畏坤含雙鳬飛天外鶩食何貪婪儒
道又一泰十年亂愈餤誰家讀書堂庭階無青藫此時
談詩書蓮經提魚籃平生太玄文知者無一譚之子愛
野鶩驥駒舞兩驂厚顔酒食饌不獵懸鶉&KR0008;寒威甚毒
矢三杯勝七䤴爛醉尋梅花登峰吾尚堪
菖蒲歌
有物竒峭天琢成有草夭夭冬夏青人言菖蒲非一種
上品九節通仙靈異根不帶塵埃氣孤操愛結泉石盟
明忩淨几有宿契花林草砌無交情夜深不嫌霜露重
晨光疑有白雲生神農巳知入本草靈均蔽賢遺騷經
幽人躭翫發仙興方士服餌延脩齡綵鸞紫鳳琪花苑
赤虬玉麟芙蓉城上界真人好清淨見此靈苖當大驚
我欲攜之朝太清瑶草不敢專芳馨玉皇一笑留香案
錫與有道者長生人間千花萬草儘榮艷未必敢與此
草爭高名
荆棘中杏花
牆東荒蹊抱村斜荆棘狼籍盤根芽何年丹杏此留種
小紅濈濈爭春華野人慣見謾不省獨有詩客來咨嗟
天真不到鉛粉筆富艷自是宫闈花曲池芳徑非夙昔
蒼苔濁酒同天涯京師惜花如惜玉曉檐賣徹東西家
杏花看紅不看白十日忙殺遊春車誰家園裏有此樹
鄭重巳著重幃遮阿嬌新寵貯金屋明妃遠嫁愁清笳
落花縈簾拂牀席亦有飄泊沾泥沙天公無心物自物
得意未用相凌誇黃昏人歸花不語惟有落月啼棲鴉
崇真院絶粒偶書付兒熙之定之并呈張蒼峰
劉洞齋華雨
西漢有臣龔勝卒閉門不食十四日我今半月忍渴飢
求死不死更無術精神常與天往來不知飲食為何物
若非功行積未成便是業債償難畢太清羣仙宴會多
鳳簫龍笛鳴瑶瑟豈無道兄相提攜騎龍直上寥天一
和道士陳天隠
學道無魔道不成神人得計是無名光風自覺長瀟灑
明月何曾有死生早悟梅山難養性何如福地别尋盟
梅花香裏堪聫句莫笑人間石鼎鳴
送程楚翁遠遊
近日人傳庾嶺梅南枝落盡北枝開長安舊日元無此
盡是江南人送來
寄謝叔魯
紅葉飄搖霜露清去年今日正同行夜來似與君相見
明月一忩梅影横
桃
尋得桃源好避秦桃紅又見一年春花飛莫遣隨流水
怕有漁郎來問津
蠶婦吟
子規啼徹四更時起視蠶稠怕葉稀不信樓頭楊柳月
玉人歌舞未曾歸
石倉歴代詩選卷二百十三
