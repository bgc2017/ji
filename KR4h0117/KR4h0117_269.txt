石倉歴代詩選卷二百六十九
明曹學佺編
元詩三十九
戴良
山有杞
山有杞于吳之里君子至止可以宴喜水有魚于吳之
墟君子止居可以宴胥于山于水有軒膴膴何斯違斯
莫或遑處于水于山有亭閑閑何斯違斯莫或遑安安
其可懷耄將至矣今也不樂歲月逝矣爰作斯圖式歌
且謠願言公退惟以逍遥其樂也哉
巫山高
巫山望欲極神女出何遲朝暮自雲雨君王徒夢思魂
乘林樹合心著峽猿悲婉孌陽臺夜不知今是非
鴻雁生塞北行
鴻雁何從來千里度江湘當春既北飛涉秋復南翔豈
不念鄉塞所至逐炎凉客子别家久遙遙征路長朝遊
齊魯國暮行吳越鄉何思拔泰茅惟憂繫否桑壯心移
歲華徂貌委年霜蓬飛繞本根蕖落戀舊房此邦雖樂
土故鄉焉可忘
艾如張
翠為衿錦為衣朝朝暮暮澤水飛澤中青草深且茂莫
聽爾媒登壟雊壟頭西接桃李場蓬藋艾盡有羅張羅
雖可避機莫測爾誤觸之恐身傷請看舊日張羅處祥
鳳冥鴻不肯顧
朱鷺
朱鷺何從止去啄金堤飲玉水朝隨赤雁暮碧鷄蕩漾
驚波不得棲有時挾子上林去網絲紛紛復難避不如
斂翅江海湄遠却幽并游俠兒
白頭吟
莫把白頭吟來調綠綺琴蜀客當年聘私室兩情總向
琴中得誰信黃金買賦時巳是青蛾辭寵日兔絲春來
託女蘿雪霜未至尚纏柯若箇人心如草木不到白頭
妾遭逐妾有嫁時綠玉簮時時插髻悅君心一朝墜地
雙股折恰似君心中道絶我簮縱折猶共藏君心一絶
去他鄉
感懷
杪歲屬搖落青蒲忽青青萌達未幾日大火巳南明天
運一如是廢興安得停商郊遷夏鼎殷士祼周京冀方
旣巳没亳社亦云平務光真達道敝屣薄時榮
又
時秋救邊急喧呼聞點兵荒城接沙漠羣馬盡嘶鳴荷
戟者誰子贏糧將遠征借問何所之天驕窺漢城西奔
丁零塞北走單于亭窮冬冰雪交殊方不可行骨肉兩
决絶悲極哭無聲怯卒當勁虜投魚饇長鯨己分沙場
死㬥骨無完形驅車舍之去不忍聽此聲聖人御宇内
早使太階平
又
玄圃有丹木八榦何亭亭光同白玉潤液比碧瑤清不
知何年代産此至陽精仙經所嘗言服之可千齡吾將
具舟檝涉海掇其英
又
良辰豈長遇隂晦在須臾今日弗為樂明旦恐不如都
門多佳麗清囀當座隅促席道平素况有高士俱列俎
過三鼎傾酒盡百壺揮金娛心意慷慨不畱儲達人每
滔蕩俗士恒自拘白頭懷轗軻撫己一長吁
又
落葉響空山羇鳥號窮林此時單居婦哀怨起瑤琴清
商逐風轉三嘆有餘音分明曲中意感此離恨深空床
亦易守時寒難獨禁凉飈一夕起達曙懷重衾君固執
高節詎知傷妾心
又
家藏兩寳劍巳合雌與雄潛鋒在金匣謂當長相從何
言風雨夕化作雙蛟龍一遊吳水西一落豐城東相去
邈千里時時氣上衝神物終不隔歲晏會當逢
又
游魚返于淵飛鳥歸于山行子别鄉國既久何當還日
落長風起稜稜氣遂寒居人息深帷浮客未遑餐憂虞
銷素質風霜凋夙顔惟餘一寸心歲暮保貞堅
遊大慈山
水行境謂盡陸出路旋通乃即蒼松逕步入青蓮宫連
嶂既崷崒密林亦葱蘢地涉清淨界身游紫翠重臨流
玩廣沼企石眺竒峰寒鏡湛秋夕碧玉劃晴空入寺瞻
象教尋僧叩禪宗契理巳無像觀念豈有窮願絶區中
緣永依塵外蹤嗒然遺身世年齊天地終
遊天童山
避囂去城市遣悶在川岑遂申獨往意行此無盡林松
篁儼映鬱蒼翠邈深沈九隴山巳見三生石可尋列障
圍招提傑閣俯嶇&KR0706;池光亂塔影澗流傳聲音龍化井
巳竭虎去泉徒深周顧信靈迹遲畱多賞心念未委塵
妄事可息煩襟即理苟巳協何用戀華簮
贈别汪定海
前舟巳云發後舟更誰待春事動江臯客愁滿山海别
晷只須臾會期知何在亦既違素心安得顔不改
又
故人忽巳别兀兀吾何適暮投甬東路不見往來迹古
寺靜脩廊空齋冷虚壁獨有階上苔猶如舊時碧
題盤隱軒
曲蹊繚深碧逥澗澄遙清誰知慈水上亦有盤谷名慕
巢屏世喧等李薄時榮仿像中原路迢遰太行行軒居
儼映蔚甍棟歘峥嶸暑檻停綠樹夕階飄素英一翁臨
暮齒二胤當弱齡秫醑報初熟瓢斝自同傾厭厭簡素
展寂寂塵事冥窺鳥感歸翼觀魚悟潛形既巳愜時物
亦復諧友生琴書許交錯辭翰俾縱横老我記曾遊遥
途阻重征溪山寄幽夢林堂畱恨情可隨東浦月流光
到君庭
遊定水
常公開化地源師講經處人物有古今山川無新故槖
駞既西峙鳴鸛亦東翥清泉冽廣沼蒼松夾永路入寺
結青蓮參方薰玉樹三足想後因四禪感前悟此生眞
幻化學道奈遲暮感歎顧昔心悵然起遐慕
題蘭芳齋
靄靄高齋暮浮游此空林不遣蘭為友孰可與同心綠
艷嫓秋色紫葩搖夕隂芳意徒自負幽期竟安尋以之
念身世三嘆援孤琴猗猗不成操豈謂無知音
書畫舫宴集分得澹字
平生學巳誤末齡道逾貶久酣世味醲益羨朋交淡座
既接簮纓享復與昌歜偶會情即親未識氣已感驚鱗
樂連藻倦翮媚叢菼既忝末席歡不飲吾何敢
龜毛廬
倦遊去朝市委懷在田園既悟執戟疲益知荷蓧賢夙
晨飯牛出夕曛負耒還春作固云力秋斂未盈㕓求贏
豈其願拙業乃所安不見龜上毛成氊亦良難
對春雪一首寄梧竹翁
常時寒巳收今兹隂尚結惜此艷陽天盡付蕭騷雪穿
花適自亂雜雨詎成潔獨有灞橋人詩思益清絶
畱别白沙諸友
頻年接歌笑誰忍隔音形一為寒窶迫頓忘離别情春
帆巳駕浦晨鼓亦催程可得重相過同聽夜潮聲
又
雨暗長江日鐘動寒城曙居人息深閣遊子行多露冥
冥見煙花曖曖想雲樹不道絶遊從晨昏自難度
和陶淵明雜詩
大鈞播萬類飄忽如風塵為物在世中倏焉成我身弟
兄與妻子於前定何親生同屋室處死與丘山隣彼蒼
無私力宵盡巳復晨獨有路旁堠長閱往來人
又
羲馭不肯遲榮瘁詎可量舉頭望穹昊日月巳宿房隕
霜凋衆類慘慘未渠央李梅忽冬實又復值愆陽物化
苟如此祗亂我中腸
又
朝耕谷口田暮採陌上桑歲晩望有收嗟哉成粃糠白
頭去逐食所謀惟稻粱嗷嗷天海際何異鴈隨陽昨宵
得竒夢可喜復可傷為言東海上却粒有其方早晚西
王母酌以瑤池觴
又
天地有常運隂陽無定端夏蟲時不永安覩歲月遷嗟
我在世中倏忽巳華顛何能得仙訣拾取朝霞飡蓬萊
去此近欲往無由緣從今棄諸事盡付悟眞篇
又
秦灰未遽冷於古何所稽前行有衢路往往變巖崖我
來一問津感嘆傷人懷是道在天地大可六合彌諸儒
拾煨燼破裂日愈離遂令高世才放蕩莫控羈時無洛
中叟此事諒終虧
和淵明擬古
我昔年少時高視隘八荒惟思涉險道誰能戒垂堂南
轅與北軌所歴何杳茫一旦十年後盡化爭戰場豈無
英雄士幾人歸北邙撫此重長嘆壯志失軒昂斂退就
衡宇蹙蹙守一方往事且棄置身在亦奚傷
又
勸君勿沈憂沈憂損天和尊中有美酒胡不飲且歌我
觀此身世變幻一何多無相亦無壊信若空中花戚戚
以終老君今其奈何
又
墻頭有叢菊粲粲誰復採蹉跎歲年晩香色日以改我
欲一往問渺渺阻煙海遙知霜霰繁莖葉不余待亦既
輕去國巳矣今何悔
和淵明飲酒
幽蘭在浚谷衆卉沒其英清風一吹拂卓然見高情萬
物皆有時泰至否自傾蟄雷聲久閟未必先春鳴有酒
且歡酌何用嘆此生
又
三春布陽德萬物發華滋凌霄直微類近亦附喬枝低
迷衆無覩高出乃見竒煌煌九霄中榮夸遽爾為我道
似不爾一笑懸吾羈
又
我如北塞駒困此東南道有力不獲騁長鳴至于老苒
苒隂陽移萬物逓榮槁既無騰化術此身豈長好一朝
委運往恐遂失吾寳何當攜麯生縱浪遊八表
又
靡靡歲云晏此巳非吾時深居執蕩志逝將與世辭破
屋交悲風得處正在兹握粟者誰子無煩决所疑道喪
士失已節義久吾欺於心苟不愧窮達一任之
又
老我愛窮居蓬蒿繞荒宅與世罕所同車馬絶來迹寓
形天壤内幾人年滿百顧獨守區區保此堅與白若復
不醉飲此生端足惜
和淵明移居
昔我客華嶼古寺分半宅窮年無俗調看山閱朝夕如
何舍之去遙遙從兹役朋遊方餞送賦詩仍設席共言
新居好今更勝疇昔高歌縱逸舟持用慰離析
和淵明連雨獨飲
陶翁固貧士異患猶不干公田足種秫亦且居一官我
無半畆宅三旬纔九餐况多身外憂有甚饑與寒委懷
窮櫩下何以開此顔清風颯然至高歌吾掩關
題巽上人游息軒
名山鬱岧嶤飛軒起弘敞覺花墮檻明忍草緣階長日
落萬壑冷風振百泉響掃庭驅虎出倚欄延月上雲影
共棲息山光同偃仰晩磬度筠清夕窗舍澗爽偶造幽
人境獲陪芳景賞談玄悟道言觀妙滅塵想良遊雖暫
適多累詎長往所以俗中人昏昏在天壤
周伯温侍御席上賦
淅淅扇晨飈塗塗散暝霏翳翳繁隂結凄凄陽卉腓開
冬感徂物高會洽音徽嘉肴薦文理芳醑獻蘭巵列坐
侍星弁駢筵簉緋帷綺席全當牖朱簾半隱扉已酣亭
上酌復玩軒中竒美話既愉心麗句更流思清事古難
偶歡合情所希及今不為樂後兹將待誰但乏瓊玖報
虚蒙桃李施惟祝養生年黃髮以為期
遊湖上諸山
澄湖總地德連山雄㝢縣嵐氣川上浮林影波中見東
臨帶吳會北拒衿楚甸上峙岫如複下亘水成練參差
窺粉堞出沒露丹殿宏麗邁前聞遊觀踰昔踐君侯挺
竒興軒蓋此追衍雲隨朱旆揚路繞頳霞轉五藥芳可
采三芝秀堪搴升高望己騁即卑趣仍展願言謝羈纏
久兹事攀援結網政未能臨淵亦徒羨
同楊文舉提學游虎丘
疲榮厭府寺思閒愛林丘今晨偶從告薄言為兹遊輿
馬出城郭冠蓋集朋儔尋雲共陟峴吟風同倚樓池浸
劍光冷石拱講堂幽丘虎餘昔勢憨泉溢前流舊聽己
咸踐新賞復旁搜樹杪吳岫出天末楚雲浮睇迥距遙
甸臨卑撫平疇萬象固如昨六龍寧暫畱且兹酌芳醴
相從滌繁憂豈不念行役天道良悠悠
對雨金達可送酒至
星躔離夜月桂渚發朝雷族雲起泉室零雨下陽臺飄
簷方似霧集地復如埃空濛迷野鶩沾洒雜階苔旅人
乏愉悅孤館獨徘徊久缺清酤至忽值白衣來豈不欲
為酌因君停玉杯
徐叔度遺紈扇
團團七華扇名在制久缺感君裂紈素與蒙却煩暍入
手訝如珪暎容疑學月玩之炎氣消握之微風發却願
暑長在無使君暫歇
次韻宿西山
旦棹東湖澨暝策西山麓林光漏月清水影漾天綠初
風草故和窮律轉新肅悲來攅人懷山房不成宿
題陳敬初小丹丘
遙遙念鄉縣晩志重仙靈結搆避公館卧游資赤城瀾
漫泉湧渠合沓雲翼櫺峭崿天末起飛流戸外清山川
隔舊賞庭院暢新情静有幽事悅動無塵慮縈何必踐
台嶽兹道可長生
治圃詩
三春豐雨澤晨興觀我畦嘉蔬有餘滋草盛相與齊戮
力治荒穢指景光巳西好月因時來歸路杳然迷暮鳥
尋舊林晚獸遵故蹊我亦息微勞去去安吾棲
又
長夏罕人事齋居有餘閒北窗多悴物且遂灌吾園攅
根既舒達積葉亦蔥芊瓜瓞繞畦長新葵應節鮮抱甕
一回視生意盈化先在我豈不勞即境多所歡悠悠千
載間樊生信為賢
又
苒苒素秋節凄凄天宇清挈杖視西園俛仰傷我情藜
藿日就凋惟見野草青草青亦幾日霜露早已零萬物
會有終人生無久榮功勛苟不建未若託林埛所以荷
簣翁長歌悲磬聲吾其理吾圃聊以隱自名
又
窮冬霜露下谷風轉凄其以今四運周感兹百卉腓披
榛歸北囿墟里故依依桑竹餘朽株臺榭有遺基野老
相與至嘲諧談昔時談罷輙引觴陶然無所思紛紜世
中事寒暑相盛衰此理苟不勝役役徒爾為既以適吾
願何能忽去兹
上天池
良游思已愜勝地喜仍踐筍輿穿竹行雲路盤空轉蓮
峰見崒嵂天池覩清淺石竒斜匝林徑古曲藏蘚躊蹰
日巳晏沾洒露猶泫回駕諒難淹逸趣嘆莫展理亂良
未形得喪竟誰辨寄言同懷客且兹息疲蹇
夜泊吳江長橋宿垂虹亭
閃閃練月宵稜稜素秋節舍棹上孤亭臨江候歸客佳
人殊未來幽意為誰適徘徊當夜半彷彿去天尺仰接
銀河横俯照星緯逼直疑穹壤連豈有人世隔飄飄形
若蛻眇眇思何極居然怯風露聊復就衾席亦既不成
寐將何慰兹夕頼有同心人連床話疇昔
遊吳山承天觀
石逕趨巍宮雲甍倚層壁昔聞帝子遊今見羽人宅鱗
居庭際擁蜃閣忩外闢複嶺曲且盤喬林隱復直路縈
賞心侣谷館咀芝客即近已欣覯撫遠亦驚覿離離越
樹青渺渺海門白乘風遲來潮倚月候歸汐徘徊憶天
險俯仰峙地德于時將指使暫此盪塵臆豈無犬馬情
終負煙霞癖何當解朝組相從隱仙籍
入湖源
榜舟渡長浦搔首望遙山西界出吳道東臨入越關到
家諒匪遠䟦馬勢不前懷禄吾豈敢行路古所難獨有
山上雲既出復知還
次場口
久宦迷故都故都在何處驅車向隣壤頭白不知路長
林日夕行曠野東西顧方遠嘆途阻逾近覆心懼豈無
入林翮莫與歸颷遇
望九靈山
九靈眇何許連峰高不極依稀接遠霧仿像起寒色我
家是山下别來歲頻易屋廬閒鳥聲冢墓遺獸跡可望
不可至空多故鄉憶
贈婦
單居易為久仳别難處心而况我佳儷有若比翼禽暮
棲必並枝朝啄常共林中道一分散曠世絶形音跂彼
雙雎鳩翻飛河之潯徘徊逐儔侣每與同浮沈今我反
不如迢迢江與岑可能施兩翮乘風起相尋
傷李氏妾
皎皎彼姝子粲粲美容華鮮肌映朝日惠質鬭晴葩借
問何從來生自公侯家一為箕帚役斂已絶矜誇居處
辭曩貴食飲避前奢柰何九秋霜竟殞三春花時時想
爾形撫膺嘆以嗟
又
凉風撼房闥朗月照簾櫳佳人巳冥冥髣髴覩爾容入
室撫遺跡茵在惜床空海闊無回波葉落豈畱蓬茫茫
百年内私懷誰克從
泛海
仲夏發會稽乍秋别勾章擬杭黑水海首渡青龍洋南
條山已斷北界水何長遠近浪為國周圍天作疆川后
偶安恬天吳亦屏藏蕩槳乘月疾掛席逐風揚零露拂
蟠木旭日耀扶桑我行無休隙此去何渺茫東海蹈仲
連西溟遁伯陽輕名冀道勝重己企時康孰謂情可陳
旅念坐自傷
望大牢山
稍入東膠界即見大牢山峰攅侔劍戟嶂疊類雲煙稜
稜插巨海渺渺漾中川波濤共突兀天日相澄鮮氓居
接島嶼觀宇連術阡既館茹芝士亦巢遁世賢客行積
昏旦水宿倦舟船兹山思獨往結茅徵願言柁師不我
從太息歸中原
抵膠州
舟行無休期晨夜涉風水蹈越歴吳鄉乘楚造齊鄙逗
浦波尚險即陸路纔砥依稀見州郭倉皇問官邸土牆
訝半頽草屋驚全圯所幸民俗淳梢使客情喜北來既
旬月西去尚幾里嚴程謂已近危途方始此沮洳浩茫
茫菅茅複靡靡幽燕去魂斷伊洛望心死日暮坐空牀
浩然念枌梓
詠懷
結廬在西市藝藿仍種葵謂將究安宅何意逢亂離三
年去復還隣室無一遺所見但空巷垣牆亦盡頽久之
得荒徑披拂認門基我屋雖僅存藿悴葵亦衰本自住
山澤此悔將何追
又
庭前兩竒樹常有好容色年年遇雪霜誰謂寒可易大
道久已喪末路多凉德狐裘取適體誰念窮途客古有
延陵子使還過徐國徐君骨云朽信義逾感激解劍掛
高樹至寳非所惜此士難再逢四顧吾安適
和沈休文雙溪八詠
被褐守山東山東古於越州城冒陘峴嵐氣屢興没剖
竹曰有行思君不能發指途期闌暑下車己凉月汲黯
薄淮陽子牟戀魏闕豈伊念川途固亦悲朝列日月倘
垂照猶堪慰寂蔑
寄宋潛溪
孤鴻失儔侣連翩洲渚湄自知羽翮短不與同奮飛寄
聲奮飛者當慎子所之煙波渺無從雲路迥難依雲路
多鷹隼煙波有虞機
又
昔與君别日妾蠶初弄絲何意時運傾寒衣今巳治衣
成向誰寄冬雪旦夕飛雪飛猶自可時去端足悲韶顔
忌凋落華志驚變衰安得君子心不隨年歲移
還舊居
自我遠行游故廬今始歸如何廿載間舊事都巳非曳
杖過比隣相呼尋故知不見垂白翁但見初長兒我園
既稍葺我田亦就治種秫釀美酒拾薪煑豆糜一笑集
親朋相從說暌離以之感疇昔俛仰多所悲人生一世
中所憂渴與饑力耕給其用此外更何思便當息吾駕
皓首以為期
田居
我生非匏瓜於世可無食躬耕實所慕戮力歸稼穡當
春土脉動農事滿阡陌晨興負耒去日入弗遑息我苗
今已長我耕有餘隙斗酒勞近隣隻鷄餉過客人生但
如是亦足慰平昔此意誰復知千載惟沮溺
答李寧之
涸鱗思赴海倦翮念歸山如何遠遊客歲久不知還世
途方擾擾豺虎尚為患久嫌軍務勞翻羡為客閒夜雨
滴愁夢晨風颯頽年丈夫雖耿介亦或多苦顔而我承
結隣獨喜相追攀未堅金石交巳枉瑤華篇時時感嘉
貺相視兩悽酸豈不欲為答情深諒難宣
節婦操為賈妻作
父母嫁妾時遺妾雙鴛綺雙鴛既同生亦復與同死當
知妾有夫結言亦如此妾夫今在遠妾身今獨止恐為
行露侵莫與雙鴛齒飲恨赴長川川竭恨乃巳
立秋日言懷
六龍不可頓四序忽復移氣變感人心愴然已秋時池
荷挺素質園葵曄芳蕤豈無一日好不久還當衰覽物
惜年邁撫景傷志違日暮坐空堂此懷當告誰
中秋無酒
彼節忽己易吾年信難留含情及玄夜逝將秉燭遊皎
皎明月光照我城南樓常時猶足賞矧乃當素秋東隣
有美酒飲之袪百憂客來無由得虚使時運流未知明
年月還如此夜不既虚行樂志空歎將誰尤
遊赤松山分韻得弟字
旦發東郭門晩憩北山址乍離城市喧益羡丘壑美舍
車陟嶇&KR0706;停策玩清泚遊目蒼崖顛放情白雲裏攀林
感落英涉澗悲逝水冀憑棲遁蹤往遇冥寂士忽見山
阿人彷彿君平起何當乘素煙相與嚼丹蕊牧羊事巳
乖鍊石情徒止長揖謝荒祠永愧爾兄弟
别宋潛溪
昨宵郡齋宿今旦赴行舟官程不敢違可使須臾畱掩
泣别故交強顔逐前儔未嘗去鄉邑詎能千里遊金陵
古帝鄉雄跨東南州至今列甲第燁燁居公侯冠蓋若
雲擁車馬如川流厚禄不虚授高才將見收如何獨多
念去去懷百憂
寄王子充
燕燕何從來其羽巳差池飛入華堂内意在巢君帷君
帷豈不好傷哉非故知引去方未能欲畱復迴疑噭噭
追晨風翾翾空暮闈
送人赴廣信軍幕
慊慊促夜絃翩翩戒晨軸臨分將列觴指景念出宿羈
思無定端官程有成速含思登迴陌抱疢度遙陸前峰
日銜岫後蹊風出谷將投近村去惟見遠煙綠冰溪渺
森沈玉山鬱駢矗方遠悲路長逾前嘆期促保障固優
暇邊情易翻覆贊政諒匪難布德在所勖古來固疆圉
豈皆藉頗牧
送人從戎
世事諒難必伊人去從戎平生二三策乃用軍帳中東
郊已春陽北陌尚寒風千里違鄴城幾日到邊封漢幟
正星羅淮騎亦雲從巳入青油幕猶帶駢角弓願言帷
幄士勉贊戎馬功但期膺厚賞不忌捐薄躬庶幾邊上
人咸識爾為雄
贈賈思誠
短願本有涯長憂自無端道心日迥絶衰病坐連綿瑤
琴廢不理金鏡掩莫看誰能蠲兹疾併用駐吾顔澡真
藉靈草測化竒神丹神丹法已閟靈草名尚傳或求向
蓬島或採自鐘山何彼巫咸輩竟隳伎術間楚辭稱九
折周禮稽十全問名未為悅染味方自嘆賈生妙斯理
輶使旌其賢莫言相遇易知音古猶難
寄友分韻得枝字
彼山猶有崖此木猶有枝而我懷所思憂來獨無時我
有澤上蘭春至尚猗猗折柔欲有贈延意及秋期秋期
日已逝蘭葉日已衰人生非草木勿為寒暑移
城東會飲送王天錫
隂崖斂暝霏霜陸耀晴晛蕭蕭落木多緜緜衰草遍開
冬感徂物列飲會羣彦美醑溢流霞妍談粲餘絢時髦
非我匹清樽豈余戀行矣送將歸悵然罷歡宴引領阻
雲從搔首歎蓬轉
送劉彦英東還
轉蓬無定在飄颻將何之未遽離本根賴有回飈吹在
昔從一官整駕來南陲何意十載畱竟負三年期上有
垂白親下有初長兒平生已艱瘁况復當亂離及兹神
武師拓地如拾遺遂令客行士秋晏薄言歸慈母既生
還弱子亦抱持歌舞入故都志願幸無違鴻鵠遊四海
鷦鷯守一枝寧守卑棲分不隨鴻鵠飛
舟發嚴陵承以愚天錫諸公追餞
祇役旋故都艤舟析親知臨岐辱飲餞舉觴念暌離躑
躅東城闉徘徊江水湄頽陽無停照别晷有成期屏跡
堪養疴樂道可忘飢持此特久息豈伊聊暫違願君崇
令德蜚聲慰暮遲
舟次蘭隂憶寄君善敬德濬仲諸友
曉帆發嚴瀨暝棹次蘭隂悲歌泛洄渚引領睇長林眷
言遵舊蹊欲往訪所欽水行厭棲薄室邇阻窺臨川静
集潛虬林茂萃鳴禽獨無羣居志感嘆難為心
苦齋
薄遊倦簮履斂性偃林阿羣峰既旁繞衆卉亦前羅暄
風改故栢微陽變陳蘿荼生緣階上櫟長蔭軒多察性
搴柔葉辨味掇芳柯苦節既可貞佳名矢弗訛享歜寵
王使集蓼奠皇家尊盛猶若兹疵賤將柰何願賜卜身
訣庶免後賢嗟
看松菴
結搆在中林林木何離離簷隅聳喬幹庭際俯樛枝蜿
蜿鹿尾揚矯矯龍形垂稠隂暗軒戸積髓滑階基美人
遊未還素心適在兹豈不念封植無由敦佳期岱畎稱
夏書徂徠詠周詩屈身古則然違志今豈非急雪交横
至嚴飈左右吹所貴貞白質不為寒歲欺
同子充濬仲遊北山夜宿覺慈院
窮年厭喧囂今晨愜遊衍豈伊清曠懷直為朋知展指
途陽巳昇入谷光未顯涉流既百折尋山亦千轉停策
樹頻倚攀林芳屢搴路夷始出幽山暝復凌緬佛廬既
栖薄僧榻聊息偃地僻心自怡俗遠慮乃遣明發有佳
趣勝處將歴踐
往山洞
既停九龍策瀝醑禮前賢復尋三洞蹊秉玉朝羣仙羣
仙去綿邈遺跡費采甄標峰絢霞外裂竇綵雲間旁聽
流活活俯瞰深淵淵脊曲駭初入膝阻艱屢遷躧迥方
蠖伸緣隅乃猴牽冥行路易失前𨗳火頻然傾壁見斜
倚危室覩孤圓穴杳石如透潭空海疑連涉深怯龍躍
出險怵途慳紆徐度虚隙恍惚脱重泉僕御矜乍往朋
徒慶生還夙志愛游役芳時屢徂諐流光忽我邁踐勝
及兹年栖息固有期遲暮復何言二皇倘可值頽齡庶
能延
登鹿田
山北倦游覽山南縱攀援苔滑豈可步蘿弱猶足捫力
竭轉脩蹊險盡得平原排峰作郛郭列岫代墉垣披拂
趨蘭社靡迤入松門竒石既羅逕初篁亦當軒鹿耕事
固遠仙化跡還存野田遺舊場孤塚秘精魂感往情巳
劇懷來念彌敦學道值時阻攝生逢景奔何能棄緣業
即此窮朝昏
贈别祝彦明
悵望臨荒蹊驅馳騁遐步江紆練月初山標綵霞暮天
長路易迷水深舟難度征人去不息僕夫倦相顧此時
悲送君安能髮不素
白紵歌
闔廬宫中夜撾鼓宫樹烏啼月未午玉缸提來酒如乳
白紵衣成向君舞美人醉起行步難腰間珂珮聲珊珊
肯緣嬌愛減君歡寳釵墮地不敢言宫中門戸多無數
君恩反覆日幾度明朝重著舞時衣心中已道不相宜
當窗織
當窗織貧家女兒堪嘆息隔牆惟聽伊軋聲墮珥欲收
應不得兩日織成花錦段盡輸上官猶誡緩夫婿復來
催上機豈念身穿藍縷衣君不見富家娘不識蠶桑著
綉裳
凉州行
凉州城頭聞打鼓凉州城北角聲苦羽書昨夜到西京
敵兵巳犯凉州城凉州兵氣若雲黑百萬人家皆巳没
漢軍西出笛聲哀敵騎聞之去復來年年此地成邊土
竟與敵人相間處敵人有婦能漢音漢女亦解調敵琴
調敵琴按敵譜夫婿從軍半生死美人踏筵尚歌舞君
不見古來邊頭多戰場生男豈如生女強
題平章公所藏天馬圖
君不見余吾水中天馬出赤鬛縞身朱兩翼割玉為鞍
鞲不得錦衣使者捷若飛紫韁金勒看君騎却憶拂林
初獻時鳳城五門平旦啓馳道行驕轡耳耳路旁見者
誰不喜衆中牽出朝未央揮霧流沬滿道香毛帶恩波
眩日光龍眠老子識馬意行過天閑重回視白筆描成
落人世我公購之灤水濱百金市畫冀得眞奔霄追電
何足云從今吹笛大軍起料知一日行千里塞上擒王
獻天子
湖州行送人作郡
湖州歲歲修城堡敵騎時燒城外草城外居民如野鹿
目睽睽兮尾促促去輸官稅輸不足半在軍中半在獄
獨畱新婦餉姑前也執吳綃供稅錢吳綃巳盡歸未得
復到官家候消息我相聞之憂爾湖命選賢侯此剖符
賢侯若為湖作主便湏罷却徵求苦畱得湖民障兹土
題顧氏長江圖
天下幾人畫山水虎頭子孫世莫比何年寫此長江圖
多少江山歸筆底巴陵三峽天所開遠勢似向岷峨來
洞庭瀟湘僅毫末楚客湘君安在哉江上一朝風雨急
老我曾來踏舟立鼓枻既聞潭畔吟抱琴復聽竹間泣
别來幾日世巳非忽此披圖憶曩時早知避地多處所
肯逐紅塵千里歸林下一夫巾屨似亦有舟人與漁子
能添野老煙波裏便與同生復同死
題出射圖
玉門關南百草腓玉門關此鬭兵稀邊頭無事秋馬肥
將軍出射沙塵瀰一人據鞍執大旗翩然前𨗳疾若飛
一人引弰如附枝一人放箭箭不知後有兩人蹙騎追
側身拔鏃恐鏃遺玉門關城迥且巍一時士馬何神竒
我來塞外撫邊陲曾揮此馬看君騎為君取酒盡千巵
醉裏争誇戰勝歸到今巳是十年期畫家所寫是耶非
却憶當初親見時
題打毬圖
健兒擊毬世未見人馬盤盤若風旋場中一點走如飛
三人躍馬争先馳兩人翻身驚且嘆前視後視迴迴轉
平沙蹙踏黃入天肯使蒼鷹飛向前身忘激射但狂走
未知毬落誰人手君不見秦失其鹿人共逐劉項雌雄
幾翻覆
經金繩廢寺
寂寞唐朝寺頻年客到稀空山孤殿在荒逕一僧歸苔
色驕秋雨松聲振夕暉驚烏初有託近亦出林飛
歲暮感懷
移家東海上汨没度危時草市腥江鮑民居雜島夷衣
冠隨俗變姓字畏人知保巳無深計翻言命可疑
客居
漂流何所往寂寞住湖隂道路無知巳飢寒亂此心草
枯春牧遠浪闊夜漁深豈憚艱虞事衰年自不禁
辛亥除夕
湖海風雲暗道途霜雪清如何一年盡翻使百愁生俗
薄乖歸計時危緩去程家人團坐夜應悉旅中情
訪止公於文溪
杖錫遊兹地過從動隔年巳無離别想那有去來緣心
事青山外禪機白石前偶來非道意敢借慧燈燃
除夜客中
歲月遽如許蹉跎老却人一年惟此夜明日又逢春湖
海未歸客風塵多病身感時渾不寐燈火獨相親
郡齋度歲
失脚雙溪路今經兩度春不堪飛雪夜還作望鄉人世
事方如夢生涯笑此身惟應兩蓬鬢不負歲華新
寄寧之鵬南兄弟
攜家非得計世亂麤求安有季俱行役誰人救急難月
從愁裏没雪向望中寒昨夜鄉書到知君不忍看
又
一自干戈後先廬幾處存遽成豺虎峽愁殺鶺鴒原歲
酒空兹夕春風非故園憂來無避處只是倚衡門
投同僉公
授鉞幾專征分藩復此行身為漢飛將家若魯諸生秘
略三邊靖妖氛一劍横巳多門下客持筆待成名
郡齋守歲
守歲寒齋裏開盤試奠辛杯行猶是臘酒醒即逢春天
地長為客風塵嘆此身歲時追往事獨有老隨人
送歸安丞
之子官何處湖流一舸通汀洲蘋影外城郭水光中夜
泛苕溪月春吟箬下風若逢陳太守為報巳衰翁
送趙司令
自入驃姚幕從軍凡幾年却緣鹽筴利去讀海王篇蜃
氣侵官舍鮫人迎渡船看君年未艾暫出莫悽然
除夜客中
已就長途往堪憐暮景斜一年惟此夜千里更誰家戀
困心空赤憂時髮巳華此身如可乞只合老煙霞
歲暮畱别
從宦不得意歲闌聊復歸親朋隨地有情誼似君稀舟
小容分榻裘單許借衣平生歲寒意臨別重依依
自定川入海
乍離東海郡又上北溟船紅見波中日青窺水際天鄉
關千里隔身世一帆懸鄉信何從達歸鴻落照前
至膠州
自入東膠路鄉邦此地賖人悲西候日帆際北溟霞民
俗農為業州城土作家驛樓何處是庭樹暮棲鴉
宿高密
客路信悠悠荒城許暫投黃塵齊地晚紅葉海邦秋燈
影明官驛鐘聲度縣樓去家今幾許猶自夢東州
寓昌樂
淮海來時路東西幾日程一年行萬里數口託孤城邯
水方馳箭崤函未罷兵餘年已無幾坐此欲何成
次益都
使傳來遙甸征車馳近埛茅廬城外市楊樹驛邊亭淄
水穿原綠牛山入郡青西遊應未遂又復渡滄溟
次韻寄陳大參
仙風久仰羽人丘功業今歸戸牖侯萬事糺紛難辟榖
一秋衰謝獨登樓思閒巳蠟遊山屐願治方資濟海舟
聞說中營頻倚注文園肺病幾時瘳
次韻游上方
故人邀我破愁顔風磴雲巖尚可攀五色蓬萊常近郭
一湖波浪欲浮山江臯極目雙楓赭澗道傷心細菊斑
作客異鄉俱老大乘時吟賞不知還
登大牢山
海上名山誰作隣數峰高起自為羣林明夜見水底日
浪動朝疑巖下雲渺渺乾坤何處辨迢迢齊楚此中分
那看回首東南地烽火連年警報聞
宿高密
杳杳山城倚暮天依依墟里見寒煙海邦出息空今日
齊地徵求異昔年俗鄙誰歌招隱曲道窮虚誦卜居篇
故鄉回望在天末一片歸心對月懸
營丘
空壕廢堞繞營丘一望凄然使我愁賜履封侯千古在
尋盟霸業此時休鴉啼古木西膠暮鴈落平蕪北海秋
回首江南萬餘里異鄉如此若為畱
北海郡
齊國西行幾日程平原望望怯初行雨途車過泥藏轍
晴巷馬來塵滿城野色北連三晉遠河流東注兩淮清
中原土俗古云樂老我今多萬里情
偶書
自從北渡浣紗溪十載家山入望低失學巳憐元亮子
長齋應愧太常妻百年世事醯鷄變一夜鄉心謝豹啼
却向歸途望遼鶴白頭和淚寫凄迷
寄沈隱君
故人家住白雲隈占此崖盤與澗迴風挾水聲歸逕竹
日將山影上階苔律書在箧身同棄瑞檢堆床手自開
聞說蓬瀛從此達湏騎白鹿訪君來
晩至永樂
江干細路走羊腸遠逐鐘聲到上方水荇暝時雲淡淡
逕松深處月蒼蒼佛廬夜續傳燈火僧榻寒薰小篆香
何用别尋天竺去人言此地即慈航
寄丁鶴年
衡門之下可棲遲且抱遺經住海涯東漢已編高士傳
西方仍誦美人詩衰年避地方蓬轉故國傷心忽黍離
天末秋風正瀟瑟斷鴻聲徹暮雲悲
梅簷為天叙師賦
上人曾住大梅山坐看簷梅眼欲穿白足亂迷行道日
寳花輕墮講經天肯將素服欺塵夢只許清香入梵筵
看到常師成熟後方知此道有眞傳
寄俞伯熊兼柬李仲彬
東郭先生最老成天才久巳負時名能詩不減唐工部
解飲渾如晉步兵塞上征鴻高避弋海東歸鶴暗聞聲
比隣喜有知心客一夜彈碁直到明
懷宋庸菴
麥秀歌殘巳白頭逢人猶自說東周風塵澒洞遺黎老
草木凋傷故國秋祖逖念時空擊檝仲宣多難獨登樓
何當去逐騎麟客被髮同為汗漫遊
懷滑攖寧
海日蒼涼兩鬢絲異鄉飄泊巳多時欲為散木居官道
故托長桑說上池蜀客著書人豈識韓公賣藥世偏知
道途同是傷心者只合相從賦黍離
宗道師曾許尋鄭元秉春草圖見寄詩以促之
平生不識鄭山輝寫草成圖偶見之恍惚鵝羣翻水日
依稀鴻爪印沙時康成巳矣空書帶靈運悽其但夢池
寸楮尺縑能寄否敢憑歸鴈致深期
哭趙太初
蒲團兀坐幾經春獨把南華味道眞已薄丹砂勾漏令
空憐白髮杜陵人山中舊别期猶在世上遊名跡易陳
楚些吟成無處寄暮雲回首泣沾巾
訪楊季常於陳山回途有述
為憶幽人八十餘片帆來訪水南居巳知揚子門多酒
誰信馮驩食有魚一代定歸名士傳百篇眞授伏生書
前朝人物今無幾獵罷猶堪載後車
詠懷古迹
客來偏自說姑蘇吊古令人百感俱祇訝當年嘗越膽
那堪此日聽吳趨荒臺鹿下江聲咽古木烏啼月影孤
欲問闔閭埋葬地五湖東畔巳荒蕪
秦湖漁隱為袁桂芳賦
履運應成昔名湖尚說秦避時端有意把釣可無人若
士居姚水遺風似舜民地雖占越土境實異河濱已忝
歸漁業何言託隱淪月浮孤艇夜雨著短蓑春泊渚多
依藻窺汀或傍筠羽沈疑中餌絲動訝拖鱗竭澤知難
脫殃池數乍屯競多聲失厲得雋語忘嗔獺怨誅求盡
龍嫌蕩漾頻腥風連巷陌穢浪接沙塵水際呼兒急牆
頭換酒新謳歌便野習嗜好任天眞行嫓清狂客名傳
放逐臣家臨煙浦近門對雪漚馴釣渭心徒苦興周跡
巳陳子陵辭漢日賀老别唐辰事業今如是棲遲固足
珍青雲人既遠白首我還親衰謝無知己飄零偶問津
但期連郡邑豈料結比隣
瀟湘夜雨
洒江思巳悲入夜聲轉急還憶在荆南卧聽湘妃泣
駱鄭二君子見訪賦絶句
客路誰為骨肉親兩君邂逅結比隣相交自可到頭白
世亂還家有幾人
又
欲具盤飡餉故知村荒市遠只隨宜家人不解艱虞事
猶想客來如舊時
又
白首相逢能幾迴羨君仍作等閒來明年此日知何處
且向空庭嗅落梅
旅懷
春半家書預作期長兒十月送寒衣江空野曠無消息
踏遍蒼苔人獨歸
又
數口迢迢寄海邊鄉心客計兩茫然老妻豈悉未歸意
將謂飄蓬似往年
又
獨向荒村歌竹枝寒煙暮雨不勝悲平生一種凄凉態
豈料偏歸老大時
憶汪遯齋
四明羈客近如何别去今纔一月過記得小齋多野思
豆花隂裏唱離歌
石倉歴代詩選卷二百六十九
