石倉歴代詩選卷三十五
明曹學佺編
盛唐四
王維(字摩詰太原人)
奉和聖製登降聖觀與宰臣等同望應制
鳳扆朝碧落龍圖耀金鏡維嶽降二臣戴天臨萬姓山
川八校滿井邑三農竟比屋皆可封誰家不相慶林疎
遠村出野曠寒山静帝城雲裏深渭水天邊映佳氣含
風景頌聲溢歌詠端拱能任賢彌彰聖君聖
奉和聖製御春明樓臨右相園亭賦樂賢詩應
制
複道通長樂青門臨上路遥聞鳳吹喧闇識龍輿度褰
旒明四目伏檻紆三顧小苑接侯家飛甍映宫樹商山
原上碧滻水林端素銀漢下天章瓊筵承湛露將非富
民寵信以平戎故從來簡帝心詎得廻天步
奉和聖製送不蒙都護兼鴻臚卿歸安西應制
上卿增服命都護揚歸旆雜虜盡朝周諸胡皆自劊鳴
笳瀚海曲按節陽關外落日下河源寒山静秋塞萬方
氛祲息六合乾坤泰無戰是天心天心同覆載
扶南曲歌詞五首
翠羽流蘇帳春眠曙不開羞從面色起嬌逐語聲來早
向昭陽殿君王中使催
堂上青絃動堂前綺席陳齊歌盧女曲雙舞洛陽人傾
國徒相看寧知心所親
香氣傳空滿妝華影箔通歌聞天仗外舞出御樓中日
暮歸何處花間長樂宫
宫女還金屋將眠復畏明入春輕衣好半夜薄妝成拂
曙朝前殿玉墀多珮聲
朝日照綺窗佳人坐臨鏡散黛恨猶輕插釵嫌未正同
心勿遽遊幸待春妝竟
隴西行
十里一走馬五里一揚鞭都護軍書至匈奴圍酒泉關
山正飛雪烽戍斷無煙
從軍行
吹角動行人喧喧行人起笳悲馬嘶亂争渡金河水日
暮沙漠陲戰聲煙塵裏盡繫名王頸歸來獻天子
早春行
紫梅發初徧黃鳥歌猶澀誰家折楊女弄春如不及愛
水看妝坐羞人映花立香畏風吹散衣愁露霑濕玉閨
青門裏日落香車入游衍益相思含啼向綵帷憶君長
入夢歸晩更生疑不及紅簷燕雙栖綠草時
早朝
皎潔明星高蒼茫遠天曙槐霧暗不開城鴉鳴稍去始
聞高閣聲莫辨更衣處銀燭已成行金門儼騶馭
贈從弟司庫員外絿
少年識事淺強學干名利徒聞躍馬年苦無出人智即
事豈徒言累官非不試既寡遂性歡恐招負時累清冬
見遠山積雪凝蒼翠浩然出東林發我遺世意惠連素
清賞夙語塵外事欲緩攜手期流年一何馭
座上走筆贈薛璩慕容損
希世無高節絶跡有卑棲君徒視人文吾固和天倪緬
然萬物始及與羣牧齊分地依后稷用天信重黎春風
何豫人令我思東谿草色有佳意花枝稍含荑更待風
景好與君藉萋萋
贈李頎
聞君餌丹砂甚有好顔色不知從今去幾時生羽翼王
母翳華芝望爾崑崙側文螭從赤豹萬里方一息悲哉
世上人甘此羶腥食
贈劉藍田
籬間犬迎吠出屋候荆扉歲晏輸井税山村人夜歸晩
田始家食餘布成我衣詎肯無公事煩君問是非
贈房盧氏琯
達人無不可忘己愛蒼生豈復少十室絃歌在兩楹浮
人日巳歸但坐事農耕桑榆鬱相望邑里多雞鳴秋山
一何淨蒼翠臨寒城視事兼偃臥對書不簮纓蕭條人
吏疎鳥雀下空庭鄙夫心所尚晩節異平生將從海岳
居守静解天刑或可累安邑茅茨君試營
贈祖三詠
蠨蛸挂虚牖蟋蟀鳴前除歲晏凉風至君子復何如高
館閴無人離居不可道閒門寂巳閉落日照秋草雖有
近音信千里阻河關中復客汝潁去年歸舊山結交二
十載不得一日展貧病子既深契闊余不淺仲秋雖未
歸暮秋以為期良會詎幾日終日長相思
春夜竹亭贈錢少府歸藍田
夜静羣動息時聞隔林犬却憶山中時人家澗西遠羡
君明發去采蕨輕軒冕
戲贈張五弟諲
吾弟東山時心尚一何遠日高猶自卧鐘動始能飯領
上髮未梳牀頭書不卷清川興悠悠空林對偃蹇青苔
石上淨細草松下軟窗外鳥聲閒階前虎心善徒然萬
象多澹爾太虚緬一知與物平自顧為人淺對君忽自
得浮念不煩遣
贈裴十廸
風景日夕佳與君賦新詩澹然望遠空如意方支頥春
風動百草蘭蕙生我籬曖曖日暖閨田家來致詞欣欣
春還臯淡淡水生陂桃李雖未開荑萼滿芳枝請君理
還策敢告將農時
贈裴廸
不相見不相見來久日日泉水頭常憶同攜手攜手本
同心復歎忽分襟相憶今如此相思深不深
與胡居士皆病寄此詩兼示學人
一興微塵念横有朝露身如是覩蔭界何方置我人礙
有固為主趣空寧捨賓洗心詎懸解悟道正迷津因愛
果生病從貪始覺貧色聲非彼妄浮幻即吾真四達竟
何遣萬殊安可塵胡生但高枕寂莫與誰隣戰勝不謀
食理齊甘負薪子若未始異詎論疎與親
奉寄韋太守陟
荒城自蕭索萬里山河空天高秋日迥嘹唳聞歸鴻寒
塘映衰草高館落疎桐臨此歲方宴顧景詠悲翁故人
不可見寂莫平陵東
林園即事寄舍弟紞
寓目一蕭散銷憂冀俄頃青草肅澄陂白雲移翠嶺後
沔通河渭前山包鄢郢松含風裏聲花對池中影地多
齊后㿉人帶荆州癭徒思赤筆書詎有丹砂井心悲常
欲絶髮亂不能整清簟日何長閒門晝方静頽思茅簷
下彌傷好風景
至滑州隔河望黎陽憶丁三㝢
隔河見桑柘藹藹黎陽川望望行漸遠孤峯没雲煙故
人不可見河水復悠然賴有政聲遠時聞行路傳
秋夜獨坐懷内弟崔興宗
夜静群動息蟪蛄聲悠悠庭槐北風響日夕方高秋思
子整羽翰及時當雲浮吾生將白首歲晏思滄洲高足
在旦暮肯為南畆儔
和使君五郎西樓望遠思歸
高樓望所思目極情未畢枕上見千里窗中窺萬室悠
悠長路人曖曖遠郊日惆悵極浦外迢遞孤煙出能賦
屬上才思歸同下秩故鄉不可見雲水空如一
酬黎居士浙江作
儂家真箇去公定隨儂否着處是蓮花無心變楊柳松
龕藏藥裹石脣安茶臼氣味當共知那能不攜手
送魏郡李太守赴任
與君伯氏别又欲與君離君行無幾日當復隔山陂蒼
茫秦川盡日落桃林塞獨樹臨關門黃河向天外前經
洛陽陌宛洛故人稀故人離别盡淇上轉驂騑企予悲
送遠惆悵睢陽路古木官渡平秋城鄴宫故想君行縣
日其出從如雲遥思魏公子復憶李將軍
送陸員外
郎署有伊人居然古人風天子顧河圵詔書除征東拜
手辭上官緩步出南宫九河平原外七國薊門中隂風
悲枯桑古塞多飛蓬萬里不見虜蕭條胡地空無為費
中國更欲邀竒功遲遲前相送握手嗟異同行當封侯
歸肯訪商山翁
送宇文太守赴宣城
寥落雲外山迢遥舟中賞鐃吹發西江秋空多清響地
迥古城蕪月明寒潮廣時賽敬亭神復解罟師網何處
寄相思南風吹五兩
奉送六舅歸陸渾
伯舅吏淮泗卓魯方喟然悠哉自不競退耕東臯田條
桑臘月下種杏春風前酌醴賦歸去共知陶令賢
送行
下馬飲君酒問君何所之君言不得意歸卧南山陲但
去莫復問白雲無盡時
送張五歸山
送君盡惆悵復送何人歸幾日同攜手一朝先拂衣東
山有茅屋幸為掃荆扉當亦謝官去豈令心事違
齊州送祖三
相逢方一笑相送還成泣祖帳巳傷離荒城復愁入天
寒遠山淨日暮長河急解纜君已遥望君猶佇立
送從弟蕃遊淮南
讀書復騎射帶劒遊淮隂淮隂少年輩千里遠相尋高
義難自隠明時寧陸沈島夷九州外泉館三山深席帆
聊問罪卉服盡成擒歸來見天子拜爵賜黃金忽思鱸
魚鱠復有滄洲心天寒蒹葭渚日落雲夢林江城下楓
葉淮上聞秋砧送歸青門外車馬去駸駸惆悵新豐樹
空餘天際禽
送高道弟耽歸臨淮作
少年客淮泗落魄居下邳遨遊向燕趙結客過臨淄山
東諸侯國迎送紛交馳自爾厭游俠閉戶方垂帷深明
戴家禮頗學毛公詩備知經濟道高臥陶唐時聖主詔
天下賢人不得遺公吏奉纁組安車去茅茨君王蒼龍
闕九門十二逵羣公朝謁罷冠劒下丹墀野鶴終踉蹌
威鳳徒參差或問理人術但致還山詞天書降圵闕賜
帛歸東菑都門謝親故行路日逶遲孤帆萬里外淼漫
將何之江天海陵郡雲日淮南祠杳冥滄洲上蕩漭無
人知緯蕭或賣藥出處安能期
送綦毋潛落第還鄉
聖代無隠者英靈盡來歸遂令東山客不得顧采薇既
至君門遠孰云吾道非江淮度寒食京洛縫春衣置酒
臨長道同心與我違行當浮桂棹未幾拂荆扉遠樹帶
行客孤城當落暉吾謀適不用勿謂知音稀
送張舍人佐江州同薛據十韻
束帶趨承明守官惟謁者清晨聽銀蚪薄暮辭金馬受
辭未嘗易當是方知寡清範何風流高文有風雅忽佐
江上州當自潯陽下逆旅到三湘長途應百舍香爐遠
峰出石鏡澄湖瀉董奉杏成林陶潛菊盈把范蠡常好
之廬山我心也送君思遠道欲以數行灑
送韋大夫東京留守
人外遺世慮空端結遐心曾是巢許淺始知堯舜深蒼
生詎有物黃屋如喬林上德撫神運沖和穆宸襟雲雷
康屯難江海遂飛沈天工寄人英龍衮贍君臨名器苟
不假保釐固其任素質貫方領清景照華簪慷慨念王
室從容獻官箴雲旗蔽山川畫角發龍吟晨揚天漢聲
夕卷大河隂窮人業巳寧逆虜遺之擒然後解金組拂
衣東山岑給事黃門省秋光正沈沈功名與身退老病
隨年侵君子從相訪重玄其可尋
資聖寺送甘二
浮生信如寄薄宦夫何有來往本無歸别離方此受柳
色藹春餘槐隂清夏守不學御溝上銜悲執杯酒
留别山中温古上人兄并示舍弟縉
解薜登天朝去師偶時哲豈惟山中人兼負松上月宿
昔同遊止致身雲霞末開軒臨潁陽臥視飛鳥没好依
盤石飯屢對瀑泉渴理齊小狎隠道勝寧外物舍弟官
崇高宗兄此削髮荆扉但灑掃乘閒當過歇
觀别者
青青楊柳陌陌上别離人愛子遊燕趙高堂有老親不
行無可養行去百憂新切切委兄弟依依向四隣都門
帳飲畢從此謝親賓揮涕逐前侣含悽動征輪車徒望
不見時見起行塵吾亦辭家久看之淚滿巾
别綦毋潛
端笏明光宫歴稔朝雲陛詔刊延閣書高議平津邸適
意偶輕人虚心削繁禮盛得江左風彌工建安體高張
多絶絃截河有清濟嚴冬爽羣木伊洛方清泚渭水冰
下流潼關雪中啓荷蓧幾時還塵纓待君洗
晦日遊大理韋卿城南别業四聲次用各六韻
與世澹無事自然江海人側聞塵外遊解驂軛朱輪平
野照暄景上天垂春雲張組竟北阜汎舟過東隣故鄉
信高會牢醴及佳辰幸同擊壌樂心荷堯為君
郊居杜陵下永日同攜手仁里靄川陽平原見峯首園
廬鳴春鳩林薄媚新柳上卿始登席故老前為夀臨當
遊南陂約略執杯酒歸歟絀微官惆悵心自咎
冬日遊覧
步出城東門試騁千里目青山横蒼林赤日團平陸渭
圵走邯郸關東出函谷秦地萬方會來朝九州牧雞鳴
咸陽中冠盖相追逐丞相過列侯羣公餞光禄相如方
老病獨歸茂陵宿
藍田山石門精舍
落日山水好漾舟信歸風探竒不覺遠因以緣源窮遥
愛雲木秀初疑路不同安知清流轉偶與前山通捨舟
理輕策果然愜所適老僧四五人逍遥蔭松柏朝梵林
未曙夜禪山更寂道心及牧童世事問樵客暝宿長林
下焚香臥瑶席澗芳襲人衣山月映石壁再尋畏迷誤
明發更登歴笑謝桃源人花紅復來覿
青谿
言入黃花川每逐青谿水隨山將萬轉趣途無百里聲
喧亂石中色静深松裏漾漾汎菱荇澄澄映葭葦我心
素已閒清川澹如此請留盤石上垂釣將巳矣
崔濮陽足季重前山興
秋色有佳興况君池上閒悠悠西林下自識門前山千
里横黛色數峯出雲間嵯峨對秦國合沓藏荆關殘雨
斜日照夕嵐飛鳥還故人今尚爾歎息此頽顔
李處士山居
君子盈天階小人甘自免方隨鍊金客林上家絶巘背
嶺花未開入雲樹深淺清晝猶自眠山鳥時一囀
丁㝢田家有贈
君心尚棲隠久欲傍歸路在朝每為言解印果成趣晨
雞鳴隣里羣動從所務農夫行餉田閨妾起縫素開軒
御衣服散帙理章句時吟招隠詩或製閒居賦新晴望
郊郭日映桑榆暮隂盡小苑城微明渭川樹揆余宅閭
井幽賞何由屢道存終不忘迹異難相遇此時惜離别
再來芳菲度
渭川田家
斜光照墟落窮巷牛羊歸野老念牧童倚杖候荆扉雉
雊麥苖秀蠶眠桑葉稀田夫荷鋤至相見語依依即此
羡閒逸悵然吟式微
春中田園作
屋上春鳩鳴村邊杏花白持斧伐遠楊荷鋤覘泉脉歸
燕識故巢舊人看新歷臨觴忽不御惆悵遠行客
過李楫宅
閒門秋草色終日無車馬客來深巷中犬吠寒林下散
髮時未簪道書行尚把與我同心人樂道安貧者一罷
宜城酌還歸洛陽社
飯覆釡山僧
晩知清淨理日與人羣疎將候遠山僧先期掃弊廬果
從雲峯裏顧我蓬蒿居藉草飯松屑焚香看道書然燈
畫欲盡鳴磬夜方初一悟寂為樂此生閒有餘思歸何
必深身世猶空虚
謁璿上人
少年不足言識道年已長事往安可悔餘生幸能養誓
從斷臂血不復嬰世網浮名寄纓佩空性無羈鞅夙承
大導師焚香此瞻仰頽然居一室覆載紛萬象高柳早
鶯啼長廊春雨響牀下阮家屐窗前笻竹杖方將見身
雲陋彼示天壤一心在法要願以無生奬
瓜園詩
余適欲鋤瓜倚鋤聽叩門鳴騶導驄馬常從夾朱軒窮
巷正傳呼故人儻相存攜手追涼風放心望乾坤藹藹
帝王州宫觀一何繁林端出綺道殿頂搖華幡素懷在
青山若值白雲屯迴風城西雨返景原上村前酌盈樽
酒往往聞清言黃鸝囀深木朱槿照中園猶羡松下客
石上聞清猿
自大散以往深林密竹磴道盤曲四五十里至
黃牛嶺見黃花川
危徑幾萬轉數里將三休迴環見徒侣隱映隔林丘颯
颯松上雨潺潺石中流静言深谿裏長嘯高山頭望見
南山陽白露靄悠悠青臯麗已淨綠樹鬱如浮曾是厭
蒙密曠然銷人憂
新晴野望
新晴原野曠極目無氛垢郭門臨渡頭村樹連谿口白
水明田外碧峰出山後農月無閒人傾家事南畝
宿鄭州
朝與周人辭暮投鄭人宿他鄉絶儔侣孤客親僮僕宛
洛望不見秋霖晦平陸田父草際歸村童雨中牧主人
東臯上時稼遶茅屋蟲思機杼悲雀喧禾黍熟明當渡
京水昨晩猶金谷此去欲何言窮邊徇微禄
渡河到清河作
汎舟大河裏積水窮天涯天波忽開坼郡邑千萬家行
復見城市宛然有桑麻迴瞻舊鄉國淼漫連雲霞
苦熱
赤日滿天地火雲成山嶽草木盡焦卷川澤皆竭涸輕
紈覺衣重密樹苦隂薄莞簟不可近絺綌再三濯思出
宇宙外曠然在寥廓長風萬里來江海蕩煩濁却顧身
為患始知心未覺忽入甘露門宛然清凉樂
納凉
喬木萬餘株清流貫其中前臨大川口豁逹來長風漣
漪涵白沙素鮪如遊空偃卧磐石上翻濤沃微躬潄流
復濯足前對釣魚翁貪餌凡幾許徒思蓮葉東
西施詠
豔色天下重西施寧久微朝仍越谿女暮作吳宫妃賤
日豈殊衆貴來方悟稀邀人傅香粉不自着羅衣君寵
益嬌態君憐無是非當時浣紗伴莫得同車歸持謝隣
家子效顰安可希
李陵詠
漢家李將軍三代將門子結髮有竒策少年成壯士長
驅塞上兒深入單于壘旌旗列相向簫鼔悲何已日暮
沙漠陲戰聲煙塵裏將令驕虜滅豈獨名王侍既失大
軍援遂嬰穹廬耻少小蒙漢恩何堪坐思此深衷欲有
報投軀未能死引領望子卿非君誰相理
濟上四賢詠崔錄事
解印歸田里賢哉此大夫少年曾任俠晩節更為儒遯
跡東山下因家滄海隅巳聞能狎鳥余欲共秉桴
鄭霍二山人
翩翩繁華子多出金張門幸有先人業早蒙明主恩童
年且未學肉食騖華軒豈乏林中士無人薦至尊鄭公
老泉石霍子安丘樊賣藥不二價著書盈萬言息隂無
惡木飲水必清源吾賤不及議斯人竟誰論
燕子龕禪師
山中燕子龕路劇羊腸惡裂地競盤屈插天多峭崿瀑
泉吼而噴怪石看欲落伯禹訪未知五丁愁不鑿上人
無生緣生長居紫閣六時自搥磬一飲常帶索種田燒
白雲斫漆響丹壑行隨拾栗猿歸對巢松鶴時許山神
請偶逢洞仙博救世多慈悲即心無行作周商倦積阻
蜀物多淹泊巖腹乍旁穿澗脣時外拓橋因倒樹架栅
值垂藤縛鳥道悉已平龍宫為之涸跳波誰揭厲絶壁
免捫摸山木日隂隂結跏歸舊林一向石門裏任君春
草深
羽林騎閨人
秋月臨高城城中管絃思離人堂上愁穉子階前戲出
門復映戶望望青絲騎行人過欲盡狂夫終不至左右
寂無言相看共垂淚
偶然作六首
楚國有狂夫茫然無心想散髮不冠帶行歌南陌上孔
氏與之言仁義莫能奬未嘗肯問天何事須擊壤復笑
采薇人胡為乃長往
田舍有老翁垂白衡門裏有時農事閒斗酒呼隣里喧
聒茅簷下或坐或復起短褐不為薄園葵固足美動則
長子孫不曾向城市五帝與三王古來稱君子干戈將
揖讓畢竟何者是得意苟為樂野田安足鄙且當放懷
去行行没餘齒
日夕見太行沈吟未能去問君何以然世網嬰我故小
妹日成長兄弟未有娶家貧禄既薄儲蓄非有素幾廻
欲奮飛踟蹰復相顧孫登長嘯臺松竹有遺處相去詎
幾許故人在中路愛染日已薄禪寂日已固忽乎吾將
行寧俟歲云暮
陶潛任天真其性頗躭酒自從棄官來家貧不能有九
月九日時菊花空滿手中心竊自思儻有人送否白衣
攜壺觴果來遺老叟且喜得斟酌安問升與斗奮衣野
田中今日嗟無負兀傲迷東西蓑笠不能守傾倒強行
行酣歌歸五柳生事不曾問肯愧家中婦
趙女彈箜篌復能邯郸舞夫婿輕薄兒鬭雞事齊主黃
金買歌笑用錢不復數許史相經過高門盈四牡客舍
有儒生昂藏出鄒魯讀書三十年腰下無尺組被服聖
人教一生自窮苦
老來懶賦詩惟有老相隨宿世謬詞客前身應畫師不
能捨餘習偶被時人知名字本皆是此心還不知
寓言二首
朱紱誰家子無乃金張孫驪駒從白馬出入銅龍門問
爾何功德多承明主恩鬭雞平樂館射雉上林園曲陌
車騎盛高堂珠翠繁奈何軒冕貴不與布衣言
君家御溝上垂楊夾朱門列鼎會中貴鳴珂朝至尊生
死在八議窮逹由一言須識苦寒士莫矜狐白温
冬夜書懷
冬宵寒且永夜漏宫中發草白靄繁霜木衰澄清月麗
服映頽顔朱燈照華髮漢家方尚少顧影慚朝謁
哭殷遥
人生能幾何畢竟歸無形念君等為死萬事傷人情慈
母未及葬一女纔十齡泱漭寒郊外蕭條聞哭聲浮雲
為蒼茫飛鳥不能鳴行人何寂寞白日自淒清憶昔君
在時問我學無生勸君苦不早令君無所成故人各有
贈又不及平生負爾非一途慟哭返柴荆
故南陽夫人樊氏挽歌
石窌恩榮重金吾車騎盛將朝每贈言入室還相敬疊
鼓秋城動懸旌寒日映不言長不歸環珮猶將聽
夷門歌
七雄雄雌猶未分攻城殺將何紛紛秦兵益圍邯郸急
魏王不救平原君公子為贏停駟馬執轡愈恭意愈下
亥為屠肆鼓刀人贏乃夷門抱關者非但慷慨獻竒謀
意氣兼將身命酬向風刎頸送公子七十老翁何所求
隴頭吟
長城少年游俠客夜上戍樓看太白隴頭明月迥臨關
隴上行人夜吹笛關西老將不勝愁駐馬聽之雙淚流
身經大小百餘戰麾下偏禆萬戶侯蘇武纔為典屬國
節旄空盡海西頭
老將行
少年十五二十時步行奪取胡馬騎射殺山中白額虎
肯數鄴下黃鬚兒一身轉戰三千里一劒曾當百萬師
漢兵奮迅如霹靂虜騎崩騰畏蒺藜衛青不敗由天幸
李廣無功緣數竒自從棄置便衰朽世事蹉跎成白首
昔時飛箭無全目今日垂楊生左肘路傍時賣故侯瓜
門前學種先生柳蒼茫古木連窮巷遼落寒山對虚牖
誓令䟽勒出飛泉不似潁川空使酒賀蘭山下陣如雲
羽檄交馳日夕聞節使三河募年少詔書五道出將軍
試拂鐵衣如雪色聊持寳劒動星文願得燕弓射天將
耻令越甲鳴吾君莫嫌舊日雲中守猶堪一戰立功勲
燕支山
漢家天將才且雄時來謁帝明光宫萬乘親推雙闕下
千官出餞五陵東誓將甲第金門裏身作長城玉塞中
衛霍纔堪一騎將朝廷不數貳師功趙魏韓燕多勁卒
關西俠少何咆勃報讎只是聞嘗膽飲酒不曾妨刮骨
畫戟雕戈白日寒連旗大旆黃塵没疊鼓遥翻瀚海波
鳴笳亂動天山月麒麟錦帶佩吳鈎颯沓青驪躍紫騮
拔劒巳斷天驕臂歸鞍共飲月支頭漢兵大呼一當百
虜騎相看哭且愁教戰雖令赴湯火終知上將先伐謀
桃源行
漁舟逐水愛山春兩岸桃花夾去津坐看紅樹不知遠
行盡青谿不見人山口潛行始隈隩山開曠望旋平陸
遥看一處攢雲樹近入千家散花竹樵客初傳漢姓名
居人未解秦衣服居人共住武陵源還從物外起田園
月明松下房櫳靜日出雲中雞犬喧驚聞俗客争來集
競引還家問都邑平明閭巷掃花開薄暮漁樵乘水入
初因避地去人間及至成仙遂不還峽裏誰知有人事
世中遥望空雲山不疑靈境難聞見塵心未盡思鄉縣
出洞無論隔山水辭家終擬長游衍自謂經過舊不迷
安知峰壑今來變當時只記入山深青谿幾曲到雲林
春來遍是桃花木不辨仙源何處尋
洛陽女兒行
洛陽女兒對門居纔可容顔十五餘良人玉勒乘驄馬
侍女金盤膾鯉魚畫閣朱樓盡相望紅桃綠柳垂簷向
羅幃送上七香車寳扇迎歸九華帳狂夫富貴在青春
意氣驕奢劇季倫自憐碧玉親教舞不惜珊瑚持與人
春窗曙滅九微火九微片片飛花璅戲罷曾無理曲時
妝成秪是薰香坐城中相識盡繁華日夜經過趙李家
誰憐越女顔如玉貧賤江頭自浣紗
同崔傅答賢弟
洛陽才子姑蘇客桂苑殊非故鄉陌九江楓樹幾回青
一片揚州五湖白揚州時有下江兵蘭陵鎮前吹笛聲
夜火人歸富春郭秋風鶴唳石頭城周郎陸弟為儔侣
對舞前溪歌白紵曲几書留小史家草堂棋賭山隂墅
衣冠若話外臺臣先數夫君席上珍更聞臺閣求三語
遥想風流第一人
贈吳官
長安客舍熱如煮無箇茗糜難御暑空搖白團其諦苦
欲向縹囊還歸旅江鄉鯖鮓不寄來秦人湯餅那堪許
不如儂家任挑達草屩撈蝦富春渚
故人張諲工詩善易卜兼能丹青草隸頃以詩
見贈聊獲酬之
不逐城東遊俠兒隠囊紗帽坐弹棋蜀中夫子時開卦
洛下書生解咏詩藥欄花逕衡門裏時復據梧聊隠几
屏風誤點惑孫郎團扇草書輕内史故園高枕度三春
永日垂帷絶四隣自想蔡邕今已老更將書籍與何人
送崔五太守
長安厩吏來到門朱文露網動行軒黃花縣西九折坂
玉樹宫南五丈原褒斜谷中不容幰惟有白雲當露冕
子午山裏杜鵑啼嘉陵水頭行客飯劒門忽斷蜀川開
萬井雙流滿眼來霧中遠樹刀州出天際澄江巴字廻
使君年紀三十餘少年白晳專城居欲持畫省郎官筆
廻與臨卭父老書
寒食城東即事
清谿一道穿桃李演漾綠蒲涵白芷谿上人家凡幾家
落花半落東流水蹴踘屢過飛鳥上鞦韆競出垂楊裏
少年分日作遨遊不用清明兼上巳
不遇詠
圵闕獻書寢不報南山種田時不登百人會中身不預
五侯門前心不能身投河朔飲君酒家在茂陵平安否
且此登山復臨水莫問春風動楊柳今人作人多自私
我心不說君應知濟人然後拂衣去肯作徒爾一男兒
青雀歌
青雀翅羽短未能遠食玉山禾猶勝黃雀争上下唧唧
空倉復若何
新秦郡松樹歌
青青山上松數里不見今更逢不見君心相憶此心向
君君應識為君顔色高且閒亭亭迥出浮雲間
榆林郡歌
山頭松柏林山下泉聲傷客心千里萬里春草色黃河
東流流不息黃龍戍上游俠兒愁逢漢使不相識
問寇校書雙谿
君家少室西為復少室東别來幾日今春風新買雙谿
定何似餘生欲寄白雲中
寄崇梵僧
崇梵僧崇梵僧秋歸覆釜春不還落花啼鳥紛紛亂澗
戸山窗寂寂閒峽裏誰知有人事郡中遥望空雲山
同比部楊員外十五夜遊有懷靜者季
承明少休沐建禮省文書夜漏行人息歸鞍落日餘懸
知三五夕萬戸千門闢夜出曙翻歸傾城滿南陌陌頭
馳騁盡繁華王孫公子五侯家由來明月如白日共道
春燈勝百花聊看侍中千寶騎強識小婦七(車車香香)寶馬
共喧闐箇裏多情俠少年競向長楊柳市北肯過精舍
竹林前獨有仙郎心寂寞却將宴坐為行樂儻覺忘懷
共往來幸霑同舍甘藜藿
答張五弟
終南有茅屋前對終南山終年無客常閉關終日無心
長自閒不妨飲酒復垂釣君但能來相往還
雪中憶李楫
積雪滿阡陌故人不可期長安千門復萬戶何處躞蹀
黃金羈
送李睢陽
將置酒思悲翁使君去出城東麥漸漸雉子斑槐隂隂
到潼關騎連連車遲遲心中悲宋又遠周間之南淮夷
東齊兒碎碎織練與素絲遊人賈客信難持五榖前熟
方可為下車閉閣君當思天子當殿儼衣裳太官尚食
陳羽觴彤庭散綬垂鳴璫黃紙詔書出東廂輕紈疊綺
爛生光宗室子弟君最賢分憂當為百辟先布衣一言
相為死何况聖主恩如天鸞聲噦噦魯侯旂明年上計
朝京師須憶今日斗酒别慎勿富貴忘我為
迎神曲
坎坎擊鼓魚山之下吹洞簫望極浦女巫進紛屢舞陳
瑶席湛清醑風淒淒兮夜雨神之來兮不來使我心兮
苦復苦
送神曲
紛進拜兮堂前目眷眷兮瓊筵來不語兮意不傳作暮
雨兮愁空山悲急管思繁絃靈之駕兮儼欲旋倏雲收
兮雨歇山青青兮水潺潺
奉和聖製賜史供奉曲江讌應制
侍從有鄒枚瓊筵就水開言陪柏梁宴新下建章來對
酒山河滿移舟草樹廻天文同麗日駐景惜行杯
從岐王過楊氏别業應教
楊子談經所淮王載酒過興闌啼鳥換坐久落花多逕
轉迴銀燭林開散玉珂嚴城時未啓前路擁笙歌
從岐王夜讌衛家山池應教
座客香貂滿宫娃綺幔張澗花輕粉色山月少燈光積
翠紗窗暗飛泉繡戶涼還將歌舞出歸路莫愁長
早朝
柳暗百花明春深五鳳城城烏睥睨曉宫井轆轤聲方
朔金門侍班姬玉輦迎仍聞遣方士東海訪蓬瀛
同崔員外秋宵寓直
建禮高秋夜承明候曉過九門寒漏徹萬井曙鐘多月
迥藏珠斗雲消出綘河更慙衰朽質南陌共鳴珂
輞川閒居贈裴秀才廸
寒山轉蒼翠秋水日潺湲倚杖柴門外臨風聽暮蟬渡
頭餘落日墟里上孤煙復值接輿醉狂歌五柳前
寄荆州張丞相
所思竟何在悵望深荆門舉世無相識終身思舊恩方
將與農圃藝植老丘園目盡南無雁何由寄一言
冬晩對雪憶胡居士家
寒更傳曉箭清鏡覧衰顔隔牖風驚竹開門雪滿山灑
空深巷静積素廣庭閒借問袁安舍翛然尚閉關
和尹諫議史館山池
雲館接天居霓裳侍玉除春池百子外芳樹萬年餘洞
有仙人籙山藏太史書君恩深漢帝且莫上空虚
奉和楊駙馬六郎秋夜即事
高樓月似霜秋夜鬱金堂對坐彈廬女同看舞鳳凰少
兒多送酒小吏更焚香結束平陽騎明朝入建章
酬虞部蘇員外過藍田别業不見留之作
貧居依谷口喬木帶荒村石路枉廻駕山家誰候門漁
舟膠凍浦獵火燒寒原惟有白雲外疎鐘聞夜猿
酬比部楊員外暮宿琴臺朝躋書閣率爾見贈
之作
舊簡拂塵看鳴琴候月彈桃源迷漢姓松樹有秦官空
谷歸人少青山背日寒羡君棲隠處遥望白雲端
酬嚴少尹徐舍人見過不遇
公門暇日少窮巷故人稀偶值乘藍轝非關避白衣不
知炊黍否誰解掃荆扉君但傾茶椀無妨騎馬歸
酬張少府
晩年惟好静萬事不關心自顧無長策空知返舊林松
風吹解帶山月照弹琴君問窮通理漁歌入浦深
送丘為落第歸江東
憐君不得意況復柳條春為客黃金盡還家白髮新五
湖三畝宅萬里一歸人知禰不能薦羞稱獻納臣
送李判官赴東江
聞道皇華使方隨皂盖臣封章通左語冠冕化文身樹
色分楊子潮聲滿富春遥知辨璧吏恩到泣珠人
送嚴秀才還蜀
寧親為令子似舅即賢甥别路經花縣還鄉入錦城山
臨青塞斷江向白雲平獻賦何時至明君憶長卿
送張判官赴河西
单車曾出塞報國敢邀勲見逐張征虜今思霍冠軍沙
平連白雪蓬卷入黃雲慷慨倚長劒高歌一送君
送岐州源長史歸
握手一相送心悲安可論秋風正蕭索客散孟嘗門故
驛通槐里長亭下槿原征西舊旌節從此向河源
送張道士歸山
先生何處去王屋訪毛君别婦留丹訣驅雞入白雲人
間若剩住天上復離羣當作遼城鶴仙歌使爾聞
同崔興宗送衡嶽瑗公南歸(并序)
衡嶽瑗上人者嘗學道于五峯蔭松棲雲與狼虎
雜處得無所得矣天寶癸巳歲始遊于長安手提
瓶笠至自萬里燕居吐論緇屬高之初給事中房
公謫居宜春與上人風土相接因為道友伏臘往
來房公既海内盛名上人亦以此增價秋九月杖
錫南返扣門來别秦地草木槭槭巳黃蒼梧白雲
不日而見滇陽有曹谿學者為我謝之
言從石菌閣新下穆陵關獨向池陽去白雲留故山綻
衣秋日裏洗鉢古松間一施傳心法惟將戒定還
送錢少府還藍田
草色日向好桃源人去稀手持平子賦目送老萊衣每
候山櫻發時同海燕歸今年寒食酒應是返柴扉
送丘為往唐州
宛洛有風塵君行多苦辛四愁連漢水百口寄隨人槐
色隂清晝楊花惹暮春朝端肯相送天子繡衣臣
送元中丞轉運江淮
薄賦歸天府輕徭賴使臣歡霑賜帛老恩及卷綃人去
問珠官俗來經石&KR0917;春東南御亭上莫使有風塵
送崔九興宗遊蜀
送君從此去轉覺故人稀徒御猶廻首田園方掩扉出
門當旅食中路授寒衣江漢風流地遊人何歲歸
送崔興宗
已恨親皆遠誰憐友復稀君王未西顧遊宦盡東歸塞
迥山河淨天長雲樹微方同菊花節相待洛陽扉
送平澹然判官
不識陽關路新從定遠侯黃雲斷春色畫角起邊愁瀚
海經年到交河出塞流須令外國使知飲月氐頭
送劉司直赴安西
絶域陽關道胡沙與塞塵三春時有雁萬里少行人苜
蓿隨天馬蒲萄逐漢臣當令外國懼不敢覓和親
送趙都督赴代州得青字
天官動將星漢上柳條青萬里鳴刁斗三軍出井陘忘
身辭鳳闕報國取龍庭豈學書生輩窗間老一經
送方城韋明府
遥思葭菼際寥落楚人行高鳥長淮水平蕪故郢城使
車聽雉乳縣鼓應雞鳴若見州從事無嫌手板迎
送梓州李使君
萬壑樹參天千山響杜鵑山中一夜雨樹杪百重泉漢
女輸橦布巴人訟芋田文翁翻教授不敢倚先賢
送張五諲歸宣城
五湖千萬里况復五湖西漁浦南陵郭人家春榖谿欲
歸江淼淼未到草萋萋憶想蘭陵鎮可宜猿更啼
送友人南歸
萬里春應盡三江雁亦稀連天漢水廣孤客郢城歸鄖
國稻苖秀楚人菰米肥懸知倚門望遥識老萊衣
送賀遂員外外甥
南國有歸舟荆門泝上流蒼茫葭菼外雲水與昭丘檣
帶城烏去江連暮雨愁猿聲不可聽莫向楚山秋
送楊長史赴果州
襃斜不容幰之子去何之鳥道一千里猿聲十二時官
橋祭酒客山木女郎祠别後同明月君應聽子規
送邢桂州
鐃吹喧京口風波下洞庭赭圻將赤岸擊汰復揚舲日
落江湖白潮來天地青明珠歸合浦應逐使臣星
送崔三往密州覲省
南陌去悠悠東郊不少留同懷扇枕戀獨念倚門愁路
遶天山雪家臨海樹秋魯連功未報且莫蹈滄洲
送孟六歸襄陽
杜門不復出久與世情疎以此為長策勸君歸舊廬醉
歌田舍酒笑讀古人書好是一生事無勞獻子虚
初出濟州别城中故人
微官易得罪謫去濟川隂執政方持法明君無此心閭
閻河潤上井邑海雲深縱有歸來日各愁年鬢侵
與盧象集朱家
主人能愛客終日有逢迎貰得新豐酒復聞秦女筝柳
條疎客舍槐葉下秋城語笑且為樂吾將逹此生
登裴秀才廸小臺
端居不出戶滿目望雲山落日鳥邊下秋原人外閒遙
知遠林際不見此簷間好客多乘月應門莫上關
遊李山人所居因題屋壁
世人皆如夢狂來或自歌問年松樹老有地竹林多藥
倩韓康賣門容尚子過翻嫌枕席上無那白雲何
過崔駙馬山池
畫樓吹笛妓金椀酒家胡錦石稱貞女青松學大夫脱
貂貰桂醑射雁與山厨聞道高陽會愚公谷正愚
過福禪師蘭若
巖壑轉微逕雲林隠法堂羽人飛奏樂天女跪焚香竹
外峯偏曙藤隂水更凉欲知禪坐久行路長春芳
過香積寺
不知香積寺數里入雲峯古木無人逕深山何處鐘泉
聲咽危石日色冷青松薄暮空潭曲安禪制毒龍
過感化寺曇興上人山院
暮持笻竹杖相待虎谿頭催客聞山響歸房逐水流野
花叢發好谷鳥一聲幽夜坐空林寂松風直似秋
登辨覺寺
竹逕從初地蓮峯出化城窗中三楚盡林上九江平軟
草乘趺坐長松響梵聲空居法雲外觀世得無生
喜祖三至留宿
門前洛陽客下馬拂征衣不枉故人駕平生多掩扉行
人返深巷積雪帶餘暉早歲同袍者高車何處歸
黎拾遺昕裴秀才廸見過秋夜對雨之作
促織鳴巳急輕衣行向重寒燈坐高館秋雨聞疎鐘白
法調狂象玄言問老龍何人顧蓬徑空愧求羊蹤
晩春嚴少尹與諸公見過
松菊荒三徑圖書共五車烹葵邀上客看竹到貧家鵲
乳先春草鶯啼過落花自憐黃髮暮一倍惜年華
山居秋暝
空山新雨後天氣晩來秋明月松間照清泉石上流竹
喧歸浣女蓮動下漁舟隨意春芳歇王孫自可留
終南别業
中歲頗好道晩家南山陲興來每獨往勝事空自知行
到水窮處坐看雲起時偶然値林叟談笑無還期
歸嵩山作
清川帶長薄車馬去閒閒流水如有意暮禽相與還荒
城臨古渡落日滿秋山迢逓嵩高下歸來且閉關
歸輞川作
谷口疎鐘動漁樵稍欲稀悠然遠山暮獨向白雲歸菱
蔓弱難定楊花輕易飛東臯春草色惆悵掩柴扉
韋給事山居
幽尋得此地詎有一人曾大壑隨階轉羣山入戶登庖
厨出深竹印綬隔垂藤即事辭軒冕誰云病未能
山居即事
寂莫掩柴扉蒼茫對落暉鶴巢松樹徧人訪蓽門稀綠
竹含新粉紅蓮落故衣渡頭煙火起處處采菱歸
終南山
太乙近天都連山到海隅白雲廽望合青藹入看無分
野中峯變隂晴衆壑殊欲投人處宿隔水問樵夫
輞川閒居
一從歸白社不復到青門時倚檐前樹遠看原上村青
菰臨水映白鳥向山翻寂寞於陵子桔槹方灌園
春園即事
宿雨乘輕屐春寒著敝袍開畦分白水間柳發紅桃草
際成棋局林端舉桔槹還持鹿皮几日暮隠蓬蒿
淇上田園即事
屏居淇水上東野曠無山日隠桑柘外河明閭井間牧
童望村去獵犬隨人還静者亦何事荆扉乘晝關
涼州郊外遊望
野老纔三戶邊村少四隣婆娑依里社簫鼓賽田神釃
酒澆芻狗焚香拜木人女巫紛屢舞羅襪自生塵
觀獵
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營廻看射鵰處千里暮雲平
春日上方即事
好讀高僧傳時看辟榖方鳩形將刻杖龜殼用支牀柳
色春山映棃花夕鳥藏北窗桃李下閒坐但焚香
漢江臨汎
楚塞三湘接荆門九𣲖通江流天地外山色有無中郡
邑浮前浦波瀾動遠空襄陽好風日留醉與山翁
汎前陂
秋空自明迥况復遠人間暢以沙際鶴兼之雲外山澄
波澹將夕清月皓方閒此夜任孤棹夷猶殊未還
登河北城樓作
井邑傅巖上客亭雲霧間高城眺落日極浦映蒼山岸
火孤舟宿漁家夕鳥還寂寥天地暮心與廣川閒
千塔主人
逆旅逢佳節征帆未可前窗臨汴河水門渡楚人船雞
犬散墟落桑榆蔭遠田所居人不見枕席坐雲烟
使至塞上
单車欲問邊屬國過居延征蓬出漢塞歸雁入胡天大
漠孤烟直長河落日圓蕭關逢候吏都護在燕然
晩春歸思
新妝可憐色落日卷羅帷鑪氣清珍簟牆隂上玉墀春
蟲飛網戶暮雀隠花枝向晩多愁思閒窗桃李時
秋夜獨坐
獨坐悲雙鬢空堂欲二更雨中山果落燈下草蟲鳴白
髮終難變黃金不可成欲知除老病惟有學無生
待儲光羲不至
重門朝巳啟起坐聽車聲要欲聞清佩方將出戶迎晩
鐘鳴上苑疎雨過春城了自不相顧臨堂空復情
聽宫鶯
春樹遶宫牆宫鶯囀曙光忽驚啼暫斷移處弄還長隠
葉棲承露攀花出未央遊人未應返為此始思鄉
過始皇墓
古墓成蒼嶺幽宫象紫臺星辰七曜隔河漢九泉開有
海人寧渡無春雁不廻更聞松韻切疑是大夫哀
奉和聖製從蓬萊向興慶閣道中留春雨中春
望之作應制
渭水自縈秦塞曲黃山舊遶漢宫斜鑾輿迥出仙門柳
閣道廻看上苑花雲裏帝城雙鳳闕雨中春樹萬人家
為乘陽氣行時令不是宸遊玩物華
大同殿柱産玉芝龍池上有慶雲神光照殿百
官共覩聖恩便賜宴樂敢書即事
欲笑周文歌宴鎬遙輕漢武樂横汾豈如玉殿生三秀
詎有銅池出五雲陌上堯樽傾圵斗樓前舜樂動南薰
共歡天意同人意萬歲千秋奉聖君
敕賜百官櫻桃
芙蓉闕下會千官紫禁朱櫻出上闌纔是寢園春薦後
非關御苑鳥啣殘歸鞍競帶青絲籠中使頻傾赤玉盤
飽食不須愁内熱大官還有蔗漿寒
敕借岐王九成宫避暑應教
帝子遠辭丹鳳闕天書遙借翠微宫隔窗雲霧生衣上
卷幔山泉入鏡中林下水聲喧語笑巖間樹色隠房櫳
仙家未必能勝此何事吹笙向碧空
和賈舍人早朝大明宫之作
絳幘雞人送曉籌尚衣方進翠雲裘九天閶闔開宫殿
萬國衣冠拜冕旒日色纔臨仙掌動香烟欲傍衮龍浮
朝罷須裁五色詔珮聲歸向鳳池頭
和太常韋主簿五郎温湯寓目之作
漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎廻
聞道甘泉能獻賦懸知獨有子雲才
苑舍人能書梵字兼逹梵音皆曲盡其妙戲為
之贈
名儒待詔滿公車才子為郎典石渠蓮花法藏心懸悟
貝葉經文手自書楚詞共許勝揚馬梵字何人辨魯魚
故舊相望在三事願君莫厭承明廬
酬郭給事
洞門高閣靄餘暉桃李隂隂柳絮飛禁裏疎鐘官舍晩
省中啼鳥吏人稀晨搖玉珮趨金殿夕奉天書拜𤨏闈
強欲從君無那老將因卧病解朝衣
出塞作
居延城外獵天驕白草連山野火燒暮雲空磧時驅馬
秋日平原好射鵰護羌校尉朝乘障破虜將軍夜度遼
玉靶角弓珠勒馬漢家將賜霍嫖姚
送方尊師歸嵩山
仙官欲往九龍潭毛節朱幡倚石龕山壓天中半天上
洞穿江底出江南瀑布杉松常帶雨夕陽彩翠忽成嵐
借問迎來雙白鶴巳曾衡嶽送蘇耽
送楊少府貶郴州
明到衡山與洞庭若為秋月聽猿聲愁看北渚三湘遠
惡說南風五兩輕青草瘴時過夏口白頭浪裏出湓城
長沙不久留才子賈誼何須弔屈平
過乘如禪師蕭居士嵩丘蘭若
無着天親弟與兄嵩丘蘭若一峯晴食隨鳴磬巢烏下
行踏空林落葉聲迸水定侵香案濕雨花應共石牀平
深洞長松何所有儼然天竺古先生
酌酒與裴廸
酌酒與君君自寬人情翻覆似波瀾白首相知猶按劍
朱門先逹笑彈冠草色全經細雨濕花枝欲動春風寒
世事浮雲何足問不如高卧且加餐
輞川别業
不到東山向一年歸來纔及種春田雨中草色綠堪染
水上桃花紅欲然優婁比丘經論學傴僂丈人鄉里賢
披衣倒屣且相見相歡語笑衡門前
早秋山中作
無才不敢累明時思向東谿守故籬豈厭向平婚嫁早
却嫌陶令去官遲草間蛩響臨秋急山裏蟬聲薄暮悲
寂寞柴門人不到空林獨與白雲期
積雨輞川莊作
積雨空林煙火遲蒸藜炊黍餉東菑漠漠水田飛白鷺
隂隂夏木囀黃鸝山中習静觀朝槿松下清齋折露葵
野老與人争席罷海鷗何事更相疑
聽百舌鳥
上蘭門外草萋萋未央宫中花裏栖亦有相隨過御苑
不知若箇向金堤入春解作千般語拂曙能先百鳥啼
萬戶千門應覺曉建章何必聽鳴雞
奉和聖製與太子諸王三月三日龍池春禊應
制
故事修春禊新宫展豫遊明君移鳳輦太子出龍樓賦
掩陳王作杯如洛水流金人來捧劒畫鷁去廻舟苑樹
浮宫闕天池照冕旒宸章在雲表垂象滿皇州
奉和聖製上巳于望春亭觀禊飲應制
長樂青門外宜春小苑東樓開萬井上輦過百花中畫
鷁移仙仗金貂列上公清歌邀落日妙舞向春風渭水
明秦甸黃山入漢宫君王來祓禊㶚滻亦朝宗
奉和聖製暮春送朝集使歸郡應制
萬國仰宗周衣冠拜冕旒玉乘迎大客金節送諸侯祖
席傾三省褰帷向九州楊花飛上路槐色蔭通溝來預
鈞天樂歸分漢主憂宸章類河漢垂象滿中州
三月三日曲江侍宴應制
萬乘親齋祭千官喜豫遊奉迎從上苑祓禊向中流草
樹連容衛山河對冕旒畫旗搖浦溆春服滿汀洲仙籞
龍媒下神臯鳳蹕留從今億萬歲天寳紀春秋
三月三日勤政樓侍宴應制
綵仗連宵合瓊樓拂曙通年光三月裏宫殿百花中不
數秦王日誰將洛水同酒筵嫌落絮舞袖怯春風天保
無為德人歡不戰功仍臨九衢宴更逹四門聰
奉和聖製十五夜然燈繼以酺宴應制
上路笙歌滿春城刻漏長遊人多晝日明月讓燈光魚
鑰通翔鳳龍輿出建章九衢陳廣樂百福透名香仙伎
來金殿都人遶玉堂定應偷妙舞從此學新妝奉引迎
三事司儀列萬方願將天地夀同以獻君王
奉和聖製幸玉真公主山莊因題石壁十韻之
作應制
碧落風煙外瑶臺道路賖如何連帝苑别自有仙家比
地廻鸞駕緣谿轉翠華洞中開日月窗裏發雲霞庭養
冲天鶴谿流上漢查種田生白玉泥竈化丹砂谷静泉
逾響山深日易斜御羹和石髓香飯進胡麻大道今無
外長生詎有涯還瞻九霄上來往五雲車
春日直門下省早朝
騎省直明光雞鳴謁建章遥聞侍中珮闇識令中香玉
漏隨銅吏天書拜夕郎旌旗映閶闔歌吹滿昭陽官舍
梅初紫宫門柳欲黃願將遲日意同與聖恩長
和宋中丞夏日遊福賢觀天長寺即陳相宅所
施之作
已相殷王國空餘尚父谿釣磯開月殿築道出雲梯積
水浮香象深山鳴白雞虚空陳伎樂衣服製虹霓墨點
三千界丹飛六一泥桃源勿遽返再訪恐君迷
送秘書晁監還日本國
積水不可極安知滄海東九州何處遠萬里若乘空向
國惟看日歸帆但信風鼇身映天黑魚眼射波紅鄉樹
扶桑外主人孤島中别離方異域音信若為通
送禰郎中
東郊春草色驅馬去悠悠况復鄉山外猿啼湘水流島
夷傳露版江館候鳴騶卉服為諸吏珠官拜本州孤鶯
吟遠墅野杏發山郵早晩方歸奏南中纔忌秋
送李太守赴上洛
商山包楚鄧積翠藹沈沈驛路飛泉灑開門落照深野
花開古戍行客響空林板屋春多雨山城晝欲隂丹泉
通虢略白羽抵荆岑若見西山爽應知黃綺心
青龍寺曇璧上人兄院集
高處敞招提虛空詎有倪坐看南陌騎下聽秦城雞眇
眇孤煙起芊芊遠樹齊青山萬井外落日五陵西眼界
今無染心空安可迷
韋侍郎山居
幸忝君子顧遂陪塵外蹤閒花滿巖谷瀑水映杉松啼
鳥忽臨澗歸雲時抱峰良遊盛簮紱繼跡多䕫龍詎枉
青門道胡聞長樂鐘清晨去朝謁車馬何從容
春過賀遂員外藥園
前年槿籬故新作藥欄成香草為君子名花是長卿水
穿盤石透藤繫古松生畫畏開厨走來蒙倒屣迎蔗漿
菰米飯蒟醬露葵羹頗識灌園意於陵不自輕
過盧四員外宅看飯僧共題七韻
三賢異七賢青眼慕青蓮乞飯從香積裁衣學水田上
人飛錫杖檀越施金錢趺坐檐前日焚香竹下煙寒空
法雲地秋色淨居天身逐因緣法心過次第禪不須愁
日暮自有一燈然
河南嚴尹弟見宿敝廬訪别人賦十韻
上客能論道吾生學養蒙貧交世情外才子古人中冠
上方簪豸車邊已畫熊拂衣迎五馬垂手憑雙童花醥
和松屑茶香透竹叢薄霜澄夜月殘雪帶春風古壁蒼
苔黑寒山遠燒紅眼看東候别心事圵川同為學輕先
輩何能訪老翁欲知今日後不樂為車公
投道一師蘭若宿
一公猶太白高頂出風煙梵流諸壑徧花雨一峯偏迹
為無心隠名因立教傳鳥來還語法客去更安禪晝涉
松路盡暮投蘭若邊洞房隠深竹清夜聞遥泉向是雲
霞裏今成枕席前豈惟暫留宿服事將窮年
遊化感寺
翡翠香煙合瑠璃寳地平龍宫連棟宇虎穴傍檐楹谷
静惟松響山深無鳥聲瓊峯當戶折金澗透林鳴郢路
雲端迥秦川雨外晴雁王銜果獻鹿女踏花行抖擻辭
貧里歸依宿化城繞籬生野蕨空館發山櫻香飯青菰
米嘉蔬綠笋莖誓陪清梵末端坐學無生
遊悟真寺
聞道黃金地仍開白玉田擲山移巨石呪嶺出飛泉猛
虎同三逕愁猿學四禪買香然綠桂乞火踏紅蓮草色
搖霞上松聲汎月邊山河窮百二世界接三千梵宇聊
憑視王城遂渺然㶚陵纔出樹渭水欲連天遠縣分諸
郭孤村起白煙望雲思聖主披霧隠羣賢薄宦慚尸素
終身擬尚玄誰知草菴客曾和栢梁篇
曉行巴峽
際曉投巴峽餘春憶帝京晴江一女浣朝日衆雞鳴水
國舟中市山橋樹杪行登高萬井出眺迥二流明人作
殊方語鶯為故國聲賴多山水趣稍解别離情
東谿玩月
月從斷山口遥吐柴門端萬木分空霽流隂中夜攢光
連虚象白氣與風露寒谷静秋泉響巖深青靄殘清澄
入幽夢破影抱空巒恍惚琴窗裏松谿曉思難
田家
舊榖行將盡良苖未可希老年方愛粥卒歲且無衣雀
乳青苔井雞鳴白板扉柴車駕羸㹀草屩牧豪豨夕雨
紅榴坼新秋綠芋肥餉田桑下憩旁舍草中歸住處名
愚谷何煩問是非
沈十四拾遺新竹生讀經處同諸公作
閒居日清静脩竹自檀欒嫩節留餘籜新叢出舊欄細
枝風響亂疎影月光寒樂府裁龍笛漁家伐釣竿如何
道門裏青翠拂仙壇
雜詩
朝因折楊柳相見洛陽隅楚國無如妾秦家自有夫對
人傳玉腕映燭解羅襦人見東方騎皆言夫婿殊持謝
金吾子煩君提玉壺
哭褚司馬
妄識皆心累浮生定死媒惟言老龍吉未免伯牛災故
有求仙藥仍餘遯俗杯山川秋樹苦窗戶夜泉哀尚憶
青騾去寧知白馬來漢臣修史記莫蔽禇生才
過沈居士山居哭之
楊朱來此哭桑扈返于真獨自成千古依然舊四隣閒
簷喧鳥雀故榻滿埃塵曙月孤鶯囀空山五柳春野花
愁對客泉水咽迎人善卷明時隠黔婁在日貧逝川嗟
爾命丘井歎吾身前後徒言隔相悲詎幾晨
息夫人
莫以今時寵能忘舊日恩看花滿眼淚不共楚王言
班婕妤
玉窗螢影度金殿人聲絶秋夜守羅帷孤燈耿不滅
輞川集二十首(并序十六首今選)
余别業在輞川山谷其遊止有孟城坳華子岡文杏館
斤竹嶺鹿柴木蘭柴茱萸沜宫槐陌臨湖亭南垞
欹湖柳浪欒家瀨金屑泉白石灘北垞竹里館辛夷
塢漆園椒園等與裴迪閒暇各賦絶句云爾
孟城坳
新家孟城口古木餘衰柳來者復為誰空悲昔人有
華子岡
飛鳥去不窮連山復秋色上下華子岡惆悵情何極
斤竹嶺
檀欒映空曲青翠漾漣漪暗入商山路樵人不可知
鹿柴
空山不見人但聞人語響返景入深林復照青苔上
木蘭柴
秋山斂餘照飛鳥逐前侣彩翠時分明夕嵐無處所
宫槐陌
仄逕蔭宫槐幽隂多綠苔譍門但迎掃畏有山僧來
臨湖亭
輕舸迎上客悠悠湖上來當軒對樽酒四面芙蓉開
南垞
輕舟南垞去圵垞淼難即隔浦望人家遥遥不相識
欹湖
吹簫凌極浦日暮送夫君湖上一廻首青山卷白雲
柳浪
分行接綺樹倒影入清漪不學御溝上春風傷别離
欒家瀨
颯颯秋雨中淺淺石溜瀉跳波自相濺白鷺驚復下
白石灘
清淺白石灘綠蒲向堪把家住水東西浣紗明月下
圵垞
圵垞湖水北雜樹映朱欄逶迤南川水明滅青林端
竹里館
獨坐幽篁裏彈琴復長嘯深林人不知明月來相照
辛夷塢
木末芙蓉花山中發紅萼澗戶寂無人紛紛開且落
漆園
古人非傲吏自闕經世務偶寄一微官婆娑數株樹
皇甫嶽雲谿雜題五首
人閒桂花落夜静春山空月出驚山鳥時鳴春澗中
右鳥鳴澗
日日采蓮去洲長多暮歸弄篙莫濺水畏濕紅蓮衣
右蓮花塢
乍向紅蓮没復出青蒲颺獨立何䙰褷銜魚古查上
右鸕鷀堰
朝耕上平田暮耕上平田借問問津者寧知沮溺賢
右上平田
春池深且廣會待輕舟廻靡靡綠萍合垂楊掃復開
右萍池
答裴廸輞口遇雨憶終南山之作
淼淼寒流廣蒼蒼秋雨晦君問終南山心知白雲外
山中寄諸弟妹
山中多法侣禪誦自為羣城郭遥相望惟應見白雲
聞裴秀才廸吟詩因戲贈
猿吟一何苦愁朝復悲夕莫作巫峽聲腸斷秋江客
贈韋穆十八
與君青眼客共有白雲心不向東山去日令春草深
送别
山中相送罷日暮掩柴扉春草明年綠王孫歸不歸
别輞川别業
依遲動車馬惆悵出松蘿忍别青山去其如綠水何
崔九弟欲往南山馬上口號與别
城隅一分手幾日還相見山中有桂花莫待花如霰
菩提寺禁口號又示裴廸
安得捨羅網拂衣辭世喧悠然策藜杖歸向桃花源
雜詩
家住孟津河門對孟津口常有江南船寄書家中否
君自故鄉來應知故鄉事來日綺窗前寒梅著花未
已見寒梅發復聞啼鳥聲心心視春草畏向階前生
崔興宗寫真詠
畫君年少時如今君已老今時新識人知君舊時好
書事
輕隂閣小雨深院晝慵開坐看蒼苔色欲上人衣來
闕題二首
荆谿白石出天寒紅葉稀山路元無雨空翠濕人衣
相看不忍發慘淡暮潮平語罷更攜手月明洲渚生
田園樂四首
萋萋春草秋綠落落長松夏寒牛羊自歸村巷童穉不
識衣冠
山下孤煙遠村天邊獨樹高原一瓢顔回陋巷五柳先
生對門
桃紅復含宿雨柳綠更帶朝煙花落家僮未掃鶯啼山
客猶眠
酌酒會臨泉水抱琴好倚長松南園露葵朝折東谷黃
粱夜舂
少年行
新豐美酒斗十千咸陽遊俠多少年相逢意氣為君飲
繫馬高樓垂柳邊
九月九日憶山東兄弟
獨在異鄉為異客每聞佳節倍思親遥知兄弟登高處
徧插茱萸少一人
送元二使安西
渭城朝雨裛輕塵客舍青青柳色新勸君更盡一杯酒
西出陽關無故人
齊州送祖二
送君南浦淚如絲君向東州使我悲為報故人顦顇盡
如今不似洛陽時
送韋評事
欲逐將軍取右賢沙場走馬向居延遥知漢使蕭關外
愁見孤城落日邊
與盧員外象過崔處士興宗林亭
綠樹重隂盖四隣青苔日厚自無塵科頭箕踞長松下
白眼看他世上人
寒食汜上作
廣武城邊逢暮春汶陽歸客淚沾巾落花寂寂啼山鳥
楊柳青青渡水人
戲題盤石
可憐盤石臨泉水復有垂楊拂酒杯若道春風不解意
何因吹送落花來
菩提寺禁裴廸來相看說逆賊等凝碧池上作
音樂供奉人等舉聲便一時淚下私成口號
誦示裴廸
萬戶傷心生野煙百官何日更朝天秋槐葉落空宫裏
凝碧池頭奏管絃
涼州賽神
涼州城外少人行百尺峰頭望虜塵健兒擊鼓吹羌笛
共賽城東越騎神
歎白髮
宿昔朱顔成暮齒須臾白髮變垂髫一生幾許傷心事
不向空門何處銷
石倉歴代詩選卷三十五
