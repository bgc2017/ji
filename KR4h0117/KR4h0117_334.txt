石倉歴代詩選卷三百三十五
明曹學佺編
明詩初集五十五
張楷(字式之慈谿人)
李陵詠
李陵入匈奴自恃將家子眼空沙漠羣氣弱天下士轉
戰驅懦兵貪功入深壘殺氣慘雲日笳鼓昏未已苦將
死敵爭坐使家聲靡堂堂飛將軍夫豈衛律比遠意欲
有為偷生以含恥對案不能食殊方忍居此霜寒塞雁
鳴雪凍白草死迢遥望妻孥滅沒誰與理
老將行
少侍武皇親幸時天閑赤驃尋常騎當圍一箭落雙隼
萬口嘖嘖稱男兒天山夜搗單于壘茐嶺朝傾頡利師
琵琶帳底金鑿落刁斗營前銕蒺藜穰苴豈解知合變
孫武何曾識偶奇當時只擬名不朽誓向藁街懸賊首
相如白璧還奉君晉鄙兵符奪懸肘謾說三徵出草萊
誰誇百步穿楊柳運籌不數張文成決計浪傳陳戶牖
長笑廉頗惟善飯也知樊噲徒誇酒蹉跎世事若浮雲
閫外傳喧寂不聞帳下争趨新號令道傍誰識舊將軍
對客龍鍾羞講武逢人磬折學談文壁上蠨蛸翳雙劍
門前鳥雀散三軍願得子方憐老馬還同魏尚敘前勛
白頭吟
君彈綠綺琴妾賦白頭吟君意都忘絃上語妾詞空寫
心中素昔日還同得水魚今朝忽若經霜樹妾顔比少
未成衰君心已改少年時棄置文鵷逐雞鶩舊事盡乖
新事宜妾意將君比明鏡一物何曾照雙影風中柳絮
未曾粘浪裏浮萍那得定君豈東流去不返缺月終期
有時滿
各東西
天涯别我東復西行行各自念前路惟有飛塵逐馬蹄
今宵兩下宿何處不識君安并汝苦去日漸遠路漸長
幾夜夢中或相語飛雲上山泥入地一人一身原自異
風吹雲影落泥中到底相親不相棄
吳宫怨
江空月冷天如水銅龍漏咽沈檀死宫中粉黛一千人
白眼相看嬌妬起自入朱幃并翠戶幾番曾得君王數
君心好惡自不常豈在區區歌與舞宫門倚天鈴索垂
凍霜吹老青桐枝玉鑾隠隠背牆去何人邀得君王歸
君前豈無容妾地舊劍猶存肯終棄
隴頭吟
玉門將軍秦隴客十載不歸頭半白夜聞隴水憶秦關
曉土城頭聽羌笛笛聲嗚咽送邊愁隴水滔滔日夜流
壯士三千豪氣盡家人翹首望封侯年年虚建平邊策
依舊黃沙隴水頭
晚次樂鄉縣
故國一千里他鄉此獨征亂山依遠戍寒日下孤城燈
火曕程遠川原入望平不堪回首處孤雁入雲鳴
遊少林寺
步入金沙地相邀坐竹林僧歸青嶂寂龍臥碧潭深石
澗流春乳松堂落午隂高懷殊未已臨别更沈吟
和賦得暮雨送李胄
微雨滄波路孤舟薄暮時雁迷歸浦早雲濕度江遲白
日青山暝芳洲碧草滋紛紛到華髮相看總成絲
贈張將軍
百戰功何在荒城夕照間角聲千騎盡弓影一燈閒見
月思臨塞因風想出山當年青海上猶記突圍還
送人游塞
别淚堕如絲含情折柳枝晚風花落處寒日馬嘶時記
里知前路占程定後期百年能幾日強半惜分離
洛陽道中
洛陽大道上日暮香風多下客駐巾舄上客停珮珂
魏宫詞
乍起金魚鑰閒登銅雀臺新懽猶未極落日苦相催
漢宫曲
日暮上簾鈎春風壓翠樓忽聞宣召急羅帕掩箜篌
江南曲
忽得三巴信郎歸未有期只言風浪險不是薄情兒
尋張逸人
綠溪五里十里隔水三家四家借問先生何處柴門流
水桃花
長信宫詞
久忘恩幸不成思每聽和鑾意亦疑翠輦自經長樂去
傷心無奈月明時
和酒泉太守席上醉後作
高臺秉燭看劍舞四坐歡聲雜鳴鼓酒闌羅袖動輕寒
門外蕭蕭杏花雨
宫中詞
宫中楊柳戲青娥不見葳蕤舞鳳過怪底東風不相忘
隔牆吹送落花多
竹枝詞
浮雲日日蜀山頭石瀨年年蜀水流家住瞿塘三峽下
慣經風浪不知愁
江南春
滿川啼鳥怨殘紅水郭春園柳絮風新雨一番江水闊
草痕將綠到吳中
古詞
羅帕凝香濕未乾朱樓窗外雨生寒燈花知是虚傳喜
落盡青煤誓不看
附周旋詩(字克敬慈谿人有半江集)
有所思
悲風起高樹隂雲蔽朝陽伊人在天末地遠道路長駕
言欲相就車敝馬玄黃秋深氣愈厲孤雁正南翔爰附
尺素書以寄我衷腸飛高影漸沒蹙刺心内傷
贈姚惟東
菶菶梧桐樹敷隂南山麓大枝立青銅小枝横綠玉朝
晞旭日光暮來鳳凰宿爰抱琴瑟材屢睨中郎目琱斵
縆朱絃清商宣妙曲音響發至和宇宙調玉燭
暮春山行
馬色林間路山花作陣飛東風如有意吹去點征衣
西莊晚望
野水漫鳬汀烟蕪接遠坰數峰青抹黛遥指不知名
早朝
玉漏九門通銀燈萬點紅鳴珂齊百辟飛蓋擁重瞳烽
燧三邊静車書萬國同侍臣封事少退食每從容
西崦莊
十年離世路終日對青山竹似憐人俗雲應陪我閒有
緣專静壑無藥駐衰顔獨向階前立秋聲起樹間
次李商穏無題韻
弓鞋窄窄步移難獨倚妝樓暮雨殘情緒逢春那得好
淚痕終日不曾乾試拈彩筆驚肌瘦小傍銀屏怯被寒
恍忽却疑愆素約篋中時簡舊書看
又
蟬鬢輕盈不耐風水亭簾幕怕朝東瑶箋錦字無人寄
碧海青山有路通倦態謾同芳草弱愁顔不分小桃紅
天涯蕩子經年去蹤跡東西類轉蓬
寄金華太守萬季崇
别來仍是十年餘舊業惟存案上書落日青山當戶牖
秋風黃葉滿階除已無朝士知名姓只有林僧問起居
老我得閒身尚健形神多為苦吟癯
附魏偁詩(字達卿鄞縣人有雲松集)
猗蘭操
駕言遑遑云胡以宿彼蘭者何猗猗空谷維蘭之芬維蘭之
德薄言爾採寧不爾榖行道遲遲我心傷悲庶無内疚天其靡夷
題幽人歸隱圖
若有人兮遐方被薜荔兮荷裳飱三芝兮五蕙蹇幽獨
兮茒堂春日兮遲遲春風兮微微鳴鳥兮喈喈垂楊兮
依依覽佳辰兮何求沛吾行兮蘭舟時不可兮苟得邈
予懷兮中洲雲冥冥兮欲雨掇芳菲兮歸處羌蹇修兮
未來聊紓遲兮容與
公無渡河
河水溺人人共知公何披髮苦渡之匍匐追留河水湄
追留不及心傷悲湯湯河水寒風吹奈何公死飡蛟螭
箜篌聲絶招不來我獨在世徒爾為
烏夜啼
秋夜烏啞啞啼上牆東梧書幃欹枕淚如雨痛憶慈親
在何所夜半烏啼啼不已啼不已哀怨多吁嗟烏啼奈
爾何
關山月三首
皎皎關山月征人看作愁幾回曾破鏡何日大刀頭
其二
今夜妾斷腸中天月正明關山遥注目不得見夫營
其三
借問天上月古今照關山荷戈來此地白首幾人還
少年行
櫜弓插羽氣如虹白馬翩翩過市中解射飛鵰向沙磧
姓名新報建章宫
烏棲曲
鮫綃翠被鴛鴦枕殘夜寒風逼孤寢夢見郎君醒莫尋
流蘇寶結虚同心
宫詞二首
春花寂寂夜如年明月當空惜未圓歌管昭陽承寵幸
玉顔曾侍象牀前
其二
著霜宫樹錦離離強捲珠簾淚暗垂欲寫愁懷秋葉上
風飄恐被外人知
瀟湘曲
湘江曲湘江曲十里青雲漾寒綠鷓鴣深夜啼一聲月
明思殺人如玉
竹枝詞四首
綠竹遶江江水流朝朝暮暮只如秋不知世有炎凉意
好鳥幽棲在上頭
其二
幾處行船幾處商瞿塘如馬險難當船行可避瞿塘險
最險人心不可防
其三
鵁鶄對對戀蒲茸郎去家門不記儂野李野桃零落盡
上灘莫遇石尤風
其四
好花到處引商船月子三回缺又圓郎逐水流常不返
儂如百丈為郎牽
賦得官亭分袂送别
朝送客送客官亭上别酒愁半酣勞歌慘三唱榜人亭
下報潮生秋風分袂難為情合襟何日敘長别拂袖今
朝成遠行苦欲去無計挽衣留客住數聲斷雁倚闌干
烟水孤帆渺何處
禽言
提胡盧沽酒飲碧草如茵花似錦及時須作歡作勸不
可甚人生那得長高枕
摘桑看火莫為蠶忙致蠶禍出門採葉焙籠焚一霎延
燒家業堕摘桑看火
麥熟幸療人飢婆餅焦鳥吟為憶山西婆餅焦飢骨枕
藉于途婆餅焦婆化山頭不歸婆餅焦聲聲怨著伊誰
婆餅焦
脱却破袴脱却破袴破袴繫身誰不惡加税青黃不接
時杼軸賣空誰織布
得過且得過食盡毛衣更寒餓朔雲乍斂日斜明竊得
微暄聊自負得過且得過羞殺當時錦羽飛驕語曾將
鸞鳳欺
泥滑滑春雨多途中人行為何家有急冒雨行汝莫恨
啼禽聲
蟲言
織織織夜長機杼須勤力舅姑非帛不成暖秋寒莫怪
蟲聲逼織織織
秋了秋了蒲柳西風可比前日好流光疾似梭罕有百
年老貪財害物終日愁子孫未必能相保秋了秋了為
樂須及早
百舌吟
晨星晱晱殘月低衆禽尚睡鴉未啼樹頭春鳥獨何事
饒舌能令聽者迷間關宛轉百般巧乍聽仍續聲不了
鸚鵡能言豈及繁鶬鶊有韻無如巧飛來屋角自在鳴
向人媚語殊多情楚國禍緣靳尚産秦王心與張儀傾
欲訴化工除此禽此禽得時讒變音譖愬不行主明哲
堯庭舜陛鸞鳳吟
山居即事
傍壑敞茒堂寥寥别興長石崖蜂釀蜜雲碓水舂糧烟
鳥窺人語潭花伺午香柴門客稀到巖徑薜蘿荒
春曉
朦朧曙色微百舌枝頭語鈎簾看海棠一陣催花雨
秋日西莊
平林旭日樵徑獨對凉風釣臺鷗鳥烟飛水啄槿花暮
落朝開
子陵垂釣圖
羊裘那肯換簪纓一曲桐江老此生高節終扶炎漢祚
魚竿不是釣虚名
石倉歴代詩選卷三百三十五
