石倉歴代詩選卷四百五十九
眀曺學佺編
眀詩次集九十三
何景明
十四夜對月集陶良伯
陶令堂中月深更酒為携金波流未滿白露迥含凄鴻
鴈秋江北芙蓉漢苑西一杯同悵望萬里各羈栖
夜集勤甫宅時秉衡至
同鄉躭宴築浮歲感飄零况復故人至相邀眀月亭琴
清繁玉露坐久密秋星從此冀佳貺無忘瑶草青
人日齋居過王德徵
齋居春晝冥獨過子雲亭雨雪逄人日江湖問客星望
來花漸發愁劇柳還青更話東歸棹遥遥海思停
夜過劉以道兄弟
風燈懸岸館竹色静春沙山水停湘瑟池塘到謝家雪
融花尚細煙裊柳初斜對酌情親夜能無戀物華
清眀日同諸友遊城南寺
風晝人遊少沙郊馬並行穿花尋野寺冐雨出春城骨
肉新傷淚賓朋遠至情天邊有芳草故向客愁生
懷麓堂集將遊東園以風雨遂止
仲夏隂晴半林塘水石隈窗雲開遠色簷日度輕雷雨
阻東山屐天留北海杯門墻接苑樹長晝得遲廻
同川甫寺中避暑
偶到清凉地番思苦熱哀水堂菡蓞折風殿薛蘿開逃
暑無三伏凴虛有一臺西山晝雷雨不見洗天來
夜集錦夫同本貞限韻
萬里同鄉友飄零嘆此逄江山饒涕淚歲月老形容風
散城邊角雲傳海上烽中原尚格闘未可問雲松
一舫齋
乾坤聊一舫高卧此齋深竹散琴書色窗開島嶼隂乘
桴浮海意擊楫渡江心無限風波裏何人嘆陸沈
鏡光閤
峻閤岧嶤上層城眺望中風鈴齊送響雲磴曲盤空海
色搖窗碧蓬萊影日紅翠華無復到長鎖翠微宫
新鄭道中
客路臨新鄭雲沙望轉平夕煙生斷塹野水入荒城下
馬看碑誌逄人問地名千秋陵谷在懷古益多情
銅雀臺
美人望陵處無復翠華過殿冷閒歌吹宫春罷綺羅落
花嬌靨盡芳草怨魂多日暮漳河水東流空白波
夀鄺廷瑞太守
五馬歸來日閒身六十強春花自爛漫雲水共徜徉邑
種萊公竹邦留召伯棠平生天下志白首付滄浪
海嶽陳翁輓章
白雲送秋老築墓海門邊花憶啼鶯日風悲種樹年人
間餘翰墨天上有神仙從此遼東鶴千年更一旋
内直遇雪
裊裊城雲影蕭蕭急霰催遠從仙閣度輕繞鳳池廻弄
日搖彤管含風引玉杯春還今歲早先報漢宫梅
秋雨
斷續城頭雨空齋錄蘚封孤燈聞過鴈四壁起鳴蛩細
草傷心碧幽花滿目濃美人居綺陌幾日不相逄
三月三日
病眼看天地風沙當晝吹賞心沽酒伴行樂過花時水
曲蘭芳静城隂柳絮遅東郊有車馬春色報人知
觀荷
入院高荷密留尊菡蓞遅綘房扶水萼翠蓋倚風枝檻
坐眀星夕窗過驟雨時流螢點點渡故傍綠隂池
沙慶宅紅菊
紅菊開時暮亭亭冠物華亦知顔色好不是豔陽花羅
綺嬌秋日樓臺媚晩霞清香如不改常傍美人家
長安柳
三月長安柳春風吹暮天花飛御溝水葉傍漢宫煙繞
岸猶堪折臨流更可憐故園無限樹零落戰場邊
芍藥
城中芍藥徧席上把殘枝上苑相看日春風爾較遅豔
歌翻錦瑟酣醉倒金巵南國今開罷園亭數夢思
春鴈
花初背楚澤雪罷度桑乾漸起隨春色高飛犯朔寒書
停江國望陣倚塞門看憶爾常南北無嗟行路難
鴈
嚦嚦胡笳怨飄飄南鴈翔長風度關塞九月下瀟湘積
水浮連影遥空起斷行故園秋望盡聞爾淚沾裳
贈張時濟陳伯行胡承之周少安三月三日出
城遊宴
芳筵開上日才子出京華暫别含香署俱停訪石槎秦
川平對酒漢苑曲穿花應共題春草相過謝客家
登五丈原謁武侯廟
風日高原暮松杉古廟隂三分扶漢業萬里出師心星
落營空在雲横陣己沈千秋一瞻眺梁甫為誰吟
普緣寺有馬融讀書洞
春山尋古寺昏黑尚攀緣仄徑千盤轉巉崖萬仞懸虎
常啼白晝猿故墮青天欲訪名賢洞泠泠隔澗泉
青峰閣曉霽
初日東峰上微微霽色分丹崖含宿雨青嶂拂歸雲候
騎林端發鳴笳樹裏聞前山更可愛晴望碧氛氲
馬道驟雷雨復霽
萬壑驚雷起千峰鳴雨過稍看風瀨减更覺夏雲多虹
飲垂青澗猿行掛碧蘿山中無吏事長嘯荅樵歌
咸陽原
千秋陵墓地駐馬惜兹行晩日登原殿晴天見渭城望
春時極目訪古獨含情奈有咸陽草風吹歲歲生
長春宫
夜宿仙人舘晨聞鳳吹停玉窗開曉月丹井汲春星久
秘長生訣空留不死庭下山回一望巖壑杳青冥
武關
北轉趨劉埧西盤出武關微茫一線路廻合萬重山天
地幾龍戰風雲惟鳥還關門鎖溪水日夜送潺湲
昭烈廟
漂泊依劉計間關入蜀身中原無社稷亂世有君臣峽
路元通楚岷江不向秦空山一祠宇寂寞翠華春
鹿苑寺
舊宅施為寺青山屬野僧高人不可見勝迹尚凴陵色
藉荒庭草隂垂古殿藤千崖一微逕異代幾攀登
兩河口
東下商南路西辭蜀北門青山兩河口古戍百家村曲
棧盤林杪危湍噴石根經過回白首蹤跡半乾坤
悼馬詩(予家買得一馬齒小而良丁卯歲季夏十五夜予忽夢一龍子立階下跼蹐而)
(死夢警僮在戶外呼曰廐馬死廐馬死予怪且惜之作悼馬詩十韻)
乘爾方踰歲何期病忽危四蹄猶未鑿雙淚泫長垂渥
水千年降房星一夜隳早逄田子嘆終共塞翁悲顧影
辭金絡遺骸戀敝惟詎能酬飼秣那復效驅馳首蓿殘
空櫪莓苔滿故池風塵思駿力煙海失龍姿惆悵玄黃
句凄凉赭白詞平生精志在不愧主人知
簡粹夫
二十知學道于今猶未真白髮空愁我金丹不遇人側
身向天地舉足墮風塵乘雲空有興涉海浩無津聞君
能鍊骨妙論頗通神倘惠長生術高揖謝親賓
子衡在獄感懷二十韻
朋儔日乖蹇念汝涕如濆賈誼生非晩鄒陽志不羣書
從梁獄上哭向漢庭聞天地虞羅密江湖釣餌芬路豺
那可問屋鼠竟難熏已懼蒼蝇點真成貝錦文神龍在
汚淖鷙鳥失青雲日月盆還復薰蕕器不分斗間誰辨
劍野外枉懷芹談虎嗟何及亡猿禍己云高才元脱略
衆口但紛紜木直防先伐蘭芳忌自焚晝臺幽白日冬
井下霜氛曉搨眀星晳隂墻白草曛連驂虛繾綣尺牘
阻慇懃石父遭齊相鍾儀滯楚軍受書賢不死演易聖
猶勤縲絏終非罪文章固有勲燕臣霜霰烈庶女震雷殷
佇見天王聖金鷄早赦君
渡涇渭
北回亂涇渭東眺極澄瀛落日兩盪潏遥天雙帶縈波
流互眀滅岸坼屢崩驚隔樹望廻合分濤揚濁清堰渠
饒上壤形勢&KR1199;西京漕挽通秦甸津梁跨漢城湮沈九
州會雄壯八川名空挹入河志復含浮海清風沙滿世
路雲浪渺江程鵲去星源遠鯨翻霧島輕片帆倘可借
萬里自兹行
武昌聞邊報
傳聞虜騎近長安北伐朝廷己遣官路繞居庸烽火暗
城高山海戍樓寒一時邊將當關少六月王師出塞難
先帝恩深能養士請纓誰為擊樓蘭
長安驛
暮雨蕭蕭雲黯然數家山下起炊煙窗聞早鴈秋多思
門對寒流夜不眠遠使正持三楚節舊遊曾扣九江船
驛程南去無窮路來往風塵閱歲年
岳陽
楚水滇池萬里遊使車重喜過巴秋千家樹色浮山郭
七月濤聲入郡樓寺裏池亭多舊主城中冠蓋半同遊
眀朝又下章華路江月湖煙綰别愁
岳陽城中聞笛
何處笛聲三四弄坐聽疑隔楚江濆落梅折柳怨清夜
激羽流商哀白雲月上山樓人獨倚風高秋院客先聞
洞庭空闊瀟湘冷縹緲餘音送鴈羣
七夕
夜久高城風露收微雲斜漢兩悠悠閨中𢷬素思關塞
樓上穿針待女牛屏燭夜深秋似水池花香淡月如鈎
桂宫高處寒多少誰念嫦娥此夜愁
華容弔楚宫
别舘離宫紛綺羅細腰爭待楚王過章華日晩春遊盡
雲梦天寒夜獵多廢殿有基人不到荒臺無主鳥空歌
西江煙月長如舊只有繁華逐逝波
秦人洞
聞說秦人此避秦碧桃零落舊時春家移洞裏難知姓
水到人間易問津山色溪聲自今古石床磵戶空埃塵
洞前即是南征路來往年華客髩新
月潭寺
玲瓏金刹白雲邊踏閣攀林一徑穿龍出洞門常作雨
鶴巢松樹不知年僧來殿上鳴鐘飯客到山中借榻眠
怪底夜來難得寐秋風窗下遶流泉
出新添城
出城凝望一沾巾行到窮邊見洞民青草時多逄瘴死
白茅房為住山貧秋來萬里倦為客日落千峰愁殺人
聞道徵兵需北戰朔風應己卷飛塵
憶中舍諸寅
憶昨共陪天北極幾回朝賀識龍顔簾開仙掖宫雲近
地隔金河苑日閒青瑣夜歸池上珮朱衣曉入殿中班
只今遠使違趨奉清夢常依霄漢間
安莊道中
處處人家空薜蘿幾年凋弊擾干戈山過白水峰巒峻
路入盤江瘴厲多嶺徼土風連百粤郊原人語雜諸羅
側身西望看銅柱此地曾經馬伏波
漢將祠
嵯峨高嶺入雲平嶺上人傳漢將名殊域歲時供祭祀
千秋祠廟著神眀古墻不辨丹青色深夜猶聞劍戟聲
下馬獨來詢舊事殘碑無字紀南征
白帝城
峽口風悲猿夜號孤舟燈火宿煙臯草深廢井人家少
水落寒山雉堞高自古金湯難恃險當時版築豈知勞
永安亦在荒城裏玉殿凄凉空野蒿
歸州
暮雲天際見高城行盡千峰峽漸平古郡山頭萬家住
客舟江上一燈眀竹枝慣聽巴人曲鳥道纔通楚國程
未卜東歸何日到片帆斜月對離情
郢中
荆門南下接平疇蕭索風煙似晩秋衰草茫茫楚宫廢
荒城寂寂漢江流人亡異代空遺宅歲暮他鄉獨倚樓
最是陽春音調古至今歌罷少人酬
還家口號
十年奔走違親舍此日歸來喜不禁敢向眀時輕組綬
秪緣多病乞山林閒居擬著潘安賦高卧寧知謝傅心
早晩南巖桂花發開軒相望一長吟
病後
病後頻驚節序過不將風景怨蹉跎秋來門巷依楓橘
歲晩衣裳戀芰荷洛下閒居辭宦早茂陵消渴著書多
鳳凰池上三年客騕褭空鳴白玉珂
吹笛
横笛高城弄晩颸碧空如水鴈來時關山月落腸應斷
樓閣秋生響易悲楊柳天邊渾折盡梅花江畔故開遅
武陵回首南征路一曲那堪馬上吹
人日懷孟望之
人日登高聊引興萬峰寂寞對申臺鶯花出郭還難見
雨雪逄春尚未開沙畔柳條悲暮角城邊栢葉照寒杯
關河悵望東歸使渺渺孤槎幾日廻
九月二十六日同賈廣文劉舉人任貢士高䕫
府先生宅内賞菊
陶令門前花盡開郭西騎馬看花來疎枝淡蕊寒仍發
細雨斜風晩更催擬向夜深還秉燭可憐秋盡始傳杯
相逄一笑真非易共把繁枝醉不回
生子
兩歲歸來生兩雛故園夫婦亦相娛盧家自愛添丁好
徐氏誰言二子殊未論圖書能繼業且教門戸有懸弧
劬勞正念吾親在更遣悲歡此日俱
無題
豔舞嬌歌出綘紗黃金不惜教琵琶鴛鴦本是雙棲鳥
菡蓞元開並蔕花紫玉豈忘韓重侣綠珠寧負季倫家
多情自古還多恨腸斷春風巷柳斜
次韻酧莊國賓見訊
多病無能合罷官清時那敢獨求閒遠沙月出眀如水
高樹雲來暗似山已恨緇塵侵素服不教青鏡老紅顔
美人歲暮勞相問叢桂山中秪自攀
答雷長史
每誦清詞動我愁山中歲暮苦無酬因攀桂樹遥相憶
欲寄梅花可自由萬里江湖雙涕淚百年天地幾交遊
誰憐舊日中朝客謫向王門半白頭
雨中留蔡黃二親
門巷泥深過客難百年聊共此盤餐浮雲落日山河暮
細雨青春樓閣寒近夜蛟龍還入浦久隂鴻鴈更移灘
年華滚滚相逄少莫厭拌留到夜闌
葉四公子西園
邀客西園公子家東風二月己飛花巷遮碧柳行春馬
樓倚青山落暮鴉移席尊罍遥出浦入舟燈火更依沙
清吟况接同鄉彦應有文星動水涯
送趙司訓喪偶還羅山
燕姬砧杵催楊柳楚客衣裳緝芰荷宦况不為謀拙賦
閨情空續悼亡歌愁聞鄭監青氊苦老覺安仁白髮多
日暮千山歸故國秋深一鴈度黃河
苦熱
燕京閏夏清凉阻楚客羸軀毒熱偏雨過即如卑濕地
雲來翻助鬱蒸天南邦僻地寒江閣西嶽高峰玉井泉
思有丹梯凌倒景恨無孤棹截長煙
西海子
寺下煙波春不開苑中風浪隠樓臺源泉細繞西山出
雲氣深從北極來萬里乘槎觀日月十年登閣望蓬萊
黃塵碧水須臾事莫使魚龍夜夜哀
七夕
楚客旅魂驚巧夕燕京風俗闘穿針樓臺送暑催秋扇
關塞迎寒起暮砧海内弟兄風雨夢天涯兒女歲時心
乘槎莫問支機石河漢年年此夜隂
雨夕集世其館
秋風淅淅吹人衣鳴雨瀟瀟晩細微萬里賓朋留不數
十年江海願常違高城木葉聞先下客舍流螢見已稀
為報春來鴻鴈侣塞門霜雪好南歸
和張子純白髮
我見秋風驚壯心君悲白髮苦相侵愁多不道潘年少
吟苦誰知越思深客裏歲時供覽鏡天邊霜雪助沾襟
平生浪說如雲盛蓬鬢稀疎底似今
送張國賓進萬夀表還
名王表逹維藩禮賓使恩勤奉教時鳳管暫停秦女曲
龍旂遥覩漢官儀秋楓旅夢廻青瑣春草鄉情動玉池
歸到定知承睿問雪園梅殿有佳期
送王秉衡謫贛榆
嗟君萬里復南遷此别江湖倍黯然日落塵沙行海上
春生霜雪到天邊中流得瓠常相保九折回車且自全
世路風蓬各飄轉不知擕手是何年
晩過君采次韻
朔雲卧對寒城菊燕月留沽晩市醪向客蘼蕪南國遠
背人鴻鴈北風高杜陵愁極惟雙淚潘岳情多己二毛
同病相憐不同去莫將江海問西曺
得獻吉江西書
近得潯陽江上書遥思李白更愁予天邊魑魅窺人過
日遠承眀獻子虛鼓柁襄江應未得買田陽羡定何如
他年淮水能相訪桐栢山中共結廬
兩湖書屋
書屋何年結構成青天對落兩湖清岸廻沙檻黿鼉坼
水抱晴窗日月生開卷己知當世事下帷應見古人情
扁舟南國無由並暮采芙蓉悵獨行
送韓大之赴新都
漢庭仙令幾時回蜀道風煙此日開萬里一琴將鶴去
九霄雙舄望鳬來雲邊石棧斜懸閣樹裏春流曲抱臺
藏器久知盤錯志脱嚢今見古人才
蘇考功宅宴集
九衢春月罷歌鐘萬井晴煙翠欲重吏部文章今再見
漢京冠蓋日相逄流鶯漸歴宫中柳鳴鶴先傳寺裏松
細酌清吟聊此席北山南郭是吾蹤
和李宗易内翰立春日作
春日長安車馬迎密煙輕旭弄朝晴詩來草動池塘色
吟罷花增館閣情萬里江湖桃竹杖十年風雨木燈檠
一官樗散空時序又見春盤細菜生
寄世恩愛日樓
東曺昔賦望雲行南國今傳愛日名九折豈忘回馭志
百年真慰倚門情江鄉春水鰣魚至海岸冬雷竹笋生
珍重樓中調膳者此身何止萬金輕
天壇雷道士院
帝宫高鎖漢郊畿羽士琴書静可依蘿洞晝棲雲霧入
石壇秋禮珮環歸叢叢晩竹臨風整嘒嘒玄蟬曳日微
渡海却思千載事買山今恨十年違
送王御史德輝西廵
中朝御史重西廵獨下青霄斧鉞新隴雪洮雲行塞日
胡琴羌管奏邊春蒲桃不博凉州地天馬還隨漢使臣
白筆萬人看氣象肯令河外有煙塵
送衛進士推武昌
少年佐郡楚城居十郡風流盡不如此去且隨彭蠡鴈
何須不食武昌魚仙人樓閣春雲裏賈客帆檣晩照餘
大别山前江漢水畫簾終日對清虛
送陸舍人使吳下
柳拂清江畫蠲飛節旄更喜便南歸廻風樹裏催官騎
返照河邊上客衣北固樓臺秋寺徧長洲花草故宫非
登臨莫怪多詞賦吳下才人是陸機
寄康子
十年朋軰飄零盡海内兵戈戰闘餘花劇秦川誰見汝
鴈稀燕塞渺愁予碧山擬著潛夫論丹壁應藏太史書
自笑此身今更出風塵空望白雲居
石磯
石磯無伴滿蒼苔秋杜春蘭晩自開江日煙波雙鳥去
楚天風雨一舟來釣鰲獨有滄溟興夢鶴誰知赤壁才
芳草歸人不愁思水雲山郭見章臺
過寺訪以行
今年春色倍堪思奈爾看春病起遲窗矚太行雲斷處
坐聞江漢鴈來時柳香漸撲燕姬酒草色頻催謝客詩
更欲息栖尋野寺細蘿芳杜碧山期
輞川
飛泉萬壑通藍水仄徑千峰入輞川野老豈知旌節到
世人空作畫圖傳黿鼉岸坼深無地鷄犬林開忽有天
即此買山堪避俗桃源何必訪神仙
華州作簡桑汝公
秋城雨色静微塵過陜山河望轉新天上岳蓮開二華
雲中關樹引三秦追遊少小還今日浪迹乾坤任此身
乘興欲攀仙掌去未知登覽共何人
平夷所老人
平夷老人髮兩肩哀哀淚落古城煙歲收斗粟輸田賦
日向諸隣乞米錢風雨饑寒趨路側子孫流落避兵年
青春有伴難還土白首無家尚戍邊官裏征徭何日己
軍中苦樂古來偏魂驚戰鼔心猶怯臂中飛弧肉尚穿
獨去負戈廵夜砦誰來銷甲種春田朝廷德意思柔遠
閫幄謨猷在識先夷狄本為王者外卒徒能受帥師憐
敢愁溝壑填衰謝只擬封疆息穢羶我願麾前法唐將
籌邊有策到今傳
兵書峽
空巖一卷書綠苔字應滅志决功不成千秋有餘烈
絡緯吟
絡緯催寒女悲吟入繐幃秋風啼不斷相伴下鳴機
雨後
水漲孤村白天垂四野青開門秋雨霽閒步郭西亭
獨坐
獨坐鳴蟲起秋懷己不勝西風窗下度木葉洒寒燈
寄孫世其
旅食京華暮那能不憶家封書何日至塞鴈一行斜
出寺
春遊翠微裏晩下白蓮臺立馬遥回首青山暮雨來
寄李獻吉
君作梁園客予登楚水臺春風河上柳不寄一枝來
清眀
城南好花樹不作看花行恰好人來日春風不放晴
夷陵
夷陵城邊江水渾無數輕帆落遠津萬水雲中三峽路
猿聲愁殺渡江人
溪上水新至漫興
溪上水生三尺深茅堂清夏氣蕭森無錢即買扁舟至
繫向門前柳樹陰
秋日雜興
寒螿啼斷槿園空萬樹凋傷八月中只有南山蒼桂在
一株花發向秋風
其二
雨花風葉總堪憐海燕江鴻各渺然莫向高樓空悵望
暮蟬多在夕陽邊
其三
紫蔓青藤各一叢野人籬落管西風郊扉遠絶誰能到
秋日蟲鳴豆葉中
其四
栢林楓岸&KR1199;宜看楊柳芙蓉不禁寒最愛高樓好眀月
莫教長笛倚欄杆
葡萄
情闌裊裊風鬚動暑架垂垂露乳寒却憶高樓清夏日
美人常對水晶盤
友人夜宿
相逄猶憶十年前青草書堂溪水邊四海交遊今殆半
幾人風雨對牀眠
任洪器草亭
蔀簷當午溪雲度花重寒枝閣曉庭芳草閉門春寂寂
東風吹雨半池青
其二
繞屋南山秋色静數枝寒菊一籬煙酒醒讀罷秋聲賦
風落松梢響石泉
晩至昌平寺中
度盡青溪十里霜寒蕪落日下蒼茫山城薄酒無錢買
晩飯僧家石耳香
畫竹
誰開素練寫煙梢欲采琅玕奏玉簫猶憶鳳凰池閣上
坐聽風雨下層霄
石倉歷代詩選卷四百五十九
