石倉歴代詩選卷一百十九
明曹學佺編
晚唐拾遺六
張建封
競渡歌
五月五日天晴眀楊花繞江啼曉鶯使君未出郡齋外
江上早聞齊和聲使君出時皆有凖馬前已被紅旗引
兩岸羅衣破暈香銀釵照日如霜刃鼓聲三下紅旗開
兩龍躍出浮水来棹影斡波飛萬劍鼓聲劈浪鳴千雷
鼓聲漸急標將近兩龍望標目如瞬坡上人呼霹靂驚
竿頭綵挂虹蜺暈前船搶水已得標後船失勢空揮橈
瘡眉血首争不定輸岸一朋心似燒只將輸贏分罰賞
兩岸十舟五来往須臾戲罷各東西競脱文身請書上
今吾細觀競渡兒何殊當路權相持不思得岸各休去
會到摧車折檝時
盧拱
中元日觀法事
四孟逢秋序三元得氣中雲迎碧落步章奏玉皇宫壇
滴槐花露香飄栢子風羽衣凌縹緲瑤轂輾虚空久慕
餐霞客常悲習蓼蟲青囊如可授從此訪鴻蒙
潘緯
中秋月
古今逢此夜共冀泬寥眀豈是月華别秪應秋氣清影
當中土正輪對八荒平尋客徒留望璿璣自有程
李吉甫
九日小園獨謠贈門下武相公
小園休沐暇暫與故山期樹杪懸丹棗苔隂落紫棃舞
叢新菊徧繞樹古藤垂受露紅蘭晚迎霜白薤肥上公
留鳳沼冠劍侍清祠應念端居者長慙補衮詩
李泌
奉和聖製重陽賜會聊示所懷
大唐造昌運品物荷時成乘秋逢令節鍚宴歡羣情俯
臨秦山川高會漢公卿未追赤松子且泛黃菊英賡歌
聖人作海内同休眀
裴逹
南至日太史登臺書雲物
圓丘纔展禮佳氣近初分太史方簮筆高臺紀彩雲天
容和縹緲曉色共氛氲道泰資賢輔年豊荷聖君恭惟
同國瑞兼用察人文應念懷鉛客終朝望碧雰
王良士
南至日隔仗望含元殿爐烟
抗殿䟽龍首高高接上玄節當南至日星是北辰天霜
戟羅仙仗金爐引御烟霏微雙闕麗溶曳九門連拂曙
祥光滿分晴瑞色鮮一陽今在歷生植願陶甄
崔琮
長至日上公獻夀
應歷三陽首朝天萬國同斗邊看子月臺上候祥風五
夜鏡初曉千門日正融玉階文物盛仙仗武貔雄率舞
皆羣辟稱觴即上公南山為聖夀長對未央宫
白敏中
前題
候曉天門闢朝天萬國同瑞雲昇觀闕香氣映華叢日
色臨仙禁龍顔對昊穹羽儀瞻百姓獻夀侍三宫化被
君王洽恩沾草木豊自欣朝玉座宴此詠皇風
牛僧孺
和白樂天除夜
惜歲歲今盡少年應不知凄涼數流軰歡喜見孫兒暗
減一身力潛添滿髩絲莫愁花笑老花自幾多時
盧貞
和劉夢得歲夜懷友
文翰走天下琴樽卧洛陽貞元朝士盡新歲一悲涼名
早緣才大官遲為夀長時来知病已莫歎步趨妨
周弘亮
除夜書情
何處風塵歲雲陽古驛前三冬不再稔曉日又眀年春
入江南柳寒歸塞北天還傷知候客花景對韋編
来鵬
鄂渚除夜書懷
鸚鵡洲前夜泊船此時形影共凄然難歸故國干戈後
欲告何人雨雪天筯撥冷灰書悶字枕陪寒席帶愁眠
自嗟落拓無成事眀日春風又一年
李景
除夜長安作
長安朔風起窮巷掩雙扉新歲眀朝是故鄉何路歸鬢
絲饒鏡色隟雪奪燈輝却羡秦州鴈逢春盡北飛
劉臻
登思禪寺上方經脩竹茂林
上方幽且暮臺殿隠朦朧遠磬秋山裏清猿古木中衆
溪連竹路諸嶺共松風儻許棲林下甘成白髮翁
王質
金谷園
寂寥金谷澗花發舊時園人事空懷古煙霞此獨存管
絃非上客歌舞少王孫繁蘂風驚散輕紅鳥乍翻山川
終不改桃李自無言今日輕塵路凄涼詎可論
許堯佐
石季倫金谷故園
石氏遺文在凄涼見故園輕風思奏樂衰草憶行軒舞
榭荒苔掩歌臺墜葉繁斷雲歸舊壑流水咽清源曲渚
殘虹歛叢篁宿鳥喧空餘林上月長似對金樽
楊發
小園秋興
誰言帝城裏獨作野人居石磴晴看疊山苗晚自鋤猶
慙五秉粟尚癖一車書思昔揚雄宅還無卿相輿
王表
大歷十四年侍郎潘炎試花發上林苑
御苑春何早繁花已繡林笑迎眀主仗香拂美人簪地
接樓臺近天垂雨露深晴光来戲蝶夕景動棲禽欲託
淩雲勢先開捧日心方知桃李樹從此别成隂
弘執恭
劉生
英名振關右雄氣逸江東遊侠五都内来去三秦中劍
照七星影馬控千金驄縱横方未息因兹定武功
童翰卿
省試昆眀池織女石
一片昆眀石千秋織女名向風長脉脉臨水更盈盈有
臉蓮同笑無心鳥不驚岸雲連鬢濕沙月對眉生苔作
輕裙色波為促杼聲還如眀鏡裏形影自分眀
張碧
題祖山人池上怪石
寒姿數片奇突兀曾作秋江秋水骨先生應是厭風雲
著向江邊塞龍窟我来池上傾酒尊半酣畫破青煙㾗
參差翠縷擺不落筆頭驚怪粘秋雲溶溶水墨有高價
邀得將来倚松下鋪却雙繒直道難掉首空歸不成畫
陳存
穆陵路
西遊匣長劍日暮湘楚間歇馬上秋草逢人問故關孤
村綠塘水曠野白雲山方念此中去何時此路還
俞簡
行不由徑
古人心有尚乃是孔門生為計安貧樂當從大道行詎
應流遠迹方欲料前程捷徑雖云易長衢豈不平後来
無枉路先逹擅賢名一示遵途意微衷益自精
苗仲芳
仲秋太常寺觀公輅車拜陵
南宫初開律金風已戒凉拜陵將展敬車輅儼成行士
庶觀祠禮公卿習舊章郊原佳氣引園寝瑞煙長鹵簿
辭丹闕威儀列太常聖心何所寄惟德在無忘
朱延齡
秋山極天淨
雨洗高秋淨天臨大野閒葱蘢清萬象繚繞出層山日
落千峰上雲銷萬壑間綠蘿霜後翠紅葉雨来殷散彩
輝吳甸分形壓楚關欲尋霄漢路延首願登攀
僧神穎
和王季友題九華山
衆嶽雄分野九華鎮南朝彩筆凝空遠崔嵬寄青霄龍
潭古仙府靈藥今不凋瑩為滄海鏡煙霞作荒標造化
心數竒性状精氣饒玉樹鬱玲瓏天籟韻簫韶寂寂尋
乳竇兢兢行石橋通泉漱雲母藉草縈香苕我住幽且
深君賞昏復朝稀逢發清唱片片凌霜飇
曹汾
早發靈芝望九華寄杜使君
戴月早歸三秀館平眀初辨九華峰嵯嵯玉劍寒鋩利
裊裊青蓮翠色重怪状却疑人畫出嵐光似為客添濃
行香若到五溪上此處褰幃正面逢
清遠道士
同沈恭子遊虎丘寺有作
我本長殷周遭罹歴秦漢四凟與五岳名山盡幽竄及
此寰區中始有近峰翫近峰何欝欝平湖渺瀰漫吟挽
川之隂步上山之岸山川共澄澈光彩交凌亂白雲蓊
欲歸青松忽消半客去川島静人来山鳥散谷深中見
日崖幽曉非旦聞子盛遊遨風流足詞翰嘉兹好松石
一言常累歎勿謂余鬼神忻君共幽贊
韓垂
題金山
靈山一峰秀岌然殊衆山根盤大江底影插浮雲間雷
霆常間作風雨時往還象外懸清影千載長躋攀
嚴郾
望夫山
何代提戈去不還獨留形影白雲間肌膚消盡雪霜色
羅綺點成苔蘚斑江燕不能傳遠信野花空解妬愁顔
近来豈少征人婦笑採蘼蕪上北山
徐珩
日暮望涇水
道源經隴阪屬汭貫嬴都下瀨波常急廽圻&KR1543;亦紆毒
流秦卒斃泥糞漢田腴獨有迷津客懷歸漸暮途
薛眘惑
奉和進船洛水應制
禁園紆睿覽仙棹叶宸遊洛北風花樹江南彩畫舟榮
生蘭蕙草春入鳳凰樓興盡誰言暮煙光起夕流
嚴公貺
題房公琯漢州西湖
鳳池才未盡餘思鑿西湖珍木羅脩岸冰光映坐隅琴
臺今寂寞竹島尙縈紆猶藴濟川志芳名終不渝
鄭澣
和李德裕遊漢川房公湖
太尉留琴聽時移重可尋徽絃一掩仰風月助登臨榮
駐青油騎高張白雪音祗言酬唱美良史記王箴
崔護
三月五日陪裴大夫泛長沙東湖
上巳餘風景芳辰集遠坰綵舟浮泛蕩繡轂下娉婷棲
樹廽葱蒨笙歌入杳冥湖光迷翡翠草色醉蜻蜓鳥弄
桐花日魚翻榖雨萍從今留勝會誰看畫蘭亭
錢戭
清溪館作
指途清溪裏左右惟深林雲蔽望鄉處雨愁為客心遇
人多物役聽鳥時幽音何必滄浪水庶兹浣塵襟
吳鞏
白雲溪
山逕入倄篁深林敞日光夏雲生嶂遠瀑水引溪長秀
跡逢皆勝清氛坐轉涼回看玉罇夕歸路賞前忘
賈彦璋
蘇著作山池
水樹子雲家蓬瀛宛不賖芥浮舟是葉蓮發岫為花酌
蟻開春甕觀魚憑海槎遊蘇多石友題贈滿瑤華
胡玢
廬山桑落洲
莫問桑田事但看桑落洲數家新住處昔日大江流古
岸崩欲盡平沙長未休想應百年後人世更悠悠
劉畋
晚泊漢江渡
末秋雲木輕蓮坼晚香清雨下侵苔色雲涼出浪聲疊
帆依岸盡微照映堤眀渡吏巳頭白遙知客姓名
夏侯楚
秋霽望廬山瀑布
常思瀑布幽晴眺喜逢秋一帶連青嶂千尋倒碧流濕
雲應悞鶴翻浪定驚鷗星浦虹初下爐峰煙未收
楊發
秋晚日少陵原遊山泉之什
喧濁侵肌性未沉每来雲外恣幽尋塵衣更喜秋泉滌
倦跡方依竹洞深暫過偶然應繫分有期終去且勞心
惟憐一夜空山月似許他年伴獨吟
徐凝
送馬向遊蜀
遊子去咸亰巴山萬里程白雲連鳥道青壁遞猿聲雨
露經泥坂烟花望錦城工文人共許應記蜀中行
孟匡眀
餞王將軍赴雲中
貳師憑廟略分閫佐元戎勢亞雕弓寵詩推金印雄關
山横代北旌節壮雲東日轉前茅影春生細柳風飲冰
君令肅揮涕餞筵空佇聽隂山静誰争萬里功
李宣遠
并州路作
秋日并州路黃榆落照前孤城吹角罷數騎射鵰還帳
幕遥臨水牛羊自下山征人正垂淚烽火起雲間
李廓
送振武將軍
葉葉歸邊騎風頭萬里乾金粧腰帶重錦縫耳衣寒蘆
酒燒蓬暖霜鴻撚箭看黃河古戍道秋雪白漫漫
紀唐夫
開成中執政惡温庭筠擾場屈黜随州縣尉送
之以詩
何事眀時泣玉頻長安不見杏園春鳳凰詔下雖霑命
鸚鵡才高却累身且飲綠&KR0812;消積恨莫辭黃綬拂行塵
方城若比長沙路猶隔千山與萬津
薛存誠
暮春自南臺丞再除給事中仍是本廳几楣杖
屨宛然如舊
再入青瑣闈忝官誠自非拂塵驚物在開戶似僧歸積
草漸無逕殘花猶灑衣禁垣偏日近行坐是恩輝
陳潤
送駱徵君
野人膺辟命溪上掩柴扉黃卷猶將去青山豈更歸馬
留苔蘚迹人脱薜蘿衣他日相思處天邊望少微
周墀
詶李常侍立秋日奉詔祭嶽見寄
秋祠靈嶽奉樽罍風過深林古栢開蓮掌月高珪幣列
金天雨露鬼神陪質眀三獻雖終禮祈夀千年别上杯
豈是瑣才能祀事弘農太守主張来
李景遜
寄華州周侍郎立秋日奉詔祭嶽
關河豁静曉雲開承詔秋祠太守来山霽蓮花添翠黛
路隂桐葉少塵埃朱幡入廟威儀肅玉珮升壇步武回
往歲今朝幾時事謝君非重我非才
鄭馥
東都父老望幸
鑾輿秦地久羽衛洛陽空彼土雖憑固兹川乃得中龍
顔覲白日鶴髮仰清風望幸誠逾邈懷来意不窮昔因
封泰嶽今佇躡維嵩天地心無異神祗理亦同翠華翹
渭北玉簡候關東衆願其難阻眀君早勒功
王邕
嵩山望幸
峻極位何崇方知造化功降靈逢聖主望幸表維嵩隠
映連青壁嵯峨同碧空象車因叶瑞龍駕願升中萬歲
聲長在千巗氣轉雄東都歌盛事西笑佇皇風
厙狄履温
夏晚初霽南省寓直時兼尚書郎節度判官同
用餘字
薄宦因時忝凉宵寓直初沉沉仙閣閉的的暗更徐霽
色連空上炎氛入夜除星廽南斗落月度北窗虚待漏
殘燈照含芳襲氣餘寐来冠不解奏罷草仍書幕府慚
良策眀曹媿散樗命輕徒有報義重更難疎燕厦欣成
託鵷行濫所如晨趨當及早復此戒朝車
鄭軌
觀兄弟同夜成㛰
棠棣開雙萼夭桃照兩花方庭合珮響隔扇偶粧華迎
風俱似雪映綺共如霞今宵二神女並在一仙家
陸暢
詔作催粧五言
雲安公主貴出嫁五侯家天母親調粉日兄憐賜花催
鋪百子帳待障七香車借問粧成未東方欲曉霞
石倉歴代詩選卷一百十九
