石倉歴代詩選卷一百六十
明曹學佺編
宋詩三十七
楊時
送富朝奉還闕
君不見慶歷承平道如砥馳車八荒同一軌敵人䲭張
怒螳臂百萬雲屯若封豕又不見朔方横流漲天起腐
麥蛾飛木生耳扶攜道路雜老幼操瓢溝中半為鬼關
河日夜刁斗驚嫚書乘駟來渝平兵間持節得英傑談
笑坐使羈長纓青社環城萬區屋發廩分曹具饘粥飢
羸枯頰陡生光叢塚不聞新鬼哭臧孫有後天匪親閭
門容車何足論朅來濉上見猶于雄姿宛有典刑存驊
騮已度渥洼水朝燕暮越應千里行看玉勒駕鑾輿濯
足瑤池從此始
南康值雨
平沙漲雪清江濆水花照日紅生鱗軒然五老出城表
雕玉萬仞窺長身雲巾星弁覆華頂飛泉潄瀑垂天紳
平生未識廬山面碧巘横雲望中見江頭一咫雨銜天
奔浪號風作悲健朝來淤泥沒牛馬咫尺坐論千里遠
芒鞋拄杖挂塵屋神馬尻輪歘飛轉卧龍庵前碧眼翁
日飲山渌飱溪松神融氣合八荒外此心炯炯宜先通
未須勒移却俗駕會應一洗塵寰空寄言歸侍壺丘子
他日來遊當御風
遊武夷
函關﨑嶔走秦鹿天下並逐爭羣雄抉雲翻空鼇足折
黔黎竄伏如寒蛩武夷山深水清泚避世猶有高人蹤
龍泓東注海波涌玉女翠擁秋雲鬆赤霄真骨寫虚壁
通泉凡筆慙非工藏舟浮梁跨絶壑隠見似與天潢通
當時雞犬不復見窠巖依舊煙霞籠我來秋杪月既望
尚有幽菊埋榛叢天容洗淨雨新霽雲幕四卷清無風
掀篷進棹窮異境注目想見流殘紅回船杖屨躡幽徑
松竹窈窕環琳宫自憐病骨挂塵網幔亭高會何由逢
解衣歸卧玉瑣碎仰看明月穿疎篷
向和卿覽余詩見贈次韻奉酬
杜陵頭白長昏昏海圖舊繡冬不温更遭惡卧布衾裂
盡室受凍憂黎元詩人窮愁自古爾豈若種藝依青門
嗟余老懶世不用窮巷久雨無高軒蟲鳴鳥噪感時節
嫠不恤緯羞前言殘章斷簡棄不錄自愧潢潦無根源
君胡衮字富褒飾三復妙語將誰論知君獨負青雲器
欲使飢者名長存
岳陽書事
洞庭水落洲渚出疊翠疏峯遠煙沒重樓百尺壓高城
畫棟沈沈倚天闕湖光上下天水融中以日月分西東
氣凌雲夢吞八九欲與溟渤爭雌雄澄瀾無風雨新霽
一日萬頃磨青銅瑠璃夜影貯星漢騎鯨已在銀河中
湘妃帝子昔何許但有林壑青浮空蒼梧雲深不可見
遺恨千古嗟何窮須臾晦冥忽異色風怒濤翻際天黑
乘陵瀨壑走魑魅渟滀百怪誰能測忽看舟子玩行險
更欲飛帆借風力安得晴雲萬里開依舊寒光浸虚碧
寄游定夫
憶昨相逢鳳山址駒隙駸駸餘半紀君趨烏府近清光
陸海驚濤漲天起雲帆大舸半摧溺艤岸得全誠偶爾
我時捧檄赴京渚放浪江湖一浮蟻談書考古老無用
哺啜糟醨咀糠粃東歸雖復有民社為米折腰良可耻
市朝紛紛真羿彀朔幹燕弧不容擬投身中地竟誰免
未信棘端能捍矢重樓百尺卧玄德問舍求田不須鄙
早歲結鄰初有約齒豁頭童今老矣築田預想傍田廬
負耒耦耕何日始
寄范正甫
羈窮莫厭如牢圈從古功名出屠販男兒不負懸弧心
馬革裹尸猶足願君不見淮陰寄食飢貧叟胯下英風
亦何有逢時吐氣雷電奔金印纍纍大如斗玉門晝夜
羽檄驚睥睨欲塹天都城叩關虎士鬱餘怒科頭奮戟
如鵰鷹君從壯年藴竒策未宜縮首藏柴荆昔人投筆
真豪杰慨然萬里終成名南山白額雖欲老百獸遭之
猶裂腦
吳子正招飲時權酒局不赴作詩戲之
寒爐火冷浮青煙勁風刮面如戈鋋凝陰不動天欲雪
竟日兀兀成拘攣廣文才名四十年天寒坐客猶無氊
參軍官小技能薄寂寞冷坐誠宜然忘形杜老偶相覓
傳呼歌舞開華筵嗟余簡書固可畏不得對飲簷花前
謾有糟漿逆人鼻汝陽口角空流涎可能更似蘇司業
只與時時送酒錢
晩雨
斷霞明滅天日黝雨意晴暉爭好醜浮雲冉冉無定姿
白衣忽變如蒼狗悲風激烈河漢翻雨脚如麻飛霰寒
山深氣腥豺虎亂乾坤四合誰云寬將溪野客懶成癖
怯寒手攣面如墨把杯強吞僵立歌閉門獨愁天已黑
離家作二首
敗葉辭故枝驚飈送微雨田廬向收穫城中亟完補遊
子欲何之道路修且阻俛首謝田叟余生厭羈旅
胡雁依朔風羣飛逐南翔遊子方北征朔風吹我裳攬
轡望雲間夜色正蒼蒼空羨南歸翼幽懷增感傷
别游定夫
黽勉吾將仕謀身力已分漆雕慙未信卜子歎離羣慘
淡交情重間關道路勤至言宜遠寄孤陋願頻聞
雨寒
天幕陰雲積蕭蕭雨正霪泥汙關市寂水入御溝深破
屋寒侵骨哀絃凍絶音更愁風力健瘦怯不能禁
歸雁
天末驚風急江湖夜思長悲鳴愁絶塞接翼冐清霜澤
岸多繒弋雲間乏稻粱茫然栖息地飲啄欲何傷
感事
世事浮雲薄勞生一夢長散材依櫟社幽意慕濠梁風
急鷹鸇迅霜殘草木黃投閒如有約早晩問耕桑
偶成
天遠何須問勞生聽若何犁鋤三畝足栖息一枝多白
雪寧堪冐清時只浪過好尋明月影醉舞自婆娑
除夜感懷
歲律俄云盡思家日日深二年為客恨千里倚門心節
物羅樽俎兒童學語音眩然如在目恍惚夢難尋
其二
愛日乖余願親顏長在心遠遊仍換歲華髮已盈簪永
夜誰同席殘杯憶共斟相思空有淚揮洒滿衣襟
泛江至土坊
萬頃江湖遠孤乘一葉船雁飛雲外字篷掩水中天波
靜櫓聲息風強帆影偏回環聊注目浩蕩接青煙
秋日有懷寄從弟表民
羈旅吾方困哀思汝正煩望雲愁雁序回首憶鴒原北
圃蔬還盛東軒菊正繁飄零不相見沾灑獨忘言
又用前韻和早梅
楚國春歸早寒梅處處開月和清艷宿天與靚粧來東
閣詩懷動南枝歲律回蕭然冰雪態無處覓輕埃
出京
旅泊驚秋意塵沙變客衣明星爛河漢殘月暗簾帷風
柳斜斜轉雲帆片片飛窮愁添别病衰晩意多違
言溪早起
短日催征轡聽雞踏曉霜遠山頻入望薄酒謾搜腸湘
浦蓴絲滑吳松鱠縷長何時一疎放把釣卧滄浪
漢坂舟行
曲岸通幽徑疎籬映竹斜塢深藏吠犬林薄露人家石
瀨魚偏美鄰村酒易賒秖應雲水富自足一生涯
湘君祠
鳥鼠荒庭暮秋花覆短墻蒼梧雲不斷湘水意何長澤
岸蒹葭綠籬根草樹黃蕭蕭竹間淚千古一悲傷
哀鴻
哀鴻常苦飢悲鳴垂其翼朔漠曉霜寒江湖晩煙羃乾
坤一網罟高飛亦何益日暮無與羣驚風暗沙磧
穎昌西湖泛舟
春過鶯花無處尋移舟行近古城陰寒衣水上收殘片
傾耳枝間覓好音山隔曲堤迷遠近魚跳文藻亂浮沈
飄然自得江湖趣陡起歸與萬里心
送丁季深
煙含疎柳綠蒙茸杏頰桃英入眼紅邂逅與君逢臘雪
飄零獨我過春風空愁轉轂音塵遠且寄離懷笑語中
後夜月明人寂寂相思那復一樽同
蘄州早起
城頭雷動角聲哀似共行人怨落梅欲報晨炊粱未熟
喚回殘夢眼慵開霜清暗覺貂裘冷月淡空令犬吠猜
倚杖起肩風正烈不堪嘶馬重徘徊
遊玉華洞
蒼藤秀木遶空庭疊石層巒擁畫屏混沌鑿開幽竅遠
巨靈分破兩峯青雲藏野色春長在風入衣襟酒易醒
採玉遺蹤無處問擬投簪紱學仙經
和張倅行縣
江浮疊巘弄清輝雲外冥鴻江上歸擊目自多幽興在
揮毫時見彩箋飛應愁零雨侵星駕好為援戈却晩暉
帝室正須調鼎鼐北山為語不須譏
寄長沙簿孫昭遠
陽城衰晩拙催科闔寢空慙罪亦多祭竈請憐君自適
載醪袪惑我誰過猗猗庭有蘭堪佩寂寂門無雀可羅
歸去好尋溪上侣為投纓紱換漁蓑
席上别蔡安禮
故里相看眼暫明一尊聊此話平生杜陵蚤被微官縛
元亮今為世網攖長路關山吾北去春風梅嶺子南征
結隣莫負當時約早晩滄浪共濯纓
汴上
天上行雲曳白衣半銜晴日在林扉盤花落雁驚還起
啄食飢烏趁不飛榆筴青錢飄已盡月堤流水漭相圍
征途處處塵隨眼多病長年與世違
荆州書事
千里瀕江地可毛結廬何必故山椒載醪不過斜川路
飲水誰同陋巷瓢勿問雞蟲閒得失但知鵬鷃各逍遙
黃塵滿眼僧窗靜坐對風花意已消
直舍大風書事寄循道
枕書無寐首空搔萬竅嘘風正怒號雪意浮空迷遠目
月林梳影見秋毫幽庭所藉惟荒草妙理應須付濁醪
誰念維舟江上客落帆千里壓雲濤
春日有懷諸友
憑几無聊晝掩扉芬芬晴氣減春衣隔簾掩映鶯初語
背日連翩雁北歸莫逆交遊千里别遠來音信兩年稀
追尋舊事成幽夢觸物心傷事事非
南歸書事
浪漫人間壓客塵衡門長憶鎖榆枌忘言擬盡輪人妙
陳迹慵尋史籀文萬里功名心獨冷一㕓耕鑿力能勤
舊遊欲問南歸趣寂寞吾今過子雲
重經烏石舖
夾屋青松翠藹中去年經此亦匆匆重來烏石岡頭路
依舊松聲帶曉風
虚心亭
山横鼇背碧巑岏亭對浮筠縹緲間蕭散誰為三徑侣
秖應長共白雲閒
藍田溪上
夾籬桃李趁溪斜淺淺清流映落花欲問武陵源上路
度雲穿石認胡麻
含雲寺書事絶句
蝶夢輕揚一室空夢回誰識此身同窗前月冷松陰碎
一枕溪聲半夜風
瀏陽五咏
洄淵浩蕩白鷗飛老懶時來坐釣磯岸幘行人聊自適
不應憔悴似湘縲右渭水
簾捲晴空獨倚欄冥鴻點點有無間秋風注目無人會
時與白雲相對閒右歸鴻閣
芙蓉彫盡蕙蘭芳杖屨翛然一曼郎鳬鶴短長寧復問
但知鵬鷃兩相忘右飛鷃亭
柔條疎蔓綠交加煙鎖雲涵去路賒繡紱貂纓無處問
空餘雞犬兩三家右相公臺
聖童去後水雲閒陳迹難尋草木間獨有微言傳野史
洞天寂寂在人寰右洞陽
東林道上閒步二首
百年陳迹已成空尚寄高人嘯詠中晉代衣冠誰復在
虎溪長有白蓮風
碧眼龐眉老比丘雲根高卧語難酬蕭然丈室無人問
一炷爐峯頂上浮
附游酢詩
歸雁
天末驚風急江湖野思長悲鳴愁絶塞接翼冐風霜澤
岸多矰弋雲間乏稻粱茫然棲息地飲啄欲何鄉
感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黃投閒如有約早晩問耕桑
在穎川寄中立
蕭條清穎一茅廬魂夢長懷與子居五里橋西楊柳路
至今車馬往來疎
遊寳應寺
崒嵂三峰帶白灣誰開蘭若翠微間竹牀雲懶禪心定
草徑苔荒屐齒斑天入碧嵐成玉宇鳥飛青嶂出塵寰
此中即是蘂珠境遮莫閒吟一解顏
山中即景
翠靄光風世界青松綠竹人家天外飛來野鳥澗中流
出桃花
寳應寺讀書堂成因懷明道先生
橋西積雪度新晴卜築茅堂快落成郁郁竒花鋪野趣
關關好鳥和書聲春濃嵐色無邊景水淨天光徹底清
記得程門窗草綠至今遐想每馳情
公字定夫與龜山同在程門立雪因錄其詩附之詩
故不全乃其子孫于譜牒中抄出以應縣官之求時
知縣事者魏公時應延徐興公修誌以游劉朱蔡熊
五大儒為世家而廌山尤為建陽理學之倡其有功
于吾閩鄒魯固宜與龜山並傳矣公生在禾平里讀
書寳應寺今俱置有祠田而葬則從治命在南直隸
含山縣之車轅嶺公曾以朝奉郎出知和州云游氏
族譜公族孫九言撰亦得其詩數篇于左
游九言
新作盆池戲書
瓦盆片石纍青蒼興入湖山寄小窗細看纖鱗無限樂
寧妨斗水學西江
題上監西堂秀老壁
槎牙此老是枯松衲被寒窗百病攻贏得雪霜皮骨在
幾看桃李笑春風
金陵野外廢寺
寒花窈嫋蔓頽墻古寺蒼苔晝掩房犬吠屋頭山杳杳
蟲鳴階隙草荒荒池塘淡月蒹葭冷籬竹西風橘柚香
六代江山金碧地斷碑留得管興亡
題古田寺西堂壁
傾巖終日倦躋攀暫借僧廬半日閒砌下微流走清泚
窗前含籜墮斕斑風來有徑侵危坐雲出無心度遠山
勸取高人長寄玩相隨猿鶴傲林間
題武夷毛竹洞
毛竹連雲路欲迷洞門深鎖落花遲曾孫幾度春風老
未入仙人一局棋
石倉歴代詩選卷一百六十
