石倉歴代詩選卷六十五
明曹學佺編
中唐十九
于鵠(長安人隱居漢陽)
寄盧儼員外秋衣詞
寄遠空以心心誠亦難知篋中有秋帛裁作遠客衣縫
製雖女功尺度手自持容貌常目中長短不復疑斜縫
密且堅遊客多塵緇意欲都無言澣濯耐歲時殷勤託
行人傳語慎勿遺别來巳年老亦聞鬢成絲縱然更相
逢握手惟是悲所寄莫復棄願見長相思
秦越人洞中詠
扁鵲得仙處傳是西南峰年年山下人長見騎白龍洞
門黑無底日夜惟雷風清齋將入時戴花兼抱松石逕
隂且寒地響知遠鐘似行山林外聞葉屐聲重低礙更
俯身漸遠晝夜同時時白蝙蝠飛入茅衣中行久路轉
窄足下水淙淙但願逢一人自得朝天宫
宿西山修下元齋咏
幽人在何處松檜深冥冥西峰望紫雲知有安期生沐
浴溪水暖新衣禮仙名碧紗籠寒燈長幡綴金鈴林下
聽法侶起踐枯葉聲焚香開卷時照耀金室明投簡石
洞裏稱遇上帝靈學道能苦心自古無不成
入白芝溪尋黃尊師
觸煙入溪口茫茫惟檉櫪其中飛碧流十里不通屐出
林尚未明細徑懸峭壁把藤借行勢混入猿猱跡忽然
風景異乃到神仙宅天晴茅屋頂殘雪蒸氣白隔忩梳
髮聲久立聞吹幘抱琴出門來不顧人間客山院不洒
掃四時自虚寂落葉埋長松出地纔數尺曾讀上清經
去注長生籍願示不死方何山有瓊液
過凌霄巖謁張先生祠
落落萬峰裏一峰獨凌天下看如尖高上有十里泉至
人愛幽深一住五十年懸牘到其上乘牛耕藥田衣食
不下求乃是雲中仙山僧獨知處相引衝碧煙斷崖晝
昏黑槎臬横雙椽面壁攀石稜養力方敢前累歇日初
沒始到茅堂邊見客不問誰禮質無周旋醉臥枕欹樹
寒坐展青氊折松掃藜牀秋菓顔色鮮白犬䑛客衣驚
走聞腥膻乃知軒冕徒寧比雲壑眠
古挽歌
雙轍出郭門綿綿東西道送死多於生幾人得終老見
此切肺肝不如歸山好不聞哀哭聲默默安懷抱時盡
從物化又免生憂擾世間壽者稀盡為悲傷惱
又
送哭誰家車靈旛紫帶長青童抱何物明月與香囊可
惜羅衣色看舁入水泉莫憂埏道暗燒漆得千年
贈蘭若僧
一身禪誦苦洒掃古花宫静室雲常閉層蘿月不通懸
燈喬木上鳴磬亂幡中附入高僧傳應隨慧遠公
題柏臺山僧
上方惟一室禪定對山容行道臨孤壁持齋聽遠鐘枯
藤離舊樹朽石落危峰不向雲間見高蹤豈易逢
夜會李太守宅
郡齋常夜掃不寐獨吟詩把燭迎幽客升堂戴接䍦微
風吹淡醑餘雪落寒枝明日逢山伴須令隐者知
題宇文□山寺讀書院
讀書林下寺不出動經年草閣連僧院山廚共石泉雲
庭無履跡龕壁有燈煙年少今頭白刪詩到幾篇
山中自述
三十無名客空山獨卧秋病多知藥性年長信人愁螢
影竹忩下松聲茅屋頭近來心更静不夢世間遊
山中寄韋鉦
嬾成身病日因醉卧多時送客出谿少讀書終卷遲幽
忩聞墜葉晴景見遊絲早晩來收藥門前有紫芝
南谿書齋
茅屋住來久山深不置門草生垂井口花落擁籬根入
院將雛鳥尋蘿抱子猿曾聞異人說風景似桃源
宿王尊師隐居
夜愛雲林好寒天月裏行青牛眠樹影白犬吠猿聲一
磬山院静千燈谿路明從來此峰客幾箇得長生
哭凌霄山光上人
身沒碧峰裏門人改葬期買山尋主遠壘塔化人遲鬼
火穿空院秋螢入素帷黃昏溪路上聞哭竺乾師
送韋判官歸薊門
桑乾歸路遠聞說亦愁人有雪常經夏無花空到春帶
煙雲外火牧馬月中塵白首從戎客青衫未離身
出塞
葱嶺秋塵去全軍取月支山川引行陣蕃漢列旌旗轉
戰疲兵少孤城外救遲邊人逢聖代不見偃戈時
送張司直入單于
若過并州北誰人不憶家塞深無伴侣路盡有平沙磧
冷惟逢雁天春不見花莫隨征將意垂老事輕車
遊瀑泉寺
日斜尋未遍古木寺高低碧澗皆分瀑朱樓尚隔溪廚
忩通石鼠殿跡立山雞更有無人處明朝獨向西
尋李逸人舊居
舊隐松林下衝泉入兩涯琴書隨弟子雞犬在鄰家茅
屋長黃菌槿籬生白花幽墳無處訪恐是入煙霞
送李明府歸别業
寄家丹水邊歸去種春田白髮無知巳青山有宿緣鹿
裘長酒氣茅屋有茶烟亦擬辭人世前溪近瀑泉
過張老園林
身老無修飾頭巾岸白紗開門朝掃逕輦水夜澆花藥
氣聞深巷桐隂到數家不愁還酒債腰下有丹砂
題樹下禪僧
久行多不定樹下是禪牀寂寂心無住年年日自長蟲
蛇同宿澗草木共經霜巳見南人說天台有舊房
題服柏先生
服柏不飛鍊閒眠閉草堂有泉惟盥潄留火為焚香片
雨重門静孤桐滿院凉仍聞枕中術曾授漢淮王
惜花
夜來花欲盡始惜兩三枝早起尋稀處閒眠憶落時蘂
飄蜂自散蔕折蝶還移更與殷勤别明春及早期
公子行
少年初拜大長秋半醉垂鞭見列侯馬上抱雞三市鬭
袖中擕劒五陵遊玉簫金管迎歸院錦袖紅妝擁上樓
更向苑西新買宅月波春水入門流
送唐大夫讓節歸山
年老功成乞罷兵玉階匍匐進雙旌朱門鴛瓦為仙觀
白領狐裘出帝城侍女休梳宮樣髻蕃童新改道家名
到時浸髮春泉裏却夢紅樓簫管聲
古詞
素絲帶金地忩間掬飛塵偷得鳳凰釵門前乞行人
古挽歌
隂風吹黃蒿挽歌渡秋水車馬却歸城孤墳月明裏
寄周惲
家在荒陂長似秋蓼花芹葉水蟲幽去年相伴尋山客
明月今宵何處遊
登古城
獨上閒城却下遲秋山慘慘塜纍纍當時還有登城者
荒草如今知是誰
題美人
秦女窺人不解羞攀花趁蝶出墻頭胸前空帶宜男草
嫁得蕭郎愛遠遊
贈碧玉
新繡籠裙荳䓻花路人笑上返金車霓裳禁曲無人解
暗問梨園弟子家
題合溪乾洞
渡水傍山尋絶壁白雲飛處洞天開仙人來往行無跡
石逕春風長綠苔
江南曲
偶向江邊採白蘋還隨女伴賽江神衆中不敢分明語
暗擲金錢卜遠人
巴女謠
巴女騎牛唱竹枝藕絲菱葉傍江時不愁日暮還家錯
記得芭蕉出槿籬
别齊太守
花裏高樓春夜寒還如王屋上天壇歸山不道無明月
誰共相從到曉看
襄陽看花(時因小蠻作)
自小看花長不足江邊尋得數株紅黃昏人散東風冷
吹落誰家明月中
戴叔倫(字幼公潤州人)
南野
治田長山下引流坦溪曲東山有遺塋南野起新築家
世素業儒子孫鄙食椂披雲朝出耕帶月夜歸讀身勩
竟亡疲團團欣在目野芳綠可採泉美清可掬茂樹延
晚凉早田候秋熟茶烹松火紅酒吸荷杯綠解佩臨清
池撫琴看修竹此懷誰與同此樂君所獨
曾遊
泊舟古城下高閣快登眺大江會彭蠡羣峰豁玄嶠清
影涵空明黛色凝遠照碑留太史書詞刻長公調絶粒
感楚囚丹衷猶照耀懷哉不可招凭欄一悲嘯
江行
漾舟晴川裏掛席候風生臨泛何容與愛此江水清蘆
洲隐遥嶂霧日映孤城自顧疎野性屢忘鷗鳥情聊復
與時乖暫欲解塵纓驅馳非吾願虛懷浩巳盈
感懷二首
主人飲君酒勸君弗相違但當盡歡量觴至無復辭人
生百年中會合能幾時不見枝上花昨滿今漸稀花落
還再開人老無少期古來賢達士飲酒不復疑
尺帛無長裁淺水無長流水淺易成枯帛短誰人收人
生取舍間趨競固非優舊交跡雖疎中心自云稠新交
意雖密中道生怨尤踟蹰復踟蹰世路今悠悠
喜病
閒居倦時燠開軒俯平林雷聲殷遥空雲氣布層隂川
上風雨來灑然滌煩襟田家共歡笑溝澮亦巳深團圑
聚鄰曲斗酒相與斟樵歌野曲中漁釣滄江潯蒼天暨
有念悠悠終我心
孤鴻篇
江上雙飛鴻飲啄行相隨朔風一何厲中道傷其雌顧
影明月下哀鳴聲正悲巳無矰&KR1508;患豈乏稻梁資嗈嗈
慕儔匹遠集清江湄中有孤文鵷翩翩好容儀共欣相
知遇畢志同棲遲野田鴟鴞鳥相妒復相疑鴻鵠不汝
較奮翼起高飛焉隨腐鼠欲辜此雲霄期
女耕田行
乳燕入巢笋成竹誰家二女種新榖無人無牛不及犁
持刀斫地翻作泥自言家貧母年老長兄從軍未娶嫂
去年災殁牛囤空截絹買刀都市中頭巾掩面畏人識
以刀代牛誰與同姊妹相攜心正苦不見路人惟見土
䟽通畦壠防亂田整頓溝塍待時雨日正南岡下餉歸
可憐朝雉擾驚飛東林西舍花發盡共惜餘芳淚滿衣
屯田詞
春來耕田遍砂磧老稚欣欣種禾麥麥苗漸長天苦晴
土乾确确鉏不得新禾未熟飛蝗生青苖食盡餘枯莖
捕蝗歸來守空屋囊無寸帛缾無粟十月移屯來向城
官教去伐南山木驅牛駕車入山去霜重草枯牛凍死
艱辛歴盡誰得知望斷天南淚如雨
相思曲
高樓重重閉明月腸斷他年隔山别紫簫横笛寂無聲
獨向瑶忩坐愁絶魚沈雁杳天涯路始信人間别離苦
恨滿牙牀翡翠衾怨折金釵鳳凰股井深轆轤嗟綆短
衣帶相思日應緩將刀斫水水復連揮刀割情情不斷
落花亂逐東流水一點芳心為君死妾身願作巫山雲
飛入仙郎夢魂裏
柳花歌送客往桂陽
滄浪渡頭柳花發斷續因風飛不絶搖煙拂水積翠間
綴雪含霜誰忍攀夾岸紛紛送君去鳴棹孤尋到何處
移家深入桂水源種柳新成花更繁定知别後消散盡
却憶今朝傷旅魂
邊城曲
人生莫作遠行客遠行莫戍黃沙磧黃沙磧下八月時
霜風裂膚百草衰塵沙晴天迷道路河水悠悠向東去
胡笳聽徹雙淚流行人慘慘生邊愁原頭獵犬夜相向
馬蹄蹴蹋層冰上不似京華俠少年青歌妙舞落花前
巫山高
巫山峨峨高插天危峰十二凌紫煙瞿塘嘈嘈急如絃
洄流逆浪將覆船雲梯豈可進百丈那能牽陸行巉巖
水不前洒淚向流水淚歸東海邊含愁對眀月明月空
自圓故鄉回首思綿綿側身天地心茫然
早春曲
青樓昨夜東風轉錦帳凝寒覺春淺垂楊搖絲鶯亂啼
裊裊煙光不堪剪博山吹雲龍腦香銅壺滴愁更漏長
玉頰啼紅夢初醒羞見青鸞鏡中影儂家少年愛遊逸
萬里輪蹄去無跡朱顔未衰消息稀腸斷天涯草空碧
白苧詞
館娃宫中露華冷月落啼鵶散金井吳王扶頭酒初醒
秉燭張筵樂清景美人不眠憐夜永起舞亭亭亂花影
新裁白苧勝紅綃玉珮珠纓金步搖回鸞轉鳳意自嬌
銀筝錦瑟聲相調君恩如水流不斷但願年年同此宵
東風吹花落庭樹春色催人等閒去大家為歡莫延佇
頃刻銅龍報天曙
客夜與故人偶集
天秋月又滿城闕夜千重還作江南會翻疑夢裏逢風
枝驚暗鵲露草覆寒蛩羈旅常堪坐相留畏曉鐘
雨
歴歴愁心亂迢迢獨夜長春帆江上雨曉鏡鬢邊霜啼
鳥雲山静落花溪水香家人亦念我與汝黯相忘
過賈誼宅
一謫長沙地三年嘆逐臣上書憂漢室作賦弔靈均舊
宅荒秋草西風薦客蘋凄凉回首處不見洛陽人
送郎士元
自髮金陵客懷歸不暫留交情分兩地行色載孤舟黃
葉蟬吟晩滄江雁送秋何年重過此詩酒復追遊
山居即事
巖雲掩竹扉去鳥帶餘暉地僻生涯薄山深俗事稀養
花分宿雨剪葉補秋衣野渡逢漁子同舟蕩月歸
山行
山行分曙色一路見人稀野鳥啼還歇林花墮不飛雲
迷棲鶴寺水澁釣魚磯回首天將暝逢僧話未歸
送耿十三湋復往遼海
仗劒萬里去孤城遼海東旌旗愁落日鼓角壯悲風野
迥邊城小烽消戍壘空轅門正休暇投策拜元戎
宿天竺寺曉發羅源
黃昏投古寺深院一燈明水砌長杉列風廊敗葉鳴山
雲留别偈王事速歸程迢逓羅源路輕輿候曉行
江上别劉駕
天涯芳草遍江路又逢春海月留人醉山花笑客貧離
杯傾祖帳别騎逐行塵回首風流地登臨少一人
南軒
野居何處是軒外一横塘座納薰風細簾垂白日長面
山如對畫臨水坐流觴更愛閒花木欣欣得向陽
送别錢起
陽關多古調無奈醉中聞歸夢吳山遠離情楚水分孤
舟經暮雨征路入秋雲後夜同明月山窗定憶君
送張南史
陋巷無車轍煙蘿總是春賈生猶未達原憲竟忘貧草
座留山月荷衣遠洛塵最憐知巳在林下訪閒人
春日早朝應制
仙仗肅朝官承平聖主歡月沉宮漏静雨濕禁花寒丹
荔來金闕朱櫻貢玉盤六龍扶御日只許近臣看
早行寄朱放
山曉旅人去天高秋氣悲明河川上没野草露中衰此
别又千里少年能幾時心知剡溪路聊且寄前期
除夜宿石頭驛
旅館誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春
吳明府自遠而來留宿
出門逢故友衣服滿塵埃歲月不可問山川何處來綺
城容敝宅散職寄靈臺自此留君醉相歡得幾回
送友人東歸
萬里楊柳色出關送故人輕煙拂流水落日照行塵積
夢江湖闊憶家兄弟貧徘徊㶚亭上不語自傷春
遊少林寺
步入招提路因之訪道林石龕苔蘚積香徑白雲深雙
樹含秋色孤峰起夕隂屧廊行欲遍皓首一長吟
春日訪山人
遠訪山中客分泉漫煮茶相擕林下坐共惜鬢邊華歸
路逢殘雨沿溪見落花候門童子問遊樂到誰家
留宿羅源西峰寺示輝上人
一宿西峰寺塵煩暫覺清遠林生夕籟高閣起鐘聲山
寂僧初定廊深火自明雖云殊出處聊與說無生
寄司空曙
細雨柴門生遠愁向來詩句若為酬林花落處頻中酒
海燕飛時獨倚樓北郭晩晴山更遠南塘春盡水争流
可能相别還相憶莫遣楊花笑白頭
過友人陳羽山居
向來擕酒共追攀此日看雲獨未還不見山中人半載
依然松下屋三間峰攅仙境丹霞上水遶漁磯綠玉灣
却望夏洋懷二妙滿崖霜樹曉斑斑
寄劉禹錫
謝相園西石徑斜知君習隐暫為家有時出郭行芳草
長日臨池看落花春去能忘詩共賦客來應是酒頻賖
五年不見西山色悵望浮雲隐落霞
漢宫人入道
蕭蕭白髮出宫門羽服星冠道意存霄漢九重辭鳳闕
雲山何處訪桃源瑶池醉月勞仙夢玉輦乘春却帝恩
回首吹簫天上伴上陽花落共誰言
二靈寺守歲
守歲山房迥絶緣燈光香茗共蕭然無人更獻椒花頌
有客同參柏子禪巳悟化城非樂界不知今夕是何年
憂心悄悄渾忘寐坐待扶桑日麗天
弔暢當
萬里江南一布衣早將佳句動京畿徒聞子敬遺琴在
不見相如驛馬歸朔雪恐迷新塜草秋風愁老故山薇
玉堂知巳能銘述猶得精魂慰所依
寄孟東野
亂餘城郭畏經過到處閒門長薜蘿用世空悲聞道淺
入山偏喜識僧多醉歸花徑雲生履樵罷松巖雪滿蓑
石上幽期春又暮何時載酒聽高歌
過賈誼舊居
楚鄉卑濕嘆殊方作賦人稀宅巳荒謾有長書憂漢室
空將哀賦弔沅湘雨餘古井生秋草葉盡疎林見夕陽
過客不須頻太息咸陽宫殿亦凄凉
宫詞
紫禁迢迢宫漏鳴夜深無語獨含情春風鸞鏡愁中影
明月羊車夢裏聲塵暗玉階綦跡斷香飄金屋篆煙清
貞心一任蛾眉妬買賦何須問馬卿
暮春感懷舊二首
杜宇聲聲喚客愁故園何處此登樓落花飛絮成春夢
剰水殘山異昔游歌扇多情明月在舞衣無主綵雲收
東皇去後韶華盡老圃寒香别自秋
四十無聞懶漫身旅情丘壑任天真悠悠往事杯中物
赫赫時名扇外塵短策看雲松寺晚疎簾聽雨草堂春
山花水鳥皆知巳百遍相過不厭貧
宿無可上人房
偶來人境外何處染囂塵倘許栖林下僧中老此身
贈李唐山人
此意静無事閉門風景遲柳條將白髮相對共垂絲
三閭廟
沅湘流不盡屈子怨何深日暮秋風起蕭蕭楓樹林
送王司直
西塞雲山遠東風道路長人心勝潮水相送過潯陽
隄上柳
垂柳萬條絲春來織别離行人攀折處閨妾斷腸時
夜坐
夜静河漢高獨坐庭前月忽起故園思動作經年别
對月荅元明府
山下孤城月上遲相留一醉本無期明年此夕遊何處
縱有秋光知對誰
湘南即事
盧橘花開楓葉衰出門何處望京師沅湘日夜東流去
不為愁人住少時
題友人山居
四郭青山處處同客懷無計荅秋風數家茅屋清溪上
千樹蟬聲落日中
過柳溪道院
溪上誰家掩竹扉鳥啼渾似惜春暉日斜深巷無人跡
時見梨花幾片飛
蘇溪亭
蘇溪亭上草漫漫誰倚東風十二闌燕子不歸春事晩
一汀烟雨杏花寒
贈鶴林上人
日日澗邊尋茯苓嵓扉長掩鳳山青歸來掛衲高林下
自剪芭蕉寫佛經
昭君詞
漢家宫闕夢中歸幾度氊房淚濕衣惆悵不如邊雁影
秋風猶得向南飛
織女詞
鳳梭停織鵲無音夢憶仙郎夜夜心難得相逢容易别
銀河争似妾愁深
春怨
金鴨香消易斷魂梨花春雨掩重門欲知别後相思意
回看羅衣漬淚㾗
别鄭谷
朝陽齋前桃李樹手裁清蔭接比鄰明年此地看花發
愁向東風憶故人
題稚川山水
松下茅亭五月凉汀沙雲樹晩蒼蒼行人無限秋風思
隔水青山似故鄉
閒思
伯勞東去鶴西還雲總無心亦度山何似嚴陵灘上客
一竿長伴白鷗閒
閨怨
看花無語淚如傾多少春風怨别情不識玉門關外路
夢中連夜到邊城
石倉歴代詩選卷六十五
