石倉歴代詩選卷一百八十二
眀曹學佺編
宋詩五十九
朱熹
遠遊篇
舉坐且停酒聽我歌遠遊遠遊何所至咫尺視九州九
州何茫茫環海以為畺上有孤鳳翔下有神駒驤孰能
不惮遠為我遊其方為子奉尊酒擊鋏歌慨慷送子臨
大路寒日為無光悲風來遠壑執手空徊徨問子何所
之行矣戒關梁世路百艱難出門始憂傷東征憂暘谷
西遊畏羊腸南轅犯癘毒北駕風裂裳願子馳堅車躐
險摧其剛峩峩既不支瑣瑣誰能當朝登南極道暮宿
臨太行睥睨即萬里超忽凌八荒無為蹩躄者終日守
空堂
擬古
離離原上樹戢戢澗中蒲娟娟東家子鬱鬱方幽居濯
濯明月姿靡靡朝華敷昔為春蘭芳今為秋蘼蕪寸心
未銷歇託體思同車
其二
綺閣百餘尺朝霞冠其端飛櫩麗遠漢曲楹何盤桓清
謠發徽音一唱再三歎借問誰為此佳人本邯鄲微響
激流風浮雲惨將寒為言何所悲遊子在河關不恨久
離闊但憂芳歲闌願為清宵夢燕眤窮餘歡
其三
上山採薇蕨側徑多幽蘭采之不盈握欲寄道里艱沈
憂念故人長夜何漫漫芳聲坐銷歇徘徊以悲歎
其四
佳月朗秋夜蟋蟀鳴空堂大火西北流河漢未渠央野
草不復滋白露結為霜梁燕起高飛雲雁亦南翔念我
同心子音形阻一方不念執手歡隔我如參商寓龍不
為澤畫餅難克腸金石徒自堅虚名真可傷
其五
高樓一何高俯瞰窮山河秋風一夕至憔悴已復多寒
暑逓推遷歲月如頹波離騷感遲暮惜誓閔蹉跎放意
極驩虞咄此可奈何邯郸多名姬素豔凌朝華妖歌掩
齊右緩舞傾陽阿徘徊起梁塵繂縩紛衣羅麗服乘竒
芬顧我長咨嗟願生喬木陰夤緣若絲羅
其六
夫君滄海至贈我一篋珠誰言君行近南北萬里餘結
作同心花綴在紅羅襦雙垂合歡帶麗服眷微軀為君
一起舞君情定何如
其七
衆星何歴歴嚴宵麗中天殷憂在之子起步荒庭前出
門今幾時書札何由宣沈吟不能釋愁結當誰憐臨風
一長歎淚落如奔泉
邵武道中
風色戒寒候歲事已逶遲勞生尚行役遊子能不悲林
壑無餘秀野草不復滋禾黍經秋成收歛己空畦田翁
喜歲豐婦子亦嘻嘻而我獨何成悠悠長路岐凌霧即
曉裝落日命晩炊不惜容鬢凋鎮日長空飢征鴻在雲
天浮萍在青池微蹤政如此三歎復何為
友人黃子衡欲之上庠以詩留行
若士有竒操久壓山林卑奮衣千里道己與親友辭子
行何悠悠世路方如兹歸來亦何日車馬光陸離幽蘭
生前林擢罝白玉墀不以芳意遠結根終不移願子崇
明德潛躍貴因時悲風静夜聽喬木歲寒姿何以廻軒
駕千載相與期
奉酬丘子野表兄飲酒之句
微褐不充體寒夜懷重衾古來窮廬士歲暮多苦心苦
心亦何為世路多﨑嶔不藉杯中物離愁坐自侵舉杯
當勿辭何為復沈吟醺酣遺所拘神慮契遐襟荒湎思
前戒歡謠發清音雅唱一何高仰酬非所任申章聊叙
報洪量亦余欽
古意
兔絲附樸樕桂樹生高岡弱蔓失所依佳木徒蒼蒼兩
美不同根高下永相望相望無窮期相思諒徒為同車
在夢想忽覺淚沾衣不恨歲月遒但惜芳華姿嚴霜委
百草坐恐及兹時盛年無再至已矣不復疑
晨起對雨
凄冽歲云晏雨雪集晨朝高眠適方起四望但蕭條遠
氛白漫漫風至林靄消流潦冐荒塗清川亦迢迢遐瞻
思莫窮端居心自超覽物思無託即事且逍遙
春日言懷
春至草木變郊園猶掩扉兹晨與心會覽物徧芳菲桃
萼破淺紅時禽悦朝暉泉谷暖方融原田水初肥東作
興庶甿歲功始在兹端居適自慰世事復有期終然心
所向農畆當還歸
曉步
初日麗高閣廣步愛脩廊重門掩秋氣高柳蔭方塘閩
海冬尚温晏陰天未霜坐悲景物殊亦念歲時荒故園
屬佳辰登覽徧陵岡賓遊盡才彦瀟散屏壺觴别來時
已失懷思寧暫忘宦遊何所誤要使心懷傷
卜居
卜居屏山下俯仰三十秋終然村墟近未愜心期幽近
聞西山西深谷開平疇茆茨十數家清川可行舟風俗
頗淳朴曠土非難求誓捐三徑資往遂一壑謀伐木南
山巔結廬北山頭耕田東溪岸濯足西溪流朋來即共
歡客去成孤遊静有山水樂而無身世憂著書俟來哲
補過希前脩茲焉畢暮景何必營莵裘
賦水仙花
隆冬凋百卉江梅厲孤芳如何蓬艾底亦有春風香紛
敷翠羽帔温靘白玉相黃冠表獨立淡然水仙粧弱植
愧蘭蓀高操摧冰霜湘君謝遺楪漢水羞捐當嗟彼世
俗人欲火焚衷腸徒知慕佳冶詎識懷貞剛凄凉栢舟
誓惻愴終風章卓然有遺烈千載不可忘
秘閣張丈簡寂之篇韻高難繼别賦五字以謝
来貺
勞農會稽宅息駕丹元鄉丹元不可見翠壁空雲房是
時中春月暄風發新陽白水注幽壑綠樹敷崇岡俯聽
足怡悦仰觀共徜徉班坐得瑤草傾壺得瓊漿長吟遊
仙詩亂以招隠章忽忽林景西躊躇深慨慷坐上江湖
客兀傲鬚眉蒼逸氣邁霄漢英詞吐琳琅思與泉石勝
韻隨笙鶴翔追遊不敢及咏歎可能忘
卧龍菴武侯祠
空山龍卧處蒼壁神所鑿下有寒潭幽上有明河落我
來愛佳名小築寄幽壑永念千載人丹心豈今昨英姿
儼繪事凛若九原作寒藻薦芳馨飛泉奉明酌公來識
此意顧步惨不樂抱膝一長吟神交付冥漠
開先潄玉亭
竒哉康山陽雙劒屹對起上有横雲飛下有瀑布水崩
騰復璀璨佳麗更雄偉勢從三梁外影落明湖裏平生
兩仙句咏歎深仰止三年落星灣悵望眼空眯今朝隨
杖屨得此弄清泚更誦玉虹篇塵襟諒昭洗
簡寂觀行
高士昔遺世築室蒼崖陰朝真石壇峻煉藥古井深結
交五柳翁屢賞無絃琴相携白蓮渚一笑傾夙心晩歲
更市朝故山鎮峰岑柴車竟不返鸞鶴空遺心我來千
載餘舊事不可尋四顧但絶壁苦竹寒蕭椮
康王谷水簾
循山西北鶩﨑嶇幾經丘前行荒蹊斷豁見清溪清一
涉臺殿古再涉川原幽縈紆復屢渡乃得寒巖陬飛泉
天上來一落散不收披崖日&KR0008;&KR0008;噴壑風颼颼追薪㸑
絶品㵸茗澆窮愁敬酬古陸子何年復來遊
秋懷
秋風吹庭戸客子懷故鄉矧此卧愁疾徘徊守空房佇
想澗谷居林深惨悲凉鵾鷄感蕭辰拊翼號風霜氛雜
無留氣悄蒨有餘芳幸聞衛生惡招隠夙所藏終期謝
世慮矯翮兹山岡
其二
懷痾坐竟日晩色散幽樹寂歴候蟲悲沆瀁碧草露端
居興方淡沈默自成趣羽觴歡獨持瑤琴誰與晤空知
玄思清未惜年華度美人殊不來歲月空遲暮
遊密菴
閩鄉饒竒山仙洲故稱傑巍然一峰高復與衆山絶傳
聞極目處天水遠明滅萬里倏往還三光下羅列我來
發孤興徑欲躋嵽嵲病骨竟支離何當扳去轍
歸自湖南袁州道中多竒峰秀木怪石清泉
我行宜春野四顧多竒山攢巒不可數峭絶誰能攀上
有青葱木下有清泠灣更憐灣頭石一一神所剜衆目
共遺棄千秋保堅頑我獨抱孤賞喟然起長歎
賦歸雲洞
人生信多患吾道初不窮云何感慨士伏死嵁巖中宜
陽古道周竅石何嵌空窮幽歴肺腑履坦開房櫳頗疑
有畸人往昔寄此宫歲月詎云幾井竈無遺蹤我來記
清秋歸途渺窮冬興懷重幽討永嘯回長風風回雲氣
歸洞口春濛濛信美非人境出門吾欲東
過潤陂日晴意可喜至暮復雨因次伯宗韻
客裏歲云暮我心殊未平悠悠惜往日鬱鬱懷平生况
復久陰雨喜兹霜曉明那知不終日又作瀟瀟聲坐厭
泥塗辱空嗟鴻雁輕
宿黃沙以山如翠浪湧分韵得如字
日中秣吾馬日暮膏吾車﨑嶇陟南嶺浩蕩凌八區夜
雨薦峰前朝登碧琳墟蒼茫永歗罷翕忽清景徂去此
二三子我行將何如崔嵬正丘垤萬里思南圖
暇日侍法曺叔父陪諸名勝為落星之遊
長江西委輪匯澤東滉瀁中川屹孤嶼佛屋寄幽賞我
來此何日秋風欲蕭爽共載得高儔良辰豈孤往酒酣
清歗發浪湧初月上疊鼓喚歸艎陳迹貢俯仰
釋奠齋居
理事未逾月簿書終日親簡編不及顧几閣積埃塵今
辰屬齋居煩跼一舒伸瞻眺庭宇肅仰首但秋旻茂樹
禽轉幽忽如西澗濱聊參物外趣豈與俗子羣
秋懷
井梧巳飄黃澗樹猶含碧煙水但逶迤空齋坐蕭瑟端
居生遠興散漫委書帙愛此北窗閒時來岸輕幘微鐘
忽迢逓禽語破幽寂魂神為悄然淡泊忘所適
寄題金元鼎同年長泰面山亭
抗心塵境外結宇臨秋山乘高一騁望表裏窮遐觀衆
崿互攢列連岡莽縈環陽崖煙景舒陰壑悲風寒碧草
晩未凋林薄巳復丹仙人吳門子歲晚當來還
冬至隂雨
愆陽值歲晏忽復層陰結一雨散霏微千林共騷屑端
居遺簿領遠意懷幽潔曠慮守微疴殊方感新節豈伊
田廬念丘壠心摧折還登東嶺岡瞻竚何由歇
還家即事
獻歲事行役徂春始還歸昔往草未芳今來翠成幃扶
疎滿園陰時禽互飜飛叢萱亦巳秀丹葩耀晨輝即事
誰與娛淹留自忘機日暮復出門悵然心事違古人不
可見獨掩荒園扉
和林懌之黃雲之句兼簡同遊諸兄
登覽日云晏歸車眇重岡天風振余旟夕露沾我裳數
子情未厭春山杳茫茫還瞻長江白迥眺飛雲黃當念
塵中友心期邈相望無為跨鴻鵠决起凌青蒼
三月晦日與諸兄為真率之約裴回石馬晚集
保福偶成
春服明朝換晴川漲綠陰追隨皆勝侣邂逅即初心社
蹟莓苔古禪扉竹樹深移尊真惜日畢景共披襟儉德
遵賢範哇詞愧雅音清和應更好逸想寄雲岑
宿石岊館
春江日東注我行遡其波揚帆指西澨兩岸青山多青
山自逶迤飛石空嵳峩綠樹生其間幽鳥鳴相和搴篷
騁遐眺擊楫成幽歌獨語無人晤兹懷竟何如
過武夷山
弄舟緣碧澗棲集靈峰阿夏木紛已成流泉注驚波雲
關啓茫茫高城鬱嵯峨眷言羽衣子俛仰日婆娑不學
飛仙術纍纍丘塜多
宿武夷觀妙堂
陰靄除已盡山深夜還冷獨卧一齋空不眠思耿耿閒
來生道心妄遣慕真境稽首仰高靈塵緣誓當屏
久雨齋居誦經
端居獨無事聊披釋氏書暫息塵累牽超然與道俱門
掩竹林幽禽鳴山雨餘了此無為法身心同晏如
雨中示魏惇夫兼懷黃子厚
讀書春日晏雨至滿郊園一灑幽叢竹藹藹清陰繁齋
居無還往鎮日空掩門欲將冲静趣與子俱忘言
晨登雲際閣
晨起踏僧閣徙倚望平郊攢巒夏雲曉蒼茫林影交暫
釋川途念憩此煙雲巢聊欲託僧宇歲晏結蓬茆
倒水坑作
窮幽鮮外慕殖志在丘園即此竟無得空恨歲時遷川
陸綿半載煩燠當歸緣憩此蒼山曲洗心聞澗泉
齋居聞磬
幽林滴露稀華月流空爽獨士守寒棲高齋絶羣想此
時隣磬發聲合前山響起對玉書文誰知道機長
川上見月歸示同行者
川上偶携手皓月起林端一舒臨流望玄露己先溥歸
掩荒園扉更怯衣裳单清夜誰晤言獨處誰為歡
同安官舍夜作
官署夜方寂幽林生月初閒居秋意遠花香寒露濡故
國異時節欲歸懷簡書聊從西軒卧塵思一蕭疎
留安溪三日按事未竟
懸郭四依山清流下如駛居民煙火少市列無行次嵐
陰常至午陽景猶氛翳向夕悲風多遊子不遑寐
試院即亊
端居惜春晚庭樹綠已深重門掩畫静高館正陰沈披
衣步前除悟物懷貞心澹泊方自適好鳥鳴高林
謝人送蘭
幽獨塵事屏婉娩秋蘭滋芳馨不自媚掩仰空相思晤
對日方永披叢露未晞翛然發孤詠九畹陳悲詩
秋蘭己悴以其根歸學古
秋至百草晦寂莫寒露滋蘭臯一以悴蕪穢不能治端
居念離索無以遺所思願言託孤根歲晏以為期
秋暑
晨興納新凉亭午倦猶暑卧對北窗扉淡泊將誰侣疎
樹含輕颸時禽囀幽語端居悟物情即事聊容與
夜坐有感
秋堂天氣清坐久寒露滴幽獨不自憐兹心竟誰識讀
書久己懶理郡更無術獨有憂世心寒燈共蕭瑟
溪亭
循澗闢芳園結亭對虚壁澄潭俯幽鑒空翠仰寒滴主
人心事遠妙寄塵壤隔豈為功名期而忘此泉石
雪亭
危亭竹栢間悄舊日幽絶朔風一以厲愛此枝上雪仰
悲玄景駛俯歎羣芳歇不用此時來那知歲寒節
殘臘
殘臘生春序愁霖逼歲昏小紅敷豔萼衆綠被陳根陰
壑泉方注原田水欲渾農家向東作百事集柴門
喜晴
衝飈動高柳綠水淡微波日照秋空淨雨餘寒草多放
懷遺簿領發興託煙蘿忽念故園日東阡時一過
書事
重門掩晝静寂無人境喧嚴程事云己端居秋向殘超
搖捐外慮幽默與誰言即此自為樂何用脱籠樊
秋夕
秋風桂花發夕露寒螿吟歲月坐悠遠江湖亦阻深紛
思寧復整離憂信難任終遺誰為侣獨此淡冲襟
南安道中
曉澗淙流急秋山寒氣深高蟬多遠韻茂樹有餘陰煙
火居民少荒蹊草露侵悠悠秋稼晚寥落歲寒心
晩望
禾黍彌平野凄凉故國秋清露凝碧樹落日翳層丘覽
物知時變為農覺歲遒不堪從吏役憔悴欲歸休
安溪書事
清溪流不極夕霧起嵐陰虚邑帶寒水悲風號遠林涵
山日欲晦窺閣景方沈極目無遺眺空令愁寸心
柚花
春融百卉茂素縈敷綠枝淑郁麗芳遠悠颺風日遲南
國富嘉樹騷人留恨詞空齋對日夕愁絶鬢成絲
對月思故山夜景
沈沈新秋夜凉月滿荆扉露泫凝餘彩川明澄素暉中
林竹樹映疎星河漢稀此夕情無限故園何日歸
小集梵天寺坐間雨作已復開霽步至東橋玩月
傑閣翔林杪披襟此日閒層雲生薄晚凉雨徧空山地
迥衣裳冷天高澄霽還出門迷所適月色滿林關
梵天觀雨
持身乏古節寸祿久棲遲暫寄靈山寺空吟招隠詩讀
書清磬外看雨暮鐘時漸喜凉秋近滄洲去有期
登閣
横空敞新閣高處絶炎氛野迥長風入天秋凉氣分憑
欄生逸想投迹遠人羣終憶茆簷外空山多白雲
呈黃子厚
茆齋塵事遠幽獨興無窮永晝呻吟内新凉愁思中朱
顔非昨日素髮已秋風珍重牆東客遙憐此意同
蒙判院丈垂示用韻喜晴之句率爾奉酬
客枕終難穏歸來鼾息深曉雞回遠夢缺月挂空林水
谷晨加帽晴窗晝解襟詩筒多妙語仍喜舊盟尋
登定王臺
寂寞番君後光華帝子來千年餘故國萬事只空臺日
月東西見湖山表裏開從知爽鳩樂勿作雍門哀
後洞山口晩賦
日落千林外煙飛紫翠深寒泉添壑底積雪尚崖陰景
要吾人共詩留永夜吟從教廣長舌莫盡此時心
贈上封諸老
夜宿上封寺翛然塵慮清月明殘雪裏泉溜隔窗聲楮
衲今如許綈袍那復情爐紅虚室煖聊得話平生
十五日再登祝融用臺字韻
江流圍玉界天影抱瓊臺拄杖煙霄外中巖日月回箕
山藏遁許吳市隠仙梅一笑今何在相期冄舉杯
舟中晩賦
長風一萬里披豁暮雲空極浦三年夢扁舟二子同離
離浮遠樹杳杳沒孤鴻若問明朝事西山晻靄中
安仁曉行
夙駕安仁道行行得自娛荒山圍野闊遠樹出林孤景
晦長煙合天寒碧草枯歸心懷往路極目尚平蕪
宿休菴用德功壁間韵贈陳道人
暮入千峰裏寒棲一草菴室連丹竈煖厨引石泉甘塵
慮紛難到神光耿内含非君有道氣孤絶詎能堪
寄雲谷瑞泉菴主
憶昔誅茆日山房我自名風埃猶俗累煙雨負巗耕多
謝空門侣能同物外情肯來分半壑聊爾度平生少待
清秋日閒尋遠嶽盟不知誰是客一笑絶塵纓
和李伯玉用東坡韻賦梅花
北風日日霾江村歸夢正爾勞營魂忽聞梅蘂臘前破
楚客不愛佩蘭香尋幽舊識此堂古曳杖偶集僧家園
嵐陰春服未全到邂逅只有南枝温冷光自照眼色界
雲豔未怯扶桑暾遙知雲臺溪上路玉樹十里藏山門
自憐塵羈不得去坐想佳處知難言但哦君詩慰岑寂
己似共倒花前樽
題霜傑集
先生人物魏晉間題詩便欲傾天慳向來無地識眉宇
今日天遣窺波瀾平生尚友陶彭澤未肯輕為折腰客
胷中合處不作難霜下風姿自竒特小儒閥閱金匱書
不滯周南滯海隅枌榆連陰一見晚何當挽袖凌空虚
秋夜歎
秋風淅瀝鳴清商秋草未死啼寒螿幽人夜半起晤歎
仰視河漢天中央河漢西流去不息人生辛苦何終極
蒼山萬疊雲氣深去鍊形魂生羽翼
夢山故人
風雨蕭蕭已送愁不堪懷抱更離憂故人只在千巖裏
桂樹無端一夜秋把袖追歡勞夢寐舉杯相屬暫綢繆
覺來却是天涯客簷溜潺潺瀉未休
次韵傅丈題吕少衛教授藏書閣
西樓誰與共閒居茂樹婆娑清晝餘大隠秖今同一壑
行吟非昔似三閭揣摩心事惟黃卷料理家傳亦素書
更鑿寒泉供漱石世紛寧擬問焉如
和抱一劉君
幾年牢落舊村墟此日翛然水竹居病起試尋春徑草
客來聊煮雪畦蔬開樽細說平生事信手同繙集古書
適意何勞一千卷新詩閒出笑談餘
數日前與判院丈有宋村之約雪中有懷奉
呈判院通判二丈
雲垂天闊歲將闌一室翛然獨掩關擁褐不知風折木
開軒惟見雪漫山玄空杳靄低迷外碧樹璁瓏掩映閒
吟罷左思招隠句扁舟無路過長灣
陪彦集充父同遊瑞巖次莆田使君留題之韻
踏破千林黃葉堆林間臺殿鬱崔嵬谷泉噴薄秋逾響
山翠空濛晝不開一壑祗今藏勝槩三生疇昔記曾來
解衣正作留連計未許山靈便却回
積芳圃
樂事從兹不易涯朱門還似野人家行看靚豔須携酒
坐對清陰但煮茶曉起蒼凉承墜露晩來光景亂蒸霞
平生結習今餘幾試數毗那&KR0008;上花
舫齋
扁舟容與小房櫳搖颺簾旌蜀錦紅兩岸蒹葭秋色裏
一川煙浪夕陽中不愁灔澦雙蓬鬢未怯江湖萬里風
築室水中聊爾爾何須極浦望朱宫
秋香徑
門外黃塵沒九逵坊中叢桂長樛枝三秋冷蘂從開落
終歲清陰不改移幽徑秪愁空翠滴濃香一任晩風吹
攀援却恨王孫遠惆悵千林欲暮時
曲池軒
去年種竹長新篁今歲穿渠過野塘自喜軒窗無俗韻
從知草木有真香林間急雨生秋思水面微風度晚凉
却厭端居苦無事凭欄閒理釣絲長
次秀野詠雪韻
閉門高卧客來稀起看天花滿院飛地迥杉篁增勝槩
庭虚鳥雀噪空飢酒腸凍澀成新恨病骨侵凌减舊肥
頼有袁生清興在忍寒應未泣牛衣
題翠壁
孤亭一日盡天涯俯瞰煙村八九家翠壁何年懸布水
綠陰經雨堕危花杖藜徙倚凝春望覓句淹留到晚衙
珍重詩翁莫相惱枯腸攪斷鬢絲華
次秀野泛滄浪館至赤石觀刈早稻韻
綠雲黃半武夷鄉碧水縈紆一帶長聞道放船飛皂蓋
定知行酒載紅裳櫂謳如賀豐年信樂飲閒酬此日凉
禾黍誰言不陽豔晚炊流詠有餘香
次秀野韻題卧雲菴
君家丘壑本圓成何意尋芳入翠屏為愛晴雲薦孤枕
故將閒日付新亭夢魂寂寂衣裳冷心事悠悠簡策青
更把枯挏寫竒趣鵾絃寒夜獨泠泠
次韻雪後書事
惆悵江村幾樹梅杖藜行遶去還來前時雪壓無尋處
昨夜月明依舊開折寄遥憐人似玉相思應恨劫成灰
沈吟日落寒鴉起却望柴荆獨自回
葺居
丈人高卧碧江頭門掩西風萬木秋重喜青山還遶屋
却嫌黃葉漸平溝開軒且放浮嵐入决水徐通廢圃流
便覺園林頓蕭爽不妨隨境味玄幽
假山焚香作烟雲掬水為瀑布
平地俄驚紫翠堆便應題作小飛來爐熏細度巖姿出
溜澀遙分壁竇開獨往但憑南郭几遠遊休剪北山萊
人言造化無私力珍重仙翁挽得回
圭父為彦集置酒白蓮沼上彦集有詩因次
其韻呈坐上諸友
大阮歸來客滿堂更移芳席近回塘共憐的皪水花淨
并倚披離風蓋凉銀筆看題青玉案佳人恨望碧雲鄉
此時此景真愁絶病著無因為舉觴
送四十叔父
吾家從昔號青門叔父于今道更尊客路艱難空自惜
遺經終始向誰論獨尋雲嶠逢孤雁共愛春江接故園
細說刈葵休放手此來真不為盤餐
和張彦輔雪後棲賢之作
夜來春雪徧林丘却喜風威曉便收好上藍輿閒縱目
休將衲被苦蒙頭微官正愧逍遙社勝日猶堪汗漫遊
欲出林開戀瑤草不妨樽酒更淹留
送建陽陳丞伯厚還鄉
括蒼雲壑入秋夢閩嶺風霜侵鬢絲歲晚未收稽古力
徑荒曾擬賦歸辭一官坎壈嗟丞負百歲歡榮慶母慈
去步逶迤無愠色此心惟有古人知
己未九日子服老弟及仲宣諸友載酒見過坐
間居厚廟令弟出示佳句次韵為謝并呈諸同社
籬菊斑斑半吐黃沜中又報紫萸香装成令節秋還晚
撩得高情老更狂載酒極知乖勝踐沾衣却免歎斜陽
餘年只恐逢辰少吟罷君詩引興長
叔通老友探梅得句不鄙垂示且有領客㩦壺
之約次韵為謝
迎霜破雪是寒梅何事今年獨晚開應為花神無意管
故煩我輩著詩催繁英未怕隨清角疎影誰憐蘸綠杯
珍重南鄰諸酒伴肯尋江路覓香來
芭蕉
芭蕉植秋檻勿云憔悴姿與君障夏日羽扇寍復持
蔬圃
花柳遶宅茂先生在郊居下帷良已苦時作帶經鋤
題石佛院亂峰軒
因依古佛居結屋寒林杪當戶碧峰稠雲煙自昏曉
題畫卷
流雲遶空山絶壁上蒼翠應有采芝人相期煙雨外
石瀨
䟽此竹下渠漱彼澗中石暮館繞寒聲秋空動澄碧
月榭
月色三秋白湖光四面平與君凌倒景上下極空明
采菱舟
湖平湖水碧桂棹木蘭舟一曲菱歌晚驚飛欲下鷗
劉平甫席上分得寫字
歲晚風雨交流雲暗平野公子燕華姻招呼及同社高
情寄壺餐晤言到風雅剪燭夜堂深幽懷共書寫
江月圖
江空秋月明夜久寒露滴扁舟何處歸吟嘯永佳夕
題米元暉畫
楚山直叢叢木落秋雲起向曉一登臺滄江日千里
題二妃圖
瀟湘木落時玉珮秋風起日暮欲何之寂寞寒江水
石門塢
朝開雲氣擁暮掩薜蘿深自笑晨門者那知孔氏心
祝孝友作枕屏小景以霜餘茂樹名之因題此詩
山寒夕飈急木落洞庭波幾疊雲屛好一生秋夢多
夜聞子規
幽林欲雨氣含凄春晚端居園徑迷獨向高齋展衾卧
南山夜夜子規啼
寄諸同寮
把酒江頭煙雨時遙知江樹己芳菲應憐倦客荒茆裏
落盡梅花未得歸
之德化宿劇頭舖夜聞杜宇
王事賢勞秖自嗤一官今是五年期如何獨宿荒山夜
更擁寒衾聽子規
小盈道中
今朝行役是登臨極目郊原快賞心却悔從前嫌俗事
一春牢落閉門深
示西林可師
身世年來欲兩忘一春隨意住僧房行逄舊隠低回久
綠樹鶯啼清晝長
入端巖道間得四絶句呈彦集充父二兄
憶昔南遊桂樹陰歸來遺恨滿塵襟籃輿此日無窮思
萬壑千巖秋氣深
翩翩一馬兩肩輿路轉秋原十里餘共說前山深更好
不辭迢逓欵禪居
清溪流過碧山頭空水澄鮮一色秋隔斷紅塵三十里
白雲黃葉兩悠悠
風高木落晩秋時日暮千林黃葉稀秪有蒼蒼谷中樹
歲寒心事不相違
竹節灘
船下清江竹節灘長煙漠漠水漫漫人家斷岸斜陽好
客子中流薄暮寒
野望
登高立馬瞰晴川四面平林接暝煙東望不堪頻極目
歸心已度鳥飛前
山茶
江南池館厭深紅零落荒煙細雨中却是北人知愛惜
數枝和雪上屏風
和喜雨
黃昏一雨到天明夢裏豐年有頌聲起望平疇煙草綠
只今投筆事農耕
武陵櫂歌
一曲溪邊上釣船幔亭峰影蘸晴川虹橋一斷無消息
萬壑千巖鎖翠煙
六曲蒼屏遶碧灣茆茨終日掩柴關客來倚櫂巖花落
猨鳥不驚春意閒
夜
獨宿山房夜氣清一窗凉月共虚明鄰雞未作人聲悄
時聽高梧滴露鳴
謝吳公濟菖蒲
翠羽紛披一尺長帶煙和雨過書堂知君别有臞仙種
容易難教出洞房
秋日
一雨生凉杜若洲月波微漾綠溪流茆簷歸去無塵土
淡薄閒花遶舍秋
石倉歴代詩選卷一百八十二
