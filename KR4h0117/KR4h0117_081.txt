石倉歴代詩選卷八十一
明曹學佺編
晩唐八
劉駕(字司南江東人)
皎皎詞
皎皎復皎皎逢時即為好高秋亦有花不及當春草班
姬入後宫飛燕舞東風青娥中夜起長嘆月明裏
苦寒吟
百泉凍皆咽我吟寒更切半夜倚喬松不覺滿衣雪竹
竿有甘苦我愛抱苦節鳥聲有悲歡我愛口流血潘生
若解吟更早生白髮
上巳日
上巳曲江濱喧於市朝路相尋不見者此地皆相遇日
光去此遠翠幕張如霧何事歡娛中易覺春城暮物情
重此節不是愛芳樹明日花更多何人肯回顧
春臺
臺上樹隂合臺前流水多青春又出門坐見野田花誰
能學公子走馬逐香車六街塵滿衣鼓絶方還家
釣臺懷古
澄流可濯纓嚴子但垂綸孤坐九層石遠笑清渭濱潛
龍飛上天四海豈無雲清氣不零雨安使洗塵氛我来
吟高風髣髴見斯人江月尚皎皎江石亦磷磷如何臺
下路明日又迷津
勵志
白髮豈有情貴賤同日生二輪不斬驅似趁長安程前
堂吹參差不作緱山聲後園植木槿月照無餘英及時
立功德身後猶光明仲尼墓成土魯人焉敢耕
桑婦
牆下桑葉盡春蠶半未老城南路迢迢今日起更早四
鄰無去伴醉卧青樓曉妾顔不如誰所貴守婦道一春
常在樹自覺身如鳥歸来見小姑新妝弄百草
鄰女
君嫌鄰女醜取婦他鄉縣料嫁與君人亦為鄰所賤菖
蒲花可貴只為人難見
寄遠
雪花豈結子徒滿連理枝嫁與征人妻不得長相随去
年君點行賤妾是新歸别早見未熟入夢無定姿悄悄
空閨中蛩聲繞羅帷得書喜猶甚況復見君時
早行
馬上續殘夢馬嘶時復驚心孤行多虞僮僕近我行棲
禽未分散落月照古城莫羨居者閑塚邊人巳耕
青門路
青門有歸路坦坦高槐下貧賤自恥歸此地誰留我門
開送客去落日懶回馬旅食帝城中不如遠遊者
棄婦
回車在門前欲上心更悲路傍見花發似妾初嫁時養
蠶巳成繭織素猶在機新人應笑此何如畫蛾眉昨日
惜紅顔今日畏老遲良媒去不遠此恨今告誰
久客
久客心易足主人有餘力如何昨宵夢到曉山家色南
音入誰耳曲盡頭自白
秋夕
促織燈下吟燈光冷於水鄉魂坐中去倚壁身如死求
名為骨肉骨肉萬餘里富貴在何時離别今如此出門
長嘆息月白西風起
長安旅舍紓情投先達
歧路不在地馬蹄從苦辛上國聞姓名不如山中人大
宅滿六街此身入誰門愁心日散亂有似空中塵白雲
下長安百蟲鳴草根方當秋賦日却憶歸山村静女頭
欲白良媒況我鄰無令苦長嘆長嘆消人魂
送友下第遊雁門
相别灞水湄夾水柳依依我願醉如死不見君去時所
詣星斗北直行到猶遲況復挈空囊求人悲路歧北門
記室賢愛我學古詩待君如待我此事固不疑鴈門春
色外四月鴈未歸主人拂金臺延客夜開扉舒君鬱鬱
懷飲彼白玉巵
讀史
平地見天涯登高天更遠功名及所望歧路又滿眼萬
金買園林千金修池館他人厭遊觀身獨戀軒冕唯有
漢二疏應覺還家晩
唐樂府十首
唐樂府自送征夫至獻賀觴歌河湟之事也下土
土貢臣駕生於唐二十八年獲見明天子以德歸
河湟地臣得與天下夫婦復為太平人獨恨愚且
賤蠕蠕泥土中不得從臣後拜舞稱於上前情有
所發莫能自抑作詩十章目曰唐樂府雖不足貢
聲宗廟形容盛德而願與耕稼陶漁者歌田野江
湖間亦足自快云爾
送征夫
昔送征夫苦今送征夫樂寒衣縦攜去應向歸時著天
子待功成别造凌煙閣
輸者謳
輓粟上高山高山若平地力盡心不怨同我家私事去
者不遑寧歸者唱歌行相逢古城下立語天未明一身
遠出塞十口無税征
弔西人
河湟父老地盡知歸明主將軍入空城城下弔黃土所
願邊人耕歲歲生禾黍
邊軍過
城前兵馬過城裏人高卧官家自供給畏我家産破健
兒食肥肉戰馬食新穀食飽物有餘所恨無兩腹草青
見軍過草白見軍回軍回人更多盡繫西戎来
望歸馬
東人望馬歸馬歸蓮峰下蓮峰與地平亦不更徵兵
祀河水
河水清瀰瀰照見遠樹枝征人不飲馬再拜祀馮夷從
今億萬歲不見河濁時
田西邊
刀劒作鋤犁耕田古城下高秋禾黍多無地放羊馬
崑山
昔時玉為寳崑山過不得今時玉為塵崑山入中國白
玉尚如塵誰肯愛金銀
樂邊人
在鄉身亦勞在邊腹亦飽父兄若一處任向邊頭老
獻賀觴
莫但取河湟河湟非邊疆願今日入處亦似天中央天
子夀萬歲再拜獻此觴
築臺詞(漢武築通天役者苦之)
前杵與後杵築城聲不住我願築更高得見秦皇墓
山中夜坐
半夜山雨過起来滿山月落盡醉處花荒溝水決決愴
然惜春去似與故人别誰遣我多情壯年無鬢髮
古出塞
邊塞不開花四氣多作雪北人尚凍死況我本南越古
来荒徼地巡狩無遺轍九土耕不盡武皇猶作伐中天
有高閣圖畫何時歇坐恐塞上山低於沙上骨
效古
融融芳景和杳杳春日斜嬌嬈不自持清唱嚬雙蛾終
曲翻成泣新人下香車新人且莫喜故人曾如此燕趙
日生女郎豈有終始
姑蘇臺
句踐飲膽日吳酒傾滿杯笙歌入海雲聲自姑蘇来西
施舞初罷侍兒整金釵衆女不敢妒自比泉下泥越鼓
聲騰騰吳天隔塵埃難將甬東地更學會稽棲霸跡一
朝盡草中棠梨開
山中有招
朗朗山月出塵中事由生人心雖不閒九陌夜無行學
古以求聞有如石上耕齊姜早作婦豈識塞中情何如
此幽居地僻人不争嘉樹自昔有茅屋因我成取薪不
出門採藥於前庭春花雖無種枕席芙蓉馨君来食葵
藿天爵豈不榮
馮叟居
天作馮叟居山僧尚嫌僻開門因兩樹結宇倚翠壁溪
南有微徑時遇採芝客往往白雲生對面千里隔機忘
若僮僕常與猨鳥劇曬藥上小峰庭深無日色自忘歸
鄉里不見新舊戚纍纍子孫墓秋風吹古柏
蘭昌宫
宫蘭非瑶草安得長春在迴首春又歸翠華不能待悲
風生輦路山川寂巳晦邊恨在行人行人無盡歲
牧童
牧童見客拜山果懷中落晝日驅牛歸前溪風雨惡
喻鳬(字坦之毗陵人)
書懷
祇是守琴書僧中獨寓居心唯務鶴静分合與名疎暮
雨啼螀次涼風落木初家山大湖渌歸去復何如
一公房
幽深誰掩關清淨自多閒一雨收衆术孤雲生遠山花
萎綠苔上鴿乳翠樓間嵐靄燃香夕容聽半偈還
王母祠前寫望
雲霞千古事桃李舊花顔芳信沈青鳥空祠掩暮山香
傳一座暗柳匝萬家閒那復傷神所河昏落日間
遊暖泉精舍
塢木殿前空山河澤國同鳥閒沙影上泉落樹隂中纜
舸蒲花水縈幡柳絮風翛然方寸地何事更悲蓬
懷鄉
秋風江上家釣艇泊蘆花斷岸綠楊蔭疎籬紅槿遮鼉
鳴積雨窟鶴步夕陽沙抱疾僧忩夜歸心過月斜
岫禪師南溪蘭若
鍚影配瓶光孤溪照草堂水懸青石磴鐘動白雲牀樹
色含殘雨河流帶夕陽唯應兼月夜瞑目見他方
夏日題岫禪師房
朝朝磬聲罷童子埽藤隂花過少遊客日長無事心迴
山閉院直落水下橋深安得開方便容身老此林
呈薛博士
辛勤長在學一室少曾開時憶暮山寺獨登衰草臺名
期五字立迹愧九年来此意今聊寫還希君子哀
龍翔寺閣夜懷渭南張少府
春城帶病别秋塞見除書況是神仙吏仍非塵土居河
風吹鳥迥嶽雨滴桐疎坐閣馳思夕沙東涼月虚
夏日龍翔寺居即事寄崔侍御
古刹一幡斜吹門水過沙數聲鐘裏鈸雙影樹間茶落
日窮荒雨微風古壍沙何當簪豸客復此問生涯
龍翔寺居喜胡權見訪因宿
林棲無異歡煮茗就花欄雀啅北岡曉僧開西閣寒衝
橋二水急扣月一鐘殘明發還分手徒悲行路難
宿石窟寺
一刹古岡南孤鐘撼夕嵐客閒明月閣僧閉白雲菴野
鶴立枯枿天龍吟淨潭因知不生理合自此中探
夏日龍翔寺即事寄張侍御
沙西林杪寺殿倚石稜開曉月僧汲井殘陽鐘殷臺河
衝綠野去鳥背白雲来日夕唯增思京關未想迴
酬王檀見寄
馳心棲杳冥何物比清冷夜月照巫峽秋風吹洞庭酬
難塵鬢皓坐久壁燈青竟晩蒼山詠喬枝有鶴聽
寺居秋日對雨有懷
翛翛復雭雭黃葉此時飛隠几客吟斷鄰房寺話稀鴿
寒棲樹定螢濕在忩微即事瀟湘渚漁翁披草衣
答劉錄事夜月懷湘西友人見寄
相逢仍朔漠相問即波濤江思葦花折笛聲關月高簿
書君閱倦章句我吟勞竟夕空凭閣長河漴石壕
龍翔寺寄李頻
鐘聲南北寺不道往来遥人事因循過時光荏苒銷懸
燈灑風雨上閣遶雲霄即是洲中柳嘶蟬急暮條
送武榖之邠寧
戍路少人蹤邊煙淡復濃詩寧寫别恨酒不上離容拂
拂沙河柳迢迢石窟鐘悠然一暌阻山疊虜雲重
即事
抱杖立溪口迎秋望塞門連山互蒼翠二水各清渾笛
發孤煙戍鴉歸夕照村萋萋芳草色終是憶王孫
龍翔書懷
眠雲喜道存讀易過朝昏喬木青連郭長河白遶門鐘
沈殘月塢鳥去夕陽村搜此成閒句期逢作者論
龍翔寺居夏日獻王尚書
寧期高旆下得遇重臣知泉石容居止風沙免路歧河
兼洛下望柳向暗中吹無復愁煩暑迴山棧閣危
冬日寄友人
空為梁甫吟誰竟是知音風雪坐閒夜鄉園来舊心滄
江孤棹迥落日一鐘深君子久忘我悠然年鬢侵
項斯(字子遷江東人)
憶朝陽峰前居
每憶閑眠處朝陽最上峰雪殘僧到閣庭午鶴離松敗
褐粘苔遍新題出石重霞光侵曙發嵐翠近秋濃此地
虚為别人間久未容何時無一事却自養疎慵
落第後歸覲喜逢僧再陽
相逢須強笑人世别離頻去曉長侵月歸鄉動隔春見
僧心暫静從俗事多屯宇宙詩名小山河客路新翠桐
猶入爨青鏡未辭塵逸足常思驥随羣且退鱗宴乖紅
杏寺愁在綠楊津羞病難為藥開眉懶顧人
寧州春思
失意離城早邊城任見花初為斷酒客舊識賣書家寒
寺稀無雪春風重有沙思歸頻入夢去路不言賖
邊州客舍
開門不成出麥熟徧前坡自少詩名在如今白髮多經
年無越信終日厭蕃歌近寺居僧少春来亦懶過
遠水
渺渺浸天色一邊生晩光闊浮萍思遠寒入鴈愁長北
極連平地東流即故鄉扁舟来宿處髣髴似瀟湘
寄石橋僧
逢師入山日道在石橋邊别後何人見秋来幾處禪溪
中雲隔寺夜半雪添泉生有天台約知無却出緣
送歐陽衮歸閩中
秦城幾年住猶著故鄉衣失意時相識成名後獨歸海
秋蠻樹黑嶺夜瘴禽飛為學心難足知君更掩扉
題令狐處士谿居
白髮巳過半無心出此溪病嘗山藥徧貧起草堂低為
月忩從破因詩壁重泥近来常夜坐寂寞與僧齊
送僧歸南嶽
心知衡嶽路不怕去人稀船裏誰鳴磬沙頭自曝衣有
家從少别是寺即言歸料得逢春住當禪柳暗扉
蠻家
領得賣珠錢還歸銅柱邊看兒調小象打鼓試新船醉
後眠神樹耕時語瘴煙不逢寒便老相問莫知年
蒼梧雲氣
何年化作愁漠漠便難收數點山能遠平鋪水不流濕
連湘竹暮濃蓋舜墳秋亦有思歸客看来盡白頭
子規
遊魂自相呌寧復記前身飛過人家月聲連客路春夢
邊催曉急愁外送風頻自有霑花血相和點滴新
邊遊
古鎮門前路長安路在東天寒明堠火日晩裂旗風塞
館皆無事儒裝亦有弓防秋故鄉卒暫喜語音同
夜泊淮隂
夜入楚家煙煙中人未眠望来淮岸盡坐到酒樓前燈
影半臨水筝聲多在船乘流向東去别此易經年
贈金川姚合使君
為郎名更重領郡足蹉跎官壁題詩盡衙庭看鶴多城
池連草塹籬落帶椒坡未覺旗旛貴閑行觸處過
送殷中丞遊邊
話别無長夜燈前聞曙鵶巳行難避雪何處合逢花野
寺門多閉羌樓酒不賒還須見邊將誰擬静塵沙
早春題湖上顧氏新居
近得水雲看門長侵早開到時微有雪行處淨無苔勸
酒客初醉留茶僧未来每逢晴暖日唯見乞花栽
晚春花
隂洞日光薄花開不及時當春無半樹經燒有空枝疎
與香風會細將泉影移此中人到少開盡幾人知
中秋夜懷
趨馳早晩休一歲巳殘秋若只如今日何難致白頭滄
波歸處遠旅食向邊愁賴見前賢說窮通不自由
寄富春孫路處士
平生醉興吟誰是見君心上國一歸去滄江閒至今鐘
繁秋寺近峰闊晩濤深疎放長如此何人長得尋
寄盧式
到處向南望未知何日回寄書頻近海得夢忽聞雷嶺
日當秋暗蠻花近臘開白身居瘴癘誰不惜君才
送顧少府
作尉年猶少無辭去路賒漁舟縣前泊山吏日高衙幽
景臨谿寺秋蟬織杼家行程須過越先醉鏡湖花
咸陽别李處士
古道自迢迢咸陽離别橋越人聞水處秦樹帶霜朝駐
馬言難盡分程望易遥秋前未相見此意轉蕭條
寄流人
毒草不曾枯長添客健無霧開蠻市合船散海城孤象
跡頻蔵齒龍涎遠蔽珠家人秦地老泣對日南圖
酬從叔聽夜泉見寄
夢罷更開戶寒泉聲隔雲共誰尋最遠獨自坐偏聞巖
際和風滴溪中泛月分豈知當此夜流念到江濆
遊爛柯山
步步出塵氛溪山别是春壇邊時過鶴碁處寂無人訪
古碑多缺探幽路不真翻疑歸去晩清世累移晨
杭州江亭留題登眺
處處日馳銷憑軒夕似朝漁翁閒鼓棹沙鳥戲迎潮樹
間津亭密城連野寺遥因誰報隠者向此得耕樵
送友人遊邊
方春到帝京有戀百愁并萬里江海思半年沙塞程綠
隂斜向驛殘照遠侵城自可資新課還期振盛名
送友人之江
東南路苦辛去路見無因萬里此相送故交誰更親日
浮汀草綠煙霽海江春握手不堪贈為君書札頻
彭蠡湖春望
湖亭東極望遠棹不須迴遍草新湖落連天衆鴈来蘆
洲殘照盡雲嶂積煙開更想䲭夷子扁舟安在哉
途中逢友人
長天有南北山川各所之相逢孤館夜共憶少年時爛
醉百花酒狂題幾首詩来朝又分袂後會鬢應絲
送友人下第歸襄陽
失意巳春殘歸愁與别難山分關路細江遶夜城寒草
色連晴坂鼉聲離曉灘差池是秋賦何以暫懷安
夢仙
昨宵魂夢到仙津得見蓬山不死人雲葉許裁成野服
玉漿教飲潤愁身紅樓近月宜寒水綠杏搖風占古春
次第引看行未遍浮光牽入世間塵
古扇
昨日裁成奪夏威忽逢秋節便相違寒塵妒盡秦王女
涼殿恩随漢苑妃似月舊臨紅粉面有風休動麝香衣
千年蕭瑟關人事莫語當時掩淚歸
宿山寺
栗葉重重覆翠微黃昏溪上語人稀月明古寺客初到
風度閑門僧未歸山果經霜多自落水螢穿竹不停飛
中宵能得幾時睡又被鐘聲催著衣
舊宫人
自出先皇玉殿中衣裳不更染深紅宫釵折盡垂空鬢
内扇蔵多減半風桃熟亦曾君手賜酒闌猶候妾歌終
如今還向城邊住御水東流意不通
夢遊仙
夢遊飛上天家樓珠箔當風掛玉鉤鸚鵡隔簾呼再拜
水仙移鏡懶梳頭丹霞不是人間曉碧樹仍逢岫外秋
將謂便長於此地雞聲入耳聽堪愁
送宫人入道
願随仙女董雙成王母前頭作伴行初戴玉冠多悞拜
欲辭金殿别稱名將敲碧落新齋磬却進昭陽舊賜筝
旦暮焚香繞壇上步虚猶作按歌聲
山林
青櫪林深亦有人一渠流水數家分山當日午回峰影
草帶泥痕過鹿羣蒸茗氣從茅舍出繰絲聲隔竹籬聞
行逢賣藥歸来客不惜相随入島雲
江村夜泊
日落江路黑前村人語稀幾家深樹裏一火夜漁歸
涇州聽張處士彈琴
邊州獨夜正思鄉君又彈琴在客堂髣髴不離燈影外
似聞流水到瀟湘
對鱠
行到鱸魚鄉裏時鱠盤如雪怕風吹猶憐醉裏江南路
馬上垂鞭學釣時
石倉歴代詩選卷八十一
