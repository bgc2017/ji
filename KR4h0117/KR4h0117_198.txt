石倉歴代詩選卷一百九十八
明曹學佺編
宋詩七十五
宋伯仁
歲旦
居閒無賀客早起但如常桃板随人換梅花隔歲香春
風回笑語雲氣卜豐穰栢酒何勞勸心康壽自長
久雨
暗數春來雨曾無兩日晴樹連山莫辨橋與水俱平閉
戸惟應懶逢人且問耕海棠花落盡顦顇幾流鶯
雪後
暖地難為雪春天易得晴落梅狂客意啼鳥故園聲愁
樂從他事湖山寄此生願將身與世一葉等相輕
悶甚
酴醿開已殘窗戸尚輕寒往事多因拙清尊強自寬對
妻憐病久顧影得心酸更展淵明集從頭一再看
妙智庵
結屋古山巔源流未有年便非真隠者且喜得安然石
洞雲同卧茶鐺客對煎我來當小憩詩滿夕陽天
蘇州有感
秋意滿姑蘇扁舟憶五湖鈴聲邊報急帆影客心孤野
港青如染遥山淡欲無千年遺跡在過眼只斯須
曹娥謝趙菊莊相訪
江程潮汛小沙磧纜行舟挈酒尋詩好披心話客愁雲
歸山欲暝風急雨如秋可惜相逢處匆匆不少留
再會夏石芝
自與君相别駸駸已數年一椷書不寄千里夢徒然雨
店花新長風櫺月幾圓嶺梅無恙否愁滿鬢絲邊
雨中
終日翻盆雨池亭晩更凉對琴思古意釃酒惜韶光綠
漲便鷗懶殘花笑蝶忙高田皆可插好與報君王
答林廵簡惠詩
客久情懷惡逢人懶說詩不堪秋到後將近雁來時欹
枕皆歸夢同心只舊知淵明籬下菊誰伴傲霜枝
春半
春到已多時遊人替衲衣柳眠鶯喚醒花瘦雨添肥官
事癡能了人情久易非一貧能自守贏得掩柴扉
漁父吟
小舟如雁鶩穏穏下波心蓑笠幾風雨江山無古今清
歌鳴短棹紅葉滿疎林一醉不知世前村月未沈
值雨
吳陵兩月雨留連來問瓊花落砌邊市酒未銷狂客恨
塞鴻先作嫩寒天只憂松下無三逕不管囊中欠一錢
楊子江頭風正急未知何日買歸船
寄舊友
男兒未遇總英雄漂飯非憐計已窮鮑叔但能知管仲
孔明猶必拜龐公秋江萍梗人何處夜月梅花夢亦同
借問選詩編幾許元暉瀟散漸唐風
題象山縣棲霞觀應真亭簡住持張羽士
杜鵑聲裏立東風山色應憐鬢已蓬二麥曉寒新雨後
一年春事落花中醉斟浮蟻邀仙客笑揖飛鷗問釣翁
簷外萬竿君子竹虚心能得幾人同
村莊即事
青旗獵獵又村莊仙景還他是故鄉叟有七旬頭未白
山無重數葉初黃稻畦明月家家酒茆屋清歌處處霜
晩菊一籬秋欲老客懷牢落愧重陽
登海陵城
淮楚年年一番秋西風慣識古譙樓金湯城壁休清野
玉帳英雄未白頭霜草萬家人冷落凍雲千疊雁綢繆
中原無計堪脩整且對屯兵說近愁
别朱冷官
客中奔走易蹉跎學館癡留月又過橙蟹醉斟知已重
蓴鱸鄉話益人多吳陵今夜三更月霅水明朝一棹歌
船在白蘋亭下過有無傳語曬漁蓑
出陸
吴陵咫尺是維揚徒步方知去路長漁屋試霜蘆葉老
酒家留客豆花香秋光淺淡人同瘦雁影參差我共忙
僕子莫嗟行李重擔頭強半舊詩囊
瓜州阻風
狂風未許放歸船借得僧房半榻眠落雁影收帆腳外
怒濤聲到枕頭邊黃花葉底秋將老白羽書中病未痊
傳語將軍多着力揚州不比舊家年
焦山簡主僧無庵
輕搖風槳過焦山山色相留半日閒萬頃月波秋雨後
一篝煙翠夕陽閒城依鐵甕心猶壯酒對金峯鬢已斑
願得淮西來好語吸江亭下且怡顔
邊頭老馬
解下韁繩便欲眠絶無筋力可勝鞭霜蹄遍識淮南地
夜草猶吞塞北煙怕逐綵旗排偃月寧思金鐙趁朝天
華山自有安身處試問將軍在幾年
夜過烏鎮
望極糢糊古樹林彎彎溪港似難尋荻蘆花重霜初下
桑柘隂移月未沈恨别情懷雖戀酒送衣時節怕聞砧
夜行船上山歌意說盡還家一片心
簡張寄翁秀才
徽外琴聲局外棋此心能得幾人知縱横謾說三千字
陶寫須吟百一詩秋到蓼花蟬噪後雨敲荷葉釣歸時
西湖儘着張公子莫把吟篷月共移
呈菊坡先生陳樞使
但知猿鶴伴閒居不覺憂時鬢已疎對客怕言今日事
挑燈重讀少年書樓迎山色詩堪畫門對梅花月共鋤
相業累興明主意先生只恐自躊躇
賀鶴林吴尚書赴召隆興
鸞翔芝簡下溪堂醉夢驚回午正凉寵報帝俞催宰相
宣將州紱召文昌蘋花襟袖宫花近詩草簾櫳諫草香
大化一新多吉士卷阿歴歴告成王
苦風督鹺課甚廹
僕僕馳驅夢不安猥哉誰恤買鹺官星臺閣住春來俸
雨意翻成夜半寒人可與言能幾輩事難區處更多般
桃花一日都開盡插滿銅瓶亦倦看
秋雨簡劉主簿
秋到天涯未兩旬西風無日不霖霪數行新雁千門曉
十幅輕帆萬里心薄宦只宜聞早去長淮未許作狂吟
江南誰倚闌干曲丹桂香中酒自斟
寓西馬堘
十畝荒林屋數間門通小艇水灣灣人行遠路多嫌僻
我得安居却稱閒樽酒相忘霜後菊一時難盡雨中山
何年脱下浮名事只與田翁賸往還
呈留耕先生王侍郎
夜雨篝燈夢未閒十年殊愧屋頭山喜聞鐺脚濤聲起
不憚吟髭雪樣斑漁釣醉歌人所願功名心事國相關
辟書笑倒梅邊鶴盡在先生指顧間
寄題臨江王實齋司戸百花洲
錦囊詩句識花洲何日清江得醉遊百畝故園重鬭飣
四賢遺像愈風流香浮紅樹春應早雪壓寒梅月想留
我有煙波魚具了一絲風底願維舟
夜坐
栢香煙裏瀹山茶窮似燒丹道士家窗紙暫明寒月上
一肱清夢入梅花
秋田小立
兩間茆屋是誰家淺水汀洲舞荻花牧笛數聲紅日晩
自慚身是客天涯
兀坐
對坐清清一穗香悄無人語日偏長硯盤數點梅花片
暗引遊蜂度粉牆
晩凉
兩兩蟬聲送夕陽竹隂移綠上藤牀黃昏急雨無多子
喜得今宵夢亦凉
湖上
一泓寒玉浸青山粧點樓臺夕照間歌管滿船春未懶
惜無人伴白鷗閒
西湖晩歸
一輪紅日倚青山只見湖光數里間聽得畫船人說道
錢塘門到夜深關
紙鷂
弄假如真舞碧空吹嘘全在一絲風惟慚尺五天將近
猶在兒童掌握中
晩春二首
風甃殘花滿地紅别離樽俎謾匆匆春光未肯純收去
却在荼䕷細影中
綠隂隂裏惜韶華自縛筠梢掃落花可笑遊人心未懶
杜鵑啼處撥琵琶
戲作
青梅黃盡雨無多柳影重重午日過忽聽隔籬人語笑
採蓮船子上新河
倦吟
競病推敲欲嘔心何如危坐拆桐隂新蟬咽咽知人意
學我年來抱膝吟
愁
愁懷難畫亦難詩惟有流鶯暗得知我忽無言鶯不語
柳邊相看立多時
夏日二首
泓泓圓碧漾新荷獵獵斜風顫綠莎農事正忙三月後
野田齊唱插秧歌
數點沙鷗掠野塘雨聲初歇水微茫橋邊十里荷花蕩
輸與漁人卧晩凉
羊角埂晩行
葛裙蒲履帽烏紗迤邐乘凉到水涯數寺晩聲鐘未歇
滿身明月看荷花
瓊花
莫訝重栽聚八仙幾經邊警亦堪憐珠簾十里春狼籍
且把天香作舊年
寓目
暖風輕撥繡簾開放入雙雙紫燕來燕子似于人有舊
細銜花片落粧臺
村
又是江南割稻天家家兒女笑相牽芙蓉占斷清溪水
獨許漁人醉艤船
有感
窗戸清清半掩門小兒揩泪立黃昏幾多心事無人問
獨看梅花半月痕
蓼花
秋到梧桐我未疑蓼花何事已先知朝來數點西風雨
喜見深紅四五枝
凉
不擬西風一頓凉看看凉近木樨香人家未得征夫信
早有砧聲怯雁行
落葉
卷地西風促雨來掃除黃葉滿蒼苔垂楊早有青青眼
只礙梅花未敢開
石倉歴代詩選卷一百九十八
