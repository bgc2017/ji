石倉歴代詩選卷三百四十三
明曹學佺編
明詩初集六十三
周致堯(崇德人)
述懷
平生遠塵事畏觸憂患端矧兹值多故而敢懷自安寄
身途旅中戚戚苦飢寒為生恥無庸緝遺守微官雖云
匪多秩所職期可觀顧非周員器軌事仍獨難蹇予亦
何為俛仰徒長嘆
修禊日偕曹廣文七人遊南湖賦得裴休舊業
休字公美捨宅為寺今真如寺是也
幽賞殊未窮揚舲濟南湖載瞻裴公宇蕭條乃禪居緬
思太和年秩班百寮初晩懷超俗緣息心究空虚歲月
既云邁世事亦巳徂峩峩清輝堂遺構委榛蕪斯人不
可為慨傷獨在余
三月望日偕曹廣文遊南園得多字
暮春適休暇步遊散煩疴復兹名園賞為樂詎云多依
叢愛繁綠緣沿弄輕波景幽興彌臻慮澹神始和誰思
遽旋歸夕曛在城阿永諧塵外蹤明晨復來過
夏夜宿流虹寺有感
馳騖竟朝暮似緣飢凍迫如何百年間區區為形役世
途寡相知靦顔徒自飾所獲既非寶所喪良可惜生理
固草草進退量我力豈乏希世榮前車已當阨流光急
奔馬素業紛斷織聖道卒未聞怛焉增内惕
詠軒為金子尚賦
大雅輟微響新聲競哇淫行行誰不迷舉世莫能箴慨
彼深巷士淵淵多古心覽物易成感呻吟暢中襟初聆
韶濩鳴再聽鸞鵠吟清泠播空象要妙諧八音詎惟孱
懦興幽䕫亦蕭森緣知美刺間感創非獨今王風日已
覃王澤日已深殷勤誦功德永遠被瑟琴
感興
蕭蕭五花馬矯矯七尺身飲馬恒以時剪刷謂有神輕
泥障文錦新鞍被雕銀所期越千里不辭厮養勤過都
未及試一蹶不再伸吁嗟世之人求名不求真
題俞仲剛山水
我昔四明尋隠者著屐遠過玉几山巖扉苔徑轉森邃
結窠迺在雲松間松間迴風蕩空影水流花開春日永
苧服涼深團扇開好鳥飛來意俱靜為覓漁梁白沙步
因識樵人奕棋處扁舟暝泊碧溪陰沿月長歌下山去
束帶十年事朝謁鶴怨猿驚總凄切草堂晴晝玩新圖
三歎令人欲愁絶
懷古
我愛陶淵明所居惟種柳與世實寡諧委懷在杯酒不
有千古心誰識千載後意欲從之遊斯人復何有
雨後步南園
栽蔬徧南圃雨足蔬已長晨夕供採掇筐篚充所將豈
無膏粱思自顧不可常願言使無違澹泊庸何傷
虚白室為毛經歴賦
端居養幽素沖然澹無滓豈乏華藻榮涅緇恐兹始一
室洞昭融於焉表微旨蒙莊亦何人先予契斯理
送劉中得行字
惠風育繁卉旭景藹春晴端居感時遷况抱離人情華
觴惬未足中懷在嚴程還當南榮卧悵對浮雲行
聽顧道友吹雙孔笛
幽人製清管二指宣宫商夕響隨風迥餘悲繞山長危
葉振欲脫微波動還揚遠近同一聽感余非故鄉
古詩
應龍果何物變化在斯須嘘氣雲霧蒸下雨澤九區差
差喉下鱗嬰之能殺軀那因情欲牽豢畜同淵魚
其二
邯鄲有猛虎曾參能殺人斯固不足憑浮言亂其真憸
人舌下刀數加君子身何如冥冥羽不為矰繳親
其三
團團青銅鏡昔從軒轅鑄面涵孤月光背隠雙龍跗美
貌欣自修醜容羞見妬人心自親疎鏡明只如故
其四
猗蘭生中谷不采恒自香園丁亦何知掇置近中堂朝
培根愈萎暮沃葉已黃將養雖以時物性終見傷
其五
蕭蕭水中蒲瑣瑣蒲上禽託身自得所不忘罾罥侵天
風斷枯條卵破巢亦沈兹焉復何尤慎之在初心
夏日即事
新浴坐溪館微涼在虚襟風條振宿雨石泉和鳴琴因
兹塵外境怡我關世心何事城郭居煩思苦沈沈
雨夜感懷二首
卧聞窗間雨蕭颯夜將深轉望壁上燈依微照孤衾撫
兹凄絶候感此遲暮心平明視青鏡白髮滿華簪
攬衣起中夜感歎成歗歌百年事形骸所得良不多生
理既茫昧動静防禍羅歸哉南山陲石田蔭松柯
秋夜不寐三首
高館夜無寐孤衾轉蕭爽驚風振庭柯落葉走階響沈
憂靜中起離懷益難廣寂寞誰晤言殘燈耿虚幌
濩落頗巳久衰遲亦何甚因念平生懷悲悽不能寢薄
帷照明月中宵益凄凜展轉殊未休疎鐘度高枕
昨日又今日今朝又明朝蹉跎竟何為坐令顔髩凋代
耕既非望閒居亦無聊孤懷共誰寫仰屋奏七謠
訪鮑仲孚先生隠居
溪上齋居好幽偏事不侵桑麻存晩計圖史樂初心岸
幘幽窗曉移牀綠樹陰卜隣何代老從此數相尋
次石監征韻
憶子臨東海征帆幾日回鼉鳴津鼓合蜃起石樓開官
酒應深酌春衣或未裁題詩紀遊歴時寄到蓬萊
次陳彦博編修雨中見懷
澤國仍多雨溪流沒兩涯墟煙迷小市泥草亂空階藴
藉詩中意蒼茫病裏懷明朝晴色好對話兩情諧
送崇德州夏同知
慷慨持征節雄談息戰塵有生皆帝力無地不王臣為
國丹心在論功白髮新他年忠義傳端合繼前人
送人歸楚
楚甸荒涼舊鎮微春來漸覺思依依故鄉兵後今誰在
遊子江南恨獨歸長路關心聞過雁孤城回首見斜暉
家人十載傷離别芳草閒堂靜掩扉
寄沂陽劉廷鎮員外
故人相與最從容尚憶論詩五夜中白首無家千里别
青山何處一樽同夢回孤館燈前雨目斷西風塞上鴻
誰識離懷愁絶處野庭依舊穆陵東
吴中
兩岸春雲暗柳條滿篷風雨過楓橋空憐越絶溪山好
且聽吴趍巷陌遙官舍晩涼飛燕子水鄉人靜賣魚苗
誰家白晳佳公子賸把黃金買阿嬌
寄子高都事
昔年相與最多情尚憶聮鑣度錦城御水滿溝看洗馬
宫牆隔樹聽流鶯别來故舊今誰在老去艱虞只自驚
山色湖光總無賴不堪幽獨轉愁生
登崇德城有感
溪上孤城百雉餘城門猶自護儲胥霸陵空宿將軍騎
范叔應隨使者車雞犬蕭條兵過後漁樵散漫市休初
老年觸事多成感閒向芭蕉葉上書
寄舍弟鼎
生計依人轉寂寥别來心事向誰消鏡中華髮隨年改
溪上青山入夢遙對酒便思歸白社將書不敢寄洪喬
越情吴思渾無賴獨倚江樓送暮潮
臨平道中寄京師諸友
雲外羣山綰翠螺馬蹄長是客中過關河樹色秋光近
驛路蟬聲晩更多千古心期空皓首百年人事等滄波
自慚薄劣頻趨走幾度因風想玉珂
春日雨中漫成次顧玉山韻兼柬石監征
十日春泥懶入城滿湖風雨未開晴草堂欲補寧忘破
沙鳥頻來莫漫驚橋外柳條隨意綠坐間苔色傍人生
緣知花事渾能幾好買芳樽對客傾
寄劉孝章經歴
意氣傾人記昔年東風飛蓋日翩翩花明古戍春停騎
月上清江夜放船老去交游誰更健亂來蹤跡總堪憐
山光水色渾無賴却數冥鴻野外天
次韻送陳夀夫之湖州
識君雖早送君遲却愧相看在亂離十口一家無别業
此身何日是閒時青山滿路春船酒白月空江客枕詩
我有好懷誰得共鷗波千頃雨絲絲
寄吴興張别駕
鴛鴦飛去潦波平曾聽驪歌憶送行南浦移舟官樹綠
西亭酌酒晩風晴異鄉春近多新夢遠使書回足舊情
欲識懷君無限意滿城芳樹亂啼鶯
送曹廣文賦得富覽亭
危亭突兀斗城陰風物蒼茫入望沈萬古東南多壯觀
百年豪傑幾登臨夜中日出扶桑近天外江流灧澦深
好趁歸帆拂天姥共憑寥廓寄微吟
蔣氏小瀛洲
茫茫人海小瀛洲靈草丰茸碧樹幽底用風輪通弱水
時逢雲袂下浮丘天陰圖畫龍鱗濕月夜簫聲鶴背秋
我亦平生有仙骨歸來同作采真遊
次韻顧玉山見寄
白水青山杳渺邊每懷高節自茫然不從猿鳥疏名姓
虚託鱗鴻問歲年燈外簷花清夜雨江頭雲樹暮春天
須知無限滄洲意渺渺東風一旆懸
渡錢塘江
日出長江煙霧開越山吴樹抱江迴霸圖蹤跡空今古
天塹東南有刧灰山郭雨昏雲似墨海門潮急浪如雷
舟師省柁須看客不數瞿塘灧澦堆
西津夜泊
孤帆夜落石橋西橋外青山入會稽卧聽海潮吹地轉
起看江月向人低一春衰謝憐皮骨萬國艱虞厭鼓鼙
何處客船歌水調令人歸思益凄迷
送南臺察掾張志學赴都
蓬萊宫闕五雲間天上羣仙集珮環珥筆每同花下散
玉珂時聽月中還清秋幕府芙蓉靜白日門屏獬豸閒
浩蕩天風吹鶴馭春朝入覲紫宸班
次韻顧玉山寄張子淵
險宦何殊闞九淵且將蕭散事餘年風前白苧裁春服
花外青藜挂酒錢聖世敢云輕紱冕野人端合老林泉
養生况有封囊藥坐聽流鶯手自圓
春日偕顧玉山汎舟平家湖訪石仲德次韻
湖上春光生綠波湖頭柳色似新鵝已知出郭塵諠少
更喜臨流樂事多穩坐蘭舟勝上馬新裁苧服不須羅
茒堂只隔東西瀼隨意相從載酒過
送僧住徑山
開士持衣登祖寺迢遙雙徑接空虚清晨唱梵層雲表
白日傳燈刧火餘山抱郡城飛雉堞井通瀛海躍神魚
高情也愛談禪悅許近牛鳴便築居
琦元璞所藏趙子昂馬圖
進馭歸來日未西落花芳草滿春泥也知櫪上無凡馬
牽過天閑不肯嘶
雙松圖
鑿鑿岷峨插彼蒼海波不動海天涼雙蛟化作神仙去
明月中宵劍影長
附高遜志(字士敏翰林院學士蕭山人□嘉興)
送澄上人南還
東南多名山可望不可即兵塵浩無際焉敢妄行役如
何浮屠師周覽思振錫而道不在遠去去欲誰覓名相
既虚假空焉訪遺跡真源浩無窮尋流安有極古來超
世人觀妙向空壁欲了第一機終當絶聞得幻盡始知
幻待彼衆緣息
適興
神理固莫測闔闢無時停萬物盈兩間森然咸委形榮
悴從大化胡為勞其生悠悠念往時飛空如流星先哲
邈難逮撫已空無成嚴霜被中園蔓草猶青青晨夕自
遊目亦足陶吾情
荅徐以文
我本不羈士少年知遠遊結交盡豪俊英風邈難儔浩
然志四海壟斷非所求羣雄亂天紀誓將除國讎驅馬
向京邑道路阻且修曠望空歎息失計成淹留時哉苟
未會白璧寧暗投恥同五鼎食笑視千金裘袁絲尚游
俠枚臯事俳優知己竟不遇行藏誰與謀白日如逝水
冉冉春復秋人生久羈旅豈不懷故丘芳時倏徂謝悲
緒寒颼颼容華易憔悴安能常黑頭放歌吴門市洗耳
長江流雖然不得意常為蒼生憂心隨去雁遠目送孤
雲愁夫子東海裔濟代多良籌既無陳仲舉雖賢罕見
收何如共脫屣速駕赴滄洲
有感
退之少苦貧干祿頗浮躁長安三獻書時宰終不報饑
寒日哀鳴踰壯已瞶眊向非董張徒宦轍誰與導少年
屢摧抑大器天所造苟不涉患難尤足長雄驁嗟余樗散
材時邁未聞道雖云寡知己敢忘固窮操徇利多乞墦
賈名爭媚竈薄俗諒如斯何事傷懷抱
寄陳彦博奉常
雨收山氣佳日入川光暝岸幘倚孤松飄蕭發清興花
藥紛滿畦桑麻鬱成徑西林宿鳥歸前溪漁榜定曠望
絶人蹤坐愛郊原靜撫景念徂春思君一觴詠
以杜少陵文章憎命達之句析而為韻賦此
違世甘濩落撫已徒憂勤既通金閨籍方思策竒勲胡
為竟殺融復與沮溺羣念往每懲咎縱學求多聞朝飲
西澗水暮宿東山雲境靜息疲薾心清遺垢氛森然富
藻思載道非空文尚賴特立操千載揚清芬
其二
積雨滿汚瀆蛭螾聊自藏盲飈振修薄篦簬依崇岡動
植各生遂伊人獨何傷謫居窮田野與世殊相忘緬懷
昔憂患髮短心日長所願免饑渴孰敢謀膏粱戶庭罕
遊跡琅然誦文章歡來意自得遐想超黃唐從此遂閒
逸投老終徜徉
其三
鱣鯨擊洪濤一躍龍門登驚風落潮汐失勢投岡陵鬐
鬛日巳槁窮涸何由興翻為獱獺笑敢望餘波騰畸人
感物理冥思多所徵雲翔避矰弋淵潛避笱罾胡為徇
世務轗軻常兢兢勖哉保素履勿貽人所憎
其四
荆璞不善藏輕售與時競雖無泣玉恥棄捐揜光瑩伊
余昧先幾妄往成蹭蹬貪得違素心徇名忘積行通籍
曾幾時三年絶朝請久暌徒侣歡轉失鄉黨敬剝喪匪
偶然且委時與命
其五
功名期宦成文章止詞達千載求全能如何罕竒拔夙
抱稽古志纂言窮櫽括幽闡新機深精思元化斡豈徒
賁皇猷將以繼往末撫今不自足乃復恥被褐好爵難
久縻世途多忉怛放意樂丘園長歌襟抱豁
送程彦明之松江
同是他鄉客俱為避地人興來猶浪迹别去更沾巾山
路常疑雨江花已報春荒煙投遠戍落日扣通津樵笠
歸墟盡漁蓑度水頻揚帆驚宿鳥鼓柁駭遊鱗俗薄誰
知己時危不計貧飄然滄海上也欲共垂綸
移居為鎦朝佐通守賦
佐郡辭簪紱移居遠市廛樓高饒爽塏地癖喜幽便芳
樹層簷合嘉蔬隙壤連承顔傾孝敬視膳沃肥鮮製錦
聲華滿分符惠化傳輿談誇息駕醇飲愧張筵繾綣情
彌厚殷勤意更專銓曹行考績未許賦歸田
題江行初雪圖
宿雲黯慘埋巖壑疾風颯颯梢林薄孤舟擺浪何處來
雪片縱横向人落一翁蓑笠度危橋一翁荷擔轉山腰
崖傾石凍行傴僂不辭辛苦歸途遙君不見軟裘貂帽
馳快馬遮莫冰花徧原野人生得意能幾何相逢俱是
窮途者
送徐照磨從軍
長淮奔流東到海環疆千里多名都其風剛勁自古昔
異才挺出無時無徐君夙負青雲器少年猶覩承平治
操筆嘗隨驄馬行文史由來曾歴試蕪城繁華天下稀
揮金佩玉爭光輝干戈一變莽蒼出君亦逃難吴江湄
故鄉悵望歸未得大藩開府先推擇英聲洋溢動當時
彈冠再作諸侯客襟懷絶似南湖清王事賢勞心靡寧
亂離幸得倅鄉郡欲往豈料邊塵驚聞道元戎飛薦鶚
掀髯應辟青油幕戎嚴何必屬櫜鞬等閑談笑三軍却
扶顛實藉英雄材欲成勲業須時來嗟余何日去環堵
與君攜手黃金臺
次陳彦博博士寒齋四詠韻
燒燈看書
窮經夜焚膏晷短歎冬日孤影戀餘光趺坐寒齋寂冥
思聖途遠時邁恐無及假寐竟忘疲匡牀散縹帙
熾炭烹茶
霜寒陰始凝剝盡陽來復因觀薪火傳悟此道機熟汲
井烹露芽聊饜畸人欲滌慮蕩塵昏神清光溢目
袖手微吟
薄宦不成名歸來聊藉手窮通每自悟得喪復何有誰
云松栢林而不生培塿邈矣歲晩期微吟思靜守
擁衾清坐
趺坐擁重衾靜聽窗間雪心清文思深理會塵情絶良
璞須善藏素衣還易涅坐久覺光生東軒上寒月
贈章安甫老人
籃輿迢遞出郊坰野服翩然鶴髮星柱史不辭周問禮
伏生須為漢傳經汀洲水落蒹葭老澤國霜寒橘柚青
自笑隠淪緣底事時危蹤跡一浮萍
徐德原司丞隠居
放棹南湖春水深昔年遊覽得重尋陶公未許辭彭澤
龐老那容隠漢隂落絮雨餘霑墨沼遊絲風暖罥書林
自憐久客渾無賴亦欲攜詩與盍簪
送宋時中還海昌兼簡王好問提舉
十年湖海共飄零蹤跡渾如水上萍宋玉愁多成九辯
王通思苦續羣經鯨波日落千尋碧鶴嶺雲開萬疊青
君等懷才須世用弓旌早晩出虞廷
簡蒲菴長老
論交猶憶自前朝亂後誰憐意氣消元亮歸來依惠遠
少游客久遇參寥山房黍熟供蔬甲石鼎茶香薦菊苗
名勝想無今古異禪龕容我避塵囂
寄蘭照磨
天開泰運息兵塵建業千年王氣新虎旅南征收百粤
龍旂西指定三秦春明紫禁煙花繞日麗彤樓燕雀馴
朝罷從容須獻替要含膏澤及斯民
次趙耘軒見寄韻
曾遊海上望蓬萊結友惟尋世外才宏景巳聞勾曲去
圖南重見華隂來大鵬奮翼輕千里獨鶴凌風徧九垓
我亦吹笙雲漢侣誤攖塵網轉堪哀
城南小隠為松江郭彦禮賦
步屧幽尋古岸隈柴扉正對郭南開林間野徑穿雲入
溪上春潮待雨來過客停杯歌白苧隣翁吹笛坐蒼苔
羨渠高隠空相憶浪迹多年素髮催
題倪雲林竹石
卷石不盈尺孤竹不成林惟有歲寒節乃知君子心
題畫
窈窕雙青蛾流盼瑤臺鶴自怨鎖芳塵似欲遡寥廓
題水雲深處
落日汎南溪野艇沿流去隔水望儂家雲深杳何處
題淩媪隠居圖
陶令歸來日躬耕不厭貧問誰解同志賴有翟夫人
題扇
雨過蒼苔石幽篁翠色浮南軒曾對此瀟灑憶清秋
墨梅為李鍊師賦
誰向隴頭來寄此一枝雪莫負歲寒盟道人心似鐵
題紅梅
紅綻南枝玉芳姿綽約新不將明媚色競逐艷陽春
苕川夜宿
山繞荒城水自流霜空月色滿溪樓夜長欹枕渾無寐
二十五聲都是愁
龍江旅舍
岸回山轉疑無路潮落江清淺見沙睡覺蓬窗寒日上
不知身在野人家
次薛鶴齋真人見寄韻
贏得閒身便入山只留名字在人間最憐白髮多情者
直待移文始厚顔
題陸濱村舍壁
記得移家白露時秋風又是一年期獨憐零落溪邊柳
那得長條繫所思
閨思
絳桃不似曉粧紅恩譴多年出漢宫自惜傾城多薄命
莫教明月照閨中
次葉楚芳見寄韻
梅子初黃晩雨收閒身猶著木棉裘誰憐白苧新裁就
回首西風又是秋
次陳彦博太常南湖閒步韻
乘閒迂步共尋僧家住寒山第幾層自許他年挂冠去
幽樓終不愧孫登
題盧元佐所藏江山圖
結茒曾住白雲間遊宦多年客未還開卷偶然鄉思動
數峰渾似鄂州山
附絶恂(字仲孚秀水人有西溪漫稿)
三友詩
友道日凋謝伐木久無詩詎謂草木間友道反不虧娟
娟白玉英落落蒼龍枝復有青琅玕歲晏以為期相看
冰雪中節概不少移豈不念轗軻守貞理所宜物性尚
如爾人情良可悲勗哉三友交吾當視為規
題吴仲圭平遠圖
蒼山遙遙幾千里綠樹參差碧空起雙帆忽從江上歸
影落斜陽濕秋水林陰蒼莽鳥不飛石徑蹭蹬行人稀
松根似可縳茒屋沙尾亦足容漁磯我嘗西遊倚江閣
極目長空入寥廓好山不肯過江來恨不乘風跨黃鶴
吴君畫手當代無落筆何年成此圖安能著我巖壑底
相覓老樵尋釣徒
題五雁圖
薛生三鳳世所稀荀氏八龍殊絶竒郭家兄弟稱五雁
孝友尤為人共推當時八月驚飈起五雁分飛隔空水
十月天清五雁歸相呼相喚蘆花裏我識郭家五弟兄
早學書詩俱令名開圖見雁發深感萬里長江無限情
我今試與五雁語從兹休落瀟湘去瀟湘水深多網罟
明年花發玉階春玉階鴛鷺多如雲願汝飛去同為羣
南風琴送王文伯之任
重華宫中白日長山龍絢爛垂衣裳玉階朝罷南風起
干羽不動生微涼是時治定作韶舞中有桐琴音最古
坐把五絃為揮弄不覺南風滿窗戶一彈民愠解再彈
民阜財直令四海億萬姓熙熙鼓腹登春臺時有五色
鳳飛來表休瑞雝雝玉階前亦感重華意重華之意良
苦深意在生民不在琴九疑雲冷世已遠人人爭欲聞
其音祇今重華御八極每彈五絃長嘆息南風長養百
餘年黑髮蚩蚩豈能識我持此歌送使君生民久待南
風薰承宣政是君所職願早流播人間聞
題吴越兩山亭
新亭卓絶倚雲端兩岸青山繞畫欄衆岫西來馳萬馬
數峰東去跨羣鸞海門帆影煙中見江樹秋容雨後看
千古興亡無限事邊城又聽角聲寒
題扇
松陰翠落千崕雨瀑布泉流百丈冰六月山人長衣衲
不知人世有炎蒸
除夜偶成
絳蠟高燒爆竹鳴羣兒奔走喜還驚老夫識得春來慣
直伴梅花睡到明
李進(字孟昭海鹽人號西園居士)
遠别離
舊别離新别離人生别離無定期前年郎遊蜀山去今
年又客黃河西黃河之水直向東海流滔天捲地無時
休不洗人間離别愁蜀山崢嶸嶮而固六龍回日車猿
鳥亦難度不斷人間别離路别離之情良可傷白日苦
短關山長關山長白日短鑿山填河河又滿河又滿愁
難平妾顔未老郎無情
題耕織圖
西疇昨夜膏雨足村村綠樹啼布穀農夫相喚整鋤犁
早起驅牛出茒屋土腴牛健耕易深暖雲籠日春陰陰
斜陽未下終十畆一卷遺經行自吟山妻相敬如賓友
炊黍烹葵饁南畆溪邊濯足隴頭坐高歌且盡壺中酒
年來不用憂旱澇高田宜黍低宜稻官租納足食有餘
社酒雞豚自相勞人言耕夫苦我道田家好但願五風
十雨年榖登室家團圞永相保
其二
吴蠶作蠒明于雪苕霅之水清且冽東隣西舍繰車鳴
銀絲出盆光皎潔官稅己輸私債還美人曉織綠窗間
嬌鶯睍睆機聲度春笋參差玉指攀織成素絹堅且緻
先奉翁姑後夫壻朔風吹木霜霰飛夫不憂寒妾如意
君不見青樓艷女好蛾眉留客高歌送酒巵纏頭蜀錦
不知數黃金暮盡朝别離不如田家荆布妻貧富苦樂
長相隨採桑養蠶繰好絲年年織絹製郎衣
題畫松
君不見靈隠山前小朵峰入山九里皆青松怒濤翻空
捲江海高枝挂石磻虬龍西湖三月春意濃錦囊駿馬
呼奚童清陰夾道生爽氣金粉撲面香濛濛兩年不踏
湖頭路轉眼春來又春暮畫中忽見一株松彷彿山前
幽絶處幽絶之處多仙靈吾獨何為縳塵纓寄謝仙靈
許同隠凖擬長鑱尋茯苓
丹陽道中
茒屋雞聲催早起僮僕相呼戒行李擁袍無計衝曉寒
野店村醪薄于水羊頭小車鐵褁輪後催前挽聲轔轔
平原極目但衰草西風忽起迷沙塵坦途纔過十里餘
行行曲磴多﨑嶇松林杳藹不見日凍霧作雪沾衣裾
黃土山岡高復陡車夫努力成牛吼須臾下坂一何易
勢若駿馬爭先走嘗憶當年未為客縱覽方輿徧圖籍
太行蜀道雖漫聞七里八岡今始識男兒初生挂弧矢
豈分拘拘老松梓他年會作子長遊賸賦新詩滿人耳
幽居
雨後看新水天空望遠山入雲蒼隼健坐浪白鷗閒酒
盡壺還貰詩成字重刪才疎信樗散非為惜朱顔
過湖
歸心喜便風孤棹出吴松急雨捎寒浪殘雲逐斷鴻漁
人舟是宅龍伯水為宫浩蕩煙波裏長吟興不窮
溪居圖
畫裏溪山好溪亭事事幽闌干三面水風月四時秋野
老時分席漁人每繫舟此中容隠逸何用覓丹丘
晩次毘陵
舊壘斜陽裏孤舟野水濱高風懷季子俠氣想春申樹
古鴉啼暝橋危客問津漁歌何處起旅泊易傷神
題畫
淡墨寫生綃微茫景色遙白雲迷谷口綠樹遶山腰此
地真堪隠何人肯見招浮生但適意不必問漁樵
擬賦新宫
海宇澄清泰運開城懸北斗住蓬萊金銀宫殿千門啟
玉帛衣冠萬國來瑞氣氤氲籠寳座仙韶縹緲奏瑤臺
微臣幸際明良會願獻神堯萬夀杯
過徐州
官船千里過彭城陳迹荒涼草樹平項籍臺空無舊業
坡仙樓在有餘清天邊夕照孤帆影洪口春雷白浪聲
過客題詩成感慨青山猶帶古今情
春興二首
聽殘鶗鴂雨中聲歲歲芳時不稱情酒債詩魔縈病骨
柳煙花霧鎖愁城登樓此日思王粲作賦何人薦馬卿
見說滄浪歌可愛投簪東海濯塵纓
午睡沈沈飽墨甜惱人幽鳥語前簷扶頭酒醒猶欹枕
花信風高不捲簾世味久諳刀上蜜人情已識水中鹽
知心只有青青竹冷淡相看更不嫌
王母瑤池圖
臺殿參差近碧天房櫳屈曲窈相連瑤池淡淡涵秋水
珠樹濛濛護曉煙雲外鳥來知七夕風前花落是何年
恢諧却笑東方朔三度偷桃未得仙
春暮有懷李孟璿
暖雲無力度隣牆風裊遊絲拂地長深院獨眠淹病酒
袷羅初試淺熏香新巢燕子來如約未謝棃花待洗粧
綠草滿池春欲去幾隨詩夢到君傍
紅白蓮花
翠蓋亭亭暎碧漪濃粧素質兩相宜華清賜浴春酣後
虢國承恩月上時錦幛風輕波㶑灧玉杯香冷露淋漓
茜裙又作霓裳舞清曉來遊太液池
題豐樂樓圖
錢塘城郭帝王州勝概千年尚有樓南浦雲開珠箔曉
西山雨歇畫闌秋玉人歌舞成春夢芳草王孫非舊遊
物換星移餘事在蕭條殘墨不勝愁
漂母墓
淮陰城下有荒墳過客維舟慘壯魂一飯當時非責報
千金異日果酬恩雲迷馬鬛封難認草沒龜趺字巳昏
多少英雄困貧賤世人誰肯念王孫
淮陰懷古
淮浦南邊曉繫舟擬尋遺跡弔韓侯酬金墓在蒼松古
仗鉞壇荒碧草秋功並良何誠不忝生儕絳灌亦堪羞
風雲消盡英雄氣楚水無情日夜流
題畫
飛花入簾宫漏長遊絲落絮春茫茫金鞍駿馬青絲勒
綺閣小姬紅粉粧黃金作丸落花底啼鳥隔花飛不起
明朝更欲載東風早買樓船放春水
金橋柳色
官橋送别繫蘭橈官道垂楊拂畫橋煙鎖翠眉如有恨
日搖金縷不勝嬌渭城朝雨離筵散灞岸東風客路遙
君上皇都春又晩花飛晴雪暎趨朝
畫竹
解籜初聞粉節香拂雲又見影蒼蒼鳳凰不至伶倫老
無奈荆榛特地長
集句
潯陽向上不通潮離别河邊綰柳條回首可憐歌舞地
玉人何處教吹簫
西湖夜宿
蹇驢衝雪岸烏紗夜醉西湖賣酒家十六吴姬吹鳳管
捲簾燒燭看梅花
附李孟璿(訓導汝寧有南莊集)
獨漉篇
獨漉獨漉愁人心泥水沒人濁且深明月不可見明珠
那復尋昨夜牀頭三尺銕躍鞘時驚吼嗚咽父仇未報
恥未雪休論明珠與明月羣象不須斷蛟鱷不須剪與
仇戴天古所戒獨漉獨漉君當勉
坦然老人歌
坦然老人真坦然不求才行人間傳不賦蜀道難懶和
滄浪篇送窮乞巧皆無言坦然心地何所似皎皎白日
懸秋天桑麻田松菊園乃在武林清溪邊傍溪茒屋只
數椽朝出耕夕安眠兒女嬉笑南窗前皇天平平無黨
偏坦然老人真坦然我欲移家相近時周旋
烏夜啼
烏夜啼向何處啞啞繞妾庭前樹天涯遷客天應憐烏
亦有情啼不去定知明日天恩到天遣啼烏夜先報烏
兮烏兮從爾啼爾知妾苦為妾悲妾自促寒機織錦製
郎衣衣成寄遠道願郎衣著蒙恩早郎衣錦歸有時爾
烏長宿庭前枝
題山水圖
大江之南多崇山層巒疊嶂青迴環山中去天不盈尺
我昔與客嘗躋攀凌空直上最高頂恍然身世非人境
蟠桃子熟近瑤池船藕花開通玉井下視羣峰列四傍
蒼松古木煙茫茫琳宫梵宇互隠現丹厓翠壁相輝煌
别來尋常形夢寐忽見此園無乃是浩歌寄謝山中人
目送飛鴻去千里
次韻艷體
閬苑迢遙碧海深青鸞飛斷信沈沈春深香冷銷金帳
夜静聲閒綠綺琴殢雨游雲頻入夢落花啼鳥總傷心
玉簫何處吹明月目斷關山不可尋
明妃
玉筯雙垂出漢朝邊塵滿騎路迢迢琵琶曲盡腸應斷
環珮魂歸恨不消沙起黑河風冽冽雲埋青塜草蕭蕭
黃昏獨有荆門月長向空村照寂寥
和孟昭春興
憶過蓬萊海上家春風長日駐韶華九天風度瑤池樂
五色雲迷玉洞花雷煥多情求寳劍葛洪何處得丹砂
到來彷彿三千歲夢落紅塵隔紫霞
題金碧山水
雨餘山色暖凝春人掩柴門卧夕曛江上圖書和月載
山中雞犬隔煙聞東風瑤草香初滿流水桃花路不分
此處仙源知不遠底須騎鶴訪茅君
陳約(字博文嘉興人山西右布政使)
促織吟
促織何唧唧一片秋聲滿虚碧昨夜啾啾語牀下羸婦
咿嗚淚流臆婦言上有翁痴女未解櫛丈夫晝作田何
以事促織促織胡爾為促織胡爾悲空階月白風凄凄
豈不聞高樓女兒畫雙眉春來秋去蠶不知越羅蜀錦
花滿枝
其二
促織何唧唧我聞婦言重於悒歎生不逢堯舜時天下
干戈未休息且無八百桑又無二頃田江湖事筆硯卒
歲衣裳穿促織有靈性促織聆我言江天木落秋無邊
胡為夜夜啼我前不聞民間征輸急星火里胥鞭笞淚
盈把
為臧德中題古巖
古巖之巖深若壺壺中之樂神仙都不知幾世幾千古
無乃出乎上古之古初巨靈劈山山盡裂秦王驅石石
為竭石為竭先生此巖獨無恙先後迥同天地滅即今
巖谷易變遷海波朝暮成桑田此巖亘古常晏然更祝
不崩亦不騫永與南山同乎千萬年
二月二日友人王景萬園中牡丹初發景萬置
酒邀余賞之因令作詩以發其不平之鳴為
賦七韻
江南二月氣初淑牡丹葉抽攢媆綠插竹成竿扶婀娜
築臺盈尺增發育不與桃李爭春風豈逐繁華共麄俗
待看淑氣過艷陽杏桃落盡無餘香數枝獨殿百花吐
天然富貴輕尋常萬紫千紅總俱後芍藥荼蘼顔亦厚
吁嗟世事何不然且盡花前一杯酒
錦屏仙蹤
赤城多竒峯錦屏亦殊勝不知何仙人遺跡在幽徑松
霏灑石牀竹雪墮風磴徘徊對巖花忽送一聲磬
寄鄉中諸故人
相逢何必論萍蹤旅食京華又朔風老去豈知身入宦
覺來全覺夢成空鱸魚故國蓴絲晩雁影寒江木葉紅
為問南湖湖上月幾時詩酒共諸公
天夀日侍宴
山龍黼黻殿中間象貝犀琛貢百蠻星拱已歸天北極
嵩呼齊祝夀南山瑣窗虹貫金蓮炬丹陛春聮玉笋班
白髮老臣何以報也霑恩渥駐蒼顔
懷盛玉全
海上青山我昔遊别來回首十經秋諸峰羅立應如舊
獨客棲遲尚此留每恨親朋多阻絶欲傳書信恐沈浮
憐君只在秦溪上相見何時解去舟
偶成
京華二月天氣好寒食已過清明來畫樓朱箔燕新語
綠樹清江花亂開
陳絅(字簡文有竹集約之弟)
鶺鴒圖
露冷蓮塘水葉枯秋風枝上鶺鴒孤急難弟兄俱分散
水落沙寒日又晡
題扇
五湖煙水綠生波一葉扁舟鼓枻歌遙想故園戎馬後
千章喬木已無多
秋風吹上老漁船蓴葉鱸魚味自便對此雲山無限好
不須圖畫入凌煙
陳繹(字思文約之弟)
和吴景長秋興韻
瀟瀟風雨洗秋旻頓覺乾坤萬象新畫棟雲飛嗟帝子
銅盤露冷泣仙人鳳凰覽德翔千仞燕子辭巢别故隣
欲頌河清獻明主天顔一笑物皆春
桃根接梅
未見東風著小桃先看蓓蕾綻紅椒種從王母來時度
魂向羅浮夢裏招妙奪天香回造化巧將雪色補嬌嬈
一聲鐵笛春歸也回首秦源道路遙
題竹
叢篁不盈尺葉葉生秋風鳳凰何時來食實巢其中
陳緝(字熙文約之弟)
白苧詞和沈孟明韻
盈盈窗間女悄悄事編織明明紅粉粧皎皎瓠犀白妾
身不作清露塵妾顔不學巫山雲藁砧年少事游俠閉
門花落愁青春瑤階蟋蟀鳴金井轆轤響綆絶誰再續
因之重惆悵河東織女河西郎深夜起看登秋堂翠翹
銀鳳綠雲繞錦屏繡褥春風香昔為連理枝今成斷腸
草鸞去鏡空存膏沐為誰好妾顔漸改非昔年天上明
月何娟娟東家女子盪舟去玉手不採湖中蓮蓮生藕
有絲零落怨秋色花開猶有時花落恨無跡問郎欲歸
趨何時念妾日夜愁空閨白頭鴛鳥不飛去海枯石爛
雙依棲
夀仙曲為愛山翁
仙人愛山山中居白雲為裳霞作裾山田種石不種穀
石子千載成瓊琚梧桐高岡生鳳雛鸞停鵠峙相追趨
東風吹花暎繡襦花下拜舞為歡娱松泉遶溪溪遶屋
琅玕青青瑤草綠朝皮商山歌紫芝莫過藍田餐白玉
仙人玉立頎而長龐眉皓首雙瞳方酣歌未終樂再張
王喬赤松皆在傍阿母來遺蟠桃香青鳥兩兩先翺翔
雙成飛瓊羅雁行巢笙吹徹丹鳳凰敲金戛玉聲鏘鏘
飲以九醖瓊瑤漿一酌精氣流肝腸神完骨蹻筋力強
再酌毛羽生微涼仰視六合思飛揚何當更酌富眉夀
後天不老凋三光
雨中期張天傅以無舟不至
太乙馮虚不用舟卧乘蓮葉渡中流斗牛夜射蒼精珮
風露寒生紫綺裘地隔蓬萊無萬里鶴歸華表又千秋
仙家縮地如無術安得相從到十洲
次吴景長秋興韻
十年朋舊總飄零喪亂無書問死生深院銀燈挑錦字
小樓明月理瑤笙霜寒菊徑思元亮秋老瓜田憶邵平
悵望佳人淚如雨夜深腸斷楚歌聲
似張天傅
市涇真士有張騫早歲辭家願學仙古匣龍蛇秋仗劍
石壇星斗夜朝天洞中雲暗長疑雨鼎内丹成不計年
欲試囊中餐玉法明朝相約過藍田
和大兄甲辰歲九日見寄
霜後山林落葉稀黃花采采繞柴扉催租吏去生秋興
墮帽人酣又夕暉歲歉欲求菰米飯天寒偏怯芰荷衣
風塵如此須歸好手把長竿坐釣磯
送周煥文從唐伯剛之吳興
碧瀾堂下即吳興十里芙蓉繞石城山簡歸時應倒載
條侯醉後尚談兵蘋洲雨過秋聞雁橘里春深曉候耕
事簡好將樵唱曲水精宫裏坐吹笙
柬吳中永樂寺住持鼎虚中
梵王樓閣冠吳中雲繞諸天會法宫寳藏夜明珠出海
花臺煙暖雨隨風庭松回指思玄奘隴月迎人識贊公
劫後相看情倍好詩成須寄具區東
過潮音菴訪澄海性
潮音精舍水中央寂寞松門掩夕陽翡翠蘭苕依水渚
鸕鷀鸂鶒滿魚梁香消柏子春雲冷水滴蓮花夜漏長
人世干戈嗟擾擾欲從苦海問慈航
送道士謝清一歸吳中
丹鼎紅光照洞庭天壇月色帶疎星玄都道士蒼精劒
上界仙人白鳳翎閶闔朝回天蕩蕩蘂珠經盡晝冥冥
欲從杖屨秋山裏風雨篝燈采茯苓
次原素上巳韻
落花如雪委蒼苔百歲逢春復幾迴流水羽觴嗟寂寞
石田茒屋未歸來舞雩風暖宜童子修禊書成屬俊才
故舊相看情倍好雅懷今日為君開
次近仁韻
長袖方袍墊角巾逍遙天地一閒身匡廬結社邀元亮
鑑水維舟待季真飛絮游絲留白晝野花幽草自長春
林間無地容塵俗秖許先生與卜隣
秋夜懷明本
溪聲淅瀝起蒹葭溪水潺潺潄白沙大地星流還化石
小窗燈冷不成花江淮峰火三千里城郭人民八九家
避地欲尋張博望月明滄海汎靈槎
海上述事
浮生南北任流萍漫刺江湖憶禰衡雁去關河愁萬里
潮來江海月三更燐光夜伴蛩螿泣妖氣晴連螮蝀横
欲向靈氛問人事中原何日可休兵
野徑荒涼日欲晡林棲水宿遞相呼汀洲霜冷蒹葭老
山路秋高苜蓿枯屈子壯心能忘楚武侯遺恨在吞吳
便從海島尋蓬島先向鵝湖下鵡湖
憶昔扁舟過洞庭長懷七十二峰青三年跅弛吳中客
十載漂流水上萍作賦便思招海賈移文無復愧山靈
碧天寥閴秋如洗願借仙家白鳳翎
題馮克敬清風軒
層軒修竹翠重重萬葉秋聲吼籜龍冰盌蔗漿凝瑪瑙
金盤玉露瀉芙蓉脫巾挂壁雲根淨拄笏看山爽氣濃
滄海月明歌舞地儘堪留客共從容
春波漁傲為王原魯賦
猩袍自脫換羊裘鼔枻長歌上釣舟山澤有人能忘漢
熊羆無夢可興周綠波芳草西湖上細雨斜風古渡頭
不是忘君與忘世盛時原自有巢由
雨中
日日江村聽雨眠風塵萬事總堪憐漂流未見民歸業
賦斂重教出市㕓壯士有戈回白日豎儒無術補青天
故園夢想荒蕪徧茒屋蒼苔老石田
古巖為臧德中賦
蒼然壁立聳高寒元氣淋漓濕未乾開闢自天留澗壑
巉巖如玉倚林巒壺中樓觀金銀氣洞裏神仙日月丹
擬欲捫蘿遊絶頂佇聞環珮響珊珊
禁煙日簡長如仲如二昆弟
朱闌六曲舊池臺甲帳珠簾已劫灰舊鬼煩冤新鬼哭
前人遺怨後人哀誰將天地為棺槨忍見英雄化草萊
惆悵故園猶未返野花無主為誰開
湖頭誰復載吳娃鷗鳥多情戀白沙涪萬春深無杜宇
武陵何處有桃花雨餘石燕晴歸穴市近山蜂午報衙
看到前朝丞相墓野人翻土種桑麻
禁煙日懷大兄
留春無計願春遲花落空山有子規翡翠棲香來杜若
牽牛引蔓上棠棃文園多病猶為客杜老應門亦有兒
田野寒煙不須楚罷民無食巳多時
觀醮
雲龍風虎護重關羽蓋霓旌繞石壇金闕九天開閟極
玉京羣帝集仙班秋横劒氣連星斗朝罷仙音襍珮環
一點英靈渺何處夜深應共鶴飛還
弔古
投箠渡江江水空朝馳淮海暮吳中江東壯士輕王猛
吳下諸公失吕蒙山鬼有靈啼夜月野花無主怨東風
盡將骸骨填溝壑誰在雲臺第一功
題張原素書舫齋
水光雲影欲連空長日吾伊或倚篷天上星槎張博望
座中人物米南宫歌臨赤壁舷仍扣夢入山隂路可通
遙憶舵樓同晩飲幾回搖盪月明中
竹枝歌次韻
贈君曾出雙南金别君曾彈紫綺琴斷金還比阿奴意
斷絃持比阿郎心
期郎歸時明月圓明月巳圓郎未還妾顔不比昔時好
郎心不比昔時堅
石倉歴代詩選卷三百四十三
