石倉歴代詩選卷四百七十八
明曹學佺編
明詩次集一百十二
徐禎卿(字昌榖吳縣人)
遊俠篇
四牡服朱軒俠氣何翩翩夕騖邯鄲道朝馳函谷關千金
餙冠劍寶服芳且鮮徒御若雲浮周道直如弦堂中養死
士被服皆珠紈櫪馬厭梁肉貝甲委如山片言傾五嶽萬乘
慕其賢諸侯奉白璧為夀巵酒前合從連趙魏駕轂出齊燕
仗劍歸質子矯節奪兵權皦皦日中議㰱血重一言雞鳴脫
虎口狗盜乃獲全天地相盪蝕四海如沸淵憑軾一抵掌解
紛談笑間縱横負竒節逸氣蓋八埏慨慷功名會何言七
尺捐策勲山河溢流光竹帛鐫何為坎壈士撫劍獨長歎
學謝靈運賦華子岡詩贈趙建昌
朱巒蔚靈奥雲海互盤旋隂霞絢石室夾篠蔽清漣翠
羽紛啁哳瓊蘂合芬妍桂嶺屯蒼靄桃蹊迷紫煙朝登
郡樓望佳氣鬱葱芊挹景企嘉客臨風懷羽仙冥賞非
偶愜神理豈虚傳建德寡民務山水發清絃順性奚矯
迹知道在忘筌非君秉淵尚兹理誰為宣
王敬止御史始竄海南繼移永嘉今自燕中迎
養
珠厓昔長竄連州始量移借問東甌土如何南海湄霞
標建台嶽桃源帶武夷鴈山榮桂樹象浦合珠漪玉羶
非一族海錯被珍竒金盤湛碧露黃柑滿綠枝歡此三
春日復愜暮秋時鳴琴坐高館撫景臨華池迎輿侍潘
令進酒舞萊兒顧以今時笑還瞻昔朝離豐澤亨雷雨
瑤草變芳蕤永嘉多懋宰建德易絃絲昔慕文翁化今
蒙葉尹慈長沙非舊謫宣室契前思光華冀一接胡越
詎能追河東欲有獻及此汾隂祠
在武昌作
洞庭木葉下瀟湘秋欲生高齋今夜雨獨卧武昌城重
以桑梓念凄其江漢情不知天外鴈何事樂南征
登半塘寺閣
夙有山水慕苦為形役拘澹兹夏日永聊得狎浮圖攀
雲凌廣閣靄靄見吳都諸川散林上平野鬱芬敷法花
垂縹緲晴采動虚無煙火下方雜昏明時態殊境超自
生樂疲心忽重蘇因傷人世子擾擾即長途
送友
瓜生葛薪下緣蔓義相因人生結交故婉孌自諸親交
義諒不遠戚若同株根勿采棘下瓜棘傷多苦辛不惜
傷者苦但恐株荄分念當與子别惻惻傷我神
留别都城諸同志
客有悽悽者三年歌式微朅來事原隰經返舊園扉昔
往被冬裘今還服春衣撫景雖云愜中歡憯以違出門
見芳草念子忽如饑
送邊子出刺衛輝
平生歡愛日履坦昧前艱及爾嚴霜集方知末路難疇
昔同棲翮毛羽各摧殘顧影惟爾我慽慽傷心肝
二
我私何悠悠薄送遵坰丘朔野曠無人樹木鳴颼颼登
高望衛邑思見漕衛流前景奄忽匿浮雲蔽行輈
送范静之遷威州
吾憐范巨卿悃愊不邀名作吏竹林下清風訟獄平與
君同得罪獨竄夜郎城萬里巴江水相思猿狖鳴
送唐季和謫榖城
襄陽千里道念爾一杯辭上馬山公醉瞢騰倒接䍦回
風漂朔野飛雪繞旌旗及此下車日黃河冰泮時江喧
神女館花發峴山祠莫謂長沙謫風流良在兹
貽吳叟
鬱彼丘園叟居然松竹姿生涯隔城郭流水到茅茨乃
識堯仁大誰言静者私中山多法酒高會及良時歲月
老將至耕桑日在兹鹿門姻婭地從此接龐眉
懷往
昔我逢休景結交共雲翔秦客穆修矩魯生蔚令章同
聲展言笑四座發芬芳北牖湛清酒明月出西方廣署
滅流塵蘭燈揚朱光極意連篇翰良夜殊未央歡宴豐
時豫千秋焉可忘流光一朝絶撫膺增慨慷
其二
穴蟲測序改客鳥知時宴嚴風振中野凝霜薄飛觀褰
裳啟東戶河星出有燦耿耿不遑寐沈思汨回亂何以
終遙夕明燈且濡翰自我違之子菀藻絶流玩郢斤不
存目流俗恥堊墁塊處空堂中誰為發言粲感嘅申微
詞佇立倚長嘆
雨霽庭藥芬郁
炎曦代暮節溽景布萋隂迎風抗高館疏牖匝重林百
卉熙嘉月洽土重豐霖中庭始及霽芳蕤忽以森即事
寡喧垢投足類幽深朝藝植余杖時還散我襟處世常
希寂委順故怡心何必東山下考槃始投簪
五月五日
怡悅經故園芳菲值良節風俗猶自存念我久離别葵
榴綴時穠蒲荷散幽冽莫謂暄景滋湘江坐鳴鴂
對月有懷
夜氣泛虚爽灘聲來自遲繫舟南斗下玩月西江湄對
酒忽不御茫然空爾思
江夏題王守城南精舍
林步不覺遠溪流隨興長悠然深竹裏獨往綠蘿莊山
色佳南郭平疇連北堂野人來荷鋤蠶月百草芳寤愜
白雲賞載謠叢桂章垂楊足池鯉閑牖有壺觴念此牽
情性何勞緇素裳
題潘進士贈謝昌邑雪山圖
誰謂咫尺勢宛如觀九疑狂風吹白雪片片落天池雲
氣遶半壁煙光昏四維髣髴湘君廟如聞猿狖悲颯沓
凌冬樹點綴有餘姿楚客善毫素游宴人未知北窗遇
陶令大醉雪寒時凍灑丹青筆長歌歸去詞他日看圖
畫難忘剡水思
與江夏尹餞于舍人于黃鶴樓
未有干戈地能令楝宇全乾坤餘壯觀荆楚鬱山川鶴
唳寥天迥江深禹廟前舟檣控南北節鎮此旬宣令尹
乘時暇使君同祖筵炎蒸飄不到虚爽境何偏乃繼登
臨跡空懷作者賢風煙一回首今古共凄然握手將安
適經秋未擬旋迢迢沙際月遥憶桂陽船
白紵歌
三星爍爍花滿堂素腕盈盈出洞房垂羅映縠耀明籹
皦若雲中開月光流情盻君君莫忘停歌節舞進玉觴
願君安坐夜未央
其二
中庭桃枝連理傾瓊巵含霞玉醴盈歌舞君前流目成
絲桐順耳感人情持觴把袂君不違願作梁間雙燕飛
石川子歌
石川子隠於魯門之西長牽青牛飲素溪有時駕之驂
文貍驂文貍乃至岱宗之巔弱水之湄石門迢迢上通
天玉京金闕光陸離過謁泰山君道逢赤松師授以長
生說鍊氣服食除三尸青泥丹鼎子善治玉柈化日如
相贈共爾商山歌紫芝
贈王淵之
君不見十月狂風吹白雪長安城中地欲裂朱門酒爐
紅炙天空裏瓊花旋消滅由來都國盛繁華青雲絡繹
滿仙車浪說黃金賜寒士争言白璧謁侯家驕矜意氣
遙相羡片善朝推蒙夕薦待詔虚沉金馬門傳宣直上
麒麟殿王郎濩落爾何求千里乘驢被黑裘空論作賦
稱才子未肯低眉事貴游知君不得逢揚意終愧明時
老督郵
送士選侍御
壯士樂長征門前邊馬鳴春風三月柳吹暗大同城蘆
溝橋下東流水故人一樽情未已胡天飛盡隴頭雲唯
見居庸暮山紫羡君鞍馬速流星予亦孤帆下洞庭塞
北荆南心萬里佩刀長揖向都亭
送王誕敷之官長沙
美人南往雲陽墟我欲從之道鬱紆晝夢衡峰半空紫
覺來失卻巴陵湖對君把酒心茫然七十二峰猶眼前
玄猿攀蘿石壁仄黃鶴空洲芳草連春寒風多太隂黑
瀟湘淋漓濕雲色楚宫花木啼杜鵑舟子商人淚横臆
君欲去兮可奈何側知王事難蹉跎離心不惜瑤華贈
聊學湘纍誦九歌
送友
平原蒼蒼孟冬月行子辭燕指吳越淮水橋邊賣酒家
停車幾處梅花發羡爾侯門早拂衣柴桑舊里角巾歸
白酒山中新芋熟青楓江上蟹螯肥閉門松竹依然在
一曲參差醉落暉
寄華玉
去歲君為薊門客燕山雪暗秦雲白馬上相逢脫紫貂
朝回沽酒城南陌燕山此日雪雰雰祇見秦雲不見君
胡天白鴈南飛盡千里相思那得聞
觀唐生寄贈子容洞庭山圖因求作廬山障子
丹巒氤氲拂空起素鍊平鋪洞庭水迴谿笑指毛公家
忘却滄溟幾千里我隔廬峰夢紫煙常騎白鹿上青天
煩君貌出仙人障西寄長安向日邊
王昭君
金裝嬌玉驄結束事和戎獨去白雲道遙將黃鵠同紫
臺留漢月青塚落胡空萬里琵琶曲流悲入漢宫
彭蠡
茫茫彭蠡口隠隠鄱陽岑地湧三辰動江連九泒深揚
舲武昌客發興豫章吟不見垂綸叟煙波空我心
登支硎山樓遲游侣
谷寺憐幽密兹樓表麗觀煙雲塞壑動竹樹入門寒獨
往迷前徑憑高遲所歡時聞有清磬遥出暮林端
吳舍人園亭
新年風景地休沐竹林人魚藻含泉動楊園聽鳥新夕
隂連九陌喬木俯千鄰虚負高陽興多慚酩酊身
長陵西望泰陵
新宫猶藹藹白露已蒼蒼詎識神靈遠徒悲劍舄蔵隂
風振大漠落日照漁陽稽手攀松栢雲天灑淚長
二
昔送宫車出長悲西雍門今來寒食節獨望灞陵園杳
杳仙城閉萋萋封樹繁當時侍從客慟哭幾人存
秋日過故尚書吳公池館二首
平泉舊時里秋日水亭開苑樹澗隂合魚梁山照來野
人臨逸釣公子進新醅興盡何須謝垂鞭醉即回
其二
不見尚書履階隂空綠苔菊荒三徑在棗熟衆禽來跡
為憐幽駐圖因好事開秋風懸劍處落日首重回
嘉禾道中
檇李城何在瀟條草樹存未醒吳苑酒已動越鄉魂問
水來天目看桑過石門愁聞鶺鴒語寧聽楚山猨
浙江驛下作
自嘆南浮客﨑嶇驛嶺遙川途澹斜日戍鼓遠揚橈目
勢含滄海山形折落潮夷墟不可問徒使旅心搖
過棃雲精舍
遠師躭宴寂趺坐石牀深留客開香積談玄就竹林煙
藤結暝翠雲磬下空音淨現青蓮色懸知出世心
送許補之還丹徒
憐君揮手去匹馬向南天旅病青山外鄉心落日懸燕
關變積雪淮柳動新煙驛路重雲裏相思易隔年
送友人還吳
陽月隨陽鴈遥從塞上來北人江北望不見隴頭梅坐
下楊朱淚吟為莊舄哀聊傳數行札千里送君回
駕出南郊退簡邊喬二太常
齋殿鑾輿下郊宫鳳野開霜戈迎日動芝蓋拂雲來輦
道前旌直鈎陳翼騎迴甘泉枚朔侍詞賦接仙才
秋日懷李郎中及邊熊二君子
秋興因高賦雄才憶省郎山川思不極雲樹莽蒼蒼對
酒知時變看花恨别長如何霜後鴈猶未達瀟湘
寄子容
芳月高堂宴辭君楚水游那知臨歲晩猶此對滄洲津
暖空雲度江明霽雪浮新詩仍自惜何以慰離憂
月
故園今夜月迢遞向人明只自懸清漢那知隔鳳城氣
兼風露發光逼曙烏驚何事江山外能催白髮生
又
落日桃源口迢迢望楚邦煙霏静夜色棹響繞空江看
月生西浦穿雲度北窗高棲有羈羽照影不成雙
贈張注先生
蚤得投簪理緬欽遺俗情丘園白日静眉宇紫芝明上
德綏多祉賢孫復令名道全身愈泰慮澹物俱輕夀酒
山人勸柴車縣尹迎坐臨沖逸境於此學無生
靈隠寺贈静公
聞有千年寺長松信許深沖虚半樓閣落日更登臨舟
檝窗中小藤蘿天際隂江流明暮靄石澗響空林蟠據
雄都會風煙異古今幽真余有慕詩義爾能尋雲翼無
言徤淵魚本自沉終期白蓮社來就玉山岑
各賦隠士得魏仲先贈金陵顧徵士
何處蓬山宅汾隂傍漢宫冥棲紫芝客長嘯綠雲中忽
佇甘泉駕遙尋河上公玄風那可掇大道本難窮夫子
金陵隠心將静者同瓊枝無以獻歌此寄喬嵩
謁嚴子陵祠
言訪羊裘隠荒臺迹宛然巖崖祠屋綴天漢客星懸伊
昔風雲感丘園束帛戔神龍不可係造化獨深全去矣
孤蹤邈懷哉大澤偏釣竿何嫋嫋石瀨故濺濺郡以高
名著山依汗簡傳餘風猶激懦聖代更招賢圭組誰憐
辱襟期本尚玄終焉赴空谷寤寐白駒篇
廬山
豫章山水郡廬嶽此深蟠吳楚開雄鎮東南表巨觀中
天浮黛色百里曖晴巒漸近雲消豁俄驚勢鬱盤錦屛
圍合沓玉笋屢叢攢詰曲羣形變登臨萬象寬風高六
月雹氣慄九江寒石鏡明花外香爐出霧端劍芒遙矗
矗龍脈故九丸瑤草幽難掇青蓮秀可餐赤城虚瀑布
彭蠡更波瀾禹跡于兹盛崇功振古刊壯懷凌絶頂倦
鳥息飛翰霄漢心何有沈冥性所歡將修梵門術欲上
羽人壇淨社花垂白名巖竈覆丹昔賢非不達於道自
相安愛勝真忘返遺榮亦未難聊須偃松竹遂可掛縷
冠祇為懷佳侣淹留獨寤歎
於武昌懷獻吉五十韻
豈是乘桴客棲棲鄂水陽故人多放斥吾道轉凄涼寵
辱今如此沈憂不可忘隋珠元按劍荆璞自離殃似爾
青雲器誰言世網傷王風紛墜地冥契獨升堂逸擬曹
劉駕清聯沈謝行列星分漢署白雪映仙郎能使尚書
重深揚國士光在公勤夙夜於古準羔羊側席遭仁聖
求言渴禹湯靡躬懷骨鯁有疏削豺狼那信黃金鑠萋
然貝錦張孤誠迴日月萬死出風霜直道焉辭辱庸夫
或笑狂始知天德廣曲納海流長賈誼猶投楚鄒生故
泣梁如何捐虎口忽已訝雲翔我識從偕計觀風美大
唐謬通仙藉末賜對玉墀傍食粟真為竊河清詎有常
寧論供黼黻祇爾奉趨蹌乃遘同心彦陪游古藝場夜
閒堪秉燭日旰尚含香莫逆談恒劇從容寢不遑允求
諧比興端可發宫商疏越宜宗廟華蟲傍衮裳淵衷深
禮樂文化蔚巖廊豈謂奄徂落還應厭治康雙傾泰陵
淚俱斷杞人腸赤子居猶喘蒼天意叵量河山開紫氣
符瑞轉宏綱漸歷輿圖遠欣瞻帝座昌聲名掃烏谷英
德邁龍驤姬旦匡周室相如侍武皇俄看霾霧鬱半覺
老成亡鱗逆攖須斃乾行斷自剛内林鴟啄吻丹闕彗
浮芒逐客無寧跡窮途不裹糧厲階生枳棘芬餌挂鸞
凰西去仍秦苑南歸定汴鄉驚飛憐帶繳欲往歎迷方
憶向青門别重凋季月芳幾時申契闊繇此卜行蔵太
潔為身累虚名與世妨悲歌空骯髒中路惜徬徨潛伺
亨陽復終焉履善祥達人聊麯蘖隠士且庚桑鴻鴈紆
關塞江流極楚湘遥知懷逐侣一為奠椒漿
與太學諸僚宴集
藝苑開三徑閒僚散竹林絃歌一以暇春服共相尋薄
采漪皇澤臨風欵道襟高梧無雜蔓呦鹿有佳音藉草
時傾酒披衣或鼓琴何妨慚點也吾醉獨狂吟
題唐氏園池
堂上琴書暇名園愜宴游綠隂交樹石白水散田疇林
步常驚鳥沙眠且狎鷗開軒桑柘接當徑草花幽野老
時相過村醪擬共酬陶然菊松下乘興足淹留
瞻文温州畫像
浮生此世隔過位恍然疑直訝風雲動俄驚泰華隳巖
廊不可起英爽儼如遺白首通羣略雄才沮一麾徒教
涕泗闊共惜羽毛遲堂几蕭蕭在丹青漠漠垂典刑歸
此老江海寄餘思有忝吹嘘力無忘沃酹辭風煙久摇
落魂氣欲何之躑躅庭除下伸衷托短詩
晩過獻吉齋所
端居聞子肅清修吏散鴉啼省署幽芳草不知人獨往
空山何意鳥相求開軒歷歷明星夕隠几蕭蕭古木秋
自惜風塵堪吏隠浮生莫遣有離憂
送耿晦之守湖州
遠下吳江向霅川秋高風物倍澄鮮鵁鶄菰蒲翠相亂
錦石游鱗清可憐郵渚撾頻津吏鼓漁歌唱近使君船
吳興峴山足勝事漢水襄陽空昔賢
贈别獻吉
爾放金雞别帝鄉何如李白在潯陽日暮經過燕趙客
解裘同醉酒罏傍徘徊桂樹涼飈發仰視明河秋夜長
此去梁園逢雨雪知予遥度赤城梁
送廬陵楊二尹
何卑執戟謝京華却愛河陽縣裏花不為遠師招白社
擬從勾令覓丹砂青天挂席浮明月螺水迴舟勝若耶
莫學南昌隠君子離羣應拂五雲車
送盛斯徵赴長沙
昔愁越嶲千峰仄轉入巴渝萬里賒豈料聖恩憐賈誼
猶煩郡佐出長沙蠻中瘴遠三湘水江畔春逢十月花
遥聽岳陽樓上笛可能回首憶京華
寄獻吉
昔聞已卜扶溝廬為復還從河上居嵩雲落日迥在眼
鼉沬蛟渦愁故墟一探那傳少陵淚經年不見茂先書
荒村豺虎眠難穏好共滄江學釣魚
感興懷獻吉
客舍秋風動客哀殘花秋日伴殘杯虚名久愧為身累
白眼那能免物猜落魄京華空老大旅魂江漢好歸來
山川矯首浮雲迥倚杖遙登何處臺
聞庭實上計不與悵然有懷
軺車十月四方來奈爾辭天獨未回遠在荆南淹蜀盜
祇從極北望燕臺子山涕淚秋難盡杜甫干戈老更催
牢落梅花江閣迥肯拚碁局負深杯
寄杭東卿
西湖十月煙水平梅花參差千樹明越王城畔氣應早
林逋宅邊江更清驛使章臺空寄别霜天玉笛暗沾纓
故人若有揚州興為聽春鴻白雪聲
沅溪潘進士在長安逆旅中見庭下山丹花詰
其云是沅中移來感而賦詩命予嗣響
故苑花空發他鄉鶯自啼主人孤館裏斜日楚雲西
月軒
石室月已滿青林人未眠向月步溪水白雲遙在天
擬古宫詞
興慶池頭漏未闌梨園弟子曲將殘花前更進涼州伎
無那西宫月色寒
狗監離宫承宴歡掖庭通曉不迴鑾那能夜夜長門裏
銀燭薰衣待漏殘
送顧馬湖孔昭
巴東明月巴西歌兩岸梅花羌笛多一曲停橈雙淚落
猿聲三峽若為過
安南歌送沈使君
借問炎交路若何片帆南指廣州過知君怕見桄榔樹
近嶺猿聲日漸多
烏蠻灘上煙水聲伏波廟前秋月明夜半津人挽舟上
夷歌偏動望鄉情
石倉歴代詩選卷四百七十八
