石倉歴代詩選卷三百四十六
明曹學佺編
明詩初集六十六
金幼孜(新淦人)
長林書屋為學士胡公賦
我昔游青原聞子廬滄洲近瞰芙蓉山遥睇大江流繞
屋植嘉木開軒面良疇繁隂奪炎夏爽氣迴高秋庭除
鳥雀静白日人事幽牙籖積架上縹帙盈案頭講誦窮
晝夜奮力追前修羣言極探索大小悉搜求藏修既有
時俛仰隨所由朝吟倚窗竹夕覽登高樓援琴酌白酒
盍簪聚朋儔抽毫落風雨揮劒排斗牛一朝辭鄉校戰
藝即見投高舉薄霄漢遠覽帝王州匡時展經術所志
在伊周清華職論思秉筆贊鴻猷步趨邇禁闥顧問軒
宸旒侍從十五載荷蒙恩寵優去年省桑梓偶得尋舊
丘徘徊撫林木感嘆非昔遊滄波去浩浩白雲日悠悠
鹿門未有期小山不可留臨風駐遐想悵恍增煩憂因
之寄圖畫聊復寫綢繆尚期返初服白首同歸休
湖山佳趣為黃博士賦
屏跡慕閒曠素有高世姿結茅謝塵鞅澹然心自怡湖
光涵几席山色臨書帷游魚戲文藻好鳥鳴高枝横琴
芳樹下濯足清澗湄開樽酌美酒揮毫賦新詩緬懷百
年内誰復同襟期一朝際休運忽與雲壑辭薦書達名
姓文彩何陸離昨来居太學横經擁臯比羣才資樂育
講論忘渴飢出處諒不偶通顯固有時相期貴努力補
衮方在兹他年謝簪盍庶以慰相思
酌泉亭為嘉靖吴員外乃弟賦
昔有吴刺史飲泉著清聲廉貪勵高節千載揚芳馨興
言家淦曲結屋依巖扄青山列戶牖嘉木羅前楹流泉
出砌下一碧湛泓渟齋居誦遺訓仰止思繼承白雲蔭
芳潤皓月涵虚明永日惬幽賞俯仰挹清泠一酌祛煩
慮再酌怡神形三酌沁肌骨頻使心目清匪兹樂澹泊
實以固幽貞嗟彼寰中人胡為獨營營沈酣嗜麯蘖夜
旦了不醒視此酌泉者寧不畏惕驚蹇予慕修潔清華
邇蓬瀛幸兹遠氛濁潄滌瓊瑤英凜然對冰雪朝夕懷
兢兢誓圖堅晩節補報竭忠誠因斯發佳詠聊以寄高
情
為王侍講時彦題秋意圖
長天帶遠景絶島含秋意橋響客時過竹深門獨閉蒼
煙迥蕭瑟落日生迢遞回首大江西故山何處是
六月廿一日立秋偶題
兩日風雨過滿目皆秋意開軒灝氣回入座涼飈至高
梧響蕭蕭鳴蜩方嘒嘒端坐閱寒暑令人發清喟
雪窩為翰林院修撰苗衷賦
泮池凍壓芹藻蒼雪窩湛湛通銀潢瓊姿玉質烱寒素
短櫺碧檻凝清光蓬萊浩渺徹銀闕羅浮夢裏何殊别
淨色微含冷淡風暗香連度黃昏月當年美人尤好竒
對此轉覺心神怡花明高閣朝吟處簾捲寒窗夜暎時
只今遠隔西湖側欲托山悰那可得青綾儤値玉堂深
夢寐猶疑照顔色新圖貌得重南金時来展玩清煩襟
為君揮翰寫長句願保平生貞白心
題松鶴
薛公畫鶴藝殊絶真跡人間半磨滅玉堂退直見新圖
毛骨蕭疎渾彷彿丹砂作頂霜作翎迥立松梢壓蒼雪
試看挺特仙容姿軒昂豈是樊籠物萬里高摶遼海風
一聲清唳臨臯月忽然振翼將遠舉雲薄天空一超越
肯學池塘鷗鷺羣啄食卑汚外空潔懸知素壁玩且久
似有涼風起寥泬赤松異日許同遊借爾翺翔向金闕
秋日登萬歲山
萬歲之山高插天遠摩蒼翠凌紫煙瑶樓玉宇耀初日
碧窗朱戶相輝鮮春風瑤草長新綠珊瑚玉樹何娟娟
鶯啼白晝出深谷縞鶴歲久巢松巔洞門隂隂苔蘚碧
石澗九曲通流泉日轉金輿經翠巘風迴仙仗度花前
天香遙散廣寒外紫翠近落瑤池邊方壺員嶠果安在
閬風瑤圃徒虚傳偶来登覽上絶頂便欲振袂凌飛仙
凌飛仙坐閱天地夜不老上下日月同周旋
扈從車駕巡邊過裴村田舍與楊少傅共酌
清朝催上道出郭聽鳴笳野水流冰澗江風漲雪沙清
談駐鞍馬小酌坐田家扈蹕慚衰邁應憐兩鬢華
晩同楊少傅蹇夏二尚書宿田家
馬頭瞻落日尋宿過田家野老欣相得村醪不用賒田
園樂豐歲耕牧足生涯搖落秋將盡因之感歲華
題南園琴趣
閒居慕恬曠雅趣在南園山水留遺韻煙霞隔世喧幽
蘭宜獨操大雅共誰論我亦知音者何時一過門
禁中大雪再和曾侍講韻
凍雲壓地曉寒清剪出瑤花片片輕撩亂欲迷鳷鵲觀
霏微遠度鳳凰城湘簾半捲飛還落輦道經行掃更平
向晩玉堂光可燭細看書卷獨分明
和若思胡祭酒至後詠懷
學省朝回無一事鈎簾坐看雪飛花故人問字或載酒
穉子敲冰時煮茶東閣十年同載筆西江千里共思家
昨朝葭琯陽初動似覺新袍煖漸加
寄伯兄季質及諸弟
弟兄不見十餘年南北相望各一天久别故園空有夢
新添白髮自堪憐已知放浪煙霞外自愧棲遲雨露邊
愁思滿懷無處著朝回時誦鶺鴒篇
雲山草堂為楊庶子賦
聞道幽居近翠微好山多與白雲齊柳塘日煖花争發
門巷春深鳥自啼酒醒每臨松下坐詩成閒向竹間題
一從射策金門去風雨年年夢建溪
元夕午門賜觀燈
天仗森森列寶臺教坊初進鼓如雷金蓮夜放輕寒散
絳蠟春融瑞氣回仙樂謾調雙玉管紫宸頻上萬年杯
傳柑歲歲承恩渥感遇深慚負不才
花洞垂綸
桃花洞口水洄沿下有漁郎理釣船萬頃光浮雙島月
一絲晴漾碧波煙高風未許誇桐水逸興何殊在渭川
已喜飛騰霄漢上不須回首記當年
岫雲軒為泥田周叔昭作
平生心事只悠然枝履逍遙稱暮年長愛春光来座上
晴看雲影落簷前花開曉共絪緼合窗外晴同紫翠連
亦欲與君尋雅趣投簪何日賦歸田
松筠軒為章仕顒作
舊住城東三畆宅種來松竹長偏成每疑蒼雪簷間落
時有涼風座上生長日持杯看鳳舞清宵隠几聽龍鳴
邇来數學君尤盛深識先天造化情
贈王行人使安南
承恩曉出九重天王事驅馳念獨賢奉詔尉佗煩陸賈
尋源西域得張騫車書自昔通南紀聲教于今徧八埏
聖主綏懷恩似海殷勤得意在敷宣
中秋宴集和荅胡學士
直舍西頭俯禁城鈎簾坐待月華明詩題綵筆誇先就
酒注銀瓶勸滿傾蟾桂風清微有影金莖露下不聞聲
比来此會應難得且共酣歌詠太平
正月十四夕黃侍讀宗豫請賞蓮花燈時光大
胡公席上有詠走筆屬和之
艷質娉婷巧製裁瓊枝高下一時開偏宜午夜瑤池看
絶勝當年玉井栽絳貝斜分霞影亂畫簾低引月華来
金吾此夕知無禁顛倒何妨累百杯
題老鶴
老氣峥嶸不可羈蒼松白石舊相依海霞煖護丹砂頂
山月寒生白雪衣赤壁當年曾入夢青田此日獨来歸
也知骨格非凡種故爾摩挲思欲飛
薊門煙樹
野色蒼蒼接薊門淡煙疎樹碧絪緼過橋酒幔依稀見
附郭人家遠近分翠雨落花何處有綠隂啼鳥坐来聞
玉京盡日多佳氣縹緲還看暎五雲
都門曉望
春滿皇都淑氣清偶来縱目一舒情遠山漠漠平臨野
綠柳依依半出城負郭牛羊初散牧隔花鶯鳥自和鳴
玉泉近繞宫牆過香霧遙從島樹生天上旌旗迴仗影
人間簫管雜歌聲也知聖代多恩澤况是豐年樂太平
元夕午門觀燈應制
雲擁蓬莱五色濃銀燈爛漫照芙蓉笙歌一派来天上
萬歲聲中拜六龍
又
天街雪後淨氛埃月上龍樓寶仗開盡道聖恩深似海
觀燈都向午門来
閶闔重重夜不扃瓊樓十二敞銀屏東風一曲昇平樂
此夜都人盡許聽
白蓮為樂舞生賦
秋水清涵白玉盤露華淨洗鏡光寒幾回欲載吹簫侣
儘向瑤池月下看
山窗夜雨
深澗垂蘿暗竹房半枝殘燭雨聲涼蕭條樹葉千峰裏
不獨猿聲斷客腸
附梁潛(字用之泰和人)
耕讀軒
君子貴不苟尚志審厥初所以居貧賤嗜道每忘劬羲
農跡已遠至理幸未渝晨興荷耒往暮還讀其書寸心
苟有會千載仰弗殊邈矣汾水濱悠悠鹿門居願言慎
自勉高情與之俱
春日言懷
白日不可繫青春能幾何忽然一醉起落花何其多坐
看東逝水無復西流波姬孔安在哉黃綺亦蹉跎感之
忽不樂涕泗雙滂沱
述懷呈瀏陽邑教周貞
茅屋過疎雨静夜聞江聲倦来不成寐惆悵萬里行更
闌燭屢換酒濁杯復傾偶然歡洽好遂忘羈旅情天明
出門去還望南山清
誠意堂為文江熊自誠作
端居澹無營反躬得至理嗟惟方寸懷萬化從兹起一
念尚自欺斜徑蕩無軌皇皇先聖言明明坦如砥充之
妙神化率由自敬止高堂既孔幽圖書積盈几歛情息
紛馳虚襟謝塵累深造苟弗渝上達良在此前哲日凋
喪顧予亦衰止安得攜孤桐往訪文江涘
古松流泉圖為學士楊公作
絶壁何岧嶤下有太古松飛泉潄其根交柯凌蒼穹颯
然雲氣合往往藏蛟龍千里起暝色萬壑来長風高堂
忽見之令我心抱融何當采茯苓服之形神充五粒如
可種千歲當還童
送蕭孟恒御史按廣東道經故鄉因託致家書
豸冠何峩峩繡衣亦煌煌晨興出都門攬轡臨周行使
節豈不榮况乃還故鄉層樓俯丹谿佳樹含秋芳賓親
遠近至列讌湛霞觴涼風夜来起露下忍沾裳諒無凌
風翮遙望空徬徨
東里
佳景媚長川水光燦迢遞倚窗恣遐覽涼颷颯然至黃
花亦巳芳幽香忽盈袂頗懷東里人簡曠有深意萬里
苦乖違三春勞夢寐佳會已云邇中情益翹企
挽蕭處士
石火與電影著日無留光人生亦如此念之良足傷峩
峩三尺墳神歿形亦藏東風吹草綠草色何茫茫返景
不下燭泉臺夜何長我有雙明珠掇贈何由將
漁父辭劍圖為胡學士題
日落昭關暮煙紫東望吴中一千里江濤怒湧如雪山
我無羽翼高飛難感君意氣一回顧度却洪波心更苦
腰間寶劍能語言解贈向君肝膽露丈夫相遇心相知
傾情倒意何所疑窮途倉皇足悲嘅此去道路猶險巇
水有蛟龍山有虎知爾千愁復萬慮還君寶劍慎周防
荆門路斷魂茫茫
合州寫懷
水合交層浪峰回出翠鬟雲隨村艇去鷗趁洑流還斗
酒相忘甚寸心如此閑不應篷底醉過却釣魚山
送人作合瀛縣
邳城東去路何處是瀛洲落木山容瘦晴天海氣浮車
輪應暫住樽酒迭相酧知爾才名盛微邦不久留
七月十七日駕還自塞北
六軍歌舞上金臺聖主親巡玉塞回簫管遠隨雙鳳下
煙霞高擁六龍来香飄寶鼎前旌合表進金函内殿開
願祝堯年千萬夀太平恩澤到蓬莱
五色薔薇
佳種何年此地栽繁花五色照蓬莱彩雲不逐春風散
香霧輕籠錦障開漫憶當時青羽佩空餘此日紫霞杯
芳菲依舊還堪賞鸞鶴高飛不重回
元夜陪駕宴午門
銀漢横空寶月團六鰲飛出五雲端蓬莱紫氣天中起
玉井紅蓮地上看滿殿嬌歌留夜景千門羯鼓散春寒
教坊戲樂年年異願奉龍顔萬歲歡
秋夜曲
月落河斜漏聲澁美人猶在閑階立陡覺風来羅袖寒
滿池涼露荷花濕
又
鵝黃短褙素羅裳紫綉盤囊蘇合香深夜倚簾愁不寐
池頭忽見睡鴛鴦
山水
山外清江江外沙白雲静處有人家船頭不是仙源送
那得飛来數片花
附甘瑾(字彦初餘干人)
題何梅閣仙居
迹不到城市逢人無厚顔一瓢風外樹雙屐雨中山流
水春喧碓歸雲暮掩關憂時心未已祇益鬢毛斑
題張氏竹園别業
避難疎狂客長貧少定居採芝空有曲種樹豈無書擬
製山東屐看馳下澤車肯容疎懶迹来往狎樵漁
秋閨怨
惆悵下簾鈎空庭月影流錦衾成獨旦羅扇覺先秋火
煖薰龍燠泉寒汲綆修祗憐雲際鴈傳得玉關愁
讀史有感
二龍遙望渺東遊弓劍蒼茫滿地愁青草空遺雙塜月
彩雲俄散六宫秋長江落日忠臣恨易水寒風壯士羞
楚漢興亡俱一夢當時何用割鴻溝
讀文丞相傳
萬里冰天泣楚冠南雲歸計路漫漫尚留一旅興王易
不念孤兒立國難樓櫓海門西日暗劍歌江介朔風寒
九原痛憶遺黎在千載奸諛掩淚看
題余忠宣請授兵書
大將分符自朔庭出師江漢肅南征賀蘭不救睢陽厄
無忌難收鄴下兵唇齒百年誰復恤簡書千載漫多情
西風一劍英雄淚已逐寒江日夜聲
錢塘懷古
咸洛彫殘幾百州中原誰切祖生憂秦關壁使星馳夕
漢苑銅仙露泣秋萬死奸諛和敵計百年臣子戴天讐
欲從故老詢遺事斗酒難澆磊磈愁
寓舍偶題
四海麾戎滿中原汗馬疲龍蛇傷紀歲麟鳳歎非時土
貢包茒廢邊防羽檄馳杜陵憂國念釋悶強裁詩
題喻元良義士卷
保障聮民伍鄉亭習鼓鼙檄文能倚馬舞劍每聞雞嶺
粤南踰阻關河北望迷載歌非枤杜感慨為君題
題陳德輝義士卷
萬姓顛虞日羣公義戰心擁兵麾白羽養士散黃金袍
賜蟠桃舊營開細柳深里門烽警息載道凱歌音
寄洙塘高隠君
高卧東山客行年五十餘門無俗士駕家有鄴侯書樹
蔭通巢鶴芸香走蠧魚冠裳謝迎送渾與世相疎
艾季誠自北回
行李京華舊誰知二陸賢並從金馬署幽訪玉堂仙書
待常何薦詩從賀監傳都將倦遊夢一問五湖船
公孫
躍馬公孫氏荆湖舊拓疆函書隣好絶陛戟霸圖荒城
堞迷秋草樓船散夕陽龍文成五采終古在芒碭
贈人戍襄陽
漢水荒城外頻年汗馬場舟車通饋餉部曲雜耕桑幕
府文書暇烽樓警邏長山公有愛將日醉習池傍
題杜氏逸民卷
笑拂珊瑚樹長竿學釣魚鑑湖宜載酒禹穴舊藏書和
入滄浪曲行尋下澤車了無圭組累隨處狎樵漁
梅溪宿徐橘隠者寓舍
不見故人久吟愁入鬢絲試呼村舍釀細論草堂詩夜
雨西窗燭春風别墅棋滄洲如有約歲晩共襟期
留桐廬知縣庠文學
竊食嚴陵郡驚看兩載餘催科憐政拙補報愧才疎耕
稼宜盤谷漁樵本孟諸間關心百折何幸賦歸歟
懷饒府陶郎二侯舊政
五馬為邦日疲氓屬撫綏載歌来暮政宜勒去思碑漢
室賢良傳周人豈弟詩遺風端不冺顔范合同祠
石倉歴代詩選卷三百四十六
