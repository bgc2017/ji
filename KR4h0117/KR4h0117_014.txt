石倉歴代詩選卷十四
明曹學佺編
初唐一
太宗皇帝
帝京篇九首
秦川雄帝宅函谷壯皇居綺殿千尋起離宮百雉餘連
甍遥接漢飛觀迥凌虛雲日隱層闕風烟出綺疏
巖廊罷機務崇文聊駐輦玉匣啓龍圖金繩披鳳篆韋
編斷仍續縹帙舒還卷對此乃淹留欹案觀墳典
移步出詞林停輿欣武宴琱弓寫明月駿馬疑流電驚
雁落虛弦啼猿悲急箭閱賞誠多美於茲乃忘倦
鳴笳臨樂館眺聽歡芳節急管韻朱絃清歌凝白雪彩
鳳肅來儀玄鶴紛成列去茲鄭衞聲雅音方可悦
芳辰追逸趣禁苑信多竒橋形通漢上峰勢接雲危烟
霞交隱映花鳥自參差何如肆轍跡萬里賞瑶池
飛蓋去芳園蘭橈遊翠渚萍間日彩亂荷處香風舉桂
楫滿中川絃歌振長嶼豈必汾河曲方為歡宴所
落日雙闕昏廻輿九重暮長烟散初碧皎月澄輕素搴
幌翫琴書開軒引雲霧斜漢耿層閣清風搖玉樹
歡樂難再逢芳辰良可惜玉酒泛雲罍蘭肴陳綺席千
鐘合堯禹百獸諧金石得志重寸隂忘懷輕尺璧
建章歡賞夕二八盡妖妍羅綺昭陽殿芬芳瑇瑁筵珮
移星正動扇掩月初圓無勞上玄圃即此對神仙
飲馬長城窟行
塞外悲風切交河冰已結瀚海百重波隂山千里雪迥
戍危烽火層巒引高節悠悠卷旆旌飲馬出長城寒沙
連騎跡朔吹斷邊聲胡塵清玉塞羌笛韻金鉦絶漠干
戈戢車徒振原隰都尉反龍堆將軍旋馬邑揚麾氛霧
靜紀石功名立荒裔一戎衣靈臺凱歌入
執契靜三邊
執契靜三邊持衡臨萬姓玉彩輝關燭金華流日鏡無
為宇宙清有美璇璣正皎珮星連景飄衣雲結慶戢武
榮七德昇文輝九功烟波澄舊碧塵火息前紅霜野韜
蓮劒關城罷月弓錢綴榆天合城崩柳塞空花銷䓗嶺
雪縠盡流沙霧秋駕轉兢懷春冰彌軫慮書絶龍庭羽
烽休鳳穴戍衣宵寢二難食旰飡三懼翦暴興先廢除
兇存昔亡圓蓋歸天壤方輿入地荒乳海池京邑雙河
沼帝鄕循躬思勵已撫俗愧時康元首佇鹽梅股肱惟
輔弼羽賢崆嶺四翼聖襄城七澆俗庶反淳替文聊就
質已知隆至道共歡區宇一
經破薛舉戰地
昔年懷壯氣提戈初仗節心隨朗日高志與秋霜潔移
鋒驚電起轉戰長河決營碎落星沈陣卷横雲裂一揮
氛沴靜再舉鯨鯢滅於兹俯舊原屬目駐華軒沈沙無
故迹減竈有殘㾗浪霞穿水淨峰霧抱蓮昏世途亟流
易人事殊今昔長想眺前蹤撫躬聊自適
遼城望月
玄兔月初明澄輝照遼碣映雲光暫隱隔樹花如綴魄
滿桂枝圓輪虧鏡彩缺臨城却影散帶暈重圍結駐蹕
俯九都停觀妖氛滅
入潼關
崤函稱地險襟帶壯兩京霜峰直臨道冰河曲繞城古
木參差影寒猿斷續聲冠蓋往來合風塵朝夕驚高談
先馬度偽曉預雞鳴棄繻懷遠志封泥負壯情别有真
人氣安知名不名
於北平作
翠野駐戎軒盧龍轉征旆遙山麗如綺長流縈似帶海
氣百重樓巖松千丈蓋兹焉可遊賞何必襄城外
過舊宅
新豐停翠輦譙邑駐鳴笳園荒一逕斷苔古半階斜前
池消舊水昔樹發今花一朝辭此地四海遂為家
臨洛水
春蒐馳駿骨總轡俯長河霞處流縈錦風前瀁卷羅水
花翻照樹堤蘭倒插波豈必汾隂曲秋雲發棹歌
望終南山
重巒俯渭水碧嶂插遥天出紅扶嶺日入翠貯巖煙疊
松朝若夜複岫闕疑全對此恬千慮無勞訪九仙
首春
寒隨窮律變春逐烏聲開初風飄帶柳晩雪間花梅碧
林青舊竹綠沼翠新苔芝田初雁去綺樹巧鶯來
初晴落景
晩霞聊自怡初晴彌可喜日晃百花色風動千林翠池
魚躍不同園鳥聲還異寄言博通者知予物外志
度秋
夏律昨留灰秋箭今移晷峨嵋岫初出洞庭波漸起桂
白發幽巖菊黃開灞涘運流方可歎含毫屬微理
儀鸞殿早秋
寒驚薊門葉秋發小山枝松隂背日轉竹影避風移提
壺菊花岸高興芙蓉池欲知凉氣早巢空燕不窺
詠風
蕭條起關塞搖颺下蓬瀛拂林花亂彩響谷鳥分聲披
雲羅影散泛水織文生勞歌大風曲威加四海清
詠雨
罩雲飄遠岫噴雨泛長河低飛昏嶺腹斜足灑巖阿泫
叢珠締葉起澑鏡圖波濛柳添絲密含吹織空羅
賦得浮橋
岸曲非千里橋斜異七星暫低逢輦度還高値浪驚水
搖文鷁動纜轉錦花縈遠近隨輪影輕重應人行
詠興國寺佛殿前幡
拂霞疑電落騰虚狀寫虹屈伸煙霧裏低舉白雲中紛
披乍依迥掣曳或隨風念兹輕薄質無翅強搖空
秋日翠微宮
秋光凝翠嶺凉吹肅離宮荷疎一蓋缺樹冷半帷空側
陣移鴻影圓花釘菊叢攄懷俗塵外高眺白雲中
秋日
菊散金風起荷疎玉露圓將秋數行雁離夏幾林蟬雲
凝愁半嶺霞碎纈高天還似成都望直見峨眉前
望雪
凍雲宵徧嶺素雪曉凝華入牖千重碎迎風一半斜不
妝空散粉無樹獨飄花縈空慚夕照破彩謝晨霞
守歲
暮景斜芳殿年華麗綺宮寒辭去冬雪暖帶入春風階
馥舒梅素盤花卷燭紅共歡新故歲迎送一宵中
除夜
歲隂窮暮紀獻節啓新芳冬盡今宵促年開明日長冰
消出鏡水梅散入風香對此歡終宴傾壺待曙光
詠雨
和風吹綠野梅雨灑芳田新流添舊澗宿霧足朝煙雁
濕行無次花霑色更鮮對此歡登歲披襟弄五絃
三層閣上置音聲
綺筵移暮景紫閣引宵煙隔棟歌塵合分階舞影連聲
流三處管響亂一重絃不似秦樓上吹簫空學仙
賦得花庭霧
蘭氣巳薰宮新蘂半妝叢色含輕重霧香引去來風拂
樹濃舒碧縈花薄蔽紅還當雜行雨髣髴隱遥空
春池柳
年柳變池臺隋堤曲直廻逐浪絲隂去迎風帶影來疎
黃一鳥哢半翠幾眉開縈雪臨春岸參差間早梅
賦簾
參差垂玉闕舒卷映蘭宮珠光搖素月竹影亂清風彩
散銀鈎上文斜桂戸中惟當雜羅綺相與媚房櫳
正日臨朝
條風開獻節灰律動初陽百蠻奉遐賮萬國朝未央雖
無舜禹蹟幸欣天地康車軌同八表書文混四方赫奕
儼冠蓋紛綸盛服章羽旄飛馳道鐘鼓震巖廊組練輝
霞色霜戟耀朝光晨宵懷至理終愧撫遐荒
春日登陜州城樓俯眺原野廻丹碧綴煙霞密
翠班紅芳菲花柳即目川上聊以命篇
碧原開霧隰綺嶺峻霞城煙峰高下翠日浪淺深明班
紅妝蘂樹圓青壓溜荆迹巖勞傅想窺野訪莘情巨川
何以濟舟楫佇時英
春日玄武門宴羣臣
韶光開令序淑氣動芳年駐輦華林側高宴栢梁前紫
庭文珮滿丹墀衮紱連九夷造瑶席五狄列瓊筵娛賓
歌湛露廣樂奏鈞天清樽浮綠醑雅曲韻朱絃粤余君
萬國還慙撫八埏庶幾保貞固虛已勵求賢
出獵
楚王雲夢澤漢帝長楊宮豈若因農暇閱武出轘嵩三
驅陳銳卒七萃列材雄寒野霜氛白平原燒火紅琱戈
夏服箭羽騎綠沈弓怖獸潛幽壑驚禽散翠空長煙晦
落景灌木振嚴風所為除民瘼非是悦林叢
春日望海
披襟眺滄海憑軾翫春芳積流横地紀疏派引天潢仙
氣凝三嶺和風扇八荒拂潮雲布色穿浪日舒光照岸
花分彩迷雲雁斷行懷卑運深廣持滿守靈長有形非
易測無源詎可量洪濤經變野翠島屢成桑之罘思漢
帝碣石想秦皇霓裳非本意端拱且圖王
喜雪
碧昏朝合霧丹卷暝韜霞結葉繁雲色凝璚徧雪華光
樓皎若粉映幕集疑沙泛柳飛飛絮妝梅片片花照璧
臺圓月飄珠箔穿露瑶潔短長階玉藂高下樹映桐珪
累白縈峰蓮抱素斷續氣將沈徘徊歲云暮懷珍愧隱
德表瑞佇豐年蘂間飛禁苑鶴處舞伊川儻詠幽蘭曲
同歡黃竹篇
秋日學庾信體
嶺銜宵月桂珠穿曉露叢蟬啼覺樹冷螢火不温風花
生圓菊蘂荷盡戲魚通晨浦鳴飛雁夕渚集栖鴻颯颯
高天吹氛澄下熾空
謁并州興國寺
廻鑾遊福地極目翫芳晨梵鐘交二響法日轉雙輪寶
刹遥承露天花近足春未佩蘭猶小無絲柳尚新圓光
低月殿碎影亂風筠對此留餘想超然離俗塵
賦秋日懸清光賜房玄齡
秋露凝高掌朝光上翠微參差麗雙闕照耀滿重闈仙
馭隨輪轉靈烏帶影飛臨波無定彩入隙有圓暉還當
葵藿志傾葉自相依
琵琶
半月無雙影全花有四時摧藏千里態掩仰幾重悲促
節縈紅袖青音滿翠帷駛彈風響急緩曲釧聲遲空餘
關隴恨因此代相思
宴中山
驅馬出遼陽萬里轉旂常對敵六竒舉臨戎八陣張斬
鯨澄碧海卷霧掃扶桑昔去蘭縈翠今來桂染芳雲枝
浮碎葉冰鏡上朝光回首長安道方歡宴栢梁
詠燭二首
焰聽風來動花開不待春鎮下千行淚非是為思人
九龍蟠焰動四照逐花生即此流高殿堪持待月明
詠弓
上弦明月半激箭流星遠落雁帶書驚啼猿映枝轉
賦得臨池柳
岸曲絲隂聚波移帶影疎還將眉裏翠來就鏡中舒
詠小山
近谷交縈蘂遥峰對出蓮徑細無全磴松小未含煙
於太原召侍臣賜宴守歲
四時運灰琯一夕變冬春送寒餘雪盡迎歲早梅新
高宗皇帝
太子納妃太平公主出降
龍樓光曙景魯館啓朝扉豔日濃妝影低星降婺輝玉
庭浮瑞色銀牓藻祥徽雲轉花縈蓋霞飄葉綴旂雕軒
回翠陌寶駕歸丹殿鳴珠佩曉衣鏤璧輪開扇華冠列
綺筵蘭醑申芳宴環階鳳樂陳玳席珍羞薦蝶舞袖香
新歌分落素塵歡凝歡懿戚慶叶慶初姻暑闌炎氣息
凉早吹疎頻方期六合泰共賞萬年春
七夕宴玄圃二首
羽蓋飛天漢鳳駕越層巒俱歎三秋阻共叙一宵歡璜
虧夜月落靨碎曉星殘誰能重操杼纖手濯清瀾
霓裳轉雲路鳳駕凌天潢虧星凋夜靨殘月落朝璜促
歡今夕促長離别後長輕梭聊駐織掩淚獨悲傷
過温湯
温渚停仙蹕豐郊駐曉旌路曲迴輪影巖虛傳漏聲暖
溜驚湍駛寒空碧霧輕林黃疎葉下野白曙霜明眺聽
良無已煙霞斷續生
九月九日
端居臨玉扆初律啓金商鳳闕澄秋色龍闈引夕凉野
靜山氣斂林疎風露長砌蘭虧半影巖桂發全香滿蓋
荷凋翠圓花菊散黃揮鞭爭電烈飛羽亂星光柳空穿
石碎弦虛側月張怯猿啼落岫驚雁斷分行斜輪低夕
景歸旆擁通莊
謁大慈恩寺
日宮開萬仞月殿聳千尋花蓋飛圓影幡虹曳曲隂霞
綺遥籠帳叢珠細網林寥廓煙雲表超然物外心
中宗皇帝
九月九日幸臨渭亭登高得秋字(并序)
陶潛盈把既浮九醖之歡畢卓持螯須盡一生之
興人題四韻同賦五言其最後成罰之引滿
九日正乘秋三杯興已周泛桂迎樽滿吹花向酒浮長
房萸早熟彭澤菊初收何藉龍沙上方得恣淹留
登驪山高頂寓目
四郊秦漢國八水帝王都閶闔雄里閈城闕壯規模貫
渭稱天邑含岐實奥區金門披玉館因此識皇圖
立春日遊苑迎春
神臯福地三秦邑玉臺金闕九仙家寒冰猶戀甘泉樹
淑景催臨建始花綵蝶黃鶯未欲舞梅香柳色已堪誇
迎春正啓流霞席暫囑曦輪勿遽斜
石倉歴代詩選卷十四
