石倉歴代詩選卷一百三十三
明曹學佺編
宋詩十
周惇頥
題瀼溪書堂
元子溪曰瀼詩傳到于今此俗良易化不欺顧相欽廬
山我所愛買田山之隂田間有清水清泚出山心山心
無塵土白石照沈沈潺湲來數里到此始澄深書堂構
其上隱几看雲岑倚梧或欹枕風月盈中襟有時吟復
默酒罷鳴幽琴數十黃卷軸賢聖談無音窗前即疇圃
圃外桑麻林芋蔬可卒歲絹布足衣衾吾樂盖易足名
濓以自箴誰為相朝暮岸木寒蕭森
書窗夜雨
秋風拂盡熱半夜雨淋漓遶屋樹芭蕉一枕高響圍恰
似釣磯畔篷窗睡覺時
石塘橋晚釣
濓溪溪上釣思歸復何為釣魚船去穩寵辱不相隨肯
為爵禄重白髮猶羈縻
静思篇
静思歸舊隱日出半山晴醉榻雲籠潤吟窗瀑瀉清得
閒方達士失計只勞生朝市誰頭白車輪未曉鳴
贈譚虞部致仕
清時望郎貴白首故鄉歸有子紆藍綬將孫著綵衣松
喬新道院鶴老舊漁磯知止自高德寧為遁者肥
天池
斯須暮雲合白日無餘暉金波從地湧寶熖穿林飛僧
言祗自在俗駭無因依禽鳥來吟宿相忘矢者機
遊大林
三月山房暖林花互照明路盤層頂上人在半空行水
色雲含白禽聲谷應清天風拂襟袂縹緲覺身輕
宿崇聖院
公程無暇日暫得宿清幽始覺空門客不生浮世愁温
泉喧古洞晚磬度危樓徹曉都忘寐心疑在沃州
題浩然閣
劉侯戴武弁政則心吾儒士茂先興學子賢勤讀書猷
為莫不善才力盖有餘西北方求帥林間寧久居
題寇順之道院壁
一日復一日一杯復一杯青山無限好俗客不曾來往
事已如此朱顔安在哉寄與地上客歴亂竟誰催
憶江西提刑何仲容
蘭似香為友松何枯向春榮來天澤重殁去繡衣新晝
作百年夢終歸千古塵痛心雙淚下無復見斯人
題春晚
花落柴門掩夕暉昏鴉數點傍林飛吟餘小立闌干外
遥見樵漁一路歸
題大顛壁
退之自謂如夫子原道深排佛老非不識大顛何似者
數書珍重更留衣
牧童
東風放牧出長坡誰識阿童樂趣多歸路轉鞭牛背上
笛聲吹老太平歌
經古寺
琳宫金刹接林巒一徑潜通竹塢寒是處塵埃皆可息
時清終未忍辭官
題鄷州仙都觀
山盤江上虬龍活殿倚雲中洞府深欽想真風杳何在
偃松喬柏共蕭森
宿山房
久厭塵氛樂静年俸微猶乏買山錢徘徊真境不能去
且寄雲房一榻眠
遊赤水縣龍多山書仙臺觀壁
到官處處須尋勝惟此合陽無勝尋赤水有山仙甚古
攀躋聊足到官心
和費君樂遊山之什
雲樹巖泉景盡竒登臨深恨訪尋遲長樓未得題名記
猶有君能雅和詩
江上别石郎中
落葉蟬聲古渡頭沙灘人擁欲行舟别離情似長江水
遠亦隨君日夜流
香林别趙閱道
公暇相陪塵外遊朝天仍得送行舟軒車更命入山脚
旌旆且從留渡頭精舍泉聲清㶁㶁高林雲色淡悠悠
談終宴罷愁分袂明日瞻思上郡樓
同石守遊山
朝事誰知世外遊松杉影裏入吟幽爭名逐利千繩縛
度水登山萬事休野鳥不驚如得伴白雲無語似相留
傍人莫笑凭欄久為戀林居作退謀
任所寄鄉關故舊
老子生來骨性寒宦情那改舊儒酸停杯厭飲香醪味
舉筋常餐淡菜盤務劇不知筋力倦官清贏得夢魂安
故人欲問近來况回首舂陵朝暮看
附張載
載近觀漢魏而下樂府有名正而意調卒卑者
嘗革舊辭而追正題意作樂府七篇
靈旗指不庭方大風泱泱天外揚短簫歌歌愷康朝廷
萬年繼明重光曾孫稼如茨梁家與萬邦純嘏有常
右短簫歌
日重光天際翔願言貞明永瞻望月重輪淡溟淵願猶
月之恒協帝儀中天右日重光
度關山循九州省耕寬徭詢明幽人為貴兮哀我人斯
敢余休右度關山
雞鳴嘐嘐兮台懷憂兄弟表裏兮台心求黃金門白玉
堂置酒愷樂榮華有光桃傷李僵爾如或忘
右雞鳴
對酒今朝樂時明昌物若人和台憂彌忘嘉與臣隣在
帝讌樂允余武兮無荒右對酒今朝
小雅廢兮東山不作哀我人斯皇心不樂烝哉斯人胡
然而天兮王師於鑠右燕歌行
古風出東門我行樂中綦今歌東門行牽衣強留甘餔
糜仗劔去予忽如遺時清君去予心哀
右東門行
移疾
移疾謝華省問耕還敝舍扶持便疎慵曠僻逃將迓晝
棋莎徑側暮粥桐隂下久矣澄清心永愧桑弧射
古樂府君子行
君子防未然見幾天地先開物象未形彌菑憂患前好
賢立無方不恤流言喧將聖見亂人天厭懲孤偏竊攘
豈予思瓜李奚足論
孤宦
孤宦殊方意自違隣光茲幸託餘輝人心識盡童心減
世事諳多樂事稀直有歲寒甘栢說終無春思惜花飛
豈同毛刺墦間客向望他門卜所依
宿興慶池通軒示同志
清湘庭下千竿竹百尺斑斕聳蒼玉通軒軒外萬頃陂
陂接南山天與齊唐基一壊半禾黍舉目氣象增愁思
我來正當搖落時塵埃七日無人知東平叔子信余友
問學不厭堅相隨君莫痛兮鳳沼湮又莫悲兮花萼墮
所憂聖道久榛塞富貴浮雲眼空過明發余西叔且東
高談更為通宵坐
送蘇脩撰赴闕
秦弊于今未息肩高蕭從此法相沿生無定業田疆壊
赤子存亡任自然
其二
大道寧容小不同顓愚何敢與機通井疆師律三王事
請議成功器業中
别館中諸公
九天宫殿鬱岧嶤碧瓦參差迫絳霄藜藿野心雖萬里
豈無清戀向皇朝
土牀
土牀煙足紬衾暖瓦釡泉乾豆粥新萬事不思温飽外
漫然清世一閒人
貝母
貝母階前蔓百尋雙桐盤遶葉森森剛強顧我蹉跎甚
時欲低柔警寸心
送吕晦叔赴河陽
曉日都門颭旆旌晩風鐃吹入三城知公再為蒼生起
不是尋常刺史行
贈司馬君實
二龍閒卧洛波清今日都門獨餞行願得賢人均出處
始知深意在蒼生
題館壁
壁門金闕倚天開五見宫花落古槐明日扁舟江海去
却從雲氣望蓬萊
石倉歴代詩選卷一百三十三
