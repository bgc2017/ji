石倉歴代詩選卷一百十五
明曹學佺編
唐一百二
拾遺(二)
宋璟(字廣平邢州人)
奉和聖製同二相已下羣官樂遊園宴
侍飲終酺會承恩續勝遊戴天惟慶幸選地即殊尤北
向祇雙闕南臨賞一丘曲江新溜暖上苑雜花稠亹亹
韶絃屢戔戔賁帛周醉歸填畛陌榮耀接軒裘
奉和聖製答張說扈從南出雀鼠谷
秦地雄西夏并州近北胡禹行山啟路舜在邑為都忽
覩寒暄隔深思險易殊四時宗伯叙六義宰臣鋪徵作
宫常應星環日每紆盛哉逢合道良以致亨衢
奉和聖製送張說巡邊
帝道薄存兵王師尚有征是關司馬法爰命總戎行畫
閫崇威信分麾盛寵榮聚觀方結轍出祖遂傾城聖酒
江河潤天詞象緯明德風邊草偃勝氣朔雲平宰國推
良器為軍挹壮聲至和常得體不戰即儲精以智泉寧
竭其徐海自清遲還廟堂坐贈别故人情
送蘇尚書赴益州
我望風烟接君行雪霰飛園亭若有送楊柳最依依
崔泰之
奉和聖製送張尚書巡邊
南庭胡運盡北斗將星飛旗鼓臨沙漠旌旄出洛畿關
山遶玉塞烽火映金微屢獻帷謀策頻承廟勝威躞蹀
臨河騎逶迤度隴旂地脉平千古天聲振九圍車馬生
邊氣戈鋋駐落暉夏近蓬酋轉秋深草木腓餞送紆天
什恩榮賜御衣佇勒燕然頌鳴騶計日歸
奉酬韋祭酒偶遊龍門北谿忽懷驪山别業因
以書志
關塞臨伊水驪山枕灞川俱臨隠路側同在帝城邊謝
公兼出處攜妓翫林泉鳴騶噴梅雪飛盖曳松烟聞琴
幽谷裏看奕古巖前落日低幃帳歸雲繞管絃叨榮慙
北闕微尚愛東田寂寞灰心盡蕭條塵事捐朝思登嶃
絶夜夢弄潺湲宿懷南澗意况覩北谿篇
同日知光祿弟冬日述懷
吾族白眉良才華動洛陽觀光初入仕應宿始為郎飛
螢翫書籍白鳳吐文章海卿逾往雅河尹冠前張擇才
綏鄢郢殊化被江湘高樓臨廣陌甲第敞通莊列館邙
山下䟽亭洛水傍昌年賞豐陌夏日悦林塘衣冠皆秀
彥羅綺盡名倡隔岸聞歌度臨池見舞行門庭寒變色
棨戟日生光家園遥可見臺寺近相望無庸乘侍謁有
暇共翺翔棣華依雁序竹葉拂鸞觴水坐憐秋月山行
弄晩芳恩華慙服冕友愛勖垂堂無由報天德相顧詠
時康
崔日知
奉酬韋祭酒偶遊龍門北谿
夙齡秉微尚中年忽有隣以兹山水癖遂得狎通人迨
我咸京道聞君别業新巖前窺石鏡河畔踏芳茵既憐
伊浦綠復憶灞池春連詞謝家子同歡冀野賓趣閒魚
共樂情洽鳥來馴詎念昔遊者祇命獨留秦蕭條潁陽
戀沖漠漢隂真無由陪勝躅空此翫書筠
冬日述懷奉呈蘭臺諸公
弱齡好經籍披卷即怡然覃精四十載馳騁數千言孔
壁采遺篆周韋考絶編哀公論劒術孫子叙兵篇魯史
君臣道姬書日月懸從師改炎燠負笈徧山川上異西
河夏中非北海玄光榮拾青紫名價接通賢既重萬鍾
樂寧思二頃田長戟同分虎高冠亞附蟬晚懷重虚曠養
志息雕鐫登高慙思拙匠物謝情研不慕張平子寧希
王仲宣誰謂登龍日翻成刻鵠年循循勞善誘軋軋思
微牽琢磨才既竭鑽仰德彌堅朽木誠為喻捫心徒自
憐終朝呑鳥夢振羽上雲烟賦成先擲地詞高直掞天
更執摳衣禮仍開函丈筵霧披槐市藹水靜璧池圓願
逐從風葉飛舞翰林前
司馬逸客
雅琴篇
亭亭嶧陽樹落落千萬尋獨抱出雲節孤生不作林影
搖綠波水彩絢丹霞岑直幹思有託雅志期所任匠者
果留盼雕斵為雅琴文以楚山玉錯以昆吾金虬鳳吐
竒状商徵含清音清音雅調感君子一撫一弄懷知已
不見鍾期百年餘還憶朝朝幾千里馬卿臺上應蕪没
阬籍帷前空己矣山情水意君不知拂匣調絃為誰理
調絃拂匣倍含情況復空山秋月明隴水悲風已嗚咽
離鵾别鶴更淒清將軍塞外多竒操中散林間有正聲
正聲諧風雅欲竟此曲誰知者自言幽隠乏先容不道
人物知音寡誰能一奏和天地誰能再舞歡朝野朝野
歡娛樂未央車馬駢闐盛彩章歲歲汾川事簫鼓朝朝
伊水聽笙簧窈窕樓臺臨上路妖嬈歌舞出平陽彈絃
本自稱仁祖吹管由來許季長猶憐雅歌淡無味渌水
白雲誰相貴還將逸調賞幽心不覺繁聲論遠意傳聞
樂帝奏鈞天倘冀微躬備五絃願持東武宫商韻長奉
南薰億萬年
李如璧
明月篇
三五月華流烱光可憐懷歸郢路長逾江越漢津無梁
遥遥永夜思茫茫昭君失寵辭上宫蛾眉嬋娟卧氊穹
胡人琵琶彈北風漢家音響絶南鴻昭君此時怨畫工
可憐明月光曈曨節既秋兮天向寒沅有漪兮湘有瀾
沅湘糺合淼漫漫洛陽才子憶長安可憐明月復圑圑
逐臣戀主心愈恪棄妻思君情不薄已悲芳歲徒淪落
復恐紅顏坐銷鑠可憐明月方照灼向影傾身比葵藿
盧崇道
新都南亭别郭大元振
竹徑女蘿蹊蓮洲文石隄靜深人俗斷尋翫往還迷碧
潭秀初月素林驚夕栖褰幌納鳥侣罷琴聽猿啼佳辰
改夙昔勝寄坐暌攜長懷賞心愛如玉復如珪
賈曾
和宋之問下山歌
良遊晼晼兮月呈光錦路逶迤兮山路長王孫留兮歲
將宴嵩巖仙草兮為誰芳
奉和春日出苑矚目應令
銅龍曉闢問安迴金輅春遊博望開渭水晴光搖草樹
終南佳氣入樓臺招賢已從商山老託乘還徵鄴下才
臣在東周獨留滯忻逢&KR0790;藻日邊來
閭丘均
臨水亭
高館基曾山微羃生花草傍對野村樹下臨車馬道清
朗悟心術幽遐備瞻討迴合峰隠雲聫綿渚縈島氣似
滄洲勝風為青春好相及盛年時無令歎衰老
張紘
行路難
君不見温家玉鏡臺提攜抱握九重來君不見相如綠
綺琴一撫一拍鳳皇音人生意氣須及早莫負當年行
樂心荆王奏曲楚妃歎曲盡歡終夜將半朱樓銀閣正
平生碧草青苔坐蕪漫當春對酒不須疑視日相看能
幾時春風吹盡燕初至此時自謂稱君意秋露萎草鴻
始歸此時衰暮與君違人生翻覆何常定誰保容顏無
是非
張汯
閨怨
去年離别雁初歸今夜裁縫螢已飛征客未來音信斷
不知何處寄邊衣
王丘
奉和聖製答張說扈從南出雀鼠谷
襟帶三秦接旂常萬乘過陽原淑氣早隂谷沍寒多花
縟前茅仗霜嚴後殿戈代雲開晉嶺江雁入汾河北土
分堯俗南風動舜歌一聞天樂唱恭遂萬人和
崔翹
送友人使夷陵
猿鳴三峽裏行客舊沾裳復道從兹去思君不暫忘開
襟春葉短分手夏條長獨有幽庭桂年年空自芳
奉和聖製答張說南出雀鼠谷
硤路繞河汾晴光掃曙氛笳吟中嶺樹仗入半峰雲頓
覺山原盡平看邑里分早行芳草遠晚憩好風薰嘉頌
推英宰春遊扈聖君共欣承睿渥日月照天文
鄭郎中山亭
篆筆飛章暇園亭染翰遊地竒人境别事遠俗塵收書
閣山雲起琴齋澗月留泉清鱗影現樹密鳥聲幽杜馥
熏梅雨荷香送麥秋無勞置驛騎文酒可相求
梁知微
入朝别張燕公
華容佳山水之子厭承明符竹紆小郡江湖被德聲三
年計吏入路指巴丘城鳬舟纔結纜騶駕已相迎别離
他鄉酒委曲故人情孤嶼早烟薄長波晚氣清辛勤方
遠騖勝賞屢難并迴瞻洞庭浦日暮愁雲生
王熊
奉别張岳州說二首
長沙辭舊國洞庭逢故人薰蘭敦久要披霧轉相親歲
月空嗟老江山不惜春忽聞黃鶴曲更作白頭新
平生共風月倏忽間山川不期文淡水暫得欵忘年興
逸方罷釣帆開欲解船離心若危旆朝夕為君懸
王琚
奉答燕公
郡遠途且艱宜悲良自得胡為心獨爾惠好在南國亦
既清顔披冏然良願克與君蘭時會羣物如藻飾烟景
惜歡賞雲山起翰墨接藝竒思微偶談玄言直永日不
知倦逾旬猶謂亟如何酌離樽移棹巴城側浦口勞長
望舟中獨太息疾風吹飛帆倏忽南與北目盡不復見
懷哉無終極惟當衡峰上遥辨湖水色
美女篇
東鄰美女實名娼絶代容華無比方濃纖得中非短長
紅素天生誰飾妝桂樓椒閣木蘭堂繡戶雕軒文杏梁
屈曲屏風遶象牀葳蕤翠帳綴香囊玉臺龍鏡洞徹光
金爐沈烟酷烈芳遥聞行佩音鏘鏘含嬌欲笑出洞房
二八三五閨心切褰帷捲幔迎春節清歌始發詞怨咽
鳴琴一弄心斷絶借問哀怨何所為盛年情多心自悲
須臾破顔忽歛態一悲一喜併相宜何年見此不注心
惜無媒氏為傳音可憐盈盈直千金誰家君子為藳砧
自荆湖入朝至岳陽奉别張燕公
五載朝天子三湘逢舊僚扁舟方輟棹清論遂終朝遠
樹烟間沒長池地際遥帝城馳夢想歸帆滿風飈
遊㴩湖上寺
春山臨遠壑水木自幽清夙昔懷微尚兹焉一放情雲
間聽弄鳥烟上摘初英地僻方無悶逾知道思精
裴漼
奉和聖製龍池篇
乾坤啟聖吐龍泉泉水年年勝一年始看魚躍方成海
即覩龍飛利在天洲渚遥將銀漢接樓臺直與紫微連
休氣榮光恒不散懸知此地是神仙
奉和御製平胡
玄漠聖恩通由來書軌同忽聞窺月滿相聚寇雲中廟
略占黃氣神兵出綘宫將軍行逐虜使者亦和戎一舉
轒輼滅再麾沙漠空直將威禁暴非用武為雄飲至明
軍禮酬勲錫武功干戈還載戢丈德在唐風
康廷芝
詠月
天使下西樓光含萬里秋臺前疑挂鏡簾外似懸鈎張
尹將眉學班姬取扇儔佳期應借問為報在刀頭
韓休
奉和御製平胡
南牧正紛紛長河起塞氛玉兵徵選士金鉞拜將軍疊
鼔搖邊吹連旌暗朔雲祅星乘夜落害氣入朝分始見
幽烽警俄看烈火焚功成奏凱樂戰罷策歸勲盛德陳
清廟神謨屬大君叨榮逢偃羽率舞詠時丈
奉和聖製送張說巡邊
一德先台象三軍掌夏卿來威申廟略出總叶師貞受
鉞辭金殿憑軒去鼎城曙光搖組甲疎吹遶雲旌左律
方先凱中鼙即訓兵定功彰武事陳頌紀天聲祖宴初
留賞宸章更寵行車徒零雨送林野夕隂生路極河流
遠川長朔氣平南轅遲返旆歸奏謁承明
王光庭
奉和聖製答張說扈從出雀鼠谷
省俗恩將徧巡方路稍迴寒隨汾谷盡春逐晉郊來雲
騎傳行漏烟旄引從臺惠風初應律和氣正調梅雅頌
通宸詠天文接曙台灞陵桃李色應待日華開
梁昇卿
前題
何意重關道千年過聖皇幽林承睿澤閒客見清光日
御先途遠山靈獻夀長寒雲入晉薄春樹隔汾香國佐
同時雨天文屬歲陽從來漢家盛未若此巡方
宋鼎
酬故人還山
舉棹乘春水歸山撫歲華碧潭宵見月紅樹晚開花肅
穆輕風度依微隠徑斜危亭暗松石幽澗落雲霞思鳥
吟高樹游魚戲淺沙安知餘興盡相望紫烟賖
孫翊
奉酬張洪州九齡江上見贈
受命讞封疆逢君牧豫章於然審虞苪復爾共舟航悵
别秋隂盡懷歸客思長江臯枉離贈持此慰他鄉
楊齊哲
過函谷關
地險崤函北途經分陜東逶迤衆山盡荒涼古塞空河
光流曉日樹影散朝風聖德今無外何處是關中
蔡瓌
夏日閨怨
桃徑李蹊絶芳園炎氛熾日滿愁軒枝上鳥驚朱槿落
池中魚戲綠蘋翻君戀京師久留滯妾怨高樓積年歲
非關曾入楚王宫直為相思腰轉細卧簟乘閒乍逐涼
薰爐畏熱懶焚香雨霑柳葉如啼眼露滴蓮花似汗妝
全由獨自羞看影艷是孤眠疑夜永無情拂鏡不成妝
有時郤扇還風静近日書來道欲歸鴛鴦文錦字息機
但恐愁容不相識為教恒著别時衣
邢象玉
古意
家中酒新熟園裏葉初榮佇杯欲取醉悒然思友生忽
聞有竒客何姓復何名嗜酒陶彭澤能琴阮步兵何須
問寒暑徑共坐山亭舉袂祛啼鳥揚巾掃落英心神無
俗累歌詠有新聲新聲是何曲滄浪之水清
徐玄之
采蓮
越艷荆姝慣采蓮蘭橈畫檝滿長川秋來江上澄如練
映水紅妝如可見此時蓮浦珠翠光此日荷風羅綺香
纖手周遊不暫息紅英爛漫殊未極夕鳥棲林人欲稀
長歌哀怨采蓮歸
虞羽客
結客少年場行
幽并俠少年金絡控連錢竊符方救趙擊筑正懷燕輕
生辭鳳闕揮袂上祈連陸離横寳劍出没騖徂旃蒙輪
恒顧敵超乘忽爭先摧枯逾百戰拓地遠三千骨都魂
已散樓蘭首復傳龍城含宿霧瀚海接遥天歌吹金微
返振旅玉門旋烽火今已息非復照甘泉
張烜
婕妤怨
賤妾裁紈扇初搖明月姿君王看舞席坐起秋風時玉
樹清御路金鋪翳垂絲昭陽無分理愁寂任前期
張修之
長門怨
長門落景盡洞房秋月明玉階草露積金屋網塵生妾
妬今應改君恩昔未平寄語臨卭客何時作賦成
庾光先
奉和劉採訪縉雲南嶺作
百越城池枕海圻永嘉山水復相依懸蘿弱篠垂清淺
宿雨朝暾和翠微鳥訝山經傳不盡花隨月令數仍稀
幸陪謝客題詩句誰與王孫此地歸
王易從
臨高臺
漢主事祈連良人在高闕空臺寂已暮愁坐變容髮泛
艷春幌風徘徊秋戸月可憐軍書斷空使流芳歇
司馬承禎
答宋之問
時既暮兮節欲春山林寂兮懷幽人登竒峰兮望白雲
悵緬邈兮象欲紛白雲悠悠去不返寒風颼颼吹日晩
不見其人誰與言歸坐彈琴思逾遠
釋辯才
設缸面酒欵蕭翼探得來字
初醖一缸開新知萬里來披雲同落寞步月共徘徊夜
久孤琴思風長旅雁哀非君有祕術誰照不然灰
釋法輪
觀大駕出敘事寄懷
紫臺宵漏竭青門曙鼓通輕霞照複道徐吹轉相風玉
鑾光萬騎金輿鬱五戎鳴笳猶度闕清蹕尚喧宫雲旗
亂陌紫羽旆雜塵紅百城歸北麗兩漢久慙雄吾曹陋
薄技餘慶洽微躬平原已起洛印手亦還豐得奉衣冠
盛仍觀書軌同猶言待封告未忍向華嵩
石倉歴代詩選卷一百十五
