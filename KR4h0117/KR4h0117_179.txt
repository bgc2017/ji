石倉歴代詩選卷一百七十九上
明曹學佺編
宋詩五十六上
呂祖謙
送宋子華通判長沙(代叔祖知錄作)
騷人故悲秋九辨播三楚宋公舊題壁文彩照潭府千
載得君侯遙遙接華緒還當初秋天又進湖湘艣當家
多勝事此役可兼取江山日日新似若相勞苦木脱獻
羣峯雲生失前浦况持别乘權光華動徒旅元戎下分
庭百吏羣趨廡後車載仁風習習被南土預知潢池盗
無復驚枹鼓政當勸賣劒不必禁挾弩入獻有訏謨論
賞駢圭組臨分一杯酒不為離愁舉
送丘宗卿博士出守嘉禾
檇李國西門道里去天咫訟庭人摩肩客館舟銜尾凉
燠變須臾風俗怵駭視心平理自見周道本如砥堂下
萬休戚堂上一笑嚬是心苟不存對面越與秦豚魚尚
可孚况此能言民君看津頭柳葉葉皆相親奮髯疾抵
几解衣徐探雛古來多快士氣吞兩輪朱簿書高沒人
迎筆風摧枯自許豈不豪歲晏終何如
城樓
城峻先迎月簾疎不隔風棋聲傳下界雁影沒長空島
嶼秋光裏樓臺海氣中登臨故待晩雨外夕陽紅
野步
石梁俯清流苔髮明可數茆簷春晝長寂寂亭陰午鳥
啼花徑深風絮浩無主幽人不可覿棋聲時出戸
鞏采若府推母錢夫人挽章
内助功推冠名成父子間中原遺俗盡舊族素風還石
窌天開邑宮門日綴班光華竟何許夕照在西山
王龜齡詹事挽章
諸老收聲盡佳城又到公蒼天那可問吾道竟成窮旌
卷莆田雨簫橫霅浦風今年襟上淚三哭萬夫雄
魏元履國錄挽章
麻衣見天子拜䟽不知休落落山林氣拳拳畎畆憂極
知千載遇政用一身酬繞舍閩溪水朝宗日夜流
題歸菴
雲壁開蒼峽風林卷翠濤諸松皆老大一嶂獨孤高發
典雖公等尋幽許我曹秋光端可賦不是楚人騷
王通直挽章
近來南國冡半是北人墳異縣誰憐我同鄉又失君深
居傳雅尚堅坐挹清芬日落長安第三槐拂暮雲
與同館遊張氏園分韻得日字
出日厭囂塵入門倦佔俾駕言城北園滯思頓消釋方
池環脩篁廣陌衛行栗先雪梅已苞後霜草猶茁上躋
極高明旁穿復深密主人真喜事秀句屢盈帙招呼文
字飲及此三餘日山林與鐘鼎零茂本非匹斯遊豈偶
然書板記甲乙
寄章冠之
章侯平生一詩囊酬風酢月徧四方浩歌姑熟酒淋浪
醉呼太白同舉觴遂登浮玉臨渺茫江濤挾筆益怒張
沙頭倚檣樂未央興闌忽上秋浦航門前槐花日夜黃
閉門琢詩聲繞梁白袍紛紛渠自忙飄然邂逅非所望
自言久厭世鎖韁合眼已夢廬山蒼君才甚碩氣方剛
身雖欲隠文則彰江湖故人半朝行左推右挽摩天翔
而我戢翼甘摧藏不能與俗相迎將徑當行前掃山房
俟君功成還故鄉却駕柴車迎路傍
送柳嚴州解官趨朝
一葉初秋已趣裝璽書頻下駐歸艎少留北闕三年最
多借西州半歲強身外寵榮元自薄眼前凋瘵故難忘
書囊知有朝天草豈是中和樂職章
蘇仁仲計議挽章
幽棲略具便休官帝遣蒲輪喚不還大似文元居道院
又如白傅過香山夢回帷幄青冥上醉墮風波浩蕩間
向使胸中有榮辱那能八十鬢毛斑
其二
登門疇昔奉從容婺越之間一水通今日江東無賀老
去年牀下拜龐公舊來論議多遺落新出傳聞或異同
已矣從誰判真贋汗青連屋未施功
向運使挽章
戟衣翻戶映庭槐使節州符未展才文獻定知丞相似
淵源還自洛陽來異端惑世深于蠱古學違時冷若灰
從此湖人識喪禮凛然治命手親裁
何茂恭母王夫人挽章
南朝人物盛諸何壽母皤然樂事多堂下無憂萱弄色
天邊有信桂交柯黃金籯滿經方重白玉樓成恨未磨
空誦安仁舊時賦版輿零落故山阿
次韻葉丞相陳尚書遊南園
樂事良辰古所難三分春色一分寬潤花雨過紅裙濕
倚竹風斜翠袖寒自有南堂誰舉白可無東絹為施丹
兩翁醉墨曾題品便作平泉草木看
送喻叔竒通判會稽
鳴騶前日餞出使椎鼓今日送作州會稽别駕官尚薄
道傍羡者何其稠版輿有親餘九十東南之美供甘柔
先春鑄牙入午啜破臘箭茁充晨羞况復詩壇執牛耳
所至風月相獻酬千巖萬壑徧題品會有采者人名遒
賀車駕幸秘書省二首
麟臺高柳識雕輿共記中興幸省初黃道再傳天子蹕
青編重入史臣書需雲下際君恩盛晨露高張樂節舒
若寫鴻猷參大雅定非周鼓頌田漁
其二
紫清丹極與天隣闔闢乾坤繫笑嚬獨為斯文回一顧
坐令吾道重千鈞先王舊物參差見列聖明謨次第陳
墨客區區感榮遇豈知深意在彛倫
西興道中
鳬鶩迎船似有情隨波故起綠粼粼野花照水開無主
誰信春歸已兩旬
春日三首
短短菰蒲綠未齊汀洲水暖雁行低柳陰小艇無人管
自送流花下别溪
一川曉色鷺分去兩岸煙光鶯喚來徑欲卜居從釣叟
垂楊缺處竹門開
簷鐸無聲鳥語稀徑深鐘梵出花遲日長徧遶溪南寺
未信東風屬酒旗
晩春
風絮流花一任渠北窗高卧綠陰初閉門春色閒中老
為謝平生董仲舒
遊絲
遊絲浩蕩醉春光倚頼微風故故長幾度鶯聲留欲住
又隨飛絮過東牆
祭酒芮公既沒四年門人吕某始以詩哭之
少年把筆追班揚咳唾珠璣落四方歲晩寒窗渾忘却
瓦爐香細雨聲長
其二
聞人有善已伸眉倒廩傾囷更不疑菶菶萋萋竟何許
卷阿空老鳳皇枝
其三
先生墓木已成圍弟子摧頹晝掩扉大雪繁霜心境寂
有時清夢尚摳衣
送朱叔賜赴閩中幕府二首
止戈堂上履聲閒飛蓋相追杳靄間君到定知難入眼
倚天灊霍是家山
路逢十客九青衿半是同窗舊弟兄最憶市橋燈火静
巷南巷北讀書聲
題劉氏綠映亭二首
凉葉飜飜不受塵芒鞋藤杖及清晨開窗小放前溪入
澄綠光中獨岸巾
鷺浴魚跳在鏡屏搖青浮碧太鮮明牆東種得陰成幄
隔葉看來却有情
夜宿浦城魚梁徐刪定子出示林謙之挽其父
二詩時謙之方按刑廣東有懷次韻
五年不說空山雨今夜魚梁著釣船為問故人今徤否
桄榔葉暗瘴江邊
何叔京挽章
傾蓋黃亭夜翛然澗壑姿倚天惟直榦到地絶傍枝亹
亹今何許悠悠只自知寒碑卧風雨千載有深期
附楊廷秀
和仲良春晚即事
貧難䀻歡伯病敢跨連錢夢豈花邊到春俄雨裏遷一
犂關五秉百箔候三眠只有書生拙窮年墾紙田
蠟梅
栗玉圓雕蕾金鈿細着行來從真蠟國自號小黃香夕
吹撩寒馥晨曦透暖光南枝本同姓喚我作他楊
雪
夜映非真曉山明不覺遙儘寒無禁爽且落未須銷夢
怯心仍愛顏衰酒易消毛錐自堪戰底事乞人饒
又
細聽無仍有貪看立又行落時晨轉暗積處夜還明幸
自漫山好何能到夏清似知吾黨意未遣日華晴
中秋前一夕翫月
月擬來宵好吾先此夕遭纔升半璧許己復一輪高遷
坐還相就羣飛影莫逃望秋惟有此徹夜敢辭勞
過揚子江
秖有清霜凍太空更無吹面荻花風天開雲霧東南碧
日射波濤上下紅千古英雄鴻去外六朝形勝雪晴中
携瓶自汲江心水要試煎茶第一功
梅花下小飲
今年春在臘前回怪底空山見早梅數點有情撩面過
一花無頼背人開為携竹葉澆瓊樹旋折冰葩浸玉杯
近節雨晴誰料得明朝無興也重來
克信弟坐上賦梅花
月波成露露成霜借與南枝作淡粧寒入玉衣燈下薄
春撩雪骨酒邊香却于老樹半枯處忽見一梢如許長
道是疎花不解語伴人醒醉替人狂
送丘宗卿帥蜀
人似隆中漢卧龍韻如江左晉諸公四川全國牙旗底
萬里長江羽扇中玉壘頓清開宿霧雪山增重起秋風
近來廊廟多西帥出相誰言只在東
普明寺見梅
城中忙失探梅期初見僧窗一兩枝猶喜相看那恨晩
故應更好半開時今冬不雪何關事作伴孤芳却欠伊
月落空山正幽獨慰存無酒且新詩
又送張桂州
抛官九載卧柴荆有底生涯了此生白鷺鸕鷀䨇屬玉
青鞋布襪一笭箵贛江府主憐逋客樽酒綈袍篤舊情
天上故人今又去碧雲西望暮山横
深閨
深閨寂寞幾經春自學琵琶曲調新雪滿寥天悲入塞
聲傳漢月遠隨人芳心有怨聲聲促纖指關情字字真
莫向潯陽江上聽空教司馬淚沾巾
閨怨
零落廻文織錦梭綺窗殘燭暗銀河陰迷小院秋雲重
響碎空階夜雨多芳夢已離雕玉被餘香猶在織金羅
白頭吟罷增惆悵幾度相思鬢欲皤
題釣臺
蟬冠未必似羊裘出處當時已熟籌但得諸公依日月
寧妨老子卧林丘賢豪陳迹千年在香火空山萬木秋
自笑黃塵吹鬢客競來祠下繫孤舟
上龜山寺
菜花開處認遺基荒屋殘僧未忍離寺燼丙丁應有數
岸分南北最堪悲金鈴塔上如相語鐵佛風前亦歛眉
野匠不知行客意競磨濃墨打頑碑
明發南屏
新晴在在野花香過雨迢迢沙路長兩度立朝今結局
一生行客老還鄉猶嫌數騎駝書劄剰喜千山入肺腸
到得江頭船上望休將白髮照滄浪
夜坐
所至留連不計程兩年堅卧厭南征荒城日短深山静
野寺人稀鸛雀鳴藥裹向人閒自好文書到眼病猶明
較量定力差精進夜夜蒲團坐五更
贈胡衡仲
風騷堂上徑雄趨不作俳辭笑矣乎紙落煙雲春醉旭
氣含蔬笋薄僧殊夜來霜月千家滿雨後風埃半點無
安得與君幽討去一觴清詠惱西湖
傷春
凖擬今春樂事濃依然枉却一東風年年不帶看花眼
不是愁中即病中
松聲
松本無聲風亦無適然相值兩相呼非金非石非關竹
萬頃銀濤啓五湖
雨
一番暑雨一番凉真是令人愛日長隔水風來知有意
剛吹十里藕花香
石倉歴代詩選卷一百七十九上
石倉歴代詩選卷一百七十九下
明曹學佺編
宋詩五十六下
呂本中
寄臨川學者四首
我思臨川居欲往意未歉每懷二三子歲月多荏苒後
生慎所習譬若絲在染未須極軒昂且欲知收歛舉動
思古人此志疇不遠以視庸俗輩江海較深淺
世人爭錙銖未語色己變居然面頸赤自處亦猥賤寧
知烈士胷自有堅志願一介不妄取萬鍾非所羡古人
有伯夷名冠太史傳
見人輙有求所以百慮非但能守簟瓢何事不可為愚
夫飽欲死壯士固常飢出門萬里途其亦慎所之
莫惜一日勤而忘終身憂農夫力耕作念必望有秋目
前戒鹵莽久後當倍收少年不努力長大復何求
出門見明月
出門見明月入門思故人故人如此月一見一回新明
月相見多故人相見少問爾何因緣長似此月好故人
在何處南北東西路明月在咫尺夜夜庭前樹
雨後江上有懷
落日滿寒雨長江收夕霏定知聊復别敢望不相違野
鳥晴相喚殘雲晩自飛殷勤兩山口好為放晴暉
海陵書懷
萬事不如意自然生白鬚極知少餘韻何敢厭窮途土
俗尊魚婢生涯欠木奴東行見李白誰為致區區
宜章元日
東風初解凍桃李已經春避地逢雞日傷時感雁臣城
南馳敵騎江外踐飛塵顦顇成無用虛煩淚濕巾
雪盡
雪盡寒仍在園荒春欲歸晴空落鴈少古木聚鴉稀肺
病猶宜酒嚢空合典衣碧雲愁不見千里故山薇
送常子正赴召
屬者居閒久今來促召頻但能消黨論便足掃邊塵衆
水因歸海殊塗必問津如何令強敵敢謂漢無人
其二
疾病老逾劇交親窮轉疎惟公不變舊怪我未安居日
月干戈裏江山瘴癘餘因行見李白寂莫問何如
還韓城
乍喜全家脱虛疑匹馬奔乾坤德盛大盗賊爾猶存稻
瓏秋仍旱溪流晩自渾素冠兼白髮愁絶更誰論
丁未二月上旬日
厄運雖云極羣公莫自疑民心空有望天道本無知野
帳留華屋青城插皂旗燕雲舊耆老寧識漢官儀
兵亂後雜詩三首
晩逢戎馬際處處聚兵時後死翻為累偷生未有期積
憂全少寐經劫抱長飢欲逐英雄後同盟起義師
海上盟猶在長驅出不虞是誰遺此患故使亂中都官
府室如罄人家錐也無有司少恩惠何忍復追呼
蝸舍嗟蕪沒孤城亂定初籬根留敝屨屋角得殘書雲路
慚高鳥淵潛羡巨魚客來闕佳致親為摘山蔬
海陵雜興
紛紛五代亂離偏一旦雲開復見天草木百年新雨露
車書萬里舊山川尋常巷陌猶簮紱取次園林亦管絃
人老太平春未老鶯花無恙日高眠
秋後竹夫人
與君宿昔尚同牀正坐西風一夜凉便學短檠牆角棄
不如團扇箧中藏人情易變仍如此世事多虞秖自傷
却笑班姬與陳后一生辛苦望專房
探花
謾遣兒童掃雪開却穿籬落看春回溪山冷淡泥三尺
故舊飄零酒一杯止買芒鞵供踏雪更携藜杖去尋梅
玉川縱老生涯在時有隣僧送米來
謝勝尉送梅
破帷冷落不禁風疾病深藏太好慵俄有梅花來曲巷
喜聞春信出初冬未須趁雪爭光覩尚恐衝寒不滿容
會約君家好兄弟他年樽酒更相從
苦雨
雨添東澗連西澗雲斷前山起後山野水到門人去盡
昏煙迷樹鳥飛還江天日月渾無色客路風埃只強顔
舞石至今隨燕乳裁詩不復哭龍慳
柳州開元寺夏雨
風雨翛脩似晩秋鴉歸門掩伴僧幽雲深不見千巖秀
水漲初聞萬壑流鐘喚夢回空悵望人傳書至竟沈浮
虎頭燕頷非吾相莫羡班超拜列侯
西歸舟中懷通泰諸君
一雙一隻路傍堠乍有乍無天際星亂葉入船侵破衲
疾風吹水擁枯萍山林何謝誰方駕詩語曹劉可乞靈
酒盌茶甌俱不厭為公醉倒為公醒
用寄璧上人韻范元實趙才仲及從叔知止
故人瓶鍚各西東吾道從來冀北空病去漸于文字懶
愁來猶覺歲時攻江回夜雨千巖黑霜著高林萬葉紅
政好還家君未肯莫教慚愧北忩風
張褘秀才乞詩
白蓮菴中張居士夢斷世間風馬牛風塵表物自無意
神仙中人聊與遊澄江似趁北城眺苦雨不放南山秋
君當先行我繼往句吳東亭泊小舟
孟明田舍
未嫌衰病出無車尚喜冬來食有魚往事高低孤枕夢
故人南北數行書茅茨獨倚風霜下稉稻微收雁鶩餘
欲識淵明只公是邇來吾亦愛吾廬
雨後至城外
日日思歸未就歸只今行路已沾衣江村過雨蓬蔴亂
野水連天鸛鶴飛塵務却嫌經意少故人新更得書稀
鹿門縱隠猶多事苦向人前較是非
宿州初暑
暑氣侵人始欲愁簟瓢窮巷不堪憂亂蟬泊雨林塘静
密徑吹花草樹幽春盡茆簷深著燕日高田水故飛鷗
莫欺湫隘無餘地待借元龍百尺樓
春静
花氣自來深戶裏鳥聲長在遠林中班班葉影垂新蔭
曳曳絲光入素空
探春
搖曳風頭欲振枯柳梢垂髮不勝梳從來輕薄纔先發
誰記秋霜墜葉初
無題
異域安知鼎重輕禍胎元是漢公卿襄陽耆舊惟龐老
受禪碑中無姓名
附胡銓詩(字衡仲號澹菴)
和林和靖八梅
感時濺淚幾時乾顧影伶俜獨立難自恐迹孤無與對
誰憐族冷不勝寒未應一世供愁斷長願三更秉燭看
雨過花邊行更好猶嫌子美借銀鞍
其二
風亭小立夢初殘步步凌空對廣寒照眼雙明清可掬
閒情一味澹相看曉縈瑞霧黏初潤晴映高雲薄未乾
三嗅臨風思無限蘂宮遥夜酒初闌
其三
暗裏尋春自不迷照空焉用夜然臍欲危疎朵風吹老
太瘦長條雨颭低孤豔幾時同把盞野香猶記助看題
唐人未識高標在浪自紛紛說李蹊
其四
瘦吟幽翫有餘妍更向高人獨樂園無垢未應經露沭
不淄寧信受塵昏春風自識明妃面夜雨能清水部魂
插向膽瓶看更好凛如明水薦靁樽
其五
當年曾見鳳城頭入骨貪看興未休小摘欲論千種恨
微吟先喚一番愁每嫌俗物薰心醉長願清馨滿世留
穠李倚風棃帶雨比方應合面騂羞
其六
縞羣練帨照釵荆霜竹寒松秀色并八詠格高凌太白
千林地迥切西清着枝有味知深意欹屋無言似薄情
日暮水邊空悵望渾如湘浦見皇英
其七
一年佳處早梅時勾引風情巧釣詩未分霜凌禁瘦朵
漸看春入奈愁枝晩尤竒特憐無伴夜欠分明祗自私
冷落便須憑酒煖從今鄒律未消吹
其八
紛紛紅紫勿相猜自古騷人酷嗜梅皂蓋折花憐老杜
黃梅時雨憶方回一生耐凍天憐惜滿世趨炎我獨來
桃李爭春身老大急須吟醉莫停杯
追和東坡雪詩
為瑞應便種麥鴉餘光猶得映書車也知一臘要三白
故作六霙先百花授簡才慳慙賦客披蓑句好憶漁家
擬酤斗酒聽琴操三百青銅落畫义
過三衢呈劉其父
别離如許每引領邂逅幾何還着鞭微服過宋我何敢
大國賜秦公不然衰鬢凋零已子後高名崒嵂方丁年
即看手握天下砥山中宰相從雲眠
雷州和朱或秀才詩時欲渡海
何人着眼覷征驂頼有新詩作指南螺髻層層明晚照
蜃樓隠隠倚晴嵐仲連蹈海徒虛語魯叟乘桴亦謾談
争似澹菴乘興往銀山千疊酒微酣
和李參政泰發送行韻
落網端從一念差崖州前定復何嗟萬山行盡逢黎母
雙井渾疑到若耶山鬼可人曾入夢相君談易更名家
此行所得誠多矣更願從公北泛槎
遊白龍洞
懸崕怪石水潺潺宜有神龍隠此間窮勝不妨歸險洞
尋春那止看羣山攀龍行即天邊去躍馬聊同野外還
好景良辰適相會一樽聊共水雲閒
買愁村
北往常思聞喜縣南來怕入買愁村區區萬里天涯路
野草芳煙正斷腸
按公力闢和議上書乞斬秦檜坐竄嶺海二十餘年
檜死乃移衡州張宣公謂秦檜之柄國如此其久只
成就得胡澹菴一人孝宗始召用至從官
石倉歴代詩選卷一百七十九下
