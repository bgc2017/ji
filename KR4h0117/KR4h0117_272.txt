石倉歴代詩選卷二百七十二
明曹學佺編
元詩四十二
劉躍
和元衡園居
林竹生凉颸井梧響疎雨層軒臨清池寧知有秋暑盍
簮得良友高標宛霞舉間時不易得信是天所與揮毫
總詩流飛觴皆酒侣一醉能盡懽百罰諒無恕慨彼松
下墳衣冠巳塵土及時不為樂他日虚延佇
陟思樓為雅言先生賦
孤墳負卷阿高樓屹相峙悠悠陟岵思豈獨霜露履所
思維伊何嚴親不復起得禄巳逮養捧檄為之喜厭世
忽如遺千秋閟蒿里辟踊恨無從危欄不堪倚啼烏落
月邊歸鶴秋雲裏焄蒿一凄其恍惚既覯止巖巖武姥
山湜湜汶溪水水竭山可移我思害云巳
慕陶處士室
有美高世士負巖結茅廬四壁清風生簟瓢恒晏如時
當荷鋤倦一醉樂有餘素琴亦在御聊復讀我書豈不
念窮獨周道摧高車永言勵貞節金石矢靡渝仰止彭
澤翁邈哉誰與俱
園樂為國賓先生賦
君不見金谷平泉恣歡謔異石竒花成海嶽寧知富貴
生百憂一旦荆榛總寥落灉江先生隱者流數畆荒園
即為樂瓜畦新雨長更鉏橘井青天甘自鑿生意隨時
灌野芳餘香暇日收仙藥倦來佳句獨長吟醉裏濁醪
還更酌不讓習家兼有池絶似温公乍居洛前年丹詔
急賢良高卧白雲辭好爵東隣公子帶横金北里老翁
田負郭從渠五鼎厭珍饈自分杯羹飽藜藿世路風波
不暫停柴門煙月應如昨我亦江湖垂釣徒直鈎兼恨
多蛟鱷明當抱瓮托幽棲尺書先寄東飛鶴
靄翠樓為用極賦
高樓别起東山麓嵯峨下瞰秋池綠水光山色映疎簾
空翠滿樓如可掬樓中美人丞相孫胸盤太極探天根
慣抱金樽醉明月時將玉笛呼流雲面面錦屏開疊嶂
掩映浮嵐千萬狀雲霧軒窗十二闌蜃氣疑逢瀛海上
清風六合生衣襟冰壺不受紅塵侵丹梯倚天一千丈
未許俗客輕登臨慕陶先生鳳巖老題品雄詞出天藻
至今黃鶴擅芳名太白從來讓崔顥
顯翁梅隱因同醉仲廉酒邊索詩追寳鑑上人
一酬燒笋之約
昨者春雷震丘壑滿林新笋紛交錯初疑平陸起潛龍
穿破苔痕争露角相高已羨出牆隂多罅還能鋪院落
風流公子厭羶葷疎狂野客嫌藜藿巳分惠炬辦行厨
預儗長鑱兼短钁入門不問主人誰徑造只因思大嚼
上人自是禪林英心鑑圓明透空覺玉版能容句裏參
渭川肯付胸中著不須煑簀欺使愚何用為橋防盗作
文圭勝事良可并干木高情宛如昨暇日同為看竹遊
綠垂空嘆顛風惡
梅村歌為金溪王用霖賦
王先生有高趣家在梅村最深處清溪一派遶孤村種
得寒梅千萬樹年年凍雪封林園羣木生意俱斬然忽
驚一蕊破香玉直與天下春争先繁花爛漫相高下彷
彿枯梢晴雪亞光涵冰樹不勝秋影入瓊林欲無夜先
生巾屨獨行吟看花繞樹窮幽深奚奴不覺錦嚢重發
興兼有龍蜃吟笑殺西風明月冷負却暗香與疎影絶
似羅浮仙者流妙處無言心自領伊誰醉墨圖銀牋一
叚風流千載傳摩挲老幹如何掇竹籬茅舍窮清妍只
媿平生困塵俗勝賞何由寄遐躅援筆往來賦廣平分
我花隂半間屋
憲翁送别會文洪都之行酒邊索賦
迢逓西江路炎蒸六月天蒲萄香滿甕楊柳綠當筵争
訟趨王烈飛書羨魯連龍光南斗際鷁彩北風前金縷
高歌續瓊樓列宴聯寸心隨去棹雙眼望歸鞭池沼游
魚樂雲霄别鶴騫紫荆看復合勝事照青編
竒石為廣大賦
相對憐孤石由來出四溟一峰支瘦骨千穴見竒形空
洞含天趣巉巖毓地靈鰲移愁重負龍擘帶餘腥巧斷
慚羣匠神鞭謝六丁晴雲時吐白隂蘚間書青花木恢
餘地琴書列廣庭願言題琬琰珍重列圖經
二十一日餞别周子林毛節靖諸賢良就和
天書催召莫淹畱擊節高歌送遠遊夜月千杯桑落酒
春風萬里木蘭舟早分厚禄娛親夀莫為啼鵑動客愁
行綴朝班鏘玉珮正當春色滿皇州
和伯川韻别羅子實
鷗沙贏得醉時眠爾汝論交賴子賢老我甘為田舍客
故人原是玉堂仙南來雲挾孤村雨北上風高萬里船
極目滄洲最深處斷腸分手隔晴煙
中秋夜以安侄舉酒待月詩呈李思遠
萬里隂雲鎖太空望來明月未生東松花酒壓槽頭雨
桂子香飄屋角風自愧不才孤鳳詔應知有路到蟾宫
阿戎盛賞符佳趣却喜冰清屬此翁
讀書樓為侄以安賦
阿咸新起讀書樓十二欄杆五月秋萬卷煙雲香墨潤
一燈風露碧窗幽新題華扁迴鸞鳳高捲朱簾近斗牛
不用金籝遺孫子好傳鴻寳繼前修
寄王子琛(號石門隠者)
每憶會稽王子敬幽棲長在石門深狂歌獨醉花前酒
清賞誰聽竹下琴萬里雲霄歸雁斷一溪風雨卧龍吟
杖藜有約高秋候翠壁題詩許共尋
和送石維高之泉江
愛君吟思浩無邊眼底交遊最少年開口巳誇成玉唾
論心偏得醉金船鳳凰瑞世鳴初日鴻鴈排雲上遠天
此别但應勞夢想高標梧竹淨娟娟
石笋穿雲
巨石何年削雙笋亭亭屹立大江潯參差兩角穿雲直
卓犖孤根入地深砥柱不愁風浪折玳簮長被雨苔侵
高標彷彿蒼洲陌何日還應見滿林
蓬島秋聲
蓬島幽偏一逕深秋聲瑟瑟夜沈沈清風捲地鵲驚起
明月滿天蛩亂吟四面波濤翻大海一時松竹動喬林
夢回開戸無尋處寂寂誰知太古心
沙渚鷗盟
平沙白日渚初晴好共羣鷗訂舊盟斜日荒凉雲影落
清風浩蕩雪衣輕海翁坐對應相狎山客行隨亦不驚
却笑當筵賦鸚鵡疎慵久巳謝浮名
良月宴于棲遁處賦殘菊
菊殘猶有最高枝棲遁齋前足自怡深夜雪霜金鎖碎
清晨風雨玉離披魏公不負題詩好陶令空嫌送酒遲
憐爾秋香渾未減湌英回首更何之
與自觀同醉因和對菊韻
東籬移得兩三枝坐對晴軒可共怡瑞湧黃雲花爛漫
香生翠霧葉離披奪袍争羨畱題蚤連榻何妨醉卧遲
痛飲莫辭酬勝賞明年高會更難期
平床翠黛
好山當戸削平床彷彿眉横翠黛長月鏡高懸雲影净
蘿衣深掩露華香不妨醉客移春夢絶勝佳人試曉粧
雷電六丁如可檄為君移向讀書堂
花巖錦屏
百花巖上春無限醉眼初驚疊錦屏晴日影搖山竹翠
晚霞光映石苔青只疑雲母裁初就應想天孫織乍停
何用石家誇步障共看千載倚青冥
梅魂
歲闌猶見數花存一氣神明實所根游息每隨寒月白
往來應結暮雲昏蒼龍卧隱呼難起翠鳥鳴幽凛似言
坡老有詩招不得斷橋流水自孤村
題無喆沅湘蘭竹圖
兩竿翠竹拂雲長幾葉幽蘭帶露香好手移來窗戸裏
不須千里望沅湘
寄賀冲霄昆玉歸
好是萬金難買處無瑕雙璧並歸時蕭齋風月應如舊
飛夢聊因慰所思
毛女圖為用極題
軹道蒼茫異古今長鑱相伴坐巖隂玄猿獨挂危梢底
照影清流契宿心
其二
老蟾光怪射寒虚兀坐相看撇短鉏移得山花偏帶土
武陵春事近如何
石倉歴代詩選卷二百七十二
