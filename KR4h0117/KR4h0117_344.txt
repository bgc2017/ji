石倉歴代詩選卷三百四十五
明曹學佺編
明詩初集六十五
胡廣(字光大廬陵人)
贈别
驅車出郭門迢迢欲何之駕言向關隴指日西北馳朝
登黃河壖暮投洛與伊歴覽有古迹憑高多曠辭由來
賢達人壯志在西陲焉能事局促徒負蓬桑為念子本
超宕雅懷良不羈所希在前轍離别寧足悲
題程節婦卷
結髮誓同穴百歲以為期託身在然諾此情惟心知夫
君既奄忽妾生亦何為飛鳥有比翼樹木尚連枝嗟人
秉靈性胡能乖所持一死信獨難義重復奚疑茫茫長
夜臺皎皎冰玉姿相見宛如夢精魂常倡隨
謁青陽先生祠
征艫泊修渚前登皖城隅曠懷浩無際弔古重踟蹰偉
哉青陽公文武足憲謨攙搶動南服勁氣空萬夫百戰
撫瘡痍六載枕戈殳盼窮援兵絶力竭形勢孤天步挽
不回已矣夫何如慷慨盡一决取義以捐軀全家萃忠
節之死矢不渝精誠懸景耀赫赫凌蒼虚綱常振頽俗
靡波障奔趨褒揚列汗竹廟食儼龍舒大江逝滔滔惟
有伍相俱凄涼古祠下日夕靈颷呼
文丞相祠
丞相生異質挺特真天人勁氣薄霄漢國亡將軀徇上
書抗直言屢欲斬賊臣大事已云徂乃付秉軸鈞降表
夜竊出六營竟蒙塵嗟彼賣國者致公何狡㕙萬死出
虎口努力支蒼旻﨑嶇走嶺海顛沛念君親徒手格猛
獸敵騎正駪駪勢窮猝被執誓死以成仁悵望零丁洋
欲濟迷遠津天高憐戢翼水涸悲縱鱗羈縲詎遑恤犴
狴經數春採薇恥食粟詠歌傷獲麟從容乃就義慷慨
焉顧身所學希聖賢臨死書諸紳
高唐州與幼孜入榆林中避風沙漸行入夏津
縣古河屯遇一田家邀予二人飲意甚勤厚
幼孜飲少僕為飲數杯上馬而去
策馬度榆林行次古河曲曲堤隠若城河流已不復下
馬飲河水逢人問鄉俗田家有好懷邀我坐茒屋為言
家登萊分丁屯大陸居此成聚落歲久繁生育公家値
少事衣食恒自足所欣達官至開甕酒初熟呼婦滌金
罍旋篘春分醁馨香忽出戶浮蟻泛糟麯雖無肴與核
羅案具蔬䔩野人性真率酬勸情轉篤殷勤慰渴饑餘
以及童僕意氣自豁然豈能令拘束興闌出門巷老少
似徵逐相送河上村徘徊佇延目
過德州有感
平原襟喉郡城堞亦何雄地控齊魯際路當幽薊衝古
河忘舊名故壘有遺蹤我頻扈仙蹕來往經山東到此
懷宿昔望遠臺已空詼諧失方朔聰明無管公高士文
不傳禰衡賦徒工若人俱寂寞蔓草起凄風偉哉顔太
師矯矯人中龍智明炳幾先芽蘖防奸兇豺虎方哮噬
于以折其鋒霜雪瘁百草挺然見孤松高名懸日月壯
節凌蒼穹千年英烈氣尚見成長虹
駐師環瓊圖
日出見山低日入望山高四山宛如環層沓湧秋濤天
兵駐連營雲霞護鉞旄春陽被野草暖氣回征袍司馬
用九伐廟略全六韜師行貴神速令肅無歡囂勇士憤
氣盛泰山壓秋毫上軍先伐謀小醜焉能逃漢將伊吾
捷乘夜趨臨洮何如仁義師一舉弓矢櫜
采石述懷
我生厭局促江海日奔馳扁舟薄暮過采石仙人招我
登峨眉峨眉亭前波浩渺百尺懸崕俯飛鳥三山潮到
浪欲平明月來時漾珠小錦袍公子李謫仙騎鯨一去
經千年作詩往有三百篇上追風雅相流傳却向此中
看月色翻身跳入龍宫眠纖塵不染骨巳蛻空餘荒塜
埋雲煙便呼斗酒酬江水再起共乘墳下船將攜兩僮
歌扣舷玉簫吹斷催繁絃世上黃金不如土取醉何須
斗十千悠然懷古怨莫極留得青山舊相識傍人訝我
酒家仙亦有從前好詩癖夜闌慷慨曲未終起舞拂袖
來江風朝雞促報東方曙放手但覺金罇空君不見摩
挲銅狄徒搔首今古英雄歸一朽虚名落在宇宙間惟
有文章可長久
草書歌
妙年好武仍好文伊誰之能趙將軍精誠皎潔懸白日
浩氣磊落横青雲憶從仗劍事明主帳下賢勞忘辛苦
據鞍草檄人共知破敵搴旗心自許只今海宇歌太平
侍從彤墀承穆清朝罷臨池恣揮灑筆陣飄逸令人驚
勢如激電起倏忽又似秋空摶健鶻恍疑危石墜顚崕
歘若潛蛟躍溟渤神情沖澹更蕭散何用公孫舞經眼
昔時浪誇金錯刀此際須為鐵門限坐令索者走如市
積軸盈箱更盈几毫端變化不可測頃刻雲煙生滿紙
蹇予亦有好書癖學久無成徒歎息請公為我寫數張
毋使高堂空素壁
題邊文進畫松鶴
邊生掃素寫孤鶴傍著長松倚雲壑天風吹墜銀河流
挂在丹崕九霄落松聲鶴唳水潺潺恍聆仙樂鳴空山
高秋爽籟度窈窕初疑蓬島非人間古稱善畫誰第一
畢宏薛稷皆名筆想應對此融心神毛髮颼颼也森栗
高堂見之若可招竦身逸氣凌泬寥卷簾只恐上天去
長松灑瀑空瀟瀟
題曉睡圖
昔聞藐姑射其山多神仙雲裾霞袂何蹁躚今之畫圖
無乃是人間一住三千年紗帷半揭清如洗十二欄干
曙光裏天風吹夢度寥廓倦倚鮫綃睡不起芭蕉葉綠
松露涼枕邊裊裊騰爐香飛來啼鳥莫呼醒日上扶桑
清晝長
楊白花
楊白花度江竟不還非汝故來急恐落塗泥間春光憔
悴如花顔相思不見空長嘆浮雲流水何漫漫安得隨
風返高樹仍結柔條莫飛去楊白花攪心緒
燕辭巢
燕燕飛雙呢喃尾翛翛毛毶毶東隣西舍穿欲徧乍去
忽來看人面東家有屋不我容西家屋破愁雨風營巢
寄栖只如客嗟胡為乎于我阨所求寸隙暫安窠主人
不容將奈何渴不飲爾漿饑不啄爾粟廣厦庇梁上焉
用苦相逐西家却有賢主人銜泥接食憐我勤使我為
巢隨所擇汙書點案俱不嗔生雛長大羽翼成忽然飛
去那無情燕雛飛去復飛來别遽祇畏傍人猜更借梁
間過幾宿為謝主人深煦育正恐秋高落木稀一朝各
自東西飛主人留我不能住此意蒼黃誰得知但願主
人好心事年年生子來相依
可惜行
可惜復可惜人生百年駒過隙昨日已往不再來今朝
欲留留不得請君莫學流浪徒此身堪歎非常軀丈夫
貴自率真性造化賦予無賢愚君不見南隣富薰天呼
盧一擲百萬錢昨日採丸馳駿馬今朝已葬泉臺下世
上悠悠只如此可惜空生復空死
滕縣隨獵觀犬嚙虎
隨獵入深山山深多乳虎虎見人來却負嵎人一向之
觸而怒羣犬聞虎聲競趨至虎傍下口亂咋虎莫當犬
視囓虎如囓羊昔聞泰山麓有虎相馳逐尼父駐遊車
下問婦人哭嗚呼安得此犬在當時盡驅猛虎食其肉
更啗貪殘羣吏酷
元夕觀燈侍宴十六韻
聖主恩波雨露濃清時宴樂四方同千門燈火笙簫裏
五夜樓臺錦繡中玉樹焜煌環絳闕銀蟾皎潔晃瑤宫
煙凝寶蓋麒麟紫星散金蓮琥珀紅忽似彤霞明紫殿
恍如珠斗下璿空輦扶仙鶴青冥外山載靈鼇碧海東
層疊雲林消晻藹微茫巖岫聳巃嵸漏聲稀報渾疑曙
蠟焰交騰欲嚲虹翡翠簾櫳光燦爛珊瑚枝榦影玲瓏
天街深邃無塵到河漢低迴有路通雉扇徐分龍衮近
鑾輿侍衛虎賁雄瓊巵賜酒催中使玉珮聮班列上公
接席相歡諧語笑當筵趨扮舞夷戎教坊角技呈諸戲
光祿盤飱饋有饛既醉又聞歌湛露序賢端擬詠敦弓
巳看稷卨遭逢盛不數鄒枚賦頌工
送周判官致仕
送别倒離樽春風白下門暖煙滋柳色新水上潮痕落
日廻孤棹幽居憶舊村獨憐江浦月隨處照黃昏
西園
西園臨絶嶠草樹有餘清浦月隨潮上山雲帶雨生密
煙籠暝色虚籟發秋聲長憶幽棲趣都忘軒冕情
中秋夕示諸兒
五載從巡狩三年住北京中秋氣巳肅今夜月偏清佳
節催吾老詩書望後生遙知把酒處重有憶親情
重陪駕至太液池
玉砌臨無地飛甍上倚天微風斜舞燕高柳沸鳴蟬芳
草茸茸細池荷箇箇圓孰知丹禁裏别有好林泉
内直次韻
天門侍立已多時内閣從容退食遲四海太平應有象
九重端拱正無為扶桑日上黃金殿閶闔風生赤羽旗
共喜草萊深雨露華夷從此樂雍熙
秋日早朝次王簡討韻
夏滿都城一雁飛輕羅初擬試朝衣城頭鼓角傳更滿
闕下星河向曉稀佳氣入雲浮紫殿新涼先雨到彤闈
涵濡此際雍熙日誰識陽和造化機
望廬山
廬阜高寒插劍鋩晩晴遙望入蒼蒼千層華蓋從天下
九疊屏風帶雪張影落平湖青黛小秀分南紀白雲長
他年五老能招隠便結松巢跨石梁
發池口
夜静扁舟向曉開中流渺渺棹歌來雪留翠巘春寒在
日落黃蘆暝色催壯節未酬空把劍羈懷欲遣莫停杯
故園别後無消息愁見江城雁北回
寄簡夫
幾度詞垣對夕暉懷君千里恨相違乍逢故友將詩寄
久别文江覺夢稀牛渚波光天際遠龍河草色雨中微
遙知習靜東山下閒看浮雲出岫飛
鄉闈懷同寅諸友
棘闈清坐思迢迢咫尺詞垣隔九霄青草晝長閒草制
紫宸天近早趨朝萬家秋色煙中樹一曲涼聲月下簫
試問故人相憶否離情欲寄塞鴻遙
送李輔歸鄉
都門曙色已曈曨相送離亭思萬重日下紅塵迷遠岫
雲邊紫閣度疎鐘家書欲寄雙鳬渚鄉夢先過五老峰
同學舊遊煩寄語别情應似宦情濃
陪祀南郊
聖主升中禮玉皇碧霄雲淨月蒼蒼星河晃漾搖雙炬
煙霧空濛散好香玉珮上公趨執事朱衣宿衛列成行
小臣侍從天壇下聽徹簫韶頌我將
贈黃中書還永嘉
玉珮趨陪紫禁朝春風華髮巳蕭蕭雙槐葉暗藏仙閣
萬柳絲長拂御橋别醑欲留江浦月歸舟應泛海門潮
鳳凰池上承優渥賜勅光榮出九霄
别解華容
拜命辭朝出紫宸一官初受寵恩新來時共泛西江雪
去日平分上苑春彭蠡望窮懷故國洞庭隨處是通津
華容凋敝勞蘇息莫對雙松岸幘巾
祝教諭萬竹軒
軒前種竹一萬箇滿地春雲亞綠陰俗客不知幽絶處
清風長在翠微深每逢白晝聞秋籟只恐蒼龍起夜雲
欲訪此君分半席歲寒還許結同心
示長兒種
玉署恩深雨露滋難將淺薄報明時求田問舍非吾事
績學承家待汝為休老不愁無地著清名只畏有人知
從來貧賤多真樂陋巷簞瓢是我師
送梁本之溧陽教諭
翰苑詞華數令兄連枝偏許擅才名傳經已紹梁丘賀
作賦應傳禰正平路繞溧陽秋樹色舟移淮浦晩潮聲
一官莫嘆儒氊冷自有青雲萬里程
翠雲書房
丹房遙在郡城西半倚林巒半俯溪山色入簾青靄合
松隂落戶翠雲低水邊臨帖看魚躍花外吟詩聽鳥啼
亦有江樓隣石屋苦因疎懶憶幽棲
别江紀善
十年清宦住京畿白髮蕭蕭舊布衣鄉里衣冠前輩在
關河離别故人稀官橋細柳藏新雨水驛輕帆背落暉
我有愁心何處遣秋來日望雁南飛
贈勲司施谷安員外除南康太守
南康出守分符重北闕掄才考績優玉佩已辭雙闕去
牙檣遙掛九江秋匡廬樹色圍山郭彭蠡湖光入郡樓
露冕臨民多暇日石門仙洞足清遊
題源隠詩卷
憶度黃源訪舊遊滿溪花柳暎山樓到門青草還同逸
遶屋白雲長不收載酒有時尋石室惜春隨處步林丘
驅馳却說幽棲好夢隔芙蓉萬疊秋
和胡祭酒快雪喜晴
風急浮雲斷復連寒生孤館憶青氊北京九月先飛雪
南客衣單欲換綿金闕岧嶤天影近瓊林璀璨日華鮮
也知東閣多詩興漫和陽春寫素牋
春日扈從幸北京
曉隨仙仗出時巡聖主恩深四海春萬馬踏雲開輦路
六龍扶日度天津陽和布澤初回暖别苑飛花不動塵
豈是揚雄能獻賦空慚載筆列詞臣
送人之官漢州
萬里迢迢蜀道行秋江遠水一帆輕楚臺去雁雲邊影
巫峽啼猿月裏聲經學舊傳秦博士禮儀曾習魯諸生
到時倘見劉明府天上交遊惜别情
劉校書先生調沂州學正賦此贈别
白髮校書前座主碧山學士舊門生幾年暌隔勞宵夢
此日歡逢慰故情薊北雲山留遠别濟南風土入修程
遠持校鐸沂州去模楷英髦屬老成
别王子通
窗外蕭蕭竹萬竿酒醒聞雪夜深寒五更魂夢辭家遠
幾日風波去路難最恨長卿猶卧病祇憐貢禹浪彈冠
明朝不盡河梁意滿目雲山别後看
寄劉子通
蕭條煙水暗滄洲别思依依憶舊游落葉滿林聞雁過
青山隔屋見雲收窗前清夢三更月籬下黃花九日秋
欲問近來為客况一竿擬上釣魚舟
送黃給事中歸省
三山故郡倚天開暫得承恩日下回别夢未辭青瑣闥
歸心先到白龍臺關河雁影隨秋度京口潮聲向夕來
綵服趨庭欣拜舞黃花稱夀酒盈杯
病起早朝蒙恩再予告三日
卧病經旬不出關今朝喜得覲龍顔立依玉笋慚容瘦
趨入金門覺步艱天語更傳三日告客居猶得幾時閒
自緣草木同榮瘁只在生成雨露間
甲午元夕午門觀燈
聖人端拱致中和四海雍熙樂事多玉燭麗天明日月
春風送暖入山河親逢軒后垂衣治重聽堯民擊壤歌
佳節年年陪宴樂草茅何幸沐恩波
楊庶子雲山草堂
昔向雲山結草堂半分山色半池光讀書捲幔雲生座
掃石彈琴月到牀習静有時惟看竹清齋無事只焚香
而今已作金門隠幽興毋勞引夢長
元夕黃庶子宅夜宴賦牡丹花燈
萬片玲瓏費剪裁明燈纔上一齊開因看色相元如幻
自識根株不用栽艷質每從春夜見光輝疑是月中來
年年此夕成歡賞豈必清歌勸酒杯
送陳士瞻歸新昌
金門瑣闥集羣儒讎校應過漢石渠投老却辭天府駟
好賢空賦谷中駒閒門修竹開三逕何處扁舟入五湖
迢遞江南看天姥翠微千片白雲孤
石倉歴代詩選卷三百四十五
