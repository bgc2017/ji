石倉歴代詩選卷五十一
明曹學佺編
中唐五
皇甫冉(字茂政潤州人)
與張補闕王鍊師同舟南下雜題
朝朝春事晩泛泛行舟遠淮海思無窮悠揚煙景中幸
將仙子去復與故人同高枕隨流水輕帆任遠風鐘聲
野寺迥草色故城空送別高臺上徘徊共惆悵懸知白
日斜定是猶相望
屛風上各賦一物
不是向空林應當就盤石白雲知隐處芳草迷行跡如
何祇役心見爾携琴客
曾東遊以詩寄之
出郭離言多廻車始知遠寂然層城暮更念前山轉縱
轡越城臯浮舟背梁苑朝朝勞延首往往若在眼落日
孤雲還邊愁迷楚關如何溆花發復對遊子顔古寺杉
栝裏連檣洲渚間煙生海西岸雲見吳南山驚風掃蘆
荻翻浪連天白正是揚帆時徧逢江上客由來許佳句
况乃惬所適嵯峨天姥峰翠色春更碧氣凄湖上雨月
净剡中夕釣艇或相逢江蘺又堪摘迢遙始寧野蕪没
謝公宅朱槿攢列墉蒼苔徧幽石顧予任疎懶期爾振
羽翮滄洲未可行湏售金門策
送叚明府
遥夜此何其霜空殘杳靄方嗟異鄉别暫是同公會海
林秋更疎野水寒猶大離人轉吳岫旅雁從燕塞日夕
望前期勞心白雲外
題裴二十一新園
東郭訪先生四郊尋隠路久為江南客自有雲陽樹已
得閒園心不知公府步開門白日晩倚杖青山暮果熟
任霜封籬疎從水渡窮年常牽綴往事惜淪悞唯見耦
耕人朝朝自來去
寄高雲
南徐風日好悵望毗陵道毗陵有故人一見恨無因獨
戀青山久惟令白髮新每嫌持手板時見着頭巾煙景
臨寒日農桑接仲春家貧仍嗜酒生事今何有芳草徧
江南勞心憶携手
送張南史
馬卿工詞賦位下年將暮謝客愛雲山家貧身不閒風
波杳未極幾處逢相識富貴人皆變誰能念貧賤岸有
經霜草林多故年枝俱應待春色獨使客心悲
送薛判官之越
時難自多務職小亦求賢道路無辭遠雲山併在前樟
亭待潮處已是越人煙
送魏中丞還河北
寧知貴公子本是魯諸生上國風塵舊中司印綬榮辛
勤戎旅事雪下護羌營
送竇叔向
楚客怨逢秋閒吟興非一棄官守貧病作賦推文律樵
徑未沾霜茅簷初負日今看泛月去偶見乘潮出卜地
會為隣選依仲長室
送鄭二員外
置酒竟長宵送君登遠道羈心看旅雁晩泊依秋草秋
草尚芊芊離憂亦渺然元戎辟才彦行子犯風煙風煙
積惆悵淮楚殊飄蕩明日是重陽登高遠相望
寄劉方平
坐憶山中人窮棲事南畆煙霞相親外墟落今何有潘
郎作賦年陶令辭官後逹生貴自適良願固無負田取
穎水流樹入陽城口歲暮憂思盈離居不堪久
酬裴十四
淮海谷聯翩三年方一見素心終不易玄髮何須變舊
國想平陵春山滿陽羡隣雞莫遽唱共惜良夜晏
澧水送鄭豊鄠縣讀書
麥秋中夏凉風起送君西郊及澧水孤煙遠樹動離心
隔岸江流若千里早年江海謝浮名此路雲山惬爾情
上世傳經俱在口秦人如見濟南生
江草歌送盧判官
江臯兮春早江上兮芳草雜蘼蕪兮杜蘅作叢秀兮欲
羅生遙隠隰兮經長衍雨中深兮煙中淺目𦕈𦕈兮增愁
步遲遲兮堪搴澧之浦湘之濱思夫君兮送美人吳洲
曲兮楚鄉路遠孤城兮依獨戍新月能分裛露時夕陽
照見連天處問君行邁將何之淹泊㳂洄風日遲處處
汀洲有芳草王孫詎肯念歸期
月洲歌送趙列還襄陽
漢之廣矣中有洲洲如月兮水環流流聒聒兮湍與瀨
草青青兮春更秋苦竹林香楓樹樵子□師幾家住萬
山飛雨一川來巴客歸船傍洲去歸人不可遲芳杜滿
洲時無限風煙皆自悲莫辭貧賤阻心期
登山歌
青山前青山後登高望兩處兩處今何有煙景滿川原
離人堪白首
無錫惠山寺流水歌
寺有泉兮泉在山鏘金鳴玉長潺潺作潭鏡兮澄寺内
泛巖花兮到人間土膏脉動知春早隈隩隂深長苔草
處處縈廻石磴喧朝朝盥潄山僧老僧自老松自新清
流活活無冬春任疏鑿兮與汲引若有意兮山中人徧
依佛界通仙境明滅玲瓏媚林嶺宛如太室臨九潭詎
减天台望三井我來結綬未經秋已厭微官憶舊遊且
復遲廻猶未去此心祇為靈泉留
酬權噐
南望江南滿山雪此情惆悵將誰說徒隨羣吏不曾閒
顧與諸生久為别聞君静坐轉躭書種樹葺茅還舊居
終日白雲應自足明年芳草又何如人生有懷苦不展
出入公門猶未免廻舟朝夕待春風先報華陽洞深淺
巫山峡
巫山見巴東迢迢出半空雲藏神女館雨到楚王宫朝
暮泉聲落寒暄樹色同清猿不可聽偏在九秋中
長安路
長安九城路戚里五侯家結束趨平樂聯翩抵狭斜高
樓臨遠水複道出繁花唯見相如宅蓬門度歲華
西陵寄靈一上人
西陵遇風處自古是通津終日空江上靈山若待人江
洲寒事早魚鳥興情新廻望山隂路中心有所親
酬張二伸
吳洲見芳草楚客動歸心屈宋鄉山古荆衡煙雨深艱
難千載别羇旅四愁侵江海時相見唯聞梁甫吟
與諸公同登無錫北樓
秋興因危堞歸心過遠山風霜征雁早江海放人閒驛
樹寒仍密漁舟晩自還仲宣何所賦祇歎在荆蠻
送顧茛往新安
由來山水客復道向新安半是乘潮便全非行路難晨
装林月在野飯浦沙寒嚴子千年後何人釣舊灘
賊中送權三兄弟
淮海風濤起江關幽思長同悲鵲繞樹獨作雁隨陽山
晩雲和雪汀寒月照霜由來濯纓處漁父愛滄浪
送蔣評事往福州
江上春常早閩中客去稀登山怨迢逓臨水惜芳菲煙
樹何時盡風帆幾日歸還看復命處盛府有光輝
酬李司兵直夜見寄
江城聞鼓角旅宿復何如寒月此宵半春風舊歲餘徒
云資薄祿未必勝閒居見欲扁舟去誰能畏簡書
送唐别駕赴郢州
莫歎辭家遠方看佐郡榮長林通楚塞高嶺見秦城雲
向嶢關下人從郢路迎翩翩駿馬去自是少年行
送廬山人歸林慮山
無論行遠近歸向舊煙林寥落人家少青冥鳥道深白
雲長滿目芳草自知心山色連東海相思何處尋
送常大夫加散騎常侍赴朔方
故壘煙霞後新軍河塞門金貂寵漢將玉節度蕭關澶
漫沙中雪依稀漢口山人知竇車騎計日勒銘還
寄劉八山中
東臯若近遠苦雨隔還期閏歲風霜晩山田收穫遲茅
簷燕去後樵路菊黃時平子遊都久知君坐見嗤
九日寄鄭豐
重陽秋已晩千里信仍稀何處登高望知君正憶歸還
當採時菊定未授寒衣欲識離居恨郊園正掩扉
秋夜寄所思
寂寞坐遙夜清風何處來天高散騎省月冷建章臺隣
笛哀聲急城砧朔氣催芙蓉已萎絶誰復可為媒
賦得郢路悲猿
悲猿何處發郢路第三聲遠客知秋暮空山益夜清啾
啾深衆木噭噭入孤城坐覺盈心耳翛然適楚情
清明日青龍寺上方賦得多字
上方偏可適季月况堪過遠近水聲至東西山色多夕
陽留徑草新葉徧庭柯已度清明節春深奈客何
雨雪
風沙悲久戍雨雪更勞師絶漠無人境將軍苦戰時山
川迷向背氛霧失旌旗祇念天涯隔辜兹芳草期
送劉兵曹還隴山居
離堂徒燕語行子但悲辛雖是還家路終為隴上人先
秋雪已滿近夏草初新唯有聞羌笛梅花曲裏春
送元晟歸潛山所居
深山秋事早歸去復何如裛露收新稼迎寒葺舊廬題
詩即招隠作賦是閒居別後空相憶嵇康懶寄書
送判官往新安賦得江路西南水
不向新安去那知江路長猿聲比廬霍水色勝瀟湘驛
路收殘雨漁家帶夕陽何湏愁旅泊使者有輝光
送裴員外往江南
分務江南遠留懽幕下榮楓林緣楚澤水驛到湓城岸
草知春晩沙禽好夜驚風帆幾堪泊處處暮潮清
奉和王相公早春登徐州城
落日憑危堞春風似故鄉川流通楚塞山色繞徐方壁
壘依寒草旌旗動夕陽無戎資上策南畆起耕桑
奉和漢祖廟下之作
古廟風煙積春城車騎過方修漢祖樂更使沛童歌寢
帳巢禽出香煙水霧和神心降福處應在故鄉多
送普門上人
花宫難久别道者憶千燈殘雪入林路深山歸寺僧日
光依嫩草泉響滴春冰何用求方便看心是一乘
寄江東李判官
遠懷不可道歴稔勌離憂洛下聞新雁江南想暮秋澄
清佐八使綱紀案諸侯地識吳平久才當晉用求時賢
幾殂謝摛藻繼風流山色臨湖盡猿聲入夢愁歸程限
尺牘王事在扁舟
宿嚴維宅送包七
江湖同避地分手自依依盡室今為客經秋空念歸歲
儲無别墅寒服羡隣機草色村橋晩蝉聲野樹稀夜凉
宜共醉時難惜相違何事南鴻佀汀洲忽背飛
送歸中丞使新羅
詔使殊方遠朝儀舊典行浮天無盡處望日計前程暫
喜孤山出長愁積水平野風飄疉鼓海雨濕危旌異俗
知文教通儒有令名還將大戴禮方外授諸生
贈鄭山人
白首滄洲客陶然得此生龐公採藥去萊氏與妻行乍
見還州里全非隠姓名挂帆臨海嶠貰酒秣陵城伐木
吳山曉持竿越水清家人恣貧賤物外任衰榮忽爾辭
林壑高歌至上京避喧心已慣念遠夢初成石路寒花
發江田臘雪明玄纁倘有命何以遂躬耕
夜集張諲所居得飄字
江南成久客門館日蕭條惟有圖書在多傷鬢髮凋諸
生陪講誦穉子給漁樵虚室寒燈静空階落葉飄滄洲
自有趣誰道隠須招
和袁郎中破賊後經剡中山水
武庫分幃幄儒衣事鼓&KR0911;兵連越徼外寇盡海門西節
比全疎勒功當雪會稽旌旗廻剡嶺士馬濯靈溪受律
梅初發班師草未齊行看佩金印豈得訪丹梯
送李錄事赴饒州
北人南去雪紛紛雁呌汀沙不可聞積水長天隨遠近
荒城極浦度寒雲山從建業千峰起江至潯陽九𣲖分
借問督郵纔弱冠府中年少不如君
送錢唐路少府赴制舉
公車待詔赴長安客裏新正阻舊懽遲日未能銷野雪
晴花偏自犯江寒東溟道路通秦塞北闕威儀識漢官
共許郄詵工射策恩榮請向一枝看
秋日東郊作
閒看秋水心無事卧對寒松手自栽廬岳高僧留偈別
茅山道士寄書來燕知社日辭巢去菊為重陽冒雨開
淺薄將何稱獻納臨岐終日自遲迴
同温丹徒登萬歲樓
高樓獨立思依依極浦遥山合翠微江客不堪頻北顧
塞鴻何事復南飛丹陽古渡寒煙積瓜步空洲遠樹稀
聞道王師猶轉戰誰能談笑解重圍
宿淮隂南樓酬常伯能
淮隂日落上南樓喬木荒城古渡頭浦外野風初入戶
窗中海月早知秋滄波一望通千里畫角三聲起百憂
佇立宵分絶来客煩君步屐忽相求
館陶李丞舊居
盛名天下挹餘芳棄置終身不拜郎詞藻世傳平子賦
園林人比鄭公鄉門前墮葉浮秋水籬外寒臯帶夕陽
日日青松成古木祇應來者為心傷
寓中感懷
舊國迷江樹他鄉近海門移家南渡久童穉解方言
山館
山館長寂寂閒雲朝夕來空庭復何有落日照青苔
送王司直
西塞雲山遠東風道路長人心勝潮水相送過尋陽
婕妤怨
花枝出建章鳳管發昭陽借問承恩者雙蛾幾許長
送王翁信還剡中舊居
海岸耕殘雪沙溪釣夕陽客中何所有春草漸看長
和王給事禁省梨花詠
巧解逢人笑還能亂蝶飛春時風入戶幾片落朝衣
同李三月夜作
霜風驚度雁月露皓疎林處處砧聲發星河秋夜深
小江懷靈一上人
江上年年春早江頭日日人行借問山隂遠近猶聞薄
暮鐘聲
送魏十六還蘇州
秋夜深深北送君隂蟲切切不堪聞歸舟明日毗陵道
廻首姑蘇是白雲
酬張繼
悵望南徐登北固迢遥西塞恨東關落日臨川問音信
寒潮惟帶夕陽還
送雲陽少府得歸字
渭田春光無遠近池陽谷口倍芳菲官舍村橋來幾日
殘花寥落待君歸
曾山送別
凄凄遊子若飄蓬明月清罇祇暫同南望千山如黛色
愁君客路在其中
同李萬晩望南岳寺懷普門上人
釋子身心無垢紛獨將衣鉢去人羣相思晩望松林寺
惟有鐘聲出白雲
寄權噐
露濕青蕪時欲晩水流黃葉意無窮節近重陽念歸否
眼前籬菊帶秋風
皇甫曾(字孝常與兄冉齊名)
送李中丞歸本道
上將宜分閫雙旌復去秦關河三晉路賓從五原人碣
石山通海滹沱雪度春酬恩看玉劍何處有煙塵
烏程水樓留别
悠然千里去惜此一罇同客散高樓上帆飛細雨中川
程隨淥水楚思望青楓共說前期易滄波處處通
送著公歸越
誰能愁此别到越會相逢長憶雲門寺門前千萬峰石
牀埋積雪山路倒枯松漫學白道士無人知去蹤
送韋判官赴閩中
孤棹閩中客雙旌海上軍路人從北少嶺水向南分野
鶴傷秋別林猿忌夜聞漢家崇亞相知子遠邀勲
山下泉
漾漾帶山光澄澄倒林影那知石上喧却憶山中静
㠋嶺四望
漢家仙仗在咸陽洛水東流出建章野老至今猶望幸
離宫秋樹獨蒼蒼
包何(字幼嗣延陵人)
送泉州李使君之任
傍海皆荒服分符重漢臣雲山百越路市井十洲人執
玉來朝遠還珠入貢頻連年不見雪到處即行春
和孟虔州閒齋即事
古郡鄰江嶺公庭半薜蘿府寮閒不入山鳥静偏過睥
睨臨花柳欄杆枕芰荷麥秋今欲至君聽兩岐歌
送王汶宰江隂
郡北乘流去花間竟日行海魚朝滿市江鳥夜喧城止
酒非關病援琴不在聲應緣五斗米數日滯淵明
江上田家
近海川原薄人家本自稀黍田期臘酒霜葉是寒衣市
井無相識漁樵夜始歸不須騎馬問恐畏狎鷗飛
和程員外春日東郊即事
郎官休浣憐遲日野老懽娱為有年幾處折花驚蝶夢
數家留葉待蠶眠藤垂踠地縈珠履泉迸侵階浸綠錢
直到閉關朝謁去鶯聲不散柳含煙
同諸公尋李方直不遇
聞說到揚州吹簫憶舊遊人來多不見莫是上迷樓
寄楊侍御
一官何幸得同時十載無媒獨見遺今日不論腰下組
請君看取鬢邊絲
長安晩望寄崔補闕
迢逓山河擁帝京參差宫殿接雲平風吹曉漏經長樂
柳帶晴煙出禁城天净笙歌臨路發日高車馬隔塵行
自憐久在諸生列未得金閨籍姓名
包佶(字幼正何之弟)
秋日過徐氏園林
廻塘分越水古樹積吳煙掃竹催鋪席垂蘿待繫船鳥
窺新罅栗龜上半欹蓮屢入㤀歸地長嗟俗事牽
雙山逢信公所居
遥禮前朝塔微聞後夜鐘人問第四祖雲裏一雙峰積
雨封苔徑多年亞石松傳心不傳法誰為繼高蹤
元日觀百僚朝會
萬國賀唐堯清晨會百僚御爐分獸炭仙管弄雲韶日
照金觴動風吹玉珮搖都城獻賦者不得共趨朝
酬兵部李侍郎晩過東廳之作
酒禮慙先祭刑書已曠官詔馳黃紙速身在絳紗安聖
位登堂静生徒跪席寒庭槐暫搖落幸為入春看
昭德皇后挽歌詞
西汜馳暉過東園別路長歲華唯隴柏春事罷公桑龜
兆開泉戶禽聲閉畫梁更聞哀禮過明兩制心喪
尚書宗兄使過詩以奉獻
洛下交親滿歸閒意有餘翻嫌舊坐宅却駕所懸車腹
飽山僧供頭輕侍婢梳上官惟揖讓半祿代耕鉏雨散
三秋别風傳一字書勝遊如可繼還欲並園廬
嶺下卧疾寄劉長卿員外
唯有貧兼病能令親愛疎歲時供放逐身世付空虚脛
弱秋添絮頭風曉廢梳波瀾喧衆口藜藿静吾廬喪馬
思開卦占鴞懶發書十年江海隔離恨子知子
酬于侍郎湖南見寄十二韻
桂嶺千崕斷湘流一𣲖通長沙今賈傅東海舊于公章
甫經殊俗離騷繼雅風金閨文作字玉匣氣成虹巧拙
循名異浮沈顧位同九遷歸上略三已契愚衷貴謝庭
中吏悲寬塞上翁楚材欣有適琢石愧無工山曉重嵐
外林春苦霧中雪飛翻野鶴波影倒江楓去札頻逢信
回帆早掛空避賢方有日非取愛微躬
近獲風痺之疾題寄所懷
病夫將已矣無可答君恩衾枕同羇客圖書委外孫久
來從吏道常欲奉空門疾走機先息欹行力漸煩無醫
能却老有變是遊魂鳥宿還依伴蓬飄苦問根寓形齊
指馬觀境制心猿唯借南榮地清晨暫負暄
奉和常閣老晩秋集賢院即事寄贈徐薛二侍
郎
秘殿掖坦西書樓苑樹齊秋煙凝縹帙曉色上璇題門
接承明地池連太液低疎鐘文馬駐繁葉綵禽棲職美
綸將綍榮深組及珪九霄偏眷顧三事早提携對案臨
青玉窺書捧紫泥始懽新遇重還指舊遊暌左宦登吳
岫分家渡越溪賦中頻歎鳳卜處幾聽雞望闕應多戀
臨津不用迷柏梁思和曲朝夕候金閨
答竇拾遺卧病見寄
今春扶病移滄海幾度承恩對白花送客屢聞簾外鵲
銷愁已辨酒中蛇瓶開枸杞懸泉水鼎鍊芙蓉伏火砂
誤入塵埃牽吏役羞將簿領到君家
戲題諸判官廳壁
六十老翁無所取二三君子不相遺願留今日交懽意
直到隳官謝病時
朝拜元陵
宫前石馬對中峰雲裏金鋪閉幾重不見露盤迎曉日
唯聞木斧扣寒松
觀壁畫九想圖
一世榮枯無異同百年哀樂又歸空夜闌鳥鵲相争處
林下真僧在定中
酬顧况見寄
于越城邊楓葉高楚人書裏寄離騷寒江鸂鶒思儔侣
歲歲臨流刷羽毛
石倉歴代詩選卷五十一
