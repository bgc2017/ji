石倉歴代詩選卷七十五
明曹學佺撰
晩唐二
杜牧(字牧之京兆人)
長安送友人遊湖南
子性劇弘和愚衷深褊狷相舍囂嘵中吾過何由鮮楚
國饒風煙湘岸苦縈宛山密夕陽多人稀芳草遠青梅
繁枝低斑笋新梢短莫哭葬魚人酒醒且眠飯
雨中作
賤子本幽慵多為賢儁侮得州荒僻中更值連江雨一
褐擁秋寒小窗侵竹塢濁醪氣色嚴皤腹缾罌古酣酣
天地寬怳怳嵇劉伍但為適性情豈是藏鱗羽一世一
萬朝朝醉中去
題池州弄水亭
弄水亭前溪颭灔翠綃舞綺席草芊芊紫嵐峯伍伍螭
蟠得形勢翬飛如軒戶一鏡奩曲堤萬丸跳猛雨檻前
燕雁栖枕上巴帆去叢筠侍脩廊密蕙媚幽圃杉樹碧
為憧花駢紅作堵停樽遲晩月咽咽上幽渚客舟耿孤
燈萬里人夜語漫流罥苔槎飢鳬曬雪羽玄絲落鈎餌
冰鱗看呑吐斷霓天帔垂狂燒漢旗怒曠朗半秋曉蕭
瑟好風露光潔疑可攬欲以襟懷貯幽抱吟九歌羇情
思湘浦四時皆異狀終日為良遇小山浸石稜撑舟入
幽處孤歌倚桂巖晚酒眠松塢紆餘帶竹村蠶鄉足砧
杵塍泉落環珮畦苗差纂組風俗知所尚豪強恥孤侮
隣喪不相舂公租無詬負農時貴伏臘簪瑱事禮賂鄉
校誡華筵征行産彊弩不能自勉去但愧來何暮故園
漢上林信美非吾土
題宣州開元寺
南朝謝朓城東吳最深處亡國去如鴻遺寺藏煙塢樓
飛九十尺廊環四百柱高高下下中風繞松桂樹青苔
照朱閣白鳥兩相語溪聲入僧夢月色暉粉堵閱景無
旦夕憑欄有今古留我酒一樽前山看春雨
許七侍御棄官東歸瀟灑江南頗聞自適高秋
企望題詩寄贈十韻
天子繡衣吏東吳美退居有園同庾信避事學相如蘭
畹晴香嫩筠溪翠影疎江山九秋後風月六朝餘錦帙
開詩軸青嚢結道書霜嚴紅薜荔露沼白芙蕖睡雨高
梧密棋燈小閣虚凍醪元亮秫寒鱠季鷹魚塵意迷今
古雲情識卷舒他年雪中棹陽羡訪吾廬
偶遊石盎僧舍(宣州作)
敬岑草浮光句沚水解脈益鬱乍怡融凝嚴忽頽圻梅
類暖眠酣風緒和無力鳬浴漲汪汪雛嬌村羃羃落日
美樓臺輕煙飾阡陌瀲綠古津遠積潤苔基釋孰謂漢
陵人來作江汀客載筆念無能捧籌慚所畫任轡偶追
閒逢幽果遭適僧語淡如雲塵事繁堪織今古幾輩人
而我何能息
題安州浮雲寺樓寄湖州張郎中
去夏疎雨餘同倚朱欄語當時樓下水今日到何處恨
如春草多事與孤鴻去楚岸柳何窮别愁紛若絮
池州廢林泉寺
廢寺林溪上頽垣倚亂峯看栖歸樹鳥猶想過山鐘石
路尋僧去此身應不逢
自宣州赴官入京路逢裴坦判官歸宣州因題贈
敬亭山下百頃竹中有詩人小謝城城高跨樓滿金碧
下聽一溪寒水聲梅花落逕香繚繞雪白玉璫花下行
縈風酒旆挂朱閣半醉遊人聞弄笙我初到此未三千
頭腦釤利筋骨輕畫堂檀板秋拍碎一引有時聫十觥
老閒腰下丈二組塵土高懸千載名重遊鬢白事皆改
惟見東流春水平今日送君話前事高歌引劒還一傾
江湖酒伴如相問終老煙波不計程
秋晩與沈十七舍人期遊樊川不至
邀侣以官絆泛然成獨遊川光初媚日山色正矜秋野
竹疎還密巖泉咽復流杜村連潏水晩步見垂鈎
送容州中丞赴鎮
交阯同星座龍泉似斗文燒香翠羽帳看舞鬱金裠鷁
首衝瀧浪犀渠拂嶺雲莫教銅柱北空說馬將軍
憶遊朱坡四韻
秋草樊川路斜陽覆盎門獵逢韓嫣騎樹識館陶園帶
雨經荷沼盤煙下竹村如今歸不得自戴望天盆
揚州二首
煬帝雷塘土迷藏有舊樓誰家唱水調明月滿揚州駿
馬宜閒出千金好暗遊喧闐醉年少半脱紫茸裘
秋風放螢苑春草鬭雞臺金絡擎鵰去鸞環拾翠來蜀
船紅錦重越槖水沈堆處處皆華表淮王奈却迴
題揚州禪智寺
雨過一蟬噪飄蕭松桂秋青苔滿階砌白鳥故遲留暮
靄生深樹斜陽下小樓誰知竹西路歌吹是揚州
句溪夏日送廬霈秀才歸王屋山將欲赴舉
野店正紛泊繭蠶初引絲行人碧溪渡繫馬綠楊枝苒
苒跡始去悠悠心所期秋山念君别惆悵桂花時
睦州
州在釣臺邊溪山實可憐有家皆掩映無處不潺湲好
樹鳴幽鳥晴樓入野煙殘春杜陵客中酒落花前
江上雨寄崔碣
春半平江雨圓文破蜀羅聲眠篷底客寒濕釣來蓑闇
淡遮山遠空濛著柳多此時懷舊恨相望意如何
襄陽雪夜感懷
往事起獨念飄然自不勝前灘急夜響密雪映寒燈的
的三年夢迢迢一綫縆明朝楚山上莫上最高層
龍丘途中
漢苑殘花别吳江盛夏來惟看萬樹合不見一枝開
水色饒湘浦灘聲怯建溪淚流迴月上可得更猿啼
旅宿
旅館無良伴凝情自悄然寒燈思舊事斷雁警愁眠遠
夢歸侵曉家書到隔年湘江好煙月門繫鈞魚船
早行
垂鞭信馬行數里未雞鳴林下帶殘夢葉飛時忽驚霜
凝孤雁迥月曉遠山横僮僕休辭險何時世路平
李給事
晩髮悶還梳憶君秋醉餘可憐劉校尉曾訟石中書消
長雖殊事仁賢每見如因看魯褒論何處是吾廬
自貽
杜陵蕭次君遷少去官頻寂寞憐吾道依稀似古人飾
心無彩繢剉骨是風塵自嫌如匹素刀尺不由身
閨情
娟娟却月眉新鬢學鴉飛闇砌勻檀粉晴窗畫夾衣袖
紅垂寂寞眉黛斂依稀還向長陵去今宵歸不歸
題劉秀才新竹
數莖幽玉色曉夕翠煙分搖破寒窗夢穿斜綠蘚紋漸
籠當檻日惟礙入簾雲不是山隂客何人愛此君
宣州送裴坦判官往舒州時牧欲赴官歸京
日暖泥融雪半銷行人芳草馬聲驕九華山路雲遮寺
清弋江村柳拂橋君意如鴻高的的我心懸旆正搖搖
同來不得同歸去故國逢春一寂寥
九日齊安登高
江涵秋影雁初飛與客携壺上翠微塵世難逢開口笑
菊花須插滿頭歸但將酩酊酬佳節不用登臨恨落暉
古往今來只如此牛山何必獨霑衣
早雁
金河秋半虜絃開雲外驚飛四散哀仙掌月明孤影過
長門燈闇數聲來須知邊騎紛紛在豈逐春風一一回
莫厭瀟湘少人處水多菰米岸莓苔
寄題甘露寺北軒
曾向蓬萊宫裏行北軒欄檻最留情孤高堪弄柦伊笛
縹緲宜聞子晉笙天接海門秋水色煙籠隋苑暮鐘聲
他年會著荷衣去不向山僧道姓名
殘春獨來南亭因寄張祐
暖雲如粉草如茵獨步長堤不見人一嶺桃花紅錦黦
半溪山水碧羅新高枝百舌猶欺鳥帶葉梨花獨送春
仲蔚欲知何處在苦吟林下拂詩塵
長安雜題長句
洪河清渭天池濬太白終南地軸横祥雲輝映漢宫紫
春光繡畫秦川明草妬佳人鈿朵色風迴公子玉銜聲
六飛南幸芙蓉苑十里飄香入夾城
又
豐貂長組金張輩駟馬文衣許史家白鹿原頭廻獵騎
紫雲樓下醉江花九重樹影連清漢萬夀山光學翠華
誰識大君謙讓德世間名利等塵沙
街西長句
碧池新漲浴嬌鴉分鏁長安富貴家遊騎偶同人鬭酒
名園相倚杏交花銀鞦騕褭嘶宛馬繡鞅璁瓏走鈿車
一曲將軍何處笛連雲芳樹日初斜
題桐葉
去年桐落故溪上把葉因題歸燕詩江樓今日送歸燕
正是去年題葉時葉落燕歸真可惜東流玄髮且無期
笑筵歌席反惆悵明月清風愴别離
洛陽長句二首
草色人心相與閒是非名利有無間橋横落照虹堪畫
樹鎖千門鳥自還芝蓋不來雲杳杳仙舟何處水潺潺
君王謙讓泥金事蒼翠空高萬歲山
天漢東穿白玉京日華浮動翠光生橋邊遊女珮環委
波底上陽金碧明月鏁名園孤鶴唳川酣秋夢鑿龍聲
連昌繡嶺行宫在玉輦何時父老迎
潤州
句吳亭東千里秋放歌曾作昔年遊青苔寺裏無馬迹
綠水橋邊多酒樓大抵南朝皆曠達可憐東晉最風流
月明更想桓伊在一笛聞吹出塞愁
閨情代作
梧桐葉落雁初歸迢遞無因寄遠衣月照石泉金點冷
鳳酣簫管玉聲微佳人刀杵秋風外蕩子從征夢寐稀
遥望戌樓天欲曉滿城鼕鼔白雲飛
郡齋秋夜即事寄斛斯處士許秀才
有客誰人肯夜過獨憐風景奈愁何邊鴻怨處迷霜久
庭樹空來見月多故國杳無千里信綵絃時伴一聲歌
歸心祇待城烏曉幾對虚簷望白河
朱坡
下杜鄉園古泉聲繞舍啼靜思長慘切薄宦與乖睽北
闕千門外南山午谷西倚川紅葉嶺連寺綠楊堤迥野
翹霜鶴澄潭舞錦雞濤驚堆萬岫舸急轉千溪眉點萱
牙嫩風條柳幄迷岸藤捎虺尾沙渚印麑蹄火燎湘桃
塢波光碧繡畦日痕縇翠巘陂影墮晴霓蝸壁斕斑蘚
銀筵荳蔻泥洞雲生片段苔逕繚高低偃蹇松公老森
嚴竹陣齊小蓮娃欲語幽笋稚相携漢館留餘址周臺
接故蹊蟠蛟崗隱隱班雉草萋萋樹老蘿紆組巖深石
啓閨侵窗紫桂茂拂面翠禽棲有計冠終挂無才筆謾
提自塵何太甚休笑觸藩羝
題吳興消暑樓十二韻
晴日登攀好危樓物象饒一溪通四境萬岫遶層霄鳥
翼舒華屋魚鱗棹短橈浪花機乍織雲葉匠新雕臺榭
羅嘉卉城池敞麗譙蟾蜍來作鑑螮蝀引成橋燕任隨
秋葉人空集早潮楚鴻行盡直沙鷺立偏翹暮角凄遊
旅清歌慘泬寥景牽遊目困愁託酒腸銷遠吹流松韻
殘陽渡柳橋時陪庾公賞還悟脱煩囂
過田家宅
安邑南門外誰家板築高奉誠園裏地牆缺見蓬蒿
鸚鵡
華堂日漸高雕檻繋紅縧故國隴山樹美人金剪刀
歸家
穉子牽衣問歸來何太遲共誰爭歲月贏得鬢邊絲
江樓
獨酌芳春酒登樓已半醺誰驚一行雁衝斷過江雲
獨柳
含煙一株柳拂地搖風久佳人不忍折悵望迴纖手
過勤政樓
千秋佳節名空在承露絲囊世巳無惟有紫苔偏稱意
年年因雨上金鋪
過華清宫絶句
長安回望繡成堆山頂千門次第開一騎紅塵妃子笑
無人知是荔枝來
登樂遊原
長空澹澹孤鳥没萬古銷沈向此中看取漢家何事業
五陵無樹起秋風
弔沈下賢
斯人清唱何人和草徑苔蕪不可尋一夕小敷山下夢
水如環珮月如襟
朱坡絶句
煙深苔巷唱樵兒花落寒輕倦客歸藤岸竹洲相掩映
滿池春雨鸊鵜飛
將赴吳興登樂遊原一絶
清時有味是無能閒愛孤雲靜愛僧欲把一麾江海去
樂遊原上望昭陵
江南春絶句
千里鶯啼綠映紅水村山郭酒旗風南朝四百八十寺
多少樓臺煙雨中
齊安郡後池絶句
菱透浮萍綠錦池夏鶯千囀弄薔薇盡日無人看微雨
鴛鴦相對浴紅衣
題池州貴池亭
勢比凌歊宋武臺分明百里遠帆開蜀江雪浪西江滿
強半春寒去却來
蘭溪(在蘄州)
蘭溪春盡碧泱泱映水蘭花雨發香楚國大夫憔悴日
應尋此路去瀟湘
山石榴
似火山榴映小山繁中能薄艷中閒一朵佳人玉釵上
秖疑燒却翠雲鬟
入茶山下題水口草市絶句
倚溪侵嶺多高樹誇酒書旗有小樓驚起鴛鴦豈無恨
一雙飛去却回頭
柳絶句
數樹新開翠影齊倚風情態被春迷依依故國樊川恨
半掩村橋半掩溪
題禪院
觥船一棹百分空十歲青春不負公今日鬢絲禪榻畔
茶煙輕颺落花風
見吳秀才與池妓别因成絶句
紅燭短時羌笛怨清歌咽處蜀絃高萬里分飛兩行淚
滿江寒雨正蕭騷
贈朱道靈
劉根丹篆三千字郭璞青囊兩卷書牛渚磯南謝山北
白雲深處有巖居
新定途中
無端偶效張文紀下杜鄉園别五秋重過江南更千里
萬山深處一孤舟
漢江
溶溶漾漾白鷗飛綠淨春深好染衣南去北來人自老
夕陽長送釣船歸
重到襄陽哭亡友韋夀朋
故人墳樹立秋風伯道無兒迹更空重到笙歌分散地
隔江吹笛月明中
泊秦淮
煙籠寒水月籠沙夜泊秦淮近酒家商女不知亡國恨
隔江猶唱後庭花
秋浦途中
蕭蕭山路窮秋雨淅淅溪風一岸蒲為問寒沙新到雁
來時還下杜陵無
寄楊州韓綽判官
青山隱隱水遥遥秋盡江南草木凋二十四橋明月夜
玉人何處教吹簫
鄭瓘協律
廣文遺韻留樗散雞犬圖書共一船自說江湖不歸事
阻風中酒過年年
江上偶見絶句
楚江寒食橘花時野渡臨風駐綵旗草色連雲人去住
水紋如縠燕差池
題木蘭廟
彎弓征戰作男兒夢裏曾經與畫眉幾度思歸還把酒
拂雲堆上祝明妃
送隱者一絶
無媒逕路草蕭蕭自古雲林隔市朝公道世間惟白髮
貴人頭上不曾饒
贈别
娉娉裊裊十三餘荳蔲梢頭二月初春風十里揚州路
卷上珠簾總不如
寄遠
前山極遠碧雲合清夜一聲白雪微欲寄相思千里月
溪邊殘照雨霏霏
斑竹筒簟
血染斑斑成錦紋昔年遺恨至今存分明知是湘妃泣
何忍將身卧淚痕
倡樓戲贈
細柳橋邊深半春纈衣簾裏動香塵無端有寄閒消息
背插金釵笑向人
雨
連雲接塞添迢逓灑幕侵燈送寂寥一夜不眠孤客耳
主人窗外有芭蕉
宫詞
監宫引出暫開門隨例須朝不是恩銀鑰却收金鎖合
月明花落又黃昏
月
三十六宫秋夜深昭陽歌斷信沉沉惟應獨伴陳皇后
照見長門望幸心
贈漁父
蘆花深處靜垂綸月夕煙朝幾十春自說狐舟寒水畔
不曾逢著獨醒人
山行
遠上寒山石逕斜白雲深處有人家停車坐愛楓林晩
霜葉紅於二月花
重送王十
執袂還應立馬看向來離思始知難雁飛不見行塵滅
景下山遥極目寒
洛陽秋夕
泠泠寒水帶霜風更在天橋夜景中清禁漏閒煙樹寂
月輪移在上陽宫
贈獵騎
巳落雙雕血尚新鳴鞭走馬又翻身憑君莫射南來雁
恐有家書寄遠人
懷吳中馮秀才
長洲苑外草蕭蕭却算遊程歲月遥惟有别時今不忘
暮煙秋雨過楓橋
秋夕
銀燭秋光冷畫屏輕羅小扇撲流螢天街夜色凉如水
卧看牽牛織女星
送故人歸山
三清洞裏無端别又拂塵衣欲卧雲看著挂冠迷處所
北山蘿月在移文
聞角
曉樓煙檻出雲霄景下林塘已寂寥城角遇秋悲更甚
護霜雲破海天遥
三川驛伏覽座主舍人留題
舊跡依然已十秋雪山當面照銀鉤懷恩淚盡霜天曉
一片餘霞映驛樓
長安雪後
秦陵漢苑參差雪北闕南山次第春車馬滿城原上去
豈知惆悵有閒人
長安晴望
翠屏山對鳳城開碧落搖光霽後來迴識六龍巡幸處
飛煙閒繞望春臺
有感
宛溪垂柳最長枝曾被春風盡日吹不堪攀折猶堪看
陌上少年來自遲
江南送左師
江南為客正悲秋更送吾師古渡頭惆悵不同塵土别
水雲蹤跡去悠悠
汴人舟行答張祐
千萬長河共使船聽君詩句倍悽然春風野岸名花發
一道帆檣畫柳煙
寓言
暖風遲日柳初含顧影看身又自慙何事明朝獨惆悵
杏花時節在江南
大夢上人自廬峯迴
行脚尋常到寺稀一枝藜杖一禪衣開門滿院空秋色
新向廬峯過夏歸
邊上聞笳
何處吹笳薄暮天寒垣高鳥没狼煙遊人一聽頭堪白
蘇武爭禁十九年
金谷園
繁華事散逐香塵流水無情草自春日暮東風怨啼鳥
落花猶似墮樓人
遊邊
黃沙連海路無塵邊草長枯不見春日暮拂雲堆下過
馬前逢著射鵰人
隋堤柳
夾岸垂楊三百里祇應圖畫最相宜自嫌流落西歸迅
不見東風二月時
子規
蜀地曾聞子規鳥宣城又見杜鵑花一呌一回腸一斷
三春三月憶三巴
題齊安城樓
鳴軋江樓角一聲微陽瀲瀲落寒汀不用憑欄苦迴首
故鄉七十五長亭
遊池州林泉寺金碧洞
袖拂霜林下石稜潺湲聲斷滿溪冰携茶臘月遊金碧
合有文章病茂陵
屏風絶句
屛風周昉畫纖腰歲久丹青色半銷斜倚玉窗鸞髮女
拂塵猶自妬嬌嬈
南陵道中
南陵水面漫悠悠風緊雲輕欲變秋正是客心孤迥處
誰家紅袖凭江樓
偶作
才子風流詠曉霞倚樓吟住日初斜驚殺東隣繡牀女
錯將黃暈壓檀花
遣懷
落魄江南載酒行楚腰腸斷掌中輕十年一覺揚州夢
贏得青樓薄倖名
春日途中
田園不事來遊宦故國誰教爾别離獨倚關亭還把酒
一年春盡送春時
數花
自恨尋芳到己遲往年曾見未開時如今風擺花狼藉
綠葉成陰子滿枝
瑶瑟
玉仙瑶瑟夜珊珊月過樓西桂燭殘風景人間不如此
動搖湘水徹明寒
華清宫
零葉飜紅萬樹霜玉蓮開蘂暖泉香行雲不下朝元閣
一曲淋鈴淚數行
石倉歴代詩選卷七十五
