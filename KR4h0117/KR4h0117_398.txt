石倉歴代詩選卷三百九十八
明曹學佺編
明詩次集三十二
張泰
疾風捲高岡
疾風捲高岡吹折梧桐樹驚起雙鳳皇分飛隔烟霧遺
雛落平沙白日聲載路生為失皇母嗷嗷向誰哺鳳去
朝蓬萊悲鳴幾回顧念誰將此曲譜入瑤琴訴持以勖
初心無令間新故
秋夕
秋風向東發夕日仍西斜嗚蟬戀餘暑歸鳥背殘霞遊
子在京邑挂劔悲物華珍重故山月飛來此天涯流光
勸巵酒潦倒還憶家迢迢江海夢泛泛星河槎道逢採
香女為余止浩嗟君看桂枝露滴着芙蓉花
菊陂卷
搖落衆芳歇其如秋興何頽然倚閒庭叢菊滿前坡秀
色引佳氣日夕南山阿和露飱落英陟霜生繁柯風際
展清酤靈芬忽来過永契君子心遲暮非蹉跎未應輟
雅操聊復竟此歌
題友蘭卷
褰裳涉芳澗抱杖凌幽岑叢蘭似相引流香被巖隂光
風吹紫莖一笑諧素心憩兹青苔石為彈朱絲琴楚調
得新賞魯絃有知音日暮不能别佩之間重襟永言託
末契市道空黃金
月出古城東
月出古城東照我白玉堂桂樹下秋影蘭英團露光焚
香坐清夜滅燭移銀牀皎皎美人意相思何可忘
蘐草生竹間
蘐草生竹間幽根相屈盤虚通美人意穠悦此君顔庭
隅會别鵠堂背棲雙鸞願結連枝好忘憂至歲寒
秋夜言懷
凉風入我室燈影動虚幌不知秋蟲名惟聆四壁響永
夜清寡寐悒鬱懷宿恙自非喬松質敢騖八極想託夢
遊神仙聊用超世網
寄梧塍徐尚賢
新秋時雨霽夕景月華續凉軒念吾契一别幾寒燠風
露搖琴絲清淒不成曲永懷池閣夜文酒歡未足山川
動為阻飛翰徒盈束何當覯之子錦陌秋衣綠
采蓮曲
翡翠樓臨鸂鶒水珠簾曉捲香風起靚粧搖蕩湖色澄
一樣芙蓉鏡花裏蒲深柳暗人跡稀麥歌聲裏雙鳬飛
攀紅採綠日易晩夕燈愁對文君機金羈白馬誰家醉
桂檝迎秋減芳意荷葉經霜缺舊圓藕腸欲斷絲還繫
初寒曲
金錢弄霜寒淺淺小閣雲簾朝不捲飄風赴閨羅袂单
翠襖出箱香冉冉薰爐試手龍煤温半牀衾被愁黃昏
芙蓉落瓣荷榦秃幽鳬還傍南塘宿
寒宵曲
芙蓉露冷飄香玉風襲湘簾弄紅燭銀屏圍護珮璫聲
翡翠樓中人獨宿銅壺水澀秋點長窺窗缺月侵象牀
起拈金剪指生雪素羅無光紈段香牀前欲寫相思意
呵凍冰毫不成字梅花消息幾時來翠鳥無聲蝴蝶死
蘭薰不温眠未能錦衾疊擁鴛鴦綾曉鴉啼醒少年夢
枕前淚積珊瑚冰
河仙謠
銀河迢迢界秋昊碧沙兩岸生瑤草冰輪半浸練影寒
兔杵聲乾桂花老錦雞宫對烏鵲橋鸞車輾雲天女嬌
河西郎君雙髻小牽牛耕煙種蘭苕翠帔仙裠笑相遇
星羅斗帳穠香護嬴女吹簫慶合歡羿姬獨宿啼清露
天上恩情惟此夕求巧女兒那刺促踆烏不管經年思
須臾飛上扶桑枝
春寒曲
鞦韆索上顛風生儂家小院寒輕輕柳眼低回曉凝碧
花顔欲破春無情半捲朱簾羅袖薄芳塵妬繡窗間落
安得巫山十二屏飛入瑤臺護香幕
用韻答陳克敬杏花下作
春來幾花開過春幾人復為花主人臨流問花花不語
一片巳墮青溪蘋我有春詞為花發韶華瞥眼春江雪
花時不抱花影眠孤負青天送明月謫仙供奉一生中
吟花醉月愁樽空風流亦欲追清賞來趁君家山杏紅
畫馬
圉人浴馬龍河津緩輿脱銜龍性馴縹鬛初晞漢庭日
霜蹄忽踏吳洲春未論千萬與百里但有雄才報知己
一躍空羣東海頭崑崙閶闔還爾遊
七夕詞
璚宫玉露消殘暑纔過七夜凉如許廣庭兒女巧盤開
瓜水繡針香作縷上樓斜月捲簾輕煙霄幾處人歌舞
清寒漸入宫中樹六宫不眠看牛女隔河如渡彩雲輧
慚恨素娥誰伴侣
秋夕
醉起茅齋夜虚簷露氣清水搖疑月動雲過覺星行疎
草鳴蛩切寒枝宿鳥驚有懷眠未得獨坐數殘更
&KR3352;聲
誰家寒意早夜急擣衣聲少婦閨中力征夫馬上情野
風吹斷續關月伴淒清願與將軍聽開邊暫息兵
徐沛道中
瀟條徐泗路野望少人煙瘦馬嘶長坂飢烏落遠田葉
聲秋樹裏帆影夕陽邊便合乘輕舸沿流上濟川
送胡器美
立馬燕臺暮長歌一送君高楓明夕照遠雁没寒雲贈
别那無劒論交自有文驊驑寧久屈千里會空羣
送人歸越中
驑馬踏芳塵朝珂散紫宸自沽燕市酒相送越溪人碧
盎川光霽青歸野色春官橋柳初發莫遣贈行頻
睡起
睡起東堂曉浮雲竹外晴鳥隨朝色動蛙續雨聲鳴盥
櫛緣詩懶軒窗展卷清祗應貧與病相稱此閒情
夏夕
林居多晩興袗綌對清觴野竹漫藏塢溪雲低亞墻一
星螢照夜數點雨生凉遠近藕花發逼人秋夢香
雨中聞鼎儀翰友歸近
五年濱海卧思見故人難忽報青綈近都忘白紵寒翻
書符昨夢覓酒待新歡猶恨西江雨深秋阻木蘭
秋夕鼎儀池上
醉起北林夕重過即舊遊淺波雙鷺宿深竹數螢流裊
裊風煙暮娟娟月露秋病懷宜此景消得故人留
竹林書屋
竹裏巢棲隠蕭然君子居清風蔣生逕古意鄴侯書鳳
宿寒燈外芸香春笋餘惟應過三益著論闢玄虚
臘月二日舜咨席各賦
故人敦宿好殘歲合餘歡節序從渠暮交盟不爾寒風
前憑玉樹霜際浥叢蘭吟動先春興清觴未可乾
送徐仲山主事山東管泉
水部分司地君行得所便道心東望魯國計北通燕退
掃探元化行吟俯逝川平生四海意從此達㳙㳙
六日初齋夕偶成
素幔隠紅氊神清夕未眠春星窺牖入宫漏隔街傳樹
影舊房月茶杳新汲泉齋居此風景容易見年年
春雪用韓文公韻
閠月何多雪閒居每一謠剩寒欺乍暖暴積繼前消任
使山增勢休令竹折腰花拘將豔蘂柳抑半青條鳥食
迷原野人蹤減市橋玲瓏疎樹映宛轉小風搖冷過聽
鶯日晴思墮馬朝藉冰衣免汚伏枕夢猶飄清絶憐披
氅風流憶舞綃却須暄節健宜瑞不宜饒
吳門
萬井煙花繞故都闔閭宫苑自荒蕪江魂吼浪空讎越
山黛顰秋已破吳臺下草深無過鹿城頭月落有啼烏
英雄老去年華在海日曈曈水滿湖
婁城晩眺
高城一望思茫茫湖轉婁江入海長邊境到今非漢縣
古倉何處積吳糧鷗棲淺渚寒蘆淨雁落平疇晩稻香
野水閒雲吟不盡玉峰西面看斜陽
秋興
西風原野歇芳菲猶自登臨趣不稀秋水碧天涵白鳥
晚霞紅樹映斜暉樓臺幾處清吹笛碪&KR3352;誰家亂擣衣
宋玉賦成悲愈甚後人還為重增欷
春思
暖雲吹雨過蓬萊九陌風光照眼開公子春羅輕涴酒
美人蟬鬢薄沾埃花隨玉馬看山去柳插香車上塜回
惆悵西山夕陽外煙綿碧草繡金臺
寄陸鼎儀
天涯裘葛易經時多少閒情惱夢思碧樹驚風回夜館
綠荷凉雨泛秋池故人多病誰相問聖主深恩敢自期
垂白倚門俱有待青年薄禄未應辭
明妃怨
黃金不買美人圖留得傾城事羯胡翠屋有春寧失寵
氊裘雖煖若為娛琵琶淚落邊風苦環珮魂歸漢月孤
遺恨沙頭青塚草年年得似渭陵蕪
賦得
昭代難為事隠淪也隨時輩走清塵吟邊柳絮金城雪
夢裏梅花玉島春青史同心懷舊侣碧雲高詠屬幽人
東風吹破銀河凍會踏仙槎理釣緡
翰林和鼎儀見寄
鳳閣前頭碧水西翰林高致拂丹梯春深細柳鶯千囀
日午長松鶴並棲講散玉堂花影静朝回青瑣佩聲齊
仙郎漫有同官贈雲裏飛來錦字題
送沈仲律主事南禮部
沈約高才世共稱臨歧欲贈竟何能一樽醽醁傾沙苑
五月帆檣去秣陵曉佩暫違清禁月春曹遙貯玉壺冰
風流燕寢多佳句千里懷人雁足憑
採芝圖
山中過雨藥苗肥野老尋芝踏翠微紫豔隨風迎曉杖
冷香和露濕秋衣石田雲淺無勞種蘭逕人稀自襭歸
得向清時養眉壽療饑寧羨首陽薇
贈别蔡時中温州佐府
南客之官去浙東永嘉山水儘相容城當斗口雲生壘
寺落江心浪打鐘松院一琴同吏隠花時五馬勸春農
未應别駕淹高足漢署人多識蔡邕
象峰掃松送林進士誠
十年書劔五雲遊旅夢時常繞故丘天上朝回龍闕曉
越南歸去象峰秋松門月静藤花老石逕薰風荔子稠
此去仙翁訪親舊相逢情話擬消憂
春雨
鳳城高闕曉雲低冉冉春隂欲霽遲三月輕寒疎雨送
一番生意百花知濃沾小苑煙霏滴潤入遙山紫翠移
明日水邊晴亦好遠尋芳草寄相思
憶昨酬李賓之
狂生憶昨開懷抱醉倒西平孫子家紅燭盡筵宵解榻
翠盤醒酒曉分瓜同官久愛親知己獨客兼能惜歲華
何日慈恩寺傍路一樽重看藕塘花
次夜月復盛明急就
皓靈呼月上清都斜漢疎星半有無玉臂夜寒人折桂
翠翎秋濕鳳棲梧礙空樓閣開天牓滿鏡山河擁地圖
欲向此中分兔穎自裝瑤管畫冰壺
遊君山
雨浥芳堤不起塵暨陽城外落花新江沙斷處舟依港
野日晴時鳥近人繞墓未招吳季子到山空弔楚春申
唫餘莫訝貪臨水猶是文園渴病身
和人西湖弔蘇小
蘇公堤上駐遊蹤蘇小門前幾客逢片水獨來看屬玉
一丘誰與葬芙蓉比將妾命秋雲薄鎖斷春魂野霧濃
江北江南盡離思越姬吳女漫脩容
九日潘大臨句寄友人
滿城風雨近重陽城上浮雲壓四荒江色遠連滄海白
菊花寒傍綠樽黃北邊笳角將吹雪南國山川未雨霜
為報故人休岸幘黑頭難學孟嘉狂
遊虞山至道觀
星壇松檜倚瓊梯帝座旌&KR1242;拂紫霓丹客眠雲金鴿老
水姬呼雨白龍啼樓臺隠映齊梁變巖壑憑陵日月低
倒捲水簾風滿袖山靈留我濯塵泥
午日對雨
黃梅雨裏端陽節燕子簾前解愠風楚粽葉纏江米白
蜀葵花間海榴紅六年憂闋清貧日五月齋居久病中
碧酒香蒲堪細酌破愁惟少故人同
雨中偶述
江天仲夏少晴時朝雨昏齋睡起遲懶性畏名仍畏俗
病懷宜酒也宜詩浮階水氣侵凉簟隔舍雞聲報午炊
婦子能憐閱書倦小盤瓜菜續殘巵
度揚子江
一從捐珮涉江歸又與清江六載違載酒重來多病後
壓堤依舊衆山圍樓臺水市蒼煙集草樹沙汀白鳥飛
不盡棹歌滄海興廣陵沽酒送斜暉
南湖耕隠
錫山老人世事疎服田力穡住南湖初耕穏辦醉鄉料
未祭已還官府租草澤樵漁為逸侶茅茨經史作農儒
似嫌沮溺終忘世肯放兒孫涉仕途
秋郊
細雨輕塵郭外秋危橋下馬涉寒流長堤送客宦情倦
野寺逢僧清興留一徑午隂幽入樹滿庭詩景快登丘
放懷無限江南意只欠菱歌上小舟
朝回
朝回布襪一官閒近闕清門不用關没骭雪騎羸馬過
滿鱗冰買凍魚還得沾微禄強賒酒不起高樓亦看山
明日又迎長至節獨愁空使二毛斑
初寒有述
寒燈影裏雁聲秋半夜西風起北樓萬里漫添胡馬色
幾年渾減朔方憂關河積水連天迥城闕疑雲拂曙浮
細雨朝回問裘褐老郎慚為病軀謀
鼎儀來并居新樓成與文量登賀次韻
長愁風雨亂憂端九日晴明望眼寬益喜故人連宅舍
肯于高處置欄干菊花甘冷黃非晩客鬢經時白不難
渾得醉歌酬雅會未妨簷月照空盤
送張克謙郎中治水利山東
短髮青袍水部郎遠將能事報垂裳龍湫百眼泉歸漕
鯨力千秋石作防一路風霜重奉詔普天齊魯最經荒
山東憲府貪才俊國計應勞細與商
為鎮江唐惟敬題一泓亭
江郭喧喧此室幽當階一水淨涵秋晴看細浪搖花幔
夜汲寒星落茗甌未惜草書供渴兔最愁横吹覺潜虬
題詩為問唐清叟還許濠梁作勝遊
周評事母墓有横塘煙靄之景邀余賦
隴外横塘帶曲堤春深煙靄正淒迷浮林曉入寒松濕
到野晴和碧草齊遠水長雲悲鶴去空山易暝乳烏啼
花輿幾度遊魂在腸斷蘋香浦日西
齋夜先宿西朝房次夜宿翰林迺寄西僚
東西齋邸半同年莫訝孤蹤愛屢遷十載稀逢通夕話
一燈真喜對牀眠茗泉虚接春甌飲蘚浪慚陪石鼎聯
病宿舊房還取便未應蕭索吝來篇
慶成宴次韻
紫壇郊罷詔開筵禮盛清朝樂奏仙衮服晝臨周陛九
宫花春覆漢官千瑤池酒煖金杯散阿閣春晴彩仗聯
淺薄也分珍賜出敢忘歌頌奉堯年
松隠
丈人幾載植霜根老樹今為衆木尊偃蹇坐忘梅歲月
高寒能蔭竹兒孫隣翁對飲分花味海鶴頻過動蘚㾗
絶却塵絃風奏曲祇應幽趣此中論
柳絮
隠院遮宫萬柳垂晩春天氣絮霏霏不和塵土初粘雨
得弄晴光未落暉夢斷流鶯雲捲幔宴酣歸騎雪圍衣
未應撩亂迷人眼輦路分明到瑣闈
送孔爕知曲阜
化起中都自昔聞風流曲阜得賢頻宗家薦達非干䘵
聖世榮歸不問津琴酒來歌顔孟氏衣冠迎賀魯鄒人
遙知賦入豐時祀露冕年年沂泗春
是夕得文量八音述病之作明日用韻自述以
報
金馬門前散早朝石渠高閣夏雲銷絲綸有道階慚近
竹素無功珮懶搖匏汲宫泉分雨氣土懷濱海望晴寥
未除消渴驚秋至木落虚庭響碧瑤
長安春望
長安馳道歲華新馬色朝光動暖塵苑外連山青向闕
宫前流水玉為津城煙秀麗籠金瓦橋石晴乾響畫輪
幸爾滄江多病客行看天上四迴春
送金進士楷之涪州
出門初拜大夫官美政高文屬妙年州瞰巴江流素月
人吟蜀道上青天松屏壓簟延羣從荔豆登堂謁四賢
惟向古人求不愧肯干霄漢急鵬騫
悼内
薄宧無能愧有家霜風驚悴合歡花海圖猶念縫雛褐
鄉路空期挽鹿車心緒每勞愁客計鬢絲曾不待年華
漸生知識兒曹劇誰共寒燈笑語夸
病中聞謝子在病不及赴齋居有作
雅望榮名謝眺兼春來多病阻相瞻青綾顛倒卧寒館
宫漏東西驚夕籖風后清郊仙蹕迥省僚齊處玉堂嚴
隨行賦韻俱無及枕上憐君藻思添
題畫送人還蘇州
片楮丹青意有餘新題猶索老夫書半黃凉葉西風裏
一碧晴空朔雁初川路秋行寬得水吳人船坐穏于車
猶憐倚棹寧親日霜落長洲足稲魚
送用常至東門用常未出飲于道館
朝回東路踏初陽下馬靈宫日滿廊雲夜破愁深竹色
凉颸吹面落楓香臨行柱史車何後屢舞山童曲未央
坐失佳期得幽賞還勝餞罷立滄茫
和文量韻送客
别酒難醺差勝茶不勞歌板聒人撾兵曹出使劔横雪
文客餞行囊載霞春草中原肥萬馬東風行路過千花
定知幾處懷青瑣趣駕津亭聞曙鴉
送尹内翰姻戚
高雲不滯去來蹤幾許交親帝里逢朝士或憐君尚健
門生多念舊相從見幾心事牀頭易投老生涯陜右農
晩節此行誰可並嵯峨山雪對寒松
謝張儀曹枕頭席
腦汗長嫌布枕黏荷分凉席勝傳縑織從溪叟連紋密
緣出吳姬碧縷纖南浦露香生夜帳西堂雨氣透疎簾
塵中十載青山夢委髮春泉睡越甜
題揚州胡指揮梅花卷
廣陵堤上繫蘭舟酒醒寒生紫綺裘淮樹雪晴衰柳盡
江花初動早梅稠推篷有客初横槊吹篴何人暮倚樓
却笑杜陵無健步空憐何遜在揚州
中秋謁陵行值泥淖
病客秋乘白鼻騧惟愁路險不愁賒亂蹄交處逢深濘
細水流邊得淺沙穿巷輕裝嫌樹礙出林團幔愛風斜
還憐快意千峰曉曠望平原踏野花
至昌平留宿廖指揮宅
下馬昌平日向斜郭中多樹少逢花輕衫短笠將仙侶
畫戟清香宿將家蓬鬢玄黃半塵土吟腸冷煖幾茶瓜
老郎清醒還眈睡孤負山城月有華
贈寫真高司訓之任滇南
隨計風塵思不羣儒林藝苑自清芬脱身薄尉高書記
餘事丹青鄭廣文瀛海鴛鴻知彩筆炎州榱桷待雲斤
試從都講觀三鱣却上凌煙寫異勲
八月十七日
夜閣鳴鐘闢九關秋墀斜月照東班早時清切聞天語
猶未分明識聖顔待旦思兼姬孔上憂民心在舜文間
還知問寢慈闈曉笑語生孫勅載頒
清景
急雨飄風小作寒依然清景在人間通宵睡起看明月
連日朝回見好山愧我晚于詩律拙可誰秋伴酒樽閒
本無能事求知己敢惜微官了壯顔
和舜咨留別之作
陳情即荷厚恩歸問寢行瞻八座巍内酒已供遊子餞
御香猶在講臣衣三山路指江梅發二月帆先海燕飛
君比同時聞達早移忠稱報莫遲違
宿蕭工部厰廳待文廟祀
茶果供談燭映屏美人相欵宿寒廳朦朧林表初弦月
隠見雲間過雨星起望招搖知夜午行隨冠佩祀秋丁
初心向道頻中止遲暮吾慚踐孔庭
過鼎儀值雲席間用韻
晴雲滿戶到君家下馬南風尚卷沙驀地輕寒能作雪
教人二月未看花醉驚塵海飛春浪興想溪山載月華
不信陸郎無鶴氅借余歸踏太清霞
屏山老人詩用李賓之韻(老人曹時中父)
歲晩開園傍玉屏朝朝仙嶼眼中青九峰分秀來空翠
森木團煙隠鶴汀東老自為仙隠地南山宜作壽藏銘
有生期與人同樂不飲常防客共醒文屨長年盈我戸
惠風遲日散隣扄並榮華萼知春足連秀芝蘭覺地靈
雅望滿鄉稱長者德言康俗勝官刑義聲津口垂虹石
仁術囊中本草經載悦鳳毛晞杲杲坐忘烏帽裹星星
屏山有叟增光價千載應看似敬亭
長門春思
露重花垂泣煙深柳暗顰如何清禁裏有此斷腸春
獨立
疎林遠煙暝歸鳥收夕喧獨立戀餘景幽抱與誰言
春日睡起
春眠仍值酒初酣奈可梁間燕二三好夢斷來何處續
落花風雨滿江南
足夢中句
挾笙吹鶴度瀛州霧濕雲窗玉女留夜半酒醒人不見
滿庭明月桂花秋
京中春
輦路輕塵撲馬鞍酒房花市繡成團一家樓榭東風裏
多少春愁隔畫欄
題畫竹
九疑山碧楚天空江上佳人思不窮日暮南陵脩竹冷
鷓鴣聲裏起秋風
東風
最是東風管别離年年吹發綠楊枝行人去日曾攀折
每到春來有所思
宿雁圖
理卷霜毛宿晩汀旅魂應自繞秋冥西風莫攪蒹葭水
月苦沙寒易得醒
折梅有感
欲賦閒情思苦遲却將多病恨芳時誰言句律春來細
開過梅花無好詩
海城春望
一帶浮光界遠田數村花柳簇春煙誰家酒幔招人醉
搖蕩東風出樹顛
題雪篷
寒波渺渺帶銀沙醉裏人乘白玉槎一色綴珠三萬樹
江天何處認梅花
舟中暮歸
斷柳殘沙不掩堤葦叢幽稱水禽棲半江斜照將秋色
相送歸船到竹溪
若耶溪
南風雨過若耶深蓮女菱歌亂别心後夜繁霜凋綠蓋
洞房歸去理秋砧
題菊圃
結廬人境似陶潛卧起幽窗雨一簾盡日寒香風引至
隔籬黃菊幾花添
題畫
石牀幽許山靈護書閣晴當峭壁開白日高林清嘯罷
海雲飛過翠屛來
題松泉梅鶴圖為吳中書
一壑風泉隔暖塵兩崕煙雪護幽春山空月落峥嶸際
老翠寒芳自結隣
題畫
遠山隔樹高于隴墜石當溪響亂泉欲脱塵衣此中去
滿庭黃葉寢秋眠
題雙竹贈潘栗夫
翠竹凌寒節不孤雙溪明月照扶疎署郎清思煙花外
時傍秋隂讀道書
聽雨亭為吳汝賢
雨未來時思只清豈無高興向新晴祗應當日名亭意
偶聽圓荷葉上聲
二陸來酌聞隣家絃索聲
夜闌燒燭對殘樽欲罷猶憐客未醺隣舍兒童能解事
琵琶聲裏惜離羣
又
酒淺燈寒醉不成隔牆絃語若為情太平兒女中原樂
不是蛾眉出塞聲
重詠楊妃菊
冷香微艷謝荒淫誰遣狂心改道心應向驛途零落怕
至今幽處托根深
石倉歴代詩選卷三百九十八
