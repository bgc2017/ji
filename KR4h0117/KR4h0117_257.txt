石倉歴代詩選卷二百五十七
明曹學佺編
元詩二十七
許有壬
神山避暑晩行田間用陶淵明平疇交遠風良
苖亦懷新為韻
田塍晩獨策及此時雨晴東畦與西疃决决流水聲豐
年已足歡清風復多情歸來藉草坐濁酒還自傾寧用
澆磈磊我懷無不平
其二
寢迹非絶世雅志便林丘青山足一至勝處靡不遊意
適輙忘返兹焉夏已秋遥遥目力窮青青盡田疇迷復
幸不遠歸歟無異謀
其三
昔人植松栢映蔚彌崇岡不為朝夕利千載當自長植
槿非不榮我圃因之荒白髮走畏途途修馬非良桑榆
頼非晩此樂且無央
宿臨湘贈誠之監縣
北風櫓聲乾晚泊斷磯下雲岫浮脩蛾霜空入平埜鳴
雁無處尋落日不可畫重岡護巖邑百里寄民社藉甚
賢大夫居然魯恭化豐年足粳稻沃壤盈桑柘我如無
心雲底事勞候迓爛醉得詩歸江山非傳舍
田家對雪
野老能留客柴門便反關落梅點衣上飛雪墜杯間地
僻偏宜竹窗幽更對山自憐眞野逸瓶罄不知還
登後山觀湖漲時隂雨忽霽
桴鼓遠銅籠前驅列炬紅星茫寒拂地江影靜浮空聽
語漁村近連航水驛通不才慚傳食鮭菜足為供
横浦登舟
水國宜秋晚羈愁感歲華清霜醉楓葉淡月隱蘆花漲
落高低路川平遠近沙炊煙青不斷山崦有人家
夜至魯港
山中日日雨松竹早知秋清響自深夜逸人無遠愁窗
虚聞葉落林暗見螢流對景因懷杜江村事事幽
荻港早行
世去重華遠名偕二石存溪寒清見底榕老亂垂根野
色偏宜晚民居僅似村曲江人已矣楚些擬招魂
神山雨
南征殊不惡樂事總相關馬上行思句舟中卧看山盡
收煙景去滿載月明還何往不自得浩歌天地間
白菜
土膏新且嫰筐筥薦紛披可作青精飯仍携玉版師清
風牙頰響眞味士夫知南土稱秋末投簪要及時
地椒
凍雨催花紫輕風散野香刺沙尖葉細敷地亂條長楚
客收成裹奚童擷滿筐行厨供草具調鼎爾非良
尋梅
何以慰吾衰梅花秀發時晩香傳遠樹春雪避南枝林
靜來差早溪深行獨遲與君謀一醉及此未披離
應制天馬歌
聖元水德在朔方物産雄偉馬最良川原飲齕億萬萬
不以數計以谷量承平雲布十二閑華山百草春風香
又聞有駿在西極權奇俶儻鍾乾剛茂陵千金不能致
直以兵戈勞廣利當時紀述雖有歌侈心一啟何由制
吾皇慎德邁前古不寳遠物物自至佛郎國在月窟西
八尺眞龍入維縶七逾大海四閱年灤京今日才朝天
不煩剪拂光奪目正色呈瑞符吾玄鳳鬐龍臆渴烏首
四蹄玉後䃜其前九重喜見遠人格一時便勅良工傳
玉鞭錦韀黃金勒瞬息殊恩備華餙天成異質難自藏
志在君知不在物方今天下有道時絶塵詎敢稱其力
臣才罷駑亦自知共服安輿無覂軼
題友人所藏明妃圖
臂香骨沁守宫虐金鎻重門怨銀鑰深宫有眼不識春
晝長時聽雲間樂平生所見惟監宫今朝豈期見畫工
君王知畫不知妾薄命已分如秋蓬黃沙漫漫天無極
驚颷吹老紅芙蓉穹廬明日又何處此生遂負歸南鴻
和親納侮號上策建議詒謀婁敬責妾身雖苦免主憂
猶勝專寵亡人國關山寥落夢亦迷嫁雞正爾隨雞飛
人間生女莫望貴只可近作田家妻琵琶聲斷霜天月
青冢至今青不歇後來却有蔡文姬千古胡笳動哀拍
喜逢口
灤陽驛東北四十里有雙塜世傳昔有久戍不歸者
其父求之適相遇此山下相抱大笑喜極而死遂葬
于是俗應謂之喜逢口亦猶望夫之有石也雖莫究
其世代姓氏而其言有足感人者故作是以紀之
兒寒解衣重撫摩兒饑推食就忍訶長成與國遠負戈
一去不返當如何去時云戍東北鄙直出榆關度遼水
白頭老翁形影俱豈但山川千萬里天教此地適相逢
父曰從天堕吾子笑疲樂極俱殞身誰謂情鍾遽如此
官家開邊方未已同生又别寧同死山雲漠漠風颼颼
山頭雙塚知幾秋當時不忍一朝喜今日翻飛千載愁
猶勝貞女化為石終古孤身雙不得清江寒影日悠悠
行人一去無消息
送黃文復歸長沙
半生湖海夢依稀但誦湘南遠寄詩先友凋殘公獨健
故園荒盡我纔歸百年未滿常憂畏千里相逢又别離
他日瓈江松下路西州難似此沾衣
九日陪闔臺諸公登石頭
一江環抱四山圍酧節追歡剰費詩雁影不移雲盡處
秋光都在雨晴時當年玉樹人空歎明日黃花蝶豈知
便駐高軒拚醉倒絶勝無酒繞東籬
神山即事
京塵汨没已華顛恰是山居第一年松月照窗詩入聖
竹風吹榻夢遊仙隨人久作悠悠者處世方知綽綽然
尚愧未能忘口腹時勞昆季致肥鮮
和謝敬德學士見寄
平生疎懶是天姿今歲春來起亦遲好酒或如陶靖節
杜門深愧鄭當時向來事業惟供笑如此韶光忍廢詩
舘閣眞才試枚舉鵠山陪預恐難期
又
淡日輕風弄野姿江天寥廓鳥飛遲從知宇宙多閒地
誰信襟懷勝舊時夜雨不驚逋客夢暮雲猶入故人詩
山中亦有陽春曲拂拭朱絃待子期
登岳陽樓
半空輪奐壯巴丘消得騷人一繫舟雲氣遠擕湘雨至
湖光寒入蜀江流山川信美非吾土天地無窮有此樓
三十四年如夢過可憐華髮賦重遊
黃陵廟
黃陵廟下草萋萋水遠山長聽竹枝獨恨未繇同死處
重華寕有再來時霜筠苦節留千古埜樹愁雲接九疑
珍重韓公脩廢墜居民猶得薦江籬
過湘潭
江邊楊柳翠縈洄柳外人家罨畫開一夜東風花落盡
千年華表鶴歸來暮雲山出遠浮黛春雨水添濃發醅
莫艤扁舟訪陳迹白頭懷抱易生哀
閒居雜詩
半山雲樹接脩篁鎮日無塵到草堂瓮牖風來書葉亂
膽瓶花落硯池香壺觴自酌教微醉松菊猶存及未荒
護果灌園常不暇誰知閒裏更多忙
其二
鵠山東北接郊墟郭影嵐光畫不如九十日春朝暮雨
兩三間屋古今書庭花紅礙經行處園樹青回剪伐餘
滿地蒼苔愁踏破年來深喜故人疎
和傅汝礪寄来韻
江水舟航日夜東故人音問得常通君才能挽千鈞力
我老惟懷一畆宫自古山林容小隱只今臺省有諸公
欲知别後詩成處都在花香竹影中
琳宫詞次安南王韻
山中活計只餐霞世事茫茫日已賖身到玉堂無暇晷
夜深猶草侍中麻
和康里于山韻
洞深春早透蘭芽窗曉雲香亂海霞萬丈紅塵飛不到
紫簫吹綻碧桃花
行縣書所見
春雨初晴漲稻畦石渠分水灌麻池醉翁社散忘歸路
行過柴門尚不知
神山雜詩
山留殘雨濕拖雲竹引鮮飈細灑人詩思清如寒水玉
休教落紙恐沾塵
其二
窗扉九夏鎮長開一榻無塵地有苔怪底山禽栖不穩
竹林風雨送凉來
次黎東山鳳棲别墅韻
風漪翠舞躬耕稻雲錦紅酣手種花策杖尋君迷不得
有書聲處是君家
書所見
田園賣盡及兒孫少壯流移老病存一叚升平好圖畫
人間惟欠鄭監門
夜次館陶
三老趨程不憚勞船頭坐看月輪高煙村漁火微茫外
一簇人家是舘陶
即事
幾家門繫釣魚船一陣風香燎麥煙畫出太平村落景
酒旗多在綠楊邊
蘇彦良西埜堂
蒼苔滿逕樹連村中有幽人屐齒㾗此去客來宜定約
無詩無酒不開門
石倉歴代詩選卷二百五十七
