石倉歴代詩選卷三百七十二
明曹學佺編
明詩次集六
吳實
環翠樓
勝地留佳賞樓臺亦壯哉羣峰連海岱真境接蓬萊捲
幔淸輝入凭欄爽氣來虚明澄霽景瀟洒軼浮埃賦為
登臨作懷因眺望開丹岩明向席空翠落銜杯井幹多
陳迹齊雲半綠苔多君淸致在何日共徘徊
養拙齋
大朴本無物淳風軼唐虞居巢與處穴此外將焉圖世
道日淪降人心良亦殊非徒徇雕采巧偽相縈紆夫子
抱真性乃在玄牝初持心遠矯亢應物隨空虚直道行
若拙正言謀恒疎儀秦笑周孔此道彼為迂怡然飬吾
真天命其何如
賦得富春山送人歸閩
君不見富春山富春山色行人看層巒疊嶂帶江渚垂
蘿鳥道靑漫漫釣臺百尺凌空險石磴縈紆紫苔掩芳
草洲前翠欲流夕陽渡口晴如染羊裘釣叟今何在千
古行人增感慨不見高風動客星空餘瀨水流東海今
日山前歌送君明朝山下便離羣片帆直指桐江過薄
暮猿聲那忍聞
賦得瓜步寒潮送董教授之揚州
君不見秦淮瓜步通揚子潮去潮來幾今古薄暮西風
海氣寒潮音半入淮邊樹芳草磯頭望轉平夕陽渡口
帶江城幾回賈客驚殘夢多少離人恨别情廣文官舍
瓜洲渡山水依依最深處一鐸遥從海上聞片帆直指
潮頭去潮頭東望正迢迢此别心知兩地遥他時無恨
相思意落盡寒江半夜潮
編脩陳果之話别
火雲六月騰赤霄人間大地皆炎歊連峰飛鳥不容越
君行别我如旋飈知君久作家林别堂上雙親鬢成雪
九重詔許暫承懽千里馳驅不知熱我家桑梓舊連陰
夙昔交情最獨深十載同吟泮池水有時共醉東溪林
靑霄高步君先着愧我年來尚蕭索離别長懷夜月吟故
情不道秋雲薄君自長才意氣豪桂林先得一枝高玉
堂天上魁黃甲金馬門中賜錦袍伊予蹇劣知何用也
學雲霄逐鵷鳳積水長天恨遠心靑山故國懸空夢玉
堂相見即成歡却念人生會合難更無兒女分離態但
作家林醉裏看
送僧官歸閩
萬古西來教名僧不世傳一官初佩印四果獨宗禪衲
掛峰前雨杯浮海上煙化城歸去好此會是何年
帶湖别墅
何地最淸幽飛軒瞰碧流傾杯魚鳥醉捲幔水雲浮夜
月凌鮫室凉風入雀舟興來濯纓袂天地等蜉蝣
竹林書舍
别構宜淸賞翛翛竹滿林秋風疑鳳舞春雨訝龍吟翠
色全侵席凉聲半在琴懸知君子操共結歲寒心
虎溪三笑
遠公三笑地陶陸是同流明月淸溪晩凉風碧樹秋高
懷軼今古餘韻出林丘自愧牽纓冕寧同蓮社遊
龍溪書室
聞說藏書屋翛然趣不窮溪光搖几席樹色隠房櫳洗
硯春流墨吹藜夜火紅庭前有芳草生意得無同
松軒
直榦凌霜古淸輝似草堂倚欄蒼雪冷捲㡢翠雲凉向
日秋停蓋和風晩奏簧期君貞節操持此到巖廊
贈考滿椽
簡牘賢勞日曾聞幹辦聲九年今奏最三語早知名日
照金門近風傳禁漏淸聖朝多雨露行矣被恩榮
贈百長還營
飛將百夫前龍韜久在邊雕弓胡月滿寳劍漢星懸朔
雪雙旌度西風疋馬旋承平無用武醉向酒家眠
宿太湖山寺
一騎白雲深投鞭入遠林斷霞將夕照歸鳥下幽岑說
法窺禪性焚香静客心空門聊一寄明發又駸駸
四月初一到和州府家城驛
昨日尚餘春兹晨夏火新麥風吟短帽梅雨濕輕塵芳
草迷洲嶼垂楊暗渡津途中驚歲月王事未廻輪
送道官歸
久辭塵跡幾經年樓閣中天藹瑞煙玉陛到來朝聖主
銅章歸去領羣仙素鸞聲遠雲連佩白鶴秋横月在船
想到玄關多勝事春風瑶草滿芝田
送典幕閩中之任
宦遊何處醉離觴疋馬南行去路長越國潮聲空外暝
秦淮樹色雁邊凉行看綠水芙蓉美坐識丹山荔子香
自古閩中無勝事好憑歌詠贊琴堂
分得九仙觀送林信
丹丘琳館倚崔嵬靈境淸都世外開三島霞光凌日月
九霄雲影接樓臺道人玉骨壺中蛻仙客瑶笙鶴上來
君去登臨多勝槩秋風偏醉葛洪杯
雨中懷陳馬二翰林
二月山城暖正融桃花開盡杏花紅朋游零落春風後
客况凄凉暮雨中閩海幾年誰寄雁淮山千里獨乘驄
玉堂蓬閣如天上此日懷人思不窮
歌風臺
泗上高臺舊漢封昔人曾上此歌風咸陽鹿去雄圖盡
芒碭龍歸帝業空斷碣古苔寒雨積危基低樹夕陽紅
客遊到此堪乘興醉把金尊送落鴻
蕪城
蕪城自古盛繁華玉輦廵遊煬帝家舊業消沈餘郡郭
靑山迢逓長桑麻古隄尚有亡隋柳後苑終無廢汴花
行客登臨多縱醉百年興廢謾空嗟
寄池景大校官
旅食京華又一年懷君何處獨凄然故人零落知誰在
獨客暌離祇自憐殘葉晩風驚遠聽古梅寒月對愁眠
舊時鶴嶺閒吟客長憶風流剡曲船
賦得龍江晩棹送陳廷嘉
龍江南下正茫茫晩棹煙波萬里長一葉漸看飛極浦
片帆遥見逐斜陽鳬鷗起處潮頭入蘭蕊香時水氣凉
却羡故人從此别若為歸興滿滄浪
宿英武城遇雨有懷京南知己
解鞍日暮宿山城無那西風送雨聲漏遠不聞宵柝警
館荒惟對夜燈明衾依古簀吟邊冷葉響虚窗夢不成
遥想江南知己别相思多少故人情
元夕觀燈應制
元夕春回不夜天鰲峰高聳御筵前瓊花滿綴蓬壺樹
玉蕊平開太華蓮萬井笙歌來錦綉五雲樓閣儼神仙
小臣何幸蒙恩賜恭祝皇圖億萬年
送人還鄉
五陵年少似君稀何事還家賦式微野水綠蕪催解棹
斷雲殘雨送行衣
石倉歴代詩選卷三百七十二
