石倉歴代詩選卷五十二
明曹學佺編
中唐六
李嘉祐(字從一趙州人)
江上曲
江心澹澹芙蓉花江口蛾眉獨浣紗可憐應是陽臺女
坐對鸕鷀嬌不語掩面羞看北地人廻身忽作巫山雨
蒼梧秋色不堪論千載依依帝子魂君看峰上斑斑竹
盡是湘妃泣淚痕
傷吳中
館娃宫中春已歸闔閭城頭鶯已飛復見花開人又老
横塘寂寂柳依依憶昔吳王在宫闕館娃賣眼看花發
舞袖朝欺陌上春歌聲夜怨江邊月古來人事亦猶今
莫厭清觴與綠琴獨向西山聊一笑白雲芳草自知心
古興
十五小家女雙鬟人不如蛾眉暫一見可直千金餘自
從得向蓬萊裏出入金輿乘玉趾梧桐樹上春鴉鳴曉
伴君王猶未起莫道君恩長不休婕妤圑扇苦悲秋君
看魏帝鄴都裏唯有銅臺漳水流
送裴五歸京口
君罷江西日家貧為一官還歸五陵去只向遠峰看暮
色催人别秋風待雨寒遥知到三徑唯有菊花殘
送嚴維歸越州
艱難只用武歸向淛河東松雪千山暮林泉一水通鄉
心緣綠草野思看青楓春日偏相憶裁書寄剡中
送杜士瞻楚州覲省
風流與才思俱似晉時人淮月歸心速江花入興新雲
深滄海暮柳暗白田春共道官猶小憐君孝飬親
送裴宣城上元所居
水流過海稀爾去換春衣淚向㯽榔盡身隨鴻雁歸莫
思晴後發花怨雨中飛想到金陵渚酣歌對落暉
留别毗陵諸公
久作涔陽令丹墀忽再還凄凉辭澤國離亂到鄉山北
固灘聲滿南徐草色閒知心從此别相憶鬢毛斑
送岳州司馬弟之任
岳陽天水外念爾一帆過野墅人煙迥山城雁影多有
時巫峡色終日洞庭波丞相今為郡應無勞者歌
送張觀歸袁州
羡爾湘東去煙花尚可親綠芳深映鳥遠岫逓迎人饑
狖啼初日殘鶯惜暮春遙憐謝客興佳句又應新
送王正字山寺讀書
欲究先儒教還過支遁居山階閒聽法竹逕獨看書向
日荷新卷迎寒柳半疎風流有佳句不似帶經鋤
詠螢
映水光難定凌虚體自輕夜風吹不滅秋露洗還明向
燭仍分焰投書更有情猶將流亂影來此傍簷楹
至七里灘作
遷客投于越臨江淚滿衣獨隨流水遠轉覺故人稀萬
木迎秋序千峰駐晩暉行舟猶未已惆悵暮潮歸
暮秋遷客增思寄京華
宋玉怨三秋張衡復四愁思鄉雁北至欲别水東流倚
樹看黃葉逢人訴白頭佳期不可失落日自登樓
送蘇脩往上饒
愛爾無羈束雲山恣意過一身隨遠岫孤棹任輕波世
事關心少漁家寄宿多蘆花泊舟處江月奈人何
題王十九茒堂
滿庭多種藥入里作山家終日能留客臨寒亦對花海
鷗過竹㠘門柳拂江沙知爾卑棲意題詩美白花
送弘志上人歸湖州
山林唯僻静行住不妨禅高月穿松逕殘陽過水田詩
從宿世悟法為本師傳能使南人敬脩持香火緣
送陸士倫宰義興
陽羡蘭陵近高城帶水閒淺流通野寺綠茗蓋春山長
吏先愁罷遊人詎肯還知君日清净無事掩重關
和張舍人中書宿直
漢室留才子春宵直紫微對花閶闔静過竹吏人稀草
詔催添燭將朝欲更衣玉堂宜歲久且莫厭彤闈
司勲王郎中宅送韋九郎往濠州
憐爾因同舍看書似外家出關逢落葉傍水見寒花送
遠添秋思將衰念歲華清淮倍相憶回首莫令賒
晩春送吉校書歸楚州
詩人饒楚思淮上及春歸舊浦菱花待閒門柳絮飛高
名鄉曲重少事道流稀定向漁家醉殘陽卧釣磯
送冷朝陽及第歸江寧
高第猶佳句諸生似者稀長安帶酒别建業候潮歸稚
子歡迎棹隣人為掃扉含情過舊浦鷗鳥亦依依
送越州辛法曹之任
但能一官適莫羡五侯尊山色垂趨府潮聲自到門緣
塘剡溪路映竹五湖村王謝登臨處依依今尚存
送樊兵曹潭州謁韋大夫
塞鴻歸欲盡北客始辭春零桂雖逢竹湘川少見人江
花鋪淺水山木暗殘春脩刺轅門裏多憐爾為親
送兖州杜别駕之任
停車邀別乘促軫奏胡笳若見楚山暮因愁浙水賒河
堤上殘草村徑歴繁花更有堪悲處梁城春日斜
題裴十六少卿東亭
平津舊東閣深巷見南山卷箔嵐煙潤扶忩竹影閒傾
茶兼落帽戀客不開關斜照窺簷下川禽時往還
同皇甫侍御題薦福寺一公房
虚室獨焚香林空静磬長閒窺數竿竹老在一繩牀啜
茗翻真偈燃燈繼夕陽人歸遠相送步履出廻廊
和都管苖員外秋夜寓直對雨簡諸知已
多雨南宫夜仙郎寓直時漏長丹鳳闕秋冷白雲司螢
影侵階亂鴻聲出苑遲蕭條吏人散小謝有新詩
送從弟歸河朔
故鄉那可到令弟獨能歸諸將矜旄節何人重布衣空
城流水在荒澤舊村稀秋日平原路蟲鳴桑葉飛
潤州楊别駕宅送蔣侍御收兵歸揚州
沴氣清金虎兵威壮鐡冠揚旌川色暗吹角水聲寒人
對輜軿醉花垂睥睨殘羡歸丞相閣空望舊門欄
仲夏江隂官舍寄裴明府
萬室邊江次孤城對海安朝霞晴作雨濕氣晩生寒苔
色侵衣桁潮痕上井欄題詩招茂宰念爾欲辭官
送袁員外宣慰勸農畢赴洪州使院
聖主臨前殿殷憂遣使臣氣迎天詔喜恩發土膏春草
色催歸棹鶯啼為送人龍沙多道里流水自相親
奉陪韋潤州遊鶴林寺
野寺江城近雙旌五馬過禅心超忍辱梵語問多羅松
竹閒僧老雲煙晩日和寒塘歸路轉清磬隔微波
送上官侍御赴黔中
莫向黔中路令人到欲迷水聲巫峡裏山色夜郎西樹
隔朝雲合猿窺曉月低南方饒翠羽知爾飲清溪
江隂
西望香爐雪千峰晩色新白頭悲作吏黃紙苦催人多
負登山屐深藏漉酒巾傷心公府内手板日相親
送友人入湘
聞說湘川路年年苦水多猿啼巫峡雨月照洞庭波窮
海人還去孤城雁共過青山不可極來往自蹉跎
同皇甫冉赴官留別靈一上人
法許廬山遠詩傳休上人獨歸雙樹宿静與百花親對
物雖留興觀空已悟身能令折腰客逕賞竹房春
送客遊荆州
草色隨驄馬悠悠共出秦水傳雲夢曉山接洞庭春帆
影連三峽猿聲在四隣青門一分首難見杜陵人
入睦州分水路憶劉長卿
北闕忤明主南方隨白雲㳂洄灘草色應接海鷗羣建
德潮已盡新安江又分回看嚴子瀨朗詠謝安又雨過
暮山碧猿吟秋日曛吳洲不可到刷鬢為思君
送朱中舍遊江東
孤城郭外送王孫越水吳洲共爾論野寺山邊斜有逕
漁家竹裏半開門青楓獨映搖前浦白鷺閒飛過遠村
若到西陵征戰處不堪秋草自傷魂
自蘇臺至望亭驛人家盡空春物增思悵然有
作因寄從弟紓
南浦菰蒲覆白蘋東吳黎庶逐黃巾野棠自發空流水
江燕初歸不見人遠樹依依如送客平田渺渺獨傷春
那堪回首長洲苑烽火年年報虜塵
同皇甫冉登重玄閣
高閣朱欄不厭遊蒹葭白水繞長洲孤雲獨馬川光暮
萬井千山海色秋清梵林中人轉静夕陽城上角偏愁
誰憐遠作秦吳别離恨歸心雙淚流
題遊仙閣白公廟
仙冠輕舉竟何之薜荔緣階竹映祠甲子不知風馭日
朝昏唯見雨來時霓旌翠蓋終難過流水青山空所思
逐客自憐雙鬢改焚香多負白雲期
送皇甫冉往安宜
江臯盡日唯煙水君向白田何日歸楚地蒹葭連海迥
隋家楊柳映堤稀津樓故市無行客山館荒城閉落暉
若問行人與征戰使君雙淚定沾衣
晩發咸陽寄同院遺補
咸陽晩眺淚堪垂征戰初休草色衰去路全無千里客
秋田不見五陵兒秦家故事隨流水漢代高墳對古碑
廻首青山獨不語羡君談笑萬年枝
早秋京口旅泊章侍御寄書相問因以贈之時
七夕
移家避寇逐行舟厭見南徐江水流吳越征徭非舊日
秣陵凋弊不宜秋千家閉戶無砧杵七夕何人望斗牛
祇有同時驄馬客偏宜尺牘問窮愁
暮春宜陽郡齋愁坐忽聞枉劉七侍御新詩因
以酬答
子規夜夜啼櫧葉遠道逢春半是愁芳草伴人還易老
落花隨水亦東流山臨睥睨恒多雨地接瀟湘畏及秋
惟羡君為周柱史手持黃紙到滄洲
送從弟永任饒州錄事參軍
一官萬里向千溪水宿山行漁浦西日晩長煙高岸近
天寒積雪遠峰低蘆花渚裏鴻相呌苦竹叢邊猿暗啼
聞道慈親倚門待到時蘭葉正萋萋
送馬將軍奏事畢歸滑州使幕
吳門别後蹈滄州帝里相逢俱白頭自歎馬卿常帶病
還嗟李廣未封侯棠梨宫裏瞻龍衮細柳營前著豹裘
想到滑臺桑葉落黃河東注荻花秋
春日思家
自覺勞鄉夢無人見客心空餘庭草色日日伴愁襟
白鷺
江南綠水多顧影逗輕波落日秦雲裏山高奈若何
題前溪館
兩年謫宦在江西舉目雲山望自迷今日始知風土異
潯陽南去鷓鴣啼
過烏公山寄錢起員外
雨過青山猿呌時愁人淚點石榴枝無端王事還相繫
腸斷蒹葭君不知
寄王舍人竹樓
傲吏身閒笑五侯西江取竹起高樓南風不用蒲葵扇
紗帽閒眠對水鷗
李端(字正已嘉祐從子)
九日贈司空文明
我有惆悵時待君醉時說長來逢九日難與菊花别摘
却正開花暫言花未發
留别柳仲庸
惆悵流水時蕭條背城路離人出古亭嘶馬入寒戍江
海正風波相逢在何處
野亭三韻送錢員外
野菊開欲稀寒泉流漸淺幽人步林後歎此年華晩倚
杖送行雲尋思故山遠
歸山招王逵
日長原野静杖策步幽巘雉雊麥苗隂蝶飛溪草晩我
生好閒放此去殊未反自是君不來非關故山遠
過谷口元贊善所居
入谷詢君來秋泉已堪涉林間人獨坐月下山相接重
露濕蒼苔明燈照黃葉故交一不見素髮何稠疉
東門送客
綠楊新草路白髮故鄉人既壯還應老遊梁復滯秦逢
花莫漫折能有幾多春
送韓紳卿
春雨昨開花秋霜忽沾草榮枯催日夕去住皆湏老君
望漢家原高墳漸成道
古離别
水國葉黃時洞庭霜落夜行舟聞商估宿在楓林下此
地送君還茫茫似夢間後期知幾日前路轉多山巫峡
通湘浦迢迢隔雲雨天晴見海橋月落聞津鼓人老自
多愁水深難急流清霄歌一曲白首對汀洲
折楊柳送别
東城攀柳葉柳葉低于草少壯莫輕年年輕易衰老楊
柳發通塘登高堪斷腸雨煙遥漠漠河樹近君鄉贈君
折楊柳顔色豈能久上客莫沾巾佳人正廻首新柳送
君行古柳傷君情突兀臨荒渡婆娑出舊營隋家兩岸
盡陶宅五株平日暮偏愁望春山多鳥聲
妾薄命
憶妾初嫁君花鬟如綠雲廻燈入綺帳轉面脱羅裙折
步教人學偷香與客熏容顔南國重名字北方聞一從
失恩意轉覺自顦顇對鏡不梳頭倚忩空落淚新人莫
恃新秋至會無春從來閉住長門者必是宫中第一人
巫山高和皇甫拾遺
巫山十二峯皆在碧虚中廻合雲藏日霏微雨帶風猿
聲寒渡水樹色暮連空愁向高唐望清秋見楚宫
送戴徵士還山
柔桑錦臆雉相送到煙霞獨隠空山裏閒門幾樹花草
生楊柳岸鳥囀竹林家不是謀生拙無為未路嗟
送樂平苖明府
本自求彭澤誰云道里賒山從石壁斷江向弋陽斜草
色隨楓樹雲隂暗荻花諸侯舊調鼎應重宰臣家
送郭補闕歸江陽
嘉陵天氣好百里見雙流帆影緣巴字鐘聲出漢州綠
原春草晩蒼木暮猿愁正是風流地遊人易白頭
茂陵村行贈何兆
春天黃鳥囀野逕白雲閒觧帶依芳草支頥想故山人
行九州路樹老五陵間誰道臨卭遠相如自憶還
長安書事寄盧綸
弱冠家廬岳從師歲月深翻同老夫見殊寡少年心及
此時方晏因之名亦沈趨途非要路避事樂空林素業
在山下清泉當樹隂交遊既凋喪離别代追尋向秀初
聞笛鍾期久罷琴終期入靈洞相與鍊黃金
送友之蜀
東門春尚淺楊柳未成隂馬影愁斜日鶯聲怨故林隋
宫江上遠梁苑雪中深獨有懷歸客難為欲别心
送客赴江陵寄郢州郎士元
露下晩蝉愁詩人舊思秋沅湘莫留滯宛洛此遨遊飲
馬逢黃菊離家值白頭竟陵明月夜為上庾公樓
雨後遊輞川
驟雨歸山静頽陽入輞川看虹登野墅踏石過春泉紫
葛藏仙井黃花出野田自知無路去廻步就人煙
送友人南遊
聞說湘川路年年古木多猿啼巫峡雨月照洞庭波窮
海人還去孤城雁共過青山不可到來往獨蹉跎
寄上舍人叔
車馬朝初下看山憶獨尋會知逢水盡且愛入雲深殘
雨開斜日新蝉發迥林阮咸雖別巷遥識此時心
送丘丹歸江東
故山霜落久才子憶荆扉旅舍尋人别秋田逐雁歸夢
愁楓葉盡醉惜菊花稀肯學求名者經年未拂衣
送鄭侍御赴洪州
草色隨驄馬悠悠共出秦水連雲夢曉山接洞庭春帆
影連三峡猿聲在四隣青門一分手難見杜陵人
奉秘書元丞杪秋憶終南舊居
高門有才子能履古人蹤白社陶元亮青雲阮仲容田
園忽歸去車馬杳難逢廢巷臨秋水支頥向暮峰行魚
避楊柳驚鴨觸芙蓉石竇紅泉細山橋紫霧重鳳雛終
食竹鶴侣暫巢松願接煙霞賞羇離計未從
暮春尋終南柳處士
龐眉一居士鶉服隠堯時種豆初成畆還丹舊日師入
溪花逕遠向嶺鳥行遲紫葛垂苔壁青菰映柳絲偶来
塵外事暫與素心期終恨遊春客同為歲月悲
青龍寺題故曇上人房
遠公留故院一逕雪中微童子逢皆老門人問亦稀翻
經徒有處携履遂無歸空念尋巢鶴時来傍影飛
宿雲際寺贈深上人
暫别青藍寺今來髮欲斑獨眠孤燭下風雨在前山壊
宅終湏去空門不易還支公有方便一願啟玄關
山中期張芬不至
石堤春草碧雙燕向西飛悵望雲天暮佳人何處歸藥
欄蟲網遍苔井水痕稀誰道嵇康嬾山中自掩扉
詶前大理評事張芬
君家舊林壑寄在亂峰西近日春雲滿相思路亦迷聞
鐘投野寺待月過前溪悵望成幽夢依依識故蹊
卧病別鄭錫
病來無事喜多卧竹林閒此日一相見明朝還掩關幽
人愛芳草志士惜頽顔歲晏不我棄期君在故山
茂陵山行招金部韋員外
宿雨朝來歇空山天氣清盤雲雙鶴下隔水一蝉鳴古
道黃花落平蕪赤燒生茂陵雖有病猶得伴君行
送耿湋江外括圖書
驅傳草連天回風滿樹蝉將過夫子宅前問孝廉船漢
史收三篋周詩採百篇别君終有淚不是怨流年
宿華陽洞寄元稱
花洞晩隂隂仙壇隔杏林潄泉春谷冷擣藥夜窗深石
上開山酒松間對玉琴戴家溪北住雪後去相尋
晩秋旅舍寄苗員外
争途苦不前貧病遂車牽向暮同行客當秋獨長年晩
花唯有菊寒葉已無蝉吏部逢今日還應甕下眠
早春雪夜寄盧綸呈秘書元丞
聞君隨謝眺春夜宿前川看竹雲垂地尋僧雪滿船熊
寒方入樹魚樂稍離泉獨是羇愁客唯知惜故年
元丞宅送朝濬及第東歸覲省
登龍兼折桂歸去賞高居舊楚楓猶暗前隋柳已疎月
中逢海客浪裏得鄉書見說江邊住知君不厭魚
卧病寄閻寀
病中貪好景強步出幽居紫葛垂山徑黃花繞野渠荒
林飛老鶴敗堰過遊魚縱憶同年友無人可寄書
遊終南山因寄蘇奉禮王尊師苖員外
半嶺逢仙駕清晨獨採芝壺中開白日霧裏卷朱旗猿
鳥知歸路松蘿見會時雞聲傳洞遠鶴語報家遲童子
閒驅石樵夫樂看棋依稀醉後拜恍怫夢中辭海上終
難接人間益自疑風塵甘獨老山水但相思願得燒丹
訣流沙永侍師
山下泉
碧水映丹霞濺濺度淺沙暗通山下草流出洞中花素
色知雲落喧聲繞石斜明朝更尋去應到阮郎家
逢王泌自東京至
逢君自鄉至雪涕問田園幾處生喬木誰家在舊村山
峯横二室水色映千門愁見游從處如今花正繁
送友人遊江東
江上花開盡南行見杪春鳥聲悲古木雲影入通津反
景斜芳草廻潮暗動蘋謝公今在郡應喜得詩人
送衛雄下第歸同州
不才先上第詞客却空還邊地行人少平蕪盡日閒一
蝉陂樹裏衆火隴雲間羡汝歸茅屋書窗見遠山
山中期吉中孚
行人路不同花落到山中水暗蒹葭霧月明楊柳風年
華驚已擲志業颯然空何必龍鍾後方期事遠公
雲際中峰
自得中峰住深林亦閉關經秋無客到入夜有僧還暗
澗泉聲小荒村樹影閒高窗不可望星月滿空山
贈衡岳隠禅師
舊住衡州寺隨緣偶北來夜禅山雪下朝汲寺門開半
偈傳初盡羣生意未回唯當與樵者倚杖入天台
送何兆下第還蜀
重江不可涉孤客莫晨装高木莎城小殘星棧道長褭
猿楓子落過雨荔枝香勸爾成都住丈翁有學堂
送新城戴叔倫
遥想隋堤路春天楚國晴白雲當海斷青草隔淮生雁
起斜還直潮廻遠復平萊蕪不可到一醉送君行
送雍丘任少府
叢車餞才子路走許東偏遠水同春色繁花勝雪天鳥
行侵楚邑樹影向殷田莫學生鄉思梅真正少年
送雍郢州
厭郎思出守遂領漢東軍望月逢殷浩緣江送范雲城
閒煙草徧浦迥雪林分誰伴樓中宿吟詩估客聞
岳陽逢司空文明得關中書
共有髫年故相逢萬里餘新春兩行淚舊國一封書夏
口帆初泊涔陽雁正疎唯應報杯酒暫食漢江魚
過宋州
睢陽䧟虜日外絶救兵來世亂忠臣死時清明主哀荒
郊春草徧古壘野花開欲為將軍哭東流水不廻
宿深上人房聽遠泉
泉聲宜遠聽入夜對支公斷續來方盡潺湲咽又通何
年出石下幾里在山中君問源窮處禪聲與此同
與蕭遠上人遊少華山寄皇甫侍御
尋危兼採藥渡水又登山獨與高僧去逍遥落日間漸
看閭里遠自覺性情閒廻首知音在因令悵望還
題崔端公園林
上士愛清輝開門向翠微抱琴看鶴去枕石待雲歸野
坐苔生席高眠竹挂衣舊山東望遠惆悵暮花飛
留别故人
此别不可道此心當語誰春風灞水上飲馬桃花時誤
作好文士祇應遊宦遲留書下朝客我有故山期
都亭驛送郭判官之幽州幕府
幕府參戎事承明仗奏歸都亭使者出杯酒故人違細
雨霑官騎輕風拂客衣還從大夫後吾黨亦尤輝
襄陽曲
襄陽堤路長草碧柳枝黃誰家女兒臨夜妝紅羅帳裏
有燈光雀釵翠羽動明璫欲出不出脂粉香同居女伴
正衣裳中庭寒月白如霜賈生十八稱才子空得門前
一斷腸
野寺病居嘉盧綸見訪
青青麥隴白雲隂野寺無人春草深乳燕拾泥依古井
鳴鳩拂羽歴花林千年駮蘚明山腹萬尺垂蘿入水心
一卧漳濱今欲老誰知才子更相尋
送濮陽錄事赴忠州
成名莫歎雙旌遠主印還為一郡雄赤葉黃花隨野岸
青山白水映江楓巴人夜話孤舟裏越鳥春啼衆壑中
聞說古書多未校肯令才子久西東
宿淮浦憶司空文明
愁心一倍長離憂夜思千重戀昔遊秦地故人成遠夢
楚天凉雨在孤舟諸溪近海潮皆應獨樹邊淮葉盡流
别恨最深何處寫前程唯有一登樓
夜投豐德寺謁海上人
半夜中峰有磬聲偶尋樵者問山名上方月晚聞僧語
下界林疎見客行野鶴巢邊松最老毒龍潛處水偏清
願得遠公知姓字焚香洗鉢過餘生
題故將軍莊
曾將數騎過桑乾遥對单于飲馬鞍塞北征兒諳用劍
關西宿將許登壇田園蕪没歸耕晩弓箭凋疎出獵難
唯有老身如刻畫猶期聖主解衣看
溪行逢雨與柳中庸
日落衆山昏蕭蕭暮雨繁那堪兩處宿共聽一聲猿
聽筝
鳴筝金粟柱素手玉房前欲得周郎顧時時誤拂絃
拜新月
開簾見新月便即下階拜細語人不聞北風吹裙帶
送暕上人遊春
獨將支遁去欲往戴顒家晴野人臨水春山樹發花
江上送客
故人南去漢江隂秋雨蕭蕭雲夢深江上見人應下淚
由來遠客易傷心
長門怨
金壺漏盡禁門開飛燕昭陽侍寢廻隨分獨眠秋殿裏
遥聞笑語自天來
送劉侍御
幾人同入謝宣城未及酬恩隔死生唯有夜猿知客恨
嶧陽溪路第三聲
盧綸(字允言河中人)
大白西峰偶宿書懷
弱齡兼昧鄙遇勝惟求止如何羇旅中得步青冥裏青
冥有佳叢冰雪兩仙翁毛節未歸海丹梯間倚空逍遥
擬上清玉洞不知名醮罷雨當至客辭山忽明山明鳥
聲樂日氣生石壑石壑樹翛翛白雲如水流白雲消散
盡壠堠儼然秋積阻山河固綿聯烽戍稠五雲承廣略
四野失邊愁吁嗟繫塵役久負靈山迹芝术自芳香塵
沙幾沈溺書此欲沾衣平生事每違煙霄不可仰鸞鶴
任追隨
桃源
春雨夜不散夢中山亦隂雲中碧潭水路暗紅花林花
木自深淺無人知古今
同吉中孚夢桃源
夜静春夢長夢逐仙山客園林滿芝术雞犬傍籬栅幾
處花下人看予歎頭白
秋中野望寄舍弟綬兼令呈上西川尚書舅
憂來思遠望高處殊非愜夜露濕蒼山秋陂滿黃葉人
隨雁迢逓棧與雲重疉骨肉暫分離形神遂疲薾紅旌
渭陽騎幾日勞登涉蜀道藹松筠巴江盛舟檝因求種
瓜利自喜歸耕捷井臼賴依隣兒童亦勝汲塵容不在
照雪鬢那堪鑷唯有飡霞心悠然與天接
遊石筍溪
朝日照靈山山溪浩紛錯圖書無舊記鯀禹應新鑿雙
壁瀉天河一峯吐蓮萼潭心亂雪卷岩腹繁珠落彩蛤
攢錦囊芳蘿嫋花索猿聲曝暘嶺龍宂腥隂壑静得漁
者言閒聞祠山博欹松倚朱㦥廣石屯油幕國泰事留
侯山春縱康樂間關殊狀鳥爛漫無名藥欲騐少君方
長吟大隠作旌幢不可駐古塞新沙漠
送顧秘書歸岳州
黃葉落不盡蒼苔隨雨生當軒置尊酒送客歸江城竹
裏聞機杼舟中見弟兄岳陽賢太守應為改鄉名
送夏侯校書歸華隂别墅
山前白鶴村竹雪覆柴門候客定為黍務農因燎原乳
冰懸暗井蓮石照晴軒貰酒隣里睦曝衣場圃喧依然
望君去予往亦黃昏
和考功員外杪秋憶終南舊居
静憶溪邊宅知君許謝公曉霜凝耒耜初日照梧桐澗
鼠喧藤蔓山禽竄石藂白雲當嶺雨黃葉繞階風野果
垂橋上高泉落水中懽榮來自間羸賤賞曾通月滿珠
藏海天晴鶴在空餘音如可寄願得隠牆東
和太常王卿秋日即事
嵩高雲日明潘岳賦初成籬槿花無色階桐葉有聲絳
紗垂簟净白羽拂衣輕鴻雁悲天遠龜魚覺水清别絃
添楚思牧馬動邊情田雨農官問林風苑吏驚松篁終
茂盛蓬艾自衰榮遥仰憑軒夕唯應善宋生
和太常李主簿秋中山下別墅即事
清秋未幾時宋玉已先知曠朗霞映竹澄明山滿池葺
橋雙鶴赴收果衆猿隨韶樂方今奏雲林徒蔽虧
七夕詩
祥光若可求閨女夜登樓月露浩方下河雲凝不流鉛
華潛警曙機杼暗傳秋回想斂餘睠人天俱向愁
閏月七夕
凉風吹玉露河漢憶幽期星彩光仍隠雲容掩復離良
宵驚曙早閏歲怨秋遲何事金閨子空傳得網絲
從軍行
二十在邊城軍中得勇名卷旗收敗馬占磧擁殘兵覆
陣烏鳶起燒山草木明塞閒思遠獵師老厭分營雪嶺
無人跡冰河有雁聲李陵甘此没惆悵漢公卿
代員將軍罷戰後歸舊里贈朔北故人
結髮事疆場全生俱到鄉連雲防鐵嶺同日破漁陽牧
馬胡天晩移軍磧路長枕戈眠古戍吹角立繁霜歸老
勲仍在酬恩虜未㤀獨行過邑里多病對農桑雄劍依
塵槖隂符寄藥囊空餘麾下將猶逐羽林郎
夜中得循州趙司馬侍郎書因寄回使
瘴海寄雙魚中宵逹我居兩行燈下淚一紙嶺南書地
說炎蒸極人稱老病餘殷勤報賈傅莫共酒杯疎
尋賈尊師
玉洞秦時客焚香映綠蘿新傳左慈訣曾與右軍鵝井
臼隂苔徧方書古字多成都今日雨曾與酒相和
題李沆林園
古巷牛羊出重門接柳隂閒看入竹路自有向山心種
藥齊幽石耕田到遠林願同詞賦客得興謝家深
過司空曙村居
南北與山隣蓬菴庇一身繁霜疑有雪枯草似無人遂
性在耕稼所交惟賤貧何言張掾傲每重德璋親
春日過李侍御
高柳滿春城東園有鳥聲折花朝露滴潄石野泉清心
許陶令醉詩逢謝客呈應憐末行吏曾是魯諸生
同薜存誠登栖嵓寺
衰蹇步難前上山如上天塵泥來自晩猿鶴到何先萬
壑應孤磬百花通一泉蒼蒼此明月下界正沈眠
泊楊子江岸
山映南徐暮千帆八古津魚驚出浦火月照渡江人清
鏡催雙髩滄波寄一身空憐莎草色長接故園春
送李端公
故關衰草徧離别自堪悲路出黃雲外人歸暮雪時少
孤為客早多難識君遲掩淚空相向風塵何處期
送何召落第歸蜀
褒斜行遠客棧道響危空路濕雲初上山明月正中水
程通海貨地利雜吳風一别金門遠何人復薦雄
送元昱尉義興
欲成雲海别一夜夢天涯白浪緣江雨青山繞縣花風
標當劇步冠帶稱儒家去矣謝親愛知子髮已華
落第後歸終南别業
久為名所誤春盡始歸山落羽羞言命逢人強破顔交
疎貧病裏身老是非間不及東溪月漁翁夜往還
卧病書懷
苦心三十載白首遇艱難舊地成孤客全家賴釣竿貌
衰緣藥盡起晩為山寒老病今如此無人更問看
送王錄事赴任蘇州
古堤迎拜路萬里一帆前潮作澆田雨雲成煮海煙吏
閒唯重法俗富不憂邊西掖今宵詠還應寄阿連
慈恩寺石磬歌
靈山石磬生海西海濤平處與山齊長眉老僧同佛力
呪使鮫人往求得珠宂沈成綠浪痕天衣拂盡蒼苔色
星漢徘徊山有風禪翁静扣月明中羣仙下雲龍出水
鸞鶴交飛半空裏城精木魅不可聽落葉秋砧一時起
花宫杳杳響泠泠無數沙門昏夢醒古廊燈下見行道
疎林池邊聞誦經徒壯洪鍾秘高閣萬金費盡工雕鑿
豈如全質掛青松數葉殘雲一片峰吾師寳之夀中國
願同劫石無終極
宴席賦得姚美人拍筝歌
出簾仍有鈿筝隨見罷翻令恨識遲微收浩腕纏紅袖
深遏朱絃低翠眉忽然高張應繁節玉指廻旋若飛雪
鳳簫韶管寂不喧繡幕紗窗儼秋月有時輕弄和郎歌
慢處聲遲情更多已愁紅臉能佯醉又恐朱門難再過
昭陽伴裏最聪明出到人間纔長成遥知禁曲難翻處
猶自君王說小名
難綰刀子歌
黃金鞘裏青蘆葉麗若剪成銛且翣輕冰薄玉狀不分
一尺寒光堪决雲吹毛可試不可觸似有䖝搜闕裂文
淬之幾墮前池水焉知不是蛟龍子割雞刺虎皆若空
願應君心逐君指并州難綰竟何人每成此物如有神
早春歸盩厔舊居却寄耿拾遺緯李校書端
野日初晴麥隴分竹園千畆鹿成羣萬家廢井生新草
一樹繁花對古墳引水忽驚冰滿澗向田空見石和雲
可憐荒歲青山下惟有松枝好寄君
長安春望
東風吹雨過青山却望千門草色閒家在夢中何日到
春生江上幾人還川源繚繞浮雲外宮闕參差落照間
誰念為儒逢世難獨將衰鬢客秦關
晩次鄂州
雲開遠見漢陽城猶是孤帆一日程估客晝眠知浪静
舟人夜語覺潮生三湘愁鬢逢秋色萬里歸心對月明
舊業已隨征戰盡更堪江上鼓鼙聲
夜投豐德寺謁海上人
半夜中峰有磬聲偶逢樵者問山名上方月曉聞憎語
下界林疎見客行野鶴巢邊松最老毒龍潛處水偏清
願得遠公知姓字焚香洗鉢過浮生
詶李端公野寺病居見寄
野寺鐘昏山正隂亂藤高竹水聲深田夫就餉還依草
野雉驚飛不過林齋沐暫思同静室清羸已覺助禪心
寂寞日長誰問疾料君惟取古方尋
長安疾後首秋夜即事
几重深鎖禁城秋月過南官漸映樓紫陌夜深槐露滴
碧空雲盡火星流清風刻漏傳三殿甲第歌鐘樂五侯
楚客病來鄉思苦寂寥燈下不勝愁
至德塗中書事却寄李僩
亂離無處不傷情况復看碑對古城路繞寒山人獨去
月臨秋水雁空驚顔衰重喜歸鄉國身賤多慚問姓名
今日主人還共醉應憐世故一儒生
哭司農苗主簿
原頭殯御繞新營原下行人望哭聲更想秋山連古木
唯應石上見君名
逢病軍人
行多有病住無糧萬里還鄉未到鄉蓬底哀吟古城下
不堪秋氣入金瘡
春日憶司空文明
桃李風多日欲隂百勞飛起落花深貧居静處難逢信
知隔春山不可尋
曲江春望
翠黛紅妝畫鷁中共驚雲色帶微風簫管曲長吹未盡
花南水北雨濛濛
石倉歴代詩選卷五十二
