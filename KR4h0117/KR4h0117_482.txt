石倉歴代詩選卷四百八十二
明曹學佺編
明詩次集一百十六
湛若水
贈别陽明子王伯安
窈窕者誰子絶代亮無雙不諳小姑性以直終見傷雖
則終見傷中情庸何妨誰為别鵠吟此曲多慨慷
二
遲遲别帝都遲遲胡乃爾臣軀易棄捐臣心詎能死天
王會聖明帝閽亦孔邇援琴不成聲掩仰淚横泗
三
黃鳥亦有友空谷遺之音相呼上喬木意氣感人深君
今脱網罟遺我在遠林自我初識君道義日與尋一身
當三益誓死以同襟生别各萬里言之傷吾心
四
行行過湘浦舉首望九疑若見重華墓為我三拜之三
拜之不足稽首重致辭都俞事久闊嗟予將安歸
過玉山
步出草萍關舉首見懷玉超然動遐想中有綵雲屋山
高天宇空安知白日速翩翩青鳥使暮歸玉臺宿
别後與趙元默言懷
子房報韓心毛公捧檄意衷曲誰能亮舉世皆非是聖
哲明幾先衆人視成事濁水出摩尼一朝迥神異士志
各有定肯作俗流比
二
嘐嘐嗟斷金悠悠結同心同心苟不固膠漆亦未深杯
酒出肺腑按劒起知音朝為魚水歡暮為商與參同學
張陳子干戈竟相侵去去請息交鷗盟蚤當尋鍾期或
未死吾且囊吾琴
戊辰臘月廿七夜夢王伯安兄
四時有去來逐客久不至天運尚可量人事誰能計昨
夜夢見之彷彿精神契語久聲彌低畫地示予字滅没
不可辨了了得其意言别何匆匆路遠會難繼合歡詎
知夢是夢聊足慰借如平生魂亢爽不可致念之生悲
悽達旦不能寐
新春寫懷寄王伯安
陽氣回管律百蟲巳驚蟄彼蟲尚有情草木皆萌蘖君
心亮匪石墜井不復發三年事遠遊一去無書札天道
苟好還君當終言旋
中秋感興
明月當中天逍遥步前庭問此是何時昏中正虚星嗟
歎良獨久化機倏流行白鳥會中昃孤蟾豈常盈粲粲
彼嫦娥皎潔含天靈長風掃雲翳率土仰貞明所嗟時
不待幾見天河清
贈人遊南雍
遊子涉江去采采南澗芹采之欲何為歲暮寄遠人懷
人自不遠歲暮行當返
冥鵬
冥鵬將圖南去以六月息試問何太遲物以久而積冥
鵬起扶搖九萬一朝極試問何太速風積有餘力嗟彼
蜩鷃徒搶榆聊自適搶榆不崇朝孰辨垂天翼
送林君信節推之台州
秋高天宇空河漢淨如澄月華皓無際亭亭照子行凉
風起天末金石為之鳴回薄西山岑搖搖吹客旌風以
比君清月以比君明清飇願遠播明照無遺情
泛太湖訪九和侍講聚塢别業
少非風塵姿雅志在丘壑偶從野王舟春夜太湖泊茅
公向我揖為我舉雲幕雨後空宇澄天高極寥廓七十
二峰巒縹緲天際落目短意不窮更上湖邊閣
登琴臺
陟登千仞岡超然坐琴臺長倚青琅玕舉首望蓬萊不
見瑶臺月但見青鳥來弱水幾清淺念之令人哀
錢塘觀潮
乘月步層臺獨立倚長塔逍遥望東海天地歸吐納夜
潮殷如雷濤頭雪山立病骨怯虚寒四月欺緼衲
過錢塘江將訪大冢宰王先生有懷陽明兄
迢迢涉江去江介生凄風涉之將奚為南湖采芙蓉美
人在遠道我心憂忡忡登山足䕫魅蹈海多魚龍俯仰
天地内去子誰予從
訪陽明洞天
道經蓬萊館溪窮到陽明下看東南峰蒼蒼入青冥不
詣此真境焉知非虚名踧踖步巖石山高豈無靈子喬
不可見佇立魂屏營草木如有識欣欣向予榮采之欲
誰寄歲晏難為情
鄔子
投暮宿瑞洪際曉過鄔子薄雲逓輕凉微雨濕芳沚高
帆信天風斷港出湖涘因動江湖思便欲泛彭蠡遥挹
五老峰汀洲采蘋芷乘流直東下無乃瞬息耳
謁徐高士墓一首
藹藹東都季羣公青雲器耿耿陳竇心時違勢自躓哲
人方龍蛇沈冥西江汜下榻豈無論棲棲欲奚俟載頌
厦木言時之用大矣
明月吟一首南安舟中作
舉首望明月明月沈海中舉手招白雲白雲遊太空白
雲不可結明月不可縫攬袂長歎息星火忽已終安得
飛僊子借我一蒼龍
曲江吟懷張文獻
曲江江水長欲濟川無梁美人不可即風度安可量飛
鳥擇高枝鳴鳳在朝陽皇唐世巳遠千載空翺翔
武溪吟懷俞忠襄
武溪溪水深欲往隔雲潯美人在何許風采空遺音憂
思滿南北託之被絃琴惟有江門石可以寫我心
湞陽吟
湞陽滙清深兩岸山千尋倒景覆東壑返照他山林野
篠搖壁動山芭倚風吟悄然興我思愧負泉石心高岡
挂塵冠長流濯塵襟
黃丹道中即事
客子念前路居人慕歲功舒眸望南荒林木鬱葱葱借
問此何時日度玄枵中落葉靡墮景來鴈無遺蹤自非
朔風發何以辨玄冬乃知天地大因兹窮始終
古邕州忽見故人龔謙之贈之歸潮陽
人生如浮雲散在天一涯天涯又飄泊浩蕩成離披風
吹一朝合聚會豈有期閒雲不出山遊魚不越溪行矣
歸母遲春山多紫芝
自龍州至憑祥道中
癸酉王正月望舒忽巳圓登望憑祥陸暫辭龍州船杭
葦始斷港前旌出回巒隱見萬山中初翳疑無門轉忽
或有通上與青空連灑落觀羣山芙蓉秀晴煙煙與山
俱淡心與境相關倏然若有得殊土元同天
新歲
俗情愛新歲寒暑運之常常運委我去感兹翻慨慷慨
慷亦奚為有志不獲將悠悠萬里道税駕未有方豈無
髩如絲那堪補君裳
僕山驛道中
側逕通幽崖凌風放高躅下有百尺淵上蔭千尋木泠
泉漱溪毛迴飇動脩竹超然生竒懷情結清溪曲中有
無名禽于兹媚幽獨
回宿丕禮曉枕夢先師石翁先生
鳥鳴客初覺簷隙光漸發欲起仍遲留省事心已折哲
人夜入夢遺我一書札恍惚不可讀意了字滅没展轉
隔幽明哀歌思盈闥
予與潘黃門使安南還憩龍州同州守趙良弼
遊僊巖即席賦此時正德癸酉二月十日
崢嶸矻野次石壁開巖扉山木雖未暝白雲暮來歸小
憩登陟餘超然生遠思凉飇起新霽高歌送微暉風雲
一飄散浩蕩本無期
遊三州巖(地有濓溪書院)
昔欲訪名巖匪為恣盤遊聞有先哲蹤因兹仰前修野
雲埋古院光風滿層丘伊人不可見頓令我心憂溪蓮
有佳實欲采渺無由
九月二十二日同高侍御登六榕寺塔
秋高氣初清雲淨天宇澄迢遥上危塔憑虚步青冥仰
近北辰次下壓南極星達觀衆妙理俯察羣動情斯人
苦長勤日夕競營營感彼江流水朝宗去不停
同南雄李太守林通府冷節推讌飲登浮屠
嘉筵藉蘭若宿雨清埃氛廣宴開雲嶠清歌臨水濱愛
客感賢守鼓瑟愧嘉賓狎坐飛羽觴更酬倒瓊樽竒懷
寄登眺危塔凌青雲舒眸碧海際浩蕩觀無垠寓目周
四野歌嘯聲相聞乃知非盤樂遊息至理存
癸酉除夕貴溪道中
伊昔垂髫年逢歲輒歡喜喜歡將何如數日仍屈指事
與年侵尋世網固纏已物態遷性情感節悲懷起四序
恒不居天地有剥否眇兹血氣軀神理會頽圮四大非
我物安能保妻子骨肉尚不顧官爵寧久恃困魚樂深
淵齷齪思脫屣何當凌高風采薇西山趾
甲戌正月十日同潘仲魯黃門諸友遊金華雙
龍赤松諸洞
曉出蘭溪門逍遥望名山望之巳可愛而况遊其間窈
窕藏境勝夷曠令心閒白雲晝冥冥溪流日珊珊不見
牧羊子化石只依然心迹俱寂寞悵望未能還
酬姜仁夫用陽明韻見贈兼懷陽明二首
榜夫晨理棹行人難久留悲管三四動注目臨溪樓昨
為飲會地隔旦如三秋流光逝不停一去永不收幽蘭
發汀渚靈芝秀崇丘因風遺遠馥聊以消我憂
二
險阻思安土樂天安可忘念彼同懷子暌别令心傷天
地尚迴轉日月會有常咫尺乃千里何况道路長滁雲
耿懸榻婺雨暗山房摩挲舊題句中夜夢連牀
送黃小江僉憲進表畢還廣州
弱齡塵外志點也與為徒微尚夙所敦俛仰一紀餘傷
哉力不競淪落在泥途中夜起浩歎攬衣步前除咎己
有餘裕尤人多憂虞行年四十九將與伯玉俱知非在
今始言為知者攄
二
鳳凰曠世出一鳴三千年寥寥抱真士韜光自委身我
慕牛醫子沈冥以不言之子小江秀翩翩五陵間家學
傳令德發憤追前賢夙昔游文藝于今遡真源努力愛
日月逝矣如長川
甘景陽司訓自郡中還過小瀛
客舟何悠悠來自天際頭水荇動微飇旭日孤帆收云
是樗里子薄言與同遊維南有嘉木好鳥時相求對此
終日夕聊以忘吾憂未應小瀛月虚繫蕩湖舟
附渡北行夜阻風山旗坑寄懷陳睡卿馬懷瑞
諸同讌
旦從故人讌洒落坐高軒一為風水别中阻荒州壖起
視迷四野相憶夜漫漫青蠅附馬尾利鈍故隨人貞女
託所天憂樂由夫君總為物所誤中立無纏牽纏牽累
千里萬事有固然因兹悟至道與君同勉旃
卜石翁改葬皂帽峰柬仲寀
皂帽何處峰青天斂芙蓉屼峍昆侖頂窈窕蓬萊宮本
自同大塊積氣有所鍾洒落看諸山諸山赴海同羣峰
與萬壑拱揖如朝宗壁立千萬仞鳳凰翔高風于兹擬
埋玉可以配我公二紀猶此劫五百憶竒蹤一朝迥神
異冀北馬羣空
宿寳峰寺
秋深天氣肅雨餘亭館凉逍遥登梵閣寂寞坐僧房地
高天宇空霜露沾衣裳虚磬發林杪傳燈泛雲光端居
宜寂滅感節故悲傷色空本同體根塵何必忘
有客過西樵煙霞洞有作答之
我廬在煙霞逍遥出雲端天空鳥道絶江迥柴門閒翩
翩者誰子放歌來扣關昔為青衿彦今為入幕賢手持
綱成策爽氣凌高寒
三水候送郭總戎不至二首
戴星出西樵見月望三水愁愆美人期君命恐不俟朔
風吹船頭寒沙齧船趾開蓬瞻停雲未忍中道巳
厥明泊水涯樓船猶未來捨舟步曲岸登高望所懷所
懷久不至渺渺令人猜自古難前期人事多好乖
得垂虹泉懸壁巖
東行度龍溪遵嶺北而西迴望煙霞洞中居控四維前
得垂虹泉珊珊落雲端壁立如斬削鳥道孤巖懸于兹
宜攬結或可作小歇洗耳與枕流長以師峻潔
李親秉忠過煙霞贈之
抱病煙霞居遠世日婆娑不見交親至惟見白雲過孟
夏風雲會送子來大科洞門脩且深窈窕入煙蘿羣彦
翕然集燕飲酣且歌警發同文會言笑靡及他豈無欲
君意未敢言琢磨不謂即言旋白雲如子何賤軀因晨
風言餞山之阿
南京劉秋江至煙霞
有鳥振竒羽周逝隘八區嗟彼搶榆翅一枝徒自娛素
啄秋江水今將睨天池偶值雲端樹况是千尋枝積風
負大翼殊量非小知語君九萬程君志定何如
送戴員外
戴君工垂佐業出石鏡陰邂逅道知素因憶齊雲岑國
計赴留司若過桑梓林為予借石鏡可照萬古心
題華山希夷睡圖
陳橋數萬之擾擾不供墮驢之一笑宋家四百之歴年
不足開眉之一覺五龍睡法不可傳虚以待之無所先
一闔一闢皆自然此輩豈是作夢人引笻卓地脫笠頂
自有天地為衾枕何須更費買山錢落花啼鳥春無窮
欲畫此夢須夢中
過波羅二首
片帆出扶胥潮打虎門開正愛遠山青白鳥閒飛來
舉首望飛雲鳴橈過黃木艤舟江上亭虚空觀日浴
送郭總戎三水之會夜歸一首
稍稍將船出倏爾度三辰朝去暮知還多愧山中雲
何親邦仁將北上來别煙霞
有客來煙霞告我遊燕北送子以愁心徘徊瞻斗極
答邕州别駕鄧誠之
美人昔住藤江湄藤江山前雲滿溪翳門關外春草萋
王孫王孫歸不歸
石倉歴代詩選卷四百八十二
