石倉歴代詩選卷四百五十一
明曹學佺編
明詩次集八十五
楊旦
送龐元化參政分韻得突字
天台古名郡夙稱豪傑窟君負邁往氣沼視溟與渤釋
褐拜青瑣稜稜峭風骨每懷先事憂徙薪喻曲突諫垣
讓丰采儒林挹芬馞旬宣七閩政牙緋九重謁一束舊
時書還攜向東越南風吹輕舟孤帆江上發吾閩雖遐
方而俗匪狡訐文公過化餘大道昭日月君持平生往
百行無一蹶翹首福星臨元勛視掀揭
陜西督理軍餉
奉勅總京儲勢殊時亦異蓄積猶未充冗食如鱗次貂
璫何紛然營營日趨利漫勞口舌爭空懷祿食愧西戎
擾邊鄙廟堂集羣議内帑發所餘重臣董其事憸邪憚
遠行巧心生百計元老鬼蜮資極力為之地當守俞所
請是非遂易位命下子當往敢效懦夫避竊恐才識疎
無以副重寄迢迢萬里途仰藉天威庇報稱期靡躬庶
幾萬一冀作詩示兒襄聊以明吾志
入潼關
昔聞潼關名今履潼關道巇嶮何年開崔嵬自天造羣
山一拳多長河百川導仰面天茫茫盪胸雲浩浩徑路
何縈紆力憊無由到長風振林薄為我解煩燥停車坐
移時誰復同笑傲設險壯三秦皇風肆丕冒客路敢辭
勞君恩欲圖報
别李同年承裕
政訝會君難不圖别君易承乏偶此來非賢竊懷愧重
感今日情曲盡同年意握手己忘言對酒那辭醉木杪
號北風漠漠塵沙地明當駕星軺胥晤何時遂善保千
金軀仰副邊城寄
舟經分水乘月順流而下詩以志喜
風伯困吾舟悠悠行復止離京兩踰旬今辰過分水源
泉一泒來河流看瀰瀰牽挽不勞人棹歌聲四起疎柳
映新蟾澄波如鏡裏忽聞人語喧前村遥可指而于疾
徐間却悟乘除理剪燭坐深更題詩聊志喜
題白巖新竹庵
清影離離半窗竹浥露凝烟翠堪掬託根此地何孤高
絶勝山阿并水澳月姨故故夜深來寫出此君真面目
賦形不入草木流勁節虚心自天育諦盟誰共歲寒三
迸地如陳爻位六結實終期鳳鳥栖敲風應遣詩魔伏
主人觴詠有餘興滿院綠隂濃入屋門牆豈無桃與李
奈此春華零落速眼看穉子又生孫厚植深培為君祝
勛庸次第收汗青懸賞旌功安用卜
送袁漢弼教諭之翁源
雪消風勁寒威虐羸馬凌兢行復却送君典教去韶陽
舉墮興衰將有託陶鎔諸士入模範紬繹羣經啓關鑰
簿書猥瑣了不與染翰操觚有餘樂宦情如此復何求
藥籠參苓取次收聞說甘棠猶蔽芾勉旃事業紹箕裘
十一月八日驅車南行客况寥落賦此見志
驅車行驅車行護國寺前天欲明空勞弟姪遠相送悽
然别去難為情蕭條莫述眼前狀叱咤惟聞耳畔聲雨
餘到處足行潦泥深没轂愁顛傾土橋垂垂架冰壑乘
危岌岌尤堪驚日高猶自未盥櫛枵腹時作春雷鳴亭
午前村尋逆旅草草一飯勞經營土床茅舍寒徹骨坐
席未煖催登程晚來僦得半間屋孤燈明滅烟縱横釀
雪可堪風挾勢破愁聊藉酒為兵月色未闌車又動滿
身霜雪怯殘更驅車行朝復夕客路年光駒過隙嗟予
南北苦奔馳祿食明時竟何益埋輪叱馭懷前修千載
英稱猶籍藉阮生底事哭窮途萬里通衢隨所適行人
莫問車中誰我亦皇家二千石
陳凖卿招飲遂成長句申謝
天氣清和最可人羣芳庭下雜然陳樽有香醪意良厚
食無兼味情彌真斯文雅會應如此鼓樂喧喧徒聒耳
賓主相忘禮數寬古論今談坐忘起湘簾半掩日初斜
銀燭高燒護絳紗不惜花前為君醉明朝案牘又公家
中秋無月有感
微雨如絲散凉風生客衣虛堂坐夜静秉燭無光輝停
杯待月月不來蔽天隂翳何時開老懷襞積向誰語階
前獨步空徘徊
雨後馬上
疾雷破頑隂驟雨洗煩燠好風從南來吹我庭下竹欵
段乘晚凉歸途豁塵目雲開天宇清遥山淨如沐
齋居次楊名父韻
高談厭俗譁琴書共一家倚馬才何捷驚鴻勢忽斜年
光消竹葉勲業愧菱花省可隨流去浮名水上槎
搆亭池上
池上亭臺好山光映水光竹胎初脫錦柳眼半舒黃撫
事看雲變焚香坐日長陶然有真趣物外足徜徉
凖卿讀書僧舍次韻
習靜躭幽僻門無五尺童援琴彈古調揮扇引清風江
柳搖村綠山花倚檻紅談經應坐久不覺月生東
新昌道中
百里驅馳倦行行日已西斷橋人病涉危磴馬驚嘶春
淺寒猶峭峰回路欲迷岧苕關嶺上極目萬山低
縉雲行臺
坐久渾忘倦重門鎮日關數株臺下柏千疊案頭山校
閱何曾暇驅馳不暫閒丁寧二三子早折桂枝還
祈雨有應
久旱妨農務齋心懇禱時長風振林薄甘雨徧郊圻天
亦從民望神非貺爾私宦情聊自慰志喜寫新詩
過東昌值風雨
青帝權旁落春深尚北風香飄簾影外夢破雨聲中隴
麥初抽綠園花未放紅乘流方鼓枻俯仰思無窮
偶作
何處難忘酒凄風凛客襟長江翻濁浪白日蔽頑陰秋
色千林老霜華兩鬢侵此時無一琖恨與海俱深
會寧道中
險路還夷路長亭又短亭雨瀦深澗碧雲抹遠峰青景
勝詩難寫風狂酒易醒客途晴日少吾欲訊山靈
都臺蒞任
内臺綱紀地豸服此初臨才薄承恩厚官高負愧深折
衝千里寄圖報一生心邪正題名在看碑鑒昨今
治行
從宦雖云樂離家轉覺難關山客程遠雨露聖恩寬酌
酒嫌朝醉收書困夜闌梅花移不得折向膽瓶看
人日晴明
海宇占人日晨光放曉晴雲容風外斂山色日邊明災
沴消今歲清平幸此生乘除天意在次第望秋成
乘風小順發舟
撾鼓聲初發扁舟下順流龍江疎雨霽瓜步澹烟浮山
水迎行旆風雲愜壯遊高歌不成調呼酒酹陽侯
觀音閣别意次顧司諫韻
江閣憑欄久停雲客到門路迴峰欲斷潮落水如奔贈
别詩盈卷開懷酒滿樽星槎隨使節霄漢視高騫
夜過淮安
路入淮陰郡舟航在在通可人千里月快意一帆風夜
靜寒猶凛更深斗正中捲簾催放棹列炬映江紅
秋祀先壟途中口占
肩輿侵曉發日出散林霏木落山容瘦天空鴈信稀孤
村流水遶斜壁斷雲飛墓祭雖非古吾親體魄依
夜坐
睡鴨香銷月滿庭夜深相對一燈青驚風槭槭辭柯葉
綴露垂垂入戸螢孤榻雅宜安警枕素屏剛好寫西銘
靜中點簡吾身事世路悠悠任醉醒
同寅馮子佩長至陪祀途中聮句見示次韻
山勢巃嵸瑞靄浮微茫樹色五陵秋縈迴徑路高還下
曲折溪泉斷復流野店風寒茶竈冷荒村日暮酒旗收
感今懷古情無限極目長空動客愁
霜華滿地印輪蹄薄釀堪沽可待攜一縷晴雲生遠岫
萬幢寒檜護長隄良宵擬借誰家榻逸興須留到處題
翹首蓬萊應咫尺烟霏繚繞望中迷
驅馳王事獨賢勞北望盤盤石磴高百里風霜朝並馬
六陵燈火夜分曹灰飛葭管迎修景句滿奚囊禿紫毫
搖曳吟鞭歸路晚寧妨戴月過江皋
夜宴歸寄謝友人
賓主相忘禮數寬沈沈清夜漏初殘紗窗風細銀屏冷
錦瑟聲微玉指寒囊底無金堪買笑樽中多酒且追歡
歸來剰有懷人句倚徧西樓十二欄
廖廷陳清明陪祀山行有紀次韻
笑騎羸馬入春山却喜忙中得暫閒花樹競春開艷艷
溪流轉壑瀉潺潺雲過絶壁拖輕練沙擁新洲失故灣
直北居庸天設險虚勞百二說秦關
晴光馬首散朝暾松偃虬枝勢若奔百卉芬菲三月候
羣山拱向五陵尊石田嶢崅初耕雨野寺荒凉半掩門
去去山城應不遠青烟起處認前村
過張茂實主事公署
乘閒來訪大方家門掩西風寂不譁竹傍牆隂添穉筍
豆緣籬落吐新花庭無留事休衙早客有餘情坐日斜
娓娓清談渾未厭呼童汲井煮新茶
聞昕弟秋闈失利詩慰勉之
吾子才華自不凡未應三十尚青衫極知士論推荀爽
惟見鄉書薦阮咸雲路邅回迷月殿年光迅速劇風帆
祗餘兀坐空齋晚無限幽懷寄短緘
别丘文元仍次前韻
茫茫宦海泛扁舟載得東風萬斛愁誰惜卞和頻泣玉
空嗟王粲獨登樓翠屏萬疊遮閩嶠紫氣連空識帝州
别後期君無限意可將身向醉鄉遊
秋日偶成
胸中不觧著閒愁公退爐熏伴茗甌食祿應羞田舍計
藏書寧為子孫謀庭除雨過留殘照簾幕風來送早秋
坐久颼颼雙鬢冷呼童整頓舊衣篝
次吉甫山居韻奉寄
流年暗促髩毛斑天與高情獨愛山藜杖穿雲邀鶴去
竹林妨月命童刪放開心上功名念參透寰中義利關
回首紅塵高十丈懸知不到翠微間
東山草木亦知名寵辱看來一縷輕乘興每隨流水遠
尋幽常有白雲迎遥岑過雨青浮黛弱柳牽風翠拂纓
識得淡中滋味好侯鯖未必勝芹羹
郊壇候駕
萬柝嚴更夜未闌珊珊環珮集千官鵲驚人語移枝宿
馬怯霜華立仗寒馳道逶迤通祀殿崇垣繚繞衛神壇
鼓聲初靜鐘聲起天外清光轉玉盤
和胡司諫光貞遊西山
草色青青映客袍經丘尋壑未辭勞石邊流水浮花出
天外危峰拔地高倚馬賦詩分險韻飣盤生菜却邪蒿
風光差勝江南否試為平章一染毫
縱步郊原興未休撩人詩景細探求平湖風蹙紋如縠
列嶂嵐開翠欲流峭壁留題和蘚刻澹雲將雨為花謀
何時欵段從君後抖擻塵襟取次遊
閨情次乾叔韻
粧閣無人獨掩扉年年病裏送春歸越羅欲換添香嬾
螺黛全消對鏡稀薄命自傷同柳葉多情誰遣下漁磯
客途善保千金重莫為行雲誤濕衣
雪中憶再用前韻
災沴潛消樂事厭寒威轉勁火藏炎持杯頓覺芳醪薄
得句時將凍筆拈羽衛森嚴隨白帝瓊瑶散亂妬飛廉
欲看雪月交輝處兀坐空齋不下簾
馮夷剪水費工夫玉殿朝回肅步趨共訝袁安猶閉戸
誰憐江革獨遺襦狀如柳絮因風否聲類春蠶食葉無
父老預占來歲稔贊調元化荷鈞樞
誰返東風柳絮魂一時枯朽盡沾恩漫空解作便娟態
刻地渾無剪燭痕擁篲酷憐和月掃烹茶擬欲帶雲吞
紗窗此夕明于晝怪底栖雞誤曉昏
奉和京兆兄長雨中留客諸作
散彩朝霞雨可占一庭生意上松髯牀頭酒滴初分甕
樹杪風微不滿簾垂柳飛綿春事老遥山呈翠晚容添
無鹽對鏡難藏醜浹背空驚愧汗沾
諸公才思總無雙文戰誰甘北面降剪燭分題聮夜句
呼童煮茗汲春江詞源滚滚波飜峽吟鬢蕭蕭影照釭
坐愛晚凉清不寐忽驚殘月墮西窗
送劉䕫推官
窮經不與俗儒同佐政黃堂喜得公鳳闕九重天極北
鯨波萬頃郡當中清風好慰蠻黎望佳政行看狴犴空
後夜相思隔烟水尺書何處附征鴻
柬乾叔弟
杜門不出屢經旬骨肉天涯有幾人只恐多愁寬沈帶
何妨無酒漉陶巾半衾幽思徒牽夢積歲沈疴喜去身
休傍他家門戸好可能依舊結芳隣
送吳叔和二尹
鹿鳴歌罷識君回猶憶同隨計吏來獻賦十年曾待詔
哦松此日獨憐才徵科須為生民念繁劇祇應敏手裁
三月鶯花春事好離亭且盡故人杯
和許天錫司諫過李處士山居
蘿逕松關自一家羨君雅志厭紛華久聞緒論驚霏雪
小築幽居擬浣花約伴荷鉏方斸笋呼僮支鼎旋烹茶
流連不覺忘歸去滿地殘紅落乳鴉
寄乾叔次原韻
天涯蹤跡别來疎姜被生寒思有餘至寶誰能憐楚璞
非才自合老莊樗月明斷鴈驚孤影水遠雙魚滯素書
國䘏方殷歸未得故園南望獨躊躇
重九過居庸關
疊巘層巒倚晚晴屹然天設此長城山連雉堞三關險
烽息狼烟萬里清何處笑歌酬令節幾人憂樂繫蒼生
憑高不盡登臨興南望彤雲護帝京
寄贈徐德宏分教嚴州
離亭酌酒送君行發軔青雲第一程世際亨嘉吾道泰
心無俗累此官清移家建水梅初放艤棹桐江月正明
為謝故人梁紹甫緘書莫惜寄同盟
陳情歸覲得如所請喜而有作
客路思親倍黯然心旌無日不懸懸八年違養空勞夢
一疏陳情已動天衮衮風塵催去騎蕭蕭書劒覓歸船
承恩幸沐金緋寵引領諸孫拜膝前
途次用王汝潔韻
釀雪新寒凛客衣扁舟載得舊書歸波涵月色光相射
帆挾風威勢欲飛身外虚名看海市江邊清夢遶神畿
八閩望望如天遠定省何堪十載違
入京不謁劉瑾又無私覿之禮調補温州有感
青天白日此行藏屈已安能媚左璫十載登朝無寸補
一麾出守有餘光思親頓覺愁成縷報國懸知鬢未霜
公道式微私賄盛何時重復舊彛章
遊虎丘山
形勝東吳羨虎丘登山彷彿我曾遊講經臺廢名猶在
試劒池荒水漫流烟艇江頭歌互答風鈴簷外語相酬
憑高懷古情無限極目長空獨倚樓
次王敬止韻
分符便向浙東行于國何嘗繫重輕蕞爾偏方民力竭
蕭然一榻夢魂清年光冉冉驚流轉潮信勞勞慣送迎
惟有梅花相慰藉又將春色到山城
觀迎春百戲
簫鼓聲中百伎陳眼看時態一番新村歌野曲渾無調
西抹東塗竊效顰料峭輕寒生翠幕廉纖疎雨逗紅塵
太平景象今如此休向樽前愧負春
陳凖卿見和再疊前韻時讀書淨社寺
簿書毛委謾横陳撫事堪驚種種新祿食誰為明日計
憂懷空寄此眉顰禪房我欲分吟榻世路君方避俗塵
聞說城西風景好花鬚柳眼正嬌春
立春日次韻
温飽無心夢亦安壯懷牢落放教寬江山笑我垂垂老
風雨撩春故故寒宦思若何宜解組世情如此且加餐
東郊按轡看農事多少窮簷望駐鞍
送楊廷采
一笑相逢憶昔年梁間塵榻為君懸半醒半醉花前酒
輕暖輕寒雨後天往事細談渾似夢浮生胥晤豈無緣
青雲更擬同攜手賸借春風送客船
上元遇雨次廷采韻
癡雲將雨妬良宵安得長虹駕綵橋待月不來仙馭遠
問天無語帝閽遥風吹柳外寒猶薄春到人間景更饒
坐對梅花成一笑冷香疎影暗相招
懷歸偶書
故鄉極目渺雲山長嘯何當拂袖還纓冕翻為今日累
簿書那得片時閒十年名姓通朝籍一謫塵寰隔帝關
功業無成嗟老大鏡中消得鬢毛斑
重九陪胡侍御遊江心寺
扁舟棹入水雲鄉劫火初銷跡半荒華髮誰憐陪後乘
黃花何事負重陽郊原過雨羣芳賸燕雀隨風萬里翔
丞相祠前山色好森森梧竹倚高岡
遊鴈宕山次韻
鬼斧何年鑿地靈四圍山色染衣青乍登絶巘心猶怯
剛脫塵蹤眼倍醒花卉一屏初灼灼風塵雙鬢未星星
兹遊足慰平生願醉倚禪牀月滿庭
遊靈巖寺
宦途迢遞惜年華野寺行吟日未斜提甕滿分龍鼻水
支鐺旋煮鴈山茶雲開絶壁猿窺果春到寒巖樹著花
怪狀奇形留勝跡都將清景付詩家
吳興舟中次舒大參韻
東風吹暖日遲遲雨足郊原萬物熙畫舫午炊供菽乳
清江曉汲試茶旗驅馳仕路渾無補斷送春光合有詩
竊恐掄才非具眼道傍樗擽笑工師
龍遊有懷凖卿奉寄
空梁落月思何如闊别無因問起居春事闌珊殘雨外
羇愁襞積五更初江頭倚棹帆將卸竹裏行厨酌久疎
握手笑談應不遠聊憑驛使附雙魚
括蒼逢舊門隸迎新守因詢凖卿起居始知卧
疾已久詩以寫懷
千里間關訪故人渴心何止欲生塵放懷可得同今日
卧疾那堪越數旬論古談今高興减批風抹月老天嗔
煩君抖擻精神起共醉東山竹葉春
觀潮
江邊高閣倚雲開萬疊波翻脚底雷暗浪逆衝山口束
怒濤横激海門來憑欄目送孤鴻遠冒險舟看一葉回
最恨中流無砥柱狂瀾泛濫滿蒿萊
觀飛來峰
山外飛來有一峰烟霏深鎖翠重重穿雲誰鑿玲瓏洞
倚澗猶蟠詰屈松林樾交陰回俗轍巖扉半啓覓仙蹤
眼前形勝真奇絶未必丹青有此工
拜岳王祠
權奸無狀逆天常和議從容出廟堂朔漠幾更新歲月
山河半失舊封疆湖波東注聲猶咽宰木南枝恨未忘
忠節凛然千載後肅瞻遺像炷心香
送陳登序班還温陵
簪筆螭頭侍建章朝回兩䄂帶天香心無俗慮襟懷淨
門掩清風興味長爭為浮名沈宦海可堪歸思遶江鄉
送君却憶曾遊地清夢時飛九斗傍
送左汝礪宰神木
同亊南宫憶昔年分符今又入秦川馬諳去路先驅熟
民識隣封舊令賢遠岫重重迷曉霧神松鬱鬱鎖寒烟
兹行莫厭邊關險多少疲癃未息肩
元日候朝
東風故故釀輕寒最喜陽春德澤頒犀甲連雲環帝闕
龍媒分隊出天閑爐烟縹緲晴光外扇影參差夕照間
去國此心應耿耿涓埃無補愧朝班
京兆進春次王汝温韻
唱徹雞人進土牛司儀雙引殿東頭扇開雉尾聆天語
簾捲蝦鬚覲帝旒地脉暖融春意動日華輝映曉寒收
皇恩浩蕩先畿甸次第和風徧九州
廿五日奉别諸寮移午登舟
同寮眷眷故情長勝日名園樂未央贈别忽驚詩滿卷
開懷莫厭酒盈觴半篙新淥浮春舫一片輕帆掛夕陽
歸卧篷窗成不寐隔江燈火正昏黃
禮部視事
遥瞻雙闕拜恩光秩亞春官愧贊襄吏隠不嫌疎案牘
庭參却笑襍緇黃松梢雨過蒼髯秀竹柟風來翠葆凉
退坐小齋清似水一簾晴日映紅芳
退食偶書
燕居如此亦佳哉地濕莎青絶點埃片席且移花底坐
清風時傍竹間來濫叨厚祿顔空汗斜倚晴窗句謾裁
最是暮春天氣好公庭吏散獨徘徊
遊清凉山次喬宗伯韻
雨餘山色散晴空古寺逶迤曲逕通暇日偶陪諸老後
上方今喜一樽同憑高眺遠詩懷壯佳景芳時樂事叢
賓主相忘因坐久蓮房薦酒擘青葱
遊靈谷寺次喬宗伯韻
偶寄塵蹤此地行試傾俗耳聽泉聲避烟野鶴穿雲去
倚檻山花映酒明餖飣殽蔬供小酌平章風景寫餘情
遲留不覺歸來晚十里松陰接古城
遊東山次王司馬韻
雲破晴光散遠山老天今日亦開顔綠垂岸柳晚風定
紅落林花春事閒散步偶隨孤鶴去浩歌寧逐白雲還
鍼砭俗耳揮絃管靜聽泉聲戛珮環
分水道中
瀲灧波光映碧空畫船如泛水晶宫俄驚巨浸吞平陸
却喜輕帆引順風兩岸垂楊迎棹綠夾堤新棗壓枝紅
浮雲斂盡天如洗點點遥山夕照中
除夕和喬白岩韻
新寫桃符換舊廳留都昆季歎晨星行年老矣頭將白
知我誰歟眼共青曦馭倏馳徒守歲兒曹忽報又添丁
妨賢亟欲投簪去世路悠悠笑獨醒
送葉上舍定還建寧
成均卒業賴薰陶誰共離亭醉楚醪三月鶯花春事好
千山風雨客程勞梯雲更擬秋攀桂繼晷何妨夜續膏
親友相逢如見問一官無補愧清高
臨清艤舟值雨
柳外風來雨脚斜好山剛被白雲遮新凉散暑穿雲幕
小漲移舟出淺沙魚貫帆檣千里運蜂房戸牖萬人家
繁華堪賞還堪恨滿目芳菲亂野花
送李珍分教徐州
才華蚤歲播芳譽新沐恩光入古徐山抹晴雲青杳靄
雨肥官柳綠扶疎優游絳帳談經後感慨黃樓覽勝餘
吾弟相逢憑寄語歸期凖擬在冬初
送楊智任紹興知事
客路鶯花又暮春恩光今喜映簪紳浙東勝處稱兹郡
幕下通才見此賓管轄好存綱紀在糺繩那眩是非真
不妨官舍清如水薦剡行看達紫宸
慶都行臺次林粹夫韻
宿負天教向此償驅馳遠道笑奔忙山頭雨過雲猶濕
柳外風和日正長冗語欲書嫌疥壁疎簾不捲為留香
微名蝸角知何用今古悠悠夢一場
定州行臺次粹夫韻
擾擾輪蹄路四通山川兹郡亦稱雄麥畦過雨飜晴浪
柳逕迷烟裊暮風景况盡收詩卷裏愁懷都付酒杯中
行臺夜鎖青燈靜閒把遺編校異同
新樂行臺次壁間韻
憲節西行此暫停重門無事晝常扄臺前古柏垂垂綠
雨後遥山故故青萬里關河嗟遠道半生蹤跡歎浮萍
今宵誰與占乾象指點中天識使星
夜宿行臺
微風忽送雨纖纖一枕凉生睡正甜旋憶緼袍開故篋
時聞餘溜瀉空簷公庭吏散初喧鵲燕寢香凝不捲簾
明日陰晴渾未定燈花試向夜深占
磁州道中
風掃頑陰雨脚收軺車西去路悠悠荒臺半圯空陳跡
疑冢相望尚故丘千古英雄誰竹帛一川花鳥自春秋
不堪回首斜陽外惟見漳河遶郡流
百門泉次舊韻
高下亭臺遠近山百泉觱沸綠陰間幽尋更擬穿雲去
縱賞何妨戴月還鳥戀故巢回倦翼風淪止水避塵顔
安排佳句酬清景却笑偷閒未得閒
望嶽次石司徒韻
紫翠重重列畫屏人間何處著丹青擎天一掌扶紅日
拔地三峰擘巨靈松暗藥爐無火伏苔深仙洞有雲扄
兹行奇絶真堪紀靜聽飛泉帶雨泠
觀鴈塔
巋然古塔倚青霄勝覽何妨去路遥名氏銷沈懷往哲
規模宏壯憶前朝四簷傾側危將墜亂瓦横斜凛欲飄
惆悵曲江成陸海淡烟空鎖綠楊橋
永夀行臺
苦雨連宵厭客心山風無力散秋隂癡雲靉靉彌層巘
脫葉蕭蕭下遠林撫景空慙詩思澀澆愁全仗酒杯深
年來勲業羞看鏡遮莫霜華兩鬢侵
靜寧行臺次壁間韻
百二河山愜壯遊悠悠旌旆又偏州簡書有限催程急
風雨多情為客留紅葉滿林秋色老翠屏千疊晚烟收
桑弧蓬矢平生志胸次何須著點愁
過山丹
笑攜書劒過山丹拂面風來送曉寒流水帶冰穿斷岸
游塵隨馬上征鞍絶憐塞外從軍苦始信人間行路難
况值仲冬天氣好歸鞭指日望長安
過函谷關
函關遺址依稀在澗水東流日夜聲世代有興還有廢
英雄埋骨不埋名終童何事將繻棄令尹猶能望氣迎
四海車書今一統漫勞行客候雞鳴
戸曹視事
關河迢遞又金陵八座崇高愧濫登各省曹分官屬盛
羣胥鱗次簿書仍廪無餘積將何賴例有新條尚可憑
嚴立法程徵宿負陳紅應共百川增
退居偶書
瀹茗焚香退食初蕭然一榻地卿居雪消屋角松容瘦
日轉簷牙桂影疎曲几拂塵繙舊牘空廊下鵲散羣胥
位高祿厚將何補不素餐兮重愧予
次林宫保見寄留别諸公詩
客懷端不為秋悲大老飜然去國時衰鳳謾勞狂叟歎
狎鷗寧向海翁疑人歸鴈後應非晚春到梅邊尚欠詩
他日安車遠相召那能不出踵龍䕫
歸留都寓邸
虚名逐逐等浮槎節序推移感物華梁上小巢初乳燕
牆頭垂柳已勝鴉庭無俗客詩懷好門掩清風宦况嘉
笑撚吟髭成短韻詩喉新試武夷茶
送寇中丞天叙巡撫宣府
歴敭中外蚤馳名豸繡煌煌壯此行最喜長才臨重鎮
懸知驕子避先聲沙頭酒盡離亭晚江上帆開畫鷁輕
海内轉輸民力困煩君一念繫蒼生
陳少宰見示遊牛首山詩次韻書邊中丞卷
誰幻山形儼若牛登臨酷愛午風柔遥看樹杪横青黛
小憩林隂擁碧油後乘未隨清興遠舊遊如夢亂峰遒
兹行奇絶真堪紀逸駕應攀沈隠侯
送吳&KR1256;歴滿南還
蚤年芹泮抱遺經胄監薰陶更老成共喜姓名登選牘
試看簪紱躡雲程江頭雨過羣峰秀蘋末風來一棹輕
愧我欲歸歸未得送君南去若為情
武城聞致仕之命偶書
北客忽傳新命下中流急放一舟還浮名已謝雲霄外
公道猶存天地間老遣情懷聊藉酒閒攜杖屨即登山
應知此外無餘事寂寂松隂晝掩關
過錢塘江
孤帆帶雪過錢塘山倚銀屏水漾光浦溆縈迴江曲折
樓臺高下月微茫舟移别岸潮初上風透疎櫺夜未央
仕路悠悠驚歲晚歸心隨夢到家鄉
遊歸宗巖
山靈知我要山行斂盡浮雲放曉晴已辨芒鞋穿鳥道
纔傾俗耳聽泉聲神剜鬼鑿無餘力月榭風櫺有許清
忽憶五年前到此依稀如夢不分明
次壁間韻
紫翠周遭面面峰天然形勝衆山宗縱横獸伏林間石
天矯龍蟠屋角松假榻每依雲共宿抱琴時有鶴相從
題詩人遠嗟陳迹極目秋空思萬重
次孫謙生子詩以志喜
峭寒簾幕怯晨興覽鏡絲絲鬢雪增閉戸何妨常謝客
開顔今喜又添曾德儲先世鍾餘慶夢兆維熊協吉徵
謾笑老夫無所遺吾家清白世相承
喜得家書
一春頓覺信音稀夢遶家山夜夜歸慈母書來無别語
丁寧未許脫朝衣
題畫牛圖
東風吹老綠楊枝可是春郊罷耒時帶雨細齠原上草
夕陽歸路向遲遲
南畝功成便退身中流遊泳任天真牧童何處空江晚
清世應無扣角人
懷柔道中
春風樹樹亂啼鴉鎮日山行未見花田野蕭條村落静
土橋茅屋兩三家
白馬關
怪石巉巉水亂流柳勻新綠弄春柔滿陂芳草眠黃犢
風景居然似建州
小圃即事
池館圍春曲逕通虚簷掩映綠隂中入門頓覺風光别
幾樹桃花隔竹紅
東墅雜咏
東風簾幕燕來初習靜偏宜水竹居曲曲欄千時倚徧
一池新綠漾遊魚
移居盤門
盤門靜僻暫移家樓枕寒流寂不譁怪得近來天氣好
春光先已到梅花
樂清道中
移文先報鴈山靈暫謝喧囂向此行盛境也須遊歴徧
莫教風雨妬春晴
金華山水暴漲登舟有作
空江波浪渺無涯茅屋深林四五家却訝扁舟穿木杪
山城回首隔梅花
趨朝
霜華滿地寒猶薄月色半窗天未明衮衮紅塵行十里
東華門外正殘更
廿九日宿蔡村河下
纔過蒙村又蔡村幾家燈火正黃昏舟中亦有饒風味
買得河鮮侑晚樽
二月朔日宿桃花口
扁舟暫泊桃花口矮屋低垣數十家童子忽驚春水漲
晚潮隨浪散平沙
過高郵湖
湖光瀲灧映晴空漁艇如梭織晚風一縷青烟林外起
何人結屋翠微中
河西登車
水淺膠舟不可行肩輿百里困風塵勞勞仕路嗟無補
岸柳江花冷笑人
屠僑(字安卿鄞縣人冇東洲集)
早起讀古詩用韻寫懷
仲夏天鬱蒸梅雨苦不歇何處望高堂清晨梳白髮為
客已如家經年不以月生涯謀道疎身世逐塵没何當
凌風舉两手揮巨闕
大庾嶺
路出南安南上嶺復下嶺盤旋山谷間飛鶩烟雲境覽
秀目不窮吸清心自省滔滔名利途對此愧幽屏
小梅嶺
我愛山中行盤屈自有情方偶澗松陰又分溪竹清石
屏錦繡幅雲壑笙竽聲何當遇幽人與結烟霞盟
平谷南山早行
與山違日久忽遇洒我神黃鳥出谷鳴悠然江南春晴
峰倚崔嵬空翠來氤氲盤旋山壑裏不見人間人
作馬廏
草草立四圍驥良不以廏寸地千里心牢籠自天授凡
物必有居美惡豈其覆嗟彼席珍人薜蘿窮陋巷
白羊堡夜宿
早發居庸城暮宿白羊館朔風喧急柝寒月為我伴重
山關隘阻列戍旗臺滿我皇復修文單于正來款
舟中漫書
北遊倦客歸隠宜東山舊劵還吾持紅塵隘路機始息
白首餘日天所私林壑夙心去靡靡川源遠路行遲遲
季鷹適意正如此魚菜扁舟同爾為
居庸察院和韻
龍飛汛掃三尺鐵修補前人幅員裂大明鐘鼓振邊頭
寂莫胡笳寒咽雪關城月白明貢道窮戍千山子孫老
吁嗟險阻固以形願望君王德不小
送樊本明東歸歌(内用二十八宿)
城頭畫角疎清曉鳥弄玄亢聲碎小行人夜别指氐旋
早起房櫳送茫渺一春辜負行樂心千里寫遺春尾吟
筆端箕斂春還好斗酒與君行處斟牧牛䜿兒歌我過
餉田婦女肩相荷虚林日薄輕霧黃危崔燕補舊巢墮
客意雲邊室家遠村舂花外墻壁淺梵王門盛耀宸奎
部婁野曠當絶巘偷閒飲興忻胃飽自愧宵衣常照昴
陽關唱畢囑舟航觜觽贈以代襟抱忽漫相逢參與商
愀然沸我鄉井腸陰慘陽舒鬼神疾君來君去楊柳長
前程星火莫謾忒此意弛張須自得有懷簡點南風翼
發軫終筵堪記憶
晚晴漫述
青天寥廓行白雲一時夕景開晴曛清風院宇蕩炎燠
高枝鳥雀鳴懽忻我坐花前北簷下仰天看雲心欲駕
虚空燕舉掠微茫須臾月出溪昏夜黃金寶殿麗岧嶤
西來諸山錦障朝時雨時晴盛王理殷勤仰止唐虞遥
兄弟同諸姪江餞
我行入南海舟發甬東潮宦懶時從失情牽路任遥秋
深江月白風急客衣飄繾綣家人意酣歌斗酒饒
登靈源寺
南山北山曲東寺西寺連天設幽遐地僧分自在緣巖
潭伏龍虎鐘磬出雲烟為有重遊日題詩記此年
訪永樂廢寺
空山寺已廢寂莫枉登臨古殿餘茅屋殘僧倚暮林溪
橋自流水雲樹伴孤岑興廢乾坤事因兹感慨深
十月五日過餘干阻風野泊
風逆江頭坐維舟野竹邊荒村無物色落日少人烟盡
室憂途夜疎燈照客眠一鈎新月白光景為誰憐
小溪驛南行野泊
蔓草清溪岸斜陽獨繫舟蒼烟數家晚錦樹一江秋鳧
鴨沙相並松篁澗自幽鄉村有官法鼓柝夜無憂
大庾山口晚興
高山屏西日未晚溪欲昏百丈援灘勢叢篙避石根火
明依岸宿人靜聽沙喧家室天涯共扁舟憶故園
赴梧諸寅餞别阻風夜泊
别筵纔十里潮落海珠宫欲挽無高岸相持有逆風蒼
茫孤夜泊想念一樽同新問交州道山川五嶺中
水東驛道中
炎海東來路龍川曲避沙江村孤驛舍竹屋幾人家地
瘠春無菜山稠樹少花瘴烟愁未已汗漫薄天涯
龍川舟中雨望
二月傾寒雨龍川逆挽舟山雲凝欲凍瘴霧濕難收古
樹侵江碧奇峰峙水幽沾濡何所適獨酌賦清遊
龍川山行
龍江謝舟楫東麓事晨征寒雨初開霽春山未老晴烟
霞迎日薄草樹隔年榮瞑目肩輿裏靜收溪谷聲
欖潭晚泊懷廣城僚舊
艤舟沙樹合望瞑水雲同夕浦漁烟碧春山野燒紅空
流鳴急瀨高月動微風回憶羊城舊孤懷清夜中
建寧山行宿大横驛
路轉千溪曲泉分萬壑聲溪雲横夕景山館息炎程院
立雙松古林栖百鷺清乘凉多暝思種種舊遊情
陞江西參政同寅餞别黯淡寺
高閣臨波迥輕雲匝寺隂溪聲千古壯雨意萬山深祖
席開青嶂風烟灑素襟行行復何處隨分是吾心
次文卿清明日老軍塘阻風志感
水逆兼風逆難窮汗漫程船頭折楊柳客裏過清明江
壟凄烟雨天涯遠弟兄相悲重相别愁絶海雲横
中秋將臺玩月是日盧都閫為會
幾度中秋月皆從客裏看山川照齊魯南北聚衣冠玉
笛鄉心遠金樽露氣寒人間此良夜應共百年歡
新嘉驛草亭次韻
草亭依傳舍幽事坐中新水曲池通井花繁夏續春風
塵為客倦泉石寄情親杯酒雙蓬鬢乾坤此是真
訪從兄監中晚回
晚行城北道捷徑過田家陰坂花猶媚春溝柳自斜鳩
含深竹雨鶩落半天霞農事催將濫池深處處蛙
會飲暮歸
嚴城已布柝醵飲獨遲歸月暗馬知道風高塵滿衣樹
烏驚自語雲閣渺何依穉子不知漏殘燈半掩扉
宿寺
有官身許國隨地寺為家夜火聮僧榻晨鐘速禁衙瑶
宫分世界白髮數春花我軰無窮事相看絶兩涯
園門曉望
曉日園門暗長波逝遠空山雲寒帶雨霜柳弱搖風郭
索江秋老鵜鶘水信豐甬東誇海勝原自有龍宫
積雨書悶
烟火朝昏促柴桑霧靄濃高門催黍釀野戸急村舂晨
正憂荒歲天胡雨孟冬沈思步屧外江閣暗晨鐘
鄮山橋
望城三十里野寺鄮山橋廢壘官奴縣殘碑至正朝青
山來欲暮秋水未全消坱北風烟緊扁舟思寂寥
直院
夏夜院空寂鐘來遠寺揚風搖孤燭短人憶故山長冷
泊雲霄氣淡流星月光對兹渾不寐天地息蒼茫
寫王天錫扇面
落木風色淡江涵萬里秋青山出波末飛鳥近船頭執
卷懷千古澄心無一憂長須此乘興城北是東洲
次李少泉嶽祠暇集
岱嶽開祠古幽遐此共臨虚堂延野色高閣碍峰隂山
月皎當戸朋僚喜盍簪清樽忘永夜一洗俗塵心
送友人遊靈谷寺出朝陽道中
勝事靈山願一償春城十五出朝陽日邊雲布梅時雨
馬首風吹柏子香涉夏酒多新市白占年麥喜過人長
陵宫寂寂朱欄護龍卧深山萬古藏
病居對雨
秋雨蕭蕭夜及晨釀寒雲氣漲高旻雞愁隔幔還妨客
雀啄巡簷不避人著葉聲聲初滴瀝隨風濯濯太崩淪
無端沸動虚堂思瘦損還吟病裏身
代題夀父母圖
聞說瑶池會事新鬱葱佳氣北堂辰青銅月滿明珠箔
白髮莖疎照錦茵簫管鳳凰臺上侣兒孫蘭蕙圃中人
風霜亦屢疑春色烏鵲年年渡漢津
訪同年陶奉川舟發城南
小雨城南動曉船長春門外柳如烟客情淡泊觀流水
行色蕭條憶往年江麥纖纖留燕語汀花冉冉足鳧眠
推窗慢數修程事看盡人家雨後田
雲深樓晚眺題付住僧清濤
汝有竇山百尺樓白雲朝夕深悠悠乳峯烟雨千林暮
飛雪巖臺六月秋鏡水蕪平莎鳥立藤花風落野猿愁
我來未盡登臨興記爾青春卜再遊
與秋官孫敏中宿佛塔亭次日陶明府行厨為
會
夜宿招提境上頭故人飛簡此重留青封入案酒筵暮
白鳥下溪山雨收同榜分于南北盡百年情屬主賓酬
令君擬有觀風日漫寫新詩紀勝遊
江頭晚步
薄晚江行意若何夕陽微影漏林柯緣崕白鳥玄沙淺
隔岸青山綠樹多下網人聽潮外語入村船載渡頭歌
觀瀾不用登遐絶百里蛟門送海波
送同年萬汝信北上
同陟金臺映聚星分明梧竹肖君形兩年簪珮北歸闕
三日雲山東過庭梅雨滄江行汗漫翰音瀛海入青冥
秋風我亦期當發記别桃花第一汀
過寧波寺登覽
落日川橋野寺幽風篁雨蔓碧遭周居連一舍今方到
勝接三江昔未遊門外滄波飛白鳥殿前紅葉偃深秋
雞聲隔竹啼寥寂僧在薜蘿宫裏頭
正月十五夜平望驛看月有懷
平望驛前春水平元宵月裏畫船行湖光汗漫一千頃
人意歡欣三五明胸次若于星漢朗歌聲自得里閭情
回頭漠漠家鄉遠聊遣春庭有弟兄
渡淮
風送淮流四十程船頭急鼓遡濤聲海光蕩日長鯨沒
春色窺簾細柳晴天地襟喉當吐納江河經緯孰裁成
分明國脉源源在更重微臣萬里情
過濟望南旺湖
長堤柳外望悠悠山遠天空萬頃浮漁牧幾家生計薄
鳧鷖春水野情幽扁舟草澤誰真隠二月洲田半婦耰
東兖源流夫子國獲麟猶記古河陬
淮隂弔古送劉南村歸吳
汗漫長淮萬里天秋風城下古祠邊黃茅野屋封高柳
白日雲沙走逝川塵世幾登洴澼眼英雄一去百千年
不堪皓首江湖上短燭孤篷坐闇然
按浮圖谷山行至暝
突兀山程汗漫行晚風添戀僕夫情烟霏暝裏河流壯
鼓角聲中戍火明暸卒空聞傳急柝步郵何處咽寒鉦
看星直到西南際夜宿浮圖已二更
茌平道中
楊柳川原綠已稠曉風吹鬢尚如秋地寒花重齊南恨
山遠雲連魯北愁雪後漸看麰入秀雨前剛好榖新耰
行人昔是東臺使民物還叨管戚休
月夜寶應湖漫興
寶應洲前萬頃波月明載酒夜深過濯纓高唱滄浪曲
鼔枻遥聞漁父歌銅鼓船頭鼉出聽玉簫雲裏鳳來和
青天叢桂寒宫敞清影真看舞素娥
入京口遣興
行色忽驚春已暮鄉心無奈夢相牽甕城潮送江南路
虎寺峰臨柳外天雲影恍疑金木相日華遥矚鳳麟妍
再圓招寶山前月十日桃花渡口船
經西湖
青山錦水春深過酒舫漁舠鏡裏同三竺烟霄迷去鶴
六橋歌管渡飛虹風雲氣識將軍廟鳧鶩沙連處士宫
寂莫行邊無伴侣伐柯清思碧林中
宿九牧舖
舊路棃關重問館浮蹤雲陸半分程青山對我還相識
白髮當年已漸生九牧名香垂世遠催科政拙賴時清
行邊且共吾民樂霖雨秋農兆有成
重登鼔山絶頂
春山有約客重來雲盡高峰面面開靈洞近窺三島路
碧霄平築列仙臺風烟傲睨人千古天地蒼茫海一杯
樂事可堪追往事斯文殘刻掃莓苔
五月梅雨
纔見迎梅又送梅榴花五月雨中開江南芒種田家候
白下端陽客子杯古壁腥延蝸角上空階青引石衣來
離腸何苦淹淹滴用愧當年濟旱才
夜泊皂林寫懷
一里人家古皂林孤舟客夜幾傷心天青樹碧野雲盡
星朗月明秋水深坐看東南多越思笑歌兒女舊吳音
風波道路輕年少猶戴儒冠未插簪
舟懷
濟水猶餘二百里吳山不計一千程山多勝事歸無日
水共離人去有聲燕子風前芹正暖楊花春後雨初晴
逢時不用多惆悵汗漫孤舟自在行
登北固寺
瓜步潮遵北固回海門秋滿甕城來江淮地勝存遺額
樓閣景多空舊臺落葉未疎猶有菊重陽兩度此銜杯
太平一統無天塹萬里乾坤眼共開
山陵扈祀次松皋許太宰韻
微臣叨扈紫宸儀載道歡歌利見詞帳殿千峰森屏翰
轅門萬騎擁旌旗皇圖奕葉根源地聖孝精禋雨露期
沕穆龍宫肅瞻對七陵松柏鬱遲遲
扈駕山陵次玉溪少宰韻
蒼茫素野接金城扈從龍輿先鳳旌歲序隆冬寒正肅
月華中夜冷逾明衰殘更怯重裘護感慨生增落木鳴
此際沈思慙肉食重嗟西北有屯兵
登暎江樓次韻
解組歸來獨上樓百年今日是真遊江横鴈影青霄外
路入桃花碧海頭自此山川隨我樂謾于今古共人憂
閒心一寄憑欄月滿地雲浮與水流
次韻汪慎齋見遺
慰籍無官身始輕塵緣嬰我亊還生白雲丹壑鷗沙夢
駭鶴驚猿鳳詔聲霄漢舊遊空竊祿林丘甘遯已忘名
誰關風雨他鄉念况復南征旅鴈嗚
泰陵晚宿昌平瑞光寺
一入寺門心便幽禪居寂靜即林丘寄身京國那堪再
回首江山孰與儔晚飯且甘僧供淡清宵聊緩客鄉愁
泰陵獨慰來瞻謁薦錄初登甲子秋
龍泉關
崎嶇窈窕入山深立馬危臺夕靄沈風草胡沙漫飛雪
關城天險不言金夜堂柝裏聞驅虎遶案坡前看啄禽
只是君王令行處烟花無渚作幽尋
常山臺署用韻
有客遥從劒浦來故鄉風景此徘徊山田活水千家稻
梅雨清江兩岸苔蟬響未秋催暑去榴花如火照人回
宦遊廿載雙蓬鬢報國空慙襪線才
登岱嶽
長風凌厲上巑岏洞草巖花遶百盤御道石屏龍馭遠
古壇松樹鶴巢安日峰午夜扶桑曉天闕新秋廣殿寒
千古登臨總陳迹獨餘香火拜儒冠
高郵晚泊
水雲佳勝此經頻楊柳菰蒲遠近津明日驛樓常照客
長河舟楫幾閒人盂城地重咽襟處甓社珠遺草木春
旅泊不勝延頸意太平魚稻足斯民
寫扇
高樹滿秋風茅簷正倚東相知窮白首不厭說山中
二漁負罾圖
夜飯未得熟風濤不可罾柴門桑竹雨妻子候寒燈
席上書扇二首
山空秋葉落江靜野雲浮世事無關涉扁舟夢遠遊
雲林道相重相赴野亭開誰有青山意扁舟江上來
花山
花山極千仞上有老君祠何代來居此青松有古枝
西窗雨中吟二首
二月春寒惡重重壓雨雲暮窗烟數縷愁思亂紛紛
好事成長恨愁人坐雨天相思無限意揮淚寫詩篇
雨中簡童純夫求筆
出門咫尺是君家雨隔東西望眼賒片帛殷勤將信使
管城初夜夢生花
酒後南窗晚坐
新柳牆邊帶雨青小雞窗下聽談經酒腸愛坐凉風晚
碧落須臾三四星
次韻寄錫山鄒光大
天涯共惜故人離夜雨燈花記昔時寂莫江鄉篷屋底
與君揮淚寫秋詞
寫扇贈柴克修
百里春江浩渺平春山蒼翠亂崢嶸釣船欲放滄瀛外
沙際南風是去程
暮春即事二首
漫白楊花亂飛絮落紅桃瓣盡沾泥東風不管愁人面
三月出門無鳥啼
荏苒風光三月暮繁華時節一年回眼前零落何須論
隔歲花如昨日開
畫景
白石橋西綠竹林青松亭外白雲岑何人閒睡三萬日
鳧鴨碧波江水深
夜行至塘棲遇風雨
出關彌望凍雲低畫鷁迎春未試題四十五程燈火夜
一川風雨泊塘棲
發蘆溝晚至房山
紫荆雲外渺天關汗漫山行不等閒六十里程忙走馬
夜深燈火宿房山
小憩黃山寺
易水西來路幾灣招提小境額黃山風塵百里無亭堠
來借僧房一餉閒
聞鳩
臺署沈沈晚色多春鳩一送雨聲過有如寄我江南信
花柳園林雨正和
出郊
麥壠如雲野雉飛桔槹流水野人扉曉來小雨如酥潤
山色行行好染衣
經東坡祠
白鶴峰前過客舟東坡祠廟鬱松楸遭逢勝地無知己
瞻仰孤亭天際頭
石倉歴代詩選卷四百五十一
