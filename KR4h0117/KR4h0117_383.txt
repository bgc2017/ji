石倉歴代詩選卷三百八十三
明曹學佺編
明詩次集十七
周旋
辟雍詩
湜彼其流有環辟雍天子戾止穆穆其容
穆穆其容於焉問道弗煩弗勤有師有保
有師有保聖學緝熙烝哉元后允懷于兹
右三章章四句
送李學士歸省
涼飇倏闌暑星火西南方僕夫理巾車晨起駕周行大
節著朝野蔚為人所望聖皇眷宿德去意何遑遑臣節
未易盡親恩詎能忘雨露沾以濡松楸藹而倉立身罔
知報惕怛中心傷孝治昭盛時睠辭白玉堂封章侈君
惠豈曰戀故鄉胡能昧其原畏彼道路長
霜林晚節圖
朔風何蕭蕭嚴霜亦皓皓維此歲載隂羣芳盡枯槁懿
彼貞堅姿幽寂能自保春風桃李花樹下蘼蕪草紛紛
競顔色媚此一時好
送張給事中赴南京
三五星未沒青驪駕言征籍籍祖道筵悠悠遠行程陽
回雪初霽春意亦已生黃門地清要彼此同恩榮求言
在兹日況復須老成勿謂君門遠出納良不輕行矣庶
勉旃慰此離别情
題周萬戶子性扇面月桂
我昔夢遊崑崙峯雲梯咫尺依晴空綠煙掃盡六合淨
身輕八翼飛蟾宫蟾宫境界一何異璚樓瑤閣相鈎籠
就中丹桂花正發清光奪目飄香風姮娥一見謂仙客
當時許折枝頭紅翩翩見舞羽衣曲鈞天彷彿聞三終
久之但覺毛骨凜逼人寒氣如冬隆覺來明月滿窗戶
一天靈籟鳴山松
和雪齋韻
冀北方辭闕江南覺有春虎符輝組綬鳳勅煥絲綸竹
馬行遮道蒲鞭不動塵共言公薦拔豈必為呈身
宿紫虚觀
薄暮遊山觀天低逼少微地偏人到少仙去鶴來稀遠
岫收殘雨深林翳落暉不緣簪紱絆容與待忘歸
送同鄉金署正還南京
封章聞聖主馳傳自南京身立雲霄近恩沾雨露榮辭
朝初整旆送别若為情後夜逢秋半相思共月明
送尹同府之京
甌江初霽雨别駕上神京柳拂春風軟花迎曉露明黎
氓懷惠澤冠蓋動離情環珮辭朝日重過藹政聲
送劉大尹宰石城
為客逢張鎰求賢薦馬周郎官千里去祖道片時留候
館雞聲曉征途馬色秋君王懷赤子恩澤在承流
送林修撰
自是瀛洲侣年來已二毛龍頭曾獨占鸞誥已殊褒德
業推先達衣冠偶俊髦雄文司馬出直筆董狐操漳水
流何已閩山勢轉高許歸優渥重雨露在宫袍
賀葉明府
述職臣踰萬褒旌僅十賢問渠誰第一羨子獨為先宴
賜珍羞富衣頒錦繡鮮辭朝加寳褚乘傳給官船盛典
昭明世殊恩邁舜年宰臣思效法民吏候歸旋異績中
牟並仁聲密縣肩身臨百里地名紀九重天美化施仍
洽貞心秉益堅會看膺特詔補衮五雲邊
次黃養正賞菊韻
黃金花朵照冠裳開正當時近橘陽阿閣秋高通御氣
掖垣風細和天香自同葵藿常傾日肯讓梅花不畏霜
歡賞誰如今日樂君王許醉紫霞觴
贈同鄉鮑給事
黃門清切受官初虎榜登名世所譽環珮晨趨迎玉輅
衣冠夕拜奉天書禁庭鵠立朝儀肅直省鶯啼晝漏疎
惟喜鄉隣沾薄宦羊裘退食共紆徐
冬至侍班
佳期又遇一陽生百辟趨朝賀聖明大樂九成天上奏
祥雲五色日邊呈履長共喜沾餘慶報國難忘致太平
深愧相如宜病免侍班何幸沐恩榮
送江侍郎巡邊
久副秋官獨有功巡邊新命荷宸衷良平不數侯關内
頗牧誰知出禁中鈇鉞光摩秋月白旌旗影拂曉霞紅
坐令亭障如磐石一點胡塵不敢通
求碧窗葉先生蘭亭書法
碧窗夫子寫蘭亭千載羲之契合冥赤手妙探龍虎窟
墨池寒蘸斗牛星韓公自詫軍方張杜老深知筆有靈
賸欲相從學心畫煩君為我講聲形
送李侍御四川巡按
平明奉詔出巖廊萬里西川事激揚玉斧凝霜生勁氣
繡衣籠日帶恩光巴江渡處波濤静劒閣經時草木香
狼虎聞風應遠避埋輪不讓漢張綱
送江編修還蜀
閶闔初開曉仗移珮環趨向玉階辭行舟慣見巴江險
策馬何愁蜀道危花滿錦城迎望遠詩成綵筆得歸遲
只今帝載須才俊還看䕫龍集鳳池
江心寺
江心勝景似蓬萊占斷壺天絶點埃不與人間連世界
却從波裏結樓臺亭亭古塔雙峰起隠隠晨鐘萬戶開
昨夜老龍聽法去滿城風浪殷如雷
銀麓竒峰
芙蓉削翠拂層霄絶頂餘寒暑自消雙鹿迷蹤雲露迥
數螺凝黛海天遙霜清夜識浮銀氣月白時聞響玉簫
我欲與君遊汗漫晚年期此覓松喬
送王都憲督漕
繡衣金帶照青春奉勅南巡一憲臣萬里澄清歸掌渥
西都漕運入經綸曉離臺府霜威肅夜度關河月色新
屈指來秋看復命翩翩獬豸列楓宸
送同年陳郎中
璽書新捧出金閨五色龍章濕紫泥疋馬北離關雨霽
片帆南度渚雲低蕭何轉運功須並劉晏經綸志欲齊
後夜相思一回首福星高照大江西
題月下蒲萄卷
驪龍飛出水精宫嫋嫋長鬚翠拂風亂吐珊瑚千萬顆
夜深高挂月明中
端陽有感
思遠樓前小雨晴楚歌聞處若為情紛紛載酒遊觀客
誰信當年有獨醒
黃諫
公子行
白馬誰家郎據鞍索嘗酒笑指青樓邊欲訪章臺柳佳
人坐樓頭鳴筝聲更和千金買一笑浮生能幾何
古别離
憶初結髮時期與同百年詎料萬里别信音何緲然欲
化山頭石望望雙眸穿徒勞清夜魂時時到君邊歡娛
宛如昨諧于指下絃晨雞遽驚起空使涕淚漣擁衾發
長吁斜月窺窗前
君馬黃
君馬黃臣馬赭兩馬相馳在郊野赭馬汗血猶未乾黃
馬精神宛如畫黃赭格骨亦相類要使成功重當世迢
迢玉塞邊塵稀誰識沙場辛苦時
戰城南
戰城南天日慘積骨如丘塞煙晚輕身長劒覓封侯萬
里胡為不生返我軍已戰勝彼軍遂傾覆忍使天寒聞
鬼哭全生無功空碌碌
將進酒
將進酒歌莫停人生不滿百酒盡還須傾吁嗟世事只
如此常醉何須誇獨醒君不見東家有酒不解飲西隣
碌碌勞此生何如劉伶終日醉千秋萬古留其名
巫山高
巫山高夾青天一葉扁舟通石罅數行客淚落哀猿蜿
蜒綿亘百餘里瑤姬封此知何年朝雲暮雨相往旋朝朝
暮暮陽臺前楚王何事來入夢詞客因之空浪傳巫山
之靈尚未泯至今雲雨已渺然峽中流水向東去猿聲
夜夜聞江邊
宛轉歌
月已高天寒酒易銷銀缸頻自剔玉枕為誰調歌宛轉
宛轉清且怨有淚恨偏多無眠思還亂夜已半雲静星
河爛寳鴨夜涼消銅龍寒漏斷歌宛轉宛轉怨且長相
思江水遠夜夜那得忘
楊白花
楊白花白如雪狂風一夜起長秋吹落江南蹤已絶漫
天飄蕩惹人情落日清歌思未歇
自君之出矣
自君之出矣迢遞玉關西思君心萬里隴樹曉煙迷
自君之出矣遠戍向輪臺思君望征雁不見帛書來
五雜爼
五雜爼乖空霓往復還武陵溪不得已守空閨
又
五雜爼錦迴文往復還戍邊軍不得已要和親
從軍行三首
萬里塞邊城年年擁重兵秋風鳴鐵騎落日照旄旌
白骨蒼煙晚黃雲塞草秋貂蟬雖足貴聞說出兜鍪
晚雲添殺氣夜角送邊愁年少輕生者于今已拜侯
軍中五更轉
一更人已静月出上營門休嗟鐵衣冷贏得錦袍温
二更風色冷警柝聲不歇荷戈夜未暝坐看帳前月
三更更漏永起舞發長歎試拭鸊鵜膏賸教劒光爛
四更霜已下長嘯一聲秋冷光慘馬色寒氣肅貂裘
五更星半稀營中鼔角悲仰天試長吁吐作横空霓
附柯潛(字孟時莆田人景泰二年狀元)
送邦紀弟赴通州學士
旭日耀層漢輕風吹碧漪行程渺何許征馬焉可羈當
時送歸客中懷亦悽如況此骨肉親胡能不傷悲強持
一樽酒為汝陳諷規去去登泮學冠裳肅威儀展席坐
清書横經講軒羲粱肉何足嗜飲水足忘飢勖哉崇令
德庶以慰我思
山水圖為兵部郎中王恕題
玉堂清署春風前焚香看畫皆神仙畫中風物得真意
峯巒隠約生雲煙大山如龍欲飛去小山盤盤如虎踞
奔流一道破山來散作濤聲滿江樹遠村微茫三兩家
古渡無人横斷槎近村茆屋蔭榆柳門前沃土饒桑麻
别有高亭向洲渚斜日滿簾水禽語滄波浩浩欲吞天
蜃氣昏昏欲成雨初疑匡廬山下落星灣又似洞庭湖
上之君山瓊宫貝闕倚霄漢無乃蓬萊方丈非人間我
生慣識山中樂随意雲樓與山閣故鄉一别今十年石
洞梅花幾開落臨圖忽憶舊遊蹤便欲沿溪上丘壑此
身留滯未應歸回首江天雲漠漠
讀陳忠肅公傳有感
戰塵捲空天地黑鐵騎長驅滿南北厓山孤主知存亡
一夜愁心頭徧白丈夫恥作負恩生舉手擎天天已傾
孤城如斗猶百戰蒼蒼不遣功勲成龍虎可騎不可擾
怒氣吹人山亦倒君臣大義心自明白日清天懸皎皎
嶺外間關草樹寒四顧無人空淚彈國破家亡惟一死
首陽有薇那忍飱節義文章埋不爛萬丈虹光燭霄漢
我懷往事悲復歌烈烈英風鬢絲亂
僊溪龍華寺
寳雲山下煙霞古老樹如龍欲飛舞花氣薰成五色雲
泉聲散作千林雨我愛溪山事事幽錦袍醉踏東風遊
題詩淨掃巖頭石把酒還登竹外樓空門自與人間别
夜榻焚香卧清絶明朝長嘯拂衣歸閒却溪風與山月
詠舊朝靴
記得初成日先朝禁直臣動移當輦轂步履上星辰待
漏清霜滿乘春玉鐙新舊逢時綻裂猶有玉階塵
送簡討莊孔陽桂陽判官
鐘聲催曉騎寒色上重裘笑别鵷鴻侣遙臨山水州直
言非不用高志自難酬公暇閒吟處風清月滿樓
遊囊山寺
下馬松關外行行過虎溪鐘鳴知寺近雲暝覺天低澗
底流泉滑簷頭古木齊何時謝塵鞅此地卜幽棲
送章編修德懋令臨武
獻䟽黃金殿英英志不回遷官無愧色治邑有餘才點
易臨溪閣横琴坐石臺閒情幽賞絶猶勝在蓬萊
辟支巖
攀雲臨絶頂一望海天空野色斷橋外鳥聲高樹中煙
凝芳草碧苔襯落花紅萬慮都消却長歌送暮鴻
送行人司正邵震使安南
天王出震繼虞唐宇宙重新化日長要使車書歸一統
遙頒正朔到殊方碧天盡處通容管瘴雨晴時過富良
珍重平生清苦節莫將薏苡載歸囊
送嚴弸中之歸安
拜命之官屬妙年圖書萬卷載吳船煙迷芳草碧千里
水汎落花紅半川自喜養親榮有禄誰言坐客冷無氊
應知苕霅多吟況好為題詩寄錦箋
石倉歴代詩選卷三百八十三
