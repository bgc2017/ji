石倉歷代詩選總集類
提要
(臣)等謹案石倉歷代詩選五百六卷明曹學
佺編學佺有周易可說别著錄是編所選歷
代之詩上起古初下迄於明者也凡古詩十
三卷唐詩一百卷拾遺十卷宋詩一百七卷
金元詩五十卷明詩初集八十六卷次集一
百四十卷舊一名十二代詩選然漢魏晉宋
南齊梁陳魏北齊周隋實十一代既錄古逸
乃綴於八代之末又併五代於唐併金於元
於體例名目皆乖剌不合故從其板心所題
稱歷代詩選於義為諧所選雖卷帙浩博不
免傷於糅襍然上下二千年間作者皆略存
梗槩又學佺本自工詩故所去取亦大都不
乖風雅之旨固猶勝貪多務得細大不捐者
金代惟錄元好問一人頗為疎漏意其時毛
晉所刊中州集河汾諸老詩猶未盛行故學
佺未見歟其列於元詩之首亦以一代祗一
人不能成集也據千頃堂書目學佺所錄明
詩尚有三集一百卷四集一百三十二卷五
集五十二卷六集一百卷今皆未見殆已散
佚然明自萬歷以後繁音側調變而愈遠故
論者等諸自鄶無譏是本止於嘉隆正為明
詩之極盛其三集以下之不存正亦不足惜
矣乾隆四十五年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
