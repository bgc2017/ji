石倉歴代詩選卷二百四十四
明曹學佺編
元詩十四
貢奎
天遊亭
涼秋馬肥健山行快閒心斜陽衆峰出豈待窮追尋兹
亭獨崔嵬超然散塵襟瑤漢湛虚碧靈飈蕩幽隂滉漾
連沃野蒼茫俯喬林真遊本無馭妙道悟匪深麻姑去
何年樓居集華簪棟宇墠高下薜蘿徑蕭森玄蟬解新
蜕嘒嘒高樹吟物理感時遷世轍徒駸駸懷哉學仙術
孤雲度遙岑
秋日陪大學士趙公憩龍山玄真宫
岩岩居庸關左挾飛仙居蒼茫四山合石逕穿盤紆人
家稍相接林木何森敷觚稜生曉煙玄風凌紫虚念彼
羽流集豈與世俗居溪流轉雲碾餘潤分園蔬鐘磬答
空谷齋供薦芳腴穹碑紀宗傳道一教乃殊素餐貴
崇本卒歲事耕鋤漁父在何許空有桃林株坐慚秉
文幹尸祿常曠迂日暮陟層巔丹霞成長裾遙睇空中
雲超然能卷舒
虎林玄妙觀
琳宮古崔嵬獨據山勝絶天光垂帝座照耀金碧色修
廊接層崖俯目視深澤隂陰木葉暗石削蒼壁冽流泉
出嵌空六月灑飛雪平生功名謀洗我肝肺熱同遊得
幽人再拜摩斷碣興亡見唐漢高爽了吳越更擬窮幽
探馳景忽西滅
登虎丘山
吉士雅巾履具舟約芳遊朝晴出西郭午凉登虎丘松
逕度遙嶺歴此層級修當時吳王劒硎光裂岩幽平甸
眺萬頃閒瞻煙樹稠頗聞山僧賢飛錫下林陬獨遺方
丈室於焉集清流一簞可平生豈惜半日留煮茗試泉
冽樊香延宿篝疎雨催晚歸隨波散浮漚
題董簡卿所藏瀟湘圖
瀟湘在何處展卷心悠然是中浮雲飛上與蒼梧連憶
昔弄扁舟載雪清江天湘君招不來眀月在我前微鐘
破征夢落雁栖寒煙迴首行萬里攬衣羡孤騫可憐楚
人辭憔悴窮歲年圖畫豈不好此意誰復傳已矣三歎
嗟臨風叩商絃
京城客館
公宇日無事閱書稍怡情浩漫罔窮極静定悟始眀籠
禽動幽響庭草遂微生俯念節物變宴處常愳盈寧復
辭勞苦王事驅我行雨餘夕陽漏空雷殷殘聲暄爽倏
未定雲勢方縱横訪遇當獲趣及兹煩抱嬰何時故園
友濁酒與同傾
雪晴
今晨持我書燕坐雪照屋閉門謝塵鞅展卷自朗讀衆
說初若攻冥思意纔復旭日上團團清泉渙春綠涓涓
晴櫩溜洗眼濺飛瀑豈不事遊觀驅馬泥及腹永懷同
袍士歲晚在空谷好風忽東來起翫庭下竹
題雲東軒
城中紛華地借屋得佳處居然俗士駕欲詣不知路門
前柳隂深溪水清可度我行萬里倦頗覺懶成趣有時
忽來坐談笑竟忘去孤雲遂閒適悵望心所寓平生曠
蕩懷落筆題幽素要當居軒冕此理常自悟酒興方未
闌青山任朝暮
邳州
古城結危構交逵裒招延朱碧遞隠見岡迴勢蜿蜒填
車縱横遊重屋光華鮮扣門多乞食民飢遠流遷桑柘
重藹綠鬱鬱浮蒼煙念此萬里道我舟亦已旋雲樹列
環岫晴鳬散平川烜赫驪珠光隨風堕靈篇神清契高
冥性歛涵靜淵出處古異途世故寧糺纏簡書誠可樂
軒冕非自捐推篷晚逾恍凝霞助孤騫
袁伯長虞伯生始約同舟南歸既而伯生留京
臨别以雲詩見贈舟中奉和以寄
白雲起西南盤鬱中天臺下招笙鶴翔天風為之迴豈
不從龍遊重輝挾崔嵬翔鶴若有歸華采同燦璀悠然
忽萬里矧與丹鳳偕鳳栖東海瑶鶴啄北山萊企首思
白雲鳴聲瀝餘哀所嗟變化神微雨朝暮來分陰護丘
壑終復遊九垓藉彼明錦章舒卷慰好懷秋旻氣彌清
短翮亦稍開會合須可期乘高共裴回
秋懷
瑤漢夜澄寂烈烈羣象嚴浮雲翕交互圓光尚微纖階
蟲競鳴響濕螢度飛檐持志惕自警屏營以深潛驚飈
度幽幌凝香啓方奩栩栩莊生蝶秉志能養恬雞鳴何
孳孳憂心愧如惔
紀夢
癡兒忽在眼夢覺萬里外寄身如浮雲起坐發長慨所
以棄汝來恩義固有賴讀書雲林齋坐閱景明晦勤懶
出天性責善係亦大我歸須可期秋江斫鱸鱠
答陳華仲
海上三神山上有學仙侣泠泠紫簫聲吹作飛鳳語迴
飈蕩溟海散落成烟雨豈無知音者一振九苞羽持之
獻天庭上以奉明主
其二
貧賤交有道富貴多異途所以古君子擇交嚴所趨霜
劒閉寶室烈士發長吁隔世或相慕同居分越吳寥寥
千載間羨彼管鮑徒
夢故人
千里萬里道三年二年别鴻雁去復來我友音書絶夢
中忽一見欲語情更切覺來失處所殘缸半明滅相思
各天涯長夜寒慄冽風霜草木變貧賤不易節中心諒
誰知素月當空潔
題淵明圖
若士超世流高風凌飛仙倦懷經濟術嗜酒豈自然去
之千歲間才賢孰相先畏途轍皇皇歸歟袖翩翩日暮
孤雲飛黃花澹秋妍坐憐王弘輩矯首南山巔
即事
藹藹羣樹林孤雲暮來歸紛紛飛鳥倦歛翮相因依臨
軒方獨坐凉飈吹我衣物理固有常悠然悟其機山中
何者樂躬耕自無飢百年事未晚寧勞歌昨非歸歟友
田父一樽聊可揮
賦得新月
團團故園月微鈎畫雲端孤舟天際來湖波正瀰漫但
念時節流不畏道途難晚樹齊弄色晴飈驟生寒歸鳥
哺高林稚子迎門歡夢中倏先至相思強加餐
送别劉道夫
春晚益可愛綠陰蔽前郊念子暫時别我心已云勞浮
雲始舒霽倏見疎雨飄暄爽驟變更豈異世俗交微飈
起林杪清池樹光搖沈憂渺予心衰髮矧漸凋悵焉立
斯須幽禽語嘐嘐
次韻牟成甫
我屋靑山下江淨餘霞赤三年臥憂患迹絶城府入扁
舟乘興來獵獵風滿席豈無知心人邂逅談燕集撫物
空自嗟白鷗亦閒適虚名苦勞生干事竟何益
寄公瑾憲史
綠隂蔽深院四月微雨寒羸驂借東隣欲出徒步難簷
楹亦周流於焉足盤桓何苦戀微祿羨彼凌風翰向來
二三友談經舌翻瀾蕭條天一涯出處隨所安念子知
心者重是故時冠
集雲從山
南土氣蒸溽城居厭喧卑官曹稍休暇寄此方駕馳側
逕轉縈曲遙原雜林池煩纓濯微飈前瞻劃舒夷嶪嶪
琳宇深松桂交樛枝鐘聲出修廊一飯若有期適意豈
不樂營營竟何為虚談非世具勿遣俗士知素衷慕幽
蹈終焉謝塵羇
雨中
驟熱變風雨氣候一日殊綠樹擁如蓋殘花落無餘閒
居日偏永手把種藝書幽幽魚鳥適寂寂車馬疎田父
二三輩濁酒時來俱愁陰每思霽微涼意稍舒攜笻獨
延佇層雲起遙墟
送史高士謁吳閒閒
春水武昌船帆飛敬亭雨孤城厭喧囂聽此檣燕語揮
手謝時人開胸散煩暑煌煌闕下書曳曳雲間侣真人
紫霞佩執簡授璇宇攬衣欲從之神交諒傾許霽雨沐
霄容風微鵠初舉遊心愜高明脫屣邁行旅懷哉會何
時酌彼盈樽醑
陳氏思蘭亭
儼儼春服成浮雲澹微隂行隨越山曲修篁映疎林溪
湍駭遊魚巖花觸飛禽物變理乃常於焉樂幽尋悠然
斯亭上契彼往哲心豈不感陳迹志鬱匪所任猗蘭有
時作亦以絃吾琴武夷參其前佇立企遙岑
送鄧提舉之官江浙
天寒道路遥歲晚風雨作虚名諒何為矧此懷抱惡子
行既云邁離居愧余索物盛固有時空山正凋落
其二
江湖起秋風眯目塵黯暵挂席飛雲顛行子歸意滿蹇
予如病鶴欲往翅常短悵望不能休城高暮山遠
其三
停車子踟蹰把袂我夷猶念此離别難况乃交契綢雨
霽白雲飛日斜江樹浮望極意逾遠愁多身更留豈無
負郭田何苦事遠遊歸來亦從人商歌激高秋
其四
白雲一觴酒離思滄溟間子行勿復居念我何當還杳
杳飛鴻書瑟瑟清鏡顔潛機不私貸歲月忽已闌贈之
雲錦章譬彼蒼玉環何以解塵纓幽泉弄潺潺
贈碧溪翁
雨霽秋色淨新涼方可人溪流碧如染照我鬚髮真平
生作詩苦羞拂鏡中塵為向無菴說歲晚願為隣
拜醮北觀
齋罷敞春服趿履步修廊籠禽動新響雨餘竹風涼道
人房更深爐煙引微香於焉謝塵鞅閒來日偏長
送劉道夫
西菴松篁路雪消沙水清天寒行役倦酒醒别愁生落
日横車影長雲送雁聲梅花應未發留待照春晴
秋日陪集賢學士趙公敬夫憩龍山玄真宫
山轉疑無地人家近隔村野田秋穫盛岡路晚行喧川
淨雲生石溪平水到門偶尋高士隠相見遂忘言
城南即事
偶出城南去長郊花亂開春隂雲貼水日暮客登臺擾
擾誰知已寥寥自感懷家書幾時發妻子勸歸來
贈孔令尹
百里光山遠三年縣令賢人皆思舊德我欲賦新田綠
霧桑浮野黃雲稻際天風流昔潘岳空作種花傳
試院次韻答吳草廬先生
暫客留應喜微官去恨遲竹高當戸直花重向簾垂對
酒驚人别看詩感歲移山中足幽事猿鶴舊曾期
陽墅道中
馬上千峰列溪行不盡源野船高似屋山縣小如村路
繞田間曲池漫雨後渾靜來應最樂綠樹擁柴門
即事
小雨春寒重吳蠶上箔遲枕欹清夢覺窗掩綠陰垂喜
聽林鴉哺閒看蟻垤移相思故人遠誰與話心期
憶昔
暗憶曾遊地遥看不盡天宿雲連野樹積雨聚溪船故友
疎三益微官負十年閒居成癖性長日枕書眠
遊大梵寺
遠客閒無計微官欲賦歸偶尋幽寺去頗覺俗情非涸
澤飢鷹戀高空獨雁飛西風如有意向晚襲人衣
再和前韻三首
喬木蒼煙合清江旅雁歸功名遺史在城郭舊人非家
遠書猶隔春陰絮欲飛緇塵空滿眼終日到征衣
清溪盤百曲虹影駕横槎春事怨行客夕陽啼亂鴉山
眀分衆木天闊散悲笳却羨僧家勝推窗瞰水涯
遨遊窮樂事模寫得新詩古寺看山後微風到竹時地
幽塵不到人語燕歸遲向晚寒猶峭惟應客袖知
湖中
片雲將雨過風急滯船行秋水岸無際夕陽山自明沙
平征雁落波靜宿鷗輕滿目篷窗興窮吟獨未成
居庸關早行
茅屋聞雞起羸驂並轡行澗深孤碓響山暗數燈明細
憶留題處空慚不棄名客愁偏切耳斜月候蟲鳴
槍竿嶺
薄宦辭家遠經秋未得歸直隨山北去却背雁南飛川
淨白雲起郊平紅樹微憶曾留宿處立馬認還非
濟州
舊濟知何處新城久作州危橋通去驛高堰聚行舟市
雜荆吳客河分兖泗流人煙多似簇䀨耳厭喧啾
郊行
雙溪溪上路重到五年遲桑柘成陰處鶯花向老時泊
舟隨岸曲坐石看雲移政愛沙鷗狎驚飛底見疑
寄示師文妷
川明山秀草花馥氣連鬱儀迴地軸晴嵐宿靄屯氤氲
石根飛泉迸寒玉此中縹緲仙人居樓觀金碧繞翠竹
我來曾住纔七日迴首人間白雲速飄搖金衣鶴雙飛
白玉童吹紫鸞曲天聲忽遠奈别何青山送人秋思多
作詩寄女仍自歌梅花零落雪吹盡願拾瑤草山之阿
謝李息齋惠墨竹
湖州墨竹蘇州詩李侯二美能兼之長安塵中忽到眼
坐我六月江南時幽人江南結林屋紫碧森森萬竿玉
清風激昂此君語六月寒生不知暑只今見畫思故鄉
博山日永凝清香人生萬事真適意相對悠然希坐忘
寒食掃松即事
東風微微吹雨晴春山草暖雉飛鳴時哉物性各有適
人生悲樂難為情客行十步九迴首寒食道旁多哭聲
往年携手原上頭今年酹酒原上丘相逢須識夢中夢
有聲莫帶愁中愁
題山水圖
崖傾水涸石見底石上古樹蟠蒼虬風雲慘淡起白日
發卷令我窮冥搜樹傍衣冠二三子粉墨脱略神光浮
垂竿散策百不憂安得一笑從之遊
濟州
兖泗支流魯山麓會濟分河向南北扁舟高枕臥看山
青入齊雲雨新沐六年歸老敬亭閒忘却塵埃道路間
松聲入夢山巖裏驚散風帆去千里
無題
馳道塵香逐玉珂丹樓花暖弄雲和春風漸綠瀛州草
細雨微生太液波月榭管絃鳴曙早水亭簾幕受寒多
少年易動傷春感喚取佳人對酒歌
郊行
馬上看山山不盡客中行路路偏長叢祠社散羣烏啄
層漢秋高數雁翔疎雨著人絺袖濕微風吹面稻禾香
迴岡偶憩幽塘上顛倒松陰百尺彊
久留翰院思歸
日日思歸未有期夢魂幾度遶園池白雲滿地山深處
紅日當簷雪霽時竹外板輿春步小花間銀燭夜筵遲
好將烏鵲頻占喜便買歸舟泛碧漪
得家書
睡起相思勞寸心捲簾無語立簷隂故人千里碧雲合
斜日半川紅樹深江雁忽傳秋後信隴梅應待雪中尋
天涯奔走成何事輸與寒窗抱膝吟
試院秋日即事
薄遊時覺鬢毛蒼病怯西風夜更長官冷久無金馬夢
院深惟有木犀香歸舟欲解天如水故友難忘客思鄉
試問宋郎愁幾許雁聲何處起滄浪
邳州
荒城十載路重經暫艤扁舟坐驛亭春到梅花何處白
雪晴山色向人青驚心家遠書難寄迎面風寒酒易醒
莫憶牽衣兒女態曉猿霜鶴笑林扃
送謝明遠之官平江
碧波千頃照姑蘇目送危檣數幅蒲古寺雲遮丘臥虎
荒臺葉落夜啼烏黑頭清鏡來勲業綠幕深衣入畫圖
暇日過遊新得句秋風應寄故鄉鱸
送汪叔志之南安
繞郭清溪帶路長衝寒極目送危檣水涯梅柳傳春信
雪後樓臺照夕陽杜牧吟邊山鳥去謝公行處石苔蒼
碧雲暮合天無際回首相思欲斷腸
槍竿嶺
百折迴岡勢欲迷舉頭山市與雲齊經行絶似江南路
落日青林杜宇啼
出郭
水竹亭池十畆間當時誰似故園閒無端久客章江上
却羨孤雲得往還
題清溪圖
溪上桃花山下舟六朝遺事寄東流春風無限關情處
猿鶴依然識舊遊
梁山濼次袁伯長韻
積水平蕪渺沒間夕陽漁市網如山扁舟却逐孤雲去
得似鳬翁照影間
帖帖汀荷望眼平微風疎雨葉香清令人忽憶西湖曲
碧蓋紅粧短棹横
過廣德
黃塵鞍馬夕陽邊不到桐川十二年萬事只多新白髮
虚名何日賦歸田
偶成
㶑㶑横塘柳四圍雨餘來看綠陰肥燕翎拂處波如縠
半幅深紅漾落暉
夜况
北風塵海萬波回夜半西窗勢欲摧夢覺恍然超色界
殘燈炯炯妙蓮開
池州郡齋除夜寄呈家君
郡齋寥落夜無眠紙帳青燈思悄然不是今生惜今夕
却緣明日是明年
寄友人
别日苦多會日少平生知已最傷神王郎玉樹東風外
只對梅花思若人
秋夜
空牀坐對一燈青手擊蒲團醉欲醒夜半竹風如雨過
起看明月步中庭
望池州山
少年江上一官閒老去重來似夢間欲覓故人行樂處
白雲遮盡九華山
題趙子昂所畫牧馬圖
霧鬛雲鬃出帝閑誰將圖畫落人間奚官飽牧無餘事
獨立春風憶華山
題梅溪深處
古寺西邊望眼平人家何處斷橋横東風幾樹溪頭雪
獨鶴歸来趁晚晴
春早
病怯春寒睡起遲雨聲一夜漲清池梅花吹落無人管
卻似階前雪舞時
謙上人
西寺廊深日射塵維摩方丈四無隣微風盡捲飛花去
半敞東窗映綠筠
絶句
山雨鳴篷雁落沙新寒先到野人家病來誰似愁容瘦
霜樹蕭疎兩鬢華
紡績圖
婦姑紡績夜闌時月落車寒手轉遲應愧西隣歌舞散
酒酣春夢繞深帷
附貢師泰
雜詠
疎林收霽靄方池含密隂坐深清晝冷餘花散鳴禽緘
情何所寄撫我綠綺琴世無鍾子期誰能復知音曲終
一長歎悠悠千載心
章華
靈王傾國崇臺宇按劍章華昵中土弁裳伏地走諸侯
鐘鼓凌空震三楚騁驕不畏伍子謀落成乞與吳兵遊
孤舟竟走江上路塊土獨占山中愁十年伯氣終蕭索
回首華容歸不得飢魂漂泊啼秋煙細腰却舞新王前
朝陽
神娥縹緲高唐上楚宫樓閣森相向丹楓蒼桂湧孤闕
白石清江簇連嶂行雲冥冥飛雨寒孤猿咽咽秋花間
翠鈿龍駕杳何處斷魂殘夢愁空山微臣宋玉誇能賦
當日襄王豈真遇千古秋風恨未平高泉飛落三巴怒
黃金
昭王銳志移青社築土懸金奉賢者四方劍佩集強燕
千里風塵馳駿馬郭君自舉先羣豪樂生獨步超凡曹
酬恩一雪覇國恥建功並倚雲天高君臣意氣千年少
落日荒凉沒秋草黃金買貴滿長安惆悵英雄布衣老
望思宫
桐人氣迫前星黯思子宫成翠華晚高堂有恨碧草新
大野無蹤金犢遠一朝弄兵兒罪輕百年鍾愛天倫深
林園魂魄夜寂寂湖城風雨秋隂隂漢宫樓觀連天起
方士秉香召仙鬼望思望思歸不歸茂陵老淚如傾水
銅雀臺
半空高棟翔金雀玉扆繐帷塵漠漠西陵老樹暝色寒
長安賤妓春情薄曲終紅袖辭尊前簷傾斷甓飛人間
分香老淚恨不滅秋風吹入苔花斑漢家一片當時土
肯為奸雄載歌舞銷盡曹瞞萬古魂落日潼河咽寒雨
送顧仲莊之海北
釣龍臺下與君别萬里東南何日還星斗動搖天在水
海門空闊浪如山珊瑚寶樹來三島鸚鵡金籠出八蠻
簫鼓船回應北上鳳池春早佩珊珊
送篤御史
萬斛龍驤海上回除書忽報自天來紅蓮日轉神仙幕
翠柏霜飛御史臺已喜文章收俊譽還因綱紀得長材
風塵滿目難為别且盡江頭酒一杯
題張子固所藏鮮于墨蹟
一自昭陵藏墨本書名誰復更超羣忽傳河朔專行草
不讓吳興變隸分黃鵠夜深隨落月白鵝秋冷化孤雲
風流賴有張公子雪繭封題比右軍
題二馬圖
鐵塚騧連錢驄何年墮影江水中蒲梢西來八尺龍天
閑十二為爾空五花雲錦吹東風
附貢性之
西湖燕集分韻得南字
我志在丘壑野性夙所躭今晨適休暇樂此風日堪而
我二三友濟濟皆儒簪扶攜眺西郊到處窮幽探湖光
淨澄練山色浮晴嵐林木葉已脫梅花蘂猶緘言瞻和
靖祠芳草埋空函載登岳王墓老樹雲相參眼明三竺
國金碧眩精藍商歌起樵牧淸梵來瞿曇方將履夷曠
尋復躡巉巖去去不知遠落日山腳含美人具清讌畫
舫如雲龕浮游六橋間水天遙共涵
賦得蛾眉亭送胡長史粹中之楚
雙蛾横翠黛孤亭枕江流伊人適行邁於焉拽蘭舟山
空夕煙歛月白水光浮永懷謫仙人浩歌動清秋風景
詎不美公程靡遲留明發指武昌千里路悠悠言從夏
口驛遄經鸚鵡洲王國寔重鎮屹然居上游皇圖永萬
古輔翊在謀猷兹行亦已壯毋使增離憂
清江圖
江驛背孤城江流遶舍清露枰松下奕驛騎柳邊行帆
落晴窗影鐘傳雨寺聲堆床餘簡帙列坐總耆英燕語
能留客鷗馴解結盟詩郵趨堠吏衙鼓集關兵薄俸樽
仍滿新知蓋屢傾不才翻自愧何以答深情
題畫山水
山水東南勝遊遨歲月遷登高頻折屐載月屢移船鏡
水荷花裏秦雲嶺樹邊猿偷霜果下鹿借石牀眠野趣
閒誰適詩懷靜自便洞深通窈窕澗曲寫之玄采藥時
逢虎看棋或遇仙僧留題竹字鶴避煮茶煙捷徑惟增
愧移文只浪傳種桃春萬樹别有武陵天
題畫蘭竹
幽蘭産空谷無人春自芳綠竹生石間節操凝冰霜樂
此琴中調寘彼君子堂氣與質隨化歲晚同馨香采之
可紉佩不采蘭何傷
題畫
微雨歇清晝輕雲散薄隂人家隔西崦僧舍傍東林樵
漁斷行屨山水空遺音軒冕詎不貴遊塵如海深披圖
欲懷歸何以諧夙心
牧牛圖
溪童飲牛渡溪水牛遇水深行復止人知水深牛不行
誰識回頭顧其子桃林之野春雨晴燒痕回綠春草青
太守勸農當二月土膏肥暖牛可耕邯鄲城頭征戰息
寗戚徒勞吟白石一聲笛裏太平歌牛背溪童自朝夕
唐馬圖
開元天廄多良馬四十萬匹皆龍駒奚官牽出立仙仗
箇箇五花雲錦如許教芻粟官家給餵飼何曾敢相失
花邊柳下恣長鳴不比駑駘甘伏櫪太平天子無戰爭
四海久矣風塵清青絲絡頭玉為轡看花不出長安城
世間豈無千里足往往徒遭奴隸辱如何獨領鳳池春
慎勿從人厭羈束
宫梅圖
璚樓夜寒銀漏澀滿地霜華月光白翠禽啼斷夢中魂
窈窕虛窗碧紗隔千門深鎖含章宫未許人間識春色
只愁笛裏曲聲哀零落香鈿點粧額
林壑深秀為鄧宗經賦
芙蓉城郭自天成長日開軒看雨晴飛瀑曉翻千嶂雪
驚濤秋湧萬松聲雙雙去鳥風中度一一遊人畫裏行
濟世功成許歸隠肯教林壑負深盟
登越王臺次任一初韻
芙蓉城郭自天開形勢盤回亦壯哉風作鳴潮吹雨散
山如走馬渡江來王圖霸業今何在越寺吳宫莫漫哀
此日明年各何處更須扶醉一登臺
清燕堂
江山深處畫堂深朋宴曾聞屢盍簮弈世衣冠惟望族
百年桑梓尚喬林珠簾捲雨聽春晝寶鴨含煙散夕隂
我亦有懷同笑語圖書堆裏坐鳴琴
送别
江上船開起棹歌離愁無奈故人何桃花流水春三月
楊柳東風雨一蓑送别轉嗟形影獨相思從此夢魂多
到時定有平淮策勲業終歸馬伏波
送陸景宣靖州從軍
蠻荒溪洞極邊頭仗劒從軍憶壯遊楊柳春風千部落
旌旗曉日萬貔貅路經彭蠡洲前過江自巴州峽外流
早報達人歸聖化貂蟬從古出兜鍪
送戴伯貞簡校還廣西
桂江煙水接瀟湘逐客歸來道路長卷裏謾多新製作
篋中猶是舊衣裳逢人且說身如夢老我相看鬢已霜
此去莫教音問隔雁飛今喜過衡陽
水竹軒
萬竹瀟瀟水遶門九街車馬自晨昏晴天波影搖窗戸
靜夜秋聲入夢魂曾為故人頻下榻每因佳客屢開樽
百年清致今猶昔春雨深深長子孫
城南耕隠
愛爾城南隠者居春田遶屋總膏腴兒孫候暖晨驅犢
燈火分凉夜校書入社有懷占樂歲趨朝無夢候公車
相逢自歎飄零久投老歸來愧不如
次萍居留别韻
且勿長亭折柳枝離筵已判酒如池因思會面難期處
直使銜杯到醉時檣燕留人雙上下岸花迎客半低垂
計程明日毗陵道吟寄新詩欲倩誰
贈肖山劉縣丞
野夫于世久無聞出郭欣逢父老論何事一從君作縣
催租不識吏敲門夜燈機杼聲連屋春雨桑麻綠徧村
他日循良應有傳肯將名節讓劉昆
有懷夏文度文表昆仲
珍簟生凉簇浪紋寶爐香煖散晴薰葛巾白苧消三伏
繭紙烏絲寫八分文字勇追韓吏部詩才清逼鮑參軍
眼中年少多如許獨爾風流莫與羣
題畫
樓倚溪頭水溪環竹外山扁舟垂釣者相對白鷗間
春山煙雨
柳帶輕煙淡淡花含宿雨深深魚樂新添曉漲烏啼越
覺春陰
題畫扇
三間兩間茅屋五里十里松聲如此山中景色何時共
我同行
東坡竹
玉堂罷值獨歸遲墨瀋將秋入硯池坐到夜深清不寐
鎖窗凉影碧參差
畫馬
天閑牽出許奚官飲罷春流未解鞍記得曾陪仙仗立
五雲深處隔花看
觀畫
滚滚長江入窈冥越山無數隔江青一雙白鳥誰驚起
衝破蒼烟下别汀
題畫竹
鷓鴣啼斷水龍吟舟過湘江夜雨深清思滿懷無著處
閒將墨沼寫秋隂
釣魚圖
賀監湖頭秋水清越王臺上秋月明偶因把釣忘歸去
不是來沽隱士名
畫蘭
林下佳人迥不常倚風無語淡生香憑誰寫作靈均賦
為爾招魂到楚湘
蘭竹
翠鸞飛下尾毿毿怪石巉巗倚碧潭一路鷓鴣啼不斷
行人揮淚濕征衫
題畫
擾擾黃塵沒馬鞍幾人消得此中閒綠隂清畫深如水
飽看溪南雨後山
石倉歴代詩選卷二百四十四
