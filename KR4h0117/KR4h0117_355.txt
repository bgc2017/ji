石倉歴代詩選卷三百五十六
明曹學佺編
明詩初集七十六
羅泰(字宗讓三山人)
洪僉憲山水
昔聞李太白讀書匡廬峯林卧諧清適仙遊躡高蹤有
時誦聲歇野服披蒙茸虹橋緩孤影巖雲遠相從白蜺
落銀漢瀉破青芙蓉幽情翫物化雅趣超鴻濛岡藪起
麟鳳淵潭躍蛟龍蒼生既有託謝屐莓苔封
白菜
澹薄不易守遂乃從甘肥達人尚清節所志將有為幽軒面
場圃種溉青離離鋤金豈肯顧抱甕息凡機何由適素願雨
暘恒及時條風曉初度零露夕還滋奕葉翠綃剪白莖練
帶垂盤飱日供具庶以無饉饑咬根有真味寧為繁膾欺
挽湯廣文父
凄風吉水寒海色日光薄中天殞少微倏忽驚摧落臨
文悼若翁允哉古先覺志尹獨盤桓希顔甘自樂照乘
懷魏珠連城隠荆璞至寳旣弗售何以事琱琢流輝媚
川淵種德高嵩嶽趨庭有賢嗣大振芹宫鐸於焉敬亭
峯肆情在丘壑興盡賦歸歟故園景猶昨拂衣竟長往
遠弔遼城鶴山頽梁木壊斯道安所托穹碑太史銘哀
章俱館閣俛首企高蹤蘿月生虚幕石室夜迢迢佳城
雲漠漠楚些空悲涼九原人不作
題蘭二首
竒茁秘空林何人為賞音謾紉湘水佩好寄杏壇琴軟
翠新搖玉幽黃淺露金為言層石畔榛棘莫相侵
又
林館别来疎懷歸積歲餘始知君子操應與善人居色
染秋清後香饒雨霽初芳叢宜綺石佳致復何如
次林尚默先生送别江西
合沙橋畔曉分袂惜餘秋征騎頻催發臨岐莫暫留楚
雲將别恨關月惬清游自笑身何似滄江一葉秋
李判府五馬圖
黃堂時並駕紫陌事驅馳導從歸来晚傒官控秣時騰
身思渥水弄景憶瑶池西上還家日應辭白玉羈
送林主事還京
卿曹郎職選青署列仙班暫捧全閩檄應從上國還離
心三島月歸思萬重山去去須回首榕城杳靄間
送林尚默之沙陽
整旆龍臺曉分擕岊水濱扁舟應棄越百里又之秦畫
鷁愁中遠垂楊别後新杜門閒夕照孤榻藹香塵鴻鵠
寧無侣窮居固絶隣多君終我顧在世有誰倫青草同
心逸梅花入夢頻七峯天外壁雙劍水南津望極徒增
悵愁多不為貧横經苦長夜坐井度芳辰餘澤留蓬蓽
移光耀縉紳爛雲開富域積雨藹東閩物候隨飛鳥歸
期老此身蘇門記橙橘張翰誤鱸蓴迎旭樓前月金鰲
頂上春范張鷄黍在往事擬堪陳
題林自怡墨梅
闕下簪紳裔幽居寂不譁穿雲開竹徑遶屋種梅花東
閣吟仙宅西湖隠士家傾心同潦倒古貌復槎牙春信
傳芳萼寒光積素華露含珠蓓蕾雪縱玉交加斗帳空
香遠書幃片影斜終當調鼎鼐未許託蒹葭卧對宫簷
下行尋灞水涯粧成誰復見詩在世仍誇驛路愁難寄
羅浮夢轉賖天風吹酒醒涼月上窗紗
三山競秀
八郡皆鍾秀三山獨擅名俗沾常衮化地壯越王城突
兀龍腰曲逶迤鳳穴平薇垣千樹遶榕市百花明左向
鰲峯望斜通北界行九仙遺舊跡千古寄佳聲烏石隣
霄近青雲接地生盤迴成委曲鼎立鬭崢嶸此地饒清
况當年集俊英明公多勝覽書此報瑶京
雙劍交津
龍劍何年化芳名寄古津灘流交赴海風景藹如春山
遶孤城外橋分二水濱光芒射牛斗灝氣接穹旻搜索
應無物騰驤似有神天秋悲估客月夜泣鮫人毓秀英
靈在興賢泰運新延平傳有自仲素道彌純形勝登輿
籍文章動縉紳重脩千古事輝煥耀全閩
雲谷春耕
幽棲雲谷叟千載紫陽翁耕隠名猶在真儒世所宗農
風移建水道化屬歐東早作乘春澤時耕獲歲豐鳥聲
芳樹裏人語暝煙中經界千畦隔縈迴一水通耨雲過
别壟餉草入深叢濁酒呼隣共新炊與客同南陽憶諸
葛隴上候龐公謾道遺安計明當起卧龍
樵川夜月
涼月樵川夕輝澄灝氣浮岧嶤百丈嶺皎潔一輪秋戍
柝依城壘星槎近斗牛天高清露下雲淨絳河流夜渡
聞方語寒燈隠驛樓千門聲寂寂獨客思悠悠謾作高
唐賦須拚赤壁遊一聲風外笛孤棹鏡中舟桂魄今宵
滿公車此日留明當霄漢上曾憶共清幽
送進士汪克紹
仙舟桂席懶聞歌渭樹江雲奈别何白社每同為客飲
青山今日送君過鷄聲候館人行早月影蓬窗夜色多
洛下才華應久待春風紫陌共鳴珂
寄弟宗夲
連枝同氣不同芳老大應憐各一方靜夜碧窗惟有月
流年青鏡總成霜陟岡見鴈和雲遠藉酒消愁苦漏長
遥想蘭臺春草夢覺来還似舊池塘
題宿鴈
西風吹影下滄洲倦倚蘆花起暮愁極浦煙深迷旅宿
寒沙夜靜怯漁謳䰟歸紫塞三更月夢斷衡陽萬里秋
却被隔江人喚醒一聲長笛倚危樓
重過清泠臺訪玄峰上人次秦師舜韻
上方石逕隠巖扉東閣休文欲暮時散步謾隨黃葉度
頻来應愧白雲知空中花落看還寂竹外茶香坐莫辭
吟對清泠臺下夕西風扶醉獨歸遲
題竹石
蔣逕秋高露未乾太湖嵓畔曉光寒恍疑嶰谷風前聽
還憶瀟湘雨後看江海倦游嗟落籜溪山清隠謾垂竿
月明人去珂聲遠翠羽蕭蕭舞鳳鸞
雙劍匣
雙龍久向匣中藏一旦逢時自發揚神物欲歸滄海去
玉函深掩白波光斗牛夜宿三更月鎻鑰秋開數尺霜
大手指揮塵不染人間從此見鋒鋩
丹青譜
客至東軒午罷經興来猶喜翫丹青只消半榻開緗帙
何用千間列畫屏楚水吳山秋歴歴江雲渭樹晚冥冥
古今人物皆陳迹獨有漁翁傲晚汀
石棋枰
琢破瓊瑶碧蘚滋縦横有路本無岐朝回北闕人閒處
書歇東軒客到時幾度藤花和子落一庭梧影傍雲移
興来贏得山隂墅國手如今已見推
漁樵問答
弛薪投餌暫蹉跎共訝林泉逸趣多釣澤遺蹤今尚在
爛柯消息竟如何空煙邃谷聞清唱落日澄潭發浩歌
白首功名誰可問會稽山色渭江波
題蓮塘雙鷺圖
倦倚春雲錦繡明應憐鳬渚曉光清縞衣雪映荷花淨
絲頂風微柳絮輕雲水乍看疑鶴伴江湖久别負鷗盟
會當飛上層霄去好共鵷鸞逐隊行
寄林尚默
僊颿曉掛越江波别思臨流可奈何歧路每懷楊子泣
河梁愁絶李陵歌翩翩去旆連蒼靄寂寂衡門掩碧蘿
故國片雲看漸遠亂猿孤枕聽偏多煙空劍水鳴榔入
月滿琅溪倚醉過獨樹雨中分翠幄七峰亭際藹青螺
論交未必無張邵抱璞應憐有卞和念子忽成經歲别
嗟予巳覺半生訛壯懷倚劍臨孤館歸夢驚秋感露柯
征鴈影沈悲楚客玉簫聲杳憶秦娥集賢久擬開東閣
閶闔應知候曉珂霄漢期君稱獨步青氊寧復久蹉跎
寄編修林尚點
昔曾夢入蓬莱景百合流雲翳天影瑶草春香翠霧涼
石室苔紋紫花冷羽衣仙子華陽君手持玉麈揚清芬
飲我丹霞𠻳瓊液授我赤篆書符文須臾拂袖淩空去
别鶴離鸞向煙霧西風吹珮玉琳瑯舉首遥聞共天語
天門樓闕參差開九龍鬱結黃金臺神霄雨露一揮翰
三十六地皆風雷覺来捲幔南山曉壯心一點秋波皎
目蕩三神海上山迴看日下羣峯小
栢臺霜曉
天風吹寒烏府深乳鴉啼曙臺栢隂老枝巨榦響靈籟
翠虬乍舞蒼龍吟龍吟虬舞雲雷起玉節金貂天上至
白簡霜飛振八閩冰壺水潔澄千里臺高浩氣淩青霄
山嶽迴看亦動搖巖林無地隠豺虎郊原何處藏狐妖
政成藻鑑空中皎繡衣攬轡金門曉九重回首望閩關
三山一點青螺小
虞美人草
朔風吹沙氊帳高漢軍四面皆楚歌拔山力盡騅不逝
虞兮顧此將如何君恩自此良難保血濺秋霜眉黛鎖
香魂不向隂陵歸滯魄寧依原上草妾身托根生路傍
妾身有恨天地長妾容甘與同朽腐妾名終與同芬芳
輕寒未歇方春雨暗綠離披啼不語高秋欲度風怒號
却憶當年宵起舞行人過盡巳斜暉馬蹄猶似將軍歸
深藏泣露暮蟲響羞覩雙雙黃蝶飛
送李同府弟省兄歸洛安
黃堂日暖春晝長夢来青草生池塘吟成遠值惠連至
珠璣咳唾紛餘香塤箎輙奏諧宫羽剪燭聯床幾風雨
杜鵑啼上鶺鴒原一聲喚得春歸去春歸去可奈何誰
將棠棣重高歌柳枝乍折桂枝遠牙檣掛席螺江波到
家待問親應喜回首難兄隔千里為道官清不厭貧好
聽香名滿人耳
題連邑趙氏琴鶴軒讀書處
連川積秀如堆藍幽人卜築江之南園池數畆襍花竹
石徑九折羅松杉横琴每對前賢語魚躍鳶飛共容與
吟影秋隨澗底雲書聲晚落林間雨仙郎白雪和陽春
孤琴隻鶴行相親謝安屐齒苔花滑杜陵詩句還清新
寒夜多君能愛客對酒長歌天地窄窗外梅花笑我狂
玉壺擊碎東方白
題趙景文山水
少年不慣暌離思學向林泉結清趣一朝假榻螺江春
幾度愁来愁欲死下帷應傍上人居天花白晝生空虚
石梁遥度進酒嶺浮屠俯瞰洪塘衢東人念我多岑寂
持橈夜泛前溪碧醉倚澄潭月色涼謝端螺女空陳跡
朝来更上妙峯山岧嶤絶嶺勞躋攀歸情默默戀飛鳥
天人色相心猶閒旅懷况值春多雨登臨盡日遥凝竚
野碓聲喧近水家錦鳩啼歇長洲樹束書蚤賦歸去来
青氊舊邇無諸臺幾年夢不度西浦石門蘿逕饒蒼苔
披圖却憶曾遊所風景不殊心獨苦踏沙歸客晚牽舟
斜煙落日無人渡
鳴鴈
曲遶行雲斷絃驚片月涼一聲關塞黑何處是瀟湘
題王大尹山水
出洞雲猶濕沿溪路轉賒遥連潘令邑流水帶桃花
白蓮
玉井峰高曙色寒仙娥環佩碧雲端鏡天冷漫冰壺皎
曾憶瑶池月下書
鄭大有山水扇
憶昔移舟上建溪亂山晴鳥望中迷一聲長嘯天風冷
百六灘頭月欲低
題雪梅月梅
五出花開六出飛空香積素共凝輝灞陵橋上人如玉
兩袖春風策蹇歸
又
流蘇帳小玉屏空畫角聲沈月正中春滿羅浮清夢覺
一枝疎影上房櫳
漫士山水
孤櫂澄潭野樹昏武陵深處是桃源玉堂僊客多清暇
醉染春雲憶故園
竹溪六逸
相從溪上作清遊萬頃琅玕六月秋名教浪傳千載後
衣冠贏得晉風流
石倉歴代詩選卷三百五十六
