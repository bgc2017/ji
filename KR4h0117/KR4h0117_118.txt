石倉歴代詩選卷一百十八
明曹學佺編
晚唐拾遺五
李虞仲
初日照鳳樓
旭日煙雲殿朝陽燭帝居斷霞生峻宇通閣麗晴虚流
彩連朱檻騰輝照綺䟽曈曨晨景裏明滅曉光初戶牖
仙山近軒楹鳳翅舒還如王母過遥度五雲車
柴宿
初日照華清宫
靈山初照日遠近見離宫影動參差裏光分縹緲中鮮
飇收晚翠佳氣滿晴空林潤温泉入樓深複道通璇題
生炯晃珠綴引&KR0008;朧鳳輦何時幸朝朝此望同
石殷士
賦得日華川上動
曙霞攅旭日浮景弄晴川晃曜層潭上悠楊極浦前岸
高時擁媚波遠漸澄鮮萍實空随浪珠胎不照淵早暄
依曲渚微動觸輕漣孰假咸池望幽情得古篇
王約
賦得日暖萬年枝
靄靄彤庭裏沉沉玉砌陲初升九華日潛暖萬年枝煦
嫗光偏好青葱色轉宜每因韶景麗長沐惠風吹隠映
當龍闕氛氲隔鳳池朝陽光照處惟有近臣知
陶拱
賦得秋日懸清光
秋至雲容歛天中日景清懸空寒色淨委照曙光盈泫
泫看彌上輝輝望最眀煙霞輪乍透葵藿影初生鑒下
應無極升高自有程何當廽盛彩一為表精誠
陳風
賦得冬日可愛
寒日臨清晝寥天一望時未消埋徑雪先暖讀書帷屬
思光難駐舒情影若遺晉臣曾比德謝客昔言詩散彩
寧偏照流隂信不追餘暉如可就廽燭幸無私
庾承宣
前題
宿霧開天霽寒郊見初日林疎照逾遠冰輕影微出豈
假陽和氣暫忘玄冬律愁抱望自寬羈情就如失欣欣
事幾許曈曈状非一傾心儻如期良願自兹畢
獨孤鉉
日南長至
玉歷頒新律凝隂發一陽輪輝猶惜短圭影此偏長躔
度經南斗光流盡北堂乍疑同戶耀可愛逗林黃積雪
銷微煦初萌動早芒更昇臺上望雲物已昭彰
徐敞
圓靈水鏡
浮光上東洛揚彩滿圓靈明滅淪江水盈虚逐砌蓂不
分沙岸白偏照海山青練色臨窗牖蟾光靄戶庭成輪
疑璧影初魄類弓形遠近凝清質依微出衆星
張聿
前題
鳳池開玉鏡清瑩瀉寥天影散微波上光含片玉懸菱
花凝汎灔桂樹映清鮮樂廣披雲日山濤卷霧年濯纓
何處去鑒物自堪妍廽首看雲液蟾蜍勢正圓
朱華
賦得海上生明月
皎皎秋中月團團海上生影開金鏡滿輪抱玉壺清漸
出三山上將凌一漢横素娥嘗藥去烏鵲繞枝驚照水
光偏白浮雲色最明此時堯砌下蓂英自將榮
劉闢
登樓望月
圓月當新霽高樓見最眀素波流粉壁丹桂拂飛甍下
瞰千門静旁觀萬象生梧桐窗下影烏鵲檻前聲嘯逸
劉琨興吟資庾亮情遊人莫登眺迢逓故鄉程
鄭絪
懷紫閣舊遊
中年偶逐鴛鴦侣弱歲多從麋鹿羣紫閣道流今不見
紅樓禪客早曾聞松齋月朗星初散苔砌霜繁夜欲分
一覽綵牋佳句滿何人更詠惠休文
楊發
與諸公池上待月
樹密池縈岸池遙水際空菱開方吐鏡蘋動欲含風漸
映莎汀白微分渚夜紅金波宜共賞仙棹一宵同
葉繼良
賦得月照冰池
霽夕雲初歛棲娥月未虧圓光生碧海素色滿瑤池天
迥輪空見波凝影詎窺浮霜珪比彩照像鏡同規皎潔
寒偏淨徘徊夜轉宜誰憐幽境在長與賞心随
陳潤
賦得秋河曙耿耿
曉望秋高夜微明欲曙河橋成鵲已去機罷女應過月
上殊開練雲行類動波尋源不可到耿耿復如何
公乘億
賦得春風扇微和
麗日催遲景和風扇早春暖浮丹鳳闕韶媚黑龍津澹
蕩迎仙仗霏微送畫輪綠搖官柳散紅待禁花新舞席
皆廽雪歌筵暗送塵幸當陽律候惟願及佳辰
柳道倫
前題
青陽初入律淑氣應春風始辨梅花裏俄分柳色中依
微開夕照澹蕩媚晴空拂水生蘋末經巗觸桂叢稍抽
蘭葉紫微吐杏花紅願逐仁風布將禆生植功
樊陽源
賦得風動萬年枝
珍木羅前殿乘春任好風振柯方裊裊舒葉乍濛濛影
動丹墀上聲傳紫禁中離披偏向日凌亂半分空輕拂
祥烟散低搖翠色同長令占天眷四氣借全功
黃頗
賦得風不鳴條
五緯起祥飈無聲瑞聖朝稍開含露蘂纔轉惹煙條密
葉應潛變低枝幾暗搖林間鶯欲囀花下蝶微飄初滿
緣堤草因生逐水苖太平無一事天外奏虞韶
裴耀卿
詶張九齡江上使風見示
兹地五湖鄰艱哉萬里人驚飇翻是托危浪亦相因宣
室才華子金閨諷議臣承明有三入去去速歸輪
張嗣初
賦得白雲起封中
英英白雲起呈瑞出封中表聖寧因地逢時豈待風浮
光彌皎潔流影更冲融自叶堯年美誰云漢日同金泥
光乍掩玉簡氣潛通欲與非煙並亭亭不散空
周存
賦得白雲向空盡
白雲生遠岫搖曳入晴空乘化随舒卷無心任始終欲
銷仍向日將斷或因風勢薄飛難定天高色易窮影收
元氣表光滅太虚中况若從龍去還施潤物功
李季何
立春日曉望三素雲
靄靄青春曙飛仙駕五雲浮輪初縹緲承盖下氤氲薄
影随風度殊容向日分羽毛紛共遠環珮杳猶聞静合
煙霞色遙將鸞鶴羣年年瞻此御應許從元君
林藻
賦得青雲干吕
應節偏干吕亭亭在紫氛綴雲初度影捧日已成文結
盖祥光迥為樓翠色分還同起封上更似出横汾作瑞
来藩國呈形表聖君徘徊如有託誰道比閒雲
鄧倚
春雲
搖曳自西東依林又逐風勢移清道裏影汎渌波中夕
霽方眀日朝隂復蔽空度關随去馬出塞引歸鴻色任
寒暄變光將遠近同為霖如見用還得助成功
焦郁
前題
漫漫天崖色乘春四望平不分殘照影何處斷鴻聲繚
繞先經塞霏微近過城因風低未歛帶雨重還輕干吕
知時泰如膏候歲成小儒同品物無以答皇眀
裴澄
前題
漠漠復溶溶乘春任所從映林初展葉觸石未成峰旭
日消寒翠晴煙點淨容霏微將似滅深淺又加重薄彩
臨溪散輕雲帶雨濃空餘負樵者嶺上自相逢
陸暢
山出雲
靈山蓄雲彩紛郁出清晨望樹繁花白看峰小雪新映
松張盖影依澗布魚鱗高似從龍處低如觸石頻濃光
藏半岫淺色類飄塵玉葉開天際遥憐占早春
檀約
陽春歌
青春獻初歲白日映雕梁蘭萌猶自短柳葉未能長已
見紅花發復聞綠草香乘此試遊衍誰知心獨傷
白行簡
春從何處来
欲識春生處先從木德来入門潛報柳度嶺暗驚梅透
雪寒光散銷冰水鏡開曉迎郊騎發夜逐斗光回淑氣
寅中變新聲雨後催偏宜資律吕應是候陽臺
于尹躬
南至日太史登臺書雲物
至日行時令登臺約禮文官稱伯趙氏色辨五方雲晝
漏聽初發陽光望漸分司天為歲備持簡出人羣惠愛
周微物生靈荷聖君長當有嘉瑞郁郁復紛紛
湯洙
登雲梯
謝客常遊處層巒枕碧溪經過殊俗境登陟象雲梯步
步勞山屐行行躡澗霓迥臨天路廣俯眺夕陽低賞詠
情何惬風塵事已暌前脩如可慕投足固思齊
鄭常
謫居漁陽至白沙阻雨題驛
漁陽知近遠見說過湓城雲雨經春客江山幾日程終
随驚鳥去祗待海潮生前路逢漁父多慙問姓名
李衢
都堂試貢士日慶春雪
錫瑞来豐歲旌賢入貢辰輕搖梅共笑飛弱柳和春遶
砌封瓊屑依階噴玉塵蜉蝣吟更苦科斗映還新鶴吹
迷難辨冰壺鑒易真因歌大君德率舞詠陶鈞
蘇綰
扈從温泉奉和姚令公喜雪
漢主新豐邑周王尚父師雲符沛童唱雪應海神期林
變驚春早山眀訝夕遲况逢温液沛恩重御裘詩
陸長源
答東野夷門雪
好丹與素通不同失意得途事皆别東鄰少年樂未央
南客思歸腸欲絶千里長河冰復冰雲鴻冥冥楚山雪
李䕫
為汴州司戶喜逢宋之問
阮籍蓬池上孤韻竹林才巨源從吏道正擁使車来相
逢且交臂相命且銜杯醉後長歌畢餘聲遶吹臺
姚康
禮部試早春殘雪
微暖春潛至輕眀雪尚殘銀鋪光漸濕珪破色仍寒無
柳花常在非秋露正團素光浮轉薄皓質駐應難幸得
依隂處偏宜帶月看玉塵銷欲盡窮巷起袁安
趙璜
正月
正月今朝半陽臺信未廽水芹寒不食山杏雨應開世
網留三宿真源寄一杯因聲謝猿鳥歲宴會歸来
鄭蕡
春臺晴望
追賞層臺迥登臨四望頻熙熙山雨霽處處柳條新草
長秦城夕花宜漢苑春晴林翻度鳥紫陌閱行人旅客
風塵厭山家夢寐親遷鶯思出谷鶱翥待芳辰
徐敞
虹藏不見
迎冬小雪至應節晚虹藏玉氣徒成象星精不散光美
人初比色飛鳥罷呈祥石澗收晴影天津失彩梁霏霏
空暮雨杳杳映殘陽舒卷應時令因知聖歷長
崔護
郡齋三月下旬作
春事日已歇池塘曠幽尋殘紅披獨墜嫩綠間淺深偃
仰捲芳褥頋步愛新隂謀春未及竟夏初遽見侵
庾抱
賦得胥臺露
胥臺既落構荆棘稍侵扉棟折連雲影梁摧照日暉翔
鶤逐不及巢燕返無歸惟有團階露承曉共霑衣
顔粲
白露為霜
悲秋將歲晚緐露已成霜徧渚蘆先白霑籬菊自黃應
鐘鳴遠寺擁鴈度三湘氣逼襦衣薄寒消野蔓長滿庭
添月淨拂水歛荷香獨念蓬門下窮年在一方
張友正
春草凝露
蒼蒼芳草色含露對青春已頼陽和長仍慙潤澤頻日
臨殘未滴風度欲成津蕙葉垂偏重蘭叢洗轉新將行
愁裛逕欲采畏濡身獨愛池塘畔清華遠襲人
徐敞
賦得金莖露
武帝貴長生延年餌玉英銅盤滴珠露僊掌抗金莖拂
曙氛埃歛凌空沆瀣清岧嶤捧瑞氣巃嵸出宫城勢入
浮雲聳形標霽色眀大君當御宇何必去蓬瀛
孫顧
賦得清露被臯蘭
九臯蘭葉茂八月露花清稍與秋隂合還將曉色并向
空羅細影臨水泫微眀的皪添幽興芊綿動遠情夕芳
人未採初降鶴先驚為感生成惠心同葵藿傾
清如玉壺冰
玄律隂風勁堅冰在玉壺暗中花更出曉後色全無涸
沍誰能泮凄清詎可渝任圓空似璧照物不成珠素質
情方契孤眀道豈殊幽人若相比還得詠生芻
范傳質
薦冰
乘春方唘閉羞獻有常程潔朗寒光徹輝華素彩眀色
凝霜雪淨影照冕旒清肅肅將崇禮兢兢示捧盈方圓
陳玉座小大表精誠朝覿當西陸桃弧每共行
魚上冰
春生寒氣滅稍動伏泉魚乍喜東風至来觀曲浦初近
冰朱鬛見望日錦鱗舒漸覺流澌退還忻掉尾餘噞喁
情自樂沿泳意寧疎儻得随鯤化終聽戾太虚
暢諸
早春
獻歲春猶淺園林未盡開雪和新雨落風帶舊冰来聽
鳥聞歸鴈看花識早梅生涯知幾日更被一年催
李廓
夏日途中
樹夹炎風路行人正午稀初蟬數聲起戲蝶一團飛日
色欺清鏡榆錢點白衣無成歸故里自覺少光輝
韋道遜
晚春宴
日斜賓館晚春輕麥候初簷喧巢幕燕池躍戲蓮魚石
聲随瀨響桐影傍巗疎誰能千里外獨寄八行書
紇干諷
賦得新陽改故隂
律管才催候寒郊忽變隂微和方應節積慘已辭林暗
覺餘澌斷潛驚麗景侵禁城佳氣重北麓翠煙深有脚
知遐布無私荷照臨韶光如可及鶯谷免幽沉
張聿
賦得首夏猶清和
早夏宜春景和光起禁城祝融將御節炎帝啟朱眀日
送殘花晚風過御苑清郊原浮麥氣池沼發荷英樹影
臨山動禽飛入漢輕幸逢堯禹化全勝谷中情
崔寔
㐮陽早秋寄岑侍郎
江城秋氣早旭旦坐南闈落葉驚衰鬢清霜換旅衣時
来矜早逹事往覺前非誰念江水廣蹉跎心事違
李嶷
淮南秋夜呈同僚
天淨河漢高夜聞砧杵發清秋忽如此離恨應難歇風
亂池上萍露光竹間月與君共遊處勿作他鄉别
姚倫
感秋
試向疎林望方知節候殊亂聲千葉下寒影一巢孤不
蔽秋天鴈驚飛夜月烏霜風與春日幾度遣榮枯
于良史
冬日寄李贊府
地險朝陽滿天邊宿霧收風兼殘雪起河帶斷冰流北
闕馳心極南圖尚旅遊登臨思不已何處得銷憂
楊厚
早起
星漢轉寒更伊余索寞情鐘催歸夢斷鴈引遠愁生危
壁蘭光暗疎簾露氣清閒庭聊一望海日未分眀
許康佐
賦得日暮碧雲合
日際愁隂生天涯暮雲碧重重初似盖沉沉乍如積林
山黯疑暝隟光俄已夕出岫且從龍縈空寧觸石餘輝
澹瑤草浮影凝綺席時景詎能留幾思輕尺璧
熊孺登
前題
杳杳復蒼然無雲日暮天象分清氣外景盡赤霄前漸
吐星河色遙生水木煙從容難附麗頋步欲澄鮮但見
收三素何能測上玄應非慚獻瑞不許出山川
任希古
和長孫秘監伏日苦熱
玉署三時曉金羈五日歸北林開逸逕東閣敞閒扉池
鏡分天色雲峰减日輝遊鱗映荷聚驚翰遶林飛披襟
揚子宅舒嘯仰重闈
樂伸
閏月定四時
聖代承堯歷恒將閏正時六旬餘可借四序應如期分
至寧愆素盈虚信不欺斗杓重指早灰琯再推遲羲氏
兼和氏行之又則之願言符大化永永作元龜
厲元
元日觀朝
玉座臨新歲朝盈萬國人火連雙闕曉仗列五門春瑞
雪銷鴛瓦祥光在日輪天顔不敢視稱慶拜空頻
李元操
奉和正日臨朝
銅渾變秋節玉律動年灰曖曖城霞旦隠隠禁門開衆
靈輳仙府百神朝帝臺葉令雙鳬至梁王駟馬来戈鋋
映林闕歌管拂塵埃保章望瑞氣尚書免火灾冠冕多
秀士簮裾饒上才誰憐張仲蔚日暮反蒿莱
温庭皓
上元唱和三首
一峰當勝地萬點照嚴城勢異崐岡發光疑玄圃生焚
書翻見字舉燧不招兵况遇新春夜何勞秉燭行
其二
九枝應並耀午夜思悠然景集青山外螢分碧草前輝
華侵月影歴亂寫星躔望極高樓上搖光滿綺筵
其三
春山收暝色爝火集餘輝麗景饒紅熖祥光出翠微白
榆行自此青桂影相依惟有偷光客追遊欲忘歸
韋蟾
上元唱和
新正圓月夜猶重看燈時累塔嫌沙細成文訝筆遲歸
牛疑燧落過鴈誤書遺生惜蘭膏燼還為隔歲期
陳潤
東都所居寒食
江南寒食早二月杜鵑鳴日暖山初綠春寒雨欲晴浴
蠶看社日改火待清眀更喜瓜田好令人憶邵平
来鵬
寒食山館書情
獨把一杯山館中每經時節恨飄蓬侵階草色連朝雨
滿地棃花昨夜風蜀魄啼来春寂寞楚囚吟後月朦朧
分眀記得還家夢徐孺宅前湖水東
胡曾
寒食都門
二年寒食住京華寓目春風萬萬家金絡馬銜原上草
玉釵人折路旁花軒車競出紅塵合冠盖争廽白日斜
誰念都門兩行淚故園寥落在長沙
郭鄖
寒食寄李補闕
蘭陵士女滿晴川郊外紛紛拜古埏萬井閭閻皆禁火
九原松栢自生煙人間後事悲前事鏡裏今年老去年
介子終知祿不及王孫誰肯一相憐
孫昌胤
清眀
清眀暮春裏悵望北山陲燧火開新熖桐花發故枝沉
冥慙歲物歡宴阻朋知不及林間鳥遷喬共羽儀
史延
清眀日賜百寮新火
上苑連侯第清眀及暮春九天初改火萬井屬良辰頒
賜恩逾洽承時慶抃均翠煙和柳嫩紅熖出花新寵命
尊三老祥光燭萬人太平當此日空復賀陶鈞
王濯
清眀日賜百寮新火
御火傳香殿華光及侍臣星流中使馬濯耀九衢人轉
影連金屋分輝麗錦茵熖迎紅蘂發煙染綠條春助律
和風蚤添爐暖氣新誰憐一寒女猶望照東鄰
王表
清眀日登城春望寄大夫使君
春城閒望愛晴天何處風光不眼前寒食花開千樹雪
清眀日出萬家煙興来促席惟同舍醉後狂歌盡少年
聞說鶯啼却惆悵詩成不見謝臨川
羅衮
清眀登奉先城樓
年来年去只艱危春半堯山草尚衰四海清平耆舊見
五陵寒食小臣悲煙銷井邑隈樓檻雪滿川原泥酒巵
拭盡賈生無限淚一行歸鴈遠參差
来鵬
鄂渚清眀日與鄉友登頭陀山
冷酒一杯相勸頻異鄉相遇轉相親落花風裏數聲笛
芳草烟中無限人都大此時深悵望豈堪高境更逡巡
思量費子真仙子不作頭陀山下塵
清眀與友人遊玉粒塘莊
幾宿春山逐陸郎清眀時節好煙光歸穿細荇船頭滑
醉踏殘花屐齒香風急嶺雲翻迥野雨餘田水落方塘
不堪吟罷東回首滿耳蛙聲正夕陽
羅衮
清眀赤水寺居
榆火輕煙處處新旋從閒望到諸隣浮生浮世秪多事
野水野花娛病身濁酒不禁雲外景碧峰猶冷寺前春
蓑衣毳衲誠吾黨自結村園一社貧
張登
上巳泛舟
令節推元巳天涯喜有期初筵臨泛地舊俗祓禳時枉
渚潮新上殘春日正遲竹枝遊女曲桃葉度江詞風鷁
今方退沙鷗亦未疑且同山簡醉倒載莫褰帷
石倉歴代詩選卷一百十八
