石倉歴代詩選卷二百二十六
明曹學佺編
宋詩一百三
釋德洪
寄彭景醇奉議
我庵湘山麓君家湘江尾共看湘山雲同飲湘江水君
有負郭田飽食驕穉世小兒操井臼大兒了租稅我獨
生事拙饘粥每不繼君如李大夫時時容乞米永懷湖
山堂風物自閒美楞嚴初讀罷篆冷空窗几微風拾殘
紅幽鳥妨春睡蒼苔滿門巷榆柳陰覆砌杖策亦窺園
悠然望層翠
雪霽謁景醇時方𡎺堤捍水脩湖山堂復和前
韻
𡎺堤蓋南堂雪霰響新瓦我踏雪泥至自攜雙不借愛
公有俊氣句法洗凡馬清婉繼彭澤寒陋笑東野願為
西崦隣投名入詩社餘年吾事濟過從有公者何時聞
折竹燈火共清夜
陪張廓然教授遊山分題得山字
先生如梁鴻德耀亦愛山湘西十日留笑語煙雲間弄
泉石梅塢喚舟青蘋灣藉草飲松下松風當吹彈二妙
生清妍山花插雲鬟粲然起為夀舞袖相翩翻先生墮
幘醉頗覺天地寬醉語忽成詩為題蒼壁顔城郭遙相
望但見千峰寒
又得先字
青山隨處有見之輒欣然獨于湘上山欲買歸休田此
邦多君子故欲吾終焉先生人品高白鷗春水前弟子
殊秀發玉樹相明鮮頗怪翰墨場亦著白髮禪分題得
難韻下筆風雷旋詩成愕衆口不復較後先閒中有此
樂安用食萬錢紫芝愛陸渾遂為好事傳悠然見眉字
寧復羨遺編
寄題雙泉
閻公立朝時凜然古遺直孤忠捍世波砥柱屹挺特一
旦成千古埋玉秀山側至今山中泉實以配公德欲知
其源深下漲千頃澤沙渠走清快丹井湛紺碧譬如澠
與淄相去無尋尺日光每下徹山影必倒植倚欄應欣
然遊鱗見尾脊知誰念純孝滿掬種白石粲然生玉英
冥感吁莫測泉旁有精舍聞多登覽適何時同二老追
逐扶瘦策詩成坐假寐夢歷秋山赤想見環佩清繞除
餘響滴
次韻夏夜
隠几羣動寂池塘浮夕光瓦溝急雨過熏風滿南堂飛
螢忽點衣小立聞荷香東南喜見月微雲復遮藏長哦
穎皋詩清語沁肺腸勁氣終不屈鏌鋣淬光芒高懷寰
宇間蠢蠢犇炎凉斯人古遺直天質自温良兹夜發遐
想易親復難忘歸田無别意難以枘入方
次韻過醴陵驛
解鞍成小寢部曲營夜炊此生一寄耳夢幻相拘縻風
飡雜舍者水宿依江湄何時步八塼壓犀簾幕垂三湘
在圖畫開屏供卧披公宜宿玉堂明甚無可疑今復聊
爾耳閒作虎頭癡
贈别若虚
殘暑霽嚴威新凉釀歸思夢驚聞松聲兩鬢到萬事中
情怯離别此别仍對子追惟初識面寧復計有此明朝
舟洞庭驚浪銀山起醉眼失湘楚妙語凌淮泗我如浮
水葉遇坎當自止行將看荆山歸老鹿門寺
和游福巖
雲開見樓閣峰頂知有寺衆峰讓高寒蓋是出其類曹
溪正脈深不斷渺如帶流而至衡霍百川蓄滙澮迺知
般若臺自昔分燈地清游亦不惡俯仰憶前事寶構出
灰燼人逝時亦異永懷韓潮州夜與千峰對仙去三百
年音容恍如在妙語落人間斷碑卧榛檜
和杜司錄嶽麓祈雪分韻得嶽字
歲晩湘水濱黃塵似河朔江流涸欲盡缾罌汲餘濁忽
聞雙旌出千騎爍山嶽雪雲卷山去天宇獻遼邈嬌鴉
集風枝凍鶴時俛啄山雖非故人識面亦已數豐年屬
勝遊與我同三樂
次韻經蔡道夫書堂
書堂山崦西微路經桑柘婉婉綠陰中傴僂牽羸馬須
臾將平川時過幽溪瀉源深人家稀落日耕釣罷過牆
傍修竹深處開茅舍池塘遠軒窗秀露風清夜杯盤燈
火裏笑語茅簷下夜闌乞新詩自愧非作者張燈掃西
壁把筆強驅駕萬景每騷縱此夕偶相借遂令諸子歡
一一如圖畫
題嶽麓深固軒
湘西峰頂寺樓閣藏煙翠危臺占冢顛小軒寄幽致游
人常不到石壁照溪邃于世復何求此生眠食耳翛然
亦何有蒲團空曲几凭高俯城郭車馬環磨螘城郭望
諸峰時見孤雲起
中秋夕以月色靜中見泉聲幽處聞為韻分韻
得見字
夜清成水宿月出波灧灧那知是中秋老眼欲凄眩此
生天地間飄泊如蓬轉朅來泊湘濱此月凡七見冰輪
上天衢萬里不知遠夜深度明河輪側明河淺西河欲
吹笛餘音落哀怨
次韻周達道運句
朱門連大藩知是故人宅登門一笑歡忘其身是客叢
林斷岸西聚落一水隔欲知往來數雞犬亦相識撥書
卧清曉井汲聞餘滴職嚴賓謁少境靜意自適
次韻朝陰
轆轤曉汲罷幽響聞餘滴不知雨毛空但覺炊煙濕閒
居少過從屋角寒藤入夫子獨念我問訊常絡繹時來
歎柴扄飢飽共休戚此詩麗如春妍暖破岑寂如追薊
子訓可望不可及
送彦周
彦周美少年風味映前古令人每見之不敢發鄙語推
墜吾法中偃蹇揖佛祖死生人所怖玩之于掌股此生
幾離别此别覺酸楚夜寒衆峰高獨看霜月吐
次韻游方廣
萬峰纏煙霏一線盤空路丹楹出翔舞半在生雲處海
人猿臂上哀湍不堪泝夫子英特人自是幹國具醉耳
厭絲竹來此良有故臨高賦新詩妙語發竒趣便欲抱
琴書亦作東家住山靈應拊掌笑公方窘步富貴牢縳
公雲泉寧可付置卷發遐想湘月微雲度
贈珠維那
湘雲遮世路閒客此閒行彌日不忍去眷此山水清暖
窗欲春色茗椀雪花輕道人舊不識一見意已傾人生
無根蔕聚散如流萍聊炷返魂梅將以熏道情此詩亦
偶爾夫用四座驚
謁狄梁公廟
九江浪粘天氣勢必東下萬山勒回之到此竟傾瀉如
公廷諍時一快那顧藉君看洗日光正色甚閒暇使唐
不敢周誰復如公者古祠蒼煙根碧草上屋瓦我來春
雨餘瞻歎香火罷一讀范公碑蝢塵看犇馬斯文如貫
珠字字光照夜整帆更遲留風正不忍掛
同彭淵才謁陶淵明祠讀崔鑒碑
晉室東渡後主弱祇如寄桓温弄兵權劉裕竊神器先
生于此時潔身良有以袖手歸去來詩眼飽山翠追還
聖之清太虚絶塵滓長恨千載心斷絃掩流水
陳氏貫時軒
春風著萬物粉飾相明鮮雪霜摧壓之不情如世權問
誰不可犯揖此蒼玉椽斫頭未易屈槍地猶傲然相逢
凋零中秀色披晴煙陳侯我輩人逸氣傾羣賢開軒冷
相向酬酢忘歲年我來作風聽夜雨雜山泉攜被願假
宿與子對牀眠
懷慧廓然
蕭蕭暑雨過空山成夜晴月出東南峰娟娟風露清飛
螢自開合寒蟬亦悲鳴興來忽獨往聽此落磵聲永懷
西湖上絶景玉壺明松際翛然姿振策自經行即欲呼
就語忽隔千里程何時徑尋子夜航過臨平
同超然無塵飯栢林寺分題得栢字
沙村宿雨餘炊煙淡寒色山墟蠶市休野飯漁舟隔忽
逢柳際門知有道人宅叩扉山答響童子出迎客空庭
竟何有凍死千歲栢鐘鳴食時至老僧揖就席香秔定
宿舂露葵應曉摘差飢一飯美何啻萬錢直風軒納山
翠引手捫石壁愛此玉崔嵬歲久自崩坼下有洄渦泉
甘凉冰齒頰勿輕一脈微去漲萬頃澤吾行無疾徐住
佳去亦得欲收有聲畫絶景為摹刻興來勿復緩轉顧
成陳迹
十二月十六日發雙林登塔頭曉至寶峰寺見
重重繪出庵主讀善財徧參五十三頌作此
兼簡堂頭
十年懷石門今日石門去雙林動曦光跋河開宿霧力
微藉古藤泥軟脫芒屨風泉白雪壑夜雨青松路我生
百事廢齒髮行衰暮但餘愛山心不逐年華故此山甲
天下自昔家吾祖峰如青蓮花千葉曉方吐煙雲浮香
色清凉洗肝腑異哉萬木間白塔巋然古此老無恙時
超放誰與伍萬象供笑談大千為戲具我曾從之游絶
塵追逸步誰云今已亡塔開全體露永懷憑妙觀此意
竟凄楚
仁老以墨梅遠景見寄作此謝之
荒寒掃横斜稀疎開未徧煙昏雨毛空標格終微見吳
姬風鬢亂睡色餘妬面誰令種性香風味極不淺道人
三昧力幻出隨意現塞管玉纖寒無勞寫哀怨
上巳日有懷昔從雲庵老人此日山行
今年上巳日久客望江南雙林接脩水石路入煙嵐千
峰出雲雨空谷呑寒潭蒼杉鬱童童秀色凌雲庵不見
庵中人青燈耿塵龕空餘行樂處攀翻聞笑談風光與
節物觸愁味參參臨高望煙靄衰涕落春衫
送正上人歸黃龍
道人泉南來音姿頗純美觀其略笑語亦自飽風味相
看坐終日孤月墮止水但見篆畦間青煙行未已朝來
忽去我秋風動衣袂試問安所之笑指千峰裏秋晩當
相尋結伴入層翠
余在龍安木蛇庵除夕微雪及辰未消作詩紀
之
元朝喜見雪一室譁少長新年方下車故歲已長往知
誰徑尋我東牆屐齒響正當穏靠蒲移几就紙帳一片
忽飛來墮我詩卷上為置石鼎烹茗飲聊同賞
次韻李商老匡山道中望天池
幽人修水上春漲冒陂田時時想見之笑頰微渦旋往
來柴桑間妙語生雲煙廬山自高寒青碧開晴天倚藤
望絶頂風味如斜川我思從之游子亦當勉旃詩成聊
假寐歸夢歴層顛
居上人自雲居來訪白蓮社話明日告歸作此
送之
浮雲山盡際花木迎春暉佳人殊方來見之消渴飢藉
草坐松影粉香時落衣氣貌秀可掬出語超幽微巖壁
鐘聲寂山陰花發稀去袂挽莫留又作甌峰歸
送通上人游廬山
少年四方志一杖餘㲲巾朝來過微雨扁舟買南津廬
山冠天下况復當青春遙知泊星渚雲開蒼翠新相看
發一笑瀑布垂天紳虚漢清月上山空無四隣應懷千
載姿坐榻空埋塵興來得好句錄寄北山人
同慶長游草堂
萬株蒼煙間杳然出微徑相逢知有得一笑洗孤憤蕭
蕭半窗雨終日滿風聽綠雲到巉絶小立銳清興約公
我輩人發此一區勝春工自無私風力亦強敏柳垂拂
掠黃溪作揩磨淨籬間殿寒梅吳姬發微哂已欣鳥聲
樂更愛游絲迥余郎妙天下氣與山嶽峻春光纏肺腸
霽月恍風韻詩如畫好馬落筆得神駿日斜興未闌路
窮春不盡更為明日游踏徧鐘山頂旋汲一人泉峰頭
煮春茗
寄巽中
熏風度南枝餘芳委紅綠微雲生晩陰梅雨淨林麓穿
花鶯語遲翻泥燕飛速遐想幽人居夢過剡溪曲清聲
久絶耳斯懷抱煩燠仰道思彌高哦詩出凡俗脫屨滿
戶外輪蹄日相逐吾徒不得人大法世陵叔智刅剪蒿
蓬利鋒揮樸樕念往追前席初筮不我卜别來空相思
徙倚蒼山木
送濟上人歸漳南
密林影羣陰露葉光翻夕幽人獨經行滿院許秋色幾
年涉嶺海頗亦歴佳席邇來寄江寺癡坐室生白吾家
在漳南萬頃蒼玉壁何當附舶歸重拂林下石此生一
夢耳夢覺試尋繹倚笻作長嘯萬事付鳥跡若有閒中
吟無惜寄飛翼
夏日雨晴過宗上人房
仲夏林木深古寺雨初足殿閣風甌鳴閒庭草空綠小
軒試凭几解籜愛新竹點筆記題詩粉色不受觸道人
有佳處面數良以熟翛然亦無營來往相追逐此時偶
相值一笑天宇局何當烹壑源涴此腸胃俗
泊舟星江聞伯固與僧自五老亭步入開先作
此寄之
煙霏含空青向晩望逾好欲行雙瀑邊俊鶻屢側腦偶
攜白髮禪步盡青松道孤鴻聊送目瘦策自扶老甚欲
東澗陰縳屋安井竈我亦個中人歸計嗟不早永懷巖
上僧松鬛和雲掃
冬日顯寧偶書
山舟不肯留白髮日夜益曉窺青銅光乃覺朱顔失故
人半凋零行吟百憂集舊山天盡頭歲晏衰眼力高枕
此山泉比興復何日百年暗相驚奔忙如瞬息喬松亦
已塵仙術無煩乞
又次前韻
禮法日荒蕪坦率日增益惟餘枯藤枝起坐不相失山
枕孤雲歸林寒倦鳥集愛此亦題詩鈍澀見才力乃知
衰老來全殊少年日勞生知幾何萬事歸歎息鈯斧好
濯磨當就阿誰乞
奉陪王少監朝請游南澗宿山寺步月
单衣喜和風詩眼愛空翠野亭亦翛然散坐聊倦倚坐
久忽聞樵見視一笑喜那知深林外曲折見流水幽光
弄紺碧春色潑秀氣去為千頃澤隄柳相嫵媚月光方
下徹浮空見頳尾投礫戲驚之撲摝沙禽起歸途望林
壑煙靄隔山寺便如斜川游歲月亦相似
觀山茶過回龍寺示邦基
北窗賞新晴睡美正清熟竹鷄斷幽夢朦朧不能續卧
聞故人家山茶已出屋欣然一命駕妍暖快僮僕千朵
鶴頂紅染此叢間綠坐客例能詩秀句抵金玉攜過回
龍寺掃壁為君錄逸筆作波險欹斜不可讀坐驚殷床
鐘暮色眩雙目入關更清興市井亂燈燭人生分萬途
稱心良易足時平且行樂餘賓非所欲
同敦素沈宗師登鐘山酌一人泉
鐘山對吾戶春曉開煙鬟白雲峰頂泉紺碧生微瀾經
年未一酌對客愧在顔兩翁亦超放瘦策容躋攀大千
寄一瞬境靜情亦閒是時天慘憺佳處多遺刪立談共
嘲謔豪氣破天慳臨川冰玉清風流繼東山孤坐巉絶
處掉頭不肯還天風吹笑語響落千巖間歸來數清境
但覺毛骨寒從君乞秀句端為刻斕斑
宿宣妙寺
衝虎困頓歸投枕眠爛漫夜晴霜月苦睡美不知旦日
高披曉綠萬事付衰懶百年炊黍久強半得憂患起臨
清淺流白髮不可㨂此生終一壑形勝已入眼明年定
來歸茅屋並崖瞰掩門無營為一味工寢飯
懷忠子
昏花委篝燈夜雨集梧井空房嚙飢鼠壊壁咽寒蚓有
生獨多艱念極淚殷枕親朋勢宜絶醜惡諱聞聽棄遺
等苦李零落如斷梗忠也新數面義已到刎頸願留廣
推擠守護輕軀命逐臭寧有理嗜痂亦天性人情骨肉
離道義燕秦幷相逢百憂中如熱啜甘冷氣清秋潑山
韻勝日夕鏡何時一丘壑攜子脫塵境風林作清歗追
步千峰頂
石門中秋同超然鑒忠清三子翫月
三年竄南荒兩過中秋夕月不棄羈囚高天照罅隙凜
如寢雪霜但覺炎瘴失夢清不敢歸鯨浪濺天白中原
一轉首心折萬峰劇遙知亦念我看至玉輪側有生窮
至此甘作死生隔筠溪遶茅廬波影登几席危磴通石
門攀眺屢傾陟華紛落無餘但見霜露實地坐閴無人
厭聞蟲唧唧
十六夜示超然
山深久不晴銷盡三伏暑夜凉聞風泉疑作空階雨但
覺紙窗明不知山月吐階除偶獨立滿庭浩風露室閒
門未掩時有飛螢度餘生願俱子萬壑千巖處艱難百
憂中長恐此心負今宵復對榻樂事遽如許地偏心亦
遠喜劇憂自去將回廬山陰一水斷世路
初到鹿門上莊見燈禪師遂同宿愛其體物欲
託迹以避世戲作此
上莊俯漢江古木雜桑柘槐衙陰廣陌麥浪漲平野連
雲對囷廩用谷量牛馬我來二月破解鞍綠陰下縱望
煙霏中領略見楯瓦耆年骨柴崖迎客意傾寫干戈争
奪餘身在相驚詫山空啼杜鵑龕燈自清夜
三月二十八日棗栢大士生辰
思慮不及處但曰刹那際不謂一之中而又有三世于
此刹那頃尚不容擬議安得容死生一切諸怖畏苦樂
欣厭情紛然心境異是名顛倒想不名隨順智如人游
夢中所歴經千歲及其夢覺已不過夕頃耳稽首願悲
幢發此不傳秘願分無盡燈仰酬四弘誓
題李愬畫像
淮陰北面師廣武其氣便可吞項羽君得李祐不肯誅
已知元濟在掌股羊公德化行悍夫卧鼓不戰良驕吳
公方沈鷙諸將底早笑元濟無頭顱雪中行師等兒戲
夜取蔡州藏袖裏遠人信宿猶未知大類西平擊朱泚
同景莊游浯溪讀中興碑
上皇御天功最盛生民温飽卧安枕醉凭艷姬一笑適
薄夫議之無乃甚長安遮天邊騎塵潼關血戰深沒人
哥舒臣賊不足惜要臠國忠如膾鱗蒼黃去國食不暇
馬嵬賜死謝天下反身罪已成湯心寧歎郎當雨淋夜
取非其子又遽怱靈武君臣無怍容詎須嗚咽讓衮服
自控歸鞍八尺龍誰磨石壁湘江上揩拭雲煙濺驚浪
龍蛇飛動忠義祠顔元二公凛相向與君來游秋滿眼閒
行古寺西風晩道人興廢了不知但見游人來讀碑
神駒行
沙丘牝黃馬已死俗馬千年不能嗣忽生此馬世上行
神駿直是沙丘子紫燄争光夾鏡眸轉顧略前批竹耳
雪蹄卓立尾蕭梢天骨權竒生已似綠絲絡頭沫流觜
繡帕搭鞍初結尾决驟意態欲騰驤奔逸長鳴抹千里
贈許邦基
邦基今年方十九美如濯濯春月柳龍章鳳姿絶世無
金馬玉堂如故有酒闌愛捉玉麈尾玉色正同批誥手
高燒銀燭擁新粧看君落筆龍蛇走欲驅清景入秀句
萬象奔趨不敢後人疑錦繡纏肺腸不然筆端應有口
謫仙風流今復見况亦彷彿外塵垢但恐功名纏縳人
未放青山掛窗牗
汪履道家觀所蓄煙雨蘆雁圖
西湖漠漠生煙雨浦口團沙鳬雁聚今日高堂素壁間
忽見西湖景西浦翩翻兩雁方欲下數隻飄然掠波去
獨餘一隻方穏眠有夢不成亦驚顧蕭梢碧蘆秋葉赤
青沙白石紛無數我本江湖不繫舟爾輩况亦江湖侣
令人便欲尋漫郎呼船深入龍山塢
高安會諒師出諸公所惠詩求余為賦
黃塵踏徧江南岸矯首無言對河漢故山有屋埋深雲
一夜歸心掣不斷綠錦江頭識諒禪傾坐高談象帝先
疑君即是僧太白不然無乃真彌天仙風襲人欲輕舉
芙蓉道氣出眉宇擁坐衣裳墜不收山水懷雲輕百補
我今老倦亦慵參去死正如三眠蠶相看一笑有佳約
他日同歸五老庵
謝安道花壇
三月江南春不淺謝家池上開花苑層壇迸破碧瑠璃
嫩蘂簇成紅婉孌一枝兩枝和霧白素娥月下逢姑射
十朵五朵照水紅仙姝並立瑤池東人生遇景須行樂
莫使餘香散簾幕白雪難逃鬢上斑金尊且對花前酌
時人莫以花為浼大都自是人情改若使人情長似花
相看顔色年年在
蒲元亨畫四時扇圖
畫工妙物無不可誰能筆端自忘我醉蒲睡著呼不聞
但見解衣盤礴臝起來漱墨滋破研霜綃咫尺開紈扇
點綴四時無不有但覺眼前紅綠眩雲破連峰青碧開
林梢時復見樓臺斷橋落日空流水為問秦人安在哉
春山杳靄知何處夏木森森蔽雲雨秋陰未破雪滿山
笑指千峰欲歸去
夏日西園
晩庭一霎過暑雨高林相應山蟬鳴南窗夢斷意索寞
牀頭書卷空縱横蔬畦日涉已成趣起來扶杖園中行
葵英豆莢小堪摘矮榆高柳陰初成野禽啄果時落地
池塘蓋水新荷平歸來西屋斜陽在原舍尚聞舂簸聲
自豫章至南山月下望廬山
扁舟秋晩離南浦片席搖風望星渚揚瀾大浪晴拍天
南山窈窕開蓮宇倒檣散策一登臨便擬掩關深處住
吾生飽食隨東南去亦無求住無取江山得意且題詩
從游况復皆真侣青燈灼灼夜窗深對牀卧聽風甌語
隔岸廬山金碧開月明尚記曾游處
夏日陪楊邦基彭思禹訪德莊烹茶分韻得嘉
字
炎炎三伏過中伏秋光先到幽人家閉門積雨蘚封徑
寒塘白藕晴開花吾儕酷愛真樂妙笑談相對興無涯
山童解烹蠏眼湯先生自試鷹爪芽清香玉乳沃詩脾
抨紙落筆驚龍蛇源長浩與春漲激力健清將秋炁嘉
須臾沓幅亂書几環觀朗誦交驚誇一聲漁笛意不盡
夕陽歸去還西斜
次韻余慶長春夢
阿環夢回如墜雲研中玉纖如醉文香囊翠被不復見
華清草木猶醺醺仙郎春光洗懷抱柔情不斷如芳草
軟風細漲玉横斜一尾追風北山道詞鋒落紙磨秋霜
千首今餘萬丈光從來支遁識神駿歲月不知君意長
次韻君武中秋月下
秋光一半去無迹萬里陰晴占此夕書生醉語哦月詩
想見看朱眩成碧白公初攜佳句歸便覺草露寒霑衣
夜晴蘭室思千古領略太白懷玄暉君家客皆天下士
放意高談飲文字江左風流掃地空今日追游可無愧
余方登列岫愛西山思欲一游時皋上人來覓
詩作此
西山層翠長倚天我來正及社燕前城中高閣時縱倚
妙語已復凌芳鮮方將結伴未有侣而子乃敢犯衆先
會當披雲亂峰頂却下濯足寒澗邊遙知笑語山答響
詩句凌亂何須編就巖折桂亦細事海棠爛漫燒晴川
歸來仰屋念清境夜未央兮猶不眠
贈王敦素兼簡正平
空山無人舟壑移坐看香燒行篆畦兄弟華軒肯過我
墮甑敝帚生光輝著屐登山亦不惡攜被假宿良幽期
燈前綠髮映玉頰風流未數崔宗之夜談詞辯出神駿
絶塵赤免真權竒我欲置君帥河朔軍前千騎紅粧隨
横槊吟詩氣慨慷玉帶錦袍英特姿又欲置君玉堂卧
霧窗棐几春晝遲醉中草制敏風雨諸公堵立相嗟咨
微吟擁鼻笑不語恐未免爾無多辭為君張燈掃東壁
他日重來讀此詩
福巖寺夢訪廓然于龍山路中見之
山高夜氣摧煩暑竹風為作南軒雨夢隨柔櫓到西興
艤舟步入龍山塢蕭蕭松下逢睿郎問信遠來亦良苦
覺來但記談笑歡不省歡時竟何語卧看篝燈一點明
嶺海茫茫隔吳楚
乾上人會余長沙
兀坐思歸不舉頭窗風為我翻書葉衆中聞語認鄉里
便覺石門寒疊疊雲庵已作白塔新當眼風枝心欲折
道人叢林十年舊古寺青燈夜相接失聲方欲問江南
忽憶去年淮上别地爐火冷霜月苦一室諠譁俄煖熱
湘山破曉立俜停秀抹鉛華餘積雪千巖佳處可同游
明日波晴當理楫
復用前韻送不羣歸黃檗見因禪師
幽尋忽覺暗香吐竹西知有梅花塢一枝試摘與君看
念君明日當離楚戛然飛去若驚鴻棄擲自嗟如卧鼓
遙知旅枕生清夢夢到江南春好處蒼杉拂雲煙翠深
為弔大雄山下虎便欲閒提折脚鐺柏子庵邊結茅住
行看談笑起雲門海上横行如廼祖
驟雨
雲搥雨骨天為低行雲趨走不敢遲桐英滿地誰拾去
花態正顰魂欲飛紫金蛇光誰掣斷墮空萬點跳珠亂
須臾井滑紺無泥瑠璃骨軟争道馳亂紅殘萼驚千片
可憐憔悴吳姬面林光草色自連天殘香依約知誰怨
臨川康樂亭碾茶觀女優琵琶坐客索詩
小槽横捧梳粧薄綠羅綰帶仍斜搭十指纖纖葱乍剥
紫燕飛翻初弄撥梨園曲調皆品匝斂容却復停時霎
日烘花底光似潑嬌鶯得暖歌唇滑圓吭相應啼恰恰
須臾急變花十八玉盤蔌蔌珠璣撒坐客漸欲身離榻
裂帛一聲催合殺玉容嬌困撥仍插雪梅幾枝初破臘
福唐秀上人相見圓通
廬山萬木春已透滿目春光迎馬首北山攫飯借榻眠
一任春山穿戸牖道人聞是福唐來石門曾結游山友
相逢未說别時情且欣春色濃如酒何當瘦藤上孤絶
深谷忽驚如錦繡人生超放當趁健東風已暗藏鴉柳
浙竹
龍孫初長浙江曲疎影蕭蕭濯寒玉平生知愛足風流
只有山陰王子猷而今流落蒼崖頂暗換年光鄉路永
冰歊雪壓未應衰鸞鳳不棲空故枝堅幹猶堪製長笛
最合宫商勝金石為君吹動鏡湖秋驚起雙龍翼小舟
郭祐之太尉試新龍團索詩
政和官焙雨前貢蒼壁密雲盤小鳳京華誰致建溪春
睿恩分賜君恩重綠楊院落春晝永碧砌飛花深一寸
門下賓朋還畢集碾聲驚破南窗夢高情愛客手自試
春霧脚縈雪花湧我有僧中富貴緣此會風流真法供
重陽後同鄒天錫登滕王閤
閒中過却重陽節江城風雨吹黃葉與君來遊亦偶爾
聚立西偏讀豐碣凭欄眼界得天多雨脚明邊飛鳥滅
西山向人亦傾倒犯雲争來獻層疊未歸負負無可言
相視心知慚在頰會當却立雲生處縱望晴江生雉堞
送稀上人還石門
海昏石門在深谷排闥千峰如觸鹿崛然獨秀一峰高
自與千山作眉目曾學關西一味禪衆中雜遝多豪賢
如今此老成新塔但有樓閣如當年道人今作石門客
鬚眉尚帶芳鮮色冷齋說我舊游處夢魂夜渡修江碧
朝來秋聲發舟樹羨君先我山中去
寄題彭思宇水明樓
議郎詩眼發天藏咄嗟辦樓臨汝水遙殘夜笙歌散月
出東南人獨倚微波不興天著底忽驚白晝在軒窗試
數游魚見鱗尾平生骯髒笑伊優官冷對人言少味但
餘清境得厭飫天應用此相償耳
次韻思禹思晦見寄
多生垢習消磨盡一念定光空五藴尚能弄筆戲題詩
如鐘殷牀有餘韻南臺煙靄隔重灘城郭遙應認刹竿
湘西六月失三伏一枕窗風午簟寒年來懶復嫌山淺
更欲移庵藏僻遠又思喧寂不相妨卧念當年三語阮
鏡裏朱顔豈長對歲月去人寧少待是身已作夢幻觀
肯復經營此身外
春去歌
杏子生仁桃葉長西園日脚踰女牆牆陰嬌語誰家娘
凉凉作隊來採桑玉纖拾礫抵翠羽鶯燕笑語殊不忙
吳蠶睡起未成繭肺腸已作金絲光歸來遠山堆暮碧
無端野李嬌春色辛夷花零愁更多熏骨真香無處覓
季長出示子蒼詩次其韻蓋子蒼見衡嶽圖而
作也
曉煙幻出千萬峰個中我曾如懶融天公亦妬飽清境
戲推墮我塵網中人生萬事無不有道士寧知為老楓
去年雪夜宿絶頂笑聲響落千巖風今年千巖在掌握
煙雨又復分西東磨錢作鏡照千里必也高人非畫工
季長胸中自丘壑吐辭便覺春無功韓侯玩世難共語
精神滿腹仍疎通酒闌耳熱眩紅碧醉語撼子崔嵬胸
遙知墮幘笑不答但見玉頰回渦紅
送季長之上都
十年不踏黃塵路老盡歸心餘一縷因同夜語想京華
歸心百只游絲舉前年别我楚山邊解鞍班草弄雲泉
今年送公古城北花發水流聞杜鵑眉間秀色照春晩
青雲故人紛滿眼門前車馬氣如雲知誰倒屣迎王粲
行看腕脫供十吏玉堂風景非人世萬乘叩扉宫月斜
夢驚呼燭度窗紗
復和答之
君不見功名欲致硯磨鐵桑公人間駒汗血五季干戈
争奪中低摧幾不保臣節又不見相如賦工合騷雅九
重偶有賞音者及見但為上林令斷國反在淄川下長
笑兩事俱外物自憐不是封侯骨獨愛華亭百衲師小艇
横蓑一竿竹久住湘江諳水脈揭篷慣看湘西月聞道
公眠畫戟叢相尋長恨城闉隔去年卜居城北地客心
每有悲笳碎慚愧詩筒走老兵病眼那容見新制老來
情緒那忍說風瘴乘之覺疲薾此生夢幻姑置之半掩
殘經香篆滅湘中清境享已飫湘山多情慰心素年來
更欲學睦州古寺閉門工織屨
次韻汪履道
老來漸覺朋儕少夜室孤禪還自照吟詩垢習未全除
賴有汪郎恰同調嘗聞從來以類從谷風忽作虎應嘯
交道今嗟張紙薄老人嘗乖少年約與君一笑似三秋
此道長令洞開廓
送子美友
曉痕翠浪行將徧掠面柔風初剪剪梅頰欺寒底死香
柳眼窺煙皺未展相看感此故意長欲别忍看春尚淺
離情惱人深造次撩我小詩弄清婉腸斷江頭無語中
謝郎疋馬嘶風遠
慈覺見訪余適渡江歸以寄之
黃沙横吹意儻恍江色模糊迷背向刺舟開岸風掠耳
日暮歸來說驚浪旋添榾柮火蒙密堵立咨嗟羅少長
椀楪鏗然野炊熟井稅未輸夜舂響少年信脚蹈憂患
幾同蛋叟埋煙瘴歸來閒散贖辛勤老住江村無雜想
送友人
幽人獨負三尺琴自謂羲皇得意深經年不肯鼓一曲
欲造千里求知音夕陽渡口西風起黃葉紛紛墜秋水
送君&KR0890;&KR0890;上孤舟片帆忽舉風波裏此去吳中風物好
重複江湖我曾到桂子落時雙澗秋白猿啼處孤松老
却入苕溪凡幾里連天震澤無窮已紅蕖苞折流水香
紫蓴絲軟鱸魚美何時興盡見歸舟古今客路多飄流
孤雲别鶴無蹤跡空聽蟬聲野渡頭
儞能禪三鄉俊宿山
湘西春色無人要萬頃鑑空飛白鳥小閣披衣眼力衰
一聲欸乃酬清曉芒鞋閒穿聚落來此岸綠陰行不了
南臺老未忘鄉井抵掌清談輒高笑烹茶煮笋未當勤
放意賦詩語竒峭此生何處不戲劇萬事隨緣真道妙
何當借子西齋宿共看湘月千峰表
寄題紫府普照寺滿上人桃花軒
武陵源深並溪入無數桃花閙春色水面紅雲欲崩壊
波間爛錦光相射昔人誤行偶見之歸來醉眼眩紅碧
秦時雞犬不聞聲但覺曉窗煙霧白那知紫府亦仙源
此華萬樹燒晴原少年苾芻誰教汝照花作意開幽軒
靈雲說悟被花笑南泉欺客花不言何如睡足無一事
倚欄紅雨春風顛愁來想見故山路未歸先作山中篇
與海兄
春寒真料峭久客厭江城雲重欲為雨風和尚未晴意
隨飛鳥去緒逐亂埃輕畢竟閒居好煩君念此情
燈花偶書
岑寂一閒僧春宵清興增竹窗催夢雨蘭室對禪燈世
事知虚幻人情剪愛憎短長都分定不恨百無能
懷友人
不見隣峰友還同楚越遙每勞孤枕夢時過小溪橋凭
檻疎簾卷臨風細雨飄何當奉一笑令我此情消
早行
失枕驚先起人家半夢中聞雞憑早晏占斗辨西東轡
濕知行露衣單怯曉風秋陽弄光影忽吐半林紅
遊靈泉贈正悟大師
支徑入山寺雲林如見招小軒臨絶壑危閣礙層霄瓶
泣地爐煖屋晴巖雪消大師京國舊放意話州橋
白日有閒吏青原無惰民為韻寄李成德
客來清對榻客去閉深關聊為文字飲酬唱相往還朝
來公事少白日吏長閒
花光浮縣郭麥浪漲郊原吏散僧投謁詩成月上軒何
妨横麈尾相對兩忘言
湘陰馬上和季長見寄小春
風埃九十里霧雨濕駞裘雁過回詩眼江寒聚晩愁魂
清方怯雪句冷更含秋殘岸連孤嶼依稀似橘洲
三月喜超然至次前韻
楊柳風蕭蕭芙蕖晴熳熳水閣試新凉披衣快清旦幽
居非養高一榻聊醫懶默觀四大空吾復有何患
覽秀亭
尚記登臨時風日初盎盎忽驚四野春登我眉睫上情
欣鳥聲樂意適游絲放我非連眉郎搜詩聊植杖
寒亭
欲問春消息蒼茫嫩日斜茅簷聚喧雀栗林棲暮鴉絮
袍裹足坐得句往往佳忽起步微月呵手拗梅花
和杜撫勾古意
歲月走舟壑不能老喬松何如取塵劫安置彈指中我
老世不要閉關師道蹤自欣方得計人笑伎之窮
其二
長松援丈蘿無事登青冥因緣偶然爾初非出經營我
欣氣數似掄材置勿聽翟公亦癡絶書門譏交情
其三
午夢清斷續雙鬢飛蚊鳴微風亦見戲故掩讀殘經相
見洞天曉霧重花冥冥秀句吐竒麗乃爾未忘情
其四
暮年一杯春愁邊賴開拓醉鄉歸路穏城郭見隠約萬
事付頽然破幘風墮落胸次竟何有八窗洞空廓
遊廬山簡寂觀二首
廬山覺未老儼然舊風姿樹石亦仙骨逢春更華滋瓜
分煙翠層千丈垂白霓貪看讓争席舍者爾為誰
蒼石大如屋古木出虬枝四注陰其下地坐黃冠師山
行倦日永聚話遂忘疲行看洞中境都是寂音詩
湘上閒居
夜清暑雨過四壁草蟲鳴一枕幽人夢半窗閒月明摧
頽弘法志老大住山情忽憶陳尊宿編蒲度此生
西齋晝卧
餘生已無累古寺寄閒房睡足無來客窗空又夕陽叢
蕉高出屋病葉忽飄廊起探風簷立飛蚊避晩凉
秋夕示超然
夜色已可掬林光翻欲流一鈎窺隙月數葉攪眠秋清
境扶歸夢殘缸替客愁搜詩時畫席忽覺此生浮
次韻真覺大師瑞香花
淺色映華堂清寒熏夜香應持燕尾剪破此麝臍囊有
恨成春睡無人見洗粧故山煙雨裏寂寞為誰芳
除夕和汝楫
今夕非常夕人偏故國思不堪槎凍耳聽誦未歸詩近
市諠譁後深簷雨雪時爐香待清旦此意有誰知
清明前一日聞杜宇示清道芬
籬外花如海閒軒小寢驚最先聞杜宇更覺近清明雲
怒知為雨風和拗得晴阿芬甘劣我笑裏恰詩成
次韻雲菴老人題妙用軒
開軒閒隠几萬象競趨陪風揭松聲去雲推山色來觀
身真作夢視世一浮埃日暮庭陰轉幽禽接翅回
送僧歸故廬
投名身入社卧病偶思歸渡澗脫芒屨扶藤下翠微寒
松猶帶雨瘦骨不勝衣若見空鑽紙當施百丈機
焦山贈僧
對牀聽夜雨佳約是當年放曠隨緣去閒心不習禪倚
蒲趺足坐擁衲蓋頭眠今識君歸處齋餘有澗泉
宿本覺寺
一宿路旁寺霜清夢亦寒憶曾游覽處來覓舊題看病
衲成新塔層樓隠敗垣青山猶不老千疊似翔鸞
重會雲叟禪師
氣味似前輩見之長眼明閒須研法味老不減詩情草
聖因蛇鬭禪枝解虎争一堂聊寄傲疎快餞餘生
早登澄邁西四十里宿臨皋亭補東坡遺
天下至窮處風煙觸地愁村囂聞捉拗岸汁駭西流鳥
道通儋耳鯨波隔萬州趁雞行落月悽斷在蠻謳
過淩水縣
野徑如遺索縈紆到縣門犂人趁牛日蜑戶聚魚村籬
落春潮退桑麻曉瘴昏題詩驚萬里折意一消魂
渡海
萬里來償債三年墮瘴鄉逃禪解羊負破律醉檳榔瘦
盡聲音在病殘鬚鬢荒餘生實天幸今日上歸艎
次韻鄧公閣睡起
歸計寬為約山行短作程旅亭驚午夢布榖正催耕翰
墨為生事雲泉負此生一篇敘閒適細味有餘情
次韻衡山道中
嶽色墮馬首嵐光忽滿襟眼寒知意適句苦覺愁侵沃
野獻新綠殘晴釀晩陰天涯驚去雁料理欲歸心
次韻李方叔遊衡山僧舍
道鄉見城郭世路謾升沈寺勝增佳氣壁間餘醉吟僧
殘過客少山好為誰深寧識通泉尉獨懷經濟心
題夢清軒
小軒人不到修竹過牆生眼倦經長掩身閒夢亦清微
風吹篆縷活火潑茶鐺遙想佳眠夕蕭蕭雨葉聲
留題三峰壁間
三峰稜層如削玉一𣲖懸泉瀉寒綠平生山水性貪婪
聊與白雲相伴宿松風竹露有餘清夜伴孤月依簷楹
神凝氣爽睡無夢不聞樓上霜鐘鳴
至豐家市讀商老詩次韻
楊柳護橋春欲暗山茶出屋人未知冒田泱泱走流水
婦子鏟塍翁夾籬雪晴春巷生青草煙濕人家營晩炊
心疑輞川摩詰畫目誦匡山商老詩
卧病次彦周韻
卧便午簟袪殘暑誰令殿閣風鷗語君來談笑破岑寂
慰此經旬攜手阻湘山解事不須招數峰入座争翔舞
心知清境世不要勝踐從來數支許
王仲誠舒嘯堂
隔岸暮山秋翠重少焉月作冰輪湧閒披白恰登此堂
絳闕神清氣深穏此中不著絲竹耳但覺清圓林葉動
恐君夜殘亦仙去棄米呌雲空目送
和忠子
牛車注經宗兩角那問虚舟移夜壑竹間掃除聞磬聲
戲作伽陁歌獨脚心波不興類古井情緣脫盡如遺籜
高笑癡兒倚富貴危如乳燕方巢幕
遠浦歸帆
東風忽作羊角轉坐看波面纖羅卷日脚明邊白鳥横
江勢吞空客帆遠倚欄心緒風絲亂蒼茫初見疑鳧雁
漸覺危檣隠映來此時增損憑詩眼
山帀晴嵐
宿雨初收山氣重炊煙日影林光動蠶市漸休人已稀
市橋官柳金絲弄隔谿誰家花滿畦滑唇黃鳥春風啼
酒旗漠漠望可見知在柘岡村路西
江天暮雪
潑墨雲濃歸鳥滅魂清忽作江天雪一川秀發浩零亂
萬樹無聲寒妥帖孤舟卧聽打窗扉起看宵晴月正輝
忽驚盡捲青山去更覺重攜春色歸
洞庭秋月
橘香浦浦青黃出維舟日暮柴荆側湧波好月如佳人
矜誇似弄嬋娟色夜深河漢正無雲風高掠水白紛紛
五更何處吹畫角披衣起看低金盆
瀟湘夜雨
嶽麓軒窗方在目雲生忽收圖畫軸軟風為作白頭波
倒帆斷岸漁村宿燈火荻叢營夜炊波心應作捕魚兒
絶憐清境平生事篷漏孤吟曉不知
煙寺晩鐘
十年車馬黃塵路歲晩客心紛萬緒猛省一聲何處鐘
寺在煙村最深處隔溪修竹露人家扁舟欲喚無人渡
紫藤瘦倚背西風歸僧自入煙蘿去
漁村落照
碧葦蕭蕭風淅瀝村巷沙光潑殘日隔籬炊黍香浮浮
對門登網銀戢戢刺舟漸近桃花店破鼻香來覺醇釅
舉籃就儂博一醉卧看江山紅綠眩
穎皋楚山堂秋景兩圖絶妙
溪邊兩鴨自夫婦生而能言似相語婦先浮波喜轉顧
夫欲隨之竟先去水際青蘋各占叢風撼荷花已退紅
不見清香雲錦段空餘霜葉伴枯蓬
山寺早秋
千本蒼杉俱合抱夕陰相映寒蟬噪殘僧獨歸清入畫
秋色滿庭濃可掃霜鐘初歇月未生但覺篝燈一點明
階除環佩走流水樓閣誦經童子聲
余還自海外至崇仁見思禹以四詩先焉旣别
又有太原之行已而幸歸石門復次前韻寄
之以致山中之信云
脫梏寧知縳禪律但欲閉門長不出死禍平生九蹈之
痛恨防身苦無術此言了如意在絃此心炯如月臨泉
山中樂可驕稚世一榻暑風清晝眠
信上人自東林來請海印禪師過余湘上以贈
之
五湖東歸風轉柂柔櫓聲中飛鳥過開篷不信是廬山
忽驚落瀑從空墮道人箇中三十秋那知今始載歸舟
白藕池邊月初吐應對隣房說舊遊
十五日立春
千年像教唐朝寺雪後新年晴復陰殘僧無事春又至
遊客不來山自深長廊掃葉望空翠小閣卷經横水沈
三生白業有言說一念淨心無古今
晩步歸西崦
庭除有路入深壑曳履翛然獨往還布穀風光寒日近
摘茶時節亂山間花枝重少人甘老燕子空忙春自閒
歸晩斷橋逢野水更能揎手弄潺顔
訪鑒師不遇書其壁
獨自來遊微雨後道人乞食及清晨應門童子能迎客
滿地榆錢欲買春花醉發狂風日釅柳眠喚起景光新
政當借榻酬無事熟鼾從教聒四隣
晩秋溪行
熟路沿溪過石橋掃除秋晩淨迢迢幽尋忽見蘭芽茁
小立仍逢柿葉飄撲摝水飛雙去鳥&KR0008;瓏山響一聲樵
歸來半掩殘經在燕寢香凝碧未消
夏日偶書
碧縷横斜試水沈紅腮甘冷嚼來禽含風廣殿聞棋響
轉日迴廊暗柳陰強撚冰䊵餘睡色倦憑棐几適閒心
攀翻涴衲黃塵事過眼雲蹤不可尋
竹爐
博山沈水覺塵埃旋斫凌雲綠玉材自拭錦䙀含淚粉
要焚銀葉返魂梅意消未掩黃庭卷火冷空餘白雪灰
應把熏衣閉深閣流蘇想見畫屛開
寄草堂上人
首夏年芳尚可尋興來芒屨恣登臨回頭故國煙波闊
分袂幽人歲月深落日杜鵑山館靜熏風芳草柳塘陰
知君宴坐忘機地謾寄新詩話此心
題水鏡軒
小軒明快照巖阿得道幽人喜氣多但視世間如水鏡
方知夢裏有山河佳眠不礙林光入清坐何妨夜月過
我亦思歸老丘壑結隣西崦肯容麽
石臺夜坐
故鄉乃有此叢林下板何妨著寂音永與世遺他日志
尚嫌山淺暮年心凍雲未放僧忩曉折竹方知夜雪深
琢句自應清似玉更宜坡字硬黃臨
九峰夜坐
千峰萬峰自雲雨一宿兩宿心頽然不知人間歲云暮
但覺澗風吹夜泉地爐火燄水正泣篝燈委昏僧未眠
古人去我不甚遠何必想像臨遺編
寄李大卿
瓶盂又復寄西州彌勒同龕古寺幽睡起忽殘三月夏
朝來拾得一簾秋浮雲世事慵料理斷梗閒蹤任去留
投老山林多勝槪杖藜何日復同游
秋日還廬山故人書因以為寄
風葉鳴廊夜色晴隔雲微月稍分明下簾徒怯衣裳薄
拂榻空驚枕簟清病眼得秋還少睡壯心于世尚多情
何時却作廬山去渡水穿雲取次行
誠上人求詩
我昔車輪翠裏行只今懷想似前生那知古寺僧窗下
偶見高人眼倍明秋月半鈎留客意凍雲千頃欲歸情
杖藜笑出千峰去添得蒼崖響答聲
懷友人
尋常輕别尚消魂何况交情過弟昆孰謂此身閒日月
自慚疎跡信乾坤泠泠小雨江邊路薄薄浮煙竹外村
回首舊游方契闊孤舟何處宿黃昏
送軫上人之匡山
何處高人雲路迷相逢忽薦目前機偶逢菜葉隨流水
知有茅茨在翠微碎瑣夜談皆可聽煙霏秋嶺欲同歸
翛然又向諸方去無數山供玉麈揮
與晦叔至奉新
欲去未成還執手西風疎雨晩絲絲暗驚歲月行飄忽
那更人生苦别離君已嘔心工筆語我今歸計老茅茨
冷齋後夜誰同宿莫向燈前讀此詩
送敏上人
殘林病葉強翻紅已覺清秋夜氣濃懶復小窗邀獨秀
却應歸夢挂雙峰水分淮甸當懸席路遶匡山可振笻
若見虎溪谿上月為言相憶作衰容
贈王司法
輕帆已有渡江期高會清游惜此時水閣颺煙晴試茗
雪窗敲燭夜論詩衝寒遠雁來横浦弄色新梅半糝枝
林下自知無一事亦應風月動關思
次韻超然
翠寒空覺此生浮歲月催人鬢易秋忽憶倚天廬嶽去
更尋清境武林游情深愧與高人别興發徒煩夜月留
他日西湖遠相憶為君言笑散沙鷗
次韻超然竹陰秋夕
月脇雲行夜未深滿庭風露葉辭林知誰牆外千竿竹
分我窗西一畆陰山好已無歸國夢老閒猶有讀書心
剩題詩句酬幽隠歲月翩翩接翅禽
廬山寄都下邦基德祖諸故人
勢占江南三百里煙霏相映出層樓芒鞵竹杖山兼水
坐看行吟春復秋浮世萬途成底事吾生一飽更何求
故人京洛風埃地能信山中此樂不
送宗上人歸南泉
燈外佳眠試冷齋欲成歸夢暗驚回一軒秋色侵衣重
半夜波聲拍枕來江國潮平人獨漉海山家在意徘徊
倚藤明日秦淮上看子風帆十幅開
晩坐藏勝橋望石門
好山千葉青蓮曉斫額令人意已消微出樓臺知有寺
倦行雲樹忽逢橋此生未覺叢林負肯處真教日劫超
閒拾墮薪成淺立細泉幽澗響寒蜩
送隆上人
人生聚散等兒戲夢境紛然此一時老去漸知為客味
秋來長作送人詩感君義色分心曲慰我年華兩鬢絲
想見故鄉霜菊後屋頭千樹橘纍垂
上元宿百丈
上元獨宿寒巖寺卧看篝燈映薄紗夜久雪猿啼嶽頂
夢回清月在梅花十分春瘦緣何事一掬歸心未到家
却憶少年行樂處軟紅香霧噴京華
宿靈山示月上人
地靈形勝自天成山色溪光潑眼明北岫飛來么鳳落
東隣相去一牛鳴霜筠遶寺秋無數璧月臨軒夜更清
已約高人結蓮社他年香火寄餘生
宿鹿苑書松上人房二首
數峰煙翠疊黃昏忽見松間窈窕門好境未將佳句寫
幽懷先與故人論隔林每恨音容阻此夕相逢笑語温
雪意不成應有月夜深回看湧金盆
冷齋託宿自攜衾卧聽松風度栗林黃卷青燈紙窗下
白灰紅火地爐深夢回清響舂巖溜夜久幽香噴水沈
慣作横刀眠下板為君令有住庵心
次韻王節推安道見過雲蓋二首
湘山名與故山齊寺在沙村斷岸西繫馬槐根秋雨歇
倚欄雲際暮猿啼公宜談笑光臺閣我合摧頹老澗谿
袖有新詩如瀉出逼人神駿不容羈
睡起春衫取次披髻雲隨從倚欄時生憎柳底鶯聲巧
不分花前日影移伊昔笑來憂易老而今思去恨難追
林梢懸挂團團日無語東風玉箸垂
題草衣巖
鉏頭為枕草為氊曾與高人說任緣豈料大嫌沽世價
未應虚費買山錢閒編木葉輕于紙細葺蘆花軟勝綿
石室至今增壯觀可知千載得人傳
送僧歸筠
西津渡口唐朝寺到眼瀟湘厭飫看誰遣松聲環坐榻
更令嶽色墮欄干君如鳥倦今知返我與鷗盟久已寒
想見若耶溪上路正嘗蘆橘帶甘酸
宿臨川禪居寺書方丈壁
雨過沙村繫客船行間樓殿帶晴煙夜深霜月凉于水
門外雲濤遠際天禾稻豐登如棄土菱蓮甘美不論錢
好峰不住猶行役忽憶鐘山掬澗泉
次韻信民教授謝無逸游南湖
春游每覺客愁消最愛晴湖漲柳橋鴨綠皺寒初拍岸
鵝黃照影自垂條惱人風物今如許著意春光已不撩
但得與君同一醉何辭日日作詩招
崇仁縣與思禹閒遊小寺啜茶聞棋
平生閱世等虚舟臨汝重來又少留攜弟共逃三伏暑
入門先得一軒秋隔牆晝永聞棋響陰屋凉生見樹幽
又值能詩王主簿飯餘春露啜深甌
海上初還至南嶽寄方廣首座
天風吹笑落人間白髮新從死地還往事暗驚如昨夢
此生重復見名山倦禪想見堆危坐知法應抛放縱閒
初嚼芳鮮動詩思一篇先寄倩君刪
至筠
乞漿問路到筠溪天氣清和得所宜父老相逢班草坐
風光初過採茶時摩挲禪榻營春睡想像齋厨辦晩炊
白首不知丘壑走壁間來讀舊題詩
示超然
秋光滿鬢萬事死慚愧眼明牙齒牢野寺閒眠聽風雨
海山猶夢渡雲濤事非白傳方驚鼎迹隠庖丁已善刀
一徑莓苔三十載偏容此老擅竒豪
懷李道夫
半篙晩漲綠楊灣接翅鷗歸霧雨殘數疊吳山圓楚夢
一番花信釀春寒别時小語依然在隔歲來書展復看
補衮胸中五色線只今應作怒蜺蟠
立春前一日雪
明日立春今日雪雪中殘響滴虚簷方增謾說寒威在
不絶潛和暖氣添客去旋開書對語閒多偏與懶相兼
湘山自古愁眉淺縱御鉛華不到尖
效李白湘中體
夕光江搖魚尾紅何處扁舟開晩篷雁字初成春有信
煙鬟空好雨無蹤荒寒數葦橘洲岸領略半窗湘寺鐘
浦口行人已争渡林下歸僧欣一逢
次韻寄傲軒
道逢飛鳥倦知還一鉢安巢又故山無累自然增逸興
有名終恐廢長閒背時生計風煙上隨意園林指顧間
應笑市朝争奪者暗驚清鏡失朱顔
次韻宿東安
淡雲疎月兩微茫獨酌沽來竹葉香已把功名比雞筋
更驚世路似羊腸心情老去俱消盡詩律年來覺倍強
解誦賓州侍兒曲此身安處是吾鄉
次韻宿清修寺
湘山也學廬山好雙瀑飛聲繡谷風正欲歸來向人說
戲將收拾入詩中浪驚醉枕寒松響春滿茶鐺活火紅
清景骨飛嗟未到故應惟許夢魂通
次韻彦周見寄二首
詩先春色附湘船來與幽人結淨緣句好空驚碧雲合
韻高疑在白鷗前君應歸誦陶彭澤我亦南尋魯仲連
想見江頭同握手採茶時節雨餘天
歸思啼禽日夜催寶書臨罷意徘徊榆錢滿地買春去
嶽色渡江排闥來行樂風光清夢曉卧披煙雨曲屏開
興來敏速詩千首落筆人驚挾怒雷
二月大雨江漲晩晴作
投老歸來楚水濱水清聊可濯衣塵拚心樂事都還汝
入手清閒不與人尚有笑談消白晝更無情緒管青春
暗驚少日王城外走馬争先看寶津
題天王圓證大師房壁
閉戶不妨依聚落開軒隨分有山林殘經半掩世情斷
好鳥一聲村意深籬外風筠森束玉屋頭霜橘欲垂金
能營野飯羹紅醬渡水何辭數訪尋
題雲巖筠軒
雨葉風枝小徑通拂砧清坐有誰同粉衣香滑秋叢瘦
泉珮丁東夜壑空半世已歸彈指内前途都付枕肱中
隄防老境猶多事折脚鐺炊腐顆紅
上元後候季長不至作此寄之
和風凍雨上元後斷岸橘洲春水生村寺獨歸江路熟
竹籬誰繫小舟横偶成詩句長哦罷謾折梅花一嗅清
想見連牀成夜語此篇先慰遠來情
大雪
今年未雪今日雪地迥眼新人不囂永巷掃除聞屐
響暮林翔集看禽嬌韻高雒下應難畫興發山陰未覺
遙想見茅齋已摧壓曲肱清夢到山椒
宿資欽楚山堂
故人持節在三湘白首相逢話更長挂錫曾憐道林寺
攜琴來宿楚山堂意消忽覺風敲竹夢斷空驚月轉廊
常恨出門無所詣敢辭此夜更連牀
題胥大夫欣欣堂
議郎和粹色無求繞屋江山秀氣浮弱柳貪眠禽喚起
異花含笑草忘憂閉門不放青春返解榻長令佳客留
摹寫高情無好句謾横詩眼付冥搜
正月一日送璿維那之新昌乞
春水初生湘岸邊陰晴城郭上元前暖消積雪成簷滴
火烈殘香發篆煙念舊十年鄉井夢試新佳句贈行篇
翛然路入江南去想見歸時及杜鵑
雪詩
千巖雨雪黃昏後一室香燈一寢餘此夕鄉關入歸夢
明朝雲物記曾書地罏不獨聞瓶泣山果時驚落屋除
清境鼎來勞應接暮年生計未全疎
送海印奭老住東林
湘容嶽色中秋後古寺閒房小寢餘掃徑箒粘新落葉
開窗風掩讀殘書吹雲又作他山去種漆何時伴我居
洞上閒名猶在世未應容易與人除
余在制勘院晝卧念故山經行處用空山無人
水流花開為韻寄山中道友(今選得三絶)
掃徑偶停箒幽懷凝佇間暮樵迷向背餘響答空山
其二
新晴收雨脚宿霧隔花身睡美不知曉啼禽解喚人
其三
舍南一曲溪春漲半篙水去作落崖聲雪花濺山翠
粹中自郴江瑩中與南歸時余在龍山容泯齋
為誦唐詩入郭隨緣住思山破夏歸之句為
韻
哀蟬滿風聽草樹初茂密空齋有竒事屋角寒藤入
又
松下朅來見依然冰雪顔未須驚世故且復卧看山
余所居竹寺門外有溪流石橋汪履道過余必
終日旣去送至橋西履道誦笑别廬山遠何
煩過虎谿之句作詩以見寄因和之
吾廬亦何有草屋八九間牀頭挂濕水枕上見他山
履道書齋植竹甚茂用韻寄之
曉庭蒲葉翻天涯歸夢遠尚記泊舟時隔水桑婉婉
送實上人還東林時余亦買舟東下
世事但堪眼見此生何殊夢游未倩青山掩骨且牽黃
衲蒙頭
說盡廬山勝處寂然相對無言東崦峰頭月出依約如
聞白猿
誦高僧詩云沙泉帶草堂紙帳卷空牀靜是真
消息吟非俗肺腸園林坐清影梅杏嚼紅香
誰住原西寺鐘聲送夕陽作
林外鳴鴉零亂山頭落日微紅樓臺迥然暝色谷幽已
答疎鐘
臨清閣
邑勢自然藏勝江空表裏含秋夜棹近人明月襄陽應
在漁舟
贈誠上人
對書只圖遮眼題詩何必須編且看無情說法羣山雪
盡蒼然
讀古德傳
車輪峰作碧螺旋不用招邀自滿軒等是世間無用物
故宜相對兩忘言
合妙齋
未饒拄杖挑山衲差勝袈裟裹草鞵吹面谷風衝虎過
歸來松雨撼空齋
注十明論
了知無性滅無明空慧須從戒定生頻呼小玉元無意
只要檀郎認得聲
袁州聞東坡殁于毗陵書精進寺壁
濁世肯留竟何意玉芙蓉出淤泥中誰謂秋來亦零落
病收衰淚泣西風
無盡見和詩復次其韻
一丘一壑思迢迢莫把山林較市朝江上相逢兩無語
夕陽衰草暮蕭蕭
瑩中南歸至衡陽作
回雁峰前醉眼醒卧看波影蘸空青起來一笛春風晩
萬里無雲月滿汀
寄石頭志菴主
世途嶮巇鼻先酸折脚鐺尋穏處安誰見睡餘閒振策
松風吹耳夜濤寒
余將經行他山德莊自邑中馳詩見留是夕胡
彦通亦會二君于談達旦不寐明日霜重共
讀蔡德符兄弟所寄詩有懷其人
風徑霜清拾堕薪野炊童子解經營翛然放箸秋窗晩
籬落凄清屋角晴
僧從事文字禪
三多授子文章法壊衲酬吾老大心簾捲暮凉煙翠重
一聲雲斧覺山深
超然在東華作此招之
芒鞵踏破成何事坐榻塵埋只汗顔齋鉢生涯惟澗飲
結茅終待老鐘山
至邵州示胡強仲
平生厭飫水雲閒老景優游剩得閒遠謫瘴鄉君勿歎
天教更看海南山
煙寺晩鐘
輕煙罩暮上黃昏殷殷疎鐘度遠村略彴横溪人迹靜
幡竿縹緲插山根
平沙落雁
寂寞蒹葭亂晩風江波斂灔浸秋空横斜倦翼歸何處
一點漁燈杳靄中
春詞
映門楊柳未全遮乍放柔條自在斜不信春寒猶有雪
誤驚飄舞作飛花
其二
曉霽晴湖已拍橋橋邊春色解相撩分疎積雨饒鶯舌
拘束東風倩柳條
其三
郊原雨歇看春耕繭栗能馱稚子行山杏欲嘗猶苦味
海棠開徧恰新晴
殘梅
殘香和雪隔簾櫳只待江頭一笛風今夜迴廊無限意
小庭疎影月朦朧
次韻通明叟晩春
琴筑春流漲淺灘圓吭幽鳥語林端纖蒲水荇空凄寂
背立東風整釣竿
其二
山桃噴火柳垂絲野店溪橋處處宜我作春游亦清散
榆錢聊挂瘦藤枝
其三
楊花滿院掩深關半摺文書偃卧看幽鳥等閒回睡眼
暖風時復破春寒
其四
春寒瘦骨病難禁多謝新晴霽晩霖自補衲衣矮窗下
黃鸝聲好屢停針
遊西湖北山二首
幽草青青繞竹扉雨餘人在杏園西無端黃鳥驚春夢
正向綠蘿深處啼
春園南北笋過牆牆下離離草更香啼鳥野花無問處
蒼山牢落下殘陽
次韻超然春日湘上
暮年身世極南邊病眼愁看北客船憶著金明池上路
寶津晴瓦隔霏煙
春晩
方見柳條堪結紐忽驚梅葉解藏禽春歸掣肘徑不住
院落殘紅一寸深
初夏
院落寥寥日正長小梅初熟亞枝黃午窗書引昏昏思
角簟宜開舊竹牀
新竹
琅玕數本倚牆陰新笋均條忽作林昨夜小軒添得境
却煩佳月碎篩金
秋晩
碧雲紅樹晩相間佇立不堪游子情劃破秋空一行雁
斷腸南去兩三聲
又
紫棃紅棗八九樹竹屋柴門三四家機杼聲遲秋日晩
遶籬寒菊自開花
次韻
懷中但自除衣垢面上從教有唾痕負日風檐成坐睡
夢隨鷗鷺浴江村
其二
莓苔徧地榆錢滿院落無人柳絮飛信手翻書香篆冷
夕光山翠上窗扉
其三
措置已落古人後猛省令人愧衲裙廬山好處軒窗在
留眼歸看五老雲
次韻㢲中見寄
停蓄幽懷萬頃陂一傾要及少年時正當清嘯尋君去
已辦登山綠玉枝
謝人惠蘆雁圖
道林煙雨久不到忽見橘洲蘆雁行笑裏筆端三昧力
坐中移我過瀟湘
湓江宿舟中
琵琶亭下孤舟宿夜靜風清水四圍蝴蝶夢中江月白
蘆花鳴笛釣船歸
東流阻風
秋葉叢邊風索索迎賓亭下水瀰瀰蓼花深處老漁父
更把牀頭羌笛吹
過湘江題慈雲寺壁
慈雲寺在古城隈月閣風軒照水開獨倚欄干秋雨後
青山相逐渡江來
次韻亭上人長沙雪中懷古二首
楚國樓臺凌九霄軟風行復弄柔條當年絃管今何處
飛雪滿空如舞腰
數峰江上曉不見指點先煩榔&KR0008;條却望蒼崖尋折榦
偃松稍重壓龍腰
過長馬市
長馬人家古道旁秋來禾黍已登場池塘水淺菱蒲冷
籬落霜晴橘柚香
題通判學士適軒
小軒只著竹匡牀散髮陶然夏簟凉手倦抛書成午睡
夢回雙頰帶茶香
書湛然亭
家在匡廬疊翠層雲開彷彿見微稜褰衣欲上千巖去
隔岸扁舟喚不應
送覺先歸大梁一首
殘秋千里游梁去破浪扁舟别我來對坐無言看山月
一庭松雨在莓苔
永固登小閣
老僧乞食城郭去小閣無人獨自登急雨忽來添暝色
諸峰領略露寒層
舟行書所見
剩水殘山慘澹間白鷗無事小舟閒箇中著我添圖畫
便似華亭落照灣
次韻春風
吹鬢風俱小雨來殘紅掃盡露蒼苔稻畦綠錦無邊幅
更欲煩君為剪裁
次韻西樓
萬古湘江繞故城水光斜照動檐楹行人仰看春風軟
吹落凭欄笑語聲
又登鄧氏平遠樓縱望見小廬山作
倚欄天際數歸帆春在滄洲數筆間我與小樓俱是畫
雨中猶復見廬山
贈覺成上人
雲泉措置萬事外鬚髮凋零伸欠中想見龍城山下路
一川秋色稻花風
次韻惠梅禪師見寄秋日
飽霜毛穎泛松煤窗底魚牋自在開琢得小詩清似玉
步笻時遶紫莓苔
與超然至谷山尋崇禪師遺蹤
行盡湘西十里松到門却立數諸峰崇公事跡無尋處
庭下春泥見虎蹤
送道林
楞伽本在海中央鉢具懸知挂舊房不泛木杯驚俗眼
一蓑煙雨渡瀟湘
題清芬軒
隔屋江梅欲墮飄幽香細細故相撩披衣春曉無人見
小立微聞意已消
次韻曾機宜遊山湘江晩望
貪看江草間江花不覺移舟著淺沙數筆瀟湘春自曉
橘叢籬落露人家
廬山雜興
别開山徑入松關半在雲間半雨間紅葉滿庭人倚檻
一池寒水動秋山
道中
蒲柳冥冥花已殘水田南北是青山晩村歸路聞啼鳥
家住寒雲縹緲間
石倉歷代詩選卷二百二十六
