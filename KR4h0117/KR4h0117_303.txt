石倉歴代詩選卷三百三
明曺學佺編
明詩初集二十三
黃哲
臨高臺
臨高臺高臺百仞淩雲開丹霞曙色明九垓咸陽王氣
何佳哉交疏結綺紛崔嵬虹橋複道雲中來直過南山
表雙闕遥連北極正三階宛轉朱欄臨渭水蜚廉觀閣
通天起銅龍高拱日華鮮青雀翩翻月明裏鳴璫搖佩
溢層城錦幄芙蓉翡翠屏寳鼎香酥調玉食金莖瑞露
屑璚英璚英玉食知難老鸞鏡青蛾為誰好君王八駿
上瑶池日暮長門怨芳草芳草年年換物華瑶池歌管
醉流霞皆傳阿母桃成實又獻安期棗似瓜蟠桃碩棗
眞堪羡方朔詼諧侍懽晏題詩爭擬柏梁新求仙豈意
桑田變願得層臺更萬重崐崙西望接崆峒能共赤松
鞭彩鳳仍隨軒后駕蒼龍顧視萋萋茂陵道惟餘隴樹
生秋風
戰城南
君不聞隂山敇勒川番兒飲馬來翩翩狼頭大纛三萬
落彎弧注槊雄燕然烏桓古道黃沙塞青塜荒原白骨
田漢將鷹揚遥度磧戎兵獸駭復窺邊邊烽夕照甘泉
殿殺氣浮空白如練右地連營夜合圍左賢鳴鏑朝馳
戰聞道嫖姚新築城先令都護出竒兵三門八陳互纏
繞萬衆一心同死生偏禆轉鬭血凝肘箭鋒流星餓鴟
吼卷甲遥搴大校旗横戈怒落單于首愁雲惨日殊糢
糊敗馬號鳴霜草枯金裘寳玦青珊瑚閼氏花顔泣路
隅含悲掩袂辭穹廬彫盤跪進紫駝酥軍中椎牛日高
會蒲萄寒香濃不醉振旅先論衛霍功封侯未數金章
貴封侯意氣本雄豪誰識沙場汗馬勞惟有城南征戰
地髑髏京觀長蓬蒿
白苧詞
長洲宫中花月輝彩雲夜傍瓊樓飛吴姬娉婷白苧衣
揚蘭拂蕙春風歸花籌傳觴注紅玉月鏡當筵掩明燭
低環按節宫調促嫣然一轉亂心曲長夜酒多歡未足
驚烏啼向東苑樹星河闌干正當戸明眸皓齒歌白苧
蛾眉嬋娟花月妬含情奉君君莫頋雲中璧月易盈虧
葉底穠華多盛衰願為寳階千歲石長近君王雙履綦
雉朝飛
野田無人蒿草薄羣雉斑斑草中落五月禾熟桐風清
南陂北陂聲喔喔東方漸高晨露晞金翎繡項争光輝
桑畦如霧行不見雄鳴挾雌驚復飛渴飲幽澗泉饑啄
野田粟羣雛來哺聲粥粥寧向郊原抱耿介不羨雲霄
競高逐魯恭慈仁桑隂自馴鰥煢竊傷犢牧采薪下防
虞羅上畏鵰鶚朵頥垂涎羣動交虐聖人祝網天網疎
八紘山澤無畋漁蓬機艾戈無爾圖朝出陌上飛暮還
蒿下居翼衆雛兮行且呼飲而啄兮寕爾軀雉兮雉兮
樂何如慎勿變化陳倉為怪誣
烏棲曲
九月過姑蘇江頭霜草枯西風吹葉盡愁殺夜棲烏棲
烏月明裏霜重驚還起無處托安巢啞啞渡江水江波
淺復深東去無還心白苧吳宫曲能成哀怨音只言懽
樂長相保青春幾時秋又老可憐西子斷腸花不及虞
姬美人草舞罷垂楊金縷衣椒房絳燭明星稀越騎争
馳山海動吴歌尚繞梁塵飛梁塵飛飛白苧哀烏啼夜
半閶門開鴟夷浮江麋鹿來月明猶照姑蘇臺
自君之出矣
自君之出矣無處托鱗音思君如晝燭淚盡不明心
初入書閣呈董宗文博士兼簡同舍諸公
河關歇王氣淮南擅英靈天眷廸皇運人謀歸聖能石
城雄虎踞鍾阜宛龍騰紫署弘東閣青門踐北陵來王
玉帛至訪道蒲輪徵髦英起幽谷俊乂羅明庭變豹蔚
華彩非熊聞作興朝儀制述美錫賚恩庥承前席思賈
誼横經推戴憑奚為繞枝鵲亦企圖南鵬芸軒蠧簡輯
蘭署鴛班升高策屢懷董名流知慕膺追陪虎禁人被
遇龍門登仍慙匠石頋用匪輿輪勝毋云棄樗杇庶以
從規繩
十月二十二日四望山陪祀禮成呈諸執事
玄明開朔序禋類卜辰良武成遵誓命汾畤備馨香惟
皇儼雍穆對越思洋洋凝旒仰坤壝授律挾乾綱風雲
從龍虎樂舞登鳳凰珪幣有容秩緌纓紛煥煌苾芬既
明誠盻蠁迴穹蒼兹焉迪昌運赤伏臻遐祥徂征乃自
葛義旅時鷹揚同德奮熊羆桓桓先啟行阿衡重麾鉞
跪轂觀旂常海岱仍率職堪輿希泰康繁祠陋衰典昭
告紀興王羣英聿來助委佩鏘珩璜多儀動文彩列宿開
榮光庸薾忝趨承賡歌聆頌章宸猷願終述豁逹垂無
疆
過梁昭明太子墓
帝子降南浦飄颻蒼桂隂神飇迴震闕玄跡閟坤岑鳳
陵輝璞藴龍沼媚珠沈文藻絢華黻芳芬揚素襟遺編
軼正雅曠代馳徽音玉馬風雲變金鳬歲月深霜蘭秋
被坂烟蘿夕翳林采蘋思永薦捐玦遂幽尋靈脩忽爾
逝歲晏勞予心遼東鶴馭遠緱嶺鸞笙吟眇眇因懷昔
營營徒慨今瑶華竟衰歇惆悵雍門琴
送道士蔣玉壺還茅山
華陽初慕道羽服依巖際辟穀咽晨霞朝元結真氣朗
吟扶桑頌伏謁三茅氏却駕雲中龍來游人間世談玄
蕊珠闕稽首張樂地調笑芙蓉笙聲飄鳳凰吹僕愧金
門彥時聞玉笙偈方忻蘭苑晤忽念荷衣逝欲和瑶臺
章幡然紫烟閉石室縈翠芝丹丘藹松桂望望勞予心
猶懷碧山契
東平謁堯祠
初政禮羣秩晨趨鄆隂郭稽古詢道源放勲久徂落齋
宫委華梲黼扆銷丹堊庭榛雊雉升裳蘚宗彛剥惟馨
思可薦廢墮予猶怍緬言垂衣時東狩兹方岳儀像儼
欽明聲容被綿邈茅茨遵曩儉階蓂傳舊朔遺澤紛在
斯今皇仰先覺亦播康衢謠紹爾雍熙樂
曲阜里謁廟
解組辭鄆郭驅車循魯坰前登闕里近端仰素王靈猗
蘭遺芳潔神檜欝葱青時化洽千祀奎光浮四溟多儀
殷廟享斯文傳壁經几筵猶設席容秩儼充庭所念迷
途者空瞻明德馨困蒙今獲吝幽悱未遑寧靡靡寒冰
至塗塗朝露凝遄回馳驅意夙夜思儀刑
洪範祠龍池禱雨獲應畣隠士劉文正暨邑中
羣彥
齊沐戒徒御星言趨絳壇屬兹愆陽序雩祀罄衷丹龍
湫窅深閟神物時蜿蟠馨潔始云薦靈祈紛可干沛然
感敷施霡霂濟多難浙淅在林畹冥冥被岡巒焦原幸
沾濡庶類同忻懽鳴鸛集穹窒翔鱗躍紋瀾郊坰悦童
耄庠塾慶衣冠所協詠歸趣方希民俗安賡歌誦雲漢
玄化奚能殫
弔陳思王
鄴都䧺盛日英才妙七賢夫君照乘珠五色麗且鮮西
園倡華藻東洛賦嬋娟游鸞翔朝旭芳蕖映碧漣始協
棣華美寧虞萁豆煎桐圭空錫社銀海閉隂泉白楊翳
荆榛狐兔穴其阡喟然兼山嘆肯企淮南僊
贈劉宗弼司業赴浙西僉事
晨頒錦花誥夕歛絳紗帷聊當持憲節詎是解逢衣於
越山水秀吴江鱸鱖肥移舟發白下搖旆出江畿川寒
葭葦静天清鴻鴈飛勿念離羣速承明應復歸
秋夜雜興呈涂典籖穎
璿杓運西宇華月麗中楹坐知流序易瑶夜秋風生銀
漢呈宵景金堂含夕情柔條棲湛露嘉蕙茁幽莖撫迹
遂成感如何君遠征相思雲陽浦岧嶤限玉京鏡鸞停
趙舞筝鳳歇秦聲寸心渺何極搖蕩如懸旌
擬古
魯連天下士夙蘊匡世才却敵愧論賞英聲騰九垓燕
昭市駿骨樂毅趨風來虎戰躍中野名成真壯哉僕本
江海人西登鳳凰臺感此千古意長吟屢興哀朝經夷
門市夕醉高陽杯揮戈拂倒影羲輪為之迴寶匣絢青
蓮龍文拭輕埃神光夜揮霍按舞何嫌猜騰驤為君舉
願掃浮雲開
簡涂叔良朱仲雅二博士
貞士多苦節考槃依澗陲叢蘭佩芳潔悦懌遂幽期至
德無終逸明揚膺盛時兹焉華東閣俊乂相追随列宿
呈光彩翔飇清羽儀皇謨敷禹訓風雅泛周詩幸俾纖
蒙噐叨承陪絳帷何因永斯好介爾崇明禧
舟次靈洲候鄺雄飛使回不至
湛露晨未晞秋華被原隰征途夙巳戒承命履遐邑桂
水寒悠悠揚帆望不及川鱗想同泳羈羽尚云戢維楫
乖素期臨流重於邑睠然沮溺耦詎洒揚朱泣惆悵芳
菲情日暮空佇立
秋月篇
金商鳴素節瑶律届先秋始見西陵月嬋娟滄海頭清
規臨夜滿澄影際天浮媚浦沈珠迥凝波淨練收常懸
鳷鵲署初照鳳凰丘碧落宵同映銀潢曉共流梁園生
綺夢陳榭感芳憂爽洽征人袂光含思婦樓玉臺情未
巳鸞鑑影空留詎惜盈虧屢仍知晦朔周關山隨别騎
淇水送行舟願逐餘輝去蘭臺奉夕遊
與伯貞彧華二友會
二妙聯英標睠言顧榛莽良晤諧夙心玄談慰幽愴江
蘼澹新綠谷鶯聞遠響感此離索情浩蕩烟霞想夷白
抗浮雲臨清延素賞何因繼芳躅一丘同偃仰
題蒲澗讀書處
編茅臨巨壑伐木憩幽巖携琴初涉澗投册静窺潭麗
澤方求益知人諧所躭靈芬遥可挹淵物坐能探野鶴
聞朝誦霜猿聆夜談董幃凉結蕙管榻净霏嵐予志在
山水宜從雲外參
秋日懷友
雲館秋氣凉前楹新雨歇凉飇振清籟炎景韜餘烈時
菊有芳華露棠飄絳葉慨此搖落情於焉謬司業端憂
鬒髮變和俗性靈竭貞履期可堅玄言詎當接渺渺睇
川梁日暮方舟涉
分韻得也字贈林生瑛充貢
冰霜戒玄律遊子發中野筵几惜離羣罍樽企傾寫庭
柯覆喧鳥場藿維征馬錫貢擬璆琳光輝孰云舍文淵
穆奥典璧水觀儒雅扳鱗爾所之附驥吾哀也㴞滔歲
華晚積雪晨飛洒行矣慎毋淹長懷問津者
餞區伯寬領歸善邑教
横塘候秋色芳蕖颯己變渺渺波上舟忽如翔風燕琴
觴激幽思籩豆徒有踐所念同襟者飄颻各鄉縣章逢
協冲素况復斯文彥此邦多竒勝名山蔚葱蒨暄壑棲
雲霞寒松閱霜霰爾行問津處沮溺因可見
贈劉仁仲昆季還浙東
沈憂自多緒復此送歸人昨夜淮南雨不知芳樹春朅
來持别酒相與慰兹晨日暮行艫渺東南瀰越津
遊泰山
今年初出承明班折腰從政青徐間神州二月雨新霽
我來萬里觀名山名山泰岱連雲上鄒嶧徂徠欝相望
晨霞彷彿見丹崖旭日曈曨射青嶂羽服逍遥山際行
垂蘿磐石漸迴縈喬木千章寒谷秀隂泉百道曉虹明
玄都太古瑶階在石室丹爐長不改中林迢遰躡天門
五色芙蓉耀光彩東極羣真鳴珮環招搖玉女開金關
蒼龍飛去溟海闊黃鶴下唳清風還奎璧祥光生縹渺
日觀扶桑擘昏曉登臨今日九州同顧視寧論萬山小
名嶽齊天天下知齋宫虔潔閟靈祗寳鼎椒蘭騰馥郁
芝楹華蓋仰葳蕤祠官祝釐朝擊鼓玉童吹笙雙鳳舞
魯祊秦祀變浮雲后土精靈夜相語功成世世來登封
明堂駿奔朝岱宗翠華行處入歸鳥樛木盡亞随飛龍
微茫玉簡無人識綠壇隂洞秋聲急但聞松喬遺素書
我欲因之蛻凢骨絶頂玄芝應再生神遊早顧抛塵纓
笑騎蒼兕驂太乙稽首銀臺超上清
河渾渾洪武辛亥夏河決作
河渾渾發崑崙渡沙磧經中原噴薄砥柱排龍門環嵩
絶華熊虎奔君不聞漢家博望初尋源揚旌遠涉西塞
垣窮探幽討事竒絶云是天津銀潢之所接葱嶺三時
積雪消流沙萬泒從東决東州沃壤徐豫之墟懷山襄
陵赤子為魚夕沒鉅野朝涵孟諸茫茫下邑皆涂汙民
不粒食鄉無廬桑畦忽變葭葦澤麥壠盡化黿鼉居宮
中聖人方旰食羣公夙夜憂曠職星郎又乘博望槎西
去盟津求禹迹始聞古道行千艘一朝勢轉纔容舠奔
衝倏忽駭神怪淺不浮漚泥沒篙我上梁山望曺濮長
歎滄桑變陵谷萬人舉鍤功莫施猶擬宣防再興築宣
防漢武威曷若堯無為洪波閱九載端拱垂裳衣玄圭
錫夏后安得辭腁胝龍門一疏鑿亘古功巍巍巍巍功
可成河水渾復清
奉和聖製鍾山禱雨獲應
天蒼蒼運乾剛雨暘時若民乃康孰令熯旱憂吾王九
土如焚嗟亢陽天津欲竭隂虹蔵王心靡寧時惻傷桑
林罪已德進湯齋宫對越騰馨香真宰默應徵休祥靈
祗率職妖魃禳先驅靊霳舞商羊天瓢一舉敷四方甘
霖信宿仍汪洋勾龍后土占歲穰黍稷報功王道昌百
辟慶忭懽聲揚小臣頌述歌虞唐四序順成民弗殃巍
巍端拱垂衣裳天蒼蒼德無疆
行路難為洪都義士揚安賦
粤客慕遠遊東來訪仙洲扶桑弄赤日簸蕩神鰲丘天
吴變現横蛟虬狂瀾欲濟無輕舟我心西悲安可極九
疑回望丹山色斑竹荒祠暮雨深湘靈淚盡湘江碧直
欲排雲窺九關長風蕭蕭去不還鼓刀擊筑行路難相
逢楊子傾心肝此公平生負竒氣對我高談論經濟宫
中聖人急徵賢君材磊落終難棄平生耻作侯門賓聲
華滿座驚陳遵黃金結交重然諾白首相知忘故新予
亦高陽舊徒侣憐君跼蹐隨風塵知君愛君心獨親相
逢正值秦淮春秦淮茫茫春水綠春風撲缸春酒熟登
樓一醉成悲歌起舞龍泉悄終曲君不聞神鷹來脱鞲
上縧摶呼夢刷秋空高焉能委趐隨斥鷃喧啾俛啄棲
蓬蒿又不聞留侯五世誇相韓徇節忘軀西入關功成
乃慕赤松去富貴浮雲非所干爾有萬古心時來亦如
此魯連欲奚為欲蹈東海水行路難難可量海水尚可
濟身名須自強願為黃鶴雲中翔凌風振翮超八荒
寓治穀城寄京華親友
金陵别時春巳半含桃吹花鶯語亂羣公送客勞勞亭
王事驅馳不敢緩折腰從政真可憐貂裘欲敝寒無氊
青徐古道暗荆棘二月黃河水塞川戰場蔓草縈白骨
城都蕭條狐兔窟柳塞胡笳夕厭聞花門突騎時還出
獵火荒涼夜合圍聊城關外羽書飛將軍轉戰略邢魏
歴下遊兵分道歸瘡痍未復更顛蹶忍看呻唫日流血
朝耕暮戰同死生撫字無才政多拙有時登高望遠山
浮雲萬里何當還令人却憶魯連子一箭成名東海間
費將軍凱還歌
費侯佐國文且武禮樂從容在軍旅漢家卿相誰得如
雲臺功臣祭征虜王師轉戰下山東大將平燕無限功
復有竒兵專節制將軍同日度居庸居庸城邊草初白
邊兵夜遁龍沙北長風吹沙鐡山黑賢王琱弓控不得
組練如霜未倒戈狼烽斥候通灤河將軍洗兵河上波
馬前雙吹金哱囉英䧺如公信無敵據鞍歸來親草檄
歸來更唱平邊歌燕然山頭堪勒石忽憶去年駐阿城
僕忝徵官曾送迎馬頭北去掃燕土今日傳聞朝玉京
旌麾再入阿亭路横槊賦詩肯相顧官橋一道野棠開
人道當時列營處東風二月江南春露布先傳到紫宸
丹書鐡劵分茅土願爾功成過古人
醉歌行為鄺復初䧺飛昆仲賦
昨日風雨中我來自西山不知春早暮花落長林間林
間幽人心事閒相逢一笑開雲關問我别來春幾度五
見飛花滿行路黃橙丹荔繞池栽清水離離照芳樹登
高酌我黃金罍傾情寫意無嫌猜携觴復就花下飲鳥
啄餘花鋪綠苔我惜落花君莫掃乘興即來坐芳草江
山如此多閱人與君相期恨不早君家伯仲多材䧺白
眉更是人中龍東山還着謝公屐百世行蔵安得同爾
曺曾辭鶴書召予亦蹉跎走荒嶠華髮盈簮已自慚烏
巾折角從人笑悠悠行路心惟君可知音南冠發楚奏
拂拭瑶華琴商聲淒淒夜沈沈酒酣風悲月出林終然
苦調不可聽為君更賦還山吟他年訪我桃花洞洞口
花殘春正深
王彥舉聽雨軒
輞川給事才且竒自我相親童冠時高談甚愛風雨夕
世上閒愁都不知幾回共酌東軒裏正值蕭蕭滿人耳
當窗滌筆寫黃庭涼聲散落鵝池水竹外淋漓芳砌寒
簷端飛洒落花殘先生擲筆向予笑如此宫商真可懽
况復交游盡文雅傾倒對之情不舍銀觥夜酌凉蒲萄
琵琶嘈嘈急如瀉先生醉坐銀燭低行雲入簾花氣迷
喈喈屋角聞朝雞出門只見花成泥當時䧺筆誰更好
公孫狂歌君絶倒横眠三日醉復醒夢見池塘生春草
一别淒凉十二年關河風雨隔幽軒懷鄉淚逐燈花落
隐几晴忘春溜喧君入蓬莱獻三賦我踐泥塗走中路
歸來相見頭總白坐上逢人半新故西窗舊話誰與傳
思君昨日空迴船綠蓑青蒻重來訪莫厭連床終夜眠
題招鶴軒
憶昔南游窺洞庭醉騎孤鶴横蒼冥千年雲夢掌中小
一點君山湖上青翺翔更入瀟湘浦湘靈彈瑟鶴為舞
清風雙翅若乘軒令我歸心厭塵土翻然獨下崑崙臺
鶴飛却望遼天回武昌樓前招不得惟見白雲天際來
朱君華軒號招鶴金莖可飲芝可啄臨臯羽客再相期
為爾長鳴返廖廓
分題賦羅浮山贈何景先百戸
吾聞名山洞天神僊之窟宅高高去天不盈尺上披浮
雲横斗牛下瞰滄溟奠鰲極雲關五城十二樓老僊燒
丹居上頭鸞笙縹緲塵世隔羽服逍遥蒼澗幽山中夜
浮龍虎氣石室猶蔵蕊珠祕瑶草靈苖幾度春玉泉香
蕊三千歲還丹九轉報功成手把芙蓉朝太清蓬萊弱
水方舟度閬苑崑崙飛盖迎我昔懷山恣長往桃華古
洞遺幽賞鐡橋千仞意都迷絶頂玄芝日應長麒麟公
子出仙臺絳節遥從天上来車馬光輝到蓬蓽相看一
笑無嫌猜投我素書皆鳥跡浩蕩烟霞寫胸臆終然歸
旆九霄長但見冥鴻矯雙翼中郎詞藻絶人寰已進宸
卿最上班須公為寫觀梅興寄與江南驛使還
將進酒贈彭生秉德
華燈照廣席錦瑟彈朱絲一彈再三歎進酒卿莫辭丈
夫成名垂不朽彭生早試穿楊手彩鳳朝鳴崗上桐驪
駒莫繫門前柳門前柳條冬尚青城南桂漿翻玉瓶觥
船滿引百分勸出門不顧蓬中螢君不聞洛陽賈生對
宣室長安九衢皆動色長安九衢横九天爾如神駒當
自力我昔侍從金門中誓師牧野初成功功成治定四
海同條牧再見承平風爾行决科期第一狐裘蒙茸髮
如漆莫辭更盡金屈巵直上排雲振雙翮
短歌行與藍山陳彥中
桂水秋風高扁舟過蘋末西來佳公子袖拂湟川月公
子芳年狐白裘抱琴來訪丹山丘雲邊舉手笑相揖凌
雲意氣横清秋高談雅論傾四座自言曾到燕山遊雪
中射虎隨飛將原上呼鷹從列侯酒酣馳向城南獵騰
身飛鞚輕一瞥赤手獲得千年狐路人縦觀誇勇捷卿
家嚴君誰得如湘南昔日專城居將門有將今復見見
此滄波明月珠明珠白璧相照耀知音更學絲桐妙傳
得吳儂子夜歌彈為楚客陽春調爾有吴越思言之使
我迷罷琴惆悵孤月落衰猿老樹臨雙溪他年同泛山
隂雪聽爾琴中烏夜啼
扶溪春望
溪頭望春春色深美人不見勞予心綠波渺渺向南浦
罨畫樓臺芳樹隂天涯滿目丹青障春日春花兩搖漾
翡翠蘭苕不可思鴛鴦桂樹長相望相望相思雲路遥
金塘流水亂春潮採菱風急桂舟晚疑是當年楊子橋
橋邊楊柳青青好惆悵春心被花惱浦口迴船欲訪君
相思一夜蘼蕪老
寄道士蕭止菴
昔寓朱明洞神遊碧澗阿庭臨棲鶴樹衣拂掛猿蘿鳳
吹青雲曲龍琴白雪歌仍慙勾漏令塵夢入槐柯
又
頗棄人間事來參内景篇借騎緱嶺鶴相訪大羅仙稽
首傳丹訣長歌入紫烟璚花不着處同掃石床眠
贈陳憲使還嘉興
蘅臯理輕檝華筵餞遠人潮生碧海曙雨歇紅亭春適
越遂辭禄還吴思問津超然不可企遥睇東山雲
楊氏湛碧軒
桂浦含秋氣蘿軒澹夕隂鷺窺明鏡徹雲度彩屏深宴
坐消塵慮遐觀恣賞心羣賢思歴下吟嘯屬芳音
送邵李二巡簡赴京
驛樹殘朝雨汀潮急暝流旌麾從此别尊酒慰離憂虎
石經銜箭龍門擬共舟蟾溪他夜月思爾玉京遊
贈白守中之湖廣
王孫芳草綠離思滿西州桂醑秦淮夕蘭橈江漢秋名
藩今所重形勝昔無儔元規賓從美吟嘯在南樓
詩僧杞上人得旨歸鄱陽葬親二十二韻
白下春容减紅亭麗日升暫邀芸閤彥相送草堂僧輦
轂同文會旃檀異德稱詩名隨處滿華幄自天承久被
宸衷眷仍推講座登離宫頻召對前席譽材能尚倉供
蒲饌禪宗問葛藤龍河朝洗鉢鹿苑夜傳燈般若翻神
貝袈裟出御繒抽毫聯百詠揮塵竟三乘淨洒銀河水
清涵玉井冰虚空常湛湛行住獨兢兢陟屺懷芝壠瞻
雲别蔣陵綸音旌孝德珍翰誄先堋寸草慈輝映雙林
瑞露凝逍遥無俗慮攀餞有佳朋祖帳瓊花墮皇京寳
樹層江流桮浩渺巖戸錫飛騰綺散烟霞動珠含水月
澄虎溪從惠遠牛渚待袁宏莫厭塵緣混終知雅頌興
澹湖吟賞遍來就鶴書徵
遊黃陂五十韻
吾郡山川秀黃陂亦有名聞君談勝㮣邀我共遊行路
指蒼崖近村臨碧澗縈塵囂辭澒洞丘壑願經營繚繞
茭塘曲潺湲水碓清深泥緣狭徑積雨漲前阬披陟衣
裳濕扶擕杖屨輕陽雲迷靉靆欹石履崢嶸俗訝精靈
異誰知唱和情林僧來問訊野老亦逢迎注椀金芽茗
充庖玉笋羹敲推籬犬吠餽餉草鷄烹少憩沾微醉前
趨若有程土門斜束隘坡岸敞連坪石馬眠荒壠昭陵
失廢塋騰蛟雙踴躍蹲豹互狰獰迢逓峰巒起穹窿窟
竇鳴嶺麋超險峻潭鮪漾澄泓㶁㶁泉分潔欣欣草並
榮奔流寒潄玉磐石迥疑城避地傷前事窮途蹙遠征
蟻柯塵業誤魚木禍羅嬰歲月重登覽煙霞幾變更陳
雷今合契黃綺舊同聲招隐依松桂尋芳拾杜蘅逍遥
吟伐木談笑坐班荆鳳澗葳蕤合螺峰宛轉明田家深
處樂王政此時平雜沓歡樵採喧闐羡偶耕豐年饒芋
栗膏壤足稌秔鼓腹雍熙叟居巢太古氓幽懷真可豁
佳境實難并白鶴鳴相狎青猿戲不驚静中無俗念方
外有賢英蕙結靈均珮松號子晉笙仰窺懸瀑淨側度
小橋横茅舍藤穿牖柴窗竹覆楹花簷風陣陣桐巷鳥
嚶嚶席帽看雲坐匏尊倚樹傾凉颸驅溽暑斜照弄新
晴枕石延詩思臨流破宿酲疎慵聊翰墨沈湎愧缾罌
着屐隨康樂回車泣步兵祗應除世鞅端可脱塵纓趨
走煩童御徉狂托弟兄橘中期四友林下憶三生絶德
瓢須棄忘形席任争玄言超混沌遐舉問蓬瀛瑶草行
堪掇丹砂煉欲成他年求道侣即此締幽盟
勢相國李公善長
吾君神武定中朝丞相勲名冠百僚漢室興王推鄧禹
唐宗開國任房喬江淮草木知名舊吴越山川闢地遥
好向龍樓扶赤日便觀麟閣近璇霄
呈張昶參政
絲綸閣下五雲飄政事堂中八座超班馬文章傳舊學
夔龍勲業慶新朝宫花露重金莖賜衢柳風清玉珮搖
江海微生叨近侍也隨丹鳳舞簫韶
呈汪朝宗參議
龍飛江表仗能臣虎變淮陽有俊人幃幄春風勤夙夜
藩垣南寄息風塵聞雞屢促鳴珂入倚馬仍看草檄頻
越客狂名叨薦啟無因東閣拜平津
北捷應制
王師幾日定秦郵詔發竒兵出夀州横海樓船通楚甸
羽林旌節渡淮流胡笳慘動關山月戎帳威傳草木秋
聞道鷹揚能奮迅思歸燕將莫夷猶
送董文啟之江夏宰
委珮晨看拜玉除西游真食武昌魚王孫碧草秋無際
仙掌金莖露下初今日才名須卓茂當年詞賦說相如
登臨若對南樓月待爾賓鴻寄尺書
贈王深之官永康
賞心亭下玉壺傾客裏難堪送客情沙際綠蕪朝雨净
天涯江樹晚雲平扁舟剡水因乘興高策河汾舊有名
勿謂微官淹驥足金華涼月對秋清
正月初四日南郊禮成
午夜祥雲繞太微聖明開運六龍飛簫韶享帝聲容麗
玉帛來王歷數歸寳幄天光臨負扆金輿春色映垂衣
儒臣幸覩唐虞際三祝堯年仰曙輝
謁黃石公廟
榆徑深深一草堂松階寂寂半斜陽青山遠近分齊魯
黃石英靈閱漢唐碑斷螭龍荆棘暗壇空鸞鶴檜槐蒼
鄉人更說傳書意故國風雲人渺茫
舟泊龍灣寄孫仲衍
吴檣楚柂十年間又渡秦淮虎豹關眼底故人成寂寞
夢中塵業負高閑九州風雨東南會七澤波濤日夜還
江上思君雲路杳掀篷秋對蔣陵山
贈洸口于巡簡
東郡于公最有名為儒曾事魯諸生鶴書三聘雲間下
龍劔雙飛海上行明月畫船依桂浦碧山紅樹繞花營
齊中舊客今誰在青眼相逢萬里情
喜故人孫仲衍歸
十年東去入皇都詞賦争誇楚大夫疎散巳辭金馬籍
徉狂須覓步兵厨花開上苑啼鸚鵡草綠南園泣鷓鴣
惟愛碧山吟卷在夜隨明月照蓬壺
贈戴雲
十年慣聽京華雪忽憶聞雞夢覺時萬戸曉鐘金氣急
九重仙仗珮聲遲湟州桂樹誰招隐庾嶺梅花有所思
一曲陽春知寡和郎官清勝浩然詩
青宫哀詞(懿文皇太子也)
前星光隕太微間雲闕龍歸不可攀慘結玄雲迷海嶽
淚揮寒雨遍戎蠻清都鶴駕翺翔遠緱嶺鸞笙縹緲還
遥想皇情哀慟處萬年松栢紫金山
次韻仲衍巫峡秋懷
白帝孤城蜀漢間錦江秋色隔巴山霜清灔澦璚瑶動
雨散陽臺紫翠環王事歸心俱未己世情岐路總相關
扁舟莫繫楓林下卧聽寒猿一夜還
從軍行贈費指揮
英雄海左費將軍淮海吳門舊策勲又領貔貅三百萬
誓清沙漠報明君
又
聞說沙場漸倒戈受降城北是灤河雛姬窈窕隨征馬
美酒蒲萄載駱駝
秋夜雜興
金風瑟瑟吹明河鎻窗時見流螢過誰家玉笛生離怨
知是吳儂子夜歌
又
秦淮橋下江水清鳳凰臺前霜月明莫愁艇子繫何處
楊柳蕭蕭無限情
折楊柳枝詞戲贈朱文昭
綠隂馳道繞隋宫拂雨撩煙送晚風萬樹千條都折盡
不堪回首畫橋東
遊洪範池與劉文正
洞門斜日照金潭千尺藤蘿掛石龕騎馬獨來高處望
滿山松柏似江南
小塘山居
璧月斜窗夜氣清禪棲無夢客燈明山中萬籟俱岑寂
惟有松聲答磬聲
王孫挾彈圖
樂遊原上競繁華騎出天南白鼻騧宫錦不愁清露濕
五陵松柏絢朝霞
又
馳道香莎剪翠茵金鞭閑颺落花塵溫泉樹晚歌鍾起
人識開元富貴春
寄復初景翔諸友
寒泉疎竹映清秋曾記仙人太乙舟今日逢君同感慨
不堪清淚洒西州
又
荔枝原頭春水深多情得似玉郎心琵琶撥盡凉州曲
石竹花殘風滿林
題野塘景
花落春塘急暝流湖光山色未銷憂雙雙白鳥忽飛去
撩亂文鴛不自由
石倉歴代詩選卷三百三
