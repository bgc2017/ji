石倉歴代詩選卷二百五
明曹學佺編
宋詩八十二
戴復古
夢中亦役役
半夜羣動息五更催夢殘天雞啼一聲萬枕不遑安一
日一百刻能得幾刻閒當其閒睡時作夢更多端窮者
夢富貴逹者夢神仙夢中亦役役人生良鮮歡
飲馬長城窟
朔風凛高秋黑霧翳白日漢兵來伐胡飲馬長城窟古
來長城窟中有戰士骨骨久化爲泉馬吞亦嗚咽聞說
華山陽水甘春草長
羅敷詞
妾本秦氏女今春嫁王郎夫家重蠶事出採陌上桑低
枝探易殘高枝手難扳踏踏竹梯登樹杪心思蠶多苦
葉少舉頭桑枝掛鬢唇轉身桑枝勾破裙辛苦事蠶桑
實爲良家人使君何所爲見妾駐車輪使君口有言羅
敷耳無開蠶饑蠶饑采葉急歸
題陳毅甫家壁
朱門金叵羅九醖葡萄春酌貴不酌賤酌富不酌貧君
家破茆屋飄搖河水濱中有一樽淥醉盡天下人
荅婦詞
江山阻且長矯首鄉關隔空閨泣幼婦顦顇失顔色隠
閔鸛鳴篇寄彼西飛翼剥封覽情素既喜復凄惻别時
梅始華傷今食梅實覽古帝王州結交游俠窟千金沽
美酒一飲連十日春風吹酒醒始知身是客杜宇啼一
聲行人淚横臆衣破誰與紉髮垢孰與櫛勿謂遊子心
而不念家室新交握臂行肝膽猶楚越醜婦隔江山千
里情弗絶慇懃揮報章歸計何時决今夕知何夕覩此
纖纖月此月再圓時門前候歸轍
栗齋鞏仲至以元結文集爲韻
尋常被酒時歸到急投枕爲愛坎山文今夜醉忘寢偉
哉浯溪碑千載氣凛凛春陵賊退篇少陵猶歛袵文章
自一家其意則古甚太羹遺五味純素薄文錦聱牙不
俗斯人異所禀君君望堯舜人人欲倉廩古道不可行
時對窳樽飲
劉折父爲吳子才索賦雲山燕居
燕居適所息非懷傲世心白雲自舒卷青山無古今中
有動静機杳渺諧素襟以時爲出處懷人撫瑶琴平生
披短褐時來或華簪世論倘不合矢口不如瘖避影長
松下洗耳清溪潯慎勿出雲外黃塵三尺深
婕妤詞
紈扇六月時似妾君恩重避暑南薰殿清風隨扇動妾
時侍君王常得沾餘凉秋風颯庭樹團團無用處妾亦
寵顧衰栖栖度朝暮扇爲無情物用捨不知卹妾有深
宫怨無情不如扇
感寓
蛛網羃虚簷志飽羅羣飛寒蠶齧枯桑一身終繭絲物
物巧生理我生拙奚爲貂裘日以敝石田歲長饑食貧
已到骨噫氣儻未衰舉目送飛鴻悠悠知我誰夜雨挾
西風摵摵撼庭樹浮生堪幾秋青鬢忽巳素鉛刀刲九
牛策蹇望長路所操莽無竒自好徒自誤改絃調新聲
履道易故步收功在桑榆其敢怨遲暮紅紫委路塵綠
樹有嘉色刳心晚聞道玩物若有得青春坐銷歇方兹
見真實人生到中年胡不保明德秋風墮庭梧棲鳳去
無迹矯首碧雲端一語三歎息
渝江綠隂九日燕集
佳節重有感人間行道難登高苦無地把酒一凭欄山
迥暮煙合江空秋水寒沙頭有鸂鶒莫作鴛鴦看九日
江亭上誰憐老孟嘉要人看白髮不用整烏紗寄興題
桐葉長歌醉菊花歸心徒自苦猶在楚天涯
姪孫亦龍作亭於小山之上余以野亭名之得
詩二首
平地變丘壑安排若自然爲山移白石鑿沼貯清泉栗
里有松竹蘭亭無管絃軒裳非我事在野不妨賢
舍外有餘池登臨作此亭心如喬木古眼共遠山青社
酒誰同醉村歌自可聽有時來夜坐收拾讀書螢
桐廬舟中
吳山青未了桐江綠相迎扁舟問何之往訪嚴子陵高
風凛千古卧蹴萬乘主富貴直浮雲羊裘釣煙雨
江南新體
郎船江下泊妾象樓上住朝朝暮暮間上下兩相顧相
顧不相親風波愁殺人
子淵送牡丹
有酒何孤我因花賦惱公可憐秋鬢白羞見牡丹紅海
上盟鷗客人間失馬翁不知衰病得禁得幾春風
寄山臺趙庶可
頂上山臺謁臨行辱贈詩相思寸心在莫訝尺書遲好
月登樓夜清露落木時見君花萼集夢到謝公池
峽山二首
山近江如束林深路欲迷平沙印虎跡絶壁聽猿啼綠
水人誰釣黃茆地可畦幽居堪避世何必武陵溪
欲訪飛來殿維舟上峽山有溪流屋下無路入雲間犀
解捐金索猿能記玉環無從旌往事有地足躋攀
重陽舟中
扁舟何寂寞絶不見人家無處沽村酒何從問菊花溪
山澹相對節序謾云嘉牢裹烏紗帽西風日又斜
江上夜坐懷嚴儀卿李友山
江清天影動樓近角聲雄楊柳枝枝月芭蕉葉葉風佳
人難再得良夜與誰同别後知何處吟詩句句工
舟中
扁舟何處泊沙渚夕陽邊遠浦横魚網高山起燒煙客
行今老矣秋思日凄然且復開懷抱囊中有酒錢
訪徐益夫
仲蔚蓬蒿宅終朝只閉關無心與時競未老得身閒綠
繞廵除水青横隔岸山客來新酒熟相對一酡顔
清明感傷
一笠戴春雨愁來不可遮清明思上塚昨夜夢還家歸
興隨流水傷心對落花晉原松下淚沾灑楚天涯
都中書懷
醉卧長安市思歸東海涯瓶餘殘臘酒梅老隔年花日
與愁爲地時憑夢到家鄉書三兩紙一讀一咨嗟
春日懷家
細數平生事何堪掛齒牙客遊兒廢學身拙婦持家開
甕嘗春酒租山摘早茶關心此時節歸興滿天涯
劉興伯黃希宋蘇希亮慧力寺避暑
何處避炎熱相期過寶坊萬松深處坐六月午時凉鐘
磬出深屋江山界短墻醉來歸興懶留宿贊公房
訪嚴坦叔
麻姑山下泊城郭帶煙霞擕刺投詩社移船傍酒家沙
禽時弄水櫸柳夏飛花小酌未能了西樓日又斜
見趙知道運使
飽食武昌魚不如歸故廬盟鷗還海道問雁覓家書又
把鄉人刺來投使者車東園桃與李莫使看花疎
感寓
自覺心無愧何須座右銘人將金作塢吾以石爲屏年
老醫難療天寒酒易醒菊花香到死不肯就飄零
貧作負恩人爲何宏甫作
九陌塵中事三生石上身狂爲好詩客貧作負恩人十
載江村别扁舟塗水濱音書久不至得夢往來頻
登祝融
秋風吹拄杖直到祝融顛目擊三千界肩摩尺五天扶
桑暘谷畔青草洞庭邊雲氣無遮障分明在眼前
淮上回九江
江水接淮水扁舟去復回客程官路柳心事故園梅活
計魚千里空言水一杯石屏有茆屋朝夕望歸來
燕
聞說烏衣國低連海上村春來避霜雪秋去長兒孫華
屋語如訴故巢多不存雙飛惱幽獨紅袖有啼痕
泉南
南地無冰雪常疑暖作災晝昏山霧合寒變海風來壠
麥銜芒早梅花帶葉開客中歸未得歲事漸相催
吳子似
載酒櫻桃熟隈亭柳樹隂青山去人遠黃鳥話春深薄
俗非吾道虚名愧此心休言今不古又恐不如今
海陵光孝長老驥無稱山谷後也共談時事且
說黃巖柑橘之美
俗子避形影僧家共往還高談犯時忌妙語發天慳霜
後思新橘夢中歸故山何時免奔走終老白雲關
衡陽寫懷簡王景大趙俊卿
夢覺他鄉枕寒生半夜衾客程湖外遠秋意雨中深老
馬尋歸路羈鴉憶故林家書連數紙難寫此時心
上封
樓臺逼霄漢窗戸納雲霓回顧千巖路如登萬仞梯泉
從山頂出雪壓樹頭低高絶無人境非僧不可棲
九日
今日知何日他鄉憶故鄉黃花一杯酒白髮幾重陽日
晩鴉爭宿天寒雁呌霜客中無此醉何以敵凄凉
舂陵道中
雲際尋行路時逢一兩家山川閒世界耕釣小生涯病
竹長新笋寒芒搖落花溪翁解延客連煮數杯茶
琵琶行
潯陽江頭秋月明黃蘆葉底秋風聲銀龍行酒送歸客
丈夫不爲兒女情隔船琵琶自愁思何預江州司馬事
爲渠感激作歌行一寫六百六十字白樂天白樂天平
生多爲逹者語到此胡爲不釋然弗堪謫宦便歸去廬
山政接柴桑路不尋黃菊伴淵明忍泣青衫對商婦
伏龍山民宋正甫湖山清隐廼唐詩人陳陶故
圃曾景建作記俾僕賦詩
故人昔住金華峰面帶雙溪秋水容故人今住伏龍山
陳陶故圃茆三間千載清風徐孺子門前共此一湖水
百花洲上萬垂楊白鷗羣裏歌滄浪故人心事孺子高
故人詩句今陳陶短衣飯牛不逢堯何如繡鞍上著錦
宮袍瓦盆對客酌松醪何如紫霞觴泛碧葡萄豆萁然
火度寒宵何如玉堂夜照金蓮膏吟成秃筆寫芭蕉何
如沈香亭北醉揮毫再三問君君不對目送飛鴻楚天
外細讀山中招隠篇超然意與煙霞會照影湖邊雙鬢
皓此計知之悔不早三椽可辦願卜隣荷鍤相隨種瑶
草
會稽山中
曉風吹斷花梢雨青山白雲無唾處嵐光滴翠濕人衣
踏破瓊瑶溪上步人家遠近屋參差半成畫圖半成詩
若使山中無杜宇登山臨水定忘疲
高九萬見示落星長句賦此荅之
天星隨地化爲石老佛占作青蓮宫東來海若獻秋水
環以碧波千萬重雲根直下數百丈時吐光燄驚魚龍
鳳凰羣飛擁其後對面廬阜之諸峰隂晴風雨多態度
日日舉目看不同高髯能詩復能畫自說此景難形容
且好收拾藏胸中養成筆力可扛鼎然後一發妙奪造
化功高髯高髯須貌取萬物昇沈元有數吾聞此石三
千年復化爲星天上去
題上虞縣信芳堂
河陽種桃彭澤柳歲歲春風誇不朽何如君種一池蓮
開向五月六月天紅粧當暑清無汗綠葉染風香不斷
坐令百里盡清凉天乃贈君雲錦段此花不可無此堂
主人姓字同芬芳更看堂後參差竹醉倚炎空舞寒綠
鄂渚張唐卿周嘉仲送别
武昌江頭人送别楊柳秋來不堪折漢陽門外望南樓
昨日不知今日愁英雄握手新相識人情正好成南北
酒闌人散最關情一鴈西飛楚天碧
江濱曉步
津頭曉步落潮痕行盡蒲根到柳根鴈影參差半江月
雞聲吚喔數家村求魚看下連筒釣乞火聽敲隣舍門
料得錦城無此景欲將圖畫寄王孫
鄂渚煙波亭
倚遍南樓更鶴樓小亭瀟灑最宜秋接天煙浪來三峽
隔岸樓臺又一州豪傑不生機事息古今無盡大江流
凭欄日暮懷鄉國崔顥詩中舊日愁
春日二首呈黃子邁大卿
野人何得以詩鳴落魄騎驢走帝京白髮半頭驚歲月
虚名一日動公卿頗思湖上春風約不柰樓頭夜雨聲
柳外斷雲篩日影試聽幽鳥話新晴
帝里風光二月新西湖幾隊踏青人杏花時節偏饒雨
楊柳門墻易得春或是或非塵裏事無窮無逹醉中身
五陵年少誇豪舉寂寞詩家戴叔倫
梅
孤標粲粲壓羣葩獨占春風管歲華幾樹參差江上路
數枝裝點野人家冰池照影何須月雪岸聞香不見花
絶似林間隠君子自從幽處作生涯
清凉寺有懷真翰林運使之來
不特來觀德慶碑江山勝概六朝遺興亡了不關吾事
登覽胡爲作許悲梅爲有香竒似雪酒能無悶妙於詩
蕭蕭綠竹無人愛留取雲梢待鳳儀
廬山
山靈未許到天池又作西林一宿期寺是晉時陶侃宅
記傳隋代率更碑山椒雲氣易爲雨客子情懷多費詩
暫借蒲團學禪寂茶煙飛繞鬢邊絲
夜宿田家
簦笠相隨走路岐一春不換舊征衣雨行山崦黃泥坂
夜扣田家白板扉身在亂蛙聲裏睡心從化蝶夢中歸
鄉書十寄九不逹天北天南鴈自飛
送滕審言歸長沙别
折柳亭前送故人平沙留得馬蹄痕雲生渡北迷行路
烟起江南認别村恨不與君同上道歸來無伴自開樽
西樓獨倚黃昏月欲倩飛鴻寄斷魂
中秋李漕冰壺燕集
諸亭環立一湖灣區界無多眼界寬蒼石傳爲僞劉物
綠波曾浴葛仙丹兩邊堤樹四時碧一片冰壺六月寒
咫尺雲煙接滄海須知此地有龍蟠
南安王使君領客湛泉流觴曲水
横浦堂前舉一巵古榕隂下坐多時連朝好雨千山潤
昨夜新秋一葉知梅嶺鄉來逢行者蘭亭今日又羲之
家聲不墜風流在如見初寮說好詩
思歸二首
吟詩不換校書郎但欲封侯管醉鄉疎懶無成嵇叔夜
清狂似逹賀知章安貧不怕黃金盡既老從教白髮長
百計不如歸去好子孫相對說農桑
老矣歸歟東海村長裙不復上王門肉糜豈勝魚羹飯
紈袴何如犢鼻褌是處江山如送客故園桐竹已生孫
分無功業書青史或有詩名身後存
江村晚眺
江頭落日照平沙潮退漁舠閣岸斜白鳥一雙臨水立
見人驚起入蘆花
都中冬日
脫却鸘裘付酒家忍寒圖得醉京華一冬天氣如春暖
昨日街頭賣杏花
清明感傷
客中今日最傷心憶着家山松樹林白石岡頭聞杜宇
對他人墓亦沾巾
訪舊
欲尋西舍問東隣兩巷都非舊住人惟有桑邊石池在
依然春水碧粼粼
附戴昺詩(字景明)
春日偕兄弟侍屏翁遊晉原分得外字因集句
而成
春雨晴亦佳適與賞心會初日照高林幽泥化輕壒步
屧隨春風始覺天宇大牽懷到空山逍遥白雲外青松
夾路生童童狀車蓋清川帶華薄隂壑生虚籟性逹形
迹忘傲然脫冠帶薄暮方來歸月光搖淺瀨
上立齋先生一首以有官居鼎鼐無宅起樓臺
爲韻
靈岩一片雲曾爲作雨起風吹還故山松筠澹相倚秋
高霜露寒酒熟鱸魚美少寬憂世懷微醉有妙理
雜言
提壺勸我飲布穀催我耕我酒瓶已罄我田草正生荷
鋤理荒穢及時新雨晴秋來刈吾秫庶得兩遂情
侍屏翁遊屏山分得水字
擕琴入空山脩竹翠相倚一曲千古心泠泠寄流水拂
雲卧白石冥搜契玄理有時采薪人歌聲隔林起
秋日過屏山菴
凄切抱葉蟬閒關棲樹禽入山本避喧復愛聆此音微
颸動夕爽薄雲散秋隂衆籟閴以静片月生東林
納凉即事
炎蒸欣傍晚掃地坐寬凉入竹風逾冷生荷水亦香蟻
行緣食几螢照落書牀聽得農人語今年稻穗長
侍屏翁領客遊雪峰分得生字
雪峰峰頂寺來此定詩盟山瀑分雲影松風亂雨聲眼
明春樹綠心醒曉鐘清未好言歸去塵中事又生
謝趙山臺見訪
寂寞海東頭慇懃貴客舟如何經歲約祗作一宵留清
玩分行篋高吟壓小樓更須謀再會同醉菊花秋
安居
安居元自好春晝更遲遲雪涌煎茶鼎雲生浴硯池栽
荷填廢沼移竹補疎籬猶有閒光景欹眠續舊詩
項宜父涉趣園
四面山廻合中間百畆畦入門惟見竹遶屋半栽梅果
熟霜前樹魚肥雨後溪秋來饒景物斟酌費詩材
玉峰登眺得初字
玉峰竒絶處短策步﨑嶇海近潮聲壯山空樹影疎吟
情危眺外飲興薄寒初數點新來鴈高飛不羡渠
次韻屏翁新秋
簡默新秋事天公賜巳豐秋牀梧葉雨曉袂竹林風閱
世心先老傷時酒易中誰將和戰議細與問元戎
次韻晚春一首
開襟塵欲滿刮眼得新詩風絮遺春恨煙光隔歲期笋
抽蟲半蝕櫻熟鳥先窺光景渾如此心閒即好時
次韻屏翁初夏會芳小集
一觴還一詠竟日醉難成坐石驚雲濕臨池愛水平密
林宜午蔭啼鳥尚春聲更有櫻桃約明朝且願晴
亦龍弟覆簣累石作亭其隂屏翁名曰野亭索
詩謾賦一首
高懷抗塵外林梢着三間綠遶村邊樹青浮海上山目
窮天變化心静地寬閒鷗鳥知人樂忘機亦往還
秋晚
西風澄曉氣凝觀愜幽情草潤蛩聲滑松凉鶴夢清吟
懷更水静病思得秋輕忽憶登高近循籬看菊英
鄭安道終歲相聚臨别以詩見詒次韻爲謝
解把詩言别那無計可留梅花兩心事寒鴈五更愁我
亦高懸榻君須獨卧樓後回相憶處莫返雪中舟
夏曼卿作新樓匾曰瀟湘片景來求拙畫且索
詩
有此一樓足悠然萬慮忘拓開風月地壓斷水雲鄉四
野留春色千峰明夕陽眼前無限景何處認瀟湘
山家小憩即景效藥名體
柴門通草徑茅屋桂枝間脩竹連翹木高松續斷山仰
空青蔭密掃石綠花斑傍澗牽牛飲白頭翁自閒
從板橋買舟上青陽
卸馬板橋西扁舟逆上溪水鎪巖骨斷煙截樹頭齊野
鴨驚人起村雞上樹啼老農頭雪白猶自把鉏犂
五禽言
提葫蘆沽美酒人世光隂春電走一日得醉一日閒綠
鬢幾曾俱白首沽酒沽酒有酒沽生前不飲真愚夫
不如歸去不如歸去千山萬水家鄉路今年又負故園
花來歲花開定歸否歸去歸去須早歸近日江湖非舊
時
脫却破袴脫却破袴蠶熟繰成霜雪縷小姑織絹未落
機縣官火急催官賦輸了官賦無零落破袴破袴還更
着
麥熟鍛磨麥熟鍛磨村南村北聲相和大男小女總欣
欣煮餅蒸糜任渠做鍛磨鍛磨莫等閒去年糠粃無得
餐
幽棲
幽棲頗喜隔囂喧無客柴門盡日關汲水灌花私雨露
臨池疊石幻溪山四時有景常能好一世無人放得閒
清坐小亭觀衆妙數聲黃鳥綠隂間
初遊方巖山
圖志舊嘗看紀載杖藜今得徧經行漁翁化石幾年釣
仙客有田何世耕千尺枯崖脫龍骨一簾飛瀑撼雷聲
相傳逸少曾來此惜不䥴巖記姓名
如京至西興阻風雨
月將圓夜出鄉關纔到西興月又殘老去問名先巳懶
近來行路覺尤難雲煙漠漠吳山暗風雨瀟瀟浙水寒
識破人生真逆旅此身何處不堪安
嚴子陵
赤伏君王訪舊遊富春男子只羊裘一竿本爲逃名去
何意虛名上釣鈎
天台道上早行
箯輿軋軋過清溪溪上梅花壓水低月影漸收天半曉
兩山相對竹雞啼
石倉歴代詩選卷二百五
