石倉歴代詩選卷四百十三
明曹學佺編
明詩次集四十七
吳希賢
翰林同年繪像圖
丁丑冬臘月二日侍讀倪舜咨以同年官翰林
者十二人咸萃京師無復雲樹暌違之歎乃合
燕玉河東之第且命工繪像各賦詩一章志之希
賢適自南至故有是作
歲聿云暮玉河之[田耎]霰雪澄霽風日清妍君子有酒來
我同年
惟歲甲申聖人臨御風虎雲龍邂逅相遇登我諸友玉
堂之署
玉堂巍巍亦曰瀛洲十載登兹以遨以遊願言相勖無
沗前修
房杜既遠孰為我師協力同心惟王之毗云胡十載而
多仳離
如彼摶沙易渙以散今者具在式燕以衎穫菽采蕭逢
此歲晏
既搦爾管亦撫爾琴嗟我諸友東西北南言笑云云實
諧我心
元宵會謝鳴治宅得必字韻
京城重元宵鼇火及明發士女嘻以遊清歌遶天闕胡
彼風雪雱而有此蕭瑟隂晴固難定兹會胡可必行樂
須少年人生易華髮從此復何為且盡杯中物
上已倪舜咨會甕山得木字韻
世路苦氛埃緬懷在山谷曉出西郭門珂馬紛相逐細
草迷舊津屢問煩僮僕小徑入湖隂穿雲過林麓僧房
霧露清石磴莓苔綠主人携酒至盤餐雜殽&KR0609;杯行既
已頻詩賦未能續逸思轉昏倦欲借籐牀宿歸驂不可
留夕陽在林木
馮珮之之江西督學和宫諭謝木齋韻
霜臺値春晩芳草都門多故人夙嚴駕欲别還相過感
時愧余拙黃鳥丘之阿正學久蓁蕪異說紛蟬蛙西江
遠可涉帆影天一涯吾道皦如日此去將如何贈君錦
繡段聽君白玉珂鋤茅憶山徑濯錦夸天河願君更努
力洙泗多流波
水口遇宗弟廷隆
兄向江南還弟上金臺去水口一相逢離愁渺煙樹今
兹一邂逅留君留不住欲為回車輪暫慰我朝暮天意
復從人瀟瀟來夜雨
賞菊
宦居感流序嗟此菊有芳皎皎玉露白采采金花黃冠
裳集羣仙列宴瓊瑶堂黃流薦宫醴銀絲膾河魴華箋
灑元露佳句紛琳琅栗里自閒適竹林徒疎狂所以達
士飲顯允德足將流連不可極夕陽明遠岡酒酣壺矢
罷題詩對寒香
廣寒避暑應制
火雲閣日燒層空炎蒸六月處處同翠華詰旦出深殿
遠過霓裳仙子宫曰兹故是清虚府霧閣雲窗隔塵土
珠簾影動凉吹輕琪樹隂隂正亭午玻瓈碗凍仙果香
行厨又薦崑崙漿太平不唱羽衣曲南風一闋諧宫商
紅爐萬國不可闖何時炎海回秋浸鋤禾田父苦塗泥
暍道行人思息蔭臣心感之良惻然願均此施蘇顛連
輿圖億載比喬嶽萬姓長歌堯舜年
題竹贈表兄徐齊紈庾使南歸
銀牀風起雪夢酣鷓鴣日暮啼江南江南秋意滿林塢
天仙握佩雲毶毶綬溪孫子壺南住平生賸有瀟湘趣
翠袖年來别恨多且拾琴書賦歸去故園到日秋色闌
相看喜有青琅玕珊瑚石畔坐凉月自把瑤笙招紫鸞
泠泠高興不可極人在瀛洲正相憶清風三徑莫教荒
會卜他年來借宅
水石菖蒲為林孟和作
滄江之波不盈掬小石稜層削寒玉曉露無聲墮古苔
九節靈苖為誰綠蘭橈去後汀渚空濛濛疎雨吹煙叢
回琴點瑟邈何許風味泠然誰與同舉世紛紛競穠郁
此草弃置無人錄粉署仙郎最愛之寫向茅齋伴幽獨
西風昨夜凉思多門前俗客稀經過銀箋翠管發佳興
喚起疊山同作歌
壺山四景圖
玉龍戰没馮夷府敗甲紛飛世難數平湖兩岸松竹隂
等閒幻作玕琪圃丞相祠前孤月明熙寧橋下寒潮聲
此時城東老逋客小棹夷猶月上行一篷春信梅花發
詩興凌凌清徹骨
郡城南面山水深依稀八面芙蓉岑山中花氣歛晴雨
春禽啼罷春雲隂雲兮無心逐風起片影孤飛過渠水
逶迤遙接城東樓萬里江湖望遊子橋梓坊前何日還
白髮婆娑歲云晚
翠壺之山凌碧虚層崕峭壁仙所居尋常秀色儘竒絶
况有晴雲時卷舒我昔攀緣出雲表决眦遐天衆山小
結廬擬向山中棲日日看雲聽啼鳥一朝雲起隨六龍
我亦乘之登九重為霖未慰蒼生望慙愧清朝恩數隆
只今還尋故山去淨掃雲軒與雲住
長河浩浩寒無潮夜風吹雪聲蕭蕭平明日出耀晴彩
萬樹璚花猶未消湖南畫管松篁裏錦帳氍毺人未起
湖北朱樓翠幕深獸炭紅爐酌香&KR0008;竹籬茅屋是誰家
瓦鼎敲冰自煮茶布衣當年冷似鐵蹇驢隨處吟梅花
笑渠富貴總塵俗一味清寒貧亦足
金臺别夢
仙舟今去吳江東吳江之水何溶溶美人遠隔芙蓉浦
伐木歌殘春思慵秋臺夜静月如水紙帳梅花情萬里
夢魂幻作蝴蝶飛飛過瀛洲疾如駛瀛洲深處風景饒
美人相見還相招開樽共話十年事客窗風雨聲瀟瀟
好懷未罄忽驚覺景陽鐘動隣雞呌攬衣推枕起徬徨
滿地花隂殘月照
竹石雙清次吳鼎儀先生韻為太守拙戒兄題
吾家老兄好種竹昔年住在澄塘曲興來赤脚踏海石
明月清風過楚澤湘君憐爾抱雅材天吳紫鳳繽紛來
酒酣鼓瑟遺蒼佩鷓鴣飛下西日頽回看俗士甘軟美
此竹眞堪與兄比夜窗風雨不知年客裏相逢故如此
梅花歌為禮曹吳以時作
暗風吹雪拂鈴索月色蒼茫照官閣閣前老梅花無數
開時偏近何郎幕璚英滿枝那可辨鐵榦孤撑瘦如削
疎櫺度影見參差驀地浮香驚噴薄共言天工與真素
坐使羣豪費吟噱吁嗟我生在閩海草堂住近城東郭
江鄉十月少霜霰凍雨敲窗喧腷膊是時陽和漏消息
千樹垂垂齊破萼仙妃香佩入娟妙淵客明珠成錯落
凌晨見之饒幽興便促巾車走巖壑溪南春色眩醉眼
驢背詩聯滿行槖邇來闊别十餘載舊時蹤跡今何若
夢魂勞勞過淮浦歸思迢迢阻廬霍亦知人事半衰謝
只有花開宛如昨欲傍寒枝問春信媿無健翼如鵰鶚
長安驕兒愛桃李此軰俗眼難救藥主客中郎亦好竒
寫入新圖慰飄泊感君慷慨發孤咏造化無端歸槖籥
還擬相從探春去市頭豫買雙芒屩匡時有願及早償
歲晚花前同引鶴
張克振歸順德
張君自是南海英風雲早歲摶鵬程杏園春事過十載
看花浪作儒生榮風雲滿面春衫碧客裏携書笑相覓
玉堂尊酒意未闌親舍孤雲愁轉劇西風吹衣歸興便
與君岐路齊揚鞭吳山越水路迢遞驚濤駭浪浮虛船
殘臘催人惄如渴到此躊躇復言别行程杳杳隨江鴻
鄉夢依依共明月高堂壽酒樂事多堂前雙桂春婆娑
天倫自分足怡悅功名休歎成蹉跎故山薇蕨君莫採
萬里青霄壮心在他年花發曲江春聽雨亭前重相待
族叔某之楊州司庾
竹林明月低僕夫戒行色馬上朝回未解衣携壺走送
城東陌紅塵十載飄客裾一官湖海誇新除公門無事
足行樂便道逢人多寄書玉堂夜寒别思苦獨對孤燈
聽殘雨夢裏不識雲海深夜夜相將過淮浦
烏山霽雪
銀屏酒醴凍不消千山霽雪堆璚瑤曉來簷鵲報春信
梅花開到城東橋城東詞客玉堂老老眼摩挲詩最好
小窗呵筆賦新題千古寒光照吟槁
送陳舜舉
銀燭高臺夜無端别思新朝廷初試士鄉國未歸人寥
落江南意優游濮上春冥鴻天咫尺京國是通津
表伯王静甫南還
中歲悲行役高堂有老親亂山迷遠望歸路出通津樹
暗江城雨花明驛舍春故園萱草色應待遠遊人
贈人
離樽情不極歸路值深秋江晩楓如錦籬寒菊未金漸
看千里隔愁說二毛侵忠孝吾人事相期罄此心
姨夫鄭司訓山水
高士藏脩處而無車馬喧殘霞明島嶼芳草滿郊原黃
葉雲邊徑青帘郭外村此中有佳趣難與俗人論
又
千峰森玉戟萬樹綴瓊枝天上同雲後山中霽雪時梅
花東閣夢驢背灞橋詩獨有寒氊客談經坐絳帷
齋居八詠分得剪燭題
燒燭茅廬下長吟思不迷金盤落灰燼清影照羈栖風
度搖難定更殘刻漸低西窗千古意何夕重分題
挽林希哲
此日湖山路霜風玉樹枝頓成千古别不盡百年悲丹
桂秋香早青燈夜影遲嚴翁雙涕淚便是憶君時
送張養正都憲
先生原將種東觀早蜚英統制新銜命羌胡已識名豈
為投筆歎暫作請纓行沙草關南戍旌旗塞下營背人
時草檄入幕夜談兵文武真兼濟忠勤定有成戰袍團
繡廌介馬粲朱纓意氣呑羣羯勲庸播两京百年今故
典萬里此長城宵旰憂心泰邊陲指日清關張非俊傑
韓范本儒生佩得黃金印歸來謝聖明
陳師召之南京太常
歌罷驪駒更問程老逢離别倍傷情論交况是髫年故
結社須為晚歲盟蓬島天連鍾阜近容臺地並玉堂清
迂疎願得從君後欲挽仙舟且莫行
屠元勲之南京寺丞得何字韻
文學推君第一科紫金山色待經過相看盡道故人少
欲别應愁芳草多列棘堂深新雨露判花筆在足陽和
不知去住懷人地秋水芙蓉隔幾何
陳伯敭分教黃岡
黃岡只在楚江頭書劒憐君賦遠遊歲晏乾坤䨇短鬢
日斜湘沔一孤舟春風講道臨芹水夜月懷人上竹樓
北閣先生定相憶應題尺楮慰窮愁
族祖静軒之平陽巡簡
竹林斜月話匆匆不盡離愁思轉蓬書劒風塵今日别
江湖樽酒幾時同寒城刁斗秋無警平野禾麻歲自豐
去住相看情萬里音書莫惜附鱗鴻
羅明仲歸省
看花同醉曲江春眼底光隂幾度新金匱寶文曾載筆
白雲親舍奈勞人歸装渺渺都門道鄉思迢迢楚水濱
諼草堂前謾回首紫霄高處是楓宸
丘安重下第
未得看花入禁林橋門深處曳青衿九重已放依親詔
半幅聊題惜别吟家在壺山煙樹底路歸寧海水雲潯
多情惟有溪頭月長照劉蕡愛國心
送上人還莆
十載關河雲水蹤忽驚春雨偃岩松傳來西竺千年法
歸聽南峰五夜鐘錫響吳山驚虎豹杯浮閩海護魚龍
題詩我憶曾遊處落日曇花意萬重
陳子學還莆
哺抱難忘從母恩東風愁思滿棠村清樽邂逅渾如夢
舊事凄凉豈忍言天闕衣冠饒雨露山城鐘漏自朝昏
徵求可遣庭常静况是金橋禮義門
李祥進士父南塘先生還東廣
已將忠孝語兒曹歸去揚帆駕海濤東郭柳條春後短
南塘山色夢中高夜牀雷雨看龍劒天路風雲憶鳳毛
酒債詩懷暫相引恩封指日賁林臯
送李賓之墜馬
推敲直欲擅詞場信馬那知墜馬傷瓦碎定為資政戲
唇焦羞詫校書狂走緘吏去惟求藥問病人來暫下堂
錯怪相思不相見芙蓉秋水滿芳塘
分題得卞將軍廟送李應禎中書
清溪兵合戰塵昏此日臺城厭楚氛一代風波成逆節
萬年忠藎說將軍精魂夜雨歸何處古廟春苔掩夕曛
明到石頭拜遺像澤蘭汀芷有餘芬
送某歸省
九曲溪頭駐曉驂幔亭峰與碧雲參仙人宴罷風吹袂
客棹歌時月滿潭綵屋虹橋成寂莫澗花岩草自&KR2513;毶
此行為介庭闈壽異棗如瓜可細探
李賓之歸省
早識茶陵是故鄉扁舟三月過瀟湘定王臺下雪濤壮
賈誼宅邊煙草長南澗蘋蘩勞夢想東風橋梓有輝光
逢人盡說玉堂客年少無如此最良
朱清之清江觜巡簡
清江巡簡大夫孫此日承恩出帝閽愧我中年厭離别
為君沽酒洗愁魂城頭畫角天方曙沙上邏兵月正昏
盡道為官莫尸素班資高下不須論
劉正郎山水圖
尚書公署有餘閒時復披圖認故山交劒水清龍已去
衍仙堂在鶴猶還空林行迹荒苔畔極浦帆檣落照間
欲采蘋花涉江渚西風雙鬢未垂斑
題梅澗賀劉望脩父受封
藤橋橋外清溪畔應是孤山處士家舍北梅花渾綽約
歲寒風雨亂交加壺中香露春長在鏡裏流光鬢未華
更欲驂鸞上天去仙郎已駕五雲車
蘭
空谷有幽蘭久矣無人識君子來不來日斜思如織
寄余汝盛
見月念故鄊愁緒縈心曲目極閩海南天低煙樹綠
山水小景為張同禹題
江山渺何許此别難留住漢水遶襄城千里孤舟去
柬張同禹
木落楚江晚渾無一紙書白雲隨望眼還似别離初
題天龍菴
白雲西畔是天龍醉眼摩挲認舊蹤他日青山賦招隱
隔溪流水數株松
野航
半世高情付野航渚雲沙鳥此徜徉晚來亭館疑無路
秋在蘆花月似霜
錢太醫山水圖
灧灧溪流剪剪霞夕陽浦口白鷗沙美人只在滄洲上
只尺相看隔藕花
讀明妃曲
馬上琵琶淚眼枯黃雲沙磧隔單于從來妖艷傾人國
在漢何如遠在胡
四景翎毛
露濕湘桃色更殷枝頭啼鳥曉風寒數聲隠隠穿花去
惆悵傷春人倚欄
凍雀聲中梅正花春風入夜著山茶怪來巧鳥多情思
白雪梢頭醉綘霞
牧牛圖次周鶴洲韻
菰蒲深處鳥呼羣溪上蹄涔路不分日暮調禽忘歸去
西山松火暗秋雲
詠梅送熊通政
江南草色别來久夢繞梅花思不禁何似拂衣歸去好
小齋明月夜横琴
林邦賢山水圖
流水平沙江路遙抱琴聊爾一相招知君故是清狂客
春韭香時每見邀
題菊送弟希達
漂泊那知在異鄉故園秋菊幾番黃酒酣索筆還題畫
珍重相期晚節香
夜明簾
合浦珍珠光照夜結為簾幕價連城玉鈎不上黃昏後
十二瓊樓月倍明
鸚鵡
榻外松花午夢香喚人鸚鵡綠羅裳襧衡去後誰能賦
隴樹愁雲幾斷腸
石倉歴代詩選卷四百十三
