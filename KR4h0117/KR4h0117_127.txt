石倉歴代詩選卷一百二十七
明曹學佺編
宋詩四
楊億
奉和御製社日詩
仙掌凌空沆瀣秋大田多稼似雲浮天邊霽景芙蓉闕
江上殘芳杜若洲東觀羣儒宣宴樂南荆遺俗重嬉遊
宸章忽降容瞻覩疑是神龜負九疇
別賦賞花
仙山靈沼五城西曉日花光照彩霓露濯冰蠶鋪瑞錦
風吹水麝折香臍芳葩散採添蜂蜜紅片狂飄雜燕泥
曾識壺中舊春色桃源重到路猶迷
郡齋西亭即事十韻招麗水殿丞武功從事
郡齋退食復何為縦目西亭景物竒疊嶂雨餘泉眼出
澄潭風静釣絲垂城臨古戍寒蕪闊路轉荒村野彴危
幾處唱歌聞白紵誰家沽酒見青旗蝶隨遊妓穿花逕
犬吠行人隔槿籬桃李成蹊春盡後魚鹽為市日中時
桑麻萬頃晴氛散絲竹千門夕照移吟際嶺雲飛冉冉
望中壠麥秀離離烟迷喬木鶯遷蚤水滿方塘鷺下遲
鶴盖翩然肯相顧主人終宴豈知疲
京師故人有以隴西鸚鵡遺余者因畜養之去
年出守縉雲提挈而至性靈甚慧觸類能言
公退翫之常若不足忽遇疾而逝因命瘞于
小園作詩一章聊以追悼識者無罪余以貴
畜也
隴山秋樹舊巢傾遠向江東逐旆旌去國夢魂應繚繞
入春喉舌漸分明一聲警露何慚鶴百囀遷喬肯讓鶯
終日雕籠神不王經年丹嘴色猶輕思歸悒悒因成疾
顧主依依尚有情死葬小園芳草地夜来經雨綠苔生
次韻和席衢州憶洛陽春遊十四韻
周漢經營跡未遐山川形勝最堪嘉前瞻闕塞千尋出
旁逗伊流一派斜子晉鳳笙調夜月宓妃羅襪映朝霞
何人貰酒青樓曉幾處尋春紫陌賒駿馬每從金埓試
芳叢多展翠帷遮出逢勝境争飛盖歸逼殘陽競走車
庭竹惹烟披嫩籜皋蘭裛露長新芽嵩峰崷崪疑摩斗
洛水清泠欲見沙萬井閭閻真陸海九重宫闕是天家
禁林日暖空啼鳥御苑風微自落花關路行人偏絡繹
津橋賈客苦諠譁何當獻賦論遷鼎便欲抛官學種瓜
江海三年勞夢想田園二頃有生涯應知父老沾堯化
長挈壺漿望翠華
到郡滿歲自遣
迢逓分符竹因循度歲華地將鯨海接路與鳳城賒觸
石雲頻起銜山日易斜潮平聚漁市木落見人家吏隠
偏知幸民謠豈敢誇無嫌勾漏僻且得養丹砂
偶書
朱輪遠守詎成歡薄宦令人意漸闌郡閤政清慵按吏
鄉園路近易休官梅花遶檻驚春早布水當簷覺夏寒
已是三年不聞問何如歸去把漁竿
題張濬所居壁
三張舊族富英髦仙墅重經散鬱陶深喜太丘家法在
須知定國里門高分題每日搖雞距合宴常時把蠏螯
獨感戴侯恩未報徘徊不覺涕沾袍
題張居士壁
疊巘參差翠遶門雕梁賀燕自成羣殺雞日夕期嘉客
種竹寒暄對此君且向東皋輸黍稷應須北闕降玄纁
子真漫說耕巖石不禁聲名四遠聞
留題黃山院
禾黍離離一徑通遊人攬轡即過從趁齋幽鳥聞疎磬
出定高僧記偃松夜半龕燈凝古殿雨餘巖溜迸前峰
昔年曾此題名處素壁欹斜翠蘚重
梁舍人奉使巴中
藥署深嚴纔草詔劍關迢逓忽乘軺霜天歴歴巴猿苦
山路駸駸筰馬驕梁苑寒風吹別袂瞿塘春水送歸橈
紫垣遣使非常例應有星文動九霄
次韻和盛博士雪霽之什
六花新霽白皚皚爽氣颼颼拂面来梁苑酒濃寒力減
謝池風細凍文開天邊幾陣聞歸雁江外千家見蚤梅
此際何人能訪戴剡溪清景好銜杯
宋殿丞廣南東路轉運
天子憂南越公卿薦陸生九年須富國萬里便揚旌封
部諸蠻接官曹六尚榮交州何日到鼓吹定相迎
閤門廖舍人知袁州
駸駸五馬動征塵太守風流世絶倫身事漢庭為小相
家傳楚國是騷人烟波莫歎重湖遠桑梓仍將別墅鄰
麥穗微黃稻苗綠朱輪入境便行春
次韻和宗人安期見賀恩命之什
分班曉入翔鸞闕直閣旁連浴鳳池綵筆閒批五色詔
好風時動萬年枝勒移鐘阜慙歸晩稱疾文園恨思遲
何事吾宗心倍喜春塘夢徹寄新詩
成都鳳道人遊終南山謁种徵君
何年出蜀訪南宗深鎖閒房翠蘚重振錫忽聞遊地肺
題門兼得謁人龍供吟一路高秋月投宿斜陽遠寺鐘
到日彌天清論罷行尋紫閣與圭峰
七夕
金壺漏滴正迢迢靈匹相從在此宵月魄嬋娟烏遶樹
河流清淺鵲成橋雲輕天上榆花沒風細爐中麝炷飄
寂寞堪憐觀津女無眠耿耿望青霄
大理黃丞使潁州
詳刑新佐張廷尉出塞曾隨霍冠軍露版裁書頻倚馬
甘泉獻賦舊凌雲幾瞻龍衮堯階側暫駕星軺汝水濆
百萬提封周制復三千奏牘漢皇聞依蓮幕府遊從近
聚米山川向背分迴日受釐宣室對又應前席動吾君
王中庸赴河南鞏縣尉
春風祖席引香醪白馬驪駒草色袍官舍前臨兩京道
居民半雜五陵豪卑飛碌碌猶棲棘餘地恢恢暫鼓刀
捧檄初同昔人喜不應搔首歎徒勞
陳小著知邵武軍
奏牘金門奉帝俞平明鸞省剖銅符北堂送喜應占鵲
南國思歸不為鱸歲月天涯鄉樹老烟波江上客帆孤
會稽友壻堪羞死邑令今来負弩驅
王殿丞通判桂州
科名得玉向崑丘家世長淮入海流通籍殿中鈎盾省
頒條嶺外桂林州漢皇前席期清夜楚客歸帆指素秋
父老歡聞鄰郡政壺漿千里待鳴騶
慎大詹以吴柑見貺
龍陽休說木奴洲震澤黃柑占上流承露玉漿仙掌曙
亞霜金顆洞庭秋香黏素手吴娃麗冷滌朝酲楚客愁
應似荔枝催入貢隨河飛鳥逐鳴騶
秘閣舒職方知舒州
西崑冊府控千廬鉛筆多年校魯魚厭享雙雞大官膳
貪乘五馬使君車明光畫省辭青瑣天柱仙壇訪紫書
只恐政成抛印綬攜家深入白雲居
擇良上人歸天台
片席然犀經水府幾程登陸望霞標吟情晩日繁雲合
歸路秋風密葉凋行道六時廬嶽漏浮杯千里浙江潮
舊房宴坐觀空後香積多年飯頓銷
遊王氏東園
名園聊得拂塵衣深入春叢一逕微萬樹未饒金谷富
百畦猶有漢隂機青蘋風暖天雞出文杏巢乾海燕歸
向晩鳴騶九門路柳堤回首獨依依
書懷寄劉五
風波名路壮心殘三逕荒涼未得還病起東陽衣帶緩
愁多騎省髩毛斑五年書命塵西閣千古移文愧北山
獨憶瓊枝苦霜霰清樽歲晏強&KR0755;顔
吴待問之蒙城簿
西来赴調合關繻黃綬風塵厭九衢祖席且同開口笑
公庭未免折腰趨長安車馬偏欺客魯國衣冠肯戲儒
共憶故園歸計晩舊遊烟樹隔重湖
休沐述懷寄秘閣錢少卿
風號電笑雨平階紈素微涼暗入懷晝枕乍成園吏夢
晨蔬聊學太常齋名慙引籍通丹地心愧移文刻翠崖
大隠金門猶自適日親方朔聽詼諧
附錢惟演詩
寄靈仙觀舒職方學士
方瞳玄髮粉為郎絳闕齋心奉紫皇徵士高懷雲在嶺
騷人秋思水周堂閒園露草開三徑靈宇華燈燭九光
知有美田堪種玉幾時春渚逐歸艎
南朝詠古
結綺臨春暎夕霏景陽鐘動曙星稀潘妃寳釧光如晝
江令花牋落似飛舴艋臨波朱火度觚稜拂漢紫烟微
自從飲馬秦淮水蜀柳無因對殿幃
詠唐天寳間事
山上湯泉架玉梁雲中複道吐瑤光絲囊暗合三危露
翠幰時遺百和香任是金雞親便坐更抛珠被掩方牀
匆匆一曲梁州罷萬里橋邊見夕陽
公子
蓮勺交衢接荻園来時十里一開筵歌翻南國桃根曲
馬過章臺杏葉韀別殿對迴雙綬貴後門歸夜九枝然
閒隨翠幰欹鳥帽紫陌三條入柳烟
漢武
一曲横汾鼓吹迴侍臣高會柏梁臺金芝燁煜凌晨見
青雀軒翔白晝来立候東溟邀鶴駕窮兵西極待龍媒
甘泉祭罷神光滅更遣人間識玉杯
成都
武侯千載有餘靈盤石刀痕尚未平巴婦自饒丹穴富
漢庭還負碧砮征雨經蜀市應和酒琴到臨卭別寄情
知有忠臣能叱馭不論雲棧尚峥嶸
始皇
天極周環百二都六王鐘鐻接流蘇金椎漫築甘泉道
匕首還隨督亢圖已覺副車驚博浪更攜連弩望蓬壺
不將寸土封諸子劉項繇来是匹夫
無題
誤語成疑意已傷春山低斂翠眉長鄂君繡被朝猶掩
荀令薰爐冷自香有恨豈因燕鳳去無言寧為息侯亡
合歡不驗丁香結秖得凄涼對燭房
其二
簾聲燭影浪多疑仙榖何能為解迷藻井風高蛛壊網
杏梁春暖燕争泥更看山遠堆凝黛縦許犀靈秖駭雞
枉裂霜繒幾千尺紅蘭終夕露珠啼
苦熱
赫日烘霞鬭曉光雙紋枕簟碧牙牀頻傾蜜勺寧蠲渴
久捧冰壺未覺涼雪嶺却思隨博望風窗猶欲傲羲皇
更憐乳燕翻飛處深入盧家白玉堂
秋日小園
碧簟涼生白袷衣庾園秋晩得幽期干房嫩菊金螢亂
百草衰荷鈿扇欹日薄蘚花沿素壁雨淫蛙鼓占清池
翛然自合蒙莊趣誰識無心似摽枝
劉子儀詩
淮水暴漲舟中有作
行行極目天無柱渺渺横流眼有花客子方思舟下碇
隂虬自喜海為家村遙樹列秦川薺岸闊牛分觸氏蝸
鳶嘯風高良可畏此情難諭坎中蛙
寄靈仙觀舒職方學士
石渠仙署久離羣抗迹丹臺世絶倫揚子不甘嘲尚白
漆園終許自全真紫烟深處鸞雙舞朱髓成来鳥共伸
若向雲中見雞犬可能渾望姓劉人
題林處士肥上新屋壁
久厭侯鯖盡室来卜居鄰近釣魚臺舊山鶴怨無錢買
新竹僧同道宅栽斗酒誰從揚子學扁舟空訪戴逵回
抽毫有汚東陽望但借明時老澗才
南朝詠古
華林酒滿勸長星青漆樓高未稱情麝壁燈迴偏照日
雀航波漲欲浮城鐘聲但恐嚴妝晚衣帶那知敵國輕
千古風流佳麗地盡賒哀思與蘭成
詠唐明皇
歲歲南山見夀星百蠻回首奉威靈棃園法部兼胡部
玉輦長亭復短亭河鼓暗期隨日轉馬嵬恨血染塵腥
西歸重按臨波舞故老相看但涕零
漢武
漢武天臺接絳河半涵飛霧鬱嵯峨桑田準待他年變
瓠子先成此日歌夏鼎幾遷空象物秦橋未就已沈波
相如作賦徒能諷却助飄飄逸氣多
成都
鏤膚剽俗恣邊遨或得蹲䲭號富饒井絡共知天與險
蠶叢無奈世興妖杜鵑積恨花如血諸葛遺靈柏半燒
才似文園何足道一生琴意秖成痟
公子
油璧香車隔渭橋黃山路遠若相邀行庖爨蠟雕胡熟
永埓鋪金汗血驕別館横陳張靜婉期門長揖霍嫖姚
注鈎握槊曾無憚綠桂膏濃曉未銷
石倉歴代詩選卷一百二十七
