石倉歴代詩選卷一百七十七
明曹學佺編
宋詩五十四
周必大
次韻趙公直賞心亭
晉人誇新亭假日輙高會中間伯仁軰未免楚囚對江
山猶古昔人物更草昧東郊今保釐翠華記行在佳麗
壓濮楚追遊盛冠蓋兹樓貫城雉于返無小大令威雖
不歸靈光故無礙烟雲互明滅川郭相映帶當年烏衣
遊此日思一槩從容值休沐登臨多慷慨幽懷忽軒豁
細故絶芥蔕已尋詩社盟更許食期戒佳賓滿座上好
語來天外舟移白鷺遠目送飛鳥快方種淵明秫粗免
監河貸一醉儻可期與君時倒載
陶淵明有巳酉重九詩一首某以此年此日舟
次吉水距永和才一程耳輙用其韻先寄二
兄十三弟并呈提舉七兄
王覲十五載歸來稀舊交我鬢昔巳華今兹固宜凋去
國甫重五還家倏登高永和有兄弟咫尺如烟霄緬懷
江東使地遠心更勞遙知上翠微江山勝金焦豈無茱
萸酒望望心鬱陶相從會有日永矣非一朝
次韻史院洪景盧簡詳舘中紅梅
紅羅亭深宫漏遲花開外人誰得知蓬山移植自何世
國色含酒紛滿枝初疑太真欲起舞霓裳拂拭天然姿
又如東家窺墻女施朱映粉尤相宜須臾臙脂着雨落
整粧俯照含風漪遊蜂戲蝶日採掇嗟爾何異氓之虽
提壺火急就公飲他日墮馬空啼眉
漁父四時歌
三湘七澤雲連水短棹意行無遠邇江花時傍綠蓑飛
水鳥忽隨清唱起醉從歡呼踏浪兒鮪可鱠兮秔可炊
芳草從教天樣遠都無閒恨寄萋迷碧桃幾片來何處
試訪秦人武陵路
朝霞沈綺烏鵲驚釣車徐理根一鳴夕蟾散金鷗鷺浴
乘流蕩槳清江曲行人亭午汗如流綠隂濃處杙扁舟
絲綸卷盡身無事日長睡足風颼颼覺來一觴仍起舞
未信人間有炎暑
世人只詠江如練此景何曾眼中見露零月白人巳眠
萬頃風光儂自占蓴鱸况復生計優酒醒還醉餘何求
有時閒看飛鴻字斜倚篙竿不掉頭曉來誰誤招招渡
一笑夤緣葦間去
白浪粘天雲覆地津人斷渡征人喟欲矜好手傲風波
故把扁舟恣遊戲雪蓑不博狐白裘尺寸之膚煖即休
賣得魚錢沽美酒翁媪兒孫交歡酧田家禾熟疲輸送
樂哉篷底華胥夢
二月十五日同兄弟甥姪遊西山次子戴韻
地飲成真率天風恕澀慳臺臨平野迥人對老僧間已
是尋春至仍容戴月還郊坰如有此能不數追攀
遊雲光寺李提舉庚領客將至留詩奉呈
來如負弩先去為來驄避江祖一片石留伴幽人醉作
者正七人飲中空八仙長齋詎容醉晉也合逃禪
直徽猷閣邵及之挽詞
不殖千金産惟求十畆園湖山堆几席花木報寒暄曾
是尊前客常思醉後言懷賢空有淚無路灑新原
胡元之提刑迂塗相過寵示二詩次韻為謝兼
簡趙再可經略張君量運使
外計初馳傳元戎久奏功馬牛非北海雞犬是新豐梅
萼三冬綠榴花四季紅德星臨越分桂海即吴中
次沈作式署園詠
宫槐分影直官柳着行疎畫棟飛翬遠晴霞散綺餘池
邀山簡馬水勝武昌魚只恐封泥召驂鸞上帝居
送陸聖脩府赴春闈
送君南浦慘離情握手依依數去程日薄雲濃風轉勁
江寒水落浪還生此時執別仙舟穩後夜相思山月明
好把嘉謀獻丹扆中興天子急昇平
舟行憶永和兄弟
一掛吴帆不計程幾回繫纜幾回行天寒有日雲猶凍
江闊無風浪亦生數點家山常在眼一聲鴻雁正關情
長年忽得南來鯉恐有音書急遣烹
次韻丁維臯糧料幬牡丹未開
拙速那能鬭巧遲從教綠暗與紅稀天香未染蜂猶懶
日幄先籠蝶已飛羯鼓只應催上苑鶴林誰復倩紅衣
請君多釀淮南米縱賞先拚倒載歸
次韻廣東芮漕時聞其部中寇退而湖湘之民
方避地來此
笑酌貪泉為賦詩凛然清節照南夷廐空不納如羊馬
才大常嗤捕鼠貍盗巳犇秦非地險心遲去魯只天知
愛君勤把歸鞍促莫待鸞旗訪具茨
胡邦衡相過賞金鳳花許詩未送邦衡復作木
犀會二花殆是的對偶成四韻
身閒端合醉秋光兩地名花况並芳金作鳳形如許巧
木成犀理若為香髻頭自笑辜釵色沙面誰知䜟帶黃
莫閉詩壇偃旗鼔天生的對欠平章
楊文甫主簿傾惠佳篇今赴松溪次韻送别
投林勌翼久知還尚客君家伯仲間入市每嫌妨杖履
臨岐那忍問河山家聲好在金陵簿人物争看玉笋班
他日銀黃夸里後不妨徐步野夫閒
邦衡再送皇字韻來詩仍次韻
賓鴻列陣競隨陽却向丹山隐鳳凰銀管題詩紛滿帙
金釵度曲儼分行漢宫早促三更席梁苑行稱萬夀觴
顧我飄零無着處非公湔袚尚誰望
戴子微運使出使湖北約以惡語送行而未遣
也佳篇見督次韻奉寄
早日逍遥侍從間重來奉引近威顔倦趨北闕晨霜冷
思上南樓夜月閒直指不誇新衣繡曲臺猶記舊聯班
豈知隔面心猶渴空訝相如下筆慳
文潞公居洛有丙午同甲會時今執政府凡三
位樞密使王季海參政錢師魏與某連墻而
居適然齊年時號丙午坊次文公韻
四公八十會伊川盛事于今又百年豈憶蒼顔華髮叟
亦陪黃閣紫樞仙府居未至容連棟班路遙瞻愧比肩
丁丙連干如合德君臣慶會豈虚傳
三月六日中宫生辰二府例以前四日就孤山
四聖觀設醮泛舟至玉壺環碧園因記歐陽
公治平三年丙午歲上已和韓丞相詩輙借
元韻賦簡諸公
東華正踏軟紅塵却趁西湖祓禊辰歴似明天時令正
春逢閠歲物華新流連花柳輸豪俠判斷湖山愧隐淪
尚擬鳴鸞一猶豫還陪英衮奉嚴宸
送廣西譚景先經幹兼簡趙帥思朱漕晞顔
舊歴南流上海航今經鏵觜下灕江元戎正直詩書帥
廉使曾臨父母邦不憚客從南去少須陪驛召北來雙
水衡自古同承拜豈必紅蕉映碧幢
上巳訪楊廷秀賞牡丹于御書扁傍之齋其東
園僅一畆為術者九名曰三三徑云
楊監全勝賀監家賜湖奚若賜書華回環自斸三三徑
頃刻常開七七花門外有田聊伏臘望中無處不烟霞
却慚下客非摩詰無畫無詩只謾誇
僕營小圃方兩月張坦夫示映莊圖有起余之
意輙成鄙句
百年種德十年栽映帶雲巖與月臺無問四時留客醉
何曾一日不花開人人争羡富登覽物物豈知工剪裁
我比樊須身更老祗今學圃亦悠哉
彭孝求惟孝以綠野行送芍藥數種鄙句為謝
占斷春光及夏初瑠璃剪葉朵珊瑚休論花品同而異
為詠詩人樂且訏北第莫辭金鑿落南禪争看玉盤盂
彭宣微恙何妨醉自有嬌癡婢子扶
魚兒牡丹得之湘中花紅而蘂白狀雙魚纍相
比枝不能勝壓而下垂若俛首然鼻目良可
辨葉與牡丹無異亦以二月開是得名其幹
則芍藥也余命曰花嬪而賦是詩聞江中山
谷甚多
天教姚魏主芳菲合有宫嬪次列妃玉頸圓瑳宜粉面
霞裙深染學翬衣枝頭窈窕魚雙貫風裏蹁躚鳳對飛
莫把根苖方芍藥留春不似送將歸
次韻廷秀待制玉蘂
姑射山前雪照人長安水畔態尤真步搖翹玉中心碎
瓔珞塗金四面勻常笑荼&KR1048;藏琅蘂應陪芍藥殿餘春
自從唐代來天女直到平園見後陳
丁巳二月甲子蜀錦棠海棠盛開適有惠川繡
錦棠記者招伯威德源為齊年會次舊韻
曾因客夢到西川萬戶䟽封只隔年花重錦官思杜老
鶴飛沙苑看徐仙衰顔尚許任争齒淺量深慚賜及肩
照眼蜀粧依繡幌共鸞十載䜟先傳
平江顔侍郎度挽詩
吴門自古俊人多中外推公政事科議禮不妨豐酒課
治繁猶暇講禪那榻前屢記宣除日川上遙憐逐逝波
底用鐫碑紀廉直鄉評正自不消磨
送韓道希亞卿移漕江中
饋餉隨蕭不作難秦淮金峴漢時關天開虎踞龍盤處
地近鷄翹豹尾間洗印先經三峽寺觀風徧踏九華山
盡收竒秀歸詩稿却趁賡歌供奉班
朱叔止軫通判屢示詩詞綽有家法輙次年字
韻一篇兼簡汪仲嘉敷學樓大防顯學二尚
書
筆勢犇騰沒大川談鋒激烈敵丁年花開共入長春苑
柯爛争看不老仙灑笑君先聽漢履上征予巳拍洪肩
自從今日親漁釣恐有三賢尺素傳
丙辰七兄有詩及人月分圓已未彼此服藥未
能夜坐次韻為重九之約
初非遠道思綿綿自是岑岑懶涉川咫尺却成千里隔
蹉跎還負十分圓坐看碧落飛金鏡遙想黃樓運筆椽
寬約重陽各強徤登高同賦去年篇
次韻章茂獻射茶
墨淡名高筆有花胞中五色補皇家諫書夜奏常焚藁
講舌時乾每賜茶秘祝重尋丹竈火長生元笑紫河車
新詩有味知何似雙井春來試白芽
茶園王琰求清暑堂詩次王氏曕數文胡邦衡
資政二公舊韻
早遮西日覓王官晩倚南窗審膝安亹亹清風揮塵落
紛紛蒼雪着空寒花前白酒傾雲液竹裏行厨洗玉盤
江月上時凉易足四絃三弄寫驚湍
李子西卿月乙卯秋試畢携家兄舊時相過索
次韻
三日揮毫迥出羣貳師西伐有竒勲便從蟾窟升金掌
休戀江東賦暮雲
中秋古梅盛開次子兄中兄韻
抱甕畦夫破井台炎天日日灌陳荄預支春夜無聲雨
贏得冰花帶葉開
吴斗南仁傑架閣求夢芳亭詩
屈平流放楚江臯蕭艾叢中思鬱陶君是國香人服媚
詩情端合古離騷
附趙昌父詩
小園早作
今朝欣雨止天氣漸柔和籬落小桃破階除馴雀多占
方移果樹帶土濯蔬科農務侵尋及吾寧久卧疴
連雨
夜窗連曉枕城郭與山林旱苦七八月雨欣三日霖殊
勝建武榖更念櫟陽金斗食端何直胡為久滯滛
雨望偶題
漠漠青山雨霏霏白露烟詩材來遠近畫幅極中邊流
落雖天外登臨頼目前浮生才幾日此地欲三年
雨中不出呈斯遠兼示成甫
湖外頻年客江東邇日歸欲知年事廹看取鬢毛非寄
意雖梅柳關心在蕨薇令予倒芒屨須子叩柴扉
嚴先軰詩送紅梅次韻
盡道梅花白能紅又一竒渾疑丹換骨不是酒侵肌看
此敷腴色思儂少壯時盛年雖不再猶擬歲寒知
分界舖愛直驛張安道因杉製名而驛之前有
老梅一株不知安道何為捨彼而取此也
杉自誰人種梅從何代栽腹空雷有擊根瘦土無培要
是百年物曾經幾客來直哉雖見錄清矣可遺材
憶梅
縱乏幽人宅猶餘大樹祠帶山仍帶水宜飲亦宜詩勿
待全開後當乘半放時昏昏郭隂霧皎皎上朝曦
榴花
樹隂看已合榴朵見初明當夏豈無意避春真有情花
雖後文杏實可待瓌橙病叟緣何喜留苔看落英
送王子遵赴衡陽丞
王郎妙人物獨步尚江東昔尉既不醉今丞寧肯聾相
依唇齒國忽去馬牛風清絶官曹外何年着我同
螢火
渾㤀生朽質直擬慕光輝觧燭書帷静能添列宿稀當
風方自表帶雨忽成微變滅多無理榮枯會一歸
蛺蝶
不逐春風去仍當夏日長一雙還一隻能白或能黃戀
戀不能巳翩翩空自狂計功歸實用終自愧蜂房
暖甚去綿衣
誰道江南春有寒未經社日衣能單桑麻過雨日夜長
桃李因風高下殘舊說中州政如此了知瘴氣不能干
天公似憫斯民病故體淳熙詔令寬
十一月五日晨起書呈葉德璋司法
卧聞落葉疑飄雨起對空庭蓋卷風政自摧頹同病鶴
况堪吟諷類寒蟲忽思有客渾如我却念題詩不似公
已分虀鹽終白首可因霜雪愧青銅
次韻葉德璋見示
窮冬未省見梅班故里何由投竹安歸意寕須卜以决
衰顔休待鏡頻看交情謝子來今雨節物娱予後苦寒
獨酌更憐終漫興不如骫骳得天歡
上巳
朝來一雨快隂晴東郊百鳥間關鳴受風柳條不自惜
蘸水桃花可憐生不見山隂蘭亭集况乃長安麗人行
東西南北俱為客且送江頭返照明
梅花
平生欠汝哦詩債歲歲年年須要還未至臘時須訪問
巳過春月尚躋攀直從開後至落後不問山間與水間
却笑淵明賦歸去庭柯目盼自怡顔
又
全樹婆娑夥匪奢數枝纖瘦少尤佳春風上苑吾何忝
落日孤村汝自嗟定論要為塵外物飽看寧是世間花
不然山谷能詩老曷與山礬定等差
頃與公擇讀東坡雪後北臺二詩歎其韻險而
無窘步嘗約追和以見詩之難窮去冬適無
雪正月二十日大雪因用前韻呈公擇
細思不是冬無雪留待春風鬭冷嚴病骨未憂衣乏絮
早餐寧歎食無鹽梅添鑿落衣同色竹擁參差半入簷
坐守地爐應不厭破窗頻見北山尖
雪埋老屋無薪賣晨起謀炊自毁車覓飽預期千頃麥
破慳先試一春花便營野屐尋茶戸更約綈袍當酒家
處士秪今疑姓賈壁間但沒掛錢义
石倉歴代詩選卷一百七十七
