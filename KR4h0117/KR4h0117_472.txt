石倉歴代詩選卷四百七十二
明曹學佺編
明詩次集一百六
孟洋
别家
僕夫早嚴駕行行之楚鄉依依戀故里尊爼臨道傍親
友偕集送兒女泣成行鄰國非遐征歲月未可量白露
塗郊原秋草日焜黃沙禽並棲宿鴻雁東西翔且為斯
須留日晩途路長不云行役苦徒令居者傷
宿華隂懷馬侍御按節河中
客路倦兹遊空堂此何夕明燈促簿書春星動簷隙渭
北鴻雁來猿吟華山側濁流一何深佳人杳難即遥遥
欽德音茫茫阻顔色笑言故山廬繁華憶疇昔皎月照
巖阿凝霜肅荆棘蕭蕭驄馬鳴豺狼遁其跡豈不慰遐
思終焉感離析思欲往從之安能生羽翮臨風緘素書
書短不盈尺上言加飱飯下言崇明德
貽友人
清雲度高漢落日下遠戍行子倦孤征稅駕咸陽暮空
林宿雨微虛簷滴松露悵然懷美人昔語今不晤濁酒
誰為傾強歌未成趣豈無四海士新交不如故
送王子衡巡按陜西得倚字
孤鴻遊八極日暮宿江沚紛紛四海士緬懷念君子逍
遥幽澗濱采摘多芳芷嘉晤苦歲遲乖别遽千里商飇
肅秋林祖席臨寒涘諒子平生親贈言豈在累初冬出
函谷飲馬黃河水巉崕走虎兕夾道生荆杞莫邪鳴鞘
中一日再三視試以寬髀宜衆理良獨恥仰瞻太華巔
霜峰碧空倚丈夫處兩間氣槩諒可擬三邊堠火連漢
南寇蠭起折衝貴笑談何必任鋒矢願言樹名勲慰我
貽尺鯉
贈郭侍御北還
揚旌渡河渭弭節覽周秦靈臺豈經始古道多荆榛歴
險迫嵓谷乘危犯沙塵冷冷清風激霜月鑒幽淪豺虎
潛故蹤狸鼠安足論中衢有歡頌窮簷無苦呻鞭笞非
所恃風俾江漢淳
追懷張徵君
青青岩畔松漠漠谷中蘭孤貞抱幽寂芳馨恒自憐移
植公府中土性非所便至人尚玄素哲士保自然靈霞
盪心慮塵紛詎能纏守身戒枉尺行義恥忘筌結廬西
山麓泛舟河水湍雖非金石固神理諒可全生時有遺
榮没為閭里嘆
漢中太守行贈潘伯振
漢中太守行出門蕭蕭五馬鳴秋原請君繫馬亭前柳
為君贈言勸君酒漢中巨郡獄訟繁饑饉頻仍足羣醜
蜀川廉范有遺歌關西楊震稱良守使君才質迥非常
十年獻納黃門郎曾將五色繡龍衮何有一郡分銅章
君不見棧道逶迤數千里高山岧嶤水瀰瀰此去休歌
行路難擬取循良報天子
送鍾廣州賦得越王臺
漢家南越郡海上起高臺紫翠朝雲映笙簫落日催千
秋樂事今消歇碧榭朱欄臺草沒山鷓空啼榕葉深荔
枝猶待春風發太守來遊發興豪雪山日鏡擁溟濤右
瞰䨇溪小回瞻五嶺高開元宋公韓吏曹賢聲此輩俱
翔翺别君且盡杯中酒越王臺上應回首
夜泊石頭口
初月照江清愁人見月那為情寂寂空江徒極目扁舟
獨伴魚翁宿舟人盡睡不知醒防夜知更喚僮僕然燈
起坐心膽摧况乃隔岸聞猿啼秋潭無雲渚花落寒波
欲動風凄凄中流賈爾何苦猶唱棹歌夜搖櫓北客聞
之淚如雨
沽酒行贈牟韋二撫君
漢陽江山秋風悲落葉凄凄愁别離江頭壯士一相見
並馬躊躇數回盼青衫烏帽無光輝云是長安兩錦衣
見君北來動鄉思君來想是從王畿牟公短軀異標格
䨇頰凝紅鬢垂白韋君年可四十強方眉廣額身昂藏
欲言向余淚盈臆昔年奉侍君王側日月麒麟殿上行
雲霄虎豹班中直常承密旨按公卿時有微功佐家國
詎料恩榮不可常朝遊禁闕暮江湘遥瞻北斗空翹首
却想西垣祗斷腸北地南州異風土天暄水濕多憂苦
鴻雁高高向日邊關河迢遞何時還嗟余亦是投荒者
低首聞之淚䨇下先朝末載游帝京此時牟公已有聲
自從逆醜弄權術鞭撻朝士無虛日扶忠抗義公所優
坐廢罹刑人共恤今皇誅逆法令明韋公牟公乃齊名
纔看執法拖金紫忽復飄零涉江水貧賤榮華信有時
古今人事皆如此君不見張禄先生脫厠中相秦富貴
傾王公又不見魯朱家奴置廣柳時來復作河東守與
君今見且為懽别買江魚共沽酒
顧全州見邀江水漲不能赴
桂林山深晝啼鷸一春三見紅日出鳴雷達曙雨浪浪
洪潦平階仍入室江間浪湧蛟螭翻鯉魚安得窺龍門
渡頭行子立惆悵徒繫扁舟不可上美人只在水一方
百遡千迴道轉長雨中空見枇杷落飛盡楊花更斷腸
送殷近夫尹靖江
靖江百尺澄秋波江上秋風吹薜蘿蘆花鳬雁嗚相和
江南女兒紅碧衣日涴晴沙薄暮歸手牽蘭杜不忍違
秋容入佩香風微短棹吳歌處處吟歌長調切傷人心
江天月出江水深遠客聞之淚沾巾孤山此夕好登臨
題畫
丹青妙意畫莫測一幅寫盡秋江色天遠平看楓樹林
雲長不辨鴻飛翼崖半青松綰夕煙洞門亂石繞寒泉
羽客看山坐松下横琴不語心悠然孤舟短棹清波裏
煙雨霏霏笛聲起蘆葉青搖洲渚風蓼花紅映江心水
松下舟中俱隠淪城闉車馬徒紛紛悵然省識畫中趣
何能歸來江上動鷗羣
湘水歌
我聞越人去國見形似而喜仲尼適齊聞韶樂而嘆
豈不以希音難遇良晤靡常也哉昔東橋直道謫
守湘州賤子多辜放流桂郡慚非郭李之儔竊幸
同舟竟等參商之迹仍悲各處顧卿懋涵東橋公
之子也乃乙亥正月浮游桂林將命若翁下迎賤
子明晤若神才華如海素質資于庭訓青年邁乎
等夷造霸容儀豈數令狐之兒過戎良久敢謂嗣
宗之鑒竊附古人托交小友宵談以希旦夕遊而
自期興緒雲長辭氣鋒出冠服生洞壑之光題詠
盡江山之麗氣孚趨同蘭深膠合此豈徒見似之
喜聞樂而嘆者哉嗚呼飄蓬蹤迹不可以常折柳
心情孰不云苦煙渺渺而碧蕪遠花霏霏而黃鳥
鳴迎落日以舉觴逐征雲而解纜矧余一枝之棲
未安萬里之心常繫惆悵臨江徘徊送遠卿亦莫
賴余復何堪維兹傾城賢士洎吾在門小子咸覩
翔鳳之姿各贈登仙之咏余亦作歌并序諸首用
酬君子青瓊之章敢辭鄙人白豕之誚乎
湘水綠色波瀰瀰石樹參差岸烟起芳洲蘭葉搖香風
日暮千林萬花紫春無鴻雁隨陽和晝見獼猴挂薜蘿
谷深疑有秦人住澤畔時聞漁父歌獨愛蘇吳顧虎頭
謫官五馬來湘洲郡中無事常高卧忽復乘舟泛碧流
醉邀明月不知返曲奏陽春恒寡酬神簡郎君更清出
小顧阿髦誰甲乙陳荀王謝久塵埃君家一門皆俊才
班揚已去蘇李死氣運文章喜再回德星遠向庭闈聚
堂上春隂覆瑶樹柳山雲物春更嘉翠竹寒泉啼鳥譁
昔人尚有讀書屋君復題詩躡紫霞
人日
去年人日潁水濱今年人日長安上白雪青尊憶故人
長煙平樹空遥望苑外寧無楊柳新水邊不見梅花放
天南地北總支離瘦馬東風倍惆悵
漢宫詞
憶昔妾當二八期正是漢家全盛時九重下詔擇鸞匹
萬國求賢配鳳姿妾身自分非良質百萬人中叨第一
天子親迎出殿廷輔臣持節下蓬蓽蓬蓽輝光異昔年
絲蘿延蔓至今日始知貴戚失金張不許王侯論甲乙
一入金門侍至尊奈何相見不相言紅顔未必招人妬
薄命何堪承主恩主恩深重應難報妾意殷勤那復論
一别謝君面往駕無旋轅夜夜看星回永巷朝朝望日
倚長門長門永巷春風起萬卉千花鬭芳紫燕子飛過
密杏中黃鶯啼向垂楊裏鶯鶯燕燕各相依戲蝶遊蜂
兩兩飛可憐今日春光好可惜明朝春又歸鳳輦常時
遊上苑羊車無日到重扉豈干侍御還多寵自是君王
有萬幾萬幾閒暇甘遊獵朝出城南暮城北金鞍玉騎
走千軍羽箭琱弓墮雙翼陌上風光自可嘉宫中粉黛
無顔色離宫一萬所别殿九重深豈有榮華希寵愛更
求詞賦感君心何人可托黃金贈薄情不見白頭吟珍
珠簾下閒歌舞且取歡娛謝愁苦自愛瓊簫引鳳皇自
愛金杯度鸚鵡鸚鵡性能言不能到君前一朝被籠絡
翠羽徒自憐不沐君恩奚足惜不見天顔心未懌天下
昇平主萬年妾身生死良何益
舟過城陵磯悼内兄舊巴陵尹
巴陵原上秋草没岳陽城頭挂殘月嘆逝中宵懷不開
江流嗚咽江猿哀昔行縣中花今餘道傍柳可憐勁節
胡爾為徒取虛名在人口朝雲為雨暮歸山秋燕辭巢
春復還青山玉骨何處起鬼火妖孤滿蒿里思君懶入
巴陵遊巴陵道古生百憂
瀟湘行
歲暮浮瀟湘天空豁心目霽日千林開高雲萬峰簇江
色巖霏水郭隈垂蘿飛幌隠樓臺疎松野寺鐘磬響枯
葦沙汀鴻雁哀風煙奕奕紛竒狀海賈湖商日流盪浣
婦新粧映綠波漁人密罟抛洪浪年年歲歲此江津今
日人過非昔人曾聞埋没屈原骨不復飄零賈誼身楚
人宫中罷歌舞十二峰頭泣雲雨岸上誰家越女謳珠
簾羅幕桂堂幽江南本自山川勝日暮其如客子愁當
昔孫吳漢照烈衡湘轉戰江流血功臣名將巳寂寥石
碑銅柱俱淪滅秦皇威力震羌胡仍迴車駕徧寰區馳
道至今瀟水上秋風惟見白雲孤白雲孤以飛湘水自
南下安得從之亦北旋東園種竹耕西野
題宋徽宗杏花錦鷄圖
北風十月登華堂堂上春光照花樹雪壁熒熒絢綺霞
晴煙拂拂流香霧彩筆誰將奪化工珍禽艷萼披霜素
洛陽殿前仙杏開錦雞石上矜毛羽出羣畫手近代無
趙宋徽宗為此圖規規模寫不足數生意真與乾坤符
煙枝露蘂宛堪折戢翼回頭如有呼上林韶華竟何似
滿堂醉眼俱模糊國朝畫者稱林良古松蒼鷹乃所長
後有吕紀善畫鳥形象雖工神色少帝王妙思非等閑
意態不在丹青間定知萬里胡沙外貌得關河北雁還
天馬行同唐荆川太史遊普濟寺作
風催白草霜葉丹嶙峋黛色標南極晨起衝寒恣攀陟
捫蘿策杖嗟無力林壑隂森逕轉迴赤霞掩映青蓮開
殿閣參差翠微畔黃金作戸玉為臺玉臺金戶通流水
門外孤峰插天起往往飛花下石壇呦呦馴鹿臨崖涘
脩竹長松煙雨間鳴琴對月醉忘還回首氤氲渺城市
悠然身世非人寰江東才子金閨客遥下天門飛漢節
覃恩中土煥堯文覽勝南州探禹穴嵩高伊闕剰遨遊
淮汝風煙亦暫留校書懶卧揚雄閣作賦常思王粲樓
山中載酒摛毫素盡日謳吟倚雙樹飛泉寒谷生光輝
珠宫畫壁流雲霧蹊路欣看天馬過駑駘學步愧蹉跎
凌雲逐電燕臺去懸想瑶階響玉珂
發上谷
上谷驅車出雲中曯望頻荒山曾過虜殘壘半無人雲
冷低關樹風多暗塞塵翻思戎馬事愁病轉傷神
明妃曲
朝辭鳳城闕暮出雁門關漢音聞漸少胡語辨應難玉
筋軍中落琵琶馬上彈宫闈閒冶態遮莫外人看
除日
邊城除日至猶自備戎機馬上驚殘歲河邊對落暉逢
人空問訊逾節始言歸回首年來事徘徊一振衣
别都玄敬主事改南京禮部
迴車塵路轍停棹故山廬禄薄堪迎養官閒好著書吳
門楓樹色京口菊花初到處宜乘興江樓坐月虛
過張元德戶部同邃伯二首
登龍來委巷下馬索新題砌晩蒼苔静盆隂碧草齊苦
吟憐賈島高論接昌黎與盡揮鞭去紛紛月滿蹊
王郎多逸興張子更清談詞賦誰當並交游我獨慚晩
風聞竹碎霏月對花酣轉首成宵夢梅開湖水南
憩冷泉寺
漫入冷泉寺居然外慮空雲來千樹黑日斂半山紅法
鼔傳虛殿禪音出上宫興來孤騎發汾水正秋風
約蘇天秀年兄會鳴謙驛
季子二年別銅章百里分形容空有夢消息漫相聞惆
悵西山月凄凉北塞雲驛樓風日好尊酒待夫君
中元
沙塞沈沈夕山城瑟瑟風旅愁紛落木鄉信斷飛鴻明
月誰家好寒砧到院通應知早成服為寄遠從戎
元宵後聞雁
昨夜元宵節今晨鴻雁音索居纔入耳為客即驚心楚
雪江湖遠燕雲關塞深翻然動春興出戶巳難尋
弘慈寺訪羅侍御不遇
騎馬出城郭逍遥訪所親高林浮薄日古寺入殘春細
細簷花静嚶嚶谷鳥頻風光助吟咏發興為誰新
送韓汝節
春月高城上酣歌此宴同旅愁鞞鼔外心事酒杯中雨
雪辭燕甸鶯花過晉宫休將萬里志今日歎飄蓬
雨中期馮都憲高太守寗僉憲遊賢隠寺
相期遊野寺不寐憶松房細雨蒼山濕高雲碧殿凉沙
行看逸鷺石坐傍幽篁凖擬侵晨往衝泥定未妨
煙
湘流落日外沙迥暮生煙杳杳千峰失霏霏萬壑連鵲
翻知浦樹人語辨江船暗裏猿聲斷愁深攪夜眠
仝顧二刺史遊柳山祠
昔慕柳侯迹今逢顧守遊山形盤野壑樹色動江流城
郭登臺暮風煙倚閣秋不須松下酌深坐己忘憂
入嶽
僻路疑無日危梯漸入煙暗泉傳石竇高稻疊山田鷓
語深叢裏猿垂古洞邊清秋未搖落百事總堪憐
宿上峰寺喜晴
俗傳衡嶽往頻見雨雲俱何事秋天霽能令皓月孤平
看窮蜀粤俯影辨江湖敢謂精誠在山靈定有無
黃刺史同登岳陽樓
此地昔曾過危樓今始攀日銜天際樹雲動水中山津
驛趨三楚江關控八蠻亂帆何處去風浪未知還
石首訪趙從之
昔在長安日相從數宴遊鳥啼花館夕騎轉竹林幽明
月空燕市春星映蜀樓那知風雪裏坐對楚江流
酬馬百愚過訪
白首誰知已秋風此對君年光吾自老世事忍相聞樹
近微留雨簷虛暗入雲莫辭今共醉應念昔離羣
秋盡田家
秋盡登成後田家樂事多臨泉滌酒器向日理漁蓑野
闊孤煙起沙長倦鳥過客來聞犬吠却恐是催科
簡孫兵憲用之約遊賢隠寺
秋來山寺好霜葉静高林水落澄潭色雲垂古殿隂公
庭虛簡牘暇日且登臨早起瞻旌盖遥遥指碧岑
山居襍興
地僻人煙少山空秋氣寬簷迴千樹響門對數峰寒隔
竹聞雞犬臨溪采蕙蘭凉風天際起哀雁出雲端
又
沈沈煙色暮眺望此何時萬壑翻紅樹叢篁映碧池路
高寒吹急野曠夕陽遲不作陶翁醉能無宋玉悲
别殷靖江限韻
昔也石川去居然宦思微獨憐江上縣何異水邊扉春
雨移萱草天風入舞衣留連今夕飲愁見月光輝
重過康莊驛
汝上初經月康莊兹再行孤心天外繫白髮道邊生雪
草交狐跡風沙鬭馬鳴遥憐清濟色未肯濯塵纓
訪龍洞
野情塵外愜秋思馬前生去雁迷山色懸藤落澗聲洞
空千樹響雲細一花明漸覺人蹤絶煙霞近赤城
駕出南郊
御輦層霄下春宫萬戸開天文移漢闕雲氣擁仙臺騎
引麒麟出旗迎翡翠來北辰瞻望地南斗復蓬萊
天寧寺
招提臨漢迥壯麗入秋明水曲秦淮樹山迴建業城僧
來呼鶴舞客醉數猿聲坐久餘殘照凄然風露清
别胡茂卿推府往吳興兼呈劉養和太守
吳興非遠别客路亦關情細草迎船發春雲對浦生西
亭饒柳色苕水乍鶯聲謝傅仍為郡登山擬共行
同崔岱屏衛源上舟夜抵新鄉
風塵移使節燈火共仙舟霧月涵波動秋星拂樹流暗
村喧鼔角深渚静浮鷗白露蒹葭落思君難重遊
暮春後園一首
暇日西園内問春春欲歸雀驚看果落蝶懶覺花稀積
水斜通徑遊絲暗着衣流光不可轉心事苦多違
遊山遲唐荆川太史不至
野興朝來劇層隂凍不開煙霞迎使節詞賦憶仙才豈
負青山約何妨細雨來臨溪重回首沙鳥似深猜
贈蔡給事成之福建僉憲
君行不得送怨恨若為平塵隔長安樹烟迷上苑鶯關
河萬里道風雨十年情重别心如醉長歌涕滿纓朝廷
虛衮職海内盡戎兵豈是無山甫誰能惜賈生衣冠輝
瑣闥諫疏耀承明即喜朝陽翼翻為瀕海行三山沾惠
澤百粤見澄清遠擬丹心迥時瞻北斗城
贈雲谷翁
白雲滿深谷愛爾結幽居竹影宵穿戶松隂日覆渠僧
歸鄰寺寂客至野堂虛過嶺時馴鹿臨溪獨釣魚月侵
前墅局花映北忩書誰識王孫意頻回俗士車
贈榮上人兼呈顧全州
古有高人興今看静者流江山成獨往風雨一孤舟卓
錫湘流暮移帆桂水秋朝登覆釜觀遠望蒼梧邱目極
南中勝心非道外求逢君看葉下謫客共萍浮暫結三
生願何孤萬里遊白雲懷舊國細雨别津樓碧樹諸天
迥黃花絶塞愁行過五馬第持此謝全州
九日登堅山十韻
辭喧來野寺九日復登臨遠戍垂天際孤城帶水隂風
雲盤衆壑鴻雁避危岑騎轉竒葩亂泉飛雜珮侵穿林
饒虎迹俯磵有龍吟作賦慙先哲遊觀愜素襟帽隨楓
葉墮杯映菊花斟何事牛山淚空懷鷲嶺心泛萸香細
細攀桂碧森森歸卧松房寂猶聞長嘯音
紅德城元夕
清平驛裏過元宵尊酒盤蔬未寂寥燈火忽疑烽火至
春風仍似朔風驕月臨漢節千山静霜入胡笳獨戍遥
想是大酺通海内邊城歌舞荷清朝
題張氏忠睦堂
曾說門墻廢蓼莪且看帷幄富干戈朔方孝友今張仲
南國勲名漢伏波綠野堂開春縱酒紫荆花發夜聞歌
不知近日談經處更有何人問字過
冬日宴鄭汝順别業
鄭生負郭有田廬花榭茅亭背水居日照霜林松獨耿
雪消冰岸柳將舒呼童掃石驚沙鳥對客開樽取澗魚
不到山忩今幾日白雲猶護讀殘書
送王太常季徵
太常清重異他鄉才子風流擅兩京春水揚帆辭建業
東風策馬過彭城一䕫自足聲容美三禮由來職事榮
擬濟中興垂今問漢廷休道叔孫生
奉和白樓太宰齋居
畫省清齋此日同聞歌白雪枉詩筒瑶壇玉殿虛無裏
翠盖金輿想像中階下莓苔侵暮雨苑邊楊柳入春風
低棲鸛鶴休飛去對爾忘機學海翁
酬柴光禄春日喜晴見貽
雲遠天空候雁翔林開晴日散羣芳柳條近水烟逾碧
梅蘂無風暖自香江上青山憐歲月鏡中華髮愧行藏
忽傳一曲陽春調睡起高歌引興長
臘月朔雨有懷邊司徒華泉
白首相知海内稀司徒高韻苦相違寒烏獨樹雲隂合
暝竹空簷雨色微終日簿書知有政十年朋侣賦無衣
北風倘會山隂雪乘興何妨夜叩扉
朱氏園亭宴集
上國名園笑語同朱簾翠戶曲欄通管絃夜合蘆洲月
花竹煙開水閣風葉撼秋聲翻露下雁飄寒思入雲中
淹留總愛青霄客潦倒真慚白髮翁
次韻答周刑侍見和桂林之作
除夜俄逢繫綵舟新年重喜接風流春煙坐對晴江樹
霧雨心驚瘴海樓聊假清尊驅别恨却緣華髮動羈愁
青山二月啼鶯徧水外花邊共爾遊
答顧全州華玉寄書
全州書謂余為浮湘佳侣至麓口知余舟方過數
日追之不及失良晤云余出京景内翰伯時有湘
南逢顧况之句今乃弗果已因憶唐宋之問端州
驛題壁作甚類我二人又全州過豫章李獻吉附
寄余詩簡慨然咏此以答全州
並向明時作放臣殊方本擬日相親蘭舟空喜浮湘侣
桂嶺悲看對月人太守書來和駐節崆峒書至益沾巾
湘南顧况今虛語岐路南中事更真
過大梁貽李獻吉
兩年不見空同子楊柳青青汴水濱避世獨留瓜圃在
著書吾愛草堂貧門前雪盡添春水江上梅開傍野人
竹逕不曾延俗駕思君何日得相親
聞雁
早春入夜尚凄風孤月纖纖生遠空萬里獨愁南望客
一聲何似北來鴻往秋共逐嗟行路此際相逢愧轉蓬
多思欲歸絃調裏哀音己過塞雲中
望太華
十年太華遊山思五月潼關騎馬來日動松林仙掌出
雲移蓮井玉峰開北涵渭水生秋色西帶秦京鎖暮哀
安得從容應盡興翠微深處訪雲臺
石溝
鹽井黃沙迷白草石溝殘日下荒山烽烟暫喜連朝息
旌節遥從萬里還秋早兵戈屯塞上風高鼔角動雲間
西陲諸將今非昔胡虜無勞數扣關
環縣
靈武城高接夏州逶迤山勢引邊愁胡來六月常烽火
農起千軍盡戍樓草樹隂隂刁斗夕雲沙莽莽玉關秋
比年耆舊多湖海節制誰能范老儔
襄陵省中池亭甚佳因懷張李二明府
日暮襄陵池上亭孤吟長坐嘆飄零荷花無主誰為色
竹葉憐人獨自青暝逼高林回倦鳥風生曲檻度流螢
季鷹元禮俱何在好對青霄倒玉瓶
道井陘有感
東歸石逕入雲斜險阻千年事可嗟松栢森森韓信廟
山河渺渺沛公家王齊實召遊雲夢為漢虛勞問左車
惆悵英雄心事在烏啼秋樹墮巖花
送邊荆州廷實賦得一柱觀
松滋縣東一柱觀君達荆州春正深風落澄湖翻夕照
雲移别嶂入晴林花間日見江猿過竹裏時聞湘鳥音
千古洞庭存勝槩即憐詞客更登臨
過海印寺
傍湖臺殿何年起遶寺烟波望不窮寺裏逶迤銀漢接
宫前宛轉玉河通長橋晩落千尋影高閣晴含萬里風
滄海漫求人世外蓬萊今在帝城中
春雁
即憐鴻雁不相違每到青春見爾歸獨夜高鳴乘吹遠
九霄聮影入雲微上林羽獵終多事北海風煙自可依
矰繳虞羅滿天下此身那得共翻飛
千佛山
白日蕭蕭秋樹斜碧雲渺渺入僧家隔年松塢疑鄉寺
一月風塵見野花鐘鼔催寒生晩暮翠微含月益光華
開尊不盡川原色發興還如江漢涯
興隆寺齋居
齋日齋居僧舍深晝簾花竹細隂隂諸天樹色浮佳氣
下界鶯啼入梵音京國風煙虛在眼邊城戎馬實驚心
他鄉自喜逢春色不道愁多更苦吟
冬至述懷
冬至陽春節氣新孤舟萬里淚盈巾千官鳴佩嵩呼日
九殿垂紳近侍臣嶺外聞猿為逐客山中驅馬避徭人
海天徒抱區區在稽首焚香望北辰
臘日
北風歲暮急孤城臘日炎方見雪清獨秀峰高萬里思
桄榔樹近一禽鳴桂林遠客違金闕椒酒親臣賜玉罌
寂寞學宫終日閉倚樓吟望倍愁生
答顧全州華玉見貽
隠几高齋冬日深叩門何處素書臨美人近隔清湘水
使者空傳白雪吟邊嶠梅花愁聽角郡庭榕葉憶鳴琴
春風好慰同遊興夜月應憐異地心
寄周克之侍御謫居南海
君從嶺海駕輕舟余亦瀟湘遡碧流悵望雲天俱墮淚
相思月夜一登樓魚龍巨浪春應適瘴癘深山雨更愁
飽食殊方各努力南中佳麗足遨遊
遊湘山寺
雲裏孤亭落翠微林間寳刹隠光輝寒鐘寂寂秋花細
碧殿隂陰古木稀望極煙霞流遠壑行深薜荔引重扉
却悲塵跡同流水聊復高吟傍落暉
南可堂
堂成南郭倚脩林簾捲高忩見遠岑掃石秋籬看菊徧
杖藜春逕入花深天晴猿鹿山中下日落漁樵江上吟
野興百年無不可桃源路杳莫相尋
夜集劉子緯郎中
門對西城霜月臨雪留風苑北堂隂愁看碧草生春色
徒傍寒梅損客心擊筑未忘燕市酒屬歌猶接郢人吟
非貪深坐催雞報苦憶相思候雁音
九日期登高不果遂集王郎中欽佩青谿上限
韻
王子幽居水竹東故人佳節對清風愁看叢菊蕭條甚
興引高臺悵望中日静鍾山流遠碧天寒楓樹落殷紅
共嗟物色驚人眼縱飲何辭百盞空
仙真觀
村虛斜日映霏微蓬苑丹霞閃洞扉竹霧乍沾車馬色
爐烟常駐薜蘿衣嵓垂石髓逢人少路塞桃花過客稀
白鶴歸來莫相訝幽房元侣亦忘機
吳松江肅威道此對酒次韻
萍聚京華四海心蓬飛歲月故駸駸蠻荒獨憶西臺迥
郡國同瞻北闕深病骨逢君慙驥櫪春山對酒見鶯林
少陵不作當時體千載重聆大雅音
正月三日喜晴
東風宛轉入新年林色熹微開曙烟梅柳隔簾春欲動
樓臺滿眼雪猶懸羣飛鸛鶴翻高樹並泛鳬鷗下碧川
對此不堪多病在令人却憶五湖船
贈魯振之祭酒園居
魯連不受平原贈長揖歸來住海濱寧獨彩毫干日月
時看玉劍動星辰忩含花竹雲爭入江引鳬鷗日自親
天下蒼生望安石憑君莫作武陵人
出郊
昨日歸來雪滿城暖風三月始郊行平蕪渺渺春嘶馬
斜谷隂隂午聽鶯茅屋短桃流水近石橋低柳細烟輕
十年塵土知何事今日鄉園且有情
殤子八十生日至瘞所
吾兒死别經春久生日今來哭汝墳秀骨清眉泉路隔
嬌啼澀語夢時聞烟林葉暗鶯初鷇草逕花稀蝶自羣
魂氣可能遊我側須驚愁鬢雪紛紛
贈别張汝禎兵憲兼致留意
冠盖傾城擁使車柳深花暗重躊躇旌搖日月明淮水
帳卷風雲接楚墟春饌正宜供竹笋秋羹何用嘆鱸魚
樂羊不廢中山績漫有文侯滿愜書
次韻馬侍御山居
疊嶂叢林卜築新柴門草逕絶比鄰琴尊有意從知已
衣帽無心懶見人流壑野雲何所繫浴渦沙鷺本來真
百年幽境容吾老四海蒼生望爾頻
飲崔都尉府
主家仙館接雲城碧樹瑶池暑簟清近苑花風牽霧轉
隔簾荷雨入秋鳴登龍自幸開塵榻引鳳真如聽玉笙
李白文章驚海内由來詩句下崔生
寄王欽佩提學
雨花臺畔昔年遊長憶金陵萬里秋春色乍驚河上節
月華空望汝南樓䄡帷踏出花相映綘帳庭開草並幽
七郡衣冠瞻北斗光風何日被林邱
雨花臺
初夏登臨花未稀一春多恨賞心違羣峰細雨江流轉
萬戶垂楊燕子歸謝傅風流今不忝秣陵雲物舊全非
空臺草長談經處風起遊絲罥客衣
有悼一首為華泉大司徒作
早修容服侍明公琴匣書籖坐卧同春色故隨流水去
雨聲猶向落花中月明東閣凭欄歇塵暗西忩倚鏡空
十二峰頭雲不盡夜深還到楚王宫
寺中對雨
古寺天寒樂事稀千山風雨賞心違松懸瀑布當簷落
竹引浮雲遶棟飛窈窕烟籐垂虎穴淒凉水鳥坐漁磯
宵來撥悶須酩酊明發衝泥轉翠微
白菊
兩兩瓊霜下盈盈瑶水涯縱然同晩節猶自異黃花
王子衡過飲分體得一首
虛簾過微月小閣生餘寒留連異鄉飲消此長夜闌
咸陽覽古
長安西出咸陽道行盡平沙渭水澄便欲題詩懷往事
傷心忍見漢諸陵
梁山懷古
秦皇遊幸出梁山翠閣朱樓起萬間千載春風歌舞地
牛羊斜日牧兒還
塞上行
白草愁連紫塞長行雲落日共蒼茫驅車竟日無村落
到處逢人指戰場
楊花
幾日春光春又歸楊花落盡淚沾衣君王未見相如賦
莫向長門宫裏飛
回雁峰
回雁峰高起夕嵐孤舟落日繫江潭雁知瘴癘愁難度
遷客明朝路更南
憶花
庭下花枝紅白開看花把酒日徘徊臨别低垂解愁思
露珠如淚滴蒼苔
江雨
樹色隂森江驛前漁翁蓑笠隔朝烟雨中薜荔深藏寺
霧裏鳬鷖不避船
問愚溪
零陵南上湘流西竹樹參差百鳥啼秀壁清泉行滿目
不知何處是愚溪
奉和楊邃菴閣老塞上曲二首
太平天子未忘危戰將謀臣厭出師不有匈奴頻犯塞
廉頗那起漢文思
飛芻走粟徧秦川鐵騎騂弓遠戍邊夜聞間諜來傳語
漢壘如今不似前
湘簟贈張子言
剪斷瀟湘半畆雲佳人纖手製冰紋舍風卧榻吹寒玉
映月歌筵疊翠裙
寄題林以吉讀書堂
隂隂石閣傍雲松嫋嫋藤忩花露濃獨立青宵何處笛
月明遥映九華峰
中秋宴城西樓别張子言
八月天高河漢流丹峰翠壑迥西樓不堪鴻雁長為别
風樹蕭蕭萬杵秋
石倉歴代詩選卷四百七十二
