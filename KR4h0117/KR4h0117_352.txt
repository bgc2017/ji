石倉歴代詩選卷三百五十三
明曹學佺編
明詩初集七十三
李禎(字昌祺廬陵人)
題書室
一室厪如斗堆牀置琴書耕讀得閒暇兀坐心自娛天
光在瓮牖席門掛繩樞已忘朝市榮聊依野人居環堵
本隘陋于我信有餘陶然俯仰間八荒在庭除豈但一
榻外六合真吾廬即此自寬裕廣厦空渠渠
梁處士輓詩
涼飇振庭樹殞星當前除伊人此遐逝斂袵歸玄廬翩
翩丹旐揚祖行在須臾衣冠閟重泉體魄寄荒墟浮生
雖有盡令德諒不渝沒世苟無述百年復何如梁鴻有
遺烈千載與之俱
形答影
有形斯有影物理固其常我行爾必偕我息爾乃藏豈
能相依附實此同存亡學仙非無術却老亦有方古稱
彭鏗輩其夀邈難量于今竟安在孰是長生鄉多君為
余勸兹道終杳茫參苓且當止莫若銜杯觴
松石軒
夙有水山癖竟辭天路遊屏跡衡門下愛此松石幽青
松蔭我屋白石臨溪流逍遥曳藜杖撫玩舒煩憂老叟
解吾意負榼遠見投歡然笑相會且共飲數甌倦即憩
石坐時還撫松謳盡此一日樂明日非吾謀
題雙燕圖寄表弟陳汝安
君家唫溪北我家郡城西君家梁間燕我家梁間棲我
從出鎮来寒暑又三變不見故鄉春惟見故鄉燕挈家
吉城邊寓家汴河湄燕識主人心相隨不相離念君千
里隔見君幾時得欲令燕銜書飛歸到君側君能拂吾
塵為理白雲莊願言共君老看燕雙飛翔
琴清軒
有客夲冲素瑶琴何靜淵層軒久絶俗士跡綠綺自上
朱絲絃初彈徵調聲古澹澤國葦寒鳴旅雁再彈堂堂
如迸泉冰盤亂走珠璣圓斯須改調羽仍角灑灑明珠
相續落秋吟瀟瀟見斷雲春和鸞鳳鳴阿閣吾聞伯牙
昔善琴後来不復傳遺音如何到處聽者少悠悠山水
空高深銀筝錦瑟人同喜流蕩洼淫愉俗耳衛國誰知
擊磬心齊門孰識吹竽耻三尺焦桐只獨怡希聲大雅
世豈知但令妙解徽絃趣不必黃金鑄子期
題徐太守所畫推篷梅花圖
紛紛卉木凋零早獨有江梅冬更好天寒歲晏風泠泠
野渡無人流斷冰南枝爛漫北枝少恍如玉貌千娉婷
自憐隨月印沙影更愛臨崖近水形當塗太守今黃霸
名重華光補之亞酒酣自寫復自題餘子持縑終不畫
半開盛吐俱含態將飄乍落皆有情玲瓏輕霰簇鏤玉
蕩漾明珠疊碎瓊昨来盧君新卷裏寫得長梢最妍美
疎蕊凌寒似得春暗香撲鼻疑生紙世間畫手多凡流
惟數徐君筆最優不必掀篷掉飛雪觀圖何異在扁舟
題三友卷
世人結交結貨利知君結友與人異半生締交只三物
對之不言心巳契偃蹇虬龍當檻蟠冰魂翠袖靜相看
因悲薄俗隨冷煖聊托幽芳共歲寒願君終身勿相棄
豈必彈冠復聯袂苦口雖無藥石言同心實有金蘭義
君不見紛紛輕薄流朝作刎頸暮作仇人情真似飜覆
手三友貞姿寧易求
栢室
楊家住在南山側不種棠棃惟種栢棠棃開落易衰榮
栢也亭亭色鎮清屈曲靈根蟠厚地崔嵬鉅榦拂高冥
天風乍起生竽籟撼屋驚濤忽澎湃雷霆白晝走蛟鼉
雲霧中宵見光怪良材自有神明扶下視凡木皆庸奴
狄門桃李敢爭艷田氏荆花差可徒楊郎愛之如愛寳
四季俱宜夏尤好赤日行天暑不知濃隂覆地涼偏早
孔明廟前根久枯御史臺中樹亦無何似君家書屋外
蕭蕭寒翠兩三枝
昔年謠示七郡父老
昔年我来徵需重爾有田園何暇種今年我来民差好
諸般免却無煩惱昔年逃夫今不追昔年逋租今不賠
今年頻赦昔年罪昔年流移仍撫綏白頭父老来汝告
朝廷厚恩要補報便應差徭莫逋糧休學樗蒲致為盜
勿為盜兮輸官錢男治稼穡女治綿俗皆淳美人晏然
我亦思如召伯賢
陌上桑
曈曨曉日豔陽天此時秦家蠶正眠春深桑葉嫩芊綿
羅敷採摘出城邊東條西條相紏纏滿目淑景麗且妍
繁紅芳紫萬仍千煇煌宫錦絢晴川照見羅敷貌嬋娟
髩雲倭墜鴉色玄步搖斜插釵鳳偏冰姿何曾屑丹鉛
香齦皓齒疑貝編眉横青山黛初填杏臉細膩霞暈鮮
項如蝤蠐搓玉圓額角斜貼翠花鈿寳璫耀耳瑪瑙懸
裠拖秋水籠步蓮月鉤窄小進難前胸垂緩帶繡鸞鵷
同心綰結一雙聯暖風披拂飄蘭荃從傍過者驚復憐
盡道羅敷是神仙使君駿馬来翩翩下馬揖贈黃金錢
欲同㩦手共周旋羅敷低頭久默然逡巡微聽細聲傳
自陳未笄窺簡篇頗知禮訓守貞堅閨房節操雪霜蠲
瑩比明蟾照清淵夫君豪侠稱英賢才兼文武實兩全
驊騮絲轡象牙鞭麒麟鎖甲劒龍泉揚麾分符領兵權
雕戈畫戟擁旌旃流蘇複帳駝絨氊博山亂噴沈水煙
侍兒濃抹森後先霞綃長裠舞褊&KR1862;左迴右轉信輕便
舞罷巧按鵾鷄絃烹羔刺豹開瓊筵蒲萄名酒滿觥舡
犀筯不下飫腥羶夫君歡娛無與肩羅敷嘉言皆陳宣
陳竟斂袵攜筐還人生妃匹夲定緣使君有妾諒盛年
丁寧疾驅歸去遄結髮義重勿弃捐
漢武帝將軍栢歌
茂陵求仙期得仙思驂玄龍飛上天密函秘簡事封禪
宛馬馳来崧嶽前崧前獨愛三樹栢錫以官名表殊特
至今猶說是將軍香葉屯雲凝翠色當時立身隘八埏
一舉欲息崑崙巔窮兵黷武事遠略此豈解有冲昇緣
秋風亂哀萌晦早王母桃花幾回老金莖瑞露成清淚
珠襦玉匣埋荒草羨渠老夀在名山駐齡弗藉文成丹
詼諧獲聽方朔論侍從曾識枚臯顔秃枝銳榦如銅鐵
傲雨凌霜古皮裂地籟朝驚萬壑風精靈夜泣三更月
武皇不歸時代遷遺爾擁腫煙霞邊莫疑孔檜頗相妬
且喜社櫟能忘年
春日山中尋泉
春泉試獨尋度壑復穿林忽見流紅遠方知入翠深色
渾因悟雨聲澹只疑琴盥弄忘歸去窮泉空有心
送人南歸
離絃兼楚調忍向醉時聞連歲長為客他鄉更别君鷗
波明夕照雁字寫秋雲迢遞還鄉夢相隨過海濆
百年同旅寓大半在殊方白髮羞明鏡青山問故鄉落
霞秋水闊新雁暮天長安得隨君往溪南訪草堂
候館停杯處扁舟欲發時歸帆投遠浦斜日隠層垣暑
退秋来早潮生月上遲經行逢勝槩都付酒中詩
年年長在客北薊復南京秋雨滄洲雁春風采石鶯好
山環故里流水背孤城去住無拘繫閒身到處輕
寄蕭教諭
聞說崑山縣孤城在水鄉汐潮通海近雲樹接天長夏
暑汚田熟秋隂學舍涼年年春色裏桃杏爛宫墻
喜張進士叔豫見宿旅舍
窮巷寂無隣青燈共故人遠聲霜下磬孤影客邊身砌
冷蛩相弔庭寒月自親殷勤一瓢酒更與話酸辛
送陳生歸吉水赤岸
清砧兼落葉總是别離情去路千程遠歸舟一葉輕秋
雲連樹暗寒日映川明亦有滄浪興何時共濯纓
送周秀才遊長沙
迢遞長沙道蕭條晏歲遊亂山黃葉寺孤棹白蘋洲夕
鳥衝船過寒波背郭流毋論卑暑地賈傅昔曾留
周原幽居
山色蛾眉秀江流燕尾分亂蟬吟落日獨鶴引歸雲黃
葉谿邊樹青帘雨外村興来留客坐隨意倒芳樽
送戴教授北行
别路三春雨行舟五兩風花香隨路減柳色上衣濃共
是青雲客先成白髮翁離情如逝水萬折亦朝宗
送人之京
上巳風光好新晴物色妍青山林下屋綠水鏡中船節
換榆煙火花殘穀雨天壯遊逢勝景况近五雲邊
送李生還安城
北薊辭嚴父南京别故人一身勤遠道千里念慈親柳
暗江城曉萍香野岸春燈花先報喜應更倚門頻
巳亥除夕房山營中作
患難仍連歲蹉跎獨此身風塵雙短髩宇宙一羇人入
曙繁星沒凝寒積雪新椒花今夕酒祗是強沾唇
宿廢普濟寺
青山行欲盡深樹見僧房雲氣千峰暝秋聲一院涼長
藤懸破衲脫葉覆空廊龍象黃金地蕭蕭蔓草長
三月四日即景
忽忽春將暮俄過三月三草誰憐益母花自媚宜男乍
到尋巢燕初眠上箔蠶新茶與穉笋鄉味憶江南
賦落花
愁紅怨粉各依依樹下偏多樹上稀總為春光爭豔冶
却教夜雨妬芳菲數枝浸水魚吹去幾片縈林蝶趁飛
莫教東風成薄幸猶能收拾點人衣
孝陵秋日陪祀柬彭贊禮永年
鍾山欲曉色蒼蒼小輦輕輿出建章苑鹿不驚仙仗過
潭龍故噴御泉香重城隠霧留殘月高樹含風送早涼
惟有祠官最清貴時来導駕沐恩光
送熊生還鄉
石頭城下柳蕭疎久客懷歸念遠途鄉夢每生鐘斷後
客愁偏在酒醒初扁舟暮雨青衫薄折葦涼風白鳥孤
擬共丘園尋别業臨岐相送獨踟蹰
訪鷺洲書院遺址
宋家書院但空名二水中分草樹平陵谷變来基亦沒
野人耕處草還生落花細雨文魚上殘柳西風白雁鳴
臨眺不堪懷往事城頭畫角更凄清
送李生赴會試
明時自笑久離羣中歲仍傷送别頻暮雪梅花殘臘酒
東風楊柳上京人仲容年少青雲早杜牧才衰白髮新
昔日戰場巳成夢天涯空憶杏園春
舍弟客錢塘索家書寫此示之
故園書信久荒涼愁對西風見雁行身在京華依魏闕
夢隨潮信到錢唐乍添老態經憂患漸入中年易感傷
閒對白雲惆悵久不知清淚巳沾裳
寄刑部李主事時勉周主事恂如
二妙翩翩最好辭拜官同在白雲司一身多難憑誰問
三載離羣獨爾思紫陌香塵聯轡處綘紗銀燭候朝時
才名獨數臯枚盛肯把新題寄所知
明妃引
年少如花在掖庭誰能不戰屈人兵黃金莫鑄將軍印
妾去防邊萬里城
君王莫遣妾行遲冒頓由来愛少時只恐紅顔易衰老
宫中更預選蛾眉
舞陽留侯廟
信族狶夷越醢躬太平無復用英雄高皇却墜先生計
世上何曾有赤松
人心變幻幾千般帶礪盟深亦易寒秦網逃来逃漢網
誰將此意語蕭韓
山路謔花
枝頭地上總猩紅幾樹繁開幾樹空顔色一般榮悴别
誰將此意問東風
山中牡丹
不煩澆灌不煩栽長過清明穀雨開為問洛陽豪貴客
幾家還有舊亭臺
嵩縣遇端午
老大偏多故里心一逢佳節一沾襟誰知此日菖蒲酒
迢遞山城獨自斟
附劉士皆詩(泰和人仕至憲副)
金谷園
金谷渺何許邈在洛城闉借問作者誰晉代石季倫念
昔初建時氣勢亦何殷兼金貿寸地豈惜寳與珍園池
極侈麗臺榭窮奐輪但恐巳樂違寧顧閭里貧遥遥步
錦障錯襍綵繡紋屑沈試輕體燔蠟代為薪翠釡出駝
峰玉盤薦猩唇醒揮鐵如意珊瑚輕若塵平生知巳友
二十有四人事異各巳去伊誰仍見親賴有墜樓妓雨
泣情殷勤雖能效微節寧復免爾身倉皇死生際徒供
奴輩嗔至今園上草寂寞伴宵燐我来一經過駐馬立
荆榛俯仰重裵徊感慨臨風頻
銅駝巷
古陌名銅駝蒼茫滿荆棘駝亡知幾年猶自紀陳蹟想
其營度初正當漢盛日盡銷天下兵乃足資融液煽鞠
勞鬼工呵護煩神力一瀉遂成形儷與生駝匹崔嵬兩
峰高峻拔千金直有時夜嘶風萬獸猶辟易鼎湖龍巳
去中原鹿再失區區銅臭軀誰復重愛惜我昨一經過
尋蹤空太息駝兮如有靈好共金仙泣
天津橋
洛陽天津橋乃是隋所造煬帝久巳亡斯橋猶自好云
昔剏建初督役苦凌暴萬姓困莫當妻孥不相保釁石
皆膏脂塗地總肝腦雖能不日成未免逆天道自從登
綵舟甘向揚州老橋上雖繁華龍輿不復到空餘杠與
梁縦横走羣盜吁嗟煬帝心何事太顛倒人意旣巳離
安能事窮討汴水日夜流波濤終浩浩似有哀痛音怨
君苦昏眊我来數經過臨風亦嗟悼何必聞鵑聲自然
傷懷抱
杜康宅
杜康有故宅洛陽城西臯宅廢人巳往空餘石醡槽槽
傍有古井香泉流滔滔至今人汲釀展轉費桔橰古有
儀狄氏作此心甚勞大禹始飲之輕棄如鴻毛云何百
世下爾術尤更高麴糵苦糜爛草木困烹熬河中取桑
落中山製松醪洞庭醖柑橘大宛煎蒲萄遂令謹厚士
化作兇憸曹充池或以酒築臺或以糟臺可望十里池
可容數艘敗亡由繼見節義誰復操我生重懷古感此
心酕醄吁嗟乎杜康爾責將焉逃
耆英堂
文潞留守時富韓方釋位搆堂聚洛賢作此耆英會于
行十三人人人總名貴鬚眉旣皓然衣冠亦甚偉每當
風景妍車騎輒馳稡都人競隨觀自以後為愧吾嘗慕
其人仰之若巨貝恨不生同時殷勤為擁篲堂空巳多
年苔蘚失遺繪仰止重裵徊臨風起長喟
范文正公墓
范公天下士意氣隘九州平生一片心未嘗為己憂自
從參大政廊廟多謨猷胸中百萬兵往往震邊郵為政
尚平易所至民歌謳立祠畫公像無問去與留奉賜有
餘資恤匱力不休廣置義田宅豈惟輕麥舟斯人巳淪
謝遺塜尚如丘停驂躬拜謁仰止思悠悠
望氣臺
昔人巳乘青牛去海闊天高幾昏曙空餘百尺望氣臺
至今猶在經行處傳說當年函谷關常有紫氣来其間
世人俗眼不能識往往輕視如等閒惟有關門令尹喜
自言當得異人至築臺望望未多時果遇東周柱下史
從容授以道德經五千竒言皆至精飄然拂衣不肯住
移車又向西川行川西迢迢路脩阻喜即辭官遠趨赴
青羊觀裏忽相逢一笑呼名宛如故此邦傳道實所宜
如何又有終南期遂令喜也雙倦足終歲碌碌無寧時
青牛老人去不返寂歴荒臺猶在眼登高披棘考遺蹤
落日亭亭春正晚
會盟臺
沔池之水深且清傍有危臺如砥平秦趙二君雖巳矣
偏留遺土稱會盟憶昔昭王彊盛日六國聞風皆辟易
一朝忽忍割連城殷勤欲貿楚和璧當時誠偽未可知
藺公何事去不疑秦果無意償其地公然完璧間行歸
自是兩國生嫌隙禍結兵連歲無息千里築臺號結歡
果為鬭智與鬭力趙旣從容鼓瑟希秦不擊缶將焉為
豈知壯士五步内欲以頸血親濺之
經陳平廟
梁棟高材冠玉姿蓬門瓮牖暫栖遲里中作宰人稱善
蒲曲封侯孰見期躡足可回真主怒間金能起霸王疑
平生功業多如此不獨平城一策竒
大梁八景次都御史王公韻
寳刹浮圖聳碧空霜天處處坐聞鐘繁臺春盡花如露
汴水秋深夜亦風月映周橋千頃碧煙凝隋柳一堤濃
黃河日夜濤聲吼似出金明雨意中
陜州
召伯棠隂翠作堆神農祠下總蒿莱三門砥柱今猶在
並蔕芙蓉久不開繡嶺嵐光凝禹廟錦灘春色上仙臺
姚崇巳矣齊賢逝翹首臨風憶俊才
河隂
敖倉屹屹對崤關廣武蒼蒼夕照間一片雲生牛口谷
幾家人住虎頭山英雄割據鴻溝在王霸興亡白晝間
往事茫茫只如此臨風何必起長歎
鎮平
百里雲山簇鎮平四時風景快人情菱花池曉天光淨
燕子崖深霧氣清舊業獨憐先主廟遺蹤空見故侯城
登高弔古頻惆悵樂極翻令百感生
劉昭年(字昭昭萬安人)
蠶婦歌
朝采桑兮暮采桑不愁露濕沾衣裳只愁蠶多桑葉少
穠枝摘盡難盈筐歸来撫筐仍歎息幸得三眠事將畢
曉粧不施頭不梳冒雨衝風幾朝夕今年且得蠶倍熟
自是貧家常不足繰車捲雨聲暫停白雪紛紛上機軸
麄將織紬細織羅淨者作絹供徵科織得紬成無絹裏
小姑咄咄訴阿婆阿婆重女如金寳妾身寸絲那敢道
但願家和隣不欺百歲團圞永相保夫兒語妾莫憂煎
春風尚可期明年
贈人遠遊
飲水莫飲山中泉種田莫種山頭田山頭之田多荒蕪
山中之泉愁易枯知君平生江湖散意氣直欲凌雲漢
江海茫茫萬里間取之不竭用不殫夜雨連疇禾黍繁
春風蕩海波濤翻山中之水能幾何先生有口如懸河
安能嗜此一勺之餘波即今飄然出山去買舟巳在江
之沱上堂别尊親滿酌金叵羅萱花未老荆樹茂酒光
入面朱顔酡出門一笑天地闊蓉山回首空嵯峨龍魚
躍淵須變化獨鶴豈在羣雞亞丈夫有志輕别離淚痕
莫濕香羅帕君不見袖中三尺劒光寒王侯眼高定增
價
彭介翁以詩見示次韻一首
俗事不可遏滿眼約牛毛怡然心自如拭以快劍刀一介
固所守萬死且不逃嗤彼世間人汨汨徒形勞嗟嗟陋
巷賢此樂何其高
正月十六夜聞雷
飲罷燒燈酒初聞第一雷震陽從地復春令自天催草
木萌芽動龍蛇蟄戸開喜沾新德澤和氣藹然迴
感春
東風情太薄起處不由人詩酒無窮恨乾坤幾許春青
陽過眼易白髮上頭新欲學乘槎客茫茫莫問津
黎原良為事再起賦詩以贈
天道豈不常人情固無定如何翻覆間陽光有時溷好
風忽東来長空靜如鏡顯晦理自然達人貴知命
懷王孔堂
昔年先覺宦情闌歴歴燕山眼裏看驢背雪花詩思逸
馬頭雲陣劒光寒高標巳老梧桐鳳壯志還棲枳棘鸞
别去蕭然人不見夢中猶自想衣冠
閒居偶成
明月清風老此山山中歲月任循環抱琴有意客不到
出岫無心雲自閒鼓浪淵魚休踴躍知時林鳥任間關
寥寥情思渾無賴獨立溪南碧水灣
九日懷歸故居
欲别東山老故丘催年白髮半盈頭他鄉作賦悲王粲
異代掄材愧馬周明月雙江無限興西風三徑為誰秋
心期好與黃花約細酌橙香酒似油
同登鳳凰臺
輦路清風淨曉埃曳裾同上鳳凰臺天連帝闕雙龍迥
山繞都城萬雉開吳舫乘潮隨港入淮雲將雨過江来
百年重喜瞻儀彩聖德光華徧九垓
歸舟
三吳春色動歸舟夜出宫城次石頭雁帶楚書回朔漠
櫓搖淮月下揚州聖朝王氣乾坤後南國恩波日夜流
野性自安麋鹿伴旅魂空遶鳳凰樓
題五橋隠居圖
誰家作橋溪水頭茆堂四月如清秋白雲巳過暮山碧
黃鳥不鳴春樹幽紫髥背向孤舟立記得仙源舊曾入
雨打疎篷醉不知桃花一夜新流急
贈張伯庸起復赴京
幾年歸隠老東陵今又承恩謁帝京夜雨西窗情話冷
朝雲南浦别懷并邵平秋後瓜猶種賈誼時来策易成
此去長安仍走馬楓林楚水莫關情
夀廖周廷
四十年前老作家通津橋外興無涯柳營曾佩將軍印
星漢空浮使客槎綠野耕閒黃犢健碧潭釣寂白魚嘉
如今喜得身無事酒後題詩飯後茶
思家
春老山中甕裏醅持螯空憶舊時杯看雲華表曾垂柳
踏雪羅浮幾訪梅白晝了無塵俗累清風惟有故人来
歸心一掬濃如酒擬棹扁舟得意回
江邊口占
滔滔流水幾時休欲借滄浪為洗愁茆屋數家人不見
淡煙疎雨一漁舟
題昭君出塞圖
馬蹄踏踏暗龍沙馬上懷恩憶漢家自是玉顔多薄命
空將哀怨寄琵琶
石倉歴代詩選卷三百五十三
