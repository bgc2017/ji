石倉歴代詩選卷二百四十七
明曹學佺編
元詩十七
成廷珪
丁千五歌
丁千五一百健兒如猛虎幾年横行青海頭牛皮作衫
桑作弩射陽湖上水賊來白晝殺人何可數將軍宵遁
旌旗空倭甲蠻刀賊為主西村月黑妻哭夫東塢山深
母尋女屋廬燒盡將奈何往往移家入城府不是丁家
諸健兒仗劍誰能剪狐鼠樓頭釃酒齊唱歌争剖賊心
歸釁鼓官中無文立賞功還向山東販鹽去
春夜曲
芙蓉樓前拜新月寳鴨微薰透銀葉吳山楚水送遠遊
不管閨中照離别誰家玉鈎飛上天一似連環舊時缺
缺多圓少將奈何方寸愁腸萬里結為郎白苧裁春衣
又恐月圓郎未歸
戚戚行
戚戚復戚戚白頭殘兵向人泣短衣破綻露兩肘自說
行年今七十軍裝費盡無一錢舊歲官粮猶未得朝堂
羽書昨日下帥府然燈點軍籍大男荷鍤北開河中男
買刀南討賊官中法令有程期笳鼓發行星火急阿婆
送子婦送夫行者觀之猶嘆息老身今夕當守城猶自
知更月中立
射鴨謠
阿儂手挽竹枝弓射鴨綠楊湖水東三三五五似學武
一箭誤中䨇飛鴻前船唱歌後船哭月黑湖中夜潛伏
東海健兒不敢過人命幾如几上肉老翁入縣前致詞
夜夜全家猶野宿丁寧門戶且勿開明朝又怕官軍來
衰老卒
白頭老卒衣欲穿日日織屨能幾錢點名去討海東賊
别家泣上城南船自云十五入行伍掠陣曾誇力如虎
賣刀買酒看升平六十年來不用武將軍醉即騎馬歸
猶散黃金教歌舞中原上馬賊更多白晝殺人誰作主
我今老去死即休白骨填海何人收朝堂昨日下黃榜
誰家年少當封侯
聞中原河決盗起有感
中元九月黃河水平陸魚龍吹浪起飛霜肅肅鴻鴈來
禾黍漂流桑棗死大風怒號揚飛塵白晝剽掠如無人
官軍不誅海東賊縣吏乃殺西村民夜聞羽書起丁力
老稚嗷嗷向誰泣我當六十將奈何扶杖淮南望淮北
辛卯秋旱八月晦日天大雷雨
八月晦日雷怒號大雨如注風蕭騷捷如鬼神撼山岳
湧若江海翻波濤屋茅重卷一重去河水忽漲三尺高
驚鴻翅濕飛不起散亂中澤呼其曹雲龍有意洗兵甲
下與蒼生舒鬱陶浮雲收歛赤日見天宇廓遠無纖毫
歲年不逄亦偶爾吾將種麥畊東皋
雪舟歌為王子中賦
王郎不知何許人一舟横在江之濱風清月霽未肯出
滄洲獨與天為隣洞庭烟水兩寂寞十年不見君山春
北風三日雪大作挂席張帆以為樂手中鐵笛吹紫鳳
身上氅衣如白鶴拍浮滿載百壺酒企足篷窗供獨酌
剡中隱者母相疑乃與戴老同襟期更闌酒盡雪未止
趣棹欲返猶遲遲今夕何夕此乘興千載未必無人知
悲徐州
彭城八月風塵起數郡義兵多戰死良家子女復何辜
盡作黃河水中鬼髑髏填海幾時歸千古沉冤無處洗
王師一日天上來樓船夜斫浮橋開守橋將軍不敢敵
狂瀾倒瀉聲如雷三山回望平如掌野曠猶聞金鼓響
軍中少年當封侯争入轅門請功賞江邊老翁死即休
血淚沾襟空白頭
題畫史王夢麟卷
老翁窮居廣陵市四壁蕭然秪圖史題詩不博一文錢
枯瓦磨窮空費紙不如鄉里諸妙年翰墨遊戱王公前
解衣盤礴作山水一幅寧惜千金捐何人最得滄洲趣
麟也于今稱獨步狂吟寄興肯相過畫我東橋竹居處
題笠澤金伯祥横山墓所瞻雲軒
踞湖之上幾千尺下有蒼波通笠澤百年葉屋與荒丘
兩地相望淚沾臆親殁知幾年抱痛如一日孤雲飛處
最關情漠漠愁䰟招不得䰟之來兮雲下垂落月分明
見顔色䰟之去兮雲亦空歘忽消沉竟無迹悠悠飛去
復飛來孝子之心豈終極我家揚州好墓田老作江南
未歸客天涯芳草又春深夢裏還家作寒食
槎山歌為胡雲夫作
淮水源出桐栢山東流入海何時還胡君引水種秋秫
築室正在槎山間槎山清空白日静胡君意與雲俱閒
漢東一夕風塵起雲亦高飛幾千里山間有家不得歸
却過揚州飲淮水飲之為洗冰雪腸今我不樂思故鄉
驅車明發度遠道廣海又在天一方思親恨不歸來早
夢中祗說槎山好他年歸隱奉親歡白頭同向槎山老
雜興
野蔓被長坂秋花翳前林登高望孤冢凉露忽已深團
圓日東出瞬息還西沉吾親不可見哀涕淚沾襟徘徊
未忍去玄雲生夕隂
又
夜坐竹林下仰視天茫茫浮雲起西北衆星黯無光羣
鳥鮮因依胡為思南翔良辰忽變易志士徒感傷願爾
保素節何勞怨清商
送郭仲安貢察院
捧檄上京華清才素共誇封章不起草健筆自生花燕
市千金馬天河八月槎看君冠獬豸好為觸姦邪
六月八日
世事今如此吾生可奈何海東仍盗賊穎上復干戈苦
雨朝逾急隂風夜轉多白頭苦無頼對酒獨悲歌
曉出錢塘門
出門聊適意草樹碧紛紛一雨破清曉四山生白雲僧
樓緣嶺出樵逕過橋分明日重携酒來澆和靖墳
齋居
曉起坐終日無人扣竹扉柿因風落早菊為雨開遲稚
子能賖酒鄰翁許借詩白頭無别計空負聖明時
登望江樓
長江不可極岸幘獨登臨潮信自朝暮山光無古今碑
亭流水涸輦路積苔深欲寫興亡恨西風萬葉吟
寄美寅甫
山館殘花歇江樓暮雨餘長歌留客和短札倩人書露
葉懸青蔓風簾隱碧梧夫君隔河漢凉夜月生初
寄慈溪普天澤監縣
聞說慈溪縣官閒地更偏兩潮來海錯六月刈山田曉
塔天童寺春帆日本船何時瓊樹底花夕醉嬋娟
秋夜雜詠
平居在城市無夢傍江湖世事有今日生年猶故吾抽
書逄越絶引曲感吳趨隣叟邀皆醉歸來不用扶
賦林泉民
羣居傍城郭獨汝向林泉亂世知誰在荒村只自憐白
雲棲晩樹流水界秋田亦有催租吏敲門横索錢
和謝雪波東阡道中作
淮楚紛紛際誰憐老逸民一為吳郡客三見洞庭春世
路間關久侯門接納頻麻衣猶似雪不敢涴緇塵
龐山湖泛舟過寗伯讓庄所
湖上足清晝雨餘生綠隂扁舟到城近曲港入村深野
叟頻相問郎君不可尋西庵肯分席吾亦老山林
寄愚隱智東堂
落日太湖上歸舟此磧沙百年同是客兩寺即為家老
竹仍多笋枯藤也自花何時結茅屋相伴老烟霞
舟中晝寢
篷窗坐春雨偏與睡相宜&KR0008;被支頭穩荼甌破夢遲昔
年為客慣今日覺吾衰無限滄洲意令人有所思
題慶雲東竹水居
水光當戸白竹色上衣青風露涵虛室江湖入淨瓶林
稍閒掛錫月影静翻經上觀何聞見秋聲出杳冥
秋日遊虎丘逄徑山元上人
攀葉樹層層茲遊記得曾到山疑是夢出寺忽逢僧短
簿荒祠酒生公舊塔燈留詩駭浮俗山鬼也多能
送李斯立
南國風塵滿西江道路難鄉人問家信津吏識儒冠短
髮何由黑孤心只自丹放歌聊縱酒努力且加餐
雪
閉門三日雪竹外轉蕭然夜色侵書幌春寒壓篆烟詩
題名彦後酒讓老夫先獨卧袁高士清風幾百年
夜過吳江聖夀寺宿復中行方丈
深夜扣禪扄天寒月在庭鳥驚栖後樹僧掩讀殘經蔓
草風吹白枇杷雪洗青對床聽法語方寸愈惺惺
登靈巖山
木杪見浮圖盤盤一徑迂倚巖留客坐過嶺倩人扶野
色平如削湖光淡欲無殘碑不可讀春草没龜趺
送澄上人遊浙東
浙水東邊寺禪房處處家千崖無虎豹二月已鶯花曉
飯天童笋春泉雪竇茶煩詢夢堂叟面壁幾年華
向遊龍井過南天竺登二老亭曾賦一詩
二老題詩處風流不再逄客歸黃葉雨僧住白蓮峯誰
謂山無鳳人傳井有龍白頭江海上今夕寄行蹤
三月二十五日過上洋十六保徐居士柯莊
趁潮深入港風急水西流沙潤輕沾屐橋低欲碍舟孤
花餘晩豔芳草亂春愁沙鳥應相笑衰年尚遠遊
吳中五日追念故友李時中李欽嗣有感而作
夢繞南崗北嶺雲一杯無計洒松筠世間我豈長貧者
地下君為不死人夜雨自荒張祜宅秋風誰鄣庾公塵
于今友道俱凋喪落日江湖淚滿巾
八月十六日送張仲舉至秦郵驛是夕邵文卿
置酒雲峯望月
水驛官船晚未開月明乘興且登臺揚州鶴怨山人去
甓社珠迎國士來千里何時重命駕百年今夕此銜杯
同君盡醉交遊地為問秦郎安在哉
送陳景川歸盱眙
第一山中風物殊我欲買田來卜居風林把酒聽黃鳥
雪港掛罾分白魚富貴不來吾老矣漁樵有約子何如
可能久作終焉計北海方修薦鶚書
虎溪三笑圖
三老風流笑口開山中猿鶴亦驚猜攅眉入社謾多事
送客過溪能幾廻僧影欲隨秋水去虎聲偏傍石橋來
東林絶響今千載撫卷題詩愧乏材
寄拔實尚書
憶陪冠盖集通津下士無由拜後塵曾和淮南招隱曲
得從天上謫仙人鵷鸞在列誰堪並鴻鵠高飛不可馴
遙想退朝香滿䄂題詩還記竹軒春
二月十二日祭長男之墓
三歲女孫方學行牽衣隨母上新塋青春過眼少晴色
白髮向人惟哭聲醉裏狂歌聊自適夢中相見只如生
他年何處藏吾骨無限尋常䑛犢情
寄烏古孫幹卿參議
紫宸奏對出班行畫省論思晝漏長三月不知燒笋味
一春還憶煮茶香幾人白髮黃花酒何處青山綠野堂
扶植皇綱在今日中原草木仰輝光
夜思
斗帳方床一布衾睡餘推枕復長吟青燈細雨三更夢
白首殘編萬古心天上不知何歲月城中誰信有山林
哀歌坐待東方白短髮刁騷不滿簮
環碧齋
面面溪光護石苔軒墀無復有塵埃月涵虛白浮秋去
水泛空青入座來漁釣兒孫多質朴嘯歌鷗鷺不驚猜
我家亦住滄江曲千箇篔簹繞舍栽
蕭萬戶野鶴卷子
肯著邊塵浣縞衣當時城郭是耶非自離碧海三山去
直過青城萬里飛老去揚州空逸興何人沙苑脫危機
丈夫功在麒麟閣莫說仙家有令威
送謝芝甫赴山南憲
謝庭子弟多佳士荆國山川總勝遊萬里捧書催入幕
一朝撾鼓發行舟玄猿啼處巴江夜白鴈來時楚甸秋
襄漢風流千古意為君長憶仲宣樓
東勾曲外史張伯雨
霞珮翩翩出洞天當時彷彿見癯仙幾年南國張公子
今日西湖葛稚川滄海塵飛丹幾熟玉堂人去榻空懸
林間載酒來相覓乞寫山經與世傳
送烏克章僉憲調淮西道
繡斧煌煌擁使軺才名燁燁在中朝甘泉調客河東賦
蓬島仙人海上樵風振紫山迎驛騎雲開金斗見秋鵰
澄清事業須公等桂樹淮南未易招
廣陵岳宫醮夜觀王澹洲高士蕆事自登瀛橋
迎師入黃籙壇
濛濛雲氣濕霓旌小隊紅綃鳳蠟明鸞鶴舞隨行道影
魚龍出聽步虛聲淮南高士青毛節勾曲仙人碧玉笙
一路天風吹不斷此身今夕在蓬瀛
送楊士先歸長安
落魄麻衣不受塵黃金釋盡只清貧新豐市上酒濯足
常曲城南花惱人豪傑謾嗤秦逐客漁樵能話漢功臣
清時未老丹心在姑把長竿釣渭濱
阮子華所藏桃源圖
桃花流水似天台彷彿三生到此來玉杵玄霜無處覓
金堂秘室為誰開滄州一夜生芳草隂洞千年長綠苔
何必誑人秦甲子漁郎秪見兩三廻
嶽官登瀛橋
疊石為橋跨兩涯只如平地入烟霞銀河夜擲仙人杖
碧海秋横奉使槎浴水先迎三島日隔闌遙見十洲花
月中時有簫聲過多是山頭聖母家
題山居圖
石子坡頭松兩株水光嵐氣護幽居山翁被酒愛騎馬
溪友放船來捕魚秋色自隨黃葉老野懷常共白雲舒
何時卜築如圖畫竹下開軒更讀書
瑞雪為劉芝田賦
風捲寒溪漾碧沙曉林驚見玉横斜人間風日不到處
天上神仙解種花九地暖廻龍有穴三山雲静鶴無家
泛舟來覓芝田叟留作山隂勝事誇
寄謝方方壺寫寄遥山古木
鬼谷隂隂苔蘚斑只除猿鶴伴高閒丹光或在藤蘿外
劒氣常留水竹間每讀内篇消永日還將生紙寫遥山
衰翁可是無仙骨不得相從共往還
送孫從義憲史貢部
貢名書到拆封開正爾諸曹議選才侍史閤中簾影動
尚書天上履聲來階墀伏謁人皆喜符牒鋪張手自裁
不有雄聲驚畫省可無清論逹烏臺
送余廷心翰林應奉
楓葉蕭蕭江已秋吳船三日住揚州靛花深染青綾被
雲葉新裁紫綺裘征驛馬嘶風滿樹别筵人散月當樓
明年春鴈將書去人在蓬瀛第幾洲
畫魚
生平蹤跡侶魚蝦浦月山風滿客槎曾向春盤登北鮪
更從丙穴薦南嘉賞花釣得留詩友折柳穿來覓酒家
萬里江湖清夢遠于今空對畫中誇
送李唐臣調山南憲幕
潮落寒汀水欲冰酌君何惜酒如澠人憐狗監知司馬
我喜龍門識李膺爽氣九秋横楚澤先聲一日到江陵
君行自勵青雲志斥鷃終慙九萬鵬
夜泊青蒲村
黃葉飄飄秋滿天數家茅屋更翛然村中老人不識字
溪上小兒能駕船薺菜登盤甘似蜜蘆花紉被暖如綿
此中長得無宵警春雨扶犁學種田
春日遊上方寺因過别業
今日雨晴山亦佳散行聊復寫幽懷田翁入郭買春酒
野衲下堂留午齋老去任添新白髮平生能著幾青鞋
醉中天地為衾枕却笑劉伶死便埋
感時傷事寄張仲舉博士
邊報紛紛日轉頻彭城猶未息風塵中原白骨多新鬼
浮世黃金少故人阮籍一生唯縱酒季鷹今日定思蓴
河東鶴叟應相憶落日悲笳淚滿巾
次李希顔述懷韻
八月邊聲草木寒愁來短髮不勝冠諸公莫誚王夷甫
我軰終慙管幼安酒劵如山空好客田毛何日再輸官
蘭陵溝上松無恙還有孤猿夜夜看
登狼山醉題僧壁
白狼山頭僧卓庵我躡飛屐窮幽探麻姑又見海深淺
女媧不補天東南危枝如龍固矯矯怪石似虎猶眈眈
興來捉筆寫狂語此身只合棲雲龕
題朱伯禮西邨草堂
愛汝西邨之草堂囂塵不到堂中央夕陽欲下山更好
大火未流宵己凉隻屨也能來戶外小舟剛遣繫籬傍
豈無百榼揚州酒與子同醉歌滄浪
寄申屠子廸僉憲
先生舊德在甘棠故老争留住草堂湖上月明鷗鷺浴
山中雨過蕨薇香數莖白髮終難變一日丹心不可忘
出處獨翁全大節千年青史有輝光
寄崔宗文
白髮無家七十翁笻枝漫指在西東不因避地來吳下
正愛看山入剡中臺閣故人書信少江湖狂客酒船空
老懷無限平生意清話何時一夕同
寄蔡彦文掾史
鳳凰池上神仙吏却是中郎幾葉孫幕下豈無竒計出
床頭猶有異書存防秋列寨山如戟蒸土為城鐵作門
何限民間可憂事老懷那得與君論
送陳性之崑山從事
只將從事寫前銜省檄風來自折緘六案更須勞彩筆
一官猶未換青衫風生海市朝持酒日落江城暮䣃驂
我未識君空悵望恍如烟水隔仙凡
題王惟賢所藏盛子昭畫雙松繋舟圖
雲門寺前風物幽布襪青鞋吾昔遊葫蘆盛酒待明月
舴艋載琴當上流長松並立幾千尺狂客一别三十秋
何當挂席過湖去東里草堂姑少留
重遊虎丘寺
海湧峯頭行徑微芒鞋欲趁孤雲飛風高木客作人語
月出天王騎虎歸傑閣重樓逓隐見寒泉古木相因依
荒丘王氣豈消歇干將莫耶千載稀
題何德深溪南
宰相官之不受招碧梧林巷自逍遥溪頭二月花先發
洞裏千年雪未消朝士過門時載酒仙人飛佩夜吹簫
社圖誰寫耆英會還肯中間著老樵
寒食日松江有懷廣陵
老來偏欲惜年華春正濃時不在家江上苦遭寒食雨
夢中猶見廣陵花書藏舊篋應無恙酒憶新樓不用賖
日暮荒城聞鬼泣東風吹浪滿天涯
送秀岩上人歸日本
廿年中國遊方遍看水看山念念非海眼枯時千劫壊
日頭翻處一僧歸黃梅雨打袈裟濕白蜃雲隨鍚杖飛
富士巖前留語在庭松西長舊禪扉
同張仲舉夜宿寒橋
柔櫓聲乾破寂寥青山磯下宿寒橋乾坤萬事雙蓬鬢
風雨孤舟半夜潮丹鳳不來秋已老玉人何處水空遥
幾時重醉秦淮酒細聽漁樵話六朝
李子英心遠亭
門外黃塵掃不開何由吹得到靈臺閒看倦鳥投林去
静愛孤雲出岫來彭澤高人多逸興峩眉仙客有天才
祗今誰到悠然處同采秋香共一杯
送袁季文赴帥幕
少年書劒學從軍幕府于今氣不羣白髮元戎多好武
青衫從事最能文帳前草檄花如雨江上維舟水似雲
把酒高歌成遠别不知何處又逄君
南城暮春
南城雨盡午風和二客相從步屧過流水陂塘春事減
落花門巷晩愁多銀瓶自瀉沙頭酒寳瑟誰調陌上歌
莫寫江南斷腸句賀郎憔悴髮空皤
周平叔夜宿崇明寺海雲樓偕羅成之隐君文
長老盧隐君以沙頭雙瓶為韻
天台老衲兩眉龐自起高樓枕石杠煮茗别開留客處
論文多近坐禪窗冥鴻散去猶相逐獨鶴飛來不作雙
明發仙舟上霄漢定傳詩話滿滄江
丘克莊敞雲樓
君家樓外雲如海五色輪囷掃不開每就月明簷下宿
更隨秋色座中來瓊臺夜鶴迷蹤跡玉女春衣費剪裁
看爾騎鯨朝帝所舉頭西北是蓬萊
題玉巖上人溪山野趣圖
流水淙淙石齒齒蒲庭雲氣欲糢糊白鷗溪上秋多少
黃葉山中徑有無十月雨深漁屋破三江風急野航孤
年來難覓幽居處空向晴窗看畫圖
二月十四日風雨孤坐秀州城西僧舍
秀州城西春事微二月苦雨行人稀江湖渺然不可渡
風雨如此將安歸老來口腹胡為累亂後人民今見非
兼旬不得武林信倚仗南望孤雲飛
送馬令尹任滿
長洲赤子窮無告正頼郎官為撫摩兵後人家猶耒耜
日長官社有絃歌越來溪上波聲小魯望祠前月色多
自古長才須大用薦書元不待常何
寄張内翰
中原不及舊山河使節仍煩涉海波天上雲烟春信早
江南風雨客愁多諸公擬獻中興頌壯士寧忘勅勒歌
萬里相忘成永訣白頭蕭索柰公何
送羅成之移居崇明其子季通亦之本州校官
先生八月乘烟霧妻子同隨海上槎太守賓筵先肅客
廣文官舍即為家波濤浩蕩藏隂火島嶼微茫接太霞
聞說三洲多藥草可能無意到丹砂
送張明善歸武昌却移家入蜀
對酒悲歌淚滿衣楚天搖落又斜暉風塵萬里與君别
江海一舟何處歸老去且留吾舌在愁來長惜壯心違
臨岐不盡平生意沙苑無雲鶴自飛
送馬士瞻帥椽高擢
風塵如此送君行念爾才華獨老成軍旅未聞忘爼豆
掾曹多見到公卿滄江日射旌旗影紫閣風悲鼓角聲
玉麈談玄何事業雲臺圖像是功名
寄靜逸處士顧仲庸
環堵蕭然一室寬只除詩酒寄清歡瓶中有粟分寒士
袖裏無書上逹官揚子暮年空識字龐公早歲己遺安
先生獨卧風塵表吾欲相從接羽翰
欲卜居海上未有定止先作寄紫步劉子彬
滿目風塵秪自憐輕裝已辦有行纏也知避亂依城郭
更欲移家傍渚田紫步于今無士馬滄溟何處有神仙
桃源只在人間世還許漁郎放釣船
送傅德潤陪將作同知武昌買馬回京
維揚舘裏送軺車却筭分攜八載餘天使出求沙苑馬
星郎厭食武昌魚數鞭已報充華廐上冢母忘過舊廬
老我平生無駿骨應從郭隗借吹嘘
送盛克明辟掾浙省移家吳興
十年三送滄江别此日分携又不同辟掾遠移青𤨏闥
移家喜近水晶宫勿論後會知何地且念離羣獨老翁
幕府郎宫應問訊為言憔悴坐詩窮
和用子通助教同張元禎倡和詩卷
懶性何堪接貴遊長松之下每科頭不能取友山中社
更欲移家海上州老去生涯情似水興來詩思澹於秋
玉堂傑作難為和白首狂吟秪自愁
送婁所性廻金陵别業
楚甸驚塵滿客衣古來賢達在知幾山中桂樹我將老
江上草堂君獨歸刁斗連城嚴肅肅旌旗垂野淨輝輝
金陵酒熟還相憶莫遣詩筒信使稀
簡西江宋子與令尹楊翼之李斯立二先生
八月凉風催早寒家山空憶路漫漫滄江無處問書信
白日何人生羽翰曉霧漲天迷故國夜潮流月到長干
諸君莫責王夷甫我軰深慙管幼安
寄噩禪師四十年前在天寧方丈曾有求賦毛
女者
短杖輕包歸去來水雲多處少塵埃一春海鳥依簷宿
五月溪蓮繞舍開雲外送僧歸日本月中携客過天台
衰翁不得瞻圓相猶望新詩托鴈回
送清淮叟上人遊五臺
鴈門西畔是靈山山作青螺五髻鬟春日花開殘雪裏
僧房人在白雲間善財參問何時遍文暢嬉遊幾日還
淮海清公更瀟洒早將聞見動禪關
送廬山高齋赴南康監郡時兵火之餘在吳城
山開司
公昔騎驢下星渚前身恐是匡廬君孤城遺老窮無告
太守眞符喜見分彭蠡帆檣明夕照吳城旌旆拂秋雲
明年春殿論功賞傳奏先將姓字聞
和李克約東皋雜興
一春開遍雨中花幾向東園管物華老去始知身是客
愁來空擬醉為家江樓簾箔霏香霧野寨旌旗絢采霞
曳杖歸來還自笑夕陽原上數殘鴉
芍藥花開江雨晴幾時重作看花行松間携妓從教俗
竹下留賓也自清一夜春愁無處著三分月色為誰明
貧家亦有琴堪典好把平生意氣傾
閉戸拙於公是非似與江湖蹤跡稀酒中從令客罵坐
㸑下却念兒啼飢松江之鱸固可食沙苑有鳥宜高飛
干戈滿地正如此萬水千山何處歸
挽郁謙德處士
白首其如死别何臨風老淚若懸河耆英社在晨星少
禪智山空夜雨多薤露莫悲人換世桑田曾見海生波
殯宫空對棠棃發更擬重携濁酒過
甲午除夜有懷孟景章
夜窗兒女笑燈前亂世安居又一年鄰甕且分藍尾酒
客嚢從換折腰錢凍消屋角篔簹雪寒壓爐頭榾柮烟
安得重陪孟東海劇談終夜不成眠
王彦芳御史綉榮堂
色絲不染胭脂井銀漢繰成五色紋織女機中翻海水
諫官衣上綉春雲清嚴地位人誰到錯落天章手自分
他日錦歸當白晝江花江草亦欣欣
僧惟善駙馬野雲亭
萬里飛來廣漠雲隨時舒卷故繽紛風中不見孤飛迹
日下都成五色紋從爾所之占隐者更堪持以獻吾君
明時用汝為霖雨先向東南洗惡氛
和崔元初秋日舒懷感時叙舊情見乎辭
瀟洒君家錦照堂石泉秋水煮茶香沿池篠簜枝枝潤
當戸蒲萄葉葉黃東舘壊垣塵漠漠西城殘照晩蒼蒼
春時數聽尚書履幾送池邊月色凉
六月書所見
干戈滿地起風塵民物凋零府藏貧黃犢烏犍烹作食
雕梁畫棟折為薪江淮經理須賢俊草澤誅求到隐淪
謾道寬心應是酒老夫三日未沾唇
澹香亭
幽芳不自媚白日净依依風露已如此山中人未歸
題宋子章竹
黃陵只在斷雲西苦竹叢深望欲迷帝子不歸春又晩
滿林烟雨鷓鴣啼
徽廟御畫梔子白頭翁
梔子紅時人正愁故宫衰草不勝秋西風吹落青城月
啼得山禽也白頭
客中久雨
水滿行厨欲産蛙苔封老屋亂啼鴉南風十月黃梅雨
開盡冬青兩樹花
送劉將軍致仕歸襄陽
當年鐡馬渡襄江敵國聞風夜納降今日却歸江上去
峴山青滿讀書窗
春夜
酒兵無力破愁城春盡空山杜宇聲敲缺唾壺眠不得
半簾花影月三更
青山白雲圖
不見茅齋舊隐君遶溪烟樹暮紛紛斷橋水滿無人渡
誰向青山管白雲
墨梅
東閣衝寒雪一枝廵簷偏解索題詩何郎老去風情减
羞見疎花照鬢絲
夜宿野城
露氣涓涓月二更小舟猶向月中行前村知有人家近
隔浦微聞犬吠聲
畫馬
圉人曾喜得驊騮撥入天閑早見收今昔有誰憐駿骨
西風沙苑蒺藜秋
武林客舍
窗外青山啼子規吟䰟正被酒禁持小樓一夜雨聲惡
落盡碧桃人未知
綠楊橋
長溪春漲碧溶溶烟雨空濛濕采虹何事吹簫度清夜
斷堤楊柳月明中
題高房山墨竹
黃花山主澹游翁寫竹依稀篆籀工獨有高侯知此趣
一枝含碧動秋風
題張天民先生移居圖
舊隐荆溪第幾村手栽松檜至今存大茅峯下千年鶴
遲汝重來問子孫
高昌王所畫蒲萄熊九歌藏
玉關西去火州城五月蒲萄無數生今日江南池舘裏
萬株聫絡水晶棚
青山白雲圖
溪上長松已合圍草堂無事客來稀濕雲生滿東山路
日暮野樵何處歸
唐明皇吹簫圖
寢殿春深晝漏遲榻前侍女立多時玉簫自按霓裳曲
賜與梨園弟子吹
題蒲塘雙燕圖為劉小齋作
昭陽池舘晩風微花落巢空去未歸却是蒲塘春水闊
年年還傍小齋飛
竹枝歌
道士莊前秋事多東家西家收晚禾船頭把酒對明月
聽打夜場人唱歌
訪王伯純晩歸
長洲苑内舊池臺白髮山人又再來無限客愁渾忘却
小樓聽雨杏花開
和饒介之秋懷
夜半金烏海上翔行來夾日酷於霜庭前幾箇芭蕉葉
未到秋分一半黃
鐵鎻滄江第幾關揚州花竹夢中看也知無頼三分月
照見沙場白骨寒
題南竹
洞庭南去竹如雲老葉新稍亂不分帝子不歸風雨惡
深林何處覓湘君
右成原常集借自徐興公家藏古本頃坊刻有成禮
執一册豈廷珪别字耶因選附之
燕中懷古章貢侍御
娉婷二八女絶色妙難畫新粧薄鉛華照影脩竹下盛
年事夫婿錦玉輝精舍雖非伯鸞妻惓惓惜春夜琴餘
月當軒默默倚風榭寄語東家兒紅顔莫輕嫁
送李子威代祀嵩衡淮海
羣生望甘澤五岳雲氣通天香落岩谷瑞靄春冥濛海
潮天際來金碧森萬峰劃落紫翠堆亭亭玉芙蓉古廟
絲竹存迎神奏黃鍾空山逓餘響落花舞青童
送周草窗尊師歸廬山太平宫
匡廬之山仙所居銀河倒蘸青芙蕖三千里路昔一往
十八社友今如何向來匡君結廬處至今海月懸高樹
水流花落春復春洞府蒼茫隔煙霧西風蕭蕭吹短衣
賣藥脩琴不歸去潯陽潮落海欲枯幾時再得麻姑書
桂風不跨林下虎回仙肯顧盤中魚幸留神物守丹鼎
喜近弟子迎飈車世間信有揚州鶴看汝乘之上寥廓
晴窗須理白雪絃爽氣仍開紫霞閣袖中寳劒且藏鋒
彭蠡小龍方睡著
射鴨謠
阿儂手挽竹枝弓射鴨綠楊湖水東三三五五似學武
一箭誤中雙飛鴻前船唱歌後船哭月黑湖中夜潛伏
東海健兒不敢過人命幾如几上肉老翁入縣前致辭
夜夜全家猶野宿丁寧門戶且勿開明朝又怕官軍來
湘江秋園圖
蒼梧愁雲拂煙水日暮無風波自起何人吹簫作鳳凰
被髮臨江迎帝子黃陵女兒情更多却掩冰絲淚如洗
千年遺恨人不知坐對空山疑夢裏
韓致用夢鶴
疇昔相過赤壁磯神交遺思尚依依應從五色雲中過
還繞三株樹上飛月色滿庭空夜帳露華如雨濕秋衣
蓬萊山下花無數遲子吹簫作伴歸
送人歸桐江
讀書不謁萬乘君挾策肯傍諸侯門嘯歌蘇臺晩山碧
濯足洞庭秋水渾千金未易買駿骨一飯豈足哀王孫
風塵拂衣且歸去高卧桐江煙水村
九月十日自夀
余生堪歎復堪憐喜際明時老市廛把菊已從前一日
種桃猶待後千年但令有子親書帙莫怪無人送酒錢
寡欲清心今得矣煉丹何用學神仙
宿鶴沙張氏草堂
草堂借我作行窩杖屨頻煩太史過滿地白雲清晝永
隔溪黃鳥綠隂多銀缾自瀉山中酒鐵笛誰翻小海歌
今日逄君須盡醉西家亭舘柰愁何
寄周平叔先生就求蒼耳子
周侯久不通書問夜夜滄江入夢頻五月採來蒼耳子
幾時分送白頭人沙頭酒熟田毛足港口船過海錯新
南北相望千百里老來幽獨倍傷神
送智隠住水月禪寺
放船直到栖禪處萬頃湖心一鏡開綠樹鳥驚風落果
碧潭龍去水生苔西巖尊宿傳燈在東海高僧杖錫來
今夜月明清似水大空無地着纖埃
石倉歴代詩選卷二百四十七
