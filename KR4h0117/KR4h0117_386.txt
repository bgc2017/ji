石倉歴代詩選卷三百八十六
明曹學佺編
明詩次集二十
王越
榆林送武靖侯趙公還京
古人一日别常懷千里思况在天之涯而與君相離風
寒歲云暮夜永雞鳴遲悠悠行路難苦樂心自知人生
如浮雲聚散安可期君歸日以遠我歸當何時豈不念
鄉國顧此王事縻霜月滿孤城照見遊子悲
中秋對月用孟浩然韻
明月下空庭清光寒不濕褰簾坐未久忽見飛螢入客
懷寂無聊何處砧聲急對酒不成吟起向西風立
偶出
客况久岑寂薄言試春遊草色漫成綠野塘新水流閒
雲自來往落日山光幽時景不待人中有千古愁古人
去不返今人空白頭兹懷眇難語惆悵歸未休
酷暑
祝融鞭起火龍怒赤尾搖空掃雲霧海波萬丈煎欲乾
五嶽查滓碎如蠧徙薪移突竟無功爛額焦頭肯相顧
封姨忍氣莫敢嘘阿香停車莫敢度玉皇深拱九霄宫
此患如何猶不悟昨日我從天上來便欲還從天上去
去時直造玉皇前伏願傾心細陳訴願驅祝融鞭火龍
好把隂陽再調護我歸奚用借天瓢手挽銀河顛倒注
洗清寰宇息風煙大使蒼生蒙雨露
題蠲上人畫
好山萬仞高插空羣峯並列青芙蓉大峯突兀如盤龍
小峯箕踞如蹲熊峯頭雜樹亂如草凌霄獨立蒼蒼松
松南小逕通幽谷谷口翛翛數椽屋疎籬影射夕陽紅
虚牖光搖流水綠山中屋貯山中雲山中雲卧山中人
山中之人愛明月夢想清光眠不得起來行過曲欄干
石上呼童掃殘葉清風兩袖吹欲飛瓦鼎時燒紫檀屑
舉頭竊語問嫦娥爾好叮嚀為儂說玄霜舂粉幾宵殘
霓裳舞破何時徹夜寒語罷寂無聞但見滿天秋露白
露華零落天將曉轉聽嫦娥聲悄悄胸中别有一般情
紫雲恒注爐煙裊
走筆送謝大參
捲地風寒聲冽冽夜深吹落關山雪夫君何者遠相過
一片冰花凍髯結便呼斗酒澆離腸談笑氣吞湖海熱
三十年來契闊情無端又作匆匆别屈指長安多故人
見君應問天涯客為言兩鬢已婆娑獨有此心猶似鐵
吁嗟我老不足憐塞上征夫淚成血
遊靈巖寺
前峯俯伏如象卧後巖蹲踞如獅坐東南朝拱朗公山
路接鷄鳴寨下過中間掩映梵王宫五花寳殿高玲瓏
石門深鎖觀音洞峭壁斜生摩頂松松枝遙指天門樹
老禪創始開山處面前湧出甘露泉流漿香積厨房去
香積厨中杖錫泉黃龍白鶴相通連又添平岸池頭水
淨洗菩提種福田一重流水一重竹竹編盡是山僧屋
上方下界知幾重銀杏紅椒滿空谷山僧汲水煮新茶
茶罷焚香看佛牙莫言此事為虚誕請君更問鐵袈裟
晚翠軒枇杷
軒前翠樹凌秋風翠色飛入軒之中固非先零之蒲柳
亦豈早彫之梧桐竒材乃是盧家果碧玉枝頭琢成顆
清氣吹寒上畫屛隔窗影亂香雲朵霜花染作黃金丸
飲餘酒渴詩喉乾醉拍欄干飽風味笑殺世間梅子酸
晚翠遲遲猶晚節吾儒對此心如鐵還當洗眼看蒼松
歲暮空山卧冰雪
楊白花
楊白花别來久一杯空負花前酒東風吹去落誰家江
北江南重回首楊白花今在否春色無情燕無偶水遠
山長歸不歸離魂化作臨歧柳
詩送友人周宗大
霜月照孤鴻春堂語雙燕别來今幾年偶爾復相見相
見渾疑夢寐中故交話舊情無窮歡情極兮忽長嘯滿
天颯颯生清風可憐相見未能久無奈匆匆又分手臨
岐把袂且談詩寧用尋常一杯酒
金臺别意
黃金臺上西風起白雁呌霜天似水風外塤箎吹别離
一聲散入秋雲裏璞玉渾金好弟兄閩南奎璧兩星明
阿兄大力抗嵩華簡拔人物司銓衡弟居湖海享清福
萬里來同姜被宿贏得世間無事官神仙不食朝廷禄
歸思吟情攪肺肝醉呼斗酒催征鞍小窗後夜聽春雨
喚醒紫荆花夢寒
送許節之還寧陽
濼源門外東風暖嫩染鵝黃柳絲短小雨乍晴香霧消
鶯聲滿樹清如筦感時又度一番春年去年來頻送人
不覺朱顔鏡中老春光又逐少年新世路悠悠祇如此
眼中誰是竒男子若將杯酒比離情深似大明湖裏水
多君思我我思君那忍相逢手更分歸到寧陽花正發
彩衣舞破東山雲
酒酣贈海静之
我放歌君進酒酒到莫停手聊寬錦繡腸小試談天口
一飲三百杯再飲五六斗胸中不平氣散作風雷吼此
是宜城令尹海静之曾在玉皇殿前走君進酒聽我歌
等閒莫負金叵羅閒日少忙日多古來豪傑俱消磨百
歲光隂一擲梭人生不飲將如何
挽李府丞
烏夜啼愁殺人燈已昏啼轉頻啼落燕山五更月遊子
聞之淚成血不盡空林返哺恩嗚嗚啼到何時歇一聲高
一聲低滿天涼露風凄凄愁殺人烏夜啼
行路難
北人快騎馬南人快使船馬蹶太行上舟覆瞿塘前争
如山翁煖土炕不怕高山與風浪
次林員外新店驛壁間三首
諫書佛骨表滇海即潮州正氣三千丈斯文第一流故
交無客送公道有人留慨想逢迎輩聞風死亦羞
漫漫南去路随處紀山川齊魯雲連樹秦淮水接天烏
栖吳苑月人牧楚陵煙莫道交州遠姚安已近邊
道經新店驛夢落楚山中王化雖無外鄉音較不同石
屛清入畫水鏡淨涵空回首南天遠三呼祝聖躬
小亭雜詠三首
草屋壓雲低催詩雨滿畦傍牆緣土狗隔水呌田雞山
逼嵐光重門幽草色齊東風吹不起香浸落花泥
小園通曲逕野趣浩無涯藜杖分開草芒鞋印破沙一
聲送春鳥千片舞風花坐久詩喉渴呼童旋煮茶
心閒塵慮少耳静市聲稀連日雨初霽滿天雲正飛樹
低行碍笠苔厚坐沾衣徙倚無窮思斜陽倦鳥歸
春曉
曉起思依依問春春欲歸酒嫌杯底淺花恨樹頭稀見
客犬忽吠避人鶯亂飛醉呼童子去掩上小柴扉
竟陵故城
荒城遺跡在眺望欲沾巾舊塜連新塜今人雜古人斷
碑多作礎枯木盡為薪回首東風路年年草自春
西亭雜咏
曉窗初睡起扶杖竹籬東鳥跡真如篆蟲形曲似弓草
痕輸嫩綠花辦墮殘紅一幅天然畫吟翁指點中
宋玉石
楚山一片石可愛欲何如醉卧宜醒酒閒凭好看書晚
慚陪五客早喜識三閭零落今安在長吟恨有餘
次韓貫道亞參寅延寺韻
禪關臨古道使節幾經過僧涴溪頭竹樵扳石上蘿妙
山原自好佳句不須多人境俱忘處披雲一嘯歌
懶出
老去鬢如絲東風知不知新年多病酒元夜欠題詩犀
首本非智虎頭真是癡偶然開醉眼春意上花枝
驪山懷古
寂寂驪山鎖夕暉我來不覺淚沾衣幽王烽火娛褒姒
唐帝温泉浴貴妃芳草有情空自老落花無語為誰飛
春來繡嶺多啼鳥似對行人說是非
華清池
造化融春幾許年人間留此一泓泉山靈不納藏冰室
地脉應通浴日淵香霧籠晴含御氣凝脂流恨帶胡羶
至今多少探湯手笑指當時種玉蓮
登泰山二首
朝登泰嶽望蓬萊晚帶斜陽興未回一路草香都是藥
千林樹老盡生苔浮雲似水流將去怪石如人立起來
幾度叮嚀與童僕等閒休上捨身臺
萬重煙樹萬重雲今古巍巍勢自尊四面好山朝日觀
一溪流水落天門我慚作記非王勃人說題詩有許渾
回首忽驚歸路晚滿身清影月黃昏
趵突泉
一泓清氣湧波瀾幾度曾于醉裏看玉杵亂舂珠顆碎
冰壺倒浸雪花寒龍吹海末潮聲急鬼刳山根石眼寬
誰為蒼生作霖雨天瓢㩦取上雲端
題祖菴
終南萬疊此中賒金碧樓臺絢紫霞阿母許傳青鳥信
仙人來自玉皇家雲間雞犬迎遊客雨後兒童掃落花
世事不干黃鶴夢酒醒猶未熟胡麻
雁塔
慈恩古塔一閒登瘞鶴銘亡問寺僧舊壁編題唐進士
遠煙多見漢原陵感懷已寄無窮事縱目還須最上層
不省風鈴緣底語至今誰是佛圖澄
長安懷古
渭水橋邊獨倚欄望中原是古長安斬蛇赤帝留神劒
墮淚銅仙泣露盤宫錦為帆天外落霓裳成隊月中看
不堪回首風塵後北斗城荒雁塔寒
次許先生草亭韻
綠浹濃雲壓樹低唫魂清入畫圖迷羣蜂釀蜜争輸課
一鶴將雛恣啄泥劉向昔居天禄閣杜陵今住浣花溪
詩成幾度無人和閒就芙蓉葉上題
風静疎簾落絮低雨晴香逕綠隂迷虎鬚半露蒲穿石
龍角全舒笋透泥東面樹連西面樹南頭溪灌北頭溪
更憐野鳥春聲巧似把山童小字題
和顯章宋公馬嵬坡韻
妖血流紅古道傍翠華西幸悔淫荒凄凉舊事空塵夢
冷落殘魂送夕陽自昔玉顔多賈禍至今黃土尚餘香
錦綳繡襪休深咎廊廟非才更可傷
次希聞上人韻寄許節之
記得臨岐折柳枝人生難會易分離夜長賸有思君夢
路遠都無寄我詩滿院落花春去早一簾斜日燕歸遲
區區功業成何用贏得閒愁上兩眉
次許先生見寄韻
休官深幸太平年家在東山汶水邊十里春隂饒草樹
一庭秋色半雲煙閒㩦白鶴随詩社儘把黃金鬻義田
遙憶歸榮堂上酒牆東二老釀誰先
閏九月九日榆林寫懷
風煙漠漠樹蒼蒼節序驚心倍感傷百歲幾回經閏月
一年兩度見重陽菊于秋後那堪折鴻去霜深更自忙
無恨幽懷唫不得冰天霜冷角聲長
過紅石山
冬來天氣正嚴凝紅石山高策馬登風向眼中吹出淚
雪沾鬚上凍成冰平邊豈止如擒虎用將何須似養鷹
記得去年經此地鐵衣流汗苦炎蒸
蒙頂石花茶
聞道蒙山風味嘉洞天深處飽煙霞冰綃碎剪先春葉
石髄香粘絶品花蠏眼不須煎活水酪奴何敢鬭新芽
若教陸羽持公論當是人間第一茶
次許先生韻
十里清風舞檜杉先生高卧白雲巖苔生石上嗔人掃
花落門前許燕銜自古養生惟一致于今處世務三緘
老來會得閒滋味咀嚼方知蔗境甜
登大同角樓次劉草窗韻
彩雲飛過幾層簷樓上人呼酒載添半壁夕陽紅影瘦
一鈎山色翠眉纖我非能畫王摩詰誰是先憂范仲淹
遙想滕王舊時閤瀟瀟暮雨捲珠簾
東寺寒泉
一曲清泉遶寺流老懷應共此泉幽吟乘雨氣清詩骨
醉吸冰花滌酒愁天巧鑿開雲窟冷地靈分出海門秋
飲牛洗耳渾閒事留與征人照白頭
水簾飛雪
颯颯銀河一片秋石梁飛濺浪花浮水神掃雪風為箒
山鬼掀簾月當鈎玉屑散將何處去鏡光拖下幾時收
莫言此景清如畫中有龍沙萬里愁
紅山西照
紅山高占夕陽多此景窮邊有幾何天未補時曾煉石
日將沉處謾揮戈花從火樹光中落鳥向丹霞影裏過
好幅畫圖牛背上晚風横笛牧兒歌
襄陽懷古
衰柳斜陽古大隄秋風禾黍習家池小兒不唱攔街曲
過客猶尋墮淚碑左傳註成元凱癖唐音刻盡浩然詩
興亡多少傷心事惟有襄山漢水知
同唐僉憲遊吉祥寺
一灣流水白雲鄉萬疊雲籠紫翠房石鼎謾煎茶味苦
竹爐閒煮菜根香世間山静寺亦静天下人忙僧不忙
微雨乍晴風日暖綠隂深處鳥聲長
和鄒克清韻
閒臨流水静看山樹底飛雲手可攀綠野舊開田二頃
黃芽新蓋屋三間春殘花逕何曾掃月落柴門尚未關
有酒便當呼一醉青銅無處覓朱顔
和遊衛水韻
管絃聲裏泛仙舟笑引壺觴倚舵樓拖碎白雲魚網去
挂殘紅日酒旗收閒鷗睡起沙頭立落葉飛來水面浮
不是不歸歸未得許多詩景苦相留
和鄒克清韻
老來無復夢周公醉後衰顔借酒紅金縷且聽新樂府
鐵衣休話舊軍功年年天上月長好歲歲世間人不同
萬事窮通皆有命到頭誰拙與誰工
自詠
小園祗隔市㕓東六月涼生四面風地闊盡容芳草綠
墻低不碍夕陽紅鳥呼鳥喚聲相似人醉人醒趣不同
自是文章真率會憑誰寫入畫圖中
次尹同仁冡宰韻
世事真如天上雲白衣蒼犬轉頭新西施不笑東施醜
北阮空嫌南阮貧酒到醉時休勸客棋當勝處且饒人
落花滿院鶯聲巧又是門闌一度春
端午
角黍堆盤酒滿壺喜逢佳節泛菖蒲門高不碍齊公子
江闊難尋楚大夫昔荷聖恩頒彩扇今随鄉俗佩靈符
豪華争剪寒臯舌誰向丹山問鳳雛
次馬執之韻
藜羹黍酒腹便便老向丘園過幾年莫笑買牛新學稼
也曾騎馬舊巡邊一灣流水門前遶兩度閒雲樹底眠
更有晚來堪畫處白鷗飛上釣魚船
過寺吟景
橋邊流水屋頭山楊柳隂隂晝掩關除却寺中無處静
不知僧外有誰閒軟紅香土雲遮斷新綠苔痕雨送還
記得舊遊經此地醉吟身在畫圖間
過回中山
回中山下暫停鞭俯仰遺宫獨悵然王母若曾親見帝
武皇應是早登仙世間味有長生果天下人無不死年
寂寥茂陵陵上土春風依舊草芊芊
夜坐
感昔懷今坐夜深悠悠身世任浮沉三緘已錮金人口
百鍊難銷鐵漢心春甕有天藏酒聖草堂無地著書淫
不知誰是鍾期耳乘月時來一賞音
送陳宗理
去年别我出神州此日君行我復留客路有期空聚散
宦遊無計自沉浮江聲月色孤舟夜楓葉蘆花兩岸秋
别後五雲宫闕曉相思多在鳳池頭
登伾山
大伾山上登高望景入新秋分外竒哺子燕銜禾穗米
補巢鴉折樹頭枝雨添野水連天遠風約閒雲出岫遲
醉眼糢糊看不盡石屛高處為題詩
小金山
晚鐘孤寺背斜曛草逕閒随曲逕分一水盡頭僧釣月
萬松深處鶴巢雲花心已謝春將老山影初圓日未曛
馬首紫藤吹不斷滿懷詩思亂紛紛
送李世望
相逢何事復相違樽酒長亭對夕暉北去憐君歸路遠
南來嗟我故人稀鳥離綠樹林無伴雲卧青山石有衣
正值麥秋風景好馬頭吟遍到京畿
同趙伯顆遊山
遊徧南山與北山酒杯難盡故人歡十年夜雨論心易
千里春風會面難遠路野花將子落隔林啼鳥欲聲乾
浮丘更有無窮景何日重來仔細看
次韻
小園風景浩無邊都在斜陽柳影前榴火帶風紅滿地
草煙和雨碧連天鵲遺巢去鳩争入蛛曳絲來蝶倒懸
只恐醉時情興沒預先分付與吟箋
送邢先生代作
野岸平蕪接暮煙離人初上衛河船沽來酒薄難成醉
釣得魚多不用錢雲破月移沙際樹萍開風動水中天
吟餘斜日孤帆外閒聽漁歌自在眠
遊紫金山
退休贏得老來閒跳出浮生夢覺關鏡影地涵三處水
玉痕天鑿兩重山白雲為我供詩興紅葉欺人上醉顔
自笑平生如倦鳥随風飛去又飛還
丁亥中秋
瑟瑟西風吹雨晴可憐佳節在邊城百年人有幾時健
一歲月無今夜明魯酒為誰澆戰骨商歌空自怨和盟
睢陽已死汾陽老羞對兒曹說用兵
和陳學士送李天官韻
上林無事借春輝到處青山可采薇仕宦得閒方是貴
世途雖好不如歸未為霖雨雲先出纔脱樊籠鳳已飛
我亦年來思故國幾多時事與心違
贈朱都憲巡撫甘州
天涯喜遇舊知音琴上無絃趣自深醉挹雲山供小酌
笑呼風月入豪吟十年不作還家夢一飯難忘報國心
聞道酒泉憂旱久墨池春水是甘霖
輓林都憲尊公
五轉儒官四十年老來歸隠向林泉蓋間茅屋留雲住
掃片松隂借鶴眠炊黍忽成身後夢買山虚費杖頭錢
郎君鵠立青霄上分得恩波及墓田
九月九日夜兀坐誦潘邠老滿城風雨近重陽
之句因為韻賦
天涯歸思浩無窮夜夜家山客夢中何似今宵眠不得
一庭黃葉閙秋風
回山王母宫
回山寂寞翠華遙上有仙宫接絳霄渺渺西池在何許
行人猶自說前朝
扇面小景
放鶴庭前木葉稀修琴人去幾時歸山中無處着塵土
流水滿溪雲亂飛
馬憲副畫
襟懷還比楚山高一路風霜屬憲曹櫪下久知淹驥足
不知誰是九方臯
四皓圍棋
暴楚強秦一局收那應末着更安劉就中諸吕真勍敵
頼得傍觀有絳侯
王都閫扇面
晚歸披得一蓑煙寂寂閒雲鎖釣船却恐風吹過溪去
沙頭驚起白鷗眠
東風吹夢過江南小促飛觴擁笑談莫怪玉人歌未了
滿庭花雨正春酣
吉祥寺
石鼎煙消午漏遲閒情偏與静相宜老僧斜枕松根卧
雲去雲來總不知
白雪樓
古郢城邊秋草深我來無處覓知音朱簾畫棟俱塵土
千載誰傳宋玉心
西渡
桃花渡近莫愁村不似劉家妬婦津薄暮雨寒催鼔棹
隔江應有未歸人
白秀才小扇景
水雲堆裏小樓臺石逕無塵長綠苔何處幽人特相訪
兩舟撑入柳隂來
咏牡丹
看花曾醉上林春夢裏光隂記不真今日窮途頭似雪
好花都屬少年人
平遠亭
城上翛然結數椽登臨正值雨晴天不知老眼寬多少
一點青山小似拳
吉祥寺薛憲副拈出韻
竹聲清與鳥聲兼花影重重轉過簾更是隔溪山頂上
白雲如笠半垂簷
次吳儀賓韻
醉裊吟鞭自唱酬不知何處有離愁數聲啼鳥雨初霽
雲影滿溪春水流
朱門
聞說朱門夜半開楚王時喚莫愁來于今滿地皆荆棘
野鳥不啼人自哀
梅仙臺
居攝金縢不可論先生名跡至今存此臺不為神仙築
要望南陽白水村
豐樂河
郢北鄢南土脉肥人家老不識年飢蹇驢䭾醉斜陽外
知是秋成賽社歸
中秋無月
年年遇着中秋節活計雖貧強自歡不似今年貧得甚
倚欄無箇月明看
小畫
滿屋閒雲一徑苔眼前無處着塵埃隔溪小犬驚休吠
應是漁翁送酒來
金瓶牡丹
萬歲山前春雨寒五侯亭館倚雕欄莫輕今日窮途眼
曾向金瓶賞牡丹
鸚鵡
花落梨園宿雨晴東風枝上夢初醒雪衣娘子調新譜
學得霓裳第幾聲
袁安卧雪
卧雪丰姿入畫清當時令尹亦多情于今縱有袁安在
雪裏誰來問死生
謝安圖
高卧東山歲月多放情聲妓欲如何後來始為蒼生起
却聽桓伊席上歌
拍板
有聲無字耳通神六片紅牙萬種春可惜楊環差一拍
東風吹入馬嵬塵
東園聞鶯
草色遙分一逕斜竹籬茅舍是誰家樹頭聽得黃鸝語
恰似嗔人折杏花
題十樣錦草
睢陽墳上雨瀟瀟千古徒憐百戰勞魂魄化為原上草
猶穿十樣錦征袍
蜀中送趙伯顒還廣陽
濯錦江頭酒一觴孤舟煙雨渺茫茫離情好似江頭水
一路随君到廣陽
竹
湘妃分翠滿蒼梧管領春風呌鷓鴣我欲放舟閒載酒
紫簫吹過洞庭湖
遊城東
纔上肩輿便有詩石門城外暮春時東風似解遊人意
留得殘紅一兩枝
奏凱
犬戎巢穴一時平手挽銀河洗甲兵回首狼烽無處覓
只留寒月照邊城
春寒
二月邊城雪尚飛年年草色見春遲不知上苑新桃李
開到東風第幾枝
石倉歴代詩選卷三百八十六
