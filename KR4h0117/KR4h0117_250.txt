石倉歴代詩選卷二百五十
明曹學佺編
元詩二十
周權
擬古
東溟躍羲和西海沉望舒迭運不遑息汲汲司晨晡人
生百年間有如涉長途途長日苦短何以寧其軀白露
沾我衣衆芳忽萎枯逝將躡飛霞駐景凌方壺
又
山中有孤松托根在深澗磊磊多節目偃蹇歲云晏豈
無干雲心亦有傲雪幹蕭颼起清奏可挹不可玩大雅
久寂寥古瑟弦已斷美哉遺音存佇立為三嘆
讀淵明傳
淵明任疎散出處皆逍遥悠然解縣組不折五斗腰晴
川風日佳歸舟喜搖搖及門對妻子不覺衣嚢枵居貧
道則腴念澹迹已超時復會田家興至不待邀種豆在
南山種苗在東臯投閒偶成趣心逸身匪勞孤懷托素
琴萬事付濁醪樂天以乘化内適何陶陶若人渺何許
世遠不可招千載東籬花寒香翳叢蒿采采不盈掬佇
立秋風高
紫鳳吟
楚客青綺裘售我紫鳳圖且言覩祥瑞與子懸座隅裴
回感客意因以致我辭不能鳴朝陽高翔碧梧枝惜哉
五章備乃向縑素施我圖已在揭顚倒隨天吳殷勤謝
客去玩目非所娛
古樂府
妾有嫁時鏡皎皎無纖滓照妾芳華年塗澤如花美郎
行向天涯歲月忽踰紀空閨生遠愁妾容為誰理妾容
匪金石寧復昔時比重拂故匣看烱烱光不已人情重
顔色反目如覆水願郎待妾心明與鏡相似
原上楓
青青原上楓春至暢柔葉雨餘似膏沐幽蔽深澗合昨
日原上行寒林淨如削此時澗中松偃蹇睨冰雪
牧童詞
我牧不憚遠牧多良苦辛所幸牧已狎馴擾無敗羣平
原濕春煙碧草何披紛大牛隐重坡小牛飲芳津旦出
露未晞及歸景常曛時復扣角歌歌俚全吾眞取樂田
野間世事非所聞
桃柳詞
灼灼綘桃花裊裊黃柳絲風流少年場妖冶不自持春
風日夜變點拂飛故枝飄紅惹飛絮流水同天涯美人
麗南國蘭蕙熏柔姿青春妬娉婷笑盼生光輝素絲感
清鏡朱粉難為施奈何桃柳質歲晏徒傷悲
東林行
意行追遠趣所詣欲登仙絶峽下蒼黑半壁懸銀泉峰
回路不定曳杖聊夤緣延流忽舒曠櫧楠影翩聯恬目
霽孤墅洗心玩芳荃永晝無樵斤芳洲愜鷗眠幽迥人
境異似與隐者便巖花映石瀨漁舟起孤煙
懷别
青桑蔽繁隂玄鳥春將暮東風老松花長林翳黃霧俛
首事鉛簡流光暗中度淮水日夜流美人邈難晤賓鴻
盡北歸誰與達書素長歌復徘徊晴川渺煙樹
暮春
衆芳麗春輝夭冶眩紅紫紛紛兒女情圍香醉羅綺笙
簫夜嗚嗚申旦歡未己鶗鴂何處鳴繁華總流水誰知
搖落時可以觀物理
遊山寺
空林淨如掃石徑穿嶺細紺廬出深樹飛湍下雲際偶
逢赤髭侣囑我聽眞諦菘肥齋鉢豐樾古佛燈翳遶簷
棘籬短野枳香入袂夕磬兩三聲半巖花雨霽
濯足
投迹處田野野僧日相親晝棋松下石夜榻山中雲流
水何處鳴澗芳潄餘春濯足坐芳澗浩歌復誰聞
溪之濱
小雨淨川綠玩心鷗鳥羣拂蘚憩幽磴松花點衣巾禪
扃杳何處疎磬時遠聞青煙濕山道牛羊下斜曛
仙源
桃花悄無蹤仙源渺何許流水清於銅松色與崖古長
林暮蕭颼似與幽人語翛然臥空菴清猿夜深雨
幽居
索居簡人事與世意空投柴荆已就理歲功念西疇落
落雞犬墟隠隠漁樵州嘯傲一壼綠聊復寫我憂及辰
遇冲賞獨策還經丘向夕山景霽延矚明川流白雲息
空谷歸鳥鳴林幽人生亦委化汲汲將焉求
秋原
晴烟澹秋原枯梢翳殘葉蘭芷徒自妍芳馨誰採掇豈
無同心人歲月念飄忽詠思河水深迢迢暮雲合
謝僧茗餅
僧達無生機寂念若冰冷汲來石根泉㵸以雲腴餅舌
端味枯禪了然發深省歸詠石林空清颸下松頂
次韻張洞雲
張子湖海襟乃復喜嵓穴朝飱進芝髓夜誦然松節深
雲暗幽洞仲夏欲飛雪下舂炫餘景林水互明滅欵客
垂磬室頗感十年别擕琴意已消酌茗石蘿月
楮澗月
道人澹無為懶散忘盥櫛掃石秋樹根曙澗濯殘月袖
浥水光潤屐帶山翠滑虛闌倚雲歌清猿共孤絶
湘中
天寒楚雲淨木落湘山幽空江夜來雨水滿蘆花洲西
風何渺渺滄波日悠悠有懷誰與言注目孤鴻秋
西山
西山一何佳稅駕謝囂塵獨往殊有趣野鹿時親人泠
泠澗下水練練山際雲幽憩任疎散岸幘青楓林
夏日偕友晩步飲聽泉軒
終日局環堵散策窮深幽嘉我二三子落落誠罕儔適
意隨所詣行行遂經丘青松如高人含風自蕭颼夕雲
度深翠爽氣衣上浮石根瀉幽泉戞戞鏘琳球樂彼泉
上趣幽構飛岑樓新蘭秀而滋舊竹清且脩欵我情頗
厚清尊頻獻酬盤桓有餘樂嘯傲成遲留池深風露香
荷意澹欲秋飲散衆喧息微月生林陬
山中雲
空山有白雲雅與高人約卷舒本何心乃似悅遐矚色
幽淡山翠意遠度溪綠日暮久徘徊前村雨應落
次韻幽居
晨興啟衡門見此溪南山山光入溪渌水底明青鬟熙
熙自漁樵清歌時往還莞爾發永悟寘我丹青間
清溪深
連娟數里洲翠篠何森森微風動枯籜謖謖鳴空林雨
散幽猿啼野樹煙沉沉薄暮誰搖棹欸乃清溪深
相逢吟
客從郢中來抗志青雲表持螯共拍浮江遠孤舟小寒
夜潮氣白楚樹晴烏早酒闌起推篷落月在西島
明妃曲
逝水無回波去箭無反筈十載昭陽春萬里龍荒月風
沙滿宫衣慘淡餘香歇哀絃濕絲淚淚盡絲亦絶寄語
漢飛將此計誠太拙蛾眉豈長好不久為枯骨
贈雷紫崖高士曾築室于華山
紫崖高人頭欲雪神清貌古髯過膝秃蛟入硯生雲煙
叱咤風雷鬼神泣清宵幽夢回瑤壇鼎中龍虎催九還
飄然晞髮太華頂醉睨海浪天風寒朅來訪我蒼溪滸
白石清泉不堪煮共譚世事兩茫然竹屋青燈夜深雨
牧羝行
朔風吹沙浩漫漫冷光射目愁雲昏茫茫大漠亘萬里
何處有路通中原羣羝牧老草枯死倚節自誓無生還
餐氊囓雪氣自倍婉孌兒女懷飢寒夜長空望漢月白
幾度吊影怜羈單己將傲兀壓憂患獨仗大義排堅頑
此生自信羝不乳豈意雁足傳間關歸來屬國豈不厚
區區一飯皆君恩
紀信嘆
沛中龍奮硭碭雲咸陽楚炬三月焚兩雄角起鹿在野
三戶有楚無強秦貔貅百萬紛如雪戈矛盡染英雄血
旗旄曉蔽大河雲兵塵夜暗中原月滎陽數載戰不休
重圍食盡漢亦憂將軍詐帝出降楚脫帝虎口眞良籌
無何諸將己平楚事定論功裂茅土獨無旌美到將軍
不得褒名紀盟府男兒死節志巳酬瞑目地下夫何求
吁嗟功怨俱悠悠漢庭雍齒還封侯
子陵釣圖
東都熱官手可炙吳儂面似秋江色平生落拓一羊裘
七葉貂蟬不堪易功臣盡在雲臺中丹青化作灰塵空
先生遺貌乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
清溪張掃雲不嗜酒肉工詩安貧所作少年行
因次其韻
五陵年少風流客花間開宴春壺碧豹胎熊掌羅玳筵
犀筯逡廵萬錢値綺羅吹香圍肉屏棖棖銀甲喧瑶筝
高燒紅蠟作長夜白日過眼如流星可憐氣岸如山阜
雨散雲飄不能久繁華富貴總成夢昨日朱顔今白首
爭如芝田野老衣懸鶉飲撰芝术餐芳辛新詩日富不
厭貧謂有堯舜為吾君少無佚樂老無戚尺澤自可潜
幽鱗誰知清溪有鶴不可馴白雲浩蕩青林春
焦山寺
赤霞夜出扶桑東海雲捲浪淩虛空剛風浩浩吹不去
崔嵬化作青蓮宫萬衲月寒清梵寂四面沉沉皆海色
鐘聲不許到人間自送潮音落寒碧
採蓮曲
越溪女郎十五六翠綰香雲䨇鳳蹙嫣然一笑似花妍
豔試新妝照湖綠羅衣露浥紅芳秋少年陌上情綢繆
蘭橈容與隔花語驚散鴛鴦生晚愁蓮花莫折莖有刺
藕絲易斷針難度清歌一曲入湖煙空載香風滿船去
甓社圖
碧天如幕沉雲影飛簾不怒銀濤靜驪龍正睡貝宫寒
一鏡光凝青黛冷數聲玉笛來何處白鳥雙雙忽飛度
夜深明月生孤篷人在廣寒臥風露
八里庄渡淮入黃河水渾不可飲過徐入清河
水方澄潔信筆閒記
河流汨汨如涇水濁浪崩騰疾馳駛一石中膠數斗泥
舟客居民皆飲此黃河不復行故道下注清淮通海涘
十人度索上一洪寸寸強弓挽難起屹然趺坐如僧禪
日與篙師同愠喜青山一髮認邳州蕭條暮上魚豚市
酒邊一笑我何為獨冐驚濤行萬里争如林下混漁樵
俛仰嘯歌行復止回頭寄語北山雲征塵待向風泉洗
雞鳴臺
横空陣氣長雲黑戈鋋照耀旌旗色龍跳虎躍鬼神愁
漢楚存亡一絲隔相持兩地皆雄據楚力疑非漢能拒
瑞啟炎圖硭碭雲悲歌覇業烏江路空餘故壘傳遺迹
離合山河幾勍敵戰塵吹盡水東流落日沙場春草碧
謫仙樓
大羅仙子李太白秋水疎蓮浮玉色一來金馬玉堂中
詩酒猖狂天子客飄飄豪氣秋風起登樓曾醉山東市
放浪形骸宮錦袍榮華富貴東流水酒酣揮洒翻河筆
險語能令鬼神泣至今光熖照塵寰一字堪償雙白璧
我來懷古空悽愴風月千年尚無恙何時相見崑崙丘
汗澷從遊九天上
濟南原上
朔河春透冰未裂黃蘆伐盡洲渚闊荒祠老棟壓欲頽
古樹無枝枯復活長嘶飛騎抺流雲草舍微茫聚疎樾
夕陽返景低黃埃漠漠平沙浩如雪
冠州
臨津衝要環墟市横橋斷岸人如蟻車聲軋軋風蓬蓬
道上黃塵半空起御河柳色如藍綠飜飜酒旆風高矗
歸馬聲喧烟火深落日孤城催暮角
呈趙子昂學士
蓬萊仙人似松雪曾向天潢遡銀闕天孫為製紫衣裘
五色雲邊佩明月近聞承詔白玉堂詞頭夜下風雨忙
一揮九制夜未艾金蓮分賜宮壺香淋漓妙墨蛟螭走
世有鍾王皆歛手偶然醉帖落人間隻字珍藏抵瓊玖
我家浙水蒼山東閉門偃臥甘詩窮瓣香未展師道敬
擕琴暫出杉蘿中問公何日作霖雨只把文章事明主
願恢斯道澤斯民奕奕光華照千古
趙子華乃跅&KR1375;之士齒新氣銳痛飲豪吟座中
未有出其右者
趙君胸吐虹五色飲酒哦詩世無敵夜寒濯髮富銀潢
酒星飛入錦綉腸眼花耳熱忘爾汝筆陣如雲來黷武
幾番玉板連秋霜空中錯落天葩香千奇百怪驅風雨
露洩玄機鬼神語湏臾收歛寂無譁依然醉盌翻流霞
蒲萄酒
翠虬夭矯飛不去頷下明珠脫寒露纍纍千斛晝夜舂
列甕滿浸秋泉紅數宵醖月清光轉穠腴芳髓蒸霞暖
酒成快瀉宮壺香春風吹凍坡瓈光甘逾瑞露濃欺乳
麯生風味難通譜縱教典却鷫鸘裘不將一斗博凉州
古琴漆有蛇蚹紋者材之良也道友擕一琴甚
古謂是零陵湘石枯桐斵成索價三百緡無
償之者戲作湘桐吟
黃鍾沉聲喧瓦缶良材入爨知多少誰裁鳴鳳千年枝
蛇蚹龍紋巧蟠紐澤堅古漆光不磨徽絃不具含雲和
己無伯牙之手子期耳三嘆如此湘桐何
長城
長城峩峩起洮水盤踞蜿蜒九千里朔雲浩浩天茫茫
悲笳落日腥風起猶傳鬼神風雨夕知是當時苦苛役
征人白骨掩寒沙化作年年春草碧祖龍為謀眞過計
自成限域非天意力窮城杵怨聲沉禍起蕭墻險難恃
豈知一朝貔虎來關東咸陽宮殿三月紅
次韻馮仲遠聽隣舟孟監州琵琶
江州司馬眞愁絶潯陽夜醉黃蘆月琵琶撥動兒女情
淚濕青衫寫淒切漢東傑客老監州雲夢胸中吐奇崛
春風斗酒忽邂逅暮雨扁舟談激烈酒酣古調手自傳
鵾絃撼動龍香撥抑揚按節氣雄放清度回颷激林樾
迢迢訴盡出關情漢宮往事孤鴻滅黃雲萬里絶音塵
馬上誰能記嗚咽新聲洗盡鬱輪袍清和扣舷歌間發
曲終一笑兩茫然江水泠泠滿襟雪
次韻湖亭秋望
紅衣老盡玻瓈國孤嶼人煙落秋色豆花過雨水風凉
落日殘蟬疎樹碧雁天紺滑秋雲淨玉涵烱烱開寒鏡
蟾枝香冷酒微醒長笛一聲無盡興
冷泉亭
昔人來自天竺國縹緲孤雲伴飛錫天風吹落凝不去
化作奇峰聳空碧至今裂峽餘雲髓桂冷松香流未己
翠光圍住玉壺秋不放晴雷度山趾道人宴坐無生滅
烱烱層胸照冰雪夜深出定汲清冷寒猿啼斷西巖月
次春日即事韻
吳蠶欲老疇未秧拍堤野水廻横塘淡煙疎樹綠隂薄
落花飛絮白日長寒具油乾過冷節匆匆芳事歸鶗鴂
枕書睡足午窗明雪乳浮浮翻免褐
溪村即事
寒翠霏崖壁塵囂此地分鶴行松逕雨僧倚石闌雲竹
色溪隂見梅香岸曲聞山翁邀客飲閒話總成文
曙巖上人
巖扉人不到竹色滿僧闌林雨添經潤窗雲入硯寒夜
龕猫占臥晨鉢鶴分餐客至無餘事敲冰煑月團
答張渭濱
與子三年别相思日幾廻擕琴松下石沽酒隴頭梅驛
遠書難寄山深雁不來渭濱千畆竹瞻泝重徘徊
過上居
數里榕隂合迢迢客到稀溪煙桑子熟山雨藥苗肥窗
冷雲侵座琴清月在扉怡然無俗事吾已早忘機
野趣
地偏居自穏石路接平田雲合茅簷樹雨添花澗泉空
山晴滴翠遠水綠生煙喚酒青林渡斜陽繫客船
贈别
南雁飛應盡擕書始問程别離情易惡貧賤意難明樹
色春城暗鐘聲曉寺清孤燈山驛酒後夜共誰傾
仙遊
萬事雙蓬鬢江山賦倦遊斷猿明月曙疎雨碧梧秋道
路中年感琵琶後夜愁客懷無處寫離思滿滄洲
宵征
野路無郵傳迢迢第幾程天河山外落江月水中明客
久衣偏冷車單馬易驚前津分曙色依約有農耕
郭外
郭外人家少漁村颺酒旗江雲低壓樹沙竹細穿籬地
暖梅花早天寒潮信遲夕陽煙景外倚杖立移時
社日
端居忘節序物化静中觀遠岫春雲澹深村社雨寒溪
花紅映屋階樹綠平闌喧醉田間叟雞豚日暮歡
來雲僧舍
聯雲開佛屋接竹引巖泉路滑迷霜葉鐘寒閣曙煙有
為皆是幻無想總成禪夢覺僧簷雨重來又十年
客中送張歸云
相逢俱是客對酒感流年落日沙頭雁清風樹杪蟬山
鐘隔林寺江火趁潮船何日茆簷下清燈話霅川
次韻村居秋日
瓜芋芃芃綠滿疇村居客意樂深幽白雲僧屋開孤嶂
疎竹人家帶淺流半榻清燈初耿夜一聲長笛欲横秋
何時歸把滄洲釣已㰱閒盟向白鷗
春初宿湖山僧舍次雲崖道士韻
竹窗紙閤淨無塵僧芋閒邊偶共分爐火夜紅松節耐
渚波春綠荻芽新林深瀑潤全疑雨日落山寒半是雲
相對不知身是客了然房琯悞前因
村行
風落漁歌隔浦聞前村獨樹正斜曛誰家桃李迷荒棘
半隴牛羊臥古墳橋斷春堤多積雨溪深野碓自舂雲
青旗搖曳疎林處剰把閒題與客分
張氏新君
小雨東風拂袂寒神仙華屋畫圖間茶香入座午煙歇
花影壓簾春晝閒翠竹白沙泉細細朱闌綠樹鳥關關
客來一笑推棋局坐占溪南十里山
秋日
石脉泉花蘸眼明竹根沙路舊經行雲歸天際山容澹
日落江頭雁影横梧葉庭除秋漸老豆花籬落晚初晴
客行迢逓歸心遠煙火蒼茫起暮程
次韻閒居
鐘鼎山林有命存游心物外己忘言希夷太華烟霞室
處士孤山水月村齪齪可憐雞舞甕昂昂未羡鶴乘軒
不須對客談餘事笑領琴歌竹下樽
次韻秋望
暮鴉歸處斷霞明搔首風前萬里情煙抺山光翠屏冷
水涵天影玉壺清蟲鳴沙逕宵初永雁落蘆汀月未生
何事數聲江上笛吹將離恨滿孤城
訪陳子高德星堂
短策輕衫借晩凉偶來談笑德星堂竹深四壁生虛籟
山近半村無夕陽池折泉聲歸座爽松蒸雲氣濕衣香
蕭然門巷無輪鞅隱几觀書味更長
次韻孟韶卿
知道龐公不出山因為訪鶴借山看海棠開盡雨方歇
燕子來遲春尚寒一塢烟霞隨步屧千峰紫翠入憑欄
掉頭巢父成何事謾向珊瑚拂釣竿
送友東歸
東華厭逐軟紅塵一見潘郎興味眞落落孤松霄壑志
昂昂野鶴水雲身關山客夢三更月驛路梅花十里春
誰唱渭城朝雨曲座中愁絶未歸人
次韻山齋
娟娟萬竹照清溪約住閒雲作伴栖隣曲樵人曾結社
樽前詩客偶分題東風一樹棠梨老落日千山謝豹啼
閒向静中參物化人間岐路任東西
毗陵
數家煙火自成隣寂寞荒祠野水濱壊屋有基餘瓦礫
古墳無主自荆榛暄風綠樹鶯聲老曉雨青郊虎迹新
四月三山山下路野田猶殿菜花春
懷歸
擕琴訪戴泊京華饋鯉無人雁不過客路重陽歸未得
吾廬三徑近如何白雲日望關心久明月天涯歸夢多
寄與此山堂下鶴一竿分合老漁蓑
次韻令尹解官歸九江
滿眼山河落木秋遠遊時復賦聲樓解官彭澤如元亮
呼酒新豐似馬周歲月駸尋人易老乾坤浩蕩水空流
輸公已了公家事臥對廬山雪滿頭
懶菴講主得九江餅茶鄧同知分餉其半汲泉
試之因次韻
解組歸來萬事輕日長門巷澹無營團香小餅分僧供
折足寒鐺對客烹色捲空雲春雪湧影沉江月夜潮生
一甌洗却紅塵夢坐愛風前晚笛横
題松
桑樹雞鳴坎吠蝸炊烟隔水幾人家青松將謂專欺雪
春到山中亦有花
晩眺
閃閃歸鴉過别林斜陽流水意沉沉數聲樵笛人何處
一路寒山晩翠深
漁翁
鶴髮崢嶸兩鬢絲白鷗相近久忘機綠蓑帶雨不垂釣
閒掃秋雲坐石磯
轉棹收帆日未西短篷斜閣斷沙低賣魚買酒歸來晩
風颭蘆花雪滿溪
雪霽
寒侵竹屋瓦燈青獨據枯梧興似僧落月推窗看殘雪
梅花半樹一溪冰
信題
己識浮雲似世情歲寒老硯是心朋平生不貸監河粟
自擷香芹煑澗冰
晩渡
離離野樹綠生烟灼灼山花爛欲燃沽酒人歸春渡寂
柳根閒繫夕陽船
曉行
依稀林影弄晨光滿袖東風野興長沙岸雪消春磵暖
一灣流水落梅香
除夕長河客舟
爆竹聲中歲又闌畫船千炬照波寒清樽今夕同誰飲
自買梅花對燭看
雨後
鳴鳩村暗曉寒天白水交流亂野田落盡殘紅春不管
一川風雨閣榆煙
邳州
百戰殘城古下邳白門樓下草萋萋古來多少英雄恨
落月城頭烏夜啼
客枕
落葉蕭蕭擁石闌轆轤聲斷井花乾夜深天闊風霜緊
落落江風月正寒
歐陽學士過訪
玉堂仙忽枉華鑣客舍如何採澗毛袖有建溪春一掬
萊山石鼎煑銀濤
石倉歴代詩選卷二百五十
