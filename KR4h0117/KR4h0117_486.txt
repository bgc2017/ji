石倉歴代詩選卷四百八十六
明曹學佺編
明詩次集一百二十
徐威
雜詩
顛倒夢魂中無像成有像無山見䕫魖無水見罔象無
火畢方横無木枸杞藏無澇商羊奔無旱神馬降無病
䜿投肓無過彭訴上雄虺首岑岑竒鶬頭㟿㟿二客鶴
翩翻五女石骯髒墨精冉冉行竹男喤喤向不動講堂
種冥然千百狀周公不可詢覺来空惝怳持燭照人間
熟眠無耆壯怪事何足書一尊乃清貺自古天道公可
怨在不言日月諱明明雨露諱欣欣霜雪諱慘慘雷電
諱焞焞唐虞暨周孔誰作不諱人漫漫一大夢口舌無
常存今人不如古時不分朝昏氣不分燥濕情不分怨
恩法不分威賞朝夕趨饔餐吾願天有口諄切誨八夤
貪婪誨之義殘忍誨之仁庸愞誨使絀才猷誨使信六
經休講魯百家可歸秦無令知天者醒然亦如醺
更鼓
朝撾東方日夕撾西方月日月撾不窮撾落人頭雪後
山煙火生前山煙火滅侵曉桃花紅夜半風瑟瑟秋雨
滴梧桐年年長柯葉感此發長嘆萍鄉信膚說
君子有所思行
命駕出城郭局局遐作觀南伐蘇冢木北采背峪蘭東
濯激浪河西登懸鼓巒遊覽不稱意臨風發長嘆谷口
子真隠巖下傅說官閉由有本性天道乃相干我欲焚
我筆堕我肺與肝蕭然死灰場庶以除劖刓
五遊
佌佌甕盎中躍然懷高遷焚輪駕我騎挈貳挟我韉約約
縱我勒逍遥横八埏登陟中天臺徘徊崑崙巔晃晃金銀構
輝輝珠玉櫋袪逐化人舞曲隨王母編渴將絳雪進飢奉碧
霞前吞嚼同沆瀣遠避螻與羶我髮黑猶漆龜鶴齊長年
美女篇
我家江之右桀構龍洲南裁衣并織素自年十二三箜篌不
足理詩書乃所湛時有夸毗女投帨来相參越白面黯黯
楚娃耳耽耽縮爾謝娥遯靦然西施慙我有玉跳脱結腕
固相堪我有金爵釵頭上雲鬖鬖庸人多外悦君子或内
探不幸入無鹽媒氏叢戲談撫膺空長息乾坤失泓㴠
獨酌亭歌
我飲酒飲一斗不問杜康有竒方儀狄有好手不問程鄉千里
無給園三昧否我飲酒飲一斗若李翰林能上船若馬臨卭
能滌缶若王刺史能愛賢我當再拜結良友尊前論語半
部書十二三時隨吞嘔閉門終日有誰知獨酌無慙酒一斗
遊懸鼓崖歌
鄖西縣南懸鼓崕莽幪幪兮條䕸䕸有狐綏綏幸有窟
有虎眈眈同招豺基治有人不愛道信謂真武承仙階
安能齷齪居礨澤秪是婆娑横天街左鞭右笞血赤子
勇刀乃脂刲乃膎豈知禹迹嚴山旅亦有虞廷對天柴
學官讀書諳民社卑山有仙終可懷樊遲已蒙宣父教
寧謂桃源無垠涯凉風吹菊映重九尊前獨泣文章乖
萬方未得除舊𤯝高步許於桓景偕宿煙已銷輕霧歛
玲瓏布韈投青鞵左瞰天河孤燕尾右視蘇坡雙彭排
前山有農百煙火後山無名重氛霾清風随我白馬蹄
二三墨客為良儕對酒思為孟陽友哦詩要與靈運諧
森森槁木乾欲舞恰恰飛禽啼如俳山人再拜来謝我
此地逢君名始佳广下有人来造屋焚香莫御太和&KR0008;
禜祈當見雨隨轍纛祭須令塵蔽靫一行便寄百年跡
石巖巖兮誰孔皆
蘭室歌
我聞有客来瀛島贈君一本無名草九天沆瀣洗逾香
萬里扶搖吹不老奴薜荔兮婢女蘿甲馬營中無襁褓
試向屈原騷裏尋又對文王琴中討始知此草有芳名
古来君子同生道馡馡新茁馬氏兒穆穆還為謝家寳
君今移種讀書堂春風秋露長相保聲名都在此中傳
不必區區問商皓
竹軒歌
桃花爛爛鋪春色綠柳江頭總堪折回看庭下青篔簹
誰與窮年伴霜雪萬竿直拂青雲端翛翛鳳尾凌輕寒
六月五月不知暑来此枕簟宜盤桓忽然夢到湘江上
湘妃掩袂啼相向東遊晉室訪清談嵇康盥櫛留輪兩
自覺紅塵不入我簾櫳茅草不入我心胸一尊常嘯清
風中惟有此君臭味同
樂丘短歌
君不見泰華峰頭涓涓溜直到尾閭天盡頭又不見白
雲觸石便成雨只如蜃氣能為樓樵谷老人百不憂熟
知造化有短脩琴張惜不隨桑戶惠生何暇問莊周石
子㘭頭土一抔便是堯夫安樂窩千載與汝同優游嗚
呼千載與汝同優游
天馬崖歌
是歲丙辰上已後徐子泛舟金魚口笑指前山問同遊
天馬之崖是耶否坐中有客號多聞劇談前事遺尾首
或謂神駿自天来不雲奔兮不電走左潛右見山之幽
縱有韓哀莫馴揉一朝石崖露筆峰天馬二字渾如斗
停舟邀我試一登灑灑清風生腋肘異哉異哉復異哉
何人落筆猶揮箒飛鴻秋晚勢翩翩蹲虎雲深威赳赳
娟娟雙璧委泥沙皎皎素衣堕塵垢自古文人薄命多
流落江湖信不偶東塗西抹有餘懷千載誰能分巨手
天愛文光不可藏變為此跡開聾叟精華徹天劍始輝
燐火輪地銘初剖重聞師德瓦瓶書分明曾為房琯有
又見昌黎石鼓歌平反宣室功逾久惜哉此筆不題名
令我胸中增懮紏只今名山可藏書書生須記某也否
操舟行
半生操舟江海上不求長年告来往戲看波浪躍杯醪
百尺高帆疎着繦突然天末鳴颶風舟子篙人俱改容
戙戨不受林樾詔肝膽始落層冰中大呼江神與河伯
翊我檝回首黑雲暫歛衣巳覺心頭點腥血書生豪氣
何不除裸浮青草還具區不為冥冥護通儒耐可持文
随鯈魚
舟中夜夢廖同年孔服作詩二句覺後足成一首
文章憎命逹何况飽羣經坎坷投長劍稽遲夢短亭衝
風迎駭浪孤雁起寒汀相憶雲山遠心知兩地寧
和杜先生中秋對月詩
清光何處好此夕憶長安四達銀橋外羣仙碧漢端更
深蓮炬遠歌罷桂槳寒猶謂蝦蟇影無如往歲團
九月一日遊懸鼓崖
秋風懸鼔下煙火兩三家曲折通崖徑蕭條倚樹花蛩
聲如互答人語半&KR0034;牙酒盡青山暮歸鴻背落霞
九日
湘北雙懸淚江南幾得音重陽今五度泮水只孤吟對
菊聊傾酒逢人不鼔琴縱然方朔起難為卜浮沉
庚戌年正月六日夜賦
古今事不償吾願展轉書牀卧未安自信野鴟摶雪下
寧知林鵲在門端滿爐榾柮煨春意一樹梅花伴夜寒
欲寄半生尋友夢班楊去後有歐韓
課暇偶題
面面青山段段雲羣鴉聲裏記朝曛風前櫛髮憑誰握
燈下哦詩只自聞春去庭花空落子天迴星斗始成文
窮愁最有虞卿夢操筆踟蹰問典墳
清明日用杜子美先生清明詩韻寫事
鞦韆舊俗講堂東穉子相呼我半聾莫對春風思拍拍
應隨釋氏說空空染紅濡綠詩魂遠去國懷鄉客意同
先塜紙錢投未得幾聲啼鳥落花中
紀夢
百累長從夢裏休起来塵土塞胸頭溪山風雪年年路
燈火琴書夜夜樓衆草未愁啼鴂早震雷堪報蟄龍幽
人生只合推行止雲物無心自去留
寄魏繡衣
錦城春暖獨乘驄行看芙蓉秋晚紅一笑峨嵋山顫雪
再吟巫峡水增風高岡遮莫鳴孤鳳層漢猶能峙蟄龍
江上題詩多感激分明北斗酒杯中
初夏寫懷寄林先生
講堂萬卷古今文車馬炎炎過不聞平地江湖三日雨
徧空樓閣半岩雲草知深意年年發酒戀枮腸日日曛
冷煖不湏分桂李臭香從古說蕕薰
中秋詠懷借杜子美先生秋日述懷一百韻
和寄柳州倅假鳴桑先生
異鄉青嶂外古黑白雲邊北極懸雙眼中秋渡四年燈
前横一劍江滸宿孤船玉露團團忌金波烱烱然山風
徒自溷儒俗不同遷對酒輕千日論詩嗣百篇斵才猶
見樸礲智未成圓自是窮荒地誰憐落寞天梧桐牀護
滿蟋蟀井吟偏何處尋靈運無人問稚川寒岩巢燕别
疎竹網䖝懸市價希求紙民儲寡守錢饔餐麤乃習衣
褐短堪憐名谷非甘谷稱泉半盜泉土城門不警竹屋
壁常穿鈞石唯咨背輿臺祗食肩戅騃千百種秀敏幾
多員獵野狐偕走燒畬蟻並緣誇酣言沓沓鼓飽腹便
便定静聾疑吹晴明瞽訝煙立名甘在下恃氣或争前
肥醜紅樓女粗豪碧洞仙城隅頻有約淇水久相傳淰
淰重嵐晻潺潺小澗湲背恩棠遂伐㤀義豆長煎胥學
凶如蠆無慚行有羶豚蹄祈殖穀糟酒樂登筵墉集欺
猫鼠林藏逐雀鸇禮羅誰共入憲網底粗悛腐木難勝
斧孤雛叵受鋋整冠迷狎李稱物昧持權天德勞廵撫
人愚苦係攣樹藩吁格逖作縣失烝蠲平讞飜遺蠧催
科絶勝畋穢汚無與汰殘忍復叨全私有千端計公無
半語宣執鞭深結友握槧惡親賢富視銅三百貧量石
二千中冓言可醜有北爾當先反笑人駑鈍私揚己驥
翩謬為明舞態暗弄卓奔絃偽狗姑盛衍非魚罔寄筌
斯人宜罪也夫我豈為焉自昔圖通變而今謹折旋苐
令心怏怏未極理玄玄諸子新粱肉羣經舊井田鸞鳴
將日近鵬舉欲雲連何苦原衣弊難更肇錦鮮平瀾寒
負耒陰壑夜鳴舷冷落千軍筆紛披十樣牋廉都多寵
顧貪守一拘牽固謂身無絀原来命獨邅崐山寧玉棄
合浦敢珠捐踧踖騰高浪參差始碧漣悠悠江至澧浩
浩洛吞瀍對客封佳句思親夢故阡甘心和氏璞靦面
祖生鞭嫫母聲兼惡南威色喪娟嗷嗷秋塞雁嘒嘒晩
林蟬傳世心如錦回天力未綿馬融先解帳鄭老疾推
氊幼子攤書籍嬌妻問翠鈿乾坤無廣厦風雪壓危椽泛
慕滄溟際行思岱嶽巔五窮延使坐三疾彊令痊日㗖
如瓜棗時尋在火蓮拒隨昌寓乘嬉射長房拳偪側悲
圖駿徘徊笑卜鱣歛容過土梗負汙逐羅韉炙熱誰何
燄隨流恁地涓摘蘋聊涉沚務稼暫依壖緬為知心惜
難紓渴思纏晴岡靈鳳啞旱歲老龍眠惡守邪谿黑勤
磨大道堅胸襟真濩落翰墨獨瑰妍既作鵬同起休論
鷃少翾數精卑一行詞正陿優旃氣象凌秋漢光華逼
斗躔居今仍齒齒覽古愈虔虔珍敵西南美雄排左右
甄上台凝望銳寄字遠求駢京賦人争寫麟經手續編
小官居不愠健筆秉湏專白下巖鳴鐸長沙省佩弦仗
明誅𤨏伯吐愛學乘禪爾雅言言熟傳燈字字詮賈生
䜛自漢郭隗起無燕門弟懷明道家人念閔騫久孤黔
首戀肯與瘴江延寫别衣皆淚求親道欲涎山長空寄
鯉春盡好聞鵑牛女縭猶結參商轂怎旋盪舟如得奡
辟穀苟逢佺閶闔湏臾啓文昌瞬息褰世間驚兩鳥眼
底盡飛鳶脱後前人步終貽半世愆酉山書每附浯石
頌宜鐫處處青春在年年碧草芊壮心期不已浩氣亮
非孱韓柳拚来擇蕭曹幸免銓
過安陸詩東郭同年本寬
秋風吹雁過西東怪事無勞問太空安陸江頭一杯酒
月明寒浪逐孤篷
舟次均州
浪裏牽舟面面山虔州十八是平灘征鴻不逐隨陽伴
萬里孤鳴月夜寒
即事
十載奎婁避劍光不應流落在遐荒重磨未得豐城土
中夜彈歌斷客腸
登洞賓亭
敬為先生拜此亭午風澹澹樹青青書生苦被文名累
始羡長吟過洞庭
轉晴竒石
捲將流水上巔崖處處荒林隠宿霾千古此名傳獨好
祗云仙子墮金釵
背嵎沃壤
山下平平百頃田人家多厭粥和饘不應限却東南地
豐草長林塞眼前
廣順晴嵐
四面青山似畫圖烟雲旦晚自糢糊好風吹散西邊雨
獨見晴峰碧漢孤
書閩藩公舍壁
客裏重陽菊正香衡文事了促歸装弟兄未盡登高興
仰看青雲數雁行
送李司訓夀夫之繁昌
十月梅花早報春相思誰是賞春人山亭獨酌杯中酒
顛倒東風却夢君
俞泰(字國昌無錫人)
題丹陽賀氏採桑飼蠶圖
一從西陵育蠶始開我萬世資生原五畝橋邊樹桑柘
衣裳乃服由軒轅王澤寖衰不下究棄置田廬作園囿
閭閻無復採桑人却欲重重被文繡吁嗟皇妃躬祀夫
人繅豈敢惡逸為勤勞公桑蠶室古来重里罰有布懲
不毛崇陽拔茶易桑植乖厓卓有先幾識四野陰稠桑
作林襄城歌舞忠宣德上有作者民斯從三吳非復當
時風一花一木務珍玩飼蠶樹老煙蕪叢兹圖宛然含
諷意彷彿東郊勸蠶事桑陰筐簍去復来屋裏婦姑忙
不寐簇箔層層候起眠窖蠶繅絲說去年却歎官租猶
未了莫教重貢八蠶綿
劒泉篇為虎丘戈生題
海湧山高一池小磨劒空傳仙跡杳清泉香浸夹溪芹
曲徑陰連穿石篠幽人結屋傍池隈野服芒鞵日旋繞
干將飛去不可留山月獨留常皎皎汲泉高處景尤竒
脩綆下垂深樹杪知君託興殊不淺此生甘與山泉了
胸中無限洞庭秋肯向俗塵徒擾擾
為張西疇題馬
三花駿分妙無匹展圖知是韓郎筆胡塵不驚邊塞清
飽食天閑安且逸彷彿委尾風蕭騷絶羣如見玉逍遙
錦韉金絡新妆束歸来漠北收天驕病眼摩挲增太息
聖皇御極神馬出疆場不試圉人閒長伴將軍老空
櫪
速祝鳴和不至再和来韻
馬首出門常向東依依如見神仙宫俗緣束縛觧不去
無由共對銀缸紅道腴元不在珍玉聊以山肴敘鄉曲
百篇有待醉時成自料牀頭餘一斛
朝天宫杜真人畫
亂雲閣山山欲低溪煙籠樹村欲迷鍊師採藥入雲去
樹底茅茨空鶴栖雲開湏臾藥師返庭鶴一聲人意遠
本来大道自森然萬木蕭疎落霞晚
西郊同王浚川作
寒山一眺望野意多躊蹰不圖潦倒後猶記相逢初宦
跡苦淫滯吾道空嗟吁醉来重慨古世路憐廽車
送靈山劉尹先為海門經歷
三載忘年誼懷君每動顔海門淹老驥合浦得翹關石
室人何在仙巖勝可攀更從民俗問應有去珠還
和施静觀二十四夜寫懷韻
剪燭不成寐幽懷坐轉深餘寒憑雪峭多病閱年侵處
世真如夢逢人少會心呼童頻洗盞狂量尚能禁
江心寺和文丞相韻
志矯千鈞力一絲摩挲長劒幾含悲間關浮論空憐我
倉卒降書竟是誰獨以死生明大義肯將成敗挫先期
一區落莫南歸路遺詠那堪作淚碑
和鳳山宗伯留都寄扇韻
笑談常把肺肝傾去就何心較重輕花竹園林春未老
雲霞樓閣眼還明廻瞻北闕恩難報稳卧東山夢不驚
自分疎慵當棄置却憐天上故人情
國聲弟新製一舟號曰浮莊謝思泉少卿題扁
鷁彩浮游東復西漫勞卿僕扁新題江湖浩蕩心俱遠
河漢迢遥路不迷兩岸芙蓉經五瀉半篷煙雨出雙溪
何年澤國尋幽社一枕清酣伴鷺鷖
九日卧病寫懷時駕至臨清
佳節還從客裏過那堪抱病卧巖阿日臨争覩龍光近
嵩祝其如虎拜何併喜黃花沾雨露即看黎庶起謳歌
包容聖度寬如海願賜餘波潤久疴
安桂坡山堂和段子辛韻
歸来偶作看山人恍惚桃源路未真松榻夜寒雲透枕
桂叢光滿月為隣笛聲誰弄滄洲夕泉味猶甘竇乳春
已辦筆牀茶竈在扁舟莫厭日相親
羅弦齋社飲和韻
一溪清繞白鷗沙共羡風流太守家興逐時秋多買菊
山無官税儘栽茶蒼髯瀟灑將成雪青眼分明不眩花
醉後却憐詞筆健蠻牋風雨自横斜
和撫公陳静齋同登慧山韻
無事肩輿日到山倚欄偏愛上池泉雨餘林鳥聲猶澀
春老溪花色尚妍簪紱喜同嘉燕地風濤久謝乞歸年
紀遊須仗名公筆净掃蒼苔石上鐫
贈宜興友人
好山吾郡說荆南天與幽人着草菴坐踞松臺延夜月
步隨鳬舄破朝嵐茶經雅致追桑苧橘頌高風憶子瞻
咫尺未能驅俗駕應從玉版特相參
䆳菴閣老宅賞燈限韻
芳宵娛客漫張燈何幸龍門此共登放夜有恩寬漢禁
分盤隨意出盧蒸未論火樹三千架真在瑶臺十二層
玉燭喜調今日泰相公元不自能言
題畫
小舸繫煙汀誰知笛裏情寒蘆風瑟瑟正是晚潮生
題畫送同年高穎之冊封黃州
翹首東南幾夕曛歸心時逐廣陵雲乘軒偶借天風便
喜讀黃岡竹外文
次韻盆池新荷
地拘未遂凌川勢小展如懷畏滿時造物自知生意在
玉淵金井露參差
費縣口占
地湧青蓮石抱沙東蒙北枕水環衙山城誰道春来晚
開徧棠梨又枳花
楊妃吹笛圖
音律從来夀邸長宫中新調稱新妆誰知吹出無雙曲
究為嵬坡訴斷腸
送吳秀才還武義
一瓢来汲惠山泉白石青松意灑然秋色滿溪帆影動
路人爭指孝廉船
揭齋瞶翁偶題
石鼎泉聲正午茶故人通刺到吾家莫教附耳談時事
高柳橋邊日易斜
送友人還吳門
十年京國夢中心到此春光滿上林莫為鶯花漫留戀
麥黃蠶老候歸音
俞暉(字國光號小泉居士子憲輯明百家詩者)
代題惠山秋霽圖
峩峩古惠山秋郊如立玉氣清軋高穹厚載亘深軸中
虚發靈泉晝夜㒺盈縮泉邊有高士飲泉養虛穆詩書
濟世具坐費十年讀畜久將大施蒼生待餘沐文章况
大雅布帛而菽粟鄙夫存朽腐隨問致篇牘悠然朝野
思感中還媿恧
贈鷗沙
兹邑少山水江沙入孟河君家何處所鷗鳥傍人多適
性從予好㤀機奈爾何因君發遐想塵海久蹉跎
山中懷舊
長日一無事行遊空歲華看花已迷路對酒欲忘家心
懶道仍在時清樂有加獨憐朋舊遠雲徑幾興嗟
覽籍
玄嘿常懷出世心殘編猶自費探尋久辭酒伴驚身健
偶接朝簪幸跡沈并食㤀情過午漏閒眠隨意得花陰
人生何必多牽繫一室還將薄萬金
蒲仙草堂
君居城市好林泉遶屋栽蒲似水邊九節靈根堪作杖
五時香氣欲熏天客至不妨沽酒坐閒看還得把書眠
聞君八十轉強健始信昌陽善引年
旅次
記得出門桃李穠今朝忽見隔江楓孤城砧杵隣家月
野寺鍾聲客邸風一鳥倦飛秋漵渺寸心愁折夕陽空
夢魂欲隨飛蝶去紙帳梅花夜雨中
擬題六井鄴侯祠
井道而今正有功瓣香来弔鄴侯宫龍收雲雨秋湖碧
鵠起江山夕照紅朱紱漫傳封拜後白衣真想指揮中
石池千古寒泉在歌罷滄浪一鑑空
畫障次韻
老人自是逃名者白髮蕭然綠薜衫盡日江亭誰作伴
相看沙鳥與風帆
扇景
數點白鷗遠近明蓼花汀沒釣臺横得魚未惬歸舟趣
坐看桐江月漸生
病餘鼔琴
書劍三年入病鄉功名心碎萬人場月来風静黃昏後
零落梅花十指香
夏日訪友
萬綠新齊花影沈四圍脩竹絶塵侵主人不見空来去
看盡白雲山色深
偶題
數椽茅屋風霜古四壁圖書歲月塵自喜高吟足晨夕
杜門三載不知貧
石倉歴代詩選卷四百八十六
