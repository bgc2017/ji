石倉歴代詩選卷九
明曹學佺編
梁詩三
劉孝威(字孝威孝勝之弟)
隴頭水
從軍戍隴頭隴水帶沙流時觀胡騎飲常為漢國羞釁
妻成兩劒殺子祀雙鈎頓取樓蘭頸就解郅支裘勿令
如李廣功多遂不酬
塘上行苦辛篇
蒲生伊何陳曲中多苦辛黃金坐銷鑠白玉遂緇磷裂
衣工毁嫡掩袖切讒新嫌成跡易已愛去理難申秦雲
猶變色魯日尚迴輪妾歌已腸斷君心終未親
怨詩
退寵辭金屋見譴斥甘泉枕席秋風起房櫳明月懸燭
避窗中影香迴爐上煙丹庭斜草徑素壁點苔錢歌起
蒲生曲樂奏下山絃新聲音廣宴餘杯今自傳王嬙向
絶漠宗女入祁連雁書猶未返角馬無歸年昭臺有媵
御曾坂無棄捐後薪隨復積前魚誰更憐
小臨海
碣石望山海留連降尊極秦帝枉鈎陳漢家增禮秩石
橋終不成桑田竟難測蜃氣遠生縷鮫人近潜織空勞
帝女填詎動波神色
思歸引
胡地憑良馬懷驕負漢恩甘泉烽火入回中宫室燔錦
車勞遠駕繡衣疲屢奔貳師已喪律都尉亦銷魂龍堆
求援急狐塞請先屯櫪下驅雙駿腰邊帶兩鞬乘障無
期限思歸安可論
妾薄命篇
去年從越障今歲没胡塵嚴霜封碣石驚沙暗井陘玉
篸久落鬢羅衣長挂屏浴蠶思漆水條桑憶鄭坰寄書
朝鮮吏留釧武安亭勿言戎夏隔但令心契冥不見豐
城劒千祀復同形
行幸甘泉宫歌
漢家迎夏畢避暑甘泉宫棧車鳴里鼓駟馬駕相風校
尉烏桓騎待制樓煩弓後旌猶五柞前笳度九嵕才人
豹尾内御酒屬車中輦迴百子閣扇動七輪風鳴鐘休
衛士披圖召後宫材官促校獵凉秋戲射熊
擬古應教
雙棲翡翠兩鴛鴦巫雲洛月乍相望誰家妖冶折花枝
蛾眉曼睇使情移青鋪綠璅琉璃扉瓊筵玉笥金縷衣
美人年幾可十餘含羞轉笑斂風裾珠丸出彈不可追
空留可憐持與誰
蜀道難
玉壘高無極銅梁不可攀雙流逆巇道九坂澁陽關鄧
侯策馬度王生斂轡還斂轡懼身尤叱馭奉王猷若恡千金
重誰為萬里侯戲馬吞珠界揚舲濯錦流沈犀厭怪水
握鏡表靈丘禺山金碧有光輝遷亭車馬尚輕肥彌想
王褒擁節反更憶相如乘傳歸君平子雲閴不嗣江漢
英靈信已衰
三日侍皇太子曲水宴
二龍巡夏代八駿馭周朝豫遊光帝則樂飲盛民謠皇
儲遵洛禊濫觴追灞橋掌祓開神籞司馬動鑾鑣周旗
交采眊晉鼓雜清簫旌宫臨廣隰藻衛爍巖椒蘭樽沿
曲岸靈若泝迴潮
登覆舟山望湖北
紫川通太液丹岑連少華堂皇更隱映松灌雜交加荇
蒲浮新葉漁舟繞落花浴童争淺岸漂女擇平沙極望
傷春目迴車歸狹斜
出新林
邙山眡洛邑函谷望秦京遥分承露掌遠見長安城故
鄉已可識遊子必勞情霧罷前林見風息涌川平坐觀
暮潮落漸見夕煙生無由一羽化徒想御風輕
侍宴賦得龍沙宵明月
鵲飛空繞樹月輪殊未圓嫦娥望不出桂枝稍隱殘落
照移樓影浮光動塹瀾櫪馬悲笳吹城烏啼塞寒傳聞
機杼妾愁余衣服單當秋絡已脆銜啼織復難斂眉雖
不樂舞劒強為歡請謝函關吏行當封一丸
苦暑
暮日苦炎溽遷坐接階廊月麗姮娥影星含織女光棲
禽動夜竹流螢出闇墻香盤糅鮮粉雕壺承玉漿白羽
徒垂握綠水自周堂弱紈猶覺重纖絺尚少凉弄風思
漢朔戲雨憶吴王玄冰術難驗赤道漏猶長誰能更吹
律還令黍谷凉
奉和逐凉
鐘鳴夜未央避暑起徬徨長河似曳素明星若散璫倚
巖欣石冷臨池愛水凉月纖張敞畫荷妖韓夀香對此
遊清夜何勞娱洞房
春宵
花開人不歸節暖衣須變迴釵挂反環拭淚繩春線今
夜月輪圓胡兵必應戰
冬曉
妾家邊洛城慣識曉鐘聲鐘聲猶未盡漢使報應行天
寒硯冰凍心悲書不成
九日酌菊酒
露花疑始摘羅衣似適薰餘杯度不取欲持嬌使君
望隔墻花
隔墻花半隱猶見動花枝當由美人摘詎止春風吹
賦得香出衣
香出衣步近氣逾飛博山登高用鄴錦含情動靨比洛
妃香纓麝帶縫金縷瓊花玉勝綴珠徽蘇合故秊微恨
歇都梁路遠恐非新猶賢漢君芳千里尚笑荀令止三
旬
劉孝先(孝威之弟)
和兄孝綽夜不得眠
夜愁眠不安起望臺南端葉慘風聲異樓空月色寒笙
冷調簧數絃脆上琴難百年行詎幾萬慮苦相攅誰家
有明鏡暫借照心看
草堂寺尋無名法師
飛鏡點青天横照滿樓前深林生夜冷複閣上宵煙葉
動花中露湍鳴闇裏泉竹風聲若雨山蟲聽似蟬摘果
仍荷藉酌水用花傳一巵聊自飲萬事且蕭然
和亡名法師秋夜草堂寺禪房月下
幽人住山北月上照山東洞戶臨松徑虚窗隱竹叢出
林避炎影步逕逐凉風平雲斷高岫長河隔淨空數螢
流暗草一鳥宿疎桐興逸煙霄上神閒宇宙中還思城
闕下何異處樊籠
劉遵(字孝陵)
度關山
隴樹寒色落塞雲朝欲開谷深鼙易響路狹幰難回當
知結綬去非是棄繻來行人思顧返道别且徘徊願度
關山鶴勞歌立可哀
相逢狹路間
春晚駕香車交輪礙狹斜所恐帷風入疑傷步搖花含
羞隱年少何因問妾家青樓臨上路相期竟路賖
從頓還城應令
漢水深難渡深潭見㡳清錦笮繋鳬舸珠竿懸翠旍鳴
笳芳樹曲流唱採蓮聲神遊不停駕日暮返連營寧顧
空房裏階下綠苔生
應令詠舞
倡女多豔色入選盡華年舉腕嫌衫重迴腰覺態妍情
繞陽春吹影逐相思弦履度開裙襵鬟轉匝花鈿所愁
餘曲罷為欲在君前
劉邈(彭城人)
見人織聊為之詠
纖纖運玉指脉脉正蛾眉振躡開交縷停梭續斷絲簷
花初照月洞口垂朱帷弄機行掩淚翻令織素遲
秋閨
螢飛綺窗外妾思霍將軍燈前量獸錦簾下織花紋墜
露如輕雨長河似薄雲秋還百種事衣成未暇薰
陶弘景(字通明丹陽秣陵人)
寒夜怨
夜雲生夜鴻驚悽切嘹唳傷夜情空山霜滿高煙平鉛
華沈照帳孤明寒月微寒風緊愁心絶愁淚盡情人不
勝怨思來誰能忍
詔問山中何所有賦詩以答
山中何所有嶺上多白雲只可自怡悅不堪持寄君
和約法師臨友人
我有數行淚不落十餘年今日為君盡併灑秋風前
曹景宗(字子震新野人)
光華殿侍宴賦競病韻
去時兒女悲歸來笳鼓競借問行路人何如霍去病
徐勉(字修仁東海郯人)
採菱曲
相攜及嘉月採菱渡北渚微風吹櫂歌日暮相容與采
采不能歸望望方延佇儻逢遺珮人預以心相許
昧旦出新亭渚
驅車凌早術山華映初日攬轡且徘徊復值清江謐杳
靄楓樹林參差黃鳥匹氣物宛如斯重以心期逸春堤
一遊衍終朝意殊悉
徐悱(字敬業勉之第二子)
白馬篇
妍蹄飾鏤鞍飛鞚度河干少秊本上郡遨遊入露寒劒
琢荆山玉彈把隨珠丸聞有邊烽急飛候至長安然諾
竊自許捐軀諒不難占兵出細柳轉戰向樓蘭雄名盛
李霍壯氣勇彭韓能令石飲羽復使髮衝冠要功非汗
馬報效乃鋒端日没塞雲起風悲胡地寒西征馘小月
北去腦鳥丸歸報明天子燕然石復刊
贈内
日暮想青陽躡履出椒房網蟲生錦薦遊塵掩玉牀不
見可憐影空餘黼帳香彼美情多樂挾瑟坐高堂豈忘
離憂者向隅心獨傷聊因一書札以代九迴腸
劉峻(字孝標平原人)
自江州還入石頭詩
鼓枻入大川延睇洛城觀洛城何鬱鬱杳與雲霄半前
望蒼龍門斜瞻白鶴館槐垂御溝道柳綴金隄岸迅馬
晨風趨輕輿流水散高歌梁塵下絙瑟荆禽亂我思江
海遊曾無朝市玩忽寄靈臺宿空發及關歎仲子入南
楚伯鸞出東漢何能栖樹枝取斃王孫彈
始居山營室
自昔厭諠囂執志好栖息嘯歌棄城市歸來事耕織鑿
戸闚嶕嶢開軒望嶃崱激水簷前溜脩竹堂隂植香風
鳴紫鸎高梧巢綠翼泉脉同杳杳流波下不極髣髴玉
山隈想像瑤池側夜誦神仙記旦吸雲霞色將馭六龍
輿行從三鳥食誰與金門士撫心論胸臆
出塞
薊門秋氣清飛將出長城絶漠衝風急交河夜月明陷
敵摐金鼓摧鋒揚旆旌去去無終極日暮動邊聲
劉緩(平原人)
江南可採蓮
春初北岸涸夏月南湖通卷荷舒欲倚芙蓉生即紅檝
小宜迴徑船輕好入叢釵光逐影亂衣香隨逆風江南
少許地年年情不窮
看美人摘薔薇
新花臨曲池佳麗復相隨鮮紅同映水輕香共逐吹繞
架尋多處窺叢見好枝矜新猶恨少將故復嫌萎釵邊
爛漫插無處不相宜
秋夜
樓上起秋風絶望秋閨中燭溜花行滿香燃奩欲空徒
教兩行淚俱浮妝上紅
冬宵
别後春池異荷盡欲生冰箱中剪刀冷臺上面脂凝纖
腰轉無力寒衣恐不勝
陸倕(字佐公吴郡人)
和昭明太子鍾山解講
終南鄰漢闕高掌跨周京復此虧山嶺穹窿距帝城當
衢啓珠館臨下構山楹南望窮淮溆北眺盡滄溟步簷
時中宿飛階或上征網戶圖雲氣龕室畫仙靈副君憐
世網廣命萃人英道筵終后說鑾轡出郊坰雲峰響流
吹松野映風旌睿心嘉杜若神藻茂琳瓊多謝先成敏
空頒後乘榮
以詩代書别後寄贈
余本水鄉士閉門江海隅時逢世道泰蹇足步高衢名
成宦雖立效微功日疎入仕乘肥馬出守擁高車關門
遊昔吏遷亭有故書江派資賢牧宗英出建旟不勞王
布鼓無賴露田車弼政非責實求名己課虚長卿病猶
在修齡疾未祛詎知亭長肉寧挂府丞魚不能未知止
内訟慙諸已僶勉從王事纚舟出淮泗朋故遠追尋暝
宿清江隂明旦一分手翻飛各異林歸舟隨岸曲猶聞
歌棹音行者日超遠誰見别離心夕次洌洲岸明登慈
姥岑水流多迴復余歸良未尋江關寒事早夜露傷秋
草心屬姑蘇臺目送邯鄲道葭葦日蒼蒼親知慎早涼
劉兄消渴病休攝戒無良殷弟癲眩疾行止避風霜劉
侯有餘冷宜餌陟釐方伏子多風咳門冬幸易將率更
愛雅體體弱思自強吏曹勉玉潤諷議勖金相比部多
暇日奚用肆龍章建德何為者勿墮無人鄉記室朋從
暇露蝎附行商議曹坐朝罷尺板嗣徽芳雙栖成獨宿
俱飛忽異翔眷言思親友沈思結中腸追惟疇昔時朝
府多歡暇薄暮塵埃静飛盖遥相迓李郭或同舟潘夏
時方駕娱談終美景敷文永清夜促膝豈異人戚戚皆
朋婭今者一乖離漼然心事差山川望猶近便似隔天
涯玉躬子加護昭質余未虧八行思自勉一札望來儀
虞羲(字子陽會稽人)
自君之出矣
自君之出矣楊柳正依依君去無消息惟見黃鶴飛關
山多險阻士馬少光輝流秊無止極君去何時歸
送友人上湘
濡足送征人褰裳臨水路共盈一樽酒對之愁日暮漢
廣雖容舠風悲未可渡佳期難再得但願論心故沅水
日生波芳洲行墜露共知丘壑改同無金石固
詠霍將軍北伐
擁旄為漠將汗馬出長城長城地勢險萬里與雲平涼
秋八九月虜騎入幽并飛狐白日晚瀚海愁雲生羽書
時斷絶刁斗晝夜驚乘墉揮寳劎蔽日引高旍雲屯七
萃士魚麗六郡兵胡笳關下思羌笛隴頭鳴骨都先自
讋日逐次亡精玉門罷斥堠甲第始修營位登萬庾積
功立百行成天長地自久人道有虧盈未窮激楚樂已
見高臺傾當令麟閣上千載有雄名
春郊
光風轉蕙畮香霧鬱蘭津暄遲蝶弄蘤景麗鳥和春樵
歌喧壟暮魚枻亂江晨山中芳杜若依依獨思人
江洪(濟陽人)
採菱曲二首
風生綠葉聚波動紫莖開含花復含實正待佳人來
白日和清風輕雲雜高樹忽然當此時採菱復相遇
秋風曲
北牖風摧樹南籬寒蛩吟庭中無限月思婦夜鳴砧
胡笳曲
落日慘無光臨河獨飲馬飋颶夕風高聫翩飛雁下
詠歌姬
寶鑷間珠花分明靚妝點薄鬢約微黃輕紅澹鉛臉發
言芳已馳復加蘭蕙染浮聲易傷歎沈唱安而險孤轉
忽徘徊雙蛾乍舒斂不持全示人半用輕紗掩
和新浦侯詠鶴
閒園有孤鶴摧藏信可憐寧望春臯下刷羽翫花鈿何
時秋海上照影弄長川曉鳴動遥怨夕唳感孀眠哀咽
芳林右憫默華池邊猶冀淩雲志萬里共翩翩
費昶(江夏人)
長門怨
向夕千愁起自悔何嗟及愁思且歸牀羅襦方掩泣綘
樹搖風軟黃鳥弄聲急金屋貯嬌時不言君不入
採菱曲
妾家五湖口採菱五湖側玉面不關妝雙眉本翠色日
斜天欲暮風生浪未息宛在水中央空作兩相憶
華觀省中夜聞城外擣衣
閶闔下重關丹墀吐明月秋氣城中冷秋砧城外發浮
聲繞雀臺飄響度龍闕宛轉何藏摧當從上路来藏摧
意未己定自乘軒裏乘軒盡世家佳麗似朝霞圓璫耳
上照方繡領間斜衣薰百和屑鬢插九枝花昨暮庭槐
落今朝羅綺薄拂席捲鴛鴦開縵舒龜鶴金波正容與
玉步依砧杵紅袖往還縈素腕參差舉徒聞不得見獨
夜空愁佇獨夜何窮極懷之在心惻階垂玉衡露庭舞
相風翼瀝滴流星輝燦爛長河色三冬誠足用五日無
糧食楊雲己寂寥今君復弦直
和蕭記室春旦有所思
芳樹發春輝蔡子望青衣水逐桃花去春隨楊柳歸楊
柳何時歸裊裊復依依己蔭章臺陌復掃長門扉獨知
離心者坐惜春光違洛陽遠如日何由見宓妃
詠照鏡
晨暉照杏梁飛燕起朝妝留心散廣黛輕手約花黃正
釵時念影拂絮且憐香方嫌翠色故乍道玉無光城中
皆半額非妾畫眉長
庾丹(桂州刺史)
秋閨有望
耿耿横天漢飄飄出軸雲月斜樹倒影風至水迴文已
泣機中婦復悲堂上君羅襦曉長襞翠被夜徒薰空汲
銀牀井誰縫金縷裙所思竟不至持酒清夜分
夜夢還家
歸飛夢所憶共子汲寒漿銅瓶素絲綆綺井白銀牀雀
出丰茸樹蟲飛玳瑁梁離人不相見争忍對春光
紀少瑜(字幼瑒秣陵人)
遊建興苑
丹陵抱天色紫淵更上林銀臺懸百仞玉樹起千尋水
流冠蓋影風揚歌吹音踟蹰憐拾翠顧步惜遺簪日落庭
光轉方幰屢移隂終言樂未極不道愛黃金
擬吴均體應教
庭樹發春輝遊人競下機却匣擎歌扇開箱擇舞衣桑
萎不復惜看花遽將夕自有專城居空持迷上客
月中飛螢
遠度時依幕斜來如畏窗向月光還盡臨池影更雙
詠殘燈
殘燈猶未滅將盡更揚輝惟餘一兩焰纔得解羅衣
王臺卿
奉和望同泰寺浮圖
朝光正晃朗涌塔標千丈儀鳳異靈鳥金盤代仙掌積
拱成雕桷高簷挂珠網寳地若池沙風鈴如樹響刻削
生千變丹青圖萬象烟霞時出没神仙乍來往晨霧
半層生飛幡接雲上遊蜺不敢息翔鵾詎能仰讃善資
哲人流詠歸明兩願假舟航末彼岸誰云廣
奉和泛江
春江下白帝畫舸向黃牛錦纜迴沙磧蘭橈避荻洲濕
花隨水泛空巢逐樹流建平船柹下荆門戰艦浮岸社
多喬木山城足迥樓日落江風静龍吟迴上遊
詠筝
依歌時轉韻按曲動花鈿促調移輕柱亂手度繁絃惟
有高秋月秦聲未可憐
李鏡遠
詠日
始臨東嶽觀俄升若木枝萍實詎儔彩合扇且慙規北
林耿初曜圓窗鑒早曦照庭餘雪盡映簷溜滴垂徘徊
匝花樹煜爚滿春池柳隂裁靡靡簾影復離離曾泉豈
亭舍桑榆忽在斯迴戈安得中長繩不可羈冲情愛景
落清宴惜光馳温暉徒已荷深心竊自知
朱超道(朱超朱超道朱越各詩集所載名多互見疑是一人之作今從詩彙并載而於各題)
(下仍分註本名以俟)
别劉孝先(朱超道)
疲疴積未瘳伏枕倦長愁復念夜分首江上值徂秋隂
凝變遠色落葉泛寒流繁霜積曉纜輕冰繞夜舟曳裾
出兔苑引領望龍樓勿念經臺側無為戚情遊
别席中兵(朱超道)
數年共棲息一旦各聫翩莫論行近遠終是隔山川長
波漫不極高岫鬱相連急風亂還鳥輕寒静暮蟬扁舟
已入浪孤帆漸逼天停車對空渚悵望轉依然
賦得蕩子行未歸(藝文作朱越玉臺作朱超道)
坐樓愁出望息意不思春無奈園中柳寒時已報人捉
梳羞理鬢挑朱懶向脣何當上路晚風吹還騎塵
詠孤石(朱超)
侵霞去日近鎮水激流分對影疑雙闕孤生若斷雲遏
風静華浪騰烟起薄曛雖言近七嶺獨立不成羣
詠鏡(朱超道)
折花須自插不用暫臨池當由可憐面偏與鏡相宜安
釵釧獨響刷鬢袖俱移惟餘心裏恨影中恒不知
詠獨栖鳥(朱超)
河水聞寒已成凍塞草愁霜懸自衰可念無端失林鳥
此夜逆風何處歸列網遮山不聽度懸冰繞樹滑難依
細石似鷰能隨雨片木作鳶猶解機但令積風多少便
何患有翼不能飛寄語故林無數鳥會入羣裏比毛衣
戴暠
從軍行
長安夜刺閨胡騎白銅鞮詔書發隴右名募取關西劒
懸三尺鞘鎧累七重犀督軍鳴戰鼓巡夜數更鞞侵星
出柳塞際晚入榆溪秦涇含藥鴆晉火逐飛鷄通泉開
地道望敵竪雲梯隂山日不暮長城風自淒弓寒折錦
鞬馬凍滑斜蹄燕旗竿上脆羌笛管中嘶登山試下趙
憑軾且平齊當今函谷上惟用一丸泥
煌煌京洛行
欲知佳麗地為君陳帝京由來稱俠窟争利復争名鑄
銅門外馬刻石水中鯨黑龍過飲渭丹鳳俯臨城羣公
邀郭解天子問黃瓊詔幸平陽第騎指伏波營五侯同
拜爵七貴各垂纓衣風飄颻起車塵暗浪生舞見淮南
法歌聞齊后聲揮金留客坐饌玉待鐘鳴獨有文園客
偏嗟武騎輕
度關山
昔聽隴頭吟平居已流涕今上關山望長安樹如薺千
里非鄉邑四海皆兄弟軍中大體自相褒其間得意各
分曹博陵輕俠皆無位幽州重氣本多豪馬銜苜蓿葉劒
瑩鸊鵜膏初征心未習復值雁飛入山頭看月近草上知
風急笛喝曲難成笳繁響還澁武帝初承平東伐復西征
薊門海作塹榆塞冰為城催令四校出倚望三邊平箭
服朝來動刀環臨陣鳴將軍一百戰都護五千兵且决雄
雌眼前利誰道功名身後事丈夫意氣本自然來時辭
第已聞天但令此身與命在不持烽火照甘泉
沈君攸(後梁人)
薄暮動弦歌
柳谷向夕沈餘日蕙樓臨砌徙斜光金戸半入藂林影
蘭徑時移落蘂香絲繩玉壺傳綺席秦筝趙瑟
響高堂舞裙拂履喧珠珮歌響出扇繞塵梁雲邊雪飛
弦柱促留賓但須羅袖長日暮歌鍾恒不倦處處行樂
為時康
羽觴飛上苑
上路薄晚風塵合禁苑初春氣色華石徑斷絲闌蔓草
山流細沬擁浮花魚文熠爚含餘日鶴蓋低昂照落霞
隔樹銀鞍喧寳馬分衢玉軸動香車車馬處處盡成隂
班荆促席對芳林藤杯屢動情仍暢翠樽引滿趣彌深
山陽倒載非難得宜城醇醖促湏斟半醉驪歌應可奏
上客莫慮擲黃金
鄧鏗
和隂梁州雜怨
暫别猶添恨何忍别經時叢桂頻銷葉庭樹幾攀枝君
言妾貌改妾畏君心移終須一相見併得兩相知
月夜閨中
閨中日已暮樓上月初華樹隂緣砌上窗影向牀斜開
帷傷隻鳳吹燈惜落花誰能當此夕獨處類倡家
王淑英妻劉氏(淑英瑯琊人妻劉氏繪之女孝綽之妹孝綽三妹並有才學一適王)
(淑英一適張嵊一適徐悱)
昭君怨
一生竟何定萬事最難保丹青失舊儀玉匣成秋草想
妾辭關淚至今猶未燥漢使汝南還殷勤為人道
贈夫
妝鉛點黛拂輕紅鳴環動珮出房櫳看梅復看柳淚滿
春衫中
徐悱妻劉氏
答外
花庭麗景斜蘭牖輕風度落日更新妝開簾對春樹鳴
鸝葉中舞戲蝶花間騖調琴本要歡心愁不成趣良會
誠非遠佳期今不遇欲知幽怨多春閨深且暮
題甘蕉葉示人
夕泣己非疎夢啼太真數惟當夜枕知過此無人覺
木蘭詩
唧唧復唧唧木蘭當戸織不聞機杼聲惟聞女歎息問
女何所思問女何所憶女亦無所思女亦無所憶昨夜
見軍帖可汗大點兵軍書十二卷卷卷有爺名阿爺無
大兒木蘭無長兄願為市鞍馬從此替爺征東市買駿
馬西市買鞍韉南市買轡頭北市買長鞭朝辭爺孃去
暮宿黃河邊不聞爺孃喚女聲但聞黃河流水鳴濺濺
旦辭黃河去暮至黑山頭不聞爺孃喚女聲但聞燕山
胡騎聲啾啾萬里赴戎機關山度若飛朔氣傳金柝寒
光照鐡衣將軍百戰死壯士十年歸歸來見天子天子
坐明堂策勲十二轉賞賜百千彊可汗問所欲木蘭不
用尚書郎願駞千里足送兒還故鄉爺孃聞女來出郭
相扶將阿姊聞妹來當戶理紅妝小弟聞姊來磨刀霍
霍向豬羊開我東閣門坐我西間牀脫我戰時袍著我
舊時裳當窗理雲鬢對鏡帖花黃出門看火伴火伴始
驚惶同行十二年不知木蘭是女郎雄兔脚撲朔雌兔
眼迷離兩兔傍地走安能辨我是雄雌
石倉歴代詩選卷九
