石倉歴代詩選卷四百九十一
明曹學佺編
明詩次集一百二十五
沈周
登照明讀書臺因訪徐辰翁丹井
遠秀目已週復騁登高足青山不嫌人所取隨我欲巍
巍古仙臺寂寂奠林麓七檜交雲霞靈飈散清馥崇臺
轉磴道攀緣把修竹同行玉堂彦高咏應虛谷逍遥東
山風能去歌管俗申紙驚連章謬圖附一軸聊以志傾
賞流傳亦何卜或恐聞邦人有酒悔無逐
題畫
山水正兼秀時秋快登臨篁逕何森邃迷誤若難尋豁
然重阿盡易厓超石林虛亭敞危搆擇勝面遥岑地高
氣自爽神静慮乃沉疎木汎清籟澄川開夕隂令我思
合江浩蕩舒素心渺渺萬里波目送雙飛禽
方道士還冶城
僧順嘗有言惠不在天上但行即須到此氣何勇壯水
雲黃冠流詩酒發清曠十年落東海故國隔西望亦云
自不歸要去誰我障配順足有餘天地納豪放今日金
昌亭風緊秋葉蕩留亦無不從去亦無所悵吸我白玉
鐘仰面月相向酣歌一掉首雲鸞渺仙仗
古木寒藤圖
古木迸石出脱葉如無生羣篠自西風何以荅秋聲蒼
藤載束縳恐因雷雨行我詩向而書誓與同老成
送歲詞
舂米夜作糰送歲與俗共歲去還自来送者徒鄭重初
謂人送歲終反被歲送俛仰一歲間過眼幾悲痛
雨中看山寄楊君謙
看雨春山中晴日未可及巒華與嶺秀濯濯翠流汁水
墨間罨畫屏風四圍立雜花逗餘紅雅與松枝濕低雲
滿窗戶似愛幽人入紛紛冶遊子此景那足給山情無
愛憎佳處待人拾
憫禾
薄禾今兹計狼狽尚栖畝借問胡為爾先時已離咎五月
風雨大潢潦卑莫受田穉俯就沒濁浪扼其首排濯潏蕩
間性命存亦苟天日赫赫出水熱烹羣醜二日色已變三
日虀在臼我時往撈觀覬活從中剖心存根已撥欲棄難
懈手掘土窒滲塍倩車仰鄰佑督戽靡日夜救死豈容久
併力役老少足絸筋亦糾一一補傷爛行行十八九過時
強經營安望如常茂七月尋遭風弱本被拗揉折處氣當沮
虚房但含&KR0949;間或見成穗秃稭卧敗箒何能畢公租亦莫彀
饑口對此發長咨細雨淡昏西枵腹不堪鼓併欲歌止酒
春草
春草不間生千里無絶岐客子畏遠行見草愁復滋草
莫為愁生却被愁相累如何踏青人晴芳媚珠翠
西山送葬
早行度西嶺野色莽四顧天氣亦蒼茫前岐欲迷誤狼
藉亂石間雪迹尚寒沍危峯掛落月初日未出樹飛旐
引輀車迤迤從西騖匍匐會葬人越邑多親故送死還
弔生相循等朝暮知生不可持頃暫聊為寓
畊樂
良家無外慕躬畊脩隱德庚庚東西畆宜禾更宜麥迹
勞不自悔志靜乃云適茨茆荆溪滸清幽多水石西挹
銅官秀右滙太湖碧林春鳥雀鳴鄰並戒作息和風拂
田穉蕊蕊行復粒兒孫候歸来竹戶燈火夕引觴漫霑
醉偃息就北壁所得還自賀不敢忘帝力
題畫
層岑交亂雲歴歴映羣樹雲山互相依青白媚朝暮下
有土着者静居氣鬱聚脩松蔭高宇細草被紆路幽深
與世違時復通杖屨鳴禽值客来語歇客還去天機發
所樂漠然非人故
思遠
露下芳草歇寒氣薄重幃幽處心獨驚行念君子衣君
子別既久嗣音亦已稀愁来不成織空對流黃機揮淚
如泉水明燭無光輝
别岩天道院
琳舘愜清賞樓居俯城隂高竹間喬柯幽然自山林我
本草澤士不諧市俗心能来豈為招忽去亦莫尋翩翩
拂雙袖孤雲渺秋岑
黃墳上草
黃黃墳上草青青復回春草死有生日土中無起人人
心期百年誰存百年身有酒且為樂我愛劉伯倫伯倫
亦已矣無酒澆其墳
門前有垂楊
門前有垂楊枝葉何靡靡飄花乍及地忽復因風起搖
蕩少婦心天涯念遊子愁多肌肉消不敢臨流水
湖上雜言
縱目極遐曠水嬉湖中央青山載白波上下相低昂俯
首愛雲霞零亂隨蘭漿悠悠遡空冥忽忽超景光宛宛
漢臯女落鴈懸微茫可望不可即相思如水長
百花洲效岑參
長濠春来水如油吳王昔日百花洲水流花謝三千秋
古人行樂今人愁沉沉細雨停孤舟岸上人家燈滿樓
紅簾火影照中流還聞吹簫樓上頭客夢不熟翻黃紬
翻黃紬夜悠悠拂吳鈎賦遠遊
題杜東原先生雨景
老原作畫墨法熟紙上沉沉發濃綠重林濕葉欲垂地
合磵流淙似鳴玉廬山九疊翠不乾秋影平吞此長幅
借看寧防雨拂面要為時人洗雙目滕王珠簾正堪卷
董家破屋不可宿出門一笑青天高猶怪春泥汙吾足
西山有虎行
西山人家傍山住唱歌採茶上山去下山日落仍唱歌
路黑林深無別慮今年虎多令人憂遶山摶人茶不收
墻東小女膏血流村南老翁空髑髏官司射虎差弓手
自隠山家索雞酒明朝入城去報官虎畏相公今避走
題林和靖手帖用東坡韻
我愛翁書得瘦硬雲腴濯盡西湖淥西臺少肉是真評
數行清瑩含冰玉宛然風節溢其間此字此翁俱絶俗
開緘見字即見翁五百年来如轉燭水邊孤墳我曾拜
土冷烟荒骨難肉當時州吏歲勞問于今祀典誰登錄
我歌湖山翁不知春晩鳴鳩呌深竹歸来把酒弔雙緘
猶勝無錢對寒菊
慶雲菴月下觀杏花
杏花初開紅滿城我眠僧房聞雨聲侵朝急起攬晴豔
對房兩株令眼明還宜夜坐了餘興靜免蜂蝶来紛争
嫣然紅粉本富貴更借月露添妍清青蘋流水未足擬
金蓮影度雙娉婷庭空月悄花不語但覺風過微香生
老僧看慣不為意却愛小紙臙脂縈高齋四壁可長有
不由零落愁人情
落花詞
山花雨中開復向雨中落昨日芳菲今寂寞紅英紫亂
滿墻頭我惜餘香留小酌君不見眼前恩怨翻覆閭併
為人情嘆輕薄
漁舟晩釣圖
新豐酒波堪濯足塵土紅汙酒波綠粗豪飲客下馬来
三觥五觥行促促何如並著春江船蒲茸紫立柳黃眠
船頭對坐杯漫傳賣魚儘可供酒錢夕陽射眼拉柁轉
江光貼天孤鳥遠
新燕
今朝見新燕猶似去年見主人頭髮白轉多只有烏衣
不曾變年去年来来不差分明記得主人家柴門大開
風滿屋飛出飛入隨楊花君不見相國門前車馬塞一
朝去相車馬寂車馬寂草萋萋燕子還来梁上栖
屈叟
老人僑住鳳城邊黃金遶身方少年臨街高樓尺五天
落絮遊絲縈管絃冶郎俠客来翩翩樓中無日無華筵
權門迹熟不須刺貂璫與進人尤憐看花南市春酒釅
走馬酣歸遺寳鞭青春豈許黃金鑄鴨城歸老今沒錢
屋資無告故人散草中五畆愁荒烟面盧骨立牙齒脫
短褐曼胡菅屨穿逢人欲歌豪或在聲吞苦淚秋風前
老人勿悲此世態富貴貧賤本相縣薄徒勉強狃勢物
聚散茫茫雲霎然但願老人有錢復年少此軰明朝還
拍肩
題畫卷
吳之為國水所涵有山平衍無巉巖我家多水少山處
悵望翠微心所貪時能借墨補不足數紙連絡長番粘
峯巒重復間溪溆雜樹列布多楓柟或開大壑浸山足
其樹半為浮雲含僧廬隠映遠水杪平圯道谷出水南
東村西落互親友畊田鑿井同丁男便須芒履與藤杖
聽泉採藥我亦堪陽岡亭館誰擇勝雅許酒會并棋談
嘗聞巴蜀天下險未可一往尋鳬蠶子長之興浩不淺
感此老鬢霜鬖鬖聊因此圖畫所見卧遊日日已自甘
光福
羣山西奔駐湖尾通川夾山三十里川窮小濼開鏡光
居民次水屋比比屋上有山屋下水開門波光眼如洗
虎山橋畔晩市忙打鼔漁郎賣鮮鯉霜前橘柚萬苞黃
雨後楊梅千樹紫山圍水抱開農桑樂土風光真畫裏
三年潢潦我無家恨不移書亦居此
史明古見訪
春来開門見新燕故人春来亦相見燕子不肯嫌貧家
破屋還勞故人睠燒燈屋下照白鬍高談雄辯如壯夫
且言老境知巳少感慨滿懷人事殊常當有酒開口笑
君来我往亦須要願從君言不敢違肯作伯勞東飛燕
流波館為史德徵賦
鶯湖南沠分兩濼翠阜浸波雙朵落沙鷗渚鷺雪點鏡
楊柳芙蓉錦開幕水心有屋駕虚明柱插玻璃高借脚
上留竹榻枕秋眠下許漁舟帶烟泊不須擇勝日移亭
何數倚晴偏快閣無地樓臺笑語凉倒天星斗魚龍躍
門前萬頃不入稅寸金寸土卑城郭紅闌我擬一臨流
但怯鬚眉老非昨
經尚湖望虞山
日午放船湖上頭虞山隨船走不休高峯仰見出翠壁
飛影下接滄波流青林人家隠山麓雞鳴犬吠聞中洲
鸕鷀羣栖竹葉暗蜻蜓特立荷花秋蓮歌漁唱尚互荅
落影在樹猶堪遊小舟争渡各先去獨逆風波渾不憂
芙蓉幛子
江天草木搖秋風老夫滿眼悲孤紅主人園林惜無地
夕陽野岸隨西東脉脉紅顔傷命薄露冷羅單倚高閣
隔水微辭不可通滿把瑶芳竟誰託顧影低頭思悄然
静留明月伴嬋娟嬋娟有時亦消歇難保佳人長少年
虎丘東院送笋
我来虎丘笋未茁一住三日濕且熱夜来大雨忽浪浪
滿地棚兒思可掘東院老僧知我饞十軰横筐露泥跋
玉瘢流乳詫新鮮性命生從鎌下絶佛徒心腸本慈愛
曲徇人情充老餮刷鍋爛煮和酒嚼一笑不知誰作孽
山林君子要養成還自老夫歌勿伐
江南春和倪雲林先生四首
燕口滋泥迸么筍東風力汰倡條静烘窗曉日開眼光
湘庋披奩尋紙影落花悠悠碧泉冷餘香猶熱臙脂井
樓頭少婦泣羅巾浪子馬蹄飛軟塵
青筐攔街賤櫻笋城外冶遊城裏静暖風夾路傳酒香
白日連歌踏花影醉歸掉臂紫袷冷喝采攤錢喧市井
家人苦費泣羅巾拔賣寳釵吹陌塵
蒲茸破碧尖如笋妥烟楊柳金塘静水邊樓上多麗人
半揭朱簾露花影禁烟閣雨東風冷喚玉澆桃汲銀井
不知飛鳥銜紅巾嘆息殘香栖路塵
脫巢乳燕拳高笋小隊尋芳破春静墻東笑語不見人
花枝擘撥鞦韆影飛籌促觥玉兕冷殽釘簇奩珍井井
歸程趁馬拾醉巾洗面明朝紅滿塵
竹堂寺與李敬敷楊啟同觀梅
竹堂梅花一千樹晴雪堆屏無入處秋官黃門兩詩客
珂馬西来為花駐老翁攜酒亦偶同嚼蕊含香各搜句
吉祥牡丹清莫兼定惠海棠幽亦未只憑坡口詫繁華
似恐同花不同趣酒酣塗紐作横斜筆下珠光濕春露
只恐此紙捲春去明日重尋花在地
盒子會詞
南京舊院有色業俱優者或二十三十姓結為手
帕姊妹每上節以春檠巧具殽核相賽名盒子會
凡得竒品為勝輸者罰酒酌勝者中有所私亦來
挾金助會厭厭夜飲彌月而止席間設燈張樂各
出其技能賦此以識京城樂事也
平樂燈宵閙如沸燈火烘春笑聲内盒匲来往鬭芳鄰
手帕綢繆通姊妹東家西家百絡盛裝殽釘核春滿檠
豹胎間挾鰉冰脆鳥欖分劖椰玉生不論多同較竒有
品裏輸無例陪酒呈絲逞竹會心歡裒鈔禆金走情友
閧堂彌月自春風酒香人語百花中一般桃李三千戶
亦有愁人隔墻住
題小景
江山入吾興隨筆散清華峯影分斜日波容映落霞無
橋通市迹有樹隠人家此地如堪買分畦擬種瓜
溪上獨坐
觀生吾自得飽飯荷農功盤石箕雙足清流影一翁松
喬藤輔友楓老葉還童好在尋詩地無人杖屨同
題畫
山家自烟火杳杳離人羣岩樹落紅雨石窗生白雲朋
從因偶過世事得新聞逐逐班樵牧幽蹤不欲分
見别者
出門多路岐巵酒安足辭難捨舊親戚莫悲生別離指
行山水遠愁到歲年遲始是去家日復成千萬思
寄松江王公佩
鶴城王錄事不見廿經秋看竹仍青眼躭詩已白頭流
鶯對丸藥野馬畏開樓近况逢人說空令感舊遊
瓶梅
銅瓶倚玉枝髹几獨看時折樹多可惜臨窗少不宜斷
根聊活計勺水小恩私省得溪橋外追尋老步遲
晩步
西林聊獨步樹樹已栖鴉童笈歸村校漁船聚酒家玉
㾗雲映月紅纈水明霞此景偏留戀衰年類日斜
晩坐
春殘尚絮袍林屋氣蕭騷白日若不夜人生亦太勞泥
花方失勢雨笋漫争高小酌仍觀物新醅愜老饕
寄錢允言
雖是經年別尋常見好詩湖南與湖北相望即相思楊
柳青霞舘芙蓉碧玉池乾坤知佚老微咏間清巵
宜閒
黃塵不是海特地為人深浮世有窮日勞生無止心從
容一樽酒蕭散五絃琴會得其中趣悠悠萬慮沉
東老朱廷美號
東老老而貧惟於一影親布衾身後禭茅屋病中人白
髮偏相信黃金郤不仁閶門是居第富貴任比鄰
元日二首
物華初煥發鄙抱亦生春開歲始今日長鄉無幾人蟻
醅浮甕冽雞彩映門新笑進三分盞聊娛八十親
賀旦怡隨俗筋衰拜莫便鬢毛關燕次歴紀曠生年地
氣通荄早晴光入戶妍小孫看滿抱不待衆人憐
清溪小隠
結廬城郭遠静勝此溪邊鷗鷺分家住烟波入枕眠釣
魚償酒劵掘藕補傭錢只隔斜陽岸經遊須倩船
病起試酌
山尊得酒且高歌百歲流光已半過病眼看書真處少
老懷追事謬時多髮隨落葉驚西㬋門對清江惜逝波
今古英雄同一盡浮生不飲復如何
喜橒弟開館
家庭人静日遲遲簡束青衿漸有規小子方能識痴叔
抗顔真去作人師床頭把卷書魚走窗下開絃野鶴窺
訓詔有餘仍自學知君况是少年時
寄久客
封書斷絶身漂泊別日慈親鬢已華馬上何時少鄉使
門前滿眼是天涯客襟合有忘歸草閨燭應無報喜花
盡說杜鵑聲最切若教聞得定思家
瀼西草堂
堂在瀼西黃草茨吳鄉莫把蜀鄉疑地從杜甫名全借
圖為盧鴻我不辭衣桁夕陽迷翡翠竹坪春水下鸕鷀
百壺自醉蘇司業未觧求人為酒貲
病中夜雨起坐
藥杯香炷與温存養病功夫要閉門布被擁寒書作枕
紙窗催曙水臨軒楓生赧色知霜辱蕉負争心共雨喧
物性人情静觀得得来還欲費吾言
六十一歲自夀
重逢丁未開新甲過六十年增一年壽是倘来那必得
人於末節要求全占鳩挾婦傷今日羡鶴添孫欠此緣
萬事莫論吾母健進將春酒北堂前
送都元敬赴史西村家塾
黃溪雪後爛生光童冠迎船青佩長客子能行秘書監
東家好是鄭公鄉春帷開讀禽魚動夜觀鳴絃水月蒼
賓主閒時還倡和吳江滿地錄新章
西川次吳匏菴韻
移家忽要離川東自信何須賣卜翁七水大都如屋下
一山剛半入城中沙鮮近市柈多蛤海氣通村井或虹
有片閒心無所作畫圖詩律兩争工
西川風物新家處一畆之居半畆苔慮怕市喧忙避去
便宜山近特移来芙蓉曲渚秋風動鴈鶩長波夕照開
我亦曾尋偏記得隔林高有古書臺
雪中偶題
静坐關門意始欣老年真欲息勞筋潮通沙溆冰魚子
竹亞寒簷雪雀羣畏酒作痰如惡客逢人說夢亦竒聞
紙窗飯後何消遣呵筆時抄玉露文
與客夜坐
兩年方始一相逢偶集飛鴻雪後蹤清話更添新繾綣
老身全比舊龍鍾弱雲弄月微分影細草關春暗轉容
不復舉杯成兀對薰爐頻喚小奚供
理墳
官竹園頭春日斜手開新土漸成窪觀生如寄誰非客
信死為歸此是家白髮暫存知電露青山長卧有烟霞
慰勞自假閒詩酒且弄年華與物華
橋東
老年蹤跡寄橋東問訊何勞錦里翁剪取竹竿漁具足
撥開荷葉酒船通獨臨秋水杯搖月漫送清歌樹引風
常笑西鄰憂不足白頭心事竟誰同
雪中登虎丘
月色風光知幾到好竒今補雪中緣急排巖樹開高閣
生怕溪山合遠天城郭萬家羣玉府塔簷千溜半空泉
香茶美酒相酬酢似此登臨亦可傳
覺老
脘膈生痰謝酒觴菜羹麥飰且家常山追舊眺今成嬾
事喜新聞背已忘春水試竿魚檻净午風丸藥鳥窗凉
秪須如此成消遣種種塵緣與老妨
水村圖
魚庄蟹舍一叢叢湖上成村似畫中互渚斷沙橋自貫
輕鷗遠水地俱空船迷楊柳人依綠燈隔蒹葭火映紅
全與吾家風致合草堂曾有此愚翁
咏簾
誰放春雲下曲瓊一重差隔萬重情珠光蕩日花如夢
𤨏影通風笑有聲外面令人倍惆悵裏邊容眼自分明
知無緣分難輕入敢與楊花燕子争
挽范老
雙目冥冥與氣沉有何牽掛子孫心解驂隨補無從淚
就布聊為不足衾破屋秋風茅把盡孤墳落日水聲深
老奴封土辭歸後安得松楸老樹林
病中
抱痾門戶悶常關况是湖田粒食艱情與歲流人覺老
事緣生累日無閒紙窗月影虚摇竹溪閣簾光遠見山
聊爾盤桓聊爾樂長吟兀兀自開顔
病起
筋力遲遲百嬾成關門只好謝逢迎老空求舊無同軰
拙不宜時讓後生久坐衣裳知晩露獨眠衾枕厭秋更
秪餘曝背兼捫虱黃草簷頭覺稱情
題畫
嬾黃楊柳未藏鴉隔岸紅桃半著花開眼闌干接平楚
夾洲亭舘跂長沙悠悠魚泳知人樂故故鷗飛照鬢華
如此風光真入畫自然吾亦愛吾家
屈老
長帽西風滿面塵相逢憐老不憐貧三杯濁酒浮生事
一曲悲歌萬感人螻蟻未知何處骨蜉蝣聊寄不訾身
白頭對落無聊賴還說鶯花少日春
和嘉本初夜泊楓橋韻
風流張繼憶當年一夜留題百世傳橋帶人家斜傍寺
月籠沙水淡生烟火知漁子仍村外舟載詩僧是客邊
我愧不能同此宿却拈殘韻偶成篇
生朝自遣
門前客到鶴先鳴洒掃茅堂作送迎座舉龍鍾先有我
鄉尋儕軰漸無兄明年七十誰能健今日三杯見在生
一幅布巾藤作杖倩誰林下畫閒行
新栽牡丹開遲有作
爛漫東林醉牡丹也持杯酒待花看却疑為殿非争伐
亦料終開底作難貴介莫遊容地僻美人初聘怯家寒
我無羯鼔相催發秪撚吟髭日凭闌
病中
白木匡床草薦柔坐深無寐獨搔頭明河轉影天低樹
清夜分更月過樓病骨瘦餘光太露老懷虚甚夢禁秋
世情未了微軀了生已知浮死識休
和桑民懌七夕留題韻
銀漢剛風擘九旗痴牛騃女是佳期靈禽隔水先為役
蟢子緣槃已及時清露襲衣秋沁沁疎星垂酒夜離離
若言拙者能求巧老我冥然却不知
閒居
顛毛脫盡野僧如世好都歸一嬾除欲博晏眠高着枕
圖便老眼大抄書屋須矮小茅茨厚窗要清虚竹影疎
心與陶翁有相得時歌吾亦愛吾廬
答徐友送菊
爛漫移来露未乾見花應念種時難還勞酒榼相兼送
已免家人別借看秋正寂寥偏刺眼老堪聊賴重憑闌
太平樂事還容我待到春時要牡丹
三宿虎丘松巢
舟行繫纜在溪磯入寺登登曲逕微孤塔白雲平鳥背
疎林黃葉映僧衣臨池弔劍寒泉在捫石尋題古刻稀
便欲留詩補三過眼前燈影不成輝
陸翁贈簫枝
一笻蒼竹歲寒條十節中通亦當簫使我弄秋唇有賴
累君歸夜手無聊星含古竅聲猶滑霞清長莖色未消
老甚出遊今得力坐吹明月廣陵橋
西園為曹時修作
為園多半似遊嬉傍宅西邊事事宜鯈尾趁花溪宛轉
鸎聲隔葉樹參差地循五畆横分畛路繞三义曲作籬
滿面夕陽人已醉還歌飛蓋舊遊時
湖南草堂為慈谿張廷儀賦
清勝之居不可當詩書亦許帶農桑近家湖似君王賜
買屋貲非錄事將山有一屏華翡翠人無半唾辱滄浪
開門儘得臨流興何事蘭亭始可觴
與徐生談顧大理老懷
桑梓歸時異去時帶金銷盡酒家貲吁嗟富貴驚塵夢
收拾功名入鬢絲後事嘆無優孟托老懷悲有使君知
尋常門巷槐花雨點筆時題感興詩
楚江秋曉卷
天連湘漢水悠悠水色微茫接素秋殘月已沉三國恨
亂雲初散九疑愁南方流落身將老西候蕭條客倦遊
欲採蘋花恨無伴美人迢逓隔滄洲
秋夜
白屋衡門擁墮樵秋懷落落夜寥寥人間篋笥悲紈扇
天上樓臺欵玉簫竹實未生岐鳳老蕉書不展塞鴻遥
青春雖在潘郎鬢只恐愁多亦易凋
從軍行
馬上黃沙拂面行漢家何日不勞兵匈奴久自忘甥舅
僕射今誰托父兄雲外旌旗婆勒渡月中刁斗受降城
左賢早待長䋲縳莫遣論功白髮生
送㢲女歸徐氏
紅車綠幰及春明六禮周時汝好行銅鏡試粧花髻拙
布衣隨嫁竹箱輕繁絲緩柱房中樂細膾深杯堂上羹
婦道從今須孝順思家何必淚盈盈
贈少年
富有時名動兩都風情渾不帶豪麄平酬夜枕金條脫
寬約春袍玉轆轤走馬慣尋楊柳折下樓酣倩海棠扶
近來薛債憑誰責可信馮生毁劵無
戲友人尋訪不出
兩山不見雲遮眼一犬獨鳴花遶隣敢去揮毫題午字
慚將握髮望時人墻匡寂寂高槐雨門巷青青細草春
知子南還偏有興扁舟斜日弄芳蘋
溪翁
參差榆柳逼門前不剪茅茨不斵椽歲晏雞豚鄰社鼓
秋深蝦蠏水鄉船會羞蓴菜量加糝嗔拗荷花誤結蓮
昨日逢渠溪漲後别無言話只憂田
葛惟善嘗托人求虎跑泉詩附贈潘谷墨銅雀
硯墨既不至硯亦云碎因謝此
慚愧高懷記項斯開緘空感十年私墨亡潘谷烟澌外
硯破銅臺瓦裂時馬德未忘千里惠虎泉終補一篇詩
何當握手吳門笑共付浮沉與不知
贈徐遵誨和劉邦彦韻
祖宗原自有高勲少小豪雄藐冠軍竹裏行厨青玉案
酒邊官妓茜紅裙洛陽紙貴三都出䕫府沙平八陣分
頭白歸来惟感慨却慚多病負明君
病懷
衰遲宜静不宜譁事莫堪懷動嘆嗟病遣稗書還藉眼
老便餳粥又妨牙栽花賃地春無主斫筍開門月過家
任是客来難強酒小陪清話一澆茶
宿劉邦彦竹東别墅
乍認東庄路不真有橋通市却無鄰山窮借看堂中畫
花盡来尋竹主人爛漫箋麻發新興留連櫻笋送殘春
與君再見當經歲分付清觴緩緩巡
暮春登虎丘
獨信微吟人不知山花滿地悔来遲久搘綠樹隂中杖
仰辯丹崖缺處詩日有閒緣遊始勝老無健步出非宜
一廻到此一廻少怕近清泉見鬢絲
和鎮古田韻
昨晩溪頭月色纖老僧相見且和南筭春已及一百五
問老今慙七十三桑戶日長蠶足食竹堂風暖燕交談
茶麄酒濁無清供竒石銅槃也自堪
白燕
舊巷蕭條改觀餘小巢春暖抱雲居象推京氏原占易
飛學中郎始變書兩股尾銀青草短一㾗衣雪瑣窗虛
要看柳碧桃紅處點破繁華畫不如
宿城西懷冷菴
水宿其如夜思何霜風拂鬢影皤皤語喧杯酒商船近
人映樓臺市火多川上微波搖映月城頭高樹掛明河
新篇在稿思君教無那無眠只漫哦
臘月二十八日立春得雨病起漫言
小閣櫺窗風自推手添香炷撥爐灰殘年送病詩中去
淑氣將春雨裏回午案待嘗新茁韭陽簷思訪欲開梅
歲功代謝忙如許似與衰翁送老来
次匏菴雨中留宿
野水浮雲蕩夕光仙舟兩宿石溪傍清篇感舊頻翻韻
濁酒謀隣載過墻燭䟦不知春夜久雨聲如為故人長
衛家剪韭今傳美他日寧無有竹庄
遊西菴
尋僧雖愛茗杯清也要提携濁酒罌野色迎人過橋去
春風吹面傍花行般遊未及牛羊晩欣喜還隨鳥雀晴
白髮老翁身健在不憂無地慶餘生
郭璞墓
江水茫茫豈可居先生埋骨定何如日中數莫迯兵解
世上人猶信葬書漂石龍涎春霧後交沙鳥跡晩潮餘
秪憐玉立三峯好浮弄江心月色虚
月夕汲虎丘第三泉煮茶坐松下清啜
夜扣僧房覓磵腴山童道我吝村沽未傳盧氏煎茶法
先執蘇公調水符石鼎拂風憐碧縐磁甌盛月看金鋪
細吟滿啜長松下若使無詩味亦枯
過席心齋道士墓
丘墟寂寂臨川上桑海茫茫感蛻餘舊用棗盤靈霹靂
新来劍地入耰鋤羽人欲化楓株老仙鶴無言石表虚
我願追求金薤藁碧苔狼藉漫蟲書
馬秋官課農山庄
秋官薹笠事東菑雖愛清幽也似痴分肉戲專鄰叟社
訟田閒剖野人詞竹枝雨暗蠨蛸戶荳葉風凉絡緯籬
知遣床頭三百甕醉中都賦勸農詩
秋雨偶書
雲暗湖村水漫沙秋堂蕭颯類僧家聰明比舊堂堂减
老嬾隨年數數加風扇未愁蕉破葉雨房偏恐稻傷花
坐深兀兀多資睡強欲開書候日華
咏破蕉
翻手青青覆手黃也隨人事作炎凉臨闌默默低頭月
滿眼蕭蕭敗興霜舞袖郎當官妓老田衣顛倒病僧狂
明年看受春風寵醉墨重題展賀章
拂水崖
只有看山是勝緣青鞋布襪且輕便天收雨脚賖今日
我趁花時遣老年絶壁雲扶將墮石豁厓風勒下奔泉
比来不慣空歸去旋搆新篇㨂竹鐫
寄桑通判
驅馳一倅厭如仇歸就高閒未白頭竹篋理詩春草亂
糟床聽酒夜泉流農桑舊課今家事山水清談昔宦遊
因愛兩湖風月好近時知買木蘭舟
慰魏公美病懷
蕭齋無事掩雲蘿習静工夫是養疴向日吟哦今健否
近来眠食定如何尋芝曉杖園頭少聽雨秋懷枕上多
我亦衰遲違問候寄詩聊當一經過
黃尚節静逸堂
記得君家附郭居一堂幽處市聲虚綠隂日薄停琴坐
白髮風凉帶雪梳蟢脚漫延窗下酒燕泥時汚手中書
長郎日以文為業潤筆青錢可饌魚
遊高道禪居
山復岡廻静結廬林蹊生處我来初杖欺新綠苔㾗裏
屐賤殘紅雨迹餘酒榼臨春聊遣撥禪單消日自清虚
壁塵怪是遊題滿教種芭蕉別倩書
金陵約史明古不至
仙舟望不到玄都近信虚傳過太湖如此江山空舊約
可勝風雨有長途燈前白髮棋聲在地上碧桃花事無
春已闌珊人尚遠幽禽何苦喚提壺
竹庄賞月
爛擁銀盤草屋東白頭相賞兩三翁青天不老人自老
明月正中秋亦中怪底有娥因藥誤謀諸無婦恐尊空
百年各願身強健此夜年年此會同
送門神
抱關憔悴兩疲兵衆欲麾之我漫榮歎爾功名惟故紙
傍誰門戶有長情戟悲雨迹銷殘畫鍪賴蟲絲戀絶纓
莫向新郎訴恩怨明年今夜自分明
漁村
吳江本澤國漁戶小成村楓葉點秋屋蘆花拍夜門都
無三姓住漫可十家存熟酒呼兒女分魚喧弟昆不憂
風雨横惟憚水衡煩鷗趁撑舟尾蟹行穿壁根怡然樂
生聚業外復何言
題畫
高舂暝色動北垞返輕舟古木辭羣葉微波映遠洲凉
雲嗁一鴈夕榜拂雙鷗酒散襟裾爽琴清徽玉秋因之
寫高致得似晉風流
題畫
我愛碧江净輕舟點破秋西風捎鬢脚直得不梳頭
題畫
綠隂如水逼人清深葉黃鸝坐久鳴一箇樹根非八坐
白頭箕踞有誰争
京口待渡
鐵甕城邊鮓酒香行人下馬立斜陽渡頭船子隔岸繫
三老攤錢他自忙
題趙松雪畫馬
隅目晶熒耳竹披江南流落乘黃姿千金價重無人識
笑看胡兒買去騎
題畫
滿地綸竿處處緣百人同業不同船江風江水無憑凖
相並相開緫偶然
題芭蕉贈僧
山僧心與跡俱閒未限居山及出山長對芭蕉閒不過
時留一偈葉中間
題畫
我本前身鶴上仙人間罰住一千年玉笙塵夢頭如雪
待得醒時海水田
仕女圖
魫薄窗虚日映樓杏花風蕩玉簾鈎手擎粧盒偷微笑
紅脚蛛絲在上頭
題柯博士敬仲竹枝
楚烟吹濕碧琅玕認得奎章墨未殘莫問先生歸去事
江南春雨杏花寒
和吳匏菴東庄結屋種樹韻
倚郭緣濠此卜居陶翁莫怪詫吾廬夾隄楊柳行油幕
偃架葡萄看草書
題畫
草房仍着薜蘿遮地拗林深獨一家只道東風吹不到
門前依舊見梅花
題畫
清暑茂林風日好兩翁談屑落高寒白雲故故沒行徑
要絶世人来此山
山逕蕭蕭花木疎小橋流水限林廬秋風黃葉少人迹
雞犬不聞惟讀書
題畫
芳時中酒病難降朝日烘人始啟窗可怪楊花輕薄甚
盡扶春去落煙江
聞楊君謙致政賦此以致徤羡
春官司署儘能閒猶道勞形與病關身在早朝霜馬上
青青殘夢是吳山
都門祖帳百花飛多見龍鍾賦式微較取柳條千萬折
可曾送一少年歸
題牡丹
名牌新樣紫牙刊露重煙深正好看却怪錦雲低亞樹
帶風扶上玉闌干
朱翰(字漢樵成化中布衣嘉興人)
擬長安即事
鸎啼燕語滿長安况是東風積雨乾幾處樓臺成落寞
九重宫闕倚高寒花飛漢苑春將盡人去秦關路正難
媿我虚名何所用十年身世此盤桓
擬宿淮浦寄司空曙
孤舟迢逓獨南行向晩那堪駐客程遠火隔江人未宿
驚禽啼樹月初明天邊雲繞金山寺浦口潮通鐵甕城
惆悵萍蹤幾時定與君相對話離情
有懷古蹟
蕭蕭落日起悲風陳跡荒凉四海中五柳門前松徑沒
百花潭上草堂空酒船何處尋楊子丹井無人訪葛洪
今古茫茫愁不盡欲將長劍倚崆峒
客窗秋夜思親有作
絳河流影入虚堂天宇空明夜色凉幾處清砧鳴落月
誰家殘笛度微霜摩挲舊歴秋將盡展轉寒衾漏更長
此際雙親魂夢醒想應憐我在殊方
句章陳昶見訪
山中露坐學鳴琴故舊重来百感深千里寄書猶在念
二毛侵鬢各驚心窗臨水月涵虚影花繞池臺散夕隂
自古窮通有遲速莫因相見嘆浮沉
夜雨客中寫寄徐以舟
酒醒賓舘夜將闌欲賦悲歌思渺漫上國有懷身未達
故人何事見猶難東風斷鴈鄉書遠細雨孤燈客夢寒
自笑當年心尚在重尋寳劍倚床看
早秋寓懷寄故園諸君子
晚風黃葉墜梧桐節序催人鬢易蓬故國逢秋嗟我遠
異鄉看月與誰同凉生羅幕初歸燕露下瑶天欲度鴻
却羡季鷹蓴興遂片帆先已到江東
述懷寄呈以寬諸昆玉
獻賦論兵志未移蹉跎已過少年時九霄失路憑誰引
一劍防身許自知宿酒謾因愁裏醒故人多在夢中思
樗材此去應無用欲向商巖學采芝
冬日閒坐因懷故東秋巖翁
曲巷深沉戶半開夕陽黃葉滿蒼苔空懷地主時招飲
賴有隣僧日往来金勒未歸遊子騎香醪且盡故人杯
鱸魚只隔江東路不待秋風也自回
登郡城樓有感
孤城高處接清虚落日登臨思有餘陸贄忠魂宜廟食
買臣遺址變僧居樓臺綺麗全勝古風俗浮華不似初
惟有鴛鴦湖上月清光依舊照芙蕖
遊白蓮留題清公方丈
上方臺殿好遊行歲晩来尋物外盟僧喜笑談忙具茗
客慙貧賤懶通名疎林小徑稀人跡落日長廊有磬聲
媿向迷塗空白首欲從支遁寄餘生
庚子除夕
爆竹聲殘尚未眠兒童喧笑一燈前驅儺又見頒新帖
守歲何妨坐舊氊每見此生逢此夕豈知明日是明年
殷勤一盞屠蘇酒欲奉慈闈不敢先
送石窗還山中
一燈風雨夜窗深把酒長歌淚滿襟楊子自憐成白首
鍾期誰為鑄黃金百年貧富知交態萬里扶搖負壯心
從此已無塵土念欲隨君去卧雲林
送張廷範還應秋試
紅亭酒盡客初行萬里青雲一劍横折桂尚期秋共籍
望鄉無惜早趨程舟經笠澤吳謳起路入秦淮漢月明
後夜相思重回首不知何處聽鐘聲
送吳叔禮上舍還雙溪
越羅衫袂淚㾗斑愁向天涯送獨還芳草有情隨處綠
白鷗無事傍人閒東風一棹緣溪轉落日孤城背水關
見說飛騰霄漢近不應歸去卧青山
送百戶乃子北上
將門才子最風流報國心勞賦遠遊翠袖隔花歌舞散
青山回首別離愁花深野戍晨吹角月冷江橋夜泊舟
此去玉門關外路等閒談笑覓封侯
送張廷範還鄕
殷勤斗酒別離間一曲勞歌慘壯顔秋水白鷗經野渡
夕陽紅葉望鄉山五雲宫闕雙龍繞千里風煙一騎還
此後定期纓冕貴未知何處得追攀
代送鄭公子還鄉
與君遊學共淹留何事年來憶故丘把酒暫為吳苑別
看花還擬曲江遊孤城日晩吹譙角遠戍烟開見驛樓
自古有才須有用莫因分手動離愁
送張廷哲還金臺
過雨溪頭踏軟沙送君千里上京華江南明月離賓舘
薊北紅雲近帝家花落埜塘春水漫人投村店夕陽斜
誰知此去相思意兩地青山入望賖
送人歸陜西
從容文彩壓騷壇江海逢君始識韓白社清風幽賞集
青山明月異鄉看乾坤故態雙蓬鬢魚鳥閒情一釣竿
歸去長安尋舊隠任教先達笑彈冠
送陳味琴
江城月曉度疎鐘有客將歸恨轉濃千里烟波成遠別
幾時尊酒重相逢水邊花落閒啼鳥天末雲開見亂峯
安得此身無所繫遠隨君去覓行蹤
送人還京口
西風海國暮寒生千里思歸倦客行舊路獨尋京口驛
中流遥見石頭城江涵鴈影秋天遠樹帶霞光夕照明
別後此心還念我莫教烟水冷鷗盟
送裴瓘還應鄉試
沙頭酒盡惜分携千里鄉關醉不迷落日解鞍投古驛
曉霜欹枕聽鳴雞青山路遠人應到碧樹烟深鳥謾啼
去去莫辭頻涉險九霄平步有丹梯
送人往浙省謁兄參政
公子西行度浙河蕭蕭琴劍欲如何津亭落日勞相送
薇省春風喜獨過鳥外青山開罨畫雨餘新水漲江波
長才正好為時用未許還家掩薜蘿
送朱元魯還新安
天涯相見惜離羣重向津亭話夕曛此別一尊須盡醉
明朝千里又思君帆隨斷鴈投荒浦家在寒塘掩暮雲
歸去若逢知已問為言垂老尚無聞
送徐德輝還包山
天涯故舊惜多違幸得逢君又憶歸岐路不堪分別袂
雲山何處訪荆扉江頭積雨催花盡烟際孤帆逐鳥飛
明日空齋對尊酒使人情思欲何依
送世安還隆里
鄉山迢遞掃松餘復向天涯訪舊居萬里不辭歸路遠
百年那忍故情疎秋臨楚澤鴻飛早霜滿隆陽客到初
嗟我一杯離別後平安惟有寄来書
送包山馬世用遊湖廣
鯉魚風急布帆輕酒盡離亭思不勝明月幾時經漢口
青山何處是巴陵擬勞鄉信憑秋鴈誰與蓬窗坐夜燈
會晤未期滄海遠曲闌從此為君憑
送郭仲經還趙郭
同醉高堂已十秋偶来相見得相留對床風雨情如舊
回首雲山思益愁衰柳斷橋逢小店片帆斜日到滄洲
若為離合皆如此百歲逢君幾度遊
送陸寅博
嫋嫋凉風吹雨晴酒闌歌罷送君行鄉音漸到秦淮別
月色偏於楚水明數點青山迎去棹誰家茆屋傍孤城
相逢莫謂輕遊覽司馬從来少宦情
寄友
曾尋烟月到吟壇把酒高歌欲自寬白首共憐知已少
黃金誰為結交難殘燈燄逐更籌盡落葉聲兼夜雨寒
今日滄洲成獨卧若為南望思漫漫
寄姑蘇莊適庵圭
優游泉石與襟期惆悵年來久别離江館夜寒詩夢遠
海天雲冷鴈書遲交游得意多先達霄漢無媒獨後時
何日逢君對尊酒細論懷抱慰相思
寄姚會川
曾共高齋聽露蛩別来惆悵不相逢春風楊柳添新恨
秋水芙蕖憶舊容富貴未期甘守道萍蓬無定惜浮
蹤何時得遂思君念剪燭西窗話夕鐘
寄伍公矩太守
故鄉烟月舊同遊別後空驚兩鬢秋書出楚江悲斷鴈
夢臨湘水憶盟鷗馬卿卧病仍躭酒王粲思歸謾倚樓
誰似歲寒情不改還題尺牘慰窮愁
次湯公著韻
風塵荏苒歲華深撫劍蹉跎報國心白屋坐来芳草歇
青山歸去斷猿吟功名此日羞看鏡故舊何時喜盍簮
一曲清歌渺天地水流東去日西沉
次友人韻
夕陽流影照高臺此日登臨眼界開估客半從吳下去
風帆多向越中来青山歴歴渾如舊荒塜纍纍謾作堆
回首欲尋東海去弱流三萬隔蓬莱
次吳菊西韻寄邑掾
關山渺渺路悠悠回首青雲憶舊遊明月幾回江上夜
清砧無柰客邊秋百年流水心期在半壁殘燈夢寐愁
若遇蕭何能薦士未應終耄漢溪頭
次沈希豫竹林倡和韻
清時無事樂雍熙物外幽尋也自宜山寺有僧留共飲
石枰無蘚坐彈碁日斜茶塢鸎啼緩月上松林客散遲
記取琅玕題字處明朝来此重論詩
次以寬春日久雨韻
春来風雨嘆淹留轉覺寒侵季子裘茅屋幾家疑斷火
野塘無處好移舟雲低遠樹迷荒戍草沒平沙漫夕流
明日晴光還似舊且乘羸馬覓交游
和答蔣文藻
夕陽樓閣倚層空日日懷君向此中醉去不知身在客
別来殊覺鬢成翁烟蕪際水浮新綠風藥翻階墜晩紅
有約明朝溪上路買舟時與一尊同
和周草庭留别姚廷遠韻
溪頭斜日映流雲見說相逢不忍分賓從豈堪催客去
棹歌猶自隔烟聞愁中夜雨懸吟榻夢裡春風對舞裙
那得此身閒半日酒船何處亦尋君
石倉歴代詩選卷四百九十一
