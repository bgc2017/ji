石倉歴代詩選卷九十九
明曹學佺編
晩唐二十六
劉得仁
夏夜會同人
沈沈清暑夕星斗儼虛空岸幘栖禽下烹茶玉漏中形
骸忘己久偃仰趣無窮自汲泉來潄微開密篠風
和厲玄侍御題戶部相公廬山草堂
白雲居創畢詔入鳳池年林長雙峰樹潭分並寺泉石
溪盤鶴外岳室閉猿前柱史題詩後松門更肅然
塞上行作
鄉井從離别窮邊觸目愁生人居外地塞雪下中秋雁
舉之衡翅河穿入塞流將軍心莫苦向此取封侯
宣義亭子
暮色遶高亭南山出竹青夜深斜舫月風定一池星島
嶼無人跡菰蒲有鶴翎此中足吟眺何用泛滄溟
冬日落駱家亭子
亭臺臘月時松竹見貞姿林積烟藏日風吹水合池恨
無人此住惟有鶴相窺是景吟詩徧真于野客宜
遊崔監丞城南别業
門與青山近青山復幾重雪融皇子岸春浥翠微峰地
有經冬草林無未老松竹寒溪隔寺晴日直聞鐘
寄姚諫議
鳴鞭静路塵籍籍諫垣臣函疏封還密爐香侍立親篋
多臨水作窗宿卧雲人危坐開寒紙燈前起草頻
上張水部
出入門闌久兒童亦有情不須將姓字長說向公卿每
許連牀坐時容並馬行恩深轉無語懷抱自分明
贈江夏盧使君
詩人中最屈無與使君儔白髮雖求退明時合見收登
山猶自健縱酒可多愁好是能騎馬相逢見鄂州
夏日通濟里居酬諸先輩見訪
君子遠相尋聮鑣到敝林有詩難索和無酒可賖斟門
列晴峰色堂開古木隂何因駐清聽惟恐日西沉
答韋先輩春雨後見寄
風散五更雨鳥啼三月春軒窗透初日硯席絶纖塵帝
里峰頭出隣家樹色新憐君高且静有句寄閒人
夏日即事
到曉改詩句四隣嫌苦吟中宵横北斗夏木隱栖禽天
地先秋肅軒窗映月深幽庭多此景惟恐曙光侵
晩夏
日夕是西風流光半已空山光漸凝碧樹葉即翻紅學
淺慚多士秋成羡老農誰憐信公道不泣路岐中
秋夕即事
永夕坐暝久瀟瀟猿狖啼漏微砧韻隔月落斗杓低危
葉無風墜幽禽並樹栖自憐在岐路不醉亦沈迷
聽夜泉
静裏層層石潺湲到鶴林流環出幾洞源遠歴千岑寒
助空山月清兼此夜心幽人聽逹曙相和蘚牀吟
池上宿
事事不求奢長吟省歎嗟無才甘世棄有句向誰誇老
樹呈秋色空池浸月華凉風白露夕此境屬詩家
宣義池上
修篁夾綠池幽絮此中飛何必青山遠仍將白髮歸鳥
啼亦有恨鷗習總無機樹起秋風息西林磬入微
中秋夜
塵裏兼塵外咸期此夕明一年惟一度長恐有雲生露
洗微埃盡光濡是物清朗吟看正好惆悵又西傾
送蔡京東歸迎侍
高堂惟兩别此别是榮歸薄俸迎親遠平時知己稀鄆
郊秋木見魯寺夜鐘微近臘西來日多逢霰雪飛
夜携酒訪崔正字
只應芸閣吏知我僻兼愚吟興忘飢凍生涯任有無惨
雲埋遠岫隂吹吼寒株忽起圍爐思招携酒滿壺
夏夜會同人
沈沈清暑夕星斗儼虛空岸幘栖禽下烹茶玉漏中形
骸忘已久偃仰趣無窮自汲泉來漱微開密篠風
秋日同僧宿西池
菡萏遍秋水隔林香似焚僧同池上宿霞向月邊分渚
鳥栖蒲立城砧接曙聞來宵莫他約重此話孤雲
宿韋津山居
永夕見招宿詩書盈草堂静吟傾美酒高論出名場窗
颯松篁韻庭兼雪月光心期身末老一去泛瀟湘
秋夜喜友人宿
莫話春闈事清宵且共吟頻年遺我輩何日遇知音逼
曙天傾斗將寒葉墜林無將簪紱意祗損壯夫心
回中夜訪獨孤從事
滿庭霜月魄風静絶纖聞邊境時無事州城夜訪君擁
裘聽塞角酌醴話湘雲贊佐元戎美恩齊十萬君
哭翰林丁侍郎
相知出肺腑非舊亦非親每見雲霄侶多揚鄙拙身即
期扶泰運豈料哭賢人應是隨先帝依前作近臣
哭鮑溶有感
寥落故人宅今來身已亡古苔封墨沼深竹映書堂秋
色池館静雨聲雲水凉無因展交道日暮剖心腸
題山中故静禪師
寂滅身何在門人隔此生影懸塵己厚塔種柏初成溪
院秋先雪山堂古有精當時挂鍚劒樹老幾枝傾
弔草堂禪師
杖履疑師在房關四壁蛩貯瓶經臘水響塔隔山鐘乳
鴿沿苔井齋猿散雪峰如何不見性倚徧寺前松
題終南麻先生寂禪師石室
同居石室貧五十二廻春擁褐冥心客窮經暮齒人翠
沈空水定雨絶片雲新危細秋峰徑相随到頂頻
題吳先生山居
先生此幽隱便可謝人羣潭底見秋石樹間飛霽雲山
居心已慣俗事耳憎聞念我要多疾開爐藥許分
送姚處士歸亳州
白髮麻衣破還譙别弟廻首垂聽樂淚花落待歌杯石
路尋芝熟柴門有鹿來明王下徵詔應就碧峰開
題王處士山居
茅堂入谷遠林暗絶其隣終日有遊水經年無到人溪
雲常欲雨山洞别開春自得仙家術栽松獨養真
曉别吕山人
疎鐘兼漏盡曙色照青氛栖鶴出高樹山人歸白雲月
盈期重宿丹熟約相分羡入秋風洞幽泉子細聞
宿僧院
禪地無塵夜焚香話所歸樹搖幽鳥夢螢入定僧衣破
月斜天半高河下露微翻令嫌白日動即與心違
青龍寺僧院
常多簪組客非獨看高松此地堪終日開門見數峰苔
新禽跡少泉冷樹隂重師意如山裏空房曉暮鐘
冬日題邵公院
無事關多掩隂階竹拂苔勁風吹雪聚渴鳥啄冰開樹
向寒山得人從瀑布來終期天目老擎錫逐雲廻
夏日遊慈恩寺
何處消長日慈恩精舍頻僧高容野客樹密絶囂塵閒
上凌虛塔相逢避暑人却愁歸去路馬迹並車輪
曉遊慈恩寺
寺去幽居近每來因採薇伴僧行不困臨水語忘歸磬
動青林晩人驚白鷺飛堪嗟浮俗事皆與道相違
送知全禪師南遊
師譽振京城談空萬乘聽北行山已雪南去木猶青夜
嶽禪銷月秋潭汲動星廻期不可定孤鶴在高冥
送智玄首座歸蜀中舊山
像教得重興因師說大乘從來悟明主今去證高僧蜀
國烟霞異靈山水月澄鄉閭諸善友似喜見南能
送僧歸玉泉寺
玉泉歸故刹便老是心期亂木孤禪後寒山絶鳥時若
尋流水去轉出白雲遲見說千峰路溪深頂復危
寄樓子山雲棲上人
一室鑿崔嵬危梯疊蘚苔永無塵事到時有至人來澗
谷冬深静烟嵐日午開修身知得地京寺末言廻
冬夜寄白閣僧
營營不自息暌闊數年情林下期難逐人間事旋生鳥
棲寒木迥月映積冰清石室焚香坐懸知不為名
晩步曲江因謁慈恩寺恭上人
豈曰趨名者年年待命通坐令青嶂上興起白雲中岸
浸如天水林含似雨風南宗猶有碍西寺問恭公
憶鶴
自爾歸仙後經秋又過春白雲尋不見紫府去無因此
地空明月何山伴羽人將期華表上重見令威身
昊天觀新栽竹
清風枝葉上山鳥已栖來根别古溝岸影生秋觀苔徧
思諸草木惟此出塵埃恨為移君晩空庭更擬栽
初夏題叚郎中修竹里南園
高人遊息處與此曲池連密樹纔春後深山在目前遠
峰初絶雨片石欲生烟數有僧來宿應緣静好禪
西園
夏圃秋凉入樹低逢幘欹水聲翻敗堰山翠濕疎籬綠
滑莎藏徑紅連果壓枝幽人更何事旦夕與僧期
送姚合郎中任杭州
水陸中分程看花一月行會稽山隔浪天竺樹連城候
吏齎魚印迎船載旆旌渡江春始半列嶼草初生
送周鉞往江夏
東西南北郡自說徧曾遊人世終多故皇都不少留郢
城帆過夜漢水月方秋此謁親知去聞猿豈解愁
送靈武朱書記
靈師與誰善得君賓幕中從容應盡禮贊畫致元功連
塞雲長惨纔秋樹半空相如偏自愜掌記復乘驄
早春送湘潭李少府之任
柳新春水湄春岸草離離祖席觴云盡離人淚各垂葉
文傳不朽作尉豈多時公退琴堂上風吹班竹枝
送越客歸
霜薄東南地江楓落未齊衆山離楚上孤棹宿吳西渚
客留僧語籠猿失子啼到家冬即是荷盡若耶溪
送河池李明府之任
河池安所理種柳與彈琴自合清時化仍資白首吟程
餘行片月公退入遥林想得詢民瘼方稱單父心
送蔡京侍御赴大梁幕
同城各多故會面亦稀疎及道須相別臨岐恨有餘梁
園飛楚鳥汴水走淮魚衆說裁軍檄陳琳遠不如
監試蓮花峰
太華萬餘重岧嶤只此峰當秋倚寥泬入望似芙蓉翠
拔千尋直青危一朵穠氣分毛女秀靈有羽人縱倒影
侵官路流香激廟松塵埃終不及車馬自憧憧
京兆府試目極千里
獻賦多年客低眉恨且千此心常鬱矣縱目忽超然送
驥登長路看鴻入遠天古墟烟羃羃窮野草綿綿樹與
金城接山疑桂水連何當開霽日無物翳平川
上姚諫議
高文與盛德皆謂古無倫聖代生才子明庭有諫臣已
瞻龍兖近漸向鳳池新却憶波濤郡來時島嶼春名因
詩句大家似布衣貧曾暗投新軸頻聞奬滯身照吟清
夕月送藥紫霞人終計依門館何疑不化鱗
書事寄萬年厲員外
帝城皆劇縣令尹美居東遂拜趙張下暫離星象中擁
歸從北闕送上動南宫紫禁黃山遶滄溟素滻通封疆
新日月邑里出王公賦稅充天府歌謠入聖聰土膏寒
麥覆人海晝塵蒙廨宇松連翠朝街火散紅文場新桂
茂粉署舊蘭崇留客揮盈爵抽毫詠早鴻前騶潘岳貴
故里邵平窮勸隱蓮峰久期耕樹谷同鳬飛將去葉劒氣
尚埋豐何必華隂上方垂拂拭功
和叚校書冬夕寄題廬山
嘗聞廬嶽頂半入楚江湄幾處懸崕上千尋瀑布垂爐
峰松淅瀝湓浦柳參差日色連湖白鐘聲拂浪遲烟梯
緣薜荔岳寺步欹危地本饒靈草林曾出祖師石樓霞
耀壁猿樹鶴分枝細徑縈巖末高窗見海涯嵌空寒更
極寂寞夜尤思隂谷冰埋木仙田雪覆芝亂泉禪客瀨
異迹逸人知蘚室新開竈檉潭未了棋如何遂閒放長
得任希夷
和鄭校書夏日遊鄭泉
太虛懸畏景古木蔽清隂爰有泉堪挹閒思日可尋來
聞鳴滴滴照竦碧沈沈幾脉成溪壑何人測淺深澄時
無一物分處歴千林淨溉靈根藥凉浮玉翅禽飲疑蠲
宿疾見自失煩襟僧共雲前瀨龍和月下吟疊光輕吹
動澈底曉霞侵不用頻遊去令君少進心
宿普濟寺
京寺數何窮清幽此不同曲江臨閣北御苑自牆東廣
陌車音急危樓夕景通亂峰沈暝野毒暑過秋空幡颺
虛無裏星生杳靄中月光籠月殿蓮氣入蓮宫綴草凉
天露吹人古木風飲茶除假寐聞磬釋塵蒙童子眠苔
淨高僧話漏終待鳴曉鐘後萬井復朣朧
賦得聽松聲
庭際微風動高松韻自生聽時無物亂盡日覺神清強
與幽泉並翻嫌細雨并拂空增鶴唳過牖合琴聲况復
當秋暮偏宜在月明不知深澗底蕭瑟有誰驚
題從伯舍人道正里南園
帝里餘新第朱門面碧岑曙堂增爽氣喬木動清隂直
去親瑤陛朝廻在竹林風流才子調好尚古人心薜荔
遮窗暗莓苔近井深禮無青草隔詩有白衣吟軒静留
孤鶴庭虛到遠砧掩關裁鳳詔開鏡理瓊簪種植今如
此塵埃永不侵雲奔投刺者日日待為霖
尋陳處士山堂
步溪凡幾轉始得見幽縱路隱千根樹門開萬仞峰片
雲生石竇淺水卧枯松窮谷風光冷深山翠碧濃鶴看
空裏過仙向坐中逢底露秋潭水聲微暮觀鐘他年來
此定異日願相容且喜今歸去人間事更慵
春和吳翰林丁侍郎禁署早春晴望
御林聞有早鶯聲玉檻春香九陌晴寒著霽雲歸紫閣
暖浮佳氣動芳城宫池日到冰初解輦路風吹草欲生
鴛侶此時皆賦詠商山雪在思偏清
山中尋道人不遇
年過弱冠風塵裏常擬隨師學鍊形石路特來尋道者
雲房空見有仙經棋于松底留殘局鶴向潭邊退數翎
便欲此居閒到老先生何日下青冥
憶鶴
白絲翎羽丹砂頂曉度秋烟出翠微來向孤松枝上立
見人吟苦却高飛
老宫人
白髮宫娃不解悲滿頭猶自插花枝曾緣玉貎君王寵
凖擬人看似舊時
村中閒步
閒共野人臨野水新秋高樹挂清暉不知塵裏無窮事
白鳥雙飛入翠微
别山居
萬壑千巖景象開登臨未足又須回憑師莫斷松間路
秋月圓時弟子來
贈道人
長在城中無定業賣丹磨鏡兩途貧三山來往尋常事
不省曾驚市井人
石倉歴代詩選卷九十九
