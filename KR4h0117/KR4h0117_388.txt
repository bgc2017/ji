石倉歴代詩選卷三百八十八
明曹學佺編
明詩次集二十二
李裕
登渭川山寺
招提俯崇巘臺閣林木翳攀躋登上頭喜得縱遐睇維
時宿雨收野色開新霽崒嵂終南高微渺河流細澗猿
號林隈石溜瀉巖際花洞鶴随行霜蹊馬經踶清灑滌
心神迥曠超塵世門迓一緇叟振錫被氊罽自說元季
人于今百十歲相與談無生了悟寂中意何如君恩深
方兹民社寄暫憩出禪關歘驚渭泮濟行行幽抱繁悵
然賦新製
望泰山
五嶽宗泰岱誠哉獨峥嶸迢遙亘千里磅礴分徐青戟
列羣峯出翠壓危石層擾擾苦行役望之幽興生安得
躋絶頂舉手擎蒼冥
臨水
湖水闊無際茫茫與天連繞堤盤綠樹盡日生雲煙中
有一小艇乘流自洄沿忽聞漁笛聲况見沙鷗眠閒臨
弄晴夕為愛清且漣
章丘曉過黌堂嶺
清晨駕征輪馳驅陟崇巘野樹碧煙深澗花紅露泫朝
暾明曈曨晴霞爛舒卷石洞邃幽森層崖屢迴轉危峯
茂草木險徑蝕苔蘚方踰重嶺高又涉清溪淺入林愜
隂翳停車暫游衍呼童斸樹雞閒步覓松犬窮躋體覺
疲遙睇抱逾展貪訪二賢蹤不知路迂遠堂基盡荒蕪
古樹空偃蹇感懷賦新詩俯石書藤蠒
宿穆陵關
曉從大峴來暮投穆陵宿古道通青徐層關翳林木仰
瞻天宇寬下瞰羣峯矗落日見東溟浮靄暗平陸耿耿
不成寐披衣坐茅屋有事在雲山何能脱羈束山高夜
深寒月色空明煜
過大峴山夜宿古寺
名山奠青齊東南勢横亘天際聳高峯雲間繞飛磴窮
崖絶險峻急溜疾奔迸風雨變隂晴煙嵐自朝暝深林
綠隂森閒花紅掩映憩息愜茂松登躋苦危逕禪宫倚
崇岡虚亭敞幽静落日停征驂闌干時一凭野色望中
遙鐘聲坐來聽日暮哀清猿羈愁亂孤興
宿開明寺與方伯葉拱宸夜話
日落煙霧生林壑忽隂暝疲馬倦宵征憩息斯靈境山
高月光寒庭虚晚色靚閒吟孤興發清論心獨領石乳
滴隂崖巖猿掛枯梗夜深天籟寂雲際星河耿豈不懷
幽栖王程奈拘緊明晨戒僕夫驅車度方嶺
早發膠州往沂與葉方伯馬上一日耳目所聞
見各成古詩
輕飇屏氛翳天際無纖瑕曙河頽坤維殘月明窗紗滿
野亂號雞隔林起棲鴉寂寥對短炬悽惻聞悲笳征驂
命夙駕玉勒黃金騧翩翩渡膠河悠悠徂瑯琊崒嵂山
萬重逶迤路三又驚湍激漰湃深谷虚谽谺陘峴抗亭
館隈隩藏人家細流抱村曲險逕沿崖斜緣危試捫葛
涉深還問槎徒旅憚路遙疲馬倦鞭撾行行雖云苦往
往得景嘉山連遠峯疊溪斷芳叢遮笙簧林間鳥鼓吹
池中蛙空洞嘯虎豹陡澗潛龍蛇岫列若圍屏樹密如
排衙僊宫繞層阿閒敞静喧嘩煙嵐互明滅竹木相交
加武陵遠相似山隂奚足誇平生愜幽曠愛此停征車
休憩倚茂松披拂搴餘葩道人意勤綣留我飯胡麻山
盤薦細韭澗水烹新茶青童抱綠綺朱顔雙髻丫白雪
翻素手清響殊琵琶是時微雨收夕照籠餘霞縹緲川
原迥徘徊瞻望賒不其閒火牛濰水空囊沙斯人已淪
謝往事堪傷嗟昨日齊城中百卉方萌芽薰風忽南至
綠柳連青葭匪徒時物變不覺鬢已華行邁猶靡靡飄
泊天一涯安如東陵侯學種青門瓜
夜宿臨清公館贈鄭憲副德聚
朔風起庭樹宿鳥驚寒枝高館敞虚寂迢迢夜何其别
來僅踰月如隔三秋期所懷叙未終示我瓊瑤詞銀燭
照綺席酌我黃金巵談笑意方適坐久渾忘疲人生會
合難聚散自有時明晨俶行裝又與君别離
送羅汝聞南還
靈曜迭來往氣序恒代遷自登青雲衢奄忽三十年君
從故鄉來念我世姻聯披軒叙暌闕秉燭坐夜闌笑談
未及已驅車忽言還惜兹相會難中心增鬱煩清露萎
秋草涼飇激郊原魯酒倒玉壺餞送濼水邊君歸劒江
去而我之秦川臨期重躑躅涕淚如流泉南北兩分袂
飛旆何翩翩引領遙相睇泰岳生雲煙情敦諒難忘幽
期結無緣願言慎操履俯仰不媿天
舒城登觀音寺偶會故人朱從善酌酒賡詩至
晚而别
役役苦連旬偶得山水趣龍岡勢盤環淝水奔回互窈
窕青蓮宫獨倚雲間住石門青重重松杉夾微路殿隠
翠微中僧歸夕陽處飛溜濺香雪寳樹凝甘露梵語空
中聞天花簷外雨山開景覺媚溪斷人稀渡超然愜所
適而復故人遇掃石坐林隂携手話平素田家沽濁醪
野老薦香芋賡句喜新聯談空得緣悟醉來恣遊賞躋
高窮一顧遠近閭井分參差峯巒聚鶴巢萬壑松煙歛
千村樹咫尺周瑜城微茫頡羹墓幽懷頗同調徘徊不
能去更約芳春期兹焉重遊寓
宿金山寺雷雨暴作
金山古名寺旦暮煙雲薄突出洪流中羣峯如壁削松
杉蔭逕峴金碧輝樓閣潮滿沙漲平巖傾石參錯久欣
靈境寂休軺甕城郭登眺出世界物色窮冥漠蒼茫海
門闊蕭爽秋景焯船渡歸寺僧庭立巢松鶴樹攀脰已
悁石躡脛猶躩老僧飯彫胡飲我金鑿落旋汲中泠泉
茶鐺松下瀹暝還南窗卧凭几縱吟噱江空水月清塵
慮渾忘却中夜蛟龍驚砰訇雷雨作狂風撼窗櫺巨浪
激山脚恍若舟中居盪搖無定著披衣坐中庭心魂頗
驚愕燈下兩僧童怡然相笑謔詎知天道微變態難測
度須臾風浪恬澄澄迥寥廓
過巢縣黃山峽懷友人孔道甫
峽口夏景清平明下原隰川迴路迂遠征騎苦維縶山
勢幾斷連嵐光時吐吸憩石臨清泉迸流濺衣濕穿林
鳥聲亂摘菂花香襲麥秀喜兩岐黎元頗安輯故人山
中居肯顧侯門揖囊無一文錢惟有書盈笈于今雖坎
軻鳥中孤鳳立文采自殊凡終向梧桐集
巢縣山行遇雨
曉度金庭山夕過白龍峽兩峯争巑岏亂石相傾壓向
背林木森險斜蹊逕狹數聲猿嘯哀自在鶯啼恰隂巖
古松樹偃蹇露鮮甲三五田舍翁隔溪荷鋤鍤雲氣竟
濛濛雨聲常霎霎泥途詎可登急澗良難涉僕夫已勞
瘁疲馬力尤乏豈不憚馳驅皇恩未覃洽
宿山寺懷友人
碧山晚煙薄柳色連荒城夜深衆籟寂霜天月華清翩
翩雨花滿沉沉慧燈明暫憩禪子室滌我心上塵援琴
不成音懷君栖林坰何當解簪組洛社同締盟
成化辛卯八月望日遣祀文信國因賦
宋祚日益微北元恣憑陵公歸在田野奮出罔顧身無
乃扶綱常忍視大厦傾累陳備禦策宰執以迂穪臯亭
時見留間關度儀真幸而脱虎口飢食餘糝羹乘艫潛
入温王室圖復興君親痛在念﨑嶇奔滄溟諸鎮徧移
檄到處皆元兵豈無勤王者勢孤力弗勝倉卒飯五坡
被執徑北平絶粒乃復甦哀歌歎零丁召見固不屈豈
憚丞相夌不寢傷國亡數載拘幽囹人生異禽獸所貴
義與仁公負剛烈姿持執猶堅真慷慨論大義從容以
就刑精忠貫星日勁氣凌蒼冥所學聖賢事誠不愧所
生煌煌照汗竹名垂萬古馨
題涼棚
歲在敦牂日臨東井斯時也祝融司命炎威始施
顧予患軀奚能當此蒸鬱思欲避之乃于後苑之
中背牆面屋壘土為臺柱以四木上架檉梣傍編
葦竹北則開牖以引清風南則虚敞以通出入名
曰涼棚為避暑設也棚之周圍雜蒔瓜匏間栽豆
莢條蔓延施茂密交結豔萼霞鋪濃葉鱗疊誠若
錦屏其下柔荑新茁嫩蘚方滋苒苒萋萋迷階匝
地又若綠茵此棚中之勝也棚之外前有紅蓮後
有紫筀嘉果就實新蔬正肥亦可以娛心目而資
清味當暑盛時予乃獨坐其中綠隂滿室幽香襲
人好風徐徐新涼習習鮮葩競麗時禽弄音嘲囅
無聞囂喧不到自覺懷曠神怡氣爽情逸心鏡虚
淨百體舒暢雖火雲凝空烈日當戶暑氣一點不
侵予席不毒予腸恍若身在閬苑中不知人間有
長夏也此乃迂陋之人計窮伎拙之所為而乃獨
得其樂之妙若夫大人君子當斯之際自有林亭
水閣琢楊氏之冰山縱河朔之豪飲以相消遣而
聞予之涼棚未有不恥笑而鄙陋之者雖然若或
即而究余之故又有說焉因作詩以寫意耳
初昏火南貞祝融氣方赫當空駕金輪萬方苦煩熱曰
余疲薾軀避炎計深拙一室倚堂虚僻陋囂氛絶叢條
象雲構密葉成藻梲插槿當籬牖編篁作門闑汲泉決
渠分種藥為區别徑草翳不芟園花紛可擷燕嬉幽抱
舒閒睇生慮歇既乏河朔飲又無仲都訣白團引新涼
石乳清心骨悠悠念往時光景何飄忽廣德欲懸車子
牟猶戀闕暫同戰勝者兹焉坐深樾
君馬黃(三月七日與葉方伯仝發濟南作)
君馬黃我馬白聯轡出齊門俱是天衢客暄風拂玉鞭
旭日明金勒一日千里行周爰濟囏厄男兒建勲猷姓
名垂竹帛回鑣指五雲蹀躞長安陌
關山月
朝渡二陽水夜上九仙山四月流清影遠照穆陵關月
明幾圓缺遊子何時還悠悠千里思臨風起長歎
高唐早行
征車曉出高唐城行行數里天未明晨星燦爛漸東上
銀河淡蕩將西傾山寺疎鐘雲外度馬蹄踏徧溪橋路
輕裘冷烈怯霜風曠野冥濛滃煙霧東方嚮曙海氣寒
滄波擁出黃金盤陽烏空中曜靈彩六合瞥素餘霞丹
窮壑隂霾盡消沒萬象森森畢呈出淑氣冲融滿太虚
一覽頓令豁胸臆驅馳漸遠村落稀棲鳥飛鳴繞樹枝
兒童處處候樵牧煙火家家勤早炊車從倫鎮暫停轂
三五村翁獻醽醁咨詢風俗近何如咸道身閒衣食足
安得天下蒼生皆若斯端為吾皇頌清穆
題濟寧公館壁間山水柬董憲副國器
良工繪畫應擅名故向粉壁施丹青青巒碧嶂粲如綺
溪橋流水空泠泠煙樹蒼茫隠臺閣白晝寒風起巖壑
兩峯嵯峨插九霄飛瀑一簾半空落古松偃蹇石崔嵬
小舟蕩漾江水隈春雲如波掃不去野花含笑年年開
我本當時雲路客到處山川多閱歴遠觀恍若太華之
三峯氣勢峥嶸薄星日近觀又似東岱之天門懸崖雙
扇凌絶壁平生逸興獨超然静坐對之紛慮釋美人高
趣倘在兹乞歸同買謝公屐
梅隠為丁仕器題
劒城之西劒江隈人家矗矗多樓臺中有高人好竒古
屋前屋後多栽梅冰姿瀟灑心如鐵花林風動飄香雪
臨軒獨對襟抱冲節操應知共貞潔有時樹底笑彈棋
有時花前調素絲吟餘東閣酒醒處夢結羅浮月上時
&KR0034;&KR2089;豈同陶徑菊清癯絶勝梁園竹逋仙去後久寂寥
喜有高人繼芳躅
楊花白(章丘道中作)
楊花三月春顛狂逐風舞綿輕絮薄太無情漠漠紛紛
渡江渚佳人見此獨含悲把臂蹋歌雙淚垂天長水闊
思未已楊花一去無時歸
行路難(長山公館聞鄭憲副以年老被黜因自傷感作)
行路難路悠長壯年委身事君王明鏡綠髮能幾時不
覺兩鬢垂秋霜君不見陸士衡空歎華亭白鶴鳴又不
見張季鷹秋風忽動江東情人生富貴有天命知機自
古稱為明行路難難為言滄江一棹且歸去柴門深巷
横雲煙
將進酒
白日向西逝黃河竟東流河流不復返日逝那能留人
生得幾時一日懷百憂昨日垂綠髮今朝雪盈頭且須
列鼎羅珍羞瓊漿玉液浮金甌山花葳蕤紅紫稠此時
不飲將焉求但看古來歌舞地寒煙野草成荒丘
采蓮曲
若耶溪邊日欲西處處女郎采蓮歸濃妝豔豔照溪水
香風襲襲飄羅衣蘭槳輕搖下方沚一雙鴛鴦忽驚起
見此躊躇空自憐征夫塞外何時旋
車遙遙
車遙遙馬蕭蕭東方向曙晨雞號送君西度灞陵橋男
兒英雄志四海建功欲立侍中貂消息無由聞恩情日
間阻年去自年來憂心祇自苦惟願車輪行坦途莫登
九折羊腸之險路
大堤曲
大堤堤上多楊柳大堤人家都市酒紛紛女兒穠豔妝
唱撥琵琶露纖手舟子收帆夜泊堤少年估客心戀迷
折花酣酒醉不醒黃金擲盡不能歸
巡按關西月夜舟泊衛輝有懷
秋風激上苑持節向秦京山月臨函谷官舟泊衛城親
闈頻入夢子舍總關情聖澤云須報寧辭萬里行
夜宿潼關
西巡度關上落日駐旌旄城俯河流險山連華岳高石
門嚴出入壕樹繞周遭孤枕不能寐窮猿徹夜號
岐陽早行懷鄉友鄒玉瓚
風静漏聲徹天清曉色分草凋原上露月没嶺頭雲飄
薄誰憐我栖遲更憶君江南與江北無字寄殷勤
晚過安邊營
落日黃雲慘荒營草木枯三邊烽火接萬里客心孤戰
騎沙塵染征袍雨雪濡曾聞范招討于此破強胡
過六盤山
曉度六盤嶺﨑嶇三十程巖泉近耳響林鳥傍人鳴使
旆鑽雲過肩輿衝雨行誰知絶頂上天色自晴明
秋日關中寄鳳陽衛總戎
歲晚清泉别今秋各一方霜威出塞曲雁影度衡陽路
入秦關險山連淮浦長離情逐灞水何日到濠梁
寓榆林送彰武伯楊總戎出塞
桓桓竇車騎兵略孔明才喜覩軍聲振應知虜氣摧曉
經月支水宵上白登臺會掃邊氛盡燕然勒石回
渭河早行
官途乘曉霽香露濕行旌涼月疎林影晨雞遠店聲雁
來秦塞曲馬度渭川平聞道邊烽熄封章達漢京
寓秦送處士還南昌
終歲客西秦家山入夢頻如何萬里道又送故鄉人細
雨楚山曉輕雲隴樹春東湖宜結屋孺子可為隣
褒城道中
褒斜通蜀漢百折擁岡巒崖際戍樓出山腰棧道盤霜
林萬葉盡茅屋幾家殘少憩雞頭石猿啼落日寒
龍山驛偶作
驛路通山谷人家傍驛亭芋田和雨種竹牖帶煙扄沙
淺溪流碧春深野燒青一樽聊自酌高咏欲誰聽
長山道中
三月齊川道暄風馬首生纔臨淄水渡又見益州城龍
渚煙雲黑牛山草樹平乾坤春意滿随處有啼鶯
臨淄道中
山擁蒼崖峻溪迴綠逕斜城邊晏子廟洞口魯連家野
芋初齊葉池荷已著花舉頭蓬島近隠隠護煙霞
山中古廟
日午山行處重巒隠古祠虚廊饒鼠跡破牖鎖蛛絲花
落人何在雲歸鳥不知停驂坐來久拂蘚認殘碑
夜宿故人李暹隠士家
路入尊賢里因留處士家春缸開玉液石鼎沸雲芽老
去情逾好詩成興轉賒挑燈坐忘倦不覺月西斜
寧海道中次葉方伯韻
雨過平川後聯鑣落照前樵歌閒野笛炊火雜林煙遠
嶂溪流斷孤城海樹連鄉關幾千里回首寸心懸
肥城山行
行盡平原路今朝始入山馬前花氣重林外鳥聲閒草
逕緣岡曲溪田趁水灣孤鐘夕陽寺杳杳翠微間
寓徐州送友人還江南
古沛通南甸州城接吕梁吳山煙樹暗淮海水雲長草
色侵衣綬花香入酒觴揚舲日暮發臨别思茫茫
舟中遇同年吳圯憲副往洮泯兵備問余彼中
風俗賦此答之
洮泯苦寒地自昔號西戎板屋家家是氊裘處處同花
開春暮後猿嘯雨餘中居處須當避南山瘴癘風
夏日飲平江陳總戎園亭
夏日邀歡賞池亭勝習家青搖金谷樹香度沁園花怪
石憑軒小芳叢夾路斜觥籌興不極愛此絶氛譁
渡揚子江
曉經揚子渡畫舸一帆輕潮滿金山口雲連鐵甕城江
豚吹浪白海日照林明果是中泠水滔滔分外清
夜經高郵湖
入夜喜新霽牽舟湖上行林涵素月白波蘸碧虚清栖
鳥飛還落漁燈滅復明風前聞戍鼓渺渺見盂城
南都題族姪小庄
開軒向南圃僻近大江頭碧玉敲湘竹綃囊破海榴林
喧聞鳥度荇動見魚遊更是歡遊處蓮池蕩小舟
江上晚行
昨日淮西渡今宵江上行波明山月出岸闊海潮生渺
渺孤帆影寥寥一雁聲羈懷耿不寐況復寺鐘鳴
過許東魯先生舊宅
寧陽郭内啼鶯處共醉西樓憶往年故宅重臨人已逝
遺風尚在世空傳離披藥圃迷荒草寂莫吟壇鎖夕煙
斜日東山重回首汶河橋畔水潺湲
莒州道中
盡日馳驅不憚勞瑯琊陵谷半蓬蒿囊沙洲畔雲初起
咒虎臺前鳥自號莒水東歸滄海闊蒙山斜倚穆陵高
不堪滿目多遺事馬上吟餘首重搔
登峴山絶頂
岧嶤大峴跨徐青萬疊竒峰翠黛凝山杏煙深纔放蘂
碧溪春暖尚流冰晴雲漸覺山腰起旭日遙從海底升
今日登臨興非淺捫蘿直上最高層
登九龍山
龍山高出魯城南暇日登臨一駐驂萬壑聲寒飛遠瀑
九峯雲盡藹晴嵐崇岡環抱先賢廟小逕斜通古佛菴
喜有鄒人孟博士相随坐石縱清談
詠白蓮
石缸菡萏近春栽朵朵含風向曉開青鏡影中搖素彩
緣雲堆裏獻瓊杯靈根豈自瑤池得仙萼應從玉井來
最是清竒堪賞處輕盈終不染纖埃
兖城西郊晚眺
鱗飇涼雨淨山阿天迥川原萬象羅翠擁龜蒙連岱嶽
碧搖洸濟入淮河不堪客裏三秋暮況復雲邊一雁過
極目西郊歸路晚馬蹄行徧夕陽多
滋陽道中
征車向曉出城東驛路迢迢去不窮茅屋近通顔子巷
雲山遙護魯王宫半溪衰柳清霜後幾處鳴蟬落照中
鄉思不堪腸欲斷汶河橋上數歸鴻
登州遊香巖寺
梵王樓閣碧層層杖屨緣巖試一登牛島雲開青嶂出
龍池風静綠波澄數株不老禪關栢一盞長明佛窟燈
始覺浮生空繫累如何物外有閒僧
詠雪和袁司訓韻
片片縈風下九州寒光應得映書樓碧窗夜煮茶翻鼎
金帳春生酒滿甌醉後謾成梁苑賦興來須棹剡溪舟
百年猶說袁安事高卧柴門興自優
用韻寫懷
征車兩月道途間王事驅馳未得還楊柳却随春到綠
鬢毛先向老來斑菊松久憶荒三逕章疏應無上九關
堪笑酇侯曾繫獄祇緣名就不歸山
送虞都憲乃兄還浙
風雨江頭今日晴琴書遙指向南行青山歴歴引歸思
疎柳依依關客情烏府停驂一雁遠鴒原回首片雲平
到家且喜梅花發照水兩枝春正横
送兵部尹亞卿正言赴京
聖主虚心想舊臣徵書遙下墨花新潮随彩鷁離南甸
星逐征軺近北辰静聽閭閻歌屏翰坐看邊檄息風塵
要將勲業追房杜肯羨凌煙閣上人
時會畢都憲于鎮江設燕驛樓
鐵甕城高碧樹秋故人相迓指瓜洲幾年間闊為君寫
斗酒殷勤招我留煙磬數聲京口寺風帆一片海門舟
驛亭醉倚朱欄曲憶着前朝草木愁
舟次采石過山寺及登蛾眉亭
驛樓當午停官棹寺隠深林試一過僧梵杳聞來上界
淮雲遙望度新河蛾眉亭下生青草牛渚磯頭漾綠波
一自騎鯨上天去釣船空載月明多
題感山寺次凃太守恒孚車進士之韻
寳刹環垣萬竹脩春風疋馬昔曾遊花前酒醒杯仍酌
石上棋殘局不收僧梵有時來客座佛燈常夜落漁舟
最憐甘露亭孤迥百尺寒簷迫斗牛
遊感山寺
水繞山圍紫翠堆梵宫高倚白雲隈平階新笋參差出
空澗幽花次第開萬壑松聲風遞過滿溪雲氣雨將來
惟存甘露荒亭在寂莫年年長綠苔
司中夜坐聞砧
明月照重城庭虚夜氣清誰家砧杵響忽動故鄉情
良店即事
寺隠喬林杪舟横古渡頭柳間雙屬玉飛下荻蘆洲
渡口驛道中
煙暝夕陽盡投林倦鳥栖誰家人搗練驚起過河西
開河夜行
日落煙水暝秋聲浦樹多船頭聞犬吠知己近開河
李白酒樓
曾騎五花馬山水恣遨遊一去無消息空存舊酒樓
趙村野望
齊魯兩山斷徐淮一水通霽天秋色遠楚塞度征鴻
師家庄聞笛
兩岸蛩聲切前林笛韻清鄉心與秋思耿耿夢難成
夜宿新安
秋高夜氣清露下涼風發三老應未眠吹簫弄明月
直河遇李大參自陜來
昔别滻水潯今逢直河口間關十餘年相看俱白首
懷肅四兄暨諸兄弟
青青原上草鶺鴒飛復鳴何日南湖上連牀聽雨聲
晚渡淮
日晚渡黃河風清浪花小舟勢疾于飛移時入淮口
蕪城懷古
一入蕪城裏鑾輿竟不歸尚餘螢火在夜夜傍城飛
秋日渡涇渭河
茫茫蘆雁起汀洲落木蕭森一片秋客思滿懷無處着
渭涇朝暮為誰流
春寒
細雨疎風暖尚遥琴書客邸更蕭條怪來楊柳眉猶蹙
殘雪牆隂未盡消
春夜
夜深庭院寂無譁寳鴨香消燭影斜倚徧欄干眠未得
幾枝寒月浸棃花
過萊陽
田横島外水雲長萊子城邊百草芳好鳥兩山啼不歇
清風一騎到萊陽
曉渡孤山
峽口猿啼月影殘滿林風露怯衣單平明行盡山頭路
無數竒峯馬上看
峯巒崒嵂水潺湲綠樹重重路幾灣想有山僧住山頂
時聞鐘磬白雲間
莒州途中即事
荷芰含風半吐花平原萬頃暗桑麻數聲布穀啼春雨
燈火前村有幾家
聞砧并蟋蟀
清夜蕭條玉漏沉誰家月下搗寒砧數聲到枕心應碎
況復階前蟋蟀吟
經九曲池
煬帝行宫俯蜀岡木蘭亭榭已荒涼可憐九曲池中水
猶帶哀音過柳塘
憶揚州夜市
樓臺燈火萬家明況復通宵歌管聲二十四橋今寂莫
月光空自鎖重城
江行
茫茫菰草綠于藍渺渺長江白如練蘭舟晚泝急流中
戲浴輕鷗沒還見
題天門山
巨靈穿破碧崔嵬中瀉洪流去不回獨有天光與山色
時時随雨下江來
宿雍城驛
江上風恬水不波江亭潮滿月明多夜深暫向驛樓宿
隔岸有人歌踏莎
舟行三义河(雞籠山名)
雞籠回首白雲間西入三义路幾灣天際兩峯青似染
舟人遙指是含山
道中聞鶯
綠草蒙茸徧四郊桃花飛盡柳隂交行人正起傷春思
厭聽黃鸝囀樹梢
宿𣲖河驛
蜀嶺西來抱驛樓𣲖河東去接淝流地偏俗陋無車馬
官舍常扄綠樹稠
明教松隂
荒臺日暮亂飛鴉教弩人亡亊已賒獨有蒼松四時色
層隂長護梵王家
蜀山雪霽
凍雀無聲萬籟鳴六花飛屑徧山城日高風静寒光歛
留得瓊峰映曉晴
淮浦春融
百花如繡草如煙正是陽和三月天到處物華堪翫賞
長淮猶覺更芳妍
題舒城龍梅山
層巒疊巘倚天開梅尉曾兹小隠來一自乘雲入仙去
煙霞空鎖讀書臺
題舒城龍眠山
龍眠崇巘凌青漢馬跑飛流瀉碧巖一自李公歸去後
祇遺書舍護松杉
舒城懷古古舒子國漢頡羹侯作堰儲水灌田
至今賴之
荒城十里枕龍眠漢業于今已棄捐惟有頡羹三堰在
舒民猶賴灌桑田
題六安安成寺
煙蘿十里映松林幾處香泉潄玉琴試問老僧空寂處
閒雲一片碧潭深
折楊柳
東風道上楊柳枝幾多攀折送别離長枝折盡短枝長
明年仍舊含煙垂
烏棲曲
霜華月皎更將盡閨中少婦芳心静烏啼一聲到耳邊
愁腸攪亂不成眠
張元禎(字東白南昌人)
漫興三首
堂堂一區宅豈不堅且好奈兹羣鼠何周垣成穴道垣
墉居所依穴之安可保默默坐終朝憂心惄如𢷬
倚劒登高臺縱目瞻四極郊野何茫茫萬物莽蕭瑟草
木謝榮華山川失顔色會以回陽春風光仍似昔
吾聞唐虞時明目達四聰如何後來世自作瞶與矇致
令天下情默默不得通撫卷三歎息颯颯來天風
簡楊廷評
鵠鳴海天曙蓬壺彩雲著瓊臺倏啓扄翛翛集仙侣青
鳥東方來翩翩好毛羽遺我麻姑書招搖脱凢屣
閒中有感三首
日出羣動興方寸交榛棘慕盈傾身構拔慳一毫惜癡
蠢強幹運黠慧恣探匿哀彼仁義途荒穢視無益
驅車經古城感歎淚沾衣宫闕有遺址草生綠參差當
時千年計築室務築基豈知成敗倏徒為來者悲
吾聞大朴散智者常輕世所以許由瓢終掛箕山樹後
來得喪多漫與雞蟲似願見孤鳳皇文彩耀晚歲
贈蕭光甫二首
蘭蕙生崇阿含芳待春風春風豈不妍徒為桃李容老
松卧深山匠石未著目亦有幽賞人時縱松下躅
日暮行次且清影羞自顧彭彭指南車千里猶跬步雞
蟲自得失鳬鶴何短長大材終不棄勉之金玉相
師尚父并四皓圖
龍戰天地疲紫芝顔色好六合函一腔素髮照晴昊逃
聲傅巖靡直釣璜溪老氣感岐下都音生㸑中槁赤手
鼇極扶剛風妖翳掃乃知英雄人出處非草草
臞鶴歌
元龍之孫金馬客聳壑昂霄好標格挺如鶴出雞羣中
萬里長空見霜翮何年飛上瑶華池紫鵷黃鵠相追随
朝遊青田暮玄圃渴飲醴泉飱玉脂清臞不是人間物
無乃前身有仙骨浮丘相法得真傳少保新圖曾寫出
翛然玉立如人長縞衣丹頂玄纁裳一從華表出城郭
不羨軒墀承寵光玉堂深處秋蕭爽警露聲聞九天上
簫韶九奏鳳皇儀闖與神仙共來往
書二詩贈半墨生
千張萬張心印痕寂中城市囂中村鵾鵬摩霄唾燕雀
泰華拔地多兒孫一戈要回三舍日寸膠莫澄千丈渾
試看潛鱗變霹靂龍門咫尺登天門
别城千日如一日别山半年如百年金門玉堂果無分
丹崖翠壁真有緣商歌晝吟聲撼樹老劒夜拔光射天
二雄相過吐肝膽豪氣激發彌無邊
竹雪山房歌
聞君種竹深成林深深數畝長隂隂書堂百尺隠寒翠
閉戶讀書不知歲書聲出竹何瑯瑯風露飄瀟秋夜涼
詩成會應鬼神泣落筆便覺蛟龍翔君家累世擁旄纛
君乃讀書知不足青雲萬里已致身白駒胡為在空谷
他時衣紫佩黃金莫負歲寒冰雪心
山水歌
鬼斧夜劈匡廬裂放出銀潢掛嶻&KR1110;深潭百尺吼雷霆
白日半空飛雨雪芒鞋兩兩來山翁隔溪注視心目雄
胷襟稜稜生逸氣鬢毛颯颯來天風我亦平生愛山水
忽見此圖愛入髄他年濯足鄱湖濱觀泉畫我成三侣
蒲桃圖為張雲山題
上林衆卉飄霜籜獨與秋光壯蕭索翠虬三千蟠綠雲
水晶八萬粧羅幕粉署仙郎心愛之半幅生綃圖磊落
長風幾度閶闔來柔條欲舞珠欲躍何當摘取釀春缸
香冽應覺醍醐薄瑤觴持去夀君王遮莫涼州可相博
山水歌
我曾扶醉登吳城縱目長嘯清風生廬山萬疊杳如髮
平湖浩蕩涵蒼冥覽之頓爾寬懷抱覺得乾坤隘如竈
便將結草此栖遲愒水玩山遂吾好别來數載居京師
黃埃滿目衣裳緇回思昔遊不可得時時清夢來往之
苦炎正爾樓前坐忽君持此來相過披圖恍惚驚心魂
好是良工為予作江流無窮山見影絶似當時玩時景
是耶非耶子細觀精神颯爽炎威屛嗟余山水癖難移
奈兹簪組為吾羈他時公家事一了便當爛漫尋前時
匡廬山下鄱湖口買斷溪山數千畝芒鞋竹杖任逍遙
富貴功名付無有
二松圖
兩髯如龍入雲去白日空庭作風雨根着九地拔不起
留與乾坤作雙柱千丈免絲千歲苓南山翠色同峥嶸
岳陽城南老髯精驂鸞追逐吕先生
贈睢陽劉君廷用
火星西流雁南翔金莖露滴籬菊芳遼陽人歸白雲屋
華筵酒斟清溪光天南天北遠遊道百倡百和新詩香
君放天真自爛漫我愧進退如藩羊
節婦歌
層冰積雪當嚴冬松柏晚翠欺春紅節婦心腸是冰雪
只有冬凛無春融北堂百年咫尺地立我民彝令萬世
於乎人間亦說烈丈夫丈夫有如節婦無
挽少司空南平羅宏毅
男兒了却書五車一枝高插瓊林花蹌蹌玉陛面九五
笑捧黃紙清磧沙中原蒼生皆起舞邊塞膽落寒雲遮
司空虚席正有待龍蛇歘夢成悲嗟倚天長劒落誰手
斗間紫氣光芒斜
挽獨樂萬處士
山居清隠客適趣任逍遙躡屐穿雲逕扶藜渡澗橋賞
花斟美酒採藥斸靈苗誤入蓬萊島仙魂竟莫招
參高亭
稱得斯亭萬古名光榮誰是貴公卿連甍蝸角無寬窄
九鼎鴻毛有重輕山月上來風自好穴龍潛處水偏清
登臨多少難言趣獨是吾人會此情
冰天桂海滿才名皓髮童顔稱上卿江右到來三尺重
扁舟歸去一帆輕雪消南浦傷心碧梅吐西湖撲鼻清
欲卸朝衫恐難必夀朋胥試有深情
詠月復元善
人心都望此時圓偏是清輝隔暮煙安得剛風駕黃鵠
撥開浮靄見青天冰輪瑩徹金樽裏寳鏡高懸玉殿前
老子陶陶便沉醉任渠明日又明年
和羅一峯贈饒雯峯韻
世事顔生拾甑塵世情龜六巧藏身紛紛斥鷃千層表
拍拍羲皇萬古春稷下也知還有士秦中誰適便無人
盲風怪雨青燈夜幾為蒼生淚滿巾
贈同年林少參縉紳
世事如雲變幻頻一樽誰料此相親别來歲月俱成夢
老去心知能幾人前日西山仍有雨而今寒谷盡生春
行行不盡相思意五嶺梅花歲又新
贈張憲副之贑州邊備
盈盈秋水吕虔刀岳岳神羊刺史袍三省不慚邊寄重
一時真是眼中豪風生甲胄龍蛇肅雲卷旌旗虎豹高
萬里長城還有待一方螻蟻暫相勞
贈王司馬竑謝病歸
一生忠義雪霜寒肯為權豪少借顔位重鈞衡心轉澹
慮深軍國鬢成斑黃華翠竹俄生夢綠薤青蒲暫賜閒
安石獨懸天下望未應高枕傲東山
挽劉處士
亭亭風度出塵寰翠竹高梧集鳳鸞詩思剰傳唐製作
家聲不墮漢衣冠南柯夢斷秋風慘北海樽空夜月寒
正是鄉人哀不盡獸袍烏帽畫中看
藜杖煙銷夜閣虚青山還遶白茅居一經已遂生前訓
五鳳空頒沒後書高枕暝雲松樹合短籬疎雨豆花初
臨風無限知君意道遠何由致束芻
挽節婦
彩鸞青鏡早分飛綠鬢蕭蕭換素絲之死不移冰蘖操
矢心寧愧柏舟詩長檠短杼辛勤日冷月悲風寂莫時
此節真堪儀薄俗可憐馮道是男兒
棋
天策沉沉集俊髦丁丁棋子動金鼇不知玄武門前事
何似商山一着高
阻風小孤山二首
北風三日吼晴雷推得頹波萬里回應是小孤留老眼
雪花堆裏看崔嵬
孤篷三夜倚娉婷浪自掀天夢自清舟子莫嗟前路遠
小姑于我故多情
次淮藩韻二首
萋萋芳草白鷗洲欲乞先生數筆留着箇藤蓑憨老子
釣竿終日在船頭
歸帆邂逅落芳洲安得南風為惡留畫裏愛詩詩愛畫
玉壺更僕剥泥頭
吳宣(崇仁人)
澹菴清隠為紀員外父作
遠憶託飛鳥妙韻諧素絲堯舜不必求巢許無浮思禾
麻勞樽酒水月投聲詩蟲蟄與魚遊千歲以為期
荆樹分隂
荆花竟誰授解復人心初如何七尺軀翻令百行疏氣
聚天始完流深海不墟于兹竟莫悟泣下收吾書
泰山江河之音
掉頭宇内尋知己知己茫茫天壓水龍馬已被羲皇騎
祥麟恨枕尼山死遂窮碧落羅星斗奎婁散渡銀河走
回經弱水邁扶桑人間曠望空煙藪歸來獨把數條絲
試問江山知不知大聲欲裂天腹入低吁夜半鬼懷疑
椎心却與浮生誓未必羣哇盡妖厲舂容大吐肺與腸
著他言下誰當契中孚尚感豚魚族黃鍾亦召葭飛速
隂陽正氣醖吾徒天高地下寧皆木遂蠲吉旦祛塵土
上拍乾門下坤戶山靈海若一齊來秣馬遊魚咸欲數
悠哉試鼔宫聲長雲關斷雁翻天忙騰神再運商聲促
目亂方瞳綠鬢黃移時悶絶不欲舉想是寰間只應爾
曾如萬操卷之囊窅爾神化寧而旨無稽别奏一聲幽
緩軫輕吟數弄秋泛掀溟海煙濤破打動芙蓉華嶽&KR0886;
豈知此意傳來豁拍掌傍歌天若撮指山指水謝前聞
謂言子我神明末嗚呼此事豈荒唐牙魂鍾魄諒無亡
凄然苦惹英雄恨明日滄江風露涼
題嚴鴻臚公山水
神明境界晴霄路畫閣雲樓誰得住前峯青配後峯連
萬𣲖清河當面注云是箕山瓢不在云是商顔芝不遇
依稀种放舊林居約莫平泉新草樹憶昨浮湖到江望
匡山五老追相向飛流濺瀑若馳情紅崖翠壁交吞盪
塵蹤會到山南面駭鹿啼猿連路見西逢數子采薇歌
東遇飛翁身尚箭傷懷欲賦長河弔水不聞聲龍起跳
吼山風撼鳥分栖鬢霧鬚雲魂為掉當時此地良春晝
桃花萬樹波紋縐回颸忽似九秋初笋蕨薯棃肥不瘦
翻覺我遊成汗漫水角天涯無乃半嵩程撞見董生歸
衡張約著鄒忻伴遊還自歎身如夢口不能言心自諷
不知前畫是生然不識今行良故弄情為之迎身為送
神為之疑心為恫嗚呼天地原浮寄睡者或醒醒或睡
何須執着短并長且空數甕論真偽
六月十四夜
向夜月轉白空庭散晚曛穉兒眠趁露馴犬吠疑雲池
小珠能似天圓鏡不分薄懷千古事今夕共誰云
侍御熊騰霄留别次韻二首
白日展搖落暮山疎鬱天風雲戰清夜江漢幻殘年我
屋蓬蒿熟誰家世界圓忽思浮海歎千古萬緣牽
江山尚幾蟬風氣謾高天碧草嫁時令黃花關暮年國
憂疎鬢繫塵夢蠢兒圓堯舜到今日條腸萬慮牽
送别太史李侍郎先生
抗揖出内閣拂衣離九重江湖動星象風雨蟄雲龍夢
遠暮天闊調高秋意濃老懷閒不了燈火徹晨鐘
黃門母夀
母年如可乞中夜盡情祈白石無爛色青山長翠微鳳
高梧竹麗恩重屋烏肥八月祥風起螭頭亦舞衣
時誣獄得釋舊辱政府相知者以詩見慰因次
韻寄謝二首
雲鵬高自愛南池豈謂神霄竟得知萬國衣冠勞領袖
八朝鐘簴寄安危罏椎海嶽元無迹鈇衮春秋更有詞
成績滿前仍願察華夷猶恐未全熙
超拜何煩撥芋灰帝家飛騎詔回來清風黃閣唐元老
化日光天舜五才名會泰階星象動身迎皇極歲華開
陽和欲徧人間世還聽聲聲畫角梅
送克新内兄還匡南
紫殿西頭夢不成為逢夷逸轉難平乾坤百計徒心赤
今古何人最眼明碧海鯨鯢渾欲舞中原麟鳳太無情
愁來忽到長干塔獨立蒼茫看晚晴
題畫竹
悔教風節動煙霄總得虚聲太寂寥長樂五更聞暖吹
錢塘八月聽寒潮調高巢許終何物怨入夷齊死不消
更欲少論惆悵事昊天無語鳳飛遥
題山水
是箇峯頭插劒鋩曾無一指略康莊放開雲陣天常窄
欺盡年華樹錯忙華嶽神遊都醉夢武夷蟬蛻亦虚狂
不知大運如何在傷斷乾坤鑄物腸
鹿澗鳴泉
靈源清駛小山幽雲裏喧豗萬壑秋毁角有時來顧鹿
吐漦何處伏潛虬寒聲動地因風遠晴色翻空激雪流
愧我十年塵土夢飲牛空憶此泉頭
石橋芳桂
石橋東畔桂團隂天近蓬萊雨露深雲表一枝翹挺玉
秋香萬葉暗藏金世傳勝事宜先榜人望高門比郄林
桂下芳聲今益遠清風肯讓竇公吟
梅山春晚
迤邐蒼蒼曙色開東風渺見白雲隈寒封老樹千年話
春逐孤根一夜回村遠荒雞鳴寂歴道遲行客意徘徊
多情歲晩空相憶欲賦慙非杜甫才
萍水秋清
巖前流水不知名萍約秋波一鑑清志在史君方攬轡
心通孺子舊歌纓寒凝片月山將晚遠映殘紅野欲晴
惆悵美人天各所蒹葭霜冷不勝情
無逸子山歌
錦花紅爛一絲微打透周家八百幾圭土寒炎彈指換
稼田稊稗轉頭肥潮參碣石峯東去天入陽烏腦上飛
燈火再翻黃帝易不知何術可垂衣
陳司直清風高節詩
萬慮消磨獨此真散為寒翠壓遊塵鸞凰有道天誰管
鴻鵠無心奕自春帝聖敢言圖象夢臣愚端稱采薇人
中腸更待從頭說怕愴清風白露神
登靈興山
興發曾論象帝先歌來重上碧山巔鯨鵬海若何非夢
鷄犬淮南未必仙特地風雷空過籟際天花木殆初筵
商量萬計都無頼只有斯文一脉傳
鳳皇臺次韻
鳳不能來我亦遊興懷多少寓江流有何黃鶴知人意
無際青天覆此丘前轍幾番蕉外鹿中華元故海東洲
千年臺上空然到難救滔滔誤學愁
小龜山阻風聞隣笛夜唱
潮痕舊界碧山斜萬吹連艫浪作花宇宙萍蓬寧此客
海天雲雨定誰家鴻歸漢殿機難寫鳳入岐周夢久賒
古調沈雄彈不得滿天明月度繁哇
再題愛菊傅君挽章卷
華髮深林已自豪開門還結四吾曹茶神靈潄盧生骨
藻思玄翻屈放騷東閣觀梅風渺杜南山鋤菊興關陶
芒鞋落日今何處黃鶴青霄看子毛
題高寺丞竹
虚懷延佇半生心寥廓相逢恨轉深雲合洞庭魚鳥散
絃鳴清廟管鼗沉吳剛月殿鸞空舞丁令遼陽鶴錯尋
餘慨欲論猶未得天涯别後聽遐音
瀑布岩
月高長握笛風急驟添絃欲問來何處青天但默然
板橋
一板雖然薄猶能濟遠人如何當路客鞭石慕亡秦
題石鐘山
天闊鳥雀走月寒煙露清巨濤舂百坎何啻萬鐘聲
枕上聞樵唱
半掩柴扉睡正饒兒童忽地喚行樵山人不是全然懶
只恐天寒雪未消
焚香
風清簾動小絪緼撲上春衫總篆文惆悵阿房風雨後
主家化作海東雲
霽石山
峭石竒峯夾翠流竹籬鐘鼓又晴秋野僧匍匐瞻行色
便道世間無此遊
庭樹
尋常門戶不曾開誰道春來與未來庭樹無言偏有意
密含春色兩三胎
紫蓋峯
昊天晴岫碧相遭萬里羣峯僅幾毛怪日紫雲飛不去
文翁能使蜀山高
天閣山
十年東岱枕書眠别夢因君一慨然盡說西江山色好
幾人蹤跡在梅天
懷舊
斜月巴山起白煙寂寥孤夢託秋弦相看不盡雲飛鳥
風雨梧桐憶去年
夏日睡起
三尺清風付阿中偶將酣睡與人同夢回枕上横雙目
一縷輕煙送遠鴻
葫蘆架
移樹當階引穉藤向空雲雨綠層層好花歴落葫蘆小
十尺湘簾對曲肱
别廖秉中
殷勤河畔挽餘酣宇宙茫茫欲謾談雲白水深清不了
春風還許會江南
河橋柳色
萬動無勞撼古今青天到老亦難任閒條閒絮猶何物
繫得男兒幾許心
驛館槐隂
高樹凝雲殆障天相逢俱是藉雲眠丁寧再勿私風露
江海年來傷亂蟬
大橋牧笛
去聖迢迢一信無頹波何處可勝呼沉情數弄穿雲曲
海色天風奈許孤
梅花圖
野韻寥寥起太清漙天容易對誰鳴餘尋萬古無痕月
聽奏冰絃一再行
村店
風雲旌節自村村煙火相望子哺孫王化已知無内外
生愁寒霧障天門
雙桂卷為河南吳進士昇作
雲簾霧箔隔仙都八月天河見玉膚憶自二郎相别後
素娥無夢碧鸞孤
順承門外
水落雲寒野墓孤夕陽紅樹血模糊香簾翠幕知何許
三月天南聽鷓鴣
偶得梅花以插西階之下累日灼灼如新
當階寒玉一枝微去樹猶能趁雨肥因憶故人前日夢
沉冥無復轉柴扉
題徐内翰素扇時余欲南省也
孤颿片月欲交飛塵土三年不上衣此意近來難說與
浩歌天際約秋歸
山行
十里黃花半野橋午雲晴鸛兩争遙樵回耳熱孤心在
徧踏晴峯按寂寥
聞笛
絲絲楊柳絆行舠盡數魚龍弄晚濤南畔一聲何物笛
紫薇垣外客星高
銅陵崇福寺
白浪黃流窗滿風薄隂天際傍孤篷浮生未了青山色
明日孤雲又向東
留别邦濟
道路周流已六年又從名館借高眠非無一覺東周夢
黃鶴清風戀遠天
題錢秋官菊
匝地風雲空暮色溥天雷雨自春芽何人挽得秋香轉
猛拍闌干怨露華
宿黃蘖寺
重疊青山足浩觀水深波渺借幽蟠秋聲一夜不得住
搖蕩九天孤月寒
公諱宣字師尼别號野菴弱冠領景泰癸酉鄉試屢
上春官不第與海内名流講性命之學參留府軍事
以直道矯正元戎之朘削者被誣繫獄十年方得白
已而轉中府冡宰思軒王公甚重之陞貴州慶遠知
府卒其臨終有詩云經濟半生渾是夢源流千古更
何人衷腸欲了男兒負靈藥難栽疢疾身其大致如
此
石倉歴代詩選卷三百八十八
