石倉歴代詩選卷一百九十四
明曹學佺編
宋詩七十一
徐照
青鳩詞
勞勞復勞勞生人半行客今人行古道古道有行役相
逢莫等閒相離易疎隔殷勤紅杏花徹宵對芳席明年
花發客東西青鳩食花舊處啼
送翁誠之
去作巴陵縣南州雅有聲未憑湘水綠能似長官清笛
冷君山月帆輕夏浦晴五言多好句顔杜减詩名
宿翁靈舒幽居期趙紫芝不至
江城過一宿秋氣入宵濃蛩響移砧石螢光出瓦松月
遲將近曉角盡即聞鐘人起行庭際思君恨幾重
贈江心寺欽上人
客至啟幽戸筍鞋行曲廊潮侵坐禪石雨潤讀書香古
硯傳人遠新篁過塔長城中如火宅此地獨清凉
白下
白下嚴州近﨑嶇昔未經年豐山米賤洞涸石苔腥一
月無新句千峰役瘦形人家因畏虎未晩戸先扄
送塵老入廣化米開田
行李衝冰雪途程半是船去從人乞米歸要海成田遇
景因開畫思茶自掬泉好風歸舶䑲相候立江邊
途中
隻影微陽外青山自鬱盤未經千里遠欲寄一書難堠
碣苔侵字魚塘水過欄西風吹樹葉不問客衣單
還舊山作
雲駮天初霽携兒下短篷數莖歸鬢白一衲世塵空日
子差潮候秋容泊蓼叢江神應念我平穏不生風
宿寺
古殿清燈暗虚廊葉掃風掩關人迹外得句佛香中鶴
睡應無夢僧談必悟空坐驚窗欲曉片月在林東
題羅隠故居
片水靜無塵青山是四隣上天如有意此地着詩人吟
得物俱盡罰令生世貧因來尋古跡座石久生塵
送李偉歸黃山
心和無白髮長帶一琴行幾路到君屋數峰當郡城妻
孥貧自樂丹藥歲燒成未必聖明代終令隠姓名
懷如順上人
西湖湖上寺一别二三年舊住房長閉新栽樹已圓空
多相憶夢不得寄來篇喜見隣僧說歸期是臘前
題道上人房老梅
香有竹風知無塵雜野姿為憐新白髮重記舊題詩蘚
帶龍鱗剥蜂沾蠧屑垂不來三十載半樹是孫枝
題衢州石壁寺
岸石横生脈平林一里溪衆船寒渡集高寺遠山齊殘
磬吹風斷眠禽壓竹低自嫌昏黑至難認壁間題
路逢楊嘉猷赴官嚴州
詩合千秋意難將片石鐫相逢因在道惜别未移船野
步僧同憩宵吟吏廢眠思君還有夢前到釣臺邊
題薌林
秪為登山遠當門疊石危人來嗟故跡景勝入名詩立
鶴高于檻欹花半在池百年庭際木新長挂冠枝
宿吉州永慶寺
古邑溪邊寺吟人愛寂寥少僧齋室廢乞食釣鄉遥鐘
逗含霜韻樓垂近斗杓漢時銅鑄佛瞻禮到今朝
送翁靈舒遊邊
孤劍色磨青深謀秘鬼靈離山春值雪憂國夜觀星奏
凱邊人悦翻營戰地腥所期歸幕下何石可書銘
懷趙紫芝
一别一百日無書直至今幾回成夜夢獨自廢秋吟小
雪衣猶綌荒年米似金知音人亦有誰若爾知心
題翁卷山居
十年前有約今却在城居羡爾能携子深山自結廬引
泉移岸石栽藥就園蔬見說高林外樵人聽讀書
訪僧居
客至無他事房門不厭敲好山元帶郭損屋旋鋪茅靜
砌生靈藥高林出遠郊水禽多不見春暖漸營巢
永州寄翁靈舒
古郡百蠻邊蒼梧九點煙去家疑萬里歸計在明年風
順眠聽角樓高望見船筠州當道半長得秀詩篇
石門瀑布
一𣲖從天下曾經李白看千年流不盡六月地長寒入
樹跳微沬衝崖作怒湍人言深碧處常有老龍盤
移家雁池
不向山中住城中住此身家貧兒廢學寺近佛為隣雪
長官河水鴻驚釣渚春夜來遊嶽夢重見日東人
送奭上人化緣
專志事偕成期師此一行閣開靈佛像碑載施人名江
闊風催渡村深雪廢程暫勞曾共說終可送閒情
白石巖
一石嵌遥天千峰疊在前人行不到處仙去未多年竇
暗雲生像簷斜日照泉皇朝宣賜物弟子尚能傳
龍湫瀑布
飛下數千尺全然無定形電横天日射龍出石雲腥壯
勢神猶駴寒聲佛共聽昔人云此水涴目最能靈
題夏景清湘中閣
湘中山與水自古有人云此是曾遊地今來盡屬君殘
風吹岸草空廟入江雲却憶還鄉夢清猿半夜聞
中夕
中夕獨依依閒行未掩扉水邊山出月松上雨沾衣棹
響初如近螢光漸欲稀不甘塵内事長與此心違
題丁少瞻林園
州分低嶺外來向此園行路改初栽樹堂成未有名藥
苖如草長巖溜入池清欲識懷君意時聞鶴一鳴
李夫人
延年有妹顔如花十四選入君王家翡翠結簾玉鏤牀
君王一時無暫忘朝朝出入芙蓉殿莫道妾身出微賤
妾生未久身入泉上天何不與妾年君王愛妾言不死
逐夜宫中喚方士
山中寄翁卷
忽看春至復春還門外煙雲没野山吟有好懷忘瘦苦
貧多難事損清閒柳花未散色全綠杜宇乍啼聲更蠻
聞到掃松溪雨後夢随樵唱到巖關
宿翁卷書齋
一山秋色同誰看又復相尋出郭來隣竹種成高礙月
庖泉汲少近生苔忽驚寒事砧初動不辨晨光戸盡開
君愛苦吟吾喜聽世人誰更重清才
高山寺晩望
石路近門方不險刺桐疎處見僧歸小坡重疊無平屋
四月隂寒尚裌衣山入道州高莫比水分湘口綠相圍
暮雲不隔東南望一片遥兼白鳥飛
猿皮
路逢巴客買猿皮一片蒙茸似雪絲常向小窗鋪坐處
却思空谷聽啼時弩傷忽見痕猶在笛響誰誇骨可吹
古樹圑團行路曲無人來作野賓詩
觀所養鸂鶒
一身文采異常流却使閒身不自由永日翠籠相並睡
豈無魂夢到滄洲
柳葉詞
嫩葉吹風不自持淺黃微綠映清池玉人未識分離恨
折向堂前學畫眉
舟上
小船停槳逐潮還四五人家住一灣貪看曉光侵月色
不知雲氣失前山
題趙明叔新居
社壇側近地圖寬所作園池在此間十萬人家城裏住
少聞人有對門山
題張提舉西野
渡頭風景如前日誰種桃花在雨邊未晩人家門戸閉
鷺鷥閒立釣魚船
寄家書作
屋頭桑葉大如錢知是吴蠶第一眠遠水忽來瀟岸没
家書却寄道州船
附徐璣詩(字靈暉照之弟也)
江亭臨眺
問得梅花信寒林動曉聲雨來山漸遠潮去水還清寥
落尋新句歡娱解宿酲相携歸路滑燈火起孤城
湘水
湘水幾千里平流少急湍數家分市井列石起峰巒豈
是昔曾到猶疑畫上看吟詩身漸老向此作微官
泊舟呈靈暉
櫂歌風又起繫纜野桐林月在楚天碧春來湘水深官
貧思近闕地遠動離心所喜同舟者清嬴亦好吟
憑高
憑高散幽策綠草滿春坡楚野無林木湘山似水波客
懷随地改詩思出門多尚有溪西寺斜陽未得過
送徐照先回江右
骨體先如鶴離家歲已周欲知詩思遠曾共楚鄉遊窮
達身將老分携菊正秋江西看舊友歸計少遲留
春日遊張提舉園池
西野芳菲路春風正可尋出城依曲渚古渡入脩林長
日多飛絮遊人愛綠隂晩來歌吹起惟覺畫堂深
送翁巴陵
曾識巴陵道重携印綬過地偏無會計俗厚有絃歌官
况湘流碧詩情楚岫多梅花送征棹萬里接陽和
同友人登翠麓亭
緩行循翠麓凝睇俯清灣舟楫蘆花外江山夕照間天
寒雖日短歲晩亦身閒高樹梅初發與君相共攀
黃碧
黃碧平沙岸陂塘柳色春水清知酒好山瘦識民貧雞
犬田家静桑麻歲事新相逢行路客半是永嘉人
寄陳西老
長日無吟伴閒庭佇物華竹枝斜帶雨草色淨侵沙風
度平生友隣居幾十家可曾乘小醉訪爾一甌茶
初夏遊謝公巖
欲取紗衣換天晴起細風清隂花落後長日鳥啼中水
國乘舟樂巖扉有徑通州人多陟此猶自憶髯公
喜奭上人至
住與佛居近僧閒稍問詩湖山明月夜風露菊花時達
意言常省微吟步自遲老來朋舊少愛爾得相随
孤坐呈客
晨起猶孤坐缾泉待煑茶寒烟添竹色疎雪亂梅花獨
喜忘時事誰知改歲華多君能過此人里似仙家
題石門洞
瀑水東南冠廬山未足論飛來長似雨流處不知原洞
裏龍為宅溪邊石作門遊行謝康樂訪有故基存
春望
樓上看春晩煙分遠近村曉晴千樹綠新雨半池渾柳
密鶯藏影泥新燕有痕輕寒衫袖薄杯酌更須温
夏日懷趙靈秀
古郡草為城懷賢隔此扄水風凉遠樹河影動疎星江
國晴猶潤烟林暮轉青荷鋤曾有約獨喜帶騷經
夏日懷詩友
流水階除靜孤眠得自由月生林欲曉雨過夜如秋遠
憶荷花浦誰吟杜若洲良宵恐無夢有夢即俱遊
臘日驪山渡逢故人
天寒多木葉愁思滿溪濱惆悵往來渡經行多少人時
情猶重臘歲事每占春與爾他鄉旅誰當懷抱新
湘中
舊說湘中事身來又可尋廟存虞帝迹江照楚臣心為
客人俱遠題名刻自深春廻洲渚綠遥望正沈吟
夏夜同靈暉有作奉寄翁趙二友
齋蔬惟少睡露坐得論文凉夜清如水明河白似雲宿
禽飜樹覺幽磬渡溪聞欲識他鄉思斯時共憶君
檄途寄翁靈舒
聞道長溪令相留一館閒便令全近舍尚隔幾重山為
旅春郊外懷人夜雨間年來疎覽鏡怕見减朱顔
送瑞州張知錄
歲暮不惜别君行是宦遊江西多野水湖上正高秋舊
友曾過處新題必笑留官閒可尋訪竹逕最深幽
秋夕懷趙師秀
冷落生愁思衰懷得句稀如何秋夜雨不念故人歸蛩
響砌尤靜雲疎月尚微惟憐籬下菊漸次可相依
送趙明叔為漳浦宰
去年官滿處送子意何如地接泉山近人依大澤居南
中繁賦役美政輯田廬公退無他事彈琴更讀書
秋日登玉峰
玉琢孤峯壓富沙人行峰頂步雲霞溪流緩去幾回曲
樹色幽分無數家翠拂寒煙平似水紅飄霜葉遠如花
明朝重向城中望對此孤峰應不差
壬戌二月
山城二月景如何行處時時聽踏歌淡色似黃楊葉少
濃香如密菜花多眷容每到晴時改天氣偏從雨後和
好向溪頭尋釣侣小溪連夕漲清波
題東山道院
古院嵌崎石作層綠苔芳草近郊坰溪流偶到門前合
山色偏來竹裏青靜與黃蜂通戸牖閒將白鳥共沙汀
道人亦有能琴者一曲清徽最可聽
訪湖友
城中日日望南湖乞得閒來就隠居漸下秋霖籬菊長
纔消暑氣渚蓮疎壁間古畫多賢像案上塵編半佛書
未見主人逢稚子不通姓字獨踟蹰
夏日閒坐
無數山蟬噪夕陽高峰影裏坐隂凉石邊偶看清泉滴
風過微聞松葉香
丹青閣
翠靄空霏忽有無筆端誰着此工夫溪山本被人圖畫
却道溪山是畫圖
秀峰寺
籃輿晩泊近巖隈精舍門臨古道開僧子相逢便相識
十年三過秀峰來
過九嶺
斷崖横路水潺潺行到山根又上山眼看别峰雲霧起
不知身已在雲間
春雨
斷橋横路淺沙邊沙岸疎梅卧曉煙新雨漲溪三尺水
漁翁來覓渡船錢
新凉
水滿田疇稻葉齊日光穿樹曉煙低黃鶯也愛新凉好
飛過青山影裏啼
石倉歴代詩選卷一百九十四
