石倉歷代詩選卷一百五十五
明曹學佺編
宋詩三十二
文同
秦王卷衣
咸陽秦王家宫闕明曉霞丹文映碧鏤光采相鈎加銅
螭逐銀猊壓屋矜蟠拏洞戶鎖日月其中光景賒春風
動珠箔鸞額金窠斜美人却扇坐看落庭下花閒弄玉
指環輕冰扼紅牙君王顧之笑為駐七寶車自卷金鏤
衣龍鸞蔚紛葩持以贈所愛結歡期無涯
塘上行
寒塘漲新雨灔灔翠波滿沙晴步聲澀風引羅帶緩蒲
芽妬舌利荷葉歡心卷生平玉衣夢至此神亦誕徒誦
小星篇無人覺腸斷
釣竿
霜刀裁綠筠桂餌掛輕緡歛迹天地間側身江海濱悠
悠寶帳夜寂寂烟波春何時投竿歸再與君子親
採蓮曲
綠纈襠紅繡裳衫盤蜂蝶裙鴛鴦雕瑰錯寶垂鬢長紫
冒翠蓋行新粧蹁躚曲堤下回塘畫橈送入波中央羅
袖卷起金釧光搖輕撼脆敲短芒丹瓊紺玉低復昂霑
祁薄粉撲嫩黃蠶腰蛛絲輕飄揚列坐綵舫求比方笑
聲吃吃動明璫挨蒲拂蓼次岸旁風吹落霞供晩凉西
城鵶鵶啼女墻歸來索酒酌滿觴吳屏蜀帳圍象牀困
卧不起燈燭張瑠璃盎缶叢生香
芳樹
庭前有芳樹穠陰滿軒碧莫惜更擕酒醉此青春色朝
來見鶗鴂飛鳴繞其側光景不可留徒遣君歎息
夜起來
曉窗明綠紗蜀錦壓春卧横腮虎魄冷驚起新夢破玲
瓏轉條脫縹緲梳矮堕高軸響銀牀時誤君車過
貴侯行
將軍功勲滿旗常昨日賜對開明光腰懸槖䭾紫金鈕
爵號進拜諸侯王戟衣翩翩弄春影大第高門臨萬井
但願刺閨無羽檄常官中都奉朝請
朱櫻桃
金衣珍禽弄深樾禁蘌朱櫻斑若纈上幸離宫促薦新
藤藍寶籠貂璫發凝霞作丸珠尚軟油露成津蜜初割
君王日午坐猗蘭翡翠一盤紅靺鞨
拾羽曲
新羅砑紅裙襵齊綵縷刺衫花倒提新晴暖日麗烟草
金獸齧鎖藏春閨朱橋逼江曉沙白錦帶交風大堤窄
蘭洲遺翎得殘碧歸來驚飛上嬌額
題東嵓隠者壁
青峯叢叢擁危壑綠樹團團扶曲閣幽人睡起潄寒泉
坐看一林山雨落嵓前火氣雜芝术澗下苔痕亂猨鶴
自憐塵土滿衣衫欲解從君今尚莫
東山亭
朝陽之峯乃天設曲嶺長岡地盤結下臨絶澗走縈回
上聳危亭飛嶻&KR1110;晩雲幾處水墨畫秋樹數番紅綠纈
安能恰會此時閒静與詩翁吟曉雪
水邊春半
芹芽差差蘭笋短石渠冰銷水色淺倡情冶思不可奈
好鳥間關花婉娩鮮衫翠裙者誰氏行歌楊枝惜時晩
臨流有客抱危膝苦調長謠問誰遣
採藥歸晩因宿野人山舍
東巖陰深崖巘古夾澗垂泉結鵝乳我來採藥晩忘歸
試宿荆扇問雞黍春風滿林燈火冷一夜不眠山月苦
平明擕策下青蒼松葉紛紛灑新雨
後溪晩步
陰陰芳樹暗回堤路入蒙籠轉野溪澤雉應媒高復下
林鵶引子歇還啼青蒲宛宛全淹水紫笋班班半出泥
倚杖風前感時節亂烟斜日一蟬嘶
山中新晴
山中新晴曉烟暖散帶頽冠潄巖畔海鹽未去猿鶴喜
柴桑初歸松菊亂林間餘雨時一滴嶺上飛雲忽䨇斷
安能舉手恣扶搖欲共高鴻拂霄漢
曉入東谷
振纓效王官釋未去鄉縣十年始還此景物覺盡變東
谷素所愛乍到若創見烟雲引晨策數里入葱蒨明霞
照溪口花草露初泫長松盤高岡竦竦擢秀幹垂陰雜
羣木上欲接霄漢柔羅互釣鎖攬地走荒蔓修篁揭其
間萬個挺若箭登臨愴舊歷眺聽悅新玩讀書破茅廬
徑彴已漂斷惟餘舍南水尚吐石竇濺潺潺落危壑衮
衮引飛練臨流濯塵襟照影相覿面功名竟何所旅跡
轉孤賤引手謝猿鶴深慙爾驚怨
夏間
夏樹始繁密條縷方且柔左右覆吾廬合如張碧油新
蟬噪晴午餘響藏深幽軒窗轉炎日清影為我留何當
薰風來一與掃蕩收吾將就高蔭濯足臨寒流
田舍
園林曉氣清籬巷夕陽明石竇聞寒碓烟波見晩耕豚
蹄供禱賽龜殼問陰晴欲識豐年樂村村雞犬聲
春閨
枕帶縈春意窗紗漏曉光蠨蛸傷遠别鶗鴂感流芳粧
匣蒸殘粉薰爐試舊香洞房燈燭外只有夢悠揚
採桑
谿橋接桑畦鈎籠呼羣過今朝去何早向晩蚕恐卧家
家五十日誰敢一日惰未言給私用且以應官課
張少愚書院
澗水侵斷橋車馬不得通飛嵐積庭礎秋蘚垂紫茸窗
紙爛溪雨簾衣圻林風主人殊未歸使我烟景空
早晴至報恩山寺
山石巉巉磴道微拂松穿竹露沾衣烟開遠水䨇鷗落
日照高林一雉飛大麥未收治圃晩小蚕猶卧斫桑稀
暮烟已合牛羊下信馬林間步月歸
永泰劉令清曦亭
木抄照初日捲簾知曉晴軒窗無限思圖史有餘清露
下濛花重風來泛竹輕何須嫌五斗持此謝淵明
貧居
繩牀擁敝裯初起髮未櫛南窗展書卷就暖讀寒日門
前絶車馬薄暮垂片席短牆挂纖蔓幽鳥啄紅實羣蝸
惡積雨繚繞篆空壁男兒處貧賤舉首宇宙窄翩翩槍
榆鳩宛轉匿絮蝨妻孥競相笑憔悴守文筆
惜花
胡蜂採花花氣薄黃鳥啄花花蘂落林風吹花花片亂
池水浸花花色惡少年惜花會花意晴張青幃雨油幕
勸君直須為花飲明日春歸空晩萼
織婦怨
擲梭兩手倦踏籋䨇足妍三日不住織一匹纔可剪織
處畏風日剪時謹刀尺皆言邊幅好自愛經緯密昨朝
持入庫何事監官怒大字雕印文濃和油墨汙父母抱
歸舍抛向中門下相看各無語淚迸若傾瀉質錢解衣
服買絲添上軸不敢輙下機連宵停火燭當須了租賦
豈暇恤襦袴前知寒切骨甘心肩骭露里胥踞門限呌
罵嗔納晩安得織婦心變作監官眼
均逸亭
亭午跨城端新苔磴道盤風光晴水石烟景暮林巒簿
領仍多暇賓從每盡歡何由掉塵鞅聊問借闌干
青山道
冥冥青山道叢木含古烟遠客事行役未晩不敢前乳
虎正養子采食大路邊但顧已所急其誰辨愚賢
秋興
晨風吹茂林夕露下芳畹秋容變憔悴復此白日短蕭
蕭歲華暮冉冉節物換浩歎倚前楹使我心曲亂
其二
百蟲感秋陰入夜聲更切問爾苦何事到曉啼不歇盈
庭不可止蓊薉藏萬穴會是天運然相將送凋節
書隠者壁
枳棘分三徑猨猱結四鄰茂林修竹地枕石潄流人看
雨搘藤杖迎風卸葛巾我來懷愧甚衣上有紅塵
蒼溪山寺
正午風色高遂泊蒼溪縣層崖抱林木有寺藏葱蒨出
船步危磴蔭密頗縈轉上到金仙家綠空列臺殿修篁
掛懸溜坐覺炎暑變老僧曉經論言語何貫穿引我上
高閣闌干俯江面寥寥百里内山水盡竒觀誰謂羇旅
中所見皆所願汀洲白鳥聚井邑青烟散樂此暮忘歸
疎鐘起巖畔徙倚下松門尚怪舟人喚
夏日閒書墨君堂壁
先人有弊廬涪水之東邊我罷漢中守歸此聊息焉高
林抱深麓清蔭密右綿曾巖敞戶外淺瀨流窗前邀客
上素琹留僧酌寒泉忽時乘高風遠望立雲烟野興極
浩蕩俗慮無一緣氣爽神自樂世故便可捐却憶為吏
時荷重常滿肩几案堆簿書區處忘食眠冠帶坐大暑
顙汗常涓涓每懼落深責取適敢自便安閒獲在兹怳
若夢遊仙
其二
歸來山中住便作山中人冠帶亦自閒累月不著身散
髮層巖阿濯足清澗濱石蘚粘簡冊松風墮衣巾鄉里
多舊遊不厭過從頻山肴與野釀待我如佳賓有召即
走赴樂其愛我真常恐禮數乖取問吾交親正此一夏
樂忽兹遘蕭辰還愧擁千騎又走西道塵
呈里中諸友
君莫嗔我不讀書君莫笑我不飲酒更精文史豈足用
漸老歡娛復何有負郭安得二頃田舉家已聚三十口
山中更無百日閒淅淅西風驅馬首
書綠帷亭壁
喬木繞舍如綠帷羣山四面寒參差春禽入秋啼自别
早雲到暮歸常遲庭前好菊勸飲酒案上佳紙邀吟詩
閒居數月興便野渾忘簿書相聒時
墨君堂
嗜竹種復畫渾如王掾居高堂倚空巖素壁交扶疎山
影覆秋静月色澄夜虛蕭爽只自適誰能愛吾廬
登邠州城樓
試此望搖落秋襟成惘然客懷傷薄暮節物感窮邊斷
燒侵高壘微陽入晩川年來舊山意常與雁翩翩
登山城書事
節物感羇旅連空生塞陰亂鴻寒渚遠羣雀晩叢深霜
重涇灘出烟高隴樹沉歲華徒自老幽憤滿登臨
送夏殿直
霜樹東門曉清寒滿客衣一樽從此别百兩幾時歸漆
水魚初薦梁園雪正飛高堂今適郡須念報春暉
和張屯田秋晩靈峯東閣閒望
直欄横絶紫微陰凭裏秋光照客襟一道山川寒色遠
萬家烟火夕陽深涇灘水落羣鵶集秦嶺雲高斷雁沉
此興浩然須把酒可憐難醉異鄉心
宜禄昭仁寺後軒
危欄憑絶壑欲奈此時何但有夕陽處就中秋色多與
誰同徙倚空自發吟哦便覺成羇旅歸心逐雁過
玉峯園經春不得一過因成詩呈同官約遊
春來少嬉遊俗事日相耗南園只城外累月不一到花
香雨後歇樹色風中老惟有巖下泉猶能滌幽抱
亭口
林下翩翩雁影斜滿村紅葉映人家巖頭孤寺見横閣
有客獨來登暮霞
淺水原
鶉孤西北地鱗鱗此處當年起戰塵見說如今溝壠下
斷鋒殘鏃屬耕民
運判南園瞻民閣
青都高與紫霄通獨此危欄望不窮萬嶺迫雲秋色裏
一峯擎雪夕陽中櫩楹曉落天倉月窗戶晴吹石闕風
民吏安閒財賦足管絃時復在層空
和張推官元夕
山郡上元榮樂事大開金地作遨場烟雲向曉誰教霽
燈燭乘春自有香紫陌熒煌隨步遠綵棚佳麗鬭眉長
遊人莫惜酬高直買取銀蟾一寸光
雨過側調
陰車飛空載急雨雨過林塘若新換檉花浮波魚誤食
松子落屋烏驚彈白雲挂樹久不起青烟泊草殊未散
東園傲吏愛高竹把卷倚風頭髮亂
貽静林詩僧已老
七十吟中老清風滿舊林倚笻秋岸遠圍衲夜房深未
得雲空在將成月已沉生平苦如此誰是識師心
閒居院上方晩景
繞巖縈谷到禪扄更上危巔最上亭風攪亂鵶盤古木
雨催羣鷺下寒汀秋田溝壠如棋局晩岫峯巒若畫屏
詩已吟成終夕去遠村燈火一星星
彭山縣居
公館静寥寥園亭景物饒溪光明短彴樹影蔭危樵山
鳥忽䨇下池魚時一跳主人王事簡文酒日逍遥
送郭方叔南充簿
六月東山道炎風滿去鞍譙周之舊里仇覽此初官簿
領無煩壅圖書好燕安清朝名路闊慎勿學長歎
題鶴鳴化上清宫
袐宇壓孱顔飛梯上屈盤清流抱山合喬樹夾雲寒地
古芝英坼巖秋石乳乾飈輪遊底處空自立層壇
寄楞嚴大師
錦官城裏寺一室若雲峯水縮秋吟鼎霜低夜講松住
齋塵入鉢出定蘚生笻曾聽三摩義居常夢曉鐘
北郭
繞樹垂蘿蔭曲堤暖烟深處亂禽啼何人來此共擕酒
可惜拒霜花一谿
鸎
濃染羽毛深畫眉曉來風日正晴時只應自道新聲好
啼徧後園花萬枝
房公湖
一頃清波四面平宛然唐相舊經營高秋林木形容老
落日樓臺綵繪明有景可尋蘭櫂遠無幽不入竹橋横
二年所得官居樂不厭頻來緩帶行
什邡道中
驅馬下遥川殘陽促晩鞭高林夾廣道亂水入平田村
落晴如畫桑林晝起烟飛鴻正南下歸意滿雲邊
步月
掩卷下中庭月色浩如水秋氣凉滿襟松陰密鋪地百
蟲催夜去一鴈領寒起静念忘世紛誰同此佳味
郡學鏁宿
長栢高柟蔭廣庭夜凉人静夢魂清不知山月幾時落
每到曉鐘聞雨聲
鬭碧亭
雨餘山景鮮風定水光好晴陽破宿霧秀色濃可掃平
時一樽酒野客共傾倒朝暮山水間年華不知老
夜聲
秋風動衰草摵摵響夜月其下有鳴蛩到曉啼不歇乃
知搖落時衆籟自感發安得苦吟人不能為一吷
新晴山月
高松漏疎月落影如畫地徘徊愛其下夜久不能寐怯
風池荷卷病雨山果墜誰伴舍苦吟滿林啼絡緯
近日
近日簿書全簡少吏人惟趁兩衙休歸來便只尋冠屨
遶徧林亭山上頭
山城秋日野望感事書懷呈吳龍圖
已是秋陰更夕曛亂山高下起寒雲危樓願見客何處
遠笛不知人厭聞身外流年波渺渺眼前生事葉紛紛
此愁萬斛誰量得直為重捻庾信文
憶西湖舊遊
西湖晴碧晩溶溶與客常來坐好風記得有人歌小玉
月明猶在畫船中
山園
久雨無所適新晴步山園西風滿高林敗葉驚已翻時
節急如此世事安可論夜歸燈下吟寒蟲伴幽喧
觀音院怪松
怪松屢見無如此每度來觀說向僧若遇風雷宜守護
恐生頭角便飛騰秋聲遶殿隨齋磬夜影侵廊對佛燈
韋偃畢宏今不在欲求人畫有誰能
寄紀禪師
自笑塵中遊宦客長輸林下坐禪僧水田百畆一區宅
歸老城南何日能
吾友務深有歎琹之什運使子駿答之佳章務
深亦使余繼作
白水滿方湖山中好秋色逋翁促瑶軫來坐湖水側臨
風起高調此興浩無極波静戢遊鱗雲空矯飛翼蕭條
變林野萬籟一以息且莫緩商絃令人涕横臆
山齋
職事凡少休餘復不經眼幽齋設横榻盡日對層巘遥
懷寄浩蕩静想榮&KR1132;嵼松雨潤書匳竹風吹酒盞榮名
付傲兀勝事入清簡雖有舊林泉何須嗟去晩
北齋雨後
小庭幽圃絶清佳愛此常教放吏衙雨後䨇禽來占竹
秋深一蝶下尋花喚人掃壁開吳畫留客臨軒試越茶
野興漸多公事少宛如當日在山家
屬疾梧軒
高梧覆新葉滿院發華滋白日一何永清陰閒自移暖
蟲垂到地晴鳥語多時病肘倚枯榻泊然忘所思
北園
春風有多少盡入使君家當與郡人樂滿園桃李花
提葫蘆
花開已堪摘酒熟正好沽山禽會人意勸我提葫蘆
過朝天嶺
䨇壁相參萬木深馬前猨鳥亦難尋雲容杳杳斷鴻意
風色蕭蕭行客心山若畫屏隨峽勢水如衣帶轉巖陰
生平來往成何事且倚鈎欄擁鼻吟
過青泥
鐡山正月雪交加欲探東風未有涯纔過青泥春便好
水邊林下見梅花
天漢橋
風吹兩岸菰蒲乾日灑一汀鳬鶩寒夜深霜月照湖水
須上此橋憑畫欄
折楊枝
垂楊百尺臨池水風定烟濃盤不起欲折長條寄遠行
想到君邊己憔悴
石倉歷代詩選卷一百五十五
