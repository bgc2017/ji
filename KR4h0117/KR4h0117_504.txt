石倉歴代詩選卷五百四
明曹學佺編
明詩次集一百三十八
王寵
贈别家兄履約會試
吾宗素貧賤被褐垂百年哲兄自鷹揚尺水升龍淵懷
玉不得掩譽命逮九天車馬爛盈門勸駕以周旋辭親
邁觀國撫劍遠遊燕
其二
燕昭昔愛士縹緲黃金臺我明懸日月北極自天開左
抱遼海隘右指雲中廻龍翔奠㝢縣虎視下賢才河馬
叶羲至岐鳳鳴文來
其三
徒旅各風氣語笑若為親道出齊魯郊相逢燕趙人山
川日非故城郭屢經新驅車太行麓飲馬濁河津日暮
黃雲合誰當訴苦辛
秋日侍蔡師宴湯二子重
我師發林屋五夜翔天帆衣裳動雲氣猶自桃花嵒爭迎白鹿
車冠蓋道相銜李邕傾後輩魁岸識虬髯湯也寔同社登堂袂
交把驚座得文翁琴瑟調大雅昔别春復秋心事一披寫麒麟
已翔空吾道猶在野聖人奏雲門江湖自蕭灑商颷薄炎赫亭
午雷破壁崩奔三峽流危聳四座客賓跪請間觴玉饌轉狼
籍平生狂奴態醉舞拓金戟回頭指葛強何似銅鞮陌
晨興
中宵雨衝黑晨興慨知秋空庭曳葛屨落葉辭梧楸冥
冥白日翳淰淰玄雲浮鵾雞劃起舞蟋蟀嘯其儔端居
覽物化六御無停輈悠然眷卒歲蒙茸思我裘若華不
可折注目崑崙丘總髮未聞道忽忽甲子周赤霄有天
驥窮路多氂牛古人去我久日月成阻脩豈無萬里志
蹇足空夷猶浩歌激宇宙烈士痛年遒
贈劉太僕元瑞
江漢國之紀南嶽涵舂容金晶走月窟大澤蟠人龍劉
公豈易得磅礴秀所鍾本家江東將銅虎冊帝封竒才
握銳穎弱冠摧文鋒射策上玉堂天子維孝宗龍姿古
堯舜千春會其逢一麾出郎署再歴粤與雍豈惟甘棠
茂坐見爼豆龔名高貝錦織褫帶還山農張敞起亡命
馬援鎮蠻卭東山夢猿鶴西徼來奔衝窺圖伯禹穴奠
玉茅君峰玄牝抱虛一瑤華掇丰茸重離炳大角衮職
思彌縫公望允嵂屼台階佇升庸權竒甲在腹碨礧星
羅胸朗朗百間屋森森千丈松天閑萬騋牝肅穆大輅
從衛文秉塞淵和鸞舞嗈嗈秋高鐵騎疾猛士乘金墉
黃河控鳴鏑青海沉邊烽經綸在名手田野庇疎慵
寄贈王憲副欽佩
鍾山表天闕紫翠摩荆揚長江走其下河漢森七襄精
靈炳人傑樂只邦之光明庭奠大呂絶壑蟠豫章卓哉
丈夫特朱鳥相廻翔憶昔都下遊白馬南宮郎清溪映
甲第才木羅堂皇蕭疎揚雄宅羞怯陸賈裝五陵豪俠
窟朱門擁貂璫夫子抱遺經玄草滿空牀時從高陽侣
斗酒換鷫鸘彈碁夜寥閴撫劍天蒼茫顛倒尚方履氤
氲官署香自顧草間人摧眉愧琳琅斗柄忽五轉旌車
限河梁洛邑天下樞雄麗古帝疆人文圖書窟地軸嵩
少陽絃歌億萬戶章甫三千行吾道有盟主中州耀星
芒六經貫宇宙日月懸穹蒼維持藉公等湖海漫摧藏
還山作
久欲歸西山囂諠謾鞅掌青陽麗江臯兹焉諧所賞巖
餘白雪停水接紅霞上地軸隠墳夷天池滙泱漭鮫人
静安流玄牝遺清響秀色浴層巒虚光涵萬象川原信
沃膴景物初駘蕩覽化自靡窮適性非外奬彼美丘園
賁眷言興我想
其二
恭承休明日九軌今一家進則綰龜玉退則蟄龍蛇吾
道苟不虧安用事咄嗟山川日閒曠土風頗清嘉躧步
陵絶峴流目翫歸霞鳴嚶藹以豫陽林荑漸花風光枝
上汎日采水中華感物眷彌結悟空理已遐永言詠玄
寂聊以遣紛拏
入林屋洞
白鶴已仙去碧山遺寶符齋心扣靈闕企石窺清都雲
堂裊撑拄百人可跏趺白玉斲隆棟青蓮綴流蘇音人
鍊液處牀第鬱金鋪石乳纍而長交錯如珊瑚蛇行屢
廻互磬折窮有無恨乏嵇生識鳥篆空糢糊時聞神鉦
鳴地底越江湖冥濛翳日月窈窕通蓬壺悠然遂雲卧
心將天與徒羽毛如可就千載有龍徂
入銷夏灣
千山翫廻轉雙闕開嶙峋圍作玉鏡潭流水桃花春雞
犬自甲子衣冠乃秦民表裏重湖阻丹青四望勻孤峰
表日觀羣嶂摩天垠波光别駘蕩霞采相鮮新疑觴西
王池誤攀織女津海鷗戲蘭薄游鯈瑩心神牙檣悲昔
年玉輦罷今廵榮華無常玩山水有天真塵纓聊以濯
慚爾櫂歌人
丙洞
天傾霞石開日映雲門敞芙蓉秀絶壁菡蓞排仙掌下
窺黯無垠側眺紛有象丹藤蔓冰壑蒼苔蝕銀牓野鹿
浥飛泉寒兔逃平莽攀蘿眷仙靈折麻私嚮往訪道空
名山前途浩漭漭誰令濁世憂扣我凌雲想
曲巖
乘雲欻先登攀崖紛廣眺孤峰上寒日平楚騰餘燒天
高風物緊地迥山川竅饑鼯乍陸梁哀鴻相呌嘯企石
揖雲帆披霞迎海嶠空水共汎瀾虛無自余照林深養
谷神壁仄團景曜光風爛芝苓玉髓滋蘿蔦樵隠自夷
猶末路多奔峭懷哉甪里公千秋可同調
毛公壇
石門有遺營澗道時屢揭山廻谷籟長地迥林宮閟近
峰鬱交青遙岑盪虚翠丹井週前除雲堂儼昔位毛公
颯羽翼白日翔鸞轡自非山水靈胡為異人至石髓不
盈握圖經滅餘字樵人引蔓行鹿子啣花戲蜉蝣不崇
朝浮生漭如寄荷篠劚黃精終矣丘園賁
哭孫太初
叔夜天人流龍章混土木太初關中來鬈鬢騎白鹿恢
恢天網外玉立青山獨倒着蓮花巾虹霓恣成服腰頭
虎鞶囊自詫神仙籙高飱太白雪屢憩車箱谷層雲蕩
其胸溟渤空兩目雄談豁古今饑鼠竄深屋賦詩聲殷
殷月黑魍魎伏鏗鍧鐘律應突兀崖障矗斯人則云亡
古調竟誰復天馬不受銜孤星墮南陸安石竟殞雞賈
誼終遭鵩草堂漭何在落日玄猿哭
分得滕王閣送盧駕部師陳
江漢紀南服衡廬奠朱方河山阻襟帶表裏望荆湘列
雉鬱參錯樹羽盡飛揚風清彭蠡瀨雲起昭丘陽帝子
握龍節磐石荒楚疆中天抗瑤榭倒景垂虹梁鳴鑾謝
千載遺構想靈光夫君勩王事流覽恣方羊霜凄百卉
素日落千山蒼悼古志惝怳遭時氣騰驤北首睇辰極
東指窮扶桑伏檻藐寰宇觀風歌吉祥言歸報明主端
笏拱巖廊
送錢太常元抑祠祭顯陵
江漢朝百靈絳節集鄢郢興園奠其陽虹霓熠光景象
設開天庭環衛森五嶺齋房産靈芝玉醴出金井神游
駕虛無劍舄存遺影灑掃祠宫虔匕鬯皇情耿太常典
秩宗精白一心秉龍顔授玉册殿上親祗領玄端佩衝
牙陟降瑤壇静風清靈旗翻天赤御氣冏宗禋日輝光
松栢載崇整山河扶棟梁虎旅肅藩屏還軺告成命弭
節為俄頃備聞古䕫龍密布金華省彷彿弘治風廷論
多骨鯁我輩飽藜羹散髮從箕潁
奉同東橋顧丈夜宴賞菊之作
中歲無所成飄颻慕長生未諳鍊玉法采菊餐其英腰
佩茱萸囊冠垂蘿薜纓霜中三秀茁石上九華榮明公
挺鸞鶴翻飛辭玉京重此瑤草約遺彼濁世名玄夜共
逍遙攜手遊太清折花竟誰贈俯仰千古情安得凌風
翰一舉遂遐征
月夜登上方絶頂
五湖湧青蓮削出千丈壁空中構寶殿珠光相蕩射明
月海上來照見半山赤千林似竦動鳥獸夜辟易飛馳
入中天萬里掃空碧吳粤何茫茫俯視一氣白身列星
辰間絶頂布瑤席舉杯酌銀河誤觸支機石回首招王
喬吾亦成羽翮
石湖秋泛同段戶部子辛文太史徵仲
濩落類莊瓠沿洄依孔桴冥心委江海屏迹逃人徒鶴
厲申獨往蠖屈謝當途持此百年操居然山澤癯兩賢
顧同調枉檝臨家湖駢筵屬秋序嘯侶遘元夫初旭洩
雲翳落景鮮霞鋪重霖豁朗霽商氣集高梧南陵絢丹
碧北渚冒菰蒲瑤甍遞隠見羽節時有無陟峴禮精室
乘峰眺名郛神超禮自逸世往迹與徂弔古指遊鹿歡
今懷過駒請君謝天伐畢慮收桑榆
贈曲巖山人蔡師古
嘗登曲巖頂翠壁凌競行下屬帶林屋上干森太清﨑
崯狐兔道斗絶芙蓉城天銜太湖小日上東山横奔濤
激林響飛霧驚人聲雲光寫石鏡天籟摩風筝暫駐浮
丘鶴長吹子晉笙坐來握玉髓饑至餐瑤英當時山人
輩金策相支撑前身蔡經是師受王方平結廬古巖下
桃花滿前楹麻姑復千歲指甲猶自輕丹書拂蘚讀玉
女披霞迎親傳步虚唱彷彿鸞鳳鳴笑我晚學道碧山
許藏名相期荷長鍤石上劚黃精
渡江望金山
肅舲泝洪濤掛石展竒㟧頗懷濟川人復羡臨濠樂兹
山絶地脈江海秀磅礴突起無曼延中流自瀺灂太華
巨靈擘龍門神禹鑿嶮峭由代工位置非天作仰干斗
牛精俯枕川藪絡中虚釀靈潤外觀表封略樓宇盡騫
騰嵐翠汾沃若潮音雜鐘梵人語怒蛟鱷陽侯戲其涯
五采忽乘嶠趫捷慕飛猱凌厲憐孤鶴余本水鄉士夙
負滄洲諾一丘可棲遲萬事甘零落
宿龍江
促柱多危絃勞歌無緩調遊子倦風湍羈人苦奔峭昨
泝楊子津今宿龍江徼天高零露漙夜迥哀鴻叫爛爛
金波翻耿耿玉衡照淅瀝蒹葭渚微茫煙水嶠川后戢
澄瀾海童舒遠嘯臨深念畏途鑑止非要妙百年何鼎
鼎恐貽静者誚緬懷鴟夷遊側想任公釣解我樊籠役
將窮山海眺
宴徐子仁宅
金陵豪俠窟樂遊鳳凰原青門臨上路爛若朝霞騫歗
侶共行遊䆗篠窺楊園神颷集珍木泫露被芳蓀蘭池
夏氣爽桂棟秋雲屯嘉花既羅戸密篠亦植援疏林抗
北磴激浪飛南軒粲粲芙蓉披離離椒芷繁中堂理絲
桐後檻樹旌旛初疑游龍翔忽訝驚鴻翻色授神已交
禮防心詎煩主人卿雲流標勝儷璵璠已羅西園彦復
注北海樽縱横逸藻奮契闊佳期敦履舄相錯陳釵纓
互繽繙肴來乃缾罄觴至若川奔曉畏夕月馳宵忘朝
日暾平樂諒虚侈高陽亦徒喧縟麗安可悉商確歌此
言
與王工部玄成游泛分詠横塘
疊鼓發横塘浮鷁在中央秋榮正靡靡曉岫復蒼蒼遠
樹藹墟落平川趨石梁江南采菱調吳娃浣紗籹日華
波的皪霞采天蒼凉魚戲縠紋亂鳥鳴山籟長雲旗稍
搖裔羽蓋亦悠揚傳巵已側弁徙樂更調簧上客金閨
彦時飄仙署香弭節逗枉渚税鑾遵近疆繾綣瑤草約
逍遙采真翔臨筵奉嘉藻願比雙明璫
陪宴孟中丞有涯作
青鳥顧鸒斯神龍延尺蠖大觀乃遺形采士及葵藿揆
予懵浮賤擔簦游宛洛情同過江枳化異入海雀藹藹
青雲居朝寺麗綺錯肅穆棲天人森沈響鈴索孟公中
州彦逶迤象山岳逍遙冰井臺時傳臨海作解帶沐華
園開樽睇蘭薄朝與山人期日晏褰珠箔縱横飛爵歡
下上論文樂玄纓非蘿帶朱門豈丹壑中飲獨徬徨念
我東臯穫
飲顧淄川榮夫
昔美淄川謠今躭竹林賞解龜豈年及乘日非外奬偶
會禽尚心彌肆雲蘿想經始中園廬蘭橑蔭閒敞清池
過庭激紫蔓緣籬上薑芋抽新萌葡萄牽宿莽差池喧
鳥覆瀺灂驚魚響息隂聊舉爵臨涯時抱杖英英白雲
游纚纚鮮颷蕩興遠集蕭晨藴真愜吾黨蟬蜕迹已冥
鸞翔意俱往方敦霞外交言税區中鞅
登焦山作
農山興孔志疆臺試荆遊憑高易以愾樂勝令人憂挂
席溯湍險振衣陟浮丘威紆隠百疊澎湃經四周江形
繞成帶海氣隮為樓天吳几下舞若木窗中抽遙窮島
夷界近覽東南陬荑英冒芳甸春色藹神州凱風嘯晨
鵠青陽喧渚鷗雲類魚鱗集潮湧桃花流隠淪既已逝
偓佺亦空求悢悢千古心忽忽百歲遒願垂任公釣聊
謝張衡愁
秋征
修途錯昏晝曜靈匿朱光鳥雀夜各歸游子獨迷方征
途遞隠見落落參與商前驅入谷底後乘超山陽沮洳
見虎迹詰屈驚羊腸洪流屢崩岸欲濟無津梁徒懷千
金瓠未享五饋漿娟娟繁華子鼎食坐高堂王生驅九
折臨路獨慨慷
臨淄行
虚危下流精萊沂廼東峙樂謝爽鳩墟勛崇太公履山
河控十二海岱錯表裏亡人忽龍翔纍囚遂鵲起名垂
天壤居世往陵谷徙談餘鄒衍風節慕魯連恥市藏陶
朱俠路曜姬姜子喧闐鬭雞道舄奕鳴鐘里雄豪八方
凑聲利三川擬寶瑟發東謳流黃織文綺大澤饒萑蒲
濁河足鱣鮪欲歌泱泱風請自臨淄始
憶故園作
山空鳥聲樂日晏病客眠暫憩白雀院輟耕石湖田遙
想蠶事作桑者日閑閑綠竹粉猶膩紅櫻爛欲然儵魚
泳綠水戴勝鳴高天飛絮乘風颺新荷貼水圓故園風
日好嘆息此芳年
陽春詞
春到江南春可憐東郊西郭得春先初飛蛺蝶猶疑夢
忽見梅花各問年鸚鵡洲邊芳草積鳳凰樓下百花然
王孫拾翠爭相問美女尋春總獻妍千金買得飛龍馬
八寶裝成軟玉鞭啼鳥亂羣還自對游絲爭繞暗相牽
勾吳樓閣如天上别有紅妝笑相向雲屏珠箔正昭回
錦樹璚花次第開傾國能誇神女賦凌雲還有茂陵才
欲移角枕鮫綃帳先掛冠纓翡翠釵春色年年歸有期
勸君須惜少年時春去春來人不見花開花落日相思
昨日朱顔渾似玉今朝白髮已如絲年年暗受傷春病
不與楊花燕子知
石湖中流酌酒酣暢
總道金門隠方朔如何東山卧謝安青雲萬里絶鳥道
凌競側足千峰攒饞蛟磨牙走其下飛蛇接翼相勾盤
平生蕭散不經事清湖縱酒哀絲彈羅屏合沓出煙霧
金鏡滉瀁生波瀾孤洲斷岸疑畫出菱葉荷花俱已殘
百觴自善鸜鵒舞九月不奈貂裘寒丈夫未用頗適意
長房自愛壺中寬君不見翠華搖搖滄海西長楊羽獵
鬭旌旗子雲勞獻河東賦正是君平賣卜時
酒酣贈王仲回歌
斗牛之墟真陸海河伯獻寶朝元宰珊瑚火齊光燭天
百年吐翕精靈在仲回突出尤崛竒著書擬學樊宗師
殷盤姬誥洞五内灝灝噩噩搴陸離閬風浮游拾瑤草
赤水罔象搜玄珠人文浩蕩踵今古日月環行江海紆
我今濩落抱鉛槧羡爾快斫生蛟螭酒酣瞠目兀相向
乾端坤倪恍摩盪荆蠻落照孤懷壯揚眉擊劍歌聲上
泰階奕奕魁三象石渠虎觀排銀牓萬里風雲歘俯仰
如君豈得終疎放
病起對鏡作
閉戶十日病骨僵手龜髮燥面色蒼朱顔綠鬢不相待
俯仰天地為凄凉男兒勲業竟何在鏡中摸索求亡羊
古來相馬失之瘦龍文虎脊空騰驤憶昨結客少年場
呼鷹走狗勢陸梁金盤賭酒爭五白銀燭嬌歌彈陌桑
謂言富貴唾手取吹毛插翼森開張十年獻賦不得意
貂裘寶玦無晶光平生酒徒漸零落羞澁隂符垂虎囊
學書無成學劍晩岐路側足心周章百年冰炭滿懷抱
萬里鴻鵠方翺翔明朝散髮武陵去夾岸桃花煙水長
㮙伽精舍同宿東橋顧丈贈歌
干將鏌鎁世罕得虹光熒熒日月側騰躍萬里浮雲空
秋水鵜膏淨如拭天生竒器貴斬斷神龍變化驂兩翼
丈人胡為卧空谷白飯黃精鍊顔色憶昨朝帝蓬萊宮
豸冠繡斧超拜崇太行以北黃河東十郡負弩旌旗紅
男兒建節控全晉崤陵白日生雷風挂冠却出金馬門
奏書承明辭至尊鹿車手挽載圖籍公卿觀者如雲屯
人生一龍還一蛇邵平歸種青門瓜秪今對客東山下
寧知豹纛摩高牙寵也江湖隠淪客窮途骯髒俗眼白
乞鉢長依蘭若林吹竽恥入王侯宅中宵獨宿少微星
百年喜遇文章伯功名富貴亦何有鴻鵠冥冥薄南斗
丈人不惜解金龜明朝還醉山中酒
午谷山人歌贈周别駕
終南太乙開咸京丹崖繡壁如削成白谷横通子午道
黃河吐洩金天晶高垂鐵鏁猿鳥窄倒插屏障蓮花傾
青林漠漠山鬼嘯紫雲隊隊仙人行中有太古巢居人
披霞散髮㩦道經時窺古洞獲竹簡獨荷長鑱斸茯苓
形骸骯髒雜土木胸次錯落羅辰星邇來強起為赤子飄
然乘霓朝帝庭會稽山水聊佐郡騎驢高嘯窺東溟壯
遊欲躡子長跡探古快讀秦皇銘當時巖壑依然在芝
草琅玕幾樹青興酣咤望長西北眼中簸蕩涇水碧皇
子陂邊落日明藍田關外秦雲白谷口子真謾招隠清
廟明堂須柱石他日功成更拂衣相邀福地燒金液
題陳道復谿山障子
天台秀出鴈宕峰削壁飛泉如白龍跳珠散落四時雨
偃蓋反走千尋松隂崕複洞絶地脉明湖玉鏡開天容
山深或聞虎兕鬭日落但有漁樵逢陳郎不減阮嗣宗
雲霓蜷曲蟠其胸黃公壚頭枕麯卧蹶起掃出金芙蓉
高山流水有深意却思荷蕢還山農
王子元肅有精廬在虞山下去白雀不數里緘
書報之不遇返棹悵然寄以長句
昨來棲卧虞山雲撫枕中宵苦憶君荒凉白雀古蕭寺
鐘聲呪梵空林聞朝雲吐吞蛟蜃氣旭日滉漾波濤紋
佛樓岌嶪列峰抱海甸蒼莽孤村分楝花風動雪乍捲
麥秋氣爽天無氛緘書報君君不遇孤鳳躑躅求其羣
聞君山中有精舍面勢正直蓮峰下修篁萬挺球玉鳴
懸泉百道飛龍挂房櫳窈窕閒且清花木玲瓏秀而野
清風澹蕩堪揮塵白日隂森可銷夏此中共爾静談玄
快讀數過逍遙篇林間飽啜蒼耳飯石上一枕青苔眠
不知塵網在何處翩翩自謂瑤臺仙差池萬事總難料
振衣欲往空茫然我今暫返越來溪抱甕山中還灌畦
秋高更禮虞山頂期爾縱躡青雲梯
陳道復舟訪遂攜同泛二首
我家濠水上落日嘯清流鼓柁慚相問傾杯忝共遊江
空時影鴈風蕩半扶鷗恣意乾坤闊蒼蒼横翠眸
其二
碧海孕明月天河倒列星光從波面湧清逼酒顔醒遠
岸依沙白長林卷霧青百年渾得幾行醆莫教停
雪後石湖與諸友同泛
共有丘中好而揚江上舲花潭冰漾綠松嶺雪含青霽
色廻銀漢鮮雲捲畫屏子真歸舊谷為報北山靈
其二
多才自潦倒孰謂古人無雪照王恭氅雲開范蠡湖故
山饒酒伴修竹有行廚且逐林中鹿安能轅下駒
病
長卿復何望祗守茂陵田玉歷梅花外春心藥裹邊聲
華渾似夢水月欲窺禪鼎鼎百年内千金誠可憐
懷顧台州華玉
總道天台守能廻寒谷春島夷通鳥道海市泣鮫人雲
木吟蒼珮山河擁綘輪千年重領郡康樂是前身
望至惠山適雨霽
旭日開春霽殘雲變午霞登臨如有待山水更重華石
乳初懸溜流嚶復滿花林中有肥遯吾欲傍生涯
一雲寺
古寺傍修篁玲瓏谷韻長空青搖水殿虚白閟雲房嵐
氣山椒潤苔花石筍蒼坐躭清淨樂身世益茫茫
聽琵琶
紫塞傳龍撥崑丘學鳳鳴春風吹白雪總是斷腸聲
寄題楞伽新竹
問訊楞伽竹東風吹滿林鳥巢春谷暗龍嘯夜湖深石
壁看雲氣山堂坐翠隂平生嵇阮興高醉聽浮沉
雨
把酒臨江雨披襟當楚風簟紋搖水際帆影落樽中赤
電騰餘照青霞劃半空新凉殊可醉瀟灑淨房櫳
上方寺
山水雲門會林篁石道微毫光空翠落花雨瀑泉飛麋
鹿參金鏡莓苔積寶衣浮湛竟何益轉覺此生非
和黃勉之懷五嶽之作
嵩山有瑤草白玉如膏流何日攀緱嶺相携卧石樓吐
雲騰斗極飛翠滿神州笙鶴飄颻去青天子晉遊
右嵩
五嶽視侯秩無如東岱尊六龍開御道三觀插天門舉
手蓬萊近盪胸齊魯呑安期煉玉處唯見五雲屯
右泰
每憶仙人掌兼聞玉女峰兩崕夾日月西海出芙蓉窈
窕黃河曲蒼茫白帝封手中九節杖恐或化為龍
右華
衡峰七十二削出祝融孤秀色浴江海神光照楚吳石
開金菡蓞芝長赤珊瑚何日登真籙腰懸朱雀符
右衡
玄嶽倚北極翠屏千嶂廻山寒太始雪地闊單于臺石
室金膏閟玉華仙掌開儻遇通微子騎二青龍來
右恒
送陳子魚游齊雲巖
東南饒暑濕宣歙獨高寒秋色千巖競江流一線盤傳
香歴金闕掃石拜天壇道氣如君少真堪躡紫鸞
紅蓮盛開漫興二首
菡蓞照碧水芙蓉開紫房娟娟倚秋色冉冉下雲光意
態風前劇腰支掌上狂芰荷高日影雙浴綵鴛鴦
秀色不忍見朝雲疑有無湘妃行拾翠天女笑投壺日
映霓裳舉風廻玉袖扶若耶溪更好轉憶向江湖
送王子美
帝室五雲外子行如轉蓬關河秋水閘驛路菊花叢風
急盧龍燒霜高碣石鴻金韲調玉鱠還復念江東
九日聞諸公竹林宴戲簡
九日逢秋霽羣賢集酒徒雲林千挺竹玉饌四腮鱸日
落山河淨風高鴈鶩呼茱萸都插遍還少一人無
次韻馬司成賦孫中允松園居
園接九峯翠池分三泖波青嵒隠叢桂白日卧高蘿林
曉霞光粲窗寒竹蔭多金華榮侍從那得戀漁蓑
雨後集諸子
雨聲催木葉秋序廹茱萸林吼風傳谷山蒸雲起湖客
題幽澗竹人老故山蕪不盡窮途恨狂歌擊唾壺
雨
香雨濕金沙輕隂蔽日華山蒸飛殿藹海潤簇樓霞地
僻喧啼鳥林深尚落花載窺清淨理畢志梵王家
上大學士守谿王公
威鳳冥翔萬里毛青山閒曳白雲袍五湖下上天池迥
一柱東南日觀高玉洞朝霞飡石乳璜溪秋水弄漁舠
謝公不倦林泉賞無那蒼生屬望勞
彭蠡
彭蠡當年勤我師高皇親秉白旄麾荆人久已供王祭
劉濞翻然拔漢旗海内河山朝北斗帳前龍虎殿南維
爾曹撲滅須臾事不動綃衣萬古垂
立秋日
南紀清秋殺氣遙扶桑銅柱崒高標風悲畫角關山迥
雲去蒼梧畢斗搖正憶郊迎虚玉輅即愁邊守醉金貂
黃河白草蕭蕭去胡馬千羣出射鵰
新葺草堂簡二三鄰曲
清狂自是躭風竹大隠何須倚市門背郭堂虚聊習静
浣花溪遶即成村久拚江漢支離卧莫訝蛟龍屈宅尊
北里南鄰俱酒伴祗應身世老清樽
袁氏山堂雨坐
六月虚堂雨氣浮翠巖丹壑迥生秋雷霆破地時酣鬭
河漢經天却倒流古木蒼藤森自得斑鳩黃鳥坐交愁
羣峰更覺煙嵐外指點陽臺最上頭
石湖作
勾吳山水秀西南雲白天青萬嶺含峭壁摶風時捲浪
中流湧日恣成嵐金支翠節虚無見貝闕銀宫縹緲參
漭漭乾坤祗自役草堂長枕百花潭
曉
日高風細林中眠乳燕斑鳩鳴半天傷春老去怯花鳥
痛飲朝來中聖賢流水高山心不競白雲飛絮夢相牽
當門柳色青無賴誰為淵明乞酒錢
山堂
過雨山堂蒸翠雲四簷籐竹鳥聲聞青天不動峰文坼
錦石相鮮澗道分流水桃花真隔世草衣木食自為羣
籠鵝寫帖關幽興却憶風流晉右軍
夏日草堂撤去窗戶肆設簟几清風洞越藤竹
交蔭悠然有作
錦石疎花暑氣清翠崖丹壑夏雲生已添海燕梁間語
直看湖帆鏡裏行四壁驚風弦索響千林修竹簟紋明
令人却憶王車騎更覺西山爽氣横
和文侍詔懷昭慶寺之作
明光起草五雲邊猶憶同參雪竇禪花雨石牀聽說法
竹林茶鼎愛談玄拂衣未許還廬社飛夢時能墮輞川
借問玉皇香案吏何如兜率鍊形仙
閒居
遶舍扶疎千樹林古臺鶯語晝沉沉山童佐舞調雙鶴
病客閒居戲五禽阮籍猖狂讐禮法仲長樂志薄朝簪
憑高更覺青冥遠弋者徒聞黃鵠音
遊覽與二三子作
芳挹北山桂饑茹南澗芝悠悠二三子空谷白雲期淨
業青蓮宇澄懷秋水陂閒來展玉冊興至引藤巵自取
山人適而將玄化窺朝隨野鼯出暮與落霞之龍性誰
能擾鷗機本不疑形骸元土木悔吝迺磷淄是節方流
火凉颷清我肌露華盈北渚月彩耀前墀松作笙簧聽
川將縞練披酣歌似河朔清燕類南皮若問窮通理蒙
莊吾所師
文二丈内翰過山莊作
蔣徑薜蘿合仲園山水圍憐君棄金馬數為訪荷衣酌
醴枯魚㸑調羹菰米肥溪溪水華淨嶺嶺秋霞飛林茂
鳥聲樂山空人事違静知觀槿暇歌識採菱歸密篠盈
丹壑高花落翠微相招桂樹隠共息漢隂機身世杯中
物生涯湖上磯洋洋泌之曲客去掩柴扉
曉
綠荷遙挺蓋紅蕉半捲書秋風一蕭瑟簷影散扶疎宿
雨澄氛靄朝陽翔太虚人煙雜魚鳥山翠滿庭除碧委
梧桐始紅收菡蓞餘天心察羣卉貞性在幽居峰態隨
霞變瀾光與日舒莫將憔悴色貽笑楚江漁
秋夕
秋風日夜清房櫳有佳色悠然東窗下落落羣松直
東齋
旭日散高齋離離檀樾影焚香對寶冊古院蒼苔静
湖上
石湖春色太可憐却似美人明鏡前錦甸平鋪鴨綠水
白雲飛動蔚藍天
題文待詔山中詩卷
康樂流傳臨海作一時文采媿羊何只今寓直金鑾裏
還憶東山舊薜蘿
古泉新齋對丹楓作
紙窗棐几竹間房一樹丹楓倚夕陽啜盡茶甌猶不去
野人偏自戀秋光
贈錢光禄元抑掛冠還山
春明門外玉河橋軒騎如龍半下朝總道羣公餞光禄
山林鐘鼎各逍遙
又
羨殺漕湖即鏡湖桃花流水入虚無南歸不向君王乞
原是滄浪舊釣徒
越溪莊作
翠竹黃花湖上村西風喬木撼柴門誰人解識支離子
草屩牛衣自牧豚
夜
山腰小閣夜焚香煙滿平林月滿牀十里春湖明滅外
竹枝歌散一天長
冬日
列岫盈窗紫翠屯孤煙時起瀼西村日長幽鳥如琴筑
院院松蘿静掩門
春日吳子雨過山居作
雨重煙濃山更深半窗樓閣書隂隂道書一卷香凝榻
巖翠千層鳥墮林
湖上逢曹子繩之
童子論交二十年舊遊濩落已茫然石湖三月梨花雨
忽漫相逢野寺前
蠶忌
鶯老花殘不記春閉門蠶忌動經旬寧知畫閣鳴筝女
墮地粧成錦繡人
石倉歴代詩選卷五百四
