石倉歴代詩選卷一
明曹學佺編
古詩一
漢四言詩
四皓采芝操
皓天嗟嗟深谷逶迤樹木莫莫高山嵬嵬巖居穴處以
為幄茵曄曄紫芝可以療飢唐虞往矣吾當安歸
王昭君怨詩
秋木萋萋其葉萎黃有鳥處山集于苞桑養育毛羽形
容生光既得升雲上游曲房離宫怨曠身體摧藏志念
抑沈不得頡頏翩翩之燕遠集西羌高山峩峩河水泱
泱父兮母兮道里悠長嗚呼哀哉憂心惻傷
張衡怨篇
猗猗秋蘭植彼中阿有馥有芳有黃其葩雖曰幽深厥
美彌嘉之子之遠我勞如何
秦嘉述昏詩
羣祥既集二姓交歡敬兹新昏六禮不愆羔雁總備玉
帛戔戔君子將事威儀孔閒猗兮容兮穆矣其言
其二
紛彼㛰婣禍福之由衞女興齊褒姒滅周戰戰兢兢懼
德不仇神啓其吉果獲令攸我之愛矣荷天之休
贈婦
曖曖白日引曜西傾啾啾雞雀羣飛赴楹皎皎明月煌
煌列星嚴霜悽愴飛雪覆庭寂寂獨居寥寥空室飄飄
桂帳熒熒華燭爾不是居帷帳何施爾不是照華燭何
為
樂府隴頭歌
隴頭流水流離四下念我行役飄然曠野登高望遠涕
零雙墜隴頭流水鳴聲幽咽遥望秦川肝腸斷絶
漢五言詩(内篇)
蘇武詩四首
骨肉緣枝葉結交亦相因四海皆兄弟誰為行路人況
我連枝樹與子同一身昔為鴛與鴦今為參與辰昔者
常相近邈若胡與秦惟念當乖離恩情日以新鹿鳴思
野草可以喻嘉賓我有一樽酒欲以贈遠人願子留斟
酌叙此平生親
其二
結髮為夫妻恩愛兩不疑歡娛在今夕燕婉及良時征
夫懷往路起視夜何其參辰皆已没去去從此辭行役
在戰場相見未有期握手一長歎淚為生别滋努力愛
春華莫忘歡樂時生當復來歸死當長相思
其三
黃鵠一遠别千里顧俳徊胡馬失其羣思心常依依何
况雙飛龍羽翼臨當乖幸有絃歌曲可以喻中懷請為
遊子吟泠泠一何悲絲竹厲清聲慷慨有餘哀長歌正
激烈中心愴以摧欲展清商曲念子不得歸
其四
燭燭晨明月馥馥秋蘭芳芬馨良夜發隨風聞我堂征
夫懷遠路遊子戀故鄉寒冬十二月晨起踐嚴霜俯觀
江漢流仰視浮雲翔良友遠别離各在天一方山海隔
中州相去悠且長嘉會難再遇歡樂殊未央願君崇令
德隨時愛景光
李陵與蘇武詩三首
良時不再至離别在須臾屏營衢路側執手野踟蹰仰
視浮雲馳奄忽互相踰風波一失所各在天一隅長當
從此别且復立斯須欲因晨風發送子以賤軀
携手上河梁遊子暮何之徘徊蹊路側悢悢不能辭行
人難久留各言長相思安知非日月弦望自有時努力
崇明德皓首以為期
嘉會難再遇三載為千秋臨河濯長纓念子悵悠悠遠
望悲風至對酒不能酬行人懷往路何以慰我愁獨有
盈觴酒與子結綢繆
班婕妤怨歌行
新製齊紈素皎潔如霜雪裁成合歡扇圑圑似明月出
入君懷袖動搖微風發常恐秋節至凉飈奪炎熱棄捐
篋笥中恩情中道絶
卓文君白頭吟
皚如山上雪皎若雲間月聞君有兩意故來相决絶今
日斗酒會明旦溝水頭躞蹀御溝上溝水東西流凄凄
復凄凄嫁娶不須啼願得一心人白頭不相離
班固詠史
三王德彌薄惟後用肉刑太倉令有罪就逮長安城自
恨身無子困急獨煢煢小女痛父言死者不可生上書
詣闕下思古歌雞鳴憂心摧折裂晨風揚激聲聖漢孝
文帝惻然感至情百男何憒憒不如一緹縈
蔡邕飲馬古城窟行
青青河邊草綿綿思遠道遠道不可思宿昔夢見之夢
見在我傍忽覺在他鄉他鄉各異縣展轉不可見枯桑
知天風海水知天寒入門各自媚誰肯相為言客從遠
方來遺我雙鯉魚呼兒烹鯉魚中有尺素書長跪讀素
書書中竟何如上有加飱食下有長相憶
翠鳥
庭陬有若榴綠葉含丹榮翠鳥時來集振翼修容形回
顧生碧色動搖揚縹青幸脱虞人機得親君子庭馴心
託君素雌雄保百齡
酈炎見志詩
靈芝生河洲動搖因洪波蘭榮一何晩嚴霜瘁其柯哀
哉二芳草不植泰山阿文質道所貴遭時用有嘉絳灌
臨衡宰謂誼崇浮華賢才抑不用遠投荆南沙抱玉乘
龍驥不逢樂與和安得孔仲尼為世陳四科
秦嘉留郡贈婦詩
人生譬朝露居世多屯蹇憂虞常早至歡會常苦晩念
當奉時役去爾日遥遠遣車迎子還空往復空返省書
情悽愴臨食不能飰獨坐空房中誰與相勸勉長夜不
能眠伏枕獨展轉憂來如循環匪席不可卷
徐淑荅秦嘉詩
妾身兮不令嬰疾兮來歸沈滯兮家門歴時兮不差曠
廢兮侍覲情敬兮有違君今兮奉命遠適兮京師悠悠
兮離别無因兮叙懷瞻望兮踴躍佇立兮徘徊思君兮
感結夢想兮容暉君發兮引邁去我兮日乖恨無兮羽
翼高飛兮相追長吟兮永歎淚下兮沾衣
諸葛亮梁甫吟
步出齊城門遥望蕩隂里里中有三墳纍纍正相似問
是誰家墓田疆古冶子力能排南山文能絶地紀一朝
被讒言二桃殺三士誰能為此謀國相齊晏子
無名氏長歌行
青青園中葵朝露待日晞陽春布德澤萬物生光輝常
恐秋節至焜黃華葉衰百川東到海何時復西歸少壯
不努力老大徒傷悲
又
岧岧上山亭皎皎雲間星遠望使心思遊子戀所生馳
車出北門遥觀洛陽城凱風吹長棘夭夭枝葉傾黃鳥
飛相追咬咬弄音聲竚立望西河泣下沾羅纓
傷歌行
昭昭素明月輝光燭我牀憂人不能寐耿耿夜何長微
風吹閨闥羅帷自飄揚攬衣曳長帶屣履下高堂東西
安所之徘徊以傍徨春鳥翻南飛翩翩獨翺翔悲聲命
儔匹哀鳴傷我腸感物懷所思泣涕忽沾裳佇立吐高
吟舒憤訴穹蒼
古八變歌
北風初秋至吹我章華臺浮雲多暮色似從崦嵫來枯
桑鳴中林緯絡響空階翩翩飛蓬征愴愴遊子懷故鄉
不可見長望始此回
古詩十九首
行行重行行與君生别離相去萬餘里各在天一涯道
路阻且長會面安可知胡馬依北風越鳥巢南枝相去
日已遠衣帶日已緩浮雲蔽白日遊子不顧返思君令
人老歲月忽已晩棄捐勿復道努力加餐飰
青青河畔草鬱鬱園中柳盈盈樓上女皎皎當窗牖娥
娥紅粉粧纖纖出素手昔為倡家女今為蕩子婦蕩子
行不歸空牀難獨守
青青陵上栢磊磊澗中石人生天地間忽如遠行客斗
酒相娱樂聊厚不為薄驅車策駑馬游戲宛與洛洛中
何鬱鬱冠帶自相索長衢羅夾巷王侯多第宅兩宫遥
相望雙闕百餘尺極宴娱心意戚戚何所迫
今日良宴會歡樂難具陳彈筝奮逸響新聲妙入神令
德唱高言識曲聽其真齊心同所願含意俱未申人生
寄一世奄忽若飈塵何不策高足先據要路津無為守
窮賤轗軻長苦辛
西北有高樓上與浮雲齊交䟽結綺窗阿閣三重階上
有絃歌聲音響一何悲誰能為此曲無乃杞梁妻清商
隨風發中曲正徘徊一彈再三歎慷慨有餘哀不惜歌
者苦但傷知音稀願為雙鴻鵠奮翼起高飛
涉江采芙蓉蘭澤多芳草采之欲遺誰所思在遠道還
顧望舊鄉長路漫浩浩同心而離居憂傷以終老
明月皎夜光促織鳴東壁玉衡指孟冬衆星何歴歴白
露霑野草時節忽復易秋蟬鳴樹間玄鳥逝安適昔我
同年友高舉振六翮不念携手好棄我如遺跡南箕北
有斗牽牛不負軛良無磐石固虚名復何益
冉冉孤生竹結根泰山阿與君為新㛰兔絲附女蘿兔
絲生有時夫婦會有宜千里遠結㛰悠悠隔山陂思君
令人老軒車來何遲傷彼蕙蘭花含英揚光輝過時而
不采將隨秋草萎君亮執高節賤妾亦何為
庭中有竒樹綠葉發華滋攀條折其榮將以遺所思馨
香盈懷袖路遠莫致之此物何足貴但感别經時
迢迢牽牛星皎皎河漢女纖纖擢素手札札弄機杼終
日不成章泣涕零如雨河漢清且淺相去復幾許盈盈
一水間脉脉不得語
迴車駕言邁悠悠涉長道四顧何茫茫東風搖百草所
遇無故物焉得不速老盛衰各有時立身苦不早人生
非金石豈能長夀考奄忽隨物化榮名以為寳
東城高且長逶迤自相屬迴風動地起秋草萋已綠四
時更蠻化歲暮一何速晨風懷苦心蟋蟀傷局促蕩滌
放情志何為自結束燕趙多佳人美者顔如玉被服羅
裳衣當戸理清曲音響一何悲絃急知柱促馳情整巾
帶沈吟聊躑躅思為雙飛燕銜泥巢君屋
驅車上東門遥望郭北墓白楊何蕭蕭松栢夾廣路下
有陳死人杳杳即長暮潛寐黃泉下千載永不寤浩浩
隂陽移年命如朝露人生忽如寄夀無金石固萬歲更
相送賢聖莫能度服食求神仙多為藥所誤不如飲美
酒被服紈與素
去者日以疎來者日以親出郭門直視但見丘與墳古
墓犂為田松栢摧為薪白楊多悲風蕭蕭愁殺人思還
故里閭欲歸道無因
生年不滿百常懷千歲憂晝短苦夜長何不秉燭遊為
樂當及時何能待來兹愚者愛惜費但為後世嗤仙人
王子喬難可與等期
凜凜歲云暮蟪蛄夕鳴悲凉風率已厲遊子寒無衣錦
衾遺洛浦同袍與我違獨宿累長夜夢想見容輝良人
惟古歡枉駕惠前綏願得常巧笑携手同車歸既來不
須臾又不處重闈亮無晨風翼焉能凌風飛眄睞以適
意引領遥相晞徙倚懷感傷垂涕沾雙扉
孟冬寒氣至北風何慘慄愁多知夜長仰觀衆星列三
五明月滿四五蟾光缺客從遠方來遺我一書札上言
長相思下言久離别置書懷袖中三歲字不滅一心抱
區區懼君不識察
客從遠方來遺我一端綺相去萬餘里故人心尚爾文
彩雙鴛鴦裁為合歡被著以長相思緣以結不解以膠
投漆中誰能别離此
明月何皎皎照我羅牀幃憂愁不能寐攬衣起徘徊客
行雖云樂不如早旋歸出戸獨傍徨愁思當告誰引領
還入房淚下沾裳衣
古詩
悲與親友别氣結不能言贈子以自愛道遠會見難人
生無幾時顛沛在其間念子棄我去新心有所歡結志
青雲上何時復來還
穆穆清風至吹我羅衣裾青袍似春草長條隨風舒朝
登津梁山褰裳望所思安得抱柱信皎日以為期
蘭若生春陽涉冬猶盛滋願言追昔愛情款感四時美
人在雲端天路隔無期夜光照玄隂長歎念所思誰謂
我無憂積念發狂癡
橘柚垂華實乃在深山側聞君好我甘竊獨自雕餙委
身玉盤中歴年冀見食芳菲不相投青黃忽改色人儻
欲我知因君為羽翼
新樹蘭蕙葩雜用杜蘅草終朝采其華日暮不盈把采
之欲遺誰所思在遠道馨香易銷歇繁華會枯槁悵望
何所言臨風送懷抱
步出城東門遥望江南路前日風雪中故人從此去我
欲渡河水河水深無梁願為雙黃鵠高飛還故鄉
擬蘇李詩
紅塵蔽天地白日何冥冥微隂盛殺氣凄風從此興招
搖西北指天漢東南傾嗟爾穹廬子獨行如履冰裋褐
中無緒帶斷續以繩瀉水置瓶中焉辨淄與澠巢父不
洗耳後世有何稱
漢五言詩(外篇)
張衡同聲歌
邂逅承際會得充君後房情好新交接恐慄若探湯不
才勉自竭賤妾職所當綢繆主中饋奉禮助烝嘗思為
菀蒻席在下蔽匡牀願為羅衾幬在上衞風霜灑掃清
枕席鞮芬以狄香重戸結金扃高下華燈光衣解巾粉
御列圖陳枕張素女為我師儀態盈萬方衆夫所希見
天老教軒皇樂莫斯夜樂没齒焉可忘
辛延年羽衣郎
昔有霍家奴姓馮名子都依倚將軍勢調笑酒家胡胡
姬年十五春日獨當壚長裾連理帶廣袖合歡襦頭上
藍田玉耳後大秦珠兩鬟何窈窕一世良所無一鬟五
百萬兩鬟千萬餘就我求清酒絲繩繫玉壺就我求珍
肴金盤鱠鯉魚貽我青銅鏡結我紅羅裾不惜紅羅裂
何論輕賤軀男兒愛後婦女子重前夫人生有新故貴
賤不相踰多謝金吾子私愛徒區區
宋子侯董嬌嬈
洛陽城東路桃李生路傍花花自相對葉葉自相當春
風東北起花葉正低昂不知誰家子提籠行采桑纖手
折其枝花落何飄颺請謝彼姝子何為見損傷高秋八
九月白露變為霜終年會飄墜安得久馨香秋時自零
落春月復芬芳何時盛年去歡愛永相忘吾欲竟此曲
此曲愁人腸歸來酌美酒挾瑟上高堂
陌上桑
日出東南隅照我秦氏樓秦氏有好女自名為羅敷羅
敷善蠶桑采桑城南隅青絲為籠係桂枝為籠鈎頭上
倭墜髻耳中明月珠緗綺為下裠紫綺為上襦行者見
羅敷下擔捋髭鬚少年見羅敷脱帽著帩頭耕者忘其
犂鋤者忘其鉏來歸相怒怨但坐觀羅敷使君從南來
五馬立踟蹰使君遣吏往問是誰家姝秦氏有好女自
名為羅敷羅敷年幾何二十尚不足十五頗有餘使君
謝羅敷寧可共載不羅敷前致辭使君一何愚使君自
有婦羅敷自有夫東方千餘騎夫壻居上頭何用識夫
壻白馬從驪駒青絲繫馬尾黃金絡馬頭腰中鹿盧劒
可值千萬餘十五府小史二十朝大夫三十侍中郎四
十專城居為人潔白晳鬑鬑頗有鬚盈盈公府步冉冉
府中趨坐中數千人皆言夫婿殊
相逢行
相逢狹路間道隘不容車不知何年少夾轂問君家君
家誠易知易知復難忘黃金為君門白玉為君堂堂上
置樽酒作使邯鄲倡中庭生桂樹華燈何煌煌兄弟兩
三人中子為侍郎五日一來歸道上自生光黃金絡馬
頭觀者盈道傍入門時左顧但見雙鴛鴦鴛鴦七十二
羅列自成行音聲何雝雝鶴鳴東西廂大婦織綺羅中
婦織流黃小婦無所為挾瑟上高堂丈人且安坐調絲
方未央
隴西行
天上何所有歴歴種白榆桂樹夾道生青龍對道隅鳳
皇鳴啾啾一母將九雛顧視世間人為樂甚獨殊好婦
出迎客顔色正敷愉伸腰再拜跪問客平安不請客北
堂上坐客氊氍毹清白各異樽酒上正華疏酌酒持與
客客言主人持却略再拜跪然後持一杯談笑未及竟
左顧勅中厨促令辦粗飯慎莫使稽留廢禮送客出盈
盈府中趨送客亦不遠足不過門樞取婦得如此齊姜
亦不如健婦持門戸亦勝一丈夫
步出夏門行
邪徑過空廬好人常獨居卒得神仙道上與天相扶過
謁王父母乃在泰山隅離天四五里道逢赤松俱攬轡
為我御將吾天上遊天上何所有歷歷種白榆桂樹夾
道生青龍對伏趺
艷歌行
翩翩堂前燕冬藏夏來見兄弟兩三人流蕩在他縣故
衣誰當補新衣誰當綻賴得賢主人攬取為吾䋎夫壻
從門來斜倚西北眄語卿且勿眄水清石自見石見何
纍纍遠行不如歸
又
南山石嵬嵬松栢何離離上枝拂青雲中心十數圍洛
陽發中梁松樹竊自悲斧鋸截是松松樹東西摧持作
四輪車載至洛陽宫觀者莫不歎問是何山材誰能刻
鏤此公輸與魯班被之用丹漆薰用蘇合香本是南山
松今為宫殿梁
古詩
上山采靡蕪下山逢故夫長跪問故夫新人復何如新
人雖言好未若故人殊顔色類相似手爪不相如新人
從門入故人從閣去新人工織縑故人工織素織縑日
一匹織素五丈餘將縑來比素新人不如故
四坐且莫喧願聽歌一言請說銅罏器崔嵬象南山上
枝似松栢下根據銅盤雕文各異類離婁自相聯誰能
為此器公輸與魯班朱火然其中青煙颺其間從風入
君懷四坐莫不歡香風難久居空令蕙草殘
十五從軍征八十始得歸道逢鄉里人家中有阿誰遥
望是君家松栢塜纍纍兔從狗竇入雉從梁上飛中庭
生旅穀井上生旅葵烹穀持作飯采葵持作羹羹飯一
時熟不知貽阿誰出門東向望淚落沾我衣
漢七言歌行
高帝大風歌
大風起兮雲飛揚威加海内兮歸故鄉安得猛士兮守
四方
武帝秋風辭
秋風起兮白雲飛草木黃落兮雁南歸蘭有秀兮菊有
芳懷佳人兮不能忘汎樓船兮濟汾河横中流兮揚素
波簫鼔鳴兮發棹歌歡樂極兮哀情多少壯幾時兮奈
老何
昭帝黃鵠歌
黃鵠飛兮下建章羽肅肅兮行蹌蹌金為衣兮菊為裳
唼喋荷荇出入蒹葭自顧菲薄愧爾嘉祥
靈帝招商歌
凉風起兮日照渠青荷晝偃葉夜舒惟日不足樂有餘
清絲流管歌玉鳬千年萬歲嘉難踰
落葉哀蟬曲
羅袂兮無聲玉墀兮塵生虚房冷而寂莫落葉依于重
扄望彼美之女兮安得感予心之未寧
淋池歌
秋素景兮泛洪波揮纖手兮折芰荷凉風凄凄揚棹歌
雲光開曙月低河萬歲為樂豈云多
李延年歌
北方有佳人絶世而獨立一顧傾人城再顧傾人國寧
不知傾城與傾國佳人難再得
楊惲拊缶歌
田彼南山蕪穢不治種一頃豆落而為萁人生行樂耳
須富貴何時
烏孫公主悲愁歌
吾家嫁我兮天一方遠托異國兮烏孫王穹廬為室兮
氊為牆以肉為食兮酪為漿居常土思兮心内傷願為
黃鵠兮歸故鄉
馬援武溪深行
滔滔武溪一何深鳥飛不渡獸不敢臨嗟哉武溪多毒
淫
梁鴻五噫歌
陟彼北邙兮噫瞻顧帝京兮噫宫闕崔巍兮噫民之劬
勞兮噫遼遼未央兮噫
張衡定情歌
大火流兮草蟲鳴繁霜降兮草木零秋為期兮時已征
思美人兮愁屏營
四愁詩
一思曰我所思兮在泰山欲往從之梁父艱側身東望
涕霑翰美人贈我金錯刀何以報之英瓊瑶路遠莫致
倚逍遥何為懷憂心煩勞
二思曰我所思兮在桂林欲往從之湘水深側身南望
涕霑襟美人贈我金琅玕何以報之雙玉盤路遠莫致
倚惆悵何為懷憂心煩傷
三思曰我所思兮在漢陽欲往從之隴阪長側身西望
涕霑裳美人贈我貂襜褕何以報之明月珠路遠莫致
倚踟蹰何為懷憂心煩紆
四思曰我所思兮在雁門欲往從之雪雰雰側身北望
涕霑巾美人贈我錦繡段何以報之青玉案路遠莫致
倚增歎何為懷憂心煩惋
蘇伯玉妻盤中詩
山樹高鳥鳴悲泉水深鯉魚肥空倉鵲常苦飢吏人婦
會夫希出門望見白衣謂當是而更非還入門中心悲
北上堂西入階急機絞杼聲催長歎息當告誰君有行
妾念之出有日還無期結巾帶長相思君忘妾未知之
妾忘君罪當治黃者金白者玉高者山深者谷姓者蘇
字伯玉人才多智謀足家居長安身在蜀何惜馬蹄歸
不數羊肉千斤酒百斛令君馬肥麥與粟
悲歌
悲歌可以當泣遠望可以當歸思念故鄉鬱鬱纍纍欲
歸家無人欲渡河無船心思不能言腸中車輪轉
古五雜組詩
五雜組岡頭草往復還車馬道不獲已人將老
石倉歷代詩選卷一
