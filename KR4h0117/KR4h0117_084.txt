石倉歴代詩選卷八十四
明曹學佺編
晚唐十一
曹鄴(字鄴之桂州人)
風人體
出門行一步形影便相失何況大隄上驄馬如箭疾夜
夜啼織婦尋思待成疋郎今不在家在家亦如出
杏園即事
岐路不在天十年行不至一旦公道開青雲在平地枕
上數聲鼓衡門已如市白日探得珠不待驪龍睡怱怱
出九衢僮僕顔色異故衣未及換尚有去年淚晴窗照
花影落絮浮野翠對酒時忽驚猶疑夢中事
恃寵
二月樹色好昭儀正驕奢恐君愛陽艷斫却園中花三
十六宫女髻鬟各如鴉君王心所憐獨自不見瑕臺上
紅燈盡未肯下金車一笑不得所塵中悉無家飛燕身
更輕何必恃容華
四望樓
背山見樓影應合與山齊座上日已出城中未鳴鷄無
限燕趙女吹笙上金梯風起洛陽東香過洛陽西公子
長夜醉不聞子規啼
戰城南
千金畫陣圖自為弓劍苦殺盡田野人將軍猶愛武性
命換他恩功成誰作主鳳凰樓上人夜夜長歌舞
登岳陽樓有懷寄座主相公
南登岳陽樓北眺長安道不見昇平里千山樹如草骨
肉在南楚沈憂起常蚤白社愁成空秋蕪待誰掃常聞
詩人語西子不宜老賴識丹元君時来語蓬島
將寄天平職書懷寄翰林從兄
居處絶人事門前雀羅施誰遣辟書至僕隸皆展眉疋
馬渡河洛西風飄路岐手執王粲筆閑吟向旌旗香晚
翠蓮動吟餘紅燭移開口啖酒肉將何報相知況我魏
公子相顧不相疑豈學官倉鼠飽食無所為白露霑碧
草芙蓉落清池自少不到處全家忽如歸吾宗處清切
立在白玉墀方得一侍座單車又星飛願將門底水永
託萬頃陂
賀雪寄本府尚書
雨雪不順時隂陽失明晦麥根半成土農夫泣相對我
公誠訴天天地忽巳泰長颷卷白雲散落羣峰外拂砌
花影明交宫鶴翎碎宿客晨不飛猶疑月光在碧樹香
盡發蠧蟲聲漸退有客懷兔園吟詩遶城内
去不返
寒女不自知嫁為公子妻親情未識面明日便東西但
得上馬了一去頭不回雙輪如鳥飛影盡東南街九重
十二門一門四扇開君從此路去妾向此路啼但得君
見面不辭插荆釵
送厲國南下第歸澧州
當春人盡歸我獨無歸計送君自多感豈是緣下第君
看山上草盡有干雲勢結根既不然何必更掩袂澧水
鱸魚賤荆門楊柳細吟君别我詩悵望水煙際
吳宫宴
吳宫城闕高龍鳳遙相倚四面鏗鼓鐘中央列羅綺春
風時一来蘭麝聞數里三度明月落青蛾醉不起江頭
鐵劍鳴玉座成荒壘適来歌舞處未知身是鬼
從天平節度使遊平流園
池塘静於寺俗事不到眼下馬如在山令人忽疎散明
公有高思到此遂長返乘興挈一壺折荷以為盞入竹
藤似蛇侵牆水成蘚幽鳥不識人時来拂冠冕沿流路
若窮及行路猶遠洞中已云夕洞口天未晚自憐不羈
者寫物性常簡翻愁此興多引得嵇康嬾
薊北門行
長河凍如石征人夜中戍但恐筋力盡敢負將軍遇古
来死未歇白骨礙官路豈無一有功可以高其墓親戚
牽衣泣悲號自相顧死者雖無言那堪生者悟不如無
手足得見齒髮暮乃知七尺軀却是速死具
姑蘇臺
南宫酒未銷又宴姑蘇臺美人和淚去半夜閶門開相
對正歌舞笑中聞鼔鼙星散九重門血流十二街一去
成萬古臺盡人不回時聞野田中拾得黃金釵
棄婦
嫁来未曾出此去長别離父母亦有家羞言何以歸此
日年且少事姑常有儀見多自成醜不待顔色衰何人
不識寵所嗟無自非將欲告此意四隣已相疑
代羅敷誚使君
常言愛嵩山别妾向東京朝来見人說却知在石城未
必菖蒲花只向石城生自是使君眼見物皆有情麋鹿
同上山蓮藕同在泥莫學天上日朝東暮還西
南征怨
萬浪東不回昭王南征早龍舟没何處獨樹江上老吾
欲問水濱宫殿已生草
和潘安仁金谷集
太守龍為馬將軍金作車香飄十里風風下綠珠歌莫
怪坐上客嘆君庭前花明朝此池館不是石崇家
薄命妾
薄命常惻惻出門見南北劉郎馬蹄疾何處去不得淚
珠不可收蟲絲不可織知君綠桑下更有新相識
始皇陵下作
千金買魚燈泉下照狐兔行人上陵過却弔扶蘇墓纍
纍壙中物多於養生具若使山可移應將秦國去舜没
雖在前今猶未封樹
趙城懷古
邯鄲舊公子騎馬又鳴珂手揮白玉鞭不避五侯車閒
愁春日短沽酒入倡家一笑千萬金醉中贈秦娥如今
高原上樹樹白楊花
代班姬
寵極多妬容乘車上金階欻然趙飛燕不語到日西手
把菖蒲花君王喚不来常嫌鬢蟬重乞人白玉釵君心
無定波咫尺流不回後宫門不掩每夜黃鳥啼買得千
金賦花顔已如灰
對酒
愛酒知是僻難與性相捨未必獨醒人便是不飲者晚
歲無此物何由住田野
送進士李殷下第遊汾河
上國花照地遣君向西征旁人亦有恨況復故人情單
車欲云去别酒忽然醒如何今夜夢半作道路程邊士
不好禮全家住軍城城中鼓角嚴旅客常夜驚中有左
記室逢人眼光明西門未歸者下馬如到京還應一開
卷為子心不平殷勤說中抱壯志勿自輕
山中
落第非有罪兹山聊歸止山猿隔雲住共飲山中水讀
書時有興坐石忘却起西山忽然暮往往遺巾履經時
一出門兼俟僮僕喜常被山中笑求名豈如此
城南野居寄知已
奔走未到我在城如在村出門既無意豈如常閉門作
詩二十載闕下名不聞無人為開口君子獨有言身為
苦寒士一笑亦感恩殷勤中途上勿使車無輪
霽後作
新霽辨草木晩塘明衣於乳燕不歸宿雙雙飛向林微
照露花影輕雲浮麥隂無人可招隱盡日登山吟
寄賈馳先輩
遊子想萬里何必登高臺聞君燕女吟如自薊北来長
安高蓋多健馬東西街盡說蒿簮古將錢買金釵我祖
西圉事觸之獨傷懷如今數公子如鳥無樹棲濟水一
入河便與清流乖聞君欲自持勿使吾道夷
送友人入塞
亂蓬無根日送子入青塞蒼茫萬里秋如見原野大鳥
雀寒不下山川迥相對一馬没黃雲登高望猶在驚風
忽然起白日黯已晦如何怨路長出門天子外
滻川寄劉進士
我家不背水君身不向越自是相憶苦忽如經年别山
家草木閑石上有殘雪美人望不見迢迢雲中月
故人寄茶
劍外九華英緘題下玉京開時微月上碾處亂泉聲半
夜招僧至孤吟對月烹碧沈霞脚碎香泛乳花輕六腑
睡神去數朝詩思清月餘不敢費留伴肘書行
送進士下第歸南海
數片紅霞映夕陽攬君衣袂更移觴行人莫嘆碧雲晚
上國每年春草芳雪過藍關寒氣薄鴈回湘浦怨聲長
應無惆悵滄波遠十二玉樓非我鄉
碧潯宴上有懷知己
荻花蘆葉滿溪流一簇笙歌在水樓金管曲長人盡醉
玉簮恩重獨生愁女蘿力弱難逢地桐樹心孤易感秋
莫怪當欣却惆悵全家欲上五湖舟
庭草
庭草根自淺造化無遺功低回一寸心不敢怨春風
過白起墓
毗陵火焰滅長平生氣低將軍臨老病賜劍咸陽西
金井怨
西風吹急景美人照金井不見面上花却恨井中影
早起
月墮滄浪西門開樹無影此時歸夢闌立在梧桐井
早秋宿田舍
澗草疎疎螢火光山月朗朗楓樹長南村犢子夜聲急
應是欄邊新有霜
老圃堂
邵平瓜地接吾廬穀雨乾時手自鋤昨日春風欺不在
就牀吹落讀殘書
曹唐(字堯賓桂州人)
長安春舍叙邵陵舊宴懷永門蕭使君
三年身逐楚諸侯賓榻容居最上頭飽聽笙歌陪夜飲
熟尋雲水縱閒遊朱門鎖閉煙霞暮鈴閣清泠水木秋
月滿前山圓不動更邀詩客上高樓
奉送嚴大夫再領容州
海風卷樹凍嵐消憂國寧辭嶺外遙自顧勤勞甘百戰
不將功業負三朝劍澄黑水曾芟虎箭劈黃雲慣射鵰
代北天南盡成事肯將心許霍嫖姚
贈南嶽馮處士
寂寥深水閉煙霞洞裏相知有幾家笑看潭魚吹水沫
醉嗔溪鹿喫蕉花穿厨歴歴泉聲細繞屋悠悠樹影斜
夜静著灰封釜竈自添文武養丹砂
題子姪雙松
自種雙松費幾錢頓令院落似秋天能藏此地新晴雨
却惹空山舊燒煙枝壓細風過枕上影籠殘月到窗前
莫教取次成閒夢使汝悠悠十八年
送康祭酒赴輪臺
灞水橋邊酒一杯送君千里走輪臺霜黏海眼旗聲凍
風射犀文甲縫開斷磧簇煙山似米野營軒地鼔如雷
分明會得將軍意不斬樓蘭不擬迴
漢武帝將候西王母下降
崑崙凝想最高峰王母来乘五色龍歌聽紫鸞猶縹緲
語来青鳥許從容風迴水落三清月漏苦霜傳五夜鐘
樹影悠悠花悄悄若聞簫管是行蹤
劉晨阮肇遊天台
樹入天台石路新細雲和雨動無塵煙霞不是生前事
水木空疑夢後身往往鷄鳴巖下月時時犬吠洞中春
不知何地歸依處須就桃源問主人
仙子送劉阮出洞
殷勤相送出天台仙境那能却再来雲液每歸須強飲
玉書無事莫頻開花當洞口應長在水到人間定不迴
惆悵溪頭從此别碧山明月照蒼苔
仙子洞中有懷劉郎
不將清瑟理霓裳塵夢那知鶴夢長洞裏有天春寂寂
人間無路月茫茫玉沙瑤草連溪碧流水桃花滿澗香
曉露風燈零落盡此生無處訪劉郎
織女懷牛郎
北斗佳人雙淚流眼穿腸斷為牽牛封題錦字凝新恨
抛擲金梭結舊愁桂樹三天雲漠漠銀河一帶水悠悠
欲將心就仙郎說借問榆花早晚秋
漢武帝思李夫人
惆悵朱顔不復歸晚秋黃葉滿天飛迎風細荇傳香粉
隔水殘霞見畫衣白玉帳寒鴛夢絶紫陽宫遠鴈書稀
夜深池上蘭橈歇斷續歌聲接太微
小遊仙詩十首
海水西飛照柏林青雲斜倚錦雲深水風暗入古山葉
吹斷步虚清磬音
洞裏煙霞無歇時洞中天地足金芝月明朗朗溪頭樹
白髮老人相對棋
芝蕙芸花爛漫春瑞香煙露濕衣中玉童私地誇書札
偷寫雲瑤暗贈人
天上邀来不肯来人間雙鶴又空回秦皇漢武死何處
海畔紅桑花自開
共愛初平住九霞焚香不出閉金華白羊成隊難收去
喫盡溪頭巨勝花
叔卿遍覽九天春不見人間故舊人怪得蓬萊山下水
半成沙土半成塵
昨夜相邀宴杏壇等閒乘醉走青鸞紅雲塞路東風緊
吹破芙蓉碧玉冠
方士飛軒駐碧霞酒香風冷月初斜不知誰唱春歸曲
落盡溪頭白玉花
暫隨鳬伯縱閒遊飲鹿因過翠水頭宫殿寂寥人不見
碧花菱角滿潭秋
新授金書入素章玉皇教妾主扶桑與君一别三千歲
却厭仙家日月長
題武陵詞二首
此生終使此身閒不是秦時且要還努力桃花與流水
莫辭相送到人間
桃花夾岸杳何之花滿春山水去遲三宿武陵溪上月
始知人世有秦時
石倉歴代詩選卷八十四
