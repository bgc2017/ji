石倉歴代詩選卷二百八十八
明曹學佺編
明詩初集八
劉崧
門有車馬客
門有車馬客光彩一何都謂從天上來意氣傾萬夫銀
鞍耀流星丹轂夾華月白馬驕且馳浮雲遞明滅鳴鞘
赴咸陽執戟趨承明二十事征戰三十成功名出護塞
上軍入典禁中直五侯與七貴調笑同出入相如早還
蜀季子終相秦如何衡門士抱膝長苦辛
將進酒
高堂帟帳圍暖烟繁絃急管喧兩筵主人敬客奉觴酒
再拜客前百千壽玻瓈鴨綠鵝乳黃紫檀夜壓松花香
吳姬窈窕解歌舞眉黛嬌春凝煖光古來豪傑重然諾
意氣相傾等山嶽腰間自有雙吳鈎換酒醉君君莫愁
東方行
東方閃閃啼早鴉美人愁眠隔忩紗桐華樹下人來往
銀牀轆轤夢中響
鳳笙曲
洪水蕩八極丹霞&KR0008;五城仙人從東來邀我吹鳳笙鳳
凰雙飛錦翼明三十六管排崢嶸長風卷入碧雲裏仙
仗忽擁千霓旌六龍騁駕若木晴仙樂沓奏天中京雙
成起舞韓衆聽此曲佀是升天行天門窈窕九陛平聞
有雷鼓相砰鍧手招仙人馭竒氣乃是山中龍虎精張
公鍊丹金液成洞門石室餘秋聲雲中仙駕如可待願
逐盧敖遊太清
照鏡曲
蟠螭雙銜錦帶紅粧臺刻玉秋玲瓏綵雲忽開紫鸞舞
明月夜墮香奩中美人粧罷房櫳杳鸚鵡呼寒帳中曉
拍簇花迎笑靨開低飛黛綠秋娥小滿庭桃李各嬌春
顧影含羞便惱人愁來獨掩雲屏宿手持寳釵扣寒玉
吳綿蜀粉暗消磨淚滿菱花奈别何不知昨夜愁深淺
但覺朝來華髮多
古離别
天蒼蒼地靡靡東西相距幾萬里日月來往朝夕間遊
子一去何當還羅衣血淚紅斑斑芳塵掩鏡愁朱顔昔
時送别長安道幾見春風蕩芳草金鞍錦韉不可期紫
燕黃鸝坐中老知君自有心賤妾空自憐一束錦字書
何能到君邊海中珊瑚泥底藕不見青天終不朽
江南弄
江浦晴雲作水流鴛鴦哺雛花滿頭沙堤十里寒溘溘
湘娥踏漿搖春愁菖蒲葉齊寳刀綠珮魚雙煎琪花玉
酸風吹雨不見人一夜啼痕繡叢竹
長相思
長相思乃在青天之外碧海之湄我欲見之望不極側
身太息涕漣洏昔與君别者驅車臨路岐車塵向南起
迥風吹滅之君行遥遥邈不可持含悲蓄憤鬱其累累
瞻彼出月弦望有時乃靡朝夕如渴如飢落葉飄颻寧
返枝東流之水無還期重華一去萬里絶湘江秋竹何
離離寧為懊惱曲莫奏長相思思長意遠君不知妾心
所陳多苦辭
烏夜啼贈友人别
華燈張筵促弦急隔簾霜落風吹入琴中彈得烏夜啼
啼聲夜寒高復低林烏何來飛撥刺夜半啞啞聲不歇
姑蘇城上拂黃雲銅雀枝邊繞明月行漸遠聲漸稀揚
綵各自東西飛東邊日中有伴侶看汝飛鳴日邊去
題唐子華江居平遠圖
宛其長洲在彼中流上列灌木旁引高丘彼君子居于
林之右言敞東軒緬覿平岫盤石在渚叢蔭在門有風
夏凉維日冬温豈無方舟可以遊釣言曳其杖於焉遐
眺油油行雲靡靡逝波歲既晏矣云如之何鳥鳴于谷
魚麗于罶君子之居君子之友
題蘭
山則有石谷則有蘭我思美人兹之永嘆
奕奕翠羽翹翹紫蕤何以求之山阿水涯
迴風猗猗白石皜皜山中無人念此芳草
深林之幽式聞其香安得佩之蓉裾芰裳
題山雲居圖為樊都事仲郛賦
我居何所南山之下油油者雲窈窈其阻衡門在阿翳
彼嘉林上有鳴鳥懷之好音良晨載與游睇川沚榛湧
&KR2398;綿有客戾止琴瑟在庭清樽載羅掃地布席援絃咏
歌我歌我酧白雲在谷聊可為娱孰云不足雲之升矣
風或颺之曾于是處而忘世為凄其渰矣雨亦濡只羣
生烝烝澤施曷已雲歛而舒山高以深彼君子兮悠悠
我心
古詩奉寄徐南卿鄒致和二賢良
凉風吹庭樹摵摵鳴未已中宵起彷徨所思在君子君
子昔言别二月柳始青柳今成枮枝白露泫以零合并
良獨難日月行當晩自非木石心誰得不懷遠
其二
攜書出重門擬寄南飛翼書中有深情不道長相憶相
憶不相見思攀芳桂枝人言道路遠持此將安之豈無
清夜夢東渡章江水水深愁復迷一夕思千里
其三
長林何逶迤下蔭清溪流芳苕戒墮露黃鳥復鳴秋遠
色正蒼蒼衆木一何稠星垂水面白雲落岩口幽思得
良友晤可以汎方舟
其四
巒巒山陰竹結根廣庭阿密雪掩茂葉微風振纖柯秀
色正周列繁陰亦旁羅君子抱幽素終然葆真和熒熒
澗底花靡靡園中莎及時詎不榮晏歲當如何
次王子啓夜坐懷曠伯逵
褰帷惜良夜起坐臨清池窈窕月奩合逶迤雲佩垂䖝
響初寒候烏啼欲曙時况復念良友遲回勞所思
桃源
青林被重岡蒼石立絶磵冥冥松風迥高蔓弱可綰驅
車鶴嶺下沮洳濕危棧微茫烟霞集披靡杉筠間高秋
灝氣豁秀色紛屬盻芸芸澼纊子涉水恒及骭山女行
負薪結髮垂兩丱年豐稉稻足食狃芻與豢呼吏不及
門征租少稽慢銀坑重茶賦往往先月辦緣山八九家
大耕習薅鏟土屋桑樹高雞鳴日方晏清霜落原菽夕
露沾畦莧吁嗟避秦人歴世乃多患豈知太平俗鎧甲
未嘗擐永宜曠士懷樂此謝游宦
苦熱
高館閟煩歊蹙蹙思一騁葉定風乍稀蟬鳴晝方永西
偏梧桐樹疎薄不布影移牀坐嘆息仰見繡谷嶺汗滋
苦流踝髮短厭垂領黃葛秋未成烏帽時一整遐思翠
竹林下蔭青苔井脩綆絡銅鉼時來潄清泠
題高人汎舟圖為鐵柱左煉師賦
刺篙度迴渚解帶會微風仰視青天高浩歌秋水中滄
江渺空碧嘉樹發霜紅玄境有至樂伊人若鳬翁遐思
青玉佩應過紫霞宮
過南訓訪友同王子與羅子理分韻得滿字
連阜衍平臯深林閟虚館揚襟暢遐思散帙延清款溪
蓴花羃羃田黍實纂纂逕迴阡彌永水落澗初滿載欣
秋稼登矧愜人事罕欲往悲曠途言歸理脩疃
貧居二首
種瓜苦不實閒草各已花抱鋤忍朝&KR0008;對之以長嗟蓬
門晝長掩游釡亦有蝸破屋乃無茆雨來安可遮聊持
手中卷展玩至日斜榮枯與得喪來往寧有涯悠然達
其會憂戚焉能加
又
種麥在高丘丘長草生滿秋餘乃無雨秀色遂枯短朝
行壠間蹊暮息林下疃荷鋤待春風時至諒不遠東鄰
桃李花終歲實纂纂生理寧獨艱如何樂疎散
歲暮南歸留别蕭翀諸友
旅寐不能旦披衣坐牀帷屋角曉色動鳥鳴已多時起
坐出庭際雲物正華滋殘雪未盡消羣山鬱參差即此
念故圍焉得不懷思豈曰無尊酒足以懽相持矧屬歲
運周返駕固其宜理策望前路揖君從此辭窮簷有稚
子但訝歸來遲
登北岩眺望因投巨石宛轉為戲
自愛北岩秀緣雲窮翠微迴見大江流獨立一振衣崖
表人迹絶燒餘寒草稀繞澗聆暗泉攀蘿憩危磯投石
轉隂壑霆擊星火飛竒探恣游衍興愜忘嶮﨑日暝思
更尋逍遥望月歸
陪陳尹飲江上雨過夜歸明日賦此
渡江雲斷橋把酒風振袂芳園遂幽尋良友適遠至諧
談且云懽酬勸忽已醉一雨洗塵襟千山拂凉翠柘林既
迴薄蘭渚復延企月轉城東門蕭蕭送歸騎
題春山樓觀圖
川光媚春陽岩溜含夕響林花間欲飛江草暗方長迢
遞樓觀陰峰迴見仙掌
題筠軒
脩竹夏向深層軒晝逾靜沈沈幽蔭交洒洒衆綠淨微
風枕簟入落日琴尊並攬枝發清嘯撫節延孤咏悵望
生夕霏幽期在蘿逕
夏日同歐陽仲元羅子理鄧崇志會飲林屋得
紫字
幽居帶林皋烟草共墟里兩日不相承鳥啼春竹紫川
平雨初集日落風更起悵望城市遥青山隔流水
題吴氏宗夏所作秋林高館圖
江皋秋氣澄林屋帶幽夐霜餘羣木歛日落衆山靜浟
浟舟泛葉湛湛水涵鏡歸鳥愁暝啼飛鴻淡遥映市朝
從兹遠輪鞅焉得競釣懷渭濱叟耕憶谷口鄭彼美孰
與期援琴發孤咏
戲題訪戴圖
大雪滿天地高興何悠哉終然不相見獨棹月中回人
言越溪春酒熟山花開此時風日好何事不能來
送樓徵士叔真歸金華曾侍郎邀賦
祖帳出都門鴉啼掖垣曙春從天上歸人望山中去離
亭烟柳變極浦風帆暮亦欲把蘿衣空傷别瓊樹
題秋江待渡圖為蕭學士賦
小航衝風岸將及行人下馬沙頭立水闊雲深野渡閒
天寒日暮歸心急人生行役安可休到江路盡還通舟
誰能褁足山中老不識風波一日愁
題堵炳所畫扇面山水為李鴻漸賦
紫崖碧嶂連雲樹白石青莎並江路采樵客去洞門深
出郭人歸烟水暮兩崖之間高且虚有亭翼然誰所居
山花當戶可載酒芳草滿庭宜讀書
漁家樂題漁樂圖為曾朝佐郎中賦
漁家樂船裏為家無土著朝朝日日大江邊長江短汊
從灣泊醉眠飽食托烟波却笑傍人事耕作月明篷上
蘆花飛雨打船頭楓葉落蘆花飛出水鱖魚秋正肥侵
晨相喚提網去薄暮放歌收釣歸夫妻白首長相聚有
脚何曾踏山路教兒打網莫種田長江有水無荒年
三峯樵者歌為宗原張員外賦
若有樵者清且閒遊棲乃在三峰山雨餘濯足深澗底
日高伐木喬林間人生出處若雲變買臣會稽君不見
秖今懷綬作員郎却望三峰思故鄉
題山水畫
小山削玉搏空青大山錯繡開帷屏劃然千丈崖壁立
下有流水當高亭亭中幽人顔色好城市何年迹如掃
長江日落澹浮雲極浦春回滿芳草深林窈窕仙路遥
谷口雪明雙板橋便攜綠玉上絶頂閒聽松風吹洞簫
次周所安寄短歌
周郎春興醲如酒繞屋陂塘種楊柳憶曾相過賞東風
手引流霞㪺北斗當時不省生遠愁花下起舞回高秋
長松挂月出石嶺清夜醉倒東溪頭别來幾度秋風發
却怪音書望中絶行人馬上念鄉關九月居庸洒飛雪
羨君一門如棣花石室舊藏書五車昨來寄我三百字
字墨矯矯猶翻鴉我漸衰邁成漂泊釣水耕山負前約
山林嘯傲日方長慎勿白首悲馮唐
題秋色平遠圖贈王孟謙歸四明
我家住在澄江畔村北村南去山遠春風桑柘連麥畦
秋雨菰蒲隔松坂幾回欲起看山樓未成忽作神京遊
至今夢落珠浦曲如見秀色天中浮昨來驅馬趨燕北
霜草風沙總悽惻汪郎為寫平遠圖恍似江南帶秋色
横坡斷岸相灣碕危石臨水如蹲犀松陰二客茅屋底
無乃相對方吟詩我欲呼之從此起便踏漁舟弄烟水
月明吹篴下平川卧看青天千萬里情不得遂將奈何
忽復秋霜雙髩皤歸田已知生計晩濫禄頗覺憂慮多
君歸四明滄海上惜别臨圖倍惆悵他年載酒看荷花
賀鑑湖邊定相訪
磨劍歌
我行四方如飄風袖有古劍蒼精龍何年塵土凝不滅
苔花繡澁青芙蓉往者提擕訪嵩嶽手抉飛泉向空落
劃然掣斷青絲懸直恐乘流遂騰躍青天白日交風霆
我方赤手試發硎陰紋差差吐寒月碧縵隠隠棑疎星
搖拽千仞崖動蕩九澤水腥浪迴天倒海流陽侯夜哭
魚龍死歸來䍡&KR2014;青玉函紫雲為束黃金緘不願輕汚
佞臣血千年萬年保冰雪
所思曲寄曠伯達
我所思兮西山之美人愛而不見勞我心美人娟娟隔
雲林昔别遺我雙南金東風吹行雲飄忽在遠道綠髮
青蛾眉念此顔色好秋風八月芙蓉開憶君寄書南浦
來芙蓉寒死十月露復忽寄書重相催我行十八灘灘
水流浩浩青天急雪亂迴風白日驚雷撼崇島上有嫋
嫋之綠蘿下有汎汎之迴波玄猿暝啼江月出獨不見
之愁奈何愁奈何風瀟瀟山中歲晏不可以遠招鴈鴻
茫茫隔烟水楊柳颯颯悲河橋願攜雙綺羅贈此遠别
者新愁渺如霧千里不得寫早晩下南津預將書報君
江空日暮不可見望望西山多白雲
織女吟贈黃進賢
憶昔束髮初嬌倚雲錦機折花事戲劇笑詫身上衣一
從十五時學向機中織絲短愁苦長梭緩心轉急永夜
蘭燈懸洞房門前桐葉零秋霜霜寒手凍絲緒亂絡緯
悲啼金井牀春花更疊黃金縷花底青鸞蹴烟霧東風
何日天上來擬奉君王宴歌舞十日滿匹恒苦遲一夕
停梭生網絲持刀沈吟剪秋水粉泪欲落愁風吹遠懷
素心人邈在千里道何因托交歡持此永相保東鄰小
姬昔同年至今盛飾為母憐幾回月高明杼柚正是他
家夜彈曲
送焦廷璋之洪
玄冬山谷寒崔嵬北風吹雪從天來居人屏縮不出戶
子有遠行良苦哉道路蒼茫歲云暮甚欲留君不能住
仙槎江口石潭深南望不見青楓樹送行却過東城頭
更上橋西沽酒樓樓前無數白雲闕磊落如對三神州
當歌置酒忽不樂少小無成總蕭索長轅短棹日紛紜
山雨江雲謾如昨聞昔爾祖出牧時我家大父而翁師
清尊畫戟照白髮二老風流如見之舊家文物今何在
霜露荒荒歲年改珠林孫子真可憐羨爾承宗振光采
君家巷北我巷南古藤秋樹寒交參賤貧奔走少相聚
摠有至樂何由堪昨者誦君新句好於我還能慰枯槁
雪消南浦柂樓高憶爾離愁滿秋草
寄贈張隠君
仙人身著紫綺裘昨者來自南陵州南陵之山高百尺
中有疊嶂之危樓烟光湧翠當碧落石瀑飛嶂鳴清秋
庾公謝眺招不起至今山水令人愁飄然戲笙鶴南過
三湘去落日下洞庭長歌攬巫楚楚王臺榭杳靄間青
鳥飛去何時還三十六天朱陵洞七十二峰南岳山娟
娟綠蘿裳嫋嫋臨流女倏忽如飄風白波愁日暮重華
之琴不復鼓靈瑟年年泣秋雨仙人自是留侯徒口誦
黃石相傳書左按鈞天之廣樂右接竒肱之飛車魚龍
掀舞明月下坐使千古成須臾我思仙人碧雲裏再拜
揚言慚仰視瑶草春香石洞霞白榆夜浸天河水天河
水流無盡時織女秋鬢應成絲若過扶桑定相待我欲
乘槎浮東海
題唐子華江干幽居圖為余子芳賦
山風不作衆壑靜江雨初飛入寒暝綠浦迢迢碧草交
丹崖窈窈青林並金牛石前螺子岡子行何時歸故鄉
野航把釣秋水迥江亭讀書春晝長
題平川雪霽圖為張用可縣丞賦
南天北風暗吹雪川上遥峰互明滅雲陰欲墮曉光迷
河流不動層冰結魚龍下蟄深澤冷鴻鴈啼饑眼流血
千村萬落連蒼莽驚沙枯樹相凄切行人稍出皴手足
悵望林居總愁絶我家邈在武山東屋前石岸多青楓
野橋渡溪沙路遠皆與此圖風景同窮年念此政欲返
寒色恍入虚庭中長鑱劚藥崖谷滑短褐負薪環堵空
閉門且爾暫投息會見日出光曨曨
題楊竒琛所藏山水圖歌
我本白雲人愛住青山下五嶽尋幽未憶歸川崖歴壑
窮秋夏曾看絶壁明高霞秀色照耀金蓮花洞前遠訪
丹泉井谷口時逢白鹿車鹿車東渡溪流淺瑶草春香
綠如剪海門日出天雞鳴手接飛蘿上層巘是時笙鶴
從天來徑欲浮海觀蓬萊雲路微茫波浪闊使我嘆息
空徘徊十年汨没塵埃裏却看丹青心獨喜問君何處
得此圖髣髴林蠻烟霧起雖無秀絶凌衡岷點染亦復
窮其真深林脩竹草亭靜似是水邊修褉人蒼苔白石
臨流路亦欲相呼抱琴去晴天指點北飛鴻應識雲中
舊行處
題紈扇畫景贈易茂才
故人高興蟠雲林門對三山之碧岑却憶秋風相過日
溪口繫船黃葉深石潭買魚雨羃羃松岡躍馬烟沈沈
翠屏千丈天上落十日縹緲窮登臨當時感激戀岑寂
常恐寇盜相陵侵落霞遥憐烽火赤白雲獨擁高崖陰
忽復山城五月暑思挹風露清煩襟偶持紈扇寫秋樹
已覺幽思迴蕭森天清遥見寒澤鴈日落如聞秋岸砧
寄君重寫千里意感我昔别多愁心交交林間雙鳴禽
臨風忽來遺好音青松白石可娱老從爾唱和山中吟
題沙村江樓歌為劉方東賦
朝遊雲亭夕憩鳳岡河水浩浩山蒼蒼白虹東來盤九
曲日出霞明見秋綠雕甍碧瓦歘飛翻百尺層樓起林
麓樓中仙人烏角巾調笑日與雲山親滿筵歌舞客如
霧中有萬斛江南春昨來登臨九月暮落鴈横江隠霜
樹錦袍夜冷燭光殘北斗欹斜挂瓊戶我欲援君綠綺
琴為君一鼓清愁心白沙翠竹自江路金谷銅駝非故
林吁嗟昔賢困羈旅仲宣能賦終懷土何如對此日高
歌手挽松蘿看烟雨東南豺虎日紛紛幾時書劍罷從
軍鵝鼻峰頭望明月雞棲潭上釣寒雲
贈吳生九成
吳郎去亂八載強求友讀書心不忘偶臨白鷺看流水
却望紫鱗思故鄉故鄉湘南百餘里明月千村照荆杞
石橋山北多園田花開會見歸來年
賦澄江贈友人别
澄江之水清如油春瀾漫漫光欲流微風忽動白鷗渚
明月正上金魚洲洲前美人採舟發起唱吳歌踏江月
别愁深淺君自知江流不斷長相思
風筝曲
緝麻合線長百丈要繫風箏待晴放有風須及清明前
作得鮎魚愛新樣全身糊紙竹縛匡兩旗横張垂尾長
手中緩放莫教卷風力漸舒飛漸遠猶嫌平隴去不高
走上山頭如掣鼇盤空一點正搖曳欲墮更舉何滔滔
時人勿用旁驚睨質薄材輕等兒戲乘時容易上雲霄
失勢終然在平地明日落花花雨寒過却清明風力闌
蕭條斷線挂虚壁溝中破紙無人拾
題進馬圖
拳毛赤騧初來進西人自控中官引虎氣深騰紫禁門
龍光暗掣青絲紖玉鞭金鐙調馬時天子親御和鸞宜
香街十二柳如霧太液宮前花滿枝神物飛騰那可測
電掃風馳周四極時來顧影只長嘶太僕圉人騎不得
題華陽彭玄明所畫秋山圖
我不識華陽彭煉師見畫雲山想句曲數峰暝色入遥
浦六月泉聲動虛谷紫霞樓觀當落日似有幡幢出林
木海邊鼇首戴雲紅天際蛾眉拂秋綠昔聞天台鴈蕩
相鈎連雲氣來往駕飛仙斷橋溪澗路如棘嗟爾策蹇
歸何年秋風湖曲波如烟我思東泛吳江船買魚沽酒
綠荷渚吹笛夜下松門前便尋煉師覓玄鶴却訪華陽
窺洞天
題桃花珍禽圖
山桃花開紅滿枝珍禽啄花光陸離嫋嫋欲立不自持
吳堤十里錦作帷憶曾半醉倒接䍦走馬挾彈歸來時
還見踏飜紅雲飛
出蒲嶺晩投鍾寨
亂石閟岩扄蒼烟擁翠屏稻田宜晩赤山木自冬青客
去衝蠻霧人來覩使星秖慚過冀北猶擬泛滄溟
題李時畫山水圖寄贈羅脩己
雪擁蓮花嶂霞明楓樹林江侵沙㠘闊泉落洞門深柳
色催移棹松陰帶抱琴新亭無限好何日共登臨
清明對酒
榆火報清明雲天霽景澄菱花愁夜雨桑葉愛春晴燕
說興亡恨蛙占水旱聲可能忘世慮呼酒聽流鶯
和蕭用文寒夜聞風之作
洶洶松濤合潺潺竹溜分已憐寒夜入况是客窗聞月
黑烏號子天高鴈失羣凄凉江海意對酒正思君
寒夜感興和廖子所
浦月初沈後林霜欲下時空餘清夜永不盡故園思旅
鴈驚寒慘鄰雞戒曉遲牀帷憐稚子此意未能知
過王氏南園看竹劉以和攜酒至共酌林間
禁得南園筍新成數百竿何年通一徑長有客來看露
葉沾重席烟梢拂小冠風湍聽不定况復近江干
又
磊磊蒼苔石娟娟翠篠林圃畦分曉色鄰屋借秋隂日
轉遊絲細天寒聚雀深獨無三畝地種汝伴清吟
舟夜次查口柬蕭鵬舉
扁舟㳂綠㠘雙櫓折蒼波秋氣水邊早月明江上多魚
龍今夜冷鴻鴈幾時過去住關幽興欹眠聽棹歌
題山水小景
倚石羣松秀横江五柳繁水侵陶令宅山掩謝公村浴
鷺依晴槳啼鶯近晩尊亂餘寧復此展卷一消魂
雷鳴磜上對雪
誰能思更往瞑入楚江空捲席聽春雪移船避朔風依
人汀草綠著意渚桃紅觸景成孤寂悠悠去住同
黃坊
風色愁將夕離人欲斷魂雲深疑積水烟淡識孤村釣
艇遥相並沙鷗故不喧忽思攜稚子踏雪過南園
遊臨溪寺和鍾學正韻
澗遶西流水門臨北向山渡橋驚鳥散掃石愛僧閒霧
薄林花紫春深石笋斑雲峰如可問杖策未須還
初遊長興寺
一路縈紆入羣峰迤邐開樹連山路合溪帶石橋回烟
火依農屋雲霞隠佛臺如何千載下不見有人來
宣溪餞李提舉一初席中和王子讓
客有東歸思維舟向浦橋江聲翻石面雲氣閣岩腰悵
飲淹泥潦歸程問野樵釃歌莫催發晴景在朝朝
送李敬之赴廣西帥府
帥府西開控百蠻故人捧檄上遥關春回桂海雲垂地
夜入榆溪月滿山客路獨行青嶂外人家多在白雲間
南征定有詩千首憑寄秋來驛使還
題畫松
巫峽荆門不可尋坐憐孤嶂動雲林夜寒或與蛟龍鬭
秋暝應聞虎豹吟千歲茯苓山下老一時絲蔓雨中深
野橋寂寞雲根冷最憶停驂弄晩陰
題快閣
快閣西南引興長高城落日晩蒼凉江通牛吼疑巴峽
山入龍門似太行季子敝裘終相國長卿駟馬未還鄉
登臨日對芳樽酒莫遣秋風近綠楊
送周德剛歸九江并柬其兄仲常
君家伯仲才名盛賤子東南道路窮往昔永懷千里别
秖今謾想一尊同蒼葭水驛青鳬雨落木山城白鴈風
歲晏林居定相憶九江消息若為通
寄范實夫
細雨柴門生遠愁向來詩帙若為酧林花落處頻中酒
海燕飛時獨倚樓北郭晩晴山更遠南塘春盡水爭流
可能相别還相憶莫遣楊花笑白頭
舒君彦許送菊未至
故人許送南園菊可趁重陽十日開謾擬客忩能暫醒
豈緣秋雨故遲來山含霧氣通書幌雲湧川光落酒杯
寂寞西齋林下路新詩惆悵為君裁
五月十日雨讌集周氏亭子適溪水暴至不得
歸因留夜宴樂甚後數日叔用將之豫章次
韻贈答且以識感也
楊柳河橋維客舟送君此去憶重遊青霄雙闕連雲起
五月滄江帶雪流嶺外簡書前日至湘南兵革幾時收
羈懷早已無聊賴憑寄新詩過石頭
晩興
高館沈沈當翠微晩凉幽興莫相違亂螢出草光不定
獨鳥度溪風乍稀北港泉聲喧野碓東家月色淨柴扉
遥憐兒女當忩小憶我經年行未歸
寄贈旴江郡教劉公稷
十年不見劉文學白髮新來幾許長官舍曉晴槐葉暗
泮林春雨杏花香聽泉定過麻姑洞看月還尋華子岡
山屐酒壺從倒載昔賢高詠故難忘
贈别屈悠然歸豫章
雲松軒館淨林扉十日尋幽且未歸坐對清秋桑落酒
行褰高樹薛蘿衣石欄度曲凉風動竹屋吹燈夕漏稀
自是使君能好客故人何事苦相違
登鬱孤臺
石面層灘似虎牢盤渦東峽見周遭背城二水合流遠
隔岸五峰相對高神闕紫烟棲鸛雀浮梁白日偃鯨鰲
來遊最愛西洲上千樹東風散碧桃
題山水畫
山岡盤盤多樹林江水湛湛愁人心赤雲樓觀落日外
白石溪澗長松陰啼猿虚疑近翠壁飛鳥劃恐迴高岑
野亭春色苦無頼忽憶故人思遠尋
題引翠樓柬張元善
盡道樓居思不羣滿樓山色翠紛紛高崖斜日含丹霧
碧嶂清秋起暮雲江上捲簾通雨氣月中看劍動星文
來遊定覓張公子載酒題詩過夜分
贈董宗文歸省樂安
董生讀書赤嶺西尋常閉戶足幽棲雲中沙鴈驚寒落
江上野禽愁暝啼親養何由沾禄秩旅遊終日愧塗泥
老翁望子行不至日日看雲攜杖黎
贈魏伯諒歸豫章
十月清霜逐鴈飛旅遊空復嘆多違野林寒色催黃落
石屋秋陰近翠微聚散總怜今日異登臨徒感故人稀
將軍宴客偏愁别更換歌辭看舞衣
贈慧上人
仙槎江口槎溪寺幾度停舟訪未能頗恨頻年為遠客
喜從他郡識高僧雲霞色暎禪房衲星月光涵古殿燈
何日却飛真錫返故山蒼木翳寒藤
送何天碧歸龍虎山
道人九月江東去二十四岩烟霧深落日横峰看鴈度
清霜碧樹聽猿吟山中紫术堪為酒竈底丹砂可化金
淮海風塵愁復别重尋還許托雲林
畣王孟極過訪荷山書館不遇之作
王氏才華擅世傳臨澴文物故依然山中夜雪明書帙
溪上春雲壓釣船深巷鳥啼花似雨平原人去草如烟
荷峰亭館能來數悵望高車落照邊
題珠林江口謝公廟與曠伯逵同賦
倒石源頭野廟開亂餘臨眺獨興哀晩山隔岸雲霞出
秋水滿江鳬鴈來王氣已消陳帝壘客愁長遶越王臺
烽烟西北猶傳警擊節酣歌首獨回
奉和李府判行善九日遊三華山
仙居遠在三華頂使節真成九日遊别洞幡幢通上界
亂山烽火隔南州雕弓隠月啼猿晩玉帳連雲斷鴈秋
聞說岩扉題句後綵霞長護殿西頭
題草堂
胡君舊宅龍江上五月清風一草堂霧隠松蘿分曉蔭
雨翻蘭杜浥秋香連峰當戶明書幌流水交渠映筆牀
此日從公趨幕府能忘高咏向滄浪
承練教授伯上由南岡市出州途中有作寄
示依韻奉賦
龍州春浪綠逶迤腸斷行人欲發時芳草獨當沙際出
閒花偏向雨中宜極知庾信詩能賦謾笑劉伶鍤自隨
寂寞珠林舊茅屋可能維楫赴幽期
寄謝同遊諸子
草滿柴門晝不開喜聞維棹故人來江頭送酒穿林竹
寺裏題詩破石苔斜日鳬鷖寒影亂斷雲鴻鵠暮聲哀
蕭閒自極登臨興飛蓋南溪莫謾催
奉答王&KR1789;顔秣塘山中寄示之作
鳥啼林館落花深長羨閒居物外心老去鹿門尋舊隠
愁來巴里足新音鏡中白髮霜初破帳裏清燈月共臨
寄遠謾勞春興發何時載酒出山陰
快閣僧房夜賞瓶中牡丹賦呈王使君
折得嬌紅馬上歸天香繚亂入春衣玉欄曉露寒初破
金谷晴雲暖欲飛宴罷最宜燈下見亂餘應怪草間稀
洛陽池館今何似誰念題詩送落暉
題山水畫
江上青山山外峰水邊亭榭記行蹤天垂瀑布青雲斷
日射滄波紫霧重松掩鶴巢翻薜茘柳欹漁艇並芙蓉
抱琴已嘆歸來晩何事幽人獨不逢
過沙村聞思菴因記往年孫理問奉參政全公檄
命駐兵山中招徠東南之負固者時余客軍
中留劉君方東所常從孫侯遊菴中溪山不
殊風塵方張懷念今昔因賦詩柬劉併識余思
故人孫宰憶同遊躍馬分麾駐上頭塞外旌旂非舊日
山中鐘磬自清秋雲松暝合侵崖徑霜葉寒飛撲澗流
滿眼風塵愁更住為君惆悵獨登樓
入城
江水依然抱石磯獨行空感舊遊非晩山當戶日初落
秋草滿城人未歸田鼠引羣穿井出山雞求食傍簷飛
向來車馬東門路忽憶朋遊泪滿衣
和彭伯圻由武溪寄示
惆悵溪南寄短吟春光還共客愁深孤舟人去江浮雨
二月鶯啼花滿林載酒已怜行處遠駕車猶擬夢中尋
越王臺下東流水不盡當時送别心
送僧惟善歸省豫章
龍門徑裏雨如烟雲木蒼蒼呌杜鵑江上客懷悲往事
山中草色記流年飛花雪片沾離席垂柳春陰拂畫船
忽憶鍾陵烽火後湖東水長浸瓜田
九日卧病戲柬王伯衢
重陽獨卧高齋雨此日兼懷故里秋滿眼菊花愁共把
多情藥物慰相求江湖又報兵戈合田野何由瘴癘收
聞說西樓賓客盛昨朝攜酒上牛頭
水口田家
水口山腰三四家楓林茅屋帶蒼葭野人敲火夜然竹
溪女踏雲朝浣紗水落寒潭魚可捕草肥秋壠兔堪罝
有時刀槊還登砦雞犬蕭蕭隔暮霞
喜家僮至
西行幾日離柴扉還說來時燕子飛日射水田禾葉暗
雨浮山壠豆花肥池魚吹水春萍薄野鳥窺巢夏菓稀
早晩歸來酒應熟相攜稚子笑牽衣
八月十五夜承夏仲寅停舟邀飲江上有作和韻
斷岸荒榛一片秋駐帆感子意綢繆幾家明月窺瑶席
此夜清風動綵舟桂影拂雲通海色角聲如雨說邊愁
多情共對金陵酒腸斷他年獨倚樓
奉和彭伯圻過流江相尋不遇之作
十年江海舊相知何事重逢竟後期亂定總知為客慣
别來惟恨寄書遲帆開極浦雲飛處酒醒空山月上時
聞有早梅花底約夢回長是詠君詩
訪王子讓大村幽居借書戲題壁間
村前流水宛如環村後荒城隠可攀當戶雨苔雙石峻
隔江烟柳數風閒杖黎麥隴秋霜後尊酒茅堂夕照間
聞有古書人少見柴門客去又長關
三月十五日陪南溪諸公載酒渡溪至山下掃墳
晴日出烟三丈高踏青相喚過東皋亂紅點地忽飄雨
新綠滿山如湧濤幾處松間登麥飯何人地下醉香醪
若為招得浮丘伯乘月吹笙戲碧桃
正月二十二日赴容州道中
一十日春饒霽景數千里路信郵亭野花有恨何勞白
山水無名只解青殘月哀猿啼嫋嫋暮烟孤鵠去冥冥
南京三月歸期早應及聞鶯侍紫庭
寄水南劉叔和羅惠卿併古城竺西上人
故園一别向秋風無數離愁逐斷鴻鏡裏髮從今日白
尊前花憶去年紅鹿門杳杳遺龐德廬阜蒼蒼閟遠公
相憶何由謝塵鞅暮雲愁絶大江東
題蜀山草堂為上人賦
上人草堂風物清秖言陽羨是青城誰知習隠孤峰下
猶有懷鄉萬里情坐石翻經延月上臨流曳杖看雲生
幾時却汎吳江棹來聽松門澗瀑聲
將至東阿喜望隔河榖城諸山
一望川原蒼莾間天低風定凍雲間河經南堰還歸海
路出東阿始見山野雪漸消沙隠隠燒烟初散草斑斑
遥憐黃石遺祠在千古高明不可攀
南溪館中和答湯生元哲
江上攜書猶昨日山中對酒又今年春來花鳥傷新詠
老去魚䖝憶舊箋珠浦舟回明月夜金華劍倚白雲天
登臨不盡懷賢意指點飛鴻若個邊
過石頭岡下訪表兄蕭則善因賦一首
石頭岡下水潺潺隨母歸寧憶往還少日嬉遊今白髮
殘年悵望舊青山碧桃溪洞春雲裡修竹園林夕照間
老我驅馳慚宅相多君深隠靜柴關
昭君詞
承詔辭君闕銜悲入塞城可憐沙上月渾似漢宮明
題春江垂釣圖
坐把釣魚竿虚潭翠如瀉輕舟浮不動只有松陰下
獨坐
饑雀聚簷楹庭虚凍色明松下無人跡時聞墮雪聲
古意二首
閒倚白玉牀低頭看深井銅瓶且莫下亂我晨粧影
又
駐馬挽金鞭為君彈四弦洛陽官道直莫過酒樓前
同舒伯源自雙溪口渡橋登高山望幽谷諸峯
坐石弄芳草渡溪行翠微西峰月未上獨自看雲歸
題墨竹
娟娟青竹枝兀兀蒼石頂翠袖倚深林秋高露華冷
峭壁蒼蒼翠色新
岩石下陰陰猗蘭綠如剪花發人不知秋香入苔蘚
風含翠籜娟娟淨
閒聞竹上雨疑是花間露何以遺所思秋風颯遲暮
二蕙
婉孌兩相依芳心不自違月明蒼玉珮風卷綠蘿衣
題雨竹圖
怪石凝雲氣横枝浥露香故人渺何許秋意滿瀟湘
為黃巽成題墨竹
過雨琅玕潤凌風翡翠寒何年滄海上拾得斷漁竿
題蕭與靖所藏古潭墨竹
壓地欹枝重淋漓亂葉低深林春雨過似聽竹雞啼
又
峭直餘高節蒼寒只舊叢暮年霜雪意未可薄蓑翁
夜月舟行
遠林烟羃羃宿草露涓涓沙渚鷺初起漁舟人未眠
九日絶句一首依韻奉答許存札教授
臨水結幽想看山懷遠情遥怜南向鴈一一背邊城
題秋江圖為陳煉師賦
霜樹雲峰隠翠烟長風吹起鴈翩翩道人心事如秋水
看到南華第幾篇
題飛霞圖為江煉師賦
海上羣峰映紫霞五雲樓觀是仙家誰吹玉笛春風起
千樹碧桃都作花
題江虚白懸岩蘭竹
懸雲翠壁三千尺浥露幽蘭四五花安得乘風裁紫玉
月明吹向玉宸家
步月
乘凉步月過西鄰草露霏微濕葛巾一逕竹陰無犬吠
飛螢來往暗隨人
窺圃
園瓜寒蔓早離披山藥秋藤已倒垂小雨暗沾花下逕
閒雲深護竹間池
奉和廖教授相過不遇之作
手撚菊花歌竹枝秋光月色儘相宜如何數載西溪上
只隔芙蓉喚不知
題三笑圖
三人同笑不同心墨本流傳漫至今何似青蓮李居士
猿啼月出過東林
春日承鵬舉過余林居
想見北岩雲錦堆野花如雪照人開雲峰寺裏啼鶯早
定約清明載酒來
題尚仲份為陳孔碩作松岸輕舟圖
青山何處是幽居生事深林老向疎安得短篷仍載酒
松江雪裡釣鱸魚
題高彦敬青山白雲圖
松橋石瀨雨潺潺杉檜陰森暮色還誰共西樓一尊酒
白雲堆裡看青山
楊柳曲
種柳城南河水傍常年二月好春光晴風暖日無聊頼
只聽鶯聲也斷腸
又
金縷織成歌舞衣年年江上惜春暉無端心性輕離别
待得花開只解飛
春日寄李子翀
春水滿江魚子肥春雲匝地鴈羣歸客懷誰遣愁花雨
草色無端近竹扉
正月十九日
金魚洲下放船開華石潭邊看雨來愛殺南天雙白鷺
青山盡處却飛回
謾題
四郭青山處處同客懷無計畣秋風數家茅屋清溪上
千樹蟬聲落日中
小雨約李克正過池上
溪南雲隔數青峰别館秋光也自濃細雨不嫌沙路濕
明朝池上看芙蓉
出溪
潺潺陂水落蒼灣行子經年且未還千里贑江何處是
斷腸空見越王山
題竹石圖
石上晴雲故不飛蕭蕭空翠濕人衣湘娥未解臨江佩
西望蒼梧何日歸
題青山白雲圖
石林烟霧冷冥冥一舸西風過洞庭日暮白雲飛去後
江南無數亂山青
題枯木竹石
曾聽楚人歌竹枝横江秋靜月明時只今漂泊春風裏
綠滿南園總不知
又
平沙竹樹晩毿毿楚客維舟近峽南忽憶微雲將雨過
滿林秋色照江潭
題竹石圖贈陳仲實之南安
寫得幽忩竹石圖琅玕青碧間珊瑚明朝却度南關去
何處榕陰聽鷓鴣
君子堂夜起
風亂殘燈自掩扉夜寒遊子嘆無衣池南落盡芙蓉葉
滿地月明霜正飛
題江景畫
澗邊白石明於雪林下清風冷似秋落鴈圓沙江路轉
短篷烟雨憶曾遊
題蕭曙所藏曾同可畫水
輕濤暗浪互奔驅極浦蒼烟澹有無欲采白蘋愁日暮
一帆秋雨過南湖
松雲軒
何處飛來野鶴羣踏翻松頂翠紛紛清陰不動凉如水
自掃綠苔眠白雲
題秋江小景
秋水無波淨落暉江沙雲樹轉依微望中一片瀟湘意
無數征帆逐鴈飛
題文溪道院
桂花風定暮雲閒夜靜江聲鶴未還天上月明秋似水
時聞玉珮出松關
過柳溪道院
岸上誰家掩素扉鳥啼渾似惜春暉日斜深巷無人過
時見梨花一片飛
過江南高城訪孫景賢知事途中有作
渡江一望一咨嗟水遶田園逕路斜多謝野人相指别
青松嶺外第三家
月落
月落荒村夢自驚隔忩人靜一燈明狂風忽起樓西樹
聽得枯枝墮瓦聲
題秋江小景畫
美人鳴弦思瀟湘斜飛金鴈不成行夜深彈徹烏栖曲
月照寒江萬樹霜
度三華飛仙橋因憶往年同遊者
步轉危橋入紫烟曾登絶頂望飛仙五人同賞今誰在
試數重來十五年
戲題蕭子所書舍
尋山衝雨過甘溪欲訪蕭郎路轉迷閒殺門前春水綠
釣竿還在栗原西
蒼石峽中見道人菴居隔水山花盛開
蒼石峽中花藥欄舊時草屋傍岩安道人去後松橋斷
縱有花開隔水看
石塘山家
隴麥高低逕路斜小池楊柳帶人家東菑午餉柴門靜
一犬籬根卧落花
玉隆山晩望
山路初晴槲葉香青林赤磧帶横岡玉隆山後平田少
柳下人家是石塘
題三岡寺
石橋流水帶人家紫殿春陰閣岸沙啼鳥數聲山雨歇
門前落盡白桐花
燈花
閉門坐待月光斜應念行人未到家好是客忩殘酒醒
一簾風露看燈花
重遊洞玄壇
河水西邊萬木羣三間茅屋祀真君仙家閒靜無塵榻
自掃青苔坐白雲
題墨竹贈曾同升
朗石溪頭君故家前朝文物自清華幾回想踏橋邊路
翠竹瀟瀟覆白沙
題明皇優戲圖
臂袒紅衫側皂冠翩躚跌舞樂初攅笛聲一片宮前起
應說秋風蜀道難
題雨竹
滄波石面晩陰凉翠篠娟娟過雨香何許鷓鴣啼不斷
黃陵祠下是三湘
入高州界值雨
路入高州石逕微紫崖崩處黑雲飛行人初發青山下
盡折芭蕉作雨衣
過雷陽有懷永年胡倉使奉寄一絶
去年與子南京别知領鹽倉白石場萬里相尋不相見
獨騎官馬過雷陽
題沈子仁青山白雲圖
野橋流水亂浮花深巷垂楊淺蔭沙秖恨小船呼不應
隔江茅屋似吾家
歲暮戲柬天英上人
殘年寄食尚天涯風裂禪衣面撲沙還憶故山晴雪裏
閒拖錫杖看梅花
入東平渡北關外長橋見採樵冰上者
橋跨平湖一鏡開羣鷗欲下正徘徊蕭蕭蘆葦層冰上
猶有樵人踏雪來
石倉歴代詩選卷二百八十八
