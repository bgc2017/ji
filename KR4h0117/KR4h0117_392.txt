石倉歴代詩選卷三百九十二
明曹學佺編
明詩次集二十六
彭韶
送謝文祥御史謫南陵丞
零露一以墜原野生微凉金風轉蕭索四壁寒吟螀夜
長不能寐攬衣起徬徨仰視天宇闊素月揚輝光奄忽
浮雲馳肅肅雁南翔一啄諒易謀豈不足稻粱窮海纍
臣書藉爾遠見將羽毛尚摧落蒼黃未能忘云何抱孤
影悠悠歧路長願言隨陽歸以慰朝夕望
魏九淵太守送岑嘉州集書韻復之
岑嘉州真名流生平浩氣橫清秋詞源澒洞傾枚鄒春
江曉漲蛟龍浮從班解秩不復收從軍直到海西頭湖
沙三載踏驊騮長江萬里空悠悠間關西赴五馬侯郎
官御史青幕遊蜀嘉山水增清幽夜夜文光煥斗牛嘉
州千載知不憂遺文流落人重修當時炙手勢莫儔至
今寧有姓名留
與長男濬圖世科事
莫恨當年志未酬更思黽勉紹箕裘鷄忩獨掩槐花暮
蟾窟高攀桂子秋宦業成名存顯晦文章家數有源流
若能早立規模定方可終身事進修
寄愚菴陳冢宰
勒就功名上鼎彛乞骸三疏逹金扉洪恩此日加宮保
鶴髮來年是古稀閒結耆英尋舊侶新裁野服稱初衣
郡樓紫氣銷沉久喜見清風太宰歸
送鍾岳賢姪之教上海
吾家田舍少聞儒分沠橫塘頗讀書伯子僊郎超美秩
季方名士得新除風生池畔芹香細雨過庭前草色舒
文教從容真可樂當毋倚席度居諸
送方宜約郎中還朝
督餉時聞有好音東人懷惠起謳吟千倉露積餘紅腐
萬竈烟浮散綠隂寵辱不驚書最績便宜頻上罄忠忱
及瓜忽報趨朝去歲旱行看作傅霖
贈吳汝賢學士
南都佳麗正春風學士承恩出上宮鍾阜山光浮紫氣
秦淮樹色映房櫳詩吟真境無聲處人在金門大隐中
應念榆關持節者籌邊何日可收功
送鄭思亨淳安司訓
秋闈曾占一經魁分教名邦寵異才細雨侵階春草合
輕風入樹杏花開講明禮樂收餘燼緒正文章淑後來
此地從前多俊傑儒僊又見陟蓬萊
送陳公甫還廣
白雲縹緲出林端盤礴回風欲雨難歛却神功歸洞去
故山依舊碧㠝岏
王佐
題洛社耆英圖
洛陽山水多佳致春日遲遲景明媚耆英樂此恣遨遊
古刹名園無不至龐眉鶴髮金玉相衣冠濟濟相輝光
功名事業付青史解官林下同徜徉翠隂深處雲屏敞
閒理絲桐寄清賞桃花亂落紅雨飄一𣲖天風送遺響
雍容相與臨楸枰晝長消此烟霞情手談但適橘中樂
勝負寕為蝠燕争或來掃石題新句笑撚吟髭覺幽趣
或來共閱無聲詩清思滿懷無着處觀泉策蹇興何多
長松落落蟠煙蘿小橋水滑拖冰練遠峯矗矗浮青螺
人生得志貴知止脱屣如公曾有幾争知宦海多風波
何必栖栖戀金紫君不見香山九老人中僊卷舒與道
相周旋又不見急流勇退稱明哲士論錚然重風節吁
嗟世事能幾何朱顔轉眼䨇鬢皤會當仰止前修德樂
遊莫遣空蹉跎
送王宣樂先生秩滿歸西江
桐江八月西風急冠蓋紛紛送行客相看俱是異鄉身
滿目離愁禁不得君持教鐸今十霜繽紛桃李羅門墻
桷榱梁棟收時譽行將此績陳明光明光尚遠家林近
撥棹西還逐歸興柯山雲散晩峯青苕溪水落寒潭净
到家正值黃花開摧柑擊蠏羅尊罍霞觴滿注為親夀
華堂頓覺移蓬萊人生百歲貴行樂何必拘拘戀名爵
由來宦海多風波伊孰如君獨先覺我來托交雖未深
多君意氣如南金欲知去住两相憶明月一天千里心
題九鷥圖
江南五月薰風起爛漫荷花映湖水翩翩屬玉胡為來
結隊連拳艷香裏縞衣鶴鶴明秋霜高飛遠舉參翺翔
御風旋繞頻睇盼欲下不下仍徜徉回頭仰顧雲邊影
一聲呌斷波紋冷驚回葉底錦鱗潜喚破舟中漁夢醒
或來並宿垂楊磯困倚斜暉兩翼低水面風烟共明没
湖邊景物初凄迷或來潛倚芙蕖立側身欲啄遊魚食
粉翅斜翻白練飛荷盤露走明珠滴止兹栖啄得其時
滿目紅芳良自怡不隨鷗鳥沙汀宿不逐鴛鴦蘆岸飛
有時直上青雲内鸞鳳為班鵷作對有時移入紫羅衣
能與皇家著榮貴嗟哉君子有九思貌此雪禽期自規
披圖拂拭一觀覽頓覺清風生羽儀
題中秋宴别卷贈楊文英應貢之京
三秋巳半無炎暑皎月行空淨如洗主人是夜綺筵開
如在廣寒宮闕裏妙舞清歌樂未央翻翻桂子飄清香
銀蟾影落金樽酒露華凉滴紫羅裳翛翛輕吹搖庭竹
雲母屏間瑩如玉坐中急管間繁絃花底綘紗籠鳳燭
主人欲作朝天行會我賓朋陳别情以兹罄飲不辭酌
况值良宵對月明明月滿地瓊瑶色類子文光初奮跡
白璧離塵瑞影增青萍出匣寒芒溢酒酣為道行邊程
吳山潞水薊陽城虎拜玉階三策獻贏取青錢萬選名
人生得志無逾此肯學鷦鷯棲棘枳尭舜君民當此時
要使勲名昭太史
春江魚樂
春江水滑流寒玉碧樹籠烟暗江曲小舟撐出柳隂來
盪破粼粼鏡光綠漁翁喜得魚盈筐議向前村換醽醁
陶然共醉艷陽天杏花風暖推篷宿
和江東黃謙咏梅韻
江南昨夜東風動冰花半吐橫山洞翠禽啼月雪初消
春光隐隐枝頭送羅浮夢散暮雲平寒溪淅淅流澌聲
逋僊呵筆寫吟景孤高風調誰能京
遊上清宮
解纜探竒勝尋真覓舊蹤水簾晴霰落丹竈暝雲籠鸞
鶴無方跨蓬壺有路通一聲長嘯罷身在洞天中
歎髭白
歴盡風霜苦髭鬚一旦皤青看頦下少白覺鏡中多不
為詩腸累其如酒病何功名成底事空自歎蹉跎
虎引子圖
嗟彼猛虎羣縱橫負嵎穴眈眈勁氣噴桓桓威武烈一
嘯風水號兩眸電光掣惟有父子心相從復相挈
遊絲
閙處偏多静處稀飄掦無力望中微弱條織雨牽閨恨
斷縷迎風惹客衣低掛簷前縈落絮高颺天外繫斜暉
傷情最怕春歸去網住桃花不與飛
新雁
颯颯凉飈起素商横斜幾陣向南翔寒依菰米陂田熟
夜宿蘆花水國凉片影帶雲橫朔漠數聲呼雨下瀟湘
往來天北天南路遥認長汀是故鄉
遊烏石山
百尺峰頭草樹齊肩輿遥上白雲梯一林秋景山如畫
滿地藤花徑欲迷風引磬聲知寺近霧連巖石覺天低
清遊自有無邊趣拄笏松隂聽鳥啼
和高思庵
七十年來鬢巳皤掛冠神武欲如何傳家有子登龍去
高卧無人問字過宦海風波知巳少故園松菊愜情多
人生莫惜十分飲湏信光隂一擲梭
京邸别友
躍馬關河别故人雲山數點綰離情春風碧水思韓子
夜雨青燈病馬卿草色江空斟别酒煙光風細襯歸旌
故園明到如相問猶困劉蕡舊短檠
和夏方伯文闈中秋對月
坐對槐隂月色過碧空千頃溢金波為看此夕清光滿
不記中宵風露多丹桂開時香縹緲素鸞掀處影婆娑
蹇予舊是蟾宫客笑問嫦娥識面何
中秋無月
剛到中秋景即闌嫦娥羞澁倦乘鸞廣寒門掩霓裳歇
丹桂香銷玉兔寒美景巳辜今夕賞清光動是隔年看
何當覓取王生管吹破重隂見玉盤
花封琴韻
公庭無事理瑶琴一曲陽春太古音碧落霜清山鶴唳
寒潭煙净水龍吟調同千古南薰譜響雜三秋午夜砧
單父當年成治化芳名贏得到于今
謝周序班叔理寫畫
多君為我寫江山珍重摩挲老眼看五十年前同筆硯
交情多在此圖間
題鸚鵡
為禽禽語是禽言何必聲聲學語論莫道性靈多巧舌
金籠深鎖度黃昏
上清宮留飲
羽僊邀我飲流霞不覺松梢日巳斜鶴背洞簫歸路晚
一聲吹落碧桃花
題菊柬林司成先生
紫翠叢中獨隐竒風霜飽歴燦東籬寄語柴桑老居士
好歸吟賞莫教遲
讀花蘂詞
朝擁紅粧出大家酣歌玉樹後庭花誰知擒虎兵臨日
背井風寒泣麗華
宮怨
芙蓉帳冷减容光愁倚薰籠懶着牀寒氣逼人眠不得
鐘聲催月下迴廊
王鼎
分得然字贈龐黃門擢參閩藩
鳳雛産龐氏文彩九苞鮮疏抗黃門重名高白璧連入
閩歸化冶兩浙入吟鞭不作春明怨臨岐自灑然
登泰山
與客登喬嶽肩輿煙靄中乾坤生氣盛今古仰心同勢
判徐青遠川流汶泗通北瞻復南望雲樹兩濛濛
遊南巖和坐客韻
幾度相期遊此山偷閒方始遂盤桓山僧不慣遊賓客
野老還知謁縣官隔葉比聞啼鳥好朝陽行見起栖鸞
吾儕共沐恩波闊謾倒金罍恣合歡
和總戎高德輝韻
皇圖鞏固如磐石何事邊情日報來小醜安施觀鼎釁
長城終是插天開征西人望輪臺詔直北誰當鎖鑰才
一别春明驚歲改幾迴封事夢中裁
和尹太宰公歸田韻
藻鑑當年黃閣舊杖藜今日白頭新蓴鱸適興非嫌貴
籬菊怡情可樂貧玉麈清談時對客錦囊佳句總驚人
茫茫宇宙知多少誰識東山屐底春
題賓月
到處恒存安樂窩終宵舉酒對嫦娥庾樓登罷情何限
袁渚遊來興更多天上有時還朏朒人間終是隔煙波
何如借得星槎便直入廣寒相踏歌
題筠谷
此君高勁更中虛嶰谷淇園是舊居月到草堂和影入
風清書屋與聲俱鷓鴣啼歇黃陵暮鸞鳳來栖盛世初
自是主人堪比德不栽桃李只栽渠
贈吳仲和之揭陽
秋風共折廣寒香春日同遊選佛場駑鈍慚予先脱穎
英豪羡子復飛黃郎官暫試親民職妙手終湏補衮裳
忠孝两言期努力臨岐渾不動離觴
送黃門許啓衷使安南
交南欲上乞封辭正值天王嗣位時使遣近臣諳典禮
袍加極品肅威儀庭幃綵拂青雲動浪拍旌搖白日欹
周爰民風勤采納回朝應有諫章隨
送總憲熊汝明之两廣
皇朝職任大中丞簡命親承嶺表行導列五花新節鉞
胸藏數萬舊戎兵山迎風采蠻烟淨人樂耕耘蜑雨輕
交廣自從君去日更無邊報到春明
題三一居士為嘉興屠元明貳守作蓋其歴武
昌建昌太平不挈家故云
大郡名邦三歴敡居無家累一身強淵明自信為先世
李白何妨入醉鄉興味蕭條琴鶴對仁恩敷洽棣棠香
年來誰應循良詔懷劔如君滯遠方
送劉時雍致仕歸
汲黯忠良正著聲詎因私計動心旌東山松菊渾無恙
北闕恩波浩蕩明潞水扁舟函帶玉岳陽高閣挂冠纓
遥知舊隐生輝處草木因君亦得名
送趙天挺歸省兼夀墅西先生
墅西叢竹日平安鶯谷鷗汀恣結歡喜有鳳毛三釡養
寧湏蟬蛻九還丹秋風舴艋催飛鳥冬日斒斕落舞鸞
夀越古稀登耄耋封從郎署進堂官
寓利津公館即壁間韻紀事
霑城東望接清流景物荒凉雹後秋客裏不堪聞野哭
封章欲上歎無由
按李西涯文集云閩三留王先生以教諭封監察御
史卒于家其子鼎以狀來請公諱佐字廷用福州中
衛官籍年十二能詩治春秋得其秘要學者宗之天
順己卯舉鄉貢授桐廬縣學訓導陞鄒平教諭以鼎
成進士遂告老嘗自引古人云留餘禄以還朝廷留
餘福以遺子孫留餘巧以歸造化故自號為三留云
鼎為御史或言事過激先生輙遺書勵之曰汝職當
爾毋以我故有所顧慮其大者則論王越開邊封伯
尋褫安置仍謀起用及親藩誣詆守臣上繫之獄公
會疏極言一夕而宥舉朝縉紳皆為歡賀云因忤逆
瑾謫保昌知縣稍起同知憲僉瑾敗陞副都御史晉
右都御史乞歸卒贈工部尚書
黃鎬
題夏都憲墨菊
窮秋百草晦園籬淡無容惟餘霜下姿英英吐新叢開
樽愜幽賞慕此漉酒翁晚節兩相高千古生華風
送蕭進士歸省
題名黃甲宴瓊筵百五人中最少年榮養纔分天府禄
乞歸遄買越溪船關山雲遶懷英舍嶺嶠風吹祖逖鞭
想到重闈春巳半百花紅映舞衣鮮
送吳御史還朝
法星入夜動蒼旻豸史乘驄出要津有脚陽春隨玉節
無聲膏雨逐朱輪吏循郡邑澄清力民樂閭閻撫字仁
最愛皂囊時入奏天顔有喜直言臣
送朱大參之任
除書高自九天來共羡薇垣得俊才公道喜從今日見
聲光知是昔年培紅亭綠酒隨宜酌近水遥山取次裁
此去重看宣德化一方民物樂春臺
魏冢宰公惠柑子致謝
未到元宵巳得柑老坡心事亦何堪瓊瑶乏報詩空寫
指爪留香酒半酣楚澤此時同雅趣洞庭何日快清談
胸中飽却風霜味何事苞苴更少貪
偶阻風雨與江浦張同寅聯舟因作
兩年聯署紫薇堂未得從容共一觴為掃妖氛秋放棹
偶因風雨夜連牀雲昏海嶠天關遠水遶江臯客路長
判袂南津重回首白鷗飛盡岸茫茫
朝罷述懷錄呈寗憲長
雞鳴催辦覲天顔馬首燈籠喜並看物色未湏陳二品
佩聲聊復壓三班近來才識需經濟老去功名在治安
遥憶五雲供應處春風回首隔重關
劉方伯邀遊風洞二首
石磴躋攀勢自尊騰身舉足到山門諸天清淨無過佛
三伏炎蒸不近人宋相文詞存簡古唐賢詩句愛清醇
開顔覽勝湏傾倒方伯交情孰與倫
朝宴虚堂晚未休滿前風景快䨇眸好山萬疊濃如黛
新水一灣清似油奉使情懷輸曠逹校文詩句費啁啾
興闌不記人扶醉猶自題詩紀勝遊
别眉山余都憲陛辭回南京二首
客舍蕭蕭行李輕寒風遠道送南征離亭柳脆人初發
前路花殘酒獨傾濟水迥添晴浪湧淮山平接暮雲横
交游三十年來好漸老何堪故舊情
曉日辭朝出禁垣馬前專勅奉明恩經營王賦推良吏
斟酌民情逹至尊終歲賢勞緣體國暮年離别倍消魂
寒風凍雨金陵路松柏青青為掃門
賀大司徒殷公之任南都
寅亮天工在六卿銓衡地位即阿衡風雲律呂休徵應
沙汰江河徹底清逆旅殘春千里夢長安舊雨十年情
晨星落落良堪歎莫惜因風一寄聲
陪黎同寅遊大德宮
初上仙臺巳出塵登樓更仰玉皇尊平臨斗極瞻三殿
俯瞰寰區見九門晴雪欲移山入闥祥雲起捧日當軒
丹方有訣無人問高士來邀共舉樽
登留臺山
病起詩魔酷愛山一登山路便開顔殘紅滿地春將老
新綠當階意自閒醉後恍疑塵世小年來彌覺宦途艱
回頭忽動鄉關思飛鳥長空未得還
夢中即景
魚龍掛雪衣銀河浪如級一瀉千里餘濤驚鬼神泣
夢中題同年董仲矩雪景
鵝餐水面霜人望天邊月水月一般清前山掛晴雪
題商文毅年兄墨竹
渭畆移來今幾時風霜歴盡有誰知虛心勁節凌雲表
占斷東南第一枝
黃㴻
和林都憲待用南院書懷因寄
久欽高節出塵寰未獲摳衣函丈間赤手曾扶元氣在
素心能挽古風還紀綱有道烏臺肅嘯咏無妨燕寢閒
夜夜神交接光霽與君原不隔關山
覽鏡髮有白者書寄楊同寅
年來事事負心期覽鏡俄驚鬢巳絲多病難消宫府俸
有懷常把大家詩孤衾酒薄寒威峭萬瓦霜嚴曉色遲
笑拂征鞍歸路稳帝城雲樹正參差
良鄉道中遇吾閩進鄉錄者知楊同寅之子邁
獲儁即遣人馳報于通州比還承寄識喜詩
輙次韻
文獻聲華有自來如君門第幾人偕山川環拱靈多萃
簮笏蝉聯慶未涯又報科登賢子儁不勝歡動故人懷
稱觴樂事應非遠料得扁舟巳過淮
寄楊同寅二首
寂寞荒村久駐旌天涯歲杪若為情山無美木豈初性
臺有黃金惟舊名病骨不禁詩癖苦幽居端令客魂消
何當了事歸公府共把新篇子細評
出處從前巳熟籌浮沉寕肯混時流交情眼底濃于酒
宦况年來冷似秋孤枕因君生别夢殘燈為我照鄉愁
同寅甚喜成三益職業還期共勉修
和答許給事病起見示之作
幽齋孤榻深無塵春光欲暮還撩人嚶嚶黃鳥囀枝竝
箇箇紫燕營巢新金莖誰解侍臣渴丹訣自認吾家真
奚為撫景重增慨匡時祗愧虛經綸
余未識都憲林公偶于同寅楊恒叔處獲覩所
寄詩遂次韻奉寄
美人無地就蘭薰想像清標愜素聞是處好詞凌白雪
平生高誼薄層雲囊中劒出吳歐冶柱後冠仍漢惠文
幾向中天望南紀太微星彩夜光分
還京朝見作
杪秋公出季冬還晝夜馳驅鞍馬間喜脱風塵依鳳闕
欣瞻日月近龍顔朝參名忝金閨籍拜舞身聯玉笋班
俯仰自慚無寸補但歌天保祝南山
送林職方清戎之南都
眉間黃色巳先占此去公私喜得兼天上恩波應獨厚
江東紙價莫湏添萊衣絢晝宜萊舞淮酒宜春勝蜜甜
公暇詩成煩寄我還容刻畫效無鹽
病中讀楊同寅贈錢憲副詩什因之有懷
文旌徧歴幾山河歸槖珠光照夜多風月喜君常有伴
簿書困我獨成疴焚書展卷還三沐擊節挑燈試一歌
却憶柏臺錢副憲無由參侍恨如何
夜坐龍灣山館
宵鑰初封廨署空一燈相對亂山中林藏虎豹人同處
溪入龍蛇路不通萬壑雪消銀錯落四簷冰墮玉丁東
閒情坐此良非惡贏得新詩幾首工
山厰病起偶成寄楊恒叔
風静簾櫳吏散時綠隂初合晝遲遲閒情偏得文書妒
病思惟應枕簟知幾許幽懷空落魄一番春事又離披
遥思此際江南路梅雨篷忩正可詩
夜坐良鄉公館次壁間舊作韻
岸幘槐庭露坐時銀河初轉漏聲遲馳驅敢說吾能慣
歴履想應天亦知病怯炎蒸朝未發牘嗔堆積夜還披
不如且作偷閒計洗盞張燈和舊詩
平谷道中二首
荒林寒日映郊墟驛路蒼生送使車巖壑空疎秋燒後
人家蕭索晚炊餘村田近水多沙礫野樹經霜半櫟樗
却憶吾閩風景好此心端欲賦歸歟
不嫌䨇鬢冐風塵衆責都緣萃一身詩句獨凌燕嶠雪
夢魂長遶越溪蓴自慚吏事平生拙安得民風太古醇
回首帝城三百里擬將衷悃逹楓宸
遵化道中
落日西風鼓角悲羸驂猶未脱征羈青山是處有竒狀
黃葉滿林無秀枝十月時光驚慘淡一年蹤跡歎支離
旬宣此日長城下橫槊何人為賦詩
山厰漫興寄楊同寅
夜來飛夢墮滄江曉起詩魔未易降天闊忽看歸鶴杳
渚清遥見浴鳬䨇雲移山色侵羅幌風逓花香拂玉缸
為問騷壇諸作者許誰來往附名邦
公餘閒坐綠莎廳對案峯巒晩更青往事十年心尚醉
故鄉千里夢初醒人家巧趁山㘭勢詩句工排月露形
繫着浮名未歸去幾回慚愧草堂靈
黃湜
遊中山寺
一壑風煙醉眼賖尋幽偶爾過僧家危岑古佛苔侵座
複徑人稀棘碍車林木冬深無片葉鐘樓日暮有羣鴉
兹遊未盡粗豪興聊寫新詩紀歲華
山齋偶成
坐愛溪山可結廬病軀空復歎居諸風情聊以供詩句
事業何湏答簿書幾許秋成霖潦後百千心緒醉醒餘
平生自信逢迎懶直道于今有孰如
静處沉思動處機乾坤落落壯心違誰能與物原無競
我拙謀身自覺非半榻青山吟夢遠一燈殘雨故人稀
牀頭剰得餘樽在夜起呼童煮蕨薇
閒來移榻看山光蒼翠高低下夕陽疎柳一蟬催暝色
晩花䨇蝶管餘香廢吟正坐忙酬債判飲從教醉是鄉
高枕北忩非失計擬將身世等羲皇
和許司訓見寄作
曾共聯詩坐小齋别來音問隔重涯碧天明月將清夢
黃葉西風惱壯懷脩職肯隨流俗混立心期與古人偕
相思無限寅恭意何日還都一笑諧
石倉歴代詩選卷三百九十二
