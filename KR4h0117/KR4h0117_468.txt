石倉歴代詩選卷四百六十八
明曹學佺編
明詩次集一百二
杭濟
雪江為友人賦
北風吹雲凝不動大雪墮空寒色重長江拖底横玉虹
疊屑浮花欲成凍潮頭水枯沙渚明一片瓊瑶萬里平
古來天塹竟失險此時風景當誰争高人獨凭此江上
圖畫坐中開晃漾眼花虚搖毛髮竦清入詩脾破塵障
不如乘興山隂舟不須放鶴西湖頭孤懷曠世真迥絶
直與冥冥造化遊
入關
閩中山水古所稱纔入大關良足徵前山將迎後山送
左江右嶺來相仍或如青蓮座中起或如危屏半空倚
或如突出孤髻尖或如周匝高城壘龍飛虎伏還鳳鶱
紆迴盤蹙斷且聯中窪為溪下為谷谽谺兩壁皆倒懸
旁窺無底到千尺奔流撼地轟霹靂長松密竹交亂藤
一磴盤雲出深黑此時日高煙瘴清僕夫步穏肩輿輕
徘徊瞻顧不暇給陡使目眩心神驚不知造物何為者
百怪千竒漫陶冶古今畫史縱絶妙假盡丹青孰模寫
吾狂素欲效子長周游歴覽徧八荒宦途十年困羈梏
夢中邱壑心茫茫薄才天遣寓此地山水有緣疑夙契
短歌聊爾答山靈他時擬作南行記
贈蒋羽士
氅衣出山披紫煙飄飄丰度人中仙笑揮長劍走隂魅
坐呼白鶴來青天問渠行藏定何所丹霞玄圃空同巔
秋風吹來過我室對我熏茗談玄玄欲留信宿不可住
飛雲萬里心茫然
題山水畫障
斷岸横舟山日隂人家散居楓樹林江煙萬里破孤暝
江波倒影天沈沈短渚長沙渺無極木葉吟風動蕭瑟
驚鳬歴亂飛盡空坐見遥岑送秋碧
次韻為羽士題畫
憑誰貌入丹青裏疑是仙人赤松子翛然長身立松下
蒼雪墮衣風不起萬古乾坤歸一息手中琅函不盈尺
笑拂髯龍倚太虚看破紅塵眼雙碧
建寧縣公館夜坐
鵂鶹半夜鳴屋角狐狸四野方縱横我懷耿耿不得寐
孤燈起坐天未明凄凄霜月白滿地隔牆聞有啼號聲
提兵千里欲戰伐區區市井皆疲氓公然飽食入山去
心忡氣激何時平牀頭撫視有長劍開函星斗光晶熒
安得猛士與戮力為挽天河洗甲兵
夏日偶作
三伏盛炎暑遠村人到稀年衰病衆集性懶事多違林
雨竹凉細池風荷氣微藤牀與竹几坐卧日相依
舟宿錫山途中
傍舟依斷岸溪暝日沉時水静知風定雲昏較月遲春
裯寒上怯野枕夢多疑照影青燈獨幽懷欲向誰
偶成
殘日照茅宇西風吹白頭一官今懶道百計早知休病
葉秋先老遲花晩更幽清平我田野行復見西周
春夜宿黃山莊樓上
暝色西林入高樓一榻平天虚心迹迥山寂夢魂清簾
月交花影簷風静竹聲幽懷不可耐起坐徹餘更
送人南還
暫從塵市亦何心回首溪雲憶舊林孤棹夢隨天外遠
短衣秋向客中深儒迂老去渾成態鄉語歸來不改音
黃葉黃花滿門徑草堂知在水中潯
次韻楊名父對雪
窮隂連暝覆重扉咫尺蓬山隔禁闈玉燕舞風吹絮落
銀河剪水作花飛遠搖滉漾能欺眼亂撲輕盈欲點衣
夢裏梅花衾枕惡江南此夜正思歸
新春次韻秦鳳山
春風雙鬢換年華兀坐一官仍舊衙書几浮灰披汗竹
墨池香沫散冰花十年裘馬塵中路一枕江山夢裏家
欲傍疎梅問春信出門殘雪思無涯
山行次韻吕仲仁
萬落千村寒食時滿天晴日散游絲輕蹄踏草憐初碎
高帽衝風怯半欹歲祀屢隨公例出韶光暗與賞心期
穠桃艷李相將發誰說隂山春到遲
新晴凉甚在闕左池上作次韻
西山昨夜一雨飛高城涼色早侵衣聞鐘長樂朝初散
候敕承明立未歸御氣天香通碧落林光池影動清暉
龍顔咫尺何由覩縹緲雲中望紫微
中秋對月次韻
滿庭金粟散仙葩天上團團樹不斜寒溢練光如沁水
暈生珠彩欲成霞百年秋色平分夜一片歸心萬里家
剛待明朝看又缺争教衰鬢不添華
至寧德喜與君聘一會
入山正苦逢人少忽報君來兩日先事在不期真足喜
會於偶得亦何緣長更話對孤燈雨别館寒分半榻氊
身到異鄉同是客此懷相藉轉依然
過武夷次羅一峰韻
斷合溪流去復迴此中靈秘是仙胎枯槎架壑船空在
蜕穴埋雲骨未灰壁絶兩厓懸紫翠祠深九曲漫蒿萊
欲尋碧水源頭路斜日夷猶一櫂來
登紫雲洞
行轉山椒更鬱紆路疑絶處問樵夫紫雲洞倚天關近
石竺峰懸寺塔孤飛盖凌虚驚鳥度輕輿到險倩人扶
山川漫擬真靈在仙夢還誰定有無
登閩越王釣臺用前人韻
高臺跂倚想英雄今古茫茫感慨同吞吐潮聲當海口
屈盤山勢控閩中千秋享祀神如在一日圖王事已空
大釣人傳遺此地斷厓隂雨鎖龍宫
署事薇垣夜坐偶作
衰病誰堪百慮并偶來一榻坐殘更文章合是西廳事
簿領何煩别署名高閣風傳疎漏下虚庭露洗暗凉生
多情惟有霜臺月還向薇垣照獨清
九日餘干途中
楚澤南來愁正長清詩坐裏廢重陽茱萸滿地誰家酒
風雨孤舟客子鄉汗漫功名憐泡影蕭條容鬢感秋光
陶翁歸興東籬下千古令人思渺茫
萍鄉道中遇雨用王伯安韻
古渡沙崩出岸痕長途泥滑水流渾經秋客路連千里
到處人家聚一村乞老餘骸懷未得看山病眼恨先昏
楚雲湘樹啼猿處風雨凄凉合斷魂
新正六日過東禪寺因覩壁間舊題用韻志感
東郭依然野寺春重來忽憶舊遊人開軒花竹看逾好
拂石詩題認却真白鶴向人如意舞青山于我亦情親
一尊醉倚東風裏空嘆浮生去住身
途中漫作
行藏元與道相關知止年來合退閒剰得一官惟白髮
歸來三徑有青山已忘世事風塵外不愧吾心俯仰間
昨夜子陵祠下過江風吹雨淨衰顔
東溪小隠
清溪東畔隠君家幽事人將擬浣沙垂柳蔭牆緣岸曲
短莎分逕入門斜春風漫意隨吟杖秋水乘閒放釣槎
了却百年終隠計更無飛夢到東華
生日用舊韻
七十稀年已届期坐臨白日戀西馳乾坤容我閒方得
歲月凌人老却知弧矢柴門春到後江山杯酒雪晴時
極知衰朽渾無用舊學何心更累絲
秋日過吳門訪白樓太宰
杜門久已謝逢迎扶病聊為訪舊行遠别廿年惟夢想
相擕一笑即心傾幾人高節歸同社老我虛名負此生
今夜西堂坐風雨一燈深話有餘情
杭淮(字東卿弘治已未進士澤西之弟有雙溪集)
送中舍徐德章奉使過家
朝出城東門送子還故鄉故鄉多白雲登高重心傷風
生潞河渚那能共舟航纖纖蒲芽短青青柳條長柳條
不繫行蒲短空在傍平安千里音憑君達高堂
西山吕公洞
驚見吕公洞水邊駐春鞍側身入地底偪側頗碍冠𨗳
燈如星明墜石訝劍攢魚貫緣曲折忽俯千丈湍却步
不敢前下有龍蛇蟠腥風起昏黑颯爽肌骨寒翻思張
公勝焉得生羽翰五年客京華兹辰亦竒觀
送劉美之太守赴銅仁
園柳何青青江草萋以碧送子適萬里執手情脈脈嗟
彼雲中雁翺翔依沙磧不為稻粱謀何以有南北努力
慎所之悠悠豈終隔
見李介菴卷因念其為人賦此詩
濯濯楊柳枝開花大江隄轉盼春風顛飄泊岸東西美
人隔江水誰當共襟期臨流和漁歌褰裳掇江蘺思之
不可即仰視白日馳玄髮日以變夕惕恒自持願將青
青柏遺君長相思
早發巢縣暮宿金城寺
煙靄市上青霜露草根白日出鷄尚鳴墟落谿南北涉
野多寒風枯楊何蕭索山川莽迢遞歲晏道路迫王事
苦未休慘淡逾郡國暮逢禪房幽且復舒枕席
送王陽明謫官龍場驛
白日野中微浮霾結朝隂送子遠行役躑躅傷我心豈
無良朋儔不如子同音寂莫投窮荒誰能念浮沈願為
雙玉軫相隨麗瑶琴
送李獻吉致仕歸陜
美人别我去各在天一方相見不可期秦川浩湯湯昔
别長不惡今别一何長采采芙蓉花照見君衣裳從之
不可得攬轡徒徬徨
八月十六夜飲王陽明館
素月殊未缺皎皎銀漢光照見庭中席浮杯宛清揚對
此輙復醉高歌激清商時節忽已邁白露霑衣裳人生
有離别此樂不可常月高更起舞庶終清夜長
寄别瀾滄兵備林廷元
南阻瀾滄水北逾貴陽城惜哉不相見徘徊佇心情長
林株葩耀候氣百鳥鳴緘辭千里道胡能慰平生
二
明月出皎皎行人發滄海海水清且長月明流光彩朱
絃不聞聲顔色日夜改江洲多芳蘭褰裳思共采
挽李獻吉用曹太守韻
憶昔與君别執手河之陽豈意死生隔千里愁雲長河
流向東注高林歇春芳相思贈行篇觸目惟琳瑯
二
花開復花落白髮悲青春鳳去遺修竹琴張棲暗塵精
魂如不死上為列星辰思君不可見淚落滄江津
送吳頤山提學河南
暮收桂水楫朝驅大河車一别何草草王命有簡書子
行秉文柄實繫風化初空江木葉下霜清菊花餘念子
不及餞回首空躊躇
送錢士弘監税杭州
江畔柳何青青花飛化作江心萍風吹波濤散無跡人
生去住亦何憑君去還復來春滿黃金臺不須對此意
愴惻高歌且覆燈前杯憶昔坡翁守杭地半在西湖了
公事君今豈是坡翁流瀟灑風情亦山水詩成想像寄
遐風雲樹渺渺江之東
飲安慶江亭
江邊幸逢賢太守冬日江亭置春酒亭前長松不計年
蟠拏屈曲虬龍走同年更逢王子喬蕭颯仙飈度嵓牖
日暮天風吹更急江勢洶湧波濤吼艨艟崩奔歘西向
陣馬臨江亦何有壮哉乾坤目力盡歲晏蒼茫苦客久
何當風從西南至擊帆須臾過京口
惲民部寄惠鮮笋銀魚
西曹暮歸城鳥棲明星在門北風作歲晏天涯感我情
相對妻孥苦不樂小女手持銀魚至兼有笋芽如犢角
云是仙曹遠寄將此意年來重寥落三寸冰僵白雪蛆
數莖春苞紫泥籜南山風高滄海深冬月何由見珍錯
呼兒剥笋仍烹魚入口香醪似鮮酪更長燭明一放歌
迴首家山事如昨
託吳僧乞石田畫
緬懷高人今白頭秋風未放滄江舸嘆息人間常見畫
白水丹山無不可有時更出雙梧桐柯如碧玉參青空
下有閒翁曳杖屨蕭然意氣來清風自是君身有仙骨
放筆塵寰看超忽且知畫者乃餘事君有聲名非汩没
吾亦平生頗好畫逢人不愛千金求安得生綃出東壁
白雲為我生滄洲
送同年王載卿使廣東
憶昔荆溪花發時樓船泛渌日悠揚秉燭高歌大魚出
風湧更深殊未央倏忽轉盼已成跡鞍馬共逐風塵客
都城對面亦須臾兼有簿書相促迫秋風嫋嫋生江湖
復送君登萬里途蒼茫五嶺炎荒地無使瘴癘侵肌膚
劉元瑞贈劍作短歌奉酬
故人遺我以寳劍出冶芒寒上衡斗炯如秋水涵晶光
揮霍臨軒鬼號走感君意氣吳季子慷慨及此同心友
加以㻫琫垂錦&KR0008;錯落應看百朋後珍重何須出尚方
恐懼惟干佞臣首結束相隨萬里身磨礪肯使&KR0655;塵垢
變化蛟龍倏有神恍惚風雷生我肘吁嗟壮志白髮生
為君高歌一傾酒
觀張南園作畫因索溪滸春雲圖
憶昨見公丹青圖己覺妙絶今所無公為海内文章伯
落筆自與他人殊隨龍雲氣忽飛動海天雨脚吹堂隅
崒嵂回頭絶島孤野橋分明斷岸紆更貌一杖仙翁癯
抱琴瀟灑雙童俱吁嗟青雲客夐異稷契姿早時拂衣
卧南極無乃抱此胸中竒煙霞適與幽興會髣髴坐我
清溪湄鱣鮪潑潑春漲動漁舟兩兩花枝欹清溪迢迢
渺何所歲晚天涯滯遊子願公為我揮灑隨篋笥道路
風塵長如此
見羅羅
野人形骸如木土出入防身負長弩白布裹額金耳環
腰下紅絲約雙股道傍私語如嗟咨山深少見漢官儀
由來人情一失撫不獨此輩為豺虎
賈太傅宅
千年古宅空形影古井荒苔只自深寂寂星沙繫舟晩
長秋五月寒蟬吟太傅才高稷契姿漢室少康安足期
惜哉少年苦太急一為痛哭君臣疑
鎮遠會劉同年念故鄉山水將卜隠居因題以
别
三河有靈山下有泃陽泉山高嵯峨鬱而秀泉性温燠
清且漣聞君念此將誅茅未去已覺心飄然雲霄赤驥
整初駕風飈急隼當秋天胡為早作宴遊計無乃愛此
山泉偏憶昔京都與君别回首十年不相見今朝執手
蠻山中覺我衰遲顔髮變浮雲生態自朝暮碧草餘葩
滿郊甸人生出處何必同鐘鼎山林各有願别君何地
更逢君把酒臨江心曲亂
送貴州周巡按子賢還朝
憶昨貴陽相見時朱榴花開光景遲言論侃侃見節操
邊城五月清霜飛海内相逢恨不早憂時每見杜陵詩
夜郎西來有逆順苗獞亦知事鋤犁草中狐兔不足數
道上豺狼猶自肥去年天王狩東都不知何日還宫闕
南國地遠無消息滄海日暮空愁思只今濟時須公等
袖中短疏安所為喜今簪筆朝天去坐見一日新朝儀
從此鸞輿罷遊幸九重端拱問瘡痍
相思行寄中州和大齡
與君一别後兩見滁花開花開花落自春色思君高卧
梁王臺梁王臺深三尺雪哀絃急管緣雲切至今風流
空耳聞秖見臺高上新月明月照君心手彈綠綺琴夜
静聲激烈誰為聽君音罷琴對酒還復歌春風萬里吹
黃河相思欲見知何地雪臺竹色今如何
送周中丞貞菴北行次韻
憶君五年不得見一見匆忙何即别金函將賀世室成
玉佩趨朝寸心熱關山蒼茫歲云暮癯形千里當冰雪
願君努力加餐飯馬上重裘慎朝發長安臘盡春色回
喜氣風雲動城闕寵沐君恩拜舞餘緬想應回二三月
瑯琊山深紫霞爛歐子亭高白石裂期君此時須少留
置酒花間候車轍
送馬參將治守備燕河
將軍勇銳富才略東方大盗不足平此日秋風灑金甲
送君北上燕河營燕河逼臨古塞外犯邊輕我無備兵
古人重守不重戰此行須爾為長城
題畫松
登堂忽訝生煙雲錯落長松偃東壁老榦半作虬龍形
枝葉長留歲寒色古來畫者有韋偃近時廷章亦可師
但留一榦在人世已覺澗壑無餘姿更添白石相撑倚
日照蒼苔淨泥滓摩娑不覺毛髮寒五月高堂朔風起
張洞紀遊用萬弘德上舍韻
重遊名山三月暮雜花洞口春溟濛捫蘿累足入地底
逸思飄然凌太空舉頭顛厓若覆盖瓊脂玉乳懸玲瓏
危臺百尺俯幽奥疑與玄圃滄溟通中有石笋起撑突
傍覺巨象䭾蒙茸煙雲氤氲不出戶時有石燕飛空中
蟠拏又如伏虎豹踴躍或似舞蛟龍千態萬状接不暇
吐舌駭此造化工眼無廬山瀑布泉暗滴石上時淙淙
把炬搜竒更深入日午重關掩曈曨手撫石牀蹴丹田
恍聞玉女歌仙童丹田芝荒石牀冷至今修鍊留遺蹤
世上三十六洞天不知誰者似張公吾生足跡半天下
空聞海上有方蓬
沈石田與吳心遠遊罨畫溪燈下作畫題詩為
别石田沒而文衡山添一舟貌二公於中今
心遠亦沒矣見畫感興次韻
石田逍遥心遠逸擕手共作清溪遊風吹柳條映沙白
水涵舟楫兼天浮畫中誰為石田老瀟洒綸巾欹白頭
心遠飄然若仙儔意氣已覺凌丹邱惜今二老不復作
空使感歎臨長流頼有衡山補遺墨清溪明月至今留
寄沐參將崧
故人憶自滇南别忽忽已是十年餘雁飛亦是限南北
不道十年無尺書將軍勇銳富韜略有才偃屈空居諸
吁嗟壮志豈終歇對酒猶自談穰苴公家老驥適棄野
臂韝蒼鷹常待呼丈夫功業各有時幸今南夷宴無虞
應知静處學不廢好客還似當時無春來秋去花滿戶
尚想棋局臨方壺
春初有懷衛源阮副使同年
郊原日日春風生即看衛川花滿城看花泛水醉不已
拄杖時聽黃鳥鳴吾鄉亦有罨畫溪溪大照見遊魚清
未由濯足放歌去春去秋來空復情
復送顧華玉限韻限體
凉生六月薊門秋浩蕩河山景蒨舟渺渺雲兼江燕沒
娟娟煙傍渚花浮高天灝氣開行色滄海文星徹舵樓
衣彩已凌淮水曲鷄聲猶憶鳳池頭嫖姚驥子膺長御
九萬鵬圖入壮遊天署清高銓選府地靈盤礴帝王州
陽秋行見照千古勁筆須知回萬牛裴楷清通元自異
商衡眉目更誰收飄颻思遠風雲上振蕩詞雄金石投
籍籍麒麟黃閣迥早看功業耀前修
襄陽習池
青山愛峴首春風還習池尚想山公醉惟餘羊子碑巖
花落冉冉江柳垂絲絲亭臺斜日畔今古一長咨
看山亭成
百尺憑虚檻亭開坐見山清時無野戰司牧稱官閒雨
意微茫外嵐光紫翠間樽前有雙鶴日暮與雲還
雨中登樓
節序黃梅候朝隂午不開浮雲暗山去急雨洒城來高
艷紅葵濕低翔白鷺迴洗心亭咫尺煙靄擁層臺
至日陪祀山陵
龍翔鳳舞英靈窟萬壑千嵓紫翠分天上玉臺寒積雪
空中金閣迥浮雲百年青海無傳箭今日朝廷正右文
一奠新陽昭格裏松蘿香氣入氤氲
除夕直宿部中同張元德刻韻賦
禁漏迢迢傳夜永椒盤相對燭花明省郎多病經秋骨
客鬢雙蓬萬里情凍葉庭深餘雪色哀鴻天澗帶春聲
鄉關臘盡無消息回首蒼茫北斗城
新修岳武穆祠
悵望秋風薦野蘋精忠祠宇又更新寒煙白日荒山暮
枯木南枝萬古春志决幽燕終報漢眼中頗牧已無秦
金符十二如兒戲豈料安危繫若人
經盤江次劉元瑞韻
踰岡陟嶺逢多病臘盡春來不記程瘴水已知添客淚
窮山只是有人行緣厓晝霧愁俱黑觸馬春花眼一明
西蜀未知天下險老夫筋力盡南征
興隆東坡書院和朱凌谿韻
欲于何處覓仙蹤悵望危欄俯碧穹石&KR2248;煙雲虚半壁
春深花鳥滿幽宫乾坤一繫西來馬劍佩聊乘萬里風
不必殊方問招隠蜀山元自小舟通
楝菴為黃朝用作
中山同事校文初廿載驅馳會面疎忝竊看花成白首
棲遲種楝只安居風吟高葉琴樽曉雲接長溪戶牖虚
何日扁舟挂冠去跳湖東畔訪幽墟
春初飲亭上簡同僚
悠然亭上坐春風落日清樽幸不空弱柳漸看低檻碧
夭桃似欲向人紅地分省寺通僚晩春入江湖引興同
總作淵明賦歸去南山亦己笑成翁
題贈施文學
舟紆北渚輕風浪春入高城幾往還喬木眼中無故宅
行人溪上問南灣沙堤竹長縈新水書屋花開帶遠山
回首豐城餘劍氣中宵應出斗牛間
蓼莪山奉次澤西兄韻
五湖春色際天來沙鳥風帆遞往迴笑日野花幽近竹
入雲風磴冷侵苔棲遲白首惟疎放報答青春信酒杯
好事山僧能不倦晩猶擕客上高臺
送李獻吉餉軍寧夏
遠道青驄何蹴踏高柳玄蟬苦嘈咂送君先憶見君時
薊門春日啼鶯合
二
觸人秋暑何瀰瀰遊子驅車涉千里悠悠旌拂華山雲
蕭蕭馬度涇川水
三
西塞山前列亭障劍氣凌雲意何壮漢家諸將收匈奴
功名早致麒麟上
送錢水部致仕還無錫
張公洞深白日裂吳溪水燠青蘋香夢中風土亦不惡
他日與君俱故鄉
又
銀鱸重引江湖興金掖初分鴛鷺羣白水春帆瞻細雨
青天絶塞送孤雲
醉翁亭待客
幽期有客久不至漸看山中白日斜不有嵓阿數枝竹
是誰相伴坐煙霞
石倉歴代詩選卷四百六十八
