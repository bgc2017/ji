石倉歴代詩選卷八
明曹學佺編
梁詩二
任昉(字彦昇樂安博昌人)
奉和登景隂山
物色感神遊升高悵有閱南望銅駞街北走長楸埒别
澗宛滄溟疏山駕瀛碣春鯨吐華浪司南動輕枻日下
重門照雲開九華徹觀閣隆舊恩奉圖愧前哲
贈郭桐廬出谿口見候余既未至郭仍進村維
舟久之郭生方至
朝發富春渚蓄意忍相思涿令行春返冠盖溢川坁望
久方來萃悲歡不自持滄江路窮此湍險方自兹疊嶂
易成響重以夜猿悲客心幸自弭中道遇心期親好自
斯絶孤遊從此辭
贈徐徵君
促生悲永路早交傷晚别自我隔容徽於焉徂歲月情
非山河阻意似江湖悅東臯有儒素杳與榮名絶曾是
違賞心曷用箴余缺眇焉追平生塵書廢不閱信此伊
能已懷抱豈暫輟何以表相思貞松擅嚴節
别蕭諮議
離燭有窮輝别念無終緒岐言未及申離目已先舉揆
景巫衡阿臨風長楸浦浮雲難嗣音徘徊悵誰與儻有
關外驛聊訪狎鷗渚
古意
青絲控燕馬紫艾飾吴刀朝風吹錦帶落日映珠袍陸
離關右客照耀山西豪雖非學詭遇終是任逢遭人生會
有死得處如鴻毛寧能偶鷄鶩寂寞隱蓬蒿
王僧孺(東海郯人)
中川長望
長川杳難即四望渺無極安流寧可值憤風方未息危
帆渡中懸孤光巖下昃岸際樹難辨雲中鳥易識莫恨
東復西誰知迂且直故鄉相思者當春愛顔色獨寫千
行淚誰同萬里憶
詠𢷬衣
足傷金管遽多愴緹光促露團池上紫風飄庭裏綠下
機鶩西眺鳴砧遽東旭芳汗似蘭湯彫金辟龍燭散度
廣陵音摻寫漁陽曲别鶴悲不己離鸞斷還續尺素在
魚腸寸心憑雁足
與司馬治書同聞鄰婦夜織
洞房風已激長廊月復清藹藹夜庭廣飄飄曉帳輕雜
聞百蟲思偏傷一鳥聲鳥聲長不息妾心復何極猶恐
君無衣夜夜當忩織
夜愁示諸賓
簷露滴為珠池水合成璧萬行朝淚瀉千里夜愁積孤
帳閉不開寒膏盡復益誰知心眼亂看朱復成碧
秋閨怨
斜光隱西壁暮雀上南枝風來秋扇屏月出夜燈吹深
心起百際遥淚非一垂徒勞妾辛苦終言君不知
詠寵姬
及君高堂還值妾妍粧罷曲房褰錦帳廻廊步珠屣玉
釵時可挂羅襦詎難解冄顧連城易一笑千金買
春思絶句
雪罷枝即青冰開水便綠復聞黃鳥聲全作相思曲
為徐僕射妓作
日晚應歸去上客強盤桓稍知玉釵重漸見羅襦寒
張率(字士簡吴郡人)
遠期
遠期終不歸節物坐將變白露愴單衣秋風息團扇誰
能久别離他鄉且異縣浮雲蔽重山相望何時見寄言
遠期者空閨淚如霰
長相思二首
長相思久離别美人之遠如雨絶獨延佇心中結望雲
雲去遠望鳥鳥飛滅空望終若斯珠淚不能雪
長相思久别離所思何在若天垂鬱陶相望不得知玉
階月夕映羅帷風夜吹長思不能寢坐望天河移
柳惲(字文暢河東解人)
江南曲
汀洲採白蘋日暖江南春洞庭有歸客瀟湘逢故人故
人何不返春花復應晚不道新知樂祇言行路遠
長門怨
玉壺夜愔愔應門重且深秋風動桂樹流月搖輕隂綺
簷清露溽網戶思蟲吟歎息下蘭閤含愁奏雅琴何由
鳴曉佩復得抱宵衾無復金屋念豈照長門心
度關山
少長倡家女出入燕南垂惟持德自美本以容見知舊
聞關山遠何事總金羈妾心日已亂秋風鳴細枝
起夜來
城南斷車騎閣道覆青埃露華光翠網月影入蘭臺洞
房且莫掩應門或復開颯颯秋桂響非君起夜來
獨不見
别島望雲臺天淵臨水殿芳草生未積春花落如霰出
從張公子還過趙飛燕奉帚長信宫誰知獨不見
贈吴均三首
寒雲晦滄洲奔潮溢南浦相思白露亭永望秋風渚心
知别路長誰謂若燕楚關候日遼絶如何附行旅願作
野飛鳥飄然自輕舉
遠遊濟伊洛秣馬渡清漳邯鄲饒美女豔色含春芳鼓
瑟未成曲踏屣復翺翔我本遊客子情愛在淮陽新知
誰不樂念舊苦人腸
夕宿飛狐關晨登磧礫坂形為戎馬倦思逐征旗遠邊
城秋霰來寒鄉春風晚始信隴雪輕漸覺寒雲卷徭役
命所當念子加餐飯
雜詩
雲輕暮色轉草綠晨芳歸山墟罷寒晦園澤閏朝暉春
心多感動睹物情復悲自君之去矣蘭堂罷鳴機徒知
遊宦是不念别離非
七夕穿針
代馬秋不歸緇紈無復緒迎寒理衣縫映月抽纖縷的
皪愁睇光連娟思眉聚清露下羅衣秋風吹玉柱流隂
稍已多餘光欲誰與
𢷬衣詩五首
孤衾引紛緒獨枕愴憂端深庭秋草綠高門白露寒思
君起清夜促柱奏幽蘭不怨飛蓬苦徒傷蕙草殘
行役滯風波游人淹不歸亭臯木葉下隴首秋雲飛寒
園夕鳥集思牖草蟲悲嗟矣當春服安見禦冬衣
鶴鳴勞永嘆採菉傷時暮念君方遠遊望妾理紈素秋
風吹綠潭明月懸高樹佳人飾净容招攜從所務
步櫩杳不極離堂肅已扄軒高夕杵散氣爽夜碪鳴瑶
華隨步響幽蘭逐袂生踟蹰理金翠容與納宵清
泛豔迴烟綵淵旋龜鶴文淒淒合歡袖冉冉蘭麝芬不
怨杼軸苦所悲千里分垂泣送行李傾首遲歸雲
庾肩吾(字子慎新野人)
有所思
佳人遠于隔乃在天一方望望江山阻悠悠道路長别
前秋葉落别後春花芳雷嘆一聲響雨淚忽成行悵望
情無極傾心還自傷
洛陽道
徼道臨河曲層城傍洛川金門纔出柳桐井半含泉日
起罘罳外車迴雙闕前潘生時未返遥心徒眷然
賦得横吹曲長安道
桂宫連複道黃山開廣路遠聽平陵鐘遥識新豐樹合
殿生光彩離宫起烟霧日落歌吹還塵飛車馬度
侍宴應令
副君時暇豫曾城聊近遊清池寫飛閣疎樹出龍樓北
陸冰方壯西園春欲周梅心芳屢動蒲節促難抽徒然
欣竝命無以厠應劉
侍宴餞張孝總應令
層臺臨迴漲耿耿晴烟上欲送分符人翻似河隄望寒
雲暗積水秋雨蒙重嶂别念動神襟華文切離貺慙無
寡和曲空陪郢中唱
三日侍蘭亭曲水宴
策星依夜動鑾駕總朝遊旌門臨苑樹相風出鳳樓春
生露泥泥天覆雲油油桃花舒玉澗柳葉暗金溝禊川
分曲洛帳殿掩芳洲踊躍頳魚出參差絳棗浮百戲俱
臨水千鍾共逐流
從皇太子出玄圃應令
春光起麗譙屣步陟山椒閣影臨飛蓋鸎鳴入洞簫水
還登故渚樹長蔭前橋綠荷生綺葉丹藤上細苖顧循
慙振藻何用擬瓊瑶
山池應令
閬苑秋光暮金塘收潦清荷低芝蓋出浪涌燕舟輕逆
湍流棹唱帶谷聚笳聲野竹交臨浦山桐迥出城水逐
雲峰闇寒隨殿影生
遊甑山
平子去已久餘風今復追未必遊春草王孫自不歸路
高村反出林長鳥更稀寒雲間石起秋葉下山飛西河
方閱訓詎得解朝衣
尋周處士弘讓
試逐赤松遊披林對一丘梨紅大谷晚桂白小山秋石
鏡菱花發桐門琴曲愁泉飛疑度雨雲積似重樓王孫
若不去山中定可留
詠同泰寺浮圖
望園臨奈苑王城對鄴宫還從飛閣内遥見崛山中天
衣疑拂石鳳翅欲淩空雲甍猶帶雨蓮井不生桐盤承
雲表露鈴搖天上風月出琛含采天晴幡帶虹周星疑
更落漢夢似今通我后情初照不與伊川同方應捧馬
出永得離塵蒙
賽漢高廟
昔在唐山曲今承紫貝壇寧知臨楚岸非復望長安野
曠秋先動林高葉早殘塵飛遠騎沒日徙半峰寒徒然
仰成誦終用試才難
經陳思王墓
公子獨憂生丘壠擅餘名採樵枯樹盡犁田荒隧平寧
追宴平樂詎想謁承明旦余來錫命兼言事結成飄颻
河朔遠颭颷颶風鳴雁與雲俱陣沙將蓬共驚枯桑落
古社寒鳥歸孤城隴水哀葭曲漁陽慘鼔聲離家來遠
客安得不傷情
過建章故臺
魯國觀遺殿韓城想舊臺仲宣原隰滿子建悲風來夏
蓮猶反植秋窗尚左開圖雲仍溜雨畫水即生苔及君
歡四望知余念七哀
和劉明府觀湘東王書
陳王擅書府河間富典墳五車方累篋七閣自連雲松
槧芳帙氣栢燻起廚文羽陵青簡出媯泉綠字分方因
接遊聖暫得奉朝聞峰樓霞早發林殿日先曛洛城復
接限歸軒畏後羣
奉和春夜應令
春牖對芳洲珠簾新上鈎燒香知夜漏刻燭驗更籌天
禽下北閣織女入西樓月皎疑非夜林疎似更秋水光
懸蕩壁山翠下添流詎假西園讌無勞飛蓋遊
奉和太子納凉梧下應令
北園凉氣早步輦暫逍遙避日交長扇迎風列短簫山
帶彈琴曲桐横棲鳳條懸門開溜水錦石鎮浮橋黑米
生菰葉青花出稻苗無因學仙藻雲氣徒飄颻
詠美人
絳樹及西施俱是好容儀非關能結束本是細腰肢鏡
前難竝照相將映淥池看妝畏水動斂袖避風吹轉手
齊裾亂横簮歴鬢垂曲中人未取誰看白日移不分他
相識惟聽使君知
餞張孝總應令
江上早寒生蕭條鐃管清别筵開帳殿離舟卷幔城前
山黃葉起對岸白沙驚臨渦同極望竊吹愧才輕
贈周處士
九丹開石室三徑投荒林仙人翻可見隱士更難尋籬
下黃花菊丘中白雪琴方欣松葉酒自和遊山吟
詠美人看畫應令
欲知畫能巧喚取真來映竝出似分身相看如照鏡安
釵等疎密著領俱周正不解平城圍誰與丹青競
和望月
桂殿月偏来留光引上才圓隨漢東蚌暈逐淮南灰渡
河光不濕移輪轍詎開此夜臨清景還承終宴杯
和徐主簿望月
樓上徘徊月窗中愁思人照雪光偏冷臨花色轉春星
流時入暈桂長欲侵輪願以重光曲承君歌扇塵
七夕
玉匣卷懸衣針樓開夜扉姮娥隨月落織女逐星移離
前忿促夜别後對空機倩語雕陵鵲填河未可飛
和晉安王詠燕
可憐幕上燕差池弄羽衣夜夜同巢宿朝朝相對飛銜
泥瞻樂善相賀奉英徽秋蟬行寂寞戀此未辭歸
春宵
征人别來久年芳復臨牖燭下夜縫衣春寒偏著手願
及歸飛雁因書寄高柳
冬曉
鄰雞聲已傳愁人竟不眠月光侵曙後霜明落曉前縈
鬟起照鏡誰忍插花鈿
詠長信宫中草
委翠似知節含芳如有情全由履迹少併欲上階生
賦得池萍
風翻乍青紫浪起時疎密本欲嘆無根還驚能有實
吴均(字叔庠吴興故章人)
戰城南
蹀躞青驪馬往戰城南畿五歴魚麗陣三入九重圍名
慴武安將血汙秦王衣為君意氣重無功終不歸
入關
羽徼起邊庭烽火亂如螢是時張博望夜赴交河城馬
頭要落日劒尾掣流星君恩未得報何論身命傾
梅花落
終冬十二月寒風西北吹獨有梅花落飄蕩不依枝流
連逐霜彩散漫下冰澌何當與春日共映芙蓉池
從軍行
男兒亦可憐立功在北邊陣頭横却月馬腹帶連錢懷
戈發隴坻乘凍至遼川微誠君不愛終自直如弦
胡無人行
劒頭利如芒恒持照眼光鐵騎追驍虜金羈討黠羌高
秋八九月胡地早風霜男兒不惜死破膽與君嘗
雉朝飛操
二月雉朝飛横行傍壠歸斜看水外翟側聽嶺南翬躞
蹀恒欲戰耿耿恃彊威當令君見賞何辭碎錦衣
妾安所居
賤妾先有寵蛾眉進不遲一從西北麗無復城南期何
因暫豔逸豈為乏妍姿徒有黃昏望寧遇青樓時惟惜
應門掩方餘永巷悲匡牀終不共何由横自私
陌上桑
嫋嫋陌上桑蔭陌復垂塘長條映白日細葉隱鸝黃蠶
饑妾復思拭淚且提筐故人寧知此離恨煎人腸
秦王卷衣
咸陽春色芳秦帝卷衣裳玉簡茱萸匣金泥蘇合香初
芳薰複帳餘輝耀玉牀當須晏朝罷持此贈華陽
攜手曲
豔裔陽之春攜手清洛濱雞鳴上林苑薄暮小平津長
裾藻白日廣袖帶芳塵故交一如此新知詎憶人
行路難五首
洞庭水上一株桐經霜觸浪困嚴風昔時抽心耀白日
今旦卧死黃沙中洛陽名工見咨嗟一剪一刻作琵琶
白璧規心學明月珊瑚映面作風花帝王見賞不見忘提
攜把握登建章掩抑摧藏張女彈殷勤促柱楚明光年
年月月對君子遥遥夜夜宿未央未央綵女棄鳴箎争
先拂拭生光儀茱萸錦衣玉作匣安念昔日枯樹枝不
學衡山南嶺桂至今千載猶未知
青瑣門外安石榴連枝接葉夾御溝金墉城西合歡樹
垂條照綵拂鳳樓遊俠少年游上路傾心傾倒想戀慕
摩頂至足買片言開胸瀝膽取一顧自言家在趙邯鄲
翩翩舌杪復劒端青驪白駮的盧馬金羈綠輕紫絲鞶
躞蹀横行不肯進夜夜汗血至長安長安城中諸貴臣
争貴儒者席上珍復聞梁王好學問輕棄劒客如埃塵
吾丘夀王始得意司馬相如適被申大才大辯尚如此
何况我輩輕薄人
君不見西陵田從横十字成陌阡君不見東郊道荒凉
蕪没起寒烟盡是昔日帝王處歌姬舞女逹天曙今日
翩妍少年子不知華盛落前去吐心吐氣與他人今旦
迴惑生猶豫山中桂樹自有枝心中方寸自相知何言
歲月忽若馳君之情意與我離還君玳瑁金雀釵不忍
見此使心危
君不見長安客舍門倡家少女名桃根貧窮夜紡無燈
燭何言一朝奉至尊至尊離宫百餘處千門萬戸不知
曙惟聞啞啞城上烏玉欄金井牽轆轤丹梁翠柱飛流
蘇香薪桂火炊雕胡當年翻覆無常定薄命為女何必
麤
君不見上林苑中客冰羅霧縠象牙席盡是得意忘言
者探腸見膽無所惜白酒甜鹽甘如乳綠觴皎鏡華如
碧少年持名不肯嘗安知白駒應過隙博山鑪中百和
香鬱金蘇合及都梁逶迤好氣佳容貌經過青鎖歴紫
房已入中山馮后帳復上皇帝班姬牀班姬失寵顔不
開奉帚供養長信臺日暮耿耿不能寐秋風切切四面
來玉階行路生細草金爐香炭變成灰得意失意須臾
頃非君方寸逆所裁
王侍中夜集
抽蘭開石路剪竹製山扉文淪見綠水參差隱翠微西
山採藥至東都謝病歸紡毛織野服縫芰作山衣欲知
三青鳥簷上素雲飛
登鍾山燕集望西静壇
客思何以緩春郊滿初律高車陸離至駿騎差池出寶
椀汎蓮花珍杯食竹實才勝商山四文高竹林七復望
子喬壇金繩藴綠帙風雲生屋宇芝映被仙室方隨鳳
凰去悠然駕白日
與柳惲相贈答
黃鸝飛上苑綠芷出汀洲日映昆明水春生鳷鵲樓飄
颺白花舞瀾漫紫萍流書織迴文錦無因寄隴頭思君
甚瓊樹不見方離憂
鳴鞭適大阿聯翩渡漳河燕姬及趙女挾瑟夜經過纖
腰曳廣袖半額畫長蛾客本倦遊者箕帚在江沱故人不
可棄新知空復何
答柳惲
清晨發隴西日暮飛狐谷秋月照層嶺寒風掃高木霧
露夜侵衣關山曉催軸君去欲何之參差間原陸一見
終無緣懷悲空滿目
贈任黃門
相如體英彦左右生容輝已紆漢帝組復解梁王衣經
過雲母扇出入千門扉連洲茂芳杜長門鬱翠微欲言
終未敢徒然獨依依
酬周參軍
日暮憂人起倚戶悵無懽水傳洞庭遠風送雁門寒江
南霜雪重相如衣服單沈雲隱喬樹細雨滅層巒且當
對樽酒朱絃永夜彈
贈朱從事
我行欲何之千里尋膠漆長葭歴渚生疎蒲綠岸出裊
裊能隨風離離堪度日客思已飄蕩相思復非一未得
叙殷勤先作數行泣
贈搖郎
星漢正參差佳人不在斯宿昔暫乖阻何異遠分離露
染蘼蕪葉日照芄蘭枝風光已飄薄雲采復逶迤勞夢
無人覺默默心自知
發湘州贈親故别
相送出江潯淚下沾衣襟何用叙離别臨岐贈好音敬
通才如此君山學復深明哲遂無賞文華空見沈古來
非一日無事更勞心
同柳吴興何山集送劉餘杭
王孫重離别置酒峰之畿逶迤川上草參差澗裏薇輕
雲紉遠岫細雨沐山衣簷端水禽息窗上野螢飛君隨
綠波遠我逐清風歸
送柳吴興竹亭集
平原不可望波瀾千里直夕魚汀下戲暮雨簷中息白
雲時去來青峰復負側躑躅牛羊下晦昧崦嵫色王孫
猶未歸且聽西光匿
初至壽春作
桓譚不賣交馮子任紆直浮沈逐波影飄揚恣風力北
州少知舊南陽寡相識中駕每傾輪當騫復摧翼望美
無津梁私自憐何極
入蘭臺贈王治書僧孺
故人揚子雲校書麟閣下寂寞少交遊紛綸富文雅予
為隴西使寓居洛陽社相思非不深行行避驄馬
酬聞人侍郎别
悵人心不樂萬里向悠悠凌朝憩枉渚薄暮遵江洲君
住青門上我發霸陵頭相思自有處春風明月樓
整棹北川湄迴首望城邑林疎風至少山高雲度急共
懷萬里心各作千行泣欲見終無緣思君空佇立
贈鮑舂陵别
落葉思紛紛蟬聲猶可聞水中千文月山上萬重雲海
鴻來倏去林花合復分所憂别離意白露下霑裙
春詠
春從何處來拂水復驚梅雲障青瑣闥風吹承露臺美
人隔千里羅幃閉不開無由得共語空對相思杯
何遜(字仲言東海郯人)
銅雀妓
秋風木葉落蕭瑟管絃清望陵歌對酒向帳舞空城寂
寂簷宇曠飄飄帷幔輕曲終相顧起日暮松栢聲
擬輕薄篇
城東美少年重身輕萬億柘彈隨珠丸白馬黃金飾長
安九逵上青槐蔭道植轂擊晨已喧肩排暝不息走狗
通西望牽牛亘南直相期百戲傍去來三市側象牀杳
繡被玉盤傳綺食倡女掩歌扇小婦開簾織相看獨隱
笑見人還斂色黃鵠悲故羣山枝詠新識鳥飛過客盡
雀聚行龍匿酌羽方厭厭此時懽未極
望廨前水竹答崔錄事
蕭蕭藂竹映澹澹平湖淨葉倒漣漪文水漾檀欒影相
思不會面相望空延頸遠天去浮雲長墟斜落景幽疴
與歲積賞心隨事屏鄉念一邅迴白髮生俄頃
暮秋答朱記室
游揚日色淺騷屑風音勁寒潭見底清風色極天淨寸
隂坐銷鑠千里長遼迥桃李爾繁華松栢余本性故心
不存此高文徒可詠
酬范記室雲
林密戸稍隂草滋階欲暗風光蕊上輕日色花中亂相
思不獨懽佇立空為歎清談莫共理繁文徒可玩高唱
子自輕繼音予可憚
落日前墟望贈范廣州雲
緣溝綠草蔓扶楥雜華舒輕煙澹柳色重霞映日餘遥
遥長路遠寂寂行人疎我心懷碩德思欲命輕車高門
盛遊侶誰肯進畋漁
道中贈桓司馬季珪
晨纜雖同解晚洲阻共入猶如征鳥飛差池不可及本
願申羈旅何言異翔集君渡北江時詎令南浦泣
夕望江橋示蕭諮議楊建康江主簿
夕鳥已西度殘霞亦半消風聲動密竹水影漾長橋旅
人多憂思寒江復寂寥爾情深鞏洛予念返漁樵何因
適歸願分路一揚鏕
寄江州禇諮議
自與君别離四序紛迴薄分手清江上念别猶如昨追
憶邊城遊奚尋平生樂俱登巃嵸嶺共坐逶迤閣清吹
或忘歸繁文時間作連鑣戲淺草遊幰遵長薄五載同
衣裘一朝異暌索夫君頗留滯驂騑未沃若早秋正悽
愴餘暉晚銷鑠林葉下仍飛水花披未落如何隔千里
無由舉三爵因君奏采蓮為余吟别鶴
贈諸遊舊
弱操不能植薄伎竟無依淺智終己矣令名安可希擾
擾從役倦屑屑身事微少壯輕年月遲暮惜光輝一塗
今未是萬緒昨如非新知雖己樂舊愛盡暌違望鄉空
引領極目淚沾衣旅客長憔悴春物自芳菲岸花臨水
發江燕遶檣飛無由下征帆獨與暮潮歸
秋夕仰贈從兄寘南
階蕙漸翻葉池蓮稍罷花高樹北風響空庭秋月華寸
心懷是夜寂寂漏方賒撫弦乏歡娱臨觴獨歎嗟悽愴
戶涼入徘徊櫩影斜無為淹戚里見就還田家
南還道中送贈劉諮議别
一官從府役五稔去京華遽逐春流返歸帆得望家天
末静波浪日際斂煙霞岸薺生寒葉村梅落早花遊魚
上急水獨鳥赴行楂目想平陵柏心憶青門爪曲陌背
通垣長墟扺狹斜善鄰談穀稼故老述桑麻寢興從閒
逸視聽絶喧譁夫君日高興為樂坐驕奢室墮傾城佩
門交接幰車入塞長雲雨出國暫泥沙握手分岐路臨
川何怨嗟
與沈助教同宿湓口夜别
我爲潯陽客戒旦乃西遊君隨春水駚雞鳴亦動舟共
泛湓之浦旅泊次城樓華燭已消半更人數唱籌行者
從此别去去不淹留
與蘇九德别
宿昔夢顔色咫尺思言偃何况杳來期各在天一面踟
躇暫舉酒倏忽不相見春草似青袍秋月如團扇三五
出重雲當知我憶君萋萋若被逕懷抱不相聞
贈韋記室黯别
故人儻送别停車一水東去帆若不見試望白雲中促
膝今何在銜杯誰復同水夜看初月江晚泝歸風無因
生羽翰千里暫排空
渡連圻
此山多靈異峻岨實非恒洑流自洄糾激瀨視奔騰懸
崖抱竒崛絶壁駕崚嶒硣磟上争險岞崿下相崩百年
積死樹千尺掛寒藤詭怪終不測迴沈意難登願欲書
聞見聊以寄親朋
下方山
寒鳥樹間響落星川際浮繁霜白曉岸苦霧黑晨流鱗
鱗逆去水瀰瀰急還舟望鄉行復立瞻途近更脩誰能
百里地縈繞千端愁
春夕早泊和劉諮議落日望水
旅人嗟倦遊結纜坐春洲日暮江風静中川聞棹謳草
光天際合霞影水中浮單艫時向浦獨檝乍乘流孌童
泣垂釣妖姬哭盪舟客心自有緒對此空復愁
嘲劉郎
房櫳滅夜火窗戸映朝光妖女褰帷去躞蹀初下牀雀
釵横曉鬢蛾眉豔宿妝稍聞玉釧遠猶憐翠被香寧知
早朝客差池已雁行
詠照鏡
朱簾旦初捲綺機晨未織玉匣開鑑影寶臺静臨飾對
影獨含笑看花時轉側聊為出蠒眉試染夭桃色寶釵
若可間金鈿畏相逼蕩子行未歸啼妝坐沾臆
擬青青河畔草轉韻體爲人作其人識節工歌
春蘭日應好折花望遠道秋夜苦復長抱枕向空牀吹
臺下促節不言於此别歌筵掩團扇何時一相見絃絶
猶依軫葉落纔下枝即此雖云别方我未成離
學古二首
長安美少年羽騎暮連翩玉羈瑪瑙勒金絡珊瑚鞭陣
雲横塞起赤日下城圓追兵待都護烽火望祁連虎落
夜方寢魚麗曉復前平生不可定空信蒼浪天
昔隨張博望辭帝長楊宫獨好西山勇思為北地雄十
年事河外雪鬢别關中季月邊秋重嚴野散寒蓬日隱
龍城霧塵起玉關風全狐君已復半菽我猶空欲因上
林雁一見平陵桐
春暮喜晴酬袁戸曹苦雨
振衣喜初霽褰裳對晚晴落花猶未捲時鳥故餘聲春
芳空悅目游客反傷情鄉園不可見江水獨自清願得
同攜手歸望對都城
七夕
仙車駐七襄鳳駕出天潢月映九微火風吹百和香來
懽暫巧笑還淚已沾裳依稀如洛汭倏忽似高唐别離
未得語河漢漸湯湯
詠早梅
兔園標物序驚時最是梅銜霜當路發映雪擬寒開枝
横卻月觀花繞凌風臺朝洒長門泣夕駐臨卭柸應知
早飄落故逐上春來
塘邊見古塜
行路一孤墳路成墳欲毁空疑年代積不知陵谷徙幾
逢秋葉黃驟見春流瀰金蠶不可織玉樹何時蕊陌上
驅馳人笑歌自侈靡今日非明日所念誰憐此
登禪岡寺望和虞記室
南望南郭門拱樹稍雲密北窗北溱道重樓霧中出接
樹隱高蟬交枝承落日光隂不可捨懷抱何由悉
答高博士
北窗凉夏首幽居多卉木飛蝶弄晚花清池映疎竹為
宴得快性安閒聊鼓腹將子厭囂塵就予開耳目
贈王左丞
櫩外鶯啼罷園裏日光斜游魚亂水葉輕燕逐風花長
墟上寒靄曉樹没歸霞九華暮已隱抱鬱徒交加
敬酬王明府
星稀初可見月出未成光澄江照遠火夕霞隱連檣賤
軀臨不測玉體畏垂堂念别已零淚況乃思故鄉
日夕出富陽浦口和朗公
客心愁日暮徙倚空望歸山煙涵樹色江水映霞暉獨
鶴凌空逝雙鳬出浪飛故鄉千餘里兹夕寒無衣
臨行與故游夜别
歴稔共追隨一旦辭羣匹復如東注水未有西歸日夜
雨滴空階曉燈暗離室相悲各罷酒何時同促膝
與胡興安夜别
居人行轉軾客子暫維舟念此一筵笑分為兩地愁露
濕寒塘草月映清淮流方抱新離恨獨守故園秋
見征人分别
淒淒日暮時親賓俱竚立征人拔劒起兒女牽衣泣候
騎出蕭關追兵赴馬邑且當横行去誰論裹屍入
看伏郎新婚
霧夕蓮出水霞朝日照梁何如花燭夜輕扇掩紅妝良
人復灼灼席上自生光所悲高駕動環珮出長廊
詠娼婦
曖曖高樓暮華燭帳前明羅帷雀釵影寳瑟鳳雛聲庭
花枝上發新月霧中生誰念當窗牖相望獨盈盈
詠春雪寄族人治書思澄
可憐江上雪迴風起復滅本欲映梅花翻悲似玉屑朝
鶯日弄響暮條行可結咸言不適時安知非矯節
邊城思
柳黃未吐葉水綠半含苔春色邊城動客思故鄉來
爲人妾怨
燕戲還簷際花飛落枕前寸心君不見拭淚坐調絃
閨怨二首
竹葉響南窗月光照東壁誰知夜獨覺枕前雙淚滴
閨閣行人斷房櫳月影斜誰能北窗下獨對後園花
苑中見美人
羅袖風中捲玉釵林下耀團扇承落花復持掩餘笑
蕭子範(字景則齊高帝之孫)
羅敷行
城南日半上微步弄妖姿含情動燕俗顧景笑齊眉不
憂桑葉盡還憶畏蠶饑春風若有顧惟願落花遲
春望古意
光景斜漢宫横梁照采虹春情寄柳色鳥語出梅中氛
氲閨裏思逶迤水上風落花徒入戸何解妾牀空
望秋月
河漢東西隂清光此夜出入帳華珠被斜筵照寳瑟霜
慘庭上蘭風鳴簷下橘獨見傷心者孤燈坐幽室
夜聽雁
天月廣庭輝遊雁犯霜飛連翩辭朔氣嘹唳獨南歸夜
長寒復静燈光曖欲微悽悽不可聽何况觸愁機
蕭子顯(字景暢子範弟)
代美女篇
邯鄲暫輟舞巴姬請罷絃佳人淇洧出豔趙復傾燕繁
穠既為李照水亦成蓮朝酤成都酒暝數河間錢餘光
幸未惜蘭膏空自煎
燕歌行
風光遲舞出青蘋蘭條翠鳥鳴發春洛陽梨花落如雪
河邊細草細如茵桐生井底葉交枝今看無端雙燕離
五重飛樓入河漢九華閣道暗清池遥看白馬津上吏
傳道黃龍征戍兒明月金波徒照妾浮雲玉葉君不知
思君昔去柳依依至今八月避暑歸明珠蠶繭勉登機
鬱金香蘤特香衣洛陽城頭雞欲曙丞相府中烏未飛
夜夢征人縫狐貉私憐織婦裁錦緋吴刀鄭綿絡寒閨
夜被薄芳年海上水中鳬日暮寒夜空城雀
春别三首
翻鶯度燕雙比翼楊柳千條共一色但看陌上攜手歸
誰能對此空相憶
江東大道日華春垂楊挂柳掃輕塵淇水昨送淚沾巾
紅妝宿昔已應新
銜悲攬涕别心知桃花李花任風吹本知人心不如樹
何意人别似花離
蕭子雲(字景喬子顯弟)
東郊望春詶王建安雋晚遊
金塘綠泉滿上園梨蕊落蛺蝶戀殘花黃鶯對妖萼芳
菲滿郊甸惠風生蘭薄子家冠蓋里我館幽棲郭綠楊
垂長溪便橋限清洛相去能幾許一水終疎索
贈海師遊甑山
真心好邱壑偏悅幽棲人忽聞甑山旅萬里自相親泬
寥晚霖霽重疊晴雲新秋至蟬鳴柳風高霧起塵動余
憶山思惆悵惜荷巾
落日郡西齋望海山
漁舟暮出浦漢女採蓮歸夕雲向山合水鳥望田飛蟬
鳴早秋至蕙草無芳菲故隱天山北夢想日依依
蕭子暉(字景光子雲之弟)
春宵
夜夜妾偏棲百花含露低蟲聲繞春岸月色思空閨傳
語長安驛辛苦窑遼西
冬曉
步欄光欲通曙鳥向西東燭滅傳餘氣帷香開曉風繁
花無處盡還銷寒鏡中
王籍(字文海琅邪臨沂人)
櫂歌行
揚舲横大江乘流任蕩蕩輕橈暮不息復逐夜潮上時
見湘水仙恒聞解佩響
入若邪溪
艅艎何汎汎空水共悠悠隂霞生遠岫陽景逐迴流蟬
噪林逾静鳥鳴山更幽此地動歸念長年悲倦遊
王訓(字懷範暕長子)
度關山
邊庭多警急羽檄未曾閒從軍出隴坂驅馬度關山關
山恒晻靄高峰白雲外遥望秦川水千里長如帶好勇
自秦中意氣本豪雄少年便習戰十四已從戎昔年經
上郡今歲出雲中遼水深難渡榆關斷未通折衝凌絶
域流蓬警未息胡風朝夜起平沙不相識兵法貴先聲
軍中自有程逗遛皆贖罪先登盡一城都護疲詔吏將
軍擅發兵平盧疑縱火飛䲭畏犯營輕重一為虜金刀
何用盟誰知出塞外獨有漢飛名
獨不見
日晚宜春暮風軟上林朝對酒近初節開樓蕩夜嬌石
橋通小澗竹路上青霄持底誰見許長愁成細腰
奉和率爾有詠
殿内多仙女從來難比方别有當窗豔復是可憐妝學
舞勝飛燕染粉薄南陽散黃分黛色薰衣雜棗香簡釵
新輾翠試履逆填墻一朝恃容色非復守空房君恩若
可恃願作雙鴛鴦
應令詠舞
新妝本絶世妙舞亦如仙傾腰逐韻管斂袵聽張絃袖
輕風易入釵重步難前笑態千金動衣香十里傳將持
比飛燕定當誰可憐
王筠(字元禮一字德柔琅邪人)
行路難
千門皆閉夜何央百憂俱集斷人腸探揣箱中取刀尺
拂拭機上斷流黃情人逐情雖可恨復畏邊遠乏衣裳
己繰一蠒催衣縷復擣百合薰衣香猶憶去時腰大小
不知今日身短長裲襠雙心共一抺袙複兩邊作八襊
襻帶雖安不忍縫開孔裁穿猶未逹胸前却月兩相連
本照君心不照天願君分明得此意勿復流蕩不如先
含悲含怨判不死封情忍思待明年
和衛尉新渝侯巡城口號
閶闔曖已昏鈎陳杳將暮棲鳥城上返晚雀林中度屯
衛時巡警凝威肆安步閣道趨文昌禁兵連武庫銅烏
迎早風金掌承朝露罘罳分曉色睥睨生秋霧維城任
寄隆空想靈均賦伊余方病免丘園保恬素
春日
菤葹心未發蘼蕪葉欲齊春蠶方曳緒新燕正銜泥野
雉呼雌雊庭禽挾子棲從君客梁後方書掩春閨山川
隔道里芳草徒萋萋
秋夜二首
九重依夜館四壁慘無暉招搖顧西落烏鵲向東飛流
螢漸收火絡緯欲催機爾時思錦字持製行人衣所望
丹心逹嘉客倘能歸
露華初泥泥桂枝行悚悚煞氣下重軒輕隂滿四屋别
寵增脩夜遠征悲獨宿愁牽翠羽眉淚滿横波目長門
絶往來含情空杼軸
遊望
落日照紅妝挾瑟當窗牖寧復歌蘼蕪惟聞歎楊柳結
好在同心離别由衆口徒設露葵羹誰酌蘭英酒會日
杳無期蕣華安得久
代牽牛答織女
新知與生别由來儻相值如何寸心中一宵懷兩事歡
娱未繾綣倏忽成離異終日遥相望祗益生愁思猶想
今春悲尚有故年淚忽遇長河轉獨喜涼颷至奔精
翊鳳軫纖阿警龍轡
苦暑
日坂散朱雰天隅斂青靄飛飈煥南陸炎津通北瀨繁
星聚若珠密雲屯似蓋月至每開襟風過時解帶
五日望採拾
裁縫逗早夏點畫守初晨綃紈既妍媚脂粉亦香新長
絲表良節命縷應嘉辰結蘆同楚客採艾異詩人折花
競鮮彩拭露染芳津含嬌起斜盼斂笑動微嚬獻璫依
洛浦懷珮似江濱須待恩光接中夜奉衣巾
奉酬從兄臨川桐樹
伊昔擅羽儀待價龍門垂優游清露點徽穆惠風吹月
上隂陽榦雲覆死生枝分子存高尚聊用影華池棲鸞
既不重舞鶴復何施方同散木㸑清響竟誰知
劉孝綽(字孝綽本名冉彭城人)
夜聽妓賦得烏夜啼
鵾絃且輟弄鶴操暫停徽别有啼烏曲東西相背飛倡
人怨獨守蕩子殊未歸忽聞生離唱長夜泣羅衣
銅雀妓
雀臺三五日弦吹似佳期况復西陵晚松風吹繐帷危
絃斷復續妾心傷此時誰言留客袂還掩望陵悲
春日從駕新亭應制
旭日輿輪動言追河曲遊紆餘出紫陌迤邐度青樓前
驅掩蘭徑後乘歴芳洲春色江中滿日華巖上留江風
傳葆吹巖華映采斿臨渦起睿作駟馬暫停輈侍從榮
前阮雍容慙昔劉空然等彈翰非徒嗟未遒
陪徐僕射晚宴
夫君追宴喜十日逓來過築室華池上開軒臨芰荷方
塘交密篠對霤接繁柯景移林改色風去水餘波洛
城雖半掩愛客待驪歌
太子洑落日望水
川平落日迥殘照滿川漲復此淪波地𣲖别引沮漳耿耿
流長脈熠熠動微光寒烏逐查漾饑鵜拂浪翔臨泛
自多美况乃還故鄉榜人夜理檝櫂女闇成妝欲待春
江曙争塗向洛陽
夕逗繁昌浦
日入江風静安波似未流岸迴知舳轉解纜覺船浮暮
烟生遠渚夕鳥赴前洲隔山聞戌鼓傍浦喧棹謳疑是
辰陽宿於此逗孤舟
發建興渚示到陸二黃門
扁舟去平樂還顧極川梁猶聞棗下吹尚識杏間堂洛
橋分曲渚官寺隱回塘客行裁跬步即事已多傷况復
千餘里悲心未遽央
歸沐呈任中丞昉
步出金華省還望承明廬壯哉宛洛地佳麗實皇居虹
蜺拖飛閣蘭芷覆清渠圓淵倒荷芰方鏡寫簮裾白雲
夏峰盡青槐秋葉疎自我從人爵蟾兔屢盈虚殺青徒
已汗司舉未云書文昌愧通籍臨卭幸第如夫君多敬
愛蟠木濫吹嘘時時釋簿領騶駕入吾廬自唾誠䃤砆
無以儷璠璵但願長閒暇酌醴薦焚魚
淇上戲蕩子婦
桑中始奕奕淇上未湯湯美人要雜佩上客誘明璫日
暗人聲静微步出蘭房露葵不待動鳴琴無暇張翠釵
挂已落羅衣拂更香如何嫁蕩子春夜守空牀不見
青絲騎徒勞紅粉妝
古意
燕趙多佳麗白日照紅妝蕩子十年别羅衣雙帶長春
樓怨難守玉階空自傷復此歸飛燕銜泥繞曲房差池
入綺幕上下傍雕梁故居猶可念故人安可忘相思昏
望絶宿昔夢容光魂交忽在御轉側定他鄉徒然顧枕
席誰與同衣裳空使蘭膏夜炯炯對繁霜
望月有所思
秋月始纖纖微光垂步簷朣朧入牀簟髣髴鑒窗簾
簾螢隱光息簾蟲映光織玉羊東北上金虎西南昃長
門隔清夜高堂夢容色如何當此時懷情滿胸臆
劉孝儀(字子儀本名潜字孝儀孝綽之弟)
行過康王故第苑
入梁逢故苑度薛見餘宫尚識招賢閣猶懷愛士風靈
光一超遠衡館亦蒙籠洞門餘舊色甘棠留故藂送禽
悲不去過客慕難窮池竹徒如在林堂曖己空遠橋隔
樹出迥澗隱岸通芳流小山桂塵起大王風具物咸如
此是地感余衷空想陵前劒徒悲壟上童
帆渡吉陽洲
揚帆乘浪華撡鼓要風力近樹儵而遐遥山俄已逼欲
比驚龍掣將頓陽烏翼客行悲道遠惟須前路極
詠織女
金鈿已照曜白日未蹉跎欲待黃昏後含嬌渡淺河
石倉歴代詩選卷八
