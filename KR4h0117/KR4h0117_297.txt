石倉歴代詩選卷二百九十七
明曹學佺編
明詩初集十七
林鴻
擬古二首
迢迢洛陽城雉堞何逶迤上有天子宫下列公侯居外
廐鳴騕褭中饋進鮮肥身無澣濯服路有餘梁脂巍巍
金馬門云是上天梯仕宦有捷徑請托無虚時布衣謁
公家言拙氣亦卑丈夫無所求守道寧食薇
翩翩雙白鶴久在樊籠中刷毛向朝日舉翅傷秋風雖
蒙惠養恩自比雞鶩同嘆息此珍禽默默傷余衷放之
煙霞表飲啄詎見蹤
感秋
撫劎中夜起氣候何淒清天高白露下北斗當前楹嗷
嗷雙飛鴻隨陽亦宵征微禽爾何知寒暑嬰其情始知
玩物化中復念吾生三十志有立一經尚無成緬懷古
哲人信與大運并道在無終始時來暫衰榮感嘆不能
寐延首東方明
秋氣悲萬物攬衣坐中庭仰視明月光俯聞候蟲鳴人
生會有涯懽樂當及時榮期但長嘆墨子徒自悲驅馬
被紈綺雕盤割鮮肥酒酣論意氣中心貴相知終當委
運去得飲無復疑
四時互相竭兩曜無停軸夏炎方滿盈秋氣忽巳肅空
閨有佳人十載常獨宿中心豈不貞處闇誰見燭願為
明月珠流光照君屋
無諸釣龍臺懷古
無諸昔建國赤土疏王封築臺青冥上垂釣滄江龍乘
龍去不返千載如飛蓬只今荒臺上寂歴多遺蹤我有
太古懷來吟江上峰天青海氣滅地古寒煙濃潭水綠
萬丈秋岑碧千重登臨未能已落日催孤鐘
塞下曲
交河冰是路天山雪作花舉頭猶漢月沒足已龍沙遠
戍連烽火嚴更起清笳將軍帳中臥萬馬夜不譁國恥
猶未雪壯士莫思家
寄衣曲
漢月絓庭樹寒霜拂城樓邊人一夜寒深閨始知秋起
來理征衣纖手一何柔雙杵幾不勝寸心未能休梧葉
下淅淅草蛩閒幽幽月明嗟慰意風急復含愁白露下
蘭心蘭心亦枯槁妾家有高臺下有漁陽道明發寄征
人三挹蘼蕪草
春日首陽懷古
東風蕩霏靄旭日生巖巒清飈洒襟佩聊以窮躋攀遊
目俯高墳歘然復悲酸清標香名立幽壤芳骨寒孤騫
仰鸞鳳鳥雀易所飱濁流激清波洒然天地間古木翳
芳祠野蕨迷空山遲回竟將夕振策未能還
驅車篇送張志道奉親柩歸清漳
驅車出東門我車已載脂況兹苦寒月歌此陟岵悲夙
駕指晨星日入不遑棲道路豈不遥觔力亦云疲飛鳥
為我吟孤禽為我啼浮雲結為旆迴風亦淒其引領望
故山丘壘何纍纍感彼首丘志懷哉蓼莪詩
海上讀書
浮雲薄海色萬里如秋空青蒼杳無際島嶼蟠蛟龍上
有讀書者結茅誰與同朝飱海上霞夕友滄江翁乘桴
嗟尼父把釣思任公猶慕魯連子不受却秦功千金若
土壤清名弔高風愧予老儒術白首且相從
金鷄巖僧室
遠公青蓮宇百尺構雲闕一徑入松蘿山泉濯苔髮石
房彈玉琴清響在林樾夜來滄海寒夢遶波上月微吟
白雲篇高興了未輟未能悟聲聞安得離言說
同周秀才玄與東白明遠二上人期宿芝山不
至
㕓居厭紛擾恒思宿隂岑夙期道門友共兹清夜吟彈
冠起新沐微風披素襟行行止空門夕景倏巳沉不見
雲中僧虚堂閉煙林應物本無住孰分來去心良會既
已暌中情一何深詠歸値新月聊復鳴吾琴
泛舟西江
積水可利涉方舟況同乘悠然西江上遂望雲中僧出
浦見落日前巖隂始凝秋風忽颯沓海雨隨奔騰稍移
流沙河又見夕影澄擁棹向危壁推篷見古藤枕藉信
水宿躋攀候晨興兹遊意多愜況也多良朋
寄丘令
海國民俗古清朝民物閒況兹得良牧理人絃誦間吏
散日已夕雲歸鳥隨還高齋蔭嘉樹横琴對遠山伊余
安蹇劣歸休謝朝班出處雖異途雲林近怡顔兹焉仰
高風望望心所攀
曉登金鷄山呈王六博士
劎客無所歡登高眺清曙於時値搖落況乃朋遊阻關
河一千里飛雁杳難度積水明秋空蒼山落寒楚荒凉
誰問俗慷慨即懷古長嘯歸去來餘意在蘭杜
岷峨秋晚
岷峨一千仞秀色横清秋雲蟠隴蜀盡水入巴江流旭
日海上來蒼蒼樹色浮陽岸氣已變石林隂未收疏鑿
有古跡登臨仍壯遊落日下層巔懷哉神禹憂
贈彈琴黃生
高館敞秋夕而多修竹林讀書有時閒游心復鳴琴露
月稍低樹清風遂彌襟特兹保貞素庶以忘華簪
送黃秀才歸西鏞
外貌苦物役中心貴所知如何千里别値此清秋時驅
車弔古臺暢飲黃金巵疾風海上來黃葉四散飛鴻雁呌
蘆渚螵蛸絓桑枝感候意方戚送遠神乃馳離隔勿復
道久要長若斯
同周孝廉夜宿郡庠有述
乞身共棲遲聚首殊契闊子臥清溪雲予弄滄海月人
生駒隙耳歲月坐超忽欣兹一樽同信此百憂輟晤言
不知疲高歌清夜發久要諒無違保已終華髮
同王六博士烟霞觀
昔人煉金鼎此地餘還丹至今風篁鳴猶疑下笙鸞出
嶺訪靈異投山宿天壇一片月色古千秋松影寒醴泉
為我酒丹霞為我餐都無世人夢但佇風中翰夫子苟
有意相期此投冠到家興未巳更取吾琴彈
同王六入西山尋白雲僧
秋山晩蒼蒼引興白雲際方聞出谷鐘未返沿源騎躋
攀霽心目始到三摩地苔色隂際寒松聲静中細空僧
此巖棲心寂跡如寄經誦有時閒了了見山翠抱琴者
誰子夙性貪幽致雲臥復何為冰絃寫秋意西峰倏含
景石榻又假寐身寄孤鶴巢隱隱月初至陽磵澹空明
隂林破深邃久懷緇錫鄰頗與雲山契章甫如可投期
君訪靈異
道中偶詠
林館夕暫休星駕曉仍發沉沉樹若煙浩浩溪如雪白
首倦長途青山笑予拙
題徐濆湘潭離思圖
荆南不堪别孤棹向何處人分鴻雁秋樹帶瀟湘雨離
思亘重襟登高但凝佇
同鄭二宣江上泛舟
載酒入江色酒多江復長酣來散予纓濯向春流香東
壁過疎雨西崦殘夕陽猿禽相嘯叫雲水共清蒼夕景
更汎覽客程殊未央魚風葦上起蚌月波中光嘗以事
泮渙永期名迹忘乘槎予豈必聊復咏滄浪
江閣秋雲圖
山雲初斂夕雲氣已歸壑何以散冲襟孤琴坐江閣美
人期不來天寒楓葉落
題秋江漁釣圖
移舟向潭石投釣臨寒流餘懷本澹蕩况此滄江秋白
日既濯濯清飈何瀏瀏適意非在魚所希與神遊悠哉
共恬淡惟應沙際鷗
海門秋望
雲巖聳高寒攀躋覽溟海試拂龍唇琴餘音散蒼藹月
搖波影中葉度秋聲外矯首蓬萊宮仙人笑相待
齋中曉起
颺颺城鴉散鼕鼕戍鼔絶空庭寂無人衣上有殘月清
池盥潄罷高韻風中發爽氣山前來吾襟抱冰雪
登清泠臺
吟秋宿絓月際曉登清泠揮手援碧蘿騰身棲翠屏長
風吹雨來不見羣山青鳥度白雲濕龍歸滄海腥眞僧
此巖棲觀空静襟靈竹塢見曝衣花臺聞演經沃以丼
露言迷途醉而醒願言割兹愛永也投禪扃
題異上人絓月軒
迢迢青蓮宇寂寂野僧定片月絓虚空羣巖破隂暝雲
窗晃玉毫露幔捲金鏡色映天影寒光凝古渾净常聞
止水觀可以喻禪性夜久悟音聞空山響煙磬
贈浮丘山
浮丘生能遠遊不學羽客棲丹丘挑簦荷笠來滄洲我
昔冥棲向溟渤擕書共讀東山月舊遊冠蓋半凋零見
子翻令心内熱羡子有遠志放形天地間扁舟濯足望
雲海短策振衣登雪山太行北上連雁門燕臺鄴宫無
復存國士由來死知巳令人感激思平原諸侯門深少
知遇回轅又復歸南楚醉裏行吟七澤秋燈前臥聽三
湘雨吾知浮丘心迹竒世人悠悠那得知草書古篆更
神妙擊劎彈棋無不為嚴冬别我寒蕭索尊酒都門為
君酌車輪遙遙忽不見惟見千山雪花落
送林子山之閩中覲親
釣鱸橋頭流水香冬青花開榕葉凉壚頭酌酒送行客
醉後狂吟成短章世人懷别多慘愴念君此行何坦蕩
云是嚴君在武威十年著盡遠遊衣鴻雁緘中空寄遠
魚龍川上苦思歸以兹出門心草草拂衣便向長安道
古戍飛霜馬色寒重關曙月鷄聲早自古秦川亦壯哉
三峰華岳掌中開溫泉綠樹臘朧見渭水黃河曲曲來
邊庭相見悲復喜白髮依依問鄉里九月狐裘尚覺寒
千鍾黍酒難成醉聞道東還未有期隴頭好寄折梅詩
翻思人世皆為客何必臨岐是别離
過高逸人别墅
識子何不早見子即傾倒世人意氣不相合顔色雖同
心草草子有園林東海濱香名滿耳人共聞梁鴻避世
身不仕孔融愛客家常貧兹晨飲客青山墅新壓葡萄
酒如乳綠樹穿窗鳥當謌紅條拂地花能舞醉來興逸
無不為投壺擊劎仍彈棋人生得意有如此世上悠悠
那得知
經綺岫故宮
行人曉飯青山裏驅馬蒼茫經洛水昔聞綺岫盛繁華
不謂荒凉今若此憶昔行宮初構時梯巖駕壑相逶迤
美人桂殿夜看月公子柘弓朝射麋翠華一去金門鎖
露殿飛螢山葉墮往事吹殘牧笛風危基半入樵人火
今古消沉能幾回春風依舊野花開君王巡狩不復見
禾黍空山鳥雀哀
賦得無諸城送浦舍人源歸晉陽
君不見昔時無諸城荒丘斷隴今人耕陵谷湮沉知幾
代古人精靈竟何在憶昔無諸全盛時都城百雉何逶
迤連營國步分秦土繪衮王章入漢儀山河巍巍那可
恃躍馬屠龍今已矣列國猶傳赤帝封曲臺尚對滄江
水滄江水流去不還故宮落日不堪看寳衣夜化空陵
火弓劎秋懸古殿寒故人西歸從此去策馬秋蕪城下
路欲將陳迹問行人落葉紛紛不知處
鐔上送僧歸衡山
上人孤閒似雲鶴十五出家住衡岳說法能超最上禪
持心不受羣疑縳世上誰知來去蹤南窺泰華北遊嵩
衲經雁蕩千峰雪定入峨嵋半夜鐘于今戒臘青松古
猶泛慈航到東土楊柳舟中九曲雲笋皮笠上三山雨
昨夜歸心繞楚天西風杖錫又茫然化龍潭畔清秋别
回雁峰頭舊日禪
初秋送友人之冶城賦得把字
行人飲馬秋城下魯酒千鍾為君把離亭正値雁驚寒
候館仍逢雨侵夜嗟予十年恒壯遊登高弔遠無所憂
襟期脱略向知已生事蕭條隨野鷗南宮作吏歸來久
富貴浮雲我何有三品寧論小隱資百壺且醉平生酒
露島煙汀岊水濆風帆桂櫂生離分題詩為寄漁樵侶
惜别還看鴻雁羣
出塞曲三首
壯遊誰憚遠西北是臨洮駿馬銜金勒行人看寳刀隴
雲吹曙暗關月倚秋高早赴防邊壘三軍待六韜
單于秋近塞驃騎遠臨邊吹角風沙動揚旌日月懸驚
鵰防獵箭戰馬識烽煙昨夜旄頭黑前軍得右賢
煙塵起西北驅馬到長城萬古征人恨秋風隴水聲雪
埋金甲重月照寳刀明昨夜聞邊雁中原有弟兄
訪邵隱君所居
隱君讀書處門巷少行塵竹塢琴邀月花林鳥近人衣
冠猶古制泉石是南鄰散帙多閒日休嫌問字頻
同徐總戎登汴梁相國寺樓
傑閣千尋起平原四望開旅魂秋易斷鄉思醉難裁魏
國空流水梁園半野苔登高能作賦不獨子雲才
題福山寺陳鉉讀書堂
窮經不出戶一室古珠宮燈影秋雲裏書聲晚磬中開
燈明竹雪散帙落松風料得無人到焚香對遠公
遊天王寺得王字
金門辭隱吏寳地謁空王碧磵飛龍樹青山遶雁堂露
吟蘿卷幔雲臥石為牀莫嘆春歸盡天花晩更香
九日登臨
不到寺已久入門籬菊開山容帶紅葉鳥跡遍蒼苔臥
掩維摩室吟登般若臺慙非陶靖節誰送一樽來
龍山亭
新亭依絶壁隱隱見游塵詎識鳴琴吏能邀落帽賓銜
杯山翠晩散帙鳥聲春自愧非王翰何由遂卜鄰
行脚僧
朝衡暮復嵩那識白雲蹤度磧逢馴象浮河亢毒龍衲
經何限雪山過幾多峰年老無觔力方懷故院松
憶鄭二宣時往交州
旅棹若乘空春遊近日東遙憐滄海客共是白頭翁雨
霽魚吹浪天遙鶻借風清泠臺下路樽酒幾時同
江上寄巴東故人
我憶巴東客長為江上吟楚雲將夜夢湘月寄愁心落
日青楓樹秋風白帝砧遙傳一紙淚讀罷想沾襟
送黃令之永寧
作牧成周地分襟建業舟孤燈聞雁夕落葉度江秋雲
路看高翥京塵厭舊遊離情如洛水日夜向東流
宿雲門寺
龍宮臨水國鳥道入煙蘿海曠知天盡山空見月多鶴
歸僧自老松偃客重過便欲依禪寂塵纓可奈何
遊方廣巖
玄巖太古色恍若入鴻濛一逕攀躋盡諸天杳靄中雲
歸山殿冷月出水簾空境静離言說泠泠松桂風
送韋戶侯伯俊
青年慕侯印弓劎掛南陲月滿氍毹帳雲開翡翠旗林
花春載酒園竹夜彈棋不獨龍韜熟文章爾更竒
秋日登石壁精舍
擕琴向何處因訪梵王宫潭影漾秋白楓林鳴晩紅磵
空啼鳥寂地僻野泉通欲辨來時路蒼茫翠靄中
題夕陽孤棹送鄭二之交州
離亭夕景遲遊子去何之白髮孤舟别滄溟萬里期鄉
心春鳥喚旅泊夜星隨無限分擕意慇懃唱竹枝
送絶塵上人遊江南
南國隨緣到應無去住心聽鐘尋野寺乞食施山禽晒
衲梅風潤浮杯瘴海深遠公多古迹只合老東林
中秋凌霄臺翫月
福地鄰三島朋簪盍二難逢秋能作賦見月即同看地
迥青天近波澄碧海寬流輝初熠熠載魄正團團桂影
浮山殿珠光射石欄風來金氣肅河瀉玉津寒搗藥深
憑兔吹簫或駕鸞沾衣垂露葉散步倚雲巒醉飲徒傾
倒神遊極汗漫自然超世累何必上天壇
九日登翠簾山
翠嶺出天中岧嶤到半空歲時陶令節登眺楚人風葉
盡聞虚籟天清見斷鴻别家滄海上戀闕五雲東暫就
囊萸飲誰論戲馬雄醉鄉可棲息渾不記飄蓬
王屋山天壇
名嶽推王屋孤標跨杳冥深窺砥柱黑高竝泰行青分
野連三晉風雲萃百靈鶴歸松已偃龍去水猶腥竈隱
燒丹火龕餘煉髓經羽人金磬動應此禮寒星
劎閣秋隂圖
分野秦封盡山川蜀國雄塹江流地底劎閣起天中棧
險巖頻轉蘿深月不通飛揚慙白帝開闢憶蠶叢氣候
三秋異猿聲衆壑同棟雲常礙日巖樹逓呼風客路隨
飛鳥鄉心掛落楓兹非曠達士應此泣途窮
重遊宿雲臺憶肅上人
昔日談經處今來獨上慵古臺黃葉積斜磴紫苔封片
月疑禪觀孤雲想化蹤夜燈無續火秋院有鳴蛩漫倚
題詩竹誰栽出世松夕陽無限思幾杵暮天鐘
春日遊東苑應制
長樂鐘鳴玉殿開千官步輦出蓬萊已教旭日催龍馭
更借春流泛羽杯堤柳欲眠鶯喚起宮花乍落燕銜來
宸遊好續簫韶奏京國于今有鳳臺
和張考功春日早朝遇雪
今年春早覺春寒紫禁朝回雪未乾太液月低銀兔濕
蓬萊天近玉龍蟠吳鹽色瑩差堪擬郢曲才高欲和難
最喜風光先報柳漸舒晴翠拂闌干
雪夜張尚書籌招飲以事不赴
南宫儤直雪晴時凍雀無聲隱竹埤貰酒暫同寒夜飲
盍簪深負故人期雲垂絳闕知天近月浸霜簾覺曙遲
除却安禪與招隱此身而外欲何為
采石磯
斷磯縹緲駕危亭欄檻孤高見杳冥牛渚波濤通海白
溧陽煙樹入淮青騎鯨夜憶遊仙月泛鷁春浮奉使星
萬古憑高一回首玉壺清酒莫教醒
送高書記之邊
青袍書記去翩翩紫塞從戎不記年磧裏倚弓看漢月
雪中走馬入冰天烏孫部落通煙火勑勒沙場乏水泉
聞道安西無戰鬭時時醉向酒家眠
送人入蜀
把酒長歌蜀道行高堂千里見君情微霜半落青楓樹
曙月平臨白帝城絓席不離江雁影沾衣多向峽猿聲
錦城莫道無知巳何限居人識馬卿
秋江别思圖
無諸城下送行舟滿坐詩人賦遠遊歸夢不離秦苑夕
客程多在越鄉秋江楓葉落填沙岸塞雁聲寒到驛樓
會見使君簪冕貴未應華髮老滄洲
浮亭風雨夜集憶鄭二宣
天涯此别意何窮一片愁心萬里同明鏡曉霜驚白髮
浮亭秋雨夢青楓書回絶島孤帆遠門掩寒塘舊業空
說著登臨多感慨一緘封淚寄南鴻
將歸冶城留别陳八炫林六敏
南宮歸後歲蹉跎此日逢君奈别何野館解鞍行客飯
寒山對酒故人歌蒹葭水國孤鴻度橘柚霜林疋馬過
為報巳無軒冕夢清泠臺下臥煙蘿
憶龍門高逸人
浮亭露飲玉樽空千里心期此夕同海路想經春草綠
越吟愁對夜燈紅他山花發鶯啼後别墅春歸積雨中
聖代祇今無隱逸不應多病臥孤蓬
送浦大歸晉陽分得衣字
離亭征騎曉騑騑正値關河朔雁飛白髮相看閩海别
青山遙送晉陵歸江城雨外蓮峰出野寺霜前柿葉稀
自愧忘情非我輩臨岐惟有一沾衣
送宮人入道二首
溫泉宫裏洗鉛華共訝君恩許出家阿監别時留佩玦
道流迎處指煙霞乍抛月殿吹簫譜學煉星壇伏火砂
幾度春風緱嶺上步虛閒遶碧桃花
大家有旨許求仙便著麻衣下九天碧落早知騎鶴路
青春悔度種花年巳教水月澄心鏡無復香雲綰鬢蟬
昨日麻姑來問信又言滄海變成田
江上送王悦歸關中
秋風吹冷薜蘿衣客裏逢君賦式微楚水别來浮桂櫂
秦川歸去掩柴扉中天華岳三峰削獨樹關河一葉飛
我有愁心如斷雁隨君征路向斜暉
送朗上人歸匡廬
浮杯渡海寄行蹤歸去匡廬若箇峰月滿空山行迹遍
心通萬法看經慵蘿深自識雲中寺秋晩遙尋澗底鐘
共有東林蓮社約寒流石上幾時逢
賦得垂楊送客
客路垂楊最有情暖風吹綠漸冥冥雨深煬帝宫前見
月落桓伊笛裏聽葉暗乍堪藏乳燕花飛終恨化浮萍
分擕欲折長條贈愁絶河橋酒幔青
歸冶城辱羣公追餞至江心亭
梅風初熟布帆歸相送勞君到翠微遠樹啼鶯留客醉
高林深竹見僧稀江心絶島晴浮出雨外孤雲濕倦飛
浦溆白鷗如有待想應知我拂朝衣
送僧遊蜀
蜀道岧嶤不易攀浮雲蹤跡去如閒畏途棧倚天邊樹
舊寺門扄海上山暝猿峽裏焚香宿暮雪城中乞食還
岐路送師多感慨朝簪未擲更何顔
夏日與諸公至絓月蘭若
翠微精舍薜蘿垂磵戸隂隂暑不知青草舊遊苔滿院
白蓮新社雨侵池題詩好是書蕉葉招隱誰同賦桂枝
不向空門休物累下方塵土欲何為
秋江離思圖
粤城衰柳拂金堤雨裏秋襟惜解擕客散江亭聞斷雁
酒醒沙館候鳴雞楓橋夜冷吳謳起笠澤天寒楚望迷
天路雲山從此别一封書札為君題
秋夜浦舍人見宿園亭分得天字
南宮飲散動經年此會羇魂各黯然霄漢故人誰復在
江潭遂客自堪憐疎燈細雨開秋宴落葉驚風攪夜眠
歸去晉陵成遠别好憑陽雁望南天
老卒還田里
蚤從玉帳出邊關雪鬢垂絲喜得還銳氣暗隨秋色盡
老情翻樂故園閒戰場尚記歸時路村逕猶依舊日山
留得少年長劒在壁間懸却好頻看
送惠師歸東山别業
遠公飛錫出人寰别築精藍俯碧灣啼鳥不離階下樹
閒雲長護檻前山燈懸静室觀身悟屐響空林送客還
借問松醪何日熟會須乘月到禪關
賦得羅浮山送人之任
陶令之官瘴海濆羅浮勝境昔曾聞飛來島嶼丹青合
畫裏樓臺紫翠分曲澗花深常帶雨龍川水暖欲生雲
别離巳是春風後那得梅花折贈君
浮亭夜集寄華故人
南亭高館薜蘿深此夜思君萬里心鄉國舊遊多怨别
雲山何處獨登臨寒蕪落雁天低樹野戍平沙燒隔林
尊酒相逢還寄意也應知我一沾襟
送林一歸山中
棟花雨裏醉逢迎南國看山又送行求侶暗驚春草色
還家愁逐暮江聲殘陽向野聞邊笛遠樹登樓見海城
誰念長沙遷謫久懶從季卜問君平
晚日杉關
荒苔古道斂微曛馬上笳聲不可聞地自亂離民舍少
山當閩楚客程分長林積雨寒為雪深樹孤峰濕作雲
愧我舊遊見關吏也將書劎學終軍
擬送馬秀才下第歸江南
嗟君失意賦歸休家在滄洲憶舊遊㶚上柳條牽客恨
江南草色向人愁山城落日寒吹角水國連天夜泊舟
莫嘆青春悞年少古來白首未封侯
流沙江夜泛
登艫日向夕出浦雲已平月黑渡江處北風蘆葦鳴
寄周隱者
卜築深依野鹿羣姓名何用世人聞平生身外無餘物
只有秋山幾片雲
放歸言志
君門乞得此身閒野樹煙江一櫂還收拾舊時詩酒伴
遠尋僧舍入秋山
題吳江垂虹橋
雲帆秋晚過垂虹落日鯨波動遠空欲借仙家遼海鶴
月明吹笛水晶宮
曉行
前山樹暗月朧濛馬色雞聲共曉風不為逢秋多感慨
只緣身在别離中
將之鐔城留别冶城諸彦
冬青花外雨霏霏半濕征鞍半濕衣此去孤舟無伴侣
空江惟有白鷗飛
溪山春曉
香霧濛濛濕翠霞半簾殘月到仙家野橋初過鶯聲曉
乍見春溪水漲沙
題竹
醉墨淋漓濕未乾拂雲雙玉倚秋看别來嶰谷空林月
幾度凄凉笛裏寒
題小景圖
林木疎疎小徑分石泉嵐氣絶塵紛抱琴野客歸何處
閒却松窗半榻雲
題牧牛圖
綠草萋萋黃犢肥半蓑殘雨臥東陂煙深野水行人絶
家在寒林月上遲
平林歸牧
松林日入煙火生風起時聞長笛聲㶚頭芳草無歸路
騎向清溪沙上行
竹枝詞
吳王宮前春水平㶚陵橋上柳色青江水不流離恨去
楊花長送遠人行
附周玄
塞下曲
草檄馳高闕分符出未央雕弓秋玉鏤寳劎夜金裝馬
飲長河白兵交落日黃軍中諸校喜生得左賢王
題山水畫寄筠州王校文
六竒秀南州五老萃西路風壤雖異區英靈總佳譽千
迴邊海日百丈際江樹蒼翠春到時空濛鳥飛處沾衣
蘿磴雨宿櫂花巖霧適楚偶目新瞻閩屢懷故雅澹浩
然想解道玄暉句慰爾遠暌離因之裂紈素
賦得河橋草色送高大歸龍門
江頭微暄冰始開河橋一夜春風來傷心宛似叢臺下
青青草色青如苔二月三月青門道積素浮光不堪掃
酒幔煙中望却無釣磯水畔看還好橋上蕭條人幾家
芳洲漠漠楚天涯暝隨斷梗飄寒雨晴逐遊絲映落花
龍門還家孟諸野清樽惆悵河橋下臨岐盡醉歌送君
草上片時駐君馬
送曾譯史歸山中
鄰霄臺下罷登臨一曲離歌淚滿襟芳草懷人頻積夢
流年遠别又驚心春城雁去餘寒盡野戍花飛暮雨深
今日遠尋陶令尹青山臥病謝朝簪
賦得宿猿洞送友人之湘中
怪石如雲起天上枯藤盤根垂百丈蘿深苔滑鳥不栖
索漠寒猿臥相向兩兩三三往復迴銜花映水皆竒狀
清秋倒樹風磵號初日排雲雪巖壯醉客應為巫峽吟
行人厭作巴山望洞裏愁聲誰忍聞别時對此堪惆悵
賦得函谷關送賈一
西望長安愴别顔荒城迢逓白雲間行人惡聽河聲險
舊路長連草色閒樹裏月來通漢苑天邊雲霽傍秦山
憑君如見關門尹為問青牛幾日還
陳大宅挾彈圖
鳴弓日晩騁霜蹄㶚上飛花踏作泥辛苦塞垣多少恨
五陵春色醉中迷
蘆雁詞
田食不厭肥沙宿不厭廣天長洲渚静露下蒹葭響關
河屢超忽寒暑互來往南翔先雪過北翼迎春返預愁
遠道苦豈暇高丘想同類聊自持分飛恐矰網
行路難
長安行路難上闕隘秦關萬里貂裘敝三邊寳劒閒近
聞絳灌在翻謫賈生還歸去狂歌客蕭條草莽間
十六日湖塘上觀月
玉露寒侵鳷鵲樓桂花池館恨悠悠不妨歌舞留人醉
一夜清光減却秋
附黃玄
送方大歸莆
魯酒醉行客越弦激商聲中懷百憂集兼此離别情陽
月過吳楚驅車下關城北風捲微雪擁袂還宵征誰謂
此枯槁翻然逢鮑生平居異鄉國失路如弟兄雲月寄
遐想心與澄溪明何因别離水又向東南傾還激清淺
處為君濯長纓後期眇川岳悵望何時平
度陽隑江得口字
暮色入長江江帆疾於鳥蒼山白雲外一望更何有颯
沓風雨來蕭條夕陽後張燈照寒爐且復醉杯酒長歌
滄浪曲遠應滄浪叟巖暗古木深沙虚暮潮吼發家春
序深去國别情厚何處有僧廬殘鐘出溪口
秋夜聽谷大彈陽春白雪遂歌以贈
昔聞歌白雪未知弦上聲看君彈來秋月下十指如度
春風鳴初聞飄飄下天闕亂逐回風氣騷屑凍來深樹
梅不開散入空林竹應折又如紛紛江上來流音中節
渾相催㶚陵一日幾人度剡溪半夜孤舟迴清川帶寒
流野鳥絶繁語少女歌殘葉共飛仙郎唱罷花能舞須
臾雪晴風亦遲按絃問君君不知聲幽響絶無所見惟
見桐枝秋露垂
河上立春
故國幾時别殊鄉今早春青陽開霽雪殘日送歸人漸
與雲霄隔空驚歲月新不堪零落處愁淚滿衣巾
金山寺
江心浮絶島古寺軼氛埃樓迥中天起窗閒向水開空
雲龍影度海雨雁聲來故國登臨後如今又幾迴
過方山舊居處
曾逐孤舟背遠村清溪一去不知源于今莫辨秦人處
野鳥潭花即故園
同王大過異公房憶孟宣海上
山中初見蜀葵花秋後登臨感物華過客偶因隨杖屨
老僧何用具袈裟空階候葉飛霜早遠郭清砧落日斜
近得浮丘書信否幾時滄海報還家
送金秀才之溫陵
官亭花發酒初香白馬翩翩大道傍醉客盡隨歌舞散
寒川空對别離長紫雲洞裏逢秋月赤鯉潭邊度早霜
休說故山多少恨軍中吹角斷人腸
齋居懷林逸人
累月不出戸階前空綠苔如何歸雁後不見故人來野
竹連書幌寒山對酒杯閒居能著述端愧子雲才
春日感懷
壯圖今若此隨牒豈辭勞滄海憐孤劒青春感二毛沙
明殘雪迥河斷隴雲高未必逢知已愁心正鬱陶
附浦原
送賈文學入京
春城送别已斜陽花發官亭酒正香遠騎青山江上路
新鸎細柳禁中墻疎星北闕趨朝早澹月南宮聽漏長
誰謂賈生年最少猶能陳策輔君王
寄袁二
長安年少羽林郎騎射惟能事武皇弓影醉開孤月滿
刀頭新買百金裝聽雞曉閣疎星白走馬春郊細柳黃
應慕玉門關外去請纓先繫左賢王
贈徐御史
都門山水麗晴暉驄馬南行雁正飛投驛暮塘明候火
解鞍秋露濕征衣心懷鳳闕時時到夢繞烏臺夜夜歸
當道獨能存古意公餘還肻顧寒微
送荆南師戸侯移鎮兵安
悠悠旌旆碧雲端遠去孤城入亂山淮月上樓人奏角
海天低樹雁臨關幾家白髮遺民在千里青絲獵騎還
舊鎮荆南多勝槩别來惟見畫圖間
送包鶴洲歸湖上
西風江上賦歸休値雨那堪夜泊舟官路暝煙迷驛舍
郡城寒火出更樓到家正及湖田熟在客先驚館樹秋
還憶情人相别處短亭孤棹共悠悠
寄楊先歸穎上
荒城此日共悽然我欲南征子北遷秋雨黃蘆思穎水
夕陽紅稻憶吳田蕭條客舍蟲聲裏迢逓鄉書雁影邊
安得相逢一擕手别離同話酒尊前
阻風清河縣
阻風淮岸憶家山骨肉相親夢寐間冀北一官今獨往
江南千里幾時還孤村人語秋臨水小縣雞鳴夜掩關
明月異鄉誰不見嗟予偏對别離顔
送人還鄉
都門楊柳拂離筵歸路青山水國連三月春隂垂細雨
幾家寒食起新煙聽鶯谷口停行蓋立馬江頭問渡船
此去故園應酒熟杏花開遍草堂前
送人之荆門
長江風颺布帆輕西入荆門感客情三國已亡遺舊壘
幾家猶在住荒城雲邊路遶巴山色樹裏河流漢水聲
若過旗亭多取醉不須弔古謾題名
挽高季迪
鼓罷瑶琴遂解形蕭蕭日影下寒城薄田供祭遺妻子
新塚題名望友生地下未應消俠氣人間誰肻沒詩名
舊廬重過悲聞笛欲賦招魂竟不成
送王二歸山中
闔閭城外斂餘暉水國蒼茫夕鳥微遠火山中人未宿
孤舟江上客初歸高林菓熟經新雨疎柳春深映舊扉
遙想到家無一事閒看兒女笑牽衣
送高驛丞朝京
官槐繞驛蔭通津畫舫參差候水濱客枕久聽吳苑雨
鄉書多寄洛陽人停杯别館鶯聲早策馬征途月色新
遙想到京寒食後五陵花柳萬家春
西城晩眺
宫柳猶遮舊女墻角聲孤起送斜陽英雄百戰成寥落
吳楚平分自渺茫寒雁動愁離塞遠暮江流恨入雲長
古今天地誰非客何用登臨獨感傷
贈趙王孫
南度今來幾葉孫亂離文獻尚能存餘生獨繼先王祀
盛世重霑聖主恩數畝薄田收故邑一株喬木住荒村
遙聞客至偏多喜共聽樵歌對酒尊
重居寺雨後次初上人韻
空庭修竹響琅琅夜坐高齋語對床茶竈有泉分古澗
寺門無樹掩寒塘禪心不動千峰暝旅夢將歸百里長
歲晩荆南聽風雨故園何日守茅堂
林膳部鴻浮亭夜飲
都亭分袂惜蹉跎此夕相逢奈若何細雨疎燈聞落葉
斷雲高樹見明河客蹤迢逓天邊雁歸夢微茫海上波
鞍馬朝來又成别且傾尊酒一狂歌
贈别謝秀才
蘭陵陌上喜逢君華館清談酒未曛蟲喚旅愁秋已半
燭欹吟影夜初分虚窗葉響風驚雨遠浦鐘來水接雲
良會不知能幾度明朝何事又離羣
宿道上人山房
夜行衝虎入山深獨扣禪扉到竹林僧語虚空身外性
客慚貧賤夢中心高齋飲罷燃松火古簀詩成覆楮衾
明日又從何處去荒郊寒葉正沉沉
瓊妃墓
荒丘寂寂瘞香魂雨洗殘碑字已昏尚有鄰僧開古逕
終無野老奠芳尊春雲不染羅裙色秋月空懸玉鏡痕
詞客經過休嘆息吳王宫裏有誰存
懷友
故人多没别離間年少惟君尚未還雨歇聽鶯逢楚驛
花飛立馬别吳關客愁蕭瑟淮南葉鄉思蒼茫海上山
何日高樓重買醉尊前舞劎笑朱顔
和馬秀才先歸
長安甲第似雲稠冠蓋相望孰解愁宮漏深沉春樹裏
禁垣環繞碧山頭微煙草色迷征路澹月梨花隱驛樓
聞道馬卿歸臥病懶攻詞賦客諸侯
贈王鍊師
門掩秋風葉落深茅山道士忽相尋潭龍作雨常聞呪
海鶴横空獨抱琴煮茗石房松火在采芝樵徑野泉侵
日斜空館將為别寫就新詩再與吟
送師侯鎮六安
疋馬來英六青山路幾重天和淮甸雨邑古漢家封幕
府張新幟關山掩暮鐘將軍諸國政教戰復興農
秋江送别馬明府歸田
我來君又去同是宦遊人别處初逢雪還家始見春杯
傾故國酒衣拂異鄉塵却嘆離居者依依孰可親
過星軺館
仙館萬山深鑾輿近駐臨洞門金鎖閟垂柳粉墻隂旌
旆移龍影笙竽過鳳音小臣來獨晩向此一沉吟
春日旅懷
别後猶飄泊春來倍嘆嗟花開今日少人憶故園賖細
雨連山暝清溪入郭斜慈闈在何處欲望暮雲遮
春夜聞笛
鼔角動春城噰噰旅雁鳴上林花送影邊地雨連聲萬
里還家國千行結弟兄晉陽今夜客聞爾獨傷情
送丘上舍之邊上
揮金收壯士解劎贈離羣數騎臨秋去孤猿入夜聞帳
寒營滿雪邊曠路連雲願出胸中策功成報漢君
懷何士信謫西河
全家離故鄉萬里謫窮荒草木疎邊境牛羊繞帳房風
聲連雨雪漢語雜氐羌遠念平生友行吟淚竹痕
贈張穎州
迢逓浮淮泗淒凉過穎州水隂孤館夕草色半城秋才
薄慚王事吟多惜宦遊不逢張太守那得暫相留
和干先生
秋城黃葉下聞笛淚沾衣乍雨千峰出殘陽一鳥歸客
貧知已少鄉遠去人稀何事荆南道逢君始可依
并州寒食
夢入故園千里遠覺來寒食在并州垂楊不是相思樹
那得花開便白頭
題張生舊館
廣陵人去客天涯舊館淒凉閉落花立馬斜陽空洒淚
一聲横笛起鄰家
題趙昌所畫御屏牡丹
綠蕪春雨洛陽城不見名花國己傾影落畫屏何處物
斷金殘粉故宮情
題明妃出塞圖
畫圖愁見貌如花胡騎叢中度雪沙萬里氊房明月夜
誰知思漢泣琵琶
客舍中秋不見月
去年妻子對同歡今日秋隂客舍寒不是清光不相照
照來孤影托誰看
題畫
延陵廟裏碑仍在黃歇墳前客不過回首此時空弔古
半江煙雨夕陽多
酬干秀才
酒醒題詩憶送君殘陽半掩竹間門相思昨夜空齋裏
燭滅香爐火尚溫
秋夜聞角
一聲孤角起邊頭月照關山萬里愁何事并州今夜客
聽來翻憶故園愁
除夜客懷
火冷空齋夜掩霜明朝新歲在殊方故鄉親老誰相守
獨對寒燈泣數行
竹枝詞
紅漆車兒駕白羊吳鹽空洒竹枝香不知羊角如心曲
纔聽車輪欲斷腸
贈别沈校書
與君昔相逢花開酒樓醉春風平生車馬願與共何意
事變分西東君臥東山裏我釣西江曲幾回楓樹夢中
青千里桂枝愁處綠飛燕翔鴻徒往來音書不寄使人
哀返照斜分遠行路浮雲亂遶舊登臺今朝復見蘭陵
道細雨微煙濕芳草别離惆悵十年多我少朱顔君巳
老握君手與君吟感君知已復知音我將歸去重回首
雲海蒼茫情更深
送王濟民歸盤谷
官亭酒香柳花白下馬持觴送行客客歸江上愁更多
春水雨中生緣波青山遙對揚子渡殘日微明廣陵樹
渡頭酒醒傷别離夜半舟人歌竹枝鳥啼月落海天遠
驛亭已過淮隂縣楚鄉菰飯食有魚宵征在鞍宿在車
中原漸近太行麓不知何處通盤谷一逕縈紆萬壑深
始知舊宅隱雲林昔年泉谷渾無恙猿鶴猶存松桂長
遺老家家懷故情相邀雞黍話平生罇前不問宦遊好
只說山中農事早數畝何須負郭田郡中太守正求賢
知君不肻入城市日逐漁樵向山水江南故人那可逢
有書仍寄南飛鴻
石倉歴代詩選卷二百九十七
