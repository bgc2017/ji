石倉歴代詩選卷一百四十八
明曹學佺編
宋詩二十五
陳襄
洛陽曲
有客頓征轡暮宿洛陽堤洛陽繁華地慨然心傷悲憶
昔季倫家朱門鼎貴時錦步四十里冠蓋相追隨寵移
百琲珠醉擊珊瑚枝一旦委溝壑身隨朝露晞綺樓日
顛仆金谷無人歸綠珠千古魂散作香塵飛荒榛塞中
道惟有寒螿啼嗟哉百世後驕奢徒爾為
幽菊(幽菊燕貢士也因以送之)
有幽斯菊濯濯其芳烝爾髦士惟其修兮有美于鄉照
余無以說兮惟醴之觴
有幽斯菊燁燁其華烝爾髦士惟其施兮有顯于家往
余無以將兮惟古之歌
送關都官致仕
鴻鳥于飛送關公也公能以禮致仕惜其有老成
德不衰不養于朝天子不用古禮留之故作是詩
也
鴻鴈于飛歸戾于澤君子于田亦適維則旅力不愆曷
云其極庶民之耋職自為愚君子之耋其德有濡旅力
不愆曷云其劬有堅松柏君子斧之有實秠稷農夫有
之天子有老曷其與歸野有白駒來食我麰君子之往
胡為不留我心悠悠為天子之憂
樓上曲
金徒抱箭寒更起寂寞孤城一千里嫦娥擎出月華來
白玉樓臺瑩如水上有佳人紅粉粧妙年學得吹霓裳
呼兒將出紫玉笛一聲天外流宮商宮商欲盡何幽咽
曲調不成聲斷絶羅衣掩淚愁向天手把瑤華歌一闋
寒蟾出兮明星稀良人阻兮天一涯憑軒遙望兮心傷
悲願隨鴻鵠兮高飛
荔枝歌
番禺地僻嵐煙鏁萬樹纍纍産嘉果漢宮墜落金莖露
秦城散起驪山火炎炎六月朱明天映日僊枝紅欲燃
自古清芬不能遏留得嘉名為椹仙上皇西去楊妃死
巒海迢迢千萬里華清宮闕閴無人南來不見紅塵起
至今榮植徧閩州離離朱寔繁星稠一日為君空變色
千里憑誰速置郵可憐錦幄神仙侶為飲凝漿滌煩暑
綺筵不惜十千錢酩酊秦樓桂花醑秦樓女子繡羅裳
鳳簫嗚咽流宮商醉歌一曲荔枝香席上少年皆斷腸
古靈山試茶歌
乳源淺淺交寒石松花墮粉愁無色明星玉女跨神雲
鬭剪輕羅縷殘碧我聞巒山二月春方歸苦霧迷天新
雪飛仙鼠潭邊蘭草齊霧牙吸盡香龍脂轆轤繩細井
花暖香塵散碧瑠璃椀玉川冰骨照人寒瑟瑟祥風滿
眼前紫屏冷落沈水煙山月堂軒金鴨眠麻姑癡煮丹
巒泉不識人間有神仙
遊宜興法藏院觀杜紫菊花
山茶花開菊花紫青桂童童立花裏柔姿翠幹已可憐
更傍幽叢看花蘂山僧揖我臨階坐眼到欄邊心即喜
便欲攜歸種郡齋忍令此地風煙埋
此景
晩崿殘霞斷晴空宿靄收綠蕪天共遠明月水同流落
葉填秋望孤碪答旅愁提壺伴詩筆獨醉庾公樓
幽齋
幽徑絶塵蹤莓苔上粉墉秋聲連夜雨寒色一溪松學
有書千卷歡無酒萬鐘雲屏孤夢斷寂寞掩巫峯
金華山人
幽居倚翠巒塵事不相干天地醉來小琴碁靜裏歡雨
苔春徑綠風竹夜窗寒若問長生術金爐有寶丹
和鄭閎中仙居
我愛仙居好園池日退居馴禽來鶴鶴野水進徐徐草
樹通樵採桑麻有老鋤猶言民未樂更待寢刑書
黑崖道中作
陰山沙漠外六月苦行人水迸金蓮曉湯回鐵脚春馬
飢思漢草僕病卧胡塵夜夢京華阻披衣望北辰
水口贈别大吉祖師長老
直向此間明縱橫語論精山中曾出海世上未知名一
雨春溪漲千峯曉雪晴臨分無别說相送水邊行
舟次巴峽
江流何險阻次第入三巴崖斷時無路山深更有家隣
蔬饒竹笋鄉果足枇杷况有荆州醖淹留不用嗟
觀海
天柱支南極蓬山壓巨鼇雲崩石道險潮落海門高客
館聞鼉鼓秋風憶蟹螯倚欄望鄉野千里楚江臯
九日與浦城縣學諸生遊南峯院
九日黃花節新樽綠蟻浮投壺鳴魯鼓歌者似商謳諸
子衣冠盛先儒禮樂修西巖山景好為爾作陽秋
送别探得南字
謫宦情牢落窮通理更諳讀書不廢事道古亦何慙昔
喜隣州守嘗陪後乘驂西湖遊未厭北海飲方酣躡屐
扳雲嶠捫蘿訪竹庵鷺濤千頃雪鷲嶺萬堆藍聲遇時
難一暌離歲忽三陪京方接畛歸省會同參士子文宗
愈朝廷禮問耼好留君左右俄領郡東南歲旱錢仍貴
民飢命不堪下車寬賦役露冕訓田蠶畫舸乘春别新
書卜日覃牙旗風發發瑞節虎躭躭龍鳳吳王國煙霞
古佛龕荷香輕泛浦桂子靜飄嵐草澤行吟苦蘭陔奉
養甘子文無愠色夷甫足清談物外冥天籟樽前據石
楠惟應憐舊尹漁釣負江潭
悼古
碧城樓角重凝眸迤邐平原接古丘七國戰爭人不見
六朝興廢水長流遠煙芳草年年事明月清天夜夜愁
范蠡功成在何處五湖波上一扁舟
春日賞林亭
把酒春亭覽衆芳水精簾箔逗山光孤松冷落千年換
野槿紛華一日香綠圃煙深迷蛺蝶曲池波暖睡鴛鴦
文園莫惜驦裘費買取宜城作醉鄉
寄遠
飛鵲翩翩暮欲棲楚天新月射璇題袖中已滅三年字
心曲惟通一點犀步障影迷金谷路桃花香隔武陵溪
瑤華好折無人寄腸斷江樓百尺梯
織女
明河清淺曙星稀一夕歡娛一歲違不是盈盈隔流水
多應軋軋廢殘機人間累鵲經秋會天上奔龍逐曉歸
期約黃姑重相見伯勞東翥燕西飛
夜意
薰爐香燼蕙煙沈凜冽寒生翡翠衾月國音塵千里絶
仙山樓閣五雲深離懷暗耿金壺漏獨夢多驚玉女碪
騎省中郎才調逸擬將文筆賦秋心
和正辭職方以濬河留滯
萬鍤如雲濬禹溝荀卿橋畔艤行舟珠躔合照賢人聚
銀漢無波海客留且作東山攜妓樂未應南浦送君愁
辛夷花發春醅熟只俟郊原雨少休
依韻和通判徐郎中毗陵重陽
自愴宫車别帝臺寄言籬菊不須開心喪忍到行春浦
耳病慵攜遲月杯天色陰沈鳴鴈過物華零落暗蛩催
却輸小杜憐嘉節酩酊齊山夜始迴
和通判九月望日始見菊花
月滿霜飛菊始華幽叢冷落帶煙斜籬邊過却重陽酒
澤畔誰憐野草花湖學先生歸解組安州司戶老居家
皆因晩節無人用隕涕臨風為爾嗟
登雄州南門偶書呈知府張皇城
城如銀甕萬兵環悵望孤城野蓼間池面綠陰通易水
樓頭青靄見狼山漁舟掩映江南浦使驛差池古北關
雅愛六韜名將後塞垣無事虎貔閒
使還咸熙館道中作
土曠人稀使驛賖山中殊不類中華白沙有露鴛鴦泊
芳草無情妯娌花氊館夜燈眠漢節石梁秋吹動胡笳
歸來覽照看顔色斗覺霜毛兩鬢加
重陽閣下和同舍
君逢佳節憶還家我亦淹留感歲華清禁讎書驚白髮
故園吹帽負黃花謝安行有登山屐揚子居無載酒車
何日得歸溪上隠大收圖史作生涯
和程大卿遊鳳池院
白雲深處一軒開鳳去池空折野梅山入九龍爭夭矯
路盤千騎久徘徊煙嵐翠入樽前滴水石清從澗底來
誰與忘機此棲息笑看林鳥下生臺
東園觀雪
風毛雨絮小園東天幕低垂慘澹空蘋浦萬家雲覆瓦
花溪千樹玉彫籠穿林已奪春梅早夾隴潛滋夏麥豐
湘酌狐衣雖可賦豈無損瘠在溝中
古城
蘆葦蕭疎天氣清水含山色照重城綠蕪何處管絃地
碧落舊時鐘鼓聲三峽橋邊秋雨過六鼇宮裏夜潮生
蕭郎秦女無歸約十二樓臺空月明
和子瞻㳂牒京口憶西湖寒食出遊見寄二首
乞得湖山養病身花時曾共憶行春鶯鳴幽谷還遷木
觱沸清泉復采芹皂蓋尋芳丘有李綵樓觀戲巷無人
錦河公子歸何晩獨念溝中菜色民
其二
春陰漠漠燕飛飛可惜春光與子違半嶺煙霞紅旆入
滿湖風月畫船歸緱笙一闋人何在遼鶴重來事已非
猶憶去年題别處鳥啼花落客沾衣
和子瞻㳂牒京口憶吉祥牡丹見寄
新接枝頭色倍添馬蹄尋處帽欹簷春工别與鉛華麗
佛地偏資好相嚴紅蘂欲開丹未渥素香堪茹雪非甜
詩翁何事辜真賞不許浮根浪發黏
常州郡齋
史君非是愛山閒道在盈虚消息間不見白雲無一事
等閑為雨却歸山
過罨畫溪
五雲無處問新亭月裏乘舟夜半行不見藤花相掩映
鄉人遙指畫溪名
余自白陽馳謁宜都周夢得長官飲于清江亭
愛其山水之勝留
丹山西去水東流亭在山南隔蓼洲船繫白楊歸不得
清江如畫主人留
石倉歴代詩選卷一百四十八
