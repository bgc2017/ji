石倉歴代詩選卷十六
明曹學佺編
初唐三
岑文本(字景仁南陽人)
奉和正日臨朝
時雍表昌運日正叶靈符德兼三代禮功包四海圖踰
沙紛在列執玉儼相趨清蹕喧輦道張樂駭天衢拂蜺
九旗映儀鳳八音殊佳氣浮仙掌薰風繞市梧天文光
七政皇恩被九區方陪瘞玉體珥筆岱山隅
安德山池宴集
甲第多清賞芳辰命羽巵書帷通竹徑琴臺枕槿籬池
疑夜壑徙山似鬱洲移雕楹網蘿薜激瀨合塤箎鳥戲
番新葉魚躍動清漪自得淹留起寧勞攀桂枝
于志寧(雍州人)
冬日宴羣公于宅賦得杯字
陋巷朱軒擁衡門緹騎來俱裁七步詠同傾三雅杯色
動迎春柳花發犯寒梅賓筵半未醉驪歌不用催
令狐德棻(宜州人)
冬日宴于庶子宅各賦一字得趣
高門聊命賞羣英於此遇放曠山水情留連文酒趣夕
煙起林蘭霜枝殞庭樹落景雖已傾歸軒幸能駐
鄭世翼
過嚴君平古井
嚴平本高尚遠蹈古人風賣卜成都市流名大漢中舊
井改人世寒泉久不通年多既罷汲無禽乃遂空如何
屬秋氣惟見落雙桐
巫山高
巫山凌太清岧嶤類削成霏霏暮雨合靄靄朝雲生危
峰入鳥道深谷瀉猿聲别有幽棲客淹留攀桂情
王宏(濟南人)
從軍行
兒生三日掌上珠燕頷猿肱穠李膚十五學劒北擊胡
羌歌燕筑送城隅城隅路接伊川驛河陽渡頭邯鄲陌
可憐年少把手時黃鳥雙飛梨花白秦王築城三千里
西自臨洮東遼水山邊疊疊黑雲飛海畔莓莓青草死
從來戰鬭不求勲殺身為君君不聞鳳凰樓上吹急管
落日裵徊腸先斷
王勣(武德貞觀間人)
詠妓
妖姬飾靚妝窈窕出蘭房日照當軒影風吹滿路香早
時歌扇薄今日舞衫長不應令曲誤持此試周郎
張文恭(貞觀時人)
七夕
鳳律驚秋氣龍梭靜夜機星橋百枝動雲路七香飛映
月迴雕扇凌霞曳綺衣含情向華幄流態入重闈歡餘
夕漏盡怨結曉驂歸誰念分河漢還憶兩心違
佳人照鏡
倦采蘼蕪葉貪憐照膽明兩邊俱拭淚一處有啼聲
董思恭(蘇州人)
昭君怨二首
新年猶尚小那堪遠聘秦裾衫沾馬汗眉黛染胡塵舉
眼無相識路逢皆異人惟有梅將李猶帶故鄉春
琵琶馬上彈行路曲中難漢月正南遠燕山極北寒髻
鬟風拂亂眉黛雪沾殘斟酌紅顔盡徒勞握鏡看
詠月
北堂未安寢西園聊騁望玉戸照羅幃珠軒明綺障别
客長安道思婦高樓上所願君莫違清風時可訪
詠風
蕭蕭度閶闔習習下庭闈花蝶自飄舞蘭惠生光輝相
烏正舉翼退鷁巳驚飛方從列子御更逐浮雲歸
詠霧
蒼山寂已暮翠觀黯將沈終南晨豹隱巫峽夜猿吟天
寒氣不歇景晦色方深待訪公超市將予赴華隂
詠雪
天山飛雪度言是落花朝惜哉不我與蕭索從風飄鮮
潔凌紈素紛糅下枝條良時竟何在坐見容華銷
謝偃(衞縣人)
踏歌詞
逶迤度香閤顧步出蘭閨欲繞鴛鴦殿先過桃李蹊風
帶舒還卷簪花舉復低欲問今宵樂但聽歌聲齊
夜久星沈沒更深月影斜裙輕纔動珮鬟薄不勝花細
風吹寶袜輕露濕紅紗相看樂未已蘭燈照九華
褚遂良(錢塘人散騎常侍亮子)
安德山池宴集
伏櫪丹霞外遮園煥景舒行雲泛層阜蔽月下清渠亭
中奏趙瑟席上舞燕裾花落春鶯晩風光夏葉初良朋
比蘭蕙雕藻邁瓊琚獨有狂歌客來承歡宴餘
李百藥(字重規定州人)
渡漢江
東流既渳渳南紀信滔滔水激沈碑岸波駭弄珠臯含
星映淺石浮蓋下奔濤溜闊霞光近川長曉氣高檣烏
轉輕翼戲鳥落風毛客心既多緒長歌且代勞
晩渡江津
寂寂江山晩蒼蒼原野暮秋氣懷易悲長波淼難泝索
索風葉下離離早鴻度丘壑列夕隂葭菼凝寒霧日落
亭臯遠獨此懷歸慕
王師渡漢水經襄陽
導漾疏源遠歸海會流長延波接荆夢通望邇沮漳高
岸沈碑影曲溆麗珠光雲昏翠島沒水廣素濤揚閱川
巳多嘆遐睇幾增傷臨谿猶駐馬望峴欲沾裳喬木下
寒葉亭林落曉霜山公不可遇誰與訪高陽
登葉縣故城謁沈諸梁廟
總轡臨秋原登城望寒日煙霞共掩映林野俱蕭瑟楚
塞鬱不窮吳山高漸出客行殊未巳沐澡期終吉椒桂
奠芳樽風雲下虛室館宇肅而靜神心康且逸伊我非
真龍勿驚疲朽質
安德山池宴集
朝宰論思暇高宴臨方塘雲飛鳳臺管風動令君香細
草開金埒流霞泛羽觴虹橋分水態鏡石引菱光上才
同振藻小伎謬連章懷音自蘭室徐步返山莊
和侍郞遊昆明池
神池望不極滄波接遠天儀星似河漢落景類虞泉年深
平館宇道泰偃戈船差池下鳬雁掩映生雲煙浪花開
巳合風文直且連稅馬金堤外横舟石岸前羽觴傾綠
蟻飛日落紅鮮積水浮深智明珠曜雅篇大鯨方遠擊
沈灰獨未然知君嘯儔侶短翮徒聯翩
妾薄命
圑扇秋風起長門夜月明羞聞拊背入恨說舞腰輕太
常先巳醉劉君恒帶酲横陳每虛設吉夢竟何成
火鳳詞
歌聲扇後出妝影鏡中輕未能令掩笑何處欲障聲知
音自不惑得念是分明莫見雙嚬斂疑人含笑情
奉和初春出遊應令
鳴笳出望苑飛蓋下芝田水光浮落照霞彩淡輕煙柳
色迎三月梅花隔二年日斜歸騎動餘興滿山川
寄楊公
公子盛西京光華早著名分庭接遊士虛館待時英高
閣浮香出長廊寶釧鳴面花無隔笑歌扇不障聲
戲贈潘徐城門迎兩新婦
秦晉稱舊匹潘徐有世親三星宿已會四德婉而嬪雲
光鬢裏薄月影扇中新年華與妝面共作一芳春
送别
眷言一杯酒悽愴起離憂夜花飄露氣暗水急還流雁
行遥上月蟲聲迥映秋明日河梁上誰與論仙舟
雨後
晩來風景麗晴初物色華薄雲向空盡輕虹逐望斜後
窗臨岸竹前階枕浦沙寂寥無與晤樽酒論風花
詠螢火示情人
窗裏憐燈暗階前畏月明不辭逢露濕秪為重宵行
春眺
疲痾荷拙患淪躓合幽襟栖息在何處丘中鳴素琴
許敬宗(字延族杭州新城人)
奉和初春登樓即目應詔
旭日臨重壁天眷極中京春暉發芳甸佳氣滿層城去
鳥隨看沒來雲逐望生歌裏非煙颺琴上凱風清文波
浮鏤檻摛景煥雕楹沐恩空改鬢將何謝夏成
奉和秋日即目應制
玉露交珠網金風度綺錢昆明秋景淡岐岫落霞然辭
燕歸寒海來鴻出遠天葉動羅帷颺花映繡衣鮮無機
絡秋緯如管奏寒蟬乃睠情何極宸襟豫有旃
奉和七夕宴玄圃應制
牛閨臨淺漢鸞駟涉秋河兩懷縈别緒一宿慶停梭星
模鉛裏靨月寫黛中蛾奈許今宵度長嬰離恨多
婺閨期今夕娥輪泛淺潢迎秋伴暮雨待暝合神光薦
寢低雲鬢呈態解霓裳喜中愁漏促别後怨天長
冬日宴于庶子宅各賦一字得歸
倦游嗟落拓短翮慕追飛周醪忽同醉牙絃乃共揮油
雲澹寒色落景靄霜霏累日方投分兹夕諒無歸
安德山池宴集
戚里歡娛地園林矚望新山庭帶芳杜歌吹叶陽春臺
榭疑巫峽荷渠似洛濱風花縈少女虹梁聚美人宴遊
窮至樂談笑畢良辰獨歎高陽晩歸路不知津
王績(字無功絳州人文中子通弟也)
古意
幽人在何所紫巖有仙躅月下横寶琴此外將安欲材
抽嶧山榦徽點崑丘玉漆抱蛟龍脣絲纏鳳凰足前彈
廣陵罷後以明光續百金買一聲千金傳一曲世無鍾
子期誰知心所屬
石竹詠
萋萋結綠枝□□垂朱英常恐零露降不得全其生歎
息聊自思此生豈我情昔我未生時誰者令我萌棄置
勿重陳委化何足驚
田家
阮籍生年懶嵇康意氣疎相逢一醉飽獨坐數行書小
池聊養鶴閒田且牧豬草生元亮徑花暗子雲居倚牀
看婦織登壠課兒鋤迴頭尋仙事併是一空虛
野望
東臯薄暮望徙倚欲何依樹樹皆秋色山山惟落暉牧
人驅犢返獵馬帶禽歸相顧無相識長歌懷采薇
九月九日
野人迷節候端坐隔塵埃忽見黃花吐方知素節回映
巖千段發臨浦萬株開香氣徒盈把無人送酒來
策杖尋隱士
策杖尋隱士行行路漸賖石梁横澗斷土室映山斜孝
然縱有舍威輦遂無家置酒燒枯葉披書坐落花新垂
滋水釣舊結茂陵罝歲歲長如此方知輕世華
贈學仙者
採藥層城遠尋師海路賒玉壺横日月金闕斷煙霞仙
人何處在道士未還家誰知彭澤意更覓步兵邪春釀
煎松葉秋杯浸菊花相逢寧可醉定不學丹砂
黃頰山
别有青谿道斜亘碧巖隈崩槎横古蔓荒石擁寒苔野
心長寂寞山徑本幽迴步步攀藤上朝朝負藥來幾看
松葉秀頻值菊花開無人堪作伴歲晩獨悠哉
過酒家
洛陽無大宅長安乏主人黃金銷未盡祇為酒家貧
夜還東谿
石苔應可踐叢枝幸易攀青谿歸路直乘月夜歌還
嘗春酒
野觴浮鄭酌山酒漉陶巾但令千日醉何惜兩三春
秋夜喜遇王處士
北場芸藿罷東臯刈黍歸相逢秋月滿更值夜螢飛
上官儀(字游韶陜州人)
早春桂林殿應詔
步輦出披香清歌臨太液曉樹流鶯滿春堤芳草積風
色翻露文雪華上空碧花蝶來未已山光曖將夕
八詠應制
入叢臺叢臺裛春露滴瀝間深紅參差散輕素妝蝶驚
復聚黃鸝飛且顧攀折殊未巳復值驚飛起送影舞衫
前飄香歌扇裏望望惜春暉行行猶未歸暫得佳遊趣
更愁花鳥稀且酣鳥聲調鳳管方移花影入鴛機
和太尉戲贈高陽公
薰爐御史出神仙雲鞍羽蓋下芝田紅塵正起浮橋路
青樓遙敞御溝前傾城比態芳菲節絶世相嬌二八年
慣是洛濱要解珮本自河間好數錢翠釵照曜銜雲髮
玉步逶迤動羅袜石榴絞帶輕花轉桃枝綠扇微風發
無情拂袂欲留賓詎恨深潭不可越天津一别九秋長
豈若隨聞三日香南國自然勝掌上東家復是憶王昌
王昭君
玉關春色晩金河路幾千琴悲桂條上笛怨柳花前霧
掩臨妝月風驚入鬢蟬緘書待迴使淚盡白雲天
詠雪應詔
禁園凝朔氣瑞雪掩晨曦花明棲鳳閣珠散影蛾池飄
素迎歌上翻光向舞移幸因千里映還繞萬年枝
奉和山夜臨秋
殿帳清炎氣輦道含秋隂淒風移漢筑流水入虞琴雲
飛送斷雁月上淨疎林滴瀝露枝響空濛煙壑深
詠畫障
芳晨麗日桃花浦珠簾翠帳鳳凰樓蔡女菱歌移錦纜
燕姬春望上瓊鈎新妝漏影浮輕扇冶袖飄香入淺流
未減行雨荆臺下自比凌波洛浦遊
入朝洛堤步月
脈脈廣川流驅馬歴長洲鵲飛山月曙蟬噪野風秋
李義府(其先瀛州人後家于永泰)
招諭有懷贈同行人
遠遊冒艱阻深入勞存諭春去辭國門秋還在邊戍軒
車行未返節序催難駐陌上悲轉蓬園中想芳樹蜀山
自紛糾岷水恒奔注臨泛多苦懷登攀寡歡趣永夕飛
淫雨崇朝蒸毒霧不求綏嶺桃寧美卭鄉蒟白狼行欲
靜驄馬何常驅願接軺旆塵聯翩東北騖
和邊城秋氣早
金微凝素節玉律應青葭邊馬秋聲急征鴻曉陣斜關
樹凋凉葉塞草落寒花霧暗長川景雲昏大漠沙谿深
路難越川平望超忽極望斷煙飄遙落驚蓬沒霜結龍
城吹水照龜林月日色夏猶冷霜華春未歇睿作高紫
宸分明映玄闕
詠鸚鵡
牽弋辭重海觸網去層巒戢翼雕籠際延思彩霞端慕
侶朝聲切離羣夜影寒能言殊可貴相助憶長安
堂堂詞二首
鏤月成歌扇裁雲作舞衣自憐迴雪影好取洛川歸
懶整鴛鴦被羞褰玳瑁妝春風别有意密處也尋香
詠烏
日裏颺朝彩琴中伴夜啼上林如許樹不借一枝栖
閻立本
巫山高
君不見巫山高高半天起絶壁千尋盡相似君不見巫
山磕匝翠屏開湘江碧水遶山來綠樹春嬌明月峽紅
花朝覆白雲臺臺上朝雲無定所此中窈窕神仙女仙
女盈盈仙骨飛清容出沒有光輝欲暮高唐行雨送今
宵定入荆王夢荆王夢裏愛穠華枕席初開紅帳遮可
憐欲曉啼猿處說道巫山是妾家
張文琮(貝州人後徙家魏州)
同潘屯田冬日早朝
假寐懷古人夙興瞻曉月通晨禁門啓冠蓋趨朝謁霜
靄清九衢霞光照雙闕紛綸文物紀煥爛聲明發腰劒
動陸離鳴玉和清越
賦橋
造舟浮渭日鞭石表秦初星文遙瀉漢虹勢尚凌虛已
授文成履空題武騎書别有臨濠上棲偃獨觀魚
昭君怨
戒途飛萬里迴首望三秦忽見天山雪還疑上苑春玉
痕垂粉淚羅袂拂胡塵為得胡中曲還悲遠嫁人
和楊舍人詠中書省花樹
花萼映芳叢參差間早紅因風時落砌雜雨乍浮空影
照鳳池水香飄雞樹風豈不愛攀折希君懷袖中
石倉歴代詩選卷十六
