石倉歴代詩選卷三百八十
明曹學佺編
明詩次集十四
陳政
古風五首
昔賢秉高致守道恒若斯顔色似渥丹學業無專師晨
夕不兼味冬春一布衣用世為霖雨居山偕鹿麋恬然
以處世不俗亦不羈遊心千載上樂命更知幾安得與
若人遨遊江之湄
我愛李謫仙為人最高格壯語鬼神驚高歌天地窄醉
呼管城子千人為辟易詎意白玉姿青蠅竟汙黑流竄
彼一時垂輝靡終極
美人昔未見彼此天一方姿容瑩冰玉德音流輝光忽
朝裁素書青鸞遠傳將蒼黃拆題封羅列雲錦章相思
意無極約誓言何長感慨復感慨駕言命飛黃自從邂
逅間一笑傾衷腸相期瑤臺端雜坐飛瓊觴笙簧散好
音喤喤協宫商光風于時至物意同春陽膠漆既云固
歡樂奚可量言念君子心此情永難忘
北山有孤松閱歴幾千載根節固鐵石枝柯藹幢蓋華
姿沃以青四序不週改山深無鳥雀天際聞竽籟我欲
茇其下騁視風塵外縹緲懷滄洲逶迤阻瀛海地遠不
易到扁舟欲何待
扶桑麗春日光彩散暘谷倉庚鳴喈喈欣欣榮卉木截
彼東郭山芳秀足遊目亦有南澗泉温潔宜盥浴感值
此時節洋洋動心曲行樂貴及時光隂難過復何當恣
周遊遠近惟所欲
題陳廷器江山勝覽
曲士徇迂俗達人稱上流所以謝安石囂然樂佳遊偉
哉司馬長聲迹半九州雅度既推重史才良獨優素心
在山水欲為斯人謀今世廖元昭家居湘水頭由歴抵
上國依稀見前修我當訪君術扁舟效王猷
送夏處士歸浙
秋風逗江渚秋水有餘清感此深秋時惕然傷别情遙
持一樽酒餞君東南城令器金閨彦朋遊盡豪英臨流
為君歌鏘鏘金玉聲眷彼中林鳥拂然起孤征衆鳥戀
故林交交飛且鳴人生各有志豈在利與名惟有杯中
酒可以慰平生
雜詠二首
忽聞春光回將徧東南城卧病方在牀無由起相迎東
風入簾幕彷彿聞流鶯美人會相見庶幾道平生病起
忽二旬春色殊已深崇蘭秀階下碧草交繁隂旭日遲
遲升衆芳同照臨援琴未成調拂拭遲知音
其二
有客踵門來云自天南至喜是同鄉人殷勤問家事父
母安高堂兄弟樂田里令我聞此言欣然欲忘寐官舍
春晝長冲澹自成趣良朋日往來衷言以相語琴書既
足樂得喪亦何預卓彼先民言庶幾永終譽
詠懷二首
采芷向東臯采蘭向幽谷采采結佩纕輝輝瑩金玉佩
之躡雲衢迎風散芬馥内顧空自憐徘徊還蹢躅
又
我有盤龍鏡烱烱凝清光亦有高陽劒秋水淬鋒鋩欲
携贈知已感慨意難忘但恐歲月晚抱此徒悲傷
哀平南為司訓郭君妻
平南古封邑山水天下竒誰知水山間訪故有餘悲結
髮事君子燕婉及兹時君領平南訓妾當從所之嘉合
諒不偶偕老獲奚疑詎意方盛年世途生嶮巇胡藍哄
豺虎咆哮薄城池鴛鴦忽驚散倉皇各東西孩&KR0008;在中
懷呱呱益凄其鋒刅轉陵脅死生從此辭白璧苟以汙
雖生亦奚為厲聲叱兇暴濺血沾裳衣秋霜讓凛溧烈
日同光輝哀哉若女英展也烈士規聖朝重化理激薄
良在斯綸綍出中禁龍光賁天涯一死安足惜千載芳
名垂
車遙遙
自君出門去驅車涉長道心送無所言但願歸期早如
何歲復歲各在天一涯行役未有期相見知何時東風
昨夜生苦惡萬片飛紅雨中落驅車何事逐風塵遠道
思君安得聞
美女篇
南州美女嬌如花天然豔質輕鉛華脩眉皓齒鬢學鴉
步摧壓鬢金鳳斜瓊瑤肌膚絶纖瑕繡裠錦袂蒸雲霞
腰懸雙佩首六珈吐詞芬馥如春葩移蓮延佇當窗紗
碧天雲門見姮娥容儀窈窕信莫加道傍觀者生咨嗟
行人或過猶迴車媒氏通好何紛拏玉帛不備當奈何
託身願得良名家鸞簫雙吹成配嘉主君中饋為調和
百年燕婉期無它
將進酒
將進酒持勸君百年光隂若流水勸君滿飲須十分君
不見石崇錦幛五十里何如子夏衣懸鶉豈論古人與
今人富貴貧賤同反真名流青史信足貴骨埋黃壤誰
知聞起舞待明月高歌遏行雲勸君有酒且盡醉無僕
僕爾勞心身
朝陽鳴鳳行
君不見朔風吹雲鯨海東曉珠飛出扶桑紅山巔鳴鳳
聲一振百鳥喧啾皆下風我聞鳳凰産丹穴火德之精
和氣鍾聳身五色炫文采舉翮萬里摩蒼穹回翔周覽
始一集積石下有黃河通來儀舜韶協鳴岐周業隆方
今聖人御神極窮荒絶域皆來宗復從千仞覽德輝瑞
應四海歌時雍瓊枝自有琳琅實食性豈與凡禽同鴟
梟逐逐誰所放嚇以腐鼠何愚蒙
登樓歌
愛兹樓兮朝登忽陽春兮暮矣望美人兮不來渺澄江
兮春水蘭桂發兮藹芳姿閴寥寥兮聞鳥啼眄遙空兮
雁北歸嗟美人兮來何時
題梅軒卷
軒前梅花開幾枝遠來速我梅軒詩浩然窮死逋仙逝
落筆恐被梅花疑梅花自是江南物鐵石肝腸冰雪質
羅浮别後今幾年夢裏猶疑見顔色何當樽酒造華軒
濡毫申牘心悠然人間萬卉何足數坐對寒香詩百篇
謝安東山圖
晉轍已東牛繼馬名流誰復居林下何事東山若不聞
握瑜高索當時價佳遊稱意随所如當筵夾座皆名姝
歌凝絲竹倚花聽詩琢琅玕行草書濟時元有經綸策
大壑蛟龍豈終蟄四十餘年樂遯心憣然一為蒼生出
鹽梅登鼎手自和運屯其奈蒼生何鎮安風俗任才略
呻吟稍變為謳歌固知隠德寓聲色世俗尋常安可識
相待出處古皆然莘渭依稀見遺迹
友竹軒為東吳吕氏作
幽人結交異凡俗平生愛此瀟湘綠醉日移栽閒地徧
炎天坐倚清風足豈同踏雪覓寒梅不似休官為黃菊
天際期看彩鳳下溪清或見蒼龍浴我昔閒居大庾南
手執遺經向空谷幽懷獨與此君期肯使春花亂吟目
風度年來久暌别世情日見多翻覆勁節不渝終比石
清標言念温如玉知君有意結歲寒嗟我無端動心曲
何當騎馬造斯軒更為狂歌繼淇澳
松軒為曾處士作
傍山帶流卜幽居虬松偃蹇環軒除人間六月暑氣無
天風盡日鳴笙竽幽人清姿此璠璵朅來松間随所如
開軒時還讀我書水光山色滿座隅興來歌詩聊自娛
意態藹藹春雲舒軒中景象何清虚栖遲偃仰樂有餘
但恐當路聞清譽日邊有使來軺車君當出應明時需
憣然就道無躊躇
羅浮高
羅浮山高高莫知其紀極矗然以孤峙去天纔咫尺雲
霞變態不可名掩映長留萬古青勢侔五嶽通勾曲四
遠相望如在目潛蒸二氣作甘霖萬物沾濡生意足三
千六百丈四百十二峯鳥飛尚不過獸迹豈能窮專竒
擅勝奪神力巧成妙設虧天工我曾試一登絶頂凌天
風彼滄溟之深若停潦諸山俯視猶蟻封羅浮山鎮兹
東南何崔嵬羅山止其所浮山海上來羅耶浮耶終莫
辨荒唐流說誰親見軒轅遺迹已成空葛洪丹竈封苔
蘚但見石樓隠隠勢若仚鐵橋斗絶難夤緣瀑布垂流
三千仞湖波直與海潮連璇房七十二玲瓏曲折天然
異亞虎巡山不咥人越雞五距飛還止羅浮之山足遊
娛有林可樵溪可漁羨君住近山之麓襟帶雲霞水竹
居良田負郭課僮耕旣看東作又西成得禾釀作酒如
澠頹然醉倒復還醒推窗便對羅浮青白雲英英水泠
泠雲英英以怡情水泠泠以濯纓随取而足其誰與争
羅浮之山鍾靈孕秀不在君身在君後鳳毛已見薄青
雲事業終當嫓古人鄉園南望九千里為憶羅浮歌送
君
湖山春意圖
我憶年纔十五六尋春幾涉羅浮麓豔杏夭桃簇曉紅
金芝瑤草和煙綠有時直上朱明巔目窮溟渤隘八埏
閒呼羽客酌雲液興來落筆詩千篇偶然名入丹桂籍
西風吹上珠江船便從嶺海訪吳楚徧覽衡岱窮幽燕
鵷班簉羽凡幾載宦途又向西南改山雲溪月想當年
彷彿圖中見精采芙蓉削出天外峯漁舟帖帖湖涵空
芳松新柳各生態依然桃杏爭春紅三茅此去諒不遠
精脉應與羅浮通是誰卜築青巖下尚書猶子今曹公
曹公平昔最知已十載京華多氣義外臺邂逅又同官
聚首論心欲忘寐與君同是倦遊人千里家山入夢頻
安得王維輞川筆為我添入羅浮春
過梅關
未識梅關路今朝應馬行祠存賢相澤亭勒福泉名古
寺藏林影清猿出洞聲親庭殊未遠回首不勝情
雲崖為同邑李生作
峭壁緣雲上心清雲亦閒山光濃淡處樹色有無間掃
石延僧話開籠待鶴還何時經故里弭節共躋攀
夀豐城范處士
先生清隠處孺子昔曾遊山近雲生戶江空月映樓飛
觴迎媚景展席俯清流軒冕元無夢何須范蠡舟
贈鄭璧潤錢唐訓導
聖主崇文教儒官簡俊才日邊鳴鐸去秋盡講帷開化
雨舒桃李光風被草萊題詩思令弟憑雁寄金臺
登五華寺曠怡樓
路入滇城北蕭然景象幽偶尋名勝地因上曠怡樓雨
霽千山色松聲四座秋始知人世上亦自有丹丘
正統癸亥營建紀成十四韻
昭代承平日車書萬國同華夷歌至德民物囿淳風土
宇今何廣京師古所崇龍飛乘大運鳩聚役羣工郢也
操戕斧垂哉立斵礱經營來子庶奄忽見神功日月光
三殿乾坤闢兩宫詞司星拱北庶府水朝東撲地檐楹
衆參天棟宇隆螭頭蹲霧豹珠網絢朝紅大勢千秋壯
宏規百度雄巍峩齊景亳輝赫過岐豐帝業垂無極人
心仰建中賦詩紀成績三祝效呼嵩
秋江晩眺圖十三韻
看君圖畫裏秋意浩無窮水遠天涵碧林疎霞映紅懸
蘿低拂石古木上撑空顥氣初過雨晴嵐不動風舟閒
依草薄亭寂閟榛叢僧寺浮雲外人家落照中翠稀零
岸葦丹密變江楓遠字聯寒雁危橋隠暮虹地蟠山矗
矗天杳樹濛濛眺遠秋容淡尋幽野興濃乍疑牛渚客
又似鹿門翁咫尺窮佳致尋常見化工金陵秋色晚風
景宛然同
春日山中寄懷岳季方兼柬潘源之金本清
一榻高懸閱歲時東風還有故人期小桃原野春風早
幽竹門墻夜月遲道在只甘顔子樂時平肯作賈生悲
雲山翠合衡茅近日暮猶聞歌紫芝
送陳貢士入南京太學將歸杭州
蜚英誰道困文場玉陛親題御墨香千里客程趨白下
五更鄉夢憶錢塘吳山欲雨雲連屋浙水將潮月滿航
知爾久懷經濟術早敷長策獻明光
送何宗易郎中改官南京
東風嫋嫋鳳城春萬里鄉還此送君明晦有期東海月
卷舒無意北山雲翠交庭草閒中趣白戰詩題醉後分
飯有魚羹随處樂臨岐何用歎離羣
經訓堂
一畝栖雲静不譁日依鉛槧作生涯瀾翻學海頻移棹
稼穫情田已滿車問字盡過揚子宅藏書應擬鄴侯家
先生盡日横經坐不覺秋霜點鬢華
黃鶴樓圖為岑知府題
黃鶴高樓迹已蕪誰傳景象入斯圖仙人一去世莫識
黃鶴不來誰為呼鄂渚春回湘樹匝洞庭雲盡楚山孤
題詩獨羨崔夫子對景思鄉信不無
安隆旅次
路入安隆幾日程峯巒分合鬱層層湍流喧鼓客愁聽
峻石攢鋒人倦登隙地有茅家有鬼好山無寺俗無僧
愁心此日偏懷闕暫止肩輿上竹棚
途中漫興
櫻桃郁李間山茶二月西行飽看花雨暗鼠場孤客館
煙横猪洞幾人家路盤谷口泥偏滑城繞山頭堞盡斜
弭節不勝回首處五雲東北是京華
九日
往年當此日曾夀菊花觴今日東籬下看花淚滿裳
憶故園兄弟
故園兄與弟一别又經秋昨夜相思夢分明到廣州
題竹贈人
嶺外冰霜操同盟幾歲寒持將贈君去莫作畫圖看
夜雨
夜雨空窗外時聞滴滴聲羈人心萬里欹枕到天明
泛舟遊峽中
兩岸樹交加羣峯散紫霞武陵何處是流水出桃花
昭君曲二首
含情辭漢宫一去天萬里欲寫琵琶詞無由獻天子
遠嫁單于庭自為漢人語忽憶在宫時澘然淚如雨
古意
君恩江上波妾心雲中月波流自東西月光終不滅
别汪用璋
青青官柳覆行驂樽酒逢君強笑談鄉信欲書還閣筆
憑君傳語到天南
灤州道中二首
幽谷春深暖尚遙挾隂殘雪未全消野禽似解吟邊意
飛傍肩輿過石橋
又
山徑﨑嶇路轉賒隔林時見野人家風光信與天南别
三月溪桃未著花
哭友人
詩學南庠舊有名上游連業盡蜚英傷情一夜西風急
吹散吾伊作些聲
秋日沙嶺
石磴緣雲遶亂峯行行疑在半天中馬前轉覺秋容老
霜葉如花觸處紅
牧馬圖
草細泉香野色新五花驕氣散春雲昂頭似憶當年事
立仗凌雲夜正分
牧牛詞
曉光晴逗林霏滅烏犍踏破春郊雪升沈榮辱耳不聞
横笛一聲山石裂
石倉歴代詩選卷三百八十
