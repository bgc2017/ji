石倉歴代詩選卷十
明曹學佺編
陳詩
後主(諱叔寳字元秀宣帝子)
採桑
春樓髻梳罷南陌競相隨去後花叢散風來香處移廣
袖承朝日長鬟礙聚枝柯新攀易斷葉嫩摘前萎採蘩
鈎手弱微汗雜妝垂不應歸獨早堪為使君知
采蓮曲
相催暗中起妝前日已光隨宜巧注口薄落點花黃風
住疑衫密船小畏裾長波文散動檝菱花拂度航低荷
亂翠影采袖新蓮香歸時會被喚且試入蘭房
昭君怨
圖形漢宫裏遥聘單于庭狼山聚雲暗龍沙飛雪輕笳
吟度隴咽笛轉出關鳴啼妝寒葉下愁眉塞月生只餘
馬上曲猶作别時聲
有所思
蕩子好蘭期留人獨自思落花同淚臉初月似愁眉階
前看草蔓窗中對網絲不言千里别復是三春時
佳人在北燕相望渭橋邊圑團落日樹耿耿曙河天愁
多明月下淚盡雁行前别心不可寄惟餘琴上絃
隴頭水二首
塞外飛蓬征隴頭流水鳴漠處揚沙暗波中燥葉輕地
迥冰易厚寒深溜轉清登山一回顧幽咽動邊情
高隴多悲風寒聲起夜叢禽飛時識路鳥轉逐征蓬落
葉時驚沬移沙屢擁空回頭不見望流水玉門東
折楊柳
楊柳動春情倡園妾屢驚入樓含粉色依風雜管聲武
昌識新種官渡有殘生還將出塞曲仍共胡笳鳴
關山月
秋月上中天迥照關城前暈缺隨灰减光滿應珠圓帶
樹還添桂銜峰乍似弦復教征戌客長怨久連翩
洛陽道
諠譁照邑里遨遊出洛京霜枝嫩柳發水塹薄苔生停
鞭回去影駐軸敞前甍臺上經相識城下屢逢迎踟蹰
還借問只重未知名
日光朝杲杲照曜東京道霧帶城樓開啼侵曙色早佳
麗嬌南陌香氣含風好自憐釵上纓不歎河邊草
百尺瞰金埒九衢通玉堂柳花塵裏暗槐色露中光游
俠幽并客當壚京兆妝向夕風烟晚金羈滿洛陽
梅花落
春砌落芳梅飄零上鳳臺拂妝疑粉散逐溜似萍開映
日花光動迎風香氣來佳人早插髻試立且裵徊
楊叛兒曲
青春上陽月結伴戲京華龍媒玉珂馬鳳軫繡香車水
映臨橋樹風吹夾路花日昏歡宴罷相將歸狹斜
自君之出矣
自君之出矣霜暉當夜明思君若風影來去不曾停
自君之出矣房空帷帳輕思君如晝燭懷心不見明
自君之出矣不分道無情思君若寒草零落故心生
東飛伯勞歌
池側鴛鴦春日鶯綠枝絳樹相逢迎誰家佳麗過淇上
翠釵綺袖波中漾雕軒繡戶花恒發珠簾玉砌移明月
年時二七猶未笄轉顧流盼鬟髩低風飛蘂落將何故
可惜可憐空擲度
長相思
長相思久相憶關山征戌何時極望風雲絶音息上林
書不歸迴文徒自織羞將别後面還似初相識
同江僕射遊攝山棲霞寺
時宰磻溪心非關狎竹林鷲嶽青松繞雞峰白日沈天
迥浮雲細山空明月深摧殘枯樹影零落古藤隂霜村
夜烏去風路寒猿吟自悲堪出俗詎是欲抽簪
立春日泛舟玄圃各賦一字六韻成篇
(座有張式陸瓊顧野王謝伸禇琢王䙎傅縡陸瑜姚察等九人)
春光反禁苑曖日暖源桃霄烟近漠漠暗浪遠滔滔石
苔侵綠蘚岸草發青袍迥歌逐轉檝浮冰隨度刀遥看
柳色嫩迴望鳥飛高自得欣為樂忘意若臨濠
獻歲立春光風具美汎舟玄圃各賦六韻
(座有張式陸瓊顧野王殷謀陸琢岑之敬等六人)
寒輕條已翠春初未囀禽野雪明巖曲山花照迥林苔
色隨冰溜樹影帶風沈沙長見水落歌遥覺浦深餘暉
斜四戸流風颺八音既此留連席遂欣放曠心
上已宴麗暉殿各賦一字十韻
芳景滿闢窗暄光生遠阜更以登臨趣還勝袚禊酒日
照原上桃風搖城外柳斷雲仍合霧輕霞時映牖遠樹
帶山高嬌鶯含響偶一峰遙落日數花飛映綬度鳥或遛
檐飄絲屢薄藪言志遞為樂置觴方薦壽文學且迾筵
羅綺令陳後干戈幸勿用寧須勞馬首
祓禊汎舟春日玄圃各賦七韻
園林多趣賞祓禊樂還尋春池已渺漫高枝自嵸森日
裏絲光動水中花色沈安流淺易榜峭壁迥難臨野鶯
添管響深岫接鐃音山遠風烟麗苔輕激浪侵置酒來
英雅嘉賢良所欽
上已成篇
(座有張式陸瓊顧野王陸琢岑之敬等五人)
園開簪帶合亭迥春芳過鶯度遊絲斷風駛落花多峰
幽來鳥囀洲横擁浪波歌聲初出牖舞影乍侵柯面玉
同釵玉衣羅異草蘿既悅弦筒暢復歡文酒和
七夕宴樂修殿各賦六韻
(座有張式陸瓊禇玠王瓊傳緯陸瑜姚察等七人)
秋初芰荷殿寳帳芙蓉開玉笛隨弦上金鈿逐照迴釵
光搖玳瑁柱色輕玫瑰笑靨人前斂衣香動處來非同
七襄駕詎隔一春梅神仙定不及寧用流霞杯
五言畫堂良夜履長在節歌管賦詩迾筵命酒
十韻成篇
季冬初陽始寒氣尚蕭颯原葉或委低岫雲時吐欱雕
樹乍疎迥遠峰自重沓雲興四山霾風動萬籟答肅肅凝
霜下峩峩層冰合複殿可以娱於兹多延納迢迢百尺
觀杳杳三休閤前後訓導屏左右文衛匝進退簪纓移
縱横壯思雜幸矣天地泰當無范雎拉
同管記陸瑜七夕四韻(陸瑜王瓊等二人和)
河漢言清淺相望限烟霄雲生劒氣没槎還客宿遥月
上仍為鏡星連可作橋惟當有今夕一夜不迢迢
晚宴文思殿
晚日落餘暉宵園翠蓋飛荷影侵池浪雲色入山扉螢
光息復起暗鳥去翻歸樂極未言醉杯深猶恨稀
三善殿夕望山燈
重岫多風烟華燈此岫邊涸浦如珠露雕樹似花鈿依
樓雜度月帶石影開蓮既然常滿照羞與曉星連
小窗詩
午醉醒來晚無人夢自驚夕陽如有意偏傍小窗明
寄碧玉詩
離别腸應斷相思骨合銷愁魂若飛散憑杖一相招
隂鏗(字子堅武威人)
新成安樂宫
新宫實壯哉雲裏望樓臺迢遞翔鵾仰連翩賀燕來重
櫩寒霧宿丹井夏蓮開砌石披新錦梁花畫早梅欲知
安樂盛歌管雜塵埃
班婕妤怨
栢梁新寵盛長信昔恩傾誰謂詩書巧翻為歌舞輕花
月分窗進苔草共階生接淚衫前滿單眠夢裏驚可惜
逢秋扇何用合歡名
蜀道難
王尊奉漢朝靈關不惮遥高岷長有雪隂棧屢經燒輪
摧九折路騎阻七星橋蜀道難如此功名詎可要
和登百花亭懷荆楚
江陵一柱觀潯陽千里潮風烟望似接川路恨成遥落
花輕未下飛絲斷易飄藤長還依格荷生不避橋陽臺
可憶處惟有暮將朝
廣陵岸送北使
行人引去節送客艤歸艫即是觀濤處仍為郊贈衢汀
洲浪已息䢴江路不紆亭嘶背櫪馬檣轉向風烏海上
春雲雜天際晚帆孤離舟對零雨别渚望飛鳬定知能
下淚非但一楊朱
江津送劉光祿不及
依然臨送渚長望倚河津鼓聲隨聽絶帆勢與雲隣泊
處空餘鳥離亭已散人林寒正下葉釣晚欲收綸如何
相背遠江漢與城闉
和傅郎歲暮還湘州
蒼茫歲欲晚辛苦客方行大江静猶浪扁舟獨且征棠
枯絳葉盡蘆凍白花輕戌人寒不望沙禽迥未驚湘波
各深淺空軫念歸情
渡青草湖
洞庭春溜滿平湖錦帆張沅水桃花色湘流杜若香穴
去茅山近江連巫峽長帶天澄迥碧映日動浮光行舟
逗遠樹度鳥息危檣滔滔不可測一葦詎能航
遊始興道館
紫臺高不極清溪千仞餘壇邊逢藥銚洞裏閱仙書庭
舞經乘鶴池游被控魚稍昏蕙葉斂欲暝槿花疎徒教
斧柯爛會自不凌虚
開善寺
鷲嶺春光徧王城野望通登臨情不極蕭散趣無窮鶯
隨入戸樹花逐下山風棟裏歸雲白窗外落暉紅古石
何年卧枯樹幾春空淹留昔未及幽桂在芳叢
晚出新亭
大江一浩蕩離悲足幾重潮落猶如蓋雲昏不作峰遠
戍惟聞鼔寒山但見松九十方稱半歸途詎有蹤
晚泊五洲
客行逢日暮結纜晚洲中戍樓因嵁險村路入江窮水
隨雲度黑山帶日歸紅遥憐一柱觀欲輕千里風
雪裏梅花
春近寒雖轉梅舒雪尚飄從風還共落照日不俱消葉
開隨足影花多助重條今來漸異昨向晚判勝朝
徐陵(字孝穆東海郯人)
出自薊北門行
薊北聊長望黃昏心獨愁燕山對古刹代郡隱城樓屢
戰橋恒斷長冰塹不流天雲如地陣漢月帶胡秋積土
泥函谷挼繩縳凉州平生燕頷相會自得封侯
折楊柳
嫋嫋河堤樹依依魏主營江陵有舊曲洛下作新聲妾
對長楊苑君登高柳城春還應共見蕩子太無情
關山月
月出柳城東微雲掩復通蒼茫縈白暈蕭瑟帶長風羌
兵燒上郡胡騎獵雲中將軍擁節起戰士夜鳴弓
洛陽道二首
綠柳三春暗紅塵百戲多東門向金馬南陌接銅駝華
軒翼葆吹飛蓋響鳴珂潘郎車欲滿無奈擲花何
洛陽馳道上春日起塵埃濯龍望如霧河橋渡似雷聞
珂知馬蹀傍幰見甍開相看不得語密意眼中來
梅花落
對戶一株梅新花落故栽燕拾還蓮井風吹上鏡臺娼
家怨思妾樓上獨徘徊啼看竹葉錦簪罷未能裁
長相思二首
長相思望歸難傳聞奉詔使臯蘭龍城遠雁門寒愁來
瘦轉劇衣帶自然寬念君今不見誰為抱腰看
長相思好春節夢裏恒啼悲不洩帳中起窗前髻柳絮
飛還聚遊絲斷復結欲見洛陽花如君隴頭雪
春情
風光今旦動雪色故年殘薄夜迎新節當壚却晚寒竒
香分細霧石炭擣輕紈竹葉裁衣帶梅花奠酒盤年芳
袖裏出春色黛中安欲知迷下蔡先將過上蘭
山齋
桃源驚往客鶴嶠斷來賓復有風雲處蕭條無俗人山
寒微有雪石路本無塵竹徑蒙籠巧茅齋結構新燒香
披道記懸鏡厭山神砌水何年溜簷桐幾度春雲霞一
已絶寧辨漢將秦
奉和山池
羅浮無定所鬱島屢遷移不覺因風雨何時入後池樓
臺非一勢臨翫自多竒雲生對戶石猨挂入櫩枝
爲羊兖州家人答餉鏡
信來贈寳鏡亭亭似團月鏡久自踰明人久情愈歇取
鏡挂空臺於今莫復開不見孤鸞鳥香魂何處來
春日
岸烟起暮色岸水帶斜暉逕狹横枝度簾搖驚燕飛落
花承步履流澗寫行衣何殊九枝蓋薄暮洞庭歸
徐孝克(陵之弟)
仰同令君攝山棲霞寺山房夜坐六韻
戒壇青石路靈相紫金峰影盡皈依鴿餐迎守護龍晨
朝宣寳偈寒夜斂疎鐘芝蘭静含握仁智獨從容五禪
清慮表七覺蕩心封願言于此處攜手屢相逢
沈炯(字初明吴興武康人約之後)
從遊天中寺應令
福界新開草名僧共下筵楊枝生拱樹錫杖呪飛泉石
座應朝講山龕擬夜禪當非舍衛國賣地取金錢
名都一何綺
名都一何綺春日吐光輝高樓雲母扇複殿瑠璃扉昭
儀同輦出高安連騎歸欲知天子貴千門應紫微
周弘正(字思行汝南安成人)
還草堂尋處士弟
四時易荏苒百齡倏將半故老多零落山僧盡雕散宿
樹倒為查舊水侵成岸幽尋屬令弟依然歸舊館感物
自多傷况乃春鶯亂
和庾肩吾入道館
石梁有舊路靈室儼衆仙菊潭溜餘水丹竈起殘煙桃
花經作實海水屢成田逆愁歸舊里追問斧柯年
陸瑜(字幹玉吴郡人)
東飛伯勞歌
西王青鳥秦女鸞姮娥婺女慣相看誰家玉顔窺上路
粉色衣香雜風度九重樓檻芙蓉華四隣照鏡菱茭花
新妝年幾纔三五隱幔藏羞臨網戸然香氣歇不飛烟
空留可憐年一年
張正見(字見賾清河東武城人)
度關山
關山度曉月劒客遠從征雲中出迥陣天外落竒兵輪
摧偃去節樹倒礙懸旌沙揚折坂暗雲積榆溪明馬倦
時銜草人疲屢看城寒隴胡笳澀空林漢鼓鳴還聽嗚
咽水併切斷腸聲
採桑
春樓曙鳥驚蠶妾候初晴迎風金珥落向日玉釵明徙
顧移籠影攀鈎動釧聲葉高知手弱枝軟覺身輕人多
羞借問年少怯逢迎恐疑夫壻遠聊復答專城
豔歌行
城隅上朝日斜暉照杏梁併捲茱萸帳争移翡翠牀縈
環聊向牖拂鏡且調妝裁金作小靨借麝起微黃二八
秦樓婦三十侍中郎執戟超丹陛豐貂入建章未安文
史閣獨結少年場彎弧貫葉影學劒動星芒翠蓋飛城
曲金鞍横道傍調鷹向新市弹雀往睢陽行行稍有極
暮暮歸蘭房前瞻富羅綺左顧足鴛鴦蓮舒千葉氣燈
吐百枝光滿酌胡姬酒多燒荀令香不學幽閨妾生離
怨采桑
從軍行
胡兵屯薊北漢將起山西故人輕百戰聊欲定三齊風
前噴畫角雲上舞飛梯雁塞秋聲遠龍沙雲路迷燕然
自可勒函谷詎須泥
門有車馬客行
飛觀霞光啟重門平旦開北闕高箱過東方連騎來紅
塵揚翠轂赭汗染龍媒桃花夾逕聚流水傍池回投鞭
聊静電捐軫暫停雷非關萬里客自有六竒才琴和朝
雉操酒泛夜光杯舞袖飄金谷歌聲遶鳳臺良時不可
再騶馭鬱相催安知太行道失路車輪摧
怨詩
新豐妖冶地遊俠競嬌奢池臺間羅綺桃李雜煙霞蓋
影分連騎衣香合並車豔粉驚飛蝶紅妝映落花舞衫
飄冶袖歌扇掩團紗玉牀珠帳卷金樓鏡月斜還疑蕭
史鳳不及季倫家
輕薄篇
洛陽美年少朝日正開霞細蹀連錢馬傍趨苜蓿花揚
鞭還却望春色滿東家井桃映水落門柳雜風斜綿蠻
弄清綺蛺蝶遶承華欲往飛廉館遥駐季倫車石榴傳
瑪瑙蘭肴奠象牙聊持自娱樂未是鬭豪奢莫嫌龍馭
晚扶桑復浴鵶
折楊柳
楊柳半垂空裊裊上春中枝疎董澤箭葉碎楚臣弓色
映長河水花飛高樹風莫言限宫掖不閉長楊宫
關山月
巖間度月華流彩映山斜暈逐連城璧輪隨出塞車唐
蓂遥合影秦桂遠分花欲騐盈虚理方知道路賖
從永陽王遊虎丘山
滄波壯鬱島洛邑鎮崇芒未若兹山麗岧蕘擅水鄉地
靈侔少室塗艱像太行重巖標虎據九曲峻羊腸溜深
澗無㡳風幽谷自凉寳沈餘玉氣劒隱絶星光白雲多
異影丹桂有藂香遠看銀臺竦洞塔耀山莊瑞草生金
地天花照石梁
與錢玄智汎舟
高門事休沐朝野恣逢迎還乘金谷水俱望洛陽城舟
移津女渡楫動渭橋横風高雁已落雨霽水還清葉盡
桐門淨花秋菊岸明欲奏江南曲聊習棹歌行
遊匡山簡寂館
三梁磵本絶千仞路猶通即此神山内銀牓映仙宫鏡
似臨峰月流如飲澗虹幽桂無斜影深松有勁風惟當
遠人望知在白雲中
山家閨怨
王孫春好遊雲鬢不勝愁離鴻暫罷曲别路已經秋山
中桂花晚勿爲俗人留
傷韋侍讀
懷經傳北海藴義盛西河高峰落迴照逝水没驚波柳
下悲風急山陽秋氣多宿草摧書帶寒松脆女蘿無復
華隂市空餘蒿里歌
後湖汎舟
上苑奢行樂滄池聊薄遊汎荷分蘭櫂沈槎觸桂舟殘
虹收度雨缺岸上新流欲知有高趣長楊送麥秋
行經季子廟
延州高讓遠傳芳世祀移地絶遺金路松悲懸劒枝野
藤侵沸井山雨濕苔碑别有觀風處樂奏無人知
詠雪應衡陽王教
九冬飄遠雪六出表豐年睢陽生玉樹雲夢起瓊田入
窗輕落粉拂柳駛飛綿欲動淮南賦亂下桂花前
賦得雪映夜舟
黃雲迷鳥路白雪下鳬舟分沙映冰浦照鶴聚寒流檣
風吹影落纜錦雜花浮船梁若是桂翻如月照秋
浦狹村烟度
茅蘭夾兩岸野燎燭中川村長合夜影水狹度浮烟收
光暗鳥弋分火照漁船山人不吹桂樵華幸共然
秋日别庾正員
征途愁轉旆連騎慘停鑣朔氣凌疎木江風送上潮青
雀離帆遠朱鳶别路遥惟有當秋月夜夜上河橋
賦得佳期竟不歸
良人萬里向河源娼婦三秋思柳園路遠寄詩空織錦
宵長夢返欲驚魂飛蛾屢遶帷前燭衰草還侵階上玉
銜啼拂鏡不成粧促柱繁絃還亂曲時分年移竟不歸
偏憎寒急夜縫衣流螢映月明空帳疎葉從風入斷機
自對孤鸞向影絶終無一雁帶書回
江總(字總持濟陽考城人)
隴頭水二首
隴頭萬里外天涯四面絶人將蓬共轉水與啼俱咽驚
湍自湧沸古樹多摧折傳聞博望侯苦辛提漢節
霧暗山中日風驚隴上秋徒傷幽咽響不見東西流無
期從此别更度幾年幽遥聞玉關道望入杳悠悠
置酒高殿上
三清傳旨酒栢梁奉歡宴霜雲動玉葉凍水疎金箭羽
籥響鐘石流泉灌金殿盛時不再得光景馳如電
烏棲曲
桃花春水木蘭橈金羈翠蓋聚河橋隴西上計應行去
城南美人啼著曙
芳樹
朝霞映日殊未妍珊瑚照水定非鮮千葉芙蓉詎相似
百枝燈花復羞然暫欲寄根對滄海大願移華側綺錢
井上桃蟲誰可雜庭中桂蠧豈見憐
東飛伯勞歌
南飛烏鵲北飛鴻弄玉蘭香時會同誰家可憐出窗牖
春心百媚勝楊柳銀牀金屋勝流蘇寳鏡玉釵横珊瑚
時年二八新紅臉宜笑宜歌羞更斂風花一去杳不歸
祗爲無雙惜舞衣
雜曲三首
行行春逕蘼蕪綠織素那復觧琴心乍愜南階悲綠草
誰堪東陌怨黃金紅顔素月俱三五夫壻何在今追虜
關山隴月春雪冰誰見人啼花照戸
殿内一處起金房併勝餘人白玉堂珊瑚挂鏡臨網戸
芙蓉作帳照雕梁房櫳宛轉垂翠幕佳麗逶迤隱珠箔
風前花管颺難留舞處花鈿低不落陽臺通夢太非真
洛浦凌波復不新曲中惟聞張女調定有同姓可憐人
但願私情賜斜領不願傍人相比並妾門逢春自可榮
君面未秋何意冷
泰山言應可轉移新寵不信更參差合歡錦帶鴛鴦鳥
同心綺袖連理枝皎皎新秋明月開早露飛螢暗裏來
鯨燈落花殊未盡虬水銀箭莫相催非是神女期河漢
别有仙姬入吹臺未眠解著同心結欲醉那堪連理杯
後宫不愜茱萸芳夜夜争開蘇合房寳釵翠鬢還相似
朱唇玉面非一行新人未語言如澀新寵無前判不臧
願奉更衣蘭麝氣恐君馬到自驚香
宛轉歌
七夕天河白露明八月濤水秋風驚樓中恒聞哀響曲
塘上復有辛苦行不解何意悲秋氣直置無秋悲自生
不怨前階促織鳴偏愁别路擣衣聲别燕差池自有返
離蟬寂寞詎含情雲聚懷清四望臺月冷相思九重觀
欲題芍藥詩不成來採芙蓉花已散金樽送曲韓娥起
玉柱調弦楚妃歎翠眉結恨不復開寳鬢迎秋度還亂
湘妃拭淚灑貞筠筴藥浣衣何處人步步香飛金薄履
盈盈扇掩珊瑚脣已言采桑期陌上復能解珮就江濱
競入華堂要花枕争開羽帳奉華茵不惜獨眠前下鈎
欲許便作後來薪後來暝暝同玉牀可憐顔色無比方
誰能巧笑特窺井乍取新聲學繞梁宿處留嬌墜黃珥
鏡前含笑弄明璫菤施摘心心不盡茱萸折葉葉更芳
已聞能歌洞簫賦詎是故愛邯鄲倡
長相思二首
長相思久别離征夫去遠芳音滅湘水深隴頭咽紅羅
斗帳裏綠綺清絃絶逶迤百尺樓愁思三秋結
長相思久别離春風送燕入簷窺時開脂粉弄花枝紅
樓千愁色玉筯兩行垂心心不相照望望何由知
侍宴玄武觀
詰曉三春暮新雨百花朝星宮移渡䍐天駟動行鑣旆
轉蒼龍闕塵飛飲馬橋翠觀迎斜照丹樓望落潮鳥聲
雲裏出樹影浪中搖歌吟奉天詠未必待聞韶
秋日遊昆明池
靈沼蕭條望遊人意緒多終南雲影落渭北雨聲過蟬
噪金堤柳鷺飲石鯨波珠來照似月織處寫成河此時
臨水歎非復採蓮歌
秋日登廣州城南樓
秋城韻晚笛危榭引清風遠氣疑埋劒驚禽似避弓海
樹一邊出山雲四面通野火初烟細新月半輪空塞外
離羣客顔鬢早如蓬徒懷建鄴水復想洛陽宫不及孤
飛雁獨在上林中
贈洗馬袁朗别
賈誼登朝日終軍對奏年校文升廣内撫劒入崇賢竒
才殊豔逸將别更留連驅車命鐃管拱坐面林泉池寒
稍下雁木落久無蟬露浸山扉月霜開石路烟高談無與
慰遲爾報華篇
詒孔中丞奐
我行五嶺表辭鄉二十年聞鶯欲動詠披霧即依然疇
昔同寮寀今隨年代改借問藏書處惟君故人在故人
名宦高霜簡肅權豪誰知懷九歎徒然泣二毛步出東
郊望心遊江海上遇物便古今何為不惆悵初晴原野
開宿雨潤條枚叢花曙後發一鳥霧中來淹留蘭蕙苑
吟嘯芳菲晚㤀懷静躁間自覺風塵遠白社聊可依青
山乍採薇鍾牙乃得性語默豈同歸
遇長安使寄裴尚書
傳聞合浦葉遠向洛陽飛北風尚嘶馬南冠獨不歸去
雲目徒送離琴手自揮秋蓬失處所春草屢芳菲太息
關山月風塵客子衣
庚寅年二月十二日遊虎丘山精舍
縱棹憐迴曲尋山静見聞每從芳杜性須與俗人分貝
塔涵流動花臺徧嶺芬蒙蘢出檐桂散漫遶窗雲情幽
豈徇物志遠易驚羣何由狎魚鳥不願屈玄纁
入龍丘巖精舍
法堂猶集雁仙竹幾成龍聊承丹桂馥遠視白雲峰風
窗穿石竇月牖拂霜松暗谷留征鳥空林徹夜鐘隂崖
未辨色疊樹豈知重溘此哀時命吁嗟世不容無由訪
詹尹何去復何從
明慶寺
十五詩書日六十軒冕年名山極歴覽勝地殊留連幽
崖聳絶壁洞穴瀉飛泉金河知證果石室乃安禪夜梵
聞三界朝香徹九天山階步皎月澗戶聽凉蟬市朝霑
草露淮海作桑田何言望鐘嶺更復切秦川
入攝山棲霞寺(并序)
壬寅年十月十八日入攝山棲霞寺登崕極峭頗
暢懷抱至德元年癸夘十月二十六日又再遊此
寺布法師施菩薩戒甲辰年十月二十五日奉送
金像還山限以時務不得恣情淹留乙巳年十一
月十六日更獲拜禮仍停山中宿永夜留連棲神
悚聽但交臂不停薪指俄謝率製此篇以記即目
俾後來賞者知余山志
淨心抱冰雪暮齒逼桑榆太息波川迅悲哉人世拘歲
華皆採穫冬晚共嚴枯濯流濟八水開襟入四衢兹山
靈妙合當與天地俱石瀨乍深淺崖烟遞有無缺碑横
古隧盤木卧荒塗行行備履歴步步轔威紆高僧迹共
遠勝地心相符樵隱各有得丹青獨不渝遺風佇芳桂
比德喻生芻寄言長往客悽然傷鄙夫
南越木槿歌
啼妝梁冀婦紅妝蕩子家若持花竝笑宜笑不宜花趙
女垂金珥燕姬插寳珈誰知紅槿豔無因寄狹邪徒令
萬里道攀折自咨嗟
賦得一日成三賦應令
副君睿賞遒清夜北園遊下筆成三賦傳觴對九秋飛
文綺縠采落紙波濤流樹密寒蟬響簷暗雀聲愁綠漵
明層殿青山照近樓此時盛禮物顧省良若抽
卞山楚廟
蘋藻祈明德倚棹息巖阿忽聽晨雞曙非復楚宫歌閒
階薙宿薺古木斷懸蘿帷堂寂易晚桴鼓自相和盛祀
流百世英威定幾何
山庭春日
洗沐惟五日棲遲在一丘古楂横近澗危石聳前洲岸
綠開河柳池紅照海榴野花寧待晦山蟲詎識秋人生
復能幾夜燭非長遊
七夕
漢曲天榆冷河邊月桂秋婉孌期今夕飄颻渡淺流輪
隨列宿動路逐彩雲浮横波翻瀉淚束素反緘愁此時
機杼息獨向紅妝羞
在陳旦解酲共哭顧舍人
獨酌一樽酒高詠七哀詩何言蒿里别非復竹林期階
荒鄭公草戸閴董生帷人隨暮槿落客共晚鶯悲年髮
兩如此傷心詎幾時
和衡陽殿下高樓看妓
起樓侵碧漢初日照紅妝弦心豔卓女曲誤動周郎並
歌時轉黛息舞暫分香挂纓銀燭下莫笑玉釵長
并州羊腸坂
三春别帝鄉五月度羊腸本畏車輪折翻嗟馬骨傷驚
風起朔雁落照盡胡桑關山定何許徒御慘悲凉
夏日還山庭
獨於幽棲地山庭暗女蘿澗漬長低篠池開半卷荷野
花朝暝落盤根歲月多停樽無賞慰狎鳥自經過
賦得三五明月滿
三五兔輝成浮隂冷復輕隻輪非戰反團扇少歌聲雲
前來往色水上動搖明况復高樓照何嗟攬不盈
於長安歸還揚州九月九日行薇山亭賦二韻
心逐南雲逝形隨北雁來故鄉籬下菊今日幾花開
閨怨篇
寂寂青樓大道邊紛紛白雪綺窗前池上鴛鴦不獨自
帳中蘇合還空然屏風有意障明月燈火無情照獨眠
遼西水凍春應少薊北鴻來路幾千願君關山及早度
念妾桃李片時妍
内殿賦新詩
兔影脈脈照金鋪虬水滴滴瀉玉壺綺翼雕甍邇清漢
虹梁紫柱麗黃圖風高暗綠凋殘柳雨駛芳紅濕晚芙
三五二八佳年少百萬千金買歌笑偏著故人織素詩
願奏秦聲采蓮調織女今夕渡銀河當見新秋停玉梭
姬人怨
天寒海水慣相知空牀明月不相宜庭中芳桂樵悴葉
井上疎桐零落枝寒燈作花羞夜短霜雁多情恒結伴
非為隴水望秦川直置思君腸自斷
姬人怨服散篇
薄命夫壻好神仙逆愁高飛向紫烟金丹欲成猶百鍊
玉酒新熟幾千年妾家邯鄲好輕薄特忿仙童一丸藥
自悲行處綠苔生何悟啼多紅粉落莫輕小婦狎春風
羅襪也得步河宫雲車欲駕應相待羽衣未去幸須同
不學簫史還樓上會逐姮娥戲月中
顧野王(字希馮吴郡吴人)
羅敷行
東隅麗春日南陌採桑時樓中結梳罷提筐候早期風
輕鶯韻緩露重落花遲五馬光長陌千騎絡青絲使君
徒遣信賤妾畏蠶饑
有所思
賤妾有所思良人久征戍笳鳴塞城表花開落芳樹白
登澄月色黃龍起烟霧還聞雉子斑非復長征賦
艷歌行三首
夕臺行雨度朝梁照日輝東城採桑返南市數錢歸長
歌挑碧玉羅塵笑洛妃欲知歡未盡棲烏己夜飛
齊倡趙女盡妖妍珠簾玉砌併神仙莫笑人來最落後
能使君恩得度前豈知洛渚羅塵步詎减天河秋夕渡
妖姿巧笑能傾城那思他人不憎妬蓮花藻井推芰荷
採菱妙曲勝陽阿
燕姬妍趙女麗出入王宫公主第倚鳴瑟歌未央調絃
八九弄度曲兩三章惟欣春日永詎愁秋夜長歌未央
倚鳴瑟輕風飄落蘂乳燕巢蘭室結羅帷翫朝日窗開
翠幔卷妝罷金星出争攀四照花競戲三條術
岑之敬(字思禮南陽人)
折楊柳
將軍始見知細柳遶營垂懸絲拂城轉飛絮上宫吹塞
門交度葉谷口暗横枝曲成攀折處惟言怨别離
對酒
色映臨池竹香浮滿砌蘭舒文泛玉盌漾蟻溢金盤簫
曲隨鸞易笳聲出塞難惟有將軍酒川上可除寒
烏棲曲
驄馬直去沒浮雲河渡冰開兩岸分鳥藏日暗行人息
空棲隻影長相憶明月二八照花新當壚十五晚留賓
徐伯陽(字隱忍東海人)
日出東南隅行
朱城璧日啓朱扉青樓含照本暉暉遠映陌上春桑葉
斜入秦家緗綺衣羅敷妝粉能佳麗鏡前新梳倭墜髻
圓籠裊裊挂青絲鐡鈎冉冉勝丹桂蠶饑日晚暫生愁
忽逢使君南陌頭五馬停珂遣借問雙臉含嬌特好羞
妾壻府中輕小吏即今來往專城裏欲識東方千騎歸
藹藹日暮紅塵起
阮卓(陳留尉氏人)
詠魯仲連
魯連有高趣意氣本相求笑罷秦軍却書成燕將愁聊
棄南金賞方從滄海遊寄言人世客非君能見留
賦得風
高風應爽節搖落漸疎林吹雲旅雁斷臨谷曉松吟屢
惜凉秋扇常飄清夜琴泠泠隨列子彌諧逸豫心
賦得黃鵠一遠别
霜風秋月映樓明寡鶴偏棲中夜驚月下裵徊顧别影
風前悽斷送離聲離聲一去斷還續别響時來疎復促
聊看遠客贈綾紋彌怨閒宵雅琴曲恒思昔日稻梁恩
理翮整翰上君軒獨舞輕飛向吴市孤鳴清唳出雷門
王子吹笙忽相值自覺飄飄雲裏駛一舉千里未能歸
惟有田鐃解深意
陳昭(義興國山人)
昭君詞
跨鞍今永訣垂淚别親賓漢地隨行盡胡關逐望新交
河擁斷霧隴日暗沙塵惟有孤明月猶能遠照人
聘齊經孟嘗君墓
薛城觀舊跡征馬屢徘徊盛德今何在惟餘長夜臺蒼
茫空壟路顦顇古松栽悲隨白楊起淚想雍門來泉戸
無關吏雞鳴誰為開
祖孫登(仕陳為記宅)
紫騮馬
候馬指樓蘭長城迴路難嘶從風處斷骨住水中寒飛
塵暗金勒落淚灑銀鞍抽鞭上關路誰念客衣單
詠風
颻颺楚王宫裵徊遶竹叢帶葉俱吟樹將花共儛空飄
香雙袖裏亂曲五絃中試上高臺聽悲響定無窮
詠水
驪泉紫闕映珠浦碧沙沈岸闊蓮香遠流清雲影深風
潭如拂鏡山溜似調琴請君看皎潔知有澹然心
詠柳
馳道藏烏日鬱鬱正翻風抽翠争連影飛綿亂上空高
葉臨胡塞長枝拂漢宫欲騐傷攀折三春横笛中
劉刪(仕陳為長吏)
泛宫亭湖
迴艫乘派水舉帆逐分風滉瀁疑無際飄颺似度空檣
烏排鳥路船影没河宫孤石滄波裏匡山苦霧中寄謝
千金子安知萬里蓬
賦得蘇武
奉使窮沙漠收淚上河梁食雪天山近思歸海路長繋
書秋待雁握節暮看羊因思李都尉還漢不相忘
侯司空宅詠妓
石家金谷妓妝罷出蘭閨看花只欲笑聞瑟不勝啼山
邊歌落日池上舞前溪將人當桃李何處不成蹊
賦松上輕蘿
葉遶千年蓋條依百尺枝屬與松風動時將薜影垂學
帶非難結為衣或易披山阿若近遠獨有楚人知
謝燮
隴頭水
隴阪望咸陽征人慘思腸咽流喧斷岸遊沬聚飛梁鳬
分斂冰彩虹飲照旗光試聽鐃歌曲惟吟君馬黃
蕭詮(仕陳為黃門郎)
巫山高
巫山映巫峽高高殊未窮猿聲不辨處雨色詎分空懸
厓下桂月深澗響松風别有仙雲起時向楚王宫
賦得往往孤山映
青山照落暉映遠望連飛仙峰看玉筍關路視金微鼓
吹聲凝盡香爐烟覺稀共君臨水别勞此送將歸
賦得夜猿啼
桂月影才通猿啼迥入風隔巖還嘯侣臨潭自響空挂
藤疑欲飲吟枝似避弓别有三聲淚霑裳竟不窮
賦得婀娜當軒織
東南初日照秦樓西北織婦正嬌羞綺窗猶垂翡翠幌
珠簾半上珊瑚鈎新妝入機映春牖弄杼鳴梭挑纖手
何曾織素讓新人不掩流蘇推中婦三日五匹未言遲
衫長腕弱繞輕絲綾中轉躡成離鵠錦上迴文作别詩
不惜繞素同霜雪更傷秋扇篋中辭
賀徹(仕陳為左戸郎)
採桑
蠶妾出房櫳結伴類花叢度水春衫綠映日晚妝紅釧
聲時動樹衣香自入風鈎長嫩枝曲葉盡細條空競採
須盈手争歸欲滿籠自憐公府步誰與少年同
賦得長笛吐清氣
胡關氛霧侵羌笛吐清音韻切山陽曲聲悲隴上吟柳
折城邊樹梅舒嶺外林方知出塞虜不惮武溪深
賦得庭中有竒樹
三春節物始芳菲遊絲細草動春暉香風飄舞花間度
好鳥和鳴枝上飛臨池間竹偏增綠依階映雪紛如玉
溫室庭前竟不言鼓吹樓中能作曲曾聞遠别舊難思
攀折令取贈佳期長條本自堪為帶密葉由來好作帷
星稀漢轉月輪明徘徊夜鵲屢相驚欲識幽人蘭杜逕
山窗芳桂復叢生
何胥(後主時為太常令)
被使出關
出關登隴坂迴首望秦川絳水通西晉機橋指北燕奔
流下激石古木上參天鶯啼落春後雁度在秋前平生
屢此别腸斷自催年
哭陳昭
思人適舊館寂寞非一源無復酣歌樂空餘燕雀喧落
暉隱窮巷秋風生故園撫孤空對此零淚欲奚言
徐德言
破鏡詩
鏡與人俱去鏡歸人未歸無復姮娥影空留明月輝
樂昌公主
餞别自解
今日何遷次新官對舊官笑啼俱不敢方信作人難
張君祖
詠懷三首
運形不標異澄懷恬無欲座可依王侯門宜迴金轂風
來詠逾清鱗萃淵不濁斯乃玄中子所以矯逸足何必
翫幽閒青衿表離俗百齡苟未遐昨辰亦非促曦騰望
舒映曩今迭相燭一世皆逆旅安悼電往速區區雖非
黨兼忘混礫玉恪神罔叢穢要在夷心曲
靈飈起回浪飛雲騰逆鱗苟擢南陽秀固集三造賓緬
懷結寂夜味藻詠終晨延佇時無遘誰與拂流塵眇情
寄極眄蕭條獨遨神相忘東溟裏何晞西朝津我崇道
無廢長謠想義人
遙遯播荆衡策杖憩南郢遭動透浪迹遇静恬夷性拊
卷從老語揮綸與莊詠遐眺獨緬想蕭神飈塵正時無
喜惠偶絶韻將誰聽習子茂芳標有欣徽音令穎敷陵
霜倩葩熙三春盛拂翮期霄翔豈與桑榆競我混不材
姿遺情忘雕映雖非嶧陽椅聊以翮泗磬
庾僧淵
代答張君祖
省贈法頵詩經通妙遠亹亹清綺雖云言不盡意
殆亦幾矣夫詩者志之所之意迹之所寄也忘妙
玄解神無不暢夫未能冥逹玄通者惡得不有仰
鑽之詠哉吾想茂得之形容雖棲守殊塗標寄玄
同仰代答之未足盡美亦各言其志也其辭曰
真朴運既判萬象森已形精靈感冥會變化靡不經波
浪生死徒彌綸始無名捨本而逐末悔吝生有情胡不
絶可欲反宗歸無生逹觀均有無蟬蛻豁朗明逍遙衆
妙津栖凝于玄冥大慈順變通化育曷常停幽聞自有
所豈與菩薩并摩詰風微指權遒多所成悠悠滿天下
孰識秋露情
陽縉
賦得荆軻
函關使不通燕將重深功長虹貫白日易水急寒風壯
髮危冠下匕首地圖中琴聲不可識遺恨没秦宫
照帙秋螢
秋窗餘照盡入暗早螢來忽聚遠同色恒然詎落灰飛
影黃金散依帷縹帙開含明終不息夜月空裵徊
俠客控絶影
青門小苑物華新花開鳥弄會芳春仙掌層臺浮麗日
長楸廣路起紅塵園中追尋桃李逕陌上逢迎遊俠人
游俠英名馳上國人馬意氣俱相得白玉鹿盧秋水劒
青絲宛轉黃金勒復有魚目並龍文躡影追風本絶羣
影入吴門疑曳綀形來西北似浮雲寄語幽并馳射客
未肯推名持借君
陽慎
從駕祀麓山廟
聖德憂民暇麾旆謁山靈畫船汎北渚文馬侍東平春
浦戈鋋照寒林鐃吹鳴依稀長安驛蕭條都尉城井泉
能共動江帆得分行窗幽細網合階静落花明櫩巢始
入燕軒樹已遷鶯菲菲蘭俎馥淡淡桂樽清銀塘日影
盡玉座舞衣輕
伏知道
從軍五更轉五首
一更刁斗鳴校尉逴連城遙聞射鵰騎懸惮將軍名
二更愁未央高城寒夜長試將弓學月聊將劒比霜
三更夜警新横吹獨吟春彊聽梅花落誤憶柳園人
四更星漢低落月與雲齊依稀北風裏胡笳雜馬嘶
五更催送籌曉色映山頭城烏初起堞更人悄下樓
何楫
班婕妤怨
齊紈既逐篋趙舞即凌人履跡随恩故階苔逐恨新獨
卧銷香炷長啼費錦巾庭草何聊頼也持秋當春
徐湛
賦得班去趙姬升
班姬與飛燕俱侍漢王宫不意恩情歇偏將衰草同香
飛金輦外苔上玉階中今日悲圑扇非是為秋風
蕭琳
隔壁聽妓
徒聞絃管切不見舞腰迴惟有歌梁共塵飛一半來
釋惠標
詠山三首
靈山藴麗名秀出寫蓬瀛香爐帶烟上紫蓋入霞生霧
捲蓮峰出嵓開石鏡明定知丘壑裏併佇白雲情
蛾眉信重險天目本仙居金華抱丹竈玉笥藴神書幽
人披荔薜怨妾採蘼蕪紫嵓無暮雨何時送故夫
丹霞拂層閣碧水泛蓬萊鼇岫含烟聳蓮崖照日開松
門夾細葉石磴染新苔能令平子見淹留未肯回
曇瑗(金陵人)
遊故苑
丹陽松葉少白水黍苗多浸淫下客淚哀怨動民歌春
溪度短葛秋浦没長莎麋鹿自騰倚車騎絶經過蕭條
四野望惆悵將如何
釋洪偃(會稽山隂人)
登吴昇平亭
蕭蕭物候晚肅肅天望清旅人聊策杖登高蕩客情川
原多舊迹墟里或新名宿烟浮始且朝日照初晴獨遊
乏徒侣徐步寡逢迎信矣非吾託賞心何易并
遊鍾山之開善定林息心宴坐引筆賦詩
策杖步前嶺褰裳出外扉輕蘿轉蒙密幽逕復紆威樹
高枝影細山盡鳥聲稀石苔時滑屣蟲網乍粘衣澗傍
紫芝曄嵓上白雲霏松子排烟去堂生寂不歸窮谷無
還往攀桂獨依依
石倉歴代詩選卷十
