石倉歴代詩選卷一百九十一
明曹學佺編
宋詩六十八
劉克莊
荔支巖(洞内小石如荔支者無數)
異境閟神竒一罅通深阻呀然張蟾吻光怪腹中貯始
来尚覿面稍進但聆語廻頭失塵世束緼行里所石房
容十客石柱徑丈許眠獒若將吠堕果疑可咀平生聞
化城今見玉樓櫓陟高既趫捷循狹或傴僂忽逢路窮
處淺浪隔洲渚心知仙聖居欲到無飛羽向非新燭力
往還何異瞽重遊儻未卜聊向詩中覩
伏波巖
懸崖萬仞餘江流繞其趾仰視不見天森秀拔地起中
間既深豁旁竇皆竒詭惜哉題識多蒼玉半鑱毁安得
巨靈鑿永削崖谷趾緬懷馬伏波往事可追紀千層戍
浪泊樓船下湟水
棲霞洞
往聞耆老言兹洞深無際闇中或識路塵外别有世繼
思絶人事齎糧窮所詣棋終出易迷炬絶入難繼孤亭
渺雲端于焉小休憩憑高眺城闕擾擾如聚蚋盡捐滓
穢念遂有飛舉勢山靈娟清遊雨意来極銳濛濛濕莎
草浥浥凉松桂暝色不可留悵望巖扉閉
五月二十七日遊諸洞
来南百慮拙所得惟幽尋矧余玉雪友共此丘壑心江
亭俯虚曠穴室窮邃深是時薄雨收白靄籠青岑棄輿
追野步却扇開風襟炎方豈必好差遠鼙鼓音且願海
氛息莫問神州沈徘徊惜景短留滯畏老侵昨遊感鶯
哢今至聞蟬吟常恐官事縶佳日妨登臨譬如逃學兒
汲汲貪寸隂何因釋膠擾把臂偕入林
戴秀巖(戴秀者兵卒也得道于此)
兹巖視諸峯厥狀尤峥嶸舊為碧蘚封新有朱棧横縻
腰尚恐堕束炬劣可行外狹中乃寬始闇俄忽明仰窺
神魄悸俯顧形殼輕遂覽丹爐基微聞玉鼔聲源深足
力盡路黑雲氣生不辨晝夜分恍疑世代更嘗聞學神
仙所得由專精豈吾諸名士羡彼一老兵欣然約同志
嗣此將尋盟安知無白鹿絶頂来相迎
和太白潯陽紫極宫感秋
翰林兩仙人偶来聽風竹蕭蕭玉千竿采采綠一掬少
時負不羣中歲乃見獨嗟余長十年所至戀三宿徑當
還笏歸奚俟揲蓍卜夜郎與儋耳老大費往復宜州殿
其後路險車又覆山中采芝去舍下炊粱熟
宿庄家
茅茨迷詰曲度谷復踰陂世上事如許山中人不知牛
羊晴卧野鵝鶩晩歸池精識為農意秋輸每及時
黃檗山
出縣半程遥松間認粉標峰排神女峽寺創德宗朝鸛
老巢高木僧寒曬堕樵早知人世淡来住退居寮
晩春
花事匆匆了人家割麥初雨多田有鸛潮小市無魚秃
筆回僧簡褎衣看古書經年稀見客磬折轉生疎
蒜嶺
到此思家切寒衣半淚㾗燒餘山頂禿潮至海波渾僕
怕昏無店人言近有村吾生輸野老笑語掩柴門
張麗華墓
臺上栢蕭蕭空堂閉寂寥芳魂三尺土往事幾回潮堕
翠尋難見埋紅恨未消猶勝江令在白首入隋朝
二將(石俁韓仔)
二將同時死路人聞亦哀力窮鏖轉急圍厚突難開戰
骨尋應在殘兵間有廻傷心郵遞裏隔日捷書來
哭吳杞
七十未陞舍目深雙鬢殘病中依佛寺死處近嚴灘俗
薄揮金少家貧返骨難遺言令火葬聞者鼻皆酸
勝業寺
寺創于何代問僧皆不知槎牙夏后栢殘缺柳侯碑雪
過禪堂冷冰餘嶽路危上封猶未到太息負心期
遊水東諸洞次同遊韻
桂山前未到今日是初遊招鶴登青巘呼龍俯碧湫深
溪通秉炬小竇劣容舟豈敢輕題詠同官盡柳侯
郊行
薄有西風意郊行得自娛山晴全體出樹老半身枯林
轉亭方見江侵路欲無何妨橋纜斷小艇故堪呼
清惠廟
来訪古祠宫迢迢過水東一條溪不斷數里竹方通巫
拜分餘胙商行禱順風粧樓空百尺半仆夕陽中
嚴關新洞
羽客初尋見因于此葺廬未能平險峻先擬架空虚磴
路樵相引山名尉自書看来臨驛道未必有仙居
哭章泉
小扉通水竹幽絶少比鄰家似巢棲者詩非火食人于
今無宿士若昔有先民強作徵君誄居然語未親
送趙叔愚赴潯州理掾
未奉三雍對聊為五筦行鄉書踰嶺少詩思入湘清遠
宦身差穏中州事日生向来幾離别此會最關情
送趙守仲冶
放逐諳時態惟侯意味長醴為狂客設羹許老人嘗南
國留棠舍西郊閉草堂臨期先作惡未可倚剛腸
送陳霆之官連州
郡接湖南境孤城若箇邊茆寮愁問宿峽石善驚船官
小無迎吏詩工有續編古人高妙處不過覽山川
送王梅州
州境與潮鄰徐行止浹旬瘴鄉均一氣鹽子亦吾民日
晏烟嵐斂兵餘戸口貧定將田里事閉閣細條陳
其二
禍始自三槍菑猶被一方帝將安渤海君肯薄淮陽老
手何由斵新眉尚費粧漢庭褒郡最早晩入為郎
早行
店媪明燈送前村認未真山頭雲似雪陌上樹如人漸
覺高星少纔分遠燒新寧須看堠子来往暗知津
暝色
暝色千村樹遥峯帶淺霞荷鋤歸别墅乞火到鄰家戍
鼓聞更遠昏燈見字斜小軒風露冷自起灌蘭花
北山作
骨法枯閒甚惟堪作隠君山行忘地脈夜坐認天文字
瘦偏題石詩寒半說雲近来仍善瞶外事不曾聞
郭璞墓
先生精數學卜穴未應疎因捋虎鬚死還尋魚腹居如
何師鬼谷却去友靈胥此理憑誰說人方寳葬書
堯廟
帝與天同大天存帝亦存桑麻通絶徼簫鼔出深村水
至孤亭合山居列岫尊尚餘土階意樵牧踐籬藩
贈高九萬&KR0034;寄孫季蕃作
諸人凋落盡高叟亦中年行世有千首買山無一錢紫
髯長拂地白眼冷看天古道微如綫吾徒各勉&KR0999;
仝孫季藩遊净居寺
滿院静沈沈微聞有梵音不来陪客語因恐壊禪心俗
姓歸全少家門悟已深戒衣皆自納因講始停針
客中
漂泊何須遠離鄉即旅人炊薪嘗海品書刺謁田鄰婦
寄寒衣少山来曉夢頻小兒仍病瘧詩句竟無神
春暮
一畆青苔半落英蜂忙蝶懶互卿卿燕泥乾後兒初落
魚尾輕時子徧成閒拂午窗驚野馬夢遊天竺聽華鯨
舍南有柳纖纖在不奈雙蟬占取鳴
雪
衰同無葉報蕭颼卧聽窗聲作許愁檠暗冷光侵研几
瓦疎飛片落香篝病思結客遊梁苑往愛提軍入蔡州
也欲訪梅湖畔去黃塵滿袖欲盟鷗
遇雨
與客同登萬仞崖蔽天風雨驀然来六丁白晝誅炎魃
百怪蒼淵起蟄雷毒蟒噴時林盡黑怒龍裂處石中開
吾生不及觀河决得賦斯遊亦壯哉
瑞香
一樹婆娑整復斜多君輟贈到田家自慚甕牖繩樞子
不稱香囊錦&KR0987;花小借暖風為破萼旋澆新水待抽芽
丁寧童子勤封植留與甘棠一樣誇
漁梁
春泥滑滑雨絲絲一路隂寒少霽時水入陂渠喧似瀑
雲從山掩上如炊燎衣去傍田家火灸燭来看野店詩
落盡梅花心事惡獨搔蓬鬢繞殘枝
冶城
斷鏃遺鎗不可求西風古意滿原頭孫劉數子如春夢
王謝千年有舊遊高塔不知何代作清笳如訴昔人愁
神州只在闌干北幾度来時怕上樓
鄭寧示邊報走筆戲贈
曾客嫖姚與伏波慣騎生馬擁琱戈金臺有命終須築
鐵硯無功亦且磨見說帛書来汝洛又傳氊帳迫淮河
只今西北多機會吾子南歸竟若何
醴陵客店
野郭依稀隔渡頭解鞍来倚店家樓欲攀桂樹吟招隠
因看梅花賦遠遊市上俚音多楚語橋邊碧色是湘流
直南鄉國幾千里目送羇鴻起暮愁
寒食清明
寂寂柴門村落裏從教插柳寄年華禁烟不到粤人國
上塚亦携龐老家漢寢唐陵無麥飯山蹊野徑有棃花
一尊徑藉青苔卧莫管城頭奏暮笳
落梅
一片能教一斷腸可堪平砌更堆墻飄如遷客来過嶺
墜似高人去赴湘亂點莓苔多莫數偶粘衣袖久仍香
東風謬掌花權柄却忌孤高與主張
其二
昨夜尖風幾陣寒心知清物久留難枝疎似被金刀剪
片細疑經玉杵殘痛叱山童持帚去苛留野客坐苔看
月中徙倚憑空樹也勝吳兒賞牡丹
老馬
脊瘡蹄蹇瘦闌干火印年深字已漫野澗有冰朝洗怯
破坊無壁夜嘶寒身同退卒支殘料眼見新駒鞁寳鞍
昔走塞垣如抹電安知末路出門難
老妓
籍中歌舞昔傳聲顦顇猶存態與情愛說舊官當日寵
偏呼狎客小時名薄鬟已脱梳難就半被常空睡不成
却羡鄰姬門戸熟隔墻張燭到天明
老儒
向来歲月雪螢邊老去生涯井臼前舉孝廉科非復古
給靈夀杖定何年空蟠萬卷終無用專巧三場恐未然
猶記兒時聞緒論白頭那敢負師𫝊
老僧
半間古屋冷颼颼死盡同參偶獨留昔已尋師遠行脚
今惟見佛小低頭殘經無用聊收取破衲難縫且着休
年少還知貧道苦曾同王謝二公遊
老奴
少賤腸枵破褐單傍人門戸活飢寒自從毁齒初成券
直至長鬚尚不冠冷炙時霑筵上餕秃芒旋掃臼邊殘
他時縱取封侯印僅得君王踞厠看
老妾
傷春感舊似中酲樂器全抛曲譜生自少抱衾無怨色
間時擁髻尚風情曾陪太尉斟還唱猶記司空眼與聲
着主衣裳為主夀莫如琴客别宜城
老兵
音擁琱戈射鐵簾可堪蓬鬢照冰髯金瘡常有些兒痛
鐵甲今難寸許添至老安能希駱甲從初悔不事蒙恬
莫嗟身上衣裘薄猶向官中請半縑
丙辰元日
免騎朝馬趁南衙五見空村換歲華旋遣尉人挑薺菜
虛勞座客頌椒花不施行馬鈞編戸雖飲屠蘇殿一家
二十宦遊今七十却于身外復何加
宿千歲庵聽泉
因愛庵前一脈泉襆衾来此借房眠驟聞將謂溪當戸
久聽翻疑屋是船變作怒聲猶壯偉滴成細點更清圓
君看昔日蘭亭帖亦把湍流替管絃
贈陳起
陳侯生長紛華地却似芸香自沭薰鍊句豈非林處士
鬻書疑是穆參軍雨簷兀坐忘春去雪屋清談至夜分
何日我閒君閉肆扁舟同泛北山雲
南浦亭寄所思
只是從前瘦病身官卑活計太清貧買来晉帖多成贋
吟得唐詩轉逼真生擬棄家尋劒客死當移冢近騷人
秋風爛漫吹雙鬢目送停雲欲愴神
老歎
肘後竒書懶更開只今年鬢巳相催但聞方士騰空去
不見童男入海廻無藥能留炎帝在有人曾哭老𥅆来
醉鄉一路差堪向終擬劉伶冢畔埋
烏石山
客子家山亦此峰可堪投宿聽疎鐘旋沽村酒開霜柿
欲訪禪扉隔暮松鄉信寫成無便寄寒衣著綻倩人縫
遠来只為營瓜圃不是貪渠萬戶封
鳳凰臺晚眺
經月疎行臺上路秣陵城郭忽秋風馬嘶衛霍空營裏
螢起齊梁廢苑中野寺舊曾開玉帳翠華久不幸離宫
小儒記得隆興事閒對山僧說魏公
烏石山
兒時逃學頻来此一一重尋盡有蹤因漉戲魚羣下水
緣敲響石鬭登峯熟知舊事惟鄰叟催去韶華是暮鐘
畢竟世間何物夀寺前雷仆百年松
葺居
兵火間關鬢欲絲歸来聊卜草堂基架留手澤書堪閱
㸑有躬耕米可炊畏濕先開通水竇貪明稍砍近簷枝
旋移梅樹臨窗下凖備花時要索詩
去春
去春烽火照江邊曾草軍書夕廢眠萬里旌旗真屬命
一丘耕釣且随緣偶然謝客原非病間亦尋僧不為禪
尚有惜花情味在銅缾終日玩芳妍
宿囊山懷洪岳二上人
憶在山中識二僧一亡一已拂衣行壁間笠徙名藍掛
寺外松過夀塔生隴月定知今夕恨澗泉猶咽舊時聲
隔房侍者皆新剃不似閒人却有情
方寺丞新第
一生不蓄買田錢華屋何心亦偶然客至多逢僧在坐
釣歸惟許鶴随船按行花木皆良友主掌湖山有宿緣
京洛貴人金谷裏安知世上有林泉
方寺丞&KR1468;子初成
舟成莫厭野人過久欲從公具釣蓑積雨晴来湖面闊
殘花落盡樹隂多新營小店皆依柳舊有危亭尚隔荷
所恨前峯含暝色不然和月宿烟波
答翁定
牢落祠官冷似秋賴詩消遣一襟愁喜延明月常開戸
貪對青山懶下樓客詫瀑竒邀往看僧誇寺僻約来遊
何當與子分峯隠飢嗅岩花渴飲流
送葉知郡
家在春風住二年借侯無路意悽然到来不飲官中水
歸去難謀郭外田燈遠村民多點㙮擔輕津吏易排船
壺公亦似追程送青過囊山古寺前
仙遊縣
不見層崗與複巖眼中夷曠似江南烟收綠野連青嶂
樹闕朱橋映碧潭丞相無家曾住寺徵君有字尚留庵
荒山數畆如堪買徑欲誅茆老一龕
被酒
酒戸當年頗著聲可堪病起困飛觥醉呼褚令為傖父
狂喚桓公作老兵舊有崢嶸皆鏟去新無壘塊可澆平
投牀懶取騷經看只嗅棃花解宿酲
薔薇花
浥露含風匝樹開呼童净掃架邊苔湘紅染就高張起
蜀錦機成乍剪来公子為貪桃夾道貴人偏愛藥翻階
寧知野老茆茨下亦有繁英送一杯
送李用之察院赴潮州
烏府名臣暫擁麾霜稜聊復變春熙行人猶謂驄當避
聖世初無鱷可移粤俗相携看上日韓祠配食付他時
極知不作周南滯禁闥須君補闕遺
送陶仁父
自古送行情味惡君行快似泛仙槎新班人少先投卷
下水船輕易到家南浦不堪延草色西湖尚可及荷花
諸君若問栖栖者為說吟詩兩鬢華
移竹
借居未定先栽竹為愛疎聲與薄隂一日暫無能鄙吝
數竿雖小亦蕭森窗間對取添詩料郭外移来費俸金
自笑明年何處在虛簷風至且披襟
訪李鋼草堂不遇
細路縈紆入野田遥瞻竹樹已欣然青苔地滑跌盧老
蒼耳林深迷謫仙不羡玉堂在天上徑須茆屋占雲邊
極知謝客非為亢貪看林花聽澗泉
友人李先輩丑父嘗以夷成詩二帙示余莫知
為何人所作心甚愛之過延平客有袖詩一
章見訪始知夷成者盖葉君之别號也鬚髮
皓然矣詩與人皆可重因用其韻為謝
筋力都非少壯時不煩攬鏡覺吾衰展禽出仕曾三已
表聖歸休有四宜飽閱交情悲世道差強人意賴君詩
此生到死慙三士本自難招况易麾(端平初元召審八士余預馬惟張洽)
(趙端頥范炎三君子力辭不至)
題小室
巳向深林卓小庵是中僅可着禪龕士師何止三無愠
中散居然七不堪一去重華那復得方當盛漢勿多談
近来弟子俱行脚誰伴山僧面壁參
其二
阡陌東西山北南半生常帶散人銜何曾雲夢芥八九
一任狙公芋四三閣上大夫投欲死甕間吏部寢方酣
可憐子駿無家法下見先人面有慚
鏵觜(史禄渠至此分水)
世傳靈渠自秦始南引灕江會湘水楚山憂赭石畏鞭
鑿崖通塹三百里篙師安知有史禄割牲沈幣祀瀆鬼
我舟閣淺懷若人要是天下竒男子只今渠廢無人脩
嗟乎秦史未易訾
築城行
萬夫喧喧不停杵杵聲丁丁驚后土徧村開田起窑竈
望青斫木作樓櫓天寒日短工役急白棒呵責如風雨
漢家丞相方憂邊築城功高除美官舊時廣野無城處
而今烽火列屯戍君不見高城齾齾如魚鱗城中蕭疎
空無人
運糧行
極邊官車守戰場次邊丁壯俱運糧縣符旁午催調發
大車小車聲軋軋霜寒晷短路仍滑擔夫肩穿牛蹏脱
鳴呼漢軍何日屯渭濱營中子弟皆耕人
寄衣曲
征夫去時著紵葛征夫未回天雨雪夜呵刀尺製寒衣
兒小却倩人封題上有淚㾗不教洗征夫見時認針指
殷勤着向邊城裏莫遣寒風吹腠理江南江北一水間
古人萬里戍玉關
破陣曲
黃旗一片邊頭廻兩河百郡送欵来至尊御殿受捷奏
六軍張凱聲如雷元戎劍履雲臺上麾下偏裨皆將相
腐儒筆力尚跌宕燕山之銘高十文
戊辰書事
詩人安得有春衫今歲和戎百萬縑從此西湖休插柳
剰栽桑樹養吳蠶
晚春
書幌泠泠子夜風杜鵑啼月小墻東江南詞客惜春老
清曉披衣拾堕紅
臨溪寺
一徑松花颭紫苔東風落盡佛前梅道人深掩禪關坐
莫聽鶯聲出定来
碧波亭
了却文書上馬遲白蘋洲畔有心期斜陽忽到傳觴處
落盡棃花啼子規
豫章溝
溝水泠泠草樹香獨穿支徑入垂楊薺花滿地無人見
惟有山蜂度短墻
西山
絶頂遥知有隠君餐芝種秫鹿為羣多應午竈茶烟起
山下看来是白雲
宫詞四首
出海新蟾玉半鈎風翻荷蕩起栖鷗女郎定有穿針約
偷看明河記立秋
凉殿吹笙露滿天木樨花發月初圓君王少御珊瑚枕
多就宫人玉臂眠
一夜秋風入碧梧蟬聲永巷月華孤幾回夢裏羊車過
又是銀牀轉轆轤
先帝宫人總道粧遥瞻靈柏淚成行舊恩恰似薔薇水
滴在羅衣到死香
病起
病裏登樓怯曉風愛他殘雪映前峰旁人休問何郎瘦
不見梅花過一冬
滄浪館夜歸
萬匹沙場似電奔轟天笳吹簇轅門而今出借東家馬
煙雨孤行小麥村
西風
性愛芙蓉淡復穠倚欄終日待西風池邊數本無消息
愁絶東家半樹紅
歲晚書事
荒苔野蔓上籬笆客至多疑不在家病眼看人殊草草
隔林迢逓見梅花
歲晚郊居苦寂寥日高鹽酪去城遥深深榕徑苔墻裏
忽有銀釵呌賣樵
久旱即事
暘烏下飲百川空民自祠龍禱社公豈是長官渾忘却
水車聲不到城中
宿别瀑上
十里荒荆手共開屐㾗歷歷在青苔山中猿鳥愁余去
争問先生幾日回
謝墳
一月山行未有梅曉来戲着小詩催謝家墳寺更衣處
初見牆西半樹開
湘潭道中即事
敗絮龍鍾擁病身十分寒事在湘濱若非野店拈官歴
不記今朝是立春
衡永道中
過了衡陽鴈北廻鄉書迢逓託誰哉嶽山石鼔皆辭去
惟有湘江作伴来
深溪驛
苔滿朱扉半闔開更無人跡獨徘徊湘江臨别如相語
早買扁舟出嶺来
秦城
缺甓殘磚無處尋當年築此慮尤深君王自向沙丘死
何必區區守桂林
書壁
綠衣蒲屨小綸巾四壁清風一榻塵誰謂先生貧到骨
百金新聘竹夫人
褉亭
年年春草上亭基父老猶能說左思寂寞當時修褉處
一間茆屋兩殘碑
桐廬
桐廬道上雪花飛一客騎驢覓雪詩亦有扁舟蓑笠興
江行恰怕子陵知
馬上口占
陌上鞦韆索漸收金鞭懶逐少年遊晚風細落棃花點
飛上春衫總是愁
芙蓉
湖上秋風起櫂歌千株映柳更依荷老来不作繁華夢
一樹池邊已覺多
悼阿駒二首
北轍南轅有返期吾兒掣手去何之夢中玉雪来懷抱
愁絶林鐘喚醒時
人生憂患本無涯強取瞿𣆀語自排吾母白頭尤念我
呑聲不敢惱慈懷
桐廬舟中即事
車前鸞帽同聲散關外華簪一揖休惟有浙江潮好事
肯随逐客到嚴州
江山道中
純年未覺中年暖薄酒難禁二月寒可惜一溪桃李樹
貪程不得過橋看
春隂
春隂欺得病夫身偶值晴天一欠伸客舍無誰相管領
半簷紅日苦留人
潮惠道中
春深絶不見妍華極目黃茆際白沙幾樹半天紅似染
居人云是木綿花
木蘭詩
出塞男兒勇還鄉女子身尚能逢北敵斷不慕東鄰
鶯梭
擲柳遷喬大有情交交時作弄機聲洛陽三月春如錦
多少功夫織得成
飲方園
纔入中年會面難誰知白首此團欒不妨時駕柴車出
只作初騎竹馬看
蜂媒
蜜口傳来好信通為花評品嫁東風香鬚粘得花英去
疑是纏頭利市紅
梅
籬邊屋角立多時試為騷人拾唾遺不信西湖高士死
梅花寂寞便無詩
秋晩
江頭落日照平沙潮退漁舟閣岸斜白鳥一雙臨水立
見人驚起入蘆花
芙蓉
池上秋開一兩叢寧妨冷淡伴詩翁而今縱有看花意
不愛深紅愛淺紅
秋風
黃葉蕭蕭忽滿街獨騎瘦馬豫章臺莫將宋玉心中事
吹上潘安鬢上來
附方信儒詩
題龍隠巖
春波飽微綠斗柄含空明方舟貫巖腹鵝鸛相酬鳴仰
窺穹窿頂宛轉百怪呈僅餘鱗甲碎不見頭角獰下闖
清泠淵演迤萬頃澄但同魚鳥參勿遣蛟龍驚抉苔撫
竒篆倚棹看題名三將標竒勲自與山不傾誰歟贅小
築政恐山靈嗔南澗更幽絶仙佛依峥嶸太虚可為室
豈復資欒楹乳泉助茗椀中有冰雪清何須驂鸞去此
即白玉京鼎来不速客抱琴勿遲迎愛此無絃曲巖溜
同一聲為君洗塵耳喚我詩魂醒祗愁白衣到好句無
由成
又
石門元不鎖巖屋本無基九夏花猶在千年樹倒垂僧
閒方定起客到每歸遲甚欲眠蓬葉沿崖續斷碑
桂州黃潭舜祠
西風攪桂樹落日明楓林遊子懷歸期余悲渺登臨虞
山一何高湘水一何深英皇僅枯冢寂寞薰兮琴我欲
奏古曲俗耳更洼淫古器不可見聊作相思吟相思長
相思相思無古今一歌衆鳥聽再歌萬籟音推手君勿
歌有酒且孤斟落落此時意寥寥千載心五絃毋庸絶
四海誰知音
題雲巖軒
不用窮探費杖藜隠然林壑挾重陴曾遵月洞千巖上
更看雲巖一叚竒拂拭軒窗容俎豆發揮泉石借聲詩
瞿曇頗似知人意已約梅花帶雪移
玩珠巖
歸舟多載小江春重訪東巖舊履痕插水峭崖猶有路
垂天怪石本無根金華仙伯真知已薏苡將軍足斷魂
安得北山公可作倩渠移取向家園
題龍隠巖
愛山那怕走千回生怕前驅後騎催石上參差鱗甲動
眼中在處畫圖開驂鸞未辨乘風去浮鷁何妨載雨来
人事百年俱變滅祇應題字不塵埃
又
雨脚初收魚尾霞滿溪流水半溪花尋源曾識武陵洞
泛宅如浮苕霅花但得嵌空元有路何如峭絶不容車
道人辛苦經雲水成塔從来是劫沙
遊中隠巖至新洞作
尋徧洞天三十六蒼靈獨閟此巖扉旋除野草開新逕
遮莫寒滕刺客衣歲月偶同題壁字烟霞似不放人歸
把茅欲作開山主已落瞿曇第二機
石倉歴代詩選卷一百九十一
