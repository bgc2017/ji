石倉歴代詩選卷三百九
明曹學佺編
明詩初集二十九
王行
鄭禧之松林才子圖
横空微霞淡初卷一片蒼雲隔層巘遠壑清風拂樹來
烟鬛捎捎㯶如剪蹇驢隨意歴山岡此景此情應兩忘
忽驚啼鳥翠微裏催我佳句投奚囊人生樂事知多少
獨有吟情超世表為瀉詞源浥畫圖晴壁高堂楚山曉
寄綺川故人
雲木翳長夏閒齋有餘思緬彼湖上山日夕生妍姿佳
約旣巳屢歡遊阻前期芳條含晚榮碧草餘舊滋終當
遂良覿賦詠高秋時
寄題聚碧軒
喜遂投閒意開軒對竹林高空蒼雪墮永夏綠雲深縹
帙涵晴色湘簾駐晩陰須知子猷興千載一虛心
題聽松卷
長松知幾樹樹樹著清風飛雨夜初急怒濤秋更雄醉
歸山月裏高臥石樓中那復鈞天夢知音自不窮
寄題遠山樓
漾水迢迢遠空當樓歴歴遥峯高捲湘簾獨坐烟中幾
朵芙蓉
烟楚蒼茫際曉霜空浩蕩凝秋何限江山遠意披襟獨
倚層樓
酬韓蒙庵巾箑之惠紓遲有愧情見乎詞
永夏倦炎燠頽陽劇朝暾嘅彼鬱鬱懷益此靡靡煩旋
當歲華晏凝陰霜霰繁栗烈不可任乃復思晴暄寒暑
互侵虐弱質詎長存故人念衰朽交情彌見敦輕箑貽
夏凉重巾致冬温温凉適其宜安我旦與昏斯惠良匪
薄胡能答瑶琨東風入林廬春事看已殷羣彙紛自暢
新泉生故源時物諒足娛高居况丘園爰忻慰遲暮相
從詠道言
次韻沈學庵閒居雜興
樹影覺秋疎山光映晚除溪毛和雨薦石髮任風梳艾
蒳窗餘篆芸暉架有書呼兒具毫楮應欲賦閒居
題子昂歸去來詞
虛館坐清曉高秋零露時佳菊秀可餐寒葩含晚滋芳
馨發孤思寫此歸來詞餘興猶未已玄玉生瓊枝孰謂
公子懷不與幽人期撫卷三嘆息繄年非義熙
題畫二絶
濃翠幕晴巒春山古寺閒鳥啼花落處曾共扣禪關
晩岫含殘日寒波蕩遠空層闌人獨倚秋思渺無窮
畫二首
高館疎簾晚乍開讀書聲裏故人來山中本自無塵土
催得家童掃綠苔
雨後飛泉下碧湍長松脩竹草堂寒無人解識高人意
溪上青山獨自看
次韻張伯純見寄
一從高跡隠林坰城郭登臨不共行流水高山誰得解
暮雲春樹幾多情平湖遠漢空明裏落日羣峰紫翠横
已喜芳鄰近相接好懷那惜向君傾
讀書齋
閒齋寂無營忘我外馳意韋編在燕几芳席藹蘭氣薿
薿庭草深沄沄澗水駛永坐絃我詩清風自南至
雪夜西灣訪友道中即事
山中風雪下三日日出未消溪上寒行路不辭穿窈窕
人家何處有琅玕初春草色緣沙見數樹梅花隔水看
世景欲摹難潑墨祗將粉筆寫林巒
虎丘春霽圖
羣巘抱西郭一峯出平田孤秀凌太清旁絶絡與聯古
迹遍林谷干將閟重泉劃開千尺巖下見清泠淵翠壁
絢霞彩葩辭詠前賢于時屬青春霽色明高天鳴鳥亦
已和衆卉紛自妍夙駕爰此遊襟懷遂悠然豈曰事賞
心觀俗古所傳來牟蔽丘壠饁耕滿疇阡樂土有若玆
勤政復勉旃願同擊壤氓熙熙度餘年
為王立方題雪峰孤眺圖
層空飛雪夜澷澷獨倚危闌向曉看縱使萬山同一色
不妨孤嶂出高寒
江館有懷王為善
江館坐閒夕客懷聊自寬思君不可道清夢若為安露
氣寒花馥霜華晩葉丹葱葱好城郭延首向西看
雪航
大野饒積雪溪山同混茫軒窗時眺望虛邃若舟航曉
霽浮玉色夜寒流月光陰山餘興在吟詠不能忘
水雲居
秋水春雲萬里空酒壺書卷一孤篷多情最是閒鷗鷺
留得詩人作釣翁
秋景小幅
烟碧帶霜紅秋深處處同晩晴山更好詩在野航中
先月樓
結樓臨水上風景問如何明月夜先到清光秋更多高
簷垂碧漢低檻俯金波想得憑空闊長吟復浩歌
梅花折枝圖
映水一枝開春從筆底來高樓謾吹笛終不點蒼苔
附戴奎詩
别弟文益往蜀省按察僉事文信
我家遷居自閩土傳世于今十有五源源始從五季來
子姓咸知立門戶儒賢術業每升堂雲路登躋亦聯武
石屏先生曾叔祖錦繡輪囷作肝腑平生蹤跡半江湖
只把文章傲珪組汝昔嚴君嗣冠裳金臺之上長翺翔
雄篇大字照玉署詩名遠播流錢塘邇來書聲雖比屋
愧我弟兄俱碌碌行看庭砌長芝蘭秪見蒼藤倚喬木
惟君伯氏振海東雲夢八九吞其胸春秋奥義盡剖劂
五傳同異工磨礲射策丹墀始擢桂拜官烏府俄乘驄
去年承恩入西蜀黃麻紫誥相追逐豈惟持斧懾凶邪
要使褰帷問民俗汝今為弟能念兄萬里行色何煢煢
瞿塘無復向時險劍閣試覽前賢銘成都魚肥酒正美
一奏壎箎可勝喜世間之樂此最眞白璧黃金何足擬
當時勝迹紛在目想見追遊日不足浣花杜老或同吟
市肆君平時就卜武侯勲業誰可繼古栢森森見祠屋
發澄江述事言懷
憶昔歸隠東海頭矢心不逐羣兒遊結屋空山臥深雪
篝燈永夜吟清秋如此棲遲踰半紀自甘䟽糲餘無求
長竿或從嚴瀨釣短筆肯效班生投海國紛紛擅豪右
五花驄馬千金裘一朝城邑化焦土肉食竟為何人謀
榮悴由來易反手諸君尚喜能包羞州司惜無涇渭辨
遷逐乃欲窮巖幽謇予貧病亦在遣矯首上訴嗟何由
陶令徒知解印早鍾儀奈作南冠囚呼天呼人兩無及
反躬祗益思愆尤唐君新作吾州守温詞直欲紓人憂
為言今日百政舉詔書每為徵賢優築臺行從郭隗始
借箸欲藉張良籌楩楠匠石安肯弃參苓藥籠終俱收
浮梁側畔艤船待奮志好去無夷猶聞言錯愕惟掉首
智愚今古寧同流吞聲不發出城去澄江萬頃寒悠悠
緇塵上衣日黤黮飛雨灑面風颼颼迴頭却語二三子
故林為愛藏書樓趨朝乞身幸見許便擬散髮歸丹丘
留别胡叔輝先生
千山起伏如海濤中有萬八千丈天台高故人結屋隠
其下老氣直與山色爭摩霄平生不慕青紫拾放浪每
逐真仙遨歌詩有時落城府鏘然遺響如鳴韶嗟予遠
道廿載久羊腸九曲躋扳勞石梁回望不可躡思君幾
度心搖搖前年歸耕計始遂石田荼堇甘耘薅望君道
里尚三百聚首未得相招邀海隅詔令一朝布憧憧去
蹋三吳路趨召初聞只貴豪竄逐旋知及寒素人言
珪組榮我歎儒冠誤親知日去眼何期與君遇皓髮同
驚亂後看青眼還如向時顧長鬚長鬚君一呼倒囊贈
我千金蚨金陵春色幾萬斛到時莫惜頻頻沽感玆厚
意心轉恧但願君今事耕鑿後來孫子知讀書勿慕前
賢學干禄
聞有汴京之行留别壽幕吳仲素
長淮南北知幾州壽陽還在淮西頭昔年此郡屢反覆
秪憐淮水惟東流版圖一朝歸上國亟為遺民救顛躓
掄材誰復歎賢勞入幕况聞優贊畫延陵季子千載名
今君秀拔真後生平生操履果何似朱絲絃直冰壺清
江南遷客多如雨老幼扶攜適玆土間關來就袵席安
慰勞已忘行役苦就中竄逐誰最貧石屏孫子林泉人
袖有文章賤如土眼看甑釡空生塵秋風一夜振林薄
毛骨蕭森歎非昨千里雖殊驥尾蠅此身却愧雞羣鶴
扁舟汴水行復泝肝膽崢嶸向君露人生離合不可期
青眼何時重相顧
賦西村耕隠
斯人好文仍好竒酒酣索賦西村詩解衣為君揮翰日
束書正我朝京時吁嗟二人本同里羃羃餘陰接桑梓
幾乘蠟屐蹋春泥亦棹蘭舟泛秋水君家實住小嶼西
山田日日催耕犂草廬年來臥不住致身却向黃金臺
當時青紫能拾取清夢只今成栩栩故國遥遮天姥雲
謫居同聽長淮雨鳳詔新從天上傳君應早晚能歸田
種柳重尋元亮宅說稼好誦坡翁篇錦囊多詩總如玉
更有遺金買黃犢扣角無為長夜歌掛書莫向旁人讀
予知有計不自謀硯田禾黍無時收何得西村一相遇
爛醉白酒黃雞秋
應朋來臨别索題存耕舊隠圖
憶昔百丈巖前遊泊船去登湖上樓天清野曠一凝望
錦屏森列當前頭中見蒼厓拔地起絶憐嘉木連雲稠
&KR0772;窱回溪出僧宇參差危壑生懸流人言此地倘歸隠
布衣便欲輕公侯茆屋春深薜茘長石欄路遶叢篁幽
長鑱茯苓靜可斸空林柿葉寒仍收回頭世事忽如蝟
廿年誤向紅塵裏不知何日繼追尋每憶此山勞夢寐
應君示我新畫圖開卷中堂起烟霧摩挲濃墨思舊經
却似登樓看山處君謂松根即故廬一榻左右俱圖書
沙田水足牛力壯歸耕試論今何如
賦竹坡
旁隣異花多遶屋慢紫妖紅眩人目如澠美酒花下傾
歌舞朝朝看不足君家美竹緣坡生蕭森却似篔簹谷
騷人墨客爭欵門好事日題詩一束山陰高致世詎知
旁隣舉手休揶揄顛風惡雨一夕至芳菲狼籍成嗟吁
此君節操祗自如雪霜縱遇那能欺幅巾藜丈久可傍
筆牀茶竈長相隨我記扁舟昔相過醉向沙頭竹根臥
君時宦遊閩海間竟日孤吟復誰和今同遠客心欲摧
舊徑蕪沒何時開春雨遥知子孫長秋風不報平安來
山堂忽聞詔許歸滿引竹葉歌竹枝到家截取一二管
請君持獻伶倫吹九苞彩鳳當來儀
贈别鄉友陳繼善王宗儒及表兄王友諒同赴
京議禮
蟄雷初動連月陰臨安客舍春草深披衣起踞木榻坐
竟日倒掩柴門吟誰能載酒問奇字敢擬乘興來山陰
諸君扣門忽剝啄何異空谷跫然音嗟予托交舊不薄
異縣相看客懷惡羈離雖幸一身存問答不知雙淚落
世間幾度卜非熊兵後何人憐屈蠖耕鉏有夢空涉春
奬勉多君尚如昨窮簷寂落風雨俱君來復别將焉如
龍飛九五萬物覩紫泥屢下徵賢書三千禮樂湏制作
奮衣徑謁承明廬人生窮達那自知君能論列湏及時
漢室仍傳賈董出虞廷再覩䕫龍趨書成志得未白首
錦袍相輝印懸肘此時題字倘相投我也滄浪一漁叟
送别陳嘉惠
我記昔遊章貢臺臺前二水相盤迴登臨適與形勝會
放傲却使羣公猜惟君傾蓋即相厚結交便擬如陳雷
江上時同夜月櫂花前幾共春風杯移船一向豫章泊
風物蕭疎歎非昨絡緯愁連孺子亭梧桐秋滿滕王閣
同遊豈無三數公總為異鄉憐寂莫君時唱和詩最多
錯落驪珠千百索江城十月霜葉飛君先别我趨庭闈
臨岐贈言曾未幾束書我亦東吳歸始信天涯俱是客
客路聞言轉悽惻瑶琴古調且須彈官柳長條折何益
題潘氏禱雨有感詩卷
連歲浮淮去為客客裏無禾郊無麥盤飱豈欲待豐登
雨暘猶知望時若今年故鄉旱暵多我歸無麥還無禾
潘君禱龍雨輒應我聞兩脚醉拍船舷歌嗟哉老夫本
漁叟綠蓑飽臥烟波久中間出處亦偶然豐歉於身果
何有於今世途蜀道難觸眼倉廩連雲端倘得年豐租
賦足官府我雖愚者身能安潘君潘君藉爾力稼有秋
兮農有食衆因頌爾能感神我亦重君無德色曉來目
送南征鴻因之為寄雙詩筒姓名到眼不相識隔隣好
問松溪翁
題錢舜舉所畫梅花卷
霅溪畫師名早傳畫梅不作鐡琖圈湖山入夢既瀟灑
粉繪落紙尤清妍巴西故人玉堂老别去幾年音問少
溪雲山月不堪持一枝寫寄春風早想當盤礴欲寫時
寓情筆底誰能知心期不負歲寒意貞潔要如冰雪姿
到今令人嘆奇絶我亦見之慚蹇拙從誰交誼重金蘭
空慕廣平心似鐵
又送文益兼懷文信文善
天寒冀北野草黃騏驥空風吹鴻雁斷相失雲萬重人
生篤天倫所願出處同一朝異南北惆悵成飛蓬君不
見楊家椿津義讓敦千古共稱賢弟昆又不見淮南俗
夫良可鄙尺布之謠汙人耳爾今為弟孝友聞眼中清
白賢愚分思兄不憚萬里遠世間骨肉徒紛紛陳爾殽
酌爾醴取樂何妨&KR0712;船待到時二子即相問予臥祇今
茆屋底羸軀不解事耕鉏弱子燈窗笑攻苦時時力疾
上高丘北望長淮淚如雨
與趙思晏賦來青樓雖作而不與
存耕道人過我遊不减雪中乘興舟浮雲世事口不掛
語語索賦來青樓樓中之人竒且偉肯使餘生在泥滓
春風石上鼓瑶琴夜雨燈前列圖史有時凭高一撚髭
汀煙沙鳥皆吾詩鈎簾曉掛摶桑影釣絲晴罥珊瑚枝
方壺蓬島誰解識霧散雲開翠如織山勢疑將度海來
嵐光屢見排簷入問誰于此賦詩頻哦松大筆尤清新
石門老翁扳桂手湖山處士吟梅人嗟予臥疴筆研廢
欲作歌詩動經歲神遊意想一語無幾回虛作憑欄勢
吾聞仙人好樓居時能御風遊六虛爾今凡骨倘未換
大藥好乞刀圭餘不然買魚仍釀术樓頭日與賓朋集
坐令青眼客長來不獨來青見山色
陳楚賓邀登南閣出示諸公所賦詩索予繼和
憶别高堂凡五載今日重遊鬢毛改長老驚為倒履迎
林園却似留春待松間舊榻下陳蕃席上清樽傾北海
是日雲銷天宇清大開南閣興縱横鈎簾晚峰萬樹出
俯檻晴塢千花明少長湏臾亦星聚歌吟間作如韶鳴
乃知此地即仙隠萬里何必求蓬瀛
舍姪元明書來致當道薦拔意詩以答之
郡國衣冠此日新老懷深念竹林人客邊風雨十年夢
醉後乾坤萬里春雲路尚淹麟閣遠秋天空薦鶚書頻
不癡濟叔勞推賞奈戀烟波理釣緡
遷逐甫還次韻答舍弟文信
萬里輿圖新入貢一時遺老復遷官祗緣舊國輕周鼎
徒使仙人泣漢盤斤斧未容遺樸樕階庭誰見長芝蘭
野夫獨幸歸耕早只恐鄉關路轉難
又
舊事紛紜成昔夢餘生竄逐誤微官一年道路危三峽
幾度歌吟歴五盤甄别有恩垂藻鑑芬芳無德播椒蘭
逢人但說生還喜莫問從前事急難
臨安道中别弟文美
拂袖歸來我最先相期耕釣在餘年無端遇著東風惡
吹上長淮逐客船
三淮浪急大江迴幾處驚如灔澦堆我正思家行欲到
汝今那更别家來
酒盡沙頭淚滿裾臨當别去更躊躇都忘我為儒冠誤
更囑還家課子書
高陽窺園有感
橘柚連雲手自栽别來誰復為封培棘籬缺處秋偏早
時有隣童摘實來
幾畦蔬甲一長鑱記得年前草自芟今日滿林荆棘長
令人千里望歸帆
夜宿水館
驚雁相呼秋滿江小軒臨水似艂艭夜闌不寐思兄弟
風葉蕭蕭正打窗
立秋夜涇川館中雜興兼懷舍弟
薄暮西風生樹頭坐看凉氣近人浮一年今日纔過半
梧葉蕭蕭巳厭秋
嘗稻有懷舍弟
曉起西風忽到門剩炊香雪滿甆盆懷人獨向嘗新處
含哺移時不忍吞
幾欲因書寄土宜溪雲山靄不堪持力田未足輸官府
念爾徒搔兩鬢絲
秋夜述懷
霜氣横秋萬木彫月櫺風牖夜蕭蕭在家無限悲秋思
况爾别家千里遥
其二
欲憑詩句寄西風吟到宵深語未工月色如銀庭樹冷
一絲和露墜青蟲
寄衣無便
秋風昨夜振庭柯欲寄衣裘無便過料汝羈愁如落葉
蕭騷偏逐晩風多
一秋無舍弟手書
老懷多藉得書寬幾度挑燈入夜看想為眵昏憐病目
一秋無字報平安
題錢舜舉所畫梅花卷戴養吾
千古懷人費夢思殷勤卷贈歲寒枝錢塘江上花如雪
不耐東風畫角吹
石倉歴代詩選卷三百九
