石倉歴代詩選卷一百二十八
明曹學佺編
宋詩五
韓琦
啄木
剝剝復卜卜意若念良木營營求蠧心未獲空我腹或
露一襠紅或展雙翅綠捷緣都盧橦響弄羯鼓曲搜索
不知疲利觜信摧秃忽爾破姦穴種類無遺族内孽固
難辨一發知潛伏彼實害珍材盡殄此非酷飽食作羣
飛時下泉沼浴歸鳴涼樹隂暮趁高枝宿
感花
雕堂瞰寳欄有花病不妍誰知窮山頂牡丹一尺圓寳
欄鋤溉足窮山風日煎彼此不得地天道胡為然兩適
終難得兹恨無窮年
廣陵大雪
淮南常歲冬猶燠今年隂沴何嚴酷黑雲漫天一月昏
大雪飛揚平壓屋風力軒號助其勢擺撼琳琅摧凍木
通宵徹晝不暫停堆積樓臺滿溪谷有時造出可憐態
柳絮棃花亂紛撲乘温變化雨聲来度日階庭恣淋漉
幾縈寒霰不成絲驟集疎簷還掛瀑
答袁陟節推遊禪智寺
春去惜餘景偶来郊外觀蕪城千古恨一顧殊悲酸荒
祠枕大道尚記吴城阡遠近綠隂合水襯紅莢殘隴麥
齊若翦隨風卷波瀾罷農喜有望守臣心粗寬蕭疎禪
智寺壊址不甚完叢花亂芍藥籬竹摧琅玕空有亭亭
柏成行如筆端供帳具朝膳僚寀成清歡小杜詩板暗
樂石曾未刊乘興詣茶圃百步登平巒摘焙試烹啜甘
挹零露漙午過倦微暑堤路騰歸鞍天子憂歲旱引咎
古所難列郡承新詔朝夕弗敢安况此行春意固不在
遊盤
臘日出獵近郊
悲風吼林霜草白殺氣稜稜慘空碧因畋講事比其時
况值嘉平覆已隙暫整和門出近郊獵獵旌旗原燒赤
狩場一望天四垂貔虎意豪猶恨窄鼓動圍開翼復箕
人知部分如刀劃飛走竄伏不得暇狡兔幸生徒奮擲
飢鷹眼捷翅頭健下鞲風發無虚搦鶻拳交擊或未仆
繼嗾韓盧追以咋忽穿叢薄失所捕恥焉便縦摩霄翮
不似寒鴟得腐鼠傲然有視鵷雛嚇鳥鶉鵲雉曷足數
亦有晨風競搜索其間駭獸欲陵突悍卒争趨矜手格
前驅反旆弗及舍丘山大委虞中獲翻車瀉酒犒士衆
萬刀刲肉恣燔炙塞防寓令豈徒然不在詩人刺荒癖
王者設官猶取衆大姦宿猾許擒扼乘時廢職莫自效
勿謂鷙鳥無全策別有老狐智計巧只就高城營窟宅
疑冰識扱行步穏此日胡由見蹤跡鵰兮鵰兮未得志
將軍憤懣如何釋
病鶴貽劉易
塵寰病思苦仙府歸魂勞秃翼敗風霰卑棲掩蓬蒿池
圃擯時玩雞鳬豈吾曹誰知牢落心萬里孤雲高
遊開化寺
開化得地勝崇侈何代作全山鑱佛身萬木亘高閣烟
霞無四時為我張幄幕飛泉乘空来直在庭砌落松柏
森成行鬭狀蛟龍惡如整萬人陣偏伍不敢錯距城纔
一舍曠絶類霄堮噫吾何自勞日窘吏事縛到官踰一
期未克造林壑引疾得鄉邦晝錦行遂著猛抛公几煩
不負真境約精廬始一登百慮已澄却徘徊延賓僚開
席盛燕酌歌留嶺上雲吹亂風前鐸勿譏清賞累粗繼
東山樂
離并州至晉祠次韻答宣徽富公
公名傑出天下賢終身師慕常顓顓十年一面數日別
行行不忍移歸軿剛腸出淚收還注感公知己難違去
黃昏病作宿荒城離緒不堪紛似雨
答陳舜俞推官惠詩求全瓦古硯
鄴宫廢瓦埋荒草取之為硯成堅好求者如麻幾百年
宜乎今日難搜討吾邦匠巧世其業能辨瓌竒幼而老
隨材就器固不遺大則梁棟細棼橑必須完者始稱珍
何殊巨海尋三島荆人之璧尚有瑕夏后之璜豈無考
况乎此物出坯陶千耕萬斸常翻攪吾今所得不專全
袐若英瑤藉文繅君詩苦擇未如意持贈只虞咍絶倒
君不見鎮圭尺二瑁四寸大小雖異皆君寳
孫賁書記以齊安舊文為示感而成詠
余兄天聖中尚抑齊安守余遭所生憂得歸侍左右孤
煢獲苟存朝夕賴誨誘兄材無不宜吏治孰可偶公庭
常寂然所樂在文酒臨江三四樓次第壓城首山光拂
軒檻波影撼窗牖原鴒欵集間萬景皆吾有兄詩豪且
竒氣燄摩星斗優遊預賡和惟自愧荒醜于今四十年
日月甚奔走當時相聚者十已喪八九嘗為春亭記烏
敢示不朽孫君里中来云亭廢亦久徒有舊文在况足
失其手兄後見曾孫弟老成衰叟一身雖寵榮百慮鎮
紛糾何如昔日歡悲泣念愛友
次韻和子淵學士春雨
天幕沈沈淑氣温雨絲輕軟墜雲根洗開春色無多潤
染盡花光不見痕寂寞畫樓和夢鎖依微芳樹過人昏
堂虚座密珠簾下試問淳于醉幾樽
周沆著作宰秀州嘉禾
庇身名邑得嘉禾銅墨猶嗟滯俊科前席未期宣室召
聞絃還繼武城歌酒旗穿柳春堤迥魚艇藏花夕唱和
對此不勞披縣譜且求新句解詩魔
叔平學士知青州
厭直圖書府思為海岱州郡符分竹使親膳潔蘭羞文
石輸忠密仙山進職優過家門納駟卜地隴眠牛暮霰
凌羈玉朝暾艷戟油恩寬敷漢扎政善洽齊謳水際春
芳盛尊中客醖浮物饒三服麗居樂五民遊松鬛低容
宴峰螺翠入樓行聞西掖召真賞莫淹留
館直二闋
玉山岑寂雪花乾仙掌風高露未漙自笑曼都凡格在
一宵無奈月邊寒
章溝傳漏過三更霜壓寒威特地生苦恨回環窗外鐸
幾番幽夢不教成
和春卿學士柳枝詞
章街風曉起新眠寒食輕隂未雨天無限青絲拂遊騎
一生芳意負金鞭
淡烟輕日簇誰家微出青旗一帶斜對景似嫌春意老
更搖疎影掃殘花
和邃卿學士雪霽登袐閣
曉来延閣步層梯春色周圍一望低殘雪半留珠殿北
非烟長護綺窗西幽情自逐歸鴻斷芳意還因遠樹迷
金匱有書猶未見袐封香篆鎖芝泥
上已前與同舍出郊過金明池
天波新綠染成春波面輕風起細鱗隔岸鳥聲低弄曲
出牆花艷遠含嚬柳經傷別還多緒鷗為忘機不避人
三月偷遊仙署友肯思迢逓走征輪
和春卿學士登廣文閣觀京闕之盛
層閣鬱嵳峩登臨逸意和雨餘春物動天闊夕陽多棋
布金杯第環通璧沼波泥中足車騎應笑翟公羅
駕幸西太一宫陌上耕者叱牛聲厲左右皆笑
之
皇心閔雨出西坰親禱靈宫致潔誠扈蹕不知農事苦
輦前争笑叱牛聲
召赴天章閣觀新刻成仁宗御詩
天閣當年拂霧宣紫皇端扆侍羣仙親揮龍鳳軒騰字
命繼咸韶雅正篇勸酌屢行均聖寵賜花中出奪春妍
玉峰光景都如舊但睇宸章極泫然
上巳會興慶池
元已開樽處垂花碧洞前綺羅明浩渺臺榭插漪漣曲
水来如篆輕橈去若仙春寒芳意晩未見柳飛綿
上巳晩遊九曲池
九曲池邊第一開艤舟同賞盡高才灣流自得黃河勢
怪石應從紫閣来塵外怳迷仙境界竹間深有古亭臺
徘徊復至豐碑下花萼吁嗟作盜灰
春隂馬上
正是風和日暖天重隂凌擾苦纏綿蕉心自結憑誰展
柳眼慵開只待眠草濕漫鋪留醉席榆寒難擲買春錢
幾時霞外氛霾散放出紅輪一丈圓
會故集賢崔侍郎園池
崔園高絶五門西塵外風光是處宜唐室舊池因地得
漢宫遺址上樓知青螺萬嶺前為障碧竹千竿近作籬
我住鄴臺殊草創一来尤覺愬歸遲
山樓
西北高樓上南山日面欄勢籠秦地勝隂落渭波寒帶
雨新屏活穿雲古道難仙扃如可造便擬挂朝冠
流杯
迢逓穿花出彎環作篆来若非天上醴不泛洞中杯水
鳥浮還沒仙航去復回蓬瀛真境事銷得玉山頽
石林
叢石競嶄巖當軒翠撲嵐疑峰何啻九仙島迥侔三潤
極雲猶抱温多玉尚含樓高慵引望坐看小終南
再題休逸臺
冰井梁摧幾百秋昔移為枉立臺頭層基面壘盤蝸殼
倒影侵池側蜃樓拂檻落霞凌綺席入簷初月誤瓊鈎
芳林已合隂成茂不見西山涌萬丘
觀魚軒
雨後方池碧漲秋觀魚亭檻俯臨流時看隠荇駢頭戲
忽見開萍作隊游喜擲舟前翻亂錦静潛波下起圓漚
吾心大欲同斯樂肯插筠竿餌釣鈎
中秋席上
去年西洛過中秋正怯清光刺病眸此夜北都逢好月
喜延嘉客上高樓真居自與風塵絶雅句須窮造化搜
但引流霞歌白雪豈殊身在廣寒遊
九日水閣
池館隳摧古榭荒此延嘉客會重陽雖慙老圃秋容淡
且看寒花晩節香酒味已醇新過熱蠏黃先實不須霜
年来飲興衰難強漫有高吟力尚狂
次韻答致政趙少卿
登科常愧處盧前敘齒于兄小十年鶴不稱軒猶自若
鴻誰能弋已安然山頭俗駕歸誠晩湖外扁舟見獨先
惟有大鈞公道在方圓隨物舊同甄
九月四日會安正堂
秋光濃拂使君家尚去重陽五日賒且誦好詩成素飲
更先諸客對黃花池萍漬雨錢錢密塞雁書空字字斜
但縦高吟開醉膽莫驚搖落動悲嗟
壬子三月十八日遊御河
三月遊河魏國風惬山通日正暄融壓沙寺古花殘雪
過馬橋高水飲虹衆樂自深春色外萬愁俱泯醉吟中
天公恐雨傷民意只放輕雲暝碧空
八月十九日賞菊
春英無不惜開遲秋菊常懷素景悲慣負晚霜甘索寞
忽逢先閏促離披欲移庭檻嫌傷早擬泛賓罍未入時
自是寒花當守分一違佳節速人嗤
初冬祀墳
曉乘輕凜上平岡西欵親塋一舍強帶靄遠峰時隠見
半霜殘葉雜青黃来牟渴雨空成隴賓雁衝雲自著行
此日初冬嚴祀事只增歔感不夸鄉
提舉陳龍圖遷居邢臺
鄉居新葺後歸興邈難招老去重離別秋来添寂寥雲
横初送雁渡淺未成橋千里猶思駕封圻幸不遙
崔象之宰韓成
去年同舉菊花觴自揭清音入醉鄉此日高秋来一別
幾旬佳節亦重陽風生古操安新治雨徹疎茅鎖舊堂
民里更繁應自化宰君心地本空王
石倉歴代詩選卷一百二十八
