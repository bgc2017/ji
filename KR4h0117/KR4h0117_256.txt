石倉歴代詩選卷二百五十六
明曹學佺編
元詩二十六
朱德潤
次方叔淵先生自趙屯歸城中韻
晨發趙屯路郊務曷勝紀扁舟轉重灘棹急浪還汜村
深鳥競鳴時見出農耜楓林宿靄收茅屋炊煙起依稀
遠江湖漸覺近城市逢人問歸程舟子行且喜宿雨起
新漲蒹葭沒秋水思倦名利塗醒心甘洗耳先生棄儒
冠高蹈出鄉里優游吳楚間生事丹砂裏壯年厭世紛
歲暮少知已欲拂珊瑚竿東溟釣青鯉
送馮海粟待制入京
人生百年間會面能幾何昔年别君去冰雪滿長河今
歲復送君堤柳青婆娑春塘漾輕舸曉日生微波柔櫓
數聲動遊子行不歌夢隨征帆杳思逐春流多落花粘
空樽錯落金叵羅聚散未足道且使朱顔駝
延祐六年九月廿二日渡揚子江
驅車丹陽麓津吏迎曉渡擊鼓動連艘檝急浪花舞水
深蛟龍蟄日落鷗鳥度金山天畔樓雙塔逾青楸黃金
鑄古像歲月逐江流誰云限南北停橈歌壯遊
和虞先生榆林中秋對月
關前節候早秋半毳衣出牛羊散原隰漸告農務畢山
空衆木下栖鳥已喧唧日昏在牽牛魄月如晝白茫茫
覘六合况敢事一室仰觀浮雲變清暉易升没
次韻貢仲章學士題仙山圖
浮生三十餘失志墮塵鞅南吳與北燕所歴如翻掌山
中猿鶴期别路成榛莽瑤草霜未凋靈芝日應長久聞
東王公御氣九霄上縹緲星霞裾虚室絶華想欲從道
無因寫此寄清曠
遊西山作
宛平佳山水歴歴蟠心胸偶登羣峰頂下瞰青蓮宮長
松騰翠蛟古磴妥垂虹雲開扶輿氣翕忽如仙蹤我來
方醉後遊覽徹九重長嘯出林杪振袂揚天風願同安
期生擕手凌昊穹
泛太湖訪友
扁舟去何所渺渺太湖隂依依桑梓村拍拍枕寒潯飛
雲入遐睇鳥道橫青岑篙師戒勿渡柔櫓力不任我身
雖骨立未肯折壯心放船當中流浩歌激清音何當被
宮錦再作峨嵋吟
為張疇齋承旨作仙山晚渡
十月之交朔風其飄我來自南于以遊遨清霜著喬木
落葉灑江臯野橋駕略彴蒼石浴寒潮客子暮擔簦蹀
躡上輕&KR0008;澄江静可渡不憚前山遙聞有列仙人煉玉
遺丹膏鳳音雖寂寞素鶴可相招願尋長生道白日登
雲霄
為儀鳳山作
物靈不自顯鳳兮在山楸文章日益著律呂音相求山
川何岧嶤搖落關河秋征雁度空碧烏鳥集林丘仲尼
久巳往郊藪誰能留行看太平日君臣協成周瑞世當
一見孤鳴揚九州
葺舊廬作
先人昔處世行義如魯黔衰年當薄俗歴此憂患深敝
廬隔風雨高歌忘古今蔬食樂晨夕得殽良盍簪牀頭
置周易牖下莓苔侵臨雲析疑義言論衆所欽皇天不
少假悲風起長林
和柯敬仲博士幽蘭
陽和徧巖谷猗蘭發初芳幽姿不自媚隨風忽飄香寧
辭雨露恩感此歲月長願隨郎官握得上中書堂不慙
山澤姿高貴比金張靈芝在宣室豈獨懷沅湘
和楊廉夫縣尹遊山
青山倚天高巖谷入晦冥虎豹居九關無繇閉巖扃企
想賢哲士寥落如晨星寒風健鳥翮暑雨吹魚腥竹枝
變韶舞羯鼓如震霆黃流渾淳源浮塵滓滄溟鳳去幾
千載梧桐山更青
題唐明皇幸驪山圖
驪山西北高萬乘東南至霓旌蒼翠中閣道丹青裏憶
昔上林遊春寒多並轡羯鼓召花奴黃門催力士霓裳
曲未終驚動漁陽騎
十四日泊安陵
廣川六百里驛道上皇州紫極星晨近黃河日夜流村
明深夕火灘泊過年舟明發乘車去逢人說浪遊
和龔子敬先生遊春韻
烹茶熱旨酒坐石得嘉賓好鳥時鳴晝幽花不放春山
遺今古事詩著往來人楚地龔夫子諸生數問津
贈黃竹村老儒畫梅竹
烟水旴江渺丹陽度雪寒久憐梅淡泊先問竹平安夜
月清詩思春風彩筆端北來知已少歲暮欲彈冠
題拙作小圖
碧山高陰涔老樹立突兀嵐光凝曉候隠見蒼林密空
谷有佳人胡寧欲行役
其二
招提抱層巖欄楯出虚迥微微宿靄收轉見蒼林静客
子更何之扶笻躡雲磴
漢銅虎符歌
建章前殿金鳳凰兵符五出單于降漢家明詔下雞鹿
將軍夜送呼韓王棘門驃騎多猛士酒酣擊劒願效死
征和丞相佐君王從此合符兵不起霜風千年換陵谷
銅秀土花青似玉斑斑只憶漢彤庭射虎將軍夜逐北當
時銜命出關中編鬚豈敢要竒功平原豺獸不擇肉印
章千里空泥封
題張參政所藏太真上馬圖
開元朝野時清明姚宋廟謀多輔成紫宸前殿焚錦繡
花萼樓高延弟兄那知暇豫生淫樂慢舞霓裳羽衣薄
龍漦流禍入宮牆野鹿銜花汙簾箔春晴並轡曲江行
回顧阿環嬌態生繡衣珠趿如花旋秦虢椒房恩寵鮮
宮中舁出錦䙀兒兵滿漁陽人未知一朝犯順入宮闕
咸陽烟塵迷日月翠華雜沓驚塵蒙劒閣西迴渭水中
王臣下微同列國從此藩鎮爭豪雄人生富貴真迷途
傾城褒姒無時無慢道玄宗不知政試問當年無逸圖
仙山圖為趙彦昭賦
崆峒之山戴斗極疊嶂橫陳開碣石翠崖丹磴互低昂
複閣層欄轉空碧碧桃花落笙聲幽雙成吹玉彩鳳謳
跨鳳騰雲去無迹清猿啼斷層崖秋霞光隠映山長在
寰海茫茫隔烟靄舊遊仙侶謾招呼誤落人間幾千載
吳爭越戰何可數束書欲問桃源路畫圖空見避秦人
隔水漁郎不相顧
送李益齋之臨洮
綠隂滿京畿送子之臨洮臨洮何茫茫流出長城壕長
城岸阻玉關阨于闐蔥嶺河凉高羌氐兒郎走帶箭哀
笳風起斗擊刁良人西征二三載寶幢車馬聲塵遙如
今不用酒泉郡豈必坐使朱顔凋蒲萄苜蓿味雖美異
方土俗殊鄉里避地猶當似管寧受封應得論箕子願
從列騎擁旌旄歸來燕處華堂裏却話人情翻掌難曾
浥征袍淚如洗
王編修邀遊西山海子
晴川低迴山蒼蒼涵烟夾溪千里長山腰澗曲細泉響
下激石竇為微潢枯梢挽風秋色裏修林落葉隨長江
林疎石露見茅屋時有小徑通微茫招提横截翠微上
欄干九曲雲飛揚自從束書離故鄉脚頭青鞋走山梁
山川悠長日月速躋攀分寸何能強太原高人知我意
請列紈素書滄浪丹青不關名利眼虎頭癡絶非王郎
百年有懷良可哂還拂長松思道場
讀隋書
廣通渠邊渭水流長安猛將懸兜牟陳郎酣睡未知曉
采石夜渡江聲秋韓擒不待賀若報呼得蠻奴作鄉導
銅鉦一聲歌管闌望仙閣下旌旗繞兵家兒女髮照人
金井梧桐三墜身血痕已汙青溪草遺恨空憐高使君
當時只道明良會三十年間轉頭事江都未放錦帆回
晉陽城内驚塵起
德政碑
德政碑路傍立石高巍巍傳是郡中賢太守三年秩滿
人頌之刻石道傍紀德政傍人見者或歔欷借問歔欷
者誰子云是西家鐫石兒去年官差鐫此石官司督工
限十日上戶歛錢支半工每年准備遭驅責城中書生
無學俸但得錢多好作頌豈知太守賢不賢且喜豪民
來饋送德政碑磨不去勸君改作橋梁柱乞與行人濟
不通免令觀者嗟何補
水深圍
水深圍田疇蕩蕩如湖陂圍低水深岸不立雖有木石
將何施里正申官官不允徵糧每歲歸倉廩稻梁無種
長菰蒲民産陪償官始准今春水澇忽無津四分災作
五分申問渠何故作此弊府州伏熟成三分吏胥入鄉
日旁午二分徵作陪官賦倘逢人訴熟為荒破盡家貲
猶不補因此年年怕官惱水渰水深俱不報東南民力
日漸窮不願為農願為盜人生盜賊豈願為天生衣食
官迫之水渰償米或時稔陪糧無奈水深圍
題石崇錦障圖
洛陽金谷園中花雕玉為欄繡作遮瑠璃器多出珍饌
瑪瑙街長行鈿車椒房塗香貯歌舞曳珠珥翠籠輕紗
珊瑚扶疎三四尺王羊貴戚争豪奢那知花淫風雨妬
古來山澤生龍蛇嬋娟墜樓寶珈碎月明夜半啼驚鴉
贈張鍊師遊京師
鍊師家住茅山窈玉泉為池翠雲繞丹成不隨笙鶴去
酒酣擊劒思燕趙古稱燕趙多義士京師貴官皆倒屣
君今挾策遠尋師聞道王公新奉旨黃金殿下拜天子
絳節朝元從此始他年雲外聽山呼茅山合在東封裏
除日
日行三百六十五今夕方除歲云暮人生憂樂百年期
又見日除當此度養和適情宜及時古今中夀七十稀
自非金石不可永刀圭誰保長生期彭宣老𥅆亦何之
不須更作送窮詩客聞此辭莫傷咨樽前且醉黃金巵
觀内廄洗馬
黃雲灑雨沙場秋灘高水平凝不流曉霜襲透蒼駝裘
圉人浴馬津水頭綠驃連錢雙驊騮日光射波脂膩浮
青絲脫鞚黃金鈎輕爬短刷濕未收三花剪髮平且柔
籋雲駿氣將無儔束芻斗豆豈馬羞茫茫豐草生林丘
霜蹄胡為踏長楸振鬛一躍期天遊
賀張景亮知州致仕
角巾歸里舊儒冠宦轍馳驅涉萬端楊柳碧溪春晝永
梅花白雪夜忩寒朝廷有道容辭老田野無羈得盡歡
幸喜玉堂遺業在安居留待後人看
送劉德璋提點還宜興通真觀
通真仙觀欲凌虚牝谷先生晝隠居玄鶴不歸華表柱
白雲長護紫泥書桐棺巳化人徒仰鐵鎖高懸孰可舒
便欲束書陽羨路青牛春晚又迴車
和王繼學治書
駒隙流光一鏡懸虚明直與綺忩連鑿開混沌知身外
别有山川在眼前蓬島秋深稽漢使桃源春暖避秦仙敬
亭山色看如畫熊枕圍屏穏晝眠
送趙季文任湖廣州錄判
萬里奉親官署近萱堂春早燕呢喃桃花紅似郎君馬
楊柳青于從事衫苕水漁舟烟浩渺何山書舍石巉巖
莫思杜牧尋芳晚剰有新詩寄一緘
俞元明參軍雪中以詩招飲就和韻時學士東
泉魯公大參叔能王公御史子昭郭公同行
上方山頭雪迷路石湖橋上作行春湖光萬頃送歸棹
山鳥一聲如喚人静樂可忘軒冕貴清遊端勝綺羅塵
人間今古誰能賞詩思不如圖畫真
題豫章山房
豫章林老色參天擁護山僧丈室前豈為法身同草木
要驅塵慮出風烟茶甌香篆晨齋後竹几蒲團夜榻邊
獨有瀏陽歐學士題詩遙問不空禪
和虞先生題武當山張真人别業
嵐雨初晴綠樹新松蘿夾屋淨無塵洞花幽鳥時時别
野鶴孤雲日日親紅霧半忩丹火候青山萬古百年人
從君更覓方平宅玄武門前作近隣
紅葉題詩
金殿風微拾墜紅題詩聊寄玉溝東芳情有意隨流水
細字無心學斷鴻别館乍凉霜透幕長門深夜月移宮
才情偶爾成佳配不道周南有國風
對鏡寫真
千章畫史托鉛華難寫春心半縷霞兩面秋波隨彩筆
一奩冰影對鈿花情憐曉月秦川雁思逐朝陽漢樹鴉
不信雲間望夫石解傳顔色到君家
天宮寺僧寅叔恭藏宋王元之詩因次韻
隔屋長松覆滿齋童年竹馬記頻來講堂經罷僧修史
京國人歸袖惹埃古佛歲深花蠧鐵長廊春淨雨生苔
塵緣未結東林社禪榻留茶日暮迴
贈呂生善製牋者
玉肌均膩粉初乾淡淡空青印碧欄曉日長楊新賦就
墨雲時度玉螭寒
其二
羅文緝緝染湘流中瑩晴空一段秋莫問殺青千古事
漆書應讓管城侯
出郭
步出東臯隔市塵青山高下欲迎人汀花有意開何晚
野草無名亦自春
重過彭城
誰云河廣不容舠急漿臨風渡晚潮却望彭城舊遊處
黃樓碑畔屋蕭蕭
訪劉道士
雲林深處翠微多石室春深長薜蘿當代衣冠正高貴
不須閒誦采薇歌
陶淵明歸去來圖
甲子題年玩物華門前栗里自桑麻從他晉史書劉宋
别有黃花處士家
過岳鄂王廟
汴宋南遷社稷憂忠魂應念國包羞錢塘千載英雄恨
古木殘陽掩暮秋
賡郭祥卿飲酒圖
昔人好酒名雖在死灰萬劫誰能全我今悼昔復須飲
翻恨不生中古前
附虞集跋
澤民文章典雅而理致甚明獨惜以畫事掩其長然識
者不厭其多能也自兹以往澤民當豐於文而嗇于畫
可也按公墓志以延祐末年遊京師為趙文敏所薦獲
事仁英二宗弗偶掛冠而歸時在朝康文獻子山虞文
靖伯生袁文清伯長諸名公輩挽之不聽至正十一年
江淮雲擾民多從賊公抗言于行省平章以安集為念
凡擲兵來附者一切貸之繇是杭州廣德所在民歸不
數月而定攝守長興至則市無一人乃郊召父老告之
以其故仍印號給其照身以識乎别寇且曰汝所怖者
官軍爾保此則官軍不汝犯於是黎氓䴢集未竟月得
戶萬四千八百九十九復以病免歸年七十二卒初君
之大母施夫人病亟其大父秘書君卜竁於陽山之原
施夫人夜夢一衣冠偉丈夫告云勿奪吾宅吾且為夫
人孫明日役者鑿地深可五尺得小石碑刻曰太守陸
君績之墓旁有小石刻曰此石爛人來換石果斷矣秘
書君隨命掩之而更卜焉施夫人復夢偉衣冠者來謝
曰吾真得為夫人孫矣是夜公生焉公仲子復吉字仲
陽季子中吉字季寧國初為翰林典籍給事等官家藏
有睢陽五老圖即其九世祖會在宋朝議大夫共部郎
中夀八十餘與杜祁公為五老會者也
石倉歴代詩選卷二百五十六
