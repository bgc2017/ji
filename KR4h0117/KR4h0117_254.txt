石倉歴代詩選卷二百五十四
明曹學佺編
元詩二十四
張翥
題楊太史山居圖
湖上山居好奎題厭翠微煙霞改舊色林壑發清暉松
晩看書罷荷凉坐釣歸圖中有真趣須此掛朝衣
題汪會語村隱居
聞道荆村僻幽居趣自成桑中豚穽晩芹外燕泥晴苔
石留僧坐山樽遲客傾憑軒久不到望處白雲生
伍牧(宋將尹玉援常州戰死于此)
苦戰勤王事精魂泣鬼雄壞城兵氣黑遺鏃血花紅故
老談亡國明時錄死忠長吟一搔首落日鳥呼風
螢苑曲
楊花吹春一千里獸艦如雲錦帆起咸洛山河皆帝都
君王自愛楊州死軍裝小隊驅美人畫龍韀汗金麒麟
香風搖蕩夜遊處二十四橋珠翠塵騎行不用燒紅燭
萬點飛螢炫川谷金釵歌度苑中來寶帳香迷樓上宿
醉魂貪作花月荒肯信戟劒生宮墻斕斑六合洗秋露
尚疑怨血凝晶光至今落日行人路鬼火狐鳴隔煙樹
腐草無情亦有情年年爲照雷塘墓
重賦明山歌送胥式有儀還武昌
盱母城南隱居者一生耕鑿盱南野何年移入明山來
築樓山巔雲在下環山小塢三十六中有清池蔭桑竹
日高塢口煙霧消稍見行人出深谷池頭古井穿石空
絶底暗與江流通井中鯉魚長尺半人不敢取疑蛟龍
隱居何人曾子白誰其從者胥生式先生喜與山爲徒
意不在仙在樓居胥也來讀山中書清泉煮酒不用酤
興酣題詩滿青壁墨痕入石青糢糊華蓋浮丘石門麻
姑隣峰丘壑可游衍山中之樂遄吾軀生今棹頭不肯
住京塵茫茫歲云暮豈知卭亦愛山人未辦山貲得歸
去曾先生幾時把袂明山行灑掃樓上聽松聲黃精飽
啖一千日飛上丹梯朝玉京
息齋竹石古木爲會稽韓季博士題
老竹葉稀多秃枝新篁碧潤含幽姿籜中龍子振春蟄
突出雷雨頭參差傍蹲怪石石罅裂裂處恍惚疑龍穴
山中有樹皆十圍活榦撐青死槎折霜皮食盡乾蘚文
半頂斬立雙椏分最後一株身出羣垂枝倒走陰崖雲
李侯標致不可得小字親題别塗黑縱横不在摩詰下
蕭爽直與洋州敵玉堂學士欣見之濃墨大書真崛竒
森然一片鐵石筆妙甚七字瓊瑰詞此詩此畫今兩絶
把玩微風動毛髮只應真宰泣琱鎪一夜山窗冷秋月
上清薛茂弘虞内翰以鶴齋號之爲賦
羽人新得虞翁號歸築衡茅並翠微丹室有風鳴夜帳
斗壇多露濕秋衣畫中昨者薛少保華表他年丁令威
直擬身形煉相似玉笙吹上白雲飛
登六和塔
江上浮圖快一登望中煙岸是西興日生滄海橫流外
人立青冥最上層潮落遠沙羣下雁樹欹高壁獨巢鷹
百年等是豪華盡懶把興亡問主僧
三月望日遊虎丘寺題小吳軒
海湧峰前雲樹盤佛宮飛閣出巑岏虎來古塜金精白
龍卧秋池劒影寒禪老說空留壞石鬼仙題雨下虚壇
憑高不盡登臨興更借西山晩翠看
題金陵
運盡黃旗晉祚開天星俄復坼三台方驚掘地雙鵝起
即見浮江五馬來草暗離宮碑卧土雨殘耕地骨生苔
當時一掬新亭淚誰信清談自有才
吳江
坐倚風檣看太湖波濤澒洞半三吳寒通上界咸池氣
窈入中流水伯都雲暗蛟龍應起立雪深鴻雁自驚呼
望亭有酒宵堪醉買得漁家一尺鱸
寄題杜原父懷友軒
尺五城南近世紛移家來並武夷君他年功業誰青史
此日山林自白雲石氣曉侵書幌濕溪聲時雜棹歌聞
故人已有同栖約杖策行穿虎豹羣
中秋對月時張外史有約以醉不赴
明月中天雲霧消酒醒凉思正飄飄星河不動秋空闊
鐘鼔無聲夜寂寥露下遠山皆落木風來滄海欲生潮
仙家玩事無緣到虚負瓊樓聽玉簫
鳳山
衰草寒煙老木風南朝佳氣落秋空璧來山鬼遮秦使
盤泣銅仙别漢宮壞埒尚傳祠乙鳥荒池曾見射飛鴻
騷人自古多荆思長在登臨感慨中
題上清張道士壺洲
錦水東頭觀闕青仙家元不隔滄溟鳳麟洲渚寒凝碧
雲霧衣冠夜降靈金醴浸花留客醉玉簫吹月使龍吟
看君福地容蕭爽長與曾孫宴幔亭
鐵笛爲孟天暐作
愛此輕圓鐵鑄成何須楚竹選孤生年多化作青蛇色
夜靜吹如彩鳳聲繡出碧花凝錯落冷涵金氣發鏗清
最宜携向君山去一聽仙翁奏月明
附柳貫
度居庸關
居庸朔方塞始入兩崖張行行轉石角細路縈澗岡層
壑倒天影半林漏晨光崎&KR0706;里四十所歷萬羊腸千轅
絡前後兩軌通中央谷開稍夷壙在險獲康莊豈惟遂
生聚列廛參雁行激流或磯磑架广亦僧坊我生山水
窟愛此不能忘是日新雨歇浮嵐亂沾裳水聲與石鬭
風飄韻清商跼轡不知高浮雲翼超驤考牒曩有聞經
途今始詳緬惟古塞北八州猶漢疆控扼識形勢會同
知樂康屬兹景運開六服連綏荒兩京備巡幸離宮岌
相望守岳將孝制如祠匪求祥式瞻龍德中足徵王業
昌請繼王會圖勿賡祈招章
李老谷聞子規
老杜聞子規近在東西川猶云感時物收淚寫幽悁今
我行塞徼子規相後先時夏雲景晦鳥呼搖空煙響入
樹窅窅啼垂血濺濺想知岐路難不恤軀命全千聲復
萬聲喚我歸言遄苟非木石心豈免腸内煎江南叢薄
間有花名杜鵑開時是鳥至相戒治春田不歸如江水
負此今五年風土孰云異物情要有遷寄巢勿浪出祝
爾還自憐嚴程趣行邁且復揮吾鞭
和袁集賢上都雜詩
出塞行瞻日趨朝喜近天離宮開苑囿馳道絶風煙瑤
水巡非遠峒山歷更綿甘泉多法從獻賦憶當年
其二
雨水漸衣黑雲沙際目黃煙開才黯慘日出已蒼凉徇
俗高簷帽清心小篆香端居萬里念蕙草惜微芳
其三
公子青絲轡王孫綠&KR1707;車宴酣風小定舞破日西斜手
擲宮中果神行海上查築&KR1307;無自厚儉德不期奢
其四
水草方方善弓弧戶戶便合圍連婦女從戍到曾玄雪
毳千家帳冰瓢百眼泉浚稽山更北長望斗光懸
觀實喇鄂爾多御宴回
毳幕承空枉繡&KR0925;綵繩亘地掣文霓辰旗忽動祠光下
甲帳徐開殿影齊芍藥名花圍簇坐蒲萄法酒拆封泥
御前賜酺千官醉思覺中天雨露低
過長城
道德藩墉億萬年長城謾與朔雲連秦人骨肉皆爲土
漢地封疆已罷邊飲馬窟深泉動脉牧羝沙暖草生煙
神京近在玄溟北九域開荒際幅員
還次桓州
塞雨初乾草未霜穹廬秋色滿沙場割鮮爼上薦黃鼠
獵獲腰間懸白狼别部烏桓知幾族他山穡落是何方
長雲西北天如水想見旌旗瀚海光
附李孝先
茅山謠
道人兩鬢青如蓮大醉上山捫青天青天蕩蕩玉盤出
引手舉盤天上懸銀海傾倒桂樹影長風吹香落丹井
地上小兒沾玉馥白兔急搗玄霜熟愔愔仙家十二樓
夜半起拂踆烏浴手招茅君呌列仙帶劒上立紅雲前
茅君騎虎上天去道人乞我明霞篇
送方叔高賦得長安道
灞陵橋上秋風早行人曉出長安道長安城頭烏正啼
長安陌上聞朝雞征車遙遙行復止征馬蕭蕭鳴不已
將軍年少美且都黃金箭鏃雕玉弧未央前殿進書罷
諸生拜官辭石渠將軍歸去亦草草長安道邊人羡好
莫憐賈誼謫長沙不見馮唐禁中老
越上
賀家湖上已秋風放翁宅前山影東兩行雲樹忽遠近
十里荷花能白紅遊人濯足銀潢上越女梳頭青鏡中
我欲張帆逼南斗扶桑碧海與天通
送多爾濟國王之遼東
奕世名王策駿功建分茅土鎮遼東玉符金印傳孫子
鐵劵丹書誓始終滄海斷霞連虎帳黑河飛雪暗琱弓
莫忘聖武艱難日四傑從容陟降同
和宋學士晚出麗正門
暮光霞彩炫金題絳闕高居雉堞低上相樓臺連御苑
中郞車騎過沙堤皂鵰孤捩凌雲翮紫燕雙翻蹀雪蹄
回首上林凉月夜蘂珠多是鳳鸞栖
送陳杏林赴潮州醫學教授
三千驛路上灘船九品醫官半百年藥市得錢添月俸
杏林收穀當公田北書漸覺江鴻遠南食初嘗海鱷鮮
不用越巫驅瘴癘家家傳取衞生篇
大星
大星在天小星落城頭嗚嗚吹畫角津吏擊鼓河上船
行人草草居人憐男兒墜地弧矢願南北東西君莫怨
古長信秋詞
輦路青苔雨後深銅魚雙鑰晝沈沈詞臣還有相如在
不得當時買賦金
吳王納凉圖
六月長洲水殿凉酒酣揮袖倚新粧芙蕖露冷秋雲薄
迴首西風響屧廊
石倉歴代詩選卷二百五十四
