石倉歴代詩選卷三百十
明曹學佺編
明詩初集三十
藍仁
宿瑞巖寺
再宿東山寺前遊四十年風塵凡幾變衣法已三傳竹
逕消殘雪松門隠暮烟虎溪送客處尚憶遠公禪
寄余復嬰
道士清溪住扁舟久未回井垂霜後橘門掩雨前苔鳬
舄長相候魚書杳不來虹橋他日宴又負紫霞杯
人日偶成
七日本宜晴愁人風雨聲厨烟侵几濕簷瀑隔窗鳴楊
柳顰何事梅花笑不成呼兒催酌酒一醉百憂輕
代毛生荅
浮世容身狹韶光過眼非瓦盆盛社酒槲葉製秋衣禮
樂休拘束漁樵乞放歸前林逐麋鹿未與素心違
經趙師節故居
五畆城邊宅過門憶往年病抛詩社卷貧索酒家錢故
道能追轍新聲不改絃鹿門秋月色長照德公阡
寄李孟和
同學朝冠士投簪幾日歸里中朱紱少世上白頭稀隴
黍登新酒池荷足故衣夕陽天際鳥還向北林飛
題周子冶先世聽雨堂卷
蕭颯階前雨高堂坐夜深聲聲羈客耳滴滴故鄉心池
草難成夢燈花伴苦吟西風忒無賴更送遠鴻音
寫懷
門戶艱難久田園寂寞多有兒長遠出無酒可高歌晚
景依松菊秋風襲芰荷平生耕學志到此兩蹉跎
其二
辛苦憐愚子他鄉久滯留斑衣頻入夢白髮更多愁汀
樹寒聲早籬花晚色幽重陽一杯酒歸趁故園秋
春日
陋巷斷人行柴門不用扄衰年栢酒綠春日菜盤青強
飲隣翁對長歌稚子聽午窗閒試墨只寫相牛經
閒詠
衰病身為累窮愁歲又除枕干隣境静卜宅遠村居海
舶追編戶山田責簿書有兒長不暇休問過庭疎
其二
散步尋詩社驅愁借酒兵雪寒松不改烟暖草微榮已
卜槃中隠休傳谷口耕素琴將在手得趣自希聲
題伯穎雲林茆屋圖
中林避世士茆屋一間雲雨笠尋芝采晴窗究典墳竹
深羊仲至瓜熟邵平分但有卑棲處長隨鹿豕羣
秋江待渡
野水蒼茫夕雲山慘淡秋暫停征路策遥喚隔溪舟茆
店關門早僧鐘出寺幽衰年懷遠道禁得暮歸愁
偶成
有力皆從戌無資亦轉官明時同際遇老境自艱難地
遠春多瘴林深晚更寒瀼西禾未得牛瘦稻畦乾
題吳德暘山水小景
雲山分遠近水石助清幽老眼看名畫深懷似故丘草
迷行鶴逕藤引釣魚舟賣藥忘機者無人識伯休
送程志玄入山
西山入武夷峰轉路逶迤月下驂黃鶴風前歌紫芝石
泉宜洗耳丹竈遠尋師老我空慙汝塵埃未有期
次雲松訪復嬰宿萬年宮
聞道神仙叩洞門清溪古木路斜分桃花滿地飛紅雨
橘樹高崖漲綠雲講罷先天烟篆冷夢回斜月玉笙聞
高秋也欲扶衰病共候山中白馬君
擬登武夷昇真不果
三十六年懷此山重來白髮換朱顔庭栽松樹參天長
舟逐桃花失路還人世又經滄海淺仙家長與白雲閒
丹爐尚許尋餘藥蜕骨蒼崖翠壁間
病起偶成
春來春去太匆匆九十光陰臥病中緩步也愁平地險
加餐不與舊年同生憎野草侵人綠可惜殘花過眼空
昨日隣家偶相值不知何處一衰翁
適南峯寺
杖藜驚起鹿麋羣古寺尋幽日乍曛山磵雪添三尺水
竹房僧借半間雲林深已覺嵐光重市遠都忘俗事紛
髣髴廬山還栗里過橋疑有虎聲聞
九日西莊懷弟
衰年無力遠登臨短杖扶持叩竹扄雨過林間雙澗碧
雲消天際一峯青黃花寂寞憎詩瘦白髮凄凉畏酒醒
心把茱萸思骨肉雁聲孤起夕陽汀
擬時事經故居
世事浮雲變換多歸耕仍覓舊烟蓑城邊老屋他人住
溪上荒園此日過社燕已非尋主入林鶯還是為誰歌
角巾喜有隣翁在閒與庭前盼樹柯
書懷呈時中
詩書耕稼趣難忘訓子呼孫也自忙盡日不談當世事
衰年還寫養生方菜羹蔬食時偏爽莞席藤衾夢更長
近喜鄰居彭處士休官相伴老柴桑
追懷天壺舊遊用前韻
天壺不似在人寰湧翠飛流面面寒石逕似梯同鳥上
洞門無鎖有猿看何年瑶草尋金磵舊日仙桃捧玉盤
宴罷流霞分手後獨因高興更憑欄
懷張兼善
社酒醒來曾送客秋山望斷未還家雨聲門巷瀟瀟葉
霜信園林采采花念我草堂初伐木候君松逕自煎茶
角巾藜杖隨詩興十里青山日未斜
贈吳彦敬
卜居何論買山錢喜有南隣二仲賢門徑新開初種竹
池塘分斷半栽蓮客來酒缶牆頭過兒學書籖架上懸
况是世交同繼業林間猿鳥倍欣然
贈薛鍊師
汪月閒先居西山數年後往金蟾峰解化有讖云
三十年後吾當重來相見故及之
長年何處得真傳徑入名山住十年共說墨符能役鬼
又參丹訣擬神仙吹簫坐久雲生石鍊藥眠遲月滿天
我亦願遊方外者安期應笑早華顛
次韻雲松西山春遊
摩挲老眼倦編蒲雨過山窗兀坐孤松帶浮雲張翠蓋
草承殘露綴明珠鳥鳴轉覺林塘靜花發方知節候殊
張籍題詩工古澹愛來同賦輞川圖
催黃仲文寄南山别墅圖
一段南山畫不成王維天趣與經營水清磐石思垂釣
花落空村見偶耕青嶂白雲仙掌迥淡烟疎雨輞川明
欲催下筆留真迹先許題詩助有聲
寄雲松
雲松隠者巢居處上有屏山下藉溪花逕夕陽眠鹿豕
釣磯春雨集鳬鷖十年種术春林遠萬卷藏書草屋低
久欲相從叩羲畫負苓長往碧巖西
紙被
採得仙巖不老藤蒸雲煮雪揭輕冰光浮一片昆山玉
煖壓三冬内府綾衣被生靈真有道卷舒明晦亦堪徵
衰年朽骨寒尤甚自擁蒙頭到日升
寄林信夫
一官江北佐鳴絃消息時因過客傳不信阮生悲失路
自甘陶令賦歸田榕窗茶熟烟棲屋荔浦帆歸月在船
憶昔過門慚二仲蒼蒼風景舊山川
九日書懷寄余復嬰
自摘黃花泛石泉南山對我興悠然功名不是平生事
詩酒難忘未死年更老定知形似鶴苦吟方鍊骨成仙
武夷九曲秋風裏一嘯洪崖共拍肩
賦網巾
白頭難掩雪霜蹤纖手穿成絡索同暎帶暮年徵矍鑠
遮藏秋色久蓬鬆牽絲祇訝蛛臨戶覧鏡翻慚鶴在籠
便與黃花相見好寧愁破帽落西風
代題六朝遺秀圖
石頭城下轉孤蓬滿眼興亡六代宮吳晉山川非舊國
宋齊陵墓但秋風犧牲不入諸天界花月高歌永夜中
欲問漁翁渾不識年年江上蓼花紅
挽雪舟鍊師
三年屢報枉柴門一日俄傳起土墳棺舉空衣無弟子
匣藏遺劍有諸孫鑑湖一曲秋風興庾嶺千枝夜月魂
化鶴縱歸華表上人民城郭更堪言
題秋山訪隠圖
草堂聞有故人尋野店山橋轉石林眇𦕈白雲行逕遠
蕭蕭黃葉閑門深脱巾自漉牀頭酒賣藥新修壁上琴
世事匆匆良會少一宵論盡十年心
寄明之弟
秋風長作客南望一沾巾茆屋生春草歸來相對貧
南村
亂來村野幾家全近長丁男亦戍邊辦得軍裝牛巳賣
門前荒草是官田
除夜憶小兒泊峽口
除夜孤燈對短篷浮生元不定西東斷猿何處驚殘夢
風雨瀟瀟宿峽中
滁州作
移根巖壑帶風烟千丈干霄野老傳莫向長安城下種
王孫只擲買花錢
秋山道中
門前虎跡山家曉林杪猿聲客路秋古木寒烟孤戍近
小橋流水數村幽
重賦紙帳
數幅秋藤拂地齊匡牀閒對竹爐低山中一枕梅花月
不識雞聲送馬蹄
次韻雲松雨中書懷
雲深不見樹頭山偶對朝暉一破顔處處林塘春水滿
此心猶愧白鷗閒
其二
蓬蒿不剪藥畦荒午夢醒來草滿堂幾樹幽花都落盡
秖因風雨妬年光
其三
生涯谷口子真田詩興門前阿對泉不信老年無一事
夕陽窗下理殘篇
書懷
世事春冰漸漸消不知今日有明朝留連老景尋詩卷
料理衰顔種藥苗
贈雲壑
望水尋山不憚遥白雲紅樹喜相招夢回茆屋瀟瀟雨
又得留君住一宵
病中
朽骨不禁風露冷衰容更畏雪霜繁呼兒欲問春深淺
柳絮棃花巳滿園
其二
暖日茆簷病骨輕杖藜徐起踏青行一聲似曲穿花過
何處飛來谷口鶯
題小幅雪景
湖邊倒樹玉為槎樹底茆簷路半斜飢鶴翅寒飛不去
伴人閒立看梅花
題荷池白鷺
西風雨過藕花稀湛湛池波見雪衣老眼不知元是畫
移笻欲近畏驚飛
黃仲文寄墨竹
一幅飛鵝寫輞川高情相許已三年春風傳得平安報
剪與淇園半畆烟
石倉歴代詩選卷三百十
