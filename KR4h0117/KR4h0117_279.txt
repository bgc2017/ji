石倉歴代詩選卷二百七十九
明曹學佺編
元詩四十九
胡寬
大明宫早朝
蓬萊拂曙色燁煜舒祥光九儀肅清蹕日月開旂常聖
人握金鏡繡衮臨玉堂咸英備雅奏圭璧輯羣芳歡宴
洽湛露敷恩煥龍章謳歌罄率土豈樂逢時康典文備
藻繢聲烈昭前王巍巍續鴻緒萬年斯無疆
劉祁
懷長源
涼月夜如水秋風吹紫蘭獨居悵無聊佳人阻河山河
山邈千里相望何時已雲横雁影沈露下蟲聲起烽火
照中州西南殺氣浮君居劉山下果若向時不人生有
離别但惜知音絶匣内卧青蛇光芒射秋月汴水碧參
差葉飛空樹枝如何相憶處還值暮秋時
征夫詞
頑雲漠漠秋天黑冷雨瀟瀟和雪滴途中騎士衣裳單
半夜銜枚赴靈壁中州近歲雨雪多只因戍馬窺黃河
將軍錦帳衣千襲馬上揮鞭傳令急但令飽煖度朝夕
一死沙場吾不惜九重日望凱歌歸安知中路行逶迤
願將舞女纏頭錦添作征人身上衣
征婦詞
青燈熒熒照空壁綺窗月上莎雞泣良人塞北遠從軍
獨妾深閨長太息憶初癡小嫁君時謂君不晚擁旌麾
如何十載尚輿隸東屯西戍長奔馳秋風戎馬臨關路
千里持矛關上去公家事急將令嚴兒女私情那得顧
恨妾不為金鞞靫在君腰下隨風埃恨妾不為龍泉劔
在君手内飛光燄慕君不得逐君行翠袖斑斕空血染
君不見重瞳鳳駕遊九疑蒼梧望斷猶不歸況今沙場
征戰地千人同去幾人回君回不回俱未見妾心如石
那可轉
劉叔遠
寄黃士謙
放歌出東村思弄山上雪清風吹湖波驚散波上月美
人載美酒舉棹搖秋霜把酒勸青天青天忽盈觴揚帆
挂白雲鷗鷺同飛揚歌罷一長嘯忽然江水長懷君不
可見流恨滿瀟湘
盛景年
送胡正辭
春水淡無姿垂楊雨方綠送人南浦岸飛下雙鸜鵒鸜
鵒羽衣短只過溪南宿征帆順風去萬里隨鴻鵠趍名
莫憚勞既榮還慮辱賓階有富人清論俱成俗東吳開
漕府郎吏明如玉時艱海亦枯莫盡杯中醁
題山水畫
待渡見孤舟穿林望高閣雨餘泉脉動日照巖光薄閉
戶茒屋深汲水松花落回首白雲間兩人相對酌
萬頃雲亭
浮雲海上來西横太湖過散彩涵秋汀垂隂入虚坐日
照天影移風吹浪紋破開窗綠樹間何人讀書卧
白鶴觀
幽逕松竹深人行隂露滴獨犬下階眠一嫗當戶績旌
幢高殿閉鐘磬虚堂寂道士不相逢蛛絲懸素壁
江垕
李陵泣别圖
黃雲黯將暮白日寒無暉送客度河梁惆悵難别離代
馬雖善行按轡姑遲遲初心孰予察後罪甘誅夷君老
既堪去我及無家歸陽春滿皇都長負平生期
趙半間
宿村庄
涼吹搖青燈穉子供濁醪寒影忽在壁短髮何蕭騷且
持竹根枕卧聽蒼松號紙衾穏蒙首背癢不得搔須臾
作竒夢小艇飛洪濤驚覺白滿榻晴月窗前高
止言
蘇張舌如戟危人亦危身期期周御史千載稱真臣清
談每敗事諧謔良損神田翁有斗酒招手聚比隣所言
惟桑麻語語不失真
憶友人李雲南
送客出荆扉忽見青青草故人别經時恍隔千里道千
里固不遥咫尺夢難到孤鳥安朽株行雲在晴昊敢歎
會無期坐念春風老
吳炳
病起
人生百年間往往如過客吾生未六十鬚髮早已白自
持歲寒心謬比松與柏衛生乏良藥疾病日侵迫天運
苟未窮流年豈終厄依然冰雪姿蒼蒼見顔色
衢江舟中懷江實夫
仰止爛柯山故人渺何許行舟不可艤回首重延佇涼
風吹客衣秋樹濕殘雨多情雙鷺鷥翩翩向洲渚
詠塵
氛氲隨騎集散漫隨風度似霧暗津樓連雲隠郊樹漸
迷烏几色已失京衣素嗟予南北人長年事行路
古鏡
雁去悲銀海螭蟠泣鬼工黃腸迷漢柏野火上秦蓬濃
翠凝螺黛鮮朱潰守宫漆添燈暈黑文滅繡奩紅一旦
珠還浦千年劔出酆霧餘空黯淡雲在月朦朧伏獸銜
絲結蒙絺畫羽蟲粉綿施婉轉臺玉刻玲瓏匪茹曾申
誡惟明可保躬他時賜盤鑑來照夢中熊
古釵歎
何年美人寶釵失深井沈泥汙玓瓅一朝拾得再揩磨
三回五回看歎息雙鸞匹鳳兩股勻終然汙色難為新
當時光瑩照頭上有似桃李搖青春今人不識古儀狀
寶釵雖好非時樣為君插罷擁髻悲物無貴賤皆隨時
吳敬庭
古意
隂陽有代謝寒暑相推移人生百年内行樂當及時昨
日猶朱顔今日生素髭所以遺世士飲酒不復辭寄傲
南窗下千載真吾師
徐天倪
擬古
皎皎機上絲織為遊子衣遊子蕩風塵素衣化成緇風
塵不可避四顧將何之豈不念潔白徒重翟子悲勖哉
如澣濯河水清且漪
又
娉娉閨中女天質知自愛空懷蘋藻心日月苦行邁蹇
修意良勤遲遲如有待未嫁庸何傷失良將重悔
又
婉娩自結髮伉儷情誼深夫征日易久魚雁成消沈自
憐鏡中貌衰白將駸駸有衣為誰薰有花為誰簪顧影
雖無儔秉心猶斷金青天懸明月照影不照人
白仁夀
書事
太羹元無味大章本希音音繁入人耳味美適人心是
以保身難惴惴如臨深百戰苟一失勇氣未足欽今若
不學古後何法于今
楊子承
獨不見
窈窕一佳人鉛華淨如練臨風弄錦瑟其音哀且怨南
隣去乘鸞北里效飛燕小院落花深閒庭芳草徧日暮
掩朱扉如何獨不見
車遥遥
車遥遥若流水前車去無蹤後車來不已白日無閒人
黃塵沒馬耳空投一寸膠不到黃河底
甘茂實
秋懷
秋雨種白髮一滴生一莖半為作詩苦半為憂天傾天
傾或可補詩苦終無成朝來覽青鏡何時再後生不如
原上草秋死春復榮
劉宗遠
山中夢母
霜月照屋壁霜風湧江波終夕不能寐輾轉思懷多忽
夢吾母來宛然度山阿但問兒衣薄語短不及他兒寒
尚可忍地下知如何
江村苦雨
雨脚何時住江流逐日深一寒違衆務百慮集歸心夕
景含飢色春光墮積隂去年攜酒處月滿杏花林
徐甫
寓言
苦樂有冥定結髮與君㛰中道棄我去白馬駕華軒燕
趙足佳麗吳楚多嬋媛妾自守空房蠨蛸網妾門妾身
當日愛敢謂君少恩
林清源
雜言
太樸本淳默結繩已多端書契起百偽千載不復旋大
道日已降支離競各言安得萬喙寂俗厚如古先仍當
廢簡牒置我六籍前
落花怨
落花怨東風情薄不可托紅顔為君開衰顔為君落願
落流水中隨君遠漂泊
楊柳怨
楊柳怨春江何事多離别年年枝上青日日行人折安
得如桃花當使人娛悅
王廓
小孤山
江上青山一劔孤氣虹夜貫斗牛墟寒藤古祠神所居
謾說彭郎迎小姑俚言不經聽者愚舉世孰與明其誣
山下長江通蜀吳飛廉怒鎖千舳艫乾坤變色慘不舒
竿摧纜絶愁萬夫初疑破虜遇老狐又訝伏波留賈胡
陽侯負弩雄前驅馮夷擊鼓嚴後車六鼇掣釣軒蓬壺
八駿鞍轡鞭龍魚神靈怪駭千萬殊縱有健筆難窮書
一官長沙賦歸歟三年卧病南陽廬故交新貴一字無
扁舟夢鱠松江鱸行或止之不可虞呼童取酒聊自娛
短歌激烈驚樵漁掀髯一笑誰和予隣商去住依祝巫
盤餐拜祠檣上烏百錢之利衆所趨浪走不待晨雞呼
進銳退速中乘除未要冐險争前途江山正自不我疎
我亦樂與江山俱安得匹素百尺餘他年寫我東遊圖
盧摯
題李伯時九歌圖
蒼龍駟車載初陽綠天浮春開八荒連埢飛霧儼冠劔
四三神君翼東皇桂醑盎烈蘭餚芳楹筵巫覡紛披猖
瑶琴袗衣杳何許兩妃倚竹臨空江野烟顰翠九疑遠
暮雨灑恨湘波涼冰夷闇投明月璣山鬼夜嘯猿猱悲
長歌撫節懷楚纍遺音疎越知者稀築室賴有佳人期
紫壇荷屋薜荔帷汀洲聊堪搴杜若怨公子兮悵忘歸
恑毫慅墨含古色虎頭癡絶公麟癡續騷未成今見畫
忽欲輕舉起無為朝來目送秋雲飛
遊茒山
澗邊瑶草洞中花細水流春帶碧沙昨夜山瓢詩已滿
道人端坐讀南華
題釣臺
雲山蒼蒼兮烟霧稠石瀨潺潺兮江水流故人兮冕旒
先生兮羊裘禮樂不興兮誰其伊周堯舜在上兮下有
巢由仕止久速兮舍聖人而安求清風一絲兮豈為名
鉤焦黃荔丹兮香火千秋往來如織兮榮辱之舟先生
一笑兮白雲收
采薇圖
服藥求長年孰與孤竹子一食西山薇萬古稱不死
題淵明圖
留侯晚節從赤松武侯早歲稱卧龍仇秦復漢身始終
淵明初非避俗翁兩侯大節將無同陽秋甲子法王正
特筆宛有長沙風易地灞上祁山功王弘何恨奉吾足
督郵能芥平生胸歸來種豆南山下斜川只許桃源通
門前五柳春濛濛落絮不與江波東環堵蕭然吾未窮
北窗儘足羲皇風
王瓚
題赤壁圖
我昔南遊過赤壁曾上磯頭訪遺跡吳魏勝負了無聞一
曲漁歌楚天碧黃岡遷我峨眉翁道同北海人中龍羈懷
得酒逸興發扁舟夜泛空明中江山如許誰賓主醉扶飛仙
夢中語直將天地等浮漚三國周郎曾比數神遊八極空畫
圖開卷彷彿瞻眉鬚清風千古凜如在悠悠目斷江雲孤
萬石德躬
題陳希夷像
花項君王瓦棺冷柴家陵上西風緊殿前點檢不知名醉
眼摩挲睨周鼎白晝龍虎行天階紫微小星何佔哉先生
大笑出門去明日華山歸去來山色還如舊時好流水小橋
散芳草千載誰知驢背心芒碭雲深入孤島汴城峩峩汴水
流江南江北數百州春王未已晉王起人間萬歲更千秋
桃花渡
江上青青楊柳枝人家萬竹閉柴扉春風應候花争發
社雨生寒燕未歸半樹木蘭依岸綠一行鸂鶒背人飛
濯纓空憶滄浪思不及漁郎有釣磯
嶽中寄何平子
春風綠草徧天涯恨殺王孫不到家在晉有人書甲子
避秦無池種桃花世途多險千金散心事難憑兩鬢華
何日脫身塵網外好從仙客煉丹砂
退宫人引
駝絨繡帽紅顴頰素髮微連細紗結出宫嫁作海商妻
裙腰尚帶河西摺少年十五二十時中官教得行步齊
春羅夜剪繡花帖階前夜舞高夔麗寵姬當前翠衿小
便覺中原美人少金蓮斜抱捧珠龍玉籠倒挂收香鳥
年年宫中春日長小車銀甕葡萄香香殿吹簫鳳凰語
一日再宴諸侯王舞困樓蘭過三十内家别選娥眉入
雖名伴送半無家旋賣珠環問親戚一為商婦始自憐
十年不見回番船年多不記教坊曲時時尋撥相思絃
牟獻之
送婁伯高遊吳
桃花水暖清明前長隄柳色青如烟男兒年少重意氣
春風買醉吳江船西湖三月春更好笙歌錦繡神仙島
紫燕樓深翠黛閒碧羅天淨楊花老興亡往事置勿論
千金不惜酬歌樽酒酣莫作後庭曲遊人思斷江南魂
去去知君訪陳跡吳水吳山青歴歴花殘鈿碎館娃空
春草年年為誰碧君行正樂我為愁白髮送君思舊遊
平生漫浪無似我努力功名須黑頭
張子素
贈别
送君一出江之湄為君一典身上衣臨風沽酒與君飲欲
别不别心依依笻榰八尺兩芒屨倏忽歸來倏忽去輕
帆閃閃不可留極目青山渺烟樹今日與君盟白鷗明
日與君風馬牛人生得喪何草草秋月春花為誰好江
湖漂泊真可憐我幸少年君已老君已老可奈何故山
石室高嵯峨何如歸來耕釣老其下日日聽我春風歌
鄧牧心
贈友人
我在越君在吳攜書邀我遊西湖我還吳君適越遥憶三
江共明月明月可望佳人參差與君攜手西湖上相思空
誦停雲詩知君去掃嚴陵墓祗把清樽酹黃土浮雲茫茫
江水深感慨空勞弔今古孤山山下見陳實連騎東來踏
春色湖邊千樹花正繁莫持春風吹雪白有酒如澠有肉
如陵鼓趙瑟彈秦筝與君長醉不用醒何如千秋萬歲名
漢陽郎官湖
仙翁薄暮醉酒歸杖藜迷却高陽池清風吹花綠隂倒
我笑謂是秋雲移還乘貫月槎夜過郎官湖峥嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行廚依稀仙樂在空際碧山四映寒蟾孤舉
酒酌寒蟾明月下飲姮娥俱霓裳拂雲錦萬荷露瀉瓊
瑶巵麾幢晻靄羅烟空乃有三皇所授之玉童風前飄
飄曳廣帶對立十二秋芙蓉清香九曲銀河通真人綠
髮披春風錦袍玉雪照天地口說姓字安南公是公多
逸氣略與古昔賢豪同時能掃月色延我石室烟蘿中
又言昔同張謂所遊地長歎一覆丹霞鐘風吹仙樂度
溪去我亦醉卧香爐峰
王餘慶
秋胡妻詞
桑顛日射黃金枝桑間美人白玉肌採桑盈筐郎未歸
東風吹淚濕羅衣郎未歸在遠道妾尚少兮親已老郎
心如蘖妾如丹富貴應須到家早採桑待露晞養蠶圖
得絲生男且富貴甘旨當及時千金却為一笑資倚閭
日暮無窮悲願嫁反哺烏不忍見秋胡
韓中村
岳王墓
妖星墜地芒角赤龍劔悲吼風蕭瑟中原王氣挽不回
將軍一死鴻毛擲秦家小兒真戲劇播弄造化搖樞極
指讐為親忠為逆隻手上遮天眼力九關茫茫隔天日
無由下燭臣愚直臣愚萬死不足惜國恥未湔猶憤激
古墳埋冤血空碧風雨年年土花蝕我恐精忠埋不得
白日英魂土中泣請將衰骨斸出荒苔痕獻作吾皇補
天石
周竹坡
莫愁歌
蓮花深紅蓮葉綠平沙月上鴛鴦宿青腰三板蘭作橈
月下莫愁歌一曲移舟入花花轉深花深調苦難為音
江邊夜半誰相語只有嬋娟知此心露花漸白月漸午
刺舟自覓來時路明朝繫纜柳邊門却在夜來潮落處
吳漢儀
吹簫歌贈金精山人陳天佑
金精之山何岧嶤夜深明月涼蕭蕭中有可人好絲竹
抱明月兮吹洞簫簫聲嗚嗚響空碧潛蛟起舞山魈泣
含宫嚼羽妙入神月落參横朔風急曲中却憶秦樓女
秦樓縹緲知何許鳴鳳雙飛竟不還至今遺事傳千古
君留吳中猶未發我亦知君調殊絶明朝却賦歸去來
吹簫還弄金精月
祝蕃
月氐王頭飲器歌和貫學士韻
單于寶刀寒映雪月氐髑髏飲冤血泥丸真人辭絳宫
麴生時能醉其骨閼氏夜帳葡萄香拍拍春霞灧秋月
賢王起舞谷蠡歌傳飲歡呼兩耳熱燈前人影半闌殘
燈後青燐己明滅持杯本為澆嶙峋胡然對此傷精魂
弓蛇猶能致惑疾智瑶豈是無人心頭顱如許當速朽
生擒誤入仇家手忍將鳴鏑射頭曼吁嗟降王亦何有
後來漢使渃水東猶待留犁澆盟酒
下第南歸别俞伯貞
驅車出東門别酒忽在手去國古所悲況復失良友芃
芃丘中麥鬱鬱道旁柳揮手從此辭烟雲黯回首
熊磵谷
木綿歌
秋陽收盡枝頭露烘綻青囊翻白絮田婦攜筐採得歸
渾家指作機中布大兒來覓襦小兒來覓袴半擬償私
債半擬輸官府竹籠旋著活火熏蠧蟲母子走紛紛夭
䥫碾出瑶空雪一弓彈破秋江雲中虚外從搓成索晝
夜踏車聲落落車聲纔冷催上機知作誰人身上衣小
女背面臨風泣憶曾隨母園中拾
李坦之
山中苦寒歌
深山苦寒弗可居門前積雪三尺餘隂崖一夜石脫骨
寒溜萬瓦冰垂鬚道人凍卧山之麓暮爇松明煮溪綠
山隂孤棹期不來夢入幽崖聞折竹征西將軍持短兵
馳馬夜渡黃河冰關東諸將面欲裂嚴光獨釣桐江側
春日行
東風入樹吹流鶯曉窗睡熟花冥冥美人窗間動曉思
鶯聲枕上提春情座中日出花滿城城南春深楊柳青
王孫不歸消息斷深閨無人春草生草生猶有時王孫
何日歸斜陽照流水萬里長相思東園三月花爛開西
園胡蝶雙飛來明年蝶去春無主閉門花落愁如雨
周德可
送衣篇
長城萬里飛風沙弓馬夜驚雪作花龍泉吐光射天地
是妾掩鏡夫辭家此時惜别方壯年壯年花發園中烟
征鴻無書日苦短牛女夜夜銀河邊萬瓦欲霜楓似綺
親送寒衣數千里匣鸞鶴影鳳孤飛山過望夫道湘水
湘水無情漾白波望夫山石浮青螺長途行處意慘愴
誰家嬌女終夜歌衛霍功高猶黷武善馬未歸羝羊乳
關河回首路迢遥愁雲西山水南浦夕陽孤館停征軺
一身百慮雙涕交中宵無人語聲絶風吹燭短山月高
范叔中
遠遊篇
仙人手把金芙蓉邀我上陟蓮花峰兩眼注入滄溟中
浮雲遮斷扶桑宫白日西飛恐成晚駕天五色横長虹
鳳凰儀羽備珍彩欲集不集無梧桐冥冥杳杳脫羅網
亦有數點南飛鴻怒鯨崔嵬鼔鱗鬛浪中瑣屑多沙蟲
從今喚起人中龍披虎豹謁九重舞干羽息武功泰和
世上皆春風是時勒石留鼎鐘左招黃綺右赤松長歌
歸去來山中長歌歸去來山中
林霽山
春日行
柳花衮雪春冥冥溪風一夜吹為萍萍隨風去渺流水
人生無根亦如此故山入夢草芊芊半窗疎雨寒食天
曉來白髮稀可數多少朱顔化黃土高原冉冉青烟斜
麥飯灑松能幾家子規呌殘金粟墓繭紙蘭亭亦飛去
于介翁
弔古行
蒼梧之南湘水頭烟波逐客增離憂重瞳葬去閟白日
雙娥貞佩搖清秋江空夜聞鬼對泣泣罷仍為鼔瑶瑟
瑟聲漸杳江聲長丹楓墜影霜華白臨江被髮招帝魂
拔劔欲斫東流奔東流無窮帝不返嗚呼薄俗奚由敦
感古引
建安天下如潰瓜一榻之外非吾家黃屋飄颻定何許
龍為魚兮鼠為虎老瞞詐力敢欺天朵頥羊鼎方垂涎
紫髯將軍一攘臂控荆引越三千里慷慨山東大耳兒
南飛烏鵲栖無枝草廬一語君臣契目中久矣無吳魏
堂堂大義凜不磨靈關劔閤争嵯峨昨夜西南一星落
六尺之孤竟誰託渭水旌旗歸故都江上空存八陣圖
抱膝長歌出師表古柏蒼蒼為誰老
戴帥初
飛花行贈馬衢州
山上風花山下飛花飛欲盡山翁歸歸遲亦自忘形迹
但覺滿地紅依依餘花更惜隨溪去溪上遊人山下路
戀家漁父斷來蹤避難劉郎記前度花開花落春風前
我昔與翁同少年祗今鶴去但華表何處鳥啼悲杜鵑
遊人自遊春日暮從翁問花花不語且當向花日日醉
醉倒花前學花舞
送砥平石過天竺兼簡鄧善之
聞說西湖也自憐君行更是早春天六橋水暖初楊柳
三竺山深未杜鵑舊壁苔生尋舊刻新巖茶熟試新泉
城中諸友須相覓西蜀遺儒解草玄
吳師道
落花行
東風吹花花作團美人脉脉憑闌干倦投紅筵逐舞鳳
故尋翠袖縈釵鸞去年送别城南道城南飛花委芳草
關河萬里人未歸風雨一番春又老抱愁無語還深閨
拂釵攬袖香依依綠隂瑣窗蝶影斷空枝弔月鵑聲悲
青春不復悲遊子不顧期美人掩淚長相思恨身不似
花能飛花飛終恨沾塵泥安得與花飛去陽關西
十臺懷古(選二首)
百花洲上姑蘇臺吳王宴時花正開半空畫燭西子醉
三更鐵甲東門來吳波渺渺吳山簇不見嬌顰倚闌曲
丹楓落月怨啼烏碧草東風走驚鹿闔閭丘墓相連處
應恨夫差迷不悟斷指千年血未乾遊魂夜哭臺前路
右姑蘇
靈王傾國崇臺宇按劔章華睨中土弁裳伏地走諸侯
鐘鼔凌空震三楚鷌驕不畏伍子謀落成乞與吳兵遊
孤舟竟走江上路塊土獨占山中愁十年伯氣終蕭索
回首華容歸不得饑魂漂泊啼秋烟細腰却舞新王前
右章華
鴻門宴
花膺繡膊帕抹額勇士如雲森劔戟沛公對酒顔如灰
主人重瞳光照席重瞳座上身如寄巵酒未吞心已醉
醉酣不辨真天人百萬貔貅眼中睡春融玉帳香風開
嗚嗚帳下筝琶哀目前等作萬口計軍聲四面歡如雷
沛公唯諾非無意就中暗擊秦天地此時可想聽得異
四面軍聲皆漢騎
征婦歎
虎頭將軍眼如電領兵夜渡黃河面良人腰懸大羽箭
遼東掠地遼西戰一紙紅牋寄春怨十年消息無歸便
日長花柳暗庭院斜倚妝樓倦釙線心憶良人嗔不見
手擲金彈打雙燕無術平戎報明主恨身不是英男子
倘妾當年未嫁夫請學明妃獻西虜
劉時中
采蓮曲
長安女兒淑且濃日日采蓮溪水中笑插荷花照溪水
韶容欲與花争紅溪中荷花深幾許溪上時時聞笑語
紅酣綠縟不見人應在荷花更深處歸來夜涼溪水清
扣舷踏歌蕩奬行荷葉蓋頭花㔩鬢溪上月明潮已平
劉敬
賦得瀟湘曲送復上人之湖南
瀟湘露白西風起江竹斑斑澧蘭紫神僧八月遡星河
木杯飛渡瀟湘水瀟湘兩岸遥相望仙人霞裾白霓裳
炯炯吳絲照清浦鳳梭製錦迴龍章翠管銀牋為誰寫
璚珮蠙珠爛盈把蘭橈歸來江渚空五兩懸風疾于馬
鷓鴣啼雨蒼梧秋渺渺吳雲天盡頭翠珉刻得蛟龍字
寄逐南鴻湘水流
杜瑛
留春曲
絮飛冷屑龍蟠玉花隕香摧鳳銜燭批鵊深林呌新綠
倚闌人唱留春曲春光欲去如死灰明年暖風吹又來
如何日日長相守典衣共醉花前杯殷勤留春春不住
白日西馳水東去鏡中絲髮奈老何君當持杯我欲歌
弔故宫
月上觚稜椒壁濕饑烏啄碎琅玕石劫灰飛盡海揚塵
廢殿荒臺土花碧洛陽書生汴梁客一夜春風頭欲白
樽中賴有酒如泉醉倚寒窗破愁寂
秋思
壯心忽忽劇懸旌秋思能令客子驚白雁不聞天外過
清霜先向鬢邊生銅駝巷陌周東土金鳳樓臺鄴北城
千古繁華俱一夢空餘草木戰風聲
趙茂元
曉寒曲
曲闌廉纖杏花雨博山烟飛裊晴縷夢回金帳春融融
鸚鵡驚寒隔窗語美人曉妝雲滿梳柳風吹香入氍毹
翠鬟裊裊綰不斷寶釵壓鬢紅珊瑚丫鬟捲簾采桃葉
驚退一雙黃蛺蝶
秋宵吟
平林薄暮風淅瀝黃金滿地秋狼藉新月出嶺光欲流
萬籟無聲夜寥閴誰家美人吹鳳簫彩鸞對舞摩青霄
闌干縹緲碧雲遠天風入骨涼蕭蕭銅壺冰寒銀箭澀
玉露滴空衣袂濕紅花落盡爐烟收幽懷耿耿生新愁
寒螿啼碎人間秋
老牛歎
老牛帶月原上耕耕兒怒呵嗔不行瘢瘡滿背股流血
力乏不勝空哀鳴日暮歸家羸欲倒水冷萁枯荳顆少
半夜霜風徹骨寒夢魂尚遶桃林道服箱曾作千金犍
負重致遠人所憐而今棄擲非故主飽食不如盜倉鼠
李洞
凌波曲
吳蠶八繭鴛鴦綺繡擁彩鸞金鳳尾昔時啼艷曉妝殘
滿眼春嬌狀不起侍兒解帶羅襪鬆玉纖微露生春紅
翩翩白練輕舒卷筍籜初翻弓樣軟三尺春雲入手輕
一彎新月凌波淺象牀舞罷嬌無力雁沙踏破參差跡
金蓮窄小不堪行自倚東風玉階立
臧魯山
直沽謠
雜遝東入海歸來幾人在紛紛道路覓亨衢笑我蓬門
絶冠蓋虎不食堂上肉狼不驚里中婦風塵出門即險
阻何況茫茫海如許去年吳人赴燕薊南風吹人浪如
砥一時輸粟得官歸殺馬椎牛宴閭里今年吳兒求高
遷復禱天妃海上船北風吹魂墜黑水始知溟渤皆墓
田勸君陸行莫忘萊州道水行莫忘沙門島豺狼當路
蛟龍争寧論他人致身早君不見賈胡剖腹藏明珠後
來無人鑒覆車明年五月南風起猶有行人問直沽
李兩山
鬻孫謠
白頭老翁髮垂領牽孫與客摩孫頂翁年八十死無恤
憐汝孩童困饑饉去年雖旱猶禾熟今年飛霜先殺菽
去年饑饉猶哺糜今年饑饉無餘粟客謝老翁將孫去
淚下如絲不能語零丁老病惟一身獨卧茒簷夜深雨
夢回猶自誤呼孫縣吏催租正打門
信州糧謠
信州糧糧何艱十鍾一石萬里間朝發錢王隄暮過嚴
子灘柂尾白浪如銀山朝度蘭谿縣暮泊龍丘灣峻如
牽車上鬼關督吏持檄夜如箭布帆無風河水乾去年
糧船未及岸今年仍運八百萬只知欲救彼地荒不知
浙東天亦旱禾黍今年收不足浙東又移何郡粟
歐陽應
小姑山謠
小姑近在水中央薜荔為衣蘭佩香翡翠奮翼青霞光
宛其螓首蛾眉長紫金芙蓉出綠波白玉臺鏡開青螺
涉江浩蕩興無極臨風窈窕揚清歌大姑阿姨寄傳語
相望烟波奈何許日暖江南滿白蘋金叙落地湍風起
黃君瑞
雙燕吟
雙燕雙雙飛更復雙雙栖穿花探水雙銜泥簷前葺壘
雙哺兒春風一雙至秋風一雙歸念爾失其雌故巢寧
獨依莫學里中輕薄夫暮亡其妻朝納姬
蒲劔
三尺亭亭古太阿舞風裁斷一川波長撟有影蛟龍悞
流水無聲日夜磨兩岸帶烟生殺氣五更彈雨雜漁歌
蕭蕭只恐秋風至亂剉鋒芒恨更多
破帽
破帽多情却戀頭草殘絲斷素塵浮烟籠長是煎茶日
風落多逾把菊秋頂漏疎星窺短髮簷垂缺月露雙眸
桃尖樓子青羅瓣相對寧知故舊愁
孫元實
池中白蓮
蘂宫夜涼張暑宴仙姝散花水晶殿霞綃中單雲錦綠
黃金為房玉為鈿翠旌導前寶蓋殿霓裳中序按未徧
一人素衣持羽扇頎然中立白玉弁羣姝被酒酡發面
冠佩傾然醉相盼彼峩弁者色不變以口承露不肯嚥
終然貞白難為薦獨向西風抱清怨
孫伯善
丁未别酒
葡萄綠漲春甕香銀槽酒滴秋漏長紅樓日夜調絲簧暖花
凝面眼生光禾生越隴秋不黃令行斥絶九醖方伯倫玄石
愁茫茫玉缸傾倒碎玉觴明年築圃家萬倉賓筵介夀歡高
堂
劉楚
秋夜長
月出烏啼城上頭閨中美人生遠愁銀河迢迢當北樓褰帷
弄影揚清謳月光如水地上流珠箔微茫懸兩鉤羅衣半捲
涼颼颼起坐數盡寒更籌更籌數盡明不發明日鏡中生白髮
李治
楊白花
帝家迷樓春晝長紫笙吹破百花香葡萄凝碧琥珀光
燕語鶯啼空斷腸枕帷紅淚灑瀟湘玉鏡臺前添午妝
茜羅綬帶雙鴛鴦蝴蝶趁雪上釵梁千里萬里雲茫茫
姑蘇臺
吳王宴罷歌臺晚斜日清江映闌檻臺上西施醉捧心江邊
東越愁嘗膽鴟夷裹尸去不還麋鹿散迹遊其間秋深明月
照高樹驚烏啼落丹楓寒功名獨羨陶朱子一夜扁舟弄雲水
楊奐
有懷梁仲經父
美人熒熒在何處海闊天低隔雲霧珊瑚零落芙蓉空
咫尺相望迷去路翠輦金輿雙鳳凰風吹環佩聲琅琅
壺觴狼藉事已往一目萬里愁茫茫劉郎竟是誰家客
歲晚霜華林葉赤美人熒熒在何處鴨綠江頭江月白
長安懷古
客身何事戀東周再到長安已白頭往事無憑空擊磬
故人何處獨登樓月搖銀海秦陵夜露滴金莖漢殿秋
落日酒醒雙淚眼幾時清渭向西流
曾敷言
寶劔篇
千金買寶劔氣燄凌清秋指天星斗動刺水蛟鱷愁坐起常佩之
誓與報國讎北斬單于首西斷莎車頭還報漢天子掛劔崑崙丘
鄧或之
落葉
秋庭晝無人落葉自滿地端居觀物化人生亦如寄朝
聞鳴蟬悲夕已見其蛻歲晏共蕭條臨風發長喟
江橋樹
江橋樹日日斜陽暮春風吹落花半隨流水去花落有
盡時流水無盡處
何失
暮歸
獨老朝朝出或醉暮未歸高樹挂新月山妻候柴扉飲
伴更相送欲辭意難違感此鄉曲情淚下忽沾衣
老病
老病積漸來筋力日覺墮南園一步地杖藜不能過階
前宿雨晴屋角紅日大不是賣花聲曉夢誰驚破
雨中睡起
閉門連日雨霏霏一醉誰憂生事微睡起不知風色暮
北窗花氣濕人衣
感興二首
飲酒莫啜醨結交當求知論人先論行相馬不相皮一
諂余何敢三讒親亦疑投身入屠釣猶勝坐書癡
渥洼騏驥兒自有絶塵足錦障過都門飛來射衆目歎
彼轅下姿亦非駑駘物世乏伯樂儔誰識千金骨所以
荷蓑士烟水日淪沒
招賈元播馬德昌飲
積雨釋炎熱涼飈變清商薄帷納朝景倏爾頽西廂念
我二三子不來復一觴言笑吐蘭菊芬芳粲中堂仰慕
猶昨日忽别若殊方況各迫桑榆何以永夕光
劉門
梁仲文行卷
青青江上柳遠行曾送君自從君歸來幾見柳條春行
役如昨日行卷展猶新如何卷中字半是古時人
甘立
賦得城上烏送客
月落城上樓烏啼樓上頭一啼海色動再啼朝景浮馬
鳴黃金勒霜滿翠羽裘烏啼在故處人生多去留
璚林臺為薛玄卿賦
西山有崇臺上與雲氣通仙人紫霞佩導以雙青童逍
遥琪樹林盤薄璚華宫積石像玄圃連岑構空同纚纚
駐朝景冷冷度天風丹鳳刷儀羽絳節飄曈曨矯首不
可及滅沒凌飛鴻願言授靈藥與世無終窮
晚出西掖同柯博士賦
薄暮出重關逶遲望雙闕輦路猶輕塵上林已初月悠
悠文書静去去車馬絶小草慚長松承恩總為别
送多爾濟國王之遼東
奕世名王策駿功遠分茒土鎮遼東玉符金印傳孫子
鐵劵丹書誓始終滄海斷霞連虎帳黑河飛雪暗琱弓
莫忘聖武艱難日四傑從容陟降同
郊祀慶成
圜丘親祀自吾皇夙駕鸞輿建太常冕服並行周典禮
樂歌寧數漢文章清臺夜奏靈光紫温室朝迎瑞日黃
今代侍臣多馬鄭明時應許議明堂
和宋學士晚出麗正門
暮光霞彩炫金題絳闕高居雉堞低上相樓臺連御苑
中郎車騎過沙隄皂鵰孤捩凌雲翮紫燕雙翻踣雪蹄
回首上林涼月夜蘂珠多是鳳鸞栖
送閤學士赴上都
從官千騎擁鑾輿東閣詞臣載寶書雨過草肥金絡馬
月明山轉紫駝車龍庭日近瀛洲路灤水天高玉帝居
明日仙凡便相隔少年僚吏謾躊躇
古長信秋詞二首
缺月流光入綺疏金壺傳箭夢回初秦臺彩鳳無消息
桂影空閒十二除
輦路青苔雨後深銅魚雙鑰晝沈沈詞臣還有相如在
不得當時買賦金
竹枝詞
河西女兒戴罟&KR0034;當時生長在西湖手抱琵琶作胡語
記得吳中吳大姑
曾懷可
代答邵農
農父跽且言兵後常凶年軍中有牛犢原上多萊田為
農敢勞力豐歉固在天隴頭麥青青馬食不敢鞭
劉珍
寄友人
相别豈不易相見良獨難迢迢白雲城渺渺羊角山夢
長覺道遠迹滯愁春殘知音況何許取琴為誰彈
李主敬
懷醉愚翁
天地無秋風白髮何從生由來豪傑士有志竟何成玄
臺一朝閉窅窅不復明惟餘松桂月照徹古今情
又
死者不復生知已難再得所以伯牙琴破之不自惜落
月轉林坳驚鶻墮如擲入室聊就眠蛩語聞四壁
周豈
桃李吟
我為桃李吟聲調一何苦昨日滿園花今朝半塵土桃
李不長春苦調難再陳君看道旁婦昔日朱門人
趙文
婕妤怨
團圓一片冰出自蠶女紅何言入君手動搖生清風一
朝棄篋笥零落如秋蓬時節自當爾君子詎無終
哭亦周弟
去日相攜涉畏途歸來形影自相扶倦行小憩荒山路
怕聽深叢呌鷓鴣
連百正
釣絲風
短髮冷颼颼倚闌初下鈎閒來片水外輕弄一痕秋淺
拂蘆花亂低分柳影浮烟波清夢遠吹不到公侯
張澄
春思
一春長作客連日苦多風野樹凄迷綠簷花黯淡紅愁
隨詩卷積囊與酒樽空巢燕如相識頻來草舍中
劉汶
早春述懷
春與年年别窮隨日日增眼明貪夜讀事少忘晨興倦
鳥猶遷樹潛魚已陟冰栖遲惟故轍無夢到飛騰
趙心遠
秋晩
一曲菱波斷西風吹鬢鬟秋隨荷葉老人到菊花閒鳥
弄疎烟外風明落照間南山有清氣相對自怡顔
蔡明
除夜與鄔進德
客裏冬將盡惟君數見親可憐今夜雨同作異方人臘
酒無鄉味征衫有客塵毋勞話岑寂明日又逢春
姚燧
輿病高厓道中作
役役乾坤遠栖栖道路頻五年三入蜀十夢九歸秦瘧
鬼偏凌客山花定笑人毋勞問前度秪覺白頭新
宋陸秀夫抱惠王入海圖
紫宸黃閣共樓船海氣昏昏日月偏平地已無行在所
丹心猶數中興年生藏魚腹不見水死挽龍髯直上天
板蕩純臣有如此流芳千古更無前
别王良輔
只聞官罷尚荆州不謂相逢郢水秋如我避賢三退舍
與君為客一登樓人才妄自金鳴冶世事從渠劔刻舟
明日分攜武昌去應煩南夢到滄洲
高思恭
岳陽樓待渡
楚水凝千里湘雲隔萬層城高秋浦月星雜夜船燈旅
況天誰管年光雁可憑殷勤淡山色相送過巴陵
張鳴善
送人遊廬山
曾到匡廬境巉巒際碧空萬松無路入一水與天通白
鹿眠清晝晴猿嘯晚風洪厓如可約吾亦訪雲中
劉聞
别弟
一棹烟和水寒燈弟與兄殘年同别母中道復分程動
有山河隔難為去住情如何沙上雁偏向夜深鳴
賦得石鐘送宋顯夫僉事之山南
蒼茫楚澤秋嵓谷隠宫徵魚龍守軒轅猿鳥識追蠡酒
醒江南客月在船窗裏佳期不可尋相思滿湖水
周密
有懷袁季源
江樓深夜倚涼入鬢蕭蕭人隔東西浙心隨早晚潮風
高孤月暈河澹萬星搖欲寄今宵意新鴻不可招
陳天錫
西坡即事
人境得佳趣青松處士家成行看過雁數點落歸鴉風
動竹凋葉秋高菊吐花閒來媚幽獨吾志在烟霞
臨平即事
四月臨平路江蓮未著花清風隨客棹綠水護僧家對
酒邀新月披襟抱彩霞晚來看畫處飛鷺下圓沙
顧濟
淵明畫像
無錢猶愛菊有酒即横琴萬石醉不了一名閒到今徑
松存老節門柳積秋隂人畫歸來像誰傳歸去心
汪仁立
客舍懷余成季
夕陽在青山山高夕陽早美人未歸來山外浮雲好穉
子候門前酒熟黃花老
劉詵
夜坐
雲行樹隂薄風過樹隂欹雲風弄清夜政爾無人知惟
聞牆根水泠泠下幽池
和東坡四時詞
燕子輕寒生院落佳人自卷猩紅幕樓頭風細墮楊花
簾下日長添繡萼纈紋酒暈透瓊肌雙陸初贏笑問誰
閒綰同心當戶立不知花影颺春衣
幕波微皺迴廊永酒闌手枕珊瑚冷槐影横階午簟涼
榴花滿地風簾静梅酸未試意先顰倦拂琵琶撥未勻
紈扇半閒冰盌凍翠禽兩兩下窺人
缾浸雙頭蓮顆綠畫欄閒却青奴竹微涼半下水晶簾
坐看疎螢度高屋夜静樓風時動扄隔牆一葉落虚庭
血色鴛羅裁未就月明處處起砧聲
燭暗睡消聞畫角玉盆指水紅冰薄深戶無風繡幄垂
小缾一片梅花落轆轤隔屋聲咿啞雲母香猊暈宿霞
報道卷簾寒霧重午妝纔試翠鈿花
阮魯瞻
江橋樹
江橋樹荏苒年華暮迎得行人來送得行人去落葉成
秋風秋風在何處
李仲南
歌白苧
嬌如花美如玉越溪女兒十五六光風入簾睡初足起
畫脩眉遠山綠飛香走紅三月心一聲白苧千黃金高
堂客散燈火深醉鬢斜釵夜沈沈
夜夜曲
玉窗結怨歌幽獨絃絶鸞膠幾時續銅龍漏促春夜長
冷雨酸風亂心曲閒薰翠被鬱金香拂拭繡枕屏山綠
飛飛乳燕歸復遲寂寞流蘇帳前燭
辛文房
蘇小小歌
東流水底西飛魚銜得錢唐紋錦書幾回錯認青驄馬
著處閒乘油壁車鸚鵡杯殘春樹暗葡萄衾冷夜窗虚
蓮子種成南北岸苦心相望欲何如
張嗣行
春曉行
夢魂短短春宵殘喈喈雞語催征鞍東方彷彿淡烟曉
柳露細拂征衫寒僮僕前行指予路那箇長亭經某處
離情莽莽不分明黯澹孤村半烟樹
唐玉潛
清明日
萬花正開風雨惡曉起新晴花正落老夫未起失芳期
賞心但覺隨年薄今年花落明年開去年看花人不來
死生榮悴俱可哀綠隂滿地成蒼苔
史紫薇
江南曲
風凄露冷江南岸瑟瑟寒波秋練練采蓮歌斷紅雲空
蘋葉蘆花結新怨鴛鴦鸂鶒俱可憐相呼相倚沙觜眠
白頭漁父搖蒼烟一雙飛上枯樹巔
彭炳
湘中曲
龍挾天河墮江渚天子騎龍上天去轟轟藏劔鑿黃雲
日落黃雲一坏土兩鳳追天住湘浦紅淚湘筠滿秋雨
青山九點又春歸花落無人見韶舞
杜元
和王守之斷腸曲
桃花夾堤春水滑棹歌三疊行舟發行舟去去東復西
幾度桃花二三月花前一别一回老相思日多歡樂少
君重黃金輕别離黃金買得少年時
程益
賦得金盤露送宋顯夫僉事之山南
鳳城仙客來揚州便當解此千金裘丹丘夜出瑪瑙甕
洞庭春泛瑶華舟看花路入竹西寺吹簫人倚橋邊樓
船頭對月且獨飲錦袍明日金陵遊
印秋海
寄雪竇寺生書記
清泉白蘆八月秋寬鞋瘦策十日遊石牀風冷夜不寐
冰絲繞指白雪流身名杳杳雲間鵠世事紛紛蕉下鹿
雨晴春暖即相尋千尺巖頭看飛瀑
黃伯暘
香奩八詠
翠袖啼痕
石竹繡羅雙袂單綺窗日暮籠輕寒秋波滉漾落鉛水
相思幾點春斑斑脂濃粉膩半塵土玉臂嬌柔懶輕舉
東風十日吹不乾六曲闌邊海棠雨
黛眉顰色
落花雨歇春日西楊柳鎖烟鶯亂啼玉人緘恨不能語
兩蛾對蹙春山低離愁一味如嘗膽額上蘭煤香半減
風流京兆知不知他日歸來看濃淡
月奩勻面
揚州青銅出深井粉綿拂拭冰光冷妝樓笋指揉紅玉
素娥飛出嬌相並櫻唇歛氣不敢呵脂濃粉淡勞揩磨
雙鸞掩罷出門去一陣落花紅雨過
水盆沐髮
井花滿注玻瓈綠一片春澌瑩如玉晴窗解下十八鬟
三尺青絲漾寒渌蘭膏洗盡香膩消滿手綠苔新帶潮
露蟬翅濕飛不起花霧曉收紅日高
繡牀凝思
碧紗如霧針如芒茜紅絨索三尺長越羅幅寬金縷細
綠波飛起雙鴛鴦匿蘭含蕙春無語一寸柔腸千萬緒
青鸞錦字期不來恨滿城南杏花雨
金錢卜歡
寶猊爇香蟠紫烟玉葱拈出雙團圓春心一點怕人識
舉頭暗語蒼蒼天欲擲未擲還再祝聲動瓠犀三十六
小桃開後是歸期分付隂陽莫翻覆
香塵春迹
七寶方牀冰漾潔軟粉半鋪紫檀屑凌波小韈曉痕輕
一鉤淺印纖纖月金蓮襯步身欲浮雁沙踏破春應羞
贏得纖腰柳枝瘦珍珠百斛知誰收
霜杵秋聲
青娥篩空冰粉乾石光如鏡歊清寒更長月白響不絶
碧梧驚起雙棲鸞堂上阿姑身未煖千音萬韻勞玉腕
要使離人枕上聽憑仗西風莫吹斷
香奩曲
與君生别離朱簾長不開春風故相撩燕子雙歸來
其二
雙雙相思鳥飛上相思樹相思雖不同同是相思苦
其三
昨夜海棠花睡足西窗雨春夢若無憑知在阿誰處
其四
下階拜新月空庭夜如水相思隔千里未有團圓意
錢摳
香奩八詠
金盆沐髮
一片香雲濕不飛翠光浮動影娥池盈盈蟬翅含風冷
剪剪鴉翎帶雨垂泉沫亂跳珠錯落指尖微露玉參差
妝成倦把闌干倚滑墮金釵不自知
月奩勻面
春盡花枝瘦幾分曉妝不覺暗銷魂羞娥謾自横眉黛
薄粉何由掩淚痕青歲不留人易老翠鸞飛去影空存
愁來拍塞成長歎嘘得清光慘欲昏
玉頰啼痕
愁思無心整玉容幾番花下立東風漬殘嬌靨娟娟翠
界破蜂黃縷縷紅羅袂揾時香欲溢春纖抹處暈微融
小環欲解人憔悴笑指梨花暮雨中
黛眉顰翠
悶拽羅裙下玉除小桃花下立踟蹰幾分春色傷心處
一點梅酸濺齒初山蹙空青渾欲暝柳緘寒綠未全舒
龍沙北睇三千里倚徧闌干思有餘
芳塵春跡
按舞霓裳點拍頻紫鸞簫底步香塵故將羅襪雙鉤玉
踏破紅雲一片春殘月淡籠烟漠漠並鴛交卧水粼粼
莫教燕子銜將去留向東風擬洛神
雲窗秋夢
桂花香冷夜沈沈睡熟銀屏小鳳衾杳杳不辭湘水遠
悠悠直過楚雲深紅椒樹底鴛鴦比黃葉風前蟋蟀吟
預報砧聲莫驚覺暫容攄盡别離心
繡牀凝思
綠窗人静晝厭厭抛却金針懶再拈香臉托殘紅一線
黛眉顰蹙翠雙尖愁如亂絮隨風落恨似飛花帶雨粘
小玉謾將簾幕捲忍看雙燕拂雕簷
金錢卜歡
寶鴨香飄篆縷浮金錢倒擲思悠悠雲邊昨夜聞歸雁
花外何時聽紫騮幸得如期猶慰意若為歸晚更添愁
無憑莫似簷前鵲幾度空教倚畫樓
梁彦中
春晝
溪水搖光動綵牆雲山倒影蘸霞觴一庭芳樹清隂薄
千尺遊絲白日長風細柳塘鶯語滑泥融花徑燕飛忙
乾坤俯仰窺難盡花柳無私種種香
仇仁遠
潮
一痕初見海門生頃刻長驅作怒聲萬馬笑圍天鼔碎
六鼇翻背雪山傾遠朝魏闕心猶壯直到嚴灘勢始平
寄語吳兒休踏浪天吳罔象正縱横
梅
為怕緇塵著素衣凍痕封蘂放香遲月來忽送闌干影
春到不分南北枝喚夢翠禽依樹宿銷魂玉笛隔花吹
從他萬片隨風去須有青青葉底時
同恕
愁
來時容易去何遲半在胸中半在眉門掩落花春去後
窗涵殘月酒醒時濃如野外連天草亂似空中惹地絲
除却五侯歌管地人間何處不相隨
施鈞
淚
獺髓空勞補舊痕離筵歌罷忽沾巾半江湘竹斑斑雨
三月楊花點點春字濕錦機啼戍婦珠明綃室泣鮫人
琵琶滴罷情深處洗盡青衫幾掬塵
武昌南樓
鸚鵡洲邊艤客舟憲君邀我上南樓胡牀老子三更月
鐵笛仙人一曲秋流水白雲吳夏口西風黃鶴晉磯頭
如今盡屬王孫草添得江南幾許愁
送人歸天台
君去丹山伴赤霞忍分書劔各天涯交情十載共為客
歸夢幾番同到家一路暖雲蒸藥氣半溪流水引桃花
金庭好問長生訣莫待秋風兩鬢華
送金華史學錄回永嘉雁蕩
青山洗盡泮宫塵三載琴書又問津海闊正憐鷗去遠
山深須遣雁來頻沈郎風月詩俱瘦謝老池塘草自春
莫笑廣文官獨冷長安一日看花人
送僧上天衣寺
錫影孤飛下十峰定身分住翠芙蓉巖雲曉伏參襌虎
溪雨晴收入鉢龍香洗供花吟對月清浮談麈坐依松
我來欲遂林泉約金碧樓臺第幾重
金德啓
紅梅
醉卧西湖處士家夢回惟見赤城霞縱然冷艷隨春變
依舊疎枝映日斜姑射冰姿凝絳蠟羅浮雪骨換丹砂
北人慣在江南住猶說前村有杏花
端景元
雁
年去年來無定年帛書曾寄漢廷前影斜薊北月連塞
聲斷衡陽霜滿天雨暗荻花愁晚渚露香菰米樂秋田
平生千里與萬里塵世網羅空自纏
唐珙
猫
覓得狸奴太有情烏蟬一點抱唇生牡丹架暖眠春晝
薄荷香濃醉曉晴分唾掌中頻洗面引兒窗下自呼名
溪魚不惜朝朝買贏得書齋夜太平
過洞庭
玉簫吹老洞庭波一夜湘君白髮多醉後不知天在水
滿船清夢壓星河
馮海粟
塔燈
擎天一柱碍雲低破暗功同日月齊半夜火龍蟠地軸
八方星象下天梯光搖灧澦沿珠蚌影落滄溟照水犀
光燄逼人高萬丈倒提文筆向空題
楊鵬翼
鞦韆
日轉華簷樹影偏謝家庭院簇神仙綵繩斜擘纖纖笋
畫板輕承步步蓮弄玉未升霄漢上綠珠先墮綵樓前
不知小逕殘紅裏明日何人拾翠鈿
都中寒食
芳草青青湖上路少年遊冶不知回烟花一望春無盡
雲水相參雨欲來夕浪放船重聽樂天風吹酒獨登臺
看圖萬里逢寒食車馬傾城起暮埃
賈策
鶴骨笛
九臯聲斷楚天秋玉頂丹砂一夕休枯朽挽回生死調
凄涼吹盡古今愁魂歸遼海雲迷樹曲罷江城月滿樓
惆悵主人三弄罷杳無消息到揚州
趙君謨
碧筩酒
擎波老幹折蒼璚酣飲何如吸海鯨象鼻捲冰收玉醴
翠盤承露落金莖幾絲香溜葡萄滑九竅春濃琥珀傾
莫戀醉鄉心更苦獨醒衣上為誰清
周石原
綠隂
萬紫千紅夢已休眼中驚見翠光浮數聲啼鳥無尋處
幾度斜陽不入樓潤透琴書渾欲雨涼生衣袂已先秋
此時蒲柳還多感莫遣西風一夜愁
李材
都門春日
紫陌香塵逐玉珂彤樓花暗弄雲和光風已轉瀛洲草
細雨微生太液波月榭管絃鳴曙早水亭簾幕受寒多
少年易感傷春思喚取青娥對酒歌
禁城秋夕
絳宫星淡海無波九陌猶聞動玉珂閶闔微雲藏夕漏
建章明月掛秋河此身天地流萍遠故國關山落木多
欲聽鈞天塵夢隔紫簫吹盡桂婆娑
送省郎楊耀卿使雲南
飄飄使節出金閨郭隗臺前暫解攜天入五溪無雁到
地經三峽有猿啼子雲舊里風烟在太尉家聲日月齊
後夜客槎何處望秋河迢逓碧雲低
元日賀裴都事朝回
海上瓊樓接五城人間歌吹近蓬瀛雲移豹尾旌旗動
日射螭頭劔佩明拜舞盡隨仙仗入退歸遥認玉珂鳴
欣欣百草含春意得傍東君暖處生
和王御史韻
鶯啼燕語花漸稀天明海碧涵晴暉洛陽臺榭春色在
山隂衣冠昔人非夢雲何處讌瑶席舞雪誰家裁紵衣
獨有倚欄無限思迢迢烟草暮鴻飛
席上賦老松怪栢圖
仙人解衣盤薄處造化慘淡秋毫端枝柯千仞入層漢
笙籟萬壑鳴驚湍堂中日月不可老壁上雷雨何時乾
我來醉卧北窗下夢跨黃鵠天風寒
泊舟湘岸
長沙今在眼青草舊知名二月風檣疾三湘雪浪平藤
深帝子廟花發定王城莫艤江南岸啼鵑處處聲
遊山寺
行行行復止行到白雲間見客意不俗逢僧心便閒細
泉分别澗小徑入他山擬借禪房榻追遊信宿還
陳益稷
秋曉睡覺
海上盈盈漏轉籌霜風吹角出譙樓夢回淡月五更曉
心遠孤雲萬里秋玉帛幾年賓上國詩書半世老中州
平生事業渾如昨無奈青燈照白頭
巴陵雨中
鴉拂平林雁入空黃花行李老秋風如何一夜江南夢
盡在巴陵細雨中
大明殿侍宴
班陪玉笋侍紅雲日表熙熙瑞氣温萬派朝宗滄海闊
衆星環拱紫宸尊雍容湛露歌詩什彷彿鈞天入夢魂
孤孽秋毫皆帝力願殫忠赤報深恩
輓河南王
美人萎矣棟梁傾回首西風涕淚零三世功名今古史
百年過客短長亭手扶紅日名猶在身就黃粱夢不醒
記取汾陽舊勲業紫薇留種繼芳馨
駕畋柳林隨侍
仙仗平明擁翠華景陽鐘發海東霞千官捧日臨春殿
萬騎屯雲動曉沙白鷂韝翻山霧薄黃龍旗拂柳風斜
太平氣象同民樂南北梯航共一家
送元復初
江流脉脉草離離黃鶴磯頭酒一巵報國寸心憐我老
論交半面識君遲正當重鼎調梅日又是長亭折柳時
滿載詩書歸路遠鳳城依約更相期
萬歲山侍宴
碧落鳴鑾隔世塵玉京開宴會星辰舞回鼇背三山雪
酒上龍顔萬國春物被仁風榮御苑水涵聖澤溢天津
越南羈旅陪賓列咫尺光瞻日月新
謝青宫賜酒
黃封星使控騏驎騰踏高風拂路塵仙醴釀成天上露
宫壺分賜臘前春恩沾南紀波濤闊氣轉東皇草木新
拜徹雍容歌既醉遥瞻鶴禁喜津津
按元史至元中安南王陳益稷來朝仁宗皇慶中加
恩制詞云委質為臣既去逆而效順以爵馭貴宜崇
德而報功銀青榮禄大夫安南國王遥授湖廣等處
行中書省平章政事陳益稷知畏天者事大期保境
以全民慕帝王自有真見幾而作懼祖宗之不祀自
拔而來拯溺救焚從王師凡一再舉適館授粲留湖
右幾三十年身歴事于四朝志不渝于初節是用加
新秩以示恩仍舊封而授職可加金紫光禄大夫安
南國王依前遥授湖廣等處行中書省平章政事陳
本閩人其祖簒奪安南李氏國則宋嘉定乙酉間事
也
曹元用
京都和馬庸尚書韻
灤水橋邊御道西酒旗閒掛夕陽低春從玉樹隂中老
雲補蒼山缺處齊畫戟遥臨青鎖闥紫騮偏惜錦障泥
鳳鸞自為明時出宜傍上林高處棲
聶古柏
番禺道中
玉斧飛霜大庾南萬松深翠洗烟嵐雲迷梧野山羅戟
月滿韶江水潑藍椰子漿寒殊似蜜荔枝香暖絶勝柑
中朝耆舊如相問鳥語啾啁正未堪
楊果
狄仁傑墓
牝雞聲裏紫宸寒神器都歸竊弄間一語喚回鸚鵡夢
九霄奪得鳳雛還荒墳寂寞臨官道清節孤高直泰山
為問摸稜蘇相國當年相見愧何顔
洛陽懷古
洛陽雲樹鬱崔嵬落日行人首重回山勢忽從平野斷
河聲偏到故宫哀五噫擬逐梁鴻去六印休驚季子來
惆悵青槐舊時路年年無數野棠開
羽林行
銀鞍白馬鳴玉珂風花三月燕支坡侍中女夫領軍事
黃金買斷青樓歌少年羽林出名字隨從武皇偏得意
當時事少游幸多御馬御衣常得賜年年春水復秋山
風毛雨血金蓮川歸來宴賀滿宫醉山呼搖動東南天
明昌太和承平久北人歲獻葡萄酒一聲長嘯四海空
繁華事往空迴首懸瓠月落城上檣天子死不為降王
羽林零落只君在白頭辛苦趨路旁腰無長劔手無鎗
欲語前事涕滿裳洛陽城下歲華暮秋風秋氣傷金瘡
龍門流出伊河水北望臨潢八千里蔡州新起髑髏臺
只合當年抱君死錦衣新貴見莫嗤得時失時令人悲
潘純
岳王墓
湖水春來自綠波空林人跡少經過夜寒石馬嘶風雨
日落山精嘯薜蘿江左長城真自壊鄴中明月竟誰歌
惟餘滿地萇弘血芳草年深碧更多
錢唐懷古
海門寒日淡無輝偃月堂深玉漏稀萬竈貔貅江上老
兩宫環珮月中歸内園羯鼔催花發小院珠簾看雪飛
遺恨至今猶未了至尊行酒著青衣
館娃宫故址
苧蘿雲物媚脩容玉燕金鸞送入宫吳下諫臣終受戮
越中書史不言功烏啼月落霜初曉鹿走春風草亦空
香徑屧廊隨世換倚巖惟有寺樓紅
送張仲舉赴金陵郡學訓
攻苦食貧三十年才名不讓古人先一經遠赴招賢幣
千里寒移坐客氊書擔曉争京口渡布帆春上石頭船
秣陵秋色秦淮月夜夜吳山几案前
徐秋雲
漢武帝
萬戶千門禁漏遲建章花發錦成幃瑶池有信青鸞至
金屋無人白燕飛風起輪臺春寂寂露零仙掌月輝輝
樓前簫鼔繁華夢汾上年年只雁歸
唐明皇
太平風月屬三郎羯鼔聲中思轉長天子錦纏娛虢國
貴妃音律教寧王人歸巫峽山空在花落温泉水更香
誰信蓬萊青鳥使回來無語怨漁陽
梁曾
岳陽樓
樓前秋水健帆開樓下涼風舞袖回萬里舟帆通鳥道
四時雲雨護龍堆江山如此不一醉歲月幾何能再來
欲問老髯求鐵笛月中吹上紫荆臺
劉致
姑蘇臺
麋鹿應知易代頻吳趨誰唱不堪聞捧心臺暗棃花月
抉目門深薜荔雲江閱水犀歐冶劔氣騰金虎闔閭墳
計然已死鴟夷逝寂寞五湖西日曛
秋雨吟
濕螢閃光飛不起八尺風漪夜如水仙姝不眠肌骨清
起馭夜涼吹玉笙曲中忽作孤鳳鳴天帝感泣秋雨零
旱龍暍死嗟莫及坐見扶桑落葉濕前溪水高龍夜呤
不管西郊老農泣
薛玄義
劉京叔歸潛室
獨構茒堂養道真滿前俗事罷紛紜磻溪夜釣波心月
汾曲春耕隴上雲長笑熊羆勞應夢肯教猿鶴怨移文
近來傳得安心法萬壑松風枕上聞
普彦明
商山四皓圖
劉氏何如吕氏安尺書便爾闖重關空將鬢雪驚隆準
不道啼紅慘玉顔鴻鵠聲寒悲曉殿紫芝香冷怨秋山
千年猶昧深根術又落巴童橘樹間
袁泮
乙未二月十九日喜雪適間道有賫至托克托太
師出征詔因賦
紛紛朔雪南飛夜萬里山河總漢朝鐵馬渡江春陣合
玉龍吹海曙光搖中天氣正妖氛豁南國春深瘴癘消
最喜天威行肅殺布衣無分樂漁樵
姚文煥
送姚子章之浙東帥掾
海右桓桓大府開望中雲氣近蓬萊借籌底用平蠻策
草檄須煩倚馬才玉節旌旄江上見明珠翠羽日南還
遥知博望沙頭月為照乘槎萬里回
吳全節
送伯生使蜀
送别應思舊所經秦川花柳短長亭三峰高拊仙人掌
萬里先占使者星錦水東流江月白潼關西去蜀山青
當年不盡登臨意待汝重鑱劔閣銘
送原功大監南歸
漸覺文星闕下稀奎章兩見送人詩渭城朝雨歌三疊
湘水秋光賦九疑國典紬金藏鳳閣詞臣步玉即龍墀
席前時有蒼生問可向江南久别離
六月六日早朝寄山中諸友
五年四覩六龍飛又領羣仙覲紫薇金殿烟霞浮黼扆
瑶階日月麗旌旂羣臣奉璽勤三護國母臨朝重萬機
遥食蟠桃知幾次客星還照釣魚磯
獲玉印
三茒山道童遇白兔入穴掘之得一玉印乃九老
仙都君印宋宣和時物也
瑶瑛篆刻鎮華陽猶帶宣和雨露香玉兔有靈開地藏
金童無意得天章九重臺上增春色萬里書中耿定光
喜遇明時薦神瑞三君珍重護宏綱
石倉歷代詩選卷二百七十九
