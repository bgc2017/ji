石倉歴代詩選卷三百五十二
明曹學佺編
明詩初集七十二
王英(字時彦金谿人)
自勵
大道何坦蕩出門安所之吾將肅輕駕獨與萬里期東
望有泰山其高亦巍巍上摩蒼天表下瞰碧海涯欲往
一登覽素心良所思俯首眄窮島仰身臨紫微飄遥適
志意慎哉毋疾馳躋高必自下斯言不可違
又
團團匣中鏡皎皎流素光鑒物無遁形妍媸安得藏經
時苦昏翳游塵漫飛揚顧此三嘆息胡為失其常拂拭
去瑕垢精采復煌煌衆汚不可染持己貴自臧恒當慎
夙夕惕然以自防
又
歡多苦必至愛洽恩易疏明者達深慮志在慎厥初宅
心貴冲一視有當如無持循勿改轍榮辱乃殊途鄙人
肆僥倖百巧競相須揄揚固可尚詡詡終何如傷哉衛
彌子竊駕悲自愚
雜詩
庭中多佳木枝葉相蔽虧上有雙飛鳥朝出暮還歸和
鳴相顧盻乳哺得所依如何遠遊子泛泛東復西
袁太常閑居詩次師姚公韻
志士何矯矯心與浮雲馳若彼丹鳳翮英豪安可羈名
初領華秩跡巳謝黃扉守道為全璞先幾乃知微永諧
平生友皓首以同歸四休遂深契五十諒知非誰當懷
三益我意終無違
哀義士周益詩
步出崇明城遥望城南里天寒饑鳥啼日暮北風起綠
楊何蕭蕭衰草生故壘傍有三尺墳葬此千載士昔時
從戎馬一身赴邊鄙但全手足愛百戰何足畏﨑嶇越
關山辛苦乃云逝傷哉有斯人薄俗誠所愧遺風何凛
然聞者皆墮淚
扈從至中都
長淮日東馳衆山騖西北重城壯且麗飛觀高百尺聖
祖昔臨幸玉帛朝萬國酒酣歌大風天威何赫赫今我
神武君昭哉嗣宸極鑾輿斯蒞止祗台森衛翊匪徒事
逸豫弘亮大孝德寵禮加耄倪溥及動與息重光益宣
朗繼美諒無斁所慚載屬車深抱素飡責興言頌王猷
賡歌思戒勅
秋暮田野有作
郊野肅涼飈晨朝溢霜露驅車向高原偶然過田父喜
我相經過坐我茅簷下論談未移時長跪自陳訴區區
鄙野人衰朽誰復顧一女嫁遠方二男在邊戌力耕以
自供晨餐夕無措未知身死日棄置在何所幸逢朝廷
恩優詔免租賦嬉游且自娛聊復保朝暮聽言思慷慨
賤子愧尸素三時飽大官累歲佩華組豈公田野翁老
大益辛苦
題楊郎中寧公勤堂
天道惟至公天運行不息聖人體蒼玄為世垂典則以
公施於政以勤成乃德重華文教敷夏后寸隂惜萬邦
歸里仁百辟凝庶績皇王嗣天統端拱御宸極治功昭
大中宵旰不遑食濟濟羣寮中寧也能儆飭仰惟聖德
尊欽哉思允迪秉志無邪私臨戎屈謀策遂登要路津
寵至愈兢惕大書扁高堂瞻仰自晨夕永言銘諸心于
以懋乃職嘉名與厚禄榮命益以錫
大祀南郊詩
國典昭大祀精禋戒首正紫壇廓清肅金枝耀晶熒犧
牲既在滌玄酒亦芳馨郁郁燔煙舉喤喤鐘鼓鳴衮冕
蒞對越多士肅祗承帝祇儼在上来享助百靈奠陳秩
有奕禮備斯告成宸心益亹亹列象垂冥冥陳詩咏我
將頌德仰聖明
商山四皓圖
吾聞商山四老人乃是秦世之遺民一朝遁入山中去
何事終身甘隠淪是時秦皇御寰宇法令煩苛暴如虎
儒生既坑六籍焚黔首悲愁盈道路渭川東遶咸陽城
流水猶如帶哭聲偉哉四老乃何似有若鴻鵠凌青冥
長松落落瑶草綠亂石蒼蒼滿幽谷採芝一曲意翛然
不管人間榮與辱漢家書幣遠相招忽覩衣冠来入朝
皇儲既定山中去巢許安能事帝堯丈夫全身保名德
四老高風那可得看圖西望意無窮商山雲外千峰碧
丘氏三節祠
苕溪之水日東注驚波渺渺無人渡嗟哉丘家嫂與姑
同時死在波心處伊昔元季兵戈興四郊豺虎何縱横
貪饞無厭肆吞噬老稚驚奔無處避可憐此嫂與二姑
驅斥匍匐登長途仰天大慟淚流血誓欲全軀守貞潔
行行把轡奔且馳嫂躍入水姑隨之九淵瀰漫奮身入
貞魄下訴馮夷泣雲霧黯慘天無光蛟龍悲吟波浪立
世稱三節近所無不減人間烈丈夫至今明月清秋夜
影照溪水猶糢糊嗚呼溪水湯湯去不惜過者臨流為
悼惜從来節義可感人作詩擬刻苕溪石
送彭秀才從大將軍英公征交趾
春雲欲雨半成雪疾風吹衣冷如鐵平明師出將軍行
城頭風高鼓微咽將軍自昔膽氣豪身經百戰不辭勞
前年破賊平南交奏凱歸来功最高去年從征北塞回
今年又向南交去幕中賓從多賢良帳下諸軍盡貔虎
彭生夲是江西人少年今作幕中賓拂衣仗劍来别我
慷慨南行思致身畫船紅樓魯江水中流放歌北風起
魚龍吹浪渡三江旌旆連雲亘千里炎州到日暮春餘
銅柱山高有故墟金戈鐵馬經行處瘴雨蠻煙盡掃除
榕隂滿地花開遍邊人重覩將軍面將軍出令聲如鐘
詞客吟豪眼如電知君際遇在斯時會見功成日下歸
人生富貴須早致豈是江南老布衣
扈從過夾溝夜宿
初雨過苻離雲霞望欲迷垂鞭信馬去傍輦聽鶯啼山
繞行營外溪迴帳殿西夜涼聞鼓角天近月華低
扈從宿臨城
伐鼓更鳴刁風高霧氣消遠山初上月野水不通橋地
迥過三峡花深似五橋應慚屬車末待漏向春宵
夜泊淮河北岸
曲岸風濤静收帆夜泊舟潮聲隨月上波影帶星流為
客獨千里思家尚百憂通宵暫成寐歸夢到南州
秋初有懷呈曾侍講彭修撰二公
律應清商動涼生大火流梧飄金井露鴈度玉門秋爽
氣消殘暑砧聲報遠愁佳期七夕近乘月却登樓
挹秀軒
勝地風煙外遥山紫翠分花飄萬壑雨簾捲半溪雲鶴
韻林間續樵歌谷口聞不妨招鄭老對酒夜論文
元日朝回奉呈院中諸公
鳳歷頒新紀三元肇此辰風雲雙闕曉雨露萬方春珥
筆長隨輦思家獨念親年年赤墀下喜見歲華新
元日昇平詞
華席中天近祥雲五色多衆星環綘闕一水接銀河花
滿瀛洲樹香涵太液波長年逢此夕恩意共春和
又
蓬莱出霄漢樓殿壓金鰲地接西山近城臨北極高夜
光生菡蓞春色泛仙桃遥見旌旗外將軍佩寳刀
扈從度龍門作
邊塞山川壯關城地勢雄崖傾開鳥道路險瞰龍宫從
隊千旗擁前驅一騎通紆迴多傍澗登陟半凌空雨霽
巖前霧香飄樹杪風雲隨仙仗白花映御衣紅景屬陽
和後恩覃化育中臨高須刻石頌此紀神功
寄和楊之宜春早侍宴朝回之作
紫微天近九門開玉漏聲殘禁鼓催五色祥雲依黼座
九重春色泛金杯輕風細逐鳴鶯散新柳低迎仗馬回
一曲陽春誰和得鳳凰池上待君来
送南康翁教授赴任德安
白髮峩冠古晉賢十年風雪守寒氊關西不獨推楊震
闕下從来說鄭虔别路斜陽京口樹他鄉明月洞庭船
郡齋南望山如戟還似匡廬舊講筵
送汪生别兄南歸
高歌一曲間清箎曲盡何堪更别離汶水煙波秋日暮
彭城風雨夜寒時行經遠郭聞鷄早望入長江見鴈遲
得到故園春巳近滿池芳草不勝思
少年將
豪家十萬羽林兒壯氣桓桓似虎貔挽得琱弓射飛虎
賜將宮錦繡盤螭春城走馬花開處夜鼓歸營月上時
應是太平無戰伐少年行樂正相宜
朝回宴李君小館有懷
欲寄鄉書過鴈稀家山長在夢中歸天連楚澤波聲遠
雪暗交河樹影微每聽隣鷄馳曉騎多乘殘月著朝衣
與君退直歸偏晩把酒相看對夕暉
榆林直宿有懷邵菴學士對月之作
榆林春夜漏聲遲獨憶奎章對月時翠袖清歌看駐輦
彩箋紅燭坐題詩連雲尚有青山在夾路應多綠柳垂
北望窮荒凋落盡昔年文物倍增悲
戲馬臺
烽煙三月火咸陽功業終隨玉斗亡却歎重瞳非伯主
方知隆準是真王蕭蕭歸馬旌旗盡寂寂空臺草樹荒
堪笑英雄還有恨喑嗚不似楚歌長
題滕王閣
連城高閣起崔嵬帝子曾經歌舞来四面簾櫳開曉霧
半空簫鼓隠春雷緱山謾說乘鸞去遼海徒聞化鶴回
惟有二王遺刻在年年風雨長莓苔
又
鳴鸞佩玉憶當年遺跡荒涼倍可憐尚有殘花飛蛱蝶
應多古樹怨啼鵑西山疎雨浮雲外南浦驚濤夕照邊
何事王孫舊時草滿堤猶自綠芊芊
勅建東閣新成次曾侍讀韻
中天高閣起岧嶤人語遥聞在半霄架插圖書皆御勅
闌懸複道有虹橋雲邊山色疑開畫花底鶯聲似奏韶
自愧清時同載筆相如詞氣獨飄颻
梅真觀
去國長懷萬里憂封章未報忍歸休巳無忠諫居三輔
獨有威權在五侯舊館空餘秦地月古壇猶似漢宫秋
傳聞跨鶴三山去不向湘潭賦遠遊
玉泉垂虹
隂崖翠濕雨微收一泒清泠萬壑幽雲裏玉虹低映日
天邊銀漢迥涵秋影隨斜月穿林過香泛飛花出峡流
涓涓不向人間去細逐春風入御溝
太液晴波
杜若花深雨露香滿池春浪接天潢樓臺净寫空中影
日月長涵鏡裏光有象龜龍皆獻瑞無心鷗鳥亦隨陽
應知聖澤深如海巳有恩波及萬方
西山霽雪
天近諸峰盡向陽暖融晴雪見春光素華疊映雲霞色
瑞氣多含草木香漸覺層林分遠近遥看空翠出微茫
為語東風莫消盡且留歌咏付仙郎
蘇公圃
避地遥尋高士居滿畦芳草意何如别来劍閣千山月
抛却隂符一卷書使節謾回斜日外園花空發暮春餘
明當移棹煙波去不羨人間駟馬車
舟過盂城
畫船撾鼓過盂城兩岸桃花春水平今夜湖中多好景
直須看月到三更
題蕃將歸獵圖
獵罷隂山暮始歸繞鞍雉兔馬行遲風高不敢鳴笳鼓
只恐防秋漢將知
附周述詩(吉水人有東墅集)
題胡氏夀阡
人生會有期斯理迺其常百年能幾何迅若流電光彭
𥅆孰云夀奄爾之何方自非金石姿夀命焉得長兹山
實靈秀遂此卜幽藏脩短任大化奚必較存亡窀穸為
我宅泉臺為我鄉達識有如此可以齊蒙莊
玩秀軒
華軒臨清流秀色堪攬結霞影相蕩漾波光互明滅花
飛渡頭春帆落洲上月縦觀心目超靜對形神悅應共
滄浪人濯纓笑予拙
黃孝子詩
江黃多孝子至性由天成兵亂母竟失幼小方五齡稍
長每追憶五内為之崩遠尋渡江淮豈憚萬里行辛勤
四十載奔走跡不寧一朝汝水傍相見豁深情所嗟髮
巳白猶喜顔尚頳親戚盡歡慶里閭咸歎驚詠歌信不
虚孝行乃見旌遂令旴江上永世揚芳聲
轉蓬
疾風吹轉蓬去去何所止一與根夲離飄飄將萬里男
兒既墮地出處每如此嗟我南北人驅馳在官使漂泊
長若斯何由返桑梓
和靖觀梅圖
西湖昨夜天雨雪雪中獨有梅花發一枝冷浸玉壺冰
寒徹重裘咏不成小童附火情更苦白鶴何心向人舞
展圖更覺肌骨清彷彿如從湖上行逋仙一去不可見
俛仰徒令詩思生
羅氏翠筠樓
昔人種竹幽谷裏影落溪流似湘水君今種竹與雲齊
一片蕭森翠如洗簾外翛翛景色幽六月凛凛涼生秋
滿庭蒼雪無人掃三徑清風從客留留客彈琴復吹竹
竹葉隂濃過醽醁倚樓日日對琅玕得句時時刻蒼玉
世人皆愛桃李春花開一片隨紅塵請看歲歲霜雪裏
不見羣芳惟此君
采石寒潮送廬陵郭彛
憶昨扁舟過采石大江東流去無極潮頭如山天際来
奔濤怒噴聲若雷素練風翻忽飄洒似挽銀河向天瀉
當時停棹客心驚寒徹童裘夢不成一從来作兩京客
潮落潮生幾朝夕只今歸去大江東帆挂寒潮逐曉風
欲作鄉書託潮水潯陽向上恐難通
題虎
長松落落盤蒼龍下有猛虎来腥風雙瞳夹鏡懸秋月
長嘯一聲山欲裂獨行耽耽勢莫當百獸辟易安敢嘗
郡中賢侯今始遇昨夜分明渡江去
題龍
虬龍靈變不可測蜿蜒歲久蟠滄溟碧波怒捲若山立
朱橋似欲凌空行是誰寫此得真趣白晝高堂起煙霧
慎莫雙眸更點睛只恐乘雲天上去
賜觀燈詩
今夕逢元夕歡聲徧九垓星臨銀漢動月傍碧空来紫
禁千花繞金門五夜開聖情同宴賞玉漏不須催
又
鰲戴三山出岧嶤勢入空移来滄海上高視碧雲中花
嶼霞光動丹崖瑞氣通喜看多洞府何必訪崆峒
又
魚鑰通宵徹金蓮達曙紅門開九霄外輦度五雲中劍
佩隨仙蹕旌旗拂彩虹宸遊多樂事此夕萬方同
兩峰白雲
悵望西湖上兩峰雲往還孤飛在親舍千里隔鄉關此
去不可遂南行空欲攀願將披綵服長得拜慈顔
送别
春滿帝王州英年是勝遊西山殘雪在北闕綵雲浮别
思隨飛鴈歸心繫去鷗題詩一相送愁上仲宣樓
楊氏南園
一徑通南麓幽尋不負期看山遥對酒臨水坐題詩深
樹鳥啼處長林花發時平生慕棲遁只恐世人知
南歸詩
久客鄉心切舟行何獨遲不愁歸日晚恐負到京期微
雨寒生夕長河水落時故園空悵望煙樹正離離
維揚懷古
廣陵河上路煬帝昔曾過不見瓊花發猶傳玉樹歌臺
荒衰柳在宮廢亂螢多欲問前朝事悲風起夕波
葛仙壇
白石香巖望欲迷仙壇下瞰楚山低靈源雨過花初發
深谷春来鳥自啼劍氣猶疑射牛斗丹光常見拂虹霓
世人誰復知行徑瑶草青青長欲齊
送蕭司訓
天書晨捧出金鑾分教南州早拜官千里不堪明日别
一樽聊盡此時歡官河歲宴冰猶合客路天寒雪欲殘
遥想傳經聽講罷東風應到杏花壇
贈趙駙馬
三春相見鳳凰城春盡重逢在帝京到闕獨承金殿問
退朝同向玉階行清時名譽歸平叔昭代文章重晉卿
况是新知能枉顧殷勤何異故人情
送劉參政赴江西
憲府乘驄久擅名少參今日被恩榮薇垣拄笏青山近
畫署㷊香白晝清北闕曉趨辭左掖西江秋去擁前旌
旬宣自是藩維職應有聲華滿帝京
舟中偶成
野曠天無際舟行日欲斜滿林黃葉落不省是誰家
又
天際雲山出沙邊鴻雁鳴鄉心秋更切何處𢷬衣聲
踏雪
一路寒山雪未消尋芳不惜碎瓊瑶梅花昨夜將春色
開到溪南第幾橋
南歸
曉奉綸音出建章賜歸新被寵恩光禁城不鎖還家夢
昨夜分明到故鄉
又
鄉心一片若懸旌舟發長河不肯行聖主分明許歸去
東風何事獨無情
石倉歴代詩選卷三百五十二
