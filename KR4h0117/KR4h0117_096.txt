石倉歴代詩選卷九十六
明曹學佺編
晩唐二十三
韓偓(字致堯京兆萬年人流㝢閩中)
五更
秋雨五更頭桐竹鳴騷屑却似殘春候斷送花時節空
樓雁一聲遠屏燈半滅繡被擁嬌寒眉山正愁絶
懶卸頭
侍女動妝奩故故驚人睡那知本未眠背面偷垂淚懶
䣃鳳皇釵羞入鴛鴦被時復見殘燈和烟墜金穗
幽獨
幽獨起清晨山鶯啼更早門巷掩蕭條落花滿芳草烟
和魂共遠春與人同老默默又依依凄然此懷抱
幽窗
刺繡非無暇幽窗自尠歡手香江橘嫩齒軟越梅酸密
約臨行怯私書欲報難無憑諳鵲語猶得暫心寬
草書屏風
何處一屏風分明寄遠蹤雖多塵色染猶見墨痕濃怪
石奔秋澗寒藤挂古松若教臨水畔字字恐成龍
欲去
紛紜隔窗語重約踏青期縱得相逢處無非欲去時恨
深書不盡寵極意多疑惆悵桃源路惟教夢寐知
意緒
絶代佳人何寂寞棃花未發梅花落東風吹雨入西園
銀線千條度虛閣臉粉難勻蜀酒濃口脂易印吳綾薄
嬌嬈意緒不勝羞願倚郎肩永相著
代小玉家為蕃騎所虜後寄集賢裴相國
動天金鼓逼神州惜别無心學墜樓不得廻眸辭傅粉
便須含淚對殘秋拆釵伴妾埋青塜半鏡隨郎葬杜郵
惟有此宵魂夢裏殷勤相覓鳳池頭
寄湖南從事
索莫襟懷酒半醒無人一為解餘酲岸頭柳色春將盡
船背雨聲天欲明去國正悲同旅雁隔江何忍更啼鶯
蓮花幕下風流客試與温存譴逐情
避地寒食
避地淹留巳自悲况逢寒食欲沾衣殘春孤館人愁坐
斜日空園花亂飛路辱漸憂知巳薄時危又與賞心違
一名所繫無窮事争取當年便息機
途中經野塘
世亂他鄉見落梅野塘晴暖欲徘徊船衝水烏飛還上
袖拂楊花去又來季重舊遊多喪逝子山新賦極悲哀
眼看朝市為陵谷始信昆明有劫灰
半醉
水向東流更不回紅顔白髮逓相催壯心暗逐高歌盡
往事空成半醉來雲護雁霜籠淡月雨憐鶯曉落殘梅
西陵悵望芳菲節處處斜陽草似苔
春盡
惜春連日醉昏昏醒後衣裳見酒痕細水浮花歸别澗
斷雲含雨入孤村人間易得芳時樂地迥難招自古魂
慚愧流鶯相厚意清晨猶為到西園
午睡夢江外兄弟
長夏居閒門不開繞門青槿絶塵埃空庭日午獨眠覺
旅夢天涯相見廻鬢向此時因有雪心從到處即成灰
如何水陸三千里幾月書郵始一來
翫水禽
兩兩珍禽渺渺溪翠衿紅掌淨無泥向陽眠處沙成毯
踏水飛來浪作梯依倚雕梁輕社燕抑揚金距笑晨雞
勸君細認漁翁意莫遣絙羅悞穩棲
禁中作
銀臺直北金鑾外暑雨初晴皓月中惟對松篁聽刻漏
更無塵土翳虛空綠香熨齒金盤果清冷侵肌水殿風
坐久忽聞鈴索動玉堂西畔響丁東
偶見
千金莫惜買娉婷一笑從教下蔡傾仙樹有花難問種
御香聞氣不知名愁來自覺歌喉咽瘦去誰憐舞掌輕
小疊紅箋書恨字與奴方便送卿卿
三月
辛夷纔謝小桃發踏青過後寒食前四時最好是三月
一去不回惟少年吳國地遙江接海漢陵魂斷草連天
新愁舊恨知無奈須就隣家甕底眠
雪中過重湖信筆偶題
道方時險擬如何謫去甘心隱薜蘿青草湖將天暗合
白頭浪與雪相和旗亭臘酌逾年熟水國春寒向晩多
處困能閒應不怨醉來惟是欲傞傞
登閩南神光寺塔
無奈離腸日九廻強攄懷抱立高臺中華地向城邊盡
外國雲從島上來四序有花長見雨一冬無雪却聞雷
離宫紫氣生冠冕試望扶桑病眼開
苑中
上苑離宫處處迷相風高與露盤齊金階鑄出狻猊立
玉樹雕成翡翠啼外使調鶯初得按中官過馬不教嘶
笙歌錦繡雲霄裏獨許詞臣醉似泥
亂後却至近甸有感
征童容易犯公門北屋齊人作旅魂夜戶不扄生茂草
春渠自溢浸荒園關中却是屯邊卒塞外翻聞有漢村
堪恨無情清濁水東流依舊遶秦源
效崔國輔
淡月照中庭海棠花自落獨立俯閒階風動秋千索
又
羅幕生春寒繡窗愁未眠南湖夜半雨應濕采蓮船
宫詞
繡屏斜立正銷魂侍女移燈掩殿門燕子不歸花著雨
春風應自怨黃昏
寄隣莊道士
聞說經旬不閉關藥窗誰伴醉開顔夜來雪壓村前竹
剰見溪南幾尺山
尤溪道中
水自潺湲日自斜晝無雞犬有鳴鴉千村萬落如寒食
不見人煙空見花
醉著
萬里清江萬里天一村桑柘一村烟漁翁醉著無人喚
過午醒來雪滿船
詠燈
高在酒樓明錦幕遠隨漁艇泊烟江古來幽怨皆銷骨
休向長門背雨窗
遶廊
濃烟隔簾玉漏泄斜燈照燭光參差遶廊倚檻更惆悵
微雨輕寒時落花
聞雨
香侵蔽膝夜寒輕聞雨傷春夢不成羅帳四垂紅燭背
玉釵敲著枕函聲
聯綴體
院宇明秋日日長社前孤雁别遼陽隴頭鍼線年年事
不喜寒砧𢷬斷腸
夜深
清江碧草兩悠悠各自風流一種愁正是落花寒食雨
夜深無伴倚空樓
哭花
曾愁香結破顔遲今見妖紅委地時若是有情争不哭
夜來風雨葬西施
巳凉
碧欄干外繡簾垂猩色屏風畫折枝八尺龍鬚方錦褥
已凉天氣未寒時
江樓
夢啼鳴咽覺無語杳杳微微望烟浦樓空客散燕交飛
江静帆稀日亭午
日高
䑃朧猶認管絃聲噤咋餘寒酒未醒春暮日高簾半捲
落花和雨滿中庭
踏青
踏青會散欲歸時金車久立頻催上收裠整髻故遲留
兩點深心各惆悵
中春憶贈
年年長是阻佳期萬種恩情只自知春色轉添惆悵望
似君花發兩三枝
閨怨
時光潛去暗凄凉懶對菱花暈曉妝初折鞦韆人寂莫
後園青草任他長
寒食夜有寄
風流大底是張張一度相思一斷腸雲薄月昏寒食夜
隔簾微雨杏花香
石倉歴代詩選卷九十六
