石倉歴代詩選卷三百二十五
明曹學佺編
明詩初集四十五
林環
送宋孔昭還吉水
東風白門道楊柳黃金絲攀轅贈遠行别意愴臨岐卓
犖羡俊才芳年真不羈出門發西嘆策馬登皇畿笑揖
薦紳間駿聲歘以馳相見曾幾何及兹遽言歸尊酒未
盡歡去途念逶遲片帆掛殘雨滄江浩無涯願為東流
水千里遠相隨
送人還廬陵
養素遯丘壑雲松見高情興來發長詠琅琅金石聲十
年湖海上久聞謫仙名翹跡不可見懷人阻遐征昨聞
觀光來曳裾金陵城館閣多故交衣䙬有諸生矧兹粉
署郎禄養時所榮凌雲未遂願胡乃遽言行盤洲多竒
勝山水秀以明三徑别來久松筠晚青青登臨多暇時
足以娛暮齡祖席阻同宴贈言愧瑶英
送鄭九韶之封川教諭(分韻得白下垂楊)
白門何迢迢青煙拂楊柳慘淡凉雨餘蕭颯西風後長
條秋復春幾對離人酒折之贈遠行忽忘重携手
送僧還閩
出世離塵垢遊方暫隨緣却如無心雲出山復還山泉
石想舊遊煙蘿翳松關了知靜中意頗愜物外觀三生
契玄談臨别重流連獨鶴去無迹落日江天寒
題秋塘鶺鴒
落日秋水寒霜空荷葉乾飛鳴不相離雙栖綠池間照
影弄顔色有如競華鮮在原懷遠意因之發長嘆
題蘭
空林閴無人愛此幽草芳光風泛叢綠猗猗煙葉長執
袵擷其英露氣襲襟裳緬懷紉佩者千載那能忘白石
生深林託根有叢芳幽豔間深翠清風任披揚蕭艾誰
與羣不能化其臧却笑桃李花冶麗爭春陽
題畫竹
嶰谷春已深煙雨何冥冥蕭然青琅玕上有孤鳳鳴清
風不時來忽聞環佩聲細懷伶倫子千載已遐征誰能
截鳴律吹向軒轅庭
題思親圖
親恩猶昊天欲報嗟罔極菽水宜届期庶以供子職胡
為簪纓縻一别千里隔音問曠星霜定省隳朝夕雖懷
翩鵻念馳驅竟何益幾回陟高岡引睇楚山碧親容不
及覩空見孤雲白誓欲遠從之恨無冲霄翼矧兹王事
勞鞅掌不遑息君親致匪殊忠孝道本一不見狄懷英
聲名獨輝赫願言企前修千載揚休績
題友城西讀書處
美人富才華卓犖時罕儔卜居得幽勝乃在城西頭杜
門謝塵喧豈學隱者流振衣賦采芹還從泮水遊道腴
每嚅嚌聖涯時詠游倦來即掩卷物景長與謀山色到
庭晚泉聲落澗秋時閒聽幽鳥花外相喧啾持此每自
適雅懷獨悠悠人生貴激昂寧肻久淹留矧子青雲噐
正當學而優佇看早騰騫庶以追前修
題林泉清致
城頭片雨過玉署無纖塵披圖見林壑忽憶山中春垂
蘿翳衡門往來無雜賓時將煙霞侶兼之泉石隣覽勝
每獨往或逢漁釣倫晤言契清賞頗覺日相親豈不眷
疇昔懷哉古天民寄聲謝猿鶴誰歟箕潁人
又
春山佳氣多白雲滿芳樹幽徑絶塵蹤落花映深戸微
雨洒林落東風長蘭步之子招不来滄洲日將暮
題黃啓晦百牛圖
昔我東山居荷鋤事農耕三時有暇日放牛滿郊坰依
依芳樹隂萋萋煙草青野齕恣所往愛此風日晴遠坡
每羣趨空原時獨行前溪足新雨牽飲上流清牛性日
已馴牧閒無所營捲蘆作短笛吟雜童謳聲相將晚來
歸月色孤村明以兹樂生事外物焉足嬰别來幾春秋
石田想榛荆維魚每入夢彷彿東臯平披圖見犍犢蔽
野何縱横吟望夕陽山因之發遐情
挽梁修撰父
霜露晚凄厲叢蘭殞其芳隠憂念所懷耿耿鬱中腸有
形會歸盡旦夜乃其常所惜在遠韻毁兹金玉傷松楸
起寒雲空原俱蒼茫九返不可招臨風獨徬徨
吏部孫主事龍津清曉圖
悠悠龍津水遠自廬峰來蜿蜒走溪壑勢與山俱廻麓
斷衆山盡忽看天鏡空澄波湛寒月萬景涵鴻濛此時
得真賞如游元化初振策起沙鳥數里見潭魚微風林
下來吹動浮雲影靈氣襲蘭襟洒然異人境朅來京國
遊歲月隨奔川幾廻故鄉夢飛落閩南天舉首不可見
思之空留情寄聲謝鷗鷺愧負滄洲盟
題萬竿煙雨圖
濕雲凝煙吹不起寒影半沉湘江水湘妃瑶瑟悲夜長
散作雨聲蒼茫裏杜鵑怨春春始歸新妝翠袖啼蛾眉
愁魂飛去人不知鸞珮墜地搖參差披圖却憶長相思
扁舟落日零陵祠
題王晉卿春曉圖
憶昔扁舟經洞庭夜凉落月潮水平舟行數里不知遠
隔林隠隠聞雞聲推篷起視西山麓煙景微茫接溪曲
芳草依稀謝朓村綠樹深沉子真谷須臾旭景開曈曨
千山萬山圖畫中誰家樓閣依晴翠朱門繡幕垂東風
樓外園林春已遍樓中美人夢初斷疎簾半捲落花深
年華却逐鶯聲換别來煙月幾經秋楚天西望空生愁
玉堂此日見圖畫彷彿湖山曾舊遊何時拂衣賦歸去
孤棹還尋舊遊路雨過芳洲春水深更擬褰裳采芳杜
紫帽雲松圖
巍巍紫帽峰聳翠何盤鬱天地鍾秀竒鬼神護靈窟原
頭突見若堂封精魂出入無尋蹤已覩騰空見佳氣更
憐落日生愁容隂雲黯慘結空暝長松蕭颯西風勁荆
蔓深愁兔穴藏崗嶺猶瞻石麟竝嗟哉欲養已無期流
年况復成推移草木猶傷望中意霜露那堪死後思方
君此哀我亦有埋玉空山痛應久夢魂夜夜繞雲松為
問方君曾爾否
題望雲思親圖
凉颷拂林黃葉飛愁心斷絶江天涯南音幾度寄秋思
故國欲歸仍未歸朅來時陟北山屺目斷孤雲幾千里
音書久曠南飛鴻鄉心每逐東流水懷哉歲月成蹉跎
庭闈垂老白髮多宦程况復隔淮越夕陽芳草情如何
情如何那堪論丈夫為國須致身君不見太行立馬一
回首至今猶記河陽人
雙清軒為趙府王引禮賦(雙清者湖與竹也)
月湖一泓天鏡光湖上居人臨水傍綠堤不種桃與李
春風繞舍琅玕長晴雲低拂蒼波淺坐來引興瀟湘遠
凉氣常涵碧樹秋清隂每落漁磯晚由來清景難久留
曳裾今向王門遊身依薊北關山迥夢落閩南煙雨愁
家林猶喜未衰歇客路不須嘆離别他年當乞鑑湖歸
截取長竿釣明月
題魚荷卷
江天向晚煙漠漠萬頃平波澹寒綠敗荷經雨翠蓋傾
細荇牽風青縷弱碧空倒影浸琉璃隊隊鮮鱗遊碧落
雪晴時逐白浪翻月明靜帶浮光躍君不見層臺嵯峨
臨水頭何人更復被羊裘又不見磻溪春深芳草多只
今渭水空東流感予亦有鷗鳥興滄浪歸夢常悠悠何
當結屋滄江上釣竿長拂蘆花秋
月峰歌為平山上人賦
月峰歌孤峰壁立何嵯峨遥岑深夜露寒魄碧空景泛
琉璃波禪心自與秋空並皎潔圓明兩輝映一毫不擾
天境澄萬籟收聲俗囂靜兹山住錫今幾年上方殊勝
猶依然林泉自喜足幽憩機關已覺忘塵緣九夏三冬
戒律精空巖草木應知名相期後夜訪高致長嘯一聲
山月明
送蜀中新寧教諭
白門祖席黃花酒醉唱離歌折楊柳廣文行色在驪駒
僮僕行囊載科斗聞說先生教蜀年蜀中學者未能先
杏館絃歌聲不絶蓽庭風月趣無邊十年不嘆儒官薄
却有清名動臺閣天官課績美雄詞聖主超恩頒教鐸
復此尋舟問去津吳山楚水往來頻春風客路秋衣換
曉日園林晝錦新荆門西上曾遊處巫峽猿聲自朝暮
對酒休歌蜀道難行人謾說高唐賦百里新寧寂寞濱
行看教雨及時春君不見文翁遺教傳今古未必今人
愧古人
和曾侍講九竹圖韻
金陵客舍長安陌寸土如金苦嫌窄生平愛竹負賞心
夢裏猶思見顔色誰人磊落獨不羣玉堂侍講武陵君
窗前隙地祗尋丈移得一叚湘川雲九龍山人更才絶
瀟洒胸襟貯冰雪醉來為掃墨君圖下筆縱横見竒節
琅玕交股鐵作刀凉吹入戸聲蕭騷清隂常對白日静
修榦直拂三秋高金鑾朝退頻相過對竹看圖欲忘我
脱却烏紗掛碧枝掃石還因綠苔坐周郎造我亦何為
高懷似與主人期敲門看竹久未厭便索此圖而得之
鄉山筋竹閩南路每嘆别來春幾度若能轉贈金錯刀
不惜瓊瑶報君去
贈穀城老人
孤青湖平霜鏡如湖上時有高人居春風南畝見耕犢
秋雨華堂聞讀書生平種德老尤力閭里蜚英方藉藉
惟願長延龜鶴齡昨夜星輝映南極
送林教諭之新塗
拜命之官去憐君最少年片帆孤鳥外尊酒落花前教
學推胡瑗談經說鄭虔好為吾道重無用厭寒氊
送鄭舅力行之德清縣令
相看未一歲兩度送君行况有渭陽念那堪客裏情鍾
山寒雁斷雲水暮煙晴蒞政多應暇臨風好寄聲
送人之雅州教官
柳色新未綠春風到幾時千山憐獨往樽酒不須辭道
在寧憂屈官閒豈厭卑菁莪歌樂育化洽遠方夷
送宋司獄歸昭陽
朔雪遍河關長亭落照間幾回天上見獨騎日邊還驛
路分晴樹州城帶遠山清時民訟簡官舍有餘閒
題鄭彦疇綠野耕叟圖
負郭有先畬南東百畝餘閒雲常繞舍流水自分渠白
髮身宜退黃塵迹已疎誰知城市裏還似鹿門居
題靈雲岩
還浮春不遠前棹入花林忽見冰霜色應知天地心香
隨明月度影落碧波深更似携餘興山中賦獨尋
題瑞龍寺
踏雨來相訪雲歸曉入城山空龍窟冷雪霽蜆窗明草
軟煙波綠牛閒鐵笛清老禪何所有只此足平生
居庸疊翠
積翠岧嶤北斗傍雲開千疊錦屏張連峰上接中天近
絶巘遥臨朔漠長雪後煙嵐分秀色春來草木帶恩光
太平四海無烽警不數秦關百二強
玉泉垂虹
浮花濺玉落崔嵬迥出千巖去不迴白日半空疑雨至
青林一道見煙開月分秋影雲邊去風送寒聲樹杪來
流入宮墻天漢近還同瀛海繞蓬萊
太液晴波
池頭旭日散輕煙開鏡清光近九天翠柳條長經雨後
綠蘋香暖得春先御溝流出通金沼仙𣲖分來自玉泉
在鎬幾回陪宴樂詠歌魚藻繼周篇
盧溝曉月
疎星寥落曉寒淒月色波光入望迷野戍連雲寒見雁
人家隔水遠聞雞波間素采涵秋淨天際清光映樹低
馬上曾驚殘夢斷鐘聲遥度禁城西
金臺夕照
高臺曾此置黃金人去臺空碧草深落日未窮千里望
青山遥映半城隂雁將秋色來平野鴉帶寒光過遠林
昭代賢才登用盡不須懷古動長唫
和胡學士冬至後六日遊牛首佛窟寺
松下禪扉晝不關垂蘿應許世人攀黃龍說法諸天在
白馬䭾經幾日還近戸泉聲晴雪後隔林僧影夕陽間
寧須久住煙霞樂暫得尋幽即是閒
又
蒼苔石逕路依微絶頂風高落木稀坐見平原千騎合
行逢古寺一僧歸松聲聽處都忘倦塵慮消來頓息機
巖畔不知禪衲定雨花空着薜蘿衣
送族叔致雍
鄉園落日思悠悠歲晏憐君賦壯遊梨嶺已看唐事業
竹林還想晉風流樓高五鳳雲中見江闊孤帆雨外收
壯志青雲當磊落征車萬里莫淹留
題道士行樂圖
洞裏煙霞幾許年胸中梨棗得真傳還家喜見青牛在
渡海仍看白鶴還足跡未窮三島外夢魂先到五雲邊
丹臺準擬通仙籍早晚丹書下九天
題王孔泰山水小景
綠樹晴隂合衡茅清晝餘獨憐杜陵客村塢類貧居
又
秋思嗟離索行尋舊隐棲白雲隨杖屨飛過畫橋西
題山水圖
青山幾里入煙霞杖履尋春未覺賖流水小橋村路晚
隔林應有野人家
又
茅屋蕭條野水濱柴門長掩碧蘿春别來泉石知無恙
回首青山憶故人
題王孔泰山水小景
雨過香浮杜若洲杖藜偏似少陵遊數聲啼鳥東風外
緣樹晴煙何處樓
題秋江晚渡
長江渺渺白蘋洲落葉西風動客愁潮水欲平人問渡
數聲寒雁落沙頭
題墨竹
森森萬玉翠含滋渾似蕭蕭雨後時吹斷玉簫寒月白
一庭清影鳳來遲
又
曾記吹簫學鳳鳴碧雲深處度秋聲誰携一片瀟湘影
寫作江南萬里情
又
扁舟昔日渡三湘兩岸蕭蕭鳳尾長獨對此君官舍晚
空階猶帶楚天凉
題竹木圖
葉下西風片雨青玉堂人靜酒初醒扁舟却憶經行處
湘水寒煙接洞庭
題畫牛
春滿空原草色深烏犍追逐過遥岑半村殘照人家晚
似恐天寒去路隂
題扇面小景
垂蘿庭院晝深沉别後俄驚歲月深琴劒未歸猿鶴老
幾回清夢繞長林
石倉歴代詩選卷三百二十五
