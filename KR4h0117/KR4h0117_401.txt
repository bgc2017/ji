石倉歷代詩選卷四百一
明曹學佺編
明詩次集三十五
楊光溥
飲馬長城窟
辭家日已遠胡雁飛南征炯炯鐵兜牟散被縵胡纓仰
視天山雪俯涉交河冰匈奴未殱夷壯士無歸情結髮
習韜略胸中有竒兵寶劒雙轆轤秋蓮出匣明報國思
殞軀蹀血單于庭豈以虜陣強令我心膽驚刻期斬賢
王結束奮先爭功成不受賞千載麒麟名
結客少年場
魏其昔好客門庭集如雲一朝辭相位高堂忽揚塵食
禄尚弗報况兹杯酒恩始知結客難何必皆縉紳屠沽
有竒士緩急真可親季布託朱家荆軻西入秦感恩在
一言誓死不惜身錦帶佩雙鈎結客洛東門探丸羅劇
孟義氣凌秋旻嗤彼武陽子死灰何足云
烏夜啼
瑣窗未啓天欲明棲烏枝上啼有聲閨中少婦夢初覺
聞罷啼聲雙淚落爾啼應有赦不管人離別閒眼望郎
郎不來樓外斜横半邊月
大堤曲
春蒲青春草綠大堤女兒顔如玉斷腸不管往來人隔
江但唱留春曲高髻挽烏鴉滿頭都帶花春陽踏徧倦
還家未審何年嫁夫婿倚窗無語彈琵琶
隴頭水
隴坂何﨑嶇十里九迴折下有隴頭水日夜聲嗚咽行
人到此聞水聲回首吞聲多愴戚惟有壯士心剛似昆
吾鐵近水磨寶刀擬拭匈奴血肯為兒女態行行慘離
別所志圖麒麟一身甘隕國此水本無情何為使人惻
前有尊酒行
綺窗日暖櫻桃紅玉缸酒乳蒲萄濃燕姬醉舞驕春風
當筵已覺飛花空流光過眼如轉蓬人間豈有浮丘公
丁寧勸君酌酒到君莫停且看萬事浮雲輕朱樓回首
日西下何妨對月聽銀箏
又
青軒幾樹桃花開黃鸝啼處春風來眼前况有一樽酒
何妨滿泛黃金杯對酒欲高歌照影心茫然霜毛日月
凋朱顔嗚呼流光欺人兮胡為不滿塵世之百年安得
駕飛龍乘紫煙直與安期羡門萬古長周旋
烏棲曲
庭前有雙樹夜半來烏棲感此已愁人更聞烏夜啼記
得郎行初種柳樹今已到勝巢牖綺窗半掩對棲烏夜
夜望郎腸欲枯金壺漏永將何如
玉壺吟
玉壺吟西風獵獵愁人心人心本不愁柰此霜毛侵憶
昔獻賦金鑾殿意氣當年比謫仙飛龍賜出天閑馬紫
陌看花著玉鞭犀盤寶瓮黃金注幾度承恩白玉筵聖
恩浩蕩深如海涓滴未酬顔已改老驥猶懷千里心欲
把青春問天買
雙燕離
雙燕來從海東國萬里相隨肯相失玉堂金屋春晝長
兩兩雕梁相對立一朝鷙鳥抉其雄孀雌來往悲巢空
終日呢喃不停語似將哀苦愁春風襄陽女兒姚玉京
十五畫得雙眉成可憐中道守空屋見此孀燕偏傷情
舉頭問爾燕爾與儂誰苦爾死徒一身儂死抛夫母君
不見臨卭曾有當壚人未知聞此傷情否
村居漫興三首
草堂時睡醒一卷太玄經道任衣冠舊文祈筆硯靈雨
階添嫩碧山牖納遙青衰老容吾飲還應問酒星
老去常昏飲支離仗酒全存亡驚故友寒暑感流年書
映松窗月茶烹土銼煙一琴高挂壁陶令任無絃
莫怪林泉僻衡門尚考槃愛紉蘭葉佩學製笋皮冠黠
鼠凌人走殘蝸綴壁乾柳塘春水淺辜負一漁竿
隱居
龐公幽遯處無客欵松扉酒德新成頌禪心久息機檻
花栖夾蝶砌蘚走伊威回首煙波地空嗟萬事非
自述
保德魚鹽部分符已二年河分西陜界地控北胡天行
部無完屋傳家有敝氊吾歸尋舊隱須信橘中仙
雨後
詩就方辭枕回頭記不真草堂三日雨花塢半年春綠
酒多閒日白頭非故人眼看湖水漲正好釣青蘋
村居
柴門臨水閉遠樹接平疇菜町穿蝴蝶桑村囀栗留世
機今已息身計更何求只有看山癖晴明始上樓
村夜
山村煙樹外時聽子規啼碧蘚花間地青蔬雨後畦年
光飛野馬身事走醯雞却笑山妻苦繰車響院西
久旱
旱久千家市朝朝米價增焚尫憂縣宰乞米避隣僧赤
地連苗坼黃塵障日騰何時松下榻一雨洗炎蒸
山居漫興
散髮長松下從教碧蘚侵青春呼酒伴白日卧書林問
卜辭詹尹澆畦接漢隂每逢天氣好行坐白雲岑
久辭城府去默坐歎浮生服食非吾事炎凉任世情山
光浮墨沼松影落書棚一曲滄浪水長年可濯纓
破研經年洗詩成不計篇松窗迷鶴夢石壁雜蝸涎市
遠無鮮食堂低但採椽野芳經雨後屐齒幾回穿
遶舍團青嶂蕭然自一村竹煙茶竈煖松火酒爐温徑
引通池水巖藏嘯月猿故人無孺子誰復過陳蕃
自歎
自到東山住柴門盡日扄三間懸罄室一卷相牛經帳
覆蘿隂翠茵鋪草色青只因多酒債贏得屈原醒
丁卯大旱
寂寂江村外荒郊但蒺藜暑驕雞戀樹旱久燕愁泥沙
壓汀花岸塵埋圃菜畦好山依舊在無興入詩題
上巳二首
百年逢上巳花柳徧春城燕麥迎風舞桑鳩喚雨鳴逃
禪常晏起脩禊偶閒行却憶蘭亭會風流萬古情
野老行遊處風光屬暮春荇牽青帶軟蒲發紫茸新祓
禊臨沂上衣冠繼洛濱舞雩歸詠處今日已成塵
夏日
凉風動紈扇不用憩青林隴麥行秋令庭槐轉午隂簟
鋪青薤軟茶泛翠濤清石室談詩處林僧久不尋
元日試筆
五更喧爆竹窮鬼想潛蹤傳菜忙中婦延賓及下舂雲
開驅屏翳冰泮露鰅鱅怪底兒童笑銀幡映老容
六十
短髮垂肩白蹉跎六十年乾坤歸老眼歲月付癯禪嗜
酒劉玄石躭詩孟浩然採薇應亦足無事祝蒼天
袁都司邀飲
將軍能好客藩臬會高堂鱠切銀絲細羹傳玉粉香箏
聲哀象板觴政急桑郎酩酊還留坐梅花月轉廊
閒居二首
長日壺觴止半醺泉聲時在柳頭聞雲生北渚迷松色
雨歇西巖過鹿羣山寺有僧求醉帖草堂無客賞竒文
煙霞萬頃柴門外芳草微茫路不分
村北村南麥正秋石榴開徧屋西頭槐隂午院初移榻
山色晴簾不下樓書卷愛儲高士傳酒錢堪博醉鄉侯
草衣木食平生足不愧當年馬少游
客至
門外君來識履聲兒童見慣亦歡迎百年友義南州榻
一代詩豪北府兵書院雨添芳草徧硯池風引落花輕
酒邊不話人間事但鼓瑤琴一再行
漫興
池塘風動水沄沄靜倚南樓坐夕曛春到綠回江上柳
雨晴紅見海東雲班生壯節曾投筆蘇晉長齋不茹葷
病起渾忘腰帶減傍人錯訝沈休文
春日感懷
簿領沈迷久不堪杏花春雨殢江南四旬已老還添一
九載初遷又歴三歲月匆匆春夢短乾坤落落壯心慙
不須更假桑郎酌暖日薰人已自酣
晉陽放歸偶書
倦鳥思林尚未歸夕陽簾幕篆煙微影搖翠篠風初定
香泛紅蕖水正肥吏牘漸消塵土夢客程先試薜蘿衣
不須更假神巫卜草屋柴扉少是非
春日村居
鋤罷園蔬又治田隂隂榆柳蔭堂前市沽頓積頻年債
午夢真成小洞仙幾葉漁舟春水渡一聲樵笛夕陽川
回思車馬紅塵路却恨歸來已暮年
又
萬竹東頭一草亭身閒不著息心銘午風語燕棃花院
春水浮鷗杜若汀世事到頭真過客人生回首即浮萍
日高理罷滄浪鬢閒課園丁種茯苓
又
曉雨初晴滿院清瑤琴一曲遣浮生柳依花塢傳春信
水隔山城遠市聲酒賤每逢田父醉詩成還就野僧評
尚嫌村客人煙鬧擬就煙霞學向平
初歸
組紱勞生兩鬢星歸來笑殺草堂靈秋風蘿蔓迷樵徑
春水桃花失釣汀澼絖久慙龜手藥養生新買種魚經
等閒睡醒茅簷日坐看山中草樹青
城北別業
雲去雲來傍短簷開荒十畝似陶潛春來徒笑苔錢在
秋到先憑雁字占茅屋日高喧燕壘柳塘波暖落魚銛
門前十里春山色怪得經旬不捲簾
官舍寓懷一首
露下銀床爽氣殷密垂珠箔思紛紛黃花籬外蟲喧砌
紅葉階頭犬吠雲桐韻暗依更漏響龍涎高伴夜燈焚
袖中七寶還收在試問秋蟾缺幾分
春日山村寫事三首
柳隂深處是吾廬漁舍田家共一墟阮籍賓朋多嗜酒
鄭玄奴僕謾知書長生不待燒丹竈安步惟消下澤車
昨日東郊春雨足科頭猶自帶經鋤
病眼昏昏罷草玄水涯行盡又山巔午風花柳韋郎曲
春雨桑麻鄠杜田老去楊朱甘避席醉來蘇晉愛逃禪
小園半畝都鋤徧種得昌陽欲引年
桃花亂發柳梢齊人倚欄干費品題十里芳村桑落酒
一渠流水漢隂畦草堂客到惟談易松寺僧來也過溪
一枕紙屏春睡醒竹窗猶報午時雞
山居
舍南舍北響繰車雞犬林中共幾家老去尚勞餬口計
午風庭院曬松花
罷釣
半篙春水子陵磯誰說詩愁帶減圍斜日柳隂人釣罷
堤頭坐看水鷗飛
春暮
園林到處競芳菲此日看看景致微胡蝶不知春似夢
斜陽猶傍菜花飛
雨晴
人事悠悠一釣臺人間贏得好懷開東風醉罷雞豚社
坐看茅簷燕子來
夏日即景
黃梅時節雨初晴半畝槐隂小院清却怪山童驚夢覺
午風吹送搗茶聲
夏日
綠樹隂中不掩關茅簷風靜燕初還滄波渺渺斜陽外
斷送詩愁是遠山
寫事
浮世興衰無問渠身閒贏得白雲居山窗老眼還能誦
更向人間覓異書
惜春
一年春事等閒過流水光隂柰老何莫惜花殘難載酒
黃鶯啼處綠隂多
又
一年又是暮春天冉冉流光下水船有酒更須連日飲
幾人垂白在花前
上巳
細柳新蒲徧水潯流觴今喜盍朋簪野人那有紅塵垢
也抱山隂祓禊心
柴門
溪上柴門掩翠微無人談是更談非近來老眼看書倦
燈影軒窗夜坐稀
春歸
酒肆逢春屢典衣一年無柰又春歸好花落盡桃千樹
幾日山人不啓扉
暮春
養拙林泉久避人西門斜日鳥啼春東君亂撒榆錢下
散與貧家不算緡
春去
東風呌斷杜鵑魂渺渺平原接遠村芳草不知春正好
夕陽依舊怨王孫
遊春
芳原何處駐遊輪到處尋詩景物新斜日畫橋春正暖
紛紛夾蝶趁人遊
過道院
一曲清溪遶舍香相迎猿鶴意安詳道人采藥歸來晩
松下殘棋滿石牀
武鄉分司
民屋蕭條僅百家流鶯啼處柳隂斜使臺坐對南山脚
十里春流漾落花
思歸
冉冉流光變二毛天門空仰五雲高故鄉一望天涯盡
幾日歸心折大刀
自歎
十年一署華州曹醉飲松醪讀楚騷眼底有誰憐駿骨
黃金欲鑄九方臯
觀田
布糓聲中雨霽天綠楊輕鎖一村煙瓦盆半醉青州釀
白水東頭看種田
閨思
柳色青青壓粉牆珠簾忽到落花香美人獨抱琵琶坐
燕語鶯啼枉斷腸
早春
靜掩茅堂隔市囂讀書窗外鳥聲嬌柳條乍暖全無力
暗倩東風擺舞腰
江樓閒坐
東風滿徑落花泥獨坐江樓到日西欸乃一聲沙鳥散
流鶯正在水邊啼
金陵夜泊
孤舟此夜泊金陵月滿秋江玉宇澄隔岸數聲何處笛
蓼花深處一漁燈
詩懶
夕陽門巷落花頻老去能逢幾度春兩日無詩方怪懶
一聲啼鳥又催人
春去
樓外青帘近酒家鶯聲巷陌夕陽斜東風暗地隨春去
幾日無人來賣花
出郭
出郭來尋野店春暖風芳草駐遊輪隔牆定是有花處
夾蝶亂飛香撲人
公子
五侯門館鬭回鷄呼酒章臺日未西却笑燕姬調醉客
花前爭唱白銅鞮
石倉歴代詩選卷四百一
