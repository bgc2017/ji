石倉歴代詩選卷二百二十
明曹學佺編
宋詩九十七
呂定
懷古
我昔遊海上東望三神山風波幾萬里蒼茫雲靄間魚
龍自掀舞天空日月閒神僊渺無跡徐福去不還空餘
蓬萊閣千載留人寰
追和蘇子瞻遊峽山寺韻
山廻寶華閣水遶金鎖灣塵慮頓焉息于兹開我顔疎
鐘日夕動老僧林下還天風吹白雲悠悠滿松關歸猿
有餘悲月明嘯空山僊人自何來翺翔八極間手把玉
芙蓉吟笑鏘珮環歌罷忽飛去千峰堆翠鬟
赴京
太白樓前雨乍收畫船撾鼓上皇州肯因離别牽愁思
要把勛名事壯遊千里關河旗帶月一天星斗劒横秋
胸中賸有安邊策此去應當獻冕旒
奉天門朝賀
曉日初臨萬歲山寶幢華蓋列朝班九重天上來僊樂
五色雲中識聖顔深殿捲簾香霧裊近臣傳制珮聲還
嵩呼齊祝恩如海散作陽和滿世間
調兵
年少談兵膽氣豪折衝千里豈辭勞旌旗影動秋風肅
鼓角聲回夜月高紅錦裁鞍新試馬黃金装帶舊懸刀
臨征自信軍容盛五色團花繡戰袍
扈駕
八月秋高戰馬肥觀兵郊外振天威一聲鳳吹迎鸞馭
五色龍文雜衮衣劒戟横空金氣肅旌旗映日彩雲飛
令嚴星火諸軍奮直斬單于塞上歸
班師
紫塞回鑾雪正晴王師百萬擁連營馬嘶大地山河壯
旗捲長空日月明龍虎臺高千嶂聳鳳凰城近五雲生
聖顔有喜天心順中外歡聞奏凱聲
登東岳山
海内名山孰與齊清風掖我上丹梯鵬程九萬扶搖近
世界三千指顧低瀑掛天門驚霹靂雨蒸日觀出虹霓
太平會見東封盛玉簡金書煥紫泥
雪夜
漠漠同雲徧海涯曉風寒逼綠窗紗飛揚鱗甲三千界
粧點樓臺百萬家何處妙歌金帳酒誰人清對玉梅花
便應石鼎融冰水烏帽籠頭自煮茶
望岱岳
岱宗東望鬱嵯峨萬丈僊橋鳥外過秦樹千年空老大
漢碑終古不消磨天壇夜静垂星斗石磴春深長薜蘿
記得舊遊曾載酒頹然峰頂放長歌
望嶧山
極目東山秀色濃紫霄千葉醉芙蓉題詩尚記僊人洞
飛珮曾過玉女峰樹老孤桐秋露下碑殘古篆暮雲封
何時再醉天門月卧聽清風萬壑松
登彭城樓
項王臺上白雲秋亞父墳前草樹稠山色不隨人事改
水聲長近戍城流空餘夜月龍神廟無復春風燕子樓
楚漢興亡俱土壤不須懷古重夷猶
戲馬臺
據鞍揮指八千兵昔日中原幾戰争追鹿已無秦社稷
逝騅方歎楚歌聲英雄事往人何在寂寞臺空草自生
回首雲山青矗矗黃流依舊遶彭城
夜宿甓社湖
湖光如鏡迥無山耿耿銀河路可攀萬象不移天地外
一塵能到水雲間月明孤嶼森樓閣夜静飛僊過珮環
借問盂城何處是微微燈火綠楊灣
金陵旅夜
一雨皇都萬象明東風嬌囀上林鶯火煙亭館春多少
鐘鼓樓臺夜幾更枕上故園蝴蝶夢枝頭斜月杜鵑聲
銀箋欲寫長相憶滚滚江流不盡情
過小孤山
八月靈槎泝海門翠雲臺上醉芳樽峰頭樓閣相高下
水底魚龍自吐吞萬古青天留玉柱五更紅日擁金盤
宦遊不盡登臨興欲洗蒼苔頌聖恩
登翠雲臺
一柱中流亦壯哉分明世上有蓬萊簾開廬阜層層出
船泛岷山滚滚來夜冷神龍蟠水府天青僊珮下瑶臺
閒將玉管吹明月勾引翩翩彩鳳回
遊匡廬山
欲向匡廬觀瀑布便從彭蠡驟樓船一聲長笑來丹壑
千丈飛流下碧天洞裏樓臺無歲月雲中雞犬有神仙
憑誰呼起巢松者醉擁宫袍對酒眠
度大庾嶺
鑿破鴻濛一竅通至今傳說九齡功天垂瘴雨蠻煙外
路入炎荒火樹中萬里關河瞻北極兩行旌旆過南雄
鷓鴣聲裏端陽近榕樹青青荔子紅
過峽山寺
峽江江上峽山寺落日峰巒翠作堆雲擁半空樓殿出
天然一幅畫圖開仙人採藥和光洞釋子翻經化樂臺
顧我紅塵車馬客題詩無暇掃蒼苔
登越王臺
海上荒臺草樹平登臨不盡古人情白雲萬里懷親舍
紅日中天望帝京百粤山川秋歴落三城樓閣晩峥嶸
醉來徙倚欄干曲聽徹西風畫角聲
浴日亭和蘇學士韻
危亭突兀倚青山坐對扶桑碧海灣紫霧欲生龍伯廟
洪濤先湧虎門關光搖宇宙花生眼影動欄干酒上顔
遥望蓬萊宮闕曉一輪飛掛碧雲間
遊海珠寺
何年神物抱珠遊遺向滄浪第一洲五色化成金世界
六鼇擎出寶香樓光涵蛟室星辰動影落龍宫日月浮
萬古團團天地裏磬聲敲徹海門秋
登廣城樓
三尺龍泉事遠遊越王臺上望南州一天雨過千山曉
萬里風來五月秋江郭樓臺蠻客市海門煙日蜃家舟
臨戎不有安邊策應愧常何薦馬周
謁金華寺六祖法堂
坐閱人間幾百年雙趺渾似後來禪空空明鏡臺前地
寂寂紅塵境外天風動法林從虎過雲生咒鉢解龍眠
至今月到層樓上應共祥光午夜圓
右說劒閒吟此三世列祖龍虎上將軍呂公遺稿也
呂氏出宋丞相正惠公裔其曾孫守襲慶府死金人
之難詳具宋史中子大理公因徙新昌家焉公固大
理公第五孫也諱定字仲安以武顯孝宗朝爵至殿
前都指揮使龍虎上將軍最貴倨矣吾呂家聲頼公
籍籍其一時功名富貴邑父老相傳赫赫若前日事
至其胸羅星斗腹笥經書發為詩歌引商刻羽直登
作者之壇則槩乎尠有知者國初族祖從覆瓿中得
公遺槁二十八首珍收焉今雖未覩其全書而亦可
以想見其為人必忠孝英特有當年岳武穆劉順昌
之風噫若公者武備而兼文事宋人而踵唐音其流
風餘韻足以傳矣余舊曾手摹一編寘之案頭兹宰
松溪偶簡奚囊獲此遂付剞劂以永其傳讀公詩者
幸繇一斑窺全豹云裔孫繼梗䟦
附呂聲之(雁山雜詠)
賀太常黃少卿
自從朝奏一封還便整歸裝問故山剩得清名千載重
何妨晩節十年閒慣尋夜雪逵溪路却謝春風朵殿班
國史舊編加簡討春秋直筆任詩刪
次新邑錢宰黃丞韻
一邑何期獲二賢花開滿縣總翩翩賦詩各出新機錦
裕國還饒内府錢槐竹兩行公事辦絲桐三弄政聲傳
作成和氣農家好多稼如雲詠大田
過杜潭題曾祖慶源庵
橫江灝氣欲欺裘木落千林水露洲偶為摉荒投隴畆
因而展省到松楸神駒巳應當年兆祥筍還為後裔留
寄與老僧勤灑掃庭前橘綠桂香浮
和張主簿喜雪
夜讀書窗未覺貧朝看萬瓦没魚鱗飄來㶚岸春風絮
瀉下瀛洲玉斛塵笑我冗懷多奪事羡君清思獨凝神
遥憐夜月山陰道還有扁舟乘興人
題南巖寺
誰把長竿釣巨魚至今蹲石倚空虚蜂房愛向山厓結
鳥跡疑從海島居入座翠嵐生晝寂夾川紅樹照春餘
任公此去三千載為看芳碑一嘅吁
遊石佛寺
金吾不必問行由此去逍遥物外遊半塢白雲藏宿鷺
一聲橫笛下歸牛喜瞻傑閣三生像藐視叢林四海州
為寫濯纓疎拙句誰言墨跡至今留
題陳巖庵寄諸兄弟
地接丹邱姥嶺賒山盤曲折狀如蛇每因過此瞻雙隴
何必從傍置萬家孝悌本根時潤澤詩書種子日萌芽
到來豈但春秋祀酌水何妨一獻花
開禧丁卯重過龍門有懷方丈老子
翠屋交空結夏陰征鞍亭午喜登臨披開草棘千叢路
洗出冰壺一片心禪老還尋江浙去詩家誰作楚梁吟
須知珠玉元無踵不惜西風惠我音
謝張漕薦剡
誰人洗甲挽天河玉宇無塵海不波漢使褰帷將命出
淮民挾纊被恩多流離豈憚身安集彫瘵親曾手拊摩
惠利纔施催召亟其如席未及温何
賀葉司業兼中書舍人
英妙才華四十年山林朝市姓名傳何妨萬斛橫江上
不礙千帆過目前我肯尾書干木紙人饒首着祖生鞭
金鑾何日商風雅伴直能呼孟浩然
寄太湖黃縣尉
立頃談餘袂輙分乖離數數異朋羣君如天揭行空日
我亦風吹過嶺雲不許范張同飯黍空慙李杜共論文
暌違動涉經年裏碁壘詩壇要策勲
與丁撫幹
兩年肥水喜相逢託契門墻今已重士有禰衡心肯薦
侯如雍齒首先封更看謀略稱籌幄會見精神坐折衝
敗走苻堅兵百萬圍碁别墅意從容
悼止齋陳先生
萬里長江發自岷作興一代有斯人六經疑難言前解
千古興亡筆下陳愛向田間看耜耒肯留天上掌絲綸
如公到處鐫佳句今日池塘草自春
舒城道中
還轅天作十分晴瀉出秋光一𣲖清走筆欲題人到跡
揚鞭不住馬嘶聲頃禾晩熟黃雲色籬菊朝含白露英
得似淵明便歸去候門童稚出歡迎
重陽桐城道中
萬古長淮一帶流從來戰地不容休間關千里軍前餉
牢落重陽客裏秋悵望白衣來送酒了無黃菊與簪頭
何人早斷樓蘭首試解君王宵旰憂
九日登資福山呈胡宣教
飛屐來登最上峰千山擁翠景無窮遥看雲影參差外
静聽泉聲斷續中今日黃花重九約何時青眼一樽同
好天風月閒相寄早晩南來有過鴻
西寺留題
白石孤雲自在閒紅塵一事不相關寺遮翠靄青蘿外
人到落花流水間欲效錦囊收勝槩慚無玉帶鎮名山
白蓮喜結當年社未厭朝來暮便還
題龍翔觀
曾到龍翔不記年兩峰巍壓水中天潮生潮落青蕪外
人去人來白鷺邊四接遠遊僧萬笠重新舊觀屋千椽
東南送目秋無際隔岸人家問釣船
和黃教授山堂招飲
鼎彛事業未渠休鷗鷺尋盟暫與儔路入芝巖真絶地
客延蓬島盡名流不辭一洗陶巾醉更擬雙飛謝屐遊
誰賞洪都高閣句落霞孤鶩唱漁舟
謝石主簿和章
多君養就大椿年便腹詩書晝欲眠絳闕當年名籍甚
白雲他日迹飄然千軍筆掃人誰敵九轉丹成世莫傳
倦眼功名旁袖手剩看月露出新篇
詠桂花
獨占三秋壓衆芳何誇橘綠與橙黃自從分下月中種
果若飄來天際香清影不嫌秋露白新叢偏帶晩煙蒼
高枝巳折郄生手萬斛竒芬貯錦囊
和王子寬韻
綠蔭千重竹清流一帶溪子真耕谷口楊震講關西手
摘星辰近名登泰華齊古來公相業誰不起鋤犂
春郊
勝日遊郊外嵐光入眼新桃花開萬樹又是一年人
山行
山花雨後紅野草風前綠浩歌歸去來不辱在知足
先春(梅花)
不把春光較後先清香自是壓羣妍微酸一點功成日
桃李從他逞少年
雲錦(桃花)
擁蓋難遮萬臉紅爛然雲錦直連空更看雨過新粧洗
百媚都含一笑中
紫霄亭二首
半空煙雨有無間碧玉屏開四面山我欲紫霄亭上望
吹笙人去幾時還
未把浮漚閱世間蓬萊一水隔三山試窮千里登臨目
望斷青山白鳥還
芙蓉
楓葉飄林竹隔墻偏于冷淡逞濃粧天教不趁繁華月
要是秋來獨耐霜
括蒼山行雜詠
微風吹雨濕欄干薄霧籠晴帶淺寒一樹紅梅墻外發
誰家美麗倩人看
丹邱道中
夜宿溪頭十里村數星漁火照籬門雁山峭絶經行處
猶帶煙霞入夢魂
縉雲道中
縉雲通道入皇都花滿京城水滿湖借問今來丞相府
後園人有醉歌呼
右沃洲雁山雜詠此呂氏五世列祖節度公遺稿也
公諱聲之字大亨為宋寧宗時人博學篤行名重一
時所著詩數百篇宋儒龍泉水心葉適為之序大略
云新昌呂大亨師陳君舉友蔡行之仝升太學壁記
名在陳下蔡上二先生既貴公獨遺落不偶或戲曰
此所謂阨于陳蔡之間也恩授平陽丞再轉節度推
官詩篇博雅冲曠邑人至小胥皆能誦之葉又作呂
丞行深以公官卑為慨陳君舉先生為公父修職郎
撰墓誌為諸昆弟作字說又與考亭朱先生講學筆
札相往還呂氏文獻頼之公詩既出當時名人徐宏
應鏞洎勝國許汝霖國初王節王霖陳東之皆有序
讚謂其自出一家機軸與文學政事相表裏云刻本
傳自宋迄今寶藏于家余携至松溪公暇展玩命副
墨子錄授之梓人俾與龍虎上將軍詩並傳不朽云
裔孫繼梗䟦
石倉歴代詩選卷二百二十
