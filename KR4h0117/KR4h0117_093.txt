石倉歴代詩選卷九十三
明曹學佺編
晩唐二十
黃淊(字文江莆由人)
送僧歸北巖寺
北巖泉石清本自高僧住新松五十年藤蘿成古樹題
詩昔佳士清風二林喻上智失扣關多被浮名誤蓮扃
壓月澗空美黃金布江翻島嶼沈木落樓臺露伊余東
還際每起烟霞慕儉府旋見招未得窮野步西軒白雲
閣師辭洞庭寓越城今送歸心到焚香處
落花
落花辭高樹最是愁人處一一旋成泥日暮有風雨不
如沙上蓬根斷隨長風飄然與道俱無情任西東
寄鄭縣李侍御
古縣新烟火東齋入客詩静長如假日貧更甚閒時僧
借松蘿住人將雨雪期三年一官罷岳石看城碑
送李補闕
十洲非暫别龍尾肯慵登諫草封山藥朝衣施衲僧月
留江客待句歴釣船徵終恐林棲去餐霞學上昇
書崔少府君
魯史蜀琴旁陶然舉一觴夕陽明島嶼秋水淺池塘世
亂憐官替家貧值歲荒前峰亦曾宿知有辟寒方
敷水盧校書
九霄無詔下何事近清塵宅帶松蘿僻日惟猿鳥親吟
高仙掌月期有洞庭人莫問烟霞句懸知見岳神
寄漢上友人
襄漢多清景東遊已不能蒹葭照流水風雨撲孤燈獻
賦聞新雁思山見去僧知君北來日惆悵亦難勝
秋辭江南
灞陵橋上路難負一年期積雨鴻來夜重江客去時勞
生多故疾漸老少新知惆悵都堂内無門雪滯遺
貽李山人
野步愛江濱江僧得見頻新文無古集往事有清塵松
竹寒時雨池塘勝處春定應雲雨内陶謝是前身
寄邊上從事
斜日下孤城長吟出點兵羽書和客卷邊思雜詩情朔
雪遲鴻翼西風嚴角聲吟餘多獨坐沙月對樓生
退居
老歸江上村孤寂欲何言世亂時人物家貧後子孫青
山寒帶雨古木夜啼猿惆悵西川舉戎裝度劒門
遊東林寺
平生愛山水下馬虎谿時已到終嫌晩重遊預作期寺
寒三伏雨松偃數朝枝翻譯如曾見白蓮開舊池
憶廬山舊遊
前年入廬嶽數宿在靈溪殘燭松堂掩孤峰月狖啼平
生為客老勝境失雲栖縦有重遊日烟霞會恐迷
寄友人山居
斷嶠滄江上相思恨阻尋高齋秋不掩幾夜月當吟落
石有泉滴滿庭皆樹陰茫茫名利客何以拂塵襟
上刑部盧員外
誰識在官意開門樹色間尋幽頻宿寺乞假擬歸山半
白侵吟鬢微紅見藥顔不知今夜月幾客得同閒
送友人遊邊
魯酒不能濃縦傾愁亦重關河初落日霜雪下窮冬野
燒枯蓬旋沙風疋馬衝薊門休易過千里斷人蹤
和友人酬寄
新發烟霞詠高人得以傳吟銷松際雨冷咽石間泉大
國兵戈日故鄉飢饉年相逢江海上寧免一&KR1008;然
下第
昨夜孤燈下闌干泣數行辭家從早歲落第在初場青
草湖田改單車客路忙何人立功業新命到封王
旅懷
蕭颯聞風葉驚時不自堪宦名中夜切人事長年諳古
畫僧留與新知遇客談鄉心隨去雁一一到江南
題友人山齋
到君棲跡所竹逕與衡門亦在人寰内獨無塵俗諠新
泉浮石蘚崩壁露松根更說尋僧處孤峰上嘯猿
逢友人
彼此若飄蓬二年何所從帝都秋未入江館夜相逢瘴
嶺行衝夏邊沙住隔冬旅愁論未盡古寺扣晨鐘
寄湘中鄭明府
縣與白雲連滄洲況縣前嶽僧同夜坐江月看秋圓琴
拂莎庭石茶擔乳洞泉莫躭雲水興疲俗待君痊
寄少常盧同年
官拜少常休青緺換鹿裘狂歌離樂府醉夢到瀛洲古
器崖耕得神方客謎留清溪莫沉釣王者或畋遊
塞上
掘地破重城燒山搜伏兵金徽轉嗚咽玉笛自淒清使
發西都聳塵空北嶽横長河涉有路曠野宿無程沙雨
黃鶯囀轅門青草生馬歸秦苑牧人在塞雲耕落日牛
羊聚秋風鼓角鳴如何漢天子青塜杳含情
河南府試秋夕聞新雁
湘南飛去日薊北乍驚秋呌出隴雲夜聞為客子愁一
聲初觸夢半白已侵頭旅館難欹枕江城莫倚樓餘燈
依古壁片月下滄洲寂聽良宵徹躊躇感歲流
廣州試越臺懷古
南越千年事興懷一旦來歌鐘非舊俗烟月有層臺北
望人何在東流水不回吹窗風雜瘴霑檻雨經梅壯氣
曾摧抑空名信可哀不堪登覽處花落與花開
省試内出白鹿宣示百宫
上瑞何曾乏毛羣表色難推于五靈少宣示百僚觀形
奪場駒潔光交月兔寒已馴瑶草列孤立雪花團戴豸
慙端士抽毫躍史官貴臣歌詠日皆作白麟看
和王舍人崔補闕題天王寺
郭内青山寺難論此最竒白雲生院落流水下城池石
像雷霆啓江沙鼎鼐期嶽僧來坐律秦客會題詩岡轉
泉根細門昇蘚級危紫薇今日句黃絹昔年碑歇鶴松
低閣鳴蛩徑出籬粉垣千堵束金塔九層支啼鳥笙簧
韻開花錦繡姿清齋奔井邑玄髮剃熊羆極浦征帆小
平蕪落日遲風篁清却暑烟草綠無時信士三公作靈
蹤四絶推良遊如不宿明月擬何之
商山贈隠者
誰不相逢話息機九重城裏自依依蓬萊水淺有人說
商洛山高無客歸數隻珍禽寒月在千株古木夏時稀
西窗昨夜鳴蛩盡知夢芝翁起扣扉
送友人遊湘中
千里湘江暮雨晴同征肯恨迹如萍孤舟少泊聮詩句
八月中旬宿洞庭為客早悲烟草綠移家晩失岳峰青
今來無計相從去歸日汀州乞畫屏
寄懷南北故人
秋風昨夜落芙蕖一片離心到外區南海浪高書墮水
北州城有幕巢烏玉窗挑鳳佳人老綺陌啼鶯碧樹枯
嶺上青嵐隴頭月時通魂夢出來無
閨怨
寸心杳與馬蹄隨如蛻形容在錦帷江上月明船發後
花間日暮信廻時五陵夜作酬恩計四塞秋為破敵期
待到乘軺入門處淚珠流盡玉顔衰
旅懷
未喫金丹看十洲乃將身世作仇讎羇遊數地值兵亂
宿在孤城聞雨秋東越雲山却思隠西秦霜霰苦頻留
他人折盡月中桂惆悵當年江上鷗
雁
楚岸花晴塞柳衰年年南北去來期江城日暮見飛處
旅館月明聞度時萬里風霜休更恨滿川烟草且須疑
洞庭雲水瀟湘雨好把寒更一一知
寄蔣先輩
夫差宫苑悉蒼苔攜客朝遊暮未回塜上題詩蘇小見
江頭酹酒伍員來秋風急處烟花落明月中時水寺開
千載三吳有高迹虎丘山翠更崔嵬
江上遇王侍御
數年分散秦吳隔暫泊官船浦柳中新草軍書名更重
久辭山逕業應空渡頭潮落將行客天際風高未宿鴻
此日相逢魂合斷賴君心事說來同
送僧
纔年七歲便從師猶說辭家學佛遲新斸松蘿還不住
愛尋雲水擬何之深溪雪滿維舟夜疊嶂猿啼過寺時
鳥道龍湫悉行後豈將翻譯負心期
故山
支頤默省舊林泉石逕茅堂到目前衰碧鳴蛩莎有露
濃陰歇鹿樹無烟水從井底通滄海山在窗中倚遠天
何事蒼髯不歸去燕昭臺上一年年
塞上
塞門關外日光微角怨單于雁駐飛衡水路從冰解斷
榆城人到月明歸燕山臘雪銷金甲秦苑秋風脆錦衣
欲弔昭君倍惆悵漢家甥舅竟相違
酬翁文堯駐南臺見寄之什
人指南臺山與川大驚佳氣異當年花迎金冊非時墜
月到瓊杯此夜圓我愛藏冰從夏結君憐脩竹到冬鮮
殷勤更抱鳴琴撫為憶秦兒識斷絃
輦下偶題
對酒何曾醉尋僧未覺閒無人不惆悵終日見南山
秋思
碧嶂猿啼夜新秋雨霽天誰人愛明月露坐洞庭船
夏州道中
隴岸南飛河水流秦城千里忍回頭我行自與求名背
九月中旬往夏州
捲簾
綠鬟侍女手纖纖新捧嫦娥出素蟾衛玠官高難久立
莫辭雙卷水晶簾
翁承贊(字文饒福清人)
晨興
晨起竹軒外逍遥清興多早涼生戶牖孤月照關河旅
食甘藜藿歸心憶薜蘿一樽如有地放意且狂歌
寄舍弟承裕員外
江花岸草獨萋萋公子王孫思合迷無主園林饒折伐
忘情鷗鳥自高低長淮月上魚翻鬛荒渚人稀獺印蹄
何事斜陽載回首休愁離别雁山西
奉使封王次宜春驛
微宦淹留鬢巳斑此心長憶舊林泉不因列土封千乘
争得銜恩拜二天雲斷自宜鄉樹出月高猶伴客心懸
夜來夢到南臺上徧看江山勝往年
訪建陽馬驛僧靈耀亞齊
瀟瀟風雨建陽溪溪畔維舟訪亞齊一軸新詩劒潭北
十年曾識華山西吟魂昔向江村老空性元知世路迷
應笑乘軺青瑣客此時無暇聽猿啼
題壺山
井邑斜連北蓬瀛直倚東秋高嵒溜白日上海波紅
題槐
雨中妝點望中黃勾引蟬聲送夕陽憶昔當年隨計吏
馬蹄終日為君忙
書齋謾興
池塘三五尺深水籬落兩三般樣花過客不須頻問姓
讀書聲裏是吾家
石倉歴代詩選卷九十三
