石倉歴代詩選卷一百四十二
明曹學佺編
宋詩十九
王安石
耿天騭著作自烏江來余逆沈氏妹于白鷺洲
遇雪作此詩寄天騭
朔風積夜雪明發洲渚淨開門望鍾山松石皓相映故人
過我宿未盡躋攀興而我方渺然長波一歸艇欵段庶
可策柴荆當未暝與子出東岡牆西掃新徑
示元度
今年鍾山南隨分作園囿鑿池構吾廬碧水寒可漱溝
西雇丁壯擔土為培塿扶疎三百株蒔楝最高茂不求
鵷鶵實但取易成就老來厭世語深卧塞門竇更待春
日長黃鸝弄清晝
杏花
石梁度空曠茅屋臨清炯俯窺嬌嬈杏未覺身勝影嫣
如景陽妃含笑墮宫井怊悵有微波殘粧壞難整
仲明父不至
月出映溝坻烟升隠墟落寒魚占窟聚暝鳥投枝泊亭
臯閉晩市隴首歸新穫佇子終不來青燈耿林壑
與望之至八功德水
念方與子違戃怳夜不眠起視明星高整駕出東阡聊
為山水遊以寫我心悁知子不餔糟相與酌雲泉
要望之過我廬
念子且行矣要子過我廬汲我山下泉煑我園中蔬知
子充德機不忍釣我魚食罷往遊觀鱍鱍藻與蒲豈魚
有此樂而我與子疎擊壤謠帝力自得以為娛
兩山間
自余營北渚數至兩山間臨路愛山好出山路多難山
花如水淨山鳥與雲閒我欲别山去山仍勸我還祗應
身後塚亦是眼中山
新花
老年少忻豫況復病在牀汲水置新花取慰此流芳流
芳祗須臾我亦豈能長新花與故吾已矣兩可忘
示寶覺
宿雨轉歊煩朝雲擁清迥蕭蕭碧柳輭脉脉紅蕖靚默
卧如有懷荒乘豈無興幽人適過我共取牆陰徑
定林寺
衆木凜交覆孤泉静横分楚老一枝笻於此傲人羣城
市少美蔬想今困惔焚且憑東北風持寄嶺頭雲
獨卧有懷
午鳩鳴春陰獨卧林壑静微雲過一雨淅瀝生晩聽紅
綠紛在眼流芳與時競有懷無與言佇立鍾山暝
秋早
暮尋蔡墩西獨覺秋尚早山路葩草繁野田風日好禪
林烏未泊經屋塵初掃蠻藤五花簟復足休吾老
上南岡
暮塢屋荒凉寒陂水清淺捐書息微倦委轡隨小蹇偶
攀楊柳枝却望青青巘幽尋復有興未覺西林晩
送李屯田守桂陽
泊船香爐峯始與子相識寄書䢴江上詒我峯下石緣
以湘水竹攜提與南北永懷故人歡不願百金易追思
少時事俛仰如一夕老矣無所為空知念疇昔常思一
杯酒要子相解釋出門事紛紛歸卧意還郤聞當上湓
水持詔守嶺阨方為萬里别執手先慘戚兹遊信浩蕩
山水多所得為我語香爐風塵每相憶
雜詠三首
懷王自墮馬賈傅至死悲古人事一職豈敢苟然為哭
死非為生吾心良不欺滔滔聲利間絳灌亦何知
其二
先生善鼓瑟齊國好吹竽操竽入齊人雅鄭亦復殊豈
不得祿賜歸卧自欷歔寥寥朱絲絃老矣誰與娛
其三
商陽殺三人每輙不忍視亦云食君食報禮當如此波
瀾吹九州金石安得止永懷南山阿慷慨中夜起
即事三首
我起影亦起我留影逡巡我意不在影影長隨我身交
游義相好骨肉情相親如何有乖睽不得同苦辛
其二
昏昏白日卧皎皎中夜愁明月入枕席涼風動衾幬蛬
蟬相鳴悲上下無時休徒能感我耳顧爾安知秋
其三
日月隨天旋疾遲與天謀寒暑自有常不顧萬物求蜉
蝣蔽朝夕蟪蛄疑春秋眇眇上古歷回環今幾周
寄二弟時往臨川
蕭條冬風高吹我冠上霜我行歲已寒悲汝道路長持
以犬馬心千里不得將使汝身百憂辛苦冒川梁青燈
照詩書仰屋涕數行不有親戚思詎知遠游傷
西風
少年不知秋喜聞西風生老大多感傷畏此蟋蟀鳴況
乃捨親友抱病獨遠行中夜卧不周惻惻感我情起視
天正昏弱雲亂縱横飄飄霰雪集不復星斗明時節忽
如此重令壯心驚諒無同憂人樽酒安可傾
送李宣叔倅漳州
閩山到漳窮地與南越錯山川鬱霧毒瘴癘春冬作荒
茅篁竹間蔽虧有城郭野花開無時蠻酒特可酌窮年
不到客誰與分杯杓朝廷尚賢俊磊砢充臺閣君獨萬
里去識者為不樂余聞君子居自可救民瘼苟能澤及
人得地無美惡蕉黃荔子丹味勝楂棃酢逢衣比多士
往往出丘壑從容與談笑豈不慰寂寞太守好觴詠嘉
賓應在幕想即有新詩流傳至京洛
黃菊有至性
團團城上日秋至少光輝積陰欲滔天況乃草木微黃
菊有至性孤芳犯羣威采采霜露間亦足慰朝饑
少年見青春
少年見青春萬物皆嫵媚身雖不飲酒樂與賓客醉一
從鬢上白百不見可喜心腸非故時更覺日月駛聞歡
已倦往得飽還思睡春歸只如夢不復悲憔悴
散髮一扁舟
散髮一扁舟夜長眠屢起秋水瀉明河迢迢藕花底愛
此露的皪復憐雲綺靡諒無與歌絃幽獨亦可喜
今日非昨日
今日非昨日昨日已可思明日異今日如何能勿悲當
門五六樹上有蟬鳴枝朝聽尚壯急暮聞已衰遲仰看
青青葉亦復少華滋萬物同一氣固知當爾為我友南
山居笑談解人頤分我秋柏實問言歸何時衣冠汚窮
塵苟得猶苦饑低佪歲已晩恐負平生期
騏驥在霜野
騏驥在霜野低回向衰草入櫪聞秋風悲鳴思長道黃
金作鞭轡粲粲空外好人生貴得意不必恨枯槁
秋庭午吏散
秋庭午吏散余亦歸息偃豈無嘉賓客欲往心獨懶北
窗古人篇一讀三四反悲哉不蚤計失道行晼晩
叔孫通
先生秦博士秦禮頗能熟量主欲有為兩生皆不欲草
具一王儀羣豪果知肅黃金既徧賜短衣亦已續儒術
自此凋何為反初服
田單
湣王萬乘齊走死區區燕田單一即墨掃敵如風旋舞
鳥怪不測騰牛怒無前飄颻樂毅去磊砢功名傳掘葬
與劓降論乃媿儒先深誠可奮士王蠋豈非賢
飯祈澤寺
駕言東南遊午飯投僧館山白梅蘂長林黃柳芽短笭
箵沙際來略彴桑間斷春映一川明雪消千壑漫魚隨
竹影浮烏誤人聲散翫物豈能留干時吾自懶
牧笛
綠草無端倪牛羊在平地芊綿杳靄間落日一横吹超
遙送逸響澶漫寫真意豈比賣餳人吹簫販童穉
田漏
占星昏晩中寒暑已不疑田家更置漏寸晷亦須知汗
與水俱滴身隨陰屢移誰當哀此勞往往奪其時
招同官遊東園
青青石上蘗霜至亦已凋冉冉水中蒲爾生信無聊感
此歲云晚欲懽念誰邀嘉我二三子為回東城鑣幽菊
尚可泛取魚繫榆條毋為百年憂一日以逍遙
九日隨家人遊東山遂東園
暑往詎幾時凉歸亦云暫相隨東山樂及此身無憾聊
回清池柂更伏荒城檻采采黃金花持杯為君泛
崑山慧聚寺次孟郊韻
僧蹊蟠青蒼莓苔上秋牀露翰饑更清風蘤遠亦香掃
石出古色洗松納空光久遊不忍還迫迮冠蓋場
顧林亭(野王所居也)
寥寥湖上亭不見野王居平林豈舊物歲晩空扶疎自
古聖賢人邑國皆丘墟不朽在名德千秋想其餘
寒穴
神農冽冰霜高穴與雲平空山渟千秋不出嗚咽聲山
風吹更寒山月相與清北客不到此如何洗煩酲
純甫出釋惠崇畫要余作詩
畫史紛紛何足數惠崇晚出吾最許旱雲六月漲林丘
移我翛然墮洲渚黃蘆低摧雪翳土鳧鴈静立將儔侶
往時所歷今在眼沙平水澹西江浦暮氣沈舟暗魚罟
欹眠嘔軋如聞㯭頗疑道人三昧力異域山川能斷取
題南康晏史君望雲亭
南康父老傳史君疾呼急索初不聞未嘗遣汲谷簾水
三歲只望香爐雲雲徐無心澹無滓史君恬静亦如此
飈然一去掃遺陰便覺歊煩悵千里歸田負戴子與妻
圃蔬園菓西山西出門亭臯百頃綠望雲纔喜動春犂
我知新亭望雲好欲斸比隣成二老莫嫌雞黍數往來
為報襄陽德公嫂
寄蔡氏女子二首
建業東郭望城西堠千嶂承宇百泉遶霤青遙遙兮纚
屬綠宛宛兮横逗積李兮縞夜崇桃兮炫晝蘭馥兮衆
植竹娟兮常茂柳蔫綿兮含姿松偃蹇兮獻秀鳥跂兮
下上魚跳兮左右感時物兮念汝遲汝歸兮攜幼
我營兮北渚有懷兮歸女石梁兮以苫蓋綠陰陰兮承
宇仰有桂兮俯有蘭嗟汝歸兮路豈難望超然之白雲
臨清流而長嘆
寄朱昌叔
西安春風花幾樹花邊飲酒今何處一杯塞上看黃雲
萬里寄聲無鴈去世事紛紛洗更新老來空得滿衣塵
青山欲買江南宅歸去相招有此身
移桃花示俞秀老
舍南舍北皆種桃東風一吹數尺高枝柯蔫綿花爛漫
美錦千兩敷亭皋晴溝漲春周遭綠俯視紅影移漁&KR0008;山
前邂逅武陵客水際髣髴秦人逃攀條弄芳畏晼晩已
見黍雪盤中毛仙人愛杏令虎守百年終屬樵蘇手我
衰此果復易殘蟲來食根那得久瑤池紺色誰見有更
值花時且追酒君能酩酊相隨否
明妃曲
明妃初出漢宫時淚濕春風鬢脚垂低回顧影無顔色
尚得君王不自持歸來却怪丹青手入眼平生幾曾有
意態由來畫不成當時枉殺毛延壽一去心知更不歸
可憐着盡漢宫衣寄聲欲問塞南事只有年年鴻鴈飛
桃源行
望夷宫中鹿為馬秦人半死長城下避時不獨商山翁
亦有桃源種桃者此來種桃經幾春採花茹實枝為薪
兒孫生長與世隔雖有父子無君臣漁郎漾舟迷遠近
花間相見因相問世上那知古有秦山中豈料今為晉
聞道長安吹戰塵春風回首一霑巾重華一去寧復得
天下紛紛限南北
出鞏縣
昭陵落月煙霧昏篝火度谷行山根投鞭委轡涉數村
寤出鞏縣城東門向來宫闕不可見但有洛水流荒園
隂漫漫行
愁雲怒風相追逐青山滅沒滄江覆少留燈火就空牀
更聽波濤圍野屋憶昨踏雪度長安夜宿木瘤還苦寒
誰云當春便妍暖十日八九隂漫漫
一日歸行
賤貧奔走食與衣百日奔走一日歸平生歡意苦不盡
正欲老大相因依空房蕭瑟施繐帷青燈半夜哭聲稀
音容想像今何處地下相逢果是非
憶北山送勝上人
蒼藤翠木江南山激激流水兩山間山高水深魚鳥樂
車馬跡絶人長閒雲埋樵聲隔葱蒨月弄釣影臨潺湲
黃塵滿眼衣可濯夢寐惆悵何時還
飛鴈
鴈飛冥冥時下泊稻粱雖少江湖樂人生何必慕輕肥
辛苦將身到沙漠漢時蘇武與張騫萬里生還值偶然
丈夫許國當如此男子辭親亦可憐
明州錢君倚衆樂亭
侯君幕府開東部名高海曲人知慕艤船談笑政即
成洗滌山川作嘉趣平泉浩蕩銀河注想見明星弄
機杼載沙築成天上路投虹為橋取孤嶼掃除荆棘
水中央碧瓦朱甍隨指顧春風滿城金版舫來看置
酒新亭上百女吹笙綵鳳悲一夫伐鼔靈鼉壯安期
羡門相與遊方丈蓬萊不更求酒酣忽跨鯨魚去陳
迹空令此地留
孤城
孤城回望距幾何記得好處常經過最思東山煙樹色
更憶南湖秋水波百年顛倒如夢寐萬事乖隔徒悲歌
應須飲酒不復道今夜江頭明月多
和中甫兄春日有感
雪釋沙輕馬蹄疾北城可遊今暇日濺濺溪谷水亂流
漠漠郊原草争出嬌梅過雨吹爛漫幽鳥迎陽語啾唧
分香欲滿錦樹園剪綵休開寶刀室胡為我輩坐自苦
不念兹時去如失飽聞高逕動車輪甘卧空堂守經帙
淮蝗蔽天農久餓越卒圍城盜少逸至尊深拱罷簫韶
元老相看進刀筆春風生物尚有意壯士憂民豈無術
不成歡醉但悲歌回首功名古難必
到郡與同官(時倅舒州)
瀉碧沄沄横帶郭浮蒼靄靄遙連閣草木猶疑夏鬱葱
風雲已見秋蕭索荒歌野舞同醉醒水果山肴互酧酢
自嫌多病少懽顔獨負嘉賓此時樂
僧德殊家水簾求余詠
淙淙萬音落石巔皎皎一𣲖當簷前清風高吹鸞鶴唳
白日下照蛟龍涎浮雲粧額自能卷缺月琢鈎相與縣
朱門試問幽人價翡翠鮫鮹不直錢
復至曹娥堰寄剡縣丁元珍
溪水渾渾來自北千山抱水清相射山深水急無艇移
欲從故人安可得故人昔日此水上樽酒扁舟慰行役
離心自醉不復飲秋果寒花空滿席今年却坐相逢處
惆悵難求别時跡可憐溪水自南流安得溪船問消息
半山春晩即事
春風取花去酧我以清陰翳翳陂路静交交園屋深牀
敷每小息杖屢或幽尋惟有北山鳥經過遺好音
露坐
露坐看溝月飄然風度荷珠跳散作點金湧合成波老
失芳歲易静知良夜多陵秋久不寐吾樂豈絃歌
定林
漱甘凉病齒坐曠息煩襟因脱水邊屨就敷巖上衾但
留雲對宿仍值月相尋真樂非無寄悲蟲亦好音
雁
北去還為客南來豈是歸倦投空渚泊飢帖冷雲飛垣
柵雞長煖溝池鶩自肥憐渠不知此更墮野人機
與道原過西莊遂遊寶乘
親朋會合少時序感傷多勝踐聊為樂清談可當歌微
風淡水竹淨日暖煙蘿興極猶難盡當如薄暮何
宿北山示行詳上人
都城羈旅日獨許上人賢誰為孤峯下還來宴坐邊是
身猶夢幻何物可攀緣坐對青燈落松風咽夜泉
即事
徑暖草如積山晴花更繁縱横一川水高下數家村静
憩雞鳴午荒尋犬吠昏歸來向人說疑是武陵源
壬辰寒食
客思似楊柳春風千萬條更傾寒食淚欲漲冶城潮巾
髮雪争出鏡顔朱早凋未知軒冕樂但欲老漁樵
發館陶
促轡數殘更似聞雞一鳴春風馬上夢沙路月中行笳
鼓遠多思衣裘寒始輕稍知田父穏燈火閉柴荆
長垣
攬轡長垣北貂寒不自持霜風急鼓吹煙月暗旌旗騎
火流星點牆桑亞戟枝柴荆掩春夢誰見我行時
宿雨
綠攪寒蕪出紅争暖樹歸魚吹塘水動鴈拂塞垣飛宿
雨驚沙盡晴雲送漏稀却愁春夢短燈火著征衣
將次洺州憩漳上
漠漠春風裏茸茸綠未齊平田鵶散啄深樹馬迎嘶地
入河流曲天隨日去低高城已在眼聊復解輕齎
和棲霞寂照庵僧雲渺
蕭然一世外所樂有誰同宴坐能忘老齋蔬不過中無
心為佛事有客問家風笑謂西來意雖空豈病空
春日
冉冉春行暮菲菲物競華鶯知求舊友燕不背貧家室
有賢人醖門無長者車醉眠聊自適歸夢到天涯
寄深州晁同年
秀色歸荒隴新聲換氄毛日催花蘂急雲避鴈行高駐
馬旌旗暖傳觴鼓吹豪班春不知負短髮為君搔
自白土村入北寺
木杪田家出城陰野逕分溜渠行碧玉畦稼卧黃雲薄
槿胭脂染深荷水麝焚夕陽人不見雞鶩自成羣
其二
雨過百泉出秋聲連衆山獨尋飛鳥外時渡亂流間坐
石偶成歇看雲相與還會須營一畝長此聽潺湲
崑山慧聚寺次張祜韻
峯嶺互出沒江湖相吐吞園林浮海角臺殿擁山根百
里見漁艇萬家藏水村地偏來客少幽興祗桑門
遊杭州聖果寺
登高見山水身在水中央下視樓臺處空多樹水蒼浮
雲連海氣落日動湖光偶坐吹横笛殘聲入富陽
遊北山
攬轡出東城登臨目暫明煙雲藏古意猿鶴弄秋聲客
坐苔紋滑僧眠樾蔭清賞心殊未已山下日西榮
秣陵道中口占
經世才難就田園路欲迷慇懃將白髮下馬照青溪
别方劭袐校
迢迢建業水中有武昌魚别後應相憶能忘數寄書
江上
村落家家有濁醪青旗招客解征袍春雲似補林塘缺
野水遙連草樹高寄食舟車隨處敝行歌天地此身勞
遲回自負平生意豈是明時惜一旄
歲晩懷古
先生歲晩事田園魯叟遺書廢討論問訊桑麻憐已長
按行松菊喜猶存農人調笑追尋壑穉子歡呼出候門
遙謝載醪袪惑者吾今欲辯已忘言
次韻酬龔深甫
握手東岡雪滿蔘後期惆悵老吳蠶芳辰一笑真難值
暮齒相思豈久堪他日杜詩傳渭北幾時周宅對漳南
百年邂逅能多少且可勤來共草庵
送程公闢得謝歸姑蘇
東歸行路嘆賢哉碧落新除寵上才白傅林塘傳畫去
吳王花鳥入詩來唱酧自有微之在談笑應容逸少陪
除此兩翁相見外不知三徑為誰開
送項判官
斷蘆洲渚落楓橋渡口沙長過午潮山鳥自呼泥滑滑
行人相對馬蕭蕭十年長自青衿識千里來非白璧招
握手祝君能彊飯華簪常得從雞翹
雨花臺
盤互長干有絶陘并包佳麗入江亭新霜浦漵綿綿淨
薄晩林巒往往青南上欲窮牛渚怪北尋難忘草堂靈
便輿却走垂楊陌已戴寒雲一兩星
次韻元厚之平邊慶捷
朝廷今日四方功先以招懷後壹戎邊地馬牛歸隴底
漢人煙火起湟中投戈更講諸儒術免胄争趨上將風
文武佐時慚吉甫宣王征伐自膚公
次韻宗次道憶太平早梅
大梁春費寶刀催不似湖陰有早梅今日盤中看翦綵
當時花下就傳杯紛紛自向江城落杳杳難隨驛使來
知憶舊遊還想見西南枝上月徘徊
和曾子翊授舒掾之作
皖城終歲静如山府掾應從到日閒一水碧羅裁繚繞
萬峯蒼玉刻孱顔舊遊筆墨苔今老浪走塵沙鬢已斑
攬轡羨君橋北路春風枝上鳥關關
次韻微之即席
釀成吳米野油囊却愛清談氣味長閒日有僧來北阜
平時無盜出南塘風亭對竹酧孤峭雪徑尋梅認暗香
江水中&KR0893;應未變一杯終欲就君嘗
寄友人二首
萬里書歸說我愁知君不忘北城幽一篇封禪才難學
三畝蓬蒿勢易求欲與山僧論地劵願為隣舍事田疇
應須急作南征計漠北風沙不可留
其二
水邊幽樹憶同攀曾約移居向此間欲語林塘迷舊逕
却隨車馬入他山飛花著地容難冶鳴鳥窺人意轉閒
物色可歌春不返相思空復慘朱顔
酬淨因長老樓上翫月見懷有疑君魂夢在清
都之句
道人心與世無求隠几蕭然在此樓坐對高梧傾曉月
看翻清露洗新秋登臨更欲邀元亮披寫還能擬惠休
顧我不知天上樂虚疑昨夜夢仙遊
送沈康知常州
作客蘭陵迹已陳為傳謠俗記州民溝塍半廢田疇薄
厨傳相仍市井貧常恐勞人輕白屋忽逢佳士得朱輪
慇懃話此還惆悵最憶荆溪兩岸春
太湖恬亭
檻臨溪上綠陰圍溪岸高低入翠微日落斷橋人獨往
水涵幽樹鳥相依清遊始覺心無累静處誰知世有機
更待夜深同徙倚秋風斜月釣船歸
北山有懷
香火因緣寄此山主恩投老更人間傷心躑躅岡頭路
明日春風自往還
定林
窮谷經春不識花新松老柏自欹斜殷勤更上山頭望
白下城中有幾家
與道原過西莊遂遊寶乘
周顒宅作阿蘭若婁約身歸窣堵坡蕙帳銅屏皆舊事
飄然陳迹在松蘿
同熊伯通自定林過悟真
與客東來欲試茶倦投松石坐欹斜暗香一陣連風起
知有薔薇澗底花
鍾山晩步
小雨輕風落楝花細紅如雪點平沙槿籬竹屋江村路
時見宜城賣酒家
戲贈叚約之
竹柏相望數十楹藕花多處復開亭如何更欲通南埭
割我鍾山一半青
入瓜步望揚州
落日平林一水邊蕪城掩映秪蒼然白頭追想當時事
幕府青衫最少年
送黃吉父將赴南康官歸金谿
柘岡西路白雲深想子東歸得重尋亦見舊時紅躑躅
為言春至每傷心
其二
還家一笑即芳辰好與名山作主人邂逅五湖乘興往
相邀綿繡谷中春
金陵即事
水際柴門一半開小橋分路入青苔背人照影無窮柳
隔屋吹香併是梅
其二
結綺臨春歌舞地荒蹊狹巷兩三家東風漫漫吹桃李
非復當時仗外花
烏塘
烏塘渺渺綠平堤堤上行人各有攜試問春風何處好
辛夷如雪柘岡西
城北
青青千里亂春袍宿雨催紅出小桃迴首北城無限思
日酣川淨野雲高
金陵
金陵陳迹老莓苔南北遊人自往來最憶春風石城塢
家家桃杏過牆開
和張仲通憶鍾陵
一夢章江已十年故人重見想皤然秪應兩岸當時柳
能到春來尚可憐
鍾山即事
澗水無聲繞竹流竹西花草弄春柔茅簷相對坐終日
一鳥不鳴山更幽
雨晴
晴明山鳥百般催不待桃花一半開雨後綠陰空繞舍
總將春色付莓苔
日西
日西階影轉梧桐簾卷青山簟半空金鴨火銷沈水冷
悠悠殘夢鳥聲中
禁中春寒
青煙漠漠雨紛紛水殿西廊北苑門已著單衣猶禁火
海棠花下怯黃昏
江上
江北秋陰一半開晩雲含雨却低回青山繚繞疑無路
忽見千帆隠映來
與北山道人
蒔果䟽泉帶淺山柴門雖設要常關别開小徑連松塢
祗與隣僧約往還
即席
曲沼融融泮盡澌暖煙籠瓦碧參差人情共恨春猶淺
不問寒梅有幾枝
送王石甫學士知湖州
吳興太守美如何柳惲詩才未足多遙想郡人迎下擔
白蘋洲渚正滄波
江寧夾口
落帆江口月黃昏小店無燈欲閉門側出岸沙楓半死
繫舟應有去年痕
省中沈文通廳事
竹上秋風吹網絲角門常閉吏人稀蕭蕭一榻卷書坐
直到日斜騎馬歸
夜直
金爐香盡漏聲殘翦翦輕風陣陣寒春色惱人眠不得
月移花影上欄干
試院中
白髮無聊病更侵移牀卧竹向秋陰朝來鴈背西風急
吹折江湖萬里心
出塞
涿州沙上飲盤桓看舞春風小契丹塞雨巧和燕淚落
濛濛吹濕漢衣冠
書汜水關寺壁
汜水鴻溝楚漢間跳兵走馬百重山如何咫尺商於地
便有園公綺季閒
其二
沙礫藏春未放來荒庭終日守陳荄遙憐艸色裙腰綠
湖寺西南一徑開
懷舊
吹破春冰水放光山花澗草百般香身閒處處看行樂
何事低回兩鬢霜
金陵報恩大師西堂方丈
蕭蕭出屋千竿玉靄靄當窗一炷雲心力長年人事外
種花移石尚殷勤
别和甫赴南徐
都城落日馬蕭蕭雨壓春風暗柳條天際歸艎那可望
只將心寄海門潮
真州東園
十年歴遍人間事却遶新花認故叢南北此身知幾日
山川長在淚痕中
遊鍾山
兩山松櫟暗朱藤一水中間勝武陵午梵隔雲知有寺
夕陽歸去不逢僧
别灊閣
一溪清瀉百山重風物能留邴曼容後夜肯思幽興極
月明孤影伴寒松
中茅峯石上徐鍇篆字題名
百年風雨草苔昏尚有當年墨法存秪恐終隨嶧碑盡
西風吹燒滿秋原
竹窗
竹窗紅莧兩三根山色遙供水際門只我近知牆下路
能將屐齒記苔痕
送僧遊天台
天台一萬六千丈歲晏老僧攜錫歸前程好景解吟否
密雪亂雲緘翠微
初晴
一抺明霞黯淡紅瓦溝時見雪花融前山未放曉寒散
猶鎖白雲三兩峯
天童山溪上
溪水清漣樹老蒼行穿溪樹踏春陽溪深樹密無人處
唯有幽花渡水香
贈安太師
獨龍岡北第三峯逋客歸來老更慵敗屋數椽青繚繞
冷雲深處不聞鍾
石倉歴代詩選卷一百四十二
