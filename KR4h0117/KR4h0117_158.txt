石倉歴代詩選卷一百五十八
明曹學佺編
宋詩三十五
晁冲之
古樂府
大星何歴歴小星爛如石掖垣崔嵬横紫微十二羽林
森北極今夕何夕月西傾虎抱空關龍厭直崢嶸北斗
著地垂手去匏瓜不盈尺嚴陵醉卧光武傍浮楂正值
天孫織王良挾策飛上天傅說空騎箕尾立君不見茂
陵棄子欲登仙自將壯士終南邊忽然遭窘出璽綬歸
來下詔除民田阿瞞急示乘輿物鮮卑仍棄珊瑚鞭又
不見古來垂堂戒華屋敵國挾輈戎接轂白龍魚服誤
網羅孔雀金花被牛觸
夷門行贈秦夷仲
君不見夷門客有侯嬴風殺人白晝紅塵中京兆知名
不敢捕倚天長劍著崆峒同時結交三數公聯翩走馬
幾馬驄仰天一笑萬事空入門賓客不復通起家簪笏
明光宫嗚呼男兒名重泰山身如葉手犯龍鱗心莫懾
當壚犢鼻馬相如慷慨直辭猶諫獵
送一上人還滁州瑯琊山
上人法一朝過我問我作詩三昧門我聞大士入詞海
不起宴坐澄心源禪波洞澈百淵底法水蕩滌諸塵根
迅流速度超鬼國到岸捨筏登崑崙無邊草木悉妙藥
一切禽鳥皆能言化身八萬四千臂神通轉物如乾坤
山河大地悉自說是身口意初不喧世間何事無妙理
悟處不獨非風&KR1814;羣鵝轉頸感王子佳人舞劍驚公孫
風飄素練有飛勢雨注破屋空留痕惜哉數子枉玄解
但令筆畫空騰騫君看瑯琊釀泉上醉翁妙語今猶存
向來溪壑不改色青嶂尚屬僧家園
贈僧法一墨
黃山之巔百尺松虬枝偃蓋連羣峰山神守護魑魅避
道人剪伐天為容捫崖踸踔篝火遠絶壁晻靄凝煙濃
玄霜霏霏玉杵下捕麋煮角當嚴冬陰房風日不可到
律琯吹盡灰無蹤小書細字著名姓黃金照耀圖雙龍
守臣再拜選進日九關有詔開重重老儒偶得寔天幸
千金更買無由逢上人澹泊何所好工書草隸如飛蓬
苦來求我惜不得一酬十載相過從君不見玉堂詞人
紫垣客拜賜舞蹈黃羅封長安紙價猶未貴江南江北
山皆童
法一以前墨為未佳復以承宴墨贈之
我聞江南墨官有諸奚老超尚不如廷珪後來承晏復
秀出喧然父子名相齊百年相傳文斷碎彷彿尚見蛟
龍背電光屬天星斗昏雨痕倒海風雲晦却憶當年清
暑殿黃門侍立才人見銀鈎灑落桃花箋牙牀磨試紅
絲研同時書畫三萬軸大徐小篆徐熙竹御題四絶海
内傳袐府毫芒惜如玉君不見建隆天子開國初曹公
受詔行掃除王侯舊物人今得更寫西天貝葉書
東陽山人僻居
我家京洛間桂玉資薄產平生丘壑心水竹不滿眼清
晨有客吳中來山川指授收竒才笑談長揖波浪下懷
抱遠承巖穴開東陽山人高華隠豪俠持身復修謹旁
山多闢黍秫田碧溪東流汲春醖溪南一畝當翠微秋
風蓴熟菰葉肥龜魚上帶藻荇動鷗鷺下拂芙蓉飛亭
陰野塘亦新築溪山共作窗中綠諸郎年少皆知書子
夜哦詩動修竹歲時冠蓋如浮雲擊鐘鼎食江淮聞愛
山自比謝康樂好士不減春申君我欲沿溪揚小楫亭
邊共醉藤蘿月叩門夜訪君家時扁舟重載山陰雪
田中行
落葉如流人遷徙不可收嚴霜枯百草清此山下溝我
行將涉之脱屨笑復休天風吹我裳彼亦難久留晩過
柳下門鳥聲上嘲啾父老四五輩向人何所求邀我酌
白酒酒酣語和柔指云此屋南頗有良田疇勸我耕其
中庶結同社遊吾母性慈儉此事誠易謀伯也久吏隠
可以吾無憂請歸召家室賣衣買肥牛所望上帝喜祈
穀常有秋
覽古
遙岑不娛人蒼莽頗愁絶東南有斷梁水寒不可涉西
闉不欲往旦暮畏喋䙝歸來坐北堂悠然理書策之人
阿堵中雖死情不隔周公徂東山仲尼陳蔡厄大儒且
不遇小子何足責時命姑置之胡為常促迫
紀愁
北風吹我裳夏潦漂我屋牛羊踐我稼雀鼠耗我穀雪
寒墮我指雨滛疾我腹朝行桑榆間秋序傷遠目莫涉
水之涯含沙中兩足攬轡馬病黃伏軾輿脱輹陟山既
見虎還舍乃對鵩一沐三握髮十飯九不肉先生昔離
垢居士今耐辱飽聞戒畏塗那知有沈陸
戲李相如攜婦還金鄉
舍人固多竒奉璧登章臺君王擊缶罷將軍負荆來長
卿束髮時亦復悦名字一從臨卭遊心迹了不似茂陵
未得志要是才足依高堂援哀琴月出載婦歸文君入
成都乃復愧四壁晩見負弩來良悔抱頸泣
傷心(時籍潞公宅)
沙路朱轓想馭軒傷心歲月似星奔平泉有墅空流水
綠野無人但繞垣九老畫圖傳盛事四朝書史載殊恩
如何圩者持鏝過已向比隣問子孫
送惠純上人遊閩
早聽閩人說土風此身常欲到閩中春溝水動茶花白
夏谷雲生荔子紅樹接楚天山不斷波連粤嶺海相通
北窗夜展圖經看手自題書寄遠公
睡起
素屏紋簟徹輕紗睡起冰盤自削瓜雨笋微微開綠籜
風槐細細落黃花經營薄產初無意補葺疎籬漸有涯
待得高秋尋靖老臨流坐石問丹砂
次二十一兄季此韻
憶在長安最少年酒酣隨處一欣然獵回漢苑秋高夜
飲罷秦臺雪作天不擬伊優陪殿下相隨于蒍過樓前
如今白髮山城裏宴坐觀空習斷緣
次韻再答少藴知府甥和四兄以道長句并見
寄
錦袍昔是詩成得别墅今非棋賭來山蔚藍光交抱舍
水桃花色合圍臺通人竹塢深深閉謝客松扉遠遠開
定與西湖爭勝負只應惟欠使君杯
都下追感往昔因成此詩
少年使酒走京華縱步曾遊小小家看舞霓裳羽衣曲
聽歌玉樹後庭花門侵楊柳垂珠箔窗對櫻桃卷碧紗
坐客半驚隨逝水主人星散落天涯
其二
春風踏月過章華青鳥雙邀阿母家繫馬欲低當戶柳
迎人先出隔墻花鬢深釵暖雲侵閤臂薄衫寒玉映紗
休作一生惆悵事隣州不寄海西涯
送王敦素
龍蟠山色引衡廬霜落江清影碧虚鼓枻厭騎沙苑馬
行厨快食武昌魚緩歌玉樹翻新曲趣入金鑾續舊書
官達故人稀會面君來相見肯如初
别昭德弟愴然傷懷
吾廬别汝到何期四十年間此别離合抱樹元從舊種
成叢菊始自新移老無兄弟飄零日遠有公卿曠絶時
努力不辭勤負米欲求三徑可從誰
僧舍小山
此老絶瀟灑久參曹洞禪胷中有丘壑手裏斵山川樹
小風聲細巖深日影圓江湖不歸客相對一茫然
其二
聚沙真足戲知自法王孫一運郢斤手都無禹鑿痕藤
梢未挂壁荷葉欲生盆笑問山陰道潛通何處村
其三
爛石有佳色禪房疊更幽九疑峰不斷十字水長流枕
簟日逃暑軒窗時卧遊吾衰更何往只此對湯休
再至都城
崢嶸花萼西清曉望猶迷御路紅塵合宫槐碧瓦齊夾
城知輦過複道覺香低中使傳宣入千門避馬蹄
至日
短晷催長至新晴改故陰風霜遊子鬢節序異鄉心合
坐呼盧轉分曹舉白深百年家魏闕存沒一沾襟
秋雨感事
苦雨荒秋宅寒生木葉悲半垂藤護壁中缺蔓穿籬書
校時開帙壺提日繫絲儒冠吾已悞何責五男兒
次季此兄九日韻
清秋九日至晩菊兩三開愁把他鄉酒思登故國臺賜
懷朝士寵詩想從臣才向晚能無淚飄飄雁影來
夏室
夏室不禦暑竹陰新未交幽花時結子晩燕續開巢午
夢還高枕晨炊出近庖此生吾自了客至莫相嘲
夜坐
入夜暑氣薄輝輝星滿空鈎簾倚新月却扇受微風消
渴幾時愈浮楂何處通輕生一快意波浪五湖中
梅
素月清溪上臨風不自勝影寒垂積雪枝薄帶春冰香
近行猶遠人來折未曾江山正蕭瑟玉色照松藤
行泌水上
肅肅郊原靜牛羊草樹間石磯寒不掃水閣靜常關故
里無消息孤城絶往還多愁獨來此猶得見河山
道中
北風吹雨不能晴羸病人騎瘦馬行鬢髮向來渾白盡
半緣憂患半多情
夜行
老去功名意轉疎獨騎瘦馬取長途孤村到曉猶燈火
知有人家夜讀書
石倉歴代詩選卷一百五十八
