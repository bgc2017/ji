石倉歴代詩選卷四百三十七
明曹學佺編
明詩次集卷七十一
樊阜
田間雜咏八首
嘉樹蔭衡門鳴鳩徧村墅薄言農務興力作無男女晨
爨煙未起驅牛理田圃兹時若宴嬉爭得好禾黍清曉
聞雨過春流漲溪渚小兒學把犁小女亦能杵生理勿
嫌微浮榮非我取
其二
素心無外欲衣食無豐腴所願官府賢優游樂畋漁妻
兒永相守卒歲無索居繞屋種禾黍當門樹桑榆涼風
入我牖明月照我廬酒熟農事畢隣翁迭招呼兀然坐
簷下盡醉倒一壺
其三
少長郊墟中縣官名未識長時帶好容不見惡顔色高
隴麥穗齊雉鳴自蔵翼野田耕耨餘工力暫時息日夕
會隣家黃牛卧籬側酒酣勉諸孫耕作當努力微雨過
前村鳥鳴催蓐食
其四
烏桕蔭我牆白茅覆我屋荷蓧朝出耘依依暮歸宿少
婦勤織縫諸孫解樵牧秋風禾黍收寒日照原陸鳥雀
啾啾鳴園籬多草木官租及早償莫待里胥督
其五
山村頗幽僻甘向田間老隣家隔短牆出入同一道桑
柘團午隂鶩雛牝雞抱夕陽雨外明溪上山色好夫婦
話綢繆農工非草草秧長及時移明朝飯須早
其六
今歲頗少豐渾家總歡樂丁男備鎌刀曉起出城郭前
村禾黍黃歸来事收穫田籬落荳花啁啁鳴鳥雀白馬
誰家兒鮮衣曜河洛揚揚意氣驕一箭雙鴻落我視如
浮雲飛揚自輕薄
其七
新水漲荒陂芸芸稻盈畆東家及西隣世世結親友夏
至熟黃瓜秋来釀白酒新婦笑嘻嘻小兒扶壁走門口
沙溪清垂垂幾株柳醉卧夢羲皇涼風入虛牖不知市
井兒蠅利較升斗近說明府清征徭曾減否
其八
棗花落靡靡一犬護柴關節序屆芒種何人得幽閒蛙
鳴池水滿細草生階間刈麥欲終畆風吹雨過山大兒
早未飯歎息農事艱豪貴本天命悠悠不可攀不聞無
鹽女醜黑非美顔
寄李資道
素履屏外欲栖栖向故園泛覽古載籍試參元化根既
迯齒牙滑得失俱忘言好雨溪上至高槐禽語喧兹時
暢神慮山光滿前軒
感秋次督學任僉憲韻
西風落高樹摵摵鳴深秋人事多錯忤時光催白頭美
人邈難即江漢自悠悠浮雲蔽皎日誰復念滄洲酒酣
心壯在激烈歌吳鈎
挽趙母薛夫人
松柏生崇岡不羨桃李姿雪霜恣饕虐柯葉弗少萎嗟
嗟趙貞母窈窕從母儀結褵相君子淑慎三族馳苕苕
忍罹毒中道遭嶮巇君子嗇于數二孤聲咿咿寒燈倚
機杼隻影空房帷簧言競難惑矢心終不移神祗昭上
下我心應鑒知孤年日以長母髮日以衰一緘過青鳥
促宴趨西池塵飛鏡光暗月落烏聲悲死生亦恒理名
節世所規豸冠柱下史文行誇一䕫瀼瀼襲湛露丘木
含華滋為歌柏舟篇清風起漣漪
灣河舟中呈鄭廷韶吳景端
朝發燕山陽暮宿灣河側高樹蔚繁隂浮雲淡無色睠
彼西日馳憂心恒惻惻賴我同心人相期崇令德
山中作
夕景延澹隂微曛射林屋無營見道真塵紛悟蕉鹿此
意幾人知沈吟俯修竹
西風吹雨收竹屋雲隂散酒醒心亦清忘言玩爻彖老
鶴劃然鳴月下青山半
高齋臨曲沼雲澹微雨餘悟靜愜冲素汎觀莊老書微
言苦未解日暮將何如
煙雨竹圖
九疑矗沓濕翠迷浦溆黯黯黃陵西霏英沆漭鬭纖裊
咽澀鷓鴣涼月低石壇羃歴苔痕紫冷沁羽幢吹不起
蘂窗瓊館隔離宫鸞尾參差醮江水千年舊恨餘斑斑
幽叢珮玉寒闌珊膩粉粘枯亂紛馥南巡帝子何時還
瑶瑟聲沈天欲曙女郎蹋歌過江去扁舟杳渺弔靈均
脈脈流澌無覓處
題李在所寫山水圖
龍眠孫子藝精巧胸次冰渟照秋昊尺縑寫出溪山圖
幻景無殊真景好高閣憑空寒翠霏松隂石磴苔花微
顛厓走瀑響晴雨老樹欲作蛟龍飛前溪茅屋人聲靜
石步籬邊繫漁艇白鷗眠穏魚不驚斜日沙汀落雲影
雲逵有客蘭薰襟酷好此圖如好金泮署春風暖吹酒
題詩謝客還長吟
五馬行春卷為延平太守子儀賦
春風駘蕩春日晴煌煌五馬朝出城羅衣逗暖濕花氣
錦帳泥乾金鐙鳴五馬度阡陌籬下雞豚春拍拍五馬
度郊圻村邊桑柘春熙熙野老遥望五馬拜官租已了
無私債野婦遥望五馬迎無吏登我門夜犬眠不驚但
願名公夀時乘五馬看花柳但願名公閒時乘五馬看
溪山
西樓怨為孔宗魯悼亡作
鶯啼燕語春漫漫落花飛絮吹作團雨歇西樓晩晴薄
絃絲調短催長歎玉鏡臺前金翦閒翠綃帳軟留餘寒
半壁銀燈墮煤小回文錦斷脂香乾魫窗月白光如洗
雙泪如鉊洒鬆几梧桐音冷么鳳鳴屏山暗結愁雲紫
湘渚飛霜隕蘭茝些斷巫陽招不起瑶池青鳥幾時迴
幽怨嗚嗚咽江水
題周文靜山水圖
昔聞摩詰王右丞筆底江山誇藝精三山近出周文靖
當代畫史誰爭名古栝潘君老文伯江山秀氣流胸臆
文靖為作幽居圖常時置向窗間壁層巒疊嶂飛白雲
溪口横橋沙路分茅屋低低槿籬短竹隂髣髴雞聲聞
莎草洲空繫漁艇夕陽半落山迴影蹇驢一老尋詩還
青旆搖煙墟市靜高林遠墅昏濛濛三簇樓臺仙子宫
仙都雅致世間少直與武夷風景同噫嘻此景誰可得
我欲移家住山側青衫淨拂雙鬢塵翠竹蒼松照顔色
潘君笑指山之幽舊隠久抛今白頭解官歸去伴猿鶴
歲晚與我當綢繆
題山水圖為劉廷信都憲作
我家本在山中住讀書慣識山中趣偶落名塗塵眼昏
見山便欲還山去南陽先生官態無半醉示我雲山圖
持向簷前再三看青山突兀雲糢糊百尺飛泉落松頂
顛厓倒軃晴煙影神仙樓閣牽翠霞薇帳圍香晝長靜
人家三兩溪南村桃李成行門對門石逕斑斑過新雨
花落點破莓苔痕鷗鷺飛迴映沙島夕陽網曬漁舟小
不是苕川與&KR1793;川仙都山下川原杳先生指我山之西
茅屋數間依竹低茶竈藤牀舊栖隠騷人墨客多留題
看圖纔了眼初醒人間有此真佳景由来泉石絶纖塵
當與先生分管領先生大笑清風生岸幘佯狂雙髩星
題詩卷圖謝鴻鵠浮雲散盡長空青
正統已已年麗寇至縉雲大肆摽掠延殺無辜
鄉氓趙氏女自經死鍾氏婦墮南巖宛予特
賦其事
山夷蟻集煙原荒紅綃抹額戈鋋光雄夫魄褫魚在湯
誰云女質柔弗剛格菴之孫窈窕娘雪膚雲鬢嬌春陽
羅襦濕淚收殘粧菱花棄匣辭蘭房腥風颯颯沾羣芳
痿痺老父如蠶僵天高無翼心遑遑蠐蝤繫帛懸空梁
紅飛玉碎春茫茫貞心一片明秋霜偷生忍辱德弗臧
何如一死名尤彰
右趙氏女
少微黯淡妖氛横長蛇封豕生荒荆羣動纏臊土花赤
比隣襁負馳奔征鍾家少婦離房戸黃口呱呱尚含乳
姑章夫壻曉星沈嗚咽吞聲泪如雨雲邊鳥道南巖隂
劒鋒欲起桑間心妾身可粉骨可碎妾心百鍊真剛金
綠鬢紅顔墮空碧血腥著樹浮寒色弗容竇女獨留芳
猿鶴悲鳴天亦黑吁嗟冠屨稱男兒堂堂大節翻手隳
愚婦猶能保貞素讀聖賢書奚以為
右鍾氏婦
秋胡婦
東風駘蕩花媚嬌鴉鬟膩滑飛翠翹露沁金蓮一灣小纖葱緩
撚柔桑條蘭閨護暖蠶苗密細葉如鈿竹筐濕羅襦歘霍雕鞍
光薄情正在桑隂立黃金出袖妾心驚妾心瑩比冰雪清彈箏
巧讓羅敷女田蠶婉語羞無情葉漸盈筐返庭砌阿姑喜溢雙
眉際颺言錦繡歸故閭整頓姿容見夫壻河水淵沄百丈深冰
肌矢向龍宫沈匪曰忘姑隕非命絲絃絙急訛徽音精英叱咤
沙頭鬼烈風迅激愁雲起凡人生女須嫁人莫嫁秋胡薄情人
路傍草
路傍草能得青青幾時好春風披拂隨時生一夜秋霜
盡枯槁貧家養女方及笄結束嫁作征人妻辛苦等閒
容易老生世如同路傍草
禽言六首
姑惡姑惡姑不惡田荒姑嗔煮粥薄我怨田荒不怨姑
今年勸夫力東作姑惡姑惡姑不惡
不如歸去誰肯歸飽食廩米衣錦衣異鄉雖好非桑梓
慈母倚門白髮稀不如歸去誰肯歸
脫却布袴休脫袴力作任從泥淖汚去年徵租遺拷瘢
露見恐教兒女怖脫却布袴休脫袴
提葫蘆休提壺頻沽囊底空青蚨年荒茅屋炊煙斷明
府上來須禁沽提葫蘆休提壺
婆餅焦餅不焦年豐麥賤充徵苗再燒好餅與婆吃妾
吃焦餅從腹枵婆餅焦婆不焦
行不上也行得上羊腸路險堪掉鞅時人心險勝羊腸
仆馬覆車一反掌行不上也行得上
平田耕煙
莎草翻煙雨霡霂一犁耕破湖田綠聲聲布穀隔林啼
饁婦厨中炊黍熟秋收但得了官租卒歲辛勤無歎吁
澄潭釣月
寒潭皺碧流潦縮霜娥飛落波心浴蘭橈中夜繫空明
長線牽搖一團玉小魚跳躍大魚潛桂花香冷莎纖纖
玉洞仙蹤
青林杳靄山巖嶢亂石齒齒堆瓊瑶丹竈苔深仙府舊
桃花流水生危橋何時獨跨一鶴小飛入蒼煙覓芝草
密嶺樵唱
高杉亂篠霏晴煙鳥道盤迴出半天非徵非商曲聲杳
看棋未遇柯山仙誰羨紅裠侑觴飲嬌歌解博纏頭錦
豹闕晴巒
春聲振谷蜀鳥啼苦竹叢深雲影低芙蓉簇簇溪西岸
小雨簾纖寒翠迷山人拄笏樓頭看天際聯牽青不斷
仙巗梵刹
青林路小苔花濕紺宇玲瓏片雲隔仙人跨鶴去不来
巗隙殘碑篆痕碧老僧入定空夕陽花落溪西春雨香
窪樽篆跡
窪樽落落岡頭石銘篆春深蘚痕碧陽冰去遠猿鶴愁
載酒何人弔陳跡幽禽不語巗花香今古悠悠空夕陽
釣石苔痕
老樹隂隂蔭寒淥石磯苔濕香露沃毛翁古篆看不真
千載何人覓餘躅蘆花瑟瑟驚西風短笛一聲殘照中
馮公嶺道中書所見
馮公今去久嶺路至今聞紅樹村村雨青山片片雲野
橋松板架巗溜竹筒分日落人行少時參鹿豕羣
訪陳時律
故人雞黍約沙路入村微痛飲一宵醉清遊兩日歸古
松低石屋修竹映山扉雙鷺翩翩起横塘淨夕暉
過故人莊
山村行處好偶過故人莊秋竹煙籠色寒花露浥香一
雞鳴矮屋雙鷺落横塘留飲忘歸去陶然入醉鄉
遊黃龍寺
古寺青山上登臨見遠村樓虛堆竹粉崖剥露松根晚
逕雲生潤秋池漲落痕高僧宣梵偈趺坐到黃昏
靈峰嶺道中
嶺路青林杪盤迴出亂雲寺樓當塢見野碓隔溪聞屐
潤苔花積衣香藥草熏崕隂仙洞在遥見鹿成羣
遊靈峰寺
步入靈峰寺嵐霏翠濕衣野塘蒲葉短石磴蘚花微潭
靜龍長卧山寒鶴未歸老僧茶話久高閣轉斜暉
登觀音閣
春雲籠碧樹層層危磴苔文一再登澗水入溪喧似瀑
松根纏石老如藤浮生容易休為客往事淒涼莫問僧
幾欲下山還不下塵紛明日又填膺
再和前韻
維摩高閣起層層駐馬空門試一登雙嶂濕雲寒閣雨
半巗枯樹倒懸藤鶴行松徑迎来客猿坐蒲團伴病僧
浮世茫茫如夢幻寧須弔古淚沾膺
過正等寺訪圭上人
山影横溪夕照微數聲清磬隔溪西石門晴雪落松響
沙島寒雲壓竹低結社喜逢今惠遠留衣猶想昔昌黎
焚香已了三生話猿鳥無情只謾啼
雨晴遊洞宫山坐間復雨
神仙臺觀翳嵐霏金鼎丹成草木輝潭靜毒龍依石卧
山寒孤鶴伴雲飛半簾暝色松杉靜一筯春香笋蕨肥
俗事累人催白髮来遊此地澹忘歸
醉中到白厓而歸
往事無憑一夢空悠悠歧路任西東菊花向晩應嫌雨
梧葉經秋不耐風自笑長貧仍作客誰憐多病欲成翁
青山斷處孤城在一片砧聲夕照中
城上
獨上高城力未衰西風吹老桂花枝山迴薄暝牛歸後
江變新寒雁過時砧杵幾家聲斷續帆檣兩岸影參差
英雄自古知多少老得身閒計亦竒
早行
王事匆匆每計程疎鐘未動促前征霜摧荳葉蛩聲切
露滴松根鶴夢驚極目關河悲遠道側身天地歎浮生
微官不似歸耕好却向何人說此情
上虞逆旅見舊題感懷
十年為客任東西又御籃輿過竹溪雨歇野田雙鷺下
月殘村店一雞啼解囊沽酒酬新債即景成詩續舊題
記得西堂尋短夢池塘春草綠初齊
初夏幽居
茅廬低小種桑圍妻喜蠶收欲上機雀乳空簷花點點
鶯啼深巷柳依依交情自笑緣貧減生計誰憐向老微
細雨池塘新水滑芰荷初發未堪衣
遊西村
秧葉浮青野水渾農人籬落散雞豚寒煙淡抹梨花塢
夕照微明柘葉村浮世茫茫何日定故交落落幾人存
近時一懶寧堪笑欲學龐公隠鹿門
數日不出門偶賦
自把梅花比瘦容愁城須仗酒兵攻一灘細雨空漁艇
半樹殘陽又梵鐘多病有妻供餽餉長貧無客肯過從
石闌倚徧詩初就溪上寒山晩翠濃
雨中示子
東隣離别恨依依我欲甘貧靜掩扉風送泉聲清遶枕
雲蒸嵐翠冷侵衣一春吟對庭花好幾日饑飡野蕨肥
却笑虛名成底事不如倦鳥亦知歸
久雨
高竹鳴鳩未放晴小牀衾冷夢難成厨煙著樹添嵐翠
野水歸塘亂瀑聲吟對落花傷俗態醉看饑雀歎浮生
山人自是無塵事深閉柴門懶入城
舟中作
青山淡淡夕陽時狂客扁舟只載詩細雨一汀菰葉老
西風兩岸柳條衰雁横秋影過荒戍鴉帶寒聲落古祠
但說蓴鱸滋味好季鷹心事幾人知
秋日懷東湖
枯荷殘蓼滿秋池長日思歸未有期一笛喚愁霜落後
雙砧敲夢月明時老惟防病勤收藥貧欲謀生懶作詩
莫怪羇人頭易白他鄉歲晚倍堪悲
晨起偶題
空山靜夜不分更睡覺虛窗日影明應為不才忘仕志
却緣多病見交情白雲自放生前懶青史誰留死後名
食取充饑聞往哲呼兒挑菜煮新羹
寒食臨川道中
故交屈指幾人存雙袖龍鍾濕淚痕桑葉暝煙橋外路
杏花春雨寺前村漁舟待渡横空渚酒旆招酤出短垣
日暮隴頭堪歎息啼鴉飛下乞餘墦
春日偶成
硯池香沁墨雲乾酒醒無情懶著冠燕子歸遲春初盡
落花吹雨小樓寒
寒夜
破屋難禁深夜雨布衾寒濕半牀雲愁来自起推窗看
人比梅花瘦幾分
紅梅夾竹圖
羅浮仙子宴瑶池香臉生春酒暈微欲弔湘靈無處覓
青鸞騎向月中歸
小景為陳時律題
山翠濛濛曙欲分雞聲髣髴隔溪聞卧龍已去為霖雨
林屋空閒半榻雲
下第歸後作
牢落江湖幾度春布衣還是舊時貧晚涼懶過溪頭路
只恐沙鷗解笑人
過村家
細莎村路繞山斜澗水西頭一兩家桑柘葉乾鳩雨歇
茅簷索索響繅車
秋夜懷錢舜夫
風雨西窗蟋蟀秋懷人無寐轉添愁遥知今夜孤吟處
半壁青燈照白頭
登觀音閣
春深攜客扣松關今古興懷俛仰間花落花開俱是幻
老僧長對白雲閒
湖村晚睡
村南村北總西風桕葉先霜淺著紅野鳥飛邊堪入畫
數家籬落夕陽中
過名山坂
槿籬斷處路微分茅屋砧聲隔岸聞暝色催人詩欲就
一聲沙鳥半溪雲
過河西務
遠樹蒼茫夕照低短篷酤酒泊河西王孫歸去春無意
莎草含煙綠未齊
題畫
嘉樹團隂石逕分數聲啼鳥綠隂聞橋西有客躭詩癖
買徧青山種白雲
題東坡墨竹
赤壁歸来燕寝香夢騎玄鶴過三湘玉簫喚醒月初墮
雲影滿簾秋氣涼
春閨怨
花落深閨午漏遲箜篌彈罷欲沾衣東風綠徧江南草
底事王孫尚未歸
樊昌
送别次韻
匹馬對尊酒送君歸潁川暮雲深戀樹春草遠連天故
國幾千里他鄉一兩年何時復相見去住各澘然
菊莊呈李亞卿
愛此村莊好花開人正歸一籬含曉露三徑眩秋暉異
品題凡卉幽香襲錦衣看来心更逸還憶侍彤闈
題畫中小景
扶桑日出光瞳曚千門萬戸開春風祥雲帶雨從龍去
朝朝暮暮飛天東瀛洲弱水知何處高人只在蓬山住
山外遊人歸未歸江上扁舟自来去
次正等寺壁間韻
沙路盤旋溪水清薜蘿如幄曉煙平簷前花落一兩點
竹外鳥啼三四聲香雨霏微蒼樹濕春風淡蕩白雲生
我来俯仰成今古獨有青山不世情
送陶主事崇岳出使西蜀
相送河橋酒一觴獨將琴劍對行装東過閶闔家山遠
西去陽關驛路長馬拂春風經峽口雁衝寒雨過瞿塘
驅馳莫道丹心苦白帝城高似故鄉
送李鈍齋先生之江西
獨向雲塘話别離晩風吹雨濕征衣水清江闊孤帆挂
雲淨天高一雁飛遠地若無南澗藻故鄉還有北山薇
沙頭莫遣鷗盟冷收拾琴書早賦歸
樊甫
妾薄命
妾貌嬌如花妾心堅似石石有碎時花早彫妾貌未衰
心不易一自良人結褵後寂莫香閨空自守枕上翻思
初嫁時禮備媒行非苟苟妾篚織成玄與黃可以補衮
供衣裳妾筐採採蘋與藻可以薦神享祖考阿婆不顧
小姑嗔令妾進退難容身雙鬟嬾結烏雲薄菱花半掩
生芳塵東隣少婦永相保容顔未必傾城好妾貌比之
頗不惡只恨生来多命薄
題水底猿捉月圖
漏板敲愁夜驚冷露井梧桐濕無影海風吹星消碧煙
青天不見纖月懸嫦娥泪泣桂香死誰知兔魄沈水底
巫猿激烈心欲飛便伸長手搒摸之夷神叱咤蛟龍怒
翻倒滄海上天去
輓李司訓妻
青鸞西歸海天暝芙蓉十二畫屏冷翦刀無聲落冰綃
月轉梧桐夜窗靜些死巫陽招不回紙錢斷裂成塵埃
孤鸞弔影菱花慘機頭白石生蒼苔諸郎呱呱哀動地
雪色麻衣濕紅淚明朝扶櫬過湘江未見九疑心已碎
題歲寒圖送賈大尹令弟
登我徂徕山瘦蛟怒立龍撑髯天風振籟落金粉石苔
點破螭紋斑舟回暮泊湘江曲兩岸清風鳳毛綠鷓鴣
啼歇水雲深錦瑟無聲睡初熟明朝解纜過西湖冰魂
折裂青珊瑚寒香浮動山月白扣門夜半呼林逋沈醉
歸来情脈脈偶逢畫史詢行迹揮毫寫作歲寒圖旗亭
遠送天涯客
宫女恩賜還家
清曉承恩出禁宫金蓮香惹御階風九重回首如天上
萬里還家似夢中雲髻高簪榴子石宫衣深染茜花紅
内家粧束原来别不與尋常一樣同
香奩和王彦修韻
寳鴨煙消一字香滿懷春恨強梳粧看花又怕東風惡
偷隔紗窗看海棠
樊貴
答吳景端南歸見寄之作
八月星槎下碧霄歸来休訝浙江潮嚴林祠外蒼林靜
獨帶清風伴寂寥
回首青山長薜蘿椿庭日永紫芝歌却嫌咫尺江郎路
笑殺仙人已爛柯
樊瑩
和李賓之韻
新年多遘逆抱疴守空廬竟日寡人事反迂長者車入
門一相見戒我毋枉趨枉趨將何以變故在須臾念此
重憂患感歎復躊躇信知明哲者匪徒效虛無
寄張汝欽侍御
夙昔寡所予惟子獨吾契聞過輒相規見善復相示邇
来作離羣延頸日翹企湘水只尺間渺渺隔天際念子
富英邁持法忘顧忌抗節激流俗高名惬時議顧予駑
鈍姿列官屢年歲俛默守庸庸興言良獨愧古人重交
游匪從在忘勢
和時登叔祖灣河舟中作
隂風薄朝陽方舟住溪側舟中有歸人悵然起憂色長
歌巷伯章聞者重悽惻信知青雲子永懷在君德
寒夜懷友和時登叔祖韻
林霏歛夕隂庭際集繁霜懷人不成寐起視天蒼蒼蕭
條履長夜悽慽增悲傷念彼離别久中情詎能忘徒見
斗牛星相距南北方
樊鯤
錢塘行二首
江舟泊危浪江岸草霏微寒風疾于箭颯颯穿我衣潮
聲日夜作人去何時歸
長年事擊楫感激海雲生山川自流轉奔逐空浮名紛
紛越南樹愁殺春鳩鳴
利國驛上漢高皇祠
漢皇祠外抱江村石徑苔深長綠痕濰水鴻溝俱不遠
數聲啼鳥向黃昏
樊鐸
詠蝶
每從花底見燕雀共翻飛乘露酣春色迎風舞綵衣枝
頭常獨宿雨裏不曾稀籬落凋傷盡殘魂何處依
過諸暨口號
澤國風光趁馬歸青山一帶夕陽西野橋月出漁舟寂
春滿田園花滿堤
茭道驛遇姚子卿
柳路依依白日斜新巢語燕野人家舊時姚合題詩興
次第春風數落花
雨中行二首
四月濃隂風雨来揮鞭遥指碧山開征夫訝渡前村水
傍柳穿花去復回
野外高樓護紫煙落花飛處獨淹淹誰家雙燕不歸去
日暮空依古樹邊
石倉歴代詩選卷四百三十七
