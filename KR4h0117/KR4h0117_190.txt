石倉歴代詩選卷一百九十
明曹學佺編
宋詩六十七
真德秀
登南嶽山
煙霞本成癖况復遊名山舉手招白雲欲納懷袖間竒
﨑七十二羅列皆蒼顔振衣遇長風浩浩天地寬
送裘司直得請西歸
輕舸龍山頭木蘭作雙櫓飄然裘司直乘向南昌去問
君鵷鸞中脱身遽如許棲遲三十年始得官掌故少須
上上考豈不登省戶自言野心性眯目九衢霧脩竹歲
云晚萱草秋亦暮嗷嗷投林鳥猶得反其哺江西父母
國非復昔饒裕蠻煙一腥穢樂歲且狼顧遺黎空杼柚
行旅窘刀布天門窈萬里可望不可愬君今佐元帥安
危繫一路瘡痍俟滌濯畫諾歸佽助先聲姦人惴高節
懦夫慕遄當再前席一正天子度白鷗沒浩蕩蒼鶻在
指呼我亦南陔人扁舟從此具
長沙新第呈諸學士
莫清彼瀟江莫峻彼衡嶽澄光挟秀氣日夜相回薄月
吸珠含胎虹貫玉生璞子生有苖裔温然粹而慤一童
與三何雙鳳兩鸑鷟奮身辭草萊正論吐諤諤彤庭拜
恩歸天香尚盈握良才國之寳一見我心樂平生功名
會萬里初奮脚永肩致主念更勉經世學錙銖分義利
毫縷辨純駁相期激清風與俗洗氛濁誰與指其南是
邦有先覺
司理弟之官岳陽相别於定王臺悽然有感為
賦五言古風二首以餞其行
定王百尺臺長安萬里目昔人思親心山川誰能局於
焉共登臨使我增感觸微霜隕陔蘭悲風撼庭木銀山
在何許白雲但空谷搔首重裴回冥冥江樹綠
先民不可見懷哉金玉音士雖一命微愛物宜存心矧
兹圜扉内白日變重隂求情箠楚下冤哉詎能禁謼嘷
漫弗省鬼神為悲吟子往莅其職朝夕惟欽欽祥刑弗
留獄斯語真良箴
浦城勸糶
陽和二月春草木皆生意那知田野間斯人極顦顇殷
勤問何由父老各長喟富室不憐貧千倉盡封閉只圖
價日高勿念民已弊去年值飢荒自分無噍䫫幸哉活
至今且復遇豐歲庶幾一餉樂養育謝天地豈期新春
來米糓更翔貴况又絶市無縱有濕且碎何以充飢腸
而復多孥累恨不死荒年免使見憂畏我聞父老言痛
切貫心肺行行至平洲景象頓殊異白粲玉不如一升
纔十四問誰長者家作此利益事父老合掌言子文姓
陳氏起家本儒生疇昔樂賑施憶昨艱食時巨室爭謀
利米斗三百餘獨收七十二三都數千口受彼更生惠
開庫質弊衣假此賙貧匱取本不取息所活豈勝計我
曹非此翁久作溝中胔吁嗟薄俗中乃有此高義吾邦
賢使君愛民均幼穉一聞平糶家褒賞無不至或與旌
門閭或與錫金幣獨有潁川翁寵光未之被故作行謠
庶徹鈴齋邃且俾殖利徒聞風默知愧天道極昭明勿
作幽遠視
會三山十二縣宰
皇皇造化鈞槖籥生萬彙林林滿穹壌異體實同氣痛
癢本相關彼已當一視矧惟守令職休戚我焉寄盍推
若保心睠焉撫孩穉横目事征求往往學頑痺牀剝膚
已侵鷹擊毛盡勢但期已豐腴遑恤彼顦顇近來二十
年貪風日滋熾蒲萄得涼州西園閧成市環瞻郡邑間
大半皆汙吏民窮盜乃起原野厭枯胔哀哉罹禍徒念
之輙揮涕天地忽開張清颷掃氛曀我乃於此時撫旄
忝為帥顧慚老儒生蹇拙乏長技同官為僚友努力圖
共濟惟閩古大都星羅邑十二豈無良大夫與我同厥
志要如羔羊直委蛇自無愧勿為碩鼠貪躑躅乃多畏
上方明黜陟我亦公舉刺民言即豐碑令聞疾郵置黃
堂一巵酒殷勤抒至意慎勿多酌予憂心正如醉
遊鼓山
六月二日偕潛夫參謀諸友遊鼔山飲湧泉亭
明旦登天風海濤坐白雲亭追懷昔遊愴然有
感偶成拙詩奉呈并簡住山明師
嚴宸有追詔趣上太守符疲民未蘇醒還顧空躊躇來
尋靈源盟喜與佳客俱始酌清冷泉一浣丹墨洿超然
凢溽中置身在冰壺遲明陟危亭雲濤渺空虚煙霏倏
開闔峰巒時有無偉哉此絶觀雄壓東南隅蒼崖萬仞
立四面環瓊琚翠木巧蔽虧午亭清隂敷令人澹忘歸
似到真華胥憶昨泛蓮日選勝邀朋徒摩挲巖上刻慨
仰趙與朱舉觴酹且盟一節期終初重來三十年恍如
隔朝晡並遊四五人存者獨老癯有懷子陳子感歎為
欷歔子抱明月終我方長塗趨顚踣懼不免儆省當何
如願言祝同社著力相㩦扶禪伯亦可人新結峰頂廬
老我故倦遊軒冕非所娛會須脱塵鞿來依嬾瓉居
送吳定夫西歸三首
吾衰倦對客晤語惟青山修竹引清風時為掩柴關今
晨何人来蹋破莓苔斑驚顧復自喜不妨伴虛閒
世情重聲利榮塗足趨走夫君何獨為經年闖林藪東
尋金壇翁南訪玉峰叟借問兩臞仙來時輕健否
麻源在何許茫茫白雲端悽其一布裘何以禦風寒歸
來有餘師興盡當知還便好斸空谷賸種青琅玕
贈上饒葉子仁為人推算筴占往往如破的歲
乙酉余方在從班子仁以書來勸補外甚力
未幾果去國進退得喪豫定如此子術亦竒
矣哉兹來過余衡茒為賦小詩因以自釋云
易象推占妙入神勸人忠孝更諄諄只今誰似君平術
惟有南陽賣卜人
花正紛紅俄駭綠月纔團鏡復沈鉤世間萬事都如此
莫遣雙眉鎮日愁
附真山民詩公生於宋末每謂芝蘭豈與衆草伍
遂自隐居不仕諱其名字但稱為山民云識者以其
不愧文忠公乃祖而張伯子服公之才節謂宋末後
出一淵明也
興福寺
為厭市喧雜㩦詩來此吟鳥聲山路靜花影寺門深樓
閣莊嚴界池塘清淨心松風亦好事送客出前林
樓居
㩦書來過此便覺少塵埃簷冷留雲宿窗明報月來閒
愁山隔斷幽夢鳥呼回湖海元龍氣從渠俗子猜
蘭溪舟中
一舸下中流西風兩岸秋櫓聲搖客夢帆影掛離愁落
日魚蝦市長煙蘆荻洲篙人夜相話明發是嚴州
冬雪
雪凍飛禽少林深落葉多寒塘倒山影空谷答樵歌不
有梅花在其如思詩何霜風吹落帽應歎鬢容皤
春行
東風物物新花外步清晨蕉葉卷舒雨鳩聲問答春園
林三月景詩酒百年身試數交遊侣如今有幾人
李脩伯山居
俗子自不到幽扉何必扃苔衣和月卧山雨雜泉聽有
髮徒班白無名入汗青未應閒度晷尚可掃玄經
清明
清明今日是原上一經過新葬塚無數未来人更多此
生曾悟否不樂復如何莫待澆墳土樽前且醉歌
寄郊月篷
煙波秋草外活計一漁篷淡月明寒葦新霜醉曉楓身
雖殊出處道豈有窮通俯仰看人面何如數過鴻
漁浦晩秋旅懷
西風吹夢越中遊剪剪輕寒入短裘鴈字不將鄉信寫
蛩聲空和旅吟愁郵亭細雨孤燈夜漁市斜陽一笛秋
是處山川即吾土仲宣何用怯登樓
春曉山行
風曉連隂作快晴瘦笻扶我步山楹路從初日紅邊過
人在野花香裏行古木殊無趨世態幽禽懶作弄春聲
棕鞋蹋徧山南北只與白雲相送迎
春曉雨
破曉簷花未放乾披衣和夢倚闌干釀成苔暈地猶濕
老盡鶯聲風正寒無客醉敲金鐙響有人眠怯翠衾單
牡丹一夜成消瘦下却朱簾不忍看
泊舟嚴灘
天色微茫入暝鐘嚴陵湍上繫孤篷水禽與我共明月
蘆葉同誰吟晩風隔浦人家漁火外滿江愁思笛聲中
雲開休望飛鴻影身即天涯一斷鴻
連城春夜留别張溪
飛絮遊絲客子心連城那忍遽分襟青燈應見詩情苦
濁酒不如交味深一榻煖風栖竹屋半闌微月立花隂
離懷今夜先收拾盡付明朝馬上吟
夜坐
疋馬平生汗漫遊如今寂寞老林秋小窗半夜青燈雨
幽樹一夜黃葉秋懶看世情寕睡去怕傷時事莫吟休
寒蛩可是知人意未到莎根只說愁
春行
短帽輕衫步屧遲微暄天氣乍晴時池融嫩碧銷殘凍
春剪新紅綴舊枝嵐翠滴衣堪入畫禽聲到耳足供詩
東風苦欲招人醉頻掉橋西賣酒旗
東粤廟
頽闌斜照網蛛絲陳迹悽涼萬古悲柘水尚鳴亡國恨
杉松曾見受封時碑因苔蝕無完字城為田侵失舊基
當日東甌知幾戰如今贏得一荒祠
江頭春日
風暖旗亭煮酒香醉醒纔悟是他鄉駕言行邁路千里
豈不懷歸天一方春事漸消鶯語老離愁偏勝柳絲長
無聊莫向城南宿淡月棃花正斷腸
初夏
一葉薰風帶暑回雨天濃翠與庭槐不隨春去鶯猶在
好競時粧榴乍開剪尺旋裁新白苧杯盤聊薦舊青梅
篋中敝扇投閒久依舊團圓入手来
幽棲
鶴護松扉久不開蒲團端坐思悠哉故交只向夢中見
間事不經心上来雙屐躡雲春採藥孤笻掛月夜觀梅
東風似見山童懶自與幽人掃徑苔
山行
林梢初目弄隂晴露浥溪花笑欲迎澗寂只聞泉滴瀝
山青剰見鷺分明林根忽轉還如遶石角徐牽秪似平
莫謂詩成無與和風篁也觧作吟聲
客中遇鄉友季芳遠歸省親
河梁遐逅話襟期獵獵西風透裌衣酒臉未隨紅葉醉
鄉心先逐白雲飛客中送客難為别山上安山胡不歸
借使家書君可寄此間無復問庭幃
山人家
片雲遮斷嶂西風三兩山花屋角紅幾畝桑麻春社後
數家雞犬夕陽中拾薪磵底青裙婦倚杖簷間白髮翁
我亦願来同隐者種桃朝暮趁東風
朱溪澗
路轉峰迴又一村天寒大半掩柴門雲融山脊嵐生翠
小嚼沙洲樹出根任擁重裘風亦冷未投荒店月先昏
今宵只傍梅花宿贏得清氛入夢魂
吉水夜泊
入夜始維舟黃蘆古渡頭眠鷗知譲客飛過蓼花洲
草
草枯根不死春到又敷榮獨有愁根在非春亦自生
楊妃
三郎掩面馬嵬坡生死恩深可奈何瘞玉驛旁何足恨
潼關戰處骨埋多
山間早春
小桃枝上認年華隨分紅開一兩花將謂東風只城市
也吹春色到山家
三月晦日
九十風光能有幾東風遽作遠行人樽前莫惜今朝醉
明日鶯聲不是春
山間秋夜
夜色秋光共一闌飽收風露入脾肝虛簷立盡梧桐影
絡緯數聲山月寒
石倉歴代詩選卷一百九十
