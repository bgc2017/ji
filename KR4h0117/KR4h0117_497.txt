石倉歴代詩選卷四百九十七
明曹學佺編
明詩次集一百三十一
傅汝舟
泛湖
出自錢塘門延佇西湖濱寒冬十一月松柏凄已陳積
水何湛湛樓觀列青旻微陽廻景光俯見白骨新白骨
一何多多為遊冶人生存娛斗酒一往成灰塵妻子臨
堤泣倉卒恨未申哭者聲自達歌者聲自頻
除夕
天運不恒居乘除互肇端始我乘秋邁旋兹歲聿殫序
退氣自促景晦物無歡何况霜雪盛還望阻鄉關孤鴈
追北行列星廻中天顧此客行子廓獨處河干憂來如
有去老至亮無還幸有黃鶴期可以慰心顔
記道路古事
喬松生峻岳脩幹槩青宫被蒙棟梁會斧鋸運成風翻
跡浮江嘆辟易上方供斵以公輸子丹漆百十重美材
施壯麗通天守高崇白茅亦何須傾根俟卑宫
又
秋氣感長門出戶觀列星東井聚五緯玄象豈非明雞
鳴思晨集鷤鴂迅宵征徘徊白露下傷我美人情
又
昔聞燧人氏造火遂生人世風既變易戎器亦時因用
之苟失御禍克難具陳悟彼燎原端何况雲霓屯嗟嗟
逐獸子豈復憂積薪弗戢將自焚願以書君紳
又
丹穴白鳳凰瑶池三青禽世世結歡好諧鳴雲漢潯毛
羽豈不異所貴同德音如何脩文氏矜長互相輕骨銷
毁所由交道誰不傾交道苟無益嗟吁建英名
閒居
下帷亦何為逍遥窺我園蓬麻正相扶桃李果無言中
有曠寂地芝草鬱芊芊延睇見仙山長松紛上干何氏
九人者乘龍逝不還空餘紫金經秘之巖穴間聖道日
陵夷仙經亦云殘不如放我志閒居以延年
入龍虎山一首
安邁欣孤舟幽慕佳仙巒緣蘿步自升搴巗篠隨刊峰
詭攢紫雲石妥基玄壇既蒸美菌苬亦豐英琅玕紫宫
象皇居金榜耀宸翰世代隆天師休沐賜眞官欽聖法
龍胡朗偽斥馬肝道存符可合事往理誰詮獨况申巖
居浩懷赴川觀懷况具超展物故非慨嘆
閤皂山一首
羣處紛生慮孤遊規性適適性賴山水在客眷彌獲昨
策洗玉池於今憩玄石發地峯森竦負暄鹿充斥稠巗
興霞文複澗貫泉脉璿臺何其峻丹梯百餘尺祈祈春
朝素流流神瀵白鳥歸幽業動猿叫白雲隔仰傾搴瑶
華俛戀掇水碧物頥累自蕩賞散情無擇窟宇孫被髮
雲峯謝滅迹良覿冀古人嗒然終日夕
湖上
萍泛春旭更林息人煙少花地上紅葵禽枝入黃鳥湖
占蛟房黑樹主鴈堂縹閒心答幽雲窈窕行天杪
登三仰峯
武夷多竒峰高者是三仰丹崖更安排不獨似懸榜千
步覆石廊曲折復下上巖樓開谽谺面勢極㝩㝗傾曦
獨照曜亂石互羅網中有碧海桃倒懸不盈丈葉落根
自蟠千歲無復長覩兹神理功弔古忽然惘藥爐吹死
灰葛翁亦長往難聞白鶴音徒結紫霞想平生巖穴心
睠此據昭朗
宿山心永樂庵
朝登三仰峯暮宿山心庵久入名山遊蹊徑頗盡諳始
知九曲外復有南山南森邃更險豁深篁倚煙嵐沙田
稻翼翼巖桂花毿毿疎籬隔雞犬朽樹藏蜂蠶嘗傳武
陵源傍有捕魚潭伐木不到遠却留松與柟雲光䣃杖
屨回首望石龕澗芹食轉美草榻卧正酣枕中有鴻寶
何必問老聃長往來知返多為世所慚
大藏巖
懸棧何歷歷仰眺以盈把縱横風雨交錯落星辰寫鵲
橋勢不如雞窠制仍野悠悠百代來誰是巖居者
與林施諸子秋夕自藍原遊雲谷至澄滸迂宿
保國寺寺在九頓峯下
出山復入山迂策桃花源本為遊覽來行止未須論十
里到谷口九峯廻寺門老僧夙好事深夜具雞豚飲酬
自閒細酒中有眞乘良朋發簫鼓野客擊鐘磬躊蹰煙
語微蕭索月林暝明發望赫曦千崖一微徑
鹽田渡
生長在海濱未嘗泛滄海今晨乘船遊波浪亦自在黿
鼉避不翻天水遠相迨無由覩百靈空想噓五彩玄珠
罔象收神物誰得採唯聞櫓聲齊亦爾歌欸乃蓬山路
不迷黑髮恨將改何因接洪崖使我無後悔
中興福寺觀魚
掬水既有竹決水復有渠經年水在眼階除到江湖好
魚數百頭餅餌日供須新泉呷復吐點綴盡成珠善識
上官面更容生客呼但恐一宕失永為山下枯
中秋石龍庵
昔我遊幔亭極高攬秋月清光洗列洞可數仙人髮今
宵此山中乃為天所罰狂飈起石龍黑雨打林樾燈前
對佛經逐字猶鶻突遥思芙蓉園白兔定在窟老弟能
大觥諸朋更竒崛馳情不成寐一夜夢飛越
遊太姥石門
名山多石門太姥竒莫狀想當開闢來必有萬鬼匠大
石架不如小石巧相放乍看怖欲墮諦視極牢壯一夫
過僅容雲至不能讓初從俯身入棧級屢下上天窗漏日
微龍井滴泉旺暗拆展復光九門遞趨向出門見石峯
秀色九天望一削倒地平匪特取屏障霞古盪幽㾗眞
骨固無恙老樹多生芝幽泉亦成浪好鳥時出遊於人
每相撞始知東方生圖記語非妄斯遊滿深衷何以答
神貺
雲巖
靈區奠眞巖綴乳富竒狀麟身儼石體仙背光壑相籠
日玉帳豁承苔寶盖壯左龍交右鳳下洞逗上嶂晶熒
非一文窈默是幾剏古鹿遊到止情鶴舞來向紛吾臨
以遨衆念窅然喪惟餘伺鸞賓疲思綠雲上
龜峯
古雲化竒峰宰割皆琳琅想經媧皇鍊色色爭光芒麗
刺萬夫目巧脱三島囊高者觸魁斗低亦吞戈陽削壁
刮冰眼拳石住鶴房詫當微雨裏容此明星光標名恨
遺漏取象省謬荒傳是徐鉉宅古寺閱自唐鼠雀鬭佛
頂方袍巧逃亡誰令此福地零落熱客腸倘非逢勝友
難盡覽歷詳曰余武夷來靈竒慣品量潤膩欺幔亭丹
堊則相當巔攀病足展峯影倒地蒼巖泉酬好韻吟鳥
勸我觴最後有彩壁五色錯天章遊馬疲不跡惜哉誰
見揚乃知一世間至人多遁藏我欲把䨇劒揮霍踏雲
翔臨風忽自笑桃花引歸航
梅莊子
瀟灑錦里園寒梅競芳芬瓊花却素月瑶圃詎足云風
擕落花起送香天亦聞之子商巖英賞弄遺人羣倚梅
簡玉經坐石刷幽雲閒領天瓢漿勸花就微醺花似解
人意何以答殷勤為君結佳實策彼金鼎勲言謝李與
桃灼灼亦何勞
冬日送人遊鯉湖
何嶺出天上寒型渺雲涯湖歸九公鯉巖曝仙人棋緬
昔林與鄭於焉清道機金竈炊玉煙連歌綠雲飛至今
結元氣萬壑回春姿我蹇守白虎爾先導青螭瑶華寒
翕絶寄以遥相思
贈野泉余琴士
昨訪梅花巖洒落觀飛泉因懷流水調哀玉雜冰絃樂
失求之水在野有遺傳之子抱桐響與泉相悠然誰哉
洗俗耳直駕鍾期前
畫
杏花迎馬色忽忽過此橋非關春事引想是碧山招回
首天台瀑千年挂紫霄
其二
金塘對幽人玉經付童子柳隂曾歇煆漁笛砭俗耳微
微菡萏風白雲隨之靡
藍子激甫招登白塔過平川微雨信宿董氏留
贈諸昆
隱君家住平川上清流十里平如掌高門華屋世屢胄
芝术桑麻日争長男婚女嫁賤珠襦弟勸兄酬足盆盎
過客頻留宿水堂居人尚爾稱山長晝苑冰濃碧椀漿
夜庭錦爛丹書幌諸郎索詩義不薄野夫據榻顔眞強
寧嫌風雨阻登臨且戀丘園叙鄕黨卜隣倘遂武夷居
九曲扁舟共來往
宴姜侯公堂長句
姜侯平生最清苦今日高筵槌大鼓千回異味出脩竹
百轉新聲入疎雨肉食祇應供宦逹客遊何敢當賓主
眞緘長者賜繾綣故為野人破規矩憶昔與侯交不稀
府中常坐兩布衣白泉太守每下榻黃堂諸公時叩扉
北風忽散南雲會朱汪哭母張陳歸太守近始到百越
高郎遠自遊兩畿參辰落落存北斗侯亦南遷此州守
三年長寄海上書八月重斟菊邊酒楚鳳抽身避鷓鴣
魯鷄徙翅逃風后滄溟釣竿不負人日暮高天共回首
七夕憶山樓歌
今夕正七夕我船横傍雲夢澤旱火燋龍蛇弦月熱光
赤舉酒望青天茫然忽自嚇洞庭木葉連山來始知欺
我久行客前年繫船雲頂舗是時辭家五日路黃姑織
女笑向人笑曾贈以錦繡句蛟湖去年好月色主人敬
客金罍逼鐵笛鏗風銀浪湧船底如聞蛟嘆息黃鵠萬
里心大鵬垂天翼月落不可救人生樂須極别家巳九
秋心與天悠悠閩海本天尾楚山却天頭此中不見月
想掛古針樓家人望月坐樓間宛如待我緱氏山年年
白鶴不見影遥憐氣悶杯長閒杯長閒人未還君不聞
六安行火與天通王喬實遇浮丘公幸然蹤跡二子同更
欲過覽軒轅宫歸歟兮歸歟丁戊兮山之下赤龍低頭
會有時冷煖時人惡足謝
高房山小畫
春山溟濛氣欲滴古絹元代標房山空亭盡與惡木離
恍有仙客遊其間吾鄕漫士早學此筆意迥入房山裏
晴天簡點更摩娑滿堂煙霧來無何
遊東禪同諸子分韻得獨字長句
空山夜寒雨霡霂招尋擬共山中宿古殿廻廊隱雜花
曲亭短徑穿高木巳忻出郭陪妙賞可愛專城得良牧
酒饌提擕興起予衾禂往返勞更僕空堂明燭照官服
四座歡聲動崖谷潘令何強顔王郎亦坦腹顔袁二子興
益豪酒酣繫碎劉生筑張衡倚柱歌四愁頃刻風來振
林屋建安七子才不數東井五星氣還淑煙雲對酒會
難頻日月行天老易速萬事相從汗漫遊一生自分山
林獨
登襄城歌
客子道路浮雲輕北風發發飄蠻荆二妃漢濱昔解佩
龐公襄陽今入城天清峴山水上出日倒習池花内明
錯將玉笛興此弄盡使九天鸞鶴驚
中秋烏石山
良夜孤峯頂天秋隂復晴大江煙下滅低月雨邊明鴈
過聲猶濕雲收意未平狂歌誰獨和漁笛隔洲鳴
小度
明朝初度至覽髮奈年何歲旱龍無語吾衰鳳不歌巖
齋孤對海石榻絶攀蘿莫怪違時性山林自一科
訪石室山人
坐接春江色䨇開石牖斜亂山横鶴榻虚月抱松花言
笑情何勝飛騰氣未涯難忘作長計同駕九光霞
岊上送林廷評茂貞
大江流不徹日夜涵虛明行客一杯酒對之無限情中
興事豈偶再出道非輕君若登衡軸無忘此水平
喜少谷歸
一笑春初散南歸意巳勞王風時不競人事日相高地
濕菰蒲氣風生鸛鶴毛柴門近湖水知上釣魚舠
遊歸宗巖
逕仄青林上亭虚白露前洞門通尺地巖嶂及諸天草
樹飄香異煙霞變態全漫遊回曉月貪懶愧靈仙
敬謁考亭書院下作
斥逐遭時禁憂勤淑世心滄洲半畝宅吾道此山深爼
豆嚴徽國宫墻麗孔林迷津從佇問煙水正沈沈
白塔山龍濟道院
岧嶤十八折秋雨病中來塔院低雲入爐煙雜霧回鏡
燈明懴斗龍井動驚雷俯弄唐來木全生見不材
暮過九鯉潭
共有垂綸興何期並釣船中流頻鼓枻得意久忘筌岸
靜秋濤落帆收沙月懸蛟龍正入夜神理太幽潜
遊玉峯贈七佛
到處稱為佛孤峯草作庵鹿麋床下拜煙霧口中含鍊
骨石千杵隨身經一函相㩦更高望蓬島在西南
夢起
今夜酒忽醒十洲夢不完月影隔松亂茶聲燒葉殘老
友得麋鹿明河為浪湍行行問竹杖風露爾無寒
赤松咏
赤松五千丈一丈一雲生蛟龍分葉卧雷雨抱枝鳴隂
好鶴長在巢居仙自營劚苓須指夕輔取九丹成
東溪
仙源有流水寄在青溪東亂石不阻海晴天時領虹巖
芝照自喜松露滴還空廣把三千釣吾尋八十翁
憲伯祝公野芳亭留咏
越北開戎館清時寡牒書榻含千竹淨亭落萬峰疎聚
石攅竒草聯園匝野蔬自公多逸暇躍馬亦林居
長至吳山中
至日山雨過眼中浮埃空偶來滄海客獨醉紫霄宫江
色了人意鶴羣消晚風歲時興自好雲物任西東
亭會
亭子臨蒼壁高簷覆草菅我來乘白鹿蹴踏萬花間赤
日避林幄青芝抱竹關飛揚劒歌在酩酊散秋顔
汎舟重經青原
祖關冬再入客路日多閒崖色斜移樹泉聲半出山拂
人黃葉過穿竹白雲還不惜芳華晚風霜且煉顔
沙莊晩步
晡景閣崇壕還雲泥羽袍沙遊仙跡横秋捧鴈行高弗
雨加天翠微風亦海濤密都曾竊覲詎豈夢頒桃
夜酌鄭劍溪給事宅
戀闕未毁車還山秖結廬暫中千日酒遲上萬年書候
樹鳴乾葉晴潭響暗魚别君何所望唯占斗牛墟
太安中秋
迢迢三五夕遑遑岐路前入夜何用雨出門不同天雲逗
千林樹溪留百澗泉自然念兄弟况復仰神仙
九日蔣樓
菊日紅圓歛鵝山翠仄流過風高動樹出月直窺樓浪
迹無關世羈心不共秋明朝淥水泛别與白雲留
弋山眺和
峰青畫龜石水麗控龍沙楚樹懸猿直衡雲帶鴈斜笙
歌塞江縣琴響徹山家思君整飛舄待此步飄霞
過陳生山莊
高言無與晤㩦興陟幽莊燕泥紛上壁蠶葉半垂筐暖
池魚弄荇晴坂草吞霜欲奏思鄕曲關山繞夕陽
訪子發道中
攀山辭玉笥輟浦問珠林四村流水暗三月落花深嶺晦
行雲氣沙明止岸隂所思若下士被髮正鳴琴
秋日青原山作
秋物祇林淺禪階古石平香臺七祖塔法樹十圍荆杖
飛猶置井山匝似為城即此未遑息徒令巖壑輕
九日集獨髻山
九日復九日久客畏高臨雲使鄕心近江承秋氣深雜
花難似菊孤鴈不隨禽非君重節物誰肯到松林
宿張子湖堂
别海迷回駕依湖狎隱堂玉枕衝朝采珠燈汎夜光款
言霞上盡投興雪中長還應藝松桂同嗣大年芳
關山月
白兔天邊月黃龍戍外城蟠蛇明扎陣哨馬照歸營鏡
破佳期阻輪圓虜命傾丈夫取報國莫念妾身輕
七日夜女會
雕鵲架銀橋靈孫步玉霄月疑加鏡彩雲似助衣嬌燕
樂方牛渚鸞歌巳鳳簫但知天地久詎嘆别離遥
訪梅山
隱吏燒丹地飛樓燦碧峰錦葉妝隋瓦瑶階起漢松泉
香經藥洗虎善與仙逢探歷未云畢高城發暮鐘
江上
纜帶水中苔船從樹裏催草聲聽岸過沙色辨風回洲
土長崩屋村山或起臺無論下與上俱是離家來
夏
風炎蒸盡急渚枉逗舟逶僻岸無凉草叢松有避枝俜
童載葉記幼婦汲泉思往跡兼今意臨觴首自欹
蘇州逢黃子北歸序
吳門一夜對銀缸别後思前在異邦國事野人那得問
煙波孤興若為降梅福變名會有意黃香隔世又無䨇
何以故山戀初服或因青桂待書窗
偶述
山翁遁世有眞癖十年嘯傲林之巒慣栽薜荔護老屋
閒拾鶴羽為高冠異書自得作者意長劍不借時人看
市南熊僚久巳死誰共白日談弄丸
姜侯攜酒過資夀寺中
三年不到娛溪上千里相逢滄海間入寺杯盤留夜月
出城車馬動秋山松隂密傍星河轉鶴影低隨燈火還
野客明時甘老去勸君青鬢莫投閒
於瑞巖夜懷
名巖不受炎天暑折磴宵穿星漢連亭上就雲眠亂石
竹閒乘月享清泉幽棲轉覺風塵苦僻性猶煩猿鶴憐
久辦此身行脱屣肯抛龍劍負飛仙
擬築宛在堂奉招石門隠君
城外西湖煙霧光孤山宛在水中央門開獨樹懸青磴
逕繞千花上碧堂蘭艇桂橈操自穩葯房荷榻卧偏長
秋波不隔尋眞路乘興須君到隱鄕
堂成敬酬豐五谿學士之作
卜居祇卜滄浪天况復四山如几筵城南茅屋棄汝去
島上薜門行自專釣魚有客寄尺素騎鶴笑予無一錢
短琴若果訪他日凉月相將看滿川
宿少谷墓下作
良友竟亡悲鳳死遺編雖在泣麟窮休論十載追趨地
只漫千山夢寐中青草漸生今日雨白楊時動故園風
撫墳豈稱酬知巳愁絶春原薜荔叢
敬從汪郡公登屴崱峰值雨駐小頂還紀興
天入翠宫低窈窕洞廻滄海倒巃嵸山林著處宜狂客
風雨閒游接上公共倚短笻千澗底獨穿高木萬煙中
觀濤更許雲邊酒待月思眠石上楓
澄卿罷令後常見過答焉
不應山雨夜頻過豈為茅堂隱薜蘿霄漢幾年勞日月
江湖隨地足風波長沙謫去君恩重彭澤歸來酒債多
即看才高終濩落古今賢逹總如何
聖水山月下
行尋流水從吾好卧看青山奈爾何永夜松風掃星月
經旬衾枕傍天河身閒漸與仙人似地靜頻聞山鬼過
短劍秋深思故國白雲回首萬峰多
天遊觀即事呈同遊
衆壁羣峰夾路生百花千竹引人行螟䖝飡葉聲疑雨
澗碓翻泉響似更春在客中偏易暮世於方外亦難輕
因思少小瑶華洞零落他山空復情
中丞南澗林公息機亭留宴
日月衡門靜煙霞澗水寒坐呼花鳥使笑整薜蘿冠桁
上懸魚笱橋邊卧鹿鞍野塘生杕杜秋井長猗蘭秖作
藏身慣寧談避客難鴛鴦辭錦(闕)
衡岳原事
扶桑枝上交王父七鳳車前謁羽君天遣玉笙誰得弄
時時吹起掌中雲
潘令夜半過訪武夷欲予主觀事戲答
峯廻壁轉閉巖扄永夜逢君剖玉經黃髮戴冠非我事
青天自有少微星
喜國賢病起嘲之
吾兄久抱煙霞病七日山中劚藥泉起坐休貪水簾洞
興回猶勝剡溪船
傅汝楫(字木剡丁戊之弟有卧芝集)
面泉贈龍魯之
&KR0008;&KR0008;雲中泉流沫一何多廻飈空夕景近壁搖煙蘿盈
虚有至理古今無增波損德必在足損名必在高謙謙
君子心面兹終巖阿
栖霞攜酒觀音溪避暑同用霞字
溽暑那可避言尋溪上花逢人坐流水不見泛胡麻芝
席移青嶂冰盤薦紫霞郭仙如可問吾意浴丹砂
劉郎(諱一驥後更一企號近山長樂庠生伯兄之外友)
劉郎劉郎女今三十自造命身如削玉眼轉鏡玄都種
桃笑彼花天台採藥留芳逕散髮冠高黃竹冠山中早
築禮星壇著成鴻寶雲邊卧養得蟾蜍月下看雲邊月
下長回首欲觀瑶光過北斗肘後丹經鸞鳳翩腰間寶
劍蛟龍吼我本箕躔一酒星乞住人間五百齡君若驂
鸞歸玉闕莫言吾醉與君醒
賦得閩海亨龍送鄧介夫應貢北上
金晶飛飛射龍屋驪龍屋下眼珠熟五雷驚散雲作花
捧出明珠獻天族雲歸君别君猶龍下天上天雲相從
暗室投珠十載忌寒潭化劍今朝逢何人却笑淵潜者
相送殘春江上峰
武夷傲吏行贈潘勉甫
君本羅浮列仙侣武夷此日懸魚組傲世長回俗吏風
高談莫作時人語日得俸錢思買山煙花九曲流春還
題詩直欲滿青壁搜竒隨處擕黃冠夜卧孤琴足知己
秋風落葉凄閩邸強項多時向長官折腰遠地依山水
世人相馬失驊騮憐君畏路仍淹留詩書滿腹祇自愛
禮樂為邑誰從周只今逹人多返古如此與衆應無伍
空驚遠思歌鳳凰却用豪才賦鸚鵡報國心懸百里勞
種桃滿縣紅雲高他時吏隱金門裏偷實須君寄我曹
槦南行贈周子
君不見槦哉南之植衣踰北受性獨異非自封冰霜少
到福地厚蜒蜿始稱根蛟龍華葉礙風天不冬遠勢干
霄雲避蹤身枝十抱腫而野一回匠石一回舍鄧木相
邀何有鄕商樗許結虛無社周子屋角槦弗低心日愛
槦槦詎知深蒼竊比巢居子散漫寧同木食兒處世於
人盡青眼近能愛畫煙雲滿鹽梅予後築巖人逢君盡
日傾杯盌君不聞三楚今輸廊廟材千山斤斧關風雷
架橋小木斫伐盡大木翻從天上來尚方律令急如火
同知縳住通判鎻何如散木之下與君飲美酒同醉倒
送王文旭遊海門
長風吹岊水客送大江秋笑躡飛鳬舄長穿控鶴樓弟
兄堪友愛天地重交脩渺渺滄洲去終牽離恨流
元夕園居有懷
流光元夕到春事半園居映月花還嫩隨風柳未舒枕
欹招隱賦筆閣絶交書悵望煙霞外何時返鹿車
岊湖
湖堂背郭樓湖水日悠悠地即香蓮界山仍梅樹秋杯
前狎鷗鳥籬畔繫漁舟安穩風波外吾生樂未休
送李指揮之京
江干相送罷去去望仙舟不耐雲山杳其如島樹秋龍
顔懽謁帝燕頷定封侯他日收成績歸來覓酒儔
送王甥春先省親之瓊州
子往寧親日予慚得婿初酒杯三接後衣劍百愁餘庾
嶺遲梅使瓊山少鴈書蠻方愼眠食應足慰離居
得林時弼書
月下飛天鏡影虛明角巾故山看正好秋况近高旻白
鴈霜前下黃花節後新懷人天漢外獨寄一行音
柬高成甫
邇來高伯子衰病復何如藥圃苦留價文園漫著書日
眠花閣暗風避草堂虚未說長生訣千金愛女軀
匡惠先大夫
肺病憂勤積明時為政初楚岡留竹虎燕水泣銀魚臣
得終王事兒慚讀父書回思弘化地伽木正扶疎
山居
用世無中策青山豈願違門開揚子宅井息漢隂機菰
米秋田食天蠶卒歲衣閒垂一溪釣呼酒換魚肥
移家
世途那可問青歲欲移家魚得陶公法耕燒龐老畬種
桃求漢核食棗慕齊花醉卧滄浪曲科頭看日斜
春日拜先壠追感寄丁戊伯兄
四年違骨肉五十到頭顱老至親朋闊年荒涕淚餘生
存幸兒女丘壠暗楸梧回首雲中鴈飛飛影不孤
冲天臺對月次呈高宗吕三十一
登臺孤笑懷良友江月於人色轉清坐懶詩篇虚歲月
交深山水識吾生光垂露葉疎疎見寒近星河曲曲明
為愛一樽長對此風塵物色總浮名
招隠
極目秋山煙霧連社鐘村鼓自堪憐行藏未夢商巖卜
既隱空存綿上田日短風雲終一變家隨麋鹿故三遷
藜羹可信狂奴足高卧何心學草玄
聚月翠亭追感昔遊用韻
坐滿高臺虛月凉萬松風合石樓當野人卧酒翻荷爵
山鬼縫衣傍荔墻李賀鳳悲賢者死鄭莊麟泣大夫良
冥冥夜色䨇鴻遠影落遥天聲漸長
潘子積中將遊白下索詩作此貽之
汗漫潘郎賦大遊煙花三月動輕舟腰纏不控掦州鶴
機息初回海上鷗遠地芝雲勞得夢高名冠盖定相求
白門見柳如堪折遲爾滄洲覓釣儔
中秋懷丁戊伯兄
閉門坐月月未平露下高歌銀漢横衣上桂花時自落
池邊秋草夢還生即看仙犬蒼雲幻遠度賓鴻紫塞輕
聞說海邊招士榻尚賢今喜得吾兄
雨中宴集栖霞樓感懷
他山十日此樓居感昔懷今夢不虛半榻流雲愁鴈遠
一簾飛雨聽鶯疎閒敲詞客金聲賦靜讀仙人玉字書
身世自慚如櫪馬路迷空禮白雲車
沙溪獨坐有懷霞居亡友
尺五樓開烏石尊桂枝樹樹淨柴門壺觴日日家中宴
衣服秋冬海上村沙際學書尋鳥跡林間會意解禽言
竒蹤忽憶霞居子淚落溪流過竹根
暮春雨集四山堂晚晴登烏石懷往柬一山古
逸二子
雨罷山堂宴未休烏山醉傍晚晴遊隔江雲樹翻殘照
到石風花減客愁祠殿草荒中使返姓名苔蝕古人留
空傷往事論今夕倚杖聽鶯憶酒儔
四山往教河陽留宿草堂賦此贈别
桃樹當窗隱小樓草堂與子坐綢繆經年一見一回别
為我三杯三日留歌舞有人懷綘帳琴書此去重仙舟
無聞白髮慚知已莫舍詩篇慰遠愁
再送四山至越臺兼訊河陽二黃子
舟楫春風桃李溪送君晴日越臺西忍聞求友啼鸎合
喜見留人芳草齊積學鄭玄非句讀傳經劉向豈筌蹄
河陽幽事遥相報門外垂楊幾處低
懷丁戊伯兄
巾舄飄飄五岳遊庭前䨇鵲噪無休橋成聞汝天邊返
槎到何因漢上留走日定巢懽玉樹喜人傳信笑金甌
歸期擬醉東籬下猶及香風一夜秋
梨葡萄
鳥驚午睡濃起坐林花近渴思谷口漿醉喚梁州醖
白頭翁
海上春常滿人間日易斜白頭渾不老歲歲閱桃花
訪梅金粟阻雨
梅依鶴膝自盤拏石壁天風一一花索笑未開塵上眼
結人愁雨半山斜
戲柬林子裘
荒年卜築正愁予欲傍漁翁飽食魚貧病不關時事惡
西湖久斷鶴來書
贈别張治世往嚴州
釣龍早罷珊瑚竿臺下長流煙水寒便欲乘槎訪牛女
客星遥過五雲端
野亭吟
野翁抱甕甘息機懶夢山蕉無是非獨向山中伴麋鹿
白雲時傍野亭飛
過石田草堂因哭石田
頻年我理吳航楫幾度相逢笑口開沙雨江風今日淚
歲寒愁絶是重來
醉漁
煙輕江上釣初廻呼伴擕魚換酒杯便欲忘言醉蘆葦
獨醒恐有楚臣來
寄嘲沙源
寄語沙陽黃子正如何不棹酒船來碧筒五月多凉冷
夢在栟梧寺裏廻
閉門
頻年罷釀老愛酒客至無錢強出賖落盡庭梅三日雨
香風閒對一甌茶
石倉歴代詩選卷四百九十七
