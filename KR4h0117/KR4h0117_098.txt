石倉歴代詩選卷九十八
明曹學佺編
晩唐二十五
李羣玉(字文山澧州人)
烏夜啼
層波隔夢渚一望青楓林有鳥在其間逹曉自悲吟是
時月黑天四野烟雨深如聞生離哭其聲痛人心悄悄
夜正長空山響哀音遠客不可聽坐愁華髮侵既非蜀
地魂恐是恒山禽四子各分散母聲猶至今
昇仙操
嬴女去秦宫瓊笙飛碧空鳳臺閉烟霧鸞吹飄天風復
聞周太子亦遇浮丘公叢簧發天弄輕舉紫霞中濁世
不久住清都路何窮一去霄漢上世人那得逢
愁怨
瑟瑟凉海氣西來送愁容金風死綠蕙玉露生寒松所
思在溟碧無因一相逢登樓睇去翼目盡滄波重虛窗
度流螢斜月啼幽蛩疎紅落殘艷冷水凋芙蓉歲暮空
太息年華逐遺蹤凝情耿不寐攬涕起疎慵
感春
春情不可狀艷艷令人醉暮水綠楊愁深窗落花思吳
宫新暖日海燕雙飛至愁思逐烟光空濛滿天地
湘中古愁二首
凉風西海來直渡洞庭水翛翛木葉下白浪連天起蘅
蘭委皓雪百草一時死摧殘負志人感歎何窮已
昔我觀雲夢窮秋經汨羅靈均竟不返怨氣成微波奠
桂開古祠䑃朧入幽蘿落日瀟湘上凄凉吟九歌
我思何所在
我思何所在乃在陽臺側良宵相望時空覩明月色歸
魂泊湘雲飄蕩去不得覺來理舟楫波浪春湖白烟光
浩楚秋瑤草不忍摘因書天末心繫此雙飛翼
感興
洞房三五夕金缸凝焰滅美人抱雲和斜倚紗窗月沈
吟想幽夢閨思深不悦絃冷玉指寒含顰逹明發
送人之峽
東吳有賦客願識陽臺仙彩毫飛白雪不减郢中篇楚
水五月浪輕舟入暮烟巫雲多感夢桂楫早回旋
江樓獨酌懷從叔
水國發爽氣川光静高秋酣歌金樽醁送此清楓愁楚
色忽滿目灘聲落西樓雲飜天邊葉月弄波上鈎芳意
長遙落蘅蘭謝汀洲長吟碧雲合悵望江之幽
登章華樓
楚子故宫地蒼然雲水秋我來覽從事落景空生愁霸
業没荆棘雄圖成古丘沈吟問鼎語但見東波流征鴻
引鄉心一去何悠悠晴湖碧雲晩暝色空高樓迢遞趨
遠嶠微茫入孤舟空路不堪望西風白浪稠
湘西寺霽夜
雨過瑠璃宫佳興浩清絶松風冷晴灘竹路踏碎月月
波蕩如水氣爽星朗滅皓皎千樹寒峥嶸萬巖雪後山
鶴唳斷前池荷香發境寂凉夜深神思空飛越
送鄭京昭之雲安
君吟高唐賦路過巫山渚莫令巫山下幽夢惹雲雨往
事幾千年芬芳今尚傳空留荆王館巖嶂深蒼然楚水
五月浪輕舟入蘋烟送君揚楫去愁絶郢城篇
法華微上人盛話金山境勝舊遊在目吟成此
篇
江上青蓮宫人間蓬萊島烟霞與波浪隱映樓臺好潮
門梵音静海天日光早願與靈鷲人吟經此終老
洞庭入澧江寄巴丘故人
四月桑半枝吳蠶初弄絲江行好風日燕舞輕波時去
事旋成夢來歡難預期惟憑東流水日夜寄相思
漢陽春曉
漢陽抱青山飛樓映湘渚白雲蔽黃鶴綠樹藏鸚鵡憑
高送春日流恨傷千古遐思禰衡才令人怨黃祖
别尹鍊師
吾家五千言至道懸日月若非函谷令誰註流沙說多
君飛昇志機悟獨超拔學道玉笥山燒丹白雲穴南窮
衡嶷秀採藥歴幽絶夜卧瀑布風朝行碧巖雪洞宫四
百日玉籍恣探閱徒以菌蟪姿緬攀修真訣塵籠罩浮
世遐志空飛越一罷棋酒歡離情滿寥泬愿騎紫蓋鶴
早向黃金闕城市不可留塵埃穢仙骨
送魏珪覲
水落楚色深風高浪花白送君飛一葉鳥逝入空碧猗
歟白華秀傷心倚門夕不知雲漲遙萬里看咫尺蕭蕭
清楓岸去掩江山宅離觴有黃花節物助凄戚瀟湘入
&KR0893;桂一路縈水石烟蘿拂行舟玉瀨鏘枕席多君林泉
趣躭翫日成癖長嘯凌清輝襟情當空滌登龍屈指内
飛雨甚籍籍未折月中枝寧隨宋都鶂日余吞聲地舉
足傷瓦礫見爾一開顔温明乃珠璧春風到雲嶠把酒
時相憶荳䓻花入船鷓鴣啼送客颺天與嶂海此去備
沿歴珍重春官英加餐數刀帛
洞庭遇秋
塵愁老來顔久與江上隔逍遙登湖上洗眼見秋色凉
波弄輕棹湖月生遠碧未减遙客情西望杳何極
寄短書歌
骨肉萍逢各天末十度附書九不逹孤臺冷眼無來人
楚水秦天莽空闊翔雁横秋過洞庭西風落日浪峥嶸
三年音信凝顰外一曲哀歌白髮生
醒起獨酌懷友
西風静夜吹蓮塘芙蓉破紅金粉香摘花把酒弄春芳
吳雲楚水愁茫茫美人此夕不入夢獨宿高樓明月凉
初月
灧灧流光淺娟娟泛露輕雲間龍瓜落簾上玉鈎明桂
樹枝猶小仙人影未成欲為千里别倚幌獨含情
又
凝顰立戸前細魄向娟娟破鏡徒相問刀頭恐隔年輕
輕搖遠水脉脉下春烟别後春江上隨人何處圓
雲安
灘惡黃牛吼城孤白帝秋水寒巴字急歌迥竹枝愁樹
倚荆王館雲昏蜀客舟瑤姬不可見行雨在高丘
湖闊
楚色籠青草秋風洗洞庭夕霏生水寺初月落雲汀棹
響來空闊漁歌發杳冥欲浮闌下艇一到斗牛星
失鶴
瑤臺烟霧外從昔有遐心暗海蓬壺淺晴霄碧落深墮
翎留片雪雅操入孤琴不是籠中物雲蘿更莫尋
臘夜霽雪月彩交光開閣臨軒竟睡不得命家
僕吹笙數曲獨引一壺奉寄江陵副使杜中
丞
月華臨霽雪皓彩謝貂裘桂酒寒無醉銀笙凍不流懷
哉梁苑客思作剡溪遊竟夕吟瓊樹川途恨阻修
長沙陪裴大夫登北樓
巖嶂隨高步琴樽奉勝遊金風吹綠簟湘水入朱樓朗
抱雲開月高情鶴見秋登臨多暇日非為賦消愁
登蒲澗寺後二巖
五仙騎五羊何代䧏兹鄉澗有堯年韭山餘禹日糧樓
臺籠海色草樹發天香浩笑波光裏浮溟興甚長
旅泊
搖落江天裏飄零倚客舟短篇纔遣悶小釀不供愁沙
雨潮㾗細林風月影稠書空閒度日深擁破貂裘
晩蓮
露冷芳意盡稀疎空碧荷殘香隨暮雨孤蘂綻寒波楚
客罷奇服吳姬停櫂歌涉江無可寄幽恨竟如何
廣江驛餞筵留别
别筵欲盡秋一醉海西樓夜雨寒潮水孤燈萬里舟酒
飛鸚鵡重歌送鷓鴣愁惆悵三年客難期此處遊
桑落洲
九江寒露夕微浪北風生浦嶼漁人火蒹葭鳬雁聲頹
雲晦廬岳微鼓辨湓城遠憶天邊弟那從此路行
杜門
且詠閒居賦飛翔去未能春風花嶼酒秋雨竹溪燈世
路變陵谷時情騐友朋逹生書一卷名利付春冰
池州封員外郡齋雙鶴丹頂霜翎仙態浮曠罷
政之日因呈此章
瀟灑二白鶴對之高興清寒溪侶雲水朱閣伴琴笙顧
慕稻梁惠超遙江海情應携帝鄉去仙闕有飛鳴
九日陪崔大夫宴清河亭
玉體浮金菊雲亭敞玳筵青山低畫浦斜雁遠書天謝
朓離都日殷公出守年不知瑤水讌誰和白雲篇
桂州經佳人故居
種樹人何在攀枝空歎嗟人無重見日樹有每年花滿
院雀聲暮半庭春景斜東風不知恨徧地落餘霞
中秋廣江驛示韋益
莫惜三更坐難消萬里情同看一片月俱在廣州城淚
逐金波滿魂隨夜鶴驚支頥鄉思斷無語到雞鳴
長沙開元寺昔與故長林許侍御題松竹聮句
牆隂數行字懷舊惨傷情薜荔侵年月莓苔壓姓名逝
川前後水浮世短長生獨立秋風暮凝顰隔郢城
湖閣曉晴寄呈從翁
嶺日開寒霧湖光蕩霽華風鳥搖徑柳水蝶戀幽花蜀
國地西極吳門天一涯輕舟欄下去點點入湘霞
遊玉芝觀
尋仙向玉清獨倚雪初晴木落寒郊迥烟開疊嶂明片
雲盤鶴影孤磬雜松聲且共探玄理歸途月未生
經費冠卿舊隱
雲卧竟不起少微空隕光惟應孔北海為立鄭公鄉舊
館苔蘚合幽齋松菊荒空餘書帶草日日上階長
長沙春望寄涔陽故人
清明前後雨晴時極浦空顰一望眉湖畔春山烟點點
雲中遠樹墨離離依微水戍聞鼙鼓掩映沙村見酒旗
風暖草長愁自醉行吟無處寄相思
金塘路中
山連楚越復吳秦蓬梗何年是住身黃葉黃花古城路
秋風秋雨别家人冰霜遠度商顔凍桂玉愁居帝里貧
十口繫心抛不得每廻回首即長顰
湘隂江亭寄友入
湘岸初晴淑景遲風光正是客愁時幽花夜落騷人浦
芳草初生帝子祠往事隔年如過夢舊遊回首謾追思
烟波自此扁舟去小酌文園杳未期
哭郴州王使君
銀章朱紱照雲驄六換魚龍惠化崇瑤樹忽傾滄海裏
醉鄉翻在夜臺中東山妓逐飛花散北海樽隨逝水空
曾是綺羅筵上客一來長慟向春風
九日巴丘楊公臺上宴集
凄凄霜日上高臺水國秋深客思哀萬疊蒼山寒浪起
一行斜字早鴻來誰家搗練秋城暮何處題衣遠信回
江漢路長身不定菊花三笑旅萍開
寄張祐
越水吳山任興行五湖雲月挂高情不遊都邑稱平子
只向江東作步兵昔歲芳聲到童穉老來佳句徧公卿
如君文采波瀾地留比隂何沈范名
和吳中丞悼笙妓
麗質仙姿烟逐風鳳凰聲斷吹臺空多情草色怨還綠
無主杏花春自紅墮珥尚存芳樹下餘香漸减玉堂中
惟應去抱雲和管從此長歸阿姥宫
九子坡聞鷓鴣
落照蒼茫秋草明鷓鴣啼處遠人行正穿屈曲﨑嶇路
更聽鈎輈格磔聲曾泊桂江深岸雨亦于梅嶺阻歸程
此時為爾腸千斷乞放今宵白髮生
長沙紫極宫雨夜愁生
獨坐高齋寒擁衾洞宫樓殿窅沈沈春燈合思静相伴
夜雨滴愁更向深窮逹未知他日事是非皆到此時心
羈棲摧剪平生志抱膝時為梁父吟
江樓閒望懷關中親故
搖落江天欲盡秋遠鴻高送一行愁音書寂絶秦雲外
身世蹉跎楚水頭年貎暗隨黃葉去詩情深付碧波流
風凄日冷江湖晩駐目寒空獨倚樓
醉後贈馮姬
黃昏歌舞促瓊筵銀燭臺西見小蓮三寸横波回慢水
一雙纖手語香絃桂枝淺拂梁家黛瓜字初分碧玉年
願托襄王雲雨夢陽臺今夜降神仙
秣陵懷古
野花黃葉舊吳宫六代豪華燭散風龍虎勢盤佳氣歇
鳳皇名在故臺空市朝遷變秋蕪綠墳塚高低落照紅
覇業鼎圖人去盡獨來惆悵水雲中
黃陵廟
小姑洲北浦雲邊二女容華自儼然野廟向江春寂寂
古碑無字草芊芊東風迎墓吹芳芷落月深山哭杜鵑
猶似含顰望廵狩九疑如黛隔湘川
青鷁
獨立蒹葭雨低飛浦溆風須知毛色下莫入鷺鷥叢
客愁
客愁看柳色日日逐春深浩蕩春風起誰知歴亂心
古詞
一合相思淚臨風灑素秋碧波如會意却與向西流
寄韋秀才
荆臺蘭渚客寥落共含情空館相思夜孤燈照雨聲
題竹
一頃含秋綠森風十萬竿氣吹朱夏轉聲掃碧霄寒
寄友
野水晴山雪後時獨行村落更相思無因一向溪頭醉
處處寒梅映酒旗
紫極宫齋後
紫府空歌碧落寒曉星寥亮月光殘一羣白鶴高飛上
誰有松風吹石壇
喜渾吉見訪
公子春山桂水香遠衝飛雪過書堂貧家冷落難消日
惟有松筠滿院凉
題王侍御宅
門向滄江碧岫開地多鷗鷺少塵埃綠隂十里灘聲急
閒自王家看竹來
送客
沅水羅文海燕回柳條牽恨到荆臺定知行路春愁裏
故逞城邊見落梅
黃陵廟
黃陵廟前莎草春黃陵女兒茜裠新輕舟短棹唱歌去
水遠山長愁殺人
北亭
小雨飛絲織晩空疎簾半捲野亭風荷花開盡秋光晩
零落殘紅綠沼中
秋登涔陽城
萬戶砧聲水國秋凉風吹起故鄉愁行人望遠偏傷思
白浪青楓滿北樓
南莊春晩
草暖沙長去望舟微茫烟浪向巴丘沅江寂寂春歸盡
水綠蘋香人自愁
蘇拯
寄遠
遊子雖惜别一去何時見飛鳥時戀巢萬里亦何遠妾
願化為霜日日下河梁若能侵鬢色先染薄情郎
衛鶴臺
築臺非為賢獨聚乘軒鶴六馬不能馭九臯欲何託一
旦敵兵來萬民同隕濩如何警露禽不似銜環雀微物
倘悞人衆類皆成惡至今臺基上飛鳥不至泊
馬嵬坡
一從殺貴妃春來花無意此地縱千年土香猶自異寵
既出常情辱豈同常理一等異于衆傾覆皆如此
漁人
垂竿朝與暮披蓑卧横楫不問清平時自樂滄波業長
畏不得閒幾度避遊畋當哂釣臺上逃名名却傳
山中道者
笻杖六尺許坐石流泉所舉頭看古松似對仙鶴語是
時天氣清四迥無塵侣願我笑相迎一振丹砂羽
古塞
百戰已休兵塞雲愁未歇血染長城沙馬踏征人骨早
得用蛾眉免陷邊戍卒始知髦頭星不在彎弓没
金谷園
積金累作山高與冰山似栽花比綠珠花落人亦墜徒
有敵國富不能買東市徒有絶世容不能樓上死令人
登高樓興歎在平地
思婦吟
秋風雁又歸邊信一何早攬衣出門望葉滿長安道一
從秉箕帚十載孤懷抱可堪日日醉蒲桃不說思君令
人老
聞猿
秋風颯颯猿聲起客恨猿悲一相似祗向孤危傷客心
何曾解入笙歌耳
儲嗣宗
南陂遠望
閒門横古塘紅樹已驚霜猶立望秋草野人耕夕陽孤
烟起蝸舍飛鷺下漁梁惟有田家事依依似故鄉
宿玉蕭宫
塵飛不到空露濕紫微宫鶴影石橋月簫聲松殿風綠
毛辭世女白髮入壺翁借問燒丹處桃花幾徧紅
晩眺徐州延福寺
彩風振旅塵晩景藉芳茵片水明在野萬花深見人静
依歸鶴思遠惜舊山春今日惜携手寄懷吟白蘋
宿甘棠館
塵跡入門盡悄然江海心水聲巫峽遠山色洞庭深風
樹落寒子嵐烟凝夕隂前軒鶴歸處蘿月思沈沈
秋夜行船
扁舟時屬暝月上有餘輝海燕秋還去漁人夜不歸中
流何寂寂孤棹夜依依一點前村火誰家未掩扉
别至弘上人
勖稱弘偃少早歲草茅居年老從僧律生知解佛書衲
衣求壊帛野飯拾春蔬章句無求斷詩中學有餘
送李端
故園衰草徧離别正堪悲路出塞雲外人歸暮雪時少
孤為客早多難惜君遲掩泣空相憶風塵何所期
孤雁
孤雁暮飛急蕭蕭天地秋關河正黃葉消息斷青樓湘
渚烟波遠驪山風雨愁此時萬里道魂夢遶滄洲
贈隱者
盡室居幽谷亂山為四隣霧深知有術窗静似無人鶴
語松上月花明雲裏春生涯更何許尊酒與垂綸
早春懷薛公裕
幽獨自成愚柴門日漸蕪陸機初入洛孫楚正遊吳失
意怨楊柳異鄉聞鷓鴣相思復相望春草滿南湖
送友人遊吳
吳山清楚吟草色異鄉心一酌水邊酒數聲花下琴登
樓舊國遠探穴九疑深更想逢秋節那堪聞夜砧
經故人舊居
萬里訪遺塵鶯聲淚濕巾古書無主散廢宅與山鄰宿
草風悲夜荒村月弔人凄凉問殘柳今日為誰春
吳宫
荒臺荆棘多忠諫没如何細草迷宫巷閒花悞綺羅前
溪徒自綠子夜不聞歌惆悵清江暮悠悠東去波
聖女祠
石屏苔色凉流水遶祠堂巢鵲凝天漢潭花似鏡妝神
來雲雨合俗奠蕙蘭香不復聞雙佩山門空夕陽
送顧陶校書歸錢塘
清苦月偏知南歸瘦馬遲囊輕緣換酒髮白為吟詩水
色西陵渡松聲伍相祠聖朝思直諫不是挂冠時
登蕪城
昔人登此地丘隴已前悲今日又非昔春風能幾時
滄浪峽
滄浪臨古道道上石成塵自有滄浪峽誰為無事人
垓城
百戰未言非孤軍驚夜圍山河意氣盡淚濕美人衣
和茅山高拾遺憶山中雜題山泉一首
香味清機仙府回縈紆亂石便流杯春風莫汛桃花去
恐引漁人入洞來
胡山
犬入五雲音信絶鳳樓凝碧悄無聲焚香古洞步虛夜
露濕松花空月明
小樓
松杉風外亂山青曲几焚香對石屏空憶去年春雨後
燕泥時汚太玄經
隨邊使過五原
偶逐星車犯敵塵故鄉常恐到無因五原西去陽關外
日没平沙不見人
春懷寄秣陵知友
廬江城外柳堪攀萬里行人尚未還借問景陽臺下客
謝家誰更卧東山
宋州月夜感懷
雁池衰草露霑衣河水東流萬事微寂莫青陵臺上月
秋風滿樹鵲南飛
石倉歴代詩選卷九十八
