石倉歴代詩選卷四百六十七
明曹學佺編
明詩次集一百一
靳貴
讀史有感
聖王御神器發政先施仁井田給饔飱雞犬供晨昏父
母視赤子寧忍一夫貧囹圄竟空虚良用教化淳後人
戴黃屋理道遂因循刀筆吏作相法律勞心神民始自
生息貧富誰能均煢獨尤可憐糠粃度秋春一飽且不
遂七尺安能珍豈不愧為盜飢寒誠逼身縣官弗矜恤
法網仍逡巡彼民何獨辜展轉秦復秦撫卷歌康衢永
懷陶唐民
和張司馬仲湜韻送工部梁主事叔永還南京
叔永厚齋閣老之弟予辛未門生
嶺南人物孰與京虞廷鳳翥非鴻征未論甲第多豪俊
且說君家好弟兄君家年少今阿衡三年不見荆花明
池塘得句仍同被江海聞歌正濯纓政成書最誰為首
我亦嘗叨稱賀酒德星午夜聚台垣太史占天曾見否
風光莫戀雨花臺玉京未必多塵埃試看少傳登庸日
也自南都奉詔來
築城謠為何石首浹作富城即石首也
朝築城民爭馳暮築城民忘疲朝朝暮暮聽指麾役民
之力民不知倏爾百雉臨江湄盜不敢問矧敢窺何令
尹來何遲昔無食今有魚昔敝袴今錦裾富城名不
虚岌岌鐵不如千秋萬歲奠我居
送歸德太守張信卿詩
黃河之水天上來孤城歸德當其災耄倪往往化魚鼈
官府處處生蒿萊水頭低者已十丈俯視城中翻作杯
産鼃沈竈乃常事此民此地真危哉城邊父老泣相語
黃河之水有時去爭如官吏險於河暴斂強征誰敢拒
鬻男質女尚催科平地黃河可奈何黃河不治民不死
若治黃河死更多傳語州民莫怨煎新來太守才且賢
豺狼斂跡河伯遯行見擊壤歌堯年
宿河西務
兩宿河西務離心日幾回望凝天闕近門訝使車來寒
氣著人薄晴光向客開明朝須早發疋馬上金臺
贈王君秉哲出宰耒陽時子大化解元方游南
監
雙鳬忽飛去天際羨王喬客坐青氊舊賢關玉樹遥湘
流環古縣山色入層霄佇見鳴琴日絃歌樂事饒
壽王翁守愚
故族推嚴父名鄉得大賓桑麻三世業花鳥一江春老
徤何煩杖安居不問津神仙元有種子晉是何人
夜與孫九峰吏侍論丘深庵太學故事慨然興
仰乃用壁間黎太僕先生韻贈孫
空庭坐秋夜茅塞賴君開酷暑何方去秋風此又來口
碑真勝石心醉不緣杯雪掩深庵冷誰當為育才
席上飲沂姪酒
瑞雪從天降歡聲動地來朔風猶臘鼓和氣巳春臺玉
樹層層起瓊花細細開甕頭三白色與爾且銜杯
送蘭孝先還廣陵
正好論心又欲行江風不盡别離情十年交誼推平仲
一郡才華重長卿樹遶帆檣隔瓜渚天低睥睨見蕪城
相思有意君知否九曲亭前看月明
同顧德光陶公輔飲唐良伯一泓清可軒夜歸
作
清可亭中待月遲風光疑是影蛾池一尊興與陶元亮
三絶人憐顧凱之華燭搖心分暝色薰風吹爽入吟髭
歸來不盡追陪意夢裏猶𢋫席上詩
舟至河西務喜而有作
蘭舟綵纜百夫牽帶月衝風路幾千自計迂疎成底事
敢圖温飽愧前賢千峰似逐孤帆轉一水能隨曲岸旋
誰道禁城猶百里寸心先倚五雲邊
小傳見托冗未果作詩以謝之
文逋朱謝苦君煩祗為疎慵獨負言管仲舊勞知鮑叔
朱清自合傳宗元藥爐夜靜窺丹母竹院春暄數鶴孫
還憶江頭為别處淡烟斜日水雲村
壽楊碧川先生叔母
萊妻陶母任稱賢曾似夫人樂事全地隔蓬瀛才一水
眼看簪笏巳三傳兒童也解歌麟趾天地從教醉鶴年
好釀碧川供壽酒南薰歲歲醉華筵
送盛秋亭兼柬吳克温
趨庭有夢天應覺故遣東風送畫船冗我尚逋端友詠
祝君頻寄惠山泉松忩滴露臨蘇帖月榭分光校楚編
間過義興吳季子相思煩為道懸懸
和王守溪先生獨居寫懷
退直鑾坡日己昏晴天月色照朱門離愁正自憑詩遣
清樂終難與衆論望重調羹歸未遂情深陟岵夢猶存
何當載酒春風坐暫借青氊半席温
送吳君還宜興
才到京華便欲歸野人元不慕輕肥張公洞口鷗羣集
揚子江頭鶴子飛白首最宜藤竹杖紅塵難澣薜蘿衣
却思彈鋏歌魚者俛首依人果是非
送劉衡仲知濬縣
朔風寒日送君行翻覺春陽滿旆旌吏事太丘應有譜
文章小宋亦知名天連北極郎星近地入中朝故俗更
不獨秉驄膺召易頌聲先喜慰難兄
碧渠詩為李君宗朝賦
白雲深處有山莊分得滄溟入小塘水面雨翻菱葉亂
門前風送稻花香竹牀不作勞生夢石枕惟藏種樹方
愧我素飱無寸補明農何日共徜徉
用涯翁韻贈國儀
盟在雞壇未忍寒世情翻覆見交難椒花生菜他鄉會
桑梓松蘿舊日歡青眼相逢惟子在素絲無斁許誰看
遥知五馬行春地花滿江城月正團
沙道中病足劉美之約同年攜酒問之以喉痛
不赴戲柬
下堂君巳無憂色辟穀吾非學異方難覓醉鄉嘲跛履
且憑毛穎話中腸合簪此日真無分高興他時尚可償
漫有尊前好風景已將詩力讓劉郎
送仲與立
暫違仍擬叙陳雷忽見新除事可猜驛路蕭條憐遠謫
離筵落寞愧遲來易明任是遭無妄政美應教誦有臺
不久定知還賈誼别情雲樹自難裁
使節還鄉為丁應韶主事作
手持綸綍過庭闈忠孝如君兩不違負弩漫勞誇漢節
稱觴先喜著萊衣胎禽引子排雲下老鳳教雛向日飛
莫道簡書催又别北山猶勝未能歸
用前韻雨中紀事
天公應是起潛蚪故遣風雷振六幽匝地雨聲喧水國
漲天雲氣失江樓坐妨耘務憂田父徧禱神祠走郡侯
頓掃頑雲回日馭令人却憶段公游
寓仁濟莊贈何竹逸
竹林鶴髮翁迓我南山下把酒對澄江相與說禾稼
寄錢君宗允
我在紅塵君碧山漫無音信報平安知君不是忘情者
却為情多下筆難
寄水西唐居士
十畝青山萬頃田春來時放米家船鳳毛更在雲霄上
何用蓬壺别問仙
題淵明對菊圖
栗里風光别後詩清樽獨詠晚香時折腰欲問歸來意
只許東籬老菊知
朱諫(字君佐永嘉人)
趙澗邊葉丹厓在鴈山未回詩以寄之
老懷絶馳驅閒居少來往枕石松下眠步屧林間響携
農看芳田喜見稻苗長種秫既有秋此外復何想意逐
浮雲去隨君到空山興劇足力疲不能強躋扳去為十
日期期盡君當還幽齋倚修竹遲爾論金丹
趙雲溪白扇
我作滄海遊曾到鮫人室鮫人織素綃惠我盈一尺製
為合歡扇清風生兩腋不見馬上塵意與林泉適北忩
伴高眠微涼動衾席何物最相宜獨有謝公屐兼之上
翠微可以周八極
短簫鐃歌
天子用虎臣敵愾建竒績委身守四夷四夷皆辟易歸
來賜彤弓醉酒兼飽德綺筵羅金殿簫鼔沸雲日同心
發和氣歡聲自盈溢咸願竭股肱干城效微力
寄趙雲溪
今日若耶溪不見採蓮女但見蕩舟人獨坐孤篷底放
歌趁長風餘音逐流水一曲歌未終白日落西海紅顔
不再妍青春豈長在蓮花空自開溪聲終不改
漢世有道士將貝多子種于嵩山一歲三花色
白而香蓋仙種也
外域貝多子一年三度花花開如白雪皎皎當仙家鶴
背致嘉種麻姑分露華托根嵩山下匝地生金沙我欲
居少室操瓢飲流霞三十六峰前來往隨雲車醉卧三
花下與世隔喧譁
秋水鸂鶒圖
古石斑斑簇紋蘚樹葉蒼蒼著秋淺鸂鶒沈浮水氣涼
桂花散落天香遠年華易謝秋易殘傷心不獨凋朱顔
宋玉如今巳塵土空有辭賦留人間秋鳥向人鳴秋花
促人老商聲下林端金風剪芳草杜陵詩興知若何愁
緒如絲亂懷抱
贈黃萬峰
大山若遊龍蜿蜒直落蒼海中小山若奔馬遲迴蹴踏
青雲下會稽分支到天姥鴈宕盤根接玄圃丹丘仙人
居紫嵓玉液金砂映忩戸淡淡松竹陰日與紅塵遠悠
悠杖屨間安知有軒冕柴門不聽車馬聲春風滿地黃
鶯鳴門前芳草倚天碧酒壺自對南山傾
桑下雉雞圖
華蟲刷羽驕春陽雄飛呼雌下山梁灌木叢花動顔色
錦雲爛漫呈天章朝飛不見牧犢子援琴誰復諧宫商
何似中牟得春暖馴行啄食依柔桑高墉一射呈餘巧
繁弱漫誇弓力強雉子斑傳畫工筆番思往事皆塵迹
遊鴈山與橋姪
天柱峰前多古木芙蓉庵下仙人宿春風吹落碧桃花
子規啼裂山頭竹十年來往龍湫上一兩芒鞵一枝杖
飛流千尺落深潭白雪紛紛洒青嶂白髮看山愁日短
好景招人及春暖我家小阮帶青錢提壺又向花間轉
老夫樂事在天倫人間此樂方為真
乘槎圖
仙人御風行萬里九土茫茫盡煙霧張騫有術却乘槎
飄然直上天河去順流更欲下崑崙霞衣又拂三株樹
莫將勝事論有無直對芳樽詠佳句
江村即事
江頭拳石穩且平水光不動江無聲沙頭細草樹陰密
白鷗自傍沙邊行野色萋萋及春暮浮雲片片隨風生
老態疎慵厭塵事釣竿且復尋滄溟
憶鴈山梅雨潭
老樹蘢葱染春碧烟霧濛濛羃高石山人愛看梅雨潭
葛袖芒鞋喜沾濕懸河一道從天來搗崖砯石如奔雷
風迴電轉忽飄散細如洒雪輕如埃波光日影遠相盪
彷彿烟花吹復迴銜杯仰面坐莓苔貪看未盡日巳頽
深流自在白髮翁念之不覺令人哀
明月海棠圖
太液池邊月欲墜海棠花下楊妃醉月照金閨春夜長
花近玉闌嬌欲睡東風淡蕩沈香亭花間恐有流鶯鳴
玉笛聲隨落花去月明不見牽牛星玉人巳去春無主
御溝春暖空流水舊時明月空自圓花若含羞向誰語
漁村晚照圖
落日遥遥江水綠一葉扁舟當華屋漁翁生計等浮漚
醉來每向滄洲宿野店炊烟羃高樹罷釣收綸且歸去
蒼鷗泛泛似留人逝水無情向何處世人皆巧我獨拙
鼔枻清歌日光没磻溪舊事總不知手把深杯對明月
聽吕秉建彈三絃
三絃本是邊城樂誰與流傳到南越清歌妙手坐繩牀
午夜高樓對明月初聞環珮鳴仙子空中行綵雲吹未
散羅襪香塵生忽如猛將馳甲兵萬騎鐵馬相縱横搴
旗直出玉關道瞋目咤叱龍沙亭悲來轉作戍婦愁關
山月照塞草秋鴈度瀟湘惜孤影猿啼三峽澄江流劃
然一聲震高木子規啼裂山頭竹銀河倒翻柝木津天
孫似向樓邊哭山中秋氣如水涼非此何由慰幽獨君
能洗我冰炭腸邀君且就樓中宿絃停月落簾半垂童
子燒茶茶正熟
題章千峰畫竹
千峰道人畫墨竹瀟湘虚映君山綠孤舟半夜錦瑟鳴
綵雲欲斷湘妃哭竹枝裊裊青接天湘南湘北皆春煙
昔年我作上游客吹簫月下開樓船歸來不覺成白首
舊日竹枝還在否蘭香兩岸鷓鴣啼亦有遊人來載酒
千峰叟不獨會題詩亦擅丹青手鴈宕山頭千萬竿請
君寫意憑高阜貌我同為歲寒友
芭蕉美人圖
何處飛來減春色一葉芭蕉轉深碧薰風忩下似酒濃
玉顔一醉嬌無力芭蕉正好忩下看翠眉掩映憑欄干
莫遣西風剪梧葉滿庭白露生清寒君不見玉環舊日
看牡丹玻瓈進酒君王歡馬嵬山前墮青草香囊不返
蓬萊魂至今野燒連高原圖畫芭蕉何足言
村居
萬山不斷雲氣横芳洲若浮江水清昨夜涼風起天末
一方落葉皆秋聲落葉飄飄風不定巖下名花開巳淨
高亭美酒須少年白髮朝來滿明鏡千金不惜買歌舞
貴賤同歸一坏土江南風月閒處多結伴遨遊莫相負
寄京口丁點白憲副舊守温州
點白先生歸去來海邦山色空崔嵬舊時桃李滿城郭
紛紛還向春風開先生門栽五株柳頭戴葛巾手持酒
仰觀宇宙薄浮雲富貴於吾復何有楊子長江遶書屋
一點金山隔脩竹鱸魚作膾白似銀萵笋堆盤爛于玉
先生此樂當何如屈指萬古惟陶朱我有扁舟欲相訪
白蘋秋水連三吳
甌泉别墅
羅浮山下春泥滑白鹿城邊江水闊鳬鷖鸂鶒亂晴波
極浦潮聲來聒聒幽人把釣竿編竹為長筏鯉魚尺半
強浪逐桃花發鼔枻歌滄浪江空挂明月月色亂楊花
悠悠作飛雪
東崑為盤城張君賦
崑岡原在盤城東璠璵吐綵如長虹卞和巳化泉下土
紛紛肉眼空相逢岡頭有地堪種竹岡下有地堪種粟
隱君自足了平生海門月出來書屋
憶靈巖
曾到靈巖寺斜陽帶晚鴉山童掃僧舍茗椀對殘花拄
杖看危石移尊就淺沙題詩轉相憶惆悵老年華
清明日泊揚子江
楊柳夾江青東風潮正平雲間旋蜃市沙際聽鼉更萬
水俱東逝孤舟更北征不知時序改今日是清明
入清河
柳葉初凝綠桃花正滿林河流移故道海色變層陰午
夜一帆月征人萬里心風沙吹欲老短髮不勝簪
過筠石山居
何地是蓬萊雲煙萬里開山花敷綠草竹影掃蒼苔鷗
鳥隨風去蘭橈逐浪迴隔江新酒熟誰與一銜杯
武夷回宿護國寺
九曲循溪下長橋卧彩虹客懷憐蟋蟀秋意在梧桐古
寺鐘初定虚忩日正中翻然動歸思新水送孤篷
期章千峰諸社長同遊鴈山
風雨滿西樓松間細水流獨懸孺子榻誰泛剡溪舟佳
境能留客深杯可散愁待君攜杖屨同去看龍湫
寓江心寺
孤嶼清秋夜星河萬里槎江山如有約雲水暫為家白
髮隨鷗鳥輕舟採石華秋風動歸思淅瀝響蒹葭
登白巖龍潭夜歸
春盡花無信山深客到稀夕陽還命酒細葛又裁衣樹
影浮蒼靄燈花下翠微百年塵外意一醉即忘歸
金陵廣上諸僚友押韻促筆催粧
睡起楊妃太液東海棠初試晚粧紅遏雲愛聽歌喉響
待月休教花影重金屋阿嬌猶對鏡玉樓翡翠未開籠
琵琶半掩勞呼喚司馬青衫濕處同
陪萬五溪學憲至鴈山
鴈山山下惠風和野老追隨使節過海氣盡消波色定
楝花纔落鳥聲多林烟漠漠春將别世路紛紛髮易皤
借取僧房同一宿夜涼明月下庭柯
題珍溪朱南鳳書院
鴈蕩諸峰盡向西芙蓉水落到珍溪瓊枝玉樹連書屋
白石清泉帶柳堤雨過杏川看犢飲春深草閣聽鶯啼
眼前即是神仙地何必桃源更問蹊
雙溪隱居三首
竹屋藏書是隱君雙溪水落碧沄沄交流轉映忩前柳
秀色平分海上雲碧月影連芳草渡菱歌聲動白鷗羣
蘭舟曉起隨漁父濯足歸來日又曛
蘆花飛處鴈初來萬里長空霽色開淅淅涼風起高木
瀼瀼白露下蒼苔青天半覆龍宫上斜日驚看鳥道回
鴈蕩南頭緱嶺北此中佳境即蓬萊
落日西林樹影斜一川新水上平沙眼中萬事真如寄
湖上孤舟可當家銀漢不流天似洗水禽無語浪生花
張騫原是忙中客西域歸來又泛槎
西臯别盤石朱堯清
西岑落葉正紛紛江上風高起白雲錦席淹留當歲暮
畫船搖曳又黃昏歌聲欲動城邊浪雁影遥分塞上羣
共踏紫陽山下路自知年力不如君
送朱先生北上
謝公亭下大江流子晉簫臺落葉秋九月菊花開滿路
一天明月照孤舟小姬度曲還傾酒佳客看山獨倚樓
楩梓定為廊廟器老夫自合住丹丘
冬日奚蘭室老友見訪喜而有作
江村寒月客來稀坐對梅花半掩扉燈火最憐清夜話
溪山偏愛故人歸酒尊欲盡還堪瀉世路無情巳息機
相見不須悲白髮山林鐘鼎總成非
章孝夫鴈麓山莊
陰陰竹樹遶山根石徑雲深蕩北村無數落花浮水面
盡隨鷗鳥到柴門鈎簾靜對千峰月種藥新開五畝園
長日南忩事高卧漫將風景說桃源
雲石圖為黃煉師賦
蓬萊山上白雲宫彷彿仙家遇赤松歲改不妨瑶草綠
春來又見小桃紅丹砂曾問容成子玉液真傳白兔翁
欲把青囊與君說年來萬慮巳成空
屏西
錦屏秀色如霞綺誰結幽亭近夕陽山勢北來連紫極
海波東起浴扶桑青蓮開處秋雲冷白石歌殘午夜長
巳向南忩事高卧漫將泉石傲羲皇
松軒
長松千尺倚華軒軒外松陰五畝園睡鴨未醒雲滿地
主人相對酒盈尊香浮碧落紅塵遠影射虚忩白晝昏
欲向徂徠訪仙跡試將丹訣就君論
寄楓林徐月湖
芳時不戀人浮雲空在目獨自把深杯醉向花間宿
僧拜石
高躡禮斗壇俯身向南極顧影落東暝來蹤自西域
贈趙雲溪
孤館秋高月色寒相逢同作客中歡後期只在東山下
一架薔薇帶月看
寄孫南江僉憲
再到山中訪紫霞紺園衰草夕陽斜舊時僧鶴歸何處
獨立溪橋數落花
春夜獨坐
花送春香入酒甌山頭明月下簾鈎綵雲一片隨風散
誰伴歌聲出小樓
瑶川新漲同魏海南泛舟
草暖風和二月天江南蝦菜不論錢前溪昨夜添新漲
一葉中流范蠡船
夜坐
金爐火盡不聞香銀燭無光春夜長想見落花千萬朵
盡隨風雨下池塘
玉女峰次湛塘韻
淡粧初出蕊珠宫翠壁丹崖想像中好似麻姑駕蓬海
海波清淺日輪紅
同白總戎泛海觀漁
避塵無路却尋仙老去生涯落海邊春水接天晴日暖
白鷗多趁釣魚船
湖南草堂為陳君賦
曉日初臨紫翠重竒峰萬朵削芙蓉浮雲半在藤蘿上
玄晏先生一畝宫
石倉歴代詩選卷四百六十七
