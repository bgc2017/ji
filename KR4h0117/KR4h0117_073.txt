石倉歴代詩選卷七十三
明曹學佺編
中唐二十七
李德裕(字文饒贊皇人)
夏晚有懷平泉林居
孟夏守畏途捨舟在徂暑愀然何處念念我龍門塢密
竹無蹊徑高松有四五飛泉鳴樹間颯颯如度雨茵桂
秀層嶺芳蓀媚幽渚稚子候我歸衡門獨延佇誰言聖
與哲曾是不懷土公旦既思周宣尼亦念魯矧余竄炎
裔日夕誰晤語眷關悲子牟班荆感椒舉悽悽視環玦
惻惻步庭蕪豈待莊舄吟方知倦羈旅
早秋龍興寺江亭閒眺憶龍門山居崔張從舊事
江亭感秋至蘭徑悲露泫秔稻秀晩川杉松鬱晴巘嗟
予負林壑兹夕念原衍綠篠連嶺多青莎近溪淺淵明
菊猶在仲蔚蒿莫剪喬木粲凌苕隂岩積幽蘚遥思伊
川水北度龍門峴蒼翠雙關間逶迤清灘轉故人在鄉
國歲晏路悠緬惆悵此生涯無由共登踐
比聞龍門敬善寺有紅桂樹獨秀伊川嘗於山
南諸山訪之莫致陳侍御知予所好因訪剡
溪樵客偶得數株移植郊園衆芳色沮乃知
敬善所有是蜀道菵草徒得嘉名因賦是詩
兼贈陳侍御
昔聞紅桂枝獨秀龍門側越叟遺數株周人未嘗識平
生愛此樹攀翫無由得君子知我心因之為羽翼豈煩
嘉客譽且就清隂息來自天姥岑長凝翠嵐色芬芳世
所絶偃蹇枝漸直瓊葉潤不凋珠英粲如織猶疑翡翠
宿想待鵷雛食寧止暫淹留終當更封植
清明後憶山中
遥思寒食後野老林下醉月照一山明風吹百花氣飛
泉與萬籟髣髴疑簫吹不待曙華分已應喧鳥至
題寄商山石
綺皓巖中石嘗經臥隐淪紫芝歌幾曲紅蘚閟千春聊
用支琴尾寧惟倚病身自知來處所何暇問巖遵
思鄕園老人
嘗羡蓽門翁所思惟歲稔遥知松月曙尚在山窗寢蘭
氣入幽簾禽言傍孤枕晨興步巖逕更酌寒泉飲
寄龍門僧
龍門有閒士愛我春潭碧清景出東山閒來翫松石應
憐林壑主遠作滄溟客為我謝幽僧終當理歸策
張公超谷中石
鼓篋依綠槐横經起秋霧有時蓮岳客尚辯絃歌處自
予去幽石誰人襲芳杜空留古苔石對我岩中樹
潭上喜見新月
簪組十年夢園廬今夕情誰憐故鄉月復映碧潭生皓
彩松上見寒光波際輕還將孤賞意暫寄玉琴聲
潭上紫藤
故鄉春欲盡一歲芳難再巖樹已青葱吾廬日堪愛幽
溪人未去芳草行應礙遥憶紫藤垂繁英照潭黛
雙碧潭
清剡與嚴湍潺湲皆可憶適來玩山水無此秋潭色莫
辨幽蘭叢難分翠禽翼遲遲洲渚步臨眺忘飱食
二猿
釣瀨水連漪富春山合沓松上夜猿鳴谷中清響合衝
網忽見羈故山從此辭無由碧潭飲爭接綠蘿枝
晨起見雪隠山居
忽憶巖中雪誰人拂薜蘿竹梢低未舉松蓋偃應多山
溜隨冰落林&KR0874;帶霰過不勞聞鶴語方奏苦寒歌
憶寒梅
寒塘數樹梅常近臘前開雪映緣巖竹香侵汎水苔遥
思清景暮還有野禽來誰是扳枝客兹辰醉始迴
憶茗芽
谷中春日暖漸憶掇茶英欲及清明火能銷醉客醒松
花飄鼎泛蘭氣入甌輕飲罷閒無事捫蘿谿上行
憶晚眺
伊川新雨霽原上見春山緱嶺秦虹斷龍門宿鳥還牛
羊平野外桑柘夕煙間不及鄉園叟悠悠盡日閒
追和太師顔公同清遠道士遊虎丘寺
茂苑有靈峰嗟余未遊觀藏山半平陸壊谷為高岸岡
繞數仞墻巖潜千丈幹乃知造化意回幹資竒玩鏐騰
昔虎踞劎没嘗龍渙潭黛入海底崟岑聳霄半層巒未
升日哀狖寧知旦綠篠夏凝隂碧林秋不換冥搜既窈
窕回望何蕭散川晴嵐氣收江春雜英亂逸人綴青藻
前哲留篇翰共扣哀玉音皆舒文繡叚難追彦回賞徒
起興公嘆一夕如再升含毫星斗燦
東郡懷王京兆
河水昔將决衝波溢川潯崢嶸金堤下噴薄風雷音投
馬災未弭為魚嘆方深惟公執珪璧誓與身俱沉誠信
不虚發神明宜爾臨湍流自此回咫尺焉能侵逮我守
東郡悽然懷所欽雖非識君面自謂知君心意氣苟相
合神明無古今登城見遺廟日夕空悲吟
懷陽給事
宋氏遠家左豺狼滿中州陽君守滑臺終古垂英猷數
仞城既毁萬夫心莫留跳身入飛鏃免胄臨霜矛軍命
在旗下僵尸横道周義風激河汴壯氣淪山丘嗟爾抱
忠烈古來誰與儔就烹感漢使握節悲陽秋顔子綴清
藻鏗然如素璆徘徊望故壘尚想精魂遊
秋日登郡樓望贊皇山感而成詠
昔人懷井邑為有掛冠時顧我飄蓬者長隨泛梗移越
吟因病感潘鬢入秋悲北指邯鄲道應無歸去期
秋日美晴郡樓閒眺寄京南張書記
高檻凉風起清川旭景開秋聲向野去爽氣自山來霄
外鴻初返簷間燕已歸不因煙雨夕何處夢陽臺
故人寄茶
劎外九華英緘題下玉京開時微月上碾處亂泉聲半
夜邀僧至孤吟對竹烹碧流霞脚碎香泛乳花輕六腑
睡仙去數朝詩思清其餘不敢費留伴讀書行
早入中書行公主冊禮事畢登集賢閣成詠
明星入東陌燦燦光層宙皎月映高梧輕風發凉候金
門列葆吹鐘室傳清漏簡册自中來貂黃忝宣授更登
天禄閣極眺終南岫遥羡商山翁閒歌紫芝秀晨興念
貽辱夕愓思致寇傾奪非我心悽然感田竇
南梁行
江城鬱鬱春草長悠悠漢水浮清光雜英飛盡空和景
綠楊隂重官舍靜此時醉客縱横書公言可薦承明廬
青天詔下寵光至頌籍金閨徵石渠重歸山路煙嵐隔
巫山未深晩花折澗底紅光奪目燃搖風有毒愁行客
杜鵑啼咽花亦殷聲悲絶艷連空山斜陽瞥映淺深樹
雲雨翻迷崖谷間山雞錦質矜毛羽透竹穿蘿命儔侶
喬木幽谷上下同雄雌不異飛棲處望秦峰迥過商顔
浪疊雲堆萬簇山行盡杳冥青嶂外九重鐘漏紫雲間
元和列侍明光殿諫草初焚市朝變北闕趨臣半鏁塵
南梁笑客皆飛霰追思感嘆却昏迷霜鬢愁吟到曉雞
故園歲深開斷簡秋堂月曉掩遺袿嗚嗚曉角霞輝粲
撫劎當楹一長嘆芻狗無由學聖賢空持感激終昏旦
思歸赤松子村呈松陽子
昔人思避世惟恐不深幽禽慶潛名岳鴟夷漾釣舟顧
予知止足所志在歸休不似尋山者忘家恣遠遊
近臘對雪有懷林宫
蓬門常晝掩竹逕寂無人鳥起飄松霰&KR0874;行動谷榛應
狎禽魚侶長與薜蘿親遥憶平臯望溪煙已發春
初夏有懷山居
山中有所憶夏景始清幽野竹隂無日巖泉冷似秋翠
岑當累謝皓月入輕舟只有思歸夕空簾且夢游
山居遇雪喜道者相訪
幽居近谷西喬木與山齊野竹連池合巖松映雪低喜
君來白社値我在青谿應笑於陵子遺榮自灌畦
洛中士君子多以平泉見呼愧獲方外之名因
以此詩為報奉寄劉賓客
非高柳下逸自愛竹林閒才異居東里愚因在北山徑
荒寒未掃門設晝長關不及鴟夷子悠悠煙水間
早春至言禪公法堂憶平泉别業
昔我伊原上孤遊竹樹間人依紅桂靜鳥傍碧潭閒松
蓋低春雪藤輪倚暮山永懷桑梓邑衰老若為還
峽山亭月夜獨宿對櫻桃花有懷伊川别墅
皎月照芳樹鮮葩含素輝愁人惜春夜達曙想巖扉風
靜隂當砌露濃香入衣恨無金谷妓為我奏思歸
春暮思平泉雜咏
遠村寒食後細雨度川來芳草連谿合梨花映墅開槿
籬懸落照松逕長新苔向夕亭臯望遊禽幾處回
書樓晴望
幽人居世外久厭市朝喧蒼翠連雙闕微茫認九原殘
虹映鞏樹斜日照轘轅薄暮柴扉掩誰知仲蔚園
瀑泉亭
向老多悲恨悽然念一丘巖泉終古在風月幾年遊菌
閣饒佳樹菱潭有釣舟不知羊叔子名與峴山留
東谿
近蓄東谿水悠悠起淥波綵鴛留不去芳草日應多夾
岸生竒篠緣巖覆女蘿蘭橈思無恨為感濯纓歌
西園
西園最多趣永日自忘歸石瀨流清淺峰岑澹翠微曉
翻紅藥豔晴□碧潭輝獨望娟娟月宵分未掩扉
竹徑
野竹自成徑繞溪三里餘檀欒被層阜蕭瑟蔭清渠日
落見林靜風行知谷虚田家故人少誰肯共焚魚
花樂欄
蕙草春已碧蘭花秋更紅四時發英豔三徑滿芳叢秀
色濯清露鮮輝搖惠風王孫未知返幽賞意誰同
釣臺
我有嚴湍思懷人訪故臺客星依釣隠仙石逐槎回倒
影含清沚凝隂長碧苔飛泉信可挹幽客未歸來
鹿石
林中有竒石髣髴獸潛行乍似依巖桂還疑食野苹葺
長綠蘚映斑細紫苔生不是見羈者何勞如頓纓
白鷺鷥
余心憐白鷺潭上日相依拂石疑星落淩風似雪飛碧
沙嘗獨立清景自忘歸所樂惟煙水徘徊戀釣磯
奉和太原節度使張公弘靖山亭書懷
岩石在朱戸風泉當翠樓始知峴亭賞難與清暉留餘
景淡將夕凝風輕欲收東山有歸志方接赤松遊
招隠山觀玉蘂樹戲書即事奉寄江西沈大夫
閣老
玉蘂天中樹金閨昔共窺落英開舞雪密葉乍低帷舊
賞煙霄遠前歡歲月移今來想顔色還似憶瓊枝
寄題惠林李侍郎舊館
棟宇非吾室煙山是我鄰百齡惟待盡一世樂長貧半
壁懸秋日空林滿夕塵秪應雙鶴弔松路更無人
寄茅山孫鍊師
何地最翛然華陽第八天松風清有露蘿月淨無煙乍
警瑶壇鶴時嘶玉樹蟬欲馳千里戀惟有鳳門泉
漢州月夕遊房太尉西湖
丞相鳴琴地何年閉玉徽偶因明月夕重敞故樓扉桃
柳溪空在芙蓉客暫依誰憐濟川楫長與夜舟歸
重題
晩日臨寒渚微風發櫂謳鳳池波自閱魚水運難留亭
古思宏棟川長夜憶舟想公高世意祗似冶城遊
近於伊川卜山居將命者畫圖而至欣然志感
聊賦此詩兼寄上浙東元相公大夫使求青
田胎化鶴
弱歲弄詞翰遂叨明主恩懷章過越邸建旆守吳門西
圯隂難駐東臯意尚存慙逾六百石愧負五千言寄世
知嬰繳辭榮類觸籓欲追綿上隠況近子平村邑有桐
鄉愛山餘黍谷暄免非迯相地乃是故侯園野竹多微
徑岩泉豈一源映池方樹密傍澗古藤繁笻枝堪扶老
羲牛已服轅只應將唳鶴幽谷共翩翻
思在山居日偶成此詠邀松陽子同作
閒思昔歲事忽忽念伊川乘月步秋坂滿山聞石泉回
塘碧潭映高樹綠蘿懸露下呌田鶴風來嘶晩蟬懷兹
長在夢歸去且無緣幽谷人未至蘭苕應更鮮
奉和韋侍御陪相公遊開義五言六韻
羊公追勝槩兹地暫逍遥風景同南峴丹青見北朝石
渠清夏氣高樹激鮮颷念法珍禽集聞經醉象調偶分
甘露味偏覺衆香饒為問毗城内餘薰幾日銷
清泠池懷古
區囿三百里常聞駟馬來旌旗朝角道簫鼓燕平臺追
昔賦文雅從容遊上才竹園秋水淨風苑雪煙開牛禍
釁將發羊孫謀始回袁絲徒仗劎長孺欲成灰興廢由
所感湮淪斯可哀空留故池雁刷羽尚徘徊
奉送相公十八丈鎮揚州
千騎風生大旆舒春江重到武侯廬共懸龜印銜新綬
同憶鱣庭訪舊居取履橋邊啼鳥換釣璜溪畔落花初
今来却笑臨卭客入蜀空馳使者車
謫仙嶺南道中作
嶺水爭分路轉迷桄榔椰葉暗蠻溪愁衝毒霧逢蛇草
畏落沙蟲避燕泥五月畬田收火米三更津吏報潮雞
不堪腸斷思鄉處紅槿花中越鳥啼
到惡溪夜泊蘆島
甘露花香不再持遠公應怪負前期青蠅豈獨悲虞氏
黃犬應聞笑李斯風雨瘴昏蠻日月煙波魂斷惡溪時
嶺頭無限相思淚泣向寒梅近北枝
長安秋夜
内官傳詔問戎機載筆金鑾夜始歸萬戸千門皆寂寂
月中清露點朝衣
寄茅鍊師
石上谿蓀發紫茸碧山幽藹水溶溶菖花定是無人見
春日惟應羽客逢
獨尋蘭渚翫遲暉閒倚松窗望翠微遥想春山明月曙
玉壇清磬步虚歸
懷京國
海上東風犯雪來臘前先折鏡湖梅遥思禁苑青春夜
坐待宮人畫詔迴
周賀(字南卿)
送康紹歸建鄴
南朝秋色滿君去意如何帝業空城在民田壊塚多月
圓臺獨上栗綻寺頻過籬下西江水相思見白波
再過王輅原居納涼
夏天多憶此早晩得秋分舊月來還見新蟬坐忽聞扇
風調病葉溝水隔殘雲别有微凉處從容不似君
同朱慶餘宿翊西上人房
溪僧還共謁相與坐中天屋雪凌高燭山茶稱遠泉夜
清更徹寺空闊雁衝天莫怪多時話重來又隔年
出關寄賈島
舊鄉無子孫誰共老青門迢遞早秋路别離深夜村伊
流背遠客岳響荅啼猿去後期招隠何當此復言
懷西峰隠者
灌木藏岑色天寒望即愁高齋何日去遠瀑入城流臘
近溪書絶燈殘夜雪稠邇來相憶處枕上若吟休
旅懷
不覺月又盡未歸還到春雪通廬岳夢樹匝草堂身澤
雁和寒露江槎帶遠薪何年自此去舊國祗荒鄰
長安送人
上國多離别年年渭水濱空將未歸意說向欲行人雁
度池塘月山連井邑春臨分惜擕手日暮一沾巾
春日寄友人
春居無俗喧時立澗前村路遠少來客山深多過猿帶
巖松色老臨水杏花繁除憶丈流外何人更可言
送僧歸江南
洗足北林去遠途今已分麻衣行嶽色竹杖帶湘雲飢
鼠緣危壁寒狸出壊墳前峰一聲磬此夕不同聞
贈皎然上人
竹庭瓶水新深稱北窗人講罷見黃葉詩成尋舊鄰錫
隂迷坐石池淨露齋身苦作南行約勞生始問津
旅情
黃葉下階頻徐徐起病身殘秋螢出盡獨夜雁來新别
業去千里舊鄕空四鄰孤舟尋幾度又識岳陽人
山居秋思
一從雲水住曾不下西岑落木孤猿在秋庭積霧深泉
流通井脉蟲響出墻隂夜靜溪聲徹寒燈尚獨吟
秋思
楊柳已秋思楚田仍刈禾歸心病起切敗葉夜來多細
雨城蟬噪殘陽嶠客過舊山餘業在杳隔洞庭波
早春越中遊留故人
此行經歲近惟約半年迴野渡人初過前山雲未開雁
羣逢燒斷林色映川來清夜蘆中客嚴家舊釣臺
送僧還南岳
辭僧下水栅因夢嶽鐘聲遠路獨歸寺幾時重到城風
高黃葉落雨絶夜堂清自說溪居後隣州亦不行
投江州張郎中
要地無閒日仍容冒謁頻借山年涉閏寢郡月逾旬驛
徑曾衝雪方泉省滌塵隨行溪路細接話草堂新减藥
痊餘癖飛書苦問貧噪蟬離宿殼吟石寄秋身鍊句貽
箱篋懸圖見蜀岷使君匡嶽近終作社中人
秋晩歸廬山留别道友
病起陵陽思翠微秋風動後着行衣月生石齒人同見
霜落木梢愁獨歸已許衲僧修靜社便將樵叟對閒扉
不嫌舊隠相隨去廬岳臨天好息機
送廬嶽僧
浪匝湓城岳壁青白頭僧去掃禪扃龕燈度雪補殘袖
山日上軒看舊經泉水帶冰寒溜澁薛蘿新雨曙煙腥
已知身事非吾道甘臥荒齋竹滿庭
潯陽與孫郎中讌回
别酒已酣春漏前他人扶上北歸船潯陽渡口月未上
漁火照江仍獨眠
寄長孫中丞
潯陽却到是何日此地今無舊使君長憶窮冬宿盧岳
瀑泉冰折共僧聞
石倉歴代詩選卷七十三
