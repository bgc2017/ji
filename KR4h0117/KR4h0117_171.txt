石倉歴代詩選卷一百七十一
明曹學佺編
宋詩四十八
李綱
謁告迎奉親闈聞有醴泉之除不勝慶忭作詩
寄叔易季言二弟
薄官便甘旨兩載官南徐江山富佳致足以為親娛昆
弟盡在傍承顔歡有餘寧知驛書召結束趨征途旅食
寓京華夢想懷庭除宸恩賜清燕天語聞都俞蘭省幸
備員匪才慙冒居思親動歸興謁告之東吳曉出通津
門輕舠泛汴渠鶯花巳爛漫榆柳正扶疎去去指苕霅
行行遠神都中途聞吉語動色觀除書天子隆孝治朝
廷優老儒犬馬志欲養獲此伸區區
奉酬胡明俊博士見寄
載筆螭坳侍九天謫来山澤作臞仙鳴岡敢並喈喈鳳
感氣聊同嘒嘒蟬引義每慙爰叔直著鞭常恐祖生先
庭闈一去三千里自嘆飄零曷日還
同叔易季言遊虎邱寺邂逅何得之
理櫂適閩粤虎邱聊艤航霜林正摇落翠栢森成行入
門躡磴道喬木間疎篁秦帝試劒石破瓜分路傍生公
雨花臺說法今不亡蒼蘚衣峭壁枯荷響廽塘遂遊劒
池上毛髮森以張沈沈下無底疑有虬龍蔵鐫削露天
巧胚胎勞混茫清竒儼圖畫秘怪叵測量薜荔疊秀色
枇杷吐幽香行行造梵宇金碧相熒煌危脊聳古殿長
腰曼脩廊憑虚架雲閣鑿險通禪房開軒俯吳會蜂窠
繚池隍列岫靄遥碧平湖湛孤光追尋殊未倦策杖登
崇岡幽獨詩句苦闔廬邱塜荒五聖瞻象設羽泉酌甘
芳西庵何閴寂脩竹自蒼蒼脱履足生繭解衣汗似漿
却携二三子置酒白雲堂念舊巳凄惻感時增慨慷况
我方遠涉狷介懷剛腸一杯且相屬世事都茫茫冠冕
志已冷山林興偏長逝將脱羈束超然傲羲皇斯遊信
清絶去去何時忘
松江第四橋
松江第四橋風雨不可過下有百尺蛟蜿蜒枕橋卧窟
宅據要津口腹長飢餓每憑波濤勢能作舟檝禍安得
佽飛手坐使神姦破往来永無虞時鼓清江柁
覺度寺
夕發富春渚朝次桐君廬桐君採藥地今作僧家居石
磴上窈窕林芿下扶疎山根二江合清波見遊魚霜晴
響鐘磬日落歸樵漁客從何方来弭櫂聊踟蹰清景難
久駐悵然還問途
志宏得碧字以詩来次其韻
明月照清溪影落千尋碧輕風皴微瀾蕩漾摇金色相
携理桂檝及此萬籟寂天空露氣寒棲鳥正縮瑟何人
起秋思數弄月中笛坐使遷客情悽然感去國清遊得
英俊勝賞飽泉石豈殊在吾家親戚欬于側賦詩各言
懷險韻對勍敵歸家氣未衰開匣看三尺
遊栖雲寺
清曉戒徒御出郊為勝遊霜林半摇落肅穆天地秋散
策陟峻嶺憑高瞰清流禪居得蘭若迥覺林泉幽露草
凄更碧風松鬱相繆山空鐘磬響地勝池臺幽竹色森
不改桂香泱漭浮經行豈蓮社景物如虎邱流水人寂
寂歸雲晩悠悠惜哉光景促妙賞難淹留却步出山徑
猶廽戀山眸登臨興未盡更理溪中舟
華容西二十里許有墨山即離騷所謂元石也
山有大雲寺寺有雲母泉甘芳潔清大旱不
竭唐李華有詩序之甚詳其末云華貶杭州
司功恩復左補闕次于岳陽江山延望思與
高賢共飲雲母之泉躬耕墨山之下敢違朝
命無閒私欲秋風露寒洞庭微波一聞猿聲
不覺涕下况支離多病年甫始衰願餌藥扶
夀以究無生之學事乖志負火爇余心三復
其言而悲之因次其韻
霜風振枯林肅肅有異聲我登元石山適此氛祲清散
策步山巔僧廬窈而精石磴盡雲母晶瑩燦瑶英涓涓
幽谷泉玉色凄芳馨飲者得難老沈疴體皆平乃知泉
源美本自山川靈沈吟遐叔詩此豈浪得名肺腑久塵
埃於焉吸清泠玉池豔生葩漱濯歸黃庭却思陸子泉
厥味可弟兄白首困飄泊丹心竟何成鼓枻渡瀟湘曳
裾拂荆衡回頭故山遠愴怳若為情區區金石堅正頼
日月明卷舒隨用舍未覺殊虧盈風高洞庭波雲暝蘭
芷城餌藥扶始衰究心學無生庶幾甫知命寸田不廢
耕
檳榔
疎林滄海上結寔已纍纍煙濕頳虬卵風搖翠羽旗飛
翔金鸑鷟掩映籜龍兒濩落咍椰子勻圓訝荔枝當茶
銷瘴速如酒醉人遲蔞葉偏相稱蠃灰亦漫為乍餐顔
愧渥頻嚼齒愁疲飲啄隨風土端憂化島夷
寓瓊山遠華館一夕夢遊山間小堂松竹環合
有道士坐堂上誦李太白送人遊桃源序中
有良田名池竹果森然三十六洞别為一天
之語覺而異之今假道容惠當遊勾漏都嶠
白石羅浮皆洞天也豈神者先告將有所遇
耶賦詩以紀之
神清遂仙遊境寂恣遐躅羽人入我夢軒戶靄松竹高
吟謫仙文逸韻響金玉覺来殘燈熒僘怳猶在目歸途
歴容惠問津非素卜將遊四洞天就彼白雲宿豈無葛
稚川妙論資灌沃試求龍虎丹一使鬢毛綠斯言儻可
信長揖謝浮俗却笑昌黎翁強項寧詰曲
宿都嶠山靈景寺
清晨遊栖真薄暮宿靈景山空松桂香雲細泉石冷高
崖敞飛簷象緯逼參井惜無娟娟月散此林下影夜闌
風露寒巖曲燈火耿疎鐘響嵌竇客枕發深省
自晉康順流六十里有山巉然臨江下有巖洞
可容千人軒豁平坦景物幽邃石罅間滴泉
厥味甘冽因目之曰玉乳巖詩以紀其事
鼓柁下端溪停橈登嶻嶭呀然巖洞開儼若棟宇設千
夫可環揖放步靡凹凸瓏玲四壁間一一幢旆列誰令
肧渾初凝結有罅缺當年補天手不顧山石裂鐫鑱餘
舊㾗瑣碎委環玦五峰近龍淵無乃通貝闕試求玉函
書何異探禹穴涓涓乳泉滴璨璨冰玉潔清聲落嵌竇
自中琴筑節嘗之味甘芳滌我肺腑熱瓊漿笑裴航石
髓謝王烈嶠南瘴癘鄉有此雲腴冽青葱松桂隂景物
助幽絶豈無會心人来遊此旌别題詩製佳名聊以紀
歲月碧落遥相望千里未磨滅
先公太師尉秀州華亭日與僧靈照師相善嘗
下村視澇夢照師曰本欲渡南海與公有緣
故来託化是夕衛國太夫人亦夢有僧開帳
而窹既歸相與語異之遣人候靈照則以見
夢之夕入滅矣已而余生人皆以為靈照後
身也故云
榜舟泝廽溪夏潦適川漲驚湍激怒瀾怪石立異狀篙
師巧為計巨絙施石上譟呼集衆力進寸退尋丈峥嶸
三數峰竟日不離望乃知勢不便智力未足仗我行極
江海幸免魚腹葬書生妙言辭過謂神所相及兹困溝
瀆更覺水石壯飜思泛滄溟千里纔一餉豈惟小中州
端欲簉崑閬斯遊不可忘臨風默惆悵
自河源行如循梅雨霽天氣頗佳偶成古風
宿雨乍開霽新暘倏飛升嶠南瘴毒地乃爾氣候清束
裝遵陸途夾道松林青我家大江南及此歸有程山禽
亦為喜林間囀新聲况復抵衡宇童稚歡相迎入室酒
盈樽聊以慰平生已矣勿復道晩節師淵明
通衢驛夜坐有感
永夜發孤嘯起看河漢流羣山湧翠浪纖月掛瓊鈎豈
謂艱難日飜成汗漫遊虚舟今不繫暮景付滄洲
其二
酷暑事行役瘴雲天一方曉登丞相府夜宿翰林堂月
落星河耿軒開風露香微凉生枕簟歸夢到江鄉
公自注云地有丞相嶺因常衮謫潮州刺史道此
得名翰林堂見圖經羅姓失其名亦唐人也
自梅趣汀行小路墝埆危甚六月十一日宿金
沙寺
觸熱過梅川墝嶅鳥道邊林深晴有霧土曠晝稀煙略
彴横溪小籃輿礙石偏亂蟬鳴翳薈疊澗瀉潺湲閩嶺
雖近止江鄉猶渺然何曾愁瘴癘祗是怯危顛借問勞
行役何如稳晏眠遭時正艱棘賦分自廻邅已幸生還
里寧辭險著鞭夜凉棲野寺相對月嬋娟
題棲真館三十六韻
武夷古洞天竒峰三十六一溪貫羣山清淺縈九曲溪
邊列巖岫倒影浸寒綠翩如鸞鳳翔矯若虬龍蹙樓觀
聳岧嶤屏幃互重複蜕仙骨遺金遊女肌削玉雞棲層
巖巔船插斷崖腹學館存几案仙機餘杼軸藍光瑩澄
潭虹影掛飛瀑翠竹蔭天池蒼苔封石屋繪禽頂長丹
遺跡指如掬峩峩天柱峯幔亭連翠麓傳聞武夷君嘗
此會仙俗飛橋幾千丈絶頂亘山足障以翠雲幈藉以
紫霞褥瑶樽傾沆瀣玉豆脯麟鹿仙妃奏賓雲金鼓間
絲竹酒酣歌夕暉嘆息光景促曾孫誰復在往事空遺
躅至今風月夜笙簫響虚谷地靈饒泉石山潤秀草木
坐使七閩人蔭此仙靈福嗟余真散材性愛山水酷仙
經與地志名字久已熟薄宦方區區仙賞宜碌碌神遊
先夢寐幽覿寄圖錄寧知因謫宦乃得厭所欲沿泝窮
幽深應接勞耳目開襟豁懷抱壯觀慰幽獨却邀白雲
歸伴此巖下宿夜寒夢魂清曉發輕裝速仙遊須再来
何當謝羈束
宿開平寺去劒浦二十里有泉石之勝曩與郡
守謝德夫同遊今一紀矣溪山草木依然住
持猶舊人也感嘆有作
舊遊渾似夢佳處每難忘地僻溪山秀春深草木香世
途方梗棘老景自凄凉衲子那知此閒中氣味長
自劒浦乘舟至水口溪流方漲備見湍激奔猛
之狀賦詩以紀其事
避地適南土捨車登葉舟春溪渾帶雨霽石出如牛詰
曲知操妙飄騰覺去遒煙籠嵐翠滴灘激浪花浮廉利
森排戟盤回巧轉輈輕生真可戒快意且銷憂灎澦過
三峽蓬壺訪十洲平生志江海暮景侣巢由易象觀嘉
遯騷經賦遠遊扁舟入吾手此外更何求
題留天寧明極堂
久客若飛蓬年年氣味同猶欣容榻地更得化人宫鬱
勃炎蒸極巍峩棟宇雄疎林碎摇月虚館迥含風萬戶
軒楹外三山指顧中靈潮自朝夕大舶各西東悵望關
河遠蒼茫雲海空餘生寄閒曠任運學龐翁
季夏之初自安國遷南臺天寧寺依南山而面
北暑氣尤盛暇日望山頂松林鬱然意必有
異因穴垣鑿磴以造其上形勢坦平風日清
美四顧山巒環合江潮往来景物不可模狀
月出林表清光更多夜久閴寥殆非塵世作
古詩二十韻以紀其事奉呈巽逹元仲
旅泊不求安小憩南臺宫軒楹盡北鄉盛暑堕甑中開
垣追微凉山頂羅千松煩襟忽破散濯此萬里風羣山
逓環遶雲物增竒峰江潮信有期来去初不窮嘯咏得
所托幽禽亦玲瓏青霞蔽落日皎月生于東清光入疎
林照我鬢髮鬆壯年幾何時倏忽成衰翁願餐日月華
為駐冰雪容二子皆静者翛然此相從靈丹論秘訣妙
理談真空猶恨邇城市時来車馬蹤逝將選幽僻誅茅
寄蒙籠灌溉荔枝園可敵萬戶封屋前修竹合屋後溪
流通風月應更好清歡永相同稚川晚聞道尚冀刀圭
功
過淵明故居
捨櫂湓浦城稅駕柴桑里緬懷靖節翁衡宇兹避世乞
食雖甚貧折腰肯為米陶然傲羲皇獨得醉中意三徑
不願餘五柳聊自誄優游晉宋間俯仰無可愧若人骨
已朽凛凛有生氣斜川尚環流層城亦秀峙何如高世
士廟貌巳頽圯誰持一觴酒薦此菊與杞時詠歸来辭
感歎成坐起
去歲道巴陵登岳陽樓以望洞庭真天下之壯
觀也因誦孟浩然氣蒸雲夢澤波撼岳陽城
之句迨古今絶唱用以為韻
重湖望不極秋色藹殘陽洲渚雲沙白菰蒲霜葉黃飛
帆適沅澧廽雁過瀟湘楚客經行處依然蘭芷香
容南道中
路入容南境風煙自一方山空雲苒苒春動水茫茫紫
府丹砂秘幽村碧樹芳蕭然有佳致作箇是炎荒
錢申伯自海陵避地臨汀聞余北歸相迓于武
平賦詩見意
海嶠經行徧還為閩嶺遊清泉滌餘瘴小雨報新秋多
謝故人意来銷羇客愁慇懃問淮楚兵革巳寧不
其二
我脱鯨波險君懷寇盗驚暌離四寒暑會遇兩蓬萍訪
舊半為鬼問津多阻兵衣冠漂蕩極風雨自雞鳴
雜興
邑犬驚行客林烏啼曉霜山林雲冉冉澤國水茫茫移
櫂輕舟稳鈎簾野興長誰知因謫宦得到水雲鄉
其二
暮天来遠色行客尚貪行櫂急浪花碎月高雲縷輕巢
禽棲更起漁火暗還明獨寢不成夢夜寒聞雁聲
田家
柴門臨小浦竹逕遶幽庄雨翦葵韮滑夜舂秔稻香年
豐飽妻子日夕下牛羊誰識田家樂拂衣歸興長
小雨
小雨晩初急暝雲深不收霏霏暗煙舍索索響篷舟山
色增遠翠漁蓑生暮愁凄凉蘇季子寒覓敝貂裘
將次錢塘
歲晩飄零日舟行杳靄間江鄉多霧雨風物近湖山獨
鶴徊翔久飛雲自在閒遠遊殊未巳蕭颯鬢毛斑
渡浙江
理櫂適桐江隨潮過漁浦山寒雪猶積江迥月初吐御
氣凌煙霄乘槎渡星渚空濛老龍吟髣髴翠蛟舞境清
人自愁夜静氣尤古獨坐不成眠霜晴聽津鼓
玉山道中
行李遠瀫水禪扉依玉山煙嵐數峰秀雲水一溪灣小
市晩猶合疎鐘寒自還舊遊知昨日屈指十年間
寒食
余謫沙陽地僻家遠遇寒食如不知盖閩人亦不
甚重其節也感而賦詩
往歲遇寒食親賓相歡娛飄零客異土對之渾若無豈
不念佳節寸心愁欲枯花間有好鳥勸我提葫蘆一醉
聊自適来夢歸東吳
秋蟲
白露降百草候蟲寒自吟不知抱何恨唧唧無停音歘
爾驚客夢悽然感離心羇臣腸欲斷豈事雍門琴
是夜復乘泛碧齋至北溪口觀新橋與興宗志
宏分得泛字
秋高氣倍清夜静舟初泛露華浩如洗月色寒可鍳林
巒與邑屋左右入軒檻晶熒星影摇&KR0886;崒山光蘸風微
煙羃羃溪遠波湛湛端疑客乘槎坐使雲河犯觀梁且
停橈戀月愁繫纜景幽費模寫思妙造古淡吾方久于
此勝賞豈云暫願同二三子險韻時得探
賦叢菊數日来頗有開意戲題
愛菊如淵明憑欄惜花宴朝来有開意嫩蘂肥欲綻願
承玉露溥一吐金英粲臨風嗅馨香為爾發三嘆
謝德夫約遊開平寺
出郭山村僻尋真殿閣幽雙溪餘賞興五馬故来遊鐘
梵含古思林泉銷客愁歸歟碧雲合羅綺溢蘭舟
宿黃藤驛(時聞浙東方寇大作)
古驛號黃藤休鞍夜已燈溪寒水清淺山瘦石稜層豪
客路方阻歲寒隂始凝開懷惟仗酒獨酌醉瞢騰
銅陵阻風
春色到江渚梅花正斷魂風波留遠櫂煙雨濕寒村雁
過傳遺響潮来没舊㾗凄凉一樽酒愁絶與誰論
簡寂觀(陸修静故居)
高士不可見雲鄉空舊居煙嵐飛瀑外露石禮星餘松
老未歸鶴沼深時見魚何人覓丹訣應有枕中書
余来湖外家問不通者累月因和淵明停雲篇
以遣懷
上天停雲以隂以雨我之懷矣川路修阻田園將蕪幼
稚誰撫雁信来遲鶴立以佇凄凄其風零雨其濛自去
梁谿爰止西江一室蕭然卧于北窗塊獨處此人誰我
從豈無軒裳誰適為榮人之生世亦以有情亂離瘼矣
棄家遐征知我如此不如無生今夕何夕鵲遶庭柯載
植其尾迭相鳴和發書占之遠問為多兆而未至我懷
若何
桐江行贈江致一少府
放浪江湖乃吾樂羈束軒冕非所榮謫官去為劒浦吏
鼓柁遂作桐江行艤舟浙岸候潮至百越微茫煙水外
波横天際海倒流噴雪驚雷聲震地須臾風軟潮已平
片帆去逐飛鴻輕櫂謳四起日西落暮天杳杳惟參横
江山蒼蒼負殘雪江水茫茫浸寒月誰云逐客苦凄凉
今我斯遊最竒絶清晨弭櫂桐君廬溪光山色世所無
故人見我一笑粲殺雞為黍聊相娛嗟余仕宦等遊戲
斷梗飄蓬本無蒂但令景物供吟哦出處窮通何足計
此行幽討殊未闌滿目疊疊皆雲山鷺飛魚躍石齒齒
今夜且宿嚴陵灘
湖隂曲和温庭筠
繡鞍玉勒黃金鞭躍馬直入無王前繞營三匝人不識
天風翻動旌旗鮮賊臣晝寢蒼黃起夢裏陽烏光照水
追風鐡騎去非遲真主那從賊中死寳鞭傳玩日凄凄
行遠不聞天馬嘶千金安用試虎口將帥何人思鼓鼙
西南火星寒有鋩畫衣繡衮垂平章九重宫殿鎖春色
豈知萬里秦城長
垓下
讀項羽傳垓下事三復而悲之因作歌以附
樂府
鴻溝巳畫天下分漢王未肯空廽軍諸侯大會壁垓下
戈甲耀日如屯雲夜聞四面楚歌起天命人心知去巳
拔山蓋世覇圖空却嘆當時騅不逝帳中美人自姓虞
悲歌起飲聊踟蹰數行泣下竟長别倉皇不得同馳驅
明眸皓齒為黃土草木含愁照今古依然聽曲自低昂
豈憶平生離咽苦
奉酬陳之元教授見贈次韻
謫官因得窮林泉陶寫聊復資詩篇青岑疊疊山滿眼
碧波湛湛溪涵天南連海嶠饒霧雨北望吳越凄風煙
感懷觸目還得句但可娛戲那敢傳譬猶候蟲與時鳥
自鳴自巳真偶然豈知飄落廣文耳飾以妙語煩雕鐫
與公平生未相識一見傾心誰與易沙陽百里阻遊從
注目寒空暮雲碧朅来邂逅慰所思况得新詩飛霹靂
我今歸去隐梁谿遠跡江湖養愚直看公白日上青霄
九萬扶摇不勞力
題伯時明皇蜀道圖
君不見開元天寳同一主治亂相翻如手舉掔盈欲惡
雖一人變易安危原近輔姚宋已死九齡黜誰使楊釗
繼林甫宫中太真專寵私塞外番酋成跋扈禍胎養就
不自知漫向華清遺匕筯漁陽突騎破潼關百二山河
震金鼓翠華杳杳幸西南赤縣紛紛集胡虜傷心坡下
失紅顔堕淚鈴中聞夜雨山青江碧蜀道難棧閣連空
㒟相拄旌旗慘淡雲物愁林木隂森猿鳥侣戎裝宫女
亦善騎皓齒明眸如笑語老髯奚官驅蹇驢負槖齎糧
豈供御九重徼衛復誰勤萬里艱危真自取至尊狼狽
尚爾為歎息蒼生困豺虎千秋萬歲不勝悲玉輦金輿
盡黃土空令畫手思入神一寫丹青戒今古
煨芋
今夕何夕夜未央天寒擁爐更漏長縮肩環坐有飢色
呼童取芋灰為塘蹲鴟得火良易熟脱落皮毛如紫玉
迭煨迭進争相先笑語頗喧知寔腹錦里先生亦不貧
家園收拾動千斤凶年自可活妻子美好不减岷江濆
鄴侯昔遊衡嶽左懶瓚食餘貽半個我今歸去隐家山
豈復從人覓殘顆臞儒奉養亦已微一飽便吟煨芋詩
君不見齊公夜半意不嗛易牙和調五味而進之
九月五日對菊小飲簡申伯叔易
淵明愛此九日名對菊無錢可留客杜陵爛醉作生涯
青蘂空嗟未堪摘我今鼓柁適長淮坐見幽叢爛漫開
自從多病久不飲又爾一洗黃金罍東南節物誠巳早
翠葉金花為誰好三徑荒蕪爾尚存未覺出山同小草
世間萬事皆可忘且須泛此酬秋光平生最愛老坡語
菊花開日即重陽
小飲即事呈申伯
夜凉同咏古人詩新月娟娟照酒巵一醉且忻軍寇退
扁舟似與菊花期銜杯樂聖真吾事泛宅浮家漫爾為
歸去雲山最深處隔江千里幸相思
九月八日渡淮
長淮渺渺煙蒼蒼扁舟初脱隋渠黃平生見此為開眼
况復乞身還故鄉嗟余涉世誠巳拙徑步不虞機穽設
空餘方寸炳如丹北望此時心欲折楚天清曉作輕寒
黃蘆着霜聲正乾川廽金碧隐窣堵風遠鐘磬聞龜山
艣聲嘔軋歸何處笑指江臯尋舊路松菊荒蕪欲自鉏
盗賊顛飜非所懼蟹螯菊蘂風味遒且須為盡黃金舟
世間種種如夢電此物能消萬古愁
彭蠡
神禹治水江為最邐迤逶蛇鍾作滙泓澄不獨陽鳥居
浩蕩端使羣川會羣川巳會江不湍朝宗到海東南安
煙收雲歛望不盡眼界始知天宇寬世傳揚瀾并左蠡
無風白浪如山起我今謫宦此中行何事恬然風浪止
陽侯也自可憐生不學世人皆世情好風已借一帆便
霽色更增雙眼明晩来畫舸鳴六艣超忽千山如脱兔
波心突兀見星宮雲際峥嶸望廬阜世間此景良不多
洞庭三峡真么麽共浮大白期一醉對此不飲當如何
嶠南僧罕遵戒律况向上事獨琮師隐居湖巖
絶不至城市超然拔俗聞余来策杖見過與
語可人知為飽參衲子也詢其所見蓋嘗從
長蘆了遊了居長蘆聚徒至千五百衆道價
籍甚江淮間余雖不之識然聲氣相合心期
自親嘗辱貽問今見琮益知了之門風孤峻
真楷老兒孫也退處天台琮將浮海訪之因
賦詩贈琮且簡了公異時得歸决須相隨于
石橋側可以握手一笑梁谿居士云
萬里謫官来海嶠眼中衲子見絶少方袍圓頂動成羣
與俗不同祗其表琮師乃是雷陽人徧歴叢林參學飽
歸来卜築瘴海濱十里湖光巖洞小深居不復踏城市
宴坐惟知侣猿鳥惠然過我意良勤野鶴孤雲自輕矯
風姿巳捨蔬筍氣語論更將藤葛繞黃茅深處見松筠
使我囷箱欲傾倒為親聊復戀幽棲訪舊終須乘漭渺
煩師飛鍚過天台為問了公何事了
次地角場以瘡瘍不果謁伏波廟俾宗之攝祭
期以二十五日渡海一卜即吉夜半乘潮解
桴星月燦然風便波平詰旦已逹瓊管東坡
謂斯遊竒絶冠平生非虚語也作詩紀之
威信昭然漢兩公舊于青史揖英風戈船下瀨勲猷壯
馬革裹尸心膽雄顧我迂疎成遠謫惟神正直鑒孤忠
病軀阻造祠庭下幽顯雖殊此意同
次瓊管後三日忽奉德音恩許自便感涕之餘
賦詩見志
此身飄堕到滄溟誰謂君王念賈生黃紙再蒙題姓字
丹書特為削刑名山林老去何其幸萍梗追思却自驚
天地恩寬難報德試從今日數歸程
南遷道鬱林郡守王君示古律詩一編北歸輙
成以答其意
山圍古郡碧周遭陸績衣冠雅自褒海上来歸懷塵尾
鬢間空嘆長霜毛易書顧我耽成癖詩筆憐君老更豪
此去龍城猶不遠寧須巨石壓雲濤
晩泊蒼梧有感
常誦蒼梧雲起愁那知理櫂此間遊火山冰井舊傳有
桂水藤江相合流念遠心如嘶北馬踰年行徧嶠南州
重華一去不復返悵望九疑空白頭
六如亭
松林葬玉近禪扃便把伽陀當勒銘居士已亡三昧火
侍人空有六如亭玉環約指無消息巫峽行雲更杳冥
萬法本来皆夢幻春風幾度草青青
遊麻姑山
魯公辭翰勒山巔骾峭風姿亦喜仙假道来遊非偶爾
追尋遺跡更茫然野花幽草堪成夢老鶴喬松不計年
誰謂瑶臺無路到月明風露正涓涓
三月二十五日邀吳瞻民鄭夢錫李似表陳巽
逹周元仲遊玄沙鳳池作
招提環擁碧崔嵬携客登臨始此回寺比道林多掩抱
峰如靈隐解飛来煙霞深處鐘聲響杉桂香中殿影開
莫道釣魚人巳寂至今說法尚如雷
秋日奉陪王豐甫許子大康平仲遊玄沙宿鳳
池登昇山偶成
飛来聳秀一峰孤鳳沼幽深若畫圖釣艇謝亡難復契
彈琴穎在且相娛心閒自與親泉石車稳何妨載酒壺
萬壑千巖争競處不須惆悵憶東吳
次韻王豐甫同遊西禪斗車堂
傑閣雄樓杳靄間佳辰良夜共躋攀斗回高柄臨華棟
月湧清光出遠山急景行將悲晼晚此身難得到寬閒
世間百慮何時了且對金樽一解顔
吳江
重過松江憶舊遊依然風景照行舟危橋跨水虹垂影
高閣憑虚蜃吐樓渺渺衝煙歸釣艇輕輕點浪舞沙鷗
暮天横笛江村起激烈能令逐客愁
雜興
日出霜晴鳥雀呼束裝還復戒征途黃牛傍岸將孤犢
花鴨浮溪引衆雛橋斷水寒尋野艇路迷山曲問田夫
遠遊看盡溪山景待向龍津畫作圖
短歌
周家柱史本吾祖唐室謫仙尤所許垂世空餘道德經
傲時且以詩酒名我今去作龍津客學道吟詩真自適
也勝騎馬聽朝雞晴厭塵埃雨厭泥
幔亭峰
燕罷虹橋絶世氛曾孫誰見武夷君更無裀幕空中舉
時有笙竽静處聞猿鳥夜啼千嶂月松篁寒鏁一溪雲
洞天杳杳知何處翠石蒼崖日欲曛
清明日
憶昔叨塵寓帝京春光淡蕩值清明賜来新火傳紅蠟
煮就香糜和白餳遊女踏青尋苑草街童引線起風筝
沙陽寂寞都無此卧看山雲聽水聲
志宏供芍藥且以詩来再賦前韻
誰道心閒緣地僻夢裏何嘗有空色小窗一枕覺来時
燕語鶯啼聲寂寂忽思春盡芍藥開短篇纔去花已折
嫣然數朵玉樓春何似江南稱落墨
泛碧齋詩(并序)
閩谿類多湍瀨小舟詰屈行亂石間稍大則膠獨
沙陽不然谿平緩無灘聲者幾十餘里縣故有舫
焚于雷火因不復置迨今八年清流如席可泛可濯
坐視莫為非闕典耶余謫官來此暇日為邑中同僚
道其故不旬月而舫具華麗宏壯有浙舸之風名之
曰泛碧齋相與置酒以落成移舟中流沿泝輕駛四
顧溪山邑屋之美欣然忘歸而去國流落之感得暫
釋焉因賦詩四韻以紀其實序而刻之使後人知是舟
之設自吾徒始尚勿毁云時宣和二年孟夏武陽
李綱序
畫齋初泛碧谿潯十里津平疊翠岑拍岸煙波梅雨細
連天芳草嶺雲深愧煩斷取西湖景暫慰傾思北闕心
好是清宵山吐月水光天影共沈沈
自西津乘泛碧齋歸邑小雨
亂山深處翠光浮山寺歸来泛彩舟十里峰巒凝翠靄
一溪煙雨灑清秋漁燈照水明還暗野桂飄香散不收
只向畫中求好景不知身在畫中遊
題紫巖驛
稚年曾向此途行半世重来若泛萍山徑車聲欣路坦
江村市合厭魚腥連天霜草蕭蕭白蟠嶺雲松鬱鬱青
久旅懷家歸尚遠暮煙殘照宿郵亭
寄池陽黃季岑士曹
稚年嬉戲曾遊地往歲飄零假道還溪水寒生江祖石
洞雲深接九華山錦苔綠字幾多在石燕白鷗相與閒
幕府詩人富家學應留秀句滿巖間
自蒲圻臨湘趨岳陽道中作
鄂渚何曾一日安澧陽猶喜遠江干帝妃降矣空遺珮
公子思兮欲採蘭水帶瀟湘宜有雁疆連嶺蜀苦無寒
迂疎自笑謀身拙却荷朝廷德意寬
其二
翛然多難偶存身又到蒼茫楚澤濱鼓舞魚龍張樂地
佩紉蘭茞獨醒人涉江哀郢空回首極目傷心欲向春
鼓枻夤緣傍枯葦故應漁父尚垂綸
渡江
桂枻蘭旌楚澤東碧空如水水如空江湖落日浮秋橘
島嶼殘霞拂斷虹世事茫然煙靄裏客愁都在艣聲中
沙頭鳬雁相儔侣笑我年年逐轉蓬
桂林道中
桂林山水久聞風身世茫然墮此中日暮碧雲濃作朵
春深稚笋翠成叢仙家多住空明洞客夢来遊羣玉峰
雁蕩武夷何足道千巖元是小玲瓏
次貴州今貴縣也在粤西潯州府屬
青楓夾道鷓鴣啼古郡荒凉接島夷陸績故城依石巘
葛洪遺竈俯江湄光風苒苒吹香草煙雨濛濛濕荔枝
欲作終焉卜居計自應僂句不吾欺
次雷州
粤東圖上看雷州萬里孤城據海陬萍跡飄流遽如許
騷辭擬賦畔牢愁滄溟浩蕩煙雲曉鼓角凄悲風露秋
莫笑炎荒地遐僻萬安更在海南頭
荔枝
玉人纖指擘輕紅猶憶恩頒自漢宫翠籠藤盤異當日
蠻煙瘴雨正濛濛
其二
百馬崩騰耆舊悲只今戈戟暗江湄自知疎拙蒙恩重
猶得南来食荔枝
即事
賓江兩岸木綿飛負郭家家熟荔枝瘴雨蠻煙已蕭瑟
可堪梅子欲黃時
其二
森森榕木碧參天夏日初聞第一蟬美蔭羨君誠得計
何須悽怨嘒風前
所寓天寧方丈後有闍提花數株連月盛開玉
雪可愛悵然有懷成三絶句寄吳元中
未渡鯨波寇盗深中原回首涕成霖消愁萬斛無消處
頼有幽花慰客心
其二
深院無人簾幕垂玉英翠羽燦芳枝世間顔色難相似
晴雪初殘未堕時
其三
冰玉風姿照坐寒炎荒相遇且相寬縞衣紵帶平生志
正念幽人尚素冠
郡城南曰瓊臺北曰語海余易之為雲海登眺
有感二絶句
孤城南面敞瓊臺千里川原指顧開試向綠雲深處望
海山浮動見蓬莱
其二
古来雲海浩茫茫北望悽然欲斷腸不得中州近消息
六龍何處駐東皇
謁寇忠愍祠堂
鑿井得泉今尚美挂錢插竹後成林精忠感動無情物
不解潛銷讒妬心
過北流縣八里遊勾漏觀
百里仙山氣象雄參差峯岫翠成叢雲駢鶴馭今何處
丹竈依然洞穴中
其二
葛翁求令為丹砂今我来從海上槎祗恐山靈嫌俗駕
未容歸客卧煙霞
其三
羽人相導把霓旌窈窕松林露氣清不用逢迎同貴客
暫来花院聽棋聲
藥圃
病翁餌藥欲扶衰自斸霜根種種移端為出山成小草
白雲深處養青芝
嚴陵灘下作
帝座高懸漢客星樵漁今亦想英聲危臺直下三千尺
誰謂先生只釣名
仙機巖
雲去仙機杼柚空報章何日巳成功天孫織就煙霞錦
吹落溪山夕照中
魏王峰
危峰孤峭與天通猶有當時羽化蹤仙馭自隨鸞鶴遠
玉樓金鏁白雲封
春詞
余謫沙陽寓居興國佛祠寢西小軒春至梨花
盛開玉雪可憐修篁嘉木幽禽百囀每晨坐
讀書午睡初醒把酒寓目慨然感懷因成春
詞以紀景物可以興可以怨庶幾乎詩人之旨
覽者無誚焉
朝来急雨作輕寒只恐棃花落點殘喚起小童窗外看
玉妃何事淚闌干
夜坐
平生最喜夜看書人静心閒樂有餘識盡古今興廢事
何如一枕夢華胥
七夕
銀河清淺界煙霄欲渡何須烏鵲橋今我去家千里遠
却憐牛女會今宵
秋意
蕭蕭南浦白雲秋楓葉蘆花相對愁何必更窮千里目
亂山凝碧滿溪樓
童子驛見梅花
天滑雲腴凝不流歲寒迂騎過南州黃昏孤館沈吟處
頼有江梅慰客愁
清修寺在益陽數十里間惠遠之弟居之世謂
之小廬山
盤紆石磴白雲間風落巖花滿路斑峯嶺横斜自重掩
箇中真是小廬山
邰陽道中雲巖寺
山空小寺依嵌竇日暖幽禽囀好聲萬箇琅玕一茅屋
何當此處寄浮生
山月驛聞子規次韻
春枕夢回孤館悄世故榮心愁不了山深夜聞子規啼
殘月滿窗天未曉
道陽朔山水尤竒絶舊傳為天下第一非虚語
也賦二絶句
溪山此地藹佳名雨洗煙嵐分外青却恨征鞍太匆遽
無因一上萬雲亭
其二
賦詩曾送謫仙人垂老翻遊到海濱夢幻去来何自了
空將病眼看嶙峋
附岳飛詩
送紫巖張先生北伐
號令風霆迅天聲動北陬長驅渡河洛直𢷬向燕幽痛
飲黃龍府先登木葉樓歸来報明主恢復舊神州
寄浮圖慧海
湓浦廬山幾度秋長江萬折向東流男兒立志扶王室
聖主專師滅敵酋功業要刊燕石上歸休終伴赤松遊
丁寧寄語東林老蓮社從今着再修
池州翠微亭
經年塵土滿征衣特為尋芳上翠微好水好山看不足
馬蹄催趁月明歸
題新淦蕭寺壁
雄氣堂堂貫斗牛誓將直節報君讐但祈聖主還車駕
不問登壇萬戶侯
石倉歴代詩選卷一百七十一
