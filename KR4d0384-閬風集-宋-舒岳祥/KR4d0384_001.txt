閬風集卷一宋舒岳祥撰
四言詩
雨後月明起坐戱成
雨後月明如醉而醒不見其形但見其影我夢初回非
曙非暝道人無言起舞弄景水鳥無聲一鶴自警清風
南来露墜炯炯我病不飲酌此清冷超然頓悟九萬俄
頃
伯夷
士如圭璋自然廉隅一日無恥不可以居上帝降衷毁
敗是虞遷史作傳爰首餓夫
管鮑
為管則易為鮑則難相馬失瘦相士失寒管貧鮑富坦
然相安于利不疚于義斯完
魯二儒
叔孫事秦以䛕蔽愚至於歸漢薦進狡夫滅我王道甚
於焚書是以二儒確乎其居
停雲詩(并序)
劉正仲和淵明停雲以貺予此詩予昔嘗和
之以貽景韓泳道者也二子不可復作矣撫
卷悵然復和之以荅正仲四海衣冠遭時艱
虞至於暴骨原草者多矣予與正仲偷生巖
谷稍尋筆墨倡酬以見志斯又不幸之幸歟
我懷同人如暵望雨天地崩裂干戈間阻陳編孤哦槁
梧自撫思而不見援桂延佇
千山月白露氣濛濛四顧戃慌素靄成江飛蘿掃屋懸
泉挂窗之子不至世孰吾從
小園宛宛水木鮮榮子念及此我寧忘情曩歲中都我
歸子征以子出處用觀我生
俯仰换世昨夢蟻柯故交零落屈指無多孔時尹任夷
清惠和各言爾志夫也如何
五言古詩
寓言
妾家有高樓高高入青天欲作萬丈梯倚空無攀援良
人在萬里一去幾經年長路與天接舉足躡星躔妾欲
尋夫壻解甲投戈鋋擕手上雲霓真到天河壖牽牛與
織女不知妾相憐姮娥惠神藥燕婉成天仙
昔有貴公子聞鶴九臯禽其先本胎化棲止必瑤林遣
使三往聘致之千黃金清唳復善舞節奏合瑤琴日給
費魚米延之如玳簪銜杯為主夀千歲無遐心有客為
主謀禽荒可傾國此物非潔清其志本貪冒遺矢玉階
隂吞腥金塘側當以禽養禽毋令食人食主人頷其言
從此成捐斥蕭條風雨晨蹭蹬霜雪夕鶴將辭主去顧
視亦悽惻謂客君少留行當蹈吾迹客亦慘不樂相看
淚霑臆
十蟲吟(并序)
予舊讀盧柳南詩因作黑蜘蛛葫蘆揖二首
跋其後觀者絶倒今曹季辯示予詩一編名
山中性情其中有詭異似柳南者至于竒不
失正則幾于元次山孟東野矣不止柳南也
為作十蟲吟以擬之觀者又當絶倒也
蟲有促織兒憂人不憂已華身有龍鸞不出工女指瓦
礫為堂奥青莎作衣被一身可自了刺刺不能已白露
夜庭空凄其行去矣金屋白玉床貴人呼不起
蟲有織絹娘軋軋鳴窗紙山翁卧中聞謂是機上婢瓠
花日蕭疎豆葉行披靡青燈照夜闌胡為苦如此
蟲有絡緯婆如繅復如紡豆籬秋雨餘秉燭不須網置
之銀絲籠因而入羅幌偏資兒女玩終夜奏繁響
蟲有搗米叔善跳如舂榖偶與屋上塵堕地豈好觸兒
童仰置之反弓奮腰腹欲行復遭抑屢作不能伏非汝
懶於舂其力有不足
蟲有賣油公什伍處隂濕長脚如蠨蛸脛細走不及兒
童反接之邀其吐微汁所挾雖不多坐此遭攟拾傾資
僅有此微生何以給
蟲有避債夫緝蠒枝間綴竊食檉松毛負之以為盖首
鼠開兩端見人深拒閉想汝作債初已作逃匿計小兒
不汝赦推尋見根柢計窮挺身走終日失其竁
蟲有轉丸蜣雙角牛怒張生子牛矢中轉圜技所長兩
兩如推車千百滿路旁彈丸有不若纍纍圓且光汙穢
不自羞敢比蘇合香惜哉爾之智不善擇其良
蟲有蛀地牛曲吻利如鈎趯取尾作首倒行腹為頭燥
土作陷沙露喙伺其幽小蟲誤過之一入出無由小兒
嫉其然取彼衆中酋縳置它穴口其類亦相仇一引兩
得之盡置清溪流
蟲有攛梭子頭腹俱銳長緣衣而絳裏飛躍低踉蹡名
我固甚善所愧無筐箱維天有南箕不可以簸揚微蟲
人強名此豈彼竊攘秋田蚱蜢横暗野如飛蝗索索淺
草中不倚兩股強類中最善類霜露死其常
蟲有蠧書魚白膩鉛粉如岐尾細而長所嗜惟食書我
老書久廢兒曹復相疎經年不啟櫝宜爾穴以居蝕紙
兼齧字古篆成紆餘腹中有經傳顧我何空虛
續十蟲吟
蟲有搏蠅虎似蟢無網罟羣蠅爭嘬時潜身入其聚蠅
初玩其小突然能攫取生擒加面縛不辨頭翅股蠅為
人所憎同欲畀兹虎其奈彼實繁日食能幾許
蟲有白蟻虎食蟻功有取大厦初落成白蟻郛其礎日
繁實有徒歲久仆梁梠聞爾能食之往求數十許縱之
穴竅中種育成生聚食蟻既無餘虎自緣庭戸亦復生
几按往往入筐筥主人反厭憎擁篲務屏去客謂主勿
然前勞宜論叙
蟲有齧桑羊兩鉗如角怒玄甲類蛣蜣亦如龜背負我
有十畆桑苦為渠所蠧食必食其心樹死又飛去不知
從何來鑽鑿不到處上下開兩窗隠匿巧多路嗟哉啄
木鳥剛吐柔不茹
蟲有齧菊羊齧腦腦則死人謂食且盡細察理不爾微
軀細於蠅玄甲而利嘴頂上一粟紅鮮明大如蟣方當
四五月苖盛新怒起上下截其莖於中寄生子腦瘁子
乃成分枝從此始種菊須摘腦不摘分披靡理有損而
益未用分愠喜
蟲有土中狗翼短身則長行地如狗子兩臂健擘張縱
横成穴道堀堁身蔽藏握之人手中排抉力甚強夜飛
能打人有物憑為殃收之入藥錄䖟蛭同其良君看醫
師術可謂宰相方
蟲有水走馬八脚成四蹄映日如薸葉點點水中開得
食時爭嘬忽然各東西天牛非觳觫水馬非駃騠形容
貴其似甕舞為醯鷄
蟲有天水牛兩臂徒甚修長尾龜其類玄背鱉與儔細
評無甚似大槩勿深求終身混沮洳亦與蝦蛭游或云能
羽化為蟬槐樹頭清高乃如許亦足掩前羞
蟲有蝌蚪子初化厠羣魚鱍鱍穿綠藻洋洋泳深蒲俄
然生臂股去尾登泥塗回首謂羣魚幸來相就居神鯉
為魚長不肯受辱汙荅云我龍種豈與爾為徒
蟲有報雨蛙竹樹能攀援青褐隨所處膚如凝脂鮮長
頸而方頷頋盻升高顛久晴初得雨清聲滿林園紅蕉
映白日碧葦覆清泉幽居樂清淨飲露如風蟬俯視蝦
蟆輩迥然異凡仙能鳴復善晦所貴身名全
蟲有搖櫓郎楚楚綠衣裳怒目秖自躁奮臂倚枝長附
桑寄螵蛸亦入秘術方折之插屋壁經時子穰穰竹籬
疎復密牽牛花低昂迎風新意氣顧盻何昂藏如逢大
車轍毅然亦敢當不如捕鳴蟬脆美不爾傷
十二月二十七日病起行花下聞春禽有感
昨日立春節今晨春鳥鳴前峯宿蒼靄風聲和且平南
翁病來久起繞花枝行花枝向人笑婉孌感幽情摩挲
勖小男何時看汝成童稚引我前老至不覺驚艱難亦
已極須汝見休明望望替官役不顧日月征
放言
寒暑一大瘧天地一病軀古來幾寒暑元氣朘削餘人
物生其中短小一侏儒神農乏藥草黃帝無醫書坐令
豺虎横咬嚼為膏腴頑疾久不治臟腑生蟲蛆願借大
雷斧磔此害物徒八荒既清廓萬古無憂虞
題王德淵水西藁
子有婉微句藏之平淡間想子無愠色熙熙好容顔吉
人罕暴戾詳緩心自閒吾知子用意欲挽陶韋還欲以
静息競欲以柔鐫頑坐使聽者心悠然和且安子來索
我語我與子無言評茶及品水此事在舌端還有分别
否歸鴻沒遠天
稻花桑花
稻花花中王桑花花中后餘花皆嬪妃以色媚左右稻
花吹早香風露千萬畝上以奉玉食粢盛及醴酒下以
飽蒼生億兆餔其口桑花雖無華紅葚映纖手皇后首
親蠶六宫承傅姆天生衆裸蟲無羽毛飛走匪此皆凍
死性命安得有予謂二花者斯民之父母昔予賦麥花
適當来牟候未及歌二花三花誰可後請續時夏詩以
為風化首
春日新浴
白髮美青陽新年試新浴小窗潔而明板閣密以燠簾
垂風絶蹊湯煖雲升屋探手酌温涼微微澆背腹上盆
頮吾面下盆濯吾足初如馬釋鞿漸覺蟬蛻殼周浹更
融怡味如書熟讀澡身當去塵洗心當脱俗湛然清淨
源不遣生惡濁振衣聊出門篝煙度修竹
七月十七日夜翫月
遲月呼不出海氣紅碧嘘何人捧橢璧上處青松疎松
間著不得飛徹萬里衢散作千山雪蘆花摇江湖冰輪
雖漸側老桂斫不枯清光已非昨来日更可吁徘徊情
所結有酒且歌呼
借居喜杉棚成
夏炎已云極秋暑方自兹借居面西日午後如烹炊主
人愛敬客架杉覆青枝赫日辟三舍鮮飈汎淪漪高蟬
亦好吟振響流笙篪夜静明月出疎影復陸離欹枕寢
桃竹露坐冠筍皮凡此暑中事施之無不宜念我逃世
難過用恐禍隨昔時半山老畏熱架條枚不知公相貴
清儉諒可思我本無家客禄盡夀有遺得此已厚忝銜
感以成詩
贈醫博士范心齋
疾病之所生風寒燥濕毒浸淫侵臟腑脉絡起絲粟有
藥所不攻鍼砭功始錄有如龍潛見巖穴通隠伏又如
善用兵洞窟皆驅逐毛皮與腠理一二數可燭刺俞已
及髓投穴不中肉春回九地底冰崖芽衆綠范子故書
生於此見也獨十年從良師神祕卷篋櫝我疑秦盧扁
垣墻能外矚又疑華佗子披臟先剖腹范生何大竒方
書可無讀我老目已昏煩君為濯滌更閱十年書細字
蠅頭黑與子作佳傳當與太史續
幽疥
性不耐喧䀨况遭疥癢牽此物有朋黨一搔千竅連幽
陰及肘股爛漫羅脅肩城狐及社鼠不如汝穴堅蟣蝨
猶外患爾獨腠理穿百藥既不醒取說聊自完閑邪自
檢束斂容如見賢彼亦畏天理亦有負其頑既不廢談
笑亦不妨食眠萬事貴隠忍此方老子傳
將别棠谿遺仲素季厚昆仲
新交勝舊交生别猶死别饑魂散欲飛愁腸鬱以結去
住誠兩難主客新握别家山杳何許千丈高嶻嶭試登
黃甘望百里見積雪我甔無儲粟我篋無重褐妻孥幸
團欒忘此饑與渴倚君為大厦顧我顔色悦無家未易
歸無産難久歇鄉校著我名免在編氓列麥田望有秋
桑葉行可掇貫貲延餘年空囊誰負竊不敢久累君去
去春二月為我謝王戴徽音無斷絶
食蓮有感戱為古興新體
青蘋先知秋調遣入窗几荷花如六郎一笑忽墮水美
人坐生愁攬衣中夜起繁華難久持零落自兹始所思
在遠道千里復萬里何處無芙蕖秋江總相似折取蓮
蓬看蜜房綴蜂子青蠒初脱衣瑶軫中含髓食蓮須食
心心中苦如此
寇攘之餘穀五斗才易一鷄衰老多病資血味
以為養求之弗可得畜二母鷄自春抱育至夏
百翼不減子美生理喜而有作(四月初十日)
昔有尸鄉翁養鷄盖阡陌累財千餘萬積微利自博子
美居瀼西此物尚百翮作詩戒宗文墻東樹籠柵我今
山居中生理苦廹窄衰年資食治時有不速客海魚不
常儲溪蟹碎難擘頗欲效兩翁字鷄供口食買得雙伏
雌領以一赤幘戶外聽約束安能汙案席剖坼五十卵
引哺漸開拆從兹日生生向秋益繁息麥雲行刈黃可
得二十石已知餅臛具不假天邊翼竊笑茅季偉割烹
惟一隻奉親不及賓資生拙無策
古思二首
耿耿不可忍相思在東北花月以為姿風露以為食取
我虞氏琴一彈三歎息泠然不可尋變為湘江瑟湘江
深復深哀哀淚千尺
饑餓未必死甘腴能殺人惟悴未必殞逸樂能喪身所
以巖谷槁以儉全其真秉耒自耕野腰斧躬採薪亦復
誦書史自負亨經綸兵寇幸無恙委蛇保天民
矚物
灼灼日及華朝榮夕已墜牽牛泫碧露見晛歘憔悴拒
霜舒曉紅惟愁夕陰至蜻蛚庇其根亦復多愁思容色
豈不佳浮脆何足貴念此令人嗟百年何流駛所以靖
節翁把菊有深意
過字韻詩辱諸友聯和方營度枯鄙以酬厚意
偶報北兵自甌閩回驅男女牛羊萬計入蛟湖
深畯出獨山屯尚義由童公嶺以北三日夜不
休聞之驚心遂成閣筆是月十四夜對月感涕
遂即前韻以紀時事奉呈諸友
麥倒桑折枝山外花門過牛亡主不歸婦去蠶未卧在
者哭空村吞聲誰敢大盲暉隠空崖驚塵飛暗堁川逝
痛陵遷春深悲國破可惜此良宵月輪升紫磨(荆公詩紫磨月)
(輪升塞外)
十六夜月色佳甚對酒效樂天體招酒伴賞月
八月十六夜清涼明月天新酒雖未熟陳酒喜未乾早
稻有餘飯輕衫未為寒傍人見我醉胷中故朗然有詩
不自作但詠古人篇喚取故山甫醉即對牀眠
九月十四日夜枕不寐起視明月清寒著人泠
然有欲仙之意
筍冠枕清冷胡床坐空闊鮮飈飛早霜活水瀁明月神
遊十丈蓮仰卧恣天閱挽取河東流黑我頭上雪泥丸
吐神光陟降在金闕湛然大圓鏡一悟萬想滅
十一日夜雲月點綴山氣如海羈雌暗嘷倏忽
東西因誦王摩詰云夜登華子岡輞水淪漣與
月上下寒山遠火明滅林外深巷寒犬吠聲如
豹村墟夜舂復與疎鐘相間往往摩詰詩多描
摸此境界余更掇拾遺餘耳
孤舂出苫盖遠火翳層磯雲月光涏涏露葉淨輝輝此
時正寂默沙禽鳴且飛
琴旨
重露洗叢菊長宇流哀鴻瞽月入九地啞木號太空老
翁中夜起清坐尋絲桐兩片乾死木和合藏深衷七絃
說妙義十指揚春風自古知音者舜文周孔公四聖洗
憂患琴與易道通舜處嚚傲厄文居君臣窮二叔流䜛言
陳蔡靡所容物外有變逆聖道當正中感此悟琴旨瞭
然古人胸置琴且勿彈待我讀易終
送達善歸玉塘
霜降水泉涸風緊草木枯柴扃常自閉淡泊守園廬晨
有客來訪裹飯如桑輿世事不欲論幽懷詠唐虞蚩尤
作五兵軒轅力誅除戰伐從此始禍患引八區兹事傷
我心何由返古初我輩惜榆景來往莫相疎
古意
客從南方來遺我薰風琴薰風未易致且奏易水吟高
浪忽起立四顧變愁陰征馬立踟躇旁人淚沾襟壯士
不畏死怒髮竪森森長揖辭四坐秦關無阻深燕客視
秦王已若置中禽一朝事不成易水有悲音請君且勿
彈此曲傷人心
十二月初六日龜藏夜坐有感
厲厲歲于邁栗栗風向遒老驥倦長坡卧樵如罷牛時
時一長吁慚與螻蟻儔高鴻志萬里矰繳非所憂胡為
苦哀鳴失類中道休壯士今則已偃仰搔白頭讀書有
分限眼暗志未酬轉蓬從風起直上晴空遊流星下至
地化石空山幽升沉亦何常念此涕淚流
子瞻在惠州以十月初吉作重九和淵明已酉
九月九日韻余去年以此日奔避萬山今日則
有間矣有野人饋菊兩叢對之歎息因繼韻陶
蘇之後
去年十月吉四山戎馬交携家走萬壑惟恐草莽凋今
日復此日回睇龍舒高青黃雜遠樹丹碧曖微霄黃華
一斗酒慰此兩足勞念兹一釡内觸之成爛焦我窮天
所憐杯水解鬱陶冥心聽回斡聊以永今朝
十月三十日晴暖而梅意殊冷也
良月今日盡始見小春天明日為子正陽復於此焉墻
陰委宿莽已覺青娟娟壞壁出凍蠅亦解飛翾翾向來
可憎物今者更堪憐梅梢太瘦生此意正渺綿窺園頻
挾策粒吐紅豆鮮正須待一雪我豈資暄妍
次韻袁伯長寄贈之作
維時十月閏收穫已登場朋舊喜我至殷勤置壺觴問
我何方來憂墨見清揚答言辱君問欲報不成章憶昔
盜起初堅冰由履霜妖民縱愚妄敢凌太陽光賤子久
客鄞移家入新昌完璞保貞吉訓猷謀善臧嶔嶇遠荆
棘瘏痡辟鋒鋩五男不挾册四婦廢條桑長孫病風攣
二孫鶴未昂三孫始周晬瘍垢浴蘭湯曾孫客中産敢
擬門戶當復有四女孫包裹針線裝步涉青店谿伏莽
突長槍性命幸完免翁媪扶筍將回首煙焰漲搜山發
窖藏家林付瓦礫書籍罹咎殃賫糧中道絶萬事慨以
慷墳塋失灑掃祖禰廢蒸嘗瀼西非吾里浣花無草堂
猛獸難與羣我亦思還鄉又聞來屠剡玉石恐俱傷冒
暑去雪村故里隔一岡棠溪吾故茇父老不相忘昔行
梅未落今憩梅再芳皇皇一年餘兒孫幸成行破屋涉
寒暑舊隠渺相望越公之賢孫訪我欲具航老我日已
短公孫意何長悲歌寄贈什歌罷復徊徨
次達善送趙君理韻因寄畬齋陳貴白
杉棚已絶筆復得雲錦書况當既望後一鏡懸空虛恍
然玉堂上乘鶴來須臾君健勝我健我臞甚君臞人事
有離合尺牘莫相疎老驥不忘騁老耕不忘畬筆硯易
亁澀時時要喣濡井汲去泥鮒清冽用有餘自君之往
矣我懷久不舒久聞畬齋君插架富名都欲往鵁鶄市
讀書借其居我曾見其文鼎臠出帥初何年澂齋老道
我問其途
客好
薄田歲罕收柴門客多好車轍自成趣蒿萊不須掃鄰
家知客到亦復饋梨棗酒盡當復沽言論自顛倒萬事
皆可談慎勿談世道
巖間宴坐
蛩泣草根露鶴鳴松頂風標格既有異音韻那能同我
家水石村圓月出中峯樵子時往還野客多仙蹤杳杳
林表磬冥冥巖下鐘霧重時作雨衣翠濕重重孔竅明
似藕肌骨通玲瓏巖花時嗅馥掩冉紛青紅萬葉互戛
擊琴瑟間笙鏞我當大悶時一嘯来清風鳳鳴相應和
龍吟諧律筒竅竹去其節清響合商宫累黍以為律旋
變為無窮仙人授刀尺度數合纖洪此訣留巖石千古
蒼苔封
村莊麥飯虀筍有懷達善正仲帥初因寄袁仲
素季厚陳用之
麥風生曉寒梅潦藴炎溽三日不出門新筍已成竹獨
酌固自佳對婦亦不俗黃魚出海門饜飫及僮僕因思
去年時煎牟作糜粥饑餓走荒山羣奴深兩目今春幸
完生一飽萬事足薄蠶微有收條桑柔更緣百里無鷄
豚雖老不食肉本是在家僧殺生豈吾欲頗恨在棠谿
芻豢事屠戮歸來賣筍翁燒煑擬果腹無奈軍馬囂十
百遭縳束此君何不幸乃值汝輩辱今辰斑衣郎扣門
求采錄開奩粲纖指解苞剥寒玉釋縛李左車拭面何
平叔有此席上珍舉筯誠不惡風味近瑶柱標格薦醽
醁似憐老翁饞洗我塵一斛蛻脱成癯仙凌空駕黃鵠
吐吭出新詩落紙欹醉墨王劉戴三君秦楚齊敵國樂
縣森筍簴箭鋒值正鵠安得長相從大嚼篔簹谷二袁
竹主人森森散林麓我來不問主竟造藏書屋主人不
我苛終歲取書讀陳郎後來秀長瘦帶巖壑挟冊從我
遊牛腰許成軸
雨餘草樹間羽蟲亂鳴山齋晩酌朋輩已散聽之
不減孔稚圭兩部鼔吹也既醉而卧卧而覺家
人尚明燈事績說向來鼻鼾雷鳴兩山皆撼也
戱作示之
秋蟲不用喙動羽哀更清夜長不肯默我眠渠自鳴我
則異扵是鼻息為雷聲止作不以力太音自天成鼻吼
耳不知此樂尤難名
七月二日戲為紈扇新體
美人弄紈扇常恨無秋風待得秋風至棄置在篋中棄
置不自惜物理有終窮反恐美人寵隨手亦成空十五
邯郸女玉指弄絲桐秀慧解歌舞艷彩敵芙蓉一朝登
上國飛聲凌後宫此日邢夫人正自難為容紈扇手所
題主惠余其終
日食
十月初吉日四野聞驚呼停杯出門看日食將無餘有
如黑漆盤來掩白玉盂自午而及申磨盪未還初父老
涕泗語便恐天眼枯前年六月吉晝日如煤塗衆星爭
光怪淡月懸天衢已謂畢生世不復覩赤烏須臾還舊
觀田野頓昭蘇今胡久淪厄翳昧不可祛前時縉紳謂
占度不屬吳分野受其咎天道安可誣以日諉敵國不
君良可吁兹辰為誰食無路攄臣愚太陽萬萬古少待
收桑榆
丙子兵禍自有宇宙寧海所未見也予家二百
指甔石將罄避地入剡貸粟而食解衣償之不
敢以淵明之主人望扵人也因讀淵明乞食詩
和韻書懷呈達善亦見達善燒痕藁中有陶公
乞食顔公乞米二帖跋尾也
淵明不可及適意惟所之無食不免乞折腰乃竟辭主
人必義士知心如子期厚饋既賙急復酌我以巵談諧
有真味斯人定能詩柳惠未失正魯男豈可非學陶何
必乞書此以自貽
次韻酬達善
昔有好名者舉國讓子之若或非其人簞食見色辭草
木固同臭磁鐵非有期主人解談諧寓言蒙莊巵陶公
豈真乞善謔淇澳詩仲尼不假盖將護子夏非賢哉此
賓主不乞彼自貽
促織歎
刺刺重刺刺唧唧復唧唧只解促鬢絲豈能催婦織織
亦何用催有絲願成匹今夏蠶薄收巧手閑刀尺昨下
急急符三日立税籍篋中無餘絲紅女淚雙滴汝更催
不休使我不得息汝因貪與嗔形化生股翼不特登我
門又入牀下壁號我夜不眠墐戶無計塞何時清霜來
堀堁同一寂
十月五日風
十月五日風俗占端可驗常年誰能記兩歲入程槧去
年當此月初三月未艷暮下陳村莊夜投象原店道邊
人未眠山曲燈微閃時經兵火餘驚問暗窺覘往扣瓜
葛門炊糜聊屬厭仲叔為猪肝不辭口腹玷回思萬馬
驚心掉舌為舚恐恐如有追昧爽踏霜霰横山過西田
惡風吹欲阽蕭蕭三兩家逋流已先占憐我是官人枯
薪許分㮇時囏無沽戶麄糲得充歉我行僕忙追趙坑
石排劒荒蹊陟崇岡奔湍嚙深塹有塢當中心紙鄉家
自贍主人褐寬博黃泥補茨苫邀我勸我留鋪床展伸
欠少婦亦解事爐中添燄燄我意自多危岌岌急風纜
蓐食入雪樓山深路猶䦣冰柱照層厓霜花滑斷磡山
家喜客来開門容弛擔翁媪互行酌畦菜許分鹽此日
氣頗舒愁新懽得暫文叔因饑寒豆粥懷一㗖勞薪與
鍊炭至此成鍼砭頗怪少陵妻粉黛未忘豔今辰復此
日山菴私酒釅掃林三日風紙簾垂襜襜患難幾人全
生存吾已忝十月五日風艱難須在念
隂雨幾月餘三月初一日聞鳩鳴有作
春雨濛濛来花時昏昏過山深多悲風閉戶祇欲卧此
村無杜鵑不知桑葉大灘聲自不惡頼此洗塵堁曉聞
晴鳩呼雲隂似將破故園何時歸麥飯出舂磨
聞鳩有作喜為晴兆也是日開霽又喜其占之
有騐再賦之以貽達善季辨天色難保惟快作
詩為應耳
雨久成淫昏新晴如改過漸向東皋耕還思北&KR1141;卧昏
眼喜天晴觀書驚字大流泉無淈泥輕風不揚堁歸途
未須忙差穀聊避破小園遲能来早茶看落磨
十月初五日重賦菊
昔人十月菊已恨光景衰今兹十月菊瘦蘂未覺遲兩
年無官歷弦望占盈虧人言閏在子節候固應違此物
秉堅正未怕風霜欺寧同此身槁不與清香離香性自
流傳更過梅花枝
贈馮法師
我昔登巾山曾題翠微閣清詩照江月月落詩不落踏
露沐長松遼東一隻鶴千載還歸來塔杪棲寥廓過我
滄海東復作羽衣客問客何處來乃是巾山郭舊題雷
卷去恐我有新作贈之錦繡段歸哦耿林壑
初蟬
雨餘山氣涼高林發清樾黃鸝百囀罷初蟬始幽咽獨
蠒曳長繰既續還又絶衰年感時節坐久心寸折夢歸
伊川上樹深泉亂發倚杖聽多時殘陽滿雙闕
送陳用之遠遊
流水寫清音青山發令姿左右惟所取囊篋恒相隨君
遊且有日欲訪燕趙竒此行猶在眼已作久别思君如
生馬駒騰踏不可羈王良施轡勒往獻白玉墀胸中二
三策和扁為國醫南士方世用砭鍼貴適宜腰間黃金
印季子何必歸丈夫輕四海吾老不可期何以為君贈
梅花千里枝何以為我報千首紀行詩
失題
山雲如練靜水雲如鶴飛細觀聚散間動靜皆天機是
物本無心出處不可期我亦嘗出岫不雨竟空歸師今
恐雲去密密關窗扉收卷成坐卧補綴為衲衣此中有
深意宴坐添爐霏
效阮嗣宗一首
貧莫客千里富莫不出門廹隘多陵辱飄颻困風塵所
以丈夫志奮翼凌清氛一舉蹴四海載舉登崑崙玉皇
顧我笑衆嫭粲以繁引酒酌北斗銀河為飛翻天姿固
如是齷齪何足云鄙哉貧賤者矯首望餘芬鵬鷃各有
分榆枋保終年
初九日夜月下聞蛙此物得水悦樂故鳴心事
與農人相關也
平田展明湖密林含宿霧整冠對明月天眼實汝顧那
敢醉謼號袒跣縱箕踞清心聽鳴蛙勝與俗子語青秧
插已齊決決溝底度憂樂在晴雨將非為私故斯言乃
知音旁人自不喻余兹適無事泯然離好惡坐久天西
傾汝鳴余睡去
五月初四日浴閣成
罷農亦易足麥黃秧已綠早蟬發高林晚鶯隔修竹壺
觴休倦劬草閣一開浴翛然非吾故佳眠恣清熟
題蕭照畫卷
遠峯沒空蒼近樹森立壁叢篁鬱長汀茅茨露半脊歸
舟何處家中流弄長笛或恐畫師身留此黯淡跡
往時予有湖湘之游同年黃東發提舉以清江
楮衾贈别藏之四年矣山房夜寒覆之甚佳亂
後不知東發避地何處作此擬寄
我昔向湘潭故人貽我别珍於錦鯨贈未數綈袍脱温
如陽春曦白似臘天雪香收禪榻雲光映書齋月政爾
獨眠佳毋使惡卧裂隂寒不内侵和氣無外泄自從離
亂來袍褞罄攘奪惟此寄僧房與書俱不滅我本生蠧
魚自愛紙中穴宛如蠶作繭蛾吐眉眼出夜来初肅霜
子美衾如鐵忽憶此青氊覆我儉且潔中有布衾銘此
銘無冷熱
謝達善見惠碧桃古體
碧桃有佳實方春開白花花悦悦花者實惠能詩家詠
花不詠實未解寫嘆嗟水蒼充朝佩天碧瀉露華空青
珍莫采帝珠淨無瑕水波遠涵竹霄影浮副瓜春山淨
梳掠秋烟澹籠遮卵色未有别膽形圖更加清酸笑金
橘寒脆壓銀茄瑶池潄靈液萼綠蒙翠紗一食潤燥吻
再食思無邪三食換仙骨四食凌飛霞回首謝玉塘吾
詩不妄誇
周梅所還譚山
柴門萬物靜秋色栖四山風篁自灑掃雲鳥相往還而
有玄寂士泠然嗚轡環此客不喜飲舉瓢酌潺湲来既
無所期去亦不可攀抱月入綠蘿枕石秋菲間
石臺紀遊(案此詩原本未載今據宋詩紀事補入)
蒼山面長溪勢若飲奔馬層臺跨其脊萬古絶蕭灑登
臨惟兹時朋從未云寡迢迢歷榛莽靡靡眺原野白雲
與翠霞夐在履舄下窮秋向摇落霜菊摘盈把賞心孰
與同幽抱欣已寫邈矣千載期名山俟来者
