閬風集卷五宋舒岳祥撰
五言律詩
燈下飲别
歲晩客思去天寒子肯來稽留須酒熟歡喜見梅開蠟
屐匆匆駐箯輿故故廻嘉平猶未盡且欲舉殘杯
贈别山甫
勞君出南峽從我上東山辟惡香萸紫延年細菊斑看
雲獨無語覆斗且徐還說到忘機處沙鷗也自閒
贈别君英
相去十五里不來幾半年知君有農事疎我話詩篇置
石桐陰澗開門海口天老人愁此别把酒菊叢邊
山甫遊嵊拜戴安道墓而歸新年過我鳳棲作
此贈别
尚謁死安道寧忘生閬風千巖幾尊酒百歲一枝笻且
可耽甜黑何須醉軟紅謝公高卧處明月在巖松
正仲過鳳棲臨行贈别
甲子春晴好鳳棲理去鞌江湖一葉小風雨對床寒鼻
鼾聲何壯燈花夜未闌紛紛多盜日吾黨敢求安
贈正仲别
一年三過我此去定經年雪壓登魚渚雲生落鴈田壯
遊今已矣老别自澘然心事有難說斯文屬子傳
再贈
不惜此時别毋忘别後音相隨溪上影共息樹邊陰水
落行田蟹霜晴出谷禽何須拘改歲有興即相尋
四月六日絶糧用銀盞易榖作詩别之
從此與君别臨行更一傾縱令愁作海誰送酒如澠已
悟興亡理空留物我情不知陶靖節何物了平生
十六夜月蝕既
蝦蟇新食月金餅曲如鈎天道終還舊書生自隠憂星
辰秋後爛河漢夜深流我欲騎鵬背乘風閱九州
八月二十五日聞布新條
民命無䰟鹿烹庖幾日休紛紛渾未悟炯炯為深憂並
和隣舂相分漁步網收(近海民以小網行捕淺港謂之步罾)聊為目前計
甆椀汲新篘
過劉允叔故居先生宅前有老檜甚鉅薌巖乃
里中名山藏書其上
流水孤村裏先生此故居風流今已矣天道竟何如古
屋前朝檜薌巖萬卷書蒼苔封瓦礫野燐出丘墟
安住寺松聲
晴日千竿籟春風萬鼓鼙清和兼怨適細大雜高低釋
子聆眠石行人聽過溪曾於天竺寺為爾駐遊藜
聞鄞兵入仙居二首
獨嶺斜陽笠深溪夜雨燈多憂未歸客萬事不言僧兵
甲今如此台明昔未曾欲言徵斂數天遠有誰能
細雨殘陽外孤村亂水中饑年才半菽白髮聽疎舂世
事何曾了吾生會有窮深衣斂形日嗟我一枝笻
悲來
竹簡千年夢楸枰萬古爭推敲渾細事著述亦虛名春
艷無長好秋吟恨短生乃知天壤内各以一時鳴
僕有書五千卷藏明恩山房亂後幸存胡山甫
寄一榻為吟所聞已遷入作唐律寄題
歲久殘僧屋吾書故不塵持經入深竹分韻與閑人花
氣聞慈像松涼施四隣細思貧最好懷璧每戕身
雪後喜晴和正仲近詩
今朝天氣好寒減煖初增微醉無灰酒閑居有髮僧芳
情花下月艷眼雪中燈久廢賡酬事新詩忽啟縢
雲開青鏡曉病起白頭人陽洞林光動晴簷鳥語真黃
花修故事新酒接比隣火急輸官米寒舂連夜頻
十一月初三日夜有興尋梅
樹下春來往忩間月死生尋梅何處好隨意自溪行酒
債應無數燈花各有情明朝江上路風雪一詩成
送潘少白遊桐柏宫
桐柏舊題句方瀛新記文因君重拂拭為我致殷勤仙
過峰停鶴龍藏井閟雲金丹如可鍊此去訪方聞
曝書庭中即事有作因思正仲在鴈蒼山南為
我作小楷雜以和篇當大有可觀因以寄之
稍覺干戈定聊寬旦夕憂黍黃鷄應喌草遠犢呼年匣
畫乘陽展庭書值雨收漳濱想公幹小楷作銀鈎
賤生之日邀正伸子堂小酌
開歲恰七十吾衰病已頻從今數正旦一月有三晨甲
子添新誌乾坤寄老身晩年方學易此意為誰陳
次正仲訪山中留别韻
及此真知老吾初不謂然相期無别事不朽要千年過
我論新句留君訂舊篇胡為趨歸騎忙似趁潮船
挽董知鎮
曾行栲源路相訪竹溪頻事帝清心旦於人笑面春升
堂驚挂影下榻憶延賓風雪深尊夜梅花滿座茵
花鳥
色與聲俱妙鳥啼花亂開此時無事惱有酒待誰來漂
泊迷歸路昏花恣覆杯已聞雷迸筍不怕雹驚梅
四月二十四日雨中分酒餉山友
欲言林下趣思共澗邊行細雨枇杷熟空江杜若生離
居非遠道向夕自含情偶此開松酒分將一榼傾
楝花
蒸入黃梅雨寒收苦楝風團團羽葆盖疊疊繡熏籠文
錦財堪用金鈴實有功小畦留一樹斤斧幸相容
山齋夜坐
新歲纔三日春風便不同花前雙鬢白雪後一燈紅老
去心無術愁來佛亦空吾儒真實在千古獲麟翁
用正仲茅字韻
月白溪頭石霜清屋上茅歲行天自運人老志還勞冬
菊忘年友寒梅耐久交向來金椀醉今日對陶匏
次張幼學見寄韻
何必羨商顔幽奇出嶮艱歸舟天際樹宿鳥屋頭山畏
虎長危坐尋僧更不閑酬詩無好句奚錦得空還
九月朔晨起憶故園晩易(晩易書齋名也)
晩易圖書燼篆畦花木新承平三世積喪亂一朝貧清
曉凭欄意空山袖手人平生欲學杜漂泊始成真
賦山庵梅花
水石生來瘦乾坤孕此情寒谿千尺照殘雪數枝橫光
射霜髯逼酥浮玉面爭何人夜吹笛故作斷腸聲
簡胡山甫(山甫新有病起百花開之句)
門外月誰敲花開醉遠郊自尋幽寺宿不耐俗人交裘
替疏泉洗詩添續紙抄一身舟不繫萬事柱難膠
臘月朔第二孫繩祖彌月喜其與翁同十一月
而又皆乙亥時也因賦以祝之
繩祖初彌月清晨抱見翁頗憐頭額大兼愛月時同句
法何時就家聲待汝洪吾年八十二方見汝成童
送潘少白赴連山館(其先有古桐者受菊田詩學)
桐木深坑嶺菊田高弟家聞渠能館致去我使人嗟箬
長潛沙笋蘭開傍石花古琴留掛壁此意澹無邪
還龍舒舊隠
今朝歸小隠隣里喜還悲亡國誰修史遺民自採詩鼠
營新穴壤鶴理舊巢枝見說寅年泰冥心待運移(民謠有虎)
(嘯太平年之句)
懷昔
淮海新封國東南望止戈紗衣秋意早石枕雨聲多白
露皺紅棗西風擺老荷昔年遊萬里今日興如何
暮春山居呈山甫正仲
逕盤如繆篆石淨可橫琴好鳥連朝在蒼苔一寸深撥
泥尋筍脈掃地引蕉陰三客誰家有風流壓晉林
十七日夜村市
今歲梅誰待因遲却未殘新泉生暗谷遠燒照前灘圓
景終難久殘燈未肻闌沉吟思往事猶自倚闌干
喜見早梅花
朔雪吹吟屋春風駐酒家野塘冰上鴈官柳月中鴉玉
饌寒沙筍金虀夜雨芽開牎有新事喜見早梅花
戲作
莫笑山居僻山居號令明芭蕉工報雨鴝鵒解知更樵
長專封拜詩壇擁甲兵開忩一壺酒新句賞新晴
秋夕寄周鍊師
蟲聲叠哀思樹影弄清輝休恨催年老私慚昧昨非倦
童眠自語驚鶴定還飛遠念周高志華顛坐翠微
易庵道人歸鴈蒼兩月矣作詩趣之
一入鴈蒼山山蒼鴈落灣石螿鳴杼下沙鳥宿窗間吾
子動多悔老夫今稍閑密雲疎雨裏心事極相關
甲申正月二十日遊盤谷道院贈石澗鍊師
滄海連雲族青山遠驛塵回旋成小隠想像着幽人桃
樹偏臨水梅花諱說春扶輿穿犖确空翠濕衣巾
過明智寺
每過明智寺小寺在山前老衲分雲坐山猿抱子眠巖
花紅雜雨野水綠平田火後傷心處青山響杜鵑
春晩寄二林
榖雨秧芽動楝風花信來蠏奔沙上火筍長地中雷燕
子巢重定主人門早開二林詩敵手先著一篇催
辛卯正月二日蝶軒蚤作
鴉背閃晴天輕明紫翠烟年將人老大形與影周旋鳥
語催晨枕梅花照夜編池塘春草句此意有誰傳
吾道
聞惡休三唾懷賢賦七哀衰年催白髮細雨足紅梅江
海歸詩卷乾坤换劫灰老儒何所用吾道自須回
八月二十八日與潘少白劉君英草酌耕養堂
時劉正仲以求免役入城予亦為羣小見厄者
也
二子論秋夜秋蛩是四隣葉黃狐下隴燈暗鼠欺人借
譽門多客臨危俗少親平生劉正仲於此見情真
約諸友九日遊東山
語石雙蛩碎鳴軒一葉鏘黃花無舊客白髮又重陽日
月雙飛翼乾坤幾戰場人生一百歲不飲自堪傷
山甫病中歸峽作此問之
山甫病歸峽僧言藥有廖自憐三歲長多白幾分頭水
鳥工吟夜陰蛩苦話秋詩人多病瘧彊飯更何憂
送帥初遊浙西
吴下吾遊地因君思又飄水花香外雨沙鳥夢邊潮載
酒浮官舫吟詩上驛橋三高祠下過為賦楚辭招
松花
偃蹇不入俗隨春也作花高攀許樵子輕掃落僧家功
用雖非藥風標正似茶秋風收子食辟榖勝胡麻
消憂
鳳棲塘上路春草思悠悠綠樹雙黃鳥青山一白頭詩
書自有厄盜賊本非仇天道知難問吾貧不肻憂
宿龜石寺
朅來誰主我野寺得閑行借屋安書庋就巖搘飯鐺山
晴分鴈轉水煖見魚生無事人情好相逢總笑迎
遊龜石寺
舊說龜為石今知石化龜溪分剡溪秀亭近鎮亭遺沙
鳥穿青樾巖花覆碧漪逢僧如雅素㩦看古廊碑
重遊龜石寺
一龜先過水更有一龜尋鳥出石潭底筍穿沙樹心平
橋連斷岸古佛坐喬林竹裏何人住時聞嘯咏音
曉涼
秋風萬里清客子最含情山路殘星在柴門野水鳴平
田聞鴈起落月有人行破篋無書冊何須眼復明
題汪日賓西樓附山甫達之
不忘西來意開窗西復西柳懸魚怒頰蒲縛蟹團臍縣
近更傳信寺圍鐘到齊山翁出山處放杖得新題
山窗即事思正仲有寄
相憐不相見不見自情親野水僧無影斜陽樹半身嬾
蜂偷柏蜜饑雀啄窗塵吟就懷人杳書成訪驛頻
獨坐遣興
昏眼迷煙雨修眉隠樹林杜鵑知夜半蟋蟀俟秋吟靜
悟平生事閒思萬古心蹉跎七十五既往莫追尋
十月初七日山中感興
日暮空歸里時艱未到家稼收遷野鼠柿熟亂慈鴉冬
煖生蘆笋人閒對菊花亡書何處補無用自咨嗟
二月初二日山中感興
山合風多急江寒潮易殘艱虞渾未息漂泊若為安脱
葉投沙井吹花點石闌故園歸夢切雪潦幾時乾
贈星翁
星翁言我夀更夀復何求老病花生眼愁吟雪滿頭髀
消經萬險面皺積千憂十載不看鏡今朝見自羞
春日與正仲坐山齋余隠几就睡既覺而正仲
端坐誦書未已此意似更勝淵明卿且去之語
也
坐睡吾知味觀書客更嘉柴門桑舊曲石逕筍新斜花
飽蜂歸國巢成燕着家此中真有意高柳兩三鴉
晝睡
生平慕睡鄉逃暑最為良渴愛煎茶響饑聞煮粥香百
年依白社一枕熟黃梁童嬾呼難動貪眠到夕陽
别銀瓶
年凶人賣子吾亦賣銀瓶送老無留物因貧總割情捐
軀資我飽覆斗餞君行正是花香日憑誰細細傾
臨水送將歸
落葉秋江外孤鐙遠樹中片帆天上下明月水西東岐
渚潮來白晴霞暝更紅一尊臨水驛莫忘寄詩筒
送俞宜民歸馬耳峯
晴雪集林薄朝陽熙隴苗青天堪數雁白路自通樵愁
我未歸客别君還過橋何時燒短燭軟語更終宵
十月初三日追記丙子歲以此日風雪中度平
坑嶺入馬耳峯
歲窮常鮮裕人老更多悲白日無閒客青山有了時乾
坤馬跡滿風雨鶴巢危去歲來坑嶺移家度嶮巇
古漁父詞二首
烟雨一葉小江湖大厦寬全家足風月高枕恣波瀾白
雪披蓑立青山揭笠看莫將文叔事溷我釣魚竿
是店皆賒酒無家只有船燒魚岩下火吹笛水中天楓
葉霜鋪地蘆花月滿川風波何處靜收釣即安眠
衰至和王達善
衰來知已漸老去不容遲居長常先導徐行且遠期相
看飄鶴髮久坐綻烏皮百歲休嫌短修名千載垂
詠頳桐花(此花徽廟賜名珊瑚林)
朱草文明瑞兹花上品朱巧瑳紅象珥闊製紫雲襦麗
奪炎精盛名霑御賜殊且貪顔色好鶴頂似他無
因黃甘人便問訊帥初
茇舍干戈後班荆薦莽餘何人騎有鶴顧我食無魚孤
憤向誰說倦游休上書時時問甘嶺戴子近何如
七月初四日賦紫薇花俗名怕癢樹皮薄枝弱
人以手搔之無風自動又名稻熟花開時早稻
熟也僧寺多喜種之亦名寶相
蹙羅紅線緊鎔䗶粉鬚黃野寺花開日平疇稻熟香曾
陪紅藥省相對紫薇郎尚憶絲綸閤新秋雨露涼
謝劉文伯惠好翁牋
春膏誇瑩淨雲母鬭輕明吾子誠不俗老夫安用名雖
非時態尚猶見故人情雅興因君動新吟凭几成
秋日書事貽潘少白
樹色已非昨蟲聲不忍聞亂鴉投急景老樹淰長雲百
頃青黃半一村晴雨分凭闌新得句書贈特山君
貽正仲
月生鯨海上人在鴈蒼中一巘環村轉雙溪到海同百
年能幾見七十有三翁為此當心惻詩成走遞筒
貽山甫
多病空餘老勞生為苦思偶然新得句長是不眠時鼠
攪歉無肉傭逃怨食糜此懷誰可訴只恐則山知
梅所將别夜坐敘懷
相見豈無期前年亦此時青山吾有約白髮子能醫石
室誰看鼎巖泉似散絲老人偏重别去路渺相思
去春帥初嘗約為榆林遊欲烹羊釀酒為小孟
嘗既而僕歸鳳棲後帥初亦往西浙遂不果今
帥初已歸當踐前言但同游之客達善已下世
矣因黃甘便作詩以敘其懷
戴子遊西浙藕花香滿船因思今日日又是去年年楊
果珍閩荔榆林下剡川烹羊曾有約已失碧桃仙
記夢
春夢是耶非終慙戀祿微整冠騎馬出欹枕聽鷄回食
蘗風霜入還丹志願違未能忘習氣安得寸心灰
又
梅花清入夢詩骨定非常半樹原遮蘚無風也自香籃
輿衝暮雪茅舍帶晨霜傍竹依松處無心肻向陽
八月初三日五更夢覺追記
林下青衫卸尊前白髮欹少年行樂事暮景感傷時鍊
藥嫌長嬾觀書悔已遲惜花心性在時復一唫詩(夢行故都)
(天街上往訪一舊識路甚迢遥至其館則所識不在有二女子從樓上亟道致其主偶出之意請余少俟因出)
(酒肴酌余歌詞有惜花心性之語夢覺不能全記故追賦之)
夢回
月上芙蓉浦船依杜若洲歲行人冉冉川永夢悠悠天
地回青眼江山養白頭老生如朽木安識有悲秋
題存思庵壁
香飯炊魚白新醅擘蟹黃秋風元不惡鄉思自難忘田
水閑無用山雲薄有光篆畦消息好一路木樨香
巾山題客舍壁
曉行風露清夾徑草蟲鳴虎近常行市鷄啼早出城路
長終是到世險自難平學得王陽術黃金可立成
四月初四日正仲子堂可大及梅所周鍊師會
耕養堂
白月一家好青山四坐迎短笻看虎跡高枕聽蛙聲草
具枇杷足瓜廬熠燿行相逢總佳士更喜著彌明
含笑花
半面羞藏袂回頭嬾向人清涼生夜氣冷淡見天真此
物慳開口他花怯效顰莫嫌容易落笑罷總成塵(花頭皆向)
(下纔放口即落)
五言長律
詠竹拂子謝潘可大
天封竹拂子贈我意何勤白馬惟餘鬛蒼蠅合避人柄
雙疑共産身粉止留筋可鄙㯶毛賤堪同塵尾珍書齋
添道氣入室許嘉賓
壬辰正月胡子持孫平叔劉正仲諸友於鴈蒼
建赤城先生祠賦唐律一十韻以紀其事
句讀從朱老(先生始從朱叟峰學)經書本釋翁(後與僧惟賢遊假其書得五經始通)
(大義)於藍青所出他石玉堪攻文啟吾鄉秀心知百代崇
(先生從東坡學有詩上之)推尊非苟合議論自難同(先生因議開五丈河坡公異意)
名節道鄉峻詞章淮海雄諸公交贊譽此老定磨礲舊
祀儒宫側新祠佛寺東開山猶别子傳鉢許宗風俎豆
干戈後詩書煨燼中千年期勿壊印印此心通
評花
我欣牟莟重君喜菜花黃露浥虀菹味風搖餅餌香均
為資食品乍可少羹湯若論充冬蓄何如續夏糧書生
有定祿百罋亦湏嘗
