閬風集卷二宋舒岳祥撰
七言古詩
梅花石吟
梅花樹下梅花石花作玉痕石鐵色黃筌粉本花光枝
風吹數片尤竒特何年處士横斜句影落寒溪印苔磧
又疑飛自羅浮来花僊謫墮投蒼璧或是天星下隕時
打著梅梢滅不得若非曾支織女機機上花紋相照射
定是荆和泣玉時淚入璞間餘點滴不然越女昔浣紗
指痕印粉難揩拭荒唐詭幻不可窮我自稽經探根極
傅巖人去實和羹花落空巖餘此迹花開花落幾春風
棄捐墻角真堪惜携向簷前洗濯看相對無言三太息
蠟梅詠(已夘正月)
蜜蜂數日不出衙將謂凍蟄無生涯今朝起看後園樹
總將蜜蠟銜為花香作蜜香色蠟色花瓣分眀是蜂翼
不是案頭乾死螢不是營營蠅止棘朝陽熠熠泛崇光
黃露溶溶蜜滿房柔梢不入嬋娟鬢道韻偏宜冷淡装
與梅同時喚作梅風味甚似枝葩非若將形色定品格
何得江珧比荔枝
自夀
閬風老人五十九白頭饑凍荒山走偶然脱命得生還
閭里相看驚老醜今朝初度最可憐五子三孫在眼前
老妻欲作無麪餅問訊雞孃渠未肻海水潮小未登魚
霜後黃柑亦自疎窮人作事天不與只有紅梅相媚嫵
為渠一笑買村酤老夫自歌稚子舞眀年六十更可歌
大亂不死奈我何
十二月十七日歸故園酌紅梅花下(十六日立春)
今年剰有冬一月今冬先得半月春留春借冬皆樂事
但苦世上無閒人平臯梅花如雪浪夜色晨光迷滉漾
就中紅香清且妍風流故在海棠上昨夜月眀天不寒
夢中走馬来花前舊時都下千金買翻棄草莽不值錢
性情貴遠每厭近久不見之端可憐今朝起揀白髭鬚
未能免俗為花娱小車駊騀溪石滑一竿掛酒懸長魚
無人對飲花為伴小奴亦觧吹長管花應憐我老而狂
起舞踏影月凌亂老人更醉三十年不為酒僊即花僊
平臯木芙蓉千株爛然雲錦醉行其中如遊芙
蓉城也作歌紀之
牡丹一名木芍藥拒霜也號木芙蓉好花名盡多重疊
不取枝同取貎同悲鴻一聲天雨血落霞萬頃江飲虹
水花已盡岸花出千朵萬朵能白紅曾共鴛鴦登繡縟
也隨鸂鶒上屏風金釵欲插嫌花重玉手高攀與面重
弄色合歡無限思九心千葉為誰容朝看花開紅偏淡
暮見花斂紅轉濃朝開夕斂如趨市眀日風光移別蘤
平生愛花入骨髓白頭出沒與花似老我逢花六十秋
花開花落水悠悠未喫太平一杯酒歲歲花開伴白頭
老融墨戲詞
寒木蕭蕭寒汀渺渺船尾插竿童子閒船頭推篷天欲
曉鴈鴈斜飛起衰草頗記江湖獨宿時一夢十年看未
了
贈楊佳孫
作詩意得在句先下筆直寫意所到世間惟俗最難醫
剖石得玉加精巧初如面壁無所睹一點圓眀通萬竅
楊生楊生聽我言老語諄諄毋乃耄生平十九未可量
淘洗晶熒方入妙一再三見志愈堅嘉子至意為傾倒
七月十一日曉聞鶯有感
秋曉秋鶯鳴綠樹我自徘徊不能去年年鳴值晚春時
曉窗共聽人何處鶯鶯少駐聽我吟我吟未成淚雙注
来年啼上蠒頭山為說老人題此句
題潘少白詩
海颶既過天泬寥瓦檠弄焰静自摇特山唫槀適在案
讀罷不知山月高早從唐體入圓妥更向𣲖家事掀簸
盡嚢六卷要我刪子自得之何必我燕騎紛紛塵暗天
少陵詩史在眼前我才衰退空茫然君能扵此更著力
唐體𣲖家俱可捐
牡丹(有序)
三月二十一日歸故園看牡丹草莽中才作
數花似訴主人不顧省渠也余亦對之惻然
東風常帶三分冷春日自有一種香百花合和不可揀
中人如酒令人狂馬塍賣花只貪早野翁自愛開遲好
看花不可見花心爛漫開時春已老梢頭蠒栗幻柈杅
有許包藏費天巧自携尊酒醉花陰偃仰鹿皮聽語少
(余家舊藏畫作長松臨水波浪渺然淵眀曳杖游其下四子從之各奉杯盤壺觴以進其一子敷鹿皮於地上)
(以待公卧也)
近作對江牡丹吟七章呈正仲正仲於拙吟無
不亟和者獨此七章未和携而歸茭湖半月矣
逓筒未至歌以趣之
邵子花開二十四吟詩驚動洛諸公我家兩株三十枝
歡喜亦與邵子同作詩七絶惱正仲過旬不見回郵筒
正仲材高氣浩博鄙我𤨏細無豪雄文叔今見小敵怯
八駿豈肯盤蟻封再三思索得其意笑我不知時節異
洛陽城中天地中春色花光好天氣此時高韻一兩篇
流出胷中真樂事我生初見錢塘春歌舞西湖早已顰
如今不見湖山面鳥歌似哭花為塵作詩告人誰為聽
當哀而樂非天真我謝正仲此意厚請不吟詩但飲酒
次韻和正仲碧蓮花(此以形色指名耳訪之花工謂此即蘘荷未審其的)
好翁和了碧桃詠并欲盡賦園中花思遲才退句未吐
高篇已捷老栢塗此花蔓生枝自勁天水碧染雪藕紗
振鷺蟬聯蒼玉佩不比掘閱紛衣麻山阿幽人貞且吉
城隅静女澹以華偶然種之近蒼栢君比兔絲疑未嘉
兔絲無根空托附結子濫充方藥家小兒欲以凌霄擬
一種麤俗堪歎嗟碧蓮比擬最清切好向天苑凌青霞
分龍吟
五月二十分龍雨今日霏微如下土前日何日何䨬霪
正是分龍乃如許有餘不足相乘除天道人事元非疎
何龍分得此鄉雨問龍先日何處居我昔遊三江五湖
江湖處處皆龍瀦我老歸農卧海曲與龍為隣無猜虞
一盂飽飯龍所與一片閒雲龍所嘘百年地主屬老夫
龍来龍去識我無神龍飲食與人異布席欲薦寒泉蔬
我知雨從龍身落有時雨過墮蝦魚昔年海上親眼見
龍出滄溟騰碧虛蜿蜒百丈露爪尾黑水精靈光徹軀
龍兮只在人頭上人不語龍誰語乎我有一寸愚願龍
聽區區一村南北異時雨天公用意何偏枯願龍溥澤
均八極東海蒼生誠可吁
歸至相見嶺喜見紫海
相見嶺頭相見少北風吹却南翁倒短日荒荒白草枯
顚狂亂葉如飛鳥前峯低處紫海出知是吾歸里中道
父兄問訊今何如只是相公言語好
潘少白前歲惠予零陵石一片方不及尺而文
理巧秀有山水煙雲之状予以作硯屏始成因
賦長吟以遺之庚辰二月十八日
白雲際天隅峯峯爭秀出浩浩水石灘歸鳥時滅沒我
欲茅三間巢此重疊峰我欲舟一葉釣此蒼茫中君從
何處得此石千巖萬壑在方尺李成范寬格深秀關仝
荆浩骨峭特殆非一人之所能欲窮其源不可得君言
此物出零陵遠近来去皆天成是中能著元次山刻詩
勒頌留孱顔後来柳子曾作守銘記摹寫無遺閑二子
去後精魄在文章散落水石間鬼神往往竊餘巧戲弄
筆墨留斑斑贈我以作書硯屏林風石月秋泠泠蕭齋
静對如有聆元子柳子突出也大竒今日之事我為之
樂神曲
汙田稻子輸官糧高田豆角初上場楓林沉沉誰打鼓
農家報本兼祈禳打鼓打鼓急打鼓大巫邀神小巫舞
絳衫繡帔朱冠裳手持鈴劍道神語前年軍過雞栅空
今年一母生十雄甽東種秫穫頗厚大甑炊糍甕成酒
家機白布闊且長翁媪製作新衣裳再拜奠神重酌酒
男耕女桑十倍強大婦小婦別有祝生養好男房計足
巫公巫公告爾神産榖不如多産銀驢載馬馱車碌碌
免斫柘條行箠扑
退之謂以鳥鳴春往往鳥以夏鳴耳古人麥黃
韻鸝庚之句乃真知時山齋静聽嘲哳羣萃有
麥熟之鳴戲集鳥名而賦之
麥熟即快活汝不食麥空饒舌前時斗粟銀百星(錢楮不用)
(民間一切用銀薄如紙而碎如金)老農無銀色菜青此鳥年年啄草子
今年草根救人死鳥無所食饑奈何見人食麥喜且歌
催人鍜磨尤慇懃(其音若云黃鍜銀磨)前身恐是老農身大麥炊
糍先祭祖小麥作餅賽田神姊捉麥姊捉麥(竹雞音也昔人云泥)
(滑滑)姊娣相隨筐有獲田間滯穟縱復横傴僂東阡與西
陌婆餅焦斷消息而今麥熟婆當還莫憂餅焦兒不食
脱布袴村村雨滿田無路平生不慣著新衣兩腿泥深
逐牛步脱破袍與郎裁衫兩髀高田頭赫日曬額焦脱
衣掛樹踏桔橰畫眉叫畫眉叫抹截梳&KR1019;趁炊早夫婦
如賓有古風烏頭白頬宜相好上堂問訊白頭翁蚤晚
寒温候不同善事阿姑姑不惡麤茶淡飯是家風提葫
蘆沽美酒布帘書字隣家有沽来行饁望田頭先酌甆
甌奉姑舅不學前村百舌兒說非說是摇花柳不學桑
間鳩婦相勃磎天陰逐去晴歸来大婦偷我弗偷辨說
曲直令儂羞淺鋪薄遍煮莧汁二升麥餅鶻突流爺飰
飰奉親約已渠非訕誰倚闌干十二紅鮮鮮翠碧亂芳
叢燭燒花蠟夜嫌短詞斵錦嚢尊不空此事有分求不
得不如歸去從耕農(煮莧汁鶻突流爺飰飰三禽言也樂天三月晦日聞鳥聲詩遣脱破)
(袍勞報煖催沽美酒敢辭貧則脱破袍是一禽非脱布袴也)
梅下洗盞酌台紅感舊
天台紅酒湏銀杯清光妙色相發揮甆髹玉石豈不雅
君第酌之應自知我有銀杯何所宜恕齋惠我前朝得
今朝把酒竟茫然梅花萬里人南北(恕齋謝樞密堂也)
賦山菴梅花
庭前梅花八九樹長為春風導先路他山消息未曾真
特與詩人映門戸無情有性悟色空將影和香作言語
吴酥入酒鬭輕眀是雪是花并月咀折来燭下看横斜
素屏淡墨無聲句
生日仲素惠羊酒作此奉謝
去年蝶軒饋羊酒主人憐我空無有座上六客皆解吟
一翁不吟開笑口今年病叟蚤還山烹雞炰鱉翁對媪
五男四婦六稚孫更有曾孫依乳姆往来兩載總遭荒
瓦瓶聊以挹酒漿山蔬滿盤白雪白野橘堆飣黃金黃
荒村得此已自足羣奴饑啄撑空腸忽聞棠谿有書至
袁詩陳賦兩輝煌一松正可枯蘖比五雛真與羣雞争
(来詩有一松五鳳雛之句)舉家病瘧涉三月一日計減一斗糧留儲
到此作素供問君何為特殺生臟神見夢羊踏菜便呼
茗椀来祓禳君當戒屠我辟榖輕身與蝶同飛揚
田公姥詞
田公布衣五尺長田姥角冠八寸強平生布施不造殃
教養兒孫耕與桑田公姥生為農家夫與婦夀考百年
作田祖歲歲田頭管風雨春三秋九享雞豚环珓神靈
如對語田公姥聽儂歌看儂舞使我倉有秔使我庾有
稌使我囷有黍使我富牛羊千斯牸兮百斯牯田公姥
儂肴芬芬兮儂酒湑湑官稅既輸兮公役不煩男不為
人驅女不為傖婦讀書識字應門戸
次韻和李寔父焰火行
山樵夏斬樗櫟枝受盡日炙兼風吹天寒歲晚見功用
春透肝鬲連腰肢一室煗香勝樺燭破衲紉縫針線續
牀頭甕子新篘成翁媪分虀小筵席山家此樂無厭時
何須玉筍扶金巵我亦平生知此味今年此味竒更竒
山中低厂編錯薪不知山外飛氛塵一塵一窩榾柮老
稚均此時痛快出苦辛
虞美人草(有序)
篆畦有花非草非木冬槁春生而夏花花粉
紅色穗如蓼葉如槐條如柳故老相傳云劉
允叔自江西携種歸散植至此俗以鬢邊嬌
名之梅所周道士謂此即虞美人草也因為
長歌以遺之
咸陽一火燒天紅重瞳將軍帝業空欲據彭城作盟主
漢王隨手定關中垓下楚歌聞太晚帳前驚起途已窮
當時楚士盡漢歸只有虞兮心不離悲歌泣下計何短
項王去後知屬誰世傳姬死横中道怨魄悲魂化青草
年年摇曳舞春風枝似柳條花似蓼羅衣猶自作吴粧
也似美人顔色好有人傳曲入絲桐宛轉吴音泣帳中
試將此曲花前奏花能起舞腰肢弓但疑此事史無書
項王潰去姬何如只應歌罷王自走不為虞兮一回首
死耶禽耶兩不知流傳想像寄花枝人生變化那可料
蜀王曾化為子規楚王剽悍骨肉叛項伯私漢無親臣
范增怒去黥布反生死相隨一婦人吕雉前曾入楚軍
項羽還之亦有恩虞死不憐王土葬帝王豈為兒女仁
道人能識此花名老人為造花枝曲我歌此曲花當舞
更使今人淚相續
庵中有紅山茶一株自臘月開至二月半為蘂
尚無數也盖十霜十雪矣
山茶一株紅勝燭旋落旋開相陸續朱霞散射曉霏晴
熠熠林光映幽谷雪中見此朱砂杯道人無情還悅目
端正濃粧不逞妖處女頩然在幽獨有時脱蒂響蒼苔
不作他花飛片逐劔南樵叟設色時就掌調丹貴勻熟
花容肉色兩相宜肌理細膩端不俗畫猶如此况天生
謂花無韻評未足白茶雖白太清癯何惜深紅著深綠
憶笻竹杖詞(有序)
謝敬齋昌元所惠出入與俱五年矣丙子避
地留致庵歸訪之已失所在
笻竹杖笻竹杖敬齋惠我侔璆璗萬里岷江下峡船大
竹一筒中貯兩四眀直在海東頭我得一條長在掌蛟
龍已蛻脊骨全色如黃玉中心堅節圍五寸莖似筆重
如鐵石聲鏗然杖兮杖兮吾與爾曾入千巖萬壑裏虎
豹遠遁兮魑魅不逢走及狙公兮追及鹿子忽不見兮
誰從寧入水兮為龍或以撾馬兮其毁不逢日暮兮山
空篁竹鬼歗兮霧雨其濛
餞歲行
歲来沙上草頭迎歲去梅邊雪中送歲去年来不自由
我亦送迎何所用人情厭舊只懽新不道新来老却人
喜為兒孫添一歲可憐光景轉成塵送君此去信悠哉
不知眀日肻重来宇宙無窮迷道路追隨不見上層臺
蕭蕭便恐逐風散茫茫尚想隨潮回歲去怱怱不復顧
我猶留此君何處非緣故歲去無情自是新年促君去
送故迎新一百年不迎不送無新故
守歲行
一年辛苦歲終成夜杵相聞曉甑香缸面浮蛆初滃滃
小槽壓作春簷鳴東隣麥磨連日響餅料已具蔞牙長
磨刀霍霍割紅鮮銀鬛翻光趁湖上歲闌無事且招邀
隣曲披榛共来往為言今歲勝去年来歲應須更勝前
去年除夜各走險荒村千里無人煙今年山舍一爐火
妻子甥孫相對坐巷翁里媪在眼前共酌瓦盆行果蓏
只憐舊歲去無還惜此須臾未去間多情一宿尚難別
况是相同一歲闌固知無計得留駐只怕眠中不知去
添燈續火甚慇懃起寫桃符覓詩句
浣紗婦
修竹柴門向山路晴日滿溪春欲莫浣紗少婦不知寒
兩脚如霜下灘去少年閑倚青梅樹
一蓑
蓬窗漏晚風蓑衣盖秋雨蒲白早潮来小兒事扶櫓三
尺鯉魚飛上天漁翁醉卧不能舉
六月十四夜久雨新霽見月極佳坐觀萬堂中
收拾塵霓湛然不作久不見此趣因書之以寄
正仲
久雨新霽如發蒙嫩月出海来屋東開軒静聽百蟲語
清光入沼翻簾櫳白日勞勞生萬事不如淡月含冥濛
收心展體且高枕合眼不管東方紅我緣居貧得清省
晏起一粥黃昏鐘更深一頓白湯餅坐送落月沉西峰
眼昏燈下不看字與書相忘如不逢漸妆少年辟榖效
養取眼力成方瞳自行此法頗簡易有能修之神氣充
臨役多憂劉正仲少忍一月毋怱怱
正仲次韻謝證眀亦翁之作此意佳甚不次韻
為報
人言乍見易得好以我觀君久更佳古来善友晏平仲
顧沮孔子胡為哉不如寒拾兩相遇撫掌吃吃笑口開
雖然是中有機事笑人惡念自墮邪不如見惡亦弗笑
惻然憫悟自嘆嗟醉翁四十早自號君年五十銜始題
好翁地位君須到除拜甚稱何歉懷他銜叙爵此叙齒
稱位不以官高低他年同入隠逸傳何須羊馬卧青苔
題余文叔山間四時之樓
輕財好事余文叔磊落襟期端不俗外方避地客来多
我亦從君借書屋屋前曲徑繞淪漪池上高樓新結束
一條碧澗貫虹飛幾片青霞排闥宿四時自換景自留
是中雲月無春秋家家見山長在眼處處有山堪起樓
不如此樓能著我磨墨題詩樓上頭主人之賢樂復樂
青山曾見此客不
楊白花(案此詩原本未妆今據宋詩紀事及宋藝圃集補入)
楊白花懊惱随風渡江水將心莫託少年郎少年一去輕
萬里楊條插地便生根花性飃揚似夢塵恨不築城高萬
丈花飛莫放出重門珠簾繡柱香雲護祇有黃鶯知去路
騎牛歌題厲歸真騎牛圖
人騎馬我騎牛騎馬行大道青絲為轡金絡頭胡衣北
笠見者走揚鞭指顧矜朋儔騎牛入山谷不羈不勒無
拘束我只騎牛犢自隨母子相呼煙草綠騎馬不若騎
牛安牛自肥芻馬傷榖我見騎馬郎白金入手遭鞭朴
何如騎牛兒樹下高眠無寵辱
烏鹽角行
山中一種烏鹽樹剥皮為角開春路牧童把去上牛吹
煙草茫茫沒遠陂一聲兩聲兮桑青柘綠三聲四聲兮
麥綻秧肥山花如火遮眉目吹此田家太平曲三年不
聽此曲聲捲却地皮人痛哭
碧桃
碧桃本是僊人花僊人花裏飯胡麻初来此樹向誰得
翠眉嬋娟萼綠華世間俗桃千百數溪谷往往蒸成霞
紛紛見此欲羞死亂紅吹落汚窗紗陳宫露唾天水碧
粉黛欲學争咨嗟豈知僊妃作狡獪挼花染汁便爾嘉
瑶池蟠桃即此種花飛不肻汚泥沙實成唯許方朔喫
時時還戲王母家
山甫畫松
山甫作古松意造無定本枝枝藏太陰筆筆涵混沌氣
吞千尺崖猶作飛瀑滾肺肝生洞壑槎枒出隠嶙奮臂
盤礴餘墨漬筆不吮若人蓋天機豈為尋丈窘胷中有
磥砢欲出不可忍恐是城南樹寫形難自隠嗚呼夹山
自有真松圖朝夕左右陳座隅伐薪架屋聽笙竽好翁
之計誠非疎
曉霜成花日色凄淡炙背南簷記所聞見
十月二十有二日霜凇成花泥淈淈黑旗一點飛過村
居民縮頭那敢出又聞鄞騎入連山搜捕鄉兵火廬室
台眀隔嶺易張皇紛紛徙家藏穀實湏臾又報兵首擒
向来安民今未畢老夫開戸望前山且炙南簷半窗日
出入二嶺行
出童公入童公一嶺二水分西東前山萬竹入新路新
路蒼海通方蓬入黃甘出黃甘一山二水分北南北南
百谷會江海鎮亭下注南山潭問君何事經二嶺辟
寇辟兵探絶境青山兩路雙闕開桑柘人煙在深井迢
迢横過澄溪頭水風激激流人影籃輿落日黃泥坂短
策東風日將晚深竹人家少隣並麥苗翠被鋪平田忍
饑猶自念民饑餅餌風来一飽寬况今聖算窮幽遐檢
括丁口究阡陌或說更戍起南氓或議關防驅北客中
原隴土少人耕何惜就寬因去窄自古先王訂版圖兵
農合一如常式嗚呼先王為民定軍例後王為軍定民
籍嗚呼老儒臨風三歎息為國何如惜民力
春雪
去年臘雪已四白五白六白農夫愁麥苗凍熟鋤不得
菜心僵死何時抽常年梅花已爛漫今者乾沒如拘囚
枯枝尚黏紅豆綠細蘂初作蒼蠅頭紛紛黃雀狡於鼠
窮閻有粟争呼取老鳶自作攫肉謀空屋狐貍夜相聚
嗚呼狐貍有屋爾得居室中居人今在無或言白骨如
白雪雪亦有仁遮白骨
綠萼香梅十樹咸淳間自内園買歸亂後尚存
對之感歎
縞衣黃裏綠雲跗僊家結束来天隅承平故態今尚爾
流落空山成歎吁莫對此被渠惱惜花情重人先老多
少當時似玉人埋沒沙場隨塞草杳杳宫車去不回上
林雁過無書到内園今更不堪看蝶廢蜂休日夜昏玉
砌無人寒兔入觚稜棲草野鴟蹲黍離麥秀今如此豈
為梅花故斷魂
詵十二弟以冬菊盆為余夀此花品金色而中
心作葱管突起正如金荔子乃作雪中英一首
謝之
弟以冬菊為兄夀臨風多情為三嗅煌煌金椀覆金柈
葱管玲瓏眀艷透重陽曾見金佛頭頂似旋螺踴泡漚
別有一種金荔子心中簇簇高堆起此時衆菊争紛敷
二品於中亦自殊况此千林骨立後何從得此金覆盂
從来菊號霜下傑今當喚作雪中英雪中松栢不若汝
剛貞孔云後凋特晩耳冬嶺落毛釵亂横水仙山礬何
足道此花便是梅花兄
桂臺
神龍不知身變化猶認潜鱗為故我先生曾出雨八紘
浪静波恬歸海卧先生兩處領桂臺夢寐一生遊學舍
阿宜移扁就山窗鐵畫銀鈎金鈕鏁綠陰閉戸不知春
長日觀書誰覺夏天上吹香遍遠山月中散影流清夜
先生見扁如坐齋隨行不用木上座攀枝踏影弄猿鶴
萬事不到桂叢下天下清芬是此花世間最俗惟檀麝
後車還許樂天陪吟筆更須侯喜把幾人名遂不知幾
一日倉皇方淚墮人知德祐不出高豈識咸淳歸計果
平生一瓣桂臺香口誦翁詩幾百過舊臺何在桂凋零
日暮哀禽自相和今臺喜見桂婆娑往来不礙江鷗社
舊臺不見見今臺依舊風流壓江左他年人訪桂臺游
舊名更復因今播月中桂樹最久長此樹還如月輪大
十二月初一日醉歌
常年此日正月吉今年經閏臘月一歲闌喜展一月期
勝似戈揮魯陽日搔頭偶見鶩陳横曝背閑看蜂衙出
一冬妍暖三月晴薄雪微雨麥壠青平臯十畞耡溉畢
眀年擬取甔石贏歸耕還有新權柄向時樵長今里正
弟姪推尊不敢辭斗酒隻雞先自慶牧猪釀秫待誅求
賣田買鈔博性命北人自好南人惡人事紛紛天未定
君不見唐任濤宋魏閑因詩放後逢寬令
九日敏求與姪璋九萬載酒蓀墅邀予與胡山
甫潘少白及華頂周服之道士周若晦作客欲
摘蘂浮杯叢委草間未有消息憫然賦之
五柳先生貧欠酒不說無花過重九杜陵野客酒可賖
只恨青蕊成蹉跎如今風物尤悽惻繞叢覓蕊無消息
寒螀相弔野水流病蝶来偎寒日夕不見金錢將翠羽
惟有悲風吹蔓棘古人愛汝非無意志士仁人例憔悴
楚國無人屈子傷陶杜凄涼唐晉季此日何日悲更悲
聊嗅青枝記一時往時好事環轍迹建業錢塘華盡識
就中内本碧玉杯欲買黃金惜不得兩都風景今何如
淚墮叢邊和露滴
孤雁(十一月初九日賦)
憂心悄悄睡未能開門看月一片冰竅木相磨作鬼語
凍星入牖如螢青孤雁哀號向何處老夫掩耳不欲聽
爾從沙場經萬里昔時繫書達天子如今若向上林過
縱有書来誰取視陰山豁處狭如門結陣来時各有羣
辛苦避鷹兼避弋前行半度後行分秋水江南無所畏
老菰沉米蘆搖穗鷗鳬善熟少驚猜飲啄不争遊且戲
不知何事背羣飛欲宿無依去無疑天長路杳翅流血
夜向霜凄聲轉微自倚能飛無與敵豈知天勢有違機
作書好報前征侣看取悲鳴落羽時
罪言
匪兕匪虎吾道非鸜之鵒之侯不歸山南山北靡有定
瀼東瀼西生計微頽牆宿莽露泥泥荒田野菊秋菲菲
我止安息我行安之噫吁嘻過殷墟兮麥漸漸覽周原
兮黍離離黍麥之秀黍麥之有無麥無禾不耕胡取白
骨兮成豀膏肉兮成泥已焉哉想自古之如彼匪斯今
之可哀死莫懲於既往生胡保其將来東溟之濱相奪
相攘殺人填海浩浩不盈輪迴報復此死彼生天假手
於王師使盡殪於秦坑痛臨淵而一弔悲萬古之茫茫
雜言
𤨏兮尾兮胡中露鸜之鵒之在乾侯朝吟九歎復五噫
暮賡七歌并四愁白日曀曀中林幽幽墐塞兩版蒙茸
一裘屋漏煤墮糜攪粕浮美人不来兮歲暮誰謂霰雪
滮滮落葉如雨
杜鵑花
杜陵野老拜杜鵑念渠蜀王身所變我今流涕杜鵑花
為是此禽流血濺嗟哉杜宇何其愚萬事成敗皆斯湏
一枰黑白翻覆手揖讓放弑皆丘墟汝初一身今百億
凝滯結戀胡為乎爾生不能存社稷死怨謝豹何區區
至今有子不自保寄巢生育非良圖百億禽分百億花
數若恒河沙復沙此花開時此鳥至青楓苦竹為其家
錦官玉壘不可念翠華黃屋天之涯(俚語云謝豹勸杜宇遜位于其相開)
(眀故怨之今杜鵑若呼謝豹云)不聞十月杜鵑鳥只見十月杜鵑花何
必看花與聽鳥老夫日日自思家
解梅嘲
昨夜鵂鶹聲婉孌斗覺春隨呼喚轉今朝檢歷知立春
屋角梅花笑初囅向人帶笑復含嗔嗔我今為異代民
我語梅花勿嗔笑四海已非唐日照爾花也是易姓花
憔悴荒園守空嶠閬風自是可憐人六十年来逢立春
安危治亂幾番見到此三年哭斷魂我是先朝前進士
賤無職守不得死難學夷齊餓首陽聊效陶潜書甲子
星回世换市朝新頭白空山與鬼鄰更有横金拖紫客
臨危不死穏藏身
年根雨雪行
霧雨弊弊生窮歲雞寒入屋犬竇吠老衾破絮少温存
濕薪吐汁無氣勢一冬已近四月晴殘歲垂垂點滴聲
人心無底難為德一日不作將不食年頭未有五日糧
井花水滿人閉倉
