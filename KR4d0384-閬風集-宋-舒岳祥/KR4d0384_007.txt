閬風集卷七宋舒岳祥撰
七言律詩
贈敏求
抄書滿架筆無塵自是餐霞洞裏人性癖貪吟如好色
話終更僕尚留賓愛花更縮栽蔬地開徑還通指竹鄰
不是不貧貧得雅如今金塢搃輸貧
戲贈牛女
擲果久憐潘岳好投梭不放幼輿癡彩雲似扇羞郎面
新月如弓學婦眉喜鵲成橋終有别陽烏出海且教遲
如何自古占天者不說經躔有動移
三月二十三日效樂天體
習習東風白苧裘餘寒未盡滯清愁柳疑楚舞腰偏細
鶯學吴音舌更柔好景良辰千古在騷人墨客幾時休
一年佳致惟春莫可惜花飛人白頭
小酌送春
春風元逐土牛来欲去金錢買不回莫道鸎花抛白髮
且將蠶豆伴青梅落花流水辭梁苑芳草斜陽上楚臺
老子不嫌閑寂坐綠隂如屋兩三杯
次韻答孫平叔感春之作
從教鑿石置官場不怕滄溟地脉傷薜荔斸開山鬼泣
莓苔迸出水精涼東周以後一春夢西晉于今幾夕陽
自有青天開豁處高秋買棹泛蒼茫(往時平叔所居樟林山出白石如水)
(晶有旨遣官鑿之)
五陵三輔少年場往事懽娱緫不傷閱世鶯花見興廢
隨時蜂蝶有炎涼原嘗館寂生春草田竇門荒掩夕陽
漢殿唐宫亦如此由来天道本茫茫
江湖處處尋春去每到芳時醉不歸簾幕生香花欲語
池塘細雨燕交飛閒思此事真難得或恐他生願不違
欲作三門終老計買山囊罄值年饑
寄王真人
象簡銀冠覲冕旒一清沆瀣九天秋西湖處士梅花屋
太乙真人蓮葉舟聞道遼東来白鶴不知函谷度青牛
人間天上無拘束且駕長螭賦遠遊
梅花二首遺正仲少見折贈之意
晴暖不妨臨石瀨清寒多是傍柴關香鬚蜂咬應知苦
斜影僧眠得占閑數點稀星枝上下一㾗殘雪樹中間
入冬冷落愁眉結見爾鮮明故展顔
三月十七日食櫻桃蠶豆知麥熟日至矣示家
人為我進一杯也
清明已自斷百果櫻豆從頭次第嘗青山四面欲春晚
白髮千丈照溪長偶然坐石雲離次久不窺園竹亂行
甔石屢空惟食粥平臯聞道麥鬚黃
郭似山道士寄惠竹筆兩束啓緘乃羊毫也作
詩戲之
似山惠我筍絲筆乃是長鬚公子毫竹簡固應同祓滌
琅函寧肯近腥臊若非月裏霜㕙穎恐是仙家雲鹿毛
潤筆定須三百束為君滴露注莊騷
賦素馨花(此花自正仲宅移植于此)
小蕊清香真有韻柔條纖葉不勝春承平時節移新主
離亂風塵見故人淚重闌干添婀娜香殘篤耨駐絪緼
舊恩深淺君自會莫問誰家時與親
賦橘花次正仲韻
璘娥琢月剪冰花著葉團團更不斜只把青葱爭玉樹
不將夭冶鬭金沙吹香自滿騷人國成實還宜野叟家
老我真成被花惱尊前坐嘆復行嗟
遊潘嶴魏都冶墓菴
弄日微隂駕筍輿柴桑五子共擕扶雲門鍾鼓先朝賜
丞相門庭近日殊綠樹兩行溪貫串青巒百摺路縈紆
惟餘守塚鷹窠在採捕令嚴無牧芻(墓道有角鷹産子有司禁民樵采)
螢
熠熠孤光闔復開黃金一點亦微哉凌風欲作炎雲助
入屋翻疑夜雨来本為微明生腐草誰知殘照落莓苔
暗飛只合藏形影羅扇收来却是災
正仲過我一宿蓐食而行叙懷追餞之
又見王師下海夷書生筆硯自非宜風塵宇内成百戰
花塢山中自四時故舊凋零今已矣江山寂寞子何之
籃輿載雨怱怱去一飯無因話别離
楊花
斷茸冉冉青樓外浮影悠悠紫陌間晴日暖風真得所
遊絲野馬與俱閒舞經林苑鶯銜去飛去簾櫳燕掠還
莫把蘆花来比擬秋深客子更愁顔
三月之朔邑庠請僕升講席說詩泮水正仲用
前韻紀之因次其韻
春服初成冠與童聚觀王式一衰翁圓冠方屦還吾道
續衽鈎邊見古風投戈猶待漢符赤藏壁不隨秦火紅
寧可短衣充博士莫令城旦屬司空
次和正仲詠荷花月露二景
天香夜氣兩交加艇子歌眠宿妙花誰展銀泥鋪水色
更調汞粉拂霜華即空是色非二景有象無聲别一家
此際含羞花正斂明朝一片落驚嗟
風清月白天垂碧有恨如羞半歛花紅袖粉痕晨帶濕翠
盤珠影夜生華楊枝洒潤菩提雨薇水流香仙子家幾
度曉風過麴院七年不見使人嗟
謝彌大惠萬歲藤杖
青山節節皆龍冢蛻骨崚嶒幻此藤栗楖生来呼上座
獼猴拾得奉胡僧子能致此鬚牙具我試携之氣力增
欲上泰山賓出日便須著脚共猱升
又詠萬歲藤杖酬正仲併謝元惠主人潘少白
不求海上千金藥且覓山中萬歲藤潘子入林親揀得
舒翁履險力扶能乞君瘦硬蒼龍節伴我清羸病鶴形
莫向潭邊令照影忽然變化老誰憑
正仲訪余棠溪帥初来會正仲時余欲歸閬風
未能決書呈三友
晴雲高舉雪雲低日日占天候不齊菘白僵成茭白筍
麥黃淹作韭黃虀江湖吐日黿晞甲山路成泥獸印蹄
老去欲休官不許夜来魂夢舊山谿
暮春書懷寄董正翁寺正
尋春曾作太平民說著花時淚濕巾風雨差池桃杏過
山林牢落鳥烏親書中悶見傷心事畫裏思逢避世人
霄漢故交今隠遁有山堪買願為鄰
賦水仙花
冷淡不生桃李徑只將素艷伴紅梅冰清玉潤檀心炯
日暮天寒翠袖廻似倚蘭舟并桂楫羞稱金盞共銀臺
誰將六出天花種移向人間妙奪胎
同正仲賦鳳仙花(其子名急性不耐人觸也)
本愛真紅一種竒後来紫白自繁滋青冠輕舉真仙子
彩羽来儀瑞鳳兒石竹通家分異樣園葵附譜亦多姿
莫嫌性急難攖觸我以為規勝佩韋
七夕呈正仲
金風璧月清涼境紅蓼青蘋迤邐秋漠漠蛛絲穿露重
微微螢火學星流何年才子誣躔象幾度佳人候女牛
一局爛柯經數代人間隔歲未悠悠
剪春羅
誰裁婺女輕羅段我有并州快剪刀色似山丹殊少肉
形如石竹亦多毫臙脂初褪黃先露蝴蝶才成翅未高
欲向小窗成扇面世無陶縝倩誰描
又戲和正仲賦剪春羅
昔時剪綵聊為假今見裁羅却是真葉底綵窠本機戶
花邊線草是鍼人獨客書齋思拆補静姝繡閣學縫紉
晚花開遍幽畦草石竹山丹及麗春
示兒
蛻蝶將舒魄尚凝如癡如夢復如醒風吹海水飛成雪
月入梅花膠作冰有口勿言唯飲酒無家可著不如僧
眼前喜見行王政已有添丁充踐更(時州縣抄具丁口)
九日與正仲子堂君英舉酒于篆畦璋萬二姪
男庭堅仲容仲堪叔獻季臨與焉
登高勝具何人有重九佳名此日臨老眼已昏空悵望
壮心猶在惜銷沉天真呈露青山瘦世故流離白髮侵
漢水沈碑今出否古来賢逹共沾襟
九日觀萬堂小酌懷正仲及梅所鍊師
極目冥鴻顥氣初人生快意食鱸魚剪来萸菊觴新酒
麾去蚊蠅俯舊書騷雅劉郎今健否清修周老近何如
篆畦雨裏青蒿長寂寞無人過草廬
新涼
慙愧秋風慰白鬚夜涼早已入籧篨白蓮社裏幾人在
黃菊尊前萬事䟽老婦自欣瓶有粟兒童休恨食無魚
故園紅桂通消息定有新詩一起予
六月甲申雨後涼氣如秋
蘋花消息入疎櫺六月何曾有此清晚飯出門新雨過
深衣臨水早蟬鳴月西人影如鴻影風裏松聲帶鶴聲
此意寂寥誰會得沉沉默默自含情
鬢邊嬌
天工施巧亦無窮開盡枝頭入草中先借豆花来作樣
旋將槐蘂綴成叢淡勻弄色薔薇紫深蒂含胎荳蔻紅
可是夏英無勝汝鬢雲一朵愛瓏鬆
免役後登山園小飲書懷
深憑歌酒送流紅岸幘披襟萬頃風一斗白鷗蒼靄上
數篇黃鳥綠隂中不辭老疾餘年在已付懽哀萬事空
新荷使家除戶役安居從此異征鴻
辛巳自夀
六十三翁自荷天亂餘骨肉幾家全不材幸度龍蛇歲
多病休催犬馬年我老思親空有恨人生不飲更堪憐
差池九子森童冠屢舞交酬且眼前
詠芭蕉
虛明旱藕千絲透清冷寒泉百脉来綠燭怕燒先自障
青牋欲寄倩誰裁正憐夜雨敲篷響只恐秋風裂扇開
月下徘徊清影動却疑翠鳳下瑶臺
詩訣
蕢桴土鼓為聲始天球河圖非琢工欲自柳州參靖節
將邀東野適盧仝平原駿馬開黃霧下水輕舟遇快風
歴歷瑶琴怨遥夜泠泠玉佩度秋空
寒食書懷二首
曉寒颯颯侵駞褐山色盈盈入酒杯人物風流隨逝水
故都文憲沒蒼苔黃鸝杜宇怱忙過盧橘楊梅次第来
氣運總隨時節變人逢寒食自須哀
天機妙處莫形容難把丹青寫太空萬古碧山留色在
千江皓月此心同烏紗燕子開門雨白髮楊妃掠面風
欲問清明休檢歷杜鶻啼血滴巖紅
和正仲月季花(此花以四時季月開亦名長春一種白色又名月桂陳簡齋詩)
(所謂人間趺宕簡齋老天下風流月桂花一壺獨向叢邊盡細雨霏霏濕暮鴉者是也)
風流天下真難似惜向籬邊砌下栽依舊風情三月在
斬新花葉四時開莫嫌綠刺傷人手自有妍姿勸客杯
不擬折来輕落去坐看顔色總塵埃
詠凌霄花
凌空千尺走龍蛇隠映柴門野老家拚把長纓縻落月
亂飄丹粉染晴霞猿猴升慣能收葯蝴蝶低飛不到花
最愛豹林种處士紫英香裏岸烏紗
卜居
丹青不用畫吾廬小小茅茨住近湖欲探春風先插柳
要看雪景更栽蘆野船搖處沙成叠海鴈眠来草似鋪
粧點箇中新景致藤冠布褐老癯儒
田家紀事
濛濛土霧連三日父老傅經十七年蠶月人家多忌諱
麥秋時候好安眠桑鳩逐婦應嫌雨社燕依人不避烟
短策綠隂新似沃頃筐朱實寫来圓
山齋觀物
自古詩人皆格物山齋觀物意如何額塗金粉蜂歸穴
腹吐銀絲蟢布羅雞母載雛行啄黍雀羣欺燕坐争窠
紛紛擾擾為形役閒補涪翁演雅歌
次韻和正仲種菜種麥二首
賸欲栽蔬抵食魚蠧繁骨立謾長吁畦丁傴背揮叢篲
雞母將鶵啄淺蕪菜字元修須雨長菁名諸葛待霜腴
閉門欲喫無憂飯已戒譍門早了租
稻畦已改翻泥細麥隴初分趁勢斜觳觫倦耕眠樹下
畢逋得食下天涯嫩晴微雨調時序臘雪春風潤土砂
避地山村成保社倚需湯餅及隣家
賦葦
山居種葦意如何相見滄江渺渺波窗外近移秋色早
夜来偏覺雨聲多微風動葉蜻蜓立暗浪衝根郭索過
誰解寫成團扇面蕭蕭殘雪卧漁蓑
三月三日欲過小園聞海棠未開翦韭獨酌有
懷
尋芳自是少閑身世故紛紛更咈人一筯小園初韭脆
三杯荒舍晚醅新雲藏柳葉裁難斷月入梨花辨不真
每歲海棠時候近今年寒重殿餘春
九日懷故人留燕京者
青山淡佇半簾雨碧樹嬋娟一院隂醉舞狂歌前日事
微吟淺酌此時心菊花儘晚秋有味楓葉尚彊霜著林
萬里故人關塞隔賓鴻應有寄来音
苦牙動詩(并序)
予與正仲小酌西忩偶苦牙動戲有句云病
牙臲卼活書板蓋是日偶讀宋類苑見有活
書板是也正仲因以短髮蒙茸退筆頭為對
足成八句予亦用此句聯為和篇斯詩人之
善謔也
身心自縳似芭蕉安得凌風歷九霄閑戶人隨春去老
倚闌花向雨中消病牙臲卼活書板童頂羸垂倒藥瓢
善謔偶然成句子叢談聊以永今朝
八月初十日瘧起行園
瘧鬼自與詩人謔小兒狡獪弄炎涼蔬肥夜雨園丁逸
果熟秋風稚子忙枕臂閒思新藥竈扶頭欲起候茶槍
故園青桂華如水歸汎天風浩蕩香(槍借韻陳簡齋謂之詩家便宜)
喜聞隣家食早麥
七十三翁飲上池始知糠籺也生肥麥鬚似筆山雌下
荷葉如錢海鳦飛天運無窮人自老川流不返志多違
舊時此日嘗新日蚤筍窗前一尺圍
正月十日新晴觀正仲所寫篆畦藁
亂離又活十年身帝閔吾徒已甚仁近厚施為回世運
至和涵養合天真花間醉客能騎馬柳外鳴禽似喚人
酬唱小編情性好伊祁留得一分春
寶相花
春風不到上林花流落民間日又斜曾向玉堂承雨露
可堪金屋委塵沙生来富貴由天分到底風流出内家
莫訝綠繁傷手刺幽貞難犯可吁嗟
兒曹請賦草間黃花
樹頭綠葉無花看樹下黃花帶葉開火化新錢忘鑄字
金成小盞欠施臺貴人亭館何曾識野客園林不用栽
鬭草兒曹求入詠蒼苔留坐獨徘徊
賦杜若花
汀州春晚樂忘歸野草幽花興趣微翠葉參差舒鳳翮
斑心點綴戲兒衣掌中玉燕翩將舞釵上銀蛾亂欲飛
便想此身為釣叟滄江煙雨白鷗磯
喻客
踏雪相過客定嘉瓦燈何事凍成花捕螳者雀雀憂彈
甘帶為且且畏蟆寒拾相逢成一笑觸蠻互勝足長嗟
人生只是爭名利名利看来細似麻
晚晴
九十日春長雨雪喜君今日詠新晴綠隂四面招人坐
芳草前頭試我行少駐飛花終有别愛聽啼鳥忽無聲
東坡已作秋陽賦欲賦春陽恨未成
歸故園并序
余辟難明越五遷至版坑棠谿袁仲素兄弟
邀館其家已丑六月十六日始就之明年三
月歸閬風寓于鳳栖塘田舍行視篆畦故物
無一存者惟咸平古松及瑶池無恙耳作歸
故園二首遺正仲
千家桑梓兵餘痛十世松楸火後悲瓦礫成灘無鳥雀
荆蒿如杖有狐狸咸平樹在枝柯損晚易書亡目錄遺
半樹瑶花微雨裏向誰寂寞淚將垂(晚易舊齋名也)
辟兵辟寇走他方六遍移家路轉長百醉與君同出處
五窮隨我共行藏柳花暗度誰家竹燕子寒歸何處梁
最羨劉家好男女穏抛家事客原嘗(百醉見樓攻媿集)
四月一日霖潦新霽痼疾稍瘳乍歸故園拂剔
叢莽
衰翁病起頭初裹拄杖穿林探笋生悄悄菰蒲看鳥下
疎疎楊柳見人行一春長雨花全瘦半日佳晴蝶便輕
小立綠隂青子下穠華洗盡總幽情
和正仲詠荷(并序)
一葉一花此寫生馮家之畫法耳必如此花
葉乃無疎密之嫌真花未必然也畫筆作荷
止有風晴老嫩之本月露精神有不能盡
曾聞畫史傳真訣一葉旁邊定一花莫把風晴拘格範
好於月露寫精華耶溪舴艋花間屋苕水鴛鴦葉底家
浙水東西江路絶坐吟濓說自咨嗟
夜讀達善燒㾗漫抄次来韻奉謝
桓桓松栢歲寒知白髮相逢也自竒猶記小儒曾共勘
絶憐後藁未全窺斯文定價何必我自古趨名存者誰
惟有立言差不朽夫君此計未應癡
次韻山甫松石
浮榮流潦一盈科獨此堅貞歲月多入土同時成琥珀
為槎何日到天河英靈真是隨星隕磥砢誰能把劒磨
今日尚疑龍蛻骨當年曾見鶴成窠
次正仲别後見寄韻
同聽精舍對牀雨憶著西湖一舸天何必錢神能使鬼
只須酒聖與逃禪作文自昔少稱意種學何時大有年
凍餓一生秪百歲聲名須在後来傳
庚辰冬帥初與正仲約過閬風既而予坐病二
友亦不果至辛巳四月帥初特来訪予時尚在
病中為予留山庵一宿而去似不欲勞予應酬
耳歸至中涂有詩見寄予次韻因貽正仲也
杜宇啼時多是雨酴醿開後便無春惜花底學千金子
對酒還思兩玉人良藥草中閑長葉幽禽花裏巧藏身
青山百里通来往衰病何曾厭客頻
正仲次帥初前韻見示數日相訪再次韻酬之
絶憐幽谷此相親屋角来禽作小春梅笑故知情熟客
犬迎不是眼生人青燈知子别来意烏几扶吾病後身
莫怪柴門長日掩俗交正復厭頻頻(舊時邊閫城門兩邊設板榜大書云)
(眼生人隨後蓋防異色也)
次韻
兒時人道是竒童末路翻成眊矂翁燕去燕来催歲月
花開花落共春風有金斑鬢難重綠無酒衰顔肯更紅
夢境如今親歷過何須學佛更談空
七言長律
金線草葉圓如錦葵芝草青紫色有脉如荷葉
夏間作花如蜂蛾蜻蜓之屬宜植階砌隂濕處
花心有紅紫細斑不生子於其根莖之側四散
垂條如蓴絲杪如蕨菜芽條所著處輙生根成
莖葉以其條似線故得名有一種花葉條莖則
同而葉上有毛無紋亦以有條名龍鬚以其葉
圓故名虎掌二種皆有之小民取之以治藴熱
金線比方渾未盡玉函收錄尚多遺盈盈蜂蝶菩提葉
褭褭蜻蜓菡萏枝(舊時都下花工作翠花名菩提葉綴以蛾蟬之屬作小荷葉名滿池嬌則)
(綴以蜻蜓茄葉之類浮動其上金線草之花葉正似之)寒女有針縫不得山人無
衮補何為芝莖底事生庭砌蓴葉胡為上井湄剪綵不
香難作實垂絲著石便生兒莫輕小草㳂幽僻也有凌
霜傲雪姿
