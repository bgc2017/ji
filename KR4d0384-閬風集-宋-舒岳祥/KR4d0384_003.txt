閬風集卷三宋舒岳祥撰
五言律詩
槐花
尊貴三公府匆忙舉子装周官那可見唐制自難忘夕
照深宫裏西風大道旁蟬鳴猶未悟但報早秋涼
有田婦獻水麥甚美不知滹沱玉食曾有此否
感悵作詩
牟麥未全黃和灰熟煮香嚼來冰響齒嚥下露生吭肉
似雞頭韌形疑鱟子長食芹應配美吾欲獻君王
喜食新麥
亂後歸田好殘生似可延餘花戀餘景新麥起新烟畎
澮藏科斗園林帶杜鵑妻孥共甘苦一醉慰饑年
春日懷帥初
夜雨流如澗春風響似雷千愁芳草遠一笑百花開白
髮癡貪酒昏眸懶上臺懷人不可見應棹剡船回
八月十九日得董正翁寺丞書兵疫後城中故
舊十喪八九愴懷久之顧我已多幸矣
黃菊一瓶酒青山四壁書吾年餘幾許天意復何如寒
日沙禽並風霜野果疎山城詢故舊十九是丘墟
溪上小憩
鵲立碧峯遠雞啼清晝寬青苔留客醉白髮借書看方
枕藤花軟一瓶丹井寒此時無二事藜杖共盤桓
種麥後栽補桑柘至田家憩息
桑柘疎時補篁茅密處删水邊黃葉路雨外夕陽山一
鳥自啼足兩牛相對閑山翁留壁記子丑話時艱
有懷寄二林
去矣兩黃鵠歸與一老翁秋蟲隂雨裏夕鳥水雲中今
古唯愁在乾坤總幻空詩成無寄處沙上竚來鴻
有懷寄正仲
往事沄沄逝新愁衮衮生風來看木末月上候潮聲偶
鳥分枝泊鄰蛩護穴鳴洗憂思學易聞爾著書成
百年
流水故人盡荒村落葉多空餘老矍鑠全是病維摩齒
落不知味眼花應有魔百年聊爾爾千載欲如何
與正仲同遊故園
向老工詩句殘春盡樹花君來相映發吾得減咨嗟著
帽風前側揮毫醉後斜避塵如避虎籬外便雲遮
題正仲真遊園
借問真遊趣華胥路不賖青黃隨澗柳紅白任巖花適
意絃歌鳥無私鼓吹蛙秋風榛子熟撒雹散林鴉
曉寒獨立紅茶花下
長物烏皮几宜人白㲲裘曉霜花口噤午雨柳綿收(柳絮)
(正午時飛晴則放隂則收)毛髮匆匆變光隂冉冉休直須瓜芡熟長
枕卧清秋(予以六月初六日可替里役)
田家即事
飽暖無他事天心亦易迴繅車翻急瀑麥磨響輕雷履
辟行泥笋衣蒸過雨梅荒村斷魚肉隨興酌山杯
燈花
衆花皆可喜最好是燈花好結無風屋偏生有慶家案
頭生瑞菌火裏養丹砂清夜開樽看山人被詔加
前詠諸花皆托物以賦者爾未若眼花乃吾身
之花也率成一律
春去花亦去何如見此花青山飛靄合白日亂烟遮望
月惟昏鏡看書似隔紗瀟湘聞夜雨此景屬誰家
己丑正月二十四日避地鹽□入省坑存思庵
和舊韻
到此于今四情深即故鄉新松知改徑舊竹不依行平
施天猶病周回日載陽鄰人餽雞黍厚意未能償
雪蕻羊羔白菘芽栗肉黃(舊京有黃芽菜)為誰端有此正爾未
能忘覺後心無愠修來面有光道人參妙趣一炷石鑪
香
七月望日避地省坑存思庵留題時章林出白
石可為水晶有旨差路縣官同金玉提舉差夫
取鑿又宿兵守之吏卒旁午指予為上戶求雞
羊酒米油鐵無以應其求且不堪其屢也來避
于此予念自丁丑之亂至此凡三避矣僧舊屋
更新悵然有感因賦之
去家無十里過嶺即他鄉避地身三到傷時淚數行高
簷齊古樹新屋背斜陽我欲相鄰住青山志未償
會計家釀得十石日飲三升可周一歲是日一
飲成醉
朱朱石榴樹白白水梔花振鷺青溪客遷鶯碧柳家衰
年新旅食小雨夢京華貧有杯中物賓來未用賖
收心
山寒猨夢斷地遠雁魂歸獵火雲中樹漁榔月下磯官
梅撩技癢池草見天機百歲風前燭收心坐翠微
謝周拙翁惠萬歲藤杖
周老手中杖天封頂上藤戰龍紛可解鬭虎斃堪乘險
路扶勝僕深林肯伴僧山中行住坐賴此好交朋
歲晚寄帥初
車魚鄮城館書畫剡溪船飯顆詩應瘦燈花人未眠空
林帶冰月老屋架霜烟寂寞凰棲叟思君又一年
睡魔
睡魔如瘧鬼日日應期來符篆燒難却茶槍戰不開中
宵翻醒去當晝又潛回應是五窮數留君共酌杯
白髮
新髮從渠白舊顔疑我非莫嫌冠易墮且喜蝨無依鏡
裏星星出梳來日日稀長慚老松樹翠鬛沐烟霏
石蓮花
石上原無藕林間自有蓮開花高似雪垂實軟如綿不
入江妃笑祇令山鬼憐芙蓉生木末可證楚人篇
旱蓮
紫玉炎天菊紅芽陸地荷孤芳羣訕集一笑百憂多美
味河豚虐妍姿鴆毒苛借渠存警戒何必辯真訛
去年大兵入台仙居幸免今冬屠掠無噍類衣
冠婦女相随俱北聞而傷之作俘婦詞
初謂無兵禍那知酷至斯相看不敢哭有死未知期兒
向草間沒夫隨劍口離琵琶猶帶怨况是作俘纍
次和杉棚
上伏清涼散家僮手自成日斜蛟弄影風過鼠行聲解
助藤床冷何妨棐几明風車捲冰雪得似此般清
自歸耕篆畦見村婦有摘茶車水賣魚汲水行
饁寄衣舂米種麥泣布賣菜者作十婦詞
前壠摘茶婦頃筐帶露收艱辛知有課歌笑似無愁照
水眉誰畫簪花面不羞人生重容貌那得不梳頭
田頭車水婦挽水要流通烏帽掀炎日青裙鼓晚風翻
翻循故步踏踏似虛空聽取勞歌意生身莫嫁農
江上提魚婦朝朝入市闉守船留稚子換酒醉良人不
著凌波襪長垂濺水裙渾家同泛客笑殺别離津
溪頭汲水婦力小憩中途奉佛澄齋鉢供姑潔飯盂煮
𬞞甘勝肉洗布白于酥釀黍修時祀家篘不用沽
欲識農家樂聽予行饁詞兩家從結髮一飯亦齊眉世
上恩多薄田間禮莫違不須言富貴頭白鎮相隨
閨中寄衣婦夫婿在遼陽夜静翦刀響天寒鍼線長自
傷乖匹偶不肯繡鴛鴦早願王師息我歡還故鄉
田家舂米婦隔宿辦朝糧舉臼紅顔汗投舂玉腕揚雞
窺篩下米犬䑛簸前糠未奉翁姑食炊塵不敢嘗
種麥誰家婦青裙皂角冠從夫無燥濕自小習艱難窠
淺愁鴉竊株成畏馬殘夜來新得雪濁盎慰初寒
婦啼如此苦吏奪一何豪尺布不得著長年空自勞剥
衣聊贖命覆體不生毛念欲全家去乾坤何處逃
賣菜深村婦休嗟所獲微蕪菁勝乳滑萊菔似羔肥槖
裏腰錢去街頭買肉歸種蔬勝種稻得米不憂饑
蝶軒讀易幾
負薪收芋栗捫蝨曝荆扉落日烏行亂清霜杏葉飛歲
窮終有復人老自知非兀兀窗西夜吾方理易幾(先人遺文)
和正仲君子泉(泉久潦不溢君子之德也因以名之)
脈來層嶂遠影到片天清洗硯雲根起歸瓢乳味盈岩
花蒙潤澤水草見分明已遂投簪志何須起濯纓
二老亭
人與松俱老因名二老亭只慚吾髮白不及爾髯青佚
史應同傳幽圖總寫形把杯長與對我醉任渠醒
喜山甫相過
閬風有詩𣲖一𣲖落山房新思如春柳别來應更長相
逢無可說不見自難忘此是空圓意雨餘荷葉香
夢回春草遠病起故人来耿耿孤燈話沈沈細雨杯千
愁雙鳥過一笑百花開世事渺烟水相攜卧綠苔
食鹿肉謝正仲見餽
山寺曾聞叫悲哉失侣音能鳴終召禍善走竟成禽設
罟須新雨尋蹤戀舊林衰年資血味生殺亦何心
踏莎偶成三首(并序)
莎草即地韭也唐人多有種莎之說其根有
實能散滯鬱藥品之良也農人常厭其繁薙
除惟恐不力余性愛之循徑而行是常引余
步柔軟如茵褥也
坐避窗邊瀑行便石上莎清池寫癯貎空谷應悲歌暮
色東西合蟲聲寤寐多離愁誰與洗舉斗酌明河
兩山天一路孤石水分流多難身衰日新涼病有瘳侯
封竹萬箇奴課橘千頭生理能如此真堪隠去休
玉宇浮叢雁黃槐帶化蟬青山一長嘯白日半欹眠機
斷蟲虛織嚢空蘚疊錢去年真可怕戎馬暗山川
七夕
河似琉璃底水行空影中槎浮應恍惚星會恐朦朧七
月初七夜一年須一逢經躔那有此吾欲問天公
聞雞早起
鐘扣星辰動鷄號天地開夜来新過雨行處旋生苔白
日一窗轉飛霜兩鬢摧勞生何所戀只憶兩三杯
十月初五日夜聞雞
荒郊寒雁起深夜早雞鳴木枕違安寢繩床遣不平風
霜雙鬢晚歲月寸心驚牛具孤忠在鷗波萬事輕
登小山谷(葉丞相城中别業王梅關之故園也丙子冬兵火滿地皆黃花耳)
亭榭隨人事江山換劫灰鄒裾前日盛謝屐幾時来紅
樹欹城坂黃花上石臺欲尋觀聚賦誰與剗蒿萊
茅屋
茅屋不稱意清泠照此心白鷗波萬頃黃鳥樹千岑薝
蔔炎天雪蒲萄午日隂舊来須此物隘巷若為尋
紀事
盜賊自反覆干戈無是非上謀先劫掠善勝昧攻圍禮
樂成烏有詩書入翠微無銀堪易米甘采首陽薇
詠海棠
一年春㶑灧二月錦闌干綠嫰難扶醉紅輕最覺寒欲
知花有恨来向雨中看泥飲須通曉千枝放燭殘
自用韻再賦海棠
含羞滄海畔移種蜀江干對此花枝重不應詩語寒半
開須與醉足睡更来看說與花神道當筵莫放殘
樵童自故園来獻海棠因賦二章
深蔓迷歸路荒蹊未有家誰知寒雨裏也作小春花菌
紫松間茁菘黃澗底芽道人新破戒窗外種紅茶
只道嬌春日誰知戰朔風輕霜去人遠愛景入枝紅依
舊風情在難將艷冶同年年搖落後来惱白頭翁
山齋排悶
耳聾便穏睡眼暗總迷雲樹濕直如沃花香不待焚燕
歸知舊主蜂坌有新君莫怪今非昔從他聚必分
三月六日黃霧四塞涉三日不散木葉屋瓦積
塵皆泥粉因記所見
故國烏頭白太空雞子黃蒲茸千頃麥筠粉萬株桑錯
莫昏花眼朦朧塵土腸天河如可挽洗出太陽光
書事
倚徙白頭杖哀傷赤子兵斜封今不用直指近方行商
鞅何妨徇桑羊儘可烹擊蒙須用此尺箠惜刑輕
即事
冬旱井泉竭霜清天宇空驚心嚴戍馬極目覽征鴻弓
手徵中産船官及老農可憐時節在吾道自終窮
物化
擾擾孰分形紛紛誰與明螻蛄擘地走蚯蚓上階鳴隨
事皆天道因人見物情蟬吟兼蝶舞風韻喜輕清
初食栗
新涼喜見栗物色近重陽兔子成毫紫鵝兒脫殼黃寒
宵蒸食暖饑曉嚼来香風味山家好蹲鴟得共嘗
秋晚隨意行澗上值老農問勞去年避亂時事
書在心猶在時艱變易衰白雲山半寺紅葉水西祠農
老言多善烏馴噪總慈誰于千載後見我苦吟時
輞川疎舊業復望草堂歸落葉無人徑殘陽向水扉井
螢吹不滅塹鳥暗還飛豺虎方當道何時賦式微
初八夜遭緣林之禍因紀其事
夫子賦歸與田園欲把鉏春風吹故國流水遶通衢螮
蝀吞滄海蟾蜍食太虛一燈深夜酒呼子了殘書
遊天王寺
客子倦行役閒尋古刹林雙巖来勢盡滙水去聲沈經
社千人會然燈七佛深松行喧萬籟僧定不知音
寄子堂時子堂借居清蓮寺
知君不寂寞禪脫只空房書卷依經藏吟聲繞寺廊早
霜貍面白新酒菊花黃共此山家景西峯隔夕陽
正仲思歸作篆畦今夜月十詩非篆畦月乃雁
蒼月蓋杜子美鄜州月之意也予作十章乃篆
畦月也
篆畦今夜月先暝啓黃昏狐叫青峯逕僧歸白石源分
燈三戶市打鼓七郎村莫管啼烏繞吾今已斷魂
篆畦今夜月湧海出初更溪寺鳴鐘罷山城禁火明梅
光初點滴鶴睡自凄清還念故人遠燈花結未成
篆畦今夜月出嶠二更初蓐食催鳴碓蒙頭静著書清
霜聞吠犬細火有歸漁一盞解寒酒風爐煮雪蔬
篆畦今夜月有待到三更水鳥隔烟叫山樵踏雪行詩
成嫌燭短酒渴愛菹清此際誰為伴梅邊送影横
篆畦今夜月絶妙四更殘欹枕清無寐推窗獨起看流
鴻曳稀宿躍鯉散微瀾頗記倦遊日孤舟宿雪灘
篆畦今夜月初出五更頭清旭輝相映餘光淡未收烟
消江樹出霞弄市嵐浮憶昔趨丹陛雞人唱曉籌
篆畦今夜月尊酒共論文凍茁沙中笋冰芽澗底芹人
生半歌哭世事異傳聞風憲分流品儒生免出軍
篆畦今夜月政自使人憐久廢登山屐愁催下瀨船衰
年免黃帽舊習守青氊東浙承平地如今是近邊
篆畦今夜月特地向人明海驛催傳箭荒雞誤報更平
生大敵勇末暮小詩行老矣今安用深杯送此生
篆畦今夜月故意照人衰一夢十年過千愁萬里來只
今安粤徼何日悔輪臺吟罷四百字更傾三五杯
寄石泉策禪師(師住崇教寺)
不來三十載僧與寺俱非棕屨延蒼蘚蒲團坐翠微溪
傳松頂相風助竹談機侍者能栽菊秋深重扣扉
少師丞相國公西磵先生挽歌二首
宰輔平生望儒酸貴日同諸賢親盛德末俗仰高風道
喪悲歌鳳時乖歎卧龍經綸兹日泯憂愛與身終
咸淳無正史德祐少完人他日修公傳終身作宋臣淵
明還死晉商皓本逃秦壮士元無淚西風自濕巾
兼静黃壇楊君書室也取錢起柴門兼竹静之
句名之邑里吟人題詠殆遍矣予為友作反騷
不知者便謂子雲與屈子異意非也
本自柴門静誰令種竹喧月來將畫寫風過引書翻默
坐雨偏響閑眠雪易繁動中還有静此意互為根
余名宴居之室曰一枝巢賦詩以自遣
世事隨流水年華逐北風雁横殘笛外人老夕陽中聽
雪三間永催梅百榼空沿溪漉明月只在最高峯
喜帥初歸剡
吳客多流越君尋古剡歸民貧官箠急歲歉米船稀嶺
鹿三丫入溪鱸一尺肥榆林知可隠安得翅能飛
和亦翁韻
斜日照疲蹇茅茨葺未成覘梅天氣好卧雪夢魂清葉
脫懸星大谿長去火明詩翁如退將誰守五言城
小窗一首寄帥初
愛酒不嗜飲行藏一小窗斜陽屐樵磴細雨笠漁矼紅
樹橋邊獨青禽石上雙永懷草廬葛来訪鹿門龐
為胡後山提幹詠南麓古松
志在千尋上根蟠十里間不除當路樹為作對門山田
近龍常見枝低鶻可攀向來戎馬入世故涉艱難(柴門正當)
(偃松岸下即田丙子大兵入尚義里屯予宅此樹繊柯不動疑有神物者護持之也)
中夜對月有省
風開半村雨月吐四更潮静處常參省從來本寂寥天
機雙鶴唳霜信一鴻飄短髮梳還癢寒釭凝不搖
十月十三日嫩晴薄寒山房新構書閣去年此
日北兵入是夜自中心&KR1245;徙獨山
霧重月無色夜來寒有情牆根餘宿莽木末弄初晴去
歲那知有新冬得此生擁爐談往事鸜鵒報三更
早涼出邑
暑濁難為酒秋清易得詩出門殘月在騎馬曉風吹山
厂藤蘿構荒園枳棘籬新條聞快活歸路不妨遲
海眺
自嫌林谷暗欲作海天遊蘆葦人家曉蒹葭國士秋樹
根生石上山影占江流載酒船頭去風波幾瓦甌
送山甫還峽中
到處圖松樹何曾忘却山相攜溪路斷愁踏夕陽還田
狖吟桑空山雞飲石間所憂無可醉天上酒星閑
自次前韻詶馬奥諸丈見和
得肉鳶歸樹無魚鶴下田此中藏世界他處少人烟可
怪衣偏裻何妨屐下穿亂離多少事史筆若為傳
久别形容改相逢涕淚收少陵歌裏哭元亮飲中憂巖
瀑和冰下溪楂避石流故園春早動歸計莫悠悠
巖雲
巖雲黏壁白瀑雨點簾斑詩句鴉初曉鄉愁日半山故
人來沼上好鳥韻窗間樹近夜先到村空春未還
悵望雁山雲
悵望雁山雲柴門一欠伸笭箵潭底影襏襫雨中身紅
煮溟波日青回燒地春青城新祼奠餘景付詩人
庚辰元旦試筆
數我初生歲今為第二年光隂六十過行輩幾人全試
把新詩寫閑將好夢圓兒孫扶出拜蘇酒譲渠先
夜坐
黃昏風雨後清夜聖賢心松月生池底窗燈間竹林嚥
津芝术味洗耳石泉音早秫傳消息清香慰暑襟
矮樹
千年矮桃樹從昔不教長静入仙人室低親處女粧苔
枝深漬雨秋實冷含霜蜂蝶誰知顧春風四畔香
楊柳清明近二首
楊柳清明近棠梨烟雨愁紅來千樹色白盡幾人頭歌
哭同途去繁華轉眼收銅駞千古恨只為一尊休
楊柳清明近梨花氣候寒誰家争蹴踘客子淚闌干茇
舍鳳棲小芹泥燕子寬西湖吾舊夢見說不堪看
