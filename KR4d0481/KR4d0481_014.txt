定宇集卷十四元陳櫟撰
考評祭文祝文
明經書院文會考評
考場屋之文易評課會之文難鵠袍戰藝不持寸鐵各
專席舍一影無儔寸晷風簷忙無善步失而失耳莫知
其所以失司衡鑑者出大府公差秉青銅鏡持玉界尺
以黜陟多士多士倉猝應試高者信有之其不能記憶
不得要領不善摛繪者往往十人而九考者且數十人
有初考有覆考有主文衆智互參優劣易見落卷試者
不得見賢者不怨勝已不肖亦不能尤人夫奚難今以
文會友何書不可閱何師友不可資旬鍛月磨大肆厥
辭考評之責強諉之一夫且病者力孱懼壓膽薄懼譏
與童生吾伊来客頫卬餘閒蓋無幾合經疑經義以卷
計者三百五十若之何能以一夫之目盡之况司盟司
紏名卿老儒尤未易出手小有謬誤出惟衆口難齊寕
不負兹隆委乎辭之不獲窮日夜洗眵昏讀之没川采
珠鑿石求玉戞戞乎其難哉初讀賦既懼繼讀諸經義
又懼何懼也懼無以塞責也最後讀諸經疑不覺驚喜
過望焉炤乘連城頓獲三數恨賞不足酬之耳嗟夫此
豈場屋寸晷之所能為哉何當刊之書肆可為天下作
經疑者之式既以自賀且為同會獲歴觀之益賀而尤
為司盟司紏二公賀云
燕山八景賦考評
燕山八景之名其昉于何時何人乎以瓊島太液二名
觀之想起于中統以後黃氏賦所謂因内海以為池即
瓊島而為圃者是也名出何人未之能詳意其倣瀟湘
東陽鳳翔古虔等處而標此名京師衆大之區凡山川
疆域宫闕觀寺城池苑囿倉廪府庫天下之巨麗大觀
咸在焉何往非景何景非勝今以景標非七非九恰亦
曰八愚意其有所依倣也舊聞方公詩重行易水三關
路為欠燕山八景詩求其詩無有及聞此賦題訪之久
遊燕山之君子訊其說既未詳訪其圖亦不可得登高
能賦親登覧而後能也然且難能矧未嘗登覧而欲賦
之不過想像焉耳宋玉想像而賦高唐乃述夢境本無
實事徒肆虚辭如画鬼神孰從而究詰之今欲以虚辭
賦實景識者苟摭實景以非虚辭不待離婁子吹毛議
之而知其不可矣昔東坡據孔宗翰南康八景圖而詩
之後得親覧方知前詩未能道其萬一此不過謂按圖
不如親見之的必不差也今兹八景一景自是一題乃
合八景而總賦之親見尚難况臆度乎遍閱諸作幾于
遭困雕虚画空喙喙争鳴想家家自謂升屈宋之堂人
人自謂入揚班之室矣一樣手段誰分優劣者凡數卷
謂超出耶無可點謂不逮耶無可疵賞僅五名棄捐不
可也前列亦不可也反復參校難得一魁磏字號效晉
問體者氣雄識高辭騁力贍惜改金壺為金臺白璧之
瑕端在乎此愚聞金壺夕炤本曰道陵夕炤劉太常此
景詩曰陵前高樹樹前山山外秋天日向殘草帶餘暉
侵石馬水逢廻影下銀灘平時只道雄圖遠身後那知
劫火寒今古行人欲廣路不堪回首重悲嘆又閱宋梅
洞槀賦燕山八景之六缺不賦者二景自謂薊門飛雨
道陵晚炤懼涉悲慨不足以鳴今日太平之盛以是觀
之蓋如殽南陵夏后臯墓之類不過以金壺替道陵二
字而其地之勝景未始易也何得自以金臺并其地而
易之燕昭之臺安得今尚留遺跡如相如琴臺比乎強
行指射且圖好說可不可也又按范公致能北征集有
盧溝一首註云盧溝去燕山三十五里此河宋敏求謂
之盧菰河即桑乾河也今謂之盧溝河詩曰艸艸輿梁
枕水低玩此語則其時無今時之壯麗可知又燕賓館
一首注云至之日適以重九伴使酌酒相勸西望諸山
皆縞云初六日大雪讀石湖此詩方略得盧溝西山二
景著落遊京師者必能如范公之辭章大家有眼力有
考究方得諸景之實逐逐軟紅塵中實未嘗著意觀覧
攷究而漫曰吾嘗遊嘗見可不可也躊躇累日不得已
仍以此號為冠如廣厦一區材木間架規模實壓諸屋
見屋中偶有窗壁不完好處乃因此以次焉之屋完整
者壓之何以聳過者之觀瞻乎此公能服義而勇改焉
斯為無瑕之璧矣其次碩字號音調擬騷良不易得非
靈均之賦千回萬轉于胸次口角未易辦此拔以為次
然後以次品第之極知僭踰惟諸公恕察焉幸甚
黟川會友吟盟考評
休陽東阜叟陳櫟辱小桃源君子寄聲謂將興詩盟求
一詩題併委以考評辭不獲見今秋滿眼有豐稔意遂
以大有年為題以復命蓋為今日之願也按春秋二百
四十二年而有年僅一書見于桓公之三年大有年僅
一書見于宣公之十有六年公羊氏曰有年何以書以
喜書也大有年何以書亦以喜書也曰有年何僅有年
也曰大有年何大豐年也僅有年亦足以當喜乎恃有
年也何休註恃頼也若桓之行而元年水二年耗頼得
五榖皆有使百姓安土樂業故喜而書之不足于桓公
微意已見至泰山孫氏著春秋發微始有紀異之意實
自公羊之傳而發之耳伊川春秋傳遂明言之胡氏傳
又申言之是固然也而不必泥也朱子效春秋為通鑑
綱目一千三百六十二年中大綂之世以大有年書前
纔一見于漢顯宗之永平九年後又見于唐太宗之貞
觀四年亦以為紀異可乎以是知大豐稔之祥自虞周
盛時土榖維修綏萬邦屢豐年以後真天地間希闊之
逢不常見也不常見而獲見心天地命民生之大君子
安得不深喜而樂道之此蓋願豐老杜之心未易與區
區事仄仄平平者言之也兹承示及吟盟一宗以篇計
者二百三十有七披閱連日惟重嘆嗟豈不欲體主盟
君子之盛心多拔其尤尚凛凛于一名之難得而况其
餘乎詩以時言未易言也陸山隂得之曾文清曰律令
合時方妥貼工夫深處却平&KR0421;今求妥貼平正者何寥
寥而粗鄙疵纇者何紛紛也就中銓次凡如干篇各見
于後幸有當行詩翁如存菴胡先生相與同考評審訂
之庶幾免于戾乎惟平心服義之君子恕察之泰定四
年丁卯閏九月書於璫溪寓館
丁祭孔子大成至聖文宣王文
恭惟道統遠自羲軒集厥大成允属文宣立天地心太
平萬世學校通祀聿嚴牲幣春丁釋奠禮嚴故常教行
淮甸烈烈耿光
丁祭顔子兖國公文
聖徒三千疇居其一惟吾顔子好學無匹樂在陋巷生
窮一簞没胙兖國上公萬年春丁從祀公為之首誰云
絶塵瞠若其後
丁祭曾子沂國公文
單傳聖道卓哉沂國省身則三貫道以一想當童冠從
浴乎沂没逢聖明胙土享之從祀春丁公居其次有司
告虔籩豆之事
丁祭子思成國公文
大學戶庭始師曾子中庸閫奥卒光先祖玄聖聞孫道
頼以傳錫土成國從祀萬年是祖是孫相為悠久齊明
承祀洋洋不朽
丁祭孟子鄒國公文
洪惟亞聖道繼闕里言必稱堯功不下禹生為鄒人没
封鄒公謂没不傳傳永無窮丁祀先聖四公並配公踵
三公洋乎如在
祭越國汪公文
惟公秀鍾乳溪生禀間氣保鄉井也以仁歸有唐也以
義生為英雄作牧六州宜其没為明神而恩封八字也
惟吾古歙公父母邦功德所單厚於他方烏聊之外行
祠相望苦竹叢祠威靈孔彰有禱必應在上洋洋吾里
焉依多夀而康合兹四民降之百祥衆心蟻慕其何敢
忘兑秋奉迎厥有故常神馭遍遊爾界此疆成始成終
豐年穰穰有牲在爼有酒在觴七獻既備明德薦香我
民報事兮歲復歲自今兮欽于世世尚饗
祭曺宏齋文
延祐二年歲次乙卯五月戊申朔越十日丁巳契家姪
陳櫟謹以絮鷄之奠致祭於判簿宏齋先生曺公之靈
嗚呼吾郡鉅儒方公萬里疇其亞之曰曺夫子三百餘
年沚莪豐芑長育涵濡式克有此止齋之大晦菴之理
萬選萬中刃游肯綮已未别闈以次名擬官題小誤暫
尼芳趾戊辰高科筮仕方始使早十年明堂杞梓豈近
鼎革勾稽而止此何足言言聊爾爾倦仕養親蘭膳嘉
旨僅長紫陽爰淑多士元祐全人無瑕可指方之方公
節尤竒偉不為公惜翻為公喜學者宗師斯文統紀永
棟孔堂願何窮已忽乃風傳公疾不起驚呼失聲吾願
已矣年開九&KR1030;夀筭誰比孫枝六人家聲演迤立言不
朽名垂千祀知足不辱公無憾只櫟也仰公昉自稚齒
四十有五始獲望履一見賞識極辭褒美昔人悔恨無
一知己知已有公一焉已侈奉書必答答書盈几僅僅
去年疎奉尺紙一再留札疎此之以念欲哭公香裊一
縷羈縶未前愧汗如洗除喪来前越人可恥徐稚絮鷄
誠哀其菲公乎如生奠觴應主嗚呼尚饗
祭胡雙湖文
嗚呼儒者明經莫難於易先生家學易乃世習易百十
家不輕所宗啟蒙本義獨宗晦翁晦翁十八以易薦鶚
先生亦然可覘家學晦翁著書以身之退先生著書以
身之贅大肆其力幾絶韋編附錄纂註海内廣傳玉齋
為父雙湖為子啟蒙通釋並傳濟美景伯父子俱註左
氏名傳書亡豈公家比又以餘力明晦翁詩雖未拜讀
以易可知晦翁忠臣先生其一以儒明經功孰與匹方
夀斯文棟孔子堂訃音忽傳有淚其滂嗚呼我侍先生
自丁酉歲邇年以来罕得聚首泰山北斗心常瞻仰自
京南歸書問屢傳近者秋孟先生賜訪留僅七日莫淹
歸鞅期以秋季為我再来將一月留方賦歸哉僅辱遣
書賜一經紀忽忽奉答尚邀再至十月下旬董君走伻
報公捐館臨没寄聲欲托以孫来我家塾平生于人諾
無敢宿蓋恐来春之官古荆尚俟商略方報芻靈髹漆
之諾兹用掛劒表平生好將以薄奠嗚呼先生之夀垂
及古希先生之書千古昭垂乾坤若毁大易方己名與
易俱可無憾矣下見玉齋心事昭彰父子相繼為脩文
郎吾文不文寫先生心先生如生褒如欣欣尚饗
祭倪元甫文
昔倪公寬西漢名卿近倪公思詞科之英千乘名家久
望吾邑潛而未躍世有隠德惟君之生鄉稱善人當躋
上夀以庇族姻夀僅中年天不可必日月踰邁祥琴倏
及君身雖去君家自昌北堂主婦成立諸郎久潛將耀
天終可必君之家聲當振他日芻靈之撤先罔聞知庶
饈欲奠已恨後時蔬素一觴率焉是愧寄哀斯文用開
君意
先妣撤几祭文
維元貞二年太歲丙申六月戊戌朔越七日甲辰孤哀
男櫟暨媳婦朱氏孫炤姪孫勲女孫某娘等謹以薄奠
敬祭於先妣孺人汪氏之靈而言曰嗚呼哀哉甲午二
月母棄其兒二十七朔倏忽遇之世人處兹追薦凡幾
悠悠癡兒乃止如此固吾家法世不用僧子孫謹守不
敢不行然念吾母一生行善可必逍遥奚事追薦所以
此等一切掃除惟極哀慕遽越居諸奉親居鄉迨今無
屋廹窄隘陋容膝不足以故几筵無所於安雖強安之
䙝慢弗嚴擬于今秋建廬墓側不免先時几筵是撤高
祖之墓考妣祔蔵餘地可廬或云允臧先考存日謀居
此地今焉卜居實承先志几筵更留能幾何時指日廬
墓朝夕瞻依吾母隂相使即就緒畢世守墓報親其庶
撤几薄奠母舉斯觴附我祖考百世蒸嘗嗚呼哀哉尚
饗
先考卒哭祭文
嗚呼父棄諸孤若昨日耳日月迅速百日倏臨以日辰
言雖曰盈百此心哀慕則如初焉聞之儀禮古者士三
日而殯三月而葬葬而三虞遂卒哭以此知百日卒哭
士喪禮也今皆知百日卒哭之期而鮮察三月而葬始
行卒哭之禮去古既遠古禮不明非一日矣吾父之生
允為吉人天實相之宜得吉地三田之葬明年始宜厥
今三月已逾雖未能襄事然將以下元後一日祗奉靈
柩出殯新亭是亦酌古禮而權行之也蔬素一奠惟吾
父鍳之尚饗
小祥祭文
嗚呼人子喪親期而小祥練冠縓緣儀禮昭彰雖腰絰
之猶在而首絰之已除蓋其除也以漸此古禮也去古
既遠禮制不明其除之也以頓不以漸雖按小祥之期
不復講練冠之禮惟追薦而已矣恭惟某鄉稱善人備
全衆善力行終身其生也逍遥其化也亦逍遥理之必
然者也日月迅速轉盼期年時序雖遷哀慕罔極無沉
淪之于下奚假于薦拔自臨之在上奚待於超昇蔬素
一奠以表哀悰惟鍳之尚饗
大祥祭文
嗚呼某居廬讀禮有感于戴記之言曰三年之喪二十
五月而畢先王為之立中制節賢者不得過不肖者不
得不及又二十五月之外加禫服二月此禮家所以有
二十七朔之說也今諸孤遭先君之喪亦既二十七朔
矣雖猶不忍除而不能不除者實以幼妹之于歸故也
古禮女二十而嫁遭大故則二十三而嫁幼妹年亦既
二十有五摽梅及時可復緩乎此先君存日所切切于
懷者今兹所以黽勉於祥除蓋欲盡先君未終之事也
又有感於戴記之言曰直祭祝於主索祭祝于祊不知
神之所在於彼乎於此乎先君既没為神為靈新宅祖
宅俱安几筵今即禮記之言求古人制禮之意幽明道
隔不審先君神靈其的在新宅歟抑的在祖宅歟此孝
子求神所以不厭其備也所以既祭於祖宅又祭於新
宅雖蔬素之奠不一祭其表哀誠則唯一耳尊靈不昧
其終鑒之尚饗
祭社祝文
天下通祀實惟社稷古禮僅存此乃其一枌榆壇壝何
里不然簪纓之族况我藤川詩歌載芟又逢春戊牲肥
酒香告虔敢後祈榖夲意願大有年更祈神休福祉綿
綿
正初拜墓祝文
竊惟善積餘慶德盛流芳祖宗之燾乎後既垂裕而愈
昌後人之承乎前宜永久而不忘惟我高祖與妣同蔵
鬱鬱佳城數世相望前巨石之對峙嫓日月兮齊光子
孫近乎百人迨九世而無疆歲初拜掃厥有故常醪羞
將誠明德薦香
春社祝文
時惟孟春雨露既濡履之怵惕遠焉是追恭惟祖宗流
家德厚子孫綿綿先訓克守實藉餘慶宅宅田田四時
祭祀敢有不虔享于克誠粢盛葷茹錫兹福祉春風和
舉尚饗
秋嘗祝文
匙翻白雪秋祭曰嘗先祭後食獻豐年香恭惟祖宗締
創已久子孫所殖先疇田畝殆無一飯非先所遺秋必
嘗新何敢忽諸啄黍鷄黃浮觴蟻綠永言無斁千秋儌
福
臘祭祝文
古者歲祀在冬曰烝士庶報本此尤匪輕祖宗積德以
有今日謹身奉公何敢不力三時勤勞幸及歲終隂相
默扶頼吾祖宗粢潔牲肥薦兹祀事無怠其始欽于歲
歲
藤溪社迎新祝文
歲且肇新禮宜謹始遵迎景貺仰藉神庥兹爾上辛用
昭常祀牲酒既備詞祝謂何一歲之内一鄉之中願無
水旱無蟲螟而農事以登無灾沴無疾疫而戶口以寕
俾畜而繁俾求而遂俾謀而成俾作而利俾幼而慧俾
學而明俾士而逹俾祿而夀俾閨門之怡怡俾族黨之
秩秩俾子孫之䋲䋲俾福嘏之穣穣而神其長享
定宇集卷十四
