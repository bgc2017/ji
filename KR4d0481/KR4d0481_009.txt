定宇集卷九元陳櫟撰
傳行状墓誌墓表
通守陳公傳
公諱慶勉字志問世家休寧之陳村曾祖嘉聞始
遷五城祖仁傑父克紹皆不仕叔父唯字斯傳深
春秋紹興壬子冠鄉舉乙夘再貢丙辰擢第調德
安府應城尉而卒士論惜之公生于淳熙癸夘甲
子年甫二十有二以詩經貢于鄕五試春官紹定
五年壬辰徐公元辰榜擢丙科年已五十矣授廬
州舒城尉六年癸巳四月之任端平元年甲午全
子才孟珙等師入河南謂中原可&KR0204;日復制府諉
公董餉汴京米以石計者萬有五千載以舟百自
合淝部舟至京口支装涉湖而江又泝河而淮北過
徐泗南過盱眙歴濠梁扺壽春交卸之日斗升無虧
駭風濤危哨騎脫萬死而得一生未幾敵决潼關水
踵三家灌智瑶軍故智事有大謬不然者矣公亦匹馬
南還與吏士皆饑疲采野瓜柿梨棗代食幸而得還尉
於斯者前後凡幾人不自我先不自我後乃獨丁此時
吁危矣哉幸公在任日常率士卒棄馬徒步捕獲強盗
兩夥共二十有一人解上司正典刑勞績章章他如相
視山寨數十處教之備禦有方邊民獲入堡安集凡此
皆鉛槧之士所深避不敢為者非公文武才全疇克爾
此豈内地行呼唱衒綵捧之尉云乎哉端平三年丙申
替歸次授嘉興府華亭縣蒲東監鹽場嘉熙三年己亥
十一月之任次年庚子霪雨泥濘攤曬久妨鹽課虧額
遭庾臺罰俸百指嗸嗸日糴以度楮幣一緡僅得米二
升有半居官謂食天禄孰料其窮至此未幾大疫且大
饑亭戶四百五十有竒死且逃之餘僅存百九十貧不
聊生煎辦無力坐是課大虧所辦十不及二三庾臺初
索公印歷寄庫繼察公廉勤無可致力無可歸咎陳于
朝令公解見任别注一等合入差遣奉旨特依公遂離
任别注淳祐元年辛丑十二月也不自我先不自我後
饑荒疫疾公適丁之所幸庾使知公朝廷知公遂得善
去不然殆哉然公之在任也先是姦民蕭元輔者以亭
場三萬畝冐獻于御馬院公親詣&KR0067;臺條陳原委利病
乞奏于朝石卿孝淳備以公言敷奏得旨以元場還亭
戶石公令公代撰碑頌以垂不朽焉饑疫而課虧于一
時非公之過場復而課辦于悠久乃公之功公于官何
負哉石公去馬公繼之奏令公善歸馬公力也公嘗上
馬公書有曰淮西之餉汴海東之疫饑皆百年所無之
事而某任警曹則當之任鹺局則當之豈骨相寒苦而
然耶嗟乎可嘆也已仕途萬里出門即羊腸天欲飽公
之智熟公之仁未必非福自是而後三四任以前之畏
途視之差可以言順境矣三授韶州推官淳祐五年乙
巳七月之任先是獲盗賞典屡陳未行左司徐公榜下
士孤寒無援為言于朝七年丁未正月凖吏部符下奉
旨轉儒林郎改次等合入官赴部注籍四月始離任方
公之在任也以劄子言二事于部使者其一言寺院之
弊其一言州兵之單有曰有寺院則有住持近年以來
僧不以戒行任住持惟以奔競爭住持耳官因常住之
多寡立為租息之定額利租息之入開告訐之門大率
常住有千緡之入則租息收千緡之半今日僧請增輸
則乙可攘甲之處明日訐其小過則丁可毁丙之處是
官與僧同盗常住也某仕于韶如端溪英石諸州多所
經歴每到寺院東倒西傾未嘗有一榻可卧一竈可炊
者稽弊所由盖常住歸于郡守之囊槖寺院壊于客僧
之住持聽其壊頽誰任脩理名曰祝聖而廢墜至此成
危邦之陋風豈太平之盛觀為人臣子忍辱視之今宜
敷奏之乞委本路監司覺察有常住持處只許衣鉢相
傳不許客僧夤緣請住有戾于此上下同以贓論庶主
僧不至視寺院如傳舍寺院不至終敝棄如弁髦其于
祝萬年壽豈為無補言兵事有曰廣東諸郡多與章貢
郴桂隣溪峒縱横時乎出沒相挻而起遂至震驚始畏
張皇而卒至滋蔓兵不足故也昔儂智高之禍可鍳矣
一二年來如韶有九峰之擾章貢有寧都之擾懲之于
前則宜防之于後策將安出曰填補官兵措置民兵是
也何謂填補官兵諸郡廂禁有名無實欲行招補奈招
之易而飬之難姑以韶一郡言之郡計匱乏何以辦此
本郡雖無生財之道而有出息之計竊見江浙郡縣全
藉榷稅而獨不行于廣南民擅𣙜酤之利者日以富官非酒
泛之給者日以貧倘許官自設法與江浙一體施行官
酤界外不妨民酤則酒息可助招補矣又竊見廣南隣
郡官鬻鹽今本郡有寄樁省錢萬緡倘借此錢以充官
鬻本柄與隣郡一體施行而于官鬻界外不妨鈔家則
鹽息可助招補矣又竊見本州有萬緡解庫歲有出息約
二千緡倘許以此出息亦充衣糧費則解息可助招補
矣合此三者以資招補于民無損于兵有飬闕籍補以
強壮老弱代以子弟委監司以稽原額飭郡守以嚴教
閱則廂禁庶幾可革何謂措置民兵陜西義勇兩淮萬
弩手皆民兵也二廣號為樂土土曠民稀所以處流民
置兵籍猶有可議者試以韶一郡言之冒占戶絶之田
無時無訟不闢不耕之地茅葦相望凡若此者倘自朝
廷行下官不許私占盡行根括籍為官田稽其畝步以處
江上之流民而徙耕之所過州縣量行資給為之室廬
貸以牛種復以租役家籍一強壮為半年軍春夏耕耘
秋冬教閱自縣而一郡郡而一路籍田可處萬家則得
萬人為兵矣今江上流民動以萬計與其使耕于沙州
聚爭于不足之區孰若使耕于二廣散處于有餘之地
與其使冒迭哨之危以資敵之向導孰若使為樂土之
兵以備吾之緩急大率若淮之萬弩手焉以出息飬州
兵以為緩急城守之備以閒田飬民以為緩急調教之
備二者官無飬兵之費而坐獲飬兵之利不猶愈于束
手無策乎凡此皆言言允當鑿鑿可行苟目前以冀終
更者那計及此韶守張公貴洪舉公有曰九韶俗悍訟
牒繁興有積年不决者陳某畫諾之頃燭姦擿偽如見
肺肝吏服其公民懷其惠今兹班赴臨發之日吏民依
依不忍釋觀此及後蕭漕之舉公公無負于韶可知矣
淳祐八年戊申赴班僅授鄂州蒲圻丞赴見闕十一月
之任政事之暇時與趙宰侯尉為文酒之會有足樂者
湖北漕蕭公逢辰舉公有曰陳某性資純恪學問老成
擢第二十年安貧守道調曲江推官二廣屬郡貨寳所
聚仕于彼者誰慕酌泉之操獨能載月而歸一寒自苦
兹貳政蒲圻率職輔令門清如水邑民歎服頗有清静
無欲之化當職得之親見初非溢美自非公之聲實相
符前後一操豈易得此于漕使哉十一年辛亥五月替
歸五授簽書威武軍節度判官廳公事兼西外宗正簿領
十二年壬子十二月之任三山大郡也節度大府也外
宗簿亦朝士也公往任簿領于斯裨贊優游不必有赫
赫之功而後見也西外宗正趙公汝佺福建提刑胡公
穎知福州陳公昉交章舉公最後知福州陸公德輿舉
公有曰陳某禀資樸茂蒞事恪勤佐幕兩年老成譽滿
信不誣矣寳祐三年乙邜三月替歸六授行湖南轉運
司主管文字四年丙辰七月之任時趙公葵家居于潭
鄉老程公元鳳以書為公先容趙公首見公即有老成
持重之褒自是日信重之方漕使章公青孫之赴召而
去新使洪公燾之未來也有旨命公護印非朝廷知公
有素豈輕寄之以此時兵興雲屯待哺招糴給運沓至
嘗以减糴數中朝省且以書言之程相論度牒登仕誥
難售程公復書有究心職業之稱與裁减誥數即暗减
糴數也此于事理當减而求减者也繼有&KR0562;湖南和糴二
十萬石前寶慶二郡乞蠲免公恐上江四郡紛紛援例
所糴數將如何敷之别白利病曲盡其至陳于朝省五
年丁巳九月省劄行下明言湖南運漕陳宣義申述詳
明極可嘉尚已劄下令道永寳慶日下炤數糴足札付
湖南轉運司嚴督之省劄褒嘉夫豈易得此于事理不
當免而不免者也六年戊午八月漕司𤨏闈試士史漕
岩之委公董試且俾飭考官命題立說主于正大公體
氶惟謹是舉取士允協輿論公有力焉九月出院替歸
開慶元年已未赴堂求倅時有帶朝職始得倅之旨援
外宗簿領以請得通判武岡軍替何籍闕何又替于大信
者也未幾賈宣閫奏特辟楊季衝替見任于大信有旨
令下兩任改替公念改替則闕愈遠又恐宣司再辟人
則此闕終為有力者所奪不得已改注福州倅景定元
年庚申某月也公嘗簽判是州去思在人將以半刺重
臨先聲所騰士民鼔舞嗟乎豈謂遽以二年辛酉二月
七日謝世而去之乎公自少負儁聲叔姪弟兄自為師
友與應城公治經雖不同而學術淵源則同過庭聞詩
出于父命遂與弟貢元公同習詩亦同以詩經蜚聲場
屋踰冠領薦士林豔之次春南宮宣昭義問之題已屡
擬之而竟下第公不怨勝已反求益力然後乎此二十
有七年始第則已老矣﨑嶇州縣之職&KR0183;二十年非無
功非有過而仕止于是使假我數年終福倅之任家事
亦詎止是家素單寒公謹畏自持終始冰蘖沒之日田
畝不盈百人多以老且貧為公惜是皆俗見孔子非萬
世仕者之法乎為委吏必會訃當為乘田必牛羊茁壮
長盡其職分所當為而已矣使後日不為魯司寇孔子
之為孔子自若也何損焉公自歴官職分必盡有功無
過賞不酬勞班改宜宰邑晚節宜通守皆天也公何媿
哉譬之于物早遲巨細時節分量一聽于天菊之香晚
不羡梅之先春鷽鳩之搶榆不羡雲鵬之摶扶吾方以
壽考安貧為公幸而不以老窶為公惜識者當有取于
斯言循轉自迪功至宣義以官年少拘礙不得上贈二
親公嘗恨之逹觀亦不足多恨公為文長于論事有陸
宣公之風五七四六皆典重純雅惜遺逸者多耳櫟于
公為族姪孫即公與詩詞唱酬六五公同叔之曾孫不
忍公之沒沒無傳也隨所見聞追而為之傳外是有當
牽連得書者謹附見焉公母弟貢元公諱應午字志可
以詩經領甲午鄉舉會諸侯于東都止駕言徂東題也
主意謂賢君欲振動天下之精神必自吾身之振動者
先之所以必東其駕以東諸侯之駕氣象雄偉終篇稱
是至今膾炙人口垂免解而不得試竟以癸丑殁公家
問中深惜之公遺文中有和姪履正長短句曰一種名
駒日千里駸駸良驥曾幾到文場掉鞅奔騰猶未問汝
視文淵子姪誰同誰異莫效季良豪傑士伯高謹厚宜
操履以馬援之戒兄子者戒之尚可見前軰之遺風焉
此則先叔父字德之丙午先預薦而韓守補降為乙榜
者書此以見公一家文學之盛又以見勵族姪之嚴盛
德事之一端云泰定元年春二月二日戊午櫟謹書
處士南山戴君行状
皇慶壬子同邑桐岡金公聘予為塾師其戴氏外孫蘭
庭芳時方十歲從游三年警敏異常兒予器之謂必成
立後十四年泰定乙丑面以其先君子南山君行實為
託禮辭之既而尃書以事状來請之勤勤予對其二舅
讀之漸讀漸涕零哽咽不能言默誦終篇嗟夫尚忍言
之哉謹按事状摭實書之君諱杞字南山姓戴氏世占
名族于徽之休寧上世居亳之譙國徙袁之宜春南唐
保大間銀青光禄大夫撿校國子祭酒兼監察御史上
柱國諱安始遷邑東由山鄉之隆阜里是為君十四世
祖墓在黃墩小練原高祖諱靖從事郎婺州蘭溪主簿
二子次諱得一建康府知錄曾祖也妣金氏祖諱杼江
東漕貢辟&KR0067;司幹官妣吳氏邕守竹洲公儆之孫女繼
寇氏考諱登庸號震齋舊師弗齋陳公宜孫妣吳氏伯
父諱元凱武學釋褐授成忠郎池帥司幹辦公事世母
朱氏侍郎公晞顔孫女年九十有一矣尚健壽者如斯
夫君生以至元甲申十二月十六日亥時殁以大德癸
夘正月十一日戌時得年僅二十數之短如斯理有不
可測者後六年乙酉十一月十五日葬于鄉之遐富原
君幼穎悟五歲而讀書十二能文鄉先逹弗齋陳公弘
齋曹公皆賞異之賦詩有驚人句友梅吳公資深次臯
孫公巖有取焉君之從叔父貢元公采為蘭言如此君
娶金氏武岡君新寧簿公革孫女國舍桐岡公應鳳女
也一子是為蘭君殁後二十五日始生方在母腹族之
人幸其女窺覦將為後及生男也震齋喜極宿疾頓蘇
親督養視閔閔焉冀其長而有立也越三年丙午震齋
亦殁于是寡孤零丁無所于依外大父哀之挈以歸燾
之維之撫之育之天地父母之恩不啻也君季氏良佐
君相臣實總家事桐岡公為叩請取先疇鴻溝之責家
隸董租入移戶税自由山而里仁以便輸應少長付塾
師教之又為卜謀姻對凢所以曲成者無所不用其至
延祐丙辰桐岡不幸亦逝頼諸舅承先志念不少殊歲
己未蘭年十七始贅于歙山泉之汪氏丞相吉國程公
元鳳之孫甥也外舅公元清愛同鳲鳩與外氏交扶植
之豈期明年汪氏疾弗起甥館興闌逡廵歸祖廬依叔
父以居泰定乙丑春建康鈔庫提領汪公巽元歸以孫
女家事甫粗定蘭每端居深念君片言隻字不復存一
日伯舅摠管公伯顔遇君所贈程德菴詩于插架中以
授蘭曰而父手澤也蘭驚泣拜受襲藏以生不識父今
得見詩若書何哀幸歟金氏每謂蘭言君仁孝天至念
母食每寡必深探所欲時進甘旨不忍須臾離側如孺
兒之不能去乳母也考晚嬰疾寡出乂門戶事殷君嘗
藥于内幹蠱于外靡遺餘力亦無不滿親意嘗自言曰
二親年未六十吾方幾冠天或者鍳吾孝親之心庶幾
親康寧則反哺之日長也金氏年十九歸君悉鬻奩藏
買田如干畝二年而寡又三年而舅姑繼沒于是挈子
依母家每遇展墓烝嘗時必挈之以歸銜哀茹苦不遑
寧居者二十年吁亦可憐也已今年春甫為子畢娶自
今以始子其得時定省婦其得供珍鮭乎天道好還固
宜爾也遐富原之地祖産也初未知可葬與否自君殁
金氏切切謀卜藏宵感于夢謂兹吉地徧諏葬師其言
悉符良佐敦手足之義慨割其半以完斯美且從臾亟
為之其地去家可十里鍾秀萃美滃鬱環抱遂舉以葬
斯役也桐岡公實主之金氏又捐置山貲左右前後得
之無遺將搆屋墓傍捐田榖净侶以虔香燈期世世無
怠也良佐之生母范氏事震齋日久蘭以不逮事大父
母於所愛宜加之意擇先疇上腴五之一助叔父以養
自戊申迄今不少怠此義之交相感應者皆可尚也庭
芳痛目不識父而心切于報父不忍有美而弗傳將求
文銘諸羡道以圖不亡之壽又以父之不年而未仕也
恐不當得銘援昌黎韓子銘處士盧君于陵例以請今
之昌黎而強委重焉此固報親之大者乎竊謂又有大
者焉天生大賢有始厄而終昌者趙文子杜祁公皆遺
腹子皆能亢其宗而昌大之匪直著親之美而已王逢
原邢居實皆能詩文而早世逢原無子居實未之有考
人所貴有子有賢子耳謂有文為不朽有子為不死不
死必不朽矣仁者不必壽數也仁者必有後理也由此
觀之理未始不可測也子能表父文傳父美孝矣能賢
其身昌其宗尤孝之大者庭芳年未志學予具知人之
隻眼者已知之後十餘年果印予言今年甫二十有三
正晉子野所謂日出之光自日出而日中以曁秉燭鼎
鼎未央寬以數十寒暑久大德業其何可量文子祁公
當恭而三吾言豈有印于前而不印于後者勖哉庭芳
兹豈非先君子所深望于子者謹状
友山處士程公行状
公諱泳字孟游號友山世居休寧縣南之會里高祖諱
某尚書文簡公大昌母弟也曾祖諱律于樞密正惠公
卓為從弟始遷居中宅祖諱以豐父諱用中又遷居汪
圻下溪之傍即田為宅里人呼為田裏焉數世種德績
學韜光淳祐五年乙巳實始生公公自幼神采英拔應
對爽徹從塾師往往青于所出書得顔柳楷法習程文
錚錚有聲晝之所誦夜夢多誦之至數十句不誤夜夜
而然其劬于晝可騐也持所業請正于鄉先逹屢遭賞
異衆謂父祖不耀委祉于公踵文簡正惠世科當不遠
不數年科目廢矣公不但文墨超邁世事尤練悉清幹
有餘少與兄臞山公友悌天至恊力幹蠱率以用譽年
二十有四丁父艱自是應門戶接都保邑大夫侍史胥
徒恭謹和厚稱明果公正實兼之事會難處一出言人
無能異者彷彿王彥方陳仲弓之風丙子夏羣小逞謀
害公愷悌君子神明扶持宗黨助順鼠軰隨以磔然疇
昔所藏羽化不復完公劬躬貶用力訓子世其家不數
年物力幾復舊適郡邑差為倉庫官歴數年時方難為
坐是業又落公劬躬節適如初不數年又幾復其初方
將含飴弄孫啖蔗佚老而公謝世矣實大德甲辰某月
某日也享年六十不為不壽而人無識不識皆惜之者
以公德人也公所以為德人何也請索言之公事親孝
少喪母事繼母如生母事兄悌與兄競爽怡怡切偲平
生無間言處家整奴僕軰肅然待族厚聘塾師教諸子
羣從附焉者不與校處鄉和事長者甚恭接少者略不倨
待下焉者亦甚得體交外姻盡道公内同邑處士求邇
先生范公孫女也求邇子司戶公卒二子方幼公為謀
屋于所居傍遷而近焉扶持之成立之惟力是視求邇
公世業家聲頼此不墜公力也待塾師恭而有禮不豐
不嗇終始十數年如一日周禮六行曰孝友睦婣任恤
揆公平生於是六者無一不備謂之德人非乎且資性
忠厚恥言人過聞人述里巷鄙䙝事嘿不贊一辭兢兢
畏謹無一髮可指可議或言某家今頽剥如許應之曰
吾軰要如許甚不難慎勿取其覆轍駕之觀公一言一
行悉皆可為世範太上首立德次功次言功言胥德乎
出德在己功在天公雖不逢無功可述然處家處鄉是
亦為政復何憾焉嗚呼世不復有斯人矣公之將化也
得疾醫療閱兩月愈矣閒坐觀摘橘微風襲之又疾臞
山視之曰兄某不起矣只在明日訓子訓姪媳皆忘私
盡孝等語言言切當至明日起坐索水盥潄如平日略
不亂恬然而逝觀此亦聞見中所無公之内范氏少公
一歲其沒也以戊申某月某日後公五歲二子椿楚皆
學成行立一女適同邑趙某孫男幾人孫女幾人卜地
於范公博村故君之園斯地也術人素云可公素聞之
未言臨殁微及之范君素恨報德無所即欲義遜公内
范君女兄也力辭不受必酌中直以酬議遂定椿楚將
以年月日㐮事謂櫟曰先人日月有時將葬矣欲刻志
羡道必先以状計當今大手筆莫如先生敢以詩櫟曰
聞之沈隠侯郭有道漢末匹夫非蔡伯喈不足以偶三
絶謝安石台輔時無麗&KR0872;迄乃有碑無文審如斯言則
士傳世在有德不在其位文傳世在有文不在有碑僕
于公自年十三得陪硏席繼為八年塾師與公交前後
四十年公知僕心僕知公志且文簡公母櫟六世祖之
親姪女也我之曾老姑爾之高祖母老杜嘗以是語王
砯僕之于公亦略似焉乃不復辭謹状
恕齋居士汪公墓誌銘
士君子立身行世修天爵而人爵從者誠可尚天爵修
而人爵不我從庸何傷與其得人爵而有愧孰若德行
立而無人爵之為安知此者可以論恕齋居士汪公矣
公德行人也姓汪氏諱士龍字潛叟恕齋其自號曾祖
諱黻祖諱繹考諱祺世居休寧之芳塘四世祖始遷蕖
濱實上祖質庫基也家嘗中否公少力學壮為通儒不
拘拘章句之末實能明體適用貫窮理盡性開物成務
而一之外嚴而内寬貌威而心慈肅恭勤儉再振其家
而張大之古以六德六行興賢不敢䛕公以全六德然
強恕近仁由忠為恕亶為有之若孝友婣睦任恤之六
行以全許公可也事二親盡歡每以欲飬不待為終身
恨孝矣為兄善其弟弟殁愛從子伸老自幼俾同居育
之誨之成人為之娶畀之田别居之屋友之推也待族
壹是以和為本雖好尚微不同者終心服而歸于同睦
内族也以婣外親言之視一事可見其大者公娶霓湖
提幹朱公孫女娶之五六年迎外姑吳奉飬之視之謹
事之恭歴十有六年享年七十有三而疾不起喪葬盡
禮有過無不及不寧惟是外姑之孫思義年甫十三俾
侍祖母俱來撫飬成立之為之婚娶畀之田以租計者
百有五十居之屋踰陸士衡之三間今表姪之子亦克
家焉性如鄭當時之好客賢士過從必禮遇之實能以
賢知賢擇塾師必謹以才其子若孫可謂能任于友也
已至于愛衆尤鑿鑿可稽周急略無倦干求假貸者每
輟食應之咸感悦而去尤樂施捨里之巨干暨上資干
抵邑必經之途泥而衆苦之捐財募工石之凡數里以
便永久他杠梁之修徑路之築指不勝僂又于本都創
麻田堨溉田四頃而贏日督工成之風裂肌日䵩面不
顧既成兩岸易頽歴數歲卒堅久之裒費有田之家十
不逮二三一力足之而後止平生與物無競酷嗜詩書
不驕不奢惟敦朴實賓至咸游&KR0231;橘中之樂他雜事平
生不掛眼吾故曰公德行人也以鄉三物之六行許之
其誰敢改評人有德行如許而賓興不及之此權衡人
物者之責公何愧焉惜公不用于世而僅于家若鄉故
其實可見僅如是使得進而用世推其明體適用之學
其所建置詎止如今所觀而已昔馬伏波征五溪見飛
鳶跕跕隨毒霧始羡弟少游之欵段下澤鄉稱善人由
是而言進之不如退也出之不如處也信矣近世以來
汪其姓而逹焉者宜莫如畫繡之相君然汪黃並稱公
論弗之許極人爵而辱何如公無人爵而安之為得哉元
貞初元乙未公革故居而鼎新之至大辛亥厄于王恭
元之火尺椽無遺餘延祐乙夘子繼先志所欲為肯堂
肯構面勢不易宏壮有加焉公生于淳祐乙巳正月二
十有三日之子時沒于皇慶壬子十有一月二十有四
日之酉時享年六十有八壽幾古稀豈易得者至治壬
戌正月初四日之子時與孺人朱氏合葬江家丘去家
纔百舉步而天俾之佳城尤不易得天所以報善人也
子男一人仲孫孫男二人德馨公之善所鍾訓所成皆
賢敏謹愿見者不問而知其為恕齋之子若孫也尤天
所以報善人也某受知于公也深公待遇之也亦至己
酉至辛亥公以塾師賓之葬之五年泰定丙寅秋七月
既望仲孫示公事状俾誌銘公墓某也何敢以固陋辭
銘曰終身何行惟恕一言何但終身裕後淵泉樂哉斯
丘偕老之阡如公昭昭骨&KR0590;心傳
廣東淘金副使滄洲金公墓誌銘
至德癸亥七月六日副使君卒于汪溪里第其孤天驥
天澤告訃予哭于外次尋往弔之孤將㐮事集其族彥
商確墓銘僉曰知爾父無如陳壽翁先生盍謁諸先生
當無辭得銘爾父其瞑矣孤述以告余執述&KR1187;欷因嘆
與君童年契誼白首久要君竟先余歸矣余尚忍銘君
哉君諱玉相字清甫姓金氏按家乘稱博道公自桐廬
遷休寧杉坑者其第一世祖也竦自杉坑遷梅結者其
第四世祖也松青自梅結遷汪溪者其第九世祖也松
青孫宣議郎倫倫孫國子學錄忠忠孫茶𣙜提舉振虎
振虎實君父也母吳氏君生有美質自幼即知務學誦
習不休迨長究明經旨于制科文字能指摘瑕疵故鄉
隣治舉業者悉就裁正然君所自為文則根理道剗削
枝葉雖至粹美殊不合于時俗屢試屢蹶竟不獲一第
其豪爽負氣雄視一世憤鬱放為詩歌鏗鏘可入吟咏
自是絶意場屋告所知曰吾終滄洲人也縉紳大夫有
知君者在當路遂以懷才薦辟授廣東淘金副使捧檄
笑曰官雖卑猶不廢吾賦詩况廣東佳山水經蘇長公
欣賞嘗言入廣竒游冠絶平生今可行吾志也及蒞任
歲有常課易足官以閒散無事日載酒尋幽興至詩成
翛然自得行役潮州謁韓廟有作友人曹弘齋稱為禁
鼎一臠忽懷故都請致仕歸與族老讌游賡酬笑傲積
累篇牘有滄洲集有古風詞韻遘疾卒距生寳祐丁巳
七月六日享年七十有七娶會里程氏子男二人長即
天驥次即天澤以泰定甲子十二月三日奉柩葬于果
子市丑未向予嗟君有才行至老不獲一試及出乃得
所謂漫郎散秩又無所發洩信有宰之匪由人也銘曰
壮而曳輪于時逍遥滄洲吟嘯以嬉老而税駕于時逍
遥滄洲吟嘯以嬉天不昌君之時而惟昌君之詩吾今
以為君慰而弗以為君悲
桐岡先生金公墓誌銘
桐岡金公葬三田原之六年嗣子南庚語其友陳櫟曰
先墓羡道之石未立大懼有美弗傳子其為我圖之予
辭不獲敢摭實以書謹按公平生立身行已興家裕後
樂仁義之善敦孝友睦婣之行世居休寧邑西四十里
之陽午洲曾大父文藻始遷璫溪大父修和迪功郎嚴
州戶曹參軍父革由右庠擢第授成忠郎主武岡軍新
寧縣簿歴世積善鍾秀于公公諱應鳳字朝陽桐岡號
也生淳祐丁未九月之二十五日自幼警敏種學績文
簿公入學家事不遑理時公年甫十二三即幹蠱用裕
務學理家兩致其力簿公借徑韜略本深孔壁書公熟
庭聞以書經預計偕賸員問津壁流慷慨以功名自許
未幾而鼎命遷科目停經綸志大時弗遂矣簿公官湖
湘公母弟竹所公諱應貴侍親宦遊家事不暇過而問
公留家儉勤自立始終不憚煩癸巳夏簿公年垂八十
始捐館先疇視初倍蓰不啻合締創繼述一身兼之人
以為難公弗自謂能也簿公訓子嚴公竭力順事奉母
楊氏以裕蠱聞二親俱年高而終謀窀穸惟謹墓所一
崇道觀一營佛刹皆捐田榖其徒俾事焚修仁孝于親
州里艷之與竹所公友愛天至平生無絲毫間言簿公
卒同㸑二十年壬子遷居始析業公曾大父之與弟兄
析業分當四取一甘辭多受少取七之一義遜也今拓
先疇皆公力寧混同而中鴻溝焉曾大父立德曾孫篤
之以友立言端可模楷當世擇師教子孫甚力扁書堂
曰一經前貢士胡雙湖記之長嗣之仕古荆為巴圖爾
民戶副搃管也賦詩速其行期以公謹廉勤戒以留戀
家山子之能仕父教之忠信矣之官之月聞公訃戴星
奔喪去家二千里十有一日而至本欲移孝為忠弗獲
竟其忠還遂其孝子何媿公之教哉族蕃衍壹是睦之
以和長少欣欣然當傾洞初邑居良難公携長婿館榖
家傍左提右挈之越十有六年完璧而返戴氏外孫蘭
生而已孤公鞠之家教之成之遂為令器餘姻戚緩急
可效之力者悉無靳親友或天水違行不降心以相從
公不忍坐視力調劑之或代輸束矢鈎金或捐產毗虧
益寡感公義彌罅圓橢歡如初綽有王彥方陳仲弓餘
風待人儉恭處鄉公平世俗驕矜偏私態無幾微見于
顔面不怒而威睦婣也任恤也片言細行筆不勝書周
官以六行興賢能孟氏以樂仁義之善為修天爵而人
爵從之當公盛年使時與之逢世科詎足多遜然林泉
自樂于鄉是亦為政于家付功名于子孫亦足以稱善
人傳不朽矣何必身預賓興列人爵而後愜哉公三娶
先二汪氏今黃氏子男四人長南庚次南仲後竹所次
南呂次南周三女長適汪安次適戴杞季適黃瑺俱宦
裔孫男五人震祖隨祖觀祖謙祖鼎祖孫女一人公嘗
自云諸孫之母有四入吾家家庭惟見雍睦如一母然
予嘗對曰非先生身修家齊儀刑肅雍其孰能與于斯
嗟夫此可以觀公之家政矣公之善行卓卓如此公殁
于延祐丙辰七月之十二日享年七十葬于丁巳之某
月某日鄉曰千秋里曰和化原曰三田墓之形曰匣裏
明珠朱子感興比状人心有曰珠藏澤自媚是方寸之
心田與匣中之明珠盖異名而同體皆自公之心得之
櫟也素與公遊知公莫我詳無溢美無誇辭所以報知
己也文成延祐壬戌七月某日
銘曰縱觀八極詐暴欺孤禰觀以蟻石方之狐豈若林
宗蔑勢與位有道一碑芳菲千古嵓嵓桐翁不爵而尊
道行家鄉善樂行敦淵哉公心澤媚珠存埋玉匣珠方
寸本根畊之無盡兮心為田孫曾䋲䋲兮掌珠圓世世
生賢子兮即斯阡
汪主静先生墓誌銘
士君子卓然有志于成立者多本于家學相承有以見
之眞故其所行遂足以稱世否則遠非有所承學之無
其本而畢竟克成厥志也者幾希先生諱深字萬頃號
主静姓汪氏丰神秀偉卓犖異常四歲時塾賓授大學
章句即成誦八歲已涉獵經史及其長也發憤聖賢涵
濡玩索為文落筆驚人十六七歲時遂與當時有志之
士講道于平山堂謂今學者之病在于未有洒然融釋
處知所持守只是苟免顯然尤悔而已于是盡棄平日
氣習更鞭飭于不及處脱然有自得氣象同志稱其人
品甚高予少時已聞其為有道之士深欲負笈以從値
祖母氏多難而已迨今猶以未獲及門為歉先生越國
公後江南望族世居休方塘高祖諱伯通仕宋判福州
政聲沛然曾祖諱邦昌祖諱思懋仕宣議郎父騰坡老
于文學隠德立言家政巨細皆條理之不以勤先生先
生以故得專于學其成之者遠矣叔父從龍仕宋廬州
判弟恕補太學生季弟椿分廵江浙以廉善見稱先生
孝友剛正動中禮度不以勢合利交年十九領鄉薦屡
試禮部下第以景佑元年將除職偶丁吳太夫人艱服
闋遂授湖州安吉教諭于是先生之為教也慨然思有
以作新其人匪徒從事乎文章博極古今辨傳註之得
失逹羣經之會同極聖賢之閫奥推攷禮樂制作刑政
因革之文使學者有所依據以為日用常行之地每月
朔日升堂召諸生環立講求斯道之要嘗謂古道修明
人心純一後世文藝之工展轉沉痼幾于蠧蝕不存然
而理之在人心者不容冺也國朝諸儒復振遠響斯道
晦而復明吾州近幸翼之胡公教授誨澤尚新人之耳
目爾諸生天資雖通塞不齊必求體用一源顯微無間
之妙使高遠者不墜于荒忽循守者不流于滯固其功
用豈不大哉諸生因而奮修前哲潛玩而服行之大小
翕然歸仰尊稱為主静先生湖州士夫莫不曰前有翼
之後有主静時位雖不同立教有先後者勢當然也至
若用世之久速及人之淺深致效之遠近大小天也非
人也時近臣以先生薦于國學而議者以主静之學陸
學也非朱子之學也遂罷其事嗚呼陸子豈易言哉彼
又安知朱陸異同之所以然哉咸淳改元賈相專權誤
國竟辭歸丘園以償夙志夫人金氏先公數年卒先生
生于紹定辛夘以大德甲辰卒于正寢享年七十有四
歲先生存日嘗謂子曰葬者藏也欲人之不得見之謂
也古之善葬法者莫如郭景純曷不逆善祖父之葬地
以免子孫斫頭之禍觀胡澹菴楊誠齋諸公之言其不
足信也明矣脱有不諱但求水深土厚足可以為朽骨
之永宅子曰棠國學生也是冬吉日將奉先生柩與夫
人合葬于黟縣黃陂中洲之旁坐亥向丙是園先生之
祖思懋公創也棠具是情告予以表銘先生墓櫟也深
喜先生之見與予合而先生之行高出人一等故敢忘
潘氏誌周子之誚而學為之書先生女四人所適皆名
族程梅溪張官舍朱館生星源金竹程壽卿是也孫男
曰杰曰顯有學有守咸有德士也嗚呼如先生者克成
先志啟佑後人眞所謂豪傑之士也天下國家其可微
斯人也哉銘曰汪顯江南孰浚其祥克世其武中選文
場品節湖學德教馨香奕奕崇丘中洲園旁公安于斯
我悼何忘
傅巖處士汪公孺人吳氏墓誌銘
黟于新安為縣人淳俗古素稱小桃源隠君子樂居之
宜傅巖處士汪公之先世自宣之新建徙而家焉初居
黟之考川五世祖遷古舒父將自舒還黟道番陽以事
留轍迹回環終定居黟之傅巖承先志也公汪姓諱元
字元善自汪氏龍魚見張平子賦中代有顯人越國其
尤彰彰者畫繡相君玉堂少師洎黃陂諸逹官指不勝
僂獨公家數世以隠德稱曾祖諱某父諱某妣張氏以
開慶己未夏四月二十有三日生公于番陽公四歲哭
母五歲始侍父還黟冢樹依然蒼翠不剪數世積善鄉
人不忍戕也公事繼母李氏以孝聞昆季三人公居次
以友于稱弱不好弄長篤學研經史習賦詞庠序試多
穎出鄉先生亟稱之謂將摘髭一第而鼎命革矣歲乙
亥丁父艱哀毁終制卜吉安厝喪葬無違禮自弱冠立
身待人壹是以古為師銘座右有曰謹畏行事怡閒養
神接物和柔理家儉勤終身力踐之累世鄉稱善人公
培之益崇重義輕利非其道一介不取鄉閭周急無倦
于周官六行曰孝友曰睦婣曰任恤亶謂克全鄉人愛
敬靡問戚疏至有望門息訟者有王彥方之風自幼迄
老無一字入官府以故丙子軍變羣小竊發肆屠燎公
所居鄉頼公安堵無虞公劬躬節用闢田十頃而贏擇
師才其子成以學遺以安僉謂公無媿于龐德公焉公
娶吳氏性行淑溫事舅姑孝處妯娌族姻和待下慈婦
德母儀實兼之人謂公之拓業興宗内助之力居多督
男詩書飭女桑麻内外肅然家法為邑里最至大己酉
夏四月十有三日公無疾與家人訣怡然而逝享年五
十有一自此吳氏綜理家務十有六年節適合宜家不
墜益裕真與公嫓德合美雖伯鸞之孟光淵明之翟氏
無足多遜生于景定辛酉秋八月十有六日沒以泰定
甲子春三月七日享年六十有四子男二某某女二人
某某子壻也孫男四人向學穎敏二子深以二親窀穸
未卜為歉甲子冬青囊師指牛眠吉地在分水之原其
地與二從弟共之議探籌决所歸一拈而得地旁近田
若山皆輻凑璧完若神授天相然實公為善之報亦二
子孝感也合葬自姬公以來未之有改謹遵之以乙丑
歲春二月十有六日襄事念公潛德如許有美弗傳不
仁而不可為也四年冬丁夘十二月遂以行實介塾師
倪君諉同郡陳某誌銘之某聞公善于倪君也久今兹
又讀事狀紀實不誣其何可辭然聞君子有二道出與
處也汪氏之出而顯者如前所舉二公畫繡並稱汪黃
玉堂以行李伯紀謫詞取譏出而媿孰若處而安出者
難工處者易持尚矣古桃源隠者潔身不仕半山以有
父子無君臣少之今小桃源公家居數世隠亦如之公
之令子篤志勵諸子以學彬彬向成立未有久隠而不
顯者昌黎韓子有言明天子在上可以出而仕矣願階
庭蘭玉力學待時以印斯言趾畫繡玉堂之美而無其
疵使人曰傅巖處士濟川和羹不在其身在其子孫不
亦遠有耿光乎哉越明年戊辰春正月望始克謹誌而
銘諸銘曰小桃源霞蒸川原分水隠君阡配同穴劒雙
潛永固安慶綿延
青可墓表
葬書非惟無益于人反深貽禍于人葬書非惟不靈于
人亦未嘗靈于己郭景純以後之人迷于其說何其重
不幸也景純忠于晉朝為王敦所殺然初焉曷不逆善
其祖父之葬地而庇子孫免斫頭之禍乎自卜葬地後
竟淪沒于大江心自謀如此何靈于人使葬術果可信
也葬師紛紛曾無興其家者不過栖栖人門以禍福怵
人誘人肆為欺誑而已葬者藏也欲人之不得見也昔
之賢者謂死不害于人擇不食之地而葬我焉蓋欲擇
無用不毛之地以不妨人之耕植未始欲擇吉地為後
人利達富貴計也愚人惑于葬師見某家富實某家宦
達必推其先某地出之此地遂有名于時名之以某美
形盛之久必衰其衰也子孫挾此地以售于人貪者捐
其重貲圖之圖之未得訟而廢者何限幸而得之舉以
葬焉此其有名之地遂如傳舍更代寄宿不保其家之
久而不衰也衰則子孫又以售于人而後之寄宿者又
來居于斯矣然後知不食之地果為朽骨之永宅而有
名之地不保其不為貴勢所奪也葬有中道如楊王孫
之裸葬固非矣過之者埋金自徇標所有以示盗或記
之籍以示子孫又過為牢固以防之子孫貧而自發者
不少為盗所發者尤多發之必鬻之未有不敗者敗者
賣者必受禍夫始買者亦或遭誣厚葬之不特為身禍
其貽禍于人若此反不如裸葬之不及者為無禍也昔
之厚葬莫如秦皇始不免項籍之發末不免求羊之烟
薄葬莫如五季周太祖懲唐十八陵之無不發掘也遂
紙衣瓦器以葬孰為自禍孰為自全乎泥葬書以求福
而不顧子孫之衰微而賣之以取禍與厚葬以自取發
掘暴骨之禍者其為愚蔽一也蘇文忠公詩曰是處青
山可埋骨逹哉言乎吾女兄適古墩吳氏其舅執敬公
慕義好古君子也姊婿諱惟深字子静與先姊同生于
淳祐乙酉三子長曰昌先卒次曰彬不惟無力可圖風
水亦雅不信風水葬其父母兄于所居之後山既扳當
世先生君子各為誌銘復諉母舅表其墓其家世之詳
履行之懿誌銘具今惟記生殁葬之歲月昌生于淳咸
壬申殁于至大辛亥享年四十歲子静殁于延祐甲寅
享年六十有六歲泰定乙丑正月葬父子同穴先姊殁
于泰定丙寅享年七十有八歲竟以是年八月祔葬冢
相去一二尺許皆坐申向寅將取坡詩青可二字扁小
亭于傍先取溪濱白石砌其冢擇石之稍大而勻者成
青可二字于其上焉若稽古先賢之不信風水者夥矣
章章者前有司馬文正公次有澹菴胡公繼有誠齋楊
公胡楊二公之言比之司馬公尤為深切著明楊公之
說見于答朱侍講書答羅必省先幹書與春雨亭記閱
其文集可知不暇詳述愚尤于胡公之言有感胡公乞
斬老檜遠貶海外其配沒於家公書囑羅甥尚志合季
子泳同擇葬地只于水北一帶家山取其土厚水深足
矣世人未有不死死未有不葬何患無地九經十七史
老舅皆涉獵並不說富貴由葬地俗儒不讀書不見古
人之議論溺于隂陽家說背孔孟之學戒之慎之若不
從吾言勿踐吾門勿受吾教澹菴之于羅生戒其泥風
水尚恐其信風水不免危言痛鍼砭之豈如予之吳生
能身不信風水與予之定見脗合無問不待戒諭之費
辭豈不加于澹菴之羅生一等乎遂喜而為之書第前
之云云高見遠識者寧幾人見而怒之者必多矣其慎
無泛出之也哉至順二年辛未歲丑月望日東阜叟陳
櫟撰
定宇集卷九
