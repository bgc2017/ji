定宇集卷十五元陳櫟撰
陳氏譜略
陳氏本始
記曰武王克商封舜之後於陳則陳虞帝之後也始封
之君曰胡公滿自是以國為氏魯莊公二十二年陳公
子完奔齊子孫為齊卿因得其政其初卜辭曰有媯之
後將育于姜筮辭曰此其代陳有國乎不在此其在異
國必姜姓也春秋之末陳為楚所并而姜姓之齊果為
陳所代陳成子之曾孫曰大公和遂改姓田氏則仍陳
姓而不改者其在陳國之子孫乎
前代姓陳人
自古姓陳人按史記前漢書有陳杞完涉餘平萬年咸
湯遵後漢書有陳俊元寵忠禪龜寔紀蕃重三國志有
陳登羣矯震武晉書有陳騫輿頵夀儒林傳陳邵南史
有陳武帝覇先慶之昕暄北史有陳建子康茂稜儒林
傳陳竒隋書有陳孝意唐書有陳叔逹子昂元禮諫&KR0421;
行君賓京希烈少游宋朝有希&KR0421;先生陳摶江州義門
陳旭藴古(聚居二百年家二千石)陳堯叟堯咨堯佐前乎此而雜
見他書與後乎此者不可勝紀今姑略之類出潁川汝
南下邳廣陵東海河南六望世之拘譜其族往往強附
于前代聞人以侈大之世代悠遠實不可詳今不取所
以述諸史陳姓人者欲兒輩知前代吾姓有如許人耳
吾家藤溪之始祖自桐廬而遷新安二郡皆揚州之所
綂則吾宗望出廣陵意其或然云
始祖鬲山府君
始祖鬲山府君諱禧唐僖宗時避廣明之亂自桐廬郡
泝流而上至新安郡休寧之西曰藤溪里愛其谿山之
清竒因家焉其後子孫益蕃一村無二姓故人稱是村
曰陳村府君之始遷也泛宅浮家託于漁釣積德敦義
鄉稱善人沒葬於縣之南地曰鬲山歲益久一方之民
神之乃創廟墓傍尸而祝之凡水旱必禱焉東作不祀
府君不敢興西成不祀府君不敢食子孫之祀之有不
如鬲山之民之祀者視桐鄉之扵朱邑庶幾焉且諸鄉
大姓之祖有廟食者矣程忠壮公是也有墓祭者矣孫
王墓是也彼其生也或貴為大將或南面稱孤没而為
神固其所宜也若府君生無位于時託為烟波之釣叟
没乃神于後永為樹藝之田祖其亦靈異也己民報事
兮無怠其始自今兮欽于世世鬲山成塵溪水絶府君
之祠始應歇耳傳曰盛德必百世祀虞之世數未也府
君為虞之子孫其亦蒙盛德之餘澤而百世祀者與
本房先世事略
先高祖之祖諱天寵字德承行第三娶金氏公勤儉慈
愛該博練逹田疇甲一鄉紹興二十三年徽行經界公
為一鄉首今簿書契劵四至列公名者無數發廪遇雨
必糶榖之乾者凡可及人唯力是視婺源王公炎之初
年客公塾創一簿題曰待問王公遇書有不通事有可
疑悉條列之候伺公出而問焉按社籍紹興二十六年
丙子陳福政為社師記其年八十八公為社宿年必亞
之三十二年壬午公始卒相傳謂公年七十餘信矣
高祖之父諱嘉謨字少臯行第六娶同邑渭橋吳氏公
以錫類恩授迪功郎能世其學某嘗見翁一帖答新淦
宰字呼之曰信臣其字畫遒勁詞語典古曾祖以下之
字皆不及焉高祖諱有章字朝美行第三娶渭橋吳
氏中年納後房王氏杭人生先曾祖公好善而文世濟
其美其生也祖視之曰保家之主也遺文可見者僅祝
文一篇今見社籍中卒于淳熙五年戊戌十有一月七
日高祖妣卒於紹熙四年癸丑九月二十有七日王
氏卒於紹熙五年甲寅六月二十有一日前是族譜未
用老泉蘇公條例故高祖以上享年幾某日卒俱不備
知可知者曾祖以下而已曾祖諱伯仝字仝叔行第
六五娶渭橋吳氏公天性樂易於生業不屑為祖居叔
氏居之曾祖妣出所藏當三錢創屋三重别居時里之
惡少曰横八包者盜人之牛將屠之公執里役陳之邑
給榜戢其姦惡少恨焉持屠刀欲害公一忠僕曰陳簡
奮身衞公斃惡少於一杖下卒全此僕罪僅編管公嘗
語人吾遭此横逆巾未嘗去首也先業為始破自是家
漸落屋亦他售數世之業墜焉然公詩酒自娛不為芥
蔕善歌詞且善填之先考嘗以公詠火種古詩教櫟于
髫齡時今猶記一詠曰一點若星眇傳薪遍寰海味斯
言似若借以自喻且有望于後之人者嗜藏書分析遷
徙散亡殆盡今猶有存焉生于紹興二十二年壬午卒
於淳祐元年辛丑二月二日享年八十曾祖妣生於紹
興二十五年乙亥卒于嘉定十七年甲申十有一月二
十有三日享年七十先祖諱慶大字士俊行第六八
娶渭橋吳氏以姪女從姑自祖妣以上三世則然矣三
子長先考次先叔諱履正字德之次諱晉出繼歙潘
氏先祖遭家中否將變通於既窮售祖妣奩珥以買田
以贏子錢鄉人朱氏子貸以乘桴桴漂人逝錢以烏有
近族居鄉南五城當孔道欲依以開肆紹定元年戊子
祖妣又倒奩珥之餘相先祖遷焉力可買屋且嘗有贏
錢貸人買屋而已終僦屋以居開肆如韓伯休售藥以
謀什一曾祖晚年始就飬故曾祖先祖祖妣皆殁
於五城慕返葬於周之義皆葬於陳村從先志也
祖妣慈惠敏明自幼知書孝經語孟皆誦甚熟且能記
歌行雅詞櫟之幼也未嘗學前祖妣已口授之孝經語
孟矣故櫟五歲已能背誦論語及歌行古文實祖妣之
訓也先祖生于淳熙九年壬寅卒于寳祐四年丙辰十
有一月四日享年七十有五祖妣生于淳熙十年癸卯
卒于咸淳二年丙寅九月十有九日享年八十有四
先考諱履長字復之晚年更諱源長從學者號之曰復
齋行第五十娶同邑旌城汪氏先産二男二女皆不育
暨生櫟先考年四十有二矣二女適吳惟深葉應宗先
考之幼也遭家否極篤志勤學年十七從諸叔游淮因
假館焉歸則先祖遷矣家益落故終身假館凡六十年
從游二百餘人父子兩世從之比比櫟年七歲先考
則挾以自隨教之靡不至年十五已為饑所驅束父書
以出年十六始請舉子課於黃常甫先生固頼先生點
化之而父子自師友實為之本也先考少習書外家諸
舅有春秋學因改習春秋熟于春秋三傳於左氏尤熟
櫟每問事不休應口輙答某公某年也櫟年未三十時
嘗倣柳子非國語體作一書是非左氏傳以首數條質
之先考先考謂曰汝未洞究春秋三傳國語未可為此
歐陽公曰著述須待老積勤宜少時汝其戒之櫟聞言
汗流亟秉&KR0140;炎火至今不敢為凡先考所以成其子者
類如此平生待人平直略無城府鄉稱善人先外祖汪
公諱煇有學有文先母舅諱定老資俊甚弱冠工舉子
業今其遺墨尚存不幸早世先考哭之極哀歲癸丑外
祖殁其將殁也先考往省之告之曰公不幸無孫今幸
有外孫某當世公家祀詔外孫無忘公其勿以餒而為
慼外祖頷之故先考世必修外祀櫟奉治命惟謹不以
菲廢禮焉先考事親孝養祖妣也力不逮心諄諄以缺
甘旨為愧祖妣開譬婉而真誠所謂啜菽飲水盡其歡
者歲丙寅祖妣殁己巳謀葬事是年先叔以力不能辦
欲緩之先考曰葬親何事也吾當力撙節以辦此自買
舟以往一切以為已任毫髮不以諉先叔卒襄事平生
好傳藥方有疾或以問必以已騐者教之不少靳多以
取效既殁鄉人感小疾者多追思之凡此皆一節一行
之可紀者先是歲乙亥孔道軍旅擾擾先考始挈家自
五城歸祖里距先祖之遷五十有八年天道六十年必
復意者其有數乎始歸無所於居得屋不容膝然先考
安焉素耐勤苦年高矣視不昏編寫無虚日卒之前數
日燈下尚蝇頭細書卒之前一日尚自作客問時櫟館
中澤見家問知先考小風寒亟走歸省歸至先考已不
能言矣實至元二十四年丁亥二月二十九日申時也
先考生於嘉定四年辛未十一月冬至日丑時享年七
十有七先妣蚤多疾灼艾黃逾千壮晚彌閒健慈愛
平直始終以之生於嘉定十三年庚辰五月十一日申
時殁於至元二十一年甲午二月二十八日巳時享年
七十有五凡吾先世之事大略如此嗟乎自始祖府君
十有八世而至櫟他房有以儒學顯者而本房獨無有
然洪範五福貴不與焉數世以來夀皆八九十無下七
十者祖與妣偕老無再娶者父子皆親傳無祝螟者皆
稱善人無一為人所指者良可表於道曰處士陳君之
墓有儒學而不顯安足計哉又自曾祖以上世潤其屋
降是窶殊甚然家雖空而行頗實口雖羹藜飯糗之不
給而經炊史酌之味無窮貧亦安足計哉所大懼者氣
薄蚤衰兒軰才下志怠或隤其家聲焉耳記曰其先祖
無美而稱之是誣也有善而弗知不明也知而弗傳不
仁也此三者君子之所恥也謹因續編族譜而略述祖
考遺事以示兒輩使知予家數世儒學之相繼庶幾其
能善繼云吾家四世以來得古意者又有一節先曾
祖平生不好佛故治命命先祖曰如我死喪葬其略
參用古今禮謹毋作佛事先考先叔所以喪先祖祖
妣不肖所以喪考妣皆不敢變焉大抵此說儒者
知之者多而能行之者寡不摇於俗論則奪於婦
人先考之殁也來弔者見勉曰縱不齋佛亦必聲鐘應
之曰升屋而號告曰臯某復此儒家之聲鐘也欲聲佛
家之無常鐘也何為又有曰縱不為佛事亦必填受生
又應之曰民受天地之中以生夙興夜寐無忝爾所生
此儒家之填受生也以紙寓錢填受生也何為此不肖
所以不摇於俗論者也吳氏女兄明敏知書習聞家法
固無異論吾婦朱其父兄信佛甚亦化之無異論焉此
不肖所以不奪於婦人者也昔程子曰吾家治喪不用
浮屠洛中亦有一二人家化之近年同邑求邇范公歙
邑古梅吳公之家皆然然程子大賢范吳冨者人無敢
非之吾家三世不幸皆貧流俗不過曰是貧甚不能為
故立異耳嗟乎安得家肥屋潤更酌古禮行之以一洗
流俗之言哉又嘗聞士友之言曰平昔非不知佛事不
足為古禮所當用一旦不幸至于大故則族姻交以不
孝責我雖欲不為不可得已嗟乎佛入中原祭禮荒胡
僧奏樂孤子忙後邨劉公嘆之久矣孝也者其作佛事
之謂與流俗之所謂不孝也乃我之所謂孝也流俗之
所謂孝也乃我之所謂不孝也兒輩聽之不守家法非
吾子孫吾豈惟望爾之不敢變哉將世世望子孫無變
也櫟謹書
福州通判
公諱慶勉字志問應城尉親兄之子也以詩經應甲子
鄉舉紹定五年壬辰徐元杰榜第三甲出身調廬州舒
城縣尉監浦東鹽場韶州推官鄂州蒲圻縣丞福州簽
判兼西外宗寺簿湖南轉運司主管文字武岡軍通州
不上換福州通判未上卒累官至宣議郎生於淳熙十
年癸卯卒于景定二年辛酉享年七十有九公學正文
粹誠而謹畏儉而廉勤櫟猶及見之與貢元公應午兄
弟自為師友貢元公遂亦以詩經中甲午鄉舉四方從
學者衆亦有平林之遺風其所授於人者皆其受于兄
者也公擢第年已五十及宦游深受知于信菴趙公葵
于仕進澹如也以清白遺子孫六藝之學三世不墜其
孫尚有聲士林云遺文不暇詳錄略見于後
入仕者二十二人入大學者十人請舉不中第入仕入
官者七人
雜識
吾宗以儒學略自見者亦既書于前矣聞之方陳氏人
物盛時村無二姓合族税錢以貫計者一千三百有竒
讀書者比屋各家之老遇風月良夜杯酒相叙飲罷步
街上聽子弟絃誦聲自邨首至尾聲東西相震以是快
愜為樂事每歲秋賦終場可讀之卷幾七十以故方解
額窄時連數舉無脱計偕者此外有齒有德而潛隠不
耀如餘姚宰之曾祖珪年餘九十漫翁謂鄉人號之曰
佛者尤多有之顧愚之生也晚未及搜訪而備錄焉謹
開其端存一條于此以俟同宗之君子凡先世之有一
節一行一善言善事之可書以為訓者各以所聞續錄
之云
陳邨里名騰溪非也百川沸騰詩人所傷溪何取於騰
哉洪野處士書為滕溪亦非按吾里有山曰藤溪嶺舊
多産青藤嶺巋然溪傍溪實遶其麓故嶺曰藤坑溪曰
藤溪信而有證又村名陳邨實以吾姓姓是邨也按是
村吾宗未居之先實名洪邨洪其姓者居之今田地文
簿洪村二字班班可見家中舊居土人猶以洪村坎頭
目之洪氏子孫後微為隸愚之少也猶見一家今併此
一家無之矣唐末以前以姓姓其村三四百年後子孫
無噍類焉吾宗中否異姓有來居者而陳氏子孫終較
多陳村之名亦永不磨噫昔爽鳩氏始居齊地而後太
公因之太公之子孫固不能常如小白時其視爽鳩之
影響不存者大有間矣同宗有志之君子盍亦勉自樹
立張吾家聲以求稱此村之名也哉
雲萍小錄
陳櫟字夀翁小名佳老行第三住休寧縣千秋鄉之陳
邨生淳祐十二年壬子三月二十七日寅時曾祖諱慶
大字士俊考諱源長字復之妣同縣旌城汪氏荆室同
鄉回溪朱氏子男二人照字仲明己卯五月十一日未
時生行第得一勲擬字仲成甲申五月二十一日寅時
生行第得三先叔之子棣早世無後先嬸石氏命勲後
之一女許適吳氏甥彬仲文家世居陳邨先六世祖諱
寵即洪野處士誌尚書程母夫人墓所謂處士與之親
兄也田産甲千秋一鄉三傳至曾先祖家益落至紹定
戊子先祖以從弟運管一房居同鄉之五城當南五嶺
孔道可開肆略謀生遷依之故櫟生于五城至乙亥歲
笳鼔數驚而祖里稍僻靜先君遂自五城遷居陳邨焉
櫟自七歲至十四歲侍先君遊學年十五饑驅之僭為
童子師自此竟不能舍堅苦蹉跎無從質正歲辛卯年
四十矣僭和虚谷方公上南行詩偶得轉聞于判簿宏
齋先生曹公聞先生頗稱嘉之櫟于先生自少景慕不
啻水之江星之斗也丙申二月入泮道過長林橋因納
謁拜館下先生欣然與進降屈年德如平生歡自此相
奬借訓誨者甚至雖察父哲兄之我愛良不是過自丙
申至庚子無歲不見無月不書愛之有加焉無替也近
秋丁一再上謁其還也蒙力留之館中且云嗣歲確佚
老於家嗣春未必可會晤可不留一惜别乎因不敢辭
入夜縱談忽出一紙首題曰雲萍小錄乃叙述家世及
平生及賢子孫以賜教者也且令櫟亦書世家以呈櫟
思之雲萍小錄所以叙交好示久遠也非敵已不當書
非稍有可書不敢書雖今者先生忘年而下交之先世
自唐末由嚴陵遷陳邨迄於今登科者一族凡六人而
櫟一𣲖累世不仕櫟也自揆晚末上交何敢僭不足乎
揚雲萍之至又何敢僭然念先生謙恭之盛德出于真
誠有如夫子之于人常俯而就之者既忘其尊而以是
先施之櫟苟輕愛不述以報則真頑冥不靈也已因敢
忘其卑而書以呈焉併以呈希仁希文二兄長其無曰
是子是錄多見其不知量也則幸甚幸甚大德庚子八
月二十一日契家姪陳櫟百拜謹呈
定宇集卷十五
