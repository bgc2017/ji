王文成公全書卷之十八
别錄(十)公移(總督两廣平定思田征勦八寨)
欽奉敕諭通行(嘉靖六年十月初三日)
嘉靖六年七日初七日節該欽奉敕諭先該廣
西田州地方逆賊岑猛為亂已令提督兩廣等官
都御史姚鏌等督兵進勦隨該各官奏稱岑猛父
子悉已擒斬巢穴蕩平捷音上聞已經降敕
奬勵論功行賞及將該設流官添設參將等事條
陳又經該部議擬覆奏施行去後續該各官復奏
惡目盧蘇倡亂復叛王受攻䧟思恩又經切責各
官計處不審行令將失事官員戴罪督兵勦捕及
調江西輋兵湖廣永保二司土兵并力勦殺務收
全功并敕廵按御史石金紀功外但節㩀石金所
奏前項地方盧蘇王受結爲死黨互相依倚禍孽
日深將来不可收拾又參稱先後撫臣舉措失當
姚鏌等攘夷無策輕信寡謀圖田州已不可得并
思恩胥復失之要得通行查究追奪朕以事難遥
度姚鏌等前功難泯後有疎虞得旨切責之後能
自奮勵平寇有功亦未可知難遽别議乃下兵部
議奏以各官先後所論事宜意見不同且兵連兩
廣調遣事干鄰境地方必得重臣前去總制督同
議處方得停當今特命爾提督兩廣及江西湖廣
等處地方軍務屋馳前去彼處即查前項夷情田
州因何復叛思恩因何失守督同姚鏌等斟酌事
勢將各夷叛亂未形者可撫則撫反形已露者當
勦則勦一應主客官軍從宜調遣主副將官及三
司等官悉聽節制治以軍法明示威信務要計處
合宜仍令御史石金隨軍紀驗功次從實開報以
憑陞賞賊平之後公同計處應設土官流官何者
經久利便并先今撫鎮等官有功有過分别大小
輕重明白奏聞區處凡用兵進止機宜及一應合
行之事敕内該載未盡者悉聽便宜從長處置事
體十分重大者具奏定奪朕以爾勲績久著才望
素隆特玆簡任爾務以體國為心聞命就道竭忠
盡力大展謀猷俾夷患殄除地方安靖以紓朕西
南之憂仍湏深慮却顧事出萬全一勞永逸以為
廣人久遠之休毋得循例辤避以孤衆望爾欽哉
故諭欽此欽遵照得當爵猥以菲才濫膺重寄多
病之餘精力旣已减耗久廢之後事體又復闊疎
大懼弗堪有負委托及照兩廣之與江西湖廣
雖云相去遼遠而攘地相連士夫軍民往来絡繹
傳聞既多議論有素况在無嫌之地是非反得其
眞且處傍觀之時區畫宜有其當合行諮詢以輔
不逮除委用職官及調遣軍馬臨時相機另行外
擬合通行為此仰抄捧回司照依案驗備奉敕
諭内事理即行本司掌印佐貳及各道分廵兵備
守備等官并所屬大小衙門各該官吏凡有所見
勿憚開陳其間或撫或勦孰為得宜設土設流孰
為便利與凡積弊宿蠧之宜改於目前遠慮深謀
之可行於久遠者備寫揭帖各另呈来以憑採擇
各該官吏俱要守法奉公長廉遠耻祛患衞民竭
忠報國毋以各省而分彼此務在恊力以濟艱
難果有忠勇清勤績行顯著者旌勸自有常典當
爵不敢蔽賢其或奸貪畏縮志行卑汚者黜罰亦
有明條當爵亦不敢同惡深帷昧劣庶頼匡襄凡
我有司各宜知悉仍行鎮守撫按等衙門知會一
體欽遵施行
湖兵進止事宜(十月)
㩀廣西桂林道右參政龍誥僉事申惠會禀原調
永保二司宣慰官舍土兵共六千餘員名八月自
辰州府起行九月盡可到省城各職即目起程前
去全州興安等處接應督押為照大兵進止自有
機宜今未奉節鉞撫臨莫知適從查得舊規兵至
即發哨徑趨賓州聽遣如至賓州而未用恐接境
思田二府不無致生疑變合無將各兵前赴梧州
府屯劄聽候軍門撫臨調度等因照得本年八月
二十四日先准兵部咨該本爵看得先任總督廵
撫都御史姚巳蒙欽准致仕而本爵又以扶
病就醫聽候辭本命下未即起程况湖兵未至
秋暑尚深遥計賊情正在懈弛機有可乘事宜從
便已經行仰各該失事帶罪立功守廵參將及各
領兵督哨等官務要相度機宜若各叛目誠心投
撫中間尚有可憫之情朝廷豈以必殺爲事且
宜從權撫插聽候本爵督臨查處若是陽投隂叛
譎詐反覆度其事勢終難曲全則宜密切相機乘
間行事務在獲厥渠魁不得濫加無罪各官務要
恊和行事既無參錯牴牾有乖共濟之義亦無貪
功輕率仰戾好生之仁又經行仰各遵照施行去
後今㩀前因看得湖兵既至勢難中止非徒無事
漫行有失遠人之信亦且師老財費重爲地方之
憂但聞諸道路傳諸商旅皆謂各目投撫之誠今
已甚切致亂之情尚有可原且朝廷以好生爲
德下民無必死之讐是以本爵尚爾遲疑𣣔候督
臨乃决進止顧傳聞未真兵難遥度各官身親其
事必皆的知况原任總督雖已致政尚在統領老
成慎重當無隨策若果事在不疑即宜乘機速舉
一勞永逸以靖地方如其尚有可生之道亦且毋
爲必殺之謀匪曰姑息將圖久安及照各處流賊
素爲民患非止一巢若用聲東擊西之術則湖兵
之来未爲徒行各官俱密切慎圖務出萬全本爵
亦已扶病晝夜速進軍中事宜從便施行一面呈
禀撫鎮廵按等衙門一體通行知會俱毋違錯
牌諭安遠縣舊從征義官葉芳等(十一月)
往年本爵提督南贛汀漳等處軍務因地方盗賊
未平身親軍旅四出勦除爾葉芳等乃能率領兵
夫来隨帳下奮勇殺賊效勞為多後遭寧藩之變
爾葉芳又能堅辭賊賄一聞本爵起調牌到當即
統領曾德禮等及部下兵衆晝夜前来遠赴國
難一念忠義誠有可嘉備歷辛苦立有戰功賞未
酬勞予心慊慊嘗𣣔表奏爾一官以勵忠勤隨因
本爵守制還家未及舉行今兹奉命總制四省
軍務復臨是境看得舊時從征軍士多被忌功之
徒百般屈抑心殊為之不平念爾葉芳舊勞未酬
合就先行奬勵故特差典史張縉將帶花紅羊酒
親至爾家用旌爾功爾其益謹禮法以緝下人益
殫忠勤以報上德省諭部下之人務要各安生
理各守家業人惟不為善未有為善而不獲善報
者人惟不為惡未有為惡而不受惡殃者聞爾所
居之地傍近各寨新民雖云向化其間尚多與爾
為讐爾宜高爾墙垣嚴爾警備以戒不虞爾等嘗
與杜栢孫洪舜等不和各宜消釋講信脩睦安集
地方吾所以惓惓誨諭爾等者實念爾等辛勤從
我日久吾視爾等不啻如父子雖𣣔已於言情有
所不容已也吾今以軍機重務即赴两廣不得久
留贛城爾等但體吾教戒之意各安室家不必遠
来候見徒劳無益其曾德禮等俱各諭以此意
批南康縣生員張雲霖復學詞
看得張雲霖原係本院檄召起兵從征人數立有
功次已經核實造報皆本院所親知後因忌功之
徒搜求羅織遂令此生屈抑至此言之誠為痛憤
仰分廵嶺北道即與查審教官費廷芳招案有無
干涉功賞銀兩曾否收給仍行提學道收送復學
則有功之士不致於抱冤憤而本生仗義勤王之
節庶亦不負其初心矣批贛縣生員雷瑞詞同
放回各處官軍牌(十二月二十五日)
照得先因田州等處變亂前任軍門抽撥兩省官
軍及差官取調左右兩江土官目兵前赴南寍等
處駐劄聽候征勦今照各夷皆来告要誠心向順
巳漸有平復之機且各處城池邊隘缺人防守往
往来告盗賊乘間竊發亦不可不爲之慮况今春
氣萌動東作方興各兵屯頓日久霜眠草宿勞苦
萬端應合放回爲此牌仰本官即將軍門原調各
處官軍機兵打手及各土官目兵盡數撤散放回
休息及時農種防守城池惟湖廣永保二司土兵
姑留聽候俟沿途夫馬糧草完備然後發回各具
由回報毋得違錯
犒諭都康等州官男彭一等(十二月二十八日)
看得廣西某州縣官孫族某官男頭目某等統領
土兵前来南寕賓州地方屯哨日久勞苦良多即
今歲暮天寒各兵遠離鄉土豈無室家之念故今
特加犒勞通放歸復業安生本族官目務要嚴整
行伍經過地方毋得侵優人家一草一木有犯令
者即時照依軍法斬首到家之後仰本州縣官仍
要愛惜下人輯和鄰境毋得恃強凌弱倚衆暴寡
越理踰分自取罪系遵守朝廷法制保爾土地
人民牌仰本州縣官執照遵守到家之日俱依准
回報
劄付永順宣慰司官舍彭宗舜冠帶聽調
㩀湖廣永順等處軍民宣慰使司領征官帶舍把
彭明倫田大有等呈稱統兵土舍彭宗舜係致仕
宣慰彭明輔嫡生次男伊兄彭宗漢身故本舍應
該襲替嘉靖五年宗漢奉征田州蒙軍門劄付冠
帶殺賊惟本舍見統目兵聽用又自備家丁三千
報效切恐未授官職軍威無所瞻肅呈乞比照故
兄彭宗漢事體授職便益等因到爵為照軍旅之
政非威嚴則不肅等級之辯非冠帶無以章今官
舍彭宗舜於常調之外自備家丁隨父報效不避
艱險勤劳王事固朝廷之所嘉與况又勘係
應襲次男今以土舍領兵於體統未肅合就遵照
敕諭便宜事理給與冠帶以便行事除事寧另行
具奏外為此劄仰官舍彭宗舜先行冠帶望闕
謝恩仍湏秉節持身正巳律下申嚴約束而使兵
行所在無犯秋毫作興勇敢而使兵威所加有如
破竹務竭忠貞以圖報稱功成之日具奏旌賞
國典具存先具冠帶日期依准繳報仍行本省鎮
廵衙門知會毋得違錯
批廣西布按二司請建講堂呈
㩀參政汪必東僉事吳天挺呈請建講堂號舍以
便生員肄業事看得感發奮勵見諸生之有志作
興誘掖實有司之盛心不有藏修之地難成講習
之功况境接諸蠻之界最宜用夏變夷而時當梗
化之餘尤當敷文来遠雖亦爼豆之事實關軍旅
之機准如所議動支軍餉銀兩即為起盖務為經
久之計毋飾目前之觀完日開數繳報
批立社學師耆老名呈(嘉靖七年正月)
㩀思明府申稱要令土人譚勣穌彪加以社學師
名號鄉老黃永堅加以耆老名號看得教民成俗
莫先於學然湏誠愛惻怛實有視民如子之心乃
能涵育薰陶委曲開導使之感發興起不然則是
未信而勞其民反以為厲已矣㩀本縣所申是亦
良法但湏行以實心節用愛民施為有漸不致徒
飾一時之名務垂百年之澤始可該道守廵官仍
加勞耒匡直開其不逮備行該府查照施行
議處江古諸處猺賊
節㩀各道哨守官兵呈報照得廣西府江古田洛
容諸處猺賊日来勢益猖熾皆由近年以来大征
之舉既為虚文而鵰勦又復絶響是以為彼所窺
肆無忌憚今思田事體漸就平息湖兵西歸有日
正可相機行事為此牌行左布政嚴紘密切會同
參政龍誥按察使錢宏副使李如圭翁素將各稔
惡賊巢務訪的確密拘知因鄉道備詢我兵所由
道路險夷遠近及各賊巢所在議謀既定即可迎
約湖兵决機行事要在聲東擊西後發先至但誅
其罪大惡極者一處兩處其餘且可悉行寬撫容
令呚惡從善務在去暴除殘懲一戒百不必廣捕
多殺致令玉石無分驚疑遠邇後難行事若其事
勢連絡廣遠關係重大亦且不宜輕動本院尚駐
南寧彼中事機勢難遥度諒各官平日素有深謀
沉勇秉義奮功一切機宜自能周悉近報剗平之
獲巳見用心之勤尚湏後效一并奏請凡有申禀
密切封来
批嶺西道立營防守呈(二月)
㩀僉事李香呈稱顧募打手立營防守緣由看得
所議既得其要略但屯兵固不可分而合兵又不
宜頓必湏該道及統兵官時將屯聚之兵督率於
賊盗出沒要害往来廵視操演因而或修復營堡
或開通道路或戒飾反側猺寨或撫安凋弊民村
廵行慣熟遠近不疑擇其長惡不悛者間行鵰勦
懲一戒百如農夫之植禾必逐漸而耕耨如園丁
之去草必以次而芟除庶屯聚之兵無坐食之患
而有日新之功矣仰備行各官查照施行
犒送湖兵
照得先該軍門奏調湖廣永順保靖二宣慰司土
官目兵前来征勦田州等處今照各夷自縳歸&KR1113;
地方平靖為照宣慰彭明輔彭九霄雖未及衝冒
矢石摧堅破敵然䟦涉道途間關山海不但勞苦
之備嘗且其勤事之忠赴義之勇不戰而勝全師
以歸隱然之功亦不可掩所㩀宴勞之禮相應照
舊舉行其沿途該用廩給口糧等項亦合計算總
支庶免阻滯及省偏州下邑之擾為此牌仰本官
行會左參政龍誥僉事吳天挺參議汪必東督行
南寧府於賞功綵叚金銀花枝銀兩内照依開數
支出齎送各宣慰并給賞各舍目收領以慰其勞
仍將永保二司官舍頭目人等合用廩給口糧等
項查取見在確數各有若干亦行南寧府查自本
府起至梧州府止計算幾縣每驛扣算該銀若千
就於軍餉銀内支給又自梧州起至桂林府止查
算縣驆若千亦就行該府支銀應付又自桂林府
起照前計算至全州止銀兩亦行該府查給其各
州縣止是應付人夫再不許别項科派於民仍通
行南寧潯州梧州平樂桂林全州各查照单内預
行整辦犒勞下程聽候各官舍目到彼分送犒勞
給賞施行
批嶺西道撫處盗賊呈
看得各處盗賊全在撫處得宜綏柔有道使之畏
威懷德歲改月化自然不敢為惡乃為善策雖鵰
勦之舉亦不得已而後一行至於待其猖獗肆惡
然後懸金以購首級之獲掩襲以求斬捕之多抑
亦末矣今後該道官務思撫處綏柔之長策如駕
舟之舵御馬之轡操持有要而運動由已若舍舵
與轡而廣求駕御之術雖極工巧習熟終亦不免
傾跌之虞一應賞罰量功大小以為多寡軍門原
有舊規軍職累功陞級亦有見行事例臨陣退縮
仰遵敕諭事理當時以軍法從事俱仰查照施
行繳
禁革輕委職官
㩀廣東布政司呈參廣州左等四衞掌印指揮王
冕海信杜隆馮凝千戶陸宗等百戶劉愷等不脩
職業委棄城池遠出經句肆無忌憚應合參問參
看擅離職役律有明條今各處軍衞有司官往往
輙因私事棄職遠出或因上司經由過爲趨謟越
境送迎往回動經旬月上下相安恬不爲異仰布
政司通行禁革究治今後不係緊急軍機重務其
餘問候申請等項雖亦公事勢有輕緩者止役吏
胥差使不許輕委職官非但廪給夫馬騷擾道途
勞費不少抑且城池庫獄一有虧失貽累匪輕各
該衙門首領官今後俱要置立文簿凡遇掌印佐
貳及帶俸等官公事出入俱要開記月日因某事
到某處送迎或承何衙門到某處差委某年月日
回任歲終繳報本院以憑查究大抵天下之不治
皆由有司之失職而有司之失職獨非小官下吏
偷惰苟安僥倖度日亦由上司之人不遵國憲
不恤民事不以地方為念不以職業經心既無身
率之教又無警戒之行是以蕩弛日甚亦宜分受
其責可矣仰布政司備行各該守廵各兵備守備
及府州縣衞所等大小衙門仰各查照施行該衞
掌印等官姑記未究其陸宗劉愷遵照本院欽奉
敕諭事先行提究以警其將来此繳
分派思田土目辦納兵糧(四月)
照得思恩田州二府各設流官知府治以土俗其
二府原舊甲分城頭除割田州八甲分立土官知
府以存岑氏之後其餘悉照舊規不必開圖立里
但與酌量分析各立土目之素為衆所信服者以
為土官廵檢屬之流官知府聽其各以土俗自治
照舊辦納兵糧效有勤勞逓加陞授其襲授調發
必皆經由於知府其官職土地皆得各傳其子孫
除具題外為照各甲城頭既已分析若不先令
各目暫行分管誠恐事無統紀别生弊端為此牌
仰田州府土目龍寄等遵照後開甲分每歲應該
納辦官糧查照開數依期完納出辦一應供役征
調等項事情悉聽知府調度約束本目仍要守法
奉公正已律下愛飬小民保安境土毋得放縦恣
肆踰分干紀自取罪累後悔無及候奏請命下
仰各欽遵施行
計開凌時甲每年納夏稅秋糧米八十八石
八斗七升七合每調出兵三百八十四名每
年表箋用銀三錢二分湏知一本赴廣西用銀
一錢一分湏知二本赴京用銀八錢八分每
年納官猪等例銀一十三兩每年納官禾四十
担重一百斤每年供皂&KR0674;禾七担
完冠砦陶甲
案行廣西提學道興舉思田學校
照得田州新服用夏變夷宜有學校但瘡痍迯竄
之餘尚無受㕓之民即𣣔建學亦為徒劳然風化
之原終不可緩云云除具題外擬合就行為此
仰抄案回道着落當該官吏備行所屬儒學遵照
但有生員無拘廩增願改田州府學及各豦儒生
碩附籍入學者各赴告本道徑自查發選委教官
一員暫領學事相與講肄游息或興起孝弟或倡
行鄉約隨事開引漸為之兆俟休飬生息一二年
後該府建有學校然後將各生徒通發該學肄業
照例充𥙷增廩以次起貢俱無違錯
揭陽縣主簿季本鄕約呈(四月)
㩀揭陽縣主簿季本呈為鄊約事足見愛人之誠
心親民之實學不卑小官克勤細務使為有司者
皆能以是實心脩舉下民焉有不被其澤風俗焉
有不歸於厚者乎但本官見留軍門聽用該縣若
無委官相繼督理未免一暴十寒况本院近行十
家牌諭雖經各府縣編報然訪詢其實類是虚文
搪塞且編寫人丁惟在查考善惡乃聞加以義勇
之名未免生事優衆已失本院息盗安民之意訪
得潮州府通判張繼芳持身端確行事詳審仰該
府掌印官將發去牌式再行暁諭所屬就委張繼
芳遍歷屬縣督令各該縣官勤加操演務要不失
本院立法初意仍先將牌諭所開事理再四紬繹
必湏明白透徹真如出自已心庶幾運用皆有脉
絡而施為得其調理該縣鄊約仰委縣丞曹森管
理毋令廢墮
賑給思田二府(四月)
照得近因思田二府攘亂該前總鎮等官奏調三
省漢土官軍兵快人等前来南寕府屯住防守軍
民大小男不得耕女不得織而湖兵安歇之家騷
擾尤甚今雖地方平靖湖兵已回然瘡痍未起困
苦未蘇况自三月已来天道亢旱種未入土民多
缺食誠可憫念巳經行仰同知史立誠遍查停歇
湖兵之家開報相應量行賑給爲此牌仰南寧府
着落當該官吏專委同知史立誠即將十名以上
七十一家各給米二石鹽魚二十觔五名以上三
百五十六家各給米一石三斗鹹魚十三觔五名
以下四百五十四家各給米一石鹹魚十觔就於
該府軍餉米魚内支給開報其餘大小軍民之家
諭以本院心雖無窮而錢糧有限各宜安心生理
勤儉立家毋縦驕奢毋習游惰比之豐亨豫大之
日雖不足而方之兵戈優攘之時則有餘矣
牌行靈山縣延師設教(六月)
看得理學不明人心䧟溺是以士習日偷風教不
振近該本院久駐南寧該府及附近各學師生前
来朝夕聽講已覺漸有奮發之志但窮鄊僻邑本
院既未暇身至其地則諸生亦何由耳聞其說合
行委官遍行訓告看得原任監察御史今&KR1113;合浦
縣丞陳逅理學素明志存及物見在軍門相應差
委除行本官外為此牌仰靈山縣當該官吏即便
具禮敦請本官於該縣學安歇率領師生朝夕考
德問業務去舊染卑汚之習以求聖賢身心之功
該縣諸生應該赴試者臨期起送不該赴試者如
常朝夕聽講或時出與經書策論題目量作課程
不得玩易怠忽虚應故事湏加時敏之功庶有日
新之益該縣仍要日逐供給薪米之類候該縣掌
印官應朝之日本官不妨訓廸諸生就行兼署該
縣印信
牌行委官陳逅設教靈山
看得理學不明云云除行廉州府及所屬縣外牌
仰本官即便前去該府及所屬縣行各掌印官召
集各該縣師生遍行開導訓告務行立志敦本求
為身心之學一洗舊習之陋度量道里折中處所
於靈山縣儒學住歇令各縣師生可以就近聽講
其諸生該赴試者臨期起送不該赴試者如常朝
夕聚會考德問業毋令一暴十寒虚應文具亦或
時出經書策論題目量作課程就與講析文義以
無妨其舉業之功大抵學絶道喪之餘人皆駭於
創聞必湏包蒙俯就&KR0636;育薰陶庶可望其改化諒
本官平日素能孜孜汲引則此行必能循循善誘
該縣掌印官應朝之日本官不妨訓廸諸生就行
兼署該縣印信待後縣官應朝回日方許交還
牌行南寧府延師設教
看得理學不明人心䧟溺是以士習益偷風教不
振近該本院久住南寧與該府縣學師生朝夕開
道訓告頗覺漸有興起向上之志本院又以八寨
進兵前往貴州等處調度則興起諸生未免又有
一暴十寒之患看得原任監察御史今&KR1113;揭陽縣
主簿季本久抱温故知新之學素有成已成物之
心即今見在軍門相應委以師資之任除行本官
外仰南寧府掌印官即便具禮率領府縣學師生
敦請本官前去新創敷文書院閳明正學講析義
理各該師生務要專心致志考德問業毋得玩易
怠忽徒應虚文其應該赴省考試者扣算程期臨
時起送不該赴試者仍要如常朝夕質疑問難或
時出與經書題目量作課程務加時敏之功以求
日新之益該府縣仍要日逐量送柴米供給
牌行委官季本設教南寧
看得理學不明人心云云除行該府掌印官率屬
敦請外仰本官就於新創敷文書院内安歇每日
拘集該府縣學諸生為之勤勤開誨務在興起聖
賢之學一洗習染之陋其諸生該赴考試者臨期
起送不該赴試者如常朝夕聚會考德問業之外
或時出與經書論策題目量作課程就與講析文
義以無妨其舉業之功大抵學絶道喪之餘未易
觧脱舊聞舊見必湏包蒙俯就涵育薰陶庶可望
其漸次改化諒本官平素最能孜孜汲引則今日
必能循循善誘諸生之中有不率教者時行檟楚
以警其惰本院回軍之日將該府縣官員師生查
訪勤惰以示勸懲
批嶺東道額編民壯呈(六月)
據嶺東道廵守官呈議將各額編民壯存留照舊
守城并追工食雇募打乎調用看得本院自行十
家牌式若使有司果能着實舉行則處處皆兵家
家皆兵人人皆兵防守之備既密則追捕之兵自
可以漸减省以節民財以寬民力但今有司類皆
視為虚文未曾實心脩舉一旦遂將額設民壯三
分减一則意外不測之虞果亦有如各官所呈者
合且姑從所議將各民壮照舊存留備行該道所
屬查照施行仍仰各官務要用心舉行十家牌式
不得苟且因循惟事支吾目前徒倚繁難自弊之
術以為上策反視易簡久安之法以為迂緩噫果
有愛民之誠心處官事如家事者其忍言者之諄
諄而聽之乃爾其藐藐耶凡我各官戒之敬之此
繳
裁革文移
㩀布政司呈今後但有牌案行屬者則於備仰語
後止令奉行官吏具遵行過緣由回報看得近来
官府文移日煩如造冊依准等項果係徒劳徒費
虚文無𥙷本院𣣔革此弊久矣因軍務紛劇未及
舉行㩀呈前因可謂先得我心之同然者自今事
關本院除例該奏報及倉庫錢糧金帛贓罰紙價
預備稻榖等項仍於每歲終開項共造手冊一本
送院查考外其餘一應不大緊要文冊及依准等
項通行裁革務從簡實以省劳費凡我有官皆要
誠心實意一洗從前靡文粉飾之弊各竭為德為
民之心共圖正大光明之治通備行各該衙門查
照施行&KR0819;
批右江道調和寨目呈
㩀副使翁素呈湖潤寨目兵徑赴鎮安取調准議
備出印信下帖給與該府該司各永永執照以杜
後爭湖潤既已自知原屬鎮安自此必益供事大
之職鎮安既𣣔自求仍統湖潤自此必益施字小
之仁湏要誠心恊和庶可永絶禍患若徒迫脇矯
誣於一時終必反覆變亂於日後此乃自取滅亡
後悔何及仰各知悉遵照毋違此&KR0819;
批南寧府表揚先哲申
㩀南寧府申稱北門外高嶺原有廟宇以祠宋樞
密使狄武襄公青經略使余公靖樞密直學士孫
公沔邕州太守忠壯蘇公緘推官忠愍譚公必緣
年久傾頽山存基址今思田既平所宜脩復以繫
屬人心以聳示諸夷看得表揚先哲以激勵有位
此正風教之首况舊基猶存相應脩復准支在庫
無礙官銀重建祠宇其牌位祭物等項照舊脩舉
完日具由回報此&KR0819;
批增城縣改立忠孝祠申
㩀增城縣申稱參得廣東參議王綱字性常洪武
年間因靖潮寇父子貞忠大孝合應崇祀於城南
門外天妃廟改立忠孝祠看得表揚忠孝樹之風
聲以興起民俗此最為政之先務而該縣知縣朱
道瀾乃能因該學師生之請振舉廢墜若此則其
平日職業之修志向之正從可知矣仰行該縣悉
如所議施行其神像牌位及祭物等項俱聽從宜
酌處完日具由回報此&KR0819;
批參政張懷奏留朝覲官呈
據左參政張懷所呈憫念兵荒𣣔留府縣正官足
見留心地方但今歲應朝事體頗重朝廷勵
精圖治必有維新之政各該正官正宜一行以快
觀感似難通行奏留仰各照例依期起程况該道
守廵既得賢能官員各肯憂勞盡心若此各府州
縣雖無正官其各佐貳亦必警戒脩省自堪驅策
其間果有闒冗不才不任委寄者該道即行别委
相應官員署管仰即通行查照施行毋再疑滯&KR0819;
經理書院事宜(八月)
㩀僉事吳天挺呈稱將南寕城東西二壕花利通
收府庫支與書院師生應用剰銀脩理仍置教官
私宅號房以為定規看得所呈事宜足見該道官
留心學校興起士習之美意俱准照議施行但事
無成規難垂久遠而管理非人終歸廢墜該道仍
湏置立文簿將區處過事宜逐件開載給付該府
縣學及管理書院官各收一本存照相繼查考舉
行以防日後埋沒侵漁之弊仍於各教官内推舉
學行端方堪為師範者呈来定委專管書院諸務
訓勵諸生庶幾法立事行人存政舉而今日書院
之設為不虚矣仍行提督學校官知會一體查督
舉行及備行該府縣學官吏師生查照施行俱毋
違錯此&KR0819;
牌行南寧府延師講禮(八月)
照得安上治民莫善於禮冠婚喪祭諸儀固宜家
諭而戸暁者今皆廢而不講𣣔求風俗之美其可
得乎况玆邊方遠郡土夷錯雜頑梗成風有司徒
事刑驅勢迫是謂以火濟火何益於治若教之以
禮庶幾所謂小人學道則易使矣近㩀福建莆田
儒學生員陳大章前来南寧遊學進見之時每言
及禮因而扣以冠婚鄉射諸儀果亦頗能通暁看
得近来各學諸生類多束書高閣飽食嬉遊散漫
度日豈若使與此生朝夕講習於儀文節度之間
亦足以收其放心固其肌膚之會筋骸之束不猶
愈於博奕之為賢乎為此牌仰南寧府官吏即便
舘榖陳生於學舍於各學諸生之中選取有志習
禮及年少質美者相與講觧演習自此諸生得於
觀感興起砥礪切磋脩之於其家而被於里巷逹
於鄉村則邊徼之地自此遂化為鄒魯之鄊亦不
難矣諸生講習已有成效該府仍要從厚措置禮
幣以申酬謝仍備由差人送至廣西提督學校官
以次送發各府州縣一體演習其於風教要亦不
為無𥙷
劄付同知林寬經理田寧
照得思田二府平復議將田寧府改設流官見今
無官管理看得化州知州林寬才識通敏幹辦勤
勵本爵廵撫江西知其可用近因改建府治修復
城垣已經委令經理即若陞以該府同知而使久
於其職必有可觀已經具題奉有明旨續該本
院看得南寧自宣化縣至於田寧逆流十日之程
其間錯以土夷村寨奸弊百出本爵近因躬撫南
寧思龍諸圖鄊民擁道控告碩立縣治因為經理
相度得村名那久者寬平深厚江水萦廻居民千
餘家竹樹森翳且向武各州道路皆經由其傍亦
為四通之地堪以設立縣治屬之田寧亦足以鎮
㩀要害消沮盗賊又經具題外為照新陞知府
張鉞尚未到任合就劄仰本官即便管理府事撫
綏目民其脩築城垣𪠘字及那久新立縣冶等項
事宜公同各該委官用心督理務在脩築堅固工
程早完以圖經久候知府張鉞到任仰本官專督
思龍縣治務要清查所割圖里錢糧明白毋令奸
民飛詭影射致貽紛爭本官素有才識志在建功
立業况奉新命擢佐專城遠近土目人等側耳
注目思有維新之政本官務要竭心殫力展布才
猷以仰答朝廷之恩俯慰下民之望中無負於
軍門之委託如其因循玩愒隳事廢功不但聲名
毁辱抑且罪責難迯
劄付同知桂鏊經理思恩
照得思田二府平復已經具題將柳州府同知桂
鏊經理思恩府事休勞息困當有所濟續該本爵
看得岑濬新移府治皆斬山絶壁如處戈矛劔戟
之中况瘴霧昏塞薄午始開本爵近因督勦八寨
親往相度看得地名荒田寬衍膏腴可以建府治
而上林縣地名三里者乃在八寨之間其地多良
田茂林村落相望堪以移設鳳化縣治量築城垣
𪠘宇招撫迯亡可以成一方之保障仍將上林一
縣通割以屬思恩似於事勢為便等因又經具
題外為照署掌府印遷築府城新創縣治及盖𪠘
宇等項皆不可缺人督理合就劄仰本官即便星
馳前去思恩府署掌印信撫綏目民其遷築府城
於荒田移設縣治於三里及創建𪠘宇等項一應
事宜公同各該委官用心督理云云如其因循玩
愒隳事廢功豈徒身名毀辱兼亦罪責難迯
牌行南昌府保昌縣禮送故官
照得保昌縣縣丞杜洞久在軍門管理軍賞清介
自持賢勞茂著郡屬之中實爲翹然今不幸病故
使人檢其行槖蕭然無以爲歸殯之資殊可傷悼
今尋常故官小吏無洞一日之勞者猶且有水手
殯殮之例况洞從征惡寇䟦涉險阻衝冒瘴毒又
且乎日才而且賢所謂以死勤事者矣焉可以不
從厚待之是賢不肖略無所辦也爲此牌仰本府
官吏即於庫貯無礙官錢内給與水夫二名棺殮
銀十兩就行照例起關應付船隻脚力查照家屬
名數給與口糧務要從厚資送還鄉開報及仰保
昌縣官吏即便僉撥長行水手二名棺殮銀二十
兩及將本官應得俸粮馬夫銀兩照數支給交付
伊男及差的當人役護送還鄊毋致稽悞
調發土兵(十月)
照得各州土兵征調頻數本非良法非但耗費竭
財抑且頓兵剉銳必湏各州輪年調發一以省供
饋之費一以節各兵之勞庶幾土人稍有休息之
期而官府亦獲精銳之用已經行仰該司遵照備
行南丹州官族莫振亨即就揀選勇敢精銳目兵
三千名躬親統領照依尅定日期前赴廣西省城
聽調殺賊果能輸忠報效立有竒功即與具奏
准襲該州官職自今八月初一日為始至下年八
月初一日止却調東蘭州土兵依期更替自今各
州目兵軍門斷不輕易調發致令奔疲勞苦亦决
不姑息隠忍縦令驕惰玩弛但有稽抗遲悞違犯
節制輕則量行罰治重則拏究革去冠帶又重則
貶級削地又重則舉兵誅討斷不虚言通行各土
官兵目知悉俱仰改心易慮毋蹈前非自貽後悔
去後今㩀所呈為照本院軍令既出難再輕改失
信下人但本官呈稱鵰勦缺兵固亦一時權宜况
稱原係本州先年自願報效不在秋調之數亦合
姑從所請暫准取調為此牌仰本官即便會同鎮
守太監傅倫行仰該州土官韋虎林照數精選目
兵前赴省城聽各官調遣勦賊待三兩月間事畢
隨即撤放回州遵照軍門批行事理依期更班聽
調不許久留失信其所呈鵰勦事宜悉聽會同三
司掌印守廵兵備等官依擬施行事完之日通將
獲過功次用過錢糧數目開報查考俱毋違錯仍
行總鎮總兵鎮廵等衙門知會
犒奬儒士岑伯高
照得思田之亂上厪九重命將出師動調四省
軍馬錢糧&KR0837;&KR0837;兩年功未告成而變日不測本院
前来勘處是固仰頼皇上好生之仁格於天地
至誠動物不疾而速是以宣布威德而旬月之
間諸夷即爾革心向化翕然来歸然而奔走服役
固有效勞於下者其間乃有深謀秘計之士潜開
默導以會合事機其功隱而難見此惟主將知之
功成行賞是所謂首功者也照得儒士岑伯高素
行端介立心忠直積學待時安貧飬毋一毫無所
苟取而人皆服其廉一言不肯輕發而人皆服其
信遊學横州南寧之間遠近士夫及各處土官土
夷莫不聞風向慕仰其高節本院撫臨之初即用
此生使之深入諸夷仰布朝廷之德下宣本院
之誠是以諸夷孚信之速至於如此本生實與有
力焉當時平復奏内即𣣔具列本生之功而事變
方息深謀秘計未𣣔張布於諸夷但本生志在科
第發身不肯異途苟進堅辭力請本院不𣣔重違
雅志遂爾未及奏列今思田既已大定凡有微勞
於兹役者莫不開列而本生之功冺然未表其於
報功勵忠之典誠有未當仰抄案回司即於軍餉
銀内動支一百兩及置買彩幣羊酒禮送本生以
見本院慰賞犒勞之意仍仰遵本院欽奉敕諭
便宜事理給與軍功冠帶以榮其身該司仍備給
劄付執照并行原籍官司以禮優待免其雜泛差
徭明朝廷賞功之典彰軍門激勵之道既以遂
其飬毋之願且以遂其高尚之心是後本生志求
科第其冠帶自不相妨仍行兩廣總鎮總兵鎮廵
等衙門知會
征勦八寨斷藤峽牌(七年三月以下俱征八寨)
㩀留撫田州思恩等處地方右布政使林富原任
副總兵都指揮同知張祐連名呈稱田州思恩平
復居民悉已各安生理土夷亦皆各事農耕地方
實已萬幸惟八寨猺賊云云合就仰遵敕諭事
理量撥官兵恊同盧蘇王受等土兵分路進勦除
差官舍賫捧令旗令牌分投督押土兵本院親至
賓州思恩等處相機調度面授方略外為此牌仰
右布政使林富副總兵張佑即便督領官軍督發
土目盧蘇王受等兵夫從公尭思恩取路進勦後
開寨分務要聲言各賊累年殺害良民攻劫州縣
鄊村之罪殱厥渠魁及其黨與罪惡顯著者明正
天討以絶禍根除臨陣擒斬外其餘脇從老弱一
切皆可宥免今兹之舉惟以定亂安民為事不以
黷武多獲為功各官務要仰體朝廷憂憫困窮
之心俯念地方久遭盗賊屠戮之苦督各官兵目
兵人等務殱真正惡目一洗民冤永除民患以靖
地方仍禁兵馬所過鄊村毋得侵優民間一草一
木有犯令者仰即遵本院欽奉敕諭事理當即
處以軍法俱毋有違節制方略自取罪戾
牌行領兵官
牌行左參將署都指揮僉事張經會同該道守廵
守備官及湖廣督兵僉事汪溱都指揮謝珮督永
順宣慰彭明輔統兵進勦牛腸諸賊云云及監都
保靖宣慰彭九霄統兵進勦六寺磨刀等寨諸賊
云云未至信地三日之前停軍中途候約參將張
經與同守廵各官集議先將進兵道路之險易遠
近各巢賊徒之多寡強弱及所過良民村分之經
由往復面同各鄊道人等逐一備細講究明白務
要彼此習熟通暁若出一人然後尅定日時偃旗
息鼓寂若無人密至信地乘夜速發務使迅雷不
及掩耳將各稔惡賊魁盡數擒勦以除民害以靖
地方除臨陣斬獲外其餘脇從老弱一切皆可宥
免今兹之舉惟以定亂安民爲事不以多獲首級
爲功各官務要仰體朝廷憂憫困窮之心俯念
地方久罹荼毒之苦仍要禁約軍民人等所過良
民村分毋得侵擾一草一木有犯令者當以軍法
斬首示衆本官既有地方責任兼復素懷忠義當
玆委用務竭心力大展才猷以祛患安民一應機
宜牌内該載不盡者聽公同各官計議從便施行
一面呈報事完之日通將獲過功次開報紀功御
史衙門紀騐以憑奏報仍密行總鎮鎮廵等衙門
知會俱毋違錯
戒諭土目(五月)
案照先經行委副總兵張祐督率官土目兵人等
進勦思恩八寨猺賊今㩀頭目盧蘇王受等禀報
皆巳攻破各寨斬獲賊級雖未日久苦亦無多且
又未見獲有真正首惡中間恐有容隱脱放情弊
合行戒諭督促為此牌仰本官上緊親行督諭各
頭目及土兵人等俱要恊力齊心竭忠報效務圖
勦滅以絶禍根庶可以表明各目盡忠圖報之真
心若是少有縦容復留遺孽亦是徒勞一埸不足
爲功適足爲罪非惟不能仰報朝廷再生之恩
其於本院所以勤勤懇懇不顧利害是非務要委
曲成就爾等之意亦辜負矣牌至即以此意勉諭
各目各兵此舉非獨爲除地方之害亦爲爾等建
子孫久長之業盡此一番辛苦便可一勞永逸矣
發去良民其榜可給則給可止則止一應事機俱
仰相機而行其號色等項已付思田報效人役徑
自帶回分俵亦宜知悉
追捕逋賊
㩀同知桂鏊禀報領兵土目盧蘇王受等各已屯
兵八寨斬獲賊首賊從數多巢穴悉已破蕩即今
方在分兵四路搜勦及稱附近上林縣一十八村
俱搬移上山躱住又訪得鐵坑那埋二堡賊村界
連遷江洛春高徑大潘思盧北三向北夷獞村分
今皆逃往潜住又訪得八寨賊徒我兵未進之前
陸續出劫鄊村今皆不敢回巢散入賓州淥里并
貴縣凉傘疊紙等夷獞村分藏躱合行分兵搜捕
等因看得八寨猺賊稔惡多年攻劫鄊村殺害人
民擄掠財畜百姓怨恨痛入骨髓今悪貫滿盈民
怨神怒巢穴破蕩分崩離析如失林之梟投罝之
兔迷魄喪魂正可蒐獵而盡是乃上天𣣔亡此賊
之秋若不乘此機會奉行天討以雪百姓之冤
以舒神人之怒以除地方之禍存其遺孽復為他
日根芽此豈為民父毋之心乎及訪得平日哨守
八寨官兵人等往往與賊交通者㩀法俱應明正
典刑今且姑未拏究容其殺賊報效立功自贖除
各差官督勦外為此牌仰指揮程萬全督率遷江
所土官指揮黃祿千戸黃瑞百戸凌顯等各起集
管下土兵人等前去北三思盧等處搜捕各賊仍
行暁諭各良善向化村寨務將迯躱各賊盡數擒
斬以泄軍民之憤獲功觧報一體給賞若是與賊
通謀容留隱蔽訪究得出國憲難迯如是各賊
果有誠心悔罪願来投撫立功報效者亦准免其
一死帶来軍門撫諭安插各官務要盡忠竭力上
報國恩下除民患副軍門之委託立自已之功
名仍督平日與賊交通之人令其向道追捕痛加
懲改及此機會立功自贖果能奮不顧身多獲真
正惡賊非但免其既往之罪抑且同受維新之賞
若猶疑貳觀望意圖苟免定行斬首示衆斷不虚
言本院數日之後亦且親臨地方躬行賞罰仰各
上緊立功毋自取悔
牌行委官林應驄督諭土目(五月)
看得田州思恩領兵頭目盧蘇王受等所領目兵
皆係驍勇慣戰之人今又各為身家子孫之計自
願出力報效立功贖罪既已攻破賊巢分屯其地
則其搜捕潰散之賊當如探囊取物數日可盡今
已半月有餘尚未見有成功氣勢日見委靡此必
軍中收有賊巢婦女等項貪戀女色財物不肯割
舍脱離奮勇殺賊苟且偷安遂致兵氣日衰軍威
不振若諸賊聞此消息乘此懈怠掩襲不備我軍
必致撓敗如此則是各目此舉本𣣔立功而反敗
事本𣣔贖罪而反增罪非惟不能仰報朝廷之
德抑且有損軍門之威矣正名定罪後悔何及為
此牌仰原任戸部郎中今降徐聞縣縣丞林應驄
齎執令旗令牌會同總兵監軍等官公同署田
州府事知州林寬身督領兵頭目盧蘇等閱視各
營但有收得賊巢婦女財物者通行搜出俱各開
紀名數别立老營一所選委老成頭目另撥謹實
小心兵夫晝夜管守將名貪戀女色財物不肯奮
勇殺賊頭目兵夫姑且免其罰治責令即出搜山
果能多有擒斬旬日之内功成班師仍將前項婦
女財物照名給還亦不追究前罪若有貪戀女贓
違犯軍令仍前不肯效力者仰即遵照軍門號令
當時斬首示衆斷毋姑息容忍致敗三軍大事盖
前日之招撫專以慈愛惻怛為念者乃是本院憐
憫兩府之民無罪而就死地乃是父母愛子之心
惟恐一民不遂其生也至於今日用兵邞湏號令
嚴明有功必賞有罪必戮者乃是本院𣣔安兩府
之民使之立功贖罪以定其身家而因以除去地
方之患是乃帥師行軍之道不如此不足以取勝
而成功也差去旗牌官員務要星火催督毋事姑
息若旬日之後再無成功本院親臨分地定先將
監軍督軍等官明正軍法其推奸避事不肯奮勇
殺賊頭目通行斬首决不虚言
牌委指揮趙璇留勦餘賊(六月)
牌仰指揮趙璇前去督哨副總兵張祐處查審各
寨稔惡猺賊曾否勦絶各兵見住何處聞已出屯
三里仰就各營土兵目夫凡有疾病老弱者俱令
在營將息調理其精壯驍勇目兵仍仰本官務要
三四日或五六日督令入山廵勦一番出意外之
竒以示不測之武湏候各山果無潜遁之奸各巢
已無復歸之賊俟軍門牌至方許回兵仍諭土目
盧蘇王受等以加此炎毒天氣如此暑雨連綿各
兵久在山中辛勤勞苦本院非不惓惓憂念但一
則𣣔為爾等立功一則𣣔為地方除害心雖不忍
久勞爾等而勢有所不能已也爾等其務體本院
之意再耐旬日之苦以成百年之功毋得𣣔速一
時致貽後悔事完之日通至賓州本院親行犒賞
就領牌劄仰各知悉
牌行副總兵張祐搜勦餘巢(七月)
訪得上林相近地方如淥茅等村皆係陽招隂叛
與八寨諸賊裏應外合積年流毒地方即其罪惡
尤有甚於八寨諸賊若不勦滅終遺禍根為此今
差指揮趙璇齎牌前去督哨副總兵張祐處計議
仰即密召領兵頭目盧蘇王受等令各挑選精兵
一千或一千五百以搜廵八寨為名當日乘夜速
發分道夾勦後開各賊村分務要殱除黨與蕩平
巢穴若是各賊奔竄大名深山各兵就可留屯其
地食其禾米六畜分兵探賊向往追捕本院先曾
發有武緣鄊兵分搜大名諸山遥計此時各賊正
回山下各村躱住及今往勦正合事機仰諭各目
務要潜機速發不得遲留隔宿必致透漏消息徒
勞無功發兵進勦之後一面差人飛報
計開綠茅通親綠小批頭羅煖其
餘各巢不能盡開湏要量其罪惡大小可勦則勦
可撫則撫相機而應
犒勞從征土目(八月)
照得思田二府頭目盧蘇王受等率領部下兵夫
自備衣糧征勦八寨猺賊渠魁殄滅群黨削平即
今地方寧靖旋師奏凱實由各目兵夫不避炎
蒸奮勇效勞但進兵以来妨廢一年耕種况今青
黃不接之時部下兵夫家屬未免缺乏相應量為
賑給以慰人心為此牌仰同知桂鏊即便會同南
寧府掌印官將該府軍餉糧米魚鹽内照依開數
支給各頭目收領但念思恩南寧道里相去隔遠
糧米搬運不便合就於武緣縣見貯軍餉米内支
給與各領用以見本院體恤之心仍開給散過數
目&KR0819;報查考毋得違錯
綏柔流賊(五月)
㩀左江道參議等官汪必東等呈稱古陶白竹石
馬等賊近雖誅勦然尚有流出府江諸處者誠恐
日後為患乞調歸順土官岑&KR2832;兵一千名萬承龍
英共五百名或韋貴兵一千名住劄平南桂平衝
要地方及該府知府程雲鵬等亦申量留湖兵及
調武靖州狼兵防守等因始觀論議似亦區畫經
久之圖徐考成功終亦支吾目前之計盖用兵之
法伐謀為先處夷之道攻心為上今各徭征勦之
後有司即宜誠心撫恤以安其心若不服其心而
徒𣣔久留湖兵多調狼卒憑籍兵力以威劫把持
謂為可久之計則亦末矣殊不知遠来客兵怨憤
不肯為用一也供饋之需稍不滿意求索訾詈將
無抵極二也就居民間騷優濁亂易生讐隙三也
困頓日久資財耗竭適以自弊四也𣣔借此以衞
民而反為民增一苦𣣔借此防賊而反為吾招一
寇各官之意豈不虞各賊乘間突出故𣣔振揚兵
威以苟幸目前之無事抑亦不睹其害矣前歲湖
兵之調既已大柫其情乃今復欲留之其可行乎
夫刑賞之用當而後善有所勸惡有所懲勸懲之
道明而後政得其安今稔惡各徭舉兵征勦刑既
加於有罪矣然破敗奔竄之餘即𣣔招撫彼亦未
必能信必湏先從其傍良善各巢加厚撫恤使為
善者益知所勸而不肯與之相連相比則黨惡自
孤而其勢自定使良善各巢傳道引諭使各賊咸
有回心向化之機然後吾之招撫可得而行而凡
綏懷御制之道可以次而舉矣夫柔遠人而撫戎
狄謂之柔與撫者豈專恃兵甲之盛威力之強而
已乎古之人能以天地萬物為一體故能通天下
之志凡舉大事必順其情而使之因其勢而導之
乘其機而動之及其時而興之是以為之但見其
易而成之不見其難此天下之民所以隂受其庇
而莫知其功之所自也今皆反之豈所見若是其
相遠乎亦由無忠誠惻怛之心以爱其民不肯身
任地方利害為久遠之圖凡所施為不本於精神
心術而惟事𥙷輳掇拾支吾粉飾於其外以苟幸
吾身之無事此盖今時之通弊也合就通行計處
仰抄案回道即行知府程雲鵬公同指揮周㣧宗
及各縣知縣等官親至已破賊巢各鄰近良善村
寨以次加厚撫恤給以告示犒以魚塩待以誠信
敷以德恩喻以朝廷所以誅勦各賊者為其稔
惡不悛若爾等良善守分村寨我官府何嘗輕動
爾等一草一木爾等各宜益堅向善之心毋為彼
所扇惑搖動從而為之推選衆所信服立為酋長
以連屬之優其禮待厚其犒賞以漸綏来調習使
之日益親附又喻以稔惡各賊彼若不改一征不
已至於再再征不已至於三至於四五至於六七
必使滅絶而復已此後官府若行勦除爾等但要
安心樂業無有驚疑若各賊果能改惡遷善實心
向化今日来投今日即待以良善即開其自新之
路决不追既往之惡爾等即可以此意傳告開喻
之我官府亦未嘗有必𣣔殺彼之心若彼賊果有
相引来投者亦就實心撫安招来之量給鹽米爲
之經紀生業亦就為之選立酋長使有統率毋令
渙散一面清查侵占田土開立里甲以息日後之
爭禁約良民毋使乘機報復以激其變如農夫之
植嘉禾而去稂莠深耕易耨芸菑灌漑專心一事
勤誠無惰必有秋穫夫善者益知所勸則助惡者
日衰惡者益知所懲則向善者益衆此撫柔之道
而非專有恃於兵甲者也至於本院近行十家牌
諭誠亦弭盗安民之良法而今之有司槩以虚文
抵塞莫肯實心推求舉行雖已造冊繳報而尚不
知其間所屬何意所處地方該道仍要用心督責
整理誠使此法一行則不待調發而處處皆兵不
待屯聚而家家皆兵不待蓄飬而人人皆兵無餽
運之勞而糧餉足無關隘之設而守禦固習之愈
久而法愈精行之彌廣而功彌大其前項區處摘
調之兵有虚名而無實用可張皇於暫時而不可
施行於永久者勞逸煩簡相去遠矣惟有該府
議𣣔散撤雇倩機快等項調取武靖州土兵使之
就近防守一節區畫頗當然以三千之衆而常在
一處屯頓坐食亦未得宜必湏分作六班每五百
名為一班每兩箇月日而更一次若有鵰勦等項
然後通行起調然必湏於城市别立營房毋使與
民雜處然後可免於騷擾嫌隙盖以十家牌門之
兵而為守土安民之本以武靖起調之兵而備追
捕勦截之用此亦經權交濟相湏之意合就准行
仰該道仍將行糧等項再議停當備行該州土目
人等遵照奉行自今以後免其秋調各處哨守等
役專在潯州地方聽憑守備參將調用凡遇緊急
調取即要星馳赴信地不得遲違時刻守廵各官
仍要時加戒諭撫輯毋令日久玩弛又成虚應故
事本院疎才多病精力不足不能躬親細務獨其
憂患地方𣣔為建立久安長治一念真切自不能
已是以不覺其言之叨叨各官務體此意毋厭其
多言而必務為紬繹毋謂其迂遠而必再與精思
務竭其忠誠務行其切實同心恊德共濟時艱通
行總鎮總兵鎮廵等衙門知會仍行三司各道守
廵守備等官事有相類者悉以此意推而行之發
去魚鹽或有不足再行計處定奪
告諭村寨
近年牛腸等寨積年稔惡是以舉兵征勦爾等良
善村寨我官府自加撫恤决無侵優各宜益堅為
善之心共享太平之樂其間平日縦有罪犯從今
但能中心改過官府决不追論舊惡毋自疑沮或
為彼所扇惑自取滅亡後悔無及就使已勦餘黨
果能悔罪自新官府亦待以良善一體撫恤若是
長惡不悛一勦十勦至於百勦必加殄滅斷不虚
言爾等各寨為善為惡日後自見各宜知悉
議立縣衞
看得八寨猺賊稔惡為患巢穴連絡千里實為廣
西衆賊之淵藪近該本院進勦掃蕩巢穴若不及
今設置軍屯衞縣據其心腹要害以阨塞各賊呼
吸之咽喉斷絶各賊牽引之脉絡不過數年又將
屯聚生息禍根終未剪除本院身親督調各兵看
得周安堡正當八寨之中而三里堡亦當八寨之
隘俱各山勢回抱堪以築立城郭移衞設縣但未
經廣詢博訪詳審水土之善惡民情之逆順中間
有無利害得失擬合再行查訪為此牌仰分廵右
江道兵備副使翁素會同該道分守官即便督同
同知桂鏊指揮孫綱等帶領高年知識親至其地
經營相度若果風氣包完水土便利即行料理規
制景定方向各另畫圖貼說仍要咨訪父老子弟
通暁賊情習知民俗者即今移立衞縣其於四遠
賊巢果否足能控制民情有無便益妨損務在人
心樂順足為經長永久之計然後備由呈来以憑
會奏就將築立城垣合用木石甎灰人夫匠作料
價工食等項議估停當具揭呈来以憑先行一面
委官分督辦理及時興工毋得忽意苟且玩愒遲
延致悞事機
撫恤来降(八月)
㩀參將張經呈稱武靖州耕守黃璋等一十四名
被十冬總甲黃鄧護等妄捏窩賊乞行釋放仍給
榜諭看得本院屡經牌仰該道該府等官將各向
化良善村寨加意撫恤懷柔以收其散亡之勢而
堅其向善之心庶使遠近知勸而惡黨自孤各官
略不體承本院勤勤懇懇之意肆志妄行輕信十
冬奸民之言輙便推求往事爲之報復舊讐沮抑
歸向之望驚疑反側之心聽其所爲必成激變後
雖寸斬奸民之骨固亦何救地方之患所㩀違法
各官即合治以軍法姑且記罪再行飾諭仰將見
監黃璋李舉等一十四名即行釋放仍加慰諭令
其復業寧家其十冬黃鄧護等監候本院撫臨觧
赴軍門發落今後仍要備細開諭該府該縣十冬
里老人等各要守法安分務以寧靖地方為重不
得乘機挾勢侵剥新舊投撫之人恊取財物泄憤
報怨及至釀成變亂却又貽累地方勞煩官府今
後有違犯者體訪得出或被人告發决行拿送軍
門治以軍法斷不輕恕仍將發去告示即行刊刻
給赴十冬里老人等遵照奉行具遵行過緣由&KR0819;
報
批廣東市舶司提舉故官水手呈
看得廣東市舶司提舉已故錢邦用平日果係清
白自守足稱廉能乃今客死遠鄉情殊可憫仰廣
州府即與量撥水手起關資送還鄊其原領文憑
發該衙門轉繳此繳
王文成公全書卷之十八終
王文成公全書卷之三十
續編(五)
三征公移逸稿
德洪昔裒次師文嘗先刻奏䟽公移凡二
十卷名曰别錄爲師征濠之功未明扵天下
也旣後刻文錄志在刪繁取公移三之二而
去其一沈子啓原冲年即有志師學搜獵遺
文若干篇錄公移所遺者類爲四卷名曰三
征公移逸稿將增刻文錄續編用以𥙷其所
未備也出以示余余讀而嘆曰吾師學敦大
源故發諸政事瀾湧川決千態萬狀時出而
無窮是稿皆據案批答平常說去殊不經意
而仁愛自足以淪人心髓思慮自足以徹人
機智文章又足以鼓舞天下之人心若金沙
玉屑散落人世人自不能棄之又奚病扵繁
耶乃爲條揭其綱以遺之使讀者即吾師應
感之陳跡可以推見性道之淵微云
隆慶庚午八月朔日德洪百拜識
南贛公移(凡三十三條)
批漳南道教練民兵呈(正德十一年十一月二十五日)
據兵備僉事胡璉呈將各縣民快操練教習頗成
看得事苟庇民豈吝小費功有實效何恤浮言參
據呈詞區畫允當仰該道依擬施行再照兵不在
多惟貴精練事𣣔可久尤湏簡嚴所募打手等項
更宜逐一校閱必皆技藝絶倫驍勇出衆因能别
隊量材分等使將有餘勇兵有餘資庶平居不致
扵冗食臨難可免扵敗師批呈繳
批漳南道進勦呈(十一月二十六日)
據兵備僉事胡璉呈盧溪等洞賊首詹師富等勢
甚猖獗備將畫圖貼說待期攻勦看得兵難遥度
事貴乘時今打手民快等兵既巳募集仰該道上
緊密切相機勦撲惟在殱耴渠魁毋致横加平善
其大舉夾攻行詳議呈繳
教習騎射牌(十二年五月十六日)
看得五兵之用弓矢爲先南方之技騎射所短最
宜習演以脩長技今南贛緒處軍兵所操弓矢類
皆脆弱十步之外不穿魯縞以是禦敵真同兒戲
訪得福建省城弓矢頗勝他處合行選取為此牌
仰福建漳南道轉行福建都司選取精巧慣習弓
兵四名該道量給口糧脚夫送赴軍門成造弓矢
事完仍發原伍着役
批南安府請兵策應呈(六月初十日)
據知府季斆呈各巢賊黨衆多本府兵力寡弱乞
添兵恊勦該嶺北道議將南康二班頼養介兵撥
𥙷縣丞舒富興國謝庄兵雩都張英才兵撥𥙷馮
廷瑞統領其本府仍用添兵營策應及行該府起
立軍營二處聽候官兵到彼安插其南康上猶二
縣俱該一體起立回報看得頼養介謝庄張英才
所統准令與峯山䨇秀等兵更𥙷預建營房議尤
適當即行該府議行務要地勢雄壮溝塹深高雖
係一時之謀亦為可久之計看得南安上猶所聚
兵衆每處不下二千防遏勦襲略已足用各官猶
以兵少爲辭不能運謀出竒亦巳可見今可行令
各官分部原領各兵一意防遏另調坎字營一千
二百人令指揮来春統領往屯南安又調艮字營
一千二百人令指揮姚壐統領往屯上猶二營人
馬專以相機勦襲爲事聲東擊西務使蹤跡靡定
倏聚復散每念變態無常該道即將該去各兵查
給口糧二十四日已時起營前去仍行該府縣官
務要恊力同心相為掎角之勢共成夾勦之功呈
&KR0819;
批嶺北道攻守機宜呈(六月二十六日)
批兵備副使楊璋呈稱訪得前項賊徒俱被逃往
横水桶岡大巢屯聚所平巢穴未免復来營給合
行知府季斆統領巽字營兵一千二百名防遏大
庾縣賊巢縣丞舒富仍統震字營兵一千二百名
防遏上猶南康二縣賊巢看得各巢賊黨雖已潰
散計其勢窮食絶必將復出剽虜所議防遏事理
照議施行仍行縣丞舒富務要在扵賊巢總會處
所屯劄多遣乖覺鄉導分路爪緝探知賊徒將出
即便設伏擒勦務竭忠誠以副委任毋得虚文粉
飾此後但有推奸坐視定行治以軍法再照前項
賊徒今皆聚扵横水桶岡若遣重兵直搗其地示
以必攻之勢彼將團結自守不暇勢必不敢分衆
出掠不過旬餘两巢之賊可以坐取仍仰該道密
議直搗方略呈来定奪呈&KR0819;
批漳南道給由呈(十二年六月二十八日)
據僉事胡璉呈給由事看得本官才器充逹執履
堅方始因軍機重務以致考滿過期今盗賊旣靖
合准給由但久安之圖尚切資扵經理招撫之衆
方有待扵緝綏仰本官給由事畢即便作急回任
勿爲桑梓之遅有孤閭閻之望呈&KR0819;
批兵備道獎勵官兵呈(七月初一日)
據副使楊璋呈據知府季斆等依奉本院方略攻
破禾沙石路坑等巢一十九處擒斬首從賊人陳
曰能鍾明貴唐洪衆及殺燒死賊從俘獲賊屬奪
獲馬牛騾羊器械等項爲照各賊肆毒無厭名號
■軌若使遂其奸謀得以乘虚入廣其爲患害何
可勝言副使楊璋乃能先事運謀潜行勦襲一夕
之間攻破巢穴撲燎原之火扵方燃障潰岸之波
扵已決知府季斆指揮馮翔等親領兵衆屢挫賊
鋒相應奬勵以旌功能其各營將士俱能用命效
力奮勇擒斬亦合一體賞勞爲此仰贛州府官吏
即便支給商稅銀两買辨後開禮物及將發去銀
牌羊酒就委府衛掌卬官備用綵亭鼓樂迎送各
官用旌勦襲之功以明奬勵之典仍將發去賞功
銀两照名給賞其陣亡射傷兵夫亦各查給優恤
各官務要益竭忠貞恊謀幷勇大作三軍之氣共
收萬全之功
調用三省夾攻官兵(七月十五日)
准兵部咨該湖廣廵撫都御史秦題云云巳經
開陳兩端具本上請去後今准前因除南贛二
府兵糧事宜另行外所據領兵等官俱在得人必
湏先委訪得九江府知府汪隷吉安府知府伍文
定汀州府知府唐淳久習軍旅惠州府知府陳祥
器度深沉俱各才識練逹程鄉縣知縣張戬近征
大傘等處獨統率新民奮勇當先功勞尤著撫州
府東鄉縣知縣黃堂建昌府新城縣知縣黃文鸑
袁州府萍鄉縣知縣高桂吉安府龍泉縣知縣陳
允諧素有才名堪以領兵但事干各府各官之中
或有違抗推託臨期必玫誤事除具本題請但
有不遵約束許以軍法從事合就通行知會爲此
仰抄案回府即行本官密切整備衣裝及將上杭
縣義官李福英名下打手再行㨂選務要驍勇精
悍者一千名給與資装器械聽候命下另有公
文至日即便不分星夜兼程前進軍門以憑調用
施行
夾攻防守咨(十月)
准湖廣廵撫都御史秦咨云云看得龍泉一縣
與上猶縣諸巢接境將来三省夾攻使龍泉所守
不固則吉安屬縣俱被騷擾必湏大兵一哨就從
此路進勦方可止賊奔衝已行吉安府知府伍文
定備行所屬龍泉萬安太和等縣永新安福等所
精選民間打手或在官機兵共二千名編成隊伍
督同知縣陳允諧等分統俱赴龍泉縣屯劄該縣
鄉夫即日起集守把隘口聽候刻期夾剿外今准
前因合就咨報爲此備由移咨前去煩爲查照施
行
行嶺北道催督進勦牌(十月初十日)
案照先經行仰該道守廵官分投先往上猶大庾
等處住劄聽候各哨官兵至日即便催督進勦去
後今照領兵等官已該本院坐委合行分投催督
爲此仰抄案回道即便催督各哨官兵遵照方略
依期星夜直抵巢穴務將前賊掃蕩撲滅以靖地
方毋遺芽蘖致貽後患本官仍行各官詳察地里
險易相度機宜慎重行事毋得輕率寡謀及逗遛
退縮致誤事機定行軍法從事軍中未盡事宜亦
聽隨機應變施行仍呈夲院知會俱毋違錯
刻期會勦咨(十月二十一日)
准廵撫湖廣都御史秦咨議照會勦事情巳該
兵部議奉欽依刻期扵九月中進兵職等督理
兵糧粗有次第近因楊總兵病故又爲两廣路遠
約會頗難只得改期十月初旬衡州取齊聽候分
哨會兵具題及差官約會進勦即今所調漢土
官兵不旬日間俱集若令住劄候至閏十二月方
行會勦非惟糧餉不敷亦恐地方騷擾况賊情狡
詐必致乘虚奔逸除移文两廣總鎮軍門查照作
急會議一面嚴督布守官兵謹把賊路防其奔逸
一面督發兵糧委官分哨相機策應勦殺外備咨
貴職查照事理至期督發各哨夾勦仍希由咨報
等因案照先爲緊急軍務事本職看得進攻次第
江西惟桶岡一處該與湖廣之兵會合其長流左
溪横水等處皆深入南安府所屬三縣腹心之内
見今不次擁衆奔衝勢難止遏欲將前項賊巢以
次相機勦撲候貴治之兵齊集夾攻桶岡又經移
咨貴職外續據縣丞舒富等呈稱各奪賊首聞知
湖廣上兵將到欲奔桶岡集衆拒戰戰而不勝奔
入范陽大山乞急爲區處等因到院隨將領兵知
府邢珣等指受方略刻期扵十月十二日子時發
兵進兵夲院即日進屯親臨南康督戰遂破横水
左溪等巢但賊首未獲方行各哨追襲今准前因
照得江西兵糧粗已齊集及照十一月初一日之
期亦已不遠除行兵備等官監督各哨一面分投
追襲未獲賊徒一面行令務在十一月初一日移
兵徑趨桶岡等處分布夾攻不許後期誤事及行
兵備副使楊璋移文參將史春知會外爲此合咨
前去煩請貴院查照早爲督發切勿後時
横水建立營場牌(十月二十七日)
照得本院親督諸軍進破横水等巢賊徒已就誅
戮但山高林密誠恐漏殄之徒大軍撤後仍復嘯
聚必湏建立營場委官防守爲此牌仰典史梁儀
恊同千戶林節統領寧都機兵四百名信豐機兵
六百名就在横水大村砍伐木植相視地勢雄阜
去處建立營場一所周圍先竪木柵逐旋脩築土
城聽候本院回軍住劄以憑委官留兵防守各官
務要同力恊謀精勤幹理工完之日照依軍功論
賞所領兵衆如有不聽約束許以軍令責治其合
用夫匠等項聽扵南安所屬上猶南康等縣取用
該縣俱要即時應付毋得遅違誤事
搜扒殘寇咨(十一月十一日)
據知府邢珣唐淳會呈各職近奉夲院調發扵本
年十一月初一日依湖廣刻期夾攻桶岡峒諸巢
遵依攻破茶寮等處擒斬賊黨已盡見今各兵四
散搜扒無賊可捕訪得官兵未進之先各賊帶領
家屬逃往桂東縣連界大山藏躱及將捕獲賊人
黃順等備細研審相同但今彼處官兵未見前来
若不移文催督誠恐先遁各賊乘虚在彼奔竄各
營官兵難扵過境搜扒呈乞照詳等因到院查卷
先為前事已經通行湖廣江西廣東三省該道兵
備守廵等官調集官軍把截夾攻及嚴督府衛所
州縣等官起集兵快鄉夫各扵賊行要路晝夜把
截若賊奔遁就便相機擒捕去後今據前因照得
桶岡賊徒陸續潜逃所據守隘等官未暇參䆒但
今各賊久在彼處藏躱若不速行搜扒將来大兵
既撤諸賊必將復歸桶岡重貽後患爲此合咨貴
院煩將原調官兵量摘三四千前来桂東連界大
山逐一搜扒必使果無噍類然後班師庶幾一勞
永逸而彼此两無遣憾及請戒令各兵止扵連界
大山搜扒不得過境深入尤爲地方之幸
批准惠州府給由呈(正德十三年二月二十四日)
據知府陳祥申給由事看得知府陳祥政著循良
才堪統馭近因興師之舉且遅考績之行今夲官
親從本院征勦叛賊效勞備至斬獲居多巢穴悉
皆掃平地方已就寧靖既喜奏功扵露布允宜上
最扵天曹際賞功之典另行外仰該府即便照例
起送給由申繳
批攻取河源賊巢呈(三月二十三日)
據僉事王大用呈河源朱峒吳天王曹總兵鄧都
督等一十三圍并上下二山共有先峰三千餘兵
五府六部俱全聲言起城立殿勢誠猖獗看得所
呈各賊聚衆三千設官僣號即其事勢亦豈一朝
一夕之故而各該府縣等官前此曾無一言申報
據法即合拏究但稱所呈亦據傳聞未委虚的又
慮萬一果如所呈各該官吏正在緊關勦截之際
姑且俱未參提仰該道再行查勘的實果如前情
即便一面嚴督各該官司加謹防遏一面議處機
宜或移夾勦之回師或促候調之狼卒度量緩急
相機而行如其事未猖揚情猶可撫亦要周防安
插區處得宜俱仰火速具由呈来以憑議奏仍
呈總督廵按等衙門公同計議施行呈繳
批贛州府賑濟呈(四月二十八日)
據贛州府呈本府贛縣等七縣將在倉稲谷糶銀
賑濟看得兵革之餘民困未蘇加以雨水爲災農
務多廢雖將来之患固宜撙節預防而目前之急
亦湏酌量賑濟據該府所申計處得宜合行各縣
照議施行仍仰各掌印官務湏嚴禁富豪之規利
痛革奸吏之夤緣庶官府不爲虚文之應而貧民
果沾實惠之及各具由回報申繳
批嶺北道脩築城垣呈(五月十五日)
據副使楊璋呈所屬府衛縣城垣倒塌數多而石
城一縣尤甚應該估計脩理合委知府季斆邢珣
不妨府事督脩本府城垣龍南縣署印推官危夀
興國縣知縣黃泗瑞金縣知縣鮑珉各委督脩本
縣城垣惟石城縣知縣林順柔懦無為合行同知
夏克義估計督脩看得城垣倒塌地方急務幸茲
盗賊蕩平正可及時修築若患至而備則事已無
及該道即行各該承委官員查照估算工程措置
物料一應事宜各自從長議處呈奪各官務要視
官事如家事惜民財如己財因地任力計日驗功
役不踰時而成堅久之績費不擾民而有節省之
美庶稱保障之職以副才能之舉呈繳
查訪各屬賢否牌(六月十九日)
節該欽奉勑諭軍衛有司官員中政務脩舉者
量加奬勸其有貪殘畏縮誤事者文職五品以下
武職三品以下徑自拿問發落欽此欽遵切照當
職撫臨贛州等處向因親勦群賊多在軍前所據
大小衙門官員中間志行之賢否政務之脩廢類
皆未暇采訪擬合通行查報爲此除布按二司本
院自行詢訪外牌仰本道官吏即便從公查訪所
屬軍衛有司官員要見某官廉勤公謹某官貪婪
畏縮某官罷軟無爲某官峻刑酷暴備細開造小
冊就扵前件下填註印封密切馬上差人齎報以
憑覆奏黜陟拿問施行毋得循情查報不公致
有物議自取參䆒仍行本道各將掌印佐貳等官
年甲籍貫到任年月日期亦開前件揭帖一本印
信各令差人齎報不得稽遲
一仰廣東守廵嶺東嶺南道福建守廵漳南道
湖廣守廵上湖南道同
行漳南道禁支税牌(六月二十八日)
照得上杭河税原係夲院欽奉敕諭軍馬錢糧
徑自便宜區畫事理專爲軍餉而設自来非奉夲
院明文分毫不許擅自動支與該省各衙門原無
干預牌仰該道官吏今後凡有相應動支止許具
由呈禀夲院聽候批允不得一槩申請有乖事體
漸開多門之弊反生侵漁之姦具依准&KR0819;牌
禁約驛逓牌(七月初一日)
照得水西驛逓舊例每遇公差驗有真正關文隨
即送赴軍門掛號此乃防奸革弊定規本院撫臨
贛州未幾即因盗賊猖獗屢出勦平尚未淸查訪
得近来多有姦詐之徒起一關文輙就洗改或改
一名爲二三名者或改紅船為站船者或改口糧
爲廩給者或改下等馬爲中等上等馬者或該有
司支應而夤緣驛逓應付者又有或看望親朋或
經過買賣因與驛逓官吏相識求買關文詐偽百
端若不掛號淸查非惟奸人得計仰且有乖事體
爲此牌仰本驛所官吏即便印鈐厚白申紙装釘
方尺文簿一樣二夲送赴軍門每遇公差關文驗
無前項奸弊就與謄換随送軍門掛號給付如或
夲院出廵就赴該道兵備掛號中間若有交通私
與關文或不經本院掛號潜行應付者定行拿問
贓罪決不輕貸仍仰今後差撥舡隻迎送止許各
至交界驛逓倒換立限回還敢有貪圖過關米糧
或權要逼勒過界者就便指實申来以憑拿問仍
行嶺北道一體查照施行
申明便宜敕諭(七月二十一日)
節該欽奉敕廣東淸遠從化後山等處與爾所
轄南韶等府壤地相接事體互相有關近該彼處
鎮廵官奏稱盗賊生發師行有日如遇彼處行
文徵兵恊勦亦要隨即發兵前去防勦應援以收
全功毋得自分彼此致失事機欽此欽遵照得南
雄府界連南贛大庾信豐龍南等縣而惠州河源
興寧亦各逼近賊巢俱係緊關奔遯潜匿之處進
攻防截之路訪得前賊爲患日久雖奉成命徵
兵恊勦誠恐賊計狡猾詐變東追則西竄南捕則
北奔若不早爲查處未免有悮軍機爲此仰抄案
回司會同三司掌印及各該守廵兵備等官上緊
調集兵糧聽候剋期防勦并將應勦賊巢通行查
出行拘熟知地利險易鄉導責令畫圖貼說要見
某處賊巢連近某處鄉落某巢界抵某處係是良
善村寨某處係是善惡相兼某處平坦可以直搗
某處險阻可以把截某處係賊必遁之路可以設
伏邀擊某處賊所不備可以間道掩撲何處官軍
可以𧺫調何官可以委用可以監統糧餉何處措
辦住劄何處聽候各要查處停當備由馬上差人
飛報夲院以憑遵照欽奉敕諭與各該鎮廵官
計議而行其有軍中一應進止機宜亦要明白呈
報毋分彼此致有疎虞國典具存罪難容恕仍
呈總督鎮守廵按衙門知會
犒賞新民牌(七月二十八日)
據招撫新民張仲全陳順珠等呈解擒斬賊首池
滿仔屠天佑等八名顆到院爲照張仲全等始能
脫離惡黨誠心向善已爲可取又能擒斬叛賊立
功報效即其忠勇尤足嘉尚所據張仲全合陞授
以百長陳順珠合陞爲總甲各給銀牌以酬其功
其兵衆三百餘人皆能齊心恊力擒捕叛賊俱合
犒賞為此牌差百戶周芳前去龍南縣着落當該
官吏即將齎去銀牌給與張仲全陳順珠牛酒及
賞功銀两照數給與部下有功兵衆仍仰督同張
仲全等整束部下兵衆會同王受鄭志高等并力
夾勦殘賊務要盡數搜擒照例從重給賞其屠天
祐手下走散兵夫原由牽引哄誘皆可免死仍仰
張仲全遣人告諭但能悔惡来歸仍與安插或能
擒斬同夥歸投者准其贖罪仍與給賞各役俱聽
推官危夀等節制調度務要竭忠盡力愈加奮勇
期收全功以圖報稱
行嶺北等道議處兵餉(八月十四日)
節該欽奉敕諭一應軍馬錢糧事宜俱聽便宜
區畫以足軍餉欽此欽遵照得近因夾勦上猶桶
岡等賊糧餉無措當時仰頼朝廷威德两月之
間偶速克捷不然必致缺乏今各巢雖已掃定而
遺黨竄伏難保必無况廣東後山等處方議征勦
萬一奔決過境調兵遏勦糧餉爲先查得見行措
置軍餉以防民患事例今後江西南贛等府有兵
備去處各該軍衛有司所問囚犯審有家道頗可
者不拘笞杖徒流并雜犯死罪各照做工年月每
日折收工價銀一分送府收貯以備廵撫衙門軍
情緩急之用雖有别項公務不得擅支仍要按季
申報合干上司以憑稽考等因照得近来官吏因
循不行查照槩將問追工價等銀俱稱類解買糓
遂致軍餉無備甚屬故違具訪前項銀两埋沒侵
漁甚衆今姑未查究再行申明仰抄案回道着落
當該官吏并行南贛二府衛所縣今後奉到問理
等項笞杖徒流雜犯斬絞罪除有力納米照舊外
其家道頗可者俱要查照先行事例折納工價俱
收貯該府以備本院軍情緩急敢有故違者定行
參以贓罪决不輕貸仍仰各置文簿二扇按季循
環開報查考毋致隱匿仍呈撫按衙門知會
再批攻勦河源賊巢呈(八月二十一日)
據廣東嶺東道僉事朱昂等會呈河源縣賊巢一
十三處勢相聮絡互爲應援賊首吴何俊等并帽
子峰賊首譚廣護等招亡納叛不止二千餘衆累
歲荼毒生靈况又僣稱天王總兵都督等號罪惡
滔天人神共怒必湏請調大兵勦絶根由庶足以
雪軍民之冤但此黠賊性尤兇強必藉狼兵可以
搗巢攻寨大約以軍兵二萬有餘方克濟事合行
布政司查議糧餉并賞功銀两等項又據惠州府
云云看得賊衆兵寡委難集事但動調狼兵亦利
害相伴况開報賊巢前後不同合用糧賞俱合預
行查處為此仰抄案回道會同各守廵兵備等官
將各巢穴再行備細查訪若果賊巢衆多官兵分
哨不敷必湏添調狼兵仰即徑自呈請該省總督
等衙門上緊起調若見在官兵略以足用可以不
調狼兵亦免騷擾地方就仰選委謀勇官督同府
衛縣所等官將各漢逹官軍兵快鄉夫預先起集
選練扵該府及近賊縣分密切屯劄勿令張揚候
尅期已定然後晝伏夜行出其不意併擊合勦合
用糧餉賞功等銀備行廣東布政司查照上年大
征事體及時措備毋致臨期悮事如是兵糧措置
俱巳齊備仰即馬上差人飛報軍門以憑親臨督
戰或差官齎執令旗令牌分督進勦其各賊奔
遁關隘相應江西防截者亦要上緊查報以憑調
發各毋稽違致有失誤國典具存決難輕貸先
選熟知賊情三四人赴軍門聽用軍中一應進止
或未盡機宜應呈報者亦就上緊呈報仍呈總鎮
鎮守廵按等衙門查照知會
優禮謫官牌(十一月二十七日)
照得本院奉命提督軍務征勦四省盗賊深慮
才微責重懼無以仰稱任使合求賢能以資謀略
訪得潮州府三河驛驛丞王思志行高古學問淵
源直道不能趨時長才足以濟用惠州府通衢馬
驛驛丞李中堅忍之操篤實之學身困而道益亨
志屈而才未展合就延引以匡不及為此牌仰該
府照牌事理措辦羊酒禮幣差委該縣教官齎送
本官處用見本院優禮之意仍照例起關應付以
禮起送前赴軍門以憑諮訪該驛印記别行委官
署掌先具依准及禮過緣由繳牌
批漳南道設立軍堡呈(十二月初三日)
據兵備僉事周期雍呈深田半砂等處負山濱海
地僻人稀以致賊徒誘結勢漸猖獗今雖議立軍
堡一時未得完工合行署都指揮僉事侯汴暫且
住劄南韶設法擒捕候軍堡已完行令遵照欽奉
敕諭前往武平縣駐劄看得所呈深田等處盗賊
日漸猖熾各該廵捕等官因循坐視致令滋蔓俱
合拏赴軍門但當用人之際姑且記罪仰該道嚴
加督捕在目下靖絶以功贖罪及照該道原議設
立軍堡十處每堡軍兵不過二三十人勢分力弱
恐亦不足以振軍威而扼賊勢仰該道會同守備
官再加酌量如果軍堡工費浩大且可停止將各
堡該戍軍兵分作两營選委勇官二員分統扵各
該盗賊出沒地方絡繹搜捕每月限定往来次數
就仰經過縣分按月開報兵備官處不時考較督
責其該設軍堡止扵每日程途所到去處建立一
所以備宿歇非獨省費易舉亦且勢并力合地方
可恃以無恐盗賊聞風而自息矣但事難遥度該
道仍湏計審詳議一面呈報務求至當亦無苟從
再照前項地方盗賊日盛備禦未立准議暫委守
備侯汴前往南韶住劄嚴勦捕以靖地方稍候武
備既設施行有次仍舊還歸武平住劄該道照議
批呈事理即便備行本官查照施行俱毋違錯
再申明三省敕諭(十一月十二日)
節該欽奉敕該兵科給事中周文熙奏湖廣郴
衡地方徭賊不乘時處置抑恐遺孽復滋重貽後
患乞要推舉撫治憲臣一員前去會同湖廣廣東
江西鎮廵三司等官相度事宜或設添衛所縣治
或置立屯戍屯堡或仍敕爾每年春夏在南贛
等處秋冬在郴衡等處住劄整理庶幾委任專一
有備無患等因該部議謂宜如所奏施行今特
敕爾親詣郴衡等處地方照依周文熙所奏并查
照御史王度唐濂及僉事顧英等建言事理從長
議處定立長治久安之法應施行者徑自會同各
該鎮廵等官從長施行事體重大者奏請定奪
爾爲風憲大臣受兹委托尤宜廣詢慱訪擇善而
行務使盜息民安地方有頼欽此欽遵卷查先准
兵部咨爲圖議邊方後患事該兵科給事中周文
熙奏該本部覆題已經案仰湖廣都布按三司即
行該道守廵兵備等官一體欽遵各詣郴桂衡州
等處督同各該掌印等官相度山川險易之勢諮
訪賊情起伏之由查照各官建言事理從長議處
方略要見某處可以開建縣治某處相應添設衛
所某處營堡宜修某處道路宜開備詢高年有識
務宜土俗民情如或開建添設等項有勞扵民無
𥙷扵事亦要明白聲說毋拘成議附和雷同别有
防奸禦患長策俱要備細呈奪毋憚改作仰惟
朝廷采納羣策非徒苟為文具諒在各官恊心承
委決無了塞公移務竭保民安土之謀共圖久安
長治之策應施行者就便具由呈来以憑會議施
行若有事體重大該具奏者亦即呈来奏請定
奪去後今奉前因擬合通行爲此仰抄案回司即
行掌印并各該道守廵兵備守備等官一體查照
欽遵作急議報施行毋得稽違仍行鎮守廵撫總
督總鎮廵按衙門知會
批贛州府給由呈(十二月二十五日)
據知府邢珣申給由事照得知府邢珣久勞郡政
屢立戰功合有賞功之典出扵報最之外今三
年之考既因事久稽而六載之期亦計日非遠况
地方盜賊雖平瘡痍未起仰行本官照舊支俸益
弘永圖苟有善可及民何厭久扵其道微疾已痊
即起視事給由一節六年并考申繳
行嶺北道裁革軍職廵捕牌(十四年五月初五日)
訪得南贛廵捕軍職官員有名無實每遇火盗生
發坐視觀望曾不以時策應中間更有不守法律
在扵私宅接受詞訟嚇取財賄紙米或捕獲一賊
則招攀無干之人乘機詐騙僉充總小甲則需索
拜見更換鋪夫則索要年例稍或不從百般羅織
又如前往所屬廵邏則索要折乾刻取酒食甚至
容隱賊徒竊分贓賄欲便拏䆒緣無指實查行間
爲此仰抄案回道即將廵捕軍職官員就便裁革
一應地方事宜俱令府縣捕盗等官管理中間倘
有未盡事宜該道再行議處呈奪仍候考選之日
備呈鎮廵等衙門查照知會
遵奉欽依行福建三司淸查錢糧(五月二十七日)
准兵部咨云云查得先准夲部咨題奉欽依備
行前来已經案仰福建都布按三司并行所屬一
體欽遵仍查各該府縣衛所每年額徵各項秋
屯糧米各計若干中間起運每石折銀若干魚課
折銀若干存留數内應否輸納本色折收銀两見
今小民拖欠者已徵若干未徵若干有無已徵捏
作未徵其各衛所軍士該支月糧某衛所若干石
見今某衛所已缺支若干月共該𥙷給米若干石
起運秋屯糧米要查是何年月奉何事例分派某
府衛所解京今經幾年是否巳為定例設若存留
必湏先查各屬官吏師生旗軍人等歲用錢糧大
約共計若干有無足勾及查該司并各府州縣見
貯庫内銀两某項共計若干中間可以借支俟後
追𥙷如是扣算不敷應否將前起運存留并查汀
漳二府用兵之時所用糧餉係何項錢糧曾否將
官軍月糧借輳務要備查明白具由差人馬上齎
報一面會同三司掌印守廵各官將一應利弊相
應興革者逐一查議停當俟本院撫臨之日呈奪
去後今准前因合再通行查處爲此仰抄案回司
即行掌印并各道守廵等官公同本院委官速將
前項事情再加用心查議務要事體穩當以便經
久明白具由開呈以憑會處中間若有未盡事宜
亦就查議呈奪毋得虚應故事苟且目前復遺後
患罪有所歸
議處添設縣所城堡廵司咨(五月三十日)
准兵部咨云云續據湖廣按察司呈奉廵撫湖廣
都御史秦案驗爲計處地方以弭盗賊事准兵
部咨該本院題備由呈報及移咨到院案候間今
准前因爲照添設縣所查處更夫并設屯堡置廵
司等項事宜俱奉有成命况皆經廵撫衙門悉
心區畫各已慮無遺策豈能别有議處惟稱分割
乳源樂昌二縣里分節行廣東該道會勘未報尚
恐两省各官未免互分彼此不肯恊和成事必湏
貴院不憚一行親臨其地約會總督两廣軍務都
御史楊面會一處庶幾两省之事可以一言而
决及照建立三屯摘發湖廣各衛所官軍恊同廵
檢弓兵守把一節以今事勢而論亦爲久長之防
但訪得各衛所官軍皆有安土重遷之懷無故摘
撥必致奏告推搪非惟無𥙷扵防禦兼且徒益
扵紛擾似湏更爲一處必使人情樂從庶幾事功
易集本職見奉朝命前往福建廵視地方處置
軍人作亂事情不日啓行必湏遵照敕旨候事
完回日方可親詣郴衡地方面會貴院議處但恐
曠日彌久行事益遅為此合咨貴院煩請先為查
處施行
督責哨官牌(六月初七日)
照得本院見往福建公幹所有調来贛州教場操
備寧都等縣兵快雖分四哨管領已有定規惟恐
本院遠出因而懈怠廢弛頭目人等亦或受財放
逃必湏委官管領操備為此仰千百戶孫𥙿等各
照軍門原分哨分用心管領不時操練務使行伍
整肅武藝精通中間若有拒頑不聽約束者輕則
量情責治重則論以軍法斷處其各兵快義官百
長人等口糧各照近日减去五分則例每月人各
二錢義官百長各三錢五分總小甲各二錢五分
俱仰前去贛州府支給亦不許冐名頂替關支查
訪得出定行追給還官仍問重罪發落承委各官
務稱委托不得假此生奸擾害未便
委分廵嶺北道暫管地方事(六月初六日)
據副使楊璋呈奉兵部劄付題稱福建軍人作亂
事情請敕提督南贛等處軍務都御史王前
去處置其南贛等處地方事情合行兵備副使楊
璋暫且代替管理一應緊急賊情悉聽楊璋徑自
從宜施行不許失悮候處置福建事寧之日照舊
等因題奉欽依備由劄仰欽遵外今照本職陞
任本司按察使啓行在邇缺官管理合就通行呈
詳等因看得本官既已陞任本院不日又往福建
公幹南贛賊情及該道印信必湏得人經理已經
案仰江西按察司速委風力老成堂上官一員毋
分星夜前赴該道暫且管理去後今照前因爲照
本院已奉敕書的扵本月初九日啓行但分廵
該道官員未至所有各處逓報一應公文多係地
方事務若待議置停當前去未免顧此失彼愈加
積滯合行處置為此仰抄案回府凡遇各該官司
齎到一應公文除地方賊情重事俱仰差人送赴
分廵該道議處徑自施行仍呈本院知會其餘地
方盗息民安繳報批申呈詞招由不急之務就便
收候類齎本院仍仰作急備行該道查照施行俱
毋違錯
思田公移(凡四十九條)
行廣西統領軍兵各官剿撫事宜牌(嘉靖六年十一)
(月初五日)
先據領兵參政等官龍誥等禀稱湖兵巳至巳經
行令相機行事去後近訪得各兵已入深地利在
速戰若曠日持久未免師老氣衰且臨敵易將進
退之間呼吸成敗是以本院沿途且行且訪而傳
聞不一未有的報爲此牌仰統兵各官公同計議
若已在進兵之際則宜遵照舊任提督軍門約束
齊心并力務在了事方許旋回軍門參謁若猶在
遅疑觀望之地而王受盧蘇等尚有可生之道
朝廷亦豈以必殺爲心則宜旋軍左次開其自新
之路聽候本院督臨審處俱毋違錯仍行提督總
鎮總兵及廵按等衙門知會務在進退合宜不得
輕忽誤事
行南韶二府招集民兵牌(十一月十二日)
牌仰韶州南雄府當該官吏即扵該府地方及所
屬各縣不拘機兵打手各色人内訪求武藝驍勇
膽力之士超群出衆以一當百者每府三名或四
名每縣二名或三名無者扵别縣通融取𥙷務要
年齒少壮三十歲以下者每月給與工食八錢就
扵機快工食内頂貼仍與辦衣装器械各名備開
年貌親族鄰里限一月之内送赴軍門應用毋得
遅違
奬留僉事顧溱批呈(十一月二十三日)
看得士大夫志行無慚不因毀譽而有榮辱君子
出處有義豈以人言而爲去留况公論自明物情
巳覩夲官素有學術涵養正宜動心忍性以增益
其所不能豈可托疾辭歸以求申其憤激此繳
批嶺西道議處兵屯事宜呈(十一月二十三日)
據僉事李香呈看得財匱扵兵冗力分扵備多此
是近日大弊相應議處所呈打手且不必添募仰
將該道屯哨分布打手通行查出大約共有若干
再加精選去其劣弱大約共得驍勇若干及查某
處屯堡可裁某處關隘可革大約共用打手若干
某哨堪備操演分聚開闔若何而力不分若何而
財不費若何而免扵屯兵坐食若何而可以運謀
出竒該道會同分守道通融斟酌務求簡易可久
之道呈来施行
批廣州衛議處哨守官兵呈(十一月二十五日)
據指揮趙璇呈看得軍門哨守官軍两班共該一
千餘名類皆脆弱不堪征調兼亦遠離鄉土往往
多稱疾故逃亡非徒無益扵公家之用而抑未便
扵軍士之情仰蒼梧守廵道公同會議酌量利害
之多寡審察人情之順逆務求公私两便經久可
行之策呈来定奪施行
此都指揮李翶操演哨守官兵呈(十一月二十七日)
看得都指揮李翶所呈足見留心職任不肯偷惰
苟安有足嘉尚仰分廵蒼梧道公同坐營官張輗
將見在哨守軍兵打手人等分立班次發與李翶
在扵教場輪班操演使兵識將意將識士情庶職
任不虚緩急可用仰行各官查照施行
行两廣都布按三司選用武職官員(十二月初七日)
准兵部咨云云爲照兩廣地方廣闊武職官員數
多當爵鎮&KR0916;之初賢否一時未能備知擬合通行
詢訪為此仰抄案回司備云該部題奉欽依内
事理合行掌印守廵等官欽遵嚴加詢訪不拘已
用未用曾否减革武職官員但有謀勇素著雄才
大略堪任將領者從公舉保以憑具奏推用不
許循情濫舉贓犯人員自貽玷累毋得違錯都司
仍轉行總兵等官一體欽遵查照施行
行两廣按察司稽查冒濫關文(十二月十二日)
准兵部咨云云擬合通行為此仰抄捧回司照依
案驗備奉欽依内事理即行都布二司一體
欽遵仍轉行鎮守主副參將等官今後除地方機
密重情應該會奏者各具本共差一人扵批文
列會奏職銜其餘常行事務各自行奏報者
必湏積至二三起以上方許差人亦扵批文開坐
硃語以便稽考毋得泛填公務字樣若是專為已
私假借公幹擅便分給符驗關文掛號并承委
人等越例索要應付定行從公參䆒治罪俱母違
錯
給思明州官孫黃永寕冠帶劄付牌
據左江兵備僉事吳天挺呈據思明府族目王瑙
等状告先蒙軍門行取思明州官孫黃永寕頗兵
聽調乞給冠帶管轄夷民等情勘得官孫黃永寕
被占年久今奉斷明若非寵異無以示信合請照
依黃澤冠帶事理使地方知爲定主實心歸向呈
詳到院相應給與爲此牌仰官孫黃永寕遵照本
院欽奉勅諭内便宜事理就彼暫行冠帶望
闕謝恩該襲之時具告撫按衙門另行具奏施
行本官孫黃務要持身律下謙以睦鄰修復州治
保安境土凡遇征調竭忠效命以報國恩毋得
因此輙興越分之思自取侵凌之禍苟違法制罰
罪難逃戒之敬之
省發土官羅廷鳳等牌(十二月十七日)
看得那地等州土官羅廷鳳泗城州土舍岑施東
蘭州知州韋虎林南丹州土舍莫振亨等帶領兵
夫屯守日久勞苦良多即今歲暮天寒豈無室家
之念牌至仰本官徑自前来軍門面聽發放
給遷隆寨廵檢黃添貴冠帶牌(嘉靖七年正月初八日)
據廣西左江道僉事吳天挺呈稱查得方輿勝境
内開思明路下有遷隆州緣無誌書案卷可考沿
革但查逓年黃冊及審各目老皆稱遷隆洞黃添
貴果係官戶宗枝凡有征調黃添貴亦果領兵立
功其地界廣有百里雖止征糧四十石而煙㸑多
踰二千雖額屬思明而征兵則各自行管束委因
失其衙門印信以致地方懷疑生奸合無准行暫
立爲思明府遷隆寨廵檢司就授黃添貴職事聽
其以後立功積效漸次陞改庶人心知勸地方可
定等因到院查得先該前廵撫都御史張累經
案仰廣西都布按三司及該道兵備守廵等官查
勘相同設立廵司似亦相應除另行具題外緣黃
添貴正在統兵行事合無遵照欽奉敕諭便宜
事理先與冠帶以便行事爲此牌仰黃添貴就彼
冠帶望闕謝恩暫署土廵檢司事候命下之
日方許實授本官務要奉法嚴束下人輯和鄰境
保守疆土每遇調遣即便出兵報效立有功勞賞
陞不吝如或貪殘恣肆國典具存罪亦難逃
批左州分俸養親申(正月十八日)
據左州申知州周墨分俸回太倉州養親看得本
官發身科甲久困下僚雖艱苦備嘗而貧淡如故
雖折挫屢及而儒朴猶存凡所施爲多不合扵時
尚而原其處心終不失爲善人即其分俸一事亦
豈今之仕宦扵外者所汲汲而夲官申乞不已雖
屢遭厭抑之言而愈申懇切之請固流俗共指以
爲迂而君子反有取焉者也案照先任軍門蓋已
屢經批發而公文至今未到想亦道途脩阻不易
通逹之故本官近該給由道經原籍合就批仰親
自齎逓仰蘇州府太倉州當該官吏查照軍門先
今批行事理即將本官分回俸給照數查考以慰
其一念孝親之誠具由&KR0819;報仍行太平府及該州
知會此繳
批右江道斷復向武州地土呈(正月二十六日)
據參議鄒輗僉事張邦信呈勘處都康向武二州
爭佔安寳峒地土合斷還向武州管業緣由看據
所呈官男馮一執稱安寳峒深入地方都康界内
遠隔向武六十餘里以近就近應該都康管業其
言扵人情似亦爲便王仲金又執稱國初設立
郡州原要犬牙相制今安寳地方深入都康正是
祖宗法制其言扵國典又爲有據况慱訪民間
物論亦多是向武而疑都康今該道又審得王仲
金舊藏吏部勘合奉有聖旨安寳峒村庄還着
向武州管是實先年都康州又曾有印信吐退文
書今以此地斷還向武其扵天理人心公論國法
悉已允當事在不疑不必再行後湖查冊往復勞
擾該道又審得王仲金先年混將都康州村峒人
畜殺虜要依土俗責令陪償亦扵事理相應悉照
所議取具王仲金馮一情願陪償吐退歸一親筆
供詞備寫劄付用印鈐連送赴軍門重加批判給
付各州永爲執照以杜後爭此繳
批左江道推立土官呈(二月初一日)
據參議汪必東呈稱武靖州缺官管事乞推相應
上官子孫一員仍授該州職事理辦兵糧仰布政
林富會同各守廵兵備副參等官再行從公酌量
計議採諸物論度諸人情務要推選素有爲該州
人民信服愛戴者坐名呈来以憑上請不得苟
避一時之嫌疑不顧百年之禍患輕忽妄舉異時
事有乖繆追咎始謀責亦難辭此&KR0819;
批遣還夷人歸國申(二月十四日)
據兵備副使范嵩呈稱番人柰邦等不係番賊又
無别項爲非重情合行瓊州府查支官銀買辦船
隻量給米飯送回該國若有便舡搭附隨宜其原
搜獲葫蘆五箇給還收領鎗&KR1873;等物入官以防在
海劫奪之患看得各夷既審進貢是實又無别
項詐僞相應聽其回還本國却淹留日久致令死
亡數多而郡縣徒增供饋之擾處置失宜貽累不
少仰該道即如所議行令瓊州府查支官銀買辦
舡隻及措與粮米等項趁此北風未盡上緊送發
回國若再會議往復則愈加遅悮備行合干衙門
知會施行&KR0819;
批蒼梧道脩理梧州府城呈(三月十一日)
據僉事李傑呈梧州府城垣脩復串樓等項合用
木石甎瓦扵府庫抽收竹木銀两動支看得城上
串樓雖有風雨崩塌之備亦有兵火焚毀之防得
失相半誠有如該道所慮者今議修復雖亦舊貫
之仍若損多益少則亦終為浪費該道再行計處
或將見在串樓間節折卸每隔二三十丈則存留
三四間或四五間以居防守之兵夫而拓其空地
以絶延燒之患一以便人馬往来之奔突旗鼓刀
槍之運用以其折卸之材料脩𥙷焚燒之空缺當
亦綽然有餘而更樓火鋪之類亦可藉此以脩理
矣但地利土宜隨處各異未可以夲院一時之見
懸斷遙度仰該道廣詢博訪如果有益無損即查
本院所議斟酌施行若是得失相半准如該道所
呈一面動支銀两脩理一面會同各官再加量度
計議具由呈報繳
批永安州知州乞休呈(三月十四日)
據僉事申惠呈永安州知州陳克恩立心持已舉
無可議委因感嵐瘴心氣不時舉發仍稱母老在
家久缺奉侍情甚懇切看得知州陳克恩雖患前
病是實然其年力尚強才器可用非可准令休致
之時但以母老多病固求歸養情詞懇迫志已難
奪其恬退之節孝母之心誠有可尚合照所議准
令致仕還鄉仰&KR1308;道仍備行本官原籍官司務要
以禮相待以崇奬恬退孝行之風
行參將沈希儀守八寨牌(二月二十三日)
爲照八寨巢穴及斷藤峽等賊素與柳慶所割地
方猺獞村寨連絡交通誠恐乘機奔突亦合督兵
防捕爲此牌仰參將沈希儀照牌事理即便督率
官兵人等扵賊衝要路嚴加把截如遇奔突相機
擒捕毋容逃遁仍要嚴禁下人惟在殄除真正賊
徒不得妄殺無辜及侵擾良善一草一木敢有違
犯者即照軍法斬首示衆所獲功次解送該道分
廵官紀驗聽候紀功御史覆驗造報軍中事宜牌
内該載不盡者亦聽本官徑自酌量而行一面禀
報俱毋違錯
行左江道勦撫仙臺白竹諸&KR0889;牌(三月二十四日)
照得白竹古陶羅鳳仙臺花相石馬等巢諸賊皆
稔惡多年在所必誅巳經牌仰各官督兵進剿近
據參將張經續禀仙臺花相石馬等猺一月之前
皆各出投撫願給告示從此不敢爲惡看得各猺
投撫誠偽雖未可料但既許其改惡若復進兵襲
勦未免虧失信義無以心服蠻夷亦合暫且寬宥
容其舍舊圖新其白竹古陶羅鳳等賊負險桀驁
略無忌憚若不加勦何以分别善惡明示勸懲為
此牌仰左江道守廵守備等官參議汪必東僉事
吴天挺參將張經會同湖廣督兵僉事汪溱都指
揮謝珮督同各宣慰等官俟牛腸等處事完之日
即便移兵進勦白竹古陶羅鳳諸賊其領哨官員
及引路向導人等俱聽參將張經督同指揮周㣧
宗等分俵停當照例逐一講明然後分投速進縦
使諸賊先巳聞風逃避亦要嚴兵深入搗其巢穴
以宣明本院聲罪致討之義一勦不獲至扵再再
勦不獲至扵三至四至五至絶終禍根不得以今
次斬獲之少或遂濫及巳招賊巢虧失信義所損
反多經過良善村分尤要嚴禁官土軍兵不得侵
犯一草一木有犯令者即以軍法斬首示衆
委土目蔡德政統率各土目牌(四月初一日)
爲照前項城頭兵粮等項雖經行令各目暫行管
理但在流官知府處必湏通暁事體土目一人專
一在府聽候傳布政令通逹土情不然未免上下
之情亦有扞格查得土目蔡德政平日頗能通暁
事情相應選委爲此牌仰本目統率各土目供應
人役專一在府聽候荅應凡遇差遣及催督公事
等項就便遵照傳布督催各管城頭上目人等或
有未便情由亦與申逹本府務通上下之情以成
一府之治就將七處一城頭撥與本目永遠食用
流傳子孫本目務要奉公守法盡心答應其或違
犯節制輕則該府官量行究治重則具由三府軍
門治以軍法
批左江道查給狼田呈(四月十一日)
據僉事吳天挺呈稱遵奉軍門方略勦平牛腸六
寺磨刀等賊所有賊田合行清查免致紛爭宜選
委府衛賢能官親查酌量應給還狼民者明立界
至給還原主耕種係賊開墾者丈量頃𤱔均給各
里十名招狼佃種俱候成業一年方行起科納粮
免差本院之意正欲如此區處據呈足見該道各
官用心之勤悉准照依所議就仰行委該府衛賢
能官各一員親臨踏勘淸查明白酌量給派招佃
具由呈報
行潯州府撫恤新民牌
照得潯州等處稔惡猺賊既已明正討伐其奔竄
殘黨亦合撫處但其驚懼之餘未能遽信必湏先
將附近良善厚加撫恤使為善者益知勸勉然後
各賊漸知歸向方可以漸招撫除行守廵該道施
行外牌仰知府程雲鵬等即行會同指揮等官周
㣧宗等及各縣知縣等官分投親至良善各寨照
依案驗内開諭事情諄復暁諭就將發去告示魚
鹽量行分給務使向善之心愈加堅定毋爲殘賊
所扇誘則良民日多而惡黨日消又因而使之勸
諭各賊令各改過自新果有誠心来投者即與招
撫就便清查侵占田土以絶後爭推選衆所信服
之人立爲頭目使各統領毋令散亂以漸化導務
使日益親附庶幾地方可安而後患可息各官務
要誠愛惻怛視下民如已子處民事如家事使德
澤垂扵一方名實施扵四遠身榮功顯何所不可
如其苟且目前虚文抵塞欺上罔下假公營私非
但明有人非幽有鬼責抑且物議不容
批興安縣請發粮餉申(四月十三日)
據興安縣申稱本縣庫内並無軍餉銀两亦無堪
以動支官錢誠恐湖兵猝至不無誤事合無請給
發軍餉銀两下縣先顧船馬參看湖兵歸途合用
廩給口糧下程犒勞等項已經各有成議自南寧
府至梧州止又自梧州至桂林府止又自桂林至
全州止各經過幾縣幾驛每縣驛扣算該銀若干
各扵該府軍餉銀内照數一并支給各州縣止是
應付人夫數十名再不許别項科派勞擾已行該
道守廵等官通行各該府縣查照施行去後今已
两月有餘而各州縣尚罔聞知不知該道各官所
理何事似此緊急軍務尚爾遅慢其餘抑又可知
姑記未究外仰按察司將該吏先行提問仍備行
各道守廵官今後該行職務各要自任其責可行
即行可止即止悉心計處事體重大自難裁決者
即爲定議呈禀必使政無多門之弊人有畫一之
守毋得虚文委下推避傍觀州縣小官無所遵承
紛然申擾奔走道路延誤日月矌職廢事積弊滋
奸推厥所由罪歸該道各具不違依准回報查考
繳
行廉州府清查十家牌法(四月十六日)
案照本院先行十家牌諭專爲息盗安民訪得各
該官員因循怠惰不行經心幹理雖有委官遍歴
城市鄉村查編亦止取具地方開報代爲造繳其
實未曾編行且承委人員反有假此科取紙張供
給或乘機清查流民分外騷擾是本院之意務要
安民而各官反以擾民也本𣣔拏究緣出傳聞姑
侯另行所有前項牌諭必湏專委賢能官員督查
清理為此牌仰廉州府推官胡松先將該府及所
屬州縣原編牌諭不論軍民在城在鄉逐一挨查
務着實舉行仍湏責令勤加操演若各官仍前虚
文搪塞者指實參究果有科罰騷擾等項仰即拏
問究治仍行各官務將牌諭講究明白必使胸中
洞徹沛然若出巳意然後施行庶幾事有條理而
功可責成各府州縣以次清理非獨因事以别勤
惰且將旌罰以示勸懲各具講究過依准&KR0819;報查
考又訪得各處軍民雜居之地多有桀驁軍職及
頑梗軍旗不服有司清查約束妨礙行事者仰行
重加懲治應參職官指名申来以憑拏究斷不輕
恕
行右江道招回新民牌(五月初六日)
仰右江道副使翁素即便選委的當官員帶同上
林縣知因暁事之人將一十八村搬移上山者通
行招回復業給與良民旗榜使各安守村寨仍諭
以其間有與賊交通結親往来者但能搜捕賊徒
立功自贖即不追論既往一體給賞仍要催督分
差各官上緊搜捕毋令各賊奔逃漸遠曉諭各該
地方良善向化村寨務將逃躲各賊盡數擒斬以
泄軍民之憤獲功解報一體給賞若是與賊通謀
容留隠蔽訪究得出國憲難逃如是各賊果有
誠心悔罪願来投撫立功報效者亦准免其一死
帶来軍門撫諭安插各官務要盡心竭力上報
國恩下除民患副軍門之委託立自己之功名仍
督平日與賊交通之人令其向導追捕痛加懲改
及此機會立功自贖果能奮不顧身多獲真正惡
賊非但免其既往之罪抑且同受維新之賞若猶
疑貳觀望意圖苟免定行斬首示衆斷不虚言各
官舍目兵人等若有解到功次即與紀驗明白以
憑照例給賞事完之日通送紀功御史衙門覆驗
奏報一應機宜牌諭所不能盡者就與副總兵張
祐計議施行一面呈報夲院不久亦且親臨各該
地方躬行賞罰仰各上緊立功毋自貽悔
委官贊畫牌(五月初七日)
今差知州林寬齎文前往賓州思恩等處公幹就
仰本官在右江道守廵官處隨軍贊畫一應機宜
不時差人前赴軍門禀報其領兵頭目盧蘇等亦
要遣人催促上緊剿捕立功報效毋得怠惰放縦
玩廢日月徒勞無功本官務要盡心竭慮以副委
託
行參將沈希儀計剿八寨牌(五月初九日)
近因八寨猺賊稔惡已經調發思田目兵攻破賊
巢方在分投搜捕訪得八寨後路潜通柳州又有
一路與韋召假賊巢相通皆未委虚的合行密切
查處爲此牌仰參將沈希儀即行密訪若果有潜
通賊路就仰夲官從宜相機行事或從彼地掩襲
韋召假賊巢就從彼巢徑趨八寨後路或以迎候
夲院爲名徑來賓州督調别項軍兵就從八寨取
道然須將勇兵精又得知因向導可以必勝夲院
亦無意必之心俱聽本官相機行事量力可行即
行可止即止牌至務在愼密毋令一人輕泄
調發土官岑瓛牌(五月初十日)
牌仰歸順州官男岑瓛挑選部下驍勇慣戰精兵
二千名各備鋒利噐械親自統領前赴軍門面授
約束有事差委所帶兵夫但在精勇不許徒多軍
門不差旗牌官員正恐張揚事勢騷擾地方故今
止差參隨百戶扈濂前去密切督調前月官男赴
軍門參見已曾當面分付牌至限三日内即便起
程星夜前來毋得循常遲慢違誤刻期定行究治
决無虚言
分調土官韋虎林進勦事宜牌(五月十五日)
除行守備參將沈希儀相機行事及差南寧鎮撫
朱鈺齎捧令旗令牌前去督調外牌仰東蘭州
知州韋虎林挑選驍勇慣戰精兵三四千名親自
統領就於該州附近三旺德合等處取道密切進
兵撲勦下岜中寨尋令東鄕馬攔南嶺新村莫村
落村等寨賊首韋召蠻召曠召假召僚召號召旺
天臘公線仲言轉周韋馬覃廣覃文祥等務要盡
數擒斬以靖地方所獲功次通行觧赴軍門以憑
紀驗給賞如遇參將沈希儀已到地方仍聽節制
行事若是尚未來到仰即火速進勦不必等候以
致張揚泄漏失誤事機罪有所歸
行通判陳志敬查禁田州府私徵商稅牌(五月)
(十五日)
據委官通判陳志敬呈稱查得田州府舊例鹽每
百斤稅銀一分夲府河埠稅銀四分半經紀稅銀
三分㯽榔每百斤税銀一錢夲府稅課并經紀各
稅銀二錢其雜貨亦各稅不一除買辦應用年終
俱歸夲府此岑猛之餘烈也今尚因之而未除要
行照依南寧府事例止容一稅等因到院參看得
思田二府近該夲院會議設立流官知府控制土
官各以土俗自治其官吏合用柴薪馬匹及春秋
祭祀等項仍許商課設於河下薄取其稅以資給
用而本院明文尚未有行乃敢輒先私立抽分巧
取民利甚屬違法合當拿問緣無指實合行查究
爲此牌仰本官即查前項抽分奉何衙門明文惟
復積年奸猾私立巧取侵騙稅銀肥巳務要從實
查明具由星馳呈報一面密切差人訪拿觧赴軍
門究治以軍法論毋得容情回護自取罪戾
批南寧衞給發土官銀兩申(五月十八日)
據南寧衞申原收王仲金陪償都康州銀二百兩
令官男馮一差頭目黃淰等四人來領看得王仲
金倍償銀两旣該馮一差有的當頭目黃淰齎有
該州印信領狀前來關領仰衛審驗是實即將銀
兩照數給與黃淰等帶領回州付與馮一收受取
收過日期回報仍行該道守廵官備行馮一王仲
金務要洗滌舊嫌講信脩睦各保土地人民安分
守巳同爲奉法循禮之官共享太平無事之樂如
其不能自爲主張聽信小民扇惑規圖近利懷挾
前仇徒使利分下人惡歸一巳貫滿罪極滅身亡
家前車可鑒後悔何及各遵照奉行此繳
批左江道紀驗首級呈(五月二十八日)
㩀僉事吳天挺呈獲過牛腸六寺古陶羅鳳等處
山巢賊級中間無小功者應否紀驗看得各處用
兵多因貪獲首級不肯奮庸破敵往往多致失事
是以前月發兵之日本院分付督兵各官務以破
巢誅惡爲事不以多獲首級爲功今若以無小功
之故不與紀驗即與前日號令自相矛盾矣其湖
兵破巢首級雖無小功仰該道仍與紀驗至於官
軍人等勦捕所獲仍照常規施行繳
行左江道犒賞湖兵牌(六月初十日)
照得湖廣永保二州官舍頭目土兵先該本院撤
放回還道經潯州等處已經行仰該道守廵等官
督押前進乘便勦除稔惡&KR0889;賊隨巳破蕩巢穴擒
斬數多回報前來就經牌仰各官仍押各兵直抵
桂林地方交替及行參議汪必東就於梧州府庫
量支軍餉銀一二千兩帶去省城聽候本院親行
犒賞今照本院因地方有事兼患腫毒未能親往
行委該道僉事吳天挺前去省城代行賞勞爲此
牌仰本官即查前項銀兩若未動支就於該府軍
餉銀内照數動支二千兩委官管領隨帶廣西省
城聽候支給犒賞湖兵等項應用完日開數查考
奬勞督兵官牌(六月初十日)
照得先因廣西思田等處土酋倡亂徵調湖廣永
保二司宣慰舍目人等坐委僉事汪溱都指揮謝
珮統領前來聽調勦殺後因各酋自縳投順班師
回還又該軍門行委各官統領乘便征勦潯州牛
腸六寺及平南仙臺花相等山積年稔惡賊寇遂
能攻破堅巢多有斬獲雖各宣慰素抱報國之
心舍目人等并心恊力奮勇效命亦由監督各官
設策運謀用能致有成功今師旋有日所據宴勞
之禮相應舉行但本院見征八寨徭賊未能親至
省城大享軍士合就先行奬勞爲此仰夲官即便
親諳省城公同布按二司掌印等官將軍門發去
綵叚銀花等物照數備用鼓樂導送僉事汪溱等
收領用見本院嘉獎宴勞之意仍行鎮廵衙門知
會
計開
僉事汪溱
盤盞一副十兩段二疋十兩
銀花二枝二兩席面一卓銀十兩
都指揮謝珮
盤盞一副十兩段二疋十兩
銀花二枝二兩席面一卓銀十兩
部押指揮二員
每員銀牌五兩銀花一枝五錢
席面銀二兩
分押千戶八員
每員銀牌三兩銀花一枝五錢
席面銀一兩
土舍彭藎臣軍前冠帶劄付(六月初十日)
據湖廣上湖南僉事汪溱呈據辰州衛部押指揮
張恩呈據舍目彭九臯等告稱嘉靖五年奉調征
勦田州有廕襲官男彭虎臣同弟彭良臣自備衣
糧報效蒙投彭虎臣冠帶殺賊後因陣亡蒙軍門
奏奉欽依勘合内開彭虎臣殁於王事情可矜
憐贈指揮僉事移恩弟彭良臣就彼冠帶襲替
宣慰使職事免其赴京伊父彭九霄仍升湖廣布
政司右參政准令致仕除遵依外近奉軍門復調
征勦行令致仕宣慰彭九霄親統啓行不意宣慰
使彭良臣在任病故有彭藎臣係宣慰的親次男
見年一十四歲與故兄彭良臣同毋冉氏所生應
該承襲别無違礙乞比照永順土舍彭宗舜事例
賜給冠帶撫管地方等情爲照土官襲替必經原
籍該管衙門委官重覆查勘今彭藎臣不在隨征
之列未經結勘但伊父彭九霄見在統兵本舍又
稱選帶家丁三千名前往報效似應俯從呈詳到
院爲照彭藎臣本以章一早著英風自選家丁隨
父報效即其一念報國之誠已有可嘉况有查
係應襲次男近日報效家丁於潯州平南諸處又
能奮勇破賊斬獲數多則藎臣身雖不出戸庭而
功已著於異省除别行具題外合就遵照欽奉
勑諭内便宜事理給與冠帶爲此劄仰官舍彭藎
臣先行冠帶就彼望闕謝恩撫管地方仍須立
志持身正已律物顧章服之在躬思成人之有道
念傳世之旣遠期紹述於無窮益竭忠貞以圖報
稱先具冠帶日期依准繳報仍徑行夲省鎮廵衙
門知會毋得違錯
獎勞永保二司官舍土目牌(六月初十日)
照得先因思田等處土酋倡亂復調永保二司宣
慰彭明輔彭九霄各統領舍目聽調勦賊後因各
酋自縛投順班師回還又該軍門行委各官統領
乘便征勦潯州牛腸六寺及平南仙臺花相等山
稔惡賊寇遂能攻破堅巢多有斬獲是皆各宣慰
及伊官男平日素抱忠誠報國之心故能身督
各舍目人等并心恊力奮勇效命致有成功今師
旋有日所據宴勞之禮相應舉行但本院見征八
寨猺賊未能親至省城大享軍士合就先行奬勞
爲此牌仰本官即便親詣省城公同布按二司掌
印等官將軍門發去禮物照依後開數目各用鼓
樂送發宣慰彭明輔彭九霄等收領用見夲院嘉
獎宴勞之意各宣慰官舍目兵人等查照單開等
則逐一支出賞犒就彼督發各兵回還休息支過
數目開單查考俱仍行鎮廵衙門知會
計開
保靖宣慰司
宣慰彭九霄
盤盞一副十兩段二疋
一兩重金花一枝一兩重銀花一枝
席面銀五十兩
官男彭藎臣
銀花二枝各一兩叚二疋
席面銀二十兩
永順宣慰司
宣慰彭明輔
盤盞一副十兩叚二疋
一兩重金花一枝一兩重銀花一枝
席面銀五十兩
官男彭宗舜
銀花二枝各一兩叚二疋
席面銀二十兩
冠帶把總頭目每名三兩重銀牌一面
領征管隊冠帶頭目每名二兩重銀牌(一面)
旗甲小頭目洞老每名一兩重銀牌一面
隨征土兵每名銀二錢家丁銀一錢
病故頭目每名銀四兩
病故土兵每名銀二兩
首級每顆銀一兩賊首銀三兩
生擒每名銀二兩
調發武緣鄉兵搜勦八寨殘賊牌(六月十八日)
先該本院進勦八寨賊巢已破但餘黨逃遁尚須
追捕訪得各處鄉民素被前賊劫害多有自願出
力殺賊報讎及訪得武緣縣地方嬰墟等處鄉兵
素稱驍勇慣戰皆肯爲民除害已經牌差經歴羅
珍等前去起調誠恐各官因循姑未究治看得通
判陳志敬蒞官日久前項嬰墟等處鄉兵曾經訓
緝頗得其心合委催督爲此牌仰本官速往嬰墟
等處即將前項鄉兵量行選調多或一千五百名
少或八九百名各備鋒利器械仍督經歷羅珍等
分統前赴賓州照名關支行粮等項就彼相機搜
勦前賊仍聽參將沈希儀調度節制獲有功次一
體重加旌賞仍諭以當此農忙暑月本院亦不忍
動勞爾民但欲爲爾民除去地方之害不得已而
爲此爾等各宜仰體此情務要盡心效力以報爾
讎是亦一勞永逸之事先將調過名數并起程日
期隨牌回報查考
行右江道犒賞盧蘇王受牌(七月初三日)
看得思田頭目盧蘇王受等率領部下兵夫征勦
八寨搜屯日久勞苦寔多合行量加犒勞爲此牌
仰右江道分廵官即行賓州起撥夫役人等將見
貯軍餉粮米照依後開數日運赴三里地方各目
劄營去處分給各兵以見本院犒賞之意開數繳
報查考
計開
盧蘇二百石王受一百五十石
給土目行糧牌(七月初八日)
照得本院見在進兵征勦八寨&KR0889;賊而鎮安頭目
岑瑜等率領目兵四百五十名前赴軍門自願隨
軍殺賊報效意有可嘉除量行犒賞外仰分廵右
江道官將各目兵即行照名給與行糧一月就發
都指揮高崧哨内聽憑督調殺賊獲有功次一體
觧驗以憑給賞施行
批右江道移置鳳化縣南丹衞事宜呈(八月初十)
(日)
據副使翁素呈議得南丹衞城垣并鳳化縣城垣
合用銀兩看得該道議於八寨地方移立南丹衞
三里地方移設鳳化縣俱各查訪相應人心樂從
其築立城垣起造公𪠘等項料價工食一應合用
銀兩既經該道守廵官公同計議停當南丹衞該
銀三千六百四十五兩鳳化縣該銀三千一百七
十六兩其食米南丹衞一萬石鳳化縣八千石每
石價銀三錢共該銀五千四百兩見今各處倉廒
貯有糧米尚彀支給候缺米之日照數給價先各
量支一半收貯聽用南丹衞一千五百兩鳳化縣
一千二百兩准議於南寧府庫貯軍餉銀内支給
該道各官仍要推選力量廉能官各一員委同該
衞指揮孫綱及該縣掌印哨守官親至南寧府照
數支出三面秤對匣收領付賓州庫寄貯置立支
銷文簿該道用印鈐記各付一夲收執每用銀兩
即同該州官開封動支照數登記務在實用不得
花費分毫工完之日開數繳報通將各支銷簿會
合查考該道守廵官仍要不時親詣調度督促工
程務在精緻堅牢永久無壞當兹盗賊蕩滅之餘
况又秋冬天氣正可及時工作各官務在上緊催
督晝夜鳩工不日而成一則可以速屯防守之官
兵二則可以不妨來歲之農作城完之日本院自
行旌保擢用决不虚言各官視官事須如家事刻
刻盡心仰稱朝廷之官職中副上司之委任内
以建自已之功勞外以垂一方之事業豈不事立
身榮功成名顯垂譽無窮者哉若其因循玩愒隳
績廢事非獨自取敗壞抑且罪責難逃仰該道備
行各官查照施行期務體勤勤囑付之意毋負毋
負此繳
行左江道賑濟牌(八月初十日)
案照先因南寧府軍民困苦騷擾二年有餘况天
道亢旱青黃不接已經行仰同知史立誠將停歇
湖兵之家量行賑給然各色軍民人等同被騷擾
均合行賑爲此牌仰本道官吏會同分廵道即行
南寧府備查府城内外大小人戶照依後開等第
就於軍餉米内照數通行賑給務使各沾實惠毋
容奸吏斗級人等作弊尅减有名無實事完開報
查考
計開
鄉官舉人監生之家每家三石
生員每家二石
大小人戸每家一石貧難小官通行查出量
分差等呈來給賑
批右江道議築思恩府城垣呈(八月十五日)
據副使翁素呈估計起造思恩府城池等項通用
銀八千五百七十七兩零看得思恩府城垣仰行
知府桂鏊自行督工起築合用料價工食等項銀
兩准照議於南寧府軍餉銀内動支就仰桂鏊公
同該府掌印官當堂秤明匣鎻領回寄貯賓州庫
内查明前批南丹衞事理置立文簿支銷該道守
廵官仍要不時親至地方料理催督務要修築堅
固工程早完事畢開報查考繳
奬勞勦賊各官牌(八月十九日)
照得八寨積爲民患今克勦滅罷兵息民此實地
方各官與遠近百姓之所同幸昨者敷文之宴已
與百姓同致其喜而犒賞尚未及行爲此牌仰南
寧府官吏即便動支庫貯軍餉銀兩照依後開則
例買辦綵幣羊酒分送各官用見本院嘉勞之意
開報查考
計開
副總兵張𥙿副使翁素
各花二枝二兩叚四疋十兩
羊四隻三兩酒四埕一兩
參政沈良佐僉事吳天挺
副總兵李璋參將張經馮勲
各花二枝二兩叚二疋六兩
羊二隻酒二埕共二兩
知府桂鏊同知陳志敬林寬推官馮
衡同上
行福建漳州府取回岑邦佐牌
照得田州府土官岑猛稔惡不悛搆禍鄰境該前
軍門奏奉調兵征勦并將伊妾子女岑邦相等
及各目家屬觧京給付功臣之家爲奴及將出繼
武靖州次男岑邦佐遷徙已將岑邦佐及毋妻人
口家當差委指揮周㣧宗等觧發福建漳州府安
置爲民及將岑邦相等押發南雄府監候聽觧去
後續照本爵欽奉勑諭特命爾提督兩廣及江
西湖廣等處地方軍務星馳前去彼處即查前項
夷情可撫則撫當勦即勦公同計議應設土官流
官何者經久利便奏聞區處欽此欽遵隨據頭
目盧蘇等率衆自縳來降軍門仰體朝廷好生
之德俯順其情安插復業及因其告乞憐憫岑猛
原無反叛情罪存其一脉等因巳該本爵議將該
府四十八甲内割八甲降立田州立其子一人以
承其後云云合將岑邦佐仍爲武靖州知州保障
地方而立邦相於田州以安守其宗祀庶爲兩得
其宜己經具題外今照前項地方撫處寧靖所
據各男應合取回議處爲此牌仰福建漳州府官
吏卽將發去安置爲民岑邦佐并毋妻人口家當
通取到官照例起關沿途給與脚力口糧差委的
當人員押送軍門以憑面審施行仍行本省鎮廵
衙門及布政司知會俱毋違錯
批參將沈良佐經理軍伍呈(八月二十四日)
看得五屯係遠年賊巢要害之處而備禦廢弛若
此正宜及此平蕩之餘經理修復今該道各官公
同議處要將城垣展拓建置守備等衙門及將該
所分調各處哨守旗軍盡數取回調用廣東恊守
官軍發回原衞缺伍獞軍清查足數每年貼貱藤
縣甲首銀一百兩通行除免查編甲軍務足千名
之數議處悉當除本院已經依議具奏外仰該
道各官照議施行仍行總鎮總兵及鎮廵等衙門
知會該府縣衞所等官俱仰查照施行繳
告諭新民(八月)
告諭各該地方十冬里老人等今後各要守法安
分務以寧靖地方爲心不得乘機挾勢侵迫新舊
投撫獞&KR0889;等人因而脅取財物報復舊讎以致驚
疑遠近阻抑向善之心有違犯者官府體訪得出
或被人告發定行拏赴軍門處以軍法决不輕恕
批僉事吳天挺乞休呈(八月二十五日)
據僉事吳天挺呈乞要致仕看得本官識見練逹
才行老成且於左江一道夷情土俗熟諳久習今
地方又在緊急用人之際本院方切倚任况精力
未衰偶有疾患不妨就醫調理豈得遽爾懇辭求
歸近因征勦潯州諸處賊巢冐暑督兵備歷艱阻
功勞茂著不日朝廷必有旌擢之典仰本官且
行安心管理該道印信勉進藥餌暫輟歸圖以慰
上下之望毋再固辭有孤重委此繳
批蒼梧道創建敷文書院呈(九月初六日)
㩀僉事李傑呈據梧州府并蒼梧縣學生員黎黻
嚴肅等連名呈欲於縣之側照依南寧書院規制
鼎建書院一所看得崇正學以淑人心者是固該
道與有司各官作興人才之盛心亦足以見該學
師生之有志舉而行之夫豈不可但謂本院能講
明是學而後人心興起則吾豈敢當哉該學師生
既稱號房缺少不足以爲講論遊息之地合准於
舊書院之傍開拓地基增建學舍該道仍爲相度
經理合用銀兩亦准於該府庫内照數動支務速
成功以底實效毋徒浪費以飾虚文完日繳報
改委南丹衞監督指揮牌
先該本院分道進勦八寨及於八寨周安堡移設
南丹衞以控制要害查將遷江等所通賊指揮王
禄等明正典刑斬首示衆及將各該目兵通發烟
瘴地方哨守後因王祿等哀求免死容令各領目
兵殺賊贖罪該道守廵兵備等官亦爲懇請遂遵
照欽奉勑諭便宜事理容令報效贖罪就委南
丹衞指揮孫綱監督王祿等各頭土目兵夫人等
與同該衞所官軍前去八寨周安堡相兼屯劄搜
勦及將移設衞所估筭合用木石甎瓦匠作人夫
工食等項一面擇日興工先築土城設立營房以
居民衆又委南寧府同知陳志敬支領官餉銀兩
前去恊同督理俱具奏行事外今訪得王祿等
與孫綱舊連姻婭而該衞各官又皆親舊狎恩恃
愛不聽約束所據違梗各官俱合從重究治姑且
記罪合行改委看得指揮李楠年力富強才識通
敏頗有操持能行紀律爲此牌仰夲官卽便前去
守備賓州及新改南丹衞地方遵照本院欽奉
勑諭便宜事理暫以都指揮體統行事仍聽副總
兵及該道守廵兵備官節制該衞各官及土官王
祿等敢有違犯約束者當卽治以軍令本官務要
殫忠竭力展布才猷與同南寧府同知陳志敬上
緊起築城垣相機撫勦餘賊務建竒功以靖地方
以副委任事完之日奏功推用决不相負若玩
愒日月苟且因仍事無成效罪亦難逭一應機宜
牌内該載不盡者俱聽從宜區處就近於該道守
廵等官處計議施行事體重大者一面申禀軍門
本官合用廩給等項聽於賓州軍餉銀内支給指
揮孫綱仍照舊掌管衞印通行總鎮總兵及鎮廵
衙門知會
王文成公全書卷之三十終
