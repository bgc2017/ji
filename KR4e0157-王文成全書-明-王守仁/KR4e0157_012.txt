王文成公全書卷之十七
别錄(九公移)
公移二(廵撫江西征寧藩)
牌行贛州府集兵策應(正德十四年六月十八日)
照得本院奉敕前往福建公幹於六月初九日
自贑州啓行由水路十五日至豐城縣地名黃土
腦節㩀知縣顧佖等幷沿途地方總甲等禀報江
西省城突然變亂撫廵三司等官俱遭拘執殺害
遠近軍民甚是驚惶再三阻遏本院且勿前進本
院原未帶有官軍勢難輕進欲馳還贛州起兵則
地里相去益遠已暫回吉安府就近住劄一面調
集兵糧號召義勇一面差人分投瓜探的確另行
外爲此牌仰本府官吏照牌事理幷行附近衞所
各行所屬起集父子鄉兵軍餘人等晝夜加謹固
守城池以保不測仍仰知府邢珣查將貯庫錢糧
盡數開具印信乎本先行呈報毋得隠匿一面行
取安遠等縣原操不論上下班次官兵各備鋒利
噐械通到教場日逐操練重加犒餉選委謀勇官
員管領聽候本院公文一至即刻就便發行敢有
違誤定以軍法處治决不輕貸
咨兩廣總制都御史楊共勤國難
節該欽奉敕福州三衛軍人進貴等脅衆謀反
特命爾暫去彼處地方會同查議處置參奏定奪
欽此欽遵於六月初九日自贑啓行於本月十五
日行至豐城縣地名黃土腦㩀知縣顧佖等禀稱
本月十四日寧府將廵撫孫都御史許副使等官
殺死廵按及三司府縣大小官員不從者俱被執
縳各衙門印信盡數收去庫藏搬搶一空聲言直
取南京一面分兵北上各官競阻本職不宜輕進
本職自顧单旅危途勢難復進方爾回程隨有兵
卒千餘已夾江並進來追偶遇北風大作本職亦
張疑設計整舟安行兵不敢逼幸而獲免本月十
八日回至吉安府㩀知府伍文定等禀稱地方無
主乞留暫為區畫遠近居民亦皆遮擁呼號隨又
㩀臨江府拜新淦豐城奉新等縣各差人飛報寧
府遣兵四出攻掠拘收印信等因本職奉有前
旨𣣔遂徑往福建但天下之亊莫急於君父之難
若彼順流東下萬一南都失備為彼所襲彼將乘
勝北趨動搖京輔如此則勝負之筭末有所歸此
誠天下安危之大機慮念及此痛心寒骨義不忍
舍之而去故遂入城撫慰軍民督同知府伍文定
等調集兵糧號召義勇定謀設策收合渙散之心
作起忠義之氣牽其舉動而使進不得前搗其巢
穴而使退無所㩀庶幾叛逆可擒大難可靖本職
自惟弱劣多病屢䟽乞休况地方之責亦非本職
原任今兹扶疾赴閩實亦意圖便道歸省適當君
父之急不忍失此事機姑復暫留期紓國難除
具奏外為照前項事情係國家大難存亡所關雖
經起調吉安等府兵快非惟武藝無素尤恐兵力
不敷必須添調兵馬方克濟事照得南韶惠潮等
府各有慣戰精兵堪以調用擬合移咨督發為此
今咨貴院煩為選取驍勇精壮兵快夫欵打手人
等大約四五千名各備鋒利噐械選委謀勇膽略
官員或就委嶺南道兵備僉事王大用監統給與
各兵行糧不分雨夜兼程前來共勤國難諒貴
院素秉忠孝之節久負剛大之氣聞此必將奮㭈
而起秉鉞長驅當在郭汾陽之先肯居祖士遠之
後哉紛擾之中莫罄懇切惟高明速圖之
案行南安等十二府及奉新等縣募兵策應
(六月二十六日)
切照叛逆天下之大惡討賊天下之大義國家
優禮藩封恩德隆重乃敢輙萌異圖以干憲辟上
逆天道下犯衆怒滅亡之期計日可待本院職任
雖非專責危難安忍坐視仗順伐逆鼓率忠義豪
傑四起發謀恊力除行吉安等府縣起調兵快防
守地方及行廣東福建湖廣等處各調兵策應外
照得本省所屬各府州縣衙所見今廵撫都布按
等衙門俱各缺官事無統束擬合通行為此仰抄
案回府即行所屬縣分拜衞所衙門各起調官軍
鄉兵固守城池保障地方仍一面分調兵快散布
關隘嚴加把截一面選募驍勇精兵大縣約四五
千名小縣約二三千名以上各備鋒利噐械供給
糧草擇委能幹勇力官員管領操練其各項錢糧
費用聽將在官錢糧動支隨申本院查考其濱江
去處多備船隻聽候本院差官齎捧旗牌至日即
刻依期啓行進攻仍選差慣便人役多方探聽消
息不時飛報以憑區畫此係守土官員切責而臣
子效忠致身正在今日各宜奮發義氣鼓動軍民
共成滅賊之功以輸報國之念毋得遲違觀望失
誤軍機自取罪戾
寬恤禁約
照得江西省城近遭變亂各府州縣兵戈騷動供
億勞費兼值天時亢旱秋成無望人民窘迫言之
痛心中間恐有無頼之徒乘機竊發驚擾地方理
合寬恤禁約但廵撫衙門見今缺官本院駐軍境
内不容坐視合就權宜處置通行爲此除一面奏
聞外仰抄案回府照依案驗内事理并行所屬各
縣官員務湏軫念地方痛恤民隱凡一應不急詞
訟工役俱各停止其軍前合用兵夫糧草各官俱
要持廉秉公親自編派毋得因而科擾及聽信下
人受財作弊仍嚴加暁諭軍民人等務要各守本
分安居田里不許扇惑搬移妄生事端大戶毋逼
債負小民毋激仇嫌鄉落居民各自會推家道殷
實行止端莊一人充為約長二人副之將各人戶
編定排甲自相廵警保守各勉忠義共勤國難
敢有抗違生亊驚擾地方者就便拏觧赴官治以
軍法約長若有乘機侵害衆戸及受財不舉許被
害之人告發重治仍仰各縣將前項寬恤禁約事
宜翻刻告示發仰鄉村張掛暁諭俟廵撫官員到
日再行議處俱無違錯
奬瑞州府通判胡尭元擒斬叛黨(六月二十七日)
㩀瑞州府通判胡尭元報稱擒獲從叛儀賓李蕃
斬獲叛黨九十四名等因看得逆賊稱亂天怒人
怨誅滅非久然今勢熖正張本官乃能獨奮忠勇
首挫賊鋒遠近闻之義氣自倍合行奬勞以勵人
心為此牌仰瑞州府官吏即行動支官錢買辦花
紅羊酒委官率領官吏師生送至本官用見本院
奬勸之意其餘有功人員分别等第量加犒賞被
傷兵夫給與湯藥陣亡者厚恤其家候功成之日
通行造册申報陞賞仍一面起調驍勇精兵固守
城池聽候本院調發毋得違誤
策應豐城牌
㩀豐城縣知縣顧佖禀稱本縣起調鄉兵固守城
池惟恐兵力不敷必湏請兵策應庶保無虞等因
看係地方重務已經調發龍泉安福永新等縣并
吉安千戶所機快軍兵陸續前去策應照得發去
官兵必湏選委謀勇膽略官員統領庶幾調度得
宜為此仰通判楊昉即將後開軍兵名數督同千
戶蕭英監統恊同知縣顧佖等計議攻守方略相
度險夷要害遠斥堠以防奸勤訓練以齊衆探知
賊人入境即便設竒布伏以逸待勞擊其不意務
在先發制人毋令乘間抵隙軍兵人等務要嚴為
約束毋令侵擾敢有違犯退縮許以軍法從事各
官尤要同心并力恊和行事共效忠貞之節以紓
國家之難如或執拗參錯觀望逗遛違犯節制致
有疎虞軍令具存决難輕貸
調取吉水縣八九等都民兵牌
訪得吉水縣八九等都民人王益題曾思温易弘
爵王昭隆等各戸下人丁素習武勇人多尚義前
任知縣周廣曾經起調征進皆係驍勇慣戰之人
今兹逆黨倡亂民遭荼毒應合調取以赴國難
爲此訪差致仕縣丞龍光齎牌前去吉水縣着落
當該官吏即將各戶義兵照數調集各備鋒利噐
械編成行伍僉選百長總小甲管領就仰該縣查
支官錢給與口糧暫且就屯本縣操演武藝聽候
本院指日東下隨軍進剿照得江西一省人民久
被寧府毒害侵肌削骨破家蕩産冤困已極控訴
無門今其惡貫满盈天假義兵為民除暴尚聞愚
昧之徒阻避寧府威勢不敢舉動殊不知寧府未
叛之前尚為親王人不敢犯今逆謀既著即係反
賊人人得而誅之復何所憚爾等義民正宜感激
忠義振揚威武為百姓報讐泄憤共立不世之勲
以收勤王之績毋得稽遲觀望自取軍法重究差
去官員不許假此擾害妄生事端體訪得出罪不
輕貸
預備水戰牌
案照巳經行仰起調軍馬前來策應日久尚未見
到近㩀探報逆黨南下將攻南都計此時南都必
已有備各逆黨進無所獲必退保九江如此則水
戰之具為急不可不備為此牌仰福建布政司即
行選募海滄打手一萬名動支官庫不拘何項銀
兩從厚給與衣装行糧各備鋒利噐械就仰左布
政使席書兵備僉事周期雍自行統領星夜前赴
軍門相機前進并力擒剿仍行廵撫等衙門同心
恊力後先監督應援此係叛逆謀危宗社天下
荼毒所關呼吸存亡旦暮成敗間不容髮非比尋
常賊情不得遲違觀望有虧臣節嗚呼主憂臣
辱主辱臣死凡有血氣孰無是心况各官忠義
自任剛大素聞必將奮臂疾驅有不容巳兵快及
領兵人等敢有違犯節制有誤軍機者仰即遵照
本院欽奉勑諭事理許以軍法從事無得姑息
咨都察院都御史顔權宜進剿(七月初五日)
節該欽奉云云除具題及咨南京兵部知會外
為照前項事情係國家大難安危所關已經起
調吉安等府兵快前去征剿并備行湖廣廣東福
建各調兵策應外照得南畿係朝廷根本重地
今寧王謀逆搆亂舉兵北行圖㩀南都必得四面
合攻庶克有濟及照貴院奉命行勘前事即今
逆跡已露别無可勘事情合咨前去煩為隨處行
令所屬選取驍勇精兵及民間忠義約二三萬名
選委謀勇官員分領會約鄰近省郡合勢刻期進
討仍煩貴院親督兼程前來共勤國難諒貴院
平日忠義存心剛直自許况今奉命查勘寧藩
正可權宜行事號召遠邇主憂臣辱主辱臣
死他復付言紛擾之中莫罄懇切惟高明速圖之
權處行糧牌
㩀撫州府申稱建昌撫州廣信饒州四府正德十
三年兊軍糧米不下十餘萬石原蒙撥在龍窟聽
與撫州建安鉛山廣信饒州五所軍旗交兌因運
船阻凍回遲於今年六月始行較斛開兌其已兌
者装載軍船未兌者仍在民艘不意十五日省城
有變遂行停兌至十八日逆黨乘機劫奪各船順
流放至饒州河下得無驚擾但今江河梗塞難以
兌運節奏明文動調大軍征討叛逆要將兌軍淮
糧暫留以備軍餉申詳到院查得先㩀吉安等府
申稱為各府官軍將臨𣣔將官庫紙米贓罰等銀
并京庫等銀及將兌淮糧米從權給支借用等情
巳經批仰依擬查取去後今申前因擬合准行為
此仰府官吏郎行掌印官查將見在饒州灣泊兌
軍淮糧准從權宜坐委能幹官員無分雨夜督運
江西省城聽候支給各兵行糧毋違時刻候事平
之日備造印信文冊繳報查照仍令委官前去查
照免致下人因而侵欺未便
牌行吉安府敦請鄉士夫共守城池(七月初八日)
照得寧府反叛本院調兵進剿即日啓行各府縣
掌印正官旣該統兵前進所㩀各該府縣城池雖
巳行委各佐貳官防守但艱危之際事變不測必
須歷練老成之人相與維持鎮定庶幾人心不致
驚疑政務有所倚頼為此案行吉安府官吏通行
各縣署印官員徑自以禮敦請老成鄉宦衆所推
服者一二員在城以備緊急恊同行事該府城池
關係尤重查得致仕按察使劉遜素有才望忠義
奮激就仰該府請至公舘仍仰署印官待以賓師
之禮托以咨决之事一應軍機事宜咨禀計議而
行以安人心以濟大事仍行本官務以國家大
難為心盡心竭力共圖殄賊毋以休致自嫌諒
朝廷報功之典當亦自不相負如誤大事咎亦有
歸通無違錯
牌行各哨統兵官進攻屯守(七月十七日)
仰一哨統兵官吉安府知府伍文定即統部下官
軍兵快四千四百二十一員名進攻廣潤門就留
兵防守本門直入布政司屯兵分兵把守王府内
門
仰二哨統兵官贛州府知府邢珣即統部下官軍
兵快三千一百三十餘員名進攻順化門就留兵
防守本門直入鎮守府屯兵
仰三哨統兵官袁州府知府徐璉即統部下官軍
兵快三千五百三十員名進攻惠民門就留兵防
守本門直入按察司察院屯兵
仰四哨統兵臨江府知府戴德孺即統部下官
軍兵快新喻二縣三千六百七十五員名進攻永
和門就留兵防守本門直入都察院提學分司屯
兵
仰五哨統兵官瑞州府通判胡尭元童琦即統部
下官軍兵快四千員名進攻章江門就留兵防守
本門直入南昌前衞屯兵
仰六哨統兵官泰和縣知縣李楫即統部下官軍
兵快一千四百九十二員名夾攻廣潤門直入王
府西門屯兵守把
仰七哨統兵官新淦縣知縣李美即統部下官軍
兵快二千員名進攻德勝門就留兵防守本門直
入王府東門屯兵守把
仰中軍營統兵官贛州衞都指揮余恩即統部下
官軍兵快四千六百七十員名進攻進賢門直入
都司屯兵
仰八哨統兵官寧都知縣王天與即統部下官軍
兵快一千餘員名夾攻進賢門留兵防守本門直
入鍾樓下屯兵
仰九哨統兵官吉安府通判談儲即統部下官軍
兵快一千五百七十六員名夾攻德勝門直入南
昌左衞屯兵
仰十哨統兵官萬安縣知縣王冕即統部下官軍
兵快一千二百五十七員名夾攻進賢門就守把
本門直入陽春書院屯兵
仰十一哨統兵官吉安府推官王暐即統部下官
軍兵快一千餘員名夾攻順化門直入南新二縣
儒學屯兵
仰十二哨統兵官撫州通判鄒琥知縣傅南喬即
統部下官兵三千餘員名夾攻德勝門就留兵防
守本門隨於城外天寧寺屯兵
承委官員務要竭忠奮勇擒剿叛逆以靖國難
如或退縮觀望違犯節制定以軍法論處軍兵人
等敢有臨陣退縮者就仰本官遵照本院欽奉
勑諭事理就於軍前斬首示衆牌候事完日繳
告示在城官(七月十八日)
照得寧王造謀作亂神人共憤法所必誅在城宗
支郡王儀賓皆被逼脅如鍾寧王無罪削爵建安
王父子俱死軍民人等或覆宗滅族或蕩家傾産
或勒取子女皆恨入骨髓敢怒而不敢言今日之
亊豈其本心本院仰仗朝廷威靈調集兩廣并
本省狼逹漢土官兵二十餘萬即日臨城亦無非
因民之怨惟首惡是問告示至日宗支郡王儀賓
各閉門自保商賈買賣如故軍民棄甲投戈各歸
生理無得驚疑該府内臣校尉把守人員開門出
首或反兵助順擒斬首惡一體奏聞陞賞其有
懷奸稔惡從逆不悛者必殺不赦凡我良善軍民
即便去惡從善毋䧟族滅故示
示諭江西布按三司從逆官員
照得寧王悖逆天道造謀作亂殺戮大臣都布按
三司官員各悚於暴虐保其妻子以致臨難之際
不能自擇或俛首幽囚或甘心&KR1113;伏貪生畏死反
面事仇春秋之義雖嚴於無將之誅而志圖興復
者尚不忍於峻絶探得各官見今在城閉門自訟
者有之臨城廵閘者有之出入府庫運籌畫策者
有之此皆大義未分孤立無助揆之法理固不容
誅推之人情實為可憫即今本院統集狼逹漢土
官軍二十餘萬後先臨城各官果能去逆歸順尚
可轉禍為福故今特遣牌諭兵臨之日仰各開門
出首仍一面將本院發去告示給散張掛撫諭良
善百姓宗支儀賓人等各閉門自保毋輕出街市
橫遭殺戮該府把守内臣校尉人等亦各諭以大
義俾知昔逆向順尚可免死投甲釋戈蓬頭面縛
候本院臨審定奪敢有從惡不悛執迷不悞拒敵
官兵者必殺無赦仍具改正緣由親齎投首以憑
施行毋得遲違自取族滅牌具依准繳來
告示七門從逆軍民(七月二十一日)
督府示諭省城七門内外軍民雜役人等除身犯
黨逆不赦另議外其原被寧府迫脅偽授指揮千
百戶校尉護衞及南昌前衞一應從亂雜色人役
家屬在省城者仰各安居樂業毋得逃竄有能寄
聲父兄子弟改過遷善擒獲首惡詣軍門報捷者
一體論功給賞逃回報首者免其本罪仍仰各地
方將前項人役一名名赴合該管門官處開報令
各親屬一名每五日一次打卯其有收藏軍噐許
盡數送官各宜悔過毋取流亡
牌行江西二司安葬寧府宫眷
照得寧王造反稱兵向闕行委偽官萬銳等把
守省城音信不通本院所行告示負固不納以致
討賊安民之義俱未知悉及至統兵攻城該府宫
眷一聞銃砲震響閉門縊死焼焚宫空雖寧王背
逆罪在不赦而朝廷惇睦之仁何所不至本院
已同宗支并原任布按二司及吉安等府知府等
官伍文定等親赴該府驗看未焚庫藏巳封號訖
所㩀各宫眷身屍相應埋葬為此合行案仰布按
二司即便啓知建安王選委各郡王府老成内
使火者三四員會同南昌府南新二縣官措置棺
木以禮安&KR0830;毋得違錯不便
手本南京内外守備追襲叛首(七月二十三日)
本年七月二十日准欽差南京内外守備揭帖
内開煩念南京根本重地宗廟陵寝所在作急
整點精銳軍兵數萬名擇將統領星夜兼程前来
粘蹤追襲攻擊其後保固根本重地所統官軍煩
沿途經過去處應付廩給口糧馬匹草料事寧之
日獲功官軍具奏陞賞請勿遲延等因卷查先為
飛報地方謀反重情亊照得本院奉勑前往福
建地方公幹行至豐城縣闻寧府謀反遂返吉安
住劄看係謀危宗社重情隨即具題并行吉安
贛州等府起調官兵俟釁而發及咨南京兵部并
廵撫應天都御史李煩為通行在京大小衙門會
謀集議作急繕完城守簡練舟師設伏沿江旁檄
列郡先發操江之兵聲義而西約會湖湘互為掎
角本院亦砥鈍策駑牽躡其後以義取暴以直加
曲不過两月之間斷然一鼓可縛去後續㩀本院
瓜探人役回報寧王巳下南京留有逆黨内官驅
脅官民人等一萬餘員名固守城池虐熖昌熾阻
絶往来等因又經節催府縣兵快分布哨道親自
統領刻期於七月二十日寅時直抵省城進攻仍
被逆黨砌塞城門分兵拒固當幸官兵用命奮勇
攻破城門各賊遂皆奔潰當即分兵擒搜及差人
分投瓜探叛首句往的確并發官兵前去追襲外
今准前因合用手本前去煩爲查照施行
咨兩廣總督都御史楊停止調集狼兵
案照本院看得前項事情係國家大難存亡所
關雖調各府兵快非惟武藝無素尤恐兵力不敷
即隨備咨欽差總督右都御史楊煩為選取驍
勇兵快大約三五千名就委嶺南道兵備僉事王
大用監統給與各兵行糧兼程前来共勤國難
及行廣東布政司轉行各道并呈鎮守撫按等衙
門一體查照知會去後節㩀知縣顧佖等報寧王
已下南京留有逆黨内官驅脅官民人等一萬餘
員名固守城池阻絶往来等情隨該本院催督所
調兵快分布哨道親自統領刻期於七月二十日
寅時直抵省城進攻仍被逆黨砌塞城門分兵固
拒當幸官兵用命奮勇攻破城門各賊遂皆奔潰
隨即分兵搜擒外今照前項事情見該欽命京
邊官軍二十餘萬前来會剿及本院見統官兵五
萬餘員名俱在江西省城即今分遣委官監督前
去約會併勢追襲所㩀原調廣東土漢狼兵人等
未審曾否齊集但今南贛吉安南昌等處沿江人
民俱各畏懼狼兵悉皆驚惶及又訪得狼逹土兵
曾受寧王贓物私許助謀效力今調各兵本以為
國除害惟恐返為民害不無有悞大事擬合停止
為此合行移咨貴院煩為查照希將起調兵快停
留本省應用施行
牌行撫州知府陳槐等收復南康九江(七月二十)
(四日)
照得寧王謀反興兵向闕南康九江見被攻破
分留逆黨㩀守二府城池意圖西扼湖兵之應援
南遏我師之追躡仰賴宗社威靈克復省城除
遣知府伍文定等分布哨道邀擊寧賊務在得獲
外所㩀逆黨占㩀府縣應合分兵勦復為此牌仰
知府陳槐等各選精兵身自統領星夜前去南康
九江地方相機行事務要攻復城池平靖反側仍
將地方人民加意賑恤激以忠義撫以寬仁權舉
有司之職以理庶事查處倉庫之積以足軍資一
面分兵邀誘寕賊毋令東下并差人瓜探飛報軍
門各官務要同心併力恊和行事毋得人懷一心
彼此参錯致誤事機兵快人等敢有違犯節制者
仰照本院欽奉勑諭事理以軍法從事一應事
機呈禀往復慮有稽緩俱聽一面從宜區畫一面
呈報軍門仍備查各官棄城迯走致賊焚掠屠戮
之故具由申報以憑參挐究治
犒賞福建官軍
㩀福建按察司整飭兵備兼管分廵漳南道僉事
周期雍呈稱依奉本院案驗起取上杭等處軍兵
共五千餘名分委指揮劉欽知縣邢暄等及起取
漳州府海滄打手三千餘名行委通判李一寕等
管領本道躬親統督先後啓行前来等因到院案
照先為飛報地方謀反重情事看係國家大難
存亡所關随即備咨南京兵部及廵撫兩廣湖廣
等衙門并福建三司等官選取驍勇兵快選委謀
勇官員監統兼程前来共勤國難去後今據前
因看得逆賊已經成擒餘黨悉漸殄滅除將各該
官兵先行發回外切照福建漳南相距江西省城
約計程途有一千七八百里之遥該道乃能不满
旬月調集官軍兵快八千員名之衆首先各省而
至足見本官勇略多謀預備有素忠義之誠足以
感激人心敏捷之才足以綜理庶務故一呼而集
兼程赴難除另行旌奬外及照調来官兵衝冒炎
暑遠赴國難忠義既有可嘉勞苦尤為足憫合
加犒賞以勵將来為此除將支出官銀差官領齎
該道仰抄案回司即將原調領兵官員并軍兵鄕
夫人等酌量犒賞用見本院奬勞之心以為將来
忠勤之勸仍仰該道備查各兵原係操練者照舊
在班操練以備緊急調用添募者省令回還田里
各安生業務為良善之民共嚮太平之福毋得分
外為非致招身家之累備行廵按衙門知會
釋放投首牌
㩀吳國七林十一等口稱閔念四等落水身死今
訪得閔念四等見在寧州界上告要投招前者巳
曾發有告示許令脅從新民俱准投首免死給照
復業生理近日朝廷&KR1113;有黃榜亦准投首免死
今闻各地方居民不體朝廷及本院好生之意
輙便起兵勦殺激使不敢出身投首反使朝廷
及本院失信於人本當綁拿重究姑且再行誡諭
為此牌仰寧州知州汪憲探訪前項一起投首之
人是否閔念四等正身若果有投首真情即便帶
領前赴軍門發落准與楊子橋等一例釋放給與
執照各自復業當差如或聚衆不散星夜飛報軍
門以憑發軍勦滅俱毋違錯
牌仰沿途各府州縣衛所驛逓廵司衙門慰
諭軍民
照得先因寧王謀反請兵征剿續該本院親督各
哨於七月二十日攻復省城二十四等日在鄱陽
湖連日與賊大戰至二十六日遂將寧王俘執及
其謀黨李士實等賊首林十一等俱巳前後擒獲
餘黨蕩平地方稍靖巳於本月三十日具本奏捷
訖近因傳報京軍復来愚民妄相迯竄往往溺水
自縊本院親行撫諭尚未能息殊不知朝廷出
兵專為誅剿寕賊救民水火之中况統兵將帥皆
係素有威望老臣宿將紀律嚴明遠近素所稱服
縱使復来亦必自無擾害况今寕賊已擒地方巳
靖京軍豈有無事遠涉之理愚民無知轉相驚惑
深為可憫誠恐沿途一帶居民亦多聽信傳聞不
實之言而北来京軍尚或未知寧王已就擒獲合
行差官沿途暁諭軍民及一面迎候北来官兵煩
請就彼回轉除將寕王反逆黨與本院親自量帶
官兵徑從水路觧赴京師外仰沿途軍衛有司驛
逓等衙門照牌事理即行抄牌備出告示暁諭遠
近鄉村軍民人等使知寕賊巳擒京軍巳轉免致
驚疑釀成他變差去官員仍仰程程護送同與迎
候京軍堅請就彼回轉以免沿途百姓供給之苦
仍諭以本院押觧賊犯量帶官兵皆自備行糧廩
給沿途經過有司等衙門止備人夫牽拽船隻及
略供柴草給付各兵焼用其他一無所擾不得因
此科害里甲軍民差去官員晝夜前進毋得在途
遲滯抄牌官吏各俱依准候本院經過日繳
案行江西按察司停止獻俘呈
㩀江西按察司呈奉欽差提督軍務御馬監太
監張劄付内開會同欽差提督軍務平賊將
軍充總兵官左都督朱■得止兵息民不為無見
但照奔潰黨惡見該各屬日報嘯聚流劫亦非已
靖黨惡閔念四等又係職等行文之後拿獲之數
亦或尚多撫按守臣當此新亂之餘正宜留心撫
綏地方聽候勘明觧京良由不知前因固執一見
輙要自行獲觧私請回師再照妃媵係宗藩眷
屬外官押觧恐有妨礙設或越分擅為咎歸何人
職等體念民力不堪供給軍餉責令將官將所領
官兵分布各府住劄聽掣當職止帶合用參隨執
打旗號等項人員徑趨江西公同廵撫等官查驗
巢穴及遍給告示暁諭撫安地方一面具請定示
另行除差委錦衣衛都指揮僉事馬驥前来外劄
仰本司各該官吏照依劄付内事理即便遵照
鈞帖内事理備行廵撫都御史王等將已獲賊
犯留彼聽候明旨欽遵施行等因備呈到院卷
查先為飛報地方謀反重情事云云本職將寧王
并其逆黨親自量帶官兵徑赴水路照依原擬日
期啓行觧赴京師已至廣信地方今准前因為照
前項逆黨俱已擒獲其餘脅從遵照欽&KR1113;黃榜事
例俱已許令投首觧散宗藩眷屬俱係取到各
將軍府内使管伴監守保無他嫌今欽差提督
贊畫機密軍務御用監太監張及欽差提督軍
務御馬監太監張欽差提督軍務平賊將軍充
領兵官左都督朱憂國愛民之心素聞遠近况號
令嚴明秋毫無犯今来體勘逆賊巢穴果已破平
百姓貧困顛連必能大加撫諭安輯以仰布朝
廷懷惠小民之仁本職縱使復回省城亦安能少
效一籌不過牲返道途違誤奏過程期有損無益
為此仰抄案回司着落當該官吏照依案驗内事
理即便備呈前去煩請徑自查照施行
咨兵部查驗文移
照得本職巳將寧王宸濠并其黨與及宫眷人等
照依原擬具奏日期起程親自觧赴闕下間隨
㩀南康府申并江西按察司呈各奉欽差提督
軍務御馬監太監張劄付内開訪得宸濠巳該本
職擒獲克復省城等語未曾親到江西又無堪信
文移止是見人傳說遽難憑㩀况係宗藩人衆
中間恐有撥置同謀逆黨未盡等因及節准欽
差提督贊畫機密軍務御用監太監張揭帖開稱
將各犯委的當人員用心防守調攝飲食獻俘
闕下會官封記庫藏俱候按臨地方區畫等因又
准欽差提督軍務充總兵官安邊伯朱手本開
稱即查節次共擒斬叛賊級若干内各處原奏報
有名若干無名若干有名未獲漏網并自首及得
獲馬騾器械等項各若干連獲官軍衞所職役姓
名備查明白俱各存留江西省城聽候審驗仍查
餘黨有無奔潰及曾否殄滅盡絶緣由通行開報
以憑回報等因各到職為照宸濠并其同謀黨與
俱已擒獲餘孽亦就誅戮雖有脇從數亦不多皆
非得巳隨即遵奉欽&KR1113;黃榜暁諭俱赴所在官
司投首觧散其庫藏等項該本職會同多官於未
准揭帖之先眼同封貯在官聽候命下定奪官
軍兵快擒斬功次見該原經奏留兩廣監察御史
謝源伍希儒查造奏繳及照宸濠并各重犯宫眷
人等見觧廣信地方設若往返恐致疎虞及違悞
本職奏報原擬日期除照舊督觧前赴闕下獻
俘以昭聖武及具揭帖各另回覆外今照前因
照得本職繆當軍旅重寄地方安危所關三軍死
生攸係一應事機若非奉有御寶勑旨及兵部
印信咨文安敢輕易憑信今前頃各官文移旣非
祖宗舊章成憲就使果皆出於上意亦湏貴部
行有知會公文萬一奸人假托各官名目乘間作
弊致有不測變亂本職雖死亦何所及除奉欽
差總督軍務威武大將軍總兵官後軍都督府太
師鎮國公朱鈞帖曾奉朝旨相應遵奉其餘悉
遵舊章施行外緣前項各官文移未委虚的俱合
備行咨報貴部為此備抄揭帖粘連咨請查驗施
行
案行浙江按察司交割逆犯暫留養病(十月)
(初九日)
照得當職先因患病具本乞休間奉敕扶病前
往福建公幹六月十五日行至江西豐城地方適
遇寧王興兵作亂看係君父大難義不忍去復
回吉安府督同知府伍文定等起調兵夫招集義
勇扶病親行統領於七月二十日攻復省城本月
二十四五六等日於鄱陽湖連日大戰擒獲寧王
宸濠及逆黨李士實劉飬正王春等賊首吳十三
凌十一閔念四吳國七閔念八等先後具本奏報
外隨聞大駕南征禮當觧赴軍門又因宸濠
連日不食慮恐物故無以獻俘奏凱彰朝廷討
賊之義兼之合省内外人情洶洶或生他變當具
本題知於九月十一日啓行將宸濠及逆黨宫眷
觧赴軍門當職力疾沿途醫藥親行押觧行至
廣信地方又奉欽差總督軍務鈞帖備仰照依
制諭内事理即便轉行所屬司府衞所州縣驛逓
等衙門欽遵施行等因遵依通行間續准欽差
提督軍務御馬太監張照會及准欽差總督軍
務充總兵官安邊伯朱手本各遣官邀回本職并
將所觧宸濠等逆犯回省聽候會審本職看得既
奉總督軍門鈞帖自合觧赴面受節制若復退
還省城坐待駕臨恐涉遲謾且誤奏過程期
又復扶病日夜前進行至浙江杭州府地方前病
愈加沉重不能支持請醫調治間適遇欽差提
督贊畫機密軍務御用監太監張奉命前来江
西體勘宸濠等反逆事情及查理庫藏宫眷等事
當准鈞帖開稱宸濠等待親臨地方覆審明白具
奉軍門定奪等因爲照本職先因父老祖喪累
䟽乞休未蒙俞允隨扶病赴閩意圖了事即從
彼地冐罪迯歸旬日之前亦已具奏不意行至中
途遭值寧王反叛此係國家大變臣子之義不
容舍之而去又闔省廵撫地方等官無一人見在
天下事機間不容髮故復忍死暫留爲牽制攻討
之圖候命師既至地方稍靖即從初心死無所
避臣區區報國血誠上通於天不辭滅宗之禍不
避形迹之嫌冒非其任以勤國難亦望朝廷
鑒臣此心不以法例繩縛使得少申烏鳥之私等
情具奏外今照前事本職自度病勢日重猝未易
愈前進既有不能退回愈有不可若再遅延必成
兩誤除本職暫留當地請醫調治俟稍痊可一面
仍回省城或仍前進沿途迎駕一面具本乞恩
養病另行外所㩀原觧逆犯合就查明交割帶回
省城聽候駕臨審處通行為此仰抄案回司着
落官吏備呈欽差提督軍務贊畫機密軍務御
用監太監張煩請會同監軍御史公同當省都布
按三司等官將見觧逆首宸濠及逆黨劉吉等各
犯并宫眷馬匹等項逐一交查明白仍請經自另
委相應官員兵快人等管押帶回省城從宜審處
施行仍備呈兵部查照知會抄案依准并行過日
期先行呈来
告諭軍民(十二月十五日)
告諭軍民人等爾等困苦已極本院才短知窮坐
視而不能救徒含羞負愧言之實切痛心今京邊
官軍驅馳道路萬里遠来皆無非為朝廷之事
抛父母棄妻子被風霜冐寒署顛頓道路經年不
得一顧其家其為疾苦殆有不忍言者豈其心之
樂居於此哉况南方卑濕之地尤非北人所宜今
春氣漸動瘴疫將興久客思歸情懷益有不堪爾
等居民念自己不得安寧之苦即湏念諸官軍久
離鄉土抛棄家室之苦務敦主客之情勿懷怨恨
之意亮事寧之後凡遭兵困之民朝廷必有優
恤今軍馬塞城有司供應日不暇給一應爭闘等
項詞訟俱宜含忍止息勿輙告擾各安受爾命寧
柰爾心本院心有餘而力不足聊布此苦切之情
於爾百姓其各體悉無怨
欽奉詔書寬宥脅從
節該伏覩詔書朕親統六師正名討罪除首惡
宸濠并同謀有名逆賊不赦外其餘脅從之徒盡
行寬宥釋放欽此欽遵照得先因寧府作亂該本
院出給告示官兵臨城之日惟首惡是問宗支郡
王儀賓人等各閉門自保商賈買賣如故軍民棄
甲投戈各歸生理毋得驚疑其有懷奸稔惡不悛
者必殺無赦脅從人等但能赴官投首即與釋放
免罪等情已經發仰遠近張掛暁諭外後宸濠既
擒被脅之徒前後赴官投首不下千餘皆經查審
釋放其間尚有𣣔赴首官司多被地方攔阻本院
隨又督觧逆犯出外以是一向遲疑未即出投續
該欽差提督軍務各衙門臨省前項被脅之人
始各赴官投首就與本院事體一同即是去惡從
善之民近訪得有等無籍之徒用言扇惑乘機詐
害致使驚疑未安生理除訪挐究問外仰按察司
抄捧回司即便大書出給告示發仰人煙輳集去
處常川張掛暁諭自破城以後但有被脅旗校軍
民人等改惡遷善已經赴官投首驗有執照者皆
係良善俱仰遵照前項詔書内事理盡行寬宥
釋放各安生理毋得信人恐嚇自生猜疑地方里
鄰總甲人等敢有懷挾私讐羅織擾害誑言扇惑
詐騙財物者仰即赴院告理以憑拏問發遣仍取
各首到官姓名并給過告示曉諭緣由呈報
批追徵錢糧呈
㩀江西布政司呈看得江西一省重遭大患民困
已極屢經奏免糧稅日久未奉明旨近因南
科奏停隨復部使催督一以為蠲免一以為追徵
非惟下民無所遵守亦且官府難於施行今該司
議謂兌淮起運係京儲額數而王府禄米亦歲月
難缺要行所屬先納兌淮次及京庫折銀次及南
京倉米次及王府禄米其餘俱候明降等因此
亦深覩民患𣣔濟不能委曲調停計出無柰仰司
即如所議備行各該府州縣查照施行後有恩
旨當亦止免十五年以後錢糧其十四年以前拖
欠必湏帶徵終有不免莫若速了為便各府州縣
宜以此意備暁下民姑忍割肉之痛以救燃眉之
急嗚呼目擊貧民之疾苦而不能救坐視徵求之
急迫而不能止徒切痛楚之懷曾無拯援之術傷
心慘目汗背赧顔此皆本院之罪其亦將誰歸咎
各府州縣官務體此意雖在催科恒存撫字仍備
出告示使各知悉此繳
再批追徵錢糧呈
㩀江西布政司呈看得本省十四年以前一應錢
糧已經給事等官奉奏明旨果係小民拖欠俱
准暫且停徵還着各該官司設法賑濟毋視虚文
此朝廷之深仁厚德憫念窮民誠愛惻怛之所
發小民莫不歡欣鼓舞臣子所當遵守奉行乃今
停徵之令甫下而催併之檄復行賑濟之仁未布
而箠橽之苦巳加法令如此有司何以奉行下民
何所取信夫爲人臣者上有益於國下有益於民
雖死亦丼爲之今日所行上使朝廷失信於民
下使百姓歸怨於上重貧民之困益地方之災縱
使錢糧果可立辦忍心害理亦不能爲况旬月之
間而𣣔追併了絶就使神輸鬼運亦於事勢不能
徒使歛怨殃民何益於事除本院身爲廵撫不能
爲國爲民自行住俸待罪外仰布政司行各該
府縣官以理勸化小民且諭以今日之舉非關
朝廷失信實由京儲缺乏司國計者勢不得已興
起其忠君親上之心勉令漸次刻期完納果克濟
事兩月之後亦未爲遲其各該官員本非其罪不
必住俸革去冠帶行令照舊盡心職業勿因亊變
之難有灰愛民之志後有違慢之戮本院自當其
罪仍呈提督漕運行督糧官及廵按衙門知會此
繳
批南昌府追徵錢糧呈
㩀南昌府所申凋弊徵求之苦本院繆當斯任實
切憂慚部堂諸公非無恤民之念但身司國計不
得不以空乏為虞在外有司非無國計之憂但目
擊民痍不能不以撫恤為重若使平民尚堪朘削
一時忍痛并徵以輸國用豈非臣子之心但恐徒
爾虐民無濟國事非徒無濟兼恐生虞斟酌調停
事在善處仰布政司會同二司各官將該府所申
事理即加酌議或先徵新糧將舊糧减半帶徵或
儘其力量可及分作幾限令民依期逐漸辦納但
可通融調攝皆湏悉心議處務使窮民不致重傷
而國用終亦無損一面備行各該府縣查照施行
一面具由呈来以憑咨奏此繳
褒崇陸氏子孫(正德十五年正月)
㩀撫州府金谿縣三十六都儒籍陸時慶告看得
宋儒陸象山先生兄弟得孔孟之正傳爲吾道之
宗派學術久晦致使湮而未顯廟堂尚缺配享之
典子孫未沾褒崇之澤仰該縣官吏將陸氏嫡派
子孫差役查照各處聖賢子孫事例俱與優免其
間有聰明俊秀堪以入學者具名送提學官處選
送學肄業務加崇重之義以扶正學之哀具依准
繳
告諭安義等縣漁戶
告諭安義縣等漁戶及遠近軍民人等地方不幸
近遭大變加以師旅征輸人民困苦已極府官思
𣣔休養賑恤而無其由近聞漁戶人等曾被寕王
驅脅者慮恐官府追論舊惡心不自安往往廢棄
生業詢其所以皆由讐家煽動意在激使為惡因
而䧟之死地以快其憤不知朝廷巳屢有搒文
凡被寧賊驅脅者一槩釋而不問况訪得安義等
處漁戶各係詩禮大家素敦良善雖或間有染於
非僻及為王府所脅誘者然鄉里遠近自有公論
善惡終不可混近㩀通判林寬禀稱各戸痛懲旣
往巳將漁船折卸似此誠心改行亦復何所憂懼
為此特仰南康府通判林寬將本院告諭眞寫翻
刊親齎各戸逐一頒諭務使舍舊圖新各安生理
不得輕信人言妄有疑猜自求罪累其素敦詩禮
良善者愈加勸勉務益興行禮讓講信修睦以為
改惡從善者之倡族黨之中果有長惡不悛不聽
勸諭者衆共拘執送官明正典刑以安善類毋容
稂莠致害嘉禾若舊雖為顯惡今能誠心改化者
亦不得懷記舊讐搜求羅織激使為非事發究竟
責有所歸嗚呼吾民同胞不幸䧟於罪戮側然尚
不忍見豈有追尋舊惡必𣣔置之死地之理本院
舊在南贛曾行十家牌式軍民頗安盗賊頗息除
各該地方行分廵分守官編置外前項漁戸人等
就仰通判林寬照式逐一編置務在着實舉行以
收成效特兹告諭各宜知悉
批按察使伍文定患病呈
㩀江西按察司呈看得按察使伍文定茂著戎功
新膺憲命當其衆難交攻尚以一身獨任偶兹微
恙豈妨供職諒本官自切百姓瘡痍之憂豈遑一
身痛痒之顧仰該司即行本官照舊管事果有疾
患一面調理毋得再呈辭致曠職業繳
批臨江府耆民建立生祠呈
㩀臨江府清江縣耆民董惟謙等呈立知府戴德
孺生祠看得知府戴德孺素堅清白之守久著循
良之政今其去任而郡民建祠報德此亦可見天
理之在人心自不容巳仰該府縣官俯順民情量
行撥人看守非徒激勵後人俾有所興且以成就
民德使歸於厚繳
批吉安府救荒申
㩀吉安府申備廬陵縣申看得所申要將陳腐倉
榖賑給貧民此本有司之事當兹灾患正宜舉行
但誠於愛民者不徒虚文之舉忠於謀國者必有
深長之思故目前之灾雖所宜恤而日後之患尤
所當防以今事勢而觀後患决有難測近㩀崇仁
縣知縣祝鰲申要將預備倉榖凶荒之時則倍數
借給以濟貧民收成之日則减半還官以實儲蓄
頗有官民兩便已經本院批准照議施行看得各
縣事體不甚相遠此議或可通行仰布政司再加
裁酌議處施行各屬遇灾地方凡積有稻榖者俱
查照此議而行仍仰各該掌印官務要身親給散
使貧民得實惠之沾官府無虚出之弊乃可其一
應科派物料等項當兹兵亂之餘加以水灾民不
聊生豈堪追併仰布政司酌量緩急分别重輕略
定徵收先後之次備行各屬以漸而行庶幾用一
緩二之意少免醫瘡剜肉之苦通仰該司定議施
行回報
批撫州府同知汪嵩乞休呈
㩀撫州府同知汪嵩呈看得同知汪嵩久存恬退
遇難復留以盡報國之忠仍堅歸田之請出處
得宜誠可嘉尚但本官政素獲民年未甚老已經
勉留照舊供職而本官稱疾愈篤求退益懇仰府
再行查看如果病勢難留准令就彼致仕該府以
禮起送還鄉仍備行原籍官司歲時以禮優待務
奬恬退以勵鄙薄此繳
批提學僉事邵銳乞休呈
㩀江西按察司呈看得提學僉事邵銳求歸誠切
堅守考槃之操而按察使伍文定挽留懇至曲盡
緇衣之情是亦人各有志可謂兩盡其美然求歸
者雖亦明哲保身使皆㓗身而去則君臣之義或
幾乎息挽留者雖以為國惜賢使皆&KR0804;顔在位則
高尚之風亦日以微况本院自𣣔求退而未能安
可沮人之求退仰該司備行本官再加酌量於去
就之間務求盡合於天理之至必𣣔全身遠害則
掛冠東門亦遂聽行所志若猶眷顧宗國末忍
割情獨往且可見危受命同舟共艱稍湏弘濟却
遂初心則臨難之義既無苟免於搶攘之日而恬
退之節自可求伸於事定之餘興言及此中心愴
切
禮取副提舉舒芬牌
照得當職奉命提督軍務兼理廵撫深慮才微
責重無以仰稱任使合求賢能以資贊翼訪得
福建市舶提舉司副提舉舒芬志行高古學問深
醇直道不能趨時長才足以濟用合就延引以匡
不及為此牌仰福建布政司官吏即行泉州府措
辦羊酒禮幣賫送本官用見本院優禮之意仍照
例起關應付前赴軍門以憑諮訪本官職任就委
别官暫替
南贛鄉約
咨爾民昔人有言蓬生蔴中不扶而直白沙在泥
不染而黑民俗之善惡豈不由於積習使然哉往
者新民盖常棄其宗族畔其鄉里四出而爲暴豈
獨其性之異其人之罪哉亦由我有司治之無道
教之無方爾父老子弟所以訓誨戒飾於家庭者
不早薰陶漸染於里閈者無素誘掖奬勸之不行
連屬叶和之無具又或憤怨相激狡偽相殘故遂
使之靡然日流於惡則我有司與爾父老子弟皆
宜分受其責嗚呼往者不可及来者猶可追故今
特為鄉約以恊和爾民自今凡爾同約之民皆宜
孝爾父母敬爾兄長教訓爾子孫和順爾鄉里死
喪相助患難相恤善相勸勉惡相告戒息訟罷爭
講信修睦務為良善之民共成仁厚之俗嗚呼人
雖至愚責人則明雖有聰明責已則昏爾等父老
子弟毋念新民之舊惡而不與其善彼一念而善
即善人矣毋自恃為良民而不修其身爾一念而
惡即惡人矣人之善惡由於一念之間爾等愼思
吾言毋忽
一同約中推年高有德為衆所敬服者一人為約
長二人為約副又推公直果斷者四人為約正通
逹明察者四人為約史精徤廉幹者四人為知約
禮儀習熟者二人為約贊置文簿三扇其一扇備
寫同約姓名及日逐出入所為知約司之其二扇
一書彰善一書糾過約長司之
一同約之人每一會人出銀三分送知約具飲食
毋大奢取免饑渴而巳
一會期以月之望若有疾病事故不及赴者許先
期遣人告知約無故不赴者以過惡書仍罰銀一
兩公用
一立約所於道里均平之處擇寺觀寬大者為之
一彰善者其辭顯而决紏過者其辭隠而婉亦忠
厚之道也如有人不弟毋直曰不弟但云聞某於
事兄敬長之禮頗有未盡某未敢以為信姑書之
以俟凡紏過惡皆例此若有難改之惡且勿紏使
無所容或激而遂肆其惡矣約長副等湏先期隂
與之言使當自首衆共誘掖奬勸之以興其善念
姑使書之使其可改若不能改然後紏而書之又
不能改然後白之官又不能改同約之人執送之
官明正其罪勢不能執戮力恊謀官府請兵滅之
一通約之人凡有危疑難處之亊皆湏約長會同
約之人與之裁處區畫必當於理濟於亊而後已
不得坐視推託䧟人於惡罪坐約長約正諸人
一寄庄人戶多於納糧當差之時躱回原籍往往
負累同甲今後約長等勸令及期完納應承如蹈
前弊告官懲治削去寄庄
一本地大戸異境客商放債收息合依常例毋得
磊算或有貧難不能償者亦宜以理量寬有等不
仁之徒輙便捉鎻磊取挾寫田地致令窮民無告
去而為之盗今後有此告諸約長等與之明白償
不及數者勸令寬捨取巳過數者力與追還如或
恃強不聽率同約之人鳴之官司
一親族鄉鄰往往有因小忿投賊復讐殘害良善
釀成大患今後一應闘毆不平之事鳴之約長等
公論是非或約長聞之即與暁諭觧釋敢有仍前
妄為者率諸同約呈官誅殄
一軍民人等若有陽為良善隂通賊情販買牛馬
走傳消息歸利一己殃及萬民者約長等率同約
諸人指實勸戒不悛呈官究治
一吏書義民總甲里老百長弓兵機快人等若攬
差下鄉索求賫發者約長率同呈官追究
一各寨居民昔被新民之害誠不忍言但今既許
其自新所占田産巳令退還毋得再懷前讐致擾
地方約長等常宜暁諭令各守本分有不聽者呈
官治罪
一投招新民因爾一念之善貸爾之罪當痛自克
責改過自新勤耕勤織平買平賣思同良民無以
前目名目丼心下流自取滅絶約長等各宜時時
提撕暁諭如踵前非者呈官懲治
一男女長成各宜及時嫁娶往往女家責聘禮不
充男家責嫁装不豐遂致愆期約長等其各省諭
諸人自今其稱家之有無隨時婚嫁
一父母喪葬衣衾棺槨但盡誠孝稱家有無而行
此外或大作佛事或盛設宴樂傾家費財俱於死
者無益約長等其各省諭約内之人一遵禮制有
仍蹈前非者即與紏惡簿内書以不孝
一當會前一日知約預於約所灑掃張具於堂設
告諭牌及香案南向當會日同約畢至約贊鳴鼓
三衆皆詣香案前序立北面跪聽約正讀告諭畢
約長合衆揚言曰自今以後凡我同約之人祗奉
戒諭齊心合德同歸於善若有二三其心陽善隂
惡者神明誅殛衆皆曰若有二三其心陽善隂惡
者神明誅殛皆再拜興以次出會所分東西立約
正讀鄉約畢大聲曰凡我同盟務遵鄉約衆皆曰
是乃東西交拜興各以次就位少者各酌酒於長
者三行知約起設彰善位於堂上南向置筆硯陳
彰善簿約贊鳴鼓三衆皆起約贊唱請舉善衆曰
是在約史約史出就彰善位揚言曰某有某善某
能改某過請書之以為同約勸約正遍質於衆曰
知何衆曰約史舉甚當約正乃揖善者進彰善位
東西立約史復謂衆曰某所舉止是請各舉所知
衆有所知即舉無則曰約史所舉是矣約長副正
皆出就彰善位約史書簿畢約長舉杯揚言曰某
能為某善某能改某過是能修其身也某能使某
族人為某善改某過是能齊其家也使人人若此
風俗焉有不厚凡我同約當取以為法遂屬於其
善者善者亦酌酒酬約長曰此豈足為善乃勞長
者過奬某誠惶怍敢不益加砥礪期無負長者之
教皆飲畢再拜謝約長約長答拜興各就位知約
撤彰善之席酒復三行知約起設紏過位於階下
北向置筆硯陳紏過簿約贊鳴鼓三衆皆起約贊
唱請紏過衆曰是在約史約史就紏過位揚言曰
聞某有某過未敢以為然姑書之以俟後圖如何
約正遍質於衆曰如何衆皆曰約史必有見約正
乃揖過者出就紏過位北向立約史復遍謂衆曰
某所聞止是請各言所聞衆有所聞即言無則曰
約史所聞是矣於是約長副正皆出紏過位東西
立約史書簿畢約長謂過者曰雖然姑無行罰惟
速改過者跪請曰某敢不服罪自起酌酒跪而飲
曰敢不速改重為長者憂約正副史皆曰某等不
能早勸諭使子䧟於此亦安得無罪皆酌自罰過
者復跪而請曰某既知罪長者又自以為罰某敢
不即就戮若許其得以自改則請長者無飲某之
幸也趍後酌酒自罰約正副咸曰子能勇於受責
如此是能遷於善也某等亦可免於罪矣乃釋爵
過者再拜約長揖之興各就位知約撤紏過席酒
復二行遂飯飯畢約贊起鳴鼓三唱申戒衆起約
正中堂立揚言曰嗚呼凡我同約之人明聽申戒
人孰無善亦孰無惡為善雖人不知積之既久自
然善積而不可掩為惡若不知改積之既久必至
惡極而不可赦今有善而為人所彰固可喜苟遂
以為善而自恃將日入於惡矣有惡而為人所紏
固可愧苟能悔其惡而自改將日進於善矣然則
今日之善者未可自恃以為善而今日之惡者亦
豈遂終於惡哉凡我同約之人盍共勉之衆皆曰
敢不勉乃出席以次東西序立交拜興遂退
旌奬節婦牌
訪得吉水縣民人陳文繼妻黃氏廬陵縣生員胡
兖妻曾氏俱各少年守制節操堅厲遠近傳揚士
夫稱嘆當兹風俗頽靡之時合行旌奬以勵澆薄
為此仰府官支即行吉水廬陵二縣掌印官支給
無礙官錢買辦禮儀前去各家盛集鄉鄰老幼之
人宣揚本婦志節之美務使姻族知所崇重里巷
知所表式用奬貞節以激偷鄙仍備述各婦節操
志行始末及將奬勵過緣由同依准隨牌繳報以
憑施行
興舉社學牌
看得贛州社學鄉舘教讀賢否尚多淆雜是以詩
禮之教久已施行而淳厚之俗未見興起為此牌
仰嶺北道督同府縣官吏即將各舘教讀通行訪
擇務學述明正行止端方者乃與兹選官府仍籍
記姓名量行支給薪米以資勤苦優其禮待以示
崇勸以各童生之家亦各通行戒飾務在隆師重
道教訓子弟毋得因仍舊染習爲偷薄自取愆咎
頒定里甲雜辦
㩀龍南縣申稱先年里甲使用俱係丁糧分派照
日應當以致多寡不均要將正德十六年里甲通
行查審除逃絶人丁外將一年使用春秋祭祀軍
需歲報使客夫馬等項俱於丁糧議處每石出銀
若干陸續稱收貯庫推舉老人公同里長使用註
簿儻有餘剰照多寡給還等因到院簿查先該贛
州府知府盛茂同知夏克義議過贛縣里長額辦
雜辦已經批仰嶺北道再加酌議續㩀副使王度
呈稱查算本縣額辦使用該銀三千七百三十一
两七分二釐四毫九絲原轄里長一百一十里内
除十里迯絶止有一百里十六年分每糧一石算
一分人丁二丁算一分一年丁糧共該一千一百
二十六分半每分該出銀三兩三錢一分二釐一
毫一絲一忽合行該縣印鈐收銀文簿一扇將各
都該辦銀兩分為二次查追貯庫又置文簿二扇
一寫本縣支出數目一發支用人役註附每月選
有行止老人二名公同直日里長赴縣支領每月
備具用過揭帖二本一送都察院一分廵道一本
府各不時稽察年終羡餘並聽上司查處以𥙷無
名徵需府縣不得擅支仍將各里該納分數刷印
告諭遍張鄉村曉諭如有官吏額外科派及收銀
人役多取火耗秤頭并里甲恃頑不辦許各呈告
以憑拏問呈乞照詳又經批仰照議即行該縣永
永查照仍備刻告示遍行曉諭及多行刷印頒給
各里收照以防後奸今申前因看與本院新定則
例相同及照寧都等九縣及南安所屬大庾等縣
事體民情當不相遠合就通行查編為此仰抄案
回道即便速行各縣俱查本院近定規則各照丁
糧多寡派編銀兩追收貯庫選委行止端實老人
公同該日里長支用置簿稽察刊榜暁諭禁約事
宜悉照原議施行敢有違犯者就便拏問呈詳通
取各縣派定過緣由類報查考
批江西布政司設縣呈
㩀江西布政司呈將新淦縣知縣田邦傑建言設
縣緣由看得近来各處設縣皆因窮山絶谷盗賊
盤㩀人迹罕通聲教不及不得已而爲權宜之計
若腹裡平衍四通五逹之區止宜减并不貴增添
盖增一縣即增一縣之事官吏供給學校倉庫囹
獄差徭一應煩費未易悉舉且又有彼此推避之
奸互相牽制之患計其爲利不償所害古人謂省
吏不如省官省官不如省事凡今作事貴在謀始
仰布政司再行會同二司各官從長計議設縣之
外果無别策可以致理具議呈奪繳
議處官吏廩俸
照得近来所屬各州縣衞所倉場等衙門大小官
吏以贓問革者相望而冒犯接踵究詢其由皆云
家口衆多日給不足俸資所限本以凉薄而近例
减削又復日甚加有上下接應之費出入供送之
繁窮窘困迫計出無聊中間亦有丼貧食苦刻勵
自守者往往狼狽藍縷至於任满職革債負纏結
不得去歸其鄉夫貪墨不才法律誠所難貸而其
情亦可矜憫夫忠信重禄所以勸士在昔任人既
富方榖庶民在官禄足代耕此古今之通義也
朝廷賦禄百司厚薄既有等級要皆使各𥙿其資
養免其内顧然後可望以盡心職業責以廉耻節
義今定制所限既不可得而擅增至於例所應得
又從而裁削之使之仰事俯育且不能遂是䧟之
於必貪之地而責之以必廉之守中人之資將有
不能而况其下者之衆乎所㩀前項事理非獨人
情有所未堪其於政體亦有所損合行會議查處
參酌事理輕重及查在外官員自二品至九品并
雜職吏胥等俸米除本色外其折色原例每石作
銀若干於何年月裁减作銀若干應否復舊或量
行加增務要議處停當呈来定奪施行
咨六部伸理冀元亨
照得湖廣常德府武陵縣舉人冀元亨忠信之行
孚於遠邇孝友之德化於鄉閭本職往年謪官貴
州本生曾從講學近来南贛延之教子時因寧藩
宸濠潜謀不軌虐熖日張本職封疆連屬𣣔為曲
突徙薪之舉則既無其由將為發奸摘伏之圖則
又無其實偶值宸濠飾詐要名禮賢求學本職因
使本生乘機往見宸濠冀得因事納規開陳大義
沮其邪謀如其不可勸喻亦因得以審察動静知
其叛逆遲速之機庶可密為禦備本生旣與相見
議論大相矛盾宸濠以本職所遣一時雖亦含忍
遣發而毒怒不已隂使惡黨四出訪緝𣣔加䧟害
本生素性愿恪初不之知而本職風聞其說當遣
密從間道潜回常德以避其禍後宸濠既敗痛恨
本職起兵攻剿雖反噬之心無所不至而天理公
道所在無因得遂其奸乃以本生係本職素所愛
厚之人輙肆詆誣謂與同謀將以泄其讐憤且本
生既與同謀則宸濠舉叛之日本生何故不與共
事却乃反回常德聚徒講學宸濠素所同謀之人
如李士實劉飬正王春之流宸濠曾不一及而獨
口稱本生與之造始此其挾讐妄指盖有不待辦
說行道之人皆能知者但當亊之人不加詳察輙
爾聽信遂䧟本生一至於此本生篤事師之義懷
報國之忠蹈不測之虎口將以轉化凶惡潜消
奸宄論心原迹尤當顯蒙賞錄乃今身䧟俘囚妻
子奴虜家業蕩盡宗族遭殃信奸人之口爲叛賊
泄憤報讐此本職之所爲痛心刻骨日夜冤憤而
不能自己者也本職義當與之同死幾𣣔爲之具
奏伸理而本生雖在拘囚傳聞不一或以爲既釋
或以爲候旨兼慮當事之人或不見諒反致激
成其罪故復隱忍到今又恐多事紛紜之日萬一
玉石不分竟使忠邪倒置徒以沮義士之志而快
叛賊之心則本職後雖繼之以死將亦無以贖其
痛恨為此合行具咨貴部煩請咨詢鍳察特賜扶
持分辯施行
奬勵主簿于旺
看得近来所屬下僚鮮能持廉守法訪得興國縣
主簿于旺獨能操持清白處事詳審近委管理抽
分纖毫無玷奸弊剗革撫屬小官之内誠不多見
相應奬勵以勸其餘為此牌仰官吏即便支給商
稅銀兩買辦花紅彩段羊酒各一事并將本院發
去官馬一匹帶鞍一付備用鼓樂差官以禮送付
本官用見本院奬勵之意
申諭十家牌法
本院所行十家牌諭近来訪得各處官吏類多視
為虚文不肯着實奉行查考㩀法即當究治尚恐
未悉本院立法之意故今特述所以再行申諭凡
置十家牌湏先將各家門面小牌挨審的實如人
丁若干必查某丁為某官吏或生員或當某差役
習某技藝作某生理或過某房出贅或有某殘疾
及戸籍田糧等項俱要逐一查審的實十家編排
既定照式造冊一本留縣以備查考及遇勾攝及
差調等項按冊處分更無躱閃脱漏一縣之事如
視諸掌每十家各令挨報甲内平日習爲偷竊及
喇唬教唆等項不良之人同具不致隱漏重丼結
状官府爲置舍舊圖新簿記其姓名姑勿追論舊
惡令其自今改行遷善果能改化者爲除其名境
内或有盗竊即令此軰自相挨緝若係甲内漏報
仍并治同甲之罪又每日各家照依牌式輪流沿
門暁諭覺察如此即奸偽無所容而盗賊亦可息
矣十家之内但有爭訟等事同甲即時勸觧和釋
如有不聽勸觧恃強凌弱及誣告他人者同甲相
率禀官官府當時量加責治省發不必收監淹滯
凡遇問理詞状但涉誣告者仍要查究同甲不行
勸禀之罪又每日各家照牌互相勸諭務令講信
修睦息訟罷爭日漸開導如此則小民益知爭闘
之非而詞訟亦可簡矣凡十家牌式其法甚約其
治甚廣有司果能着實舉行不但盗賊可息詞訟
可簡因是而修之𥙷其偏而救其弊則賦役可均
因是而修之連其伍而制其什則外侮可禦因是
而修之警其薄而勸其厚則風俗可淳因是而修
之導以德而訓以學則禮樂可興凡有司之有高
才遠識者亦不必更立法制其於民情土俗或有
未備但循此而潤色修舉之則一邑之治真可以
不勞而致今特略述所以立法之意再行申告言
之所不能盡者其各為我精思熟究而力行之毋
徒紙上空言搪塞竟成掛壁之虚文則庶乎其可
矣
申諭十家牌法增立保長
先該本院通行撫屬編置十家牌式為照各甲不
立牌頭者所以防脅制侵擾之弊然在鄉村遇有
盗賊之警不可以無統紀合立保長督領庶衆志
齊一為此仰抄案回司即行各道守廵兵備等官
備行所屬各府州縣於各鄉村推選才行為衆信
服者一人為保長專一防禦盗賊平時各甲詞訟
悉照牌諭不許保長干與因而武斷鄉曲但遇盗
警即仰保長統率各甲設謀截捕其城郭坊巷鄉
村各於要地置鼓一面若鄉村相去稍遠者仍起
高樓置鼓其上遇警即登樓擊鼓一巷擊鼓各巷
應之一村擊鼓各村應之但闻鼓聲各甲各執器
械齊出應援俱聽保長調度或設伏把隘或并力
夾擊但有後期不出者保長公同各甲舉告官司
重加罰治若鄉村各家皆置鼓一面一家有警擊
鼓各家應之尤為快便此則各隨才力為之不在
牌例之内俱仰督令各縣即行推選增置仍告諭
遠近使各知悉各府仍要不時稽察務臻實效毋
得虚文搪塞查訪得出定行究治不貸
頒行社學教條
先該本院㩀嶺北道選送教讀劉伯頌等頗已得
人但多係客寓日給為難今𣣔望以開導訓誨亦
湏量資勤苦已經案仰該道通加禮貎優待給薪
米紙筆之資各官仍要不時勸勵敦勉令各教讀
務遵本院原定教條盡心訓導視童蒙如己子以
啓廸為家事不但訓飭其子弟亦復化喻其父兄
不但勤勞於詩禮章句之間尤在致力於德行心
術之本務使禮讓日新風俗日美庶不負有司作
興之意與士民趨向之心而凡教授於兹土者亦
永有光矣仍行該縣備寫案驗事理揭置各學永
遠遵照去後今照前項教條因本院出廵忙迫失
於頒給合就查發為此牌仰本道府即將發去教
條每學教讀給與二張揭置座右每日務要遵照
訓誨諸生該道該府官員亦要不時親臨激勵稽
考毋得苟應文具遂令日就廢弛
清理永新田糧
㩀參議周文光呈看得江西田糧之弊極於永新
相傳已非一日今𣣔清理丈量實亦救時切務但
恐奉行不至未免反滋弊端依議定委通判談儲
推官陳相指揮高&KR0790;會同該縣知縣翁璣設法丈
量該道仍要再加區盡曲盡物情務仰各官秉公
任事正已格物殫知竭慮削弊除奸必能一勞永
逸方可發謀舉亊如其虚文塞責則莫若熟思審
處以俟能者事完之日悉照該道所議造冊永永
遵守施行繳
批寧都縣祠祀知縣王天與申
㩀寧都縣申看得知縣王天與舊隨本院征剿横
水桶岡諸賊屢立戰功後隨本院討平寧藩竟死
勤事况其平日居官政務修舉威愛兼行仰該縣
即從士民之請建祠報祀用伸士夫之公論以慰
小民之遺思
暁諭安仁餘干頑民牌(正德十五年二月)
照得安仁餘千各有梗化頑民數千餘家近住東
鄉迯避山澤沮逆王化已將數年即其罪惡俱合
誅夷無赦但本院撫臨未及况查本院新行十家
牌諭各官因各民頑梗尚未編查若遽行擒剿似
亦不教而殺為此牌仰撫州府同知陸俸督同東
鄉縣知縣黃堂及安仁縣知縣汪濟民餘千縣知
縣馬津親詣各民村都沿門挨編推選父老子弟
知禮法者暁諭教飾令各革心向化自求生路限
在一月之内仇者釋其怨憤者平其心逋者歸其
負罪者伏其辜具由呈来仍舊待以良善若過限
不改不必再加隱忍姑息徒益長奸縱惡即便密
切指實申来以憑别有區處施行
告諭頑民(十二月十五日)
告諭安仁餘千東鄉等縣父老子弟自本院始至
江西即聞三縣間有頑梗背化之民數千家其時
本院方事剿平閩廣湖郴諸蠻寇且所治止於南
贛政教有所未及自去歲征討逆藩朝廷復有
兼撫是方之命隨因聖駕南廵奔走道路故
亦未遑經理今復還省城備詢三司府縣各官及
遠近士夫軍民皆謂爾民梗化日久積惡深重已
在必誅無赦夫朝廷威令雷厲風行於九夷八
蠻之外而中土郡縣之民乃敢悖抗若此不有誅
滅以示懲戒亦將何以為國𣣔即發兵勦捕顧其
間尚多良善恐致玉石無辨且前此有司所以處
之亦有未善何者安仁餘千里分本少於東鄉而
地勢又限以山谷顧乃割小益大以啓爾民規避
之端其失一矣既而两邑之民徭賦不平爭訟競
起其時若盡改復舊亦有何說顧又使其近東鄉
者歸安仁近安仁者附東鄉以益爾民紛爭之謗
其失二矣及爾等抗拒之迹既成尚當體悉爾等
中間或有難忍之怨屈抑不平之情亦湏爲之申
泄斷理或懲或戒使兩得其平若終難化諭者即
宜斷然正以國法顧乃惮於身任其勞一切惟事
姑息外迯租賦遂從而免其租賦𣣔迯逋債遂從
而貸其逋債於彼則務隱忍之政而聽其外附於
此又信一偏之詞而責其来歸紀綱不立冠履倒
置長奸縱惡日增月熾以成爾民背叛之罪而䧟
之必死之地其失三矣然爾等罪惡皆在本院未
臨之前自本院撫臨以来尚未曾有一言開諭爾
等况查本院新行十家牌諭以弭盗息訟勸善紏
惡而各該縣官又因爾等恃頑梗化皆未曾編查
暁諭爾等皆未知悉其間或有悔創自新之願亦
未可知若遽行擒勦是亦不教而殺雖爾等在前
之惡受此亦不為過然於吾心終有所未盡也近
日撫州同知陸俸来禀爾等尚有可憫之情各懷
求生之願故特委同知陸俸親齎本院告諭往諭
爾等父老子弟因而查照本院十家牌式通行編
排暁諭使各民互相勸戒紏察痛懲已往之惡共
為維新之民爾等父老子弟其間知識明逹者盍
亦深思熟慮之世豈有不納糧不當差與官府相
對背抗而可以長久無事終免於誅戮者乎世豈
有恃頑樹黨結怨搆仇劫衆拒捕不伏其辜而可
以長久無事終免於誅戮者乎就使爾等各有子
弟奴僕與爾抗拒背逆若此爾等當何以處之夫
寧王宸濠挾奸雄之資籍宗室之勢謀為不軌
積十餘年誘聚海内巨寇猾賊動以萬計奮其財
力甲兵之強自以為無敵於天下矣一旦稱亂舉
事本院奉朝廷威令興一旅之師不旬日而破
滅之如虜疋雛爾軰縦頑梗兇悍自視以為孰與
宸濠吾若聲汝之罪不過令一徧禆領衆數百立
虀粉爾軰如機上肉耳顧念爾等皆吾赤子其始
本無背叛之謀止因規利爭忿肆惡長奸日迷日
䧟遂至於此夫父母之於子豈有必𣣔殺之心惟
其悖逆亂常之甚將至於覆宗滅戸不得巳而後
置之法苟有改化之機父母之心又未嘗不𣣔生
全之也前此官府免爾租稅蠲爾債負除爾罪名
而遂謂爾可以安居復業是終非所以生汝吾今
則不然不免爾租賦不蠲爾債負不除爾罪名爾
能聽吾言改惡從善惟免爾一死限爾一月之内
釋怨觧仇迯稅者輸其賦負債者償其直有罪者
伏其辜吾則待爾如故爾不聽吾言任汝軰自爲
之吾心既無不盡吾可以無憾矣爾後無悔
批江西都司掌管印信
看得三司各官推舉該衛所掌印僉書等官頗已
得宜俱依議仰行按察司將本院原發貯庫印信
看驗明白照議給領掌管兹當該衛改革之初仍
行各官務在圖新更如端本澄源共惟同心同德
之美以立可久可大之規不獨顯功業於當時必
𣣔垂模範於来裔上不負廟堂之特選而下可
副諸司之舉任其或庸碌浮沉甚至欺公剥下豈
徒敗其身名亦難免於刑憲其餘空閒各官觀其
才識皆可器使但以闕少人多未及盡用各官惟
務持身勵志藏器待時但恐見用而無才勿慮有
才而未用若果囊中之錐無不脫潁而出毋謂上
人不知輙自頽靡是乃自棄非人棄汝矣俱仰備
行各官查照施行
牌行崇義縣查行十家牌法
看得新開崇義縣治雖經本院委官緝理經畫大
略規模已具終是草創之初經制未習該縣官員
若不假以威權聽其從宜整理則招徕安習之功
亦未可責效除行守廵兵備等衙門外牌仰知縣
陳瓉上緊前去該縣首照十家牌諭查審編排連
屬其形勢輯睦其鄰里務要治官如家愛民如子
一應詞訟差徭錢糧學校等項俱聽因時就事從
宜區處應申請者申請應興革者興革務在畜衆
安民不必牽制文法大抵風土習尚雖或有異而
天理民彛則無不同若使為縣官者果能殚其心
力悉其聰明致其惻怛愛民之誠盡其撫輯教飬
之道雖在蠻貊無不可化况此中土郡縣之區向
附新民本多善類我能愛之如子彼亦焉有不愛
我如父者乎夫仁慈以惠良善刑罰以鋤兇暴固
亦為政之大端若此新民之中及各縣分割都圖
人戸果有頑梗強横不服政化者即仰遵照本院
欽奉勑諭事理具由申請即行擒拏治以軍法
毋容縱恣益長刁頑
牌諭都指揮馮勲等振旅還師
牌諭都指揮馮勲通判林寬典史徐誠等本月二
十一日據知縣熊价所禀己知安義叛賊略平所
漏無幾俟餘黨一盡各官即行振旅而還就將所
擒叛賊通行牢固綁縛分領觧赴軍門各官在途
務要肅整行伍申嚴紀律禁緝軍兵不得犯人一
草一木今差參隨官詹明賫執各官原領令旗
令牌監軍而回但有違令侵擾於人者即行斬首
示衆其奮命當先被殺被傷義勇之士及獲功人
役各官務要從公從實開報以憑優恤給賞不得
互分彼此輒有偏私輕重但能推功讓美者勤勞
雖微亦在褒賞若有爭功專利者功蹟雖茂亦從
擯抑其奉新兵快往年從征多犯禁令令既效有
勤勞尤宜保全始終毋蹈前非自取軍法重罪知
縣熊价不必觧賊且可在縣撫安被擾軍民令各
安居樂業既行申嚴十家牌諭互相保障仍量留
九姓義勇分班守縣候事體定帖以漸散回
批瑞州知府告病申
看得知府胡堯元始以忠義興討賊之功繼以剛
果著及民之政雖獲上之誠或有未孚而守身之
節初無可議據申告病情由亦似意有所為大抵
能絜矩者必推已及人當大任者在動心忍性仰
布政司即行本官照舊盡心管理府事毋因一朝
之忿遂忘三反之功事如過激𣣔抗彌卑理苟不
渝雖屈匪辱此繳
賑恤水災牌
㩀南康建昌撫州宜黃等縣申稱非常水災乞賜
大施賑恤急救生靈流移等情看得撗水非常下
民昏墊實可傷憫但計府縣所積無多實難溥賑
其地方被水既廣而民困朝不謀夕若候查實報
名造冊給散未免曠日遲久反生冒濫已行二府
各委佐貳官及行所屬被水各縣掌印等官用船
裝載榖米分投親至被水鄊村驗果貧難下戸就
便量行賑給為照南昌所屬水災尤劇但居民稠
雜數多頑梗若賑給之時非守廵臨督於上或致
騰踴紛爭為此仰分守廵南昌官吏即便分督該
府縣官於預備倉内米穀用船裝運親至被水鄉
村不必揚言賑饑專以踏勘水災為事其間驗有
貧難下戶就便量給升斗暫救目前之急給過人
戶略記姓名數目完報查考不必造冊擾害所至
之地就督各官申嚴十家牌諭通加撫慰開導令
各相安相恤仍督各官俱要視民如子務施實惠
不得虚文搪塞徒費錢糧無救民患取罪不便
仰湖廣布按二司優恤冀元亨家屬
照得湖廣常德府武陵縣舉人冀元亨忠信之行
孚於遠邇云云巳經備咨六部院寺等衙門詳辦
去後今照冀元亨該科道等官交章申暴各該官
司辦無干碍先巳釋放不期復染瘧痢身故該部
司屬官員及京師賢士大夫莫不痛悼相與資給
衣棺本院亦已具舟差人扶柩歸葬但恐本生原
藉官司一時未知詳悉仍將家屬羈監未免枉受
淹禁除將本生節義另行具本奏請褒錄外擬
合通行為此牌仰抄案回司即行常德府速將舉
人冀元亨家屬通行釋放財産等項亦就查明給
還收管仍將本生妻子特加優恤使奸人知事久
論定之公而善類無作德降殃之惑其於民風士
習不為無𥙷矣
批江西按察司故官水手呈
看得僉事李素處心和易居官淸諥生既無以為
家死復無以為殮寡妻弱妾旅櫬萬里死喪之哀
實倍恒情該司議𣣔加撥長夫水手護送非獨僚
友之情實亦惇廉周急之義准議行令各府僉撥
長夫水手照例起關差人護送還鄊
仰南康府勸留教授蔡宗兖
據南康府儒學中看得教授蔡宗兖德任師儒心
存孝義今方奉慈母而行正可樂英才之化况職
主白鹿當宋儒倡道之區勝據匡廬又昔賢棲隱
之地偶有親疾自可將調輙興掛冠之請似違奉
檄之心仰布政司備行南康府掌印官以禮勸留
仍與脩葺學宮供給薪水稍厚飬賢之禮以見崇
儒之意&KR0819;
批江西布政司禮送致仕官呈
據江西布政司呈查勘新建知縣李時告送僉事
李素喪歸雲南任内無礙緣由看得知縣李時所
呈量才能而如止已見恬退之節因友喪而求去
尤見交誼之敦既經查勘明白亦合遂其高致仰
司即行該府聽令本官以禮致仕動支無礙官銀
置備綵帳羊酒從厚送餞加撥長夫水手資送還
鄕該司仍將本官致仕緣由行原籍官司用彰行
誼之美以為風俗之勸繳
王文成公全書卷之十七終
王文成公全書卷之二十九
續編(四序)
是卷師作扵弘治初年筮仕之始也自題其
稿曰上國遊洪葺師錄自辛巳以後文字釐
爲正錄已前文字則間採外集而不全錄者
盖師學静入于陽明洞得悟于龍場大徹于
征寧藩多難殷憂動忍增益學益徹則立教
益簡易故一切應酬諸作多不彙入是卷已
廢閣逸稿中久矣茲刻續錄復檢讀之見師
天禀夙悟如玉出璞雖未就追琢而闇闇内
光因嘆師禀夙智若無學問之全功則逆其
所造當只止此使學者智不及師肯加學問
之全功則其造詣日精當亦莫禦若智過扵
師而功不及師則終無所造自負其質者多
矣乃復取而刻之俾讀師全錄者聞道貴得
真修徒恃其質無益也嘉靖辛酉德洪百拜
識
鴻泥集序
鴻泥集十有三卷燕居集八卷半閒龍先生之作
也其子僉憲君致仁將刻諸梓而屬其序於守仁
曰斯將來之事也然吾家君老矣及見其言之傳
焉庶以悦其心吾子以為是傳乎守仁曰是非所
論也孝子之事親也求悅其心志耳目惟無可致
力無弗盡焉况其言語文辭精神之所存非獨意
玩手澤之餘其得而忽也旣思永其年又思永其
名篤愛無已也將務悅其親寧是之與論乎君曰
雖然吾子言之守仁曰是乃所以自盡者夫必其
弗傳也斯幾扵不仁必其傳之也斯(幾扵)不知其傳
也屬之巳其傳之弗傳之也屬之人姑務其屬之
已也已君曰雖然吾子必言之守仁曰繪事之詩
不入扵風雅孺子之歌見稱扵孔孟然則古之人
其可傳而弗傳者多矣不冀傳而傳之者有矣抑
傳與不傳之間乎昔馬談之史其傳也遷成之班
彪之文其傳也固述之衛武公老矣而有抑之戒
盖有道矣夫子删詩列之大雅以訓扵世吾聞先
生年八十而博學匪懈不忘乎警惕又嘗數述六
經宋儒之緒論其扵道也有聞矣其扵言也足訓
矣致仁又尊顯而張大之將益興起乎道德而發
揮乎事業若泉之逹其放諸海不可限而量是集
也其殆有傳乎致仁起拜曰是足以為家君夀矣
霓也敢忘吾子之規遂書之為敘
澹然子序(有詩)
澹然子四易其號其始曰凝秀次曰完齋又次曰
友葵最後為澹然子陽眀子南遷遇於瀟湘之上
而語之故且屬詩焉詩而敘之其言曰人天地之
心而五行之秀也凝則形而生散則游而變道之
不凝雖生猶變反身而誠而道凝矣故首之以凝
秀道凝扵已是為率性率性而人道全斯之謂完
故次之完齋齋完者盡已之性也盡已之性而後
能盡人之性盡萬物之性至扵草木至矣葵草木
之微者也故次之以友葵友葵同扵物也内盡扵
已而外同乎物則一矣一則脗然而天游混然而
神化同歸而殊途一致而百慮天下何思何慮矣
故次之以澹然子終焉或曰陽眀子之言倫矣而
非澹然子之意也澹然之意玄矣而非陽明子之
言也陽明子聞之曰其然豈其然乎書之以質扵
澹然子澹然子世所謂滇南趙先生者也詩曰
兩端妙闔闢五運無留停藐然覆載内真精諒斯
凝雞犬一馳放散失随飄零惺惺日收歛致曲乃
明誠
明誠為無忝無忝斯全歸深淵春冰薄千鈞一絲
微膚髮尚如此天命焉可違參乎吾與爾免矣幸
無虧
人物各有禀理同氣乃殊曰殊非有二一本分澄
淤志氣塞天地萬物皆吾軀炯炯傾陽性葵也吾
友于
孰葵孰為予友之尚為二大化豈容心繄我亦何
意悠哉澹然子乘化自來去澹然匪冥然勿忘還
勿助
夀楊母張太孺人序
考功主事楊名父之母張太孺人以敏慧貞肅為
鄉邑女氏師凢鄉人稱閨閫之良必曰張太孺人
而名父亦以孝行聞苟擬人物有才識行誼無問
知不知必首曰名父名父蓋今鄉評士論之公則
爾也今年六月太孺人夀六十有七大夫卿士美
楊氏母子之贒以爲難得舉酒畢賀扵是太孺人
之長女若婿從事扵京師且歸太孺人一旦欣然
治装欲與俱南名父帥妻子從親戚百計以留太
孺人曰噫小子無庸爾焉自爾舉進士爲令三邑
今爲考功前後且十有八年吾能一日去爾哉爾
爲令吾見爾出入以勞民務昕夕不遑而爾無怠
容吾知爾之能勤然其時監司督扵上或爾有所
畏也見爾之食貧自守一介不以苟而以色予養
吾知爾之能廉然其時方有以賄敗者或爾有所
懲也見爾毀滛祠崇正道禮先贒之後旌行舉孝
拳拳以風俗爲心吾知爾能志扵正然其時遠近
方以是燁爾或以是發聞也自爾入爲部属且五
年庶幾得以自由而爾食忘味寝忘寐雞鳴而作
候予寝而出朝扵上疾風甚雨雷電晦暝而未
嘗肯以一日休予然後信爾之誠扵勤身與妻子
為清苦而澹然以為樂交天下之士而莫有以苞
苴饋遺至予然後信爾之誠扵廉凡交爾而來者
予耳其言非文學道義之相資則朝廷之政邊
徼之務是謀磨礱砥礪惟不及古之人是憂焉予
然後信爾之誠志扵正而非有所色取扵其外吾
扵是而可以無憂爾也巳且爾弟亦善養吾老矣
姻族鄉黨之是懷南歸予樂也名父跽請不已太
孺人曰止而獨不聞之夫煦煦焉飲食供奉以為
孝而中衡拂之孰與樂親之心而志之養乎名父
懼乃不敢請縉紳士夫聞太孺人之言者莫不咨
嗟歎息以為雖古文伯子輿之母何以加是扵是
相與倡為歌詩以頌太孺人之賢而嘉名父之能
養某扵名父厚也比而序之
對菊聮句序
職方南署之前有菊數夲閱歲旣稿李君貽教為
正郎于時天子居亮闇西北方多事自夏徂秋
荒頓窘戚菊發其故叢高及扵垣署花盛開且衰
而貽教尚未之知也一日守仁與黃眀甫過貽教
語開軒而望始見焉計其時重陽之節旣去之旬
有五日相與感時物之變衰歎人事之超忽發為
歌詩遂成聮句鬱然而憂深悄然而情隱雖故托
辭扵觴咏而沉痛惋悒終有異乎昔之舉酒花前
劇飲酣歌陶然而樂者矣古之人謂菊為花之隱
逸則菊固惟澗谷巖洞村圃籬落之是宜而以植
之簿書案牘之間殆亦昔之所謂吏而隱者歟守
仁性僻而野嘗思鹿豕木石之群貽教與眀甫雖
各惟利噐處劇任而飄然每有煙霞林壑之想以
是人對是菊又當是地嗚呼固宜其重有感也巳
東曹倡和詩序
正德改元之三月兩廣缺總制大臣朝議以東
南方多事其選扵他日宜益慎重扵是湖南熊公
由兵部左侍郎且滿九載秩矣擢左都御史以行
衆皆以兩廣為東南巨鎮海外諸蠻夷之所向背
如得人而委之天子四方之憂可免二焉雖扵
資為屈而以清德厚望選重可知矣然而司馬執
兵之樞居中幹旋以運制四外不滋為重歟方其
初議時亦有以是言者慮非不及而當事者卒以
公之節操才望爲辭謂非公不可其意實欲因是
而出公扵外也扵是士論閧然以爲非宜然已
命下無及矣爲重鎮得贒大臣而撫之朝議以
重舉而公以德升物議顧怏然而不滿也衡物之
情以行其私而使人懷不滿焉非夫忘世避俗之
士不能無憂焉自命下暨公之行曹属之爲詩
以寫其睠留之情者凡若干人以前驅之驟發也
敘而次之僅十之一遮公御而投之庸以寄其私
焉
豫軒都先生八十受封序
弘治癸亥冬守仁自會稽上天目東觀扵震澤遇
南濠子都玄敬扵吴門遂偕之入玄幕登天平還
值大雪次虎丘凢相從旬有五日予與南濠子為
同年蓋至是而始知其學之無所不窺也歸造其
廬獲拜其父豫軒先生與予坐而語蓋屯然其若
避而彙趨也秩然其若歛而陽煦也予塪然而心
撼焉倏而色慚焉倏而目駭焉亡予之故先生退
守仁謂南濠子曰先生殆有道者歟胡為乎色之
不存予而德之予薰也南濠子笑而頷之曰然子
其知人哉吾家君扵藝鮮不通而人未嘗見其學
也扵道鮮不䆒而人未嘗知其有也夫善之弗彰
也則扵子乎避雖然吾家君則甚惡之吾子旣知
之也穆其敢隱乎几穆之所見知扵吾子皆吾家
君之所弗屑也故鄉之人無聞焉非吾子之粹扵
道其寧孰識之夫南濠子之學以該洽聞四方之
學者莫不誦南濠子之名而莫有知其學之出自
先生者先生之學南濠子之所未能盡而其鄉人
曾莫知之古所謂潜世之士哉彼且落其榮而核
之存彼且固靈株而塞其兊彼且被褐而懷玉離
形迹遁聲華而以為知己者累孰比比焉跡形骸
而求之其遠哉今年先生夀八十神完而氣全齒
髮無所變八月甲寅天子崇徽號扵兩宫推恩
臣下扵是南濠子方為冬官主事得被異數封先
生如其官同年之任扵京者美先生之高夀樂南
濠子之獲榮其親也集而賀之夫樂夀康寧世之
所慕而予不敢以為先生侈章服華寵世之所同
貴而予不敢以為先生榮南濠子以予言致之先
生亦且以予為知言乎乙丑十月序
送黃敬夫先生僉憲廣西序
古之仕者將以行其道今之仕者將以利其身將
以行其道故能不以險夷得喪動其心而惟道之
行否為休戚利其身故懷土偷安見利而趨見難
而懼非古今之性爾殊也其所以養扵平日者之
不同而觀夫天下者之逹與不逹耳吾邑黃君敬
夫以刑部員外郎擢廣西按察僉事廣西天下之
西南徼也地卑濕而土疎薄接境扵諸島蠻夷瘴
癘欝蒸之氣朝夕瀰茫不常睹日月山獞海獠非
時竊發鳥妖蛇毒之患在在而有固今仕者之所
懼而避焉者也然予以為中原固天下之樂土人
之所趨而聚居者然中原之民至今不加多而嶺
廣之民至今不加少何哉中原之民其始非必盡
皆中原者也固有從嶺廣而遷居之者矣嶺廣之
民其始非必盡皆嶺廣者也固有從中原而遷居
之者矣久而安焉習而便焉父兄宗族之所居親
戚墳墓之所在自不能一日捨此而他也古之君
子惟知天下之情不異扵一鄉一鄉之情不異扵
一家而家之情不異扵吾之一身故視其家之尊
卑長幼猶家之視身也視天下之尊卑長幼猶鄉
之視家也是以安土樂天而無入不自得後之人
視其兄之扵已固已有間則又何怪其險夷之異
趨而利害之殊節也哉今仕扵世而能以行道為
心求古人之意以逹觀夫天下則嶺廣雖遠固其
鄉閭嶺廣之民皆其子弟郡邑城郭皆其父兄宗
族之所居山川道里皆其親戚墳墓之所在而嶺
廣之民亦將視我為父兄以我為親戚雍雍愛戴
相眷戀而不忍去况以為懼而避之耶敬夫吾邑
之英也幼居扵鄉鄉之人無不敬愛長徙扵南畿
之六合六合之人敬而愛之猶吾鄉也及舉進士
宰新鄭新鄭之民曰吾父兄也入為冬官主事出
治水扵山東改秋官主事擢員外郎僚宷曰吾兄
弟也盖自居扵鄉以至扵今經歷且十餘地而人
之敬愛之如一日君亦自為童子以至扵為今官
經歷且八九職而其所以待人愛衆者恒如一家
今之擢廣西也人咸以君之贒宜需用扵内不當
任遠地君曰吾則不贒使或贒也乃所以宜扵遠
嗚呼若君者可不謂之志扵行道素養逹觀而有
古人之風也歟夫志扵為利雖欲其政之善不可
得也志扵行道雖欲其政之不善亦不可得也以
君之所志雖未有所見吾猶信其能也况其赫燁
之聲奇偉之績久熟扵人人之耳目則吾扵君之
行也頌其所難而易者見矣
性天卷詩序
錫之崇安寺有浮屠淨覺者扁其居曰性天因地
官秦君國聲而請序於予予不知淨覺顧國聲端
人也而淨覺托焉且嘗避所居以延國聲誦讀其
間此其為人必有可與言者矣然性天旣非淨覺
之所及而性與天又孔子之所罕言子貢之所未
聞則吾亦豈易言哉吾聞浮屠氏以寂滅為宗其
教務抵扵木稿灰死影絶迹滅之境以為空幻則
净覺所謂性天云者意如此乎淨覺旣巳習聞而
復予請焉其中必有願也吾不可復以此而瀆告
之姑試與淨覺觀扵天地之間以求所謂性與天
者而論之則凡赫然而明&KR0963;然而生訇然而驚油
然而興凡蕩前擁後迎盻而接眒者何適而非此
也哉今夫水之生也潤以下木之生也植以上性
也而莫知其然之妙水與木不與焉則天也激之
而使行扵山顛之上而反培其末是豈水與木之
性哉其奔決而仆天固非其天矣人之生入而父
子夫婦兄弟出而君臣長幼朋友豈非順其性以
全其天而已耶聖人立之以紀綱行之以禮樂使
天下之過弗及焉者皆扵是乎取中曰此天之所
以與我我之所以為性云耳不如是不足以為人
是謂喪其性而失其天而况扵絶父子屏夫婦逸
而去之耶吾儒之所謂性與天者如是而已矣若
曰性天之流行云則吾又何敢躐以䙝淨覺乎哉
夫知而弗以告謂之不仁告之而躐其等謂之誣
知而不為焉者謂之惑吾不敢自䧟扵誣與不仁
觀淨覺之所與與其所以請亦豈終惑者邪旣以
復國聲之請遂書扵其卷
送陳懷文尹寧都序
木之産扵鄧林者無棄材馬之出扵渥洼者無凡
足非物性之有異其種類土地使然也剡溪自昔
稱多贒而陳氏之居剡者尤為特盛其先有諱過
者仕宋為侍御史子匡由進士為少詹士匡之四
世孫聖登進士判處州子頥徵著作頥子國光元
進士官大理卿光姪彦範為越州路總管至懷文
之兄尭由鄉進士掌教濮州弟璟蜀府右長史珂
進士刑曹主事衣冠文物輝映後先豈非人之所
謂鄧林渥洼者乎宜必有瓌奇之材絶逸之足干
青雲而躡風電者出乎其間矣懷文始與予同舉
扵鄉望其色而異耳其言而驚求其世則陳氏之
産也曰嘻異哉土地則爾他時柱廊廟而致千里
者非彼也歟旣而匠石靡經伯樂不遇遂復困寂
寞而伏塩車者十有五年斯則有司之不明扵懷
文固無病也今年赴選銓曹授尹江西之寕都夫
以懷文合抱之具此宜無適而不可顧寕都百里
之地吾恐懷文之驥足有所不展也然而行遠之
邇登高之卑自今日始矣則如予之好扵懷文者
扵其行能無言乎贈之詩曰矯矯千金駿欝欝披
雲枝跑風拖雷電梁棟惟其宜寒林棲落日暮色
江天巵元龍湖海士客衣風塵緇牛刀試花縣鳴
琹坐無為清濯廬山雲心事良獨奇悠悠西江水
别懷諒如斯
送駱藴良潮州太守序
昔韓退之為潮州刺史其詩文間亦有述潮之土
風物産者大抵謂潮為瘴毒﨑險之鄉而海南帥
孔戣又以潮州小祿薄特給退之錢千十百周其
闕乏則潮盖亦邊海一窮州耳今之嶺南諸郡以
饒足稱則必以潮為首舉甚至以為雖江淮財賦
之地亦且有所不及豈潮之土地嗇扵古而今有
所豐抑退之貶謫之後其言不無激扵不平而有
所過也退之為刑部侍郎諫迎佛骨天子大怒必
欲置之死裴度崔群軰為解始得貶潮州則潮在
當時不得為美地亦略可見今之所稱則又可以
身至而目擊固非出扵妄傳特其地之不同扵古
則要為有自也予嘗謂牧守之治郡譬之農夫之
治田農夫上田一歲不治則半收再歲不治則無
食三歲不治則化為蕪莾而比扵瓦礫苟盡樹藝
之方而勤耕耨之節則下田之收與上等江淮故
稱富庶當其兵荒之際凋殘廢瘠固宜有之乃今
重熙累洽之日而其民往往有不堪之嘆豈非以
其俗素習扵奢逸而上之人又從而重歛繁役之
刓剝環四面而集則雖有良守牧亦一暴十寒其
為生也無幾矣潮地岸大海積無饒富之名其民
貢賦之外皆得以各安地利業儉朴而又得守牧
如退之李德𥙿陳堯佐之徒相望而撫掬梳摩之
所以積有今日之盛實始扵此邇十餘年來富盛
之聲旣揚則其勢不能久而無動有司者又將顧
而之焉則吾恐今日之潮復為他時之江淮其甚
可念也今年潮知府員缺諸暨駱公藴良以左府
經歷擢是任以往公嘗守安陸至今以富足號遂
用是建重屏其地繼後循其迹而治之者率多有
聲聞及入經歷左府都督事兵府政清自府帥下
迨幕属軍吏禮敬畏戴不謀而同其扵潮州也以
其治安陸者治之而又獲夫上下之心如今日之
在兵府將有為而無不從有革而無不聽政績之
美又果足為後來者之所遵守則潮之富足將終
保扵無恙而一郡民神為有福矣夫為天子延
一郡之福功豈小乎哉推是以進他日所成其又
可論公僚友李載暘軰請言導公行予素知公之
心且稔其才自度無足為贈者為潮民慶之以酒
而頌之以此言
高平縣志序
高平志者高平之山川土田風俗物産無不志焉
曰高平則其地之所有皆舉之矣禹貢職方之述
巳不可尚漢以來地理郡國志方輿勝覽山海經
之屬或略而多漏或誕而不經其間固巳不能無
憾惟我朝之一統志則其綱簡扵禹貢而無遺
其目詳扵職方而不冗然其規模宏大闊略實為
天下萬世而作則王者事也若夫州縣之志固又
有司者之職其亦可緩乎弘治乙卯慈谿楊君明
甫令澤之高平發號出令民旣悦服乃行田野進
父老詢邑之故將以脩廢舉墜而邑舊無志無所
於考明甫嘅然太息曰此大闕責在我遂廣詢博
採搜秘闕疑旁援直㩀輔之以已見遵一統志凡
例總其要節而属筆扵司訓李英不踰月編成於
是繁劇紛沓之中不見聲色而數千載散亂淪落
之事棄廢磨滅之迹燦然復完明甫退然若無與
也邑之人士動容相慶駭其昔所未聞者之忽睹
而喜其今所將泯者之復明也走京師請予序予
惟高平即古長平戰國時秦白起攻趙坑降卒四
十萬扵此至今天下冤之故自為童子即知有長
平慷慨好奇之士思一至其地以吊千古不平之
恨而不可得或時考圖志以求其山川形勢扵彷
彿間予嘗思睹其志以為遠莫致之不謂其無有
也盖嘗意論趙人以四十萬俯首降秦而秦卒坑
之了無哀恤顧忌秦之毒虐固巳不容誅而當時
諸侯其先亦自有以取此者夫先王建國分野皆
有一定之規畫經制如今所謂志書之類者以紀
其山川之險夷封疆之廣狹土田之饒瘠貢賦之
多寡俗之所宜地之所産井然有方俾有國者之
子孫世守之不得以已意有所增損取予夫然後
講信修睦各保其先世之所有而不敢冐法制以
相侵陵戰國之君惡其害已不得騁無厭之欲也
而皆去其籍扵是強陵弱衆暴寡兼并僣竊先王
之法制蕩然無考而奸雄遂不復有所忌憚故秦
敢至扵此然則七國之亡實由文獻不足證而先
王之法制無存也典籍圖志之所關其不大哉今
天下一統皇化周流州縣之吏不過具文書計
歲月而以贅痝之物視圖志不知所以宜其民因
其俗以興滯𥙷弊者必扵志焉是頼則固王政之
首務也今夫一家且必有譜而後可齊而况扵州
縣天下之大州縣之積也州縣無不治則天下治
矣明甫之獨能汲汲扵此其所見不亦遠乎明甫
學博而才優其為政廉明毁淫祠興社學㪟倫厚
俗扶弱鋤強實皆可書之扵志以為後法而明甫
謙讓不自有也故予為序其略於此使後之續志
者考而書焉
送李柳州序
柳州去京師七千餘里在五嶺之南嶺南之州大
抵多卑濕瘴癘其風土雜夷從自昔與中原不類
唐宋之世地盡荒服吏其土者或未必盡皆以譴
謫而以譴謫至者居多士之立朝意氣激軋與時
抵忤不容扵儕衆扵是相與擯斥必致之遠地故
以譴謫而至者或未必盡皆贒士君子而贒士君
子居多予嘗論賢士君子扵平時随事就功要亦
與人無異至扵處困約之鄉而志愈勵節益堅然
後心跡與時俗相去遠甚然則非必賢士君子而
後至其地至其地而後見贒士君子也唐之時柳
宗元出為柳州刺史劉蕡斥為柳州司戶蕡之忠
義旣已不待言宗元之出始雖有以自取及其至
柳而以禮教治民砥礪奮發卓然遂有聞扵世古
人云庸玉女扵成也其不信已夫自是寓遊其地
若范祖禹張廷堅孫覿高穎劉洪道胡夢昱軰皆
忠贒剛直之士後先相繼不絶故柳雖非中土至
其地者率多贒士是以習與化移而衣冠文物蔚
然為禮義之邦我皇明重熙累洽無間邇遐世
和時泰瘴癘不興財貨所出盡扵東南扵是遂為
嶺南甲郡朝廷必擇廉能以任之則今日之柳
州固已非唐宋之柳州而今日之官其土者豈惟
非昔之比其為重且專亦較然矣弘治丙辰柳州
知府員缺内江李君邦輔自地官正郎膺命以
往人皆以邦輔居地官十餘年綽有能聲為縉紳
所稱許不當遠去萬里外予於邦輔知我也亦豈
不惜其遠别顧邦輔居地官上曹著廉聲有能績
徐速自如優游榮樂之地皆非人所甚難人亦不
甚為邦輔屈不知其中之所存今而間關數千里
處險僻難為之地得以試其堅白扵磨涅則邦輔
之節操志慮庶幾盡白扵人人而任重道遠真可
以無負今日縉紳之期望豈不美哉夫所處冐艱
險之名而節操有相形之美以不滿人之望加之
以不自滿之心吾扵邦輔之行所以獨欣然而私
喜也
送吕丕文先生少尹京丞序
昔蕭望之為諫議大夫天子以望之議論有餘才
任宰相將觀以郡事而望之堅欲拾遺左右後竟
出試三輔至元帝之世而望之遂稱贒相焉古之
英君其將任是人也旣已納其言又必考其行將
欲委以重則必老其才所以用無不當而功無不
成若漢宣者史稱其綜核名實盖亦不為虛語矣
新昌吕公丕文以禮科都給事中擢少尹南京兆
給事諫官也京兆三輔之首也以給事試京兆是
諫官試三輔也是其先後名爵之偶同扵望之非
徒以寵直道而開讜言固亦微示其意扵其間耳
吕公以純篤之學忠貞之行自甲辰進士為諫官
十餘年其所論扵朝而建明者何如也致于
上而替可否者何如也聲光在人公道在天下
聖天子詢事考言方欲致股肱之良以希唐虞之
盛耳目之司顧獨不重哉然則公京兆之擢固將
以信其夙所言者扵今日而須其大用扵他時也
其所以贒而試之有符扵漢宣之扵望之而其所
將信而任之則吾又知其决非彼若而已也君行
矣旣巳審上意之所在公卿大夫士傾耳維新
之政以劵其所言且謂日需其效以俟庸也其得
無念扵斯行乎哉學士謝公&KR1200;與公有同舉同鄉
之好飲以餞之謂某也宜致以言予惟君之文學
政事扵平常旣巳信其必然知言之弗能毫末加
也而超擢之榮又不屑為時俗道若夫名譽之美
期俟之盛則固君之所宜副而實諸公飲餞之情
也故比而序之以為贈
慶吕素菴先生封知州序
朝廷褒德顯功因其子以及其親斯固人情事理
之所宜然盖亦所謂忠厚之至也然舊制京官三
載舉得推恩而州縣之職非至扵數載之外屢為
其上官所薦揚則終不可幸而致故京官之淂推
恩非必其皆有奇績異能者苟得及乎三載皆可
以坐而有之州縣之職非必其皆無奇績異能苟
其人事之不齊得扵民矣而不獲乎上信扵已矣
而未孚扵人百有一不如式則有司者以例䋲之
雖累方岳欲推恩如其京官之三載者焉不可得
也夫父母之所以教養其子而望其榮顯夫我者
豈有異情哉人子之所以報扵其親以求樂其心
志者豈有異情哉及其同為王臣而其久近難易
相去懸絶如此豈不益令人重内而輕外也夫惟
其難若此其久若此而後能有所成就故其教子
之榮顯親之志亦因之而有盛於彼皆扵此見焉
浙之新昌有隱君子曰素菴吕公者今刑部員外
郎中原之父也自幼有㓗操高其道不肯為世用
優游煙壑專意教其子使之盡學夫修已治人之
方凡其所欲為而不及為者皆一以付之曰吾不
能有𥙷扵時不可使吾子復為獨善者學成使之
仕成化庚子中原遂領鄉薦與家君實同登焉甲
辰舉進士出守石州石故號難治中原至即除舊
令之不便扵民者布教條為約束以其素所習扵
家庭者坐而治之民皆靡然而從翕然而起士夫
之騰扵議者部使之揚薦者曰某廉吏某勤吏某
才而有能某贒而多智必皆扵中原是歸焉有司
奉舊典推原中原厥績所自而公之所以訓誨其
子之功為大天子下制褒揚封公為奉直大夫
配某氏封宜人以寵榮之鄉士夫皆曰子為京職
而能克享褒封者于今皆爾此不足甚異公之教
其子為其難而獨能易其獲此則不可以無賀扵
是李君軰皆為詩歌而來属予言予惟天下之事
其得之也不難則其失之也必易其積之也不久
則其發之也必不宏今夫松栢之拂穹霄而擊車
輪也其始盖亦必有蔽扵蓬蒿而厄扵牛羊以能
有成立公之先世自文惠公以來相業吏治世濟
其美固宜食報扵其後矣而不食以鍾扵公公之
道自足以顯扵時矣而不顯以致扵其子且復根
盤節錯而中為之處焉乃有所獲是豈非所謂積
之久而得之難者歟則其他日所發之宏大其子
之陟公卿而樹勲業身享遐齡以永天祿扵無窮
盖未足以盡也然則公之可賀者在此而不專在
扵彼某也敢贅言之
賀監察御史姚應隆考績推恩序
御史姚君應隆監察江西道之三年冡宰考其績
有成以最上扵是天子進君階文林郎遂下
制封君父坡隣公如君之階君母某氏為孺人及
君之配某氏扵是僚友畢賀謂某尤厚扵君属之
致所以賀之意某曰應隆之幼而學之也坡隣公
之所以望之者何將不在扵樹功植名以光大其
門閭已乎坡隣公之教之而應隆之所以自期之
者何將不在扵顯揚其所生以不負其所學巳乎
然此亦甚難矣銖銖而積之皓首而無成者加半
焉幸而有成得及其富盛之年以自奮扵崇赫之
地者幾人是幾人者之中方起而躓半途而廢垂
成而毀者又往往有之可不謂之難乎應隆年二
十一而歌鹿鳴扵鄉明年遂舉進士由郎官陟司
天子耳目謂非富盛之年以自奮扵崇赫之地不
可也英聲發扵新喻休光著扵沛邑而風裁振扵
朝署三年之間遂得以成績被天子之寵光扵
其父母謂非樹功植名以光大其門閭而顯揚其
所生不可也坡隣之所望應隆之所自期扵今日
而兩有不負焉某也請以是為賀雖然君子之成
身也不惟其外惟其中其事親也不惟其文惟其
實應隆之所以自奮扵崇赫之地者果足以樹身
植名而成其身已乎外焉而已耳應隆之所以被
寵光扵其父母者果足以為顯揚其所生而為事
親之實已乎文馬而已耳夫子曰成身有道不明
乎善不成其身矣斯之為中悅親有道反身不誠
不悦扵親矣斯之謂實應隆内明而外通動以古
之豪傑自標凖其忠孝大節皆其素所積蓄雖隱
而不揚其所以成身而事親者自若也况其外與
文者又兩盡焉斯其不益足賀乎
送紹興佟太守序
成化辛丑予來京師居長安西街久之文選郎佟
公實來與之隣其貌頎然以秀其氣熙然以和介
而不絶物寬而有分劑予嘗私語人以為此真廊
廟噐也旣而以他事外𥙷不相見者數年弘治癸
丑公為貳守扵蘇蘇大郡繁而尚侈機巧而多偽
公至移侈以朴消偽以誠勤扵職務日夜不懈時
予趍京見蘇之士夫與其民之稱頌之也扵是始
知公之不獨有其德噐又能循循吏職甲寅移守
嘉興嘉興財賦之地民苦扵兼并俗殘扵武斷公
大鋤強梗剪其蕪蔓起嘉良而植之予見嘉之民
歡趍鼓舞及其士夫之欽崇之也扵是又知公有
剛明果决之才不獨能循循吏事乃嘆其不可測
識固如此今年吾郡太守缺吾郡繁麗不及蘇而
㪟朴或過財賦不若嘉而淳善則踰是亦論之通
扵吳越之間者然而邇年以來習與時異無蘇之
繁麗而亦或有其糜無嘉之財賦而亦或效其強
每與士大夫論輙嘆息興懷以為安得如昔之化
蘇人者而化之乎安得如昔之變嘉民者而變之
乎方思公之不可得而公適以起服來朝又懼吾
郡之不能有公也而天子適以為守士大夫動
容相賀以為人所祝願而天必從之意者郡民之
福亦未艾也公且行相與舉杯酒為八邑之民慶
又不能無懼也公本廊廟之噐出居扵外者十餘
年其為蘇與嘉京師之士論旣巳惜其歸之太徐
其為吾郡能幾月日且天子之意與其福一郡
孰與福天下之大也雖然公之去蘇與嘉亦且數
年德澤之流今未替也公雖不久扵吾郡矣如其
不得公也則如之何
送張侯宗魯考最還治紹興序
膠州張侯宗魯之節推吾郡也中清而外慎寬持
而肅行大獲扵上下以平其政刑三載而績成是
為弘治十三年將上最天曹吾父老聞侯之有行
也皆出自若耶山谷間送扵錢清江上侯曰父老
休矣吾無德政相及徒勤父老吾懼且怍父老休
矣吾無以堪也父老曰明府知斯水之所以為錢
清者乎昔漢劉公之去吾郡也吾儕小人之先亦
皆出送各有所贈獻劉公不忍違先民之意乃人
取一錢已而投之斯水因以名焉所以無忘劉公
之清德且以志吾先民之事劉公其勤如此也今
明府之行吾儕小人限扵法制旣不敢妄有所贈
獻又不獲奔走服役致其惓惓之懷其如先民何
固辭不可復行數十里始去三月中旬侯至扵京
師天曹以最上明日遂駕以行鄉先生之仕於
朝者聞之皆出餞且邀止之曰侯之遠來亦旣勞
止適有司之不暇是以未能羞一觴扵從者是何
行之速耶侯俯而謝復止之曰侯之勞扵吾郡三
年有餘今者行數千里無非為吾民其勤且劬也
事旣竣矣吾黨不得相與為一日之從容其如吾
民何侯謝而起守仁趨而進曰諸先生毋為從者
淹侯之急扵行也守仁則知之矣僉曰謂何曰昔
者漢郭伋之行部也與諸童爲歸期及歸而先一
日遂止于野亭湏期乃入曰懼違信扵諸兒也吾
聞侯之來也鄉父老與侯爲歸期矣而復濡遲扵
此以徇一朝之樂墮其所以期父老者此侯之所
懼而有不容已扵急行也毋爲侯淹侯起拜曰正
學非敢及此然敢不求承吾子之教
送方夀卿廣東僉憲序
士大夫之仕扵京者其繁劇難爲惟部屬爲甚而
部屬之中惟刑曹典司獄訟朝夕恒窘扵簿書案
牘口决耳辯日證心求身不暫離扵公座而手不
停揮扵鉛槧盖部屬之尤甚者也而刑曹十有三
司之中惟雲南以職在京畿廣東以事當權貴其
劇且難尤有甚扵諸司者若是而得以行其志無
愧其職焉則固有志者之所願爲而多才者之所
欲成也然而紛揉雜沓之中又從而拂抑之牽制
之言未出扵口而辱巳加扵身事未解扵倒懸而
機巳發扵䧟穽議者以爲處此而能不撓扵理法
不罹扵禍敗則天下無復難為之事是固然矣然
吾以為一有惕扵禍敗則理法未免有時而或撓
苟惟理法之求伸而欲不必罹扵禍敗吾恐聖人
以下或有所不能也訟之大者莫過扵人命惡之
極者無甚扵盗賊
朝廷不忍一民冐極惡之名而無辜以死也是俗
之論皆然而夀卿獨以僉事為樂此其間夫亦容
有所未安是以寕處其薄與淹者以求免扵過慝
歟夫知其不安而不處過慝之懼而淹薄是丼焉
是古君子之心也吾扵夀卿之行請以此為贈
提牢廳壁題名記
京師天下獄訟之所歸也天下之獄分聽扵刑部
之十三司而十三司之獄又并繋扵提牢廳故提
牢廳天下之獄皆在焉獄之繋歲以萬計朝則皆
自提牢廳而出以分布扵十三司提牢者目識其
状貌手披其姓名口詢耳聽魚貫而前自辰及午
而始畢暮自十三司而歸自未及酉其勤亦如之
固天下之至繁也其間獄之巳成者分為六監其
輕若重而未成者又自為六監其桎梏之緩急扄
鑰之啓閉寒暑早夜之異防饑渴疾病之殊養其
微至扵箕箒刀錐其賤至扵滌垢除下雖各司扵
六監之吏而提牢者一不與知即弊興害作執法
者得以議擬扵其後又天下之至猥也獄之重者
入扵死其次亦皆徒流夫以共工之罪惡而舜姑
以流之扵幽州則夫拘繋扵此而其情之苟有未
得者又可以輕棄之扵死地哉是以雖其至繁至
猥而其勢有不容扵不身親之者是盖天下之至
重也舊制提牢月更主事一人至是弘治庚申之
十月而予適來當事夫予天下之至拙也其平居
無恙一遇紛擾且支離厭倦不能酬酢况茲多病
之餘疲頓憔悴又其平生至不可強之日而每歲
决獄皆以十月下旬人懷疑懼多亦變故不測之
虞則又至不可爲之時也夫其天下之至繁也至
猥也至重也而又適當天下至拙之人值其至不
可強之日與其至不可爲之時是亦豈非天下之
至難也以予之難不敢忘昔之治扵此者將求私
淑之而廳壁舊無題名搜諸故牒則存者僅百一
耳大懼泯沒使昔人之善惡無所考徵而後來者
益以畏難苟且莫有所觀感扵是廼悉取而書之
廳壁雖其旣亡者不可復追而將來者尚無窮巳
則後賢猶將有可别擇以為從違而其間苟有天
下之至拙如予者亦得以取法明善而免過愆將
不為無小𥙷然後知予之所以為此者固亦推己
及物之至情自有不容扵巳也矣弘治庚申十月
望
重修提牢廳司獄司記
弘治庚申七月重修提牢廳工畢又兩越月而司
獄司成扵是餘姚王守仁適以次來提督獄事六
監之吏皆來言曰惟兹廳若司建自正統破敝傾
圯且二十年其卑淺隘陋則草創之制無尤焉矣
是亦豈惟無以凛觀瞻而嚴法制將治事者風雨
霜雪之不免又何暇扵職務之舉而奸細之防哉
然玆部之制修廢補敗有主事一人以專其事又
壊不理吾儕小人無得而知之者獨惟拓隘以廣
易朽以堅則自吾劉公實始有是吾儕目覩其成
而身享其逸劉公之功不敢忘也又曰六監之囚
其罪大惡極何所不有作孽造奸吏數逢其殃而
民徒益其死獨禁防之不密哉亦其間容有以生
其心自吾劉公始出己意創為木閑令不苛而密
奸不弭而消桎梏可弛縲絏可無吾儕得以安枕
無事而囚亦或免扵法外之誅則劉公之功扵是
為大小人事微而謀窒無能為也敢以布扵執事
實重圖之扵是守仁旣無以禦其情又與劉公為
同僚嫌扵私相美譽也乃謂之曰吾為爾記爾所
言書劉公之名姓使承劉公之後者益修劉公之
職繼爾軰而居此者亦無忘劉公之功則扵爾心
其亦已矣皆應曰是小人之願也遂記之曰(劉君名璉)
(字廷美江西鄱陽人也由弘治癸丑進士今為刑部四川司主事云弘治庚申十月十九日)
黃樓夜濤賦(朱君朝章將復黃樓為子言其故夜泊彭城之下子瞻呼予曰)
(吾將與子聽黃樓之夜濤乎覺則夢也感子瞻之事作黃樓夜濤賦)
子瞻與客宴扵黃樓之上已而客散日夕瞑色横
樓明月未出乃隱几而坐哈焉以息忽有大聲起
於穹窿徐而察之乃在西山之麓倏焉改聽又似
夾河之曲或隱或隆若斷若逢若揖讓而樂進歙
掀舞以相雄觸孤憤扵厓石駕逸氣扵長風爾乃
乍闔復闢旣横且縦㧿㧿渢渢洶洶瀜瀜若風雨
驟至林壑崩奔振長平之屋瓦舞泰山之喬松咽
悲吟扵下浦激高響扵遥空恍不知其所止而忽
已過扵吕梁之東矣子瞻曰噫嘻異哉是何聲之
壮且悲也其烏江之兵散而東下感帳中之悲歌
慷慨激烈吞聲飲泣怒戰未巳憤氣決臆倒戈曳
載紛紛籍籍狂奔疾走呼號相及而復會扵彭城
之側者乎其赤帝之子威加海内思歸故鄉千乘
萬騎霧奔雲從車轍轟霆旌旗蔽空擊萬夫之鼓
撞千石之鍾唱大風之歌按節翺翔而將返扵沛
宮者乎扵是慨然長噫欠伸起立使童子啓戶憑
欄而望之則煙光巳散河影垂虹帆檣泊扵洲渚
夜氣起扵郊埛而明月固已出扵芒碭之峯矣子
瞻曰噫嘻予固疑其爲濤聲也夫風水之遭扵澒
洞之濱而爲是也兹非南郭子綦之所謂天籟者
乎而其誰倡之乎其誰和之乎其誰聽之乎當其
滔天浴日湮谷崩山横奔四潰茫然東翻以與吾
城之争扵尺寸間也吾方計窮力屈氣索神憊懍
孤城之岌岌覬湏臾之未壊山頽扵目懵霆擊扵
耳瞶而豈復知所謂天籟者乎及其水退城完河
流就道脫魚腹而出塗泥乃與二三子徘徊兹樓
之上而聽之也然後見其汪洋涵浴潏潏汨汨澎
湃掀簸震蕩滭渤吁者為竽噴者為箎作止疾徐
鍾磬祝敔奏文以始亂武以居呶者嗃者囂者嘷
者翕而同者繹而從者而啁啁者而嘐嘐者蓋吾
俯而聽之則若奏簫咸扵洞庭仰而聞焉又若張
鈞天扵廣野是蓋有無之相激其殆造物者將以
寫千古之不平而用以盪吾胸中之壹欝者乎而
吾亦胡爲而不樂也客曰子瞻之言過矣方其奔
騰漂蕩而以厄子之孤城也固有莫之爲而爲者
而豈水之能爲之乎及其安流順道風水相激而
爲是天籟也亦有莫之爲而爲者而豈水之能爲
之乎夫水亦何心之有哉而子乃欲㩀其所有者
以爲歡而追其旣往者以爲戚是豈逹人之大觀
將不得爲上士之妙識矣子瞻展然而笑曰客之
言是也乃作歌曰濤之興兮吾聞其聲兮濤之息
兮吾泯其迹兮吾將乘一氣以遊扵鴻濛兮夫孰
知其所極兮弘治甲子七月書于百步洪之養浩
軒
來雨山雪圖賦
昔年大雪會稽山我時放迹遊其間巖岫皆失色
崖壑俱改顔歷高林兮入深巒銀幢寶纛森圍圜
長矛利戟白齒齒駭心慄膽如穿虎豹之重關澗
谿埋沒不可辨長松之杪修竹之下時聞寒溜聲
潺潺沓嶂連天凝華積鉛嵯峨嶃削浩蕩無顛嶙
峋眩耀勢欲倒溪廻路轉忽然當之却立仰視不
敢前嵌竇飛瀑忽然中瀉冰磴崚嶒上通天罅枯
藤古葛倚&KR1104;㠂而高掛如瘦蛟老螭之蟠糾蛻皮
換骨而將化舉手攀援足未定鱗甲紛紛而亂下
側足登龍虬傾耳俯聽寒籟之颼颼陸風蹀躡直
際縹緲恍惚最高之上頭廼是仙都玉京中有上
帝遨遊之三十六瑶宫傍有玉妃舞婆娑十二層
之瓊樓下隔人世知幾許真境倒照見毛髮凡骨
高寒難久留劃然長嘯天花墜空素屏縞障坐不
厭琪林珠樹窺玲瓏白鹿來飲澗騎之下千峰寘
猿怨鶴時一呌彷彿深谷之底呼其侣蒼茫之外
爭行蹙陣排天風鑑湖萬頃寒濛濛雙䄂拂開湖
上雲照我鬚眉忽然皓白成衰翁手掬湖水洗雙
眼回看群山萬朵玉芙蓉草團蒲帳青莎蓬浩歌
夜宿湖水東夢魂清徹不得寐乾坤俯仰真在冰
壺中幽朔隂巖地歲暮常多雪獨無湖山之勝使
我每每對雪長欎結朝回策馬入秋臺高堂大壁
寒崔嵬恍然昔日之湖山雙目驚喜三載又一開
誰能縮地法此景何來石田畫師我非爾胸中胡
為亦有此來君神骨清莫比此景奇絶酷相似石
田此景非爾不能摸來君來君非爾不可當此圖
我嘗親遊此景得其趣為君題詩非我其誰乎
詩
雨霽遊龍山次五松韻
晴日須登獨秀臺碧山重疊畫圖開閒心自與澄
江老逸興誰還白髮來潮入海門舟亂發風臨松
頂鶴雙廻夜憑虛閣窺星漢殊覺諸峰近斗魁
嚴光亭子勝雲臺雨後高憑遠目開鄉里正湏吾
軰在湖山不負此公來江邊秋思丹楓盡霜外緘
書白鴈廻幽朔會傳戈甲散巳聞南檄授渠魁
雪窗閒卧
夢廻雙闕曙光浮懶卧茅齋且自由巷僻料應無
客到景多唯擬作詩酬千巖積素供開卷疊嶂廻
溪好放舟破虜玉關真細事未將吾筆遂輕投
次韻畢方伯寫懷之作
孔顔心迹臯䕫業落落乾坤無古今公自平生懷
真氣誰能晚節負初心獵情老去驚猶在此樂年
來不費尋矮屋低頭真局促且從峰頂一高吟
春晴散步
清晨急雨過林霏餘點煙稍尚滴衣隔水霞明桃
亂吐沿溪風暖藥初肥物情到底能容懶世事從
前且任非對眼春光唯自領如誰歌咏月中歸
又
祗用舞霓裳巖花自舉觴古崖松半朽陽谷草長
芳徑竹穿風磴雲蘿繡石床孤吟動梁甫何處卧
龍岡
次魏五松荷亭晚興
入座松隂盡日淸當軒野鶴復時鳴風光於我能
留意世味酣人未解醒長擬心神窺物外休將姓
字重鄉評飛騰豈必皆伊吕歸去山田亦可耕
又
醉後飛觴亂擲梭起從風竹舞婆娑疎慵已分投
箕穎事業無勞問保阿碧水層城來鶴駕紫雲雙
闕笑金娥搏風自有天池翼莫倚蓬蒿斥鷃窠
次張體仁聮句韻
眼底湖山自一方晚林雲石坐高凉閒心最覺身
多繋遊興還堪鬢未蒼樹杪風泉長滴翠霜前巖
菊尚餘芳秋江畫舫休輕發忍負良宵燈燭光
又
山寺幽尋亦惜忙長松落落水浪浪深冬平野風
煙淡斜日滄江鷗鷺翔海内交游唯酒伴年來蹤
跡半僧房相過未盡青雲話無柰官程促去航
又
青林人静一燈歸回首諸天隔翠微千里月明京
信遠百年行樂故人稀已知造物終難定唯有煙
霞或可依總為迂疎多牴牾此生何忍便脂韋
題郭詡濂溪圖郭生作濂溪像其類與否吾
何從辨之使無手中一圈蓋不知其為誰矣
然筆畫老徤超然自不妨為名筆
郭生揮寫最超群夢想形容恐未真霽月光風千
古在當時黃九解傳神
西湖醉中謾書
湖光㶑灔晴偏好此語相傳信不誣景中况有佳
賓主世上更無真畫圖溪風欲雨吟堤樹春水新
添沒渚蒲南北雙峰引高興醉携靑竹不湏扶
文衡堂試事畢書壁
棘闈秋鎻動經旬事了驚看白髮新造作曾無酣
蟻句支離莫作畫蛇人寸絲擬得長才𥙷五色兼
愁過眼頻䄂手虛堂聽明發此中豪傑定誰真
諸君以予白髮之句試觀予鬢果見一絲予
作詩實未嘗知也謾書一絶識之
忽然相見尚非時豈亦殷勤效一絲緫使皓然吾
不恨此心還有爾能知
遊泰山
飛湍下雲窟千尺瀉高寒昨向山中見真如畫裏
看松風吹短鬢霜氣肅群巒好記相從地秋深十
八盤
雪巖次蘇穎濱韻
客途亦幽尋窈窕穿谷底塵土填胸臆到此方一
洗仰視劔戟鋒㠝岏顙有泚俯窺蛟龍窟匍伏首
如稽絶境固靈秘兹遊實天啓𣑽宇遍巖壑簷牙
相角觝山僧出延客經營設酒醴道引入雲霧峻
陟歷堂陛石田唯種椒晚炊仍有米張燈坐小軒
矮榻便倦體清遊感疇昔陳李兩昆弟侵晨訪舊
跡古碣埋荒薺
試諸生有作
醉後相看眼倍明絶憐詩骨逼人清菁莪見辱真
慚我膠&KR0238;常存底用盟滄海浮雲悲絶域碧山秋
月動新情憂時謾作中宵坐共聽蕭䔥落木聲
再試諸生
草堂深酌坐寒更蠟炬煙消落絳英旅况最憐文
作會客心聊喜困還亨春回馬帳慙桃李花滿田
家憶紫荆世事浮雲堪一笑百年持此竟何成
夏日登易氏萬卷樓用唐韻
高樓六月自生寒沓嶂廻峰擁碧闌久客巳忘非
故土此身兼喜是閒官幽花傍晚煙初暝深樹新
晴雨未乾極目海天家萬里風塵關塞欲歸難
再試諸生用唐韻
天涯猶未隔年回何處嚴光有釣臺樽酒可憐人
獨遠封書空有鴈飛來漸驚雪色頭顱改莫漫風
情笑口開遥想陽明舊詩石春來應自長莓苔
次韻陸文順僉憲
春王正月十七日薄暮甚雨雷電風捲我茅堂豈
足念傷兹歲事難爲功金縢秋日亦巳異魯史冬
月將無同老臣正憂元氣泄中夜起坐心忡忡
太子橋
乍寒乍煖早春天随意尋芳到水邊樹裏茅亭藏
小景竹間石溜引清泉汀花照日猶含雨岸柳垂
隂漸滿川欲把橋名尋野老凄凉空說建文年
與胡少參小集
細雨初晴蠛蜢飛小亭花竹晚凉微後期客到停
杯久遠道春來得信稀翰墨多憑消旅况道心無
頼入禪機何時喜遂風泉賞卝作山中一白衣
再用前韻賦鸚鵡
低垂猶憶隴西飛金鎻長羈念力微秪為能言離
土遠可憐折翼歎群稀春林羞比黃鸝巧晴渚思
忘白鳥機千古正平名正賦風塵誰與惜毛衣
送客過二橋
下馬溪邊偶共行好山當面正如屏不緣送客何
因到還喜門人伴獨醒小洞巧容危膝坐淸泉不
厭洗心聽經過轉眼俱陳迹多少高厓漫勒銘
復用杜韻一首
濯纓何處有清流三月尋幽始得幽送客正逢催
驛騎笑人且復任沙鷗厓傍石偃門雙啓洞口蘿
垂箔半鈎淡我平生無一好獨扵泉石尚多求
先日與諸友有郊園之約是日因送客後期
小詩寫懷
郊園隔宿有幽期送客三橋故故遲樽酒定應湏
我久諸君且莫向人疑同遊更憶春前日歸醉先
拚日暮時郤笑相朢才咫尺無因走馬送新詩
自欲探幽肯後期若為塵事故能遲緩歸已受山
童促久坐翻令溪鳥疑竹裏清醅應幾酌水邊相
候定多時臨風無限停雲思回首空歌伐木詩
三橋客散赴前期縦轡還嫌馬足遲好鳥花間先
報語浮雲山頂尚堪疑曾傳江閣邀賓句頗似籬
邊送酒時便與諸公湏痛飲日斜潦倒更題詩
待諸友不至
花間望眼欲崇朝何事諸君迹尚遥自處豈宜同
俗駕相期不獨醉春瓢忘形爾我雖多缺義重師
生可特招自是清遊湏秉燭莫將風雨負良宵
夏日遊陽明小洞天喜諸生偕集偶用唐韻
古洞閒來日日遊山中宰相勝封侯絶糧每自嗟
尼父愠見還時有仲由雲裏高厓微入暑石間寒
溜已含秋他年故國懷諸友䰟夢還湏到水頭
將歸與諸生别於城南蔡氏樓
天際層樓樹杪開夕陽下見鳥飛回城隅碧水光
連座檻外青山翠作堆頗恨眼前離别近惟餘他
日夢䰟來新詩好記同遊處長掃溪南舊釣臺
諸門人送至龍里道中二首
蹊路高低入亂山諸贒相送愧間關溪雲壓帽兼
愁重峰雪吹衣着鬢斑花燭夜堂還共語桂枝秋
殿聽躋攀(躋攀之說甚陋聊取其對偶耳)相思不用勤書札别後
吾言在訂頑
雪滿山城入暮天歸心别意兩茫然及門真愧從
陳日微服還思過宋年樽酒無因同歲晚緘書有
鴈寄春前莫辭秉燭通宵坐明日相思隔隴煙
贈陳宗魯
學文湏學右脫俗去陳言譬若千丈木勿為藤蔓
纏又如崑崙派一瀉成大川人言古今異此語皆
虛傳吾苟得其意今古何異焉子才良可進望汝
師聖贒學文乃餘事聊云子所偏
醉後歌用燕思亭韻
萬峰櫕簇高連天貴陽久客經徂年思親謾想斑
衣舞寄友空歌伐木篇短鬢蕭疎夜中老急管哀
絲為誰好歛翼樊籠恨巳遲奮翮雲霄苦不早𬗟
懷冥寂巖中人蘿衣&KR0581;佩芙蓉巾黃精紫芝滿山
谷採石不愁倉菌貧淸溪常伴明月夜小洞自報
梅花春高閒豈說商山皓綽約真如藐姑神封書
遠寄貴陽客胡不來歸浪相憶記取靑松澗底枝
莫學楊花滿阡陌
題施總兵所翁龍
君不見所翁所畫龍雖畫兩目不點瞳曾聞弟子
誤落筆即時雷雨飛騰空運精入神奪元化淺夫
未識徒驚詫操蛇移山律回陽世間不獨所翁畫
高堂四壁生風雲黑雷紫電白晝昏山崩谷䧟屋
瓦震雨聲如瀉長平軍頭角峥嵘幾千丈倏忽神
靈露乾象小臣正抱烏號思一堕胡髯不可上視
久眩定凝心神生綃漠漠開嶙峋乃知所翁遺筆
迹當年爲寫蒼龍真只今旱劇枯原野萬國蒼生
望霑灑憑誰拈筆點雙睛一作甘霖遍天下
王文成公全書卷之二十九終
