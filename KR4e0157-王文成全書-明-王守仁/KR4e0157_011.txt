王文成公全書卷之十六
别錄(八)公移
廵撫南贛欽奉敕諭通行各屬(正德十二年正月)
節該欽奉敕諭江西福建廣東湖廣各布政司
地方交界去處累有盗賊生發因地連各境事無
統屬特命爾前去巡撫江西南安贛州福建汀州
漳州廣東南雄韶州惠州潮州各府及湖廣郴州
地方安撫軍民修理城池禁革奸弊一應地方賊
情軍馬錢糧事宜小則徑自區畫大則奏請定奪
但有盗賊生發即便嚴督各該兵備守禦守巡并
各軍衞有司設法勦捕選委廉能屬官密切體訪
及簽所在大戸并被害之家有智力人丁多方追
襲量加犒賞或募知因之人隂爲鄉導或購賊徒
自相斬捕或聽脅從并亡命窩主人等自首免罪
其軍衞有司官員中政務修舉者量加旌奬其有
貪殘畏縮誤事者徑自拏問發落爾風憲大臣湏
廉正剛果肅清奸弊以副朝廷之委任欽此欽
遵照得撫屬地方界連四省山谿峻險林木茂深
盗賊潜處其間不時出沒剽劫東追則西竄南捕
則北奔各省巡捕等官彼此推調觀望不肯恊力
追勦遂至延蔓日多當職猥以菲才濫膺重寄大
懼職業鰥廢仰負朝廷委託為照前項地方延
袤廣遠未能遍歷其間綏撫之方随時殊制攻守
之策因地異宜若非的確詢訪難以臆見裁度為
此仰抄案回司著落當該官吏照依案騐内事理
即行本司該道分巡分守兵備守備等官并所屬
大小衙門各該官吏公同逐一會議要見即今各
處城堡關隘有無堅完軍兵民快曾否操練某處
賊方猖獗作何擒勦某處賦已退散作何撫緝某
賊怙終必湏撲滅某賊被誘尚可招徠何等人役
堪為鄉導何等大戸可令追襲軍不足恃或湏别
募精強財不足用或可别為經畫某處或有閒田
可興屯以足食某處或多浮費可節省以供軍何
地湏添寨堡以斷賊之往來何地堪建城邑以扼
賊之要害姑息隠忍固非久安之圖會舉夾攻果
得萬全之策一應足財飬兵弭寇安民之術皆宜
悉心計慮折裏惟求山川道路之險易必湏親切
畫圖賊壘民居之錯雜皆可按實開注近者一月
以裏遠者一月以外凢有所見備寫揭帖各另呈
來以憑採擇非獨以匡當職之不逮亦將以驗各
官之所存務求實用毋事虛言各該官吏俱要守
法奉公長廉遠恥祛患衞民竭誠報國毋以各
省而分彼此務湏恊力以濟艱難果有忠勇清勤
績行顯著者旌勸自有常典當職不敢蔽賢其或
奸貪畏縮志行卑汚者黜罸亦有明條當職亦不
敢同惡深惟昧劣庶頼匡襄凢我有官各宜知悉
選揀民兵
照得府屬地方界連四省山谷險隘林木茂深盗
賊所盤三居其一乘間劫掠大為民患本院繆當
巡撫專以弭盗安民為職欽奉敕諭一應軍馬
錢糧事宜得以徑自區畫蒞任以來甫及旬日雖
未遍歷各屬且就贛州一府觀之財用耗竭兵力
脆寡衛所軍丁止存故藉府縣機快半應虛文禦
寇之方百無足恃以此例彼餘亦可知夫以羸卒
而當強寇猶驅羣羊而攻猛虎必有所不敢矣是
以每遇盗賊猖獗輒復會奏請兵非調土軍即
倩狼逹往返之際輒巳經年糜費所湏動逾數萬
逮至集兵舉事即巳魍魎潜形曾無可勦之賊稍
俟班師旋旅則又鼠狐聚黨復皆不軌之羣良由
素不練兵倚人成事是以機宜屢失備禦益弛徵
發無救於瘡痍供饋適增其荼毒羣盗習知其然
愈肆無憚百姓謂莫可恃競亦從非夫事緩則坐
縦烏合勢急迺動調狼兵一皆苟且之謀此豈可
常之策古之善用兵者驅市人而使戰假閭戊以
興師豈以一州八府之地遂無奮勇敢戰之夫事
豫則立人存政舉近據江西分巡嶺北道兵備副
使楊璋呈將所屬各縣機快通行揀選委官統領
操練即其處分當亦漸勝於前但此等機快止可
護守城郭隄備關隘至於搗巢深入摧鋒䧟陣恐
亦未堪為此案仰四省名兵備官於各屬弩手打
手機快等項挑選驍勇絶羣膽力出衆之士每縣
多或十餘人少或八九軰務求魁傑異材缺則懸
賞召募大約江西福建二兵備各以五六百名爲
率廣東湖廣二兵備各以四五百名爲率中間若
有力能扛鼎勇敵千人者優其廩餼署爲將領召
募犒賞等費皆查各屬商稅贓罸等銀支給各縣
機快除南贛兵備已行編選外餘四兵備仍於每
縣原額數内揀選精壮可用者量留三分之二就
委該縣能官統練專以守城防隘爲事其餘一分
揀退疲弱不堪者免其着役止出工食追解該道
以益召募犒賞之費所募精兵專随各兵備官屯
劄别選素有膽略屬官員分隊統押教習之方随
材異技噐械之備因地異宜日逐操演聽候徵調
各官常加考校以核其進止金鼓之節本院間一
調遣以習其往來道途之勤資裝素具遇警即發
聲東擊西舉動由巳運機設伏呼吸從心如此則
各縣屯戍之兵既足以護防守截而兵備募召之
士又可以應變出奇盗賊漸知所畏而格心平良
益有所恃而無恐然後聲罪之義克振撫綏之仁
可施弭盗之方斯惟其要本院所見如此其間尚
有知慮未周措置猶缺者又在各官酌量潤色務
在盡善期於可久亮愛民憂國之心既無不同則
拯溺救焚之圖自不容緩案至即便舉行或有政
務相妨未能一一親詣先行各屬精為選發先將
召募所得姓名及措置支費銀糧陸續呈報事完
之日通造文冊以憑查考
十家牌法告諭各府父老子弟
本院奉命巡撫是方惟欲剪除盗賊安飬小民
所限才力短淺智慮不及雖挾愛民之心未有愛
民之政父老子弟凢可以匡我之不逮苟有益於
民者皆有以告我我當商度其可以次舉行今為
此牌似亦煩勞爾衆中間固多詩書禮義之家吾
亦豈忍以狡詐待爾良民便欲防奸革弊以保安
爾良善則又不得不然父老子弟其體此意自今
各家務要父慈子孝兄愛弟敬夫和婦随長惠幼
順小心以奉官法勤謹以辦國課恭儉以守家
業謙和以處鄉里心要平恕毋得輕意忿争事要
含忍毋得輒興詞訟見善互相勸勉有悪互相懲
戒務興禮讓之風以成敦厚之俗吾愧德政未敷
而徒以言教父老子弟其勉體吾意毋忽
輪牌人每日仍將告諭省曉各家一番
十家牌式
某縣某坊
某人某籍
某人某籍
某人某籍
某人某籍
某人某籍
某人某籍
某人某籍
某人某籍
某人某籍
某人某籍
右甲尾某人
右甲頭某人
此牌就仰同牌十家輪日收掌每日酉牌時分
持牌到各家照粉牌查審某家今夜少某人往
某處幹某事某日當回某家今夜多某人是某
姓名從某處來幹某事務要審問的確仍通報
各家知會若事有可疑即行報官如或隠蔽事
發十家同罪各家牌式
某縣某坊民戸某人
某坊都里長某下甲首軍戸則云某所總旗小
旗某下匠戶則云某里甲下某色匠客戶則云
原籍某處某里甲下某色人見作何生理當某
處差役有寄庄田在本縣某都原買某人田親
徵保住人某某若官戶則云某衙門某官下舍
人舍餘
若客戸不報寫庄田在牌者日後來告有庄田
皆不准不報寫原籍里甲即係來歷不明即湏
查究
男子幾丁
某(某項官見任致仕在京聽選或在家)某(某處生員吏典)
某(治何生業成丁未成丁或往何處經營)某(見當某差役)
某(有何技能或患廢疾)某
某某
見在家幾丁若人丁多者牌許增闊量添行
格填寫
一婦女幾口
一門面屋幾間(係自己屋或典賃某人屋)
一寄歇客人(某人係某處人到此作何生理一名名開寫浮票寫帖客去則揭票)
(無則云無)
案行各分巡道督編十家牌
照得本院巡撫地方盗賊充斥因念禦外之策必
以治内為先顧蒞事未久尚昧土俗永惟撫緝之
宜懵然未有所措訪得所屬軍民之家多有規圖
小利寄住來歴不明之人同為狡偽欺竊之事甚
者私通輋賊而與之傳逓消息窩藏奸宄而為之
盤據夤緣盗賊不靖職此其由合就行令所屬府
縣在城居民每家各置一牌備寫門戶籍貫及人
丁多寡之數有無寄住暫宿之人揭扵各家門首
以憑官府查考仍編十家為一牌開列各戶姓名
背寫本院告諭日輪一家沿門按牌審察動静但
有面目生疎之人蹤跡可疑之事即行報官究理
或有隠慝十家連罪如此庶居民不敢縦惡而奸
偽無所潜形為此仰抄案回道即行各屬府縣着
落各掌印官照依頒去牌式沿街逐巷挨次編排
務在一月之内了事該道亦要嚴加督察期於着
實施行毋使虚應故事仍令各將編置過人戶姓
名造冊繳院以憑查考非但因事以别勤惰且將
旌罰以示勸懲
告諭各府父老子弟
告諭父老子弟今兵荒之餘困苦良甚其各休飬
生息相勉於善父慈子孝兄友弟恭夫和婦從長
惠幼順勤儉以守家業謙和以處鄉里心要平恕
毋懷險譎事貴含忍母輕闘争父老子弟曾見有
温良遜譲卑己尊人而人不敬愛者乎曾見有凶
狠貪暴利己侵人而人不疾怨者乎夫嚚訟之人
争利而未必得利求伸而未必能伸外見疾於官
府内破敗其家業上辱父祖下累兒孫何苦而為
此乎此邦之俗争利徤訟故吾言懇懇於此吾愧
無德政而徒以言教父老其勉聽吾言各訓戒其
子弟毋忽
勦捕漳宼方略牌(正月)
據福建廣東布按二司參議等官張簡等各呈勦
捕事宜巳經行仰遵照案騐施行所有方略恐致
泄露不欲備開案内為此另行牌仰廣東嶺東福
建汀漳等處兵備僉事顧應祥胡璉密切會同守
巡紀功贊畫等官於公文至日便可揚言本院新
有明文謂天氣向煖農務方新兼之山路﨑險林
木蓊翳若雨水洊至瘴霧驟興軍馬深入實亦非
便莫若於要緊地方量留打手機兵操練隄備其
餘軍馬逐漸抽回待秋收之後風氣凉冷然後三
省會兵齊進或宣示遠近或曉諭下人此聲既揚
却乃大饗軍士陽若犒勞給賞為散軍之状實則
感激衆心作興士氣一面亦將不甚緊關人馬抽
放一處兩處以信其事其實所散人馬亦可不遠而
復預遣間諜探賊虛實有間可乘即便齎糗&KR0742;枚
連夜速發當此之時却湏捨却身家有死無生有
進無退若一念轉動便成大害勁卒當前重兵繼
後伺至其地鼓噪而入仍戒當先之士惟在摧鋒
破陣不許斬取首級後繼重兵止許另分五六十
騎沿途收斬其餘亦不得輙亂行次違者就便以
軍法斬首重兵之後紀功贊畫等官各率數隊相
繼而進嚴整行伍務令鼓噪之聲連亘不絶使諸
賊迯遯山谷者聞之不得復聚若賊首未盡探其
所如分兵速躡不得稍緩使賊復得為計巳獲渠
魁其餘解散黨與平日罪惡不大可招納者還與
招納不得貪功一㮣屠戮乘勝之餘尤要振兵肅
旅如初遇敵不得恃勝懈弛恐生他虞歸途仍將
巳破賊巢悉與掃蕩經過寨堡村落務禁摽掠宜
撫恤者即加撫恤宜處分者即與處分毋速一時
之歸復遺他日之悔本院奉命而來專以節制
四省沿邊軍職為務即今進兵一應機宜悉宜禀
聽本院庶幾事有總領舉動齊一授去方略敢有
故違悉以軍法論處各官知會之後即連名開具
遵依揭帖密切回報
案行廣東福建領兵官進剿事宜
據福建廣東按察司等衙門備呈到院看得兩省
剿捕事宜設施布置頗巳詳備誠使諸將齊心軍
士用命並舉夾攻巳有必克之勢但事干各省舉
動難一頓兵既久變故旋生則謀筭機宜旬日頓
異亦難各守初議執為定說照得福建軍務整緝
既久兼有海滄演城政和諸處打手足可濟事諸
將咸有以功贖罪之心意氣頗銳當道亦皆恊謀
并力期收克捷之功利在速戰若當集謀之始掩
賊不備奮擊而前成功可必今既曠日持久聲勢
彰聞各巢賊黨必有連絡紏合阻阱設械以禦我
師其為奸黨當亦日加險密至於今日巳為持久
之師且宜示以寬懈待間而發而猶執其乘機之
說張皇於外以堅賊志是謂知吾卒之可擊而不
知敵之未可擊也廣東之兵集謀稍緩聲威未震
意在倚重狼逹土軍然後舉事利於持久是亦慎
重周悉之謀諸賊聞之雖相結聚尚候土兵之集
以卜戰期其備必猶懈弛若因而形之以緩乘此
機候正可奮怯為勇變弱為強而猶執其持重之
說必候土軍之至以坐失事機是徒知吾卒之未
可擊而不知敵之正可擊也善用兵者因形而借
勝於敵故其戰勝不復而應形於無窮勝負之筭
間不容髮烏可執滯除江西南贛地方凡通賊關
隘巳行兵備副使楊璋委官隄備截殺及將進剿
方略各另差人封付福建僉事胡璉廣東僉事顧
應祥會同守巡等官密切遵依行事外仰抄案回
司即行各官務要同心恊德乘間而動毋得各守
一見縻軍僨事一應進止不必呈禀以致誤事領
軍等官随機應變就便施行一面呈報如復彼此
偏執失誤軍機定行從重參拏决不輕貸其軍馬
錢糧紀功給賞等項已行有成規不再更定
案行漳南道守巡官戴罪督兵剿賊
據福建漳南道右參政艾洪等呈准左參政陳策
副使唐澤手本該三司遵依議委各職随軍紀功
運謀經略依蒙前詣南靖縣小溪中營住扎查理
軍情審驗功次大約賊衆以四分為率一分就擒
一分聽撫俱巳審驗查處明白一分遠遯廣東境
界一分深藏本處山谷狼子野心絶巖峻嶺易以
計破難以兵碎必湏通將調募見在官軍二萬二
千餘名再加議處减冗兵以省費留精兵以守險
待賊饑疲随加撫勦庶幾軍餉不缺農業不廢節
據各哨委官連日禀報各賊恃居險阻公然拒敵
官軍不聽招撫合無繼處本省錢糧以堅自守之
謀催請廣東狼兵以助夾攻之計等因随據參政
陳策等呈據鎮海衞指揮高偉呈指揮覃桓縣丞
紀鏞被大傘賊衆突出馬䧟深泥被傷身死等因
到院簿查先據參政陳策等呈已經批各官酌量
事機公同會議如是賊雖據險而守尚可出其不
趋掩其不備則用鄧艾破蜀之策從問道以出竒
若果賊已盤據得地可以計困難以兵克則用充
國破羌之謀减冗兵以省費務在防隱禍於顯利
之中絶深奸於意料之外萬全無失僉謀皆同然
後呈來定奪去後今據前因參照指揮高偉既奉
差委督哨自合與覃桓等相度機宜恊謀並進却
乃孤軍輕率中賊奸計雖稱督兵救援先亦頗有
斬獲終是功微罪大難以贖凖廣東通判陳策指
揮黃春千百戸陳洪鄭芳等既與覃桓等面議夾
攻眼見摧敗略不應援挫損軍威壞事匪細俱屬
違法各該領兵守備兵備守巡等官督提欠嚴亦
屬有違合就通行參究但在緊急用人之際姑且
記罪查勘督剿及查添調狼兵一節案查該省節
呈兵糧預備巳久惟俟尅日進攻今始成軍而出
一遇小挫輙求濟師况動調狼兵往返數月非但
臨渴掘井緩不及事兼據見在官兵二千有餘數
已不少兵貴善用豈在徒多况稱糧餉缺乏正宜
减兵省費安可益軍匱財除廣東坐視官員及應
否動調狼兵另行查議外仰抄案回道查勘指揮
覃桓縣丞紀鏞是否領兵夾攻被傷身死各官原
領軍兵若干見在若干其指揮仲欽推官胡寕道
知事曾瑶知縣施祥等緣何不行策應是否畏避
退縮俱要備查明白從實開報其覃桓等所統軍
兵就仰高偉管領戴罪殺賊立功自贖仍仰福建
布政司作急查處堪以動友銀兩就呈鎮廵衙門
知會差官領觧軍前接濟一面備數呈來以憑查
考不許稽遲致悮軍機各該官員俱要奮勇恊心
乘機進剿毋頓兵遥制以失機宜毋坐待狼兵以
自懈弛務湏連營犄角以壮我軍之威更休迭出
以蓄我軍之銳多方以誤賊人之謀分攻以疲賊
人之守掃蕩巢穴靖安地方則東隅可收於桑榆
大捷不計其小挫事完之日通查功罪呈來以憑
酌量參奏
案行領兵官搜剿餘賊
據福建左參政陳策副使唐澤會案呈准漳南道
參政艾洪僉事胡璉手本督據委官指揮徐麒等
呈稱督領軍兵粘蹤迫賊至象湖山賊寨連營拒
守遵奉本院密諭佯言犒衆退兵俟秋再舉密切
部勒諸軍乘懈奮擊云云除將擒斬功次審驗監
候梟掛外呈乞照詳等因到院卷查先准兵部咨
前事已經備行福建廣東二省漳南嶺東二道守
巡兵備守備等官欽遵調兵上緊相機剿撫并將
進兵方略行仰各官密切遵照施行敢有故違悉
以軍法論處去後續據福建布按二司守巡漳南
道右參政等官艾洪等呈據委指揮高偉呈稱督
同指揮等官覃桓等領兵剋期夾攻不意大賊衆
突出䧟入深泥被傷身死廣東官兵在彼坐視不
行策救呈詳到院參看得各官頓兵日久老師費
財致此敗&KR1518;顕是不奉節制故違方略正行查勘
參提間随據廣東按察司等衙門僉事顧應祥等
官會呈前事開稱約會福建官兵剋期進攻間瓜
探福建官軍被大&KR0987;賊徒殺死指揮覃桓等情各
職随即統兵策應當獲賊人一名審係賊首羅聖
欽執稱餘賊潜入箭灌巢内率領官兵直抵地名
白上村遇賊交戰斬獲賊級俘獲賊屬等因呈報
前來看得象湖箭灌最為峻絶諸巢賊首悉遁其
間賊之精悍盡聚於此自來兵卒所不能攻今各
官雖有前挫随能密遵方略奮勇恊力竟破難克
之寨以收桑榆之功計其大捷足盖小挫但象湖
雖破而可塘猶存賊首頗已就擒而餘猾尚多迯
遁若不乘此機會速行剿撲薙草存根恐復滋蔓
狡兔入穴獲之益難除將功次另行查奏外爲此
仰抄案回道查照先行方略乘此勝鋒急攻可塘
破竹之勢不可復緩仍一面分兵搜斬餘猾毋令
復聚爲奸罪惡未稔可招納者還與招納毋縦貪
功一槩屠戮務收一簣之功勿爲九仞之棄本院
即日自漳州起程前來各營督戰仍與各官備歷
已破諸賊巢壘共議經久之策抄案
奬勵福建官巡漳南道廣東守巡嶺東道
領兵官
據福建參政陳策艾洪副使唐澤僉事胡璉都指
揮僉事李㣧廣東參議張簡僉事顧應祥都指揮
僉事楊𢡟各呈稱據委官知府通判等官鍾湘徐
璣等率領軍兵夾攻象湖可塘箭灌大傘等處賊
巢前後擒斬賊首詹師富羅宗旺等共計一千五
百餘名顆及俘獲賊屬牛馬器械等數到院看得
象湖箭灌諸寨皆係極險最深賊巢自來官兵所
不能下今各官乃能運謀設策恊力夾攻旬月之
間擒斬賊首掃蕩巢穴謀勇顯著功勞可嘉除將
功次查奏外通合先行奬勵為此牌仰汀州府上
杭縣即便動支商稅銀兩買辦綵段銀花羊酒委
官分投領齎備用鼓樂迎送各官處用旌勤勞以
明奬勵之典其餘領哨有功官員知府鍾湘等就
行該道照依定去賞格酌量輕重徑自支給官錢
買辦花紅等項一體賞勞仍具由回報以憑查考
告諭新民
爾等各安生理父老教訓子弟頭日人等撫緝下
人俱要勤爾農業守爾門戶愛爾身命保爾室家
孝順爾父毋撫飬爾子孫無有為善而不蒙福無
有為惡而不受殃毋以衆暴寡毋以強凌弱爾等
務興禮義之習永為良善之民子弟羣小中或有
不遵教誨出外生事為非者父老頭目即與執送
官府明正典刑一則彰明爾等為善去惡之誠一
則剪除莨莠免致延蔓貽累爾等良善吾今奉
命巡撫是方惟欲爾等小民安居樂業共享太平
所恨才識短淺雖懷愛民之心未有愛民之政近
因督征象湖可塘諸處賊巢悉巳擒斬掃蕩住軍
於此當兹春耕甚欲親至爾等所居鄉村面問疾
苦又恐跟随人衆或至勞擾爾民特遣官耆諭告
及以布疋頒賜父老頭目人等見吾勤勤撫恤之
心餘人衆多不能遍及各宜體悉此意
欽奉敕諭切責失機官員通行各屬
照得本院於本年六月十五日節該欽奉敕近
該巡按福建監察御史程昌奏今年正月内被漳
州南靖地方流賊殺死領軍指揮覃桓縣丞紀鏞
射死軍人打手一十五名參稱指揮高偉參政陳
策艾洪副使唐澤僉事胡璉都指揮李㣧失機誤
事俱各有罪及稱爾膺兹重寄責亦難辭等因下
兵部議謂前項賊情自去年七月巳敕彼處撫
巡等官相機撫剿日久未見成功今反堕賊計喪
師失事欲將高偉陳策等姑免提問各令住俸戴
罪殺賊并降敕切責令爾立效贖罪朕皆從之
敕至爾宜親詣潮漳二府地方申嚴號令詳審機
宜督同守巡領軍等官調集官軍民快打手人役
儧運糧餉指授方略随賊向往設法剿捕其福建
廣東江西官員悉聽爾節制有急督令互相策應
約會夾攻不許自分彼此執拗誤事如有不用命
及遲誤供軍者宜照原奉敕内事理徑自拏問
施行事有應與兩廣并江西巡撫等官議處者公
同計議而行務要處置得宜賊徒殄滅以靖地方
欽此欽遵外照得本院於本年正月十六日抵贛
蒞事當據福建參政陳策僉事胡璉等呈為急報
賊情事已經密具方略行各官遵照約會廣東官
兵剋期夾攻随據各官呈稱指揮覃桓縣丞紀鏞
在廣東大傘地方遇賊突出抵戰身死又稱象湖
可塘等寨係極高絶險自來官兵所不能攻乞添
調狼兵俟秋再舉等因到院參看各官頓兵不進
致此敗&KR1518;顯是不奉節制故違方略正宜恊憤同
奮因敗求勝豈可輙自退阻倚調狼兵坐失機會
本院即於當日選兵二千自贛起程進屯汀州一
面督令各官密照方略火速進剿立功自贖一面
查勘失事緣由另行參奏間随據各官續呈遵
奉本院紙牌密諭佯言犒衆班師乘賊怠弛銜枚
直搗攻破象湖等寨又經行令各官乘此勝鋒速
攻可塘破竹之勢不可復緩仍一面分兵搜擒餘
猾毋令復聚為奸本院亦自汀州進軍上杭期至
賊寨親自督戰随據各官復呈為捷音事開稱攻
破賊巢三十餘處擒斬首從賊人一千四百二十
餘名顆俘獲賊屬五百七十餘名口燒毁房屋二
千餘間奪獲牛馬贓仗無筭即今餘黨悉願聽撫
出給告示招撫得脇從賊人一千二百三十五名
家口二千八百二十八名口乞要班師等因已經
具本奏報去後今奉敕諭切責不勝惶恐待罪
然猶幸其因人成事偶獲收功愧雖難當罪或可
免随又訪得各賊徒黨尚多迯遁諸巢餘蘖又復
萌芽果爾則憂患方興罪累日重深思其故恐是
各官急於成功不能掃蕩或是憚於久役為此隠
瞞本院聞此實切慚懼即欲遵奉敕諭事理親
至漳州體勘查處但今南贛盗贼猖獗方奉欽
依來勦師期緊迫軍馬錢糧必湏調度勢難遠出
又前項事情出於傳聞未委虛的合行查勘為此
仰抄捧回司照依備奉敕諭及查照先今案驗
内事理即委本司公正堂上官一員會同守巡該
道官親詣漳州地方督同知府等官將巳破賊巢
逐一查勘前項強賊曾否盡絶所獲賊首是否真
正徒黨有無迯遁餘蘖有無萌芽是否各官苟且
隠瞞惟復别賊各另生發若賊首果已擒獲巢穴
果已掃蕩是實取具各官不致遺患重甘結状具
由呈來如或有所規避欺蔽俱要明白聲說以憑
參究施行若有脫漏殘黨或是别項流賊乘間嘯
聚事出意外亦要從實開報就將防剿機宜作急
議處停當相機行事一面呈來定奪無得畏難推
咎以致貽患地方國典具存取罪愈大俱無違
錯遲延
兵符節制(五月)
先據該道具呈計處武備以便經久事議將原選
聽調人役如寕都殺手廖仲噐之屬盡行查出頂
𥙷各縣選退機兵通拘贛城操演以備征調已經
批仰施行去後看得習戰之方莫要於行伍治衆
之法莫先於分數所據各兵既集部曲行伍合先
預定為此仰抄案回道照依定去分數將調集各
兵每二十五人編為一伍伍有小甲五十人為一
隊隊有總甲二百人為一哨哨有長恊哨二人四
百人為一營營有官有參謀二人一千二百人為
一陣陣有偏將二千四百人為一軍軍有副將偏
將無定員臨陣而設小甲於各伍之中選材力優
者為之總甲於小甲之中選材力優者為之哨長
於千百戸義官之中選材識優者為之副將得以
罰偏將偏將得以罰營官營官得以罰哨長哨長
得以罰總甲總甲得以罰小甲小甲得以罰伍衆
務使上下相維大小相承如身之使臂臂之使指
自然舉動齊一治衆如寡庶幾有制之兵矣編選
既定仍每五人給一牌備列同伍二十五人姓名
使之連絡習熟謂之伍符每隊各置兩牌編立字
號一付總甲一藏本院謂之隊符每哨各置兩牌
編立字號一付哨長一藏本院謂之哨符每營各
置兩牌編立字號一付營官一藏本院謂之營符
凡遇征調發符比號而行以防奸偽其諸緝飬訓
練之方旗鼓進退之節要皆逐一講求務濟實用
以收成績事完備造花名手冊送院以憑查考發
遣
預整操練
案照先經批仰將聽調人役查拘操演以備征調
即今兵威士氣以覺漸有可觀但諸色人内尚有
遺才亦合通拘操演看得龍南等縣捕盗老人葉
秀芳等部下兵衆亦多經戰陣况各役向化日久
皆有竭忠報效之心但其勇力雖有而節制未諳
向慕雖誠而情意未洽一時調用亦恐兵違將意
將拂士情信義既未交孚心志豈能齊一為此仰
抄案回道通將所屬向化義民人等悉行查出照
依先行定去分數行令各選部下驍勇之士多者
二三百人少者一百人或五十人順從其便分定
班次各役若無别故自行統領或有事故相妨許
令推選親屬為衆所服者代領前來贛城皆於教
場内操演除耕種之月放令歸農其餘農隙俱要
輪班上操仍於教場起盖營房使各有捿息之地
人給口粮使皆無供饋之勞效有功勤者厚加犒
賞違犯約束者時與懲戒如此則號令素習自然
如身臂手指之便恩義素行自然興父兄子弟之
愛居則有禮動則有威以是征誅將無不可矣
選募將領牌
看得所屬地方盗賊充斤一應撫剿事宜各該兵
備等官既以地方責任勢難頻來面議若專以公
文往來非惟事情不能該悉兼恐機宜多致瀉漏
為此牌仰郴州兵備道即於所屬軍衛有司官或
義官耆老推選素有膽略才堪將領熟知賊寨險
夷備暁盗情向背忠慎周密可相信任者一二人
前來軍門凡遇地方機務即與密切商度往來計
議庶幾事可周悉機無疎虞
批留嶺北道楊璋給由呈
據副使楊璋呈給由事看得朝廷設官本因保
障臣子盡職匪專給由副使楊璋才力精敏識見
練逹久在軍中習知戎務見今盗賊猖熾方爾請
兵會剿一應軍馬錢糧皆倚贊畫方有次弟若因
給由遽爾輕動更代之人豈免事多生疎交承之
際必至弊乘間隙遂有出柙之虞何益噬臍之悔
仰本官勿以循例給由為急惟以效忠盡職為先
益展謀猷仍舊供職地方安靖足申體國之勤
懋績彰聞豈俟天曹之考仍行撫按衙門知會呈繳
批廣東韶州府留兵防守申
看得本院募兵選士𣣔弭盗安民正恐地利不能
齊一措置或有未周故期各官酌量潤色務求盡
善可久今據該府各縣所呈非惟不能弭盗而適
以啓盗非徒不能安民而又以擾民此豈本院立
法之初意哉行仰各縣掌印官務體本院立法不
得已之意各要酌量事勢通融審處苟無不盡之
心自無難處之事兵法謂守則不足攻則有餘今
各縣所留之兵止於防守而兵備所選之士將以
剿襲防守之兵雖老弱皆可以備數而張威剿襲
之士非精銳不可以摧鋒而䧟陣况各縣所留尚
有三分之二而兵備所取止得三分之一其於大
勢未便虧損今取三分之一而遂以為地方不復
可守假使原數止此亦將别無措置之方耶又况
剿襲之兵既集則兵威日振聲東擊西倏來忽往
賊將瞻前顧後自然不敢輕出各縣防守愈易為
力此於事理亦皆明白易見各官類皆狃於因循
憚於振作惟知取私便之為利而不知妨大計之
為害宜各除去偏小之見共為公溥之謀若復推
調遲延夾攻在邇巳經奏有成命苟誤軍機定
以軍法從事
咨報湖廣巡撫右副都御史秦防賊奔竄(八月)
准巡撫湖廣都御史奏咨云云已經一體欽遵
施行續據江西嶺北道副使楊璋看得朱廣寨等
處係桂陽樂平二縣界内賊奔要路今夾攻在邇
要行各道預發精兵把截又經備行廣東湖廣各
官起集驍勇機快父子鄉兵選委素有能幹官員
統領各於賊行要路晝夜嚴加把截或遇前賊奔
迯就便詳察險易相機截捕或先於朱廣魚黃賊
所潜迯諸山寨多張疑兵使賊不敢奔往務要慮
出萬全不得墮賊奸計各道仍湏分投瓜探出竒
設伏先事預防但得賊中虛實差人飛報軍門大
抵防寇如水四面隄防既固但有一處渗漏必致
併力潰決賊所奔迯尚恐不止前項諸處仍行各
道再加詢訪但有罅隙即便行文知會互相關防
必使皆無蟻穴之漏庶可全收草薙之功今准前
因為照前項各賊屢經夾攻狡猾有素今聞大舉
預將妻子搬寄此亦勢所必有照得咨開龔福全
李斌皆巳搬送妻子近往桶岡親識人家除行領
北道密行擒拏一面行文湖廣各官將前項窩戶
姓名密切知會或住近桂陽或住近上猶就仰各
該守把官兵相機剿捕外擬合咨報云云
欽奉敕諭提督軍務新命通行各屬(九月)
正德十二年九月十一日節該欽奉敕諭江西
南安贛州地方與福建汀漳二府廣東南韶潮惠
四府及湖廣彬州桂陽縣壤地相接山嶺相連其
間盗賊不時生發東追則西竄南捕則北奔盖因
地分各省事無統屬彼此推調難爲處置先年以
此之故嘗設有都御史一員廵撫前項地方就令
督剿盗賊但責任不專類多因循苟且不能申明
賞罰以勵人心致令盗賊滋多地方受禍今因爾
所奏及該部覆奏事理特改命爾提督軍務常在
贛州或汀州住劄仍往前各處撫安軍民修理城
池禁革奸弊一應軍馬錢粮事宜俱聽便宜區畫
以足軍餉但有盗賊生發即便嚴督各該兵備守
備守廵并各軍衞有司設法調兵剿殺不許踵襲
舊弊招撫蒙蔽重為民患其管領兵快人等官員
不拘文職武職若在軍前違期并逗遛退縮者俱
聽以軍法從事生擒盗賊鞫問明白亦聽就行斬
首示衆斬獲賊級行令各該兵備守備官即時紀
驗明白備行江西按察司造冊奏繳查照南方剿
殺蛮賊事例陞賞激勸仍要選委廉能官員密切
體訪或僉所在大戶并被害之家及素有智力人
丁多方追襲量加糧賞或募知因之人隂為鄉導
或購令賊徒自相斬捕或許令脅從并亡命窩主
人等自行出首免罪皆聽爾随宜處置不必執定
一說其應捕人員尤要嚴加戒約不許妄挐平人
及容賊挾讐攀引因而嚇詐財物擾害良善軍衛
有司官員中政務修舉者量加奬勸其有貪殘畏
縮誤事者文職五品以下武職三品以下徑自孥
問發落事有應與各該鎮廵官計議者亦湏計議
而行爾為風憲大臣受兹新命尤宜廉能剛果肅
清積弊以副朝廷委任之意如違責亦有所歸
焉爾其欽承之毋忽故敕欽此欽遵擬合通行為
此仰抄捧回司照依案驗備奉敕諭内事理并
行該道守廵兵備守備等官及府衞等官及府衛
所縣大小衙門一體欽遵施行都司呈鎮守布政
司呈廵撫按察司呈廵按衙門各查照施行
咨報湖廣廵撫右副都御史秦夾攻事宜
准廵撫湖廣都御史秦咨内開夾攻江西該分
哨道并把截之路及各該官軍不無追剿往來過
境必湏各給旗號識别以防錯誤凢遇賊勢縱撗
及攻堅去處各領哨官即便發兵策應同舟共濟
又稱各省窩賊之家今既各有指實必湏從長計
處絶其禍本以收全功煩爲參酌行止并將合行
事宜咨報以憑轉行各該領兵等官遵守等因准
此先該本院訪得大庾南康上猶三縣近附賊巢
良民村寨甚多往年大征不曾分别善惡給與良
民旗號及撥兵護守以致狼土官兵貪功妄殺玉
石不分亦有一二良民村寨給與旗號撥兵護守
又被不才領兵官員并良民寨主受賊重賄及將
有名賊首隠藏其家事定仍復還巢至今貽患及
有吉安府龍泉萬安泰和三縣并南安府所屬大
庾等三縣居民無籍者往往携帶妻女入輋為盗
行劫則指引道路征剿則通報消息尤為可惡即
今聞有大兵夾攻俱各潜行回家遇有盤詰輙稱
被虜迯歸因而得脫誅戮若不通行挨究將來事
定仍復入巢地方之患何時可已就預行上猶等
三縣着落當該掌印官員查出附近賊巢居民村
寨通計若干圖畫申報以憑每寨給與良善旗號
臨期撥兵護守仍取各寨主并地方總甲甘結在
官如有應剿賊徒來投希圖隠匿者許其擒斬送
官照例重賞容隠者事發一寨之人通行坐以奸
細重罪其大庾龍泉等六鄉各給告示曉諭鄉村
里老人等但有平昔入輋為盗即今潜出許其舉
首亦行照例給賞容隠事發本家并四鄰一體坐
罪如此庶良善免於玉石俱焚而盗賊得以根株
悉拔俱經牌仰該道遵照施行外又據委官知府
等官季斆等呈稱依奉本院方略分兵於上猶南
康等處防遏被賊兩次紏衆出攻南安俱幸我兵
克捷即今賊勢略已衰敗若乘此機會直搗其巢
旬月之間可期掃蕩云云本院看得三省夾攻事
宜集兵有先後期約有遲速如上猶大庾之賊江
西先與湖廣夾攻止令廣東之兵于仁化把截候
廣東兵力已齊聽湖廣廣東約會夾攻江西之兵
止于大庾把截通候廣東湖廣夾攻已畢廣東之
兵移于惠州江西之兵移于龍南又行約會夾攻
如此庶先後有序事機不失兵力不竭粮餉可省
又經移咨貴院查照施行外今准前因看得官軍
過境必湏各給旗號識别以防錯誤攻堅去處必
湏各領哨官即便發兵策應庶得成功持論既極
公平所處又甚詳悉除行領哨等官遵照施行外
惟守備指揮李璋所呈窩賊之家傳聞之言未必
皆實巳行該道再行查訪務求的實拔絶禍源其
進攻次第惟桶岡一處該與湖廣之兵會合若長
流坑左溪等處皆深入南安府所屬三縣腹心之
内見今不次擁衆奔衝勢難止遏本院欲將前項
賊巢以次相機剿撲候貴治之兵齊集會合夾攻
桶岡如此則江西腹心之害已除而二省夾攻之
舉得以併力從事擬合移咨前去煩爲查照定處
咨報施行
征剿横水桶岡分委統哨牌
據守把金坑等處領兵縣丞舒富等申稱探得各
輋賊首聞知湖廣土兵將到集衆劫掠猖熾日甚
鑿山開塹爲備益堅又聞於桶岡後山陡絶崖壁
結構飛梯自此直入范陽大山延袤千里自來人
迹所不能到今皆搬運粮榖設有機隘意在悉力
拒戰戰而不勝即奔入此中截斷飛梯雖有十萬
之衆亦無所施其力乞要急爲區處等因到院随
將各輋擒獲賊徒備細研審亦與所呈略同照得
先經具題及備行兩省將各處賊巢以次攻剿
先約湖廣官兵會攻上猶諸賊未報但南贛兵力
自來疲弱爲賊所輕必資湖廣土兵然後行事賊
見土兵未至必以爲夾攻尚遠雖若出其不意奮
兵合擊先以一哨急趋其後奪其隘口賊既失勢
殆可盡殪若必俟土兵之至果如各官所呈䧟賊
計中老師費財復為他日之患追悔何及本院節
准兵部咨題奉欽依南贛地方賊情著都御史
王守仁自行量調官軍設法剿捕及近奉敕諭
云云俱聽以軍法從事欽此欽遵除監督守巡官
員外令分投先往上猶大庾等處調度催督外本
院身督中軍直搗横水大巢所據各哨官兵合就
分委督發依期進剿
一仰贛州府知府邢珣統領後開官兵自上猶石
坑進由上稍石溪入磨刀坑過白封龍一面分兵
搜茶潭窵井𣏌州坑正兵經過朱坑早坑入楊梅
村攻白藍横水與都司許清指揮謝昶姚壐知縣
王天與等兵會合共結爲一大營及各選精銳用
鄉導兵引齎乾粮三日四搜附近各山寨如茶潭
窵井𣏌州坑寨下等處多方瓜探務期盡絶互相
援應毋致疎虞左溪諸賊既盡然後分哨起營過
背烏坑穿牛角窟踰梅伏坑過長流坑涉果木口
搜芒背上思順過烏地入上新地中新地下新地
攻桶岡峒諸賊與知府唐淳指揮余恩謝昶等兵
合勢夾擊賊既敗散遂會各營連絡掎角爲一大
營各營精銳開合縦横分布搜扒必噍類無遺候
有班師期日方許回兵領哨各官及兵快人等敢
有臨陣退縮違犯號令者仰遵照本院欽奉敕
諭内事理聽以軍法從事本官務要竭忠效命益
展才猷嚴督諸軍奮勇前進蕩除羣醜以靖地方
如或怠忽乖繆致有疎虞國典具存罪難輕貸
本院即日進屯南康親臨督戰一應進止機宜密
切差人俱赴營所禀白牌候事完日繳
計開安遠縣新民義官某某等名下打手
八百名乾字營哨長趙某某等名下機兵四百名
弓箭手一隊銃手八名鄉導二十名火藥八十斤
地圖一張軍令八十張號色布一千五百件兵旗
大小九十面令字藍絹大旗一面(竒兵搜扒用為先導尋常皆捲)
(遇各營兵始開)令字黃絹大旗一面(正兵行動用為先導尋常皆捲遇各營兵)
(始開)
軍令失誤軍機者斬臨陣退縮者斬違犯號令
者斬經過宿歇去處敢有攬擾居民及取人一草
一木者斬劄營起隊取火作食後時遲慢者照軍
法治因而誤事者斬安營住隊常如對敵不許私
相往來及輙去衣甲噐仗違者照軍法治因而誤
事者斬凡安營訖非給有各隊信牌及非營門而
輙出入者皆斬守門人不舉告者同罪其出營樵
牧汲水方便而擅過營門外者杖一百軍中呼號
奔走驚衆者斬雖遇賊乘暗攻營將士輙呼動者
斬軍中卒遇火起除奉軍令救火人外敢有喧呼
及擅離本隊者斬軍中守夜巡夜之人每夜各有
號色號色不應者即便收縛軍中不許私議軍機
及妄言禍福休咎惑亂衆心違者皆斬凡入賊境
哨探可往而畏難不往托故推調及回報不實者
斬軍行遇敵人往衝及有埋伏在傍者不許輙動
即便整隊向賊牢把相機殺剿違者斬軍行遇賊
乞衆降恐有奸謀即要駐軍嚴備一面飛禀中軍
令其遠退自縛來投不許輙與相近遇有自稱官
吏及地方里老來迎接者亦不許輙與相近即便
駐軍嚴備一面飛禀中軍審實發落違者皆斬賊
使入營及來降之人將士敢與私語及問賊中事
宜凡漏泄軍情者斬凡臨陣對敵一隊失全伍皆
斬鄰隊不救鄰隊皆斬賊敗追奔不得太遠一聽
號令聞鼓方進聞金即止違者斬賊巢財物並聽
殺賊已畢差官勘驗給賞敢有臨陣擅取者斬乘
勝逐賊不許争取首給路有遺下金銀寶物不許
低頭拾取違者皆斬
一仰統兵官汀州府知府唐淳統領後開官兵前
往南安府自百步橋浮江合村等處進屯聶都會
同把隘推官徐文英將點集守把鄉夫於内選取
堪為鄉導者一百名分引哨路進襲上關破下關
乃分兵為三哨中一大哨踰相見嶺撲密溪徑攻
左溪右一小哨從下關分道搜絲茅&KR0309;復從中大
哨於密溪進攻左溪左一小哨自密溪搜羊牯腦
山復自密溪從中大哨進攻左溪三哨復合為一
與本院會於横水遂會同守備郟文知府季斆指
揮余恩縣丞舒富等兵五營犄角合為一大營乃
各選精銳用鄉導分引齎乾粮二三日四搜山寨
多方瓜探務期盡絶互相援應毋致疎虞左溪諸
賊既盡聽候本院再授方略然後分哨起營復自
密溪回關田推官徐文英仍於關田厚集營陣以
待奔竄遺賊勿輕散動本官自關田率兵由古亭
進屯上保復自上保歴茶坑由十八磊依期進於
木㘭攻桶岡諸賊與知府邢珣指揮余恩等兵合
勢夾擊賊既敗散遂會各營連絡掎角為一大營
各選精銳開合縦横分布搜扒必使噍類無遺候
有班師之日方許回兵領哨各官及兵快人等敢
有臨陣退縮違犯號令者仰即遵照本院云云
計開(云云下同)
一仰南安府知府季斆統領後開官兵自南安府
石人背進破義安分兵搜朱雀坑入西峰分兵搜
狐狸坑進船厰分兵搜李家坑屯穏下分兵搜李
坑遂踰狗脚嶺搜隂木坑攻左溪與本院會於横
水遂與守備郟文知府邢珣唐淳指揮余恩縣丞
舒富等兵合連為一大營乃各選精銳齎乾粮三
日用鄉導分引四搜附近山寨多方瓜探務期盡
絶互相援應毋致疎虞左溪諸賊既盡然後分哨
起營過密溪搜羊牯腦踰相見嶺歷上關下關關
田經古亭分屯上保茶坑斷胡蘆洞等處賊路四
面設伏以待桶岡奔賊為都指揮許清之繼探候
緩急相機應援必使根株悉拔噍類無遺候有班
師期日方許回兵領兵各官及兵快人等敢有臨
陣退縮違犯號令者仰即遵照本院云云
一仰江西都司都指揮僉事許清統領後開官兵
自南康進破雞湖撲新地襲楊梅坑攻白藍與本
院會於横水遂與知府邢珣等兵會合共結為一
大營乃各選精銳用鄉導分引齎乾粮二三日四
搜附近各山寨多方瓜探務期盡絶互相援應毋
致疎虞横水諸賊既盡聽候本院再授方略然後
分哨起營自横水穿牛角窟搜川拗隂木潭會左
溪入密溪過相見嶺歷下關上關關田上華山過
鱗潭屯左泉分斷西山界胡蘆洞等賊路四面設
伏以待桶岡奔賊仍歸屯横水控制諸巢遥與知
府季斆相機應援必使根株悉拔噍類無遺候有
班師日期方許回兵領哨各官及兵快人等敢有
臨陣退縮違犯號令者仰即遵照本院云云
一仰守備南贛二府地方以都指揮體統行事指
揮使郟文統領後開官兵前往南安府自石人坑
度湯瓶嶺破義安上西峰過鉛厰破苦竹坑剿長
河洞搜狐狸坑攻左溪與本院會於横水遂與知
府唐淳季斆指揮余恩縣丞舒富等兵營營連絡
爲一大營乃各選精銳用鄉導分引齎乾糧二三
日四搜附近山寨如天台菴獅子山絲茅&KR0309;等處
多方爪探務期盡絶互相援應毋致疎虞左溪附
近諸賊既盡聽候本院再授方略然後分哨起營
自左溪過密溪分兵搜絲茅&KR0309;會下關入關田過
古亭踰上保搜茶坑屯於十八磊分兵斷下章設
伏以待桶岡奔賊為知府唐淳之繼使人探候消
息相機應援必使遠近各賊噍類無遺候有班師
期日方許回兵領兵各官及兵快人等敢有臨陣
退縮違犯號令者仰即遵照本院云云
一仰贛州衞指揮余恩統領後開官兵自上猶官
隘踰獨孤嶺至營前進金坑屯過步破長流坑分
兵入梅伏坑破牛角窟撲川拗隂木潭與正兵合
攻左溪與本院會於横水遂與縣丞舒富知府唐
淳季斆守備郟文等兵連絡為一大營乃各選精
銳齎乾糧二三日用鄉導分引四搜附近各山寨
多方爪探務期盡絶互相援應毋致疎虞左溪諸
賊既盡聽候本院再授方略然後分哨起營過密
溪搜羊牯腦踰相見嶺歷下關上關關田經華山
鱗潭網夾裏從左溪人西山界攻桶岡諸賊與知
府邢珣唐淳指揮謝昶等兵合勢夾擊賊既敗散
遂會各營連絡掎角為一大營各選精銳開合縦
横分布搜扒必使噍類無遺候有班師期日方許
回兵領兵各官及兵快人等敢有臨陣退縮違犯
號令者仰即遵照本院云云
一仰寕都縣知縣王天與督同典史梁儀統領後
開官兵自上猶官隘員坑過琴江口由白面寨至
長潭經杰&KR0309;屯石玉分兵搜樟木坑正兵自黃泥
坑過大湾入員分與本院會於横水遂與知府邢
珣都司許清等兵會合四營共結為一大營乃各
選精銳用鄉導分引齎乾糧二三日四搜附近各
山寨多方爪探務期盡絶互相援應毋致疎虞横
水等處諸賊既盡聽候本院再授方略然後分哨
起營過背烏坑牛角窟梅伏坑涉長流渡果木口
搜芒背上思順入烏地經上新地中新地分屯下
新地分兵搜扒斷絶要路四面設伏以待桶岡之
賊為知府邢珣之繼使人探候緩急乃與縣丞舒
富聲息相接應援必使噍類無遺候有班師期日
方許回兵領兵各官及兵快人等敢有臨陣退縮
違犯號令者仰即遵照本院云云
一仰南康縣縣丞舒富統領後開官兵自上猶營
前金坑進屯過步破長流坑徑攻左溪與本院會
於横水遂與知府邢珣唐淳季斆守備郟文等兵
合四營共結為一大營乃分選精銳齎乾糧用鄉
導分引四搜附近賊巢如鱉坑箬坑赤坑觀音山
奄場仙鶴頭源陂左溪等處諸賊既盡聽候本院
再授方略然後分哨起營復自長流坑過果木口
搜芒背搜鐵木里徇上池遍搜東桃坑山源竹&KR0309;
泉大王嶺板嶺諸巢遂屯鎻匙龍外四面埋伏以
待桶岡奔賊仍與知縣王天與聲息相接彼此相
機應援必使噍類無遺候有班師期日方許回兵
領兵各官及兵快人等敢有臨陣退縮違犯號今
者仰即遵照本院云云
一仰吉安府知府伍文定統領後開官兵前去屯
劄穏下會同守備郟文併謀恊力搜剿稽蕪等處
賊巢進屯横水聽候本院再授方略然後進攻桶
岡諸峒本官仍湏詳察地理險易相度機宜恊和
行事毋得爾先我後力散勢分致失事機國典
具存决不輕貸其領哨各官及兵快人等敢有臨
陣退縮違犯號令者許即以軍法從事軍中一應
事宜亦聽随宜應變應呈報者仍呈軍門施行
一仰廣東潮州府程鄉縣知縣張戩統領部下新
民打手鄉夫人等搜剿稽蕪黃雀拗新地等處賊
巢進屯横水聽候本院再授方略然後進攻桶岡
諸峒本官仍湏詳察云云
一仰中軍營參随官
案行分守嶺北道官兵戴罪剿賊
參看稽蕪大山不係進兵隘路若使郁文季斆等
遵依本院方略直趨左溪與諸軍連營合勢兵威
既振然後分兵四剿則稽蕪等巢自然聞風而靡
今乃不遵約束頓兵僻路以攻險絶堅小之寇反
致損威挫銳非但有乖節制抑且違誤師期若使
各哨官兵皆若季斆等後期不進則左溪横水賊
巢根本腹心之地何由攻破諸軍何由得有今日
之勝論情定罪俱合處以軍法但今各營皆已乘
勝追逐賊徒四散奔潰正係緊關搜節之際姑令
戴罪剿絶以贖前辜為此仰抄案回道速督各官
分投把截搜剿俱要勵志奮勇毋徒退縮以自全
毋以小挫而自餒務奮澠池之翼以收桑榆之功
如復仍前畏縮違誤軍令具存難再容恕仍將陣
亡千戶劉彪及被傷兵夫人等查驗紀錄量加優
恤
搜剿餘黨牌
照得本院於本月十二日親督諸軍進破横水等
巢諸軍皆奮勇敢死奪險䧟陣賊乃大敗擒斬功
次數多良巳可嘉但聞餘黨往往復相嘯聚千百
為羣設柵阻險復為抗拒官兵之備所據各兵進
攻之日攀崖緣壁下上險阻疲困巳極兼之隂雨
連日瘴霧咫尺不辯故且容令各兵暫爾休息今
天氣漸開兵力巳蘇若不乘此破竹之勢疾速急
擊使諸賊聲勢復得連絡用力益難為此牌仰該
道官吏嚴督各營官兵星夜速進務在三日之内
掃蕩餘蘖必使噍類無遺敢有狃於一勝怠忽因
循逗遛不進致誤軍機者仰即遵照敕諭事理
當時以軍法從事該道亦要身督各官奮勇前進
毋虧一簣務在萬全
奬勵湖廣統兵參將史春牌
據副使楊璋呈稱遵奉本院牌案監督各營官兵
照依二省刻定日期於十一月初十日午時攻破
桶岡大峒賊徒皆已擒斬巢穴悉巳掃蕩但湖廣
官兵未知恐仍復前來非但無賊可剿抑且徒勞
遠涉乞將湖廣官兵留屯彼地免其過境實為彼
此兩便等因到院看得桶岡天險先經夾剿圍困
半年終不能下乃今一鼓而破斯固諸將用命軍
士效力實亦湖廣兵威大震有以懾服其心故破
巢之日不敢四散奔潰以克收兹全功訪得湖廣
統兵參將史春紀律嚴明行陣肅整故能遠揚威
武致兹克捷雖兵不接刃而先聲以張相應差官
奬勵為此牌差千戸高睿齎領後開花紅禮物前
去湖廣郴州親送本官營内傳布本院奬勵之意
以彰本官不顯之功
設立荼寮隘所
照得撫屬上猶等縣所轄桶岡天險四面青壁萬
仞中盤二百餘里連峰參天深林絶谷不睹日月
賊衆屯據其間東出西没遊劫殆遍人民遭其荼
毒地方受其擾害先年亦嘗用兵夾剿坐困數月
不能俘其一卒竟以招撫為名而罷近該本院奉
命征剿仗頼天威悉巳掃蕩但恐官兵撤後四
方流賊乘間復聚必湏於緊關去處設立隘所分
撥軍兵委官防禦庶使地方得以永寕本院見屯
茶寮親督知府邢玽唐淳等徧歷各處險要相視
得茶寮正當桶岡之中自來盗賊據以為險西通
桂東桂陽南連仁化樂昌北接龍泉永新東入萬
安興國堪以設隘保障當因湖廣官兵未至各營
屯兵坐候因以其暇責委千戶孟俊等督領兵夫
先行開填基址伐木立柵起盖營房見今規模草
創巳具本院即欲移營上猶必湏委官督工庶幾
垂成之功不致廢弛及照茶寮既設隘所就合摘
撥官兵防禦查得皮袍洞隘兵原非緊要合改移
茶寮及於鄰近上保古亭赤水鮮潭金坑編選隘
夫兼同防守庶一勞永逸事可經久為此仰抄案
回道坐委能幹縣官一員前去茶寮督工完造務
要堅固永久不得因循遲延一面查照本院欽奉
敕諭隨宜處置事理即將原撥守把皮袍洞隘官
兵盡數移就茶寮住劄一面於上保赤水古亭鮮
潭金坑等寨量丁多寡每寨抽選精壯者一二百
名兼同防禦其合用匠作工食等項行令上猶南
康大庾三縣量支官錢給用完日具數及起撥官
兵數目一併回報查考仍呈撫鎮廵按衙門知會
牌行招撫官(正德十三年二月)
㩀縣丞舒富禀稱横水等處新民廖成廖滿廖斌
等前來投招隨又招出别山餘黨唐貴安等一百
四十二名口俱稱原係被脅無辜乞要安插照例
糧差等因到院照得横水桶岡諸賊已經本院親
調官兵將賊首藍天鳳等悉已擒勦奏捷去後近
准兵部咨奏奉敕旨横水桶岡等處賊首謝志
山藍天鳳蕭貴模等既巳擒勦地方寧靖有功官
兵俱陞一級不願陞者照例給賞此後但有未盡
餘黨務要曲加招撫毋得再行勦戮有傷天地之
和其横水建立縣治俱依所奏施行備咨准此除
查照通行外看得新民廖成等誠心投撫意已可
嘉又能招出餘黨非但洗其既往之罪亦當錄其
圖新之功况今奉有敕旨方欲大普弘仁而廖
成等投順適當其時相應量加陞賞一以見朝
廷之寬仁一以勵將來之向化為此牌仰縣丞舒
富即將新民廖成授以領哨義官廖滿廖斌等各
與廵捕老人名目令其分統招出新民編立牌甲
聽候調遣殺賊更立新效以贖舊愆就於横水新
建縣城内立屋居住分撥田土令其照例納糧當
差本官務加撫恤毋令失所有虧信義仍仰諭各
新民俱要洗心滌慮永為良善毋得聽信讐家恐
嚇妄生驚疑自取罪累及照見今農時已逼新民
人等牛具田種尚未能備今特發去商稅銀一百
兩就仰本官置買耕牛農器分給各民督令上緊
趁時布種其有見缺食用者亦與量給鹽米一應
撫安綏來之策有可施行俱仰本官悉心議處呈
來
批留兵搜捕呈
看得樂昌等處賊徒構怨連年流毒三省今兵備
僉事王大用等乃能身歷險阻設謀調度數月之
内致此克平論厥功勞良可嘉尚除具本奏報
及一面先行犒奬外所㩀各哨賊徒穴巢雖巳底
定而漏殄難保必無况聞湖兵撤後各該巢穴多
復嘯聚河源龍川諸處殘賊亦復招群集黨連結
漸多逆其將來必復熾盛今雖役久兵疲且宜班
師息衆但留兵搜捕亦不可苟毋謂斬木之不蘖
死灰之不然苟涓涓之不塞將江河之莫禦其狼
兵既已罷散難復追留若機快鄉兵之屬暫令歸
休即可起集爲輪番迭出之計務使搜剿之兵若
農夫之耘耨庶幾盗賊之種如莨莠之可除該道
仍備行搜捕各官務體此意悉拔根苗無遺後患
批呈繳
批將士爭功呈
㩀兵備僉事王大用呈樂昌縣知縣李增緝獲大
賊首李斌等審驗明白續㩀湖廣永州府推官王
瑞之呈稱廣東差人邀奪等情已拘知縣見在人
役追出原得獲李斌金簮銀兩荷包見在顯是湖
廣兵快計擒不得妄報掩餙看得邇者大征之舉
湖廣實首其謀江廣亦恊其力既名夾攻事同一
體湖兵有失是亦廣兵之罪廣人有獲斯亦湖人
之功况今賊首既擒則湖廣領哨之官亦復何咎
雖云因虞得鹿而廣東計誘之人亦非無功但求
共成厥事何必巳專其伐矧各呈詞亦無相遠就
如湖廣各官所呈即廣人乘機捕獲之功居然自
見就如廣東各官所呈則湖官運謀驅逐之勞亦
自不掩獲級者匹夫之所能争功者君子之大耻
仰該道備行湖廣守廵等官彼此同心易氣各自
㩀實造冊
告諭浰頭巢賊(正德十二年五月)
本院廵撫是方專以弭盗安民為職蒞任之始即
聞爾等積年流劫鄉村殺害良善民之被害來告
者月無虚日本欲即調大兵勦除爾等隨往福建
督征漳寇意待回軍之日勦蕩巢穴後因漳寇既
平紀驗斬獲功次七千六百有餘審知當時倡惡
之賊不過四五十人黨惡之徒不過四千餘衆其
餘多係一時被脅不覺惨然興哀因念爾等巢穴
之内亦豈無脅從之人况聞爾等亦多大家子弟
其間固有識逹事勢頗知義理者自吾至此未嘗
遣一人撫諭爾等豈可遽爾興師翦滅是亦近於
不教而殺異日吾終有憾於心故今特遣人告諭
爾等勿自謂兵力之強更有兵力強者勿自謂巢
穴之險更有巢穴險者今皆悉已誅滅無存爾等
豈不聞見夫人情之所共耻者莫過於身被為盗
賊之名人心之所共憤者莫甚於身遭劫掠之苦
今使有人罵爾等為盗爾必怫然而怒爾等豈可
心惡其名而身蹈其實又使有人焚爾室廬劫爾
財貨掠爾妻女爾必懷恨切骨寧死必報爾等以
是加人人其有不怨者乎人同此心爾寧獨不知
乃必欲為此其問想亦有不得已者或是為官府
所迫或是為大戶所侵一時錯起念頭誤入其中
後遂不敢出此等苦情亦甚可憫然亦皆由爾等
悔悟不切爾等當初去從賊時乃是生人尋死路
尚且要去便去今欲改行從善乃是死人求生路
乃反不敢何也若爾等肯如當初去從賊時拚死
出來求要改行從善我官府豈有必要殺汝之理
爾等久習惡毒忍於殺人心多猜疑豈知我上人
之心無故殺一鷄犬尚且不忍况於人命關天若
輕易殺之冥冥之中斷有還報殃禍及於子孫何
苦而必欲爲此我每爲爾等思念及此輙至於終
夜不能安寝亦無非欲爲爾等尋一生路惟是爾
等冥頑不化然後不得已而興兵此則非我殺之
乃天殺之也今謂我全無殺爾之心亦是誑爾若
謂我必欲殺爾又非吾之本心爾等今雖從悪其
始同是朝廷赤子譬如一父毋同生十子八人
爲善二人背逆要害八人父毋之心湏除去二人
然後八人得以安生均之為子父毋之心何故必
欲偏殺二子不得已也吾於爾等亦正如此若此
二子者一旦悔惡遷善號泣投誠為父母者亦必
哀憫而收之何者不忍殺其子者乃父母之本心
也今得遂其本心何喜何幸如之吾於爾等亦正
如此聞爾等辛苦為賊所得苦亦不多其間尚有
衣食不充者何不以爾為賊之勤苦精力而用之
於耕農運之於商賈可以坐致饒富而安享逸樂
放心縦意遊觀城市之中優游田野之内豈如今
日擔驚受怕出則畏官避讐入則防誅懼勦潜形
遁迹憂苦終身卒之身滅家破妻子戮辱亦有何
好爾等好自思量若能聽吾言改行從善吾即視
爾為良民撫爾如赤子更不追咎爾等既往之罪
如葉芳梅南春王受謝鉞軰吾今只與良民一槩
看待爾等豈不聞知爾等若習性已成難更改動
亦由爾等任意為之吾南調兩廣之狼逹西調湖
湘之土兵親率大軍圍爾巢穴一年不盡至於兩
年兩年不盡至於三年爾之財力有限吾之兵糧
無窮縦爾等皆爲有翼之虎諒亦不能迯於天地
之外嗚呼吾豈好殺爾等哉爾等苦必欲害吾良
民使吾民寒無衣饑無食居無廬耕無牛父毋死
亡妻子離散吾欲使吾民避爾則田業被爾等所
侵奪巳無可避之地欲使吾民賄爾則家資爲爾
等所擄掠已無可賄之財就使爾等今爲我謀亦
必湏盡殺爾等而後可吾今特遣人撫諭爾等賜
爾等牛酒銀錢布疋與爾妻子其餘人多不能通
及各與暁諭一道爾等好自爲謀吾言巳無不盡
吾心已無不盡如此而爾等不聽非我負爾乃爾
負我我則可以無憾矣嗚呼民吾同胞爾等皆吾
赤子吾終不能撫恤爾等而至於殺爾痛哉痛哉
興言至此不覺淚下
進剿浰賊方略
照得撫屬龍川縣地名浰頭積年老賊池大鬢等
不時紏衆突出河源翁源安遠龍南信豐等處攻
打城池殺擄人口先年亦嘗征剿皆因預失防禦
以致漏網後雖陽為聽招其實隂圖不軌班師未
幾肆出劫掠數年以來民受荼毒控告紛紜有不
忍言若不趁時計剿地方何以寧謐為此仰抄案
回道會同分守守備等官即行該府知府陳祥速
將合用糧餉等項一面從長議處一面即於所屬
選集精壯驍勇曾經戰陣機快兵壯人等三千名
少或二千名各備鋒利器械編成隊伍坐委素能
謀勇官員統領一面密行龍川河源等附近賊巢
等縣亦各選募慣戰殺賊兵快二千名委官分押
督同近巢知因被害義官新民頭目人等分截要
路就仰知府陳祥總督諸軍親至賊巢去處指畫
方略剋期進剿仍行先取知因鄊導數十人令其
備將賊巢道路險易畫圖貼說要見某處平坦人
馬可以直搗某處險阻可以把截某處係賊必遁
之路可以設伏邀擊某處賊所不備可以間道撲
掩各要一一詳察停當務盡機宜具由連圖差人
馬上齎報以憑差官齎執令旗令牌剋期倂力進
攻必使根株悉拔噍類無遺以靖地方
剋期進剿牌(正德十三年正月)
案照浰頭老賊池大鬢等不時紏衆攻打城池殺
擄人口屢征屢叛近年以來隂圖不軌惡熖益熾
除將賊首池仲容設計擒獲外其餘在巢賊黨若
不趁機速剿不無禍變愈大地方何由安息本院
已先密切分布哨道行仰知府陳祥統領典史姚
思衡驛丞何春廵檢張行報效生員陳經世新民
盧琢等官軍從何平入攻熱水巢五花障巢鐵石
障巢直搗中浰大巢知府邢珣統領知縣王天與
典史梁儀并老人葉秀芳黃啓濟義官吳明等官
兵從太平入攻艻竹湖巢白沙巢黃田㘭巢中村
巢直搗上浰大巢指揮姚璽統領新民梅南春等
兵從烏虎鎮入攻淡方巢石門由巢直搗岑岡大
巢指揮余恩統領百長王受黃金巢等兵從龍子
嶺入攻溪尾巢塘涵洞巢古地巢空背巢直搗下
浰大巢千戸孟俊統領義官陳英鄭志高新民盧
琢等官兵從和平入攻平地水巢大門山巢黃狗
㘭巢直搗中浰大巢推官危壽統領義民葉芳百
長孫洪舜等官兵從南步入攻脱頭石巢鎮里寨
巢羊角山巢直搗中浰大巢知府季斆兵從信豐
縣黃田岡入攻新山逕巢古地巢縣丞舒富兵從
信豐縣烏逕入攻旗嶺巢頓岡巢及行仰守備指
揮郟文監督指揮姚璽余恩千戶孟俊等三哨官
兵分路進剿本院亦自行督領帳下隨征官屬兵
快人等從冷水逕直搗下浰大巢親自督戰刻期
俱於本年正月初七日寅時四路並進外牌仰兵
備副使楊璋不妨本道事務遵照本院欽奉敕
諭事理前去軍前紀驗功次處置糧餉及行催督
各哨官兵依期進剿所獲功次務要審驗明白從
實紀錄仍候廵按紀功御史至日覆實照例造冊
奏繳及造青冊一本送完查考其軍中一應進止
機宜俱仰密切呈來定奪
批汀州知府唐淳乞休申
㩀知府唐淳申稱患病乞賜放歸看得知府唐淳
沉勇多智精敏有爲兼之持守能謹制事以勤近
因本院調委領兵征剿南安諸賊效勞備至斬獲
居多雖克捷之奏已舉而賞功之典未頒况汀州
所屬多係新民投招未久反側無常正頼本官威
懷緝撫以為保障縦有微疾不便起居即其才能
豈妨卧治仰該府即行本官不妨養疾照舊管事
安心職務善求藥餌務竭委身之忠勿動乞休之
念申繳
告諭
告諭百姓風俗不美亂所由興今民窮苦已甚而
又競為滛侈豈不重自困乏夫民習染既久亦難
一旦盡變吾姑就其易改者漸次誨爾吾民居喪
不得用鼓樂為佛事竭貲分帛費財於無用之地
而儉於其親之身投之水火亦獨何心病者宜求
醫藥不得聽信邪術專事巫禱嫁娶之家豐儉稱
貲不得計論聘財装奩不得大會賓客酒食連朝
親戚隨時相問惟貴誠心實禮不得徒飾虚文為
送節等名目奢靡相尚街市村坊不得迎神賽會
百千成群凡此皆靡費無益有不率教者十家牌
鄰互相紏察容隱不舉正者十家均罪爾民之中
豈無忠信循理之人顧一齊衆楚寡不勝衆不知
違棄禮法之可耻而惟慮市井小人之非笑此亦
豈獨爾民之罪有司者教導之不明與有責焉至
於孝親敬長守身奉法講信修睦息訟罷争之類
已嘗屢有告示懇切開諭爾民其聽吾誨爾益敦
毋怠
仰南安贛州府印行告諭牌
照得有司之政風俗爲首習俗侈靡亂是用生本
院近因地方多盗民遭荼毒驅馳兵革朝夕不遑
所謂救死不贍奚睱責民以禮義哉今幸盗賊稍
平民困漸息一應移風易俗之事雖亦未能盡舉
姑先就其淺近易行者開道訓誨為此牌仰本府
官吏即將發去告諭照式翻刊多用紙張印發所
屬各縣查照十家牌甲每家給與一通其鄉村山
落亦照屯堡里甲分散務遵依告諭互相戒勉共
興恭儉之風以成淳厚之俗該府仍行各縣於城
郭鄉村推選素行端方人所信服者幾人不時廵
行暁諭各要以禮優待作興良善以勵末俗毋得
違錯
禁約榷商官吏
照得商人比諸農夫固爲逐末然其終歲棄離家
室辛苦道途以營什一之利良亦可憫但因南贛
軍資無所措備未免加賦於民不得已而爲此本
亦寬恤貧民之意柰何奉行官吏不能防禁奸弊
以致牙行橋子之屬騷擾客商求以寬民反以困
商商獨非吾民乎除另行訪拏禁約外仰抄案回
道即便備行收稅官吏今後商稅遵照奏行事
例抽收不許多取毫釐其餘雜貨俱照舊例三分
抽一若資本微細柴炭雞鴨之類一槩免抽橋子
人等止許關口把守開放不得擅登商船假以查
盤為名侵凌騷擾違者許赴軍門口告照依軍法
拏問其客商人等亦要從實開報不得聽信哄誘
隱匿規避因小失大事發照例問罪客貨入官及
照船稅一事亦被總甲侵擾今後官府合行船隻
俱要實價給顧就行抽分厰查給票帖以防詐偽
該道仍將應抽免抽逐一查議則例呈來
批贛州府賑濟石城縣申
看得所申賑濟既該府議許中戶糴買下戶給散
准如所議施行今出糴之數止及二千而坐濟之
民不知幾許附郭者得遂先獲之圖遠鄊者必有
不霑之惠近日贛縣發倉其弊可見仰行知縣林
順會同先委縣丞雷仁先選該縣殷實忠信可托
者十數軰不拘生員耆老義民各給斗斛候遠鄊
之民一至即便分曹給散仍選公直廉明之人數
軰在傍紏察如有夤緣頂冐即時擒拏照議罰治
庶幾小民得蒙救急之惠而遠鄊可免久候之難
議處河源餘賊
看得河源等處賊情本院屢經批仰該道會同守
廵等官從長計議相機剿捕今復㩀呈看得賊勢
漸盛民患日深該道既以兵力勞憊勢未能克即
湏會同守廵守備等官或親至賊巢或於附近賊
巢處所屯劄選差知因通賊暁事人役齎執告示
榜文權且撫諭各賊委曲開譬或姑賜以牛酒銀
布耕具種子之類令其收衆入巢趁時耕作因使
吾民亦得暫免防截之役及時盡力農畞一面選
兵勵士密切分布哨道候收歛已畢各巢亦積有
糧米然後的探虚實剋期並舉出其不趨掩其不
備是乃籍兵於民因糧於賊非獨可以稍紓日前
之急亦因得以永除日後之患矣今若兵力不足
既未能剿又不從權撫插任其出没往來則非惟
民不安生窮困愈甚抑且賊亦失其農業衣食不
給若非擄掠何以爲生是所謂益重吾民之苦而
愈長群賊之奸兵糧日耗後𣣔圖之功愈難矣仰
該道會同守廵守備等官上緊議處施行回報毋
得徒事往復致釀後艱其各該官司兵快人等不
論或撫或剿俱要時時操練整束密切隄備不得
縦弛致有疎虞
告諭父老子弟(正德十四年二月)
頃者頑卒倡亂震驚遠邇父老子弟甚憂苦騷動
彼冥頑無知逆天叛倫自求誅戮究言思之實足
憫悼然亦豈獨此冥頑之罪有司者撫飬之有缺
訓廸之無方均有責焉雖然父老之所以倡率飭
勵於平日無乃亦有所未至歟今倡亂渠魁皆就
擒滅脅從無辜悉已寬貸地方雖已甯復然創今
圖後父老所以教約其子弟者自此不可以不預
故今特為保甲之法以相警戒聮屬父老其率子
弟慎行之務和爾鄰里齊爾姻族德義相勸過失
相規敦禮讓之風成淳厚之俗本院奉命撫廵
兹土屬有哀疚未遑匍匐來問父老疾苦廉有司
之不職究民之利弊而興除之故先遣諭父老子
弟使各知悉方春父老善相保愛督子弟及時農
作毋惰
行龍川縣撫諭新民
先㩀推官危壽并龍川縣各申依奉本院鈞牌將
新民盧源陳秀堅謝鳳勝等安插和平及撥田地
耕種并拘仇家當面開釋各安生理毋相搆害緣
由近訪得各民因聞廣東征剿從化等賊自生疑
惑東迯西竄致令和平居民因而驚擾似此互相
扇惑地方何時寧靖本當拏究為首之人綁赴軍
門斬首示衆但念各民意亦無他姑且記罪曉諭
為此牌仰龍川縣掌印官即將投城居民諭以前
項聽撫新民俱已改惡從善止因廣東調兵征剿
居民素懷仇隙者因而假此恐嚇致令東奔西竄
各民意在避兵本非叛招出劫爾等毋得妄生驚
疑及差人拘集新民盧珂陳秀堅等諭以廣東官
兵征剿各有界限爾等緣何輕信恐嚇妄自驚竄
俱各省令回原村寨安居樂業趁此春和各務農
作仍諭盧源陳秀堅謝鳳勝等各要嚴束手下甲
衆各念死中得生之幸悔罪畏法保爾首領如或
面從心異外托驚懼之名内懷反覆之計自求誅
戮悔後何及
優奬致仕縣丞龍韜牌
訪得贛縣致仕縣丞龍韜平素居官清謹迨其老
年歸休遂致貧乏不能自存薄俗愚鄙反相譏笑
夫貪汙者乘肥衣輕揚揚自以爲得志而愚民競
相歆羡清謹之士至無以爲生鄊黨鄰里不知以
爲周恤又從而笑之風俗薄惡如此有司者豈獨
不能辭其責孟子云使饑餓於我土地吾耻之是
亦有司者之耻也爲此牌仰贛州府官吏即便措
置無礙官銀十兩米二石羊酒一付掌印官親送
本官家内以見本院優恤奬待之意仍仰贛縣官
吏歲時常加存問量資柴米毋令困乏嗚嘑養老
周貧王政首務况清謹之士既貧且老有司坐視
而不顧其可乎遠近父老子弟仍各暁諭務洗貪
鄙之俗共敦廉讓之風具依准拜措送過繳牌
王文成公全書卷之二十八
續編(三)
自劾不職以眀聖治事䟽
臣聞之主聖則臣直上易知而下易治今聖主
在上澤壅而未宣怨積而不聞臣等曾無一言是
甘為容悦而上無以張主之聖下無以解扵百
姓之惑也伏惟陛下神眀英武自居春宮萬姓
仰德及登大寶四夷向風不幸賊臣劉瑾竊弄威
柄流毒生靈潜謀僣逆幾危郊社頼祖宗上天
之靈俾張永等早發其奸陛下奮雷霆之斷誅
滅黨與剗滌兇穢復祖宗之舊章吊黎元之疾
苦任贒脩政與民更始天下莫不懽忻鼓舞謂
陛下固愛民之主而前此皆賊瑾之荼毒知陛
下固有為之君而前此皆賊瑾之蒙蔽日夜跂足
延頸以朢大平柰何積暴所加民痍未復餘烈所
煽妖孽連興幾及二年愈肆愈橫兵屯不解民困
日深賊勢相連殆遍財匱粮竭旦夕洶洶臣等備
位大臣不能展一籌以紓患害寬一縳以蘇倒懸
撫心反已自知之罪莫可究言至其暴揚扵天下
訾詈扵道途而尤難掩飾者大罪有三請自陳其
略以伏厥辜夫朝以出政政以成事陛下每月
視朝朔朢之外不過一二豈不以臣等分職扵
下事苟無廢不朝奚損乎然群臣百司願時一覩
聖顔而不獲則憂思徬徨漸以懈弛遠近之民
遂疑陛下不復念其困苦而日興怨懟四方盗
賊亦謂陛下未嘗有意剪除而益猖獗夫昧爽
臨朝不過頃刻陛下何憚而不為所以若此
則實由臣等不能備言天下洶洶之情以悟陛
下是其大罪一也陛下日扵後苑訓練兵事鼓
噪之聲震駭城域豈不以寇盗未平思𣣔奮威講
武乎然此本亦將卒之事兼非宫禁所宜况今
前星朱燿震位猶虛而乃勞力扵掣肘耗氣
扵馳逐群臣惶惑兩宮憂危宗社大本無急扵是
而臣等不能力勸陛下蓄精養神以衍皇儲之
慶思患預防以為燕翼之謀是其大罪二也夫日
近儒臣講論道德涵泳義理以培養本原開發志
意則耳目日以聰明血氣日以和暢窮天地之化
盡萬物之情優游泮渙以與古先神聖為伍此亦
天下之至樂矣陛下苟知此則將樂之終身而
不能以湏臾舍奚暇遊戲之娛乎今陛下自即
位以來經筵之御未能四五而悦心扵騎射疲
勞之事皆由臣等不能備陳至樂以易陛下
之所好是其大罪三也陛下有堯舜之資臣等
不能導陛下扵三代而使天下之民疾首蹙額
相告歸咎懷憤若漢唐之季臣等死有餘罪矣伏
願陛下繼自今昧爽以視朝勵精而圖治端拱
玄默以養天和正關雎之風毓麟趾之祥日御經
筵講求治道悦理義之悦心去遊宴之敗度正臣
等不職之罪罷歸田里舉耆德宿望之賢與共天
職使天下暁然皆知陛下憂憫元元之本心由
臣等不能極言切諫以至扵斯自兹以往務在
休養生息無復有所騷擾躬脩聖政以弭天下
之艱屯廣聖嗣以定天下之危疑勤聖學以
立天下之大本其餘習染以次洗刷則民生自遂
若陽氣至而萬物春寇盗自消若白日出而魍魎
滅上以承祖宗之鴻休下以垂子孫之統緒近
以慰臣庶之憂惶遠以荅四方之觀向臣等雖死
之日猶生之年不勝激切顛隕待罪之至具䟽上
聞
乞恩表揚先德䟽
竊照臣父致仕南京吏部尚書王華以今年二月
十二日病故臣時初喪荼苦氣息奄奄不省人事
有司以臣父忝在大臣之列特爲奏聞兼乞葬
祭贈謚事下該部以臣父爲禮部侍郎時嘗爲言
官所論謂臣父扵暮夜受金而自首清議難明承
朝廷遣告而乞歸誠意安在又為南京吏部尚書
時因禮部尚書李傑乞恩認罪回話事奉欽
依李傑王華彼時共同商議如何獨言張昇顯是
飾詞本當重治姑從輕都着致仕伏遇聖慈覆
載寬容不輕絶物然猶賜之葬祭感激浩蕩之
恩闔門粉骨無以為報竊念臣父始淂暗投之金
若使其時秘而不宣人誰知者而必以自首其扵
心迹可謂清矣乞便道省母扵旣行祭告之後其
扵遣祀之誠自無妨矣當時論者不察其詳而輒
以爲言臣父盖嘗具本六乞退休請究其事當時
朝廷特爲暴白屢賜温旨慰諭勉留其事固已
明白久矣乃不意身沒之後而尚以此爲罪也臣
切痛之正德初年逆瑾肇亂威行中外其時臣爲
兵部主事因瑾綁拿科道官員臣不勝義憤斥瑾
罪惡瑾怒臣因而怒及臣父旣而使人諷臣父令
出其門臣父不往瑾益怒然臣父乃無可加之罪
後遂推尋禮部舊事與臣父無干者因傳旨并
令臣父致仕以泄其怒此則臣父以守正不阿觸
忤權奸而為所擯抑人皆知之人皆冤之乃不知
身沒之後而反以此為咎也臣尤痛之臣父以一
甲進士授官翰林院脩撰歷陞春坊諭德翰林院
學士詹事府少詹事禮部侍郎南京吏部尚書其
間充經筵官經筵講官日講官又選充
東宫輔導官東官講讀官與脩憲廟實錄及
大眀會典通鑑纂要等書積勞久而被遇深矣故
事侍從日講輔導等官身沒之後類得優以殊
恩榮以美謚而臣父獨以無實之謗不附權奸之
義生被誣抑而沒有餘耻此臣之所以割心痛骨
不得不從陛下而求一表暴者也夫人子之孝
莫大扵顯親其不孝亦莫大扵辱親臣以犬馬微
勞躐致卿位故事在卿佐之列者親沒之後皆得
為之乞請恩典臣今未敢有所陳乞以求顯其
親而反以無實之詬辱其親扵身沒之後不孝之
罪復何以自立扵天地間乎此臣之所尤割心痛
骨不得不從陛下而求一表暴者也臣自去歲
乞恩便道歸省陛下垂憫烏鳥且念臣父係
侍從舊臣特推非常之恩賜之存問臣父先扵
正德九年嘗蒙朝廷推恩進階臣伏覩制詞
有云直道見沮扵權奸晚節遂安扵静退則當時
先帝固已洞知臣父之枉矣臣又伏覩陛下即
位詔書内開自弘治十八年五月十八日以後大
小官員有因忠直諫諍及守正被害去任等項各
該衙門備查奏請大臣量進階級并與應得恩
廕臣父以守正觸怒逆瑾無故被害去任此固
恩詔之所憫錄正在量進階級之列臣父旣耻扵
自陳而有司又未爲奏請乃今身没之後而反猶
以爲詬臣竊自傷痛其無以自明也臣父中遭屈
抑晚遇聖明庶幾沐浴恩澤以一雪其拂鬱
而忽復逝矣豈不痛哉今又反以爲辱豈不冤哉
臣又查得先年吏部尚書馬文昇屠滽等皆嘗屢
被論劾其後朝廷推原其事卒賜之以贈謚臣
父才猷雖或不逮扵二臣而無故被誣實有深扵
二臣者惟陛下矜而察之臣以功微賞重深憂
覆敗方爾冐死辭免封爵前後恩典巳懼不克
勝荷故扵臣父之沒斷巳不敢更有乞請乃不意
蒙此誣辱臣又安能含羞飲泣不為臣父一致其
辯乎夫人臣之扵國也主辱則臣死子之扵父也
亦然今臣父辱矣臣何以生為哉夫朝廷恩典
所以報有功而彰有德豈下臣所敢倖乞顧臣父
被無實之耻扵身後陛下不為一明其事自此
播之天下傳之後代孝子慈孫將有所不能改而
臣父之目不瞑扵地下矣豈不冤哉夫飾非以欺
其上者不忠矯辭以誣扵世者無耻不忠無耻亦
所以為不孝若使臣父果有纖毫可愧扵心而臣
乃為之文飾矯誣以欺陛下以罔天下後世縱
幸逃扵國憲天地鬼神實臨殛之臣雖庸劣之
甚不忠無耻之事義不忍為也惟陛下哀而察
之臣不勝含哀抱痛戰慄惶懼激切控籲之至謹
具本令舍人王宗海代賫奏聞伏候敕旨
辯誅遺奸正大法以清朝列䟽
丁憂南京兵部尚書臣王某謹奏為誅遺奸正大
法以清朝列事嘉靖元年十月初十等日准南京
兵部咨准都察院咨該廵按廣西監察御史張鉞
奏為前事題奉聖旨是這所劾張子麟事情還
着王守仁伍希儒伍文定看了上緊開具明白奏
來定奪欽此又准該部咨准都察院咨該丁憂刑
部尚書張子麟奏為辯汚枉清名節以雪大冤事
題奉聖旨是張子麟所奏事情着王守仁等一
併看了來說欽此俱欽遵外方在哀經之中憂病
哀苦神思荒憒一切世務悉已昏迷恍惚奉命
震悚旋復追惟臣先正德十四年六月初六日奉
敕前往福建查處聚衆謀反等事本月十五日行
至豐城地方適遇寧藩之變倉卒脫身誓死討賊
十八日回至吉安督同知府伍文定等起兵七月
二十日引兵收復南昌二十三日宸濠還救二十
六日宸濠就擒其時餘黨尚有未盡百務叢集臣
因先令各官分兵守視王府各門至月初五六間
始克率同御史伍希儒知府伍文定等入府按視
宫殿庫藏諸處其間未經燒毀者重加封識以俟
朝命已被殘壊者分令各官逐一整檢有刑部尚
書張子麟啓本一封衆共開視云是胡世寧招詞
臣當與各官商說此等公文書啓之類皆在宸濠
未反數年前事雖私與交往不為無罪而反逆之
舉未必曾與通謀况此交通之人今或多居禁近
分布聮絡若存此等形迹恐彼心懷疑懼將生意
外不測之變且慮憸人因而點綴掇拾異時根究
牽引奸黨未必能懲而忠良或反被害昔人有焚
吏民交關文書數千章以安反側之心者今亦宜
從其處以息禍端遂議與各官公同燒毀後奉刑
部題奉欽依原搜簿籍旣未送官封記收掌又
事發日久别生事端委的真偽難辯無憑查考着
原搜獲之人盡行燒毀欽此欽遵外臣等莫不仰
嘆聖主包含覆幬之量範圍曲成之仁可謂思
深而慮遠也已以是臣等不復爲言且謂朝廷
扵此等事旣已一槩宥略與天下洗滌更始矣今
御史張鉞風聞其事復有論列是亦防閑爲臣之
大義效忠扵陛下之心也尚書張子麟力辯其
事而都察院覆奏以為世寧之獄悉由該院與子
麟無干則誠亦曖昧難明之跡今臣等亦不過
㩀事直言其實耳豈能别有所查訪然以臣愚度
之嘗聞昔年宸濠奸黨為之經營布置扵外往往
亦有詐為他人書啓歸以欺濠而罔利者則此子
麟之啓無乃亦是類歟不然子麟身為執法大臣
非一日矣縱使與濠交通豈略不知有畏忌而數
年之前輙以肆然稱臣扵濠耶夫人臣而懷二心
此豈可以輕貸然亦加人以不忠之罪則亦非細
故矣此在朝廷必有眀斷臣偶有所見亦不敢
不一言之緣奉欽依這所劾張子麟事情還着
王守仁伍希儒伍文定看了上緊開具眀白奏來
定奪及張子麟所奏事情着王守仁等一併看了
來說事理為此具本差舍人李昇親賫奏
聞伏候
敕旨
書同門科舉題名錄後
嘗讀文中子見唐初諸名臣若房杜王魏之流大
抵皆出其門而論者猶以文中子之書乃其徒偽
爲之而托焉者未必其實然也今以䆳庵先生之
徒觀之則文中子之門又奚足異乎予嘗論文中
子盖後世之大儒也自孔孟旣沒而周程未興董
韓諸子未或有先焉者先生自爲童子即以神奇
薦入翰林未弱冠而已爲人師其穎悟之蚤文學
之懿比之文中實無所愧而政事之敏卓才識之
超偉文中未有見焉文中之在當時嘗以策干隋
文不及一試而又蚤死先生少發科第入中書督
學政典禮太常經略邊陲弭奸戢亂陟司徒登冡
宰晉位師相威名振扵夷狄聲光被扵海宇功成
身退優游未老之年以身係天下安危聖天子
且將復起之以恢中興之烈而海内之士日翹首
跂足焉則天之厚扵先生者殆文中子所不能有
也文中之徒雖顯扵唐然皆異代隔世若先生之
門具體而微者亦且幾人其餘或得其文學或得
其政事或得其噐識亦各彬彬成章足為名士布
列中外不下數十又皆同朝共事並耀扵時其間
喬靳諸公遂與先生同升相位相繼為冡宰若此
者文中子之門益有所不敢望矣且文中子之
門其親經指受若董常程元之流多不及顯而章
眀扵世往往或請益扵片言邂逅扵一接非若今
之題名所載皆出扵先生之陶冶其出扵陶冶而
不顯扵世若常元之徒殆未暇悉數也先生之在
吏部守仁常為之屬受知受教蓋不止扵片言一
接者然以未嘗親出陶冶不敢憾扵兹錄之不與
若其出扵陶冶而有若常元者焉或亦未可以其
不顯扵世而遂使之不與也續兹錄者且以為何
如嘉靖甲申季冬望
書宋孝子朱夀昌孫教讀源卷
教讀朱源見其先世所遺翰墨知其為宋孝子夀
昌之裔也旣弊爛矣使工為装緝之因諭之曰孝
人之性也置之而塞乎天地溥之而橫乎四海施
之後世而無朝夕保爾先世之翰墨則有時而弊
保爾先世之孝無時而或弊也人孰無是孝豈保
爾先世之孝保爾之孝耳保先世之翰墨亦保其
孝之一事充是心而已矣源歸其以吾言遍諭鄉
鄰苟有慕夀昌之孝者各充其心焉皆夀昌也已
正德已卯春三月晦書虔臺之靜觀軒
書汪進之卷
程先生云有求爲聖人之志然後可與共學夫苟
有必爲聖人之志然後能加爲已謹獨之功能加
爲已謹獨之功然後扵天理人𣣔之辨日精日密
而扵古人論學之得失孰爲支離孰爲空寂孰爲
似是而非孰為似誠而偽不待辯說而自眀何者
其心必𣣔實有諸已也必𣣔實有諸已則殊途而
同歸其非且偽者自不得而強入不然終亦忘已
逐物徒弊精力扵文句之間而曰吾以眀道非惟
有捕風捉影之弊抑且有執指為月之病辯析愈
多而去道愈遠矣故某扵朋友論學之際惟舉立
志以相切礪其扵議論同異之間姑且置諸未辯
非不𣣔辯也本之未立雖𣣔辯之無從辯也夫志
猶木之根也講學者猶栽培灌漑之也根之未植
而徒以栽培灌漑其所滋者皆蕭艾也進之勉之
書趙孟立卷
趙仲立之判辰也問政扵陽眀子陽眀子曰郡縣
之職以親民也親民之學不眀而天下無善治矣
敢問親民曰眀其眀德以親民也敢問眀眀德曰
親民以明其明德也曰眀德親民一乎君子之言
治也如斯而已乎曰親吾之父以及人之父而孝
之德眀矣親吾之子以及人之子而慈之德眀矣
眀德親民也而可以二乎惟夫眀其眀德以親民
也故能以一身為天下親民以眀其眀德也故能
以天下為一身夫以天下為一身也則八荒四表
皆吾支體而况一郡之治心腹之間乎
書李白騎鯨
李太白狂士也其謪夜郎放情詩酒不戚戚扵困
窮蓋其性本自豪放非若有道之士真能無入而
不自得也然其才華意氣足蓋一時故旣沒而人
憐之騎鯨之說亦後世好事者為之極怪誕眀者
所不待辨因閱此間及之爾
書三酸
人言鼻吸五斗醋方可作宰相東坡平生自謂放
逹然一滴入口便爾閉目攅眉宜其不見容扵時
也偶披此圖書此發一笑
書韓昌黎與太顛坐敘
退之與孟尚書書云潮州有一老僧號太顛頗聰
眀識道理與之語雖不盡解要自胸中無滯礙因
與來往及祭神扵海上遂造其廬來袁州留衣服
為别乃人情之常非崇信其法求福田利益退之
之交太顛其大意不過如此而後世佛氏之徒張
大其事往往見之圖畫真若弟子之事嚴師者則
其誣退之甚矣然退之亦自有以取此者故君子
之與人不可以不慎也
春郊賦别引
錢君世恩之將歸養也厚扵世恩者皆不忍其去
先行三日會扵天官郎杭世卿之第以聚别眀日
再會扵地官秦國聲與者六人守仁與秋官徐成
之天官楊名父及世卿之弟進士東卿也世恩以
其歸也以疾告也皆不至扵是惜别之懷無所扵
發而托之詩前後共得詩十首六人者以世恩之
猶在也而且再會而不一見其旣去也又可以幾
乎乃相與約為郊餞必期與世恩一面以别至日
成之以候旨東卿以待選世卿名父以各有部
事皆勢不容出及餞者守仁與國聲兩人而已世
恩旣去之眀日復會扵守仁各言所以相與感歎
咨嗟復成二詩世卿曰世恩之行也終不及一餞
雖發之扵詩而不以致之世恩吾心有缺也盍亦
章次而將之何如皆曰諾國聲得小卷使世卿書
首會之作國聲與名父東卿分書再會成之書末
會謂守仁弱也宜為諸公執筆硯之役以敘嗟乎
一别之間而事之參錯者凡幾雖吾與世恩復期
扵來歲之秋以為必得重聚扵此然又何可以逆
定乎惟是相勉以道義而相期扵德業沒之汙塗
之中而質之天日之表則雖斷金石曠百世而可
以自信其常合然則未忘扵言語之間者其亦相
厚之私歟考功正郎喬希大聞之來題其卷端曰
春郊賦别給事陳惇賢復為之圖皆曰吾亦厚扵
世恩也聊以致吾私
告諭廬陵父老子弟
廬陵文獻之地而以徤訟稱甚為吾民羞之縣令
不明不能聽斷且氣弱多疾今與吾民約自今非
有迫扵軀命大不得已事不得輙興詞興詞但訴
一事不得牽連不得過兩行每行不得過三十字
過是者不聽故違者有罰縣中父老謹厚知禮法
者其以吾言歸告子弟務在息争興讓嗚呼一朝
之忿忘其身以及其親破敗其家遺禍扵其子孫
孰與和巽自處以良善稱扵鄉族為人之所敬愛
者乎吾民其思之
今灾疫大行無知之民惑扵漸染之說至有骨肉
不相顧療者湯藥饘粥不繼多飢餓以死乃歸咎
扵疫夫鄉鄰之道宜出入相友守望相助疾病相
扶持乃今至扵骨肉不相顧縣中父老豈無一二
敦行孝義為子弟倡率者乎夫民䧟扵罪猶且三
宥致刑今吾無辜之民至扵闔門相枕籍以死為
民父母何忍坐視言之痛心中夜憂惶思所以救
療之道惟在諸父老勸告子弟興行孝弟各念爾
骨肉母忍背棄洒掃爾室宇具爾湯藥時爾饘粥
貧弗能者宫給之藥雖已遣醫生老人分行鄕井
恐亦虛文無實父老凡可以佐令之不逮者悉巳
見告有能興行孝義者縣令當親拜其廬凡此灾
疫實由令之不職乖愛養之道上干天和以至扵
此縣令亦方有疾未能躬問疾者父老其為我慰
勞存恤諭之以此意
諭告父老為吾訓戒子弟吾所以不放告者非獨
為吾病不任事以今農月爾民方宜力田苟春時
一失則終歲無望放告爾民將牽連而出荒爾田
畆棄爾室家老幼失養貧病莫全稱貸營求奔馳
供送愈長刁風為害滋甚昨見爾民號呼道路若
真有大苦而莫伸者姑一放告爾民之來訟者以
數干披閱其詞類虛妄取其近似者窮治之亦多
憑空架捏曾無實事甚哉爾民之難喻也自今吾
不復放告爾民果有大冤抑人人所共憤者終必
彰聞吾自能訪而知之有不盡知者鄕老㩀實呈
縣不實則反坐鄉老以其罪自餘宿憾小忿自宜
互相容忍夫容忍美德衆所悦愛非獨全身保家
而已嗟乎吾非無嚴刑峻罰以懲爾民之誕顧吾
為政之日淺爾民未吾信未有德澤及爾而先槩
治以法是雖為政之常然吾心尚有所未忍也姑
申教爾申教爾而不復吾聽則吾亦不能復貸爾
矣爾民其熟思之母遺悔
一應公差人員經過河下驗有關文即行照關應
付母得留難取罪其無關文及雖有關文而分外
需求生事者先將装載&KR0657;戶摘拏送縣取供
即與搜盤行李上驛封貯仍將本人綁拿送縣以
憑參究懲治其公差人安分守法以禮自處而在
官人役輒行辱慢者體訪得出倍加懲究不恕
借辦銀兩本非正法然亦上人行一時之急計出
扵無聊也今上人有急難在爾百姓亦宜與之周
旋寧忍坐視不顧又從而怨詈訕訐之則已過矣
夫忘身爲民此在上人之自處至扵全軀保妻子
則亦人情之常耳爾民母責望太過吾豈不願爾
民安居樂業無此等騷擾事乎時勢之所值亦不
得已也今急難已過本府決無復行追求之理此
必奸偽之徒假府為名私行需索自後但有下鄉
征取者爾等第與俱來吾有以處之母遽洶洶
今縣境多盗良由有司不能撫緝民間又無防禦
之法是以盗起益橫近與父老豪傑謀居城郭者
十家為甲在鄉村者村自為保平時相與講信脩
睦寇至務相救援庶幾出入相友守望相助之義
今城中略巳編定父老其各寫鄉村為圖付老人
呈來子弟平日染扵薄惡者固有司失扵撫緝亦
父老素缺教誨之道也今亦不追咎其各改行為
善老人去宜諭此意母有所擾
諭示鄉頭粮長人等上司奏定水次兊運正恐爾
軰在縣拖延不即起運苟錢粮無虧先期完事豈
有必以水次責爾之理縱罪不免比之後期不納
者獲罪必輕昨呼兊運軍旗面語亦皆樂從不敢
有異爾軰第扵水次速兊苟有益扵民吾當身任
其咎不以累上官但後期誤事則吾必爾罰定限
二十九日未時完報
今天時亢旱火灾流行水泉枯竭民無屋廬歲且
不稔實由令之不職獲怒神人以致扵此不然爾
民何罪今方齋戒省咎請罪扵山川社稷停催征
縱輕罪爾民亦宜觧訟罷争息心火無助烈熖禁
民間母宰殺&KR1196;飲前已遣老人遍行街巷其益脩
火備察奸民之因火爲盗者縣令政有不平身有
缺失其各赴縣直言吾不憚改
昨行被火之家不下千餘實切痛心何延燒至是
皆由衢道太狹居室太密架屋太高無磚瓦之間
無火巷之隔是以一遇火起即不可救撲昨有人
言民居夾道者各退地五尺以闢衢道相連接者
各退地一尺以拓火巷此誠至計但小民惑近利
迷遠圖孰肯為久長之慮徒往往臨難追悔無及
今與吾民約凡南北夾道居者各退地三尺為街
東西相連接者每間讓地二寸為巷又間出銀一
錢助邊巷者為墻以斷風火沿街之屋高不過一
丈五六廂樓不過二丈一二違者各有罰地方父
老及子弟之諳逹事體者其即赴縣議處母忽
昨吳魁昊石洪等軍民互争火巷魁昊等赴縣騰
告以為軍強民弱已久在縣之人皆請抑軍扶民
何爾民視吾之小也夫民吾之民軍亦吾之民也
其田業吾賦税其室宇吾井落其兄弟宗族吾役
使其祖宗墳墓吾土地何彼此乎今古安之軍比
之邊塞雖有間然其差役亦甚繁難月粮不得食
者半年矣吾方憫其窮又可抑乎今法度嚴厲一
䧟扵罪即投諸邊裔出樂土離親戚墳墓不保其
守領國典具在吾得而繩之何強之能為彼為之
官長者平心一視未嘗少有同異而爾民先倡為
是說使我負愧扵彼多矣今姑未責爾教爾以敦
睦其各息争安分母相侵陵火巷吾將親視一不
得其吾罪爾矣訴状諸軍眀早先行赴縣面審
諭告父老子弟縣令到任且七月以多病之故未
能為爾民興利去弊中間局扵時勢且復未免催
科之擾德澤無及扵民負爾父老子弟多矣今兹
又當北覲私計往返與父老且有半年之别兼亦
行蔵靡定父老其各訓戒子弟息忿罷争講信脩
睦各安爾室家保爾産業務為善良使人愛樂勿
作兇頑下取怨惡扵鄉里上招刑(戮扵)有司嗚呼言
有盡而意無窮縣令且行矣吾民其聽之
廬陵縣公移
廬陵縣為乞蠲免以蘇民困事准本縣知縣王
關查得正德四年十一月二十六日本縣抄蒙本
府紙牌抄奉欽差鎮守江西等處太監王鈞
牌差吏龔彰賫原發銀一百兩到縣備仰掌印官
督同主簿宋海拘集通縣粮里收買葛紗比因知
縣員缺主簿宋海官徵錢粮典史林嵩部粮止有
縣丞楊融署印又蒙上司絡繹行委催提勘合人
犯印信更替不一正德五年三月十八日本職方
纔到任随蒙府差該吏郭孔茂到縣守併當拘粮
里陳江等着令領價收買㩀各稱本縣地方自來
不産葛布原派歲額亦不曾開有葛布名色惟扵
正德二年蒙欽差鎮守太監姚案行本布政
司備查出産葛布縣分行令依時採辦無産縣分
量地方大小出銀觧送收買本縣奉派折銀一百
五兩當時百姓呶呶衆口騰沸江等迫扵徵催一
時無由控訴只得各自出辦賠貱正德四年仍前
一百五兩又復忍苦陪解今來復蒙催督買辦又
在前項加派一百五兩之外百姓愈加驚惶恐自
此永為定額遺累無窮兼之歲辦料杉楠木炭牲
口等項舊額三千四百九十八兩今年增至一萬
餘兩比之原派幾扵三倍其餘公差往來騷擾刻
剥日甚一日江等自去年以來前後賠貱七十餘
兩皆有實數可查民産已窮征求未息况有旱災
相仍疾疫大作比巷連村多至闔門而死骨肉奔
散不相顧療幸而生者又爲征求所迫弱者逃竄
流離強者群聚爲盗攻劫鄕村日無虛夕今來若
不呈乞寬免切恐衆情忿怨一旦激成大變爲此
連名具呈乞爲轉申祈免等情㩀此欲爲備由申
請間驀有鄕民千數擁入縣門號呼動地一時不
辯所言大意欲求寬貸倉卒誠恐變生只得權辭
慰解諭以知縣自當為爾等申請上司悉行蠲免
衆始退聽徐徐散歸本月初七日復蒙鎮守府紙
牌催督前事并提當該官吏看得前項事件旣已
與民相約豈容復肆科歛非惟心所不忍兼亦勢
有難行參照本職自到任以來即以多病不出未
免有妨職務坐視民困而不能救心切時弊而不
敢言至扵物情忿激擁衆呼號始以權辭慰諭又
復擅行蠲免論情雖亦紓一時之急㩀理則亦非
萬全之謀旣不能善事上官又何以安處下位苟
欲全信扵民其能免禍扵已除將原發銀兩解府
轉解外合關本縣當道垂憐小民之窮苦俯念時
勢之難為特賜寬容悉與蠲免其有遲違等罪止
坐本職一人即行罷歸田里以為不職之戒中心
所甘死且不杇等因備關到縣准此理合就行
教場石碑
正德丁丑猺寇大起江廣湖郴之間騷然且四三
年矣扵是三省奉命會征乃十月辛亥予督江
西之兵自南康入甲寅破橫水左溪諸巢賊敗奔
庚辛復連戰賊奔桶岡十一月癸酉攻桶岡大戰
西山界甲戌又戰賊大潰丁亥盡殪之凡破巢八
十有四擒斬三千餘俘三千六百有竒釋其脅從
千有餘衆歸流亡使復業度地居民鑿山開道以
夷險阻辛丑師旋於乎兵惟凶噐不得已而後用
刻茶寮之石匪以美成重舉事也
戊寅正月癸卯計擒其魁遂進兵擊其懈丁未破
三浰乘勝追北大小三十餘戰滅巢三十有八俘
斬三千餘三月丁未回軍壼漿迎道耕夫遍野父
老咸&KR0794;農噐不陳於今五年復我常業還我室家
伊誰之力四省之寇惟浰尤黠擬官僣號潜圖孔
烝正德丁丑冬輋賊旣殄盖機險阱毒以虞王師
我乃休士歸農赫赫皇威匪威曷憑爰伐山石
用紀厥成
銘一首
來爾同志古訓爾陳惟古為學在求放心心苟或
放學乃徒勤勿憂文辭之不富惟慮此心之未純
勿憂名譽之不顯惟慮此心之或湮斯湏不敬鄙
慢入造次不謹放僻成反觀而内照虛已以受人
言勿傷扵煩易志勿惰扵因循勿以亡而為有勿
以虛而為盈勿遂非而文過勿務外而徇名温温
恭人允惟基德堂堂張也難與為仁卓爾在如愚
之回一貫乃質魯之參終身可行惟一恕三年之
功去一矜不貴其辨貴其訥不患其鈍患其輕惟
黽焉而時敏乃闇然而日新凡我同志宜鑒兹銘
箴一首
古之教者莫難嚴師師嚴道尊教乃可施嚴師維
何莊敬自持外内若一匪徒威儀施教之道在勝
已私孰義孰利辨析毫釐源之弗潔厥流孔而毋
忽其細慎獨謹微毋事扵言以身先之教不由誠
曰惟自欺施不以序孰云匪愚庶予知新患在好
爲凡我師士宜鑒扵兹
陽朔知縣楊君墓誌銘
陽明子謫居貴陽有齊衰而杖者因鄉進士鄭鑾
氏而來請曰陽朔令楊尚文卒其孤姪卿來謂鑾
曰先伯父死無嗣子所知我後人又不競非得當
世名贒勖一言扵墓將先德其泯廢無日子辱扵
伯父久亦宜所甚憫其若之何敢遂以卿奉其先
人之遺幣再拜階下以請陽明子曰嘻予擯人懼
僇辱之弗遑奚取以銘人之墓為其改圖諸卿伏
階下泣弗興鄭為之請益固則登其状與幣扵席
而揖使歸曰吾徐思之明日卿來伏階下泣又明
日復來曰不得命無以即喪次舘下之士多為之
請且言尚文之為人曰尚文敦信狷直其居鄉不
苟與所交必名士巨人視儕軰之弗臧者若凂焉
嘗召其友飲狂士有因其友願納歡者與偕往尚
文拒弗受曰吾爲某不爲若其峻絶如是陽明子
曰其然斯亦難得矣今之人惟同汙逐垢弗自振
立故風俗靡靡至此若斯人又易得耶因取其状
視之多若舘下士之言焉乃許爲之誌維楊氏之
先居楊之泰州祖廉爲監察御史擢參議貴陽卒
遂家焉考祥終昭化縣尹生三子伯斆仲敞即尚
文季敬宰荆門之建陽驛尚文始從同郡都憲徐
公授易尋舉鄉薦中進士乙榜三爲司訓廬江溧
陽平樂總試事扵蜀末用大臣薦擢尹桂林陽朔
縣猺頑弗即工者累年尚文諭以威德皆相率來
受約束供賦税流移聞之歸復業者以千數部使
者以聞將加擢用而尚文死矣得年僅五十有五
又無嗣天扵善人何哉然尚文所歷三庠之士思
其教陽朔之民懷其惠鄉之後進高其行其與身
沒而名踣又為人所穢鄙者雖有子若孫何如哉
娶同郡阮氏瑞新昌主簿君女尚文雖無子有卿
存焉猶子也銘曰獅山之麓有封若斧左岡右砠
栩栩其樹爰有周行于封之下鄉人過者來視其
處曰嗚呼斯楊尹之墓耶
劉子青墓表
此浙江按察僉事劉子青之墓嗚呼子青㓗其行
不㓗其名有其實不宏其聲寧藩之討子青在師
相知甚悉吾每歎其才敏而世或訾之以無能吾
每稱其廉慎而世或詬之以不清豈非命耶安常
委命其往而休人謂子青為憤抑不平以卒殆其
不然旣以奠扵子青復以識其墓石
祭劉仁徵主事
維正德三年歲次戊辰十一月十八日友生王某
謹以清酌庶羞致奠于亡友劉君嗚呼仁者必夀
吾敢謂斯言之予欺乎作善而降殃吾竊扵君而
有疑乎蹠蹻之得志在往昔而旣有夷平之餒以
稱也亦寧獨無扵今之時乎人謂君之死瘴癘為
之噫嘻彼封豕長蛇膏人之髓肉人之肌者何啻
千百曾不彼厄而惟君是罹斯言也吾初不以為
是人又謂瘴癘蓋不正之氣其與人相遭扵幽昧
邅難之區也在憸邪為同類而君子為非宜則斯
言也吾又安得而盡非之乎於乎死也者人之所
不免名也者人之所不可期雖修短枯榮變態萬
状而終必歸扵一盡君子亦曰朝聞道夕死可矣
視若夜旦其生也奚以喜其死也奚以悲乎其視
不義之物若將凂已又肯從而奔趨之乎而彼認
為巳有戀而弗能舍因以沉酗扵其間者近不出
三四年或八九年遠及一二十年固巳化為塵埃
蕩為沙泥矣而君子之獨存者乃彌久而益輝嗚
呼彼龜鶴之長年蜉蝣亦何自而知之乎属有足
疾弗能走哭寄奠一觴有淚盈掬復何言哉復何
言哉嗚呼尚饗
祭陳判官文
維嘉靖七年月日欽差總制四省軍務新建伯兵
部尚書兼都察院左都御史王差南寧府推官馮
衡南寧衛指揮王佐致祭于已故德慶州陳判官
之墓往年羅滂渌水諸賊為地方患害判官嘗與
巳故指揮李松議設墟場以制禦賊黨安靖地方
殫心竭力盡忠國事人皆知之然其時百姓雖稍
頼以寧而各賊之不得肆其兇虐者嫉恨日深其
後不幸判官與李松竟為賊首趙木子等所害以
忠受禍心事未由暴白連年官府亦欲為之討賊
雪憤然以地方多事之故又恐鋒刅所加玉石無
分濫及良善是以因循未即進兵今賊首趙木子
等已為該道官兵用計擒獲眀正典刑松與判官
之忠勤益以彰著已特遣官以趙木子等各賊首
級祭告于李松之墓矣今復遣南寧府衛官祭告
于判官之墓死而有知亦可以少泄連年忠憤不
平之氣也夫
祭張廣溪司徒
嗚呼留都之别倏焉二載詎謂迄今遂成永訣嗚
呼傷哉悼朋儕之零落悲歲月之遄逝感時事之
艱難歎老成之彫謝傷心觸目有淚如瀉靈柩南
還維江之湄聊奠一觴以寄我悲嗚呼傷哉
王文成公全書卷之二十八終
