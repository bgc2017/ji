王文成公全書卷之十
别錄(二奏䟽)
議夾剿兵糧䟽(正德十二年七月初五日)
准兵部咨該本部題職方清吏司案呈奉本部送
兵科抄出巡撫湖廣地方兼贊理軍務都察院右
副都御史秦金題稱會同巡按御史王度督同都
布按三司掌印署都指揮僉事文恭左布政使周
季鳳副使惲巍等議照湖廣郴桂等處所屬地方
與廣東樂昌江西上猶等處縣猺賊密爾聮絡彼
處有名賊首龔福全高仲仁李斌龐文亮藍友貴
等素恃巢穴險固聚衆行劫先年用兵征剿各賊
漏殄未除遂致禍延今日臣等仰體皇上好生
之心設法撫處冀圖靖安以成止戈之武柰犬羊
之性變詐不同豺狼之心貪噬無厭陽雖聽招隂
實肆毒今乃攻打縣堡虜官殺人窮兇極惡神人
共憤雖經各官兵擒斬數輩稍懼歸巢緣其種類
繁多出沒尚未可料若非三省合兵大彰天討
惡孽終不殄除疆宇何由寍謐所㩀各官會呈乞
要大舉臣等再三籌議非敢輕啓兵端但審時度
勢誠有不容巳者況彼巢峒既多賊黨亦衆東追
西竄此出彼藏必湏調發本省土漢官軍民兵殺
手人等共三萬員名分立哨道刻期進剿其兩廣
南贛仍湏各調官軍狼兵把截夾攻恊濟大事臣
等計算兵糧重大區處艱難抑且本省兵荒相繼
財力匱乏前項合用錢糧預湏計處今將應調土
漢官軍數目供給糧餉事宜及戰攻方界開坐具
奏該本部覆稱閫外兵權貴在專委征伐事宜切
忌遥制今郴桂猺賊為害日熾既該湖廣鎮廵三
司官會議兵不可已要行尅期進剿朝廷若復
猶預不决往返會議必致誤事但七月進兵天氣
尚炎况今五月將中三省約會期限太迫再請
敕兩廣總督等官左都御史陳金等及請敕廵
撫南贛左僉都御史王守仁各照議定事理欽遵
會合行事不許違期失誤及改擬九月中取齊進
兵庶三省路遠不誤約會本年五月十一日少保
兼太子太保本部尚書王瓊等具題奉欽依
備咨到臣除欽遵外卷查先㩀江西嶺北道副使
楊璋及湖廣郴桂兵備副使陳璧并廣東韶州府
各呈申前事臣參看得前賊惡貫已盈神怒人怨
天討在所必加但近年以来江西有桃源之役瘡
痍甫起福建有汀漳之寇軍旅未旋府江之師方
集於兩廣偏橋之討未息於湖湘若復繼以大兵
惟恐民不堪命合無申明賞罰容臣等徐為之圖
惟復約會三省並舉夾攻已經開陳兩端具本上
請去後今准前因則巡撫湖廣右副都御史秦金
所題夾攻事理既奉有成命矣臣謹將南贛二
府議處兵糧事宜開坐緣係地方緊急賊情事理
為此具本請旨
計開
一南安府所屬大庾南康上猶三縣各有賊巢
聮絡盤㩀有衆數千西接湖廣桂陽等縣南接
廣東韶州府樂昌等縣三省夾攻必湏湖廣自
桂陽桂東等處進廣東自樂昌縣進在南安者
必湏三縣地方並進贛州府所屬惟龍南縣賊
巢與廣東惠州府龍川縣浰頭接境浰頭係大
賊池大鬢等巢穴有衆數千比之他賊勢尤猖
獗前此二次夾攻俱被漏網龍南雖有賊徒數
夥除之稍易但其倚籍浰頭兵力以為聲援攻
之則奔入浰頭兵退則復出為害必湏廣東兵
自龍川進贛州兵自龍南進庶可使無奔潰
一上猶去龍南幾四百里兩處進兵必湏一時
並舉庶無驚潰之患大約計之亦湏用兵一萬
二千名今擬調南康上猶二縣機兵打手一千
二百名大庾縣機兵打手一千二百名贛州府
所屬除石城縣外寍都信豊二縣機兵打手各
一千名其餘七縣機兵打手三千名龍泉縣機
兵打手一千名安遠縣招安義民葉芳老人梅
南春等龍南縣招安新民王受謝鉞等兵共二
千名汀州府上杭縣打手一千名潮州府程鄉
縣打手一千名共輳一萬二千之數但廣湖兩
省之兵皆狼土精悍賊所素畏勢必偏奔江西
江西之兵最為怯懦望賊而潰乃其素習今所
擬調皆新習未練若使嚴以軍法處治庶幾人
心齊一事功可成
一兵一萬二千餘名每名日給米三升一日該
米三百七十餘石間日折支銀一分五釐一日
該銀一百八十餘兩以六箇月爲率約用米三
萬三十餘石用銀二萬餘兩領哨統兵旗牌等
官并使客合用廪給及賞功犒勞牛酒銀牌花
紅魚鹽火藥等費約用銀二萬餘兩通前二項
約共用銀五萬兩二府商稅銀兩集兵以来日
有所費見存銀止有四千餘兩二府并贛縣大
庾南康上猶四縣積穀約計有七八萬石但貯
積年久恐舂米不及其數見在前銀不足支用
就欲别項區處但恐緩不及事查得江西布政
司并各府縣别無蓄積止有該觧南京折糧銀
兩貯庫未觧并一應紙米贓罰銀兩合無行廵
撫江西都御史孫燧轉行布政司并行各府照
數借給應用候事寍之日或將以後抽掣商稅
或開中鹽引另爲計處奏請𥙷還庶克有濟
一合用本省巡按御史隨軍紀功管理錢糧及
統兵領哨官員除本省三司分守分巡兵備守
備并南贛二府官員臨時定委外訪得九江府
知府汪賴吉安府知府伍文定汀州府知府唐
淳惠州府知府陳祥俱各才識練逹程鄉縣知
縣張戬撫州府東鄉縣知縣黃堂建昌府新城
縣知縣黃文鸑袁州府萍鄉縣知縣高桂吉安
府龍泉縣知縣陳允諧俱有才名俱各堪以領
兵候命下之日聽臣等取用臣等竊照師期
已迫自今七月上旬至九月中旬僅餘兩月中
間合用前項錢糧噐仗及擬調兵快應委官員
之類悉皆百未有措又事干各省道途相去近
者半月遠者月餘萬一各官之中違抗推託不
肯遵依約束臨期誤事罪將安歸乞照湖廣廵
撫都御史秦金所奏該部題准事理各官之中
敢有抗違失誤者許臣等即以軍法從事庶幾
警懼事可易集
南贛擒斬功次䟽(十二年七月初五日)
據江西按察司整飭兵備帶管分巡嶺北道副使
楊璋呈據統兵等官南安府知府季斆呈觧生擒
大賊首一名陳曰能從賊林杲等二十七名斬獲
首級十六顆俘獲賊屬男女十三口及馬牛等物
并開稱搗過禾沙坑船坑石圳上龍狐狸朱雀黃
石等賊巢七處燒死賊徒不計其數并房屋禾倉
三百餘間南康縣縣丞舒富呈觧生擒大賊首一
名鍾明貴從賊曾能志等二十一名斬獲首級四
十五顆殺死未取首賊一百一十七名俘獲賊屬
男女一十六名口及牛馬驢等物并開稱搗過石
路坑白水峒杞州坑旱坑茶潭竹&KR0309;皮袍樟木坑
等賊巢八處焼死賊徒三百四十六名并焼毀房
屋禾倉四百七十餘間贛縣義官蕭庾呈觧生擒
大賊首一名唐洪從賊蒲仁祥等六名斬獲首級
并射死賊從一百三十八名燒毀賊巢房屋禾倉
一百二十間及俘獲牛羊器械等物并開稱搗過
長龍鷄湖楊梅新溪等處賊巢四處各緣由到道
隨據統兵官員并鄉導人等各呈稱自本年正月
蒙本院撫臨以来募兵練卒各賊探知消息將家
屬婦女什物俱各寄屯山寨林木茂密之處其各
精壯賊徒晝則下山耕作夜則各遯山寨依奉本
院方略於六月二十日子時各哨尅期進剿每巢
止有二三十人或四五十人看守巢穴見兵舉火
奮擊俱各驚潰間有射傷藥弩即時身死墜於深
巖及據縣丞舒富義官蕭庾各回呈止有上猶縣
白水峒石路坑二巢南康縣鷄湖一巢險峻巢内
賊屬頗多被兵四面放火進攻賊無出路燒死數
多天明看視止存骸骨頭面燒毀莫辨以此難取
首級等因案照先為緊急賊情事據上猶縣申稱
四月間被輋巢賊徒不時虜掠耕牛人口請兵追
剿鄉民稍得蒔插今早榖將登又聞各巢修整戰
具出劫乞為防遏庶得收割聊生等因并㩀縣丞
舒富及南安府呈大庾縣申同前事該本道查得
上猶縣隣近巢穴則有旱坑茶潭杞州坑樟木坑
石路坑白水峒竹潭川㘭隂木潭等巢南安縣則
有長龍鷄湖楊梅新溪等巢大庾縣則有狐狸坑
船坑禾沙坑石圳上龍朱雀黃石坑等巢多則三
五百名少則七八十名合無將本院選集之兵委
官統領分投剿遏等因已經呈奉本院批看得各
賊名號日漸僣擬惡毒日加縦肆若果遂其奸謀
得以乘虚入廣其為患害關繋匪輕除密行南韶
等府分兵防截外仰該道即便部勒諸軍定哨分
委仍密召各巢附近被害知因之人堪為鄕導者
前来分引各兵出城之時不得張揚今正當換班
之月就令俱以下班為名晝伏夜行尅期各至分
地掩賊不備同時舉事分領各官務要嚴密奮勇
竭忠以副委託如或推奸誤事及軍士之中敢有
後期退縮者悉以軍法從事决不輕貸該道亦要
親帥重兵隨後繼進密屯賊巢要害處所相機接
應以防不測一應機宜務湏慎密周悉仍要嚴緝
各兵所獲真正賊徒不許濫加良善等因遵奉統
領各兵刻期進剿及加謹防遏今㩀復呈前因通
查得各哨共計生擒大賊首三名首從賊徒五十
四名斬獲首級六十八顆殺死射死賊徒二百四
十餘名燒死賊徒二百餘名搗過巢穴一十九處
燒毀房屋禾倉八百九十餘間俘獲賊屬男女二
十九名口水黃牛馬騾羊一百四十四頭匹隻所
據各該領兵等官所報擒斬之賊數固不多而巢
穴已空無可捿身積聚已焚無可仰給就使屯集
横水桶岡大巢將来人多食少大舉夾攻為力已
易等因轉呈到臣卷查先㩀副使楊璋呈稱㩀南
安府并上猶等縣及縣丞舒富各呈申訪得大賊
首謝志珊號征南王紏率大賊首鍾明貴蕭規模
陳曰能唐洪劉允昌等約會樂昌高快馬等大修
戰具并造吕公車𣣔先將南康縣打破聞知廣東
官兵盡調征勦府江就行乘虚入廣等因已經批
仰該道部勒諸軍酌量賊巢強弱派定哨分選委
謀勇屬官統兵密召知因向導引領晝伏夜行刻
定於六月二十日子時入各賊巢同時舉火併力
奮擊務使噍類無遺去後今㩀前因覆勘得前項
賊巢委果蕩平殆盡蓄積委果焚燬無遺獲功觧
報雖少殺傷燒死實多猖熾之勢少摧不軌之謀
暫阻居民得以秋獲地方亦為一寍此皆遵依兵
部申明律例事理仰仗天威官兵用命之所致
非臣之知謀所能及也臣惟南贛之兵素不練養
見賊而奔則其常態今各官乃能夜入賊巢奮勇
追擊在他所未為可異之功於南贛則實創見之
事及照副使楊璋區畫贊理比於各官勞勩尤多
今夾攻在邇伏乞皇上特加勸賞以作興勇敢
之風庶幾日後大舉臣等得以激勵人心除將獲
功人員量加犒賞生擒賊徒監候審决首級梟示
俘獲賊屬領養牛馬賞兵有功人員查審的確造
冊奏繳外緣係斬獲功次事理為此具本題知
議夾剿方略䟽(十二年九月十五日)
㩀江西嶺北道副使楊璋呈奉臣案驗准兵部咨
該廵撫湖廣都御史秦金題為緊急賊情事備行
計處兵糧約會三省將上猶縣等處賊巢尅期九
月中進剿等因遵依隨將本道兵糧事宜計呈本
院轉逹奏聞定奪外隨據南安府上猶大庾等
縣申稱各縣鄉民早穀將登各巢輋賊修整戰具
要行出劫并據南康縣縣丞舒富呈訪得大賊首
謝志珊號征南王紏率桶岡等巢賊首鍾明貴等
約會廣東大賊首高快馬等大修戰具并吕公車
𣣔要先將南康縣打破聞知廣東官兵盡調府江
就行乘虚入廣流劫乞要早為撲剿等因已經呈
蒙本院密受方略行委知府季斆縣丞舒富等領
兵分剿共生擒大賊首陳曰能等三名首從賊徒
五十四名斬獲賊首級六十八顆殺死射死賊徒
二百四十餘名燒死賊徒二百餘名搗過巢穴一
十九處燒燬房屋禾倉八百九十餘間俘獲賊屬
二十九名口水黃牛馬羊騾一百四十四頭匹通
經呈報又蒙本院慮賊必將乘間復出行委知府
季斆指揮来春等統兵屯南安指揮姚璽縣丞舒
富統兵屯上猶指揮謝昶千戶林節統兵屯南康
各於要害去處往来防剿至七月二十五日賊首
謝志珊果復統衆一千五百餘徒攻打南安府城
各官督兵迎敵生擒賊犯楊鑾等七名斬獲首級
四十五顆賊衆大敗而去八月二十五日賊首謝
志珊又統領二千餘徒復来攻打南安府城各官
督兵迎敵生擒賊犯龍正等四十二名斬獲首級
一百五十七顆賊又大敗而去即今賊勢少挫若
乘此機會直搗其巢旬月之間可期掃蕩但聞湖
廣之兵既已齊集而廣東因府江班師未久復調
狼兵未有定期謹按地圖江西之南安有上猶大
庾桶岡等處賊巢與湖廣桂東桂陽接境夾攻之
舉止該江西與湖廣會合而廣東止于仁化縣要
害把截夾攻不與焉贛州之龍南有浰頭賊巢與
廣東龍川接境夾攻之舉止該江西與廣東會合
而湖廣不與焉廣東樂昌乳源賊巢與湖廣宜章
縣接境惠州賊巢與湖廣臨武縣接境仁化縣賊
巢與湖廣桂陽縣接境夾攻之舉止該湖廣廣東
二省會合而江西止於大庾縣要害把截夾攻不
與焉名雖三省大舉其實自有先後舉動次第不
相妨礙若不此之察必欲通待三省之兵齊集然
後進剿則老師廢財為害匪細合將前項事宜約
會二省以次漸舉庶兵力不竭糧餉可省等因㩀
呈到臣看得三省夾攻必湏彼此尅期定日同時
並舉斯乃事體之常然兵無定勢謀貴從時苟勢
或因地而異便則事宜量力以乘機三省賊巢連
絡千里雖聲勢相因而其間亦自有種類之分界
限之隔利則爭趨患不相顧乃其性習誠使三省
之兵皆巳齊備會約並進夫豈不善但今廣東狼
兵方自府江班師而歸𣣔復調集恐非旬月所能
兩省之兵既集久䪺而不進賊必驚疑愈生其奸
悍者奔突黠者潜迯老師費財意外之虞乘間而
起雖有智者難善其後誠使先合湖廣江西之兵
併力而舉上猶諸賊建事之畢廣東之兵亦且集
矣則又合湖廣廣東之兵併力而舉樂昌諸處逮
事之畢江西之兵又得以少息矣則又合廣東江
西之兵併力而舉龍川方其併力於上猶則姑遣
人佯撫樂昌諸賊以安其心彼見廣東既未有備
而湖廣之兵又不及已苟幸旦夕之生必不敢越
界以援上猶及夫上猶既舉而湖廣移兵以合廣
東則樂昌諸賊其勢已孤二省兵力益專其舉之
益易當是之時龍川賊巢相去遼絶自以為風馬
牛不相及彼見江西之兵又撤意必不疑班師之
日出其不意回軍合擊蔑有不濟者矣臣竊以為
因地之宜先後合擊之便除臣遵照兵部咨来題
奉欽依會兵征勦亦聽隨宜會議施行事理已
將前項事宜移咨廣東湖廣總督巡撫等官知會
一面相機行事外緣係地方緊急賊情事理為此
具本題知
換敕謝恩䟽(十二年九月十五日)
近准兵部咨為申明賞罰以勵人心事該臣奏該
本部覆題節奉聖旨是王守仁着提督南贛汀
漳等處軍務換敕與他欽此備咨到臣本年九月
十一日節該欽奉勅諭江西南安贛州地方與
福建汀漳二府廣東南韶潮惠四府及湖廣郴州
桂陽縣壤地相接山嶺相連其間盗賊不時生發
東追則西竄南捕則北奔盖因地分各省事無統
屬彼此推調難為處置先年嘗設有都御史一員
巡撫前項地方就令督剿盗賊但責任不專類多
因循苟且不能申明賞罰以勵人心致令盗賊滋
多地方受禍今因所奏及該部覆奏事理特改命
爾提督軍務撫安軍民修理城池禁革奸弊一應
軍馬錢糧事宜俱聽便宜區畫以足軍餉但有盗
賊生發即便設法調兵剿殺不許踵襲舊弊招撫
蒙蔽重為民患其管領兵快人等官員不問文職
武職若在軍前違期并逗遛退縮者俱聽軍法從
事生擒盗賊鞫問明白亦聽就行斬首示衆斬獲
賊級行令各該兵備守巡官即時紀驗明白備行
江西按察司造冊奏繳查照陞賞激勧欽此俱欽
遵外竊念臣以凡庸繆膺重寄思逃罪責深求禍
源始知盗賊之日熾由於招撫之太濫招撫之太
濫由於兵力之不足兵力之不足由於賞罰之不
明輙敢忘其僣妄為陛下一陳其梗㮣其實言
不量力請非其分方虞戮辱之及陛下特採該
部之議不惟不加咎謫而又悉與施行不惟悉與
施行而又隆以新命是蓋曲從試可之請不忍以
人廢言也敕諭宣布之日百姓填衢塞道悚然
改觀易慮以為聖天子明見萬里動察幽微占群
策之畢舉知國議之有人莫不警懼振發強息其
暴偽息其奸怯者思奮而勇後者思效而前三軍
之氣自倍群盗之謀自阻所謂舞干格苗運於廟
堂之上而震乎蠻貊之中者也夫過其言而不酬
有志者之所耻也冐寵榮而不顧自好者不為也
臣固譾劣亦寍草木無知不思鞭策以報知遇
雖其才力有所難強而螻蟻之誠决能自盡雖於
利鈍不可逆睹而狐兔之穴斷期掃平臣不勝感
恩激切之至
交收旗牌䟽(十二年九月二十五日)
准工部咨該本部題稱看得兵部咨開都御史王
守仁奉敕提督軍務應合照例給與旗牌以振
軍威一節既查有例又奉欽依合無於本部收
有内給與旗牌八面副就令原来百戶尹麟前去
交與本官督軍應用務加愛惜不得輕意損壊候
到先將收領過日期號數徑自奏報查考等因具
題奉聖旨是欽此欽遵備咨到臣隨於本年九
月十六日㩀百戶尹麟領齎令旗令牌八副面前
来除照數收領調度軍馬應用務加愛惜不敢輕
意損壊外緣係交收旗牌事理為此今將收領過
日期緣由并號數開坐具本題知
議南贛商稅䟽(十二年九月二十五日)
㩀江西按察司分巡嶺北道兵備副使楊璋呈奉
巡撫江西地方右副都御史孫燧案驗備行各道
兵備等官有地方重大軍務益於政體便於軍民
果係應議事件即便條列呈報以憑施行等因隨
㩀南安府呈繳本年春季分折梅亭抽分商税循
環文簿看得該府造報冊内某日共抽稅銀若干
不見開有某商人某貨若干抽銀若干中間不無
任意抽報情弊及看得一季總數倍少于前原其
所自盖因抽分官員止是典史倉官義民等項不
惜名節惟嗜貪汚兼以官職卑微人心玩視以致
過往客商或假稱權要而挾放或買求官吏而帶
過及被店牙通同客商買求書算以多作少以有
作無奸弊百端卷查前項抽分創於巡撫都御史
金澤一則甦大庾過山之夫一則濟南贛軍餉之
用題奉欽依遵行年久及查贛州龜角尾設立
抽分厰建白于總制都御史陳金自正德六年十
一月二十七日起至九年七月終止共抽過商稅
銀四萬二千六百八十六兩六錢三分七毫五忽
本省大帽山姚源華林盗賊四起大舉夾攻一應
軍餉俱仰給於此並未奏動内帑之積亦未科
派小民之財以此而觀則商稅之有益地方多矣
緣贛州之稅正德十一年該給事中黃重奏稱廣
貨自南雄經南安折梅亭已兩稅矣贛州之稅不
無重復已經勘明停止贛河之稅近復大舉夾攻
軍餉仰給全在折梅亭之稅今所入如此非惟軍
餉無益實惟奸宄是資随會同分守左參議黃宏
議照合將南安之稅移於龜角尾抽分既有分巡
道之監臨又有巡撫之統馭訪察數多奸弊自少
其大庾縣顧夫銀兩合令該縣每季具印信領狀
赴道批行贛州府支領支盡查算准令復支如此
非惟大庾過嶺之夫不缺而軍餉之用大增合就
會案呈詳等因㩀呈到臣看得南贛二府商稅皆
因給軍餉𥙿民力而設折梅亭之稅名雖為夫役
而實以給軍餉龜角尾之稅事雖重軍餉而亦以
𥙿民力兩稅雖若二事其實殊途同歸但折梅亭
雖已抽分而龜角尾不復致詰未免有脫漏之弊
若折梅亭既已抽分而龜角尾又復致詰未免有
留滯之優況監司既遠胥猾得以恣其侵漁頭緒
既多彼此得以容其奸隙若革去折梅亭之抽分
而總稅於龜角尾則事體歸一奸弊自消非但有
資軍餉抑且便利客商盖分合雖異而於商稅事
體無改纖毫轉移之間而於民商利害相去倍蓰
除臣欽遵節奉敕諭一應軍馬錢糧事宜俱聽
便宜區畫事理將副使楊璋等所議行令該府一
面查照施行外緣係地方事理為此具本題知
陞賞謝恩䟽(正德十二年十月初日)
節該欽奉敕得爾奏該福建兵備僉事等官胡
璉等統領軍兵各分哨路於今年正月十八等日
先後攻破長富村象湖山可塘洞等處巢穴擒斬
首從賊級一千四百二十九名顆及該廣東兵備僉
事等官顧應祥等統領軍兵分哨並進於今年正
月二十四等日克破古村箭灌水竹等寨斬賊級
一千二百七十二名顆各俘獲賊屬奪回人口頭
畜器械等數多賊害既除良民安堵盖由爾申嚴
號令處置有方以致各該官員奉行成算有此成
功捷奏来聞朕心嘉悦除有功官軍民快人等待
查勘至日陞賞外陞爾俸一級賞銀二十兩紵絲
二表裏仍降敕奬勵爾其益竭心力大展才猷
脩明武備多方計畫務使四省交界之區數年嘯
聚之黨撫勦盡絶地方永獲安靖斯稱朕委任之
意毋或狃于此捷遽生息玩致有他虞欽此欽
遵臣惟賞及微勞則有功者益勸罰行親暱則有
罪者益警近者閩廣之師幸而成功其方略議於
該部成算出於朝廷用命存於諸將戮力因於
士卒臣不過申嚴號令敷布督促之而巳曾有何
功而乃冐蒙褒賞增其禄秩錫以金幣臣實不
勝慚汗惶恐之至然臣嘗有申明賞罰之奏矣嘗
有願陛下俯從惟重之典以作敢勇之風之請
矣巨之微勞懼不免於罪而陛下曲從該部之
議特賜優渥之恩者所謂賞及微勞將以激勸
有功也昔人有云死馬且買之千里馬將至矣臣
敢畏避冐賞之戮苟為遜譲以仰辜陛下激勵
作興之盛心乎受命之餘感懼交集誓竭犬馬
之力以效㳙埃之報臣不勝受恩感激之至
横水桶岡捷音䟽(十二年閠十二月初二日)
㩀江西布按二司巡守嶺北道兵備副使楊璋左
參議黃宏會呈㩀一哨統兵贛州府知府邢珣呈
督同興國縣典史區澄等官兵於十月十二等日
攻破磨刀坑等巢十一月初一等日攻破桶岡洞
等巢二十三日會兵擊賊于上新地寨共十四處
共擒斬大賊首雷鳴聰藍文亨梁伯安等六名顆
賊從王禮生等二百四十一名顆俘獲賊屬并奪
回被虜男婦二百五十七名口燒毀賊巢房屋一
百七十七間及奪馬牛贓仗等項二哨統兵福建
汀州府知府唐淳呈督同上杭縣縣丞陳秉等官
兵於十月十二等日攻破左溪等巢十一月初一
等日攻破十八磊等巢共十二處共擒斬大賊首
藍天鳳藍八蘇景祥等四名顆賊從廖歐保等二
百六十四名顆俘獲賊屬并奪回被虜男婦五百
四十四名口燒毀賊巢房屋七百一十二間及奪
獲馬牛器械贓銀等項三哨統兵南安府知府季
斆呈督同同知朱憲推官徐文英等官兵於十月
十二等日攻破穩下等巢十二月初三日擊賊於
朱雀坑等巢共八處生擒大賊首高文輝何文秀
等五名擒斬賊從楊禮等三百六十一名顆俘獲
賊屬并奪回被虜男婦一百七十一名口燒毀賊
巢房屋五百七十八間奪獲牛馬贓仗等物及先
於七月二十五等日二次被賊擁衆攻打本府城
池統領本營官兵會同指揮来春馮翔與賊對敵
本職下官兵舍人共擒斬賊從龍正等一百三名
顆来春下官兵擒斬賊從王伯崇等二十五名顆
馮翔下官兵擒斬賊從劉保等一百三十五名顆
四哨統兵江西都司都指揮僉事許清開稱督領
千戸林節等官兵於十月十二等日攻破鷄湖等
巢共九處共擒斬大賊首唐洪劉允昌葉志亮譚
祐李斌等共一十名顆賊從王志成等一百四十
六名顆俘獲賊屬并奪回被虜男婦一百三名口
燒毁賊巢房屋二百間及奪獲牛馬贓仗等物五
哨統兵守備南贛二府地方以都指揮體統行事
指揮使郟文呈督領安遠縣義官唐廷華官兵於
十月十二等日攻破獅子寨等巢二十三日會兵
擊賊於上新地寨斬獲首賊藍文昭等三名顆擒
斬賊從許受仔等一百六十六名顆俘獲賊屬并
奪回被虜男婦九十八名口燒毀賊巢房屋四百
一十二間及奪獲牛馬器械等項六哨統兵贛州
衞指揮余恩呈統領龍南縣新民王受等兵於十
月十二等日攻破長流坑等巢共五處擒斬大賊
首陳貴誠薛文高劉必深三名顆賊從郭彦秀等
一百七十七名顆俘獲賊屬并奪回被虜男婦九
十九名口燒毀賊巢房屋五百一十七間及奪獲
馬驢器械贓銀等物七哨統兵寍都縣知縣王天
與呈督同典史梁儀等官兵於十月十二等日攻
破樟木坑等巢共處擒斬大賊首鄧崇泰王孔
洪等八名顆擒斬賊從陳榮漢等一百三十九名
顆俘獲賊屬并奪回被虜男婦二百七十五名口
燒毀賊巢房屋一百六間及奪獲牛馬贓物等項
八哨統兵南康縣縣丞舒富呈統領上猶縣義官
胡述等兵於十月十二等日攻破箬坑等巢共五
處擒斬賊從康仲榮等四百一十九名顆俘獲賊
屬并奪回被虜男婦一百八十三名口燒毀賊巢
房屋九百九十三間及奪獲牛馬贓銀等項及先
於九月二十一等日大賊首謝志田等攻打白面
寨隨督發寨長廖惟道等擒斬首從賊徒謝志田
等三十五名顆九哨統兵廣東潮州府程鄉縣知
縣張戩呈統領本縣新民等兵於十月二十四日
等攻破杞州坑等巢十一月初一等日攻破西山
界桶岡等巢共九處擒斬大賊首蕭貴富鍾得昌
等六名顆賊從何景聰等二百五十七名顆俘獲
賊屬并奪回被虜男婦一百五十七名口及奪獲
牛馬器械贓銀等物十哨統兵吉安府知府伍文
定呈統領廬陵縣等官兵劉顯等於十月二十四
等日攻破寨下等巢十一月初一等日攻破上池
等巢二十日擊賊於穩下等巢共十二處擒斬大
賊首謝志珊葉三等二十名顆賊從王福兒等二
百三十八名顆俘獲賊屬并奪回被虜男婦二百
八十四名口燒毀賊巢房屋一百三十三間及奪
獲贓仗等物中營随征參随等官推官危受指揮
謝昶等各呈蒙提督軍門親統各職等官兵於十
月十二等日攻破長龍横水大巢及菴背等巢共
七處生擒大賊首蕭貴模等一十四名擒斬賊從
蕭容等四百六十五名顆俘獲賊屬并奪回被虜
男婦二百四十八名口燒毀賊巢房屋二百二間
及奪獲牛馬金銀贓仗等項各呈報到道查得先
為地方緊急賊情事節奉提督軍門案驗備仰本
道計處兵糧約會三省官兵將上猶等處賊巢尅
期進剿奏請定奪外本年六月初五日據大庾上
猶等縣申并據南康縣縣丞舒富呈稱大賊首謝
志珊號征南王紏率桶岡等巢賊首鍾明貴等約
會廣東大賊首高快馬等大脩戰具并造吕公車
𣣔要先將南康縣打破就行乘虚入廣乞早為撲
捕等因備呈本院行委知府季斆等分兵剿捕獲
功呈報奏聞訖又經本院行委知府季斆指揮
来春姚壐謝昶馮翔縣丞舒富千戶林節各於要
害防遏擒斬功次俱發仰本道紀驗觧送本院梟
示外隨該本道會同分守參議黃宏議照江西地
方惟桶岡一處該與湖廣約會夾攻龍川一縣該
與廣東約會夾攻其餘三縣腹心之賊不時奔衝
難以止遏合無以次剿捕等因具呈本院移文廣
東湖廣鎮巡衙門約會以次攻勦間隨奉本院分
定哨道指授方略將知府邢珣等刻期進勦備仰
各道不妨職事照舊軍前紀驗贊畫等因依奉催
督各營官兵進攻去後今呈前因除將擒斬賊徒
首級俱類送廵按衙門會審紀驗明白生擒仍觧
提督軍門處决并賊級照例梟示被虜人口給親
完聚賊屬男女并牛馬騾變賣銀兩收候賞功支
用器械贓物俱發贛縣貯庫外職等議照上猶等
縣横水等巢大賊首謝志珊謝志田謝志富謝志
海蕭貴模蕭貴富徐華譚曰志雷俊臣桶岡大賊
首藍天鳳藍八蘇藍文昭胡觀雷明聰藍文亨鷄
湖大賊首唐洪新溪大賊首劉允昌楊梅大賊首
葉志亮左溪大賊首薛文高高誦馮祥朱雀坑大
賊首何文秀下關大賊首蘇景祥義安大賊首高
文輝密溪大賊首高玉瑄康永三絲茅&KR0309;大賊首
唐曰富劉必深長河&KR0309;大賊首蔡積富葉三梅伏
坑大賊首陳貴誠鼈坑大賊首藍通海赤坑大賊
音譚曰榮雙&KR0309;大賊首譚祐李斌等冥頑兇毒恃
險為惡僣擬王號偽稱總兵聚集黨類數千肆行
流毒三省攻圍南安南康府縣城池殺害千戶主
簿等官流劫湖廣桂陽酃縣宜章吉安府龍泉萬
安泰和永新等縣良民子女被其奴戮房屋倉廪
被其焚焼道路田土被其阻荒占奪者以千萬頃
賦稅屯糧負累軍民陪納者以千萬石其大賊首
謝志珊藍天鳳各又自稱盤皇子孫收有傳流寶
印畫像蠱惑群賊悉歸約束即其妖狐酷鼠之軰
固知决無所就而原其封豕長蛇之心實已有不
可言比之姚源之王浩八華林之胡雪二東鄉之
徐仰四建昌之徐九齡均為賊首而奸雄實倍之
今則渠魁授首巢穴蕩平擒斬既多俘獲亦盡數
十年之禍害已除三省之冤憤䪺釋悉皆仰仗
朝廷憐念地方之荼毒大興征討之王師并提
督軍門指授成算號令嚴明親臨督陣身先士卒
以致各哨官兵用命爭先捐軀赴敵或臻是捷擬
合會案呈詳施行等因據呈到臣卷查先准兵部
咨為申明賞罰以勵人心事該本部覆議請敕
南贛等處都御史假以提督軍務名目給與旗牌
應用以振軍威一應軍馬錢糧事宜徑自便宜區
畫文職五品以下武職三品以下徑自拿問發落
如遇盗賊入境即便調兵剿殺不許踵襲舊弊招
撫重為民患所部官軍若在軍前違期逗遛退縮
俱聽以軍法從事題奉聖旨是王守仁着提督
南贛汀漳等處軍務換敕與他其餘事宜各依擬
行欽此及為地方緊急賊情事准兵部咨看得所
奏攻治賊盗二說合無行文交與都御史王守仁
悉依前項申明賞罰事理便宜行事期於成功不
限以時等因題奉聖旨是這申明賞罰事宜還
行與王守仁知道欽此又准兵部咨該巡撫湖廣
都御史秦金題該本部覆題看得郴桂等處與廣
東江西所轄猺峒密邇聮絡若非三省會兵夾攻
賊必遁散合無請敕兩廣并南贛總督巡撫等官
會同行事尅期進兵等因節奉聖旨是都依擬
行欽此又該巡按江西監察御史屠僑奏要會同
湖廣江西撫鎮等官各量起兵約會尅期夾剿又
該本部覆題奉聖旨是這南贛地方賊情只照
依恁部裏原擬事宜着都御史王守仁自行量調
官軍設法剿捕如有該與江西兩廣廵撫總督等
官會兵征剿的聽隨宜會議施行欽此續准兵部
咨該臣題開計處南贛二府兵糧事宜及合用本
省巡按御史紀功緣由該本部覆題奉聖旨是
都依擬行欽此俱欽遵陸續備咨到臣俱經行
江西廣東湖廣各道兵備守巡等官一體欽遵調取
官軍兵快尅期夾攻及咨巡撫江西都御史孫燧
并行巡按御史屠僑各查照外續㩀領兵縣丞舒
富等呈稱各輋賊首聞知湖廣土兵將到集衆㩀
險四出殺掠猖熾日甚乞爲急處等因到臣當將
進兵機宜督同兵備副使楊璋分守參議黃宏統
兵知府等官邢珣等議得桶岡横水左溪諸賊荼
毒三省其患雖同而事勢各異以湖廣言之則桶
岡諸巢爲賊之咽喉而横水左溪諸巢爲之腹心
以江西言之則横水左溪諸巢為賊之腹心而桶
岡諸巢為之羽翼今不先去横水左溪腹心之患
而𣣔與湖廣夾攻桶岡進兵兩宼之間腹背受敵
勢必不利今議者紛紛皆以為必湏先攻桶岡而
湖廣尅期乃在十一月初一日賊見我兵未集而
師期尚遠且以為必先桶岡勢必觀望未備今若
出其不意進兵速擊可以得志已破横水左溪移
兵而臨桶岡破竹之勢篾不濟矣於是臣等乃决
意先攻横水左溪密切分布哨道使都指揮僉事
許清率兵千餘自南康縣所溪入知府邢珣率兵
千餘自上猶縣石人坑入知縣王天與率兵千餘
自上猶縣白面入令其皆會横水使守備指揮郟
文率兵千餘自大庾縣義安入知府唐淳率兵千
餘自大庾縣聶都入知府季斆率兵千餘自大庾
縣穩下入縣丞舒富率兵千餘自上猶縣金坑入
令其皆會左溪知府伍文定知縣張戬候各兵齊
集令其亦從上猶南康分入以遏奔衝臣亦親率
兵千餘自南康進屯至坪期直搗横水以與諸軍
會而使兵備副使楊璋分守參議黃宏監督各營
官兵往来給餉以促其後分布既定乃於十月初
七日夜各哨齊發初九日臣兵至南康初十日進
屯至坪使間諜四路分探皆以為諸賊不虞官兵
猝進各巢皆鳴鑼聚衆&KR3119;来呼噪奔走為分投禦
敵之狀勢甚張皇然巳於各險隘皆設有滚木礧
石度此時賊已㩀險勢未可近臣兵乘夜遂進十
一日小餉未至賊巢三十里止舍使人伐木立栅
開塹設堠示以久屯之形夜使報效聽選官雷濟
義民蕭庾分率鄉兵及樵竪善登山者四百人各
與一旗齎銃砲鉤䥥使由間道攀崖懸壁而上分
列遠近極高山頂以覘賊張立旗幟爇茅爲數千
竈度我兵且至險則舉砲燃火相應十二日早臣
兵進至十八面隘賊方據險迎敵驟聞遠近山頂
砲聲如雷煙熖四起我兵復呼噪奮逼銃箭齊發
賊皆驚潰失措以爲我兵已盡入破其巢穴遂棄
險退走臣預遣千戶陳偉高睿分率壯士數十緣
崖上奪賊險盡發其滚木礧石我兵乘勝驟進呼
聲震天地指揮謝昶馮廷瑞兵由間道先入盡焚
賊巢賊退無所㩀乃大敗奔潰遂破長龍巢破入
八面隘巢破先鵝頭巢破狗脚嶺巢破菴背巢破
白藍横水大巢先是大賊首謝志珊蕭貴模等皆
以横水居衆險之中倚以為固聞官兵四進倉卒
分衆扼險出禦甚力至是見横水煙熖障天銃砲
之聲撼摇山谷亦各失勢棄險走各哨官兵乘之
皆奮勇力戰而入知府邢珣遂破磨刀坑巢破荼
坑巢破荼潭巢知縣王天與破樟木坑巢破石王
巢都指揮許清破鷄湖巢破新溪巢破楊梅巢俱
至横水知府唐淳破羊牯腦巢破上關巢破下關
巢破左溪大巢守備指揮郟文破獅寨巢破義安
巢破苦竹坑巢指揮余恩破長流坑巢破牛角窟
巢破鼈坑巢縣丞舒富破箬坑巢破赤坑巢破竹
&KR0309;巢知府季斆破上西峰巢破狐狸坑巢破鉛厰
巢俱至左溪守巡各官亦隨後督兵而至是日擒
斬首從賊人賊級并俘獲賊屬男婦奪回被虜人
口牛馬贓仗數多其餘自相蹂踐堕岸填谷而死
者不可勝計當是時賊路所由入皆刊崖倒樹設
阱埋簽不可行我兵盡夜涉深澗蹈叢棘遇險絶
則掛繩崖樹魚貫而上猿臂而下往往失足墮深
谷幸而不死經數日始能出各兵已至横水左溪
皆困甚不復能驅逐會日已暮遂令收兵屯劄次
日大霧雨咫尺不辯連數日不開乃令各營休兵
享士而使鄉導數十人分探潰賊所往并未破巢
穴動静十五日得各鄉導報謂諸賊分陣預於各
山絶險崖壁立有柵寨為退保之計有復合聚於
未破之巢者俱不意我兵驟入未及搬運糧榖若
分兵四散追擊可以盡獲臣等竊計湖廣夾攻在
十一月初一期已漸迫此去桶岡尚百餘里山路
嶮峻三日始能逹若此中之賊圍之不克而移兵
桶岡勢分備多前後顧瞻非計之得乃令各營皆
分兵為竒正二哨一攻其前一襲其後冐霧速進
分投急擊十六日知府邢珣攻破旱坑巢窵井巢
知府季斆守備指揮郟文攻破穩下巢李家巢十
七日知府唐淳攻破絲茅&KR0309;巢十八日都指揮許
清攻破朱雀坑巢村頭坑巢黃竹㘭巢觀音山巢
十九日指揮余恩攻破梅伏坑巢石頭坑巢二十
日知府邢珣又攻破白封龍巢芒背巢知縣王天
與攻破黃泥坑巢大富湾巢二十二日縣丞舒富
攻破白水洞巢本日知府伍文定知縣張戩兵亦
至二十四日知府伍文定攻破寨下巢知縣張戩
攻破杞州坑巢二十五日知縣張戩又破朱坑巢
知府伍文定破楊家山巢二十六日知府季斆又
破李坑巢都指揮許清又破川㘭巢二十七日守
備指揮郟文又破長河洞巢連日各擒斬首從賊
人賊級并俘獲賊屬男婦奪回被虜人口牛馬贓
仗數多是日各營官兵請乘勝進攻桶岡臣復議
得桶岡天險四面青壁萬仞中盤百餘里連峯参
天深林絶谷不睹日月中所産旱榖薯蕷之類足
餉凶歲往者亦嘗夾攻坐困數月不能俘其一卒
竟以招撫爲名而罷及詢訪鄉導其所由入惟鎻
匙龍葫蘆洞茶坑十八磊新地五處然皆架棧梯
壑夤懸絶壁而上賊使數人於崖巔坐發鑘石可
無執兵而禦我師惟上章一路稍平然深入湖廣
迂回取道半月始至湖兵既從彼入而我師復往
事皆非便今横水左溪餘賊皆已奔入其中同難
合勢為守必力善戰者其勢險其節短今我𣣔乘
全勝之鋒兼三日之程長驅百餘里而爭利彼若
拒而不前䪺兵幽谷之底所謂強弩之末不能穿
魯縞矣今若移屯近地休兵養銳振揚威聲先使
人諭以禍福彼必懼而請服其或有不從者乘其
猶豫襲而擊之乃可以逞乃使素與賊通戴罪義
官李正巖醫官劉福泰釋其罪并縦所獲桶岡賊
鍾景於二十八日夜懸壁而入期以初一日早使
人於鎻匙龍受降賊方甚恐見三人至皆喜乃集
衆會議而横水左溪奔入之賊果堅持不可往復
遲疑不睱爲備臣遣縣丞舒富率數百人屯鎻匙
龍促使出&KR1113;而使知府邢珣入茶坑知府伍文定
入西山界知府唐淳入十八磊知縣張戩入葫蘆
洞皆於三十日乘夜各至分地遇大雨不得進初
一日早冐雨疾登大賊首藍天鳳方就鎻匙龍聚
議聞各兵已入險皆驚愕散亂猶驅其衆男婦千
餘人㩀内隘絶壁隔水爲陣以拒知府邢珣之兵
渡水前擊張戩之兵衝其右伍文定之兵自張戩
右懸崖而下遶賊傍擊賊不能支且戰且却及午
雨霽各兵鼓奮而前乃敗走縣丞舒富知縣王天
與所領兵聞前山兵已入亦從鎻匙龍並登各軍
乘勝擒斬賊悉奔十八磊知府唐淳之兵復嚴陣
迎賊又敗然會日晚猶扼險相持次早諸軍復合
勢併擊大戰良久遂大敗知府邢珣破桶岡大巢
破梅伏巢破烏池巢知縣張戩破西山界巢鎻匙
龍巢破黃竹坑巢知府唐淳破十八磊巢知府伍
文定破鐵木里巢破土池巢破葫蘆洞巢知縣王
天與破員分巢破背水坑巢縣丞舒富破太王嶺
巢擒斬首從賊人賊級并俘獲賊屬男婦奪回被
虜人口牛馬贓仗數多賊大勢雖敗結陣分遁者
尚多是日聞湖廣土兵將至臣使知府邢珣屯葫
蘆洞知府唐淳屯十八磊知府伍文定屯大水守
備指揮郟文屯下新地知縣張戩屯磜頭縣丞舒
富屯荼坑指揮姚璽知縣王天與屯板嶺而使副
使楊璋巡行磜頭荼坑諸營監督進止以継其糧
餉又使知府季斆分屯聶都以防賊之南奔都指
揮許清留屯横水指揮余恩留屯左溪以備腹心
遺漏之賊而使參議黃宏留劄南安給糧餉以為
聶都之繼臣亦躬率帳下屯茶寮使各營分兵與
湖兵相會夾勦遁賊初五日知府邢珣又破上新
地巢破中新地巢破下新地巢初七日知府唐淳
又破杉木㘭巢破原陂巢破木里巢十一日知縣
張戩破板嶺巢破天台菴巢十三日又破東挑坑
巢破龍背巢連日各擒斬俘獲數多其間巖谷溪
壑之内饑餓病疹顚仆死者不可以數於是桶岡
之賊略盡臣以其暇親行相視形勢㩀險立隘使
卒數百斬木棧崖鑿山開道又使典史梁儀領卒
數百相視横水創築土城周圍千餘丈亦設隘以
奪其險議以其地請建縣治控制三省諸猺斷其
往来之路事方經營十六日㩀防遏推官徐文英
呈稱廣東魚黃等巢被湖兵攻破賊黨男婦千餘
突往鷄湖新地穩下朱雀坑等處臣復遣知府季
斆分兵趨朱雀坑等處知府伍文定趨穩下鷄湖
等處守備指揮郟文知府邢珣趨上新等處各相
機急勦二十日知府伍文定兵擊賊於穩下寨西
峯寨苦竹坑寨長河&KR0309;巢黎坑巢二十三日守備
指揮郟文知府邢珣擊賊於上新地巢知府伍文
定又追擊于鷄湖巢十二月初三日知府季斆擊
賊於朱雀坑寨狐狸坑巢擒斬首從賊徒俘獲賊
屬奪獲贓仗數多於是奔遁之賊始盡然以湖廣
二省之兵方合雖近境之賊悉以掃蕩而四遠奔
突之虞難保必無乃留兵二千餘分屯茶寮横水
等隘而以是月初九日回軍近縣以休息疲勞候
二省夾攻盡絶然後班師兩月之閒通計搗過巢
穴八十餘處擒斬大賊首謝志珊藍天鳳等八十
六名顆從賊首級三千一百六十八名顆俘獲賊
屬二千三百三十六名口奪回被虜男婦八十三
名口牛馬騾六百八隻匹贓仗二千一百三十一
件金銀一百一十三兩八錢一分總計首從賊徒
賊屬牛馬贓仗共八千五百二十五名顆口隻件
俱經行令轉觧紀功官處審驗紀錄去後今呈前
因參照大賊首藍天鳳謝志珊等盤㩀千里荼毒
數郡僣擬王號圖謀不軌基禍種惡且將數十餘
年而虐熖之熾盛毒流之慘極亦已數年于兹前
此亦嘗夾勦曾不能損其一毛屡加招撫適足以
長其桀驁乃今驅卒不過萬餘用費不滿三萬兩
月之間俘獲六千有竒破巢八十有四渠魁授首
噍類無遺此豈臣等能賢於昔人是皆仰仗朝
廷威德之被廟堂處置得宜既假臣以賞罰之權
復專臣以提督之任故臣等得以伸縮自由舉動
如志奉成算以行事循方略而指揮將士有用
命之美進止無掣肘之虞則是追獲獸兔之捷實
由發縦指示之功臣等偶叨任使亦安敢冐非其
績夫謀定於帷幄之中而勝决於千里之外命
出於廟堂之上而威行於百蠻之表臣等敢為
朝廷國議有人賀且自幸其所遭得以苟免覆餗
之戮也及照監軍副使楊璋參議黃宏領兵都指
揮僉事許清都指揮使行事指揮使郟文知府邢
珣季斆伍文定唐淳知縣王天與張戩指揮余恩
馮翔縣丞舒富隨征參謀等官指揮謝昶馮廷瑞
姚璽明德同知朱憲推官危壽徐文英知縣陳允
諧黃文鸑宋瑢陸璥千戶陳偉高睿等以上各官
或監軍督餉或領兵隨征悉皆深歷危險備嘗艱
難各效勤苦之力共成克捷之功俱合甄錄以勵
將来伏願皇上普彰廟堂之大賞兼收行伍之
微勞激勸既行功庸益集自然賊盗寢息百姓安
生則地方幸甚臣等幸甚
立崇義縣治䟽(十二年閏十二月初五日)
據江西巡守嶺北道兵備副使楊璋左參議黃宏
會呈㩀南安府知府季斆呈備所屬致仕省祭義
官監生楊仲貴等呈稱上猶等縣横水左溪長流
桶岡關田鷄湖等處賊巢共計八十餘處界乎三
縣之中東西南北相去三百餘里號令不及人跡
罕到其初輋賊原係廣東流来先年奉巡撫都御
史金澤行令安插於此不過砍山耕活年深日久
生長日蕃羽翼漸多居民受其殺戮田地被其占
㩀又且潜引萬安龍泉等縣避役逃民并百工技
藝遊食之人雜處於内分群聚黨動以萬計始漸
虜掠鄉村後乃攻劫郡縣近年肆無忌憚遂立總
兵僣擬王號罪惡貫盈神人共怒今幸奏聞征
勦蒙本院親率諸軍搗其巢穴擒其首惡妖氛爲
之掃蕩地方爲之底寍三縣之民歡欣鼓舞如獲
更生訪得各縣流来之賊自聞夾攻消息陸續逃
出頗衆但恐大兵撤後未免復聚爲患合無三縣
適中去處建立縣治實為久安長治之策等因到
道隨取各縣鄉導干軍營研深查得前項賊巢係
上猶大庾南康三縣所屬上猶縣崇義上保鴈湖
三里先年多被賊殺戮田地被其占㩀大庾縣義
安三里人戶間被殺傷田地賊占一半南康縣至
坪一里人戶皆居縣城田地被賊阻荒總計賊占
田地六里有半隨蒙本院委領兵知府邢珣知縣
王天與黃文鸑親歷賊巢踏勘三縣之中適均去
處無如横水原係上猶縣崇義里垉方山水合地
土地平坦堪以設縣隨會同分守左參議黃宏議
得合無於此建立縣治盡將三縣賊人占㩀阻荒
田地通行割出緣里分人戶數少查得南康縣上
龍一里崇德一里亦與至坪相接緣至坪三都雖
非全里然而地方廣闊錢糧數多堪以拆作一里
合割併屬新縣其間人戶數少者田粮尚存招人
伯買可以復全縣治既設東去南康尚有一百二
十里要害去處則有長龍西去湖廣桂陽縣界二
百餘里要害去處則有土保南去大庾縣一百二
十餘里要害去處則有鉛厰俱該設立巡檢司查
得上猶縣過步巡檢司路僻無用宜改移上保備
由呈詳奉批看得横水開建縣治實亦事不容已
但未經奏請湏候命下方可决議兼之工程浩
大一時恐未易就今賊勢雖平漏殄尚有且宜遵
照本院欽奉敕諭随宜處置事理先於横水建
立隘所以備目前不測之虞除委典史梁儀等一
面■立木柵脩築土城脩建營房外查得横水附
近隘所如至坪鴈湖賴塘等處盗賊既平巳為虚
設其附近村寨如白面長潭杰潭不玉過步果木
鳥溪水眼等處居民訪得多係通賊窩主及各縣
城郭村寨亦多有通賊之人合將各隘隘夫悉行
撥守横水其通賊人戶盡數查出編充隘夫水遠
守把其不係通賊者量丁多寡抽選編僉輪班更
替務足一千餘名之數責委屬官一員統領常川
守把遇有殘黨嘯聚出沒即便相機剿捕候縣治
既立人煙輳集地方果巳寕靖再行議處裁損其
開建縣治本院親行踏勘再四籌度固知事不可
巳但舉大事湏順民情兵革之後尤宜存恤仲該
道會同分守等官再行拘集地方父老子弟多方
詢訪必湏各縣人民踴躍鼓舞爭先趨事然後興
工庶幾事舉而人有子来之美工成而民享偕樂
之休仍呈撫按等衙門公同計譏施行等因依奉
會同參議黃宏遵照批呈事理先於横水設立隘
所防範不虞及行該府再行拘集詢訪外隨㩀府
縣各申拘集父老到官各交口歡欣鼓舞趨事别
無民情不便等因備呈到道覆審無異轉呈到臣
會同巡撫江西等處地方都察院右副都御史孫
燧巡按江西監察御史屠僑譏照前項地方大賊
既已平蕩後患所當預防今譏立縣治并廵司等
衙門懲前慮後杜漸防微實皆地方至計及查得
横水議建縣治處所原係上猶縣崇義里因地名
縣亦為相應如蒙皇上憫念地方屢遭荼毒乞
敕該部俯順民情從長議處早賜施行并儒學
巡司等衙門一體銓選官員鑄給印信如此則三
省殘孽有控制之所而不敢聚三省奸民無潜匿
之所而不敢逃變盗賊強梁之區為禮義冠裳之
地久安長治無出於此
王文成公全書卷之五
文錄(二)書(始正德辛巳至嘉靖乙酉)
與鄒謙之(辛巳)
别後德聞日至雖不相面嘉慰殊深近来此意見
得益親切國裳亦已篤信得謙之更一来愈當沛
然矣適吳守𣣔以府志奉瀆同事者于中國裳汝
信惟濬遂令𨳩舘扵白鹿醉翁之意蓋有在不專
以此煩勞也區區歸遯有日聖天子新政英明
如謙之亦宜束装北上此會宜急圖之不當徐徐
而来也蔡希淵近已主白鹿諸同志須僕已到山
却来相講尤妙此時却匆匆不能盡意也幸以語
之
二(乙酉)
鄉人自廣德来時常得聞動履兼悉政教之善殊
慰傾想遠使弔賻尤感憂念之深所喻猝臨盤錯
盖非獨以别利器正以精吾格致之功耳又能以
怠荒自懼其進可知矣近時四方来遊之士頗衆
其間雖甚魯鈍但以良知之說略加點掇無不郎
有開悟以是益信得此二字真吾聖門正法眼蔵
謙之近来所見不審又如何矣南元善益信此學
日覺有進其見諸施設亦大非其舊便間更相奬
掖之固朋友切磋之心也方治葬事使還草草䟽
謝不盡
與夏敦夫(辛巳)
不相見者幾時每念吾兄忠信篤厚之資學得其
要斷能一日千里惜無因亟會親睹其所謂歷塊
過都者以為快耳昔夫子謂子貢曰賜也汝以予
為多學而識之者與對曰然非與子曰非也予一
以貫之然則聖人之學乃不有要乎彼釋氏之外
人倫遺物理而堕扵空寂者固不得謂之明其心
矣若世儒之外務講求考索而不知本諸其心者
其亦可以謂窮理乎此區區之心深𣣔就正扵有
道者因便輒及之幸有以教我也區區兩年来血
氣亦漸衰無復用世之志近始奉敕北上將遂
便道歸省老親為終養之圖矣冗次不盡所懷
與朱守忠(辛巳)
乍别忽旬餘沿途人事擾擾每得稍暇或遇景感
觸輒復興懷齎詔官来承手札知警省不懈幸甚
幸甚此意不忘即是時時相見雖别非别矣道之
不明皆由吾軰明之於口而不明之於身是以徒
騰頰舌未能不言而信要在立誠而已向日謙虚
之說其病端亦起於不誠使能如好好色如惡惡
臭亦安有不謙不虚時邪虞佐相愛之情甚厚别
後益見其真切所恨愛莫為助但願渠實落做箇
聖賢以此為報而已相見時以此意規之謙之當
已不可留國裳亦時時相見否學問之益莫大於
朋友切磋聚會不厭頻數也明日當發玉山到家
漸可計日但與守忠相去益遠臨紙悵然
與席元山(辛巳)
向承教札及鳴冤錄讀之見别後學力所到卓然
斯道之任庶幾乎天下非之而不顧非獨與世之
附和雷同從人悲笑者相去萬萬而已喜幸何極
中間乃有須面論者但恨無因一會近聞内臺之
擢决知必從鉛山取道而僕亦有歸省之便庶得
停舟途次為信宿之談使人候於分水乃未有前
驅之報駐信城者五日悵怏而去天之不假緣也
可如何哉大抵此學之不明皆由吾人入耳出口
未嘗誠諸其身譬之談飲說食何由得見醉飽之
實乎僕自近年来始實見得此學真有百世以俟
聖人而不惑者朋友之中亦漸有三數軰篤信不
回其疑信相半顧瞻不定者多以舊說沈痼且有
得失毀譽之虞未能專心致志以聽亦坐相處不
久或交臂而别無從與之細說耳象山之學簡易
直截孟子之後一人其學問思辯致知格物之說
雖亦未免沿襲之累然其大本大原斷非餘子所
及也執事素能深信其學此亦不可不察正如求
精金者必務煆煉足色勿使有纖毫之雜然後可
無虧損變動蓋是非之懸絶所争毫釐耳用熙近
聞巳赴京知公故舊之情極厚倘猶未出亦勸之
學問而已存心養性之外無别學也相見時亦望
遂以此言致之
答甘泉(辛巳)
世傑来承示學庸測喜幸喜幸中間極有發明處
但於鄙見尚大同小異耳随處體認天理是真實
不誑語鄙說初亦如是及根究老兄命意發端處
郤似有毫釐未恊然亦終當殊途同歸也脩齊治
平緫是格物但欲如此節節分䟽亦覺說話太多
且語意務為簡古比之本文反更深晦讀者愈難
尋求此中不無亦有心病莫若明白淺易其詞略
指路徑使人自思得之更覺意味深長也高明以
為何如致知之說鄙見恐不可易亦望老兄更一
致意便間示知之此是聖學傳心之要於此既明
其餘皆洞然矣意到懇切處不得不直幸不罪其
僣妄也叔賢大學洪範之說其用力巳深一時恐
難轉移此須面論始有可辯正耳會間先一及之
去冬有方叟者過此傳示高文其人習扵神仙之
說謂之志扵聖賢之學恐非其本心人便草草不
盡
答倫彦式(辛巳)
往歲仙舟過贛承不自滿足執禮謙而下問懇古
所謂敏而好學扵吾彦式見之别後連冗不及以
時奉問極切馳想近令弟過省復承惠教志道之
篤趨向之正勤惓有加淺薄何以當此悚息悚息
諭及學無静根感物易動處事多悔即是三言尤
見近時用工之實㒒罔所知識何足以辱賢者之
問大抵三言者病亦相因惟學而别求静根故感
物而懼其易動感物而懼其易動是故處事而多
悔也心無動静者也其静也者以言其體也其動
也者以言其用也故君子之學無間於動静其静
也常覺而未嘗無也故常應其動也常定而未嘗
有也故常寂常應常寂動静皆有事焉是之謂集
義集義故能無祗悔所謂動亦定静亦定者也心
一而巳静其體也而復求静根焉是撓其體也動
其用也而懼其易動焉是廢其用也故求静之心
即動也惡動之心非静也是之謂動亦動静亦動
將迎起伏相尋扵無窮矣故循理之謂静從𣣔之
謂動𣣔也者非必聲色貨利外誘也有心之私皆
𣣔也故循理焉雖酬酢萬變皆静也濂溪所謂主
静無𣣔之謂也是謂集義者也從𣣔焉雖心齋坐
忘亦動也告子之強制正助之謂也是外義者也
雖然僕盖從事扵此而未之能焉聊為賢者陳其
所見云爾以為何如便間示知之
與唐虞佐侍御(辛巳)
相與兩年情日益厚意日益真此皆彼此所心喻
不以言謝者别後又承雄文追送稱許過情末又
重以傅說之事所擬益非其倫感怍何既雖然故
人之賜也敢不拜受果如是非獨進以有為將退
而隱扵巖穴之下要亦不失其為賢也巳敢不拜
賜昔人有言投我以木桃報之以瓊瑶今投我以
瓊瑶矣我又何以報之報之以其所賜可乎說之
言曰學扵古訓乃有獲夫謂學扵古訓者非謂其
通於文辭講說於口耳之間義襲而取諸其外也
獲也者得之扵心之謂非外鑠也必如古訓而學
其所學焉誠諸其身所謂默而成之不言而信乃
為有得也夫謂遜志務時敏者非謂其飾情卑禮
於其外汲汲扵事功聲譽之間也其遜志也如地
之下而無所不承也如海之虚而無所不納也其
時敏也一於天德戒懼扵不睹不聞如太和之運
而不息也夫然百世以俟聖人而不惑溥博淵泉
而時出之言而民莫不信行而民莫不悅施及蠻
貊而道德流於無窮斯固說之所以爲說也以是
爲報虞佐其能以郤我乎孟氏云責難之謂恭吾
其敢以後世文章之士期虞佐乎顔氏云舜何人
也予何人也虞佐其能不以說自期乎人還燈下
草草為謝相去益遠臨楮怏悒
答方叔賢(辛巳)
承示大學原知用心於此深密矣道一而已論其
大本大原則六經四書無不可推之而同者又不
特洪範之於大學而已此意亦㒒平日於朋友中
所常言者譬之草木其同者生意也其花實之䟽
密枝葉之高下亦𣣔盡比而同之吾恐化工不如
是之雕刻也今吾兄方自喜以為獨見新得銳意
主張是說雖素蒙信愛如鄙人者一時論說當亦
未能遽入且願吾兄以所見者實體諸身必將有
疑果無疑必將有得果無得又必有見然後鄙說
可得而進也學之不明幾百年矣近幸同志如甘
泉如吾兄者相與切磋講求頗有端緒而吾兄忽
復牽滯文義若此吾又將誰望乎君子論學固惟
是之從非以必同為貴至於入門下手處則有不
容於不辯者所謂毫釐之差千里之謬矣致知格
物甘泉之說與僕尚微有異然不害其為大同若
吾兄之說似又與甘泉異矣相去遠恐辭不足以
逹意故言語直冐不復有所遜譲近與甘泉書亦
道此當不以爲罪也
二(癸未)
此學蓁蕪今幸吾儕復知講求於此固宜急急遑
遑并心同志務求其實以身明道學雖所入之途
稍異要其所志而同斯可矣不肖之謬劣已無足
論若叔賢之於甘泉亦乃牽制於文義紛爭扵辯
說益重世人之惑以啓呶呶者之口斯誠不能無
憾焉憂病中不能數奉問偶有所聞因謙之去輒
附此言無倫次渭先相見望併出此
與楊仕鳴(辛巳)
差人来知令兄已於去冬安厝墓有宿草矣無由
一哭傷哉所委誌銘既病且冗須朋友中相知深
者一爲之始能有發耳喻及日用講求功夫只是
各依自家良知所及自去其障擴充以盡其本體
不可遷就氣習以趨時好幸甚幸甚果如是方是
致知格物方是明善誠身果如是德安得而不日
新業安得而不富有謂每日自檢未有終日渾成
片段者亦只是致知工夫間斷夫仁亦在乎熟之
而已又云以此磨勘先軰文字同異工夫不合常
生疑慮又何為其然哉區區所論致知二字乃是
孔門正法眼蔵於此見得真的直是建諸天地而
不悖質諸鬼神而無疑考諸三王而不謬百世以
俟聖人而不惑知此者方謂之知道得此者方謂
之有德異此而學即謂之異端離此而說即謂之
邪說迷此而行即謂之冥行雖千魔萬怪眩瞀變
幻於前自當觸之而碎迎之而解如太陽一出而
鬼魅魍魎自無所逃其形矣尚何疑慮之有而何
異同之足惑乎所謂此學如立在空中四面皆無
倚靠萬事不容染着色色信他本来不容一毫增
减若涉些安排着些意思便不是合一功夫雖言
句時有未瑩亦是仕鳴見得處足可喜矣但須切
實用力始不落空若只如此說未免亦是議擬倣
象已後只做得一箇弄精魄的漢雖與近世格物
者症候稍有不同其爲病痛一而已矣詩文之習
儒者雖亦不廢孔子所謂有德者必有言也若着
意安排組織未有不起於勝心者先軰號爲有志
斯道而亦復如是亦只是習心未除耳仕鳴旣知
致知之說此等處自當一勘而破瞞他些子不得
也
二(癸未)
别後極想念向得尚謙書知仕鳴功夫日有所進
殊慰所期大抵吾黨既知學問頭腦已不慮無下
手處只恐客氣為患不肯實致其良知耳後進中
如柯生軰亦頗有力量可進只是客氣為害亦不
小行時嘗與痛說一番不知近来果能克去否書
至来相見出此共勉之前軰之於後進無不欲其
入於善則其規切砥勵之間亦容有直情過當者
却恐後學未易承當得起既不我德反以我為仇
者有矣往往無益而有損故莫若且就其力量之
所可及者誘掖奬勸之往時亦嘗與仕鳴論及此
想能不忘也
三(癸未)
前者是備錄區區之語或未盡區區之心此册乃
直述仕鳴所得反不失區區之見可見學貴乎自
得也古人謂得意忘言學苟自得何以言為乎若
𣣔有所記札以為日後印證之資則直以已意之
所得者書之而已不必一一拘其言辭反有所不
逹也中間詞語時有未瑩病中不暇細為點檢
與陸元静(辛巳)
齎奏人回得佳稿及手札殊慰聞以多病之故將
從事於養生區區往年蓋嘗弊力於此矣後乃知
其不必如是始復一意扵聖賢之學大抵養德養
身只是一事元静所云真我者果能戒謹不暏恐
懼不聞而專志於是則神住氣住精住而仙家所
謂長生久視之說亦在其中矣神仙之學與聖人
異然其造端托始亦惟𣣔引人於道悟真篇後序
中所謂黃老悲其貪着乃以神仙之術漸次導之
者元静試取而觀之其微旨亦自可識自堯舜禹
湯文武至於周公孔子其仁民愛物之心蓋無所
不至苟有可以長生不死者亦何惜以示人如老
子彭籛之徒乃其禀賦有若此者非可以學而至
後世如白玉蟾丘長春之屬皆是彼學中所稱述
以為祖師者其得夀皆不過五六十則所謂長生
之說當必有所指矣元静氣弱多病但遺棄聲名
清心寡慾一意聖賢如前所謂真我之說不宜輕
信異道徒自惑亂聰明弊精勞神廢靡歲月久而
不返將遂為病狂喪心之人不難矣昔人謂三折
肱為良醫區區非良醫盖嘗三折肱者元静其慎
聽毋忽區區省親本聞部中已准覆但得旨即
當長遯山澤不久朝廷且大賚則元静推封亦
有日果能訪我於陽明之麓當能為元静决此大
疑也
二(壬午)
某不孝不忠延禍先人酷罰未敷致玆多口亦其
宜然乃勞賢者觸冒忌諱為之辯雪雅承道誼之
愛深切懇至甚非不肖孤之所敢望也無辯止謗
嘗聞昔人之教矣况今何止於是四方英傑以講
學異同之故議論方興吾儕可勝辯乎惟當反求
諸已苟其言而是歟吾斯尚有所未信歟則當務
求其是不得輒是已而非人也使其言而非歟吾
斯既已自信歟則當益致其踐履之實以務求於
自謙所謂默而成之不言而信者也然則今日之
多口孰非吾儕動心忍性砥礪切磋之地乎且彼
議論之興非必有所私怨於我彼其爲說亦將自
以爲衞夫道也况其說本自出於先儒之緒論固
各有所憑據而吾儕之言驟異於昔反若鑿空杜
撰者乃不知聖人之學本来如是而流傳失真先
儒之論所以日益支離則亦由後學沿習乖謬積
漸所致彼既先横不信之念莫肯虚心講究加以
吾儕議論之間或為勝心浮氣所乘未免過為矯
激則固宜其非笑而駭惑矣此吾儕之責未可專
以罪彼為也嗟乎吾儕今日之講學將求異其說
於人邪亦求同其學於人邪將求以善而勝人邪
亦求以善而養人邪知行合一之學吾儕但口說
耳何嘗知行合一邪推尋所自則如不肖者為罪
尤重盖在平時徒以口舌講解而嘗嘗體諸其身
名浮於實行不掩言已未嘗實致其知而謂昔人
致知之說未有盡如貧子之說金乃未免從人乞
食諸君病於相信相愛之過好而不知其惡遂乃
共成今日紛紛之議皆不肖之罪也雖然昔之君
子盖有舉世非之而不顧千百世非之而不顧者
亦求其是而已矣豈以一時毀譽而動其心邪惟
其在我者有未盡則亦安可遂以人言為盡非伊
川晦菴之在當時尚不免於詆毀斥逐况在吾軰
行有所未至則夫人之詆毀斥逐正其宜耳凢今
争辯學術之士亦必有志於學者也未可以其異
巳而遂有所疎外是非之心人皆有之彼其但蔽
於積習故於吾說卒未易解就如諸君初聞鄙說
時其間寧無非笑詆毀之者久而釋然以悟甚至
反有激爲過當之論者矣又安知今日相詆之力
不爲異時相信之深者乎衰絰哀苦中非論學時
而道之興廢乃有不容於冺默者不覺叨叨至此
言無倫次幸亮其心也致知之說向與惟濬及崇
一諸友極論於江西近日楊仕鳴来過亦嘗一及
頗爲詳悉今原忠宗賢二君復往諸君更相與細
心體究一番當無餘藴矣孟子云是非之心知也
是非之心人皆有之即所謂良知也孰無是良知
乎但不能致之耳易謂知至至之知至者知也至
之者致知也此知行之所以一也近世格物致知
之說只一知字尚未有下落若致字工夫全不曾
道著矣此知行之所以二也
答舒國用(癸未)
来書足見為學篤切之志學患不知要知要矣患
無篤切之志國用既知其要又能立志篤切如此
其進也孰禦中間所疑一二節皆工夫未熟而𣣔
速助長之爲病耳以國用之所志向而去其𣣔速
助長之心循循日進自當有至前所疑一二節自
將渙然冰釋矣何俟於予言譬之飲食其味之美
惡食者當自知之非人之能以其美惡告之也雖
然國用所疑一二節者近時同志中往往皆有之
然吾未嘗以告也今且姑爲國用一言之夫謂敬
畏之增不能不爲灑落之累又謂敬畏爲有心如
何可以無心而出於自然不疑其所行凢此皆吾
所謂𣣔速助長之爲病也夫君子之所謂敬畏者
非有所恐懼憂患之謂也乃戒慎不睹恐懼不聞
之謂耳君子之所謂灑落者非曠蕩放逸縦情肆
意之謂也乃其心體不累於𣣔無入而不自得之
謂耳夫心之本體即天理也天理之昭明靈覺所
謂良知也君子之戒慎恐懼惟恐其昭明靈覺者
或有所昏昧放逸流於非僻邪妄而失其本體之
正耳戒慎恐懼之功無時或間則天理常存而其
昭明靈覺之本體無所虧蔽無所牽擾無所恐懼
憂患無所好樂忿&KR1264;無所意必固我無所歉餒愧
怍和融瑩徹充塞流行動容周旋而中禮從心所
𣣔而不踰斯乃所謂真灑落矣是灑落生於天理
之常存天理常存生於戒慎恐懼之無間孰謂敬
畏之增乃反為灑落之累耶惟夫不知灑落為吾
心之體敬畏為灑落之功岐為二物而分用其心
是以互相牴牾動多拂戾而流於𣣔速助長是國
用之所謂敬畏者乃大學之恐懼憂患非中庸戒
慎恐懼之謂矣程子常言人言無心只可言無私
心不可言無心戒慎不睹恐懼不聞是心不可無
也有所恐懼有所憂患是私心不可有也堯舜之
兢兢業業文王之小心翼翼皆敬畏之謂也皆出
乎其心體之自然也出乎心體非有所為而為之
者自然之謂也敬畏之功無間於動静是所謂敬
以直内義以方外也敬義立而天道逹則不疑其
所行矣所寄詐說大意亦好以此自勵可矣不必
以責人也君子不蘄人之信也自信而已不蘄人
之知也自知而已因先塋未畢功人事紛沓来使
立候凍筆潦草無次
與劉元道(癸未)
来喻𣣔入坐窮山絶世故屏思慮養吾靈明必自
驗至於通晝夜而不息然後以無情應世故且云
扵静求之似爲徑直但勿流於空寂而已觀此足
見任道之剛毅立志之不凢且前後所論皆不爲
無見者矣可喜可喜夫良醫之治病隨其疾之虚
實強弱寒熱内外而斟酌加减調理𥙷泄之要在
去病而已初無一定之方不問證候之如何而必
使人人服之也君子養心之學亦何以異於是元
道自量其受病之深淺氣血之強弱自可如其所
云者而斟酌爲之亦自無傷且專𣣔絶世故屏思
慮偏於虚静則恐既已養成空寂之性雖𣣔勿流
於空寂不可得矣大抵治病雖無一定之方而以
去病爲主則是一定之法若但知随病用藥而不
知因藥發病其失一而已矣閒中且將明道定性
書熟味意况當又不同憂病不能一一信筆草草
無次
答路賓陽(癸未)
憂病中遠使惠問哀感何已守忠之訃方爾痛心
而復不起惨割如何可言死者巳矣生者益
孑立寡助不及今奮發砥礪坐待澌盡燈滅固將
抱恨無窮自来山間朋友遠近至者百餘人因此
頗有警發見得此學益的確簡易真是考諸三王
而不謬百世以俟聖人而不惑者惜無因復與賓
陽一面語耳郡務雖繁然民人社稷莫非實學以
賓陽才質之美行之以忠信堅其必為聖人之志
勿為時議所摇近名所動吾見其德日進而業日
廣矣荒憒不能多及心亮
與黃勉之(甲申)
屢承書惠兼示述作足知才識之邁向道懇切之
難得也何幸何幸然未由一面鄙心之所𣣔效者
尚爾鬱而未申有負盛情多矣君子學以為已成
已成物雖本一事而先後之序有不容紊孟子云
學問之道無他求其放心而已矣誦習經史本亦
學問之事不可廢者而忘本逐末明道尚有玩物
喪志之戒若立言垂訓尤非學者所宜汲汲矣所
示格物說脩道註誠荷不鄙之盛切深慚悚然非
淺劣之所敢望於足下者也且其為說亦於鄙見
微有未盡何時合并當悉其義碩且勿以示人孔
子云五十以學易可以無大過矣充足下之才志
當一日千里何所不可到而不勝駿逸之氣急於
馳驟奔放抵突若此將恐自蹶其足非任重致遠
之道也古本之釋不得已也然不敢多為辭說正
恐葛藤纏繞則枝幹反為蒙翳耳短序亦嘗三易
稿石刻其最後者今各往一本亦足以知初年之
見未可據以爲定也
二(甲申)
勉之别去後家人病益狼狽賤軀亦咳逆泄瀉相
仍曾無間日人事紛沓未論也用是大學古本曾
無下筆處有辜勤勤之意然此亦自可徐徐圖之
但古本白文之在吾心者未能時時發明却有可
憂耳来問數條實亦無暇作答締觀簡末懇懇之
誠又自不容己於言也
来書云以良知之教涵泳之覺其徹動徹静徹
晝徹夜徹古徹今徹生徹死無非此物不假纖
毫思索不得纖毫助長亭亭當當靈靈明明觸
而應感而通無所不照無所不覺無所不逹千
聖同途萬賢合轍無他如神此即為神無他希
天此即為天無他順帝此即為帝本無不中本
無不公終日酬酢不見其有動終日閑居不見
其有静真乾坤之靈體吾人之妙用也竊又以
為中庸誠者之明即此良知為明誠之者之戒
慎恐懼即此良知爲戒慎恐懼當與惻隱羞惡
一般俱是良知條件知戒慎恐懼知惻隱知羞
惡通是良知亦即是明云云
此節論得已甚分曉知此則知致知之外無餘功
矣知此則知所謂建諸天地而不悖質諸鬼神而
無疑百世以俟聖人而不惑者非虚語矣誠明戒
懼效驗功夫本非兩義既知徹動徹静徹死徹生
無非此物則誠明戒懼與惻隱羞惡人安得别有
一物爲之歟
来書云隂陽之氣訢合和暢而生萬物物之有
生皆得此和暢之氣故人之生理本自和暢本
無不樂觀之鳶飛魚躍鳥鳴獸舞草木欣欣向
榮皆同此樂但為客氣物𣣔攪此和暢之氣始
有間斷不樂孔子曰學而時習之便立箇無間
斷功夫悅則樂之萌矣朋来則學成而吾性本
體之樂復矣故曰不亦樂乎在人雖不我知吾
無一毫愠怒以間斷吾性之樂聖人恐學者樂
之有息也故又言此所謂不怨不尤與夫樂在
其中不改其樂皆是樂無間斷否云云
樂是心之本體仁人之心以天地萬物為一體訢
合和暢原無間隔来書謂人之生理本自和暢本
無不樂但為客氣物𣣔攪此和暢之氣始有間斷
不樂是也時習者求復此心之本體也悅則本體
漸復矣朋来則本體之訢合和暢充周無間本體
之訢合和暢本来如是初未嘗有所增也就使無
朋来而天下莫我知焉亦未嘗有所减也来書云
無間斷意思亦是聖人亦只是至誠無息而已其
工夫只是時習時習之要只是謹獨謹獨即是致
良知良知即是樂之本體此節論得大意亦皆是
但不宜便有所執着
来書云韓昌黎博愛之謂仁一句看来大段不
錯不知宋儒何故非之以爲愛自是情仁自是
性豈可以愛為仁愚意則曰性即未發之情情
即已發之性仁即未發之愛愛即已發之仁如
何喚愛作仁不得言愛則仁在其中矣孟子曰
惻隱之心仁也周子曰愛曰仁昌黎此言與孟
周之旨無甚差别不可以其文人而忽之也云
云
博愛之說本與周子之旨無大相遠樊遅問仁子
曰愛人愛字何嘗不可謂之仁歟昔儒看古人言
語亦多有因人重輕之病正是此等處耳然愛之
本體固可謂之仁但亦有愛得是與不是者須愛
得是方是愛之本體方可謂之仁若只知博愛而
不論是與不是亦便有差處吾嘗謂博字不若公
字為盡大抵訓釋字義亦只是得其大槩若其精
微奥藴在人思而自得非言語所能喻後人多有
泥文著相專在字眼上穿求却是心從法華轉也
来書云大學云如好好色如惡惡臭所謂惡之
云者凢見惡臭無處不惡固無妨礙至於好色
無處不好則將凢美色之經於目也亦盡好之
乎大學之訓當是借流俗好惡之常情以喻聖
賢好善惡惡之誠耳抑將好色亦為聖賢之所
同好經於目雖知其姣而思則無邪未嘗少累
其心體否乎詩云有女如雲未嘗不知其姣也
其姣也匪我思存言匪我見存則思無邪而不
累其心體矣如見軒冕金玉亦知其為軒冕金
玉也但無歆羡希覬之心則可矣如此看不知
通否云云
人於尋常好惡或亦有不真切處惟是好好色惡
惡臭則皆是發於真心自求快足曾無纖假者大
學是就人人好惡真切易見處指示人以好善惡
惡之誠當如是耳亦只是形容一誠字今若又於
好色字上生如許意見却未免有執指為月之病
昔人多有為一字一句所牽蔽遂致錯解聖經者
正是此症候耳不可不察也中間云無處不惡固
無妨礙亦便有受病處更詳之
来書云有人因薛文清過思亦是暴氣之說乃
欲截然不思者竊以孔子曰吾嘗終日不食終
夜不寝以思亦將謂孔子過而暴其氣乎以愚
推之惟思而外於良知乃謂之過若念念在良
知上體認即如孔子終日終夜以思亦不爲過
不外良知郎是何思何慮尚何過哉云云
過思亦是暴氣此語說得亦是若遂𣣔截然不思
却是因噎而廢食者也来書謂思而外於良知乃
謂之過若念念在良知上體認即終日終夜以思
亦不為過不外良知即是何思何慮此語甚得鄙
意孔子所謂吾嘗終日不食終夜不寝以思無益
不如學也者聖人未必然乃是指出徒思而不學
之病以誨人耳若徒思而不學安得不謂之過思
與
答劉内重(乙酉)
書来警發良多知感知感腹疾不𣣔作答但内重
為學工夫尚有可商量者不可以虚来意之辱輒
復書此耳程子云所見所期不可不遠且大然而
為之亦須量力有漸志大心勞力小任重恐終敗
事夫學者既立有必為聖人之志只消就自已良
知明覺處朴實頭致了去自然循循日有所至原
無許多門面摺數也外面是非毀譽亦好資之以
為警切砥礪之地却不得以此稍動其心便將流
於心勞日拙而不自知矣内重強剛篤實自是任
道之器然於此等處向須與謙之從容一商量又
當有見也眼前路逕須放開闊才好容人来往若
太拘窄恐自已亦無展足之地矣聖人之行初不
遠於人情魯人獵較孔子亦獵較鄕人儺朝服而
立於阼階難言之互鄕亦與進其童子在當時固
不能無惑之者矣子見南子子路且有不悅夫子
到此如何更與子路說得是非只好矢之而已何
也若要說見南子是得多少氣力来說且若依着
子路認箇不是則子路終身不識聖人之心此學
終將不明矣此等苦心處惟顔子便能識得故曰
於吾言無所不悅此正是大頭腦處區區舉似内
重亦𣣔内重謙虚其心宏大其量去人我之見絶
意必之私則此大頭腦處自將卓爾有見當有雖
𣣔從之末由也已之嘆矣大扺竒特斬絶之行多
後世希高慕大者之所喜聖賢不以是為貴也故
索隱行怪則後世有述焉依乎中庸固有遯世不
見知者矣學絶道喪之餘苟有以講學来者所謂
空谷之足音得似人者可矣必如内重所云則今
之可講學者止可如内重軰二三人而止矣然如
内重者亦不能時時来講也則法堂前草深一丈
矣内重有進道之資而微失之於隘吾固不敢避
飾非自是之嫌而叨叨至此内重宜悉此意弗徒
求之言語之間可也
與王公弼(乙酉)
前王汝止家人去因在妻喪中草草未能作書人
来遠承問惠得聞動履殊慰殊慰書中所云斯道
廣大無處欠缺動静窮逹無往非學自到任以来
錢榖獄訟事上接下皆不敢放過但反觀於獨猶
未是夭壽不二根基毀譽得喪之間未能脫然足
知用功之密只此自知之明便是良知致此良知
以求自慊便是致知矣殊慰殊慰師伊師顔兄弟
久居於此黃正之来此亦已兩月餘何廷仁到亦
數日朋友聚此頗覺有益惟齊不得力而歸此友
性氣殊别變化甚難殊為可憂爾閒及之
答董澐蘿石(乙酉)
問某賦性平直守分每遇能言之士則以已之
遅鈍爲慚恐是根噐弱甚
此皆未免有外重内輕之患若平日能集義則浩
然之氣至大至公充塞天地自然富貴不能淫貧
賤不能移威武不能屈自然能知人之言而凢詖
淫邪遁之詞皆無所施於前矣况肯自以爲慚乎
集義只是致良知心得其宜為義致良知則心得
其宜矣
問某因親弟糧役與之謀敗致累多人因思皆
不老實之過也如何
謂之老實須是實致其良知始得不然却恐所謂
老實者正是老實不好也昔人亦有爲手足之情
受汙辱者然不致知此等事於良知亦自有不安
問某因海寧縣丞盧珂居官廉甚而極貧饑寒
餓死遂走拜之贈以詩襪歸而胸次帖帖然自
以爲得也只此自以爲得也恐亦不宜
知得自以爲得之非宜只此便是良知矣民之秉
彝也故好是懿德又多着一分意思不得多着一
分意思便是私矣
問某見人有善行每好錄之時以展閱常見二
醫一姓韓一姓郭者以利相讓亦必錄之
錄善人以自勉此亦多聞多見而識乃是致良知
之功此等人只是欠學問恐不能到頭如此吾軰
中亦未易得也
與黃宗賢(癸未)
南行想亦從心所欲職守閒静益得專志於學聞
之殊慰賤軀入夏来山中感暑痢歸卧兩月餘變
成痰咳今雖稍平然咳尚未已也四方朋友来去
無定中間不無切磋砥礪之益但真有力量能擔
荷得亦自少見大抵近世學者只是無有必為聖
人之志近與尚謙子莘誠甫講孟子鄊原狂狷一
章頗覺有所省發相見時試更一論如何聞接引
同志孜孜不怠甚善甚善但論議之際必須謙虚
簡明為佳若自處過任而詞意重復却恐無益有
損在高明斷無此因見舊時友朋往往不免斯病
謾一言之
寄薛尚謙(癸未)
承喻自咎罪疾只緣輕傲二字累倒足知用力懇
切但知得輕傲處便是良知致此良知除郤輕傲
便是格物致知二宇是千古聖學之秘向在虔時
終日論此同志中尚多有未徹近於古本序中改
數語頗發此意然見者往往亦不能察今寄一紙
幸熟味此是孔門正法眼藏從前儒者多不曾悟
到故其說卒入於支離仕鳴過虔常與細說不審
閒中曾論及否諭及甘泉論仕德處殆一時意有
所向而云益亦未見其止之嘆耳仕德之學未敢
便以為至郎其信道之篤臨死不貳眼前曾有幾
人所云心心相持如髠如鉗正恐同軰中亦未見
有能如此者也書来謂仕鳴海崖大進此學近得
數友皆有根力處久當能發揮幸甚聞之喜而不
寐也海崖爲誰氏便中寄知之
王文成公全書卷之五終
