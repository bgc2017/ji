王文成公全書卷之三十七
附錄(六)世德紀
傳
王性常先生傳
張壹民撰
王綱字性常一字德常弟秉常敬常並以文學知
名性常尤善識鑒有文武長才少與永嘉高則誠
族人元章相友善往來山水間時人莫測也元末
嘗奉母避兵五洩山中有道士夜投宿性常異其
氣貌禮敬之曰君必有道者願聞姓字道士曰吾
終南隱士趙緣督也與語逹旦因授以筮法且爲
性常筮之曰公後當有名世者矣然公不克終牗
下今能從吾出遊乎性常以母老有難色道士笑
曰公俗緣未斷吾固知之遂去誠意伯劉伯温微
時常造焉性常謂之曰子真王佐才然貌微不稱
其心宜厚施而薄受之老夫性在丘壑異時得志
幸勿以世緣見累則善矣後伯溫竟薦性常於
朝洪武四年以文學徵至京師時性常年巳七十
而齒髮精神如少壮上問而異之親策治道嘉
悅其對拜兵部郎中未幾潮民弗靖遂擢廣東參
議往督兵糧謂所親曰吾命盡兹行乎致書與家
人訣擕其子彦逹以行至則單舸往諭潮民感悅
咸扣首服罪威信大張回至增城遇海寇曹真竊
發鼓譟突至截舟羅拜願得性常為帥性常諭以
逆順禍福不從則厲聲叱駡之遂共扶舁之而去
賊爲壇坐性常日羅拜請不已性常亦罵不絶聲
遂遇害時彦逹亦隨入賊中從傍哭罵求死賊欲
并殺之其酋曰父忠而子孝殺之不祥與之食不
顧賊憫其誠孝容令綴羊革褁尸負之而出得歸
葬禾山洪武二十四年御史郭純始備上其事得
立廟死所錄用彦逹彦逹痛父以忠死躬耕養母
麄衣惡食終身不仕性常之殁彦逹時年十六云
遯石先生傳
祭酒胡儼撰
翁姓王氏諱與凖字公度浙之餘姚人晉右軍將
軍羲之之裔也父彦逹有隱操祖廣東參議性常
以忠死難朝廷旌錄彦逹而彦逹痛父之死終
身不仕悉取其先世所遺書付翁曰但母廢先業
而巳不以仕進望爾也翁閉門力學盡讀所遺書
鄕里後進或来從學者輙辭曰吾無師承不足相
授因去從四明趙先生學易趙先生竒其志節妻
以族妹而勸之仕翁曰昨聞先生遯世無悶之誨
與準請終身事斯語矣趙先生媿謝之先世嘗得
筮書於異人翁暇試取而䆒其術爲人筮無不竒
中遠近輻輳縣令亦時遣人來邀筮後益數數日
或二三至翁厭苦之取其書對使者焚之曰王與
凖不能爲術士終日奔走公門談禍福令大㗸之
翁因逃入四明山石室中不歸者年餘時朝廷
督有司訪求遺逸甚嚴部使者至縣欲起翁令因
言曰王與準以其先世嘗死忠朝廷待之薄遂
父子誓不出仕有怨望之心使者怒拘翁三子使
人督押入山求之翁聞益深遯墜厓傷足求者得
之以出部使見翁創甚且視其言貌坦直無他翁
亦備言其焚書逃遯之故使者悟始釋翁見翁次
子世傑之賢因謂翁曰足下不仕終恐及罪寧能
以子代行乎不得已遂𥙷世傑邑庠弟子員而翁
竟以足疾得免翁謂人曰吾非惡富貴而樂貧賤
顧吾命甚薄且先人之志不忍渝也又曰吾非傷
於石將不能遂栖遯之計石有德於吾不敢忘也
因自號遯石翁云翁偉貌修髯精䆒禮易著易微
數千言嘗筮居秘圖湖隂遇大有之震謂其子曰
吾先世盛極而衰今衰極當復矣然必吾後再世
而始興乎興必盛且久至是翁沒且十年而世傑
以名儒宿學膺貢來遊南雍大司成陳公一見待
以友禮使母就弟子列命六堂之士咸師資之儼
忝與同舍受世傑教益爲最多而相知爲最深因
得備聞翁之隱德乃私爲志之若此昔人有言公
侯子孫必復其始王氏自漢吉祥至祥覽皆以令
德孝友垂𥙿江左聮綿數百祀門第之盛天下莫
敢望中微百餘年天道未爲無意也元末時其先
世嘗遇異人謂其後必有名世者出而翁亦嘗再
世而興之筮今世傑於翁亦再世矣充世傑之道
真足以弘濟天下而能澹然爵禄不入其心古所
謂富貴不能淫貧賤不能移威武不能屈者吾誠
於世傑見之異時求當天下之大任者非世傑而
誰乎則異人之言與翁之筮於是始可驗矣
槐里先生傳
編修戚瀾撰
先生姓王名傑字世傑居秘圖湖之後其先世嘗
植三槐於門自號槐里子學者因稱曰槐里先生
始祖爲晉右將軍羲之曾祖綱性常與其弟秉常
敬常俱以文學顯名國初而性常以廣東參議死
於苗之難祖秘湖漁隱彦逹父遯石翁與凖皆以
德學爲世隱儒先生自爲童子即有志聖賢之學
年十四盡通四書五經及宋諸大儒之說時朝
廷方督有司求遺逸部使者聞遯石翁之名及門
迫起之不可得見先生竒焉謂遯石翁曰足下不
屑就罪且及身寧能以子代行乎不得已乃遣先
生備邑庠弟子員時教諭程晶負才倨傲奴視諸
生見先生輙敬服語人曰此今之黃叔度也歲當
大比邑有司首以先生應薦比入試衆皆散髮袒
衣先生歎曰吾寧曳履衡門矣遂歸不復應試宣
德間詔中外舉異才堪風憲者破常調任使之
時先生次當貢邑令黃維雅重先生爲之具行李
戒僕從強之應詔先生固以親老辭乃譲其友
汪生叔昂既而遯石翁殁又當貢復以母老辭讓
其友李生文昭而躬耕受徒以養其母饔飱不繼
休如也母且殁謂先生曰爾貧日益甚吾死爾必
仕母忘吾言已終喪先生乃膺貢入南雍祭酒陳
公敬宗聞先生至待以友禮使母就弟子列明年
薦先生於朝未報而先生殁先生儀觀玉立秀
目修髯望之以為神人無賢愚戚疎皆知敬而愛
之言行一以古聖賢為法嘗謂其門人曰學者能
見得曾點意思將灑然無入而不自得爵禄之無
動於中不足言也先生與先君泠川先生友先君
每稱先生所著易春秋說周禮考正以為近世儒
者皆所不及與人論人物必以先生為稱首瀾時
爲童子竊志之然從先君宦遊於外無因及門也
今玆之歸先生殁巳久矣就其家求所著述僅存
槐里雜稿數卷而所謂易春秋說周禮考正者則
先生之殁於南雍其二子皆不在侍爲其同舍生
所取巳盡亡之矣嗚呼惜哉先君幼時嘗聞鄉父
老相傳謂王氏自東晉来盛江左中微且百數年
元時有隱士善筮者與其先世遊嘗言其後當有
大儒名世者出意其在先生而先生亦竟不及用
豈尚在其子孫耶
竹軒先生傳
布政魏瀚撰
先生名倫字天叙以字行性愛竹所居軒外環植
之日嘯咏其間視紛華勢利泊如也客有造竹所
者輙指告之曰此吾直諒多聞之友何可一日相
舍耶學者因稱曰竹軒先生早承厥考槐里先生
廷訓德業夙成甫冠浙東西大家爭延聘爲子弟
師凡及門經指授者德業率多可觀槐里先生蚤
世環堵蕭然所遺惟書史數篋先生每啓篋輙揮
涕曰此吾先世之所殖也我後人不殖則將落矣
乃窮年口誦心惟於書無所不讀而尤好觀儀禮
左氏傳司馬遷史雅善鼓琴每風月淸朗則焚香
操弄數曲弄罷復歌古詩詞而使子弟和之識者
謂其胸次灑落方之陶靖節林和靖無不及焉居
貧躬授徒以養母母性素嚴重而扵外家諸孤弟
妹憐愛甚切至先生每先意承志觧衣推食惟恐
弗及而於妻孥之寒餒弗遑恤焉弟粲幼孤爲母
所鍾愛先生少則教之扵家塾長則挈之遊江湖
有無欣戚罔不與居逮子華官翰林請於朝分
禄以為先生養先生復推其半以贍弟鄉人有箕
豆相煎者聞先生風多愧悔更為敦睦之行先生
容貌環偉細目美髯與人交際和樂之氣藹然可
掬而對門人弟子則矩範嚴肅凛乎不可犯為文
章好簡古而厭浮靡賦詩援筆立就若不介意而
亦未嘗逸於法律之外所著有竹軒稿及江湖雜
稿若干卷藏于家先生與先君菊莊翁訂盟吟社
有莫逆好瀚自致政歸每月旦亦獲陪先生杖屨
遊且辱知於先生仲子龍山學士學士之子守仁
又與吾兒朝端同舉扵鄉累世通家知先生之深
者固莫如瀚因節其行之大者於此以備大史氏
之採擇焉
海日先生墓誌銘
大學士楊一淸撰
正德巳卯寧濠稱亂江西鳩集群盗發數千艘而
東遠近震動廵撫南贛都御史王守仁伯安傳檄
鄰境舉兵討賊時其父南京吏部尚書王公致仕
居會稽有傳伯安遇害者人謂公曰盍避諸公曰
吾兒方舉大義吾避安之或曰伯安既仇賊賊必
隂使人行不利於公避之是也公笑曰吾兒能棄
家討賊吾何可先去以為民望祖宗功澤在天
下賊行且自斃吾為國大臣恨老不能荷戈首
敵即有不幸猶將與鄉里子弟共死此城耳因使
人趣郡縣宜急調兵糧為備禁訛言勿令動搖人
心鄕人竊視公晏然如常時衆志亦稍稍定盖不
旬月而伯安之捷報至矣初賊濠東下將趨南都
伯安引兵入南昌奪其巢賊聞大恐急旋舟伯安
帥吉安知府今都憲伍君文定等大戰於鄱陽湖
賊兵風靡遂擒濠并其黨與數千人獻俘於闕
嗚呼自古奸雄搆亂雖有忠臣義士必假以歲月
乃能削平禍難伯安奮戈一呼以身臨不測之淵
呼吸之間地方大定公聞變從容群囂衆惑屹然
不為動伯安得直前徇國不嬰懷回顧以成懋
績公之雅量伯安之忠義求之載籍可多見哉及
是武廟南廵權奸妬功搆飛語䧟伯安跡甚危
衆慮禍且及家公寂若無聞辛已今皇帝入嗣
大統始下詔表揚伯安之功召還京師因得
便道歸省尋論功封奉天翊運推誠宣力守正
文臣特進光祿大夫柱國新建伯又以廷推兼南
京兵部尚書參贊機務錫之誥劵封公勲階爵邑
如子俾子孫世其爵適公誕辰伯安捧觴為壽公
蹙然曰吾父子乃得復相見邪賊濠之亂皆以汝
為死矣而不死以為事難猝平而平之然此仗
宗社神靈朝廷威德豈汝一書生所能辦比讒
構横行禍機四發頼武廟英明保全今國是
既定吾父子之榮極矣然福者禍之基能無懼乎
古云知足不辱知止不殆吾老矣得父子相保牗
下孰與犯盈滿之戒覆成功而毀令名者邪伯安
跪曰謹受教公自是日與姻黨置酒宴樂歲暮舊
疾作嘉靖壬午春二月十二日終于正寝得年七
十有七未屬纊時使者以部咨將新命至公尚能
言趣諸子曰不可以吾疾廢禮宜急出迎既成禮
偃然而逝訃聞上賜諭祭命有司治葬事伯
安偕諸弟卜以卒之明年秋八月某日葬公郡東
天柱峯之南之原具書戒使者詣鎮江請予銘公
墓予曩官外制官太常接公班行不鄙謂予以知
言見待予遷南京太常辱贈以文公校文南畿道
舊故甚洽正德丁卯取嫉權奸歸致仕予亦避讒
構謝病歸杜門不接賓客公直造内室慰語久之
伯安又予掌銓時首引置曹屬號知已公銘當予
屬顧以江西之變關繋公父子大節特先書之乃
按公門人國子司業陸君深所著状摘而叙之曰
公姓王氏諱華字德輝號實菴晚號海日翁嘗讀
書龍泉山中學者稱為龍山先生上世自琅琊徙
居會稽之山隂又自山隂徙餘姚四世祖諱性常
有文武才國初爲誠意伯所薦仕至廣東參議
峒苗為亂死之高祖諱彦逹號秘湖漁隱年十六
褁父屍自苗壤歸葬痛父死忠布𬞞終其身人稱
孝子曾祖諱與準號遯石翁學精於易嘗筮得震
之大有謂其子曰吾後再世其興興其久乎祖諱
世傑號槐里子以明經貢為太學生卒父諱天叙
號竹軒初以公貴封修撰後與槐里公俱贈嘉議
大夫禮部右侍郎今以伯安功俱追封新建伯祖
妣孟氏封淑人妣岑氏累封太淑人進封太夫人
公生正統丙寅九月孟淑人夢其姑抱緋衣玉帶
一童子授之曰婦事吾孝孫婦亦事汝孝吾與若
祖丐於上帝以此孫卑汝世世榮華無替故公生
以今名名長兄以榮名符夢也公生而警敏始能
言槐里公口授以詩歌經耳輙成誦稍長讀書過
目不忘六歲與群兒戲水濱見一客来濯足巳大
醉去遺其所提嚢取視之數十金也公度其醒必
復来恐人持去以投水中坐守之少頃其人果號
而至公迎謂曰求爾金邪爲指其處其人喜以一
錠爲謝却不受年十一從里師授業日異而月不
同歲終里師無所施其教年十四嘗與諸子弟讀
書龍泉山寺寺故有妖物爲祟解傷人寺僧復張
皇其事諸生皆喪氣走歸公獨留居妖亦寖滅僧
以為異假妖勢恐且試之百方不色動僧謝曰君
天人也異時福德何可量弱冠提學張公時敏試
其文與少傅木齋謝先生相甲乙並以状元及第
竒之名遂起故家世族爭禮聘爲子弟師浙江方
伯祁陽寗君良擇師於張公張公曰必𣣔學行兼
優無如王某者寗親造其館賓禮之請為子師延
至祁陽湖湘之士聞而来從者踵相接居寗之梅
莊别墅墅中積書數千卷日夕諷誦其間學益進
祁俗好妓飲公峻絶之三年如一日祁士有化服
者歸連舉不利成化庚子發觧浙江第二人明年
辛丑廷試第一甲第一人授翰林院修撰甲辰
充廷試彌封官丁未同考會試弘治改元戊申與
修憲廟實錄充經筵官己酉滿九載以竹軒公
憂去癸丑服闋遷右春坊右諭德丙辰命為日講
官賜金帶四品服公講筵音吐明暢詞多切直
每以勤聖學戒逸豫親仁賢遠邪佞為勸孝廟
嘉納焉内侍李廣方貴幸嘗講太學衍義至唐李
輔國結張后表裏用事衆以事頗涉嫌欲諱之公
朗然誦說無少避忌左右皆縮頸吐舌上樂聞
之不厭罷講遣中官賜尚食皇太子出閣
詔選正人輔導用端國本公卿多薦公自是日侍
東宫講讀眷賜加隆戊午命主順天鄉試辛
酉再主鄉試應天得士爲多壬戌遷翰林院學士
食從四品禄命授庶吉士業修大明會典爲
纂修官書成遷詹事府少詹事兼學士掌院事與
編纂通鑑纂要是歲遷禮部右侍郎仍兼日講
武廟嗣位遣祭江淮諸神乞便道歸省以岑太夫
人年高乞歸便養不允明年改元丙寅瑾賊竊
柄士夫側足立爭奔走其門求免禍公獨不往瑾
銜之時伯安爲兵部主事䟽瑾罪惡瑾矯詔執之
幾斃廷杖竄南荒以去瑾復移怒於公尋知為
微時所聞名士意稍解冀公一見且將柄用焉公
竟不往瑾益怒丁卯遷南京吏部尚書猶以舊故
慰言冀必往謝公復不行遂推尋禮部舊事與公
本不相涉者勒令致仕既歸有以其同年友事誣
毁之者人謂公當速白不然且及罪公曰是焉能
凂我我何忍訐吾友後伯安復官京師聞士夫論
及此將䟽辨於朝公馳書止之曰汝將重吾過
邪公性至孝初竹軒公病報至當道以不受當遷
官宜出受新命公卧家不出日憂懼不知所為踰
月訃始至慟絶幾喪生襄葬穴湖山遂廬墓下墓
故虎穴虎時群至不為害久且益馴人謂孝感比
致仕岑太夫人年近百歲公壽逾七十猶朝夕為
童子嬉戲以悅親左右扶掖不忍斯湏去測太夫
人卒塊苫擗踊過毁致疾及葬徒跣數十里疾益
甚竟以是不起處諸昆弟篤友愛祿食贏餘恒與
共之視其子若巳出氣質醇厚坦坦自信不立邊
幅議論風生由衷而發廣廷之論入對妻孥無異
語人有片善亟稱之有急惻然赴之至人有過惡
則盡言規斥不少回曲坐是多遭嫉忌然人諒其
無他則亦無深怨之者識宏而守固百務紛沓應
之如流至臨危疑震蕩衆披靡惶惑獨卓立毅然
不為變若是盖有人不及知者矣公之學一出于
正書非正不讀客有以仙家長生之術来說者則
峻拒之曰修身以俟命吾儒家法長生奚為儉素
自持貨利得喪不屑為意樓居厄于火貲積一空
親朋来救焚者欵語如常為詩文取逹意不以雕
刻為工而自合程度所著有龍山稿垣南草堂稿
禮經大義諸書雜錄進講餘抄等稿共四十六卷
藏于家初配贈夫人鄭氏淵靜孝慈與公起微寒
同貧苦躬紡績以奉舅姑既貴恭儉不衰壽四十
一先公三十六年卒繼室趙氏封夫人側室楊氏
子男四長即伯安守仁名别號陽明子其學邃於
理性中外士爭師之稱陽明先生次守儉太學生
次守文郡庠生次守章女一適南京工部都水郎
中同邑徐愛初鄭夫人祔葬穴湖已而改殯郡南
石泉山石泉近有水患乃卜今地葬公云惟古賢
人君子未遇之時每以天下國家為巳任出而登
仕其所遭際不同而其志有遂有不遂非人之所
能為也公少負竒氣壮強志存用世顧其職業恒
在文字間而未能逹之於政際遇孝宗講筵啓
沃聖心簡在柄用有期不幸龍馭上賓弗䆒
厥用晚登八座旋見沮於權奸偃蹇而歸豈非天
哉然有子如伯安所建立宏偉卓犖凡公之所欲
為噤而不得施用者皆於其子之身而顯施大發
之公又親及見之較之峻登大受既久且專而泯
然無聞於世者其高下榮辱宜何如也王氏之先
有植槐於庭蔭後三公者遯石翁大有之占其類
是乎銘曰
孰不有母孰如公母壽七十之叟傞傞拜舞百
歲而終歸得其所孰不有子公子天下士亶其
忠勤以事其事不有其身惟徇之義是子是父
允文允武勲在冊府帝錫之爵土其生不負
而殁不朽銘以要諸久
海日先生行状
國子司業門人陸深譔
先生姓王氏諱華字德輝别號實菴晚復號海日
翁嘗讀書龍泉山中學者又稱為龍山先生其先
出自晉光祿大夫覽之曾孫右軍將軍羲之由琅
琊徙居會稽之山隂後二十三代孫廸功夀又自
山隂徙餘姚至先生之四世祖廣東參議性常又
五世矣參議博學善識鑑有文武長才與永嘉高
則誠族人元章相友善往来山水間時人莫測也
誠意伯劉伯温微時嘗造焉參議謂曰子真王佐
才然異時勿累老夫則善矣伯温既貴遂薦以爲
兵部郎中擢廣東參議卒死於苗難高祖諱彦逹
號秘湖漁隱漁隱年十六自苗中褁父尸歸葬朝
夕哭墓下痛父以忠死麄衣惡食終身不仕鄉里
以孝稱之曾祖諱與準號遯石翁偉貌修髯精䆒
禮易著易微數千言居秘湖隂嘗筮得大有之震
謂其子曰吾先世盛極而衰今衰極當復矣然必
吾後再世而始興乎興必盛且久爾雖不及顯身
沒亦與有焉祖諱世傑號槐里子以明經貢爲太
學生卒贈嘉議大夫禮部右侍郎祖妣孟氏贈淑
人父諱天叙别號竹軒封翰林院修撰贈禮部右
侍郎妣岑氏封太淑人正統丙寅九月甲午先生
生先夕孟淑人梦其姑趙抱一童子緋衣玉帶授
之曰新婦平日事吾孝今孫婦事汝亦孝吾與若
祖丐於上帝以此孫卑汝子孫世世榮華無替故
先生生而以今名名先生之長兄半岩先生以榮
名夢故也先生生而警敏絶人始能言槐里先生
抱弄之因口授以古詩歌經耳輙成誦稍長使讀
書過目不忘六歲時與群兒戲水濱見一客来濯
足已大醉遺其所提嚢而去取視之數十金也先
生度其人酒醒必復來恐人持去投水中坐守之
有頃其人果號泣而至先生迎謂曰求爾金邪為
指其處其人喜躍以一金謝先生笑却之曰不取
爾數十金乃取爾一金乎客且慚且謝隨至先生
家無少長咸遍拜而去岑太夫人嘗績窗下先生
從旁坐讀書時邑中迎春里兒皆競呼出觀先生
獨安讀書不輟太夫人謂曰若亦暫往觀乎先生
曰大人誤矣觀春何若觀書太夫人喜曰兒是也
吾言誤矣年十一從里師錢希寵學初習對句月
餘習詩又兩月餘請習文數月之後學中諸生盡
出其下錢公嘆異之曰歲終吾無以教爾矣縣令
呵從到塾同學皆廢業擁觀先生據案朗誦若無
睹錢竒之戲謂曰爾獨不顧令即謂爾倨傲呵責
及爾且柰何先生曰令亦人耳視之奚為若誦書
不輟彼亦便柰呵責也錢因語竹軒公曰公子德
噐如是斷非凢兒十四歲時嘗與親朋數人讀書
龍泉山寺寺舊有妖為崇數人者皆富家子素豪
俠自負莫之信又多侵侮寺僧僧甚苦之信宿妖
作數人果有傷者寺僧因復張皇其事衆皆失氣
狼狽走歸先生獨留居如常妖亦遂止僧咸以為
異每夜分輙衆登屋號笑或瓦石撼卧榻或乘風
雨雷電之夕奮擊門障僧從壁隙中窺先生方正
襟危坐神氣自若輙又私相嘆異然益多方試之
技殫因從容問曰向妖為祟諸人皆被傷君能獨
無恐乎先生曰吾何恐僧曰諸人去後君更有所
見乎先生曰吾何見僧曰此妖但觸犯之無得遂
巳者君安得獨無所見乎先生笑曰吾見數沙彌
爲祟耳諸僧相顧色動疑先生已覺其事因徉謂
曰此豈吾寺中亡過諸師兄爲祟邪先生笑曰非
亡過諸師兄乃見在諸師弟耳僧曰君豈親見吾
儕爲之但臆說耳先生曰吾雖非親見若非爾軰
親為何以知吾之必有見邪寺僧因具言其情且
嘆且謝曰吾儕實𣣔以此試君耳君天人也異時
福德何可量至今寺僧猶傳其事天順壬午先生
年十七以三禮投試邑中邑令竒其文後數日復
特試之題下一揮而就令疑其偶遇宿構連三命
題其應益捷因大竒賞謂曰吾子異日必大魁天
下遠邇爭禮聘為子弟師提學松江張公時敏考
校姚士以先生與木齋謝公爲首並稱之曰二子
皆當状元及第福德不可量也方伯祁陽寗公良
擇師於張公張曰但求舉業高等則如某某者皆
可必欲學行兼優惟王某耳時先生甫踰弱冠寗
親至館舍講賓主禮請爲其子師延至家湖湘之
士翕然來從者以數十在祁居梅莊别墅墅中積
書數千卷先生晝夜諷誦其間不入城市者三年
永士有陳姓者聞先生篤學特至梅莊請益間取
所積書叩之先生皆默誦如流陳嘆曰昔聞五經
笥今乃見之祁俗好妓飲先生峻絶之比告歸祁
士以先生客居三年矣乃祕兩妓於水次因餞先
生於亭上宿焉客散妓從祕中出先生呼舟不得
撤門爲桴而渡衆始嘆服其難始先生在梅莊嘗
一夕夢迎春歸其家前後鼓吹旛節中導白土牛
其後一人輿以從則方伯杜公謙也既覺先生以
竹軒公岑太夫人皆生於辛丑謂白為凶色心惡
之遂語諸生欲歸諸生堅留之寗生曰以紘占是
夢先生且大魁天下矣夫牛丑屬也謂之一元大
武辛金屬其色白春者一歲之首也世以状元為
春元先生之登其在辛丑乎故事送状元歸第者
京兆尹也其時杜公殆為京兆乎先生以親故遂
力辭而歸舟過洞庭阻風君山祠下因入祠謁祝
者迎問曰公豈王状元邪先生曰何從知之祝者
曰疇昔之夕夢山神曰後日薄暮有王状元来吾
以是知之先生異其言與梅莊之夢適相恊因備
紀其事自是先生連舉不利至成化庚子始以第
二人發解明年辛丑果状元及第杜公為京兆悉
如其占云是歲授官翰林院修撰甲辰廷試進
士爲彌封官丁未充會試同考官弘治改元與脩
憲廟實錄充經筵官巳酉秩滿九載當遷聞竹
軒疾即移病不出當道使人来趨親友亦交勸之
且出遷官若凶聞果至不出未晚也先生曰親有
疾已不能匍匐歸侍湯藥又逐逐奔走為遷官之
圖湏家信至幸而無恙出豈晚乎竟不出庚戌正
月下旬竹軒之訃始至號慟屢絶即日南奔葬竹
軒於穴湖山遂廬墓下墓故虎穴虎時時群至先
生晝夜哭其傍若無睹者久之益馴或傍廬卧人
畜一不犯人以為異癸丑服滿陞右春坊右諭德
充經筵講官嘗進勸學䟽其略謂貴緝熙于光
明今每歲經筵不過三四御而日講之設或間
旬月而始一二行則緝熙之功無亦有間歟雖
聖德天徤自能乾乾不息而宋儒程頥所謂涵養
本原薰陶德性者必接賢士大夫之時多而後可
免於一暴十寒之患也上然其言御講日數丙
辰三月特命爲日講官賜金帶四品服四月以
選正人端國本公卿會推為東宫輔導戊午三
月又命兼東宫講讀春賜日隆是歲奉命
主順天府鄕試辛酉又奉命主應天鄉試壬戌
陞翰林院學士從四品俸尋命教庶吉士魯鐸
等繼又命與纂修大明會典踰年書成陞詹
事府少詹事兼翰林院學士五月復命與編通
鑑纂要六月陞禮部右侍郎仍兼日講上以先
生講釋明贍故特久任是歲冬命祭江淮諸神
乞便道歸省還朝以岑太夫人年邁屢䟽乞休
以便色養不允尋陞禮部左侍郎明年武宗
皇帝改元賊瑾用事呼吸成禍福士大夫奔走其
門者如市先生獨不之顧時先生元子今封新建
伯方為兵部主事上䟽論瑾罪惡瑾大怒既逐新
建復移怒於先生然瑾微時嘗從先生鄕人方正
習書史備聞先生平日處家孝友忠信之詳心敬
慕之先生盖不知也瑾後知為先生怒稍觧嘗語
隂使人謂於先生有舊若一見可立躋相位先生
不可瑾意漸拂丁卯陞南京吏部尚書瑾猶以舊
故使人慰之曰不久將大召冀必往謝先生又不
行瑾復大怒然先生乃無可加之罪遂推尋禮部
時舊事與先生無干者傳旨令致仕先生聞
命忻然束裝而歸曰吾自此可免於禍矣既而有
以同年友事誣毀先生於朝者人咸勸先生一
白先生曰某吾同年友若白之是我訐其友矣是
焉能凂我哉竟不辨後新建復官京師聞士夫之
論具本奏辨先生聞之即馳書止之曰是以爲吾
平生之大耻乎吾本無可耻今廼無故而攻發其
友之隂私是反為吾求一大恥矣人謂汝智於吾
吾不信也廼不復辨歷事三朝惟孝廟最知
末年尤加眷注屢因進講勸上勤聖學戒逸豫
親仁賢遠邪佞上皆虛心嘉納故事講官數人
當直者必先期演習至上前猶或盩張失措先
生未嘗豫習及進講又甚條暢一日上巳幸講
筵直講者忽風眩仆地衆皆惶遽共推先生代先
生從容就案展卷敷析尤極整暇衆咸服其噐度
内侍李廣者方貴幸嘗於文華殿講大學衍義
至唐李輔國與張后表裏用事諸學士欲諱不敢
言先生特誦說朗然開諷明切左右聞者皆縮頸
吐舌而上樂聞不厭明日罷講命中官賜食
中官密語先生云連日先生講書明白聖心甚
喜甚加眷念先生自慶知遇益用剴切上亦精
勤彌勵詎意孝廟升遐先生志未及行亦偃蹇
而歸矣天道如斯嗚呼悲夫先生氣質醇厚平生
無矯言飾行仁恕坦直不立邊幅與人無衆寡大
小待之如一談笑言議由衷而發廣庭之論入對
妻孥曾無兩語人有片善稱之不容口有急難来
控者惻然若身䧟於溝穽忘已拯救之雖以此招
謗取嫌亦不恤然於人有過惡亦直言規切不肯
少回曲以是往往反遭嫉忌然人亦知其實心無
他則亦無有深怨之者先生才識宏逹無所不可
而操持堅的屹不可動百務紛沓應之沛然未嘗
見其有難處之事至臨危疑震蕩衆多披靡惶惑
而先生毅然卓立然未嘗以此自表見故人之知
者罕矣爲詩文皆信筆立就不事雕刻但取詞逹
而止所著有龍山稿垣南草堂稿禮經大義諸書
雜錄進講餘抄等稿共四十六卷先生孝友出于
天性祿食盈餘皆與諸昆弟共之視諸昆弟之子
不啻已出竹軒公及岑太夫人色愛之養無所不
至太夫人已百歲先生亦壽踰七十矣朝夕為童
子色嬉戲左右撫摩扶掖未嘗少離或時為親朋
山水之邀乘舟暫出忽念太夫人即蹙然反棹及
太夫人之殁寢苫𬞞食哀毁踰節因以得疾逮葬
跣足隨號行數十里於是疾勢愈增病卧踰年始
漸瘳然自是氣益衰先生素聞寧濠之惡疑其亂
嘗私謂所親曰異時天下之禍必自兹人始矣令
家人卜地於上虞之龍溪使其族人之居溪傍者
買田築室潜爲棲遯之計至是正德巳卯寧濠果
發兵爲變遠近傳聞駭愕且謂新建公亦以遇害
盡室驚惶請徙龍溪先生曰吾往歲為龍溪之卜
以有老母在耳今老母巳入土使吾兒果不幸遇
害吾何所逃於天地乎飭家人勿輕語動已而新
建起兵之檄至親朋皆来賀益勸先生宜速迯龍
溪咸謂新建既與濠為敵其勢必隂使奸人来不
利扵公先生笑曰吾兒能棄家殺賊吾乃獨先去
以爲民望乎祖宗德澤在天下必不使殘賊覆
亂宗國行見其敗也吾爲國大臣恨巳老不能
荷戈首敵倘不幸勝負之筭不可期猶將與鄉里
子弟共死此城耳因使趨郡縣宜急調兵糧且禁
訛言勿令摇動鄉人来竊視先生方晏然如平居
亦皆稍稍復定不旬月新建捷至果如先生所料
親朋皆擕酒交慶先生曰此祖宗深仁厚澤漸
漬人心紀綱法度維持周密朝廷威靈震懾四
海蒼生不當罹此荼毒故旬月之間罪人斯得皆
天意也豈吾一書生所能辨此哉然吾以垂盡之
年幸免委填溝壑家門無夷僇之慘鄕里子弟又
皆得免於征輸調發吾兒幸全首領父子相見有
日凡此皆足以稍慰目前者也諸親友咸喜極飲
盡歡而罷巳而武廟南巡奸黨害新建之功飛
語構䧟危疑洶洶旦夕不可測群小傎伺旁午於
道或來先生家私籍其産宇丁畜若將抄没之爲
姻族皆震撼莫知所出先生寂若無聞日休田野
間惟戒家人謹出入慎言語而巳辛巳今上龍
飛始下詔宣白新建之功召還京師新建因
得便道歸省尋進南京兵部尚書封新建伯遣行
人賫白金文綺慰勞新建遂下温旨存問先生
於家兼有羊酒之賜適先生誕辰親朋咸集新建
捧觴為夀先生蹙然曰吾父子不相見者幾年矣
始汝平寇南贛日夜勞瘁吾雖憂汝之疾然臣職
宜爾不敢為汝憂也寧濠之變皆以汝為死矣而
不死皆以事為難平矣而卒平吾雖幸汝之成然
此實天意非人力可及吾不敢為汝幸也讒構朋
興禍機四發前後二年岌乎知不免矣人皆為汝
危吾能無危乎然扵此時惟有致命遂志動心忍
性不為無益雖為汝危又復為汝喜也天開日
月顯忠遂良穹官高爵濫冐封賞父子復相見於
一堂人皆以爲榮吾謂非榮乎然盛者衰之始福
者禍之基雖以為榮復以為懼也夫知足不辱知
止不殆吾老矣得父子相保於牗下孰與犯盈滿
之戒覆成功而毁令名者邪新建洗而跽曰大人
之教兒所日夜切心者也聞者皆嘆息感動於是
會其鄉黨親友置酒燕樂者月餘歲且暮疾復作
新建率其諸弟日夜侍湯藥壬午正月勢轉劇二
月十二日己丑終於正寢享年七十有七臨絶神
識精明略無昏憒時朝廷推論新建之功進封
先生及竹軒槐里皆爲新建伯是日部咨適至属
疾且革先生聞使者已在門促新建及諸弟曰雖
倉遽烏可以廢禮爾軰必皆出迎間已成禮然後
偃然瞑目而逝先生始致政歸客有以神仙之術
來說者先生謝之曰人所以樂生於天地之間以
内有父母昆弟妻子宗族之親外有君臣朋友姻
戚之懿從遊聚樂無相離也今皆去此而稿然獨
往於深山絶谷此與死者何異夫清心寡欲以怡
神定志此聖賢之學所自有吾但安樂委順聽盡
於天而已奚以長生爲乎客謝曰神仙之學正謂
世人悅生惡死故其所欲而漸次導之今公巳無
惡死悅生之心固以默契神仙之妙吾術無所用
矣先生於異道外術一切竒詭之說廓然皆無所
入惟岑太夫人稍崇佛教則又時時曲意順從之
亦復不以爲累也先生既歸即息意丘園或時與
田夫野老同遊共談笑蕭然形迹之外人有勸之
宜且閉門養威重者先生笑曰汝豈欲我更求作
好官邪性喜節儉然於貨利得喪曾不以介意嘗
構樓居十數楹甫成而火貲積爲之一蕩親友來
救焚者先生皆一一從容欵接談笑衎衎如平時
略不見有倉遽之色人以是咸嘆服其德量云先
生元配贈夫人鄭氏淵靖孝慈與先生共甘貧苦
起微寒躬操井臼勤紡績以奉舅姑既貴而恭儉
益至夀四十九先先生三十六年卒繼室趙氏封
夫人側室楊氏子四人長守仁鄭出南京兵部尚
書封新建伯次守儉楊出太學生次守文趙出郡
庠生次守章楊出一女趙出適南京工部都水郎
中同邑徐愛始鄭夫人殯郡南之石泉山已而有
水患乃卜地於天柱峯之陽而葬先生焉深先生
南畿所錄士也暨於登朝獲從班行之末受教最
深又辱與新建公游處出入門墻最久每當侍側
講道之際觀法者多矣正德壬申秋以使事之餘
迂道拜先生於龍山里第扁舟載酒相與遊南鎮
諸山乃休扵陽明洞天之下執手命之曰此吾兒
之志也大業日遠子必勉之臨望而别嗚呼深鄙
陋無状不足以窺見高深然不敢謂之不知先生
也謹按王君琥所錄行實泣而叙之將以上于史
官告於當世之司文柄者伏惟採擇焉
陽明先生墓誌銘
甘泉湛若水撰
甘泉子挈家閉關於西樵烟霞之洞故友新建伯
陽明王先生之子正億以其岳舅禮部尚書久菴
黃公之状及書來請墓銘曰公知陽明公者也非
公莫能銘甘泉子曰吾又何辭焉公知陽明公者
也非公莫能状公状之吾銘之公状其詳吾銘其
大吾又何義之辭焉乃發状而謹按之讀世系状
云云曰公出於龍山状元大宗伯公華大宗伯公
出扵贈禮部侍郎竹軒公天叙竹軒公出於太學
生贈禮部侍郎槐里公傑槐里公出扵遯石公與
凖厥有禮易之傳遯石公出扵秘湖漁隱公彦達
秘湖出於性常公綱有文武長才與括蒼劉伯温
友善仕爲廣東參議死難也推其華胄遥遥遠派
於晉高士羲之光祿大夫覽焉曰公其有所本之
矣夫水土之積也厚其生物必蕃有以也夫讀誕
生状云云曰祖妣岑太淑人有赤子乘雲下卑天
樂導之之夢公乃誕焉是名曰雲盖徵之矣神僧
言之遂改今名曰然則陽明公殆神授歟其異人
矣六年乃言十一年有金山之詩十七年聞一齋
聖人可學之語曰其有所啓之矣讀學術状云云
曰初溺於任俠之習再溺於騎射之習三溺於辭
章之習四溺於神仙之習五溺於佛氏之習正德
丙寅始歸正于聖賢之學會甘泉子於京師語人
曰守仁從宦三十年未見此人甘泉子語人亦曰
若水泛觀於四方未見此人遂相與定交講學一
宗程氏仁者渾然與天地萬物同體之指故陽明
公初主格物之說後主良知之說甘泉子一主隨
處體認天理之說然皆聖賢宗指也而人或舍其
精義各滯執於彼此言語盖失之矣故甘泉子嘗
爲之語曰良知必用天理天理莫非良知以言其
交用則同也讀仕進状云云曰初舉巳未禮闈第
一徐穆爭之落第二然益有聲登進士試工部差
督造王威寧墳辭却金幣獨受軍中佩劍之贈適
符少時夢盖兆之矣䟽邊務朝政之失有聲授刑
部主事審囚淮甸有聲告病歸養超𥙷兵部主事
上䟽乞宥南京所執諫官戴銑等母使遠道致死
朝廷有殺諫官之名劉瑾怒矯詔廷杖之不死謫
貴州龍場驛萬里矣而公不少怵甘泉子贈之九
章其七章云皇天常無私日月常盈虧聖人常無
為萬物常往来何名為無為自然無安排勿忘與
勿助此中有天機其九章云天地我一體宇宙本
同家與君心巳通别離何怨嗟浮雲去不停游子
路轉賖願言崇明德浩浩同無涯及居夷端居默
坐而夷人化惡為善有聲人或告曰陽明公至浙
沉于江矣至福建始起矣登鼓山之詩曰海上曾
爲滄水使山中又拜武夷君有徵矣甘泉子聞之
笑曰此佯狂避世也故爲之作詩有云佯狂欲浮
海說夢痴人前及後數年會于滁乃吐實彼誇虚
執有以為神竒者烏足以知公者哉復起尹廬陵
卧治六月而百務具理有聲取入南京刑部主事
留爲吏部驗封主事有聲陽明公謂甘泉子曰乃
今可卜鄰矣遂就甘泉子長安灰厰右鄰居之時
講于大興隆寺而久庵黃公宗賢會焉三人相懽
語合意久庵曰他日天台鴈蕩當爲二公作兩草
亭矣後合兩爲一焉明道一也明年甘泉子使安
南後二年陽明公遷貳南太僕聚徒講學有聲甘
泉子還期會于滁陽之間夜論儒釋之道又明年
甘泉子丁憂扶母柩南歸陽明公時爲南大鴻臚
逆吊于龍江關尋遷南贛都憲矣讀平贛之状云
云曰夫倡三廣夾攻之策收横水左溪桶岡浰頭
之功用兵如神矣甘泉子曰雖有大司馬王晉谿
之知請授之便宜旗牌以備他用亦以陽明公素
養銳士於營以待不時之出也迅雷呼吸之間也
又以身先士卒以作軍氣也讀平江西之状云云
曰甘泉子先是在憂致書於公幸因閩行之使以
去也盖公前有宰相之隙後有江西未萌之禍不
去必爲楚人所鈐兩不報未幾有寧府之變公幾
䧟於虎口然而贛兵素振既足為之牽制而倡義
檄諸府縣興兵會豐城誓師分攻七門七門大開
遂除留守之黨封府庫之財收劫取之印安恊從
之民釋被報之囚表死難之忠據省城絶其歸路
直趍樵舍因成擒賊之功是水也以淺見測淵謀
也然始而翕然稱為掀天揭地之功矣既而大吏
妬焉内幸爭功者附焉輾轉殫力竭精矣僅乃得
免或未嘗不思前慮也所以危而不死者内臣張
永護之也於大吏門列不亦愧乎由是遂流為先
與後擒之言上下騰沸是不足辯也夫陽明逆知
宸濠有異志劉養正来說必得公乃發公應之曰
時非桀紂世無湯武臣有伏節死義耳其猶使冀
生元亨往與之語者實欲誘其善不動干戈潛消
莫大之禍也使陽明公而實許養正則宸濠殺孫
都憲許副使必待陽明至乃發陽明未至而發者
知絶意于陽明之與已矣使陽明實許之必乘風
直抵南昌必不與豐城聞顧泌告變即謀南奔以
倡大義奪漁艇使如漁人然以奔吉安矣其宸濠
兵挍追公者非迎公也將恊公也且宸濠之上不
能直趍中原以北中不能攻䧟金陵以據者以陽
明爲之制其尾兵威足以累之使不前也又取據
省城絶其資重與歸路也功莫大焉者也若夫百
年之後忌妬者盡死天理在人心者復明則公論
定矣巳而該部果題賜敕錫勞封新建伯奉天
翊衛推誠宣力守正文臣特進光祿大夫柱國兼
南京兵部尚書參贊機務歲支米一千石于時天
其將定矣而置之南者有人焉以參乎其間矣公
丁父憂而四方從學者日衆有迎忌者意致有僞
學之劾者人其勝天乎或以浮語沮公六年不召
尋以論薦命爲兩廣總制軍務平岑猛之亂或
曰其且進且沮使公不得入輔乎讀思田之状云
云曰公奏行剿之患十行撫之善十乃撤防兵解
戰甲諭威信受來降杖土目復岑後設流守而思
田平夫陽明公不革岑猛之後之土官以夷治夷
也盧蘇等杖之百而釋之置流守以制焉仁義之
術也人知殺伐之爲功而不知神武不殺者功之
上也仁義兩全之道也讀八寨之状云云曰檄參
將會守廵命指揮馬文瑞永順宣慰彭明輔保靖
宣慰彭九霄分兵布哨擒斬賊酋黨與遂破諸巢
移衛所制諸蠻貫八寨之中扼道路之衝設縣治
增城堡皆保治安民之要或曰八峒掩襲村落以
爲功無破巢之功也無功以爲有功也何則辯之
曰夫陽明之貪功當取岑猛盧蘇之大功而不取
焉不宜捨其大者取其小者其亦不智不武也謂
陽明公爲之乎夫宣慰諸哨之兵可襲則襲出其
不意兵法之竒不可預授者也而以病陽明焉將
使為宋襄陳儒之愚巳耶非馭戎不測之威矣事
竣而請歸告病危矣不待報而遽行且行且候
命其卒扵南安途次而不及命下亦命也江西
輔臣進帖以譛公上革之恤典人衆之勝天也
亦命也百年之後天定將不勝人矣乎甘泉子始
召入禮部面叩輔臣曰外人皆云陽明之事乃公
爲之乎輔臣默然然亦不以作怒加禍猶爲有君
子度量焉可尚也公卒之日兩廣江西之民相與
吊于途曰哲人其痿矣士夫之知者相與語於朝
曰忠良其逝矣四方同志者且與吊於家曰斯文
其喪矣久庵公爲之状六年而後就慎重也甘泉
子曰吾志其大義銘諸墓將使觀厥詳於状也銘
曰
南鎮嶙嶙在浙之濱竒氣鬱積是生異人生而氣
靈乘雲降精十一金山詩成鬼驚志學踰二廣信
館次婁公一言聖學可至長而任俠未脫舊習馳
馬試劍古文出入變化屢遷逃仙逃禪一變至道
丙寅之年邂逅語契相期共詣天地為體物莫非
已抗䟽廷杖龍場烟瘴居夷何陋諸蠻歸向起
尹廬陵卧治不庭六月之間百廢具興入司驗封
衆志皆通孚于同朝執經相從轉南太僕鴻臚太
畜遂廵南贛乃展驥足浰頭桶岡三廣夾攻身先
士卒屢收竒功蓄勇飬銳隱然有待云胡養正隂
謀來說詐言尊師公明灼知冀子往化消變無為
閩道豐城及變未萌聞變遄返心事以明旌旗蔽
空聲義下江尾兵累之北趨不從乃擒巨賊乃親
獻馘爭功欲殺永也護翊彼同袍者反戈不怩隱
之于心以莫不戚憂居六年起治思田撫而不戮
夷情晏然武文兼資仁義並行神武不殺是稱天
兵凡厥操縱聖學妙用一以貫之同靜異動
陽明先生行状
門人黃綰撰
陽明先生王公諱守仁字伯安其先琅琊人晉光
祿大夫覽之後覽曾孫羲之少隨父曠渡江家建
康不樂徙會稽其後復徙剡之華塘自華塘徙石
堰又徙逹溪有曰夀者仕至廸功郎乃徙居餘姚
六世祖諱綱字性常博學善識鑑有文武長才與
永嘉高則誠宗人高元章括蒼劉伯温友善仕
國朝為廣東參議死苗難五世祖諱彦逹號秘湖
漁隱有孝行高祖諱與凖號遯石翁精䆒禮易著
易微數千言曾祖諱傑號槐里子以明經貢為太
學生贈禮部右侍郎曾祖妣孟氏贈淑人祖諱天
叙號竹軒封翰林院編修贈禮部右侍郎祖妣岑
氏封太淑人父諱華成化辛丑状元及第仕至南
京吏部尚書封新建伯妣鄭氏封孺人贈夫人繼
母趙氏封夫人鄭氏孕十四月而生公誕夕岑太
淑人夢天神抱一赤子乘雲而來導以鼓樂與岑
岑窹而公生名曰雲六歲不言一日有僧過之摩
其頂曰有此寧馨兒却呌壞了龍山公悟改今名
遂言穎異頓發年十一竹軒翁擕之上京過金山
作詩曰金山一點大如拳打破維揚水底天醉倚
妙高臺上月玉簫吹徹洞龍眠有相者謂塾師曰
此子他日官至極品當立異等功名年十三侍龍
山公為考官入場評卷高下皆當性豪邁不羈喜
任俠畿内石英王勇湖廣石和尚之亂為書將獻
于朝請往征之龍山公力止之年十七至江西成
婚于外舅養和諸公官舍明年還廣信謁一斋婁
先生異其質語以所當學而又期以聖人為可學
而至遂深契之領弘治壬子年鄕薦己未登進士
觀政工部與太原喬宇廣信汪俊河南李夢陽何
景明姑蘇顧璘徐禎卿山東邊貢諸公以才名爭
馳騁學古詩文欽差督造威寧伯王公墳于河
間馭役夫以十五之法暇即演八陣圖識者巳知
其有遠志少日嘗夢威寧伯授以寶劍既竣事威
寧家以金幣爲謝辭不受乃出威寧軍中佩劍贈
之適符其夢受焉時有慧星及靼虜猖獗上䟽論
邊務因言朝政之失辭極剴切明年授刑部主事
差往淮甸審囚多所平反復命日事案牘夜歸必
燃燈讀五經及先秦兩漢書爲文字益工龍山公
恐過勞成疾禁家人不許置燈書室俟龍山公寝
復燃必至夜分因得嘔血疾養病歸越闢陽明書
院䆒極仙經秘旨静坐為長生久視之道久能預
知其友王思𥙿等四人欲訪公方出五雲門即命
㒒要于路歷語其故四人驚以為神甲子聘為山
東鄕試考官至今海内所稱重者皆所取士也改
兵部武庫司主事明年白沙陳先生高第甘泉湛
公若水一會而定交共明聖學明年丙寅正德改
元宦官劉瑾竊國柄作威福差官校至南京拏給
事中戴銑等下獄公上䟽乞宥之瑾怒矯詔廷
杖五十斃而復甦謫貴州龍場驛丞瑾怒未釋公
行至錢塘度或不免乃托為投江潜入武夷山中
決意遠遯夜至一山庵投宿不納行半里許見一
古廟遂據香案卧黎明道士特往視之方熟睡乃
推醒曰此虎狼穴也何得無恙因詰公出處公乃
吐實道士曰如公所志將来必有赤族之禍公問
何以至此道士曰公既有名朝野若果由此匿跡
將来之徒假名以鼓舞人心朝廷尋䆒汝家豈
不致赤族之禍公深然其言嘗有詩云海上曾為
滄水使山中又拜武夷君遂由武夷至廣信沂彭
蠡歷沅湘至龍場始至無屋可居茇于叢棘間遷
于東峰就石穴而居夷俗于中土人至必蠱殺之
及卜公于蠱神不恊于是日來親附以所居隂濕
乃相與伐木為何陋軒君子亭賓陽堂玩易窩以
居之三僕歷險冐瘴皆病公日夕躬為湯糜調護
之瑾欲害公之意未巳公於一切得失榮辱皆能
超脫惟生死一念尚不能遣于心乃為石廓自誓
曰吾今惟俟死而已他復何計日夜端居默坐澄
心精慮以求諸靜一之中一夕忽大悟踴躍若狂
者以所記憶五經之言證之一一相契獨與晦庵
註䟽若相抵牾恒往來於心因著五經臆說時元
山席公官貴陽聞其言論謂為聖學復睹公因取
朱子大全閱之見其晚年論議自知其所學之非
至有誑巳誑人之說曰晦翁亦巳自悔矣日與學
者講䆒體察愈益精明而從游者衆時思州守遣
人至龍場稍侮慢公諸役夫咸憤惋輙相與毆辱
之守大怒曰憲副毛公科令公請謝且喻以禍福
公致書于守遂釋然愈敬重公安宣慰聞公名使
人餽米肉給使令辭不受既又重以金帛鞍馬復
固辭不受及議減驛事則力折之且申說朝廷
威信令甲其議遂寢已而僮酋有阿賈阿札者標
掠為地方患公復以書詆諷之安悚然操切所部
民頼以寧庚午陞廬陵知縣比至稽國初舊制
慎選里正三老委以詞訟公坐視其成囹圄清虚
是歲冬以朝覲入京調南京刑部主事舘于大
興隆寺予時爲後軍都事少嘗有志聖學求之紫
陽濓洛象山之書日事靜坐雖與公有通家之舊
實未嘗深知其學執友柴墟儲公巏與予書曰近
日士夫如王君伯安趨向正造詣深不專文字之
學足下肯出與之游麗澤之益未必不多予因而
慕公即夕趨見適湛公共坐室中公出與語喜曰
此學久絶子何所聞而遽至此也予曰雖粗有志
實未用功公曰人惟患無志不患無功即問曾識
湛原明否來日請會以訂我三人終身共學之盟
明日公令人邀予至公舘中會湛公共拜而盟又
數日湛公與予語欲謀白巖喬公轉告冡宰邃庵
楊公留公北曹楊公乃擢公為吏部驗封主事予
三人者自職事之外稍暇必會講飲食啓居日必
共之各相砥勵未幾陞文選員外郎陞考功郎中
而學益不懈士大夫之有志者皆相率從游如此
二年而湛公使安南予與公又居一年壬申冬予
以疾告歸公為文及詩送予且托予結廬天台鴈
蕩之間而共老焉湛公又𣣔買地蕭山湘湖之間
結廬與予三人共之明年癸酉陞南京太㒒寺少
卿從游者日益衆甲戌陞南京鴻臚寺卿始專以
良知之旨訓學者乙亥朝廷舉考察之典為䟽
自劾力乞休致以踐前言不允八月又上䟽力以
疾甚乞養病又不允明年丙子十月陞都察院左
僉都御史撫鎮南贛汀漳等處先是南贛撫鎮屢
用非人山谷兇民初爲攘竊漸至劫掠州縣肆無
忌憚遠近視效凡在虔楚閩廣接壤山谷無非賊
巢小大有司束手無策皆謂終不可除兵部尚書
王公瓊獨知公特薦而用之又懇䟽以辭亦不允
督旨益嚴公遂受命既至南贛先嚴戰禦之法
時龍南賊二千餘突至信豐又紏合廣東龍川浰
頭諸賊酋分隊以進勢甚猖獗公於未戰之先令
兵備官調兵斷賊歸路又委官統領前後夾擊又
曰此賊既離巢穴利在速戰又令乘險設伏厚集
以待及各鄉村往來路徑多張疑兵使進無所獲
退無所據不過旬日可以坐擒一違節制以軍法
從事先時在官吏書門皂及在門軍民隂陽占卜
皆與賊通日在官府左右詗覘不惟言出于口賊
必先知凡意向顔色之間賊亦知之公知其然在
此則示以彼在彼則示以此每令隂陽擇日日者
占卜或巳吉而不用或欲用而中止每勵兵蓐食
令俟期而發兵竟不出賊各依險自固四路設伏
公潜令三省兵備官各率兵從徑道與賊交鋒前
後大戰數合擒斬首俘獲無算餘黨奔聚象湖山
拒守諭令佯言犒軍退師俟秋再舉密探虛實乘
賊懈弛以護送廣東布政使邵蕡爲名選精兵一
千五百當先重兵四千二百繼後夜半自率數十
騎至密招前軍來令分三路各㗸枚直趨象湖山
搗其巢穴我兵奪據隘口賊猶不知賊雖失險其
間驍悍猶能凌絶谷超距如飛復據上層峻險四
面飛打滚木礧石以死拒敵我兵奮勇鏖戰自辰
至午三省所發竒兵復從間道鼓噪突豋始驚潰
大敗我兵乘勝追殺擒斬俘獲無算墜崕壑而死
者不可勝計餘黨復入流恩山岡等巢與諸賊合
勢明日復戰賊又不利遯入廣東界上黃蠟樟溪
大山賊酋詹師富等恃居可塘洞山寨聚糧守險
勢甚強固公命分兵五路攻擊與賊連戰令知府
鍾湘破長冨村等巢三十餘處擒斬俘獲益多其
脇從餘黨悉願擕家以聽撫安公委官招撫復業
者四千餘人又令僉事顧應祥等委官統領軍兵
會同福建尅期進剿揚言班師出其不意從牛皮
石嶺脚等處分爲三哨鼓噪並進賊瞻顧不睱望
風瓦觧攻破古村柘林白土村赤石巖等巢直搗
箭灌及攻破水竹大重玩苦宅溪苦宅溪清泉溪
曰羅南山等巢直搗洋竹洞三角湖等處前後大
戰十餘俘獲四千人有竒牛馬貨物無算嘗上䟽
申明賞罰以勵人心因請勑便宜行事及請令
旗令牌不報及是大庾南康上猶三縣輋賊虜掠
居民廣東浰頭等處強池大鬢等三千餘徒突圍
南康縣殺損官兵與湖廣桂陽廣東樂昌等巢相
聯盤據流劫三省時兵備等官請調三省狼逹等
兵與官兵夾剿又上䟽論狼兵所過不減於盗轉
輸之苦重困於民仍請便宜行事期于成功不限
以時則兵衆既練號令既明人知激勸事無掣肘
可以伸縮自由相機而動日剪月削可使澌盡復
請添設淸平縣治通塩法以足兵食會湖廣廵撫
都御史秦公金奏請夾剿䟽下復上䟽議處兵糧
事宜六月召知府季斆縣丞舒富等密授方略領
兵分剿生擒賊酋陳曰能等搗其巢俘獲賊黨無
算又上䟽論三省交剿方略先是屢請勑便宜
行事衆皆笑公爲迂惟尚書王公慨然曰朝廷
此等權柄不與此等人用又與誰用我必與之故
因公䟽覆議奉旨改公提督南贛汀漳等處軍
務賜勑書及前所請旗牌便宜行事廷議以公
前攻破長富村象湖山可塘洞諸處擒斬首從賊
級數多降勑奬勵陞俸一級賞銀二十兩紵絲
二表裏時汀漳左溪賊酋藍天鳳與贛南上新穩
下等硐賊酋雷鳴聦高文輝等相結盤據千里荼
毒三省公與諸從事議曰諸巢為患雖同事勢各
異以湖廣言之則桶岡諸巢為賊之咽喉而横水
左溪諸巢為之腹心以江西言之則横水左溪諸
巢為賊之腹心而桶岡諸巢為之羽翼今不先去
横水左溪腹心之患而欲與湖廣夾攻桶岡進兵
兩寇之間腹背受敵勢必不利今我出其不意進
兵速擊可以得志巳破横水左溪移兵而臨桶岡
勢如破竹矣議既決命指揮郟文帥兵千餘自大
庾縣義安入知府唐淳帥兵千餘自大庾縣聶都
入知府季斆帥兵千餘自大庾縣穩下入縣丞舒
冨帥兵千餘自上猶縣金坑入親帥兵千餘自南
康進屯至坪期直搗横水與諸軍會命副使楊璋
參議黃宏監督各營官兵往來給餉以促其後是
月初七日各哨齊發初十日進兵至坪會間諜詗
知各險隘皆設衮木礧石公度此時賊已據險勢
未可近乃自率兵乘夜遂進未至賊巢三十里止
舍使人伐木立柵開塹設堠示以久屯之形復遣
官分帥鄉兵及樵竪善登山者四百人各與一旗
齎銳砲鈎鎌使由間道攀崕壁而上分列遠近極
高山頂以覘賊張立旗幟熱茅為數千竈度我兵
至險則舉砲燃火相應十二日黎明公進兵至十
八面隘賊方據險迎敵驟聞遠近山頂砲聲如雷
烟熖四起我兵復呼哨分逼銃箭齊發賊皆驚潰
失措以為官兵盡破其巢遂棄險退走公預遣千
戶陳偉高睿分帥壮士數十緣崕上奪賊險盡發
其衮木礧石我兵乘勝驟進指揮謝㫤馬廷瑞兵
由間道先入悉焚賊巢賊退無所據乃大敗奔潰
横水既破遂乘勝進攻左溪擒斬首級無算俘獲
男婦牛馬什物不可勝算會霧雨連日公令休兵
犒勞是月二十七日官兵乘勝進攻桶岡公復議
桶岡天險四山壁立萬仞中盤百餘里連峯參天
深林絶谷不覩日月因詢訪鄕導賊所由入惟鎻
匙龍葫蘿洞茶坑十八磊新地五處皆假棧梯壑
夤懸絶壁而上惟上章一路稍平然深入湖廣迁
回取道半月始至令移屯近地休兵養銳振揚威
聲使人諭以禍福彼必懼而請服其或不從乘其
猶豫襲而擊之乃可以逞縱所獲桶岡賊鍾景縋
入賊營期以翼日早使人於鎻匙龍受降賊方恐
集衆會議又遣縣丞舒富帥數百人屯鎻匙龍促
使出降遣知府邢珣入茶坑伍文定入西山界唐
淳入十八磊知縣張戬入葫蘿洞皆于是月晦日
乘夜各至分地遇大雨不得進明早冐雨疾登賊
酋藍天鳳方就鎻匙龍聚議聞各兵已入險皆驚
愕散亂猶驅其男婦千餘人據内隘絶險隔水爲
陣以拒我兵渡水前擊復分部左右夾攻賊不能
支且戰且却及午雨霽各兵鼓奮而前賊乃敗走
桶岡諸巢悉平親行相視形勢據險之隘議以其
地請建縣治控制三省諸徭斷其往來之路又進
兵攻穩下朱坑等巢悉平又以湖廣二省之兵方
合雖近境之賊悉以掃蕩而四遠奔突之虞難保
必無乃留兵二千餘分屯茶寮諸隘餘兵令回近
縣休息候二省夾攻盡絶然後班師驅卒不過萬
餘用費不滿三萬兩月之間俘斬六千有竒破巢
八十有四渠魁授首噍類無遺又䟽請三縣適中
之處立崇義縣移置小溪驛于大庾縣城内使督
兵防遏浰頭賊酋池大鬢等聞横水諸巢皆破始
懼加兵乃遣其弟池仲安等率老弱二百餘徒赴
軍門投降隨衆立效意在緩兵因窺虛實乘間内
應公逆知其謀乃陽許之及進攻桶岡使領其衆
截路扵上新地以遠其歸途十一月池大鬢等聞
復破桶岡益懼爲戰守備公使人賜各酋長牛酒
以察其變賊度不可隱詐稱龍川新民盧珂等將
掩襲之是以密為之防非虞官兵也亦陽信其言
因復陽怒盧珂等擅兵仇殺移檄龍川使廉其實
且趣伐木開道將回兵浰頭取道往征之賊聞之
且喜且懼盧珂鄭志高陳英者皆龍川舊招新民
有衆三千餘為池大鬢所脇而三人者獨深忌之
乃來告變云池大鬢僣號設官及以僞授盧珂等
金龍覇王官爵印信來首公先已諜知其事乃復
陽怒不信遂械繋盧珂而使人密諭其意珂遂遣
人歸集其衆待時而發又使人往諭池大鬢且密
購其所親信頭目二十人隂說之同部下百八十
人使自來投訴還贛乃張樂大享將士下令城中
散兵使各歸農示不復用賊衆皆喜遂弛其備池
大鬢等乃謂其衆曰若要伸先用屈贛州伎倆亦
湏親往勘破率其麾下四十人自詣贛公使人探
知池大鬢已就道密遣人先行属縣勒兵分哨候
報而發又使人督集盧珂等兵俱至令所属官寮
以次設羊酒日犒池大鬢等以緩其歸會正旦之
明日復設犒于庭先伏甲士引池大鬢入并其黨
悉擒之出盧珂等所告状訊鞫皆伏寘于獄斬之
夜使人趨發属縣兵期以初七日入巢諸哨兵皆
從各徑道以入自率帳下官兵從龍南縣令水直
搗下浰大巢與各哨兵會于三浰先是賊徒得池
大鬢報謂贛州兵已罷歸皆已弛備散處各巢至
是驟聞官兵四路並進皆驚懼分投出禦悉其精
銳千餘據險設伏併勢迎敵于龍子嶺我兵聚為
三衝掎角而前大戰良久賊敗復奮擊數十合遂
克上中下三浰各哨官兵遥聞三浰大巢巳破皆
奮勇齊進各賊潰敗遂進攻九連山于是選精銳
七百餘人皆衣所得賊衣佯若奔潰者乘暮直衝
賊所據崕下澗道而過賊以為各巢敗散之黨皆
從崕下招呼我兵亦佯應之賊疑不敢擊巳度險
遂斷其後路次日賊始知為我兵併勢衝敵我兵
已據險從上下擊賊不能支公度其必潰預令各
哨官兵四路設伏以待賊果潜遯邀擊而悉俘之
前後擒斬首級無算俘獲男婦牛馬噐仗什物不
可勝計餘黨張仲全等二百餘人及遠近村寨一
時爲賊所驅從惡未久者勢窮計迫聚于九連谷
口呼號痛哭誠心投降遣邢珣驗實量加責治籍
其名數悉安插於白沙相視險易經理立縣設隘
可以久安長治之策留兵防守而歸贛人皆戴香
遮道而迎爲立生祠又家肖其像而歲時祭禱上
䟽乞休致不允又以龍川諸處係山林險阻之所
盗賊屯聚之鄕當四縣交界之隙乃三省閠餘之
地政教不及人迹罕到其間接連閩廣反覆賊巢
動以百數據而守之真足控諸賊之往来杜奸宄
之潜匿遂䟽請于和平地方建設和平縣治以扼
其要害乂以大賊酋龔福全高仲仁李斌吳等
邀路劫殺軍民攻掠郡縣命三省將官剿平上三
省夾剿捷音䟽朝廷論功行賞陞右副都御史
廕子一人錦衣衛世襲百戶寫勑奬勵懇䟽辭免
乞原職致仕温旨慰留因奏平定廣東韶州府
樂昌縣等賊捷音查例加陞子本衛世襲副千戶
在贛雖軍旅擾擾四方從游日衆而講學不廢褒
崇象山陸子之後以扶正學贛人初與賊通俗多
鄙野為立保甲十家牌法於是作業出入皆有紀
又行鄉約教勸禮讓又親書教誡四章使之家諭
戶曉而贛俗丕變贛人多為良善而問學君子亦
多矣十四年正月再䟽乞放歸田里當路忌公欲
從其請王公瓊逆知宸濠必將為變一日召其属
主事應典曰我寘王某于江西與之便宜行事者
不但爲溪洞諸賊而已或有他變若無便宜行事
勑書旗牌將何施用時福建有軍人進貴等之變
王公曰此小事不足煩王某但假此以牽便宜勑
書在彼手中以待他變爾可爲我做一題稿來看
稿成具題降勑與公曰福州三衛軍人進貴等
恊衆謀反特命爾暫去彼處地方會同查議處置
參奏定奪時濠隂謀不軌亦已有年一日令安福
舉人劉養正往說公云寧王尊師重道有湯武之
資欲從公講明正學公咲曰殿下能舍去王爵否
既而令門人冀元亨先往與濠講學以探其誠否
元亨與語矛盾濠怒遣還密使人殺于途不果公
以六月初九日自贛往福建勘事十五日至豐城
縣界典史鄞人報濠反狀繼而知縣顧佖具言之
公度單旅倉倅兵力未集難即勤王亟欲遡流趨
吉安南風方盛舟人聞宸濠發千餘人來劫公畏
不敢發乃以逆流無風爲辭公密禱于舟中誓死
報國無何北風大作舟人猶不肯行拔劍馘其耳
遂發舟薄暮度勢不可前潜覓漁舟以微服行留
麾下一人服巳冠服在舟中濠兵果犯舟而公不
在欲殺其代者一人曰何益遂捨之故追不及是
夜至臨江知府戴德孺喜甚留公入城調度曰臨
江居大江之濱與省城相近且當道路之衝莫若
吉安為宜又以三策籌之曰濠若出上策直趨京
師出其不意則宗社危矣若出中策則趨南都
大江南北亦被其害若出下策但據江西省城則
勤王之事尚易為也行至中途恐其速出乃為間
諜假奉朝廷密旨先知寧府將反行令兩廣湖
襄都御史楊旦秦金及兩京兵部各命將出師暗
伏要害地方以俟寧府兵至襲殺復取優人數軰
各與數百金以全其家令至伏兵處所飛報竊發
日期將公文各縫置袷衣絮中將發間又捕捉僞
大師李士實家属至舟尾令其覘知公即佯怒牽
之上岸處斬巳而故縱之令其奔報宸濠邏獲優
人果於袷衣絮中搜得公文遂疑不發十八日至
吉安知府伍文定甚喜軍民皆遮道呼號公入城
撫慰兩上䟽告變請命將征討以觧東南倒懸
奏至王公瓊揚言於朝曰王某在南贛必能擒
之不久當有捷報至但朝廷不命將出師則無
以壮其軍威時濠畜養死士二萬招誘四方盗賊
渠魁亦萬數舉事之日復驅其護衛黨與并脇從
之人又六七萬虐熖張熾公以百數從卒退保吉
安遥為牽制之啚遠近軍民劫于濠積威道路以
目莫敢出聲公率知府伍文定戴德孺邢珣徐璉
等調集軍民兵快召募四方報效義勇會計應解
留錢糧支給粮賞造作軍噐戰船奏留公差回任
御史謝源伍希儒分職任事約會鄕官致仕右副
都御史王懋忠養病編脩鄒守益郎中曾直評事
羅僑丁憂御史張鰲山赴部調用僉事劉藍依親
進士郭持平致仕副使劉遜參政黃繡閒住知府
劉昭等相與激勸忠義曉諭禍福調度巳定移檄
遠近宣布朝廷仁德暴濠罪惡濠始覺為公所
欺亟欲引兵而出公謂急衝其鋒攻其有備皆非
計之得也始示以自守不出之形必俟其出然後
尾而啚之先復省城以搗其巢穴彼聞必回兵來
援我則出兵邀而擊之此全勝之策也濠果使人
探公未出先發兵出次南康九江自居省城以禦
公七月初二日濠又使人探公兵果不出乃留兵
萬餘属其腹心宗室及儀賓内官并僞都督都
指揮等官使守省城自引兵向安慶公知其出遂
急促各府兵期以本月十五日會于臨江樟樹鎮
身督伍文定等兵徑下於是知府戴德孺引兵自
臨江來知府徐璉引兵自袁州來知府邢珣引兵
自贛州來通判胡堯元童琦引兵自瑞州來通判
談儲推官王暐徐文英新淦知縣李美太和知縣
李楫寧都知縣王天與萬安知縣王冕亦各以兵
來赴十八日遂至豐城分布哨道使伍文定攻廣
潤門邢珣攻順化門徐璉攻惠民門戴德孺攻永
和門胡堯元童琦攻章江門李美攻德勝門都指
揮余恩攻進賢門談儲王暐李楫王天與王冕等
各以其兵乘七門之釁從旁夾擊以佐其勢又探
得濠伏兵千餘于新舊墳厰以備省城之援乃遣
奉新知縣劉守緒典史徐誠領兵四百從間道夜
襲破之以搖城中十九日登市汊誓師且申布
朝廷之威再暴濠惡約諸將一鼓而附城再鼓而
登城三鼓不克誅其伍四鼓不克斬其將誓已莫
不切齒痛心踴躍激奮薄暮徐發二十日黎明各
至信地城中為備甚嚴滚木灰瓶火砲石弩機毒
之械無不畢具及我兵已破新舊墳厰敗潰之卒
皆奔告城中城中聞我師四面驟集莫不震駭我
師呼譟並進梯絙而登城中倒戈而奔遂破擒其
居守宜春王拱樤及僞太監萬銳等千餘人宫眷
縱火自焚延燒居民房屋公令各官分道捄火撫
定居民釋其脇從封其府庫搜出原收大小衙門
印信九十六顆其脇從布政使胡廉參政劉斐參
議許效廉副使唐錦僉事頼鳳都指揮王玘皆自
上江西捷音䟽仍分兵四路追躡是時濠攻安慶
未下親自督兵運土填塹期在必克及聞我兵至
豐城大恐即欲回舟李士實阻勸以爲必湏徑往
南京既登大寶則江西自服濠不應次日遂解安
慶之圍移兵泊阮子江會議歸援先是兵至豐城
衆議安慶被圍宜引兵直趨安慶公以九江南康
皆以爲賊所據而南昌城中數萬之衆精悍亦且
萬餘食貨充積我兵若抵安慶賊必回軍死闘安
慶之兵僅僅自守必不能援我于湖中南昌之兵
絶我糧道而九江南康之賊合勢撓躡而四方之
援又不可望事難圖矣今我師驟集先聲所加城
中必已震懾因而併力急攻其勢必下已破南昌
賊先破膽奪氣失其本根勢必歸救則安慶之圍
可解濠亦可以坐擒果如公料及議所以禦之之
策衆謂宜歛兵入城堅壁自守以待四方援兵公
獨謂宜先出銳卒乘其惰歸要迎掩擊一挫其鋒
衆將不戰自潰所謂先人有奪人之氣攻瑕則堅
者瑕矣是日撫州知府陳槐引兵亦至公遣伍文
定邢珣徐璉戴德孺共領精兵五百分道並進擊
其不意濠亦先使精悍千餘人從間道欲出公不
意攻收省城偶遇于某處遂交戰我兵失利報至
公怒甚欲以軍法斬取伍文定邢珣戴德孺徐璉
等首乃自帥兵親戰或以敵鋒方交若即斬其首
兵無統領而亂俟各奮勵以啚後效明日各帥兵
奮死以戰大敗之又遣余恩以兵四百往来湖上
誘致賊兵陳槐胡堯元童琦談儲王暐徐文英李
美李楫王冕王軾劉守緒劉源清等各領百餘四
面張疑設伏候伍文定等兵交然後四起合擊分
布既定大賑城中軍民慮宗室郡王將軍或爲
内應生變親慰諭之以安其心出給告示凡恊從
皆不問雖嘗受賊官爵能逃歸者皆免死能斬賊
徒歸降者皆給賞使内外居民及鄉導人等四路
傳布以解散其黨二十三日濠先鋒已至樵舍風
帆蔽江前後數十里公乃分督各兵乘夜趨進使
伍文定以正兵當其前余恩繼其後邢珣引兵繞
出賊背徐璉戴德孺張兩翼以分其勢二十四日
早賊兵鼓譟乘風而前逼黃家渡其氣驕甚伍文
定余恩之兵佯北以致之賊爭進趨利前後不相
及邢珣之兵從後橫擊直貫其中賊敗走伍文定
余恩督兵乘之徐璉戴德孺合勢夾攻呼譟並起
賊不知所為遂大潰奔走十餘里擒斬二千餘級
落水死者以萬數賊勢大沮引兵退保八字腦衆
稍遁散濠震懼身自激勵將士賞其當先者以千
金被傷者銀百兩盡發九江南康守城之兵以益
師是日建昌知府曾璵引兵至公以九江不破則
湖兵終不敢越九江以援我南康不復則我兵亦
不能踰南康以躡賊乃遣知府陳槐領兵四百合
饒州知府林珹之兵乘間以攻九江知府曾璵領
兵四百合廣信知府周朝佐之兵乘間以取南康
二十五日賊復并力盛氣挑戰時風勢不便我兵
少却死者數十人公急令人斬取先却者知府伍
文定等立於銃砲之間火燎其鬚不敢退奮督各
兵殊死並進砲及寧王舟寧王退走遂大敗擒斬
二千餘級溺水死者不計其數賊復退兵保樵舍
連舟爲方陣盡出其金銀以賞士公乃夜督伍文
定等爲火攻之具邢珣擊其左徐璉戴德孺出其
右余恩等各官分兵四伏期火發而合二十六日
寧王方朝群臣拘集所執三司各官責其間以不
致死力坐觀成敗者將引出斬之爭論未决而我
兵已奮擊四面而集火及寧王副舟衆遂奔散寧
王與妃嬪泣别妃嬪宫人皆赴水死我兵遂執寧
王并其世子郡王將軍儀賓及僞太師國師李士
實劉養正元帥參贊尚書都督指揮千百戶等官
數百餘人被執脅從官太監王宏御史王金主事
金山按察使楊璋僉事王疇潘鵬參政程果布政
使梁辰都指揮郟文馬驥白昂等擒斬賊黨三千
餘級落水死者約三萬餘棄其衣甲噐仗財物與
浮尸積聚横亘若洲餘賊數百艘四散逃潰公復
遣官分路追剿毋令逸入他境爲患二十七日及
之于樵舍大破之於吳城又破之擒斬復千餘級
落水死者殆盡濠既擒衆執見公呼曰王先生我
欲盡削護衛所有請降爲庶民可乎對曰有國法
在遂令送至囚所公既擒濠欲令人獻俘慮有餘
黨沿途竊發欲親解赴闕因在吉安上䟽乞
命將出師朝廷差安邊伯許泰爲總督軍務充
總兵官平虜伯江彬爲提督等官左都督劉翬爲
總兵官太監張忠爲提督軍務張永爲提督贊畫
機密軍務并體勘濠反逆事情及查理庫藏宫眷
等事太監魏彬為提督等官兵部侍郎王憲為督
理糧餉往江西征討至中途聞捷報計欲奪功乃
密請上親征上遂自稱爲總督軍務威武大
將軍總兵官後軍都督府太師鎮國公往江西親
征廷臣力諫不聽有被杖而死者江彬許泰劉翬
張忠張永魏彬等先領兵由大江至入居城中人
馬填溢衢巷至不可行乃倡言誣公始同濠謀反
因見天兵猝臨征討始擒濠以脫罪欲并擒公爲
巳功公于官軍慰勞有加病者為之醫藥死者為
之棺歛間自行撫衆心皆悅初見彬軰皆設席于
傍令公坐公乃佯為不知遂坐上席轉傍席于下
以坐彬軰彬軰啣之出語誚公公以常行交際事
體諭之左右皆為公觧遂無言公非爭一坐也恐
一受節制則事機皆將聽彼而不可為矣又欲置
濠湖中待駕至列陣擒之然後奏凱論功公竟
發南昌數遣人追至廣信不聽戴星趨玉山度草
萍上䟽力止以爲濠睥睨神噐隂謀久蓄招納叛
亡探輦轂之動靜日無停迹廣置奸細臣下之奏
白百不一通發謀之始逆料大駕必將親征先於
沿途伏有奸黨為博浪荆軻之謀今逆不旋踵遂
已成擒法宜解赴闕下式昭天討欲付部下各
官押解恐舊所潜布乘隙竊發或致意外之虞臣
死有餘憾况平賊獻俘固國家常典亦臣子職
分臣謹于九月十一日親自量帶官軍將濠并宫
眷逆賊情重人犯督解赴闕行至廣信聞報䟽
上不聽既抵杭謂張永曰西民久遭濠毒經大亂
繼旱災困苦既極必逃聚山谷爲亂奸黨群應土
崩之勢成矣然後興兵平之不已難乎永深然之
徐曰吾此出爲君側羣小欲調護而默輔之非
掩功也但將順天意猶可挽回萬一苟逆之徒
激羣小之怒何救于大事公始深信以濠付之復
上捷音以爲宸濠不軌之謀已踰一紀今旬月之
間遂克堅城俘擒元惡是皆欽差總督威德指
示方略所致以此歸功總督軍門以止上江西
之行稱病淨慈寺張永在上前備言公盡心爲
國之忠之功及彬等欲加害之意既而彬等果誣
公無君欲叛上不信又言此既不信試召之必
不來則可知其無君矣上乃召公公即奔南京
龍江關將進見忠等皆失意又從中阻之使不見
公乃以綸巾野服入九華山永聞知又力言于
上曰王守仁實忠臣今聞衆欲爭功欲并棄其官
入山修道由是上益信公之忠公復還江西視
事西人皆家肖公像歲時報祀猶夫贛焉十五年
閏八月四乞省葬節奉旨王守仁奉命廵視福
建行至豐城一聞宸濠反叛忠憤激烈即便倡率
所在官司起集義兵合謀剿殺氣節可嘉已有
旨着督兵討賊兼廵撫江西地方所奏省親事情
待賊平之日來說故復領廵撫事江西兵殘之餘
宗室人民凋敝之甚官府衙門居民房屋燒毁殆
盡公為之賑恤綏勞撫定奏免租稅又將城中没
官房屋及濠違制宫室與革毀一應衙門皆修改
爲公廨濠占奪民間田地山塘房屋遵奉詔書
給還原主管業其餘照依時估變賣價銀入官先
儘撥𥙷南新二縣兊軍淮安京軍折銀糧米及王
府祿米餘羡收貯布政司用備緩急是年月
上晏駕今上皇帝登極特降璽書曰爾昔能剿
平亂賊安靖地方朝廷新政之初特兹召用勑
至爾可馳驛來京毋或稽遲於二十日公馳驛起
程爲輔臣所忌潜諷科道建言以為朝廷新政
武宗國喪資費浩繁不宜行宴賞之事行至中途
而返道經錢塘上䟽懇乞便道歸省制曰可陞
南京兵部尚書參贊機務又具䟽辭免慰旨益
勤本年十二月内該部題爲捷音事議封公伯爵
給與誥劵子孫世世承襲賜勑遣官奬勞慰諭錫
以銀幣犒以羊酒乃封公新建伯奉天翊衛推誠
宣力守正文臣特進光祿大夫柱國兼南京兵部
尚書參贊機務歲支祿米一千石三代并妻一體
追封累䟽辭免欲朝廷普恩賞于報效諸臣又
極言舉人冀元亨因說宸濠反為奸黨搆䧟獄中
以忠受禍為賊報仇抱冤齎恨願盡削已官移報
元亨以贖此痛先是元亨在獄又為移咨六部申
理其冤及元亨死又為移文湖廣兩司優恤其家
属元年丁父海日翁憂四方來游其門益衆科道
官迎當路意以偽學舉劾服闋輔臣忌公才高望
重六載不召御史石金等交章論荐禮部尚書席
公書爲䟽特荐公及石淙楊公曰生在臣前見一
人曰楊一清生在臣後見一人曰王守仁皆不報
丁亥田州土知府岑猛之亂提督都御史姚鏌不
克成功張公孚敬拉桂公萼同荐桂公不得巳勉
從荐公得俞旨兵部奉欽依差官持檄授公
總制軍務督同都御史姚鏌勘處彼中事情上䟽
辭免舉尚書胡世寧李承勛自代不允上與楊
公一清曰若姚鏌不去王守仁决不肯來遂令鏌
致仕又降旨督趨赴任旨云卿識敏才高忠
誠體國今兩廣多事方藉卿威望撫定地方用舒
朕南顧之懷姚鏌巳致仕了卿宜星夜前去節制
諸司調度軍馬撫剿賊寇安戢兵民勿再遲疑推
諉以負朕望還差官舗馬裏賫文前去敦取赴任
行事該部知道予時為光祿寺少卿具䟽論江西
軍功及薦公才德勘任輔弼上喜親書御劄并
䟽付内閣議楊公一清忌公入閣與之同列乃與
張公孚敬具揭帖對曰王守仁才固可用但好服
古衣冠喜談新學人頗以此異之不宜入閣但可
用為兵部尚書桂公知遂大怒詈予潜進揭帖毀
公上意遂止公遂扶病蒞任沿途涉歷訪諸士
夫詢諸行旅皆云岑猛父子固有可誅之罪然所
以為亂者皆當事諸人不能推誠撫安以致之上
䟽謝恩極言致亂之由平復之策十二月楊公一
淸與桂公萼謀恐事完回京復命見上予與張
公又薦之上必留用又題命公兼理廵撫奉
聖旨王守仁暫令兼理廵撫兩廣等處地方寫勑
與他咨到又力䟽辭免舉致仕都御史伍文定刑
部左侍郎梁才自代不允建議大約以爲進兵行
剿之患十罷兵行撫之善十與夫二幸四毁之弊
時布政使林冨紀功御史石金皆以為然至南寧
府乃下令盡徹調集防守之兵數日之内觧散而
歸者數萬有餘湖兵數千道阻且遠不易即歸仍
使分留南寧賓州觧甲休養待間而發初思田二
府目民盧蘇王受等聞公來知無必殺之心皆有
投生之念日夜懸望惟恐公至之不速既至又見
防守之兵盡撤投生之念益堅乃遣其頭目黃富
等十餘人先赴軍門訴告公諭以朝廷威信及
開示更生之路明日蘇受等皆囚首自縛各與其
頭目數百人投見號哀控訴公復諭以朝廷恩
德下蘇受于軍門各杖一百衆皆合辭扣首爲之
請命乃觧其縛曰今日宥爾一死者是朝廷好
生之仁杖爾一百者乃我等人臣執法之義於是
衆皆扣首悅服公隨至其營撫定餘衆莫不感泣
歡呼感恩誓以死報殺賊立功以贖前罪公復諭
以朝廷惟願生全爾等今爾方来投生豈忍又
驅之兵刃之下爾等逃竄日久家業破蕩且宜速
歸完爾室家及時耕種脩復生理至於各處盗賊
軍門自有區處不湏爾等剿除待爾等家事稍定
徐當調發於是又皆感泣歡呼遂委布政林富總
兵官張祐分投安插督令各歸復業既而上䟽處
置平復地方以圖久安宜仍立土官以順其情分
土目以散其黨設流官以制其勢猶以爲土夷之
心未必盡得而窮山僻壌或有隱情則又備歷田
州思恩村落而經理其城堡因以所以處之之道
詢諸其長目率皆以為善又詢諸父老子弟又皆
以為善然後信其可以久行而反覆其辭更互其
說請田州仍立岑氏後為土官知州以順土夷之
情特設流官知府以制土官之勢分設土官廵檢
以散各夷之黨又以田州既設流官宜更其府名
爲田寧蓋取田石傾田州兵田石平田州寧之謠
至于思恩則岑濬之後已絶不必復有土官之設
矣又按視斷滕峽諸處猺賊上連八寨下通仙臺
花相諸洞連絡數十餘巢盤亘三百餘里彼此犄
角結聚憑險流劫郡縣檄參將張經會同守巡各
官集議于是命潯州衛指揮馬文瑞永順統兵宣
慰彭明輔男彭宗舜保靖統兵宣慰彭九霄辰州
等衛指揮彭飛等分兵布哨以永順土兵進剿牛
腸等賊巢保靖土兵進剿六寺等賊巢先是賊酋
詗知公住劄南寧寂無征勦消息又不見調兵集
糧遂皆怠弛不以為意至是突遇官兵四面攻圍
倉惶失錯擒斬賊酋及黨與頗多餘賊退敗復據
仙女大山我兵追圍拔大緣崖仰攻復大破之乘
勝攻破油石壁大陂等巢餘賊奔至斷藤峽横
石江邊我兵追急爭渡溺死者無算斬獲首從俘
獲男婦牛畜噐械等項不可勝計還兵潯州府住
劄復進剿仙臺諸賊巢諸軍吏各率永順保靖壮
兵爭先䧟陣賊又大敗奔入永安邊界立山將險
結寨乃摘調指揮王良輔并目兵彭愷等分路並
進四面仰攻賊敗散命林富張祐分投密調各目
兵盧蘇王受等分道進剿前後生擒斬獲并俘獲
男婦頭畜噐械殆盡以八寨之地據其要害欲移
設衛所控制諸蠻復於三里設縣迭相引帶親臨
視思恩府基景定衛縣規則盖南丹衛僻在廣西
極邊之地非中土之人所可居者於是移築於周
安堡當八寨之中以阻扼其道路之衝則柳慶諸
賊不必征剿皆將效順服化思恩舊在寨城山内
尚歷高山數十餘里令移于荒田地方四野寬衍
之處開圖立里用漢法以治武緣之衆夷夏交和
公私兩便移鳳化縣治於虞鄕爲立廨宇属之思
恩于宣化思龍地方添設流官縣治是皆保治安
民之要增築守鎮城堡于五屯以壮威設險仍選
取恊守諸兵及附近土寨目兵智略忠勇官一員
重任而專責之使之訓練撫摩令參將兵備等官
時至其地經理而振作之則賊勢自摧將思田分
設九土廵檢司各立土目衆所信服者管之節䟽
奏請定奪奉旨王守仁受命提督軍務蒞任未
久乃能開誠宣恩處置得宜致令叛夷畏服率衆
歸降罷兵息民竒功可加寫敕差行人齎去奬勵
還賞銀五十兩紵絲四表裏布政司買辦羊酒送
用九月八日行人馮恩賫至廣城是時公已卧病
月餘扶病䟽謝而病勢日篤猶力憊視事年十五
歲時夢中嘗得句云卷甲歸來馬伏波早年兵法
鬢毛皤莫知其謂至是舟至烏蠻灘舟人指曰此
伏波廟前灘也公呀然登拜如夢中所見因誦夢
中詩嘆人生行止之不偶云十月初十日復上䟽
乞骸骨就醫養病因薦林富自代又一月乃班師
至大庾嶺謂布政使王公大用曰爾知孔明之所
以付托姜維乎大用遂領兵擁護爲敦匠事廿九
日至南康縣將属纊家童問何所嘱公曰他無所
念平生學問方纔見得數分未能與吾黨共成之
爲可恨耳遂逝舁至南安府公舘而歛柩經南贛
雖深山窮谷男女老弱皆縞素匍匐哀迎若喪考
妣凡所過江西地方行道之人無不流涕者訃至
桂公萼欲因公乞養病䟽參駁害公令該司匿不
舉乃參其擅離職役及處置廣西思田八寨恩威
倒置又詆其擒濠軍功冐濫乞命多官會議先
此張公孚敬見公所處岑猛諸子及盧蘇王受得
宜征剿八寨有方奏至甚喜極口稱嘆謂予知人
之明又述在南京時與言惓惓欲公之意曰我今
日方知王公之不可及即荐于朝取來作輔共
成天下之治桂公楊公聞之皆不樂乃嗾錦衣衛
都指揮聶能遷誣奏公用金銀百萬托余送與張
公故荐公于兩廣余䟽辯其誣奉旨黃綰學行
才識衆所共知王守仁功高望隆輿論推重聶能
遷這厮捏詞妄奏傷害正類都察院便照前旨
嚴加審問務要追䆒與他代做奏詞并幇助奸惡
人犯來說黃綰安心供職不必引嫌辭避下能遷
于獄杖之死時予為詹事桂公楊公計欲害公恐
予在朝適南禮侍缺即推予𥙷之明年春上
將出郊桂公密具揭帖奏云云上遂允命多官
會議削公世襲伯爵并朝廷常行䘏典贈謚至
今人以為恨公生而天資絶倫讀書過目成誦少
喜任俠長好詞章仙釋既而以斯道為已任以聖
人為必可學而至實心改過以去己之疪奮不顧
身以當天下之難上欲以其學輔吾君下以其學
淑吾民惓惓欲人同歸于善欲以仁覆天下蒼生
人有宿怨深讐皆置不較雖處冨貴常有烟霞物
表之思視棄千金猶如土芥藜羔珍鼎錦衣緼袍
大厦窮廬視之如一真所謂天生豪傑挺然特立
于世求之近古誠所未有者也配諸氏參議養和
公諱某女不育撫養族子曰正憲諸氏卒繼張氏
舉一子正億適予女僅二週而公卒遂鞠于予以
恩廕授國子生孫男曰承勲承學孫
女五所著有陽明集居夷集撫夷節略五經臆說
大學古本旁註及門人所記傳習錄所纂則言誦
而習者可知其造詣矣濠之變盖非一日其烝滛
奸暴腥穢彰聞賊殺善類剥害細民招亡納叛誘
致劇賊召募四方驍勇力能拔樹排關者萬有餘
徒又使其黨王春等分賫金銀數百萬造竒巧噐
玩賄結内外大小臣僚至有奏保其仁孝者有復
其護衛者有備其官僚者有爲潜布腹心於各鎮
及畿内各要地復隂置奸徒於滄州淮揚山東河
南之間超事之日號稱一十八萬從之東下者實
八九萬非公忠義智勇誓不與賊俱生奚旬月之
間遂得克復堅城俘擒元惡以成宗社無疆之
休哉不特此也南贛等處賊巢蟠居三省積數十
年如池大鬢之儔皆勇力機智絶人者非先計除
之則宸濠一呼風從烏合其為天下禍當何如也
且八寨為害積幾百年思田擾攘亦既數年一旦
除而安之文武並用處置經畫皆久遠之圖惜當
路忌之既深而南北言臣又皆承望風旨反肆弹
劾雖平日雅好公者方公成功時亦心害其能考
察之歲承輔臣意有功如邢珣徐璉陳槐謝源等
皆黜之則國典之所以議功議能者安在哉予
以女許公之子盖憫其孤而撫之汪公鋐因予諍
張公大同之征當别其善惡不當玉石俱焚張公
怒汪迎其意劾予回護属官鄒守益難居大臣調
予邊方參政頼聖明復職汪又爲䟽論公偽學
及指予皆爲黨邪不忠予又爲䟽明諍大同之心
又明公學術之忠國及予所以憫子許婚携撫皆
非得已䟽上亦頼聖明拔之窞穽因察公與守
益之無辜於乎公既困屈沒齒尚尤不免則公與
予平生所期何如而皆僅止此者豈非天與命也
悲夫子正憲正億將以是年仲冬十一日奉公柩
葬於洪溪之高村爲次其世行功爵及所以致謗
者乞銘于宗工幸憐而屬筆焉以備他日太史氏
之擇謹状
祭文
親友祭文
石潭汪俊(禮部尚書)
惟公豪傑之才經綸之業習坎心亨窮標峻揭勲
名既懋德譽亦隆陽明之稱走卒兒童維吾兄弟
投分最早坐或逹旦何幽不討忽謫萬里執手贈
言誓將結茅待子雲煙公玆東來曰予無樂樂見
故人來踐舊約旗旐央央流水瀰瀰公私皇皇或
卧或起乃重訂約其待予歸歸將從容山遨水嬉
公既奏凱吾治吾館忽聞訃音乃以喪返嗚呼公
有大勞國史輝煌公有心學傳者四方公何以
沒吾何以傷交情未竟公進此觴嗚呼哀哉
北原熊浹(吏部尚書南昌人)
於乎公有安危朝廷重輕公有進退世道升降
公有存亡聖學晦明公之生也士如寐覺民如醉
醒吏振循良之化將知仁義之兵寇賊奸宄逆節
不敢以復萌譬如祥麟威鳳一見於海嶽群鳥百
獸率快覩以飛鳴公之死也士迷嚮往民壞長城
吏肆貪殘之虐將無紀律之馮不逞餘孽四方嘯
聚而横行譬如山崩梁折物害民殃徒奔走而無
寧在昔江藩不軌荷義舉兵談笑而清今幾何年
元惡大憝已湮沒而無形曠恩厚德尚爾如生方
公之歸也幸其鱣堂載啓木鐸揚聲斯文未喪庶
幾有興其再出也意其入秉鈞衡輔成聖德豈
期仗鉞不得一日立乎朝廷翛然長逝豈厭世
濁之不可攖抑天不愸遺俾我民之失典刑雖然
可盡者公五十七年之身其不可盡者與天地相
爲終始之令名豫章為公過化之地浹等遥曕靈
襯匍匐往迎豈無昭假以慰微誠此又不得以天
下哀而奪吾黨私公之情嗚呼哀哉
誠齋汪鋐(兵部尚書)
惟公擅華國之文奮匡君之節懷希聖之心彰
伐叛之烈一代之英萬夫之傑追韓范以驅馳兼
周程而教設夫何梁木忽傾台星俄折章水咽而
不流楚雲愁而四結豈物理之乘除有數抑造化
之無常者不可以臆決鋐叨繼公後亦惟遵公之
轍辱公深知大懼累公之哲不敢以公所不屑者
而自屑也旅襯摇摇瀉椒漿以薦㓗陳詞未竟自
貽無窮之咽
胡東臯(四川廉使)
嗚呼哀哉公其可死乎母太夫人孰為之養煢煢
遺孤孰為之撫而成之乎其大者聖明堯舜方
倚公為臯䕫四方未甚廸亂正倚公神武之功以
鎮定之而公其忍死乎又其大者聖學不明幾千
百年於玆頼公良知之學以昭揭之雖其妙契獨
得亦天之有意於斯世斯人故属公以先知先覺
之責公之門人滿天下固不無如顔如閔如參如
賜者出於其間足以繼往開來永公之傳於不朽
然公不及親見其道之大明大行於天下公其忍
死矣乎嗚呼哀哉雖然功在社稷道在人心文章
在遺書母老子幼而有二仲之賢為可恃且死
王事公復何憾予又安得戚戚於生死之間乎獨
相去萬里不得執手永訣親視含禭為可恨耳玆
以兵事就道臨風一奠以寄吾哀而萬一之私曷
其有涯也邪
徐璽
嗚呼先生有汲長孺之直而辭不至於戇有張晉
公之忠而謀不至於疎有朱晦菴陸象山之讀書
窮理穎悟直截而存心致知不至於偏廢方其夷
江左之大難也浩然歸志自謂得所欲矣及聞百
粤之亂也應召而起履險若夷功以時建大彰
德威中道而殞輿襯以歸嗚呼先生而止於斯耶
吾子曰愛受教門下先生愛重匪特親故先十年
而卒先生哭之慟孰謂吾今之哭先生猶先生之
哭吾子也嗚呼痛哉夀夭天也生順死安吾豈為
先生憾然朝廷失重臣斯文失宗主幼子失所
怙嗚呼痛哉敬陳薄奠聊寄痛哀魂兮耿耿鑒玆
永懷
儲良材(廵按御史)
嗚呼先生勲業文章聲光榮遇夫人能知之亦能
道之夫復何言客歲云暮柩臨南浦良材等載奠
載奔小大莫處想其道玉山歷草萍東望會稽先
生故里也搖搖旅魂庶其寧止嗚呼異土之殞數
也首丘之敦仁也數以任其適然仁以歸於至當
君子也尚何言哉
儲良材
嗚呼濓洛云逝斯道攸卬公啓絶學允恊于中鑰
蔽發蒙我知孔良允文允武綏我四方四方既同
公歸江東童冠二三春風融融岑寇匪茹跳梁三
紀維公來止載櫜弓矢南夷底績公既彌留人百
其哀况我同儔小人靡悱君子曷宗羞我黃流爲
天下慟嗚呼哀哉
王堯封(右副都御史)
嗚呼先生以純粹之資剛毅之氣通逹之才雄渾
之文心得之學今焉已哉方其抗逆豎也而奸黨
息殱叛宗也而天下安化猺獞也而邊夷格帝
念厥勲爵位載錫聲光洋洋簮纓奕奕今焉巳哉
方今聖明在上勵精唐虞之治天奚奪之速而
顧不愸遺以共弼厥成耶嗚呼天宇茫茫至難諶
也寒螿唧唧於月砌鸞鳳淪沒於岑丘蕙蘭靡靡
於蔓草薋葹蕃盛於道周慨物運之不齊於天道
乎奚尤於乎先生其巳焉哉堯封等竟陳詞兮酌
醴靈彷彿兮淹留
王暐
嗚呼先生排奸觸忌忠則烈矣蒙難考貞節則甘
矣戡亂靖戎功則懋矣修辭立教文則崇矣撝謙
下士德則允矣明誠合一道則章矣忠足以名世
而孤忠䛕簸弄之黨節足以名世而奪循資固寵
之習功足以名世而基社稷無疆之休文足以
名世而洗杜譔鑿空之陋德足以名世而動凌高
厲空之志道足以名世而破支離偏曲之學然則
先生之生也雖謂其隨之以存先生之死也孰謂
其隨之以滅如有作者其不可及已夫嗚呼先生
有司祭文
吉安府知府張漢等
於乎先生弘毅剛大履險涉﨑忠孝文武為學者
師任崇正黜邪之責而功同孟氏合知行動靜之
一而道傳子思問罪興師堂堂豫章之陣而懷來
安輯正正百粤之旗方南仲奏春風之凱而武侯
星殞乃龍蛇遘康成之夢而學者興悲六經之迷
途誰指明堂之梁棟誰支誰作萬里之長城誰窺
一貫之藩籬豈非天奪朝廷之楊綰與吾黨之
濂溪漢等晚生末學敬仰光休矧廬陵望邑爲先
生過化舊邦而流風餘韻爲先生之山斗門墻遡
姚江而源流滚滚瞻五嶺而雲樹蒼蒼計聞螺浦
悲傷旁皇徒使吾黨德鉶道範之望付之於無何
有之鄉有奠椒漿有淚淋浪臨風載拜先生其来
嘗
南昌府儒學教授廖廷臣等
惟公以心會道倡學東南以義興師討平逆藩
天子曰都爰錫公爵四方景之泰山喬嶽公方東
歸江漢龍飛冀公憑翼道與時熙固天下之延頸
實我公之優爲詎意百粤群醜弄兵橫池僉曰平
之匪公弗宜拜命南征蠻方丕叙經略彌年委身
勞瘁連章乞歸公疾乃革天不愸遺斯文之厄嗚
呼公之功業似若未竟公之道德曷繋存亡盖功
雖以存而建道不以死而弗彰公無憾矣
玉山知縣吕應陽
嗚呼哀哉銅柱標伏波之勲峴碑墮羊公之淚嗚
呼哀哉明堂遺棟石之思稽山還英靈之氣嗚呼
哀哉邊陲罷鎻鑰之防章縫奪蓍龜之恃殱我哲
人豈其躬瘁應陽等竊嘗淑公緒論恨未登其庭
也來吏兹土聞諸異時逆藩拂經丕曰是膺伊豪
傑之奮義實夫子之先聲不然雖竭西江之水未
足以洗數年之兵是則公之澤在天下而西人再
造于公世世德也靈輀何来載疑載驚今也號咷
昔也懽迎我奠我奔願百其身公乘白雲厥鑒孔
神而陽耿耿于平日者猶未能盡鳴也
門人祭文
顧應祥應良
嗚呼夫子天其憫俗學之卑陋而生此真儒耶何
栽培之獨厚也其眷聖上之中興而生此賢佐
邪又何遽奪而使之不夀也嗚呼夫子今不可作
矣斯道斯民真不幸矣夫復何言夫復何言尤所
私痛者妙道精義不可復聞霽月光風不可復見
矣將使末學倀倀可受而不可傳邪嗚呼哀哉敬
陳遠奠封寄潺湲盛德大業言莫能名至痛深悲
辭莫能宣
黃宗明
自道術爲天下裂而人不知其有巳忘内逐外誇
多闘靡搜羅訓詁立世赤幟孔孟既遠濂洛亦逝
豈無豪傑如草廬氏覺彼暮年精力隨金溪之
學爲世大忌惟我夫子丰神凛異少也雄傑出入
亦幾鬼神通思精識徑詣汛掃支離收功一致哀
我人斯開關啓閉良知之說直截簡易無俟推求
無不該具順我良知行罔或悖逆瑾扇惑言官盡
繋公觸危機從容就理謫官蠻貊艱難罔躓汀贛
賊起公握兵符獷狡既殄老稚歌呼藩王稱亂海
内憂虞夫子倡義一鼓獻俘岑氏構禍東南驛騷
五六年間財耗兵逃公撫循之鞭笞其豪事適機
宜畏威懷德出其死力褁糧滅賊八寨竒功神武
難名十年命將手提重兵人曰勞止馳驅靡寧先
生再至寂無軍聲講學其間朝夕靡停運籌决策
賊以計平出入兩廣瘴癘傷生積成疾疚中道殞
傾於乎痛哉夫子之教如揭日月人方瞻仰斯文
遽絶夫子之忠功在社稷身死未幾䜛謗交集世
路險巇人言易訛命也如何憂患寔多某自服膺
十有餘年奔走畏途舊學就捐孤負教育誰執其
愆今兹矢心昕日勉&KR0999;啓夕跽奠號呼旻天明發
赴官敢附告焉嗚呼哀哉
魏良噐
嗚呼先生遽止於斯邪振千年之絶學發吾人之
良知靡用志以安排曷思索而議擬自知柔而知
剛自知顯而知微挽人心於根本洗末學之支離
真韓子所謂功不在禹下障百川而東之使天假
先生以年大明此道斯世殆將皥皥而熙熙於乎
曾謂先生而遽止於斯邪壬癸甲乙之歲坐春風
於會稽先生擕某於陽明之麓放舟於若耶之溪
徘徊晨夕以砭其愚而指其迷已而已而今不可
得而復矣嗚呼天果有意於斯道耶何嗇我先生
之期頥天果無意於斯道耶則二三子在焉苟不
忘先生之教其傳猶或可期洋洋如在之靈尚其
隂隲而默相之於乎章江之水其流湯湯既羞我
殽爰薦我觴覩靈輀之既駕愴予衷之皇皇
應典
維公學承千聖之傳道闡諸儒之秘立言垂訓體
本良知功歸格致修齊治平一言以蔽將刊末學
之支離訂二教之同異總攝萬殊歸之一致進以
覺夫當時退以淑諸來裔彼忠諫之動朝廷勲
業之銘鼎彛文章之被金石世之君子或以爲難
在公則爲餘事耳方奉命以南征爲朝野之昆
倚胡天命之不延乃一朝而云痿典等受教有年
卒業無恃慟候江干淚無從止嗚呼公雖巳矣神
其在天文未墜地庶幾有傳握椒蘭以薦心指江
流而誓焉惟遜志以無負庶歆格乎斯筵
欒惠等
嗚呼乹坤孕秀哲人降生睿智間出忠孝天成多
材多藝天縱其能精一之學堯舜是承良知垂教
如夢得醒四方風動豪傑奮興雲集魚貫日萃講
庭豈其徒學為國柱石忠鯁立朝不避權逆
竄逐夷方優游自適世態浮華無能損益玉藴山
輝珠沉光溢宸濠倡亂人心&KR0658;&KR0658;禍自蕭墻誰敢
爲敵惟師威武一鼓禠魄功業既著讒口交棘師
乃休休退而自食榮辱毁譽弗留于臆惟道不明
心焉則戚與二三子講學是力風月為朋山水成
癖點瑟回琴歌詠其側天王聖明旂常紀績西
醜陸梁日費千倉凱功未奏主憂寧忘奉詔
徂征應時翺翔既負重委文德丕揚先聲按撫弓
矢斯張醜類來歸緝緝洋洋曰今巳後弗復敢攘
師乃諭曰兵加不軌不殺投降爾歸王化我豈
爾戕歸完爾室幹乃農桑亦有八寨盗賊叢積一
罹其毒朝不謀夕開國以來屢征弗獲選將用兵
曾何休息貽禍非小實傷國脉窺望竊發其機
巳迫師軫民憂不計失得詢謀僉同便宜行策神
機應變旬日勦賊巢穴既空瘡痍蕩滌招撫流移
復其田宅長慮永圖扶病區畫相彼夷方隨俗因
革爰立土官分地授職犬牙相制世守疆域保甲
既嚴部伍既飾統于流官庶無間隙爰修文教俾
肄儒籍變化夷族實爲美則似玆哲人邦其有光
蒼生父母後學梯航宜應福祉享夀無疆胡天不
憫俾没瘴鄕王事忠矣遺孤誰將斯道之責孰
能擔當嗚呼巳矣朝野悲傷知夫子者和氣春陽
昧夫子者如刺如鋩嗚呼道大難容古今之常爰
有公論孰能泯藏惠等聞訃驚悼涕泣霑裳匪天
喪師二三子殃百拜荐奠聊洩悲腸靈其不昧庶
幾鑒嘗
王良知
嗚呼巳矣自夫子沒而乾坤無粹氣矣山嶽無英
靈矣國家無柱石矣弟子無依歸矣嗚呼已矣詎
謂廣南之役遂為永訣矣乎夫子以道殉身以身
殉國超然於夀夭之間則亦何憾而二三子之
悲傷則固無以自贖於今日也嗚呼哀哉薄奠一
觴摛詞伸忱神其不昧庶幾來歆
薛侃翁萬逹
嗚呼世有一長一善皆足以自章明而吾夫子學
繼往聖功在生民顧不能安于有位以大其與人
爲善之心豈非淺近易知而精微難悟劣巳者容
而勝巳者難爲讓耶且自精一之傳岐而爲二學
者淪無滯有見小遺大茫無所入吾夫子發明良
知之說真切簡易廣大悉備漫汗者疑其約而不
知隨遇功成無施不可非枯寂也拘曲者疑其泛
而不知方員無滯動出規矩非率略也襲古者疑
其背經考之孔孟質諸周程盖無一字一意之弗
合尚同者疑其立異然即乎人情通乎物理未嘗
有一事一言之或迂是大有功於世教聖門之宗
旨也盖其求之也備嘗艱難故其得之也資之深
若淵泉之莫測應之妙若鬼神之不可知教之有
序若時雨之施弗先弗後而言之易入若春風煦
物一沾一長其平居收歛若山林之叟了無聞識
其發大論臨大難斷大事則沛然若河海之傾確
然若蓍龜之信而莫知其以也世之議夫子者非
晏嬰之知則彭更之疑非互鄕之惑則子路之不
悅非沮溺荷蕢之譏則武叔淳于髠之詆用是紛
紜非夫子之不幸世之不幸也巳侃也不肖久立
門牆而無聞頃年以來知切淬勵夫子逝矣慨依
歸之無從慮身世之弗立鬱鬱如癡奄奄在告盖
一年于兹矣方將矢證同志期奉遺訓尚頼在天
之靈昭鑒啓牗使斯道大明于天下傳之來世以
永芘於無窮是固夫子未盡之志也靈輀將駕薄
奠一觴衷懷耿耿天高地長於乎哀哉
應大桂
嗚呼人知有先生之道而或未盡得先生之教人
隂荷先生之功而或未盡白先生之忠已卯之變
吾不知其何如也而謗固以隨交廣之難吾又不
知其何如也而死竟以俱嗚呼外吾教者斯仇晦
吾忠者斯妬豈瘴癘之足尤實氣運之不扶虎豹
委于空山豺狼號于當路風雨嗟其何及家園慘
而誰顧吾念先生之悟道也以良知爲扄鑰其收
功也以格致爲實際體常秘於玄默用實粲於經
濟桂等猶及見先生之面復密邇先生之居雖未
稔于耳提口授之下或少得于神交契悟之餘方
有待于卒業而先生竟以若斯痛先覺之早逝悵
末學其何依幸門牆之無恙或斯文之在兹
劉魁
嗚呼夫子巳矣後學失所宗矣生民失所望矣吾
道一脉之傳將復付之誰矣雖然人心有覺德音
未亡儼門牆之在望顧堂室之非遥去意見之私
而必於嚮往掃安排之障而果於先登是在二三
子後死者不得辭其責矣歸葬有日築室無期臨
風遣使有淚漣洏嗟何及矣矢志靡他庶其慰矣
萬潮
嗚呼古所謂豪傑之才聖賢之學社稷之臣非先
生其人耶曩哭先生之柩於錢塘之滸今拜先生
之墓於蘭亭之陽吾道終天之慟其何能巳耶潮
早歲受知不徒文字循循善誘孔孟我師剖障决
藩直指本體良知是致一以貫之謹服膺以周旋
若飲渴而食飢悟大道之易簡信精一而無私顧
雖有覺而即在實惟念兹而在兹夙夜戰兢深懼
無以奉揚先生之教惟先生在天之靈隂啓予而
終成兮
張津等
惟我夫子德本誠明才兼文武以踐履爲實而厭
俗學之支離以廣大爲心而陋專門之訓詁功夫
啓易簡之規指授闢良知之戶惟所立之甚高故
隨在而有𥙷以之講道則化洽時雨之施以之立
朝則儀漸鴻羽之楚以之承詔奏則右尹析招之
詩以獻君謨則宣公獨對之語至於名振華夷勲
邁今古季札觀魯方陳南籥之儀山甫徂齊復正
東方之虜元惡之首既殱醜類之儔咸撫此則勇
夫悍士猶以為難而夫子獨談笑於指顧夫何中
山之功甫就俄盈謗篋之書武侯之恨有餘輙動
英雄之憮一老不遺萬民何憷天軸西馳江聲東
吐草正芳兮鴂鳴日未斜兮鵩舞呌臺城兮雲悲
撫鐘阜兮煙鎻吁嗟夫子兮固無所憾而辱倚門
牆者不能不為終身之苦學未傳心言徒在耳忍
觀絶筆之銘式奠臨棺之祖悵吾道之已窮盖不
知涕洒長空之雨嗚呼哀哉
王時柯等
嗚呼天惟純佑材生文武學本誠明道宗鄒魯羽
翼程朱頡頏申甫早掇巍科筮仕天部始謫龍場
直言忤主九死不回孤忠自許繼遷廬陵人思
召父再擢鴻臚荐登樞府專閫分符衣繡持斧機
密慮周戰勝攻取芟夷洞寇四民安堵蠢玆逆藩
束身就虜勤在王家爵封南浦猺獞相攻頼公
柔撫煢獨無告頼公哺乳民昔干戈今豆且爼民
昔呻吟今歌且舞式遏寇攘孰敢予侮憂無西顧
殿有南土麗日祥雲和風甘雨山斗仰瞻鳳凰快
覩厥德斯懋厥施斯普人懷至今公竟作古意公
神靈翶翔天宇在帝左右爲帝夾輔降爲河嶽廟
食簋簠柯等親炙至教恩沾肺腑憶昔請益期以
振旅云胡背棄使我心苦敬奠一觴痛深談虎
鄒守益
聖學綿綿嘻其微矣貿然末俗紛交馳矣矧兹寡
陋莫知所之矣謂考䆒遺經可自得矣旁搜遠勘
亦孔之疲矣將摹彷而效千古可期矣外貌或似
精神非矣不遇孰醒我迷矣良知匪外鑠自
秉彛矣戒慎恐懼通晝夜而知矣酬酢萬化我
規規矣聲應氣求四方其隨矣譬彼昏曀慶
矣霜霧忽乘之衆安歸矣將民之無祿罹此菑矣
百世之慟豈獨予私矣
葉溥
嗚呼先生乾坤間氣嗚呼先生夷夏重名謂孔孟
學必可成也謂周召功必可立也故以心覺天下
不罔以生也以身翰天下力盡而斃也竟虛天
子之注日深吾黨之思將造物者忌功抑忌德也
何遽止此而不䆒所志也嗚呼先生繄誰無福
陽克慎
嗚呼天胡奪我先生之速耶有濓溪之學而能自
強有武侯之忠而能自將有子儀之功而能自忘
有良平之智而能自藏真所謂文武兼資乾坤間
氣領䄂後學柱石明堂者也天胡奪之速耶撫靈
輀兮涕泗淋浪泰山頽兮莫知嚮往絮酒爲儀兮
荐此衷腸神尚不昧兮來格洋洋
師服問錢德洪
夫子既沒於南安寬畿奔喪廣信擬所服於竹峯
邵子邵子曰昔者孔子没子貢若喪父而無服制
也寬畿曰然然則今日若有間也夫子沒於道路
執喪者弗從寬也父母在麻衣布絰弗敢有加焉
畿請服斬以從至越則釋麻衣布絰終葬則釋寬
居越則絰歸姚則否何如邵子曰亦宜於是畿也
服斬以行
訃告同門
去年季冬十九日寬畿西渡錢塘將北趨殿對
二十二日有人自廣來傳夫子以病告將還庾嶺
聞之且喜且疑即日舟迎至蘭溪傳言夫子已逝
相顧駭怖不知所出且相慰曰天爲吾道必無此
事兼程夜抵龍游驛吏曰信矣於十一月二十九
日午時終於江西之南安聞之昏殞憒絶不知所
答及旦反風且雨舟弗能前望南而哭天乎何至
此極邪吾生如偃草棘薪何益於世胡不使我百
身以贖而顧萎吾夫子邪日夜痛哭病不能興除
夕至常山又相與自解曰命也已矣天實爲之柰
之何哉斯道晦冥幾千百年而昭明靈覺之體終
古不磨至吾夫子始盡發其秘同志相承日孚以
博乃有今日亦云兆矣天子聖明注眷日殷在
朝諸老又更相引汲使其得遂同心則其未盡之
志當更展矣今若此天意若將何哉或者三代以
降氣數薄蝕天道之秘既以其人而發泄之又旋
而撲滅之乎遡觀孔孟已莫不然夫孔孟之不得
身行其學者上無君也今有君矣而夫子又若此
果何謂邪前年秋夫子將有廣行寬畿各以所見
未一懼遠離之無正也因夜侍天泉橋而請質焉
夫子兩是之且進之以相益之義冬初追送於嚴
灘請益夫子又為䆒極之說由是退與四方同志
更相切磨一年之别頗得所省冀是見復得遂請
益也何遽有是邪嗚呼别次嚴灘踰年而聞訃復
於是焉云何一日判手遂為終身永訣巳乎夫子
勤勞王家殉身以道古固有勤事而野死者則亦
何憾特吾二三子不能以爲生耳向使吾人懵然
無聞如夢如醉以生於世則亦已矣聞道及此而
遽使我止此焉吾何以生爲哉人生不聞道猶不
生也聞道而未見其止猶不聞也夫子教我發我
引我翼我循循拳拳而不倦者幾十年而吾所聞
止此是夫子之沒亦吾沒也吾何以生爲哉嗚呼
命也已矣天實爲之柰之何哉所幸四方同志信
道日衆夫子遺書之存五經有刪正四書有傍註
傳習有錄文有文錄詩有詩錄政事有政事錄亦
足恃矣是夫子雖沒其心在宇宙其言在遺書百
世以俟聖人斷斷乎知其不可易也明發踰玉山
水陸兼程以尋吾夫子遊魂收其遺書歸襄大事
於稽山之麓與其弟姪子姓及我書院同志築室
於場相勉不懈以冀成吾夫子之志尚望我四方
同志爰念根本之地勿爲遐遺乃大慰也昔者孔
子之道不能身見於行没乃光於萬世者亦以其
門人子弟相守不變耳三年之外門人治任將歸
入揖子貢相向失聲是非兒女之情也三年之聚
亦以精其學也子貢反築室獨居三年則益粹於
進矣凡我同志遠者仕者雖不必居三年其亦肯
間相一聚以庶幾相期於成乎踰月之外喪事少
舒將遣人遍採夫子遺言及朋友私錄以續成書
凡我同志幸於夫子片紙隻語備錄以示嗣是而
後每三年則復遣人一以裒吾夫子之教言不至
漫逸一以驗朋友之進足爲吾不肖者私淑也荒
悖恍惚不知所云水陸茫茫預以陳告惟吾同志
憐念憐念
遇喪於貴溪書哀感
嘉靖戊子八月夫子既定思田賓潯之亂疾作二
十六日旋師廣州十一月己亥疾亟乃䟽請骸骨
二十一日踰大庾嶺方伯王君大用密遣人備棺
後載二十九日疾將革問侍者曰至南康幾何對
曰距三郵曰恐不及矣侍者曰王方伯以夀木隨
弗敢告夫子時尚衣冠倚童子危坐乃張目曰渠
能是念邪湏臾氣息次南安之青田實十一月二
十九日丁卯午時也是日贛州兵備張君思聦太
守王君世芳節推陸君府奔自贛節推周君積奔
自南安皆弗及訣哭之慟明日張敦匠事飾附設
披積請沭浴於南埜驛親進含王陸同殮禭又明
日南贛廵撫汪公鋐來蒞喪紀士民擁途哀號汪
爲之揮涕慰勞十二月二十日喪至南昌有司分
道而迎廵按御史儲君良材提學副使趙君淵哭
士民皆哭聲載於道乃挽喪留於南浦請改歲而
行以盡士民之哀趙日至三踊哭有問之曰吾豈
爲乃公哭邪己丑改歲六日將發舟北風厲甚儲
焚香虔祝於柩曰公弗行豈爲士民留邪公黨有
子嗣門人亦望公久矣即時反風不四日直抵信
州嗚呼夫子沒而諸大夫之周旋者至矣是固夫
子盛德所感亦諸大夫好德之誠也二三子弗身
承其勞聞其事能弗以爲思乎詳述之用以告吾
同門者
書稽山感别卷
人有異常之恩於我者君子感乎異常之恩不可
恩也不可恩不可感也是故稽顙再拜頌言煩悉
報之微也適館受飱左右以贐惠之微也其遭也
無自其合也不媒其聚弗親其離弗違無致而至
莫知其以此恩之至也感之極也今夫龍興而雲
從雲非恩乎龍而從也嘘吸爲變莫之致也計功
量者孰為恩孰為感悉悉而數之則薄矣吾於贛
城楊君竹溪之於夫子何以異吾固不能忘情於
恩感固亦無以為恩感也昔者夫子奉命南征
以不殺之仁綏思田之頑民維時荷戈持戟之士
其孫謀吳略勇力拔衆者爲不少矣及成功之日
乃皆一時歸散環視諸庭依依不忍去若左廣之
武和齋吉水之龍北山贛之劉易齋及君者乃皆
退然若弗勝衣之士是四君者豈有意而相遭邪
必其所存有以近吾夫子不殺之仁故不謀而自
合至夫子待命北廵忽爲南安之變也君皇皇
然親含禭扶輿櫬行則與蒸徒共楫止則與二三
同門麻衣布絰並就哭位是固何自而然哉夫仁
人心也通幽明忘物我不以生而親不以死而忘
無致而致雖四君亦莫之知也四君且莫之知吾
又得而恩感乎哉故吾欲稽顙再拜頌言煩悉以
報其情而其情終不可報吾欲適館受飱左右以
贐以惠其去而其去終不可惠故相率歸於無言
噫無言之感洞徹千古吾亦無如之何也已雖然
君去而能益篤吾夫子不殺之仁則吾之無言者
尚有無窮之言也因其去吾復能已於言乎是爲
書
謝江廣諸當道書
冬暮寬畿渡錢塘將趨北上適廣中有人至報父
師陽明先生以病告沿途待命將踰庾嶺矣即
具舟南迎至蘭溪忽聞南安之變慌怖三問三疑
奔至龍游傳果實矣天乎何至此極邪吾師以王
事馳驅盡心亶力今果勤事而野死矣乎在吾師
以身許國死復何憾獨不肖二三子哀恨之私有
不能一日解諸懷耳夫自講學四十餘年從之遊
者遍海内沒乃無一人親含禭殮手足以供二三
子之職哀恨何堪寬畿北面有年矣教我撫我誘
我翼我實有罔極之恩而今若此無涯之慼誰則
任之兼程至貴溪始得馮哭其棺間乃詢之厮吏
始知臨終之地長途空寂前後弗及幸我大人先
生有預事之謀載棺相隨使永訣之晨得以時殮
禭是雖子嗣門人親臨其事當無踰此誠死生而
骨肉者也恩孰大焉夫吾師有罔極之恩而沒則
貽我以無涯之慼今頼大人得少慰焉是大人之
恩於二三子寔有無涯之感矣夫野死而無悔者
夫子之忠也無歸而殯者大人之仁也斯二者固
皆天下之公義而區區之恩慼不與焉特吾二三
子兒女之情至此皆不能巳於無言耳剖心刻骨
有言莫盡詩云中心藏之何日忘之荒悖布情不
悉惟憐而終教之
再謝汪誠齋書
父師之喪頗德庇於二月四日奠於堂矣感公之
私與日俱積乃弟乃子頗能承襲遺規弗至踰禮
四方同門亦日來奔頗具執事是皆先生倡厚德
於前故子弟門人知激勸於後不敢以薄自處重
獲罪於大君子之門也所諭父師軍中羡餘銀兩
責其官賫送嗣子是執事哀死之情推及遺孤此
恩此德非特其子弟知感在門人小子佩刻亦殊
深矣但父師嗣子方及四齡未有知識親弟守儉
守文守章繼子正憲欲代之言顧其中有願言而
不敢盡者生軰恃在舊愛敢代爲之言惟執事其
終聽焉父師兩廣事宜間嘗詢之幕士矣頗有能
悉其槩者謂奏凱之日禮有太平筵宴及慶賀贐
送之儀水夫門子供具中有情不得却與例不必
却者收貯賞功所謂之羡餘以作公賞之費成功
之後將歸乃總其賞功正數所給公帑不過一萬
餘兩皆發梧州矣正數之外有此羡餘仍命并發
梧州從者又以沿途待命恐遲留日久尚有不時
之需姑擕附以行俟隨地遣發不意未至南安罹
此凶變病革之晨親命僕隷檢遺書治行篋命賞
功官勞其勤勞而歸羡餘于公此實父師之治命
也當事者既匿其情不以告夫先生而先生又切
哀死之情篤遺孤之愛案官吏之請從合得之議
謂大臣驅馳王事身殞邊陲痛有餘哀禮當厚報
况物出羡餘受之不爲傷義故直以事斷而不疑
其爲私其恩可謂厚矣特弟子登受之餘尚不免
扵惶惑盖以父師既有成命前日之歸是則今日
之受非矣苟不度義而私受之恐拂死者之情終
無以白於地下也且子弟之事親平時一言罔敢
踰越况軍旅之事易簀之言顧忍違忘而私受乎
夫可以與者大人之賜可以無取者父師之心取
之惟恐違死者之命而重生者之罪則又其子弟
衷由之情用是不避呵叱謹勒手状代爲先生布
并原銀五百三十二兩托參隨州判龍光原義男
添貴送復臺下伏望驗發公帑使存殁之心可以
質諸天地鬼神是則先生無窮之賜幽明共戴之
恩也不勝冐犯殞悼之至
再謝儲谷泉書
寬畿不率弗祐於天遽奪我師之速黃髮乳口失
所保哺皇皇然無所歸時聞凶計又恨未及相隨
以趨曳杖之歌天喪斯文後死者終弗與聞矣乎
既而奔喪貴溪馮哭之餘水漿不入於口奄奄氣
息若無復可生於人世矣間乃詢其後事乃知諸
君子殫心瘁力送死無憾而先生左右維持之力
居多愚以爲相知之情至此亦云足矣及凡所經
歷舟未入境而執事之戒命巳先哭奠虔慤雖有
司好德之同而激勸之機不無所自哀感何言僕
且私告曰公慮吾主君家事也云云曰公慮吾主
君勲業未著云云已而朋友又私相語曰公慟吾
夫子者悼其教未明於天下也云云生軰矍然而
起曰有是哉何公信愛之至有如此也噫天下之
愛吾夫子者有矣嘆之而巳矣信吾夫子者有矣
感之而巳矣孰有如吾執事精神心思周旋曲折
實以見之行事者乎必其平日相孚默契有甚不
得巳者藏於其中是未可聲音笑貌爲也吾儕小
人自失所恃遽恐吾道終底於阨塞不知天下大
君子有如先生者出於其間斯道雖重主盟得人
吾何以懼乎哉孟子曰然而無有乎爾則亦無有
乎爾今玆有乎爾矣今茲有乎爾矣於是自衢以
下順流而歸慷慨激亢無復爲兒女之情是先生
不言之教起我跛蹩扵顛躋之中吾當何以爲報
哉二月四日巳妥靈於堂乃弟乃子頗知自植四
方同門又日來至喪事聊此議處不復敢遠嬰先
生之懷矣蕭尚賢事略具汪公别紙并奉請教小
厮軰以小嫌構辭致煩案牘在先生寬仁之下當
必有處然是人亦無足過責者夫子用之所謂略
其全體之陋以用其一肢之能故其報死之情亦
如是而巳矣今𣣔望之大過是又若以其一肢之
得而復責其全體之失也難矣恃在推愛妄敢喋
喋荒悖不恭萬罪萬罪
喪紀程煇
我師緒山先生編次陽明夫子家乘成煇受而讀
之作而嘆曰嗟乎天道報施善人抑何其不可測
邪方夫子之生也苦心妙悟以續如綫之道脉矣
乃僞學之謗不能弭倡義興師以殱謀畔之獨夫
矣乃君側之惡不能去開誠布公不煩一旅以
格數百年負固之黨矣乃當軸之忌不能回使其
身一日立乎朝廷之上何其與世之落落也及
其沒也哭者盡哀祭者盡誠至今有弔其墓謁其
祠拜其家廟爲之太息流涕而不置者又何其得
衆之鼎鼎也竊惑焉先生進而教之曰是不可以
觀天人貞勝之機矣乎夫子之所不能者時之艱
也人之勝也其所能者德之孚也天之定也而又
何惑哉吾方裒祭文之不能盡錄者屬子以終事
焉蓋文固有略者矣將人之祭于地與就其家而
祭焉者皆其實德所感而人情之所不能巳者顧
可略而不書乎子其揭日月為序凡顯而公卿微
而庶人有舉必書庶乎定者可考而見且使我後
之人知夫子有不待生而存不隨死而滅者良在
此而不在彼也煇避席曰敬聞命矣作喪紀
夫子以戊子仲冬之丁卯卒于南安府青龍舖輿
止南埜驛越四日爲季冬庚午門人廣東布政王
大用推官周積舉人劉邦采寔敦後事副使張思
聦率属吏知府王世芳同知何瑶大庾知縣葉章
府學訓導楊登玉王圭陳守道庠生張&KR0807;李節王
輅王輔等哭奠乃殮殮已署上猶縣事經歷許同
朝崇義知縣祝澍南康教諭管輔訓導劉森庠生
劉爵等千戶劉環俞春周祥門人知府王鑾陽克
慎鄕約王秉言各就位哭奠
壬申櫬抵贛州府水西驛提督都御史汪鋐同知
何瑶推官陸府檢校唐本鄊宦宋元指揮錢堂知
事郭鉞千百戶何湧江馬昂吳倫譚景受卜福嚴
述王寧王憲潘鈺余洪畢祥楊守武昌千戶所指
揮陳偉門人郎中劉寅都指揮同知余恩庠生易
紹宣李喬崇李挺李憲何進隆何進德曾廷珂曾
廷璉黃譜黎教王槐密王振朝劉鳳月劉天錫劉
瞬彭遇貴謝天表謝天眷桂士元桂薰袁泰張鏜
汪梅周蘭宋金雷銳雷兊應辰鍾振俞鶚湯偉杜
相黃鏊各就位哭奠張思聦周積又各特舉焉
丁丑櫬抵吉安府螺川驛僉事陳璧知府張漢同
知張烈通判蔣英林春澤推官周在廬陵知縣常
序署泰和縣事知事汪仲縣丞劉綸主簿莊伯瑶
典史李江教諭林文焯訓導金玥張旦吉水縣丞
楊伯謙主簿辛仲實萬安主簿楊廷蘭信豐指揮
同知林節鄉宦尚書羅欽順副使羅欽德副都御
史羅欽忠門人御史王時柯庠生蕭寵蕭榮王舜
鵬袁登應羅綗謝廷昭周文甫王惠廸劉德藍瑜
龍潢龍漸幕吏龍光各就位哭奠
戊子櫬抵臨江府蒲灘驛同知宇賓通判林元推
官俞振強靖江知縣陳府新淦縣丞唐和主簿王
綸教諭向欽訓導從介各就位哭奠
辛卯櫬抵南昌府南浦驛建安府鎮國將軍宸洪
太監黎鑑御史儲良材參政葉溥李緋參議鍾雲
瑞副使趙淵僉事陳璧王暐吳瀚陳端甫都指揮
僉事劉璽王寧崔昂府學教授廖廷臣訓導范昌
期張琚譚倬廖金新建縣學教諭劉環訓導梁子
鍾何樂南昌縣學訓導邢寬庠生崔嵩陶潮劉伯
盛舒泰武進鄒輗鄉宦副都御史熊浹布政胡訓
副使劉伯秀知府張元春御史涂相郎中張欽主
事張鏊進士熊汲檢校張默通判萬奎閔魯知縣
余琪聶儀楊璋甘栢胡大化舉人丁夔門人裘衍
張良才張召魏良噐魏价萬世芳鄒賓齊昇周麟
黃鍾鍾文奎艾鐸安仁縣桂宸桂宫桂容桂軏孫
鋹孫鈞吉安府曾偉噐報效生員陳文榮承差劉
昂鄉民蕭華李延祥程玉石陳本道高顯彰劉珏
楊文嚴洪徐榿杜秉文王欽各就位哭奠葉溥趙
淵王暐張元春齊昇又各特舉焉
歲巳丑正月庚子櫬發南昌府自儲大夫以下凡
百有位越百姓里居市兒巷婦哭而送者載道風
迅不可帆又不可纜而前也儲大夫撫之曰先生
豈有懷邪越中子弟門人泣而迎者延首跂足而
徯至者盖有日矣湏臾反風若或使之遂行丙午
餘干縣主簿陳瑢教諭林秀訓導趙珊傳諮萬年
縣主簿龍光相安仁和縣主簿鄒軿訓導周鐸黃
選庠生桂輿蒲田縣廖大璧貴溪知縣方克主簿
錢珊典史馮璁教諭謝烱庠生丘民節宋廷豸葉
可久葉可大許文明鉛山主簿戚鏜鄉宦大學士
費宏尚書汪俊各就位哭奠先是緒山龍溪二先
生將赴廷對聞先生將還逆之嚴灘忽得訃音
相向慟哭疑于服制作師服問厥既成服兼程趨
廣信訃告同門會先生嗣子正憲至自越至是同
遇先生之櫬于貴溪哭之幾絶書遇喪哀感以寄
懷云
癸丑櫬抵廣信府葛陽驛知府趙燁同知盧元愷
通判曾大有龍綱舉人劉偉玉山知縣吕應陽教
諭霍重庠生鄭世遷李材程松葉廷秀徐森常山
縣丞殷學夔各就位哭奠儲良材又檄吕應陽而
特舉焉夫子弟守儉守文門人欒惠黃洪李洪范
引年柴鳳會櫬于玉山
辛酉櫬抵衢州府上杭驛同知楊文奎通判簡閱
推官李翔西安知縣林鍾門人欒惠黃㫬何倫王
修林文瓊徐霈蔣蘭金華府通判高鳳蘭溪縣主
簿高禹教諭朱驥訓導胡奕輝門人應典嚴州
府推官程淳桐廬縣主簿屠繼祖各就位哭奠
丁卯櫬抵杭州府浙江驛布政潘旦劉節參政胡
纉宗葉寬參議萬廷彩龐浩按察使葉溥副使傳
鑰萬潮党以平何鰲汪金僉事孫元巴思明梁世
驃江良材林茂竹都指揮使劉宗偉都指揮僉事
李節劉翶孫仁王佐杭州府推官劉望之府學教
授陶賀仁和縣主簿曹官冨陽縣主簿李珍教諭
黃寧訓導程大有王𥙿莆人知縣黃銘介子黃中
百戶施經各就位哭奠
庚午櫬抵越城奠于明堂御史陳世輔王化分守
龐浩紹興知府洪珠同知孔庭訓通判陸遠洪晳
推官喻希禮府學訓導舒哲陳箴林文斌曾昇會
稽知縣王文儒教諭張槩訓導詹詔山隂知縣楊
指同知劉鏜指揮僉事楊基廣州府右衛指揮僉
事武鑾南昌衛指揮僉事趙昇廣州府前衛舍人
孫紹英各就位哭奠洪珠欒惠又各特舉焉劉鏜
楊基武欒龍光咸以營護至越時將告歸緒山先
生書稽山感别卷贈之因寓書江廣諸當道盖德
其虔于襄大事也
仲冬癸卯奉夫子櫬窆于越城南三十里之高村
會葬者數千人副都御史王堯封御史端廷赦陳
世輔梁尚德萬潮黃卿萬廷彩龐浩傳鑰党以平
汪金區越梁世驃江良材林茂竹王臣劉宗仁李
節劉翶孫仁洪珠孔庭訓洪晳杭州知府婁世德
同知楊文昇通判周忠劉坎濬推官劉望之運同
錢瀾副使李信判官林同方禾錢塘知縣王橋會
稽知縣王文儒山隂縣丞應佐餘姚主簿彭英典
史劉文聦教諭徐銳訓導謝賢陳元廣東御史何
豳布政邵銳姻人大學士謝遷尚書韓邦問編修
周文燭御史毛鳳都御史胡東臯參政汪惇副使
吳便司馬公輊僉事汪克章沈欽司馬相韓明知
府陸寧金椿運同徐冕知縣宋溥金謐陶天祐劉
瀚田惟立徐璽徐俊民吳昊葉信汪佀糓周大經
周文熯胡瀛陳廷華知縣王軾鄕生錢繼先王廷
輔王文軒夏文琳何炫徐應周大賚高隆友生尚
書伍文定侍郎楊大章陳筐嚴毅楊霓楊譽知府
吳叙廉使韓廉邵蕡徐彬鄒鵠員外郎張璿施信
史伯敏王代于震朱梁晚生僉事汪應軫知府朱
衮李節郎中胡廷禄陳良謨主事葉良佩田汝成
王度王漸逵王一和王文訓王文輈王文輅王文
輹良直費思義門人大學士方獻夫侍郎黃綰編
修歐陽德給事中魏良弼李逢行人薛侃應大桂
郎中鄒守益員外郎藍渠主事潘穎黃宗明翁萬
逹石簡胡經參政萬潮副使蕭鳴鳳參議王洙博
士馬明衡監丞趙顯榮助教王崑薛僑知縣薛宗
鎧周桐孫㻍劉本劉樽諸訓諸陽諸守忠舉人諸
大綱楊汝榮金佩金克厚僉事韓柱主事顧敦復
胡冲徐沂徐楷徐潞葉鍇徐霈張津錢翀錢翶錢
祚詔凌世華朱箎龔溥龔漸員外郎龔芝杜應豸
縣丞朱&KR0807;周應損秦輗章乾楊柱從弟王守第各
就位哭奠嗚呼喪紀作則有孚惠我德者固美而
必章而有孚惠我心者亦盛而必傳讀是編者毋
但曰雷陽寇公之竹而巳也
王文成公全書卷之一
語錄(一傳習錄上)
先生於大學格物諸說悉以舊本爲正蓋先
儒所謂誤本者也愛始聞而駭旣而疑已而
殫精竭思參五錯縱以質於先生然後知先
生之說若水之寒若火之熱斷斷乎百世以
俟聖人而不惑者也先生明睿天授然和樂
坦易不事邊幅人見其少時豪邁不羈又嘗
泛濫於詞章出入二氏之學驟聞是說皆目
以爲立異好奇漫不省究不知先生居夷三
載處困飬静精一之功固已超入聖域粹然
大中至正之歸矣愛朝夕炙門下但見先生
之道即之若易而仰之愈高見之若粗而探
之愈精就之若近而造之愈益無窮十餘年
來竟未能窺其藩籬世之君子或與先生僅
交一面或猶未聞其謦欬或先懷忽易憤激
之心而遽欲於立談之間傳聞之說臆斷懸
度如之何其可得也從遊之士聞先生之教
往往得一而遺二見其牝牡驪黃而棄其所
謂千里者故愛備錄平日之所聞私以示夫
同志相與考而正之庶無負先生之教云門
人徐愛書
愛問在親民朱子謂當作新民後章作新民之文
似亦有據先生以爲宜從舊本作親民亦有所
據否先生曰作新民之新是自新之民與在新
民之新不同此豈足爲據作字却與親字相對
然非親字義下面治國平天下處皆於新字無
發明如云君子賢其賢而親其視小人樂其樂
而利其利如保赤子民之所好好之民之所惡
惡之此之謂民之父母之類皆是親字意親民
猶孟子親親仁民之謂親之即仁之也百姓不
親舜使契爲司徒敬敷五教所以親之也堯典
克明峻德便是明明德以親九族至平章協和
便是親民便是明明德於天下又如孔子言修
巳以安百姓修巳便是明明德安百姓便是親
民說親民便是兼教飬意說新民便覺偏了
愛問知止而後有定朱子以爲事事物物皆有定
理似與先生之說相戾先生曰於事事物物上
求至善却是義外也至善是心之本體只是明
明德到至精至一處便是然亦未嘗離却事物
本註所謂盡夫天理之極而無一毫人欲之私
者得之
愛問至善只求諸心恐於天下事理有不能盡先
生曰心即理也天下又有心外之事心外之理
乎愛曰如事父之孝事君之忠交友之信治民
之仁其間有許多理在恐亦不可不察先生嘆
曰此說之蔽久矣豈一語所能悟今姑就所問
者言之且如事父不成去父上求箇孝的理事
君不成去君上求箇忠的理交友治民不成去
友上民上求箇信與仁的理都只在此心心即
理也此心無私欲之蔽即是天理不須外面添
一分以此純乎天理之心發之事父便是孝發
之事君便是忠發之交友治民便是信與仁只
在此心去人欲存天理上用功便是愛曰聞先
生如此說愛已覺有省悟處但舊說纏於胸中
尚有未脫然者如事父一事其間温淸定省之
類有許多節目不亦須講求否先生曰如何不
講求只是有箇頭腦只是就此心去人欲存天
理上講求就如講求冬温也只是要盡此心之
孝恐怕有一毫人欲間雜講求夏淸也只是要
盡此心之孝恐怕有一毫人欲間雜只是講求
得此心此心若無人欲純是天理是箇誠於孝
親的心冬時自然思量父母的寒便自要去求
筒温的道理夏時自然思量父的熱便自要去
求箇凊的道理這都是那誠孝的心發出來的
條件却是須有這誠孝的心然後有這條件發
出來譬之樹木這誠孝的心便是根許多條件
便是枝葉須先有根然後有枝葉不是先尋了
枝葉然後去種根禮記言孝子之有深愛者必
有和氣有和氣者必有愉色有愉色者必有婉
容須是有箇深愛做根便自然如此
鄭朝朔問至善亦須有從事物上求者先生曰至
善只是此心純乎天理之極便是更於事物上
怎生求且試說幾件看朝朔曰且如事親如何
而爲温淸之節如何而爲奉飬之宜須求箇是
當方是至善所以有學問思辯之功先生曰若
只是溫淸之節奉飬之宜可一日二日講之而
盡用得甚學問思辯惟於溫凊時也只要此心
純乎天理之極奉飬時也只要此心純乎天理
之極此則非有學問思辯之功將不免於毫釐
千里之繆所以雖在聖人猶加精一之訓若只
是那些儀節求得是當便謂至善卽如今扮戲
子扮得許多温凊奉飬的儀節是當亦可謂之
至善矣愛於是日又有省
愛因未會先生知行合一之訓與宗賢惟賢往復
辯論未能决以問於先生先生曰試舉看愛曰
如今人儘有知得父當孝兄當弟者却不能孝
不能弟便是知與行分明是兩件先生曰此巳
被私欲隔斷不是知行的本體了未有知而不
行者知而不行只是未知聖賢教人知行正是
要復那本體不是着你只恁的便罷故大學指
箇真知行與人看說如好好色如惡惡臭見好
色屬知好好色屬行只見那好色時巳自好子
不是見了後又立箇心去好聞惡臭屬知惡惡
臭屬行只聞那惡臭時已自惡了不是聞了後
别立箇心去惡如鼻塞人雖見惡臭在前鼻中
不曾聞得便亦不甚惡亦只是不曾知臭就如
稱某人知孝某人知弟必是其人已曾行孝行
弟方可稱他知孝知弟不成只是曉得說些孝
弟的話便可稱爲知孝弟又如知痛必已自痛
了方知痛知寒必巳自寒了知饑必巳自饑了
知行如何分得開此便是知行的本體不曾有
私意隔斷的聖人教人必要是如此方可謂之
知不然只是不曾知此却是何等緊切着實的
工夫如今苦苦定要說知行做兩箇是甚麽意
某要說做一箇是甚麽意若不知立言宗旨只
管說一箇兩箇亦有甚用愛曰古人說知行做
兩箇亦是要人見箇分曉一行做知的功夫一
行做行的功夫即功夫始有下落先生曰此却
失了古人宗旨也某嘗說知是行的主意行是
知的功夫知是行之始行是知之成若會得時
只說一箇知已自有行在只說一箇行已自有
知在古人所以旣說一箇知又說一箇行者只
爲世間有一種人懵懵懂懂的任意去做全不
解思惟省察也只是箇冥行妄作所以必說箇
知方纔行得是又有一種人茫茫蕩蕩懸空去
田索全不肯着實躬行也只是箇揣摸影響所
以必說一箇行方纔知得真此是古人不得已
𥙷偏救弊的說話若見得這箇意時卽一言而
足今人却就將知行分作兩件去做以爲必先
知了然後能行我如今且去講習討論做知的
工夫待知得真了方去做行的工夫故遂終身
不行亦遂終身不知此不是小病痛其來已非
一日矣某今說箇知行合一正是對病的藥又
不是某鑿空杜撰知行本體原是如此今若知
得宗旨時即說兩箇亦不妨亦只是一箇若不
會宗旨便說一箇亦濟得甚事只是閒說話
愛問昨聞先生止至善之教已覺功夫有用力處
但與朱子格物之訓思之終不能合先生曰格
物是止至善之功旣知至善即知格物矣愛曰
昨以先生之教推之格物之說似亦見得大略
但朱子之訓其於書之精一論語之博約孟子
之盡心知性皆有所證㩀以是未能釋然先生
曰子夏篤信聖人曾子反求諸已篤信固亦是
然不如反求之切今旣不得於心安可狃於舊
聞不求是當就如朱子亦尊信程子至其不得
於心處亦何嘗苟從精一博約盡心本自與吾
說脗合但未之思耳朱子格物之訓未免牽合
附會非其本旨精是一之功博是約之功曰仁
旣明知行合一之說此可一言而喻盡心知性
知天是生知安行事存心飬性事天是學知利
行事夭夀不貳修身以俟是困知勉行事朱子
錯訓格物只爲倒看了此意以盡心知性爲物
格知至要初學便去做生知安行事如何做得
愛問盡心知性何以爲生知安行先生曰性是
心之體天是性之原盡心即是盡性惟天下至
誠爲能盡其性知天地之化育存心者心有未
盡也知天如知州知縣之知是自巳分上事巳
與天爲一事天如子之事父臣之事君須是恭
敬奉承然後能無失尚與天爲二此便是聖賢
之别至於夭夀不貳其心乃是教學者一心爲
善不可以窮通夭夀之故便把爲善的心變動
了只去修身以俟命見得窮通夀夭有箇命在
我亦不必以此動心事天雖與天爲二已自見
得箇天在面前俟命便是未曾見面在此等候
相似此便是初學立心之始有箇困勉的意在
今却倒做了所以使學者無下手處愛曰昨聞
先生之教亦影影見得功夫須是如此今聞此
說益無可疑愛昨曉思格物的物字即是事字
皆從心上說先生曰然身之主宰便是心心之
所發便是意意之本體便是知意之所在便是
物如意在於事親即事親便是一物意在於事
君即事君便是一物意在於仁民愛物即仁民
愛物便是一物意在於視聽言動即視聽言動
便是一物所以某說無心外之理無心外之物
中庸言不誠無物大學明明德之功只是箇誠
意誠意之功只是箇格物
先生又曰格物如孟子大人格君心之格是去其
心之不正以全其本體之正但意念所在即要
去其不正以全其正卽無時無處不是存天理
卽是窮理天理卽是明德窮理卽是明明德
又曰知是心之本體心自然會知見父自然知孝
見兄自然知弟見孺子入井自然知惻隱此便
是良知不假外求若良知之發更無私意障碍
即所謂充其惻隱之心而仁不可勝用矣然在
常人不能無私意障碍所以須用致知格物之
功勝私復理即心之良知更無障碍得以充塞
流行便是致其知知致則意誠
愛問先生以博文爲約禮功夫深思之未能得略
請開示先生曰禮字卽是理字理之發見可見
者謂之文文之隱微不可見者謂之理只是一
物約禮只是要此心純是一箇天理要此心純
是天理須就理之發見處用功如發見於事親
時就在事親上學存此天理發見於事君時就
在事君上學存此天理發見於處富貴貧賤時
就在處富貴貧賤上學存此天理發見於處患
難夷狄時就在處患難夷狄上學存此天理至
於作止語默無處不然隨他發見處即就那上
面學箇存天理這便是博學之於文便是約禮
的功夫博文即是惟精約禮即是惟一
愛問道心常爲一身之主而人心每聽命以先生
精一之訓推之此語似有弊先生曰然心一也
未雜於人謂之道心雜以人僞謂之人心人心
之得其正者即道心道心之失其正者即人心
初非有二心也程子謂人心即人欲道心即天
理語若分析而意實得之今曰道心爲主而人
心聽命是二心也天理人欲不並立安有天理
爲主人欲又從而聽命者
愛問文中子韓退之先生曰退之文人之雄耳文
中子賢儒也後人徒以文詞之故推尊退之其
實退之去文中子遠甚愛問何以有擬經之失
先生曰擬經恐未可盡非且說後世儒者著述
之意與擬經如何愛曰世儒著述近名之意不
無然期以明道擬經純若爲名先生曰著述以
明道亦何所效法曰孔子刪述六經以明道也
先生曰然則擬經獨非效法孔子乎愛曰著述
即於道有所發明擬經似徒擬其迹恐於道無
𥙷先生曰子以明道者使其反朴還淳而見諸
行事之實乎抑將美其言辭而徒以譊譊於世
也天下之大亂由虛文勝而實行衰也使道明
於天下則六經不必述刪述六經孔子不得巳
也自伏羲畫卦至於文王周公其間言易如連
山歸藏之屬紛紛籍籍不知其幾易道大亂孔
子以天下好文之風日盛知其說之將無紀極
於是取文王周公之說而贊之以爲惟此爲得
其宗於是紛紛之說盡廢而天下之言易者始
一書詩禮樂春秋皆然書自典謨以後詩自二
南以降如九丘八索一切淫哇逸蕩之詞蓋不
知其幾千百篇禮樂之名物度數至是亦不可
勝窮孔子皆刪削而述正之然後其說始廢如
書詩禮樂中孔子何嘗加一語今之禮記諸說
皆後儒附會而成巳非孔子之舊至於春秋雖
稱孔子作之其實皆魯史舊文所謂筆者筆其
舊所謂削者削其繁是有减無增孔子述六經
懼繁文之亂天下惟簡之而不得使天下務去
其文以求其實非以文教之也春狄以後繁文
益盛天下益亂始皇焚書得罪是出於私意又
不合焚六經若當時志在明道其諸反經叛理
之說悉取而焚之亦正暗合刪述之意自秦漢
以降文又日盛若欲盡去之斷不能去只宜取
法孔子錄其近是者而表章之則其諸怪悖之
說亦宜漸漸自廢不知文中子當時擬經之意
如何某切深有取於其事以爲聖人復起不能
易也天下所以不治只因文盛實衰人出巳見
新奇相高以眩俗取譽徒以亂天下之聰明塗
天下之耳目使天下靡然爭務修餙文詞以求
知於世而不復知有敦本尚實反朴還淳之行
是皆著述者有以啓之愛曰著述亦有不可缺
者如春秋一經若無左傳恐亦難曉先生曰春
秋必待傳而後明是歇後謎語矣聖人何苦爲
此艱深隱晦之詞左傳多是魯史舊文若春秋
須此而後明孔子何必削之愛曰伊川亦云傳
是案經是斷如書弑某君伐某國若不明其事
恐亦難斷先生曰伊川此言恐亦是相沿世儒
之說未得聖人作經之意如書弑君即弑君便
是罪何必更問其弑君之詳征伐當自天子出
書伐國即伐國便是罪何必更問其伐國之詳
聖人述六經只是要正人心只是要存天理去
人欲於存天理去人欲之事則嘗言之或因人
請問各隨分量而說亦不肯多道恐人專求之
言語故曰予欲無言若是一切縱人欲滅天理
的事又安肯詳以示人是長亂導奸也故孟子
云仲尼之門無道桓文之事者是以後世無傳
焉此便是孔門家法世儒只講得一箇伯者的
學問所以要知得許多隂謀詭計純是一片功
利的心與聖人作經的意思正相反如何思量
得通因嘆曰此非逹天德者未易與言此也又
曰孔子云吾猶及史之闕文也孟子云盡信書
不如無書吾於武成取二三策而已孔子刪書
於唐虞夏四五百年間不過數篇豈更無一事
而所述止此聖人之意可知矣聖人只是要刪
去繁文後儒却只要添上愛曰聖人作經只是
要去人欲存天理如五伯以下事聖人不欲詳
以示人則誠然矣至如堯舜以前事如何略不
少見先生曰羲黃之世其事闊疎傳之者鮮矣
此亦可以想見其時全是淳龐朴素略無文采
的氣象此便是太古之治非後世可及愛曰如
三墳之類亦有傳者孔子何以刪之先生曰縱
有傳者亦於世變漸非所宜風氣益開文采日
勝至於周末雖欲變以夏商之俗巳不可挽况
唐虞乎又况羲黃之世乎然其治不同其道則
一孔子於堯舜則祖述之於文武則憲章之文
武之法即是堯舜之道但因時致治其設施政
令巳自不同即夏商事業施之於周巳有不合
故周公思兼三王其有不合仰而思之夜以繼
日况太古之治豈復能行斯固聖人之所可略
也又曰專事無爲不能如三王之因時致治而
必欲行以太古之俗即是佛老的學術因時致
治不能如三王之一本於道而以功利之心行
之即是伯者以下事業後世儒者許多講來講
去只是講得箇伯術
又曰唐虞以上之治後世不可復也略之可也三
代以下之治後世不可法也削之可也惟三代
之治可行然而世之論三代者不明其本而徒
事其末則亦不可復矣
愛曰先儒論六經以春秋爲史史專記事恐與五
經事體終或稍異先生曰以事言謂之史以道
言謂之經事即道道即事春秋亦經五經亦史
易是包犧氏之史書是堯舜以下史禮樂是
三代史其事同其道同安有所謂異
又曰五經亦只是史史以明善惡示訓戒善可爲
訓者特存其迹以示法惡可爲戒者存其戒而
削其事以杜奸愛曰存其迹以示法亦是存天
理之本然削其事以杜奸亦是遏人欲於將萌
否先生曰聖人作經固無非是此意然又不必
泥着文句愛又問惡可爲戒者存其戒而削其
事以杜奸何獨於詩而不刪鄭衞先儒謂惡者
可以懲創人之逸志然否先生曰詩非孔門之
舊本矣孔子云放鄭聲鄭聲淫又曰惡鄭聲之
亂雅樂也鄭衞之音亡國之音也此是孔門家
法孔子所定三百篇皆所謂雅樂皆可奏之郊
廟奏之鄕黨皆所以宣暢和平涵泳德性移風
易俗安得有此是長淫導奸矣此必秦火之後
世儒附會以足三百篇之數蓋淫泆之詞世俗
多所喜傳如今閭巷皆然惡者可以懲創人之
逸志是求其說而不得從而爲之辭
愛因舊說汨沒始聞先生之教實是駭愕不定無
入頭處其後聞之既久漸知反身實踐然後始
信先生之學爲孔門嫡傳舍是皆傍蹊小徑斷
港絶河失如說格物是誠意的工夫明善是誠
身的工夫窮理是盡性的工夫道問學是尊德
性的工夫博文是約禮的工夫惟精是惟一的
工夫諸如此類始皆落落難合其後思之既久
不覺手舞足蹈
右曰仁所錄
陸澄問主一之功如讀書則一心在讀書上接客
則一心在接客上可以爲主一乎先生曰好色
則一心在好色上好貨則一心在好貨上可以
爲主一乎是所謂逐物非主一也主一是專主
一箇天理
問立志先生曰只念念要存天理即是立志能不
忘乎此久則自然心中凝聚猶道家所謂結聖
胎也此天理之念常存馴至於美大聖神亦只
從此一念存飬擴充去耳
日間工夫覺紛擾則静坐覺懶看書則且看書是
亦因病而藥
處朋友務相下則得益相上則損
孟源有自是好名之病先生屢責之一日警責方
巳一友自陳日來工夫請正源從傍曰此方是
尋着源舊時家當先生曰爾病又發源色變議
擬欲有所辨先生曰爾病又發因喻之曰此是
汝一生大病根譬如方丈地内種此一大樹雨
露之滋土脉之力只滋飬得這箇大根四傍縱
要種些嘉榖上面被此樹葉遮覆下面被此樹
根盤結如何生長得成湏用伐去此樹纖根勿
留方可種植嘉種不然任汝耕耘培壅只是滋
飬得此根
問後世著述之多恐亦有亂正學先生曰人心天
理渾然聖賢筆之書如寫真傳神不過示人以
形狀大略使之因此而討求其真耳其精神意
氣言笑動止固有所不能傳也後世著述是又
將聖人所畫摹倣謄寫而妄自分析加增以逞
其技其失真愈遠矣
問聖人應變不窮莫亦是預先講求否先生曰如
何講求得許多聖人之心如明鏡只是一箇明
則隨感而應無物不照未有已往之形尚在未
照之形先具者若後世所講却是如此是以與
聖人之學大背周公制禮作樂以文天下皆聖
人所能爲堯舜何不盡爲之而待於周公孔子
刪述六經以詔萬世亦聖人所能爲周公何不
先爲之而有待於孔子是知聖人遇此時方有
此事只怕鏡不明不怕物來不能照講求事變
亦是照時事然學者却須先有箇明的工夫學
者惟患此心之未能明不患事變之不能盡曰
然則所謂冲漠無朕而萬象森然已具者其言
何如曰是說本自好只不善看亦便有病痛
義理無定在無窮盡吾與子言不可以少有所得
而遂謂止此也再言之十年二十年五十年未
有止也他日又曰聖如堯舜然堯舜之上善無
盡惡如桀紂然桀紂之下惡無盡使桀紂未死
惡寧止此乎使善有盡&KR4175;文王何以望道而未
之見
問靜時亦覺意思好才遇事便不同如何先生曰
是徒知静飬而不用克巳工夫也如此臨事便
要傾倒人須在事上磨方立得住方能靜亦定
動亦定
問上逹工夫先生曰後儒教人纔涉精微便謂上
逹未當學且說下學是分下學上逹爲二也夫
目可得見耳可得聞口可得言心可得思者皆
下學也目不可得見耳不可得聞口不可得言
心不可得思者上逹也如木之栽培灌漑是下
學也至於日夜之所息條逹暢茂乃是上逹人
安能預其力哉故凡可用功可告語者皆下學
上逹只在下學裏凡聖人所說雖極精微俱是
下學學者只從下學裏用功自然上逹去不必
别尋箇上逹的工夫
持志如心痛一心在痛上豈有工夫說閒話管閒
事
問惟精惟一是如何用功先生曰惟一是惟精主
意惟精是惟一功夫非惟精之外復有惟一也
精字從米姑以米譬之要得此米純然潔白便
是惟一意然非加舂簸篩揀惟精之工則不能
純然潔白也舂簸篩揀是惟精之功然亦不過
要此米到純然潔白而已博學審問慎思明辨
篤行者皆所以爲惟精而求惟一也他如博文
者即約禮之功格物致知者即誠意之功道問
學即尊德性之功明善即誠身之功無二說也
知者行之始行者知之成聖學只一箇功夫知行
不可分作兩事
&KR0238;雕開曰吾斯之未能信夫子說之子路使子羔
爲費宰子曰賊夫人之子曾點言志夫子許之
聖人之意可見矣
問寧靜存心時可爲未發之中否先生曰今人存
心只定得氣當其寧靜時亦只是氣寧靜不可
以爲未發之中曰未便是中莫亦是求中功夫
曰只要去人欲存天理方是功夫靜時念念去
人欲存天理動時念念去人欲存天理不管寧
靜不寧靜若靠那寧静不惟漸有喜靜厭動之
弊中間許多病痛只是潜伏在終不能絶去遇
事依舊滋長以循理爲主何嘗不寧靜以寧靜
爲主未必能循理
問孔門言志由求任政事公西赤任禮樂多少實
用及曾晳說來却似要的事聖人却許他是意
何如曰三子是有意必有意必便偏着一邊能
此未必能彼曾點這意思却無意必便是素其
位而行不願乎其外素夷狄行乎夷狄素患難
行乎患難無入而不自得矣三子所謂汝器也
曾點便有不器意然三子之才各卓然成章非
若世之空言無實者故夫子亦皆許之
問知識不長進如何先生曰爲學須有本原須從
本原上用力漸漸盈科而進仙家說嬰兒亦善
譬嬰兒在母腹時只是純氣有何知識出胎後
方始能啼旣而後能笑又旣而後能識認其父
母兄弟又旣而後能立能行能持能負卒乃天
下之事無不可能皆是精氣日足則筋力日強
聰明日開不是出胎日便講求推尋得來故須
有箇本原聖人到位天地育萬物也只從喜怒
哀樂未發之中上飬來後儒不明格物之說見
聖人無不知無不能便欲於初下手時講求得
盡豈有此理又曰立志用功如種樹然方其根
芽猶未有幹及其有幹尚未有枝枝而後葉葉
而後花實初種根時只管栽培灌漑勿作枝想
勿作葉想勿作花想勿作實想懸想何益但不
忘栽培之功怕沒有枝葉花實
問看書不能明如何先生曰此只是在文義上穿
求故不明如此又不如爲舊時學問他到看得
多解得去只是他爲學雖極解得明曉亦終身
無得須於心體上用功凡明不得行不去須反
在自心上體當即可通蓋四書五經不過說這
心體這心體即所謂道心體明即是道明更無
二此是爲學頭腦處
虛靈不昧衆理具而萬事出心外無理心外無事
或問晦庵先生曰人之所以爲學者心與理而巳
此語如何曰心即性性即理下一與字恐未免
爲二此在學者善觀之
或曰人皆有是心心即理何以有爲善有爲不善
先生曰惡人之心失其本體
問析之有以極其精而不亂然後合之有以盡其
大而無餘此言如何先生曰恐亦未盡此理豈
容分析又何須凑合得聖人說精一自是盡
省察是有事時存飬存飬是無事時省察
澄嘗問象山在人情事變上做工夫之說先生曰
除了人情事變則無事矣喜怒哀樂非人情乎
自視聽言動以至富貴貧賤患難死生皆事變
也事變亦只在人情裏其要只在致中和致中
和只在謹獨
澄問仁義禮智之名因巳發而有曰然他日澄曰
惻隱羞惡辭讓是非是性之表德邪曰仁義禮
智也是表德性一而巳自其形體也謂之天主
宰也謂之帝流行也謂之命賦於人也謂之性
主於身也謂之心心之發也遇父便謂之孝遇
君便謂之忠自此以往名至於無窮只一性而
巳猶人一而巳對父謂之子對子謂之父自此
以往至於無窮只一人而巳人只要在性上用
功看得一性字分明即萬理燦然
一日論爲學工夫先生曰教人爲學不可執一偏
初學時心猿意馬拴縛不定其所思慮多是人
欲一邊故且教之靜坐息思慮久之俟其心意
稍定只懸空静守如槁木死灰亦無用須教他
省察克治省察克治之功則無時而可間如去
盜賊須有箇掃除廓淸之意無事時將好色好
貨好名等私逐一追究搜尋出來定要拔去病
根永不復起方始爲快常如猫之捕鼠一眼看
着一耳聽着纔有一念萌動即與克去斬釘截
鐡不可姑容與他方便不可窩藏不可放他出
路方是眞實用功方能掃除廓淸到得無私可
克自有端拱時在雖曰何思何慮非初學時事
初學必須思省察克治即是思誠只思一箇天
理到得天理純全便是何思何慮矣
澄問有人夜怕鬼者柰何先生曰只是平日不能
集義而心有所慊故怕若素行合於神明何怕
之有子莘曰正直之鬼不須怕恐邪鬼不管人
善惡故未免怕先生曰豈有邪鬼能迷正人乎
只此一怕即是心邪故有迷之者非鬼迷也心
自迷耳如人好色即是色鬼迷好貨即是貨鬼
迷怒所不當怒是怒鬼迷懼所不當懼是懼鬼
迷也
定者心之本體天理也動靜所遇之時也
澄問學庸同異先生曰子思括大學一書之義爲
中庸首章
問孔子正名先儒說上告天子下告方伯廢輒立
郢此意如何先生曰恐難如此豈有一人致敬
盡禮待我而爲政我就先去廢他豈人情天理
孔子旣肯與輒爲政必已是他能傾心委國而
聽聖人盛德至誠必已感化衛輒使知無父之
不可以爲人必將痛哭奔走往迎其父父子之
愛本於天性輒能悔痛真切如此蒯瞶豈不感
動底豫蒯瞶旣還輒乃致國請戮聵巳見化於
子又有夫子至誠調和其間當亦决不肯受仍
以命輒羣臣百姓又必欲得輒爲君輒乃自暴
其罪惡請於天子告於方伯諸侯而必欲致國
於父瞶與羣臣百姓亦皆表輒悔悟仁孝之美
請於天子告於方伯諸侯必欲得輒而爲之君
於是集命於輒使之復君衛國輒不得巳乃如
後世上皇故事率羣臣百姓尊瞶爲太公備物
致飬而始退復其位焉則君君臣臣父父子子
名正言順一舉而可爲政於天下矣孔子正名
或是如此
澄在鴻臚寺倉居忽家信至言兒病危澄心甚憂
悶不能堪先生曰此時正宜用功若此時放過
閑時講學何用人正要在此等時磨鍊父之愛
子自是至情然天理亦自有箇中和處過即是
私意人於此處多認做天理當憂則一向憂苦
不知巳是有所憂患不得其正大抵七情所感
多只是過少不及者才過便非心之本體必須
調停適中始得就如父母之喪人子豈不欲一
哭便死方快於心然却曰毁不滅性非聖人強
制之也天理本體自有分限不可過也人但要
識得心體自然增减分毫不得
不可謂未發之中常人俱有蓋體用一源有是體
即有是用有未發之中即有發而皆中節之和
今人未能有發而皆中節之和須知是他未發
之中亦未能全得
易之辭是初九潛龍勿用六字易之象是初畫易
之變是值其畫易之占是用其辭
夜氣是就常人說學者能用功則日間有事無事
皆是此氣翕聚發生處聖人則不消說夜氣
澄問操存舍亡章曰出入無時莫知其鄉此雖就
常人心說學者亦須是知得心之本體亦元是
如此則操存功夫始没病痛不可便謂出爲亡
入爲存若論本體元是無出無入的若論出入
則其思慮運用是出然主宰常昭昭在此何出
之有旣無所出何入之有程子所謂腔子亦只
是天理而巳雖終日應酬而不出天理即是在
腔子裏若出天理斯謂之放斯謂之亡又曰出
入亦只是動靜動靜無端豈有鄕邪
王嘉秀問佛以出離生死誘人入道仙以長生久
視誘人入道其心亦不是要人做不好究其極
至亦是見得聖人上一截然非入道正路如今
仕者有由科有由貢有由傳奉一般做到大官
畢竟非入仕正路君子不由也仙佛到極處與
儒者略同但有了上一截遺了下一截終不似
聖人之全然其上一截同者不可誣也後世儒
者又只得聖人下一截分裂失真流而爲記誦
詞章功利訓詁亦卒不免爲異端是四家者終
身勞苦於身心無分毫益視彼仙佛之徒淸心
寡慾超然於世累之外者反若有所不及矣今
學者不必先排仙佛且當篤志爲聖人之學聖
人之學明則仙佛自泯不然則此之所學恐彼
或有不屑而反欲其俯就不亦難乎鄙見如此
先生以爲何如先生曰所論大略亦是但謂上
一截下一截亦是人見偏了如此若論聖人大
中至正之道徹上徹下只是一貫更有甚上一
截下一截一隂一陽之謂道但仁者見之便謂
之仁知者見之便謂之智百姓又日用而不知
故君子之道鮮矣仁智豈可不謂之道但見得
偏了便有弊病
蓍固是易龜亦是易
問孔子謂武王未盡善恐亦有不滿意先生曰在
武王自合如此曰使文王未没畢竟如何曰文
王在時天下三分已有其二若到武王伐商之
時文王若在或者不致興兵必然這一分亦來
歸了文王只善處紂使不得縱惡而已
問孟子言執中無權猶執一先生曰中只是天理
只是易隨時變易如何執得須是因時制宜難
預先定一箇規矩在如後世儒者要將道理一
一說得無罅漏立定箇格式此正是執一
唐詡問立志是常存箇善念要爲善去惡否曰善
念存時即是天理此念即善更思何善此念非
惡更去何惡此念如樹之根芽立志者長立此
善念而巳從心所欲不踰矩只是志到熟處
精神道德言動大率收歛爲主發散是不得已天
地人物皆然
問文中子是如何人先生曰文中子庶幾具體而
微惜其蚤死問如何却有續經之非曰續經亦
未可盡非請問良久曰更覺良工心獨苦
許魯齋謂儒者以治生爲先之說亦誤人
問仙家元氣元神元精先生曰只是一件流行爲
氣凝聚爲精妙用爲神
喜怒哀樂本體自是中和的纔自家着些意思便
過不及便是私
問哭則不歌先生曰聖人心體自然如此
克巳須要掃除廓淸一毫不存方是有一毫在則
衆惡相引而來
問律呂新書先生曰學者當務爲急算得此數熟
亦恐未有用必須心中先具禮樂之本方可且
如其書說多用管以候氣然至冬至那一刻時
管灰之飛或有先後須臾之間焉知那管正値
冬至之刻須自心中先曉得冬至之刻始得此
便有不通處學者須先從禮樂本原上用功
曰仁云心猶鏡也聖人心如明鏡常人心如昏鏡
近世格物之說如以鏡照物照上用功不知鏡
尚昏在何能照先生之格物如磨鏡而使之明
磨上用功明了後亦未嘗廢照
問道之精粗先生曰道無精粗人之所見有精粗
如這一間房人初進來只見一箇大規模如此
處久便柱壁之類一一看得明白再久如柱上
有些文藻細細都看出來然只是一間房
先生曰諸公近見時少疑問何也人不用功莫不
自以爲巳知爲學只循而行之是矣殊不知私
欲日生如地上塵一日不掃便又有一層着實
用功便見道無終窮愈探愈深必使精白無一
毫不徹方可
問知至然後可以言誠意今天理人欲知之未盡
如何用得克巳工夫先生曰人若真實切巳用
功不已則於此心天理之精微日見一日私欲
之細微亦日見一日若不用克巳工夫終日只
是說話而巳天理終不自見私欲亦終不自見
如人走路一般走得一叚方認得一叚走到岐
路處有疑便問問了又走方漸能到得欲到之
處今人於已知之天理不肯存已知之人欲不
肯去且只管愁不能盡知只管閒講何益之有
且待克得自巳無私可克方愁不能盡知亦未
遲在
問道一而巳古人論道往往不同求之亦有要乎
先生曰道無方體不可執着却拘滯於文義上
求道遠矣如今人只說天其實何嘗見天謂日
月風雷即天不可謂人物草木不是天亦不可
道卽是天若識得時何莫而非道人但各以其
一隅之見認定以爲道止如此所以不同若解
向裏尋求見得自已心體即無時無處不是此
道亘古亘今無終無始更有甚同異心即道道
卽天知心則知道知天又曰諸君要實見此道
須從自已心上體認不假外求始得
問名物度數亦須先講求否先生曰人只要成就
自家心體則用在其中如飬得心體果有未發
之中自然有發而中節之和自然無施不可苟
無是心雖預先講得世上許多名物度數與已
原不相干只是裝綴臨時自行不去亦不是將
名物度數全然不理只要知所先後則近道又
曰人要隨才成就才是其所能爲如夔之樂稷
之種是他資性合下便如此成就之者亦只是
要他心體純乎天理其運用處皆從天理上發
來然後謂之才到得純乎天理處亦能不器使
䕫稷易藝而爲當亦能之又曰如素冨貴行乎
富貴素患難行乎患難皆是不器此惟養得心
體正者能之
與其爲數頃無源之塘水不若爲數尺有源之井
水生意不窮時先生在塘邊坐傍有井故以之
喻學云
問世道日降太古時氣象如何復見得先生曰一
日便是一元人平旦時起坐未與物接此心清
明景象便如在伏羲時遊一般
問心要逐物如何則可先生曰人君端拱淸穆六
卿分職天下乃治心統五官亦要如此今眼要
視時心便逐在色上耳要聽時心便逐在聲上
如人君要選官時便自去坐在吏部要調軍時
便自去坐在兵部如此豈惟失却君體六卿亦
皆不得其職
善念發而知之而充之惡念發而知之而遏之知
與充與遏者志也天聰明也聖人只有此學者
當存此
澄曰好色好利好名等心固是私欲如閒思雜慮
如何亦謂之私欲先生曰畢竟從好色好利好
名等根上起自尋其根便見如汝心中决知是
無有做劫盜的思慮何也以汝元無是心也汝
若於貨色名利等心一切皆如不做劫盗之心
一般都消滅了光光只是心之本體看有甚閒
思慮此便是寂然不動便是未發之中便是廓
然太公自然感而遂通自然發而中節自然物
來順應
問志至氣次先生曰志之所至氣亦至焉之謂非
極至次貳之謂持其志則飬氣在其中無暴其
氣則亦持其志矣孟子救告子之偏故如此夾
持說
問先儒曰聖人之道必降而自卑賢人之言則引
而自高如何先生曰不然如此却乃僞也聖人
如天無往而非天三光之上天也九地之下亦
天也天何嘗有降而自卑此所謂大而化之也
賢人如山嶽守其高而已然百仞者不能引而
爲千仞千仞者不能引而爲萬仞是賢人未嘗
引而自高也引而自高則僞矣
問伊川謂不當於喜怒哀樂未發之前求中延平
却教學者看未發之前氣象何如先生曰皆是
也伊川恐人於未發前討箇中把中做一物看
如吾向所謂認氣定時做中故令只於涵飬省
察上用功延平恐人未便有下手處故令人時
時刻刻求未發前氣象使人正目而視惟此傾
耳而聽惟此即是戒愼不睹恐懼不聞的工夫
皆古人不得已誘人之言也
澄問喜怒哀樂之中和其全體常人固不能有如
一件小事當喜怒者平時無有喜怒之心至其
臨時亦能中節亦可謂之中和乎先生曰在一
時一事固亦可謂之中和然未可謂之大本逹
道人性皆善中和是人人原有的豈可謂無但
常人之心旣有所昏蔽則其本體雖亦時時發
見終是暫明暫滅非其全體大用矣無所不中
然後謂之大本無所不和然後謂之逹道惟天
下之至誠然後能立天下之大本曰澄於中字
之義尚未明曰此須自心體認出來非言語所
能喻中只是天理曰何者爲天理曰去得人欲
便識天理曰天理何以謂之中曰無所偏倚曰
無所偏倚是何等氣象曰如明鏡然全體瑩徹
略無纖塵染着曰偏倚是有所染着如着在好
色好利好名等項上方見得偏倚若未發時美
色名利皆未相着何以便知其有所偏倚曰雖
未相着然平日好色好利好名之心原未嘗無
旣未嘗無即謂之有旣謂之有則亦不可謂無
偏倚譬之病瘧之人雖有時不發而病根原不
曾除則亦不得謂之無病之人矣須是平日好
色好利好名等項一應私心掃除蕩滌無復纖
毫留滯而此心全體廓然純是天理方可謂之
喜怒哀樂未發之中方是天下之大本
問顔子没而聖學亡此語不能無疑先生曰見聖
道之全者惟顔子觀喟然一嘆可見其謂夫子
循循然善誘人博我以文約我以禮是見破後
如此說博文約禮如何是善誘人學者須思之
道之全體聖人亦難以語人須是學者自修自
悟顔子雖欲從之末由也已卽文王望道未見
意望道未見乃是真見顔子没而聖學之正派
遂不盡傳矣
問身之主爲心心之靈明是知知之發動是意意
之所着爲物是如此否先生曰亦是
只存得此心常見在便是學過去未來事思之何
益徒放心耳
言語無序亦足以見心之不存
尚謙問孟子之不動心與告子異先生曰告子是
硬把捉着此心要他不動孟子却是集義到自
然不動又曰心之本體原自不動心之本體即
是性性即是理性元不動理元不動集義是復
其心之本體
萬象森然時亦冲漠無朕冲漠無朕卽萬象森然
冲漠無朕者一之父萬象森然者精之母一中
有精精中有一
心外無物如吾心發一念孝親卽孝親便是物
先生曰今爲吾所謂格物之學者尚多流於口耳
况爲口耳之學者能反於此乎天理人欲其精
微必時時用力省察克治方日漸有見如今一
說話之間雖只講天理不知心中倏忽之間巳
有多少私欲蓋有竊發而不知者雖用力察之
尚不易見况徒口講而可得盡知乎今只管講
天理來頓放着不循講人欲來頓放着不去豈
格物致知之學後世之學其極至只做得箇義
襲而取的工夫
問格物先生曰格者正也正其不正以歸於正也
問知止者知至善只在吾心元不在外也而后志
定曰然
問格物於動處用功否先生曰格物無間動靜靜
亦物也孟子謂必有事焉是動靜皆有事
工天難處全在格物致知上此即誠意之事意旣
誠大叚心亦自正身亦自修但正心修身工夫
亦各有用力處修身是巳發邊正心是未發邊
心正則中身修則和
自格物致知至平天下只是一箇明明德雖親民
亦明德事也明德是此心之德即是仁仁者以
天地萬物爲一體使有一物失所便是吾仁有
未盡處
只說明明德而不說親民便似老佛
至善者性也性元無一毫之惡故曰至善止之是
復其本然而巳
問知至善即吾性吾性具吾心吾心乃至善所止
之地則不爲向時之紛然外求而志定矣定則
不擾擾而静静而不妄動則安安則一心一意
只在此處千思萬想務求必得此至善是能慮
而得矣如此說是否先生曰大略亦是
問程子云仁者以天地萬物爲一體何墨氏兼愛
反不得謂之仁先生曰此亦甚難言須是諸君
自體認出來始得仁是造化生生不息之理雖
瀰漫周遍無處不是然其流行發生亦只有箇
漸所以生生不息如冬至一陽生必自一陽生
而後漸漸至於六陽若無一陽之生豈有六陽
隂亦然惟其漸所以便有箇發端處惟其有箇
發端處所以生惟其生所以不息譬之木其始
抽芽便是木之生意發端處抽芽然後發幹發
幹然後生枝生葉然後是生生不息若無芽何
以有幹有枝葉能抽芽必是下面有箇根在有
根方生無根便死無根何從抽芽父子兄弟之
愛便是人心生意發端處如木之抽芽自此而
仁民而愛物便是發幹生枝生葉墨氏兼愛無
差等將自家父子兄弟與途人一般看便自没
了發端處不抽芽便知得他無根便不是生生
不息安得謂之仁孝弟爲仁之本却是仁理從
裏面發生出來
問延平云當理而無私心當理與無私心如何分
别先生曰心即理也無私心即是當理未當理
便是私心若析心與理言之恐亦未善又問釋
氏於世間一切情欲之私都不染着似無私心
但外棄人倫却似未當理曰亦只是一統事都
只是成就他一箇私已的心
侃問持志如心痛一心在痛上安有工夫說閑語
管閑事先生曰初學工夫如此用亦好但要使
知出入無時莫如其鄉心之神明原是如此工
夫方有着落若只死死守着恐於工夫上又發
病
侃問專涵飬而不務講求將認欲作理則如之何
先生曰人須是知學講求亦只是涵飬不講求
只是涵飬之志不切曰何謂知學曰且道爲何
而學學箇甚曰嘗聞先生教學是學存天理心
之本體即是天理體認天理只要自心地無私
意曰如此則只須克去私意便是又愁甚理欲
不明曰正恐這些私意認不真曰總是志未切
志切目視耳聽皆在此安有認不真的道理是
非之心人皆有之不假外求講求亦只是體當
自心所見不成去心外别有箇見
先生問在坐之友比來工夫何似一友舉虛明意
思先生曰此是說光景一友叙今昔異同先生
曰此是說效驗二友惘然請是先生曰吾軰今
日用功只是要爲善之心真切此心眞切見善
卽遷有過卽改方是眞切工夫如此則人欲日
消天理日明若只管求光景說效驗却是助長
外馳病痛不是工夫
朋友觀書多有摘議晦庵者先生曰是有心求異
卽不是吾說與晦菴時有不同者爲入門下手
處有毫釐千里之分不得不辯然吾之心與晦
菴之心未嘗異也若其餘文義解得明當處如
何動得一字
希淵問聖人可學而至然伯夷伊尹於孔子才力
終不同其同謂之聖者安在先生曰聖人之所
以爲聖只是其心純乎天理而無人欲之雜猶
精金之所以爲精但以其成色足而無銅鉛之
雜也人到純乎天理方是聖金到足色方是精
然聖人之才力亦有大小不同猶金之分兩有
輕重堯舜猶萬鎰文王孔子有九千鎰禹湯武
王猶七八千鎰伯夷伊尹猶四五千鎰才力不
同而純乎天理則同皆可謂之聖人猶分兩雖
不同而足色則同皆可謂之精金以五千鎰者
而入於萬鎰之中其足色同也以夷尹而厠之
堯孔之間其純乎天理同也蓋所以爲精金者
在足色而不在分兩所以爲聖者在純乎天理
而不在才力也故雖凢人而肯爲學使此心純
乎天理則亦可爲聖人猶一兩之金比之萬鎰
分兩雖懸絶而其到足色處可以無愧故曰人
皆可以爲堯舜者以此學者學聖人不過是去
人欲而存大理耳猶鍊金而求其足色金之成
色所爭不多則煆鍊之工省而功易成成色愈
下則煆鍊愈難人之氣質淸濁粹駁有中人以
上中人以下其於道有生知安行學知利行其
下者必須人一已百人十已千及其成功則一
後世不知作聖之本是純乎天理却專去如識
才能上求聖人以爲聖人無所不知無所不能
我須是將聖人許多知識才能逐一理會始得
故不務去天理上着工夫徒弊精竭力從冊子
上鑚研名物上考索形迹上比擬知識愈廣而
人欲愈滋才力愈多而天理愈蔽正如見人有
萬鎰精金不務煅鍊成色求無愧於彼之精純
而乃妄希分兩務同彼之萬鎰錫鉛銅鐵雜然
而投分兩愈增而成色愈下旣其梢末無復有
金矣時曰仁在傍曰先生此喻足以破世儒支
離之惑大有功於後學先生又曰吾軰用功只
求日减不求日增减得一分人欲便是復得一
分天理何等輕快脫洒何等簡易
士德問曰格物之說如先生所教明白簡易人人
見得文公聰明絶世於此反有未審何也先生
曰文公精神氣魄大是他早年合下便要繼往
開來故一向只就考索著𫐠上用功若先切巳
自修自然不暇及此到得德盛後果憂道之不
明如孔子退修六籍刪繁就簡開示來學亦大
叚不費甚考索文公早歲便著許多書晚年方
悔是倒做了士德曰晚年之悔如謂向來定本
之悟又謂雖讀得書何益於吾事又謂此與守
書籍泥言語全無交涉是他到此方悔從前用
功之錯方去切已自修矣曰然此是文公不可
及處他力量大一悔便轉可惜不久即去世平
日許多錯處皆不及改正
侃去花間草因曰天地間何善難培惡難去先生
曰未培未去耳少間曰此等看善惡皆從軀殼
起念便會錯侃未逹曰天地生意花草一般何
曾有善惡之分子欲觀花則以花爲善以草爲
惡如欲用草時復以草爲善矣此等善惡皆由
汝心好惡所生故知是錯曰然則無善無惡乎
曰無善無惡者理之靜有善有惡者氣之動不
動於氣即無善無惡是謂至善曰佛氏亦無善
無惡何以異曰佛氏着在無善無惡上便一切
都不管不可以治天下聖人無善無惡只是無
有作好無有作惡不動於氣然遵王之道會其
有極便自一循天理便有箇裁成輔相曰草旣
非惡即草不宜去矣曰如此却是佛老意見草
若有礙何妨汝去曰如此又是作好作惡曰不
作好惡非是全無好惡却是無知覺的人謂之
不作者只是好惡一循於理不去又着一分意
思如此即是不曾好惡一般曰去草如何是一
循於理不着意思曰草有妨礙理亦宜去去之
而已偶未即去亦不累心若着了一分意思即
心體便有貽累便有許多動氣處曰然則善惡
全不在物曰只在汝心循理便是善動氣便是
惡曰畢竟物無善惡曰在心如此在物亦然世
儒惟不知此舍心逐物將格物之學錯看了終
日馳求於外只做得箇義襲而取終身行不著
習不察曰如好好色好惡惡臭則如何曰此正
是一循於理是天理合如此本無私意作好作
惡曰如好好色如惡惡臭安得非意曰却是誠
意不是私意誠意只是循天理雖是循天理亦
着不得一分意故有所忿懥好樂則不得其正
須是廓然太公方是心之本體知此即知未發
之中伯生曰先生云草有妨礙理亦宜去緣何
又是軀殼起念曰此須汝心自體當汝要去草
是甚麽心周茂叔窗前草不除是甚麽心
先生謂學者曰爲學須得箇頭腦工夫方有着落
縱未能無間如舟之有舵一提便醒不然雖從
事於學只做箇義襲而取只是行不著習不察
非大本逹道也又曰見得時撗說竪說皆是若
於此處通彼處不通只是未見得
或問爲學以親故不免業舉之累先生曰以親之
故而業舉爲累於學則治田以飬其親者亦有
累於學乎先正云惟患奪志但恐爲學之志不
真切耳
崇一問尋常意思多忙有事固忙無事亦忙何也
先生曰天地氣機元無一息之停然有箇主宰
故不先不後不急不緩雖千變萬化而主宰常
定人得此而生若主宰定時與天運一般不息
雖酬酢萬變常是從容自在所謂天君泰然百
體從令若無主宰便只是這氣奔放如何不忙
先生曰爲學大病在好名侃曰從前歲自謂此病
已輕比來精察乃知全未豈必務外爲人只聞
譽而喜聞毁而悶即是此病發來曰最是名與
實對務實之心重一分則務名之心輕一分全
是務實之心即全無務名之心若務實之心如
饑之求食渴之求飲安得更有工夫好名又曰
疾没世而名不稱稱字去聲讀亦聲聞過情君
子耻之之意實不稱名生猶可𥙷没則無及矣
四十五十而無聞是不聞道非無聲聞也孔子
云是聞也非逹也安肯以此望人
侃多悔先生曰悔悟是去病之藥然以改之爲貴
若留滯於中則又因藥發病
德章曰聞先生以精金喻聖以分兩喻聖人之分
量以鍜鍊喻學者之工夫最爲深切惟謂堯舜
爲萬鎰孔子爲九千鎰疑未安先生曰此又是
軀殼上起念故替聖人爭分兩若不從軀殼上
起念即堯舜萬鎰不爲多孔子九千鎰不爲少
堯舜萬鎰只是孔子的孔子九千鎰只是堯舜
的原無彼我所以謂之聖只論精一不論多寡
只要此心純乎天理處同便同謂之聖若是力
量氣魄如何盡同得後儒只在分兩上較量所
以流入功利若除去了比較分兩的心各人儘
着自巳力量精神只在此心純天理上用功卽
人人自有箇箇圓成便能大以成大小以成小
不假外慕無不具足此便是實實落落明善誠
身的事後儒不明聖學不知就自巳心地良如
良能上體認擴充却去求如其所不知求能其
所不能一味只是希高慕大不知自巳是桀紂
心地動輒要做堯舜事業如何做得終年碌碌
至於老死竟不知成就了箇甚麽可哀也巳
侃問先儒以心之静爲體心之動爲用如何先生
曰心不可以動静爲體用動静時也即體而言
用在體卽用而言體在用是謂體用一源若說
静可以見其體動可以見其用却不妨
問上智下愚如何不可移先生曰不是不可移只
是不肯移
問子夏門人問交章先生曰子夏是言小子之交
子張是言成人之交若善用之亦俱是
子仁問學而時習之不亦說乎先儒以學爲效先
覺之所爲如何先生曰學是學去人欲存天理
從事於去人欲存天理則自正諸先覺考諸古
訓自下許多問辨思索存省克治工夫然不過
欲去此心之人欲存吾心之天理耳若曰效先
覺之所爲則只說得學中一件事亦似專求諸
外了時習者坐如尸非專習坐也坐時習此心
也立如齋非專習立也立時習此心也說是理
義之說我心之說人心本自說理義如目本說
色耳本說聲惟爲人欲所蔽所累始有不說今
人欲日去則理義日洽浹安得不說
國英問曾子三省雖切恐是未聞一貫時工夫先
生曰一貫是夫子見曾子未得用功之要故告
之學者果能忠恕上用功豈不是一貫一如樹
之根本貫如樹之枝葉未種根何枝葉之可得
體用一源體未立用安從生謂曾子於其用處
蓋巳隨事精察而力行之但未知其體之一此
恐未盡
黃誠甫問汝與回也孰愈章先生曰子貢多學而
識在聞見上用功顔子在心地上用功故聖人
問以啓之而子貢所對又只在知見上故聖人
嘆惜之非許之也
顔子不遷怒不貳過亦是有未發之中始能
種樹者必培其根種德者必飬其心欲樹之長必
於始生時刪其繁枝欲德之盛必於始學時去
夫外好如外好詩文則精神日漸漏泄在詩文
上去凡百外好皆然又曰我此論學是無中生
有的工夫諸公須要信得及只是立志學者一
念爲善之志如樹之種但勿助勿忘只管培植
將去自然日夜滋長生氣日完枝葉日茂樹初
生時便抽繁枝亦須刊落然後根幹能大初學
時亦然故立志貴專一
因論先生之門某人在涵飬上用功某人在識見
上用功先生曰專涵養者日見其不足專識見
者日見其有餘日不足者日有餘矣日有餘者
日不足矣
梁日孚問居敬窮理是兩事先生以爲一事何如
先生曰天地間只有此一事安有兩事若論萬
殊禮儀三百威儀三千又何止兩公且道居敬
是如何窮理是如何曰居敬是存飬工夫窮理
是窮事物之理曰存飬箇甚曰是存飬此心之
天理曰如此亦只是窮理矣曰且道如何窮事
物之理曰如事親便要窮孝之理事君便要窮
忠之理曰忠與孝之理在君親身上在自己心
上若在自己心上亦只是窮此心之理矣且道
如何是敬曰只是主一如何是主一曰如讀書
便一心在讀書上接事便一心在接事上曰如
此則飲酒便一心在飲酒上好色便一心在好
色上却是逐物成甚居敬功夫日孚請問曰一
者天理主一是一心在天理上若只知主一不
知一即是理有事時便是逐物無事時便是着
空惟其有事無事一心皆在天理上用功所以
居敬亦即是窮理就窮理專一處說便謂之居
敬就居敬精密處說便謂之窮理却不是居敬
了别有箇心窮理窮理時别有箇心居敬名雖
不同功夫只是一事就如易言敬以直内義以
方外敬即是無事時義義即是有事時敬兩句
合說一件如孔子言修已以敬即不須言義孟
子言集義即不須言敬會得時横說竪說工夫
總是一般若泥文逐句不識本領即支離决裂
工夫都無下落問窮理何以即是盡性曰心之
體性也性即理也窮仁之理真要仁極仁窮義
之理真要義極義仁義只是吾性故窮理即是
盡性如孟子說充其惻隠之心至仁不可勝用
這便是窮理工夫日孚曰先儒謂一草一木亦
皆有理不可不察如何先生曰夫我則不暇公
且先去理會自巳性情須能盡人之性然後能
盡物之性日孚悚然有悟
惟乾問知如何是心之本體先生曰知是理之靈
處就其主宰處說便謂之心就其禀賦處說便
謂之性孩提之童無不知愛其親無不知敬其
兄只是這箇靈能不為私欲遮隔充拓得盡便
完完是他本體便與天地合德自聖人以下不
能無蔽故須格物以致其知
守衡問大學工夫只是誠意誠意工夫只是格物
修齊治平只誠意盡矣又有正心之功有所忿
懥好樂則不得其正何也先生曰此要自思得
之知此則知未發之中矣守衡再三請曰爲學
工夫有淺深初時若不着實用意去好善惡惡
如何能爲善去惡這着實用意便是誠意然不
知心之本體原無一物一向着意去好善惡惡
便又多了這分意思便不是廓然太公書所謂
無有作好作惡方是本體所以說有所忿懥好
樂則不得其正正心只是誠意工夫裏面體當
自家心體常要鑑空衡平這便是未發之中
正之問戒懼是巳所不知時工夫慎獨是巳所獨
知時工夫此說如何先生曰只是一箇工夫無
事時固是獨知有事時亦是獨知人若不知於
此獨知之地用力只在人所共知處用功便是
作僞便是見君子而後厭然此獨知處便是誠
的萌芽此處不論善念惡念更無虛假一是百
是一錯百錯正是王覇義利誠偽善惡界頭扵
此一立立定便是端本澄源便是立誠古人許
多誠身的工夫精神命脉全體只在此處真是
莫見莫顯無時無處無終無始只是此箇工夫
今若又分戒懼爲巳所不知即工夫便支離亦
有間斷既戒懼即是知巳若不知是誰戒懼如
此見觧便要流入斷滅禪定曰不論善念惡念
更無虛假則獨知之地更無無念時邪曰戒懼
亦是念戒懼之念無時可息若戒懼之心稍有
不存不是昏聵便已流入惡念自朝至暮自少
至老若要無念即是巳不知此除是昏睡除是
槁木死灰
志道問荀子云養心莫善扵誠先儒非之何也先
生曰此亦未可便以爲非誠字有以工夫說者
誠是心之本體求復其本體便是思誠的工夫
明道說以誠敬存之亦是此意大學欲正其心
先誠其意荀子之言固多病然不可一例吹毛
求疵大凡看人言語若先有箇意見便有過當
處爲富不仁之言孟子有取於陽虎此便見聖
賢大公之心
蕭惠問巳私難克柰何先生曰將汝巳私來替汝
克先生曰人須有爲巳之心方能克巳能克己
方能成已蕭惠曰惠亦頗有爲巳之心不知緣
何不能克已先生曰且說汝有爲巳之心是如
何惠良久曰惠亦一心要做好人便自謂頗有
爲己之心今思之看來亦只是爲得箇軀殼的
己不曾爲箇真巳先生曰真己何曾離着軀殼
恐汝連那軀殼的己也不曾爲且道汝所謂軀
殼的巳豈不是耳目口鼻四肢惠曰正是爲此
目便要色耳便要聲口便要味四肢便要逸樂
所以不能克先生曰美色令人目肓美聲令人
耳聾美味令人口爽馳騁田獵令人發狂這都
是害汝耳目口鼻四肢的豈得是爲汝耳目口
鼻四肢若爲着耳目口鼻四肢時便須思量耳
如何聽目如何視口如何言四肢如何動必須
非禮勿視聽言動方才成得箇耳目口鼻四肢
這箇才是爲着耳目口鼻四肢汝今終日向外
馳求爲名爲利這都是爲着軀殼外面的物事
汝若爲着耳目口鼻四肢要非禮勿視聽言動
時豈是汝之耳目口鼻四肢自能勿視聽言動
須由汝心這視聽言動皆是汝心汝心之視發
竅於目汝心之聽發竅於耳汝心之言發竅於
口汝心之動發竅於四肢若無汝心便無耳目
口鼻所謂汝心亦不專是那一團血肉若是那
一團血肉如今巳死的人那一團血肉還在緣
何不能視聽言動所謂汝心却是那能視聽言
動的這箇便是性便是天理有這箇性才能生
這性之生理便謂之仁這性之生理發在目便
會視發在耳便會聽發在口便會言發在四肢
便會動都只是那天理發生以其主宰一身故
謂之心這心之本體原只是箇天理原無非禮
這箇便是汝之眞巳這箇眞巳是軀殼的主宰
若無眞巳便無軀殼眞是有之即生無之即死
汝若眞爲那箇軀殼的巳必須用着這箇眞巳
便須常常保守着這箇眞巳的本體戒慎不覩
恐懼不聞惟恐虧損了他一些才有一毫非禮
萌動便如刀割如針刺忍耐不過必須去了刀
拔了針這才是有爲巳之心方能克巳汝今正
是認賊作子緣何却說有爲巳之心不能克巳
有一學者病目戚戚甚憂先生曰爾乃貴目賤心
蕭惠好仙釋先生警之曰吾亦自幼篤志二氏自
謂旣有所得謂儒者爲不足學其後居夷三載
見得聖人之學若是其簡易廣大始自嘆悔錯
用了三十年氣力大抵二氏之學其妙與聖人
只有毫釐之間汝今所學乃其土苴輒自信自
好若此眞鴟鴞竊腐鼠耳惠請問二氏之妙先
生曰向汝說聖人之學簡易廣大汝却不問我
悟的只問我悔的惠慚謝請問聖人之學先生
曰汝今只是了人事問待汝辦箇眞要求爲聖
人的心來與汝說惠再三請先生曰巳與汝一
句道盡汝尚自不會
劉觀時問未發之中是如何先生曰汝但戒愼不
覩恐懼不聞養得此心純是天理便自然見觀
時請略示氣象先生曰啞子喫苦瓜與你說不
得你要知此苦還須你自喫時曰仁在傍曰如
此才是眞知即是行矣一時在座諸友皆有省
蕭惠問死生之道先生曰知晝夜即知死生問晝
夜之道曰知晝則知夜曰晝亦有所不知乎先
生曰汝能知晝懵懵而興蠢蠢而食行不著習
不察終日昏昏只是夢晝惟息有養瞬有存此
心惺惺明明天理無一息間斷才是能知晝這
便是天德便是通乎晝夜之道而知更有甚麽
死生
馬子莘問修道之教舊說謂聖人品節吾性之固
有以爲法於天下若禮樂刑政之屬此意如何
先生曰道即性即命本是完完全全增减不得
不假修飾的何須要聖人品節却是不完全的
物件禮樂刑政是治天下之法固亦可謂之教
但不是子思本旨若如先儒之說下面由教入
道的緣何舍了聖人禮樂刑政之教别說出一
段戒愼恐懼工夫却是聖人之教爲虛設矣子
莘請問先生曰子思性道教皆從本原上說天
命於人則命便謂之性率性而行則性便謂之
道修道而學則道便謂之教率性是誠者事所
謂自誠明道之性也修道是誠之者事所謂自
明誠謂之教也聖人率性而行即是道聖人以
下未能率性於道未免有過不及故須修道修
道則賢知者不得而過愚不肖者不得而不及
都要循着這箇道則道便是箇教此教字與天
道至教風雨霜露無非教也之教同修道字與
修道以仁同人能修道然後能不違於道以復
其性之本體則亦是聖人率性之道矣下面戒
愼恐懼便是修道的工夫中和便是復其性之
本體如易所謂窮理盡性以至於命中和位育
便是盡性至命
黃誠甫問先儒以孔子告顔淵爲邦之問是立萬
世常行之道如何先生曰顔子具體聖人其於
爲邦的大本大原都巳完備夫子平日知之巳
深到此都不必言只就制度文爲上說此等處
亦不可忽略須要是如此方盡善又不可因自
巳本領是當了便於防範上疎闊須是要放鄭
聲遠佞人蓋顔子是箇克已向裏德上用心的
人孔子恐其外面末節或有疎略故就他不足
處幇𥙷說若在他人須告以爲政在人取人以
身修身以道修道以仁逹道九經及誠身許多
工夫方始做得這箇方是萬世常行之道不然
只去行了夏時乘了殷輅服了周冕作了韶舞
天下便治得後人但見顔子是孔門第一人又
問箇爲邦便把做天大事看了
蔡希淵問文公大學新本先格致而後誠意工夫
似與首章次第相合若如先生從舊本之說即
誠意反在格致之前於此尚未釋然先生曰大
學工夫即是明明德明明德只是箇誠意誠意
的工夫只是格物致知若以誠意爲主去用格
物致知的工夫即工夫始有下落即爲善去惡
無非是誠意的事如新本先去窮格事物之理
即茫茫蕩蕩都無着落處須用添箇敬字方才
牽扯得向身心上來然終是没根源若須用添
箇敬字緣何孔門倒將一箇最緊要的字落了
直待千餘年後要人來𥙷出正謂以誠意爲主
即不須添敬字所以提出箇誠意來說正是學
問的大頭腦處於此不察真所謂毫釐之差千
里之繆大抵中庸工夫只是誠身誠身之極便
是至誠大學工夫只是誠意誠意之極便是至
善工夫總是一般今說這裏𥙷箇敬字那裏𥙷
箇誠字未免畫蛇添足
以病之耶學者之趨不一師門之教不宣也
乃復取逸稿采其語之不背者得一卷其餘
影響不眞與文錄旣載者皆削之并易中卷
爲問荅語以付黃梅尹張君增刻之庶幾讀
者不以知解承而惟以實體得則無疑于是
錄矣嘉靖丙辰夏四月門人錢德洪拜書于
蘄之崇正書院
附錄朱子晚年定論
定論首刻扵南贛朱子病目静久忽悟聖學
之淵微乃大悔中年註述誤已誤人遍告同
志師閱之喜已學與晦翁同手錄一卷門人
刻行之自是爲朱子論異同者寡矣師曰無
意中得此一助隆慶壬申
虬峰謝君廷傑刻師全書命刻定論附語錄
後見
師之學與朱子無相繆戾則千古正學同一
源矣并師首叙與袁慶麟䟦凢若干條洪僣
引其說
朱子晚年定論
陽明子序曰洙泗之傳至孟氏而息千五百餘
年濂溪明道始復追尋其緒自後辨析日詳然
亦日就支離決裂旋復湮晦吾嘗深求其故大
抵皆世儒之多言有以亂之守仁早歲業舉溺
志詞章之習旣乃稍知從事正學而苦扵衆說
之紛撓疲&KR2096;茫無可入因求諸老釋欣然有會
扵心以爲聖人之學在此矣然扵孔子之教間
相出入而措之日用往往缺漏無歸依違往返
且信且疑其後謪官龍場居夷處困動心忍性
之餘恍若有悟體念探求再更寒暑證諸五經
四子沛然若決江河而放諸海也然後嘆聖人
之道坦如大路而世之儒者妄開竇&KR0985;蹈荆棘
墮坑塹䆒其爲說反出二氏之下宜乎世之高
明之士厭此而趨彼也此豈二氏之罪哉間嘗
以語同志而間者競相非議目以爲立異好奇
雖每痛反深抑務自搜剔斑瑕而愈益精明的
確洞然無復可疑獨扵朱子之說有相牴牾恒
疚扵心切疑朱子之賢而豈其扵此尚有未察
及官留都復取朱子之書而檢求之然後知其
晚歲固已大悟舊說之非痛悔極艾至以爲自
誑誑人之罪不可勝贖世之所傳集註或問之
類乃其中年未定之說自咎以爲舊本之誤思
改正而未及而其諸語類之屬又其門人挾勝
心以附已見固扵朱子平日之說猶有大相繆
戾者而世之學者局扵見聞不過持循講習扵
此其扵悟後之論㮣乎其未有聞則亦何怪乎
予言之不信而朱子之心無以自暴扵後世也
乎予旣自幸其說之不繆扵朱子又喜朱子之
先得我心之同然且嘅夫世之學者徒守朱子
中年未定之說而不復知求其晚歲旣悟之論
競相呶呶以亂正學不自知其已入扵異端輒
採錄而裒集之私以示夫同志庶幾無疑扵吾
說而聖學之明可冀矣正德乙亥冬十一月朔
後學餘姚王守仁序
答黃直卿書
爲學直是先要立本文義却可且與說出正意令
其寬心玩味未可便令考校同異研䆒纖密恐其
意思促迫難得長進將来見得大意略舉一二節
目漸次理會盖未晚也此是向来定本之誤今幸
見得却煩勇革不可苟避譏笑却誤人也
答吕子約
日用工夫比復何如文字雖不可廢然涵養本原
而察扵天理人欲之判此是日用動静之間不可
頃刻間斷底事若扵此處見得分明自然不到得
流入世俗功利權謀裏去矣熹亦近日方實見得
向日支離之病雖與彼中證候不同然忘已逐物
貪外虚内之失則一而已程子說不得以天下萬
物撓已已立後自能了得天下萬物今自家一箇
身心不知安頓去處而談王說伯將經世事業别
作一箇伎俩商量講究不亦誤乎相去遠不得面
論書問終說不盡臨風嘆息而已
答何叔京
前此僣易拜禀博觀之敝誠不自揆乃蒙見是何
幸如此然觀来諭似有未能遽舍之意何邪此理
甚明何疑之有若使道可以多聞博觀而得則世
之知道者爲不少矣熹近日因事大有少省發處
如鳶飛魚躍明道以爲與必有事焉勿正之意同
者乃今曉然無疑日用之間觀此流行之體初無
間斷處有下工夫處乃知日前自誑誑人之罪盖
不可勝贖也此與守書冊泥言語全無交涉幸扵
日用間察之知此則知仁矣
答潘叔昌
示喻天上無不識字底神仙此論甚中一偏之弊
然亦恐只學得識字却不曾學得上天即不如且
學上天耳上得天了却旋學上天人亦不妨也中
年以後氣血精神能有幾何不是記故事時節熹
以目昏不敢着力讀書閒中静坐收歛身心頗覺
得力間起看書聊復遮眼遇有會心處時一喟然
耳
答潘叔度
熹衰病今歲幸不至劇但精力益衰目力全短看
文字不得冥目静坐却得收拾放心覺得日前外
面走作不少頗恨盲廢之不早也看書鮮識之喻
誠然然嚴霜大凍之中豈無些小風和日煖意思
要是多者勝耳
與吕子約
孟子言學問之道惟在求其放心而程子亦言心
要在腔子裏今一向耽着文字令此心全體都奔
在册子上更不知有已便是箇無知覺不識痛癢
之人雖讀得書亦何益扵吾事邪
與周叔謹
應之甚恨未得相見其爲學規模次第如何近来
吕陸門人互相排斥此由各徇所見之偏而不能
公天下之心以觀天下之理甚覺不滿人意應之
盖嘗學扵兩家未知其扵此看得果如何因話扣
之因書諭及爲幸也熹近日亦覺向来說話有大
支離處反身以求正坐自巳用功亦未切耳因此
減去文字功夫覺得閒中氣象甚適每勸學者亦
且看孟子道性善求放心兩章着實體察收拾爲
要其餘文字且大槩諷誦涵養未湏大叚着力考
索也
答陸象山
熹衰病日侵去年災患亦不少比来病軀方似略
可支吾然精神耗減日甚一日恐終非能久扵世
者所幸邇来日用功夫頗覺有力無復向来支離
之病甚恨未得從容面論未知異時相見尚復有
異同否耳
答符復仲
聞向道之意甚勤向所喻義利之間誠有難擇者
但意所疑以爲近利者即便舍去可也向後見得
親切却看舊事又有見未盡舍未盡者不解有過
當也見陸丈回書其言明當且就此持守自見功
效不湏多疑多問却轉迷惑也
答吕子約
日用功夫不敢以老病而自懈覺得此心操存舍
亡只在反掌之間向来誠是太涉支離盖無本以
自立則事事皆病耳又聞講授亦頗勤勞此恐或
有未便今日正要淸源正本以察事變之幾微豈
可一向汩溺扵故紙堆中使精神昏弊失後忘前
而可以謂之學乎
與吳茂實
近来自覺向時工夫止是講論文義以爲積集義
理久當自有得力處却扵日用工夫全少檢點諸
朋友往往亦只如此做工夫所以多不得力今方
深省而痛懲之亦欲與諸同志勉焉幸老兄徧以
告之也
答張敬夫
熹窮居如昨無足言者自遠去師友之益兀兀度
日讀書反已固不無警省處終是旁無疆輔因循
汩沒尋復失之近日一種向外走作心悅之而不
能自已者皆凖止酒例戒而絶之似覺省事此前
軰所謂下士晚聞道聊以拙自脩者若擴充不已
補復前非庶其有日舊讀中庸愼獨大學誠意毋
自欺處常苦求之太過措詞煩猥近日乃覺其非
此正是最切近處最分明處乃舍之而談空扵冥
漠之間其亦誤矣方竊以此意痛自檢勒懔然度
日惟恐有怠而失之也至扵文宇之間亦覺向来
病痛不少盖平日解經最爲守章句者然亦多是
推衍文義自做一片文字非惟屋下架屋說得意
味淡薄且是使人看者將註與經作兩項工夫做
了下稍看得支離至扵本旨全不相照以此方知
漢儒可謂善說經者不過只說訓詁使人以此訓
詁玩索經文訓詁經文不相離異只做一道看了
直是意味深長也
答吕伯恭
道間與季通講論因悟向来涵養功夫全少而講
說又多彊探必取尋流逐末之弊推類以求衆病
非一而其源皆在此恍然自失似有頓進之功若
保此不懈庶有望扵將来然非如近日諸賢所謂
頓悟之機也向来所聞誨諭諸說之未契者今日
細思脗合無疑大抵前日之病皆是氣質躁妄之
偏不曾涵養克治任意直前之弊耳
答周純仁
閒中無事固宜謹出然想亦不能一併讀得許多
似此專人来往勞費亦是未能省事隨寓而安之
病又如多服燥熱藥亦使人血氣偏勝不得和平
不但非所以衛生亦非所以養心竊恐更湏深自
思省收拾身心漸令向裏令寧静閒退之意勝而
飛揚燥擾之氣消則治心養氣處世接物自然安
穩一時長進無復前日内外之患矣
答竇文卿
爲學之要只在着實操存密切體認自已身心上
理會切忌輕自表襮引惹外人辯論枉費酬應分
却向裏工夫
答吕子約
聞欲與二友俱来而復不果深以爲恨年来覺得
日前爲學不得要領自做身主不起反爲文字奪
却精神不是小病每一念之惕然自懼且爲朋友
憂之而每得子約書輒復恍然尤不知所以爲賢
者謀也且如臨事遲回瞻前顧後只此亦可見得
心術影子當時若得相聚一番彼此極論庶幾或
有剖決之助今又失此幾會極令人悵恨也訓導
後生若說得是當極有可自警省處不會減人氣
力若只如此支離漫無統紀則雖不教後生亦只
見得展轉迷惑無出頭處也
答林擇之
熹哀苦之餘無他外誘日用之間痛自歛飭乃知
敬字之功親切要妙乃如此而前日不知扵此用
力徒以口耳浪費光隂人欲横流天理幾滅今而
思之怛然震悚盖不知所以措其躬也
又
此中見有朋友數人講學其間亦難得朴實頭負
荷得者因思日前講論只是口說不曾實體扵身
故在已在人都不得力今方欲與朋友說日用之
間常切點檢氣習偏處意欲萌處與平日所講相
似與不相似就此痛着工夫庶幾有益陸子夀兄
弟近日議論却肯向講學上理會其門人有相訪
者氣象皆好但其間亦有舊病此間學者却是與
渠相反初謂只如此講學漸涵自能入德不謂末
流之弊只成說話至扵人倫日用最切近處亦都
不得毫毛氣力此不可不深懲而痛警也
答梁文叔
近看孟子見人即道性善稱堯舜此是第一義若
扵此看得透信得及直下便是聖賢便無一毫人
欲之私做得病痛若信不及孟子又說箇第二節
工夫又只引成覸顔淵公明儀三段說話教人如
此發憤勇猛向前日用之間不得存留一毫人欲
之私在這裏此外更無别法若扵此有箇奮迅興
起處方有田地可下功夫不然即是畫脂鏤冰無
眞實得力處也近日見得如此自覺頗得力與前
日不同故此奉報
答潘叔恭
學問根本在日用間持敬集義工夫直是要得念
念省察讀書求義乃其間之一事耳舊来雖知此
意然扵緩急之間終是不覺有倒置處誤人不少
今方自悔耳
答林充之
充之近讀何書恐更當扵日用之間爲仁之本者
深加省察而去其有害扵此者爲佳不然誦說雖
精而不踐其實君子盖深恥之此固充之平日所
講聞也
答何叔景
李先生教人大抵令扵静中體認大本未發時氣
象分明即處事應物自然中節此乃龜山門下相
傳指訣然當時親炙之時貪聽講論又方竊好章
句訓詁之習不得盡心扵此至今若存若亡無一
的實見處辜負教育之意每一念此未嘗不愧汗
沾衣也
又
熹近来尤覺昏憒無進步處盖緣日前偷墮苟簡
無深探力行之志凡所論說皆出入口耳之餘以
故全不得力今方覺悟欲勇革舊習而血氣已衰
心志亦不復彊不知終能有所濟否
又
向来妄論持敬之說亦不自記其云何但因其良
心發見之微猛省提撕使心不昧則是做工夫底
本領本領旣立自然下學而上逹矣若不察良心
發見處即渺渺茫茫恐無下手處也中間一書論
必有事焉之說却儘有病殊不蒙辨詰何邪所喻
多識前言往行固君子之所急熹向来所見亦是
如此近因反求未得箇安穩處却始知此未免支
離如所謂因諸公以求程氏因程氏以求聖人是
隔幾重公案曷若默會諸心以立其本而其言之
得失自不能逃吾之鑒邪欽夫之學所以超脱自
在見得分明不爲言句所桎梏只爲合下入處親
切今日說話雖未能絶無滲漏終是本領是當非
吾軰所及但詳觀所論自可見矣
答林擇之
所論顔孟不同處極善極善正要見此曲折始無
窒礙耳比来想亦只如此用功熹近只就此處見
得向来未見底意思乃知存久自明何待窮索之
語是眞實不誑語今未能久巳有此驗况眞能久
邪但當益加勉勵不敢少弛其勞耳
答楊子直
學者墮在語言心實無得固爲大病然扵語言中
罕見有䆒竟得徹頭徹尾者盖資質巳是不及古
人而功夫又草草所以終身扵此若存若亡未有
卓然可恃之實近因病後不敢極力讀書閒中却
覺有進步處大抵孟子所論求其放心是要訣爾
與田侍郎子眞
吾軰今日事事做不得只有向裏存心窮理外人
無交涉然亦不免違條礙貫看来無着力處只有
更攅近裏面安身立命爾不審比日何所用心因
書及之深所欲聞也
答陳才卿
詳来示知日用工夫精進如此尤以爲喜若知此
心此理端的在我則參前倚衡自有不容捨者亦
不待求而得不待操而存矣格物致知亦是因其
所巳知者指之以及其所未知只是一本原無兩
樣工夫也
與劉子澄
居官無脩業之益若以俗學言之誠是如此若論
聖門所謂德業者却初不在日用之外只押文字
便是進德脩業地頭不必編綴異聞乃爲修業也
近覺向来爲學實有向外浮泛之弊不惟自誤而
誤人亦不少方别尋得一頭緒似差簡約端的始
知文字言語之外眞别有用心處恨未得面論也
浙中後来事體大段支離乖僻恐不止似正似邪
而巳極令人難說只得惶恐痛自警省恐未可專
執舊說以爲取舍也
與林擇之
熹近覺向来乖繆處不可縷數方惕然思所以自
新者而日用之間悔吝潜積又已甚多朝夕惴懼
不知所以爲計若擇之能一来輔此不逮幸甚然
講學之功比舊却覺稍有寸進以此知初學得些
静中功夫亦爲助不小
答吕子約
示喻日用工夫如此甚善然亦且要見一大頭腦
分明便扵澡舍之間有用力處如實有一物把住
放行在自家手裏不是謾說求其放心實却茫茫
無把捉處也
子約復書云某盖嘗深體之此箇大頭腦本非外
面物事是我元初本有底其曰人生而静其曰喜
怒哀樂之未發其曰寂然不動人汩汩地過了日
月不曾存息不曾實見此體段如何會有用力處
程子謂這箇義理仁者又看做仁了智者又看做
智了百姓日用而不知此所以君子之道鮮此箇
亦不少亦不剰只是人看他不見不大段信得此
話及其言扵勿忘勿助長間認取者認乎此也認
得此則一動一静皆不昧矣惻隱羞惡辭讓是非
四端之著也操存久則發見多忿&KR1264;憂患好樂恐
懼不得其正也放舍甚則日滋長記得南軒先生
謂驗厥操舍乃知出入乃是見得主腦扵操舍間
有用力處之實話盖苟知主腦不放下雖是未能
常常操存然語默應酬間&KR0851;&KR0851;能自省驗雖其實
有一物在我手裏然可欲者是我底物不可放失
不可欲者非是我物不可留藏雖謂之實有一物
在我手裏亦可也若是謾說旣無歸宿亦無依據
縱使彊把捉得住亦止是襲取夫豈是我元有底
邪愚見如此敢望指教朱子荅書云此段大槩甚
正當親切
答吳德夫
承喻仁字之說足見用力之深熹意不欲如此坐
談但直以孔子程子所示求仁之方擇其一二切
扵吾身者篤志而力行之扵動静語默間勿令間
斷則久久自當知味矣去人欲存天理且據所見
去之存之功夫旣深則所謂似天理而實人欲者
次第可見今大體未正而便察及細微恐有放飯
流啜而問無齒決之譏也如何如何
答或人
中和二字皆道之體用舊聞李先生論此最詳後
来所見不同遂不復致思今乃知其爲人深切然
恨已不能盡記其曲折矣如云人固有無所喜怒
哀樂之時然謂之未發則不可言無主也又如先
言愼獨然後及中和此亦嘗言之但當時旣不領
略後来又不深思遂成蹉過孤負此翁耳
答劉子澄
日前爲學緩扵反已追思凡百多可悔者所論註
文字亦坐此病多無着實處回首茫然計非歲月
功夫所能救治以此愈不自快前時猶得敬夫伯
恭時惠規益得以自警省二友云亡耳中絶不聞
此等語今乃深有望扵吾子澄自此惠書痛加鐫
誨乃君子愛人之意也
朱子之後如眞西山許魯齋吳草廬亦皆有
見扵此而草廬見之尤眞悔之尤切今不能
備錄取草廬一說附扵後
臨川吳氏曰天之所以生人人之所以爲人以此
德性也然自聖傳不嗣士學靡宗漢唐千餘年間
董韓二子依稀數語近之而原本竟昧昧也逮夫
周程張邵興始能上通孟氏而爲一程氏四傳而
至朱文義之精密又孟氏以来所未有者其學徒
往往滯扵此而溺其心夫旣以世儒記誦詞章爲
俗學矣而其爲學亦未離乎言語文字之末此則
嘉定以後朱門末學之敝而未有能救之者也夫
所貴乎聖人之學以能全天之所以與我者爾天
之與我德性是也是爲仁義禮智之根株是爲形
質血氣之主宰舍此而他求所學何學哉假而行
如司馬文正公才如諸葛忠武侯亦不免爲習不
著行不察亦不過爲資器之超扵人而謂有得扵
聖學則未也况止扵訓詁之精講說之密如北溪
之陳雙峰之饒則與彼記誦詞章之俗學相去何
能以寸哉聖學大明扵宋代而踵其後者如此可
嘆巳澄也鑚研扵文義毫分縷析每以陳爲未精
饒爲未密也墮此科臼中垂四十年而始覺其非
自今以往一日之内子而亥一月之内朔而晦一
歲之内春而冬常見吾德性之昭昭如天之運轉
如日月之往来不使有湏臾之間斷則扵尊之之
道殆庶幾乎扵此有未能則問扵人學扵已而必
欲其至若其用力之方非言之可喻亦味扵中庸
首章訂頑終篇而自悟可也
朱子晚年定論我
陽明先生在留都時所採集者也揭陽薛君尚
謙舊錄一本同志見之至有不及抄寫袖之而
去者衆皆憚扵翻錄乃謀而壽諸&KR0922;謂子以齒
當志一言惟朱子一生勤苦以惠来學凡一言
一字皆所當守而獨表章是尊崇乎此者盖以
爲朱子之定見也今學者不求諸此而猶踵其
所悔是蹈舛也豈善學朱子者哉麟無似從事
扵朱子之訓餘三十年非不專且篤而竟亦未
有居安資深之地則猶以爲知之未詳而覽之
未博也戊寅夏持所著論若干卷来見先生聞
其言如日中天睹之即見如五榖之藝地種之
即生不假外求而眞切簡易恍然有悟退求其
故而不合則又不免遲疑扵其間及讀是編始
釋然盡投其所業假館而受學盖三月而若將
有聞焉然後知嚮之所學乃朱子中年未定之
論是故三十年而無獲今賴天之靈始克從事
扵其所謂定見者故能三月而若將有聞也非
吾先生幾乎已矣敢以告夫同志使無若麟之
晚而後悔也若夫直求本原扵言語之外眞有
以驗其必然而無疑者則存乎其人之自力是
編特爲之指迷耳
正德戊寅六月望門人雩都袁慶麟謹識
王文成公全書卷之三十八
附錄(七)
世德紀附錄一
辯忠䜛以定國是䟽門人陸澄(刑部主事時上)
臣切見廵按江西監察御史程啓充戸科給事中
毛玉各論劾丁憂新建伯王守仁似若心跡未明
功罪未當者此論一倡一二嫉賢妬功之徒固有
和者而在朝在市冤憤不平臣係守仁門生知
之最詳冤憤特甚敢昧死一言謹按守仁學本誠
明才兼文武抗言時事致忤逆瑾杖之幾死謫居
龍場居夷處困動心忍性獨悟道真荷先帝收
用屢遷至扵廵撫其在南贛四征而福建湖廣廣
東江西數十年之巨寇爲之蕩平因奉勅勘事
福建道由江西至扵豐城適遇賊變拜天轉風舟
返吉安倡義督兵不旬月而賊滅人但見其處變
之從容而不知其忠誠之激切人但見其成功之
迅速而不知其謀略之淵微人但見其遭非常之
搆䧟而禍莫能中而不知其守身無毫髮之可疵
當時張銳錢寧軰以不遂賣國之計而恨之張忠
江彬軰以不遂冐功之私而恨之宸濠劉吉軰以
不遂簒逆之謀而恨之凡可以殺其身而赤其族
者誅求搜剔何所不至使守仁而初有交好之情
中有猶豫之意後有貪冐之為諸人其肯隱忍而
不發乎迨皇上龍飛而褒慰殊恩形扵詔旨
天下方快朝廷之清明不意功罪既白賞罰既
定乃復有此怪僻顛倒之論欲以瞹昧不明之事
而掩其顯著不世之功天理人心安在哉論者之
意大略有六一謂宸濠私書有王守仁亦好一語
二謂守仁曾遣冀元亨往見宸濠三謂守仁亦因
賀宸濠生辰而來四謂守仁起兵由扵致仕都御
史王懋中知府伍文定攀激五謂守仁破城之時
縱兵焚掠而殺人太多六謂宸濠本無能為一知
縣之力可擒守仁之功不足多而其捷本所陳粧
點過實然䆒其本心不過忌其功名而巳宸濠私
書王守仁亦好之說乃啓充得扵湖口知縣章玄
梅者切惟刑部節奉欽依原搜簿籍既未送官
封記收掌又事發日久别生事端委的真偽難辨
無憑查䆒着原搜獲之人盡行燒毀欽此今玄梅
之書從何而來使有之何足憑據且出扵宸濠之
口尤其不足取信者夫豪傑用意類非尋常可測
守仁雖有防宸濠而圖之之意使幾事不密則亦
不過如孫燧許逵之一死以報國而已其何以成
後功以貽皇上今日之安哉設使守仁略有交
通宸濠之迹而卒以滅之其心事亦可以自白况
可以不足憑信之迹遂疑其心而舍其討賊之大
功哉其遣冀元亨往見者是守仁知宸濠素蓄逆
謀而元亨素懷忠孝欲使啓其良心而因以探其
密計爾元亨一見不合而歸使言合志投當留信
宿何反逆之日反在千里之外乎今元亨之冤魂
既伸而守仁之心事不白天理人心何在乎毛玉
疑守仁因賀宸濠生辰而偶爾遇變殊不知守仁
奉敕將往福建而瑞金會昌等縣瘴氣生發不
敢經行故道出豐城且宸濠生日在十三而守仁
十五方抵豐城若賀生辰何獨後期而至乎其謂
守仁由王懋中等攀激起兵尤為乖謬守仁近豐
城五里而聞變即刻偽寫兩廣都御史楊旦大兵
將臨火牌扵知縣顧佖接見之時令人詐為驛夫
入逓守仁佯喜以為大兵既至賊必易圖當令顧
佖傳牌入城以疑宸濠又令顧佖守城許與撥兵
助守時有報稱宸濠遣賊六百追虜王都者守仁
回船而南風大逆乃慟哭告天而頃刻反風守仁
又恐賊兵追至急乘漁舟脫身此時王懋中安在
次日奔至蛇河遇臨江知府戴德孺即議起兵因
不足恃又奔入新淦城欲與知縣李美集兵度不
可居復奔至吉安見倉庫充實遂乃駐劄傳檄各
處起調軍民一面榜募忠義之士方令伍文定以
書請各鄕官王懋中等盟誓勤王而懋中又遲疑
二日乃始同盟夫各府及萬之兵若非提督軍門
以便宜起調其肯聽致仕鄕官而集乎今乃顛倒
其說至謂守仁掩懋中之功天理人心安在乎至
扵破城之時焚者宫中自焚故内室毀而外宇存
官兵但救而無焚也掠者伍文定之兵乘勝奪賊
衣資衆兵不然也殺人者知縣劉守緒所領奉新
之兵以守仁號令閉門者生迎敵者死故殺迎敵
者百餘人及守仁至斬官兵殺掠者四十六人遂
無犯者矣且省城之人各受宸濠銀二兩米一石
與之拒守是賊也殺之何罪又宫爲賊巢財皆賊
贓焚之掠之亦何罪哉今舍其大功而摘其小過
幾何而不爲逆賊報仇乎且宸濠勢熖薰天觸者
萬死人皆望風奔靡而已及守仁調兵四集搗其
巢穴散其黨與數敗之餘羽翼俱盡妻妾赴水乃
窮寇爾夫然後知縣王冕得以近之今乃以爲一
知縣可擒甚無據也果若所言則孫燧許逵何爲
被殺而三司衆官何爲被縛耶楊銳張文錦何爲
守之一月不敢出戰必待省城破而賊自解圍耶
伍文定何以一敗而被殺者八百人其餘諸將又
何以戰之三日而後擒滅耶至若捷本所陳若作
偽牌以疑賊心行反間以解賊黨之類所不載者
尤多而謂以無爲有可乎夫宸濠積謀有年一旦
大發震撼兩京而守仁以一書生談笑平之扵數
日之内功亦竒矣使不即滅而貽先帝親征之
勞臣不知賣國之徒計安出也使不即滅先帝
崩臣又不知聖駕之来能高枕無憂否也今建
不世之功而遭不明之謗天理人心安在哉臣知
守仁之心决非榮辱死生所能動者但恐公論不
昭而忠臣義士觧體爾此萬世忠義之冤而國是
之大不定者宜乎天變之疊見也臣與守仁分係
師生義均生死前之所辯天下公言伏願聖明
詳察乞降綸音慰安守仁仍戒飾言官勿為異
論庶幾國是以定而亦消天變之一端也臣干冐
天威不勝戰慄待罪之至
明軍功以勵忠勤䟽門人黃綰(光禄寺少卿時上)
臣聞賞罰者人主御天下之操柄也得其操柄死
命可致天下可運之掌不得其操柄百事具廢𣣔
治得乎故明主慎之至親不可移至讐不可奪有
功必賞有罪必誅然必稱天以命之示非私也臣
下視之不飾虛譽不結援黨不思賄托惟勉忠勤
死不敢易𣣔不治得乎今或不然凡飾譽援黨賄
托譏䜛不及必獲顯擢無不如意凡盡忠勤職即
譏䜛蝟集黜辱隨至無不失意以此操柄失御
人皆以奸結巧避為賢孰肯身任國家事哉臣
不能枚舉姑以圥朝末年陛下初政一事論
之如宸濠搆逆虐熖吞天藩郡震動宗親懾憂
陛下嘗身見之矣腹心應援布滿中外鼎卿近
倖賄賂交馳賣國奸臣待時發動兩京乏備四路
無人方鎮遠近莫之如何握兵觀望㴞㴞皆是惟
鎮守南贛都御史王守仁領勅福建勘事道經
南昌中途聞變指心籲天誓不與賊俱生赤身孤
走設奇運謀乃遣優人賫諜假與天兵約征方
鎮會戰俾其邀獲以示有備牽疑賊謀以俟四路
設備中執叛臣家属繆托腹心又示無為以安其
心然後激衆以義紏集烏合待兵成慮審發書罵
賊使覺悔既出攝兵收復南昌按甲待之賊至安
慶攻城方銳警聞使還筭其歸途水陸邀擊大潰
賊衆遂擒宸濠于樵舍兵法有先勝而後求戰者
非此謂也成功之後江右瘡痍未復武宗皇帝
南廵奸權攘功嫉譛百端危疑莫測守仁恭勤曲
致方靖地方僅獲身免守仁爲忠可謂艱貞竭盡
者矣使時無守仁倡義統衆謀獲機宜戰取有方
安慶卒破金陵不保長驅北上應援蜂起腹心隂
助京師存亡未可知也雖畢竟天命有在終必
殱夷曠日持久士夫戮辱蒼生荼毒可勝言也守
仁南贛鎮守地方之責初無所與今受責地方者
遇事不敢擔當不過告變待命而已守仁家于
浙之山隂淛乃江右通衢兵力素弱長驅或下父
兄宗族有噍類乎此時守仁夫豈不思但忘私奉
公以為社稷不幸或敗夷滅何悔守仁之志可
謂精貫白日者矣幸而成功宇内太平所謂徙
薪曲突人不為功亦不致思其忠又守仁扵武
宗初年劉瑾為奸人莫敢言守仁斥之觸恨選杖
毒决碎尻折髀死而復甦流竄瘴裔久方赦還
始獲錄用乃者南贛之鎮谿谷兇民聚黨為盗視
效虐劫肆無忌憚凡在虔楚閩廣接壌山澤無非
賊巢大小有司束手無策皆謂終不可理守仁鎮
守未及三年兵威武略竒變如神以故茶寮桶岡
諸寨大冐浰頭諸寨次第擒滅增縣置邏立明約
遂為治境視古名將何以過此江右之民為立生
祠歲時祝祭民心不忘亦可見矣曩者陛下登
極命取来京宴賞封之新建伯而陞南京兵部尚
書言者又謂不當来京宴賞以致奢費夫陛下
大官之厨日用無紀較諸一飡之宴所費幾何猶
煩論之北京豈無一職必𣣔置之南京此乃邪比
蔽賢嫉功之所為也守仁後丁父憂服满遂不起
用反時造言排論然雖蒙拜爵陞官鐡劵未給禄
米未頒朝事無與跡比樵漁縦使有過何庸論
之况有功無過哉其意尤可知矣不獨守仁凡共
勤王大小臣工亦廢黜殆盡臣不能枚舉姑以一
二論之彼時領兵知府惟伍文定得陸副都御史
得廕一子千戶邢珣徐璉但陞布政即令閒住彼
亦何過縱使有過八議惡在戴德孺雖陞布政即
死于水皆無廕子副使陳槐因勸宰臣進賢致怒
讐人希意誣之獨黜為民御史伍希儒謝源輙以
考察去官且陳槐邢珣等皆抱用世之才秉捐軀
之義因功廢黜深可太息然在今日陛下操柄
之失莫此為甚他日無事則可萬一有事將誰效
用哉况守仁學原性命德由忠恕才優經濟使之
事君處物必能曲盡其誠尤足以當薰陶備
顧問以陛下不世出明聖之資與之浹洽講明
天下之治生民之福豈易言哉前者言官屢薦故
尚書席書吳廷舉今侍郎張璁桂萼皆薦之曾蒙
簡命用為兩廣總制臣謂總制寄止一方何若
用之廟堂可以贊襄謀議轉移人心所濟天下矣
伏惟陛下念明良遭遇之難蚤召守仁令與大
學士楊一清等共圖至治另推才能為兩廣總制
仍勑該部給與守仁應得鐡劵禄米將陳槐邢
珣徐璉等起用伍希儒謝源等查酌軍功事例議
錄戴德孺量與廕襲此實陛下奉天所操之大
柄不可毫髮移奪者宜早收之以為使人宣忠
效力之權臣不勝懇悃之至
地方䟽霍韜
竊見新建伯南京兵部尚書兼都察院左都御史
王守仁奉命廵撫兩廣巳將田州思恩撫處停
當隨復剿平八寨及斷藤峽等賊臣等皆廣東人
與賊隣壤備知各賊為患實跡嘗竊切齒蹙額而
歎曰兩廣良民何其不幸生隣惡境妻子何日寧
也又嘗竊計曰兩廣何日得一好官員剿平各賊
俾良民各安其生而頑民染患未深者亦得格心
向化也乃今恭遇聖明特起王守仁撫剿田州
思恩地方臣等竊謀曰兩廣自是有底寧之期也
聖天子知人之澤也是役也臣等為王守仁計曰
前廵撫動調三省兵若干萬梧州三府積年儲畜
軍餉費用不知若干萬復從廣東布政司支去庫
銀若干萬米不知支去若干萬殺死疫死狼兵鄕
兵民壮打手不知若干萬僅得田州安靖五十日
耳自是而思恩叛矣吊巖賊出圍肇慶府矣殺數
千家矣此賊併時同出盖與田州思恩東西相應
和者也若王守仁者乘此大敗極敝之後仰承
聖明特擢之恩雖合四省兵力再支庫銀百餘萬
支米數百萬剿平田州報功級數萬人亦且曰天
下大功也然而守仁不役一卒不費斗糧只宣揚
陛下聖德遂致思恩田州兩府頑民稽首来服其
奉揚聖化以来遠人雖舜格有苗何以過此臣
等是以歎服王守仁不惟能肅將天威實能誕
敷天德也若八寨之賊斷藤峽之賊又非田州
思恩可比也天下十二省俱多平壤惟廣西獨在
萬山之叢其土險其水迅其山之高有猿猴不度
飛鳥不越者故諺語曰廣西民三而賊七由山高
土惡氣習兇悍雖良民至者亦化為賊也八寨賊
洪武年間所不能平斷藤峽成化八年都御史韓
雍僅得討平及今五十餘年遺孽復熾故廣西賊
巢柳州慶遠鬱林府江諸賊雖時出劫掠官兵亦
屢請征之若八寨賊則自國初至今未有輕
議征剿者盖謂山水兇惡進兵無路消息少動賊
巳先知一夫控險萬兵莫敵故百六十年未有敢
征八寨賊者也賊亦恃險肆惡時出攻圍城堡殺
掠良民何啻萬計四方頑民犯罪脫逃投入八寨
則有司不敢追攝矣鄰近流賊避兵追剿投入八
寨則官兵不敢誰何矣是八寨者實四方寇賊淵
藪也斷藤峽又八寨之羽翼也廣西有八寨諸賊
猶人有心腹疾也八寨不平則兩廣無安枕期也
今王守仁沉機不露掩賊不備一舉而平之百數
十年豺虎窟穴掃而清之如拂塵然非仰藉聖
人神武不殺之威何以致此臣等是以歎服王守
仁能體陛下之仁以懷綏田州思恩向化之民
又能體陛下之義以討服八寨斷藤峽梗化之
賊也仁義之用兩得之也謹按王守仁之成功有
八善焉乘湖兵歸路之便則兵不調而自集一也
因田州思恩效命之助則勞而不怨二也機出意
外賊不及遯所誅者真積年渠惡非往年濫殺報
功者比三也因歸師討逆賊無糧運之費四也不
役民兵不募民馬一舉成功民不知擾五也平八
寨平斷藤峽則極惡者先誅其細小巢穴可漸施
德化使去賊從良得撫剿之宜六也八寨不平則
西而柳慶東而羅旁綠水新寧恩平之賊合數千
里共為窟穴雖調兵數十萬費粮數百萬未易平
伏今八寨平定則諸賊可以漸次撫剿兩廣良民
可漸安生業紓聖明南顧之憂七也韓雍雖平
斷藤峽賊矣旋復有賊者實當爾時未及區畫其
地為經久圖俾餘賊復據為巢穴故也今五十年
生聚則賊復熾盛也亦宜若八寨乃百六十年所
不能誅之劇賊山川天險尤難為功今守仁既平
其巢窟即徙建城邑以鎮定之則惡賊失險後日
固不能為變逋賊来歸不日且化爲良民矣誅惡
綏良得民父母之體八也或者議王守仁則曰所
奉命撫剿田州思恩也乃不剿田州則亦已矣
遂剿八寨可乎臣則曰昔吳楚反攻梁景帝詔周
亞夫救梁亞夫不奉詔而絶吳楚糧道遂破吳楚
而平七國安漢社稷夫不奉詔大罪也景帝不以
罪亞夫何也傳曰闑以内寡人制之闑以外將軍
制之又曰大夫出疆有可以安國家利社稷專之
可也古之道也是故周亞夫知制吳楚在絶其食
道而不在扵救梁也是故雖有詔命猶不受也惟
明君則以為功若腐儒則以為罪今王守仁知田
州思恩可以德懷也遂約其降而安定之知八寨
諸賊百六十年未易服也遂因時仗義而討平之
仁義之用逹天德者也雖無詔命先發後聞
可也况有便宜從事之旨乎或者又曰建置
城邑大事也區處錢糧戸部職也不先奏聞而
輙興功可乎臣則曰古者帝王千里之内自治千
里之外附之侯伯而巳是豈堯舜湯武聖智反後
世不如哉盖慮輿圖既廣則智力不及與其役一
已耳目之力而無益扵事孰若以天下賢才理天
下事為逸而有功也是故帝王之職在扵知人而
已既知其人之賢而委任之矣則事之舉錯一以
付之而責其成功若功效不孚乃制其罪可也今
既任之又從而牽制之則豪傑何所指手足乎是
故王守仁之平八寨也所殺者賊之渠魁耳若逋
迯者固未及殺也乘此時機建置城邑遂招逋迯
之賊復業焉則積年之賊皆可化為良民也失此
機會撤兵而歸俟奏得旨乃興版築則賊漸来
歸又漸生聚據險結寨以抗我師雖欲築城亦不
能矣昔者范仲淹之守西邊也𣣔築大順城慮敵
人爭之乃先具版築然後廵邊急速興工一月成
城西夏覺而爭之巳不及矣爾時范仲淹若俟奏
報豈不敗乃事哉王守仁扵建置城邑之役盖計
之熟矣錢糧夫役固不仰足戸部而後有處也其
以一肩而分聖明南顧之憂可謂賢矣不以為
功反以為過可乎先是正德十四年宸濠謀反江
西兩司俛首從賊惟王守仁同御央伍希儒謝源
誓心效忠不幸奸臣張忠許泰等𣣔掩王守仁之
功以為巳有乃揚諸人曰王守仁初同賊謀及公
論難掩乃又曰宸濠金帛俱王守仁伍希儒謝源
滿載以去當時大學士楊廷和尚書喬宇亦忌王
守仁之功遂不與辯白而黜伍希儒謝源俾落仕
籍王守仁不辯之謗至今未雪可謂黯啞之冤矣
夫國家論功有二道焉有開國效功之臣焉有定
亂拯危之臣焉開國之臣成則侯也敗則虜也雖
勿■焉可也惟禍變倏起社稷安危凛乎一髮效
忠定亂之臣則不忘也何也所以衛社稷也昔者
王守仁之執宸濠也可謂定亂拯危之功矣奸人
猶或忌之而謗其短夫如是則後有事變誰肯效
忠乎甚矣小人忌功足以誤國也臣等是以歎
曰王守仁等江西之功不白無以勸勵忠之臣若
廣西之功不白又無以勸策勲之臣是皆天下地
方大慮也王守仁大臣也豈以功賞有無為重輕
哉第恐當時有功之人及土官立功之人視此解
體則在外撫臣遂無所激勸以為建功之地耳臣
等廣人也目擊八寨之賊為地方大患百數十年
一旦仰頼聖明任用守仁以底平定不勝慶忭
今兵部功賞未見施行戸部覆題又復再勘臣
恐機會一失大功遂沮城堡不得修築逋賊復據
巢穴地方不勝可慮也是故冐昧建言惟聖明
察焉乞早裁斷俾官僚早得激勸城寨早得修築
逋賊早得招安良民早得復業嶺海之外歌詠太
平祝頌聖德實臣等所以報陛下知遇一節
也亦臣等自為地方大慮也不得已也為此具奏
征宸濠反間遺事錢德洪
龍光云是年六月十五日公扵豐城聞宸濠之變
時參謀雷濟蕭禹在侍相與拜天誓死起兵討賊
𣣔趨還吉安南風正急舟不能動又痛哭告天頃
之得北風宸濠追兵將及潜入小漁船與濟等同
載得脫免舟中計議恐宸濠徑襲南京遂犯北京
兩京倉卒無備圖𣣔沮撓使遲留半月遠近聞知
自然有備無患乃假寫兩廣都御史火牌云提督
兩廣軍務都御史楊為機密軍務事准兵部咨及
都察院右副都御史顔咨俱為前事本院帶領狼
逹官兵四十八萬齊往江西公幹的扵五月初三
日在廣州府起馬前進仰沿途軍衛有司等衙門
即便照數預備糧草伺候官兵到日支應若臨期
缺乏悞事定行照依軍法斬首等因意示朝廷
先差顔等勘事巳密扵兩廣各處起調兵馬潜来
襲取宸濠使之恐懼遲疑觀望不敢輕進使濟等
密遣乖覺人役持火牌設法打入省城宸濠見火
牌果生疑懼十八日回至吉安又令濟等假寫南
雄南安贛州等府報帖日遂飛報府城打入省下
一以動搖省城人心一以鼓勵吉安效義之士又
與濟等謀假寫迎接京軍文書云提督軍務都御
史王爲機密軍務事准兵部咨該本部題奉聖旨
許泰郤永分領邊軍四萬從鳳陽等處陸路徑擈
南昌劉暉桂勇分領京邊官軍四萬從徐州淮安
等處水陸並進分襲南昌王守仁領兵二萬楊旦
等領兵八萬秦金等領兵六萬各從信地分道並
進刻期夾攻南昌務要遵照方略并心恊謀依期
速進母得彼先此後致悞事機欽此等因咨到職
除欽遵外照得本職先因奉勅前往福建公幹行
至豐城地方卒遇寧王之變見已退住吉安府起
兵今准前因遵奉勅旨候兩廣兵齊依期前進外
看得兵部咨到緣由係奉朝廷機密勅旨皆是
掩其不備先發制人之謀其時必以寕王之兵尚
未舉動今寧王之兵巳出約亦有二三十萬若北
来官兵不知的實消息未免有悞事機以本職計
之若寧王堅守南昌擁兵不出京邊官軍遠来天
時地利兩皆不便一時恐亦難圖湏是按兵徐行
或分兵先守南都候寧王已離江西然後或遮其
前或擊其後使之首尾不救破之必矣今寧王主
謀李士實劉養正等各有書密寄本職其賊將凌
十一閔廿四亦各密差心腹前来本職逓状皆要
反戈立功報效可見寧王已是衆叛親離之人其
敗必不久矣今聞兩廣共起兵四十八萬其先鋒
八萬係遵勅旨之數今巳到贛州地方湖廣起兵
二十萬其先鋒六萬係遵勅旨之數今聞巳到黃
州府地方本職起兵十萬遵照勅旨先領二萬屯
吉安府地方各府知府等官各起兵快約亦不下
一萬之數共計亦有十一二萬人馬儘巳彀用但
得寧王早離江西其中必有内變因而乘機夾攻
為力甚易為此今用手本備開緣由前去煩請查
照裁處并將一應進止機宜許議停當選差乖覺
曉事人員與同差去人役星夜回報施行湏至手
本者既已寫成手本令濟等選差慣能走逓家人
重與盤費以前事機陽作實情備細密切說與令
渠潜蹤隱跡星夜前来南京及淮揚等處迎接官
兵又令濟等尋訪素與宸濠交通之人厚加結納
令渠密去報知寧府宸濠聞知大加賞賜差人四
路跟捉既見手本愈加疑懼將差人備細拷問詳
悉當時殺死因此宸濠又疑李士實劉養正不信
其謀又與龍光計議假寫回報李士實書内云承
手教密示足見老先生精忠報國之本心始知近
日之事迫扵勢不得已而然身雖䧟扵羅網乃心
罔不在王室也所喻密謀非老先生斷不能及此
今又得子吉同心恊力當萬萬無一失矣然幾事
不密則害成務湏乘時待機而發乃可不然恐無
益扵國而徒為老先生與子吉之累又區區心所
不忍也况今兵勢四路巳合只待此公一出便可
下手但恐未肯輕出耳昨凌閔諸將遣人密傳消
息亦皆出扵老先生與子吉開導激發而然但恐
此三四人者皆是粗漢易有漏泄湏戒令慎密又
曲為之防可也目畢即付丙子知名不具與劉養
正亦同兩書既就遣雷濟設法差逓李士實龍光
設法差逓劉養正各差逓人皆被宸濠殺死宸濠
由是愈疑劉李劉李亦各自相疑懼不肯出身任
事以故上下人心互生疑懼兵勢日衰又遣素與
劉養正交厚指揮高&KR1078;致書劉養正及遣雷濟蕭
禹引誘内官萬銳等私寫書信與内官陳賢劉吉
喻木等俱皆反間之謀又多寫告示及招降旗號
開諭逆順禍福及寫木牌等項動以千計分遣雷
濟蕭禹龍光王佐等分役經行賊壘潜地將告示
粘貼及旗號木牌四路摽插又先張疑兵扵豐城
示以𣣔攻之勢又遣雷濟龍光將劉養正家屬在
吉安者厚加看養隂遣其家人密至劉養正處傳
逓消息亦皆反間之謀初時宸濠謀定六月十七
日出兵自已扵二十二日在江西起馬徑趨南京
謁陵即位遂直犯北京因聞前項反間疑沮之
謀遂不敢輕出故十七等日先遣兵出攻南康九
江而自留省城賊兵等候宸濠不出亦各疑懼退
沮久駐江湖之上師老氣衰又見四路所貼告示
及插旗號木牌人人觧體日漸離散以故無心攻
闘其後宸濠探知四路無兵前項事機巳失兵勢
已阻人馬已散多有潜来投降者我師一候宸濠
出城即統伍知府等官兵疾趨攻破省城度宸濠
顧念根本之地勢必歸救遂預發兵迎擊扵鄱陽
湖大戰三日罪人斯得
右反間始末嘗聞諸吉水致仕縣丞龍光光謂
德洪曰昔夫子寫楊公火牌將發時雷濟問曰
寧王見此恐未必信曰不信可疑否對曰疑則
不免夫子笑曰得渠一疑彼之大事去矣既而
歎曰宸濠素行無道殘害百姓今雖一時從逆
者衆必非本心徒以威劫利誘苟一時之合耳
縱使奮兵前去我以問罪之師徐躡其後順逆
之勢既判勝負預可知也但賊兵早越一方遂
破殘一方民命虎兕出柙收之遂難為今之計
只是遲留宸濠一日不出則天下實受一日之
福光又言夫子捷䟽慮繁文太多一切反間之
計俱不言及亦以設謀用詭非君子得已之事
不𣣔明言示人當時若使不行間計遲留寕王
寧王必即時擁兵前進正所謂迅雷不及掩耳
兩京各路何恃為備所以破敗寧王使之坐失
事機全是遲留寧王一着所以遲留寧王全是
謀行反間一事今人讀奏冊所報皆是可書之
功而不知書不能盡者十倍扵奏冊又言寧藩
事平之後京邊官軍南来失其奸計由是痛恨
夫子百計搜尋羅織無所泄毒擠怒門人冀元
亨與濟禹光等俱𣣔置之死地冀元亨被執光
等四竄逃匿家破人亡妻子離散直伺官軍離
却省城方敢出身回家當時光等粘貼告示摽
插旗號木牌皆是半夜昏黑衝風冐雨涉險破
浪出入賊壘萬死中得一生所差行間人役被
宸濠要殺者俱是親信家人今當事平之後議
者不䆒始原并將在冊功次亦盡削去此光等
走役微勞雖皆臣子本分不足深惜但賞罰若
此繼後天下倘或再有事變人皆以光等為鑒
戒矣誰肯復效死力哉又言夫子應變之神真
不可測時官兵方破省城忽傳令造免死木牌
數十萬莫知所用及發兵迎擊宸濠扵湖上取
木牌順流放下時賊兵既聞省城巳破脅從之
衆俱欲逃竄無路見水浮木牌一時爭取散去
不計其數二十五日賊勢尚銳值風不便我兵
少挫夫子急令斬取先却者頭知府伍文定等
立扵銳鉋之間方奮督各兵殊死抵戰賊兵忽
見一大牌書寧王已擒我軍毋得縦殺一時驚
擾遂大潰次日賊兵既窮促宸濠思𣣔潜遯見
一漁船隱在蘆葦之中宸濠大聲呌渡漁人移
棹請渡竟送中軍諸將尚未知也其神運每如
此又言嘗聞雷濟云夫子昔在豐城聞變南風
正急拜受哭告曰天若憫惻百萬民命幸假我
一帆風湏臾風稍定頃之舟人讙譟回風濟禹
取香煙試之舟上果然久之北風大作宸濠追
兵將及時夫人公子在舟夫子呼一小漁船自
縳勑令濟禹持米二斗臠魚五寸與夫人為
别將發問濟曰行備否濟禹對曰巳備夫子笑
曰還少一物濟禹思之不得夫子■船頭羅盖
曰到地方無此何以示信扵是又取羅盖以行
明日至吉安城下城門方戒嚴舟不得泊岸濟
禹揭羅盖以示城中遂讙慶曰王爺爺還矣乃
開門羅拜迎入扵是濟禹心歎危迫之時暇𥙿
乃如此德洪昔在師門或問用兵有術否夫子
曰用兵何術但學問純篤養得此心不動乃術
爾凡人智能相去不甚遠勝負之决不待卜諸
臨陣只在此心動與不動之間昔與寧王逆戰
扵湖上時南風轉急面命某某為火攻之具是
時前軍正挫却某某對立矍視三四申告耳如
弗聞此軰皆有大名扵時者平時智術豈有不
足臨事忙失若此智術將安所施又嘗聞鄒謙
之曰昔先生與寧王交戰時與二三同志坐中
軍講學諜者走報前軍失利坐中皆有怖色先
生出見諜者退而就坐復接緒言神色自若頃
之諜者走報賊兵大潰坐中皆有喜色先生出
見諜者退而就坐復接緒言神色亦自若又嘗
聞陳惟濬曰惟濬嘗聞之尚謙矣尚謙言昔見
有待扵先生者自稱可與行師先生問之對曰
某能不動心曰不動心可易言耶對曰某得制
動之方先生笑曰此心當對敵時且要制動又
誰與發謀出慮耶又問今人有不知學問者儘
能履險不懼是亦可與行師否先生曰人之性
氣剛者亦能履險不懼但其心必待強持而後
能即強持便是本體之蔽便不能宰割庶事孟
施舍之所謂守氣者也若人真肯在良知上用
功時時精明不蔽扵𣣔自能臨事不動不動真
體自能應變無言此曾子之所謂守約自反而
縮雖千萬人吾往者也又嘗聞劉邦采曰昔有
問人能飬得此心不動即可與行師否先生曰
也湏學過此是對刀殺人事豈意想可得必湏
身習其事斯節制漸明智慧漸周方可信行天
下未有不履其事而能造其理者此後世格物
之學所以為謬也孔子自謂軍旅之事未之舉
此亦不是謙言但聖人得位行志自有消變未
形之道不湏用此後世論治根源上全不講及
每事只在半中截做起故犯手脚若在根源上
講求豈有必事殺人而後安得人之理某自征
贛以来朝廷使我日以殺人為事心豈割忍
但事勢至此譬之既病之人且湏治其外邪方
可扶回元氣病後施藥猶勝立視其死故耳可
惜平生精神俱用此等没緊要事上去了昔者
德洪事先生八年在侍同門每有問兵事者皆
默而不答以故南贛寧藩始末俱不與聞先生
没後搜錄遺書七年而奏䟽文移始集及查對
月日而後五征始末具見獨扵用間一事昔嘗
㮣聞奏䟽文移俱無所見去年德洪主試廣東
道經江西訪問龍光始獲間書間牌諸稿并所
聞扵諸同門者歸以附錄云時嘉靖乙未八月
書于姑蘇之郡學
陽明先生平浰頭記大學士湖東費宏
惠之龍川北抵贛其山谷賊巢亡慮數百而浰頭
最大浰之賊肆惡以毒吾民者亡慮數千而池仲
容最著仲容之放兵四劫亡慮數十年而龍川翁
源始興龍南信豐安遠會昌以邇巢受毒數正
德丁丑之春信豐復告急于廵撫都御史王公伯
安召諸縣苦賊者數十人問何以攻之皆謂非多
集狼兵弗濟又謂狼兵亦嘗再用矣竟以招而後
定公曰盗以招蔓此頃年大弊也吾方懲之且兵
無常勢奚必狼而後濟耶若等能為吾用獨非兵
乎乃與廵按御史屠君安卿毛君鳴岡合䟽以剿
請又請重兵權肅軍法以一士心詔加公提督
軍務賜之旗牌聽以便宜區畫惟功之有成不限
以時時横水桶岡盗亦起而視浰為急公議先攻
二峒乃會兵以圖浰凡軍中籌畫多諮之兵備副
使楊君廷宜請募諸縣機兵而以其傭募新民之
任戰者取贖金儲糓塩課以餉之而兵與食足焉
二峒之攻慮仲容乘虛以擾我也謀伐其交使辨
士周祥等諭其黨黃金巢等得降者五百人籍以
為兵仲容獨憤不從冬初聞橫水破始懼使弟仲
安率老弱三百人来圖緩兵且我覘之公陽許之
使據上新地以遏桶岡之賊而實遲其歸圖閱月
仲容聞桶岡破益懼為俻益嚴公使以牛酒詗之
賊度不可隱則曰盧珂鄭志高陳英吾讎也恐其
見襲而備之耳珂等皆龍川歸順之民有衆三千
仲容脅之不可故深讎之公方欲以計生致仲容
乃陽檄龍川盧珂等構兵之實若甚恐焉趣利刊
木且假道以誅珂黨十二月望珂等各来告仲容
必反公復怒其誣構叱收之隂諭意向使遣人先
歸集衆時兵還自桶岡公合樂大饗散之歸農示
不復用使仲安亦領衆歸又遣指揮余恩諭仲容
毋撤備以防珂黨仲容益喜前所辨士因說之親
詣公謝且曰往則我公信爾無他而誅珂等必矣
仲容然率四十人来見公聞其就道也密飾諸縣
勒兵分哨又使千戸孟俊偽持一檄經浰巢宣言
將拘珂黨實督集其兵也賊導俊出境不復疑閠
十二月下弦仲容既至贛是夕釋珂等馳歸縻仲
容令官屬以次饗犒明年正月癸卯朏公度諸兵
已集引仲容入并其黨擒之出珂等所告訊鞫具
状亟使人約諸兵入巢越四日丁未同時並進其
軍于龍川者惠州知府陳祥率通判徐璣從和平
都入指揮姚璽率新民梅南春等從烏龍鎮入孟
俊率珂等從平地水入軍于龍南者贑州知府邢
珣率同知夏克義知縣王天與等從太平保入推
官危夀率義民葉方等從南平入守備指揮郟文
率義民孫洪舜等從冷水逕入余恩率百長王受
等從高砂保入軍于信豐者南安知府季斆率訓
導藍鐸等從黃田岡入縣丞舒富率義民趙志標
等從烏&KR0985;入公自率中堅督文搗下浰大巢副使
君督餘哨會于三浰賊黨自仲容至贑備巳弛矣
至是聞官兵驟入皆驚失措乃分投出禦而悉其
精銳千餘迎敵于龍子嶺我兵列為三衝掎角而
前恩以受兵首與賊戰却之奮追里許賊伏四起
擊受後夀乃以方兵鼓噪往援俊復以珂等兵從
旁衝擊呼聲震山谷賊大敗而潰遂併上中二浰
克之各哨兵乘勝奮擊是日遂破巢十一曰熱水
曰五花障曰淡方曰石門曰上下陵曰艻竹湖曰
白沙曰曲潭曰赤塘曰古坑曰三坑明日探賊所
奔分道急擊巳酉破巢凡六曰鐡石障曰羊角山
曰黃田㘭曰嶺岡曰塘含岡曰溪尾庚戌破巢凡
二曰大門山曰鎮里寨辛亥破巢凡九曰中村曰
半&KR0985;曰都坑曰尺八嶺曰新田&KR0985;曰古地曰空背
曰旗嶺曰頓岡癸丑破巢凡四曰狗脚㘭曰水晶
洞曰五洞曰藍州丙辰破巢凡二曰風盤曰茶山
其奔者尚八百餘徒聚于九連山山峻而袤廣與
龍門山後諸巢接公慮以兵進逼其勢必合合難
制矣乃選銳士七百餘人衣所得賊衣若潰而奔
取賊所據厓下澗道乘暮而入賊以為其黨也從
厓下招呼我兵亦洋與和應已度險扼其後路明
日賊始覺併力求敵我兵從高臨下擊敗之公度
其必潰也預戒各哨設伏以待乙丑覆之于五花
障于白沙于銀坑水丁卯覆之于烏龍鎮于中村
于北山于風門奥分逃餘孽尚三百餘徒各哨乃
會兵追之二月辛未復與戰于和平甲戌戰于上
坪下坪丁丑戰于黃田㘭辛巳戰于鐡障山癸未
戰于乾村于棃樹乙酉戰于艻竹壬辰戰于百順
于和峒乙未戰于水源于長吉于天堂寨諜報各
巢之稔惡者盖幾盡矣惟脅從二百餘徒聚九連
谷山呼號乞降公遣珣往撫之籍其處之白沙公
率副使君乃即祥應和平相其險易經理立縣設
隘庶幾永寧遂班師而歸盖戍寅三月丁未也凡
所搗賊巢三十八所擒斬賊酋二十九人中酋三
十八人從賊三千六十八人俘賊属男婦八百九
十人鹵獲馬牛噐仗稱是是役也以力則兵僅數
千以時則旬僅六夾遂能滅此兇狡稽誅之虜以
除三徼數十年之大患其功偉矣捷聞有詔褒
賞官公之子世錦衣百戸副使君加俸一秩扵是
邢侯夏侯危侯偕通判文侯運吳侯昌謂公兹舉
足以威不軌而昭文德不可以無傳也使人自贑
来請予書其事嗟乎惟兵者不祥之噐王公用儒
者謀謨之業而乃躬擐甲胄率先將士下上山谷
與死寇角勝爭利出於萬死而公平日豈習殺伐
之事而貪取摧䧟之功以為快哉顧盗之扵民不
容並育譬則莠驕害稼而養之弗薅從虎狼之狂
噬而聽孽牧之衰耗此不仁者所不忍為而公亦
必不以不仁自處也公之心予知之公之功則播
之天下傳之後世何俟扵予之書之也然而人知
渠魁之坐縳兇孽之蕩平以為成功如此其易而
不知公之籌慮如此其密建請如此其忠上之
所以委任如此其專副使君之所贊佐如此其勤
文武將吏之所以奔走禦侮如此其勞而功之成
所以如此其不易是則不可以不書也予故為備
書之以昭示贑人庶其無忘且有考焉
移置陽明先生石刻記
昔陽明王先生督兵于贑也與學士大夫切劘于
聖賢之學自縉紳至扵閭閻以及四方之過賓皆
得受業問道盖濂洛之傳至是復明而先生治兵
料敵卒有以平奸宄者皆原扵切劘之力扵是深
信人心本善無不可復其不然者由倡之不力輔
之不周而為學之志未立故也既以責志為教肄
其子弟復取大學中庸古本序其大端與濂溪太
極圖說聮書不于欝孤山之上使登覽而遊息扵
此者出埃墻之表動高明曠遠之志庶幾見所書
而興起其志不使至扵懈惰盖所以為倡而輔之
之慮切也先生去贑二十餘年石為風雨之所摧
剥者日就缺壊而是山復為公𪠘所拘觀者出入
不便嘉靖壬寅憲副江隂薛君應登備兵之暇訪
先生故迹覩斯石悲嘅焉既移置于先生祠中復
求榻本之善者𥙷刻其缺壊而托記于予予嘗觀
先生所書恨其學之不俱傳也自孔孟以後明其
學者濂溪耳故圖說原天所以生人者本扵無極
而求復其原則以無𣣔爲主舍無𣣔而言中正仁
義皆不可以合德而反終故大學言致知中庸言
慎獨獨知之地𣣔所由辨求其寡而無焉此至易
而難者也先生數百年之下處困而後自得恍然
悔既往之非真若脫溷淖而御冷風故既自以切
劘而尤不敢有隱扵天下扵是擇其辭書之石冀
来者之自得猶夫已也今先生之言徧天下天下
之人多易其言而不知其處困之功與責志之教
故深扵觧悟者每不屑扵持守而意見所至即皆
自是而不疑嘵嘵然方且以議論相持競譬則石
已缺壊而猶不蔽風雨顧以爲崇獲之嚴貿焉莫
知其所出入豈不失哉夫𣣔之易熾速扵風雨而
志之難立有甚扵石其積習之久非一日可移置
也然使精神凝聚即獨知之地以從事焉則又不
易地不由人而足以自反譬則石之摧剥扵風雨
者復庇之以厦屋雖失扵昔不猶可以保其終乎
今石存則升先生之堂者宜有待矣薛君有志扵
學其完此石盖亦輔世之意而余之困而不學則
有愧扵切劘之助也書之石隂亦以為久要云
陽明王先生報功祠記
經世保民之道濟其變而後顯其功厚其施而後
食其報傳曰太上有立德其次有立功時而至扵
立功則去太上遠矣士君子遭時遇主處常盡變
不得已而立功固不望其報之久近人之思報自
不能已故昌黎祀潮子厚祀柳張詠繪像而祀扵
蜀羊祜建碑而祀扵㐮陽其致一也贑之牙境萬
山盤互群盗縱橫土酋跳梁扵東南逆藩窺伺扵
西北正德丙子春陽明王公以大中丞秉鉞来鎮
綱紀號令朝發夕新凡四省五道九府州六十九
縣二十五衛所之奔命者皇皇汲汲恐于後至之
誅又卓見大本廣集衆思張施操縱不出庭戸而
遥制黠虜扵江山數千里之外英聲義烈肅扵雷
霆今年平南靖明年平桶岡又明年平浰頭又明
年平逆藩如虔如楚如閩如粤四郊力穡清夜絃
歌而邊圉之患除如豫州如江州如桐城如淮甸
千里肅清萬夫觧甲而社稷之憂釋夫公以文
儒之資生承平之世蹈疎逖之蹤當盤錯之會天
樞全斗極之光地維掃豺狼之穴璽書頻奬茅
土加封一時遭際可以風勵群工矣公之去贛久
矣而人猶思之復建祠以祀之富者輸財貧者效
力巧思者摸像善計者紏工虛堂香火無替歲時
報施之道不扵其存而扵其亡身後之事未定扵
天下而私扵一方吾是以知贛人之重義也孔子
曰斯民也三代之所以直道而行也兹非三代之
遺民歟公繼其父龍山公之學且與孫忠烈同年
同官忠烈死逆藩之難而公成靖難之功浩然之
氣充塞兩間增光皇國幸與不幸易地則皆然
者然則公之立功雖有先後大小要皆以忠輸君
以孝成親以信許友者歟公諱守仁字伯安别號
陽明龍山公諱華以大魁冡宰孫忠烈諱燧以中
丞贈宗伯皆吾鄉先逹也嗚呼望雷陽而思新竹
按營壘而歎竒才高山仰止景行行止謹紀其實
以備野史之拾遺云
田石平記
田江之濱有怪石焉状若一龜卧于衍石之上長
倍尋厚廣可尋之半境土寧靜則偃卧維平有青
則傾欹潜浮以離故處故俗傳有平寕傾兵之䜟
歲乙酉岑氏猛食采日殷恣橫搆兵守臣方上䟽
議討一夕石忽浮去數百武猛懼乃使力士復之
嚮夕殷祀之以潜弭其變明年大兵至猛竟失利
以滅人益異焉猛黨盧王二酋脅衆連兵據思田
以重煩我師朝議特起今新建伯陽明王公来
平比至集衆告曰蠢兹二酋豈惮一擒維瘡痍未
瘳而重罹鋒刅為可哀也即日下令解十萬之甲
掣四省之兵推赤二酋俾自善計二酋惮公威德
且知大信不殺遂率衆自縳泣降公如初令諭而
遣之单車詣田經畫建置以訓奠有衆田父老望
風觀德如堵如墻羅拜泣下曰大兵不加明公再
生之賜也田醜何以為報維田始禍石實釁之具
以怪状聞且曰自王師未旋石靡有寕田人惴惴
守之如嬰今則亡是恐矣願公毀此以寕我公田
曰其然與若等往觀之既觀曰汝能怪乎吾不汝
毀而與决取筆大書其上曰田石平田州寧千萬
世鞏皇明明年春公使匠氏鐫之遂以為田鎮
田人無遠近老穉咸謳歌扵道以相慶焉嗟夫維
石在阿賦性不那孰使之行豈民之訛維妖維祥
肇是興亡天實變幻而莫知其方維邪則洩維正
則滅亦存乎其人而巳矣公忠誠純正其静一之
學浩然之氣見扵勤王靖難者可以格神明而貫
金石天下已信之有弗靈扵是石乎田人寶兹石
文盖不啻交人之纍銅枉也已公車將旋田人趋
必東曰兹不可無述以告于世世作田石平記
陽明先生畫像記少師徐階
陽明先生像一幅水墨寫嘉靖已亥予督學江西
就士人家摹得先生燕居像二朝衣冠像一明年
庚子夏以燕居之一贈吕生舒此幅是也先生在
正德間以都御史廵撫南贛督兵敗宸濠平定大
亂拜南京兵部尚書封新建伯其後以論學為世
所忌竟奪爵予往来吉贛間問其父老云濠之未
叛也先生奉命按事福州乞歸省其親乘单舸
下南昌至豐城聞變將走還幕府為討賊計而吉
安太守松月伍公議適合郡又有積榖可養士因
留吉安徵諸郡兵與濠戰湖中敗擒之其事皆有
日月可按覆而忌者謂先生始赴濠之約後持兩
端遁歸為伍所強會濠攻安慶不克乘其沮喪幸
成功夫人情苟有約其敗徵未見必不遁凡攻討
之事勝則侯不勝則族苟持兩端雖強之必不留
武皇帝之在御也政由嬖倖濠悉與結納至或許
為内應方其崛起天下皆不敢意其遽亡先生引
兵而西留其家吉安之公署聚薪環之戒守者曰
兵敗即縦火母為賊辱嗚呼此其功豈可謂幸成
而其心事豈不皦然如日月哉忌者不與其功足
矣又舉其心事誣之甚矣小人之不樂成人善也
自古君子為小人所誣者多矣要其終必自暴白
乃予所深慨者今世士大夫高者談玄理其次為
柔愿下者直以貪黷奔競謀自利其身有一人焉
出死力為國家平定大亂而以忌厚誣之其勢不
盡驅士類入扵三者之途不止凡為治不患無事
功患無賞罰議論者賞罰所從出也今天下漸以
多事庶幾得人焉馳驅其間而平時所謂議論者
如此雖在上智不以賞罰為勸懲彼其激勵中才
之具不巳疎乎此予所深慨也濠之亂孫許二公
死扵前先生平定之扵後其迹不同同有功扵名
教江西會城孫許皆廟食而先生無祠予督學之
二年始祀先生扵射圃未幾被召因摹像以歸
將示同志者而首以贈吕生予嘗見人言此像扵
先生極似以今觀之貌殊不武然獨以武功顯扵
此見儒者之作用矣吕生誠有慕乎尚扵其學求
之
重脩陽明王先生祠記大學士李春芳
陽明先生祠少師存翁徐公督學江右時所創建
也公二十及第宏辭博學燁然稱首詞林一時詞
林宿學皆自以為不及而公則曰學豈文詞巳也
日與文莊歐陽公窮究心學聞陽明先生良知之
說而深契焉江右為陽明先生過化地公既闡明
其學以訓諸生而又謂崇祀無所不足以繋衆志
乃扵省城營建祠宇肖先生像祀之遴選諸生之
儁茂者樂群其中名曰龍沙會公課藝暇每以心
得開示諸生而一時諸生多所興起云既公召
還荐躋綸閣爲上所親信盖去江右幾三十年
矣有告以祠宇傾圯者公則愀然動心捐賜金九
十属新建錢令修葺之侍御甘齋成君聞之曰此
予責也遂身任其事鳩工庀材餙其所已敝增其
所未備堂宇齋舍煥然改觀不惟妥祀允稱而諸
生之興起者益勃勃不可禦矣噫公當樞筦之任
受心膂之寄無論幾務叢委即宸翰咨荅日三
四至而猶惓惓扵崇先哲興後學如此誠以學之
不可以已也夫致知之學發自孔門而孟子良知
之說則又發所未發陽明先生合而言之曰致良
知則好善惡惡之意誠推其極家國天下可坐而
理矣公篤信先生之學而日以體之身心施之政
事秉鈞之初即發私餽屏貪墨示以好惡四海嚮
風不數年而人心吏治翕然丕變此豈有異術哉
好善惡惡之意誠扵中也故學非不明之患患不
誠耳知善知惡良知具存譬之大明當天無微不
照當好當惡當賞當罰當進當退錙銖不爽各當
天則循其則而應之則平平蕩蕩無有作好無有
作惡而天下平矣故誠而自慊則好人所好惡人
所惡而為仁不誠而自欺則好人所惡惡人所好
而為不仁苟為不仁生扵其心害扵其事蠧治戕
民有不可勝言者矣公為此懼又舉明道定性識
仁二書發明其義以示海内學者而致知之學益
明以切諸生能心惟其義而體諸身則扵陽明先
生之學幾矣業斯舍者其尚體公之意而殚力扵
誠以為他日致用之地哉成君守節曹州人癸丑
進士按治江右飾紀布惠卓有賢聲盖有志扵學
者
平寧藩事略敬齋蔡文(見任廉使)
陽明先生道德功業冠絶古今無容議矣獨寧藩
一事不理扵䜛口者有二曰始與寧府交通後知
事不可成因人之力從而剪之以成厥功又曰寧
府財寶山積兵入其宫悉取以歸此二者當時䜛
口嗷嗷至形諸章奏播諸遠近縉紳有識皆知其
為必無而莫悉其無之故皆知其絶無可疑而無
以破人之疑余甚恨之足跡半天下訪之莫有知
者迨移官入贛贛故先生開府之地當時故老尚
有存者咨訪累月廼得其詳扵是躍然以喜疾䜛
口之無根且知先生計慮之深規模之遠有非常
情之所能測識也自古建非常之功必待非常之
人逆藩之積慮非一日矣當時所惮獨先生在耳
殺之不得必𣣔致之事乃可成故致惓惓扵先生
而先生亦示不絶扵彼者力有所為機有所待峒
酋葉芳等有衆萬人感不殺之恩樂為我用先生
推誠撫之間示以意芳叩首踴躍待報而發逆藩
招集無頼亦属意扵葉芳嘗以厚貲㗖之芳受不
郤有以聞扵先生者先生撫然有失久之搏案起
曰吾今日視義當為事之成敗身之禍福不計也
會逆兵起遂部所属民卒督知府邢珣伍文定等
以行葉芳密使人告曰吾以欵彼也今日之事生
死惟命先生大喜郎擕以往鄱湖之戰逆藩覬望
芳来芳乘之遂就擒大難之平芳與有力不然逆
兵衆且強獨以民卒之脆弱渙散安能當其鋒哉
兵入南昌先生召芳語之曰吾請於朝以官償若
勞如何芳叩首曰芳土人不樂拘束願得金帛作
富家翁耳遂入宫藉所有以獻餘以予芳滿其欲
焉由前觀之先生所以陽示不絶扵彼者隂欲有
為扵此使當時積榖練兵寧不啓彼之疑而厚其
毒法曰藏扵九地之下奮扵九天之上是也其後
以貲委葉芳者則以夷治夷之法故先生心事如
青天白日用兵若風雨雷霆本無可疑何疑者之
紛紛也故表而出之
蔭子咨呈
正德十六年七月十八日奉到兵部鳳字二千八
百八十號勘合内開一件捷音事准武選司付奉
本部連送該本部題送准浙江布政司咨呈據紹
興府申據餘姚縣申蒙本府紙牌仰縣速將都御
史王承蔭子姪應該之人取具無碍親供并官
吏里隣人等不扶結状繳報等因依蒙行據該隅
里老吕時進等勘得右副都御史王任江西南
贛等處剿賊成功欽承蔭子一人世襲錦衣衛
百戶行縣取具里老并本族親供今據前因合將
繳到王冕等供状一紙係本縣東北隅五里民籍
有姪王守仁任江西南贛等處右副都御史為剿
賊成功欽承蔭子王正憲世襲錦衣衛百戶行
縣取具里老并本族親供呈繳到部查得先該提
督南贛都御史王奉稱征剿江西南贛等處賊
寇驅卒不過萬餘用費不滿三萬兩月之間俘斬
六千有竒破巢八十有四渠魁授首噍類無遺該
本部查議得都御史王躬親督戰獲有軍功所
當先錄伏望聖明俯照節年平寇陞蔭有功官
員事例將王照例陞職蔭子以酬其功等因具
題正德十三年四月十八日節該奉聖旨是各
官旣剿賊成功地方有頼陞右副都御史蔭子姪
一人做錦衣衛世襲百戸欽此查無本官應襲子
姪姓名已經備行原籍官司查取去後又該提督
南贛軍務右副都御史王奏報廣東韶州府樂
昌等縣平賊捷音内開擒斬首從賊人首級共二
千八百九名顆俘獲賊属并奪回被擄男婦五百
名口等因該本部查議得本官分兵設策一旦剿
平厥功非細本部議將王量加陞級扵先蔭子
百戶上再加陞蔭以酧其功伏蒙欽依王守仁
已因功陞職還賞銀四十兩紵絲二表裏臣等以
為王守仁累建竒功各不相掩今止給賞似不足
酬其功合無王守仁量陞俸給扵先蔭子百戶上
量加陞蔭等因本年十二月初三日具題本月二
十六日奉聖旨王守仁累有成功他男先蔭職
事上還加陞一級欽此又經備行欽遵訖今據前
因久查陞級事例實授百戶上加一級該副千戶
通查案呈到部𣣔將都御史王應蔭子王正憲
查照先奉欽依加蔭子姪一人做錦衣衛世襲百
戸再加續奉欽依加陞一級與做副千戶填註錦
衣衛左所支俸緣係查錄恩蔭節奉欽依王
守仁蔭子姪一人做錦衣衛世襲百戶及他男先
蔭職上還加陞一級事理等因正德十五年三月
初四日少師兼太子太師本部尚書王等具題
次年四月二十五日奉聖旨是欽此欽遵擬合
通行為此合行浙江布政司轉行紹興府餘姚縣
着落當該官吏照依本部題奉欽依内事理即
便查取王正憲作速起程前来赴任仍將本官起
程日期繳報施行
處分家務題冊門人黃宗明書
先師陽明先生夫人諸氏諸無出先生立從姪正
憲為繼嘉靖丙戌繼室張氏生子名正聰未及一
歲輙有兩廣之命當將大小家務處分詳明托
人經理殁幾一載家衆童僕不能遵守在他日能
保無悔乎宗明等因送先生葬回太夫人及親疎
宗族子弟四方門人俱在將先生一應所遺家務
逐一禀請太夫人與衆人從長計處分柝區畫以
為閑家正始防微杜漸之原寫立一樣五本請扵
按察司僉事王紹興府知府洪用印鈐記一本留
府一本留太夫人正憲正聰各留一本同志一本
永爲照守先生功在社稷澤被生民道在宇宙人
所瞻仰其遺孤婺室識與不識無不哀痛况骨肉
親戚門生故舊何忍棄之負之哉凡我同事自今
處分之後如有異議人得舉正毋或輕貸
同門輪年撫孤題單門人薛侃書
先師陽明先生同祖兄弟五人伯父之子曰守義
守智叔父之子曰守禮守信守恭同父兄弟四人
長為先師次守儉守文守章先師年逾四十未有
嗣子擇守信第五男正憲為嗣撫育婚娶嘉靖丙
戍生子正聰明年奉命之廣身入瘴鄕削平反
亂遂嬰竒疾卒扵江西之南安凡百家務維預處
分而家衆欺正聰年幼不知遵守吾儕自千里會
葬痛思先師平生憂君體國拳拳與人為善之
心今日之事宜以保孤安寡為先區區田業非其
所重若後人不體見小失大甚非所以承先志也
乃禀太夫人及宗族同門戚里僉事汪克章太守
朱衮酌之情禮參以律令恤遺孤以弘本嚴内外
以别嫌分㸑食以防微一應所有會衆分析具有
成議日後倘復恩典承襲亦有成法正聰年幼家
事立親人𬋩理每年輪取同志二人兼同扶助諸
叔姪不得參撓為兄者務以總家愛弟為心以副
恩育付托之重為弟者務以嗣宗愛兄為心以盡
繼志述事之美為旁親者亦願公心扶植孤寡以
為家門之光則先師在天之靈庶乎其少慰矣倘
有疎虞執此聞官輪年之友亦具報四方同門咸
為轉逹明有憲典幽有師靈尚冀不爽所有條宜
開具于後
請恤典贈謚䟽
禮科等科都給事中等官辛自脩等題為開讀
事伏覩詔書内一欵近年病故大臣有應得恤
典而未得亦有不應得而得者科道官舉奏定奪
欽此臣等公同面議舉得大學士楊廷和蔣冕石
瑶尚書王守仁王廷相毛澄汪俊喬宇梁材湛若
水喻茂堅劉訒聶豹侍郎吕柟周廣江曉程文德
少詹事王偉祭酒王雲鳳魏校鄒守益二十一人
竒勲大節茂著于生前令望高風愈隆于身後俱
應得恤典而未得者中間如吕柟有祭葬而無謚
石瑶有謚而不足以盡其平生俱應改擬𥙷賜
又訪得文臣中如曾銑楊守謙商大節程鵬朱方
張漢王杲孫繼魯八人或志在立功身遭重辟或
事存體國罪累流亡至今無問知與不知皆痛
惜之臣等仰惟恩詔既恤得罪之臣復舉原終
之典而諸臣獨以一時負罪遂不得沽被洪慈
人心咸為憫惻似應查復原官量加優恤以示褒
答等因奉
聖旨禮部看議来說欽此
浙江等道監察御史王等題為開讀事伏覩
詔書内一欵近年病故大臣有應得恤典而未得
亦有不應得而得者科道官舉奏定奪欽此欽遵
臣等備行禮部祠祭司查取節年給過大臣恤
典并有請未給緣由隨行浙江等道各公舉所
知以奉明詔續行祠祭司及各道手本開具各
臣前来臣等逐一會同詳議舉得原任大學士楊
廷和蔣冕石瑶尚書王守仁王廷相湛若水毛澄
汪俊喬宇梁材喻茂堅劉訒聶豹侍郎吕柟周廣
江曉程文德少詹事黃佐祭酒魏校王雲鳳鄒守
益等即其立朝則大節不虧遡其居身則制行無
議公是在人不容泯没俱應得恤典而未得者
也中間如呂柟雖有恤典而未得贈謚石瑶巳
有贈謚而未盡其人似應得𥙷賜改擬者也又
查得節年給過恤典如尚書邵元節陶仲文顧
可學徐可成甘為霖侍郎郭文英張電未隆僖等
或穢跡昭彰人所共指或雜流冐濫法所不容俱
不應得而得者也伏望敕下該部再加詳議將
楊廷和王守仁等應復官廕者復其官廕仍給祭
葬贈謚呂柟准賜贈謚以成恩禮石瑶如法改
擬以符名實其濫叨恩典如邵元節陶仲文先
經刑部議處外其顧可學等均為冐濫名噐可惜
合當追奪以昭明法者也再照錄忠恤罪聖
朝厚下之典也觀過而知仁明主鑒物之公也
臣等又訪得如文臣之中如曾銑楊守謙商大節
翟鵬朱方張漢王杲孫繼魯等䆒其罹禍之迹原
其為國之忠生則未雪死而益明武臣之中如
周尚文者出謀宣力功在邊疆恤典未給人心
稱屈兹當聖仁湛濡之時正煩冤洗濯之會諸
臣之恤典似當應給以廣殊恩者也再乞
敕下該部一并酌議請自上裁仍通行各該
撫按遵照詔書廣求博訪凢大臣恤典果有應
得而未得及不應得者各宜悉心甄别以宣上
德亦不得曲意徇物濫及庸劣庶幾恩之所敷
潜晦不遺義之所抑回慝莫逃勸懲之典行而風
世之道備矣等因奉聖旨禮部看議来說欽此
辨明功罰䟽
南京戸科給事中岑用賓一本開讀事臣惟國
家之禮大臣其生也固重其爵禄以寵異之其殁
也亦必優其恤典以旌褒之所以示君臣一體
之義終始存殁無間也然是恩寵之澤子奪出
自朝廷之上忠良之臣固在所必加其匪人惡
德亦不使得以倖及焉盖加于忠良則爲公及于
匪人則爲僣公而不僣則君子以勸小人以懲此
固人君奉天而不私而實默寓勸懲之機于其間
也臣伏讀皇上登極之詔内一欵有曰一近年
病故大臣有應得恤典而未得亦有不應得而
得者科道官舉奏定奪欽此臣有以仰見皇上
之新政固將𣣔使朝廷恩寵之大典昭大公于
天下萬世也臣備員南垣敢不祗承德意哉臣謹
諮之縉紳參之聞見查得已故原任刑部尚書林
俊福建興化府莆田縣人舉成化戊戌科進士歷
官四十餘年屢陳讜言忠誠剴切抗犯顔敢諫之
節尚簡素清約之風迭仆迭起朝野推重在四川
則撫勦藍鄢之劇宼在江西則裁制寧藩之逆萌
功尤不泯暮年遭際保終完名居家構疾具䟽預
辭身後恤典竟為不合者所忌乘機排阻至今
公論惜之巳故原任南京兵部尚書新建伯王守
仁浙江紹興府餘姚縣人舉弘治已未科進士筮
仕三十餘年敡歷中外所至有聲而討江西宸濠
之叛平廣西思恩田州及斷藤八寨之賊功烈尤
著且博極經史䆒心理學倡明良知之訓洞暢本
源至今為人士所宗不幸其殁也遽為忌者䟽論
遂削去伯爵并恤典贈謚迄今人以為恨巳故
原任南京兵部尚書湛若水廣東廣州府增城縣
人舉弘治乙丑科進士歷官三十餘年立朝正大
重厚有休休有容之風治事經緯詳明有濟世匡
時之略尤倡明正學以接引後進為己任自始至
終孜孜忘倦凡所造就多為時名流致仕家居逾
二十載夀考而終其子孫曾陳乞恤典贈謚未
蒙先帝俞允至今衆論咸以爲歉巳故原任南
京工部尚書吳廷舉廣西橫州府千戸所人舉成
化丁未科進士歷官四十餘年機略優長節操素
勵犯逆瑾之怒而剛正不回諭桃源之宼而誠信
久布且始終一介不取殁後殯殮無資廉潔高風
古今鮮儷訪其贈謚尚亦未與云已故原任戶部
侍郎唐胄廣東瓊州府瓊山縣人舉弘治壬戌科
進士歷官四十餘年始終正直不少變易迭任藩
臬廵撫勞代最多在部建議陳言忠讜更切後以
忤旨被杖削籍衆皆韙之昨吏部題請雖以復
職贈官而祭葬并謚未議猶為缺典以上五臣其
任職先後雖稍不同而負忠良重望則無二致
明詔所謂應得恤典而未得者此其最也又查
得已故原任禮部尚書顧可學其先後居官臣無
暇論已獨其晚年挾持邪淫誕術干求進用因而
濫叨恩賞穢濁清曹迄今輿論咸羞稱之其始
而鍊合秋石繼而鍊製紅鉛妄行進御至使方
士人等踵跡效尤皇上所謂王金陶倣等妄進
藥物致損聖躬臣愚以為若誅求首惡則顧可
學尤不容逭矣其存日既倖逃刑憲不與方士人
等同就誅夷則其死也寧可復使之冐濫朝廷
恩賚于泉下也哉明詔所謂有不應得而得者
此誠其最也夫表揚善類則天下皆知為善之利
排斥姦䛕則天下皆知肆惡之非乃治世所不容
緩者伏乞敕下該部查議如果臣言不謬即將
林俊王守仁湛若水吳廷舉唐胄五臣查照舊例
一體追𥙷贈謚祭葬廕子等項顧可學前後所冐
官職贈廕等項盡行削奪其王守仁伯爵應否承
襲并行集議題請取自上裁如此庶乎予奪
明而恩威不忒賞罰當而勸懲以昭矣再照臣
子冤抑久當獲伸殊恩濫竊終宜釐正如巳故
原任吏部尚書李默生平博雅能文清修鯁介居
官守職茂著風猷止緣入柄銓曹不阿權勢遂致
姦人乘望風旨竟爾擠排含冤囹圄齎志而死今
際遇昌時彼泉壤之下寧無昭雪之望乎巳故原
任江西副使汪一中在昔統兵征勦始而無料敵
之明繼而無禦敵之策坐使狂寇冲突命殞兵殱
較之守備不設誠為一律倘若憫其死事姑不追
論存其官職猶或可也乃隆忠贈廕崇之貌祀其
為冐濫不已甚乎當時與一中同事者僉事王應
時也應時被虜贖回尋冐陞秩旋被參論落職觀
應時不當冐陞則一中不應贈廕明矣再乞敕
下該部查議將李默一臣比照遺詔恤錄之典復
其官職加之贈祭少雪冤魂將一中一臣遵照
明詔不當得之旨奪其贈廕祠祀俾母終辱明
典則予奪益彰而淑慝益著未必不為聖朝平
明之治少禆也奉聖旨該部知道
請從祀䟽
欽差提督學校廵按直隷監察御史臣耿定向謹
題為應明詔乞褒殊&KR0564;以光聖治事恭惟
皇上御極之初詔下中外按剔幽滯恤錄往
忠鼓動寰宇凡有血氣者靡不競勸矣伏思原封
新建伯南京兵部尚書王守仁者雖經科臣列舉
題請顧其功在社稷道啓群蒙是猶未可以
㮣凡論也臣敢特為陛下言之臣伏聞武宗
初年舊邸宦官有馬永成劉瑾等時號八虎置造
淫巧蠱惑上心日進走馬飛鷹導為娛樂不令
親近儒臣講學修德耽廢萬幾時科道官諫不聽
戸部尚書韓文泣血苦諫不聽左右輔臣時時密
諫不聽以致海内洶洶思亂盗賊蜂起天下騷動
江藩宸濠由此乘機竊發謀危宗社時非守仁
在贛倡義擒滅今日之域中殆有不忍言者矣此
其功在國論章章較著人所共明也及宸濠既
擒太監張忠及許泰等復又誘惑武宗以親征
爲名廵幸南都其實隂懷異志𣣔逞不軌時宗
社之危益如累卵矣全頼守仁握兵上游隨機運
變各惡潜自震慴武宗因得還京厚終扵以啓
先皇帝逮我皇上今日萬世無疆之業此其功
甚鉅而爲力尤難其迹則甚隱矣至其倡明道術
默贊化理未易言述即舉所著拔本塞源一論開
示人心猶爲明切如使中外大小臣工實是體䆒
則所以翊我皇上太平無疆之治者尤非淺小
此其功則百千世可頌者也在昔先皇帝入繼
大統首議錫爵進秩遣官存問即欲召入密勿
以咨啓沃維時輔臣桂萼者妬其軋已隂肆擠排
故薦令督師兩廣竟使賫志以殁尋復構煽致削
封爵智士忠臣至今扼腕悼嘆而不置矣伏惟
皇上俯垂軫念敕下廷臣虛心集議特賜復
爵贈謚從祀孔廟萬代瞻仰甚盛舉也臣竊又伏
思為此請在國家詔功彛典當如此耳乃若篤
忠效知之臣其心惟願國家永靈長之慶而不
願有建功之賞惟願朝端恊一德之交而不樂
有倡道之名伏惟皇上省覧及此深惟往事之
鍳益弘保太之圖而左右臣工共明一體之學頓
消有我之私則守仁之道即已表章于今日而
守仁之志即已獲伸于九原矣即今奕世阨窮永
言銷滅亦其所安此守仁之心亦微臣之心也臣
無任祝望激切隕越之至為此專差舍人丁憲賫
捧謹題請旨奉聖旨禮部知道
題贈謚䟽
吏部一本爲開讀等事節該本部驗封清吏司案
呈奉本部送准禮部咨該科道等官會舉已故原
任新建伯南京兵部尚書兼都察院左都御史王
守仁等官各應得恤典等因除祭葬照例給與
外據贈官備咨前来本部俱經照例題奉欽依
外准吏部咨該翰林院接出揭帖某人等因開咨
送司案呈到部查得贈謚官員例應給與誥命
本部欲行翰林院撰文中書舍人關軸書寫臣等
未敢擅便開坐謹題請旨計撰述官員
誥命軸原任新建伯南京兵部尚書兼都察
院左都御史王守仁今贈新建矦謚文成原任
少師兼太子太師吏部尚書華盖殿大學士楊廷
和今贈太保謚文忠原任少傅兼太子太傅戸
部尚書謹身殿大學士蔣冕今贈少師謚文定
原任太子太保吏部尚書兼武英殿大學士石珤
今贈少保原任少保兼太子太保吏部尚書喬
宇今贈少傅謚莊簡原任太子太保兵部尚書
兼都察院左都御史王廷相今贈少保謚肅敏
原任太子太保兵部尚書聶豹今贈少保謚貞襄
原任太子太保兵部尚書彭澤今贈少保謚襄
毅原任太子少保戸部尚書王杲今贈少保
原任太子少保戸部尚書梁材今贈太子太保謚
端肅原任禮部尚書汪俊今贈太子少保謚文
莊原任刑部尚書喻茂堅今贈太子少保原
任刑部尚書劉訒今贈太子少保原任刑部尚
書林俊今贈太子少保謚貞肅原任南京工部
尚書吳廷舉今贈太子少保謚清惠原任南京
兵部尚書湛若水今贈太子少保原任兵部左
侍郎張漢今贈兵部尚書原任南京工部左侍
郎程文德今贈禮部尚書原任南京工部左侍
郎何孟春今贈禮部尚書謚文簡原任南京禮
部右侍郎吕柟今贈禮部尚書謚文簡原任兵
部右侍郎兼都察院左副都御史曾銑今贈兵部
尚書謚襄愍原任兵部右侍郎兼都察院右副
都御史楊守謙今贈兵部尚書謚恪愍原任兵
部右侍郎兼都察院右僉都御史商大節今贈兵
部尚書謚端愍原任南京刑部右侍郎江曉今
贈工部尚書原任都察院右副都御史孫繼魯
今贈兵部左侍郎謚清愍原任詹事府少詹事
兼翰林院侍讀學士黃佐今贈禮部右侍郎原
任都察院右僉都御史朱方今贈都察院右副都
御史原任南京國子監祭酒鄒守益今贈禮部
右侍郎謚文莊原任刑部左侍郎劉玉今贈刑
部尚書謚端毅原任太子太保吏部尚書㷱浹
今贈少保謚恭肅原任太僕寺卿楊勖今贈右
副都御史謚忠節原任左春坊左贊善羅洪先
今贈光禄寺少卿謚文恭原任兵部員外郎楊
繼盛今贈太常寺少卿謚忠愍
題遣官造葬照會
工部為開讀事書填堂字一千八百二十號勘合
照會浙江布政司仰比號相同照依後開事件作
速完報施行湏至照會者計開一件開讀事屯田
清吏司奉本部連送該本部題本司案呈奉本部
送准禮部咨該禮科等科都給事中等官辛自脩
等題前事該本部看得大學士蔣冕性行朴忠學
識雅正當武朝南廵之日而恊謀靖亂共成康
定之功遇先皇繼統之初而秉正立朝克效贊
襄之職乞身遠引似得進退之宜潔已令終無損
平生之譽新建伯兵部尚書王守仁具文武之全
才闡聖賢之絶學筮官郎署而抗䟽以犯中璫甘
受炎荒之謫建臺江右而提兵以平巨逆親收
社稷之功偉節竒勲久已見推於輿論封盟恤典
豈宜遽奪扵身終尚書汪俊秉剛介之性持廉慎
之操筮仕詞林而再蹶復起生平之制行可知繼
司邦禮而百折不回立朝之節槩具見潔巳無慚
扵古道歸田見重扵鄕評尚書喬宇才猷博逹德
量宏深預計伐叛濠之謀而留都頼之以不聳持
法落逆彬之膽而好萌藉此以潜消入掌銓衡公
明𢡟著晚歸田里譽望彌隆左都督周尚文志本
忠勤才尤清耿深謀秘略克成保障於雲中銳幹
強才久震威名扵閫外近年良將在所首稱身後
恤典委難報罷以上諸臣論其職任才猷不無差
等之别要其官常人品均為賢碩之儔所當厚加
恤典以優異者也尚書喻茂堅歷官中外積有年
勞守巳始終並無訾論尚書王杲持身清慎任事
剛方謫死本無非罪大節委有可加以上二臣所
當照例給與祭葬者也相應題請合無將大學
士蔣冕尚書喬宇左都督周尚文各照例與祭九
壇新建伯王守仁與祭七壇尚書汪俊與祭二壇
尚書喻茂堅與祭二壇尚書王杲與祭四壇移咨
工部照依品級造墳安葬及行各該布政使備辦
祭物香燭紙就遣本司堂上官致祭等因題奉
聖旨蔣冕喬宇周尚文王守仁汪俊各照例與祭
葬還同吕柟俱與他謚石瑶准改謚其餘都依擬
行欽此欽遵咨部送司查得先該本部為審時省
禮以寬民力事議得病故大臣照依今定後開價
值轉行有司措辦給付喪家自行造葬不必差官
中間果有功德昭彰聞望素著公私無過或曾歷
邊務建立竒功及經帷纂修效勞年久此等官
員合照舊例差官造葬俱聽本部臨時斟酌奏
請定奪等因題奉武宗皇帝聖旨是造墳開壙
工料價銀則例准擬欽此巳經通行欽遵去後今
該前因通查案呈到部看得大學士蔣冕尚書喬
宇王守仁汪俊喻茂堅王杲都督周尚文俱功德
昭彰聞望素著及效勞經帷纂脩并建立邊功
俱應差官造葬查得本部司屬官員各有差占及
查見今行人司并中書等衙門俱缺官不敷委用
合候命下之日容職等查順便省分行移事簡
衙門查有應差官員或一人兼差二三省本部照
例各給批文定限仍行兵部應付各官前去各該
布政司比號相同着落當該官吏照依後開擬定
價值派辦各該布政司仍委堂上官一員會同本
部委官前去造墳處所依式造葬各畢日備將夫
匠價銀數目各該布政司類造黃冊奏繳青冊
送部查考等因隆慶元年六月初八日少傅本部
尚書雷等具題本月初十日奉聖旨是欽此
欽遵擬合通行爲此合連送司仰類行各該布政
司着落當該官吏照依本部題奉欽依内事例
欽遵造葬施行等因連送到司各付前去類填施
行計開浙江布政司派辦已故原任新建伯兼南
京兵部尚書王守仁係京二品文官造墳工料
價銀二百五十兩夫匠一百五十名每名出銀一
兩通共該銀四百兩正右照會浙江等處承宣
布政使司准此隆慶元年六月十七日對同都
吏王宜開讀事右照會浙江布政司當堂開
拆
祭葬劄付
浙江等處承宣布政使司為開讀事禮房准戸部
勘合科付承准禮部以字四千二百五十二號
勘合照會前事准祠祭清吏司付奉本部連送該
本部題本司案呈奉本部送禮科都給事中等官
辛自修等題欽奉詔書内一欵近年病故大臣
有應得恤典而未得亦有不應得而得者科道官
舉奏定奪欽此臣等會同科道官復加詢訪公同
面議舉得尚書王守仁竒勲大節茂著於生前令
望高風愈隆於身後應得恤典而未得者伏乞
敕下該部再加查議如果恤典未給將王守仁
應復官廕者先復其官廕仍給以祭葬贈謚等因
奉
聖旨禮部看議来說欽此欽遵抄出送司行准吏
部文選淸吏司回稱王守仁原任新建伯兼南京
兵部尚書及准考功清吏司手本回稱王守仁病
故各回報到司查得大明會典并見行事例文
官見任并致仕者二品病故祭二壇又查得凡伯
爵𬋩事有軍功者祭七壇工部造墳安葬又查得
先為比例乞恩贈謚事節奉孝宗皇帝
聖旨今後有乞恩贈的恁部裏還要斟酌可否来
說務合公論不許一槩徇情比例濫請該科記着
欽此今該前因案呈到部看得恤典一節朝
是所以崇奬賢哲褒答忠勞表章扵既往激勸扵
將来其典至重其法至嚴者也若使有當得而不
得有不應得而濫得者又何以示教戒扵天下而
公是非扵後世耶茲者躬遇我皇上嗣承大統
典禮鼎新正人心爭自濯磨之始而明詔所及
特開釐正恤典一欵言官奉詔諮詢陳列上
請無非祗承明命以公勸懲之意相應議擬為
照新建伯兵部尚書王守仁具文武之全才闡聖
賢之絶學筮官郎署而抗䟽以犯中璫甘受炎荒
之謫建臺江右而提兵以平巨逆親收社稷之功
偉節竒勳久巳見推扵輿論封盟恤典豈宜遽奪
扵身終所當厚加恤典以示優異者也臣等參
稽公論查照事例明白相應題請合無將新建
伯王守仁與祭七壇照依品級造葬仍乞賜謚
易名以表潜懿其爵廕移咨吏部查議外合候
命下行翰林院撰祭文幷擬謚號工部差官造墳
安葬及行該布政司買辦祭物香燭紙就遣本布
政司堂上官致祭恩典出自朝廷臣等不敢
定擬伏乞聖裁等因隆慶元年四月二十七日
本部尚書兼翰林院學士高等具題二十九日
節奉
聖旨王守仁照例與祭葬還與他謚欽此欽遵擬
合就行為此合就連送仰付該司類行浙江布政
司轉屬支給官錢買辦祭物香燭紙就遣本布政
司堂上官致祭仍將用過官錢開報戸部知數毋
得因而科擾不便連送到司合付前去煩為類填
施行等因到司案呈到部擬合就行浙江布政司
照依勘合内事理一體遵奉施行等因備承移付
准此擬合就行為此除外劄付本官照劄備承照
會内事理即便轉行該縣支給官錢買辦祭物香
燭紙完備擇日申請本司分守該道親詣致祭施
行畢日將用過官錢行過日期明開動支何項銀
數備造青黃文冊三本申報以憑轉繳施行毋得
違錯不便湏至劄付者計開一祭文
諭祭文
維隆慶年月日
皇帝遣本布政司堂上某官某諭祭原任新建
伯兼兵部尚書贈新建侯王守仁文曰惟卿學
達天人才兼文武拜官郎署抗䟽以斥權奸擁節
江西仗義而討凶逆芟夷大難茂著竒勲又能倡
絶學扵將湮振斯文扵不墜豈獨先朝之名佐
實爲當代之真儒顧公評未定扵生前致恤典尚
缺扵身後朕玆嗣統特用頒恩爵陟矦封申錫酬
功之命謚加美號庸彰節惠之公冥漠有知英靈
斯烈
首七等文
曰惟卿學探洙泗之奥才爲管葛之儔直節著扵
立朝竒功收扵定難德既茂矣勲莫尚焉方膺顯
命以貤榮遽罹䜛言而裭爵公評殊快恩寵特加
首七莫追載頌諭祭服玆明渥用慰幽靈終七
百日文同但改首七為終七又改終七為百日
下葬等文
曰惟卿學問閎淵謀猷敏練接千載聖賢之正脉
建萬年社稷之竒功久被浮言莫伸國是雖爵隨
身廢而名與道存兹當窀穸之期用賁幽泉之寵
歆兹彛典奬爾忠魂朞年除服文同但改窀穸
為周朞又改為禫除
一祭品
猪一口羊一羫饅頭五分粉湯五分
果子五色(每色五斤)按酒五盤鳳雞一隻煠
骨一塊煠魚一尾酥餅酥(各四箇)湯
鷄一分湯魚一分降真香一炷燭一
對(重一斤)焚祝紙(一百張)酒二瓶
右劄付紹興府准此入遞不差人隆慶二年
二月十三日對同通吏朱椿開讀事十四日
申時發行紹興府劄付押十六日到府
江西奏復封爵咨任士憑
欽差廵撫江西等處地方兼理軍務兵部右侍郎
兼都察院右僉都御史任為開讀事據江西布
政司呈奉職按驗准吏部咨前事内開會同廵按
御史即查新建伯王守仁當宸濠倡亂之時仗義
勤王奮身率衆中間分兵遣將料敵設謀斬獲功
次擒縛渠魁等頃是否的有實蹟可據地方蕩平
之後羣情果否誦功爵廕削除以来羣情果否稱
枉即今應否准其子孫世襲逐一備查明白作速
會奏施行等因備咨前来案行本司會同司道
查議詳報并蒙廵按江西監察御史蘇案驗
奉都察院勘劄同前事依奉行據南昌府呈據南
昌縣申稱故牒府縣儒學師生及喚通縣耆民坊
里陳一鳴等并質之鄉宦原任侍郞等官曾鈞丁
以忠劉伯躍胡植等逐一查結得宸濠隂謀不軌
已將十年蓄養死士招集盗賊一旦舉事勢熖燻
灼扵時本爵方任南贛都御史往閩勘事正德十
四年六月十五日行至豐城聞變即旋吉安督率
知府伍文定等調集軍民兵快約會該府鄕官王
懋中等相與激發忠義移檄遠近暴揚逆濠罪惡
扵是豪傑響應人始思奮士民知有所恃而壮膽
逆黨知有所畏而落魄夫本爵官非守土而討逆
之命又未下一旦舉大事定大謀此非忠憤激
切克惇大義者不能也至七月初二日逆濠留兵
萬餘守江西省城而自引兵向闕本爵晝夜促
兵十五日會臨江之樟樹十八日分布督遣知府
伍文定等攻廣閠七門二十二日破賊盡擒逆惡
二十四日逼黃家渡二十六日逆濠就擒不延時
日江省底定此非謀略素定料敵若神者不能也
夫逆濠一大變也以六月十四日起事以七月二
十六日蕩平兵不血刅民不易市即本爵之勲烈
誠與開國同稱迨先帝登極大定公典論江
西首功封本爵為新建伯給劵世襲此固報功
之盛典而江右咸稱快焉繼因平蠻病故朝議
南寧之事霍韜黃綰諸臣奏䟽甚明竟扼扵衆忌
而天下咸稱枉焉邇者為開讀事科道等官䟽
𣣔復其世襲此公道之在人心不容泯也昔開
國文臣劉基以武功封誠意伯停襲百餘年嘉靖
初特取其的裔世襲夫本爵學貫天人才兼文
武忠揭日月功維社稷恩庇生民擬之劉誠意
不相伯仲儻蒙覆奏准其世襲扶植崇德報功
之公道興起忠臣義士之世教等因并據本縣儒
學生員王緝等結報相同備申本府轉申到司據
此隨該本司左布政使曹三暘右布政使程珤會
同按察使張柱都司署都指揮僉事耿文光分守
南昌道左參政方弘靜分廵南昌道僉事嚴大紀
會看得原封新建伯王守仁正德十四年督撫南
贛之時於六月初九日自贛起行往福建勘事時
宸濠謀為不軌欲圖社稷本月十四日擅殺都
御史孫燧副使許逵幷執縛都布按三司官及府
縣等衙門大小官員俱囚之盡收在城各衙門印
信及搬搶各庫藏一空釋放在城各司府縣見監
重囚舟楫蔽江而下聲言直取南京次日本爵在
扵豐城舟中聞變疾趨吉安集兵勤王行至中途
尤恐兵力未集若宸濠速出難以遽支乃間諜揚
言朝廷先知寧府將叛行令兩廣湖襄都御史
楊旦秦金准兵部咨調遣各處兵馬暗伏要害地
方以伺寧府兵出襲殺復取優人數軰將公文各
縫衣絮中各與數百金以全其家令其至伏兵處
所飛報竊發日期將發間又捕捉偽太師李士實
家屬至舟尾令其覘知本爵佯怒令牽之上岸處
斬巳而故縦之令其奔報宸濠邏獲優人果扵衣
絮中搜得公文宸濠遂疑懼不敢即發十八日至
吉安督率本府知府伍文定臨江知府戴德孺贛
州知府邢珣袁州知府徐璉等調集軍民召募義
勇會計一應解留錢粮支給粮餉造作戰船奏
留公差回任御史謝源伍希儒分職任事約會致
仕養病丁憂閑住及赴部調用等項一應鄕官相
與激勸忠義曉諭禍福又恐宸濠知其調度覺其
間諜發兵速出乃密使偽國師劉養正家屬及平
日與宸濠往来鄕官隂致歸附之意以緩其出直
伺調度巳定乃移檄遠近宣布朝廷威惠暴露
宸濠罪惡又度兵家決勝之機不宜急冲其鋒湏
先復省城搗其巢穴賊聞必回兵来援則出兵邀
而擊之此全勝之策扵是佯示以自守不出之計
七月初二日宸濠留兵萬餘使守江西省城乃自
引兵向安慶本爵探知其出遂星馳促各府兵期
以本月十五日會扵臨江之樟樹鎮身督知府伍
文定等兵徑下戴德孺等兵各依期奔集十八日
遂至豐城分布哨道約會齊攻省城廣閠等七門
是日又探得宸濠伏兵扵新舊墳厰以備省城之
援乃密遣兵從間道襲破之以搖城中十九日發
市汊二十日各兵俱至信地我師鼓噪並進綈絙
而登一時七門齊入城遂破擒其居守宜春王
拱樤及偽太監萬銳等千餘人宸濠宫中眷屬縱
火自焚遂封府庫搜出原收大小衙門印信九十
六顆先上江西捷音䟽仍分兵四路追躡宸濠攻
圍安慶未下至是果解圍歸援省城卒如本爵所
料扵是議禦宼之策本爵斷以宜先出銳卒乘其
惰歸邀擊以挫其鋒衆將不戰而自潰遂遣知府
伍文定等分道並進擊其不意奮死殊戰賊大潰
因傍諭城中軍民雖嘗受賊官爵能逃歸者皆免
死能斬賊徒歸降者皆給賞使内外居民及響導
人四路傳布以觧散其黨二十三日宸濠先鋒至
樵舍風帆蔽江本爵親督伍文定等四面分布以
張其勢二十四日賊逼黃家渡乃合兵交擊噪呼
並進賊大潰而奔擒斬二千餘級落水死者以萬
數賊氣大沮退保八字腦二十五日伍文定等奮
督各兵並進砲及宸濠舟賊又大潰擒斬二千餘
級溺水死者莫計其數乃夜督伍文定等爲火攻
之具邢珣等分兵四伏期火發而合二十六日宸
濠方召羣臣責其間不致死力者將引出斬之爭
論未決我兵已四面而集火及宸濠副舟衆遂奔
散宸濠與妃泣别宫人皆赴水死宸濠并其母子
郡王將軍儀賓及僞太師國師元帥參贊尚書都
督都指揮千百戸等官數百人皆就擒矣擒斬賊
黨凡三千餘級落水死者約三萬餘所棄衣甲噐
仗財物與浮尸積聚橫亘若洲餘賊數百艘四散
逃潰二十七日復遣官分兵追勦殆盡計先後擒
斬首從賊人賊級并獲宫人賊屬奪回被脅被虜
招撫畏服官民男婦等項共一萬一千五百九十
六名顆口功成而事定矣先是本爵起兵吉安時
兩上䟽乞命將出師蒙朝廷差安遠伯朱泰
即許泰平虜伯朱彬即江彬左都督朱翬即劉翬
太監張忠張永等爲總督軍務贊畫機密等官體
勘宸濠叛逆事情前往江西至中途聞宸濠受擒
報捷至京計欲奪功乃密請駕親征江彬許泰
等乃倡言本爵始同宸濠謀叛因見天兵親討
始擒宸濠以功脫罪欲併擒本爵以爲巳功又諭
本爵欲將宸濠放至城中待駕至列陣重擒本
爵不可遂各引兵至南京候駕本爵乃力䟽
請止親征九月十一日親自諒帶官軍將宸濠幷
宫眷逆情重犯督觧赴闕扶病前進行止浙江
杭州府又遇奏差太監張永齎駕帖開稱宸
濠等待親臨地方覆審明白具奏定奪本爵遂按
行浙江按察司轉呈太監張永會同監軍御史公
同該省都布按三司等官將見解逆首宸濠幷宫
春等項逐一交付明白轉觧於是江彬等日夕謀
欲奪功𣣔反坐本爵幷擒爲功頼張永極力辯護
得免時本爵功高朢重頗爲當路所忌正德十六
年十二月内該部題爲捷音事議封公伯爵給與
誥劵子孫世世承襲賜敕遣官奬勞錫以銀
幣犒以羊酒封新建伯奉天翊衛推誠宣力守正
文臣特進光禄大夫柱國兼南京兵部尚書參贊
機務歲支禄米一千石三代拜妻一體追封本爵
累䟽辭免明年嘉靖改元本爵丁父憂四方来游
其門講學益衆科道官迎當路意劾公偽學服闋
例該起復六年不召江西輔臣有私憾本爵者密
爲進䜛以阻其進嘉靖六年廣西岑猛倡亂兵部
論薦本爵總督四省軍務前去蕩平又成大功時
本部力參其擅離職役及參其處置廣西思田八
寨事恩威倒置又詆其擒宸濠時軍功冐濫乞
命多官會議明年江西輔臣復進密揭命多官
會議遂削世襲伯爵幷當行恤典皆不沽被矣
等因到職據此卷查先准吏部咨前事已經案行
該司會同查議去後今據前因該職會同廵按江
西監察御史蘇朝宗參看得原任新建伯王守仁
當宸濠叛逆之日正督撫南贛之時宸濠之未發
也若非勦平浰頭等巢則勇智絶倫之徒皆爲賊
所用必大肆蔓延之禍及宸濠之既發也若非行
間以緩其出則四方大兵之衆非朝夕可集必難
爲撲滅之功督伍文定督戴德孺督邢珣等飽歌
恊力足見分兵遣將之能係省城係黃家渡係樵
舍決勝若神信有料敵設謀之智斬獲功次具載
於紀功之冊而擒縛渠魁甚明於交割之文且奮
身率衆之勞皆歷歷可據仗義勤王之舉尚昭昭
在人先與後擒乃豪黨利已之誣本不足辯而其
中原以北終不能攻䧟金陵以據者要皆本爵至
微之謀論之今日江西死節皆蒙贈恤生存皆
獲撫安孰非本爵勤勞之舉地方蕩平之後誦功
者載在口碑爵廕削除以来稱枉者孚於士論蓋
較之開國元勲若非同事而擬其奠安社稷
則與同功但世襲之典事體重大出自朝廷
非臣下所敢輕議爲此除具題外今備前由理合
移咨貴部煩請查照施行湏至咨者右咨吏部
隆慶元年十月十一日行說堂十一月十三
日到
浙江撫廵奏復封爵䟽王得春
廵按浙江監察御史王題爲懇乞鑒忠義
復襲爵以光聖政事臣惟人臣報國之忠致身之
義雖得之天性然其所以鼓舞而激勵之者實頼
君父在上有以握其機也臣會同提督軍門趙
竊見原任新建伯王守仁爲浙江餘姚人方正德
巳卯寧庶人宸濠謀反時守仁以南贛廵撫提督
軍務奉旨前往福建勘處叛軍道經豐城聞變
乃潜回吉安遂與知府伍文定等誓死討賊當是
時也宸濠以數十年逆謀發之一旦遠邇駭震内
而武宗皇帝左右近習多昏酣宸濠賂遺甚有
與之交通者外而孫燧許逵同時被害三司而下
多就拘囚又遣其黨分收諸郡邑印信逆熖所薰
視湖湘閩浙不復在目中帆檣東下日蔽江塞遂
破南康九江如摧枯拉朽急攻安慶直瞰留都東
南事勢亦孔棘矣守仁以書生民非素屬地非統
轄兵非素練餉非素具徒以區區忠義號召豪傑
倉卒調度誓死討賊其報宸濠謀反䟽曰臣以區
區之命誠爲討賊之舉務使牽其舉動而使進不
得前擣其巢穴而使退無所據夫觀守仁血誠之
言其忠義根諸天性者固將昭日月而貫金石矣
而其牽舉動擣巢穴之見智勇殊絶視宸濠真為
囊中物耳宸濠固兇狡竟莫能逃繼之南昌破而
巢穴平矣宸濠返而渠魁執矣不兩月間地方底
寧朝廷無徵兵遣將之煩地方臻反亂為治之
效此功在社稷甚為竒偉乃天祐國家生此
偉人而其誠與才合盖有追蹤乎百代之上者矣
使是時而非遇守仁使守仁以南昌非故屬不以
討賊為巳任即使討賊張虛聲待奏報而不速為
撲滅之計臣等知東南安危未可必也即使朝
廷之上聞變急圖遣將得人供餉得人調度得人
未免延緩日時及其戡定又不知所傷人命幾何
所費糧餉幾何所費爵賞幾何所損國家元氣
幾何此守仁之功所以爲大也柰何功雖成矣而
奸黨忌嫉不惟爵賞不反抑且媒孽多方又頼天
祜我國家不使忠義抱屈終身幸遇世宗皇
帝入繼大統即位未幾首錄守仁之功封新建伯
世襲部下伍文定等陞賞有差當是之時海内之
人又莫不以世宗皇帝能賞忠義之&KR0564;亦莫不
以守仁之功爲足以當封爵而不愧也是時守仁
雖膺封爵徒淹家居未嘗一日柄用嘉靖六年間
始起奉敕討兩廣叛目盧蘇王受等既平以衝
冐炎瘴病篤具䟽辭官不待報而歸至江西南康
地方病故夫以守仁江西之功論之誠已竭夫報
國之忠以兩廣之還跡之又未失夫致身之義俱
無可以議焉者祗以當時大臣有忌其兩廣功成
䟽中未叙已者乃從中主議謂其不俟命而行
非大臣體遂有旨削襲爵臣等嘗為守仁冤之
何則假使守仁詐病而歸與地方未平而急身謀
誠爲可罪然地方已平矣即不病亦當聽其辭歸
以彰朝廷均勞大臣之義矧地方已平而又病
病又篤卒死扵道路而人猶執其跡以罪之冤亦
甚矣玆幸我皇上御極即位一詔將使天下無
一物不得其所故凡平日内外大小臣工或一言
有益于國家一行有益于生民者無不恤錄若
守仁者其伯爵之襲臣等固謂其為皇上新政
第一事也况經言官䟽請往復行勘海内臣工萬
口一詞咸以守仁伯爵當襲臣等謬膺撫按浙江
爲守仁桑梓地其得之公論稽之羣情揆之
國典察諸守仁討賊之心之功其伯爵誠宜使襲
而不可泯者且方今南北多事北虜尤甚
皇上宵旰九重内外大小臣工非不競競圖謀思
以陳見伐虜悃誠而犂廷掃穴之績尚未有能奏
者臣等誠謂
皇上宜籍守仁報國之忠致身之義
皇上俯採公議復其襲爵將見内外大小臣工莫
以守仁忠義不白扵正德之季我世宗皇能白
之又稍抑扵嘉靖六七年間我
皇上今日又獨能察而伸之莫不相率激勵於守
仁之忠義以報
皇上矣其爲聖政之光豈小哉伏乞勑下吏
部再加查議節次言官奏䟽亟爲上請守仁幸
甚天下幸甚緣係懇乞鑒忠義復襲爵以光
聖政事理爲此具題奉
聖旨吏部知道
題請會議復爵䟽
吏部題爲開讀事驗封清吏司案呈奉本部送吏
科抄出廵撫江西等處地方兼理軍務兵部右侍
郎兼都察院右僉都御史任題(云云)等因又該廵
按江西監察御史蘇等題同前事俱奉
聖旨該部知道欽此欽遵按查先奉本部送准禮
部咨内開原任新建伯兼南京兵部尚書王守仁
具文武之全才闡聖賢之絶學筮官郎署而抗䟽
以犯中璫甘受炎荒之謫建臺江右而提兵以平
巨逆親收社稷之功偉節竒勲久已見推於輿
論封盟恤典豈宜遽奪於身终爵廕仍咨吏部查
議施行等因到部除新建伯王守仁照例追贈新
建侯巳該本部具題奉有諭旨外所據世襲一
節當武廟之未造江西宸濠突然稱變事關
社稷本爵親調官兵一鼓擒之不動聲色措天下
於太山之安較之靖遠威寧之功良亦偉矣但因
南寧之事停襲歲久一旦議復事體重大相應就
彼再行查勘以昭公論巳經備行移咨去後今該
前因續該奉本部送吏科抄出提督軍務廵撫浙
江等處地方都察院地方都察院右僉都御史趙
題(云云)等因又該廵按浙江監察御史王
題同前事俱奉
聖旨吏部知道欽此欽遵抄送到司通查按呈到
部查得王守仁以正德十四年討平逆藩宸濠之
亂該本部題奉世宗皇帝聖旨王守仁封新建
伯奉天翊衛推誠宣力守正文臣特進光禄大夫
柱國還兼南京兵部尚書照舊參贊機務歲支禄
米一千石三代幷妻一體追封欽此嘉靖八年正
月内爲推舉才朢大臣以安地方事該本部會題
節奉欽依王守仁伯爵姑終其本身除通行欽
遵外今該前因案呈到部看得爵人扵朝賞延於
世昔聖王所不能廢即如王守仁削平宸濠之
變功在社稷豈有僅封伯爵止終其身之理所
據南北兩京科道官江浙兩省撫按官交章論薦
於四十年之後寔惟天下人心之公是但事體重
大必湏廣延衆論本部難以獨擬合候命下容
臣等會同五府九卿科道等官從公詳議如果新
建伯應該世襲具實奏請恭候
宸斷緣係開讀事理謹題請旨奉
聖旨是
會議復爵䟽吏部尚書楊博
少傅兼太子太傅吏部尚書楊博題為
開讀事驗封清吏司案呈奉本部送吏科抄出廵
撫江西等處都察院右僉都御史任題爲
開讀事據江西布政司呈奉職案驗准吏部咨前
事内開會同廵按御史即查新建伯王守仁(云云)
臣等會同太師兼太子太師後軍都督府掌府
事成國公臣朱等戸部等衙門尚書等官馬
等議得戡亂討逆者固人臣效忠之常崇功𢡟
賞者實國家激勸之典已故新建伯王守仁本
以豪傑命世之才雅負文武濟時之略方逆濠
稱兵南下也正值
武宗廵幸之時虐熖薰灼所至瓦解天下之事盖
已岌岌矣本爵聞變豐城不以非其職守急還
吉安倡義勤王用敵間張疑兵得䟦胡疐尾之
算攻南昌擊樵舍中批亢擣虛之機未踰旬朔
而元兇授首立消東南尾大之憂不動聲色而
奸宄蕩平坐紹宗社石磐之固較之開國佐命
時雖不同擬之靖遠威寧其功尤偉仰蒙
先帝知眷圭符剖錫之賞已榮于生前不幸後被
中傷山河礪帶之盟尚靳于身後此誠四十年
未備之缺典海内人心興滅繼絶所望于
皇上者誠不淺也先該南北科道官交章騰荐公
論益明近該江浙撫按官勘報相符功次甚確
所據新建伯爵臣等稽之
令典質之輿情委應𥙷給
誥劵容其子孫承襲以彰與國咸休永世無窮之
報但封爵重大係干
特恩臣等擅難定擬伏乞
聖裁奉
聖旨你每既說王守仁有擒逆之功着遵
先帝原封伯爵與世襲欽此欽遵已經查取應襲
兒男去後今據浙江布政使司咨呈據紹興府
申據餘姚縣申内開勘據該圖里鄰吕本隆等
結稱王正億見年四十三歲原係南京兵部尚
書都察院左都御史新建伯王守仁繼妻張氏
於嘉靖五年十二月十二日所生嫡長親男向
因伊父先年節次剿平南贛樂昌等處山賊
恩廕一子世襲錦衣衛副千戸本官見任前職並
非旁枝過繼亦無别項違碍相應承襲伯爵等
因給文起送到司擬合起送為此除給批付本
官親賫赴部告投外今將前項緣由同原来結
狀理合備送咨呈施行等因到部送司案呈到
部看得浙江布政使司查勘過見在錦衣衛副
千戸王正億委係新建伯王守仁嫡長親男並
無違碍相應承襲一節既經奉有前項
明旨合無將王正億准其承襲新建伯伯爵以後
子孫世襲但
恩典出自朝廷未敢擅便等因隆慶二年十月二
十五日少傅兼太子太傅吏部尚書楊博等具
題本月二十七日奉
聖旨是王正億准襲伯爵欽此
再議世襲大典
吏部等衙門少傅兼太子太傅尚書等官楊博
等題爲懇乞
聖明再議世襲大典以服人心以重名噐等因奉
聖旨該部知道欽此欽遵抄出到部送司案查先
爲開讀事該科道等官都給事中辛自修等
及南京戸科給事中岑用賓等各奏荐原任新
建伯王守仁應復爵廕等因該本部題奉
欽依備行江西撫按衙門查勘去後續該江西撫
按官任士憑等查勘得原任新建伯王守仁應
復伯爵等因又該浙江撫按官趙孔昭等會荐
前来隨該本部題奉
欽依會同太師兼太子太師後軍都督府掌府事
成國公朱希忠等戸部等衙門尚書等官馬森
等議得本爵一聞逆濠之變不以非其職守急
還吉安倡義勤王未踰旬朔而元兇授首立消
東南尾大之憂不動聲色而奸宄蕩平坐貽
宗社盤石之固較之開國佐命時雖不同擬之
靖遠咸寧其功尤偉委應𥙷給
誥劵容其子孫承襲以彰與國咸休永世無窮之
報等因奉
聖旨你每既說王守仁有擒逆之功遵着
先帝原封伯爵與世襲欽此欽遵案呈到部看得
新建伯王守仁一事始而江西撫按勘議繼而
府部科道會議揆之公論似亦允恊乃今南京
十三道官復有此奏係干賞延重典臣等難以
獨擬合候
命下容本部仍照例會同在京應議各官覆議明
白具奏定奪未敢擅便伏乞
聖裁等因五月十五日奏奉
聖旨是欽此欽遵查得誠意伯劉基食糧七百石
乃
太祖欽定靖遠伯王驥一千石新建伯王守仁一
千石係累朝欽定多寡不同今該前因臣等會
同太師兼太子太師後軍都督府掌府事成國
公朱希忠等戸部尚書劉體乹等議得
國封爵之典論功有六曰開國曰靖難曰禦胡曰
平番曰征蠻曰擒反而守臣死綏兵樞宣猷督
府剿寇咸不與焉盖六功者關
社稷之重輕係四方之安危自非茅土之封不足
報之至於死綏宣猷剿寇則皆一身一時之事
錫以錦衣之蔭則可槩欲剖符則未可也竊照
新建伯王守仁乃正德十四年親捕反賊宸濠
之功南昌南贛等府雖同邦域分土分民各有
專責提募兵而平鄰賊不可不謂之倡義南康
九江等處首罹荼毒且進且攻人心搖動以藩
府而叛
朝廷不可不謂之勁敵出其不意故俘獻扵旬月
之間若稍懷遲疑則賊謀益審將不知其所終
攻其必救故績收乎萬全之略若少有疎虞則
賊黨益繁自難保其必濟膚功本自無前竒計
可以範后靖遠咸寧姑置不論即如寧夏安化
之變比之江西難易迥絶遊擊仇鉞于時得封
咸寧伯人無間言同一藩服捕反何獨於新建
伯而疑之乎所㩀南京各道御史欲要改蔭錦
衣衛于報功之典未盡激勸攸關難以輕擬合
無將王守仁男襲新建伯王正億不必改議以
後子孫仍照臣等先次會題
明旨許其世襲但予奪出自
朝廷臣等未敢定擬伏乞
聖裁奉
聖旨王守仁封爵你每既再議明白准照舊世襲
