王文成公全書卷之二十
外集二詩(廬陵詩六首)
遊瑞華二首
簿領終年未出郊此行聊觧俗人嘲憂時有志懷
先逹作縣無能愧舊交松古尚存經雪幹竹高還
長拂雲稍溪山處處堪行樂正是浮名未易抛
其二
萬死投荒不擬回生還且復荷栽培逄時已負三
年學治劇兼非百里才身可益民寧論屈志存經
國未全灰正愁不是中流砥千尺狂瀾豈易摧
古道
古道當長坂肩輿入暮天蒼茫聞驛鼓泠落見炊
烟凍燭寒無熖泥爐濕未燃正思江檻外閑郤釣
魚船
立春日道中短述
臘意中宵盡春容傍曉生野塘冰轉綠江寺雪消
晴農事沾泥犢羈懷聽谷鶯故山梅正發誰守𣣔
歸情
公舘午飯偶書
行臺依獨寺僧屋自成鄰殿古凝残雪墻低入早
春巷泥晴淖馬&KR0585;日暖堪人雪散小岩碧松梢挂
月新
午憩香社寺
脩程動百里往往餉僧居佛鼓迎官急禪床為客
虚桃花成井落雲水接郊墟不覺泥塗澁看山興
有餘
京師詩二十四首(正德庚午年十月陞南京刑部主事辛未年入覲調)
(北京吏部主事作)
夜宿功德寺次宗賢韻二絶
山行初試夾衣輕脚軟黃塵石路生一夜洞雲眠
未足湖風吹月渡溪清
水邊楊柳覆茅楹飲馬春流更一登坐久遂忘歸
路夕溪雲正瀉暮山青
别方叔賢四首
西樵山色遠依依東指江門石路微料得楚雲臺
上客久懸秋月待君歸
自是孤雲天際浮篋中枯蠧豈相謀請君靜後看
羲畫曾有陳篇一字否
休論寂寂與惺惺不妄由来即性情笑却慇懃諸
老子翻從知見覓虚靈
道本無為只在人自行自住豈湏鄰生中便是天
台路不用漁郎更問津
白灣六章
宗巖文先生居白浦之灣四方學者稱曰
白浦先生而不敢以姓字某素高先生又
辱為之僚因為書白灣二字并詩以詠之
浦之灣其白漫漫彼美君子在水之盤
灣之浦其白瀰瀰彼美君子在水之涘
雲之溶溶于灣之湄君子于處民以為期
雲之油油于灣之委君子于興施及四海
白灣之渚于遊以處彼美君子兮可以容與
白灣之洋于濯以湘彼美君子兮可以徜徉
寄隠巖
每逄山水地便有卜居心終歲風塵裏何年滄海
潯洞寒泉滴細花瞑石房深青壁湏留姓他時好
共尋
香山次韻
尋山到山寺得意却忘山巖樹坐来静壁蘿春自
閑樓臺星斗上鐘磬翠微間頓息塵寰念清溪踏
月還
夜宿香山林宗師房次韻
幽壑来尋物外情石門遥指白雲生林間伐木時
聞響谷口逄僧不記名天壁倒涵湖月曉烟梯高
接緯階平松堂静夜渾無寐到枕風泉處處聲
久落泥途惹世情𬗋崖丹壑是乎生養真無力常
懷静竊禄未歸羞問名樹隠洞泉穿石細雲廻溪
路入花平道人只住層蘿上明月峯頭有磬聲
别湛甘泉二首
行子朝欲發驅車不得留驅車下長坂顧見城東
樓遠别情已慘况此艱難秋分手訣河梁涕下不
可收車行望漸杳飛埃越層丘遲回岐路側孰知
我心憂
其二
我心憂以傷君去阻且長一别豈得巳母老思所
將奉命危難際流俗反猜量黃鵠萬里逝豈伊爲
稻梁棟火及毛羽燕雀猶棲堂跳梁多不測君行
戒前途逹命諒何滯將母能忘虞安居尤穽擭關
路非𡵨嶇令德崇易簡可以知險阻結茆湖水隂
幽期終不忘伊爾得相就我心亦何傷世艱變倏
忽人命非可常斯文天未墜别短會日長南寺春
月夜風泉閒竹房逄僧或停檝先掃白雲床
贈别黃宗賢
古人戒從惡今人戒從善從惡乃同汚從善翻滋
怨紛紛嫉&KR0945;興指謫相非訕自非篤信士依違多
背面寧知竟漂流淪胥亦汚賤卓哉汪陂子奮身
勇厥踐拂衣還舊山霧隱期豹變嗟嗟吾黨賢白
黑匪難辯
歸越詩五首(正德壬申年陞南京太僕寺少卿便道歸越作)
四明觀白水二首
邑南富巖壑白水尤奇觀興来每思往十年就兹
觀停騶指絶壁涉澗緣危蟠百源旱方歇雲際猶
飛湍霏霏灑林薄漠漠凝風寒前闻若未愜仰視
終莫攀石隂暑氣薄流觸遡廻瀾兹遊詎盤樂養
靜意所關逝者諒如斯哀此歲月殘擇幽雖得所
避時時猶難劉樊古方外感慨有餘嘆
千丈飛流舞白鸞碧潭倒影鏡中看藤蘿半壁雲
烟濕殿角長年風雨寒野性從来山水癖直躬更
覺世途難卜居斷擬如周叔高卧無勞比謝安
杖錫道中用張憲使韻
山鳥懽呼𣣔問名山花含笑似相迎風廻碧樹秋
聲早雨過丹巖夕照明雪嶺插天開玉帳雲溪環
碧抱金城懸燈夜宿茅堂静洞鶴林僧相對清
又用曰仁韻
每逄佳處問山名風景依稀過眼生歸霧忽連千
嶂暝夕陽偏放一溪晴晚投巖寺依雲宿静愛楓
林送雨聲夜久披衣還起坐不禁風月照人清
書杖錫寺
杖錫青冥端澗壁環天險垂巖下陡壑涉水攀絶
巘溪深聽喧瀑路絶駭危棧捫蘿登峻極披翳見
平衍僧逋寄孤衲守廢遺荒殿傷兹窮僻墟曾未
誅求免探幽冀累息憤時翻意慘拯援才巳疎栖
遅心益眷哀猿嘯春嶂懸燈宿西崦誅茆竟何時
白雲愧舒卷
滁州詩三十六首(正德癸酉年到太僕寺作)
梧桐江用韻
鳳鳥久不至梧桐生高岡我来竟日坐清隂灑衣
裳援琴俯流水調短意苦長遺音滿空谷隨風逓
悠揚人生貴自得外慕非所臧顔子豈忘世仲尼
固遑遑已矣復何事吾道歸滄浪
林間睡𧺫
林間盡日掃花眠秪是官閑媿俸錢門徑不妨春
草合齋居長對晚山妍每疑方朔非真隠始信楊
雄誤太玄混世亦能隨地得野情終是愛丘園
贈熊彰歸
門徑荒凉蔓草生相求深媿遠来情千年絶學蒙
塵土何處澄江無月明坐看遠山凝暮色忽驚廢
葉起秋聲歸途望嶽多幽興爲問山田待耦耕
别易仲
辰州劉易仲從予滁陽一日問道可言乎
予曰啞子喫苦瓜與你說不得爾要知我
苦還湏你自喫易仲省然有悟久之辭歸
别以詩
迢逓滁山春子行亦何遠纍然良苦心惝恍不遑
飯至道不外得一悟失群闇秋風洞庭波遊子歸
巳晚結蘭意方勤寸草心先斷末學久仳離頽波
竟誰挽歸哉念流光一逝不復返
送守中至龍盤山中
未盡師生六日情天教風雪阻西行茅堂豈有春
風坐江郭虚留一月程客邸琴書燈火静故園風
竹夢魂清何年穩閉陽明洞榾柮山爐煑石羹
龍蟠山中用韻
無柰青山處處情村沽日日辦山行真慚廩食虚
官守只把山遊作課程谷口亂雲隨騎遠林間飛
雪點衣輕長思澹泊還真性世味年来久絮羔
瑯琊山中三首
草堂寄放瑯琊間溪鹿巖僧且共閒冰雪能回草
木死春風不化山石頑六經散地莫收拾叢棘被
道誰刊刪已矣驅馳二三子鳳圖不出吾將還
狂歌莫笑酒杯增異境人間得未曾絶壁倒翻銀
海浪遠山真作玉龍騰浮雲野思春前動虚室清
香静後凝懶拙惟餘林壑計伐檀長自媿無能
風景山中雪後增看山雪後亦誰曾隔溪巖犬迎
人吠飲澗飛猱踔樹騰歸騎林間燈火動鳴鐘谷
口暮光凝塵蹤正自縚籠在一宿雲房尚未能
答朱汝德用韻
東去蓬瀛合有津若為風雨動經旬同来海岸登
舟在俱是塵寰欲渡人弱水洪濤非世險長年三
老定誰真青鸞眇眇無消息悵望烟花又暮春
送惟乾二首
獨見長年思避地相從千里欲移家慚予豈有萬
間庇借爾剛餘一席沙古洞幽期攀桂樹春溪歸
路問桃花故人勞念還相慰回鴈新秋寄綵霞
簦笈連年愧遠求本来無物若為酬春城驛路聊
相送夜雪空山且復留江浦雲開廬嶽曙洞庭湖
闊九疑浮懸知再鼓瀟湘柁應是芙蓉湘水秋
别希顔二首
中歲幽期亦幾人是誰長負故山春道情暗與物
情化世味爭如酒味醇耶水雲門空舊隱青鞋布
襪定何晨童心如故容顔改慚愧年年草木新
後會難期别未輕莫辭行李滯江城且留南國春
山興共聽西堂夜雨聲歸路終知雲外去晴湖想
見鏡中行為尋洞裏幽棲處還有峰頭雙鶴鳴
山中示諸生五首
路絶春山久廢尋野人扶病強登臨同遊仙侣湏
乘興共探花源莫厭深鳴鳥遊絲俱自得閑雲流
水亦何心從前却恨牽文句展轉支離嘆陸沉
其二
滁流亦沂水童冠得幾人莫負詠歸興溪山正暮
春
其三
桃源在何許西峰最深處不用問漁人沿溪踏花
去
其四
池上偶然到紅花間白花小亭閒可坐不必問誰
家
其五
溪邊坐流水水流心共閒不知山月上松影落衣
班
龍潭夜坐
何處花香入夜清石林茅屋隔溪聲幽人月出每
孤往棲鳥山空時一鳴草露不辭芒屨濕松風偏
與葛衣輕臨流欲寫倚蘭意江北江南無恨情
送德觀歸省二首
雪裏閉門十日坐開門一笑忽青天茅簷正好負
暄日客子胡為思故園椿樹慣經霜雪老梅花偏
向歲寒妍瑯琊春色如相憶好放山隂月下船
瑯琊雪是故園雪故園春亦瑯琊春天機動處即
生意世事到頭還俗塵立雪浴沂傳故事吟風弄
月是何人到家好謝二三子莫向長沮錯問津
送蔡希顔三首
正德癸酉冬希淵赴南宫試訪予滁陽遂
留閱歲既而東歸問其故辭以疾希淵與
予論學瑯琊之間於斯道既釋然矣别之
以詩
風雪蔽曠野百鳥凍不翻孤鴻亦何事噭噭遡寒
雲豈伊稻梁計獨往求其群之子眇萬鍾就我滁
水濱野寺同遊請春山共攀援鳥鳴幽谷曙伐木
西澗曛清夜湛玄思晴窗玩竒文寂景賞新悟微
言欣有聞寥寥絶代下此意冀可論
群鳥喧北林黃鵠獨南逝北林豈無枝羅弋苦難
避之子丹霞姿辭我雲門去山空響流泉路僻迷
深樹長谷何盤紓𬗋芝春可茹求志暫棲巖避喧
寧遯世繄予辱風塵送子媿雲霧匡時已無術希
聖徒有慕倘入陽明峰爲尋舊棲處
何事憧憧南北行望雲依闕两䦕情風塵暫息滁
陽駕鷗鷺還尋鑑水盟悟後六經無一字静餘孤
月湛虚明從知歸路多相憶伐木山山春鳥鳴
贈守中北行二首
江北梅花雪易殘山窗一樹自家看臨行掇贈聊
數顆珍重清香是歲寒
来何匆促去何遅来去何心莫漫疑不為高堂雙
雪鬢歲寒寕受北風欺
鄭伯興謝病還鹿門雪夜過别賦贈三首
之子將去遠雪夜来相尋秉燭耿無寐憐此歲寒
心歲寒豈徒爾何以贈遠行聖路塞巳久千載無
復尋豈無群儒迹蹊徑榛茆深濬流湏尋源積土
成高岑攬衣望遠道請君從此征
濬流湏有源植木湏有根根源未濬植枝派寧先
蕃謂勝通夕話義利分毫間至理匪外得譬猶鏡
本明外塵蕩瑕垢鏡體自寂然孔訓示克巳孟子
垂反身明明賢聖則請君勿與諼
鹿門在何許君今鹿門去千載龐德公猶存棲隠
處潔身匪亂倫其次乃避地世人失其心顧瞻多
外慕安宅舍弗居狂馳驚奔騖高言詆獨善文非
遂巧智瑣瑣功利儒寧復知此意
門人王嘉秀實夫蕭琦子玉告歸書此見别
意兼寄聲辰陽諸賢
王生兼養生蕭生頗慕禪迢迢數千里拜我滁山
前吾道既匪佛吾學亦匪仙坦然由簡易日用匪
深玄始聞半疑信既乃心豁然譬彼土中鏡闇闇
光内全外但去昏翳精明燭媸妍世學如翦綵粧
綴事蔓延宛宛具枝葉生理終無緣所以君子學
布種培根原萌芽漸舒發暢茂皆由天秋風動歸
思共鼓湘江船湘中富英彦往往多及門臨𡵨綴
斯語因之寄拳拳
滁陽别諸友
滁陽諸友從遊送子至烏衣不能别及暮
王性甫汝德諸友送至江浦必留居俟予
渡江因書此促之歸并寄諸賢庶幾共進
此學以慰離索耳
滁之水入江流江潮日復来滁州相思若潮水来
往何時休空相思亦何益欲慰相思情不如崇令
德掘地見泉水隨處無弗得何必驅馳爲千里遠
相即君不見尭羔與舜墻又不見孔與跖對面不
相識逆旅主人多慇懃出門轉盻成路人
寄浮峰詩社
晚凉庭院坐新秋微月初生亦滿樓千里故人誰
命駕百年多病有孤舟風霜草木驚時態砧杵關
河動遠愁飲水曲肱吾自樂茆堂今在越溪頭
棲雲樓坐雪二首
纔看庭樹玉森森忽漫階除巳許深但得諸生通
夕坐不妨老子半酣吟瓊花入座能欺酒冰溜垂
簷欲墯針却憶征南諸將士未禁寒夜鐵衣沉
此日棲雲樓上雪不知天意爲誰深忽然夜半一
言覺又動人間萬古吟玉樹有花難結果天機無
線可通針暁来不覺城頭鼓老懶羲皇睡正沉
與商貢士二首
見說浮山麓深林遶石溪何時拂衣去三十六巖
棲
其二
見說浮山勝心與浮山期三十六巖内爲選一巖
竒
南都詩四十七首(正德甲戌年四月陞南京鴻臚寺卿作)
題歲寒亭贈汪尚和
一覺紅塵夢𣣔殘江城六月滯風湍人間炎暑無
逃遯歸向山中卧歲寒
與徽州程畢二子
句句糠粃字字陳却於何處覓知新𬗋陽山下多
豪俊應有吟風弄月人
山中懶睡四首
竹裏藤床識懶人脫巾山麓任吾真病夫巳久逃
方外不受人間禮數嗔
掃石焚香任意眠醒来時有客談玄松風不用蒲
葵扇坐對青崖百丈泉
古洞幽深絶世人石床風細不生塵日長一覺羲
皇睡又見峰頭上月輪
人間白日醒猶睡老子山中睡却醒醒睡两非還
兩是溪雲漠漠水泠泠
題灌山小隱二絶
茆屋山中早晚成任他風雨任他晴男婚女嫁多
年畢不待而今學向平
一自移家入𬗋煙深林住久遂忘年山中莫道無
供給明月清風不用錢
六月五章
六月乙亥南都熊峰少宰石公以少宗伯
召南都之士聞之有惻然而戚者有欣然
而喜者其戚者曰公端介敏直方爲留都
所倚重今兹往善類失所恃群小罔以嚴
辨惑考學者曷從而討究剖政斷疑者曷
從而咨決南都非根本地乎而獨不可以
公遺之其喜者曰公之端介敏直寧獨留
都所倚重其在京師獨無善類乎獨無群
小乎獨無辨惑考學剖政斷疑者乎且天
子之召之也亦寧以少宗伯將必大用大
用則以庇天下斯彙征之慶也公聞之曰
戚者非吾之所敢喜者乃吾之所憂也吾
思所以逃吾之憂者而不得其道若之何
陽明子素知于公既以戚衆之戚喜衆之
喜而復憂公之憂乃叙其事爲賦六月庸
以贈公之行
六月凄風七月暑雨倏雨倏寒道脩以阻允允君
子廸爾寝興毋沾爾行國步斯頻
哀此下民靡届靡極不有老成其何能國吁嗟老
成獨遺典刑若屋之傾尚支其楹
心之憂矣言靡有所如彼喑人食荼與苦依依長
谷言采其芝人各有能我歸孔時
昔彼叔季沉湎以逞耄集以咨我人自靖允允君
子淑慎爾則靡曰休止民何于極
日月其逝如彼滄浪南北其望如彼參商允允君
子毋沾爾行如日之升以曷不光
守文弟歸省携其手歌以别之
爾来我心喜爾去我心悲不為倚門念吾寧舍爾
歸長途正炎暑爾行慎興居凉茗勿頻啜節食但
無飢勿出船旁立忽登岸上嬉收心每澄坐適意
時觀書申洪皆冥頑不足長嗔笞見人勿多說慎
默真如愚接人莫輕率忠信持謙卑從来爲已學
慎獨乃其基紛紛多嗜欲爾病還爾知到家良足
樂怡顔報重闈昨秋童蒙去今夏成人歸長者愛
爾敬少者悅爾慈親朋稱嘖嘖羡爾能若兹信哉
學問功所貴在得師吾匪崇外飾𣣔爾沽名爲望
爾日慥慥聖賢以爲期九兄及印弟誦此共勉之
書扇面寄舘賓
湖上群山落照晴湖邊萬木起秋聲何年歸去陽
明洞獨棹扁舟鑑裡行
用實夫韻
詩從雪後吟偏好酒向山中味轉佳巖瀑隨風雜
鐘磬水花如雨落袈裟
游牛首山
春尋指天闕烟霞眇何許雙峰久相違千巖来舊
主浮雲刺中天飛閣凌風雨探秀澗阿入蘿隂息
筐筥滅迹避塵纓清朝入深沮風磴仰門歴淙壑
屢窺俯梯雲躋石閣下榻得吾所釋子上方候鳴
鐘出延佇頽景耀回盻層飈翼輕舉曖曖林芳暮
泠泠石泉語清宵耿無寐峰月升烟宇會晤得良
朋可以寄心腑
送徽州洪侹承瑞
平生舉業最疎慵挾冊虚煩五月從竹院檢方時
論藥茆堂放鶴或開籠憂時漫有孤忠在好古全
無一藝工念我還能来夜雪逄人休說坐春風
病中大司馬喬公有詩見懷次韻奉答二首
十日無緣拜後塵病夫心地欲生榛詩篇極見憐
才意伎俩慚非可用人黃閣望公長秉軸滄江容
我老垂綸保釐珍重回天手會看春風萬木新
一自多𡵨分路塵堂堂正道遂生榛聊將膚淺窺
前聖敢謂心傳啓後人淮海帝圖湏節制雲雷大
造看經綸枉勞詩句裁風雅欲借盤銘獻日新
送諸伯生歸省
天涯送爾獨傷神歲月龍山夢裏春為謝江南諸
故舊起居東嶽太夫人閑中書卷堪時展静裡工
夫要日新能向塵途薄軒冕不妨蓑笠老江濱
寄馮雪湖二首
竿竹誰隱扶桑東白眉之叟今龐公隔湖聞鷄謝
墅接渡海有鶴蓬山通鹵田經歲苦秋雨浪痕半
壁驚湖風歌聲屋低似金石點也此意當能同
海岸西頭湖水東他年蓑笠擬從公釣沙碧海群
鷗借樵徑青雲一鳥通席有春陽堪坐雪門垂五
柳好吟風于今猶是天涯夢悵望青霄月色同
諸用文歸用子美韻為别
一别烟雲歲外深天涯相見二毛侵孤帆江上親
朋意樽酒燈前故國心冷雪晴林還作雨鳥聲幽
谷自成吟飲餘莫上峰頭望烟樹迷茫思不禁
題王實夫盡
隨處山泉着草廬底湏松竹掩柴扉天涯遊子何
曾出畫裏孤帆未是歸小酉諸峰開夕照虎溪春
寺入烟霏他年還向辰陽望却憶題詩在翠微
贈潘給事
五月滄浪濯足歸正堪荷葉製初衣甲非乙是君
休問酉水辰山志未違沙鳥不湏疑雀舫江雲先
爲掃魚磯武陵溪壑猶深僻莫更移家入翠微
與沅陵郭掌教
記得春眠寺閣雲松林水鶴日為群諸生問業衝
星入稚子拈香靜夜焚世事暗隨江草換道情曾
許碧山聞别来點瑟還誰鼓悵望烟花此送君
别族太叔克彰
情深宗族誼同方消息那堪别後荒江上相逄疑
未定天涯獨去意重傷身閑最覺湖山静家近殊
聞草木香雲路莫嗟遅發軔世塗﨑曲盡羊腸
登憑虚閣和石少宰韻
山閣新春負一登酒邊孤興晚堪乘松間鳴瑟驚
棲鶴竹裡茶烟起定僧望遠每来成久坐傷時有
涕恨無能峰頭見說連閶闔幾欲排雲尚未曾
登閱江樓
絶頂樓荒舊有名高皇曾此駐龍旌險存道德
虚天塹守在蠻夷豈石城山色古今餘王氣江流
天地變秋聲登臨授簡誰能賦千古新亭一愴情
獅子山
殘暑湏還一雨清高峰極目快新晴海門潮落江
聲急吳苑秋深樹脚明烽火正防胡騎入羽書愁
見朔雲横百年未有㳙埃報白髮今朝又幾莖
遊清凉寺三首
春尋載酒本無期乘興還嫌馬足遅古寺共憐春
草沒遠山偏與夕陽宜雨晴澗竹消蒼粉風煖巖
花落𬗋蕤昏黑更湏凌絶項高懷想見少陵詩
其二
積雨山行已後期更堪多病益遅遲風塵漸覺初
心負丘壑真於野性宜綠樹隂層新作盖紫蘭香
細尚餘蕤輞川圖盡能如許絶是無聲亦有詩
其三
不顧尚書此日期欲為花外板輿遅繁絲急管人
人醉竹徑松堂處處宜雙樹暗芳春寂寞五峰晴
秀晚羲蕤暮鐘杳杳催歸騎惆悵煙光不盡詩
寄張東所次前韻
遠趨君命忽中違此意年来識者稀黃綺曾為炎
祚出子陵終向富春歸江船一話千年闊塵夢今
驚四十非何日孤帆過天目海門春浪掃漁磯
别余縉子紳
不湏買棹往来頻我亦携家向海濱但得青山隨
鹿豕未論黃閣畫麒麟喪心疾已千年痼𧺫死方
存六籍真歸向蘭溪溪上問桃花春水正迷津
送劉伯光
五月茅茨静竹扉論心方洽忽辭歸滄江獨棹衝
新暑白髮高堂戀夕暉謾道六經皆註脚還誰一
語悟真機相知若問年来意巳傍西湖買釣磯
冬夜偶書
百事支離力不禁一官棲息病相侵星辰魏闕江
湖迥松栢茅茨歲月深欲倚黃精消白髮由来空
谷有餘音曲肱已醒浮雲夢荷蕢休疑擊磬心
寄潘南山
秋風吹散錦溪雲一笑南山雨後新詩妙盡從言
外得易微誰見畫前真登山脚徤何妨老留客情
深不計貧朱吕月林傳故事他年還許上西鄰
送胡廷尉
鍾陵雪後市燈殘簫鼓江船發曉寒山水總憐南
國好才猷湏濟朔方艱綵衣得侍仙舟遠春色行
應故里看别去中宵瞻北極五雲飛處是長安
與郭子全
相别翻憐相見時碧桃開盡桂花枝光隂如許成
虚擲世故催人總不知雲路不湏朱&KR0807;去歸帆且
得綵衣隨嵐山風景濂溪近此去還應自得師
次欒子仁韻送别四首
子仁歸以四詩請用其韻答之言亦有過
者盖因子仁之病而藥之病已則去其藥
從来尼父欲無言湏信無言巳躍然悟到鳶魚飛
躍處工夫原不在陳編
操持存養本非禪矯枉寕知已過偏此去好從根
脚𧺫竿頭百尺未湏前
野夫非不愛吟詩才欲吟詩即亂思未會性情涵
泳地二南還合是淫辭
道聽塗傳影響前可憐絶學遂多年正湏閉口林
間坐莫道青山不解言
書悟真篇答張太常二首
悟真篇是誤真篇三註由来一手箋恨殺妖魔圖
利益遂令迷妄競流傳造端難免張平叔首禍誰
誣薛𬗋賢直說與君惟箇字從頭去看野狐禪
悞真非是悟真篇平叔當時已有言只為世人多
戀着且從情欲𧺫因緣痴人前豈堪談夢真性中
難更說玄爲問道人還具眼試看何物是青天
贛州詩三十二首(正德丙子年九月陞南贛僉都御史以後作)
丁丑二月征漳宼進兵長汀道中有感
將略平生非所長也提戎馬入汀漳數峰斜日旌
旗遠一道春風鼓角揚莫倚貳師能出塞極知充
國善平羌瘡痍到處曾無𥙷翻憶鍾山舊草堂
回軍上杭
山城經月駐旌戈亦復幽尋到薜蘿南國已忻回
甲馬東田初喜出農蓑溪雲曉度千峰雨江漲新
生两岸波暮倚七星瞻比極絶憐蒼翠晚来多
喜雨三首
即看一雨洗兵戈便覺光風轉石籮順水飛樯来
賈舶絶江喧浪舞漁簔片雲東望懷梁國五月南
征想伏波長擬歸耕猶未得雲門初伴漸無多
轅門春盡猶多事竹院空閒未得過特放小舟乘
急浪始聞幽碧出層蘿山田旱久兼逄雨野老歡
騰且縦歌莫謂可塘終㩀險地形原不勝人和
吹角峰頭暁散軍横空萬騎下氤氲前旌已帶洗
兵雨飛鳥猶驚捲陣雲南𤱔漸忻農事動東山休
共凱歌聞正思鋒鏑堪揮淚一戰功成未足云
聞曰仁買田霅上携同志待予歸二首
見說相携霅上耕連蓑應巳出烏程荒畬初墾功
湏倍秋熟雖微税亦輕雨後湖舠兼學釣餉餘堤
樹合閑行山人久有歸農興猶向千峰夜度兵
月色高林坐夜沉此時何限故園心山中古洞隂
蘿合江上孤舟春水深百戰自知非舊學三驅猶
媿失前禽歸期久負雲門伴獨向幽溪雪後尋
祈雨二首
旬初一雨遍汀漳將謂汀虔是搂疆天意豈知分
彼此人情端合有炎凉月行今巳虚纏畢斗杓何
曾解挹漿夜𧺫中庭成久立正思民瘼欲沾裳
見說虔南惟苦雨深山毒霧長隂隂我来偏遇一
春旱誰解挽回三日霖寇盗郴陽方出掠干戈塞
北還相尋憂民無計淚空墮謝病幾時歸海潯
還贛
積雨雩都道山途喜乍晴溪流遅渡馬岡樹隱前
旌野屋多移竈窮苗尚阻兵迎趨勤父老無𥙷媿
廵行
借山亭
借山亭子近如何乘興時從夢裡過尚想清池環
醉影猶疑花徑駐鳴珂疎簾細雨燈前局碧樹凉
風月下歌傳語諸公合頻賞休令歲月亦蹉跎
桶岡和邢太守韻二首
處處山田盡入畬可憐黎庶丰無家興師正為民
痍甚陟險寧辭鳥道斜勝世眞如瓴水建先聲不
碍嶺雲遮窮巢容有遭驅脇尚恐兵鋒或濫加
戢亂興師既有名揮戈眞己見風行豈云簿劣能
驅策實仗皇威自震驚爛額尚慚為上客徙薪
尤覺費經營主恩未報身多病旋凱湏還隴上耕
通天巖
青山隨地佳豈必故園好但得此身閑塵寰亦蓬
島西林日初暮明月来何早醉卧石牀凉洞雲秋
未掃
遊通天巖次鄒謙之韻
天風吹我上丹梯始信青霄亦可躋俯視氛寰成
獨慨却憐人世尚多迷東南眞境埋名久閩楚諸
峯入望低莫道仙家全脱俗三更日出亦聞鷄
又次陳惟濬韻
四山落木正秋聲獨上高峰望眼明樹色遥連閩
蟜碧江流不盡楚天清雲中想見雙龍轉風外時
傳一笛横莫遣新愁添白髮且呼明月醉沉觥
忘言巖次謙之韻
意到已忘言興劇復忘飯坐我此巖中是誰鑿混
沌尼父欲無言逹者窺其本此道何古今斯人去
則遠空巖不見人真成面墻立巖深雨不到雲歸
花亦濕
圓明洞次謙之韻
群山走波浪出沒龍蛇脊岩棲寄盤渦沉淪遂成
癖我来汲東𬈑爛煑南山石千年熟一炊欲餉岩
中客
潮頭岩次謙之韻
潮頭起平地化作千丈雪棹舟者何人試問巖頭
月
天成素有志於學兹得告東歸林居静養其
所就可知矣臨别以此紙索贈漫為賦此遂
寄聲山澤諸賢
予有山林期荏冉風塵際高秋送將歸神往迹還
滯回車當盛年養痾非遯世垂竿鑑湖雲結廬浮
峰樹愛日遂庭趨芳景添遊請掎生悟玄魄妙静
息緣慮眇眇素心人望望滄洲去東行訪天沃雲
中倘相遇
坐忘言巖問二三子
幾日巖棲事若何莫將佳景復虚過未妨雲壑淹
留久終是塵寰錯誤多澗道霜風疎草木洞門煙
月掛藤蘿不知相繼来遊者還有吾儕此意麽
留陳惟濬
聞說東歸𣣔問舟清遊方此復離憂却看隂雨相
淹滯莫道山靈獨苦留薜荔巖高兼得月桂花香
满正宜秋烟霞到手休輕擲塵土驅人易白頭
棲禪寺雨中與惟乾同豋
絶頂深泥冐雨扳天於佳景亦多慳自憐久客頻
移棹頗羡高僧獨閉關江草遠連雲夢澤楚雲長
斷九嶷山年来出處渾無定慚愧沙鷗盡日閑
茶寮紀事
萬壑風泉秋正哀四山雲霧晚初開不因王事兼
程入安得閑行向北来登陟未妨安石興縦擒徒
羡孔明才乞身已擬全師日歸掃溪邊舊釣臺
回軍九連山道中短述
百里妖氛一戰清萬峯雷雨洗回兵未能干羽苗
頑格深媿壺漿父老迎莫倚謀攻爲上策還湏内
治是先聲功微不願封侯賞但乞蠲輸絶横征
回軍龍南小憩王石巖䨇洞絶竒徘佪不忍
去因寓以陽明别洞之號兼留此作二首
甲馬新從鳥道回覧竒還更陟崔嵬寇平漸喜流
移復春煖兼欣農務開两竇高明行日月九關深
黑閉風雷投簮最好支茅地戀土猶懷舊釣臺
洞府人寰此最佳當年空自費青鞵麾幢旖旎懸
仙仗臺殿高低接緯階天巧固應非斧鑿化工無
乃太安排欲將點瑟携童冠就攬春雲結小齋
陽明山人舊有居此地陽明景不如但在乾坤俱
逆旅曾留信宿即吾廬行窩已許人先號别洞何
妨我借書他日巾車還舊隱應懷兹土復鄉閭
再至陽明别洞和邢太守韻二首
春山隨處欵歸程古洞幽虚道意生澗壑風泉時
遠近石門蘿月自分明林僧住久炊遺火野老忘
機罷席爭習静未緣成久坐却慚塵土逐虚名
山水平生是課程一淹塵土遂心生耦耕亦𣣔隨
沮溺七縱何緣得孔明吾道羊腸湏蠖屈浮名蝸
角任龍爭好山當面馳車過莫漫尋山說避名
夜坐偶懷故山
獨夜殘燈夢未成蕭蕭總是故園聲草深石徑鼪
鼯笑雪静空山猿鶴驚漫有緘書懷舊侶常牽纓
晃負初情雲溪漠漠春風轉𬗋&KR0818;黃花又自生
懷歸二首
深慚經濟學封侯都付浮雲自去留往事每因心
有得身閒方喜世無求狼烟幸息昆陽患蠡測空
懷𣏌國憂一笑海天空闊處從知吾道在滄洲
身經多難早知非此事年来識者稀老大有情成
舊德細謀無計解重圍意常不足真夷道情到方
濃是險機悵望衡茅無事日漫吹松火織秋衣
送德聲叔父歸姚(并序)
守仁與德聲叔父共學於家君龍山先生
叔父屢因場屋一旦以親老辭廪歸養交
遊強之出輙笑曰古人一日養不以三公
易吾豈以一老母博一弊儒冠乎嗚呼若
叔父眞知内外輕重之分矣今年夏来贛
視某留三月飄然歸興不可挽因謂某曰
秋風尊鱸如子之興無日不切然時事若
此恐即未能脱吾不能俟子之歸舟吾先
歸爲子開荒陽明之麓如何嗚呼若叔父
可謂真知内外輕重之分矣某方有詩戒
叔父曰吾行子可無言輙為賦此
猶記垂髫共學年于今鬢髮两蒼然窮通只好浮
雲看歲月真同逝水懸歸鳥長空隨所適秋江落
木正無邊何時却返陽明洞蘿月松風掃石眠
示憲兒
幼兒曹聽教誨勤讀書要孝弟學謙恭循禮義節
飲食戒遊戲毋說謊毋貪利毋任情毋鬪氣毋責
人但自治能下人是有志能容人是大器凢做人
在心地心地好是良士心地惡是兇類譬樹菓心
是蒂蒂若壞菓必墜吾教汝全在是汝諦聽勿輕
棄
贈陳東川
白沙詩裡莆陽子盡是相逄逆旅間開口向人談
古禮拂衣從此入雲山
江西詩一百二十首(正德巳卯年奉)
(敕往福建處叛軍至豊城遭宸濠之變趨還吉安集兵平之八月陞副都御史廵按江)
(西作)
鄱陽戰捷
甲馬秋驚鼓角風旌旗曉拂陣雲紅勤王敢在汾
淮後戀闕眞隨江漢東群醜漫勞同吠犬
九重端合是飛龍㳙埃未遂酬滄海病懶先湏伴
赤松
書草萍驛
九月獻俘北上駐草萍時已暮忽傳王師
巳及徐淮遂乘夜速發次壁間韻紀之二
首
一戰功成未足竒親征消息尚堪危邊𤇺西北方
傳警民力東南已盡疲萬里秋風嘶甲馬千山斜
日度旌旗小臣何爾驅馳急欲請回鑾罷六師
千里風塵一劒當萬山秋色送歸航堂垂䨇白虚
頻䟽門已三過有底忙羽檄西来秋黯黯關河北
望夜蒼蒼自嗟力盡螳蜋臂此日回天在廟堂
西湖
靈鷲高林暑氣淸竺天石壁雨痕晴客来湖上逄
雲𧺫僧住峰頭話月明世路久知難直道此身那
得尚虚名移家早定孤山計種菓支茅却易成
寄江西諸士夫
甲馬驅馳巳四年秋風歸路更茫然慚無國手醫
民病空有官銜縻俸錢湖海風塵雖暫息江湘水
旱尚相沿題詩忽憶并州句回首江西亦故園
太息
一日復一日中夜坐嘆息庭中有嘉樹落葉何淅
瀝蒙翳亂藤纏寕知絶根脉丈夫貴剛腸光隂勿
虚擲頭白眼昏昏吁嗟亦何及
宿淨寺四首(十月至杭王師遣人追寧濠復還江西是日遂謝病退)
(居西湖)
老屋深松覆古藤羈棲猶記昔年曾棋聲竹裡消
閑晝藥褁窗前對病僧烟艇避人長暁出高峰望
遠亦時豋而今更是多牽繫欲似當時又不能
常苦人間不盡愁每拚湏是入山休若爲此夜山
中宿猶自中宵煎百憂百戰西江方底定六飛南
甸尚淹留何人真有回天力諸老能無取日謀
百戰歸来一病身可看時事更愁人道人莫問行
藏計已買桃花洞裏春
山僧對我笑長見說歸山如何十年别依舊不曾
閑
歸興
一絲無𥙷聖明朝两鬢徒看長二毛自識淮隂
非國士由来康節是人豪時方多難容安枕事巳
無能𣣔善刀越水東頭尋舊隱白雲茅屋數峰高
即事漫述四首
從来野性只山林翠壁丹梯處處尋一自浮名縈
世網遂令真訣負初心夜馳險寇天峰雪秋虜強
王漢水隂辛苦半生成底事始憐莊舄亦哀吟
百戰深秋始罷兵六師冬盡尚南征誠微未足回
天意性僻還多拂世情烟水滄江從鶴好風雲𬈑
海任龍爭他年若訪陶元亮五柳新居在赤城
窅窅深愁伴客居江船風雨夜燈虚尚勞車駕
臣多缺無𥙷瘡痍術巳疎親老豈堪還遠别時危
那得久無書明朝且就君平卜要使吾心不負初
茅茨松菊别多年底事寒江尚客船強所不能儒
作將付之無柰數由天徒聞諸葛能興漢未必田
单解誤燕最羡漁翁閒事業一竿明月一蓑煙
泊金山寺二首(十月將趨行在)
但過金山便一豋鳴鐘出迓每勞僧雲濤石壁深
龍窟風雨樓臺迥佛燈難後詩懷全𣣔减酒邊孤
興尚堪憑巗梯未用妨苦滑曾踏天峰雪棧冰
醉入江風酒易醒片帆西去雨冥冥天廻江漢留
孤柱地缺東南着此亭沙渚亂更新世態峰巒不
改舊時青舟人指點龍王廟欲話前朝不忍聽
舟夜
隨處看山一葉舟夜深霜月亦兼愁翠華此際遊
何地畫角中宵起戍樓甲馬尚屯淮海北旌旗初
散楚江頭洪濤滚滚乘風勢容易開帆不易收
舟中至日
歲寒尤嘆滯江濱漸喜陽回大地春未有一絲添
衮繡謾提三尺净風塵丹心倍覺年来苦白髮從
教鏡裏新若待完名始歸隱桃花笑殺武陵人
阻風
冬江盡說風長北偏我北来風便南未必天公眞
有意却逄人事偶相參殘農得暖堪登穫破屋多
寒且曝簷果使困窮能稍濟不妨經月阻江潭
用韻答伍汝眞
莫怪鄉思日夜深干戈衰病两相侵孤腸自信終
如鐵衆口從教盡鑠金碧水丹山曾舊約青天白
日是知心茅茨歲晚饒風景雲滿清溪雪滿岑
過鞋山戲題
曾駕䨇虬渡海東青鞋失脚墮天風經過巳是千
年後蹤跡依然一夢中屈子慢勞傷世隘楊朱空
自泣途窮正湏坐我匡廬頂濯足寒濤步暁空
楊邃菴待隱
嘉園名待隱專待主人歸此日眞歸隱名園竟不
違巖花如共語山石故相依朝市都忘却無勞更
掩扉
其二
大隱眞㕓市名園陋給孤留侯先謝病范老竟歸
湖種竹非醫俗移山不是愚(是日公方移山石)對時存爕
理經濟自成謨
其三
綠野春深地山隂夜静時冰霜緣逕滑雲石向人
危平難心仍在扶㒹力未衰江湖兵甲滿吟罷有
餘思
其四
兹園聞已久今度始来窺市裏烟霞靜壼中結搆
竒勝遊湏繼日虚席亦多時莫道東山僻蒼生或
未知
其五
芳園待公隱屯世待公亭花竹深臺榭風塵暗甲
兵一身良得計四海未忘情語及艱難際停杯淚
欲傾
登小孤書壁
人言小孤殊阻絶從来可望不可攀上有顛崖勢
欲墯下有劍石交巉頑峽風閃壁船難進洪濤怒
撞蚊龍關帆檣摧縮不敢越往往退次依前山崖
傍沙岸日東徙忽成巨浸通西灣帝心似憫舟楫
苦神斧夜闢無痕斑風雷倏翕見萬怪人謀不得
容其間我来銳意欲一往小舟微服沿回瀾側身
脇息仰天竇懸空絶棧蛛絲慳風吹卯酒眼花落
凍滑丹梯足力孱青鼉吹雨出仍没白鳥避客来
復還峰頭四顧盡落日宛然風景如瀛寰烟霞未
覺三山遠塵土聊乘半日閒竒觀江海詎為險世
情平地猶多艱嗚呼世情平地猶多艱回瞻北
極雙淚潺
豋蟂磯次草泉心劉石門韻二首(二詩壬戌年作誤入此)
中流片石倚孤雄下有馮夷百尺宫灔澦西蟠渾
失地長江東去正無窮徒聞吴女埋香玉惟見沙
鷗亂雪風往事凄微何足問永安宫闕草莱中
江上孤臣一片心幾經漂沒水痕深極怜撑住即
從古正恐崩頽或自今蘚蝕秋螺殘老翠蟂嗚春
雨落空音好携䨇鶴磯頭坐明月中宵一朗吟
望廬山
盡說廬山若箇竒當時圖畫亦堪疑九江風浪非
前日五老烟雲豈定期眼慣不妨層壁險足跰湏
着短笻隨香爐瀑布微如綫欲决天河瀉上池
除夕伍汝眞用待隱園韻即席次答五首
一年今又去獨客尚無歸人世傷多難親庭嘆久
違壯心都欲盡衰病特相依旅舘聊隨俗桃符換
早扉
其二
向憶青年日追歡興不孤風塵淹歲月漂泊向江
湖濟世渾無術違時竟笑禺未湏悲蹇難列聖
有遺謨
其三
正逄兵亂地况是歲窮時天運終無息人心本自
危憂疑紛并集筋力頓成衰千載商山隱悠然獲
我思
其四
世道從巵漏人情尺管窺年華多涉歴變故益新
竒莫憚顛危地曾逄全盛時海翁機已息應是白
鷗知
其五
星窮回曆紀貞極起元亨日望天廻駕先沾雨
洗兵雪猶殘歲戀風已舊春情莫更辭藍尾人生
未幾傾
元日霧
元日昏昏霧塞空出門咫尺誤西東人多失足投
坑塹我亦停車泣路窮欲斬蚩尤開白日還排閶
闔拜重瞳小臣謾有澄清志安得扶摇萬里風
二日雨
昨朝隂霧埋元日向暁寒雲迸雨聲莫道人為無
感召從来天意亦分明安危他日湏周勃痛哭當
年笑賈生坐對殘燈愁徹夜静聽晨鼓報新睛
三日風
一霧二雨三日風田家卜歲疑凶豐我心惟願兵
甲解天意豈必斯民窮虎旅歸思懷舊土鑾輿
消息望還宫春盤濁酒聊自慰無使戚戚干吾衷
立春二首
才見春歸春又来春風如舊鬢毛衰梅花未放天
機泄萱草先將地脉回漸老光隂逄世難經年懷
抱欲誰開孤雲渺渺親庭遠長日斑衣羡老萊
天涯霜雪嘆春遅春到天涯思轉悲破屋多時空
杼軸東風無力起瘡痍周王車駕窮南服漢將旌
旗守北陲莫訝春盤斷生菜人間菜色正離仳
遊廬山開元寺
僻性尋常慣受猜看山又是百忙来北風留客非
無意南寺逄僧即未回白日高峰開雨雪青天飛
瀑瀉雲雷緣溪踏得支茆地修竹長松覆石臺
又次壁間杜牧韻
春山路僻問歸樵爲指前峰石逕遥僧與白雲還
瞑壑月隨滄海上寒潮世情老去渾無頼遊興年
来獨未消回首孤航又陳迹疎鐘隔渚夜迢迢
舟過銅陵埜云縣東小山有鐵船因往觀之
果見其彷彿因題石上
青山滚滚如奔濤鐵船何處来停橈人間刳木寧
有此疑是仙人之所操仙人一去巳千載山頭日
日長風號船頭出土尚彷彿後岡有石云船稍我
行過此費忖度昔人用心無乃忉由来風波平地
惡縦有鐵船還未牢秦鞭驅之未能動奡力何所
施其篙我𣣔乘之訪蓬島雷師鼓舵虹為繅弱流
萬里不勝芥復恐駕此成徒勞世路難行每如此
獨立斜陽首重搔
山僧
巖下蕭然老病僧曾求佛法禮南能論詩自許窺
三昧入聖無梯出小乘高閣松風飄夜磬石床花
雨落寒燈更深月出山窗曙潄齒焚香誦法楞
江上望九華山二首
當年一上化城峯十日高眠雷雨中霽色暁開千
嶂雪濤聲夜渡九江風此時隔水看圖畫幾歲緣
雲住桂叢却負洞仙蓬海約玉函丹訣在崆峒
窮探雖得盡幽竒山勢湏從遠望知幾朵芙蓉開
碧落九天屏嶂列旌麾高同華嶽應無忝名亞匡
廬却稍卑信是謫仙還具眼九華題後竟難移
觀九華龍潭
飛流三百丈&KR1043;洞秘靈湫峽坼開雷斧天虚下月
鈎化形時試鉢吐氣或成樓吾欲鞭龍起爲霖遍
九州
廬山東林寺次韻
東林日暮更豋山峰頂高僧有蘭若雲蘿磴道石
參差水聲深澗樹高下遠公學佛却援儒淵明嗜
酒不入社我亦愛山仍戀官同是乾坤避人者我
歌白雲聽者寡山自點頭泉自瀉月明壑底忽驚
雷夜半天風吹屋瓦
又次邵二泉韻
昨遊開元殊草草今日東林遊始好手持蒼竹撥
層雲直上青天招五老萬壑笙竽松籟哀千峯晻
映芙蓉開坐俯西巖窺落日風吹孤月江東来莫
向人間空白首富貴何如一杯酒種蓮栽菊两荒
凉惠遠陶潜骨何朽乘風我𣣔還金庭三洲弱水
連沙汀他年海上望廬頂烟際浮萍一點青
遠公講經臺
遠公說法有高臺一朵青蓮雲外開臺上久無獅
子吼野狐時復聽經来
太平宫白雲
白雲休道本無心隨我迢迢度遠岑攔路野風吹
暫斷又穿深樹候前林
書九江行臺壁
九華眞實是竒觀更是廬山亦耐看幽勝未窮三
日興風塵已覺再来難眼餘王老晴光碧衣染天
池積翠寒却怪寺僧能好事直来城市索詩刊
又次李僉事素韻
省災行近郊探幽指層麓回飈振玄岡頽陽薄西
陸菑田收積雨禾稼泛平菉取徑歴村墟停車問
耕牧清溪厲月行暝洞披雲宿淅米石澗溜斧薪
澗底木四翁来聚觀中宵尚馳逐將迎愧深情瘡
痍慚撫掬幽枕静無寐風泉朗鳴玉雖繆真訣傳
頗苦塵緣熟终當遁名山鍊藥洗凢骨椷辭謝親
交流光易超忽
繁昌道中阻風二首
阻風夜泊柳邊亭懶夢還鄉午未醒卧穩從教波
浪惡地深長是水雲冥入林沽酒村童引隔水放
歌漁父聽頗覺看山緣獨在蓬窗剛對一峯青
東風漠漠水澐澐花柳沿村春事殷泊久漁樵来
作市心閒麋鹿漸同群自憐失脚趨塵土長恐歸
期負海雲正憶山中詩酒伴石門延望幾斜曛
江邊阻風散步至靈山寺
歸船不遇打頭風行脚何緣到此中幽谷餘寒春
雪在虚簷斜日暮江空林間古塔無僧住花外仙
源有路通隨處看山隨處樂莫將蹤跡嘆萍蓬
泊舟大同山溪間諸生聞之有挾冊来尋者
扁舟經月住林隈謝得黃鶯日日来兼有清泉堪
洗耳更多修竹好啣杯諸生涉水携詩卷童子和
雲掃石苔獨柰華峰隔烟霧時勞策杖上崔嵬
巖下桃花盛開携酒獨酌
小小山園幾樹桃安排春色候停橈開樽旋掃花
隂雪展席平臨松頂濤地遠不湏防俗駕溪晴還
好着漁舠雲問石路稀人跡深處容無避世豪
白鹿洞獨對亭
五老隔青冥尋常不易見我来騎白鹿凌空陟飛
巘長風捲浮雲褰帷始窺面一笑仍舊顔媿我鬢
先變我来爾為主乾坤亦郵傳海燈照孤月静對
有餘眷彭蠡浮一觴賓主聊酬勸悠悠萬古心默
契可無辨
豐城阻風(前歲遇難於此得北風幸免)
北風休嘆北船窮此地曾經拜北風句踐敢忘嘗
膽地齊威長憶射鈎功橋邊黃石機先授海上陶
朱意頗同況是倚門衰白甚歲寒茅屋萬山中
江上望九華不見
五旬三過九華山一度隂寒一度雨此来天色稍
晴明忽復昏霾起亭午平生山水最多緣獨此相
逄容有數人言此山天所秘山下居人不常睹蓬
莱涉海或可求瑶水崑崙俱舊遊洞庭何止吞八
九五嶽曾向囊中收不信開雲掃六合手扶赤日
照九州駕風騎氣覽八極視此瑣屑真浮漚
江施二生與醫官陶埜冐雨登山人多笑之
戲作歌
江生施生頗好竒偶逄陶埜竒更痴共言山外有
佳寺勸予往遊争願隨是時雷雨雲霧塞多傳險
滑難車騎两生力陳道非遠埜請豋高覘路𡵨三
人冐雨陟岡背既仆復起相牽携同儕咻笑招之
返奮𬒮徑往凌&KR0706;﨑歸来未暇顧沾濕且說地近
山逕夷青林宿靄漸開霽碧巘絳氣浮微䂀津津
指譬在必往興劇不到傍人嗤予亦對之成大笑
不覺老興如童時平生山水巳成癖歴深探隱忘
飢疲年来世務頗羈縳逄場遇境心未衰埜本求
仙志方外两生學士亦爾爲世人趨逐但聲利赴
湯踏火甘傾危解脱塵囂事行樂爾軰狂簡翻見
譏歸與歸與吾與爾陽明之麓終爾期
遊九華道中
微雨山路滑山行入輕舟桃花夾岸迷遠近㢠巒
疊嶂盤深幽竒峰應接勞回首瞻之在前忽在後
不道舟行轉屈曲但怪青山亦奔走薄午雨霽雲
亦開青鞋布襪無塵埃梅蹊柳徑度村落長松白
石穿林限始攀風磴出木杪更俯懸崖聽瀑雷亂
山高頂藏平野茆屋高低自成社此中那得有人
家恐是當年避秦者西巖日色漸欲下且向前林
秣吾馬世途濁隘不可居吾將此地營蘭若
芙蓉閣
九華之山何崔嵬芙蓉直傍青天栽剛風倒海吹
不動大雪裂地凍還開夜半峰頭掛明月宛如玉
女臨粧臺我拂滄海寫圖畫題詩還媿謫仙才
重遊無相寺次韻四首
遊興殊未盡塵寰不可留山青只依舊白盡世間
頭
其二
人迹不到地茆茨亦數間借問此何處云是九華
山
其三
拔地千峰起芙蓉插曉寒當年看不足今日復来
看
其四
瀑流懸絶壁峯月上寒空鳥鳴蒼磵底僧住白雲
中
豋蓮花峰
蓮花頂上老僧居脚踏蓮花不染泥夜半花心吐
明月一顆懸空黍米珠
重遊無相寺次舊韻
舊識仙源路未差也從谷口問桃花屢攀絶棧經
殘雪幾度清溪踏月華虎穴相隣多異境鳥飛不
到有僧家頻来休下仙翁榻只借峰頭一片霞
豋雲峰望始盡九華之勝因復作歌
九華之峰九十九此語相傳俗人口俗人眼淺見
皮膚焉測其中之所有我豋華頂拂雲霧極目竒
峰那有數巨壑中藏萬玉林大劍長鎗攅武庫有
如智者深韜藏復如淑女避讒妬闇然避世不求
知卑巳尊人羞逞露何人不道九華竒竒中之竒
人未知我𣣔窮搜盡拈出秘藏恐是天所私旋解
詩嚢旋收拾脱穎露出錐參差從来題詩李白好
渠於此山亦潦草曾見王維畫輞川安得渠来拂
纖縞
䨇峯遺柯生喬
爾家䨇峯下不見䨇峯景如錐處嚢中深藏未脱
穎盛德心愈卑幽人迹多屏悠然望䨇峯可以發
深省
歸途有僧自望華亭来迎且請詩
方自華峰下何勞更望華山僧援故事要我到渠
家自謂遊巳至那知望轉佳正如酣醉後醒酒却
湏茶
無相寺金沙泉次韻
黃金不布地傾沙瀉流泉潭淨長開鏡池分或鑄
蓮興雲爲大雨濟世作豐年縱有貪夫過清風自
灑然
夜宿天池月下聞雷次早知山下大雨三首
昨夜月明峰頂宿隱隱雷聲在山麓暁来却問山
下人風雨三更捲茆屋
野人權作靑山主風景朝昏頗裁取巖傍日脚半
溪雲山下雷聲一村雨
天池之水近無主木魅山妖競偷取公然又盗山
頭雲去向人間作風雨
文殊臺夜觀佛燈
老夫高卧文殊臺拄杖夜撞青天開散落星辰满
平野山僧盡道佛燈来
書汪進之太極巖二首
一竅誰將混沌開千年樣子道州来湏知太極元
無極始信心非明鏡臺
始信心非明鏡臺湏知明鏡亦塵埃人人有箇圓
圈在莫向蒲團㘴死灰
勸酒
平生忠赤有天知便𣣔欺人肯自欺毛髮暗從愁
裏改世情明向笑中危春風脉脉回枯草殘雪依
依戀舊枝謾對芳樽辭酩酊機關識破巳多時
重遊化城寺二首
愛山日日望山晴忽到山中眼自明鳥道漸非前
度險龍潭更比舊時淸會心人遠空遺洞識面僧
来不記名莫謂中丞喜忘世前途風浪苦難行
山寺從来十九秋舊僧零落老比丘簷松盡長青
冥榦瀑水猶懸翠壁流人住層崖嫌洞淺鳥鳴春
磵覺山幽年来别有閑尋意不似當時孟浪遊
遊九華
九華原亦是移文錯怪山頭日日雲乘興未甘回
俗駕初心終不負靈均𬗋芝香煖春堪茹青竹泉
高晚更分幽夢巳分塵土累清猿正好月中聞
弘治壬戌嘗遊九華值時隂霧竟無所覩至
是正德庚辰復往遊之風日清朗盡得其勝
喜而作歌
昔年十日九華住雲霧終旬竟不開有如昏夜入
寶藏两目無覩成空回每逄好事談竒勝即思策
蹇還一来頻年驅逐事兵革出入賊壘衝風埃恐
恐晝夜不遑息豈復山水能徘徊鄱湖一戰偶天
幸遠隨歸凱停江隈是時軍務頗多暇况復我馬
方虺隕舊遊諸生亦群集遂將童冠登崔嵬先晨
霏靄尚暝晦却疑山意猶嫌猜肩輿一入青陽境
忽然白日開西嶺長風擁篲掃浮隂九十九峰如
夢醒群巒踊躍爭獻竒兒孫俯伏摩其頂今来始
識九華面恨無詩筆爲傳影層樓疊閣寫未工千
朵芙蓉抽玉井怪哉造化亦安排天下竒山此兼
并攬衣豋高望八荒䨇闕下見日月光長江如帶
繞山麓五湖七澤皆陂塘蓬瀛海上浮拳石舉足
可到虹可梁仙人爲我啓閶闔鸞軿鶴駕紛翺翔
從兹脱屣謝塵世飄然拂䄂淩蒼蒼
巖頭閑坐漫成
盡日巖頭坐落花不知何處是吾家静聽谷鳥遷
喬木閒看林蜂散午衙翠壁泉聲穿亂石碧潭雲
影透晴沙痴兒公事眞難了湏信吾生自有涯
將遊九華移舟宿寺山二首
逄山未愜意落日更移船峽寺緣溪逕雲林帶石
泉鐘聲先度嶺月色巳浮川今夜巖房宿寒燈不
待懸
其二
維舟谷口傍煙霏共說前岡石徑微竹杖穿雲尋
寺去藤筐採藥帶花歸諸生晚佩聮芳杜野老春
霞綴衲衣風詠不湏沂水上碧山明月更清輝
豋雲峰二三子詠歌以從欣然成謠二首
淳氣日凋薄鄒魯亡眞承世儒倡臆說愚瞽相因
仍晚途益淪溺手援吾不能棄之入烟霞高歴雲
峯層開茅傍虎穴結屋依巖僧豈曰事高尚庶免
無予憎好鳥求其侶嚶嚶林間鳴而我在空谷焉
得無良朋飄飄二三子春服来從行詠歌見眞性
逍遥無俗情各勉希聖志毋爲塵所縈
深林之鳥何間關我本無心雲自閒大舜亦與木
石處醉翁惟在山水間晴窗展卷有會意絶壁題
詩無厚顔顧謂從行二三子隨遊麋鹿俱忘還
有僧坐巖中巳三年詩以勵吾黨
莫怪巖僧木石居吾儕真切幾人如經營日夜身
心外剽竊糠粃齒頰餘俗學未堪欺老衲昔賢取
善及陶漁年来奔走成何事此日斯人亦起予
春日遊齊山寺用杜牧之韻二首
即看花發又花飛空向花前嘆式微自笑半生行
脚過何人未老乞身歸江頭鼓角翻春浪雲外旌
旗閃落暉羡殺山中麋鹿伴千金難買芰荷衣
倦鳥投枝巳亂飛林間暝色漸霏微春山日暮成
孤坐遊子天涯正憶歸古洞濕雲含宿雨碧溪明
月弄淸暉桃花不管人間事只笑山人未拂衣
重遊開元寺戲題壁
中丞不解了公事到處看山復尋寺尚為妻孥守
俸錢至今未得休官去三月開花两度来寺僧倦
客門未開山靈似嫌俗士駕溪風攔路吹人回君
不見富貴中人如中酒折腰觧酲湏五斗未妨適
意山水間浮名于我亦何有
賈胡行
賈胡得明珠藏珠剖其軀珠藏未能有此身巳先
無輕巳重外物賈胡一何愚請君勿笑賈胡愚君
今奔走聲利途鑚求富貴未能得役精勞形骨髓
枯竟日惶惶憂毁譽終宵惕惕防艱虞一日僅得
五升米半級仍甘九族誅胥靡接踵略無悔請君
勿笑賈胡愚
送邵文實方伯致仕
君不見塒下鷄引類呼群啄且啼稲梁已足脂漸
肥毛羽脱落充庖厨又不見籠中鶴歛翼垂頭困
牢落籠開一旦入層雲萬里翶翔從廖廓人生山
水湏認真胡爲利禄纏其身高車駟馬盡桎梏雲
臺麟閣皆埃塵鴟夷抱恨浮江水何似乘舟逃海
濱舜水龍山予舊宅譲公且作烟霞伯拂衣便擬
逐公回爲予先掃峰頭石
紀夢(并序)
正德庚辰八月廿八夕卧小閣忽夢晉忠
臣郭景純氏以詩示予且極言王導之奸
謂世之人徒知王敦之逆而不知王導實
隂主之其言甚長不能盡錄覺而書其所
示詩扵壁復爲詩以紀其略嗟乎今距景
純若干年矣非有實惡深冤鬱結而未暴
寧有數千載之下尚懷憤不平若是者耶
秋夜卧小閣夢遊滄海濱海上神仙不可到金銀
宫闕高嶙峋中有仙人芙蓉巾顧我宛若平生親
欣然就語下烟霧自言姓名郭景純携手歴歴訴
衷曲義憤感激難具陳切齒尢深怨王導深奸老
猾長欺人當年王敦覬神器導實隂主相緣夤不
然三問三不答胡忍使敦殺伯仁寄書𣣔拔太眞
舌不相爲謀敢爾云敦病巳篤事巳去臨哭嫁禍
復賣敦事成同享帝王貴事敗仍為顧命臣幾微
隱約亦可見世史掩覆多失眞䄂出長篇再三讀
覺来字字能書紳開牎試抽晉史閱中間事迹頗
有因因思景純有道者世移事往千餘春若非精
誠果有激豈得到今猶憤嗔不成之語以筮戒敦
實氣沮竟殞身人生生死亦不易誰能視死如輕
塵燭微先幾炳易道多能餘事非所論取義成仁
忠晉室龍逄龔勝心可倫是非顚倒古多有吁嗟
景純終見伸御風騎氣遊八垠彼敦之徒草木糞
土臭腐同沉淪
我昔明易道故知未来事時人不我識遂傳躭
一技一思王導徒神器良久覬諸謝豈不力伯
仁見其底所以敦者傭罔顧天經與地義不然
百口未負托何忍置之死我扵斯時知有分日
中斬柴市我死何足悲我生良有以九天一人
撫&KR0574;哭晉室諸公亦可耻舉目山河徒嘆非携
手登亭空灑淚王導真奸雄千載人未議偶感
君子談中及重與寫真記固知倉卒不成文自
今當與頻謔戲倘其爲我一表揚萬世萬世萬
萬世
右晉忠臣郭景純自述詩盖予夢中所得
者因表而出之
無題
巖頭有石人為我下嶙峋脚踏破履五十两身披
舊衲四十斤任重致遠香象力餐霜坐雪金剛身
夜寒䨇虎與温足雨後秃龍来伴宿手握頑磚鏡
未光舌底流泉梅未熟夜来拾得遇寒山翠竹黃
花好共看同来問我安心法還解將心與汝安
遊落星寺
女媧煉石𥙷天漏璇璣晝夜無停走自從墮却玉
衡星至今七政迷前後渾儀晝夜徒揣摩敬授人
時亦何有玉衡墮却此湖中眼前誰是𥙷天手
遊通天巖示鄒陳二子
鄒陳二予皆好遊一往通天十日留候之来歸久
不至我亦乘興聊尋幽巖扉日出雲氣浮二子晞
髮登巖頭谷轉始聞人語響蒼壁杳杳長林秋嗒
然坐我亦忘去人生得休且復休採芝共約陽明
麓白首無慚黃綺儔
青原山次黃山谷韻
咨觀歴州郡驅馳倦風埃名山特乘暇林壑盤縈
迴雲石緣欹逕夏木深層隈仰窮嵐霏際始覩臺
殿開衣傳西竺舊構遺唐宋材風松溪溜急湍響
空山哀妙香隱玄洞僧屋懸穹崖扳依儼龍象陟
降臨緯階飛泉瀉靈竇曲檻連雲榱我来慨遺迹
勝事多湮埋邈矣西方教流傳遍中垓如何皇極
化反使吾人猜剥陽幸未絶生意存枯荄傷心眼
底事莫負生前杯煙霞有本性山水乞歸骸﨑嶇
羊腸坂車輪幾傾催蕭散麋鹿伴澗谷終追陪恬
愉返眞澹閴寂辭喧豗至樂發天籟絲竹謝滛哇
千古自同調豈必時代偕珍重二三子兹遊非偶
来且從山叟宿勿受役夫催東峰上烟月夜景方
徘徊
睡起偶成
四十餘年腄夢中而今醒眼始朦朧不知日已過
停午𧺫向高樓撞暁鐘
起向高樓撞曉鐘尚多昏睡正懵懵縦令日暮醒
猶得不信人間耳盡聾
立春
荒村亂後耕牛絶城郭春来見土牛家業苟存鄕
井戀風塵先幸甲兵休未能布德慚時令聊復題
詩寫我憂為報胡雛湏遠塞暫時邊將駐南州
遊廬山開元寺
清晨入谷到斜曛徧歴青霞躡紫雲閶闔遠從䨇
劍闢銀河眞自九天分驅馳此日原非暇夢想當
年亦自勤斷擬罷官来駐此不教林鶴更移文
豋小孤次陸良弼韻
看盡東南百二峰小孤江上是眞龍攀龍我𣣔乘
風去高躡層霄絶世蹤
月下吟三首
露冷天清月更輝可看遊子倍沾衣催人歲月心
空在滿眼兵戈事漸非方朔本無金馬意班超惟
願玉門歸白頭應倚庭前樹怪我還期秋又違
江天月色自清秋不管人間底許愁謾擬翠華旋
北極正憐白髮倚南樓狼烽絶塞寒初入鶴怨空
山夜未休莫重三公輕一日虚名真覺是浮漚
依依窗月夜還来渺渺鄉愁坐未回素位也知非
自得白頭無柰是親衰當年竹下曾裘仲何日花
前更老萊懇䟽乞骸今幾上中宵翹首望三台
月夜二首
高臺月色倍新晴極浦浮沙遠樹平客久欲迷鄉
國望亂餘愁聽鼓鼙聲湖南水潦頻移粟磧北風
烟且罷征濡手未辭援溺苦白頭方切倚閭情
舉世困酣睡而誰偶獨醒疾呼未能起瞪目相怪
驚反謂醒者狂群起環闘爭洙泗輟金鐸濂洛傳
微聲誰鳴塗毒鼓聞者皆昏冥嗟爾欲奚為奔走
皆營營何當聞此鼓開爾天聰明
雪望四首
風雪樓臺夜更寒暁来霽色满山川當歌莫放陽
春調幾處人家未起烟
初日湖山雪未融野人村落閉重重安居信是豐
年兆爲語田夫莫惰農
霽景朝来更好看河山千里思漫漫茅簷日色猶
堪曝應是邊關地更寒
法象冥濛失巨纖連朝風雪費粧嚴誰將塵世化
珠玉好與貧家聚米鹽
火秀宫次一峯韻三首
兹山堪遁迹上應少微星洞裏乾坤别壼中日月
明道心空自警塵夢苦難醒方嶠由来此虚無隔
九𬈑
其二
清溪曲曲轉層林始信桃源路未深晚樹煙霏山
閣静古松雷雨石壇隂丹爐遺火飛殘藥仙樂浮
空寄絶音莫道山人才一到千年陳迹此重尋
其三
落日下清江悵望閣道晚人言玉笥更竒絶漳口
停舟路非遠肩輿取徑沿村落心目先馳嫌足緩
山昏欲就雲儲眠疎林月色與風泉夢魂忽忽到
真境侵曉循迹来洞天洞天非人世予亦非世人
當年曾此寄一迹屈指忽復三千春巖頭坐石剥
落盡手種松栢枯龍麟三十六峰僅如舊澗谷漸
改溪流新空中仙樂風吹斷化為鼓角驚風塵風
塵慘淡半天地何當一掃還吾真從行諸生駭吾
說問我恐是兹山神君不見廣成子高卧崆峒長
不死到今一萬八千年陽明真人亦如此
歸懷
行年忽五十頓覺毛髮改四十九年非童心獨猶
在世故漸改涉遇坎稍無餒每當快意事退然思
辱殆傾否作聖功物覩豈不快柰何桑梓懷衰白
倚門待
啾啾吟
知者不惑仁不憂君胡戚戚眉䨇愁信步行来皆
坦道憑天判下非人謀用之則行舍即休此身浩
蕩浮虚舟丈夫落落掀天地豈顧束縳如窮囚千
金之珠彈鳥雀掘土何煩用鐲鏤君不見東家老
翁防虎患虎夜入室啣其頭西家兒童不識虎執
竿驅虎如驅牛痴人懲噎遂廢食愚者畏溺先自
投人生逹命自灑落憂讒避毀徒啾啾
居越詩三十四首(正德辛巳年歸&KR1724;後作)
歸興二首
百戰歸來白髮新青山從此作閒人峯攅尚憶衝
蠻陣雲𧺫猶疑見虜塵島嶼微茫滄海暮桃花爛
熳武陵春而今始信還丹訣却笑當年識未真
其二
歸去休来歸去休千貂不換一羊裘青山待我長
爲主白髮從他自滿頭種菓移花新事業茂林脩
竹舊風流多情最愛滄州伴日日相呼理釣舟
次謙之韻
珍重江船冐暑行一宵心話更分明湏從根本求
生死莫向支流辨濁清久柰世儒横臆說競搜物
理外人情良知底用安排得此物由来自渾成
再遊浮峰次韻
廿載風塵始一回豋高心在力全衰偶懷勝事乘
春到况有良朋自遠来還指松蘿尋舊隱撥開雲
石翦蒿莱後期此别知何地莫厭花前勸酒杯
夜宿浮峯次謙之韻
日日春山不厭尋野情原自懶朝簮幾家茅屋山
村静夾岸桃花溪水深石路草香隨鹿去洞門蘿
月聽猿吟禪堂坐久發清磬却笑山僧亦有心
再遊延夀寺次舊韻
歴歴溪山記舊蹤寺僧遥住翠微重扁舟曾泛桃
花入𡵨路心多草樹封谷口鳥聲兼伐木石門烟
火出深松年来百好俱衰薄獨有幽探興尚濃
碧霞池夜㘴
一雨秋凉入夜新池邊孤月倍精神潜魚水底傳
心訣棲鳥枝頭說道真莫謂天機非嗜欲湏知萬
物是吾身無端禮樂紛紛議誰與青天掃宿塵
秋聲
秋來萬木發天聲點瑟回琴日夜清絶調迥隨流
水遠餘音細入晚雲輕洗心真巳空千古傾耳誰
能辨九成徒使清風傳律吕人間瓦缶正雷鳴
林汝桓以二詩寄次韻為别
斷雲徵日半晴隂何處高梧有鳳鳴星漢浮槎先
入夢海天波浪不湏驚魯郊巳自非常典膰肉寧
爲脱冕行試向滄浪歌一曲未云不是九韶聲
尭舜人人學可齊昔賢斯語豈無稽君今一日真
千里我亦當年苦舊迷萬理由来吾具足六經原
只是階梯山中儘有閑風月何日扁舟更越溪
月夜二首(與諸生歌于天泉橋)
萬里中秋月正晴四山雲靄忽然生湏臾濁霧随
風散依舊青天此月明肯信良知原不昧從他外
物豈能攖老夫今夜狂歌發化作鈞天满太清
處處中秋此月明不知何處亦群英湏憐絶學經
千載莫負男兒過一生影響尚疑朱仲晦支離羞
作鄭康成鏗然舍瑟春風裏點也雖狂得我情
秋夜
春園花木始菲菲又是高秋落葉稀天迥樓臺含
氣象月明星斗避光輝閒来心地如空水靜後天
機見隠微深院寂寥群動息獨憐烏鵲繞枝飛
夜坐
獨坐秋庭月色新乾坤何處更閑人高歌度與清
風去幽意自隨流水春千聖本無心外訣六經湏
拂鏡中塵却憐擾擾周公夢未及惺惺陋巷貧
心漁爲錢翁希明别號題(錢翁德洪父三歲雙瞽好古博學能)
(詩文)
有漁者歌曰漁不以目惟以心心不在魚漁更深
北𬈑之鯨殊小小一舉六鰲未足歆敢問何如其
為漁耶曰吾將以斯道為網良知爲綱太和爲餌
天地爲舫絜之無意散之無方是謂得無所得而
忘無可忘者矣
豋香爐峰次蘿石韻
曾從爐鼎躡天風下數天南百二峰勝事縦為多
病阻幽懷還與故人同旌旗影動星辰北鼓角聲
迴滄海東世故茫茫渾未定且乘溪月放歸&KR0963;
觀從吾登爐峰絶頂戲贈
道人不柰登山癖日暮猶思絶棧雲巖底獨行穿
虎穴峰頭清嘯亂猿群清溪月出時尋寺歸棹城
隅夜欵門可咲中郎無好興獨留松院坐黃昏
書扇贈從吾
君家只在海西隈日日寒潮去復廻莫遣扁舟成
久别爐峰秋月望君来
嘉靖甲申冬二十一日再豋秦望自弘治戊
午登後二十七年矣將下適董蘿石與二三
子来復坐久之暮歸同宿雲門僧舍
初冬風日佳杖策登崔嵬自予羈宦迹久與山谷
違屈指廿七載今兹復一来沿溪尋往路歴歴皆
所懷躋險還屢息興在知吾衰薄午際峰頂曠望
未能回良朋亦偶至歸路相徘徊夕陽飛鳥静群
壑風泉哀悠悠觀化意點也可與偕
山中謾興
清晨急雨度林扉餘滴煙稍尚濕衣雨水霞明桃
亂吐沿溪風煖藥初肥物情到底能容懶世事從
前頓覺非自擬春光還自領好誰歌詠月中歸
挽潘南山
聖學宫墻亦久荒如公精力可升堂若爲千古經
綸手只作終年著述忙末俗澆漓風益下平生辛
苦意難忘西風一夜山陽笛吹盡南岡落木霜
和董蘿石菜花韻
油菜花開满地金鵓鳩聲裡又春深閭閻正苦饑
民色畎畆常懷老圃心自有牡丹堪富貴也從蜂
蝶謾追尋年年開落渾閑事来賞何人共此襟
天泉樓夜坐和蘿石韻
莫厭西樓坐夜深幾人今夕此豋臨白頭未是形
容老赤子依然混沌心隔水鳴榔聞過棹映窗殘
月見疎林看君巳得忘言意不是當年只苦吟
詠良知四首示諸生
箇箇人心有仲尼自將聞見苦遮迷而今指與真
頭面只是良知更莫疑
問君何事日憧憧煩惱埸中錯用功莫道聖門無
口訣良知两字是參同
人人自有定盤針萬化根緣總在心却笑從前顚
倒見枝枝葉葉外頭尋
無聲無臭獨知時此是乾坤萬有基抛却自家無
盡藏沿門持鉢效貧兒
示諸生三首
爾身各各自天真不問求人更問人但致良知成
德業謾從故紙費精神乾坤是易原非畫心性何
形得有塵莫道先生學禪語此言端的爲君陳
人人有路透長安坦坦平平一直看盡道聖賢湏
有秘翻嫌易簡却求難只從孝弟爲尭舜莫把辭
章學柳韓不信自家原具足請君隨事反身觀
長安有路極分明何事幽人矌不行遂使蓁茅成
間塞儘教麋鹿自縦横徒聞絶境勞懸想指與迷
途却浪驚冐險甘投蛇虺窟顛崖墮壑竟亡生
答人問良知二首
良知却是獨知時此知之外更無知誰人不有良
知在知得良知却是誰
知得良知却是誰自家痛癢自家知若將痛癢從
人問痛癢何湏更問爲
答人問道
饑来喫飯倦来眠只此修行玄更玄說與世人渾
不信却從身外覓神仙
寄題玉芝庵(丙戌)
塵途駿馬勞千里月樹鷦鷯足一枝身既了時心
亦了不湏多羡碧霞池
别諸生
綿綿聖學巳千年两字良知是口傳欲識渾淪無
斧鑿湏從規矩出方圓不離日用常行内直造先
天未畫前握手臨𡵨更何語慇懃莫媿别離筵
後中秋望月歌
一年两度中秋節两度中秋一樣月两度當筵望
月人幾人猶在幾人别此後望月幾中秋此會中
人知在否當筵莫惜慇懃望我巳衰年半白頭
書扇示正憲
汝自冬春来頗解學文義吾心豈不喜顧此枝葉
事如樹不植根暫榮終必瘁植根可如何願汝且
立志
送蕭子雝憲副之任
衰疾悟止足閑居便静修採芝深谷底考槃南澗
頭之子亦早見枉帆經舊丘幽尋意始結公期巳
先遒星途觸来暑拯焚能自由黃鵠一高舉剛風
翼難收懷兹戀丘隴回顧未忘憂往志局千里豈
伊枋榆投哲士營四海細人聊自謀聖作正思治
吾衰亮何酬所望登才俊濟濟揚鴻休隱者嘉肥
遯仕者當誰儔寧無瘳寂念宜急瘡痍廖舍藏應
有時行矣毋淹留
中秋
去年中秋隂復晴今年中秋隂復隂百年好景不
多遇况乃白髮相侵尋吾心自有光明月千古團
圓永無缺山河大地擁清輝賞心何必中秋節
嘉靖丙戌十二月庚申始得子年已五十有
五矣六月静齋二丈昔與先公同舉于鄉聞
之而喜各以詩来賀藹然世交之誼也次韻
為謝
海鶴精神老益強晚途詩價重圭璋洗兒惠比金
錢貴爛目光呈奎井祥何物敢云䋲祖武他年只
好共爺長偶逄燈事開湯餅庭樹春風轉歲陽
其二
自分秋禾後吐芒敢云琢玉晚珪璋漫憑先德餘
家慶豈是生申降嶽祥携抱且堪娱老况長成或
可望書香不辭歲歲臨湯餅還見吾家第幾郎
两廣詩二十一首(嘉靖丁亥起平思田之亂)
秋日飲月巖新搆别王侍御
湖山久繫念塊處限形迹遥望一水間十年靡由
即軍旅起衰廢驅馳豈遑息前旌道回岡取捷上
畸側新搆鬱層椒石門轉深寂是時霜始降風凄
群卉拆壑静響江聲窗虚涵海色夕隂下西岑凉
月穿東壁觀風此餘情撫景見高臆匪從群公餞
何因得良覿南徼方如燬救焚敢辭亟来歸幸有
期終遂幽尋僻
復過釣臺
憶昔過釣臺驅馳正軍旅十年今始来復以兵戈
起空山煙霧深往迹如夢裏微雨林徑滑肺病䨇
足胝仰瞻臺上雲俯濯臺下水人生何碌碌高尚
當如此瘡痍念同胞至人匪為巳過門不遑入憂
勞豈得巳滔滔良自傷果哉末難矣
右正德巳卯獻俘行在過釣臺而弗及登
今兹復来又以兵革之役兼肺病足瘡徒
顧瞻悵望而巳書此付桐廬尹沈元材刻
置亭壁聊以紀經行歲月云耳嘉靖丁亥
九月廿二日書時從行進士錢德洪王汝
中建德尹楊思臣及元材凢四人
方思道送西峰
西峰隱真境微境臨通衢行役空屢屢過眼被塵
迷青林外延望中閟何由窺方子巖廊器兼巳雲
霞姿每逄泉石處必刻棠陵詩兹山秀常玉之子
嚢中錐群峯灝秋氣喬木含凉吹此行非佳餞誰
爲發幽竒柰何眷清賞局促牽至期悠悠傷絶學
之子亦如斯爲君指周道直往勿復疑
西安雨中諸生出候因寄德洪汝中并示書
院諸生
幾度西安道江聲暮雨時機關鷗鳥破蹤跡水雲
疑仗鉞非吾事傳經媿爾師天真泉石秀新有鹿
門期
德洪汝中方卜書院盛稱天真之竒并寄及
之
不踏天真路依稀二十年石門深竹逕蒼峽瀉雲
泉泮壁環胥海龜疇見宋田文明原有象卜築豈
無緣
寄石潭二絶
僕兹行無所樂樂與二公一會耳得見閑
齋固已如見石潭矣留不盡之興扵後期
豈謂樂不可極耶聞尊恙已平復必扵不
出見客無乃太以界限自拘乎奉次二絶
用發一笑且以致不及請教之憾
見說新居止隔山肩輿暁出暮堪還知公久已藩
籬撤何事深林尚閉關
乘興相尋涉萬山扁舟亦復及門還莫將身病爲
心病可是無關却有關
長生
長生徒有慕苦乏大藥資名山遍探歴悠悠鬢生
絲微軀一繫念去道日遠而中歲忽有覺九還乃
在兹非爐亦非鼎何坎復何離本無終始究寧有
死生期彼哉遊方士詭辭反增疑紛然諸老翁自
傳困多𡵨乾坤由我在安用他求爲千聖皆過影
良知乃吾師
南浦道中
南浦重来夢裏行當年鋒鏑尚心驚旌旗不動山
河影鼓角猶傳草木聲巳喜閭閻多復業獨憐饑
饉未寬征迂疎何有甘棠惠慚愧香燈父老迎
重豋黃土腦
一上高原感慨重千山落木正無窮前途且與停
西日此地曾經拜北風劍氣晚横秋色淨兵聲寒
帶暮江雄水南多少流亡屋尚訴征求杼軸空
過新溪驛
猶記當年築此城廣徭湖宼正縱横人今樂業皆
安堵我亦經過一駐兵香火沿門慚老稚壼漿遠
道及從行峰山拏手疲劳甚且放歸農莫送迎
夢中絶句
此予十五歲時夢中所作今拜伏波祠下
宛如夢中兹行殆有不偶然者因識其事
于此
卷甲歸来馬伏波早年兵法鬢毛皤雲埋銅柱雷
轟折六字題詩尚不磨
謁伏波廟二首
四十年前夢裡詩此行天定豈人爲徂征敢倚風
雲陣所過湏同時雨師尚喜遠人知向望却慚無
術救瘡痍從来勝算歸廊廟耻說兵戈定四夷
樓船金鼓宿烏蠻魚麗群舟夜上灘月遶旌旗千
嶂静風傳鈴柝九溪寒荒夷未必先聲服神武由
来不殺難想見虞廷新氣象两階干羽五雲端
破斷藤峽
纔看干羽格苗夷忽見風雷起戰旗六月徂征非
得巳一方流毒巳多時遷賓玉石分湏早柳慶雲
霓怨莫遅嗟爾有司懲既往好將恩信撫遺黎
平八寨
見說韓公破此蠻豼貅十萬騎連山而今止用三
千卒遂爾收功一月間豈是人謀能妙算偶逄天
助及師還窮搜極討非長計湏有恩威化梗頑
南寧二首
一駐南寧五月餘始因送遠過僧廬浮屠絶壁經
殘燹井灶沿村見廢墟撫恤尚慚凋弊後遊觀正
及省耕初近聞襁負歸猺獞莫陋夷方不可居
勞矣田人莫遠迎瘡痍未定犬猶驚燹餘破屋湏
先緝雨後荒畬莫廢耕歸喜逃亡来負襁貧憐繻
絝綴旗旌聖朝恩澤寬如海甑鮒盆魚縦爾生
往歲破桶岡宗舜祖世麟老宣慰實来督兵
今兹思田之役乃隨父致仕宣慰明輔来從
事目擊其父子孫三世皆以忠孝相承相尚
也詩以嘉之
宣慰彭明輔忠勤晚益敦歸師當五月冐暑淨蠻
氛九霄雖巳老報國意尤懃五月衝炎署回軍
立戰勲
愛爾彭宗舜少年多戰功從親心巳孝報國意尤
忠
題甘泉居
我聞甘泉居近連菊坡麓十年勞夢思今来快心
目徘徊𣣔移家山南尚堪屋渴飲甘泉泉飢飡菊
坡菊行看羅浮雲此心聊復足
書泉翁壁
我祖死國事肇禋在增城荒祠幸新復適来奉
初蒸亦有兄弟好念言思一尋蒼蒼兼葭色宛隔
環瀛深入門散圖史想見抱膝吟賢郎敬父執童
僕意相親病軀不遑宿留詩慰慇懃落落千百載
人生幾知音道通著形迹期無負初心
王文成公全書卷二十終
王文成公全書卷之三十一(下)
山東鄉試錄(弘治甲子前序已刻前卷)
四書
所謂大臣者以道事君不可則止
負大臣之名盡大臣之道者也夫大臣之所以為
大臣正以能盡其道焉耳不然何以稱其名哉昔
吾夫子因季子然之問以由求可為大臣而告之
以為大臣之道未易舉也大臣之名可輕許乎彼
其居於廟堂之上而為天子之股肱處扵輔弼之
任而爲群僚之表帥者大臣也夫所謂大臣也者
豈徒以其崇高貴重而有異扵群臣巳乎豈亦可
以奔走承順而無異扵群臣巳乎必其扵事君也
經德不回而凡所以啓其君之善心者一皆仁義
之言守正不撓而凡所以格其君之非心者莫非
尭舜之道不阿意順旨以承君之欲也必䋲愆糾
繆以引君扵道也夫以道事君如此使其爲之君
者扵吾仁義之言說而弗繹焉則是志有不行矣
其可詘身以信道乎扵吾尭舜之道從而弗改焉
則是諫有不聽矣其可枉道以徇人乎殆必奉身
而退以立其節雖萬鍾有弗屑也固將見幾而作
以全其守雖終日有弗能也是則以道事君則能
不枉其道不可則止則能不辱其身所謂大臣者
盖如此而豈由求之所能及哉嘗觀夫子許由求
二子以為國則亦大臣之才也巳而於此獨不以
大臣許之者豈獨以隂折季氏之心誠以古之大
臣進以禮退以義而二子之於季氏既不能正又
不能去焉則亦徒有大臣之才而無其節是以不
免為才之所使耳雖然比之羈縻扵爵禄而不知
止者不既有間矣乎
齊明盛服非禮不動所以脩身也
盡持敬之功端九經之本夫脩身為九經之本也
使非内外動靜之一扵敬焉則身亦何事而脩哉
昔吾夫子告哀公之問政而及扵此若曰九經莫
重扵脩身脩身惟在扵主敬誠使内志靜專而罔
有錯雜之私中心明潔而不以人欲自蔽則内極
其精一矣冠冕佩玉而穆然容止之端嚴垂紳正
笏而儼然威儀之整肅則外極其檢束矣又必克
已私以復禮而所行皆中夫節不但存之扵靜也
遏人欲扵方萌而所山不睽扵禮尤必察之扵動
也是則所謂盡持敬之功者如此而亦何莫而非
所以脩身哉誠以不一其内則無以制其外不齊
其外則無以飬其中脩身之道未備也靜而不存
固無以立其本動而不察又無以勝其私脩身之
道未盡也今焉制其精一扵内而極其檢束扵外
則是内外交飬而身無不脩矣行必以禮而不戾
其所存動必以正而不失其所飬則是動静不違
而身無不脩矣是則所謂端九經之本者如此而
亦何莫而不本扵持敬哉大抵九經之序以身為
本而聖學之要以敬為先能脩身以敬則篤恭而
天下平矣是盖堯舜之道夫子舉之以告哀公正
欲以興唐虞之治扵春秋而子思以繼大舜文武
周公之後者亦以明其所傳之一致耳後世有能
舉而行之則二帝三王之治豈外是哉斯固子思
之意也
禹思天下有溺者由巳溺之也稷思天下有
飢者由已飢之也
聖人各有憂民之念而同其任責之心夫聖人之
憂民其心一而已矣所以憂之者雖各以其職而
其任之於已也曷嘗有不同哉昔孟子論禹稷之
急扵救民而原其心以爲大禹之平水土也雖其
所施無非决川距海之功而民可免扵昏墊矣然
其汲汲之心以爲天下若是其廣也吾之足迹既
有所未到之地則夫水之未治者亦必有之矣水
之汎濫既有所不免之地則夫民之遭溺者亦容
有之矣夫民之䧟溺由水之未治也吾任治水之
責使水有不治以溺吾民是水之溺民即吾之溺
民也民之溺扵水實吾之溺之也吾其救之可不
急乎后稷之教稼穡也雖其所爲無非播時百榖
之事而民可免扵阻飢矣然其遑遑之心以為萬
民若是其衆也吾之稼穡固未能人人而面誨矣
能保其無不知者乎民之樹藝既未能人人而必
知矣能保其無不飢者乎夫民之有飢由穀之未
播也吾任播榖之責使榖有未播以飢吾民是飢
之厄民即吾之厄民也民之飢扵食實吾之飢之
也吾其拯之可以緩乎夫禹稷之心其急扵救民
蓋如此此其所以雖當治平之世三過其門而不
入也歟雖然急扵救民者固聖賢憂世之夲心而
安扵自守者又君子持巳之常道是以顔子之不
改其樂而盂子以為同道扵禹稷者誠以禹稷顔
子莫非素其位而行耳後世各徇一偏之見而仕
者以趨時為通逹隱者以忘世為高尚此其所以
進不能憂禹稷之憂而退不能樂顔子之樂也歟
易
先天而天弗違後天而奉天時
大人扵天默契其未然者奉行其巳然者夫大人
與天一而巳矣然則默契而奉行之者豈有先後
之間哉昔文言申乾九五爻義而及此竟謂大人
之扵天形雖不同道則無異自其先扵天者言之
時之未至而道隱扵無天未有為也大人則先天
而為之蓋必經綸以造其端而心之所欲暗與道
符裁成以創其始而意之所爲默與道契如五典
未有也自我立之而與天之所叙者有脗合焉五
禮未制也以義起之而與天之所秩者無差殊焉
天何嘗與之違乎以其後於天者言之時之既至
而理顯於有天已有爲也大人則後天而奉之盖
必窮神以繼其志而理之固有者祗承之而不悖
知化以述其事而理之當行者欽若之而不違如
天叙有典也立爲政教以道之五典自我而敦矣
天秩有禮也制爲品節以齊之五禮自我而庸矣
我何嘗違於天乎是則先天不違大人即天也後
天奉天天即大人也大人與天其可以二視之哉
此九五所以爲天下之利見也歟大抵道無天人
之别在天則爲天道在人則爲人道其分雖殊其
理則一也衆人牿於形體知有其分而不知有其
理始與天地不相似耳惟聖人純於義理而無人
欲之私其體即天地之體其心即天地之心而其
所以爲之者莫非天地之所爲也故曰循理則與
天爲一
河出圖洛出書聖人則之
天地顯自然之數聖人法之以作經焉甚矣經不
徒作也天地不顯自然之數則聖人何由而法之
以作經哉大傳言卜筮而推原聖人作易之由其
意蓋謂易之用也不外乎卜筮而易之作也則法
乎圖書是故通於天者河也伏羲之時天降其祥
龍馬負圖而出其數則以五生數統五成數而同
居其方是為數之體焉中於地者洛也大禹之時
地呈其瑞神龜載書而出其數則以五竒數統四
偶數而各居其所是為數之用焉圖書出矣聖人
若何而則之彼伏羲則圖以畫卦虛五與十者太
極也積二十之竒而合二十之偶以一二三四而
為六七八九則儀象之體立矣析四方之合以爲
乾坤坎離補四隅之空以為兊震巽艮則八卦之
位定矣是其變化無窮之妙何莫而不本於圖乎
大禹則書以叙疇實其中五者皇極也一五行而
二五事三八政而四五紀第於前者有序而不亂
也六三德而七稽疑八庶徵而九福極列於後者
有條而不紊也是其先後不易之序何莫而不本
於書乎吁聖人之作易其原出扵天者如此而卜
筮之用所以行也歟大抵河圖洛書相為經緯八
卦九章相為表裏但伏羲先得乎圖以畫卦無所
待於書大禹獨得乎書以叙疇不必考於圖耳若
䆒而言之則書固可以爲易而圖亦可以作範又
安知圖之不爲書書之不爲圖哉噫理之分殊非
深扵造化者其孰能知之
書
王懋昭大德建中于民以義制事以禮制心
垂𥙿後昆予聞曰能自得師者王
大臣告君既勉其脩君道以貽諸後必證以隆師
道而成其功夫君道之脩未有不隆師道而能致
者也大臣之論如此其亦善於告君者哉吾想其
意若謂新德固所以屬人心而建中斯可以盡君
道吾王其必勤顧諟之功以明其德求此中之全
體而自我建之以爲斯民之極也操日躋之敬以
明夫善盡此中之妙用而自我立之以爲天下之
凖也然中果何自而建邪彼中見於事必制以吾
心之裁制使動無不宜而後其用行矣中存於心
必制以此理之節文使靜無不正而後其體立矣
若是則豈特可以建中于民而巳邪本支百世皆
得以承懿範於無窮而建中之用綽乎其有餘裕
矣子孫千億咸得以仰遺矩於不墜而建中之推
恢乎其有餘地焉然是道也非學無以致之盖古
人之言以為傳道者師之責人君苟能以虛受人
無所拂逆則道得于巳可以為建極之本而王者
之業益以昌大矣考德者師之任人君果能願安
承教無所違拒則德成于身足以為立凖之地而
王者之基日以開拓矣是則君道脩而後其及遠
師道立而後其功成吾王其可以不勉於是哉抑
嘗反覆仲虺此章之旨懋德建中允執厥中之餘
緒也制心制事制外養中之遺法也至於能自得
師之一語是又心學之格言帝王之大法則仲虺
之學其得于堯舜之所授受者深矣孟子叙道統
之傳而謂伊尹萊朱爲見而知者而說者以萊朱
為仲虺其信然哉
繼自今立政其勿以憸人其惟吉士
大臣勉賢王之為治惟在嚴以遠小人而專于任
君子也盖君子小人之用舍天下之治忽繫焉人
君立政可不嚴于彼專于此哉周公以是而告
成王意豈不曰立政固在於用人而非人適所以
亂政彼吉士之不可舍而憸人之不可用盖自昔
而然矣繼今以立政而使凡所以治其民者不致
苟且而因循則其施為之詳固非一人所能任也
而將何所取乎繼此以立政而使凡所謂事與法
者不致懈怠而廢弛則其料理之煩亦非獨力所
能舉也而將何所用乎必其於憸人也去之而勿
任於吉士也任之而勿疑然後政無不立矣盖所
謂憸人者行偽而堅而有以飾其詐言非而辯而
有以亂其真者也不有以遠之將以妨吾之政矣
必也嚴防以塞其倖入之路慎選以杜其躁進之
門勿使得以戕吾民壞吾事而撓吾法焉所謂吉
士者守恒常之德而利害不能怵抱貞吉之操而
事變不能搖者也不有以任之無以成吾之治矣
必也推誠信而彼此之不疑隆委托而始終之無
間務使得以安吾民濟吾事而平吾法焉吁嚴以
去之則小人無以投其釁專以任之則君子有以
成其功國家之治也其以是歟抑考之於書禹益
伊傅周召之告君至君子小人之際每致意焉盖
君德之隆替世道之升降其原皆出于此非細故
也秦漢以下論列之臣鮮知此義惟諸葛孔明之
言曰親君子遠小人先漢所以興隆也其竟獨與
此合故論者以為三代之遺才云
詩
不遑啓居玁狁之故
戍者自言勞之未息由患之未息也夫玁狁之患
不可以不備則戍役之勞自有所不免矣王者於
遣戍之時而代為之言若此所謂叙其情而風之
以義者歟此詩之意蓋謂人固有不能忘之情然
亦有不容巳之義彼休息之樂吾豈獨無其情乎
啓居之安吾寧獨無其念乎誠以王命出戍則此
身既巳屬之軍旅而勢不容扵自便耳是以局促
行伍之間奔走風塵之下師出以律而號令之嚴
其敢違軍法有常而更代之期何敢後則吾雖有
休息之情而固所不暇矣雖懷啓居之念而亦所
不遑矣然此豈上人之故欲困我乎豈吾君之必
欲勞我乎誠以玁狁猾夏則是舉本以衛夫生靈
而義不容於自巳耳彼其侵擾疆埸之患雖亦靡
常而憑陵中國之心實不可長使或得肆猖獗則
腥羶之憂豈獨在於廊廟如其乘間竊發則塗炭
之苦遂將及於吾民是我之不遑休息者無非保
乂室家而玁狁之是備也我之不暇啓居者無非
靖安中國而外宼之是防也吁叙其勤苦悲傷之
情而風以敵愾勤王之義周王以是而遣戍役此
其所以勞而不怨也歟大抵人君之為國好戰則
亡忘戰則危故用兵雖非先王之得已而即戎之
訓亦有所不敢後也觀此詩之遣戍不獨以見周
王重於役民憫惻哀憐不容巳之至情而亦可以
見周之防禦玁狁於平日者蓋亦無所不至故玁
狁之在三代終不得以大肆其荼毒後世無事則
懈弛有事則張皇戎之不靖也有由然哉
孔曼且碩萬民是若
新廟制以順人心詩人之頌魯侯也夫人君之舉
動當以民心爲心也魯侯脩廟而有以順乎民焉
詩人得不頌而美之乎魯人美僖公之脩廟而作
是詩及此謂夫我公之脩廟也材木盡來甫之良
經畫殫奚斯之慮意以卑宫之儉可以自奉而非
致孝乎鬼神則新廟之作雖甚曼焉亦所宜矣茅
茨之陋可以自處而非敬事其先祖則新廟之脩
雖甚碩焉亦非過矣是以向之卑者今焉增之使
高而體制極其巍峩蓋斯革斯飛孔曼而長也向
之隘者今焉拓之使廣而規模極其弘遠盖閑如
奕如且碩而大也然廟制之極美者豈獨以竭我
公之考思實所以從萬民之仰望蓋以周公皇祖
德洽下民而廟之弗稱固其所願改作也今之孔
曼亦惟民之所欲是從耳澤流後世而廟之弗緝
固其所願脩治也今之孔碩亦惟吾民之所願是
順耳是以向之有憾於弗稱者今皆翕然而快睹
莫不以為廟之曼者宜也非過也向之致怨于弗
緝者今皆欣然而滿望莫不以為廟之碩者非過
也宜也吁廟制脩於上而民心順於下則其舉事
之善於此可見而魯公之賢亦可想矣抑考魯之
先君自伯禽以下所以懷養其民人者無非仁愛
忠厚之道而周公之功德尤有以衣被而漸漬之
是以其民久而不忘雖一廟之脩亦必本其先世
之澤而頌禱焉降及秦漢干戈之際尚能不廢弦
誦守禮義為主死節而漢高不敢加兵聖人之澤
其遠矣哉
春秋
楚子入陳(宣公十一年)楚子圍鄭晉荀林
父帥師及楚子戰于邲晉師敗績楚子
滅蕭晉人宋人衛人曹人同盟于清丘
(俱宣公十二年)
外兵順而伯國自褻其威旣可貶外兵黷而伯國
徒禦以信尤可譏此楚以爭伯為心而晉失待之
之道春秋所以兩示其法也自夫晉景無制中夏
之略而後楚莊有窺北方之圖始焉縣陳以討罪
也而徵舒就戮繼焉入鄭以貳巳也而潘尫遂盟
一則討晉之所未討一則平鄭之所欲平是雖未
免以力假仁然其義則公其辭則順矣晉欲強之
必脩德以俟觀釁而動斯可也顧乃興無名之師
而師之以林父楚子退師矣而猶欲與之戰先縠
違命矣而不能行其辟遂致邲戰既北而晉遂不
支則是主晉之師者林父也棄晉之師者林父也
責安所逃乎春秋於陳書入於鄭書圍者所以减
楚之罪而于邲之戰則獨書林父以主之用以示
失律喪師之戒也自夫晉人之威既䙝而後楚人
之勢益張伐蕭不巳而圍其城圍蕭不巳而潰其
衆以吞噬小國之威為恐動中華之計是其不能
以禮制心而其志已盈其兵巳黷矣晉欲禦之必
信任仁賢脩明政事斯可也顧乃為清丘之盟而
主之以先縠不能強於為善而徒刑牲㰱血之是
崇不能屈於羣策而徒要質鬼神之是務故其盟
亦隨敗而晉卒不競則是主斯盟者喪師之縠也
同斯盟者列國之卿也責安所歸乎春秋不稱蕭
潰特以滅書者所以斷楚之罪而清丘之盟則類
貶列卿而人之用以示謀國失職之戒也吁楚莊
之假仁晉景之失策不待言說而居然於書法見
之此春秋之所以為化工歟抑又論之仗義執言
桓文之所以制中夏者也晉主夏盟雖世守是道
猶不免為三王之罪人而又幷其先人之家法而
棄之顧汲汲於會狄伐鄭而以討陳遺楚使楚得
風示諸侯於辰陵則是時也雖邲之戰不敗清丘
之盟不渝而大勢固巳屬之楚矣嗚呼孔子沐浴
之請不用於哀公而魯替董公縞素之說見用於
高帝而漢興愚於是而重有感也
楚子蔡侯陳侯許男頓子沈子徐人越人伐
吳(昭公五年)
春秋紀外兵而特進夫遠人以事有可善而類無
可絶也盖君子與人為善而世類之論亦所不廢
也然則徐越從楚伐吳而春秋進之者非以此哉
慨夫慶封就戮楚已見銜於吳東鄙告入吳復致
怨於楚至是楚子内摟諸侯外連徐越而有伐吳
之役然何以見其事有可善邪盖慶封之惡齊之
罪人也吳子納而處之是為崇惡楚子執而戮之
是為討罪彼曲此直公論巳昭於當時矣夫何吳
子違義舉兵困三邑之民報朱方之憾豈非狄道
哉楚子率諸侯以伐之聲崇惡之過問違義之由
是乃以有名而討無名以無罪而討有罪也揆之
彼善於此之義固有可善者矣又何以見其類無
可絶邪盖徐越之夷夏之變於夷者也徐本伯益
之後越本大禹之後元德顯功先世嘗通於周室
矣惟其後人瀆禮稱王甘心於僣偽得罪於典常
故爲狄道耳君子正王法以黜之上雖不使與中
國等下亦不使與夷狄均盖以後人之僣偽固法
所不貸而先世之功德亦義所不泯也揆之賞延
于世之典殆非可絶者歟夫事既有可善類又無
可絶故越始見經而與徐皆得稱人聖人以爲楚
之是伐比吳爲善其從之者又皆聖賢之後則進
而稱人可也春秋之慎於絶人也如是夫抑論吳
楚在春秋亦徐越而巳矣吳以泰伯之後而稱王
楚以祝融之後而稱王故春秋亦以待徐越者待
之猾夏則舉號慕義則稱人及其浸與盟會亦止
於稱子曾不得以本爵通焉盖待之雖恕而其法
固未始不嚴也然則僣偽者其能逃於春秋之斧
鉞邪
禮記
君子慎其所以與人者
君子之所謹者交接之道也夫君子之與人交接
必有其道矣於此而不謹烏能以無失哉記禮器
者其旨若曰觀禮樂而知夫治亂之由故君子必
慎夫交接之具君子之與人交接也不有禮乎而
禮豈必玉帛之交錯凡事得其序者皆是也禮之
得失人之得失所由見是禮在所當慎矣不有樂
乎而樂豈必鐘鼓之鏗鏘凡物得其和者皆是也
樂之邪正人之邪正所從著是樂在所當慎矣君
子於和序之德固嘗慎之於幽獨之地而於接人
之際又和序之德所從見也其能以無慎乎君子
於禮樂之道固嘗謹之於制作之大而於與人之
時亦禮樂之道所由寓也其可以不謹乎故其與
人交接也一舉動之微若可忽矣而必兢兢焉常
致其檢束務有以比於禮而比於樂其與人酬酢
也一語默之細若可易矣而必業業焉恒存夫戒
謹務有以得其序而得其和所與者鄕邦之賤士
而其笑語率獲肅然大賓是接也况其所與之尊
貴乎所對者閭閻之匹夫而其威儀卒度嚴乎大
祭是承也况其所對之嚴憚乎君子之慎其所以
與人者如此此其所以動容周旋必中夫禮樂而
無失色於人也歟抑論禮樂者與人交接之具慎
獨者與人交接之本也君子戒慎於不睹不聞省
察於莫見莫顯使其存於中者無非中正和樂之
道故其接於物者自無過與不及之差昔之君子
乃有朝會聘享之時至於失禮而不自覺者由其
無慎獨之功是以陽欲掩之而卒不可掩焉耳故
君子而欲慎其所以與人必先慎獨而後可
心好之身必安之君好之民必欲之
内感而外必應上感而下必應夫君之於民猶心
之於身也雖其内外上下之不同而感應之理何
嘗有異乎昔聖人之意謂夫民以君為心也君以
民為體也體而必從夫心則民亦必從夫君矣彼
其心具於内而體具於外内外之異勢若不相蒙
矣然心惟無好則已一有所好而身之從之也自
有不期然而然如心好夫采色則目必安夫采色
心好夫聲音則耳必安夫聲音心而好夫逸樂則
四肢亦惟逸樂之是安矣發於心而慊於巳有不
勉而能之道也動於中而應於外有不言而喻之
妙也是何也心者身之主心好於内而體從於外
斯亦理之必然歟若夫君之於民亦何以異於是
彼其君居於上而民居於下上下之異分若不相
關矣然君惟無好則巳一有所好而民之欲之也
亦有不期然而然如君好夫仁則民莫不欲夫仁
君好夫義則民莫不欲夫義君而好夫暴亂則民
亦惟暴亂之是欲矣倡於此而和於彼有不令而
行之機也出乎身而加乎民有不疾而速之化也
是何也君者民之主君好於上而民從於下固亦
理之必然歟是則内外上下夲同一體而此感彼
應自同一機人君之於民也而可不慎其所以感
之邪抑論之身固必從乎心矣民固必從乎君矣
抑孰知心之存亡有繋於身而君之存亡有繫於
民乎爲人君者但知下之必從夫上而不知上之
存亡有繋於下則將恣己徇欲惟意所爲而亦何
所忌憚乎故夫子於下文必繼之曰君以民存亦
以民亡噫可懼乎
論
人君之心惟在所飬
人君之心顧其所以養之者何如耳養之以善則
進於高明而心日以智養之以惡則流於汙下而
心日以愚故夫人君之所以養其心者不可以不
慎也天下之物未有不得其養而能生者雖草木
之微亦必有雨露之滋寒煖之劑而後得以遂其
暢茂條逹而况於人君之心天地民物之主也禮
樂刑政教化之所自出也非至公無以絶天下之
私非至正無以息天下之邪非至善無以化天下
之惡而非其心之智焉則又無以察其公私之異
識其邪正之歸辯其善惡之分而君心之智否則
固繋於其所以養之者也而可以不慎乎哉君心
之智在於君子之養之以善也君心之愚在於小
人之養之以惡也然而君子小人之分亦難乎其
爲辯矣人心惟危道心惟微尭舜之相授受而所
以丁寧反覆者亦惟以是則夫人君之心亦難乎
其爲養矣而人君一身所以投間抵隙而攻之者
環於四面則夫君心之養固又難乎其無間矣是
故必有匡直輔翼之道而後能以飬其心必有洞
察機微之明而後能以飬其心必有篤確精專之
誠而後能以飬其心斯固公私之所由異邪正之
所從分善惡之所自判而君心智愚之關也世之
人君孰不欲其心之公乎然而每失之於邪也孰
不欲其心之善乎然而每失之於惡也是何也無
君子之飬也飬之以君子而不能不間之以小人
也則亦無惑乎其心之不智矣昔者太甲顛覆典
刑而卒能處仁遷義爲有商之令主則以有伊尹
之聖以飬之成王孺子褓襁而卒能祗勤于德爲
成周之盛王則以有周公之聖以飬之桀紂之心
夫豈不知仁義之爲美而卒不免於荒淫敗度則
其所以飬之者惡來飛廉之徒也嗚呼是亦可以
知所飬矣人雖至愚也亦寧無善心之萌雖其賢
智也亦寧無惡心之萌於其善心之萌也而有賢
人君子擴充培植於其間則善將無所不至而心
日以智矣於其惡心之萌也而有小夫憸人引誘
逢迎於其側則惡亦無所不至而心日以愚矣故
夫人君而不欲其心之智焉斯已矣苟欲其心之
智則賢人君子之飬固不可一日而缺也何則人
君之心不公則私不正則邪不善則惡不賢人君
子之是與則小夫憸人之是狎固未有漠然中立
而兩無所在者一失其所飬則流於私而心之智
蕩矣入於邪而心之智惑矣溺於惡而心之智亡
矣而何能免於庸患之歸乎夫惟有賢人君子以
爲之飬則義理之學足以克其私心也剛大之氣
足以消其邪心也正直之論足以去其惡心也擴
其公而使之日益大扶其正而使之日益強作其
善而使之日益新夫是之謂匡直輔翼之道而所
以飬其心者有所頼然而柔媚者近於純良而兇
憸者類於剛直故士有正而見斥人有憸而獲進
而卒無以得其匡直輔翼之資於是乎慎釋而明
辯必使居於前後左右者無非賢人君子而不得
有所混淆於其間夫是之謂洞察幾微之明而所
以養其心者無所惑然而梗直者難從而謟䛕者
易入也拂忤者難合而阿順者易親也則是君子
之飬未幾而小人之飬已隨養之以善者方退而
養之以惡者已入故夫人君之於賢士君子必信
之篤而小人不得以間任之專而邪佞不得以阻
并心悉慮惟匡直輔翼之是資焉夫是之謂篤確
專一之誠而所以飬其心者不至於有鴻鵠之分
不至於有一暴十寒之間夫然後起居動息無非
賢士君子之與處而所謂飬之以善矣夫然後私
者克而心無不公矣邪者消而心無不正矣惡者
去而心無不善矣公則無不明正則無不逹善則
無不通而心無不智矣夫然後可以絶天下之私
可以息天下之邪可以化天下之惡可以興禮樂
脩教化而爲天地民物之主矣而此何莫而不在
於其所養邪何莫而不在於養之以善邪人君之
心惟在所養范氏之說盖謂養君心者言也而愚
之論則以爲非人君有洞察之明專一之誠則雖
有賢士君子之善養亦無從而效之而猶未及於
人君之所以自養也然必人君自養其心而後能
有洞察之明專一之誠以資夫人而其所以自養
者固非他人之所能與矣使其勉強於大庭昭晣
之時而放縱於幽獨得肆之地則雖有賢人君子
終亦無如之何者是以人君尤貴於自養也若夫
自養之功則惟在於存養省察而其要又不外乎
持敬而已愚也請以是爲
今日獻
表
擬唐張九齡上千秋金鑑錄表(開元二十四年)
開元二十四年八月五日具官(臣)張九齡上
言恭遇
千秋聖節謹以所撰千秋余鑑錄
進呈者臣九齡誠惶誠恐頓首頓首伏以古訓
有獲成憲無愆自昔致治之明君莫不師資
於往典故武王有洪範之訪而高宗起舊學
之思兹蓋伏遇
乃武乃文
好問好察赤龍感唐尭之瑞白魚兆周武之興
是以
誕應五百載之昌期而能
起紹億萬年之大綂時維八月節届
千秋凡茲鼎軸之臣皆有寶鏡之獻祝頌所寓恭
敬是將臣九齡學本面墻忠存自牗竊謂群
臣所獻雖近正冠之喻揆諸事君以禮尚虧
懋德之規顧瓌竒之珍則
尚方所自有而珠玉是寶雖諸侯以爲殃仰窺
文皇以人爲鑑之謨竊取伏羲制噐尚象之義覃
思古昔效法丹書粗述廢興謬名金鑑盖搜
尋舊史無非金石之言而採掇前聞頗費陶
鎔之力躬鉛槧以實錄敢粉飾乎虛文鼓鑄
堯舜之模鑪治商周之範考是非之迹莫遁
妍媸觀興替所由真如形影彼六經之道夫
豈不明而諸子之談亦寧無見顧恐
萬機之弗暇願攄一得而少禆雖未能如賈山
之至言或亦可方陸生之新語善可循而惡
可戒情狀具在目前亂有始而治有源儀刑
視諸掌上公私具燭光涵陽德之精幽隱畢
陳寒照隂邪之膽盖華封之祝未罄於三而
魏徵所亡聊獻其一若
陛下能自得師或亦可近取諸此視遠亦維明矣
反觀無不瞭然誠使不蔽於私自當明見萬
里終能益磨以義固將洞察纖毫
維茲
昧爽所需用爲
緝熙之助伏願
時賜披閱無使遂掩塵埃宜監于殷勵周宣之
明發顧諟天命效成湯之日新永惟
丕顯之昭昭庶識微衷之耿耿月臨日照
帝德運於光天嶽峙川流
聖夀同於厚地臣無任瞻
天仰
聖激切屏營之至謹以所述千秋金鑑錄隨
表上
進以
聞
策五道
問王者功成作樂治定制禮故功大者樂備
治徧者禮具而五帝不沿樂三王不襲禮
也自漢而下禮樂日衰既不能祖𫐠憲章
以復三代之舊制則亦不過苟且因循以
承近世之陋習而巳盖有位無德固宜其
然也惟我
太祖
太宗以聖人在天子之位故其制作之隆卓然千
古誠有不相沿襲者獨其廣大淵微有非
世儒所能測識耳夫合
九廟而同堂其有倣於古乎一郊社而並祭其有
見於經乎聲容之爲備而郊祭之舞去干
戚以爲容雅頌之爲美而燕享之樂屬教
坊以司頌是皆三代所未聞而創爲之者
然而治化之隆超然於三代之上則其間
固宜自有考諸三王而不謬者而非聖人
其孰能知之夫魯吾夫子之鄕而先王之
禮樂在焉夫子之言曰吾學周禮今用之
吾從周斯固魯人之所世守也諸士子必
能明言之
聖人之制禮樂非直爲觀美而巳也固將因
人情以爲之節文而因以移風易俗也夫禮
樂之說亦多端矣而其大意不過因人情以
爲之節文是以禮樂之制雖有古今之異而
禮樂之情則無古今之殊傳曰知禮樂之情
者能作識禮樂之文者能述作者之謂聖述
者之謂明故夫鐘鼓管磬羽籥干戚者樂之
噐也屈伸俯仰綴兆舒疾者樂之文也簠簋
爼豆制度文章者禮之噐也升降上下周旋
裼襲者禮之文也夫所謂禮樂之情者豈徒
在於鐘鼓干戚簠簋制度之間而巳邪豈徒
在於屈伸綴兆升降周旋之間而已邪後世
之言禮樂者不本其情而致詳於形噐之末
是以論明堂則惑於吕氏考工之說議郊廟
而局於鄭氏王肅之學鐘吕紛爭於秬黍而
尺度牽泥於周天紛紛藉藉卒無一定之見
而禮樂亦因愈以廢墜是豈知禮樂之大端
不過因人情而爲之節文者乎傳曰禮也者
義之實也恊諸義而恊則禮雖先王未之有
可以義起也孟子曰今之樂猶古之樂也今
夫行禮於此而有以即夫人心之安焉作樂
於此而使聞之者欣欣然有喜色焉則雖義
起之禮世俗之樂其亦何異於古乎使夫行
禮於此而有以大拂乎人之情作樂於此而
聞之者疾首蹙額而相告也則雖折旋周禮
而戞擊咸韶其亦何補於治乎即是說而充
之則執事之所以下詢者雖
九廟異制可也合而同堂亦可也郊社異地可也
一而並祭亦可也聲容之備固善矣而苟有
未備焉似亦無傷也雅頌之純固美矣而苟
有未純焉或亦無患也嗚呼此我
太祖
太宗之所以爲作者之聖而有以深識夫禮樂之
情者歟竊嘗伏觀
祖宗之治化功德蕩蕩巍巍蟠極天地之外真有
以超越三代而嫓美於唐虞者使非禮樂之
盡善盡美其亦何以能致若是乎草莽之臣
心亦能知其大而口莫能言之故嘗以爲天
下之人苟未能知我
祖宗治化功德之隆則於禮樂之盛固宜其有所
未識矣雖然先王之制則亦不可以不講也
祭法天子七廟三昭三穆與太祖之廟而七
益以文武世室而爲九廟門皆南向主皆東
向各擅一廟之尊而昭穆不紊焉則周制也
郊社之禮天尊而地卑郊以大報天而社以
神地道故燔柴於泰壇祭天也瘞埋於泰折
祭地也其不並祭久矣祭天之用樂則吕氏
月令以仲夏命樂師脩鞀鞞鼓均琴瑟管簫
執干戚戈羽調竽笙竾簧飭鐘磬柷敔而用
盛樂以大雩帝則祭天之樂有干戚戈羽矣
子夏告魏文侯以古樂以爲進旅退旅和正
以廣弦匏笙簧會守拊鼓始奏以文復亂以
武治亂以相訊疾以雅而所謂及優侏儒者
謂之新樂夫
國家郊廟之禮雖以義起固亦不害其為恊諸
義而恊矣雖然豈若恊於義而合於古之爲
尤善乎
國家祀享之樂雖不效古固亦不害其爲因人
情而爲之飾矣雖然豈若因人情而又合於
古之尤善乎昔者成周之禮樂至周公而始
備其於文武之制過者損之不及者益焉而
後合於大中至正此周公所以爲善繼善述
而以逹孝稱也儒生稽古之談固未免於拘
滯所敢肆其狂言則恃有善繼善述之
聖天子在上也
問佛老爲天下害已非一日天下之訟言攻
之者亦非一人矣而卒不能去豈其道之
不可去邪抑去之而不得其道邪將遂不
去其亦不足以爲天下之患邪夫今之所
謂佛老者鄙穢淺劣其妄初非難見而程
子乃以爲比之楊墨尤爲近理豈其始固
自有說而今之所習者又其糟粕之餘歟
佛氏之傳經傳無所考至於考子則孔子
之所從問禮者也孔千與之同時未嘗一
言攻其非而後世乃排之不置此又何歟
夫楊氏之爲我墨氏之兼愛則誠非道矣
比之後世貪冐無耻放於利而行者不有
間乎而孟子以爲無父無君至比於禽獸
然則韓愈以爲佛老之害甚於楊墨者其
將何所比乎抑不知今之時而有兼愛爲
我者焉其亦在所闢乎其將在所取乎今
之時不見有所謂楊墨者則其患止於佛
老矣不知佛老之外尚有可患者乎其無
可患者乎夫言其是而不知其所以是議
其非而不識其所以非同然一辭而以和
於人者吾甚耻之故願諸君之深辨之也
天下之道一而巳矣而以為有二焉者道之
不明也孔子曰道之不明也我知之矣知者
過之愚者不及也道之不行也我知之矣賢
者過之不肖者不及也嗚呼道一也而人有
知愚賢不肖之異焉此所以有過與不及之
弊而異端之所從起歟然則天下之攻異端
者亦先明夫子之道而巳耳夫子之道明彼
將不攻而自破不然我以彼為異端而彼亦
將以我為異端譬之穴中之鬪鼠是非孰從
而辨之今夫吾夫子之道始之於存養慎獨
之微而終之以化育參贊之大行之於日用
常行之間而逹之於國家天下之遠人不得
焉不可以為人而物不得焉不可以為物猶
之水火菽帛而不可一日缺焉者也然而異
端者乃至與之抗立而為三則亦道之不明
者之罪矣道苟不明苟不過焉即不及焉過
與不及皆不得夫中道者也則亦異端而巳
矣而何以攻彼爲哉今夫二氏之說其始亦
非欲以亂天下也而卒以亂天下則是為之
徒者之罪也夫子之道其始固欲以治天下
也而未免於二氏之惑則亦爲之徒者之罪
也何以言之佛氏吾不得而知矣至於老子
則以知禮聞而吾夫子所嘗問禮則其為人
要亦非庸下者其脩身養性以求合於道初
亦豈甚乖於夫子乎獨其專於爲巳而無意
於天下國家然後與吾夫子之格致誠正而
逹之於脩齊治平者之不同耳是其為心也
以為吾仁矣則天下之不仁吾不知可也吾
義矣則天下之不義吾不知可也居其實而
去其名歛其噐而不示之用置其心於都無
較計之地而亦不以天下之較計動於其心
此其爲念固亦非有害於天下者而亦豈知
其弊之一至於此乎今夫夫子之道過者可
以俯而就不肖者可以企而及是誠行之萬
世而無弊矣然而子夏之後有田子方子方
之後為莊周子弓之後有荀况荀况之後為
李斯蓋亦不能以無弊則亦豈吾夫子之道
使然哉故夫善學之則雖老氏之說無益於
天下而亦可以無害於天下不善學之則雖
吾夫子之道而亦不能以無弊也今天下之
患則莫大於貪鄙以為同冐進而無耻貪鄙
為同者曰吾夫子固無可無不可也冐進無
耻者曰吾夫子固汲汲於行道也嗟乎吾以
吾夫子之道以為奸則彼亦以其師之說而
為奸顧亦奚為其不可哉今之二氏之徒苦
空其行而虛幻其說者既已不得其原矣然
彼以其苦空而吾以其貪鄙彼以其虛幻而
吾以其冐進如是而攻焉彼既有辭矣而何
以服其心乎孟子曰經正則庶民興庶民興
斯無邪慝矣今不皇皇焉自攻其弊以求明
吾夫子之道而徒以攻二氏為心亦見其不
知本也夫生復言之執事以攻二氏為問而
生切切於自攻者夫豈不喻執事之旨哉春
秋之道責巳嚴而待人恕吾夫子之訓先自
治而後治人也若夫二氏與楊墨之非則孟
子闢之於前韓歐諸子闢之於後而豈復俟
於言乎哉執事以為夫子未嘗攻老氏則夫
子蓋嘗攻之矣曰鄕愿德之賊也蓋鄕愿之
同乎流俗而合乎汗世即老氏之所謂和其
光而同其塵者也和光同塵之說蓋老氏之
徒為之者而老氏亦有以啓之故吾夫子之
攻鄕愿非攻老氏也攻鄕愿之學老氏而又
失之也後世談老氏者皆出於鄕愿故曰夫
子盖嘗攻之也
問古人之言曰志伊尹之所志學顔子之所
學諸君皆志伊學顔者請遂以二君之事
質之夫伊尹之耕於有莘之野而樂堯舜
之道也固將終身爾矣湯之聘幣三往而
始幡然以起是豈苟焉者而後世至以爲
割烹要湯斯固孟子巳有明辯至於桀則
固未嘗以幣聘尹也而自往就之至再至
五昔人謂其急於生人而往速其功也果
爾其不類於以割烹要之歟顔淵之學於
孔子也其詳且要無有過於四勿之訓兹
四言者今之初學之士皆自以為能知而
孔門之徒以千數其最下者宜其猶愈於
今之人也何獨唯顔子而後可以語此乎
至於簞瓢陋巷而不改其樂此尤孔子之
所深嘉屢嘆而稱以為賢者而昔之人乃
以爲哲人之細事將無類於今之初學自
謂能知四勿之訓者乎夫尹也以湯之聖
則三聘而始往以桀之虐則五就而不辭
顔之四勿孔門之徒所未聞而今之初學
自以爲能識簞瓢之樂孔子以爲難而昔
人以爲易也兹豈無其說乎不然則伊尹
之志荒而顔子之學淺矣
求古人之志者必先自求其志而後能辨其
出處之是非論古人之學者必先自論其學
而後能識其造詣之深淺此伊尹之志顔子
之學所以未易於窺測也嘗觀伊尹耕於有
莘之野而樂堯舜之道固將終其身於畎畝
雖禄之以天下有弗顧者其後感成湯三聘
之勤而始幡然以起是誠甚不易矣而戰國
之士猶以為割烹要湯向非孟氏之辯則千
載之下孰從而知其說之妄乎至於五就桀
之說則尚有可疑者孟子曰往役義也往見
不義也夫尹以庶人而往役於桀可也以行
道而往就於桀不可也尹於成湯之聖猶必
待其三聘者以為身不可辱而道不可往也
使尹不俟桀之聘而自往則其辱身枉道也
甚矣而何以為伊尹乎使尹之心以為湯雖
聖臣也桀雖虐君也而就之則既以為君矣
又可從而伐之乎桀之暴虐天下無不知者
彼置成湯之聖而弗用尚何有於伊尹使尹
不知而就之是不知也知而就之是不明也
就之而復伐之是不忠也三者無一可而謂
伊尹為之乎柳宗元以為伊尹之五就桀是
大人之欲速其功且曰吾觀聖人之急生人
莫若伊尹伊尹之大莫大於五就桀蘇子瞻
譏之以為宗元欲以此自觧其從叔文之非
可謂得其心矣然五就之說孟子亦嘗言之
而說者以為尹之就桀湯進之也則尹惟知
以湯之心為心而巳是在聖人固必自有以
處此而愚以為雖誠有之亦孟子所謂有伊
尹之志則可耳不然吾未見其不為反覆悖
亂之歸也至於顔子四勿之訓此盖聖賢心
學之大有未易以言者彼其自謂能知則譬
之越南冀北孰不知越之爲南而冀之爲北
至其道理之曲折險易自非所嘗經歷莫從
而識之也今以四勿而詢人則誠未見其有
不知者及究其所謂非禮則又莫不喑然而
無以爲答也今夫天下之事固有似禮而非
禮者矣亦有似非禮而實為禮者矣其纖悉
毫釐至於不可勝計使非盡格天下之物而
盡窮天下之理則其疑似幾微之間孰能决
然而無所惑哉夫於所謂非禮者既有未辨
而斷然欲以之勿視聽言動是亦告子之所
謂不得於言而勿求於心耳其何以能克已
復禮而為仁哉夫惟顔子博約之功巳盡於
平日而其明睿所照既巳略無纖芥之疑故
於事至物來天理人欲不待議擬而巳判然
然後行之勇决而無疑滯此正所謂有至明
以察其幾有至徤以致其决者也孔門之徒
自子貢之穎悟不能無疑於一貫則四勿之
訓宜乎唯顔子之得聞也若夫簞瓢之樂則
顔子之賢盡在於此蓋其所得之深者周子
嘗令二程尋之則既知其難矣惟韓退之以
爲顔子得聖人爲之依歸則其不憂而樂也
豈不易顧以爲哲人之細事初若無所難者
是盖言其外而未究其中也蓋簞瓢之樂其
要在於窮理其功始於慎獨能窮理故能擇
乎中庸而復理以爲仁能慎獨故能克已不
貳過而至於三月不違盖其人欲淨盡天理
流行是以内省不疚仰不愧俯不怍而心廣
體胖有不知其手舞足蹈者也退之之學言
誠正而弗及格致則窮理慎獨之功正其所
大缺則於顔子之樂宜其得之淺矣嗟乎志
伊尹之志也然後能知伊尹之志學顔子之
學也然後能知顔子之學生亦何能與於此
哉顧其平日亦有所不敢自暴自棄而心融
神會之餘似亦微有所見而執事今日之問
又適有相感發者是以輙妄言之幸執事不
以爲僣而教之也
問風俗之美惡天下之治忽關焉自漢以來
風俗之變而日下也猶江河之日趨於海
也不知其猶可挽而復之古乎將遂往而
不返也孔子謂齊一變至於魯魯一變至
於道而說者以爲二國之俗有美惡故其
變而之道也有難易夫風俗之在三代也
不知其凡幾變矣而始爲漢其在漢也又
不知其凡幾變矣而始為唐為宋就使屢
變而上焉不過為漢而上耳為唐而止耳
而何以能遂復於三代乎今之風俗則賈
誼之所太息者有之矣
皇上之德過於漢文諸士苟有賈生之談焉固所
喜聞而樂道也
天下之患莫大於風俗之頽靡而不覺夫風
俗之頽靡而不覺也譬之潦水之赴壑浸淫
泛濫其始若無所患而既其末也奔馳潰決
忽焉不終朝而就竭是以甲兵雖強土地雖
廣財賦雖盛邊境雖寧而天下之治終不可
為則風俗之頽靡實有以致之古之善治天
下者未嘗不以風俗為首務武王勝殷未及
下車而封黃帝尭舜之後下車而封王子比
干之墓釋箕子之囚式商容之閭當是時也
拯溺救焚之政未暇悉布而先汲汲於為是
者誠以天下風俗之所關而將以作興其篤
厚忠貞之氣也故周之冨強不如秦廣大不
如漢而延世至於八百年者豈非風俗之美
致然歟今天下之風俗則誠有可慮者而莫
能明言之何者西漢之末其風俗失之懦東
漢之末其風俗失之激晉失之虚唐失之靡
是皆有可言者也若夫今之風俗謂之懦則
復類於悍也謂之激則復類於同也謂之虛
則復類於瑣而謂之靡則復類於鄙也是皆
有可慮之實而無可狀之名者也生固亦有
見焉而又有所未敢言也雖然
聖天子在上賢公卿在位於此而不直是無所用
其直矣請遂言之孔子曰鄕愿德之賊也孟
子曰非之無舉也刺之無刺也居之似忠信
行之似廉潔同乎流俗合乎汙世自以為是
而不可與入堯舜之道閹然媚於世者是鄕
愿也盖今風俗之患在於務流通而薄忠信
貴進取而賤廉潔重儇狡而輕朴直議文法
而略道義論形迹而遺心術尚和同而鄙狷
介若是者其浸淫習染既非一日則天下之
人固已相忘於其間而不覺驟而語之若不
足以為患而天下之患終必自此而起泛而
觀之若無與於鄕愿而徐而察之則其不相
類者幾希矣愚以為欲變是也則莫若就其
所藐者而振作之何也今之所薄者忠信也
必從而重之所賤者廉潔也必從而貴之所
輕者朴直也必從而重之所遺者心術也必
從而論之所鄙者狷介也必從而尚之然而
今之議者必以為是數者未嘗不振作之也
則亦不思之過矣大抵聞人之言不能平心
易氣而先橫不然之念未有能見其實然者
也夫謂是數者之未嘗不振作之也則夫今
之所務者果忠信歟果流通歟所貴者果進
取歟果廉潔歟其餘者亦皆以是而思之然
後見其所謂振作之者盖亦其名而實有不
然矣今之議者必且以為何以能得其忠信
廉潔之實而振作之則愚以為郭隗之事斷
亦可見也為人上者獨患無其誠耳苟誠心
於振作吾見天下未有不翕然而向風者也
孟子曰伯夷聖之清者也柳下惠聖之和者
也故聞伯夷之風者頑夫廉懦夫有立志聞
柳下惠之風者鄙夫敦薄夫寬夫夷惠之風
所以能使人聞於千載之下而興起者誠焉
而巳耳今曰吾將以忠信廉潔振作天下而
中心有弗然焉則夫情愿之所謂居之似忠
信而行之似廉潔者固亦未嘗無也
問明於當世之務者惟豪傑為然今取士於
科舉雖未免於記誦文辭之間然有司之
意固惟豪傑是求也非不能鈎深索隱以
探諸士之博覧然所以待之淺矣故願相
與備論當世之務夫官冗矣而事益不治
其將何以釐之賦繁矣而財愈不給其將
何以平之建屏滿於天丅而賦禄日增勢
將不掉其將何以處之清戎遍於海内而
行伍日耗其將何以籌之蝗旱相仍流離
載道其將何以拯之獄訟煩滋盗賊昌熾
其將何以息之勢家侵利人情怨咨何以
裁之戎胡窺竊邊鄙未寧何以攘之凡此
數者皆當今之急務而非迂儒曲士之所
能及也願聞其說
執事詢當世之務而以豪傑望於諸生誠汗
顔悚息懼無以當執事之待然執事之問則
不可虛也生請無辭以對蓋天下之患莫大
於紀綱之不振而執事之所問者未及也夫
自古紀綱之不振由於為君者垂拱宴安於
上而為臣者玩習懈弛於下今
朝廷出片紙以號召天下而百司庶府莫不震
憟悚懼不可謂紀綱之不振然而下之所以
應其上者不過簿書文墨之間而無有於貞
固忠誠之實譬之一人之身言貌動止皆如
其常而神氣恍然若有不相攝者則於險阻
煩難必有不任其勞矣而何以成天下之亹
亹哉故愚以為當今之務莫大於振肅紀綱
而後天下之治可從而理也是以先進紀綱
之說而後及執事之問夫官冗而事不治者
其弊有三
朝廷之所以鼓舞天下而奔走豪傑者名噐而
巳孔子曰惟名與噐不可以假人今者不能
慎惜而至或加之於異道憸邪之軰又使列
於賢士大夫之上有志之士吾知其不能與
之齒矣此豪傑之所以解體而事之所以不
治者名噐之太濫也至於陞授之際不論其
才之堪否而槩以年月名次之先後為序使
天下之人皆有必得之心而無不可爲之慮
又一事特設一官或二人而共理一軄十羊
九牧徒益紛擾至於邊遠疲弊之地宜簡賢
能特加撫緝功成績著則優其遷擢以示崇
奬有志之士宜亦無不樂爲者而乃反委之
於庸劣遂使日益凋瘵則是選用太忽之過
也天下之治莫急守令而令之於民尤爲切
近昔漢文之時爲吏者長子孫居官以軄爲
氏今者徒據紙上之功績凾於行取而責效
於二三年之間彼爲守令者因是亦莫不汲
汲於求去而莫有誠確久遠之圖此則求效
太速之使然耳賦繁而財不給者此無益之
費多而冗食之徒衆也去是二者而又均一
天下之賦使每郡各計其所入之數而均之
於田不得有官民三則之異則詭射之弊息
而賦亦稍平矣至於建屏之議尤爲當今之
切務而天下之人莫敢言者欲求善後之策
則在於
朝廷之上心於繼志而不以更改為罪建議之
臣心於為國而不以獲罪自阻然後可以議
此不然雖論無益矣盖昔者漢之諸侯皆封
以土地故其患在強大而不分分則易弱矣
今之
藩國皆給以食祿故其患在衆多而不合合則
易辦矣然鼂錯一言而首領不保天下雖悲
錯之以忠受戮其誰復敢言乎清戎之要在
於因地利而順人情盖南人之習於南而北
人之習於北是謂地利南之不安於北而北
之不安於南是謂人情今以其清而巳得者
就籍之於其本土而以其清而不得者之糧
餽輸之於邊募驍勇以實塞下或亦兩得之
矣蝗旱相仍而流離載道者官冗而事益不
治之所致也獄訟繁滋而盗賊昌熾者賦繁
而財愈不給之所起也勢家侵利而人情怨
咨則在於制之以禮而一轉移於向背之間
而已昔田蚡請考工地以益宅武帝怒曰何
不遂取武庫蚡懼而退夫以田蚡之橫而武
帝一言不敢復縱况未及蚡者誠有以禁戒
懲飭之其亦何敢肆無忌憚也哉胡戎窺竊
而邊鄙未寧則在於備之不預而畏之太深
之過也夫戎虜之患既深且久足可為鑒矣
而當今之士苟遇邊報稍寧則皆以為不復
有事解嚴弛備恬然相安以苟歲月而所謂
選將練兵蓄財養士者一且置之度外縱一
行焉亦不過取具簿書而實無有於汲汲皇
皇之意及其一旦有事則倉黃失措若不能
以終日蓋古之善御戎狄者平居無怠忽苟
且之心故臨事無紛張繆戾之患兢惕以備
之談笑以處之此所以為得也若夫制御之
策則古今之論詳矣在當事者擇而處之生
不能别為之說也夫執事之所以求士者不
專於記誦文辭之間故諸生之文亦往往出
於科舉之外惟其說之或有足取則執事幸
採擇之
山東鄕試錄後序
弘治甲子秋八月甲申山東鄕試錄成考試
官刑部主事王守仁既序諸首簡所以紀試
事者慎且詳矣鼎承乏執事後有不容無一
言以申告豋名諸君子者夫山東天下之巨
藩也南峙泰岱為五嶽之宗東滙滄海會百
川之流吾夫子以道德之師鍾靈毓秀挺生
於數千載之上是皆窮天地亘古今超然而
獨盛焉者也然陟泰岱則知其高觀滄海則
知其大生長夫子之邦宜於其道之高且大
者有聞焉斯不愧為邦之人矣諸君子登名
是錄者其亦有聞乎哉夫自始學焉讀其書
聚而為論辯發而為文詞至於今資藉以階
尺寸之進而方來未已者皆夫子之緒餘也
獨於道未之聞是固學者之通患不特是邦
為然也然海與岱天下知其高且大也見之
真而聞之熟必自東人始其於道則亦宜若
是焉可也且道豈越乎所讀之書與所論辯
而文詞之者哉理氣有精粗言行有難易窮
逹有從違此道之所以鮮聞也夫海岱云者
形勝也夫子之道德也者根本也雖若相參
並立於天地間其所以為盛則又有在此而
不在彼者矣鼎實陋於聞道幸以文墨從事
此邦冀所錄之士有是人也故列東藩之盛
樂為天下道之
