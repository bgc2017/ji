王文成公全書卷之九
别錄(一奏䟽)
奏䟽一
陳言邊務䟽(弘治十二年時進士)
邇者竊見皇上以彗星之變警戒脩省又以虜
宼猖獗命將出師宵旰憂勤不遑寧處此誠
聖主遇灾能警臨事而懼之盛心也當兹多故主
憂臣辱孰敢愛其死况有一二之見而忍不以上
聞耶臣愚以為今之大患在於為大臣者外託慎
重老成之名而内為固祿希寵之計為左右者内
挾交蟠蔽壅之資而外肆招權納賄之惡習以成
俗互相為奸憂世者謂之迂狂進言者目以浮躁
沮抑正大剛直之氣而飬成怯懦因循之風故其
衰耗頽塌將至於不可支持而不自覺今幸上天
仁愛適有邊陲之患是憂慮警省易轅改轍之機
也此在陛下必宜自有所以痛革弊源懲艾而
振作之者矣新進小臣何敢僣聞其事以干出位
之誅至於軍情之利害事機之得失苟有所見是
固芻蕘之所可進卒伍之所得言者也臣亦何為
而不可之有雖其所陳未必盡合時論然私心竊
以為必宜如此則又不可以苟避乖刺而遂巳於
言也謹陳便宜八事以備採擇一曰蓄材以備急
二曰舍短以用長三曰簡師以省費四曰屯田以
足食五曰行法以振威六曰敷恩以激怒七曰捐
小以全大八曰嚴守以乘弊何謂蓄材以備急臣
惟將者三軍之所恃以動得其人則克以勝非其
人則敗以亡其可以不豫蓄哉今者邊方小寇曾
未足以辱偏裨而朝廷會議推舉固已倉皇失
措不得已而思其次一二人之外曾無可以繼之
者矣如是而求其克敵致勝其將何恃而能乎夫
以南宋之偏安猶且宗澤岳飛韓世忠劉錡之徒
以為之將李綱之徒以為之相尚不能止金人之
衝突今以一統之大求其任事如數子者曾未見
有一人萬如虜宼長驅而入不知陛下之臣孰
可使以禦之若之何其猶不寒心而早圖之也臣
愚以為今之武舉僅可以得騎射搏擊之士而不
足以收韜略統馭之才今公侯之家雖有教讀之
設不過虚應故事而實無所禆益誠使公侯之子
皆聚之一所擇文武兼濟之才如今之提學之職
者一人以教育之習之以書史騎射授之以韜略
謀猷又於武學生之内歲升其超異者於此使之
相與磨礲砥礪日稽月考别其才否比年而校試
三年而選舉至於兵部自尚書以下其兩侍郎使
之每歲更迭廵邊於科道部屬之内擇其通變特
逹者二三人以從因使之得以周知道里之遠近
邊關之要害虜情之虚實事勢之緩急無不深諳
熟察於平日則一旦有急所以遥度而往蒞之者
不慮無其人矣孟軻有云苟為不畜終身不得臣
願自今畜之也何謂舍短以用長臣惟人之才能
自非聖賢有所長必有所短有所明必有所蔽而
人之常情亦必有所懲於前而後有所警於後吳
起殺妻忍人也而稱名將陳平受金貪夫也而稱
謀臣管仲被囚而建覇孟明三北而成功顧上之
所以駕馭而鼓動之者何如耳故曰用人之仁去
其貪用人之智去其詐用人之勇去其怒夫求才
於倉卒艱難之際而必𣣔拘於規矩䋲墨之中吾
知其必不克矣臣嘗聞諸道路之言曩者邊關將
士以驍勇強悍稱者多以過失罪名擯棄於閑散
之地夫有過失罪名其在平居無事誠不可使處
於人上至於今日之多事則彼之驍勇強悍亦誠
有足用也且被擯棄之久必且悔艾前非以思奮
勵今誠委以數千之衆使得立功自贖彼又素熟
於邊事加之以積慣之餘其與不習地利志圖保
守者功宜相遠矣古人有言使功不如使過是所
謂使過也何謂簡師以省費臣聞之兵法曰日費
千金然後十萬之師舉夫古之善用兵者取用於
國因糧於敵猶且日費千金今以中國而禦夷虜
非漕輓則無粟非征輸則無財是故固不可以言
因糧於敵矣然則今日之師可以輕出乎臣以公
差在外甫歸旬日遥聞出師竊以為不必然者何
則圵地多寒今炎暑漸熾虜性不耐我得其時一
也虜恃弓矢今大兩時行觔膠觧弛二也虜逐水
草以為居射生畜以爲食今巳蜂屯兩月邊草殆
盡野無所獵三也以臣料之官軍甫至虜迹遁矣
夫兵固有先聲而後實者今師旅既行言已無及
惟有簡師一事猶可以省虚費而得實用夫兵貴
精不貴多今速詔諸將密於萬人之内取精徤
足用者三分之一而餘皆歸之京師萬人之聲既
揚矣今密歸京師邊關固不知也是萬人之威猶
在也而其實又可以省無窮之費豈不為兩便哉
况今官軍之出戰則退後功則爭先亦非邊將之
所喜彼之請兵徒以事之不濟則責有所分焉耳
今誠於邊塞之卒以其所以飬京軍者而飬之以
其所以賞京軍者而賞之旬日之間數萬之衆可
立募於帳下奚必自京而出哉何謂屯田以給食
臣惟兵以食為主無食是無兵也邊關轉輸水陸
千里踣頓捐棄十而致一故兵法曰國之貧於師
者遠輸遠輸則百姓貧近師貴賣貴賣則百姓財
竭此之謂也今之軍官既不堪戰陣又使無事坐
食以益邊困是與敵為謀也三邊之戍方以戰守
不暇耕農誠使京軍分屯其地給種授器待其秋
成使之各食其力宼至則授甲歸屯遥為聲勢以
相掎角寇去仍復其業因以其暇繕完虜所拆毁
邊墻亭堡以遏衝突如此雖未能盡給塞下之食
亦可以少息輸餽矣此誠持久俟時之道王師出
於萬全之長策也何謂行法以振威臣聞李光弼
之代子儀也張用濟斬於轅門狄青之至廣南也
陳曙戮於戲下是以皆能振疲散之卒而摧方強
之虜今邊臣之失機者往往以計倖脫朝喪師於
東陲暮調守於西鄙罰無所加兵因縦弛如此則
是陛下不惟不寘之罪而復為曲全之地也彼亦
何憚而致其死力哉夫法之不行自上犯之也今
總兵官之頭目動以一二百計彼其誠以武勇而
收錄之也則亦何不可之有然而此軰非勢家之
子弟即豪門之夤緣皆以權力而強委之也彼且
需求刻剥騷擾道路仗勢以奪功無勞而冐賞懈
戰士之心興邊戎之怨為總兵者且復資其權力
以相後先其委之也敢以不受乎其受之也其肯
以不庇乎苟戾於法又敢斬之以殉乎是將軍之
威固已因此軰而索然矣其又何以臨師服衆哉
臣願陛下手敕提督等官發令之日即以先所
喪師者斬於轅門以正軍法而所謂頭目之屬悉
皆禁令發回毋使瀆擾侵冐以撓將權則士卒奮
勵軍威振肅克敵制勝皆原於此不然雖有百萬
之衆徒以虛國勞民而亦無所用之也何謂敷恩
以激怒臣聞殺敵者怒也今師方失利士氣消沮
三邊之戍其死亡者非其父母子弟則其宗族親
戚也今誠撫其瘡痍問其疾苦恤其孤寡振其空
乏其死者皆無怨尤則生者自宜感動然後簡其
強壯宣以國恩喻以虜讐明以天倫激以大義
懸賞以鼓其勇暴惡以深其怒痛心疾首日夜淬
礪務與之俱殺父兄之讐以報朝廷之德則我
之兵勢日張士氣日奮而區區醜虜有不足破者
矣何謂捐小以全大臣聞之兵法曰將欲取之必
固與之又曰佯圵勿從餌兵勿食皆捐小全大之
謂也今虜勢方張我若按兵不動彼必出銳以挑
戰挑戰不已則必設詐以致師或捐棄牛馬而偽
迯或揜匿精悍以示弱或詐潰而埋伏或潜軍而
請和是皆誘我以利也信而從之則堕其計矣然
今邊關守帥人各有心虜情虛實事難卒辦當其
挑誘之時畜而不應未免必有剽掠之虞一以為
當救一以為可邀從之則必䧟於危亡之地不從
則又懼於坐視之誅此王師之所以奔逐疲勞損
失威重而醜虜之所以得志也今若恣其操縱許
以便宜其縦之也不以其坐視其捐之也不以為
失機養威為憤惟欲責以大成而小小挫失皆置
不問則我師常逸而兵威無損此誠勝敗存亡之
機也何謂嚴守以乘弊臣聞古之善戰者先為不
可勝以待敵之可勝盖中國工於自守而胡虜長
於野戰今邊卒新破虜勢方劇若復與之交戰是
投其所長而以勝予敵也為今之計惟宜嬰城固
守遠斥候以防奸勤間諜以謀虜熟訓練以用長
嚴號令以肅惰而又頻加犒享使皆畜力養銳譬
之積水俟其盈滿充溢而後乘怒急决之則其勢
并力驟至於崩山漂石而未已昔李牧備邊日以
牛酒享士士皆樂為一戰而牧屢抑止之至其不
可禁遏而始奮威并出若不得已而後從之是以
一戰而破強胡今我食既足我威既盛我怒既深
我師既逸我守既堅我氣既銳則是周悉萬全而
所謂不可勝者既在於我矣由是我足則虜日以
匱我盛則虜日以衰我怒則虜日以曲我逸則虜
日以勞我堅則虜日以虚我銳則虜日以鈍索情
較計必將疲罷奔逃然後用竒設伏悉師振旅出
其所不趨趨其所不意迎邀夾攻首尾横擊是乃
以足當匱以盛敵衰以怒加曲以逸擊勞以堅破
虚以銳攻鈍所謂勝於萬全立於不敗之地而不
失敵之敗者也右臣所陳非有竒特出人之見固
皆兵家之常談今之爲將者之所共見也但今邊
關將帥雖或知之而不能行類皆視爲常談漫不
加省勢有所軼則委於無可柰何事憚煩難則爲
因循苟且是以玩習弛廢一至於此陛下不忽
其微乞敕兵部將臣所奏熟議可否轉行提督
等官即爲斟酌施行毋使視爲虚文務欲責以實
效庶於軍機必有少𥙷臣不勝爲國惓惓之至
乞養病䟽(十五年八月時官刑部主事)
臣原籍浙江紹興府餘姚縣人由弘治十二年二
甲進士弘治十三年六月除授前職弘治十四年
八月奉命前往直隷淮安等府會同各該廵按
御史審决重囚已行遵奉奏報外切緣臣自去
歲三月忽患虚弱咳嗽之疾劑炙交攻入秋稍愈
遽欲謝去藥石醫師不可以爲病根既植當復萌
芽勉強服飲頗亦臻效及奉命南行漸益平復
遂以為無復他慮竟廢醫言捐棄藥餌衝冐風寒
恬無顧忌内耗外侵舊患仍作及事峻北上行至
揚州轉增煩熱遷延三月尫羸日甚心雖戀闕
勢不能前追誦醫言則既晚矣先民有云忠言逆
耳利於行良藥苦口利於病臣之致此則是不信
醫者逆耳之言而畏難苦口之藥之過也今雖悔
之其可能乎臣自惟田野竪儒粗通章句遭遇
聖明竊禄部署未效答於㳙埃懼遂填於溝壑螻
蟻之私期得暫離職任投養幽閒荀全餘生庶申
初志伏望聖恩垂憫乞敕吏部容臣暫歸原
籍就醫調治病痊之日仍赴前項衙門辦事以圖
𥙷報臣不勝迫切願望之至
乞宥言官去權姦以章聖德䟽(正德元年)
(時官兵部主事)
臣聞君仁則臣直大舜之所以聖以能隱惡而揚
善也臣邇者竊見陛下以南京戶科給事中戴
銑等上言時事持敕錦衣衛差官校拿觧赴京
臣不知所言之當理與否意其間必有觸冒忌諱
上干雷霆之怒者但以銑等職居諫司以言爲責
其言而善自宜嘉納施行如其未善亦宜包容隠
覆以開忠讜之路乃今赫然下令遠事拘囚在
陛下之心不過少示戀創使其後日不敢輕率妄
有論列非果有意怒絶之也下民無知妄生疑懼
臣切惜之今在廷之臣莫不以此舉為非宜然而
莫敢為陛下言者豈其無憂國愛君之心哉懼
陛下復以罪銑等者罪之則非惟無𥙷於國事而
徒足以增陛下之過舉耳然則自是而後雖有
上關宗社危疑不制之事陛下孰從而聞之
陛下聰明超絶苟念及此寧不寒心况今天時凍
沍萬一差去官校督束過嚴銑等在道或致失所
遂填溝壑使陛下有殺諫臣之名興群臣紛紛
之議其時陛下必將追咎左右莫有言者則既
晚矣伏願陛下追收前旨使銑等仍舊供職擴
太公無我之仁明改過不吝之勇聖德昭布遠
邇人民胥悅豈不休哉臣又惟君者元首也臣者
耳目手足也陛下思耳目之不可使壅塞手足
之不可使痿痺必將惻然而有所不忍臣承乏下
僚僣言實罪伏覩陛下明旨有政事得失許諸
人直言無隱之條故敢昧死為陛下一言伏惟
俯垂宥察不勝干冒戰慄之至
自劾乞休䟽(十年時官鴻臚寺卿)
臣由弘治十二年進士歴任今職蓋叨位竊禄十
有六年中間鰥曠之罪多矣邇者朝廷舉考察
之典㨂汰群僚臣反顧内省點檢其平日正合擯
廢之列雖以階資稍崇偶幸漏網然其不職之罪
臣自知之不敢重以欺陛下况其氣體素弱近
年以来疾病交攻非獨才之不堪亦且力有不任
夫幸人之不知而鼠竄苟免臣之所甚耻也淑慝
混淆使勸懲之典不明臣之所甚懼也伏惟陛
下明燭其罪以之為顯罰使天下暁然知不肖者
之不得以倖免臣之願死且不朽若從末减罷歸
田里使得自附於乞休之末臣之大幸亦死且不
朽臣不勝惶恐待罪之至
乞養病䟽(十年八月)
頃者臣以朝廷舉行考察自陳不職之狀席藁
待罪其時臣疾已作然不敢以疾請者人臣鰥矌
廢職自宜擯逐以彰國法疾非所言矣陛下
寬恩曲成留使供職臣雖冥頑亦寧不知感激自
奮及其壯齒陳力就列少效犬馬然臣病侵氣弱
力不能從其心臣自往歲投竄荒夷往来道路前
後五載蒙犯瘴霧魑魅之與游蠱毒之與處其時
雖未即死而病勢因仍漸肌入骨日以深積後值
聖恩汪濊掩瑕納垢復玷清班收歛精魂旋回光
澤其實内病潜滋外強中稿頃来南都寒暑失節
病遂大作且臣自幼失毋鞠於祖毋岑今年九十
有六耄甚不可迎侍日夜望臣一歸為訣臣之疾
痛抱此苦懷萬無生理陛下至仁天覆惟恐一
物不遂其生伏乞放臣暫回田里就醫調治使得
目見祖毋之終臣雖殞越下土永㗸犬馬惟盖之
恩倘得因是苟延殘喘復為完人臣齒未甚衰暮
猶有圖效之日臣不勝懇切願望之至
諫迎佛䟽(稿具未上)
臣自七月以来切見道路流傳之言以爲陛下
遣使外夷遠迎佛教郡臣紛紛進諫皆斥而不
納臣始聞不信既知其實然獨竊喜幸以爲此乃
陛下聖智之開明善端之萌蘖郡臣之諫雖亦出
於忠愛至情然而未能推原陛下此念之所從
起是乃爲善之端作聖之本正當將順擴充遡流
求原而乃狃於世儒崇正之說徒爾紛爭力沮宜
乎陛下之有所拂而不受忽而不省矣愚臣之
見獨異於是乃惟恐陛下好佛之心有所未至
耳誠使陛下好佛之心果巳真切懇至不徒好
其名而必務得其實不但好其末而必務求其本
則尭舜之聖可至三代之盛可復矣豈非天下之
幸宗社之福哉臣請爲陛下言其好佛之實
陛下聰明聖知昔者青宫固巳播傳四海即位以
来偶值多故未暇講求五帝三王神聖之道雖或
時御經筵儒臣進說不過日襲故事就文敷衍
立談之間豈能遽有所開發陛下聽之以爲聖
賢之道不過如此則亦有何可樂故漸移志於騎
射之能縦觀於遊心之樂蓋亦無所用其聰明施
其才力而偶託寄於此陛下聰明豈固遂安於
是而不知此等皆無益有損之事也哉馳逐困憊
之餘夜氣淸明之際固將厭倦日生悔悟日切而
左右前後又莫有以神聖之道為陛下言者故
遂遠思西方佛氏之教以為其道能使人清心絶
欲求全性命以出離生死又能慈悲普愛濟度群
生去其苦惱而躋之快樂今災害日興盗賊日熾
財力日竭天下之民困苦巳極使誠身得佛氏之
道而拯救之豈徒息精養氣保全性命豈徒一身
之樂將天下萬民之困苦亦可因是而蘇息故遂
特降綸音發幣遣使不憚數萬里之遥不愛數
萬金之費不惜數萬生靈之困斃不厭數年往返
之遲久遠迎學佛之徒是盖陛下思欲一洗舊
習之非而幡然於高明光大之業也陛下試以
臣言反而思之陛下之心豈不如此乎然則
聖知之開明善端之萌蘖者亦豈過爲䛕言以佞
陛下哉陛下好佛之心誠至則臣請毋好其名
而務得其實毋好其末而務求其本陛下誠欲
得其實而求其本則請毋求諸佛而求諸聖人毋
求諸外夷而求諸中國此又非臣之苟爲遊說之
談以誑陛下臣又請得而備言之夫佛者夷狄
之聖人聖人者中國之佛也在彼夷狄則可用佛
氏之教以化導愚頑在我中國自當用聖人之道
以參贊化育猶行陸者必用車馬渡海者必以舟
舤今居中國而師佛教是猶以車馬渡海雖使造
父為御王良為右非但不能利涉必且有況溺之
患夫車馬本致遠之具豈不利器乎然而用非其
地則技無所施陛下若謂佛氏之道雖不可以
平治天下或亦可以脫離一身之生死雖不可以
參贊化育而時亦可以導群品之囂頑就此二說
亦復不過得吾聖人之餘緒陛下不信則臣請
比而論之臣亦切嘗學佛最所尊信自謂悟得其
藴奥後乃窺見聖道之大始遂棄置其說臣請毋
言其短言其長者夫西方之佛以釋迦為最中國
之聖人以尭舜為最臣請以釋迦與尭舜比而論
之夫世之最所索慕釋迦者莫尚於脫離生死超
然獨存於世今佛氏之書具載始末謂釋迦住世
說法四十餘年壽八十二歲而没則其壽亦誠可
謂高矣然舜年百有十歲尭年一百二十歲其壽
比之釋迦則又高也佛能慈悲施捨不惜頭目腦
髓以救人之急難則其仁愛及物亦誠可謂至矣
然必苦行於雪山奔走於道路而後能有所濟若
尭舜則端拱無為而天下各得其所惟克明峻德
以親九族則九族既睦平章百姓則百姓昭明恊
和萬邦則黎民於變時雍極而至於上下草木鳥
獸無不咸若其仁愛及物比之釋迦則又至也佛
能方便說法開悟群迷戒人之酒止人之殺去人
之貪絶人之嗔其神通妙用亦誠可謂大矣然必
耳提面誨而後能若在尭舜則光被四表格於上
下其至誠所運自然不言而信不動而變無為而
成盖與天地合其德與日月合其明與四時合其
序與鬼神合其吉凶其神化無方而妙用無體比
之釋迦則又大也若乃詛呪變幻眩怪捏妖以欺
惑愚冥是故佛氏之所深排極詆謂之外道邪魔
正與佛道相反者不應好佛而乃好其所相反求
佛而乃求其所排詆者也陛下若以尭舜既没
必欲求之於彼則釋迦之亡亦已久矣若謂彼中
學佛之徒能傳釋迦之道則吾中國之大顧豈無
人能傳尭舜之道者乎陛下未之求耳陛下
試求大臣之中苟其能明尭舜之道者日日與之
推求講究乃必有能明神聖之道致陛下於尭
舜之域者矣故臣以為陛下好佛之心誠至則
請毋好其名而務得其實毋好其末而務求其本
務得其實而求其本則請毋求諸佛而求諸聖人
毋求諸夷狄而求諸中國者果非妄為遊說之談
以誑陛下者矣陛下果能以好佛之心而好
聖人以求釋迦之誠而求諸尭舜之道則不必涉
數萬里之遥而西方極樂只在目前則不必縻數
萬之費斃數萬之命歴數年之久而一塵不動彈
指之間可以立躋聖地神通妙用隨形隨足此又
非臣之繆為大言以欺陛下必𣣔討究其說則
皆鑿鑿可證之言孔子云我𣣔仁斯仁至矣一日
克己復禮而天下歸仁孟軻云人皆可以為尭舜
豈欺我哉陛下反而思之又試以詢之大臣詢
之群臣果臣言出於虛繆則丼受欺妄之戮臣不
知諱忌伏見陛下善心之萌不覺踊躍喜幸
輙進其將順擴充之說惟陛下垂察則宗社
幸甚天下幸甚萬世幸甚臣不勝祝望懇切殞越
之至專差舍人某具䟽奏上以聞
辭新任乞以舊職致仕䟽(十一年十月時陞南贛僉都御史)
臣原任南京鴻臚寺卿去歲四月嘗以不職自劾
求退後至八月又以舊疾交作復乞天恩赦回
調理皆未蒙准允黽勉尸素因循日月至今年
九月十四日忽接吏部咨文蒙恩陞授前職聞
命驚惶感泣之餘莫知攸措竊念臣才本庸劣性
復迂疎兼以疾病多端氣體羸弱待罪鴻臚閒散
之地猶懼不稱况兹廵撫重任其將何才以堪夫
因才器使朝廷之大政也量力受任人臣之大
分也膴仕顯官臣心豈獨不願一時貪倖苟受後
至潰政僨事臣一身戮辱亦奚足惜其如陛下
之事何况臣疾病未已精力益衰平居無事尚爾
奄奄軍旅驅馳豈復堪任臣在少年粗心浮氣狂
誕自居自後涉歴漸久稍知慚沮逮今思之悔創
靡及人或未考其實臣之自知則既審矣又何敢
崇餙舊惡以誤國事伏願陛下念朝廷之
大政不可輕地方之重寄不可苟體物情之有短
長憫凡愚之所不逮别選賢能委以兹任憫臣之
愚不加謫逐容令仍以鴻臚寺卿退歸田里以免
負乘之誅臣雖顛殞敢忘㗸結臣自幼失慈鞠於
祖母岑今年九十有七旦暮思臣一見為訣去歲
乞休雖迫疾病實亦因此臣敢輒以蝼螘苦切之
情控於陛下冀得便道先歸省視岑疾少伸反
哺之私以俟矜允之命臣衷情迫切不自知其
觸昧條憲臣不勝受恩感激瀆冐戰懼哀懇祈
望之至
謝恩䟽(十二年正月二十六日)
臣原任南京鴻臚寺卿正德十一年九月十四日
准吏部咨爲缺官事該部題奉聖旨王守仁陞
都察院左僉都御史廵撫南贛汀漳等處地方寫
敕與他欽此欽遵臣自以菲才多病懼不勝任以
致僨事當具本乞恩辭免容令原職致仕隨於
十月二十四日節該欽奉敕諭爾前去廵撫江
西南安贛州福建汀州漳州廣東南雄韶州惠州
潮州各府及湖廣郴州地方撫安軍民修理城池
禁革奸弊一應地方賊情軍馬錢糧事宜小則徑
自區畫大則奏請定奪欽此欽遵外十一月十四
日續准兵部咨為緊急賊情事内開都御史文森
遷延誤事見奉敕書切責乃敢託疾避難奏回
養病見今盗賊劫掠民遭荼毒萬一王守仁因見
地方有事假託辭免不無愈加誤事該本部題奉
聖旨既地方有事王守仁着上緊去不許辭避遲
誤欽此聞報憂慙不遑寕處一面扶疾候旨至
浙江杭州府地方於十二月初二日復准吏部咨
該臣奏為乞恩辭免新任仍照舊職致仕事
奏奉聖旨王守仁不准休致南贑地方見今多
事着上緊前去用心廵撫欽此備咨到臣感恩
懼罪之餘不敢冐昧復請隨於本月初三日起
程至次年正月十六日已抵贛州接管廵撫外伏
念臣氣體羸弱質性迂疎聊為口耳之學本非折
衝之才鴻臚閒散尚以疾病而不堪廵撫繁難豈
其精力之可任但前官以辭疾招議適踵效尤之
嫌而聖旨以多事為言恐蹈避難之罪遂爾冐
於負乘不睱虞於覆餗黽勉蒞事忽已踰旬受
恩思效每廢寝食顧兵糧耗竭之餘加之以師旅
而盗賊殘破之後方苦於瘡痍尚爾一籌之未展
敢云期月而可觀况炎毒舊侵懼復中於瘴癘尫
衰日積憂不任於驅馳心有餘而才不逮足欲進
而力不前徒切感恩之報莫申效死之誠臣敢
不勉其智之所不足竭砥礪於巳盡其力之所可
為付利鈍於天亮無𥙷於河嶽亦少致其㳙埃稍
俟狐鼠巢穴之平終遂麋鹿山林之請臣不勝受
恩感激
給由䟽(十二年二月二十五日)
臣見年四十六歲係浙江紹興府餘姚縣民籍由
進士弘治十三年二月内除授刑部雲南清吏司
主事弘治十五年八月内告回原籍養病弘治十
七年七月内病痊赴部改除兵部武選清吏司主
事正德元年十二月内為宥言官去權奸以彰
聖德事蒙恩降授貴州龍場驛驛丞正德五年
三月内蒙陞江西吉安府廬陵縣知縣本年十月
内陞南京刑部四川清吏司主事正德六年正月
内調吏部驗封清吏司主事本年十月内陞本部
文選清吏司員外郎正德七年三月内陞本部考
功清吏司郞中本年十二月初八日蒙陞南京太
僕寺少卿正德八年十月二十二日到任至正德
九年四月二十一日止歴俸六箇月本日到任吏
部劄付蒙陞南京鴻臚寺卿本月二十五日到任
至正德十一年九月十四日止連閠歷俸二十九
箇月零十二日本日准吏部咨蒙恩陞都察院
右僉都御史廵撫南贑汀漳等府於正德十二年
正月十六日前到地方行事支俸起扣至本月二
十五日止又歷俸十日連前共輳歷俸三十六箇
月三年考满例應給由緣臣係廵撫官員見在福
建漳州等府地方督調官軍夾剿漳浦等處流賊
未敢擅離緣係三年給由事理為此具本奏聞
參失事官員䟽(十二年三月十五日)
據江西按察司整飾兵備帶管分廵嶺北道副使
楊璋呈據贛州府信豐縣及信豐守禦千戶所各
報稱正德十二年二月初七日有龍南強賊突来
地名崇僊屯劄已經差委興國縣義民蕭承會同
信豐龍南官兵相機勦捕續㩀申報強賊突来本
縣小河住劄離縣約有四十餘里乞要發兵策應
又據申報本月初九日有龍南流賊六百餘人突
至城下除嚴督軍兵固守城池緣本所縣無兵禦
敵誠恐前賊攻城卒難止遏乞調峰山拏手并該
縣兵夫救護又經差委南安府經歷王祚南康縣
縣丞舒富統領弩手殺手前去約會二縣掌印官
并領官兵相機攻圍去後續據縣丞舒富呈本月
初十日蒙委統領殺手陳禮魴打手吳尚能等共
五百名經歷王祚義民蕭承統領峰山加善雙秀
弩手各三百名先後到於信豐縣會剿至十一日
止有該所管屯千戶林節帶兵四十餘名出城㩀
鄉導馬客等報稱止有強賊六百餘人在地名花
園屯劄當同各官將兵分布劄定只見前賊一陣
止有百十餘徒先出有前哨義民蕭承領兵就與
敵殺斬獲賊級四顆奪獲白旗一面頃刻衆賊出
營分為三哨約有二千餘徒瞰知龍南反招賊首
黃秀魁紏合廣東龍川縣浰頭賊首池大鬢賊首
池大安新總并池大昇共為一陣賊首楊金巢自
為一陣勢甚猖獗卑職督統本哨兵快奮勇交鋒
殺死賊徒二十餘人不意賊衆一湧前衝殺手陳
禮魴百長鍾德昇等見勢難當俱各不聽約束先
行漫散有南康縣報效義士楊習舉等仍與前賊
死敵不退俱被戮傷身死及有經歷王祚上馬不
便亦被執去賊勢得勝仍要攻城隨與蕭承林節
等收集衆兵退至南營山把截遇蒙本道親臨該
縣督剿各賊聞知退至牛州離城少遠至十二日
前賊差人告招十三日蒙本道差蕭承前去招撫
就將經歴王祚放回賊往原巢去訖等因到道備
呈到臣隨㩀龍南縣知縣盧鳳呈稱本縣捕盗主
簿周政會同鎮撫劉鏜千戶洪恩統領機兵旗軍
於本月十八日前去信豐縣截捕探得強賊池大
鬢黃秀魁等從鴉鵲隘越過安遠縣住劄本職督
兵追截前賊已往廣東龍川縣復回原巢浰頭去
訖據安遠縣知縣劉瑀禀稱於本月十九日統領
水元大石等保民兵弩手前去龍泉等保截剿各
賊遯回原巢去訖難以窮追以此掣兵回縣緣由
查得先㩀該道及信豐縣所各禀報前事已經批
仰該道兵備等官急調招撫義官葉芳恊同石背
兵夫斷賊歸路及調峯山弩手與南康打手人等
責委縣丞舒富統領前後夾擊又看得此賊既離
巢穴利在速戰仍仰該府急行所屬隣近官司俱
要乘險設伏厚集以待及於各鄉村往来路徑多
張疑兵使賊不敢輕易奔突仍調安遠縣知縣劉
瑀星夜起集水元大石等保民兵一千横接龍南
邀其不備若賊猶屯信豐急自龍南直趨浰頭搗
其巢穴賊進無所獲退無所處不過句日可以坐
擒仰各遵照施行去後今㩀前因參看得縣丞舒
富承委督剿不能相度機宜輕率驟進以致殺傷
兵快原其心雖出奮勇責以師律均為敗事經歷
王祚臨陣潰奔為賊所執後雖倖免終係失機信
豐所縣知縣黃天爵千戶鄭鐸廵捕副千戶朱誠
惟知固城自守不肯發兵應援龍南知縣盧鳳捕
盗主簿周政隄備鎮撫劉鏜千戶洪恩地當關隘
正可防遏坐視前賊往来略不出兵邀擊千戶林
節即其兵力之寡似難全責究其失律之罪亦宜
分受安遠縣知縣劉瑀承調追襲緩不及事俱屬
違法南康縣百長鍾德昇等臨陣不前故違約束
先行潰散失誤軍機應合處以軍法該道兵備副
使楊璋守備都指揮同知王泰俱屬提督欠嚴但
楊璋往来調度卒能招撫前賊計其功勞可以贖
罪及照廣東龍川縣掌印捕盗等官明知首賊池
大鬢等在彼地方為巢却亦不行時嘗廵邏縦其
過境劫掠又各不行乘機追捕俱屬故違所㩀前
項失事官員俱屬遵奉敕諭事理即行提問但
前項賊徒擁衆數千變詐百出命雖陽受招撫其
實隂懷異圖况其黨與根連三省萬一乘間復出
為患必大正係緊關用人隄備之際除將百長鍾
德昇等查勘的確處以軍法及方面軍職另行參
究外其餘前項各官且量加督責姑令戴罪隄備
各自相機行事勉圖後功以贖前罪仍一面委官
前去信豐縣地方查勘前項殺死兵快數目及有
無隠匿别項事情另行參奏緣係地方緊急賊
情及參失事官員事理未敢擅便為此具本請
旨
閩廣捷音䟽(十二年五月初八日)
㩀福建按察司整飾兵備兼管分廵漳南道僉事
胡璉呈會同分守右參政艾洪經理軍務左參政
陳策副使唐澤將領都指揮僉事李㣧督㩀河頭
等哨委官指揮徐麒知縣施祥知事曾瑶等呈稱
各職統領軍兵五千餘人進至長富村等處見得
賊衆地險巢穴數多兼且四路裝伏勢甚猖獗尅
期於正德十二年正月十八日等各分哨路從長
富村至闊竹洋新洋大豐五雷大小峯等處與賊
交鋒前後大戰數合擒斬首從賊犯黃燁等共計
四百三十二名顆俘獲賊屬一百四十六名口燒
燬房屋四百餘間奪獲馬牛等項被賊殺死老人
許六打手黃富璘等六名餘賊俱各奔聚象湖山
拒守各職又統官兵追至蓮花石與賊對劄誠恐
賊衆我寡呈乞添兵策應等因到道行㩀大溪哨
指揮高偉呈報統兵約會蓮花石官兵攻打象湖
山適遇廣東委官指揮王春等領兵亦至彼境大
傘地方卑職與指揮覃桓縣丞紀鏞領兵前去會
剿不意大傘賊徒突出卑職等奮勇抵戰覃桓紀
鏞馬陷深泥與軍人易成等七名兵快李崇靜等
八名俱被賊傷身死卑職亦被戳二鎗勢難抵敵
只得收兵暫回聽候緣象湖山係極高絶險自来
官兵所不能攻今賊勢日盛若不添調狼兵稍俟
秋冬會舉夾攻恐生他變通行呈禀間續奉本院
紙牌為進兵方略事俻行各職遵奉密諭佯言犒
衆退師俟秋再舉密切部勒諸軍乘懈奮擊依蒙
密差義官曾崇秀瓜探虚實乘賊怠弛會選精兵
一千五百名當先重兵四千二百名繼後分作三
路各職統領俱於二月十九日夜㗸枚直趨三路
並進直搗象湖山奪其隘口各賊雖已失險但其
間賊徒類皆驍勇精悍猶能凌塹絶谷超躍如飛
復據上層峻險四面飛打衮木礧石以死拒敵我
兵奮勇鏖戰自辰至午呼聲震天撼搖山谷三司
所發竒兵復從間道鼓噪突登賊始驚潰大敗我
兵乘勝追殺擒斬大賊首黃猫狸游四并廣東大
賊首蕭細弟郭虎等二百九十一名顆俘獲賊屬
一百三十三名口其間墜崖堕壑死者不可勝計
奪回水黃牛贓銀鎗刀等物燒燬房屋五百餘間
餘賊潰散復入流恩山岡等巢與諸賊合勢亦被
各賊殺死頭目頼頥打手楊緣等一十四名次早
各職分兵追剿指揮高偉推官胡寧道亦由大豐
領兵来會仍與前賊交鋒大戰擒斬首從賊犯巫
姐旺等一百六十三名顆俘獲賊属一百六名口
餘賊敗走各又遯入廣東交界黃蠟溪上下樟溪
大山去訖又據金豐三團哨委官指揮王鎧李誠
通判龔震等各呈稱賊首詹師富等恃居可塘洞
山寨聚粮守險勢甚強固各職依奉會議分兵五
路連日攻打生擒大賊首詹師富江嵩范克起羅
招賢等四名餘賊敗走復入竹子洞等處大山嘯
聚隨又分兵追襲與賊連戰擒首從賊犯范興長
等二百三十五名顆俘獲賊屬八十二名口奪回
被虜男婦五名口奪獲馬牛等物亦被各賊殺死
老人胡文政一名戳傷鄉夫葉永旺等五名又㩀
指揮徐麒等呈稱黃蠟溪上下漳溪與廣東饒平
縣并本省永定縣山界相連遵依約會廣東官兵
并金豐哨指揮韋鑑大溪哨推官胡寕道等於三
月二十一日子時發兵齊至黃蠟廣東義民饒四
等領兵亦至會合我兵三路進攻賊出拒戰甚銳
我兵奮勇大噪而前擒斬首從賊犯温宗富等九
十一名顆俘獲賊屬一十三名口餘賊敗走各兵
乘勝追至赤石巖仍與大戰良久賊復大敗又擒
斬首從賊犯游宗成等一百四十六名顆俘獲賊
屬九十名口又據中營委官指揮張鉞百戶吕希
良等呈稱領兵追趕黃蠟溪等處逃賊至地名陳
吕村遇賊拒戰當陣擒斬首從賊犯朱老叔等六
十六名顆俘獲賊屬八名口各另呈觧到道轉觧
審驗紀功外續據委官知府鍾湘呈稱蒙調官兵
先後兩月之間攻破長富村等處巢穴三十餘處
擒斬首從賊犯一千四百二十餘名顆俘獲賊屬
五百七十餘名口奪回被虜男婦五名口焼燬房
屋二千餘間奪獲牛馬贓仗無算即今脅從餘黨
悉願携帶家口出官投首聽撫安插本職遵照兵
部奏行勘合并廵撫都察院節行案牌事理出
給告示發委知縣施祥縣丞余道招撫脅從賊人
朱宗玉翁景璘等一千二百三十五名家口二千
八百二十八名口俱經審驗安插復業緣由呈報
到道轉呈到臣及㩀廣東按察司分廵嶺東道兵
備僉事等官顧應祥等會呈遵依本院案驗委官
統領軍兵會同福建尅期進剿隨奉本院進兵方
略當即遵依揚言班師一面出其不意從牛皮石
嶺脚隘等處分為三哨鼓噪並進賊瞻顧不暇望
風瓦觧節㩀指揮楊昂王春通判徐璣陳策義官
余黃孟等各報稱於本年正月二十四等日尅破
古村未窖禾村大水山柘林等巢生擒大賊首張
大背劉烏嘴蕭乾爻范端蕭王即蕭五顯薊釗蘇
瑢頼隆等并擒斬首從賊犯乘勝前進會同福建
官軍尅期夾攻間探知大&KR0987;賊徒潰圍殺死指揮
覃相縣丞紀鏞等情當即進兵策應各賊畏我兵
勢焼巢奔走生擒賊首羅聖欽餘賊退入箭灌大
寨合勢乘險併力拒敵蒙委知縣張戬督同指揮
張天杰分哨由别路進兵攻破白土村赤口巖等
巢直搗箭灌大寨諸賊迎戰我兵奮勇合擊遂破
箭灌當陣斬獲首從賊犯共計二百二十四名顆
俘獲賊屬八十四名口及牛馬贓仗等物各寨賊
黨聞風奔竄已散復聚愈相連結各設機險以死
拒守各職統兵分兵並進於三月二十等日攻破
水竹大重坑苦宅溪靖泉溪白羅南山等巢直搗
洋竹洞三角湖等處前後大戰十餘生擒賊首温
火燒張大背雷振蔡晟賴英等并擒斬賊犯共一
千四十八名顆俘獲賊屬八百三十八名口奪獲
馬牛贓銀銅錢衣帛器仗蕉紗等物前後共計生
擒大賊首一十四名擒斬賊犯一千二百五十八
名顆俘獲賊屬九百二十二名口奪獲水黃牛馬
一百三十九頭匹贓仗衣布等物共二千一百五
十七件疋葛蕉紗九十六斤一兩贓銀三十二兩
四錢八分銅錢一百四十二文各開報到道收審
緣由呈報前来卷查先為急報賊情事准兵部咨
該本部題已經福建廣東總鎮廵按等衙門都御
史陳金御史胡文靜等會議區畫各該守廵兵備
等官欽遵整備糧餉起調軍兵約會進剿間臣於
本年正月十六日始抵贛州地方行事先於本月
初三日於南昌地方㩀兩省各官呈禀師期不同
事體參錯誠恐彼此推調致誤軍機當臣備遵該
部咨来事理具開進兵方略行仰各官恊同上緊
密切施行去後續㩀福建右參政等官艾洪等會
呈指揮覃桓縣丞紀鏞被大傘賊衆突出馬䧟深
泥被傷身死及㩀各哨呈稱賊寨險惡天氣漸暄
我兵遭挫賊勢日甚乞要奏添狼兵候秋再舉備
呈到臣參看得各官頓兵不進致此敗&KR1518;顯是不
奉節制故違方略及照奏調狼兵非惟日久路遥
緩不及事兼恐師老財費别生他虞且勝敗由人
兵貴善用當此挫折各官正宜恊憤同奮因敗求
勝豈可輒自退阻倚調狼兵坐失機會臣當日即
自贛州起程親率諸軍進屯長汀上杭等處一面
督令各官密照方略火速進勦立功自贖敢有支
吾推調定以軍法論處一面查勘失事緣由另行
參奏間隨㩀各呈捷音到臣參照閩廣賊首詹師
富温火燒等恃險從逆巳將十年黨惡聚徒動以
萬計鼠狐得肆跳梁蛇豕漸無紀極劫剽焚驅數
郡遭其荼毒轉輸征調三省爲之騷然臣等奉行
誅剿三月之内遂克殱取渠魁掃蕩巢穴百姓觧
倒懸之苦列郡獲再生之安此非朝廷威德廟
堂成算何以及此及照福建領兵各官始雖疎於
警備稍損軍威終能戮力恊謀大致克捷論過雖
有計功亦多其間福建如僉事胡璉參政陳策副
使唐澤知府鍾湘廣東如僉事顧應祥都指揮僉
事楊懋知縣張戬才調俱優勞勩尢著伏乞俯從
惟重之典以作敢戰之風除將二省兵快量留防
守其餘悉令歸農及將功次另行勘報外原係捷
音事理為此具本題奏
申明賞罰以厲人心䟽(十二年五月初八日)
㩀江西按察司整飾兵傋帶管分廵嶺北道副使
楊璋呈伏覩大明律内該載失誤軍事條領兵
官巳承調遣不依期進兵策應若承差告報軍期
而違限因而失誤軍機者並斬從軍違期條若軍
臨敵境託故違期三日不至者斬主將不固守調
官軍臨陣先退及圍困越城而逃者斬此皆罰典
也及查得原擬直隷山東江西等處征勦流賊陞
賞事例一人并二人為首就陣擒斬以次劇賊一
名者五兩二名者十兩三名者賞實授一級不願
者賞十兩陣亡者陞一級俱世襲不願者賞十兩
擒斬從賊六名以上至九名者止陞實授二級餘
功加賞不及六名除陞一級之外扣算賞銀三人
四人五人以上共擒斬以次劇賊一名者賞銀十
兩均分從賊一名者賞五兩均分領軍把總等官
自斬賊級不准陞賞部下獲功七十名以上者陞
署一級五百名者陞實授一級不及數者量賞一
人捕獲從賊一名者賞銀四兩二名者賞八兩三
名者陞一級以次劇賊一名者陞署一級俱不准
世襲不願者賞五兩此皆賞格也賞罰如此宜乎
人心激勸功無不立然而有未能者盖以賞罰之
典雖備然罰典止行於參提之後而不行於臨陣
對敵之時賞格止行於大軍征勦之日而不行於
尋常用兵之際故也且以嶺北一道言之四省連
絡盗賊淵藪近年以来如賊首謝志珊高快馬黃
秀魁池大鬢之屬不時攻城掠鄊動輒數千餘徒
每每督兵追勦不過遥為聲勢俟其觧圍退散卒
不能取决一戰者以無賞罰為之激勸耳合無申
明賞罰之典今後但遇前項賊情領兵官不拘軍
衛有司所領兵衆有退縮不用命者許領兵官軍
前以軍法從事領兵官不用命者許總統兵官軍
前以軍法從事所統兵衆有能對敵擒斬功次或
赴敵陣亡從實開報覆勘是實轉逹奏聞一體陞
賞至若生擒賊徒鞫問明白即時押赴市曹斬首
示衆庶使人知警畏亦與見行事例决不待時無
相悖戾如此則賞罰既明人心激勵盗賊生發得
以即時撲滅糧餉可省事功可見矣具呈到臣卷
查三省賊盗二三年前總計不過三千有餘今㩀
各府州縣兵備守備等官所報巳將數萬蓋已不
啻十倍於前臣嘗深求其故詢諸官僚訪諸父老
采諸道路驗諸田野皆以為盗賊之日滋由於招
撫之太濫招撫之太濫由於兵力之不足兵力之
不足由於賞罰之不行誠有如副使楊璋所議者
臣請因是為陛下略言其故盗賊之性雖皆兇
頑固亦未嘗不畏誅討夫惟為之而誅討不及又
從而招撫之然後肆無所忌盖招撫之議但可偶
行於無辜脅從之民而不可常行於長惡怙終之
宼可一施於回心向化之徒而不可屢施於隨招
隨叛之黨南贛之盗其始也被害之民恃官府之
威令猶或聚衆而與之角鳴之於官而有司者以
爲既招撫之則皆置之不問盗賊習知官府之不
彼與也益從而讐脅之民不任其苦知官府之不
足恃亦遂靡然而從賊由是盗賊益無所畏而出
劫日頻知官府之必將已招也百姓益無所恃而
從賊日衆知官府之必不能為己地也夫平良有
冤苦無伸而盗賊乃無求不遂為民者困征輸之
劇而為盗者獲犒賞之勤則亦何苦而不彼從乎
是故近賊者為之戰守遠賊者為之鄉導處城郭
者為之交援在官府者為之間諜其始出於避禍
其卒也從而利之故曰盗賊之日滋由於招撫之
太濫者此也夫盗賊之害神怒人怨孰不痛心而
獨有司者必欲招撫之亦豈得已哉誠使強兵悍
卒足以殲渠魁而蕩巢穴則百姓之憤雪地方之
患除功成名立豈非其所欲哉然而南贛之兵素
不練養類皆脆弱驕惰每遇征發追呼拒攝旬日
而始集約束齎遣又旬日而始至則賊已稇載歸
巢矣或猶遇其未退望賊塵而先奔不及交鋒而
已敗以是禦寇猶驅群羊而攻猛虎也安得不以
招撫為事乎故凡南贑之用兵不過文移調遣以
苟免坐視之罰應名剿捕聊為招撫之媒求之實
用斷有不敢何則兵力不足則剿捕未必能克剿
捕不克則必有失律之咎則必征調日繁督責日
至紏舉論劾者四面而起往往坐視而至於落職
敗名者有之招撫之策行則可以安居而無事可
以無調發之勞可以無戴罪殺賊之責無地方多
事不得遷轉之滯夫如是孰不以招撫爲得計是
故寧使百姓之荼毒而不敢出一卒以抗方張之
虜寧使孤兒寡婦之號哭顚連疾苦之無告而不
敢提一旅以忤反招之賊盖招撫之議其始也出
於不得巳其卒也遂守以爲常策故曰招撫之太
濫由於兵力之不足者此也古之善用兵者驅市
人而使戰收散亡之卒以抗強虜今南贑之兵尚
足以及數千豈盡無可用乎然而金之不止鼓之
不進未見敵而亡不待戰而北何者進而效死無
爵賞之勸退而奔逃無誅戮之及則進有必死而
退有幸生也何苦而求必死乎吳起有云法令不
明賞罰不信雖有百萬何益於用凡兵之情畏我
則不畏敵畏敵則不畏我今南贛之兵皆畏敵而
不畏我欲求其用安可得乎故曰兵力之不足由
於賞罰之不行者此也今朝廷賞罰之典固未
嘗不具但未申明而舉行耳古者賞不踰時罰不
後事過時而賞與無賞同後事而罰與不罰同況
過時而不賞後事而不罰其亦何以齊一人心而
作興士氣是雖使韓白爲將亦不能有所成況如
臣等腐儒小生才識昧劣而素不知兵者亦復何
所冀乎議者以南贛諸處之賊連絡數郡蟠㩀四
省非奏調狼兵入舉夾攻恐不足以掃蕩巢穴是
固一說也然臣以爲狼兵之調非獨所費不貲兼
其所過殘掠不下於盗大兵之興曠日持久聲勢
彰聞比及舉亊諸賊渠魁悉已迯遯所可得者不
過老弱脅從無知之氓於是乎有橫罹之慘於是
乎有妄殺之弊班師未幾而山林之間復已呼嘯
成群此皆往亊之已驗者臣亦近揀南贛之精銳
得二千有餘部勤操演略有可觀誠使得以大軍
誅討之賞罰而行之平時假臣等以便宜行事不
限以時而惟成功是責則比於大軍之舉臣竊以
為可省半費而收倍功臣請以近事證之臣於本
年正月十五日抵贛卷查兵部所咨申明律例今
後地方但有草賊生發事情緊急該管官可即便
依律調撥官軍乘機勦捕應合會捕者亦就調發
策應但係軍情火速差人申奏敢有遲延隱匿廵
撫廵按三司官即便參問依律罷職充軍等項發
落雖不係聚衆草賊但係有名強盗肆行劫掠賊
勢兇惡或白晝攔截或明火持杖不拘人數多少
一面設法緝捕即時差人申報合干上司并具申
本部知會處置如有仍前朦朧隱蔽不即申報以
致聚衆滋蔓貽患地方從重參究决不輕貸等因
題奉欽依備行前来時以前官久缺未及施行
臣即刊印數千百紙通行所屬布告遠近未及一
月而大小衙門以賊情来報者接踵亦遂屢有斬
獲一二人或五六人七八人者何者兵得隨時調
用而官無觀望執肘則自然無可推託逃避思效
其力由此言之律例具存前此惟不申明而舉行
耳今使賞罰之典悉從而申明之其獲效亦未必
不如是之速也伏望皇上念盗賊之日熾哀民
生之日蹙憫地方荼毒之愈甚痛百姓冤憤之莫
伸特敕兵部俯采下議特假臣等令旗令牌
使得便宜行事如是而兵有不精賊有不滅臣等
亦無以逃其死夫任不專權不重賞罰不行以致
於僨軍敗事然後選重臣假以總制之權而往拯
之縦善其後已無救於其所失矣臣才識淺昧且
體弱多病自度不足以辦此行從陛下乞骸骨
苟全餘喘於林下但今方待罪於此心知其弊不
敢不爲陛下盡言陛下從臣之請使後来者
得效其分寸收討賊之功臣亦得以少逭死罪於
萬一緣係申明賞罰以勵人心事理爲此具本請
旨
攻治盗賊二策䟽(十二年五月二十八日)
㩀江西按察司整飾兵備帶管分廵嶺北道副使
楊璋呈奉臣批㩀南安府申大庾縣報正德十二
年四月内被輋賊四百餘人前来打破下南等寨
續被上猶横水等賊七百餘徒截路打寨劫殺居
民又㩀南康縣報輋賊一夥突来龍句保虜劫居
民續被輋賊三百餘徒突来坊民郭加瓊等家擄
捉男婦八十餘口耕牛一百餘頭又有輋賊一陣
虜劫上長龍鄉耕牛三百餘頭男婦子女不知其
數又㩀上猶縣中被横水等村輋賊紏同逃民四
散虜劫人財續據三門總甲蕭俊報輋賊與逃民
約有數百在於地名梁灘虜牽人牛本月十六日
准本縣捕盗主簿利星牒報輋賊劫打頭里茶坑
等處駐劄未散已關統兵官縣丞舒富等前去追
剿賊已退回横水等巢去訖各申本院批兵備道
議處回報案照四月初五日㩀南康府呈同前事
彼時本院見在福建漳州督兵未回未知前賊向
往行查未報續㩀龍南縣禀被廣東浰頭等處強
賊池大鬢等三千餘徒突来攻圍總甲王受寨所
又經會委義官蕭承調兵前去會剿隨㩀本縣呈
前賊退去訖等因又查得先㩀南康縣申呈上猶
賊首謝志珊紏合廣東賊首高快馬統衆二千餘
徒攻圍南康縣治殺損官兵已經議委知府邢珣
等查勘失事緣由呈報外續該兵部題咨廵撫都
御史孫燧會同南贛都御史王守仁將前項賊犯
謝志珊等量調官軍設法剿捕務期盡絶應該會
同兩廣鎮廵官行事照例約會施行題奉欽依
轉行查勘前賊見今有無出沒及曾否集有兵糧
相度機宜即今可否勦捕惟復應會兩廣調集軍
馬待時而動務要查議明白處置停當具由呈報
仍督各該地方牢固把截用心防守以備不虞等
因隨奉本院案驗議照前賊連絡三省盤㩀千里
必湏三省之兵尅期並進庶可成功伹今湖廣已
有偏橋苗賊之征廣東又有府江猺獞之伐雖欲
約會夾攻目今已是春深雨水連綿草木茂盛非
惟緩不及事抑且虚糜糧餉合無一面募兵練武
防守愈嚴積榖貯糧軍需大備告招者撫順其情
暫且招安肆惡者乘其間隙量搗其穴候三省約
會停當然後大舉庶有備無患事出萬全通行呈
詳去後今奉前因隨會同分守左參議黃宏守備
都指揮同知王泰查勘得南安府所屬大庾南康
上猶三縣除賊巢小者未計其大者總計三十餘
處有名大賊首有謝志珊志海志全楊積榮頼文
英藍瑶陳曰能蔡積昌頼文聰劉通劉受蕭居謨
陳尹誠簡永廣蔡積慶蔡西薛文高洪祥徐華張
祥劉清才譚曰真蘇景祥藍淸竒朱積厚黃金瑞
藍天鳳藍文亨鍾鳴鍾法官王行雷明聰唐洪劉
元滿所統賊衆約有八千餘徒且與湖廣之桂陽
桂東魚黃聶水老虎神仙秀才等巢廣東之樂昌
巢穴相聮盤㩀流劫三省為害多年贛州之龍南
因與廣東之龍川浰頭賊巢接境被賊首池大鬢
大安大升紏合龍南賊首黃秀魁賴振祿鍾萬光
王金巢鍾萬貴古興鳳陳倫鍾萬璇杜思碧孫福
榮黃萬珊黃秀珏羅積善王金曾子柰王金柰王
洪羅鳳璇黎用璇黃本瑞鄭文鉞陳秀玹陳珪劉
經藍斌黃積秀等所統賊衆約有五千餘徒不時
越境流劫信豐龍南安遠等縣已經夾攻三次俱
被漏網所㩀前賊占㩀居民田土數千萬頃殺虜
人民尤難數計攻圍城池敵殺官兵焚焼屋廬姦
汙妻女其為荼毒有不忍言神人之所共怒天討
所當必加者也今聞廣湖二省用兵將畢夾攻之
舉亦惟其時但深山茂林東奔西竄兼之本道兵
糧寡弱必湏那借京庫折銀三萬餘兩動調狼兵
數千前来恊力約會三省並進夾攻庶可噍類無
遺等因又㩀廣東樂昌縣知縣李增禀稱本年二
月内有東山賊首高快馬等八百餘徒在地名櫃
頭村行劫又㩀乳源縣禀報賊徒千餘在洲頭街
等處打劫備申照詳及㩀湖廣整飾郴桂等處兵
備副使陳璧呈稱夲年二月内㩀黃砂保走報廣
東強賊三百餘徒突出攻劫又㩀宜章所飛報樂
昌縣山峒苗賊二千餘衆出到九陽等處搜山捉
人未散又報東西二山首賊發票會集四千餘徒
聲言要出桂陽等處攻城又報江西長流等峒輋
賊六百餘徒又一起四百餘徒各出劫掠及㩀桂
東縣申報強賊一起七百餘徒前到本縣殺人祭
旗捉擄男婦未散又㩀桂陽縣報強賊六百餘徒
聲言要来攻寨等因各禀報到道看得前項苗賊
四山會集報到之數將及萬餘我兵寡弱防守尚
且不足敵戰將何以支況郴桂所屬永興等縣原
無城池防守地方重計實難爲處伏望軫念荼毒
請軍追捕等因又㩀郴州桂陽縣申本縣四面俱
係賊巢正德三年以来賊首龔福全等作耗殺死
守備都指揮鄧旻雖蒙征剿惡黨猶存正德七年
兵備衙門計將賊首龔福全招撫給與冠帶設為
猺官賊首高仲仁李賓黎穩梁景聰扶道全劉付
興李玉景陳賓李聰曹永通謝志珊給與衣巾設
為老人未及兩月已出要路劫殺軍民動輒百千
餘徒號稱高快馬遊山虎金錢豹過天星密地蜂
總兵等名目隨處流劫正德十一年七月内龔福
全張打旗號僣稱延溪王李賓黎穩梁景聰僣稱
總兵都督將軍名目各穿大紅虜民撎轎展打凉
傘擺列頭踏響噐其餘&KR0889;賊俱乘馬匹千數餘徒
出劫樂昌及江西南康等縣拒敵官軍後蒙撫諭
將賊首高仲仁李賓給與冠帶重設&KR0889;官未寍半
月仍前出劫本年正月十六日一起八百餘徒出
劫樂昌縣虜捉知縣韓宗尭劫庫劫獄又一起七
百餘徒打刧生員譚明浩家一起六百餘徒從老
虎等峒出劫一起五百餘徒從興寍等縣出劫切
思前賊陽從隂背隨撫隨叛目今猺賊萬餘聚集
山峒聲言要造吕公大車攻打州縣城池官民徬
徨呈乞轉逹請調三省官軍夾剿等情各備申到
臣除備行江西廣東湖廣三省該道守廵兵備守
備等官嚴督各該府州縣所掌印廵捕廵司把隘
隄備等官起集兵快人等加謹防禦相機截捕去
後查得先因地方盗賊日熾民被荼毒竊計兵力
寡弱既不足以防遏賊勢事權輕撓復不足以齊
一人心乞要申明賞罰假臣等令旗令牌使得
便宜行事庶幾舉動如意而事功可成已經具題
間今復㩀各呈申前因臣等參看得前項賊徒惡
貫巳盈神怒人怨譬之疽癰之在人身若不速加
攻治必至潰肺决腸然而攻治之方亦有二說若
陛下假臣等以賞罰重權使得便宜行事期於
成功不限以時則兵衆既練號令既明人知激勵
事無掣肘可以伸縮自由相機而動一寨可攻則
攻一寨一巢可撲則撲一巢量其罪惡之淺深而
爲撫剿度其事勢之緩急以爲後先如此亦可以
省供饋之費無征調之擾日剪月削使之澌盡灰
滅此則如昔人拔齒之喻日漸動搖齒拔而兒不
覺者也然而今此下民之情莫不欲大舉夾攻以
快一朝之忿蓋其怨恨所激不復計慮其他必湏
南調兩廣之狼逹西調湖湘之土兵四路並進一
鼓成擒庶幾數十年之大患可除千萬人之積冤
可雪然此以兵法十圍五攻之例計賊二萬湏兵
十萬日費千金殆於道路不得操事者七十萬家
積粟料財數月而事始集刻期舉謀又數月而兵
始交聲迹彰聞賊強者設險以拒敵黠者挾類而
深逃迨於鋒刃所加不過老弱脅從且狼兵所過
不减於盗轉輸之苦重困於民近年以来江西有
姚源之役瘡痍甫起福建有汀漳之寇軍旅未旋
府江之師方集於兩廣偏橋之討未息於湖湘兼
之杼柚已輕種不入土而營建所輸四征未已誅
求之刻百出方新若復加以大兵民將何以堪命
此則一拔去齒而兒亦隨斃者也夫由前之說則
如臣之昧劣實懼不足以堪事必釋能者任之而
後可若大舉夾攻誠可以分咎而薄責然臣不敢
以身謀而廢國議惟陛下擇其可否斷而行之
緣係地方緊急賊情事理為此具本請旨
類奏擒斬功次䟽(十二年五月二十八日)
㩀江西按察司整飭兵備帶管分廵嶺北道副使
楊璋呈正德十二年二月二十等日㩀贛州府龍
南縣申總甲王受等呈蒙差各役領兵與同已招
大賊首黃秀璣等前往安遠截捕流賊頼振禄等
行至地名湖江背不料黃秀璣反招主令伊弟黃
大滿黃細滿等沿途打搶民財放火燒燬民人劉
必甫等房屋仍與賊首頼振禄等連謀行劫本役
督率兵快人等前到地名黎坑際下與賊對敵當
陣殺獲賊首黃秀璣黃大滿黃細滿黃積瑜首級
四顆奪獲黃黑旗二面殺死賊徒三十餘名本年
四月初九日又有廣東浰頭老賊首池大鬢串同
反招賊首黃秀魁陳秀顕等紏衆四百餘徒打劫
千長何甫等家本役又率兵夫至地名陳坑水與
賊交鋒殺獲首從賊人陳秀顕等一十二顆奪獲
紅旗一面大小黃牛五頭餘賊歸巢去訖及㩀南
安府申㩀大庾縣隘長張德報稱湖廣桂陽縣魚
黃峒輋賊首唐飛劔總兵嚴宗清千總頼必等紏
衆劫虜當起兵夫追至界首南流拗與賊對敵殺
獲唐飛劔嚴宗清首級二顆及南安縣申准縣丞
舒富關輋賊三百餘人出劫當有保長王萬湖等
帶領鄉兵擒捕殺獲賊級一顆生擒賊二名奪回
被虜人口三名口奪獲黃牛二頭各觧報到道審
驗明白等因又㩀廣東按察司分廵嶺南道僉事
黃昭呈韶州府乳源縣知縣沈淵申稱本年二月
十八日有東山猺賊首高快馬等衆突来城外并
附近鄉村打劫欲行攻䧟南城當即起集鄉兵及
打手民壯固守城池及相機與敵射傷賊徒三名
各賊退在圵城外劄營隨調深峒等處土兵恊力
奮勇與賊交鋒射傷賊徒二十餘名射死賊徒一
十六名奪回被虜人口三十二名口又㩀捕盗老
人梁真等殺獲賊級二顆生擒賊徒一名及㩀樂
昌縣知縣李增申強賊六百餘徒出劫當集打手
兵壯前去截捕到地名雲門寺與賊交鋒斬獲賊
級二十四顆生擒賊徒二名奪獲馬七匹又㩀曲
江縣猺總盤宗興等擒獲賊徒一名奪獲馬一匹
各呈觧到道審驗是實等因并㩀潮州府揭陽縣
申流賊劫長樂海豐等縣黃義官等家隨調兵快
行至地名長門徑與賊對敵擒獲賊徒張宏福王
本四等一十六名俘獲賊婦二口及據惠州府申
准捕盗通判徐璣牒稱流賊一夥約有八十餘徒
圍劫新地屯徐百戶等家當督兵快打手追殺至
地名馬[騣-凶+(鬯-匕)]逕擒獲賊徒杜棟等四名殺獲賊級一
顆又督總甲鄭全等在地名葵頭障擒獲賊徒張
仔等一十二名及千長彭伯璿等率兵擒獲賊徒
黃貴等一十五名殺獲賊級一顆俘獲賊婦一口
又有總甲黃廷珠追獲賊徒雷進保等八名俱觧
赴嶺東道審驗等因及㩀湖廣郴桂等處兵備副
使陳璧守備指揮同知李璋各呈廣東苗賊一千
餘徒出劫興寍等處當起郴州殺手令閑住千戸
孔世傑等管領追襲至地名大田橋遇賊當陣擒
斬首從賊人龐廣等三十二名顆奪獲贓仗四十
七件馬騾五匹奪回被虜人口二百五十名口并
㩀老人劉宣等捕獲賊徒雷克恕等六名俘獲婦
女三口申報到道審驗明白各備由呈申開報到
臣先為廵撫地方事節該欽奉敕命爾廵撫江
西南安贛州福建汀州漳州廣東南雄韶州惠州
潮州各府及湖廣郴州地方但有賊盗生發即便
設法剿捕欽此欽遵已經備行各道守廵兵備守
備等官嚴督府衛所州縣掌印捕盗等官集起父
子鄉兵及顧募打手殺手弩手人等各於賊行要
路去處加謹防禦遇有盗賊出沒就便相機截捕
獲功呈報以靖地方今㩀各呈除行各該兵備等
官將斬獲賊級閱驗明白發仰梟首生擒賊犯問
招回報俘獲賊屬并牛馬贓物俱變賣價銀入官
與噐械俱貯庫被虜人口給親完聚獲功人員照
例量行給賞外緣係擒獲功次事理爲此具本題
知
添設清平縣治䟽(十二年五月二十八日)
㩀福建按察司兵備僉事胡璉呈奉本院批據漳
州府呈准知府鍾湘關㩀南靖縣儒學生員張浩
然等連名呈稱南靖縣治僻在一隅相離盧溪平
和長樂等處地里遥遠政教不及小民罔知法度
不時劫掠鄉村肆無忌憚釀成大禍今日動三軍
之衆合二省之威雖曰殲厥渠魁掃除黨類此特
一時之計未為久遠之規乞於河頭中營處所添
設縣治引帶汀潮喉襟淸寍人煙輳集道路適均
政教既敷盗賊自息考之近日龍巖添設漳平而
寇盗以靖上杭添設永定而地方以寍此皆明驗
今若添設縣治可以永保無虞等情又㩀南靖縣
義民鄊老曾敦立林大俊等呈稱河頭地方北與
盧溪流恩山岡接境西南與平和象湖山接境而
平和等鄉又與廣東饒平縣大&KR0987;箭灌等鄉接境
皆係窮險賊巢兩省民居相距所屬縣治各有五
日之程名雖分設都圖實則不聞政教往往相誘
出劫一呼數千所過荼毒有不忍言正德二年雖
蒙統兵剿捕未曾設有縣治不過數月遺黨復興
今蒙調兵勦撫雖少寍息誠恐漏網之徒復踵前
弊呈乞添設縣治以控制賊巢建立學校以移易
風俗庶得久安長治等因蒙漳南道督同本職與
南靖縣知縣施祥帶領耆民曾敦立等并山人洪
欽順等親詣河頭地方踏得大洋陂背山面水地
勢寬平周圍量度可六百餘丈西接廣東饒平北
聮三團盧溪堪以建設縣治合將南靖縣清寍新
安等里漳浦縣二三等都分割管攝隨地糧差及
看得盧溪枋頭坂地勢頗雄宜立廵檢司以為防
禦就將小溪廵檢司移建仍量加編弓兵點選鄉
夫恊同廵邏遇有盗賊隨即撲捕再三審㩀通都
民人合詞執稱南靖地方極臨邊境盗賊易生上
策莫如設縣况今奏凱之後軍餉錢糧尚有餘剩
各人亦願鑿山採石挑土築城砍伐樹木燒造甎
瓦數月之内工可告成為照南靖縣相離盧溪等
處委的窵遠難以隄防管束今欲於河頭添設縣
治枋頭坂移設廵檢司外足以控制饒平隣境内
足以壓服盧溪諸巢又且民皆樂從不煩官府督
責誠亦一勞永逸事頗相應具呈到道呈乞照詳
等因奉批看得開建縣治控制兩省猺寨以奠數
邑民居實亦一勞永逸之圖但未經查勘奏請仍
仰該道會同始議各官再行該府拘集父老子弟
及地方新舊居民審度事體斟酌利害如果遠近
無不稱便軍民又皆樂從事已舉興勢難中輟即
便具由呈来以憑奏請定奪仍一面俯順民情相
度地勢就於建縣地内預行區畫街衢井巷務要
均適端方可以永久無弊聽從願徙新舊人民各
先占地建屋任便居住其縣治學校倉場及一應
該設衙門姑且規留空址待奏准命下之日以
次建立仍一面通行鎮廵等衙門公同會議此係
設縣安民地方重事各官務要計處周悉經畫審
當毋得苟且雷同致貽後悔批呈作急勘報等因
依蒙拘集坊郭父老及河頭新舊居民再三詢訪
各交口稱便有地者願歸官丈量以建城池有山
者願聽上砍伐以助木石有人力者又皆忻然相
聚挑築土基業已垂成惟恐上議中止下情難遂
等情具呈到臣爲照建立縣治固係禦盗安民之
長策但當大兵之後繼以重役竊恐民或不堪臣
時督兵其地親行訪詢父老輒咨道路衆口一詞
莫不舉首願望仰心樂從旦夕皇皇惟恐或阻臣
隨遣人私視其地官府未有教令先已伐木畚上
雜然並作裹糧趨事相望於道究其所以皆緣數
邑之民積苦盗賊設縣控禦之議父老相沿已久
人心冀望甚渴皆以爲必湏如此而後百年之盗
可散數邑之民可安故其樂事勸工不令而速臣
觀河頭形勢實係兩省賊寨咽喉今象湖可塘大
&KR0987;箭灌諸巢雖已破蕩而遺孽殘黨亦寍無有逃
遯山谷者舊因縣治不立征剿之後浸復歸㩀舊
巢亂亂相承皆原於此今誠於其地開設縣治正
所謂撫其背而扼其喉盗將不觧自散行且化為
善良不然不過年餘必將復起其時再聚兩省之
兵又糜數萬之費圖之已無及矣臣竊以為開縣
治於河頭以控制群巢於勢為便雖使民甚不𣣔
猶將強而從之况其祝望欣趨若此亦何憚而不
為至於移廵司於枋頭坂亦於事勢有不容已盖
河頭者諸巢之咽喉枋頭者河頭之唇齒勢必相
湏兼其事體已有成規不過遷移之勞所費無幾
臣等皆巳經畫區處大略已備不過數月可無督
促而成民之所未敢擅為者惟縣治學校湏命
下之日乃舉行耳伏碩陛下俯念一方荼毒之
久深惟百姓永遠之圖下臣等所議於該部採而
行之設縣之後有不如議臣無所逃其責今新撫
之民群聚於河頭者二千有餘皆待此以息其反
側若失今不圖衆心一散不可以復合事機一去
不可以復追後有噬臍之悔徒使臣等得以爲辭
然已無救於事矣緣係添設縣治永保地方事理
為此具本請旨
䟽通塩法䟽(十二年六月十五日)
㩀江西按察司整飾兵備帶管分廵嶺北道副使
楊璋呈奉廵撫江西右副都御史孫燧案驗准兵
部咨行移各該廵撫官員今歲俱免赴京議事各
要在彼修舉職業若有重大軍務應議事件益於
政體便於軍民者明白條陳聽會官計議奏請等
因已經行仰所屬查訪去後隨㩀吉安臨江袁州
等府萬安泰和清江宜春等縣商民彭拱劉常郭
閠彭秀連名狀告正德六年蒙上司明文行令贛
州府起立抽分鹽厰告示商民但有販到閩廣塩
課由南雄府曾經折梅亭納過勸借銀兩止在贛
州府發賣者免其抽稅碩裝至袁臨吉三府賣者
每十引抽一引閩塩自汀州過會昌羊角水廣塩
自黃田江九渡水来者未經折梅亭在贛州府發
賣每十引抽一引碩裝至袁臨吉三府發賣每十
引又抽一引䟽通四年官商兩便正德九年十月
内又蒙贛州府告示該奉勘合開稱廣塩止許南
贛二府發賣其袁臨吉不係舊例行塩地方不許
越境以致數年廣塩禁絶淮塩因怯河道逆流灘
石險阻止於省城三府居民受其高價之苦客商
阻塞買賣之源乞賜俯念吉臨等府與贛州地里
相連自昔至今惟食廣塩一向未經禁革況廣塩
許于南贛二府發賣原亦不係洪武舊制乃是正
統年間爲建言民情事奉總督兩廣衙門奏行新
例如蒙將廣塩查照南贛事例照舊䟽通下流發
賣萬民幸甚等因又㩀贛州府抽分厰委官照磨
汪德進呈近奉勘合禁止廣鹽止許南贛發賣不
許下流但贛州吉安地理相連水路不過一日之
程今年夏驟雨泛漲雖有橋船阻隔水勢洶惡衝
斷橋索以致奸商計乘水勢聚積百船執持兇噐
用強越過後雖拏獲數起問罪不過十之一二又
有投託勢要官豪夾帶下流發賣者又有挑擔䭾
載從興國贛縣南康等處小路越過發賣者其弊
多端不禁則違事例禁止則勢所難行呈乞議處
等因卷查正德六年奉總制江西等處地方軍務
左都御史陳金批㩀江西布政司呈准本司右布
政使任漢咨稱查得江西十三府俱係兩淮行鹽
地方湖西嶺北二道灘石險惡淮鹽因而不到商
人往往越境私販廣鹽射利肥巳先蒙總督衙門
奏准廣鹽許行南贛二府發賣仰令南雄照引追
米納價類觧梧州軍門官商兩便軍餉充足當時
止是奏行南贛不曾開載袁臨吉三府合無遵照
敕諭便宜處置暫許廣鹽得下袁臨吉三府地方
發賣立厰盤掣以助軍餉及㩀江西按察司兵備
副使王秩亦呈前事隨該三司布政等官劉杲等
議得委果於事有益於法無礙呈詳批允前来遵
照立厰照例抽稅外正德九年十月内准戶部咨
該廵撫都御史周南題該本部覆議内開廣東鹽
課仍照正德三年題奉欽依事理有引官鹽許
於南贛二府發賣不許再行抽稅袁臨吉不係舊
例行鹽地方不許到彼如有犯者不分有引無引
俱照律例問罪沒官又經行仰禁革去後今㩀前
因随查得正德六年十一月二十七日設立抽分
厰起至正德九年五月終止共抽過稅銀四萬八
百四十餘兩陸續奉撫鎮衙門明文支發三省夾
攻大帽山等處賞功軍餉并犒勞過狼兵官軍土
兵口糧并取赴饒州征剿姚源軍前應用及起造
抽八厰廳浮橋脩理城池買穀上倉預備賬濟及
遵廵撫軍門批申借支贛州衛官軍月糧等項支
過稅銀三萬八千二百九十餘兩由此觀之則地
方糧餉之用歲費不貲而仰給於商稅獨重前項
商稅所入諸貨雖有而取足於鹽利獨多及查得
近為緊急賊情事該兵部題奉欽依轉行議處
停當具由呈報該本道會同分守守備衙門議得
賊首謝志珊有名大寨三十餘處擁衆數萬盤㩀
三省窮兇極惡神怒人怨已經呈詳轉逹奏聞
動調三省官兵會剿去後及議得本省動調官兵
以三萬為率半年為期糧餉等費約用數萬查得
贛州府庫收貯前項稅銀除支用外止餘二千九
百餘兩又是節催起觧赴部之數續收銀兩止有
一千六百餘兩但恐不日命下尅期進剿軍行
糧食所當預處及查得廣東所奏前項鹽法准行
南贛二府販賣果係一時權宜不係洪武年間舊
例合無查照先年總制都御史陳金便宜事例一
面行令前商許於袁臨吉三府販賣所收銀兩少
為助給一面别行議處以備軍餉庶使有備無患
不致臨期缺乏候事少寍另行具題禁止庶袁臨
吉三府居民無乏鹽之苦南贛二府軍門得軍餉
之利而關津把截去處免阻隔意外之變誠為一
舉而三得矣等因已經備由呈奉廵撫都御史孫
燧批看得所議鹽稅既不重累商人抑且有禆軍
餉輿情允恊事體頗宜但其至贛州府十取其一
吉臨等府十而取二似乎過重仰行再加詳議斟
酌適中回報依奉訪得商民販鹽下至三府發賣
者倍取其利既許越境販賣乃其心悦誠服並無
稅重之辭又經呈詳奉批看得所議鹽稅事情商
賈䟽通軍餉有頼一舉兩得合遵照欽奉敕諭
便宜處置事理仰行各道并該府縣遵奉仍禁革
奸徒不許乘機作弊因而瞞官射利擾害地方具
由繳申今照本院撫臨理合再行呈請照詳等因
㩀呈到臣看得贛南二府閩廣喉襟盗賊淵藪即
今具題夾攻不日且將命下糧餉之費委果缺乏
計無所措必湏仰給他省但聞廣東以府江之師
庫藏漸竭湖廣以偏橋之討稱貸既多亦皆自給
不贍恐無羡餘可推若不請發内帑未免重科貧
民然内帑以營建方新力或不逮貧民則窮困已
極勢難復征及照前項塩稅商人既已心服公私
又皆兩便庶亦所謂不加賦而財足不擾民而事
辦臣除遵照敕諭徑自區畫事理批行該道暫
且照議施行候地方平定之日將抽過稅銀支用
過數目另行具奏抽分事宜照例仍舊停止外緣
係地方事理為此具本題知
王文成公全書卷之四
文錄(一書)
書一(始正德已已至庚辰)
與辰中諸生(已已)
謫居兩年無可與語者歸途乃得諸友何幸何幸
方以為喜又遽爾别去極怏怏也絶學之餘求道
者少一齊衆楚最易摇奪自非豪傑鮮有卓然不
變者諸友宜相砥礪夾持務期有成近世士夫亦
有稍知求道者皆因實德未成而先揭標榜以来
世俗之謗是以往往隳墮無立反爲斯道之梗諸
友宜以是爲鑒刊落聲華務於切已處着實用力
前在寺中所云静坐事非欲坐禪入定蓋因吾軰
平日爲事物紛拏未知爲已欲以此𥙷小學收放
心一段功夫耳明道云纔學便湏知有着力處旣
學便湏知有得力處諸友宜於此處着力方有進
步異時始有得力處也學要鞭辟近裏着已君子
之道闇然而日章爲名與爲利雖清濁不同然其
利心則一謙受益不求異於人而求同於理此數
語宜書之壁間常目在之舉業不患妨功惟患奪
志只如前日所約循循爲之亦自兩無相礙所謂
知得洒掃應對便是精義入神也
答徐成之(辛未)
汝華相見於逆旅聞成之啓居甚悉然無因一面
徒增悒怏吾鄉學者幾人求其篤信好學如吾成
之者誰歟求其喜聞過忠告善道如吾成之者誰
歟過而莫吾告也學而莫吾與也非吾成之之思
而誰思歟嗟吾成之幸自愛重自人之失其所好
仁之難成也久矣向吾成之在鄉黨中刻厲自立
衆皆非笑以爲迂腐成之不爲少變僕時雖稍知
愛敬不從衆非笑然尚未知成之之難得如此也
今知成之之難得則又不獲朝夕相與豈非大可
憾歟修已治人本無二道政事雖劇亦皆學問之
地諒吾成之随在有得然何從一聞至論以洗凢
近之見乎愛莫為助近為成之思進學之功微覺
過苦先儒所謂志道懇切固是誠意然急迫求之
則反爲私已不可不察也日用間何莫非天理流
行但此心常存而不放則義理自熟孟子所謂勿
忘勿助深造自得者矣學問之功何可緩但恐著
意把持振作縱復有得居之恐不能安耳成之之
學想亦正不如此以僕所見微覺其有近似者是
以不敢不盡亦以成之平日之樂聞且欲以是求
教也
答黃宗賢應原忠(辛未)
昨晚言似太多然遇二君亦不得不多耳其間以
造詣未熟言之未瑩則有之然郤自是吾儕一段
的實工夫思之未合請勿輕放過當有豁然處也
聖人之心纖翳自無所容自不消磨刮若常人之
心如斑垢駁雜之鏡湏痛加刮磨一番盡去其駁
蝕然後纖塵即見纔拂便去亦自不消費力到此
已是識得仁體矣若駁雜未去其間固自有一點
明處塵埃之落固亦見得亦纔拂便去至於堆積
於駁蝕之上終弗之能見也此學利困勉之所由
異幸弗以爲煩難而疑之也凢人情好易而惡難
其間亦自有私意氣習纏蔽在識破後自然不見
其難矣古之人至有出萬死而樂為之者亦見得
耳向時未見得向裏面意思此工夫自無可講處
今已見此一層却恐好易惡難便流入禪釋去也
昨論儒釋之異明道所謂敬以直内則有之義以
方外則未畢竟連敬以直内亦不是者已說到八
九分矣
答汪石潭内翰(辛未)
承批教連日瘡甚不能書未暇請益來教云昨日
所論乃是一大疑難又云此事關係頗大不敢不
言僕意亦以爲然是以不能遽已夫喜怒哀樂情
也既曰不可謂未發矣喜怒哀樂之未發則是指
其本體而言性也斯言自子思非程子而始有執
事既不以爲然則當自子思中庸始矣喜怒哀樂
之與思與知覺皆心之所發心統性情性心體也
情心用也程子云心一也有指體而言者寂然不
動是也有指用而言者感而遂通是也斯言既無
以加矣執事姑求之體用之說夫體用一源也知
體之所以爲用則知用之所以爲體者矣雖然體
微而難知也用顯而易見也執事之云不亦宜乎
夫謂自朝至暮未嘗有寂然不動之時者是見其
用而不得其所謂體也君子之於學也因用以求
其體凢程子所謂既思即是已發既有知覺即是
動者皆爲求中於喜怒哀樂未發之時者言也非
謂其無未發者也朱子於未發之說其始亦嘗疑
之今其集中所與南軒論難辯析者盖往復數十
而後決其說則今之中庸註䟽是也其於此亦非
苟矣獨其所謂自戒懼而約之以至於至静之中
自謹獨而精之以至於應物之處者亦若過於剖
析而後之讀者遂以分爲兩節而疑其别有寂然
不動静而存飬之時不知常存戒慎恐懼之心則
其工夫未始有一息之間非必自其不睹不聞而
存飬也吾兄且於動處加工勿使間斷動無不和
即静無不中而所謂寂然不動之體當自知之矣
未至而揣度之終不免於對㙮說相輪耳然朱子
但有知覺者在而未有知覺之說則亦未瑩吾兄
疑之蓋亦有見但其所以疑之者則有因噎廢食
之過不可以不審也君子之論苟有以異於古姑
毋以為决然宜且循其說而䆒之極其說而果有
不逹也然後從而斷之是以其辯之也明而析之
也當盖在我者有以得其情也今學如吾兄聦明
超特如吾兄深潜縝密如吾兄而猶有未悉如此
何邪吾兄之心非若世之立異自高者要在求其
是而已故敢言之無諱有所未盡不惜教論不有
益於兄必有益於我也
寄諸用明(辛未)
得書足知邇来學力之長甚喜君子惟患學業之
不修科第遅速所不論也况吾平日所望於賢弟
固有大於此者不識亦嘗有意於此否耶便中時
報知之階陽諸姪聞去歲皆出投試非不喜其年
少有志然私心切不以爲然不幸遂至於得志豈
不誤却此生耶凢後生美質湏令晦飬厚積天道
不翕聚則不能發散况人乎花之千葉者無實為
其華美太發露耳諸賢姪不以吾言為迂便當有
進步處矣書来勸吾仕吾亦非㓗身者所以汲汲
於是非獨以時當歛晦亦以吾學未成歲月不待
再過數年精神益弊雖欲勉進而有所不能則將
終於無成皆吾所以勢有不容已也但老祖而下
意皆不悅今亦豈能决然行之徒付之浩嘆而已
答王虎谷(辛未)
承示别後看得一性字親切孟子云盡其心者知
其性也知其性則知天矣此吾道之幸也喜慰何
可言弘毅之說極是但云既不可以棄去又不可
以減輕既不可以住歇又不可以不至則是猶有
不得已之意也不得已之意與自有不能已者尚
隔一層程子云知之而至則循理為樂不循理為
不樂自有不能已者循理為樂者也非真能知性
者未易及此知性則知仁矣仁人心也心體本自
弘毅不弘者蔽之也不毅者累之也故燭理明則
私欲自不能蔽累私欲不能蔽累則自無不弘毅
矣弘非有所擴而大之也毅非有所作而強之也
盖本分之内不加毫末焉曾子弘毅之說為學者
言故曰不可以不弘毅此曾子窮理之本真見仁
體而後有是言學者徒知不可不弘毅不知窮理
而惟擴而大之以爲弘作而強之以爲毅是亦出
於一時意氣之私其去仁道尚遠也此寔公私義
利之辯因執事之誨而并以請正
與黃宗賢(辛未)
所喻皆近思切問足知爲功之密也甚慰夫加諸
我者我所不欲也無加諸人我所欲也出乎其心
之所欲皆自然而然非有所強勿施於人則勉而
後能此仁恕之别也然恕求仁之方正吾儕之所
有事也子路之勇而夫子未許其仁者好勇而無
所取裁所勇未必皆出天理之公也事君而不避
其難仁者不過如是然而不知食輙之禄為非義
則勇非其所宜勇不得為仁矣然勇為仁之資正
吾儕之所尚欠也鄙見如此明者以為何如未盡
望便示
二(壬申)
使至知近來有如許忙想亦因是大有淂力處也
僕到家即欲與曰仁成鴈蕩之約宗族親友相牽
絆時刻弗能自由五月終决意往值烈暑阻者益
衆且堅復不果時與曰仁稍尋傍近諸小山其東
南林壑最勝絶處與數友相期候宗賢一至即往
又月餘曰仁憑限過甚乃翁督促勢不可復待乃
從上虞入四明觀白水尋龍溪之源登杖錫至於
雪竇上千丈巖以望天姥華頂若可睹焉欲遂從
奉化取道至赤城適彼中多旱山田盡龜裂道傍
人家徬徨望雨意慘然不樂遂自寕波買舟還餘
姚往返亦半月餘相從諸友亦微有所淂然無大
發明其最所歉然宗賢不同兹行耳歸又半月曰
仁行去使來時已十餘日思往時在京每恨不淂
還故山往返當益易乃今益難自後精神意氣當
日不逮前不知回視今日又何如也念之可嘆可
懼留居之說竟成虛約親友以曰仁既往催促日
至滁陽之行難更遅遅亦不能出是月聞彼中山
水頗佳勝事亦閒散宗賢有惜隂之念明春之期
亦既後矣此間同往者後軰中亦三四人習氣已
深雖有美質亦消化漸盡此事正如淘沙會有見
金時但目下未可必得耳
三(癸酉)
滁陽之行相從者亦二三子兼復山水清遠勝事
閑曠誠有足樂者故人不忘久要果能乘興一來
耶得應元忠書誠如其言亦大可喜牽制文義自
宋儒巳然不獨今時學者遂求脫然洗滌恐亦甚
難但得漸能疑辯當亦終有覺悟矣自歸越後時
時默念年來交遊益覺人才難得如元忠者豈易
得哉京師諸友邇來略無消息每因已私難克輙
為諸友憂慮一番誠得相聚一堂早晚當有多少
砥礪切磋之益然此在各人非可願望得
四(癸酉)
春初姜翁自天台來得書聞山間况味懸企之極
且承結亭相待既感深誼復媿其未有以副也甘
泉丁乃堂夫人憂近有書來索銘不久且還增城
道途邈絶草亭席虛相聚尚未有日僕雖相去伊
邇而家累所牽遅遅未决所舉遂成北山之移文
矣應原忠久不得音問想數會聚聞亦北上果然
否此間往來極多友道則實寥落敦夫雖住近不
甚講學純甫近改北騐封且行曰仁又公差未還
宗賢之思靡日不切又得草堂報益使人神魂飛
越若不能一日留此也如何如何去冬解冊吏到
承欲與原忠來訪此誠千里命駕矣喜慰之極日
切瞻望然又自度鄙劣不足以承此曰仁入夏當
道越中來此其時得與共載何樂如之
五(癸酉)
書來及純甫事&KR0548;&KR0548;不一而足足知朋友忠愛之
至世衰俗降友朋中雖平日最所愛敬者亦多改
頭換面持兩端之說以希俗取容意思殊為衰颯
可憫若吾兄真可謂信道之篤而執德之弘矣何
幸何幸僕在留都與純甫住密邇或一月一見或
間月不一見輙有所規切皆發扵誠愛懇惻中心
未嘗懷纖毫較計純甫或有所疎外此心直可質
諸鬼神其後純甫轉官北上始覺其有恝然者尋
亦痛自悔責以為吾人相與豈宜有如此芥蔕却
是堕入世間較計坑䧟中亦成何等胸次當下冰
消霧釋矣其後人言屢屢而至至有為我憤辭厲
色者僕皆惟以前意處之實是未忍一日而忘純
甫盖平日相愛之極情之所鍾自如此也旬月間
復有相知自北京來備傳純甫所論僕竊疑有浮
薄之徒幸吾黨間隙鼓弄交構增飾其間未必盡
出於純甫之口僕非矯為此說實是故人情厚不
忍以此相疑耳僕平日之厚純甫本非私厚縦純
甫今日薄我當亦非私薄然則僕未嘗厚純甫純
甫未嘗薄僕也亦何所容心於其間哉往往見世
俗朋友易生嫌隙以為彼盖苟合扵外而非有性
分之契是以如此私竊嘆間自謂吾黨數人縦使
散處敵國仇家當亦斷不至是不謂今日亦有此
等議論此亦惟宜自反自責而已孟子云愛人不
親反其仁行有不得者皆反求諸巳自非履涉親
切應未識斯言味永而意懇也僕近時與朋友論
學惟說立誠二字殺人湏就咽喉上著刀吾人為
學當從心髄入微處用力自然篤實光輝雖私欲
之萌真是洪爐點雪天下之大本立矣若就標末
粧綴比擬凢平日所謂學問思辯者適足以為長
傲遂非之資自以為進於高明光大而不知䧟於
狼戾險嫉亦誠可哀也巳以近事觀之益見得吾
儕往時所論自是向裏此蓋聖學的傳惜乎淪落
堙埋已久往時見得猶自恍惚僕近来無所進只
扵此處看較分曉直是痛快無復可疑但與吾兄
别久無告語處耳原忠數聚論否近嘗得渠一書
所見迥然與舊不同殊慰殊慰今亦寄一簡不能
詳細見時望并出此歸計尚未遂旬月後且圖再
舉會期未定臨楮耿耿
六(丙子)
宅老數承遠来重以嘉貺相念之厚媿何以堪令
兄又辱書惠禮恭而意篤意家庭旦夕之論必扵
此學有相發明者是以波及扵僕喜幸之餘媿何
以堪别後工夫無因一扣如書中所云大略知之
用力習熟然後居山之說昔人嘗有此然亦須得
其源吾軰通患正如池面浮萍隨開隨蔽未論江
海但在活水浮萍即不能蔽何者活水有源池水
無源有源者由已無源者從物故凢不息者有源
作輟者皆無源故耳
七(戊寅)
得書見相念之厚所引一詩尤懇惻至情讀之既
感且媿幾欲涕下人生動多牽滯反不若他流外
道之脫然也奈何奈何近收甘泉書頗同此憾士
風日偷素所目為善類者亦皆雷同附和以學為
諱吾人尚栖栖未即逃避真處堂之燕雀耳原忠
聞且北上恐亦非其本心仕途如爛泥坑勿入其
中鮮易復出吾人便是失脚樣子不可不鑒也承
欲枉顧幸甚幸甚好事多阻恐亦未易如願努力
圖之籠中病翼或能附冥鴻之末而歸未可知也
與王純甫(壬申)
别後有人自武城来云純甫始到家尊翁頗不喜
歸計尚多牴牾始聞而惋然已而復大喜久之又
有人自南都来者云純甫已蒞任上下多不相能
始聞而惋然已而復大喜吾之惋然者世俗之私
情所爲大喜者純甫當自知之吾安能小不忍扵
純甫不使動心忍性以大其所就乎譬之金之在
冶經烈熖受鉗錘當此之時為金者甚苦然自他
人視之方喜金之益精煉而惟恐火力錘煅之不
至既其出冶金亦自喜其挫折煅煉之有成矣某
平日亦每有傲視行軰輕忽世故之心後雖稍知
懲創亦惟支持抵塞扵外而已及謫貴州三年百
難備嘗然後能有所見始信孟氏生扵憂患之言
非欺我也嘗以為君子素其位而行不碩乎其外
素富貴行乎富貴素貧賤行乎貧賤素患難行乎
患難故無入而不自得後之君子亦當素其位而
學不願乎其外素富貴學處乎富貴素貧賤患難
學處乎貧賤患難則亦可以無入而不自得向嘗
為純甫言之純甫深以為然不審迩来用力郤如
何耳近日相與講學者宗賢之外亦復數人每相
聚輒嘆純甫之高明今復遭時磨勵若此其進益
不可量純甫勉之汪景顔近亦出宰大名臨行請
益某告以變化氣質居常無所見惟當利害經變
故遭屈辱平時憤怒者到此能不憤怒憂惶失措
者到此能不憂惶失措始是能有得力處亦便是
用力處天下事雖萬變吾所以應之不出乎喜怒
哀樂四者此為學之要而為政亦在其中矣景顔
聞之躍然如有所得也甘泉近有書來巳卜居蕭
山之湘湖去陽明洞方數十里耳書屋亦將落成
聞之喜極誠得良友相聚會共進此道人間更復
有何樂區區在外之榮辱得喪又足掛之齒牙間
哉
二(癸酉)
純甫所問辭則謙下而語意之間實自以為是矣
夫既自以為是則非求益之心矣吾初不𣣔荅恐
荅之亦無所入也故前書因發其端以俟明春渡
江而悉既而思之人生聚散無常純甫之自是盖
其心尚有所惑而然亦非自知其非而又故為自
是以要我者吾何可以遂已故復備舉其說以告
純甫來書云學以明善誠身固也但不知何者謂
之善原從何處得來今在何處其明之之功當何
如入頭當何如與誠身有先後次第否誠是誠箇
甚的此等處細微曲折儘欲扣求啓發而因獻所
疑以自附扵助我者反覆此語則純甫近來得力
處在此其受病處亦在此矣純甫平日徒知存心
之說而未嘗實加克治之功故未能動静合一而
遇事輙有紛優之患今乃能推䆒若此必以漸悟
往日之堕空虛矣故曰純甫近來用功得力處在
此然已失之支離外馳而不覺矣夫心主扵身性
具於心善原於性孟子之言性善是也善即吾之
性無形體可指無方所可定夫豈自為一物可從
何處得來者乎故曰受病處亦在此純甫之意盖
未察夫聖門之實學而尚狃於後世之訓詁以為
事事物物各有至善必湏從事事物物求箇至善
而後謂之明善故有原從何處得來今在何處之
語純甫之心殆亦疑我之或堕於空虛也故假是
說以發我之蔽吾亦非不知感純甫此意其實不
然也夫在物為理處物為義在性為善因所指而
異其名實皆吾之心也心外無物心外無事心外
無理心外無義心外無善吾心之處事物純乎理
而無人偽之雜謂之善非在事物有定所之可求
也處物為義是吾心之得其宜也義非在外可襲
而取也格者格此也致者致此也必曰事事物物
上求箇至善是離而二之也伊川所云纔用彼即
曉此是猶謂之二性無彼此理無彼此善無彼此
也純甫所謂明之之功當何如入頭處當何如與
誠身有先後次第否誠是誠箇甚的且純甫之意
必以明善自有明善之功誠身又有誠身之功也
若區區之意則以明善為誠身之功也夫誠者無
妄之謂誠身之誠則欲其無妄之謂誠之之功則
明善是也故慱學者學此也審問者問此也慎思
者思此也明辯者辯此也篤行者行此也皆所以
明善而為誠之之功也故誠身有道明善者誠身
之道也不明乎善不誠乎身矣非明善之外别有
所謂誠身之功也誠身之始身猶未誠也故謂之
明善明善之極則身誠矣若謂自有明善之功又
有誠身之功是離而二之也難乎免於毫釐千里
之謬矣其間𣣔為純甫言者尚多純筆未能詳悉
尚有未合不妨往復
三(甲戌)
得曰仁書知純甫近来用工甚力可喜可喜學以
明善誠身只兀兀守此昏昧雜優之心却是坐禪
入定非所謂必有事焉者矣聖門寧有是哉但其
毫釐之差千里之謬非實地用功則亦未易辯别
後世之學瑣屑支離正所謂採摘汲引其間亦寧
無小𥙷然終非積本求原之學句句是字字合然
而終不可入堯舜之道也
四(甲戌)
屢得汪叔憲書又兩得純甫書備悉相念之厚感
媿多矣近丈見與曰仁書貶損益至三復赧然夫
趍向同而論學或異不害其為同也論學同而趍
向或異不害其為異也不能積誠反躬而徒騰口
說此僕往年之罪純甫何尤乎因便布此區區臨
楮傾念無已
寄希淵(壬申)
所遇如此希淵歸計良是但稍傷急迫若再遅二
三月托&KR0858;而行彼此形迹冺然既不激怒於人亦
不失已之介矣聖賢處末世待人應物有時而委
曲其道未嘗不直也若已為君子而使人為小人
亦非仁人忠恕惻怛之心希淵必以區區此說為
太周旋然道理實如此也區區叨厚禄有地方之
責𣣔脱身潜逃固難若希淵所處自宜進退綽然
今亦牽制若此乃如古人掛冠觧綬其時亦不易
值也
二(壬申)
向得林蘇州書知希顔在蘇州其時守忠在山隂
矣近張山隂來知希顔已還山隂矣而守忠又有
金華之出往歲希顔居鄉而守忠客祁今兹復爾
二友之每每相違豈亦有數存焉邪為仁由已固
非他人所能與而相觀砥礪之益則友誠不可一
日無者外是子雍明德軰相去數十里决不能朝
夕継見希顔無亦有獨立無與之嘆歟曩評半圭
誠然誠然方今山林枯槁之士要亦未可多得去
之奔走聲利之場者則遠矣人品不齊聖賢亦因
材成就孔門之教言人人殊後世儒者始有歸一
之論然而成德逹材者鮮又何居乎希顔試於此
思之定以爲何如也
三(癸酉)
希顔煢然在疚道遠無因一慰聞友朋中多言希
顔孝心純篤哀傷過節其素知希顔者宜爲終身
之慕毋從毀傷爲也守忠来承手札喻及出處此
見希顔愛我之深他人無此也然此義亦惟希顔
有之他人無此也牽扵世故未能即日引决爲愧
爲怍然亦終須如希顔所示耳患難憂苦莫非實
學今雖倚廬意思亦須有進向見季明德書觀其
意向甚正但未及與之細講耳學問之道無他求
其放心而已蓋一言而足至其功夫節目則愈講
而愈無窮者孔子猶曰學之不講是吾憂也今世
無志扵學者無足言幸有一二篤志之士又爲無
師友之講明認氣作理冥悍自信終身勤苦而卒
無所得斯誠可哀矣讀禮之餘與明德相論否幸
以其所造者示知某無大知識亦非好爲人言者
顧今之時人心䧟溺已久得一善人惟恐其無成
期與諸君共明此學固不以自任為嫌而避之譬
之婚姻聊為諸君之媒妁而已鄉里後進中有可
言者即與接引此本分内事勿謂不暇也樓居已
完否糊口之出非得已然其間亦有說聞朋友中
多欲希顔高尚不出就中亦湏權其輕重使親老
饘粥稍可繼則不必言高尚自不宜出不然却恐
正其私心不可不察也
四(已卯)
正月初二得家信祖母於去冬十月皆棄痛割之
極縻扵職守無由歸遁今復懇䟽若終不可得將
遂為徑往之圖矣近得鄭子冲書聞與當事者頗
相牴牾希淵德性謙厚和平其於世間榮辱炎凉
之故視之何異飄風浮靄豈得尚有芥蔕於其中
耶即而詢之果然出於意料之外非賢者之所自
取也雖然有人於此其待我以横逆則君子必自
反曰我必無禮自反而有禮又自反曰我必不忠
希淵克已之功日精日切其肯遂自以為忠乎往
年區區謫官貴州横逆之加無月無有迄今思之
最是動心忍性砥礪切磋之地當時亦止搪塞排
遣竟成空過甚可惜也聞教下士甚有興起者莆
故文獻之區其士人素多根噐今得希淵為之師
真如時雨化之而已吾道幸甚近有責委不得巳
不久且入閩苟求了事或能乘便至莆一間語不
盡不盡
與戴子良(癸酉)
汝成相見於滁知吾兄之質温然純粹者也今兹
乃得其為志盖將從事於聖人之學不安於善人
而巳也何幸何幸有志者事竟成吾兄勉之學之
不明已非一日皆由有志者少好德民之秉彛可
謂盡無其人乎然不能勝其私𣣔竟淪䧟於習俗
則亦無志而已故朋友之間有志者甚可喜然志
之難立而易墜也則亦深可懼也吾兄以為何如
宗賢已南還相見且未有日京師友朋如貴同年
陳佑卿顧惟賢其他如汪汝成梁仲用王舜卿蘇
天秀皆嘗相見從事於此者其餘尚三四人吾見
與諸友當自識之自古有志之士未有不求助扵
師友匆匆别来所欲爲吾兄言者百未及一沿途
歆嘆雅意誠切怏怏相會未卜惟勇往直前以遂
成此志是望
與胡伯忠(癸酉)
某往在京雖極歆慕彼此以事未及從容一叙别
去以爲憾期異時相遇决當盡意劇談一番耳昨
未出京師即已預期彭城之會謂所未决扵心在
玆行矣及相見又復匆匆而别别又復以爲恨不
知執事之心亦何如也君子與小人居决無苟同
之理不幸勢窮理極而爲彼所中傷則安之而已
處之未盡扵道或過扵疾惡或傷扵憤激無益扵
事而致彼之怨恨讐毒則皆君子之過也昔人有
言事之無害扵義者從俗可也君子豈輕扵從俗
獨不以異俗為心耳與惡人居如以朝衣朝冠坐
扵塗炭者伯夷之清也雖袒禓祼裎扵我側彼焉
能凂我哉柳下惠之和也君子以變化氣質為學
則惠之和似亦執事之所宜從者不以三公易其
介彼固未嘗無伯夷之清也德輶如毛民鮮克舉
之我儀圖之惟仲山甫舉之愛莫助之僕扵執事
之謂矣正人難得正學難明流俗難變直道難容
臨筆惘然如有所失言不盡意惟心亮
與黃誠甫(癸酉)
立志之說已近煩瀆然為知巳言竟亦不能舍是
也志扵道德者功名不足以累其心志扵功名者
富貴不足以累其心但近世所謂道德功名而已
所謂功名富貴而已仁人者正其誼不謀其利明
其道不計其功一有謀計之心則雖正誼明道亦
功利耳諸友既索居曰仁又將遠别會中須時相
警發庶不就弛靡誠甫之足自當一日千里任重
道遠吾非誠甫誰望邪臨別數語彼此闇然終能
不忘乃為深愛
二(丁丑)
區區正月十八日始抵贑即兵事紛紛二月往征
漳寇四月班師中間曾無一日之暇故音問缺然
然雖擾優中意念所在未嘗不在諸友也飬病之
舉恐巳暫停此亦順親之心未為不是不得以此
日縈扵懷無益扵事徒使為善之念不專何處非
道何處非學豈必山林中耶希顔尚謙清伯登第
聞之喜而不寐近嘗寄書云非為今日諸君喜為
陽明山中異日得良伴喜也吾扵誠甫之未歸亦
然
答天宇書(甲戌)
書来見平日為學用功之㮣深用喜慰今之時能
稍有志聖賢之學已不可多見况又果能實用其
力者是豈易得哉辱推擬過當誠有所不敢居然
求善自輔則鄙心實亦未嘗不切切也今乃又得
吾天宇其為喜幸可勝言哉厚意之及良不敢虚
然又自嘆愛莫為助聊就来諭商確一二天宇自
謂有志而不能篤不知所謂志者果何如其不能
篤者又誰也謂聖賢之學能静可以制動不知若
何而能静静與動有二心乎謂臨政行事之際把
捉摸擬強之使歸扵道固亦䘚有所未能然造次
顛沛必扵是者不知如何其為功謂𨳩卷有得接
賢人君子便自觸發不知所觸發者何物又賴二
事而後觸發則二事之外所作何務當是之時所
謂志者果何在也凢此數語非天宇實用其力不
能有然亦足以見講學之未明故尚有此耳或思
之有得不厭寄示
二(甲戌)
承書惠感感中間問學之意懇切有加扵舊足知
進扵斯道也喜幸何如但其間猶有未盡區區之
意者既承不鄙何敢不竭然望詳察庶扵斯道有
所發明耳
来書云誠身以格物乍讀不能無疑既而細詢
之希顔始悉其說
區區未嘗有誠身格物之說豈出扵希顔邪鄙意
但謂君子之學以誠意為主格物致知者誠意之
功也猶饑者以求飽為事飲食者求飽之事也希
顔頗悉鄙意不應有此或恐一時言之未瑩耳幸
更細講之
又云大學一書古人為學次第朱先生謂窮理
之極而後意誠其與所謂居敬窮理非存心無
以致知者固相為矛盾矣盖居敬存心之說𥙷
扵傳文而聖經所指直謂其窮理而後心正初
學之士執經而不考傳其流之弊安得不至扵
支離邪
大學次第但言物格而后知至知至而后意誠若
窮理之極而後意誠此則朱先生之說如此其間
亦自無大相矛盾但扵大學本旨却恐未盡合耳
非存心無以致知此語不獨扵大學未盡就扵中
庸尊德性而道問學之旨亦或有未盡然此等處
言之甚長非面悉不可後之學者附會扵𥙷傳而
不深考扵經旨牽制扵文義而不體認扵身心是
以往往失之支離而䘚無所得恐非執經而不考
傳之過也
又云不由窮理而遽加誠身之功怨誠非所誠
適足以為偽而已矣
此言甚善但不知誠身之功又何如作用耳幸體
認之
又言譬之行道者如大都為所歸宿之地猶所
謂至善也行道者不辭險阻艱難决意向前猶
存心也如使斯人不識大都所在而泛焉𣣔往
其不南走越而北走吳幾希矣
此譬大略皆是但以不辭險阻艱難决意向前别
為存心未免牽合之苦而不得其要耳夫不辭險
阻艱難决意向前此正是誠意之意審如是則其
所以問道途具資斧戒舟車皆有不容已者不然
又安在其為决意向前而亦安所前乎夫不識大
都所在而泛焉𣣔往則亦欲往而已未嘗真往也
惟其𣣔往而未嘗真往是以道途之不問資斧之
不具舟車之不戒若决意向前則真往矣真往者
能如是乎此最工夫切要者以天宇之高明篤實
而反求之自當不言而喻矣
又云格物之說昔人以扞去外物為言矣扞去
外物則此心存矣心存則所以致知者皆是為
已
如此說却是扞去外物為一事致知又為一事扞
去外物之說亦未為甚害然止捍禦扵其外則亦
未有拔去病根之意非所謂克巳求仁之功矣區
區格物之說亦不如此大學之所謂誠意即中庸
之所謂誠身也大學之所謂格物致知即中庸之
所謂明善也博學審問慎思明辯篤行皆所謂明
善而為誠身之功也非明善之外别有所謂誠身
之功也格物致知之外又豈别有所謂誠意之功
乎書之所謂精一語之所謂博文約禮中庸之所
謂尊德性而道問學皆若此而已是乃學問用功
之要所謂毫釐之差千里之謬者也心之精微口
莫能述亦豈筆端所能盡已喜榮擢圵上有期矣
倘能迂道江濱謀一夕之話庶幾能有所發明冗
遽中不悉
寄李道夫(乙亥)
此學不講久矣鄙人之見自謂扵此頗有發明而
聞者往往詆以爲異獨執事傾心相信確然不疑
其爲喜慰何啻空谷之足音别後時聞士夫傳說
近又徐曰仁自西江還益得備聞執事任道之勇
執德之堅令人起躍奮迅士不可以不弘毅任重
而道遠誠得弘毅如執事者二三人自足以爲天
下倡彼依阿僂儞之徒雖多亦奚以爲哉幸甚幸
甚比聞列郡之始即𣣔以此學爲教仁者之心自
然若此僕誠甚爲執事喜然又甚爲執事憂也學
絶道喪俗之䧟溺如人在大海波濤中且須援之
登岸然後可授之衣而與之食若以衣食投之波
濤中是適重其溺彼將不以爲德而反以爲尤矣
故凢居今之時且須隨機導引因事啟沃寬心平
氣以薰陶之俟其感發興起而後𨳩之以其說是
故為力易而收效溥不然將有扞格不勝之患而
且為君子愛人之累不知尊意以為何如耶病䟽
已再上尚未得報果遂此圖舟過嘉禾面話有日
與陸元静(丙子)
書来知貴恙已平復甚喜書中勤勤問學惟恐失
墜足知進脩之志不怠又甚喜異時發揮斯道使
来者有所興起非吾子誰望乎所問大學中庸註
向嘗略具草稿自以所養未純未免務外𣣔速之
病尋已焚毀近雖覺稍進意亦未敢便以為至姑
俟異日山中與諸賢商量共成之故皆未有書其
意旨大略則固平日已為清伯言之矣因是益加
體認研究當自有見汲汲求此恐猶未免舊日之
病也博學之說向巳詳論今猶牽制若此何邪此
亦恐是志不堅定為世習所撓之故使在我果無
功利之心雖錢穀兵甲搬柴運水何往而非實學
何事而非天理况子史詩文之類乎使在我尚存
功利之心則雖日談道德仁義亦只是功利之事
况子史詩文之類乎一切屏絶之說是猶泥扵舊
習平日用功未有得力處故云爾請一洗俗見還
復初志更思平日飲食飬身之喻種樹栽培灌溉
之喻自當釋然融解矣物有本末事有終始知所
先後則近道矣吾子之言是猶未是終始本末之
一致也是不循本末終始天然之序而𣣔以私意
速成之也
二(戊寅)
尚謙至聞元静志堅信篤喜慰莫踰人在仕途如
馬行淖田中縦復馳逸足起足䧟其在駑下坐見
淪沒耳乃今得還故鄉此亦譬之小歇田塍若自
此急尋平路可以直去康莊馳騁萬里不知到家
工夫却如何也自曰仁沒後吾道益孤致望元静
者亦不淺子夏聖門高弟曾子數其失則曰吾過
矣吾離群而索居亦已久矣夫離群索居之在昔
賢已不能無過况吾儕乎以元静之英敏自應未
即摧墮山間切磋砥礪還復幾人深造自得便間
亦可寫寄否尚謙至此日有所進自去年十二月
到今已八踰月尚未肯歸視其室非其志有所專
宜不能聲音笑貌及此也區區兩䟽辭乞尚未得
報决意兩不允則三三不允則五則六必得而後
已若再一舉輒須三月二舉則又六七月矣計吾
舟東抵吳越元静之旆當已北指幽冀會晤未期
如之何則可
與希顔台仲明德尚謙原静(丁丑)
聞諸友皆登第喜不自勝非為諸友今日喜為野
夫異日山中得良伴喜也入仕之始意况未免搖
動如絮在風中若非粘泥貼網恐自張主未得不
知諸友却何如想平時工夫亦須有得力處耳野
夫失脚落渡船未知何時得到彼岸且南贛事極
多掣肘緣地連四省各有撫鎮乃今亦不過因仍
度日自古未有事權不一而能有成者告病之興
雖動恐成虚文未敢輕舉𣣔俟地方稍靖今又得
諸友在吾終有望矣曰仁春来頗病聞之極憂念
昨書来𣣔與二三友去田霅上因寄一詩今錄去
聊同此懷也
與楊仕德薛尚誠(丁丑)
即日巳抵龍南明日入巢四路兵皆已如期並進
賊有必破之勢某向在横水嘗寄書仕德云破山
中賊易破心中賊難區區翦除鼠竊何足為異若
諸賢掃蕩心腹之寇以收廓清平定之功此誠大
丈夫不世之偉績數日来諒已得必勝之策捷奏
有期矣何喜如之日孚美質誠可與共學此時計
巳發舟倘未行出此同致意𪠘中事以累尚謙想
不厭煩瑣小兒正憲猶望時賜督責
寄聞人邦英邦正(戊寅)
昆季敏而好學吾家兩弟得以朝夕親資磨勵聞
之甚喜得書備見向往之誠尤極浣慰家貧親老
豈可不求祿仕求禄仕而不工舉業却是不盡人
事而徒責天命無是理矣但能立志堅定随事盡
道不以得失動念則雖勉習舉業亦自無妨聖賢
之學若是原無求為聖賢之志雖不業舉日談道
德亦只成就得務外好高之病而已此昔人所以
有不患妨功惟患奪志之說也夫謂之奪志則已
有志可奪若尚未有可奪之志却又不可以不深
思疑省而早圖之每念賢弟資質之美未嘗不切
拳拳夫美質難得而易壊至道難聞而易失盛年
難遇而易過習俗難革而易流昆玉勉之
二(戊寅)
得書見昆季用志之不凢此固區區所深望者何
幸何幸世俗之見豈足與論君子惟求其是而已
仕非爲貧也而有時乎爲貧古之人皆用之吾何
爲獨不然然謂舉業與聖人之學相戾者非也程
子云心苟不忘則雖應接俗事莫非實學無非道
也而况扵舉業乎謂舉業與聖人之學不相戾者
亦非也程子云心苟忘之則雖終身由之只是俗
事而况扵舉業乎忘與不忘之間不能以髮要在
深思默識所指謂不忘者果何事耶知此則知學
矣賢弟精之熟之不使有毫釐之差千里之謬可
也
三(庚辰)
書来意思甚懇切足慰遠懷持此不懈即吾立志
之說矣源泉混混不舍晝夜盈科而後進放乎四
海有本者如是立志者其本也有有志而無成者
矣未有無志而能有成者也賢弟勉之色養之暇
怡怡切切可想而知交脩罔怠庶吾望之不孤矣
地方稍平退休有日預想山間講習之樂不覺先
已欣然
與薛尚謙(戊寅)
沿途意思如何得無亦有走作否數年切磋只得
立志辯義利若扵此未有得力處却是平日所講
盡成虚語平日所見皆非實得不可以不猛省也
經一蹶者長一智今日之失未必不爲後日之得
但已落第二義須從第一義上着力一真一切真
若這些子既是更無討不是處矣此間朋友聚集
漸衆比舊頗覺興起尚謙既去仕德又往歐陽崇
一病歸獨惟乾留此精神亦不足諸友中未有倚
靠得者苦扵接濟乏人耳乞休本至今未回未免
坐待尚謙更静養幾月若進步欠力更来火坑中
乘凉如何
二
得書知日孚停舟鬱孤遅遅未發此誠出扵意望
之外日孚好學如此豪傑之士必有聞風而起者
矣何喜如之何喜如之昨見太和報效人知歐王
二生者至不識曾與一言否歐生有一書可謂有
志中間述子晦語頗失真恐亦子晦一時言之未
瑩爾大抵工夫須實落做去始能有見料想臆度
未有不自誤誤人者矣此間賊巢乃與廣東山後
諸賊相連餘黨往往有從遁者若非斬絶根株意
恐日後必相聮而起重為兩省之患故須更遅遅
旬日與之剪除兵難遙度不可預料大抵如此小
兒勞諸公勤勤開誨多感多感昔人謂教小兒有
四益驗之果何如耶正之聞已到何因復歸區區
久頓扵外徒勞諸友往返念之極切懸懸今後但
有至者須諸君為我盡意吐露縦彼不久留亦無
負其来可也
三
日来因兵事紛優賤軀怯弱以此益見得工夫有
得力處只是從前大段未曾實落用力虚度虚說
過了自今當與諸君努力鞭策誓死進步庶亦收
之桑榆耳日孚停舘鬱孤恐風氣太高數日之留
則可倘更稍久終恐早晚寒煖欠適區區初擬日
下即回因從前征勦徹兵太速致遺今日之患故
且示以久屯之形正恐後之罪今亦猶今之罪昔
耳但從征官屬已萌歸心更相倡和巳有不必久
屯之說天下事不能盡如人意大抵皆坐此軰可
歎可歎聞仕德失調意思何如大抵心病愈則身
病亦自易去縦血氣衰弱未便即除亦自不能為
心患也小兒勞𨳩教駑駘之質無復望其千里但
得帖然扵皂櫪之間斯已矣門戸勤早晚得無亦
厭瑣屑否不一
寄諸弟(戊寅)
屢得弟軰書皆有悔悟奮發之意喜慰無盡但不
知弟軰果出扵誠心乎亦謾為之說云爾本心之
明皎如白日無有有過而不自知者但患不能改
耳一念改過當時即得本心人孰無過改之為貴
蘧伯玉大賢也惟曰欲寡其過而未能成湯孔子
大聖也亦惟曰改過不吝可以無大過而已人皆
曰人非堯舜安能無過此亦相沿之說未足以知
堯舜之心若堯舜之心而自以為無過即非所以
為聖人矣其相授受之言曰人心惟危道心惟微
惟精惟一允執厥中彼其自以為人心之惟危也
則其心亦與人同耳危即過也惟其兢兢業業嘗
加精一之功是以能允執厥中而免扵過古之聖
賢時時自見已過而改之是以能無過非其心果
與人異也戒慎不睹恐懼不聞者時時自見已過
之功吾近来實見此學有用力處但為平日習染
深痼克治欠勇故切切預為弟軰言之毋使亦如
吾之習染既深而後克治之難也人方少時精神
意氣既足鼓舞而身家之累尚未切心故用力頗
易迨其漸長世累日深而精神意氣亦日漸以减
然能汲汲奮志扵學則猶尚可有為至扵四十五
十即如下山之日漸以微滅不復可挽矣故孔子
云四十五十而無聞焉斯亦不足畏也已又曰及
其老也血氣既衰戒之在得吾亦近来實見此病
故亦切切預為弟軰言之宜及時勉力毋使過時
而徒悔也
與安之(己卯)
聞安之肯向學不勝欣願得奮勵如此庶不負彼
此相愛之情也留都時偶因饒舌遂致多口攻之
者環四面取朱子晚年悔悟之說集為定論聊藉
以觧紛耳門人軰近刻之雩都初聞甚不喜然士
夫見之乃往往遂有𨳩發者無意中得此一助亦
頗省頰舌之勞近年篁墩諸公嘗有道一等編見
者先懷黨同伐異之念故䘚不能有入反激而怒
今但取朱子所自言者表章之不加一辭雖有𥚹
心將無所施其怒矣尊意以為何如耶聊往數册
有志向者一出指示之所須文字非不欲承命荒
疎既久無下筆處耳貧漢作事大難富人豈知之
答甘泉(己卯)
旬日前楊仕德人来領手教及答子莘書具悉造
詣用功之詳喜躍何可言蓋自是而吾黨之學歸
一矣此某之幸後學之幸也来簡勤勤訓責僕以
久無請益此吾兄愛僕之厚僕之罪也此心同此
理同苟知用力扵此雖百慮殊途同歸一致不然
雖字字而證句句而求其始也毫釐其末也千里
老兄造詣之深涵養之久㒒何敢望至其向往直
前以求必得乎此之志則有不約而契不求而合
者其間所見時或不能無小異然吾兄既不屑屑
扵㒒而㒒亦不以汲汲於兄者正以志向既同如
兩人同適京都雖所由之途間有迂直知其異日
之歸終同耳向在龍江舟次亦嘗進其大學舊本
及格物諸說兄時未以為然而㒒亦遂置不復強
聒者知兄之不久自當釋然扵此也乃今果獲所
願喜躍何可言崑崙之源有時而伏流終必逹扵
海也㒒窶人也雖獲夜光之璧人將不信必且以
謂其為妄為偽金璧入於猗頓之室自此至寶得
以昭明於天下僅亦免於遺璧之罪矣雖然是喻
猶二也夜光之璧外求而得也此則扵吾所固有
無待扵外也偶遺忘之耳未嘗遺忘也偶蒙翳之
耳叔賢所進超卓海内諸友實罕其儔同處西樵
又資麗澤所造可量乎僕年未半百而衰疾已如
六七十翁日夜思歸陽明爲夕死之圖䟽三上而
未遂𣣔棄印長往以從大夫之後恐形迹大駭必
俟允報則須冬盡春初乃可遂也一一世事如狂
風驟雨中落葉倏忽之間寧復可定所耶兩承楚
人之誨此非骨肉念不及此感刻祖母益耄思一
見老父亦書来促歸扵是情思愈惡所幸吾兄道
明德立宗盟有人用此可以自慰其諸所𣣔請仕
德能有述有所未當便間不惜指示
二(庚辰)
得正月書知大事已畢當亦稍慰純孝之思矣近
承避地髮履塜下進德脩業善類幸甚傳聞貴邑
盗勢方張果爾則遠去家室獨留曠寂之野恐亦
未可長也某告病未遂今且蹙告歸省去住亦未
可必悠悠塵世畢竟作何稅駕當亦時時念及幸
以教之叔賢志節遠出流俗渭先雖未久處一見
知為忠信之士乃聞不時一相見何耶英賢之生
何幸同時共地又可虚度光隂容易失却此大機
會是使後人而復惜後人也二君曾各寄一書托
宋以道轉致相見幸問之
答方叔賢(己卯)
近得手教及與甘泉往復兩書快讀一過洒然如
熱者之濯清風何子之見超卓而速也真可謂一
日千里矣大學舊本之復功尤不小幸甚幸甚其
論象山處舉孟子放心數條而甘泉以為未足復
舉東西南北海有聖人出此心此理同及宇宙内
事皆已分内事數語甘泉所舉誠得其大然吾獨
愛西樵子之近而切也見其大者則其功不得不
近而切然非實加切近之功則所謂大者亦虚見
而已耳自孟子道性善心性之原世儒往往能言
然其學䘚入扵支離外索而不自覺者正以其功
之未切耳此吾所以獨有喜扵西樵之言固今時
對証之藥也古人之學切實為已不徒事扵講說
書札往来終不若面語之能盡且易使人溺情扵
文辭崇浮氣而長勝心求其說之無病而不知其
心病之已多矣此近世之通患賢知者不免焉不
可以不察也楊仕德去草草復此諸所𣣔言仕德
能悉
與陳國英(庚辰)
别久矣雖彼此音問闊疎而消息動静時時及聞
國英天資篤厚加以静養日久其所造當必大異
扵疇昔惜無因一面叩之耳凢人之學不日進者
必日退譬諸草木生意日滋則日益暢茂苟生意
日息則亦日就衰落矣國英之扵此學且十餘年
矣其日益暢茂者乎其日就衰落者乎君子之學
非有同志之友日相規切則亦易以悠悠度日而
無有乎激勵警發之益山中友朋亦有以此學日
相講求者乎孔子云德之不脩學之不講是吾憂
也而况扵吾儕乎哉
復唐虞佐(庚辰)
承示詩二韻五章語益工興寄益無盡深歎多才
但不欲以是為有道者稱頌耳撤講慎擇之喻愛
我良多深知感怍但區區之心亦自有不容巳者
聖賢之道坦若大路夫婦之愚可以與知而後之
論者忽近求遠舍易圖難遂使老師宿儒皆不敢
輕議故在今時非獨其庸下者自分以為不可爲
雖高者特逹皆以此學為長物視之為虚談贅說
亦許時矣當此之時苟有一念相尋扵此真所謂
空谷足音見似人者喜矣况其章縫而来者寧不
忻忻然以接之乎然要其間亦豈無濫竽假道之
弊但在我不可以此意逆之亦將扵此以求其真
者耳正如淘金扵沙非不知沙之汰而去者且十
九然亦未能即舍沙而别以淘金為也孔子云與
其進也不與其退也唯何甚孟子云君子之設科
也来者不拒往者不追苟以是心至斯受之而已
矣蓋不憤不啟者君子施教之方有教無類則其
本心焉耳多病之軀重為知已憂惓惓惠喻及此
感愛何有窮巳然區區之心亦不敢不為知已一
傾倒也行且會面悉所未盡
