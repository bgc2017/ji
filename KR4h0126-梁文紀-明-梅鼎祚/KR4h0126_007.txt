梁文紀卷七明梅鼎祚編
沈約(字休文吳興武康人宋度支尚書郎齊南清河太守梁初佐命累遷尚書令領太子少傅)
沈文季加侍中詔
散騎常侍尚書左僕射西豐縣開國侯新除鎮軍將軍
沈文季業宇流正鑑識超凡秉兹恭恪誠著匪躬難起
非慮密邇墉圻罄力盡勤萬雉增固寵服攸加實為朝
典可侍中僕射新除侯如故主者速施行
崔慧景加侍中詔
護軍將軍樂安縣開國子慧景志氣淹通識履詳正誠
烈欵盡義簡朕心加榮近侍抑惟朝序可加侍中子如
故主者速施行
王亮王瑩加授詔
京輔華貫端副要重政首民經任切朝寄尚書左僕射
亮濬哲淵深道風清邈時京民譽僉望所歸中領軍南
徐州大中正南鄉侯瑩德宇夷曠鑑識凝遠(闕二字)協隆
内外允諧逆徒從慝躬衞時艱氛祲既澄並宜光贊緝
熙穆兹景化亮可侍中丹陽尹瑩可侍中尚書左僕射
本官中正侯並如故主者速施行
臨川王子晉南康侯子恪遷授詔
侍中臨川王子晉志業清敏器尚夷通祕書監右領軍
南康縣開國侯子恪理識閒悟思懷韻警宜出聞朝政
入侍帷幄子晉可左民尚書子恪可侍中王侯並如故
主者速施行
王茂加侍中詔
居中作衞號望清重任總儲宫朝難其選望蔡縣開國
公新除尚書右僕射茂器度淹弘志局詳穏契闊囏夷
情深恒寄顯命載加允副僉屬可侍中衞將軍領太子
詹事開國公如故給鼔吹一部主者施行
授蕭重俅左僕射詔
尚書萬事之本隆替是寄總司頓闕宜速有人征虜將
軍吳興太守建安縣開國子蕭重俅才學淹通識裁詳
允内著嘉庸外敷美政入副朝端僉議斯在可守尚書
左僕射餘如故主者施行(學一作具南史蕭惠休為僕射重俅恐誤)
授王亮左僕射詔
朝端任重刑政斯出自非民望時宗莫諧兹舉通直散
騎常侍吏部尚書領太子左衞率王亮器識夷遠風鑒
清奥贊務釐朝庶績惟允宜崇名器以副具瞻可尚書
左僕射主者施行(政一作禮)
封申希祖詔
持節督司州諸軍事冠軍將軍司州刺史申希祖志器
沈隠才略開濟在昔多難任參心膂爰及中興忠欵彌
著契闊艱虞盡其心力逮獯獫侵斥武節飈騰殘寇外
殄危城獨困休庸茂績朕有嘉焉宜錫茅土以疇勤烈
可封開國伯食邑五百戶本官如故主者施行
封三舍人詔
輔國將軍驍騎將軍南高平太守兼中書通事舍人沈
徽孚給事中驍騎將軍臨淮太守兼中書通事舍人王
咺之寧朔將軍南濮陽太守兼中書通事舍人裴長穆
並以素胄清才服勤禁省契闊劬勞自頃多難軍國務
殷内參帷幄外濟師旅忠規欵志義感朕心宜錫茅社
同莅賞册可封三百戶開國縣伯本官郡驅使並如故
主者速施行
郊禋赦詔
朕昧旦夙興念兹治道而明不燭遠弘之未易仰尋先
烈思致隆平自頃多故戎役代有軍政國容事緒非一
刑禮參用未臻&KR1777;簡向隅之情永言增歎今郊禋載洽
幽明允從思隆嘉祉被之兆庶可大赦天下主者施行
(旦一作爽隆作升役作車)
南郊恩詔
卜日禋饗政道莫先厚下布澤哲王是務朕仰祇靈眷
俯臨億兆歲象迴環恭事亡及牲玉必薦感敬備申升
煙燎於穹昊致精誠於太乙思霑颽潤惠兹窮生應天
監三年内犯奪勞及左降可悉原降繼市職不充人身
及家口質繫悉散還私家督備前歲三五犯譴因及隨
曹景宗授司州委叛應讁役者並量所蠲降尚書所檢
巧陳淫辭普更開恩百日各聽自首不問往罪京師三
縣尤窮之民詳加賑恤主者速條格施行
又
朕肅膺乾貺君臨率土雖日晏劬勞而仁恕未洽星琯
驟迴履端告始禋享云備誠敬廉申宣和布澤情深待
旦凡内外文武可各賜勞一年叛亡未擒若百日内自
首還役不問往&KR1255;女子質繫悉且散遣文書輕重坐&KR1255;
並皆從原主者詳為條格疾速施行(廉一作兼)
改天監元年赦詔
五精遞襲皇王所以受命四海樂推殷周所以改物雖
禪代相舛遭會異時而微明迭用其流遠矣莫不振民
育德光被黎元朕以寡闇命不先後寧濟之功屬當期
運乘此時来同心萬物遂振厥弛維大造區夏永言前
蹤義均慙德齊氏以代終有徵歷數云改欽若前載集
大命於朕躬顧惟菲德辭不獲命寅畏上靈用膺景業
執禋柴之禮當與能之祚繼迹百王君臨四海若涉大
川罔知攸濟洪基初兆萬品權輿思俾慶澤覃被率土
可大赦天下改齊中興二年為天監元年賜民爵二級
文武加位二等鰥寡孤獨不能自存者人穀五斛逋布
口錢宿債勿復收其有犯鄉論清議贓汙淫盜一皆蕩
滌洗除前注與之更始長從敕繫之身特皆原遣亡官
失爵禁錮奪勞一依舊典(同心梁書作因心膺作應)
平亂赦詔
朕肅纂乾統思弘祖業方欲克廣法猷寧濟遐邇實賴
羣才共康世務至於股肱宗戚情委特隆垂拱責成緝
熙是寄而各包藏禍心規縦醜逆朕每存容隠冀或能
悛而靡懲前慝彌結後釁七百業囏宗廟事重不得不
垂涕行戮以義斷恩或藩屬皇宗或睦婣近戚夫豈不
懷社稷故也雖四門巳穆羣凶靡餘而泣辜之歎義兼
自昔方勵精思治登賢任官隆平之化庶從兹始宜播
嘉惠咸與維新可大赦天下自今月二十日昧爽巳前
謀反大逆手殺人以下皆赦除之頃歲軍旅繁興叛征
者衆其質繫家屬及同伍代役三署見徒詳所由原遣
主者施行
大赦詔
王室多難祲沴相仍昔歲紛阻鋒交九逵今兹狂煽兵
連萬雉時事屯危罕有斯逆故今迷疑互起向背者多
元惡既懸猜懼彌廣奔亡草澤自反莫因近雖曲赦與
之更始而愚昧之徒猶多竄伏且遏寇未夷役連遐邇
刑政弛張陷罪非一思所以曠敷嘉惠被之億兆可大
赦天下凡與崔惠景協契同謀首為奸逆爰及降叛輸
力盡勤良由世道交喪流源浸遠風槩靡立以至如斯
悉皆盪滌一無所問凡諸反側咸與維新並加宣慰還
復民伍國信之明皎如日月榜勒畿要咸使聞知惟崔
惠景諸子不在赦例主者施行(崔惠景南史作崔慧景)
立太子詔(即昭明太子)
朕屬當期運係跡前王思所以長世流祚垂之萬葉百
辟咸以元良之寄有國莫先自昔哲后降及近代莫不
立儲樹嫡守器承祧乃旁挹羣議遠惟七百建兹蒙稚
仰副宗祊承華肇開崇基克永無疆之慶非獨在余恩
霑渥澤被之遐邇可賜天下為父後者爵一級王侯以
下量賜幣帛
立太子赦詔
朕夙纉璿祚君臨四方夕惕寅畏若寘淵谷思所以光
闡洪基克隆鼎命王公卿士咸以為樹元立嫡有邦所
先守器傳統於斯為重是用俾兹幼蒙體乾作貳永固
宗祀以貞萬國元良之寄非獨在余宜令嘉慶被之億
兆可大赦天下賜民為父後者爵一級主者速施行
封授臨川等五王詔
神牧帝鄉冠冕列岳渚宫樊鄧形勝是歸居中作衛翌
宣戎勲隆兹寵號實允舊章並非親勿居惟賢斯授西
中郎將護軍宏朕之外弟早宣德譽董一藩政緝是嘉
庸國禮家情瞻寄隆重使持節督南徐兖二州諸軍北
中郎將南徐州刺史秀風穎俊邁識業標簡任居藩翰
政以化成使持節都督雍梁南北秦四州諸軍事安北
將軍寧蠻校尉雍州刺史偉體韻淹穆神㝢凝正綸綸
夷雅參贊王業冠軍右衛將軍恢神檢外洽淵量内湛
奉職鉤陳周衞以穆使持節督荆湘益寧南北秦七州
諸軍事安西將軍荆州刺史憺秀識冲情允文允武經
啟王業實有厥勤並契闊綢繆分形並氣處家盡其匪
躬朕承運迭興光宅四海藩維廣樹經朔攸屬出納之
宜望實惟允宏可使持節散騎常侍都督揚南徐州諸
軍事後將軍揚州刺史封臨川郡王秀可進號征虜將
軍餘官如故封安成郡王偉可使持節散騎常侍都督
雍涼荆寧南北秦六州郢州之竟陵司州之隨郡諸軍
事寧蠻校尉雍州刺史將軍如故封建安郡王恢可侍
中前將軍領石頭戍事領兵景佐封鄱陽郡王憺可使
持節都督荆湘益寧四州諸軍事平西將軍荆州刺史
封始興郡王食邑各二千戶(神牧帝鄉一作神州帝城戎勲作戎重隆兹作隆名外弟)
(作介弟宣作富北中郎將梁書作輔國將軍安北將軍作冠軍將軍綸綸夷雅類集作經綸夷險安西梁書作)
(平西)
勸農訪民所疾苦詔
執耜暫虧則縣磬比室秉機或惰則無褐終年非怠非
荒雖曰王道不稂不莠實寄民&KR1777;頃歲多稼無爽遺秉
如積而三登之美未臻萬斯之基尚遠且風土異宜百
民殊務刑章治緒未必同源妨本害政事非一揆冕旒
屬念無忘夙興可嚴下州郡務兹畊殖相畆闢疇廣開
地利深樹國本克阜民天又詢訪獄市博聽謠俗傷風
損化各以條聞無使瘥瘼之苦載興比屋主者詳為科
格稱朕意焉(寄齊書作賴兹作滋科作條)
搜訪隠逸詔
高尚其志義煥通爻山林不出訓光惇史朕聽朝晏罷
尚想幽人蒲玉之禮竚聞峻節可班下州郡博訊遠近
若有道映丘園事孚高尚可以弭競遷澆還風拯俗皆
以名聞靡或遺漏朕將闢衢室而寘几杖開東序而授
衮職庶令江海無遺異人必至
資給何點詔
遠趣高情前王所貴義兼昔欵倍用興懷徵士何點居
貞物表縦心塵外夷坦之風率由自遠往因素志頗申
宴言眷彼子陵情兼惟舊昔仲虞邁俗受俸漢朝安道
勉志不辭晉禄此盖前代盛軌往賢所同可詳加資給
並出在所日費所資須大官别給既人高曜卿故事同
垣下(魏袁渙字曜卿)
酬荆雍義士獻物者詔
昔義舉之初人懷自竭輸賦罄産同致厥誠言稔一槩
思有所酬其雍荆郢三州有獻物助軍國者外可詳加
蠲報
使四方士民陳刑政詔
徑寸之寶或隠泥沙以人廢言君子斯戒朕聽朝晏罷
思闡政術雖百辟卿士有懷必聞而蓄響邊遐未臻魏
闕或屈以貧陋或間以山川頓足延首無因奏達豈所
謂沈浮靡漏遠邇兼得者哉四方士民若有欲陳刑政
益國利民淪礙幽遠不能自通者各詮條布所懷於刺
史二千石有可申采大小以聞
立左降詔
刑乖政失其源巳久罰罪之奏日聞於蚤朝弊獄之書
亟勞於晏寢免黜相係補代紛紜一離諐囚乃永歲月
非所以棄瑕錄用隨分盡才者也是故減秩居官前代
通則貶職左遷往朝繼軌自今内外羣司有事者可開
左降之科
降死罪詔
朕樹洪業光宅區宇而本枝之慶未廣椒掖滕衞之地
猶闕藩屏言念弓韣未能忘懷策三子始有磐石之資
於焉彌固慶雖自己恩加覃及凡死&KR1255;可降一等五歲
刑降二等三歲刑以下並悉原放
立内職詔
刑于垂訓周文所以表德壼闈失序漢氏所以喪邦並
被諸方策式昭戒勸魏晉以来雖云簡薄而内職名號
參差不同在宋太始位置繁縟遂設九品且擬外朝填
委椒掖徵費無巳自此相仍踵以成舊昭陽九華千門
萬戶朕受命自天始基七百思所以立坊自邇貽厥方
来前代職品所宜因革外可詳議務令該允
封徐世標制
驍騎將軍彭城令徐世標才略貞濟志懷義烈忠節内
欵勲勤外著禦侮折衝任惟心膂頃奸慝潛煽危機驟
發夷凶弭難實有力焉宜命賞疇庸錫兹土宇可封開
國縣子食邑三百戶
授李居壬等制
新除太子左衛率軍主李居壬志識開敏器懷貞濟盡
力禁門誠著夷險新除太子右衞率軍主潮陽縣開國
男胡松性業詳固才用果烈新除節督青冀二州諸軍
事寧朔將軍青冀二州刺史栢和剛正欵率履著勤效
新除左中將軍主鴻選氣質強果秉心壮宣並反旆南
轅以赴危難身先士卒翦此鯨鯢功勤碩茂宜降賞典
居壬可封一千戶開國縣侯松可增封為七百戶和可
封五百戶開國縣伯選可封三百戶開國縣男新除持
節刺史將軍主男並如故主者施行(潮陽齊書作沙陽)
封左興盛等制
逆豎王敬則縦兵内侮陵斥畿甸輔國將軍參軍將軍
事左興盛直閣將軍劉山陽受律前驅猋勇爭路或衡
至首旆或陷懸中麾元惡梟至氛梗載廓賞不踰時義
弘前典可封開國男食邑二百戶并進位一階主者施
行(參軍將軍齊書作前軍司馬直閤作輔國)
授蔡法度廷尉制
民命所懸繫乎三尺止殺除殘實由乎此是以皋陶作
士五刑惟明于張莅官世無冤獄且漢代律書出乎小
杜吳雄以三世法家繼為理職郭恭以律學通明仍業
司士爰及晉氏此風未泯叔則元凱並各名家自兹厥
後斯尚漸薄迄至于今損棄頓盡衣冠士子恥復用心
州郡姦吏恣其取捨舞文弄法非止一塗朕膺天受命
為兆民主每一念此忘寢與食尚書刪定左曹郎中蔡
法度少好律書明曉法令世之所廢篤志不怠至於章
句蹐滯名程乖礙莫不斟酌厥衷允得其門方欲寄以
國刑開示後學文才取士豈有定方自世道澆流浮偽
雲起量計多少辯校錐刀若遵往從舊守而勿失豈所
以軌儀上世垂風於後宜加褒擢弗繫常階可守廷尉
卿主者施行(三尺一作尺一殘一作害文才一作拔才)
授王繢蔡約王師制
冠軍將軍司徒左長史始平縣五等男繢華宗冠胄器
質詳和都官尚書約清源素範體業倫正訓兹蕃國僉
議攸在繢可隨郡王師加散騎常侍男如故約可零陵
王師加給事中主者速施行
武帝踐阼後與諸州郡敕
欽惟遂古爰及近代雖禪代異時而成功一揆豈惟靜
民寧亂實由符運總集故能啟業垂統光宅區夏齊氏
遘兹昏詖斯亡奄及民命蠢蠢倒懸非喻朕大懼四海
舟覆二象雲傾億兆與崑岡並燎搢紳與藴崇共日永
言悽悼發憤經營推鋒投袂電擊風掃藉上天之靈因
熊羆之用德未半古功侔前烈齊民既欽若虞夏高揖
萬邦兼以冥符先著樂推攸在幽顯宅心辭不獲命猥
以虚寡君臨萬國川壑之懷寤寐盈慮方欲昧旦丕顯
日昃忘勞思與賢能康濟世道卿擁旄萬里共治是寄
當求民瘼留念獄市威斷以御強猾仁惠以撫孤貧使
遠近幽深咸得其所方虚位欽能懸爵佇效勿令漢代
璽書獨行於自古晉世班條靡用於兹日想加克勉副
其側席
為武帝與謝胐敕
吾以菲德屬當期運鑒與吾言思隆治道而明不遠燭
所蔽者多實寄賢能匡其寡闇嘗謂山林之志上所宜
弘激貪厲薄義等為政自居元首臨對百司雖復執文
經武各修厥職羣才競爽以致和美而鎮風靜俗變教
論道自非箕潁高人莫膺兹寄是用虚心側席屬想清
塵不得不屈兹獨往同此濡足便望釋蘿襲衮出野登
朝必不以湯有慙德武未盡善不降其身不屈其志使
璧帛虚往蒲輪空歸傾首東路望兼立表羲軒邈矣古
今殊事不獲總駕崆峒依風問道今方復引領雲臺虚
己宣室紆賢之愧載結寢興
與何胤敕
吾猥當期運膺此樂推而顧巳多蔽昧於治道雖復劬
勞日昃思致隆平而先王遺範尚藴方策息舉之用存
乎其人兼以世道澆暮爭詐繁起改俗遷風良有未易
自非以儒雅弘朝高尚軌物則汨流所至莫知其限治
人之與治身獨善之與兼濟得失去取為用孰多吾雖
不學頗好博古尚想高塵每懷擊節今世務紛糾憂責
是當不得不屈道巖阿共成世美必望深達往懷不吝
濡足今遣領軍司馬王果宣旨諭意遲面在近(果至胤單衣鹿)
(巾執經卷下床跪受詔書就席伏讀)
謝賜新歷表
竊惟觀斗辯日馭生為本審時分地稼政莫先何則勝
殺無舛拘忌之理難忽珠璧有徵禮節之原攸序
為皇太子初謝表
臣實蒙稚温文以闕不閑三善之訓未習四學之儀雖
問安内豎因心自發而視膳寢門未任再至乃降皇慈
夙膺盛典貳體宸極守器宗祧顧循幼志如臨冰壑
致仕表
徒以桑榆無幾時制行及不朝之禮忽在今辰使反身
敝廬待終窮巷臣又聞之懸車散髮其来舊矣昔廣德
請骸義在量力二疎知止愳貽後悔數年以来稍就盡
竭氣力衰耗不自支持若蒙天地大恩造物洪施拯其
隆滿之功救其害盈之災譬彼日昃假榮終朝踟蹰夕
景少觀盛化宅壤歸泉自無云幾祈仁仰澤事止寸陰
為始興王讓儀同表
徒塵翠幄方降紫泥以兹上令用隔下情況高擬萬石
爰均八命室等天潢服加黼黻出則高陪千乘入則仰
司百揆陛下道苞九舜明出十堯萬徽必理一物興念
有紆玄鏡暫垂止水
拜尚書令到都上表
竊位之譏允當斯責王命私請有事相傾油雲湛露徒
降旻昊之德弱縞輕蟬不載山嶽之重登階望席怳焉
失步
讓僕射表
臣聞役壮休老上典所優晨行暮息事身恒分若夫玄
黃未巳非秋駕之衛筋力為用豈強飯之時養老杖鄉
抑惟前典服戎告謝親學匪任宿肉極其虚憊歲制防
其不辜實所以蠲假衰疾收屏淪暮
為褚炫讓吏部尚書表
竊惟玄素未辯必謬朱紫之察規矩或昧理喪方圓之
功東西兩漢左雄孤絶於前南北二晉山濤莫嗣於後
良由性藏於貌才隠乎心楚越無以況其迥殊山川未
足方其險阻雖復拂暗為明免過生智亦何以登竒收
異離渭分涇
讓五兵尚書表
臣聞百舍之趙非宿舂所資千里之越豈一葦能泝何
者裝輕適於路遠舟弱疲於濟深醜貌悴容不藉鑒於
淄水駑足蹇步終取躓於鹽車
謝封建昌侯表
陛下投袂萬里拯厥塗炭臣雖心不吠堯而迹淪桀犬
此則王業始基臣所不與徒荷日月之私竟無蒸燭之
用天命玄鳥非止今日受命作周其来久矣雖復備數
樂推與同謳頌而誠微弱草效闕纖塵遂班山河之誓
叨佐命之賞亦何以慰悦帷帳酬報爪牙
為柳世隆讓封公表
臣聞懸旌玉塞貳師尚黜其功伐鼓炎州伏波猶懼其
賞徒以兼委之施或難固辭抽心之情必無雙奪是故
俛容青閣願還慈於裂壤竊步丹墀希收寵於開賦昔
竄命窮雉難迫勢孤沈版未難負戶非切及顧温凊之
館愳結尊慈之懷累葉喁喁舉門惴惴臣事逼君親理
非外奬實賴朝謨謹肅宰略遐震奔鯨外勦臣何力焉
幸得扶老攜弱重出幽堵還軸歸驂再踐鄉路豈可資
國眚以邀其功因衆功而饗其報遂使甘霜受電之心
有同於飾請皎日大河之志匪殊於貌謁
為南郡王讓中軍表
臣聞建侯茂則非賢罔樹分器鴻典惟懿實先而臣挹
道未弘踐義多闕徒昇國彝空襲宸寵光珪華組晻藹
於關垂令采徽猷寂寥於甸表晨伸委帶夕軫臨顔皇
衢肇啟鼎運始資魯衛兼啟義邈周年齊楚並建禮高
漢日臣以末第聯輝上序拓履荆阿懷璽夢曲拊志惟
熏佩握如𢷬
謝母封建昌國太夫人表
伏見詔書以臣母封為建昌國太夫人慶溢蓬門榮流
素族恭荷屏營罔識攸寘臣稟訓私閨志塗靡立勉以
為義誠有由然輸力致身曾無萬一天慈罔巳至德彌
光探其私志降此洪澤榮親之至始自微臣率斯道也
方流萬物草卉輕命固莫云酬
為長城公主謝表
奉策書封妾為長城縣公主徽命降臨慙腆妄寘妾膺
靈稟氣育景璇閨弱志易淪柔德難樹雖復式修姆保
莫敢或遑而肅雍不著穠華盖闕不悟宸暉曲漸彝章
夙賁藉此恩加遽延典策湯沐光啟珩緄昭被
薦劉粲表
陛下則天開業冠帶要荒輶軒韋轂交軫於遐路捨築
投竿相望於魏闕或以開坼未採管庫遺賢執戟忘疲
倚輈不息
注制旨連珠表
竊尋連珠之作始自子雲放易象論動模經誥班固謂
之命世桓譚以為絶倫連珠者盖謂辭句連續互相發
明若珠之結排也雖復金鑣互騁玉軑並馳妍蚩優劣
參差相間翔禽伏獸易以心威守株膠瑟難與適變水
鏡芝蘭隨其所遇明珠燕石貴賤相懸
為兖州柳世隆上舊宫表
舊宫藴靈千古合祥百代萬祇相祉八神警室事超齊
甸義邁譙宫故能屬輦道於天階命帝闕於霄路實宜
樹闕疏壤寫極上穹克播徽塵永光盛烈
上建闕表
恭惟哲后舊章必修眇矚前王復古為貴伏惟陛下欽
咨故實率由令典昔在有晉經創江左邦訓莫釐遠國
多缺萬雉之外兩觀弗興空指南峯懸法無所世歴三
代年將二百非所以經世成務垂業後昆天德圓應憲
章自遠詔匠人建兹象闕俯藉愛禮之心以申子来之
願式表端闈儀刑萬國使觀風而至復聞正歲之典遐
想之士少寄懷古之目
為柳世隆上銅表
夫幣以周務貨以賑民阜國康治莫尚乎此周氏致平
始於圜法漢世幾厝資於貫朽名鑪化金良工盡蓺方
將盈金中藏收功上苑南楚陋其方府西京鄙其部内
謝立皇太子賜絹表
臣聞重離在天八紘之所共仰明兩作貳萬國所以咸
寧太子體岐弱載表睿沖茂典冊既升休祚方遠率土
含歡遐邇均忭天情載洽慶賜必周幣帛嘉貺猥頒庸
劣
到著作省表
臣約言即日被召以本官兼今職臣蓺不博古學謝專
家乏懷鉛之志慙夢腸之術聯事乖善握蘭慙良謬勒
斷蛇之符預刊冰河之業路遙難騁才弱未勝而神工
曲造雕絢彌叠珥筆史觀記言文府趨奉載揚腆懵交
顔
舉胡元秀表
竊惟經邦御遠雖待大賢摧鋒犯鏑亦資小用伏見錢
塘新城主胡元秀早歲驅馳意幹強果矛盾之用氣淩
百夫若置之六師之間處之一旅之上必能前奮獷敵
却沮強胡臣實庸懦不窺武節昧妄輕言伏懷悚懼(南齊)
(書志高宗建武三年大鳥集東陽郡太守沈約表云鳥身備五采赤色居多)
上撰進宋書表
臣約言臣聞大禹刊木事炳虞書西伯勘黎功煥商典
伏惟皇基積峻帝烈弘深樹德往朝立勲前代若不觀
風唐世無以見帝媯之美自非覩亂秦餘何用知漢祖
之業是以掌言未記爰動天情曲詔史官追述大典臣
實庸妄文史多闕以兹下才對揚盛旨是用夕惕載懷
忘其寝食者也臣約頓首死&KR1255;竊惟宋氏南面承歷統
天雖世窮八主年減百載而兵車亟動國道屢屯垂文
簡牘事數繁廣若夫英主啟基名臣建績拯世夷難之
功配天光宅之運亦足以勒銘鍾鼎昭被方策及虐后
暴朝前王罕二國釁家禍曠古未書又可以式規萬葉
作鑒於後宋故著作郎何承天始撰宋書草立紀傳止
於武帝功臣篇牘未廣其所撰志唯天文律歷自此以
外悉委奉朝請山謙之謙之孝建初又被詔撰述尋值
病亡仍使南臺侍御史蘇寶生續造諸傳元嘉名臣皆
其所撰寶生被誅大明中又命著作郎徐爰踵成前作
爰因何蘇所述勒為一史起自義熙之初迄於大明之
末至于臧質魯爽王僧達諸傳又皆孝武所造自永光
以来至於禪讓十餘年内闕而不續一代典文始末未
舉且事屬當時多非實錄又立傳之方取捨乖衷進由
時旨退傍世情垂之方来難以取信臣今謹更創立製
成新史始自義熙肇號終於昇明三年桓玄譙縦盧循
馬魯之徒身為晉賊非關後代吳隠謝混郗僧施義止
前朝不宜濫入宋典劉毅何無忌魏詠之檀憑之孟昶
諸葛長民志在興復情非造宋今並刊除歸之晉籍臣
遠媿南董近謝遷固以閭閻小才述一代盛典屬辭比
事望古慚良鞠躬跼蹐靦汗亡厝本紀列傳繕寫已畢
合七帙七十卷臣今謹奏呈所撰諸志須成續上謹條
目錄詣省拜表奉書以聞臣約誠惶誠恐頓首頓首死
罪死罪
為晉安王謝南兖州章
臣以萊孱幼無秀業依天宅照藉海憑瀾王爵早加藩
麾夙樹進不能閑詩西楚好禮北河退無以振采六條
宣風萬里懷慚起愳載溢心顔而皇明輝燭照被彌遠
遂乃徙旆淮區遷金濟服朱驂出邸青組臨方瞻惟徵
寵俯仰亡厝
為安陸王謝荆州章
臣托景宸區早延休寵身班帝穆爵首藩圭好禮慙河
敦詩媿楚懸旆出關遠違都闕摐金入濟識謝戎麾而
照臨彌廣復叨匪服紀南形勝任總上游西緯岷卭北
經崤陜六轡在手猶或稱難羣牧稟威兹道孰易是以
攄情陛曲布欵幄垂霄途嚴遠事隔披照腆冒斯顔膺
此謬荷祗奉兢據罔知攸託
為六宫拜章
蓬閨菲質嘉淑無算越自幽衡登軀宸漢奉日月之華
侍巾屣之末何以厠鴛鸞之盛序奉屬車之清塵
奏彈王源
給事黃門侍郎兼御史中丞吳興邑中正臣沈約稽首
言臣聞齊大非偶著乎前誥辭霍不婚垂稱往烈若乃
交二族之&KR1777;辨伉合之義升降窊隆誠非一揆固宜本
其門素不相奪倫使秦晉有匹涇渭無舛自宋氏失御
禮教彫衰衣冠之族日失其序姻婭淪雜罔計厮庶販
鬻祖曾以為賈道明目腆顏曾無愧畏若夫盛德之胤
世業可懷欒郤之家前徽未遠既壯而室竊貲莫非皂
隸結褵以行箕帚咸失其所志士聞而傷心舊老為之
歎息自宸歷御㝢弘革典憲雖除舊布新而斯風未殄
陛下所以負扆興言思清敝俗者也臣實懦品謬掌天
憲雖埋輪之志無屈權右而狐鼠微物亦蠧大猷風聞
東海王源嫁女與富陽滿氏源雖人品庸陋胄實參華
曾祖雅位登八命祖少卿内侍帷幄父璿升采儲闈亦
居清顯源頻叨諸府戎禁預班通徹而託姻結好唯利
是求玷辱流輩莫斯為甚源人身在遠輒攝媒人劉嗣
之到臺辨問嗣之列稱吳郡滿璋之相承云是高平舊
族寵奮胤胄家計温足見託為息鸞覓婚王源見告窮
盡即索璋之簿閥見璋之任王國侍郎鸞又為王慈吳
郡正閤主簿源父子因共詳議判與為婚璋之下錢五
萬以為聘禮源先喪媍又以所聘餘直納妾如其所列
則與風聞符同竊尋璋之姓族士庶莫辨滿奮身殞西
朝胤嗣殄殁武秋之後無聞東晉其為虚託不言自顯
王滿連姻實駭物聽潘楊之睦有異於此且買妾納媵
因聘為資施衿之費化充床笫鄙情贅行造次以之糾
慝繩違允兹簡裁源即罪主臣謹案南郡丞王源忝藉
世資得參纓冕同人者貌異人者心以彼行媒同之抱
布且非我族類往哲格言薰蕕不雜聞之前典豈有六
卿之胄納女於管庫之人宋子河魴同穴於輿臺之鬼
高門降衡雖自己作蔑祖辱親於事為甚此風弗翦其
源遂開點世塵家將被比屋宜寘以明科黜之流伍使
巳汙之族永媿於昔辰方媾之黨革心於来日臣等參
議請以見事免源所居官禁錮終身輒下禁止視事如
故源官品應黃紙臣輒奉白簡以聞
彈祕書郎蕭遙昌
謹按兼祕書郎臣蕭遙昌盛戚茂年升華祕館淑慎之
迹未彰違惰之容巳及宜寘徽網以肅朝風請以見事
免遙昌所居官
彈御史孔槖題省壁悖慢事
謹按奉朝請臺侍御史臣孔槖淺劣無聞謬列華省假
攝去来仕子常務況東皋賤品非藉豐資旬日暫勞豈
云卑辱而肆此醜言題勒禁省比物連類非所宜稱黜
之流伍實允朝憲臣等參議請以見事免槖所居官輒
下禁止
彈孔稚珪違制啟假事
臣聞禁憲有章士子攸慎守官有典觸網斯及盖所以
崇威闡法上肅下尊謹按廷尉會稽邑中正臣稚珪
歴奉朝班頻登要近九棘之任理無休謁冒制干聞實
虧恒典恩許雖降所制不關違犯之條猶合約黜且稚
珪俯自内轄作士下闈通制明文日陳几案自踰規矩
莫斯為甚臣等參議請以見事免稚珪所居除中正官
名輒下禁止
彈奉朝請王希耼違假
謹按奉朝請臣王希耼幸齒朝班私敬盖闕休請有期
曾無遄及違弛之愆允膺裁糾臣等參議請以見事免
所居官輒下禁止
奏彈太子中舍人王僧佑(南史僧祐齊永明末在直屬疾不待對入)
(輒去約為中丞彈之坐贖論)
肆情運氣不顧朝典揚眉闊步直轡高驅
上言黃籍奏(武帝時所司奏南徐江郢逋兩年黃籍不上尚書令沈約上言)
晉咸和初蘇峻作亂版籍焚燒此後起咸和三年以至
於宋並皆詳實朱筆隠注紙連悉縫而尚書上省庫籍
唯有宋元嘉中以来以為宜檢之日即事所須故也晉
代舊籍並在下省左人曹謂之晉籍有東西二庫既不
係尋檢主者不復經懷狗牽鼠齧雨濕沾爛解散於地
又無扃縢此籍精詳實宜保惜位高官卑皆可依按至
宋元嘉二十七年始以七條徵發既立此科苟有迴避
姦偽互起歲月滋廣以至於齊於是東堂校籍置郎令
史以掌之而簿籍於此大壊矣凡粗有衣食者莫不互
相因依競行姦貨落除卑注更書新籍通官榮爵隨意
高下以新換故不過用一萬許錢昨日卑微今日仕伍
凡此姦巧並出愚丁不辨年號不識官階或注義熙在
寧康之前或以崇安在元興之後此時無此府此年無
此國元興唯有三年而猥稱四年又詔書甲子不與長
歷相應如此詭謬萬緒千端校籍諸郎亦所不覺不才
令史更何可言且籍字既細難為眼力尋求巧偽莫知
所在徒費日月未有實驗假令兄弟三人分為三籍却
一籍父祖官其二初不被却同堂從祖以下固自不論
諸如此例難可悉數或有應却而不却不須却而却所
却既多理無悉當懷冤抱屈非止百千投辭請訴充曹
牣府既難領理交興人怨於是悉聽復注(闕)
復注則莫不成官此盖核籍不精之(闕)
代士庶不分雜役減闕職由於此自元嘉以(闕)
景(闕)以前既不係檢凡此諸籍得無巧換今雖
遺落(闕)多宜有徵驗可得信實其永初景平籍宜
移還上省竊(闕)為晉籍所餘須加寶愛若不切以留意
則還復散失矣不識胄胤非謂衣冠凡諸此流罕知其
祖假稱高曾莫此巧偽質諸文籍姦事立露懲覆矯詐
為益實弘又上省籍庫雖直郎題掌而盡日料校唯令
史獨入籍既重寶不可專委羣細若入庫檢籍之時直
郎直都應共監視寫籍皆於郎都目前並加掌置私寫
私換可以永絶事畢即出仍自題名臣又以為巧偽既
外並稱人士百役不及高臥私門致令公私闕乏是事
不舉宜選史傳學士諳究流品者為左人郎左人尚書
專共校勘所卑姓雜譜以晉籍及宋永初景平及在下
省者對共讎校若譜注通籍有卑雜則條其巧謬下在
所科罰帝以是留意譜籍詔御史中丞王僧孺改定百
家譜由是有令史書吏之職譜局因此而置始晉太元
中員外散騎侍郎賈弼好簿狀大披羣族所撰十八州
百一十六郡合七百一十二卷士庶略無遺闕其子孫
代傳其業宋王弘劉湛並好其書弘日對千客而不犯
一人諱湛為選曹始撰百家譜以助銓序傷於寡略齊
王儉復加得繁省之衷僧孺為八十卷東南諸族别為
一部不在百家之數
論察舉疏(天監中上疏)
頃自漢代本無士庶之别自非仕宦不至京師罷公卿
牧守並還鄉里小人瞻仰以成風俗且黌校棋布傳經
授業皆學優而仕始自鄉邑本於小吏幹佐方至文學
功曹積以歲月乃得察舉人才秀異始為公府所辟遷
為牧守入作台司漢之得人於斯為盛今之士人並聚
京邑其有守土不遷非直愚賤且當今士人繁多略以
萬計常患官少才多無地以處秀才自别是一種任官
非若漢代取人之例也假使秀才對五問可稱孝廉答
一策能過此乃雕蟲小道非關理功得失以此求才徒
虚語耳(並杜氏通典)
答樂藹書(按齊書樂藹為豫章王嶷羣吏最見親禮王薨藹與約書以碑文為請約)
(答書辭之至建武中王子子恪託約及太子詹事孔稚珪為文約竟為撰碑今集中所載)
(節文是也尺牘清裁節錄此書作答劉繪楊用修云繪請約為竟陵王碑約答書辭之後)
(竟為之文選有此碑文今攷文選載約所撰碑止有安陸昭王一首而無竟陵王其竟陵)
(王行状亦任彦昇撰而不出約手不知用修之言何所徵據豈以安陸訛為竟陵因以繪)
(易藹耶姑存其說以俟知者)
丞相風道弘曠獨秀生民凝猷盛烈方範伊旦慗遺之
感朝野同悲永當刊石紀功傳華千載宜須盛述實允
来談郭有道漢末之匹夫非蔡伯喈不足以偶三絶謝
安石素族之台輔時無麗藻迄乃有碑無文況文獻王冠
冕彝倫儀刑宇内自非一世辭宗難或與此約乃閭閈
鄙人名不入第歘酬令旨便是以禮許人聞命慙色巳
不覺汗之沾背也
答陸韓卿論宫商書(按齊書陸厥字韓卿吳郡人少有風槩好屬文與吳)
(興沈約陳郡謝眺琅琊王融以氣類相推轂汝南周顒善識聲韻約等文皆用宫商以平)
(上去入為四聲以此制韻不可增減世呼為永明體沈約宋書謝靈運傳後乂論宮商厥)
(與約書約答之)
宫商之聲有五文字之别累萬以累萬之繁配五聲之
約高下低昂非思力所舉又非止若斯而巳也十字之
文顛倒相配字不過十巧歴巳不能盡何況復過於此
者乎靈均以来未經用之於懷抱固無從得其髣髴矣
若斯之妙而聖人不尚耶此盖曲折聲韻之巧無當於
訓義非聖哲立言之所急也是以子雲譬之雕蟲篆刻
云壮夫不為自古辭人豈不知宫羽之殊商徵之别雖
知五音之異而其中參差變動所昧實多故鄙意所謂
此祕未覩者也以此而推則知前世文士便未悟此處
若以文章之音韻同絃管之聲曲則美惡妍媸不得頓
相乖反譬猶子野操曲安得忽有闡緩失調之聲以洛
神比陳思他賦有似異手之作故知天機啟則律吕自
調六情滯則音律頓舛也士衡雖云炳若縟錦寧有濯
色江波其中復有一片是衛文之服此則陸生之言即
復不盡者矣韻與不韻復有精麤輪扁不能言老夫亦
不盡辨此
與范述曾論齊竟陵王賦書(述曾字子玄吳郡錢唐人齊永嘉太)
(守入梁終太中大夫竟陵王幼時高帝引述曾為之師友)
夫眇汎滄流則不識涯涘雜陳鍾石則莫辨宫商雖復
吟誦環迴編離字滅終無所辨仰酬睿旨微表寸長
答沈麟士書(麟士見齊)
獨往之業雖聞前載高塵逸軌罕或共時未嘗不拊袠
興懷望古遐矚尊賢拔俗遙然沈冥自遠幽貞之操義
高篆策雖蒋詡不窺城市鄭真名動京師何遠之有名
山既鄉内所豐清川又坐臥可對不出戶庭而與禽尚
齊美哉約少不自涯早愛蟲鳥逐食推遷未諧夙願冀
幽期可托克全素履與尊弋釣泉皋以慰閒暮則生平
之心於此遂矣
與陶弘景書(一作啟)
先生糠秕流俗超然獨遠列霓羽帶總轡雲霞方當名
書綘簡身游玄闕憑星夕臥望日朝飡而至理深微曖
焉難睹雖欲下風問道未知厥路若夫栖遲閒遠咀嚥
瓊芝出入清都師友靈聖循崖反跡無缺惟心(並藝文類聚)
(玄闕茅山志作玄關曖焉作曖然)
報博士劉杳書(杳字士深平原人懷慰子歴尚書左丞尺牘作與陶隠居誤)
(約郊居新構閣齋杳為贊二首并所撰文章呈約約即命工書又題其贊於壁仍報杳書)
生平愛嗜不在人中林壑之懽多與時奪日暮塗殫此
心往矣猶復少存閒遠澂懷清曠結宇東郊匪云止息
政復頗寄夙心時得休偃仲長游居之地休璉所述之
美望慕空深何可髣髴君愛素情多惠以二贊辭采妍
富事義畢舉句韻之間光影相照便覺此地自然十倍
故知麗辭之益其事弘多輒當置之閣上坐臥嗟覽别
卷諸篇並為名製又山寺既為警策諸賢從時復高竒
解頥愈疾義兼乎此遲比敘會更共申析
報王筠書(筠見後)
(筠為詩呈約約書報之)
覽所示詩實為麗則聲和被紙光影盈字䕫牙接響顧
有餘慙孔翠羣翔豈不多愧下情拙目每佇新竒爛然
總至懽興巳盡會昌昭發蘭揮玉振克諧之義寧比笙
簧思力所該一至乎此歎服吟研周流戀念昔時幼壯
頗愛斯文含咀之間儵焉疲暮不及後進誠非一人擅
美推能實歸吾子遲比閒日清覯乃申(盈字尺牘作盈宇下情一作古)
(倩佇作好懽興作惟輿振作服誤比作出戀作忘申作中誤)
與徐勉書
(約久處端揆有志台司而帝終不用乃求外出又不許與勉素善遂以書陳情於勉勉為)
(言於高祖請三司之儀弗許但加鼔吹而巳先是約嘗侍讌與帝疏栗事少帝三事約謂)
(人曰此公護前不讓即羞死帝嘗有憾於張稷稷卒帝與約言之約對失旨及病呼道士)
(奏赤章於天稱禪代事不自己帝聞大怒約懼遂卒)
吾弱年孤苦傍無朞屬往者將墜於地契闊屯邅困於
朝夕﨑嶇薄宦事非為己望得小禄傍此東歸歲逾十
稔方忝襄陽縣公私情計非所了具以身資物不得不
任人事永明末出守東陽意在止足而建武肇運人世
膠加一去不返行之未易及昏猜之始王政多門因此
謀退庶幾可果託卿布懷於徐令想記未忘聖道聿興
謬逢嘉運往志宿心復成乖爽今歲開元禮年云至懸
車之請事由恩奪誠不能弘宣風政光闡朝猷尚欲討
尋文簿時議同異而開年以来病增慮切當由生靈有
限勞役過差總此凋竭歸之暮年牽策行止努力祗事
外觀傍覽尚似全人而形體力用不相綜攝常須過自
束持方可僶俛解衣一臥支體不復相關上熱下冷月
增日篤取煖則煩加寒必利後差不及前差後劇必甚
前劇百日數旬革帶常應移孔以手握臂率計月小半
分以此推算豈能支久若此不休日復一日將貽聖主
不追之恨冒欲表聞乞歸老之秩若天假其年還得平
健才力所堪惟思是策(並梁書)
賀齊明帝登阼啟(明帝廢鬱林王自立約時為東陽太守)
竊惟皇源浚遠帝寶連暉基深慶厚道貫萬葉而鬱林
凶德早樹行悖人經逖聽之所未書宗廟之殆如綴百
靈聳動九服迴遑結后来之望思庇民之主日月以冀
遐邇翹心伏惟陛下大聖在躬君德夙表龍章日綵煥
若麗天納麓賓門道風遐被睿化神行無思不洽獄訟
允歸天人戴仰屈飛龍之眇轡紆汾陽之遠情運堯心
以臨億兆敷舜烈以膺寶命雖中宗之興殷道宣后之
隆漢德異世同符干載一揆刑措之業方遠隆平之基
在焉率土含欣懷生戴賴況臣早蒙覆潤夙荷恩靈踊
躍外畿心不勝慶謹縃民和式流皇澤塗歌里抃載懷
鳬藻
謝女出門宫賜絹綺燭啟
桓室金縷本非所議孟姬作具獨若未周慈澤曲臨珍
華兼重製為美服隻綺易儔舉而不息三夜有待
謝賜軫調絹等啟
霜紈雪委霧縠冰鮮昔劉氏歸國未聞漢儲之禮曹植
還蕃非降魏兩之賜恩逾枉道賁深束帛
謝敕賜絹葛啟
素采冰華絺文霜潔變溽暑於閨閤起涼風於襟袖
謝敕賜冰啟
竊惟司寒輟響眇自前代淩室曠官歴兹永久聖功闡
物逸興備甄窮深既採園池靡用有藉羔秬無災霜雹
(並藝文類聚)
謝賜交州㯽榔千口啟
龍編嘉實厥包遐遠(北戶錄注)
為皇太子謝賜御所射雉啟
(齊文惠太子居東宮約為步兵校尉管書記遷太子家令)
輕鑾微動密翳徐張黃閒所彀矢無虚發南皮之獲未
足稱工臣任惟守器事隔陪奉天慈曲降賜物頒禽
為東宫謝敕賜孟嘗君劒啟
田文重氣徇名四豪莫及寶劒雄身故能威陵秦楚人
高事遠遺物足竒謹加玩服以深存古之懷
謝齊竟陵王教撰高士傳啟(約與蕭琛等與竟陵王游號為得人)
竊聞高尚其事義光爻象賢者避世聲煥典墳豈徒激
貪勉競澡身浴德而巳爾乃大弘義訓百代通風是以
梁鴻蘇伯記遠迹於前叔夜士安書高塵於後雖去取
異情羣略殊軫而獨行必彰片言罔極貞操與日月俱
懸孤芳隨山壑共遠明公得一含道體二居宗迹屈巖
廊之下神游江海之上愛竒商洛訪美東都盖欲隠顯
齊功出處同致巢由與伊旦並流三辟與四門共軌肅
奉明規思自罄勗
謝竟陵王示永明樂歌啟
鳳綵鸞章霞鮮錦縟覿寶河宗未必比麗觀樂帝所遠
有慙德雖日月在天理絶稱詠而徘徊光景不能自息
謝竟陵王賚母赫國雲氣黃綾裙襦啟
竊以積絲成綵散繭騰花巧擅易水之間價貴叢臺之
下民受禄為養霑荷彌深聖恩曲漸自葉流根複袖緼
裾豈伊恒飾榮新之寵固難輕報
謝司徒賜北蘇啟(司徒竟陵王事北蘇北方乳酪也西河舊云祁連山冬)
(夏寒涼宜牧牛羊充肥乳酪好)
曠阻陰山之外眇絶蒲海之東自非神力所引莫或輕
至聖慈普洽恩遍芻薇停鑣懼喘既弘道於世務方駕
四衢又興言於俗表
謝啟(竟陵王子良為丹陽尹後徙都督南兖徐青冀五州此啟似約為子良作)
臣以萊孱初無秀業伊天宅照藉海憑瀾王爵早加藩
麾夙樹進不能閑詩西楚好禮北河退無以振采六條
宣風萬里懷慙起懼載溢心顔徙旆淮區遷金濟服朱
驂出邸青組臨方瞻惟徵寵俯仰亡厝(並藝文類聚)
為柳世隆謝賜樂游胡桃啟(世隆見齊)
挺自禁園味逾井絡動物迴祇在微必應此乃胡羯奔
逃吉之先見者也(名物志)
梁文紀卷七
