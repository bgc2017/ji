梁文紀卷三明梅鼎祚編
簡文帝(二)
金錞賦序
舍弟西中郎致金錞一枚周禮云鼓人掌六鼓四金以
節聲樂以和軍旅以金錞和鼓金鐲節鼓注曰錞錞于
也圜如椎頭大上小下樂作鳴之與鼓相和淮南云兩
軍相當鼓錞相望若古之禮器飾軍和樂者矣吾竒而
賦之
悔賦序
夫機難預知知機者上智智以運巳迷巳者庸夫故易
曰吉凶悔吝生乎動者也又曰悔吝者憂虞之象也傳
曰九德不諐作事无悔是以鄭國盜多太叔之恨表衛
風義失宣公之刺彰無將詠興壟事書作季文再思而
未可南容三復而不暇余以固陋之資慎履冰之誡竊
服楚王之對每徵后稷之詩觸類而長乃為賦(冰一作霜)
眼明囊賦序
俗之婦人八月旦多以錦翠珠寶為眼明囊因競凌晨
取露以拭目聊為此賦
昭明太子集序
竊以文之為義大哉遠矣故孔稱性道堯曰欽哉武有
來商之功虞有格苗之德故易曰觀乎天文以察時變
觀乎人文以化成天下是以合精吐景六衛九光之度
方珠喻龍南樞北陵之采此之謂天文文籍生書契作
詠歌起賦頌興成孝敬於人倫移風俗於王政道綿乎
八極理浹乎九垓贊動神明雍熙鍾石此之謂人文若
夫體天經而總文緯揭日月而諧律呂者其在兹乎昭
明太子縣明離之極照履得一之休徵曰孝與仁窮神
盡聖豐下表異垂髮應期若夫嵩霍之峻無以方其高
滄溟之深不能比其大二曜朓蝕而凝明弗虧四氣猶
爽而履信或一言出知乎微行立彰乎遠湛然玄默巍
乎莊敬居身以約在滿必冲九德之保無以喻其審諭
六行之傳豈可語其拾遺叔譽知窮師曠心服行一物
而三善(闕)固無得稱焉至如翠蕤晨興班輪曉騖胡香
翼蓋葆吹從風問安寢門之外視膳東廂之側三朝有
則一日弗虧恭承宸扆陪贊顔色化闕梓於商庭既欣
拜夢望直城而結軌有悅皇心此一德也地德褰維天
鷄掩色構傾椒殿沴結堯門水漿不入圭溢罕進喪過
乎哀毁幾乎滅池綍既啓探擗摽之慟陵園斯踐震中
路之號率由至要之道以為生民之則固以事彰朱草
理感圖雲此二德也垂慈豈弟篤此棠棣善誘無倦誨
人弗窮躬履禮教俯示楷模羣蕃戾止流連於終讌下
國遠征殷勤於翰墨降明兩之尊匹姜肱之同被紆作
貳之重弘臨菑而共館此三德也好賢愛善甄德與能
曲閣命賓雙闕延士剖美玉於荆山求明珠於枯岸賞
無繆實舉不失才巖穴知歸屠釣棄業左右正人臣僚
端士丹轂交景長在鶴關之内花綬成行恒陪畫堂之
裏雍容河曲並當今之領袖侍從北場信一時之俊傑
豈假問謝鯤於溫嶠謀黃綺於張良此四德也皇上垂
拱岩廊積成庶務式總萬幾副是監撫山依瑤彩地立
少陽物無隠情人服睿聖此五德也罰慎其濫書有作
則勝殘去殺孔著明文任刑逞威伋疵淳化終食不違
理符道德故假約法於關中秦民胥悅感嚴刑于關下
漢后流名是以遠鑒前史垂恩獄犴仁同泣罪幽比推
溝玉科歸理遣之恩金條垂好生之德黔首齊民亭育
含養咸欣然不知所以然此六德也梧丘之首魂沉而
靡託射聲之鬼曝骨而無歸起掩骼之慈被錫槥之澤
若使驄馬知歸感埋金於地下書生雖殞尚飛被於天
上恩均西伯仁同姬祖此七德也玄冥戒節沍陰在歲
雪號千里冰重三尺炎鑪吐色豐貂在御留上人之重
愍終窶之氓發於篇藻形乎造次輟宴心歡矜容動色
歎陋巷之無褐嗟負薪之屢亡發私藏之銅鳬散垣下
之玉粒施周澤洽無幽不普銜命之人不告而足受惠
之家飡恩之士咸謂櫟陽之金自空而墜南陽之粟自
野而生此八德也陽阿淥水竒音妙曲遏雲繁手仰秣
來風靡悅於胸襟非關於懷抱事等棄琴理均放鄭豈
同魏兩作歌於長笛終噪漢貳託賦於洞簫此九德也
怪寶竒琛不留於器服仙珠玉玦無取於浮玩土木無
綈罽宫殿靡磨礱此十德也承華廣闊肅成且啓秋光
洞入春花洒樹名僧結侶長裾總集吐納名理從容持
論五稱既辯九言斯洽如觀巨海如見游龍令羅折談
名儒稱疾無勞擁經入巷豈假羊車詣門此十一德也
研精博學手不釋卷含芳腴於襟抱揚華綺於心極韋
編三絶豈直爻象起先五鼓非直甲夜而攲案無休書
幌密倦此十二德也羣玉名記洛陽素簡西周東觀之
遺文刑名墨儒之旨要莫不殫兹聞見竭彼綈緗總括
竒異徵求遺逸命謁者之使置籝金之賞惠子五車方
兹無以比文終所收形此不能匹此十三德也借書治
本遠記齊攸一見自書聞之闞澤事唯列國義止通人
未有降貴紆尊躬刊手掇高明斯辯巳亥無違有識(闕)
風長正魚魯此十四德也至於登高體物展詩言志金
銑玉輝霞章霧密致深黃竹文冠綠槐控引解騷包羅
比興銘及盤盂贊通圖象七高愈疾之旨表有殊健之
則碑窮典正每出則車馬盈衢議無失體纔成則列藩
繫缶近逐情深言隨手變麗而不淫周而不襲如彼羽
族取喻於鸞鳳猶斯女工方之乎綺縠盛德之源如彼
文章可聞如此信允屬元良獨高千載既而春風委馭
零露摧華豈因驎鬭徒觀月毁非聽雉雊坐聞峯墜悲
纏教義痛結三才綱智乏效官才無卓爾結景雲霄幼
逢奬訓左提右挈寔仰聖慈自頂至足恩均鎔造價由
伯樂此為未儔譽因元方兹無以比情深知己愛切肌
膚慕德懷恩何時可弭是用編緝遺文條流藻繢懸諸
日月貽範後來凡二秩二十卷如左
臨安公主集序
四德之美戚里仰以為風七行之竒濯龍規以為則若
夫託勾陳之貴出玉臺之尊鳳儀閒潤神姿照朗愛敬
之道夙彰柔㛠之才必備鳳桐遐遠清管遼亮湘川寂
寞淚滴葳蕤北渚之句尚傳仙靈之典不泯况復文同
積玉韻比風飛謹求散逸貽厥于後
三日曲水詩序
竊以周城洛邑自流水以禊除晉集華林同文軌而高
宴莫不禮具義舉沓矩重規昭動神明雍熙鍾石者也
皇太子生知上德英明在躬智湛靈珠辯均河注騰茂
實于三善振嘉聲于八區是節也上巳屬辰餘萌達壤
倉庚應律女夷司候爾乃分階樹羽疏泉泛爵蘭觴沿
泝蕙肴來往賓儀式序盛德有容吹發孫枝聲流嶰谷
舞艷七盤歌新六變遊雲駐綵仙鶴來儀都人野老雲
集霧會結軫方衢飛軒照日
馬槊譜序
馬槊為用雖非遠法近代相傳稍巳成藝鄧蔍縈魏后
之庭武而猶質種馬入丹陽之寺雄而未巧聊以餘暇
復撰斯法搜採抑揚斟酌煩簡至如春亭落景秋臯晩
靜清霜且盡密雨初晴纖驪沃若天馬半漢盼金精而
轉態交流汗血愛連乾而息影不畏衣香雕衢與白刃
同暉翠眊與紅塵俱動足使武夫憤氣觀者衝冠巴童
畱玩不待輕舟之楫越女踟蹰無假如臯之箭(清霜且盡密雨)
(初晴一作嚴霜盡降密雲初晴)
彈棋論序
觀夫模穹蒼而挺質寫博厚而成形峙五岳而標竒停
四海而為量協日月之數應律呂之期總玄黃之武略
校孫吳之應變語其用心壯哉之戲也爾乃觀壯士之
出師望兵棋之式道上昇則博翼穹天下赴則建瓴高
屋乘危則棧山航海歴險則束馬懸車完五憶霸國之
勲全六想陳平之智八反均高陽之數四角思漢后之
歌飛瓦同晉侯之琴徘徊異鄴中之輦牽牛覺乘槎之
來織女擬雲軿之去故古人或言之禮樂或比之仁讓
或喻以修身或齊諸道德良有以也(有以一作有旨)
南郊頌
臣聞惟天為大聖人敬其德知幾其神至人契其道故
龍官弱言之后合揆於蒼昊鳥紀垂衣之君昭格於上
帝莫不巍巍乎穆穆乎渙汗於綠篇氛氲於丹冊者矣
我梁皇帝之御天下也乘熛祇之盛曜即璧月之遐照
等乾覆之燾養合坤載之靈長四三五六之意十堯九
舜之明名與功偕業將時並自撥亂反正伐罪弔民馮
玉几握金鏡君臨萬國於今二十有二載也緯天維理
地軸移澆風於末俗反淳正於區中化不言而先顯教
不嚴而巳肅流樂復雅遠符雲韶之世墜禮還章非因
忠信之薄九垓同軌四海無波儲明變照儀天作兩三
衮咸作叶化台光麴糵王風鹽梅帝載塵清世晏蒼兕
無用其武功運謐時平鵷鷺咸修其文德桃林散甲華
山弢刃玉門罷堠紫塞沉烽屠羊釣壑之士厭洗耳而
襲簮佩版築藏巖之逸去㵕榖而紆珩組異人俊乂既
間出而在官世鏡河仙亦雍容而廊廟蹇蹇同于多士
諤諤比乎得人五典三墨既葳蕤於璧水九流八索亦
繽紛於石渠畫一之政萬代表於時和三章之律百姓
沐於仁壽於是龍光之地日浴之鄉紫舌黃支頭飛鼻
飲自西自南無思不服欵關質子稱臣内向珠樹素禽
越火枝之地銀甕卭杖踰沉羽之涘出赤野而連翩度
玄妙之泱漭於是嘉祥被衆瑞登金人澤馬丹甑玉鷄
三角九尾四眉六足抽鋪地之九莖發端門之連理參
差於郊藪布濩於宫闕府無虛月史弗能記周稱黃鳥
之旗夏有玄珪之錫無以踰此嘉祥方兹摠萃道洽世
昌國殷民阜鄉知舜讓邑比堯封委粟西畆神絲被澤
可謂我化若風民應如草我靜如鏡物動猶烟天子猶
未明求衣日昃不勌撤膳匪躬詢輿訪道鑾旗徐動棄
千里而弗乘寶瑟無虞捐百金而不服廣行四等被慈
雨於枯根大闡三明驚法雷於羣夢曲成萬物去殺愛
生幽弊之民與蒼雷而共悅否滯之義同谷風而開舒
昆蟲得性跂蠢欣生三驅有緩前之禽九門無餒獸之
藥至德之事如此太平之風如彼乃以恭肅神祇理通
孝敬江左以來爽塏未闢爰命將作揆日載營三靈叶
響百工咸事宛如神造儼類仙居冲秘隠嶙跨千畆於
晉日閒曠麗遠吞七里於漢年五達四通廓郊彌野南
瞻重嶽北眺芒嶺東臨灞滻西望舊豐紆徐委蛇丘陵
起伏澎湃嶤屼山川異態飛梁邃宇洞爥穴懸紫殿仙
宫霞騫鳥翥霧映倒梁日光疎鈑玉桃卷葉銀樹抽芳
百果千株三珠八柱朝葉與密露共鮮晩花與薰風俱
落露禽乍聚望比翼之翺翔歸飛時宿聞同心之夜響
故以熊熊灼灼炫兩明而仰七曜紛紛沐沐承五煙而
帶三靈圓丘閒靜紫壇肅設五精之場千神之位八階
弘麗四維博敞宛若千仞狀懸流之仙館煥如五彩同
瑤山之聖壇石牒神昌之瑞方臻金縷飛光之徵永固
是雕是琢鄙茅茨之為倫非珠非玉嗤甘泉之巳奢望
昔方今獨高千古沿襲異等質文斯中於是歲在單閼
星次訾陬律中太蔟日惟辛卯特有事於南郊甸師清
野封人壝宫朱幕夕峙帷宫宿設曉漢斜陰挈壺升漏
天子御玉輅動金根八驥揚衡雙龍翼蓋雲䍐徐迴鳴
鐃韻響風承豹尾日映鶡冠萬騎天行千乘雷動石鎧
犀衣之士連七萃而雲屯珠旗日羽之兵亘五營而星
列欝欝阡阡震震填填充溢乎國都彌漫於鄽邑者也
若乃迴輿降蹕薦禮帝儀揖太清秩羣望被大裘服山
冕恭蒼璧之明祀穆靈壇之禋敬黍稷非馨明德惟馨
日曜彤精天澄翠色百僚師師九官濟濟千神叶福萬
億均慶六典斯備三禮必該焚柴告成罔不欽若翠煙
升籙同河濱之瑞雲丹燎燭天若帝鄉之美氣雲門麗
舞咸池廣樂巳叶九韶之曲復諧六列之奏金匏旣動
望蜿蟬之遊龍玉磬徐鳴觀參差之舞鳳袿轊駕肩士
女填噎接袂為幃連裾猶堵鼓腹擊轅行歌舞抃然後
紆玉輦而謝書生登靈臺而望雲物欽明美化跨萬古
於兹日廣運愉樂表千載於當今方當巡云云之禮啓
亭亭之業封天答睠禮地徵靈南山之壽無極七百之
基長固豈不懋哉豈不盛哉菲薄微臣謬與藩服馳心
休禮秣馬之願無由徒罄褊辭清風之藻多愧敢敷庸
理獻頌十章其辭曰
元始道一渾德氛氲遙哉邃古夐矣初分磅礴地載清
朗天文大人覩物生民樹君(其一)蛇軀龍準作樂垂衣皇
圖炤灼帝篆葳蕤廓寥中代合聖與誰於鑠我后命世
天飛(其二)玄默馭辯寂照秉真就雲握歷望日臨民謙光
履德義禮稱珍車書同軌天下歸仁(其三)期章孔備盛化
弘道酌衢敬賓欽賢愛老變正是珍燭車非寳如海之
深如日之杲(其四)肅恭明神逖聽前踵配天道尊迎陽義
重玄酒陶匏燔柴雲聳跨舜論韶籠堯稱拱(其五)赫矣郊
宫載惟靜謐肅肅禁闈陰陰仙室六戎列野八鸞照日
架殿星羅重宫霧出(其六)蒲萄金橘靈壽木難素柰開暑
貞檜凌寒山池壯麗階閤彤丹葉垂疉雨花落重巒(其七)
康哉盛德美矣世豐三辰炳燿七政永隆五方來洎四
隩兹通懸繩度笮駕鹿追風(其八)既隆懋化復覩瑞滋金
車出野玉露霑墀紫槩神草華平瑞芝長愉汪濊永固
雍熙(其九)照天漏涘遠肅邇睦惠靡齊民恩彌比屋式光
惇史踰斯郁郁皇哉康哉同斯景福(其十)
馬寶頌
皇帝應百姓之心副四海之願復履玉衡還臨億兆天
地交泰日月貞明至理惟新隆平方始遐邇一體中外
禔福含生欣欣若耘耰之逢夏雨懷情坎坎譬草木之
值春風帝王之道超邁開闢睿聖之功殫歴邃古軒羲
不足鑿枘堯舜不足憲章至哉大哉無得而稱也五月
丁酉朔絲竹會於德陽之堂於時日進内宫星次鶉首
仲夏之晷稍極陽城之圭蕤賓之鍾初應潁川之律縉
雲旦卷南風晩扇惠氣入帷清隂周宇玉輿雲䍐照日
充庭羽林中權分階列校簪笏成行貂纓在席昭天之
樂金石鏗鏘報地之禮威儀肅省詔以馬寶示羣臣太
僕效官趣馬掌贊三令五申丞聯事舉八麗四圍給役
相趨暉煜金鑣陸離寳勒天地無疆之德永星致遠之
功鸞盼善鳴龍儀美稱沸毅權竒之威趨攄抑揚之熊
足轉驚電眼流含燭霧噴紛霏流沫飄洒數千為壽豈
待原蠶之禁萬里一息不藉杜衡之草王良不能控其
衡策伯樂不能辨其文機方知總轡崑岑周非吾馭張
樂大野夏有慙德豈止沉河用璧獨有綠文之稱盛德
在木偏受蒼龍之名至于干將寶劒遙服晉鄭之軍蓮
花烏玉騰威大海之際况乎馬寶義實踰之方當夙沙
自歸滑橋屈膝欵關入塞偃武修文去病無出師之勞
充國罷議邊之略五律成珍九河如鏡臣謹按瑞應經
彌勒成佛經中阿含經覽愚經並稱第三之馬者三千
歲華子云堯漢皆得馬者堯漢皆火德正斗南方乘德
而至也豈非聖德汪濊皇風洋溢研機洞元備禮達義
是以天不愛道白馬嘶風王澤效祥朱鬛降祉比夫圓
蹄方足躑躅在郊風嘯電奔聲遨處囿五彩依樹三雀
登巢安髣髴於當今弗擬議於休應百辟卿士咸稱萬
歲伊臣不佞結慶雲霄親承詔旨預觀寳瑞手舞足蹈
贊揚不足宴禮斯畢退而作頌其辭曰
帝廣運德欽明儀郊升道形聲德為軌仁作經璇璣正
太階平割五禮和六英開四攝行八政轉輪皇飛行聖
愍含識資惠命引蒼生歸法性菩提真般若淨七寳均
萬邦寧逖惇史觀陳詩域中大唯聖期聞玄妙復孝慈
解流澤隨因時刑巳措績咸熙三農盛九穀滋萬祗悅
八神怡律有節歷得天景星曜慶雲連珠為月醴為泉
民何幸值皇年乾道應坤馬來度玉關升金臺鏤鍚煥
鸞鑣迴槃雲轉堞塵開千天駟百龍媒永伏皂掃騊駼
秣瑤粟委芳芻九夷欵四表清甿胥樂輿頌興
行雨山銘
巖畔途遠阿曲路深猶云息馭尚且抽琴兹峰獨擅嶔
﨑千變却繞畫房前臨寶殿玉岫開華紫水迴斜谿間
聚葉澗裏縈沙月映成水人來當花藤結如帷磧起成
基芸香馥逕石鏡臨墀
明月山銘
迢遞峰長威紆岳聚既正書門兼同天柱非競小山寧
論大庾豈學土龍詎須石鼓緅色斜臨霞文横竪
書案銘
刻香鏤彩纖銀卷足照色黃金迴花靑玉漆華映紫畫
製舒綠性廣知平文雕非曲厠質錦帷承芳綺縟敬客
禮賢恭思儼束披古通今察姦理俗仁義可安忠貞自
燭鑒矣勒銘知微敬勗(映御覽作曜理作糾)
鏡銘
金精石英冰輝沼淸高堂懸影仁壽摛聲雲開月見水
淨珠明
紗扇銘
丞相長沙宣武王碑
金表龍符綠地龜圖且稱瑞漢寔曰開虞於昭帝緒蟬
聯厥初有微玄水亦作司徒重檐偃蹇曲注逶迤雲櫨
鳳翥桂棟蓮披文檀晩麗采節晨輝春藤絡戸寒菊臨
池惟馨惟德無絶于斯
長沙宣武王北凉州廟碑
黃曲之祀九井尚慙洙水之堂七壁猶在豈非德含體
氣神降空桑蒸民仰其立功太上懷其貴德公諱蘭陵
人皇帝之長兄也命世降靈峻極開著宗百川而成海
倍萬俊而為英為南梁北秦二州刺史華陽黑水改號
難堪加以岳牧遷迴軍民徙散同高闕以為塞象玉門
而置關三尉寢謀六屯罷業功同疎勒之守備甚即墨
之堅圍公臨危制變殷如敵國是以六角摧鋒兩賢釁
鼓指撝則破勍敵叱咤而靜邊塵公德應大賢照惟殆
庶如鍾資叩似鐸發聲含朝發于千仞散風行于萬頃
神武所向士卒忘水火之難簞醪所驅小大一死生之
志微管之風餘芳無絶人畏其神德音不泯梁秦二州
刺史宜封侯條刺舉漢陽親睹遺愛自表請立碑置廟
天子許焉反宇飛風伏檻含日參差丹桂周流紫房躨
跜刻獸下臨網戸菡萏荷華傍連屈屋庶使邊韶所立
之石豈稱高於陳郡袁逢所勒之字非獨擅於華陽乃
為贊曰帝圖開道皇源配天功書綠字事燭青編天漢
之陽黑水惟梁如仁永播流詠寧忘扶風高碣召伯甘
棠餘芳無冺望古可方構斯象室循兹洞房琉璃照戸
璧玉開堂秋條下葉春卉含芳九微夜火百味朝漿
吳興楚王神廟碑
昔者武王詢于太公五神之禮正伊陟贊于巫咸三篇
之義作抑又玄矩司于坎宫漢興北畤黃蛇感于通夢
秦作西郊幽則鬼神其來巳尚楚王既弘兹釋教止獻
車牛既舍黃駒安俟騂角掌擊無左滌之勞牧人止楅
衡之務周房殷俎惟有玄澗芳芝玉斝瑤樽止陳丹桂
清酌漸符不殺之教方行大士之心比夫黃樹赤光紫
衣朱髮茂矣哉王制云山川神祇有不舉者為不敬太
守元景仲稽諸古典於兹往烈永傳不朽式樹高碑翠
石勒文事偕神掌靈龜負字還擬洛書
徵君何先生墓誌銘
先生履玉燭之禎氣應大賢之一期實生而知機撫塵
斯庶敬非習起孝乃因心聚徒教習學侶成羣與沛國
劉瓛汝南周顒為友陸璉賀瑒之徒更道北面永明中
王文憲儉受詔撰禮未竟而卒屬在司徒文宣王王以
讓先生因廣加刊緝故以含文燕居說六典五恩之羲
或齊侯所不鎮孟嘉所未知皆折兹大物成此良教小
人道長每諷考槃之詩君子道消便執天山之筮乃毁
車挂冠拂衣東嶺始居若耶來從秦望今上經綸天地
權輿鼎業始徵為軍謀祭酒實允文若之舉且光彦先
之選又徵特進右光禄大夫高尚其事確乎不拔玄纁
徒往束帛虛歸而給白衣尚書禄固辭不受卒窆乎其
山正衾在殯嗤鏤器與玉衣堯典入棺恥密章及書綬
知與不知並懷惋愴咸以人亡素楷禮墜文章洙泗頽
經扶風罷學關西疑聖之德自此長淪高松引風之氣
於兹永息余昔在朱方亟枉翰迹欽風味道迄淹歲時
既而位阻桂宫途乖咫尺不獲擁經步至問春卿之痾
徐輪三反入杜夷之舍痛祥雲之滅采悲烈曜之晞輝
追勒高鄉乃為銘曰文範高世玄晏絶倫復有令德遠
之與均誰與均此嗚呼哲人第五肥遁餘軌尚遵司空
開學其風不泯傳兹孝敬曰悌且仁氣高瓊岳心虛谷
神括羽儒囿舟輿席珍既遊慧水兼引法輪談扇猶在
鳴琴尚陳如何不憗德素長淪寂寥巖穴荒凉渭濱橋
曰隻鷄徐稱酧素余欽夫子風期夙著蓄思含毫傳芳
寫譽沈礎雖貞玄泉無曙
華陽陶先生墓誌銘
若夫真以歸空為美道以無形為貴不知悅生大德所
以為生不知惡死谷神所以不死妙矣哉隠顯變化則
物莫之測既而岫開析石天墜玉棺銀書息簡流珠罷
竈九節麗于空中千和焚于地下仙宫有得朋之喜受
學震臨谷之悲余昔在枌壤早逢圯上之術今簉元良
屢稟浮丘之教握留符而惻愴思化杖而酸情乃為銘
曰無名曰道不死為仙亦有元放兼稱稚川猗歟夫子
受籙歸玄棃傳苑吏書因賈船虎車照景蜺拂凌煙餘
花灼爍春澗潺湲欝欝方崖悠悠洞天三山白鶴何時
復旋(方崖一作茅嶺)
中庶子王規墓誌銘
玉挺藍田珠潤隨水價重連城聲同垂棘偶應龍之籥
影等威鳳之羽儀名理超于荀王博洽侔于終賈稍遷
侍中佩玉璽於文昌珥金貂於武帳文雅與綺縠相宣
逸氣並雲霞俱遠副君取敬杜夷時迴晉儲之駕追嗟
徐幹亦降魏兩之書爰發睿辭為銘云爾銘曰七略百
家三藏九部成誦其心談天其口勝氣無儔高塵誰偶
榮珪掩采靈劒摧鋒宋郊淪鼎洛水沉鍾玄扉不晝幽
夜恒冬
安成蕃王墓銘
許氏猶龍荀家鳴鶴豈如宗子分聯華萼對策雲臺觀
書麟閣官美登朝文高入洛得意琴書忘言丘壑
中書令臨汝靈侯墓銘
昔太祖時其惟宣武講道開天儀嵩作輔是曰邢茅籍
規承矩如康嗣衛似禽居魯息轡巖隈塗窮夜臺靈檐
永閴松路方開草茂故轍松插新枚月明泉暗暑往寒
來
儀同徐勉墓銘
朱弓表瑞寳劒攸歸長瀾斯注瓜瓞含輝舉直斥偽校
名責實朝有進賢野無遺逸違天即地歸幽去明空谷
傳鼓哀風送鈴
平西諮議參軍劉顯墓銘(顯字嗣芳沛國相人岳陽王長史遷平西)
(諮議參軍大同九年卒簡文帝為皇太子之遴啓請乃蒙令為誌銘曰)
繁弱挺質空桑吐聲分器見重播樂傳名誰其均之美
有髦士禮著幼年業明壯齒厭飫典墳研精名理一見
弗忘過目則記若訪賈逵如問伯始穎脫斯出學優而
仕議獄既佐芸蘭乃握摶鳳池水推羊太學内參禁中
外相藩岳斜光巳迫殞彼西浮百川到海還逐東流營
營返魄汎汎虚舟白馬向郊丹旒背鞏野埃興伏山雲
輕重呂掩書墳揚歸玄冢爾其戒行途窮土壟弱葛方
施叢柯日拱𡑞柳荑春禽寒斂氄長空常暗陰泉獨湧
祔彼故塋流芬相踵(梁書)
太子舍人蕭特墓誌銘
威鳳五色朝陽千仞孫枝發響將雛流韻馥哉若蘭頌
矣懷瑾熊既誕子恒乃懽胤銀鉤之巧重世遹雋况此
臨池蟬輕露潤丹旐輕飛哀歌徐引壠水春帷山雲晩
陣
司徒始興忠武王誄
皇源地闡帝業天維於穆忠武光國之基爰自弱齡英
明播越玉潤水鮮山静雲發帝曰爾諧僉議彼屬推轂
兩江建旗三蜀將旋上國戀結四民三鱣表服二鹿隨
輪方變正衮永範時規天弗報善哲人其萎響哀挽於
北邙去承明而不入望參差之旒影聽潺湲之雨泣
大同哀辭
大同予之第十九子也生於仲秋殞於冬末悲夫潜慟
結于心愁眉慘於外夕坐於是申旦當食以之不甘客
有謂予曰死生常也夭壽命也陳蕃所憩之家久記玄
錄之歲華歆所聞之語巳定北陵之期上聖所以忘情
賢者所以達節將何戚焉予對之曰觀其明眸豐下玉
色和聲豈不登髫歲而擬觸藩及紈袴而知折李靈心
摧於毫末慧性挫於趾步庶方悟於來途遂窮魂於短
日豈不傷哉乃為辭曰
含精鬱抑歎嗟何極云誰之悲悲予弱息實天道之偏
頗觀賦命之殊舛彼神蔡之靈長獲萬春之悠緬有舜
華之照灼寄一朝之浮命始夢熊而兆吉遂設弧而表
慶驗天蘭之所受知地井之可映愛萱草之有微欣赤
茀之在詠信歎慰之未幾悼夭零之云及乃變樂而為
悲遂改笑而成泣昔珠褓之交舒又金香之相襲藉綺
茵於弱肌隠孩笑於羅帷今獨親於玄壤亦何痛其如
之憶餘態而心楚想媚質而迴腸藥尚殘而染地衣猶
襞而在床卷金屏之四葉開銀函之九羊忽徘徊而想
象曾何時而不傷於是風景暮鍾氣嚴晩候葉蔌蔌而
走階水戔戔而鳴漏月半鏡而開河雲羅柱而下岫燈
發焰而吐花火含光而成就金鹿之恨涕沾衣金瓠之
哀還掩扉猶兹紫山明玉碎譬彼西都芳草腓終無逐
浪鳬船反何時復聞龍種歸(久記玄錄英華作久傳紀錄知藝文作仰)
祭戰亡者文
降夫既旋功臣又賞班荷元勲蘇逢漏網校尉霑榮屬國
蒙奬獨念斷魂長畢灰壤膏原染刃委骨埋泉徒聞身
没詎辯名傳
祭灰人文
積注奄旬祭在灰人消兹獸炭焚此桂薪積如玉屑聚
若遊塵庶人之風不拂獄吏之慢寧陳當令金光小史
侍使玉童奏雲師于執法力水伯于天宫鑕星誅於電
女貫索囚于雷公廓重氛于八極静連絲于四空既曈
曈于車蓋又赫赫于飛盤且凝威於趙盾實望近於長
安
答穰城求和移文
屬彼數及侮亡運逢瓦解石言水鬭實驗地凶飛絮雨
粟還符天怪故淪俗駿奔遺黎南請所以皇略北征事
同拯溺愍百姓之未安傷一物之失所故餘民襁負掃
地來王而向化之黨忽覽今移咸以陶兹禮樂重覩衣
冠巳變伊川之髮兼削呼韓之袵寧當生入玉關死歸
建業民情若此匪我求蒙行人遠届實亦勞止想近察
時機遠詳圖緯早去中原遽反桑梓旋地脉而北移越
天渠而南指然後三姓二賢可存十半如其遂固守株
不達玄象將恐衛將之師復有狼居之戰應侯之討更
覩隂山之哭
勸醫論
勸醫曰天地之中唯人最靈人之所重莫過於命雖修
短有分夭壽懸天然而寒暑反常嗜欲乖節故虐寒痟
暑致斃不同伐性爛腸催年匪一拯斯之要實在良方
故祗域醫王明於釋典如大師乃以醫王為號以如來
能煩惱病祗能治四大乖為故亦有騷人之詠彭城秦
國之稱和緩季梁之遇盧氏虢子之值越人爰至久視
飛仙長生妙道猶變六一于金液改三七於銀丸蓄玉
匣之秘研紫書之奥桃膠何是北斗靡遯其形金漿非
遠明珠還恥其價能使業門之下鼓響獨聞雍祝之傍
簫聲猶在周禮疾醫掌萬民之疾凡民之有病者分而
治之歲終則各書其所治而入於醫師知其愈與不愈
以為後法之戒也至如研精玄理考覈儒宗盡日清談
終夜講習始學則負墟尚諛積功則為師乃著日就月
將方稱碩學專徑之後猶須劇談網羅愈廣鈎深理見
厭飫不寤惟日不足又若為詩則多須見意或古或今
或雅或俗皆須寓目詳其去取然後麗辭方吐逸韻乃
生豈有秉筆不訊而能善詩塞兌不談而能善義揚子
雲言讀賦千首則能為賦况醫之為道九部之診甚精
百藥之品難究察色辯聲其功甚秘秋辛夏苦幾微難
識而比之術者未嘗稽合曾無討論多以少壯之時涉
獵方疎略知甘草為甜桂心為辣便是宴馭自足經方
泯棄同庾敳之讀莊子異孔丘之好周易然而疾者求
我又不能盡意攻治假使不能為地自可即為巳益所
以然者若無隔貴賤精加消息以前驗後自可解之日
知所亡坐成妙術而又告以不能也治疾者衆必以孟
浪酬塞悮人者多愛人者鮮是則日處百方月為千軸
未嘗不輕其藥性任其死生浮華之功於何而得及其愛
深親屬情切支肌患起膏肓痾興府俞雖欲盡其治功
思無所出何以故然本不素習卒難改變故也胡麻鹿
藿纔救頭痛之疴麥麴芎藭反止河魚之疾思不出位
事局轅下欲求返死者於玄都揚已名於綠帙其可得
乎術道困窮於斯寔至誠當善思此意更興其美非直
傳名于後亦是功德甚深比夫脫一鴿於權衡活萬魚
於池水不可同日而論焉
七勵
藏名外臣體道好異遁跡埋影剗心人事任性於蓼水
之側放心於自得之場情苞六合德貫九方巖棲谷飲
絶際濠梁於是寂鏡公子聞而往說乃飛車翠蓋翔駕
絳螭丹旌風轉碧幔雲移映玉軑之綺靡照銀車之陸
離經九嶠之夐阻歴五曲之㠝危路入閬風道經通谷
橋塗泱漭路林肅肅石蹬穹窿松關重複羊腸望斷邃
路迂餘攀林稅駕乃遇藏名之所居其居則蘚苔沒砌
幄葉斜林千峰沓頂萬仞懸深南危碧流北障芳林左
縈重陸右背高岑烟霞罩日石澗籠隂聲音百籟響弄
千禽寂鏡公子曰蓋聞智者不懷道沒志遺俗埋名迷
邦碎寶却粒辭榮今欲說子以默語之術寧欲聞乎藏
名曰僕雖幽栖遠紆名德寧忘潔己以受至言
公子曰夫怡情託體寔寄門宫跨危樓於插漢挂日景
於迎風玩靈華於仙掌度窈窕於飛虹金枝照耀玉壁
玲瓏文窗洞右飛閣陵東桂柱通光雄梁亘日璧鏡鈕
懸抽荷并出中宿綿延長廊周密靑錢碧影金墀玉律
冬閨温煦夏室含霜圖以珍怪畫以禎祥瓊茅秋蘤綠
蕙春香植宜男於粉閣樹君子於椒房迴風烟於璇題
垂珠璣於玉箱文魚水宿錦鳥雲翔乃登陟遊踐望遠
通疎擢素藕於石鏡搴蔓草於康衢若荆山之琢玉似
隨水之弄珠若斯宫之閑麗子能與我而共居外臣曰
僕遊心蓬葦未暇斯處
公子曰夫靚粧嚴服託體必嘉五絲擅美獨繭稱華組
帷粲綵緹服含葩丹墀聚葉鏤檻飛花至如稷下縫掖
泗上章甫雉緝霜鮮秦絲園縷鳳色龍分鴛文鵠聚琱
紛瑤席綺飾瓊佩齊都滑石南海瑇瑁散以綴珠離如
並繢蜘蛛弄巧越女調樞夏則桃笙竹席冬則青莞金
鬚温麗瓊臺密華承寢當戸之縠大文之錦華蒲萄之
綺衾麗芬若之丹枕金蘇翠幄玉案象牀子能從我樂
此芬芳外臣曰帶索披裘自得山性雕章麗服未敢攸
同
公子曰五餁調神三芝輔性用康仁壽以弘貞正乃使
有伊之徒調嘗鼎味九州珍雜八方豐貴名廉天地之
聲殽竭山海之味蟬鳴秋稻鷰頷玉精離紅之膾勺藥
之羹蒙山擅重灌水傳聲桂蠧石瓊龍胎鳳肺四膳八
珍五肉七菜纍似縠雜切均鮮繪色若紫蘭紛如紅綷
若乃越梅變實楚醴方添陳晨鳬之美味薦雋鷰之肥
甜洗以三危之露水調以大夏之香鹽霜薤沸烈露葵
蘩舒芳菰之菜白霜之茹澄瓊漿之素色雜金筍之甘
葅素醴浮氣酃醪凝清獻三爵之踰雅等千日之芳醴
酌玉斗之英麗照銀杯之輕蟣此亦天下之美味子能
從我而享之乎外臣曰藜藿可膳薇蕨堪餐五味口爽
寧假玉盤
公子曰若夫鈞臺之樂葛天之歌飛七盤之妙節動六
變之淸和綠綺麗琴丹山寳瑟縷器倕雕孤枝伶律奏
白雪之楚緩陳亭蓆之吳疾躍鳥追飛潜魚伴出將使
漸離擊筑雍門鼓琴鳴繞梁之妙響發愁眉之清音至
如五陵金穴六郡豪家遠流歌於東夏出秘舞於京華
金鈿設翠步搖藏花遙同暮雨逼似朝霞髮鬢如點纖
腰成削玉齒笑容紅粧綽約疾趨巧步霧袖芬披舒蛾
眉之窈窕委弱骨之逶迤載金翠之婉嬋玵瑤璫之陸
離芬芳於梧春之苑灼爍於長州之中于時斜光西委
薄霧舒紅隨珠照影羅衣從風觀者方堤覩者盈淇令
二鷰之綴翼使八鶴之增悲明君為之斂泣西施為之
解眉於是蘭閨寂晩曲韻相和對輕風之落景望明月
以淸歌歌曰酣醑半兮樂既陳長歌促節綺羅人拂鏡
弄影情未極迴簮轉笑思自親此亦聲音之盡妙子能
從我而聽之乎外臣曰淫聲亂耳未足入聽方追山壑
永弄林泉
公子曰夫心遊百氏理奥六經樞機性道隂陽杳冥昭
玉牒於年史覽古記而照情若夫鄒枚上客揚馬俊人
揮金入趙易服歸泰賣舌彈劒買義追仁商𣙜萬古弋
釣陶甄池中水黑席上稱珍判二氣之氛氲辨六爻之
終始鳥變龍工鳳書雲紀辭弘八索辨崇三耳至如范
睢折脇豫讓拉齒禮竭中心報深國士碎玉爭城藏圖
解劒見碣石之金堤望楚都之揚塹美陳平之反間揖
子房之智謀想秦君之傳器仁漢后之解裘此亦天下
之奥籍得性之林圃子能同覽悅目以齊此心外臣於
是色動清顔頓解高意曰僕雖野陋頗悅帶經但負薪
多疾未甘斯說
公子曰夫氛氲構象純雜不同共工折柱雖播英風自
古而然曾何足道但吹沙役寇抑自犧年吐霧藏妖聞之
堯日至於今者昌運天啓握歷寶年風猷駕層漢道德
漏重泉至如玄蹄外境紫舌頑人悖而無禮不沫皇仁
於是騰三泉之窅漫戴五旗之飄揚引玉車於西隴鳴
金鼓於北邙拭龍泉之雄劒瑩魏國之寶刀銛踰巨闕
利擬豪胄至如牽鉤壯氣斗膽豪心緣腰白玉帶佩黃
金酬恩報死尅遠長岑騕褭白鷰耀躍靑離五玉察善
十相無遺連腰錦帶半足塵飛標威于鴈門之境振旅
于龍突之鄉若乃驚沙絶岸苦霧綿長秋河曉碧落蕙
山黃紅顔素改玄鬢斑霜征夫抵掌而飲膳壯士憤氣
而沸腸迴雲鳥之密陣背却月而相望旗才轉而漂杵
鋒未至而驂傷前鋒紛其易幟後騎决其沙囊何湯雪
之能比豈拾塵之可方於是呼韓頓顙龜兹銜璧羊牽
既袒熊山已積九截同文八極齊軌帝曰念功班茅賜
履青紫如拾賞歸詔美此亦天下之壯績子能從我而
效之乎外臣曰葛伯不祀雖聞湯誥野叟力弱未敢振
衣
公子曰堯舜垂拱煥彼前聞今惟聖歷萬代一君璧儀
照氣玉井珠分德合天地道方華勲滄海碧徹黃河黛
文愛人育德澤等春雲宣尼茂典周姬禮容黃裳進士
青襟俊童邦知改俗國化移風賣藥無藏名之老河泗
無洗耳之翁德星夜映慶雲晝色異草雙條靈禽比翼
狐尾既九茅脊復三金盤漾寳銀甕呈甘康歌壤笑悅
禮樞談隆周謝德盛漢知慙慈照無生化湛靈覺散漓
弘淳拯澆敦朴國被仁壽家欣教學三明鑒道六度弘
風出塵照苦入冥觀空善識無盡因性必通天不愛寳
地無隠瑞百神受職三苗奉義石策紫泥繩金玉刺或
託諷梁甫權卧德而龍盤或織箔渭濱恥藏名而鳳跂
於是露點飴蜜溜泓澄於玉掌雲垂五采覆旖旎於仙
樓漾醴泉於浪井拂垂揚於御溝或聯七葉一姓五侯
外臣於是觀色内動神貌外移忽正山巾而言曰蓋聞
幽居獨善見譏往聖儻不遺矇叟亦願順來命
連珠
(三國典略曰梁簡文為侯景所幽作連珠)
吾聞有古富而今貧可稱多而賑寡是以度索藪下獨
有衰神松栢橋南空餘白社
吾聞言可覆也仁能育物是以欲輕其死有德必昌兵
踐於義無思不服
吾聞道行則五福俱奏運閉則六極所鍾是以麟出而
悲豈惟孔子途窮則慟寧止嗣宗
幽縶題壁(簡文為侯景所幽題壁自序又為連珠三首文甚悽愴)
有梁正士蘭陵蕭世纉立身行道終始如一風雨如晦
鷄鳴不已弗欺暗室豈况三光數至於此命也如何
梁文紀卷三
