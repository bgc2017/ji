梁文紀卷十四明梅鼎祚編
吳均(字叔庠吳興故鄣人歴建安王偉國侍郎除奉朝請)
與施從事書
故鄣縣東三十五里有青山絶壁干天孤峰入漢綠嶂
百重清川萬轉歸飛之鳥千翼競來企水之猨百臂相
接秋露為霜春蘿被逕風雨如晦鷄鳴不巳信足蕩累
頤物悟眞散賞
與朱元思書(劉孝標有與宋玉山元思書宋與朱必有一誤)
風煙俱淨天山共色從流飄蕩任意東西自富陽至桐
廬一百里許奇山異水天下獨絶水皆縹碧千丈見底
游魚細石直視無礙急湍甚箭猛浪若奔夾峰高山皆
生寒樹負勢競上互相軒邈争高直指千百成峰泉水
激石泠泠作響好鳥相鳴嚶嚶成韻蟬則千轉不窮猨
則百叫無絶鳶飛戾天者望峰息心經綸世務者窺谷
忘反橫柯上蔽在晝猶昏疎條交映有時見日
與顧章書
僕去月謝病還覓薜蘿梅溪之西有石門山者森壁爭
霞孤峰限日幽岫含雲深谿蓄翠蟬吟鶴唳水響猿啼
英英相雜綿綿成韻旣素重幽居遂葺宇其上幸富菊
花偏饒竹實山谷所資於斯巳辦仁智所樂豈徒語哉
(並藝文類聚)
揚州建安王讓知司徒表
臣聞玄黃之馬事絶於銜鑣蟠朽之材飾乖於丹漆何
則千里之志巳窮萬乘之器無取遠物近身於焉在譬
連珠
蓋聞豔麗居身而以蛾眉入妬貞華炤物而以絶等見
猜是以班姬辭寵非無妖冶之色揚子寂寞豈乏炫燿
之才
蓋聞義夫投節未必識君烈士赴危豈期要利是以墨
子縈帶不蒙肉食之謀申胥泣血非有執圭之位
檄江神責周穆王璧文
昔穆王南巡自郢徂閩遺我文璧僉曰此津貫緯百紀
荐歴千春念兹文璧故問水濱江漢勗之自求多益反
我名瑞躍此華璧則富有漢川世為江伯如有負穢心
迷懷釁情戚藏玉泥中匿珪魚腹使公孫躡波而長呼
子羽濟川而怒目佽飛舞劒而東臨菑丘躍馬而南逐
打素蛤而為粉碎紫貝其如粥又有川人勇俊處乎閩
濮水居百里泥行萬宿右睨而河傾左咤而海覆乃把
昆吾之銅純鉤之鐵被魚鱗之衣赴螺蚌之穴引㴻東
隅移燋北島使蓬萊之根鬱而生塵瀛洲之足淨而可
掃按驪龍取其頷下之珠搦鯨魚拔其眼中之寶皇恩
所被繁枯潤涸威之所加窮河絶漠願子三思反此明
玉
食移
月光離畢風氣入箕細雨如網細柳如絲離隔東西之
怨眺望山川之阻企龍門而不見覽桂枝而延佇此乃
方寸之恒情羌難得而覼縷也亦有鮑叔分財華歆讓
位乃相知於平生實忘懷於寤寐鷄有呼羣之德鹿有
食苹之美在微物其尚然況仁義之君子哉今足下居
則廣厦高堂連闥洞房綺窗半卷屏風角張指天地如
一指安知故人之可傷一死一生乃知交情一貴一賤
交情乃見謂古昔之恒談在今日而方見嗚呼如何忘
我實多輒欲彈琴縱酒于首陽之阿君有厨中腐肉而
僕不厭糟糠君有鴈鶩之食而余不得一嘗願以小人
之腹為君子之腸何如哉今欲君之餘江臯綠葹之筍
洞庭紫鬛之魚昆山龍胎之脯玄圃鳳足之葅千里蓴
羹萬丈名膾氣馨若蘭色美如艾扶南甘蔗一丈三節
白日炙便銷清風吹即折安定之梨皮薄味厚一歲三
花一枚二升凡厥上味惟君能施君若不施成君深累
於神為不祥於人為愆義
餅說
宋公至長安得姚泓時故大官丞程季者了了人也公
曰今日之食何者最先季曰仲秋禦景離蟬欲静爕爕
曉風淒淒夜冷臣當此景唯能說餅公曰善季乃稱曰
安定噎鳩之麥洛陽董德之磨河東長谷之蔥隴西䑛
背之犢枹罕赤髓之羊張掖北門之菽然以銀屑煎以
金銚洞庭負霜之橘仇池連蔕之椒調以濟北之鹽剉
以新豐之雞細如華山之玉屑白如梁甫之銀泥旣聞
香而口閟亦見色而心迷公曰善(並藝文類聚)
殷芸(字灌蔬陳郡長平人歴司徒左長史直東閣學士省)
與建安太守到漑書(漑字茂灌彭城武原人歴國子祭酒)
(任昉卒芸與漑書其為士友所推如此尺牘作劉漑誤)
哲人云亡儀表長謝元龜何寄指南誰托(梁書何南史作托)
劉勰(字彥和東莞莒人兼東宫通事舍人遷步兵校尉出家為定林寺僧慧地)
文心雕龍序(勰撰文心雕龍五十篇論古今文體引而次之旣成未為時流所稱)
(欲取定於沈約約時貴盛無由自達乃負其書候約出干於車前狀若貨鬻約取讀大重)
(之謂為深得文理常陳几案文心本云序志)
夫文心者言為文之用心也昔涓子琴心王孫巧心心
哉美矣夫故用之焉古來文章以雕縟成體豈取騶奭
羣言雕龍也夫宇宙綿邈黎獻紛雜拔萃出類智術而
巳歲月飄忽性靈不居騰聲飛實制作而巳夫肖貌天
地秉性五才擬耳目於日月方聲氣乎風雷其超出萬
物亦巳靈矣形甚艸木之脆名踰金石之堅是以君子
處世樹德建言豈好辯哉不得巳也予齒在踰立嘗夜
夢執丹漆之禮器隨仲尼而南行旦而寤迺怡然而喜
大哉聖人之難見也乃小子之垂夢歟自生人以來未
有如夫子者也敷讚聖旨莫若注經而馬鄭諸儒弘之
巳精就有深解未足立家唯文章之用實經典枝條五
禮資之以成六典因之致用君臣所以炳煥軍國所以
昭明詳其本源莫非經典而去聖久遠文體解散辭人
愛奇言貴浮詭飾羽尚畫文繡鞶帨離本彌甚將遂訛
濫蓋周書論辭貴乎體要尼父陳訓惡乎異端辭訓之
異宜體於要於是搦筆和墨乃始論文詳觀近代之論
文者多矣至如魏文述典陳思序書應瑒文論陸機文
賦仲治流别弘範翰林各照隅隙鮮觀衢路或臧否當
時之才或詮品前修之文或汎舉雅俗之旨或撮題篇
章之意魏典密而不周陳書辯而無當應論華而疏略
陸賦巧而碎亂流别精而少功翰林淺而寡要又君山
公幹之徒吉甫士龍之輩汎議文意往往間出竝未能
振葉以尋根觀瀾而索源不述先哲之誥無益後生之
慮蓋文心之作也本乎道師乎聖體乎經酌乎緯變乎
騷文之樞紐亦云極矣若乃論文敘筆則囿别區分原
始以表末釋名以章義選文以定篇敷理以舉統上篇
以上綱領明矣至於割情析表籠圈條貫摛神性圖風
勢苞會通閱聲字崇替於時序褒貶於才略怊悵於知
音耿介於程器長懷序志以馭羣篇下篇以下毛目顯
矣位理定名彰乎大易之數其為文用四十九篇而巳
夫詮叙一文為易彌綸羣言為難雖復輕采毛髮深極
骨髓或有曲意密源似近而遠辭所不載亦不勝數矣
及其品評成文有同乎舊談者非雷同也勢自不可異
也有異乎前論者非苟異也理自不可同也同之與異
不屑古今擘肌分理唯務折衷案轡文雅之場而環絡
藻繪之府亦幾乎備矣但言不盡意聖人所難識在缾
管何能矩矱茫茫往代旣洗予聞眇眇來世儻塵彼觀
(出類文心作出穎五才作五行形甚作形同齒在踰立上有云余生七齡乃夢綵雲若錦則攀而採之表末作)
(表時割情析表作割情析采風勢下有幽遠二字通閱作徧閱亦不勝數作不可勝數矩矱作規矩)
周興嗣(字思纘陳郡項人世居姑熟歴給事中直西省)
千字文(梁書云次韻王羲之書千字使興嗣為文劉賓客嘉話云梁武教諸王書令)
(殷鐵石於大王書撮千字不重者雜碎無敘召興嗣韻之一夕編進鬢髮皆白賞賜甚厚)
天地玄黃宇宙洪荒日月盈昃辰宿列張寒來暑往秋
收冬藏閏餘成歲律呂調陽雲騰致雨露結為霜金生
麗水玉出昆岡劒號巨闕珠稱夜光果珍李柰菜重芥
薑海鹹河淡鱗潛羽翔龍師火帝鳥官人皇始制文字
乃服衣裳推位讓國有虞陶唐弔民伐罪周發殷湯坐
朝問道垂拱平章愛育黎首臣伏戎羌遐邇壹體率賓
歸王鳴鳳在竹白駒食場化被草木賴及萬方蓋此身
髮四大五常恭惟鞠養豈敢毁傷女慕貞潔男效才良
知過必改得能莫忘罔談彼短靡恃已長信使可覆器
欲難量墨悲絲染詩讚羔羊景行維賢克念作聖德建
名立形端表正空谷傳聲虚堂習聽禍因惡積福緣善
慶尺璧非寶寸隂是競資父事君曰嚴與敬孝當竭力
忠則盡命臨深履薄夙興温清似蘭斯馨如松之盛川
流不息淵澄取映容止若思言辭安定篤初誠美慎終
宜令榮業所基籍甚無竟學優登仕攝職從政存以甘
棠去而益詠樂殊貴賤禮别尊卑上和下睦夫唱婦隨
外受傅訓入奉母儀諸姑伯叔猶子比兒孔懷兄弟同
氣連枝交友投分切磨箴規仁慈隱惻造次弗離節義
廉退顛沛匪虧性静情逸心動神疲守眞志滿逐物意
移堅持雅操好爵自縻都邑華夏東西二京背邙面洛
浮渭據涇宫殿盤欝樓觀飛驚圖寫禽獸畫彩仙靈丙
舍㫄啓甲帳對楹肆筵設席鼓瑟吹笙陞階納陛弁轉
疑星右通廣内左達承明旣集墳典亦聚羣英杜槀鍾
隸漆書壁經府羅將相路俠槐卿戶封八縣家給千兵
高冠陪輦驅轂振纓世祿侈富車駕肥輕策功茂實勒
碑刻銘磻溪伊尹佐時阿衡奄宅曲阜微旦孰營桓公
匡合濟弱扶傾綺迴漢惠說感武丁俊乂密勿多士實
寧晉楚更霸趙魏困橫假塗滅虢踐土會盟何遵約法
韓弊煩刑起翦頗牧用軍最精宣威沙漠馳譽丹青九
州禹蹟百郡秦并嶽宗恒岱禪主云亭鴈門紫塞雞田
赤城昆池碣石鉅野洞庭曠遠綿邈巖岫杳冥治本於
農務兹稼穡俶載南畆我藝黍稷稅熟貢新勸賞黜陟
孟軻敦素史魚秉直庶幾中庸勞謙謹敕聆音察理鑑
貌辨色貽厥嘉猷勉其祇植省躬譏誡寵增抗極殆辱
近恥林臯幸卽兩疏見機解組誰逼索居閒處沈默寂
寥求古尋論散慮逍遥欣奏累遣慼謝歡招渠荷的歴
園莽抽條枇杷晚翠梧桐早凋陳根委翳落葉飄颻遊
鵾獨運凌摩絳霄耽讀翫市寓目囊箱易輶攸畏屬耳
垣墻具膳飡飯適口充陽飽飫烹宰飢厭糟糠親戚故
舊老少異糧妾御績紡侍巾帷房紈扇圓潔銀燭煒煌
晝眠夕寐籃筍象牀絃歌酒讌接杯舉觴矯手頓足悅
豫且康嫡後嗣續祭祀蒸嘗稽顙再拜悚懼恐惶牋牒
簡要顧答審詳骸垢想浴執熱願涼驢騾犢特駭躍超
驤誅斬賊盜捕獲叛亡布射遼丸嵇琴阮嘯恬筆倫紙
鈞巧任釣釋紛利俗並皆佳妙毛施淑姿工顰妍笑年
矢每催曦暉朗耀旋璣懸斡晦魄環照指薪脩祜永綏
吉劭矩步引領俯仰廊廟束帶矜莊徘徊瞻眺孤陋寡
聞愚蒙等誚謂語助者焉哉乎也
謝幾卿(陳郡陽夏人超宗子仕齊尚書殿中郎晉安王主簿入梁歴威戎將軍)
答湘東王繹書
(幾卿為西昌侯蕭深藻軍師長史北伐兵敗免官居宅在白楊石井朝中交好者載酒從)
(之賓客滿坐或乘露車歴游郊野旣醉則執鐸挽歌不屑物議王在荆鎮與書慰勉之幾)
(卿答書未及序用病卒)
下官自奉違南浦卷迹東郊望日臨風瞻言竚立仰尋
惠渥陪奉游宴漾桂棹于清池席落英于曾岨蘭香兼
御羽觴競集側聽餘論沐浴玄流濤波之辯懸河不足
譬春藻之辭麗文無以匹莫不相顧動容服心勝口不
覺春日為遥更謂脩夜為促嘉會難常搏雲易遠言念
如昨忽焉素秋恩光不遺善謔遠降因事罷歸豈云栖
(闕字)匪商官(闕字)理就一廛田家作苦實符清誨本乏金羈
之飾無假玉璧為資徒以老使形疎疾令心阻沈滯牀
簟彌歴七旬夢幻俄頃憂傷在念竟知無益思自祛遣
尋理滌意卽以任命為膏酥擥鏡照形翻以支離代萱
樹故得仰慕徽猷永言前哲鬼谷深棲接輿高舉遯名
屠肆發迹關市其人緬邈餘流可想若令亡者有知寧
不縈悲玄壤恨隔芳塵如其逝者可作必當昭被光景
懽同游豫使夫一介老圃得簉(闕二字)虚心末席去日巳
疎來侍未孱連劒飛鳬擬非其類懷私茂德竊用涕零
(梁書可膏酥即臯蘇草忘勞者)
謝郁(會稽人豫章世子侍讀)
致何敬容書(敬容字國禮廬江灊人昌㝢子歴太子詹事)
(敬容為尚書令以罪免職武帝幸同泰寺講經敬容預聽起為光祿大夫加侍中賓客門)
(生諠譁如昔冀其復用郁致書戒之)
草萊之人聞諸道路君侯巳得瞻望朝夕出入禁門醉
尉將不敢呵灰然不無其漸甚休甚休敢賀于前又將
弔也昔流言裁作公旦東奔燕書始來子孟不入夫聖
賢被虚過以自斥未有嬰時釁而求親者也且暴鰓之
鱗不念杯酌之水雲霄之翼豈顧籠樊之糧何者所託
巳盛也昔君侯納言加首鳴玉在要回豐貂以步文昌
聳高蟬而趣武帳可謂盛矣不以此時薦才拔士少報
聖主之恩今卒如爰絲之說受責見過方復欲更窺朝
廷觖望萬分竊不為左右取也昔竇嬰楊惲亦得罪明
時不能謝絶賓客猶交黨援卒無後福終益前禍僕之
所弔實在於斯人人所以頗猶有踵君侯之門者未必
皆感惠懷仁有灌夫任安之義乃戒翟公之大署冀君
侯之復用也夫在思過之日而挾復用之意未可為智
者說矣君侯宜杜門念失無有所通築茅茨於鍾阜
聊優游以卒歲見可憐之意著待終之情復仲尼能改
之言惟子貢更也之譬少戢言於衆口微自救於竹帛
所謂失之東隅收之桑榆如此令明主聞知尚有冀也
僕東臯鄙人入穴幸無銜窶恥天下之士不為執事道
之故披肝膽示情素君侯豈能鑒焉(梁書至裁作南史作裁鱗作魚子)
(貢作士貞誤)
王筠(字元禮一字德柔瑯琊臨沂人僧虔孫歴太子詹事為盜攻墜井卒)
答湘東王示忠臣傳牋
(元帝初為湘東王撰忠臣傳有記託諫爭執法死節諸篇篇有序贊表上之以示筠筠答)
(牋有湘東又撰孝德傳皇王天性諸篇)
竊以孝實天經忠為令德百行攸先一心靡忒昔淮南
鴻烈事無的准沛王通論義止儒術東平獲譽良為片
言臨淄見稱文辭小道孰若理冠君親義兼臣子謹當
宣示遐邇光揚德音(藝文類聚)
與諸兒論家世集書
史傳稱安平崔氏及汝南應氏竝累世有文才所以范
蔚宗世擅雕龍然不過父子兩三世耳非有七葉之中
名德重光爵位相繼人人有集如吾門世者也沈少傅
約語人云吾少好百家之言身為四代之史自開闢已
來未有爵位蟬聯文才相繼如王氏之盛者也汝等仰
觀堂構思各努力(梁書世累世南史作累葉擅作崔氏)
為王儀同瑩初讓表
執玉獻金卒先五等親冕迎軺光導百辟坐階遠大遂
致隆滿自位昇朝首職冠禮闈辭滿之願將際致仕之
請方奏而思渥恩眥昭奬必被寵章爰降朝野驚矚是
以安石歸禾固請元規終以致讓況臣才質空疎器量
庸淺而可以妄參鉉席靦貌槐庭
為第六叔讓重除吏部尚書表
臣聞剸犀截鴈必俟昆吾之鋒逐日追風信資伯樂之
駿未有驂駕蹇足而方騁遙塗採藝鉛刀而求其斷割
伏惟則哲為體事艱歴代明别攸寄義重前王必使玉
石薰蕕區别靡雜涇渭玄黃條流不爽自非伯豪之天
下稱能仲子之時人歸德孝先之拔眞抑偽巨源之黜
惡舉善然後可以銓鏡流品平均衡石
為從兄讓侍中表
至如元勲舊儒之胄積德累仁之基九世七葉之華相
韓事漢之貴不然則子駿之學洞古今平子之思侔造
化仲宣之辯識無滯次重之解經不窮然後可以喻旨
公卿問對帷扆陪六尺之輿通四方之意求之微臣此
塗頓隔
上太極殿表
四海為家義存威重萬國來朝事惟壯觀憲北辰之居
所正南面之尊貴繡栭鏤檻延曜光暉虬柱虹梁杳冥
雲霧非許鄴之敢倫豈雍豫之能擬且工徒樂業庶民
自競一勞永逸不日而成信可以宴饗百神朝覲羣后
者矣臣過荷寵榮祿秩優潤謹率丹欵上夫一千不足
微申鳬躍伏深慚竦
昭明太子哀策文
蜃輅俄軒龍驂跼步羽翿前驅雲旂北御皇帝哀繼明
之寢耀痛嗣德之殂芳御武帳而悽慟臨甲觀而增傷
式稽令典載揚鴻烈詔撰德於旌旒永傳徽於舞綴其
辭曰式載明兩實惟少陽旣稱上嗣且曰元良儀天比
俊儷景騰光奉祀延福守器傳芳睿哲應期旦暮斯在
外弘莊肅内含和愷識洞機深量苞瀛海立德不器至
功弗宰寬綽居心温恭成性循時孝友率由嚴敬咸有
種德惠和齊聖三善遞宣萬國同慶軒緯掩精陰羲弛
位纏哀在疚殷憂銜恤孺泣無時蔬饘不溢禫遵踰月
哀號未畢實惟監撫亦嗣郊禋問安肅肅視膳恂恂金
華玉璪玄駟斑輪隆家幹國主祭安民光奉成務萬機
是理矜慎庶獄勤恤關市誠存隱惻容無愠喜殷勤博
施綢繆恩紀爰初敬業離經斷句奠爵崇師卑躬待傅
寧資導習匪勞審諭博約是司時敏斯務辨究空微思
探幾賾馳神圖緯研精爻畫沈吟典禮優遊方冊饜飫
膏腴含咀肴核括囊流略包舉藝文遍該緗素殫極丘
墳幐帙充積儒墨區分瞻河闡訓望魯揚芬吟詠性靈
豈惟薄伎屬詞婉約緣情綺靡字無點竄筆不停紙壯
思泉流清章雲委總覽時才網羅英茂學窮優洽辭歸
繁富或擅談叢或稱文囿四友推德七子慙秀望苑招
賢華池愛客託乘同舟連輿接席摛文掞藻飛觴汎醳
恩隆置醴賞逾賜璧徽風遐被盛業日新仁器非重德
輶易遵澤流兆庶福降百神四方慕義天下歸仁雲物
告徵祲沴褰象星霾恒耀山頽朽壤靈儀上賓德音長
往具僚無蔭諮承安仰嗚呼哀哉皇情悼愍切心纏痛
胤嗣長號附萼增慟慕結親遊悲動氓衆憂若殄邦懼
同折棟嗚呼哀哉首夏司開麥秋紀節容衛徒警菁華
委絶書幌空張談筵罷設虚饋饛饛孤燈翳翳嗚呼哀
哉簡辰請日筮合龜貞幽埏夙啓玄宫獻成武校齊列
文物增明昔遊漳滏賓從無聲今歸郊郭徒御相驚嗚
呼哀哉背絳闕以遠徂轥青門而徐轉指馳道而詎前
望國都而不踐陵修阪之威夷遡平原之悠緬驥蹀足
以酸嘶挽悽鏘而流泫嗚呼哀哉混哀音于簫籟變愁
容於天日雖夏木之森隂返寒林之蕭瑟旣將反而復
疑如有求而遂失謂天地其無心遽永潛于容質嗚呼
哀哉卽玄宫之冥漠安神寢之清閟傳聲華於懋典觀
德業於徽諡懸忠貞于日月播鴻名于天地惟小臣之
紀言實含毫而無媿嗚呼哀哉
自序
余少好書老而彌篤雖遇見瞥觀皆卽疏記後重省覽
懽興彌深習與性成不覺筆倦自年十三四齊建武二
年乙亥至梁大同六年四十載矣幼年讀五經皆七八
十遍愛左氏春秋吟諷常為口實廣略去取凡三過五
抄餘經及周官儀禮國語爾雅山海經本草並再抄子
史諸集皆一遍未嘗倩人假手並躬自抄錄大小百餘
卷不足傳之好事蓋以備遺忘而巳
任孝恭(字孝恭臨淮人中書通事舍人侯景亂遇害)
為李慶州孟堅使與覃無名書
昔陸賈皇華定交知于南越長卿披繡通夷險于夜郎
故傳美於往書流芳于篆素足下南中盛族嶺表豪門
籍譽旣深承芳巳舊但道曠風雲論平生而莫即江山
間阻銜杯酌以何因空想神魂徒勞夢寐僕世稟威儀
門勒鍾鼎提戈海岳推轂數千逮我不才無兼文武鴻
私弗替應兹閫外麾蓋所臨實宣慈造足下刺舉一隅
同奉家國進止之宜實俟高算
辭縣啓
但以執笏丹墀累飛庭葉垂纓禁裏屢改欄花顧慕階
墀不願違奉不使戀主之心施于犬馬傾日之志偏在
葵藿
謝賚錢治宅啓
繩樞斷續薄雨巳傾席尸穿闌微風自捲不悟恩隆問
舍降自天造事深更宅乃被庸微跪條可授毁垣再築
遂得窗臨上路戶望東家人悅爽塏里驚輪奐門學于
公逆容駟馬巷均王濬豫擬幡旗
謝示圍棋啓
隱雷自天昆蟲巳聽浮隂在漢柱礎先霑笑古人之未
工知前事之巳拙旣妙藉手傳乃事因辭見微而能顯
婉以成章孝恭人實下愚才歸末品效嚬醜反學步蹇
歸文業未彰武功巳墜内媿齊竽外羞魯服濫出簮纓
非增後車之數謬頒計食空貴長安之米
謝賚裙襦啓
庭闕桑麻室空機杼牀無暖席桁靡懸衣値蓬卷北郊
鴈飛南浦雪闇河陰冰生海岸而繩帶屢盡苦風霜之
切弊履恒穿踐泥沙之凍自憐袖短雖内手而猶寒每
恨衣輕徒斂襟而彌愴(並藝文類聚)
為羊侍中讓表
摶風扇翮不覺高升擊水揚鬐遂迷遠大猶願長城巨
防射魯仲之書白羽朱旗振武安之几深入五千張空
拳以報主橫行十萬勒燕嶺而酬君
為汝南王檄魏文
夫大盜移國終繼梟翦之誅兇狡憑陵必致殱夷之戮
所以董卓稱亂徒藉羣雄之手王莽偷安卒成光武之
業故市耀臍燈府傳飲器我有梁君臨一境卜世相承
保乂黔黎事踰年祀尒朱榮胡貊遺種邊塞是居姦宄
妄才凶愚醜類茹血飡腥本非人品依隨水草取類馬
牛而包藏禍圖竊懷反噬遂長驅種落用襲我周南率
彼酋豪侵陵我河縣所以流離播越亟淹星紀仰慕園
陵俯傷黎庶遂得式仰唐朝宣奉舜闕梁大皇帝功踰
五帝道邁三皇負扆當軒平章百姓垂拱而治協和萬
邦今遣同州刺史范遵等董率前鋒揚旌致討先取滑
臺鼓行金谷關東英俊河北雄才痛桑梓淪蕪室家顛
隕飲氣呑聲志申讎怨士各懷歸民思父母表裏符契
神靈響集王者之師有征無戰鋒刃所裁幸勿罹染(並藝)
(文類聚)
梁報東魏文(東魏侍中元世俊有請和移文此梁報之也載文苑英華而藝文載)
(任孝恭答魏初和移文大同小略英華並收按梁書孝恭兼中書通事舍人專掌公家筆)
(翰則此當是孝恭所撰時敬容為尚書左僕射故署其名耳世俊文見魏)
侍中宣惠將軍尚書左僕射何敬容報魏執事成湯二
十七征志惟静難軒轅五十二戰義在拯民旣異時而
同致信殊政而一揆豈其黷武以窮兵寧為仗威而尊
大我皇帝降兹上聖承彼百王負扆君臨不以四海為
貴冕旒日昃常以百姓為心同二儀以覆載一六合而
光宅德踰羲昊道邁唐虞諒開闢之一君信典謨而莫
擬均心彼我等悅怨親物有常懷人無異信自北闕紛
擾河洛沸騰牝雞索家蕭墻起釁事似譚尚義類閼沈
競尋干戈民無定主候馬泣師月陳庭廐裹糧請救日
填闕下單民有時雨之望遺黎興徯后之悲誠感仁恕
理惻皇慈任好璅璅納二晉君小白區區存三亡國況
我朝廷寧忘拯救是以命師薄伐至于伊川雲旗屢張
非為翫武鉦鼓載陳豈尚威力湯征不祀周有義兵匹
夫是讐尺土非利百戰百勝非善之善九拒九攻終勞
率土納隍之慮無忘寢食李陵失律摧身晉陽獲彼來
移聞見委曲知魏當璧得人龜兆有主作相惟賢棟梁
克室欲偃兵戎式敦隣好九臯旣響唳天巳聞銅山一
啓靈鍾斯應矧乃出其言善千里莫違嘉言孔昭良以
收納且敵怨敵惠不在後嗣存羊補牢亦所未失移至
之日輒以奏聞卽蒙詔可不爽來意行符緣邊偃兵解
甲庶烽火不驚邊亭息候征夫捨刁斗之勤處婦無憤
望之志尋常不争農桑是務分灾恤患繼好息民(闕)在
此歲久情無疑難還使賫移報彼來懷(上聖一作仁聖競尋一作親尋)
(摧身一作隨身克室一作充室)
答魏初和移文
蓋軒轅五十二戰義在拯民湯武二十七征本惟静難
明異時而同致信殊政而一揆我皇屈兹上聖承彼百
王卷六合而包容弘二儀而覆載照高日月澤富雲雨
値魏氏紛綸亟離星晷競尋干戈争以興廢王無卒歲
相不浹辰隻馬泣師月陳庭闕裹糧請救日欵關扉故
屢動雲旗再驅蒼兕同小白之存亡等任好之繼絶匹
婦是讎尺土非利然百戰百勝猶苦四民九拒九攻終
勞萬姓納隍之念無忘日昃李陵失律暫摧羽鱗同孟
明之反秦似荀罃之歸晉并賫來移聞之委曲知彼當
璧得人兆龜有主欲偃兵戈式敦雅好鶴鳴九臯戾天
巳響出其言善良以欣然輒勒緣邊屯戍各息烽警旌
旗晝捲刁斗夜停混雞犬於四鄰接桑麻於二境(容英華作)
(含富作蓄萬作百併賚作少展)
賽鍾山蔣帝文
嘗聞河南少雨漢主避其正殿許下輟潤魏后計彼塵
書和氣乖運隂陽舛互風至若湯雲生猶火速能制兹
東井告彼南箕水滿畢星氣衝卯地使君子有亹亹之
心耕夫無慼慼之念
祭雜墳文
惟爾冥然往代求圓石而無名邈矣遐年討方塼而不
記封樹漂殄誰别羽商之家墳壟傾迴終迷庚癸之向
近創此伽藍實須泥瓦命彼碩人置兹屯邑不謂綸繩
所用遂毁牛亭之基鍬鍤所侵爰傷馬鬛之勢重使翠
幕臨風佳城見日昔靈沼枯骨周王改以衣冠廣武橫
尸漢主加其槥櫝輒勒彼山虞覆頽隍於舊趾命兹匠
者修反壤於故林還蟻結之文依似坊之勢幸得宜陽
大道無變無移京兆長阡勿迴勿徙庶幽魂遊止踐昔
徑而不疑塗車往還瞻舊轍而猶在
張纘(字伯緒范陽方城人歴平北將軍寧蠻校尉)
丁貴嬪哀冊文(貴嬪普通七年薨詔吏部郎張纘為哀策文)
菆塗旣啓桂樽虚凝龍帷巳薦象服將升皇帝傷璧臺
之永閟悼曾城之不踐罷鄉歌乎宴樂廢徹齊於祀典
風有采蘩化行南國爰命史臣俾流嬪德其辭曰軒緯
之精江漢之英歸于君袂生此離明誕自厥初時維載
育樞電繞郊神光照屋爰及待年含章早穆聲被洽陽
譽宣中谷龍德在田聿恭兹祀隂化成終王風攸始動
容諮式出言顧史宜其家人刑于國紀膺斯眷命從此
宅心狄綴采珩珮動雅音日中思戒月滿懷箴如何不
跼天高照臨玄紞莫修褘章早闕成物誰能芳猷有烈
素魄貞明紫宫昭晰逮下靡傷思賢罔蔽躬儉則節昭
事惟虔金玉無玩筐筥不捐祥流德化慶表親賢甄昌
軼啓孕魯陶燕方論婦教明章閫席玄池早扃湘沅巳
穸展衣委華朱幩寢迹慕結儲闈哀深藩辟嗚呼哀哉
令龜兆良葆引遷祖具僚次列承華接武日杳杳以霾
春風凄凄而結緒去曾掖以依遲飾新宫而延佇嗚呼
哀哉啓丹旗之星旆振容車之黼裳擬靈命而鬱楚泛
悽管而凝傷遺備物乎宫寢掩重閽于室皇椒風暖兮
猶昔蘭殿幽而不陽嗚呼哀哉側闈高義彤管有懌道
變虞風功參唐跡婉如之人休光赤舄施諸天地而無
朝夕嗚呼哀哉
與陸襄晏子論陸雲公書(襄字師卿吳郡吳人歴度支尚書晏子)
(襄從子大匠卿門雲公字子龍中書黃郎)
(雲公累遷中書黃門郎卒纘時為湘州與雲公叔襄兄晏子書)
都信至承賢兄子賢弟黃門殞折非惟貴門喪寶實有
識同悲痛惋傷惜不能已巳賢兄子賢弟神情早著標
令弱年經目所覩殆無再問懷橘抱柰稟自天情倨坐
列薪非因外奬學以聚之則一箸能立問以辨之則師
心獨寤始踰弱歲辭義通洽升降多士秀也詩流見與
齒過肩隨禮殊拜絶懷抱相得忘其年義朝游夕宴一
載于斯翫古披文終晨迄暮平生知舊零落稍盡老夫
記意其數幾何至若此生寧可多遇賞心樂事所寄伊
人弟遷職瀟湘維舟洛汭將離之際彌見情欵夕次帝
郊亟淹信宿徘徊握手忍分岐路行役數年羈病侵迫
識慮惽怳久絶人世憑几口授素無其功翰動若飛彌
有多愧京洛游故咸成雲雨惟有此生音塵數嗣形迹
之外不為遠近隔情襟素之中豈以風霜改節客游半
紀志切首丘日望東歸更敦昔款如何此别永成異世
揮袂之初人誰自保但恐衰謝無復前期不謂華齡方
春掩質埋玉之恨撫事多情想引進之情懷抱素篤友
于之至兼深家寶奄有此恤當何可言臨白增悲言以
無次(梁書)
遺湘東王書
(纘代岳陽王詧為雍州刺史時河東王譽為湘州刺史元帝為湘東王鎮江陵及侯景之)
(亂與譽及桂陽王慥各率所領入援金陵屬景巳講和譽將旋湘鎮纘貽湘東王書王攻)
(譽于湘州譽求救于詧纘為詧所執見害)
河東戴檣上水欲襲江陵岳陽在雍共謀不逞(周書張梁書)
(纘本傳湘東王赴援軍次郢州纘馳信報云河東巳戴檣上水將襲荆州王信之便回軍鎮纘赴江陵王遣纘)
(向襄陽詧推遷未去以白馬寺處之河東王譽傳新除雍州刺史張纘密報世祖曰河東起兵岳陽聚米共為)
(不逞將襲江陵角南史云河東桂陽二蕃掎欲襲江陵)
謝東宮賚園啓
性愛山泉頗樂閒曠雖復服膺堯門情存魏闕至於一
丘一壑自謂出處無辨嘗願卜居幽僻屏避諠塵傍山
臨流面郊負郭依林結宇憩桃李之夏隂對逕開軒採
橘柚之秋實而王畿陸海畝號一金涇渭土膏豪傑所
競徙居好畤必待使越之裝别館河陽亦資牧荆之富
此園左帶平湖修陂千頃右臨長薄清潭百仞前逼逸
陌朝夕爽塏後望鍾阜表裏煙霞每賸春迎夏華卉競
發背秋向冬雲物澄霽歸瞰戶牖不異登臨升降階墀
巳窮歴覽舟楫所届累日不能究其源魚鳥之豐山澤
不能踰其美
謝皇太子賚果然褥啓(南州異物志交州以南有果然獸十餘皮可得)
(一蓐繁文麗好細厚温煖掌纘遷太子舍人轉洗馬中舍人並管記)
伏以狐裘熊席徒負舊名玄豹青&KR0968;未能適體嚴冰在
節朔飈結宇吹綸媿煖挾纊慙溫但勤非伏寢恩重夜
覆道媿明經坐叨重席仰榮俯媿進退在顏(並藝文類聚)
讓吏部尚書表
漢革民曹魏仍東掾毛孝先以清公見美盧子嘉以貞
固任職降及晉代希覩其人樂彥輔雍容自守當時恨
其寡譽山巨源意存賞拔不免與世浮沈鄧攸牧馬家
庭何益心競之操卞壼如金丸在右未聞撿裁之功
讓尚書僕射表(初纘為吏部尚書與參掌何敬容意趣不協及是遷為讓表以)
(指敬容也)
自出守股肱入尸衡尺可以仰首伸眉論列是非者矣
而寸衿所滯近蔽耳目深淺清濁豈有能預加以矯心
飾貌酷非所間不喜俗人與之共事雖復吐言如傷屈
體無骨動容竊斧猶成多憾曾闈如闕坐客須滿情態
參差世塗盈虚薏苡興謗舍塵見猜疑似雖分聖賢致
惑人之包藏山川非險況在於臣焉可證綜
中書令蕭子顯墓誌
君狀貌丘墟風神磊落閒澹動于容止英奕發于流盼
筆鋒席上皆如素蓄切問近思見稱閒敏帝嘗顧問君
曰我撰通史若成衆史可廢乃答詔曰仲尼贊易道黜
八索述職方除九丘聖制符同復在兹日儲君毓德少
陽情協陳阮親(闕)妙思式表玄石
故左民尚書忠子沈僧旻墓誌銘
漸東振古龜組三襲政若解繩吏如燥濕十升龍管四
至九卿居高首映比德腰明
懷音賦序
西平邵陵王以親賢近能作蕃夏首下走叨竊時命驅
傅湘羅久託下風素蒙淑顧及塗經鄢郢淹泊累旬君
王彈隨珠於千仞乃貽之以麗則詩云懷我好音敢為
懷音賦云爾
離别賦序
太常劉侯前輩宿達余在紈綺之歲固巳欽其風矣及
理棹江干攬涕還望采蕭之詠不覺成篇
蕭介(字茂鏡蘭陵人歴都官尚書拜光禄大夫)
諫納侯景表(太清中侯景於渦陽敗走入壽陽高祖敕防主韋黯納之介時致事)
(拜光祿大夫表諫卒不能用)
臣抱患私門竊聞侯景以渦陽敗績隻馬歸命陛下不
悔前禍復敕容納臣聞凶人之性不移天下之惡一也
昔呂布殺丁原以事董卓終誅董而為賊劉牢反王恭
以歸晉還背晉以構妖何者狼子野心終無馴狎之性
養獸之喻必見飢噬之禍侯景獸心之種鳴鏑之類以
凶狡之才荷高歡翼長之遇位忝台司任居方伯然而
高歡墳土未乾卽還反噬逆力不逮乃復逃死關中字
文不容顧復投身於我陛下前者所以不逆細流正欲
以屬國降胡以討匈奴冀獲一戰之效耳今旣亡師失
地直是境上之匹夫陛下愛匹夫而棄與國之好臣竊
不取也若國家猶待其更鳴之晨歲暮之效臣竊惟侯
景必非歲暮之臣棄鄉國如脫屣背君親如遺芥豈知
遠慕聖德為江淮之純臣事跡顯然無可致惑一隅尚
其如此觸類何可具陳臣朽老疾侵不應輒干朝政但
楚囊將死有城郢之忠衛魚臨亡亦有屍諫之節臣忝
為宗室遺老敢忘劉向之心伏願天慈少思危苦之語
王僧辯(字君才太原祁人歴位太尉車騎大將軍為陳武帝所害)
答許亨書(亨字亨道新城人歴陳衛尉卿)
(侯景亂亨為邵陵王諮議參軍僧辯襲郢州召亨為儀同從事中郎遷太尉從事中郎與)
(沈炯對掌書記晉安王承制授給事黃門侍郎奉牋辭府僧辯答之)
省告承有朝授良為德舉卿操尚惇深文藝該洽學優
而官自致青紫況久羈駿足將成頓轡匡輔虚闇期寄
實深旣欣遊處用忘勞屈而枳棘栖鵷常以增歎夕郎
之選雖為清顯位以才升差自無愧且卿始云知命方
騁康衢未有執戟之疲便深夜行之慨循復來翰殊用
憮然古人相思千里命駕素心不昧寧限城闉存顧之
深荒慚無巳(陳書)
蕭綺
王子年拾遺記序
拾遺記者晉隴西安陽人王嘉字子年所撰凡十九卷
二百二十篇皆為殘闕當偽秦之季王綱遷號五都淪
覆河洛之地没為戎墟宫室榛蕪書藏堙毁荆棘霜露
豈獨悲于前王鞠為禾黍彌深嗟於兹代故使典章散
滅嚳館焚埃皇圖帝冊殆無一存故此書多有亡散文
超羲炎巳來事訖西晉之末五運因循十有四代王子
年乃搜撰異同而殊怪必舉紀事存朴愛廣向奇憲章
稽古之文綺綜編雜之部山海經所不載夏鼎未之或
存乃集而記矣辭趣過誕音旨迂闊推理陳迹恨為繁
冗多涉禎祥之書博採神仙之事妙萬物而為言蓋絶
世而弘博矣世德陵夷文頗缺略綺更刪其繁紊紀其
實美搜刊幽祕捃採殘落言匪浮詭事弗空誣推詳往
迹則影徹經史考驗真怪則叶附圖籍若其道業遠者
則辭省朴素世德近者則文存靡麗編言貫物使宛然
成章數運則與世推移風政則因時迴改至如金繩鳥
篆之文玉牒蟲章之字末代流傳多乖曩跡雖探研鐫
寫抑多疑悞及言乎政化訛乎禎祥隨代而次之土地
山川之域或以名例相疑草木鳥獸之類亦以聲狀相
感隨所載而區别各因方而釋之或變通而會其道寧
可採于一說今搜撿殘遺合為一部凡一十卷序而錄
焉
王樂道
與穆四
出師頌妙絶古語借書一瓻還書一瓻(唐韵古之借書盛酒瓶名曰瓻)
(王樂道與穆四書云云後人遂訛為癡也楊用修六書索隱引証云借用䲭揚雄酒箴所謂鴟夷也唐詩金錢)
(百萬酒千鴟)
朱瑒(附梁)
與陳尚書僕射徐陵求王琳首書
(王琳字子珩會稽山隂人本兵家梁元帝居鎮琳在左右以軍功封建寧縣侯破侯景拜)
(湘州刺史尋授衡州及西魏兵至徵琳赴援仍除湘州江陵陷琳為元帝舉哀三軍縞素)
(遣使奉表詣齊陳武帝立敬帝以侍中司空徵琳不從命乃大營樓艦將圖義舉請齊納)
(梁永嘉王莊纂祚於郢州進次濡須口為陳將侯安都等所敗與莊同降齊孝昭帝除琳)
(揚州刺史鎮壽陽又封巴陵郡王陳遣吳明徹圍琳城陷被執明徹殺之傳首建康懸之)
(於市琳故吏梁驃騎府倉曹參軍朱瑒致書於陵求琳首陵嘉其志節又明徹亦數夢琳)
(求首並為啓陳主許之持其首還淮南權瘞八公山瑒間道北歸别議迎接時有揚州人)
(茅智勝等五人密送葬柩達于鄴後此書南史文苑英華並載互異注)
竊以朝市遷貿傳骨梗之風歴運推移表忠貞之跡故
典午將滅徐廣為晉家遺老當塗巳謝馬孚稱魏室忠
臣用能播美於前書垂名於後世梁故建寧公琳洛濱
餘胄沂州舊族立功代邸效績中朝當離亂之辰摠方
伯之任爾乃輕躬殉主以身許國實追蹤於往彥信踵
武於前修而天厭梁德上思匡繼徒藴包胥之念終遘
萇弘之眚洎王業光啓鼎祚有歸于是遠蹟山東寄命
河北雖輕旅臣之歎猶懷客卿之禮感兹知已忘此捐
軀致使身歿九泉頭行千里誠復馬革裹屍遂其生平
之志原野暴骸會彼人臣之節然身首異處有足悲者
封樹靡卜良可愴焉瑒早簉末僚預參下席降薛君之
吐握荷魏公之知遇是用霑巾雨袂痛可識之顏回腸
疾首切猶生之面伏惟聖恩博厚明詔爰發赦王經之
哭許田橫之葬瑒雖芻賤竊亦有心琳經蒞壽陽頗存
遺愛曾遊江右非無餘德比肩東閤之吏繼踵西園之
賓願歸彼境還修窀穸庶孤墳旣築或蜚銜土之燕豐
碑式樹時留墮淚之人近故舊王綰等已有論牒仰蒙
制議不遂所陳昔廉公告逝卽淝川而建塋域叔孫云
亡仍芍陂而植楸檟由此言之抑有其例不使壽春城
下惟傳報葛之人滄洲島上獨有悲田之客昧死陳祈
伏待刑憲(北齊書匡傳一作時傳表作間表方伯作藩伯上思繼作尚思匡救徒藴作雖繼千里)
(作萬里骸作體靡卜作靡立雨袂作拭袂經蒞作往蒞江右作江左餘德作舊德彼境作元境還修作還塋人)
(作民客作士)
徐悱妻劉氏令㛠(孝綽之妹姊妹三人並有才學而令嫺文尤清拔所稱劉三孃)
(者是也隋志梁太子洗馬徐悱妻劉令嫺集三卷悱字敬業東海郯人仕終晉安内史)
祭夫文(悱僕射勉第二息仕太子洗馬出為晉安郡卒喪還京師妻自為文以祭辭甚)
(悽愴勉欲為哀文旣覩此文于是閣筆鼎按悱普通五年二月卒見勉答客喻至大同元)
(年勉卒此文云大同五年何得勉見文閣筆也豈卽普通訛為大同耶)
維梁大同五年新婦謹薦少牢于徐府君之靈曰惟君
德爰禮智才兼文雅學比山成辯同河瀉明經擢秀光
朝振野調逸許中聲高洛下含潘度陸超終邁賈二儀
旣肇判合始分簡賢依德乃隸夫君外治徒奉内佐無
聞幸移蓬性頗習蘭薰式傳琴瑟相酬典墳輔仁難驗
神情易促雹碎春紅霜彫夏綠躬奉正衾親觀啓足一
見無期百身何贖嗚呼哀哉生死雖殊情親猶一敢遵
先好手調薑橘素俎空乾奠觴徒溢昔奉齊眉異于今
日從軍暫别且思樓中薄遊未反尚比飛蓬如當此訣
永痛無窮百年何幾泉穴方同
馮寶妻洗氏(高涼人世為南越首領歴陳入隋以兵功累封譙國夫人開幕府署官屬)
報李遷仕書
(侯景陷建業高州刺史李遷仕據大臯口圖逆招高涼太守馮寶妻洗氏勸且勿行遣妻)
(傳意并送土物彼聞喜必無防為君取之如反掌矣寶從之於是洗氏自將千人皆藏短)
(兵步擔雜物倡言賝貨先書報遷仕遷仕大悅出迎洗氏因釋擔出刃大破之入據其城)
太守馮寶疾篤謹令妻洗氏傳啓并奉土貢以資軍費
(梁書)
侯景謀臣王偉(陳留人少有才學景之表啓書檄皆其所製規摹篡奪悉偉之謀為)
(景尚書左僕射景敗囚送江陵烹于市以侯景字萬景朔方人一云鴈門人仕魏司徒河南)
(降梁拜河南大將軍豫州牧舉兵反破建業篡立為漢王僧辯等討誅之)
爲侯景降梁表(景仕東魏為司徒南道行臺專制河南總攬兵權與高歡相亞)
(及歡病慮景反覆難制為書召景景疑懼乃遣其行臺郎中丁和上表以河南地請降高)
(祖納之詔封景河南大將軍使持節董督河南南北諸軍事)
臣聞股肱體合則四海和平上下猜貳則封疆幅裂故
周召同德越裳之貢來臻飛惡離心諸侯所以背叛此
蓋成敗之所由古今如畫一者也臣昔與魏丞相高王
並肩戮力共平災釁扶危戴主匡弼社稷中興以後無
役不從天平及此有事先出攻城每陷野戰必殄筋力
消於鞍甲忠貞竭於寸心乘藉機運位階鼎輔宜應誓
死罄節仰報時恩隕首流腸溘焉罔貳何言翰墨一旦
論此臣所恨義非死所壯士弗為臣不愛命但恐死之
無益耳而丞相旣遭疾患政出子澄澄天性險忌觸類
猜嫉諂䛕迭進共相搆毁而部分未周累信賜召不顧
社稷之安危惟恐私門之不植甘言厚幣規滅忠梗其
父若殞將何賜容懼䜛畏戮拒而不返遂觀兵汝潁擁
旆周韓乃與豫州刺史高成廣州刺史郎椿襄州刺史
李密兗州刺史邢子才南兗州刺史石長宣齊州刺史
許季良東豫州刺史丘元征洛州刺史朱渾願揚州刺
史樂恂北荆州刺史梅季昌北揚州刺史元神和等皆
河南牧伯大州帥長各隂結私圖剋相影會秣馬潛戈
待時卽發函谷以東瑕丘以西咸願歸誠聖朝息肩有
道戮力同心死無二志惟有青徐數州僅須折簡一驛
走來不勞經略且臣與高氏釁隙巳成臨患賜徵前巳
不赴縱其平復終無合理黃河以南臣之所職易同反
掌附化不難羣臣顒仰聽臣而唱若齊宋一平徐事燕
趙伏惟陛下天網宏開方同書軌聞兹寸𣢾惟應霈然
奉武帝啓
(景在東魏為太傅河南大銀臺上谷公與高澄有隙請舉函谷以東瑕丘以西十三州附)
(梁澄遣司空韓軌督諸軍討景圍於潁川景懼復割四城賂西魏以求救恐武帝責之奉)
(啓於帝以為云云帝報之)
王旅未接死亡交急遂求援關中自救目前臣旣不安
于高氏豈見容于宇文但螫手解腕事不得巳本圖為
國願不賜咎臣獲其力不容卽棄今以四州之地為餌
敵之資巳令宇文遣人入守自豫州以東齊海以西悉
臣控壓見有之地盡歸聖朝懸瓠項城徐州南兗事須
迎納願陛下速敕境上各置重兵與臣影響不使差互
武帝報侯景
大夫出境尚有所專況始創奇謀將建大業理須適事
而行隨方以應卿誠心有本何假詞費(資治通鑑)
遺宇文泰書
(景乞兵西魏丞相泰因王悅言其將反乃召景入朝景果辭遺泰書泰悉召還前後所遣)
(援景者景決意歸梁)
吾恥與高澄鴈行安能比肩大弟
武帝賜貞陽侯淵明書(附)
(淵明初督兵北伐戰敗歸魏遣省事夏侯僧辯奉啓武帝稱渤海王高澄弘厚長者若更)
(通好當聽淵明還帝用朱异言賜淵明書侯景訪知之僧辯還過壽陽攝問具服乃寫答)
(淵明之書陳啓於帝又致書於朱异餉金三百兩异納金而不通其啓)
知高大將軍禮汝不薄省啓甚以慰懷當别遣行人重
敦鄰睦(資治通鑑)
復鄴人書(此書當與前璽書同時)
(侯景降後魏人入懸瓠更求和親景聞未之信乃偽作鄴人書求以貞陽侯換景帝從之)
(復書景謂左右曰吾知吳兒老公薄心腸因舉兵反)
貞陽旦至侯景夕反(南史)
啓武帝
高氏心懷鴆毒怨盈北土人願天從歡身隕越子澄嗣
惡計滅待時所以昧此一勝者蓋天蕩澄心以盈凶毒
耳澄苟行合天心腹心無疾又何急急奉璧求和豈不
以秦兵扼其喉胡騎扼其背故甘辭厚幣取安大國臣
聞一日縱敵數世之患何惜高澄一豎以棄億兆之心
竊以北魏安彊莫過天監之始鍾離之役匹馬不歸當
其彊也陛下尚伐而取之及其弱也反慮而和之舍已
成之功縱垂死之虜使其假命彊梁以遺後世非直愚
臣扼腕實亦志士痛心昔伍相奔吳楚邦卽滅陳平去
項劉氏用興臣雖才劣古人心同往事誠知高澄忌賈
在翟惡會居秦求盟請和冀除其患若臣死有益萬殞
無辭唯恐千載有穢良史
又啓(上遣使弔澄景又啓)
臣與高氏釁隙巳深仰憑威靈期雪讎恥今陛下復與
高氏連和使臣何地自處乞申後戰宣暢皇威
武帝報侯景
朕與公大義巳定豈有成而相納敗而相棄乎今高氏
有使求和朕亦更思偃武進退之宜國有常制公但清
静自居無勞慮也
又啓
今臣蓄糧聚衆秣馬潛戈指日計期克清趙魏不容軍
出無名故願以陛下為主耳今陛下棄臣遐外南北復
通將恐微臣之身不免高氏之手
武帝又報
朕為萬乘之主豈可失信於一物想公深得此心不勞
復有啓也(並資治通鑑)
遺臨賀王正德書
(正德為侍中撫軍將軍凶暴日甚招聚亡命景知其有姦心乃密令誘說厚相要結遺正)
(德書正德覽書大喜曰侯景意暗與我同此天贊也遂報之)
今天子年尊姦臣亂國憲章錯謬政令顛倒以景觀之
計日必敗況大王屬當儲貳中被廢辱天下義士竊所
痛心在景愚忠能無忿慨今四海業業歸心大王大王
豈得顧此私情棄兹億兆景雖不武實思自奮願王允
副蒼生鑒斯誠𣢾(梁書)
臨賀王正德報侯景書
朝廷之事如公所言僕之有心為日久矣今僕為其内
公為其外何有不濟機事在速今其時矣(資治通鑑為景立正德)
(帝卽偽位于儀賢堂改年正平景自為相國天柱將軍及拔建業復使啓武帝為王啓前載)
又上武帝表(景為東魏敗于渦陽奔壽春監州韋黯納之旣據壽春遂懷叛志高)
(祖復與魏連和景舉兵反乘勝至闕下乃抗表曰)
臣聞書不盡言言不盡意然則意非言不宣言非意不
盡臣所以含憤蓄積不能默巳者也竊惟陛下睿智在
躬多才多藝昔因世季龍翔漢沔夷凶剪亂克雪家怨
然後踵武前王光宅江表憲章文武祖述堯舜兼屬魏
國陵遲外無勍敵故能西取華陵北封淮泗結好高氏
輶軒相屬疆埸無虞十有餘載躬覽萬機劬勞治道刊
正周孔之遺文訓釋真如之祕奥享年長久本枝磐石
人君藝業莫之與京臣所以踴躍一隅望南風而歎息
也豈圖名與實爽聞見不同臣自委質策名前後事跡
從來表奏巳具之矣不勝憤懣復為陛下陳之陛下與
高氏通和歲踰一紀舟車往復相望道路必將分災恤
患同休等戚寧可納臣一介之服貪臣汝潁之地便絶
好河北檄詈高澄聘使未歸陷之獸口揚兵擊鼓侵逼
彭宋夫敵國相伐聞喪則止匹夫之交託孤寄命豈有
萬乘之主見利忘義若此者哉其失一也臣與高澄旣
有仇憾義不同國歸身有道陛下授以上將任以專征
歌鐘女樂車服弓矢臣受命不辭實思報效方欲挂旆
嵩華縣旌冀趙劉夷蕩滌一匡宇内陛下朝服濟江告
成東岳使大梁與軒黃等盛臣與伊吕比功垂裕後昆
流名竹帛此實生平之志也而陛下欲分其功不能賜
任使臣擊河北欲自舉徐方遣庸懦之貞陽任驕貪之
胡趙裁見旗鼓鳥散魚潰慕容紹宗乘勝席卷渦陽諸
鎮靡不棄甲疾雷不及掩耳散地不可固全使臣狼狽
失據妻子為戮斯實陛下負臣之深其失二也韋黯之
守壽陽衆無一旅慕容凶銳欲飲馬長江非臣退保淮
南其勢未之可測旣而逃遁邊境獲寧令臣作牧此州
以爲藩捍方欲收合餘燼勞來安集勵兵秣馬尅申後
戰封韓山之屍雪渦陽之恥陛下喪其精魄無復守氣
便信貞陽謬啓復請通和臣頻陳執疑閉不聽翻覆若
此童子猶且羞之況在人君二三其德其失三也夫畏
懦逗留軍有常法子玉小敗見誅於楚王恢失律受戮
於漢貞陽精甲數萬器械山積慕容輕兵衆無百乘不
能拒抗身受囚執以帝之猶子而面縛敵庭實宜絶其
屬籍以釁征鼓陛下曾無追責怜其苟存欲以微臣規
相貿易人君之法當如是哉其失四也懸瓠大藩古稱
汝潁臣舉州内附羊鴉仁固不肯入旣入之後無故棄
之陛下曾無嫌責使還居北司鴉仁棄之旣不為罪臣
得之不以為功其失五也臣渦陽退䘐非戰之罪實由
陛下君臣相與見誤乃還壽春曾無悔色祇奉朝廷掩
惡揚善鴉仁自知棄州切齒嘆恨内懷慙懼遂啓臣欲
反欲反當有形迹何所徵驗誣陷頓爾陛下曾無辯究
默爾信納豈有誣人莫大之罪而可並肩事主者乎其
失六也趙伯超拔自無能任居方伯惟漁獵百姓多蓄
士馬非欲為國立功直是自為富貴行貨擁幸徼買聲
名朱异之徒積受金貝遂使咸稱胡趙比昔關張誣掩
天聽謂為真實韓山之役女妓自隨裁聞敵鼓與妾俱
逝不待貞陽故隻輪莫返論其此罪應誅九族而納賄
中人還處州任伯超無罪臣功何論賞罰無章何以為
國其失七也臣御下素嚴無所侵物關市征稅咸悉停
原壽陽之民頗懷優復裴之悌等助戍在彼憚臣檢制
遂無故遁歸又啓臣欲反陛下不責違命離局方受其
浸潤之譖處臣如此使何地自安其失八也臣雖才謝
古人實頗更事撫民率衆自幼至長少來運動多無遺
策及歸身有道罄竭忠規每有陳奏恒被抑遏朱异專
斷軍旅周石珍總尸兵仗陸驗徐驎典司穀帛皆明言
求貨非令不行境外虚實定計於舍人之省舉將出師
責奏于主者之命臣無賄於中故恒被抑折其失九也
鄱陽之鎮合肥與臣鄰接臣推以皇枝每相祇敬而嗣
王庸怯虚見備御臣有使命必加彈射或聲言臣反或
啓臣纖介招攜當須以禮忠烈何以堪於此哉其失十
也其餘條目不可具陳進退惟谷頻有表疏言直辭強
有忤龍鱗遂發嚴詔便見討襲重華純孝猶逃凶父之
杖趙盾忠賢不討殺君之賊臣何親何罪而能坐受殲
夷韓信雄桀亡項霸漢末為女子所烹方悔蒯通之說
臣每覽書傳心常笑之豈容遵彼覆車而快陛下佞臣
之手是以興晉陽之甲亂長江而直濟願得升赤墀踐
文石口陳枉直指畫臧否誅君側之惡臣清國朝之秕
政然後還守藩翰以保忠節實臣之至願也
告城中士民書(景圍臺城朱异遺景書為陳禍福景報書并告城中士民)
梁自近歲以來權倖用事割剝齊民以供嗜欲如曰不
然公等試觀今日國家池苑王公第宅僧尼寺塔及在
位庶僚姬姜百室僕從數千不耕不織錦衣玉食不奪
百姓從何得之僕所以趨赴闕庭指誅權佞非傾社稷
今城中指望四方入援吾觀王侯諸將志在全身誰能
竭力致死與吾爭勝負哉長江天險二曹所歎吾一葦
航之日明氣淨自非天人允協何能如是幸各三思自
求元吉(與下並資治通鑑)
奉東魏主啓
臣進取壽春暫欲停憩而蕭衍識此運終自辭寶位臣
軍未入其國巳投同泰捨身去月二十九日届此建康
江海未蘇干戈暫止永言故鄉人馬同戀尋當整轡以
奉聖顏臣之母弟久謂屠滅近奉明敕始承猶在斯乃
陛下寬仁大將軍恩念臣之弱劣知何仰報今輒齎啓
迎臣母弟妻兒伏願聖慈特賜裁放
啓武帝(景圍建業援軍雲集景軍疾疫大半景累乞和朝廷許焉請割江右四州之地)
(設壇為盟永安侯蕭確與直閣將軍趙威方有勇力為景所憚景使帝徵確等不從帝為)
(手書與諸軍確等不得巳乃赴臺)
永安侯趙威方頻隔柵見詬臣云天子自與汝盟我終
當逐汝乞召入城卽當進發(梁書)
武帝與諸軍手書
確若不入宜以軍法處之(魏書)
又啓武帝
西岸信至高澄巳得壽春鍾離便無處安足權借廣陵
譙州須征得壽春鍾離卽以奉還朝廷(梁書)
矯武帝詔(景攻城陷悉鹵掠乘輿服玩後宫嬪妾徹二宫侍衛援兵盡散景矯詔)
日者姦臣擅命幾危社稷賴丞相英發入輔朕躬征鎮
牧守可各復本任
矯簡文帝詔(臺城旣陷高祖憂憤崩簡文即位景又矯詔加宇宙大將軍以詔文)
(呈帝帝驚曰將軍乃有宇宙之號乎)
蓋縣象在天四時取則於辰斗羣生育地萬物仰照於
大明是以垂拱當扆則八紘共輳負圖正位則九域同
歸故乃雲名水號之君龍官人爵之后莫不啓符河洛
封禪岱宗奔走四夷來朝萬國逖聽虞夏厥道彌新爰
及商周未之或改逮幽厲不競戎馬生郊惠懷失御胡
塵犯蹕遂使豺狼肆毒侵穴伊瀍獫狁孔熾巢栖咸洛
自晉鼎東遷多歴年代周原不復歲實永久雖宋祖經
略中息遠圖齊號和親空勞冠蓋我大梁膺符作帝出
震登皇浹宇歸仁綿區飲化開疆闢土跨瀚海以揚鑣
來庭入覲等塗山而比轍玄龜出洛白雉歸豐鳥塞同
文胡天共軌不謂高澄跋扈虔劉魏邦扇動華夷不供
王職遂乃狼顧北侵馬首南向値天厭昏偽醜徒數盡
龍豹應期風雲會節相國漢王上德英姿蓋惟天授雄
謨勇略出自懷抱珠魚表應辰昴叶暉剖析六韜錙銖
四履騰文豹變鳳集虬翔奮翼來儀負圖而降爰初秉
律實先啓行奏兹朝算克除獯醜直以鼎湖上征六龍
晏駕干戈暫止九伐未申而惡稔貫盈元凶殞斃弟洋
繼逆續長亂階異彼好音同兹薦食偷竊偽號心希舉
斧豐水君臣奉圖乞援關河百姓泣血請師咸願承奉
國靈思覩王化朕以寡昧纂戎下武庶拯堯黎冀康禹
跡且夫車服以庸名因事著周師克殷鷹揚創自尚父
漢征戎狄明友實始度遼況乃神規叡算眇乎難測大
功懋績事絶言象安可以習彼常名保兹守固相國可
加宇宙大將軍都督六合諸軍事餘悉如故
為侯景檄(偉囚送江陵於獄為詩贈元帝下要人帝愛其才將舍之朝士言偉前作)
(檄文有異辭句帝大怒使以釘釘其舌於柱而後烹之)
項羽重瞳尚有烏江之敗湘東一目寧為四海所歸(南史)
(作四海一赤縣)
莊鐵
紿田英郭駱書
(鐵本梁歴陽太守降侯景後慮景不克託稱迎母與左右數十人趣歴陽先遣書紿田英)
(郭駱駱等大懼棄城奔壽陽鐵入城不敢守奉其母奔尋陽王復叛為侯瑱殺于豫章)
侯王巳為臺軍所殺國家使我歸鎮
王琛
報黃羅漢書
(西魏兵伐梁且至元帝召公卿議領軍胡僧祜太府卿黃羅漢曰二國通好必應不爾使)
(侍中王琛使魏琛至石梵未見魏軍馳書報羅漢帝聞而疑之)
吾至石梵境上帖然前言皆兒戲耳(並資治通鑑)
盤盤國王
奉武帝表(大通元年使使奉表)
揚州閻浮提震旦天子萬善莊嚴一切恭敬猶如天淨
無雲明耀滿目天子身心清淨亦復如是道俗濟濟並
蒙聖王光化濟度一切永作舟航臣聞之慶善我等至誠
敬禮常勝天子足下稽首問訊今奉薄獻願垂哀受
于陁利國王毗邪跋摩
奉武帝表(天監十七年遣長史毗員跋摩奉表)
常勝天子陛下諸佛世尊常樂安樂六通三達為世間
尊是名如來應供正覺遺形舍利造諸塔像莊嚴國土
如須彌山邑居聚落次第羅滿城郭館宇如忉利天宫
具足四兵能伏怨敵國土安樂無諸患難人民和善受
化正法慶無不通猶處雪山流注雪水八味清淨百川
洋溢周回屈曲順趨大海一切衆生咸得受用於諸國
土殊勝第一是名震旦大梁揚郡天子仁廕四海德合
天心雖人是天降生護世功德寶藏救世大悲為我尊
生威儀具足是故至誠敬禮天子足下稽首問訊奉獻
金芙蓉雜香藥等願垂納受
狼牙修國王婆伽達多
奉武帝表(天監十四年遣使阿撒多奉表)
大吉天子足下離淫怒癡哀愍衆生慈心無量端嚴相
好身光明朗如水中月普照十方眉間白毫其白如雪
其色照耀亦如月光諸天善神之所供養以垂正法寶
梵行衆增莊嚴都邑城閣高峻如乾陁山樓觀羅列道
途平正人民熾盛快樂安穏著種種衣猶如天服於一
切國為極尊勝天主愍念羣生民人安樂慈心深廣律
議清淨正法化治供養三寶名稱宣揚布滿世界百姓
樂見如月初生譬如梵王世界之主人天一切莫不歸
依敬禮大吉天子足下猶如現前忝承先業慶嘉無量
今遣使問訊大意欲自往復畏大海風波不達今奉薄
獻願大家曲垂領納
婆利國王憍陳如(此其姓)
奉武帝表(天監十六年)
伏承聖王敬重三寶興立塔寺校飾莊嚴周徧國土四
衢平坦清淨無穢臺殿羅列狀若天宫壯麗微妙世無
與等聖主出時四兵具足羽儀導從布滿左右都人士
女麗服光飾市廛豐富充積珍寶王法清整無相侵奪
學徒皆至三乘競集敷說正法雲布雨潤四海流通交
會萬國長江渺漫清泠深廣有生咸資莫能消穢隂陽
和暢災厲不作大梁揚都聖王無等臨覆上國有大慈
悲子育萬民平等忍辱怨親無二加以周窮無所藏積
靡不照燭如日之明無不受樂猶如淨月宰輔賢良羣
臣貞信盡忠奉上心無異想伏惟皇帝是我真佛臣是
婆利國主今敬稽首禮聖王足下惟願大王知我此心
此心久矣非適今也山海阻遠無緣自達今故遣使獻
金席等表此丹誠
中天竺國王屈多
奏武帝表(天監初遣長史竺羅達奉表)
伏聞彼國據江傍海山川周固衆妙悉備莊嚴國土猶
如化城宫殿莊飾街巷平坦人民充滿歡娛安樂王出
遊四兵隨從聖明仁愛不害衆生國中臣民循行正法
大王仁聖化之以道慈悲羣生無所遺弃常修淨戒式
導不及無上法船沈溺以濟百官氓庶受樂無恐諸天
護持萬神侍從天魔降服莫不歸仰王身端嚴如日初
出仁澤普潤猶如大雲於彼震旦最為殊勝臣之所住
國土首羅天守護令國安樂王王相承未曾斷絶國中
皆七寶形像衆妙莊嚴臣自修檢如化王法臣名屈多
奕世王種惟願大王聖體和平今以此國羣臣民庶山
川珍重一切歸屬五體投地歸誠大王使人竺達多由
來忠信是故今遣大王若有所須珍奇異物悉當奉送
此之境土便是大王之國王之法令善道悉當承用願
二國信使往來不絶此信返還願賜一使具宣聖命備
敕所宜𣢾至之誠望不空返所白如允願加採納今奉
獻琉璃唾壷雜香吉貝等物
師子國王伽葉伽羅訶梨耶
奉武帝表(大通元年)
謹白大梁明主雖山海殊隔而音信時通伏承皇帝道
德高遠覆載同于天地明照齊乎日月四海之表無有
不從方國諸王莫不奉獻以表慕義之誠或汎海三年
陸行千日畏威懷德無遠不至我先王以來唯以修德
為本不嚴而治奉事正法道天下欣人為善慶若已身
欲與大梁共弘三寶以度難化信還伏聽告敕今奉薄
獻願垂納受(以上海南諸國)
後梁(附)
蕭詧(字理孫梁昭明太子第三子封岳陽王元帝即位江陵詧附西魏引兵攻江陵平之命詧)
(為梁主至周保定初薨)
為雍州刺史下教(詧在襄陽務修刑政志在綏養乃下教)
昔之善為政者不獨師所見藉聽衆賢則所聞自遠資
鑒外物故在矚致明是以龐參卹民蓋訪言於高逸馬
援居政每責成於掾史王沈爰加厚賞吕虔功有所由
故能顯美政於當年流芳塵於後代吾以陋識來牧盛
藩每慮德不被民政道或紊中宵拊枕對案忘飢思納
良謨以匡弗逮雍州部内有不便于民不利於政長吏
貪殘戌將弱愞關市恣其裒刻豪猾多所苞藏並密以
名聞當加釐正若刺史治道之要弛張未允循酷乖理
任用違才或愛狎邪佞或斥廢忠謇彌思啓告用祛未
悟鹽梅舟檝允屬良規苦口惡石想勿余隠并廣示鄉
閭知其𣢾意
連珠二首
常聞盈虚之道雖修平而必陂損益之由在至象而無
蠲是以謂地之厚而東南闕唯天為大而西北懸
常聞山有藏玉則卉草常榮林有猛獸則叢枝莫探是
以漢儀重見皇王之迹有真周禮猶存龜蒙之田無改
(前首之由一作為用)
蕭巋(字仁遠周末嗣父詧為梁主入隋文帝甚見恩禮女為煬帝后)
臨終上表
臣以庸闇曲荷天慈寵冠外藩恩踰連山爰及子女尚
主婚主每願躬擐甲胄身先士卒掃蕩逋寇上報明時
而攝生乖舛遽罹痾疾屬纊在辰顧隂待謝長違聖世
感戀嗚咽遺嗣孤藐特乞降慈伏願聖躬與山岳同固
皇基等天日俱永臣雖九泉實無遺恨
蕭欣(梁宗室事後梁主蕭詧見北史)
謝賜甘露啓
臣欣啓某奉宣敕旨垂賚便殿桃葉甘露拜受雀躍載
懷鳥抃伏以聖德至大和氣茂遠是以神液甘流靈滋
膏被求之前代鏡諸中古或降邑都尚君臣動色遐邇
趨慶未有發瑞殿庭呈祥翫矚視聽罕聞祥行絶代臣
與奉休明曲蒙兹錫獨深抃舞實有常品不任下情謹
以啓事以聞(初學記)
王琳
䱉表(後梁王琳明帝時為中書舍人博學有才藻好否臧人物衆畏其口常擬孔稚珪文)
(為䱉表以託刺當時其詞曰)
臣䱉言伏見除書以臣為糝蒸將軍油蒸校尉&KR0796;州刺
史脯腊如故者肅承明命灰身屏息憑臨鼎鑊俯仰兢
懼臣聞高沙走姬非有意於綺羅白鮹女兒豈期心於
珠翠臣美愧夏鱣味慙冬鯉常恐鮐腹之譏懼貽鼈巖
之誚是以漱流河底枕石泥中不意高賞殊宏曲蒙鈞
拔遂得起昇綺席忝預玉盤爰厠玳筵猥煩象筯澤覃
紫腴恩加黃腹方當鳴薑動桂紆蘇佩欓輕瓢纔動則
樞槊如雲濃汁嘗停則蘭膏成列婉轉綠虀之中逍遥
朱唇之内銜恩噬澤九殞弗辭不任屏營之至謹到銅
鐺門奉表以聞
詔答
省表是公卿池沼縉紳波渠俊乂穿蒲入藻肥滑系彰
正膺兹選無勞謝也(藻一作苻太平廣記)
梁文紀卷十四
