珂雪詞卷下
禮部員外郎曹貞吉撰
解語花(咏水仙同家弟作)
鏤冰作面剪雪為衣溪畔盈盈女幽懷誰許相逢處翠
袖低垂不語淡黃眉嫵聽子夜歌殘白紵更難兼並蒂
連枝姊妹還同侣因念雲迷洛浦自陳王去後離别
酸楚明珠翠羽相遲誤脈脈此情塵土花魂無主抵多
少小窗微雨願年年月白風清仗東君留取
又(和人咏驪山温泉)
蜃蒸作霧地湧成珠一水溶溶貯炎涼誰主大千界只
有清流可語乾坤奥府是天地恩波凝注閱從來蕭索
繁華多少傷心處記否長生雨露乘春風靈液蕩潏
容與霓裳妙舞驚魂散鐵騎漁陽鼙鼓石蓮如許想舊
日魚龍無數悵華清一帶蘼蕪任撫今弔古
又(詠美人花間影和鳳于)
伯勞偷喚纔理晨粧小立東風徑綠隂深靚苔痕溼羅
襪一鈎清冷遲迴不定喜蝶粉花光相映生憎他倒暈
明霞漏洩驚鴻影百襇繡裙厮稱似天風吹墮露桃
仙井冶遊暗省銷凝處怕惹離魂難靜流輝耿耿任撲
䔩亂紅飛暝帶滿身香氣歸來向枕邊猶剩
渡江雲(送蔣京少下第遊楚步其年韻)
對西風一笑碧雲黃葉怊悵舊霜毫珠投仍按劒悔殺
平生未譜鬱輪袍雪花似翼桑乾路寒色刁騷任紛紛
黃金白璧意氣属吾曹帆搖女兒浦口新婦磯邊看
江天影倒問六朝艨艟鐡鎖盡逐洪濤蘆聲瑟瑟鵾絃
急伴漁火酒醒無聊湘岸闊回頭咫尺青霄
又(欲雪)
溼雲黏似絮關山凍合風色偃貂裘玉樓寒起粟知是
僊人咫尺駕銀虬黃昏漠漠窗影黑思挂簾鈎誰剪碎
明河冰水一夜下皇州還愁孟婆潦倒滕六商量怕
梅花孤瘦又化作輕煙薄霧繚繞枝頭五更錯認虚生
白最分明碧落清幽成獨笑飛瓊畢竟遲留
珍珠簾(為牧仲題楓香詞)
烏絲閒寫柔情句吟紅豆才子梁園新賦高調和人稀
似引商荆楚憶佩雙鞬隨豹尾諳出塞凄風冷雨辛苦
早中年易感鬢絲添素又向粉署為郎聽薰香侍史
鵝笙曲度動魄復驚心耿一天星露江上青楓聞鐡撥
抵多少海飛山怒休訴倩岑牟狂客撾殘羯鼔
又(賦得水晶簾下看梳頭)
雕房幾曲桐隂裏金塘側第一傾城姝麗䰀鬌照人明
學遠山螺髻蟬影花光相撩亂襯一片芭蕉濃翠清綺
更珊鈎犀押冷波橫地疑是月底初逢被冰輪掩映
織綃情思宛轉翫瓊顔倩曉風吹起人在銀河清淺處
倚白玉欄杆如水心醉想道書慵把幽懷旖旎
木蘭花慢(送孫開盛假歸用稼軒韻)
桑乾河畔路沙似雪是還非想杖策從軍頻年轉戰今
始成歸金&KR0008;山南射虎更淋漓醉墨染弓衣白馬青絲
未了霜鱸紫蟹空肥擁麾清渭駐全師落日二陵西
早一騎黃塵數聲清角東下旌旗依稀四明狂客看江
湖滿地鷓鴣飛無那孫郎病骨不勝玉繞金圍
又(寄武曾)
故人知我在枉尺素自菰蘆想秋錦堂中蕭然四壁鶴
徑親鋤蘧廬不堪回首望青山一髮淚痕枯九日龍番
葉落三秋葛鏡霜鋪歸歟迢逓歲華徂眇眇正愁予
想夢覺沉唫鳥名脫佛魚喚娵隅南湖先生健否正長
安冰雪上鬑鬚辛苦馮唐老矣煙波垂釣何如
又(送徐方虎假歸)
官河懸夕照帆十丈影垂垂正白露橫空寒螿聲急蘆
葉爭飛追隨東門千騎羨相如擁傳有光輝驛路水明
沙碧江鄉蟹美鱸肥東籬無恙柘桑圍罨畫越來溪
早魚鳥關心煙霞寄傲才子初歸燃藜龍門太史擬江
山賀監是耶非莫戀紫蓴紅蓼來司玉册金泥
桂枝香(蟹)
風清露細早稻熟江鄉嫩涼無比八跪雙螯郭索迷離
煙水斷蘆折葦洲邊憩羨輪囷行沙如駛寒潮來去孤
舟没滅漁燈初起正好是荒村雨霽問何人笭箵蕭
然汀嘴小市平橋過處霜天凝紫橙黃橘綠登高會醉
東籬酒人風致依稀記得魚莊設籪夜分無寐
齊天樂(蟬)
前身疑是空山侣遺蛻杳然仙去露給資糧形藏密葉
有得孤高如許綠隂亭午引天籟笙簧移宫換羽雨後
微涼餘音搖曳過庭樹依稀銀鴈柱緊被晚風吹斷
曼聲凄楚八尺琉璃半簾蒼翠睡起了無情緒秋來更
苦咽四壁寒蟲無聊和汝且莫哀吟覓疎林宿處
又(春晚同諸子遊祖園)
城南韋曲東風路長蕪綠暗如許帽影參差衣香掩冉
漸入水雲多處閒亭列俎似鮭菜江鄉茶煙顧渚浣盡
京塵一雙布穀樹隂語深巵且共斟酌怕穿林風雨
亂紅無數節過浮觴人同荷鍤作達全忘羇旅遊絲飛
絮倩燕嘴蜂鬚將春繫住芍藥開時又攜尊看去
水龍吟(咏柳絮用坡公楊花韻)
千紅萬紫誰留頻驚暗裏韶光墜飛來何處漫天香雪
撩人情思纔過平橋又穿小徑柴門深閉任蜂鬚燕嘴
交銜不定三眠了還三起記得鵝黃初撋等閒間又
成虚綴曉風乍引離魂難定杜鵑聲碎飄泊無心輕狂
有態恨抛流水願年年常傍永豐坊側看伊清淚
又(白蓮)
平湖煙水微茫箇人彷彿橫塘住碧雲乍起羽衣初試
靚粧楚楚露下三更月明千里悄無尋處想蘆花蘋葉
冥濛一色迷玉井峰頭路莫是苧蘿未嫁曳明璫若
耶歸去遊仙夢杳瑤天笙鶴凌波微步宿鷺飛來依稀
難認風吹一縷泛木蘭舟小輕綃掩映問誰家女
又(春日送客過慈仁寺感舊)
尋常彈指聲中優曇偶現空王地海棠着錦丁香衣紫
霞烘煙細急管哀絲青衫白袷嬉春情味嘆穠華電擲
風流雲散容易下中年淚身是金閨倦客賦渭城重
過蕭寺倡條冶葉笑人岑寂樹猶如此只有孤松似曾
扶我當時沉醉倩禪燈老衲往來指點說花榮瘁
又(咏蠟梅)
嶺頭異種誰留檀心初暈猶含凍輕黃試着歌翻金縷
曉風吹送剪蠟王郎等閒粧點珠珠成鳳想壽陽閣下
飛來一片遠山際蜂黃擁記否師雄曾夢月朦朧拂
衣寒重颯然驚覺天空雲淨翠禽微哢乳色侵鵝流光
照夜暗香浮動願明年更綴如來金粟淡煙低攏
憶舊遊(題郭熙秋江行旅圖)
看迷離一片淼淼洪波漠漠平沙烏柏丹楓岸問何人
驢背悵望天涯驚風亂葉飛墜帽影任欹斜况幾縷殘
雲千尋疉嶂滿目蒹葭荒寒入真境是舊日河陽貌
寫煙霞曾記遊吳楚泛扁舟東下指點神鴉少年回首
一夢江上聽悲笳更對此何堪京塵如霧棟開花
瑞鶴仙(咏灌嬰廟瓦硯)(照夢窗詞填)
嶙峋黃玉璞化陶泓光怪藝林棲託梅花費雕琢問何
時出土琉璃如削漢家封爵是潁隂諸侯刻桷嘆灌池
遺廟荒涼怊悵風雲刀槊猶昨滎陽屯後白馬盟書
丹青酬酢幾年寂寞人礪劒牛磨角論功高值得詞華
消受十二龍賓盤礴試代他盾鼻磨來筆花亂落
宴清都(詠宋人大食甆茶杯)
猶帶鯨波冷遙天色斷雲微露清影玻璃質脆盈盈不
類汝哥官定曾隨月葉金書煩赤罽拳鬚管領而今作
承露銅盤僊人淚滴猶剰思量紫袖昭容白頭阿監
深夜調茗松濤罷響流泉淡注碧梧銀井那堪回首天
上空暗憶龍團鳳餅伴高齋瀟灑琴罇小窗日永
花犯(詠花鴨)
傍雕欄啄花唼葉呼名任遊戲依稀蘆岸蘸拍拍煙波
成隊飛起紅裙偷裹採蓮女船頭競弄水好趁取碧天
雲淡桄榔斑暗記何人竹弓莫輕彈鴛鴦交頸處驚
他濃睡爭撲鹿澄潭下嫩黃難比渾迷却斷霞一點看
隻影橫斜穿暮紫倩去伴甲煎銀葉蹣跚香霧裏
臺城路(詠隗囂宫甆杯)
丸泥不閉函關路神功煅來杯斝色映琉璃聲隨哀玉
淺碧嫩黃交射流霞欲化想西伯雍容葡萄傾瀉紫殿
基平何人收拾夜泉下千年又成廢寺早霜鐘粥鼓
相伴清暇土嚙花斑魚吹浪白過眼興亡難話誰堪並
價有銅雀荒臺尚留殘瓦且盡深巵任更闌燭灺
又(遼后洗粧樓)
東樓春色天邊落來時白蘋風作鳳輦曾留瑤臺乍起
粧點遠山眉角宫蟬綽約想欲動晨光未垂簾箔炫轉
熒煌明星一一帶池閣興亡幾番過眼聽遊人指說
斜照城脚窣堵波高雨淋鈴急壞磴莓牆蕭索驚飈振
籜是曲裏琵琶白翎哀雀只有長河潺湲聲似昨
又(送分虎歸長水)
秋隂慘淡天如墨城頭角聲初起野水長橋炊煙小市
魚尾斷霞成綺羇愁未巳怕土銼荒涼夜長難睡人影
幢幢一行清露曉風裏分湖紫蠏正美桃鄉新稻熟
流匙香細白鴈縱橫黃花爛漫還憶離亭曲子行縢漫
試便脚底匡廬不如歸計霜冷吳楓扁舟棲暗葦
柳色黃(對雨和竹垞)
柳絮為萍梅子漸黃天氣如許溪雲乍起遮山釀做幾
絲微雨東西不定搖曳淡霧輕煙荷錢一一跳珠露庭
樹碧參差蔭青苔無數平楚斷塘遙指如髮秧針綠
迷南浦暗想空江軋軋惟聞柔櫓亂紅無影寂寞靜掩
疎籬銅街濕糝香塵路倩斗帳高眠小窗邊聽去
拜星月慢(秋日雨後飲宋子昭新泉亭座上聞歌)
撩亂苔錢差池菱葉白板橋邊秋水點點浮漚溜銀塘
珠碎斷雲溼拖逗餘霞明滅暈作遠山螺髻薄暮罇開
正玉簫聲起顫冰絃百囀春鶯脆西風冷月落朱門
閉一朵兩朵幽蘭共荷香迢逓汲新泉乍試龍團味紅
燈小不照愁人醉待歸時露滿閒階有唫蟲伴睡
霓裳中序第一(詠龍鬚為渭清賦)
崢泓勢猶怒誰向層波剪冰箸憶當日青天乍擘伴火
鬛朱鱗度雲穿霧清秋島嶼抱驪珠濃睡腥雨莫也是
洧淵戰罷飄落翠蓬路羈旅生涯如許還藏得鮫宫
幾縷輕綃鈿合潛貯怕一夜驚雷破壁飛舞何人拾鳳
羽便鬭草休教換去他年事天風鶴背拔下又重數
又(爲杞園題浮家圖)
煙波寬幾許抖擻青蓑垂釣去恰流水桃花時節對西
塞山前一雙飛鷺高風可遡倩生綃三尺留取看歴歴
筆牀茶竈泛宅畫中住今古逃名漁父怕東華軟紅
如霧江湖自結鷗侣正柳下移船菰邊分路美人共蘭
渚又何必天家賜與仙槎上此生有分鼓枻帶笭否
綺羅香(宋牧仲座上聞歌)
抹麗凝香池塘過雨屈注明河天際雪酒銀桃六月燕
山風味倩數聲玉笛吹來似一串驪珠擲碎看盈盈初
日芙蕖雙瞳剪水兩眉翠青衫留落舊客遮莫嬌絲
脆管難令沉醉幾點螢光猶照蒼苔無寐好宫調賀老
教成倦心情屏風立地漫流連入破伊州記楓香曲子
又(沈融谷新娶夫人善琹書同人共賦)
柳密藏鴉堂空語燕大好夭桃天氣蝶粉初消二月東
風破睡鏡奩映筆格珊瑚硯匣伴眉粧翡翠最憐他腕
底橫斜烏絲閒寫麗情字珍珠指下亂撒彈入明光
一曲聲隨流水兒女喁喁點綴小窗幽致妒兩行銀鴈
輕飛墮萬里玉關清淚記夜深金鴨燒殘迷離香霧裏
瀟湘逢故人慢(張晴峰脩雷琴成有贈)
千年神物是天寶元音宣和遺譜零亂金徽苦想閱遍
繁華蘧然今古流水高山彈不盡喁喁兒女當此際燕
市重遊白髮郎官知汝續鸞膠調鳳咮早韻磬琤琮
響泉凄楚百衲還堪鼓似海岸窈冥成連徑去危柱哀
絃抵多少驚沙飛雨再等到蛇蚹紋成又是幾番旦暮
永遇樂(送孫屺瞻學士歸省)
十丈蒲帆一篙秋水仙舟天際繡虎才人珥貂貴客歸
作承歡計當年射策五雲日下臚唱魏公第二羨璧人
天街衣馬夾道爭看如蟻紫宸朝罷講筵初御金椀
天漿親賜東觀深嚴北門清切待署黃麻紙君恩暫許
湖山佳處添箇宫袍萊子須珍重黑頭卿相碧紗名氏
又(和人望崋山)
誰鑿鴻濛最驚人處芙蓉千丈激蕩疑潮崩騰似馬羅
列兒孫狀八荒雷雨一天蒼翠縹緲靈旗想像待清秋
憑陵絶頂畫裏秦川如掌潼關孤聳黃河東注俯覽
翻增惆悵颯颯天風冷泠環珮九節仙人杖咄哉韓子
蒼龍迴馭那得褰衣長往耐可拉青蓮居士三峰高唱
消息(和錫鬯度鴈門關)
蕭瑟關門西風吹雪貂裘都偃蟻垤行人羊腸驛路哀
角邊聲怨魚海冰寒龍沙戍斷歴亂蓬根飛捲悵青衫
暮雲驅馬望盡蒼蒼脩坂絶壁祠堂趙家良將入夜
靈旗如電折戟沉沙老兵拾得磨洗前朝辨塞鴈南飛
滹沱東注可惜英雄人遠問誰是封侯校尉虎頭仍賤
秋霽(本意)
過雨長天早露重閒階新月如沐射角明河垂簷珠斗
苔影上人眉綠流螢誰撲霜紈小扇銀塘曲渾無寐風
度藥欄戛戛響脩竹漏殘酒醒篆冷煙銷隱壁秋蟲
似伴幽獨拂莓牆花香作陣秋蘭綽約疑空谷故國難
窮千里目悠然歸興只在黃葉村中白蘋鄉裏數間茅
屋
南浦(春水用玉田詞韻)
新漲碧于天近清明做弄橫塘晴曉輕燕掠波圓靴文
細一片麯塵誰掃魚梭織影跳珠只似荷錢小催雨東
風寒又暖綠遍長堤芳草漫漫别浦瀠洄驚畫船簫
鼓鷗眠未了鴈齒接紅橋漁莊遠何處鳴榔聲到斷煙
渺渺斜川如帶平蕪悄撲面楊花飛作陣添入浮萍多
少
又(秋水再疊前韻)
片月映寒汀碧澄澄人對江山清曉綠淨繞柴扉晴磯
上巳有垂楊先掃蘆花似雪連拳鷺占圓沙小淡抹遙
天渾一色夾岸粘雲衰草百川爭赴長河看魚牀燈
火黃昏近了白露老蒹葭清歌發無數採蓮船到平湖
浩渺芙蓉落盡空潭悄又是霜明波冷後此際撈蝦人
少
花發沁園春(詠司馬相如私印)
倒薤披離朱絲零亂土花苔葉交亞龍文覆斗天色垂
隂温潤玉情堪把千秋作者字裏認當年司馬嘆經過
華屋山丘閱人良自多也辛苦臨卭書劍倩何人昆
刀刻鏤風雅凌雲賦就卓女粧成十樣蠻牋親打纖纖
欲下早逗漏明紅一罅好留伴硯匣琉璃冷光朝暮相
射
又(賦得流水桃花色)
萬點殘紅五更微雨夜來初葬傾國暗落無聲飛流不
定染就明霞一色鮫姝淚織似淡抹胭脂還溼最好是
啖影游魚儵然身住花宅莫也神仙作劇賺溪邊漁
人歸路難識一篙渡闊千尺潭深根葉漫從尋覓珊瑚
浪擲任送下東溟無力蕩空濛水氣花光赤城雲起相
射
尉遲杯(詠朱碧山銀槎照蔡松年詞填)
黃流注送扁舟似葉凌雲渡蟲書猶記當年想見良工
心苦何人稱杜舉都不管華堂幾朝暮但茫茫醉了還
醒夢裏居然千古因思博望去遠縱苜蓿蔔萄回首
非故太乙爐開朱提液冷好泛明河深處問此去盈盈
一水曾否有黃姑相逢語慢學他羽化神奇酌盡天漿
無數
望遠行(咏延陵季子劍)
寒星黯淡青銅色出匣驚飛風雨龍鱗三尺虎氣千年
彷彿精靈堪語記得當時曾帶故人荒隴此道于今如
土挹神光重見冠裳楚楚賓旅鳴珮中原歴聘只解
識寸心相許回首蘇臺魚腸忽起散亂長鈹無數試弔
要離墳草鴟夷潮水一樣英雄難訴對州來君子恩讐
忘否
解連環(咏蘆花遙和錢舍人)
驚風凄切滿江干一片凍雲吹折飄萬點不辨東西枉
賺得行人鬢絲添雪明月光中隱沙岸鴻聲清絶更閒
隨釣艇暗入柴門伴人騷屑助他怒潮嗚咽捲興亡
舊恨浪花明滅笑垂楊只解飛綿難點上征衫迷離成
鐡露冷蒹葭還記得綠芽如髮問故家秋娘何在風流
總歇
一寸金(詠長平遺鏃)
數點寒鋩入眼離離土花碧是咸陽王者神兵親鑄沉
沙千載耕夫重得黯黮黃金色試磨洗猶堪穿石笑平
原計誤馮亭圍合邯鄲幾輕擲暗想當年武安初將
疾聲撼趙壁早沙蟲猿鶴一軍都化粘雲衰草戰場如
昔鬼哭西風裏最慘澹天隂月黑乍摩挲線齒銀闌怕
帶青燐跡
風流子(京口懷古)
三山圍鐡甕孫郎後今古幾英雄憶北府參軍寄奴王
者金戈鐡馬橫據江東凌歊上歌風追漢帝置酒宴羣
公一代偉人龍行虎步十年征戰洛下關中祇今憑
弔處佛貍祠下路煙樹冥濛爲念尋常巷陌社鼓連空
算碻磝戰地幾多白骨金焦名勝兩點青峰惟見驚濤
滿眼東去匆匆
又(金陵懷古)
大江流日夜寒潮急寂寞打空城想玉樹曲終梁塵爭
落金釵垂後斜月低橫如今但荒臺存瓦礫廢殿走鼯
鼪桃葉渡頭半篙春水莫愁湖畔一片秋聲南唐成
往事攝山看斷碣夢裏三生千載澄心堂紙撥鐙書名
歎衣冠王謝高低禾黍文章庾鮑冷落沙汀依舊龍蟠
虎踞渺渺峰青
又(姑蘇懷古)
胥門懸落日東風軟人立小斜廊是越女靚粧舞停歌
罷捧心無賴展轉迴腸難重問錢江煙水白檇李陣雲
黃歌吹海中荒哉旦暮温柔鄉裏老矣君王勾章烽
火急見姑蘇臺畔長劍如霜誰念鴟夷相國目斷危檣
早輕裝一舸浮家遠去功成身退磊落行藏回首故宫
花草難遣茫茫
又(錢塘懷古)
英雄開草昧山衣錦萬弩射潮低彼吳越一王高車駟
馬威靈五季玉册金泥驚回首西陵煙月淡葛嶺斷霞
飛三竺六橋老髯曾醉斜風細雨和靖頻題六飛南
巡後西湖比西子綠拆紅欹惟憶金明池水禾黍離離
想德壽重華兩宫遊幸綺羅絃管繚繞蘇堤千載江山
如故還使人悲
又(題劉岱儒葭水山房)
城南泥水路蒹葭滿白露曉蒼蒼想茅屋數間中央宛
在青蓑箬笠何處鳴榔漁歌發斜風楊柳岸細雨薜蘿
牆鷺立晚汀點開波面鴉翻亂葉界破殘陽伊人高
卧處有茶鐺丹竈布被繩牀遙指軟紅十丈應笑人忙
似煙波釣叟浮家泛宅魚鰕結伴雲水為鄉誰道桃花
片片誤却劉郎
疎影(咏落照遙和錢舍人)
斜陽欲下學西流弱水如電傾瀉未免多情弄影蒼然
迴光更戀亭榭明霞幾縷霜天赤掩映作江山圖畫最
撩人烏桕丹楓常是借他聲價依約黃昏近矣齊飛
並孤鶩秋色瀟灑莫向樓頭賺得愁人一地迷離生怕
平蕪衰草凄涼處有多少暮雲歸馬倩開元小李將軍
海岸斷紅描寫
又(黃梅遥和武曾)
春前數點向水邊林下孤影凌亂圓磬開時一抹檀心
明霞暈去還淺分他厓蜜餘甘後怕金粟如來窺見映
短籬初月微昏迢逓暗香門掩蜂凍寒聲細細偶來
覓蕊處飛入難辨莫是僊人淚滴銅盤幻作此花生面
誰家少婦年年織織不到乳鶯嬌蒨趁夜燈移近罇前
騐取珀光濃淡
又(詠金絲荷葉)
絲縈别浦似嫩荷出水青青如許弱蔕牽風乍密還疎
不礙蜻蜓來路何人種向西窗外添幾點黃昏微雨若
遣伴翠蓋紅衣玉井更無尋處誰把嘉名錫汝傍葓
塘蓼岸歌罷金縷淺碧初勻手弄柔波淡沲難成珠露
深秋怕作闌珊别共三十六陂凄楚且逐他荇葉田田
一曲風潭清暑
八寶粧(咏未央宫銅奩)
渭上西風漁牀晚照鐡網千絲初舉翡翠迷離光映水
一片苔痕凄楚咸陽遺製花天月地樓臺蜂黃蝶粉重
重護細字蟲魚繡斷依稀金縷未央抛擲何年昆吾
村外溼燐入夜偷聚慣點綴鮫宫眉嫵問飛燕菱花曾
貯思伴侣銅駝陌上黃昏聽盡瀟瀟雨算流落人間玉
箱也出茂陵去
霜葉飛(村居)
數間茅屋荒原悄紆迴樵徑幽獨半竿斜照亂鴉啼早
隴頭歸牧點幾樹丹楓似簇空林墮葉聲聲續喜野老
忘機共領略清泉白石閒伴麋鹿入畫范緩倪迂柴
門雙掩靜對千尺飛瀑繩牀高卧聽秋風問何榮何辱
漫料理牛衣&KR0034;&KR1913;凝寒未到深谿谷倩濁醪消長夜醉
裏生涯悠然良足
蘇武慢(元宵雪後作)
皓魄初圓罡風猶勁剪破彤雲萬里桂影扶疎嫦娥清
冷白玉樓頭似水銀花作陣火樹迷空照見離離珠蕊
想蜀天積雪峨嵋崖下佛燈如此何須問雙鳳雲間
六鰲海上簫鼓聲中燕喜竹葉橫窗松隂滿徑有箇幽
人在裏白眼誰同青罇易歇赤脚層冰遊戲應難尋千
樹梅花長笛一聲而已
惜餘春慢(雨雹)
窈窕紋紗參差曲檻無計消他長夏金鉦匿影石燕穿
雲縹緲靈旗來也隱隱輕雷度時不惜真珠抛殘盈把
似湘妃游泳玉徽零亂冰絃彈罷又疑是破陣錢塘
青天飛去雪霰一時交下介山昨夜風雨黃昏霹靂車
憑誰借怊悵方塘碧筒出水初圓怎禁狼藉助新涼午
夢繩牀彷彿聲飄鴛瓦
沁園春(長夏少事撫枕輒睡夢境荒忽不一而足因集古人夢事成篇)
梧影初回槐角風涼引入華胥見蝴蝶園中翩翩晒粉
邯鄲道上袞袞騎驢蕉鹿慵看櫻桃空啖擬上蚍蜉王
者書南柯郡有同昌嘉禮覓醉何如排空馭氣歸歟
更嬝嬝巫雲送我車問風雨連宵西施曾葬鳳凰再降
蕭史焉居黍米山川蘧廬將相一瞬悲歡付子虚醒來
後對荳棚茗椀半晌躊躇
又(贈柳敬亭)
席帽單衫擊缶嗚嗚豈不快哉况玉樹聲銷低迷禾黍
梁園客散清淺蓬萊蕩子辭家羈人遠戍耐可逢場作
戲來掀髯笑謂浮雲富貴麯蘖都埋縱橫四座嘲詼
歎歴落嶔崎是辨才想黃鶴樓邊旌旗半捲青油幕下
罇俎常陪江水空流師兒安在六代興亡無限哀君休
矣且扶同今古共此銜杯
又(病齒戲作)
檢點形骸牙齒空存凋零可哀似潮嚙危巖谽谺欲墮
蟲雕敗葉次第成灰活玉巢邊大郎遊戲狗竇從君出
入來昌黎曰倘歲常落一兩紀奚猜只愁三五為儕
拚一夜霜風散早梅彼伏生牀上傳經詰曲張君柱下
覓乳徘徊語怕成訛食還喜軟遮莫廉頗善飯哉柔能
久但吾生舌在暫此銜杯
又(泛舟明湖訪仲愚留飲即事有李道思劉伯敘繼至)
所謂伊人一水盈盈欲往從焉見鴈影蕭條煙波上下
漁歌欸乃笭箵便娟雨笠煙蓑癭瓢竹杖衰柳殘荷望
渺然櫓聲斷恰門橫短港巷面青山一觴一詠流連
殊不似扁舟雪夜還况高議雲生尊同北海勝流狎集
客比西園鴻爪遭逢萍蹤聚散絶勝他人交十年拚沉
醉問中秋好月可照湖干
又(題美人畫芙蓉)
嬝嬝亭亭何處折來芙蓉一枝是青溪女士寫生妙手
花光粉膩遊戲為之縱使無情也應有恨月白風輕欲
墮時堪憐處傍沙汀蘆岸掩冉丰姿多愁多病蛾眉
便畫出傷心寄阿誰憶紅樓倦繡輕拈小筆烏絲罷詠
淡抹唇脂更費雌黃枝頭點染添箇翩翩蝴蝶兒吹能
起笑拂蠅成誤老眼迷離
又(讀子厚新詞却寄)
不見澂庵六年於兹思如之何憶大明湖畔論心握手
之萊海上痛飲高歌以子襟懷消人鄙吝叔度汪汪千
頃波分袂後想生平意氣暗裏蹉跎驚聞二䜿相苛
早伏枕山中歲月多幸清漳第近時過小阮人來不夜
問訊無他拚事醫王未驅窮鬼且負青青六尺蓑長安
市悵故人疎放老子婆娑
憑藉飛鴻貽我一編花間草堂喜風流旖旎小山珠玉
驚心動魄西蜀南唐更愛長篇嶔崎歴落辛陸遙遙一
瓣香吟哦久妬金荃佳句遂滿奚囊休論小弟行藏
歎筆硯年來已盡荒縱勞他精衛難填悶海傾來米汁
莫潤愁腸鳥亦傷心花能濺淚獨對東風舞一場如何
是羨扁舟漁父蘆荻蒼蒼
讀罷新詞擊碎唾壺悄然以悲任邯鄲枕上重裀列鼎
大槐宫裏貂錦蛾眉未了功名難消磊塊不向空門何
處歸又底事問安期高誓乞取刀圭茫茫大造誰知
况世上原無真是非彼南華齊物呼牛呼馬靈均呵壁
將信將疑我賦三章為君七發得愈頭風或有之掀髯
笑望西山一帶暮雨迷離
又(送藍公漪還閩)
閩海畸人凌轢詞壇飛揚若斯况煙雲落紙南宫北苑
錕鋙切玉周鼎商彝大翮山頭鴻都門下一藝分來自
可師延秋路對西風黃葉欹帽吟詩滄浪遺派攸歸
除高棅林鴻更有誰喜霜濃月白共君一醉短衣孤劍
此去安之三尺殘陽兩行枯柳衰草平蕪有所思今行
矣想舊廬無恙松菊依稀
又(日照李伯開作生壙成自題云竹帛誰千古煙霞我一丘余喜其能達生也詞以贈之)
表聖之徒富貴浮雲能齊死生憶早年任俠千夫辟易
中年策杖五岳縱橫紫塞黃榆短衣孤劍鬱鬱胸蟠百
萬兵今老矣向荒山寄跡汐社藏形牛眠好卜佳城
便撒手懸厓自在行彼麒麐贔屭誰當不朽煙霞没滅
我本無營大海潮青嵐峰月白樂此安知後世名君無
語持黃金鑿落飲若長鯨
又(再贈李君聊廣其意)
日月跳丸虎頭健兒鷄皮老翁笑求仙問藥都無憑據
靈椿朝菌一樣成空羊角扶搖枋榆棲止總在茫茫噫
氣中何處問有南柯太守馬鬛高封達人遊戲神通
便塜象祁連蟻垤同甚珠襦玉匣牛羊廢壠金鳬銀鴈
禾黍秋風天地蘧廬乾坤窀穸千載王孫道未窮今古
恨是白楊衰草掩盡英雄
八歸(題其年填詞圖)
散聖安禪烏衣白袷淡宕風流如許酒旗戲鼔人間世
博得蕭然驢背鬚眉塵土凌轢詞壇三十載寫六代興
亡無數翻墨瀋歴落嶔㟢看海奔鯨怒誰拂生綃作
照維摩清冷坐對散花天女三叠霓裳一聲河滿曲項
琵琶金縷問英雄紅粉可到相逢斷腸處想歌闌深巵
微勸銀甲春寒水沉香慢炷
賀新涼(再贈柳敬亭)
咄汝青衫叟閱浮生繁華蕭索白衣蒼狗六代風流歸
扺掌舌下濤飛山走似易水歌聲聽久試問於今真姓
字但回頭笑指蕪城柳休暫住譚天口當年處仲東
來後斷江流樓船鐡鎖落星如斗七十九年塵土夢纔
向青門沽酒更誰是嘉榮舊友天寶琵琶宫監在訴江
潭憔悴人知否今昔恨一搔首
又(送周雪客南歸)
雲際孤帆卷送將歸登山臨水離情難遣年少周郎江
左去望裏寒林霜泫問底事頻勞雙繭奕葉才名推繡
虎共秦淮春水無深淺逸興到剡藤展風流顧曲亭
邊顯是何年看山讀畫佳名題扁擊筑燕臺文酒伴自
愧淮南雞犬驪駒唱寧須求免歸矣青溪三尺棹坐六
朝金粉繙前典江似練為君剪
敗葉西風捲近河橋六花片片離觴聊遣撲面驚沙森
似霧日暮蘆溝冰泫寒夜凍馬毛如繭為愛雲山歸去
好諒雲山於子情非淺五岳志向禽展文章雖以幽
棲顯更須憑經綸大手為時盧扁路近三茅丹鼎在洞
裏一聲仙犬塵土夢知君其免淮水東邊明月上問齊
梁佳勝何人典春草綠不容剪
又(寄李武曾用朱錫鬯韻)
潦倒壇松醉是何人單衣白袷維朱與李十日蘆溝橋
下别上已清明之際看匹馬蕭然高寄幾度見詩詩總
好詠蠻花犵鳥無前輩石鼎倡誰侯喜杜鵑聲裏人
憔悴問何如東方索米千金裘敝身世頓成風六鷁不
僅文章而巳慚鹿鹿遂同餘子夢裏故人頻握手送離
愁幾捺瀟湘水可想見吾懷矣
又(壬子歲寄家弟用韻)
猶記燕臺醉歎無何斷雲飛絮匆匆行李大纛高牙今
異域縹緲碧雞天際有蘋末清飈相寄出守一麾誰抵
掌莫長風萬里成吾輩不聞見那嗔喜中郎阿大形
骸悴悵年年陟釐紙尾毛君頭敝自是不歸歸便得柳
下寧辭三巳須認取妄庸男子夢裏相逢終幻劇要徐
牽百丈牂牁水五岳志有年矣
又(得來韻再和)
駘蕩春如醉踏東華軟紅十丈隨他趙李前路茫茫何
所似悶海難尋邊際得新句佳名黔寄聞道東山堪躡
屐須磨崕潑墨驚時輩頻置酒羣公喜天南地北人
同悴歎婆娑潘郎鬢影經霜先敝三世金環誰認取顧
況中情難巳彼達者延陵季子槐綠垂垂侵麥秀動歸
心一片明湖水長太息吾衰矣
又(寄鄧孝威)
才子生南國坐江樓擁書十萬百城難敵高密元侯門
第在伯道清風奕奕看威鳳矕龍氣色屈指騷壇誰執
耳羨葵丘玉帛長干側千古事名山得慚余潦倒東
溟客望龍門清塵濁水蓬蹤疎隔八月西風吹鴈羽漫
學秋蟲唧唧攜布鼓雷門偷擊汪李比來情更好似桃
花流水深千尺空夢到䢴溝碧
又(送阮亭東歸兼悼西樵)
倦客歸轅里恰三秋霜林葉散鯉魚風起四角紅氊&KR1042;
子背躑躅河橋之際趁不上東華宵騎三疊凄涼渭城
曲感生平清淚如鉊水知我者惟兄耳重逢蕭寺人
憔悴憶君家中郎阿大清言何綺杳矣人琴千載恨宿
草吞聲未巳離緒到中年如此生不成名身已老歎虎
頭食肉非吾事空擊筑長安市
又(鴉陣)
鴉陣來沙渚逗輕寒霜天一抹晚紅如縷掠下晴窗驚
帛裂影逐斷雲歸去伴黃葉蕭蕭亂舞寒話空林飛且
止似商量明日風兼雨聲啞啞倩誰訴黃雲城畔知
無數趁星稀月明三匝一枝休妬鴈字橫斜紛幾點極
目江村煙樹惆悵煞落霞孤鶩啼向碧紗堪憶遠最凄
涼織錦秦川女空房宿淚偷注
又(放魚)
縱爾遊深壑早徜徉靴文細浪擲梭騰躍老子長齋無
所用忍見刀砧揮霍活汝者陽侯一勺莊惠臨濠頻問
答子非魚何以知魚樂吾意在神冥漠金溝流水環
城郭更何殊滄溟無際鯤鯨盤礴幸免漁蠻垂釣手咫
尺江湖自若從此去好生頭角恩怨於今都忘了任隋
珠相報甘投却看六宇莽寥廓
又(冬夜書懷)
斜漢西南落正繁霜關河凄緊攪林風惡歴歴大星垂
幾點光射五雲樓閣聽寒夜數聲殘柝濁酒一杯澆磊
塊笑枯腸那得生芒角吾所志在林壑鯫生福相天
然薄對西風稜稜瘦骨支牀如削老矣北堂人健否夢
裏乍逢還覺慚愧殺林邊鳥鵲頭秃毛君歸亦得淡生
涯老瓦盆中樂追麑犢力耕作
又(送霂)
慘澹征車發正連宵狂飈拂地琤琮金鐡老淚臨岐餘
數點灑向關山殘月笑䑛犢年來更切歸去高堂頻問
訊莫輕言遊子傷神絶人兩地腸千結匆匆慣作天
涯别似孤鴻雪中留爪翩然飛越一束書囊驢子背老
僕長鬚蹩&KR0887;惆悵煞鳩巢計拙弱妹牽衣遲汝去意徬
徨爲我添嗚咽今夜在誰家歇
又(為其年題詞)
光怪騰蛟蜃化髯公壺中墨汁離奇輪囷海若驚飛天
吳走翠節靈旗隱隱憑誰話六朝金粉譜入鵾絃三千
曲寫冰車鐡馬無窮恨數紅豆記宫本烏衣王謝江
東俊是當年將軍猿臂虎頭猶困羸馬敝裘銅駝陌博
士賢良待問賦朱鷺黃驄惟謹擊筑且隨屠狗輩任西
風吹老滄浪鬢秋氣肅鴈聲緊
又(送洪昉思歸吳興)
年少愁如許嘆羈棲京華倦客雄文難遇廣漠寒風吹
觱篥彈鋏歌聲太苦且白眼看他詞賦單絞岑牟直入
座拚酒酣撾碎漁陽鼔欹帽影棹頭去湖山罨畫迎
人住溯空江白雲紅葉一枝柔櫓歸矣家園燒笋熟五
岳胸中平否學閉戶讀書懷古舟過吳門頻問訊是伯
鸞德耀傭舂處魂若在定相語
又(二月二日)(宣岳州捷是日大雪和其年)
鐡騎連營下羨奇謀真同六出鋒銷荆野試問洞庭深
幾許春水纔堪飲馬露布到甘泉宫也殿上雲迷三素
色正仙人玉戲飄鴛瓦簾影動冷光射方圭圓璧渾
無價近蓬萊天顔喜氣玲瓏欲化白虎幢前霜戟擁荼
作軍容豈借積三尺瑤華不夜遙想璚樓歌舞處延鄒
生枚叟珠璣瀉恩波淼入清灞
又(詠茨菰)
急雨跳珠濺洗長汀琅玕三尺亭亭如箭燕尾點波渾
不定一縷碧霞輕剪笑菱角雞頭價賤葉爛西灣人别
後最蕭條玉露秋風戰空極目楚江遠漂流萬顆沉
雲散伴寂寥蓮房墜粉紅粧零亂蘋末驚飈連紫籜穩
宿沙洲鳬鴈任漁艇釣絲斜罥聞道彫葫堪作米莽披
離太液池頭徧留取配青精飯
又(地震後喜濓至都門)
乍見銜悲喜又經過空花泡影途分人鬼瘦骨嵓嵓驢
背下強拭闌干别淚帶秋雨秋風情味爾未成名吾將
老問荒山負耒何年事生計在尚餘幾傳聞消息驚
千里累衰親蕭條白髮關心遊子無限蒼生歸劫火我
輩偶然活耳還共飽長安珠米苦語難終嫌夜短鐙熒
熒一點搖窗紙燕酒薄那能醉
摸魚子(拜墓)
幾年來西州拜掃羊曇傷盡懷抱心驚寒食棠梨雨又
是粘天衰草尋壞道知多少飛烏銜紙青山繞頽垣桑
棗算只有牛羊日斜來下拍手牧童笑千秋事誰定
榮華壽考北邙松栢多了豐碑贔屭崢嶸處一樣西風
憑弔吟望好君不見玉泉流水濺濺到單衫破帽對吹
角殘霞打頭敗葉寂寂古原悄
又(咏蓴)
好清秋江湖滿眼畫船鷗鳥爭路柔花嫩葉何人摘兩
兩輕舠如鶩君莫誤須珍重迷離白露為霜處滑絲凝
筯憶千里東吳未施鹽豉入洛舊時語青門外蘋末
涼風微度片帆乘興歸去此行但為鱸魚鱠那得關情
如許君莫妬須記取青山紅樹空江渡夢回鳴櫓溯萬
頃平波田田荇葉欹枕對煙雨
又(西直門外作)
北邙邊高低丘壠縱橫無數羊虎玉魚金椀何時葬又
見斷碑如礎魂自語須認取文章功業難憑據白楊老
樹戰一片秋聲向人頭上颯颯作涼雨西州路敗笠
青衫羈旅緇塵撲面來去黃蘆苦竹千秋恨都付紙錢
飛處天已暮想入夜雲旗風馬精靈度荒涼三戶共塜
上狐狸山中木客同結歲寒侣
又(答沈融谷)
坐江樓冰甌滌筆新翻水調南浦瑤華飛落長安市紅
豆譜來非誤良夜聚有多少烏衣白帢同罇俎悠然懷
古甚蘭畹金荃尊前復雅未抵玉田句深巵勸從事
青州太苦匆匆鮭菜無序虎房橋畔霜花冷撲上征衫
如霧君且住君不見團圞好月參旗度高齋歸去想鳳
咮嶙峋龍賓磊落又寫麗情賦
又(題錫鬯蕃錦集)
裊茶煙吟成樂府旗亭畫壁無數龍梭一擲光凌亂碎
剪碧霞千縷紅豆譜彷彿似方圭圓璧冰花鑄高岑李
杜入主客圖中新聲古調總屬麗情句前身是白石
仙人非誤精靈虎僕輸汝長安簫鼓千門熱閉戶著書
良苦寒欲去又早是春鐙金薤琳瑯處天衣重補羨妙
手針神絲絲無縫莫被夜來妬
又(寄贈史雲臣)
繞荆溪數間茅屋竹山舊日曾住吟花課鳥無遺恨領
袖詞場南渡逐電去誰更續哀絲脆管紅牙譜湖山如
故又幻出才人鏤冰繪影抒寫斷腸句鵾絃上彈入
蝶菴金縷平分髯客旗鼓搓酥滴粉方成調偷換羽聲
凄楚推獨步須信道秦黃蘇陸無今古江東日暮想席
帽風欹春衫酒溼行過翠藤路
又(方渭仁葺健松齋幸園松之存也詞以贈之)
響晴濤綠隂半畝神龍拏攫煙霧關門一夜喧銅馬波
上鯨鯢爭怒鳴戰鼔有多少蘭亭梓澤皆塵土午橋如
故縱劫火茫茫斧斤不到交讓大夫樹江東秀王謝
衣冠最古五陵佳氣呵護霜皮黛色年年在點綴菊畦
桑苧(俱園名)誰種汝須記取黃山白嶽移根處婆娑自舞
看五鬛蒼然向人頭上謖謖滴秋雨
又(謝念東先生惠藥)
問先生丹砂幾粒是誰搓得如許金膏九轉匆匆熟吹
落半天風雨顔可駐君不見淮王雞犬雲中去且留小
住待紺髮徐生虬髯更紫重覓玉京路人間世只有
鬚眉良苦地黃蘿菔相誤黑頭自笑渾無用一任秋霜
千縷飄弱絮有多少北邙年少無尋處尻輪堪馭縱親
到神山便能屈曲俛首看人否
金明池(大熱有懷蓬萊閣)
大海涵青丹樓聳翠淼淼鴻濛奥府蜃氣蕩雲車鬼馬
貝闕擁鮫姝龍女望扶桑幾點煙螺便打疊鰲背匆匆
歸去更荒島人煙斜陽草樹蟹籪魚罾凄楚安得披
襟常卧此對銅井金波冰輪初吐無從覓湘靈鼔瑟但
可向安期乞霧醉婆娑晞髮臨流任萬斛天風捲晴吹
雨縱爍石流金凭欄一嘯試問暑歸何處
笛家(九日長安遣興和其年)
黃菊浮觴紫萸盈把露涼風細匆匆早是秋將暮天街
如蟻燕尾鬟鬆卓金車響紛紛兒女剪綵旗旛花糕擔
子知送誰家去葉爭飛鴈初緊只少滿城風雨情緒
不堪搖落龍山戲馬何處追遊破帽單衫一襟塵土試
問故國荒涼宅榭草長欲齊階否深巷人歸華堂客醉
作陣鳴腰鼔聊送目夕陽邊惟見碧雲千縷
又(九日蛟門招集諸子遊黑龍潭)
野水拖藍遙峯疊翠嫩涼時候閒人那不登高去城隂
杜曲幾樹枯楊幾層頽壁當年遊處橘井苔腥曉堂霧
溼莫作重陽雨話新寒晚鴉急客子羈愁添否良晤
峭帆乍歇玉盤鰕菜斟酌南烹蟻綠鱗紅十觴連舉只
少繞砌黃花爛漫空負數聲金縷拂拂鞭絲垂垂帽影
行過風潭路月上也恰當頭共聽荒畦人語
畫屏秋色(送舅氏之唐山廣文任)
行李蕭條去騁遠目禾黍芃芃驛路督亢陂荒滹沲浪
急亂雲天暮韋杜舊家聲早打疊寒氊辛苦聽一片鳴
蟬訴况夢繞西州哀湍壞道知在斜陽一帶蒼然平楚
無語銷魂羈旅更莫去傷今懷古十年蹤跡一番離
别悲歡無據馬首又他鄉烏衣巷口人何處苜蓿闌干
堪煮上日及新秋為語天邊好月分照兩人愁緒
蘭陵王(送二舅之沅州)
嶺雲白湖草粘天弄碧湘煙淡沅水分流弱柳絲絲罥
行色武陵南下驛漸入桄榔瘴黑鵑聲裏鐡騎連營一
髮青山望京國依依感疇昔記巷口烏衣門邊霜戟
電光石火音塵寂愁一肩行李半林斜照空祠榕暗嘯
木客衡陽鴈程隔難覓謝公屐問橘井遺蹤郢雪荒
宅參軍蠻府工書檄念東第凄冷北堂晨夕寒螿啼徹
聽砌語助太息
大酺(石林席上聞絃索)
正酒船行人聲寂好月如珪偷照鵾雞初入破響風箏
刀尺麻姑手爪銀甲徐調冰絲輕撥啄木丁丁小鳥空
山無人處任花開花落洞天深窅忽變作玉關千羣鐡
馬平沙衰草吳儂歌縹緲嘆舊曲誰似臨川好遮莫
向岐王筵上崔九堂前琵琶彈出傷心調未抵繁絃巧
引蝶翅蜂鬚相惱但羈客青衫老奈何頻喚頓減中年
懷抱鬢邊明日白了
玉女搖仙珮(與米紫來論詞即書其集後)
才人剰技削玉團香有得離奇如此繡嶺宫前苧蘿溪
上一一傾城姝麗更把繁絃倚似飛仙劍客乘風遊戲
怨離别青衫紅袖消向琵琶羯鼔聲裏沙石砉然驚苦
竹黃蘆暗啼山鬼省識紅鹽妙理換羽移宫墮盡關
河人淚細數名家晚唐南宋漫說蘇豪柳膩海岳當年
裔平分取書畫船中風味又證入金荃蘭畹小山白石
天花亂撒珊瑚碎酒邊珍重烏絲字
又(詠魚苔牋)
剡溪玉葉渲染神工却倩銀塘丹鯽波面揚鬚鏡中吹
雨飄入碎萍無力一抹空明碧問何人拾取水天顔色
欲偷寄飛瓊片紙怕似方諸滴淚難識驚萬縷千絲莫
是珠宫鮫姝輕織不辨河山一氣潮落潮平納納乾
坤生白杳靄嵐光迷離樹影總帶蠻雲腥澁造物莽(闕)
索有多少寒火温泉寄跡渾未抵浮漚隱現綠(闕)
苔痕掩映荆關筆憑誰為訊騫霄國
多麗(送葉慕廬南歸)
恰新秋一夜涼飈聲急指湘皋晚煙淡處章華臺下荒
宅挂蒲帆白蘋鄉裏鱠鱸魚破玉盈尺赤壁江聲烏林
戰地楚南形勝依稀記得擊銅斗歌成慷慨棹碎空明
碧東籬畔黃花滿徑應待歸客憶燕市匆匆文酒西
山亂入遊屐動公卿五雲詞賦才子人稱掞天筆姑射
仙姿苧蘿姝麗如君流落也堪惜悲團扇班姬未老永
巷青苔隔桑乾路驢背書囊席帽欹側
小諾臯(輓尤展成夫人)
德耀眉齊少君車輓十載牛衣人淚憶當年白帢翩翩
比肩蘭蕙夫子龍城綰綬紫塞風沙難避賦歸來還共
東籬憔悴咏絮庭閒篝燈門閉慰白頭佳兒佳婦百歲
相看何巳蝶夢醒偏無幾日下蒲輪江邊桂楫驚起
山中濃睡全不管西風病骨懨懨情思環珮珊然去矣
垂老寧堪傷逝轉眼便泡影空花相似綺戶絲縈鏡奩
塵細怕黃昏微雨疎簾滴到愁人兩耳更莫聽蛩吟碎
哨遍(題萬柳堂)
何處嬉春踏青挑菜鄠杜城南地過危橋夕照恰當門
亂擁入羣峰螺髻鬱坡陀綠遍粘天芳草粼粼十畝風
潭水看萬縷千絲交柯接葉掩映長空無際問當年誰
折永豐枝巳彷彿靈和殿裏時欲起還眠帶雨拖煙昵
人情思是相國滄洲逸興萬象含生氣忘機魚鳥穿
林啖影任遊戲更石笋排雲花香作霧東風一剪蘼蕪
翠梁苑詩篇西園賓從點綴平泉佳麗羨新荷驟雨遺
蹤如此似歐冶池邊溯漣洏恨只少篔簹谷意喜得賜
沐餘閒小駐東華騎河上清明洛濱祓禊油壁鈿車來
矣年年渲染費春工且自與人同樂耳
鶯啼序(送牧仲𣙜稅贛關)
憶隨羽林十二作英雄指顧正補袞黃閣初開城南尺
五韋杜屬車下參差豹尾新豐樹杪旌旗度佩雙鞬馳
電長河馬嘶冰路獵騎纔回小篆乍裊誦琳瑯好句
讌梁苑賓客鄒枚勝流齊奉樽俎泛扁舟重尋赤壁是
玉局舊曾遊處嘆臨臯一段風流杳然千古京塵再
染屬國旂常九賓看拜舞又移入白雲司裏雞舌香賜
綽約雙鬟旗亭歌賭衍波紙寫驚心動魄廣平冰鐡梅
花賦問枝頭紅杏今能否銅龍命下持衡賧布賨錢片
帆欲飛南浦清江似鏡章貢分流是天開大府最好
向鬱孤臺上極目夕陽幾道蠻煙亂垂平楚乘槎漢使
登樓清嘯驚濤拍拍千尋下聽榕隂木客吟詩苦載將
廉石歸來滿酌蒲桃歌翻舊譜
珂雪詞卷下
