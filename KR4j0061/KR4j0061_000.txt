珂雪詞詞曲類一(詞集之屬)
提要
(臣)等謹案珂雪詞二卷
國朝曹貞吉撰貞吉有珂雪詩已著錄是編則
其詩餘也上卷凡一百三十四首下卷凡一
百五首其總目所載補遺尚有卜算子浪淘
沙木蘭花春草碧滿江紅百字令木蘭花慢
臺城路等八調而皆有錄無書殆以附在卷
末裝緝者偶佚之歟其詞大抵芊綿清麗寄
託遥深古調之中緯以新意不必模周範柳
學步邯鄲而自不失為雅製盖其天分於是
事獨近也陳維崧集有貞吉咏物詞序云吟
成十首事足千秋趙明誠金石之錄遜此華文
郭宏農山海之篇慚斯雅製雖友朋推挹之
詞不無溢量要在近代詞家亦卓然一作手
矣舊本每調之末必列王士禎彭孫遹張潮
李良年曹勲陳維崧等評語實沿明季文社
陋習最可厭憎今悉刪除以清耳目且以見
文之工與不工原所共見傳與不傳在所自
為名流之序䟦批點不過木蘭之櫝日久論
定其妍醜不由於此庶假借聲譽者曉然知
標榜之無庸焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
