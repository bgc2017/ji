羅昭諫集卷三
唐羅隱撰
七言律
春思
蕩漾春風淥似波惹情搖恨去傞傞燕翻永日音聲好
柳舞空城意緒多蜀國暖回溪峽浪衛娘清轉遏雲歌
可憐戶外桃兼李仲蔚蓬蒿奈爾何
清眀日曲江懷友
君與田蘇即舊游我於交分亦綢繆二年隔絶黃泉下
盡日悲凉曲水頭鷗鳥自能齊物理杏花疑欲伴人愁
寡妻稚子應寒食遥望江陵一淚流
長安秋夜
遠聞天子似羲皇偶捨漁鄉入帝鄉五等列侯無故舊
一枝仙桂有風霜燈欹短熖燒離鬢漏轉寒更滴旅腸
歸計未知身巳老九衢雙闕夜蒼蒼
閑居早秋
槐杪清蟬烟雨餘蕭蕭凉葉墜衣裾噪槎鳥散沉蒼嶺
弄杵風高上碧虚百歲夢生悲蛺蝶一朝香死泣芙蕖
六宫誰買相如賦團扇恩情日日疎
七夕
絡角星河菡萏天一家歡笑設紅筵應傾謝女珠璣篋
盡寫檀郎錦繡篇香帳簇成排窈窕金針穿罷拜嬋娟
銅壺漏報天將曉惆悵佳期又一年
杜陵秋思
南望商於北帝都兩堪棲托兩無圖只聞斥逐張公子
不覺悲同楚大夫巖畔早凉生紫桂井邊疎影落高梧
一杯綠酒他年憶瀝向清波寄五湖
漢東秋思
簟卷兩牀琴瑟秋暫憑前計奈相尤塵飄馬尾甘蓬轉
酒憶江邊有夢游隋帝舊祠雖寂莫楚妃清唱亦風流
可憐别恨無人易獨背殘陽下寺樓
感懷
石徑松軒亦自由謾随浮世逐飄流駑駘路結前程恨
蟋蟀牀生半夜秋掩耳惡聞宫妾語低頭湏向路人羞
誰教小事相催逼未到青雲擬白頭
所思
梁王兔苑荆榛裏煬帝雞臺夢想中只覺惘然悲謝傳
未知何以報文翁生靈不幸台星折造化無情世界空
劃盡寒灰始堪嘆滿庭霜葉一窗風
歸夢
陸海波濤漸漸深一廻歸夢抵千金路旁草色休多事
牆外鶯聲肯有心日晚向隅悲斷梗夜闌澆酒哭知音
貪財敗陣誰相悉鮑叔如今不可尋
自貽
衰老應難更進趨藥畦經卷自朝晡縦無顯效亦蔵拙
若有所成甘守株漢武廵遊虚軋軋秦皇吞併謾驅驅
如何只見丁家鶴依舊遼東嘆綠蕪
下第作
年年模樣一般般何似東歸把釣竿巖谷謾勞思雨露
彩雲終是逐鵷鸞塵迷魏闕身應老水到吳門葉欲殘
至竟窮途也湏達不能長與世人看
丁亥歲作
病想醫門渴望梅十年心地僅成灰早知世事長如此
自是孤寒不合來谷畔氣濃高蔽日蟄邊聲暖乍聞雷滿
城桃李君看取一一還從舊處開
春日投錢塘元帥尚父(二首)
正憂衰老辱金臺敢望昭王顧問來門外旌旗屯虎豹
壁間章句動風雷三都節巳聯翩降兩地花應次第開
若比紫髯分鼎足未聞餘力有瓊瓌
其二
征東府幕十三州敢望非才忝上游官秩已叨吳品職
姓名兼顯魯春秋鹽車顧後聲方重火井窺來熖始浮
一句黃河千載事麥城王粲謾登樓
暇日投錢尚父
牛斗星邊女宿間棟梁虚敞麗江關望高漢相東西閣
名重淮王大小山醴設鬭傾金鑿落馬歸爭撼玉連環
自慙麋鹿無能事未報深恩髩巳斑
病中上錢尚父
左脚方行右臂攣每慚名跡汙賓筵縦饒吳主容衰病
爭奈燕臺費料錢藜杖巳乾難更把竹轝雖在不堪懸
深恩重德無言處回首浮生淚泫然
上鄂州韋尚書
往歲先皇馭九州侍臣才業最風流文窮典誥無餘力
俗致雍熙盡密謀蘭省換班青作綬柏臺前引絳為鞴
都緣未負江山興開濟生靈校一秋
途中獻晉州孟中丞
太平天子念蒲東又委星郎養育功昨日隼旟辭闕下
今朝珠履在河中樓移庾亮千山月樹待袁宏一扇風
不及政成應入拜晉州何足展清通
臨川投穆中丞
試將生計問蓬根心委寒灰首戴盆翅弱未知三島路
舌頑虚掉五侯門嘯烟白狖沉高木搗月清砧觴旅魂
家在碧江歸不得十年漁艇長苔痕
鄭州獻盧舍人
海槎閒暇閬風輕不是安流不肯行雞省露濃湯餅熟
鳳池烟暖詔書成漁籌巳合光儒夢堯印何妨且治兵
會待兩都收復後右圖儀表左題名
出試後投所知
此去蓬壺兩日程當時消息甚分眀桃湏曼倩催分熟
橘待洪崖遣始行島外音書應有意眼前塵土漸無情
莫教更似西山鼠嚙破愁腸恨一生
投所思
顦顇長安何所為旅魂窮命自相疑滿川碧嶂無歸日
一榻紅塵有淚時雕琢只因勞郢匠膏肓終恐誤秦醫
浮生七十今三十從此悽惶未可知
徐寇南逼感事獻江南知巳
酒闌離思浩無窮西望維揚憶次公萬里漂零身未了
一家知契意曾同雲遮晉國塵應暗路轉吳江信不通
今日便成盧子諒滿襟珠淚堕霜風
逼試投所知
桃在仙翁舊苑傍暖烟晴靄撲人香十年此地頻偷眼
二月春風最斷腸曾恨夢中無好事也知囊裡有仙方
尋思仙骨終難得始與回頭問玉皇
贈滈先軰令狐補闕
中間聲跡早薰然阻避鈞衡過十年碧海浪高終濟物
蒼梧雲好巳歸天花迎綵服離鶯谷柳傍東風觸馬鞭
應念淒凉洞庭客夜深雙淚憶漁船
贈夏州胡常侍
百尺高臺勃勃州大刀長戟漢諸侯征鴻過盡邊雲闊
戰馬閒來塞草秋國計巳拚肝膽許家財不為子孫謀
仍聞隴蜀猶多事深喜將軍未白頭
贈湖州裴郎中
貴提金印出咸秦瀟灑江城兩度春一𣲖水清疑見膽
數重山翠欲留人望崇早合歸黃閣詩好何妨戀白蘋
自是受恩心未足却垂雙翅羡吳筠
贈盧從事
前年帝里望行塵記得仙家第四人泉煖舊諳龍偃息
露寒初見鶴精神歌聽上榻梁園晩夢遶殘鐘汜水春
知有篋中編什在只應從此是經綸
湘中贈范鄖
丹桂無心彼此諳二年疎嬾共江潭愁知酒盞終難捨
老覺人情轉不堪雲外鵷鸞非故舊眼前膠漆是烟嵐
勞歌一奏霜風暮擊折湘妃白玉簮
贈漁翁
葉艇悠揚鶴髮垂生涯空托一綸絲是非不向眼前起
寒暑任從波上移風瀁長籠秋月裡夢和春雨晝眠時
逍遙此意誰人會應有青山綠水知
和淮南李司空同轉運員外送韋士赴口
層層高閣舊瀛洲此地湏徵第一流丞相近年榮倚望
重才今日喜遨游榮持徤筆金黃貴恨咽離筵管吹秋
誰繼伊臯送行句梁王詩好郢人愁
和禪月大師見贈
高僧惠我七言詩頓豁塵心展白眉秀似谷中花媚日
清如潭㡳月圓時應觀法界蓮千葉肯折人間桂一枝
漂蕩秦吳十餘載因循猶恨識師遲
廣陵秋日酬進士臧濆見寄
驛西斜日滿窗蟬獨凭秋欄思渺然數尺斷蓬慙故國
一輪清鏡泣流年已知世事真徒爾縦有心期亦偶焉
空媿荀家好兄弟雁來魚去是因緣
酬寄右司李員外
當年憶見桂枝春自此清途未四旬左省望高推徤筆
右曹官重得名人閒摛麗藻嫌秋興靜獵遺編笑過秦
猶把隋和向泥滓應憐疎散任天真
酬黃從事懷舊見寄
舊游不合到心中把得君詩意亦同水館酒闌清夜月
香街人散白楊風長繩繫日雖難絆辨口談天未易窮
世事自随蓬轉在思量何處是飛蓬
酬章處士見寄
中原甲馬未曾安今日逢君事萬端亂後幾回鄉夢隔
别來何處路行難霜鱗共落三門浪雪髩同歸七里灘
何必新詩更相戲小樓吟罷暮天寒
秋日汴州客舍有酬
梁宋追遊早歲同偶然違别事皆空年如流水催何急
道似危途動即窮醉舞且欣連夜月狂吟還聚一樓風
煩君更枉騷人句白鳳靈蛇滿䄂中
秋日酬張特玄
病寄南徐兩地秋故人依約亦揚州偶因雁足思閒事
擬棹孤舟訪舊游風急幾聞江上笛月高誰共酒家樓
平生意氣消磨盡甘露軒前看水流
縣齋秋晩酬友人朱瓚見寄
中和節後捧瓊瓌坐讀行吟數月來只歎雕龍方擅價
不知頳尾竟空廻千枝白露陶潜柳百尺黃金郭隗臺
惆悵報君無玉案水天東望一徘徊
答羅衮
崑崙水色九般流飲即神仙憩即休敢恨守株曾失意
始知緣木更難求鴒原謾欲均餘力鶴髮那堪問舊遊
遙望北辰當上國羡君歸棹五諸侯
賀淮南節度盧員外賜緋
儉蓮高貴九霄聞燦燦朱衣降五雲驄馬早年曾避路
銀魚今日且從軍御題綵服垂天眷袍展花心透縠紋
應笑當年老萊子鮮華都自降眀君
裴庶子除太僕卿因賀
楚珪班序未為輕莫惜良途副聖眀宫省舊推皇甫謐
寺曹今得夏侯嬰秩随科第臨時貴官逐簪裾到處清
應笑馬安虚巧宦四廻遷轉始為卿
錢尚父生日
大昴分光降斗牛興唐宗社作諸侯伊䕫事業扶千載
韓白機謀冠九州貴盛上持龍節鉞延長應續鶴春秋
錦衣玉食將何報更俟莊椿一舉頭
荀令生日
祥煙靄靄拂樓臺慶續玄元節後來巳向青陽標四序
便從嵩嶽應三台龜銜玉柄增年算鶴舞瓊筵獻夀杯
自顧下儒何以祝柱天功業濟時才
京口見李侍郎
傞傞江柳欲矜春鐡瓮城邊見故人屈指不堪言甲子
披風常記是庚申别來且喜身俱徤亂後休悲業盡貧
還有杖頭沽酒物待尋山寺話逡廵
孫員外赴闕後重到三衢
遠山高樹思悠哉重倚危樓盡一杯謝守巳随徵詔入
魯儒猶逐斷蓬來地寒謾憶移暄手時急方須濟世才
宣室夜闌如有問可能全忘未燃灰
湘中見進士喬詡
吳公臺下别經秋祖厲城邊暫駐留一笑有情堪觧夢
數年無處不同遊雲牽楚思横漁艇柳送鄉心入酒樓
且酌松醪依舊醉誰能相見向春愁
鍾陵見進士楊尋
孺亭滕閣少踟蹰三度南游一事無只覺流年如鳥逝
不知何處有龍屠雲歸洪井枝柯歛水下漳江氣色麤
賴得與君同此醉醒來愁被鬼揶揄
錢塘見苪逢
蔡倫池北雁峯前離亂相兼十九年所喜故人猶會面
不堪良牧巳重泉醉思把筯敲歌席狂憶判身入酒船
今日與君嬴得在戴家灣裡兩皤然
魏城逢故人
一年兩度錦江遊前值東風後值秋芳草有情皆礙馬
好雲無處不遮樓山將别恨和心斷水帶離聲入夢流
今日因君試廻首澹烟喬木隔綿州
送淮南李司空朝覲
聖君宵旰望時雍丹詔西來雨露濃楚客歌狂休歎鳳
武侯才大本猶龍九州似鼎終須負萬物為銅只待鎔
臘後春前更何事便看經度奏東封
送蕭中丞赴闕
八年刀筆别京華歸去青冥路未賖今日風流卿相客
舊時基業帝王家彤庭彩鳳雖添瑞望府紅蓮巳減花
從此舊寮如有問海邊麋鹿斗邊槎
送光祿崔卿赴闕
十年目斷望西轅此日殷勤聖主恩上國巳留虞寄命
中朝應聽范汪言官從府幕歸卿寺路向干戈見禁門
鶴侣寂寥曹署冷更堪嗚咽問田園
為汴州相公從事
吹臺高倚圃田東此去軺車事分同珠履舊參蕭相國
綵衣今佐晉司空醉離淮甸寒星下吟指梁園密雪中
到彼的知宣室語幾時徵拜黑頭翁
送盧端公歸臺盧校書之夏縣
綿綿堤草拂征輪龍虎俱辭楚水濱只見勝之為御史
不知梅福是仙人地推八米源流盛才笑三張事業貧
一總西歸一般達柏臺霜冷夏城春
送陸郎中赴闕
幕下留連兩月強爐邊侍史舊焚香不關雨露偏垂意
自是鴛鸞合着行三署履聲通建禮九霄星彩應眀光
少瑜今日休遲錦從此西垣使鳳凰
淮南送司勲李郎中赴闕
中朝品秩重文章雙筆依前賜望郎五夜星辰歸帝座
半年樽爼奉梁王南都水煖蓮分影北極天寒雁着行
不必戀恩多感激過淮應合見徵黃
淮南送工部盧員外赴任
始從豸角曳長裾又吐雞香奏玉除隋邸舊僚推謝掾
漢庭高議得相如貴分赤筆升蘭署榮著緋衣從板輿
遙想到時秋欲盡禁城凉冷露槐疎
送蘄州裴員外
六枝仙桂最先春瀟灑高辭九陌塵兩晉家聲湏有主
六朝文雅别無人榮驅豹尾抛同輩貴上螭頭見近臣
蘄水蒼生莫相羡早看歸去掌絲綸
送鄭州嚴員外
欲將刀筆潤王猷東去先分聖主憂滿扇好風搖鄭圃
一車甘雨别皇州尚書磧冷鴻聲晩僕射陂寒樹影秋
從此文星在何處武牢關外庾公樓
送霅川鄭員外
眀時塞詔列分麾東擁朱輪出帝畿銅虎貴提天子印
銀魚榮傍老萊衣歌聽茗塢春山暖詩詠蘋洲暮鳥飛
知有掖垣南步在可能須待政成歸
送朗州張員外
聖朝綸閣最延才須牧生民始入來鳳藻巳期它日用
隼旟應是隔年回旗飄峴首嵐光重酒奠湘江杜魄哀
腸斷秦原二三月好花全為使君開
重送前人
朱輪此去正春風且駐青驄聽斷蓬一榻早年容孺子
雙旌今日别文翁誠知與善心長在爭奈干時跡轉窮
酬德酬恩兩無地謾勞惆悵鳳城東
送王使君赴蘇臺
東南一望可長吁猶憶王孫領虎符兩地干戈連越絶
數年麋鹿卧姑蘇疲民賦重全家盡舊族兵侵大半無
聊得伍員兼旅寓不妨招取好揶揄
送姚安之赴任秋浦
官罷春坊地象雷片帆高指貴池開五侯水暖魚鱗去
九子山晴雁叙來江夏黃童徒逞辯廣都龐令恐非才
到頭稱意湏年少嬴得時光向酒杯
送内史周大夫自杭州朝貢
八都上將近平戎便附輶軒奏聖聰三變駕前朝覲禮
一函江表戰征功雲歸閬苑何時見水到瑤池觸處通
知有殿庭餘力在莫辭消息寄西風
送溪州使君
兵寇傷殘國力衰就中南土藉良醫鳳銜泥詔辭丹闕
鵰倚霜風上畫旗官職不須輕遠地生靈只是計臨時
㶚橋酒盞黔巫月從此江心兩地悲
送丁眀府赴紫溪任
金徽玉軫肯躊蹰偶滯長途半月餘樓上酒闌梅折後
馬前山好雪晴初欒公社在憐鄉樹潘令花繁賀板輿
縣譜莫辭留舊本異時量度更何如
送臧濆下第後歸池州
賦成無處換黃金却向春風動越吟天子愛才雖仄席
諸生多病又沾襟柳攀灞岸狂遮袂水憶池陽綠滿心
珍重綵衣歸正好莫將閒事繫升沉
送沈光及第後東歸兼赴嘉禮
青青月桂觸人香白紵衫輕稱沈郎好繼馬卿歸故里
况聞山簡左襄陽杯傾别岸應須醉花傍征車漸欲芳
擬把金錢助嘉禮不堪棲屑困名場
送秦州從事
一枝何足觧人愁抛却還須定遠侯紫陌紅塵今别恨
九衢雙闕夜同游芳時易失勞行止良會難期且住留
若到邊庭有來使試披書尾話梁州
送宿州傅少府
江籬漠漠樹重重東過青淮到宿松縣好也知臨皖水
官閑應得看灊峰春晴綠野吳歌怨雪霽平郊楚酒濃
留取餘杯待張翰眀年歸棹一從容
送宣武徐廵官
傲睨公卿二十年東來西去盡悠然白知關畔元非馬
玄覺壺中别有天漢帝詔銜應異日梁王風雪是初延
臨行不惜刀圭便愁殺長安買笑錢
途中送人東遊有寄
離驂莫惜暫逡廵君向池陽我入秦歲月易抛非曩日
酒杯難得是同人路經隋苑橋燈夜江轉臺城岸草春
此處故交誰見問為言霜髩壓風塵
送友人歸夷門
三年流落大梁城每送君歸即有情别路算來成底事
舊遊言着似前生壇荒懶認詞人會門在空憐烈士名
至竟男兒分應定不須惆悵谷中鶯
送張綰遊鍾陵
南憶龍沙兩岸行當時天下尚清平醉眠野寺花方落
吟倚江樓月欲眀老去亦知難重到亂來爭肯不牽情
西山十二真人在從此煩君話姓名
送裴饒歸會稽
金庭路指剡川隈珍重良朋自此來兩髩不堪悲歲月
一巵猶得話塵埃家通曩分心空在世逼横流眼未開
笑殺山隂雪中客等閒乘興又湏廻
送人歸湘中兼寄舊知
貴溪烟雨九華山亂後應同夢寐間萬里分飛休掩袂
兩旬相見且開顔君依宰府貂蟬貴我戀王門髩髮斑
為謝伏波筵上客幾時金印擬西還
送人赴職褒中
物態時情難重陳夫君此去莫傷春男兒只要有知巳
才子何堪更問津萬轉江山通蜀國兩行珠翠見褒人
海裳花謝東風老應念京都共苦辛
送梅處士歸寧國
十五年前即别君别時天下未紛紜亂離且喜身俱在
存没那堪耳更聞良會謾勞悲曩跡舊交誰去弔荒墳
殷勤為謝逃名客想望千秋嶺上雲
送臧濆下第謁竇酈州
賦得長楊不直錢却來京口看鶯遷也知綘灌輕才子
好謁元常醉少年萬里故鄉雲縹緲一春生計淚潺湲
多情柱史應相問與話歸心正浩然
送顧雲下第
行行杯酒莫辭頻怨嘆勞歌兩未伸漢帝後宫猶識字
楚王前殿更無人年深旅舍衣裳敝潮打村田活計貧
百歲都來多幾日不堪相别又傷春
早春送處士張坤歸汴州
蕭蕭羸馬正塵埃又送歸軒向吹臺别酒莫辭今夜醉
故人知是幾時來泉經華嶽猶應凍花到梁園始合開
為謝東門抱關吏不堪惆悵滿離杯
東歸别常修
六載辛勤九陌中却尋歸路五湖東名慙桂苑一枝綠
鱠憶松江兩筯紅浮世到頭須適性男兒何必盡成功
惟慙鮑叔深知我他日蒲帆百尺風
東歸别所知
芙蓉宫闕二妃壇兩處因依五歲寒鄒律有風吹不變
郄枝無分住應難愁心似火還燒髩别淚非珠謾落盤
却羡淮南好雞犬也能終始逐劉安
撫州别阮兵曹
雲晴天外見諸峯幽軋行輪有去蹤内史宅邊今獨恨
步兵厨畔舊相容十年别髩疑朝鏡千里歸心著晩鐘
若不他時更青眼未知誰肯薦臨卭
江亭别裴饒
行杯且待怨歌終多病憐君事事同衰髩别來光影裏
故鄉歸去亂離中乾坤墊裂三分在井邑摧殘一半空
日晩長亭問西使不堪車馬尚萍蓬
送程尊師之晉陵
棟間雲出認行軒郊外隂隂夏木繁高道乍為張翰侣
使君兼是世龍孫溪含句曲清連底酒貫餘杭綠滿樽
莫見時危便乘興人來何處不桃源
送程尊師東游有寄
華盖峯前擬卜耕主人無奈又閒行且憑鶴駕尋滄海
又恐犀軒過赤城綘簡便應朝右弼紫旄兼合見東卿
勸君莫忘歸時節芝似螢光處處生
送楊鍊師却歸真誥巖
宦途不復更經營歸去東南任意行别後幾回思會面到
來相見似前生久居竹盖知勤苦舊業蓮峯想變更為
謝𦍕狂吳道士耳中時有鐡船聲
送𧦬光太師(師以草書應制)
禹祠分首戴灣逢健筆尋知達九重聖主賜衣憐絶藝
侍臣摛藻許高蹤寧親久别街西寺銜詔初離海上峯
一種苦心師得了不須回首笑龍鍾
别池陽所居
黃塵初起此留連火耨刀耕六七年雨夜老農思水旱
雪晴漁父共舟船巳悲世亂身須去肯愧途危跡屢遷
却是九華山有意列行相送到江邊
奉使宛陵别二三從事
梁王雪裏有深知偶别家鄉隔路岐官品共傳勝曩日
酒杯爭肯忍當時豫章地暖矜千尺越嶠天寒愧一枝
還有釣魚蓑笠在不堪風雨失歸期
感别元帥尚父
玉函瑤檢下台司記得當年捧領時半壁龍蛇蟠造化
滿筐山嶽動神祗疲牛䑛犢心猶切隂鶴鳴鶵力已衰
穉子不才身抱疾日窺真跡淚雙垂
感德叙懷寄上羅鄴王(三首)
舊業傳家有寶刀近聞餘力更揮毫腰間印佩黃金重
卷裏詩裁白雪高宴罷嘉賓吟鳳藻獵廻諸將問龍韜
分茅列土纔三十猶擬回頭賭錦袍
其二
營室東廻蔭赤丘少年承襲擁青油坐調金鼎尊眀主
横把琱戈拜列侯書札二王爭巧拙篇章七子謝風流
西園舊跡今應在衰老無因奉勝遊
其三
脉散源分歷幾朝縱然官宦只卑僚正憂末𣲖淪滄海
忽見高枝拂綘霄百萬貔貅趨玉帳三千賓客珥金貂
良時難得吾宗少應念寒門久寂寥
魏博羅令公附卷有回
寒門雖得在諸宗棲北巢南恨不同馬上固慙銷髀肉
幄中猶羡愈頭風蹉跎歲月心仍切迢遞江山夢未通
深荷吾宗有知巳好將刀筆為英雄
寄酬鄴王羅令公(三首)
敢將衰弱附強宗細算還緣血脉同湘浦烟波無舊迹
鄴都蘭菊有遺風每憐離亂書猶達所恨雲泥路不
通珍重珠璣兼繡叚草玄堂下寄揚雄
其二
水雲開霽立高亭依約黎陽對福星只見篇章矜鏤管
不知勲業柱青冥早緣入夢金方礪晚為傳家鼎始銘
鶴髮四垂烟閣遠此生何處拜儀形
其三
錦笈朱囊連復連紫鸞飛下浙江邊綃從海室奪烟霧
樂奏帝宫勝管絃長笑應劉非顯達每嫌伊霍少詩篇
戴灣老圃根基薄虚費工夫八十年
金陵寄竇尚書
二年岐路有西東長憶優游楚驛中虎帳談高無客繼
馬卿官傲少人同世危肯使依劉表山好猶能憶謝公
此去此恩言不得謾將閒淚對春風
春晩寄鍾尚書
宰府初開奉末塵四年談笑隔通津官資肯便矜中路
酒盞還應憶故人江畔舊遊秦望月檻前公事鏡湖春
如今莫問西禪塢一炷寒香老病身
得宣州竇尚書書因投寄
雙魚迢遞到江濱傷感南陵舊主人萬里朝臺勞寄夢
十年侯國阻趨塵尋知亂後嘗辭祿共喜閒來得養神
時見齊山敬亭客不堪戎馬戰征頻
其二
曾逐旌旗過板橋世途多難竟蓬飄步兵校尉辭公府
車騎將軍憶本朝醉裏舊游還歷歷病中衰髩奈蕭蕭
遺簪墮履應留念門客如今只下寮
寄張侍郎
衰羸豈合話荆州爭奈恩多不自由無路重趨桓典馬
有詩曾上仲宣樓塵銷别迹堪垂淚樹拂他門嬾舉頭
一種人間太平日獨教零落憶滄洲
江南寄所知周僕射
曾陪公子醉西園峴首碑前事嬾言世亂共嗟王粲老
時危俱受信陵恩潮憐把盞吟江徼雨憶凭闌望海門
飛盖寂寥清宴罷不知簪履更誰存
廣陵李僕射借示近詩因投獻
朝論國計暮論兵餘力猶随鳳藻生語繼盤盂抛俗格
氣兼河嶽帶商聲閒尋綺思千花麗靜想高吟六義
清天柄巳持堯典在更堪回首問緣情
秋日泊平望驛寄太常裴郎中
蘋洲重到窅難期西倚郵亭憶往時北海樽中常有酒
東陽樓上豈無詩地清每負生靈望官重方升禮樂司
聞說江南舊歌曲至今猶是唱吳姬
霅溪晩泊寄裴庶子
溪風如扇雨如絲閒步閒吟柳惲詩杯酒疎狂非曩日
野花狼籍似當時道窮漫有依劉感才急應無借寇期
滿眼雲山莫相笑與君俱是受深知
寄鍾常侍
一從朱履步金臺蘖苦冰寒奉上台峻節不由人學得
遠途終是自將來風高漸展摩天翼榦聳方呈構厦材
應笑樟亭舊同舍九州無驗滿爐灰
寄前宣州竇常侍
往年西謁謝玄暉尊酒留歡醉始歸曲檻柳濃鶯未老
小園花煖蝶初飛噴香瑞獸金三尺舞雪佳人玉一圍
今日亂離尋不得滿簔風雨釣漁磯
寄右省王諫議
耳邊要靜不得靜心裏欲閒終未閒自是宿緣應有累
可能時事更相關魚慚張翰辭東府鶴怨周顒負北山
看却金庭芝术老又驅車入七人班
寄鄭補闕
夫子門前數仞牆每經過處憶遊梁路從青𤨏無因見
恩在丹心不可忘未必便為䜛口隔只應貪草諫書忙
别來愁緒知多少兩度槐花馬上黃
寄楊秘書(二首)
潮水平來見鯉魚偶因烹處得瓊琚披尋藻思千重後
吟想冰光萬里餘漳浦病來情轉薄赤城吟苦意何如
錦衣公子憐君在十載兵戈從板輿
其二
蕭蕭簷雪打窗聲因憶江東阮步兵兩信海潮書不達
數峯稽嶺眼長眀梅繁幾處垂鞭看酒好何人倚檻傾
會待與君開社瓮滿船載月鏡中行
湖州裴郎中赴闕後投寄簡友生
錦帳郎官捧詔年汀洲曾駐木蘭船禰衡酒醒春瓶倒
柳惲詩成海月圓歌蹙遠山珠滴滴漏催香燭淚漣漣
使君入拜吾徒在宣室他時豈偶然
寄京闕陸郎中昆仲
柏臺蘭署四周旋賓榻何妨雁影連纔見玳簪欹細柳
便知油幕勝紅蓮家從入洛聲名大跡為依劉事分偏
爭奈亂離人漸少麥城新賦許誰傳
冬暮寄裴郎中
曉髮星星入鏡宜早年容易近年悲敢言得事時將晩
只恐酬恩日漸遲南國傾心應望速東堂開口欲從誰
仙郎舊有黃金約瀝膽隳肝更禱祈
寄前戶部陸郎中
出馴桑雉入朝簪瀟灑清名暎士林近日篇章欺白雪
早年詞賦得黃金桂堂縦道探龍頷蘭省何曾駐鶴心
罹亂事多人不會酒濃花暖且閒吟
寄池州鄭員外
獸遶朱輪酒滿船使君瀟灑貴池邊衣同萊子曾分筆
扇似袁宏别有天九點好山樓上客兩行高柳雨中烟
陵陽百姓將何福社舞村歌又一年
寄三衢孫員外
小敷文伯見何時南望三衢渴復饑天子未能崇典誥
諸生徒欲戀旌旗風高綠野苖千頃露冷平樓酒滿巵
盡是數旬陪奉處使君爭肯不相思
春日憶湖南舊遊寄盧校書
旅榜前年過洞庭曾提刀筆事甘寧玳筵離隔將軍幕
珠履頻窺處士星恩重匣中孤劔在夢餘江上數峰青
金貂見鵩嘉賓散廻首昭丘一淚零
暇日有寄姑蘇曹使君兼呈張郎中郡中賓僚
嘉樹隂隂覆劔池此中能政動神祇湖邊觀稼雨迎馬
城外犒軍風滿旗融酒徒誇無算爵儉蓮還少最高枝
珊瑚筆架真珠履曾和陳王幾首詩
秋日有寄姑蘇曹使君
多病無因棹小舟闔閭城下謁名侯水寒不見雙魚信
風便惟聞五袴謳早說用兵長暗合近傳觀稼亦閒游
湏知謝奕依前醉間阻清談又一秋
寄進士盧休
半年池口恨萍蓬今日思量已夢中游子馬蹄難重到
故人樽酒與誰同山横翠後千層綠蠟想歌時一燼紅
從此客程君不見麥秋梅雨遍江東
秋夜寄進士顧榮
秋河耿耿夜沉沉往事三更盡到心多病謾勞窺聖代
薄才終是費知音家山夢後帆千尺塵土搔來髮一簪
空羡良朋盡高價可憐東箭與南金
寄黔中王從事
故人刀筆事軍書南轉黔江半月餘别後鄉關情幾許
近來詩酒興何如貪將醉䄂矜鸎谷不把瑤緘附鯉魚
今日舉觴君莫問生涯牢落髩蕭疎
寄渭北徐從事
暖雲慵墮柳垂條驄馬徐郎過渭橋官秩舊參荀祕監
尊罍今伴霍嫖姚科随鵠箭頻曾中禮向侯弓以重招
莫恨東風促行李不多時節却歸朝
寄喬逸人
南經湘水北揚州别後風帆幾度遊春酒誰家禁爛漫
野花何處最淹留欲憑尺素邊鴻懶未定雕梁海燕愁
長短此行湏入手更饒君占一年秋
寄南城韋逸人
杜甫詩中韋曲花至今無賴尚家家美人曉折露沾䄂
公子醉歸香滿車萬里丹青傳不得二年風雨恨無涯
羡他南澗高眠客春去春來任物華
秋日禪智寺見裴郎中題名寄韋瞻
野寺疎鐘萬木秋偶尋題處認名侯官離南郡應閒暇
地勝東山想駐留百盞濃醪成别夢兩行垂露浣羇愁
心知只有韋公在更對真蹤話舊游
寄韋瞻
石城蓑笠阻心期落盡山花有所思羸馬二年蓬轉後
故人何處月眀時風催曉燕看看别雨脇秋蠅漸漸癡
禪智闌干橋市酒縦然相見只相悲
寄崔慶孫
故人何處又留連月冷風高鏡水邊文陣觧圍纔昨日
醉鄉分袂已三年交情澹薄應長在俗態流離且勉旃
還擬山隂一乘興雪寒難得渡江船
寄徐濟進士
往年疎懶共江湖月滿花香記得無霜壓楚蓮秋後折
雨催蠻酒夜深沽紅塵偶别迷前事丹桂相輕愧後圖
出得函關抽得手從來不及阮元瑜
下第寄張坤
謾費精神掉五侯破琴孤劍是身讐九衢雙闕擬何去
玉壘銅梁空舊游蝴蝶有情牽晩夢杜鵑無賴伴春愁
思量不及張公子經歲山池醉酒樓
吳門晩泊寄句曲道友
採香徑在人不留採香徑下停葉舟桃花李花鬭紅白
山鳥水鳥自獻酬十萬梅鋗空寸土三分孫策竟荒丘
未知到了關身否笑殺雷平許遠遊
湖上歲暮感懷寄友人
雪天螢席幾辛勤同志當時四五人蘭版地寒俱受露
桂堂風惡獨傷春音書久絶應埋玉編簡難言竟委塵
惟有廣都龐令在白頭樽酒憶交親
秋晩寄友人
洞庭霜落水雲秋又泛輕漣任去留世界高談今巳得
宦途清貴舊曾游手中綵筆誇題鳳天上泥封奬狎鷗
更見南來釣翁說醉吟還上木蘭舟
旅舍書懷寄所知
思量前事不堪尋牢落餘情滿素琴四海豈無騰躍路
一家長有别離心道從汩没甘雌伏跡恐因循更陸沉
寂寞惟應弔空館異鄉時節獨沾襟
秋日有寄
丹青未合便回頭見盡人間事始休只有百神朝寶鏡
永無纖浪犯虚舟曾臨鐡甕雖分職近得金陵亦偶遊
東去西來人不會上卿蹤跡本玄洲
夜泊毘陵無錫縣有寄
草蟲幽咽樹初團獨繫孤舟夜巳闌濁浪勢奔吳苑急
疎鐘聲出慧山寒愁催髩髮凋何易貧戀家鄉别漸難
他日親朋應大笑始知書劔是無端
江邊有寄
江邊舊業半凋殘每軫歸心即萬端狂折野梅山店暖
醉聽村笛酒樓寒只言聖代謀身易爭奈貧儒得路難
同病同憂更何事為君提筆畫漁竿
寄西華黃鍊師
西華有路入中華依約山川認永嘉羽客昔時留篠簜
故人今又種烟霞壇高巳降三清鶴海近應通八月槎
盛事兩般君總得老萊衣服戴顒家
寄第五尊師
苕溪烟月久因循野鶴衣裘獨蠒綸只說泊船無定處
不知擕手是何人朱黃㨂日囚尸鬼青白臨時注腦神
欲訪先生問經訣世間難得自由身
寄處默師
甘露捲簾看雨脚樟亭倚柱望潮頭十年顧我醉中過
兩地與師方外遊久隔兵戈長寄夢近無書信更堪憂
香爐烟靄虎溪月綽棹鐡船尋惠休
寄程尊師
鶴信雖然到五湖烟波迢遞路﨑嶇玉書分薄花生眼
金鼎功遲雪滿鬚三秀紫芝勞夢寐一番紅槿恨朝晡
未知朽敗凡間骨中授先生指教無
寄無相禪師
老住西峯第幾層為師廻首憶南能有緣有相應非佛
無我無人始是僧爛椹作袍名復利鑠金為講愛兼憎
何如一衲塵埃外日日香烟夜夜燈
即事中元甲子
三秦流血巳成川塞上黃雲戰馬閒只有羸兵填渭水
終無竒士出商山田園已没紅塵内弟姪相逢白刃間
惆悵翠華猶未返淚痕空滴劔文斑
中元甲子以辛丑駕幸蜀(四首)
子儀不起渾瑊亡西幸誰人從武皇四海為家雖未遠
九州多事竟難防巳聞旰食思真將會待畋游致假王
應感兩朝廵狩跡綠槐端正驛荒涼
其二
爪牙柱石兩俱銷一點渝塵九土搖敢恨甲兵為棄物
所嗟流品誤清朝幾時睿算殱張角有處愚人載隗囂
跪望峻山重啓告可能餘烈不勝妖
其三
邪氣奔屯瑞氣移清平過盡到艱危縦饒犬彘迷常理
不奈豺狼幸此時九廟有靈思李令三川悲憶恨張儀
可憐一曲還京樂重對紅蕉教蜀兒
其四
白丁攘臂犯長安翠輦蒼黃路屈盤丹鳳有情塵外遠
玉龍無跡渡頭寒靜憐貴族謀身易危惜文王創業難
不將不侯何計是釣魚船上淚闌干
重過随州故兵部李侍郎恩知因抒長句
莊周高論伯牙琴閒夜思量淚滿襟四海共誰言近事
九原從此負初心鷗翻漢浦風波急雁下鄖溪霧雨深
慚愧蒼生還有意觧歌襦袴到如今
隱常在江陵忝故中令白公叨蒙知遇今復重過
渚宫感事悲身遂成長句
往歲酇侯鎮渚宫曾將清律暖孤蓬才憐曼倩三冬後
蓻許由基一箭中言重不能轉薄命地寒終是立春風
鳳凰也合台星折廻首岐山憶至公
故洛陽公鎮大梁時隱得遊門下今之經歷事往
人非聊抒所懷以傷以謝
孤舟欲泊思何窮曾憶西來值雪中朱履少年初滿座
白衣遊子也從公狂抛賦筆琉璃冷醉倚歌筵玳瑁紅
今日斯文向誰說淚碑棠樹兩成空
西上
西上青雲未有期東浮滄海去何遲酒闌夢覺不稱意
花落月眀空所思長恐老侵多病日可堪忙過少年時
鬭雞走狗五陵道惆悵輸他輕薄兒
西京道中
半夜秋聲觸斷蓬百年身事算成空禰生詞賦抛江夏
漢祖精神憶沛中未必他時能富貴只應從此見窮通
邊禽隴水休相笑自有滄洲一棹風
途中寄懷
不知何處是前程合掌騰騰信馬行兩髩巳衰時未遇
數峯雖在病相嬰塵埃鞏洛虚光景詩酒江湖謾姓名
試哭軍門看誰問舊來還似禰先生
東歸途中作
松橘蒼黃覆釣磯早年生計近相違老知風月終堪恨
貧覺家山不易歸别岸客帆和雁落晩程霜葉向人飛
買臣嚴助精靈在應笑無成一布衣
東歸
仙桂高高似有神貂裘敝盡取無因只將白髮期公道
不覺丹枝属别人雙闕往來慙請謁五湖歸後恥交親
盈盤紫蟹千巵酒添得臨岐淚滿巾
北邙山
一種山前路入秦嵩山堪愛此傷神魏眀未死虚留意
莊叟雖生酌滿巾何必更尋無主骨也知曾有弄權人
羡他緱嶺吹簫客閒傍雲頭看俗塵
西塞山(在武昌界孫吳以之為西塞)
吳塞當時指此山吳都亡後水孱顔嶺梅乍暖殘粧恨
沙鳥初晴小隊閒波闊魚龍應混雜壁危猿狖正驕頑
會將一副寒簔笠來與漁翁作往還
江州望廬山
東南蒼翠何崔巍一望横流幽抱開影寒巳令水底去
脚闊欲過湖心來深處不唯容鬼怪暗中兼恐有風雷
仙人往往今誰在紅杏花香首重回
黃河
莫把阿膠向此傾此中天意固難眀觧通銀漢應湏曲
纔出崐崘便不清高祖誓功衣帶小仙人占斗客槎輕
三千年後知誰在何必勞君報太平
汴河
當時天子是閒游今日行人特地愁柳色縦饒粧故國
水聲何忍到揚州乾坤有意終難會黎庶無情豈自由
應笑秦皇用心錯謾驅神鬼海東頭
皇陂
皇陂㶑灧深復深陂西下馬聊登臨垂楊風輕弄翠帶
鯉魚日暖跳黃金三月窮途無勝事十年流水見歸心
輸他谷口鄭夫子偷得閒名直至今
江都
淮王高宴動江都曾憶狂生亦坐隅九里樓臺牽翡翠
兩行鵷鷺踏真珠歌聽麗句秦雲咽詩轉新題蜀錦鋪
惆悵晉陽星折後世間兵革地荒蕪
金陵夜泊
冷烟輕靄傍衰藂此夕秦淮駐斷蓬棲鳥遠驚沽酒火
亂鵶高避落帆風地銷王氣波聲急山帶秋隂樹影空
六代精靈人不見思量應在月眀中
中元夜泊淮口
木葉廻飄水面平偶停孤棹已三更秋凉霧露侵燈下
夜靜魚龍逼岸行欹枕正牽題柱思隔樓誰轉遶梁聲
錦帆天子歸魂魄應過揚州看月眀
渚宫愁思
楚城日莫烟靄深楚人駐馬還登臨襄王臺下水無賴
神女廟前雲有心千載是非難重問一江風雨好閒吟
欲招屈宋當時魄蘭萎荷枯不可尋
春日葉秀才曲江
江花江草暖相偎也向江頭把酒杯春色惱人遮不得
别愁如瘧避還來安排賤跡無良策裨補眀時望重才
一曲吳歌齊拍手十年塵眼未曾開
漢江上作
漢江波浪綠于苔每到江頭病眼開半雨半風終日恨
無名無跡幾時廻雲生岸谷秋隂合樹接帆檣晩思來
對此空慙眀聖代忍教纓上有塵埃
遊江夏口
醉别江東酒一杯往年曾此駐塵埃魚聽建業歌聲過
水看瞿塘雪影來黃祖不能容賤客費禕終是負仙才
平生膽氣平生恨今日江邊首懶廻
官池秋夕
池邊月影間婆娑池上醉來成短歌芙蕖抵死怨珠露
蟋蟀苦口嫌金波往事向人言不得舊遊臨老恨空多
松醪作酒蘭為棹十載烟塵奈爾何
貴池曉望
稂莠參天剪未平且乘孤棹且行行計疎狡兔無三窟
羈甚賓鴻欲一生合眼亦知非本意傷心其奈是多情
前溪好泊誰為主昨夜沙禽占月眀
村橋
村橋酒旆月眀樓偶逐漁舟繫葉舟莫學魯人疑海鳥
湏知莊叟惡犧牛心寒巳分灰無焰事往曾將水共流
除却思量太平在肯抛疎散換公侯
水邊
野水無情去不回水邊花好為誰開秪知事逐眼前過
不覺老從頭上來窮似孔軻休歎息達如周召亦塵埃
思量此理何人會蒙邑先生最有才
潮
怒聲洶洶勢悠悠羅刹江邊地欲浮謾道往來存大信
也知翻覆向平流任抛巨浸疑無底猛過西陵似有頭
至竟朝昏誰主掌好騎赤鯉問陽侯
塞外
塞外偷兒塞内兵聖君宵旰望昇平碧幢未作朝廷計
白梃猶驅婦女行可使禦戎無上策只應憂國是虛聲
漢皇第宅秦田土今日將軍巳自榮
廣陵春日憶池陽有寄
烟水濛濛接板橋數年經歷駐征橈醉凭危檻波千頃
愁倚長亭柳萬條别後故人冠獬豸病來知巳賞鷦鷯
清流夾宅千家住會待閒乘一信潮
憶夏口
漢陽渡口蘭為舟漢陽城下多酒樓當年不得盡一醉
别夢有時還重游襟帶可憐吞塞雁風烟好是冷江鷗
月眀更想曾行處吹笛橋邊木葉秋
憶九華
九華巉崪廕柴扉長憶前時此息機黃菊倚風村酒熟
綠蒲低雨釣魚歸干戈巳是三年别塵土那堪萬事違
回首佳期恨多少夜闌霜露又沾衣
金陵思古
杜秋在時花觧言杜秋死後花更繁柔姿曼態葬何處
夭紅膩白愁荒原高洞紫簫吹夢想小窗殘雨濕精魂
綺筵金縷無消息一陣征帆過海門
湘南春日懷古
晴江春暖蘭蕙薰鳬鷖苒苒鷗著羣洛陽賈誼自無命
少陵杜甫兼有文空闊遠帆遮落日蒼茫密樹礙歸雲
松醪酒好昭潭靜閒過中流一弔君
臺城
晩雲隂映下空城六代纍纍夕照眀玉井巳乾龍不起
金甌雖破虎曾争亦知霸世才難得却是蒙塵事最平
深谷作陵山作海茂弘流軰莫傷情
同前
潮平遠岸草侵沙東晉衰來最可嗟庾舅巳能窺帝
室王郎還是御人家山寒老樹啼風雨泉暖枯骸動齒
牙欲起九原看一遍秦淮聲急日西斜
春日登上元石頭故城
萬里傷心極目春東南王氣只逡廵野花相笑落滿地
山鳥自憐啼傍人謾道城池須險阻可知豪傑亦埃塵
太平寺主惟輕薄却把三公與賊臣
維城作
大鹵旌旗出洛濱此中烟月巳埃塵更無樓閣尋行處
只有山川識野人早得鑄金誇范蠡旋聞垂釣哭平津
舊遊難得時難遇回首空城百草春
經過洛陽城
敗垣危堞跡依稀試駐羸驂弔落暉䟦扈巳成梁冀在
簡書難問杜喬歸由來世事須翻覆未必餘材觧是非
千載昆陽好功業與君門下作恩威
自湘川東下立春泊口阻風登孫權城
吳門此去逾千里湘浦離來想數旬只見風師長占路
不知青帝巳行春危憐壊堞猶遮水狂愛寒梅欲傍人
事往時移何足問且憑村酒暖精神
登夏州城樓
寒聲獵獵戍旗風獨倚危欄悵望中萬里山河唐土地
千年魂魄晉英雄離心不忍聽邊馬往事應須問塞鴻
好脱儒冠從校尉一枝長戟六鈞弓
過廢江寧縣
縣前水色細鱗鱗一為夫君弔水濱謾把文章矜後代
可知榮貴是他人鶯偷舊韻還成曲草賴餘吟盡觧春
我亦有心無處說等閒停棹似迷津
武牢關
楚人曾此限封疆不見清隂六里長一壑暮聲何怨望
數峯秋勢自顛狂由來四皓須神伏大底秦皇謾氣強
欲學雞鳴試關吏太平時節懶思量
籌筆驛
抛擲南陽為主憂北征東討盡良籌時來天地雖同力
運去英雄不自由千里山河輕孺子兩朝冠劍恨譙周
惟餘巖下多情水猶解年年傍驛流
黃鶴驛偶題
野雲芳草遶籬邊敢對青樓倚少年秋色來催榆塞雁
人心先下洞庭船高歌酒市非狂者大嚼屠門亦偶然
車馬同歸莫同恨古人頭白盡林泉
蓮塘驛
蓮塘館東初日明蓮塘館西行人行隔林啼鳥似相應
當路好花疑有情一夢不須追往事數杯猶可慰勞生
莫言來去只如此君看鬢邊霜幾莖
商驛樓東望有感
山川去接漢江東曾伴隋侯醉此中歌遶夜梁珠宛轉
舞嬌春席雪䑃朧棠遺善政隂猶在薤送哀聲事巳空
惆悵知音竟難得兩行清淚白楊風
定遠樓
前朝上將定妖氛曾築嚴城駐大軍近日關防雖弛柝
舊時欄檻尚侵雲蠻兵績盛人皆伏坐石名高世共聞
惟恐亂來良吏少不知誰解叙功勲
淮南高駢所造迎仙樓
鸞音鶴信杳難廻鳳駕龍車早晩來仙境是誰知處所
人間空自造樓臺雲侵朱檻應難到蟲網閒窗永不開
仔細思量成底事露凝風擺作塵埃
登宛陵條風樓寄竇常侍
亂離時節懶登臨試借條風半日吟只有遠山含暖律
不知高閣動歸心溪喧晚棹千聲浪雲護寒郊數丈隂
自笑疎慵似麋鹿也教臺上費黃金
錢塘府亭
新恩别啓館娃宫還拜吳王向此中九牧土田周制在
兩藩茅社漢儀同春生舊苑芳洲雨香入高臺小徑風
更有寵光人未見問安調膳盡三公
關亭春望
關畔春雲拂馬頭馬前春事共悠悠風欺岸柳長條困
露浥山花小朵愁信越功名高似狗裴王氣力大于牛
未知至竟將何用渭水涇川一向流
于越亭
楚水蕭蕭多病身強凭危檻過殘春高城自有陵兼谷
流水那知越與秦岸下藤蘿隂作怪橋邊蛟蜃夜欺人
琵琶洲遠江村闊回首征途淚滿巾
宿荆州江陵館
西游象闕愧知音東下荆溪稱越吟風動芰荷香四散
月眀樓閣影相侵閒欹别枕千般夢醉送征帆萬里心
薜荔衣裳木蘭檝異時烟雨好追尋
河中經過翰林張舍人舊居
行塵不是昔時塵謾向朱門憶侍臣一榻已無開眼處
九泉應有愛才人文餘吐鳳當年詔樹想棲鸞舊日春
從此深恩轉難報夕陽衰草淚沾巾
九華山費徵君所居
草堂何處試徘徊見說遺蹤向此開蟾樹自歸三徑後
鶴書曾降九天來白雲事跡依然在青𤨏光隂竟不廻
盡日為君思曩昔野泉嗚咽路莓苔
題袁溪張逸人所居
蒲梢獵獵鷰差池數里溪光日落時芳樹文君機上錦
遠山孫夀鏡中眉雞窗夜靜開書卷魚檻春深展釣絲
若使浮名拘絆得世間何處有男兒
清溪江令公宅
鸞牋象管夜深時曾賦陳宫第一詩讌罷風流人不見
廢來蹤跡草應知鶯憐勝事啼空巷蝶戀餘香舞好枝
還有往年金甃井牧童樵叟等閒窺
岐王宅
朱邸平臺隔禁闈貴遊陳跡尚依稀雲低雍畤祈年去
雨細長楊從獵歸申白賓朋傳道義應劉文彩寄音徽
承平舊物惟君在猶寫雕鞍伴六飛
西京崇德里居
進乏梯媒退又難強随豪貴殢長安風從昨夜吹銀漢
淚擬何門落玉盤抛擲紅塵應有恨思量仙桂也無端
錦鱗頳尾平生事却被閒人把釣竿
西京道德里
秦樹團團夕結隂此中莊舄動悲吟一枝丹桂未入手
萬里滄波長負心老去漸知時態薄愁來惟願酒杯深
七雄三傑今何在休為閒人淚滿襟
謁文宣王廟
晩來乘興謁先師松柏凄凄人不知九仞蕭牆堆瓦礫
三間茅殿走狐狸雨霖狀似悲麟泣露滴還同嘆鳳悲
倘使小儒名麤立豈教吾道受棲遲
代文宣王答
三教之中儒最尊止戈為武武尊文吾今尚自披蓑笠
爾等何須讀典墳釋氏寶樓侵碧漢道家宫殿拂青雲
若教顔閔英靈在終不羞他李老君
后土廟
四海兵戈尚未寧漫勞淮海寫儀形九天玄女猶無聖
后土夫人豈有靈一帶好雲侵鬢綠兩層危岫拂眉青
韋郎年少知何在案上休看太白經
湘妃廟
劉表荒碑斷水濱廟前幽草閉殘春巳將怨淚流斑竹
又感悲風入白蘋八族未來誰北拱四凶猶在莫南廵
九峯相似堪疑處望見蒼梧不見人
息夫人廟
百雉摧殘連野青廟前猶見昔朝廷一生雖抱楚王恨
千載終為息地靈蟲網翠鬟終縹緲風吹寶瑟助微冥
玉顔渾似羞來客依舊無言照畫屏
春日獨遊禪智寺
遠樹連天水接空幾年行樂舊隋宫花開花謝長如此
人去人來自不同鸞鳳調高何處酒吳牛蹄健滿車風
思量只合騰騰醉煮海平陳盡夢中
揚州開元寺閣上
滿檻山川漾落暉檻前前事去如飛雲中雞犬劉安過
月裏笙歌煬帝歸江蹙海門帆散出地吞淮口樹相依
紅樓翠幕知多少長向東風有是非
登瓦棺寺閣
下盤空跡上雲浮偶逐僧行步步愁暫憩已知須用意
漸危爭忍不回頭烟中樹老重江晚鐸外風輕四境秋
懶指臺城更東望鵲飛龍鬭盡荒丘
春日湘中題嶽麓寺僧舍
蟾宫虎穴兩皆休來凭危欄送遠愁多事林鶯還謾語
薄情邊雁不回頭春融只待乾坤醉水闊深知世界浮
欲共高僧話心跡野花荒草奈相尤
甘露寺火後
六朝勝事巳塵埃猶有閒人悵望來只道鬼神能護物
不知龍象自成灰犀慙水府渾非怪燕說吳宫未是災
還識平泉故侯否一生蹤跡此樓臺
秦望山僧舍
巉巉危岫倚滄洲聞說秦皇亦此游霸主卷衣纔二世
老僧傳錫巳千秋隂崖水賴松根直蘚壁苔侵畫像愁
各是病來俱未了莫將煩惱問湯休
第五將軍於餘杭天柱觀入道因寄
交棃火棗味何如聞說苕川巳卜居瓦榼尚携京口酒
草堂應寫潁陽書亦知得意須乘鶴未必忘機便釣魚
却恐武皇還望祀軟輪徵入問玄虚
瓊華觀經故友所居
槐花漠漠向人黃此地追遊跡巳荒清論不知蒙叟達
死交空嘆趙岐亡病來未忍言閒事老去唯應覓醉鄉
日暮街頭策羸馬一聲横笛似山陽
題潤州妙善前石羊(傳云吳主孫權與蜀主劉備嘗此置會)
紫髯桑蓋此沉吟珢石猶存事可尋漢鼎未安聊把手
楚醪雖滿肯同心英雄巳往時難問苔蘚何知日漸深
還有市鄽沽酒客鵲喧鳩聚話蹄涔
題木居士廟
烏噪殘陽草滿庭此中枯木似人形只應神物長為主
未必浮槎即有靈八月風波飄不去四時黍稷薦惟馨
南朝庾信無因賦牢落祠前水氣腥
漂母墳
寂寂荒墳一水濱蘆洲絶島自相親青蛾巳落淮邊月
白骨甘為泉下塵原上荻花飄素髮道旁菰葉碎羅巾
雖然寂寞千秋魄猶是韓侯舊主人
經耒陽杜工部墓
紫菊馨香覆楚醪奠君江畔雨蕭騷旅魂自是才相
累閒骨何妨塚更高騄驥喪來輕蹇蹶芝蘭衰後長蓬
蒿屈原宋玉憐君處幾駕青螭緩鬱陶
三衢哭孫員外
燕戀雕梁馬戀軒此心從此更何言直將塵外三生命
末敵君侯一日恩紅蠟有時還入夢片帆何處獨銷魂
忍看眀發衣襟上珠淚痕中見酒痕
重過三衢哭孫員外
爛柯山下忍重到雙桂樓前日欲殘華屋未移春照灼
故侯何在淚汍瀾不惟濟物工夫大長憶容才尺度寬
一慟旁人莫相笑知音衰盡路行難
覧晉史(張翰思吳中鱸鱠&KR1052;羹)
齊王僚属好男兒偶覓東歸便得歸滿目路岐抛似夢
一船風雨去如飛盤擎紫線蓴初熟筯撥紅絲鱠正肥
惆悵中途無限事與君千載兩忘機
詠史
蠧簡遺編試一尋寂寥前事似如今徐陵筆硯珊瑚架
趙勝賓朋玳瑁簪未必片言資國計只應邪說動人心
九原郝泚何由起虚誤西蕃八尺金
廣陵秋夜讀進士常修三篇因題
入蜀歸吳三首詩藏于篋笥重於師劔關夜讀相如聽
瓜步秋吟煬帝悲景物也知輸健筆時情誰不許高枝
眀年二月春風裏江島閒人慰所思
篋中得故王郎中書
鳳里前年别望郎叮嚀惟恐滯吳鄉勸疎杯酒知妨事
乞與書題作裹糧苹鹿未能移海曲縣花尋巳落河陽
九原自此無因見反覆遺蹤淚萬行
往年進士趙能卿嘗話金庭勝事見示叙
會稽詩客趙能卿往歲相逢話石城正恨故人無上夀
喜聞良宰有高情山朝佐命層層聳水接飛流步步清
兩火一刀罹亂後會須乘興雪中行
月
湖上風高動白蘋暫延清景此逡廵隔年為别因何事
半夜相看似故人蟾向靜中矜爪距兔偎眀處弄精神
姮娥老大應惆悵獨倚蒼蒼桂一輪
雪
細玉羅紋下碧霄杜門顔巷落偏饒巢居只恐高柯折
旅客愁聞去路遙撅凍野蔬和粉重掃庭松葉帶蘇燒
寒窗呵筆尋詩句一片飛來紙上銷
潤州甘露寺看雪上周相公
篩寒灑白亂溟濛祈禱功兼造化功光薄乍迷京口月
影交初轉海門風細粘謝客衣襟上輕墮梁王酒盞中
一種為祥君看取半禳災沴半年豐
長眀燈
破暗長眀世代深烟和香氣兩沉沉不知初點人何在
秪見當年火至今曉似紅蓮開沼面夜如寒月鎮潭心
孤光自有龍神護雀戲蛾飛不敢侵
桃花
暖觸衣襟漠漠香間梅遮柳不勝芳數枝艷拂文君酒
半里紅欹宋玉牆盡日無人疑悵望有時經雨乍凄凉
舊山山下還如此回首東風一斷腸
梅花
吳王醉處十餘里照野拂衣今正繁經雨不随山鳥散
倚風疑共路人言愁憐粉艷飄歌席靜愛寒香撲酒罇
欲寄所思無好信為君惆悵又黃昏
詠白菊
雖被風霜競欲摧皎然顔色不低頽巳疑素手能粧出
又似金錢未染來香散自宜飄綠酒葉交仍得蔭蒼
苔尋思閉戶中宵見應認寒窗雪一堆
牡丹
似共東風别有因絳羅高捲不勝春若教解語應傾國
任是無情亦動人芍藥與君為近侍芙蓉何處避芳塵
可憐韓令功成後辜負穠華過此身
其二(虚白堂前牡丹相傳云太傅手植在錢塘)
欲詢往事奈無言六十年来此託根香煖幾飄袁虎扇格
高長對孔融罇曾憂世亂隂難合且喜春殘色尚存莫
背欄干便相笑與君俱受主人恩
扇上畫牡丹
為愛紅芳滿砌階教人扇上畫將來葉随綵筆參差長
花逐輕風次第開閒挂幾層停蛺蝶頻搖不怕落莓苔
根生無地如仙桂疑是嫦娥月裏栽
詠繡
一片綠羅輕似水洞房西室女工勞花随玉指添春色
鳥逐金鍼長羽毛蜀錦漫誇聲自貴越綾虚說價猶高
可中用作鴛鴦被紅葉枝枝不礙刀
言
圭玷由來尚可磨似簧終日復如何成名成事皆因慎
亡國亡家只為多須信禍胎生利口莫將譏思逞懸河
猩猩鸚鵡無端解長向人間被網羅
姑蘇城南湖陪曹使君遊
水蓼花紅稻穗黃使君蘭棹汎廻塘倚風荇藻先開路
迎旆鳧鷖盡著行手裏兵符神與術腰間金印綵為囊
少年太守勲庸盛應笑燕臺兩鬢霜
送章碣赴舉
苹鹿歌終别酒催粉闈星彩動昭回久經離亂心應破
乍覩昇平眼漸開顧我昔年悲玉石憐君今日蘊風雷
龍門盛事無因見費盡黃金老隗臺
上江州陳員外
寒江九派轉城樓東下鍾陵第一州人自中臺方貴盛
地從西晉即風流舊班久望鵷晴翥餘力猶聞虎夜浮
應恨屬官無健令異時佳節阻閒遊
早春巴陵道中
遠雪亭亭望未銷岳陽春淺似相饒短蘆冐土初生筍
高柳偷風巳弄條波汎洞庭獱獺健谷連荆楚鬼神妖
中流菱唱泊何處一隻畫船蘭作橈
登高詠菊盡
籬畔霜前偶得存苦教遲晩避蘭蓀能銷造化幾多力
不受陽和一點恩生處豈容依玉砌要時還許上金罇
陶公没後無知己露滴幽叢見淚痕
淮南送盧端公歸臺
鸞凰勢逸九霄寬北去南來任羽翰朱紱兩驂王儉府
繡衣三領杜林官道從上國曾匡濟才向牢盆始重難
應笑張綱謾生事埋輪不得在長安
暇日感懷因寄同院吳蜕拾遺
璧池清秩訪燕臺曾捧瀛洲扎翰來今日二難俱大夜
當時三幅謾高才戲悲槐市便便笥狂憶樟亭滿滿杯
猶幸小蘭同舍在每因相見即銜哀
安陸贈徐礪
靈蛇橋下水聲聲曾向橋邊話别情一榻偶依陳太守
二年深憶禰先生塵欺鬢色非前事火爇蓬根有去程
還把餘杯重相勸不堪秋色背鄖城
送劉校書之新安寄吳常侍
野雲如火照行塵會績溪邊去問津才子省銜非末客
使君科第是同人狂思下國千場醉病負東堂兩度春
他日酒筵應見問鹿裘漁艇隔朱輪
重九日廣陵道中
秋山抱病何處登前時韋曲今廣陵廣陵大醉不解悶
韋曲舊遊堪拊膺佳節縦饒随分過流年無奈得人憎
却驅羸馬向前去牢落路岐非所能
粉
每持纖白助君時霜自無憀雪自疑郎若姓何應解傅
女能窺宋不勞施粧成麗色唯花妒落盡啼痕只鏡知
最好玉京仙署裏更和秋月照瓊枝
晩晀
凭古城邊眺晚晴遠村高樹轉分眀天如鏡面都來淨
地似人心總不平雲向嶺頭閒不撤水流溪裏太忙生
誰人得及莊居老免被榮枯寵辱驚
野花
萬點紅芳血色殷為無名字對空山多因戲蝶尋香住
少有行人輟櫂攀若在侯門看不足為生江岸見如閒
結根畢竟輸桃李長向春城紫陌間
曲江春感
江頭日煖花又開江東行客心悠哉高陽酒徒半凋落
終南山色空崔嵬聖代也知無棄物侯門未必用非才
滿船明月一竿竹家在五湖歸去來
羅昭諫集卷三
