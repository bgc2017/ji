羅昭諫集卷七
唐羅隱撰
雜著
說天雞
徂氏子不得父術而得雞之性焉其父畜養者冠距不
舉毛羽不彰兀然若無飲啄意洎見敵則他雞之雄也
伺晨則他雞之先也故謂之天雞徂氏死傳其術於子
且反先人之道非毛羽彩錯觜距銛利者不與其棲無
復問向時伺晨之儔見敵之勇峩冠高步飲啄而已吁
道之壊矣有是夫
風雨對
風雨雪霜天地之所權也山川藪澤鬼神之所伏也故
風雨不時則歲有饑饉霜雪不時則人有疾病然後禱
山川藪澤以致之則風雨雪霜果為鬼神所有也眀矣
得非天之高不可以自理而寄之山川地之厚不可以
自運而憑之鬼神苟祭祀不時則饑饉作報應不至則
疾病生是鬼神用天地之權也而風雨雪霜為牛羊之
本矣復何歲時復何人民為是以大道不旁出懼其弄
也大政不問下懼其偷也天欲其言
荆巫
荆楚人滛祀者舊矣有巫頗聞於鄉閭其初為人祀也
筵席尋常歌迎舞將祈疾者健起祈歲者豐穣其後為
人祀也羊猪鮮肥清酤滿巵祈疾得死祈歲得饑里人
忿焉而思之未得適有言者曰吾昔游其家也其家無
甚累故為人祀誠心罄乎中而福亦應乎外其胙必散
之其後男女蕃息焉衣食廣大焉故為人祀誠不得罄
于中而神亦不歆乎外其胙且入其家是人非前聖而
後愚蓋牽于心而不暇人耳以一巫用心尚爾况異于
是者乎
英雄之言
物之所以有韜晦者防乎盗也故人亦然夫盗亦人也
冠履焉衣服焉其所以異者退譲之心貞廉之節不恒
其性耳視玉帛而取者則曰牽於饑寒視家國而取者
則曰救彼塗炭牽於寒饑者無得而言矣救彼塗炭者
則宜以百姓心為心而西劉則曰居宜如是楚籍則曰
可取而代噫彼必無退譲之心貞廉之節蓋以視其靡
曼驕崇然後生其謀耳為英雄者猶若是况常人乎是
以峻宇逸游不為人之所取者鮮矣
辯害
虎豹之為害也則焚山不顧野人之菽粟蛟蜃之為害
也則絶流不顧漁人之釣網其所全者大所去者小也
順大道而行者救天下者也盡規矩而進者全禮義者
也權濟天下而君臣立上下正然後禮義生焉力不能
濟於用而君臣上下之不正雖抱空器奚所施設是以
佐盟津之師焚山絶流者也扣馬而諫計菽粟而顧釣
網者也於戲
漢武山呼
人之性未有生而侈縱者苟非其正則人能壊之事能
壊之物能壊之雖貴賤則殊及其壊一也前後左右之
諛佞者人壊之也窮遊極觀者事壊之也發于感寤者
物壊之也是三者有一于是則為國之大蠧孝武承富
庶之後聽左右之說窮遊觀之靡乃東封焉蓋所以祈
其身而不祈其歲時也由是萬歲之聲發于感悟然後
踰遼越海勞師弊俗以至於百姓困窮者東山萬歲之
聲也以一山之聲猶若是况千口萬舌乎是以東封之
呼不得以為祥而為英主之不幸
子高之讓
有挈其大而舉其高以授人者彼則曰隘矣哉挈而舉
者曰以吾所得之廣大曾不若彼人之心又安可以施
于彼乎于是退而悸慄不敢以所得為有伯成子高讓
禹者非所以小黃屋之尊也夫安九州之大據兆人之
上身得意遂動適在我鮮有不以荒怠自放者子高且
欲狹禹之心而謹其取也故讓之厥後有卑宫菲食之
政
蒙叟遺意
上帝既剖混沌氏以支節為山嶽以腸胃為江河一旦
慮其掀然而興則下無生類矣於是孕銅鐵於山澤滓
魚鹽於江湖俾後人攻取之且將以苦混沌之靈而致
其必不起矣嗚呼混沌氏則不起而人力憚焉
廣陵妖亂志
高駢末年惑於神仙之說吕用之張守一諸葛殷等皆
言能役使鬼神變化黃白駢酷信之遂委以政事用之
等援引朋黨恣為不法其後亦慮多言者有所洩漏因
謂駢曰高真上聖要降非難所患者學道之人真氣稍
虧靈貺遂絶駢聞之以為信然乃謝絶人事屏棄妾媵
賓客將吏無復見者有不得已之故則遣人洗浴齋戒
詣紫極宫道士祓除不祥謂之解穢然後見之拜起纔
終已復引出自此内外壅隔紀綱日紊用之等因大行
威福傍若無人歲月既深根蔕遂固用之自謂磻溪真
君張守一是赤松子諸葛殷稱將軍有一蕭勝者謂之
秦穆公附馬皆云上仙遣來為令公道侣其鄙誕不經
率皆如此江陽縣前一地祇小廟用之貧賤時常與妻
寓止巫舍凡所動静禱而後行及得志謂為冥助遂修
崇之廻廊曲室粧樓寢殿百有餘間土木工飾盡江南
之選每軍旅大事則以少牢祀之用之守一皆云神遇
駢凡有密請即遣二人致意焉中和元年用之以神仙
好樓居請於公廨邸北跨河為迎仙樓其斤斧之聲晝
夜不絶費數萬緡半歲方就自成至敗竟不一遊扄鐍
儼然以至灰燼是冬又起延和閣於大廳之西凡七間
高八丈皆飾以珠玉綺忩繡戶殆非人工每旦焚名香
列異寳以祈王母之降及師鐸亂人有登之者於藻井
垂蓮之上見二十八字云延和高閣上干雲小語猶疑
太乙聞燒盡降真無一事開門迎得畢將軍此近詩妖
也用之公然云與上仙來往每對駢或叱咄風雲顧揖
空中謂見羣仙來往過於外駢隨而拜之用之指畫紛
紜略無媿色左右稍有異論則死不旋踵矣見者莫測
其由但搏膺不敢出口用之忽云后土夫人靈仇遣使
就某借兵馬并李筌所撰太白隂經駢遽下兩縣萃百
姓葦席數千領畫作甲馬之状遣用之於廟庭燒之又
以五綵牋寫太白隂經十道置於神座之側又於夫人
帳中塑一綠衣年少謂之韋郎廟成有人於西廡棟上
題一長句詩曰四海干戈尚未寧謾勞淮海寫儀形九
天玄女猶無信后土夫人豈有靈一帶好雲侵鬢綠兩
行巖岫拂眉青韋郎年少躭閒事案上休看太白經好
事者競相傳誦是歲詔於廣陵立駢生祠并刻石頌差
州人採碑材於宣城及至楊子縣用之一夜遣人密以
健牯五十牽至州南鑿垣架濠移入城内及明柵緝如
故因令楊子縣申府昨夜碑石不知所在遂懸購之至
晩云被神人移置街市駢大驚乃於其傍立一大木柱
上以金書云不因人力自然而至即令兩都出兵仗鼓
樂迎入碧筠亭至三橋擁閙之處故埋石以礙之偽云
人牛拽不動駢乃硃篆數字貼於碑上須臾去石乃行
觀者互相謂曰碑動也識者惡之明日楊子有一村嫗
詣知府判官陳牒云夜來里胥借耕牛牽碑悞損其足
遠近聞之莫不絶倒比至失守師鐸之衆竟自壊墉而
進常與丞相鄭公不叶用之知之忽曰適得上仙書宰
執之間有隂圖令公者使一俠士來夜當至駢驚悸不
已問計於用之用之曰張先生少年時嘗學斯術於深
井里聶夫人近日不知更肯為之否若有但請此人當
之無不虀粉者駢立召守一語之對曰老夫久不為此
戲手足生疎然為令公有何不可及期衣婦人衣匿於
别室守一寢於駢卧内至夜分擲一銅鐵於階砌之上
鏗然有聲遂出皮囊中彘血灑於庭戶簷宇間如格鬭
之状明日駢泣謝守一曰蒙仙公再生之恩真枯骨重
肉矣乃躬輦金玉及通天犀帶以酬其勞又有蕭勝者
亦用之黨也納五百金賂於用之用之曰爾何欲曰欲
得知塩城監耳乃見駢為求知塩城監駢以當任者有
績與奪之間頗有難色用之曰用勝為塩城者不為勝
也昨得上仙書云有一寳劍在塩城井中須一靈官取
之以勝上仙左右人欲遣去耳駢俛仰許之勝至監數
月遂匣一銅匕首獻於駢用之稽首曰此北帝所佩者
也得之則百里之内五兵不敢犯駢甚異之遂飾以寳
玉常置座隅時廣陵久雨用之謂駢曰此地當有火災
郭邑之間悉合火燼近日遣金山下毒龍以少雨濡之
自此雖無大段燒爇亦未免小小驚動也於是用之每
夜密遣人縱火荒祠壊宇無復存者駢嘗授道家秘法
用之守一無增焉因刻一青石如手板状隱起龍蛇近
成文字玉皇授白雲先生高駢潛使左右置安道院香
几上駢見之不勝驚喜用之曰玉皇以令公焚修功著
特有是命計其鸞鶴不久當降某等此際謫限已滿便
應得陪幢節同歸真境也他日瑶池席上亦是人間一
故事言畢歡笑不已遂相與登延和閣命酒肴極歡而
罷後於道院庭中刻木為鶴大如小駟羈轡中設機棙
人或逼之奮然飛動駢嘗羽服跨之仰視空闊有飄然
之思矣自是嚴齋醮鍊金丹費耗資財動逾萬計日居
月諸竟無其驗
吕用之鄱陽安仁里細民也性桀黠略知文字父璜以
貨茗為業來往於淮浙間時四方無事廣陵為歌鐘之
地富商大賈動逾百數璜眀敏善酒律多與羣商遊用
之年十二三其父挈行既慧悟事諸賈皆得歡心時或
整履搖箑匿家與奴婢等居數歲璜卒於家乾符初羣
盗攻剽州里遂他適用之既孤且貧其舅徐魯仁賙急
之歲餘通於魯仁室為魯仁所逐因事九華山道士牛
弘徽弘徽自謂得道者也用之降志師之傳其驅役考
召之術弘徽既死用之復客於廣陵遂縠巾布褐用符
藥以易衣食歲餘丞相劉公節制淮左有蠱道寘法者
逮捕甚急用之懼遂南渡時高駢鎮京口召致方伎之
士求輕舉不死之道用之以其術通於客次逾月不召
詣渤海親人俞公楚公楚奇之過為儒服目之曰江西
吕廵官因間薦於渤海及召試公楚與左右附會其術
得驗尋署觀察推官仍為制其名因字之曰無可言無
可無不可也自是出入無禁初專方藥香火之事眀年
渤海移鎮用之固請戎服遂署右職用之素負販久客
廣陵公私利病無不詳熟鼎竈之暇妄陳時政得失渤
海益奇之漸加委仗先是渤海舊將有梁纉陳拱馮綬
董僅公楚歸禮日以疎退渤海至是孤立矣用之乃樹
置私黨窺伺動息有不可去者則厚以金寳悦之左右
羣小皆市井人見利忘義上下相蒙大逞妖妄仙書神
符無日無之更迭唱和罔知愧耻自是賄賂公行條章
日紊煩刑重賦率意而為道路怨嗟各懷亂計用之懼
有竊發之變因請置廵察使採聽府城密事渤海遂承
制授御史大夫充諸軍都廵察使於是召募府縣先負
罪停廢胥吏隂狡凶狠者得百許人厚其官傭以備指
使各有十餘丁縱横閭巷間謂之察子至於士庶之家
呵妻怒子密言隱語莫不知之自是道路以目有異已
者縱謹静端默亦不免其禍破滅者數百家將校之中
累足屏氣焉
高駢嬖吏諸葛殷妖人吕用之之黨也初自鄱陽將詣
廣陵用之先謂駢曰玉皇以令公久為人臣機務稍曠
獲譴於時君輒遣左右一尊神為令公道中羽翼不久
當降令公善遇欲其不去亦可以人間優職縻之眀日
殷果來遂巾褐見駢於碧筠亭妖形鬼態辯詐蜂起謂
可以坐召神仙立變寒暑駢莫測也俾神靈遇之謂之
諸葛將軍也每從容酒席間聽其鬼怪之說則盡日忘
倦自是累遷鹽鐵劇職聚財數十萬緡其兇邪隂狡用
之蔑如也有大賈周師儒者其居處花木樓榭之奇為
廣陵甲第殷欲之而師儒拒焉一日殷謂駢曰府城之
内當有妖起使其得志非水旱兵戈之匹也駢曰為之
奈何殷曰當就其下建齋壇請靈官鎮之殷即指師儒
之第為處駢命軍候驅出其家是日雨雪驟降泥淖方
盛執事者鞭撻廹蹙師儒携挈老幼匐匍道路觀者莫
不愕然殷遷其族而家焉殷足先患風疽至是而甚每
一躁癢命一青衣交手爬搔血流方止駢性嚴潔甥姪
軰皆不得侍坐唯與殷欵曲未嘗不廢寝忘餐或促膝
密坐同杯共器遇其風疽忽發即恣意搔捫指爪之間
膿血沾染駢與之飲啗曾無難色左右或以為言駢曰
神仙多以此試人汝軰莫介意也駢前有一犬子每聞
殷腥穢之氣則來近之駢怪其馴狎殷笑曰某常在大
羅宫玉皇前見之别來數百年猶復相識其虚誕率多
如此高虞常謂人曰爭知不是吾滅族冤家也殷性躁
虐知楊州院來兩月官吏數百人鞭背殆半光啟二年
偽朝授殷兼御史中丞加金紫及城陷竄至灣頭為邏
者所擒腰下獲黃金數斤通天犀帶兩條既縛入城百
姓聚觀交唾其面尋撮其髩髮頃刻都盡獄具刑于下
馬橋南杖至百餘絞而未絶會師鐸母自子城歸家經
過法所遂扶起避之復蘇於橋下執朴者尋以巨木踣
之騶殿過决罰如初始殷之遇也驕暴之名尋布於遠
近其族人競以謙損戒殷殷曰男子患於不得遂志既
得之當須富貴自處人生寧有兩遍死者至是果再行
法及棄屍道左為讐人剜其目斷其舌兒童軰以瓦礫
投之須臾成峯
吳堯卿者家於廣陵初傭保於逆旅善書記因出入府
庭遂聞於縉紳始為塩鐵小吏性敏辯事之利病皆心
記口調悦人耳目故丞相李蔚以其能首任之高駢因
署堯卿知泗州院兼判國監尋奏為刺史制命未行會
軍變復歸廣陵頃之知浙西院數月而罷又知揚州院
兼𣙜糴使偽朝授堯卿御史大夫堯卿託附權勢不問
貴賤苟有岐路縱厮養軰必斂袵以金玉餌之微似失
勢雖素約為死交則相對終日不復與言趨利背義如
此權貴無不以賄賂交結之故不離淮泗僭竊朱紫塵
汚官省三數年間盗用塩鐵錢六十萬緡時王&KR1654;知兩
使務局下堯卿獄將窮其事為諸葛殷所保持獲全及
城陷軍人識是堯卿者咸請㗖之畢師鐸不許夜令堯
卿以他服而遁至楚州遇變為讐人所殺棄屍衢中其
妻以紙絮葦棺斂之未及就壙好事者題其上云信物
一角附至阿鼻地獄請去斜封送上閻羅大王時人以
為笑端
羅昭諫集卷七
