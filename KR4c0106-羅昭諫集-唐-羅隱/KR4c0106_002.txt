羅昭諫集卷二
唐羅隱撰
五言律
效玉臺體
青樓枕路隅壁甃復椒塗晚夢通簾押春寒逼酒壚解
吟憐芍藥難見恨菖蒲試問年多少隣姬亦姓胡
秋夕對月
夜月色可掬倚樓聊觧顔未能分寇盗徒欲滿關山背
冷金蟾滑毛寒玉兔頑姮娥謾偷藥長短老中間
輕飈
輕飈掠晩莎秋物慘關河戰壘平時少齋壇上處多楚
雖屈子重漢亦憶廉頗不及雲臺議空山老薜蘿
雪霽
南山雪乍晴寒氣轉崢嶸鏁却閑門出随他駿馬行一
竿猶有計五鼎豈湏烹愁見天街草青青又欲生
春居
東風百卉搖舊國路迢迢偶病成疎散因貧得寂寥倚
簷高柳弱乘露小桃妖春色常無處村醪更一瓢
寒食日早出城東
青門欲曙天車馬巳喧闐禁柳搖風細牆花折露鮮向
誰誇麗景只此是流年不得高飛便回頭望紙鳶
秋晩
宰邑慚良術為文愧壯圖縦饒長委命爭奈漸非夫杯
酒有時有亂離無處無金庭在何處回首一踟蹰
秋齋後
浮碧山光冷月眀露點勻渚蓮丹臉恨堤柳翠眉顰蟬
巳送行客雁應辭主人蠅蚊漸無况日晚自相親
除夜
官歷行將盡村醪強自傾厭寒思暖律畏老惜殘更歲
月巳如此寇戎猶未平兒童不諳事歌吹待天眀
九江早秋
雨過晩凉生樓中枕簟清海風吹亂木巖磬落孤城百
歲幾多日四蹄無限程西隣莫高唱俱是别離情
秋江
秋江待晩潮客思旆旌遙細雨翻蘆葉高風怯柳條兵
戈村落破饑儉虎狼驕吾土兼連此離魂望裏銷
秋浦
晴川倚落暉極目思依依野色寒來淺人家亂後稀久
貧身不達多病意常違還有漁舟在時時夢裏歸
陜西晩思
長途巳自窮此去更西東樹色榮衰裡人心往返中别
情流水急歸意故山空莫忘交游分從來事一同
冬暮城西晩眺
謬忝蓮華幕虚沾柏署官欹危長抱疾衰老不禁寒時
事巳日過世途行轉難千崖兼萬壑只向望中看
南康道中
弱冠負文翰此中聽鹿鳴使君延上榻時輩仰前程丹
桂竟多故白雲空有情惟餘路傍淚沾灑向塵纓
宿彭蠡館
孤館少行旅觧鞍增别愁遠山矜薄暮高柳怯清秋病
裏見時態醉中思舊游所懷今巳矣何必恨東流
早登新安縣樓
關城樹色齊往事未全迷塞路真人氣封門壯士泥草
濃延蝶舞花密教鶯啼若以鳴為德鸞凰不及雞
絶境
絶境非身事流年但物華水梳苔髮直風引蕙心斜凡
客從題鳳膚音未勝蛙小船兼有槳始與問漁家
城西作
從君無一事終日掩空齋道薄交游少才疎進取乖野
禽鳴聒耳庭草綠侵階幸自同樗櫟何妨愜所懷
邊夜
光景飄如水生涯轉似萍雁門窮朔路牛斗故鄉星句
盡人誰切歌終淚自零夜闌回首算何處不長亭
舊游
良時不復再漸老更難言遠水猶經眼高樓似斷魂依
依宋玉宅歷歷長卿村今日空江畔相看只酒罇
題方干詩
中間李建州夏汭偶同遊顧我論佳句推君最上流九
霄無鶴板雙髩老漁舟世難方如此何當浣旅愁
韋曲杜處士新居
翠斂王孫草荒誅宋玉茅寇餘無故物時薄少深交迸
笋穿行逕饑雛出壊巢小園吾亦有多病近來抛
早秋宿葉随所居
池荷葉正圓長歷報時殚曠野雲蒸熱空庭雨始寒蠅
蚊猶得志簟席若為安浮世知誰是勞歌共一歡
題段太尉廟
近甸蒙塵日南梁反正年飄流茂陵苑零落大官椽建
纛非降楚披圖異錄燕堪嗟侍中血不及御衣前
秋日富春江行
遠岸平如剪澄江靜似鋪紫鱗仙客馭金顆李衡奴冷
疊千山闊清涵萬象殊嚴陵亦高見歸卧是良圖
昇仙橋
危梁枕路岐駐馬問前時價自友朋得名因婦女知直
須論運命不得逞文詞執戟居鄉里榮華竟若為
臺城
水國春常在臺城夜未寒麗華承寵渥江令捧杯槃宴
罷眀堂爛詩成寶炬殘兵來吾有計金井玉鈎欄
北固亭東望寄默師
高亭暮色中往事更誰同水謾矜天闊山應到此窮病
憐京口酒老怯海門風惟有言堪觧何由見遠公
封禪寺居
盛禮何由覩嘉名偶寄居周南太史淚蠻徼長卿書砌
竹搖風直庭花泣露疎誰能賦秋興千里隔吾廬
靈山寺
晩景聊攄抱憑欄幾蕩魂檻虚從四面江闊奈孤根幽
徑薜蘿色小山苔蘚痕欲依師問道何處繫心猿
題真娘墓
春草荒墳墓萋萋向虎丘死猶嫌寂寞生肯不風流皎
鏡山泉冷輕裾海霧秋還應伴西子香徑夜深遊
蘇小小墓
魂依檇李城猶未有人耕好月當年事殘花觸處情向
誰曾艷冶随分得聲名應侍吳王宴蘭橈暗送迎
遣興
青雲路不通歸計奈長蒙老恐醫方悞窮憂酒盞空何
堪離亂後更入是非中長短遭譏笑廻頭避釣翁
傷華髮
舊國迢迢遠清秋種種新巳衰曾軫慮初見忽沾巾日
薄梳兼懶根危鑷恐頻青銅不自見只擬老他人
旅夢
旅夢無遷次窮愁有嘆嗟子鵝金口遠粳米會稽賖漏
澁纔成滴燈寒不作花出門聊一望蟾桂向人斜
感舊
劍佩孫弘閣戈鋋大將營重言虚有位孤立竟無成丘
隴笳簫咽池臺歲月平此恩何以報歸處是柴荆
使者
使者銜中旨﨑嶇萬里行人心猶未革天意似難眀四
海霍光第六龍張奉營陪臣無以報西望不勝情
郴江遷客
不是逢清世何由見皂囊事雖危虎尾名勝汩鴛行毒
霧郴江闊愁雲楚驛長歸時有詞賦一為弔沅湘
途中逢劉知遠
吳楚烟波裏巢由季孟間只言無事貴不道致身閒别
渚蓮根斷歸心桂樹頑空勞鍾璞意塵世隔函關
亂後逢友人
滄海去未得倚舟聊問津生靈寇盗盡方鎮改更頻夢
裏舊行處眼前新貴人從來事如此君莫獨沾巾
期徐道者不至
遼鶴虚空語冥鴻未易親偶然來即是必擬見無因霜
霰窮冬冷杯盤旅舍貧只應薊子訓醉後懶分身
雪中懷友人
臘酒復臘雪故人今越卿所思誰把盞端坐恨無航兔
苑舊游盡龜臺仙路長未知鄒孟子何以奉梁王
思故人
故人不可見聊復拂鳴琴鵲遶風枝急螢藏露草深平
生四方志此夜五湖心惆悵友朋盡洋洋漫好音
秋日懷孟夷庚
秋葉黃陂下孤舟憶共誰江山三楚界風雨二妃祠知
巳秦貂没流年賈鵩悲中原正兵馬相見是何時
秋日懷賈随進士
邊寇日騷動故人音信稀長纓慚賈誼孤塜憶韓非曉
匣魚腸冷春園鴨掌肥知君安未得聊且示忘機
寄陸龜蒙
龍樓李丞相昔歲仰高文黃閣尋無主青山竟未聞夜
船乘海月秋寺伴江雲却恐塵埃裏浮名點汙君
寄易定公乘億侍郎
謝舞仍宫柳高竒世少雙侍中生不到園令死湏降班
秩通烏府尊罍近碧幢昭王有餘烈試為禱迷邦
寄制誥李舍人
梁王握豹韜雪裏見枚臯上客趨丹陛游人嘆二毛門
閒知待詔星動想濡毫一首長楊賦應嫌索價高
秋日寄狄補闕
紅塵擾擾間立馬看南山漫道經年往何妨逐日閒病
中霜葉赤愁裏鬢毛斑不為良知在驅車巳出關
寄蘇拾遺
早歲長楊賦當年諫獵書格高時輩伏言切宦情疎慷
慨傳丹桂艱難保舊居退朝焚諫草能忘馬相如
寄袁皓侍御
東台失路岐榮辱事堪悲我寢牛衣敝君居豸角危風
塵慚上品才業媿眀時千里芙蓉幕何由話所思
寄大理寺徐郎中
佐棘竟誰同因思證聖中事雖亡顯報理合有隂功官
緒詵枝老生涯范甑空幾時潘好禮重與話清風
寄侯博士
規諫揚雄賦邅廻賈誼官久貧還往少孤立轉遷難清
鏡流年急高槐旅舍寒侏儒亦何有飽食向長安
寄徵士魏員外
嘉遁蘇門節清貧粉署官不矜朝命重只恨路行難窗
曉雞談倦庭秋蝶夢闌羡君歸未得還有釣魚竿
寄禮部鄭員外
欒卻門風大裴王禮樂優班資冠雞舌人品壓龍頭夜
直罏香細晴編疏草稠曾聞潘散騎三十二悲秋
寄金吾李蓀常侍
西班掌禁兵蘭錡最分眀曉色嚴天仗春寒避火城安
危雖巳任韜略即嘉聲請問何功德壺關寇始平
寄虔州薛大夫
祝融峰下别二載夢魂勞地轉南康重官兼亞相高海
鵬終負日神馬肯眠槽會得窺成績幽窗染兔毫
寄剡縣主簿
金庭養真地珠篆會稽官境勝堪長往時危喜暫安洞
連滄海闊山擁赤城寒他日抛塵土因君擬煉丹
秋寄張坤
庭樹巳黃落閉門俱寂寥未知棲託處空羡聖眀朝酒
醒鄉心闊雲晴客思遥吾徒自多感顔子只簞瓢
寄許融
多病仍疎拙唯君與我同帝鄉年共老江徼業俱空燕
冷辭華屋蟬凉咽晩叢白雲高幾許全属採芝翁
除夜寄張達
梅花巳著眼竹葉况粘唇只此留殘歲那堪憶故人亂
離書不達衰病日相親江浦思歸意眀朝又一春
初夏寄顧紹宗
江上偶分袂四廻寒暑更青山無路入白髮滿頭生郢
浦雁尋過鏡湖蟬又鳴憐君未歸日杯酒若為情
寄洪正師
寄蹇渾成跡經年滯杜南價輕猶有二足刖巳過三雞
肋曹公忿猪肝仲叔慙會應謀避地依約近禪菴
秋居有寄
端居湖岸東生計有無中魘處千般鬼寒時百種風性
靈從道拙心事奈成空多謝金臺客何當一笑同
酬高崇節
舊游雖一夢别緒忽千般敗草湯陵晩衰槐楚寺寒數
竒常自媿時薄欲何干猶賴君相勉慇懃貢禹冠
送李右丞分司
分曹得洛川讜議更昭然左省曾批勅中臺肯畏權所
悲時漸薄共賀道尤全賣與清平代相兼值幾錢
送沈光侍御赴職閩中
未至應居右全家出帝鄉禮優逢苑雪官重帶臺霜夜
浦吳潮亂春灘建水狂延平有風雨從此是騰驤
商於驛與于韞玉話别
南朝徐庾流洛下憶同游酒採閑坊菊山登遠寺樓相
思勞寄夢偶别巳經秋還被青青桂催君不自由
哭張博士太常
前輩倏云殁媿君曾北方格卑雖不稱言重亦難忘諫
草猶青𤨏悲風已白楊只應移理窟泉下對真長
鸎聲
井上梧桐暗花間霧露稀一枝晴復暖百囀是兼非金
屋夢初覺玉關人未歸不堪閒日聽因爾又沾衣
燕
不必嫌漂露何妨養羽毛漢妃金屋遠盧女杏梁高野
迥雙飛急烟晴對語勞猶勝黃雀在棲息是蓬蒿
鷹
越海霜天暮辭韜野草乾俊通司隸職嚴奉武夫官眼
惡藏鋒在心粗逐物殫近來脂膩足驅遣不妨難
蝶
漢王刀筆精寫爾逼天生舞巧何防急飛高所恨輕野
田黃雀慮山館主人情此物那堪作莊周夢不成
螢
空庭夜未央點的度危牆抱影何微細乘時忽發揚不
思因腐草便擬倚孤光若道通文翰車公業豈長
菊
籬落歲云暮數枝聊自芳雪裁纖蕊密金拆小苞香千
載白衣酒一生青女霜春叢莫輕薄彼此有行藏
紅葉
不奈荒城畔那堪晩照中野晴霜裛綠山冷雨催紅游
子㶚陵道美人長信宫等閒俱歲暮搖落意無窮
詠錢
志士不敢道貯之成禍胎小人無事蓻假爾作梯媒觧
釋愁腸結能分睡眼開朱門狼虎性一半逐君廻
殘花
巳歎良時晩仍悲别酒催暖芳随日薄輕片逐風廻黛
歛愁歌扇粧殘泣鏡臺緐隂莫矜衒終是共塵埃
初秋寄友人
九華曾屏跡罹亂與心違是處堪終老新秋又未歸病
中芳草歇愁裏白雲飛樵侣兼同志音書近又稀
堠子
終日路岐旁前程亦可量未能慙面黑只是恨頭方雅
旨逾千里高文近兩行君知不識字第一莫形相
題玄同先生草堂(三首)
杳杳諸天路蒼蒼大滌山景輿留不得毛節去應閒相
府舊知巳教門新啓關太平匡濟術流落在人間
其二
先生訣行日曾奉數行書意密尋難會情深恨有餘石
橋春暖後勾漏藥成初珍重雲間鶴從來不定居
其三
常時憶討論歷歷事猶存酒向餘杭盡雲從大滌昏往
來無道侣歸去有台恩自此玄言絶長應閉洞門
茅齋
從事不從事養生非養生職為尸祿本官是受恩名時
態巳相失歲華徒自驚西齋一巵酒衰老與誰傾
遁跡
遁跡知安住沾襟欲奈何朝廷猶禮樂郡邑忍干戈華
馬憑誰問羌塵自此多因思漢眀帝中夜憶廉頗
倚櫂
倚櫂聽鄰笛沾衣認酒壚自緣非巨室誰復為窮途樹
觧將軍夢城遺御史烏直應齊始了傾酌向寒蕪
五言排律
投宣武鄭尚書二十韻
漢代簮纓盛梁園雉堞雄物情湏重德時論在眀公族
大踰開魏神高本降嵩世家唯蹇諤官業即清通翰苑
論思外綸闈嘯傲中徤毫驚綵鳳高步出冥鴻履歷雖
吾道行藏必聖聰絳霄無繫滯浙水忽西東庾監高樓
月袁郎滿座風四朝存故事兩地有全功去去才湏展
行行道益隆避權辭憲署仗節出南宫雁影相承接龍
圖共始終自然湏作礪不必恨臨戎幕下蓮花盛竿頭
㺗佩紅騎兒逢郭伋戰士得文翁人地應無比簞瓢奈
屢空因思一枝桂已得斷根蓬往事應歸捷勞歌且責
躬殷勤信陵館今日自途窮
投浙東王大夫二十韻
越嶺千峯秀淮流一𣲖長暫憑開物手來展濟時方舊
跡蘭亭在高風桂樹香地清無等級天闊任徊翔麈尾
談何勝螭頭筆更狂直曾批鳳詔高已冠鵷行嘯傲辭
民部雍容出帝鄉趙堯推印綬勾踐與封疆水占仙人
吹城留御史牀嘉賓鄒潤甫百姓賀知章席暖飛鸚鵡
塵輕駐驌驦夜歌珠斷續晴舞雪悠揚化向棠隂布春
随棣萼芳盛名韜不得雄略晦彌彰自媿三冬學未窺
數仞牆感深惟刻骨時去欲沾裳想望魚燒尾咨嗟鼠
齧腸可能因蹇拙便合老滄浪題柱心猶壯移山志未
忘深慙百般病今日問醫王
送汝州李中丞十二韻
羣盗方為梗分符奏未寧黃巾攻郡邑白挺掠生靈塵
土周畿暗瘡痍汝水腥一兇雖剪滅數縣尚凋零理必
資寬猛謀湏籍典刑與能纔物論慎選忽天庭官品尊
臺秩山河擁福星虎知應去境牛在骨全形舊政窮人
瘼新銜展武經關防秋草白城壁晩峯青破膽期來復
迷魂想待醒魯山行縣後聊為奠惟馨
闕題(前有脱句)
葉長春松闊科圓早薤齊雨沾虚檻冷雪壓遠山低竹
好還成徑桃夭亦有蹊小窗奔野馬閑甕養醯雞水石
心愈切烟霄分已暌病憐王猛畚愚笑隗囂泥澤浦潮
平岸江村柳覆堤到頭乘興是誰手好提擕
聖真觀劉真師院十韻
簾下嚴君卦窗間少室峯攝生門已盡混跡世猶逢山
藪師王烈簮纓友戴顒魚跳介象鱠飯吐葛玄峯紫飽
垂新椹黃輕墮小松塵埃金谷路樓閣上陽鐘野耗鳶
肩寄仙書鳥爪封支牀龜縦老取箭鶴何慵别久曾牽
念閑來肯厭重尚餘青竹在試為剪成龍
秋風生桂枝
凉吹從何起中宵景象清漫随雲葉動高傍桂枝生漠
漠看無際蕭蕭别有聲遠吹斜漢轉低拂白榆輕寥泬
工夫大乾坤歲序更因悲未歸客長望一枝榮
投寄韋左丞
赤壁徵文聘中臺拜郄詵班資參令僕曹署轄星辰幞
被從誰起持綱自此新舉眀朝典數封納詔書頻禁樹
曾摛藻臺烏舊避塵便應酬倚注何處活窮鱗
羅昭諫集卷二
