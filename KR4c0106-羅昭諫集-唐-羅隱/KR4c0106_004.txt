羅昭諫集卷四
唐羅隱撰
五言絶句
雪
盡道豐年瑞豐年瑞若何長安有貧者為瑞不宜多
遇邊使
累年無的信每夜望邊城袖掩千行淚書封一尺情
堋口逢人
艱難别離久中外往還深已改當時髮空餘舊日心
七言絶句
偶興
逐隊隨行二十春曲江池畔避車塵如今贏得將衰老
閒看人間得意人
自遣
得即高歌失即休多愁多恨亦悠悠今朝有酒今朝醉
眀日愁來眀日愁
書懷
釣船抛却異鄉來擬向何門用不才日晩獨登樓上望
馬蹄車轍滿塵埃
獻尚父大王
數年鐵甲定東甌夜渡江山瞻斗牛今日朱方平殄後
虎符龍節十三州
夜泊義興戲呈邑宰
溪畔維舟問戴星此中三害在圖經長橋可避南山遠
却恐難妨是醉靈
寄竇澤處士(二首)
蘭亭醉客舊知聞欲問平安隔海雲不是金陵錢太尉
世間誰肯更容身
其二
鼇背樓臺拂白榆此中槎客亦踟蹰牛山道士無仙骨
却向人間作酒徒
寄聶尊師
欲芟荆棘種交棃指畫城中日恐遲安得紫青磨鏡石
與君閒處看榮衰
贈無相禪師
人人盡道事空王心裏忙於市井忙惟有馬當山上客
死門生路兩相忘
嘲鍾陵妓雲英
鍾陵醉别十餘春重見雲英掌上身我未成名君未嫁
可能俱是不如人
早行(二首)
北去南來無定居此生生計竟何如酷憐一覺平明睡
長被隣雞半夜啼
其二
雨灑江聲風又吹扁舟正與睡相宜無端戍鼓催前去
别却青山向暁時
京中晩望
心如野鹿跡如萍謾向人間性一靈往事不知多少夢
夜來和酒一時醒
帝幸蜀
馬嵬山色翠依依又見鑾輿幸蜀歸泉下阿蠻應有語
這回休更怨楊妃
江南
玉樹歌聲澤國春纍纍輜重憶亡陳垂衣端拱渾閒事
忍把江山乞與人
江北
廢宫荒苑莫閒愁成敗終須要徹頭一種風流一種死
朝歌爭得似揚州
烏程
兩府攀陪十五年郡中甘雨幕中蓮一瓶猶是烏程酒
須對霜風淚泫然
仙掌
掌前流水駐無塵掌下軒車日日新漫向山頭高舉手
何曾招得路行人
漫天嶺
西去休言蜀道難此中危峻已多端到頭未會蒼蒼色
爭得禁他兩度漫
嚴陵灘
中都九鼎動英髦漁釣牛簔且遁逃世祖昇遐夫子死
原陵不及釣臺高
野狐泉
潏潏寒光濺路塵相傳妖物此潛身又應改換皮毛後
何處人間作好人
鄴城
臺上年年掩翠蛾臺前高樹夾漳河英雄亦到分香處
能共常人較幾多
故都
江南江北兩風流一作迷津一拜侯至竟不如隋煬帝
破家猶得到揚州
華清宫
樓殿層層佳氣多開元時節好笙歌也知道德勝堯舜
爭奈楊妃解笑何
馬嵬坡
佛屋前頭野草春貴妃輕骨此為塵從來絶色知難得
不破中原未是人
宿紀南驛
策蹇南遊憶楚朝隂風淅淅樹蕭蕭不知無忌奸邪骨
又作何山野葛苖
姑蘇臺
讓高泰伯開基日賢見延陵復命時未會子孫因底事
只崇臺榭為西施
銅雀臺
強歌強舞竟難勝花落花開淚滿膺秪合當年伴君死
免教憔悴望西陵
望思臺
芳草臺邊魂不歸野煙喬木弄殘暉可憐高祖清平業
留與閒人作是非
尚父偶建小樓特摛麗藻絶句不敢稱揚(三首)
結構叨憑柱石才敢期幢蓋此徘徊陽春曲調高難和
盡日焚香倚隗臺
其二
玳簪珠履媿非才時凭闌干首重回只待淮妖剪除後
别傾巵酒賀行臺
其三
欄檻初成愧楚才不知星彩尚迂廻風流孔令陶鈞外
猶記山妖逼小臺
四皓廟
漢惠秦皇事已聞廟前喬木眼前雲楚王謾費閒心力
六里青山盡屬君
青山廟
市簫聲咽跡崎嶇雪耻酬恩此丈夫伯主兩忘時亦異
不知魂魄更歸無
許由廟
高挂風瓢濯漢濱土階三尺愧清塵可憐比屋堪封日
若到人間是衆人
韓信廟
剪項夷秦勢巳雄布衣還是負深功懦夫女子俱堪恨
却把閒杯奠蒯通
焚書坑
千載遺蹤一窖塵路傍耕者亦傷神祖龍算事渾乖角
將為詩書活得人
始皇陵
荒堆無草樹無枝嬾向行人問昔時六國英雄漫多事
到頭徐福是男兒
煬帝陵
入郭登橋出郭船紅樓日日柳年年君王忍把平陳業
只換雷塘數畆田
王濬墓
男兒未必盡英雄但到時來即命通若使吳都猶旺氣
將軍何處立殊功
孟浩然墓
數步荒榛接舊蹊寒郊漠漠雨淒淒鹿門黃土無多少
恰到書生塜便低
淮口軍葬
一陣孤軍不復廻更無分别只荒堆莫言賦分須如此
曾作文皇赤子來
題鑿石山僧院
日夜潮聲送是非一回登眺一忘機憐師好事無人見
不把蘭芽染褐衣
金山僧院
根盤蛟蜃路藤蘿四面無塵輟棹過得似吾師始惆悵
眼前終日有風波
秦記
長策東鞭極海隅黿鼉奔走鬼神趨憐君未到沙丘日
肯信人間有死無
西施
家國興亡自有時越人何苦進西施西施若觧傾吳國
越國亡來又是誰
羅敷水
雉聲角角野田春試駐征車問水濱數樹枯桑雖不語
思量應合識秦人
書淮隂侯傳
寒燈挑盡見遺塵試瀝椒漿合有神莫恨高皇不終始
滅秦謀項是何人
董仲舒
灾變儒生不合聞謾將刀筆指乾坤偶然留得隂陽術
閉却南門又北門
韋公子
擊柱狂歌惨别顔百年人事夢魂間李將軍自嘉聲在
不得封侯亦自閒
王夷甫
把得閒書坐水濱讀來前事亦酸辛莫言麈尾清談柄
壊却淳風是此人
貴遊
館陶園外雨初晴繡轂香車入鳳城八尺家童三尺箠
何知高祖要蒼生
題新榜
黃土原邊狡兔肥矢如流電馬如飛霸陵老將無功業
猶憶當時射獵歸
題蟠溪垂釣圖(錢氏有國西湖漁者曰納魚數斤謂之使宅魚隱題此圖遂蠲此徵)
吕望當年展廟謨直鈎釣國更誰如若教生在西湖上
也是須供使宅魚
八駿圖
穆滿當年物外程電腰風脚一何輕如今縱有驊騮在
不得長鞭不肯行
聽琴
寒雨蕭蕭落井梧夜深何處怨啼烏不知一盞臨卭酒
救得相如渴疾無
聽琵琶
香筵酒散思朝散偶向梧桐暗處聞大抵曲中皆有恨
滿樓人自不知君
京中正月七日立春
一二三四五六七萬木生涯是今日遠天歸鴈拂雲飛
近水遊魚迸冰出
七夕
月帳星房次第開兩情惟恐曙光催時人不用穿針待
没得心情送巧來
中秋夜不見月
隂雲薄暮上空虛此夕清光已破除只恐異時開霽後
玉輪依舊養蟾蜍
浮雲
溶溶洩洩自舒張不向蒼梧即帝鄉莫道無心便無事
也曾愁殺楚襄王
人日新安道中見梅花
長途酒醒臘天寒嫩蕊香英撲馬鞍不上夀陽公主面
憐君開得却無端
柳
灞岸晴時送别頻相偎相倚不勝春自家飛絮猶無定
爭把長條絆得人
竹
籬外清隂接藥欄曉風交戛碧琅玕子猷没後知音少
粉節霜筠漫歲寒
紅梅
天賜臙脂一抹腮盤中磊落笛中哀雖然未得和羹便
曾與將軍止渴來
金錢花
占得佳名繞樹芳依依相伴向秋光若教此物堪收貯
應被豪門盡劚將
柳
一簇青煙鎻玉樓半垂欄檻半垂溝明年更有新條在
擾亂春風卒未休
隋堤柳
夾岸依依千里遥路人回首認隋朝春風未借宣華意
猶費工夫長綠條
小松
已有清隂逼坐隅愛聲仙客肯過無陵遷谷變須高節
莫向人間作大夫
鸚鵡
莫恨雕籠翠羽殘江南地暖隴西寒勸君不用分明語
語得分明出轉難
子規
銅梁路遠草青青此恨那堪枕上聽一種有冤猶可報
不如銜石疊滄溟
病中題主人庭鶴
遼水華亭舊所聞病中毛羽最憐君稻粱且足身兼健
何必青雲與白雲
鷺鷥
斜陽淡淡柳隂隂風裊寒絲映水深莫謾向人誇潔白
也知長有羡魚心
蜂
不論平地與山尖無限風光盡被占採得百花成蜜後
為誰辛苦為誰甜
蟬
天地工夫一不遺與君聲調借君緌風棲露飽今如此
應忌當年滓濁時
詠香
沉水良材食柏珍博山爐煖玉樓春憐君亦是無端物
貪作馨香忘却身
簾(二首)
疊影重紋映畫堂玉鈎銀燭共熒煌會應得見神仙在
休下真珠十二行
其二
翡翠佳名世共稀玉堂高下巧相宜殷勤為囑纖纖手
捲上銀鈎莫放垂
耒陽
楚水悠悠浸耒亭楚南天地兩無情忍教孫武重泉下
不見詩人說用兵
白角篦
白似瓊瑶滑似苔隨梳伴鏡拂塵埃莫言此箇尖頭物
幾度撩人惡髮來
淚
逼臉横頥咽復勻也曾讒毁也傷神自從魯國澘然後
不是奸人即婦人
圉城偶作
東望陳留日欲曛每因刀筆想夫君自從郭泰碑銘後
只見黃金不見人
羅昭諫集卷四
