羅昭諫集别集類一(唐)
提要
(臣)等謹按羅昭諫集八卷唐羅隠撰隠有兩
同書巳著錄考吴越備史隠本傳云隠江東
甲乙集淮海寓言及讒書後集並行于世鄭
樵通志藝文略載羅隠集二十卷後集三卷
又有吴越掌記集三卷至陳振孫書錄觧題
則甲乙集僅十卷而後集反有五卷又多湘
南集三卷且注甲乙集皆詩後集有律賦數
首湘南集乃長沙幕中應用之文隠又有淮
海寓言及䜛書等求之未獲云云據此則不
特吴越掌記集不傳即淮海寓言䜛書二種
振孫且不得見矣此本為康熙初彭城知縣
張瓉所刻後有瓉跋云昭諫諸集今不復見
僅得江東集抄本于邑人袁英家嗣後得甲
乙集刻本合而讀之雖全集不獲盡覩窺豹
者已得一斑矣盖出於後人所掇捨非舊帙
也所載詩四卷又有雜文一卷詩與毛晉所
刻甲乙集合雜文則不知原在何集其湘南
集僅存自序一篇列于卷中序謂湘南文失
落于馬上軍前僅分三卷而舉業詞祭之文
惟諸啓多作于湖南或即湘南集中之遺歟
文苑英華有隠秋雲似羅賦一篇盖即後集
之律賦此本失載則所採亦尚遺漏矣第七
卷末一篇為廣陵妖亂志前十一篇疑即淮
海寓言之文也第八卷有兩同書十篇唐志
著錄其說以儒道為一致故曰兩同似乎䜛
書之外又有此書者其異同則不可考矣隠
不得志于唐迨唐之亡也梁主以諫議大夫
召之拒不應又力勸錢謬討梁事雖不成君
子韙之其詩如徐寇南逼感事獻江南知巳
一首即事中元甲子一首中元甲子以辛丑
駕幸蜀四首皆忠憤之氣溢于言表視同時
李山甫杜荀鶴輩有鸞梟之分雖殘闕之餘
猶為藝林所寶重殆有由矣乾隆四十三年
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
