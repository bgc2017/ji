秋巖詩集卷上元陳宜甫撰
樂府歌行
飲馬長城窟
我來長城下飲馬長城窟積此古怨基悲哉築城卒當
時掘土深望望築城高縈紆九千里死者如牛毛骨浸
窟中水魂作泉下鬼朝風暮雨天啾啾哭不已昔人飲
馬時辛苦事甲兵今我飲馬來邊境方清寧馬飲再三
嗅似疑戰血腥昔人有哀吟吟寄潺湲聲潺湲聲不住
欲向何人訴青天不得聞白日又欲莫此恨應綿綿平
沙結寒霧
望鄉歌寄盧疎齋
天漠漠兮夜茫茫草蕭颯兮金風凉白日淡兮霧慘沙
磧冷兮雲黃有人兮獨立而惆悵悲歌兮南望而思鄉
遡孤鴻之影滅兮書不得而遠寄驚兔走之伏莽兮那
思馳騁而發狂上駞車于半坡渺啞軋之餘響認寒廬
之幾點兮浮炊爨之烟蒼天將寒兮感物變歲欲暮兮
單衣裳三載不浴兮黧瘦質之塵垢鬢根點雪兮亂飛
蓬之秋霜心一去兮萬餘里望不及兮雲飛揚懷千載
之向上兮人已云遠留萬古之遺恨兮綿綿久長高臺
荒兮哀李陵節旄落兮感蘇郎蔡琰悲憤兮兒呼母而
失聲公主悲歌兮願為鵠而鶱翔彼丈夫女子之不同
兮其情况則一耳今我之念昔兮誰後我而悲傷&KR0034;天
宇之開廓兮去留野鶴之容易垂我王之憫顧兮總歸
吾土而徜徉如醉夢兮意撩亂重悵望兮廻中腸悵望
兮苦歌思之沉欝抱琴兮託遺調于宫商
夜聞隴西歌有懷牧庵左丞
君莫唱楊柳枝遊子多别離君莫唱金縷衣人老更無
年少時自古唱歌易悲感思入碧雲愁黯黯陽關三叠
不堪聞河滿一聲腸已斷君不見大風雲飛揚漢歌思
沛鄉又不見楚王氣蓋世泣下愁烏江英雄勝負總塵
土一樣蕭蕭白楊墓山河大地只如昨歌聲暗促年華
度我來隴西成浪遊寂寞春殘又到秋斜陽已落荒壘
暝片月自照交河流此時旅腸悲火熱隴西歌客歌清
切學將鸚鵡樹頭聲化作杜鵑枝上血寒風不動馬不
鳴餘音嫋嫋含餘情却疑古來出塞曲至今流落傳邊
庭我為沉吟愁不寐懷古思鄉賦歌意歌聲已斷歌思
長白雲衰草天茫茫
氈車行
北方氈車千萬兩徤牛服力駱駝壮清晨排作鴈陣行
落日分屯夾氈帳轍分古道辨東西白雪黃雲不可迷
後人迤邐循舊迹那知創自軒轅時兩輪奔奔如日月
經年轣轆何時歇輾教沙草綠還枯幾過河冰凍仍裂
江南野客慣乘舟北來只夢烟波秋於今天下皆王土
欲得回轅到彼遊
夜静聽道友董舒隠彈李陵思漢因賦長歌以
寫其當時之意云呈傅初菴
幽人南來彈玉琴泠泠一曲悲南音况作李陵思漢調
使我夜聽憂難禁將軍雖云去已久得君為寫千古艱
難心初撚指下纔輕舉黃金殿上聞天語將軍肯行天
子許戰勝良功立須取大絃忽變軒昂聲指揮劔客真
竒兵倏然百騎合争戰亂箭如雨強弓鳴小絃喑嗚復
抑欝不覺計窮力應屈微臣慮遠深自謀莫逆帝心果
安出須臾聲答鴈聲長雁來無書徒憶鄉孤忠空照日
耿耿慚愧強謝蘇中郎續續泛音轉迢遞遥望長空幾
千里高臺揮淚落斜陽望斷漢宫五雲起司馬忠言猶
且疑臣心只願蒼旻知臣雖不歸築臺在後人或為臣
傷悲我為聽琴哀此意何况飄蓬沙漠地幾年屢過將
軍臺雲淡霜寒草憔悴今宵聽君彈此曲喜為將軍鳴
不平曲終夜長萬籟静使我歸興欲戀岩上松風清
四歌行
有父有父溪村居蒼顔白髮七尺軀醉時高歌樂疎曠
家無擔石常晏如東鄰西舍邀即去不復晚景悲桑榆
有兒流落在天末未得歸隠同樵漁嗚呼一歌兮重長
嘆遥望家書寄廻鴈
有母有母年七十家中倚門望兒泣昔年典衣供學書
惟願功名當早立去年縫衣念遠遊老眼穿針恐行急
兒也驅馳荷聖明薄俸寄歸嗟晚及嗚呼二歌兮心悲
傷白雲萬里閩天長
有兄有兄純且良少年餬口遊四方前載相隨遠歸侍
三人戱綵登高堂胡為伯氏早云殁使我不得如鴈行
如今遠求養親禄仲氏有頼常在傍嗚呼三歌兮悲百
種姜被孤寒不成夢
有姊有姊在建陽夫家辛苦事農桑兵後全身喜相見
陳情未已酸離腸留錢漫效故人意悲啼寄語思爺娘
别來三載消息斷也應憶弟留他鄉嗚呼四歌兮懷昔
日抱我聽書近鄰室
五言古詩
初春月寄王眉叟
嬌娥對春初新畫一眉月脉脉天涯心迢迢拜瑶闕微
光射邊壘行客憶離别今年十三度隨處見圓缺料得
山中人憐我冐風雪素衣塵欲緇玄髮星忽忽惟此哉
生明偏照歸心切
涇河詩一首寄王克齋同知
古人云涇河水流本渾濁今我來涇州見水繞城郭塵
顔照清泚似怪纓可濯古來有讒士曾厭清流惡
讀灌夫傳呈傅初菴學士
堂堂灌將軍非與侯者儔挺身入吳壘發憤報父讎聲
名震朝野意氣凌斗牛鴻毛視貴戚加敬貧賤流及其
去官日只結魏其侯武安約無信是啟怒所由况於行
酒間一語輙不投遂乃致竒禍魏其甘與侔朝臣兩可
奏太后魚肉憂上書竟不辨棄市渭城休地下為鬼雄
怒目亟復讎武安族已矣一死俱荒丘雖云冥漠事亦
是朝廷羞
道友黃石崖寄惠李伯時所畫石鼎聫句圖詩
題其後
美哉劉進士天賦俊逸才堂堂校書郎琢句如瓊瑰相
逄一夜語持論無塵埃蒼髯醜道士骨瘦撑枯柴癡坐
默以哂二子不足排等閒指石鼎共賦聊攄懷冥心運
巧思下筆神鬼哀二子技漸窮道士方咍咍疊出險怪
語不自人間來更闌燭見跋爐火成寒灰詩成各假寐
鼻息聲如雷曙光己不見莫挽仙蹤回明朝語昌黎嘆
服稱竒哉雄文照千古事迹不可埋龍眠畫入神寫意
兼形骸厓翁秘之久寄贈來金臺披圖再玩味使我昏
眸開精神儼如在恨不吾同儕長歌續遺響清風繞茅
齋
雙耳忽鳴
雙耳忽爾鳴似非人籟傳晴雷殷白晝石澗奔寒泉曾
瑟固宜捨陶琴可無絃冥心試静想觸類問蒼天
徐州讀黃樓碑
黃樓灰燼餘基峙東門外雄碑刻石賦烈火燒不壊美
哉詞翰人光熖好文彩世間兩竒絶呵護有神在風流
尚可想山川見英邁清河通渺茫黃河急流會隄防太
守功一力去民害重城不沮洳至今感遺愛我來立斜
陽一讀一再拜企慕賢弟兄清光照千載
送琴與閻子静承旨
我從西陲來只挾書與琴書以閱古道琴將回古心誰
謂今之人寥落無知音先生一邂逅磊磊開胸襟慨然
志氣合起我擊節吟請君彈文王周雅尚可尋再理杏
壇操魯風尤所欽莫調出塞曲游子悲難禁君歸抑何
贈所愧無瑶琳舉琴以送君聊比雙南金
舊扇吟寄程雪樓廉使
去秋藏篋中依舊明月在攜持骨格輕發揮力量大四
海蒙清風炎官悉除害不以用舍期握手永相愛
留忠齋承旨南歸蒙寄廣香鹽梅作别
渴心久生塵鼻孔徒撩天豈意留夫子修書念臞仙竒
香清垢衣鹽梅止饞涎氣味憶吾土安得隨歸鞭
范侍郎自燕都來惠韭
久居大漠天不見生芻束慣儲狐&KR0693;味飽啖牛羊肉故
人燕山來新韭剪春綠藤筐慎愛護道里經十宿抖擻
猶芳鮮惠我意良篤紅盤飣翠霧下筯興已足一洗腥
羶腸稍慰藜莧腹永懷夜雨吟歌聲繞梁屋
龍虎山靖通菴前有古樹腹空忽生新竹自腹
中而出同山諸友吟詠甚多予乃繼韻
山中有古樹矯矯蟠深根磅礴數十圍秀色何氤氲鐡
幹霜雪老蒼皮苔蘚㾗虚心守貞固衆木同推尊堂堂
此君種深感母子恩四月剖脇生蒼蒼凌天門胡為老
龍精養此幻小孫拳拳慎懷抱器質如瑶琨恐是孤竹
君見此再世魂或疑費長房化杖從飛奔峥嶸日已長
期汝未易言清風滿巖谷直節挺乾坤扶持得神力呵
護嚴虎賁俯憐老大身有頼清蔭存天寒藉垂芘風撼
為屏藩相依若唇齒氣味同蘭蓀許容女蘿附削去荆
棘繁我歌美真宰高標在淇園
蟻出一首同張太監賦
三月春雷鳴朔方啟萬蟄茫茫沙穴中衆蟻出如翕亂
走若經營引隊類出征相逄共耳語得食同羶&KR2509;我亦
蟻蝨臣飄零寄兹土不招南柯夢顧盻重憐汝歌詩為
徐行惟恐傷汝生
富陽李宗勉丞相墳
丞相何年薨欝哉此佳城石羊卧烟雨兩馬矯欲鳴翁
仲喚不譍夜語招山精往昔朱旐來人詫死葬榮鑿山
進深邃砌石宏經營結廬慎呵護樵牧焉敢行豈不有
子孫歲歲酹酒傾豈期百年後返使神鬼驚風濤翻浙
水亂卒交縱横民居擄掠盡猶記死者名操戈立塜上
嘯動疑山崩舂鋤鬭揮手舉石犂為坑紅棺碎霞色體
貎渾如生提撕解寳帶收拾金滿籯一錐控渠口採出
珠光明形骸委泥草老樹飢鴉聲恐公德不及身後禍
乃萌或為此財累以致害不輕未從史書見重感空墳
塋舟人指示予歴說為愴情長林落日暝遠浦寒煙晴
歌詩弔冥漠江闊愁波平
七言古詩
謝平原趙郡公贈山桃杖
君不見少陵桃竹杖拔劒或與蛟龍争又不見東坡鐵
拄杖迸火石上飛裂星二公去已久今遇平原叟吾衰
氣未餒欲趁牛馬走美君出入真如飛山桃拄杖長相
隨秋巖老人&KR1025;所好慚愧慷慨擲與之赤蛇入手鱗甲
縮可游天下棄車轂大道徐行鬼神哭探出一指豺虎
伏横挑百錢尋酒家不須經卷掛南華春風好訪瑶池
去試問蟠桃幾度花
京兆廉訪使趙彦澤贈椰瓢稯扇
昔聞趙廣漢治民立政為銗筩又聞趙悦道宦歸只有
琴鶴從觀君矯矯真華胄如神擿伏清廉同我來相逄
再相别感贈二美情攸隆瓢分海南煙雨之椰子扇裁
華山雲壑之七㯶左手攜瓢汎春酒澆除磥砢生顔紅
右手攜扇却夏熱煩襟蕭爽香塵空酣歌慷慨意不俗
自笑鄙語難形容願君飲冰去酷吏我當斟酌元氣揚
仁風
隆德縣望火臺
近山一臺突兀勢遠山一臺出天際何時築此望烽火
留及如今太平世六十年來無甲兵西方樂土邊陲清
君王神武今混一藩籬大剖無金城尚餘此臺屹山頂
照月愁風拄孤影昔人觸目心膽寒今日空迷野烟瞑
行歌為我重悲傷願臺萬年無火光
李陵臺
將軍少年真英雄隴西家世凌邊鋒竒材劒客五千士
自當一隊馳威風浚稽山前突戎騎被圍未蹈生擒計
強弓勁弩百萬兵流血成丹皆戰驚誰知管敢漏機密
遂使空弮冒鋒鏑歸無面目見君王將身未免降勍敵
繼曾殺李緒尚欲謀歸去蒙恩雖已深實起懷鄉心高
陵築臺望鄉國中郎去後空哀吟累土高一尺望天近
一尺誰為削平山望見長安陌望鄉不見春復秋將軍
一去臺空留我家住在南海上今日登臺重凄愴遼天
漠漠飛黃雲草中但見牛羊羣家山不識在何處教人
空自憶將軍
題金城縣漢李夫人墓
延年歌發漢主惑緣何傾城再傾國為言美人絶姿色
曠代不遇難再得瑶臺金屋流春風夫人綽約真天容
等閒承恩媚一笑六宫爍伏花顔紅寵深體弱忽寝疾
不願君王顧衰質兒將有托即瞑目死别那知恨無極
玉簫聲斷知何許落日悲風愁萬古一從香骨葬金城
芳草青連茂陵土
額葉布哈觸網得雙白魚燒以待予為歌長句
一雙白魚不受釣截流有網無由逃銀刀鼓躍眼光轉
濡沫濕喣空喁嗷城門失火幸免耳爛額焦頭那及此
旋看二美出凌煙天池快意燒龍尾雪肉肥鮮慰老饕
金鍾釂酒發詩豪醉來還唱漁家曲欲駕雲帆釣巨鼇
橐駞雛一首寄吳成季
槖駞雛生來已高三尺餘昂頭便覺氣貎殊學跪有禮
端莊如主人念幼寒廹膚覆以錦毯花糢糊母步亦步
趨亦趨一旦百里力不瘏有時跳梁挽駿駒恥在牛後
嗤黔驢沙泉足飲草滿墟肉峰易聳身魁梧看爾負重
行天衢
一蠓吟同留承旨賦
一蠓飛從何處來泊我書葉如點埃眼明細辨見形状
喙潛脚動翼稍開雖云區區至微命汝亦含靈存本性
不隨蚋蟆噆人膚獨立暫時那忍屏君不見莊生廣論
萬物齊蚊睫可托焦螟栖仲尼一聽老聃語自媿聞道
猶醯雞嗚呼古人已往不復返對汝興思重嗟嘆
五言排律
和吏部趙子昂久雨見寄
屯營襄武地秋雨久難禁雲色浮天近客愁連海深隂
迷山寂寞冷滴樹蕭森鴈濕低垂翅馬行淹壮心少陵
憂草色無已笑鳶吟泥濘難相屈徒懷誼斷金
謝張疇齋惠筆
深感贈予筆江淹好夢醒聽陳古人意吟取與君聽毛
髮欲上指鋒芒初發硎黑雲蒸九澤硯水捲滄溟造化
寧無補江山助有靈峽流春汹汹溪霧晝冥冥大手誇
無敵英賢得寧馨我才慚朽木吟思蕩浮萍縱欲窺天
巧那能瑞帝庭徒扛九鼎重難釣五侯鯖蛇悔多添足
蠅知誤點屏班超投有志王述怒空形冥歛浮光彩閒
修静典刑養生抄素問學道寫黃庭批註鑽龜策標題
相鶴經詩瓢宜泛水文冢合書銘適意添花譜垂名厭
竹青品茶追陸羽頌酒繼劉伶白髮為何事青山可暮
齡慇勤祝毛穎爾勿歎伶俜
過華清宫和温庭筠詩二十二韻
前王遺構地今我獨來遊渭水煙如昨驪山樹己秋苔
荒老姥殿草滿夕陽樓下馬山腰曲朝元雲頂頭週廻
認故跡想像走諸侯春暖回龍駕天寒進翠裘時平安
御極曙早肅宸旒節鎮威咸服農家稼倍收温泉媚池
沼和氣舞旌斿歘盛真妃寵驕生義子羞寰區平似掌
逆黨曲如鉤眷顧迷方寸須臾撼九州眉愁太液柳齒
嚙未央榴龍子扶新日猪兒殺怒虬蜀山旋六御桃野
放羣牛豈不天神力能消父過尤山人禆聖德猛將運
兵籌既復安巢鳥難忘汗血騮紛紛史上記忽忽夢中
休故國雄三輔嵬坡怨一丘日邊通路遠天際斷雲愁
嘆息人何在山泉依舊流
秋巖詩集卷上
