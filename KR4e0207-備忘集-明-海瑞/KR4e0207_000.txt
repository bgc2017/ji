備忘集别集類五(明)
提要
(臣)等謹案備忘集十卷明海瑞撰瑞有元祐
黨人碑考已者錄明史藝文志載海瑞文集
七卷
國朝廣東鹽運使故城賈棠與邱濬集合刻者
止六卷是編載瑞所行條式申參之文校為
全備乃康熙中瑞六代孫廷芳重編原跋云
共一十二卷分為十冊今考此本冊數與跋
相合然每冊止一卷實止十卷較原跋尚闕
二卷未喻其故也瑞生平學問以剛為主故
自號剛峯其入都會試時即上平黎疏為戶
部主事時上治安疏戅直無隱觸世宗怒下
詔獄然世宗復閱其疏亦感動太息至擬之
於比干後廵撫應天銳意興革裁抑豪強惟
以利民除害為事而矯枉過直或不免一偏
如集中畢戰問井地論力以井田為可行謂
天下治安必由於此盖但觀明代隠匿兼并
之弊激為此說而不自知其不可通然其孤
忠介節實人所難能故平日雖不以文名而
所作勁氣直達偘偘而談有凜然不可犯之
槩當明季士風頽苶之際切墨引繩振煩醒
瞶亦救時之藥石滌穢解結非大黃芒硝不
能取效未可以其峻利疑也集中疏後為序
序後為申文為論論後復為序序後為書書
後又為序其他雜見錯出不勝指數盖廷芳
編錄時隨其所得綴輯為卷故不以門類為
次今以其無關考核姑仍其舊錄之云乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
