備忘集卷九
附錄
輓詩
哭海剛峯先生何以尚
乾坤正氣獨鍾竒直道堪為百世師忠似比干名並久
壽過尼父逝還遲先生與我元同志後死何人更相知
杖血未乾流作淚哀哀豈為哭吾私
又
公為男子一生竒烈烈轟轟是我師胡爾正人歸去速
莫云病客弔來遲公於我昔非為薄我謂公今或有知
終始交情當勿改臨風杯酒奠吾私
范世清
皇天召海老黎庶喪若考懸知聖主聞致厪淵衷懊安
得天下官亦護身餘寳灑淚附行舟私心惄如𢷬
又
舍然痛哭還大笑箇中誰解機緘妙古今日月自升沈
春生秋殺天之道天之道元之竅水底燃燈曾一照又
何須為生者忺又何須為死者弔生耶死耶皆是幻惟
有一靈真性常炳耀吁嗟兮名利客心死形存貪尚墨
汙身穢德增媸嗔何如瓊山海老不嫌貧臺憲官常貴
生平願已伸風清月白為知已天長地久通同神
姜愈
輿襯披肝舊有聲南臺秉軸慰蒼生蠻夷感義波濤静
豺虎潜形道路平正是孤忠扶國是何堪一夢賦樓成
深山窮谷皆悲慟汗簡千秋表直名
許光祖
江南十月雨如傾總是悲號道路聲雲凍霜寒敷政肅
月溶水澈涖官清劒剜義膽言何壯星殞忠魂氣尚生
謾道姓名光國史於今草澤口碑成
凌霄漢
生平正氣肅朝端胸次忠清世所難忠似赤葵傾烈日
清如秋水挽狂瀾時多俊乂無尸諫人有萋菲幸骨寒
千古芳名光史筆應留精爽照長安
葉緒昌
南都秉節望如山總憲重來父老歡楊綰相唐驕侈格
長孺在漢覬覦寒功收治水三旬易策救飢民十萬難
今日仙輀向瓊海野人酧酒泣江干公治吳淞救飢
民十五萬故及之
朱良性
批鱗玉闕丈夫竒正是風雷示變時萬死一生千古事
孤忠獨立寸心知神飛瓊島乾坤老淚滿江南草木悲
幸有聖明公道在會看殊典勅名祠
徐元貞
砥柱中流大丈夫剛風清節古今無赤心自矢天人與
白髮還將社稷扶原是神龍翻瀚海遙憐鳴鳳起高梧
旻天不為留元老忍見煢煢萬姓孤
李麟
憶昔史鰌司直後螭頭今復振遺風匡時白簡飛霜冷
戀主丹心夾日紅婦服容容羞嫵媚男冠落落見豪雄
人乘箕尾歸何處惆悵秦廷幾署空
李藹春
骨鯁原來有幾臣惟公透悟本來真文章領袖輝南粤
節操冰霜動北辰身歴三朝惟白簡名高五嶺祗丹心
英風耿耿今猶烈步武何人踵後塵
梁肖灝
獨把真心事衮袍三朝威望肅清高殿前有請危張禹
階下無言悦子敖君憚漢時新汲卜民歌舜日舊䕫臯
千秋絶調難為和轉覺當年意自豪
梁棟國
誰將石畫獻承明耿耿孤忠直史生一點丹心漢日白
幾回章奏楚天清眼傷滄海波濤急氣滿乾坤山岳驚
千載令威無復返五山家學有蜚聲
朱汝能
秋霜烈日獨公竒不世勲庸在口碑君念民嵓方倚重
天搖柱石已無支夢歸瀛海清風遠影落江天正氣隨
此日拜公人世隔涕零如雨不勝悲
姚光舜
勁節剛風未易尋孤峰峭立氣森森方期拭目沾仁澤
遽爾傷心泣訃音一疏直言天下事兩朝眷注聖明心
獨嗟未罄經綸藴遺恨蒼生淚滿襟
李文秀
羲皇風度出明時葵藿丹衷百世師邦國乂安猶戮力
經綸未卷忽乘箕瓊崖白雪封茆土柱石青天樹羽儀
昭代古良天下老千年遺像鎮華夷
葉于喬
海上生人傑才鍾天下竒諫書光日月聲價震華夷孤
介水如澈寸忠山可移公今騎鶴去千載有餘師
朱良知
批鱗直奪比干志苦節還同孤竹清龍隱海天雲萬里
鶴歸華表月三更蕭條棺外無餘物冷落靈前有菜羹
說與傍人渾不信山人親見淚如傾哭公柩前止見
菜羹故云
又
哲人逝矣泰山傾載道絃歌總哭聲南國甘棠思德政
雷陽枯竹動民情忠扶社稷輕榮辱功滿乾坤任死生
屢疏承恩留白骨英靈千載佐平成
姜謐
海父真人傑三朝第一臣寸心惟為主百計只安民折
檻彰忠跡埋輪讋佞人最憐貧與獨青史淚痕新
凌一鸞
簡命吳淞續禹功頓令萬𣲖水朝宗力排豪貴驅妖鱷
為拯民窮副衮龍疏抗三朝辭激烈身經百折意從容
聖朝注念嘉忠直會見恩光下九重
許子偉
本來正氣參天地氣正如公信可參九死孤忠回聖哲
一生竒操媿貪婪已聞吳下呼為母會見朝中滿是男
蟬翼介輪何事重對公衾影欲無慚
曾養正
人鍾天地秀春過海山新兩宦蘇民隱三朝報主身臣
忠蒙帝眷牧戲識公貧誰謂夷齊死名刊萬古唇
林憲䕫
雲邊五指一峯傾綠野蒼生兩不平摩漢早知鵬遠奮
朝陽惟見鳳高鳴松生璚島從頭直月印吳江徹底清
祗臥一裘恬晏子未開三逕慰元卿廟廊憂切三朝志
忠介榮留萬古名綸綍自天光海澨九原含笑逝猶生
饒憲學
一生骾骨自天成歷歷冰霜愈不驚眼底直空塵世界
胸中惟認此真誠諫回北闕星辰動澤滿南臯草木清
遙望五峯何處是海天秋月古今明
黃裳吉
五指蒼蒼凌太清百年間氣鍾竒英挺身直作迴瀾柱
逆耳時聞折檻聲一點孤忠回主悟三朝完節自天成
由來地脈連滄海萬里山河拱帝京
黃中美
勁節凌霜不改容明時嘖嘖羨英風塵埃絶點寒烟净
丹赤高懸烈日紅調鼎鵷班惟獨步含香檻外懾羣雄
天南更有臯䕫胤霖雨還看散碧空
譚可為
忠本真誠介益堅三朝元望肅當年乾坤不朽匡時業
日月長懸報國篇古去何人堪伯仲漢來汲黯讓高賢
先生可起承明日小子猶能快執鞭
備忘集卷九
