方是閒居士小稿自記
游季僊來山中相訪索予詩文不寘口辭拒不能為檢
尋舊唱和獨出一百首新作七十一首雜著二十七首
詞四十一首集成兩編以酧其雅志予語塵俗不足道
季僊先世文學彰彰在人口而季僊伯仲詞翰又皆稱
於朋儕今棄彼取此豈厭膏粱而思藜糗忘黃鐘而取
瓦缶者乎因書其後而歸之嘉定丁丑重陽後十日種
春子劉學箕習之父書於方是閒堂
