石洞集卷十二
明葉春及撰
序一
弼唐龐先生七十壽序
余兒時則聞南海龐先生治黃龍也羅浮三神山一股
見外家言而三神山樂長生宫闕黃金銀諸僊人之所
遊遨矣先生居最久七十而孺顔意是乎先生聖儒結
髮學孔氏之道術而一禀於六經自世抱一藝興陋先
生為度堂都授其中當是時固已傾兩粤之士矣山藍
縷絶莫知起時自葛洪而用章其徒趨之如水赴壑南
漢據嶺表離宫建焉世殊蓬蒿藜莠茂遺址存僊人不
來而霸主不能有也濂溪豫章以吏事至席不暇煖先
生居山山之諸宇自此興當是時湛先生亦治朱明先
生為設北面之席然先生廉食無粱肉衣無文綺不言
而躬行其質行諸儒不能逮也先生入為京兆遷尚書
郎出守南中治甚有名當塗之人竟以老免是歲嘉靖
三十八年也古七十稱老致仕則今是已而太公不以
其故不師使先生出而在事輔少主守城深堅雖壯夫
不過也奈何以冥冥決而逆斷于二十年所乎或曰世
之日日常促山之日日常舒促故以五十御人舒乃七
十而始孩且玉堂金門世之所高也仕者據之名山大
嶽而亦受命有道紆紫拖金揖讓萬乘之君四五十年
遠矣黃龍為湯沐邑施於無窮是天所以奉先生也余
聞古人之壽則以山故曰如南山之壽余不佞逃於石
洞石洞率四百三十二君為先生保黃龍而余春及率
先生門人若二仲所與遊上先生羅浮之壽
尋樂公七十壽序
列僊傳安期生魁然矣安期生嘗以策干項羽項羽不
用也封之生亦不用其將陷陳搴旗雲蒸龍變垂功名
於春秋豈不遇世主屈信呼吸自托於羽化願哉藉令
見用不成則亞父鍾離昧成則淮陰彭相國而三神山
在渤海中黃金銀為宫闕世主甘心焉可望而不可至
安期生乃同羨門輩遊遨其上較其終始得失互相勝
耶尋樂公少負奇節博觀古今之載文事不售乃發書
陳篋取陰符經讀之三年而兵法成部使者薦于司馬
還護海上軍諸將受其畫無不捷者功遍海徼數奇不
能事當路子其賞不行公亦辭海上軍學長生矣世豈
有僊人豪傑之士不得志於世則托而遊若安期生尋
樂公是也方公在海上軍時掀髯談司馬兵法雖不及
三代之揖讓彬彬質有其文武焉使用衛霍之烈豈足
道哉社樹以不用而全天年用則不難以身報主公之
志也豈能如今之壽乎方書多言列僊之樂宫室衣服
非人世有其侣皆乘鸞驂虯矣人嘗患不能至有無不
能詳有之不無闕人間之樂乎尋樂公不往求三神山
而家南海上東南生長之方等耳公嘗言用之以為利
不用以為壽文武俱嬰世網而文易全武而不失其真
惟有道者能之吾兒為其易者故唐憲君以儒起家此
安期生所無矣今公行年七十僊家不限于支賓客修
人間之事謀所以壽而難為羞謂將致赤泉之飲員丘
之糧東海之桃峚山之實十洲之麟以為脩槐江之玉
以為&KR0146;也石洞子曰尋樂公翩翩僊乎猶人間之樂第
常具進不佞為之先必不拒矣
東源公夀序
實安有隠君子曰東源公東源公五丈夫子而中子稱
山人與譚祁齊名葉子之在閩也山人願交故葉子於
山人懽知東源公長者也九月既望東源公覽揆之晨
長君次君赴公車上壽而後行邑中豪傑與諸子遊者
皆持羊酒上壽而修辭於葉子則使新禄父來葉子方
圃卓峯之陽新禄父進曰先生受簡新禄父受鋤於是
新禄父植鋤曰物得土而生得水而長得雨而潤得暘
而燠水土雨暘備而無成者根不深本不固也是故根
深則葉茂葉茂而實蕃葉子曰諾天施地生其益無方
盖亦有人力焉桔橰為恥抱甕將事搰搰雖勞一日而
灌數畦加之以糞擁之以土暵不能害歲不能侵樹同
而收十百則人力之為也葉子曰諾廣畦五畮遍植嘉
蔬力少事勤必生鹵莽一日而尺尋則不遥八日而尋
常則不遠七月食瓜八月斷壺亦各以時行耳假令祭
韭而望瓜壺白首不得葉子曰諾人事既修當去外患
牛羊草棘蔬之菑也斥而去之乃碩蕃滋葉子曰嘻吾
聞為圃得養生焉東源公兼之矣李氏寶安世家也特
奏公始基之積德累善數百年至東源公曾之葆真抱
樸是謂重積深根固蒂之道以為公夀世人薄已而厚
望於天得之為無妄之福東源公事親孝奉祠敬居家
禮合族睦持身儉律己謙與人恕濟物仁接士恭待姊
友臨財廉見義勇人道全矣有德者天福之以為公壽
天地之道浸浸寒浸暑萬物化生飄風不朝驟雨不日
居一望十居十望百思慮營營非養生之經也東源公
無他腸卧而于于起而徐徐與客飲輒醉醉則齁齁如
雷矣嘗言應進士舉先奈次玉次乃表等非漸乎以為
公壽生平與物無忤常誦龐德公有味其言之也故居
城郭足跡不至縣庭楊侯致冠服曰朝廷之賜也不敢
辭賓之謝不往張侯請黨正以禮義化誘其鄉有不善
燠休之是故彊者畏其義弱者懷其德年七十叱咤之
聲未嘗及於門者外莫致之也以為公壽
順菴羅大夫壽序
位無震而威馮然郡士也秩縣令由獄民司命焉低昂
惟我直指之為條郡士之為使於是有狐而行虎而冠
不助善助凶為虐若某甲子民之所患苦也端州公為
士廉平不苛部無冤人岸無滯獄刑倚於祥仁周於法
故民視直指如雷霆視端州如父母於豪猾不道若鷹
鸇於鳥雀也於修正士若子弟於父師也粤人頌曰豈
弟羅侯我噢我喣何以祝之受天之祜又何祝之爰及
而父眉夀無疆王事靡盬端州公父為太守公太守公
初屬廷尉亭決平遷度支郎東殱隝夷北扼彊敵軍興
不匱三殿辨治上甚任之出守昭州大理兩郡錯介蠻
夷明義惇信已責救乏通關易道寬農省穡本秩禮禁
奇邪抑強禦逮鰥寡上儒術事耉老檢式化條所部愛
敬或以疏節見過營留耕堂老焉端州公謂南海曾生
大人幸教應台荷上恩父子免於負擔繼典州郡自惟
衰老不能報明主萬一孺子具官當伏節官下惟忠惟
孝無忝前聞賴二三君子獲免於盭顧辭親而仕封壤
萬里鼂夕帣韝鞠&KR0957;以羞甘膬不能心甚念之常叩首
南極君祝大人無期之算徙官滇南道故里大人適春
秋七十奉觴上夀應台幸甚大人好文事端州有研不
敢將東望羅浮西指勾漏竟相屬也葛洪得請勾漏求
丹砂往羅浮治之長生大藥能無藏於玉笈子為我圖
之曾生問石洞葉子葉子曰末之藥矣君子之夀以身
永壽以子薛宣不問子吏事知不能也萬石君以上大
夫禄歸老于家子白首萬石君尚無恙慶為齊相齊國
祠之庶幾或然萬石君徒恭謹見知無他大略不足術
太守公以儒起家為循吏端州公歸謁朝服見之問何
以治端州條其對太守公必喜父子纂其緒永有辭於
來世何壽如之且太守公未老而歸逸老以嗇左圖右
史無鬭於心是謂長生久視之道昭州以南端州以北
大理以東其為人也多矣昊天雖高豈無聞於斯人之
祝大藥何為曾子曰以此復端州其有將矣
先竹梁翁七十一壽序
南海上有梁翁者稱先竹翁客曰翁非竹何以竹竹而
非何先或曰翁所居名竹自其先世或曰竹物之貞者
也虚中峻節深根直躬高摩天厚蟠地聲中律呂其蔭
横畝棲霜雪承風雨貫四時而不易葉改柯物之貞者
也翁象之翁有子伯鸞與周生焞周生一桂冼生三槐
譚生宣化學于石洞十月某日翁初度伯鸞辭歸周生
輩請石洞子翁仁孝節廉人也有高世之行者四事親
孝供養備祭豐肴烝叢匕曰惟親之所欲與曾參養志
於祭則未有聞翁行之此其過曾參遠矣與伯兄居自
作而逸其子揃爪沉河周公為成王可也何者親則兄
子尊則王兄子非王而翁修周公之事振人之急不矜
其功俠也長者或難之翁家以儒教節食飲賑窮乏恂
恂里中里中稱長者然客相仇夜過翁翁攝衣出調已
乃召仇家仇家立解歸寢鷄未鳴也孔子仕魯沈猶不
飲羊翁行於鄉而油不溷二子長某服賈次伯鸞服儒
翁戒二子貪賈三之廉賈五之賈且廉况儒乎伯鸞用
是藿食緼袍至人之急則罄其槖盖翁教也翁春秋七
十一矣百體堅強耳目聰明髮鬒焞等辱交伯鸞將觴
翁乞言石洞子曰翁壽宜哉草木含陰戴陽春榮冬瘁
竹檀欒冬生貞也物固有之人亦宜然翁恬澹無欲虚
也堅固不渝節也潛心深也不淟涊而比周直也蛻穢
濁而上征高也重積厚也鶴鳴子和聲也芘人而人芘
之陰也備數者竹也四時而不易葉改柯壽也翁壽宜
哉衛武公有德詩人稱竹以美之曰瞻彼淇奥綠竹猗
猗有斐君子如切如磋如琢如磨瑟兮僴兮赫兮喧兮
有斐君子不可諠兮君子而不諠是為壽衛武公年九
十五矣猶作懿以自儆懿自夀也不可諠人夀之不佞
安能文二三子其賦淇奥
襟江黃公夀序
毛聯伯輩將夀襟江黃翁而屬祝辭葉子葉子敬諾久
之聯伯再以請葉子曰籛鏗小豎子耳以久特聞翁八
百歲人也需之久之固以請葉子曰抱一處和廣成子
以居空同翁千二百歲人也需之至是翁年七十六矣
聯伯曰天地雖久而郊必歲修父母雖夀而觴必歲舉
何則因初而展敬也今况冠服之命葉子竦然曰余與
大理公同齒翁大人行也敢辭十金之子不默綈百金
之家不練千則綺萬則輿通人盡能之耳翁故饒益夏
日葛衣冬日緼袍出不蓋食不旨山澤之癯不儉於此
矣三尺之童厪厪章句一入横序步高而氣揚翁藉博
士有聲謝去之退然如不勝衣呐然不出於口田野之
夫不慤於此矣父以子貴結駟連騎危冠束帶赫赫里
中大公也大理君以大夫佐郡翁踧踧民間負擔爾之
閭閻黔首不跼於此矣所謂懷玉衣褐哉夀一雪澗公
之子翁為伯命叔季農伯儒久之不第也翁曰棄父之
命不孝罷苶精神求不可得之名殘父母之遺體不孝
不孝等吾寧居此况大載足賴也及大理君官滇中欲
迎太公翁曰探奇之士皆有事於五嶽未論舟輿其跋
涉苦也昆明勝甲天下兒第圖之吾卧遊耳日射昆明
返照點蒼山翁大呌曰世稱飛雲見日何如點蒼吾遊
足矣所謂無役其神乎夀二家嘗有曾參之事縉紳先
生豪長者多為請卒白翁與余同患曰誣已苦免苦又
苦聽之亦白所謂無勞其形乎夀三縣博士弟子請於
令翁孝弟人也事雪澗公孝雪澗公富因其業而修之
盡以分於叔季終不以長子而私其財母夫人春秋高
失雪澗公事之二十年惟謹邑人貧者貸之不善者教
順之未嘗失色於人訓子義方大理君為吏循二子皆
有常業嘗為博士弟子詔諸生才而不仕者冠之翁宜
如詔於是冠服舉觴客曰翁緼袍不綺乃冠服乎葉子
曰舜畫衣堯窅然喪其天下任之耳是故來而留之非
也辭之非也不察其然而非之非之非也翁任之夀四
後數十年余更夀翁需之
晴南翁六十一夀序
萬歷己卯水南周生躡屩叩石洞上謁葉子曰焞寶安
水南人也家大人稱晴南翁命焞里父教子童而習之
射策甲科望耳夫射策甲科急公家便利百姓是務吾
安敢薄之哉無亦惟是析人之珪儋人之爵高官重禄
以封殖而家曰屈首受書至勞苦矣幸而獲償是商賈
之行也當此時父母奉璽書被章服以詫鄙小縣鄙小
縣孰不謂寵然不肖之身君子指怒之曰叱嗟而父母
糞壤也生此臭腐辱不亦甚乎牧堂老人挈濓洛之學
教子元定師事紫陽夫子遂成大儒後世誦牧堂不衰
則元定以也吾聞有逹者石洞先生孺子謹事之無㤀
元定之志矣焞奉家大人命頓首上謁願得備掃除惟
先生辱振收之余既奇生而因賢晴南翁余過水南晴
翁相見其神充然其容赭然蓋修道而養夀也晴南翁
曰吾學醫醫載籍極博上古書若奇咳石神接陰陽等
不傳傳素難等方之儒其五經也儒之言備於程朱以
醫方之其明之彦修也世人徒言師心輕蔑經傳此與
耳食無異吾誦素難數萬言明之彦修輩誦之又數十
萬言如是數年出而為人診治有驗未精也行求先識
師問又數年為人診治有驗精良雖無秦鏡五臟癥結
不吾閡矣竊意儒者本之五經參之程朱而於有道取
正寧獨醫乎余既賢晴南翁而因以勉生生入羅浮下
帷發憤不下山者五六年翁之教也翁少孤事母孝友
于兄弟族黨畏其義以故無逋蕩者有爭得翁即解自
其母夫人好施予翁益修之所衣食人甚衆及醫專以
醫為施往來惠潮惠潮人爭客之不得歸歸則他邑戒
舟輿又至爭客如惠潮一歲中歸水南率不過數日然
其所全活人糈輕重與否不問也語曰居之一歲種之
以榖十歲樹之以木百歲樹之以德豈不以報有遠近
而所樹爾殊哉朝出一緡夕操券以責入無幾耳出捐
千金貸遲之數年息乃不貲晴南翁所以自待與其教
子皆百世之業也即如里父之子射策高第紓紫拖金
以事其親賓客闐門奉觴上壽鄉里動色然行不逮乎
中人名不挂於清議翁固不屑之矣時乎未至菽水盡
歡焞合志之士匪有如瑱之幣如澠之酒徒取無能之
辭以為翁壽翁顧樂之蓋所志遠也今方六十始基之
矣
秋崖任先生七十一壽序
余受博士經蓋與秋崖任先生同舍余少先生十年嘉
靖丁未先生亦年二十六耳分部都肄諸生則先生褎
然舉首當是時乘車齧膝一舉千里刷幽燕而秣荆楚
在旦晝間冀北之馬豈不驤首而馳瞠乎後矣渠今伏
櫪老耶先生不特經術屈人其知略足稱也生平好奇
偉俶儻之畫策昔蘇秦起閭閻連六國阨塞彊弱之處
兵所當出卒乘芻粟少多不啻觀火生斯而長而直百
里之内惽惽不辨尚安事智故惠四竟谿谷人民水土
所殖謠俗美惡先生不出戶而知庚申兩江之盗環視
而起烽火達於郊關民去田畮於是假守雷公備兵方
公請司馬張公討之而寘先生莫府調兵食某所有兵
若干其千夫某某兵齎糒若干其轉饟某某守某隊某
覆某道某擣其穴某出銳師以佐之某防其逸某要其
歸令既具方公喜曰亞夫得劇孟而知七國無能為也
生所部署虜已在吾掌股何論劇孟哉先生亦將一軍
豪家漏師虎出於柙久而後殲本先生之謀也方盜奔
突水以東盡徙入郡城於是古唐之貫父請城水東貫
父為植先生佐之計丈數揣高低醵財用議遠邇程土
物略基址幾年而成不愆其素縣由是遷余亦得托處
鶴峯之下豈惟鄙人惠人百世拜二君之賜先生數奇
乃謝博士歸初先生師事南海龐太守嵩談名理至是
發篋出圖書觀之超然有得著圖書律歷尚書解皆成
一家言貫父弃余無以為質結髮同舍惟先生子宣體
行從余受經兆行與余談藝則時聚于南樓南樓者縣
城南樓貫父先生之所搆也甃以瓴甋一木不施余多
暇日輒與諸君登眺其上西江東下南山對峙眄江山
之如昨嘆吾儕之已老及時為樂可不務乎歲在壬辰
先生春秋七十又一子壻後生將介眉壽則請余為酌
者先嗟夫先生抱不世之略㮣其夙昔豈願伏櫪老耶
社樹以不用故壽假使先生得當當世之主將城紫
塞築受降揚旌萬里之外封狼居胥山禪姑衍登臨翰
海馬革而歸未可知也不用而壽非其志矣昔馬文淵
兄弟相調及出浪泊見跕鳶而後知下澤車欵段馬為
得此猶兩人先生前則文淵後則少游其壽宜已不佞
壯心未降雄劍啾啾時鳴於室先生鬒髮赬顔步若奔
馬不佞齒後衰先松栢柳蒲殆非虚語時置黨正貪婪
饕餮讓而不居皭然塵垢之外質直方正式化鄉閭築
室杜門以課孫子既庶且賢箕裘相繼天予多福亦先
生之自求也不佞懸弧四月惟夏聞諸道路體行將以
先生之觴觴之嗟夫春及已忝所生奈何儌一勺之惠
方約兩生遊五嶽庶幾飱六氣以養餘年春及不敢當
禮則先生受爵可已
高士毛翁七十壽序
古之君子以實為道後世不免近名非獨仕宦爾也隠
亦有之古之隠者百畮之田環堵之室躬率妻子腁胝
手足於山谷壟畮之中詩書之教五帝三王之道術服
仁蹈義如食飲厭而已得時則駕不得則巖居而川觀
未嘗揭日月而行以蘄人之高之也蠱之上九不事王
侯高尚其事豈以其不事乎則高之乎身居事外而惟
志之高尚故可則也事則高尚其業不事則高尚其志
等耳皇甫謐纂陶唐以後二千四百餘年若被衣至管
寧輩九十餘人為傳曰高士夷齊兩龔以身徇名不與
焉夷齊求仁得仁品隲固未必當猶曰慎名洎近世江
湖魏闕不能勝而從之猥自托於隠以為名高則幾無
實矣若毛翁所謂以實為道者非耶翁少為博士弟子
有聲亦欲乘時而致當世之主久之不第嘆曰以有涯
隨無涯殆矣蹇而回車日暮而後舍止非早服也河清可
俟人壽幾何遂謝去邑令舒顓固請不可則以高士旌
之人因稱高士云翁家羅浮山下南海龐先生來講聖
賢之學翁先從之門人所以益親皆翁以也至是歸羅
浮山楗戶不出惟舊學之繹身雖隠而道益進矣翁質
行悃愊少文而人倫為之本自其先西園公饒貲財祀
田猶尚厪厪翁修其業而息之家不訾祀田益廓慶唁
問遺故人必腆遇困乏倒囊給之或貰貸不能償折券
不問也長女許陳氏已而瞽卒與女河源某氏素封也
一日籍其産願以家辱翁後妻妾告言則奉百金為壽
請右之翁曰吾已許若翁矣所不惟理之直有如日其
重義如此生平無它好好詩書不求甚解意會則欣然
㤀食庶幾陶靖節云日詠陳公甫詩自適間作詩亦不
甚工求也及翁春秋高矣曰予不負羅浮筋力予負則
於舍旁築觀羅臺杖策眺望竟日乃退客至如之予歸
石洞嘗過觀羅臺謂翁望相輪何如親者曰是目與足
非一身也假令親之有目與否請觀石洞曰羅浮是請
觀葉子曰石洞是請自觀之大笑而去翁有子男三人
鶴年鶴翔鶴翀今朝夕問寒燠惟鶴翔鶴翔默而好深
湛之思取宋儒所著書為之釋其所游知交皆長者天
下有名之士也自翁父子賢而好客則戶屨恒滿遊羅
浮者無不造廬而講業焉曰翁矗然與羅浮爭高不登
翁門是四百二十一峯畢登而一未陟也今翁年七十與
鶴翔遊者徵言石洞昔公子牟謂瞻子身在江湖之上
心居魏闕之下奈何瞻子曰重生翁重生矣壽不亦宜
乎夫壽人者必岡陵翁將使人觀我不徒羅浮之觀也
客賦南山有臺
方伯建州滕公六十壽序
伯吾粤者則莫莆田彭公臨海陳公華容劉公蒼梧吳
公賢矣其術學端其德固其於民厚而身之眡薄於民
不遂若螽蠆之螫而不能一息留也於其組綬若蛇蚹
蜩翼可撠而撝也人之不善雖貴不敬也善雖賤必下
也可達可塞可廊廟可巖穴臨大節關木索嬰金鐵幽
圜墻持戟而戍若匡牀而席之也蓋三十年四公比肩
粤何幸與不佞卑卑嗟生之日後不然者擁篲而除所
欣慕焉又七十年乃有建州滕公生不後矣所欲擁篲
而除恐公不我與也燕趙多悲歌慷慨之士南楚好辭
巧說鄒魯矜節而重儒豈故才性殊哉其風成耳閩自
中立傳洛學羅李濫觴至朱子而盛幾墜滕公乃紹明
之入主秩宗典天官出督浙中學不具論論粤事初令
番禺再則廉訪今方伯大氐尚儒術砥名節本秩禮厲
筦弦匡困乏逮鰥寡尊黃耉禁淫衺正法罪赦𤯝災節
器用平徭賦扞奸宄固封圉諸政政可知也張弛措注
一於道蟬蛻穢濁遊於塵埃之表不可知欲識四公則
滕公乃其疇矣四公名臣有傳獨列陳公名理與吾粤
陳子同陳子世所稱白沙先生也四公在粤陳子皆友
之彭公至推轂于朝陳公以宋道學傳訓序屬陳子其
重之也去耳目全虚圓若未契則陳公可循哉正德來
學者好詆訾朱子夫略典禮崇玄空稱微妙難識吾不
如彼一道器貫天人博文而約之禮胡不慥慥君子彼
不如吾鄉在京從學士大夫談其言捕風頭痛而返盖
闇昧如此滕公命性融朗本之躬行則朱子之教也不
佞耕石洞未嘗通謁當路公廉訪徒以虛名求之已歸
歸宗山不相識頃見如平生歡夫物以形用龍則以神
聖人在世其猶龍乎潛則淵飛則天神也孔子謂鳥之
飛魚之游獸之走知之至於龍吾不能知其乘風雲而
上天知則何以神焉公有龍德以歸宗山為淵雲烝龍
變則將澤於天下易曰知變化之道者其知神之所為
乎不佞何足知之且神生於無形是萬物之宗也形用
則匱故聖人因神而存之處於天地之間將反於宗之
人也遊乎陰陽之始而通乎物之所造無方無體後天
地而長存矣扶胥李君曰人皆厚形以養生聖人惟神
之貴神則變變則久吾乃今知公所為壽也彭祖以久
特聞不亦惑乎適公懸弧之辰請以是進
兵憲黃公壽序
粤故患兵而嶺東西為最嶺東往平兩江二源置新邑
號永安長寧若人初離藥石恃粱肉以輔之也天子念
安寧百姓無如二千石良彼其身之不治如百姓何於
是吳郡黃公被簡書出守吾惠以仁恩為醴灑以禮義
為鑱石以教化為橋引以刑法為毒熨潄滌湔浣調劑
薰蒸一年而陽二年而浸三年而盛四年而強五年熙
熙皆登仁壽之域公之賜也嶺西平亂置二邑亦以安
寧名之天子制詔惠州太守嶺東幸安寧稱其名其治
兵而西公曰君子不易民而治民即易其治同不易官
而理官即易其理同况東西如左右手又何睽異之有
馬方駭鼓而驚之係方絶又重鎮之不容髮不佞願無
兵之先而民之急也仁恩禮義教化刑法一如惠謂鄭
使君不佞幸與執事比肩共事不自意策蹇駟為君先
驅願命僚屬修職以贊不佞不佞拜執事之賜謂康州
守羅君鶚高要令蕭君九章輩諸君卿奉職守城至勞
苦矣勉思職業監司不敢㤀下車僅半歲業以為百年
之計所部大治會中秋公當覽揆之晨使君率其僚屬
壽公而假辭於石洞石洞子曰以文則吾不能以知監
司則吾惠人也治民治身道一而已語曰大軍之後必
有凶年言耗失而不為聚保也水而益深火而益熱謂
之益多早復則重積德重積德則無不克無不克則莫
知其極是謂深根固柢長生久視之道公治程書如其
治兵無闢不翕無勞不逸壽之徵也文惠君養生得於
解牛黃帝治天下得於牧馬利則存之害則去之故為
天下亦去其害馬者而已族則躊躇大卻大窽依乎天
理要皆無厚而入有間公以強陽為大軱以頡滑為害
馬以自然為良刀可以保身可以長生壽之徵也樞不
蠧而流不腐動故耳過則為害有國家者日夜淬厲其
百司鼓舞其庶民毋令偷怠呰窳上下一體血氣流通
而亦不致叢瑣公執天之行綜物之紀豈不孳孳動而
常静則此以為之主壽之徵也以治身者治民故民
得其養生而不傷以治民者治身故身得其養壽而勿
替故曰道一而已宰相輔天子統百官鈞四海仁覆天
下而人不以為恩武震天下而人不以為黷中和致位
育成君有無疆之福臣亦有無疆之聞功名著於春秋
亦此道也如適萬里之途百里於十里遠矣而未及千
千里於百里遠矣而未及萬公以惠為百而嶺西為之
千萬里為歸而後菹以大椿俎以索桃庶幾可壽公耳
惠人思慕乃在今兹嶺西未及期月而萬年以為階騠
駃七日豫章七年已知之矣壽可也天官書南極老人
常以秋分候于南郊是月既望殷于端州煜霅照耀光
於疇昔必兆公也鄭使君請先壽觴小子踧踧隨進
加封中順大夫惠州府知府閒溪黃公壽序(代龍)
(塘姪)
余不佞防海東越禦敵北平乃今陳臬三齊八年於外
幸太守在郡竟内以寧劗伐不至丘木歲在徒維太守
以高第進憲副備兵嶺西郡人追思功德立石羅浮之
陽追琢無能之辭以示來裔不佞勉為之矣季父在端
敬問起居無恙幸而教之憲副在嶺西比及朞月有司
兢兢奉法民各安其俗樂其業三農不聳四方無虞郡
邑吏祝憲副百年以惠端人又祝太公百年以祚黃氏憲
副之祝授簡在余今兹進爵太公屬余慁於載筆郡丞
方君儌福乃公祈得觀察一言以當憲副小子言矣夢
熊幸從編民王父憲副若以匹敵公大王父行也重以
季父之命敢不敬諾聞公上世豪於東吳中葉而微兩
世皆逢掖早世惟是藐諸孤四歲矣兩嫠撫之是為溪
隠公公王父也溪隠公學黃老家言好施予日具飱於
九逹之逵隠民多就食焉以為常時出納命被量而量
命被衡而衡終身未嘗衡量親也既老道益高方對客
茗客問公結髮談道庸亦有異術乎投盌于壁膠焉其
異如此溪隠公生守溪公守溪公生閒溪公是為太公
溪隠公糴豎昂其直予之矣丈人歸責豎奈何使而翁
二價哉奉而歸溪隠公溪隠公大奇之請結婚丈人曰
吾老矣止一息女不門楣之望望堂搆耳於是溪隠公
遣公贅丈人女即陳恭人也公在甥館俶儻周慎丈人
謂甥無害家秉盡屬焉公修兩家之業而息之貲用益
饒然其好周人之急一如王父謂吾世家溪上而舅號
思閒於是稱閒溪云憲副生於陳氏及貴主事司寇公
業封主事進郎中遇覃恩加封郎中出守惠州上最則
又加封中順大夫惠州知府嗟嗟公之壽之爵豈有既
耶天地之道積積則久久則大太伯虞仲文身斷髮以
啓句吳傳二十餘世積千載而後子游北學中國得文
學之精華虞夏之際雍州以為上田揚居下下其他可
知當時貢于王府不過金玉之珍篠簜橘柚之實而已
積二千年而後有十二國之吳又七百年而後有三國
之吳盛於唐宋而極盛於今日三江五湖之勝猶昔也
秔稻傾東南財賦甲縣㝢學士如林朝紳如坻當國三
事吳居其二盛之盛矣海虞亦吳中一隩區也子游之
宅在焉憲副得子游之學應運而興將埒二相而三之
公之世德有可言矣中葉稍微溪隠公積之在老氏謂
之早復守溪公又積之在老氏謂之重積德合二姓之
積以貽閒溪公所謂莫知其極者也積於家則積積於
國則積積於天下則積而公適當其盛非直百年而已
抑余知公所自為壽焉海虞南有具區北有江其東則
海豈不漭瀁大哉何以大其源長也羣溪混混此實以
為之源公家溪上以閒名得其道矣夫溪遇風為湍遇
石為瀨如練如縠如鳴玉如濆雪直者中弦平者中矩
溪何心哉今且有人沙棠為檝木蘭為舟直鈎而釣一
朝而連六鰲不為喜終日魴鯉一無獲不為愠風雨息
於溪畔霽則鼓枻遊於汗漫之鄉其於溪忘矣有道之
士險夷順逆一不入其靈臺事萬變而心常閒猶之溪
也儒者徒襲成言祗謂山壽水流不息非壽而何余故
知公之所自為壽也憲副澤潤天下譬則具區江海其
源要本於溪不佞儻得謝存公於家請挽溪流以為公
壽郡丞且酌西江之水
平山李翁七十一壽序
平山翁者衞使靜軒公從弟都閫東泉公從父吾友守
白鴿門鶴峯子從祖叔父也其先含山人始祖總管公
從高皇帝渡采石封千戶侯四傳至武德將軍調龍川
至靜軒公晉衛使始徙惠州靜軒公之來惠也墳墓宗
族田廬皆在龍川都閫公孝歲時伏臘念其先輒欷歔
不能食常曰使我強下一匕徒以平山叔耳余兒時從
大人居都閫公右塾與鶴峯子同學平山翁自龍川來
果實纍纍余得啖焉都閫齒於平山翁長矣余窺之庭
誾誾如也惟謹平山翁雖將家子乎恥與綺襦紈袴者伍
更折節好修立然諾邑人信之邑中有爭翁居間為陳
利害曲直輒解即貰貸金錢願得翁一言輒聽於是邑
人語曰烏用劑約不如五也諾五翁小字也邑令尹公
聞翁賢得人心訟多屬翁決亭翁曰大夫所為屬某訟
者為某公也不敢以親戚故負大夫林公至聞翁賢著
其家曰齊民之表官寺城塹則又屬翁翁曰大夫所為
屬某官寺城塹為某廉也不敢以腐惡負大夫當是時
大盜鮑時秀鴟張詔討之林公以彊吏當行強起翁曰
公將家子閑軍事雖老強為我起盜平林公以功受賞
本翁畫也白蓮盜起則又強起翁散之於是林公論上
翁行誼忠信請以賓禮賓之翁謝曰某介胄之子閭閻
之賤夫也大夫不知不肖使得備趨走自其分奈何冒
冠裳濫尊俎乎竟謝不往其辟名如此石洞子曰好女
妬之媒也好男身之甾也豈不信夫以平山翁猶然遇
患士之砥礪名節而蒙不韙可勝道哉平山翁於林公
稱知已矣有可為地何所不至謂於其終利其羨散白
蓮盜得槖中裝捕論之雖得白要是非爽也翁今年七
十一矣諸與鶴峯子同僚咸曰平山翁吾大父行也吾
輩戎行宗族子弟綺襦紈袴孰與平山翁節請為夀以
勉吾黨石洞子曰此可謂無天哉讒言淆亂安可謂天
七十身彊耳目聰明奉觴上壽者肩相摩也安可謂非
天然余在都閫公右塾平山翁方壯而余與李子孺子
今平山翁七十李子與余衰矣人生世間如六騑過隙
自今以往至百歲壽觴四耳可無醉乎
柳州太守龍坡鄭公七十三壽序
鄭大夫昔為郎南職方典軍軍鷙悍難治馴於大夫之
德業俎豆之矣出守端州則宏庠序之教修起學宫盛
鐘鼓管弦陳詩書禮樂庀其未備而申其未飭淬厲兩
學弟子語在楊太史記郡有崧臺書院則又檄十二學
弟子講業其中刺經綴文都授其旨而躬為之矩矱其
言曰家大人以射策甲科敭歴郡邑所至羣學官弟子
教之而當朝宰衡褎然舉首功遍楚越語在胡司空汪
司馬馬司徒陳司寇祠堂記若德政碑不佞於家大人
無能為役徒藉父書幸得備位為郡師帥不能修明教
化帥先諸士雖有良材大厦不具謂家學何謹奉家大
人之所嘗試與諸士切磋究之朝廷免於簿責且得藉
口復家大人則不佞之願也盖大夫翁龍坡先生嘗為
郎不用其為郡邑即漢吏不過云故大夫治民一本先
生化條乃其訓諸士如此諸士則常偶語里父於子日
望登庸教督豈不孳孳即有負程或不免於姑息大夫
納我陶鈞恨不速化惟分與名號王父允哉詩曰如岡
如陵請以崧山為王父壽又曰晉人有事惡池則有事
於河齊人有事配林則有事於泰山以漸而尊禮也我
等小子雖未嘗摳衣於翁之堂於大夫紹其所聞是日
上會稽登禹穴而聆翁之謦欬也惟分與名號大王父
允哉詩曰如川之方至請以端溪為大王父壽於是翁
春秋七十有三攝提貞於孟陬揆于初度大夫以在官
守不能帣韝鞠&KR0957;于家奉萬年之觴拜送使者于庭文
學博士亦帥弟子北向稽首上萬年之觴會四百三十
二峯主人在郡徵辭以先酌者葉春及曰詩言文王壽
考遐不作人有以哉化不及千里教不及百年不可言
遐壽於何有文王自北而南被于江漢百世而下興猶
待之故曰倬彼雲漢為章于天雲漢得天而久明文王
久道而成化詩人其有取爾先生抱先王遺經以教楚
越未老而休乃今施於嶺海學者宗之為祭酒所謂壽
考作人非耶且人樂有父母樂有兄弟胡夫人與翁齊
年辛夫人竝稱壽母兄弟十有四人子孫千指何論王
天下者大夫禔身兢兢思遺父母令名頫卬固無愧怍
藉令家食寘身諸子中歲時上壽敬進巵酒與嶺海弟
子千百餘人壽孰多也四海尊親莫如王天下樂孟氏
直以三樂登之其權審矣余觀詩知先生之自為壽觀
孟氏而知大夫之壽其親文學博士曰大夫豈區區端
州德教將加四海當是時翁春秋益高兹奚足也葉春
及曰吾就今言之文學博士曰善謹錄以付行李
大中丞臨武劉公六十序
朱鳥之下有鉅人焉高辛氏為祝融百餘歲至陶唐氏
為四嶽四千餘歲為明大中丞臨武劉公横艾敦牂嘉
靖元年辰在壽星日得辛丑大中丞降于朱陵之臺蓋
衡之精云天有權衡地有衡嶽人有大中丞是歲大帝
明于中宫其氣自楚起三十二年而大中丞入紫微匡
衛歴太微之庭斗牛女之分翼軫之域銓德鈞物順三
光以育羣生兩粤古南交至于海隅東至閩西至牂牁
皆祝融所治也大中丞出錫六纛象參旗錫鉞象東井
西曲星錫彤弓象天弧彤矢象天矢有星孛于翼軫及
牛女射去之已射蛟海中帝於是就軍錫命司馬位北
斗矣昭陽大荒落萬歷九年日躔壽星三百六十辛丑
將帥獻上大夫薦幣郡邑吏旅于庭庶民頌士躍石洞
子受命四百三十二君奉太上長生之藥軍正曰鉅人
天地所命也乃有虹電五星二龍之符尹氏稱申伯蕃
宣本之於嶽降壹以暨乎鉅人是孔真象首於尼而老
稟形於亳也石洞子曰度索之桃千歲而華實楚南之
冥靈五百歲為春秋豈不育於陰陽表地而志之則度
索楚南云爾正曰徵哉南極老人常秋分見離衡乃當
之若然冥靈可薪而桃可再食也石洞子曰小年不如
大年數始于一成於十二萬九千六百周而復生干支
所以紀而非其所紀也形生數神主形聖人因神而存
之大司馬雖軒冕乎嘗棲太虚寶洞北至太和問道空
同矣坐廣庭無窮之門至焉是故造化在身宇宙其掌
股也摹邵氏書布㝢内豈虚哉羅浮南嶽之佐小子嘗
辱薦書頓首受之大司馬惡乎受諸受於太一
牛太恭人劉氏六十一壽序
自昔奇偉倜儻之士策名清時樹勳帝室福澤傳於子
孫豈獨其人贍智哉婦道章而母儀立也余觀劉向所
傳列女及續傳他亾論母儀賢明仁智三類其於女德
詳矣可謂今無人耶劉恭人者牛將軍印泉之妻少將
軍庭珪之母也其父劉公居惠河南為大姓初牛將軍
少學劉先生所先生名梧學士所稱古唐先生也劉公
造先生數目將軍先生曰必欲得壻無如生劉公曰諾
劉媪乃大恚公常奇女必大貴奈何妄予牛生劉公曰
非婦人所知也卒予將軍恭人既歸事舅姑孝盡脱簮
珥以佐饘酏芼羹舅姑安之將軍先世百戶侯當嗣恭
人曰大人常奇君幾是乎丈夫致身何常之有或以文
章起家或以干城扞國君勉矣毋過慮妾事舅姑不謹
將軍既官數受命討賊恭人則又數勉將軍臣事君猶
妻事夫妾幸得以巾櫛奉朝夕兢兢不敢失尺寸君如
惜身惟妻子是保若君父何席先人之寵以有禄位荷
殳行間斬將搴旗摧鋒陷陣掃蚩尤爵通侯休光奕於
無窮斯臣子之大業而丈夫之偉績也語曰懷與安實
敗名畢萬匹夫七戰皆獲有馬十乘豈在寇哉將軍遂
腦璉髓朝曦分犁亞元磔裂世喬滅東夷平惠潮殲曾
藍之寇進萬戶本恭人之助也及少將軍長將軍春秋
高矣恭人乃謂不聞養由基之射乎繼以善息君被甲
戴胄四十年苦兵請息肩於孺子何如少將軍嗣公遂
老日與恭人翳茂樹臨曲池觴酒為樂恭人則又謂少
將軍予攻苦茹淡而父櫛風沐雨蒙霧露賴天之靈以
有今日使孺子具官而知之乎勉修職業毋貽父母詬
恥少將軍頓首受教故居官淬厲卓越不與流輩伍盡
即官下以其間與先生長者遊學日益進說禮樂而敦
詩書嘗慕卻縠之為將也自連帥以下大賢之人謂恭
人能母矣於是恭人年六十有一少將軍則置酒觴二
人前帥諸孫上壽豪傑日進牛酒葉子曰夫婦之際人
道之大倫也婦而賢矣未必其夫賢其夫賢矣未必貴
貴矣未必偕老又未必成子姓成子姓矣又未必賢恭
人與將軍皤然偕老衣紫横金少將軍諸子詵詵豈非
吉祥善事天地之盛福哉益信劉先生能知人也
徐賢母葉孺人六十一壽序
伯兄中憲公長男是為將仕君將仕君其女長也是為
東陽將仕徐君之妻焞之母於余為姪孫女余家稱長
姑惠人稱賢母葉孺人云中憲公慕古家灋以禮訓敕
子孫而孫女最孝中憲公亟稱之余支子也齒不獨於
將仕君少於姑亦少然見必拜曰吾王父行也敢不拜
中丞君亦支子也齒亦少於姑然見必拜曰吾父行也
敢不拜其有禮如此將仕君晚舉兩男以是藐諸孤能
主宗祊姑之德宏矣為東陽君婦於前婦之子必慈曰
吾夫之胤也於宗家必親曰吾夫之枝葉也於宗之賢
者必敬曰家之秀也吾夫之所敬也於姻亞戚屬必婣
曰吾夫之肺腑也家世羅浮力農東陽君雖宦學哉課
督諸僮僕樹藝必勤必儉曰吾夫之世業也東陽君學
湛先生所以春秋高等主簿東陽鬱鬱不得志姑解之
曰孫寳言士安得獨自高不遭者可無不為况主簿乎且
君何如程伯子而薄之也東陽君起謝之用是有聲其
官二子焞焜皆倜儻有大志而焞尤好古人之學門外
有長者車轍抗志山林游心辭賦世間榮利不能一入
其懷也姑則常語二子而父學湛先生求天理尚體驗
固將升仲由之堂入尼父之室獵聲華儌富貴奚為於
孔子之門是不有其父也自二業合有志之士宗之而
父抱經濟之略矕龍鳳之文徒以其資屈首黃綬鄉里
小兒叱咤而主其柄出見督郵入對妻子口雖不言氣
勃勃而屯結非一日矣吾雖婦人安敢以富貴溷子違
正言而悖國制棄中道而慕高節亦不有其父也二子
唯唯君子曰自昔母教有矣明聖賢之學持中正之論
其徐母乎於是姑年六十有一諸與二子遊者謀上壽
而乞言於余自尹焞母尚志養士莫不賢之如是則禄
養非耶當時學禁故尹母以志勗子今朝廷懸爵禄待
天下之士莫之禦而不為諱稱顓孫曰吾言行之慎已
有令名而親之心是咈非志養也禄位名壽以養其親
所以為孝使後世有兩焞母不亦可乎焞勉之
劉母七十壽序
銅峯生者寶安奇士也家銅峯稱銅峯生生少學書不
成棄去學劒又不成而托於酒人其於酒雖孫吳用兵
白圭治産自以為不過之矣生嘗稱祖伯倫氏有明德
於晉封於酒泉後世莫續紹明先世之統其在予乎生
既續封益不治生産好從學士先生遊母汝南君見門
外有長者車轍常治具交賓客歡其於當世榮利若蚊
蚋之過耳矣士故以此附之萬歷五年四月某日生同
飛雲生訪石洞先生遂登飛雲飛雲飛雲生菟裘也是日
行霧露中鬚鬢如綴旒至飛雲飛雲生拜生亦拜頓首
曰人言飛雲最高此其去閶闔不遠哉臣有母汝南君
撫臣甚苦臣不肖不能為母光願帝錫母百年之身是
大造於劉而不弃其孤也帝若有意於臣則遣豐隆以
告臣蒲伏候命是夜宿泉源西北下殷殷有如食頃大
震上山盡動搖雨如注電繞身數匝每震蟲輒噤聲
生輒大呼與應和石洞先生嘿嘿耳下山生見人輒呼
已得請於帝母壽如羅浮矣萬歷六年元日生復至山
頓首元日帝出政之首帝已許臣於泉源願首錫母是
年汝南君春秋七十有一飛雲生乃同李生某黃生某
謂石洞先生汝南君賢母也十七適某公某公好賓客
奉入或不給則脱簪珥佐之事瞽姑孝敬買二姬進某
君顧自舉子其教生雖古賢母何加哉銅峯生事母又
孝一念動天天為之答語曰天道無親常與善人非耶
先生覩其事請為母壽石洞先生敬諾客遂登堂成禮
生頓首曰某不肖不能事母賴諸君子寵之母大喜書
曰厥父母慶用洗腆致用酒諸君彊飲皆醉而去
曾母壽序
曾仲子貧奉母朱夫人居旦夕或不得甘毳而菽水盡
歡愉愉如也伯子怡怡如也仲子雖遊諸生乎門多長
者車轍其遊知交皆海内有名之士矣今歲有司察郡
邑茂士與計偕仲子不應令而十月望當夫人發祥之
辰於是諸嘗與仲子遊謀上夫人觴而令不佞之辭先
客曰仲子豈長貧哉顧夫人春秋高矣幸得上公車即
無事甘毳而以此時及夫人壽庶幾得其一盼雖南海
為上尊羅浮為加豆介羣仙而獻酬之蔑是過矣六嶽
子曰是焉知夫人哉夫人自其先公為吏乘軺行郡國
歸孝廉公而翁綰銅章彼見褘翟粱肉直菅蒯糠覈耳
孝廉公舉孝廉三十年未論交適使微撼搖牀第間寧
能保箕潁之節乎夫人終不以一日之娛而忘夫子平
生之守若是者志深遠矣藉令仲子得舉于今無過孝
廉公夫人不甘孝廉公升斗之粟而甘仲子乎客曰然
昔尹氏母以志養命其子遂不舉也千秋百歲後知尹
氏母請以為夫人壽六嶽子曰未也驥無心千里伯樂
不得不乘楩楠豫章無心明堂匠石不得不御何者物
有至之矣仲子負千里之足具明堂之器即令世盡瞽
乎不然將有合也不用而簞瓢養亦菽水用而大亨養
亦千鍾如夏水冬湯惟其時耳夫人嘗以國事教子無
甘富貴無寧為國華乎客曰然昔蘇氏母與其夫布衣
終身而令子為滂千秋百歲後知蘇氏母請以為夫人
壽六嶽子曰未也春及不佞辱與仲子交弟畜之而母
事夫人固知夫人之懿當夫人于歸孝廉公具父母上
有大父下有諸兄弟娣妹孝廉公庶而父融縣公又最
嚴夫人逡巡其間内外無間服婦事十四年米鹽必親
女紅窮日夜融縣公分諸子獨不孝廉公分以夫人善
事我也孝廉公既不事家人産一切婚嫁夫人蠶織畢
之居常稱二南栢舟綠衣諸詩謂諸子不齊家烏治國
哉其教不肅而成矣百世下所為稱孟母者謂善教而
令子大儒也今觀夫人於孟氏何有孟子遊梁時已叟
稱母尚無恙盖天既以孟子壽吾道必以其母祚孟氏
天有意於仲子能無意於夫人哉敬上夫人孟氏之觴
以觀仲子之成仲子再拜曰士鑑辱吾母儌福吾子幸
而天錫之祉吾子稱所以祚孟氏者壽吾母士鑑不敏
敢不夙夜以祈此爵
分守雷陽水軍李將軍宗陽姚淑人齊壽序
余先君與都閫公善都閫少先君九歲余生三歲而宗
陽始降故余叔父都閫公視宗陽猶弟也先君無一研
之地則假館於都閫公先君教不易子故余常居都閫
之館宗陽當就外傅則從先君受業未嘗易師故余於
宗陽最親里人以兩家父相善子相齒學又相愛古稱
通家無如兩家者及先君捐館舍宗陽稍長益好學余
無一武之庭月過宗陽率十日而五過必酒必為陳說
古今載籍戎馬之陣兵甲之教宗陽敏皆能受之至其
履仁秉義被服造次一於儒者不卑疵隕越其行雖誦
法孔子者皆自謂不及也後余入閩宗陽亦纘官還惠
余師孔子法高皇顧不吐剛古有強項用得此聲於閩
中宗陽受事正盜賊劻勷之時奉命徂征師徒十萬羽
書沓至烽火達於郊關轉粟秣馬日不暇給大將私求
無藝縱卒轥萬戶府門甚至牽裾宗陽發憤讓郭都護
朝廷命大將軍討賊宜上下一心滅此而後朝食奈何
自相殘虐斨斧缺矣若盤根何都護語塞卒乃稍戢余
聞執訊宗陽公亦強項耶其後卒滅羣盜置縣宗陽與
有功焉及余自免歸羅浮而宗陽進守備官分守雷陽
白鴿門白鴿門珠池隸焉常以珠獻幕府監司或此兩
人以買珠來則獻珠而歸其直宗陽曰吾職稽盜敢自
為之竟以此歸故府初余家司馬謂宗陽與叔未論其
他歌亦同調古稱伯仲塤箎二公是矣嗟乎祝之而肖習
之而成此神理所通而自然之符也余兩人皆以直方
守官皆以直方不偶揆厥所由盖自齠丱楚聲可齊况
非齊楚即名通家即名伯仲可矣姚淑人其生年月與
宗陽同第後十日有内德生二子伯文焯季文燿文焯
官宗陽乃老昔在壬辰犬馬齒屬六十一忝其所生又
鮮骨肉何敢受祝者之觴反關石洞帝命嫦娥揚音容
成舉杯以鈞天之樂樂之且曰是子有四方之志扣其
脛蹩躠一歲今二子具父母厥父母慶擊鮮置酒陳鐘
鼓管弦卷韝鞠&KR1743;奉觴上壽賓客豪傑更進勸酬亦吉
祥善事也二子則謂知大人無如石洞伯請一言侑之
余謂宗陽少知大節方其逐羣盜入盌窰登烏禽嶂四
顧而嘆破安民鎮誘景清載戰猴頭進月角大勝桃園
厥後殲渠魁於鯨海之中當是時衽兵革矣遑恤其他
幸而讒妬見德得保首領倚杖以牧鷄豚享二子之養
效里父鼓缶為樂豈其志哉師尚父鷹揚時年九十今
堇堇三之二猶孺子也邊方未靖敵氛孔熾天子拊髀
頗牧豈敢宴安余齒長宗陽猶然強起况良士仡仡乎
願與宗陽建旗鼓執櫜鞬驅馳中原以祁連為加豆以
瀚海為上尊以竹帛為壽若不得志乃相與返羅浮採
長生之藥度鐵橋跨黃龍以遊汗漫後天地而長存未
晩也二子質之而翁必以為然可飲一石
懷石劉翁七十有一繪圖壽序
頖東有古唐丈人先君執友也春及以父執故時往請
業其族子懷石君長余十齡族孫體行子則余一日之
長今懷石春秋七十有一人翁之久矣子男由則博士
諸生與由則遊者具翁質行上于有司有司廣上德意
賜爵一級與覽揆會則繪圖壽之於是體行子謁序於
余幾與章服交映不佞父丈人而友體行子翁中立其
間烏得無言傳曰山育萬物而不倦山彌大壽彌遠海
天池也萬川歸之不知何時止而不盈尾閭洩之不知
何時已而不虚久皆天地並矣日亦然金氣火精鶴以
之養金九火七合為十六故鶴十六年大變百六十年
變止千六百年形定是羽族之長僊人之騏驥也鹿壽
千歲千歲偃盖三千歲聚脂者松僊羽化而長存則人
而天矣數者皆壽類也圖崇山巃嵸下臨滄海湠漫沆
瀁日躍海而升烜赫迸騰爛雲彤而霞赤山有喬松偃
蹇連踡宛虬龍之狀懸蘿翳焉瑶草瓊芝媚礧砢而妍
岑嵪鶴啄而軒鹿呦而遊羣仙翩翩以遨以嬉人言渤
海三神山黃金銀宫闕諸僊及長生藥皆在圖盖是耶
或取諸天保也天保之三曰如山如阜如岡如陵如川
之方至岡山脊也陵阜山之陂陁也至則海也其亂又
以日以松栢祝之而指山維南圖具矣祝生於愛愛出
於情君臣朋友分異而情同固詩意哉夫詩人之祝君
也欲其厚欲其益欲其榖既以厚人已愈多既以益人
己愈有穀則愈宜以是求福始基之矣諸生稱翁尚詩
禮敦孝友持謙遜父背而思母繼而義昆弟畏而孔懷
大軍之後修先業而息之未嘗自封振困乏周急難施
不恩負不責耳無囂目無華口無臧否足無公庭之綦
宗族怡怡如也鄉黨恂恂如也庶幾詩人意哉壽可矣
何必驂鶴駟鹿仍羽人於丹丘乃愉快耶體行子喜曰
善哉夫子之為詩也請以是為酌者先歌天保以侑之
載歌南山雖八琅之璈玄靈之曲不是過矣
石洞集卷十二
