右洞集卷三
明葉春及撰
惠安政書二
惠安政書自序
令春及者嶺東惠郡萬石里人也父天佑質行顓名經
敝絮窮巷中而春及生好言王道父故切難兒無奈好
言王道何王也跽曰傳言法後王者以俗變相類議卑
而易行也未及郁郁而郁郁何從哉兒非數千載人終
不五帝三王道語矣父曰善射策甲科不應令隆慶二
年伏闕上書三萬餘言報聞隨牒閩清文學遷惠安令
上謁御史中丞何公敕試吏如未廟婦廩廩避斗食輩
稱故事易啗人跽曰故事者上所財甲令條貫臣下奉
職是也撟虔吏乘機以侵蒸庶創見削朘用乃自其私
臆何故事云何公嘿然蓋心善之召邑中長老鄉里所
信鄉三十餘人置酒設禮咨便事阨塞戶口彊弱之處
民所疾苦可施行受記條其對詳延茂才文學諸生切
劘究之作圖籍問志無慮數家諸所疏列山川曾不問
道貽來欲以其所不見牴牾野人詢之五里梁益十里
吳越以一諸要彼不知為燕謂郢非也并兼之徒亦復
助歲為虐今宫室亭舍稍增修矣作地里考長吏主錢
穀出納之令量吏禄度官用以賦於民歲租税更繇諸
經費有程異時惽惽不辨胥為政恣低昂不當奚啻農
夫一犢之費儒者往往稱述孔子安得辭計吏曰有主
者見謂知大體而不一料量哉作版籍考晉人圖具六
體其於廣輪彼此道里高下方邪迂直詳矣朱思本法
羅太史讓其巧以圖吾邑未論辨方經壄諸大計便逮
赴期會桑蔭未移使隨檄而至面謾不可本圖遠近情
得也作地里圖里父居室閨閣庭唐廟寢臺榭疆埸園
池亾遠日游其睫故螫足而手至邑亾小疏數十里而
君之號有土自官寺邑屋序室都亭里祠若塞徼障候
具其中兢兢四竟治廢所繇豈家人之殖作地里表戶
宋幾與口等元反之趨辟視上近如宋懲創戶削而口
增登三之一儻問郡國上計長吏守丞不得詆膠東矣
縣官徒言南至僕鉛而直封域之内民不能有設三萬
三三九萬可知也大氐更卒力役三十倍於古故不信
奈何罪民哉作戶口表阡陌開田民得自買賣籍亦麗
田於人都内步畮非盡提封之數素封大豪擅管山海
之貨利役細民爭占一以冒百隍中之屯以制西羌今
衛卒徒食廣饒之地茭藁不入乃以煩吏征戍日多糧
饟不足食當食者至箠扑以相奉不能舉行鹽筴而牢
盆為虛襲言羞比管晏然乎作田土表山林藪澤原陵
淳滷地畝五升有奇不獨爰田爾也租税輸幣者易以
粟自閩之故邑雖磽陿不能異海租名田耗息之籍皆
四十餘歲不更縣官既魚海不得稱東萊事遂已詔書
檢覈天下墾田振業貧民甚厚有司不奉宣何哉作賦
税表圖三十五有總聯者四凡十一都表一百五十五
圖五表連綴之倍者兩圖其并視圖之聯廣谷大川民
風謠俗具矣高皇帝以戶口率置三老亭決一里之訟
各率其意道民有司不務謹守誕章徒見闒茸輩不足
與計事一切猜禍自治致復出正二約束之於民間是
有二三而求五也無益於鄉亭之教即而整齊之作鄉
約篇閩人俗鬼尤好解祠之事邑厪厪幅員八十叢祀
至五百五十一腏食羣神快割俛卬之養大率家巫史
矣邑有公社民間亦各自裁若厲皆經祠壇陔易廢其
光景動人民唯木禺以故駭附之云燬而反諸經作里
社篇方入序室能涉獵書記綴青紫之文甚盛然以未
教成者具官即國家何賴邑故瘠學士多不得養往往
見糈而爭是市之也建學二百一十九廣延茂士為師
朔望陳鐘鼓諸生執俎豆升降揖讓習禮樂之事說小
學書以誘進之作社學篇國初以里甲任民亾命過抵
若惡少年與三老迹捕其於游徼實兼之矣後甲於鋪
復以保吏有方略厲使用命如法何等不可者安得盜
賊發比伍中不然徒益為亂耳然皆出於疏令合巡警
作保甲篇故曰民函五常之性剛柔緩急繫水土之風
氣謂之風好惡取舍動靜亾常隨君上之情欲謂之俗
移其本而易其末壹之虖中和然後王教可成也其在
斯乎其在斯乎太華大夫問於希古先生曰吏所為賢
良者佚四肢全耳目身名顯榮與百姓同其福善者也
事米鹽無大小關決日夜不處勞於天下之民若城旦
然則是自納圜墻以冠裳為鉗釱也南北兩極一昂一
低泰山高而嶕嶢亦有澗谿何於人而平之豪貴人驕
漁奪細民自其故一見問四面蠭起飛為惡語聞上幾
敗其功休呴之幸游聲譽稱治得右職據位愉快去而
尸焉不亦吉祥善事哉而屑屑何也希古先生憮然嘆
曰天子為百姓置吏固將以司平屬我也徒持禄奈負
朝廷何是皆便利自營非為公家忠計不取堯兢兢歷
象日月星辰禹澹九川而灑之地得以永寧寧聽其自
治乎見稱筐篋吏所主者夥下不敢操刀筆侵佐史之
職安得舉凡上如宰相故曰或勞心或勞力勞心者治
人古之道也太華大夫曰班孟堅所傳其奉職循理亦
可慕與張趙之業何如龔黃希古先生曰傳循吏自子
長然身脩者官未曾亂也孫叔敖禁止子産民不能欺
石奢堅直廉正無所阿避李離過聽自裁非獨卻魚號
異等文翁起學官王成勞來不怠黃霸靡密若煩碎精
力能推行之朱邑愛利龔遂剛毅著節昌邑務農桑召
信臣開通溝瀆起水門提閼皆亹所以治時異即欲誅
原楮首惡按東海大豪兩高氏將至市論殺之圍守王
宮索宗室調等傳吏捕格斷頭未易二者較然孰肖似
也太華大夫曰循吏固矣漢相國蕭曹以寬厚清靜民
作畫一之歌智囊更令三十章斬於東市磔鼠兒取約
束紛更之載牛車以死獨洛陽少年未耳希古先生曰
鼂錯擅權薄遽張湯承上指興利峻文輔法其及也宜
蕭曹雖賢不逮周公賈生改正朔興禮樂適也高皇帝
監前聖建立制度為萬世程臣子不能遵奉兹以義法
令檢式振舉墜廢而大夫以為紛更誤矣琴瑟不御張
而鼓之非更也故也太華大夫蹶然曰今乃知惠安之
政輿圖之興自隆慶五年諸籍更定迄萬歷元三年而
成歲附錄
圖籍問
問父老鄭若晦等
蓋聞古之為政率用圖籍以具知阸塞戶口多少強弱
之處民所疾苦者知縣寡昧不逮古人遠甚謬為爾牧
敢不求之凡里中狀可繪為圖圖不盡者悉筆于籍以
匡知縣不逮敢問二十八章于左
在志境從九十里衡八十里分為三十都雖各廣輪不
同每都較以二十四里從衡為額畫為二十四方延其
徼而視之每方固止一里其中積實之目則五百七十
六里矣必預櫽括部置而限其從衡幅員之數據里若
干闐之為圖不足則於四維四隅空之溢者闐于額之
外其目亦以額内為則務畫一規而使里數不紊據圖
即知都之大小其間居聚遠近瞭然也
審方位辨疆域當以嚮陽為主或東西長或南北長不
必截而補之一依延袤之制隨其形之紓縮以待鄰境
錯出于其間按圖則里至可槩矣又詳紀於上方某鄉
某都東西若干南北若干東北西南若干西北東南若
干或東或西或南或北至縣若干至府若干
凡圖地里者貴脉絡有條形色惟肖而宛然在目也山
無論其卑高小大若斷若連若起若伏若分若合若順
若逆危峰奇石巖洞嶺岫麓埠原隰綿邈險巇之類一
一貌而識之其有名者大書之水隨山而行由澗入溪
由溪入埭由埭入港由港入海此大都也其間各都異
制或出或受或奔或滙坑谷潭洋陂塘湖沼溝渠川壩
堤堰橋渡官井名泉百所用溉及島嶼洲灘澚蕩礁砂
塍扈網門凡穴野而窑㳂江而航者在境内勿遺境外
山川大勢來也當聯去也未竟可圖則圖之而書其界
圖不足盡之則識其去來尚若干里小者勿詳物産雖
不能悉但圖其茂林廣牧則物之蕃聚與否見矣它不
必圖惟書其所産某某而已田園計頃數而第上中及
下之亢潦瘠鹵荒沒者屯而錯也則碁而布之鹽而團
也則星而列之
先圖城堡市鎮次則鄉聚各槩以多寡量其遠近而共
登其地之名若公署邑治外有司(邑中分司各都巡檢司塩課分司)有
學(邑學社學醫學陰陽學)有所(崇武河泊)有驛(及舊驛地)有鋪(急逓巡警)有館(如府)
(館之類)有倉(如際留預備類)有場(如教場塩場類)有院(如書院及存恤院類)有局(如税)
(課惠民)有寨(如白水虎窟類)有墩(如黃﨑赤山類)有臺(及樓之屬)有關(如里門類)有
坊(華表都廂)有亭(申明旌善類)有衢(墟市)有路(凡諸官巷)有社(每境所會)有壇
(邑中并各都社厲)有廟(城隍類)有祠(名宦鄉賢類)則圖而名之廢亦名
其地焉外若義塚及名人之墓凡寺(佛之庵堂塔院皆附)觀(及不在祀)
(典叢祠之稱宮廟堂祠者)古蹟亦登之備考
凡山川都有圖其大者邑有志矣又有所當詳者山述
大勢本末而分為諸紀南紀如何北紀如何東西如何
水亦如之山書其或殖或童以稽其地力之上下水書
其流之大小盈涸切于生業之利害者不但具奇勝備
探討為也物産惟穀屬最切各以所宜土者書餘以桑
綿麻苧為重次可為貨以市地方如鹽市飴油及草木
蔬果水陸牧畜凡羽毛鱗甲之屬俱於所産所聚書之
公署雖登于圖其沿革存廢之故非圖所能盡者各據
圖之名列之若夫民居則顓詳於保甲諸篇
乃今田土之制以地從人如本都之地本載田十頃而
册乃二十頃本載田二十頃而册或十頃者以人為主
此國法也余謂宜地為主地若干田册亦若干各屬其
里不移則田永有定額曾應詔言其槩矣邑土田槩有
三别在山在坑舊志不具稍具埭田而未嘗别其里今
可倣魚鱗簿之遺制各都而列之某處山田也若干某
處坑田也若干某處埭田也若干内各若干新墾者又
各第而記之上等某某有幾中等某某有幾亢若干潦
若干瘠若干鹵若干荒若干沒若干詳其下等為農疾
苦計也既以地所有為主而共計其數矣乃計人之戶
丁所有具於邇年黃册者而分為二例官田地山林蕩
水門等各若干其租税糧上則中則下則各有幾民田
地山林池蕩水門亦如之共依册之實在者總之其間
事産有暗飛詭寄包荒移换則錢穀有駕空埋跡虚入
實出之弊各釐而舉之外有寺田書在寺若干入官若
干軍田又詳附于後
屯田事雜衛所其奸弊雖未遽釐但其初制不但授之
田也每屯設倉以貯之設場以練之今廢久矣其地亦
當籍之田則宜書原額若干某衛有幾某所有幾或耕
或荒有幾及糧本折色各若干據春耕舊籍為欵附于
土田之後盖自屯外則皆官民田地也本縣有籍斯侵
奪可防矣土田水利為重宋志邑有三百所矣乃今幾
存而其當興當修當復為占為塞為遏其利其害悉陳
之餘若井泉橋渡之類亦詳之備考
戶口既登于册今惟具其大數如里甲戶若干戶内丁
有幾不成有幾女口有幾據册之實在者錄之又考近
年折有幾絶有幾故有幾逃有幾革回有幾歸併有幾
附寄庄者有幾應蠲免者有幾據册之實徵者詳之大
較民戶為重且最多宜詳軍戶多次之且歲有清勾鹽
匠多又次之且歲有輸納俱詳若醫戸最少弓兵鋪兵亦
少又勻編之不必詳矣但各有詭立花分者則詳而舉
之也
比歲清軍其累解戶甚矣諺曰勾一軍害百口充一軍
禍三族余素隠之恐民之重畏之也故今之稽戶丁惟
書某籍原抽某衛所若干或存或絶或原垜充者各若
干人其未解者勿開予弗擾若籍有官者則書某戶人
襲某衛所官其舊屯旗軍及新謫戍卒亦附之共别為
一條載於戶口之後庶主客之軍戶咸稽矣
貢賦邇來雖重其名不煩大較綱有二曰銀曰米其目
有四為鈔有官民田地之税焉折銀以解有官民田地
之租焉并米以徵又有商之正辦以銀又有局之帶辦
以銀為糧官田地者全以銀民田地者半以米俱有耗
有戶口之鹽米有河泊之魚米皆以銀閏月有加為課
自糧鈔各課外有桑課其疋有鹽課其引有匠課其役
今桑徵於税而鹽輸價匠代班各以銀為料有額辦有
歲辦有雜辦凡以銀其諸以米者惟崇武永寧金門三
倉實徵而已可條其目而彙書之鈔夏税官民各若干
各折銀有幾秋租官民各若干徵米若干浮若干實折
銀有幾糧原若干增若干浮若干官以銀若干民以銀
若干又以米若干鹽米魚米各若干併閏折銀有幾課
各丁米若干引銀班銀各有幾料丁米各若干共解銀
有幾乃通纂其數它姑勿詳
魚課雖有專司邇之訟者實繁由版籍久闕易以誣誑
故耳原額八澚澚有甲當書某澚某甲某戶有某處某
業米若干隠者予覈登答簿而罪焉有業而未籍者及
原無籍而業者可告余酌之以抵一二無徵者
鹽之額辦鹽官司之戶口則轄于縣已具貢賦條内其
團若干其盤若干其受田經鹺司釐當民役若干亦宜
錄之以覈其稽避者匠既奉例納價則縣顓課之矣邇
之有為無存為絶在為逃壯為幼者甚多可悉數其戶
及其歲之所納者
力役出於力也故身有役為里正為鄉老為甲首為戸
丁以追徵以勾攝以供辦正役也邇來征以米繁矣又
雇而且徵至移而它用之有餉銀焉有綱銀焉有兵銀
焉有驛銀焉有徭銀焉丁以銀米以銀則各役雖繁惟
銀辦之矣苟其數靡稽吏胥因而出沒之則民之奔命
者其膏血之浚日甚今書里凡幾圖圖凡幾甲丁幾何
米幾何共計幾何餉若干項綱若干項兵若干項驛若
干項徭若干項余憑以稽而省節之焉
驛傳自元年來變為官募符節既嚴關支又謹民宜稱
便乃訐告驛傳者多豈非有豪猾苦之乎其實陳之為
爾究治若兵餉綱徭等既有定規母容輕議倘有未便
不過數之未清為吏胥所舞亦有里正緣以需索坐此
民日愁苦耳既登其數則五尺之童可適庭輸納而莫
之敢欺矣
夫城池之重不特縣中也若崇武所有之若巡檢司有
之及關寨墩臺市鎮土堡所係匪輕况有警之後乎亟
記其建設之年并其繕修之次或何處險隘當設或何
處崩頽當修屯某聚也某方之保障守某關也某方之
咽喉於某而登之遠可以望幾里於某而集之近可以
召幾里某為寇所出入之路某為盜所聚散之區纚纚
陳之安無㤀危可也
高皇帝制里有耆老皆里所推擇者可約乎里即謂之
正可保乎里即謂之長盖兼之矣邇之聽役者不足取
重有司故有司賤之又設保長約正之名不知制具存
也余復厥初延訪父老躬宴勞之與共為理考制父老
所居旌善申明亭匪邑然也里皆有之今廢久矣乃行
鄉約多棲佛老之宮叢祠之宇非所以令衆庶興也兹
宜量其都之大小道之遠近酌為一區有佛老之宮叢
祠之宇即正其名倘無當剏何區費將安出務其中可
亭居父老行事地之大者旁為塾後為倉小者别剙大
都須兩亭者聽
自邑學有籍余與博士先生司之第鄉校久廢何以羣
子弟哉里有亭亭有塾矣鄉聚有小大子弟有多寡當
幾區從便務使比屋絃誦可也
倉名預備所以防匱崇武以軍待哺不廢邑與學者雖
廢然官吏師生實有常給也惟預備名存而未嘗儲穀
久矣且近有明旨定立穀數余將取贖鍰如其數儲之
又欲各社置倉以便都中之待哺者但今之費何出而
後之穀何處耶
今保甲古之遺法匪直親睦亦相糾察邇者有司屢奉
明旨行之民尚未信恐或因而擾之耳知縣甚拙但此
心民或信之兹申鄉約以重風化若有一人弗與是自
外於王化也知縣愍之欲盡稽其數十歲以上及耄耋
咸在非將役之盖不敢遺乎老幼也當書某處幾家某
家幾人某人何為或世居焉或寄居焉比隣而次或十
或十以上為甲又合而編某甲為甲某甲乙之計甲共
若干家共若干丁共若干又錯而綜都幾姓姓幾族族長
一人為宗亦以多寡為次族之畸零戶之流寓者附凡
二帙一縣考之一約正詳之有隠者舉不舉至有詞於
庭稽帙無名者不問其為人所訟者尤加罪之且罪今
所書及約正之不舉者
稽初制甲有十里之長統之矣總甲之役為機兵未設
藉之巡警而或為守禦計也乃釀沙寇之變閩事之鑒
豈遠哉今縣有機兵鄉有保甲矣此役未罷凡官司至
輒有迎送之繁則於閭閻間能無科索之擾者乎意將
罷之又以法沿巳久即統于約正而籍其數與名
凡饑餓於我土地耻也爾鄰里鄉黨豈無疲癃殘疾顛
連無告之人乎能周周之不能周者送存䘏院月給米
布毋令愁嘆之聲鬱于窮閻也嗟夫春至矣禮當掩骼
有暴之中野久不能葬者乎可醵錢葬之不能者告
神廟載在祠典者其宇或久壞當修其地或久侵當復
各明具之又各里有社壇焉有厲壇焉所以為民祈報
且仁鬼之無歸者使不為祟今多蕪沒矣即各著其存
毁及當修復之故餘不在祀典如寺觀之類詳開其神
何名宇幾區及地之丈尺若干廢者如之
夫風俗大槩予知之矣但各鄉詳之則可以辨同異有
善固書未善勿諱移風易俗之筴尤所樂聞
蓋氣候因地殊齊邑有枕山者有負海者山有向背海
有盈虚而氣候因之故有多風多陰多暑多寒之異襲
水土者詳之告余以時節宣
潮汐利于漁鹽甚大但斥鹵之田則稍防之耳邑東南
環海以潮為家矣但有潮至者有潮不至者有潮半至
者有朔望潮始至者有利潮至者有不利潮至者率告
余知澚中舟若干如式與否參澚甲而丈尺之以告否
者連坐
災祥係民非細故也邇來水旱民頻頻苦矣爾罹其殃
當詳其故
人物之係於鄉尚矣以其品隲者定也縉紳先生予既
知之若子孝孫順夫義婦節及抱德而隠者無其人乎
其具之弟子員社學師亦具之凡技藝有足述者亦具
之科第貢薦貤封掾職亦存其數
惠才藪也詞翰宜煜然耳邑志不多載非闕典與余將
裒而梓之以徵邑之文獻倘未周知亟請於鄉先生及
弟子員之博古者且以商諸圖籍之故
問弟子陳瀚洪進隆陳鍔江䞇卿
夫畫里圖為地方計此邑為之自不佞始稍有弗覈曷
以傳信亹亹設問煩鄉老里正亦甚勞苦而圖之矣其
要領肯綮殊未之得也乃案諜郡志有新縣志有續共
四種不概余心者有矣敢條刺其八于諸生幸刺經之
暇披圖校之廣輪原本經紀連屬合併疆域險要方畫
之大者條對
郡志南北袤一百五里東西廣七十五里余初問父老
據邑志縱九十里横八十里謂邑先人諳之矣邑志與
郡同者惟南至北鎮若北界仙游西南達晉江郡志槩
指鄰封邑志稍同西維郡志指其地又殊其它三隅不
及邑志詳各都所指者大概同二志今而圖之則方嚮
異其縱横之數符之或難矣所見各殊惡乎定之
山川大紀志大較可知也但各志與圖亦有當辨者邑
志以山分三紀中紀縣治所負其云自晉江盧田之東
循芹嶺東行至鷄籠山又東至三髻山又東少北至大
帽山其南為雲峰循後吳嶺東平臥龍以至螺峰而縣
治負之以三髻而大帽雲峰也郡志自仙游大小尖而
南行至三髻為縣界是縣之山皆自三髻行也又云大
小尖至縣界大帽山南行三十里分為三支中支南行
二十里許為雲峰山又南為東平又南為螺山縣治負
焉大帽右支分為三髻山又云雲峰山分自三髻似以
大帽而三髻又云三髻而雲峰也且大帽南至雲峰不
十里其敘五十里謾言矣邑志北紀循日曝嶺為觀音
山其北為塗嶺白水東馳以至于海其南至五公山是
觀音山者北紀三分之鎮也志在六都乃以菱溪發源
於此後懸鍾懸鍾在極西北菱溪自晉江入至十一都
而南下四五都六都亦非其委也郡志在縣西北三十
里今各圖在十一都者或是矣邑志南紀循螃蠏嶺至
田船報劬抵洛陽江又以鸛堂山在報劬山南佛通山
在鸛堂山南脊脉相望至佛通山而止郡志亦以三髻
山分為二支其一西馳為報劬覆船鸛堂諸山至洛陽
江其一逶迤叢山至盤龍山考郡志鸛堂佛通皆在十
八都中間有沙溪斷之則至報劬覆船而下止矣其鸛
堂等山志謂不與衆山接似自盤龍支分安可謂脊脉
相循乎夫山如此則水可知凡各都者宜詳辨之
夫圖以槧僅不滿尺寧略于山水所當詳故羅太史輿
圖水之文盈楮盖其分合斷連則山界於其中矣其為
全圖山惟五岳及一二水自四瀆外無所不具有以也
若夫或岡或坡二水背流志之稱脊脉者誤之則山脉
斷而水紀亂然其亂於志者不能無亦因無圖而志弗
覈耳邑西充溪宜入傅埭郡志入添奇港邑志改之黃
坑溪宜入洴州埭郡志入馬山埭邑志蹈之南方溪之
遠者莫過于洋坑郡新志始紀之則舊之闕者或多矣
郡志敘川四港敘潮四澚其紀潮入而不載洛陽江邑
志載之其云由岱嶼入者西至鳳山而白崎而馬山入
洛陽江當先白﨑而鳳山馬山其它多與圖異者孰得
其當也
昔人之分都序而聯之其數自左旋後遶而右復左邑
人言其循環卷然如蠡盤蛇伏故三十四都與一都僅
隔四五里首尾應故也然二十四都與二十五都斷二
十七都與二十八都斷其故余不知之大較則若循環
然夫都三十有四今唯二十七耳盖因十九者二併為
一十一者三併為一十七者四併為一其原固有九今
在版籍者三也然地之分合無定安知它日之不離析
乎故從今籍而舊界存之都之併析瞭然而其序亦弗
闕矣
域民以封疆故都各有界或以山或以水山水跨于兩
界四隅者彼此各指之可也然其陰陽亦各有辦焉若
夫平原自有條理故圖命畫界盖非漫然矣苟界靡定
而志亦無徵松洋或以在二十九或以在二十五筆山
或以在二十八或以在二十九郡新舊志各不同也界
定于今後乃畫一據各圖之界亦有淆者如山川連屬
各書可也豈於所居聚亦兩存之乎所通者道塗各圖
而貫之可矣
險塞重務邑志有三寨郡新志有四曰青山寨寨在崇
武城北誤以青山之斥堠為寨也郡志二十二斥堠邑
志二十三曰黃﨑郡志無之盖誤以青山為黃崎而青
山固自有斥堠也自嘉靖未海防重矣故檄各巡司先
定厥向敘陸塗至縣若干里乃紀水路以大槩計之至
縣某所某司及某墩某寨近屬某江某澚若干里旁及
外縣所司兵船防汛之地兼以潮汐為凖或半潮至或
一潮至或幾潮至外洋某有礁某有嶼并内港砂渚之
屈曲多少又某賊船常過某賊船常登某南北風可泊
某東西風可避何風至某最速何風至某最遲及一切
險要緩急某寨當繕某墩巳廢并修築防守之策恐其
猝未能對幸為延海濱故老問之
全圖簡之者方策限之矣各圖宜詳載之藩之圖異郡
郡之圖異邑則邑之圖各都亦宜異之矣至界外循環
當書某聚庶合成之如綸之緡乃槨其中之廣輪屈曲
交錯勿有異鑑之小者貌雖因之其本貌未嘗改若小
而大之不見燭之影形乎善史者丈尺者或縮方寸者
或贏惟其似之而己今之登于全圖者大小各有所限
至於各圖則目方幾里不拘一律必盈其方策也
嘉靖中甌寧李公所著輿地圖敘靈寶許公所上九邊
圖論各條柝之而圖莫詳于羅太史余學太史為圖亦
欲學二公論著之夫國無小由畿之藩由藩之郡由郡
之邑由邑之里其條理然也誰謂縣之窮閻下里亡論
哉父老所對無馴雅可采諸生綴學有年矣宜各質言
其鄉若版籍將共為之表其論宜如史氏之例父老請
各綴于里圖以便甿隸戶知之余思古之吏米鹽靡密
不厭煩碎乃從其請考之邑志所稱載者嘉靖庚寅以
前四十年往矣其在于今可無記言哉試白其大歸而
可為長度者焉
地里考
余至縣首命父老圖地里畫方之法放羅太史父老圖
上多不合適閩中郭建初將遊塞上過余視之圖為斥
臧否而去余乃參考郡邑之志信如建初言者命史持
指南三四反閱歲而圖始成初余考訂山川沿革異同
之辨頗有記建初歸見在篋中謂諸志言人人殊矣不
著其文孰知今之不謬余病閉閤乃次第之俾覽者考
信焉
郡志新者多采邑志間有所論不專為邑邑志襄惠公
所作其敘文典雅諸論鑿鑿裨名理盖志之美者第時
山川未有圖惜乎莫詳焉有續者可備采余并郡志而
參考之凡郡邑同者不别槩以志稱之異者言郡言邑
皆舊志也然郡舊志今雖搢紳鮮有之故邑志未采者
余多述其舊焉
建置宋太平興國六年始割晉江東鄉十六里置縣然
六都有古縣遺址若始基於彼後乃遷之則今署非六
年建矣故老又傳建自崔令自三四都左旋至十都原
屬興化餘屬晉江尚未有徵闕之
形勝邑志備矣大冒山南馳為雲峰東平卧龍諸山至
蠡山縣治負焉東為東嶽山其西少北為蓮華峰蓮華
南為登高山又南復東折里許有山卷然迴拱縣治曰
留言風氣去而復留也蓮華登高峭拔東嶽東麓支山
培塿若委伏不敢與抗者昔多建廟宇浮屠以壮其勢
水出蓮華峰下循蠡山經縣治前至留山之陰鐍以石
亭留山外尖峰秀聳曰文筆復東而北為靈瑞山逶迤
十五里至峰崎山當縣治東北諸山至此而窮青龍橋
在其下諸水滙焉北入海壯哉縣也故老言邑原逼蠡
山建城益失險余有論在圖
封域郡邑志唯指南北與西南槩同它各異余定其子
午惟郡志正東寧崎東南大岞是也其南北者為隅西
北之虎窟者西也故其數廣輪與圖不符矣
縣城見邑續志其門在四隅非四維之正也又曰玉津
關通大聖山下之水大聖山志在九都去此遠矣然載
其制頗詳余復修之輞川鎮城見續志余修始成各堡
十六見圖
巡檢司四邑志以舊僅有沙格小兜二司至洪武二十年
移沙格于峰尾移小兜於小岞而增置黃崎獺窟二司
然獺窟移自南安縣盧溪黃崎移自德化清泰里郡志
可考且邑志敘秩官元小兜塗嶺巡檢各一員是舊固
有三矣又以每司垣周一百五十丈厚一丈二尺高連
女墻二丈為窩鋪凡八南北闢二門建樓其上城中各
有營房三十間然黃崎厚一丈峰尾厚如黃崎高丈八
尺窩鋪惟六在西北各門建兵馬司今城已移之近地
廣輪視昔倍之女墻五百樓櫓四營于嘉靖乙丑成于
隆慶壬申
國初墩臺通志屬崇武所今所惟屬墩四青山赤山大
岞古雷并其中軍臺共戍軍二十五名防汛有六月月
米一石與海軍等捍寨京召延平衛軍二百五十名協
守月糧從本所秋屯二米支給不知裁于何年今寨廢
而糧仍舊夫既設崇武所其離城三里又有寨者為之
犄角耳安可冒糧食而廢防守哉白水東坑二寨屬泉
州衛内五所軍守之通志可考
邑志初置縣時折晉江東北十六里領以三鄉其後復
增至二十里慶歷八年定為十八里仍三鄉領之西南
曰崇武鄉領大康守節禮興民安長安東南曰崇善鄉
領平康歸化祥符温陵安仁同信尊賢延壽東北曰城
山鄉領崇德德音光德待賢民蘇熙寧保甲法行分三
十四都置保正副元元貞元年更為四鄉曰文質行滿
忠恕信義仍十八里三十四都其倚郭者為在坊至正
末兵起西北數都皆崎嶇山嶺間寇所出沒戶口消耗
至我朝正統間猶未完復都圖名數雖仍其舊亦不能
無合折變更矣
考郡志都之併者有三三四也十一二三也十四五六
七也其五七八十及二十七三十四也都各分上下圖
至永樂間又增坊之三圖邑志上下都者有三七八三
十四也續志又載合十與二十七之上下今惟三十四
都分上下嘉靖間二十併於十九名雖三十四都其實二
十七都城内在坊惟二併三十四都上下如舊共為三
十圖(通志一併二六併三四以九都為信義與郡志異)
郡志誤以長安為長興其敘各里水利遺延壽新志以
元三十五都并在坊為三十六以二都與三四都併為
一誤邑志敘宋三鄉元四鄉其目四鄉稱宋誤也其各
里都與郡志同者五都為崇德里六七八都為德音里
九十都為光德里十八都為禮興里三十一都為延壽
里問之故老其同者不殊其異者多異故老從邑志者
多以水利所載之地考之信然若郡志則戾矣亦述故
老所異者備考故老云十八為長安十九為禮興二十
及二十一都為民安二十五半為民安三十為祥符又
十二三當從郡志待賢三十二都半從郡志延壽半從
邑志温陵云(黃册又殊姑從縣志)
志之南北以驛路為概也自白水為北六七八九十十
一都在其左十二三都地廣敵之在其右凡八屬之北
二五及二十八九三十有一二三四路之左也凡九屬
之東一三四及十四五六七八路之右也凡八乃屬之
西十九二十有一二三四五六七凡九屬之南郡志以
在坊統四鄉邑志無所屬郡志以一都屬之而邑志屬
之東
諸山大紀邑志稍備矣其言德化所自余未至之第考
自仙遊九投山而鵝角往晉江吳洋東至盧田馬嶺池
三分焉一南分晉江雙髻往清源為郡城二入縣北為
林坪頭循長年東坪石峽大小岐東坑之觀音而支分
至海旋于五都凡菱溪之左而南謂北紀縣背及左臂
也東為縣鷄籠山連三髻而大帽為雲峰至縣治及迤
海諸山菱溪之右循而南矣盖盧田之水惟南自馬嶺
池出者為晉江白洋其東北二支入縣者皆入黃田溪
而為菱溪則山川所歴可概焉故縣自吳洋為盧田分
二支而入中支固自盧田分北支非即分于吳洋其自
中而西而南而東盖南其樞謂之中紀亦南紀也自鷄
籠循芹嶺螃蠏至田船報劬抵洛陽江其節短為縣右
臂壓于晉江之支山川條理固然中有長溪曰巖曰柯
曰沙曰澚雖分一臂大帽之右水皆歸之亦稱一紀宜
謂之西盖鷄籠山水有三派西出晉江白洋者循芹嶺
而去非循芹嶺而鷄籠也北入黃田之下為蔡溪南田
三髻山前入曰巖溪是鷄籠山者縣中紀之祖也而大
帽為之宗
觀音山郡志在縣西北三十里有秀嶺喬松清泉石室
是也邑志在六都故以靈鷲在其東崑侖在靈鷲之東
伏虎巖在靈鷲之南又云循日曝嶺為觀音山其北為
塗嶺白水而實分觀音為日曝東為白水東南為塗嶺
靈鷲在塗嶺之東南崑侖在靈鷲東南伏虎巖在崑侖
東北也其云以二峰駢連形肖故名乃山後有二峰焉
而兹山獨出故肖之云
報劬山邑志又名覆船山郡志在十九都以形似名時
有異雲蓋頂禱雨多應奔出前接沙溪又若偃月云今
里人言覆船者三有近陳竹寨者有近虎窟寨者有小
田船者接沙溪曰十九者十七誤也又志報劬唐刑部
郎中陳嘏葬父母其下建菴曰報劬考之嘏為延僧清
惲作也為之請額于朝得名惲參馬祖歸會昌沙汰隠
居于牛頭山云故有寶蓋巖坐禪臺方磚塔定公塔天
香牛頭石其未賜寺名之先山名牛頭也又有龍濟潭
下有橋所謂禱雨多應者
鸛堂山去報劬山二十里中白巖溪下二十餘里隔之
可謂之脊脈相循者歟
佛通山臨洛陽江在鸛堂東南非谷口橋旁也郡志洛
陽未橋時此山陸路通佛國菴故名之庵不可考或曰
山麓有石如佛土人謂之佛國庵是也若以未創橋時
有陸路通郡城因泉有佛國之號故名夫橋未創兹能
飛渡耶如它陸路通泉多矣
三髻山郡志在十四都頂上廣平可百步許平處聳三
峰勢若立指因名其上有萬年松龍鬚草又云三台嶺
山勢連延萬叠三峰聳起峭絶不可攀上有雲湫跡盖
即三髻也其顛有石壁小石室雲湫潭廢有瓦孔不絶
土人謂僧通靈湫者仙跡并仙人橋在
雲峰山郡志在縣西北十六都自三髻山支而來邑志
自大帽之南為大腹山既斷復起為雲峰二說不同大
抵自三髻分大帽大帽為雲峰若斷而起乃其水左右
分也郡志無憂巖去西南二十五里山名南巖北有磐
石傍于沙溪高三丈餘其廣半之與此山危石相類圖
之巖山是也
東平山邑志在雲峰山南羣山連屬有平原三四里故
名郡志在縣東北十三都一名北山羣山連屬東有平
原三四里復突起一山故名此圖四都界于十三都之
東坪山也通志有陳平山在二十九都
卧龍山邑志一峰如馬鬛郡志如龍首故名是也第云
一名蓮花山蓮花山在其西三四里許中有龍津之源
隔之
螺山邑志又登龍峰郡志登龍峰在十六都何也
泗州山天開巖邑志熙寧中令吳克所名郡志以熙寧
有攝令者名之考吳克七年任馬康侯十年任此言攝
令必有據也疑當闕之余幸猶及之者
大中山郡志不載邑志云雲峰東至泗州西至大中蓋
茭溪沙溪出雲峰之陰左右泗州山茭溪之轉而南也
大山中沙溪之轉而南也皆當記之大中其西有寶珠
石奇
城山郡志東連大海西接晉江延袤如城是南方之山
盡名之矣則諸山可無紀也邑志與筆山如連城故名
錦田山郡志其前田數頃邑志萬頃豈漸于海耶因晝
錦名山者郡志曰張西湖邑志曰張清溪
岱嶼海環之當屬晉江獺窟為隖有石杠以渡大岞海
隅竿嶼樂嶼在海中
靈瑞山邑志東麓曰龍泉郡志龍泉别為一山在二十
六都下有龍窟深尺許泉水湧出時見龍出之狀
香山初名谷山見郡志吳孝子傳
小岞山郡志其洞可容數百人亡之誤自通志
黃崎郡志舊名寧崎
松洋山郡新志在十九都乃邑山最高大者望之蒼然
為一方巨鎮舊在二十五都乃十九都界耳舊志但紀
其洞可容二百人洞門石鏬有老藤直垂三丈餘入者
縋以下不枯亦不萌尚在奇哉
太白峰邑志在十六都一名蓮花峰有石方直如碑碣
上刻蔡忠惠大書太白峰今三都有蓮花峰而太白峰
在十一都
郡志之所載多不馴雅如螺山舊名羅峰相傳羅隠寓
此又二十五都楊崎山東漢末將軍楊大眼居山之陽
第載之矣安可遺也故邑志未采者存之于左
虎岫巖在縣西北上有石竇可容三十人相傳為虎穴
在四都通志又有赤石嵓在縣東白馬巖在縣西
螺蚽山在縣東南二十八都上有盤石十丈餘圓如之
嘶山在縣東南二十六都相傳五季時其山忽嘶聞十
餘里山之顛有石如笠上有巨人跡入石六七寸許在
二十五都
鶴堂山在縣西南二十一都峰若飛峙山下有唐鴻臚
卿留公之墳相傳葬時有二鶴來止是山哀鳴葬畢飛
去故名今不知所在或云近虎窟謂其下有留氏塚通
志舊傳留從效葬此
邑志凡山所趨必有水循其脉絡山之窮處乃水之所
會故大勢可得而見矣第以傳埭為正北馬山為正南
稍異其塗嶺北麓之小溪為證果溪入添奇港非入傳
埭白水東流入傳埭與塗嶺源不相循自三髻山前出
者無入谷口橋其入峰崎者敘縣之左右水耳自城山
筆山而東入前林港者紀之其松洋自西而北之大入
峰崎者遺之大概縣水大者四各入海者二盧溪自添
崎入海沙溪自洛陽入海砂溪稍大會入海者二菱溪
松溪二委同入于峰崎而菱溪最大以來自界外也砂
次之盧次之松次之它各為紀紀之小者登于圖
西充溪郡志誤入添崎港其云一自小鼓溪出一自小
溪出合流過白水抗橋小溪村乃西充之背證果溪原
也小鼓溪在橋外其源不足稱合流過張在橋入傳埭
其一源西充山之陰過七里岳出港西埭入海
證果東溪郡志發源定光寺後山過横山橋為下盧溪
與真如之水會而南流至林田溪古縣溪陂頭橋入添
崎港林田即龍田陂頭即埧頭也
真如溪有二源其一發横溪等嶺在觀音山左其一在
山前至埔上始會
入洛陽江曰澚溪上為沙溪巖溪柯溪郭溪其源最多
郡志白巖溪發源三髻山後大山坑此往黃溪入菱溪
者邑志在白巖前為沙溪是矣郡志柯溪發源胡坑山
此指柯溪東與白巖溪會也邑志出胡坑為前郭溪非
矣志一出晉江柯山嶺出為澚溪並會于柯溪然考自
晉江來者惟分留公坡之水與出自虎窟西行者十谷
口各埭未有與沙溪會也然谷口故橋在今銀地而東
溪之沉橋砂溪過之志言巖溪柯溪沙溪澚溪並過谷
口橋何也盖自白巖柯嶺溪外有沙白村東發源後吳
嶺前後會于石佛村而出者沙溪也自陳竹嶺下報劬
田船出柯宅村者會沙溪過前郭溪前郭溪出青林之
陽盤龍之陰接上諸溪過澚埔村下洛陽江或曰澚溪
菱溪郡志玉田溪在十三都發源懸鍾嶺折而東流曰
陳田溪菱溪過菱溪曰埔頭溪沙步溪過新橋入峰崎
港懸鍾嶺之水向仙遊菱溪源非自此出邑志發源觀
音山亦其一源驛坂溪郡志發源禪静山過驛坂橋會
埔頭溪者菱溪至埔頭與驛坂溪會也盖其源極遠自
晉江盧田過九安山後為黃田溪又一源自鷄籠山後
入蔡田即玉田又一源自大帽後與蔡田會為陳田溪
乃為菱溪元盧琦所游其下至驛坂菱布諸溪會之
李林溪郡志在四都發源源林院後山過舊鋪橋
縣後溪郡志發源東平山過南嶺橋至下謝溪此龍津
之溪也郡志下田坑溪發源山半坑分為二派又合流
為溪達于王孫埭非龍湫之源則出自蓮花旁者
茭布溪非發源曾師嶺邑志發源雲峰山是也其云一
溪發源五峰巖過泗州橋亦至前澚與菱布會者非源
于五峰巖出于後吳嶺也
黃坑溪志過九斗丘十八都五里亭是也不入馬山埭
入洴州埭
南坑溪發源上坑湖郡志發馬壠坑又以寂光溪過牛
場橋殆非也
洋坑溪郡新志云發源於松洋山歴寂光溪與南坑溪
會于下林溪
潮汐東南一支由岱嶼入西至白崎山又西至鳳山又
至馬山又一支至白沙及洛陽橋凡諸溪水之入洛陽
江及馬山埭者皆歸之
邑志宋海舶無禁利入甚富且易不捐之於橋梁道路
則以崇奉釋氏無所愛惜然宋之釋氏其捍海為田多
不税之故釋氏亦富其餘力及于橋梁最多
龍津橋郡志俗呼南嶺橋故其敘縣後溪曰過南嶺橋
云
菱溪橋郡志宋始平二年圯邑令張盖重建邑志治平
二年邑令張介創考之張盖在治平時以盖為介以治
平為始平字誤也盧琦有記其文亦雅云治平中橋之
以渡則郡志誤矣
萬安橋邑與晉江半之當存其名
張店橋郡志在十一都宋治平二年建
浮梁橋郡志在二十六都長十丈溪源出于香爐山西
南過于獺窟橋
馬山橋郡志在二十九都元至元十九年僧法助建
十八都官路旁有井古以金剛經一部勒于甓環砌之
志在十九都誤通志十九都有金蓮池産華如金
宋重水利郡志所載晉江者方員丈尺及深若干灌田
若干創修姓名歲月亦具誠重之也載邑者存其名而
己邑志因之去其埭將别記之因而遺者頗多余存其
舊于埭之條又志其非埭者三祥符里泡埭上塘尊賢
里長分坡白岩畎甽余初決七都之水于六都實考之
故志曰水自西而東南流者入蔡埭其東西洋各有定
坡乃知七都東洋之存六都西洋之廢故決七都之蔡
坡者入六都之崇福嗚呼水利可不詳與今登之案牘
者塘壩埭不能盡列余所決者壩頭其流名曰鳴鳩凡
十里又決承天垻謂金釵圳也并修王孫埭官埭新埭
前黃等埭
邑志崇福埭蔡埭官埭左丞相埭傳埭嘉禾埭凡六受
北紀諸溪之水其自西而東南入者則入蔡埭崇福埭
其北流者及傳埭然八都有蔡埭七都前蔡埭若自西
而東南入則前蔡埭耳嘉禾及蔡埭自入海五都有官
埭非受北紀之水其左丞相埭莫考郡志埭在德音里
者四曰陳廷偉曰梁次雲曰林紹曰長坑
邑志王孫埭孫府埭赤嶼埭鱸鰻埭承天埭法石埭曾
爐埭石塍埭後曾埭陳埭凡十俱受中紀諸溪之水其
自南之北者入王孫埭其正東者經承天法石曾爐三
埭而皆滙于輞川港然郡志鱸鰻赤嶼及蘭盤埭皆在
歸化里三四都陳埭後曾埭在中紀者郡志在三十三
四都安仁里埭三曰浮湖曰陳曰曾崎曾崎或後曾也
此徑入海又有埭六在崇德里五都曰官曰大陳曰後
坑曰石湖曰後倉曰牛步其在祥符里者下泡埭今二
十八九都與三十都也皆南紀云
邑之山川昔為堪輿家所取如五代間據土者三王潮
也留從效也陳洪進也留陳葬其父母於此潮自葬焉
下有寂光寺從效建以奉之潮有功于閩宜載祀典郡
祀于崇陽門樓余為置守塚取其寺故地之租為清明
祭有晉江紫微呂舍人者葬于此郡鄉賢祠祀之其人
文雅足稱焉邑志以在白巖山郡志以在十二都考之
未知其處嗟夫趙文子雍門之徒所以感嘆悲哀也歟
典祀城隍廟宋天聖中令李畋為祠洪武己酉改為廟
宣德辛亥令高顯重建正統丙寅令閉禎重修余毁其
像萬歷元年修之
社稷山川厲壇郡志俱洪武初令羅泰建盖癸丑歲也
邑志以山川壇建于令高顯顯宣德間任壇豈至此而
置耶社稷山川二壇其厨庫齋房俱正統丙寅僉事陳
祚命令閉禎修之邇圯山川移于南關稍完社稷厲厨
庫齋房俱圯乃次第修之又遵洪武禮制各都并建鄉
社鄉厲之壇
林知縣祠改之文見附錄
叢祠邑有五百一十所余皆毁之文見附錄時固引蒼
梧吳公為順德令壞淫祠為書院使者計竹木斤兩罪
之至下獄果有謗余者言余利像有金喉余嘆曰狄公
當時毁祠不知得金幾何也幸上官明不行其謗而余
免吳公之辱嗟夫俗之信鬼也如是夫青山神張梱以
閩時嘗營青山下禦海寇郡志以沒葬螺山之陽宋太
平興國間即其地置縣乃改葬于青山立廟有司歲致
一祭有其舉而莫之廢也余循故事祭之有殺人山上
者兩閱月不能得余以文牒之三日而獄成豈尚靈歟
然昔人祀之為禦寇也王節度之功大于梱祀于郡邑
乃并其冢而不之修何耶
公宇邑志縣署有遺䜟言不利改作自宋來皆簡陋至
成化壬寅令張桓重新以太僕丞召去余修前後堂及
廂廊建君子堂有記記曰令有君國子民之道然孔子
君子宓子必本於魯惠安君子之區也又當輿馬之輳
至於斯者皆得見之於是作君子堂堂在儀門之東作
於隆慶五年三月踰月告成肅客而入受教而退而今
而後鳴琴而治矣作旌善申明亭又各都皆建亭
郡志鳴臯堂在縣治之左宋知縣李侯惟一鶴自隨常
與士友于堂商論古今鶴立其旁時鶴一鳴聲徹雲表
余遐追其人或李畋也盖張咏授以文學來任建學宮
以教子弟政尚簡静與民休息有傳通志謂龍溪李侯
名絳見漳州良吏傳
郡志有漏室邑人謝起宗記曰惠安為邑巳百七十有
六年所更邑長亦六十有四政類不暇恤挈壺氏之事
民間生子之諏時於野巫夜半行人或致疑於四鼓夙
興之勤無所於稽授時之道有慚他邑紹興二十四年
三月福清林仲俞始尹邑事未浹旬間百廢具舉惟是
午夜鼓人失節一日語同寮曰今蚤晚衙率謹時而官
無其拘縱得之晝復失之夜不可謂政會建安日者張
仁能其事遂使營之陶土為壺揭木為籌三十有八以
驗晦朔弦望遲疾出沒無毫釐差創於蕤賓之吉成於
夷則之望闢廳事東廡以寘之同寮相與觀焉僉曰天
地相去凡八萬一千三百九十四里周天凡五十一萬
三千六百八十七里日月循環冥寞難測皆不逃於兹
漏之涓滴嗚呼休哉乃屬菱溪謝起宗書于石起宗并
請銘曰陶土揭木注水其中水之增減天地攸同誰不
知時伊廳事東六十四政因循俟公昔諏且疑今焉雍
容吁千百年自我折衷
按察司即宋皇華驛基洪武乙夘令安景賢建為按察
分司壬戌設安溪惠安行僉事一員蒞之甲子省罷辛
未改為漳泉道丙子改為分巡福寧道正統丙寅令閉
禎建後堂嘉靖甲申徙鎮于泉己未改興泉道專駐焉
布政司即税契局基郡志正統辛酉令閉禎建成化壬
寅令張桓修邑志弘治中建非也
驛郡志舊在縣東郭内名曰皇華元元貞間移建今所
名龍山國朝洪武初更今名西有逓運所驛兼領之邑
志宋有皇華驛與縣俱設考郡志古蹟宋時泉州自西
北取劍州路出城西義成門至南安汰口驛永春桃源
驛德化龍潯驛上壅驛抵尤溪縣迤邐經西芹至延平
建寧為避福州大義江之險自本縣行者不知何年今
六都有古縣十六都有古驛此皆不可考但謂此與縣
俱設然耶否耶
際留倉即宋常平倉郡志在縣令衙東邑志在簿廳前
正德己卯令陳逅改建縣衙西北郡志預備倉四所一
在縣内西偏即此也一在七都香林保一在三十四都
輞川保一在十八都嶼頭保在縣者余修之積穀焉在
鄉者廢輞川者邑志亡之余初問于父老多言兵燹來
各鄉有倉是齎盜糧耳故未之復若輞川有堡安可廢
哉崇武倉洪武庚午建也永樂甲申增之
鹽場詳于邑志其云轄鹽倉八郡志亦然運司志不紀
其倉而紀其團考之閩鹽用晒故有灘團運司志之五
團西湖前坂一也庭邊喬埔下洋東二也下洋西柯櫳
林内三也上倉坂西四也下倉下坂五也郡志以倉埕
稱凡八有廣運其埕邊喬埔下洋東西柯櫳不具考之
圖庭邊者埕邊即廣運也其下洋地有村在喬埔或西
埔也近以竈不辨塩各倉俱廢下洋東西西埔前坂皆
為埭故老之所具者團五曰埕邊其於喬埔下洋東西
兼之矣它同司志有柯櫳焉凡九倉也郡志脱其一而
誤其二前坂在二十四都以為在二十三上倉在二十
六都以為在二十五五余正之于圖
學校邑志詳之舊鄉賢名宦祠在啓聖祠之兩翼湫隘
余于明倫堂後建高深堂二祠列于左右修啓聖祠并
訓導廨舍置學租見附錄
小學景泰初立成化中令張桓嘗考選教讀分遣各社
學嘉靖初令莫尚簡重建厚俗社學邑志又列之者八
皆以某氏主之通志以坊名者一鄉名者三余至立之
二百一十二所又於各都立大館延諸生學行者為師
具書束帛躬請于家著社學篇使按而行刻朱氏小學
以頒子弟循行阡陌入而誘勸之焉
鋪舍邑志當南北馳道有七白水塗嶺驛坂居仁縣前
盤龍上田規制同郡志在城為惠安鋪洪武四年知縣
時汝楫建在布政分司北近為豪張一復所奪余上狀
復之(走崇武有四前埔黃田青山崇武前埔在二十一都青山在二十六都郡志)
義塚在邑厲壇北幾圃矣余表之
射圃在朝天門外嘉靖庚寅乃改建此廢已久余始築
焉
石洞集卷三
