石洞集卷十七
明葉春及撰
詩上
五言古
送大司馬劉公晉御史大夫赴南都
且停武溪歌聽我九罭詩武溪何滔滔信宿公將歸公
來覯衮衣寶劍光陸離一舉象郡平再舉龍川犂選徒
獵菑翳狡兔獲無遺谿谷盡黍稷黍稷何祁祁以我章
甫冠易彼鱗介資白雉效越裳明珠耀璇題吉蠲假烈
祖祝史咸正辭太常書丕績濯濯蛟龍旂輔相肅崇班
專席雄百司我皇求明德簡在固所宜夢卜習休祥爰
立將在兹耀靈麗中天寧照一室微
其二
五嶺何崔巍三水流湯湯我公肅明詔脂車戒舟航樓
船邃以廣宛若飛龍翔鳴鉦擊鼉鼓嘈嘈水中央組練
麗且明旌旆儼成行舳艫亘千里豈曰江路長輕雲承
廬室清風翼帆檣瞻望邈難及改轍登高岡馬上笳吹
聲鐃歌互相望横海不足云伏波詎能方四牡向北馳
行行至故鄉置酒朱陵臺張樂洞庭傍日出照桑梓灼
灼有輝光為謝父與兄簡書不可忘
其三
金陵佳麗地翼翼帝皇都宫闕出浮雲陵寢翔金鳬貔
貅二十萬錟戟鞬雕弧濟濟鵷鷺羣藹藹王侯居信哉
豐鎬儔豈彼河洛俱三條控九市夾巷羅長衢古來遊
俠窟白晝驚揚桴巍巍司憲臺栢樹棲羣烏盛夏厲凝
寒嚴霜下庭除豪強莫恣肆府中有大夫藜藿誠足採
虎豹山之隅南以殿長江北以鞏皇圖帝載惟汝諧鍾
山且斯須
其四
孔父常栖栖老聃伏柱史緬惟兩聖人委蛇亦人世珪
組豈我榮冠纓豈我滓道以神理超物用玄羹美先民
有遺言大隠隠朝市軒轅遊空同至彼陰陽始不離黃
屋尊玄珠得赤水岣嶁有真宅高館疏峯起紫芝洵可
餐皇心隆所倚撫翼摩雲霄潛鱗媚清泚升沉各有分
吾方從綺里
送少參歸安韓公兵備廣右兼懷方伯喬公督
學劉公
昔余寄薄遊並公宰閩邑翩翩丹山禽千仞亦棲棘拙
劣守故丘公獨崇明德建節炎海隅晤言慰疇昔昨來
祗簡書忽有西甌役灕江豈不遥旬宣美臣職胡由事
攀留壺漿望如渴矯矯雲間公夢寐猶顔色劉君鄱陽
彦賤子實親識嶺樹搖心旌一别雲泥隔行矣各致辭
努力加餐食
葉順德報政
我本樗散人掛官羅浮居著書豈為愁屢空常荷鋤明
公來吴徼政美錦不如惠我數書札字字皆明珠結交
有神合一見言相於校讐非馬隊避人類逃虛本無白
雪音和者衆千餘絃歌日盈耳有酒時招呼君行報天
子吾當歸樵漁
送周納言之金陵
矯矯銀臺司金陵氣蔥鬱策馬晨度關萬里懸燕北彤
雲東北馳縹緲蓬萊色行者日以遥居者日相憶所志
在策勲君行叩閶闔
其二
伊余倦塵網寂寞羅浮居古人日以遠攬衣起踟躕雪
浪天一方斯人去己徂歡愛若夢寐念此徒欷歔之子
挺南服行行嗣前車祗役炎海涯握手情相於分飛愴
鳴鴈惠我雲中書如何倏傷别把酒臨路衢王命有嚴
期那能立斯須
夀謝惕齋先生六十
子綦隠郭南嘘嘘向天雲先生隠郭北兀兀窮朝暾南
北豈有擇今古焉足論先生孕元氣妙契無始門艮背
不見己勵志故絶人即今六旬周履此初度辰乾坤一
氣運旁薄大無垠大撓何劈劃坐使干支分一元十二
會運世如次鱗辟如一歲内無夏亦無春辟如一日内
無丑亦無寅始終而終始闔闢而渾淪此言如不信請
問庖犧君
送方伯滕公拜大中丞操江
紫陽鬱崔嵬闕里在南服武夷似岱宗沂泗流九曲五
百靈運周誰哉繼芳躅芳躅君繼之黃華翥鸞鷟伊余
昔遠遊四海莽一矚賣珠見楚商玫瑰美其櫝燕客恣
譚天齊人誇炙轂驅馬復來歸彈琴坐空谷一朝遇知
音並奏絲與竹何以結同心願比雙黃鵠
其二
羅浮標粤徼南海浩無垠亭亭桄桹樹三蒙君子恩昔
抱宓生琴彈向海上村桑麻被廣野雊雉滿平原載登
清憲臺高步紫微垣陽涯肅秋霜陰谷回春温流聲馥
蘭芷六月化神鯤飁飁扶搖風蕩蕩閶闔門但願居鼎
衡畢力奉至尊王度日清夷賤子復何言
其三
岷江何迢迢萬里朝於海洪濤翻赤岸衡霍嵲將殆神
京奠金陵天塹兹攸在太祖昔平陳戈矛白皚皚樓船
喧噴薄組練揚光彩敵克笳吹還力屈鯨鯢醢四海今
一家蕭蕭空故壘昔人戒衣袽有備乃靡悔中丞嚴號
令到日旌旗改南顧憂可紓洪圖億萬載
輓鄭烈婦
金塘含綠水中有雙鴛鴦朝唼蘋藻葉夕宿蘭&KR0581;傍驚
飛乍抉起反顧復成行飄風西北來吹我東南鄉雄飛
墜毛羽身殞天一方雌鳴慕儔匹啁噍獨彷徨寧同比
翼死不忍兩分張閩中有淑媛姆教夙所將十七為君
婦衿纓上高堂十九君見違呼天絶其肮君若江上舟
妾似舟上檣但知隨所往玄臺共翺翔禽鳥有至性斯
人詎能忘我欲永言之祇恐聽者傷
題松栢芝蘭圖夀兵憲王公
亭亭天陵松摵摵大谷栢寒暑有推遷柯葉無改易下
有芝與蘭蔭此條千尺煌煌媚漢宫馥馥芳楚澤三秀
玄潤流九畹香風溢天地良不疑物理晚始獲芝蘭日
以榮松栢日以碩歲晏君乃知風林徒策策
登衡山至雪霽堂雨繼以大風
朝發望岳門午憩雪霽堂脫鞅暫安豫臨軒盼高岡巖
雲膚寸合凍雨散微凉飛簾東北來沙礫起飛揚萬竅
盡怒號五峯若趨蹌詰朝登祝融天路阻且長僕夫竊
偶語何如朱與張皇昊杳無心造化浩茫茫陰陽互遷
變儵忽自難量太和值霧雨曉日升扶桑今兹儻不然
孰敢問彼蒼達人貴大觀委運固其常
秋草鶺鴒詩送黃箴卿扶兄櫬歸閩
昔我宰錦田楚楚見二子鳳雛出丹穴藻翰亦相似天
路安足陵和鳴合宫徵南方有朱明積石亘千里璀然
鳳凰居琅玕滿庭戺今春振羽翼&KR1962;&KR1962;遠戾止云何中
離乖斷絶春風裏一雛隕黃坭一雛痛徹髓喟彼鶺鴒
詩淚下如流水
其二
流水涸有時淚下如綆縻人生鮮長在欻若石火馳朝
遊竹素園日夕寄招提良朋豈不嘆友于心獨悲一號
再三踊欲去還復遲生者祇自苦亡沒寧詎知嚴霜瘁
野草孤鳥將何之
其三
孤鳥思故栖靈輿難久停星言夙行邁賓客皆涕零啓
殯鱷湖汭進棹龍川汀陰雲冒廣柳悲風結前旍山川
脩且阻日落不遑寧契闊亦匪他骨肉弟與兄昔者為
鴛鴦何意為鶺鴒感物三嘆息寤言自拊膺
其四
拊膺終夜起徒御皆晨餐秋風何蕭瑟百卉盡凋殘攬
涕策素輀輕旗自飛翻虎豹夾路啼哀猿叫空山我行
尚粤徼何時造閩關閩關歸有日逝者不復還仰視雲
間翔俯看清水瀾彼此各儔匹人生多苦顔孤影誰與
晤躑躅增長嘆
其五
長嘆徒自傷倏忽至舊疆大海跨飛鯨舉首見洛陽徘
徊橋北岸嘉樹鬱蒼蒼此樹令所植三五各成行昔我
初往時兄弟倚樹傍今我遠來歸舁柩獨徬徨誰言見
城社憂思若可忘
其六
憂思不易裁行行至里屋忉怛黃髮悲慘淡白日速周
親盡奔凑友朋無綺服痛定前致辭風霜易感觸未暇
死者傷且為遊子祝錦田我桐鄉鬚髮蓮花麓而兄老
休貞南北遥相矚有慟顔喪予相長吾望卜沈憂亦何
為明德貴自勖
與張道人
匡廬有道士來往無行迹清晨吸彩霞日暮煮白石從
余天一泉披榛弄涓滴作詩或譏余未悟畫前易吾師
濓溪翁無極而太極
贈别譚見日山人
與子産南海迢迢隔河津一朝遇五羊似我平生親袖
中握靈蛇各各稱入神風霜豈不苦憔悴寧惜身上帝
居紫宫狂噬何狺狺娥眉妒不收嫫姆充下陳黃金百
鎰盡志士常苦辛
其二
苦辛誰念之短褐信細微先民詢芻蕘此道久吾欺白
日豈不光仰視浮雲馳風霜日侵蝕衾被寒共持朝飲
同荆軻暮宿高漸離絃促和益寡無乃郢曲非忉怛亦
何為惻惻臨路岐
其三
路岐何遥遥一步一回顧脫鞅桑乾朝挂席河西暮風
雲一相失悽愴萬里去漳衛濁且深青齊廣以莽駕言
適魯邦再拜宣尼墓宋桓亦何為揮斤伐我樹引領梁
甫吟氣結不能訴
遠行有以金贐者賦謝
志士思惄死裸葬官道傍豈不惜憔悴為謀當自臧曰
余失前路適楚臨太行方愁道邈遠况復懷盈箱不見
五都豪白璧黃金堂一朝赴冥廓徒使雍門傷我欲竟
此曲此曲重且長君不諒鄙人申之以短章
飲陳巽卿宅即席賦得帝字
黃公避秦皇子陵傲漢帝萬乘彼不榮五斗吾何利邇
來脫桎梏麵蘖聊避世田父尚不辭况子夙同志高堂
敞華筵賓客縱横至日莫飲未休榕下還席地杯行不
停手醉卧何足計昔日習家池與爾垂千祀
祁山人遊武夷追送李氏阡即席賦贈
武夷多竒峯九溪曲相連窈窕信靈異虛無儼羣仙昔
我遠遊之枕席生雲烟朝飲幔亭峯夕泛駕壑船忽忽
六七載冠緌為糾纏脫屣苦不早白髮將垂肩君今躡
其巔使我雙淚泫碌碌復何為妻子豈難捐
其二
北風何其厲遊子不可羈言指武夷山歲暮以為期朅
來不入門去矣亦不辭平生抱竒氣頫首還自疑丘壑
與市朝彼此固有時君若過五曲中有雲谷祠願言搴
芳杜為我三拜之泰山久已頽嗟予將安師
其三
張公湖海士載酒官道隅冠蓋何繽紛藹藹皆文儒客
行豈不遥脫鞅還踟蹰開尊藉芳草門有雙墳俱借問
泉下人富貴今何如寄語幔亭君擾擾不可居
七言古
梅關憶羅浮書屋
去年經此長安路滿岸寒枝綴香絮今從此地故鄉歸
幾陣輕風帶微雨轉頭世事不堪論白猿洞口愁黃昏
儂家正在羅浮下欲去㩦家卧白雲
大王莊行
舟泊大王莊夜飲天津酒大王冺滅不記名莊上空餘
數株柳楊柳青青妸娜垂櫻桃熟時人未歸當時獻納
麒麟殿今日淹留鸚鵡杯杯酒沉沉夜將夕江上茫茫
天一色但恐壺中綠蟻乾何處為家何處國
廬山謠答謝潘二子
昔年有仙人炯炯雙碧瞳手持珊瑚拂我頂謂余逴有
神仙風謫向樊籠二十年清都紫府徒名傳無由乘玉
駟直至參寥天傳聞黃庭藏石室琅玕為緘金作鐍便
向青崖渡六龍管教白晝生雙翼青崖白石連丹丘雲
車羽轂驂蒼虬濯髮瀑布水身登香爐陬同行諸君多
意氣作詩往往來相酬康樂因為吴會吟安仁作賦如
陳琳開緘展轉再三讀重之不減雙南金鳴榔鼓枻殊
未巳此身己在廬山裏行間倘遇浮丘公雲中遥謝二
夫子
和梁廣文苦雨見寄
高樓下枕鵝江曲雄視神州一百六二水晴分素練明
羣山曉望朱旂簇畫棟崔嵬百丈遥文窗繡戶接青霄
鳳甍徑度諸侯宅雉堞斜通學士橋橋邊宅畔多車馬
趙瑟秦筝連日夜雖然北市達樓前更喜西湖注樓下
莊生被誶自雕陵三日樓居不出庭息陰解著絶交論
思過能忘閉閤情憶昔鳩鳴江日暮須臾覆手成風雨
鴟鳥朝啼水北雲飛簾夜捲河南樹世事因知頃刻間
轉海排山不作難遥想美人隔江浦望而不見空長嘆
忽傳琬琰來荆璞感子交情等山嶽待至天晴旭日升
為君重泛剡溪約
荆卿歌
黃金臺高秋草生白日茫茫空復情昭王古墓沒長道
漸離擊筑同荆卿一旦相逢感知己素車白馬為君死
易水歌聲不忍聞千年遺恨燕太子
王憲副招飲梅菴
北風無雲凍欲裂野人僵卧山中雪使君清興似南樓
尺書招飲梅菴月梅花香影落江濆月華如晝酒初醺
夜闌坐覺禪心長孤磬泠泠竹院聞
鄭太守謠
鄭太守民所依去年憂水今憂饑三年顦顇守端溪民
寒有絮饑有糜坐令闔郡無瘡痍一硯不持今古師鄭
太守民所依願爾朝天及早歸
送洪將軍參將思州
將軍勇略貫今古稚子能文君好武幾年血戰靖妖氛
四海芳聲馳幕府嶺東昨破岑岡賊豺狼晝號鯨鯢泣
忽聞詔下調西州西人舉額東人愁霓旌月映三江夜
虎帳霜傳八桂秋君不見樓船昔渡蠻溪漲銅柱今懸
霄漢上斯人寂寞已千秋願君早繪麒麟象
送牛將軍之長樂
將軍寶劍明秋霜用之擊賊賊走藏紅光紫氣人莫御
匣中夜夜鳴風雨凉秋八月鴻鴈來滿城賓客皆竒才
祖行北上金山道西控循惠東潮梅日暮長風石馬嘶
雄心對此淚堪垂客中蟋蟀聊卒歲閣上麒麟繪有時
(金山石馬皆長樂山)
用謝惕齋先生韻夀劉古唐翁六十有一
鹿算龜齡天賜福豹蔚鸞翔人所欲赤松不解草玄經
跨鶴纏腰鮮其躅紫陽磊落繼前庚五百年來公降生
鳳凰在郊龍在埜山阜岡陵罔不增麻姑王母皆誇誕
渤澥漂桑海為岸一氣渾淪轉八紘何者支兮何者幹
億萬長留石室書漢廷無數馬相如中元甲子今初起
月到天心水到渠
五言律
初春滕方伯支學憲招飲藥洲藥洲南漢離宫
有池今名白蓮池畔有九曜石
南國傳經地東風應律天隨鶯過别院振鷺愧瓊筵酒
氣花間出歌聲竹外傳興酣還卜夜改席向湖烟
其二
晚入梅花渡春移菡萏舟星辰隨棹散河漢抱尊流說
法龍潛聽論詩蟻任浮濟川公等在吾道已滄洲
其三
留客平原酒賢哉二大夫致身霄漢近傾蓋古今無冀
北空良驥關西得舊儒偶然山澤叟今夕一尊俱
其四
蒼池流碧玉傳是漢離宫霸氣千秋盡文軺五嶺通市
槐風轉綠壇杏雨沾紅即事成今古青山滿越中
其五
何年榆歴歴隕石越江干河漢支機遠芙蓉倚劍寒階
前藏洞壑日暮對琅玕願作周王鼓橋門擁漢官
趙太史黎秘書龐太守湛别駕周明府祁孝廉
過訪石洞
傲世吾何敢高情客故來鳥迎雲蓋入花近野筵開種
秫常供酒攀蘿並上臺惟應漁父笑桃向水邊栽
同趙太史憩玉女峯
蕭散金門客徘徊玉女峯風光祇自媚雲黛為誰容蔓
草羅裙妒寒花繡幕重他時遇簫史長此憶仙蹤
同趙太史遊飛雲頂
飛雲天不遠乘興歲將除雨凍河山合風高草木疎路
從千嶂迥歸及五更初昏黑藤蘿外膏肓信不虛
青霞樓讌集
世遠仍樓在霜清與客凭窗間羣岫列階下一泉澄簮
笏名家舊壺觴野興增卜鄰吾已後惆悵暮雲層
龐子講堂與趙太史諸公夜談
霸主離宫廢名賢講席開山河移萬戶俎豆集羣材坐
久黃龍幻談高白馬來藏書在何處知有子長才
五雲鳴珮卷為李雙江博士題
都講鱣重奏高臺駿始招千金迎委佩雙闕倚層霄露
憶金莖近藜分太乙遥爾家恩不薄努力聖明朝
王母夀詩
王母本仙姬龜臺爾所司藁砧一以去菱鏡遂捐之歌
苦傳黃鵠名高動赤螭庭前有叢桂歲歲發華滋
飲潘魏叔宅
狂歌君莫笑偃蹇世相輕寂寞少年事凄凉今夜情深
杯甘百罰明月澹孤城無限傷心淚東南只自傾
贈合浦耿將軍
金貂分泗國鐵騎出炎方百戰關山苦頻移帶礪長海
雲高漢柱嶺樹接濠梁合浦重淵媚懸珠夜月光
其二
高皇思宿將諸子盡通侯萬里承家日孤臣報國秋雲
從江北望水向越南流世業看都護風塵一劍收
夜至碧山草堂得開字
秉燭到池臺清尊夜復開坐驚孟公至城抱碧山來密
樹搖燈影繁花艷酒杯主人投轄意吾己席莓苔
潘祁叔正叔沈汝清徐文仲㩦酒過訪得林字
故人能載酒秋色滿楓林三徑因誰闢千杯為爾深城
烏啼夕照塞鴈度寒砧不憚歸途遠應憐命駕心
中丞滕公學憲郭公枉過草堂
蓬蒿欺仲蔚三徑共人長駟結風雲入旌懸日月光玄
經瓿可覆白眼世相妨亦是同聲地無嫌漉酒嘗
夀潘祁叔六十
吾生後甲子白髮獨饒君解帶千山雨談天一片雲鳳
毛三世業驥子五花文何以為君夀雙江對晚曛
送孫使君請告歸檇李
雙轓非不貴一病竟如何白璧投人少青山入夢多家
臨滄海曲帆挂太湖波日暮逢漁父君聽鼓枻歌
其二
即令躭卧病何事薄淮陽伏枕春雲過開門碧草長世
情增骯髒吾道付滄浪却限羅浮郡無由下鳳凰
其三
歌鳳狂猶在屠龍技未施黑頭方宦達白眼使人疑潮
落胥山廟雲深陸相祠平生懷古意獨立迥相思
其四
君豈陶元亮歸與厪八旬門前閒五馬濠上看遊鱗束
帛徵賢日拖金報主身古來有道者不必離風塵
其五
請告須莊助還家感漢皇暫宜草木疏未許芰荷裳北
海清輝在東山引望長憐予多病客無計起膏肓
中秋飲潘魏叔亭子翫月得光字
中秋忽已過明月復清光玉鏡圓將滿金尊倒欲狂東
江當戶盡北斗掛城長不厭連宵飲還來索酒嘗
除夕同郭建初登高士峯明日立春
作吏當周道登臨能幾何歲隨今日盡春向暮雲多海
色連睥睨山尊對薜蘿相逢如郭泰肯惜夜鳴珂
訪江惟誠華林寺並贈同學諸子
廢寺殘僧在寒燈繡佛親風塵驅短鬢意氣向何人白
石南山夜青尊北海春古來豪傑士偃蹇見經綸
其二
昔人多寂寞諸子合丘園薝蔔僧同舍藤蘿客到門解
衣山雨過移席野雲繁為語張儀婦吾今舌尚存
其三
山林諧宿好君况是同心倚劍崑崙近搴帷渤澥深風
巢孤鶴唳雲壑一龍吟夜半商歌意伊誰解識音
其四
共是金閨彦同為寶地棲龍池今日醉鴈塔異時題坐
石蒼雲滿開尊碧草齊前村延暝色應唱白銅鞮
同山人林熙甫父老陳焜諸生陳巽卿陳練遊
菱溪五雲山
危石盤空上諸峯入望低山連三髻北雲起五靈西谷
静泉逾響林深鳥亂啼採菱人不見芳草自萋萋
其二
鹿門吾欲卧龜組爾何牽名姓陶公後登臨謝客前逢
人隨白眼把酒問青天偃蹇風塵裏兹遊益可憐
其三
彭澤歸元亮眉山起長公誰知千載後今日一尊同夜
色清溪上嵐烟碧澗中他年傳盛事應識古人風
小岞石臺
倚劍孤城暮登臺萬壑秋潮平沙岸小月落島烟浮白
鹿通夷國黃雲滿戍樓南征斷消息横吹不勝愁
訪詹咫亭先生巢雲書院兼呈社中諸友
巢雲高不極飛閣倚雲開樹杪滄溟盡尊前紫帽來江
湖雙涕淚天地此樓臺縱有終焉計能忘國士才
其二
峭壁倚崢嶸孤標接太清莫愁天柱折遥對雪山傾曉
散扶桑影寒飄落木聲伊人看獨似高士漫題名
其三
作吏如吾傲歸耕似爾稀不因滄海伴那啓白雲飛倚
杖閒花落開尊急雨飛尚書期可顧宿昔自依依
其四
惆悵出門去徘徊流水間菊花深復泛桂樹晚重攀返
照孤城斂寒雲大壑還明朝羈物役清夢到柴關
其五
江潭成獨往鄉里更多賢結社東林下論詩大歷前山
城飛白雪野寺發孤烟嗜酒容吾放何須復種蓮
同郭學憲歐水部胡計部朱明洞得山字
紫氣關中路丹丘海上山抗雲金作闕吸露玉為顔白
馬談猶在青牛去不還似聞笙縹緲跨鶴出人間
郭學憲歐水部胡計部過訪石洞得東字
抱犢鹿門中蕭蕭日暮風卧愁聞塞北立強離墻東濁
酒開三逕高軒過數公濟時吾豈敢愚谷倘相同
洪參戎和平大捷喜而有贈
喜看君授鉞一戰淨妖塵鼓吹軍聲壯旌旗殺氣横今
皇本神武大將自經綸休侈封侯賞男兒合致身
其二
飛將分符出提戈奏凱回裹尸真國士推轂豈時才列
隊蛇矛動前驅鷺鼓催漢庭多寵渥陸賈是功魁
同晉江黃欽甫宿飛雲頂
天畔移孤枕峯頭卧五城銀河垂地落珠斗近林横閩
越蒼烟合蓬萊碧草平未須愁罔兩中夜火輪生
李敬可劉和甫訪予石洞敬可贈詩有卜鄰之
意賦此奉畣
空山吾獨往二妙夏能來雲裏峰為障天邊石作臺澗
流風不斷杯酒雨相催結屋如鄰並青溪掃綠苔
飛雲頂
峰到飛雲絶晴看赤日沉露凝雙鬢白龍起二儀深積
氣連吳楚啼猿自古今天門應不遠乘興欲登臨
楊明府覲歸
聞道王喬舄初從帝里歸承恩天廣大為政日光輝粳
稻收殘雨牛羊下夕暉預愁丹詔動畎畝正依依
長洲
峭石水瀠洄中流莽自開山銜落日去樹擁大江來繫
纜圍青壁援琴坐綠苔客途消百慮曳尾信悠哉
三月三日同黎惟仁林開先讌梁少仲東庄
别業臨祇苑芳筵俯梵宫潮平樓接海雲起樹浮空花
落高僧雨風褰少女風春山正多伴歸路野烟中
白雲洞口號
洞晚雲隨入巖秋雨自飛莫愁霑野席猶得涴塵衣歲
月吾將老烟霞興不違昔年招隠處叢桂可同歸
其二
古洞何年闢長留宿白雲江山千里盡風雨半天聞芝
术堪時往壺觴到夜分依依乘月去猿鶴惜離羣
病起見菊
名花非不好濁酒賞應難可惜籬邊色猶從病裏看枝
疎風自倚蕊冷月同寒莫遣芳菲盡相留伴鶡冠
入羅浮夜訪毛聯伯姻家
為就羅浮卜言尋木石鄰野昏惟信杖林動忽疑人尉
遇灞陵醉門呼垤澤頻曲肱如可托風露亦容身
贈毛聯伯
毛公元特達混迹且漁樵宅接羅浮近經傳漢代遥棣
華時並重桂樹昔同招何日青霄外從予度鐵橋
送楊明府入覲
一廛衣茂宰三接待康侯雲裏晴看鳥江邊晚上樓黃
金高漢詔白雪拂吴鈎欲問垂綸者滄浪自釣舟
題陳明府園亭
背郭名園好青山帶綠谿檻花經雨濕亭樹拂雲低扉
静隨風掩林深自鳥啼寥寥蒼野裏何異鹿門栖
其二
朝市違簮紱林塘傍芰荷雲歸三逕遠幔捲四山多松
韻聞琴瑟花容艷綺羅更憐門巷遠車馬少經過
其三
素練明前浦蒼屏繞四圍一亭高突兀七月尚芳菲竹
覆山扉重花侵石路微自憐幽興洽壺矢夜忘歸
其四
芳園連梓里秀色總堪憐簾上東巖日窗含妙峒烟柴
桑新植柳華嶽舊栽蓮千載王摩詰空令畫輞川
句漏洞用壁間韻
巖洞開前代攀躋屬早秋蒼龍如可馭黃鵠復何求石
室餘荒蘚金書沒古丘因逢抱朴子雲雨亦來遊
其二
昔人乘鶴去遺洞已千秋雲向蒼梧過仙從紫府求風
雷喧碧柳龍虎護丹丘未遂幽棲志空令兩度遊
夀養晦林翁八十
嚴君金石契昭代水雲身種藥曾開洞栽桃不記春歌
傳黃鵠遠髮映白鷗新今日非熊夢應知把釣人
送陸川尉上計
最愛南昌尉能聽單父琴課農春作伴種樹日成陰萬
國燕雲曉千官漢殿深持將百里考庶慰九重心
晚泊彭城
晚泊彭城驛蒼茫對落暉春光途裏盡鄉國夢中歸事
業慚青鏡風塵换素衣惟應鱷湖上閒坐釣魚磯
阻風女兒港同順德何紫雲嚴從陽避暑大孤
神祠酌酒賦詩
繫纜依祠下開尊向水濱共憐今日醉猶是昔年身風
急豚翻浪檣危燕趁人烟波正如此莫負玉壺春
病夜
卧病畏離羣依依有數君牀窺簷際月壇響樹邊雲泉
石膏肓久形骸世界分明朝欲登覽谷寺夜鐘聞
其二
盤谷人來少深秋瘴又多萬山環抱邑一水曲通河病
起先花發詩留後醉歌偉哉欲觀井天地看如何
題天池寺步顧東橋壁間韻
誰言鑿混沌我道本如來鐘裏千山出空中一竅開非
同負芥水可置坳堂杯欲共南溟鳥天池數往來
其二
水接滄溟遠峯連碧落高江山酬夙興天地惜秋毫茹
淡偏宜瘦逃禪尚覺勞那堪人世上終日任風濤
均州公署獨酌
凉月將圓夜秋風欲發時一尊為客久雙鬢使人疑籬
菊他鄉老村梅故國思那堪正蕭瑟烏鵲繞南枝
官舍
官舍千山裏朋遊四月中出門蘿石近旭日柳烟空蒲
荇沿溪轉桑麻逐徑通不須解簪組吾已鹿門公
其二
却怪今朝雨翻憐十日晴閩山遲去馬嶺樹候歸旌愁
失張平子狂多阮步兵所忻謝軒冕雲嶠得横行
開池
買地成愚谷開池似習家移居後春色猶得及桃花水
引嬋娟入風連蛺蝶斜不須到山簡獨坐待歸鴉
送王羅江掌教昌化
適越君何遠梅溪憶往時蘭舟宵共泛蘿石月同移相
去踰千里卑栖各一枝採蘋因有贈為寄子陵祠
其二
伐樹何騷屑披榛共苦辛衣冠秦殿在絲竹魯堂新最
愛吴山好無忘處士貧他年解簪組相訪粤江濱
洛陽道中
閉關逢令節行役度良宵種秫難療病為官易折腰嶺
低西鸛月橋落萬安潮寄語淮南桂深山欲共招
藩伯徐公子與餞别省中賦得軒字同席顧季
狂郭建初
賢達終麟閣迂疎只鹿門世應疑傲吏名豈避乘軒明
月南樓興青天北海樽更逢多麗藻聊得賁丘園
題白鶴峯壁
紫府曾通籍青山每振衣朅來騎白鶴清影照江湄說
法龍潛聽開門鳥獨飛正憐峰頂樹今日更葳蕤
遊黃塘山庄
溽暑辭朝市言從此地遊樹深芳徑小花密石堂幽野
蕨同僧飯陰崖得句留分明絶塵想身外更何求
其二
何處尋芳逕西湖一草堂山從門外合花近席前香水
榭宜風舞烟蘿愛日長况逢支遁在林下足徜徉
送南園鄭文學遷榮府教授
吾憐鄭夫子白首向王門桃李庭前樹桑麻海上村宦
情江漢遠驛路雪霜繁預想枚乘去多從賞兔園
五言排律
上大司馬劉公二十八韻
聖主今宵旰明公屬棟樑黃金燕駿貴皓首渭鷹揚氣
孕衡山秀名兼楚畹芳文章驅屈宋夢寐見虞唐白簡
傳三殿彤弓出上方瘡痍蘇諫草蔽芾頌甘棠牛女連
閩海江湖帶豫章伏波元矍鑠安石豈清狂百粤連天
險諸蠻莫陸梁皇威宣節鉞父老走壺漿兵洗羊城雨
氛消象郡霜竒勲班定遠殊錫漢明光才本兼文武銘
終耀鼎常腐儒憐偃蹇作吏藉包荒社樹徒樗散冥鴻
耻稻梁賦常思栗里澤敢擬桐鄉幸不江魚葬寧論市
虎傷虚名慙薦剡初服戀荷裳官拙妻孥嘆囊空僕從
亡為農依石洞晞髮向扶桑愚比生駒谷人嗤處燕堂
自來甘尚白誰復顧飛黃幕府籌多暇瑶椷喜不忘登
樓瞻庾亮伏櫪遇孫陽望繫三朝重光懸紫極旁風雲
趨鳳闕劍珮入鴛行南紀恩波闊中興德業昌濟時公
等在吹笛任滄浪
奉送御史大夫少司馬吳公晉大司空還陪京
三十韻
天地昌堯歷朝廷重禹謨星光迴八座氣色動三吳遇
合明良早賢稱父子俱名高烏石雋宦達白門趨化育
覃甌駱旬宣浹汴都後先元濟美敭歴盡亨衢開府湘
山近揚旌楚水孤竒勲標八桂重鎮扼蒼梧烽火欣全
熄壺漿望已蘇武功銅柱勒文德鐵橋敷油幕歌旋凱
楓宸喜獻俘兩朝心並赤三世錫偏殊謝砌蘭為玉王
庭樹是珠承家恩浩蕩報國力馳驅運屬夔龍會誰其
稷契徒九重來紫詔三輔叶黃(闕)官應天喉舌才充國
瑾瑜上公新劍履高帝盛規模旆引鍾陵月帆飛粤海
鳬笑余三作吏垂老一潛夫自解閩疆綬長甘谷口愚
豈知青眼顧能及涸鱗枯禮數光蓬蓽形骸略散樗副
書慙石室浪迹托江湖生事惟餐菊浮名任守株雲泥
俄隔絶岐路獨踟蹰禮樂酬明主文章起大儒調和憑
鼎鼐盤錯别昆吾公且圖麟閣吾將老釣艫故山芳遠
志不必問長途
鄭端州邀星巖登高因之泛湖陳潯州在焉賦
得仙字
作賦三秋客登高九日筵寒螿啼草露雲鴈下江烟洞
窈層城外山浮積水前金箱圖五嶽芝闕儼羣仙太守
庭多暇邀賓席屢遷朝登松閣静夕返桂舟牽簫鼓中
流震樓臺落影懸殊方黃菊節萬頃白鷗天棋拙逢勍
敵杯深怯老年鶡冠吾自放鵬路爾俱鶱良吏雙聯璧
酣歌獨扣舷醉非風側帽歸愛月隨鞭何必東籬酌王
弘有酒錢
蔣公子訪予石洞賦贈
公子翩翩者雲霄鳳一毛西園讌方罷東郡興逾豪汗
血駒千里鳴陰鶴九皋嚴君循吏傳别駕吕虔刀學禮
趨庭暇尋山策杖勞捫蘿天路近度澗谷風號金籙羣
仙祕神房萬木交相求來石洞列籍俯春茅豹隠嗟吾
老鵬摶見爾曹他年倘相憶南望嶺雲高
李侯甘棠遺愛卷(代作)
李膺仙舸發西泛錦江烟五載鳴琴日三春卧轍年桃
花霞片片棠樹月娟娟入蜀惟孤鶴攀劉祗一錢棘深
鸞鳳地草綠犬羊天白帝江聲合烏蠻棧道連文翁翻
教授夫子與周旋雲路看騏驥山城聽杜鵑魴魚慙國
士螢火只殘編誰念龍門客臨岐意惘然
奉送吳郡黃公參政雲南二十韻
文學三吳彦都俞四岳臣得師聯偃室謁帝契虞隣起
草揮彤管含香入紫宸漢宫懸日月燕谷變陽春樹引
雙轓出符分百粤新羅浮齋舍裏滄海驛樓濱虎渡洪
河歲珠還合浦辰牂江來萬里憲府據要津使節東西
重仁恩雨露勻氛銷銅柱肅詔下玉階頻豈為昆明戰
翻勤社稷身碧鷄聊按轡丹鳳待持鈞澤憶莘畊老霖
思版築人九重資密勿四海盡調均交合䕫龍會才疏
鹿豕親孫陽憐騕褭魯史感麒麟高誼魚投水情深蟻
泛醇鶴峰閒白晝鵬路羡青旻去去雲泥隔栖栖洞壑
貧如蒙幽側問莫道有垂綸
奉送林使君捧日瞻雲詩
謁帝趨雙闕寧親入七閩鶯歌聞上苑龍劍躍延津日
月開黃道乾坤繞紫宸漢金增秩貴晉馬錫侯頻辭陛
龍顔喜登堂鶴髮新璽書輝兩序夀斝獻千春客聚三
山彦家如萬石淳雲霓看五嶺雨露切青旻驛路花爭
錦溪橋草繡茵東征應作賦關吏候蒲輪
登太和山南嵓霧雨連日披而出遊賦十四韻
北極森羣帝南嵓擅一宫路從鵬翼過門撼鶴巢通金
闕斜臨壑瑶臺迥架空摩天依翠壁拔地逼蒼穹馳道
緣崖轉雕欄跨磴雄披圖留漢畤鞭石笑秦功玄圃崑
崙外神仙渤澥東無心來楚望有意訪崆峒霧隠千嵓
紫嵐遮萬樹紅栱雲連藻井簷雨濕簾櫳柳絮平鋪雪
楊花不受風槎疑銀海上人似玉壺中彷彿清都近飄
颻倒影窮始知遊混沌何必問鴻濛
石洞集卷十七
