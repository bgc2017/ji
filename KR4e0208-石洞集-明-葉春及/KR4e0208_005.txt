石洞集卷五
明葉春及撰
惠安政書五
五都
山自觀音折靈鷲馳五公為都之鎮障以昆侖而輞川
之峰當其陽水受菱溪之委入隠居洋亭塘陂金义巛
其交如縠至下江接香芹大林小山之流縈帶二十餘
里中為埭者承天法石最廣且東灌曾壚南溉王孫諸
埭滙以輞川其所及者遠矣然下江為上游所壅江澄
上狀四載而弗決且諸堰啓閉不時如官埭新埭為輞
川所需圮亦有年矣余停車決之而築其堰法石本僧
田也間者屬民贍軍旅它縣壹切獻程獨兹履畆取盈
是租挈重矣余始上狀校其常而從輕竊聞宋初捍海
田與僧不賦故其無妻孥不顧私合力於溝洫為内地
禦潮患際海皆其所築云今予之民而公賦之有力者
不溉種輓犁者不暇給各從其私隄防疎矣故田壤者
半而什一不輸况責其租如耕者之所獲將不胥為棄
地而茭牧其中哉
六都
按志古縣在此其遷置前不可攷尚有遺址此何以稱
也由靈鷲而崑崙北歷伏虎岩至於穡山之陽水自岩
麓過之前有觀林前黃之阪稠居包絡亦足觀矣外之
羣岡抵崇福曾爐二埭皆靈鷲之支率海而止然曾爐
分五都之末流崇福所需者盧溪之波及也而七都壅
之矣承其賦者嗷嗷待斃余排而注焉民因以鳲鳩名
其渠言鳩之在榛在梅而子之飼者均也且濬下江之
流而曾爐益浚利嗚呼水無有不下也豈余所能為哉
以上實地田土
以上在冊田土
七都
都面海背山山自十都如綴旒然虎石之左其水東馳
右而三五其縿水自社塘而西有香林壩虎石社塘間
下而西折者壩頭諸山又下為塔山又下南之海左旁
八都荻林諸埭無沛澤而苦熯右為前蔡埭外而西洋
六都矣盧溪之源五六十里近而叢&KR1374;三十六門兩厓
相距甚仄舊有龍陂深數十丈亭居之今為沙壅不厮
則上游溢溢矣埭居下善洩不苦潦旱罔病且未賦而
私饒溢丘侯之陂東洋之利也余隠崇福諸埭之蕪不
能蠲其賦倘為取諸此亦絜矩之政也乃因餘流而導
之不亦惠而不費乎矧此得節宣之宜未嘗不利焉史
起初引漳灌鄴其論西門豹曰水在旁不知用是不知
也知而不興是不仁也知而壅之不仁其鄰以而自敝
可謂知乎志曰水自西而東南流者則入蔡埭崇福埭
自古記之矣余安敢為史公
以上在冊田土
八都
自柳山為宗東而曼延水南北分馳入海圭峰突於海
隅乃穿城而出有西注荻林埭者其源雖自它都不能
十數里故多亢鹵之憂惟勤本業佐以舟檝杼柚故生
理頗繁而井竈亦密舊之巡司據高乏泉移於凑集廣
而倍之斥侯相望黃﨑拒其南沙格遮其北外而掎以
擊蓼庶可以固守耳堪輿家云峯以圭名石之秀也盧
琦家其下文雅足術焉自昔有城而石頽矣人而興之
封其顛乎噫嘻何必然父老張慶贊余立社學他都視
之孰多其可以興矣
田地山池塘總蕩埕地滬水門
以上實地田土
以上在冊田土
九都
夫草安山之八都也自西吳至於柳山轉於蓼澚繄南
之漳而八都宗焉自大堵林逆折東北金龍為大聖山
都實宗之岩壑幽勝有大象捲湖之勢際海放於蕭山
尚五六里而馳也其麓保聚頗繁蓋自為區亦壯矣且
烽燧錯置高山瞰其南太山據其中而蕭山又孑然東
出三面控海險亦足憑焉第土膏雖腴而灌溉無外至
堇堇後坑東山西吳爾且逹於旁都都入海之流四上
坑上林夾崇岡於岩之陽視金龍之會流稍長它若盡
力溝洫斯不病於亢鹵矣
以上實地田土
以上在冊田土
十都
兹都横耳短於南北自石牛白井為天湖岩高而㘭中
其壑清勝放生池蓋尚存焉其麓碻礫界於南浦上蔡
坡環其左朴素壩繞其右其浸鄭塘其埭嘉禾碻礫而
東草安轉於丘山東林北網諸區則丘埭界之經金籠
隃阿山抵沙洛澚編戸獨繁則後蔡埭界之凡埭之水
東北入海獨盧溪南下雖合流過於龍田然其原自它
都而委不在是焉灌溉之利止於一隅柳前宫之壩余
分甲遞繕之毋專而蠧豈惟此水宜然坑瀉埭鹵稍稍
告旱桔橰之聲逹旦農者苦矣惟沿海多隖通漁販之
利詩曰北流活活施罛濊濊言其饒也而樂嶼為鉅沙
格舊置巡司今存斥侯雖為海濱内地其能以毋備哉
以上在冊田土
惠安政書六
十一都
縣東北垂以海為池習尚語言略與仙遊同蓋雖隔水
亦風土所漸也自九龍岡陳同寨至都之石牛下白井
臨於盧溪而太白峯巍然其麓為南浦隂有七星歷瓷
窰東抵浮洋會而入海若東吳下朱諸山及東潘下梁
之埭皆瓷窰北折蟠結聯絡最廣西滙於鬼潭而傳埭
承西充溪入海凡民居散聚若雲布星躔也今下朱有
臺以瞭倘東吳復壘而據濱海一帶緩急有賴矣
十二都
為邑北道界於仙遊其隅邸海南叩砦關烟道以西其
障如墉盧溪之源左者雖出於此乃建瓴而下中無廣
原焉逋丁畸戸依憑崖谷者伐山而㽦絫石而播也自
角山之北流於仙遊其東麓互錯稍伏平岡衍為長坂
而勢夷氣舒古聚者頗多矣其西充之北為港西埭胡
盧埭附之西循白水九峯岩有陳埭而潘埭附之各北
入海暨其畺竟相覆不能十里菁林藪澤居什七八帶
海斥鹵幾半閭閻不過十餘區其入於它都勢也日者
鄰邑且侵介鄉余以所啚剖之未成虞苪閒田之風亦
社吳楚爭桑之釁矣都無大小必辨其域故於此所并
者亦不敢廢其舊焉
十三都
自西徂東將三十里菱溪之源蓋亦遠矣丘阿罙阻而
民居鮮少焉遐望駢肩秀出其前甲於諸峯觀音山也
其支彌曼翼翼東北抵海之都凡六東南而趨盧溪右
源腋其左菱溪左源胠其右而六七都其胑也盧溪上
游九龍之支右為證果雙髻之支左為真如而塗嶺居
其間周道踧踧如也流溉既廣亦稱膏腴居者允荒倍
蓰西北矣山隂之水往仙遊者二有後坑寨懸厓夾道
為縣北門其險足恃陳同要衝尤為咽喉屢有寇乘垝
垣而繕之亦不可緩矣
帶管十五一十二三
絶三十二六二十六
以上實地田土
以上在冊田土
十四都
兹跨鄰都若斷而盤西接晉江北連仙遊菱源之出而
東沙溪之出而南邑之山川皆本於此海陸之宼屢所
出沒而懸鍾南聽尤為去來之衝民之巢栖窟處汙萊
失業者數歲矣山高氣欝時成瘴毒索茅以居植竹而
障多者僅數家風壤有若異都田原肥美水耕火耨無
魚鹽末作而資用還給且饒竹木果實薪炭之利夏秋
水生裝束筏浮由前吳溪以輸楓亭蓋水多仙遊往矣
四鄰晏堵亦稱隩區有警非為僻壤亦以通於鄰封之
故其南三峰如䯻中有雲湫下有仙橋為邑名山之宗
而諸山漸伏村落雜厝焉
十五都
縣西北隅與晉江比接自芹嶺之洋突為白岩其顛圓
秀二溪環之龍潭輸潤龍石鍾竒兹山之靈鄂公封之
若堂焉為有古傳之蹟蓋北取道驛坂山柯溪領踰濟
龍橋渡於谷口自萬安橋成驛遷而壤為僻矣故其東
鷄壠之支居者僅五六區而黃菁以西林深谷邃烟火
稀闊矧交鄰竟控制不一狗鼠逋逃流移保聚者滋蔓
或難圖也雖陳竹有寨田船有堡而綏緝之啚安可弛
於承平哉
十六都
自上都至此稍夷衍停蓄綿為長野漫為平洋高下鱗
次交而遡之大者數十家據溪上游食其淤流士沃水
饒亡凶年憂邑稱爰田必首及之溪環縣郭者惟上坑
湖若帶耳它皆西奔白岩溪承雲峯表裏之源下會竹
西五壩入谷口而中貫之東本峰之别麓最巨者大中
馬壠二山而民亦最繁西(缺)為西蔡遶以巨
川望之豁如右若展誥居叢山(缺)雄勝者名曰報
劬以陳嘏於是親葬焉豈山川以人重者耶非也
十七都
元末戸口兵耗合上都三者為一今以十七都稱云是
都之舊北岨虎窟西訖谷口與晉為鄰故水緣而下留
公陂東南向縣沿白岩溪而旋走者餘二十里濟龍橋
之流稍大諸山蟠為鄉聚往往面溪而止中包封崇浮
坑諸埭土宇遼闊桑梓相望原畫疆界亦足齒於他都
矣加以並包故占邑地幾三之一然籍之屯者近百頃
屬之民者幾何倭亂以來荒者未辟墾者賤售外都有
力者率坐而得之廣藪大澤最宜巵茜荻樜之屬畬丁
賃種賈竪販易是都以上多為漳民藏匿至不可束而
自為甲推剽鬭訟民甚苦之故内實貧困第外負富饒
之名耳宼多同之是以虎窟寨焉其狹徑僅通人行則
險亦足守矣
以上實地田土
以上在冊田土
十八都
東西相距&KR0008;&KR0008;四五里而延袤六倍右之半晉之鄰也
蓋邑西南邊之藩焉山自盤龍而分入都為雲封有竒
石如屏西折陳埭有蠔殼堡又為鸛嶺佛通抵洛陽村
自嶼碩石潯迤南迄於白沙堡地夷氣舒居者亦繁北
與十七都盤互潮接沙溪附溪之埭&KR0309;之御旱民資其
利邴洲而下農苦矣惟海産蟶蠔亦擅貿易之饒時而
無事山海各食其力設桴鼓聞於海上沿江恐有失守
或峒丁嘯聚則鄰北都者震矣矧洛陽村當孔傳往時
夾輳兵燹輒為丘墟以險塞未之扼耳近城萬安橋中
亭鍵以兩關&KR0008;然可避亦一時制變之術也白沙左右
墪堡烽燧攸關迤山北鄙其亭障安可弗繕乎
以上實地田土
以上在冊田土
十九都
北枕山陬南襟海澨畫疆與右都瓜分形勢廣延亦復
相類龍盤右下至馬山如堵騰踔六七里下曾村始夷
衍居者有甲第焉水自玉店北出及湖&KR0309;西往者微矣
其流有二合流下曾經充口馬山埭入海而都之美鍾
焉邇者雖併有二十都彼之東隅農不足墾其田此之
南裔田不足給其衆亦略相當而地則廣矣至若習俗
醇漓本業贏詘山海各擅其利大與十八都似
二十都
自盤龍東南折尖山師山遶松洋轉於城山蓋縣几案
之右轉也故秀拔異它山而坫於其隅下為坑柄之區
乃蔚有逹人若康用復者且有隠君子之風焉它亦耕
鑿安生理水自尖山入馬山埭其灌浸不廣本松洋北
流者雖瀠帶十里湍而善洩資乎輪激亦囏矣北而彌
望不任芟柞土曠人稀鄰一都而勢同之
以上實地田土
以上在冊田土
二十一都
大﨑嶺盤龍之别麓也自北而南參差西向邸於海隅
皆由長廂而往潮入白沙白﨑之間北折而繞鳳山摯
於馬山幾十餘里埭田多鹵是都大半其登於志者鴨
山戴倉然皆不逹溪源惟有馬山受尖山横田之微流
耳以故半月不霖則上壅而溝會益淺十日之雨則下
潦而隄防弗堅背山多旱接潮多風氣候不齊人事亦
異惟有男墾黍麥女任麻苧稍通商販之舟魚鹽之利
而已若捍海而守則藉白沙白崎者重然鳳山翔舞下
接滄波左右顧之亦壮而足恃矣
以上實地田土
以上在冊田土
二十二都
自大﨑長廂抵下方之兩都兹其所綰轂也左右帶潮
尾椒芹石諸澚最為賊衝&KR0008;然擣之下方之路絶矣邑有
魚塩之司兹都輞川是也輞川之河泊所有堡矧兹轉
運之轂畜賈之區乎宜亟圖之與前都犄角獺窟巡司
為之援庶各不阽於危亡都内之鎮梁山是望東清水
岩竒勝其埒不涸用溉前之民居衆夥倚以石杠南山
對之沙墪左旋鷄冠右擁故地力阜而鹺場所繇置附
海團五都以廣運倉轄其二自辨鹽之變折民固便之
然商賈罕至率賤售而利微尠矣占籍可復其繇豪猾
射以為奸余始釐而編之稍與它籍均筭賦焉嗟夫潮
一也塍邊朔望至下洋山前潯頭後蔡朝夕至鹵而殺
稼田者苦之鹽者利之便於所戴則同君子平其政有
如此水矣
以上實地田土
以上在冊田土(一分)
石洞集卷五
