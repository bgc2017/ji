黃御史集卷七唐黃滔撰
書
與王雄書
蒙示盛文拜納之日焉可無言某不業文誠可儷偶其
辭以贄方寸既再而思夫儷偶之辭文家之戲也焉可
齎其戲於作者乎是若揚優喙干諫舌啼妾態參婦德
得不為罪人乎是乃掃降聲律直寫一二強名曰書幸
垂聽覽頃越之苧工遊蜀之錦肆錦工以之示肆人皆
哂越工曰誠紝雪之與梭霞異諸然其經緯之如此文
章之若彼咸言其極某今獲閣下之文雖莫我知亦庶
幾於越工之言蜀錦至如典謨之比寧敢輒言若復韓
校書兩寓沈先輩永崇高中丞安邑劉補闕已上十篇
書指陳時病俗弊叙述飾躬處已講論文學興廢指切
知已可否雖常人俗士聞見之亦宜感動况吾曹乎則
知綿十舉而未第者抑有由也夫以唐德之盛而文道
之衰嘗聆作者論近日場中或尚辭而鮮質多閣下能
揭元次山韓退之之風故天所以否其道窒其數使若
作騷演易皆出於窮愁也復何疑焉今之人皆謂番禺
駢寳貨遊者或務所獲某之来也得閣下之文為至寳
竒貨充所獲豈不厚於它人哉願閣下脂轄躍轡薦計
貢闈高取甲乙然後使人人知斯之寳貨異於是也元
次山韓退之之風復行於今日也無令鄭濬孫泰李瑞
閔廷言陳嶠數公寂寞而巳幸惟志之不宣某再拜
答陳磻隱論詩書
隔違之久每思陸凱之風雅馨香故人秦樹吳江梅花
一枝為之寓某無陸君之風雅有故人之馨香越山台
嶽去年輒以詩八首為之贄㫺陸氏蔑范君之報今某
切希畋之瓊瑶不知何以勝據焉况四始六義之莫備
匪萌是望伏蒙希畋錫以長牋飾之過詞不勝其驚悸
而後踴躍也敢一二陳之某始者匠故交之為詩(希劉)
咸通季初貢於小宗伯試禹拜昌言賦翼日罷特持斯
賦於先逹之門忽叨見錢之目(俗云以詩為末錢而市物以賦為持錢而市物)
是時張喬許彬林希劉皆咸有詩名而退飛不巳某既
竊其目尤疹二三子落空拳之所不敢俟終日遂更以
賦數年以賓榻之無才畫勝景之多餘暇不能忘情於
舊輒薦披榛焉于以寓誠敢期希畋之是知乎錫以長
牋飾之過辭初捧之而驚悸旋諷之而踴躍踴躍之謂
如見古賢焉何也希畋示以先立行次立言言行相扶
言為心師志之所之以為詩斯乃典謨訓誥也且詩本
於國風王澤將以刺上化下苟不如是曷詩人乎今以
世言之者謂誰是如見古賢焉况其籠絡乎天地日月
出没其希夷恍惚着物象謂之文動物情謂之聲文不
正則聲不應何以謂之不正不應天地籠萬物物物各
有其狀各有其態指言之不當則不應繇是聖人刪詩
取之合於韶武故能動天地感鬼神其次亦猶琴之舞
鶴躍魚歌之遏雲落塵蓋聲之志也琴之與歌尚爾况
惟詩乎且降自晉宋梁陳之来詩人不可勝紀莫不盛
多猗頓之冨貴疊隋侯之珍不知百卷之中數篇之内
聲文之應者幾人乎大唐前有李杜後有元白信若滄
溟無際華嶽干天然自李飛數賢多以粉黛為樂天之
罪殊不謂三百五篇多乎女子蓋在所指說如何耳至
如長恨歌云遂令天下父母心不重生男重生女此刺
以男女不常陰陽失倫其意險而竒其文平而易所謂
言之者無罪聞之者足以自戒哉逮賈浪仙之起諸賢
搜九仞之泉唯掬片冰傾五音之府只求孤竹雖為患
多之所少奈何孤峰絶島前古之未有咸通乾符之際
斯道隟明鄭衛之聲鼎沸號之曰今體才調歌詩援雅
音而聽者懵語正道而對者睡噫王道興衰幸蜀移洛
兆於斯矣詩之義大矣哉若某也誠未足與言而巳矣
自向叨希畋珠丘金穴口諷心降之言其復家傳奥言
身周雄文者乎乃惶惕銘戴之無窮伏惟察而憐之不
宣某再拜
與羅隱郎中書
故表丈遺文盛序古人之重存殁爰捧諾金感涕之誠
實刻肌骨然以郎中十五兄相逢京輦得志金蘭雖備
熟於行文恐未周於平㫺而某以内外之戚始終所詳
敢以小才為之前序誠以麟經下筆諸生而不合措辭
而馬史抽毫漢代而還陳别錄伏惟慈造必踐前言西
望禱祈可以鑒料
啓
南海韋尚書
某伏念高為碧落詎側管以能窺深作滄溟固持蠡而
莫測焉可爰齎瑣智直杖小才叙昴宿之鍾蕭述尼山
之降孔既將越禮誠可加刑然則有曠代之遭逢獲千
年之際會設若旁扄辯囿内遏言泉不惟上負於良時
抑亦下辜於卑志是致齋身搦管沐髮裁辭伏惟尚書
象外三山人間七寳體天地方圓之製法陰陽昇伏之
機自從見作人龍翔為鳥鳳騰輝瑞牒流慶皇家文章
則游夏固遷事業則伊臯周召飛揚天上踐履朝端且
自古六官所重莫先於吏部逮今貳職所難無出於侍
郎而尚書五陟東西兩司銓管矧復品量庶彙選度羣
材載萬乘之安危繫四方之休戚晉魏則大難斯地國
朝尤不易其人歷數除書少聞再命朝廷不欲止於鴛
省便入鳳池須加分閫之尊用飾作霖之盛特以番禺
巨壤南越名區外控蠻陬旁通番貨㫺者石門酌泉之
事合浦還珠之風日月遷綿規程革易以尚書勵辭玉
留錢之節執投香載土之心用將揭二賢廉潔之波新
五嶺﨑嶇之俗俾以佩豹韜而直下建龍節以遐征非
止鎮臨且申龜鏡昭然足驗儼若可觀然後飛驛騎以
徵黃降鵠書而命說恢張帝道陶冶生靈所以知高祖
創基太宗纂業更得無疆之祚仍歸有截之風何以言
之伏以尚書萬頃包含千尋峭拔膺嶽峻河清之數切
飲冰食蘖之誠識洞古今居無喜愠將以鏘履聲而朝
紫殿擴心秤而啓洪鈞自然道臻於堯舜羲軒時復於
禹湯文武百蠻向化萬國歸心雖在愚蒙亦能辯識而
某器同魏瓠凡若莊樗握無蛇口之珍額有魚身之點
今者遽持幽賤獲覲旌幢競營方沗於拂塵奬遇旋叨
於薦賦且凡開場試士就鋪屬詞從物外之課虚向燈
前以應限縱若仲宣閣羣公之筆長卿量陳后之金空
有所長或聞未至况某雖勤篆刻且昩精竒張平子固
合陋都陸士衡所宜撫掌寧期尚書親迴嚴重庭賜褒
稱變泥沙為丹雘之姿植菅蒯作芝蘭之秀魯史驟榮
於一字晉庭俄採於片言超越尋常震驚流輩况方今
武功艸偃文教風行計奔歲貢於九州牓擢詞人於都
省至如生於草澤來自溝塍或能中甲乙科求登殊尤
選盖止於同人延舉先達吹嘘未嘗有聖日名侯大
朝重德面開金口首借丹梯以此推言便宜自賀瑶枝
玉榦虚扄皓月之中羽駕雲裝寧遯碧霄之外巳知蹇
步可造遥程藉以宇内跡單天涯親老一旦有茲殊遇
得此吉祥買臣何媿於負薪毛義實榮於捧檄感深唯
泣喜極飜驚瀝膽隳肝空寓鄭莊之驛糜軀碎首何禆
元禮之門攀謝兢惶罔知所措下情無任戰越悚惕屏
營之至
薛推先輩
某體物非工屬詞無取每欲效顰於越女常思裂撰於
靈光今者先輩提江筆以雲飛擲孫金而羽化賢愚塞
望遠近騰聲凡是懷刺来人操觚學者莫不競為市詣
爭作鏡窺所以恥不遊門勇於執鞚遂投鄙拙上凟精
竒佇聆架屋之譏莫俟披沙之諭豈料蔑聞撫掌飜獲
知音林先輩至伏話仁恩超越涯分對彼鸎遷之侣當
于鳳集之時遽起蘭言爰開金口大垂激發曲賜吹嘘
榮邁序都事逾折簡傾身聳聽跼影瞻風如飛冰雪以
清心若韻笙簧而到耳感深旋泣喜極增憂未知腹蟹
行蹤巢蚊寓跡獲采片言於叔向何酬一字於仲尼雖
切朝暾尤加夕惕然而伏念近世以科網英髦牓張取
捨雖例從都試實採自衆聞故其負藝而来懷才以至
是皆閽投哲匠神拜先鳴苟有所稱便馳殊譽然後方
沖桂月遞躡蓬山如某今則有此遭逢受斯奬錄来從
特異出自非常便可釋疑永將去惑雖慙陋質粗抱丹
心既得地以戴丘倍推誠而倚玉在面陳而莫盡於筆
寫以寧周攀感依投不任榮懼謹詣宅祗侯起居陳謝
刑部鄭郎中(二首)
某學異生知才非夙搆雖叨進取莫俟遭逢郎中模楷
詞林梯航名路每慮或遺於片善常憂不採於一言比
者伏蒙曲念虚蕪榮流咳唾誨以磨鉛未至刻楮非工
冥心於雪夜花朝空徵六義屬意於國風王澤罔造二
南將令罷課緣情迴從體物伏自穰城去騎㶚岸歸蹄
時邁青陽景融朱火於是凝神扣寂閑跡探幽蓋希副
非次之恩知非敢切平生之志業昨者伏遇南宫拜命
北闕朝天豈惟上賀於高翔仍喜旁陳其末藝永期指
教畢願攀依而以淺近懷慙雕鐫積愧前而復卻決以
還疑空眷戀於門牆竟遲迴於書幕今則難逃皎鏡須
詣平衡冀分妍醜之姿式定重輕之品伏惟特固朝暾
之旨俯憐夕死之心薦賜發言重將辯惑臨風股慄伏
紙心沖傾寫依投不任激切試賦一軸謹詣宅祗候陳
獻
又
伏惟郎中樂府至音儒家上瑞既負雄文於卓絶仍搜
律韻於精微始者䄂入名場騰於人口以謂若生逢孔
氏偃商則失於四科出值毛萇周召乃慙於二雅實已
當千莫讓而又恥一不能復以餘波濡於體物字字竝
凌雲之勢篇篇皆擲地之聲大使前哲懷慙專工積愧
某業非精至藝本雕鐫猥蒙仁恩曲賜借示自旬日已
来齋心繕寫沐髮吟哦愈盡頭風沉成心醉且杞國迴
船之玅千古所稀而泥金禹(闕)之竒三篇不偶是何摛
華若是飜驚失手於斯則知用兵而管仲三奔射策而
孫弘十退豈戰之過蓋時所違此乃今古玄機聖賢定
數契日月虧盈之理等陰陽昇伏之期用以否其道而
泰其身窒於前而通於後逮今一人側席四輔求才則
煥爛除書飛入雲山之裏昭彰懿德馳歸省闥之中徒
恨傷麟終幾失馬若無往歲焉有茲辰遂使一換暄寒
三更揚歷頭居東署首列西曹皆是重難無非清顯既
明前事因卜將来佇當潤色絲綸翺翔近密輝飾於典
謨訓誥啓陳於堯舜禹湯鎮壓澆風恢張吾道凡居進
取皆切攀祈况處恩知豈任禱祝所歸公望非自私誠
賦集謹詣宅起居陳納
謝試官(代人作)
伏念鬻雞為鳳有識咸驚投礫參瓊良知足鄙豈可高
懸皎鏡迥揭平衡而乃呈六極之陋容掛一絲之蔑質
得不臨風扇面對景忡心然巧冶開鑪莫遺鉛鐵精
工執斲不問圓方又安可内鑰言樞上辜德宇是敢因
依借喻一二披誠某蜩甲薄姿蟻封微狀學雖勤於刻
汁藝則愧於鏤冰徒以獻豕辭遼齎花躬魏税駕而旋
同飲鼈操弧而果異麗龜遂至千仞禹門額蒙點銳兩
朝楚國足被刖空竟於豐獄以沈埋誰以蜀桐而激發
伏惟博士鳴岐瑞質歌郢至音葱籠而張柳風垂迥拔
而嵇松雪峭自提攜江筆鏗擲孫金投身而傾動龍宫
揮手而振驚蟾窟時爭墊角俗競嚬眉今則珠履賓階
玉京羽駕欲高飛於魏闕先下歷於虞庠故得槐市三
千杏壇七十依於考擊竊彼飾禠而某丘錦小才路蒱
末學既非禰鶚大懼温犀固當絶望超隅甘心滅刺然
則嘗彈流水罔恊鍾聰曾躡浮雲莫迴樂顧是亦難參
雅調不號逸群矧其器乏正聲價懸駿骨苟叨明試不
偶至公則異時何路以致身他日無門而振跡坐為棄
物立謝明時是乃洞寫血誠仰祈風鑒伏惟博士曲垂
厚顧猥降隆私將憐其蜯蛤剖胎只自迴旋於皎月螗
蜋奮臂無辭殞碎於高車非敢染黿所希留馬干瀆清
嚴下情不任惶惕屏營之至
盧員外(潯)
昨輒以近試賦輕黷門墻韻匪擲金理宜誚石豈期轉
禍為福以寸獲長戶部鄭郎中伏話員外仁恩大賜奬
錄拜聆嘉耗跪對吉辭感惕兢惶進退失措實以從古
干時之道至今取第之由莫不路邈鰲頭程懸驥尾苟
非先鳴汲引哲匠發揮縱或自強行將安適伏以員外
斷籝積學計斗負才龜鏡詞林梯航陸海是故門駢鄭
市俗墊郭巾爭俟栽培互希丹飾而某牛涔淺狹鷰戲
微茫豈合攀投徒為激切員外燕中市駿稷下館人皆
使有歸不言無取猥流厚旨曲降隆私某是敢引事推
言徵文借喻且傑如韓信未歸漢祖以誰知美若西施
不入吳宫而孰驗所以蟄劒而凌虚吐耀焦桐而駭耳
飛聲然後感動良知遭逢至鑒事雖小異理或大同伏
惟稍降尊嚴俯垂惻隱如某昧為貢士淺作丈夫方今
不右武功大先文教矯辭人於鸎谷鑰宗伯於龍門其
有負馬之文華韞顔之德行或栖栖以至或嶽嶽而来未
嘗不坐馳日下之名立貯彀中之望是何謝茲振發而
處彼幽沉頻年厠角逐之場衆口蔑殊尤之譽齊國篲
秃荆山眼枯漸覺途窮虚云舌在豈可堅期御李確慕
依劉志空切於投林醜難逃於側管伏惟員外魏車委
照軒匣揚光儻憐其刻意探幽焦心體物雖則異於披
沙之說然略幾於架屋之譚許列書筠令參撰杖今者
或因薦士敢乞編名所希從數仞牆伴二三子增輝瑣
質擅價主人皆由一顧之仁翹竚百金之諾含毫汗下
伏紙魂驚非切覬覦所憂誅戮叨越干犯下情無任戰
懼屏營之至
侯博士(圭)
某口諷雄詞心祈藻鑒在他處則早逾一紀来上國則
已逮二年常側管以推誠每持蠡而注念蓋期御李非
敢希顔所以竊贄荒蕪荐塵墻仞聳蟻封於丘岳疏蛙
渚於陂湖敢望吹嘘佇聆誚責昨日進士林郁忽傳尊
旨遽話殊私伏惟博士曲降恩知俯迴奬錄不置蓋甌
之地爰興讀蜺之言事邁常倫榮過始望傾身拜命跼
影瞻風若聽咸韶如吞甘醴敢便認為知已蓋將決定
胸襟實以當今文教風行詞人輻輳莫不俱陳素業各
務所歸而博士負擲地鴻名標掞天逸勢吐楊雄之五
臧陋班固之兩京故其接踵望塵駢肩執刺爭為秤挂
互作鏡窺或聞由也升堂賜之入室是則千門改觀萬
戶飛聲若瑶璧之飾来類金絲而振出所謂功侔造化
言繫慘舒作詞林培植之家為陸海梯航之主必當不
私其一顧誤彼衆聞以某數載卒勤一生疑惑唯傾丹
懇翹矚重言冀將卜以妍嗤斷其可否今則出於門館
發自齒牙事既殊常道方自信㭊(音倏)同寐覺夐若神通
呈材之獲般窺鬻馬之蒙樂顧已逢喆匠肻愧他人蜀
璧端居管牀兀坐既佩茲謦欬益勵彼顓愚苟無疑於
鏤冰則求工於刻楮忭躍兢悚罔知所裁下情無任感
恩激切之至
蔣先輩(二首)
某自違門仞尋逹家山拜慈親而聚族生光述弘造而
一時泣下蓋以生平事業出自宗師豈惟特異之恩知
仍契非常之事分昨者齎持惡賦刺謁清塵本期劉子
俊家待以蓋甌之地陸士衡處置於撫掌之間豈期
以寸獲長鬻駑竊價伏蒙校書先輩驚人賞錄越等褒
稱篇篇而喻作金聲一一而讀為蜺字迥施異禮疊錫
嘉言及門則倒屣於仲宣侍座則授經於左氏周旋許
與覼縷指揮畢令如蘿附松更使以膠投漆俾從秋賦
首出門墻顯示輩流别加援引且古人之慕元禮纔獲
御車學者之師仲舒未曾識面以斯脩省莫有比倫永
言遭逢得謂卓絶矧國朝之設科待士較文取人往歲
主司則斷於獨鑒近時公道則採自衆稱繇是重望朝
賢有名先逹得以主張斯道梯級將来至若有負兼才
且非所業或文章而稱詞賦或律韻而譚古風猶自彼
唱此傳影隨響答其况專功與善本面說人又若校書
先軰鳳藻凜天鴻名傑俗今時賈馬昔日班張猶在場
中多士便瞻於咳唾既行天上一言何啻於興衰當以
調啞使鳴吹寒令暖伏自歸寧膝下駐跡江干白日思
維中宵起坐既名為得路當别議感恩况緣家邈東閩
路遥北闕一迴逐計數載違親頃者累繕蕪詞歷投碩
匠或蒙開口少值動心以此鼔勇無門自疑不暇今則
從大藩之賓榻得當代之主人豁如釋氏之破迷醒若
神醫之愈疾一家相賀舉目增輝進取有茲肺肝可察
伏以上京迢遞難於獻歲支離須俟新春方議假道進
發芸馨酷烈蓮幄清虚昨陪侍於遊從今綿隔於烟水
别無言語併陳於殷浩函中空有夢魂常遶於燕昭臺
下
又
某伏念希逸知名於靈運不作門人左思擅價於士安
非為弟子雖則清風凛若懿範昭然得將為千古高譚
未免是一時闕事飜思到此因敢形言某齎持淺蕪塵
觸門仞遽竊披沙之諭爰蒙折簡之知事實驚時榮將
越望而又謂前賢之未至垂厚意以特殊將令别議依
投用堅恩德資今日顧憐之旨作它時汲引之由苟開
如此之懷豈是偶然之事赫赫昭代鏘鏘衆人榮持喆
匠之發揮薦向良時而角逐則何患龍宫之杳杳何憂
蟾月之高高足以雪曩歲之湮沈恢張禰刺壯平生之
意氣棄擲終繻如此若不激切擎丘淒涼誓劒豈謂脩
文學古何名勵節砥躬伏自虔侍清塵仰叨殊遇未嘗
一夕不將心禱於神明縱極千言難以筆書於丹赤攀
謝感激罔知所容
楊狀頭(贊圖)
某驟持末學遽竊殊知伏自豫章數旬湓浦一路扄旅
舍而夜唯假寐逐征帆而日但沾衣蓋以虔戴遭逢仰
思情旨先輩主中興之文學作来者之蓍龜伏蒙採某
所業異於等倫憫某所舉困於曩昔大張金口精發瑶
函且午火燒空一陰司月面泉石或病乎炎毒處城池
而奈彼鬱蒸况土風則竹屋玲瓏煙水則葉舟蕩漾纔
曉而烏光赫透欲風而魚沫膻飄雖付於醴酒酕醄或
亡杯混又屬其羽書重疊時觸高明誠知不乏餘波爭
奈罕聞暇日豈可更抽秘思别運真蹤每摛一幅之霞
牋咸滴千痕之雨汗雖才高倚馬曾無起艸之詞而字
悉如蠅幾苦生胝之筆未知單賤何補生成齎行而便
是金丹舉步而即昇雲漢矧復公言私論要訣神方一
一指蹤頭頭傳授將克周於頂踵俾無失於毫釐以此
推恩而前古所稀以此行道而方今誰比士林名路一
朝有知已如斯白日青天萬世唯子孫為誓下情無任
感恩泣淚陳謝之至
代鄭郎中上興道鄭相
伏念石甫受知於途中鬷蔑申言於堂下既情非曩舊
復地隔尊卑尚能感動至公遭逢殊禮而某神資所向
天授其時獲曠代之因依得千年之幸會豈可永緘丹
赤上負陶鈞伏惟相公特降恩慈俯垂惻隱昔年羽化
曾陪鸎谷之春今日雲飛俄隔鳳池之路信鶴雞之果
異諒牛驥之終懸徒增倚玉之榮幾積續貂之媿况相
公負英才而作礪持碩望以登庸始者四海傾心一人
側席朝聞坐幄暮見飛霖扇澆薄為淳風激䜛邪歸直
道均施鑪冶高揭權衡使鉛汞之不參令錙銖之各等
故得方圓任器高下隨宜黜陟無偏賢愚有序某早甘
退跡忽喜逢時遽從學省之前銜爰踐蘭宫之峻級已
為塵忝誠合揣循竊思頃年九陌秋天都堂雪夜常容
披霧每許參瓊逮夫片玉昇科兼金列牓雖登龍羣彦
同戴丘山而附鳳一心偏投膠漆既以宗盟屬意仍從
知舊留情重疊依投綢繆奬錄遂使慶鍾末路福逮今
辰既預門墻仍從埏埴宛得御車之便無煩擁篲之勞
但以某弱羽難高么絃易斷始自筮仕及于登朝未嘗
暫識清途略遊華貫亦人地之所拘限何窮通之切咨
嗟洎夫郢俗褰帷穣城建隼連叨竹使尤愧棠陰雖早
蓋紅旌别過素望而霜臺粉署終繫丹心今則榮竊握
蘭幸當襆被馮唐歷踐誠知戴白之年貢禹棲遲且有
彈冠之地
代鄭郎中上靜恭盧相
伏以天覆地載縱鬼神之奥皆臻陰伏陽升雖鱗介之
微必動道既如此人焉忽諸伏惟相公持重器以為霖
負英才而坐幄傳丹青於直道扇鑪冶於至公致一物
之無遺使萬方之有賴某顧惟瑣陋獲忝鈞鎔既契之
於無私固施之於不報豈宜遽齎感激竊拜門墻但以
事出非常恩從特異若不披於丹赤終有負於神明伏
惟俯降尊嚴暫垂聽察某才非敏幹性本顓愚自從振
跡春闈投身宦路徒綿歲月莫致飛馳却則窮途前皆
散地是亦用之則未為國士捨之則蓋類腐儒因自揣
循每加退縮然而竊念古人不遠賢路非遥皇朝自科
擢英髦爵昇品秩其或来從艸澤生匪簪裾亦常列入
清途參為盛觀所以益持孤孑尤切兢脩節勵松筠心
傾葵藿常注目於煙霄之上每馳魂於省闥之中逮夫
玄鬢凋空壯心折盡曾無影響空極瞻攀豈期相公纔
揭權衡便垂採掇俾遭逢於聖日令允愜於平生所謂
材竝得宜物無遺性信造化之功不及豈推遷之令能
侔義貫古今恩逾夘翼况相公峻于埏埴切彼弼諧當
今士兮如林朝稱不乏足得廓其公選擇以良才而某
已懷耕釣之心近閇雲林之跡設令漏網未曰遺賢是
何特逹開懷周旋軫念青山在目方將魚鳥以同歸鴻
渥連天忽歷煙霞而曲被從杏壇之舊籍踐蘭署之清
資豈是常情諒非小事伏自榮叨幞被幸竊含香未嘗
一夕暫安片時不感常若千鈞之在頂每將孤劒以誓
誠但以有地受恩無門瀝懇只&KR1210;高車而激切空持弊
箒以屏營淚則汍瀾心唯恐悚瞻風拜賜對景懷仁涸
彼言泉固申陳而未盡託於筆札豈寫載以能周攀謝
兢惶罔知所措
代鄭郎中上令狐相
某今月四日轉授刑部郎中伏蒙相公仁恩特賜寵誨
事從非次言畢常倫感激兢惶進退失措伏以某材非
可採藝不足稱出自門墻樹為梯級纔榮地部復陟秋
曹持鷦鷯決起之姿到鸑鷟曾棲之地相公憐其拙滯
忽此騫翔疊降恩輝荐留手筆指今忝幸叙昔經過始
者九遷曾假虞邦之道向来一字爰垂魯史之褒義極
生成彩逾丹艧拜窺垂露跪捧隆私汗浹背流淚盈眥
下未知順風弱力撮土微形獲參一日之高蹤何報千
鈞之重意唯謹緘於篋笥常誇向於搢紳為宦路之遭
逢作仕流之卓異攀謝懇切不任下情
代陳蠲謝崔侍郎
某啓戶部鄭郎中伏話鄭隱先輩專傳侍郎尊旨伏蒙
於新除永樂侍郎處特賜薦論跪對吉辭拜聆嘉耗感
激兢悚罔知所容某詞學疎蕪進取乖拙一叨貢士累
黜名場足間之刖處縱横額上之點痕重疊今春伏遇
侍郎精求俊彦歷選滯遺某又名礙龍頭跡乖豹變都
由薄命飜負至公以此怔忪莫寧惶惑無巳在良時而
自失於異日以何歸謂一生而便可甘心歎二紀而徒
勞苦節豈料侍郎堅垂記錄確賜憫傷令後人而副取
前心指陋質而說為遺恨將使蔡經之骨終繫仙家士
燮之魂却還人世蓋施陰德豈止陽功喜極飜驚感深
唯泣明年春色致身雖出於他門今日恩光碎首須歸
於舊地
西川高相
相公嶽降宏才神資偉望象外而藹然玅旨人間而凛
若清風當以四三傑於漢庭九八元於堯日聖上以南
澄鳶水克仗英威西鎮龜城須資玅略所以未歸台輔
且據重難巍峩兩地之勳冠絶一時之盛凡在中外孰
不具瞻
蔣先輩
三吳煙水百越山川兵戈杳隔於音塵門館久違於趨
覲空自明祈日月暗祝神祗相如徵出於上林賈誼召
来於宣室不然者隱於商嶺棲向傅巖克俟搜羅直膺
夢寐焚香稽首以日繫時某一滯江鄉六更寒燠都由
惡命早失良時迢遞一名進取則大朝有難零丁數口
退休則故國無家歸蜀還吳言發涕下
沈侍御
侍御麟鳳瑞姿蓬瀛絶境叔度與陂湖比量仲尼將日
月齊明自飛翥九霄梯航陸海鄭門若市季諾如金為
學囿之芝蘭作詞林之杞梓今則提攜陳檄登陟燕臺
冠張豸角以巍峩幄折蓮花而照耀假途如此殊拜寧
遥凡在人情孰不傾矚
段先輩
判官先輩萬頃襟神四科文行比鸞鶴而既沖霄漢喻
龜龍而須瑞皇王今者賓幕清風士林重價雖欲留歡
於五辟其如積望於九遷伏計即有新榮别膺殊命某
蒙知既異感德常深辭違遽變於暄寒禱祝敢忘於朝
夕
又
昨於道路累附狀伏計迤邐上逹某行役近已到潮州
伏以一路經過二年飄泊言則涕下靜而魂銷固非繫
情於杯酒笙歌留戀於雲山烟水抛擲進趨之道遲迴
温清之期伏計夙鑒如愚必當知不得已又安可遠含
丹赤莫寓聽聞且聖代近来時風愈正取舍先資於德
行較量次及於文章無論於艸澤山林不計於簪裾紱
冕少有三舉五舉多聞十年廿年而某自厠跡其中且
迷津不暇况乎来則無終軍意氣動則有楊朱路岐將
卜一歸僅闕兩試人事如此光陰幾何先輩特賜恩知
殊為誘誨時或軫念固應動心然亦否極則通彩来自
聖他日而若無好命今辰而焉有良知唯當依倚栽培
諮詢可否陳琳牋檄寧容久借於外藩夫子門墻虔俟
再趨於上國
賀正
伏以司雞殷朔建虎堯辰仙人則飲柏延齡詞客則浮
椒獻頌伏惟相公膺茲令節納彼嘉祥邵伯甘棠蓋地
之芳陰更闊亞夫細柳連天之瑞色長新與青陽而同
發生揭鴻鈞而普播物永貞國柄堅律師壇
又
伏以青陽變律乃二儀革故之辰獻歲開正是四氣惟
新之日伏惟僕射與春符契觸物貞亨迎瑞節於鳳銜
榮兼四輔建碧幢於甌越永保千年凡於動植之間長
受暄和之賜
趙起居
某今月二十日輒以所業賦一軸陳獻清嚴持腐艸之
造扶桑鞭欵段之觸騏驥所宜唾面敢俟回眸伏以起
居為八韻之咸韶作九流之溟渤凡言進取須自品題
而某二紀飄零三朝困辱若不仰投門館虔佇發揚則
永攜疑玉以汍瀾長伴啞鐘而泯默攀託祈禱倍萬等
倫
崔右丞(二首)
某獻賦命竒食貧計盡難安桂玉須逐萍蓬伏念㶚滻
行塵周秦去路平言南北猶悄神魂况今攀託門墻依
憑奬顧以坑谷蒼黃之態戴丘山岌嶪之恩得不欲别
還留將行復却丹誠聚血雙淚流珠矧當杏苑煙晴柳
溝風暖陌上而羣英得意塵中而衰髮傷離設令勇若
荆軻固亦慟如阮籍伏以右丞弘施陰德濬哲仁心儻
或荑枯肉骨之未忘則膠柱刻舟而敢怠寧言今日唯
愓將来遲回數仞之墻邊移時忍去愴恨九重之城外
舉策何之感戀屏營罔知攸處
又
某依棲門館感激生成頻年忝極薦之書詞逾一鶚累牓
以未亨之數愧積遷鶯莫不愓息肺肝兢惶顔面既茲
負累合在棄嫌而又薦以羈遊仰干牋翰雖弘容之不
改且循省以何安冰炭交懷芒刺在背今則已莊行計
即擬出京不唯推戴岳之誠指於皎日抑且切戀軒之
志泣向清風攀感屏營罔知指喻
韋舍人
某近者輒持齋戒虔寓牋毫瀝南山待旦之誠告北陸
移暄之律理雖可憫罪或難逃伏惟舍人義路無疆詞
源絶岸設鑄顔之鑪冶恢薦禰之牋函今則主文侵入
院之期哲匠走致書之日儻蒙枉於公道申以私恩念
某夙陷義圍薦臨文陣化鯤海闊乘風水以未知為鯉
年深逼雲雷而愈懼特因薦士敢乞編名則獲從金籙
以上聞焉有玉皇之不齒立辭坑谷繫在生成攀託禱
祠涕淚沾迸
工部陸侍郎
某伏念聚蚊響於出震之音其惟懸越奔羽族於鳴岐
之德乃不參差事既同途理宜瀝懇伏惟侍郎韞縑緗
之奥學負詞賦之重名相如則逸格掞天孫綽則英聲
擲地播於金石流入典謨竊以某架屋懷慙披沙莫喻
固自循揣豈宜贄投但以水合朝宗雲須觸石繇是年
齎鄙拙首扣門墻實為舉場之中貢士所業律詩古調
詞賦歌篇前則貞元元和之風耳聞其事近則咸通乾
符之事目覩其風求知已則咸禱於兼功斷否臧則須
歸於本面然後人方必信道逮無疑則某一生辛勤數
載攀祝必若題品不出於侍郎金口薦揚不出於侍郎
瑶函縱能别契亨通固宜終慙暗昧矧以迷津未已泣
刖方深比者先輩陳樵早同硯席曾將姓字虔為啓聞
伏知侍郎猥賜奬容異於倫等其後薦自同志嘗聆玉
音而侍郎文學蓍龜朝廷領袖某不敢以後来舉態近
日時情僣凟尊嚴躬陳一二今則久摧鬐鬛又近風波
溝隍無必出之門肝鬲在須傾之地免叔向則他日莫
議活士燮則神術所能願推恩於留馬埋蛇庶受賜於
荑枯翼卵下情無任攀託依投激切愓懼之至
翰林薛舍人
某伏以十一日纔除主文旋瀝情懇罪責則可言於躁
切憫傷則宜恕於單危非不三省九思沈吟牋管而以
途窮日暮恐懼風波亦猶抱沈疴者悉將虔告於神毉
懷至痛者無不上呼於穹碧伏以學士舍人軒銅照膽
蜀秤懸心仰惟燭臨當極幽奥且夫禮司取士寒進昇
名若無哲匠以斵成未有良時而自致不然者則安得
權懸至鑒代有遺人伏惟學士舍人標表士林梯航陸
海凡言進取須自門墻今以文柄有歸至公弘播則精
力固同於造化嘉言乃作於蓍龜而某折角有年交鋒
無託羽毛零落鬐鬛摧殘若不自學士舍人推恩極山
岳之隆攘臂到溝隍之底則還慙抱甕難出戴盆兼近
者面獲起居親承念錄哀某昔年五隨計吏刖雙足以
全空今復三歷貢闈救陸沈而未暇許垂敏手拯上重
霄謹以誓向鬼神刻於肌骨中興教化一身免没於風
塵下國兒孫百世敢忘於厮隷下情無任攀投懇悃之至
裴侍郎
某伏念薦孟明則子桑所能免叔向匪祁奚莫議推言
及是瀝懇為宜上凟清隆敢希容聽伏惟侍郎中丞頃
持文柄大闡至公垂為聖代之凖繩懸作貢闈之日月
某為後無私之兩榜遂乖必字於十年伏蒙侍郎中丞
曲賜憫傷直加賞錄連歲薦論瑣質傾極重言而以弱
植難培么絃易斷且驚負累空費生成既而不罪龍鍾
愈隆恩遇昨者面容跪履親俾窺天仍加琢玉之品題
更啓如金之然諾便於此日上翥重霄今則已除主文
只祈陰德延頸於溝隍之底瞻恩於丘岳之隆雖龜龍
不瑞於匹夫而犬馬合由於本主沾巾墮睫瀝膽披肝
不在他門誓於死節下情無任攀託依投懇悃之至
楊侍郎
伏以羲爻不兆之文何人復演魯史不褒之事曠古誰
稱厥理非遙斯言可喻伏以侍郎榮司文柄弘闡至公
歷選滯遺精求文行泉下則大臣有感揭起銷沈場中
則寒族無差酌平先後所以如某者曾干衡鏡經定否
臧若不蒙指向後人說為遺恨則宰輔之為薦舉帝王
之作知音而主且不言人誰肻信繇是須出侍郎金口
須自侍郎瑶函今則論啓無私恩加瑣質錫生成於此
日迥分付於將来早從握内以擠排便是眼前之科第
然後念以漸臨風水莫如蓬島之音塵俾拜雲天親吐
蘭言而誨諭留心及是自古所希莫不拳跼循涯闌干
抹泣質向神鬼誓於子孫鸎谷乘春雖託他門而振羽
糜軀異日須歸舊地以論恩瀝肝膽以無窮寓牋毫而
莫載下情無任感恩懇悃之至
薛舍人
今月二十八日張道古參軍仰傳仁恩伏承舍人學士
不以某幽沈榮賜論薦初疑夢寐旋認生成不知所容
兢惶戰悸伏以舍人學士半千膺數全碩負才嘉名冠
絶於九流逸步翺翔於四戶頃者重於知己避以文闈
隆行望於聖賢蓄基負於台鼎竊惟薦士豈易其人而
某蹤跡蹉跎藝能淺薄敢期弘造遽及茲辰金口開時
講貫則處其異等瑶函發處推揚則寘彼極言事出殊
常榮非所望感深唯泣喜過飜驚不知微生何酬厚遇
中興教化餘年獲出於溝隍下國兒孫累世敢忘於厮
隷
趙員外
伏以曦轡流輝已侵窮臘禹門飛浪即到登時莫不顒
多士之精誠佇有司之新命竊惟萌朕已見昇沈若某
也折角有年爭鋒無主空秉龍鍾之態仰希傷憫之求
此亦有類守株其疎若網伏惟員外學士猥隆恩遇克
異等倫近者面獲起居親叨然諾自歸旅舍徹坐寒宵
歷將往事以思惟洞見今辰之通塞且夫春官取士寒
進昇名若無哲匠之斵成未有良時而自致不然者則
安得權懸至鑒代有遺人伏以某别無知音只投門館
儻或員外學士止推言於公薦不攘臂於私恩則某也
望絶飛馳甘為簸棄至若白雲巖谷青艸汀州敢辭依
舊秉耕踵前沈釣然以来時耆舊别後交親皆謂中興
雪先朝之困辱寧期上國看後輩之飛鳴必疑有過於
措持無聞於卿士既顔面而斯乏須蠻貊而云行是以
瀝膽披肝碎身殞首永將死節不誓他門伏惟員外學
士義路連天仁心匪石敢希援拯畢賜生成珠岸盤根
始作不枯之艸金丹入口能還已逝之魂祈禱依投啓
喻罔盡下情無任攀託懇悃之至
黃御史集卷七
