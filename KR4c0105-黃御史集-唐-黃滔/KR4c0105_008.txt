黃御史集卷八唐黃滔撰
序
潁川陳先生集序
唐設進士科垂三百年有司之取士也喻之明鏡喻之
平衡未嘗不以至公為之主而得喪之際或失於明鏡
或差於平衡何哉俾其負不羈之才藴出人之行歿身
名路抱恨泉臺者多矣嗚呼豈天之竟否其至公也抑
人之自坎其命邪潁川陳先生實斯人之謂歟先生諱
黯字希孺父諱贄通經及第娶江夏黃夫人賢而生先
生無昆仲姊妺十歲能詩十三袖詩一通謁清源牧其
首篇詠河陽花時面豆新愈(瘡之如豆)牧戲之曰藻才而花
貌胡不詠歌先生應聲曰玳瑁應難比斑犀定不加天
嫌未端正滿面與装花繇是聲名大振於州里十七為
詞賦作蘇武謁漢武帝陵廟賦便為作者推服二十為
文先生松姿柳態山屹陂注語默有程進退可法早孤
事太夫人彌孝熙熙愉愉承顔侍膳雖隆雲路之望終
確綵衣之戀既而及其子蔚冠太夫人勉之曰付蔚於
潘岳之筵俟爾於郄詵之桂方起於鄉薦求試貢闈巳
過不惑之年矣乃會昌乙丑逮咸通乙酉其間以寧家
兼在疚之斷絶往来吳楚之江山辛勤秦雍之槐蟬嘆
嗟知巳之許與與同郡(指泉州)王肱蕭樞同邑林顥漳浦
赫連韜福州陳蔇陳發詹雄同時而名價相上下嗚呼
斯八賢皆以不羈之才出人之行懇懇乎進趨恂恂乎
鄕黨而無所成豈天之竟否其至公耶抑人之自坎其
命耶俾有司失其明鏡差其平衡之如是結冤氣於名
路之中銜永恨於泉臺之下豈不甚歟先生之文詞不
尚竒切理也意不偶立重師古也其詩篇詞賦牋檄皆
精而切於官試尤工某即先生之内姪也丱而趨隅頃
随計之歲先生下世後二十五年而忝登甲第東歸之
求遺藁其季子蘧泣曰兵火也少得其文三十一首賦
若干首他處得詩若干首敬俟增而後述天復元年(辛酉)
某叨閩相之辟旋使錢塘與羅郎中隠遇隠曰咸通初
與先生定交於蒲津秋賦之場賦則五老化為流星詩
則漢武横汾先生之作也為試官嚴郎中都之吟諷秋
場五十人之隆仰今遺藁可叢願序之既還不及求增
謹以所得之文賦詩牋檄分為五卷抹淚搦管為之前
序將寓正郎為之後序正郎負宇内之雄名用釋泉臺
之永恨時天復二年秋七月也
讚
龍伯國人讚
國人之釣也一釣聯六鼇而存者一鼇而巳其猶背蓬
莱方丈嬉遊神仙偉夫設六者不餌其何如哉洪濤七
其洲渚塵世幾其躁妄則以古以今之君皆秦漢也推
是言之斯人也不謂無功於有國故追以讚之曰
磻溪之釣兮釣更殷周龍伯之釣兮釣減嬴劉腹濬背
虚兮一聯月鈎巨骨駢器兮鴻膻疊羞豈惟一時兮表
竒東海抑乃萬祀兮垂祉中洲
一品寫真讚
夫山嶽之隆莫隆於嵩華江海之大莫大於溟渤故天
之生聖賢於百千年也乃稟其竒秀以為之氣色包其
浩蕩以為之胸襟落落汪汪如龍如鳳然後總兵符於
握内懸相印於腰間煦育生靈扶持邦國大矣哉將如
是則命良工持筆之精齎墨之妙寫于儀貌移於繒素
不可以不叙不述小從事滔職忝文詞齋戒而獻讚曰
嵩華干天氣貌斯然溟渤紀地胷襟靡異謂如龍也至
靈謂如鳳也嘉瑞列素在壁良工善移一時丹雘兩面
風姿秋月寫彦回之質岸寶山分叔則之表儀松森峭
壁日映咸池聖君急麟閣之繪明堂當詔旨之飛索而
觀之
雜文
夷齊輔周
列位於朝無言於君曰輔歟抗跡於野有言於君非輔
歟麟鳳龜龍王者之嘉瑞朝其庭乎暮其沼乎武王聖
人也周公聖人也召公賢人也天下三分以其二分以
火殷辛且致夷齊之扣馬設使盡天下之三分姑至殷
辛之自火然若太伯之君吳則百榖合穎於舜耕九鼎
同波乎禹珪仲尼之又盡善也寧獨韶乎既而異諸則
周之道首陽之餓乃諫死作夷齊輔周
吳楚二醫
吳人之疾不救其屬善醫憫其家竭其術以治之楚人
之疾救其屬善醫欲其家逆其術以治之君子痛二醫
之行若乎治亂比干知殷之不救而救之仍藥之以九
竅李斯目秦之救而不救之卒鴆之以二世嗚呼殷之
亡也疾之甚矣秦之亡也醫之罪也後之有國有家者
得不慎乎醫
禱說
天有日月民無一旦之薦地有江山歲有四時之禱得
非彼之至明烏兔無得而私焉此之至大神龍其或權
焉是則尊有天下無不日月其德而億兆之心咸急江
山之禱
綿上碑
至忠之為人臣君不之德怨其為忠乎至孝之為人子
親不之德怨其為孝乎苟非忠與孝則介推爇若枯株
名參悖德又焉可祠儀忌赫于千春哉且重耳得國之
初賞功之際鍾鼎鱗次獨推漏澤覺(夢覺之覺)然而索懇至
焚林而推以一時之失為歿身之怨可乎設終身之失
特何加之别使至忠而疑至孝而惡(去聲)乂何如哉則周
公宜怨於成王大舜宜怨於瞽叟以功急賞則漁父宜
腰於伍劒魯連宜罄於齊粟矧推之且養不志祿其甘
乎始事君後急賞豈賣忠而賈爵乎愚謂介推之意不
然以重耳之不德愈知其母之賢既得其與爾俱隠之
言從其德則其言晦逃其跡則其言彰其言彰則其母
名斯大孝之志也仲尼云立身揚名以顯父母立巳之
身揚巳之名猶冀泝流父母豈母賢之未名而巳不名
之乎祿親者衆名親者鮮使獲其言若祿其甘是瀆其
賢推是以死其君怨取賢其母名斯介推之意也
噫二篇
或謂聾者曰師曠也瞽者曰離婁也無不悖其辭之戲
或謂魯儒曰顔閔也蜀儒曰揚馬也無不喜其辭之美
是何彼以視聽之亡而尚能自鑒此以耳目之貌而反
不自知噫
芝蘭草也松桂木也喻於君子而榮之桀紂君也李斯
大臣也盜跖華胄也喻於小人而恥之則知蛇克銜珠
而奚蛇龍苟醢身而匪龍噫
文柏
仲尼之道顔閔得之為四科後人得之為顔閔鳥獸得
之為麟鳳草木得之為文彩故廟之堂有文柏焉頃為
官于國子者刃一枝器有司得而竄諸噫聖人之道未
嘗不缺也若天之西北地之東南日之昃月之虧也故
聖人窮於陳蔡宋衛顔夭麟傷皆有以也設使不有陳
蔡宋衛之事則何以象天地日月之盈虚乎顔不夭則
何以感子之慟麟不傷則何以眀子之道時君缺之也
斯柏也不為其官者刃而竄諸則何以繩後之權者(謂必)
(權者是取之器也)故天以傾西北而拱列宿地以缺東南而朝
百谷日以昃而成早暮月以虧而見盈縮子以陳蔡宋
衛而示損顔以慟而益彰麟以憂而示時君斯柏也以
刃而後永則知聖人之道不缺則不全于不朽也
公孫甲松
公孫甲善畫松漢武帝時公卿互求之或旬或月或季
得之如至寶武帝暇顧東方朔曰卿得甲之松乎對曰
臣未嘗得之色沮帝怪朔徐而進曰臣見公孫甲之善
畫松舉國舉朝之人竒之狂然其所棲鶴其形吟風清
韻或森疎澗底或蓊鬱庭際而過者罕不或之目臣痛
其假能奪真故不求之且丹青其筆物至於是枝葉其
口人胡以勝臣敢以陳之昔妲巳之假奪比干之真靳
尚之假奪屈原之真宰嚭之假奪伍員之真是三者皆
以至真至誠卒不能制其假矧不逮者乎武帝悄然改
容翼曰雪司馬史於既刑臺戾太子於不反
唐城客夢
客有宿唐城之鄙夢一神曰吾幸以神神之道獲司兹
土之休戚饗其二仲之馨今值子之有道得以休焉旦
北而徂山之曲乃見蒼翠一林其中則楮烟墨宇椒瀝
坎地羣焉胙充飛而不舉入謁廟貌乃夢中之見者也
或曰不羞不醪不緡胡跡(句)斯廟也能倒錯倚伏肸蠁
生死雖有道與不善一焉客曰果如是乎思其夢頗憤
其神神之言乃爇詞以讓其略曰風雲其力溪壑其心
福善禍淫賈兹反覆其神神之道耶前夕荐夢其神蹙
容投拜曰微子吾乃不日為上帝譴矣向者悉吾左右
蔽為不之察也幸子之教咸得族而併之矣客逢其里
人以廟詢曰近者淫祀而罔應故不祀丘禱而無咎且
二仲之馨存焉
巠比
巠比言妖孽之至於人無不誠而懼士言妖孽之至於
國無不逆而怒何哉曰巠能前知妖孽之至不能却眀
妖孽之由士能前知妖孽之至乃能却眀妖孽之由故
異也巠言可禳則設淫祀指虚應故誠於可為懼於所
聞士言可禳則殺妲巳活比干故逆於聞怒於不可為
嗚呼設直士世用之如邪巠鯁辭國納之如簧言則有
國有家者何逮乎患
附錄
唐昭宗實錄
乾寧二年二月乙未敕高宗夢傅說周文遇子牙列位
則三公弼諧則四輔朕纂承鴻緒克紹寶圖思致治平
未臻至化今大朝方興文物須擇賢良冀於僉選之間
以觀廊廟之器今年新及第進士張貽憲等二十五人
竝指揮取今月九日於武德殿祇候委中書門下准此
處分仍付所司丙申試新及第進士張貽憲等於武德
殿東廊内一人盧𢋫稱疾不至宣令舁入又云華隂省
親其父渥進狀乞落下分二十五鋪分不許往来内出
四題曲直不相入賦取曲直二字為韻良弓獻問賦以
太宗所問工人木心不正脈理皆邪為理道取五聲字
輪次各雙用為韻詢于芻蕘詩回紋正以芻字倒以蕘
字為韻品物咸熙詩七言八韻成令至九日午後一刻
進納丁酉宣翰林學士承旨戶部侍郎知制誥陸扆祕
書監馮渥於雲韶殿考所試詩賦各賜衣一襲氊被等
巳亥敕朕自君臨寰海八載于兹夢寐英賢物色巖野
思名實相符之士藝文具美之人用立于朝庶禆於理
且令每歲鄕里貢士考覈求才必在學貫典墳詞窮教
化然後升於賢良之籍登諸俊造之科如聞近年巳来
兹道寖壊鷃多披於隼翼羊或服於虎皮未聞一卷之
師巳在遷喬之列永言其弊得不以懲昨者崔凝所考
定進士張貽憲等二十五人觀其所進文書雖合程度
必慮或容請託莫致精研朕是以召至前軒觀其實藝
爰於經史自擇篇題今則比南郭之竽音果分一一慕
西漢之辭彩無媿彬彬既鑒妍媸須有升黜其趙觀文
程晏崔賞崔仁寶等四人才藻優贍義理昭宣深窮體
物之能曲盡緣情之妙所試詩賦辭藝精通皆合本意
其盧贍韋說封渭韋希震張蠙黃滔盧鼎王貞白沈崧
陳曉李龜禎等十一人所試詩賦義理精通用振儒風
且躡異級其趙觀文等四人并盧贍等十一人並與及
第其張貽憲孫溥李光序李樞李途等五人所試詩賦
不副題目兼句稍次且令落下許後再舉其崔礪蘇楷
杜承昭鄭稼等四人詩賦最下不及格式蕪纇頗甚曾
無學業敢竊科名浼我至公難從濫進宜令所司落下
不令再舉其崔凝爵秩巳崇委寄殊重司我取士之柄
且乖慎選之圖辜朕眀恩自貽伊咎委中書門下行敕
處分奏来其進士張貽憲等二十四人名准此處分賜
陸扆馮渥銀器分物其落下舉人並賜絹三匹中書門
下覆奏伏以文學設科風化是繫得其人則儒雅道長
非其才則趨競者多實在研精仍資澄汰昨者宣召貢
士明試殿庭題目盡取於典墳賦詠用觀其工拙果周
睿鑒盡叶至公升黜而懲勸並行取捨而憲章斯在其
趙觀文等二十四人望准宣處分崔凝商量别狀奏聞
丁未敕國家文學之科以革隋弊歲登俊造委之春官
盖欲華實相符為第一用近寖訛謬虚聲相高朕所以
思得貞正之儒以掌其事而聞刑部尚書知貢舉崔凝
百行有常中年無黨學窺典奥文贍菁英洎遍踐清華
多歷年數累更顯重積為休聲遂輟其憲綱任之文柄
宜求精當稍異平常朕昨者以聽政之餘偶思觀閱臨
軒比試冀盡其才及覽成文頗多蕪纇豈宜假我公器
成彼私榮既觀一一之吹盡乏彬彬之美且乖朕志宜
示朝章尚遵含垢之恩俾就專城之任勉加自省勿謂
無恩可貶合州刺史(廣摭言所載一同)
莆陽志
黃滔字文江乾寧二年乙夘趙觀文牓進士光化中除
四門博士尋遷監察御史裏行充威武軍節度推官王
審知據有全閩而終其身為節將者滔規正有力焉中
州若李絢韓偓王滌崔道融王標夏侯淑王拯楊承休
楊贊圖王倜歸傅懿避地於閩悉主於滔時閩中所為
碑碣皆其文也今浮圖荒隴舊刻猶存
唐詩紀事宋計敏夫(字有功臨卭人)
昭宗皇帝頗為寒進開路崔合州凝典貢舉但是子弟
無問文章其間屈人不少孤寒中惟程晏黃滔擅場之
外如王貞白張蠙詩趙觀文古風皆臻前輩之閫閾者
也
乾寧復試進士洪邁(容齊四筆)
唐昭宗乾寧二年試進士刑部尚書崔凝下二十五人
放牓後宣詔翰林學士陸扆祕書監馮渥入内各贈衣
一副及氊被於武德殿前復試但放十五人自狀頭張
貽憲以下重落其六人許再入舉場四人所試最下不
許再入蘇楷其一也故挟此憾至於駮昭宗聖文之諡
崔凝坐貶合州刺史是時國祚如贅疣悍鎮強藩請隧
問鼎之不暇顧惓惓若此其再試也詩賦各兩篇内良
弓獻問賦以太宗問工人木心不正脈理皆邪若何道
理十七字皆取五聲字依輪次以雙周隔句為韻限三
百二十字張貽憲等六人訖唐末不復綴牓盖是時不
糊名一黜之後主司不敢再收拾也有黃滔者是年及
第閩人也九世孫沃為吉州永豐宰刊其遺文初試覆
試凡三賦皆在焉曲直不相入賦以題中曲直兩字為
韻釋云邪正殊途各有好惡終篇只押兩韻良弓獻問
賦取五聲字次第用各随聲為賦格於是第一韻尾句
云資國祚之崇崇上平聲也第二韻垂寶祚於緜緜下
平聲也第三韻曾非唯唯上聲也第四韻露其言而粲
粲去聲也而闕入聲一韻賦韻如是前所未有國將亡
必多制亦云可笑矣信州永豐人王貞白時再試中選
郡守為改所居坊名曰進賢且減戶税亦後来所無
評黃文江賦洪邁(容齋四筆)
晩唐士人作律賦多以古事為題寓悲傷之旨如吳融
徐寅諸人是也黃滔字文江亦以此擅名有文皇回駕
經馬嵬坡隔句云日慘風悲到玉顔之死處花愁露泣
認朱臉之啼痕褒雲萬疊斷腸新出於啼猿秦樹千層
比翼不如於飛鳥羽衛參差擁翠華而不發天顔愴恨
覺紅袖以難留神仙表態忽零落以無歸雨露成波已
沾濡而不及六馬歸秦却經過於此地九泉隔越幾悽
惻於平生景陽井云理昧納隍處窮泉而詎得誠乖馭
朽攀素綆以胡顔青銅有恨也從零落於秋風碧浪無
情寧解流傳於夜壑荒涼四面花朝而不見朱顔滴瀝
千尋雨夜而空啼碧溜莫可追尋玉樹之歌聲邈矣最
堪惆悵金缾之咽處依然館娃宫云花顔縹緲欺樹裏
之春風銀焰熒煌却城頭之曉色恨留山鳥啼百草之
春紅愁寄壠雲鏁四天之暮碧遺堵塵空幾踐羣遊之
鹿滄州月出寧銷怒觸之濤陳皇后因賦復寵云巳無
為雨之期空懸夢寐終自凌雲之製能致烟霄秋色云
空三楚之暮天樓中歷歷滿六朝之故地草際悠悠白
日上昇云較美古今列子之乘風固劣論功晝夜姮娥
之奔月非優凡此數十聯皆研確有情致若夫格律之
變則自當時體如此耳
丹鉛總錄楊慎
黃滔律賦如眀皇回駕經馬嵬云日慘風悲到玉顔之
死處花愁露泣認朱臉之啼痕褒雲萬疊斷腸新出於
啼猿秦樹千層比翼不如於飛鳥景陽井云理昧納隍
處窮泉而詎得誠乖馭朽攀素綆以胡顔殊可喜也
氏族大全
黃滔字文江以賦擅名有景陽井館娃宫等賦有泉山
秀句三十卷唐乾寧中登第仕至御史
裔孫諸誌
公字文江莆田人唐乾寧二年擢進士第光化中守四
門博士官至監察御史裏行按藝文志載泉山秀句集
三十卷悉公纂締未知存亡又黃某集十五卷歲久訛
缺今以舊蔵藁本釐為十卷名曰東家編略宋紹興丙
子中夏初吉左朝散郎試尚書考功員外郎八世孫公
度謹誌
御史集刻於宋淳熙三年丙申距今正德癸酉凡三百
三十有八年遍購莆中僅得一帙而乾寧乙夘至今日
則六百一十有九年矣是書僅再刻工既訖功不肖深
有今日喜而又慮夫後日失之不難也吾宗他日有顯
榮者能毌忘考功永豐之心則幸矣考功宋紹興大魁
坐與趙忠簡往来忤秦檜竟不獲大用别有知稼集行
於世正德八年七月十二日進士亞中大夫長蘆鹽運
使司運使二十世孫希英謹誌
唐以詩取士傳者數百家侍御公集二帙中其詩七言
排律四律八十二絶句三十三五言古體七排律十六
律五十九絶句五合共二百六首公山居二紀咀華擷
秀何體不工即世遠失傳而傳亦無多固知詞家不欲
浪傳耳然儘足竝驅李義山許用晦輩矣
又
侍御公詩有云寄家僧許岳釣浦雨移舟又云詩苦無
人愛言公是世仇何寥寥於遇也然傳至今知有侍御
公是亦遇矣舉人署河南長葛儒學教諭二十二世孫
鳴廷謹識
年考
御史公生卒之年不載於譜今所知唯四月初三諱日
爾夫自乾寧乙夘迨今辛酉六甲十三週計七百八十
七年矣失於前而核於後詩所云勞心忉忉非耶謹按
公華嚴寺碑云愚冠扣師關壯而随計乾寧二年忝登
甲科東還洊造金地歲周三紀三紀者昭宗之乾寧乙
夘遡懿宗之咸通元年庚辰也冠則二十矣通計五十
六年意公之生其文宗開成庚申歲乎或謂冠不必皆
二十安知非十九十八乎愚曰然公之扣華嚴也必讀
書東峰時據靈嵓寺碑葺齋東峰在大中中大中宣宗
年號也起丁夘止巳夘自庚申至已夘公年二十若其
葺齋也在丙子歲則公年十七在丁丑歲則十八戊寅
歲則十九融四年而虚遡之總不離庚申為是咸通壬
辰登薦年三十三所謂壯随計也又越二十三年乃登
第光化巳未守四門博士庚申逆奄幽主輦下交兵公
因絶迹中州次年天復辛酉為閩藩禮置賓幕薦授御
史裏行壬戌製有毗沙門天王碑乙丑有多寶塔碑丁
夘有丈六金身碑梁開平戊辰五月為雪峰師碑末云
某老且病意此時公退居莆中耶開平庚午翁諫議承
贊為閩王册禮使有駐南臺寄公之什公有明日陪塵
迎駟馬句公在莆明矣其倡和有千葉榴花咏榴花盛
開必在五月而公諱以四月初三則猶在辛未後也竊
按公詩賦鮮若晨葩文贍蔚而變化其憐才篤故見於
序誄者凄婉深摯有餘情焉總德厚所流乎乃若攅智
慧火乾煩惱海爐然北癸鼎化西庚等句公盖有所得
者委蛇於危亂之朝温温惴惴公之修密矣固宜遐齡
而文字可考見者只七十二載或降誕猶前於庚申一
二年考終尚後於辛未數年躋大耋理有之矣嗚呼高
朗如公當時必有如椽之筆昭昭子孫心目者奈更回
寇元兵之變神主再立遂失紀豈非一恨事哉聊考其
槩尚當於他集搜証之
靈嵓寺(即今南山廣化寺)東峰(在佛殿東經閣後今荒)
華嚴寺(今廢為林墓在玉澗社右)
唐文宗(丙辰改開成止庚申)武宗(辛酉改會昌)宣宗(丁夘改大中)
懿宗(庚辰改咸通)僖宗(甲午改乾符歷廣明中和光啓文德已酉改龍紀)
昭宗(已酉改大順壬子改景福甲寅改乾寧戊午光化辛酉天復甲子天祐)
哀宗(乙丑丙寅仍稱天祐)後梁(丁夘改開平元年)王審知(乾寧四年拜威武軍節度)
(使加平章事封琅那王故稱相王梁開平四年封閩王)
天啓元年辛酉八月望日二十世孫崇翰謹誌
莆陽名公事述眀吳源
按黃氏其先以國為氏聚族江夏入閩為著姓遠祖晦
迹唐太和中有諱革者得仙于鼓山丹竈遺跡尚存事
載翁諫議承贊晝錦集其後子孫繼以文儒顯世御史
與從兄璞居涵江黃巷黃巢以為儒者之家滅炬過之
御史乃徙居郡東為莆之故家事見延福里居及烏石
山等作少篤志好學嘗葺東峰齋肄業十年而西邁又
如是者二十有四年然後登第值天子宣陸扆再試進
士若狀頭張貽憲等皆遭報罷獨御史與趙觀文等十
五人再中甲科盖乾寧之二年乙夘也除四門博士時
方鎮擅移國柄睥睨縉紳甚於仇敵一時清流隕命濁
河亡者巳矣存者惕息不敢自保前乎御史者獻佞奏
賦僅脱虎口後乎御史者請得墨敕云執得好去二人
幸全軀南閩御史乃從容進退為閩藩上幕又能專長
史之任規正閩王審知使終身為開國節度不為閉門
天子君臣之義終不廢者御史之力也况藴藉文采為
時推重中朝士大夫若常侍李洵翰林承旨韓偓中舍
王滌補闕崔道融大司空王標吏部夏侯淑司勲員外
楊承休御史王拯弘文館直學士楊贊圖館閣校勘王
倜歸集賢校理傅懿莫不浮荆襄吳楚交集于閩恃御
史為宗主皆曰安莫安爾閩者此也居常與羅給事隠
陳侍御嶠翁諫議承贊陳明經黯徐正字寅林眀經喬
為莫逆交見於唱酬詩集至於浮屠丘隴之間殘碑斷
碣文翰波瀾洒落之所及皆足以稽攷一代之遺跡惜
乎新唐書藝文志所載黃滔泉山秀句三十卷自武德
迄天祐捃摭詩篇合為一集久而不傳使有唐盛時人
物有所不及見又有黃滔集十五卷亦自散逸至宋紹
興間八世孫公度以其遺稿分為十卷又廣以吕氏家
蔵總彙成帙名曰東家編略楊萬里為之序其餘事實
雜見於他書若摭言五代史補林世程閩中記載之事
頗詳兹姑傳其略云
黃御史集卷八
