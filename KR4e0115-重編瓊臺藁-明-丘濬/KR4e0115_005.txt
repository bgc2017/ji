重編瓊臺藁卷五
明邱濬撰
七言律詩
青宫勉學(五首)
世上無如帝子尊生來福禄自随身普天華夏歸眞主
萬世宗祧屬嗣君須讀正書行正道更親賢傅任賢臣
温文恭敬元良德燁燁前星䴡北辰
其二
宫中無事好觀書况是春秋鼎盛初目對聖賢思不雜
心涵義理體常舒五經四子非無道二帝三王總是儒
不必拘拘泥章句帝王學與衆人殊
其三
每日孳孳起五更問安視膳禮頻行聖經賢傳宜勤讀
邪說妖言愼勿聽梁武宋徽終喪國唐堯虞舜豈長生
從來為學宜端本第一先教心上明
其四
自古英明願治君敬天法祖尚斯文清心寡慾勤脩德
薄斂輕刑廣愛民廟號人人皆諡孝史書筆筆屢書仁
欲行古道宜師古親任忠賢遠佞人
其五
出多入少用無餘庫藏焉能得不虛幸矣苟安猶自可
卒然急變欲何如寸絲粒粟皆珍惜片楮分銀漸積儲
官府足財民足食萬年基業永無虞
偶成
絶島窮荒面面墻偶從窗隙得餘光浮雲盡斂天還碧
斗柄初昏夜未央燕語鶯啼春在在鳶飛魚躍景洋洋
收來一擔都擔着肯厭人間歲月長
五指參天少時曾作瓊臺八景郡侯程公已刻之
梓今不復存惟記其首一章謾錄於此
五峰如指翠相連撑起炎州半壁天夜盥銀河摘星斗
朝探碧落弄雲烟雨餘玉筍空中現月出明珠掌上懸
豈是巨靈伸一臂遥從海外數中原
春日卽事(少作)
天氣温和景物熙天時人事两相宜惜花每怕花開早
愛日偏欣日出遲生意翠隨庭上草芳情紅入樹頭枝
此身隨在東風裏不逐東風上下馳
送趙公子還蜀(少作)
柳花飛白綴征袍擊筑酣歌别思豪老氣逼人䨇劍古
好風送客一帆高五湖煙水歸程遠三峽雲山入夢勞
别後相逄更何處引杯燒燭論龍韜
主一齋為陳敬作(少作)
沉沉天宇定生光人得心齋已坐忘學奕幾曾思射鵠
挾書争肯更忘羊靈臺有竅春常滿止水無波晝不揚
好把敬箴書座右常如先正見羔墻
過曲江謁張文獻公祠
丞相祠前日色明我來端拜仰儀刑君臣萬古天無愧
嶺海千年地有靈曲水波澄寒玉潤韶山壁立翠鸞停
依稀猶似瞻風度九鶴翩翩集在庭
過沛縣吊故友張克勤
青山迢逓綠蕪深欲吊孤墳無處尋萬里遊魂今古恨
百年交誼死生心雲霄竟折升天翼文彩空餘擲地金
幾度泗河河上過悲風悽慘動哀吟
春吟
一春長是晝昏昏景色三分减二分别院飛鶯衝宿霧
遥空歸鴈呌重雲踏花庭畔難尋影隨柳江邊不覺曛
天意似晴還似雨擬將早晩問東君
浮生夢
人生浮泛似萍蓬得失歡悲總是空出口孰非啽囈語
行身常在黑甜中光隂冉冉炊梁熟世事蘧蘧化蝶同
畢竟何時是眞覺華胥國裏見周公
春日郊行
三月韶光滿帝都郊遊士女競歡呼五花戰馬䭾紅袖
百結柔絲絡翠壺晝困柳眠鶯急伴春濃花醉蝶爭扶
書生對景愁虛度也學乘風詠舞雩
題常熟王節婦卷
所天蚤逝可奈何終始一節矢靡它貞松自無桃李態
古井不起江湖波九重綸綍褒奬厚百世綱常關係多
清風凛凛敦薄俗虞山千仞同嵯峨
寄張練師
辭家學道入青冥曉汲清泉晝斸苓衣染春雲同鶴色
劍㴠秋水帶龍腥吟成白雪風生席歌徹青天月在庭
幾度緘書寄仙侣蓬萊空闊隔滄溟
多景樓
多景樓前景致多倚闌吟眺奈愁何浮雲京國生春暝
落日鄉關起暮波浩蕩乾坤心共遠蹉跎歲月髩空皤
醉來擊碎玉如意仰面看天發浩歌
輓張處士
少微星殞海天秋漠漠悲風起暮愁郡乘定書耆舊傳
仙遊眞訪羽人丘雲中鶴去茶煙歇架上書成竹汗收
盛德不隨身共化百年有子紹箕裘
十四夜至十七夜月中秋夜客有誦楊眉菴十四
至十七夜月詩者或謂其命意造語雖竒然中所
謂自對嫦娥歌宛宛誰教揚柳舞纖纖繞樹鴉驚
霜落早吹簫人恨夜眠遲等句移之他夜似亦可
通命予别作席上信口占此非敢儷美前人聊以適
一時之興爾
佳期明夜是中秋豫約朋登待月樓度數期於三五望
精華仍有一分留含輝尚覺金波淺具體還須玉斧修
莫向尊前嗟未滿從來盈滿却堪憂(右十四夜)
九十秋光此夜分一年月色更無論東西望處日同道
上下弦間光滿輪玉斧修完無欠缺仙娥粧具倍精神
就中好吸團團影明夜重看少可人(右十五夜)
昨夜纔開賞月筵今宵再見覺微偏廣寒宫减一分景
后羿妻添二八年隔宿光明那遽少隨時情態易為遷
餘酲未解重歡賞何用區區較缺圓(右十六夜)
光景虧於两日前空庭信宿罷華筵金蟇影斂初生魄
仙桂香銷欲下弦望後未經三十度出時已是一更天
休辭連夜頻頻賞從此寒光不再圓(右十七夜)
金陵卽事
六朝城闕久蒿萊紫蓋黃旂帝運開鳷鵲漏傳雲外觀
鳳凰簫奏月中臺千峰山勢連吳遠萬里江流自蜀來
此日江南非昔比吳山詞賦莫興哀
和李太白鳳凰臺韻
鳳凰臺上共春遊詩思滔滔似水流仙女吹簫來碧落
羽人乘化下丹丘等閒俯仰成千古取次翺翔遍十洲
酒入壮懷豪興發豈知人世有窮愁
姑蘇懷古
西風黃菜葉乾時(吴時&KR0008;言)城郭人民半是非九四不成龍
或躍(時稱張士誠行九四)萬三無復燕于飛(沈萬三秀吳之富民也)玉虹百
尺形空壮(吴江有虹橋)金虎千年氣已微(虎丘故事)何事章縫袂
相接等閒廟筭出禪機(此說姚少師廣孝)
寄題虎丘可中庭
玉宇澄清寳界平一庭寒影恰相應柱頭千載歸來鶴
石上三生過去僧蟾窟依然光滿滿虎丘空有氣騰騰
生公說法神聽處此日來遊記我曾
辛未歲過揚州懷古
秋風歸棹倚蕪城一片閒情對月明錦纜起鷗傷往事
青錢跨鶴笑狂生吳公塘路已陳迹后主觀花空有名
欲訪平山舊闌檻有無山色暮雲横
歲庚午來自金臺寓新河有金陵即事之作明年
復至因觀高槎軒詩不意暗與之合有如剽竊然
初實不知也用廣其意為雜詠二首云
雲中雙闕俯秦淮天外三山對鳳臺二水合流趨𣲖去
六峯飛翠過江來金陵王氣千年盛鍾阜晴雲曙色開
愧我才非班馬匹可能無賦奏蓬萊
其二
父老依稀說六朝當時伯氣已全銷新亭别淚何須墮
古井妖魂不可招瓜步客帆朝帶雨長干僧艇晚隨潮
行人不用誇天塹南北輿圖總屬堯
辛未下第還至金陵寄友
都門草草惜分羣把酒看花每憶君四海弟兄同素志
百年交誼在青雲陸沈共笑安蛇足霧隱還期變豹文
鐡硯未穿心不死文場重與策奇勛
和李太白韻寄題金陵
昔年曾作鳳臺遊萬里長江入望流龍虎峙形長擁闕
金銀厭氣謾成丘眼空八表人間世興寄三山海上洲
却笑古人多事在烟波雲日起閒愁
輓李處士
平生高誼重鄉評見說温仁更老成惡少盡孚王烈化
婦人亦識伯休名空山一夜霜薇老孤塚三春露草生
玉署賢郎能繼述死生終古有哀榮
和李子搆都門春日韻(二首)
碧桃花底共鳴珂雲淡風柔氣候和輦路雨餘生嫩草
官河冰泮動微波近天樓閣逢春早向日園林得暖多
我有新詞三百闋興來呼酒對君歌
其二
寳馬雕鞍白玉珂花雲淡蕩柳風和梵宮密密開金刹
海子深深湛碧波郊外踏青遊客醉水邊修禊麗人多
誰憐寂寞揚雄宅門巷無人自嘯歌
哭唐珊(珊時應舉道亡)
洗耳沿途聽捷音捷音未到訃先臨苗生南畝初成秀
雲出西郊未作霖天上遽傳宣李詔世間空有鑄顔金
青年妙質歸冥漠負我平生望汝心
歲癸酉赴京至羊城有感
落落江城鴈翅開誰人到此不徘徊藤盤泛水浮丹荔
木屐穿花踏翠苔載酒舟遊江上寺題詩人醉月中臺
故人有約來遲暮不得追陪漸老杯(廣人新娶者具錢相賀為漸老會)
舟中遇重九示同行友曾光啓
秋水蘆花似故鄉客中無那又重陽籬邊摘菊人應異
蓬底看山興更長把酒不如前會健登高無復少年狂
同行賴有曾光啓共買村醪醉一場
初入翰林
萬里家居五嶺南也陪英俊預朝參棘闈發解曾居一
楓陛傳臚尚讓三入舘共通金殿籍拜官常帶玉堂銜
不才遭遇真多幸編纂無能祗自慚
初讀書中秘預修天下志書柬陳宣之(四首)
五鳳樓頭百八鍾萬鴉飛動曉天紅玉繩影轉瑤階日
金薤香生紫閣風奪錦文章清禁裡登瀛人物玉堂中
回看人世仙凡隔弱水浮埃迥不同
其二
雲霧重重畫閣深微風不動晝愔愔詞垣依約連華蓋
兵衛森嚴列羽林文石九層人步玉牙籖萬軸客紬金
平生夢想登瀛選此日回翔愜素心
其三
崢嶸傑閣殿東頭聖代儲才禮數優四庫有書資檢
閱九關無禁任觀遊日華暖暎三珠樹雲氣晴浮五鳳
樓海上仙山真浪語玉堂深處即瀛洲
其四
玉堂縹緲聚羣仙此日追隨豈偶然塵土不生宮裡地
雲霞常繞日邊天詞臣應制時摛藻閣老承恩夜賜
蓮嶺海幾人曾到此期君白首共周旋
夀陳太常
大雅遺音久寂寥天教鳴世振詩騷千年瑞紱蒼麟角
五色光生彩鳳毛雲漢昭回卿月迥紫垣依約夀星高
一杯不為遐齡祝風虎雲龍慶所遭
家居瓊山之下田村七月二十四夜夢髼頭童子
問予以村之所以名夢中作此詩畣之覺而呼燈
疾書于都城東之遠遊軒
瀛海中間别有天寧知我不是神仙請言六合虛空外
曾見三皇混沌前玄圃麟洲非遠境延康龍漢未多年
有人問我家居處朱橘金花滿下田
寄所知
晉人風度楚人騷不為悲秋嘆二毛席地夢回雲氣濕
仰天歌罷月輪高鳳兮覽德翔千仞鶴也揚聲出九臯
有約蓬萊清淺處碧桃花底聽雲璈
座中有搊箏者作白翎雀曲因話及元事口占此
詩
往事消沈漢道興氊車宵遁土城平興隆無復殘笙譜
劈正誰知舊斧名起輦谷前駝馬迹居庸關外子規聲
不堪亡國音猶在促數繁絃呌白翎
南京給事中童志昂和李商隠無題詩韻南京諸
公多和之意蓋有寓間出命予屬和予村學究也
不能外題以為詩姑詠史以復之(四首)
大雅無人繼古風周家轍迹一朝東越裳白雉音塵絶
庸蜀金牛道路通鳥首百年終不白宫烟二月尚餘紅
淳風死去無回日天下紛紛類轉蓬
其二
莫向鴻溝覓舊蹤一場春夢五更鍾也知賜醢緣情薄
豈是分羔愛味濃萬里使槎來苜蓿半空仙掌出芙蓉
濛濛黃霧連天起不見秦關百二重
其三
一自銅仙入洛來天開草昧幾雲雷千年晉水飛龍起
午後周宫控鶴回山下玉環啼粉面嶺南金鏡憶良才
繡袍華幘開金統真信人間有劫灰
其四
(闕)
之事庶乎異於泛言者
天啓昌期五百年虹流電繞早開先歡聲萬口當天視
表目千通對御宣番國獻琛陳闕下圉宫呈馬過階前
微臣亦有千秋錄擬欲緘封進上天(右聖節)
黃道天開第一朝萬邦述職覲神堯春雲乍起依唐殿
煖律初調恊舜韶更始歷頒新歲月履端慶錫衆臣僚
史官記注螭坳立試筆先書瑞應條(右元日)
庭燎煌煌照殿光日當長至拜君王天心合璧開天統
國史書雲表國祥廣漠風生光藹藹黃鍾律應樂洋洋
履長共喜沾嘉慶萬口嵩呼祝夀昌(右冬至)
京尹先春進土牛百官趨賀拜宸旒條風細細來天表
旭日暉暉照殿頭緹室候灰通玉琯辛盤賜餅離珍羞
君臣茂對維新日願布陽和遍九州(右立春)
輓茅山隱者
三茅峰下華陽洞鶴怨猿驚失隱君載酒無人問奇字
招魂有客賦騷文塵埃長鎖揚雄宅車馬頻尋白傅墳
曾記題詩詠高致不堪哀訃此時聞
寇都御史輓章
轂下舟中事莫期紅烟白雨曉凄迷函胸誰謂同馮敬
掩面人言異子西深井有人俄自斃山棚無客更潛棲
知公一死良非偶青史書名與古齊
送錢學士使交南
五色天書玉作函手持龍節使交南玉堂金馬才名重
丹檄朱鳶德化覃一點文星明海島萬山晴日斂烟嵐
歸來應有詩千首留與詞林作美談
送尚寳凌卿使交南
旭日初升萬國明鈿函玉札下南溟符臺自昔瞻卿月
遠道於今望使星老樹古香生桂蠧亂山殘雨帶龍腥
兹行萬里真奇絶好把新詩紀所經
送李景齡江西提學(二首)
嶺南朝士似晨星眼底惟公最老成深計每為天下慮
清心不愛世間名半生宦蹟多文學四海交遊總俊英
鄉曲論心嗟獨厚臨分贈别若為情
其二
文風此日盛江西臺閣求賢特見推列郡洗心瞻憲節
諸生翹首待經師春風發育原無迹化雨滋榮正及時
應有政行文教外佇聽佳譽慰吾私
春日田園雜興(四首)
二月春融土脈甦趁時農圃正耕鋤曉犂破草翻新塊
晴甕分泉養嫩蔬鴝鵒飛來牛背立鵓鳩對向樹頭呼
老妻擕酒花間勸醉例殘陽手就扶
其二
生意津津樂趣深一犂春雨萬家金繞畦菜莢初生甲
出水秧苗漸露針藻漾池心魚撥動花藏葉底蝶穿尋
就中興思知多少盡是東皇發育心
其三
二頃湖田五畞園百年世業遺兒孫風和鶯語笙簧巧
雨過蛙聲鼓吹喧木屐穿花沾露濕桔橰㪺水帶泥渾
老妻報到茅柴熟相約隣翁醉竹根
其四
漠漠平疇沙鷺飛畇畇樊圃野鶯啼綠針白水秧千畞
黃蝶青苔菜幾畦脚踏莓苔隨意往手持竹杖與眉齊
興來獨得幽閒趣滿眼春光取次題
輓彭彦充内子
淑德由來天所慳人間佳偶到頭難清秋桂子終歸月
綠水芙蓉不耐寒鸞鏡掩塵粧靨暗鳳梭停織錦文殘
可堪昆仲同兹戚幾度臨風淚共彈(時乃弟編修彦實亦喪偶)
送王給事中使交南
中原才子稱華簪萬里翺翔快壯心論俗好傳司馬檄
歸裝寧載尉陀金川原遼邈荒唐縣父老依稀說漢音
莫過遺墟問前事鷓鴣啼處亂山深
聞人說海北事有感(二首天順癸未)
故鄉歸路隔高雷見說年來事可哀村落日中眠虎豹
田園雨後長蒿萊海隅久已無春色地底貞成有劫灰
荆棘滿山行不得不知當日是誰栽
其二
四海平寧獨亂離轉頭已是十年期獸啼旁午侵城郭
燕壘縱横傍樹枝遠客歸來前路失遺民假息故城危
荒郊白骨宵飛燐風雨啾啾正怨誰
病起寫懷
寸心千里日懸懸歸計今秋又似前身似凍翎飛不去
事如春蔓苦相纏還家路梗須浮海報國才疎只望年
幾度自憐還自笑羡魚何事屢臨淵(時廣西徭侵海北界道路不通)
送陳緝熙修譔使高麗
海上天風吹節旄玉堂仙子錦宮袍詔頒龍闕恩初下
詩到鷄林價倍高萬頃鼇金浮曉日一江鴨綠漲秋濤
遠方未靖凴膚使寵錫鸞章五色毛
分得都門曉日送彭閣老歸省
承恩歸省出蓬萊曉日都門祖席開三尺陽烏離海上
九苞威鳳下天來霞光流彩明宫錦雲氣浮香注玉杯
此際道傍誰不羡幾人親在位三台
都城春日
宫闕巍峩紫氣高西山東去碧周遭天晴魚躍龍池藻
春老鶯含御苑桃映日暖雲流似水浥塵香雨潤如膏
太平有象尋常醉不用平原辨濁醪
秋興(匕首天順甲申)
楚客多悲況值秋都將心事付東流病來豈有空青石
寒到兼無粹白裘丘隴纍纍多宿草江湖泛泛總虚舟
芙蓉零落空洲暮一夜閒情白盡頭
其二
水葉蕭蕭下樹柯御河流碧送晴波西山鳥雀飛鳴遍
内苑菱荷積漸多日映鳳凰新出穴雲迷烏鵲舊填河
寂寥燈下悲秋客懷古思鄉奈病何
其三
西風吹鬢冷蕭疎宦況無多客影孤海燕知時辭舊壘
塞鴻趁暖就新蘆渴懷甫里烹茶竈醒愛高陽醉酒徒
百尺高樓千里眼岸連蕭艾水沈菰
其四
曉色蒼涼日色新小窗睡起鳥聲頻千秋蕭瑟三秋景
九陌紛紜萬井塵雲氣乍生猶淡淡波光將動漸粼粼
都門供帳多離别誰是臨岐贈策人
其五
六街晴色散秋光一片浮雲接大荒塞鴈隨陽如有約
嶺猿呌月已無腸褰裳花下愁沾露散步林間怕履霜
此日不妨多酌我壺中廣大醉鄉長
其六
風掃長空積雨晴短槐疎柳亂蟬鳴沙頭鷗鳥尋常去
江上䕷蕪日夜生嘉樹有蹊荒蘚合好山無數斷雲横
却懷九曲餐霞客獨抱寒蟾遡紫清
其七
秋風秋雨夜凄其凭几沈吟有所思驚鳥故投曾宿處
開花還是已殘枝喜看淡月穿雲出靜數遊絲隳地遲
萬里鄉心千古意興來聊誦少陵詩
舟次直沽簡彭彦實同寅
潞河澄徹衛河渾二水交流下海門直北回看龍闕近
極東遙望蜃樓昏孤城近水舟多泊列戍分耕野盡屯
我有好懷無處寫欲沽尊酒對君論
王氏繼母輓章
繼母仁慈今古少寡能守節尤為奇無兒不必自己出
有身每恨從夫遲鳴鳩哺子少飽食貞松挺節多苦枝
我聞作詩敦薄俗非為令孫求輓辭
輓常熟劉&KR3860;母
海虞仗義數劉翁共說多由内助功家教堪為隣里範
姆儀端有古人風寒蟾靈藥仙蹤遠紫鳳天吳舊繡空
遙想繐帷哀弔處幾家孤杵夕陽中
閒中有懷
燕山越嶺路迢遙意氣相逢即久要處處處皆君共處
朝朝朝是我同朝桂庭醉月依瓊樹柳舘吟春綰翠條
回首只今成老大秋風霜鬢共蕭蕭
書懷
覽鏡俄驚白髮新吾猶衰邁況吾親客邊每日營歸計
海北何時息戰塵人世幾何能百歲客程無奈隔千津
不堪點檢心中事萬種愁縈百病身
送游經衛致仕還雷陽
蕭蕭白髮老參軍此日歸休荷主恩但得有官封父母
不妨無物遺兒孫趨朝慣識天邊路投老還尋海上村
遮莫相逢嘆衰暮同袍回首幾人存
送張城中書使朝鮮國
玉節煌煌照海東羡君去意拂晴虹鳳麟瑞世人爭覩魚
鱉成橋道自通天入玄莵低沒鶻江浮綠鴨澹蜚鴻兹
行喜從文章客多少豪吟唱和同
送昆陵蔣春卒業南雍
束書擕劍去匆匆此日真成點額龍天意不孤清苦士
世間寧有輟耕農春回南國鴻飛急雲滿西郊雨氣濃
莫謾相逢嗟未遇秋江隨處看芙蓉
哭張書紳大尹弟紀
故鄉迢遞客居貧苦為功名欲顯親畢竟十年成底事
等閒一第是何人燈窗枉費平生力旅襯空歸既死身
想得難兄聞爾訃西風老淚正沾巾
送王給事中使占城
銀漢清秋泛使槎節旄晴拂海東霞扶桑水接南溟闊
析木天遥北斗斜鷁首衝風龍伯助鳳毛瑞世島夷誇
皇明威德今無外莫諱中朝第一家
送吳克恢南歸因柬王用先生
話别匆匆欲去遲送歸因憶别來時平安有信因君寄
竊禄無能報母慈風雨十年多舊約雲霄萬里更深期
寄聲為問王夫子何日相逢慰所思
輓羽士
十二樓頭海月空朝元人去蘂珠宫形銷忽作良非子
物化真成亡是公玄牝養來神不死庚桑過去歲猶豐
床頭一卷參同契謾有彬彬萬遍功
夀蕭通政之父七十
高隱澄江老歲華待看朱雀長金花錫名初度皇予揆
賜誥重封帝汝嘉梓里晝衣明皦日蘂宫春宴泛流霞
千年尚祝椿齡永七十於今未足誇
南歸經高雷境有感
萬里歸來二十年野花啼鳥亦蕭然頽垣敗屋人何苦
剩水殘山景可憐芳草路岐迷轍迹夕陽村巷斷炊煙
籃輿穩坐思前事却恨清談誤晉賢
鸚鵡予家居守制有惠予鸚鵡者每見予伸足輒
低頭展翅盤旋起伏殊有可觀鸚鵡能言未聞其
能舞也予憂制中頗得寬慰既免喪為追書此
鳥解人言已自奇更兼能舞益為希數聲剥啄敲丹喙
兩羽披離展綠衣鶴識樂音時按節鷗知人意亦忘機
憂中賴爾相寬慰鎮日依依不忍違
郊行口占
朝來策杖出城隈信步徐徐踏翠苔林下聞鍾知寺近
溪邊待渡喜舟來一聲清唳横江鶴幾點寒香映水梅
老我歸來機事息等閒鷗鳥莫相猜
過采石弔李謫仙
蛾眉亭下弔詩魂千古才名世共聞江上波濤生德色
磯頭草木帶餘醺光爭日月常如在思入風雲迥不羣
岸芷汀蘭無限意臨風三復楚騷文
蘇武歸朝圖
茂陵烟樹碧蕭疎白首生還志不渝面目依稀猶似昔
節旄零落已無餘歸期不待羝生乳遠信真成鴈寄書
頗有幽懷忘未得夢魂時或到穹廬
運籌亭為韓都御史題
五嶺中間數仞亭海雲山月總關情三千稷下諸姜客
十萬胷中小范兵談笑已看功業就指麾能使鬼神驚
先憂後樂平生志須仗忠貞畣聖明
春興(四首)
塞鴈乘春又北飛越人何事未南歸十年館閣虚縻禄
三月庭闈阻換衣樹背時時勞夕夢草心寸寸戀春暉
幾回喜懼交并處屈指親年近古稀
其二
百計思歸未得歸夢魂夜夜到庭闈愁心苦似丸和膽
淚點多如線在衣愛日每憐駒易過臨風却羡鴈能飛
朝來聞報高涼捷萬一歸程或可幾
其三
豈是身榮忘却歸宵行寧用繡為衣海天波浪難飛渡
嶺嶠風塵未息機十載宦情愁裏過萬山歸路望中微
思親懷土心千折病骨何時也解肥
其四
製得斑襕五色衣年年準備故鄉歸家書展處心偏急
邊報聞時願又違母氏老來思季切弟兄别後定誰肥
寄聲猿鶴休嘲怨早晚承恩出帝畿
輓彭月蓬
依舊滄江月一蓬碧竿凄斷釣絲風柳塘水落鵝羣散
松徑烟消鶴夢空旅襯寂寥千里外故鄉迢遞萬山中
哀哀孝子情何極泣對秋旻恨不窮
分題得試院持衡送李克述侍郎先生南還
幾日文場鎖醉翁幾看官燭夜銷紅九重寵命來天上
四海英賢入彀中炳炳丹心明皦日煌煌文熖貫晴虹
菲村沗在甄陶末臨别依依思不窮
送區正進士歸榮遂畢姻
鹿鳴宴罷赴瓊林拾芥功名不費心龍闕曉鍾鳴佩玉
羊城春信托泥金青年得第人皆羨白晝還鄉寵獨深
況是綵鸞消息近紫簫吹月夜愔愔
輓人母
孺人去世已多年嬴得賢名里閈傳翟母尚餘新織屨
李家長瘞舊藏錢庭萱寂寂秋風裏宰水蕭蕭夕照邊
見說佳兒今宦達佇看恩寵賁重泉
夀曹尚書乃兄(句容人)
生值高皇啓運初家居復近帝王都千年地肺鍾神異
一代天官是友於祝(闕)人隨蒼玉杖稱觴客薦紫琳腴
八旬康健誰能似況有鳴陽彩鳳雛
和童志昂給事自蜀督軍還貶夀昌令留别韻
纔捧綸音出禁闈潢池赤子遽來歸安邊自謂無遺策
平地誰知有伏機送客江亭休贈策逢僧野寺謾留衣
從來六月鵾鵬息不久乘風又奮飛(闕)
散閒中歲月水東流哀絃凄斷聲難續醉墨淋漓迹尚
留却恐鄰家更吹笛老懷哀颯不禁秋
送東莞張昕之莆田司訓
莆中自昔多文獻羨爾青年振說鈴俗古野人能尚禮
家貧稚子也談經日烘荔子紅千樹水繞壺公翠萬屏
髦士如林詞藻富好敦忠信示儀刑
哭陳宗堯侍講
昔年鄰住禁城東朝退聯&KR3707;笑語同南北暌違千里外
死生契闊十年中修文地下君為鬼袖手班行我亦翁
長慟一聲湖海闊幾宵魂夢繞青楓
送祁至和郎中使高麗
鸞鵲天書五色裁中原使者下天來白山綠水玄莵境
玉佩瓊琚繡虎才絶域喜沾新雨露遠人驚見古鐏罍
懸知不是乘槎客肯帶葡萄首蓿回
送王侍御赴江西僉憲予昔在場屋時感故大司
空慈溪王公鑒識於衆人中屈指今三十三年矣
公既捐館舍幸與公冡子御史鑰同朝今有僉憲
江西之命於其行也追和公舊所賜詩韻以送之
公詩併識於此五十名中第一人才華惟子獨超
倫經明禮樂行文健策對圖書究理真春榜英才
期角勝夜窗燈火莫辭頻從來顯達由稽古事業
輝煌在此辰
曾向薇垣拜偉人一時名勝更無倫雲龍矯矯機神異
野鶴昂昂賞鑒真北海清樽傾瀉盡西州舊路感恩頻
喜看東閣郎君貴接武蜚騰正及辰
予於學士莊中搆堂名以瞻玉取歐陽子語也四
壁繪圖各即其景賦詩四章
玉堂春晝寂無譁咫尺天官是帝家金屋瓊樓天上景
琪林珠樹禁中花閒揮麟筆書青史細染龍香草白麻
嶺海幾人曾到此他年回望渺天涯
其二
校書天禄憶前賢太乙燃藜照簡編東壁圖書在人世
北門學士即神仙龜文鳥篆千年具金薤琳瑯萬軸懸
他日歸休雲海上却從須女望奎躔
其三
鈴索無聲夜漏沈絲綸閣下靜愔愔宫袍香拂麒麟(闕)
哭子崑(二首)
莫怪頻頻嘆息聲天生我輩正鍾情早知今日會有死
何似當初莫要生垂老可堪增拂鬱養兒何用太聰明
思量於我真無益落得横斜兩淚傾
其二
百念俱灰眼欲枯平生意料總成虚眼前犀角今何在
天上麒麟不可呼汗血謾誇千里驥與玄亦似九齡烏
不堪端坐閒思想喪汝分明是喪予
學士四榮
史舘進書
朝廷凡有纂修必勅翰林院涖其事於實錄
尤加重焉書成禮部定儀注以進進之日設鹵簿
及樂於殿庭上服衮冕御奉天殿百官朝服於丹
墀内東西侍總裁官以下纂修官謄錄官俱朝服
北面立鴻臚寺官以案捧實錄由中道升班首隨
其後至殿門外上起立案至御前班首詣案前跪
展書史官以下皆跪上觀畢内侍捧案入内上復
坐班首及諸史官俯伏興乃進表進訖百官行慶
賀禮乃傳制曰先帝功德配天紀述詳實朕心懽
慶與卿等同之百官舞蹈山呼如儀明日賜宴於
禮部賜襲衣白金其餘史書則止於便殿進禮儀
視此稍簡矣濬入翰林凡四預纂修成化三年八
月二十四日英廟實錄成隨禮部尚書兼翰林院
學士陳文等進呈夫翰林之事莫重於此而進實
錄恩禮尤為優渥故以為四榮之首
一代人文已就編裝潢進入九重天禮官捧案陳階上
閣老開函近御前文武侍朝喧九奏典章垂世詔千年
厠名卷末真叨冐愧乏三長似昔賢
經筵進講
經筵之設其講官以翰林院官充每月旬遇二日
上朝退御文華殿知經筵官及同知經筵官六部
尚書左右都御史通政使大理卿國子祭酒翰林
學士皆服緋袍分左右班侍其展書官及執事官
立其後給事中御史各二員北面立講官每日輪
二員先日具講章二前署直講官職名進入内臣
以一置御案一置講案至日各官行叩頭禮畢鴻
臚寺官二人捧案至御前二人捧講案寘殿正中
鴻臚寺官唱進講翰林院展書官二員對立御案
前稍南以進跪案前展所講書鋪章其上用金界
尺鎮之二講官詣講案前並叩頭起立展書講
講畢合書復同叩頭退就班上命賜酒飯衆官
齊聲承旨出就殿外叩頭退饗于左順門畢北
望叩頭謝恩而退天順甲申八月二日今上首
開經筵時知經筵官太保會昌侯孫繼宗少保
吏部尚書兼華蓋殿大學士李賢濬於是時叨
充講官
奉天朝罷日暉暉鳳輦東行御講幃五色龍光騰黼扆
兩班獸錦絢緋衣敷揚帝典明如見對越天顔近不違
共荷聖恩親賜食相將霑醉出彤闈
奉天侍宴
凡大宴公侯駙馬伯及在京文臣四品以上武臣
都督僉事以上文東武西侍坐殿上惟學士以五
品特坐四品上蓋祖宗以此優禮文學之臣其餘
次第宴中左中右二門及丹墀内宴之日該宴官
朝退即更衣立奉天殿外俟上飲訖乃起即席簮
花啐酒如儀是時樂舞迭奏百戲呈應酒凡九進
湯五進羣臣則殺其二上屢命禮官滿酌俾羣臣
飲釂禮畢各官各以囊盛其酸餘者擕出濬以成
化三年八月二十五日陞侍講學士繼陞學士幸皆
預焉
聖代崇儒禮數優特陪御宴殿東頭八珍厭飫恩波洽
萬舞回翔樂意周勸釂頻承丹扆詔餕餘親用福囊收
遠方草介何多幸坐侍從容近冕旒
謹身讀卷
凡廷試禮部先期奏請讀卷官故事以命内閣及
六部都察院通政司大理寺正官而翰林學士講
讀學士皆與焉試之明日上御便殿次第進讀御
筆親批第一甲第一名及第二第三名又明日未
朝之先上御謹身殿讀卷官以所讀三名卷進對
御拆封中書舍人填其名於黃榜出御奉天殿傳
臚是日上服皮弁設鹵薄具樂百官朝服慶賀致
辭曰天開文運賢俊登庸行五拜三叩頭禮謹按
國家三大殿謹身殿惟讀進士卷大臣一得入餘
日無由至其地云濬以成化己丑三月十五日叨
充讀卷官是年得狀元張昇第二名丁溥第三名
董越
多士充庭伏玉墀攄忠同對御前題進來試卷臣分讀
選出魁名帝自批殿内拆封天咫尺案旁填榜甲高低
須臾姓字臚傅出炳炳文星聚在奎
秋夜偶吟
凉風淅淅透窗紗隱几無言感歲華千古閒愁心上事
萬山歸路夢中家遐方豈有傳書鴈近苑殊多借樹鴉
恰好歸時便歸去底須憔悴久咨嗟
冬日朝回城束書室中偶書
宸居咫尺覺天低每日朝回坐面西窗透日光塵作縆
硯凝寒水墨成泥書成不為窮愁著人老多因(闕)
南北于今兩玉堂儼如東壁望文昌趨朝暫免通門籍
視事榮看綰院章竹汗消青春晝靜槐龍屯綠午陰涼
軟紅塵土長安道還憶聯鑣傍苑牆
題山水
山色空濛樹色深人家住傍碧溪潯半江月照天在水
五月風來秋滿林遯世獨輸高士隱披圖因見昔賢心
人間何處有此景我欲因之寄越吟
送李立之赴南京太常
奉常自古號清卿君去南京分外清案牘盡懸周典禮
官僚並列魯諸生函香每月朝鍾阜訪古常時到冶城
却恨無由追驥尾鳳凰臺上聽簫聲
輓劉員外(以謗累謫戍死遼東)
遷客年來盡賜歸獨憐君去杳無期春秋斷獄古今少
暮夜辭金天地知遼鶴空聞留語在燕烏堪嘆白頭遲
百年公論今初定欲擬招魂托楚詞
醫士輓章
業精岐扁更能文不出門庭自遠聞常笑宋清書藥劵
每非徐孺謁邦君窗前生意餘春草江上愁心結暮雲
他日生芻何處奠松間碑碣竹間墳
市隱
靜閙由來在一心市廛原不異山林稽疑聊賣君平卜
貨殖能營子貢金九陌塵埃從滚滚一簾風月自沈沈
閒中却笑終南隱雲樹重重有客尋
秋日有懷
木落風高九月天一聲塞鴈呌霜前黃花冷落愁殘蝶
紅樹凄涼咽暮蟬夜枕雨聲添别淚晴窗雲影伴孤眠
故交契闊成今古俯仰令人倍愴然
送雲南憲使劉丈和致仕
九重恩命許歸田猶是康強未老年忠愍家聲成父志
春秋世業付兒傳歸鴻影度雲邊樹夕照光回雨後天
後會不知還有否臨岐分手各凄然
送畫竹屈生(崑山人)
東風吹散漕河冰旋買吳船載酒行野樹依依連故國
雲山點點引歸程郢中誰和陽春曲吳下多傳子夜聲
白首奉常無恙在韈材應已付鄉生
輓貝靈臺
官居昔日幸為隣朝退過從笑語頻别後憐君先作鬼
老來愧我不如人靈臺落落今非昨玄室漫漫夜不晨
幾度中宵相憶處空庭無語看星辰
謁文丞相廟用老杜蜀相韻
泮官西畔偶來尋香火祠前氣肅森柴市陰霾存積恨
崖門驚浪散哀音更無地滿包胥淚祗有天知豫讓心
我為綱常連下拜清風颯颯襲衣襟
和楊鐵崖風月仙人詩韻(二首)
風月仙人生海南拜官常帶玉堂銜九天雲霧口中吐
萬古乾坤肩上擔(闕)萬萬龜書錫範數三三
予心有喜君知否再索從今定得男
其二
天上玉堂吾所躭遷官猶寫舊時銜隨心行去何曾慮
信手拈來不用擔老去感人情倍萬醉來對月影成三
從今便作回頭計家事都將付冡男
閒中有懷伯兄歲丙申五月十七夜枕上口占此
詩是年九月得訃音伯兄是日捐舘舍哀哉
看看白髮滿頭顱心志蹉跎歲月徂半世多違同被約
九京未遂首丘圖孔懷此日歸心切相見他年有命無
最是不堪聞感處霜天鴻鴈夜相呼
歲丙申六月伏中雨中待朝偶成
二十年前入禁闈朝朝侍立看朝儀頭顱種種疑非我
世道悠悠責付誰人到衰年情頓減天將陰雨骨先知
可憐歲歲忙中過年少功名異所期
得家書
老來肌骨怕寒侵旅館垂簾寂寞心萬里路行經半載
一封書到值千金望鄉鱸膾情空切營老蒐裘念愈深
預報吾兒作歸計竹籬松逕待閒尋
丁酉春偶作
五十年來加七歲古稀相去十三年飽諳世味只如此
痛絶塵緣任自然舉世不為齊客瑟後人或取蜀儒玄
人生但得平平過不用操辭更問天
九日次友韻
重陽無酒堪惆悵況是東籬未有花草木變衰人感物
關河迢遞客思家秋容不斷天無際夕景無多日已斜
白髮故人今我在相逢不用惜年華
張郎中父輓章
學成畢竟未曾施付與佳兒佐聖時峭拔千尋空宋壁
汪洋萬頃湛黃陂茶烟尚繞籠中鶴藥裹猶存石上芝
聞訃不勝傾慕意無由執紼從靈輀
送蔣知州赴潼川州
河中上黨著嘉聲又拂雙旌入峽行天子亦知強項吏
路人爭頌黑頭卿才優蜀道難還易政善漏天陰也
晴莫負平生初學意文翁寧獨擅循聲
歲己亥正月吉祀南郊禮成奉旨分獻中鎮
聖皇秩祀莅郊壇搢玉凝旒從百官薦璧禮行黃屋下
燔柴烟起碧雲端祥光冉冉從空至瑞雪飄飄擁駕還
明日慶成應賜宴嵩呼金殿拜龍顔
天閻宗元侍郎(闕)
去(闕)邢居敬今歲(闕)殂挺秀並生關輔地
乘時早位少司徒也知異日名齊顯頗覺(闕)漸孤
歸櫬還經舊來路秦川秋雨洒寒蕪
送顧廷瑞赴袁州太守
交朋寥落苦無多臨老其如又别何賓舘自應長寂寞
詩壇誰與共吟哦江湖獨往情難忍冰雪相看鬢總皤
佇聽嘉聲來闕下玉河還擬並鳴珂
辛丑初度日
前生自是白牛翁再見蒼龍歲舍同身世悠悠還是客
顛毛短短返成童兩間俯仰期無愧百事修為貴有終
此去古稀年不遠桑榆晚景好收功
次友人寄來韻
形衰意倦髩毛斑正好閒時不得閒屈指時時計年月
馳心夜夜到家山一周孫女今能語萬里老翁猶未還
林下故人應見笑白頭奔走戀朝班
歲暮偶書
屈指明年六十三人情世態飽經諳幾多黑髮不曾白
無數青衿出自藍大半交遊登鬼錄一生功業付空談
不堪老去思歸切清夢時時到海南
敬之下第書此慰之
何事情中苦不堪憐君失意我懷慚阿房杜牧曾居五
禮部韓公也到三自嘆白頭難再黑極知青色過於藍
老予不久歸休去遙聽佳音播海南
甲辰初度
百年光景易消磨三分中間二分過事到久來天自定
人於老後日無多一天風月催歸思萬古乾坤入浩歌
心上自如無所愧閒將十指細摩挲
夢起偶書
秋來歸夢到家園景物分明在眼前樹掛碧絲榕蓋密
籬攢青箣竹城堅林稍飄葉重堆徑澗水分流亂落田
乞得身閒便歸去看魚聽鳥過殘年
感事偶書
老來客氣總消磨喜得官閒稱老疴頗覺詩書深有味
却憐歲月苦無多人生只不過如是世事真無可奈何
回首交遊零落盡一樽對月向誰歌
哭邢克寬都憲
故人老死我何堪淚眼汪汪望海南宿約别來渾未踐
暮年歸去與誰談一方交友推君獨同月陞官並我三
後死為君志窀穸文雖不類却無慚
送人遊嶺南
君行是我來時路贈别因恩舊所遊綠柳春風巢翡翠
碧蕪寒雨呌鈎輈三冬氣暖人揮扇八月天清蜃結樓
風度祠前拜唐相為言早晚便歸休
送丁詡知信豐縣
家在嶺南官嶺北未應風氣頓然殊民淳為政聊因俗
事簡得閒宜讀書當路不須栽枳棘識心端可化豚魚
老予早晚南歸去側耳梅邊聽美譽
遊歸信筆付敬之
歸來塵土滿烏紗倦極無言感物華老景幾時猶戀禄
故園何處此看花病來應世少諧俗閒裏著書空滿家
白首揚雄惟寂寞剰將心事語侯芭
乙巳初度
明年六十五年來志氣昏慵漸覺衰尚幸眼明看細字
獨憐量淺怯深杯無情歲月催人老有待溪山望我回
自慶無憂更無病坦然心地轉悠哉
送張養正都憲巡撫宣府
清朝邊鑰付儒臣坐倚韜鈐護北門帥閫得人重有范
將門生子果如孫烏臺憲度新威振鸞掖文章舊價存
共喜禁中頗牧出臨分無惜醉芳尊
哭嚴宗源方伯
老我交遊徧天下眼中人少夢中多平生與子有深契
後死留予作輓歌絮酒無由澆宿草堂封何處卧烟蘿
重泉會有相逢日浮世殘年無幾何
題周都尉鳳鳴朝陽圖
世間有鳳人不識却把丹青繪羽毛舜樂九成暘谷曉
秦簫千仞月臺高禎祥表德同麟趾律品諧聲異鶴臯
擬續卷阿陳大雅明良喜起慶相遭
楊叔瓛哀輓
弱冠相逢今白頭别來又是十餘秋他年舟過期重會
前日書來未及酬無命遽成終古訣有才可惜半生休
朝中忽得江南訃老淚臨風不覺流
送董尚矩庶子頒詔朝鮮(戊申年)
天王出震紀新元又值高皇建極年詔使遠從天上下
綸音遙向海東宣四方專對詩三百兩月經行路五千
好為天朝全大體篇章珍重莫輕傳
送劉景元侍講頒詔安南
交南本是秦時郡再建王封六十年聖主紹圖頒鳳詔
儒臣持節下龍編碧篸青帶景如畫金馬玉堂人是仙
好為天朝全大體篇章珍重莫輕傳
送王儀賓奉命祀襄府先王
聖主登基禮百神宗藩告祀遣親臣寳香含霧來天上
玉節明霜照漢濱禁臠舊傳金孔雀官袍新製繡麒麟
臨分贈策丁寧語車蓋亭前問故人
丁未秋偶書
萬事皆天豈自由何須屑屑咎孫劉黃金不博五更睡
白首空懷千歲憂事到難為休犯手人當知止急收頭
故山猿鶴休嘲怨早晚乘桴海上浮
閑中偶書
一品高官七十年一生常在帝王邊職居散地偏承寵
文賣明時頗值錢天上神仙仍有禄朝中宰相却無權
聖恩早晚容歸老敢為區區五福全
戊申歲次韻(二首)
辛苦鑽研老一經閉門袖手百無營歸心急似逢春鴈
交契稀如既曉星黃籍自甘當落甲白頭誰料又添丁
老天有意應憐我何幸衰年得馨寧
其二
老翁真箇似童兒記取韓公此句詩牙齒疎疎同齔落
頭毛短短類髫垂步遲彷彿初行處氣短依稀學語時
倏喜忽嗔啼又哭有時伶俐有時痴
己酉秋思
客裏非秋亦自悲可堪臨老苦思歸厭行西月聞鷄呌
愁看南風見鴈飛伉儷人稀心事切囊書無補宦情微
衰遲自合抽身退況復明年届古稀
送謝鳴治祭酒之南雍
輒將史舘皆採筆去作賢關道德師學有本原期踐履
文多枝葉在芟夷春風發育渾無迹化雨滋榮正及時
老我亦曾叨此任臨行贈别若為辭
脩譔費宏子充告病南歸臨行書此為别所謂輔
世應須弘事業非但以告子充亦以諗其伯父夏
官也時辛亥孟夏作
當代掄魁四十六就中惟子最青春既膺聖祖高科選
莫作儒流次等人輔世應須弘事業還家聊且養精神
秋來我亦南歸去懷玉山前一問津
少年時觀大宴犒賞官軍因戰戱次其韻
公宴弘開為勞勞廣陳衆樂樂英豪賞心喜得難并并
致語頻將美號號金剪剪花銀獨燦玉鈎鈎月繡巖高
皇恩重重無由報誓把平生節操操
因俟朝政立久因思牛之功最大而牛之苦甚反
莊子犠牛之說而詠此
百獸惟牛功最大民生自用總資之生前既受千般苦
死後還遭萬點搥官府已收觔角用農家不放渤溲遺
幸哉得入犠牲所何事莊生尚嘆咨
輓同年龍太守
金榜聯名拜紫宸轉頭三十八年春朝中我尚躭閑禄
地下君先作古人會葬車來千里客聞喪巷哭兩州民
嗟予鷄黍違心約舟過文江倍愴神
輓崔太宰恭
一代名卿衆共推遠聞凶訃不勝哀漢庭厚德今無勃
唐室華宗古有崔到處與民為保障當塗為國惜賢才
只今多少孤寒士淚洒西風望上台
思歸偶書
歐公思潁終歸潁老我懷鄉不得歸剰水殘山傒我久
老妻稚子竟誰依在陰獨鶴鳴無和向晚棲禽倦尚飛
手植故園松與竹綠陰盈畞碧成圍
辛亥思歸偶書
六疏求歸未得歸可堪臨老履危機雲龍際合真難遇
海燕孤單慢自飛黃吻讀書初志遂白頭歸隱素心違
此身已屬皇家有空向秋風嘆式微
朝回口號
城上嚴更鼓未終趨朝猶恐不從容長安街上行看火
左掖門前立候鍾御酒飲餘黃票揭詔書草罷紫泥封
歸家已是晡時節尸素無能愧老慵
憶青山莊
擇得瓊臺最好山暮年准擬此盤桓木奴森列千頭立
石丈巉巖四面攅雨過畦田喧鼓吹風來花塢散沈檀
白頭想像空吟望料得今生欲見難
除夜感懷
傷心物候嘆伶俜越海燕天萬里程冬去春來除夜夜
鍾鳴漏盡五更更又迎端月開新令忍送殘年愴舊情
腸斷老妻當此際燈前含淚想孤嬰
壬子歲慶成宴偶成
郊宴連陪廿肆年今番移近御床前紫垣位列星辰上
黃道身依日月邊光禄珍羞羅水陸教坊歌舞聚神仙
明年此日窮簷下夢想需雲隔九天
遊山寺寺僧擕卷求詩因次人韻
暇日來遊祗樹林焚香話久落花深竹光日透成金界
烏語風傳雜梵音草繡嶺頭成紺髮月沈潭底卬禪心
老僧擕卷求詩句乘興揮毫試一吟
内閣晚歸口號
未曉趨朝向晚歸還如胄監坐班時自知日暮當求退
肯為途遙便逆施有制草時才已澁得書觀處眼生眵
聖恩深重無由報仰面看天但淚垂
壬子二月偶成
萬事無心付自然老來又過丙丁年自知泛偶行歸土
豈料枯槎解上天心志時時思報國神魂夜夜夢歸田
鷹□鵰挾吾知免擬續鄉賢羽扇篇
壬子四月有感
平生安分只隨緣臨老登庸出偶然兩脚徐徐行實地
一心坦坦對青天月因近日光常減竹到經霜節愈堅
記得唐人好言語相公但願汝無權
題老狂卷
狂夫不待老來狂早有狂名滿四方罵座不時閒呌噪
逢場隨處輒踉蹌分明口語非干醉真實心腸不是佯
如此顛狂狂得好老來更覺老清強
送傅日川學士還鄉祭掃
日射金鋪曉殿開拜辭丹陛出蓬萊錄將帝制墦間爇
戴得皇恩天上回經握孜孜勤日講驛舟早早及時來
濟川調鼎君家事有待騎箕上泰階
送李世賢祭酒之南雍
拜得儒流第一官橋門環立萬人觀及門有造皆宗孔
在列無人敢笑韓化雨極知霑溉易士風誰道轉移難
老儒曾倚經師席回首當年愧抗顔
壬子九月偶書
年踰七十萬緣隳致政還鄉已後期老至未為天所佚
運衰苦被鬼相欺殘冬看歷無多日盛夏披綿不是時
自愧將何報明主倒行恥效昔人為
壬子十月望雪
家在炎天不雪鄉北來始見六花颺藍關度馬八千路
瀚海看羝十九霜喜見臘前三度白預期秋至兩岐黃
回思鄉里人何幸細雨寒泉正怖忙
閒中書懷壬子冬作
好似一春蠶作繭纏來纏去自纏身朝紬暮繹空勞力
萬緒千端總為人殘杼不能成丈匹荒絲徒爾費經綸
枯桑葉盡蠶蛾老落得區區一蛹存
頒歷日有感
歷尾開除十二年又看新歷殿前頒歲華減少思歸切
老病加添拜起難陳請不知何日吉出行預擇幾時安
自嗟不似殘冬歷既有新書始放閒
偶書
雪壓頭皮百念灰老來心事苦相違未當死日兒先死
正好歸時我不歸肩弱豈勝衣重墜眼昏幸有手頻揮
雲衢萬里天無際愁見寒林掛落暉
癸丑内閣晚回口號
玉殿東頭第一班朝朝屏息奉龍顔百年已自七旬過
一日都無數刻閒戀土每懷生處樂乞身惟願死前還
文淵閣下歸來處愁看殘陽薄暮山
壬子除夕偶書
人生誰不愛幽棲歸計多因爵禄迷萬里空勞傳信鴈
五更真悔聽晨鷄麟臺事業心徒切燕翼貽謀話莫題
又是一年將盡夜羈愁鄉思苦凄凄
學(闕)
一簇園林傍水隈葭墻松逕滿莓苔山中遊客應常念
天上主人殊未回梁燕呢喃空自好春花爛漫為誰開
聖朝不少辭榮者得遂居閒亦樂哉
海詩
乾坤浩蕩渺難量溟渤茫茫試騁望雲脚四垂天作界
浪頭雙湧漩成洋(大洋中洋兩際浪頭相撞擊而還分開為一路號曰分水洋)夜深
寳氣騰光熖歲久龍漦結古香一自大觀歸老眼尋常
一口吸江湘
冬夜掖門待漏口占
夜漏將終曙未光一襟凉露兩靴霜仰看幾陣宫鴉過
立候三通禁鼓長宦味也知歸去好人生最苦老來忙
殘年故智餘無幾圖報無能秪自傷
朝退偶書
一生辛苦事經綸待得時來志已湮乾鵲結巢寧為已
春蠶作繭自纏身相逢謾說明朝話自分甘為此世人
強曳病軀循壁走老來無復舊精神
白紅梅(二首)
梅花自是羅浮種度嶺踰江萬里來三白已消孤節峻
萬紅未放兩枝開霞裾雪袂雖殊色月魄霜魂本共胎
此日托根清禁裏九重雨露得深培
其二
南枝向暖北枝寒一種春風有兩般忽到窗前疑舊夢
閒巡簷外索新歡冰肌冷沁瑤池月綘質光疑紫府丹
同是羅浮山下客遙從京闕望鄉關
癸丑科傳臚侍班口占
聖朝取士禮為羅親聽傳臚十四科一代治平深有賴
幾人功業保難磨慚予老歲名虚得視衆同年幸獨多
白首尚霑恩澤在以身殉國待如何
道中聞有哭子者感而作
老去思鄉正愴情不堪又聽哭兒聲也知人理終歸盡
亦解死亡難復生耳裏忽聞腸似割眼中不覺淚如傾
年踰七十無多日不免同為地下行
客有談及家林者偶成
八月秋高露氣涼悲時感物倍思鄉白頭倦值文淵閣
清夢頻歸學士庄椰殼脂凝將減水榔胎子出正分房
尚方珍饌經嘗徧却憶家林野味長
聞哭聲有感
斷盡肝腸是哭聲世人何者最鍾情少年佳偶初相得
晚歲賢兒再不生鞠育恩深渾未報匡扶事左永難成
平生此境皆親歷幾度號天淚若傾
重陽(三首)
滿城風雨近重陽籬菊含滋欲放香明日陰晴殊未定
先時歡會又何傷茱萸細看今還徤竹業新醅且預嘗
幸免催租人敗興不妨連日醉壺觴
(右八日)
滿城風雨作重陽籬菊滋滋濕更香不用登高狂落帽
正須開口笑傳觴村醪彷彿宜城醖田舍依稀崔氏莊
乘興盡歡同一醉明年誰在又誰亡
(右九日)
滿城風雨送重陽不獨蜂愁蝶已忙乘興還來聯斷句
開懷重與盡餘觴須知佳節難常遇未必寒花遽減香
笑殺牛山垂淚客逢時不樂却悲傷
(右十日)
京城見梅
梅花本是江南物萬里移來入禁城此日托根真得所
明年結子便調羹上林天近春偏早此地寒多節愈真
我亦羅浮山下客異鄉相見倍鍾情
偶讀魯論篤信好學章因誦宋蘇州七十詩愛其
二語用予意以足之
太平世界古稀人文武班中最老臣鄉國八千餘里路
朝行四十一年春舉頭數數看天色屈指時時計日晨
莫侍朝廷差致仕急宜抖擻老精神
慶成宴上口占
我是再來丘道源夙生功行簡穹玄長春仙侣同宗𣲖
瓊琯真人契世緣光岳氣鍾生福地星辰班近聽鈞天
紅雲紫氣通明殿侍坐玉皇香案邊(道源宋人名濬長春仙侣丘處機瓊)
(琯真人白玉蟾也)
郊行有感
西風匹馬度郊原景物無窮布滿前數寸草中喧衆鵲
萬重雲際杳孤鳶天垂野盡疑無外海闊波平不見邊
千里江山一時趣都歸眼界會心田
明妃(二首)
遠從南國入京師又越邊關出北陲棄置拚為胡地妾
哀吟猶托漢宫詞大防自決嗟何及覆水難收體已虧
不是君王不相贖贖將歸去亦奚為
堂堂中國仗天威雷令風行孰敢違却把蛾眉為虜餌
不羞巾幗代戎衣知心只計恩深淺論事都忘理是非
豈是漢家生女子桑弧蓬矢掛宫闈
憶戚文湍編修文湍别我去也餘二十年夫人鬼
殊途於故人妻子尚有憐顧之意況生為人乎予
因老妻述其夢中所見感歎者久矣曰不但今世
無此人亦未聞古有此神也古詩有云莫憑無鬼
論終負托孤心予愧於君也多矣抆淚書此數句
以逢之君神遊八極幸勿笑曰我不識世間人作
何等語雖然予年踰七望八在人世幾何時哉冥
冥之中相見蓋有期也明年乞骸南還道錢塘江
求一帆風以相送不知肯于夢中一會晤否耶
幽顯殊途隔死生九泉猶有故人情曼卿真作蓉城主
太白長留翰苑名念我明明來入夢哀君側側每吞聲
朝回坐對黃封酒悵歎鷄壇負舊盟
其二
人鬼殊途隔死生故人猶有故人情百年交誼心相契
一點英靈氣尚明往事蘧蘧周化蝶才名赫赫白騎鯨
何時洒酒胥濤上借我一帆風送行
題故紙
肉食何人與國謀慚予食肉不知羞先言果中王嘉祜
後患其如畢仲游未死死前千可慮得歸歸去百無憂
鑽研故紙都無用留與人家覆甕頭
甲寅進秩偶書
御筆親陞三學士寵光濫及一衰翁天心獨眷恩難報
日力無多技已窮老我羞為阿世學昔人曾決背城功
除書未捧先垂淚可惜虚閒半世中
甲寅初度
人生七十古來稀我度稀年又四朞竊比夢楹加一歲
如方易簀活多時平生切切懷三戒此日休休有萬宜
所欠是歸兼是死四分百歲過三之
京師元夕月圓
三五元宵月正圓半空星斗下人間樓臺處處春初晏
閶闔重重夜不開萬象昭回天上景六鼇聳出海中山
君王有詔同民樂特與臣僚十日閒
輓人母
哀哀父母生身感退食常常有所思萬里家山頻入夢
四時霜露每興悲劬勞得疾皆緣我鄭重承頒欲遣誰
惟有盡忠禆孝理寵光用以報恩私
江行
緩步沙頭散晚愁行隨流水向東流山吞落日紅垂沒
樹接飛雲白暫留暝色入林天向夕涼風飄葉景初秋
閒中却憶滄州叟高卧忘機對白鷗
重編瓊臺藁卷五
