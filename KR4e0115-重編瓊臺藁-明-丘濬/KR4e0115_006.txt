重編瓊臺藁卷六
明邱濬撰
七言排律
首尾吟
邵堯夫作首尾吟一百三十六首性理書摘取其中六
首予在學校時每聞鄉先達馮本清教諭者去其首
尾而次第其中聯句以為排律時寓齋舍閉目諷誦予
卧聽之心竊感焉嘗欲效其體作之未果也歲壬寅孟冬
享太廟齋居不成寐偶憶往事因綴緝成百韻而貫以
首尾云時予年六十二距聞詩時四十餘年矣
深翁可是愛吟詩詩比堯夫乏妙詞自信生來原有此
誰云别後更無之康衢擊壤由童子閭巷觀風命大師
本自性情該物理雖緣人作實天機義同制帛分經緯
體類行兵别正奇絲出繭中紬作錦風行水上旋成漪
空花鏡影渾無迹陣馬風檣杳莫追蜂過芳林花變蜜
龍歸深洞水浮漦陽生地底灰先動春到人間鶯自啼
蒼狗白衣雲片片瓊林瑶樹玉枝枝錦鷄傍水吐文繡
天馬行空脱馽羈琚瑀珩璜聯委佩山龍藻火著垂衣
畫蛇底用多添足得兔端能不在蹄收斂精神養光彩
磨礲圭角去瑕疵已從學海掀波浪又何吟壇振鼓旗
耳竅風調聞地籟巵言日出和天倪生芻結束人何在
嘉樹留陰衆共思日出高岡梧菶菶雨滋淇澳竹猗猗
四時盎盎春常在萬象欣欣物自私心上有天何廣大
眼前無地不平夷青青白白好光景坦坦平平正路岐
境靜不聞尨也吠簾垂惟許燕于飛煙銷日出天開處
月朗風清夜靜時泰宇定餘光發越玄關透過理精微
靜中玩物人皆我妙處忘形我是誰身外無營安素分
念頭纔動審先機操心有要視為則用志不分神乃凝名
利場中休汨沒詩書府裏自委蛇人惟嗜慾天機淺身為
求安識趣卑萬里矩行遵大道中天鼎立搆丕基寅賓
出日須明發戍會終天尚遠期獨樂何如同衆樂人知
未必似天知春冰履處輕輕步槃水擎來緩緩持坐地
每思牛背穩行時如在蟻封馳千金勿失秦人信三寶
惟先老氏慈心地一區勤灌溉經畬五段細耘耔百家
衆技儒為大二典三謨古是稽夜誦餘光燈是火朝餐
至味菜成虀經綸畢自靜中起造化先從動處窺萬物
翕張機出入兩儀闔闢氣推移星辰轉勢歸樞極爝火
潛光避赫曦屈指三千年過速冥心十二會來遲百王
禮備周公旦萬世文宗魯仲尼道載六經先易象人更四
聖首庖羲從知為道道非遠自是先天天不違燔黍擗
豚人蠢蠢標枝野鹿俗蚩蚩山形疊疊兼成艮火性炎
炎兩作離魯國經成麟絶筆虞庭樂奏鳳來儀心同此
理非由外天畀斯文果在兹夢奠楹餘多異學問膠舟
後少雍熙文衰八代資先覺道喪千年賴指迷妙契玄
文因(闕)握猛聞至論徹臯比源從泗水通沂水流出濓
溪滙建溪吾道與時仝否泰物情隨世遞興衰古今沿
革事無盡天地生成物不齊絶統沈冥誰更續淳風頽
墮竟難支一時暫用假仁義百世恒存公是非治國必
求醫國手成家全仗克家兒權奸僣竊如騎虎列國交
爭似奕棋列衛重關嚴虎豹收功京觀築鯨鯢史成汗
簡消青竹詔演絲綸寫綠綈往古興亡宜鑒戒時人善
惡互師資智謀幽谷鷄三唱夢幻邯鄲黍一炊君子祗
應為理屈男兒爭肯把頭低何須巧計營三窟惟合端
身守四維愛日豈宜忘跬步惜陰當至計毫釐人生但
願平為福世事無如欲最危適道隨時飲湯水矯偏因
性佩弦韋事因弄巧多成拙人欲求全或得虧高誼一
天雲漢薄大名終古日星垂挺身屹屹千尋壁大量汪
汪萬頃陂明月含光呈澤媚白虹騰氣炫山輝言無高
論平平爾心有真誠斷斷兮就局面中評黑白出形骸
外索黃驪空虚腹實書千卷壘塊胸澆酒一巵烈士壯
心長落落狂奴故熊謾睢睢老容將至先尋鬢憂念纔
生輒上眉我欲息爭廢衡斗時方趨利競刀錐千年最
是時難遇四序豈惟秋可悲星孕人文韓值斗天開道
學說騎箕心存任道聊乎爾志欲匡時肯已而林木既
掄從鋸斧冶金不躍任鑪錘生兮不食無功禄死矣還
留進諫屍一一鶴聲聞在野翩翩鴻羽漸于逵靈均憤
世終身醒子美憂時兩鬢絲天理人倫期不悖民情土
俗要相宜治微存迹皆非至樂到無聲始是希孔孟聖
賢猶不偶伊周功業訖難為回思往事知今是細數流
年近古稀百事無成吾已老九原可作孰同歸草玄楊
子免投閣發憤董生曾下帷勘破本來真面目完全無
用老頭皮秦宫立命星躔井(予立命在未宫)魯地安身月在
奎(太陰在戍躔奎度)松栢歲寒堅晚節桑榆景暮惜餘暉無人
來問維摩病有肉難令沈約肥氣忿已無空有口貪嗔
都盡尚餘癡早知富貴非吾願真信經書不我欺耿耿
萬年心不死惺惺兩字口頻提生成敢忘君之賜身體
要全親所遺首尾足成詩百韻深翁可是愛吟詩
擬杜詩壯遊篇三十六韻
營丘受氏本諸姜青社遙遙世澤長八姓入閩紛競爽
一枝過海擅孤芳九千里路趨京國四十餘年侍帝王
北學遠期追孔孟後生直欲泝崔張也知道並乾坤大
要以文爭日月光天下有書皆獵涉世間無事不評量
推明孔志華夷辯分别軻書義利場篆刻文辭羞伏子
紛更政事戒貛郎撫機重惜千鈞弩淬刃恒堅百鍊鋼
自分守株傒(闕)握誰曾躍冶望干將平生載筆居中禁
十載横經坐上庠玄聖席前頻舍菜玉皇案側屢薰香
四更輒起行趨闕一日何曾病貼床走也素甘循格調
彼哉剛欲外傖荒野梅無意調金鼎海燕何心壘玉堂
豈是積誠能感格故於臨老特明揚靜思蘇軾無他道
顯見孫資實不祥才盡尚餘囊底智症多先試眼前瘡
謀猷昭外非歸美仁義陳前欠贊襄七望八年多健忘
四隣五位愈兢惶進書豈止三千牘請老連封十數章
持節有同花上露孤蹤好似水間檣草虫乍出遭鵰挾
雲際高騫嗾猘傷倒逆昔曾非主父雷同今益信東方
抗顔纔說笑于列運肘將書掣在傍天子亦憐臣老病
時人都咤我方剛言歸幸免周留召獨見誰為杜斷房
世界無如生處樂人生不幸老來忙堅牢遜位寧懲蔡
清白傳家敢慕裼受賄納人千萬拜慢藏存稿兩三箱
壯心日暮成灰燼老性年來異桂薑頂踵盡將輸聖代
夢魂時感見高皇編摩未遂吳兢志忠實空存衛綰腸
府仰兩間生不愧沈冥九地死難忘不堪柳質零秋景
徒有葵心向太陽甚矣吾衰決歸去欲行又止久傍徨
俞氏雙夀詩
兩人一百六十六共閱七朝全盛時誕日稍遲八日後
流年恰長十年期陰陽配合賢相敵琴瑟調和老更宜
桃李河陽元子貴春秋南極老人齊九重章服從天錫
八袠康強在古稀兒率諸孫爭獻綵翁隨阿姥共含飴
莊生書裏椿何老杜母山前竹也慈香稻秋成炊子粒碧
梧晚暮長孫枝年年三月連稱慶首首羣賢屢賀詩早
晚乞骸南國去三山門外訪幽棲(金陵俞黼廷章予乙酉主試應天所取士)
(也有美材而負屈稱以親老急於禄養俯從舍選一任邑宰閱十數年猶循常調其二親尚康強無恙如五六)
(十歲時今其考滿書最南還將便道過家稱觴上夀予久焚筆硯念廷章相與餘三十年未嘗得予一字故勉)
(為書此俾持歸以為二親夀觴之侑云)
孔子泣麟圖
麟之來也胡為哉宣尼一見掩袂哀因兹托始一王法
千年大義從此開吁嗟爾麟盍來生此文明世親際聖
人在天位若使宣尼重見之歡欣贊頌將何如
洙泗圖
自從天一所生水地六成之流不已人見源泉混混來
孰識其中涵至理魯國之川洙泗沂夫子所在今何之
申申夭夭不復見滔滔汨汨常如斯
鍾吕醉酣圖
我聞神仙超出塵寰外御氣乘風餐沅瀣如何也入醉
鄉中捐取仙舟償酒債謾羨純陽與正陽看來都不如
杜康縱然洞裏活千歲何異人間醉一場
迴文
夜宿江舘(有序)
歲庚午歸至金陵寓新河客邸鄉友馮元吉誦
宋人周明老龜山迴文詩命予兩和其韻以夜
宿江舘為題明老詩曰潮隨暗浪雪山傾遠浦
漁舟釣月明橋對寺門松徑小檻當泉眼石波
清迢迢綠水連天碧藹藹紅霞映日晴遙望四
郊雲接海碧波千點數鷗輕用意曲折命辭瀏
亮信為難及矣但其中潮浪浦泉波水等字太
多不免重複既曰綠水連天而又有雲接海之
句一意而兩出矣當漁舟釣月之時又安得紅
霞映日乎
潮生海岸兩崖傾落月江楓映火明橋透白波流水遠
屋連紅樹帶霜清迢迢漏盡寒更曉片片雲收夜雨晴
遙望楚天江渺渺茭蒲盡處落鴻輕
菩薩蠻迴文秋思(有序)
予幼時嘗讀朱文公劉靜修文集俱有菩薩蠻
迴文詞惜其隨句倒讀不免意複不如至尾讀
迴為妙已曾以村居為題作一闋矣後失稿閒
中復戲作此云朱劉二先生詞附此朱詞云晚
紅飛盡春寒淺尊酒綠陰繁老仙詩句好長恨
送年芳又次劉圭父韻一闋云暮江寒碧縈長
路花塢夕陽斜客愁無勝集醒似醉多情劉詞
云水圍山影紅圍翠溪近水橋西隱人誰與問
孤鶴對言無
紗窗碧透横斜影月光寒處空幃冷香炷細燒檀沈沈
正夜闌更深方困睡倦極生愁思含情感寂寥何處别
魂消
集句
集唐句送魏孔淵御史謫判潼川
鳴玉朝來散紫宸鳳樓回首落花頻鵷鴻得路爭先翥
鸚鵡才高却累身直以疎慵招物議不趨權勢正因循
只因宋玉閑唇吻自保曾參不殺人謾說簡書惟物役
猶將談笑出風塵眼前好惡那能定夢裏輸贏總未真
芳草有情皆礙馬江湖何處不通津長空淡淡飛鳥滅
客含青青柳色新東澗水流西澗水錦江春似曲江春
長沙不久留才子莫厭傷多酒入唇
行路難
蜀道難難於上青天蜀道易易於履平地行路難不在
水不在山只在人情反覆間
悼亡(五首)
孟光舉案與眉齊半臂初交又解擕千里關山千里夢
一番風雨一番啼每因舊事增新感莫動哀吟易慘悽
自古佳人多薄命幾多紅粉委黃泥
其二
芙蓉肌骨綠雲鬟傷别傷春更萬端去日漸多來日少
别時容易見時難春蠶到死絲方盡滄海揚塵淚始乾
無可奈何花落去五更風雨五更寒
其三
一别容音兩渺茫不堪端坐細思量雲收雨散知何處
燕語鶯啼亦可傷誰愛風流高格調我憐貞白重寒芳
愁來欲奏相思曲只恐猿聞也斷腸
其四
雲想衣裳花想容幾宵魂夢與君同笙調恨譜參差度
錦疊空床委墜紅千古怨魂銷不得一川秋草恨無窮
狂風落盡深紅色一片西飛一片東
其五
腸斷春風為玉簫我心懸旆正搖搖一痕心事難消遣
萬片香魂不可招慘慘悽悽仍滴滴霏霏拂拂又迢迢
砌成此恨無重數縱得春風亦不消
歌行
竹林七賢圖
炎精無光蜀燼銷當塗墜地馬蹴槽矯時之枉遂過正
棄置禮法如毫毛太行之陽富修竹猗猗萬竿似淇澳
一天爽氣風聲清滿地涼隂雲影綠風流醖藉一四子
適從何來聚於此中有一人龍鳳姿土木形骸出泥滓
神交一世皆名賢渾金璞玉人中仙擕來濁酒對青眼
欣然神解皆忘言或作絶交書或為大人傳窮為途中
哭同向樹下煆頌酒有德以酒為名羣豕每同飲五斗
乃解酲寓情廣陵琴感舊山陽笛黃公爐畔互酣歌廣
武觀前閒嘆息作者七賢矣一去不再來荒山既無舊
墟落枯株豈有餘根荄我觀竹林圖為作七賢歌晉人
曠遠尚玄語其源起自王與何二人開其端七賢為之倡
自從决去禮義防狂瀾頽波莫能障後人欲知七賢誰
嵇山兩阮劉王向
題林良畫鴈圖
古來畫格非一科今時畫史非不多專門雖各有家數
其如去古皆遠何仁智殿前開畫院歲費鵝溪千匹絹
丹青水墨各爭能誰似羊城林以善早以才諝起名姓
登上方揮毫落紙意間推羣工環視如堵墻一日聲名
遍天下世人不買邊家畫衆科獨有翎毛工郭謝戴學
俱減價吾聞畫畫畫意難寫生自古稱黃荃黃荃已去
數百年天復生此人于嶺海之邊黃荃寫花林寫鳥神
氣超出形色表筆端造化俄生生心裏靈冲空了了朅
來玩此六鴈圖形容毛片箇箇殊凝神洞視竚立久縑
素墨迹渾如無耳中彷彿聞鴈語意恐飄然忽飛去不
知從何得此本筆意所到皆天趣九原不可作對圖情
愴然可憐絶藝入妙品泰山一指横其前腰金衣錦何
等者以善端合簪貂蟬
夀星圖
南極之上有老人星光芒燁煜昭示夀徵誰哉好奇古
䫉比夀者相身披織女絹手握太一杖軀幹何其短頭
顱如許長靈臺無乃小局促天庭胡用高軒昂神人自
與凡人别顔如丹霞髮如雪誰知天上人也有老時節
嗚呼氣結為星亦解耄人生那得長年少我觀夀星圖
為作夀星詞奉以祝眉夀千百歲為期五緯呈祥天宇
清五嶽效靈地道寧中黃一氣分五德幻形五老表夀
徵仙風道骨煙霞袂大人迥與塵凡異五總靈龜千歲
䴥七籖雲笈九天炁豈非受命大羅天駕風馭氣來人
寰永錫吾皇千萬夀坐令海宇熙熙長在春臺玉燭間
三仙傳道圖
我聞混沌初七竅時未鑿元炁一縷煙天地大胚璞太
元之先本自然物物各盡其天年醉生夢死順帝則不
知何物為神仙劫運既開文字現經歴赤明暨炎漢天
書八字露光芒天真皇人為析辯展轉相授度世人鍊
精成炁炁成神一朝神成歸大道隂魂銷盡留陽魂黃
庭内景三十六玄牝有門神在谷何必彬彬萬遍功妙
解惟須一言足老聃後裔東華君妙道不肯輕示人非
因胡僧愛饒舌雲房安得來相親一見之間即深契依
稀記得前生事銕衣脱却着羽衣五體勒拳便投地開
成進士吕紹先慮後遠及五百年君門不候龍虎榜仙
家却結鉛汞緣父祖子孫傳一道自得由來在深造三
成五等萬千言一一從頭都說到長生性命金丹說太
乙刀圭大符訣演金科兮運劍法抽玄關兮開玉匣口
傳心授盡通徹身體力行益親切一傳肩吾施再傳海
蟾劉海蟾以後分南北兩宗若不相為謀南宗始紫陽
正傳海瓊白北宗始重陽七傳長春丘誰云仙人長不
死如今那見一人留朅來觀此傳道圖目擊道存心暢
舒幾陣清風出㯶箑一天浩氣藏瓠壺銕虬扶身筋力
固青蛇在袖膽氣麄對之融神三歎息勿憶三生是丹
客曾向璇霄借鶴騎每於玄圃偷桃喫本與處機同一
宗紫霄真人是鄉中夤緣欲啓玄命秘去學鄒訴註參
同老到不為天所佚身欲奮飛無羽翼聖恩若放歸海
山方丈蓬萊應咫尺
題山水
我本山中人老作朝中客玉闕金門非不戀碧水丹丘
也須憶每常騎馬想牽牛幾聽鳴鑾思棹謳夢魂不怕
江山遠夜夜飛歸海上洲欲歸未歸止惆悵偶見新圖
心悒怏恍如去國見似人閴若迯空聞足響上題一塵
不到處境靜人閒多雅趣彷彿疑為舊所居分明似識
曾行路記得山中睡起時倚閣停雲有所思忽然來我
平生友心欲急見嫌舟遲圖中便是心中意風流畫史
何多致半幅輕綃萬里思無乃筆端能縮地對此融心
神居然念鄉曲江上愁心千疊山雲間遯迹三間屋憶
年十五心尚孩十八年前曾夢木木已合抱孩白頭某
山某水何日重釣遊爾時江村竹屋下却望紅雲在天
際縹緲五城十二樓
剡溪圖
誰人寫此滄州趨邈出高人隱居處千疊坡仙心上山
半壑丁公夢中樹江天漠漠雲悠悠一塵不到境更幽
阿誰青天白日裏却駕山陰乘興舟舟從天際來人倚
窗前立心急恨到遲興盡愁歸亟人生百歲須臾間交
游心事千萬端不如意事十八九朋簮會合良獨難所
以豪傑士神交友千古未見恒相思既見愁遽去幸此
太平世有此數日閒拏舟時相訪罄我平生歡心交苦
不多好會亦云罕如何未相見中道俄然反晉人虚浮
固可嗤王戴交誼薄可知須知朋友五倫一請看此圖
歌此詩
三禽言
得過且過
華山有鳥名寒號蟲方春時鳴曰鳳凰不如我
至冬毛羽皆落則又鳴曰得過且過藥中五靈
脂即其糞也
得過且過多福如何少遭禍紇干山頭凍羽乾真信鳳
凰不如我得過且過
行不得也哥哥
金兵追宋元祜后至章貢幾及之時人有詞曰
天晚正愁予春山啼鷓鴣蓋言行不得也
行不得也哥哥十八灘頭亂石多東去入閩南入廣溪
流湍駛嶺嵯峨行不得也哥哥
不如歸去(元至正十六年子規啼于居庸關)
不如歸去幕巢不是安居處江淮赤氣亘天明居庸是
汝來時路不如歸去
詩餘
寄題岳王廟
為國除患為敵報仇可恨堪哀顧當此乾坤是誰境界
君親何處幾許人才萬死間關十年血戰端的孜孜為
甚來何須苦把長城自壊柱石潜摧雖然天道恢恢奈
人衆將天拗轉回歎黃龍府裏未行賀酒朱仙鎮上先
奉追牌共戴仇天甘投死地天理人心安在哉英雄恨
向萬年千載永不沈埋
(右調沁園春)
玉堂即事(二闋)
九重天上五雲深高處是詞林西崑東壁圖書府文昌
近帝座天心身世瞻依堯日筆端揮灑商霖龍日煖
布清陰宫漏晝沈沈絲綸草罷渾無事黃封酒花底頻
斟但得身常步玉不須腰有黃金
其二
玉堂清切倚璇霄秘閣鬱岧嶤清冷風露非人世祥雲
擁瑞藹飄飄材舘廣儲杞梓玉峰羣聳瓊瑤蓬萊淺
不通潮無福也難消夙生若有神仙分今生也自在逍
遙飽聽鈞天樂奏不聞凡世塵嚻
(右調風入松)
秋思
雲散嶺頭光葉落山形瘦目斷遙空鴈不來正是悲秋
候雨點水痕圓風蹙波文皺顧影徘徊落小池頓覺
人非舊
(右調生查子)
江村
鷺破青林鳬分碧藻江村景致天然好一塵不到萬緣
空人生只合閒中老古樹巢雲落花繡草四山絃管
啼幽鳥醉來白眼望青天人間别有乾坤小
(右調踏莎行)
春日會友人梁氏園遊賞
城闕峩峩禁籞重梁家池舘閙春風韶光盡在花畦畔
生意都來草徑中天廣大日從容十分春色萬枝紅
醉中記得西楊語莫待銀蟾生海東
(右調鷓鴣天)
大庾有隱君子曰鄧德温先生别字梅峰業醫而
通于儒士大夫有事之嶺南北者必延訪焉積書
至數千卷好賢樂道之心老而不倦年近古稀即
豫作夀藏自撰墓志蓋幾於古之達者也僕與之
不相見者十有七年矣今忽有書來求僕預作輓
詩展誦之餘惻然興感特為綴滿江紅詞一闋以
廣其意他日蒙賜告歸省道過横浦少憩梅峰
之下命童子歌此詞以佐觴先生能為我痛飲否
詞云
百歲人生幾何許駒馳過隙古稀年到風雲夢斷桑榆
景迫世事分明同露電人身畢竟非金石羨梅峰勘破
死生關真奇特棺未蓋機先息身有限名無極問如
何漆園傲吏鹿車狂客蟲臂鼠肝天所賦鳥鳶螻蟻君
奚擇指歸途明月滿長空溪山碧
(右調滿江紅)
昔高槎軒作水龍吟詞詠紅竹予誦而喜之欲擬
作一詞未有以起其意者適余友志昂奉常以松
雪翁鈎勒竹卷求題故為作此詞
佳人空谷隕落猗猗菉淚盡粉乾銷膩玉翠袖僅餘邊
幅吳興公子清狂臨池不學鍾王堊帚掃成飛帛雕
鎪金薤琳瑯
(右調清平樂)
和東坡韻題赤壁圖
黃州遷客意翩翩不是風塵中物一葉扁舟凌萬頃氣
蓋烏林赤壁孟德雄才周郎妙算到此俱銷雪横江一
笑眼中誰是英傑一自兩賦成來山川勝槩倍增輝
發鶴夢簫聲隨水去只有聲華難滅靜對新圖閒歌古
句竪起衝冠髮何時載酒江心重泝流月
(右調酧江月)
夏日即事
綠槐庭院紅蓮沼清夢斷池塘草推枕起來天未曉佳
期悄悄人似流鶯老家園萬里雲山杳久不見音書
附魚鳥世事縈纏何日了這般情緒這般懷抱畢竟何
如好
(右調青玉案)
癸巳初度
今朝五十三年年歲歲平平過如斯而已不須更問如
何則可自有前程别無外事但求諸我把眼界掙開肚
皮寬放偃然坐忙中躱少日東塗西抹到如今要他
作麽深知物理飽諳世味不過些箇好植深根更安固
蒂冀成結果待從今向後年添一歲受人拜賀
(右調水龍吟)
己亥初度
老子明年六十齊百年光景日頭西幸無熱病兼寒病
免得花迷更酒迷知痛癢識高低平生作事不蹺蹊從
今好閉雌黃口再莫人前浪品題
(右調鷓鴣天)
學士莊
瓊城西畔小瀛洲景到十分幽玉堂天上仙凡隔人歸
也帶得風流占斷丹山碧水移來玉宇瓊樓冬簷暑
簟趣休休暫樂此林丘雖云絶島窮荒地清高處不減
中州不自承恩歸老那時任意優游
(右調風入松)
翰林修譔涂瑞邦祥得賜告歸省于其鄉館閣諸
公皆有詩送其行予鄉先達也與其先大父時慎
翁世父致仕郡倅公尊甫封編修君有世契而邦
祥偕其弟瑾皆予教大學時弟子也服嶺以南由
進士入官翰林者自予始厥後二十五年洗馬叔
厚以會元進又十年邦祥以探花進甫三年編修
可大又以榜眼進繼此而又有編修伯誠者源源
而來予老且病荷列聖深恩無能為報方幸鄉後
進之有繼可以籍手言去他日去歸故鄉又幸白
首故人享林泉之閒福而有佳子弟以文章登禁
近以克振其家聲邦祥之行因填一闋寄聲其乃
伯乃父以致予願慕不可得之意當衣錦光榮之
晝夀筵高張之時親朋畢集觥籌交錯使童子歌
此曲以侑觴非但以誇張涂氏一家之盛且榮亦
使嶺南十郡人士聞之皆知所感發興起云
四十餘年比仕中朝多少交朋念海内游從英雄豪傑
非無心契不似鄉情玉季金昆錦衣紗帽南極熒熒兩
夀星況有兒俱青雲得㒞白晝光榮嶺南文運重興
喜又在君家見昂英向奉天殿上觀承賜第文華殿裏
拱聽談經積善有徵讀書成效嘉與鄉邦做法程好為
我看河南人面甚日分明
(右調沁園春)
題情慰奚原啓下第
佳人薄命嘆紅粉幾多黃土豈是老天渾不管好惡隨
人自取既賦嬌容又全慧性却遣隨凡苦不平如此問
天天竟無語可惜國色天香隨緣流落飄泊今如許
借問繁華何處在多少樓臺歌舞紫陌春游綠窗晚繡
過客驚眉嫵人生失意從來無問今古
(右調念奴嬌)
春思
午窗閒展湘紋簟春夢醒來眉作斂珠簾捲重門掩情
事不堪重點檢晚山青似染望眼年年頻減惆悵流
光荏苒芳心無半點
(右調應天長)
老去不禁衣重口占
穿衣又重穿少又寒凍疊疊層層難舉動覺得渾身疼
痛兩肩壓得低垂一身擁作虚肥除是無官方好有
官須要穿衣
(右調清平樂)
題扇
白玉肌膚玄玉柄信手鋪排十二欄杆并衆骨攢來頭
上釘倏開忽會何曾定剪破春雲分半鏡謾擺輕搖細
細涼風動赫赫炎嚻俄退聽知寒識暖隨時令
(右調鳳棲梧)
重編瓊臺藁卷六
