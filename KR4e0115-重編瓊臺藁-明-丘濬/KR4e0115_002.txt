重編瓊臺藁卷二
明邱濬撰
擬古樂府
公莫舞
公莫舞公莫舞不必區區聽亞父霸王百行掃地空不
殺一端差可取咸陽宫殿成劫灰三秦城邑衝殺機云
何居巢七十叟不及外黃黃口兒公莫舞公莫舞公舞
徒為爾天命由來歸有德不在沛公生與死
將進酒
君不見劉伯倫又不見李太白平生嗜酒任天真留得
芳名播無極頌酒有德以酒為名入地為酒鬼升天為
酒星醉來一任兒童笑醉倒不承天子詔老眼熒熒今
古空大量恢恢天地小酒中有趣世莫知二子所見真
瑰竒古人已去不可追今人不飲將奚為我起歌君酌
酒一曲還須一杯侑人生百歲幾何時昨日紅顔今白
首
採蓮曲(二首)
蓮花紅蓮葉碧紅似妾容粧碧如妾裙色輕紅易落碧
易衰情人道來竟不來停橈轉棹日過午藕絲斷盡蓮
心苦
其二
荷花香荷葉長紅粧奪儂目綠刺牽儂裳纖纖玉手搖
蘭槳傍葉看花恣遊賞須臾採得滿船歸一曲清歌隔
江響採蓮採蓮難療飢不如採桑堪作衣
搗衣曲(己巳冬寓北京作)
涼颷透窗紗蕭蕭弄秋色妾在江南尚不堪况君遠在
隂山北風吹妾衣寒妾念君衣單起來搗衣明月下不
辭膂力摧心肝一聲孤悶添兩聲雙淚墮三聲四聲情
轉多無數離愁搥不破須臾搗到千萬聲中有萬恨千
愁并不知遊子在萬里今夜魂神寧不寧
對酒行
我有方寸地中涵萬古天幾回欲施布地步狹且偏起
來行摩挲天地萬物如我何天地苦不寬萬物苦不多
滄海沿蕩蕩而豈蠡能測碌碌伯倫輩何止容數百欲
作郝隆晒却恐金烏歛彩陽光敗欲作仁裕洗却恐天
吳震懾波濤起韜鋒晦迹且隨時磊磊落落徒爾為不
如放出别腸三百丈停蓄丹田為酒池甕頭飲醉甕底
卧開口笑歌拍手和倒嚢傾出千黃金鑄取仙人劉白
墮
短歌行
一日生一日落明日不如今今日不如昨短歌行聲苦
惡人生行樂須及時腰纏何必揚州鶴
花游篇(和楊廉夫韻)
雲樓霧閣深濛濛弱流萬丈號天風姓名久注丹臺裏
浮槎直泛銀河水凌空八翼飛天門若木不罥蛟綃裙
天衢空闊舒禹步俯瞰人寰惜丘墓一聲銕笛下天來
擬借重湖為酒杯珍珠落槽冰在椀雪兒歌唇玉奴板
天邊一任烏輪西拂塵掃石題復題鸞儔鳳侣隨蝶使
爛漫芳遊日三四醉揮彩筆掃雲箋試寫神遊八極篇
綠珠行
交州使者洛陽客白日劫商富財帛金鞍寶馬擁旌旄
萬里南行日南國征車曉過古白州江山秀麗多嬌柔
不惜明珠三十斗買得佳人如莫愁歸來金谷園中住
鎮日張筵盛歌舞手心擎出夜光珍回視羣姬等泥土
四時行樂春復春懽笑不知天有晨豈知我愛人亦愛
側邊已有窺伺人鵝生地底中台折白晝中原行鬼域
黃金無權錢不神欲庇嬋娟苦無策高樓重重舞且歌
樂思何如憂思多按圖索駿思必得珠兮珠兮奈爾何
奈爾何為爾死恩愛誰知止於此忍教白璧屬他人注
目相看淚如洗君以貌愛妾妾以心事君寧在君前死
為鬼不向賊邊生作人百尺樓頭不見地奮身一躍翻
空墜三斛明珠易一珠一朝紛紛如粉碎誰知荒僻山
海涯天亦生此明媚姿不獨貌妍心亦正嗚呼但恨不
似後來金源氏之葛王妃
湘江曲
湘江之水清瀰瀰流下零陵會瀟水沿江兩岸竹低垂
斑□盡是英皇淚竹上淚痕江心波千秋萬古哀怨多
君山香火常不斷行人誰復悲汨羅
桃源行
桃花片片隨流水漁郎誤入桃源裏水盡山開忽見天
地靜居幽俗淳美忽然相見驚且疑是人是鬼公邪私
曾聞長老談往事莫是築城人遁歸詢問方知(闕)訖
世歴三朝年六百當時但道秦人強誰知更有強秦國
自言家世本(闕)六國滅盡吞於秦懷王不歸負芻虜
至今猶說春申君征誅百出無窮已武陵道上人如蟻
深山深處幸逃生免作長城城下鬼自耕自食無拘攣
舉頭但看青青天城市不通惟食淡山中無歴豈知年
自入山來忘世態故老消磨童穉大此事前人死未聞
回首相看增感慨增感慨將何言山間未必如世間世
間無奈苦多事不如山間聊苟全嗚呼人生不幸逢末
世不見唐虞太和治含哺而嬉鼓腹遊世間亦與山無
異
登高丘而望遠海
登高丘望遠海身居㟪壘間目極蒼茫外神遊八表縱
大觀氣嘘千丈發長慨直從混沌鑿破初大徧虛空無
盡界天於子會開一元地從坤隅分兩戒山萬重水千
𣲖神禹勞勞躬四載(闕)途(闕)聖迷海上神山六鰲
戴波濤洶洶泛蒼溟沙漠茫茫連紫塞豈天下百川皆
清漪一流入海便成緇茫茫不復辨涇渭混混孰與論
澠淄洪濤巨浪轟轟怒不覺己身如穢瓠看來何似山
下泉清香凛冽為人慕我向潮頭三嘆息志欲澄清勢
未及願言上帝檄天吳一夜無波便成碧
讀東坡詩
東坡居士真天人文章豪邁如有神光熖豈但長萬丈
筆端真可斡千鈞萬斛源泉隨地滚玉盤明珠無定凖
虢國夫人控玉驄淡掃蛾眉却脂粉風霆翕歘一時來
須臾雨霽烟雲開虹收電戢星斗爛一天明月光昭回
此翁落落不可得謫仙少陵乃其匹小兒淮海秦少游
大兒豫章黃魯直前生合是永禪師後學宜稱韓退之
玉堂金蓮不足貴羅浮瓊海真瑰竒誰云賦詩不中和
餘子碌碌真么麽眉山至今草木枯五百年來生一箇
海南遺迹有雙泉我家依約雙泉邊雙泉湮没不可見
山城落日生雲烟
寄符鍾秀求所作
聞君新詩多學杜春來花鳥添愁緒胸中太學萬卷書
脚底關山幾程路天邊鴻鵠未易羅草下蛩螿何足慕
少陵光熖萬丈長愛君憂國有深趣漢庭老吏三尺律
柱下相君九章數白衣倏忽為蒼狗處女斯須如脱兔
運斤不動斵鼻郢關弓命中射戟布跛牂漫爾上崷崪
蚍蜉何用撼大樹前三語後須用轉不二門中在深悟
堅消要辨玉雪姿昏巧當知瓦金注學柳無如魯國男
效西易似東家婦嗟予癖性躭古詩知君每有驚人句
願求一破蟋蟀鳴會須為下蟲魚註(以上少作)
題李將軍四時行樂圖(四首)
日華淡淡雲隂薄兵衛森森擁鈴閣旌旗不動柳風輕
劍戟無聲花雨落將軍新試越羅衣兩袖春風拂地垂
閱遍三軍超距樂晚涼乘興詠歌歸(春游細柳)
其二
松風流響團涼影翠濤翻空火雲冷一軍無事枕戈眠
萬馬不嘶清晝永將軍燕坐凝清香靜對珠鈴萬慮忘
不用更揮諸葛羽溶溶心月自生涼(夏坐松林)
其三
霜染楓林秋氣肅潦水收痕山露骨蒼鳩一夜化為鷹
百鳥含羞傍林麓將軍小隊出西郊金環壓轡青驄驕
霹靂一聲軍吏賀半空雲外落雙鵰(秋郊挾彈)
其四
凍雲不飛朔風直野獸畏寒出遠没角弓鳴髇趁蟲飛
霜鍔吐芒驚鬼哭將軍自控五花驄翩翩雲騎爭追從
射殺南山白額虎碧油幢底夜論功(冬野行圃)
雲山清趣圖為歐陽道人作
山矗矗雲漫漫雲容山色微茫間一天淡月秋空靜滿
地落花春雨寒道人愛此有清趣穿雲結屋依山住一
縷茶烟午夢餘兩腋清風欲飛去欲飛不飛無限情拂
絃時作太古聲驚猿吐月淚潜墮老鶴知更相和鳴夜
深萬境俱岑寂兀然虚室生寒白回頭人世隔紅塵雲
山慘淡無顔色
嚴子陵圖
長笑劉歆頭不及嚴陵足厥角稽首勢若崩况敢横足
加帝腹嚴先生何壯哉釣臺豈但高雲臺清風遼邈一
萬古落日頽波挽不回
夀萱堂
人生有至願不在富與貴萬斛明珠未足珍九錫殊賜
底須恃但願堂上白頭親年年康健春復春萱花日日
香萱葉日日長宜男男益壯忘憂憂漸忘五綵為衣玉
為酒歲歲堂前慶親夀
丁卯舟中望鞋山因憶解學士弔李白詩戲作
舟次吳城山遙望彭蠡湖匡廬五老時隠現大孤小孤
如有無眼中鞋山青兀兀世間安得許大足始信防風
氏真有專車骨不知天公肯借不我欲躡之湖海游等
閒踏碎黃鶴樓等閒踢翻鸚鵡洲驚醒采石李觸起耒
陽杜更游赤壁邀老蘇倡和鳳凰臺上驚人句鳳凰臺
江之東龍盤虎踞高隆隆脱鞋濯足大江水鳴玉矩步
朝九重
歲丁卯過采石弔李白
采石江頭黃土一坏東有蛾眉亭西有謫仙樓謫仙仙
去不復返惟有江水日夜流人生一世幾何久不如眼
前一杯酒飢來文字不堪餐死後虛名竟何有請君看
此李謫仙掀揭宇宙聲轟然長安市上眠不(闕)
唐馬篇
開元考牧千百羣谷量色别如錦雲金羈繡韉盛粧飾
新水香箕調息勻縱横六印帶官字牽出長街多意氣
奚奴屏息不敢騎路人歛迹遙迴避昂頭高步踏軟塵
倏來倏往如有神四海風塵那敢動鐵騎奮迅應無倫
漁陽鼙鼓一朝起四十萬匹駢頭死獨餘一匹真乘黃
負載君王蜀山裏蜀山西去棧道危此時郎當將語誰
張郎不來哥舒去獨乘千里將安之九折坂頭泥汨汨
據鞍穏坐伊誰力平時飼䬴非不多逐草奔泉各南北
古來良驥惟稱德一匹勝如千萬匹今觀此畫殊不凡
天骨開張森獨立豈是三郎舊所乘錄功别養當時平
詔令畫史為圖形千年神駿還如生千年神駿還如生我
一見之心神驚何當房宿重降精再使騏驎地上行
瓊林醉歸圖為同年長垣李溥作
奉天殿上傳臚罷日照金門榜初掛中使傳宣勑大官
明朝錫宴南宫下張天為幄雲為茵金盤犀箸羅八珍
宫花剪綵來中禁御酒分香出上尊鼉鼓掀天擂欲破
梨園法樂喧相和妙舞清歌次第呈幻形竒技紛紜過
承恩侍宴皆貴臣繡金孔雀銀麒麟焚香望闕北面拜
共賀官家新得人白面青年三五百人似神仙氣如虎
潜泉浮酒不知數兩袖翩翩欲飛翥瓊林宴罷日斜時
馬蹄得意去如飛團團皂蓋空中舉短短絲鞭柳外揮
微風不動香塵軟十二街頭簾盡捲衣裁草色碧將流
旗拂杏花紅尚淺金環搖轡穏於車笑拍吟鞍不用扶
恥向平康問花柳還歸槐市枕詩書明日半醒扶醉起
吮筆題詩謝天子就中醉者誰最豪中原才子長垣李
題望雲圖
輪輪囷囷鮮且明浮光呈瑞表夀徵觸石起從泰
山出雨下土兮滋萬物有如春暉煦草心亦似凱風吹
棘針母恩如此莫可報望雲再拜情何任情何任意無
已目極天南萬餘里越王臺上陽生時焦子初黃蟹正
紫高堂綺席倚雲張紛紛兒女羅酒漿就中獨少讀書
子挾策多年遊帝鄉帝鄉迢迢歸未得對此佳辰應惻
惻馳心直與雲天高恨不將身在親側蒼天漠漠雲悠
悠雲色還如親白頭孝誠一念感穹昊雲影為之凝不
流何事良工心亦苦筆端寫出心中語紅雲朵朵捧天
庭白雲片片迷江樹紅雲影裏望白雲白雲如舊紅雲
新裁雲作衣雨為酒共祝君親千萬夀
淮之水送淮安林馬判(三首)
淮之水清瀰瀰山陽古郡淮之涘逋仙之孫古君子似
是馬曹官自理何以况之淮之水
其二
淮之水清湜湜郡疆遠跨淮南北林侯秉心淵且塞民
不知勞馬繁殖誰其致者侯之德
其三
淮之水清徹底沮洳浸潤幾百里山陽太守差可擬一
時僚佐皆肖似餘波漸漬良有以
題林以善畫送王琚
近代翎毛誰最工邊家父子誇獨步羊城林氏雖晩出
筆勢飄飄有天趣仁智殿前退直時虛窗盤礴窺天機
毛生點頭墨卿舞意氣所至皆神竒飛者自飛宿者宿
色形神氣無不足等閒尺素落人間坐使山林在華屋
嗟嗟百鳥皆天生結巢鷇哺方成形胡為獨奪造化妙
眼前倏忽飛且鳴我從故人得此幅每日朝回洗塵目
吾家外弟别我去輟贈慇懃表衷曲故鄉南去更千岑
對此還思别意深物類尚知相聚樂矧伊人矣不如禽
竹庭為袁秉中作
綠雲垂空寒欲滴窗外蒼龍作人立有時鼓鬛風中號
有時垂涎雨中泣既如軒轅遊洞庭鏗鏘仙樂天半鳴
又如李靖發田舍滴瀝天瓢雲外傾中有書生負竒志
千金學得擾龍技辛勤十載謹護持坐使騫騰滿庭内
只愁天作雷雨風斯須變化出九重雲收雨散歛神功
但見葛陂萬丈深潨潨
秋窗詩為羊城義士袁鑑作
一年之氣秋最清窗涵霽色偏澄明萬條疎明斜碧入
一點圓空虛白生坐間四時如一日凍雪炎風不相及
筠簾晝捲寶鳬微緗帙午寒金薤濕千崖氣肅天宇高
紛紛水葉飄林臯丹桂涼蟾香散亂碧桐疎雨冷瀟騷
浩然幽獨者誰子終日栖遲此窗裏平生志節明如霜
一片精神澹如水霜明水澹秋更宜凛然相對清以凄
孤高遠慕伯夷聖搖落不作宋玉悲秋行屬金德為義
見說承家多義事十尋雲棟勑旌門五色天書金作字
義聲久著越天涯冠蓋過門每軾車何日南歸經錦里
為渠重放筆頭花
題金臺夜雨卷送范文主事乃兄
幼年膝下同遨遊此時聞雨不解愁壯年遊宦感離别
方識此聲最凄切切切復凄凄滴滴落肺腑天然骨肉
本鍾情不為燕山今夜雨
哭年尚書
平生不曾受公恩亦復不曾登公門朝事聞人報公死
不覺淚隨聲潜吞出門仰天長太息日色惨淡雲昏昏
正色居然失一黯振落焉用千公孫齊人之桃本非刃
晉士之死猶不言居鄴老人不得志氣結血滯心菀煩
安昌坐待牖下盡晉江甘向池邊蹲攖肉千彈猶眷戀
覽德一下俄高鶱物情高下胡懸絶天理茫昧難究論
公身雖死心不死巫陽不用招其魂上為日星麗層漢
下為河岳亘厚坤人生百年等一死公乎千古名常存
榮節堂
門前綽楔當亨衢楣間鳳勑黃金書堂前老姥夀且健
榮恩高節誰能如歲時有客登堂拜髮白還黃千百歲
唶唶咸稱女丈夫死者可生生不愧夫死骨不朽子大
名己成已將姓氏達天陛更荷絲綸來帝庭心如古井
水風起波不興節似冬林松霜寒葉不零明明天日照
井底漠漠慈雲護松子松子成林千尺長終作棟梁清
廟裏
題松送崖州洪千戸襲爵回
攢峰峭壁漲海涯蒼松老去長孫枝莫言幽僻無人見
會有崢嶸頭角時蓄明勿作炬含液休流脂烟霞深處
善自保風雨狂時宜避之結成三千年琥珀養就四十
圍霜皮老我玉堂翹首望看汝聳壑昂霄風聲四遠馳
題友人陳汝諧璞墩(其家舊有桐墩)
昔君築墩當近林種桐十載期製琴今君築塾向遠壑
移石千山期得璞晨昏來往兩墩間功名富貴皆等閒
有時哦詩石上坐有時拂軫桐隂彈鳳凰枝老秋蕭索
却傍雲根事耕鑿琅玕箇箇拂雲長玉屑霏霏逐風落
一溪流碧彎半璜泉聲琮琤鳴珮璫山含輝兮木含潤
人言此地如崑崗瓊枝琪樹羅階砌夜深疑有白虹氣
藍田餐法曾試無北平種子應生未我家城西君城東
梯雲石磴遠相通别來茫茫隔煙海置身遠在羣玉峰
何時對子盧胡笑把酒同澆磊磈胷
岳王墳
我聞岳王之墳西湖上至今樹枝尚南向草木猶知表
藎臣君王乃爾崇奸相青衣行酒誰家親十年血戰為
誰人忠勛翻見遭殺戮胡亥未必能亡秦嗚呼臣飛死
臣俊喜臣俊無言世忠靡檜書夜報四太子臣構再拜
從此始
輓羅都御史
正統己已北人深入當道者建議趣召宣府總
戎官率兵入衛京城或欲遂棄其城衆紛然爭
就道時羅公為都御史巡撫其地乃毅然仗劍
坐當門拒之且下令曰敢有出者手斬之衆遂
定口外人至今能言之而修宣府志者亦載其
事公平生事業固多而此舉猶為卓偉抑菴先
生作墓志略不及何也濬初來京師時嘗拜公
於寓所極蒙奬諭及濬登朝公已致仕家居不
久捐館舍矣瓣香致敬其道無由茲因其壻鍾
轅應貢來致其子泰命求輓章因次第完城事
為韻語以補公志之略云
六飛北狩無消息邊城四望狼烟赤塞馬長驅去復來
何人却建捐邊策鎮朔將軍生入關北門鎖鑰空餘鐶
強兵健馬盡南走黃塵蔽日天漫漫白首憲臣南海客
手持一劍當門立誓與孤城同死生怒髮衝冠氣千尺車
輪生角馬駐蹄居人不動行人歸叱咤之間樓櫓具金
城銕壁湯為池雲州失守赤城破敵人躡足城邊過老
妻稚子盡登陴公亦援枹雪中坐山前山後無數城此
城屹立如巨屏邊騎南來資扼塞王師北出恃屯營屏
蔽京師功卓偉謾有長城長萬里江淮果賴張真源河
朔僅餘顔御史憂國勞邊兩鬢霜事成乞骨歸故鄉肘
金腰玉者塞路無人上書訟陳湯一葉扁舟五湖水漲
海邊頭亂山裏拆簡不通朝貴書抱膝長吟聊爾爾羅
浮山崩天墜星乾坤一夜收英靈公兮生死已無愧邊
人至今嗟未平邊人能言不能紀慚我鄉生官太史聊
述人言作些詞書罷長歌淚如洗
望雲思親
白雲在天不可呼仰天望望增煩紆蒼茫四顧宇宙闊
去住彼此無寧居昔人望雲憶親舍親舍依稀白雲下
君今望親不可留何處荒臺閟長夜長夜漫漫無復晨
舉頭見雲不見親誰展白雲書楚些臨風為爾賦招魂
魂兮去去招不返没齒白雲長在根
送張端
纔見挾書來又見拂衣去出門大笑氣如虹閩海萬山
如跬步男兒四海志婦人不下堂名駒墮地走千里生
男三日垂蓬桑功名富貴身外事得喪悲歡須底計君
今歸去蚤歸來莫向山林久淹滯只今蒼頡茫昧伯喈
亡待爾重刊石經字
梅花為儀曹主事彭君題
君不見一陽之氣昭窮泉此花獨為萬物先又不見一
年生色凋零遍此花獨為萬物殿百花未開獨早開挺
挺出色花中魁百花落盡獨不落凛凛自守歲寒約世
間草木紛且繁能紅能白呈嬌顔花朝月夕競歡賞朝
開暮落斯須間何如此花獨得造化理萬物資之作終
始誰云姚魏花中王評量只合輿臺比世人愛色兼愛
香繁花疎影争誇張就中道理少人道對圖一笑天蒼
茫雲慘淡十年不見真花面扁舟何日遂南歸羅浮庾
嶺重相見
六龍圖
顥蒼生萬類行天莫如龍純禀至陽精卓為鬼物雄大
小靡定形去住無常蹤一之已難見况乃六者相騰衝
一龍昂首揚其鬐奮起直上拏虛空一龍掉尾出淵沄
迴身轉脊如宛虹其餘兩兩峙相向戲弄明月雲濤中
矜牙露其爪氣勢何獰兇是時元氣濕濛濛河海起立
地天通鬼神晝泣真宰怒呵叱屏翳驅豐隆嗚呼神物
變化不可窮胡為羣聚如昆䖝無乃畫工巧為此潜以
翰墨偷天功君不見古來好者稱葉公真龍聞之降其
宫又不見近來畫者有洞微馬龍現相來相從君從何
處得此本彷彿似是陳所翁精誠感通理或有慎勿輕
易為點瞳會須一夜波濤去轟靁鼓驚天風澤下土霑
耕農霖雨普被垓埏同
竹林七賢
太行之陽脩竹林昔賢於此閒登臨江山如故人何在
空有清風傳至今晉人曠達尚元語棄置禮法淨如土
神州陸沈二百年當時豈但王夷甫
竹溪六逸
徂徠之山竹滿溪溪中流水清漪漪昔人已往不可見
至今陳迹猶依稀酣飲狂歌者六子就中最豪孔與李
為龍為蛇誰豫知白也逃生巢父死
海屋添籌夀徐助教
茫茫瀛海浩無津弱水無力勝纖塵中有仙山三萬八
千里平地拔起凌蒼旻瓊臺玉宇金銀闕罡風盤旋舞
香雪琪花不落瑤草芳天氣長如二三月朱橘如斗蓮
如舟脯蒼麟兮駕紫虬木公金毋互來往天鹿人鳥時
嚶呦銀濤凝碧漫山麓山麓渠渠列華屋黃金布地玉
為階五色雲霞長蓋覆屋中插架皆仙籌非金非木非
琳球連楹克棟十餘屋堆積高並崑崙邱山中老人若
童孺洗髓伐毛知幾度桑田變海海成田下得籌來已
無數仙境變幻無定居仙人綿邈不可呼誰知仙凡了
不隔人中亦有列仙儒列仙之儒服仁義不乘風兮不
御氣辟雍環水如道山衿佩趨庭總仙裔考古直遡盤
古時積書多與桃核齊仁人自爾享遐夀海屋添籌徒
爾為
題山水圖
昔年棲迹雲林下舉頭見山不見畫如今置身朝市間
開眼見畫如見山山耶畫耶孰真假具眼之人世間寡
景當好處背起樓趣到佳時急驅馬居山不見山中佳
厭飫林壑輕烟霞一朝别山出城市黑風黃日昏塵沙
廣庭曲巷通幽處壘石栽花修勝具眼中彷彿雖逼真
畢竟人為靡天趣回思舊隠隔世間欲一見之千萬難
殘縑斷素纔尺咫傾嚢倒箧不復慳君從何處得此幅
千里雲山數間屋遠山淡淡横翠眉近山亭亭削青玉
山頭處處飛白雲樹頭樹尾晴輪囷平林忽斷天光露
暝色遙連雨氣昏蒼苔白石羊腸路平麓盤盤幾家住
就中老人華陽巾手把瓊芝滴清露山光水色相渺綿
漁舟泛月江吞天長風浩浩起天末高堂白日生雲烟
興來却憶竹鶴老見畫何如見山好人生即景須盡歡
尋仙何必蓬萊島
蟬聽軒為常州謝同知題
世間何物聲最清秋高嘒嘒寒蟬鳴常州别駕日無事
公餘徙倚軒前聽物聲妙與人心合聲入心通無限樂
鼓吹何須兩部蛙凄清絶似三更鶴初聞一聲如撥絃
含商轉羽如有言一聲未己一聲續千聲萬聲斷復連
夕陽欲下雨初霽樹影不搖風細細奏出千腔雅樂聲
帶得九秋玄露氣有如伯牙鼓瑤琴鍾期聽音知其心
又如南郭聞天籟至理在心不在音天機氣到自然應
隠几坐忘真聽瑩承蜩手與此耳同用志不分神乃定
忽然飛去君不知目中彷彿當垂緌聲殘響絶寂無有
但見委蛻黏高枝
送張茂蘭黃自立二同年回南京
前年棹鞅翰墨場英雄三百齊翺翔青雲滿眼多契合
就中最厚張與黃二君英英氣如虎明目掀眉論今古
酒酣拂劍落霜花興發揮毫灑秋雨今年同自江東來
我一見之心眼開長鯨吸海海欲竭巨靈擘山山為摧
摧山竭海懸河口風雲變化龍蛇走盤古以來二百二
十餘萬年一一成敗興亡如指手相看一笑氣味投典
衣沽酒鎮日留憐翁侍吏共驚訝平日見我曾有此客
不此客何昂藏此主大癡絶牙關齘齘戛金聲口角齗
齗飛瓊屑帝城春暖百花香軟紅塵土飛悠揚明朝馬
背向東去燕雲一碧天蒼茫燕雲不斷吳雲起兩京相
望四千里桃葉渡頭生碧波清夢隨君渡江水
四友圖為安成劉進士秩之父作
三友松竹梅其間一友我萬物於人同一理意契神交
無不可君不見明月在天光在尊李白對影成三人又
不見書酒琴棋集古錄醉翁與之合成六古人將身混
物中游心太古窺鴻濛此翁妙得古人意白首山林無
物累每將富貴等浮雲却與幽貞結深契左挹大夫袂
右拍君子肩羅浮美人相後先翁居其間吟且嘯一笑
相看同歲寒市道豈所論金石未為堅耐久且莫逆忘
形更忘年
尼邱山夀封給事中孔公
尼邱山高高幾許平睨岱宗小齊魯下盤坤軸横萬畝
上切穹蒼纔尺五自從天一生水凝且聚屹立巍巍奠
東土油然作雲沛然下雨發生草木滋禾黍毓秀鍾靈
澤斯漙彼東方之人兮仰此山以煦嫗夫誰知天降元
鳥興商祚始契歴湯六百祀啓封於宋迄孔父鄒邑大
夫顔氏姥禱茲山兮帝眷注乃為斯文誕宗主吾道不
喪天後世重見古山之功兮誰與伍天地賴以位人極
賴以樹邇來一千九百歲五十又八代孫曰忠伯甫讀
書躭古道篤行踐前武出言制行不敢同常人跬步惟
恐羞聖祖少年挾所學裒然奮高舉姓名蚤已登天府
高堂有親待我哺親在遠遊違祖語寧向雲林老布衣
懶趨朝市縻簮組閒締青松盟靜結白雲侣蕭然四雨
軒不慱萬金塢七十四年樂詡詡教子成名登諫輔載
筆螭頭侍當宁幸逢上號尊皇母錫類推仁遍寰宇一
旦蒙恩膺典數七品宫袍白鷺翔五色天章彩鸞翥帝
心嘉汝方簡在皇覧揆予又初度瑤席張斑衣舞三子
六孫羅膝下殽核維嘉酒維醹年年歲歲屇斯辰常對
兹山祝純嘏山峩峩人俁俁氣勢兩相高夀算同堅固
(家有軒曰四雨)
風木圖卷為鄞江錢侍御乃尊作
樹欲靜風不休子欲養親不留人生此恨同今古當時
豈但臯與由問天天不言叩地地無路寸心莫報春暉
長百計難迴白日暮君不見燕趙良家子棄親事戎行
一朝崛起封侯王推恩及親許改葬賜以東園祕器玉
魚金盌填黃腸坐令枯骨生輝光又不見山東章句儒
辭親遠遊學一朝徒步登臺閣推恩及親蒙顯衮賜以
五花官誥金函玉軸翔鸞鵲坐教死魄膺穹爵黃金寵
錫非不多九重優錫誰能過富貴來時親己逝縱有榮
光奈爾何所以孝子心拳拳惟愛日日復日兮歲云徂
志願未酬所期失茫茫四顧將誰從依依一身無所容
人生到此嗟何及養薄徒勞祭薦豐古有臯與由今有
錢氏翁來今往古此心同同此心同此恨此恨終天不
可窮不在木不在風只在區區方寸中
題李都督虎
隂雨颼颼振林木百獸魂飛草中伏舉首為旗尾作旌
白晝横行誰敢觸汝虎雖猛何如人慎勿夜逢李將軍
將軍射石尚没羽薄肉淺毛何足數
題楊廷玉忠義
幽燕自古多竒士勃勃胸中抱竒氣要留世上不朽名
羞見人間不平事金臺峩峩易水寒相逢意氣何桓桓
君臣義大此身小問甚鴻毛與泰山荆生不還田生死
地氣翻為時勢使西風吹散壯歌聲百鍊精鋼柔繞指
文皇建國來全燕風聲震地雷轟天聲明獨出百王上
風氣還回三代前關西後裔范陽客二十辭家侍君側
出入勾陳太乙間一片丹心皦如日落落身無七尺長
忠肝義膽無他腸前年持矛刺狂賊去年上書論流甿
有勞不伐言皆應四民按堵三邊靖丹心自結明主知
時時持節銜王命禁庭之獄非等閒生死都來掌握間
昨日九重親錫命三軍百姓總開顔好生惡殺天之道
聖主仁明法天造楊君楊君聽我歌臣心盡處君恩報
送彭郎中彦充
歸田樂歸田樂為圃為農殊不惡便從天上謝朝參直
向山中事耕鑿朝登東林臯暮陟西山壑欵叚四蹄牛
八角一心坦坦有餘閒四體舒舒無縶縳春早耕秋晩
穫捐却簿書痔錢鏄田翁野老時往來淺種深耕共斟
酌任從紅日升不管銀蟾落朝鼓鳴時眠正著竹葉杯
深寬放懷蘆花被暖長伸脚也不慕登膺龍門也不羨
騎揚州鶴偷眼看他嚼復嚼詳箋一部種樹書淨寫數
行買僮約足不躡窣錦窩夢不到天禄閣睡餘支枕試
尋思往事真難供一噱人生只怕老來忙世事何曾閒
裏錯預為諸季歸老圖重把祖基大恢拓隠居歲月便
從今仕宦程途休論昨身邊無累心無憂萬事無如歸
田樂
懶詩為莆田許氏作
莆中有懶士踵門求懶詩君但懶於事我乃懶於辭君
來索詩日數次我欲揮毫俄又廢看來我更懶於君所
以深知懶中味懶中滋味人知少第一是閒次是睡古
人何人最好閒陶令棄官江上還閒中却作閒情賦胡
為屑屑不憚煩古人何人最好睡老摶翻身驢下墜睡
餘却詠好睡歌無乃勞勞愛多事問君之懶何如哉曰
吾喪我忘形骸過午枕頭方擁被一春屐齒不沾苔也
不學莊叟逍遙遊也不學龐老團欒坐任他門外事如
天管甚鄰家燈是火千呼萬喚纔欠伸十迴九轉難出
門時人但見應世懶就裏誰知學道勤一年三百六十
日日十二時時八刻閉門搬運紫河車畢竟勤耶是懶
耶
題山水圖
一氣流行天地裡結者為山融是水世間何處獨無之
舉目孰非仁智理人人有此智與仁奈何好假忘其真
尋常登涉厭險峻却對圖畫融心神得非作宦風塵下
擾擾塵勞苦無暇層城深院鎖重門景色無由到官舍
我聞逃虚空者見似人而喜况乃平生舊棲止驀然相
見楮素間有如縮地來千里山勢高低斷復連江流抱
村涵遠天山中有寺江有船故鄉彷彿横在欄檻前記
得當年讀書處白沙翠竹江村路多年古樹欹欲倒鎮
日閒雲飛不去溪中魚可羹圃内蔬堪茹載酒携琴多
故人戸外時時恒滿屨山中景景多趣夢中時作著屐
遊覺來尚憶尋芳句久動思靜心懸懸樂哉斯邱今在
若箇邊對圖忽悟樂夀意三復淮南王小山叢桂招隠
篇
題草蟲
春雷驚動蟄蟲起日暖風和花弄蘂肖翹蠕動飛且行
盡入君家畫圖裏問君何從得此圖仁智殿前揮灑餘
門來細玩格物理有如一部埤雅書
畫菜
世間食品何者佳淡中滋味真無加富客何須悦芻豢
神仙謾爾餐煙霞聞君作縣官河側繞屋築畦供日食
食餘摩腹繞園行喜得邑民無此色
送嘉禾伍公矩歸桂林兼問訊海鹽張靖之
平生故人伍公矩少年學文今學武胷中豪氣老更豪
境變情遷寧少沮酒酣耳熱歌烏烏手執如意擊玉壺
興來拔劒為我舞電光熻歘雲披敷仰天大噱向人語
顧儂豈是噲等伍筆端一萬丈虹霓胷次三千歲今古
憶年二十三十時風中快鶻嚢中錐廣寒紫桂白手斫
滇池綠駿赤脚騎奉天殿下丹墀底頃刻雲烟生滿紙
璚林宴罷馬如飛一轡穿花三十里功名富貴皆等閒
致身承明殊不難覓得一州如斗大又被秋風摧紫蘭
瑤篸玉筍山如畫靜&KR0034;韜鈐意閒暇堯山祠下拜放勲
干羽兩階祈日化絳灌之武隋陸文今人未必下古人
長籌入手一運轉溪山失險鬼不神李廣數竒顔駟老
&KR0802;弓束書尋舊道英雄回首即神仙忙處人多閒處少
青天浩蕩雲渺茫吳山高兮粤水長南歸若見張給事
引杯燒燭歌我送行章我亦頭顱如雪白每憶故人心
惻惻明當歸棹過嘉興看劒檢書話疇昔
為王侍郎題鯉魚圖
世間萬類水族多魦鱨鱣鮪蛟黿鼉就中赤鯶公最貴
三十六鱗如星羅陽鱗九九隂六六雖禀魚形有龍骨
禹門寧肯點額歸鯨海終須揚鬛出誰哉貌此化龍姿
丁紋錦片光陸離淵潜一躍勢直上波濤起立雲下垂
太平時世無頳尾悠悠洋洋安所止江湖處處皆恩波
於牣常如靈沼裏
靈夀杖夀徐庶子乃尊
我聞仙山有竒木似木還非又如竹豢就天池走陸龍
削成玄圃輝山玉天生尺度齊人長清如冰雪堅如鋼
偶然爪甲相擊觸鑑金戞玉函宫商赤城九節殊怪詭
蜀江桃竹未為美不知漢家何處得此枝骨格不凡足
文理經年閱代何靈竒在處神物常護持上端或炳太
乙火節間容刻丹書辭天子用優老老臣恃扶危夸父
寧忍棄長房不敢騎變化去來那可測既失千年今再
得當時北闕賜師臣今日南州夀仙客南州仙客高士
孫白頭釣隠荆溪濱至今傳與養生訣步履如飛不動
塵聞道今年年七十柱杖趨朝此其日玉堂令子隔稱
觴望拜南雲寄詩什緘題寄遠祝長生共願年高身轉
輕曉起□雲穿竹逕夜深挑月扣松扄歲歲年年持此
杖長伴神仙地上行
梅窗琴樂
高人好琴得天趣開窗靜對梅花樹江空歲晩夜深時
丁丁似共南枝語淡香疎影太古音箇中樂趣清且深
等閒三弄梅花曲花不在梅花在琴
題竹送湖廣湯僉憲
古來脩竹何處多鄠杜之間淇水阿填河落澗竹官廢
但見土岸流渾波北風寂歴南風起千里飛青渡江水
瀟湘兩岸遙相連班班盡染虞妃淚鵜鴂鳴時草不芳
杜衡揭車總荒涼獨有此君不改色挺挺植立如人長
頽雲壓頭底復舉細雨斜風任梳洗渭川豈但千戸侯
孤竹詎云止二子君今持節騷人鄉眼中所見皆鸞凰
清風明月有真境寫境何必勞玄香平生愛竹應成僻
此日移栽近霜栢滿堂秋色寒蕭蕭一笑出門楚天碧
題竹石圖送陳宗堯
竹君平生何所尚寶晉齋前米家丈昂昂高節抗浮雲
托根仍在雲根上誰言金石交堅剛相遇難久調誰言
梅竹友時去繁華竟何有此君落落非凡夫此丈豈是
柔佞徒相依自古貴得所世間朋類疇能如吳興沈郎
有深意發洩胸中剛大氣筆頭凌厲帶風霜眼底空明
賤松桂君今得此從誰何此意知者良不多與君結誼
亦如此興來感激為君歌我為君歌君勿怪一笑相看
兩無碍君應吟嘯携我遊我當抱笏為君拜
商山四皓圖
商山有路通秦畿温谷爪禍獨見遺四翁無乃亦多智
不但博浪沙中椎惜哉逢時苦不早龍顔一見驚純皓豈
不聞太公八十遇文王壯心豈逐年華老
睢陽五老圖
炎光熖熖中天明歸德節鉞從此升高年耆德致官政
同來此地娛餘生五人四百三十九鶴髮酡顔並眉夀
座中越客真達尊不似相如居客右
題松
蒼龍挐雲欲上天鱗甲飛動頭嶄然碧風吹海翠濤湧
笙簫一𣲖空中懸深山大壑無人到琥珀埋光兔絲槁
家家束葦作屋楹未必長材此中老
題月桂圖為吕希仁儀曹作
我昔神遊廣寒宫瓊樓玉宇高重重吳剛停斧望舒笑
邀我醉飲香雲中素娥起舞仙風煖翠袖離褷珠歴亂
金蟇背上影長寒玉兔臼中香不斷酒酣滿䄂携古香
回看倒影塵茫茫世人有眼竟莫識誰紅誰白空譸張
十年不作遊仙夢萬事悠悠總醯甕窣錦窩前看寫真
妙趣惟應故人共相看一笑情自和步雲舊約今如何
此時剩有閒田地想是清光應更多
十龍漱潤夀泰和封學士尹公
澄江江上逢原村村後仙巖高入雲蜿蜒神物久變化
鄉人傳說名空存巖中空洞無塵土石壁流泉注如雨
一泓碧玉清照人寒藻遊魚澹容與白石爛爛泉涓涓
泉不涸兮石常堅誰其肖之吉甫裔德潤九族夀千年
屈指明年七十歲久矣恩封因子貴侍講經幃未得歸
即景分題寓深意十龍之景我所分祝公清潤還嶙峋
崢嶸頭角長滿眼子如諸葛孫如荀
夀四明隠者
彩雲輪囷紺宇清南極一星天外明先期太史奏夀徵
四明洞天甬東城長眉廣顙樸而雅鄉里咸稱有道者
皇揆初度八月初人人賦詩祝純嘏
題童志昂都憲諭蜀圖送其再使蜀
蠶叢之國妖氛生羽書雜遝來天庭九重天子赫然怒
咨誰可仗西南征虎頭將軍攘臂起怒髮衝冠爭裂眥
長鎗大劒置不問朅來獨運毛錐子毛錐子藏鋒鋩貯
雲含霧飛電光鋼刀百鍊非不利蛇矛八百空自長螭
㘭當日曾簪白釁血流丹今變赤捫參歴井掃欃槍坐
使岷峨迴秀色却笑漢家功業卑臨邛犬子騰虚辭唐
蒙已通僰中道呶呶筆舌將奚為何如此日功尤偉赤
子弄兵潢池裏輕裘緩帶笑指揮曳帛書功報天子平
地誰知有伏機中山篋書終致疑張嬰就擒滕撫黜古
來往事多如斯外境息來專内養往古來今門俯仰邊
機事動問陳湯枹鼓聲聞起張敞劒閣峩峩棧道連高
樓百尺仍籌邊君不見積功滿千簡上玄英雄回首即
神仙
送進士蔣昪得告還鄉
平生故人河西宰宦轍所至多遺愛用才不盡慶有餘
天意分明猶有在二子食報非偶然一日聲名播中外
大者如麒麟頭角定趾無非仁小者如鳳凰胸臆羽翮
咸成章奉天殿前試制策文彩翩翩聲赫赫人家得一
已為多同氣聮芳更竒特仲也讀書簉中秘飲食坐卧
皆文字伯兮賜告歸故鄉周旋舉動皆恩光人生生子
有如此地下有靈應亦喜昪兮昪兮今汝歸歸拜先塋
為致辭後死故人無恙在鍾情還似有生時
赤壁圖
烏林赤壁江東注千載曹劉争戰處黃州遷客雪堂成
水落山高天薄暮扁舟一葉泝流光洞簫吹月鶴横江
自從兩賦留傳後世人不復談周郎
剡溪圖
滿天風雪江漫漫我所思兮在江干興來拿舟欲相訪
中途興盡俄然還古來友誼敦信行情好在心寧論興
月梁夢覺動遐思夙駕遙遙千里命
笠澤圖
我聞在昔天隨翁浮家浪迹笠澤中筆牀茶竈隨所寓
潤物搜腸情興濃七澤三江通甫里一葉扁舟五湖水
年來遯世避風波不知長在風波裏
彭澤圖
幾年作縣山城裏只緣五斗官倉米終朝汨没簿書間
矮屋擡頭頭不起可堪時事日已非賦歸豈為鄉里兒
候門童子望我久奮飛不得嫌舟遲
重編瓊臺藁卷二
