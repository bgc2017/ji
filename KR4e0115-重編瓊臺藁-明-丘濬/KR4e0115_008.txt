重編瓊臺藁卷八
明邱濬撰
章奏
進大學衍義補表
國子監掌監事禮部右侍郎臣邱濬誠惶誠恐稽首頓
首上言伏以持世立教在六經而撮其要於大學明德
新民有八目而收其功於治平舉德義而措之於事為
酌古道而施之於今政衍先儒之餘意補聖治之極功
惟知罄獻芹之誠㒺暇顧續貂之誚原夫一經十傳乃
聖人全體大用之書分為三綱八條實學者修已治人
之要章句既有以大明聖藴衍義又所以上格君心書
雖成於前朝道則行於今代惟太祖之建極嘗大書於
殿壁之間暨列聖之紹基屢聽講於經筵之上既已致
夫雍熙太和之治一皆本乎躬行心得之餘善推所為
者固無俟乎盡言欲全其功者亦須補其闕略竊觀衍
義之四要尚遺治平之二條雖曰舉而措之為無難不
若成而全之為盡善况有其體則有其用既成乎已當
成乎物理固無一之可遺功豈有一之可闕善法不能
以徒舉本末則貴乎兼該每當繙閱之時自起編劘之
念顧一人之聞見有限而天下之事體無窮居一室而
料度乎四方據已私而折衷乎衆務亦固知其不可猶
強為其所難是盖一念區區報國之忠抑亦平生孜孜
為學之志是以頓忘下陋僣效前修豈不知妄擬非倫
竊亦欲薄陳所見念惟天下之大其本在於一身人心
之微其用周乎萬事一物有一物之用一方有一方之
宜所以率之者固本於身所以處之者各有其道事皆
有則斯事事皆得其宜人各有心須人人不拂其欲伊
欲行之適當其可必先講之務盡其詳考古以證今隨
時而應用積小以成其大補偏以足其全巨細精粗而
曲折周詳前後左右而均齊方正于以衍治國平均天
下之義用以收格致誠正修齊之功舉本末而有始有
終合内外而無餘無欠期必底於聖神功化之極庶以
見夫大學體用之全體例悉凖於前書楷範用垂於後
學稽聖經訂賢傳剟取無遺紀善行述嘉言蒐求㒺棄
附以管中之所見覬於目下之可行俯竭涓塵之微仰
禆海嶽之大兹盖伏遇皇帝陛下睿知有臨剛明不惑
學古訓而獲大道慎儉德以懷永圖蚤毓德於青宫服
膺大訓時潛心於黃卷玩味聖經開𨗳盡忠益之言體
驗極擴充之力每躬行而實踐恒日就以月將仁孝之
德孚於宫闈元良之聲播於函夏一旦承天而踐祚萬
邦仰德以歸心大志夙成適符漢宣登極之歲小毖求
助肇啟成周訪落之心首深究於大猷亟恢弘於至治
凢新政之大有建置皆舊學之素所講明廣充格致誠
正之功用臻修齊治平之效太平之治端可計日而待
也臣濬下愚陋質荒陬孤生生世無寸長頗留心於扶
世讀書有一得輒妄意以著書固非虞卿之窮愁亦匪
真氏之去位猥以官居三品慚厚禄以何禆年近七旬
惜餘齡之無幾一生仕宦不出國門六轉官階皆司文
墨莫試涖政臨民之具徒懷愛君憂國之心竭平生之
精力始克成編恐無用之陳言終將覆瓿幸際朝廷更
化中外肅清總攬權綱一新政務儻得徹九重之聽取
以備乙夜之觀采於十百之中用其二三之策未必無
補於當世亦或有取於後人民物於是乎一新世道兹
焉乎復古好所好惡所惡一人永子育乎兆民賢其賢
親其親四海咸尊戴於萬世臣干冒天威無任激切屛
營之至臣所撰到大學衍義補一百六十卷補前書一
卷目錄三卷共成四十帙謹奉表隨進以聞
代衍聖公孔弘緒謝表
兹者恭遇聖駕親臨太學躬祀先師召臣等三氏子孫
陪祀恩賚有加謹奉表稱謝者伏以聖人御極首視學
以廣化於四方大禮隆儒遠推恩以下逮於百世弘至
治以六經之道舉盛世於三代之隆九重之恩禮有加
三氏之子孫何幸兹盖伏遇皇帝陛下心傳精一學衍
緝熙肅至養之孝於兩宫協重華之德於列聖御明堂
而布政萬事咸已維新坐宣室以受釐百神莫不受職
謂致治有本原莫先乎道而求道有樞要必用乎經亟
舉臨雍之儀用廣作人之效以天子而師陪臣之道德
屈萬乘以賁數仞之宫牆玉瓚黃流乃祼乃獻皮弁素
績載舞載揚金奏鏗如宣宫商角徵羽之節奏玉容睟
若親温良恭儉讓之德容禮官絢□綵以展儀祭酒瞻
冕旒而進講大臣陪黼座佩玉鏘鏘諸生環橋門冠衿
濟濟述百王禮樂之盛典培萬世綱常之丕基爼豆生
輝縉紳增氣聯蕃寵命錫章服以衣被諸儒諄復訓詞
降絲綸以奬勵多士按古禮以載施於今世報前功而
不忘其後昆光被魯鄒澤流洙泗臣某等叨承世業仰
荷國恩愧乏象賢之資濫受罔功之賞爰居止魯享厚
味也可慚鸊鵜在梁被美服兮不稱冒榮為幸報賜何
階伏願惟天惟祖宗永保皇明之祚有民有社稷長為
儒教之宗奎璧輝煌乾坤清泰臣某等無任瞻天仰聖
激切屏營之至謹奉表稱謝以聞
擬進大明一統志表
伏以竝日月以照臨千載啓大明之運全天地所覆載
萬邦咸正統之歸輿圖之廣曠古所無地志之成於今
為盛粤自三才定位歴代迭興封山濬川舜肇十有二
州之地列爵分土周會千八百國之君迨夫嬴秦始置
郡縣繼以劉漢益拓土疆自魏晉以來由宋元而上或
閏位之弗齒或覇業之偏安或威令之阻行或凉德之
可厭皆未有若我朝得國之正闢地之大者也德與地
而兼廣政與教以並行南都吳北都燕立標凖於四極
大為府小為縣總要會於三司藩府分封並峙維城之
固衛所布列廣宣禦侮之威規制周嚴氣勢聯屬南踰
銅柱東越鯷波盡入版圖之内西亘金河北彌狼望率
歸聲教之餘殫九服於域中通八荒於化外青狄黑濮
遥候月以来賓黃支朱鳶畢占風而受吏禹迹之所不
至章步之所未周地無間於華夷治獨超乎今古不有
盛製曷彰丕圖粤若帝王受天命以建國皆有載籍志
地理以貽謀於虞有禹貢之書在周有職方之典方冊
所載若管氏地員吕覽有始百家之傳說不同舘閣所
修若元和郡縣開寶圖經一代之典章可考寰宇記之
作於宋略而未明大統志之述於元泛而失實肆我聖
祖嘗命儒臣雖采錄之有餘尚編輯之未既時如有待
事豈偶然恭惟皇帝陛下聰明先物神聖自天膺歴數
以在躬收政權而獨運光昭祖武弘迓天休凡聖賢經
世之圖咸留睿覽於祖宗待成之志尤軫宸衷謂此輿
地之書關係甚大特詔文學之士纂述是司授成命於
九重考遺編於千古上自聖經賢傳下及水志山經發
中秘之所藏萃外史之逌掌遍閱累朝之史旁蒐百氏
之言與夫羽陵宛委奇文汲冢酉陽逸典玄詮梵藏小
說方言靡不網羅舉皆蒐采綴貫羣籍約為成書義類
凡例悉有據依信疑是非壹加訂正首辨方州之域次
推星野之分建置有革有因疆域或分或合如水自源
而徂委如木由幹而分枝山川形勝之殊風俗物産之
異巨細不遺公署學校之類宫室關梁之倫古今俱載
留則民愛去則民慕宦蹟非循良不書出而道行處而
道明人物惟名賢是取匪徒儒道而二氏兼收不獨華
風而四夷亦附所以廣聖道之咸容示皇威於無外比
之全志允謂全書綱舉而目張有倫有要事增而文省
不泛不疎海内廣輪如指掌而斯見天下險易不出戸
而可知自有地志未之前聞宜並聖經垂之後代此誠
皇上繼志述事之孝卓冠乎百王高出乎千古者也臣
等章句腐儒草茅賤士叨蒙拔擢豈能如楚左史之讀
九邱沗效編劘竊自比晉司空之創六體莫能稱詔深
虞玩愒之尤幸睹就編少助清閒之燕書同文車同軌
大一統而四海向方天為盖地為輿中兩間而萬世永
賴
擬賀耕籍田表
伏以王業萬年即田功以弘治本帝籍千畝躬稼事以
為民先當承天踐祚之初舉敬天勤民之典三推禮備
萬姓歡騰恭惟皇帝陛下寅紹貽謀厲精圖治亟監觀
於成憲思遹駿於先聲一日二日萬幾方有所事之始
五推九推終畝非無可耕之人誠以國之大事在祀人
之生計惟農神明顧歆於其誠不於其物民庶視傚以
其身不以其言用是率祖攸行將以示民之法於以致
先祖之享庶幾知小人之依乃命禮官式涓吉日農祥
晨正土脉春滋即齋宫以潔心欵嘉壇而舉趾紺轅黛
耜循行於隴畝之間綠耦朱紘容與於阡陌之内秉耒
而幾於十墢借力以終於庶人索先農而享之盛禮既
舉賜福酒以勞止大惠均頒希闊之典創見於一時務
本之談喧傳於萬口臣叨班著位幸際昌辰駕芝車以
臨甫田親瞻玉粹為神倉以儲馨稷載告寶成繼周人
載芟之詩豐穰徧地衍殷宗無逸之夀平格自天
進呈憲宗純皇帝實錄表(弘治辛亥八月二十四日上)
伏以皇圖有永天開六葉之君文化聿成世享二紀之
治功德之敷遺者既大典冊之紀述者宜詳上廣先猷
下垂後訓成一人繼述之孝慰萬姓愛戴之心恭以憲
宗繼天凝道誠明仁敬崇文肅武宏德聖孝純皇帝以
上聖之資居大寶之位聖心仁孝天表清明廣運而文
武聖神剛徤而中正純粹承千年之大統纘五聖之洪
圖帝享四十一齡雖寸陰而必競君臨二十四載無一
日而不朝尊治命而殉葬不以生人承先志而任用惟
其舊輔曉朝慈極無間於暑雨祁寒日御經筵不輟於
隆冬盛夏祭神而神如在極仁孝誠敬之心奉天而天
不違有感召交孚之妙介福於聖母徽號荐加錫類逮
臣民隆恩均布順而委曲以合禮儷慈懿於山陵孝以
推廣其因心復康定之位號崇儒重道稽古好文輯文
華大訓示元良而萬邦以貞成綱目續編明正統而百
王不易恢張治具寤寐英賢治分理於六卿不恃己長
而自用法一循於三尺靡因私怒以濫加雖一嚬一笑
而必慎所施恐匹夫匹婦之不獲其所民或干紀尋即
革心寇敢犯邊俄聞報捷民安吏職時和歲豐允為一
代極盛之時兼有列聖諸福之物仁聲廣播有血氣者
莫不尊親哀詔遠頒具衰絰者如喪考妣不有信史曷
彰聖功紀載必有成書顯揚是為大孝恭惟皇帝陛下
道協重華孝思罔極嚴羹牆之如見著存不亡躬歷數
之攸歸負荷是懼亟鑒觀於成憲思遹駿於先聲爰詔
禮官俾修實錄乃於弘治元年閏正月初三日勑臣懋
監修臣吉等總裁臣濬等副總裁臣敏政等纂修别開
史局羣集儒臣發内府精微之秘藏采銀臺出納之奏
章内而六曹百司之所掌外而三司列郡之所陳柄臣
建請之所宜諫輔論思之忠益言無微而不錄事非要
則弗書凡治體之所關或風化之攸繫著為令甲播告
司存與夫禮法章程功勲節義人才進退綱紀弛張内
自宫闈外極邊鄙政必究其沿革事必備其始終賢否
决於衆論之同是非公於天定之後總國計於每歲之
抄述寶訓為後世之謨傳其信不傳其疑過於文寧過
於質一存實事盡削浮辭立德立功立言三者偹矣繫
年繫月繫日一以貫之永為不朽之傳大著無前之績
臣某等寅奉綸音愧無史學方切抱弓之戚遽叨載筆
之榮仰體宸衷俯殫管見立典五志稽衆志以備書作
史三長念一長之何有況夫今制時政無編不比前規
起居有注懼有孤於委任幸得見其纂成計日程功閱
歲深有慚於尸素載言紀事異時不無補於汗青
入閣謝恩表
臣惟内閣深嚴之地視前朝政事之堂有輔相之實而
無其名掌絲綸之制而參夫政必有相業如丙魏筆力
如歐蘇皆能兼二者之長斯可贊萬幾之治有如臣者
無學無才既衰既病自分生身於遐僻遂甘絶意於攀
緣既無左右之先容亦靡臣僚之推轂乃蒙聖天子之
親擢晉陟大學士之華階方前星瑞世之初適彌月普
慶之旦特頒手勑揚於明廷老朽無能三疏之情詞雖
懇聖心簡在九重之定命不移遂令荒陬迂僻之孤生
亦預延閣論思之要務望大踰於分外義誠激於胸中
老忘其衰喜極而泣頓振起其衰薾既摧之氣復動發
其少壯有為之心非不知力小任大而有所不勝苦無
奈恩深義重而無以為報敢不委身徇國自頂至踵畢
以獻於官家以道事君非義與仁不敢陳於帝扆叩囊
底之餘智尚或可為庶紙上之陳言不為徒託雖曰途
窮日暮决不至於倒行逆施但恐食少事煩弗得久於
陳力就列守宣尼在得之戒老矣何求奉微子自獻之
身死而後已所慮臣年已老臣病日加志欲為而氣力
不克機可乘而歲月不待有如伏櫪老驥志雖存乎千
里而力已難馳鎩羽倦禽脰徒奮乎一鳴而飛不能遠
終致困躓之失有孤豢養之恩與其姑試之於衰朽之
餘曷若保全之於寬閒之野謹因陳謝更冀慈憐臣感
戴天恩無任激切屏營之至謹具表陳謝以聞
請建儲表(弘治壬子)
兹以皇天眷命聖子誕生人望所歸天意攸屬臣某等
伏望皇上早頒冊命正位儲宫以隆國本以繫人心以
永皇明萬萬年無疆之休命謹奉表陳請者臣某誠懽
誠忭稽首頓首上言伏以承天立極當圖萬世之安為
國建儲用繫四海之望惟天序之早定則國勢以永寧
凡在照臨孰不忻願恭惟皇帝陛下英明獨運慈儉躬
行席六聖之重熙荷三靈之孚祐乾元一索而得夫洊
雷之震軒龍首孕而發為前星之祥爰錫絲綸已騰忻
聲於遐邇尚虚匕鬯未定儲位於元良臣等重惟帝王
大孝在繼體之得人祖宗丕基貴承祧之有後上帝既
儲祥而委社兆民咸仰德以歸心伏望皇上斷自聖心
順乎輿議思宗社之重而豫為建儲念天下之大而先
於立本當陽盛之嘉日舉曠古之徽章肇正青宫肆頒
顯冊則神祗以之安樂社稷有所憑依益堅磐石之宗
長作神人之主
請建儲表二
伏以惟天惟祖宗佑皇家克昌厥後有民有社稷定國
本當在所先粤惟震長主器之資實繼乾元綂天之體
上以承九廟之宗祀下以繫四海之人心屬此熙辰宜
行大禮恭惟皇帝陛下德協重華仁覃庶類兩宫燕翼
躬志養以無違百世蟬聯貽孫謀而有永治已弘矣人
無間然凡諸政教之施率皆底績乃獨元良之位尚未
正名在皇上雖以幼冲為辭然聖嗣本以生知為德矧
居嫡而居長亶克嶷而克岐天縱將聖之資不以少長
而異臣明體國之義敢以煩凟為嫌是以冄竭悃誠必
祈聽允伏望皇上奉率前規俯從衆志順天心而與子
貳宸極以升儲敷告大庭誕揚丕號正天下之大本致
邦國之永貞培翼隆基播休聲於九有登閎昌祚綿寶
歴於萬年
請建儲表三
伏以建儲非為私親盖明萬世之統主器在於長子用
繫四海之心商書載以貞之文厥惟舊矣漢詔具早建
之議烏可後乎不避煩凟再三之嫌仰希剛明主一之
斷照臨所逮鼓舞攸同恭惟皇帝陛下學本誠明仁均
動植契天心而克享體祖德以靈承神罔怨恫物無違
拒是以三靈薦社九廟儲休有開軒龍之祥首協熊羆
之兆九重丹詔方宣布於殿庭一日驩聲遽徧騰於海
宇前星呈瑞萬目皆覩其揚輝麗日重光衆心咸冀其
繼照人情攸屬天意允符伏望皇上體天之心順人之
志勿以臣下屢請為凟勿以聖子尚幼為辭上以奉兩
宫之懽下以愜萬民之望特頒冊命早建儲君郊社宗
祊皆於焉有所慶賴華夷蠻貊率於此得所依歸邦本
不搖皇圖彌固
策問
會試策問(五首)
問自古帝王有所述作以頒示天下往往出於詞臣之
代言史氏之紀錄惟我太祖高皇帝生知之性卓冠百
王其於文藝盖有不學而能者其見於簡篇之間率皆
淵衷之所斡運宸翰之所揮灑神謨聖訓萬世如見莫
不有深意存焉伏讀御製大誥三編首以君臣同遊為
言噫帝王盛德大業夫豈無大於此者乎乃不遑他及
而託始於斯其有意乎其無意乎儒者博通古今於凡
前代帝王之事無不究心以為他日致君之具况本朝
祖宗之明訓乎請推原自古君臣同遊之得失與聖祖
意嚮之所在旬日入對大廷即舉以聞之於上
問性至難言也昔之大儒如荀卿氏董仲舒氏揚雄氏
韓愈氏歐陽氏司馬氏蘇氏兄弟胡氏父子皆不識性
今世三尺童子稍通大義者皆知性之為善則昔之大
儒反今之童子不若矣抑不知其所謂性善者果真知
歟無乃亦剿人之說而附和之也請折衷諸儒之所以
得失與吾性之所以本善者以對
問為治之道亦多矣而大學論治國平天下之道諄諄
以理財用人為言則治平之道無有要於此乎歴觀前
代方其建國之初法制尚苟簡政事尚疏略當是時也
土宇未闢生齒未繁地有遺利民有遺力宜其財用之
屈矣而未聞有乏財之憂學校未立科舉未興官無常
人人無常用宜其人才之乏矣而未聞有無人之嘆及
至天下既定規制畢舉所以因時救弊起偏補敗之政
日增月益凡昔所未有與有之而未備者無一而不具
矣是故制用有法勸邵有官征歛之藝日新輦漕之途
日廣取之盡錙銖積之若邱山宜其財用之多於往時
矣而反不及焉教養有素進取有漸舉薦之路多方考
課之法益密累數人而守一官居數年而待一缺宜其
人才之盛於往時矣而反不如焉夫宜其不足而有餘
宜其有餘而不足何也雖然斯二者又有不同焉者盖
財之不足用無餘故也至於人才乃因有餘而不足於
用焉是又何也凡若此者皆必有所以然之故苟知其
故清其源塞其流而逆閉其塗使之積久而無弊則治
平之端在此矣諸士子讀大學書其亦推類以及此否
乎請具陳其本末與其可施於今者以對
問古道德一風俗同歴世雖久而所守者惟一說是以
當是之時學無異道人無異論百家無殊言孔子没而
異說紛起道德遂為天下裂自是國異政家殊俗歲異
而月不同矣秦漢而下自武帝表章六經之後世之所
謂儒者咸知尊孔氏黜百家及其見於立論行事之間
則又有不同焉者其大略有三工文辭者則有司馬遷
之徒論政事者則有劉向之輩談理道者則有董生之
流是三者皆世所謂儒者之事也然則儒者之道果止
是而已乎其後精於文者有韓愈氏有歐陽修氏達於
治者有陸䞇氏范仲淹氏深於道者有二程朱子焉之
數子者其於前諸子果若是班乎其於孔子之道亦有
所合乎我朝崇儒重道太祖高皇帝大明儒學教人取
士一惟經術是用太宗文皇帝又取聖經賢傳訂正歸
一使天下學者誦說而持守之不惑於異端駁雜之說
道德可謂一矣然至於今風俗猶有未盡同者何也曩
時文章之士固多渾厚和平之作近或厭其淺易而肆
為艱深奇怪之辭韓歐之文果若是乎議政之臣固多
救時濟世之策近或厭其循常而過為閎闊矯激之論
陸范之見果若是乎至若講學明道學者分内事也近
或大言闊視以求獨異於一世之人程朱之學果若是
乎伊欲操觚染翰者主於明理而不專於聘辭封章投
匭者志於匡時而不在於立名講學明道者有此實功
而不立此門戶不厭常而喜新各矯偏而歸正必使風
俗同而道德一以復古昔之盛果若何而可
問今京畿之地乃古幽冀之域河朔之區昔人所謂
王不得不王伯不得不伯之所也考之史傳樂毅以
燕兵下齊七十城光武以幽冀兵平定天下天下兵
甲之強莫踰於此也在唐中葉以後其地分屬於方
鎮成德軍今定易深冀等州地也盧龍軍今平灤通
薊等州地也與夫魏博范陽之類皆在今八郡域中
一軍士卒多或至踰十萬征戰之役無歲無之今其
土地故在不知當時何以得兵如此之多而供給之
費又何自出歟驗之方域東抵遼海北踰上谷邊
境之患莫切於此也在秦漢以前其地分裂為戰國趙
都邯鄲今真定順德皆其舊疆也燕都幽州今順天保
定皆其故域也趙邊西連雲代而燕則兼鄰鮮卑匈奴
之境外寇侵軼時或有之今則疆域如故不知當時何
以内支列國交争而邊境之侵又能禦之歟勝國建都
於此仰給東南漕運以足宫禁百官六軍之食議者病
其竭民力以航不測欲於京師之東瀕海萑葦之場用
浙人之法築堤捍水為田聽富民欲得官者合其衆分
授以地計畝授官則東面得兵數萬可以衛神京禦島
夷省漕運紓疲民今其成法具存亦可舉而行之於今
否歟又設都水監於京都而於外又有河渠司以興舉
水利修理隄防為務說者謂其一代之事功亦不可泯
如决雙㙮白浮諸水為通惠河以濟漕運而京師無陸
轉之勞𨗳渾河疏灤水而武清平灤無墊溺之虞浚潞
河障滹沱而真定免决嚙之患今其陳迹故在亦可以
因而修之於今否歟諸士子挾藝来遊於斯博考前古
必知所以處此者伊欲寓兵於近輔而不調外以衛内
按兵於邊近而不出中以防邊耕近地以助軍餉而不
專仰之於遠順水性以除民害而又因之以興利其可
行與否願相與講求其故而處置其宜
大學私試策問(三首)
問人有不為也而後可以有為無所不為者豈能有所
為哉士之在學校猶女子之處室也今有在室之女不
待父母之命而需求請託無所顧藉則其他日適人者
從可知已若是者尚可謂之貞女乎哉為士者肯取之
以儷已乎哉知其必不然也事不同而理同人顧明乎
彼而暗乎此何耶諸士子皆出自鄕校為有司勸駕来
游國庠為天子門生駸駸嚮用有日其於守己之道取
人之方必的知其所在矣請言其所不為及其將大有
為之志以著於篇予將即其所以言以驗其所以行
問文章關乎氣運之盛衰善觀世者不觀其吏治而恒
於其人文驗之唐虞三代之文見於典謨訓誥者可知
也已春秋戰國以来其文具載史傳子集之中皆有可
攷者焉朱子謂有治世之文有衰世之文有亂世之文
則文之關係乎世道非虚語也可指言歟漢以下迄南
北朝未以文取士而文散見於奏議著述之間唐以後
始專以文試士士非能文者不用人文之醇駁吏治之
得失實係焉主盟斯文者是誠不可不加之意也皇明
復古三光五嶽之氣復完洪武永樂之盛其文章渾厚
醇正明白俊偉無有雕琢刻畫之弊近年以来書肆無
故刻出晚宋論範等書學者靡然效之科舉之文遂為
一變說者謂宋南渡以後無文章氣勢因之不振殆謂
此等文字歟伊欲正人心作士氣以復祖宗之舊使明
經者潜心玩理無穿鑿空疎之失修辭者順理達意無
險怪新奇之作命題者隨文取義無偏主立異之非二
三子試策之其轉移之機安在
問道學之說唐以前無有也有之其始於宋乎宋科目
取士有進士明經二途進士試詩賦明經試墨義其後
罷明經而改試進士以經義其所試之經用漢唐之疏
義王安石之新說此當時儒先所以有道學之說也我
祖宗凖古制立進士科以五經四書取士一主程朱之
說今日士子所習以應科者是即先儒所謂道學也但
學者假此以出身謂其無得於身心則有之矣若謂此
外又别有所謂向上一著而後謂之道學吾不知其何
說也自洪武永樂以來士之養於學校進於科目仕於
中外竝無異議今世士子乃有輙於舉業之外别立門
戸而自謂為道學者然彼自相稱謂草澤之中可也而
吾士夫由科目以仕中外者亦從而張大之何耶豈習
見宋人凢攻道學者即謂之邪黨而為此邪嗚呼儗人
必於其倫兹豈其倫邪說者有謂朱子道問學之功多
陸氏尊德性之功多斯人之徒盖專主陸氏尊德性之
學措其心於言語文字之外其然豈其然哉且中庸謂
君子尊德性而道問學二者之功其可偏廢歟朱子之
學其果一偏之學歟或者之言是歟非歟諸士子所讀
者五經四書所主者程朱之說在學校以此為學應科
目以此為文他日出而有官守有言責者亦將以此為
用也請試言道學之所以為道學考朱陸之實辯吳氏
之言遡其源而沿其流而推其所以致弊之由盍各言
爾志凢其平日存心致知以為學其本何在并及其用
功之序致力之方一一為我言之以祛所惑
擬殿試策問
盖聞仲尼有言為君難如知其為君之難一言可以興
邦朕承祖宗大統臨政願治七年於兹三復斯言拳拳
服膺有如一日仰惟聖祖創業艱難復華夏之統於既
絶之後闡彝倫之教於久斁之餘有功於天地有功於
萬世帝王自開闢以來所未有也惟其功德之莫大是
以纂述之尤難深用惕然恒懼弗克負荷日就儒臣講
求理道分任卿佐修明治功庶幾盡夫克艱之責然而
闕政尚多善效未著何歟夫良法善政固多端緒至德
要道厥有本原求約於博其道安在惟天惟祖宗付朕
以崇高之位寄朕以億兆之民非孝無以守成非仁無
以濟衆凢其所以創業垂統以為裕後之圖者在今日
有一事之或愆非所以為孝凢其所以修政立事以為
安民之具者在今日有一夫之失所非所以為仁夫孝
而至於無一事或遺仁而至於無一夫弗獲厥亦難哉
雖然後人繼述之孝即前人貽謀之仁矧我祖宗所以
敷遺於我後人者無非唐虞三代聖帝明王之至德要
道漢唐宋英君誼辟之良法善政昔之人其君既以是
而克艱於己其臣亦以是而責難於君載之經史可考
也我聖祖肇造於前列聖繼承於後嘉言善行豐功偉
績行之當時而不頗垂之後代而可繼在我後人惡可
不思其難以圖其易哉伊欲廣達孝之道弘至仁之澤
使紀綱正於上風俗醇於下吏稱其職民安其業不益
賦而國用自饒不究武而兵威自振災殄不作夷狄賓
服一如祖宗之盛超漢唐宋而上之以興唐虞三代雍
熙泰和之治亹亹迓衡何修何為而可以臻此子大夫
積學以待詳延誠亦勤矣其必有至言為朕陳之使知
天與祖宗所遺之大而不忘其所自所投之艱而不忽
其所行有以盡克艱厥后之責於今日而於子大夫克
艱厥臣之志於是乎占之書曰言之非艱行之惟艱朕
心知其可願欲則不憚於難為其以朕所願聞而切於
時者詳著於篇朕將采而行焉
重編瓊臺藁卷八
