重編瓊臺藁卷十六
明邱濬撰
記
霸州廟學記
我太祖高皇帝開國建號之初元歲在戊申是秋八月
王師定元都明年冬十一月即詔相臣定學校規制條
教來上閱月頒下天下府州若縣期以嗣歲正月開設
學校時洪武紀元之次三年庚戌也霸州在勝國時隸
大都路為支郡至是更路以府而州仍隸焉州舊有學
是時守臣因其舊起其廢用以應詔命邦人士甫脫干
戈即得從事於俎豆詩書之習浣百年之舊染復三代
之至教其土地若始離洪荒其人民若始出胞胎頓然
一新非復往昔之舊矣肆我太宗文皇帝建藩于燕既
而入正大統並建兩京霸州自是遂入邦畿内為赤縣地
密邇皇化凡教令之頒先天下而首得之以故士風民
俗日改月化視前代有加焉乃成化四年太原李君庭
訓來知州事始至循故事詣學宫謁先聖禮成退坐論
堂進諸生講解經傳顧瞻廟貌月就頽剥堂廡日將傾
圯大懼學政廢弛人才放失無以稱祖宗興學育才之
意而有以來瘝官不事事之誚退而謀諸同知湯鑑判
官韓志良訓導王繹等議以克合乃捐已俸節冗費究
宿弊以資用度不足而又募之富民召工市材揆日興
作自大成殿以及兩廡明倫堂以及三齋下至於師生
之舍庾庫門牆之屬咸一新之凡五閱月而厥功以成
太守率師生行舍菜禮以告成於先聖畢則大會僚屬
以落之是歲九月甲子也時監察御史三山陳公奉璽
書督學事巡行至霸師生合辭請文以紀其成乃具書
遣生員孫昱代請於予粤自孔子夢奠兩楹之後中更
秦禍漢興歴高惠文景四帝至於孝武元朔五年蓋八
十有三年矣而學始興雖以有宋崇儒右文之世亦必
更四君八十四年之久而後有州郡之學惟我聖祖武
功甫成而文教之興速在一二年之間霸於是時入職
方僅踰期爾而遽得以沐浴教養之澤服儒服事文事
以有絃誦詠遊之樂一何幸也始者南北相望猶四千
里今又幸近在輦轂之下德澤之沾溉條教之宣敷朝
發而夕至舉目而見側耳而聞跂足而可以竢其至也
得之既先則其所以感發而興起之者烏可以後嗣今
吏于兹師範于兹受教養于兹者其尚急所先端其本
勉力以圖報稱以毋忘其所自哉是為記(成化三年)
高州府學記
高涼郡學興於公私力屈之時可書也天下之事動之
有機用之有要為之有其方則不難於成十數年來海
以北地為峝猺所侵掠民什喪其七八官府岌岌然居
民上凡事一切粗具上之人亦不甚拘以文法按以故
事至於學校一事尤以為不急之務視之蔑如也廣東
按察副使闕里孔公韶文獨慨然太息以謂民物凋敝
甚矣必欲復承平之舊觀非振作士氣固結人心不可
得已必欲作士氣結人心亦惟鼓之以其機提之以其
要行之以必效之方然後庶幾焉耳學校者申明教化
之所義理之所從出也所謂動之之機用之之要為之
而的有可效之方其不在兹乎始公以名進士出知邊
縣擢知高州府事以撫綏得宜控制有方為當道者論
薦起貳憲臺奉璽書專理高雷二郡兵務然其心尤惓
惓於高顧惟士氣疲苶人心涣散所以鼓而舞之萃而
聚之非學非廟厥道何繇所以申明教化使民知所趨
向講明義理使民知所感發無有先於教學之事者於
是節縮費用量度事宜取用於財屈之餘役力於民鮮
之時其所施為措置蓋視他郡尤難焉者凡學制所當
有若大成殿明倫堂從祀之廡分教之齋其規制一復
承平之舊而又有加焉知高州府事豫章胡侯琳知茂
名縣瓊山曾君英以書遣永福文學楊珙來求予記其
成昔魯僖公修泮宫春秋不書說者謂常事爾彼春秋
之世雖曰征伐盟會歲無虚月然當是時禍不及民是
以學校之修蓋未廢雖不書可也若夫今日高涼之境
自夫有司不戒於其初遂馴致於田里蕭條民無蓋藏
凡所以養生送死之具一切蕩盡尚何有於教與學哉
於此之時有能以餘力及於教學之修可例以為常而
不書哉孔公此舉可謂得其機要而必有可效之方蓋
教化既修義理自明義理明則仕者知有備無患之義
先事則豫防而宿戒已事則謹守而嚴持知食焉死事
之義無事則與民相為心體有事則與城相為存亡為
民者知入孝出弟之義時平則服勞樹畜以事其父兄
患至則衛之如手足之於頭目知尊君死長之義平居
則趨事赴工以奉其長上臨難則衛之如子弟之於父
兄夫然則學校之設不但聚生徒以講學育人才以需
用而已詩曰既作頖宫淮夷攸服蓋理明則人心固人
心固則士氣作士氣作則彼蠢然冥頑者亦將惕然感
動幡然歸順矣運其機舉其要行其方而必效者孰有
過於此哉於是不辭而為之書
東莞縣儒學記
嶺南人才最盛之處前代首稱曲江在今世則無踰東
莞者蓋入國朝以來踰百年于兹嶺海人士列官中朝
長貳臺省者無幾何人而東莞一邑獨居其多君子推
原所自咸歸重於學校育才之效焉東莞縣學肇宋歴
元至今凡幾廢幾修矣然皆有而未備備而弗華成化
丙戌予友范君彦理來知縣事既三年振作斯文大興
學校若大成殿若兩廡若戟門若靈星門若會饌堂若
齋廬若庖厨則鼎新之若明倫堂若左右兩齋若觀德
亭若三賢祠則修葺之若先師若四配若十哲若從祀
諸儒則又飾其肖像與增塑焉規制大備文采絢耀邑
人士以為自有邑學未有如此之盛者也費一出於己
資與凡士夫之樂助官與民咸弗與焉於乎若范君謂
之知所先務非邪荀子有言上臣報國以人蓋謂薦賢
也然薦賢止於一人孰若養賢得人之為多養賢止於
一時又孰若廣養賢之地以儲蓄造就之使人才有無
窮之用之為多哉學校者養賢之地也今天下郡縣無
有無學之處而人才之生或有焉或無焉或間有焉不
能一一皆齊而東莞人才之盛獨甲於嶺南則夫異時
儲積所得教道所成以為國家用者不獨在一時且將
流於數世之後則范君報國之心寧有既耶爾東莞士
生長是邦而游學於斯尚當奭然以賢才自居期以嫓
休於鄉賢之先達者由是而進之唐宋諸賢使天下後
世之人視今日嶺海間之有東莞亦猶曲江之在前代
也顧不偉與於是乎書以俟
梧州府縣廟學記
梧郡介兩廣間實惟嶺海要地皇上以邊夷之不靖也
命御馬監太監陳公都察院右都御史韓公平江伯陳
公畀以節鉞專征之柄以總鎮兩藩地未幾平江公以
召去而平鄉伯陳公實來繼之武功告成邊鄙肅清于
時韓公實任總督之寄諭于衆曰武功雖可以遏絶亂
略然非聖人之所尚也所以柔人心而銷輭其強梗之
氣莫若修文教修文教莫若興學校太監公聞而是之
爰主其議而前後兩總戎公議皆克合一時兩廣藩臬
諸公以事在梧者咸與焉於是庀材鳩工大肆興作拓
其基而大之撤其舊而新之材足而良工能以勤都憲
公視事之暇躬為督視衆心齊同畢力殫藝曾未踰時
規制咸備中為禮殿翼以兩廡繚以周垣廣庭重門一
一如制郡學峙其左邑學峙其右講誦之堂齋祭之室
會食休宿之所以至於庖湢庾廥凡學制所當有者兩
皆備焉閎麗靚深為兩藩學校之冠議者謂非獨嶺以
南所未有雖中州亦不多見也父老相與議於鄉曰鄉
也室家之不保何有於學校士民相與議於途曰鄉也
奔走之不暇何有於讀誦呻吟之聲化為絃歌棘矜之
用變為俎豆伊誰之功歟是不可不知所自於是廣西
按察司副使范君布政司參議黃君因衆心之所願欲
者求予文以紀其實將刻諸石以垂永久竊惟有虞舞
干羽于兩階而有苖格魯僖作頖宫而淮夷服孔子亦
云遠人不服則修文德以來之則用文德以服遠其來
尚矣雖然文德之敷必在於徂征之後蓋先有以折其
氣而後有以服其心苟非大禹先有徂征之師則兩階
之間七旬之舞豈能遽格有苗於萬里之遠哉是故文
德武功必相為用又必有定所有常時而後可行之久
遠焉學校者文德所從出也於此明倫於此講道於此
同風俗於此造人才出征則於此受成振旅則於此獻
馘鄉則於此飲酒射則於此比耦與凡歲時禮節帥民
讀法之類咸於此焉行之開人心忠孝之天立國家紀
綱之地扶世教於不墜廣材用於無窮此先王立教之
大端也若夫作士氣於委靡之餘折姦謀於萌芽之始
歛強悍之氣以囿之道義之區斯又其微意所在焉公
建學立廟之意其有見於兹歟予既叙其實而又竊魯
人作詩頌泮水之義繫之以詩俾邦人士歌誦公之盛
德永永不忘也詩曰
桓桓學宫于江之滸禮殿中峙翼以周廡左郡右邑
兩庠夾輔經閣峩峩圖書之府講堂渠渠論道之所
棲士有廬養賢有庾有庖有湢有庭有戶凡制所有
莫不備舉室千斯楹墉百其堵式完以整鱗鱗雅雅
如砥之平如翬之翥如日星之麗如枝幹之附像設
維肖器用不窳有事上丁上下降俯於論鼓鐘於舞
干羽麗牲有碑薦體有俎駿奔在列心虔貌僂有翼
其趨十百其侣誾誾啾秋篋笥斯鼓凖圓於規則方
以矩容貌俁俁衣裳楚楚言笑詡詡和樂姁姁匪道
弗談匪善弗取百越之墟千祀之下士風民俗變而
中土如古鄒魯如漢潁汝揆厥所原夫豈無故曰安
陽公今之申甫柔不爾茹剛不爾吐爾飢而寒我翼
以哺爾兇而頑我碪以斧不飾而文不威而武新宫
告成四方來覩父詔其子孫承於祖相話以言銘鏤
肺腑曰今學宫昔焉草莽倏然而成莫匪神助匪惟
學宫我室我處我田我耕我子我乳今我所有孰非
公之所與公不自有歸之當宁予因民心代天作語
述此銘詩以詔終古(成化十年)
瓊山縣學記
孔子生於魯魯之南境則楚北境則齊當孔子時楚竟
淪於蠻夷齊必一變而后僅可至魯魯聖人之鄉也亦
必一變而后可以至於道焉然當孔子世魯之治化竟
未聞其能於變而底於時雍之域况今去聖人之時餘
二千年之久距聖人之居幾一萬里之遥者乎瓊在禹
貢荒服外漢武元鼎中始入中國其去聖人之居甚遠
服聖人之教最後其於聖人之道蓋聞風而興起非有
所觀感而過化者也然今日衣冠禮樂之盛固無以異
於中州其視齊魯亦或有過之者豈孔子欲居九夷之
志乘桴浮海之嘆豫有以定於千載之前萬里之外哉
瓊山縣居郡郭下郡有瓊山譬則人身之有首面邑有
學校譬則首面之有眉目也兹邑實為諸邑之首其學
校亦視諸學為冠邑有學肇於宋始遷今地則在國朝
洪武九年自是以来雖屢加修繕而僅取苟完無經久
計成化乙酉廣東按察副使會稽唐君質夫行部至瓊
始發官貲畀知府清漳蔡君叔清修復明倫堂暨崇禮
養正二齋功未就緒歲辛卯憲副豐城涂君伯輔奉璽
書專鎮海南留心學校乃市旁近地以廣學基兼助其
費以畢前功又剏會饌堂及號房三十間知縣事五羊
梁昕預力其間訓導高涼周書專董其事既迄工以記
見屬予邑人也知瓊之教事為詳說者謂瓊士未知學
蓋自宋姜君弼從學蘇公子瞻始殊不然公作伏波廟
記謂自漢末至五代中原避亂之人多家於此今衣冠
禮樂蓋班班然矣觀公此言則其未渡海以前已有衣
冠禮樂之盛至公始益變爾皇朝洪武中姚江趙謙古
則來典教事一時士類翕然從之文風用是丕變至今
瓊人家尚文公禮而人讀孔子書一洗千古介鱗之陋
出而北仕於中州中州士大夫不敢鄙夷之者未必無
所自也謂非學校教學之功可乎今世學校所以為教
者非六經孔孟之言在所擯斥三尺童子人人知性之
本善而有荀董揚韓之所不及知者豈今世童子固勝
於前世鉅儒乎教素行也教行則道明推諸四海而準
瓊處大海極南之陬去齊魯幾萬里而道之彰彰然者
明如此是知聖人居夷之志浮海之嘆不行於駕說之
時而著於奠楹之後蓋百世可知也昔之學者不遠千
里裹糧負笈以從師于遠今聖人之道與王者之化並
駕而偕行隨在而有經有常說不假於辨難學有常師
不假於外求居有常所不假於游從食有常廩不假於
經營今之為學者固易於古人數倍矣於此而不知所
以自勉焉甚至於自暴自棄豈非聖世之棄材名教之
罪人也哉予忝生是邦於邑士為鄉先達故因記學之
成廣二憲副公作興之盛意而規之以言非獨儆于今
且以示來者於無窮云
萬州遷學記
昔史臣紀禹貢山川而終之以聲教所至其東西北皆
以地言至於南獨言其方蓋以聖人體天為治面之所
向目之所視其明德之光被初不可以地里限計也廣
海居中州之南瓊又居廣海之南瓊之支郡曰萬者又
居瓊之南兹地在禹貢時固遠在荒服之外然當是時
聲教所訖東止海西止流沙北止朔方今閱數十代更
數千年其三方固未嘗越之而有所加也惟南則日闢
日遠雖以區區四州之地去中國萬里之遥而郡縣之
建學校之設與齊魯不殊豈不以南者離明之方文明
之地萬物皆相見於此乎萬在前代為萬安軍附郭邑
曰萬寧皆有學國初改軍為州正統中罷萬寧縣而學
隨以廢成化壬辰衆以州學湫隘縣學之舊基則高亢
而明爽也議欲遷之適廣東副按察使涂君奉壐書專
鎮于瓊行部至萬爰主其議乃命守備指揮舒翼知州
梁某董其事經始於是年某月訖工於明年某月新學
告成衆謂不可無記乃遣鄉進士魯瑁來求予文惟郡
邑有學校猶其有苑囿然儒畯在民間譬則草木生於
原野也殊形異種叢生散處藝囿者移彼置此區别而
羣聚之栽培灌溉各順其性而不戕其生慮其不能敏
成而速化也又易置其處以冀其速成使凡在吾所培
植者皆足以資世用而不棄捐於人諸士子生民畯之
家選入庠序為弟子員何以異此上之人所以培植滋
潤之功如此其至而又擇夫高爽之處以廣所居其尚
思所以挺立拔出以為向陽之草木欣欣然就陽明之
光求以自異夫隂崖寒谷之所生者異時由郡圃而進
於禁籞其為臺萊為桐椅為新甫栢為徂徠松為衛武
公之篆竹為召伯之甘棠為周王之棫樸使夫天下後
世之人咸曰聖化自北而南日遠日盛雖遐外之地不
異中州百世之下不異古先顧不偉歟
崖州學記
昔者聖人述經於詩則懲荆舒於春秋則夷吳楚所以
懲之夷之者蓋以先王之道不行於其地故爾抑孰知
聖人百世之後而其道又越荆楚舒吳而南數千里之
遠以至于百越之墟大海之外乎孔子曰道不行乘桴
浮于海其言蓋至是驗矣凡天下郡國皆居海内惟瓊
一郡顓顓居海之外而崖在前代再涉鯨波非舟楫之
利涉不可以通今而釋奠之宫絃誦之所與中州等豈
非聖人之道行于海之驗歟崖有學肇於宋淳祐中知
軍毛奎始剏於城西元泰定中徙城東至正中又復其
舊入國朝來雖屢更修葺然皆苟焉而已成化六年豐
城涂君伯輔以廣臺副使者之節專鎮兹郡按部至崖
慨學宫之庳陋憫學教之廢弛乃命知州事諸暨徐君
琦拓其址而前之視舊少西凡學宫規制所當有者咸
一新之其費一出於公民弗與知規模宏敞藻繪絢耀
州人父老過者驚嘆以為昔所未有徐守謂崖學剏於
宋歴元至今未有文學之士為之記者以書來徵予文
記其事惟昔聖人興浮海行道之嘆而繼以從我其由
之語夫當聖人振鐸之時必欲其道之行于遠尚有賴
於賢哲之士相與佐佑之矧去聖人數千年微言絶異
端起之後乎吾知聖人在天之靈固不能不望於後世
賢哲之士相與佐佑而作興之也崖自入職方千二百
餘年于兹立為學校又四百年于兹聖道之行於兹土
也不為不久矣然而風俗未至於純美人才未至於大
振夫豈無其故歟意者佐佑而振作之者未得賢哲之
士如仲由者歟今崖學幸得憲副君作興之於上而又
得徐守恊力以從臾之自今而後誦說有其地休息有
其所而崖之士民於此猶不知所以奮發勉勵以求漸
進乎聖人之道使風俗純美而人才大振焉追原其咎
必當有任之者因書以諗焉且以示夫後之人(成化癸巳冬)
南海縣儒學記
王者之化與聖人之教並駕而偕行皇朝郡縣所至之
處學校隨之無間于邇遐南海在中國極南之徼孔子
没後二百十有六年始入中國適在儒道厄絶之世歴
漢晉而隋唐至宋慶歴以後學校之制始備南海古郡
也隋開皇世始以名縣縣學附于郡學西廡之下元初
始徙于今所薄于民居甚隘且陋景泰初姑蘇韓公来
貳廣憲始謀拓大首徙近居民四家以地益學規畫甫
定公以擢任還朝功弗克究又若干年公自都臺出督
兩廣軍務武事既修即慨然欲畢前志乃出官帑白金
若干授藩臬二司俾左布政使張公瑄按察使甯公良
等經營之而以提學胡公榮專任其事曾未踰時凡學
校規制所當建置古昔所未有及有而未備備而或廢
壊者一旦咸截然方正窿然高大完然周緻煥然明麗
甚稱都憲公作興之盛意藩臬諸公間遣南海文學陳
玄賫書浮海來徵予記惟聖人之道放諸四海而凖儒
道不立則王化不行南海在秦世已入中國方是時詩
書之教廢而仁義之澤竭惟刑名功利是用華夏且不
有於儒而况四遠之外乎漢興始崇文教重經術以至
於今中間雖或有所廢弛然未有舍學校而能作人才
正風俗以成一代之治者也我高皇帝開基之三年即
詔天下立府州縣學頒示規制教本孔氏六經解經必
用濓洛諸儒之說踰百年于兹學制大備文教日興故
雖窮荒絶域之地前代所不能臣服者莫不皆有學校
南海在前代若遐州然在今日則内地也其風俗視華
夏不殊而且日趨於古人才之興日新月盛又非但文
學一事能先北方之士而已也士生於斯固毅然以華
夏自居而中州之士亦安敢藐然以遐外視之哉所以
然者固由聖王教化積久漸漬所致亦總督大臣及藩
臬諸公作興造就之功也後之遊學於斯者視其規制
之備荷其教育之深可不知其所自而益思所以自勵
哉於是乎記(成化八年)
鳳陽府重修儒學記
二帝三王所自立之道統陵夷至於宋之季世而禮樂
防决彛倫教斁者幾百年天厭厥德乃生我太祖高皇
帝於山河兩紀之間其建國也首即南紀之江依秦淮
而立南京復欲於北紀之河依汴渠以立北京宅於二
者之中據濠之會臨淮之㽭立為中都既已建九重之
居奉百神之祀列千官之署而首開教胄之監焉既而
定鼎金陵罷建北京之議乃於中都置留守司以鳳陽
府直隸京師改國監以為府學名雖降於前而地則仍
其舊也其創置之初具古天子辟雍之制今雖降為諸
侯頖宫然其面勢規模既廣且大尚或彷彿其故焉則
夫傾圯頽廢之餘一旦欲興舉而修復之夫豈易事哉
成化乙巳四明章君銳元進來知鳳陽府事慨然以修
政立教為己任月朔望詣學宫謁先師課士子顧兹學
宫頽壊喟然興嘆以謂郡凡百政務孰急於此矧兹郡
實皇明鴻業所基山川人物非他州郡比於此而不用
吾心烏乎用吾心於是乎謀之寮寀訊之師生與凡郡
之父老攷其圖籍即其基址乃因其舊貫缺者補之廢
者舉之剥落者修飾之禮殿講堂之外凡為堂者五為
樓閣者各一為亭者二與夫神厨庫廩齋舍之類總若
干楹經始於弘治庚戌之十一月落成則明年七月也
甫成適邵武甯堅永貞來同知府事章君以永貞嘗及
予門屬其書介推官廣南李渭長源求予記予惟建學
教士固有司之善政而章君之修是學也其所關係實
大蓋山河兩界兹郡實居其中我聖祖於此生焉奉上
天之正運承厚坤之王氣據中原之要會而一時王侯
將相攀附而起者如林之立今其子孫布列中外在在
而有而其根本實萌蘖于兹譬則徂徠之松新甫之柏
既己斤斧之斵削之棟明堂柱清廟楹百室以立為百
世之規制矣原其所生之地則徂徠新甫也地道敏樹
土性所宜伐而復生必然之理也所以培植其根荄滋
養其萌蘖條達其枝枚灌溉而封固之俾至于成材以
復其故也烏可後耶章君謂此舉政務莫急焉誠知所
急也已予因其請記而竊有感焉蓋堯自甲辰歲即帝
位立執中之統又一千七百九十八年至周靈王二十
二年庚戌孔子生作春秋以維王迹之熄又七十一年
夢奠兩楹聖人既没其間一千八百餘年雖迭為廢興
歷聖相傳之道統不絶如帶而文儒之教因之而說長
我聖祖始紹帝堯以來執中之統明孔子以後文儒之
教王業所基實肇于斯九公十八侯與凡百辟卿士將
率師尹分閫守職者乘時奮興翼成一代之大功弘敷
百世之遠謨皆淮濠之産也昔有其人今無其人耶矧
今郡之疆界包夫宿潁夀泗諸州非但一古鍾離國也
郡之民黎實以江浙湖海之閭右非但一淮泗間人也
郡之人材於六縣四州民間子弟之外而又兼育夫武
弁之胄屯營之秀則是兹學之設其所教育者豈徒一
方一郡之賢俊而已哉夫以明秀之山川膏腴之土壤
向也所封樹者惟厥土之所宜今則合四方之所産以
並植焉含地氣之精液向陽明之近光受天滋之醲澤
得之厚而最先林林而生芃芃而盛緜緜而久大之為
棟樑小之為榱桷必直而不撓堅而莫能攻有大易棟
隆之吉無鄭人榱折之虞合衆楹以共成屹一柱而獨
立以扶翊禆贊我皇明之化於億萬斯年俾執中之統
永延儒者之道恒明其大統會大根本皆基於此帝鄉
之學焉後之莅政于兹施教于兹受學于兹者尚有感
於斯文
道南書院記
道學復明于宋起自西南而行於中州其後也復還於
東南蓋天示奎文以開有宋一代文明之治生周子於
道州營道縣歴四葉天子以明道紀年是歲明道生於
黃州之黃陂明年伊川生大賢所生其地其時皆不偶
然也二程侍其父大中公宦游南安周子適官於是承
父命從學焉是則道學之興其始蓋自南也程子既長
歸北方乃以其所得於周子者教河洛之間一時南北
士多從之游南方之士其尤著名者游與楊也游之别
也程子未嘗無贈言惟龜山先生之行特發為吾道南
矣之嘆所謂南者非道始之南也道終歸于南也嗟乎
先生之歸豈但儒道隨之而南哉曾幾何時而世道亦
從而南中原遂失干戈載塗雖嵩洛間人亦不復知有
程學幸而奎文道脈中興於南朱子者出斯道乃大明
于甌閩之間使天下後世知有聖賢全體大用之學帝
王大中至正之道萬世行之而無弊者其功大矣後之
人推原所自咸歸其功于龜山先生蓋以周程二三子
發明孔孟不傳之秘於絶學千五百年之後演斯道之
脈而延之俾常行至今者非先生之功而誰功傳曰道
待人而後行當宋運中否假使世無先生則無朱子矣
無朱子則周程以上所傳之要堯舜以來相承之緒必
至中絶其所關係豈細故也哉是以尚友古人者不徒
論其世而必表其地也謹按先生自五世祖來居將樂
初師程伯子于潁昌繼師叔子于洛得道南歸以授其
徒羅仲素仲素之先豫章人也避難來居南平後徙于
沙仲素於楊門獨能任重詣極以所得河洛之學授其
同邑李愿中而朱子淵源實於是焉出是三先生者皆
劒産也而朱子亦生劒之屬邑尤溪夫以一郡之狹四
邑之小二三百里之近百年之中乃有四賢並生于一
時上承下啟以延千萬年道學之脈其地蓋視東周之
鄒魯也昔孔子生於魯當成周之既東乃欲興其道於
東方蓋謂魯也然而竟不得如所志惟以斯道傳其徒
曾參參以傳聖孫伋伋傳於鄒孟軻氏後世稱斯文之
宗必曰孔孟稱文獻之邦則歸鄒魯云方宋盛時孔孟
之道大行於河洛之間是時尚未南渡也先生歸延平
程子已謂其載道之南其後果有羅李二先生繼先生
而起以傳其道集大成於朱子今天下家藏朱子之書
人習朱子之學夫孰不知其淵源來自紫陽而聚徒講
授於考亭雲谷之間以發揮程學上遡孔孟之傳抑亦
或有不知劒浦之濱九峰之麓乃朱學所從來之要會
者矣苟非當路君子有以表章之夫孰知其然哉鄱昜
蘇章蚤習程朱之書以明經登進士第歴官郎署來知
延平府事慨然欲推所學以見於行首以化民成俗為
政恒謂世之論道學所興之地必曰濓洛關閩閩八郡
而分上下兹郡實居上下之中西與建境其西之趨會
府者沿劍津而下東與福境其東之朝京國者泝劍津
而上或往或來何莫不由於斯閩中所産士以朱子為
第一流人物而閩士所建立者以重明道學為第一等
事功延平為郡雖僻而小然其所關係甚重而大如此
非但有光於八郡也於是與其同寅通判府事應元徵
推官王鐸圖所以厚報祀而大顯揚之者僉曰三先生
於南沙將樂舊各有專祠近又於郡城北隅合而祠之
毋庸致力矣今吾儕新構公宇以為朝命重臣駐節之
所甫爾告成而未有名稱盍揭道南二字以為書院之
榜以示八閩士民與夫四方宦游士大夫凡使節往來
及以事經行者俾知兹郡為道學重興淵源所自之地
不亦韙與侯曰然遣伻來求記於予予既推原斯道所
以南之故及其書院所以名者如前又為記其規制歲
月日書院在府治之東廣丈十有一長十有七前為三
門後為廳事中為堂最後為燕息之所前後各六楹並
翼以兩廂通環以周垣經始於弘治壬子春其落成則
是歲之秋八月也(弘治癸丑)
瓊州府學祭器記
我太祖高皇帝建國之初秩祀百神咸惟其舊獨於先
師孔子之祀用木主以易塑像蓋不敢以百神例之也至
於祭器之用雖郊廟之大亦惟用時器獨於天下郡縣
學春秋丁祭用古禮器焉得非以天地山川之祭為人
以祀神宗廟百神之祭因世以異用皆可隨時以制宜
若夫先師之祭則主於明道以立教報本以復古故不
容於不異邪夫禮器與樂音同一其質樂有八音而祭
之器籩質以竹鼎質以金登質以土俎豆質以木尊罍
之屬或土或金形殊而質亦不同近世以竹木之類易
壊而或不能以堅久一切笵金代之以圖其永其形則
是其質則非蓋主於用而不泥於其故兹禮所謂先王
未之有而以義起者乎瓊郡學祀舊其祭器久而廢壊
弗備成化辛卯廣東按察副使豐城涂君伯輔奉璽書
來飭兵備下車之始未遑他務首市銅鳩工博考古圖
像按其制製之其為器爵百四十而竒一籩七十有二
豆如籩之數簠簋各四十有四鉶十又二登五尊三總
其凡三百九十有三事費一出於官而民弗與知以明
年春二月上丁將釋奠於先師先期舍菜以告其成釁
而藏之庫春秋有事出而用之時相其成者掌海南衛
事都指揮王君璲府學教授陳君顒輩也會予以憂制
家居免喪行有日矣王君謂予出自斯學且以文字為
職業請記其數使後之人有所稽而守焉弗敢放失昔
衛靈公問陳於孔子孔子對以軍旅未學而欲告以所
聞俎豆之事惜其蔽錮而不能再問至今餘憾千載雖
然於詩有之既作頖宫淮夷攸服聖人刪詩而隮之於
頌其意蓋在兹歟今憲副君奉命以治軍旅之事顧能
汲汲然以俎豆為先盡心力考載籍倣古制度備其器
以用於崇儒重道之祀其蓋有得聖人微意於千載之
下也哉是則可書非但紀其成具其數以示夫後之人
也而於其設施先後之序亦可槩見於斯云
賜進士題名記
太歲上章閹茂是為大明弘治三年是年開科皇上奉
天承運賢俊登庸之第一榜也故事既賜進士第必立
石太學以示久遠禮部臣以題名記請皇上以命臣濬
臣於是時叨居讀卷之列而文武羣臣合辭上賀之際
實與焉伏惟賀辭有曰天開文運賢俊登庸夫謂之運
者氣化流轉之名有天運焉有世運焉有文運焉天運
則無往不復世運則歷數相乘若夫所謂文運者綜天
經地緯之機顯神功化理之妙凡在宇宙間開闢以來
三才之道五倫之教六經之旨萬事萬物之紀咸具于
兹匪徒圖書字畫言辭藻繪而已也蓋必天運循環否
極而泰聖人應運而生握持斯世身任乎斯文在兹之
責正倫理明經術以丕弘治道儲民後而教育之掄士
秀而登庸之資其彌綸參贊用人文以化成天下而文
運於是乎興雖人之為而天實啟之也粤自帝堯以歲
甲辰開帝王正統以闡文教歴甲辰者六十餘干支文
運之遷流升降於其間者或由厄而之亨或既通而漸
塞我太祖高皇帝生應昌運以歲戊申開國建基以收
中外境土載闡人文既用興王良佐建大業垂大統以
開一代文明之運然猶思所以為聖子神孫可繼之道
即於次三年庚戌詔天下設科以起懷才抱德之士明
年親策之於廷歲乙丑遂定為今制至是十□十二支
再周天前後三十有七科矣肆我皇上亦以歲戊申繼
統適符聖祖創業之年而次三年開科策士亦龍集庚
戌也乃今三月望皇上御奉天殿親出制策試禮部所
貢士次其甲第賜錢福等三人進士及第楊旦等九十
人進士出身祝祥等二百五人同進士出身彬彬濟濟
鵠立於丹陛之下以聽鴻臚句傳揭黃榜于魏觀一日
聲名遍乎天下文武羣臣公廷合辭以賢俊之名歸之
為九重賀於乎名歸則責隨之賢俊之名何可當也必
為一世人豪如虞廷之黎獻周室之克俊詩所詠之譽
髦傳所稱之天民史所書之國士名臣然後足以當之
不然碌碌庸庸冒賢俊之名而欲覬其登庸以享有爵
禄可乎矧斯時也正當皇明千載特起之運聖神繼照
世運亨嘉斯文之運至是益恢以大三光五嶽之氣復
完人文昭宣噫兹何等氣運邪斯士也皆世所謂長才
秀民傑然於衆人之中乘此氣運之盛得以所學為聖
天子之所親擢將進而官使之以弘一代文明之治明
良相逢上下交而其志同噫兹何等遭際耶當此氣運
有此遭際乃甘於暴棄而無所建明猷為非夫也豈不
負明時而玷大科哉
江都縣學進士題名記
自黃帝正名百物之後有一物必有一名然物有時而
盡惟名則不恃形以立而長留於天地之間所以然者
有聲音文字以寓之也聲音文字根於心出於口而具
於點畫之間著于簡冊刻于金石者百世猶一日也自
唐以來始有題名記盛于宋而極於本朝故事凡登進
士第者刻其名于石列于太學而天下郡縣士有登甲
科者亦列其名于學宫焉江都揚州附郭邑自昔稱揚
一益二天下州郡之盛揚州為最揚州屬邑江都為最
是以人才之生江之北淮之南者以是邑為稱首雖然
士生民中猶人生物中也(闕)
豫以名進士來尹于
兹謂為政以人才為先治民以法不若以教報國以身
不若以人思所以作興其人才俾其知所以奮發出而
為國家之用視事未久即白于巡撫都憲張公督學御
史婁君太守楊君命工礱石題前進士之名以為後進
士之勸乃走書京師以記來請予故舉穆叔之言俾勒
諸貞石以示江都之士雖然德也功也言也實之謂也
而能立之則名在焉有其實斯有其名徒有其名而無
其實後之人將指其名而責以其實實之無而徒名之
有不若無之為愈也無實之名非惟人不吾堪造物者
亦將不吾堪矣可不畏哉可不勉哉
餘姚縣學進士題名記
名為天地間不朽事蓋天地間萬形皆有盡惟名也者
雖因形而有不隨形而盡其為事恒不朽而長留於天
地之間是以自古聖賢形皆澌盡而其名恒彰彰故在
歴百千萬世如一日然談之者不置口而聞之者猶知
起敬起慕夫豈無自而然哉三代以來銘鼎彛紀太常
載載籍皆其事也然各隨其世之所重而著其名以傳
之不朽自夫科目之制興而世之所重者在進士科朝
廷既重之而士之得之者亦知自重往往有名於天地
間者皆自此塗出也故所在學宫輒礱石為碑紀已得
者氏名以為未得者勸宋以來則然矣今天下郡縣多
有之而紹興之餘姚縣獨闕焉羅山胡瀛孟登以名進
士來知縣事慨然嘆曰餘姚為兩浙壯邑入皇朝百有
餘年浙以東士以文魁天下者僅五人而二人者出吾
邑中而辛丑一榜天下三魁而吾邑又得其二某待罪
邑中適逢其會所以紀其盛而昭之遠者職也因礱石
為碑具其事白郡守浮梁戴君琥適邑人張參議琳來
因具書以請記于予爰自天開地闢以至于今人生天
地間何限而其氏名著五經十九史中者蓋無幾嗚呼
人而得一名於天地間夫豈易哉姚邑人著名史傳者
自漢嚴光始厥後由科名發身者惟孫子秀一人列名
宋史傳中他蓋未之見焉嗚呼一邑百里之間歴數千
百年之久而垂名不朽者僅僅若此山川之秀所鍾者
止此數人邪其餘皆與草木同盡而此數人者恒昭昭
而不朽於天地間其必有所自也夫聖朝進士科視前
代加重而於掄魁之選尤重惟其為上之人所重故天
下之人莫不重之重之斯望之望之深而不副所期此
責之攸歸也孟子曰惟仁者宜在高位不仁而在高位
是播其惡於衆也然則有是名者紀于郡乘刻于貞石
列于其學宫之中其播今而傳後非直一時在高位也
形去而名存長留在天地間而不朽仁之名固假是以
長存而不仁之名亦由是以長暴著不亡後之人將指
其名而責其實而加之以仁不仁之稱吁可畏哉往者
已過而來者續之將若之何而可董子所謂正誼不謀
利明道不計功仁者之事也立德立功立言率以是而
存諸心以共成天下國家之務是則天地間不朽之盛
事也請以是代二君言為邑人士後來者勸
重編瓊臺藁卷十六
