重編瓊臺藁卷二十三
明邱濬撰
墓誌銘
太子少保禮部尚書謚文安周公墓誌銘
蜀中自古多文學經術之士入國朝以來以政事顯者
固多有之而以文學名世者殆不多見今餘百年始得
一人焉既居顯位有文名而又深於經術曰太子少保
禮部尚書謚文安周公公諱洪謨字堯弼敘之長寧人
也曾祖世祥本縣學訓導祖本原河間縣學訓導考永
隆長陽縣學訓導三世儒官而祖考俱贈禮部尚書祖
妣俱贈夫人公生弱甚甫三日適有異人見之曰此兒
質雖弱而神甚全異日當成遠器公長而短小精悍貌
雖不揚而精神徤固自幼有竒志一時蜀中士子專攻
舉子業公獨有志古學年二十五領四川解首明年廷
試第二人蜀進士及第自公始初授編修景泰中陞左
春坊左贊善仍兼舊職未幾陞侍講又明年南京翰林
院缺署事者進公南京翰林院侍講往署院事成化初
召修英廟實錄仍舊本院侍讀通前任滿考進秩侍讀
學士尋陞南京國子監祭酒丁内艱守制會北監缺祭
酒吏部累舉數人者皆不惬上意有旨留缺以待公公
起復至乃以命公近世儒臣未有並主教兩京者有之
始自公世以為榮再朞陞禮部右侍郎仍掌監事甫閱
月卽補禮部缺又四年轉左踰半載適禮部尚書張文
質以憂去進公本部尚書三年考滿得加贈二代俄有
旨加太子少保今上卽位公以年至乞休致章凡再上
不允或有言及公者遂命公致仕乘傳以行賜寶鈔為
道費公歸家居僅二年卒時弘治辛亥二月二十三日
也享年七十有二訃聞遣官諭祭者四命有司營葬事
賜謚曰文安公配王氏咸寧教諭錡之女累封至夫人
子男二長汝端鄉貢士次汝靖邑庠生女三人長適李
鯤次劉武臣二人皆鄉貢士又次適任琛孫男一怘汝
端等將以某年某月某日葬公於某山之原公初入翰
林以館閣無政事專以討論考校為職一意古學朝退
即入中秘檢所未見書以資見聞而又以為學必見於
用尤留心世務為編修時即上疏條陳十二事繼是歴
官兩京以至為學士凡有所見即封章具聞前後毋慮
十數宣德正統以來館閣諸公上章疏未有多踰公者
其在南京太學承安成吳先生寬厚之後事多廢弛公
振作之士氣為之一倡及北來掌教適有士子納馬入監
例科首士與之爭撥歴先後屢行奏擾公處之各得其
宜異論始息在禮部者十有三年當承平之時國家典
禮時舉四夷朝貢不絶親王冠婚公主下嫁妃嬪喪祭
之類其儀注禮節皆公掌行禮成賞賚歲無虚月皇上
在東宫行徵聘禮自永樂以來無前比也公與内閣大
臣參酌古今定制行之憲宗祔廟祖宗有當祧者會大
臣議議雖衆出而主之者公也遂為定制先是大臣三
品以上子孫得廕敘為太學生後當道者沮之其例遂
革公曰祖宗定制著諸司職掌廕敘大臣子孫一品至
三品皆有官非止一太學生也吾幸為禮官吾之子先
已得敘為監生而不為衆申明可乎同列或難之以為
無所因藉遂以職名自咨本部具疏以聞得請復舊制
六部章奏舊無此比也時論以為難他如奏加孔子樂
舞為八佾以珠飾璣象以復古制止月食不食為不當
賀給烏思藏印信勘合以為入貢證據減日本人進奉
刀劔價直其所建明如此類者多著為令公自列官館
閣已屬意天下事然性方直且真率自任不設城府與
人言竭盡裏底不復察觀其辭色人率以迂目之晩年
意欲有所激發振拔遂為人所指目頼天子明聖察公
樸忠置之不問觀其致仕臨行恩賜及身後䘏典意可
見矣公生於道學大明之後世方以五經四書取士而
主濂洛之說士子勦成說為文辭以應主司之求於其
微言疑義不復致詰公繙閱之餘偶有所得輙為闡明
剖析其間卓然自得者於聖經賢傳亦有俾益積久得
二百四事萃以成帙名辨疑錄在禮部時以獻於朝意
欲綴於各經書本註於以梓行也公恒對人言吾為此
錄發經書之藴正先儒之失破千載之惑雖三公之尊
黃閣之榮吾不與易也公為文章專主乎理不尚詞華
信筆所書文從理順而不為竒詭鈎棘之語滔滔千百
言不窘也其為人心地坦夷待物不為猜阻人或有紿
之者亦不之疑外若寬縱中有定見主執一定人雖喋
喋言之不聽也居家孝友事母太夫人先意承志得其
歡心待弟洪範曲盡友愛族屬貧者厚恤之或為之嫁
娶公少篤學非有急務手不釋卷所著辨疑錄外又有
南臯子集二十卷菁齋集五十卷初公西歸蜀時西洛
耿公好問為之代故事僚友必以文贈行公以予知己
必欲得予言耿公乃以見屬予既最公平生志行之大
者以為公贈又謂古人著述多在晚年公宜及時成一
家之言補先儒之缺垂後世之訓以望於公蓋公專門
尚書學恒不滿於蔡傳屢舉以語予予嘗勸公著以為
書公曰俟予休致閒即成之予曰人命脩短不可必事
當為即為必俟閒恐無日也公即毅然奮發歸語同僚
宜興徐公南昌謝公曰丘先生言最是俟新春即下手
也既而以部事繁劇竟不得如志致事命下喜曰吾志
遂矣舟還次南京時值盛夏川江不可上乃寓新河樓
居日具紙筆將畢夙志為風所射行至荆州得病至家
力疾草安中國禦四夷策凡十事遣人齎以進大抵皆
平素所嘗言及曾經進者也明年疾少間謂所親曰吾
習尚書蔡氏傳以之取科第自幼讀之覺有未滿意處
恒欲訂證之而未暇今幸得暇矣不及此時成之恐無
及也乃草定凡例若干條疾作投筆端坐而逝臨終遺
囑必得予文志其墓時汝靖在京師示公未易簀前所
作寄予書予少公一歲方有目𤯝在告痛謝絶求文者
汝靖以治命來請不得已而勉書此以慰吾老友於九
泉銘曰
明興百年多文學士士專一經惟用作義雷同剿說
誰復致疑侃侃周公實惟經師剖析精微擿抉疎漏
死者復生亦不予咎學既宗經文必根理矧居顯位
不徒言己人皆迂公孰知所存無待而興卓爾不羣
山川斂神草木回色庸蜀英靈歸兹玄宅
明故都察院左副都御史盛公墓誌銘
英廟復辟之初權臣之冒功者朋比為奸鑿空起邊釁
欲樹竒功以蓋其迹率師闖塞即還敵因乘之而入十
三道御史欲有言同事有洩之者彼先入愬於上誣御
史中有與被繫内臣張永同族者欲為之報復以激上
怒即逮所誣御史下獄明日衆御史章始上上御便殿
召衆入盛氣待之擲章付御史誦之誦之至半上曰止
摘章中所條事折之令其分疏復諭之以終誦上意稍
悟然重違權臣意姑從輕典凡列名者俱調外仕其一
人錫山盛公也時掌河南道事出知保定之束鹿縣先
是權臣啓邊釁其勢焰可畏人無敢言者公首與同官
淶水張公鵬謀謂事干軍國某等官台憲烏可畏禍不
言張公以為然即謀之兵科都給事中王鉉約以章交
上機事因之而失時聯官者皆未知也亟召入永平周
公賓倉卒誦所上章音吐洪亮略無阻滯及對上之言
詞直理正天下聞而壯之而不知首啓其謀者盛公也
同日出補外者若干人其後惟盛公年最高官最顯而
能以令德終嗚呼天於忠直之報固獨厚之耶公諱顒
字時望常之無錫人正統辛酉以尚書蔡氏傳得雋京
闈在太學十年所交皆海内知名士景泰辛未始登進
士第首擢河南道監察御史尋以老成掌道事時初經
己巳之變朝廷懲前政委靡之失稍開言路一時言事
者毛舉細故攻訐隂私以張直聲公獨顧大體惜人才
掩其疵疾不為己甚善類賴之嘗兩奉命出按治按淮
時值歲大歉發倉賑貧全活者甚衆按閩時適當大比
拔賢振滯是科得人為盛及是首謀摧折巨奸直聲凛
凜聞天下其知束鹿也邑多顯宦往往怙勢為不法聞
公至相戒曰是嘗劾奏石總兵者其人不可犯也公變
摶擊以為撫循吏畏而民安之未幾丁内艱去民留之
不可俟其服闋相率詣闕乞公公得再任不復用刑法
有争訟者諭之以理輙叩首聽受不復辨鄰邑聞之訟
多年不決者各來請判於公公折以片言各心服而去
時人有清如水明如鏡之謠邑介真保間四境之民雖
非所治亦聞風趨赴郊外有荒落地自然聚以成市邑
人因目為清官店既去任民築亭為立去思碑請文士
為作記至今存焉歲甲申擢守邵武行所無事不動聲
色而郡民大化既而巡撫都憲以延平民狡而事繁請
於朝移公治之延平與邵境聞公政聲有素莫不革心
向化巡按御史錄公兩郡政績請旌異於朝進公一階
封贈父母及妻歲癸巳陞廣西參政專督糧餉丙申陞
雲南右布政使丁外艱服闋改陜西尋遷左時廣西殘
破之餘公委曲措注民夷賴以不擾陜西地臨三邊公
在任日邊報無虚月適歲多歉公調度有方而餽餉不
缺入為刑部右侍郎佐其長以明刑恒舉歐陽公求生
不得則死無憾之語為僚屬告有深文巧詆者輙不樂
之刑用是平僅再閱歲調公南京蓋當道者之鄉人有
欲得公處者或以為言公曰吾南人往官於南固其所
也明年山東旱饑盜賊將乘之而起廷議建遣大臣巡
撫僉曰無如盛時望者改公都察院左副都御史乘驛
往命至公卽日就道甫下車露禱於天雨卽大注枯稿
復蘇公多方設法凡前人救荒之政於今有益者次第
舉行而又因時之宜條數十策行下所司民賴以濟賑
恤之餘所儲尚百餘萬又有餘力以及於前代聖賢有
功於齊魯者為建祠宇以報祀之公山東之政大抵以
黜貪暴表忠良除苛政以固民心為本在山東者三年
齊俗翕然以變年近七十以老疾上章乞致仕上以其
情詞懇切從之馳驛歸至徐州適所部有大獄以公知
其始末有旨命鞫之獄成後歸公自家食時家事一以
付其弟頥至是抵家伯仲怡怡友愛加篤公家事一不
聞頥為之搆方塘書院疊山鑿池蒔花植竹以為娛老
之地公時静坐一室焚香讀書以自適泊如也歲丁未
以上皇太后徽號恩進公一階家居者六閱寒暑以歲
壬子正月二十六日卒享年七十有五訃聞賜葬祭如
例卜以是年十月二十四日葬於惠山之原弟頥命其
子虞持狀來京師求予銘按狀盛氏常州右族世多聞
人曾大父諱茂之大父諱子實父諱文珪俱以公貴贈
都察院左副都御史祖妣吳氏妣馬氏俱贈淑人公凡
三娶殷氏贈淑人顧贈恭人何封淑人子男二唐義官
龍廕補國子生女三王洛強朴吳玉其婿也孫男二欽
釗女四曾孫女一銘曰
公為循吏仁中有義公為憲臣義中有仁公撫邦國
變荒為熟公佐邦刑於死求生最其功業所在烈烈
曰巨而艱摧折大奸因銘及之補史之遺
明故工部左侍郎致仕杜公墓誌銘
成化丁未予友昌黎杜公年六十有九以工部左侍郎
致仕家居者八年弘治甲寅三月乙未卒於家距其生
永樂己亥得年七十有六予少公二歲正統戊辰始識
公於太學為同舍生同登進士第同官於朝中間公
出典外藩尋復入前後相與幾四十年方公致位而去
予固惄然若有所失矧今永訣耶幸而後死志墓之文
何其敢辭按修譔李君旻狀序而銘之序曰公諱謙字
益之先世中山人元季始徙昌黎曾祖彦文祖復祖考
敏皆邑之聞人而隠居不仕公既貴始封考為工部主
事加贈本部左侍郎妣王贈安人加淑人祖考妣之贈
如考妣所加公初舉進士適朝廷欲輯天下郡志為一
編柬新進士分往諸藩服採摭事實公奉命往山東還
授工部都水司主事專理徐吕二洪甫三載以例代還
改禮部主客司尋署員外郎轉郎中以父憂解任服闋
改儀制司用尚書姚文敏公保薦超遷浙江右參政六
年陞右布政使又明年轉左入為順天府尹未幾擢工
部左侍郎始終凡八轉官歴任三十有四年散官至二
品致仕後再奉詔進階資善大夫初筮仕即涖徐吕二
洪洪當運道中迅流立石齰齰如齒列盤渦盪潨舟稍
失制則人與貨俱没公至相其地勢詢其水患稍加平
治舟賴以濟歲適歉山東淮北流離飢餓之民叢集兩
岸随舟上下號呼乞食公設法勸率得米為淖糜以食
之全活甚衆改注主客司時天下承平化外番夷及内
地土人朝貢者雜遝不絶公點視彼輸獻方物酌量我
回賜綺帛必稱其直遠人安之儀曹居四司之首一代
禮儀典則攸屬而藩王奏請求取無虚日公援例據理
處之咸當遇歲大比士偕計至者參倍往時往往恃衆
譁閧公約束之以禮舉循規矩京尹之任尤為煩劇百
需所出百責攸萃公處之裕如也既不拂權倖又不厲
下民衆稱其得體在浙藩十有三年其施為建制多可
為經久計者至今循行之天下每歲上供綵緞惟浙最
多近比有造作不如常法者輙坐其閱視之官之罪藩
司分守官每當閱視輙推延以避罪責有積數年更數
人者積久蒸浥多損壞以致重造多費公初至閱視凡
諸郡累年之積次第閱訖卽上進繼公者踵之自後官
府閱進以時民免破家佐工部時漕河淤塞糧運不繼
衆議舉公往任修浚之事公自通州循河流以抵淮揚
相地勢去淤塞導源泉修牐壩漕河復通竣事復命上
嘉之有文綺楮幣之賜先是余公子俊築榆林一帶邊
牆已獲其利又推其法於人同用功已什六七矣或者
計其用度不貲而多有乾沒且傳致其罪上勑公偕科
道官往覈其實瀕行有以危語怵公者謂上意叵測公
佐藩司嘗與余同僚宜以嫌辭公不顧遂行至宣府不
與余相見悉取前後案牘與凡出納之籍坐公館與科
道官一一檢閱召見收支領用者人人覆諗之無不合
又究其根由條分縷析事核情顯余公之誣遂白朝廷
釋然公歸陛見賜以楮幣議者謂公平生行事此舉大
有關係蓋以余公城邊鄉人有主之於内者所主之人
與其同事者不咸故嗾人訐余非公卓有定見而敢任
其咎者余公必不能保全云公性寬大深厚而其心仁
慈惻怛人無貴賤皆為之盡禮雖欺罔誕謾一以誠報
之尤樂道人之善人有過多為掩覆芘護甚相負背亦
不忍傷其意平居怡然能自娛適待宗戚鄉里極恩厚
與人交遊始終無窮達之間其為政以忠厚仁恕為本
所至有惠利於人在浙藩久浙之士民至今稱頌其德
晚年家居以身為教卒之日闔郡之人無不嗟悼公娶
楊氏有淑行累封淑人生子二長源萊州府知府次濬
禮部司務女一適按察僉事楊祥少房子一漢以廕補
國子生孫男五相櫰俱府學生杞某某孫女一源等將
以卒之年九月丙午葬公於昌黎縣北門外衡山之陽
從先兆也公天性孝愛跬步不忍離父母方為郡庠生
即以家事付諸兄奉二親居郡城既入胄監亦奉以行
其後之官吕梁及前後侍朝署未嘗一日不在親側及
任浙藩俸益厚而親不待矣時兄姊已老乃迎於浙藩
事之如所生南方多珍味每遇佳景對盛饌必惻然動
思親之念若公者非但國之良臣其亦家之孝子也歟
是宜登高科居顯官享高夀其卒也又得朝廷諭祭命
有司營葬事嗚呼夫豈無自而然哉銘曰
惟古昌黎在今近甸百年以來卿佐再見所見伊何
璞玉渾金今人之貌古人之心既靡好竒亦弗立異
德政仁聲随其所至位亞六卿年踰七旬今其已矣
名立澤存官為之葬帝諭以祭史銘其藏垂於萬祀
明故中順大夫都察院左僉都御史邢公墓誌銘
都察院左僉都御史致仕邢公以成化十七年五月甲
午卒於家有司以聞皇上命禮部備牲儀翰林譔文遣
官諭祭之其子頊以予與公交莫逆求予文志其墓先
是公無恙時以書畀鄉人林徽抵予豫以銘文為托得
書未幾而公遽捐館舍公長予五歲予幸後死安敢負
公托耶乃抆淚序而銘之序曰公諱宥字克寬其先由
汴徙瓊之文昌其七世祖章煥仕元為縣尹曾祖某祖
世賢父文廣封文林郎監察御史母許氏高安知縣虔
祚之女贈孺人公以永樂丙申生自幼聰敏稍長補邑
庠弟子員甚有時名臨汀曾先生蘭分教邑中於諸生
中獨加器重同里溪西林氏為邑中宦族異其不凡以
女妻焉歲辛酉領鄉薦戊辰登二甲進士第觀政刑部
己巳擢四川道監察御史明年改元景泰太監王振敗
籍其家有告其家人孫太安匿其財者公與錦衣衛官
于信者鞠之無實于必欲没入之且曰不然禍立至公
曰無其情而文致於法是我殺之也竟辯白被誣者二
十人又明年邊事方興儲飼不給是年適當百司朝覲
建議者請免來朝官被劾之罪俾運通州見儲糧四十
萬石實宣府命公督運公措置有方不盈月邊儲悉足
是冬出巡福建先是巡按御史許仕達與鎮守尚書薛
希璉交惡事聞因命公代仕達且覈其事公至一斷以
心無所回互時沙寇甫平或言延平衛多其親黨欲以
鎮東衛互易之章下會議薛尚書力主之公獨曰山海
異習輕動或生他患卒得不動巡海官獲犯禁入海者
十數人請於朝以梟首示衆而冤號之聲震地公獨疑
其非真盜請緩之未幾果得真為盜者亂後增築永安
等四城民力有不堪者公奏留八郡之匠赴役工部者
協助之城得以亟成甲戌出按遼東時御史寇深巡撫
其地副將焦禮有克敵功寇上其功狀乃先於主將曹
義事下覆之寇為曹私囑公不從遂與成隙戊寅巡按
河南奉革舊驛由黃河出穎上以達南京者數十所民
便之得代還京時寇入總内臺憾公在遼東時事多方
攟摭之無所得及公滿秩需選詮曹適知縣甄鐸有故
勘人命獄有言忠國公石亨納其賂縱之者命下勘之
衆畏勢無敢往者寇以公奏名委覈其實蓋欲假是以
中傷公也公審覈允當訖莫能害之庚辰陞知台州府
台俗健訟公治之一惟緣情據理民自信服居台四年
兩以巡按時事就逮台民争持金帛出數百里外贐之
公無所受又有耆民數十人赴京告留然公竟坐是降
職為晉江縣知縣任未三月會赦復職改知蘇州蘇之
田賦甲天下丁役雜辦視他郡蓋倍蓰焉而俗尚澆浮
公治之一本情理不出竒不立苛惟省徭均賦節浮費
以便民為主不期月政化孚洽歌頌之聲播聞遠近公
性不樂華靡且厭浙西俗尚過侈凡百有為務從簡素
神祠惟涓潔其在祀典者廨宇惟修葺其切於用者成
化丙戌江南大水而蘇尤甚公發官儲及勸富民得米
八十餘萬石賑之然猶不繼飢民百十持券入富室借
之不與即強奪公即帖示俾飢民指其閉糴者名赴官
官為之借明年争持狀赴府官為署劵付鄉老俾同保
借又得米八萬石又不繼乃會計軍餉一年之外餘二
十萬石發以賑之同官有以事未上聞難者公曰民命
在須臾奏允而後給則無及矣專擅之罪吾自當之是
歲稔活飢民殆四十萬口事聞加陞浙江左參政仍掌
郡事降勑褒奬是年秋再陞左僉都御史巡撫江南總
理兵民財賦弁理嘉湖杭三府糧儲提督屯種公受命
後汲汲於培植拯救採察咨詢於官吏則奬廉能黜貪
懦於民則杜奸宄抑豪右浚孟瀆丹徒二河增築奔牛
一牐以便運道又奏減歲課之重者凡十餘事戊子奉
勑飭理兩浙鹽法己丑又勑考察文武官員凡軍民利
病悉聽從宜處置庚寅秋議事來京上章乞致仕不允
章再上始得請時年五十有五也家居者十有二年至
是卒年六十有六公配林氏封孺人生子三長頊林出
次瑋次理少房劉氏出女三馮洛雲霸陳繼宗其婿也
孫一旦頊將以卒之明年某月某日葬公於邑中銅斗
山之陽公禀性廉介於人少委曲言論之際是是非非
不少假借性好讀書於詩文雖少作然所作有意趣不
為無益之語字畫亦遒美有法晚年家居時尊翁踰八
袠公奉養備至友愛諸弟其田産多以讓之足跡未嘗
至城市凡一切外務略不介意暇日杖藜徐行田圃自
樂而已構草亭於所居之前顔之曰湄丘因自號湄丘
道人云銘曰
極天南隅環海一區孰知其中有此鉅夫為邦司直
凛其不詘明憲之典而不傷乎物為民師帥不赫厥
聲盡牧之職而必遂其生出處以正進退惟禮君子
之心大臣之體鄉邦是賴焯有其光幸我後死為銘
其藏(成化十八年)
戶部郎中致仕陸公墓誌銘
公姓陸氏也愷諱也元之字也吳中姓望首顧陸公之
遠胄出自唐宰相贄也陸氏世居常之晉陵今籍於武
進邑雖併而仍其地也曾祖文富婿於金生子朝宗出
為舅氏後姓其氏而承其系也是為公之祖考二公者
皆躬德秉義潜德而弗仕也迨公之考諱淵始仕而為
南樂教諭改奉化卒而誥贈奉政大夫戶部郎中以公
貴也公生而粹清開敏殊甚而所嗜好惟篤意於詩書
衆咸知其有志也嘗随尊甫教奉化遇有新編竒文即
手自鈔錄窮晝夜之力以研究之不少怠以肆也年甫
二十又一即以毛氏詩領京闈薦書時正統甲子歲也
明年合天下士試禮部居前例入對大廷賜進士出身
第其甲在二也觀政天官時冡宰則西昌王公少宰則
句曲曹公愛公敦謹而於儕輩中待之獨異也嘗以進
士奉使邊方總戍者循常例有所餽公却之至於再三
置之而罔睨也一時仕者咸以出入禁闥為榮而公獨
求之南以母氏在堂便於奉侍也掌詮者嘉公孝誠特
有南京吏部之除其階六品驗封清吏司主事也封部
掌封爵誥命及蔭敘然惟吏役為難公一以公心處之
因其人之能否而用之各當其劇易也曹務簡而日多
暇得以從事於文籍故其學識日進而大有所造詣也
既而丁外艱起復改主事戶部監督在京草場不動聲
色未旬浹而盡革累年之宿弊也九載績最陞秩郎中
涖官於南京之河南清吏司所司者田土錢糧公清以
律已勤以涖事而吏弊以清大為官長所器也乃歲乙
酉長子簡發解京闈明年進士及第弟三人擢翰林編
修公喜曰吾家書香今有繼也即寄聲編修俾復祖姓
而陸氏千年之宗祊始復其舊而不迷其所自也公之
弟曰怡曰愉皆登名鄉榜愉尋登甲科為刑部主事至
是簡偕官於朝公曰吾可以休矣乃幡然乞恩以求致
也歸家之日日與鄉之耆彦飲宴歌咏以樂太平而凡
官政得失私家短長略不形於言議也公有至性事二
親而能先意承志未嘗有所違忤致政家居太夫人猶
無恙昕夕奉養備至歲節及誕日率子姓稱觴上夀鄉
人咸以為榮曰昆陵顯官雖多致仕而歸親猶康健者
僅見於是也公性好文而於五七言詩尢其所長語與
意俱到體格渾成評者謂其殆將駸駸於漢魏也平生
志尚古樸見世日趨於巧而間有不趨世好者又不恒
其德故以恒拙自號而因以名其藁所以微示其意也
公生永樂壬寅卒於成化癸亥十干十二支一周天而
又加以二紀也夫人徐氏先卒贈宜人繼娶蕭夫人封
如徐氏公之配也男子子四人長即簡由編修陞侍講
今為右春坊右諭德次節庠生次範次籌公之嗣也女
子子四人長聘於陸次聘於邵其二人尚幼穉也孫男
含章其次某森露頭角皆將明經以繼其世引而弗替
也簡歸將以卒之年某月某日葬公於某原以予於公
有夙契求予以銘以為墓之誌也簡予主京闈考時所
取多士之魁也而公之弟怡亦予會試所取士也予於
公有一面之素而又於乃弟若子有斯文之契此所以
序而銘之不辭而用以貽其來裔也銘曰
當世所重曰惟甲科間世再見已榮其多陸氏一門
登名者四圭組蟬聯父兄子弟揆厥所元起家地官
甫冠即仕未艾遽還才不盡施澤未徧及留其有餘
玄以還造物峩峩新阡藏魄於兹刻銘玄室永矣其詒
先兄臨高縣醫學訓科公壙誌
公諱源字伯清其先閩之晉江人徙於瓊世居郡城西
門外之下田村為海外聞家在元再世為海北海南道
廉訪司照磨曾祖考諱均禄仕元都元帥府奏差祖考
諱普以明醫舉為臨高縣醫學訓科妣柯氏新建縣學
教諭博茂柯公孔傳之妹考傳年三十三卒贈翰林院
編修加贈侍講學士妣李氏澄邁王村李公奕周之女
封太孺人朝廷旌為節婦没賜諭祭進贈宜人公永樂
戊戌年十一月十四日未時生正統己巳有司以通醫
薦起繼祖職為臨高縣醫學訓科成化乙未始致其事
公歴官二十三年率家居奉親涖任者僅四之一致仕
之明年丙申五月十六日終於家享年五十有九娶沙
氏同邑南橋沙公瑶之女先公八年卒生子一光祖六
歲夭繼娶王氏臨邑渡頭王公之女生子三長某七歲
夭次陶即岱甫十七歲聘鄉貢進士王忱之女次融甫
十歲女四長金徽適文昌縣王大梁村林士志次金蕤
適澄邁縣七里村陳泰次金英金蘭俱幼卜以某年某
月某日葬於澄邑那蓬山之原坐某向某公長身偉貌
高準豐頥望之若河朔間人性仁恕與人交際謙恭退
遜未嘗擇便利惟恐於人少有虧損也當官不求苟得
時臨高縣有丞鄔真者以私忿殺吏王理懼其家屬告
理并繫於獄欲盡斃之凡有死者計屬醫學補案遣醫
視病冀事發得以病死解時公歸省聞之亟馳至與争
辨餘人賴以不死公臨事果次類如此平生寬厚長者
與物無競未嘗恃勢干人以私鄉隣有疑事及構訟者
咸帖然於公之一言遇歲疫施棺數百具人謂其有先
祖遺風讀書曉大義善作五七言詩有詩人風致先考
棄世時公甫九歲濬七歲又九年先祖逝母氏寡居公
私内外賦役禮節之事皆公主之濬自入郡庠領鄉薦
游太學官朝著所賴以守世業承宗祀奉母氏得以無
内顧憂而盡心職業者有吾兄在爾今母氏既終兄又
棄去吾身雖存而其心固已與之俱死矣聞訃欲求當
世有言之君子為志其葬第以去家萬里葬日未定姑
錄其行事之梗概寓歸俾男敦刻而納諸壙中以志吾
之悲思云
明故贈翰林院編修費公孺人朱氏墓誌銘
京口費氏世以德義相承如發於今國子司業廷言廷
言之父曰直菴公儀觀偉甚性勁直是是非非無所假
借人至有所不堪者或勸其少委曲公曰吾性爾也人
之生也直吾豈為人而罔吾生也哉因自號曰直菴人
咸謂名稱其實云公諱昇字淑高曾祖諱覃祖諱周父
諱策母王氏配朱氏生子五人長讓次詳次詮次諄其
季誾即廷言也女一人適士族祝升公以廷言貴勑贈
翰林編修階文林郎朱氏贈孺人費氏世居潤城中家
數百指以貨居為業而總於其長一人凡出而有所懋
遷皆有所稽考時公季父掌家政獨於公一無所問或
求其故季父曰小三吾家御史也尚須防閑耶蓋公行
第三故云公客江湖三十年一錢尺帛不為私有所至
與其賢人君子游寓臨清主劉子中家子中父死甫斂
畢鄰火起將延及其家子中時寢疾母年踰七十公為
負其母出招同商者十數人舁其柩於他所得不為煨
燼而已所賁載者則不復顧又於河之西岸見有一女
鬻娼家者詢之知其前代有仕元為南臺御史者因捐
金贖之娼弗從訴於巡河丞丞以父母願鬻為辭翁曰
彼逼於貧不得己也今已知之安忍以衣冠後辱於娼
哉世之為官者又孰皆能保其後之不淪落耶丞悟以
金付娼其女卒歸於良家居之鄰有竇姓者以持竿黏
鳥雀為業公屢勸之改業不從時游卒有掠小兒者公
因令僕伺其幼子出潜誘之匿他所黏鳥者歸不見其
子偕其妻號於道誓不獲與俱斃公紿曰得非游卒掠
之去乎乃益昏仆地久之稍蘇翁曰人與物受命等爾
汝失汝子心痛如此安知禽鳥之失其子其心不痛乎
汝能改業吾為汝物色之頥使僕呼其子出贈以緡錢
其人拜謝卒改他業公平生善行如此類者非一不能
悉舉也公性節儉不好華靡初壻外氏時答以襲衣中
有錦綺公曰我布衣也可衣此耶却之公無他嗜好惟
好讀書晚年病痿兩手顫至不能舉物猶以資治通鑑
置案上目之不倦病劇忽舉首呼其子誾小字侍者問
故曰某尚讀書耶言訖而卒時正統乙丑十二月二十
九日也距其生洪武乙亥得年五十有一孺人朱氏同
里朱景榮女景榮以旁累謫戍邊以書歸索乾魚召鄰
生讀之生讀乾如乾坤之乾時孺人十一歲竊聽曰得
非要乾魚乎母臧大竒之以語其兄臧同知同知為擇
壻以歸公母以愛女故厚其嫁資孺人力辭曰吾父在
邊方方受苦忍攜家所有以適人乎盍用以資津送僅
受其半歸費氏既踰月即親操井臼躬澣濯時家食口
衆娣姒番次直庖孺人當直其飲食必精潔俱足家人
與食者輙知為孺人不待問也家廟祀及數世凡十八
主其忌辰孺人皆一一能記憶至日必先期率子女拂
神位滌器具以俟不待翁之命也翁既没經理家事恒
如其存日既葬卽責諸孤以事生業遣誾為郡庠生俾
從鄉先生畢孟輝受經暮歸卽問其所業稍怠則諭之
曰汝忘汝父垂絶之言乎繼之以泣誾悔過讀或踰夜
半恐其勞瘁成疾則又泣以止之孺人平生懿行如此
者非一不能以悉舉也孺人性至孝事舅姑能先意以
承其志勇既没事繼姑益謹姑老病時時索飲食孺人
謹備以俟其不時之需父景榮晚歲宥還自謫所旬必
一歸焉曰定省久曠姑以是補之景榮死無子其母就
養娣家孺人數數過事問安每有一味之甘必遣人致
奉將死之夕母夢見孺人純素泣拜牀下連以手拍胷
曰我不孝我不孝遂不見覺以語孺人之娣語未竟而
訃音至矣時景泰乙亥二月十五日也距其生洪武己
夘得年五十有七公以卒之某年某月某日葬於邑之
華蓋山孺人亦以卒之某年某月某日祔焉銘曰
嗚呼昔人有言造物之報人也不報其人而報其人
之天人能順天之理合天之道則天必報之以其倫
然天之報人也恒不必在其人之身蓋身之所事者
有限心之所存者無垠直哉此公舉事以義存心以
仁矧有内助心同行均以人而合天也蓋有因矣身
之所享食者雖有所不逮而心之所存者則延及於
其子孫有崇其阡風氣温淳留骨不朽與天地長春
獨樂處士王公墓誌銘
鄂江夏王氏當國初有以武功應運授武略將軍世襲
千戶守禦泰州者其後裔以事調廣南之昌化其留不
行者遂為泰州人有號獨樂處士名昭字明達者捐武
學文不顓顓於章句訓詁至於倫理道義古今世變亦
能概言之與琴川王禮莊者相友善禮莊亦武胄也一
時士大夫以事往泰者必過此兩人兩人者泰之巨擘
也處士行義多可取者而尤以孝聞父嘗得下痢疾名
醫環視咸曰此死證也處士計無所出恒旦夕稽顙北
辰期以身代疾勢益革乃於夜自刲左股肉為湯以進
紿曰藥也父飲之而疾已竟莫知其由處士平生未嘗
以語人雖至親無知者後數年母徐忽中風倉卒不及
治處士以為終身恨晝夜號哭不絶聲至小祥遂失聲
以瘖兩居喪一本古禮不用浮屠法泰城之人稱子之
能孝者必歸處士焉於乎孝者百行之首處士之大節
有如此者其餘細行可知也已處士生於洪武庚午閏
某月九日卒於成化丙戌七月二日享年七十有七曾
祖某祖朝宗父達陽母某氏配徐氏義民志道之女有
賢行生子五人源澄清溥潤澄以鄉薦任順義教諭女
二人長適百戶龔盛次適士人曹鑑孫男十五人橚植
棋極本檜橇某某女十一人長適田真次適吳玉次適
千戶劉某餘在室處士天資穎敏偉儀表美髭髯自幼
不慕禄仕善居貨而不黷好讀書史鑑及左氏傳而於
方外修煉之術亦旁通焉處士之宗子世官昌化者於
予外氏有連澄教順庠密邇京師時予官禁近相往還
者甚厚今聞處士訃遣其子棋持禮莊狀來乞銘將歸
以明年某月某日祔葬處士於先塋之側於是銘之銘
曰
體分於父而療父以虧體聲出於母而哭母以失聲
嗚呼以其所生報所以生孝哉處士胡可不銘
墓表
文公九代孫五經博士朱公墓表
公諱梴字孟齡姓朱氏徽國文公九世孫也文公易簀
後一百六十七年入皇朝又九十八年始錄其世裔授
以翰林院五經博士俾世襲之主文公廟祀公其始受
封者也公系出文公長子受之世居建安城中紫霞洲
故址世嗣紫陽祀事高祖武平縣簿煟光遠曾祖建寧
路照磨堂子昇祖鐵剛中父浤智達俱弗仕公生於永
樂乙酉年五十始受朝命又十八年是為成化壬辰享
年六十八卒於家孺人楊氏太師文敏公榮之再從侄
年若干歸朱氏公殁後又兩閱月亦卒夀加公二年俱
以卒之後次三年八月合葬城南陂頭之陽丈夫子二
人長燉次爟燉既免喪有司起以赴闕襲其世職間持
鄉人所狀公暨孺人事行及誌銘來謁予求文以合表
其墓於乎此夫所謂大賢君子之世嫡奉朝命以主祀
事者乎此夫承大賢之世德而克自樹立者乎此夫循
守先世齊家之法而克盡内相者乎是宜表識其歸藏
之處俾百世之下知所敬慕焉志其墓者既詳矣兹不
復贅爰昭之詩詩曰
朱本春秋邾去邑爰生大賢繼聖立明倫立教心汲
汲濂洛大成此焉集百世雲仍繩蟄蟄聖明錫爵俾
世襲世當九數恩始及家學不墜光載緝春秋烝嘗
禮躬執廟貌妥靈大修葺儀文秩秩牲&KR2034;&KR2034;子姓雍
雍兄弟翕駿奔執事足拾級詩書是攻禮攸習疇其
相之内資給儷德匹休和以輯如阜斯成泉之潗白
首同歸躋七十千載玄堂此同闟文以表之時煜熠
世德永延多戢孴
鄭德崇墓表
予友鄭德崇年三十有五以正統癸酉年月日卒於其
家至今成化癸卯三十有一年矣予始為表其墓嗚呼
人生天地間落地卽相與其始也處乎一室稍出於閭
巷漸至於鄉邑既而遠達於通都徧及於異域所出愈
遠所交愈廣然推原其始莫或先於故鄉之人是故君
子之於交游於其鄉人尢為親昵且加厚焉予生長海
南弱冠游鄉校所相與者非一人而與德崇尢相親厚
德崇長予二歲先予入學既而丁外艱去服闋回學與
予偕試於按察副使王公瓊祐時郡邑二學試者毋慮
數十人惟三人中式得預廪食之數三人者予與德崇
及今林憲副廷賓也德崇少孤事母孝友於兄弟處鄉
黨間以和在學校中恂恂雅飭朋儕以其美髭髯以髯目之
德崇心地坦夷不為城府人或謔戲之有不堪者德崇
略不較自師儒以下若大若小無不敬愛之善於楷法
每歲府中三大朝賀表文咸屬於德崇及支郡所進者
皆令閱視之有不可者輙為之修整略無德色郡之守
佐皆重其為人然未嘗干以私温然之中而有確然者
存使其不死而為時所用必有所成就不苟然者惜其
有志未及施而卒卒之時予在京師聞其訃為位而哭
之時或形於夢寐每與舊故言及之未嘗不感念嘗記
予領鄉薦家居德崇時在學每休暇請告歸省回還必
一造予逮予北上餞予於海濱澘然出涕回思往事忽
忽如昨予忝仕於朝餘三十年矣交游遍天下求其如
德崇者何可多得耶何可多得耶德崇諱勲瓊山烈樓
人就産居於鄰邑之豐盈里祖仲簡父觀懋母鄧氏娶
王氏生子二曰穟曰稽稽補郡庠生學有進益所以成
其未成之志者其在兹歟德崇以卒之年某月日葬於
龍府山之原予表之曰
明故庠生端懿鄭公之墓使千百世下人有過其墓
者知德崇為予心友也庶知所起敬乎哉
處士周公墓表
吉萬安有善士曰周公尚信甫諱曰仕明生元至正丁
酉得年僅三十有二卒大明洪武戊辰葬於其鄉之倉
背園至是蓋八十有五年矣其孫廣東布政使鐸始以
其為刑部郎中時所述行狀來丐表墓之文布政君生
而孤不及事其祖而能詳其祖之行事者有所受於祖
母陳孺人也陳之言曰吾年若干歸汝家事汝祖僅若
干年方其無恙時目熟其行耳熟其言意謂其所為者
夫人能之無異焉自汝祖死今數十年矣歴世久而閱
人多然後知其為人世亦不多有也初汝祖每晨出輙
戒吾曰善事我父母有所欲必先承之勿待其有所需
也吾意其姑以是相戒耳所行未必爾也及察其平日
所以奉其親者先意承志惟恐少有拂逆之自始至終
無一不然者居嘗無事恒謂吾曰人貴有子以承宗祀
娶婦所以助之物不必豐厚以孝為主吾嘗相其祭見
其進趨拜起持捧薦獻勤勤懇懇儼如其親之存而食
飲詔告之然與人謀事不輕然諾既許之必盡其心或
有中沮者則曰我業已許之言不可食人有患難不啻
若在已然勢有不可為力有不能及者輙為之不寧者
累日嘗有盜其耕牛者或勸執之官曰此蓋為貧所迫
耳一旦繫獄無所將送必瘐死烏可以一牛之故而寘
一人於死乎卒縱遣之其存心仁厚此類者尚多餘不
能盡憶也此皆汝祖平生之行汝其志之又曰汝祖為
人有器量處鄉曲平心下氣與人未嘗有怨惡適里人
有相搆訟者辭偶連汝祖逮繫京獄論輸工作忽得疾
卧金陵邸舍中謂從者曰我病必不起汝幸負我骨歸
語我妻我死命也勿作無益悲幸養我母鞠我孤我即
死不恨矣又指牀頭書籍謂之曰是蓋我平生精力所
鑽研者也世如我用執此以往今不幸齎志以殁汝其
持是歸以屬吾妻謹什藏之以遺吾子孫萬一有能成
吾志者乎此汝祖臨終之言汝其念之吾恒以此語汝
父汝父不幸蚤逝不能成汝祖志使其德善不白於天
下汝幸以經術起家官朝著所以成先志而章明表揚
之者其責在汝汝勉哉其毋忽布政君數數受斯言謹
服諸心而不敢忘爰於政務之暇次第所聞以為行狀
距今又二十有三年矣始以屬予俾表其墓豈所謂有
待者耶昔歐陽公作其父崇公瀧岡阡表議者謂非特
可以見其父之德而亦可以見其母之志至今天下之
人傳誦之不少衰蓋以其言有徵而足信也嗚呼事必
有徵而後可信信而後可傳於天下後世予不容别有
所撰謹掇其狀中語於右而綴其世次於末云周氏邑
故家世居邑城北倉前曾大父南甫大父景德父同窗
母任氏生子三人公其季也配即陳孺人子一人存敏
以子貴贈德安府知府女二人適蕭孟魁劉仲昇孫男
二人長藻次鐸今有曾孫男八人女五人
俞處士墓表
盱江俞大有予延之為幼子崑師崑不幸短命死矣大
有恒往來予家以弟子禮事予後大有以駙馬都尉蔡
君薦在淳安長公主府教其子天官試中(闕)上俾教
讀三年授以官大有教幾二年矣不久當受官而其父
宇常卒於家時歲某月某日也自予識大有君嘗再來
京師視之亦嘗館予家其訃至也大有泣告予曰先人
生大有甫能言即教以書大字纔及齔即攜至闕下俾
自書以進於朝一時以童子進者皆階顯宦獨大有少
後時遂不得與焉既而又攜大有游閩廣間所至遇名
人賢士輙偕以謁其俾廣見聞顧大有性愚昧不能有
所成以負先人之期望間關幾二十年始有進身之階
庶幾得升斗祿以為親養先人不待矣抱恨庸有極耶
所幸者托在大人先生門下墓上之石先生不棄而賜
一言則先人死不死而生大有也不徒生矣予聞其言
愀然即取所素知者略次序之以表其墓君諱經宇常
其字也别號宇庵先世宜黃人遷南城之曾潭今有十
五世矣曾潭之俞族大以蕃然以詩書教其子姪業為
儒則自君始嘗為族譜世系分合粲然以明族人咸宗
之歲時聚會必推讓焉君為人坦率勁直不屑世務家
之有無不問也好堪輿家書遇有佳山水即登高履險
必窮極其所止或若有所得焉者即欣欣然喜見顔面
其資稟甚完固且復彊健年僅六十三不意其遽死也
死而有子如大有者位雖未顯榮然雅為公卿大夫所
重則君之死其不死乎曾大父某大父某父某母某氏
配某氏繼娶某氏某氏生子男三人長即大有也次大
美蚤卒次大騶女二人適同邑劉平南豐程抑孫男一
人某大有歸將以卒之明年某月日葬於某山之原予
聞之君之同邑在宋有王無咎者嘗求其父之墓表於
王介甫介甫曰無咎教授於常州其學彌勤其行彌勵
其志蓋非有求於斯世而止能使其顯聞於後世庶其
在此嗚呼介甫所謂教授於人學勤而行厲大有蓋似
之顧予文不足以顯聞之於後世如介甫耳雖然亦姑
為論次之如此安知所以永其聞於來世者不在斯文
耶
明故樂遊處士陸公墓表
人與物並生天地間而物為人所用人心之存以否事
之宜以否恒必因物之取予見之一取一予之間義利
判焉古之君子其觀人也不必皆於其大與顯雖其人
微其事小而其事之行苟合宜焉而無所私於己即以
義與之知其心之有恒而占其後之必將久且大雖然
豈特人予之哉而天於冥冥之際亦予之矣予觀海鹽
樂遊處士陸君於其外氏之所有有之而不終有焉殆
有合於義哉卽是而觀則其生平存於心行於事者皆
可於是見之矣初處士同邑有潘必甫者家故饒於財
嘗遠戍邊顧家産厚且衆携之則不勝攜置之則無與
守者時一女已笄乃以女處士而館於其家悉付之以
家之所有操縱用舍惟其宜必甫有二子偕其長者以
行而留其次之幼者處士撫而教之底於成立後十數
年必甫歸處士籍其數以歸之凡前所有及所有之生
息一一具焉未嘗利其分毫必甫強與之一無所受乃
出居於别所嗚呼世之人利人之所有越數千里而攘
之歴數十年而謀之一入其手頃刻之間變幻百出矧
身與其間既為己所有而又肯歸之人乎萬一有之而
能無所侵牟者蓋鮮也予之而不受者尢鮮也若處士
者謂之義士非耶雖然豈特處士之能義哉為其配者
其相助之功尤為難矣婦人稟隂柔之資而性吝嗇其
於財利尤甚若潘孺人亦賢也已夫義婦順一門之中
吉德參會是宜表而出之以為世勸處士孫愈予考春
闈時所取進士也由江都知縣擢監察御史間持其鄉
人過郎中所作行狀來求予表處士墓按狀處士姓陸
氏諱成字彦澤别號樂遊世家海鹽之東陸塘祖萬四
考世榮妣王氏世隠於農弗仕也處士生而孝友頗讀
書知道義嘗挾所有游梁沛間所至交其賢豪潘即必
甫女居嘗布服不事華飾在外氏時知舊有所乞貸則
以己物與之或言其吝則曰吾夫婦為吾父守耳豈敢
用彼物哉其存心與處士若一人焉處士生洪武丁夘
卒正統甲子得年五十有八孺人生洪武辛未卒成化
己亥得年八十有九子男一桂女一適張承宗孫男三
人長懋次即愈次志女二人曾孫男四人女五人處士
既以卒之年葬在本里之原今孺人卒愈將啓處士之
藏以合葬焉嗚呼理出於天而具於人人之行之得其
宜者謂之義是義也非獨宜於人且宜於天宜於天故
天祐之宜於人故人稱之陸處士所存所行如是是以
秀之人無貴賤老少至今稱之不以其久遠而少衰而
天又為之生賢孫以光大其門閭而顯榮之於其身没
三十七年之後予故書以表之以示夫世之行義者
景婁處士錢君墓表
世方以意氣相尚自是其是而盡非一世之人有人於
此人以惡聲相加非理相干乃能吞聲下氣以容忍之
豈非中庸所謂寬柔不報之君子人歟常之錫山有錢
君者吳越王鏐之遠裔髫齓時就外傳於里塾習四書
句讀聽其講解若有得於南方之強一語既長涉獵史
鑑於唐婁貞公誨弟唾面待乾之語深有省焉曰此人
子處世保身孝親全宗之經驗方也因書景婁二字顔
所居室而因以為號人亦以是稱之云君號景婁諱曰
清伯清其字也曾祖號文林諱曰伯剛祖號梅堂諱曰
公達父號貞庵諱曰惟常三世相承隠居不仕然皆讀
書尚禮為鄉聞人君生十八日而母鄒殁在童稚時嘗
夢見其母覺而質諸人其聲音笑貌宛然母也人以為
孝誠所感父嘗有疾君每夕稽顙北辰祈以身代割股
肉以療之者再歴事繼母三人曰李曰吳曰鄒皆得其
歡心而事吳者尢久人不知其不出於吳也有弟七人
君其長一弟蚤亡以其子模後之而撫其婺孤甚厚其
六人者父殁時尚幼為之冠婚均受以産人無間於昆
弟之言君先世自嘉興徙邑之新安鄉又自新安來贅
周氏居垂慶鄉兩鄉父母二族待君以舉火者數十家
君好善樂施出於天性人有緩急來叩門飢無食者寒
無衣者死不能葬及欲葬而無地者随求而應咸如所
願其他如立義塾以教鄉之子弟建橋梁以濟路之病
涉施藥合以救人疾病諸如此類皆世人所難能者也
而君能之蓋自其寬柔以教犯而不校一念中來不徒
言之而且行之不待強而仁焉一方君子不足以盡之
雖通之天下可也君儀觀偉甚未嘗疾言遽色善自保
養老而益健邑大夫歲行鄉飲酒禮以書速君正賓席
終不赴家有祠堂晨必謁出入必告朔望必參有新物
必薦忌及節祀時祭必率子弟行禮既老且病不廢至
是歲暮病且革猶力疾欲如常時力不能支乃集長幼
而訣之曰吾夀有餘而心不愧亦足以自獻於先人矣
為吾子孫勿墜先緒可也遂不語三日而卒時弘治辛
亥十二月晦也享年七十有六君配邵氏繼孫氏皆恪
修婦道先君而卒子男三長楨次即模次棟女四華濂
同樂司馬悅華昌其壻也孫男七人諫諤評訥誥詔議
女二人楨等卜以癸丑歲四月丙午葬君於邑之開化
鄉父塋之左是歲從子某以計偕赴京不及從葬既而
登進士第乃介太常少卿馬君宗勉持君從弟洪所狀
行實侑以雲間錢文通公原溥武進王天官廷貴姑蘇
吳少宰原博諸公所作詩文求予言表其墓據狀君為
人賢而孝且惇義好禮而諸公又皆不輕許可人者其
言鑿鑿乎非虚庶幾所謂文獻足徵者故不辭而為次
序其說使表於墓道以示於後人
海航處士趙君墓表
浙西自昔多善富之家而皆以田農起率守道循理各
安其分而世其業近日或乃有離制而棄本忘其身之
為齊民而不知所以品節限制焉者有能於風靡波頽
之中而知以持盈為戒恐或淪於失墜豈非善人君子
哉常之無錫鴻山趙山趙氏故宋室之遠裔有號海航
者其言曰人涉世如舟之浮於海也盈滿而不知所戒
則將有沈覆之患矣故以海航為號人亦以是稱之予
友陳朝用昔簉屬天官時常屬予為作海航序今為福
建方伯以事上京師復請為文以表其墓且出其所撰
狀曰君諱淵字廣洋海航其别號也系出宋成國公叔
黔後南渡初自汴南來居平江之臨頓里平江今蘇郡
也叔黔生朝請大夫本之本之生大中大夫公禮四傳
至若勝若勝生吉甫君之高祖也再徙長洲之南橋吉
甫生繼道君之曾祖也國初來贅無錫唐氏故今為無
錫人繼道生公韞號聽鶴君之祖也公韞生汝明號怡
菊君之父也君生稟異常類河朔間人時方以侈靡相
尚意氣相加游玩為樂君獨平心易氣勤生務本斂華
就實未嘗佚游慢戲以棄日非禮恣肆以殄物恃財怙
勢以凌人介介然以安分知足自戒畏刑惜福為心嘗
代父役為糧區之長更繇租賦惟其公有後期者姑緩
之或代之輸而徐取其償曰吾與若皆編戶也徒以物
力優於彼為之督爾租了官事幸無相貽累足矣父老
代掌家事歲取租於佃田者量歲豐凶而多寡其取予
有所欠負未嘗盡其償曰吾借力於若若資食於吾皆
不可相無者苟了官租而微有所得足矣人有不平事
多質於君君曰吾非有司也曲直之判豈所敢當但是
非之心人皆有之請以是非之理折之某人為是某人
為非無不悦服有疑難之事多決於君君曰吾幼失學
事體未有所諳因君之事而斷以吾心之理如此則可
如彼則否犂然咸當於人心人之緩急叩門者必如所
欲而不使之觖望去非禮相干亦必以理遣之而不為
已甚君之真誠直道不但行於家庭孚於鄉黨而郡邑
大夫遇有疑難亦進君議焉君盡言以達已意巽辭以
啓上聽未嘗順旨而後有言行已處事必畏清議痛自
刻責惟恐以短取敗而有以廢墜前人之基業焉至是
疾革語其子曰吾祖宗寸積絲累成此家業傳序以及
於吾終日乾乾如操滿載之舟泛不測之淵惟恐不幸
遭值風波以傾覆所有幸而今日至於舟抵岸矣此舟
付於汝宜體吾此心以保世業吾得以藉手見汝祖宗
於地下矣言訖而卒時弘治己酉正月二十八日也距
其生正統丙辰得年五十有四配孺人過氏宋郡馬之
後子男一楠以例輸邊餉得蘇州衛指揮僉事女一適
邑士華基孫男一福齡以某月某日葬於某山之原君
天性孝友事親能順適其意處二弟怡怡如也從弟傑
幼孤貧為婚娶置田宅居之女之子華某蚤失怙君養
於家延師教之俾至成立其他義舉如施棺槥造輿梁
通水利之類不一而足皆衆所共知者若君者豈史所
謂貴誼而賤利三代所以直道而行者歟予目之以善
人君子非過也兹因其請為文以表於墓道用垂世楷
範豈直紀其歲月識其兆域以應其求而已哉
義泉阡韓氏先塋表
鳳翔府學教授韓彦夫致仕家居乃成化癸夘春二月
自其家河内之修武來謁予於太學彦夫予故人婺源
知縣敬夫之弟也坐定出敬夫手書示予曰先兄臨終
時出此以授俊曰此吾平生之情志也汝持此以干瓊
臺先生先兄之藏既蒙先生賜之銘又為文以祭之其
平生行實固已昭於世矣但其所謂情志者則未伸焉
俊幸後死敢請先生一言以成先兄之志嗚呼敬夫不
可作矣見其手書如見其人然寧能已於言耶敬夫先
世潞州之韓店人韓氏在宋時族大而蕃環店而居者
皆其宗人故潞人以韓之氏氏店焉元初兵亂其六世
祖徙居澤州陵川縣之椅子掌其地高元居民患於遠
汲所居不百步許有泉一泓每為沙泥所汨乃市甓甃
以為井汲者便之衆義其所為乃加泉之名以義焉祖
卒偕妣某氏合葬於義泉之北五世祖諱某妣某氏亦
祔葬焉生子一人諱成之者四世祖也邑稱為善人元
至正癸未享年七十有五卒亦葬於其側未幾澤潞盜
起其三子思恭思温思敬奉母避地於懷慶定居於懷
之東入十里靈泉鄉占籍修武今為修武人者若干世
矣思恭生(闕)生(闕)思温生(闕)生(闕)思敬生(闕)生
敬夫名儼彦夫名俊敬夫領正統丁夘鄉薦以婺源知
縣致仕彦夫先敬夫一科領鄉薦以乙科得曲陽教諭
進鳳翔教授嗚呼太行山綿亘數千里界乎中州之間
其陽則覃懷隂則澤潞也韓氏之先居山之隂其後也
乃越山而居其陽天地清淑之氣渾淪而深厚山之面
受陽明之光鬯達而清秀開韓氏之先者留骨於玄冥
之地則有以養之而不朽承韓氏之後者發秀於陽明
之鄉則有以衍之於無窮後之人有過義泉之阡覩斯
塜之纍然斯碑之穹然者常有所徵而加之意焉
勑封翰林院編修文林郎丁公孺人蔡氏墓表
雲間有厚德君子曰丁公諱鉞字孟威鄉人謂詒穀先
生者也天子以其子溥貴封翰林編修階文林郎其配
蔡氏封孺人受封甫踰年溥承恩歸省僅三閱月而公
捐館舍時歲癸巳八月二十六日也距其生洪武戊寅
享年七十又六又六年為成化己亥七月十三日孺人
卒距其生永樂丁亥享年七十又三溥聞孺人訃循例
歸守制將以孺人合葬於公之宅兆衰絰踵門求予文
表其墓按狀丁氏其先汴人有諱彦倫者仕宋為修職
郎始居秀之甫里有諱紹祖者仕元為荆襄總管棄官
歸隠華亭之浦東華亭之七寶鄉有丁氏自此始紹祖
生茂卿茂卿生子三人仁甫其長子也是為公之高祖
仁甫生仲達是為公之曾祖仲達生文政是為公之祖
文政生汝霖號素行處士始遷秀野即今居也是為公
父公所生母朱氏有賢行公生而秀穎最為父母所鍾
愛年甫冠父為仇家所誣逮赴京適公病滯下篤甚力
疾欲從以行所親者或沮之公曰吾身父所生也父罹
難而子以惜身故舍之惡用子為哉卒從行幸無事歸
後周文襄公總浙西財賦而於區長尤所慎擇郡守趙
公豫首舉公以應命文襄於儕輩中特呼公出加奬與
在官十有二年分毫無所私一時同輩席官府勢多所
漁獵以殖私産或舉以諷公公笑曰人之肉可貼吾身
乎吾之先累世積德尚罹非禍况吾敢以不德繼之其
能免禍乎不見鄉人某某為糧長乘勢欺貧弱攫其所
有今皆安在哉其子孫何如哉吾知奉公而已他非所
冀也久之謝事歸隠家事悉以付諸弟先是仲弟鋼承
母命贅外氏公後召歸與居季鈇少失怙公撫育以至
於成立是皆精醫善書以承世業公惟奉母教子為事
公私事一切置之乃於後圃築錦雲書屋購書數千卷
庋其中延名師儒居之以教其子溥用是專攻於學選
入郡庠補弟子員領丙子京闈薦第二人己丑廷試第
二賜進士及第擢翰林編修鄉人咸以為公賀公曰豈
某之力哉祖宗餘慶也公為人儉約不事貨利於一切
聲勢泊如也翛然一室未嘗蓄媵妾與蔡孺人最相得
自壯至老相敬如一日孺人諱佛娥同邑七寶鎮南大
族蔡文傑之子年十七來歸公時舅姑性温嚴各異孺
人事之各得其心舅病助公奉侍晝夜無怠倦意舅謂
所親曰吾家何幸得此新婦天必將生賢子孫以報之
姑性嚴毅婦女少當其意每與人言吾大媳婦甚賢且
孝臨終召諸婦諸女立牀下諭之曰吾殁後汝等事大
媳婦為人家婦者能效之則無忝家門矣孺人勤儉五
鼓卽起為子溥梳洗課之讀書卽燈下紡績厥明治家
事日以為常及溥出就外傅游太學校上京師凡有師
友禮道路費必為預備咸豐腆而曲備溥旣登第官禁
林鄉人有之京者必再三寄聲以慎官守毋失朝參為
戒一時華亭人稱賢母者必歸焉孺人生男二長夭次
溥是也初溥未生前養一子名安女二長適姜懌次天
孫男一魁女二長適張深次尚幼公以卒之來歲十一
月九日葬於邑余陽之福夀山孺人以歲庚子年某月
某日合葬焉嗚呼國者家之積也方三代盛時比屋皆
有可封之俗不獨丈夫子之能賢而凡一時之婦人女
子皆有可稱之德焉觀諸詩之正風可見己方今聖化
大行訖於南國有若雲間之詒穀先生者與其配蔡孺
人儷德嫓行皆有古人風致是固其資性之美家教之
素而亦國家承平之所漸漬歟則其生文行之予膺恩
封之典豈無所自而然哉於是乎表其藏以為世則
重編瓊臺藁卷二十三
