重編瓊臺藁卷三
明邱濬撰
五言絶句
應制(七首)
祖宗功德大卓冠百王前净把乾坤洗重將日月懸
其二
三光五岳氣此日復完全治道唐虞上文章秦漢前
其三
堯舜禹相傳典謨書五篇當知心法要祗在執中言
其四
古今平治理大學一編書萬世行無弊終身用有餘
其五
帝王為治道要在致中和若也能推極嘉言不用多
其六
二帝三王道詳於四代書致君堯舜上方顯是眞儒
其七
聖祖崇文化開科主五經所行非所學豈不愧平生
青宫勉學(十首)
祖宗功德大創業苦艱難欲永千年祚常祈萬姓安
其二
文王為世子一日每三朝燕寢詢安否天厨視酒肴
其三
孝在延宗祀延宗在愛民常知民疾苦傳祚萬干春
其四
祖業起艱辛皆由儉與勤每當温飽處常念凍饑人
其五
光隂駒過隙一刻値千金白日休虛度經書好用心
其六
治必期堯舜學須宗孔朱百家皆小道不是聖賢書
其七
貴為天子子富貴與生生不怕無隆福惟憂少令名
其八
一物休輕費五更勤起朝時時思惜福灾患自然消
其九
念念常思祖心心謹畏天纔聞人諫說便省自家愆
其十
用賢須信任聞善要推行立志功方就心清理自明
客中對月
萬里思歸客傷心對月華願憑今夜影回照故園花
思親
别後經三載斯須不暫忘慇懃問季主報道壽元長
思兄
一自新河别經今三月餘聞鴻即延佇恐有帶書來
中秋有感
客裏逄秋景思鄉倍愴神依然今夜月不是去年人
山居晩宿(二首)
地僻夜沉沉愁雲結暝隂隔林燈火起照見竝棲禽
其二
倦馬晩投村荒郊日色昏前山多猛虎囑客莫開門
題畫(分金)
多取不為貪多與匪云譲丈夫相知心豈在黃金上
其二(麥舟)
父有張氏湯子有劉家歆千年高平范父子同一心
其三(漂母)
推食解衣意非徒一飯恩如何别豨語忘却拒通言
題扇面小景寄鄉友
遠樹平連野微雲低度山黃龍青雀艦不似釣舟閒
題扇面小景寄吳克譲知縣
天外仙鳬遠雲邊旅鴈沉豈無迴棹意空有倚樓心
明妃曲(三首)
朔雪凋宫鬢胡霜裂漢裙畫工雖可恨不似奉春君
其二
嬌態能傾國蛾眉解殺人妾身亦何幸為國靖邊塵
其三
骨已成胡土魂猶戀漢庭千年遺恨在孤冢草青青
明妃圖(三首)
生長陽臺下分明見漢君孤弦彈破夢恍惚一行吟
其二
使回煩寄語莫殺毛延壽君王或夢思留畫懸中冓
其三
功德施夷夏聲名播古今人言漢恩淺妾感漢恩深
宣和遺墨(二首)
雪暗紇干山凍雀飛不去何似南飛烏月明時繞樹
其二
炳炳宸奎熖青宵照羽翎可憐運神思不肖傅巖形
古别離
歲月苦無多其如又别何被人催上馬一路黯悲歌
蘇武圖
蘇卿持漢節百折死不移誰知向胡婦猶有動心時
二喬觀書圖
門闌多喜氣兩壻總英雄坐使江東大能無内助功
拜月圖
新月初上天焚香拜且告拜到月圓時行人應解到
閨愁
歲暮風霜勁路長山水多聞郎駕船去願作楚江波
春江曲
雨過水添波鴛鴦來漸多春江深可愛其奈别愁何
初寒
北風吹枕席寒氣覺侵肌况乃白頭母高年血氣衰
秋聲
颯颯秋風聲纔生便不停去年猶可耐此度不堪聽
聞鴈
越客不識鴈聞之心輙悲自憐長作客不似鳥知時
秋風
客裏渾無頼樹頭俄有聲倚窗頻側耳無限故鄉情
征婦
君身上船去妾目送帆飛江空人去遠猶自立殘暉
聞鶯
春盡始聞鶯嚶嚶似有情管絃雖可樂不是自然聲
自君之出矣
自君之出矣粧鏡暗塵生妾心似君影隨處逐身行
别意
暮景難為别將行又且停離筵多鼓樂淒斷不堪聽
絶句
雲脚垂平地雷聲震半天可憐三日雨只是漲深淵
白髮
短髮忽絲絲天公示老期百年將及半有志未曾施
讀易通(二首)
羲文千載下易道乃復通濓泉一勺多瀰漫六合中
其二
天開明道年道州營道縣千年道復傳上應奎文現
解嘲(五首)
南人登宰輔首自曲江公江浙甌閩士彬彬起繼蹤(南士)
(唐以前未有以文入相者有之始曲江張九齡)
唐士掄魁選南儂未著名道侔伊吕後開建有宣卿(南士)
(唐以前未有中状元者有之始開建莫宣卿)
禪教來中國始終由嶺南千年衣鉢在四海遠來參(禪教)
(自逹摩航海至廣州回至黃梅新興盧能復得衣鉢南歸)
炎海生翁仲脩然如許長誰云駱越産體貌少能揚(翁仲)
(交州人)
白水孕明珠一顆當三斛遠過漢明妃生長巫山麓(綠珠)
(博白縣人)
夜行郊外
四際星垂野微霄與地連恍疑天盡處近隔樹林邊
夜立
斜月懸空近流星入燭微夜深人立久涼露沁秋衣
新秋晩興
日沒餘霞彩雲移露月尖忽看螢影度一點綴筠簾
春日即事
蝶趁飛花舞鶯和睡柳酣日長人境静聊爾試春衫
畫龍
黑風吹白雨海立水翻波老龍空作勢不救旱山禾
九日有懷
寂寞重陽節籬邊菊未開倚門空悵望不見白衣來
送蔣敬之歸省和宋先生送方正學韻(十四首)
文章有大家制作稱妙手欲知為文法如造内法酒
其二
旣如蜂釀蜜又似蠶吐絲不見勤織女嫁有百襲衣
其三
至理須静觀冥心休外慕戀戀憂子母一步數回顧
其四
欲任萬鈞重寧免赬兩肩急就無鉅功凡事無不然
其五
生意暢于春清氣生于夜點鐵可成金糖霜原是蔗
其六
老我悼無傳賴汝以改憂我有百車貨寄汝萬斛舟
其七
悠悠天盡頭勤行亦可往有事勿預期勿忘勿助長
其八
丁寧出我口妙契在汝心愛身如愛玉受言如受金
其九
織錦由寸縷成山豈一簣譬如農耕田不為旱潦廢
其十
與其求人知孰若求之天西子蒙不潔反羡嫫母姸
十一
採木來山中彼此初不異一入工師手乃獨成良器
十二
試金當以礪磨玉須用沙春融冰化水日映雲成霞
十三
我心日思歸後會難數遇須知歲月馳疾似追風驥
十四
老景難為别愁懷未易開高堂寧覲後念我早重來
送陳雲和南歸(八首)
見子歸家去翩然亦欲歸腰懸鈒金帶身重不能飛
其二
昔日輪堂地于今學士莊煩君為料理莫遣牧牛羊
其三
曾作野花亭栽花花未成敢煩鄉里彦為我重經營
其四
老我思歸切天恩未肯從幾時林樾下坐我白頭翁
其五
見說青山上鬱然成茂林幾時携酒果約友共登臨
其六
少日同袍友先歸得我心好培青翠樹遲我共乘隂
其七
寄與吾兒道謙卑謹自持丁寧休怙勢似我未官時
其八
見說吾家姪年來肯讀書書香今有繼忻幸欲何如
御溝
一碧如瓊瑶徹底無泥滓誰知太液波原是西湖水
(闕)
天道
仰觀天宇大空闊似吾心月漾銀河水風傳清籟音紫
垣光燦燦玉漏静沈沈坐對曾無愧披襟一朗吟
海儀
遠觀滄海闊萬𣲖總朝宗溪壑流難滿乾坤量有容潛
藏多寶貝變化起魚龍自覺胸襟大汪汪無乃同
地理
俯察坤儀静承天代有終振河河不洩載物物無窮太
極儀先立崑崙氣上通平寧由得一人在四游中
物理
泛觀天下物物物是天生一物有一用萬爲期萬成當
為天愛惜莫肆我欺凌惜物即惜福自然延壽齡
太廟齋居(三首)
齋居幸無事一物不嬰心祖考期昭格神明坐顧歆洋
洋如下降翼翼若前臨此念能推擴斯民受惠深
其二
齋居在宣室恭默對銅人眼底無他物心中有至神時
時思嗜欲念念在明禋偶憶蒼生苦閒將問近臣
其三
齋居何所念念念在先皇建立千年業間關百戰場春
秋五時祭旦夕一爐香每對神明誓惟期海宇康
文廟齋居
此日齋居裏誠心念聖賢降臨如在上瞻望若居前萬
世文儒主千年道統傳大恩同罔極菲禮少將虔
南郊齋居(二首)
齋居何所為大祀報皇天少假塵間物聊將心上虔再
三祈永祚第一願豐年何以酬洪造天民謹愛憐
其二
專致精明德依稀似見之先期宣誓戒臨祭肅威儀盛
服齋三日存心謹五思明乎郊社禮至治不難為
先農齋居
恭默齋宫裏敬神似愛氓春祈秋又報朝惕夕還兢風
雨時咸若禾麻歲有成將何答神貺備禮表心誠
祈禳齋居
報享皆常禮民因有所祈洗心期感假端坐静尋思奠
獻非求福神明肯受私妖巫投間隙預為絶姦欺
閒居雜咏
鼎鼎百年間誰人未老閒古心惟自得塵事少相關風
定一花落簾開雙燕還簞瓢隨處有不是故睎顔
竹軒
越客愛清致開軒對此君龍孫階下立鳳吹枕邊聞膩
粉落蒼雪涼隂屯翠雲歲寒同節操桃李謾繽紛
村行
萬里勞行役驅車趁晩晴鴉邊殘照遠雨外斷虹明山
徑高低路村舂遠近聲隔林人語寂一犬吠相迎
夢亡侄光祖光祖以歲己未生時余兄弟俱未有
子得之甚為宗祀喜不意其止於此偶夢之覺
而抆淚口占
此子吾兄子兄兒猶己兒平生最鍾愛六歲遽分離自
覺吾宗冷誰憐汝叔癡夢回人不見揮淚強裁詩
與友人遊寺中遂登山薄於日暮未及絶頂約次
日重遊
擾擾世塵間聊偷一日閒尋僧因到寺乘興偶登山野
色供春賞鐘聲送晩還明朝重有約躡屐上孱顔
村居
郭外幽居好橋邊小逕斜紅飄桐井葉黃落菜園花淺
淺浴鳬水團團宿鷺沙板扉青布旆記取舊東家
滕王閣今南昌有第一樓
傑閣已塵土佳名傳未休雨雲朝暮景霞鶩水天秋歌
舞須臾罷文章百代留漫勞誇第一不是古時樓
夜泊近漁舟有感
漁舟何處泊淺水荻花邊風月全家樂江湖到處田烹
魚邀賈客乞火與隣船自笑謀生拙臨淵却爾憐
晩泊
風定帆初落籬根泊晩晴寒潮隨月上秋水共天清隔
竹見燈影横江聞鶴聲有懷愁不寐坐數驛樓更
感寓
生來海邊住慣識海中舟纔喜開洋便俄驚閣淺留風
雲多變態波浪少安流却羡垂綸者年年守步頭
夜到山莊
草徑直穿園溪流曲繞田村舂應谷響炊火散林煙雨
過池添水雲開樹露顛主翁聞犬吠迎客出門前
江湖遊覽圖
地於東南下方舟處處通半生身是客一任鬢成翁吳
楚眼中盡雲山天下同何當來赤縣觀覽帝王風
雪
雲谷四野合日色斂光華一夜寒生骨滿天風散花遠
山雲鶴聚老樹玉龍斜預報豐年兆甌婁定滿家
輓全州蔣隱君友人蔣良之父
高人厭世氛一夕斂天眞花落閒庭晩鳥啼空谷春藥
嚢餘舊劑茶竈冷香塵埋玉湘江上悲風起白蘋
一笑辛未歲下第作(三首)
一笑出都門春風正晏温逍遥閒歲月俯仰舊乾坤戀
闕心徒切談天舌謾存滿懷今古事誰可細評論
其二
萬里一遊人自憐還自嗔無錢堪使鬼下筆或通神孰
識琴中趣空懷席上珍欲憑詹尹卜如我豈長貧
其三
壯志冷如灰歸心疾似飛白雲長在望清淚欲沾衣五
月收新稙三秋采嫩薇故鄉雖僻遠生計未為微
悼亡(三首)
夙慕幽閒德青年強委禽雖無傾國態雅稱隠居心物
在人何在情深痛始深冰絃忽然絶塵土翳徽金
其二
萬里歸來日移燈照别離會稀疑是夢歡極轉成悲生
别已堪恨死傷應可知平生湖海氣為爾重淒其
其三
刀尺存餘澤衣箱閟故封情知是死别猶冀或生逢憔
悴非因病悲傷不為容九原今已矣何處覓仙蹤
書房四幅為新河許生作(四首)
斜日照窗紗深沉晝不譁蟾咮清滴露兔穎煖生花硯
沼雙泓玉書籖萬軸牙箇中有眞趣莫向俗人誇
其二
鎮日掩書窗心閒萬境忘汲泉烹苦茗添火試沉香琴
韻清宵遠詩聲白晝長青編長在手倦倚竹方床
其三
一室清如洗翛然絶俗囂字臨春景蚓畫辨午時猫烟
静芸香細風微竹汗消還期太乙老藜杖燭清宵
其四
心齋坐忘頃光景自朝昏水沁硯屏潤香薰墨汗温燈
花紅作蕊屋漏白生痕此景無人會長歌缺玉尊
廬山瀑布
何處飛泉好廬山自昔聞懸空一水立驀地兩山分直
瀉崖前月平霑樹杪雲源頭如可到乘興訪匡君
寄題金山寺
岷江萬里下梵刹半空開吳樹風吹斷淮山水蕩迴潮
聲雜鐘磬波影動樓臺千載張公子題詩會雨來
人日有懷
七日逢人好三年作客賖塞雲晴度鴈城日曉翻鴉雪
化經冬水梅開隔歲花欲歸歸未得惆悵惜年華
早朝(二首)
落月傍西山初開虎豹關銅壺龍滴水朱戶獸銜環玉
佩趨馳道香烟拂近班去天纔咫尺不敢望龍顔
其二
曙色催仙仗祥光繞禁闈門開雙象侍鐘動萬鴉飛江
漢宗滄海星辰拱紫微疎愚亦何幸每日近清輝
除夕
節序三冬盡鄉關萬里遥一年餘此日百歲幾今宵天
暝雲垂地春回斗轉杓孤燈伴岑寂坐待五更朝
送人入蜀
嗟君萬里去孤棹下雲安地濕天常漏時清道不難江
流春泛雪灘石午生寒如過臨卭令琴心莫浪彈
都下逢友人問訊
京國忽相見蒼茫問起居如何三載别不寄一行書共
訝鬢毛改自憐生計疎故人應遲我未得賦歸歟
題空上人方丈
地僻少風塵僧居即隠淪烟霞方外境水月定中身長
日飯留客夕陽鐘送人他年如結社還許醉相親
秋日寄友
雲海懽遊地别來今幾何壯心隨日減歸思入秋多細
雨滋蒼蘚寒風剪敗荷有懷誰與共搔首短長歌
雨中有懷(丁丑六月)
風雨晝冥冥閒愁不自寧只宜長日醉何可片時醒花
落隔簾數鳥啼欹枕聽願言頭蚤白歸去候農星
劉宣化學士輓章
明月蝕東壁文星落北門英靈還海岳聲譽在乾坤道
德今劉向風騷古屈原百年公論定褒䘏荷君恩
送人歸鄉
年年京國裏日日送行頻又别海南客重思堂上親輿
圖垂盡地江海獨歸人為報吾兒道官居只舊貧
秋晩答友人
朝罷歸常早官閒客自希少書隨處借多病與時違訪
舊憐俱老逢人厭說歸傷心秋又暮未寄北堂衣
送杜侍御出宰英德
墨綬綰銅章還乘下瀨航重沾新雨露猶帶舊風霜官
舍依山淺溪流到海長邑人遥為喜令尹得張綱
洞庭圖
八月湖面闊天低地盡浮四山通潦水萬景聚重樓木
杪仙人過雲中帝女游何時乘雅興徙倚豁吟眸
甲午除夕(五首)
歲事又云暮歸程未有期想應兒女軰此際正相思功
業知難就精神漸覺衰便從明日起奮發莫遲疑
其二
歲去何勞守春來不用追明朝想今夕便是隔年期歲
月添中減人情黠處癡元正與除夜相去幾多時
其三
去歲當今夜停車寓古恩今年在京邸明日拜天門把
酒懷兒女連床念弟昆家鄉千萬里注想黯銷魂
其四
老境侵尋至憂眉取次攢一年行已盡此夜度偏難世
事轉頭别功名袖手觀捫心了無怍仰面一長歎
其五
守到三更盡光隂去莫攀心馳萬里外愁介两年間客
裏情懷惡燈前鬢影斑幸哉窮不死又得覲龍顔
偶成
往事今如此前途已可知但求身健在屢遇歲豐期自
分為人拙誰來問我癡朝回高枕卧夢見孝文時
思歸
忽動思歸興封章擬乞骸明時雖可戀老景苦難排遠
道天為界窮鄉海作涯九州輿地外絶壤是瓊崖
瓊山(少作)
環海三千里珠崖第一山名馳四海内秀出萬峰間月
下森瑶簡風前振珮環孤高尤潤澤臘屐未容攀
過峽山飛來寺
三過飛來寺今朝始一登恍疑山是客頓悟我曾僧鐘
響出幽壑猿聲啼古藤本無來與去明日問南能
哭劉文燦
我憶劉文燦才全德不形鎔金猶在範淬刃未離硎蒐
索終千古勤劬老一經夜來翹首望天上失文星(文燦名瑛)
(潛山人有聲場屋不得一官而死嘗賦十詩哭之今失其藁僅憶此篇前四句因足成之)
糓日
入春纔八日無日不晴明歲有豐登兆人懷喜悦情物
皆安物性吾亦樂吾生對景題詩句遥傷杜老情
客有談龍太初沙詩者或謂其有體無用因足成
之
茫茫黃出塞漠漠白鋪汀鳥去風平篆潮回日射星築
堤連相府度磧到龍庭聞道西河裏漂流不暫停
輓遼東都帥
聞說遼東帥安邊屢有聲烽煙稀夜警部落競春耕共
悼營星殞空餘塞月明幾多門下士流涕濕長纓
輓廖監正隨駕亡口(外二首)
久總羲和職深明甘石經微雲纔薄日遠海竟沉星虎
旅神旂拆龍沙鬼燐青靈臺舊知己含淚誦碑銘
其二
已見旄頭滅重看豹尾還靈臺亡一老紫塞杳千山魂
逐南風競名懸北斗閒承家况有子文武列朝班
輓金尚書(二首)
聖主中興日名臣獨數公鬢因憂國白計為愛民窮物
議終難掩軍儲不自充百身嗟莫贖誰復繼高蹤
其二
職任公卿重才兼將相豪時難甘任怨志决頓忘勞氣
返山河壯名垂宇宙高九重猶軫念無乃正忉忉
送謫宦者放還揚州
曉日都門道西風酒一巵幾年悲玉後萬里賜環時古
木前朝寺殘花后土祠淮南風景好歸去莫教遲
送友人涂景晏下第歸五羊與同船來
曉日都門道春風酒一杯為憐君獨去却憶我同來楊
柳春堪折芙蓉秋始開臨岐凝望邈目斷越王臺
送韓敬夫下第因柬同志王璠
憐君失意去一笑折垂楊老劔閒霜鍔新詩重錦嚢人
歸盤谷遠山遶太行長好約王摩詰來薰漢殿香
送未忱弟
南人不識重况此北風吹桑梓久違後弟兄相見時歸
雲孤度影老樹短垂枝一别又萬里重來未有期
其二
歲晩水成冰驅車陸路行感君難别意動我孔懷情望
眼天同遠歸心鴈獨征百年能幾許容易白頭生
送僧還山
山人慵出山纔出即思還舉世惟僧樂誰人似汝閒風
花空色界水月静禪關了却塵中事方能出世間
送袁秉誠省兄回(東莞主事秉中之弟)
一見驚騏驥雙騫羨鶺鴒郊祁應接武德聖本同經海
錯思鄉味風帆數驛亭還期隨計吏蚤晩到天庭
輓伏羌伯
一代知名將三邊屢建功帝憐何力義人比秺侯忠異
鳥鳴牙上盤蛇堕鏡中九原終不作大樹起悲風
陳員韜方伯輓章(四首)
海内知名久朝端屬望頻未登三事位遽殞百年身士
憶無言教民懷有脚春清風踰十載今世少斯人
其二
學古今時用為儒吏事通頓忘身已顯但覺道難窮白
日郎官雉清風御史驄甘棠曾憩處過客淚無從
其三
半百人問世名途二十秋官登二品貴家乏十金留治
行中牟最才名北海優九原終不作風雨盡蕭颼
其四
燁燁名垂世英英子克家生前心不死身後秩還加霜
凛崇臺栢春餘古縣花平生剛勁氣散作赤城霞
胡廷胤外舅輓章
白首隠明時雲山足自怡翠深栽竹徑清淺浴鷗池塵
世眞如寄浮生忽若遺幽情誰爾發光彩在門楣
梅莊居士輓章(方伯劉公福之父)
梅莊老居士酷愛歲寒枝清夢化雲處淡香浮月時調
羹留子在種德有仁遺追想幽貞態長歌和靖詞
送梁叔方行人養病還嶺南(二首)
得告辭丹陛承恩歸故鄉暫除金殿籍閒檢玉機方嶺
樹秋雲白潮田晩稻黃居家將息好况得侍高堂
其二
使節行初返君恩許暫還聊為六月息且得幾年閒白
繞飛雲舍青連過海山自憐家更遠臨别憶鄉關
送陳修撰表兄
擾擾都門道征車日夜行人皆為名利爾獨念親情天
際歸帆影雲邊旅鴈聲飄飄無所係來往一身輕
春日遊小城南花圃
步出小城隂人家草樹深花容十樣景柳色七成金陣
陣來香氣時時聞妙音誰知京國裏乃有此園林
晩適
向晩乘殘興穿林透水隈空林客鳥過樹動覺人來山
戴雲頭日風傳澗底梅村居多石磴步步踏蒼苔
梅溪處士輓章
惆悵清溪上梅飄雪後枝茶烟無鶴避梁月有人思披
氅經行處巡簷索笑時空餘陳迹在風雨草離離
姑蘇陳氏佳城十景(十首學士先塋緝熙)
佳城何處在地脉遠從東古木前朝寺殘花異代宫日
光晴散彩樹色曉生紅千古鍾靈秀令人嘆鬱蔥(靈巖晴旭)
佳城何處在南望太湖隈地脉藏風密波光送月來天
高桂子落岸闊浪花開霜露沾衣濕令人起暮哀(震澤秋蟾)
佳城何處在西指古招提日淡暮山紫雲重曉嶂低梵
鐘林外隔歸鳥樹邊迷對景懷潛德令人掩袂啼(光福煙霏)
佳城何處在雲氣接穹窿曉起峰皆白秋來樹不紅灑
空晴作雨出岫杳隨風每動河陽望令人恨未窮(穹窿雲氣)
佳城何處在近北是天平蕭寺林霏斂范祠松雨晴鶴
來山點破雲去樹通明今古棲賢地令人感歎并(闕)
佳城何處在咫尺海雲菴出定僧飛錫看碑客住驂樹
連空翠立苔映落紅酣想像茶屏景令人思不堪(海雲茶屏)
佳城何處在古廟倚寒松高頂唳雲鶴老枝擎雪龍秀
鍾如石幹神護若堂封香火遥相望令人景慕重(古廟喬松)
佳城何處在脩竹滿禪林風起送清籟月斜移翠隂晦
明隨日異靈爽或時臨按畫看塋域令人憶寄心(寄心脩竹)
佳城何處在一水抱田流望望渾無地芃芃大有秋白
拖江練遠黃卧隴雲稠嗣歲粢盛備令人百不憂(沃壤西成)
佳城何處在望斷伏龍山遠勢蜿蜒動羣峰迤邐環竒
觀殘照裏好景暮雲間翹首頻凝佇令人思忘還(伏龍殘照)
送錢塘楊凱之南京膳部(六首)
共愛南京好江山氣概雄山形同洛下江勢極天東帝
闕紅雲表皇陵紫氣中晩涼公事暇瞻眺廓心胸
其二
共愛南京好江干氣候和風來塵不起雨過景偏多丹
桂團清影金魚泳碧波家家足幽賞吏散任經過
其三
共愛南京好春官事更稀禮儀咸有秩官守但無違晝
静棋聲遠風清香篆微花隂初轉動已盼散堂歸
其四
共愛南京好兹行愜素心遠山天外景團蓋日中隂竹
簡閒挑蠧槐庭坐聽禽有時最遠出送客到江潯
其五
共愛南京好官聯得故人宦情同一淡鄉語倍相親藥
裹調胹共詩篇唱和頻朝朝常接見忘却客中身
其六
共愛南京好因君憶舊遊氣浮龍虎壯臺古鳳凰留白
下吟詩社烏衣醉酒樓幾時乞恩命亦得從華輈
朝回偶書
自分居人後那能與世同且須隨日過長是祝年豐晝
日多隂晦涼天亦藴隆朝回閒嘆息禄食有何功
卽事戊申
豈有隨時態常懷隔世憂許身徒稷契知己却孫劉海
上孤飛燕沙頭決去鷗斂將經世志終老向菟裘
書懷
己為天所佚苦被帝頻留未遂首丘願深懷負乘憂極
知千不允豈但七宜休萬里還家夢分明駕海舟
雪
每歲祈無有今年不用求無風與吹散有日為融流眼
見糓平岸心期麥有秋紛紛六花落點點是來麰
辛亥除夕
一年將盡夜好似我殘生短晷無多刻通宵欲煞更心
期應已畢身事亦垂成歲去毋庸守從他天自明
雨後過訪友人山居
竹杖穿雲過柴扉冐雨開好山如洗出幽鳥似呼來感
舊哀絲結開懷醉玉頽人生歡會切欲去重遲回
感舊偶書
憶昔歡遊處青林蓊翠茅竹皮消舊粉榔腹解新苞沙
暖鷄乾浴泥稀燕濕巢故人誰復在夢裏或神交
重編瓊臺藁卷三
