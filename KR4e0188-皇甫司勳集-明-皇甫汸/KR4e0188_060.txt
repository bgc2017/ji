皇甫司勲集卷六十
明皇甫汸撰
跋語文疏
書少宰霍公西漢書後
門人皇甫汸曰昔者薛收問於文中子曰續書之始於
漢何也曰六國之弊亡秦之酷吾不忍聞也又焉取皇
綱乎漢之統天下也其除殘穢與民更始而興其視聽
乎此渭涯夫子西漢書之所由作也其言綜史傳系皇
綱述炎歷之大經大法黜嬴紹姬可以監興亡覈治忽
辯是非究成敗書之教也或當書而不書不當錄而錄
予奪之法嚴襃貶之義備春秋之旨也教準書傳而不
泥旨範春秋而不誣典矣淵矣可以觀矣昔有作者博
文寡要雜記委𤨏宗本誕章殆弗及也其與荀悅紀倫
乎聖君賢相書紳置座繹思而允蹈焉謂亡禆於政吾
不信矣吾不信矣
題周山人留别西湖詩後
詩之淵妙近體難工而鮮戾選體易似而實離世之擬
跡於江篇行剽於沈集者辭語匪不艷繢而姿神興態
絶無可玩辟則倩衣於毛嬙借飾於西子然腰慙玉束
眉謝蛾顰始勞髣髴終露本來作者既非匠心覽者又
皆庸目乃曰甲幾魏晉乙庶齊梁是何古人之多也豈
不誣哉周山人雅精於詩兩游越中得詩數十首咸足
稱美近體如弔岳墓登天竺諸篇特為藝林所賞至留
别西湖兼簡田憲使童侍御劉山人一篇尤為選體之
冠婉麗以會景俊逸以宣情㫪容以達氣縱筆二百言
無一字谿徑真得古人之髓不徒索之形骸矣蓋西湖
佳地也三君英流也在昔謝監舊園之篇寄懷於顔范
臨海之作屬意於羊何殆有以也詞旨並妍古今同調
矣田子近輯西湖覽勝集搜採羣玉此其瑶圃之一枝
云
書吳氏醫說後
蓋聞方技者皆生生之具王官之一守也藝文志載醫
經昉於素問經方原於本草七略分為二家自後立說
寖廣去病寖微未嘗不苦其蔓且泥也善乎許嗣宗曰
醫特意耳脉之候幽而難明吾意所解口不能宣也虚
著方劑終無益於世遂不著論然越人之遇長桑授以
禁方漢詔太倉長所能治病有其書無有皆安受學華
佗之死焚其書竟罔傳者則五色所書鴻寶所錄又可
盡廢耶栝州吳氏球世業醫積學五十餘年博極奇秘
察脉最精處劑惟當診療輒多驗者又為人廉潔醇良
固可信而託也因著疏義辯疑諸篇凡九種共二十卷
刻之以附甲乙之部覽其書咸足發明血脉經絡表裏
及虚實之分順逆之節氣感之應寒温之性水火之别
如探黑白焉亦專心矣夫自六塵伐性七竇移情衛生
虧攝機速蹷痿求緩齡於金液假息於銀丸方匪對症
藥或誤人此醫之全十無三四也養生食療二篇濟物
尤弘矣年踰七旬官知無恙步履輕捷是豈空言者哉
余攜内之栝甫八閱月忽遘疾不治奄忽郡舍始恨得
吳之晩掩卷流涕識諸簡末
題竹堂寺僧保遺卷(先君記文也)
在昔敝廬結於槐里隣寺標兹竹堂王父就釋弘之招
情緣奄謝先君題鎮公之卷手澤猶存迨後業染俗流
傳非慧照一彈指頃瑶簹將雙樹俱凋幾過門牆寶塔
與千花共燼嗟夫教本示寂焉取於遺法既淪空無貴
乎保此余之展玩增慨牽率綴言以授宗衍者也
批點唐詩正聲跋
蘇子若川問詩於余余&KR0008;以解頤新語間又持唐詩正
聲乞余批點因其傾素遂爾操朱蓋詩有秀句有幽句
有麗句有妙句有奇句皆為加點至神句則為圈之夫
景會則秀興遠則幽才充則麗情來則妙思苦則竒而
超逸則神矣此作詩以覓句為難鍊字為工也能熟玩
味之而參以新語其於風人之旨殆庶幾乎
張氏墨蹟跋
雲間張子持其先大夫龍山公墨蹟二卷眎余以余先
子中憲公與龍山同登進士蓋世講也展卷諦觀點畫
精妙勢若飛動由其先大父東海公以字學著稱先朝
過庭之餘自得戈法若芝旭之遥華而羲獻之濟美也
詩亦每有真趣間合雅音玩之足為心印況手澤存焉
斯張氏之遺寶亦翰苑所共珍者哉
楚藩建承運殿兩院三司賀文
楚藩以承運殿上請天子詔可乃敕所司輸財於公帑
用民於農隙對揚絲綸之命肇土木之工月應黃鍾星
臨營室兹蓋賢藩夾輔之義懋著故聖朝親睦之典特
隆者也𣲖演文昭封分楚望禮樂能述為善迥邁於東
平江漢上游覽勝實誇乎南紀崇基因舊大厦更新一
水晴懸粲烟霞於鸚鵡兩峯高峙擁嵐霧於龜蛇櫨構
環縈桁梧綺錯雲來釦座影搖鴻烈之經日暎金鋪光
射駞文之璽輪奐成隆棟之吉本支奠磐石之宗修竹
夾植而檀欒叢桂紛披而馥郁規模弘麗層臺不數乎
章華制度森嚴邃宇恍同乎景福四墉既列百堵皆興
于焉攸躋以攸寧信哉移氣而移體大國觀風並叨持
斧之使小山侍讌每隨飛蓋之遊願景運之丕承常歌
魯衛綴鄙辭於善頌媿擬鄒枚
吳郡創建大中大夫劉公祠移文
蓋聞宫鳴徵應響韻相趨桂馥蘭芬氣味斯合風存往
哲好出秉彝故經海隅者每興感於魯連過延陵者亦
佇想於吳季悉由異代矧乃同鄉若太中大夫劉公昌
者性資天挺問學夙成敏可射碑強能覆奕葉文莊見
之心醉耿清惠契以神交擢巍科於先朝馳休譽於英
廟大梁督學造士殆及萬人秘閣纂修著書將踰千卷
鄉稱師範企偉烈於西河國尚儒流擬高蹤于北海稽
之於禮既合祭社之文秩之以祀亦協置祠之義生不
視産死罔遺財子奄隕年孫遭終窶家湫隘而僅餘容
主之奥墳單露而奚有建廟之基廉吏可為不可為斯
文幾喪幸未喪比蒙郡邑循吏覃舉廢之仁臺司憲職
隆䘏幽之典卜地而授以經始給貲而相其落成然工
役浩繁土木重大求致美於輪奐必取盈于繦錢凡我
搢紳先生縫掖後進景行芳躅追慕緇衣徇義則金在
必捐樂施則劒亦思棄堂構既備靈爽攸棲漢章芻絮
不奠於桓譚之家晉安藴藻奚告於梁鴻之墓哉
重修陳太保祠疏
古稱孝行通乎神明誰謂仙機涉于玄渺陳氏買羔奉
母何言鐺底之燋吕師施藥療人即顯壺中之秘開以
既盲之視延斯垂絶之年王虚牀若有人董永門忽無
見徵諸往牒信此精誠東吳傳為美談先朝錫以旌典
爰飾廟貌用激輿情久因兵燹屢遭遂使風雨不蔽舉
莫可廢貫亦宜仍將俾戶産感雉之兒家生召鱗之子
人非望報天自降祥者也
吳郡天平山重建雲泉寺疏
人世恒理有廢有興佛家業緣不生不滅覩崇基於肯
構辨浩劫於沉灰奚謂山靈徒俾城化若夫天平山者
在郡西南之陽距城二十餘里巒稱卓立峯號飛來龜
龍之石勢殊形而雲壑之泉聲互響梵宫壯麗環日月
於重廊法像莊嚴煥烟霞於秘殿經營殫智本僧遠之
道場奏請蒙恩為相公之祠宇松楸攸寓香火斯存自
宋迄元烽塵貽戚我明逮武崑燎為灾祗樹與鴈塔俱
平洹沙將猴池共盡雙林鞠為茂草初地失其布金大
界輪廻兆雲泉於白馬鬼神呵護存忠烈於靈光范之
子孫無慮千數誰其恢復有緬二卿(太僕惟一光祿惟丕)物色乎
異人先容以展謁迺有某者標秀慧宗研精戒律寓燕
京而等什遊吳苑以同支瞻眺興嗟徘徊寄慨痛銀繩
於已絶閔璇刹之將傾遂發菩提心爰資弘覺力告諸
宰官善士念兹鄉國先賢望墓田於西陵雀臺遺令啓
津梁於東渡鷲嶺遐蹤羞澁空囊蕭條餘鉢將使周官
授矩以揆日郢客運斤而成風梓匠勇趨檀越喜捨繦
錢斗粟罔非夙世之因片瓦尺椽並是他生之果花重
開於四照法再演於三乘美哉輪奐之新宛矣山川之
舊普霑玄貺廣被洪庥釋氏以功德濟衆生欲報之德
相公以憂樂關天下樂觀厥成
皇甫司勲集卷六十
