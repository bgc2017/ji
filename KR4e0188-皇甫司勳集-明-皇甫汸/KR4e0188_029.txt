皇甫司勲集卷二十九
明皇甫汸撰
七言律詩
秋興
滇中别去二年多海上歸來末息波借箸何由聞妙算
輸金豈合許求和不堪郊壘生荆棘且喜山居有薜蘿
莫訝少陵秋易感詩成底是詠兵戈
簡文待詔
寂寞山居興自寬厭聞海上有波瀾蛩鳴北戶秋聲起
鵲守南枝夜影安老至相如猶抱病歸來陶令已辭官
點蒼山色渾能記欲乞丹青作障看
虎丘送趙司空
虎丘締賞逢初地麟閣圖勲慶此筵已見兵威銷草木
更看喜氣滿山川諸天香梵畱清嘯子夜吳歌當凱旋
自媿陳琳老書記欲從幕下賦燕然
子約好談玄理嘗養一鶴每清宵唳徹余齋偶獲
其匹賦詩識喜屬余和焉
蘇眈雅好應誰似日對仙禽絕世氛行傍瑶琴聊獨引
飛來緱嶺忽成羣雪中弄影時同舞月下和鳴幾處聞
覽物與君渾念昔乘軒曾亦濫機雲
贈胡開府
平戎今代推司馬屢奏飛書達漢家雪後三軍蒙挾纊
月明千里聽吹笳周瑜旌節屯江左王濬樓船出海涯
聞道西湖罷歌舞春來依舊見繁華
送周子籲總憲入蜀昔督學兹省
巴江雪後迴春水遥見揚帆逐楚雲花發錦城多藻思
猿啼巫峽奈愁聞節宣番部新持法門引諸生舊論文
最是羲之心戀蜀裁書時欲訪周君
寄嚴左相
平津開閣直城東門遠雲天豈易通政治古來推魏相
文章今復見燕公蒲車特賜因優老彤矢先頒為報功
聞說邊疆頻奏捷也知神算自帷中
寄許中丞
馬上相逢關右使䄂中因出隴頭書功高自乞還私第
道遠猶煩問索居涕淚吳臺仍走鹿傳言秦地半為魚
年來無限蒼生恨總臥東山可晏如
春暮
春盡餘寒衣尚重朝隂黯黯戀芳叢鳥聲渾隔雲山外
花事全銷風雨中塵累未能遊五嶽宦情曾是薄三公
年來防海催科橫浪說歸田賦最工
送張中丞還蜀
防海年來力已殫一朝談笑靜波瀾功成詎免中山謗
贈别應嗟蜀道難叩闕請租回帝眷磨崖畱頌與民看
峨眉高處雖堪臥祗恐徵書起謝安
聞報紀事
五樓鐘鼓不聞揚三殿同災特異常憑玉須頒罪已詔
止車應受直臣章堯心自是安茨室漢祀何能救栢梁
遥想千官趨走地却於西内拜君王
送范于中楚憲移任東藩
新辭憲節荆襄上更引藩旌齊魯間基訪靈光題賦去
邑聞絃誦采風還虛傳金藥生蓬海無復泥函秘岱山
長白祠前頻駐馬獨將憂樂係時艱
簡王舍人
閒居為語鳳池賓曾共當年侍紫宸五夜趨朝聯劒佩
一朝予告謝絲綸湖山别業青箱在兵火移家白髮新
獨憶題詩賈中舍歸來誰復嗣陽春
答董子元太學
山居寂寞誰相問海内交遊半不通雙鯉將心傳夜月
一帷垂老閉春風新城聞鶴因兵後往事看花若夢中
情忝通家生校晩思君惜未見嵇公
詠架上練
疋練高懸素影微魯邦東望是耶非漫因龜手求靈藥
欲趁纖腰製舞衣浣處詎須悲墨翟晴時長似對玄暉
秋風夜報碪聲起誤落空房恨未歸
寄呈孫宗伯於南都
陵山遥帶石城東信是雲霄路莫通紅葉晝題傳妙句
紫薇晴對憶高風將移相印新提上暫掌綸牋舊陛中
勿謂散曹忘夙夜漢家典禮二京同
寄劉諫議畿
經年尺素未曾題長夏郊居懶自宜北地塵飛榆塞日
西京灰滿栢梁時中朝望屬陽司諫左掖吟憐杜拾遺
定有封章回聖主莫須焚草避人知
上巳日盧次柟讌集同周公瑕黃志淳伯氏季氏
作
千里相逢在闔閭坐談長鋏氣凌虛曹家見妬因題賦
梁獄傷心幾上書白骨東連新戰地黃河西遶故山居
古來俛仰俱陳跡莫惜春風禊飲餘
送淳甫之南都
憐君避難頻為客非是干時謁貴公百畆已荒吳苑上
全家猶寄冶城中鶯啼驛路關春意帆落津亭候曉風
年少相看頭易白無言江夏是黃童
江淹作恨賦李白擬之余因作恨詩
世事年來與願違春深無語對花飛曹王座上空陳伎
襄子橋邊但請衣鏡裏顔銷恩寵薄牀頭金盡結交稀
出師未報隂山捷身没沙場竟不歸
吳純叔招遊天池聽講解今為中丞墓
石徑緣源此共攀香林深處迥塵寰尋遊始訝春將盡
入室何知客到還坐見雨花飛戶外時聞流水響松間
蓮峯祗合開僧社却笑滕公浪卜山
送陸子還洞庭
朅來城市不堪居歸去湖山得自如林屋樹深無暑到
石門雲偃覺塵疎歡娛勝事還能幾零落交知太半餘
借問風帆何日下將因明月遲秋初
答客問
客問當年作帝臣朝儀曾覩内家眞佩隨鍾漏趨丹陛
衣染爐香散紫宸一謝仙班那再得將談盛事已難陳
容華未盡恩先盡回首鶯花夢裏春
秋日莫憲副以寄懷之作書扇見貽賦答
經年林臥無芳訊一雁雲間每致書禾黍總荒新戰地
蓬蒿猶滿舊幽居瓊枝想見勞顔色紈扇題將慰穆如
潘岳平生惟用拙相如誰得似長輿
答施平叔寄示詩刻
解官聊得遂吾初華省榮名竝是虛遥憶峴山同調客
每從苕水悵離居兵戈亂後音書少零落平生故舊疎
展誦新編懷往事萍蹤一散十年餘
寄寇體乾方伯
與君結綬分畿縣並是看花年少時闕下鳬迎仙令舄
省中鴉散尚書期别來歲月空陳跡悵望雲山幾夢思
何事越邦頻得借西湖應起寇公祠
哭趙司空
同時奏賦謁承明中歲論交嘆死生晞世有才非善用
道家為將忌功成忽看馬鬛新開塜愁說燕然舊勒銘
烽火秪今東海上幾多人哭趙營平
送王甥受福重謁相府作
歸來貧賤幸相隨何事韓生復别離供奉憑將三世術
遨遊仍戀五陵私慣諳客路如平地祗恐人情異昔時
記得燕公曾誤采省堂應見舊題詩
贈黃侍御中北上
君王遥待侍臣回况御陽春左箇開早為乘驄仙闕去
猶煩羅雀翟門來盤飡獻歲聊傳菜驛路輕寒已見梅
一自南中持憲後至今六詔想風裁
贈蔡子木
林間車馬不相聞說却長安隔世氛何事故人成白首
猶看羇宦在青雲重開火樹因畱客乍熟春醪若待君
莫問平生詩思苦一從身隱更焉文
送唐應德視軍海上
玉關此去朔風寒瀚海東來血未乾曾謂軍容非爼豆
憑將經術靜波瀾邊情已向帷中决師過還須席上安
借問王章舊時友幾人相慶貢公冠
長兄祥日悲賦
歡娛舊事不堪論細雨空堂倍愴神三徑落花誰是主
一丘荒草已為陳因來上食登君座索盡遺書斷客輪
愁見梁間新燕語可能飛喚夜臺春
將有章江之行書懷
棄置何言宦不工逍遥只合臥江東仍遊遠道傷心外
却覽方輿指掌中給札蘭臺存盛事投書相府媿嵇公
老年懶賦滕王閣錯笑時來欲趁風
一村叟
傍村新卜小齋成坐對門前春水生雨過西山多爽氣
日長高樹有啼鶯香醪随意遺隣舍車馬無喧遠市城
何事明時有好隱古來丘壑本同情
尹山畱别子約
野寺維舟日未曛越江從此路初分酒酣南浦聞驪唱
夢遠西堂憶鴈羣草閣呈秋來爽氣石床過雨絕塵氛
青山堪臥那堪别祗自將心媿白雲
重經西湖
西湖原是舊離宮烽火那堪四望通山邑重開圖畫裏
年華猶在夢魂中沙閒鷗鳥心相得水冷芙蓉跡頗同
多少遊人爭解說歡歌畱却使君功
胡開府招讌太虛樓
吳山高處謁氤氲幽閣晴開一逕分嘯倚樓臺逢越石
心懸廊廟見希文湖中風景平堪攬海上煙波靜不聞
樽爼勝遊戎事簡揮戈直欲駐斜曛
謁鈐麓書院
秀江東注遶鈐岡曾是崧高生甫鄉雕拱龍盤瞻賜閣
垂溪虹飲訝飛梁年年身隔丹霄迥日日門流慶澤長
總說平泉花石麗何如此地沐恩光
别何中丞遷
獨擕書劒客南州早見章江樹色秋閣上題詩思帝子
門前修刺謁君侯亦知地隔猶風馬忽漫星分在斗牛
徐孺才名誰得似無煩解榻欲相畱
錢江夕泛舟人因指括蒼感賦
冬霽寒輕樹未彫丹楓江岸似花饒半帆布影懸初月
幾處漁燈點落潮漫世不將辭賦賣端居何用簡書招
白雲東望蒼山路曾記當年誤折腰
送日者朱氏
逢君布卦似公明盡道朱家有建平獨坐垂簾聊著易
人來叩戶已知名吳中再至還輕組洛下相招果郤兵
為愛隱居何處是澄江一曲對宣城
寄吕光禄
聞買山莊天姥連千峰紫翠一忩前陪京散署聊堪寄
光禄司勳是右遷勝事暫將圖畫檢音徽近有尺書傳
年來太白東遊興鄉夢時從剡水懸
皇甫司勲集卷二十九
