皇甫司勳集卷五十五
明皇甫汸撰
誌銘
徐文敏公繼室淑人郁氏墓誌銘
徐文敏公亞配卒是為誥封淑人郁氏也日月有期遺
命孫履貞治襄事諸孤為乞銘狀即公從弟繗所撰述
也系曰淑人彌留時呼玄英玄素泣且訣曰吾疾殆不
起即不起慰我於地下其在墓銘乎銘在文不在官爵
文工則傳傳則死且不朽官爵以眩盲俗耳奚能益地
下人哉夫淑人之言誠善矣媿余小子何敢當乃一再
讓玄素堅請之嗟乎余少從文敏公遊又為公所舉士
也晩通婚媾嘗於門下竊聞淑人之賢分安敢辭稽昔
任彦昇以記室而表婦順於劉碑舒元輿以左司而闡
母懿於陶版文果在官爵否乎迴環展誦華而美典而
徵尚何以加焉謹掇拾為之銘按郁氏之先有諱貢者
當周末時嘗相魯傳至青州刺史泰玄始見郡乘徙江
左著籍於吳遂為吳人居吳趨孔道西接金閶甲第鱗
次高閌駢坒郁特雄埒其間國初嚴鈔法與時轉化因
致饒裕父鼐挾貲遊維揚間任俠樂交諸少年遊揚其
名至今江淮言郁長公若四豪云淑人生而幽閒莊恪
里中好靚粧奇服輕袿侈袂翔龍墮馬淑人屏不欲御
恥與衆女伍也父母察其相後必貴為擇佳壻踰笄未
字易謂愆期之志非有待於君子乎時文敏公適喪元
配王氏遍召諸媒媪以詢僉曰無踰郁氏者公詰之曰
汝不聞王淑人乎大傅文恪公長女婉嫕才淑閫德無
雙殆難以為匹諸媪哂曰公何得以相門輒少白屋女
也由是委禽授幣如初婚儀迨吉于歸公喜曰向老媪
言展不誣矣時文敏由史館進秩學士主試南畿淑人
相之如京當今上登極之初銳情經術延訪儒流日御
文華緝熙聖學公儀矩端偉音吐洪亮每陳說古帝王
治道天子改容聽焉淑人警雞鳴於昩旦誡燕暱於小
星曰慎毋以閨房怠朝省也亡何公陟少宰攝選事進
退百官天下想聞其風采未及三載以聖眷覃恩褒封
逮室淑人始膺褕翟之寵拜泥鸞之錫矣公題其堂曰
介福令門人袁袠等賦詩以頌盛美焉時皇后方開坤
寧聽隂教詔諸命婦修朝謁之儀既又達蠶室列繭館
率諸命婦就郊躬桑淑人例得珠纓霞帔旅班行與從
事曳文履於椒塗陪雕輦於蘭錡實成周之異數而先
漢之稀覯也乍舉竟寖談者至今以為榮及公以簡命
日隆漸閱台衮執政嫌於逼已隂諷憸人就闕下上書
媒孽公釁將中傷之禍發叵測公憤懣不知計之所出
淑人曉之曰公第以正自持即勘者召問具以情對天
子聖哲必不惑於讒說已而詔下果得貸僅免公官雖
伯宗聽戒於妻許允受對於婦曷過焉及歸鄉里公鞅
鞅弗豫思行樂適志淑人勸曰公才望為上所知今執
政且去位聞從左右常侍數數問公安知無使者即家
召公令舍人趨治行奈何效楊子幼自放乎里中莫不
賢智其言先是作嬪於室二姑在堂奉事以禮二
姑相慶曰孝哉新婦何减王家女耶撫諸子一如
已生諸子歎曰慈哉母氏即王妣在無以加此矣
御僕媵每有恩凡蒼頭婢子皆曰賢哉主母王夫人殆
未嘗死也若夫承廟祀執姑喪佐夫君畢婚媾潔酒漿
享賓客勤勞二十餘年福備履綏願違偕老文敏奄忽
益弘内範兼綜外政諸子小有缺失召於庭下切責之
汝不能光昭徐卿令德獨不恐點王太傅家聲乎其嚴
憚若此歲時降誕子婦捧觴逓起上壽以未亡之故為
悽然覆觴而罷自是子婦罔敢言家慶者平生善自調
頤強食無恙乙丑之春偶疾作綿歴至冬竟不救藥而
卒是為嘉靖四十四年十有二月二日也生弘治某年
月日甲子一週復六矣亦中壽匪促也子五人長玄度
太學生娶吳氏先文敏卒次玄成廕詹事府主簿俱王
淑人出玄英判臨清州事次玄素玄佐俱太學生女一
人先卒孫男九人履貞者玄成子也出後玄度屬當承
重因董襄事云允元允德允恭敬中允治玉柱允若並
幼孫女九人一適太學生皇甫榖者余季子也宫詹君
從都下聞訃驚惋殞地痛哭曰曩余本不欲行母命強
之竟令抱恨終天矣不遠數千里徒步來奔槁容柴瘠
室人不識也當王淑人卒時尚在孩提淑人為撫之令
德感人若此宜其為文苑名臣之配屢叨恩渥上罇禁
臠日給於中厨黃金綵繒歲頒於内帑身共享之子孫
振振昌大厥後富貴殊未艾也天之報施淑人亦單厚
哉玄成等卜以丙寅某月日遷柩於靈巖山之賜塋合
文敏公兆葬焉哀榮亦備矣是宜銘周姜翊祚趙媛昌
宗覽古遺絢炳訓于彤肅肅文敏刑家自躬王謝郁升
如璧獲雙淑人來嬪徽音克嗣靖恭職思周旋從事諭
夫于道迪子以義壼譽夙欽曰惟賢智雖有茵鼎莫永
慈年匪無膏沐豈駐婺顔叢蘐萎露拱木萋烟爰昭世
美佑啓宫詹鬱鬱靈巖帝錫之冢生既蒙恩死亦銜寵
昉彼湘君蒼梧是從潛德休光刊銘示頌
明重慶守陳公孫安人墓誌銘
嘉靖癸亥之夏重慶守陳公諫卒安人孫氏一慟幾隕
然猶強息以育諸孤遂構疾至隆慶戊辰春亦卒蓋生
固非安人志也日月有時孤琦璟等將圖襄事而從兄
瓉時為太常卿移書往徵其狀來乞銘展誦其言蓋歎
河睢絶響晨牝貽詬徽音莫嗣惟妬是聞至胤不遑恤
而宗弗克紹者悲哉於是乎有感於安人之賢也太常
於世廟時為給事上書指斥時政著蹇諤風其言多憤
世之辭類如此按狀安人姓孫氏父鶴亭公某母湯氏
海虞鉅族也安人生而婉嫕稱閨房之秀重慶公自幼
穎脱為鄉校之英考比部公復廉知孫氏女而鶴亭公
亦雅聞陳氏子申之以媒妁遂締婚焉比部公時佐嶺
南歸與妣徐安人為子授宗廟見禮成喜曰所謂佳兒
佳婦此奚忝耶翁姑繼卒相夫執喪紀務協於禮敬事
吕恭人隆娣姒之儀吕恭人者瓉母也二姑並幼撫之
及笄為治裝以歸二姑德安人猶母矣初安人因公未
産子蚤夜遑遑為置側室乃生女安人亦自娠女則又
求宜子者納之乃告於公癸夘果生二子安人子之不
啻已出公心始懌奮於功名遂以甲午舉于鄉丙午遊
南雍安人從之金陵庚戌舉進士拜比部安人從之京
師三載奏績安人膺封典奉勅命有樛木下逮之辭匪
諛也丙辰領恤刑於閩便道攜安人歸冠翟帔霞流珠
綴珩宗黨榮之未及行乃有重慶之命則又從之蜀中
公聽外政安人持内範甚嚴固扄鑰絶餽獻凡蜀産之
珍屏去一無所好公治理以循良稱安人相之也乃以
憸人構釁再朞而罷事具公誌迨反初服槖無贏金安
人脱簪珥以佐饘&KR0755;享賓客為公卜夜之娛察其鞅鞅
弗豫則又諭以南榮之誡廣以北叟之言敬通解宦左
顧孺人樊姬進賢實昌楚胤忻戚蓋同之也庚申季子
生安人則大喜曰無官有子曷輕重哉然公竟以失意
隕身功名之會有不能忘情者矣安人日夕持季子泣
而苫卧柩側素病癖至是益痼忽一夕聞舍中火起驚
走而蹶無俟反風實由神護竟弗救藥悲哉隆慶戊辰
正月十六日也生為正德己巳十一月二日享年五十
有九後夫死甫五易朔耳子三人長琦邑庠生仲璟太
學生季珤女六人適馮者安人出也終安人不廢寧省
無匱母遺如子道云由是子孫振振玉樹之産虞猶德
星之聚穎也安人能知大計矣琦等卜以己巳十一月
十五日遷柩於虞山邵家灣祖塋啓重慶公兆合葬焉
禮也昔子厚誌叔妣陸夫人具列柔儀罔諱爵齒太常
倣之無遺絢無溢辭述而銘之允宜稽昔稗官著妬記
馮荀之家幾覆嗣惟孫休休有令美先君之思勖任只
鳳毛翩翩河東擬攬暉發潛鳴陽起孰謂安人而無子
虞山之灣兆重啓從夫于邁妥幽里千秋萬歲應不死
沈太安人墓誌銘
憲使沈君應魁居母氏程太安人憂日月有時乃衰絰
徒跣届司勳氏之廬蒲伏稽顙悲號涕泣持狀請銘其
墓余亦為欷歔久之發緘申紙狀即太安人從弟鄉進
士大廉辭也事覈而言徵情攄而懿闡有足采者按狀
安人姓程氏雲樓公鉞之仲子也母王氏裔出伊洛兩
夫子後宋德不競於越是遷始占籍姑熟數傳至高王
父兵曹可菴公式正統間以死勒國家無長物而清白
是貽雲樓公昭先令德率迪尤謹教子姓世其業大經
舉鄉薦授昌樂縣令大廉相繼穎脱駿發他日昌程者
此子已仲子幼秉淑姿夙閑女誡授以孝經列傳了悟
大義稱閨秀焉及笄重慶守葵軒沈公海季子似葵公
虞喪其配張安人召媒媪圖嗣張者媪嘖嘖賢程氏云
非此莫能追嫓張者以張孝謹有徽音也因委貺焉雲
樓公曰重慶之女先已拜吾宗廟今以吾女往奉公祀
非潘楊世睦乎由是仲子歸於我至則相夫以恪撫遺
孤以恩綜理家政惟密御僮僕婢媵惟嚴歲時薦享惟
禋羞賓客饌饋惟腆似葵公遂亡内顧憂專擇外傅以
訓諸子彬彬為文苑士云晩謁選曹授南京司城指揮
三載考績得貤封其先大夫以歸而二子並舉於鄉因
解組屏居葺園開徑與昆仲遊式敦友于奄忽捐館安
人亦自舉二子矣視之如一凡篋笥所遺庾帑所畜諸
子均析罔有所私斗粟尺帛之謠曷由興耶諸子又皆
申申訢訢有翕孺之樂母氏令善之化也世廟庚戌應
魁舉進士授南京儀部主事將母以行安人享祿養者
三年尋進封太安人嘗割已田贍季弟力為解紛排難
以慰母心無何擢憲廣臬而長子亦拜陳州守尋改趙
州爭相迎養安人以路遥兼遘痰疾並却弗就二子餽
獻省問相望於道安人叱曰汝居官守惟修乃職以報
於君尚安念母乎穎羹陶鮓雖美非吾所甘也憲使以
文學飭吏事赫有令譽竟以直免衆為惜之安人慰之
曰汝年尚壯而才器通達召復雲中收功澠上未晩也
奚鞅鞅為哉趙州亦不習脂韋棄去相與賦閒居於板
輿詠循陔於蘭膳為百年壽奈何昊天不弔朝露溘零
悲哉三子哀慟踰於張安人亦慈孝所感也時隆慶戊
辰六月四日朔其生弘治癸亥十一月十三日年六十
有六矣越歲己巳趙州君等卜以明年正月卄八日遷
於寶巖灣之西北合司城之兆而葬焉趙州忽茹哀抱
疢而卒憲君身獨膺之數也安人雖不躋上壽而享茵
鼎之隆被褕翟之華生既榮矣凡五子長應元即趙州
守次應魁即廣西僉憲次應麟太學生皆出於張而長
於程者也次應賓應龍太學生俱程出皆先安人卒孫
男十一孫女九婚嫁皆望族曾孫男女四殆熾而昌矣
嗟乎安人撫前子最周而所生子並夭此又天之難諶
者也憲君薄宦減産歛葬之具鬻貸以充可謂孝廉矣
司勳氏曰余歴觀古史所載繼母之賢莫踰翟母穆姜
者程實以之若事繼母能孝則王祥薛包二子耳沈奚
讓焉是宜銘銘曰婦順匪易母善其難愛克致佑妬乃
構患惟程秉淑紹張殫義勖爾諸孤不我延嗣天道胡
爽人寵則榮洵美二室從遊九京寶隧重開金蠶共閟
德音孔昭芳儀潛翳
吳母顧宜人墓誌銘
在昔嘉靖癸亥秋七月楚參吳大夫諱子孝一旦捐館
其孤朴乞余表其墓不以余之不文謂余與大夫交莫
逆能詳其素履也迨今隆慶庚午春二月大夫配顧夫
人奄亦捐閤朴復乞余為之銘謂余從大夫所竊聞其
聲也嗟乎曾不踰十年而夫人從遊地下朴慟而懟曰
胡天奪母氏之速夫人瞑焉猶自恨其徇夫之遲也孝
哉賢哉按狀即朴泣血辭也與余所聞恒八九所未聞
纔二三耳夫人顧氏為吳著姓曾大父巽大父&KR0008;諸父
餘慶並以辰年擢第起家吳中稱三辰進士者是也父
餘祥少為郡學弟子員學行茂著後生稱魯齋先生云
配俞氏少保公裔也居近閶闔之臯橋夫妻相敬有伯
鸞德耀之風豈居之移人耶魯齋壯未有子生女温粹
淑哲圖為擇佳壻文端公未第時嘗與同席硯而大夫
甫五齡即能占對魯齋見而竒之曰此兒長為大器尚
惡用他擇乎遂以女許之少長閑習女紅兼誦孝經内
則及通諸史大義魯齋抗行雅遊頗有山水之癖不務
家省夫人能相其母治生得不匱於給事具魯齋遺書
中及歸吳姑薛夫人持隂教嚴肅上能曲盡婦道得其
歡心下則善諷其夫克勤於業大夫嘗賦詩美之辭多
不載當是時夫人尚未有子念舅姑又止大夫一人每
為宗祀之憂因請於薛夫人廣求妾媵遂獲多男之慶
視恒情妬媢何如哉延陵人氏罔不賢夫人者又為魯
齋公置妾亦舉二子武陵人氏又罔不德夫人者大夫
舉進士拜台州理官時文端公解南太宰歸夫人請留
侍養不赴郡舍其事舅暨劉庶姑尤加謹焉間課諸子
講解嚴於父師訓諸女諳婦儀大夫由廣平擢南選部
夫人貽書諷以虞丘之事報曰此吾夙心屈於家大人
未許耳卒上疏乞歸與偕隠凡十餘年始承舅諱執喪
如禮大夫復起儀部稍遷光祿少卿夫人亦不赴京邸
代綜家政為子女畢婚姻視適庶並如已出云光祿尋
擢湖廣參議階朝列大夫提督太和夫人亦不與之楚
臨别第曰仕至横金於腰結紫為綬亦足矣妾聞讐相
懷私驕子黷賄豈容君等毅直進用乎大夫卒感悟曾
未踰稔乃投劾去吳故世家夫人雖無餉畦視饋之勞
而縞素恬澹昔王凝之妻謂有林下風者夫人近之矣
昊天不弔殱我良人自是居嘗戚戚弗豫遇元旦長至
及生朝令辰子女率孫及甥羅拜稱慶輒謝弗受可謂
永思矣丙寅歲朴以文端公蔭改授南京後府都事圖
便養也值世宗晏駕奉表入覲上䟽陳情乞歸守朝列
家法殆孝養濟美者矣夫人先以夫貴勅封安人今上
登極覃恩都事君奉例欲上䟽請贈典而夫人止之曰
汝甫授官未有尺寸之報乃遽徼寵澤乎竟寢亡何背
養惜哉彌留之日召都事君暨諸子謂曰汝先子自少
負掞藻之才晩抱經世之志其擢第也選入翰苑大學
士桂公以其氣俠外補其理郡也屢膺臺薦宜居諫垣
太宰汪公以其雄視左遷海門之寇談笑而弭廣平之
變鞅掌而戢辛夘從事浙闈所取士幾二十人咸拔其
尤若黃中以飭憲稱沈鍊以極諫死一切不言小子識
之朴等泣曰唯唯乃今知大夫怨不為讐德不望報量
益弘矣向非夫人曷從紀哉其他推財好施賑族恤里
婦人恒事夫人疎節並略而不書書其大者遠者夫人
卒於隆慶四年七月三日生於弘治八年四月八日壽
七十有六男子五人尚朴即都事君尚儉郡學生尚默
尚遜尚潔俱太學生所娶皆宦家子遜潔先卒女子七
人皆適鼎族一嘗刲股起母疾者也孫男十人皆郡學
生曾孫男二尚儉而下非夫人出為夫人撫若己子故
不析其母氏云朴等卜以是歲冬某月日奉棺某山之
原啟大夫之兆而合葬焉司勳氏曰若顧夫人者在文
端公為佳婦在少參公為令妻在都事君為賢母三者
有一焉世以為難矧能兼之是宜銘銘曰婦于文端觀
孝始妻於朝列昌厥裔母於都君迪之義敦善亮節匹
烈士閫儀𤨏範惡足擬鸞章象服榮宅里從夫委蛻名
不死發潛闡懿詔千禩
明勅封太孺人劉母吳氏墓表
侍御劉君鳳卜宅撰辰奉母太孺人柩合其考文林公
以葬瞿太史氏志而銘之附青雲昭彤管孺人可以不
死矣侍御猶以懿行弘淑宜有表顯於世乃輟哀收涕
采絢述衷以請于余余家司直兄嘗娶於劉為侍御諸
姊而水曹弟又同年也竊聞太孺人壼德久矣及覽述
辭覈而匪溢乃稽古昔若陶母標塋於蠡上虞妃示冢
於湘濱奚必稱夫哉太孺人姓吳氏世以武功爵衛尉
徙蘇父宏夙齡嬰瘵未及拜官而卒母管太君二十而
寡凛有貞操孺人甫朞鞠之孔瘁稍長教以女紅誦習
内則女誡諸書性穎慧聽輒了悟由是益觀古今事前
史皆歴歴能道之至論成敗較若指掌丈夫莫踰也年
二九作嬪於劉劉為郡著姓中丞而下繩武科第素菴
敷者學行稱於鄉門下從遊之士以百數多躋顯官事
具郡志子鏜為怡晩公鏜子湘為㕓隠公並善營積家
用以饒生子梅即文林公也元配俞卒㕓隠公每以單
弱恤胤迨吳來歸喜謂潘夫人曰新婦賢而貌具福相
且占曰三五而光子孫其昌天將繁我祚乎俾攝家事
綜理周密就養惟恪姑享其逸而夫亦得以覃精於藝
矣猥遭潘夫人喪哀毁永慕及㕓隠公奄背泣盡流血
目幾失明厥後文林公攜之京師庚午舉於順天丁丑
生侍御於京邸時孺人歸劉且一紀矣嘗恨㕓隠公不
及見曰嗟嗟胡昔占者之言騐之晩也以産子之艱愛
之特甚丙午文林公拜汀州推官以仁恕明允流其頌
聲咸孺人勸諭之功及調潯州越在嶺外蒙犯瘴癘公
賴無恙又孺人擁護之力也亡何文林公解官還減仲
之産居嘗鞅鞅孺人為指侍御曰此子在何患終窶乎
盡取篋中簪珥毁以充贍略無愠色而子果登甲辰進
士拜中書舍人恭膺錫命人共榮之乃以管太君貞惠
未宣旌典尚革獨不豫焉舍人尋拜南監察御史兩奉
祗役衣繡晝行吳市中觀者嗟賞圖展禄養而文林公
居忽屬疾孺人食不甘味卧不安寢願以身代竟至委
化及竣襄事遂屏華謝飾撤甘持淡翻閱梵典研究宗
因染著悉遣障礙都捐矣以故侍御謫推汀州移貳潯
州曾無忻戚第勉以砥行固志省刑愛民而已雖陶母
之卻餽獻雋媪之問平反曷過焉戊午之冬侍御擢廣
東僉事方以道遠不遑將毋欲為投效計而太孺人難
之先侍御在閩中嘗一過汀父老詢知為故推子也扶
杖擁車陳說功德盡皆泣下侍御為之霑巾焉偶與太
孺人燕語及之悲戚致疾又以齋久傷脾飲藥不救而
逝己未二月甲子也嗚呼悲哉向使其子身自之官寧
不抱恨終天即奉母氏偕往卒於塗視闈閣為何如顧
不幸哉或謂孝思開先佛理默相非耶距生弘治丙午
十二月己亥享年七十有四男一即侍御君娶顧氏孫
男思濟女二孫女三皆締婚名閥詳於志中其懿行固
有彰彰足表者矣嗚呼學之於人大矣哉世之恒女惟
習紃組議酒漿差不失婦順而已若吳之性資婉嫕才
哲炳暢動協于禮夫善事親而虔奉以愉乃成其孝夫
素友愛而雍輯無競乃成其讓雖無干外政而從容詆
諷夫為循吏慈矜嚴迪勖子令名凡此節槩皆自詩書
中來也其達權應變輕財好施慷慨有丈夫之風至若
祀先睦族䘏隣逮媵閑家儀軌𤨏秘不載載其顯者大
者云爾系曰漆室貞媛婦範未臻肅肅饁畦母訓罔聞
斷機遷里徽乏初嬪兼有三善惟吳孺人孰謂男子可
不學云虎丘之陽下從夫君業詮慧鏡報感慈輪爰綴
彤藻永播清芬
皇甫司勳集卷五十五
