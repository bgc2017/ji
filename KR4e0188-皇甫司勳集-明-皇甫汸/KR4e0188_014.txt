皇甫司勳集卷十四
明皇甫汸撰
七言歌行
丁巳上元後二日吳純叔見訪留讌劇歡賦將進
酒屬余占和聊以嗣響
皇帝垂衣越三紀璇衡迴春履端始羽檄初停瀚海東
旄頭乍落吳宫裏三五才過明月期燈懸九華光陸離延
陵季子玉堂彦高乘駟馬黃金羈羅雀來尋玄晏宅卜
晝苦短繼之夕趙琴且莫彈秦缶亦暫息聽爾持觴歌
進酒主人起前為客夀憶昔召對天人書同時謁帝承
明廬弱冠自矜齊賈誼揮毫衆擬似相如眼中卿相可
立取海内賢豪無足數豈知世事有波瀾白首空嗟行
路難襆被東歸偃荒徑仰天西笑當長安君不見蘭膏
易銷圓景缺春光幾何芳草歇會須快意恣遊盤寧復
低眉受羈紲閉關頌酒託沉冥經月雖酣勝却醒封侯
未就填幽戶辟榖誰能謝漢庭
隣湖
君向明時學為圃不獨操嬴稱善賈魚鳥相忘但一丘
江山信美非吾土分畦插槿引清渠燕坐應憐抱甕餘
開尊自喜烹葵薦堆几聊看種樹書古來知有蒙莊叟
漆園似接芳隣後花時欲訪隠人居春水桃源迷渡口
贈章憲副之楚
滇池特秀五華山曾記南征萬里還江入嶍峨天作塹
地經笮箐石為關肯惮風塵違壯志每談瘴癘一摧顔
當時六詔多賢守聲名無出臨安右郡中夷落半雕題
部下𤏡氓盡稽首君本甘泉奏賦才早從畫省擁麾來
高臥夜聞桴鼓息燕坐朝看畫戟開漢家佐理重循吏
遐徼迴翔占利器伏波慷慨讋百蠻潁川超忽登三事
今移憲節武昌西鸚鵡洲前芳草萋為傳崔顥題黃鶴
絶勝王褒訪碧鷄
上夀歌
憲使安子静者余同榜友也今歲壬戌六旬始
週七月初度方期稱賀季氏上舍君貽書徵詩
為贈能敦愛矣遂擬古上壽歌一章奏諸樂府
登之夀域云
今皇纂歷稱元后坐令一世躋仁夀滿朝上公多耄年
在野逸人半皤首寶籙家聞東海謠金樽戶獻南山酒
君侯誕自惠陽神遙同崧嶽擬生申百年甲子纔週日
七月清秋初度辰燕開河朔全消暑社結香山迥絶塵
簮緌履綦四座合管絃絲竹兩階陳炰鼈胹熊盤饌玉
沉瓜剥棗案羅珍攬衣更起前為祝盡道君侯備五福
不見闕下東方生但招海上安期屬衆賓就位余致詞
憶昔與君年少時運逢文教興弘館詔對賢良踐赤墀
仙班喜接彈冠盛郎署何嫌執戟疲英雄奮翼幸遭際
卿相策足可超致祗知忠藎早垂勲豈料才華翻取忌
三命争看獬豸尊萬里同為碧鷄使人生行樂歸去來
富貴榮名安在哉借問衝星朝待漏何如邀月夜銜杯
韋氏遺經堪嗣業姜家大被况追陪兄酬弟勸自年年
爾賞余敦池草前既醉欲賡松柏詠多情為賦棣華篇
五臺行贈陸儀曹
昔辛亥之歲余謫澶州時陸子光祖令濬任子
環令滑迄今辛酉十年矣陸以太夫人憂居偶
過吳門見訪命余作歌因賦
駐馬且勿辭問君何所之開樽永今夕傾蓋憶當時忘
年北海非文舉為政東阿似子奇官遷典禮朝趨省職
守文園夜侍祠君方用世睎時哲我已還山謝朝列覽
鬢不覺二毛侵彈指那禁十年别君家門閥人盡聞况
復兄弟邁機雲棲迹人間世游心物外羣山向五臺開
嶽色水從三晉引河汾昔時尚有任安在揮麈談兵氣
慷慨敢犯風波屢阽危寧知歲月不相待一朝功就身
已亡空留廟寢闔閭鄉陣望海營猶立幟碑存峴首但
霑裳男兒及時策足據要路如君高才豈同瓠會須施
澤濟蒼生安事呼雷守墟墓何顒貪佛宦情迂五峰深
處謁文殊鴻濛相見曾無語象罔歸來自得珠
河間二僧善笙管之伎寄居虎丘獲聞妙響子約
贈詩余遂同賦
山中面壁不知年江上乘杯共渡禪學得吹笙并弄管
隨時乞食了塵緣雙吹行過吳門市一聞清響驚人耳
急節繁絃不敢彈短簫長笛何能起單鳴散落雨花頻
合奏菩提别放春只疑給苑為邊塞却道祗洹是洛濱
生公石上千人坐慣愛新聲盡忘卧支籥希音豈易通
般遮瑞梵應難和由來絶伎世無倫誰當識曲聽其真
不逢妙解陳思輩幾作尋常捧鉢人
進酒詞
君不見北海尊罍夜不空能令千載懷英風又不見東
山聲妓日攜往曾是當年稱雅尚落魄余思同古人折
腰非願乞閒身清流奈取庸流笑傲吏翻遭俗吏嗔當
筵漉酒巾嫌濕隔箔傳歌衣畏貧酒酣耳熱起擊缶富
貴須時果何有呼盧一擲輕千金滅燭兩歡過五斗紅
顔成寵亦成妬白首相新詎相故莫作梁園苦上書安
用長門要買賦舊事寥寥空美談眼前齪齪更誰堪若
但低眉死牖下徒然生長在江南
送陸尚寳之京
昔日大廷召對策獨草萬言吐胸臆相君手捧頻歎嗟天
子親披動顏色御墨題名置上第賜秩蒙恩官建禮秋風
憶食故鄉蓴乞歸恥給長安米十年不調笑為儒一歲超遷拜
大夫朝持符璽趨雙闕夜整衣冠别五湖隋隄柳暗落花稀
淮浦潮生舟似飛誰將筆硯先燒却可使才華讓陸機
太行道贈汪子之并州
君不見太行之阻當重關孟門中豁不可攀虯峰千仞
跨海外鳥道百折盤雲間神功尚識五丁力穆幸猶聞
八駿還巉巉兹地危哉艱古來行者摧心顏子獨何為
昧垂堂仗劒驅車走太行非因捧檄快毛義何莫迴馭
從王陽吁嗟乎人情丘壑未云險世事風波在轉眼李
陵臺上望鄉處襄子橋邊感恩去丈夫棄繻歸有期安
用牽衣苦留住
吳趨行
吳趨自昔稱嘉麗畫棟雕楹傾甲第陳粟流衍充海陵
雜賄筒韜溢㕓肆兩塘游舫載笙歌十里娼樓結羅綺
津亭偃鼓晝不鳴城門弛鑰夜無閉刺繡非關䘏緯憂
呼盧豈解談兵事共道繁華景運開寧知氛祲遞為災
矛鋋突入長洲苑烽火燎起姑蘇臺擊鐘連騎十萬戶
一夕化作咸陽灰青眸没虜塜安在白骨横野江吞哀
命將出師聞受脤可憐名隳身亦殞桓桓司馬功最高鳥
盡弓藏翻構釁吁嗟往事勿重陳徙者稍復困稍振島
夷舉酒相慶飲眼輕中國為無人旃蒙夏五旄頭現御
史臺中傳羽箭風帆習險乘波濤霜簡宣威疾雷電材
官騶發躬秉麾甲士先登汗交練我軍遇寇屯三沙背
水列陣聊一戰提壺挈簞争餉師農不易耕市不變夷
奴倒戈遂折北斬首千級日未昃血染鯨鯢海水腥氣
闞彪虎郊雲黑飛書奏凱獻明堂天子為進萬年觴金
繒大賚頒内府竹帛垂聲紀太常司勳作頌鐫貞石豐
碑峩峩海壖立父老覽之皆感泣舉頭但見長安日欲
往叩閽控天子借君持斧坐鎮此功成麟閣圖爾形御
史封侯自温始
送吳尚朴北上拜官
黃河冰開柳青色翩翩意氣辭鄉國玄成業本傳父經
靈運才堪述祖德男兒會須致身早鳴珂走馬長安道
彈冠憶昔多故人聽履今存幾元老莫因門第恥言勳
知有山公能薦君捧檄喜趨東省拜題書先報北堂聞
送李太僕還朝
余聞國君之富在數馬露臺雲錦何為者昔從周穆起
長鳴今逢伯樂因增價龍駒驃騎滿天閑苜蓿初肥漢
使還誰向王猷聊借問莫須拄笏看西山
梁園行送范學憲移官河藩
昔日梁王最好文别館多招作賦羣授簡花時進枚叟
含毫雪夜台鄒君竹下從遊聊戲水柳邊抽思總凌雲
一旦榮名安在哉後來特數鄴中才魏陵西望空陳迹
漳水東流可重迴使君本出文正裔繩祖常懷憂世志
慷慨欲勒燕然勳深湛豈尚雕蟲技武林桃李半在門
會稽竹箭皆搜致移藩遙指伊澗瀍停驂訪我吳趨市
閉關棲病謝通賓伏枕題詩贈遠人君不見菟園銅雀
盡蕭條藻繢雄圖共寂寥相如倦作遊梁客定自銜恩
入漢朝
子約庭中賞紫牡丹作進酒歌悼張子
人逢花下偏宜酒况復名花世罕有魏公園中擅品竒
貴妃宫内傳名久此種云自洛陽來江左移將不易開
纖纖映日新粧麗裊裊臨風舞袖迴珍重祗憐傾國色
沈淪肯惜少年才密友看花記昔時張仲當筵亦太癡
一曲強簮花調笑百杯猶訴酒行遲但見芳菲花不改
空思鷄黍人何在春風解道有時還朝露寧知莫相待
可因白髮恥看花若箇朱顔得駐霞兄弟謝庭多樂事
世人徒數季倫家
長干行送陸儀曹重補南署
長千里金鋪夾蘭戺陵樹蒼蒼控石城淮流湜湜通江
水卄年高臥東山廬一朝更踏西京市馬上耽遊期不
顧緩轡微吟日將暮都人觀者語道傍白頭何自始為
郎莫恨漢家今用少須看止輦拜馮唐
送阮將軍北上
阮侯才氣何翩翩少年志欲圖凌烟屏居一自藍田後
綠沈久卧蒼苔前祗知屈宋工題賦翻笑孫吳用兵誤
種瓜聊傍東陵門射虎忘却南山路君不見老驥雖伏
櫪長懷千里途李陵不歸豈國士魏尚復起誠丈夫我
有美酒傾玉壺飲君願奮千金軀功名會可收桑榆
皇甫司勳集卷十四
