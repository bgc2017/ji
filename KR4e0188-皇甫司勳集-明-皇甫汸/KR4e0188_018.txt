皇甫司勲集卷十八
明皇甫汸撰
五言律詩
登北固晩眺
林壑卧已久江門望始遥諸天横落日五月度凉飈焦
樹當忩綴金雲接檻飄離心何處逹東逝有歸潮
舟中對月書情
不識别家久但看明月暉關山一以鑒驛路遠相違影
落吳雲盡凉生楚樹微天邊有烏鵲思與共南飛
張秋哭李植卿因寄伯華
零落悲良友天涯重哭君家臨榖城道門閉劍臺雲一
散登龍客誰知國士羣徒聞孔北海曾有薦衡文
初入京
子牟懷魏闕張敞戀都門竄逐一何久交游半不存雲
山到如夢桃李對無言誰識傷弓者明珠欲報恩
補官南都述懷
北闕承嘉命南邦事遠遊舊京鄉夢路新水客程秋得
喪心同馬行藏跡似鷗一官聊避世何處不堪留
同年燕會作
四海論交客同時獻賦羣相逢悵疇昔留賞醉斜曛蘭
契應難合萍蹤最易分南飛嗟弱羽何以附青雲
過祐民觀二首
仙家閒白日邀我坐青谿花下逢調鹿林中問養鷄秋
聲聞地籟玄覽出天倪何事勞形役年年使路迷
商山紫芝路榖縣赤松期自媿無媒客將從有道師隨
煙遊曠瀁乘月弄參差未得雄飛去何如但守雌
天津訪王在叔
要地煩開府征途幾泊船濤因枚叔至月就庾公圓清
嘯樓中發仁風海外宣懽承樽爼上聽子細籌邊
積善寺訪唐侍御謫居
羅含厭官舍摩詰愛禪林空水澄秋處滄洲寄興深封
章違攬轡交契在鳴琴要識窮通理惟餘寂滅心
懷楚中舊僚張子時遷東昌尉
牢落同為郡翻飛最憶君離尊郢門雪歸馬漢城雲道
路情難極星霜歲易分心如洞庭葉秋晩只紛紛
東昌道中九日
客路登高處荒臺引望遥鴈聞淮海盡花見魯門飄市
酒無遺贈村居但採樵離魂歸未得應待楚人招
騎省
騎省慙三入鶯花過十春心徒懷許靖鬢已似安仁香
草思公子明珠報美人那堪秋水上猶此隔迷津
贈高郵守陳光哲
王祥佩刀日謝眺下車辰坐見望舒改行歌沂海春淹
留倚淮樹遲暮對江蘋宣室多祠事猶憐未召人
道中寄憶四首
陸子宜俯
良友一相失殊方誰見求湖雲歸去夜壇月别来秋夢
裏青山路吟邊芳草洲何由遲歡晤天外是南樓
周子以言
從宦非吾願歸心奈爾何關河秋鴈少驛路暮雲多懷
壑空騰笑棲林獨寤歌向来遊賞地芳草詎堪過
黃子淳甫
以我淹留歎思君棄置情朱絃齊俗忌白璧楚人輕澤
國楓初落江天鴈獨鳴將祛勞與吝何日見黃生
衲子大林
歲晩東林樹淮南落木同齋虚玄度月江倚惠連風塵
劫看為累榮名悟是空歸期殊未得持此報休公
雨登金山
客渡臨滄渚廻橈訪碧岑暮潮風外落寒樹雨中深巖
色殊隂霽江流共古今憑高展遐眺猶得緩歸心
送故友之子陳生入京
長安羇宦地送爾遠行遊沙路雲迎馬寒關雪滿裘消
魂新别感把臂故情留萬里贏糧意無因少婦憂
初至南都訪蔡比部
東土風流地西京故事存重聯畫省騎来醉斗城尊歲
逐滄江盡心將落葉繁未能辭世網猶傍舊青門
歲首過清凉寺(陳時避暑處)
地共乘春入臺經避暑過離宫開梵宇曲沼出洹河斜
日啼鴉遍寒煙蔓草多滄江西嶺外含思矚廻波
病屬徐公子攜具過訪
端居抱憂疾自媿損春心絶客来相問勞君獨見尋酒
肴逢好事山水待知音為駐王孫駕門前芳草深
元夕熊子叔抑過集時謫常州
竄後相逢地那知在舊京旅顔燈下改心事酒中傾沙
柳非吳苑江花是晉城夫君懷古意一為駐行旌
吳子充留宿靈谷寺
共是攀遊地俄看去住心分途松徑暝下榻草堂深雨
送靈花氣泉流廣樂音一燈誰與晤知爾對支林
送陳敬輿知廣州
横金初出守剖竹勝為郎楚水看鄉盡炎雲度嶺長翠
禽疑異雀椰樹即甘棠南海逢廉吏知無一物將
送陳子知杭州
東省含香吏南邦佩印臣離心冶城月别路武林春碧
水移蘭舸青山擁畫輪岳王遺寢在拜手薦江蘋
送曹子出守彰德
風流漢京兆之子見徽音剖竹當名郡辭蘭出上林淮
陽資卧理漳水寄離心何處堪懷古銅臺芳草深
同半峰和尚訪釋雲谷
法侣逢羅什冥心契遠公持經自葱外結宇共林中石
壁初經面溪泉近始通坐来花落後何物解論空
觀音閣同比部諸君餞别家兄
躋險因慈閣憑虚託化城江山一以眺雲樹總含情鐘
外潮聲盡尊前花雨輕廻波去無限應是旅愁生
燕子磯荅蔡子木同用雲字
何處堪張組江心一為君岸廻淮望樹帆帶楚来雲浮
跡滄波逝同心芳草芬臨流無惜醉此地易離羣
登燕磯後仍過清江道院荅蔡子
别有青谿勝廻探思不窮鳥鳴殘雨歇帆落暮潮通關
路逢桃徑江花引桂叢還聞歌水調流響步虛中
武備廳詠弓餞子安
隨處是離筵戎亭征馬翩那知四方志猶黯一尊前候
吏先驅弩儒臣始佩弦緘愁對新月寒鴈落江天
子安館中言别遲蔡子不至
今夕西堂燕明朝南浦人雨滋將别淚花黯欲離神燭
下停杯久門前嘶馬頻所期殊未至含意獨誰申
送家兄赴浙三首
岐路易為情那兼骨肉行同兹戀南樹忽是餞西京碧
水通吳苑青山帶越城無因鄉國近遂使别離輕
東南山水地謝客去相安霞氣忩中岫濤聲郭外灘風
因越絶訪法向吕刑看况是多文藻誰云飾吏難
託跡似孤雲含悲一送君良時共羇宦中道獨離羣花
萼隨萍轉驪駒逐鴈分定知臨海夜詩報惠連聞
聞王維禎移官民部
傳爾天台日移官地省時拂琴停水調掃榻及花期越
嶠眈康樂吳都遲左思無言相見喜懷舊恐興悲
夏日登牛首山徐公子席上賦二首
愛客謝王孫相邀欵法門林間皆幻境花裏即迷源萬
壑江流轉雙峯雲氣繁寄言河朔興兹夕在祗洹
出郭紆京覽尋山隔世緣鴈垂珠戸塔龍起石巖泉法
雨穿花外慈隂憩樹前寧知禪寂處曾是聖游年
晩造祖堂山
别島通幽徑叢林隠法堂逢僧龍樹後攜客虎溪旁帆
影帶江盡鐘聲過嶺長從知探賞累一遣坐来忘
宿幽棲寺贈海天上人
投跡空山夜皈心此問禪錫飛辭嶽後杯棄渡江年花
落仙巖近松深淨榻懸融師雙樹下見爾一燈傳
曉至獻花巖
斷壑牛山轉層巖鹿苑通天花僧供裏江鳥梵音中禪
坐彯香氣玄言悟色空晨扉初地在回戀意無窮
山中贈蔡子木
華省非常翫青山聊對君心將守空寂跡許謝塵氛竹
磵晴鳴雨松關晝偃雲倘逢名嶽去禽向得同羣
柬約遊不至諸君
共有看山約重違入社時去緣俱是染来果未除思叢
桂招難及停雲望屢馳還將塵外意一笑省中期
宿祖堂寄子安兄
洛並機雲入山違求典尋散花迷棣萼聽鳥悵鴒心吳
越人天渺齊梁歲月深西堂何處夢遥夜寄東林
秋日思牛首諸山因寄海天上人
坐憶空山路青林去不遥齋關閉秋雨寒磬落江潮雅
自依龍藏憑誰問虎橋塵心報支遁何日晤言消
秋日懷王維禎
京國歲華晩江城風雨秋疎聲兼葉度寒色帶雲流薄
宦潘生省懷人謝監樓如何潮落盡猶未下仙舟
柬王職方
北闕辭榮宦南邦戀薄遊月臨騎省夜霜冷鳳臺秋幕
下時揮檄帷中數進籌平生憂國意感激一登樓
聞王維禎赴都寓居天界寺
一謝天台郡還来入帝京如何逢下榻猶自隔重城客
路聞鐘意空門駐馬情遠公應與晤静裏話平生
九月十日同薛考功蔡比部王戸曹游東園作二
首
西京從宦侣一過五侯家門閉聊看竹林深自落花池
通淮水曲亭帶冶城斜坐得忘歸趣何因戀物華
别業青門側幽居紫禁鄰臺餘九日讌林駐四時春聽
鳥閒情適看花逸興新會宜容傲吏長作灌園人
瀨源阡二首
平生懷隠德奄忽委容儀壑記藏舟後齋經撤瑟時芻
聞徐孺奠碑見蔡邕辭贈秩兼名里哀榮并在斯
别有棲靈處應多歎逝情門猶表東海世已謝南榮飛
憶烏隨塜廻看馬戀城悲心何以託日夜壠泉鳴
洋門阡二首
孟氏推賢母梁家得令妻人疑隨去鳳誰為語鳴鷄晞
露逢蒿唱驚雷遶樹啼蒼梧雖未從還見墓田西
慈景隨朝露芳流引夕源幽冥從子貴生死是君恩鏡
惜鸞臺掩衣憐翟茀存清河遺寵謝今日在洋門(四首為少)
(司寇郭公題)
挽顧公子二首
束髮多推望臨尸詎可言空牀素琴在遺篋舊經存奄
速曾占鵩扶搖未化鯤因公俱抱痛忍自學東門
勞生歸是息委化夀非材未果山公識翻同鯉也災螢
飛無散帙麥盡有空臺歎惜靈光賦將誰屬草來
留省早春奉懷諸兄弟三首
故園君卧處帷裏閱年芳微雨高城霽寒冰春水長黃
鸝啼漢署白馬見吳鄉幾許勞相憶書来問景光
君行知歲隔已是别離深獨作留秦客凄其動越吟雲
天連海嶠雪路暗山隂日暮臨湖望誰傳芳草心
江門身自寄雲路爾方招馬齒隨愁長鴒心積望遥花
間趨左掖柳外候東朝為說淮隄上風光異洛橋
早春奉柬王駕部時聞上書乞歸未得
耽寂懷摩詰辭榮學右軍鄉心隨梗泛春思藉蘭薰巴
水初消雪巫山尚掩雲漢家頻遣祀留待碧鷄文
早春雪後同諸君集孔比部寓
殘雪春城外寒雲客館中會多新歲感交與故情同夜
色疑梁入湖流似剡通由来北海座尊酒未言空
送蔡法曹考績北上四首
何事移官後嗟君獨未遷才高獻最日秩滿拜真年客
路吳關外鄉心越水前帝城能自入無藉子公先
帳飲臨南浦驪歌動北轅如何聊執手已自黯銷魂問
樹知温室看花認省門向来同侍從枚朔幾人存
同作周南滯還嗟此路分棄符關吏識持法國人聞天
際長江日江邊建業雲莫令明主見猶恨不如君
無言騎省少忽訝鬢初斑世事忘江上朝儀想殿間鶯
啼新歲月柳暗舊關山相府知名久中郎定不還
喜王子至自浙中追餞蔡子
聚散非常跡憂歡可具陳忽聞剡水棹来送秣陵人尺
素鄉中信鶯花客裏春從今張敏夢無夜不迷津
寄廖鳴吾學士
一自辭供奉憑誰問卜居朝園藝槿後夕浦采蘭初宋
玉工題賦任安待報書莫將憔悴色空對楚江漁
寄馮守
解章辭劇郡初服返長林五馬一相别雙魚杳復沉晴
州芳草合幽谷白雲深祗羨機心息年年入漢隂
送鄭水部擢楚臬便道覲母
蘭省為郎久荆藩拜憲初憑將舊經術自可飾刑書問
俗從江漢寧親過里閭須知陶母意莫獻武昌魚
徐公子見訪對月有作
憐余杜門日眷爾駐車情世事杯中盡浮名物外輕女
墻淮月上客坐楚雲生為語高林鵲相依且莫驚
四美亭詩為大司成程舜敷作四首
傍舍通幽逕為園愜近尋花間餘講席墻際藹儒林後
乘參多士前賢契夙心無言戀芳樹桃李自成隂
地為崇文辟齋因講德開草深知秘殿松杪見靈臺暎
戸羣峰入環橋一水廻但能留問字不假酒肴来
炎夏相過地清幽絶世氛人從金馬至客向綘帷分璧
水忩中月鷄山檻外雲定多觀物趣何止坐論文
周家重雝館漢室儼陪京清曠多新苑繁華總舊城山
疑瞻岱意臺即舞雩情别有羣英樂非關勝美并
宿玄真觀
暫謝直城中因棲羽士宫秋聲上苑别芳樹小山同玄
覽何能遣幽思或未通祗餘懸解意可以息微躬
茅山道中
猶是皇畿内迢迢赤縣分勞生空害道薄命豈關文源
水渾迷路深山迥隔雲金丹如可就留此問茅君
泊丹陽
日暮丹陽郭維舟旅思違蟬隨江柳報螢帶野煙飛練
水乘秋滿吳關入望微寧知垂翼鳥猶畏弋人機
為許氏贈妾
許東谷索詩貽其細君余初未許因思二陸藻
繢為彦先以贈婦小庾風流因永豐而詠内自
是貴主芳筵每歌麗曲太妃禁地猶製清平矧
細君者蘭姿絶代蕙質驚人雅眈藝文妙解音
律綠珠秀媛慣承寵於石卿紫玉名姬堪締緣
於韓重不有賦其彼美何以傳之来淑乎
窈窕一佳人鉛華世絶倫花因解語艷山入畫眉顰寶
髻隨時廣羅衣逐態新坐令幽谷裏無夜不生春
皇甫司勲集卷十八
