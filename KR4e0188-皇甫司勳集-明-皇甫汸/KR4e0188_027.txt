皇甫司勳集卷二十七
明皇甫汸撰
七言律詩
予被論屏居侯子舜昭撰懷慰賦見寄奉答
世路風波不可聞還山直欲避人羣素書遠謝雙魚贈
藻賦新傳九辯文響振蕭齋聊擲地思飛台岳會凌雲
明珠寄語須珍重按劍相投恐未分
念别再賦
征車欲戒且停鞍把酒今翻别更難雙鬢豈堪承再竄
一麾猶自戀微官江楓落後淮城暮沙雁飛時楚塞寒
遥憶吳門何處是定因白馬向南看
燈讌聞雨因懷子安同子浚子約作
金樽高讌競芳辰玉律韶年應早春火樹不須重待月
雨聲翻似為留人看來白髮皆非故按出清歌總是新
花萼滿堂饒勝事一枝先露獨傷神
周以言黃聖長過余問疾
一丘棲病每經旬二仲相過惜暮春羅雀不知東郭騎
逢人初著北山巾枝生肘上看非累花落藩間悟是因
且覆清尊判盡醉何曾靈藥駐芳辰
吳子仁舟泛遣興
湖上扁舟興不違春深何惜醉芳菲寒生細雨花間濕
節近輕烟柳畔稀散騎十年空未調羣鷗一夕已忘飛
溪邊漁父休相問楚客歸來欲製衣
周以言黃聖長過我先人城南故居賦詩見示悵
然答此
疏公别業倚荒城三逕蕭條蔓草生薛邑臺池今日淚
平泉花石舊時盟齋中歲序看駒隙門外春風換鳥聲
不是求羊同過客題詩那得更傷情
春暮索居
棲息無能出世塵青山何處可藏身還期向子招禽慶
為報支公待許詢静對鶯花思舊事忽驚風雨送殘春
朝來閉戶多相戲猶自含毫擬答賓
從子約弟借河上公道德經注披味
柱下金經秘五千瑶圅一謝棣華傳言從關令初成帙
道自河公久棄筌誦後香烟移座右望中靈氣靄簷前
亦知無欲能觀妙舌強何曾解悟玄
文太史遊義興歸贈
早厭承明出漢京却耽山水寄高情藍輿行處門人從
竹徑穿來郡守驚春盡玉潭乘雨泛日長丹洞眺雲生
閑逢道士書經罷何似籠鵝别會城
追昔家居兄弟多燕會觴歌之樂特盛者如眺飛
素於寒朝玩流光於清夜雪月二編華萼競美矣
比承慈戚兼値仲徂無復懽悰聊申慨咏時丁未
秋日
細雨吹寒入草堂蕭蕭落葉間鳴螿遊情病後知因減
嘉會年來信不常東郭雪殘惟有卧西園月在總堪傷
争酬麗藻誰能賦空使詞林泣謝莊
上夏左相
昔參多士謁平津東閣開時奉後塵門下憐才曾倒屣
車中容醉偶汙茵謝公久係蒼生望裴相猶懷綠野春
聞道金城圖未上且須持議在和親
麗春宫人詞次韻
漢宫初進美人歌一日春暉到綺羅漫向玉階啼粉淚
試開金篋理粧螺從登豹輦銜恩甚特賜鸞箋命藻多
總是相如能獻賦文園歸後奈君何
又麗春宫人詞
掖庭諸伴盡承私猶是長門奉箒時夜月羅幃空自照
春風玉輦不教隨畫圖舊掩明君貌團扇新傳班女詞
争得蛾眉無解妒一開金屋寵全移
别慶上人
仗劍噫歌出帝京楚江東去是吾城僧中淨理諳應久
物外浮名本自輕阮籍易傾窮處淚惠休難遣别時情
殷勤記取臨溪意正及長干芳草生
戊申除夕
帝京明旦憶朝天客舍曾開守歲筵一謝鵷鸞非道路
空將犬馬媿韶年鐘聲逼曙傳花外燈影分宵落酒前
擬向東皋理春事張平今已賦歸田
子約弟校書東閤
君從都水入讐書何似更生在石渠筆札尚方初賜後
綈緗中秘總頒餘高才自合隨金馬博物還應辯魯魚
長日遲回勞汗簡芸香攜得滿簪裾
劉向以都水使者校書石渠閤
郡守金城見訪時方治水
自憐漢省為郎久一謝雲霄託薜蘿散帙林中惟有卧
高軒門外枉相過西臺攬轡清風在南郡承麾惠政多
早晩白公隄已就佇聽民唱兩岐歌
韓司徒贈詩過奬鄙集次韻奉謝
萬事無心付寂觀一燈遥夜坐忘寒調卑豈合陽春和
形穢空將玉樹看木落冶城迴客夢鐘鳴香積倚僧餐
因公欲訪君平卜可是人間蜀道難
夏至日對雨簡子約弟
麥風吹雨夜蕭騷詩興朝來似省曹占日正逢南陸候
朝天應想北宸勞祠臨泰畤陳琮璧路出汾陰駐羽旄
莫以淹留虚從事後車題賦待枚皋
茅山道中寄徐公子聞其抱病
林開白石隠仙房路指青門接帝鄉六代總為分鼎地
十年空作尚書郎源迷桃水聊相訪會憶蘭亭耿不忘
聞道徵君初養疾將從海客寄丹方
寄王維禎戶曹
扶病尋真宿羽壇塵蹤那識是秦官山中瑶草傳情易
天上瓊枝會面難華省久淹猶執戟明時須愛但加餐
應徐零落元瑜逝莫以風流憶建安
謂亡兄及蔡子輩
江上寄程祭酒
絳帷何處馬融庭建業城西淮柳青名重兩都看作賦
教分六館羨談經漫因玉樹思今雨共說金門隠歲星
為問芙蓉池上客可知江畔有飄萍
報恩寺浮圖
明光九級盡瑠璃為答玄功詎惜貲地是赤烏開教後
基同白馬賜名時鷲峯直與諸天接鳳闕翻從下界窺
登罷欲書多寶事奈言江總善題碑
金陵懷舊
平生蹤跡半京畿别去秦淮歲屢違道上投珠多按劍
市中擊筑幾沾衣寺尋白社僧猶在宅訪青溪客已非
莫學隴西逢醉尉夜深愁向灞亭歸
天界寺訪半峰上人聞已入楚
松關静閉座凝塵童子花間笑候賓掛却袈裟看有相
持來如意贈無因昭丘直指彌天路湘水遥通慧海津
衡岳若逢飛錫後不知留偈與何人
普德寺
古寺城南訪六朝高臺一望幾蕭條門前黃葉催年暮
林外青山覺路遥塔影常圓沙苑月鐘聲静帶楚江潮
老僧宴坐耽禪定送客何曾過虎橋
溧陽旅興
小邑寒深歲復催此身如寄未能回主家負郭塵喧遠
客坐看山爽氣來瀨水舊為亡楚地吳雲今是望鄉臺
欲知暮髮俱凋盡為說朝心總不開
題史考功池亭(地即謝公堰)
名園十畝與城鄰日夕風烟逐眺新山擁翠屏開作畫
水從金谷瀉成春憑軒不斷啼花鳥閉戶應逢看竹人
見說玄暉池尚在知君前是謝家身
先春一日金壇道中
窮途明日已逢春殘夜題書報密親吹笛曾為行市客
解衣聊作刺船人蒼蒼樹色雲連郭寂寂江聲月滿津
不是才華應取忌肯令王粲在風塵
歲暮客居獻王水部
少年未與俗相親慷慨猶為國士身阮籍能留青眼盼
鄒生長歎白頭新客中歲序空催鬢天上陽和易作春
一自誤遭懷璧罪逢君應是泣珠人
早春寄子約弟
舊京東望已春歸禁苑城邊藹曙暉名在郎曹皆是累
酒酣身世兩相違還邛有賦推司馬入洛無心媿陸機
淮柳青時江水闊知君將欲理朝衣
送王戶曹擢九江守
甘泉獻賦早知名才子為郎在兩京闕下承符初出守
郡中森戟已相迎空庭廬嶽晴雲色燕坐潯陽江水聲
試覓古來循吏傳幾人年少寄專城
贈盛秀才
避喧因就辟支禪江左玄風屬少年數借慈燈揮藻賦
更從積雪照韋編潮生静夜灘聲轉月上空林㙮影懸
媿我閒來尋白社逢君却在虎溪邊
赴丹陽廣福寺與弟言别(寺在練湖傳為日光佛靈異而建上有陸羽第)
(十一茶泉名玉乳云)
古寺碑題西晉年澄湖如練倚窗前寒雲自覆金光殿
荒草猶埋玉乳泉楓葉染霜秋後色雨花和梵夜中禪
亦知閱水同觀世不奈潮聲送客船
寄贈吳純叔藩使督祀太和
玄宫勝地迥塵寰先帝崇祠勅楚山仙吏拜從香案後
衙齋寄在玉清間瑶篇久秘逢誰識桂樹叢生好自攀
更道襄陽風日近乘閒一醉習池還
將之南都别親舊因寄寺僧
秣陵城外長干寺潮落滄江一水涯客路欲隨南國雁
離筵先就故山花因辭宦轍慵奔走數過空門感歲華
朝省莫容鄉曲賤此身端合住僧家
送伯氏赴試北上
騕褭長嘶趁北風黃金臺在古燕中池塘草色春前思
禁苑花枝醉裏叢馬援才成時未晩公孫策就路應通
送君自愧冥飛雁却笑當年誤入籠
贈萬開府
看君被服似儒生不獨能文慣論兵三十擁麾當外閫
一朝開府在西京雅歌樹下留賓醉清嘯樓中料敵平
更道深山尋羽士功成應有赤松情
贈宗二伯昭
早聞名姓著江東却恨相逢白首中樓護不妨游五貴
阮瞻曾亦辟三公代人屬草辭偏慣分吏占書意盡通
春水片帆心萬里看君猶欲破長風
簡陸儀部
自甘寂寞解朝裾何似承明厭直廬謝病早歸年不待
避喧真與世常疎筆留藩溷因題賦墨變池塘為學書
參佐廨西芳草遍時聞人訪士衡居
新昌吕生見訪
吕安命駕輕千里來訪吳門何所聞揮翰久應稱内史
請纓猶自慕終軍朝探禹穴因懷古夕泛娥江解辯文
衰病無能空倒屣欲將書籍盡投君
夏日過文太史問疾
長日因居訪碧山清風如造竹林間門前不斷軒車駐
庭下新滋帶草閒著作久探金匱秘陸沈曾是玉堂還
從來妙說能除疾可引枚乘一解顔
寄談尹
看君白晢美脩髯早歲明經起孝廉卜築近郊同沈約
上書辭邑似陶潛梁溪夜静惟高枕惠嶺朝來正在檐
幾欲懷人招隠去尚慙為吏未能兼
皇甫司勳集卷二十七
