皇甫司勲集卷六
明皇甫汸撰
五言古詩
初發京口
少年慕攀鱗千里輕徒步媿非登廟姿亦謬臨軒顧朝
躋赤墀塗夕騁青門路寧知世網嬰遂為儒冠誤昨浮
湘江還願守箕山臥不勝戰者勞心蹟兩乖忤解纜指
廣陵眷戀未能渡興歌矚流波庶幾照情素
贈黃子先皇甫氏也因避地隠姓云
范雎入秦庭梅福遊吳市隠姓干相君逃名類仙吏客
逢江夏生自謂西州裔叔運遭崩亂遠迹甘留滯家本
秦川人身從越鄉寄披霧清明朝利見飛龍位論難登
石渠烟煴吐經笥述德誕吾宗濟美光遹世並載發江
都方舟涉淮泗聊宣敦賞情一慰羇離思
桃源遇風追子安兄舟不及
干禄非夙心行役苦相迫仗策隨平原揚舲共羇客空
水閱桃花深山眺桐栢終風暴且來奔湍溯方逆臨津
引不前天際孤帆隔馳情東望時何異西陵夕停橈既
無悰對酒亦未懌眷眷勞歌興戚戚煩憂積
張水部招登戊己山兼覽徐武功所撰河功碑
劉向莅都水張騫窮河源哲人播嘉績上善廻狂奔土
阜等峛崺延眺曠周爰魯連蕩遺軌蒙山隠華軒化因
子竒著信以季札敦武功吾鄉彦烈烈豐碑存辛勤宣
防事慷慨昏墊言之子守畫一何異雙璵璠往蹟隨清
沚興情寄綠尊
天界寺贈半峰上人
顧省紛俗嬰尋山愜幽趣秋水淨金河寒雲翳珠樹了
看花落時莫辨鳥還處休公别來詩江生擬將賦
雨過高座寺
積雨黯花丘緣雲入香界修策振林間疎鐘落峰外康
樂誦阿含陳思演清唄欲除常戀牽惟是逃虛快
奉謝王司馭惠方
與君闕下逢恍記壺中别高駕凌雲煙芳姿若冰雪狂
走衆方驚心醉自相悦安知問馬言獨守養鷄說金丹
何日成瑤章終歲掇倘承清燕餘無輕鴻寶訣
雪日寄王戶曹湖上官舍
初雪度江城殘雲來省閣覽物嗟歲殫懷人悵居索擇
木本同棲傾枝猶異託維舟安可從開尊自成酌
同蔡中郎過王員外宅懷子安兄
委巷駐高車清溪夾幽宅細雨急逝年凝燈照寒夕依
同南樹情飛異西陵迹為假雲中翰一寄天台客
往視城南别業
夙齡不事産落魄懷英風抗志雲霄外絶戀蓬蒿中避
世豈在遠漢庭聊見容未識山川險安知途路窮兩自
違京輦久欲返臨邛疏公有遺業精舍開牆東命策值
蕭序覽物感情悰逕密多陳莽林荒非故叢昔往候門
稚今歸成塞翁鳴蜩若騰笑馴麏儼相從搏飛乏高翼
何為苦微躬吾廬倘可適稅駕幸來同
奉和子安春日軒中讀丹經之作
徵君抱沈瘵平子起憂端測化芳春日歎逝清河瀾同
心開寶帙託慕在金丹將從餐霞侣共舉乘雲翰寓言
不可究玄理何能殫探崖石髓祕采嶽玉芝殘朝嗟秪
用老暮笑且為歡綠尊命高酌朱絃被雅彈但遣物累
盡豈辭人益難頽齡勿謂促達生庶自寬
余棲病經年刀圭未效季弟示我以沙門之偈伯
兄廣我以大道之篇伏枕奉酬并用逐瘧云爾
本懷蒲柳姿兼落風塵穽顧影蛇屢驚看心猿靡定憂
生苦多戚好道晩彌甚浮淮喪其珠還藥未有鏡晨誦
披雙玄夕覽流三乘親親敦友于各各惠嘉訊空詮寄
深藻妙理發高詠因君念處才無令伐真性
子約北歸對酒奉答
三載遊京輦一朝旋故疆豈不眷華省惻愴在帷堂未
習舟塗險安知軌路長宵征無淹泊晨發懷不遑辭燕
獻芳歲踰楚變青陽入門問家難奚止庭逕荒置酒相
慰勞臨食增慨慷已謝子輿樂徒緬孝標傷諒乏緩齡
藥胡取駐顔漿風河有至誠雲壑且高翔
四月仙誕日友人昆弟集我蕭齋琴酒間作有倡
斯和
桃核訪初辰蓬山竚靈跡命駕紛行游披帷猶屏息敦
余値二難結客枉三益雨館靄餘清雲軒坐生白丘琴
發雅彈鄰酒瀉芳液泠然御鯤響恍若驂鸞翼吾意眷
山水何事餌金石方達無生旨安知有生懌
端午邀過叟以視藥不至
天中紀令辰塵外遲嘉客將同嵇阮悰未枉求羊跡側
聞採三秀獨坐煉五石犬護青泥函蛾飛白雲室丹玄
豈易成髓凝何由食不如持美酒酣飲恣所適緬余遺
綵繒期君報金粒
送沈二仲文游浙中因寄田叔禾
昔與田叔别乃自漢東都英髦値嘉運睎翼荷天衢軒
纓無榮戀竹帛有良圖玄疲子雲草書削路生蒲撝旃
辭京輦紆駕領藩符響臻傾四座焱散各一隅冉冉流
歲月騂騂奉馳驅時違事已異蹟舛情復殊冶容嫉衆
女姱行嗤淺夫敬通方見抵仲翔亦被誣杜門著越絶
倚市歌吳趨願因晨風想共保朝露軀之子羨黃鵠西
飛訪白駒氣合雙神劔光儷兩明珠雄談秋水至藻思
春葩敷虹霓遲心賞山水焉足娛申緘緬契闊撫已媿
槍榆
秋日寺眺
西錫混緇流南冠類囚客昨戾青陽徂今來素秋迫炎
序俄戒涼華滋互凋實前因感六迷後果證三惑欲消
塵世牽聊晦空山蹟夙夜緬畏行明朝露方白
盛二仲交示廣志賦因贈
江左本多竒盛生稱獨秀速化有性靈棲玄謝塵垢披
帙十行俱擁衾萬言就揖手青門東醉心在良覯廣志
擬雕蟲纖書臻古籀情同呼霓餘興是凌雲後媿匪辨
璧姿相邀出金奏
雨懷盛二時在清聽齋中
支齋營八關陶情緬三逕嗟我求羊徒悵此琴尊興室
邇心獨遐城嚴蹟難并巵言誰與談籥理自相證細雨
忽戒寒輕霏坐生暝天風廻海潮秋聲送清聽
璇上人院菊
灼彼東籬花眷兹西土見青蓮同淨姿金粟等明蒨色
普象王供香堪鹿女薦何異休公枝一令鮑生羨榮悴
各有因開落互相禪我本解宦人歸情胡能遣(鮑明遠集有休)
(上人贈菊云玳枝兮金英)
皇甫司勲集卷六
