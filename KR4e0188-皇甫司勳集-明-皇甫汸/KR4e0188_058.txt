皇甫司勲集卷五十八
明皇甫汸撰
哀誄
恭擬世宗肅皇帝哀文
惟嘉靖四十五年歲次丙寅十二月丁亥朔十四日庚
子大行皇帝崩于萬壽宫旋殯于白虎殿越歲丁夘三
月十七日壬申將遷座于永陵禮也雕輼移輴畫攅撤
帟風咽酸笳霜凝悽紼嗣皇帝心隨去劒目送遺弓昊
天高而悵罔極泉路渺而悲奚窮小臣汸念昔己丑賜
策彤庭分符赤縣猥授華銓載司清憲罪荷曲矜恩蒙
微譴敬昉冊命恭述哀辭少報君臣之義仰宣父子之
私其辭曰惟明應運慶洽天人還資聖歷誕挺聖君高
帝倔起恢烈鑠勲周漢驅除曷足以云列聖纉服克邁
徽猷七葉中否八駿荒遊閹瑾搆釁藩濠逞謀治乖端
冕殆隣委裘懿問惟興光昭伊昔善埒東平仁歸西伯
姒母樂推啓賢師錫嘉靖殷邦修功代邑祗命允協格
來其勤踵堯蹈舜稽古禮文創建九廟懷柔百神享祀
咸秩燔瘞攸分爰覃孝思並弘德教敬一垂箴農桑屢
詔宣后崇儒軒皇問道精意執中玄心觀妙雪由欵集
雨以祈零甘露嘉醴卿雲景星秬□六穗芝草五莖恬
鱗牣沼肉角儀庭皓質緇章黃耀赭異胡瑞不臻胡休
不畀化浹中區聲漸遐裔象德象功盡倫盡制軼漠航
琛踰沙匭賮百蠻歸化韜弓歛袵禮樂可興干戈底定
秦漢以還唐虞斯盛登必元愷簡必俊髦穆穆布列濟濟
盈朝于淵網致在藪旌招内寧外輯陽長隂消方祗表
靈高禖恤胤始正中闈旁充燕寢粉黛蘭郁褘褕翬映
魚貫承私麟祥衍慶既咨四岳亦闢四門躬閱封事洞
察邇言威以克愛義以割恩剛斷惟獨權攬則尊匪窮
土木麗軌宏圖匪慕蓬瀛嗇神葆軀璇題瑶榜綺綴椒
塗飛廉望氣阿陛凌虚嗟金藥之未就懟瓊蕊之無徵
巨跡空履仙掌徒擎宫車晏出扆几宵憑居諸急節霜
露頽齡嗚呼哀哉小臣汸昔也通園陵以馳道今望履
綦而苔沒向也扈清蹕於屬車兹奉衣冠而月出採松
柏於江南樹成拱而風瑟引灞滻以為池遡逝川而流
泣嗚呼哀哉探大隧之寂寂兮預鴻筭於睿營瞻豐丘
之冥冥兮協龜筮以考貞攀龍髯兮百工躃踊封馬鬛
兮萬姓悲鳴嗚呼哀哉若帝者父作於前子述於後日
照月臨天高地厚刊德難名垂聲不朽從七聖以皆迷
慰一人於在疚嗚呼哀哉
弔淮守張君文(并序)
淮守張君守約少以楚材挺為周楨漸翼鴻逵早膺龜
組單車入境仁風被於初莅家糧自運苦節堅於素履
使東海卧治假以歲月則南陽坐嘯殆其庶幾亡何蒼
頭構厲白刅倳胷奄以循良之身隕於臧獲之手嗚呼
痛哉夫習在難養患生易忽如得其情則異類之感可
通於肉骨苟失其道則萬乘之尊不畜於臣妾是故奸
宄發於牀第而羌胡生於袵席詎獨子密不義彭公昩
於幾先中書寡恩顔氏載以誡後而已此古人所以守
黑於淵魚智士所以納汙於蜂蠆也詩稱肅肅在宫之
容異焉易繫嘻嘻閑家之節隳焉寬猛相濟威愛厥克
範斯存矣極而論之當伯廣州之役非同申池之怒便
奴貰酒之忿異乎鵠亭之貪何發之暴且慘也夫弑逆
行於二千之吏禍變起於股肱之郡是曰人妖匪由天
作之孽曾是在位罔恤震隣之咎哀哉先是客曰守居
嘗鞅鞅如不欲生蓋亡徵焉朱季強直以自遂杜陵慷
慨而請掾守不能然則恥之武夫憑寵而作威少年據
津而黷賄守不能禁則恥之關吏囁嚅則終童棄繻亭
尉沉湎則故將止宿乃使利賓之士懷懟而越疆載馳
之夫望風而迴轂守不能振則恥之志乖政閡氣沮神
靡然後隙開釁作至悲震外戶血濺同官方且指掌鳴
心瞋目示意亦晩矣室乏窈窕之御囊無金玉之藏末
命陳於死友愛子未遑託人寧不痛哉余與守也交非
平生罕叔向苧衣之酬如此邂逅有徐君寶劔之盼兹
於返國望嶧山而興嗟遡淮流而出涕遂獻弔云爾慨
斯人之委化兮吉凶昩於所研傷中道之夭閼兮匪獲
考於天年春叢摧於秋荼兮鳳鳥縶於鷹鸇胡君侯之
不競兮身既沒而名湮負明哲之雅訓兮禍自召其奚
愆登昭丘而想魂兮望洞庭而抽思表素旌於千里兮
告巫陽為我招之謂江蘋其可薦兮悵臯蘭之焉貽苟
桐鄉之足葬兮又何必遠從乎湘纍
弔葉秋官文
歲在丙午余承母夫人諱毁瘠棲廬屏焚掃軌不通御
史之顧御史銜之迺構細人訟牒文致其罪越明年丁
未上書闕廷詔下撫臺移之京兆余業將有白下之役
方是時鄉人士皆心知其冤而莫敢議曰此御史讐也
浙省參知廖君叔愚持節過吳詢得其狀悵然曰吾輩
責也即移書勘官援筆數十言陳其梗槩逮余聽理京
兆都人士亦皆心知其冤而莫敢議曰此御史案也比
部大夫葉君體仁廉得其實扼腕不平悵然曰吾輩恥
也起而力辯以百口明其必無夫排難釋粉造次而懷
仲連之風憐才彰義慷慨而存文舉之烈二君於余良
可謂知己者矣又明年戊申聞廖君一旦捐館亡何而
葉君奄亦辭代矣嗚呼痛哉語謂愛之欲生惡之欲死
乃人情之大惑至為善獲夭為惡蒙壽又胡天道之無
徵耶二君者生而聰明死必正直幽冥之中必有以考
見余之心跡者苟當得其情必將幸其事之未竟而悔
昔纓冠者之誤也使罪浮其實必將痛恨其憤之未雪
而隂欲推刅於其人也嗟乎余不過獲罪於一御史耳
脱或身墜昭憲怒於明主則糜爛虀粉殆不旋踵是公
車無覆讞之條肺石罕更生之惠虞典何以宥疑於惟
輕漢法何以差級於使過哉德修而謗興寧免負俗之
累行非而心是詎徇通國之情二君知余亦深且篤矣
余自昔好覽莊列之篇凡齊物巵寓累數千言而頗達
其寵辱得喪之故兹息淨土披味釋氏之書凡阿含上
乘復累數千言而尤殫其因果徵報之驗一時矜炫名
勢侮弄威權者視之若燕雀蚉䖟相過乎前坐見其漚
消燼滅落迦於後也二君雖位不充其才齒不滿其德
而流慶於苖裔受福於輪劫者可際量哉是故以彼而
生安知非嬰網桎梏彼云障礙者也以此而死安知非
超度湼槃此云縣解者也葉君之病亟也猶瞋目而語
人曰惜乎余友之白其冤余不及見也當事者頷之而
已斯言余忍聞哉嗟乎壯夫快怨而途窮國士酬恩而
日晩悠悠蒼天負此良友撫膺增悼泣盡何言因束芻
酹酒東向載拜就位而哭葉君并西向載拜望風而哭
廖君二靈其鑒之哉葉太倉人廖茶陵人
諫議沈公誄(并序)
諫議沈公者吳嘉定人也毅皇帝時以射策發科為行
人選充給事彈劾不避權璫仄目時閹瑾方用事知公
家贍於財有求不遂輒欲中傷之乃遣往雜治邊獄歸
報謂所當不讎矯詔逮繫將坐以危法尋得减論謫近
戍瑾敗起家署桐廬簿稍遷廣東僉事歲餘免官公夫
人亡繼而元嗣思道夭死妻子自經以殉所司上聞有
詔旌其閭公宦不通顯家復多罹居嘗鞅鞅疽背而逝
嗚呼哀哉公之仲子余故妻也媿乏河陽之才爰述荆
州之德聊託素旒以誄鴻績其辭曰天道無親恒與善
人江都來宅累葉方振丁辰之缺坎壈終身嗚呼哀哉
公生俊發期於奮庸恥徒以貲埒於吳中折節敦書鬱
為儒風公有偉烈揚于帝廷彈劾不避諫職允稱承嘉
一蹷位遂不登權閹作釁致公於理咎召多財情乖寡
悔匪天照微公其溘死嗚呼哀哉公有至性友于兄弟
奉母閒居孝亦不匱拙類安仁忍幾公藝公有賢妃嗣
先之徽既諳閫德復贊庭規一旦潛翳家道以隳嗚呼
哀哉公有元子誕淑才質弱冠遘閔秀而不實烈媛自
殘隕兹雙璧嗚呼哀哉家君分省舅為𤨏臣顧余國士
眷余嘉姻每懷芳問屢奉光塵杜門却掃拊缶興歌霜
露委幹風日損柯彌留不起痛也奈何嗚呼哀哉余方
祗役薄遊上京承諱酸鼻感舊凄情既嗟東武復悼射
聲嗚呼哀哉視履若此獲報若彼謂天蓋高人道孔邇
欒後必大懋哉小子靈將即遠乃弗克會抆涕江干想
魂天外綴兹誄辭聊以寄愾嗚呼哀哉
明徵君吳公誄(并序)
維嘉靖二十五年正月二十二日明徵君迎曦吳先生
卒嗚呼哀哉厥配李孺人先奪一載季子國倫痛慈儀
之奄背悼乾履之俄殱茹荼銜諱勉襄協禮除服起家
擢省試第一越明年庚戌登進士第昭嗣遹德闡兹令
名公亦可謂不死矣然猶感鼎養之匪逮虞潛懿之或
湮乞余作誄以累芳行古稱大夫之才臨喪能誄是故
序悲婉切遠劣潘生綴藻纏緜上慚陸史嗚呼風摧寧
樹歲閱陳根榮始哀終亮爾情素爰采遺絢辭惟永慕
詞曰邈矣延陵猗歟祖烈奕世毓靈迺誕英哲繕性毖
躬抗跡砥節幽履金貞清標玉徹曾是古心先民有逸
抱甕灌園帶經力穡蹈道遺榮陋兹乾沒緬彼漢隂機
將永息傳稱萊婦箴頌鴻妻化刑偕隠式敬賓儀閑家
禆壺福胤有基鄉閭表正籍甚音徽具邇懿親推財克
贍疇大吾宗寵弟曰憲敦賞斯勖遂膺嘉薦無忝郭君
人倫洞鑒慨昔披裘捐遺不拾管但揮鋤視金如礫公
介與齊楊生感泣義薄高雲心光皎日亦有平子託死
巨卿堪也抱臂申訣友生嗟嗟曾氏彌留在煢躬視醫
殮善匪近名娛情墳典委懷琴尊屏騎而徒栖遲衡門
餘慶垂裕子孫寔繁天恒與善人亦有言衛生有經致
柔甘寂可以引年胡然奄忽梁傾外庭蘭偃中室冥理
難諶扄臺易即嗚呼哀哉荀令猶存謝公不死鳳羽攬
暉駿發季子文蔚楚材屈宋方軌溯源會稽東箭之美
些魂允慰茂行孔彰振振欒後俾熾而昌椒非林實寶
異池隍贈級賁壤國著彝章嗚呼哀哉卉秀珍舒孝思
不匱優游考終自同蟬蜕光塵雖戢芳猷靡墜述德徵
辭庶幾黔惠嗚呼哀哉
徐東臯誄(并序)
重光紀歲維暮之春予解南省司勲赴闕聽補職時長
興徐子中行甫擢第拜都官乃從闕下締交焉竊聞東
臯公之風未嘗不延頸想見其人迨余免歸吳門徐子
出守汀洲歲且九易矣吳距苕霅才踰百里知公固無
恙也一旦走白馬之使惠素書之音聞公於二月二十
日先已捐館徐子居苫塊期而祥矣神魂震越申緘嗟
惋覽莫能竟至歛悲收涕載繹來旨欲予為誄昭宣盛
德兼示王子世貞所為序傳謂公為隠淪任俠宗子臣
所撰志銘稱公為有德仁人二子交汀州最為莫逆知
公特詳又皆秉倫鑒善屬文言固信而徵矣愧予才不
閑於述哀因掇二子言庶乎受成於廣意比次於岳辭
若公者生有下榻之慕死有報劍之知附青雲以永託
沉白日以遐思昩平生於傾蓋聊髣髴乎音徽竄玄廬
以啓路表鴻烈於旒旂嗚呼哀哉其辭曰哲人砥行烈
士徇名挺時介立不為貲營矯矯徐公籍甚英聲處垢
斯槩在濁能清&KR1140;彼濠梁實其苖裔徙兹苕霅逸情莊
惠居惟堵宫門多結駟片言解紛千里誦義操贏惟許
積而罔捐多財構釁窘於少年公數其罪蒲伏謝愆散
金高會椎牛擊鮮庇我舅氏實情所鍾遼賈方阨里豪
逞兇既脱其網亦挫其鋒朱家往誼魏客遺風謂公任
俠是耶非與中歲折節從事詩書縱横談世慷慨興渠
謂公仁者言出利俱負兹才哲惜未效用位匪眄睞世
若玩弄彈琴自娛躭酒揮頌稽弦輒響阮杯興動嗚呼
哀哉公邁隂德賢子克生錫爾郎秩賁爾簪纓屏華弗
御舍車徒行志意苟修爵服所輕汀州乞養曰予康強
諭以清白誡以循良人貌榮名孰短孰長履終獲考裕
後克昌昔漢叔持爰著英烈班生製誄載諸史諜采公
潛懿視彼猶劣小子斯文流芬不滅嗚呼哀哉
皇甫司勲集卷五十八
