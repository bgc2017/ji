皇甫司勲集卷十
明皇甫汸撰
樂府
芳樹
芳樹九華邊春風一度妍飄香承輦路弄影向甘泉綴
葉紛千種濯枝幸萬年不作淮南桂空山徒棄捐
臨高臺
高臺望不極臨竚意何窮茂苑花為苑吳宫錦作宫管
絃虛夜月羅綺罷春風獨惜烏啼處猶聞曲怨中
有所思
春風吹繡戶明月鑒羅幃同心阻芳訊千里悵清暉歌
絃塵屢積舞衣香漸微别有關情處梁間雙鷰飛
巫山高
蜀道連巴水巫山接楚陽情來為雲雨愁起見瀟湘楓
葉吟秋早猿聲入夜長何能降神女髣髴夢襄王
隴頭水
隴坂去何長隴水復湯湯咽處堪啼淚流時更斷腸三
秋邊草白萬里戌雲黃辛苦交河使西來憶故鄉
折楊柳
不見隋堤柳長條大道間絲隂流水去帶影逐春還妬
眉銷翠黛聽笛損朱顔日暮行人盡思君可重攀
梅花落
早見梅花落江南春未遲如何上苑葉不似故園枝影
怯臨粧夜香憐逐吹時無人問消息獨自寄相思
關山月
故園千里月流照入秦關弓影同看曲刀頭未卜還迷
雲度容與映水咽潺湲莫遣青樓去摧殘少婦顔
邯鄲行
寶馬邯鄲道金裝遊俠過一朝罷歌舞千秋傷綺羅臺
榭風花盡郊原煙草多客心將夜月滚滚向漳河
昭君怨
含悲辭鳳掖結束事龍庭環珮從兹遠琵琶詎忍聽泣
將蛾眉恨仰視旄頭星獨有長門草猶向夜臺青
長門怨
長門永夜幽團扇早迎秋望幸非同輦含情是倚樓容
華飜易歇恩寵最難收君自觀魚樂寧知妾淚流
冬宵引
冬宵不易曙耿耿朔風淒沙鴈寒猶起城烏半未棲孤
舟泊江上征馬渡遼西豈但金閨裏能添玉筯啼
烏夜啼
長樂宫中秋夜長美人新得幸君王别館不愁金作屋
曲池無羡玉為梁門前數報公車過樓下時聞脂粉香
總是啼烏聲轉切歡娛那解曲淒涼
江南曲
錦帆西去遶横塘畫舸攜來悉粉粧旭日籠光流彩艷
晩雲停雨淨蘭芳飛絲帶蝶粘羅幌吹浪遊魚戲羽觴
自是江南好行樂採蓮到處棹歌長
春江花月夜
空負芳樓約愁逢江上春月華天外潔花影浪中新詎
是沈珠浦將非濯錦津争言蘭作舫復擬桂為輪圓缺
同今夕飄零異昔辰關山猶自隔攀折贈何因
擬中婦織流黃
金閨方永夜翠袖理殘機燈花斜落鏡月光低鑒幃寸
心共絲斷雙淚與梭揮作伴除蛩響驚眠惟鴈飛織就
當窗素裁為遠道衣徒令芳訊達不及早旋歸
擬伯勞東飛歌二首
蛺蝶雙飛燕並棲秦樓燕市花成溪誰家玉人當戶窺
含羞歛笑横波馳寶髻珠鈿明月光羅幃翠帳秋夜長
秀顔皓齒纔十五時向芳筵作歌舞雀臺露寢生暮雲
空留可憐猶為君
夜烏悲啼朝雉鳴青琴絳樹無限情誰家臨鏡總新粧
雲鬟刻飾出意長翠屏錦帳花連理洞房仙居暗香起
年幾二七奉下陳光彩流盼姿絶倫春風東來吹落花
綠窗可憐虛歲華
自君之出矣二首
自君之出矣坐令衣帶緩思君如懸蘿纏緜不能斷
自君之出矣何處不相思在物願為筯君前無隻時
岸花臨水發三首
止水如瑶鏡繁花似寶粧為憐影相照詎是意相忘
江疑濯錦處花似浣紗人莫逐東流去還待上陽春
名園紛幾許臨水獨如何所思迷望石欲往會淩波
賦得處處春雲生
春色藹無際朝雲最可憐金枝紛映帶玉葉綴聯翩弄
影交疏裏含情飛蓋邊長安遥向日何處奉非烟
烏散餘花落
春來啼鳥伴相逐百花中棲處迷深綠飛時帶淺紅祇
惜香霑羽非關嬌惹風回看意不盡猶自戀芳叢
空梁落燕泥
金閨春色早玉關芳信賖人歸飜後燕淚盡每先花戶
暗香泥積梁低舞影斜不作雙飛去東隣王謝家
邊馬有歸心
應瑞來宛國銜恩入漢家邊兵犯燕塞驃騎出龍沙為
報千金顧寧辭萬里賖蹄穿朝踏雪聲斷夜嘶笳逐北
名空在征南賞未加詎隨班定遠生作玉門嗟
夏日湖泛作採蓮曲
雀舫疑杯度虹橋似帶縈湖光湛處全無暑雲氣浮時
半有晴此時流水歌聲起此日採蓮殊未己帆迴櫓轉
逐橋斜樹裏溪邊是妾家翠裙妬殺風前葉紅粉嬌於
水上花花開花落獨含愁人去人來不斷遊玉斝醉霞
何惜晩瑶華零露易驚秋秋露蒹葭没秋水芙蓉歇菱
鏡年年非故顔荷衣夜夜空明月
門有車馬客行贈李少卿
驅車吳趨市被服一何妍叩閽懷敝刺云是李青蓮家
住齊東里裔自隴西傳觀道汶泗上探竒泰岱間舉手
捫星漢躡足凌雲煙昔拜符璽郎侍從清華班姱行遭
時妬修名為世牽一麾佐宣守理案有餘閑試問長江
練日對謝公懸傾蓋惠良覿振袖發瑶編瑩如夜光儷
粲若春葩鮮且勿出關去邀君著五千
皇甫司勳集卷十
