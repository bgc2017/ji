皇甫司勲集卷二十三
明皇甫汸撰
五言排律
奉和家兄山中喜雪十二韻
憶昨天門雪飄颻下紫宸計時方社享協日已郊禋聖
主元無逸齋心况有神瑶花不隔夜琪樹自先春畯喜
譁馳道官儀儼從臣幸祠卑視漢登禪恥言泰萍澤遊
空豫桑林禱獨真叨陪扈蹕列曾奉屬車塵念子俱留
滯題詩更絶倫洛中應減價海内實遺珍黃竹賡歌意
青霄感慨身遥思文似者譙是薦雄人
夏至日天子有事于方丘小臣太學齋居作
鳳甸方丘峙龍輿大駕来赤斿承烈日碧殿淨氛埃天
上帷城建雲中幔屋開喜瞻周祀典忝竊漢英材暑謝
唐文避薰應虞舜催明禋宣室裏徙倚泮宫隈繒燎光
仍焰咸池舞更迴自非留滯客徒愴失趨陪
石崖讀書臺十韻為林中丞作
崖為高人峻林因勝地開逕迷春窈窕臺倚日崔巍傲
吏園堪詠愚公谷謾猜齋同一舫建峯並九華迴緗帙
雲常覆牙籖月故來壁非匡氏隙帳擬馬融裁竒問玄
亭字書藏柱史才仲舒帷不卷孟博轡仍催海内饒桃
李忩前任草萊無勞重懷土自有柏為臺
冬日游虎丘
故國殘冬返名山暇日遊攀蘿尋舊徑倚樹眺新樓洞
雪寒能積巖泉淨不流虎將金界湧龍抱劔光浮客向
空門散僧開慧室留已堪招白社何必訪丹丘
題高行人使琉球卷
奉使彤庭上頒封碧海隅天池凌浩渺星漢挂虚無雲
日龍宫幻風霆蛟壑呼扶桑標外域嘉樹在方壺綏化
遐難極論恩蕩不殊波臣承玉冊水伯護金符采秀三
山近乘槎萬里孤即思枚氏發因頌禹王圖
挽張兵憲父母
長夜已難晨千秋痛二人文翁辭化蜀孟母罷遷鄰鏡
掩泉臺月氊凋黌舍春藏經空似昔遺挂宛如新蒿唱
從兹就莪篇遂不陳高門容駟入孝里見麋馴北闕還
堪戀南陔竟莫循餘榮與潛德并可慰霑巾
自曲梁移水部初入朝作
遄歸仙令舄重謁漢朝儀叨命分華省銜恩踐赤墀河
陽三載卧天闕九重思禁漏和鐘盡宫雲與仗移城緣
雙鳳轉駕擁六龍隨談樹仍今日栽桃異昔時筍班新
劍佩蘭署舊纓緌願並青霄侣常沾湛露私
五日集子安館中同賦
兄弟有輝光翻飛在帝鄉朝回趨建禮節賞遇端陽花
締金門萼鴻聯玉殿行辟兵同繋縷竊命並含香採艾
懸郎署分蒲引客觴詩慙稱小謝名忝繼元方晞露湛
恩渥披雲藻思揚常兹歡宴會無復夢池塘
北郊應制
坤紀德維貞乾行禮告成黃琮陳漢畤赤玉應虞衡扈
蹕傳中道登禋望太清百花迎鳳輦萬柳駐龍旌日向
帷城遶雲從帳殿生薦圭祗貺假端慰睿情營
李伯華夜話有述
室邇更情親相過不厭頻月憐懽會夕花憶别離春得
御叨逢李交游幾託荀履將鳬在葉書斷鴈来秦露裛
仙人掌丹銷勾令神寧知龍劍合復以鳳城鄰蓬媿飄
零轉蘭堪把贈新攄章徒欲報含意詎能申
詠司中蓮花
爾是天泉種来分水署芳春花不競艷秋影自含香葉
以凝珠潔條堪攬翠長行歌臨衛浦言采憶吳鄉懽賞
從傾蓋幽懷學製裳將無託梅萼同此照何郎
送子安家兄遣告皇陵之中都
天授我高皇龍飛自禹方地曾留巨跡雲每識神光宅
鎬謀應協懷豐意詎忘遂荒湯沐邑因錮鼎湖藏園縣
祠官給泉闈烈考襄枌榆無馬鬛松柏有烏翔遹孝今
王嗣恢圖中葉昌監周興禮樂稽古備文章觀德崇新
廟棲靈狹舊鄉卜工維日吉遐饋俟風將東省推予仲
南宫曰爾良春鄉遥獻節秋水速征航望氣荆塗上登
禋汝泗旁御香陳玉椀量幣發金箱别淚紛鴻鴈来歆
陟鳳凰故都行欲賦揚㩁思何長
衣裳篇
皇甫子補吏水曹分署廊禁掌天子衣裳之制
凡遠方来貢獻者賜衣一襲臣汸司之黃扉直
暇作衣裳篇
在笥有衣裳我后受言藏來琛陳大輅獻雉自遐荒遂
化文身陋俱承黼領芳懷柔知帝念錫予見王章學製
微才忝裁成聖澤長象宜明敢作被服願無疆
秋日過慶陽伯宴樂園作
第是承恩賜園因選勝開像崤山並鑿穿渭水縈迴鳥
接平津散花移籞宿来曲旃疏繡戶懸榜跨瑶臺竇氏
方通客梁家更愛才綺羅高宴會珠履盡趨陪今日懽
猶續當年寵易裁從思漢城隠詎遣雍門哀
秋日寄憶子安兼懷子浚子約
漢殿祠官遣吳門游子歸夀觴逢菊酒舞錦當萊衣北
闕情猶戀南陔願詎違橋迴司馬柱庭偃樂羊機玉季
迎歌棣金昆對采薇自慚雞每聽遥阻鴈同飛草夢生
春色星占聚夜輝談應及省樹勿與報芳菲
秋暮述懷
坐使秋華歇行歌思不窮鬒髮看從變緇塵笑屢蒙興
來言采社跡往類飄蓬薄禄何須戀微官亦未工時方
妬賈誼俗或誚揚雄解佩江堪涉乘查路詎通矢心同
喪馬結意向冥鴻用世甘瓠落還山棲桂叢
閱馬作
驃騎歸天育龍駒服義臺種多洼水産獻或宛城来轡
以明珠飾裝將瑞錦裁摐金元逸足噴玉豈凡材弄影
盤花曲驕嘶繫柳隈黃池飲初罷御苑獵方迴不數周
王駿何言衛國騋北羣從此富西域未須開
詠清虚殿水簾
巧落銀河上輕垂玉檻前瑩將珠比綴湛與露爭懸晴
作巫陽雨寒分太液泉詎殊銜鳳日恍似濯龍年影怯
防鈎卷聲長雜漏傳夜来承睿盼霑灑濕星筵
廣寒宫登眺(即遼后洗粧處)
寳閣凌霄建珠忩映日開月臨疑桂宇露灑即銅臺山
悉圖崤入池猶象漢迴倚粧花屢發窺舞鳥能来傾國
元因色勞民豈但財地隨時運改棟與美人摧殷監良
非遠秦宫亦可哀聖朝留故蹟皇覽寔休哉
早春送太常殷簿考績還南都
來獻虞廷最歸典漢邦儀玉帛神如在旂常職所司椒
花餘别酒楊柳贈離枝新水浮征舸鮮雲拂去帷繁華
六朝地全盛兩都時遥想汾隂上猶憐太乙祠
彭城
鹿失咸陽上龍飛芒碭中天亡猶引恨地險竟成功壯
士歌方散哀姬泣未終一朝看蹙項四海罷從戎落日
荒臺在浮雲故壘空獨有滄江水流悲日夜東
吕梁
蓬轉歴徐方萍漂過吕梁奔濤朝浴景流沫夜澄光清
濟疏源迥黃河引𣲖長天吳雲際發海若霧中翔縈石
神難鑿襟山險易藏乘槎疑上漢捐佩似浮湘未能觀
不駭但遣泳相忘
永寧寺登木末亭
香刹侵丹漢禪亭結翠微芙蓉懸寳塔鳷鵲影金扉祇
樹千雲覆靈花萬雨飛綠深全隠馭紅密半遮衣籟引
秋聲入鐙傳夜梵歸憑高覽虚寂真乘在芳菲
詠牛女
針樓降靈妃帳殿引仙娥待月臨鸞鏡行雲罷鳳梭春
心渺無限秋水悵相過廣樂陳銀漢輕車駕玉珂金飈
迴粉席珠露灑香羅乍至羞開扇將歸怯渡河翻嫌歡
晤促詎減别愁多花燭人間夜新知展若何
聞道
聞道柏梁災君王避寢迴金縣朝遂徹玉饌晝仍裁耀
德千官警明禋百辟陪南師謨不戰西域詔無開堯覽
留茨室文心罷露臺臣騫羞奉使邛竹詎須來
送大司馬唐公龍養母還山
司寇表陳情君王詔許行言歸拜家慶從此謝台衡後
乘遵鴻渚前旌舉鳳城謝安臥東野疏廣餞西京八座
夫人寵三遷令母名有懷桑景暮無恙板輿輕偕隠文
焉用閒居賦早成叢萱當戶發新筍傍船迎贈是山公
杖貽非穎叔羹夀觴歌白雪扇枕及朱明一奏循陔詠
都令鄉思生朝来散孔席余亦返柴荆
九日紀勝上李夏二宰相五十韻(同王廷幹作)
御氣肇重陽徵期復際昌百揆藉元老一德頌明良丙
魏同興漢臯䕫乃佐唐丹心熙帝載黑髮掌皇綱衮職
期多補台司表異常入朝榮劍履緯國粲珪璋雅望威
邊服嘉謨積廟廊泰階調玉燭玄籥啓金方颯颯輕飈
舉霏霏湛露瀼虹文亦已戢龍火遂司藏寒謝庭梧色
叢飄苑桂香人間逢九日天上儷三光晉接来樞掖恩
酺罷柏梁龍山悵前跡鳳甸眷時芳赤舄辭東觀華筵
列北堂言從戲馬路遥指問牛鄉麾協非熊兆幡懸並
鹿祥青門遵䆗窱玄圃戾徜徉長樂通侯第平泉隠相
莊灌龍迴繡浦鳴鴈集瑶塘飛陛連阿閣交疏引洞房
章臺堪入畫金谷宛成妝西對燕山曲南鄰潞水傍芙
蓉紛冉冉荇蔕藹蒼蒼逕轉疑彭澤園開類辟疆竒葩
千品綴珍果四時嘗葉密無援李林深有憩棠靈魚窺
豹飾幽鳥避麟裳假日登高會需雲樂宴張花從青女
獻酒訝白衣將寵佩萸房紫英餐菊蕊黃烹葵充寳饌
蒸蕙錯瓊粻禹膳傳頻錫堯樽薦未央仙肴飫脭膬雅
樂被宫商趙舞超方逸燕歌慨似慷鯤絃泛清瑟鳳吹
度朱簧攀石苔侵屐穿雲竹碍璫主前稱萬夀賓起示
周行遇井防投轄臨溪憶釣璜紉蘭滋九畹饁稼滌千
場鴻渚遊襟敝鵬霄晀思颺寧知升上宰猶爾慕羲皇
張組移歌席揮戈逓羽觴沙堤微鑒月煙術淨含霜筌
理冥都契機心坐忽忘悲秋感羇客覽物倦潜郎開閣
登瀛晩乘槎屬漢長驪駒留既醉蟋蟀戒無荒兹會佳
難再斯遊盛必彰誰能序終讌徒自愧雕章
詔獄二十句
一自嬰時網終宵若觸藩史遷幽請室公冶繫圜門果
被儒冠誤從知獄吏尊夢多寧辨蝶淚盡詎聞猿易枉
虞翻跡難招宋玉䰟徒聞懷楚奏未見理秦冤市遠應
投杼天高奈覆盆含酸對蛛戶急難望鴒原良璞捐仍
抱明珠盼尚存倘然蒙察識猶可報君恩
獄中聞齋居奉柬子安十六句
沈憂悵往跡倚禍昧来端畫地何期入呼天獨未安自
憐收北海誰念繋南冠鳳或遭維縶鴒方待急難祇將
形弔影無由羽接翰池非斷芳草臺豈敗叢蘭望日微
須監飛霜夏亦寒徒懷宣室對坐使夜空闌
十一月十三日胥江汎月旋舸登城歸詠
寒江湛澄澈華月輝相鮮乘流載尊爼瀉影發樓船翠
巘合杳靄蘭臯帶長烟萬艘雜燈火千門紛管絃飛蓋
攬崇堞輟棹迴前川曾經故宫裏為照荒臺邊情非烏
棲夜跡是鹿游年登高與臨水行樂併悽然
哀張兩生
孝友悲張仲才華伯氏先憐兹雙白璧同爾閟黃泉薤
草何曾宿棠華遂不妍鴈飛春隴外鴒斷夜臺邊過客
徒懸劍生交或絶絃臨喪獨無涕齊物詎須年
觀虎跑泉
自昔開僧舍言疏禮佛泉忽從衡岳外幻涌越山前金
穴神龍吐銀牀善虎眠響幽宜間竹色瑞併成蓮定識
調心偈流知出世緣從兹功德水常普法華筵
廬山道中
漢江非遠竄廬嶽此經行陟險憑雲氣尋幽認水聲香
爐時隠現石鏡晝隂晴綴壑青蓮淨懸崖秀瀑明煙霞
一投跡松桂乃遺榮雅抱丘中想猶迷物外情將從逋
客謝徒媿昔賢名今夜東林月寥寥猿鶴驚
明遠樓
嘉運開文囿祥光引畫樓星疑聚奎野地似接瀛洲鳳
以飛甍起龍將刻柱浮梯雲遥入漢忩月淨含秋南嶽
神攸降長江藻並流懸知堯室敞應是楚材收
遊四祖寺
若夫嶽擅雙峯師稱四祖據蘄黃之上游迄隋
唐而獨盛訟牒暇日成服暮春侣狎向禽禪參
支許惟時兩税方嚴衆僧莫聚鳥耘非幻鼠竄
為災龍聽法以猶来鹿銜花而自獻因探上乘
聊賦兹篇
談經聞四祖結宇在雙峯玄籥留真偈冥筌出慧宗招
提懸白馬欄榥架青龍泉落時浮鉢山深午罷鐘金河
遥證果石徑悉盤松屐往香泥印衣歸寳霧封同兹探
象教一為謝塵蹤獨惜僧徒散空堂客思慵
遊五祖寺
别有高僧因傳正印禪宫並建化域非遥夫支
遁愛山託名都而寄跡曇摩泛海遡定水以調
心仁智互樂彼我同情矣嗟乎余幼敦詩書長
叨軒冕然潘令誠拙崔宦奚工隠朝市而莫容
謫江湖而獨遠將欲入空門以投老登覺路以
啟迷受想徒嬰業緣未了幸兹歴覽安得亡言
說法俱成道尋山並起禪言由六銖契教以一燈傳峻
嶺標靈鷲香池吐異蓮金雲春不歛寳月夜恒圓檻涌
湘江水忩通廬嶽煙凌虚情更逸觀寂思愈玄自忝黃
州謫將尋白社緣寧知辭累劫即是渡迷川
觀音崖覽蔡子木題壁因賦
斷壑疏靈竇巉崖出異泉標雲因建刹閱水遂安禪琪
樹春將夏瑶花歲復年迴風度綠竹流沫綴青蓮定處
堪浮鉢鳴時或詠絃幽生香積裏寒落鏡光前客有同
心彦詩留寡和篇經過悵往跡歎逝在兹川
皇甫司勲集卷二十三
