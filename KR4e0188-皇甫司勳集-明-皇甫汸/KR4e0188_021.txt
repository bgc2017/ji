皇甫司勲集卷二十一
明皇甫汸撰
五言律詩
解官歸奉答子浚兄
早歲從羇宦終年辭密親長蘿謝逋客芳草遲歸人廬
幸存先敝家徒減仲貧故園華萼在何必日南春
答子約弟
出處本無定分飛任所之如何掛冠日况是阻兵時宦
惜潘生拙歸嫌陶令遲北風待高翼莫學守南枝
答陸子
投劾謝當路因書報隠君從兹返初服聊得慰離羣棹
處汀洲月耕時洞口雲北山期共入那復待移文
過張子新居
早學樊生圃初歸平子田蕉陰清簟上花氣綠窗前客
每攜樽往予思借榻眠墻東喜相接無用買鄰錢
酬子約秋日齋中讌集
憐君暫休汝留客賦郊居琴興聞蟬後秋聲落木初白
雲閒北牖芳草歇前除即序方盈念貧交已漸疎
重挽周以言二首
委化同桑戶嗟來弔寢門迷途非敏夢顧影似嵇魂繐
帳風偏瑟松丘日易昏平生金藥秘無復枕中存
把臂成淹忽傷心每泫然笛聞堪有賦琴在已亡絃訪
宅為幽里尋溪是夜川襄陽多棄草何處購遺篇
答黃志淳
憶爾因兵火攜家住石城嗟余解纓絡稅駕返柴荆夢
裏秦淮遠愁中歲月更如何書寄語猶是未歸情
送唐應德遊武夷
那堪逢亂後重此對離羣歲晚崇江道天長幔嶺雲靈
魚尋漢祀仙掌謁夷君獨往清溪夜啼猿幾處聞
題屈氏廢居
海上逢殘寇山中憶敝廬可憐虞仲里誰卜屈平居棟
沒秦灰後臺傾蔓草餘秋螢飛不散猶似照遺書
送陸子還西山
湖山招隠地歲晚獨歸人寇亂惟衰鬢途窮共此身門
閑嵇散釣甑滿范生塵别後毛壇路花溪夢裏春
冬宵柬子約
曼容歸念早逸少宦情闌詎是淮陽薄其如蜀道難長
林扉獨掩永夜榻同寒為謝閩中使江臯歲已殫
哭姪阿乘三首
生期嗣芳軌奄忽撫靈車竹下銜杯盡苔前望履虚膏
帷初息照塵榻尚留書魂去依長夜心傷十起餘
夙齡稱獨秀弱質竟罹災一旦隨朝露千秋閟夜臺為
山成復止逝水去無回始悟蘭芳促何應夀不材
長魚疲侍疾季琰妙通禪毁性安疎節無生得大年松
邱成異代花徑隔重泉一見西河泣誰能不泫然
登天平廢寺
古寺空山裏重來感廢興尋谿迷蔓草攀壑藉危藤遶
樹多寒鵲燃燈止病僧獨憐青嶂外猶見白雲層
錢侍御賻亡友周子僊於虞山感賦
嗟君成物化何事得仙游術向青華秘名從綠簡收空
棺存敝杖藥市即丹丘柱史生前契靈筵永夜留
四月八日讚佛
四禪開孟月八解應芳辰香梵迎祥蓋燈筵候法輪觀
空成彼岸戒寂示來津髣髴金光裏如來此現身
四月十四仙誕日因憶以言
令節啓朱明羣仙降太清蓂猶虧一葉芝已秀三莖磨
鏡非凡迹懸壺豈世情不知塵市裏何處覓周生
頌藥師燈
洹碣留真諦維摩習病禪欲除諸障染聊示一燈燃生
滅俱成幻光明即是緣蓮花如有悟何必待薪傳
詠扇
吳繭新傳製齊紈舊得名塵來聊障面歌罷尚持情學
月何曾滿懷風不奈輕莫須逢内史價始重稽城
坐忽春暮擬結山遊簡我兄弟二首
春芳餘復幾塵戀苦相仍負杖才堪起單衣已自勝溪
留花共入山待月同登欲往招公子無言病未能(長兄病初)
(愈)
聞君閉關處趺坐學維摩春色遥相待流芳惜易過逢
鷗機事少攀樹隠情多不税東山駕投簪意若何
姪秦宅觀玉蘭
玉樹傳吳産幽枝異楚叢競芳春色裏留賞夕陽中弱
質全矜素繁妝最妬紅況逢佳子姪不忝謝家風
子約日耽内典因贈
積雨淹幽徑高雲翳遠峰披經詮范績就佛禮何顒華
悴觀朝槿清虚鳴夜蛩非緣禪悟早那使宦情慵
寄雲谷上人
棲霞信靈境滅跡企前規松覆梁王宇苔荒江總碑鱸
歸秋興後猿定夜禪時怨别心千里惟應江水知
夏日吳橋見訪
逃暑掩柴關清風喜乍攀噫歌出嵩洛招隠入湖山離
亂空凋鬢窮愁為損顔梁王方好客何事倦遊還
悼甥吳彦先家在吳江曾隨余括州别後竟逝云
獨行嗟難合玄思惜未成泉幽流壑恨楓冷咽江聲鶉
結那堪襝螢飛更不明向來臨渚淚何自對韓生
賦得郊臺送張子讀書楞枷寺
高臺臨水曲吳國此郊禋輦路名猶在壇柴事已塵那
知薦璧處空對下惟人欲賦興亡恨愁看芳草春
哭兄詩四首
阮籍生前慟黔婁死日貧素書遺稚子今事問何人泉
閟臺空夜阡開路豈春緇衣一以斂為謝洛陽塵
物化居然盡吾生詎有涯援琴堪灑泣展卷但興嗟大
被虚姜寢烏衣减謝家一乖棠棣詠幾欲罷看花
才高翻見伐曾是貴無能滿座思文舉同時惜彦升門
庭猶置筆帷榻尚懸燈祗自留遺草將誰訪茂陵
昔共懽娛地今來倍愴然隙駒驚電後行雁斷霜前易
悴同朝槿難回似夜川愧非摩詰弟含涕輯遺篇
送吳山人之洛川訪弟兼謁西亭王孫
聚糧何所適遠與故山違客路猶吟草王門欲曳衣行
攀楊柳别思逐鶺鴒飛莫作梁園賦淹留待雪歸
贈嚴叟
聞有君平隠湖山不易逢溪藏幽處塢雲合曉來峯啼
鳥閒中興馴鷗物外蹤尋君迷九曲花樹一重重
偶過長兄故齋作
一自空堂掩傷心今幾回故琴流水盡散帙任風開物
有先秋恨人同急景催徒看芳草合那復履綦來
吳吏部館聞陳氏洞簫
雅樂初調夏賓筵颯已秋將聲傳鳳翼合曲度鶯喉咽
處非關怨危時似寄愁翩翩公子宅直擬接秦樓
偶述
抗世跡長屏端居心自遐檢方尋五石行藥問三花歲
逝同流水顔衰欲駐霞不知車馬客何事滯京華
寄憶盛二仲交
與君何地别遥自舊京歸日日寒潮落年年旅鴈飛山
川白雲間烽火素書稀莫問平原宦幽情已拂衣
七月十五日頌盂蘭佛會
蕭晨凌上界孟月會中元綺供千花綴芳筵百果繁流
悲咽笙磬佇想現燈幡解脱徵冥理俱來聽法言
九日觀騎射同子約作
江東少年子結束逞雄材夜宿歌姬館朝登選將臺輕
飈連騎發彎月抱弓開二謝登高處聊同戲馬回
題山泉卷贈蒙侍御
霅水原標勝分泉更有名乘流逢世泰用汲荷王明蘿
月琴中調松風枕上聲夫君驄馬客三輔佇揚清
九日登半塘寺閣
舊識諸天界今為九日遊寒塘但蒼靄何處訪緇流鐘
帶西林寺帆通近郭舟憑高攬風物搖落不勝秋
寄題沈儀曹虞山别業
虞山白雲際梁日樹長秋為託煙霞好因辭軒冕遊荒
臺仍舊葺涸井詫新流不作郊居賦猶言似隱侯
哭洞庭友人陸梓二首
蒙叟能齊喪榮期了悟終一朝奄委化萬事若淪空問
字竒偏識臨書法最工今來隠几處長夜起松風
老就青山隠驚聞白日開貧交復存幾死友重嗟來僧
舍依為寢仙壇閟作臺臨流送歸處逝水竟無回
崑山道中延福寺逢琴僧
維舟探野寺取逕度溪橋宿雨鳴才歇寒雲濕未消琴
聲入林細幡影隔花遥流水原無著歸心緩落潮
寄宋大理
三輔平反久無冤定有謠年隨芳草換山間白雲遙花
色留潘縣鶯聲憶漢朝莫因辭賦苦宋玉鬢先凋
寄何白二儀制
帝里承恩日仙曹典禮時共趨門下省同草殿中儀文
藻推西蜀才華重左司鶯花春色遠何處寄相思
送徐紹卿還洞庭兼訊方子
臨水朝來望還山西渡人柳情非遠道花恨是殘春槁
澤聊吟楚尋源若避秦祗應方處士白首共垂綸
題息機館
改館託幽居寧知即敝廬塵清新解榻芸覆舊蔵書跡
遠冥鷗外心閒賀雀餘何因機事少惟是抱玄虛
題項二秀才半華書屋
永嘉古名郡山水勝嘗聞幽館逢初構華峯已半分亭
虚堪聽雨逕密若迷雲康樂娛情處清輝直待君
送章參岳之蜀兼訊楊太史
移藩因重寄倚棹惜離羣路向巫山去江從巴水分鄉
書秋鴈逹客夢夜猿聞聖代文誰似行當薦子雲
七月六日張幼于館燕别將赴豫章
祖席叨君燕蕭齋與客過旱雲凉思少江月旅情多著
作慙金馬遲迴戀薜蘿欲知臨别恨來日視星河
富春道中范憲副舟讌
已謝塵中鞅猶同使者舟清尊聊卜夜白髮幾悲秋山
色分蒼靄灘深逓急流獨憐垂釣處閱水自悠悠
鄱陽
鄱口曉來望潯陽路此通頽波銷霸業蔓草沒王宫霧
色香鑪上秋聲瀑布中禪心與遊思并落楓林東
贈既白宗藩
昔從開邸第常此集簮裾月似西園夜雲疑南浦初遊
梁先已倦入魏左頻虚别建蔵書閣銜恩賜祕餘
贈龍沙宗藩父子
偶作洪都客因承清燕私秋風蘭被坂夜雪竹交池授
簡何能賦吹竽謝所知傳家自有學並善楚元詩
匡南宗藩别館
不識王孫貴翻同隱者流池開半畝曲地即小山幽霜
冷蒹葭夕天長鴈鶩秋何須章水上懷眺倚空樓
寄羅達夫於雪浪閣二首
一自看花罷俱為泛梗人余棲吳苑月君卧洞門春道
在惟宗魯文成欲過秦關山戎馬後何處嗣音塵
抗疏辭金馬談經就碧山閱川嗟浪逝忘世覺雲閒即
了期言下相逢恐夢間兹遊非泛雪詎作剡溪還
袁州九日
信美登高日宜春有舊臺花非吳地發鴈是楚天來郭
外千家盡忩中萬壑開此鄕多旨酒聊覆使君杯
與鄭司士夜話
故國經年别他鄉會面難人疑天外至花似夢中看山
瘴侵氊濕江流遶舍寒不知臺省客誰念一儒官
寄鄒謙之祭酒(予先子與其父為同年)
曾覽先朝籍君家名與通著書稱馬走問道得鴻蒙歲
月别來久雲山歸去同幽居應不遠負郭即牆東(渠稱東郭)
(君)
荅張聚之惠問
六橋花下酒送子返柴居為别清秋暮相思章水餘塵
驅慙駟馬道遠望雙魚何處詢流寓匡山欲著書
寄子約桃塢别業
隠居思令弟行役愧予昆花隔南州榻蓬深北郭門委
懷惟素帙寄興有清尊鄕夢因之望時能到陸渾(宋之問第)
三衢道中
山居無别業民俗半為農樹杪開山閣溪灣置水舂採
薪朝候艇乞火夜聞鐘歲晏收盧橘猶堪比戶封
庚申元日立春
常年同正旦今歲獨兼春蓂砌才抽莢椒盤併具辛不
知頒歷後遇此幾何人拂曙蒼旂轉風光一倍新
虎丘北院
只疑山路盡别自隠叢林草綠知春半花飛覺雨深到
門餘野色燕坐得禪心一悟生公法傳燈直至今
送叔氏遊齊雲
新安春水綠乘興謁名山石磴和雲踐金庭就日攀暫
來辭竹下獨往出花間若遇壺中客應知得道還
送金憲使之蜀少隨父經此
蜀道遥天末巴江春水分嗟余遊少小送客想氤氲燕
坐琴臺月褰帷劍閣雲知君能諭俗無待長卿文(沈雲卿小)
(度巫峽後有一想一氤氲之句)
送孫生北上拜爵
生子當如仲孫郎更少年丹書蔵秘府兵法守遺篇仗
劍都門外揚帆春水前銘勲會須早塞上正烽烟
吳山遇張幼于讀書僧舍
棲寺猶言近尋山入更深拂帷花作雨喧坐樹鳴禽乍
可辭塵鞅無須滅照心西河索居意今日在東林
送宗兄擢憲之嶺南
南顧勞宸眷西曹特簡良行為持節使暫解尚書郎華
萼離筵散瓊崖别路長莫令庾嶺外音斷鴈來翔
王舍人邀遊故相文恪公園亭二首
東閣輕簮組西園盛履綦石聞窮海至花記洛陽移柳
色縈城合槐隂夾路垂吳宫清蹕水留作養鵝池
疏傅遺金少為園不買田樓臺卑綠野花石減平泉逕
草萋春雨城烏起暮烟臨池俱欲賦誰在鳳毛先
悼釋宗衍并示懋公
竹房一夕掩蓮宇幾時開乍禮新封塔空餘舊講臺香
飄林木變月落水禽哀為問傳心偈誰應更悟來
虎丘如公關齋寄贈
行苦能違俗心空尚閉關有時花自落何處鳥飛還觀
止風幡後禪參水月間城居愧張祐春事隔青山
唐應德輓詩二首(卒于揚州)
矢心懷北闕扶病起東山迢逓蕭關外驅馳戎馬間龍
韜聊自試鶴馭竟無還落盡淮南桂悲來誰為攀
奄棄人間世空留海上營三軍齊灑泣一市罷言征凱
樂成蒿唱牙旗表素旌更聞遺草在猶是出師情
由罨畫溪登玉陽山院
溪水鏡中渡風帆畫裏看潭猶名玉女地即傍銅官向
夕山常雨先秋樹已寒洞霄供奉日歸隠聖恩寬
惠山簡汪沛
閉戶沈冥久尋山感慨生靈泉常淨色空梵亦秋聲花
雨行間濕松隂坐處清不逢雷處士臨眺獨含情
端威道院悼莊羽士素善琴
偶來芳草地更上紫霄峰出岫知今是尋源感舊蹤故
宫啼鳥雀落日下杉松一自琴亡後壺中遂不逢
送叔氏入京
客思輕千里官儀望五雲林間傾别酒菊下贈餘芬北
雪衣先授南鴻信早聞倘逢相識薦無忝晉徵君
赴崑山悼顧武祥
東山辭滿日北郭送歸年駐馬旌方舉鳴笳座已遷傷
心宿草地灑涕菊花天賴有徐卿子寧云似舅賢
悼過叟二首
吾友嗟凋喪斯人歎屢空高情非俗物隠跡是園公客
散茶烟冷丹銷藥火紅祗餘花徑在誰為掃春風
詎有容成術能躋衞武年春山聊别後朝露忽驚先櫬
向梁溪返旌從虞海懸平生竹林飲流涕酒壚前
送侯憲使之滇因悼楊太史
站嶺炎雲路盤江毒水津君方遥奉使余是倦遊人鄕
淚猿聲夜離心柳色春揚雄今物化芭也欲誰論
過張子
愁思何自遣寂寞訪張平雪後持經坐花間抱甕行感
時聊復隠翫世已能輕終日蓬門掩那知春草生
挽張允清二首
尚說遊名嶽寧期作逝川銀臺非舊署石槨是新阡花
恨纔經月松悲似隔年夢迷元伯路驅馬詎能前
奄忽成捐館平生不問家旌書卿士貴簀稱大夫華草
聖留山寺萍蹤斷海涯蔵舟向何處那復是乘槎
送槃姪讀書竹堂寺
不遠違親舍尋幽就法堂夜禪寧避虎晨誦忽亡羊寂
滅銷塵想常明引隙光無令竹林賞春草遂荒凉
簡釋懋
齋關何日閉燕坐罷春風五藴方持戒諸緣頓悟空禪
參花雨後法喻鳥聲中自笑無安著將心問遠公
寶林寺訪徐紹卿疾不遇
客思因秋極禪心獨夜持乍來行藥處曾是散花時空
梵留支座殘經罷董帷東林但聞鳥日暮悵何之
寄項生校書
一自開東觀經年滯北畿再逢芳草合兩見朔鴻飛積
雪應穿履緇塵定化衣高樓如借問夫壻未言歸
皇甫司勲集卷二十一
