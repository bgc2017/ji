皇甫司勲集卷五十三
明皇甫汸撰
誌銘
明中順大夫思南府知府王公墓誌銘
王大夫既卒之三年將圖襄事諸孤來乞銘余以不文
讓孤泣而固請曰是先人之遺命也願徼一言之辱以
慰九原之靈展狀季翁中舍君所撰云大夫諱延素字
子儀别號雲屋姓王氏光祿大夫柱國少傅兼太子太
傅戶部尚書武英殿大學士贈太傅諡文恪公鏊仲子
也其先汴人宋室南遷從而渡江居吳之洞庭東山遂
為吳人大父諱朝用仕光化縣令以良稱自曾至高並
以太傅貴贈如其官榮躋三公恩逮四世乃知佩刀之
授有徵列戟之施無爽克紹祖烈者矣大夫生而厚重
偉丰姿有器識甫冠以太傅三載考績蔭入太學恥居
紈袴被服樂與諸生遊太傅方在樞密乃杜門絶不通
賓以謝請謁者曰毋以累家大人為也其虔慎如此時
當中葉毅皇倦勤閹瑾竊弄朝政日非流毒搢紳赭衣
關木暴於轂下者以百數太傅秉正嫉邪事每與忤瑾
心銜之以相公望重終莫敢侮稍為歛容褫氣人咸為
公危之尋上䟽避賢者路竟遂祁奚之請不失大雅之
哲歸卧東山海内歎其為完人云時長子中舍君窮治
宫室苑囿凡輿馬服食靡不華腆粉黛聲伎充於後庭
玉帛玩好實於外庫將以娛其親公悉屏而不御焉仲
獨沉静寡慾折節讀父書翩翩然佳公子也相公亦喜
謂成吾清德者此兒矣亡何謁選銓曹太宰為長洲陸
公執其卷曰非王太傅子耶真可謂得青箱之學者即
取父第何有但朝廷盛典不可虚稽昔司空導右軍羲
之皆由門第起家著勳簡册偉然成大丈夫是君家故
物也仕貴及時尚奚待焉適有左軍督府之缺擬銓授
乃以親老求南冀便省問衆益賢之因拜南京中府都
事履任即恪守職司值畿内諸衛所類進表箋詣府多
冗費一切裁革人稱便焉正陽諸門官軍領鎻鑰恒夜
候風雪中行視憫焉捐俸葺廡以庇之此何異陛楯郎
得休居自旃始哉在南都三載多所禆益甲申丁太傅
艱服除補中府尋陞經歴嘗有中使夜呼索阜城門鑰
將出為章聖召醫叱曰禁門一鑰安敢擅啓然事關太
后奈何詰使者言頗驗迺飭踐更卒嚴禦躬導出入旦
日上䟽言醫官召用無時不宜處城外以備緩急時嘉
其奏焉舊制都司及各衛所武臣兩月詣京一比試第
其能否懲勸有差邇來監臨者徒以虚文姑息視之法
漸廢弛率為釐正不少假借士卒皆嚴憚參軍矣嘗奉
詔淮揚有司餽遺一無所受丁酉六載考績妣胡氏由
太孺人進封太宜人兩承褒寵實異數云是歲遷宗人
府經歴秩高而事簡銓曹廉其有治材不宜寘散地乃
就闕下拜為思南守歎曰余豈不能奉天子之威德漸
被遠人為良二千石乎母老且病惡忍忘垂堂之戒驅
峻坂之馭耶遂投劾歸太宜人不久背養獲奉終事孝
思無憾矣既除服或勸之仕曰吾有先人之廬足以託
處具區之田足以自給桑蔴橘柚之饒足以比戶封而
鄴架之書可以委懷湖山之勝可以展眺人生行樂豈
在一麾五馬間哉吾弟壯且謝秩韜隠從事著作縱不
能附子臧之節獨不媿少游之言乎吾其已矣士論高
之性縝密寡言笑事必熟思而後行雖造次未嘗失色
於人弘度有容犯或不校亦無脂韋睎世之態少喜臨
書字畫遒勁得太傅筆法間占屬短律亦清逸不失家
風涉獵聞見隨手籍記他日人有忘之者悉為陳說較
若指掌殆今之崔林也居無虧攝強飲食壬戌四月朔
偶嬰寒疾越七日卒距生弘治某年月日享年七十有
一悲哉配陳氏初封孺人進封宜人乃先公卒子男四
並秀發能文長有輔國子生次有夔次有龍邑庠生次
有玘孫男女八人可謂蕃衍矣輔等卜以乙丑十二月
初九日奉公柩厝于洞庭王塢之新阡越丙寅正月初
四日合陳氏宜人兆葬焉銘曰倬彼王裔起自太原居
吳震澤由汴來奔天挺太傅身任斯文扈聖熙載炳耀
台垣兩朝毗化四葉蒙恩邦侯纉業亦貴而尊懷金剖
竹皂蓋朱旛踐榮知止膏施自屯誕生哲嗣雖死猶存
阡開幽隧儼對湖濆赫赫中順題墓之門刊石頌烈永
詔後昆
明文林郎浙江台州府推官張公墓誌銘
吳四著姓而張為一若今天台公者其先濠梁人也勝
國時有仕平江路者避偽周之亂徙金陵再徙吳為長
洲編氓自五世祖賜始也賜生彦達彦達生㫤㫤生凖
世服賈以貨殖聞生子四人並好遊北走燕南走越結
客少年游閒公子日馳逐於章臺狹邪間歸而務然諾
輕財好施能趨人之急則又以俠聞仲子滂字應霖母
李氏所鍾愛也始折節讀書其在燕也鼓篋入雍盡棄
其裘馬之習從博士掌故講同異多所發明為大司成
所知積分考行升諸上舍世廟戊子以尚書古文舉於
順天疇昔五陵諸少年咸指目而訝曰張仲豈久人下
者哉向以鴻鵠困於燕雀中耳自是十上春官竟不遇
乃卷志長林躬理家事稍治第宅葺園囿地僅一區而
池館島嶼之勝備其中花木禽鳥亦相稱自號青陽居
士杜門掃軌以謝貴人惟二三密友時為開徑食不重
味酒纔三行輒罷去乃出所藏書籍圖畫彝鼎罇罍劍
匕錞鎛咸千百年物賞鑒之暇則延師訓課其子而已
内而諸從外而子壻各以别舍折劵畀之或婚喪不克
舉者咸為周之有敦睦之風焉踰三紀歲甲子季沖子
鳳翼燕翼並舉於應天里中謂古有三戟張家將復見
於今則又駸駸乎以顯聞矣乙丑春忽戒其紀綱曰為
我趣裝將謁選于天官氏人莫知者先是嚴相公為司
成時嘗拔太學俊異者得馬氏一龍從謙輩十有一人
隆禮以優之仲蓋與焉後登上第者九人嚴既柄用凡
受知者趨之多得巍科腆仕仲獨謝去曰吾寧不仕豈
可以權貴致身哉相國敗始有此行或以其事寖淫聞
於秉銓乃拜台州理官遂自號天台仙吏而人稱曰天
台公云時侍御龐公尚鵬按浙之命甫下持憲良峻大
署其門屬吏母得上謁天台公徑造其門閽人止之乃
排闥而入御史驚而進之庭參未已遽升其堂曰未嘗
為吏不識吏局然下僚謁長官承問治道亦禮也胡深
絶焉御史歛容而謝京師傳以為美談視脂韋磬折足
帖帖面赤汗背者何如哉不疑之諭暴公子天台近之
矣將之官過里中猶攜諸從獻翼輩為竹林之遊忘其
簡書可畏也移檄促之單車入郡偶觀察使者委以訟
牒而名犯其諱入而作色曰理官與囚名伍豈有意辱
之耶觀察引咎謝之其不為屈志媚上多此類朞月之
間疑獄多所平反弭大盜之逋捐弊田之罰郤鹽賈之
賄俸祿之餘盡散以飾學宫廣浮梁士獲藏修民歌利
涉又建正氣樓以祀方正學倉吏耗米將鬻女以償出
槖中金代贖之人心咸為感動台郡為之語曰張君為
政樂不可支麥穗自昔蔓草在兹以庭虚罕訟獄蕪寡
逮擬堪也然同官嫌於伴食郡守甘之坐嘯忌才害能
譽之所在謗亦隨之矯矯者汙不信然哉遂以年免聞
報之日歎曰吾豈不知耄無能為耶聊效一官以見志
耳矧兹地也稱仙都福庭傍郡去龍湫鴈蕩密邇間得
馮霞御風躡石梁探海嶠吾生足矣昔稚川求丹砂於
勾漏靈運娛清暉於永嘉某雖不敏請附二子矣或占
綴詩篇閒婉可咏也角巾東歸士民遮道車不得行尋
建祠肖像為享祀焉抵家發裝圖書之外惟鵑蕉蘭蕙
數種而已閒居兼屏紛雜闢園濬池崇臺綺閣覽衛生
之經談緩齡之術仲長眷懷於山水馮亮廣適於栖遊
殆未涯也忽膺痺疾涉旬而卒隆慶己巳正月晦日也
生弘治丙辰十一月二十八日春秋七十有四配沙氏
相夫以才淑克昌厥家沒齒敬慎不衰男女各二長鳳
岐娶陸氏次鳳儀娶徐氏皆太學生孫男二天台公病
方革無他言惟曰我即不諱䰟魄猶思越鄉昔人託葬
南陽台人豈不能血食我耶卒之後果有屬吏素車白
馬千里臨哭者悲哉彌留之夕召獻翼曰汝吾家千里
駒也為撰述平生乞銘於司勳氏彼雅善文又汝忘年
交也獻翼泣曰唯唯是歲鳳岐輩卜以十一月十又幾
日即遠于伏龍山祖塋之傍遵治命具狀來請夫張子
藝苑名流得馬遷叙事法且所聞於家庭罔溢而徵余
奚加焉聊删次而系之銘曰張仲務學克振儒風肇由
俊舉恥以貲雄避權謝仕韜光固窮晩效一官烹鮮愈
治爵服匪榮聊展吾志民號神君自稱仙吏不習塵容
引年解紱樹碑留思建廟享食官豈在崇民懷惟德伏
龍嘉麗卜宅妥靈赤城遥緬騎箕鞭霆餐霞吸瀣安知
委形
皇甫司勳集卷五十三
