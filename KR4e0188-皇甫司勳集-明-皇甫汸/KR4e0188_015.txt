皇甫司勳集卷十五
明皇甫汸撰
五言律詩
結客過吉祥寺
落日帝城隈摩霄梵宇開黃金留福地白玉接僊臺共
有參禪意能無並馬來坐令虚室裏會見吉祥回
偶懷虞山之遊因柬張比部寰
我昔虞山泛登臨暮景斜雨迷當岸柳風度隔巖花奈
此淹京邑傷哉歷歲華張騫高興在早晩待星槎
送郟薦和同年奉使山東為劉閣老營葬
新裁綠袍使遥捧紫書行北闕方同侍東山感獨征詩
書瞻孔邑旌節啟王程耆德思元老玄廬在速成
鴻臚主人索詩因綴贈篇
鳳闕芳年步鴻臚舊藉傳觀臣誰是主卜地爾為賢榻
借朱明過杯停素節旋相逢即相識傾蓋故人憐
關西壯遊贈張子
名振唐藩裔英傳漢尉流北風辭薊曉西月向關秋浩
嘯提金錯長驅控玉騮龍庭期報主麟閣佇封侯
送陸給事燦謫都勻驛
國論何年定鄉心此夕搖鴈飛天畔驛龍隠日南橋謫
宦恩非薄君夷路詎遥誰憐梁傳淚曾灑漢文朝
過張士弘登樓
苒苒過佳節蕭蕭屬暮秋媿題王粲賦空上庾公樓黃
菊杯仍把青天月欲留共君懷土夢終夜繞長洲
瑞雪識喜
臺雲書乍歇澤雪禱還來蕭苪薰猶焰瓊瑶花已開禮
同郊外卜歌待郢中催穡事先春望嵩呼振地回
蠶室成
蠶館開周典鸞輿扈漢儀棘牆春窈窕桑沼畫漣漪蠒
獻夫人日衣明上帝時娥媌御王母玉珮降瑶池
雪中攜酒訪胡子限韻作同張山人
乘雪緣尋子春寒晩不嚴片雲徐出岫斜日半窺檐辭
漢君恩切浮湘吏隠兼别懷聊仗酒花下惜頻添
懷程惟光大興隆寺
之子棲蘭若飄飄塵外仙自應甘沈病誰解守揚玄雨
過金蓮淨風迴玉樹偏有懷頻落日無暇訪諸天
棘寺燕居
退食依西省間庭坐轉深一天流麥雨斜日散槐隂每
抱文園病難忘故國心自非干禄學實恐負朝簪
九日柬張子醇
早就淵明里年年九日杯竹深聊自徑花發復誰臺避
世隂陽逼懷人木葉哀餐英應不老但遣白衣來
望皇陵作
皋路千官入山庭一徑斜先皇曾卜宅禋祀已年華玉
椀留常在金英掩獨賖暝來凝望處松柏有煙霞
歲暮與何通政棟
忽憶秦川彦因懷水部何銀臺宵秉燭金闕曉鳴珂物
態春應逼年華暗已過觀梅詩興在誰和郢中歌
夏日訪高子業大慈仁寺因登毘盧閣
福地標崇閣仙郎習静樓只疑人世外渾傍帝城西雲
漢身俱上河山眼共迷不知玄晤久斜日在招提
領邑入舟作
一自違鄉邑三年復此舟乍登傷夙昔欲濟且淹留雨
浪晴還捲風帆暝不收無勞悲去國但遣得安流
雨夜邀唐兵曹滏河舟泛同寇廣平
滏流春滚滚與子暮乘槎解纜生風雨停杯感歲華河
陽聊種樹上苑憶看花他日相思淚題書寄省鴉
懷胡長沙
長安飛雪夜載酒送君行見鴈愁無那聽猿淚實傾楚
雲頻入夢湘水遠含情日暮江頭望何時召賈生
十六日賞菊浩歌亭
已謝登高節仍追九日筵花開當月下鴈起是霜前物
色聊尊酒鄉心隔歲年過時吾更采遲暮爾何憐
秋日之真定謁許中丞
淒涼仍逆旅奔走亦王臣花發寧辭縣蓬飄數問津經
春違燕子當晝憶鷄人北闕休回首停舟易損神
七日恒山道中
天上仍今夕人間奈别何晩雲迷晉趙秋水漲滹沱舊
事流光轉勞生岐路多星辰看不没耿耿向銀河
以公事至廣平訪同年寇子不遇顧司寇嘗令兹
邑
昔棲仙令地今訪故人來忽見彈琴處真同製錦才縣
花憐自把尊酒好誰開他日萊公竹相思到魏臺
冬日宿彌陀寺覽沙河令方豪題壁有感
古殿諸天近空門半月懸佛身金作粟燈火玉生蓮潘
岳當年詠王維此地禪微吟重懷往愁絶不成眠
春日奉懷諸兄弟因各成篇子浚
自忝皇畿宰那銷故國思夢違龍卧處書斷鴈來時涕
淚慙青鬢飛騰望白眉為傳芳草色應滿謝家池
子安
恭承東省拜悵望北辰遥香寢分宵直花天散早朝吏
情春更逸詩興日應饒空有雙鳬舄無因渡玉橋
子約
相思南望盡問訊北來稀潘縣花仍發吳門燕幾飛談
經伯氏被獻壽老親聞知爾鴒原上春風自詠歸
送廣平令寇同年應召時尊翁方拜司馬先後北
上
漢庭今有召茂宰被弓旌飛舄辭花縣鳴珂上玉京人
悲父母去余祖友生行獨憶河陽樹能含别後情
再送
嚴君司馬貴仙令覆鳬新自忝彈冠客相看結綬人庭
趨萊服曉朝接筍班春萬里天門遠何由借寇恂
十四夜吳子至自邑
忽聞吳季子繫馬縣門前記别纔經夏相逢似隔年思
親雙白髮羇宦一青氊為問中秋月誰令遲汝圓
中秋
馬上度中秋娟娟照客愁光涵金鏡出色傍玉珂流病
骨思靈藥羇棲嘆敝裘關山無限意悵望隴西頭
中山登塔
縹緲中山塔今登絶頂歸凴虚凌佛界攬勝俯皇畿梵
樂雲流響天花雨迸飛暝來風氣入灑灑逼人衣
得仲兄書兼示暮春寄故鄉兄弟之作悵然成篇
江南一回首極北重懷君奈此雲山繫徒然花鳥紛省
中鴉易曙夫外鴈難羣寄我思歸引憂來不可聞
過楚王店謁羽祠虞姬配焉
蓋世雄圖歇千秋遺像存雲屯原此地日暮已荒村龍
戰曾無敵天亡未可論獨憐丈夫恨空傍美人魂
渡衛
問水知臻衛揚帆此渡河清秋常細雨落日更滄波言
采芙蓉佩情忘鷗鳥過江干有舟楫歸興獨如何
留侯墓(在喉音寺道傍)
古寺臨郊外殘碑倚道周赤松人已化青塜世仍留觀
迹俱成幻銘功本棄侯還疑灞陵上魂去奉冠遊
東昌寄包理官節
雪載東昌道停舟重憶君地猶齊望蹟城是魯連勳年
少能為政風流妙屬文郡齋開岱嶽終日對氤氳
縣齋席上别張山人
燕趙憐羇旅河陽媿宦游客懷俱滚滚别思各悠悠縞
帶應須贈金裝不可留行期雙劍合天際五雲流
東隠篇
吳子家於韭溪之上自西徂東遂棄其先人之
廬乃卜居焉因謂東隠君云
避地新郊外移家故水濱晴窗先見曙虛館易生春叢
桂青山卧扶桑碧海隣登臯一舒嘯浩曠得吾真
再贈
投隠何勞卜遊方即是棲幸開青帝谷因渡野人溪竹
逕情同逸花源問不迷那堪一水曲猶遣寸心西
吳子新館讌别
竹下開親讌花前倒客觴酒憐春夜促淚與别情長鷁
首浮江路鶯聲遶帝鄉新詞休唱盡渾欲斷人腸
同陳給事林尚寶遊毘陵胡舍人園
並是仙舟下因成金谷遊亭開一水曲山隠百花幽繁
圃春常駐晴尊雨更留那知龍卧意猶繞鳳池頭
親友道余至京口擬登金山餞别值雨不果
雲將孤島翳雨阻一江分竟日嵐猶濕終宵汐迸聞遊
心飛浩渺望眼入氤氲莫恨登臨晩晴時是别君
泊維揚
地是南來域江分北望賖空餘前代宇不放昔年花物
色圖丹壁春風想翠華誰憐歌舞處日暮有啼鴉
阻舟彭城再赴高地官雲龍山宴
蘭渚淹仙棹蓮宫接梵筵江山曾用武人世合逃禪緣
是三生得遊應兩度還詠歸無待月虚寂扈彌天
哀鄺太史子元
别我燕臺上思君湘水邊那知歸卧病忽爾復經年常
建違行藥揚雄罷草玄碧山應不遠立馬淚澘然
皇甫司勲集卷十五
