皇甫司勲集卷五
明皇甫汸撰
五言古詩
春夜遊西園同諸兄弟作
佳節值瑤燈清夜遊金谷良友披蘭襟懿親儷芳躅經
過敞榭邊徙倚寒塘曲遵渚雖近尋翫峯生遐矚軒冕
幸暫違簿領謝羈束蹟非三逕荒情是一丘足鏡裏髮
始華尊中酒初綠及時不為歡坐遣春光促
奉答子安兄
江郭改故隂家園藹新霽柔條始發林芳草漸紆砌潘
居信為閒揚亭况重閉曰余忝明時與子承嘉惠分省
各有愆佐郡慙所莅暫就北山招轉愜東田稅情忘桃李
言迹豈匏瓜繫感遇興長謠來章緬幽契
春日遊西山作
吳鄉信云美山水饒嘉麗叠巘表參差層巒隠虧蔽時
惟二月芳雨散千門霽蕙畹蕩雲滋蘭臯屏氛翳獨攜
丘中琴言鼓江上枻結友遵巖阿尋僧指林際仰看衆
鳥翔俛悦鯈魚逝物理相因依余蹤且留滯
夏日來鳳亭小集各賦
首夏猶芳月終宴就薰風泛觴蘭水上置座竹林中飛
花代舞似鳴鳥當歌同笑將愁暫破醉遣累俱空更待
西園景留賞北山叢
寄懷王道思三首
姱行每招愆榮名乃為累弱冠懷夙齡登廟成華器寧
知洛陽才祗取漢庭忌願因天際歸及此河干伺
忽散遊梁客來作過吳人朝發胥江汭夕濟蠡湖津還
山一何迅行路多苦辛臨水欲相送停雲庶可因
本乏希世姿翻為逢時誤良友豈不懷遄征詎遑顧日
暮勞所思凌風未成晤將從夢寐求緬邈山川路
陸士衡墓
平原秉秀質吳趨蔚清芬邁德自軒裔夙齡非世羣珪
璋既特達華萼復輝紛運謝金陵氣銘晞石室勲砥節
在繩祖奉義乃從軍寧知懷慷慨從兹嬰垢氛旗掩朝
歌月劒起夜臺雲李廣忌為將揚雄耻綴文鹿苑成單
露狐丘迷曠芸吁嗟千載鶴何處一來聞(晉書機始臨戎而牙旗折)
(意甚惡之鹿苑機敗軍處)
秋夜把酒對月
宋生陳九辨陸機歌百年悵兹清秋日聊使幽懷宣矯
矯歸雲鴈嘒嘒含風蟬摧芳委朝露俄景流夕川鱗運
有代謝蕣榮無常妍始知行樂貴何用居情牽長夜思
秉燭新月正登筵金尊泛綠醑寶瑟縆朱絃商歌當棗
下楚舞出花前餘名焉足藉達生乃為賢
仲秋之月諸弟燕私風月雖佳雲雨或間五首
奉義遊京邑數載違親宴迢迢明月光照我越江漢何
如故鄉夜及此清秋翫鏡彩攬未盈璧景委纔半桂樹
敷丹英華萼紛相煥雖謝西園悰庶附南枝翰(十三夜)
良辰信具美清夜永為歡明月已幾望華彩流雲端廣
庭置芳座高會列盤餐但云杯行緩不惜露下寒情來
感今易蹟往戀昔難一聞關山曲猶似别長安(十四夜)
敦賞每卜夜行樂聊及時秉燭且不寐待月豈云罷鱗
鱗玉葉薄皦皦金波遲高臺臨窈窕廻塘生漣漪載歌
蟋蟀唱復詠鶺鴒詩清輝一以鑒素心同所期(十五夜)
嘉月有餘照歡娱無限情寵弟載旨酒要我坐華楹蓂
齊莢復委桂滿輪乍傾忽忽愁霖至瀏瀏悲風鳴圓缺
逓相運明晦焉足驚太康靖往訓知止崇令名(十六夜)
肅肅斂朝雲娟娟收夕霧江上珠始來天際鏡方露列
宿齊掩縟凝霜共呈素嘉肴尚堪薦美酒猶足具良友
且無歸劇飲酬兹遇所願揚末光何辭照遲暮(十七夜)
秋宵酬子安兄作
清夜遊家園眷言懷丘壑素月升圓靈千里共寥廓始
出東南樓俄頃西北郭華燭滅蘭堂金波蕩羅幕雖過
二八時光彩紛綽約商歌正流響魯酒亦未薄人生貴
適意胡為坐羈縛結髮從至今朱顔悵非昨冶服豈常
翫榮名焉足託良會聊具陳麗藻復間作穆如揚清風
粲若敷春萼申章忝惠連何以獻康樂
柬吳吏部純叔
冉冉清秋末戚戚幽懷始借問所懷誰翩翩佳公子從
告返家園薄言戀桑梓豈乏睎世符緬契齊物旨嬰情
匪軒服委志在文史馳翰揚英芬敷藻爛成綺為道日
方損修能時見忌屢偃東郭扉果愜南山屺酒德參浮
萍琴心間流水廻飈謝囂塵何能渝令美
秋日往梅林莊居
疏公守舊業班生慕常廬薄遊千里外一出十載餘偶
與密親邇惄焉懷所居東林扉尚偃北郭逕始除青山
藹盈戶綠水湛通渠流盼悉成往眷言思遂初將從古
人學乞歸事耕畬顧驚年蹟乖坐使情興紆
奉答子安兄歲暮見貽
在昔參英寮俱承明主顧被服紛妍姿彯纓儷芳步悲
哉遊子情徒以潛郎故一為衝飈激遂使佳期誤入魏
悵無竒浮湘眷有慕揚旌指敝廬千里同歸路再聞蟋
蟀唱兩見蒹葭露耀靈本易傾馳運豈難度端居懷苦
心苦心誰與晤但感時不然何嗟歲云暮
冬日往虞山作
故鄉誰不懷名山矧余慕一為塵蹟牽遂闊賞心晤偶
值芳歲闌遙泛滄洲趣澄江帶餘霞丹壑收殘霧嚴霜
委野草寒飈振臯樹指迷尋舊蹤流盼成新寓魚樂媿
淵沈鴻冥羨雲騖歸來徒是今履往悵非素
贈范子
在昔紀高士遐哉舉逸民始知弓旌代迺有巖壑人范
子秉兹尚非病自云貧結廬靈山曲垂竿胥水濱緒年
習道論遊方狎隠淪披裘忽過夏采藥已載春雨漂庭
下麥風落甑中塵為頌幽貞吉庶宣皇化淳
皇甫司勲集卷五
