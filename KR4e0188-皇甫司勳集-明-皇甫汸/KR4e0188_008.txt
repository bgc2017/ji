皇甫司勲集卷八
明皇甫汸撰
五言古詩
還山詩四首
少值時運昌因遭世網誤銓宰乏明藻官邪以彰賂申
椒詎見芳蛾眉秪成妬高揖聊遂初幽貞履吾素狺犬
方吠人跕鳶復邅路破甑苟不完奚取孟生顧虛舟自
相觸安得蒙莊怒歸休眷長林途窮日云暮
炫服耻遊越朱絃謬入齊木彊闕文理君房特妙辭一
丁且未解子雲翻好竒登乘多擁腫徒以先容貲列肆
爭售碈抱璞或致疑蘇糞充華綃芳蘭委幽畦鉛刀俾
操割安用鏌邪為駿足泛清駕寧肯受鞿羈願為鴻鵠
舉寥天戾羽儀
朅予歸頗怡室人交不喜童子前致辭主人何為爾昔
聞車馬喧盈門結如綺今來雀可羅蓬蒿但荒里朱幡
引鄙夫金章粲誰子百卉榮悴遷四運代成紀太宰填
圜扉中丞棄東市羲旨示凶終道家明殆止傖奴慎勿
言嗟哉吾已矣
饕富易決性縻爵豈知身舉國將嚇鳥矜位乃驕人清
廟懼為犧綠波思縦鱗陳王蔚文藻憂生慕仙真江淹
摹别狀遨遊窮八垠哲士希昭曠愚者溘埃塵恩往若遺
藳寵來類積薪請從不材壽長守非病貧
悼亡友周詩二首
昔我求友生周郎早投分藻掇攄玄思雄談發孤憤壁
立常晏如崖檢若乖性落魄懷英風晤言每祛吝歲中
從薄遊時復惠芳訊謝秩始歸田延益擬開逕詎意雲
靡依忽隨露先盡登座揮素琴廵簷度哀磬遺令視約
終裂書寄遐殯
陶令棄官日徵君寢瘵時巨卿宵夢愕元伯晨訃馳申
緘五情塞撫膺雙涕垂既捐韓康肆復捲嚴平帷冥數
豈無驗良藥寧自醫夙昔重季諾感激平原知雖乏儋
石蓄能薄千金施游魂眷仲里託體虞山隈死生交已
謝留恨翟門題
聞郡檄至簡子約
同時參外庭一朝謝朝列鎩羽非難馴所驚峻網設逸
足睎高驤聊以就羈紲予季廟廊姿為邦茂時哲及朞
宣令猷何暮佇來轍承檄懼有愆趨裝悵無悦曾是東
山情薄兹西河烈芳歲若電馳隆休亦飈瞥翹首關路
長寸心念將别
送陸宜甫歸洞庭
烈士睎康衢逸人緬幽壑矯翼鮮寧棲潛鱗有深託陸
君箕潁流雅志甘場藿被褐自行吟持經事耕作别來
歲屢遒念往迹猶邈避亂辭東山韜光翳南郭聿暮促
歸心申章敘離索雪積湖上居雲停林間閣挂席廻青
陽援琴遲芳酌願保黃髮期無渝素心諾
秋夜偶作
晩歲絶外牽懽悰寄所適皓齒發新聲蛾眉矜故色變
態逐情生羽商隨意易冶艷詎有央靡曼信無極歌方
一再聽行期三五夕淫雨忽東來素輝乍西匿金尊悵
屢空玉趾邈難即露砌寒蛩鳴風窗起嘆息
送兒北征四首
朅余解宦日及爾承歡時開室茂林下灌園清溪湄豈
不眷明發胡為遠别離别離情所難况乃去庭闈榮名
會須早玉體愛無虧夙奉垂堂誡聊以贈臨岐
岐路邈山川行行感疇昔束髮升華階策足踐文石多
士參嘉招入朝懷盛飾思作凌霄翰忽為衝飈激從事
踰三紀歸來徒四壁逢人惠問稀無嗟不相悉
少乏理人術辭邑願遺榮仰荷王明眷移署厠儒英崇
文闢東序延胄昉西京禮樂千載會冠蓋四門并鴻都
掌故在鳳闕覩新成惟有青緗業庶可紹家聲
家慶辭南陔江程引西渡稍聞長淮流遙見廣陵樹從
親三入都皆子舊諳路抗志慕遠遊焉得勞内顧别筵
謝蘭芳歸舟理金素曾是桑榆年牽情日云暮
謁伍相祠
按志城西南三十里胥山上有胥王廟漢以來
咸秩祀宋元嘉中始徙城内後屢新之廟貌猶
冕服九章襲王封之舊云
志士謝明哲胥君懷謇忠覆郢既云烈強吳亦稱雄逞
怨匪報德交亂豈圖功貫矢麾使却脱劒閔途窮鞭平
良已酷陷嚭竟奚恫載革浮江上抉目窺城東踟蹰顧
玄寢惻愴歴朱宫冠旒緬生貌服衮乖吾衷一聞歌小
海流思託回風
題歙蘇氏四賢樓
四賢者何漢關内侯武唐許國公頲宋參知政
事易簡歙州守壽也武以烈節顯壽以循良稱
頲與易簡並擅文苑咸宜秩祀胡久忽諸兹幾
世孫明太學生蘇若川追念爾祖建樓以妥靈
卜地於弘曠為樓壯麗勝甲歙中嘗遊於余門
請題以識若蘇生者可謂昭德揚芬而四賢者
亦可以不死矣
倬彼司寇裔誕自昆吾封桓桓起代郡奕奕遷武功子
卿奉漢使亮節匈奴中龍庭歸皓首麟閣展芳容許公
際時昌遂為唐主佐摛藻埓張燕陳謨贊機務皇宋舉
參知承明奏辭賦厥胤守歙州斯民覃慈慕曾是懷土
思何如眷仁里歙既蒙守恩蘇乃家於此述德發幽潛
登禋昭令美拓地構崇基飛甍列疏綺綺樓一何峻迥
接巖雲浮玉几挹羣岫蘿軒俯雙流佳氣靄日夕靈貺
惠春秋子孫引勿替復始宜公侯(玉几山名)
臘月十五翫月荅子約
圓景攬兔升馳光感駒隙西園將密親南樓遲嘉客生
無百年期能幾三五夕旨酒盈樽罍高堂間琴瑟請誦
唐風詩胡為坐拘迫棣華眷季方摛藻凌希逸往晤迹
易陳來悰會難逆再滿清夜輝寧知芳歲隔
夏至病遣
倏感青陽徂俄値朱明屆有渰散朝霖輕寒凝暮靄如
何芳菲日猶是凄其態情闌花鳥餘興遶雲林外未悟
衞生因徒寢謝家瘵搔首倦簪裹循腰緩衣帶風河易
招損塵網難祛礙玄思誰與宣勞歌示茲慨
酬劉侍御見訊
李生嗟大雅魏主惜通才王風邈已矣斯人安在哉劉
郎挺國秀束髮晞天階彯纓隱柱下攬轡歴南臺姱行
末俗詆恩寵中道乖游梁倦棲翼入洛傷羈懷遂解東
都綬聊翦北山萊却掃百慮捐流覽羣言該縱盼躡霞
壑抗跡凌囂埃春往童冠集夜坐樽罍開趙瑟既以越
秦箏一何哀棣華慙二俊藻詠蒙雙裁世苦隆暑煩惠
然清風來比聲麗金艧炫目皆瓊瑰申章詎成報抽思
屢遲廻幸値賞心晤無使榮名隳
題王元美離薋園
傲吏緬開徑隠侯始卜郊翔圃從藝術抱甕至終朝荷
鍤帶緗帙流觀詠楚騷充庭緝蕭艾偃戸翳蓬蒿薋菉
一何穢毋俾溷申椒芟藴不及根滋蔓將盈條弱齡砥
姱行束髮就嘉招紉佩躋蘭省袨服立熙朝君子節彌
亮小人道自消搴芳命良友抒藻振長謠
答盧式
王風寖失古頽波蕩自今李生陳大雅劉子抱文心弱
余振鴻藻高義抗詞林歸田守玄默閉關謝沉吟江左
鬱華彦歲暮得盧諶騄驥思長奮良樂此相尋申章粲
如玉感贈重兼金徒然奉清奏何由酬賞音
張仲讀書吳山
輟養辭南陔駕言邁西郭問子將何之避喧謝羈縛堂
閭豈不懷雲林諒有託風叩支關清月鑒董帷薄披帙
就長明靜夜靈花落羊亡屏意筌猿定啟心籥幽谷聞
鳥鳴澄湖眺魚樂霞綺雜煙絲桃柳互紛灼時枉塘上
篇日積丘中作焉得奮羽翰因君適寥廓
高樓一何峻贈劉侍御
高樓一何峻迢迢峻而都百尺懸飛陛八窗列交疏璇
題像刻鳳遊極類翔烏信兹蓬萊境曠哉仙人居夙齡
茂文藻委志諷詩書臺端既肅軌河内亦承符解纓謝
神武稅駕凌清虛炎曦戒末垂涼飈被廣除徵聲理絲
竹張燕集簪裾嘉賓傾四座豐膳出中厨靈妃逓楚舞
雙童揚吳歈容成獻瓊醴長房啟玉壺一飲粲顔色再
飲葆令軀願言享黃髮榮名千載俱
寄題宗室芙蓉園
忘憂楊柳館逍遙芙蓉園粲粲朱華冐田田綠葉繁日
涉宛成趣朅來殊避喧心將隠淪逸蹟謝帝子尊瑤琴
既以御緗帙亦間翻采賦等梁孝敦詩從楚元美人隔
千里幽芳誰為搴輕舟越江渚欲往執孤鴛無媒焉所
託有懷何由宣申章聊代訊寤歌在弗諼
皇甫司勲集卷八
