皇甫司勳集卷二十八
明皇甫汸撰
七言律詩
子約方有南役而余亦將北上作
自憐出處何嘗定為戀明時更起家路指兩鄉紆宦轍
江分八月引仙槎峯回雁信傳來易歲晩蘭芳欲寄賒
到憶燕昭臺上望楚天西盡是章華
答子浚兄
客心半在去留間忽漫稱詩慘别顔淮海風生花落後
瀟湘秋冷雁飛還貧因減産耽微禄晩更趨朝愧末班
為語白雲開逕處此行那得負何山
聞警
軍書插羽達齋宫聖主停祠賦小戎燕地笳喧榆塞上
漢家月照柳營中師從節制猷偏壯將熟韜鈐氣自雄
慷慨即思投筆去一朝開域佇銘功
淮上謁何中丞
看公清嘯坐高樓淮海風來滿院秋地是桂叢淹客處
山非桐栢訪仙游軍輸歲入多稱便國計年來待運籌
總說西陲方有事君王南顧已無憂
早春下邳遇譚兵使夜讌驛樓作
君從西楚新開府日對龍山坐擁麾臺下曾過戲馬路
橋邊一遇訪書時樓含柳色窺春早盤剰椒花卜夜遲
聞道漢朝今好武揚雄行欲謝文辭
濟上訪汪中丞同年
看花同在曲江傍一散天涯二十霜禹貢導河由泗水
漢家歌瓠以宣房才堪作楫川能濟髮媿成絲路轉長
日暮樓前思貰酒得逢任令更清狂
淮北寄故園兄楚邦弟
晩從吏役自堪嗤況是人情重别離冰雪寒深南盡地
江山風似舊遊時花知吳苑春回早雁憶衡陽信到遲
為說朝中方貴少白頭郎署不相宜
客京解嘲
承恩二十已餘年薄命那知屢播遷曾向郡齋吟處眺
亦從鄰客醉中眠書藏名嶽翻嬰網賦就長門未賣錢
裘馬五陵同伴少白頭猶草子雲玄
送吳子充遊北嶽兼赴塞上謁蘇司馬
玄宫高建曲陽隈登嶽長謠亦壯哉更為邊關增感激
不因婚嫁重遲迴軍中魯仲飛書去馬上陳琳草檄來
談笑功名須自致許公幕下最憐才
柬白貞夫
十年蹤跡媿飄蓬二陸聲名半已空(追憶子安)洛下曾收才
子疏江州猶繼古人風鬢毛盡變兵戈後心事都銷杯
酒中喜見謝家丹鳳羽承恩同在省曹東(子啟京登進士)
寄許東侯中丞防禦昌平
東山歸卧久辭喧北闕重來慰至尊分閫正當三輔地
侍祠多在茂陵園黃金盡散因收士白馬長驅為報恩
舊日忘年文酒客帝鄉猶阻孔融門
獻座主太宰李時言
山公今受聖明知典選勤勞退食遲闕下每聞傳啟事
車前聊得奉光儀慙持手版迎州使懶束腰章拜里兒
為問門牆春色道幾多桃李沐榮枝
謝嚴相公分惠大官攅品
幸逢開閣謁平津忽拜堯餐及阮貧漢主每聞推食暇姬
公仍見吐哺頻函題黃紙頒從禁饌出朱盤訝是珍
慚謝分甘無以報祗知飽德荷陶鈞
上李亞相汝立
玉署仙班第一流甘泉終日奉宸遊填門賓御同元禮
滿架圖書似鄴侯春色散朝揮麗藻夜深當宁待嘉猷
車茵坐擁沙堤上争羨台臣正黑頭
送張尚寶謫淮南轉運
繁華自昔數揚州君去無嗟奪鳳遊試訪名花弔隋苑
好攀叢桂對淮流河橋月上開官舍海縣潮迴放客舟
年少辟疆猶作吏功成誰復念留侯
送陳兵曹謫官興化(舊為中舍)
佐邑官閒莫厭卑昭陽山下正花時愁中襆被辭蘭省
夢裏揮毫憶鳳池淮海潮聲流别恨都門柳色贈離枝
漢庭才子多承譴立馬須瞻董相祠
闕下送王水部時獻軍器聞留省免官
君除戎器謁彤墀檢閱忘勞匠氏推南國鑒人非有道
西京憐士媿無知傷心白璧那應棄揮手青門從此辭
雁宕山前逢故老少談邊事更憂時
送尹兵曹擢河間守
聞君初解尚書郎出守雄邦邇帝鄉命下不殊馮翊詔
腰間争似會稽章食前借筯籌多中地上成圖料已長
莫道宛王將獻馬防秋日夜念遥疆
程孫二禮侍見訪
上公聯珮出西清訪客城東為掃荆問樹不言温室秘
看花猶記曲江情同承睿藻賡歌就共草祠儀典禮成
早晩黃麻聞拜相由來房杜得齊名
白符卿免官
文章憎命不堪論留滯官階二十春病裏金丹思服食
晩來銀艾笑垂身明珠道上誰知己紅粉宫中慣妒人
歸去名園多勝事投書一為謝平津
送司寇顧公應祥調南省
尚書門接古崇岡信是人間吏隠鄉檻外鍾山瞻王氣
鏡中湖水閱年芳兩都去就原無係三尺平反總舊章
聞道民窮輕犯法願教刑措佐時康
送郭侍御謫令閩中
閩中為令似非輕猶勝長沙逐賈生花縣暫看飛舄去
栢臺争憶避驄行山當劍浦雲常暖溪帶樵川水最清
他日臨軒訪民瘼封章留得直臣名
應謝二兵曹見訪不値
城東聊寄逐臣居何事頻迴長者車南郡才華推謝晀
西園辭賦重應璩朝聞散佩罏香裏時共談兵樽俎餘
却怪披帷人不見壁間鳳字謾留書
送王令重補武康(先宰仁和著稱)
王喬仙令謁明光再見飛鳧指越鄉莫謂勞人憎案牘
須知飾吏在文章綬迎天目晴雲入琴拂英溪流水長
借問政聲誰得似試看懷縣興河陽
發京貽諸同好
朝攀瓊樹思依依身似先秋一燕歸失路豈能連羽翼
停雲惟有戀音徽亦知手版迎人懶無奈心旌去國飛
聞說漆園兹地近將從傲吏息塵機
贈譙司法
才華蜀郡古來聞況是譙周更不羣早歲揮毫驚白雪
明時射策致青雲衙開恒嶽鵬宵迥家憶巴江雁字分
共道持平能讞獄坐令三輔號神君
得李伯華書期余往晤感今追昔詩答之
逢時四海羨彈冠每過龍門卜夜闌忽漫東歸依泰岱
幾憑西笑當長安瓊枝願見何由得尺素傳來亦自難
更道輞川多勝蹟相邀裴迪共揮翰
訪同年李伯華於章丘
拂衣歸卧一丘安命駕何辭千里難書插高樓蟲蠧盡
棋抛别墅鳥汙殘雄心每向詞中發變態都將戲裏看
自媿交知成白首猶持長劍倚人彈(新撰寶劍傳奇)
訪谷繼宗識自丹陽令
疋馬茸裘下北平亂山殘雪賦東征清時解綬聞陶令
白首談經數伏生載酒花間逢好事結廬泉上不為名
練湖舊遶丹陽郭猶記鳴琴在水聲
趙景仁讌贈
童時名已動儒紳曾是南宫第一人痛哭上書思悟漢
從容辭秩遂歸秦東朝再起銜佳命北閫重分禦敵塵
雪後擁裘無所事祗將壺矢漫留賓
寄蔡衡州
一官報爾今河朔千里懷人楚水長花發幾迴思建業
雁飛何處是衡陽訟庭不廢京華牘燕寢其如留省香
日日江頭聞送客空於詩卷恨錢郎(唐人贈送卷内以不得錢起郎士元)
(詩為憾子昔與子木在南省時頗類此)
子約弟使楚被譴會於澶淵
春風河上駐征驂河柳初迴淑氣含得罪十年辭漢省
采芳何日下湘潭情憐棣萼來相倚跡似浮雲去不堪
君到梁園好題賦莫將留滯嘆周南
始登南明山
名山終日俯南郊出郭纔聞十里遥直向千峰探化閣
暫依雙樹息塵鑣梁横斷壑雲常覆磵落疎泉雪未消
莫訝使君非好静桓伊今受遠公招
武林追憶子安
曾見褰帷向越城非關為吏厭承明身隨零露朝先盡
恨落江潮夜未平芳草不傳池上夢薇花猶繫省中情
湖心諸寺聞題遍留取山僧護姓名
椒山訪葉令
羨君辭邑賦歸田信有椒園在輞川松下持經閒相鶴
花間洗藥候鳴泉支離自愧猶耽禄邂逅何期一問玄
更道聖朝容傲吏賜骸聊得樂餘年
送金比部謫官北上
莫因得罪歎明時君去應逢聖主知坐對越山傾别酒
行攀淮樹寄離思省中執法憑三尺闕下銜恩戀一麾
予亦周南留滯者春城揮手各淒其
答王維楨
同是西京作賦羣省中年少特推君早承恩寵遭時妒
悞落風波幾處分白首相知那可說紅顔薄命古來聞
越禽更接卑棲羽猶恨南枝隔暮雲
懷龔温州
江縣逢君春草生禪林趺坐正啼鶯離尊秉燭流連醉
歸棹乘潮信宿輕閣内嘯聞劉越石郡中吟憶謝宣城
相思忽漫秋風起南雁來時一寄情
浙闈中秋呈諸同事
鎖院深沈秋氣中德星今夜聚羣公清憐月色能留鑒
香泄花枝欲待風靜覺濤生枚發就回驚年少獵心雄
亦知龍頷先探取不遣驪珠落海東
聞警
漢將防秋力已殫年年遣戍出長安賓鴻聲斷傳書少
鐵騎蹄穿踐雪寒止見亞夫屯細柳不聞介子斬樓蘭
欲知塞外思鄉淚為賦軍中行路難
雁宕
千山行入雁山中猶道仙源路未通鐘落風濤知近海
衣生雲霧若凌空奇峰指點憑僧話幽壑攀躋只鳥同
别向龍湫訪飛瀑一林晴雨石梁東
同周將軍入龍湫訪白雲與雲外二高僧不可得
雲林路斷信溪聲天柱峯前落照明刁斗響山泉盡沸
旌旗渡谷鳥還驚却憐細柳營中騎亦向蓮花社裏行
無著天親那可見獨令摩詰坐含情
發平陽王子追送飛雲渡感泣而别因寄
相逢忽漫路岐臨相送停舟酒重斟目引海雲飛處盡
心隨潮水渡時深芳洲總惜人遲暮花縣那堪歲載陰
李白從來稀下淚問君何事獨沾襟
老婦詞
香銷閨閣夜深沈自恨無媒歲轉侵女伴嫁衣頻與做
隣家花燭幾迴禁羞將玉鏡論前事留取冰壺照此心
自分紅顔非舊日承恩聊贈白頭吟
送沈禹文還朝(時余將赴南都)
故鄉亂後惜離羣倚棹江邊一送君咫尺龍顔行自愛
迢遥雁信數相聞薇花漫對滇南日瓊樹長懷冀北雲
海内兵戈須草檄定知開府待參君
答吳純叔夏日即事
江城五月颯如秋帶雨潮聲咽更流塵滿空梁聞燕語
烟銷殘樹見花愁登樓自可悲雙鬢臨俎誰將獻一籌
却憶題詩李嘉祐獨緣烽火歎長洲
三塔寺
唐朝勅寺蒼山裏石壁晴嵐護法輪樹冷陰崖常帶雪
花深幽徑不凋春燈聯寶塔傳三昧香拂銖衣斷六塵
西竺本來開教地葉榆流處是洹津
太華寺詠落花
綴幌霑筵各有因長安萬樹總辭春殘粧帶雨猶含泣
薄質隨風易損神信斷御溝争似葉香消清路不如塵
朝逢鹿女銜將獻證却從前色誤身
得報寄王維禎
君從闕下解龜還余亦長辭金馬關散職已除朝籍裏
虚名猶詿黨人間才疎晞世應成拙年少懷居未是閒
聞道陵陽多桂樹相思何日得相攀
皇甫司勳集卷二十八
