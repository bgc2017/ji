皇甫司勲集卷七
明皇甫汸撰
五言古詩
補官澶州行經曲梁作
弱冠陟明廬腰章宰芳甸方齒蒞阿竒希聲治單賤媿
乏操刀長懼遺製錦譴桐絃坐屢鳴桃花歴三見北闕
忝嘉招東省參羣彦牽世値衝飈徂年倏奔電驅駕邁
新邦褰帷經故縣悲哉丘隴非悵矣閭井變猶煩父老
迎爭識使君面德汝匪惠心式歌詎成抃
始至澶州作
自我謝郎曹朅來守吏局塌翼懷奮飛低眉就羈束驅
役遵旄丘興歌睇淇澳愧乏沂海謠何以佐明牧幸寡
宣城辭間可理尺牘升既等陵喬沉亦悟陂復芳草合
江程清猿竚旋轂衛水日東流因之鍳心曲
廣平郡觀蓮寄翁守舊南比部郎
留京白雲司原廟青山路眷此湖上芳期之省中顧俄
承畿輔麾遂抗邯鄲步遶郭帶澄溪朱華湛秋露燕寢
晝亦閒襦歌夜安作徒爾奉清香無由展良晤
移官越中初返家園奉答伯兄虞山見寄
薄遊逗京邑獨往眷長林始奉越鄉役因愜故山尋曠
兹二載别良晤展斯今誰謂百里間猶自邈徽音未結
丘中賞先枉池上吟睇燕悲稍戢懷荆嘅以深花源廻
俗轍蘿逕斷塵簪且駐稽東駕雲扉期此心
役行至檇李值親故作
放舟窮越水息駕見吳山山近殊易即室遠竟難攀徒
以大夫守悵兹遊子顔密親載尊酒晤面語鄉關歎逝
歲不待恩存淚已澘春來芳草際魂去白雲閒無勞猿獻誚
會見鴻飛還
于役吳鄉值伯兄下第來集
余來自越郡君至由燕京解裘洛塵積對酒鄉思生為
語北征事猶多西笑情紫塞方傳箭潢池復弄兵受釐
在宣室遣使出蓬瀛上書或不御投筆竟誰成防秋邊
騎入何日海波平年已非軒冕志豈眷緌纓願守箕潁
節還就河陽耕聞斯倚增歎從此欲遺榮
謁劉文成祠
璿璣既舛運寶鼎亦乖移海宇蕩無象誕聖鬱有期陽
九值傾否明兩遘重離俟清乃契渭顯允聿興姬探符
洞赤伏懷韜臥青溪居擬王佐匹起為帝者師羣策參
多士獨算莫與偕禹志晩睎帛良謨日陳帷立談不解
褐肆伐竟承麾陳張井蛙器妄干神龍姿一舉已就殄
崇朝遂于夷摧漢若電掃卷吳類風馳功成奉身退書
上賜骸歸且棄人間世帝鄉寧久羈貪天自貽戚震主
或見疑伊人信大雅榮名安可追報享式嘉薦像寢示
崇規蹇劣淹末宦竦踊企前徽稽首曷容贊撫心投此
辭
郡齋作
雅志懷山棲復得理山郡蒼岫入南楹白雲帶西徑雖
事簿領勞時與煙霞并心曠眺已遐蹟沈尋亦近下車
芳載徂牽牒明兩迅仁靜樂有餘拙遲澹無競命藻酬
清暉濡毫媿靈運
得月亭
清溪一何湛源深白雲曲望舒忽東昇浮光漸西陸蕪
趾匪舊存芳亭煥新築碎璧時復沈散金如可掬雖乏
謝監悰聊寄庾公矚誰謂曠音塵古來共幽獨
遊仙都同樊侍御
寡諍謝書牘懷仙抗晨旌怪石儼壁立危峰類削成陽
火伏未息隂湖鑒以清下有干霄木上有承露莖漢武
建栢寢秦皇慕蓬瀛惜哉無靈氣安得遂沖昇軒后獨
不朽鼎實垂鴻名柱史良地主邀我鈞天行黃金九奏
發白玉雙童迎聊從避驄路一展攀髯情
養疴江寺招長公不至
理人媿無術攝已徒嬰患假息贊公舍披味醫王觀逃
虛行滅蹟執熱坐揮汗空桑豈常廬聊得慰懷安美酒
非上藥亦足寄情歡鷲峰斂夕霄鶯湖廻清瀾心將碧
雲合目隨弦月殫所期殊未至還寢獨長歎
二郎回溪詞(事載青田邑誌)
謝公永嘉守在郡宥無為敦賞值令弟華萼每相攜躋
險既山頓窮源亦水嬉溪名沐鶴是人覩游龍非駕言
輟棹際並影浣花時凌波餐秀色拾翠逗芳儀援琴挑
未就解佩贈猶疑高唐侈宋玉洛浦悵陳思抒章但唇
動締心空目馳來同湫風止去作飄雲辭停聲三婦豔
嗣響二郎回
樂清登簫臺訪洛簫泉
仙蹤詎可攀荒臺尚堪訪簫弄清泉中舄振紫巖上波
動若鸞沈雲飄似鳬往浮筠本無垢托心在塵想花溪
如有靈應流蓋山響
從軍行二首寄贈揚用修
鴻運纂丕基龍飛起潛邸聖孝亶淵衷徽猷邁前軌聚
訟紛盈庭批鱗抗羣議徒逞折角雄猶取越樽忌在宥
蒙至仁承嘉遠投裔稽首金馬門傷心碧鷄戍幕府雅
好賢辟君掌書記三紀踰瓜期數口尚匏繫朅來秉憲
章欲往問竒字為賦從軍行聊展懷人思
思文際聖君稽首萃羣辟子雲侍承明胡為去荒域被
命事犀渠差勝下蠶室憤志酬八書榮名重三策丁年
子卿嗟皓首仲昇泣看鳶窮瘴煙放鷄定何日業既違
操觚勲還期裹革五月行渡瀘千里望巴國瀘水向東
流巴雲忽西匿相思持寸心願附雙飛翼
滇省述懷
承嘉理齊安幸校長沙近秉憲按滇中始覺在遐境譙
相反見嗔揖侯乃成釁喻夷辭豈繁威𤏡法當峻昆明
鳶作池太華鷄為鎮遲夜召賈生經年淹許靖霞難駐
令顔霜易改衰鬢故人滿清班誰其枉芳訊龍性未可
馴鳳翼胡由奮聊從達士觀無嗟小人慍
皇甫司勲集卷七
