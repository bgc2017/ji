皇甫司勳集卷三十一
明皇甫汸撰
五言絶句
四月晦同吳純叔憩劉氏園亭各賦以花下一壼
酒為韻五首
苒苒葵方朵娟娟橊亦葩不是河陽尹那應縣有花
簿領不知春園亭忽逢夏幸有盈尊酒與君醉花下
執熱就東臯陶然坐西日無言會不常所願心相一
林深堪駐馬鳥宿不驚鳬坐遣花間月慇懃上玉壺
江南千里心極北一回首感兹水上萍忍負杯中酒
桃花塢三首(為沈霍州瑩作)
龍門萬年樹潘縣一叢花多少迷津客皆因戀物華
生長桃花塢不識桃花樹試問玄都人已是春光暮
卜地聊棲趾成谿自不言秪疑閶闔裏遥接武陵源
詠燕
來似隨鶯侣歸應却鴈行為問東隣社何如王謝堂
有所思
魂去何須夢情來即是思非緣悵兹夜飜似恨當時
十六日對雨
夜月當空滿朝雲送雨來隂晴能復幾并遣歲華催
雨館鳴琴和子約
迴颷送雨來歲暮寒雲起鳴絃雜散絲隔坐聞流水
臘月十五夜月和子約
清光十五度此度倍堪憐再滿應同夜重看却異年
二月十五夜子浚兄燈讌再賦
再吐金枝焰重開玉樹花非關耽夜飲直是眷年華
彩縷交花艷明珠减月輝君能畱顧盻時得奉芳菲
送周以言再入越中二首
湖山重到日風景悵當時越客清江上猶吟弔鄂詩
日落西陵渡秋來姻草萋已無孔九在誰問若耶溪
賦得有所思
錦席承君讌青樓寄妾家無因挽紅䄂畱恨與桃花
謝璇公惠藥
文園多病日蕭寺客居時未得無生理持方問藥師
西天寺(傍即虢國墓)
彌勒禪林雨將軍隴樹烟長安今罷笑畱恨向西天
能仁廢寺
殘雨鳴秋殿寒蕪翳夕廊老僧諳寂滅何處解荒涼
過句曲劉生
家鄰西晉寺門對大茅峯劉向傳經處空齋落夜鐘
偶述
惴惴懷隱憂咄咄嗟異事端誦陽生言千載同心契(陽尼)
(云我昔未仕不曾羡人今日失官與本何異然非吾宿志命也如何)
張比部園翫仙掌蛺蝶花二首
碧葉仙人掌清秋甘露擎文園方病渴願爾賜金莖
蛺蝶幻花叢因風自飛舞移將漆園中夢寐同栩栩
題美人蕉
帶雨紅粧濕迎風翠䄂翻欲知心不卷遲暮獨無言
寄侍二首
遇花思舞夜覩柳憶顰時可道錢江上行雲有夢知
家住吳趨市書傳越踐城病來因染色魂去為鍾情
過潜山寄嘲卜令自無錫遷此
商也能為政明時尚棘棲萬公忩岫色何似對梁溪
桃川宫
昔為避世鄉今是朝宗路桃花春水間猶是尋源誤
蘇黃渡東坡山谷經行處
劉阮林中路蘇黃渡口津不知之楚客何似避秦人
響水關
飛泉來斷壑聲咽不堪流何以函關客遥心寄隴頭
友竹居
扶疎北忩下坐處挹清芬為問延三益何如對此君
綠隂軒
嘉樹壓繁隂流芳閱荏苒念昔植者勞願言畱勿翦
吕合
昔人自羽化枯骨尚安存青塚藏金藥難招緱嶺魂
郡學八景
地本宋相居宫由素王闢嘉樹既敷榮澄流復凝碧
右南園
仞由寸乃積高以下為基攀躋一延眺仰止良在斯
右道山
璧水湛圜流金波漾清沚中有遊魚戲荷香隨風起
右泮池
瑶壇茂文杏得地歲華深時有青衿子横經坐晩隂
右杏壇
託根上干霄偃蓋久承露不念植者勞但知匠者顧
右古檜
仙源渺何處鏡接太湖長奇峰七十二隱隠在危梁
右來秀橋
言采泮水芹因登道山岸斜日抱亭扉春風集童冠
右采芹亭
條風將化雨一夕灑南園門下多桃李芳菲總不言
右春雨亭
梅花水仙
弄影俱宜水飄香不辨風霓裳承舞處長在月明中
題桃花園
粲粲先春綺盈盈媚晩粧回思少年日騎馬出河陽
題茉莉二首
萼密聊承葉藤輕易遶枝素華堪飾鬘爭趁晩粧時
香慣臨風細花偏映日生若將人試擬小玉定齊名
題牡丹
一種天香異千株國色傾應憐花似臉半醉倚華清
哀葛姬
姬號曉雲本出教坊雅善琵琶兼通翰墨尤工
於寫蘭一朝化去遺蹟猶存
忽聞藏夜壑非復遶陽臺何似行雲意猶堪入夢來
妙手能操管芳心解贈蘭香魂隨宿草祗作斷腸看
經龍虎山訪裴法師墓
草宿青山寂松林白日寒丹成人已化猶自閉空棺
其二
海上遊梅福吳門更不歸仙源流夜壑何處有花飛(師本吾蘇人)
六言(附)
泊江口
大别山前暮雨漢陽江口孤舟祇自臨流送酒無因挽
日登樓
皇甫司勳集卷三十一
