皇甫司勲集别集類五(明)
提要
(臣)等謹案皇甫司勲集六十卷明皇甫汸撰
汸有百泉子緒論已著錄其詩文有政學還
山奉使寓黃家居南都禪栖潭州栝州南中
山居副京來鳬司勲北征南署赴京浩歌亭
安雅齋諸集黃虞稷千頃堂書目皆不著錄
晩年手自刪削定為賦一卷詩三十二卷襍
文二十七卷冠以集原一篇其諸集之名仍
分注各卷之未刻於萬歷乙亥范惟一所校
訂也朱彛尊静志居詩話稱汸集六十卷即
指此本黃虞稷亦不著錄偶未見歟集原自
述其詩始為關洛之音一變為楚音又一變
為江左之音又一變為燕趙之音又一變為
蜀音縷舉其師友淵源甚詳今統觀所作古
體源出三謝近體源出中唐雖乏深湛之思
而雅飭雍容風標自異在明中葉不失為第
二流人馮時可雨航雜錄云皇甫百泉與王
弇州名相埒時人謂百泉如齊魯變可知道
弇州如秦楚強遂稱王王士禎香祖筆記以
時可為確論云乾隆四十六年十二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
