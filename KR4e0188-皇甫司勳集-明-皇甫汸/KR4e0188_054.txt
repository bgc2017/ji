皇甫司勳集卷五十四
明皇甫汸撰
誌銘
徐隠君墓誌銘
隠君姓徐名京字禹量中山武寧王七世孫也余嘗誦
高皇帝御製碑為鳳陽府鳳陽縣人家世農業王蓋贏
糧徒步仗劍倔起晞竹帛以垂勳誓河山而疏爵者也
自是紈袴子孫憑藉寵祿炫奕陪京無踰魏國家者延
至中葉始知說禮樂敦詩書彬彬乎多儒雅士矣君尤
砥節勵行嗜學綴文乃知太沖起於公族靈運誕自侯
門也祖某號蘭谷父某號慕蘭並任俠樂施降而能聄
母梁氏萬戶安之女也雅有閫儀載在家傳君生而聰
悟甫七齡能為五七言對信口占答慕蘭公竒之使就
外傅年二六能屬文習經義志期以文遹武正德丙子
應天鄉比就試京兆尹居首選後累科不第輒棄去曰
此殆非不朽業奚足困壯夫哉遂擬古文詞特閑詩賦
不窺家園者十年矣亡何慕蘭公背養居喪毁瘠事梁
夫人撫弟立襄以孝友聞締婚授室推産讓僕自處湫
隘梁夫人慈景無恙由子翕孺也遭辰終鮮兩弟相繼
奄逝殯葬之具身獨經理謀諸細君而鄒氏賢婉脱簪
解珥略無難色成君懿親之美而君方齊物於蒙莊寄
情於潘岳曠瀁恬澹不為貲省雖世濟蟬聯而衣惟緼
&KR0008;家崇鼎食而甑或生塵晏如也因號居雲子以見志
焉嘉靖丁亥慕吳越山水之勝為子長好竒之遊訪友
明哲商㩁藝藻時蔡子羽王子寵黃子魯曾省曾皆與
定交吳趨之市而余兄弟亦傾蓋焉以倚閭之故不遑
留滯亟歸寧慶因杜門掃軌覃精邃討力追古人於是
東橋顧公璘暨弟横涇公瑮石亭陳公沂倒屣紆引更
倡迭和而君獨雄轢其間聲稱籍甚於江東矣浚川王
公廷相以大司馬參贊南都機務非公事不濫通賓君
以詩投謁即歎賞不置司馬業上䟽切論時政語侵魏
國君坐是避之不復往來以故臺省鉅卿愈重韙君時
海内被褐之士以詩名家者太初流寓於吳會子言棲
趾於燕京而君且度外兩子若未暇參論也將軍西第
履綦響臻公子南池軒騎填集而君門轍跡間有長者
不以蓬蒿見謝也梁夫人尋亦捐背毁瘠踰於前喪謂
生不能崇養三釜産子皆夭死無以衍一綫之胤居嘗
鞅鞅弗豫矣甲辰歲余在司勳仲氏涍蔡子汝楠施子
峻在比部王子廷幹在戶曹與君數相讌會歡若平生
君為牛首地主邀致羣彦探幽攬勝登頓彌日賦詩盈
帙藏之山中一時傳寫長安為之紙貴越乙巳諸子稍
稍遷去而君疾間作自以志不展於丁年才不效於小
施苒苒聿暮頗有憂生之嗟然苦吟耗心縱飲傷肺客
為勸止之而君猶覓句驚人頌酒詆婦悲哉明年丙午
君於兄弟之子擇其沖秀養為己子曰俾奉先人祀不
乏足矣越丁未忽病風左體委弊不勝動履鄒孺人卧
不安寢食不甘味晝則延訪名醫手調藥餌夜則焚修
秘祝願以身代君瀕危得復起者鄒之誠感所致也又
明年戊申君積痾少瘳而予羇紲都亭相見輒欷歔流
涕察其容貌改前鬒髮非故心竊憂之至把臂晤言了
如平日幾其猶可強息也君且悼故友之零落緬陳跡
於俛仰命酒慰勞盡出其稿曰以此累公余因參定蔡
中郎謝司直所芟取者銓次之而為之序君手漸能書
翰期我以中秋之會不數日食鮮疾作余時在長干寺
報書云仙子樓居維摩禪坐明月一室何曾兩鄉十六
日漏未盡而卒嗚呼痛哉臨歿猶令友人誦其序文頷
之曰吾目瞑矣小祥之月鄒孺人令其孤來乞銘曰知
圈典者莫若蔡邕公無辭焉據狀公生於某年月日春
秋有幾男二守硯早夭次守筆女一適溧陽翰林院庶
吉士馬一龍亦先君故守筆擇某年月日襄事於雙橋
門之新阡以鍾山賜地罕可祔云君多懿行不𤨏述外
雖和光而中懸人倫之鑒臨財非義即千金不為眄睞
覩時俗事輒慷慨不平至談經世之務抵掌奮袂欲為
陳思自試著隠一書頗懷韓非之憤已矣居雲余忍銘
余友哉嗟乎世謂相知之難而相遇尤難也設有二三
當路知余如君則將職文墨之司無泣玉之冤知君如
余則必蒙弓旌之招備記室之任豈若是轗&KR0008;終其身
哉命也已夫君所造有居雲集吳行淛行二稿并著隠
總十餘卷成一家言銘曰有德而文無祿與勳逸情埃
表棲迹孤雲生不滿百千載揚芬一逢吳季二古徐君
黃先生墓誌銘
夫神駿伏櫪而駑駘驂乘蛾眉棄捐而勃屑進御瑜瑾
韞韣而瓴甋騰價龍劍敝室而鉛刀發硎士亦有然者
天乎人耶求士若此望世乂安得乎吳人于是乎搤腕
為黃生矣按狀黃君諱魯曾字得之人稱為中南先生
云其先河南汝寧人也宋元兵興間高安公徙家袁州
生斌少習孫吳書學擊劍騎射察觀英雄屬焉值徐壽
輝破袁州以斌為萬戶尋自偽漢亡歸高皇帝從徇南
昌授昭信校尉調禦蘇州遂家于吳君六世祖也生信
信生景暉為武略將軍景暉生暐始棄武攻文以進士
起家任比部郎決獄三輔以為神明生異號葵菴公君
其仲子也生而穎慧過人葵菴善操其息立致萬金産
析子各千餘君與弟省曾即五岳山人也盡以購書讀
之父為譙讓對曰昔人謂黃金滿籯不如一經矧五車
乎與其饒於貲孰若饒於學乎比部公聞而賢之弱冠
並充弟子員竊鄙時義博綜羣籍探古文辭好竒縱譎
為文閎衍莫能加焉長則方面巨耳脩髯炯目昂軀山
立偉然丈夫也丙子試南畿主司為李公廷相覽其卷
深加歎賞置易第一錄其論以獻不竄一字俾為後學
式云屢上春官不第同年崔公桐時為少宗伯諷曰子
日暮矣時不可失禮曹司務員缺姑屈效一官可乎君
笑而拒之出曰咄嗟崔生安知余之心哉方今專重進
士即才如董賈學擅班揚位躋卿貳勳垂竹帛問之非
由進士終赧顔憾心矣是時抱志不屑謁選者余長公
沖海鹽王生文祿耳嚴相聞之亦願見此三人三人不
肯行天下想聞其風焉葵菴晩年任俠務博有大度苟
不得盧千金捐於一擲無恨也以故家易凋落又廣置
妾媵多生庶子卒無長物君事母王太孺人竭盡孝養
讓其先人之廬以與諸弟而身自僦居委巷晏如也長
兄太學生孝曾早卒撫幼女長為治裝嫁之錢生用商
示以時義獲舉於鄉今為肥鄉令是也性狷介遌俗離
羣寡所交遊弟省曾外惟王守王寵耳余兄弟以中表
尤密八子齊名吳趨為之語曰黃家二龍王氏雙璧皇
甫四傑鳳毛鸞翼同學莫敢仰視矣包山徐繗以藝交
始終稱莫逆焉後遇太學張獻翼即投分歎曰恨得子
之晩也兼以峻直不能容物邑令張舜元苛法於其僕
斃於杖下君為發喪令蒲伏引慝里兒以催科逞侮君
上書李節推士允略曰一介不取僕之志也倚馬萬言
僕之才也李覽之為歛容卒當侮者罪居父喪郡守胡
公纉宗唁其廬就幕次稽顙曰衰絰不敢詣公庭以謝
守辭而韙之其梗槩皆此類亦以見當時守令賢於今
遠矣己未之春年踰七十猶擔簦躡屫自潞河徒步入
京師其篤如此所著多憤世刺時之篇若令語士役議
枕戈雜言序使服官政必多忠猷毅烈乃竟已矣閒居
弗豫時過其姪姬水城南精舍茂林脩竹觴咏移日姬
水者五岳子也嘗奉安石以遊承阿咸之賞者也是歲
業將北上趨治裝把臂謂曰人各有志余豈智不逮而
父耶蓋五岳由辛夘舉於鄉亦置詩第一壬辰走京師
觀樂而返後不更往世盡高之亡何君卒方其彌留猶
不忘一第悲哉是為嘉靖辛酉六月晦生當弘治丁未
三月朔享年七十有五云娶徐氏都御史徐公源之孫
繼蔣氏側室趙氏男三長道美郡學生先卒次道貴次
河水俱郡學生孫男三道貴生嘉瑞郡學生嘉德河水
生嘉榖尚幼道貴等卜隆慶某年月日奉公柩厝于靈
巖西麓之新阡踰十年所而後克葬傷哉貧也狀即姬
水手勒粲然華矣然詳於論文而略於紀事余稍增益
所聞至云文喜左氏莊騷太史得其曠婉詩喜曹謝岑
李王孟得其健逸皆實錄也余復何贅焉而妄人詆其
不&KR0570;於藝何哉白首牖下誦覽不輟鉛槧日操多所校
輯若孔氏家語兩漢博聞漢唐晉四傳唐詩二選仙家
四書大咍小咍錄詩說諸集行於世及隠居北遊閒居
客中諸集散逸頗多蓋襄陽綴不逮意茂陵稿輒屬人
也河水挺濟美之才負紹述之志旁搜博采題曰天中
集徐君序而傳之所謂愛奇凌誕率任天衷藴藻沉思
獨持氣骨要亦知己之言哉二孤請銘銘曰矯矯黃君
希世竒寶鸞鶩匪羣竽瑟違好莫為之先蟠木登廟伊
誰之愆荆璧委耀原居屢貧孔行卒老夸死馮生均湮
腐草氣吐虹霓塞於蒼昊卜宅靈巖别開京兆辭乏中
郎曷彰有道往矣餘名來斯允詔
皇甫司勳集卷五十四
