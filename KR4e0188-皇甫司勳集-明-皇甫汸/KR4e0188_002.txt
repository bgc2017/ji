皇甫司勲集卷二
明皇甫汸撰
四言騷體
相彼古泉(贈吳公也)
相彼古泉湜湜其清君子吸之顯允王明曰既受福羣
小是愠肅肅嘉征彌邵彌濬峩山兩峙泉侯深矣懿彼
泉源胡自今矣之子有懷嘅其臨矣
泉之混混睇彼高岡伊誰命之我思隴鄉于以瑩心亦
異之覯于以逮下亦孔之厚兹其方可胡鞠焉疚
民之繹思侯泉浩幽彼其之子莫匪令猷不瑕自天裒
澤方州
相彼古泉六章三章章四句三章章六句
潏彼上善賦也君子濱於水南遡洄而從者賦
焉
潏彼上善滙厥靈長滔滔其逝在河之陽彼美人兮于
焉遨翔
潏彼上善滙厥漣漪滔滔其逝在離之湄彼君子兮于
焉委蛇
潏彼上善二章章六句
歴田歌題張兵憲卷
我所思兮在歴山山閴寂兮水潺湲徂畛學稼慕有鰥
希世謝兹桑者閑龍翔鳳舉鵷鷺班深山鹿豕安可攀
承麾東邁齊魯間側身西望阻蒲關欲往從之虞坂艱
悵隔歲兮草空綠渺佳期兮桂屢丹美人貽我明月環
思公子兮何時還大隠在朝不在野田園何為懷憂摧
心顔
夜泊魯橋胡中丞馳翰至披襟起坐秉燭讀之渢
渢樂章聲中金石口占奉謝
見君晴别君雨人向巫陽去
别君雲作雨思君月出雲疑是湘江上猿啼不可聞
河水瀰瀰獲此雙鯉贈比琅玕報匪瓊玖
夜中不能寐起坐理金聲山月為我明河水為我清思
君不見那為情
題施比部四號詩
苕水滙兮霅水長美人容與兮在中央翠竿嫋嫋思得
璜藏以巾笥貢明堂烹鮮守鮒兮屯以康功成網弛兮
筌盡忘從任公兮憺方羊(右苕霅漁長)
窪尊兮玄鬯玉瓚兮黃流羌器用兮各有適行潦之水
可以羞美人既醉朱顔柔身後榮名焉足求屈平獨醒
兮衆方忌善乎劉生之沉飲兮細萬物以輕世(右窪尊醉客)
峴山高兮苕水深陟窈窕兮眺嶇嶔朝騁駕兮東麓夕
弭節兮西岑啓玉齒兮坐芳林横鐡笛兮吹龍吟洪濤
震兮玄雲隂參差管籥難為音(右峴山鐵笛)
桂為楫兮蘭為舟揚擢歌兮泛中流滄波興兮碧雲合
佳人不來兮心夷猶溟溟商川待汝濟迢迢天漢從君
遊攬春芳兮屢歇眇秋水兮含愁(右碧浪蘭舟)
春江辭贈諸比部
越鄉兮深處姚江兮攸注將考築於盤渦遂逸釣於幽
渚春日兮載陽桂檝兮蘭槳泛中流兮容與榜人歌兮
慨慷攬物華之駘蕩鑒水德之靈長朝騁騖兮天姥夕
弭節兮雷門臨禹穴以探秘遡耶溪而討源起渭濱兮
捐吾土濟商川兮排帝閽滄波悵公子芳草憶王孫春
來脉脉江注悠悠河清不可俟胡為久淹留羌銘功於
石室終畢願乎丹丘
蠢爾海氓一首贈中丞平寇也中丞孰謂謂夏公
邦謨也
蠢爾海氓憑險構患聚徒實繁飈起滋蔓法網凝脂因
緣反汗伊誰之愆階之為亂亂既不逞歲亦薦饑脱耒
為挺裂裳為旗焚廬揭篋沉艎奪輸盤汚窟據&KR2216;&KR2160;魁
棲鯨氛方煽羽檄來聞皇赫斯怒迺命中丞秉鉞之帥
執憲之鄰司疆之彦扞圉之英寵靈是藉嘉謀僉同顯
允元老時維夏公建牙賈勇開府臨戎在帷運算對俎
折衝肅肅中丞申命有赫革政以仁授師以律厥角先
崩回面内逸一鼓作氣曾不終日於廓青海丹艦宵濟
止必鳴桴動必舉旝天吳效順雲祲斂翳渠醜斯獲脅
從罔治佳兵載戢爰居載寧商無弛市農無輟耕旋凱
奏膚于周之京皇心既懌慶賞攸行桓桓中丞致天之
屆德威溥將神風潛駭共帝波臣易我鱗介化衍遐圻
聲流海外皇眷東顧視民如傷中丞法令皎如秋霜治
絲去棼更絃解張若降時雨若熙春陽鉗徒殊劉甲士
振旅燕樂承休式歌且舞稽首萬年受天之祜小子作
頌嗣美吉甫
送憲使蔡公督晉學政十二解
維揚肇域泰伯始都因江為浸藪曰具區列國秦并置
郡首蘇海陵壯麗畛畷膏腴(其一)劇矣兹邦艱哉惟守漢
簡二千虞稽三九績以政成官由德懋寵以緹輜華以
章綬(其二)桓桓蔡侯産自昴精誕嶽之秀挺國之楨為民
司牧與士作程南參馮翊東寄專城(其三)勸課農桑發摘
姦宄被以仁風臻于化理河内同聲潁川共美匪直望
舒逮及朞已(其四)暫去留思再來快覩絃誦千家菽粟萬
戸爭勞以迎式歌且舞嗟爾羣黎咸侯昔撫(其五)載遷楚
憲俾飭吳戎郵無傳箭幕有懸弓折衝俎上制算帷中
娛枰謝傅緩帶羊公(其六)奚奪之吳遄臻于晉戢武崇文
敘倫興行甫憲斯兼契敷在敬下民疇援天子有命(其七)
鍾姚哲吏韋白詞流懷貞陋邵砥節方攸瞠乎後躅邁
種前修恩隆父母令讋君侯(其八)今之士子咸詭於藝或
失則浮或失則靡通闡其微瑄揚其旨侯執厥中務納
於軌(其九)今之使者怙勢作威民不見德惟辟是貽罹以
密網搆以厲階公聽惟平和易以綏(其十)遐攬堯墟顧瞻
舜澤迭紹迭興復禹之蹟水遡汾漳山探姑射考俗辨
疆典學之職(其十一)奕奕蔡侯秉粹履醇允文允武惟清
惟寅志舉三代用弼一人鼎鉉鴻烈社稷藎臣司勲作
頌耀世弗湮(其十二)
贈周侍御
東南之美産於會稽竹箭有筠珪璋與齊(一解)爰挺霜稜
來耀法星洪濤允戢瀚海底寧(二解)辟彼巨川用爾作楫
亦曰砥柱中流是揭(三解)帝閽雖逖宸聽實卑封章朝抗
聖慮夕移(四解)軍旅妨農旱魃為虐民乃薦饑賜租蒙澤
(五解)殿中簪筆都下埋輪貴戚斂手威憺披鱗(六解)既稱臣
直亦昭主聖元氣以調壽國之命(七解)奉揚天憲出納王
言紀綱攸賴朝廷以尊(八解)文武周君為古柱史五教敬
敷譽髦多士(九解)三吳振德稽首興歌小子作頌刊石弗
磨(十解)
皇甫司勲集卷二
