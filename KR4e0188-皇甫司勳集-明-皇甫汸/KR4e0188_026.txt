皇甫司勲集卷二十六
明皇甫汸撰
七言律詩
九日懷楚中舊僚
去年九日登高處野寺深山歷楚臺黃菊正堪攜酒過
青蓮却為散花開閣中雲氣千峯入檻外江流萬里迴
欲問同遊今徤否衡陽不見雁飛來
寄憶任黃州
漢室任延最有名楚邦為政盡稱平相逢已覺新知樂
一顧翻將遠竄輕雲淨滄江春與汎月明赤壁夜同行
歸來故國愁無限總是閒居賦不成
故園對子安兄相與談及竄逐事悵然作詩
得罪同君承帝恩為邦兩地各飛翻楚山正列窗中岫
衛水常流郭外門静對棠陰思棣樹遥憑雁序望鴒原
今日相逢倍相憶此生堪歎不堪言
春日感懷因柬子安
平居每憶在長安却羨雲霄接羽翰騎馬每從雙鳳出
逢人憑作二龍看春遊西禁纔舒柳夜直東曹併是蘭
轉盼不堪成往事誤身翻自笑儒冠
雪日感舊因柬長兄季弟
同君對雪題詩處直是陽春屬和稀滿泛金尊揮麗藻
頻燒銀燭送清輝年來勝事應難再歲首瑶花不耐飛
為說袁安愁病在只堪高卧掩柴扉
午日獻子安兄
午日遥憐獻夀儀省郎同記拜恩時九華承出雙紈扇
五色頒來雜綵絲見說賜筵臨浴殿更傳競渡從昆池
不堪身事如蓬轉強飲花前酒一巵
閒居柬吳二純叔王二禄之
北山歸卧各風煙西望長安思惘然直散聞鶯蘭省畔
朝回飲馬玉河邊府中盡道逢時少闕下争看被服妍
為憶同遊雙鳳侣銜恩記否十年前
送王維楨量移台州
使君仙棹且徐開岐路離筵未忍回乘月遥從石梁度
看霞幾過海門來(山名)郡中共識宣城藻闕下誰憐賈傅
才吳越相望一水隔思心日夜向天台
晩興答子安
謝秩家園今幾時病身丘壑轉相宜坐憐落日閉門静
起看閒雲出岫遲誰寄靈魚思遠道自同烏鵲在南枝
揚雄寂寞何如此白首談經世豈知
琴友張子扶病還雲間久不相聞寄憶
歲晚蕭條最憶君琴心一片向誰云啼烏半落亭前月
征雁遥迷泖上雲白首先驚垂老别青山恐作斷腸分
廣陵仙曲從來秘莫遣人間遂不聞
辛丑至日
再從故國逢長至始信幽居得自閒旅跡秪驚江漢外
愁心翻寄酒杯間雲依北郭浮難定歲入東流去不還
莫向夜深懷往事却隨清夢到朝班
至後酬子安兄感遇見貽之作
朝來江郭已回陽春近湖山興自長寒日閉門聊謝客
晚年執戟笑為郎冥冥鴻雁棲雲徑寂寂魚龍卧水鄉
聞道平原賦招隠桂叢深處幸相將
歐陽憲使過訪時在山居奉謝
卧病年來與世忘故人何事到江鄉新從北闕承恩下
遥指西湖去興長鄭子隠居隣谷口石家别業在河陽
多慚門外堪羅雀猶遣高車過草堂
冬日郊原作
竹下翛然自掩扉晩來西郭藹晴暉江邊歲晏逢花落
天外雲寒見鳥飛將欲乘春入山去何妨終日灌園歸
閒居莫怪無相訊漸覺人間知我稀
鄒憲使見訪奉贈兼柬故舊
静數交游憐海内半傷搖落在江南一朝門巷煩迴轍
十載風塵媿盍簪岐路青陽驚客夢禁城芳樹與誰談
山公自昔能知我可信嵇生有不堪
送吳純叔北上(為先大夫乞恩典)
閶闔門前望淮水漢京遥隔幾重雲清尊斟酌人難别
白馬遲迴路忍分秘器從來頒上相敝帷何用乞明君
朝中故舊多相問莫怪盧家獨未聞
送吳長洲調官陽穀
看君移舄魯門東莫向南枝歎轉蓬邑是桑麻舊時地
民多絃誦古人風城連黃石尋祠外家隔青山望越中
却憶河陽春色裏桃花欲寄恨無窮
春日聞任黃守擢憲江州
年來芳草動離憂别去湘潭今幾秋已拜觀風辭郡邑
猶聞遮道借君侯城連滕閣朝雲黯門對章江春水流
總是公庭號煩劇也應廬嶽暫攀遊
冬日吳子新見過偶憶殊勝寺之别
逢君忽憶越江邊正我辭鄉入楚年野寺暮鐘留客棹
溪橋春酒醉離筵歸來南國仍飛逕悵望東林隔遠天
更欲相期訪幽社此生猶未謝塵緣
濟上謁周司空叨讌扶疎亭
漢室宣房久未安以公為楫濟無難門牆為許平原謁
尊酒翻承魯國歡見說揚州通禹貢憑將泗水作淇看
清風盡日芳林下不待霜飛亦自寒
出京
曉叩天關别禁墀秋深江路是歸期談經王式重來誤
薄宦潘生屢出宜漢室朱顔翻見嫉梁園白首未相知
此身去就何曾繫一似浮雲任所之
顧武祥免官寄柬
聞子陳情聖主憐一朝報許遂言還長卿謝病非因慢
康樂懷歸不待年松菊久荒彭澤里煙波重泛太湖船
慙余亦有東山興却戀南枝未忍宣
南旺道中逢張水部
薄遊自苦為形役却笑深秋在異鄉使者星槎逢造次
征夫岐路借輝光相忘湖上同魚樂遥指雲中羨雁翔
莫道佳期容易過黃花留醉是重陽
江都代柬寄親故
吳鄉遥接楚雲東潮落寒江一水通王粲經秋渡淮上
張融累月駐舟中朝攀桂樹身將隠夕眺蕪城思不窮
若問官家近時事積薪惟說後來功
送郡守王君廷入覲
看君鳴佩遠朝天聖主方思良二千轂下重過避驄路
殿中猶記上書年潁川治行偏能最蜀郡才華不啻先
總是吳公知賈誼勿須言向漢文前
早春柬蔡法曹
逢時總是翻飛侣失路俱為留滯人白首何曾離畫省
素衣聊得謝緇塵風光自向湖間轉柳色先從郭外新
為語麟臺暫相賞勿因愁思厭看春
盧龍觀和蔡法曹
芳辰締賞許心同獨見玄暉擅藻雄曾是江山開勝地
尚餘樓閣待春風青谿水遶龍池匯緱嶺雲來仙掌通
不信金門堪避世花源何事帝城中
送大司寇顧華玉獻績北上
名疏玉扆已多年身歷南臺未是遷約法獨持三尺重
生民奚止數千全袖中啟事人稀見囊裏刑書手自編
聖主久懷求舊意滿朝誰在絳侯先
靈谷寺
寶公舊日安禪處雙樹依然初地開歲久丹青凋畫壁
春深花雨落經臺招提境接橋山外功德池分灞水來
聞說此中容吏隠濫巾時向草堂回
同省中諸僚餞别勞憲使於徐氏西園
王家池館甲長安許客相過更不難花下候人思負弩
林間飛鳥避彈冠綺筵却遣離觴入金谷翻將岐路看
他日攜羣能再至坐無車胤未成歡
春暮柬包孝侍御
一春離索意何如獨坐懷君花鳥餘都下相逢驄馬後
雲間争識士龍初閒居數月能題賦守藏千言解著書
總是漢家無事日封章時見奏公車
薛吏部見過
同時分省漢西京得暇相過蓋屢傾戶外不知芳草歇
林間已是夏蟲鳴為耽玄理輕辭賦因卧滄江減吏情
坐接高談心自醉從君將欲棄平生
南省齋居
漢家祀典盛如今幾處郊宫駐輦深燕月懸知臨太乙
淮流争得向汾陰齋居宛記分蘭省禁衛仍聞集羽林
静數從臣枚朔輩同時零落忽傷心
過馬光禄舊寓
一區西接禁城垣大隠曾於此避喧過客尚思文舉座
居人猶說李膺門清泉自遶花間去幽鳥如窺戶裏言
家本秦川遥不見重來翻謂是迷源
歸自牛首同諸君攜酒訪徐公子
青山别後每思君獨卧朱堂絶世氛共載酒肴逢好事
淹留車馬為論文曲池新水鳴殘雨隔院芳陰入暮雲
公子從來能愛客無言不醉遂離羣
答蔡子木初秋約遊之作
官閒似與病相宜朝謁俱無起獨遲禁苑蟬聲移物候
空山木葉報君知薄遊丘壑何嘗廢雅興琴書每自隨
聞說潘生歸騎省却因詞賦動秋思
七月六日訪蔡比部作
中郎身寄白雲司戶近青山秋早知樹下聞琴蟬噪後
花間倒屣客來時迢迢榆漢雙星待冉冉蘿陰滿徑垂
行樂漸宜清夜永從君秉燭向南皮
王地曹初至同蔡比部攜酒訪於徐氏園居
洛陽年少似君稀誰道多才與世違得罪一從燕市别
銜恩重向越鄉歸無言契闊惟傾酒到處風塵任滿衣
為視園林今夜鵲遶枝猶自共南飛
同王子集蔡子館
相逢西府訝初筵為語當時一惘然戶下鳴螿頻帶雨
湖邊落木似催年人傳台嶽題詩後客向長沙奉召還
機事對君渾遣盡莫嫌争席主人前
同省中諸僚遊徐公子鳳臺園
名園似與辟疆同載酒時堪集上公戶裏羣山能自入
林間三逕若為通穿池半引長淮水種樹多移禁苑叢
不是策勲麟閣後誰應開第鳳臺中
送朱參軍入賀千秋令節
東朝初進九齡籌南國懽逢拜舞秋數報寢門迴鶴駕
新從馳道出龍樓世家共羨韋賢後記室争推阮瑀流
君去分明窺盛典還將禮樂頌成周
送太學王生還齊安
從知楚國多材地況復韋家奕葉人博士見時推講席
中郎迎後動儒紳霜前雁起搖歸思月下猿啼愴别神
若問長沙舊還客賈生今日尚沈淪
贈太司馬張公邦奇
清朝供奉早知名黃石傳書解論兵每奏軍機憂北闕
時揮麗藻動西京營中校士輕裘坐門下憐才倒屣迎
文武古來誰得似留侯麟閣羨功成
奉贈張補之學士同蔡比部作
生逢明主幸同時侍從常看列禁墀賜出秘書延閣校
奏來辭賦掖庭知西京舊史聊相訪南國人倫正在兹
更道張華能愛士席間荀陸最承私
寄唐應德編修
避世曾看隠石渠幽情終自反班廬門前愛樹因栽柳
郭外疎泉學養魚談笑每從林叟晤浮沈翻混野人居
年來尺素長相憶莫作嵇康不寄書
寄許䕫州
城開白帝錦江連見說仙郎出守年虎患已從鄰境去
猿聲偏近郡齋前相如文藻流巴蜀黃霸功名在潁川
應是漢庭求吏治非關相府賤英賢
寄王地曹湖上
禁湖秋盡渺芙蓉憶爾幽居定幾重掌賦久應知戶口
披圖一為辨提封雲深自指橋陵樹水静如聞閣道鐘
信是仙源人不到惟餘明月得相從
寄孔督學
憲府新開越水東瀛洲似與海門通談經直采先秦上
文學多陪後乘中一自西京辭宿衛遂令南國奉餘風
幾人修刺懷衣袖猶恨無從謁孔融
得稽勲報
漢廷不調已多年中歲何期得再遷薄禄祗緣貧仕累
非才幸取聖明憐回看舊省真如傳乍拜新銜豈是仙
裴楷清通方自媿逢人莫訝玉山前
募兵作
漢家西域有烽煙列郡徵兵詔護邊吳楚輕剽亡命起
幽并遊俠感恩先身從都尉新承鉞名係良家盡控絃
為語鳳樓休借問功成龍塞遂言還
江山觀發兵用韻
江門選士擁旌旄臨發猶聞贈寶刀脱挽新承戲下命
吹簫曾授匣中韜月明隴水鄉堪遠雪度陰山路豈勞
鐵騎經年隨苜蓿金盤何日薦葡萄
靈應觀
長安西指望仙宫蜚觀崇臺杳自通候氣還如逢柱史
采芝一為訪園公澄潭盡是桃花路幽徑俱成桂樹叢
欲棄人間渾未得年年辟穀漢庭中
得子約弟過海印廢寺之作因寄
先朝敕寺總知名初地曾逢御輦行寶閣近隨荒草没
金河翻共曲池平鳥來尚識聽經處馬過空聞遶塔鳴
獨往題詩憐小謝了看塵劫得無生
簡王戶曹
少年君是馬遷才何事周南未遣回夜直每看趨騎省
春心幾許寄麟臺官閒不羨緍能算性懶翻嫌篆屢開
莫道舊宫風物異年年柳色過墻來
戶曹席上贈王進士宗沐
少年獻策承明後遂見乘軺出漢關司馬新為巴蜀使
買臣初向會稽還江邊路轉通吳苑天外霞標指越山
不是絳紗門下客何由瓊樹一相攀
春日偶成
春光強半去清明著處逢花併鳥聲鮑照避人多累句
李耼貴我謝浮名何須食禄過千石便可持杯了一生
長日省回無俗事城南惟是訪僧行
次韻奉贈父友羅公八十自夀
年同渭叟罕能躋況復功成謝釣溪典郡昔聞人盡慕
歸田早與世相睽輿間載酒稱元亮座上談詩數稚圭
老眼平生書癖在尚堪散帙對燃藜
贈華子潛學士
暫辭供奉在西京南國聊兼吏隠名信美江山多勝事
更餘花鳥寄春情校書芸閣編應就給札蘭臺賦已成
聞道青宫開講幄早陳車馬待桓卿
皇甫司勲集卷二十六
