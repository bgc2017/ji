皇甫司勲集卷四
明皇甫汸撰
五言古詩
送楊子祐知興國
尋役謝皇畿遄征辭帝闕朱明垂方隆脩景迎未歇晨
旌抗欲徂午馬哮不發且覆天末觴暫緩星前轍攄情
諒子衷執手信我說丕休蒙嘉運利用賓時哲彈冠捐
族閭緤組躋朝列玄士守深湛謁帝生激烈稽首金馬
榮澡身玉壺潔平江波濤興昊穹垢氣結一麾竟出守
三命聊所竊行行邁楚荆漭漭遵吳浙旆指衡服雲帆
掛湘干月遐想百代雄浩嘆一時没願葆幽谷姿毋俾
蘭芳滅炯介投處言慷慨起長别袂連汗並揮心與飈
俱熱洞庭秋水清擊子中流楫
甘泉先生宴别席上賦三首
天王肇郊儀宗伯不皇暇隆禮樂殷周躋世登虞夏忽
半冬簷規爰返春曹駕進我青衿士坐之綘帳下無譁
啓初筵有藇振餘斝豈徒良宴會眷此遠行者奉義各
于邁黷懽亦聊且顧愴留滯身側想寅恭化
愚也蓬樞士少嗜綴文辭柔翰弄綃縠懿矩躡壎篪旁
覽周秦典三復齊梁詩榮華既已隠喫詬竟何施迺慕
夫子學毋俾後辰迷授我合一編啓我深湛思循循兩
言誘卓哉百世師呼寐成然覺道腴良在兹
晤言聊一室尋役頓千里緬違梁木仰况謝蓬麻起擊
筑興長謠臨觴熱雙耳匪嗟行路難寔感年華駛樹勲
幸及時息學恐虛此無由慰孔說何以徵孟喜金雘戒
遐心瓊枝葆令美作頌幾永懷敢告同門子
春日書抱柬當道諸君子二首
鱗次歲方獻駘蕩化攸同凍樹荷靈曜潛穎熙朝融乘
木政且平升階澤斯豐奉三超神理吹萬等玄功既漸
八埏外復被九垠中泰來有疇祉時往無再逢牽世詎
嬰網司晨猶在籠效知匪患位處才俾休躬誰謂一羽
弱颺之戾層空懼貽搶榆笑願託扶搖風
璿璣斡迴運寶歷啓東節載陽薄曾暉改隂謝凝結條
風衍遐圻飛澤振窮穴昔感百卉腓今覩羣芳悦皇仁
美無遺物化滋未歇恫予秉國楨利賓晞朝列命邑奚
獨愆愬閽良自拙天高赤墀塗雲暗黃金闕區區誰見
知怛怛難具說所藉揚末光終然照孱劣
送袁永之戍越
晨風戒商序竚立野蕭條念兹帝京别軌路脩且遙遙
遙子何之將予情内勞在昔蒙嘉運與子儕王僚媿非
通時哲而俾世網遭人事若浮雲聚散仍一朝子勤越
鄉戍予掌畿輔徭行當慎舟楫平江有波濤吳越古戰
場故鬼日夜號子其感興廢毋用徒忉忉
出京鄭張王三子觴予祠亭作四首
良時不易遇散吏竟難容稽首辭帝闕出自都門東都
門倏萬里雲霧迷九重睠兹同心友結駟遠相從從予
感行邁置酒賢哲宫旭日麗臯薄廻飈振林坰蘭芷猶
未歇葹菉亦已茸淚為岐路滋志兼物化恫臨流復徙
倚聊以寫情衷
憐君昔抱疴甘此武夷臥寧期時網牽復枉金門步命
駕輕千里傾蓋在一顧並非希世姿遂與驚年暮天道
邈難謀人事艱多迕緬然異得喪已矣各去住聚既同
朝雲散亦等晨霧幸有盈尊酒綢繆抒情愫行予身實
遼願子心相故(謂鄭憲)
昔與君交者乃自吳趨見一朝越江潯千里返燕甸謁
帝承明廬伊予蒙嘉薦已傾金雘心復接瓊枝面憂或
枉惠勞樂亦同酣宴投分踰三載恩愛兩無變寧期謝
朝寺重與異鄉縣臨觴心若焚把袂淚如霰努力崇令
德毋謂名可賤(謂張詩)
義心輕遠别相送勞密親密親等肉骨倏若商與參置
酒臨河梁飲馬越城闉城闉睇黃屋樓觀杳清旻崇高
望弗及疎遠難為陳桑梓懷故墟軒冕絆我身歲月復
行役山川多苦辛凜秋換物色首路愴風塵淚下不可
揮日暮沾人巾(謂王俞)
過武城謁言子祠作
遡風枉輕帆戴星理扁櫂超忽之武城有蕩瞻魯道古
邑一何卑令猷久彌劭絃歌謝清響精華契深造曰余
厠文儒躭寂違時好剖符辭帝京腰章宰名趙諒乏操
刀資懼貽製錦誚經過緬遐䠱神對宣幽抱言采江上
蘩薦此廟中貌誰謂殊千載可以同高調
經始浩歌亭
希世無妍姿守道有睽愆上書謝巖邑移署賁文園多
士日在門聖猷邈相宣夙心亦云巳時好良不然再麾
宰畿甸驅役赴漳川昔感玄隂徂今睇朱明旋亭宇粲
崇構桃李紛廣阡偃息寡民務迂拙聊自便密邇被王
化幸與樂豐年河陽匪殊調單父庶兹絃
秋日詠懷
緬昔承嘉惠來斯歲方朞虛薄宰民社周爰歴皇圻簿
牒苦相迫化理猶未綏幽亭有遐託晏坐俾心夷惟時
値蕭序孤英被芳畦窗岫列紫峯滏水夾綠池陶生稱
達士王令乃仙姿飛舄謝當路反服歸東菑
自中山别陳子良會之無極作
閉戶理案牘尊酒日慇懃出郊覽物色桃李花繽紛游
子感行役因君念離羣况起嚶鳴鳥悵然不可聞回首
中山道傷心隔暮雲
登挂劒臺(臺在張秋東有徐君墓草似劒形能治心疾云)
徐君美初覯季子意方敦上國游纔返斯人痛不存脱
劒帶嘉樹揮淚向高原舊手無由贈馳目遂為愆寸心
良自許千金寧足論徒聞化靈草憂來欲代萱
胥江汛月旋舸登城歸詠
江寒湛澄澈華月輝相鮮乘流載尊爼瀉影發樓船翠
巘合杳靄蘭臯帶長煙萬艘雜燈火千門紛管絃飛蓋
攬崇堞輟棹廻前川曾經故宫裏為照荒臺邊情非烏
棲夜跡是鹿游年登高與臨水行樂併悽然
黃州郡齋作
少年不知諱攄衷懷謇諤在宥蒙至仁承嘉譴猶薄員
外置為理齋中但掩閣輟藻事刑書懸蒲代敲朴株染
得自明逮者盡釋縛雖乏廣漢神庶幾仲由諾兩聞春
鳥鳴再見秋英落笑悟孺子歌間從漁父謔采蘭貽所
思無媒將焉託投賦弔湘纍長揖返丘壑
皇甫司勲集卷四
