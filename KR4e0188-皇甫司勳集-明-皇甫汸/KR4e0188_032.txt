皇甫司勲集卷三十二
明皇甫汸撰
七言絶句
塞上曲三首
山城落日照居庸抗嶺迴巒紫翠重十月邊關塵不起
萬年陵寢霧常封(居庸關)
復有黃花高插天烽火不動龍庭烟豈為王公曾設險
亦知將士會憂邊(黃花鎮)
峨嵋山塞倚雲霄健馬彎弓意氣驕夜半忽聞驚客汗
軍中應識有嫖姚(峨嵋塞)
郊上暖行
經旬病臥寒翻劇忽漫郊行暖太舒豈謂陽和猶擇地
容光不照子雲居
寄王定州
秋日遥思春别君花飛不見鴈來羣風流刺史渾無事
坐對浮圖弄彩雲
閨怨二首
妾自當年遠嫁君相随萬里莫離分那能割斷東南水
化作同飛西北雲
别時圓月照江天不見人歸見月圓那因得並清光轉
夜渡梅花到爾邊
五花殿(在邢州寺僧云先為塔後傾圮餘趾作殿形五角故曰五花云)
浮圖曾記當年建七殿盤空標彩霞金輪豈合為傾圮
寶殿空餘散五花
再宴徐公子第
花前月影搖雙闕樓上香塵淨六街公子金盤畱客醉
夜深寶馬過秦淮
晩經西湖
玉殿空山啼暮鴉錦帆秋水悵蒹葭自是西湖好風月
無人道有洛陽花
江南曲
南國新聲妙入神臨岐一曲可憐人為向四時歌子夜
也應白雪和陽春
雨霽過江
六月江門雨乍迴孤帆帶雨晩微開潮聲半逐雷聲去
山氣全銜雲氣來
月下聞琵琶笙簫各賦一首
朱絃斜抱月明中翠袖輕調半逐風一曲關山無限恨
相思猶自到離宫
月映霜華夜最清鳳簫吹出斷腸聲却憐楚客浮湘意
不似蕭郎弄玉情
月落吳宫夜欲分笙歌一曲不堪聞凡心也解非仙骨
漫說乘鸞向彩雲
鄱陽湖三首
長湖落日起悲風想像旌旗在眼中自惜空流賈生涕
即今誰數亞夫功
君王愛弟本難圖夜半樓船直渡湖金谷飜冤墜樓婦
銅山虛聚鑄錢徒
書生曾未解談戎帝子相招意氣雄不見飛舞來闕下
猶聞染翰在舟中
寄蔡子木
越山高並吳山接漢水流兼江水長聞道衡陽有飛鴈
將詩遥為達中郎
梅子鋪題壁
月明清露下荒臺木落空山更可哀夜壑常畱金碗在
春風曾識翠華來
羲之墨沼
芳沼清泉不斷流右軍遺墨宛然畱何時得暇來臨帖
為寫經文道士收
陸羽泉茶
蓮宫幽處涌清泉茶竈年深冷綠烟香供尚存龍藏裏
試嘗何似虎丘前
再過安國寺
古寺蘇君昔每臨焚香端坐念何深笑余經歲才重至
臺榭荒凉秪茂林
畱别定惠院僧
一自齊安遠寄家不曾來賞海棠花高軒落日聊孤坐
猶記山僧夜送茶
畱别赤壁山僧
赤壁磯頭月可哀山僧常笑使君來秣陵城外清秋夜
悵望江雲隔楚臺
寄故園兄弟
春風茂苑棠花發夜月湘江鴈影迴康樂題詩勞夢寐
平原羇宦不歸來
寒夜曲四首和子安兄
風吹芳樹已凋殘却放清暉入畫闌莫道金閨常自煖
夜深飜似玉門寒
淡烟和月出霜林落盡寒花只素隂别有蘭缸凝彩焰
鏡臺斜倚照冰心
繡戶深沉半掩門玉忩愁對月黃昏閒垂翠帳何曾寐
熏盡金籠總不温
年隨流水去傷神催入風光一度新何事蛾眉顰不展
王顔無伴怕逢春
寄吳醫隱殊勝寺二首
聞爾禪房結隱居齋心終日對真如常明萬葉青蓮火
為照忩前五色書
宛轉金河接上池祗園亦有杏花枝門前自施迷方藥
何用長安市裏知
吳鄉除夜歌三首
蘭燭流光照綺筵椒盤傾酒度華年漢庭白首何曾調
莫怪揚雄學草玄
久宦空嗟江海身故園今見歲華新吳宮柳色寒烟裏
不及長安易作春
荏苒流年去不廻夜深鐘鼓莫相催金樽放飲香醪盡
但遣春光醉裏來
吳江夜泊有感
日洛吳江霜氣清越鄉姻樹眼中明虛傳八月乘槎去
不似當年奉使情
江上停舟繫水楊伴人鷗鳥自成行驚心一夕遥千里
不獨秋深恨漏長
十四夜雪後對月
瓊枝斜掛玉輪秋積素承暉淨不流誰憐寂寞惟僵臥
猶自更深一倚樓
冬日聞懋上人入西山寄贈
支遁西行欲買山乘杯一去幾時還禪心不係湖雲似
却戀晴峰縹緲間
雪後書懷
西風吹雪滿柴閭坐對寒雲意泊如自笑曾為穿履客
長安愁說待公車
病腹承子約弟以導引方見示
經笥深慚邊氏腹文園空臥子雲身秘方為謝傳鴻苑
端坐寧辭學鳥申
臘月十五夜待月
雪意含雲夜不分桂華搖落在氤氳羅帷歲晩無須鑒
獨有關山最憶君
冬月沉輪空夜闌綺忩華燭自凝寒春來依舊清光滿
只恐催人不耐看
聞蟬
衞水東馳疾似雲水邊沙柳帶斜曛最是蟬聲不堪聽
西來况是客中聞
施子持冊索書近體喜綴二首
漢庭儒術有施讐終歲談經了不休把手青門何以贈
但言筆札欲相畱
肺病無能藝頗耽不辭畱滯在周南新聲近代多爭長
怪向人間說沈三
對月答子浚兄見懷諸弟之作
南北何如漢二京迢迢吳越兩鄉情謝家樓上清秋月
分作關山幾處明
挽張秉道以入覲客死洪州
聞說朝天事已非滕王閣畔淚沾衣空江寂寞秋蓴冷
張翰何由更憶歸
子安席上漫賦
失路那堪事遠行離筵愁殺起新聲琵琶總是江州淚
羌笛都為隴水情
病中聞己兒遊張公洞占寄
名山探盡賦難成臥病江淹减筆精見說靈光將屬草
童心亦自有高情
病中與賜兒骰子占戲
枕上煩心每自驚祛除不盡苦還生呼兒六博聊相遣
瓜葛須知莫浪爭
東禪寺題張琴師故居
遺民昔日寄東林彈指韶年去復今借問虎溪明月夜
幾多流水在琴心
古意二首
承恩憐故亦憐新落葉随風笑此身陌上相逢厮養婦
宮中曾是舊才人
銅臺遺令不堪悲玉座猶憐歌舞時怪得無情王處仲
一朝開閣散蛾眉
題董太史卷後
闔閭城外初傾蓋苕霅溪前遠泛舲題詩何日能相訪
消息應傳董五經
中秋懷舊三首(懷乙酉年也)
玉街芳樹奈清秋明月高懸十二樓猶記江淹題賦手
夜深操筆對淮流(子浚兄有淮清秋月賦)
寶馬垂鞭過狹斜金尊不惜醉琵琶五陵信是多年少
敦賞何能及謝家
斗城風物最堪憐一擲流光二十年嵇阮同遊無半在
可禁吹笛落花前(子安兄與陳徐二子皆已物化矣)
丙午生日漫賦二首
華省歸來歲復臨金丹未就二毛侵低眉漫憶從前事
幾許當杯得快心
生朝不樂亦云痴把酒持螯醉一時王微也解名相累
抗世安須吏部為
饕史謠二首
金距雄冠喚德禽區區哺卵亦何心瑶盤一薦傾人市
郭外應愁斷曉音
中官玉食四方來酸笋香螺雜豹胎駐馬一飡猶未饜
錦盤明旦候門開
淫史謠二首
穿針少女貌如花驄馬過時面半遮何緣得赴秦樓約
試著青衣典絳紗(為婦築樓行臺每夜更男子衣混執燈者入)
暫收寶髻與羅裙結束吳兒兩不分夜夜臺中陪御史
朝朝門外候將軍(導之出入者指揮張建節也)
春夢(二月十五夜)
玉貌雙傾識未真羅幃一夕偶相親襄王覺後渾如幻
樂廣生前了是因
詠贈髮二首
寶髻斜安墮馬粧偷將鸞剪試分香纏君玉腕勞相憶
底是春心如許長
鴉鬢雙盤似楚雲聊將一縷贈夫君枕邊絲斷情猶繫
鏡裏香銷恨豈聞
春日許應亨比部見訪因憶應元䕫府時有内子
之戚二首
臥病江鄉世事非門前車馬客來稀相逢不解蒙莊笑
猶悼芳容淚滿衣
建節當年入漢京離筵子夜總新聲扁州再接清河使
一曲那傳白帝城
長兄新買珠燈試讌二首
的皪明珠綴綵絲芬蒀華焰引金枝爭言南海流光夜
絶勝西園讓月時
為歡詎惜散黃金訝向鮫人購遠琛但遣履綦承夜色
不緣纓組照春心
舅氏黃汝成悉出所藏秘畫眎余嗟賞久之因賦
三首
寶軸流傳歲代深購時不惜散黃金長康好畫應成癖
玄晏耽書亦苦淫
海内名山未盡遊渭陽圖畫總能收座間一夕窮千里
却笑張衡遣四愁
管落雙枝並入神手調花露染來真寄語桓家須愛取
莫將寒具誤畱賓
子約弟過余書齋值余臥病對桃花賦詩而去作
此奉解
羞將明艷媚芳辰閉戶桃花浪作春獨立遲回君莫訝
此中多是解迷人
别彦先舅
江上花飛三月時暮雲孤棹欲何之不堪相送韓甥意
猶是微吟顔遠詩
艷珠
明艷今時第一流新承恩寵石家樓舞腰徑寸朝朝减
啼淚雙行夜夜愁
聞報三首
太乙祠前禮玉清爐姻燈火徹霄明賜錦裁為朝斗服
宫詞按出步虛聲
玉輦離宫駐未回金吾夜報栢梁灾可憐粉黛成灰燼
錯指長門是化臺
朝遷玉座已生塵夜隔紗羅獨黯神可是少君憑幻術
望中猶得見夫人
送汪子之錫江
桃花落盡草萋萋歸去汪倫路不迷天際孤帆誰與伴
祇隨明月下梁溪
覽報二絶
沙塞飛書達漢京甘泉烽火徹宵明停鑾莫向馮唐問
頗牧何由得再生
當時丞相稍嫌尊詎是君王亦少恩收骸那見東園器
泣血空思上蔡門
梁溪詞三首
舞似前溪歌似秦綺羅秋夜不勝春可憐明月能畱客
却笑桃花解誤人
黃金賣賦買歌聞千載餘名一夕醺恨殺玉顔逢洛水
幾憑香夢到巫雲
少陵初過四娘家香氣氤氲月色斜别後青樓何處是
門前記取滿溪花
王使君養晦郊居一鹿隨之游因寄
池上揮毫久不聞避人獨與鹿為羣乘車欲向空山去
何似王喬駕白雲
過叟瓶蓮二頭
玉露蒹葭秋已深晩芳猶自媚幽林何如仙子臨湘水
朱袖雙垂弱不禁
贈楚湘王生
楚客乘舟秋入吳貂裘龍劒一身孤相逢解說齊安事
雪滿堂隂尚有無
昔在乙酉歲余游二泉書院畱題於壁邵文莊公
誦而愛之即次答見寄自公下世逮今兩更酉
矣再過錫山悵然賦此己酉九月二十三日也
二十年前少小時仲宣曾受蔡邕知松山寂寞泉臺冷
猶向東陵訪舊詩
梁溪行樂詞二首
花滿梁溪月滿樓客鄉兩度醉清秋百年行樂爭餘幾
一夕想思可奈愁
曲按新腔詎似前粧成雅態更堪憐羅幃判醉從今夜
翠帶畱題是隔年
進酒詞
芳情慣向歌前結鬱抱偏從醉後開何事酒乾銜不放
杯香暗送口脂來
贈金醫
少年學道出長桑閉戶時窺五色方漢武甘泉初鑄鼎
好將靈藥獻君王
以獨草一笏蘭芷筆二枝贈别盛二
獨草新傳越國烟雙蘭並結中山兔此日臨岐特贈君
他時為寫離思賦
贈桂軒相者
心厭塵喧隱桂叢猶將物色閱三公長安總是攀花者
多少榮枯在眼中
七夕二首
畫郎面面圖金粟化塔層層現玉毫舍利忩中看宿劫
栴檀林外聽江濤
鵲橋宛映金河上鷲嶺遥連銀漢迴從思妙諦多慙拙
為問天孫乞巧來
釋弘伎自關中游蜀山
太華峰前西别秦錦江持鉢度餘春經冬不散峨嵋雪
一夕輕消面壁人
句曲崇明寺寓眺四首
義和三十六禪林處處香臺悉布金歲久荒凉無半在
祗餘危閣鎻秋隂(千佛寺)
化城東望接崙峰九曲西流滙上容洞口欲尋茅氏訣
丹書猶說石函封(妙雲院)
七級蓮花插上清靈光夜夜玉毫生重簷綴鐸聲和梵
不為風吹亦自鳴(四周塔)
寶藏宏開自晉年金河常見法輪旋五千貝葉靈文盡
持得殘經不忍傳(藏經殿)
題寺僧唐馬
騕裊曾空冀北羣燕臺買駿久無聞長鳴且就支公櫪
非是聽經勝策勲
過北川橋舊寓
客舍依然禁篽西女墻淮月古青溪春風為笑堂前燕
門外何曾識馬蹄
普照寺聽天曉禪師講解
少林飛錫渡江來說法城南有舊臺貝葉時時松下展
靈花夜夜雨中開
永興寺散步
帝城西覓古叢林萬木寒垂六月隂庭下閒花齋後偈
門前空水定時心
贈徐公子追悼其姪禹量
綺紈公子擁青衫身在朱堂慕碧巖竹林為問風誰嗣
猶自傷心說阮咸
贈資上人
白塔山前慧樹叢紺樓初化影堂空老僧相見諳吳語
夜就繩床問洽公
贈慶上人
早年銷跡在空門寺數南朝此最尊莫以無為成淨業
好將焚誦答明恩
贈漁苕叟
聞君家住舊苕溪春水桃花路欲迷總為南枝懷越鳥
此身猶在秣陵西
送故友程水部之子下第往毘陵謁唐太史乞誌
二首
落落雞羣見爾時河山猶邈故人思叔敖死後空囊在
廉吏年來詎可為
鳳毛今日喜逢君裘敝長安路忍分最是中郎知有道
西行一為訪碑文
安平元夕對閩客作
邑少絃歌惟戍鼓村無姻火只漁燈吳趨綵艷閩珠燦
一樣思歸兩未能
御堤柳
御堤新柳碧毿毿裊霧垂烟總不堪借問道傍車馬客
幾多離思在江南
寓京感事五首
亡命當年為報讐自矜驍勇驀邊州持刀白日橫行市
縣令低眉不敢收
圍城高築備遼西夫壻蒙徵事鼓&KR2351;誰向月明啼玉筯
斷腸知是杞梁妻
紅顔薄命古來聞萬里辭鄉雁失羣不見黃金歸蔡琰
祗畱青塜從昭君
海陵儲粟號常盈一夕咸陽烽火驚聞道催逋朝遣使
幾多民命在春耕
甲第西衢曜日新沙堤東巷已銷塵門前行馬依然在
問姓多非舊主人
送僧之楚
千里雲隨一錫孤楚山深處是荆巫湘江秋盡多蘭芷
笑採幽芳當折蘆
謝王子惠蓮房
金房出水訝分甘玉沼清秋露半含雲樹幾重迷魏北
蓮歌一曲想江南
訪許子工部舊寮
一别都城過十霜相看俱是水曹郎到門不敢驅車騎
羅雀應慚見子將
謝惠凉巾
誰製雲巾蟬翼輕况逢新沐晩凉生北忩高枕承嘉惠
東省彈冠異昔情
謝王比部惠珠枕
雙蟠綵鳳結明珠角枕從來粲不如夢魂恍度鮫人室
願借餘光照寶書
戲調李子喪内三首
君家賢内友人知自是蘭芳不待時莫訝潘生頭白盡
祗緣新草悼亡辭
月冷粧臺翠冷鈿花銷紅粉柳銷烟陸機總謂多文藻
可復揮毫示彦先
遺挂凝塵尚黯香洞房深鎻夜何長解愁莫漫頻傾酒
猶恐卿卿恨太常
馮公嶺觀道傍花愛而賦之
馮嶺秋高鎻白雲四山晴樹挂清氛花開五色多竒品
不植名園便莫聞
春江雪泛柬陳廣文
春日江頭雪作花片帆乘雪下東嘉雲深不辨袁安宅
獨擁寒衾到日斜
芝田憶殷近夫
當年仙令下車時燕坐鳴琴有所思不知葉縣丹成後
尚見河陽花滿枝
張銀臺避兵湖上三首
青海揚波白日低玉山雲樹已全迷少陵避亂花溪裏
却指湖東作瀼西
黃巾夜逐馬鞍東華屋朝隨一剏空但使有橋容博望
不將無宅笑張融
婁關兵後市成墟何似咸陽烽火餘不見問奇門外客
啼鴉知是草玄居
宼至雜詩四首長兄命予同作
將軍喪馬懊無顔奮臂宵馳敵壘間何似賈生行劫去
獨騎南部紫驑還(厮卒李阿旺)
拔戟先驅獲必雙日高腥血染婁江齊師三百稱驍勇
氣奪吳兒欲樹降(義勇關夀)
江邊結網為求魚誰道漁人亦獻俘要取銀牌將換酒
凱聲乘醉入吳歈(漁人顧五)
年少輕生不畏擒笑談紿虜未輸心朝來匹馬危城外
提首轅門索賜金(狼兵王五)
將入滇折蘭贈吳二純叔
海上塵吹阻盍簮宣遊曾共楚江潭贈蘭何似攀楊柳
佩取芳心報日南
題楓香驛亭子
秋入楓林霜葉零勞勞吳楚此孤亭階前湖水環雙碧
檻外廬山送遠青
臨江驛中秋
驛路臨江接漢隂洞庭秋氣轉蕭森吳關一望三千里
為借清光寄遠心
華容
湘江西下見華容路訪桃源尚幾重巴水漲時迷蜀道
楚雲深處是巫峰
馬鞍嶺
石磴千盤上馬鞍始知鳥道未為難此身已作圖南翼
猶指雲霄向北看
苕溪邑鐘鼓洞有伯安題石
石傍空山聲暗傳雲和清響落鈞天洞門一自題詩後
常見停車叩水邊
沅江
霜落丹楓吹白蘋沅湘十月暖於春閒將棋子敲燈夜
可念江千待渡人
寄憶
江東烽火已難知亂後那堪更别離總有鄉書傳驛使
開緘不省是何時
盤江詞三首
白澗流殘青嶂開雞公嶺帶夕陽來更聞江水盤千曲
何似愁腸日九迴
攅峰夾岸若雲稠下有飛泉一線流春草深時多瘴厲
行文駐馬不堪愁
松風萬壑引盤渦聞唱公無此渡河漢將西征遺壘在
至今啼血染滄波
過定西嶺寄憶包侍御節
兄弟逢時早策勳人言柱下有機雲清宵為問華亭鶴
瘴嶺驄還幾度聞
仙羊山(廣通李令告予縣西有山望其雲起如驅羣羊山下有鑛殆金銀氣也)
昔聞浮雲變蒼狗兹傳靈氣成青羊安得坐逢勾漏令
閒煑丹砂白日長
捨資驛有楊太史垂柳篇書於壁因寄
垂柳年年陌上春題詩不見倚樓人萍蹤恨殺巴江遠
望入峨眉翠轉顰
安寧乃楊太史客居處樂人多按其詞被之管絃
曹植疑神賦奈何徐陵新體麗情多爭如供奉清平調
翻入南中子夜歌
發滇口占
嵇生慢與世相違金馬關前欲拂衣自笑此身猶社燕
一逢春色便南飛
岳陽道中積雨
千樹松衫結曉隂征夫前路畏泥深慣是楚天能作雨
却憐吳客坐傷心
黃梅聞張令先已入省
仙鳬謁帝楚江歸芳草洲連赤壁磯遥對雙峰懷玉樹
琴聲寂寂落花稀
潜山道中五日
客行仲夏逢佳節地近東吳即故鄉思欲避兵猶寇亂
蓬心那解醉蒲觴
皇甫司勳集卷三十二
