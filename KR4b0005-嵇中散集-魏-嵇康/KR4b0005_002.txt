嵇中散集卷第二
琴賦一首(并序)
與山巨源絶交書一首
與吕長悌絶交書一首
琴賦一首(并序)
余少好音聲長而翫之以爲物有盛衰而此無變滋
味有猒而此不勌可以導養神氣宣和情志處窮獨
而不悶者莫近於音聲也是故復之而不足則吟詠
以肆志吟詠之不足則寄言以廣意然八音之噐歌
舞之象歷世才士並爲之賦頌其體制風流莫不相
襲稱其材幹則以危苦爲上賦其聲音則以悲哀爲
主美其感化則以垂涕爲貴麗則麗矣然未盡其理
也推其所由似元不解音聲覽其旨趣亦未逹禮樂
之情也衆器之中琴德最優故綴叙所懷以爲之賦
其辭曰
惟椅梧之所生兮託峻嶽之崇岡披重壤以誕載兮
參辰極而高驤含天地之醇和兮吸日月之休光鬱
紛紜以獨茂兮飛英蕤於昊蒼夕納景于虞淵兮旦
晞幹於九陽經千載以待價兮寂神跱而永康且其
山川形勢則盤紆隱深磪嵬岑嵓互嶺巉巖岞崿嶇
崯丹崖嶮巇青壁萬尋若乃重巘增起偃蹇雲覆邈
隆崇以極壯崛巍巍而特秀蒸靈液以播雲據神淵
而吐溜爾乃顛波奔突狂赴爭流觸巖觝隈鬱怒彪
休洶涌騰薄奮沫揚濤瀄汩澎湃䖤蟺相紏放肆大
川濟乎中州安回徐邁寂爾長浮澹乎洋洋縈抱山
丘詳觀其區土之所産毓奥宇之所寶殖珍怪琅玕
瑤瑾翕赩叢集累積奐衍於其側若乃春蘭被其東
沙棠殖其西㳙子宅其陽玉醴涌其前玄雲蔭其上
翔鸞集其巔清露潤其膚惠風流其間竦肅肅以靜
謐密微微其清閑夫所以經營其左右者固以自然
神麗而足思願愛樂矣於是遯世之士榮期綺季之
疇乃相與登飛梁越幽壑援瓊枝陟峻崿以遊乎其
下周旋永望邈若凌飛邪聣崑崙俯闞海湄指蒼梧
之迢逓臨廻江之威夷悟時俗之多累仰箕山之餘
輝羡斯嶽之弘敞心慷慨以忘歸情舒放而遠覽接
軒轅之遺音慕老童於騩隅欽泰容之高吟顧兹梧
而興慮思假物以託心乃斵孫枝凖量所任至人攄
思制爲雅琴乃使離子督墨匠石奮斤䕫襄薦法般
倕騁神鎪會裛厠朗密調均華繪彫琢布藻垂文錯
以犀象籍以翠綠絃以園客之絲徽以鍾山之玉爰
有龍鳳之象古人之形伯牙揮手鍾期聽聲華容灼
爚發采揚明何其麗也伶倫比律田連操張進御君
子新聲熮亮何其偉也及其初調則角羽俱起宫徵
相證參發並趣上下累應踸踔磥硌美聲將興固以
和昶而足躭矣爾乃理正聲奏妙曲揚白雪發清角
紛淋浪以流離奐淫衍而優渥粲奕奕而高逝馳岌
岌以相屬沛騰遌而&KR1313;趣翕韡曄而繁縟狀若崇山
又象流波浩兮湯湯鬱兮峩峩怫㥜煩冤紆餘婆娑
陵縱播逸霍濩紛葩檢容授節應變合度兢名擅業
安軌徐步洋洋習習聲烈遐布含顯媚以送終飄餘
響乎泰素若乃高軒飛觀廣厦閑房冬夜肅清朗月
垂光新衣翠粲纓徽流芳於是噐冷絃調心閑手敏
觸&KR1290;如志唯意所擬初涉淥水中奏清徵雅昶唐堯
終詠微子寬明弘潤優遊躇跱拊絃安歌新聲代起
歌曰凌扶搖兮憩瀛洲要列子兮爲好仇餐沆瀣兮
帶朝霞眇翩翩兮薄天遊齊萬物兮超自得委性命
兮任去留激清響以赴會何絃歌之綢繆於是曲引
向闌衆音將歇攺韻易調竒弄乃發揚和顔攘皓腕
飛纖指以馳騖紛㒊譶以流漫或徘徊顧慕擁鬱抑
按盤桓毓養從容秘翫闥爾奮逸風駭雲亂牢落凌
厲布濩半散豐融披離斐韡奐爛英聲發越采采粲
粲或間聲錯糅狀若詭赴雙美並進駢馳翼驅初若
將乖後卒同趣或曲而不屈直而不倨或相凌而不
亂或相離而不殊時劫掎以慷慨或怨㜘而躊躇忽
飄颻以輕邁乍留聮而扶䟽或參譚繁促複疊攅仄
從横駱驛奔遯相逼拊嗟累讃間不容息瓌豔竒偉
殫不可識若乃閑舒都雅洪纖有宜清和條昶案衍
陸離穆温柔以怡懌婉順叙而委蛇或乘險投會邀
隟趨危譻若離鵾鳴清池翼若浮鴻翔曾崖紛文斐
尾慊縿離纚微風餘音靡靡猗猗或樓&KR1290;櫟捋縹繚
潎冽輕行浮彈明嫿&KR1353;慧疾而不速留而不滯翩緜
飄邈微音迅逝遠而聽之若鸞鳳和鳴戲雲中廹而
察之若衆葩敷榮曜春風既豐贍以多姿又善始而
令終嗟姣妙以弘麗何變態之無窮若夫三春之初
麗服以時乃擕友生以遨以嬉涉蘭圃登重基背長
林翳華芝臨清流賦新詩嘉魚龍之逸豫樂百卉之
榮滋理重華之遺操慨遠慕而長思若乃華堂曲宴
密友近賓蘭肴兼御旨酒淸醇進南荆發西秦紹陵
陽度巴人變用雜而並起竦衆聽而駭神料殊功而
比操豈笙籥之能倫若次其曲引所宜則廣陵止息
東武太山飛龍鹿鳴鵾雞遊絃更唱迭奏聲若自然
流楚窈窕懲躁雪煩下逮謠俗蔡氏五曲王昭楚妃
千里别鶴猶有一切承間簉乏亦有可觀者焉然非
夫曠遠者不能與之嬉遊非夫淵靜者不能與之閑
止非夫放逹者不能與之無吝非夫至精者不能與
之析理也若論其體勢詳其風聲噐和故響逸張急
故聲清間遼故音痺絃長故徽鳴性絜靜以端理含
至德之和平誠可以感盪心志而發洩幽情矣是故
懷戚者聞之莫不&KR0579;懔慘悽愀愴傷心含哀懊咿不
能自禁其康樂者聞之則欨愉懽釋抃舞踊溢留連
瀾漫嗢噱終日若和平者聽之則怡養悅愉淑穆玄
真恬虚樂古棄事遺身是以伯夷以之廉顔回以之
仁比干以之忠尾生以之信惠施以之辯給萬石以
之訥慎其餘觸類而長所致非一同歸殊途或文或
質摠中和以統物咸日用而不失其感人動物蓋亦
弘矣于時也金石寢聲匏竹屏氣王豹輟謳狄牙喪
味天吳踊躍於重淵王喬披雲而下墜舞鸑鷟於庭
階游女飄焉而來萃感天地以致和况蚑行之衆類
嘉斯噐之懿茂詠兹文以自慰永服御而不厭信古
今之所貴亂曰愔愔琴德不可測兮體清心遠邈難
極兮良質美手遇今世兮紛綸翕響冠衆藝兮識音
者希孰能珍兮能盡雅琴唯至人兮
與山巨源絶交書一首
康白足下昔稱吾於穎川吾常謂之知言然經怪此
意尚未孰悉於足下何從便得之也前年從河東還
顯宗阿都說足下議以吾自代事雖不行知足下故
不知之足下傍通多可而少怪吾直性狹中多所不
堪偶與足下相知耳間聞足下遷惕然不喜恐足下
羞庖人之獨割引尸祝以自助手薦鸞刀漫之羶腥
故具爲足下陳其可否吾昔讀書得并介之人或謂
無之今乃信其眞有耳性有所不堪真不可強今空
語同知有逹人無所不堪外不殊俗而内不失正與
一世同其波流而悔吝不生耳老子莊周吾之師也
親居賤職柳下惠東方朔逹人也安乎卑位吾豈敢
短之哉又仲尼兼愛不羞執鞭子文無欲卿相而三
登令尹是乃君子思濟物之意也所謂達能兼善而
不渝窮則自得而無悶以此觀之故堯舜之君世許
由之巖栖子房之佐漢接輿之行歌其揆一也仰瞻
數君可謂能遂其志者也故君子百行殊塗而同致
循性而動各附所安故有處朝廷而不出入山林而
不反之論且延陵高子臧之風長卿慕相如之節志
氣所託不可奪也吾每讀尚子平臺孝威傳慨然慕
之想其爲人少加孤露母兄見驕不涉經學性復䟽
嬾筋駑肉緩頭面常一月十五日不洗不大悶癢不
能沭也每常小便而忍不起令胞中略轉乃起耳又
縱逸來久情意傲散簡與禮相背嬾與慢相成而爲
儕類見寬不攻其過又讀莊老重增其放故使榮進
之心日頽任實之情轉篤此由禽鹿少見馴育則服
從教制長而見羈則狂顧頓纓赴蹈湯火雖飾以金
鑣饗以嘉肴逾思長林而志在豐草也阮嗣宗口不
論人過吾每師之而未能及至性過人與物無傷唯
飲酒過差耳至爲禮法之士所䋲疾之如讎幸賴大
將軍保持之耳吾不如嗣宗之賢而有慢弛之闕又
不識人情闇於機宜無萬石之慎而有好盡之累久
與事接疵釁日興雖欲無患其可得乎又人倫有禮
朝廷有法自惟至熟有必不堪者七甚不可者二臥
喜晚起而當關呼之不置一不堪也抱琴行吟弋釣
草野而吏卒守之不得妄動二不堪也危坐一時痺
不得搖性復多蝨把搔無巳而當褁以章服揖拜上
官三不堪也素不便書又不喜作書而人間多事堆
案盈机不相酬荅則犯教傷義欲自勉強則不能久
四不堪也不喜弔喪而人道以此爲重巳爲未見恕
者所怨至欲見中傷者雖瞿然自責然性不可化欲
降心順俗則詭故不情亦終不能獲無咎無譽如此
五不堪也不喜俗人而當與之共事或賓客盈坐鳴
聲聒耳囂塵臭處千變百伎在人目前六不堪也心
不耐煩而官事鞅掌機務纏其心世故繁其慮七不
堪也又每非湯武而薄周孔在人間不止此事會顯
世教所不容此甚不可一也剛腸疾惡輕肆直言遇
事便發此甚不可二也以促中小心之性統此九患
不有外難當有内病寧可久處人間邪又聞道士遺
言餌术黃精令人久壽意甚信之遊山澤觀魚鳥心
甚樂之一行作吏此事便廢安能舍其所樂而從其
所懼哉夫人之相知貴識其天性因而濟之禹不偪
伯成子高全其節也仲尼不假蓋於子夏護其短也
近諸葛孔明不偪元直以入蜀華子魚不強幼安以
卿相此可謂能相終始真相知者也足下見直木必
不可以爲輪曲者不可以爲桷蓋不欲以枉其天才
令得其所也故四民有業各以得志爲樂唯達者爲
能通之此足下度内耳不可自見好章甫強越人以
文冕也巳嗜臭腐養鴛雛以死鼠也吾頃學養生之
術方外榮華去滋味游心於寂寞以無爲爲貴縱無
九患尚不顧足下所好者又有心悶疾頃轉增篤私
意自試不能堪其所不樂自卜巳審若道盡塗窮則
巳耳足下無事冤之今轉於溝壑也吾新失母兄之
歡意常悽切女年十三男年八歲未及成人況復多
病顧此悢悢如何可言今但願守陋巷教養子孫時
與親舊叙闊陳說平生濁酒一杯彈琴一曲志願畢
矣足下若嬲之不置不過欲爲官得人以益時用耳
足下舊知吾潦倒麤疎不切事情自惟亦皆不如今
日之賢能也若以俗人皆喜榮華獨能離之以此爲
快此最近之可得言耳然使長才廣度無所不淹而
能不營乃可貴耳若吾多病困欲離事自全以保餘
年此真所之耳豈可見黃門而稱貞哉若趣欲共登
王塗期於相致時爲歡益一旦廹之必發其狂疾自
非重怨不至於此也野人有快炙背而美芹子者欲
獻之至尊雖有區區之意亦巳䟽矣願足下勿似之
其意如此既以解足下并以爲别嵇康白
與吕長悌絶交書一首
康白昔與足下年時相比以故數面相親足下篤意
遂成大好由是許足下以至交雖出處殊塗而歡愛
不衰也及中間少知阿都志力開悟每喜足下家復
有此弟而阿都去年向吾有言誠忿足下意欲發舉
吾深抑之亦自恃每謂足下不足迫之故從吾言間
令足下因其順親蓋惜足下門戸欲令彼此無恙也
又足下許吾終不繋都以子父六人爲誓吾乃慨然
感足下重言慰解都都遂釋然不復興意足下隂自
阻疑密表繋都先首服誣都此爲都故信吾又無言
何意足下苞蔵禍心耶都之含忍足下實由吾言今
都獲罪吾爲負之吾之負都由足下之負吾也悵然
失圖復何言哉若此無心復與足下交矣古之君子
絶交不出醜言從此别矣臨别恨恨嵇康白
嵇中散集卷第二
