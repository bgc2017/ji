柴氏四隱集後序
曩探漢乘迄新莽竊據炎鼎也徵聘之車軌接轂擊當
時貢符獻瑞者充溢于度惟龔勝以殺身明節薛方以
詭辭免禍雖死生異狀而舍迹諦心均之皎皎不降不
辱也從而追惟祖德若四隱公者丁宋陽九懷才抱德
彙征于讒謟蔽明之朝編國史而燭象緯於幾先守建
昌而戒衣袽於保障設授以指縱委之干城豈不能鞠
躬王事騁舟履險折箸為械以當一面而與張陸文山
輩殞身厓海喪首柴市也哉廼丙丁之鑑一上觸忤權
奸寘之於理遂使鶺鴒之巢同毁于飈舉鴻漸之羽高
出於雲逵已無官守之責矣是以玉馬之奔與剖心者
殊轍而孔父俱稱其仁誠有以原其心也四隐公抱杞國
之憂則忠犯主怒傷禾黍之離則悲形賡詠戀舊君之
懷則横集涕淚雖庖人恥其獨割欲漫之腥羶而樽俎
之志靡越盖放而不怨非若知蘇臺游鹿而抉目以觀
也係而莫逃非若知智氏將亡而易姓以避也逖想其
高義即武羅揚清於羿浞元亮標潔於季奴殆無以過
矣至於緒言遺什有如蘭菊不以幽僻不芳而松栢雅
節足以希蹤張陸比之薛方尤為貞而不詭者未有闡
而揚之故略其文不論而論其大俾千百載之後聞之
者皆因之以有立云爾萬歷戊子仲冬望日十一世孫
復貞書於萬卷樓中
夫守西山之節者不挫飄杵之威蹈東海之高者豈怵
吞鯨之勢盖志義脩則生不知愛死不知惡奚啻銖視
軒冕巳耶猗柴氏之有四隱公也樹德臣隣繩規往哲
參之夷連異世同軌顧故老之口巳絶傳聞而青簡之
編復多殘缺雲礽來昆澤斬於服盡遺言在系昩者視
為管蒯達者比之絲麻是以若没若存斷而復續余為
此懼用登之副墨庶幾幽德之光久而不冺而儀刑之
志一觸目而如在矣萬歷戊子孟冬朔十一世孫時秀
書于清溪碧沼館中
