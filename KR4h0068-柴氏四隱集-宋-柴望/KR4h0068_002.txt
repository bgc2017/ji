柴氏四隱集卷二
宋柴隨亨撰
五言律
宿袁州楓林邸
維舟烟柳外風健布帆輕雁過家千里鵑啼月五更山
川行客夢風雨故鄉情問宿楓林晚袁州第一程
旅舍聽雨
夜長難得寐況復雨淋淫百事不如意一時都上心客
程歧路遠歸興海濤深賴有東林社招搖賦賞音
題白雲庵
散策入禪扉愁城酒解圍泥黃肥客屨雲淡護僧衣心
事溪相照吟情雨帶歸未盟泉石隱林鶴背人飛
七言律
偶倚
西風獨凭闌干處可是愁人鬢易華老木不生秋後葉
孤燈空結夜來花中原落日無歸雁故國青山有去鴉
欲向清尊消舊恨路迷行客正思家
江行即事
讀罷騷經手自抄紉蘭歸計勝誅茅新蠶食葉將成繭
舊燕銜泥旋補巢菜老花隨黃麥落草長色與綠楊交
一春過盡三之二閒倚東風憶孟郊
過道州謁周濓溪故居(有釣遊石)
迢迢豸嶺水縈紆知是元公此結廬老屋至今圖太極
古碑猶在勒通書落花啼鳥春無恙忩草池蓮景自如
閒立釣游磯上石光風霽月滿庭除
晚春即事
又見東風吹路塵傷心紅紫易因循杜鵑啼歇三更雨
燕子銜歸一半春近水夕陽憑遠樹東家飛絮落西隣
小舟撐出前村去忽聽人聲不見人
越鎮山樓
百尺闌干最上頭杯中旗影動奎婁海通蠻島三千國
山鎮東南數百州草木更含天子氣衣冠不洗晉人羞
舊來越戰吳爭事一曲漁歌起暮鷗
客中春晚
依依官柳暗關情況復聽人唱渭城半夜客樓聞杜宇
一年春事又清明帆開别浦潮如雪花落東風雨又晴
光景不留人老去浮生空自歎雲萍
金陵懷古
夢覺鍾山夜半鐘自憐寒月照山翁曲從玉樹歌聲斷
數逐金陵王氣終故老更思王化北南人惟唱大江東
凭闌不見豪華事只是江豚夜起風
春詞
采蘩春日詠遲遲何事于今詠黍離夜到子中分旦氣
歲從寅上授人時野花啼鳥般般意流水孤村岸岸移
且向醉中歌一曲自憐吾及(疑是友)共吾兒
偶題
人世陰晴了未知一僮一鶴自相隨已無少小尊前夢
惟有老來亂後詩花落鳥啼眠幾覺水流雲散醒多時
蟠桃結實三千歲知熟黃粱幾度炊
和姜居仁感時韻
十年泉石痼煙霞吟看浮榮過眼花歸去五株彭澤柳
困來七椀玉川茶功名得失藏蕉鹿身世糊塗篆壁蝸
我亦厭喧求靜者故園且種邵平瓜
五言絶句
感題
伯夷恥周粟仲連豈帝秦清風千載上林下一閒身
昭君圖
紅顔雖命薄猶是漢宮人一上玉關道天涯淪落身
七言絶句
九日客金陵
菊雨凄凄江露凉客中無酒對重陽去年黑髮今年白
不似黃花歲歲黃
春日
芳草晴時春日低櫻桃花發亂鶯啼也應船上看山色
不似青山送馬蹄
春詞
爐烟爇盡冷衣篝長樂鐘聲半入樓燕子不歸春夢斷
刺桐花月上簾鉤
錢唐寒食
絮花如雪草如茵寒食清明處處春惆悵錢塘門外路
今年人哭去年人
題趙葦江雁蕩圖
家住温州雁蕩巔歸帆曾載買山錢江山寂寂蘆花白
好似今朝紙上船
寄叠山謝年丈
幾人同抱杞天憂戮力支撐不自由却恨杜鵑啼血處
楚囚相對泣難收
短劔悲歌浙水灣疾風吹夢到西山應知薇蕨同滋味
莫道匡時更轍環
移松
移種青松數寸苗俯看微小識孤標他年夭矯擎寒重
莫引閒藤上碧霄
雨舂
稻粱收盡水田空閭舍翁嫗雨後舂顆粒擬輸官府稅
只留糠覈過窮冬
喚渡
溽風吹暑透人肌我僕云痡我馬疲隔岸渡船呼不應
柳陰深處立多時
濯清
世間何水獨流清惟有箕山此一泓祗恨許由曾洗耳
却憐無處濯吾纓
古風
憶昔
憶昔長安都會地草木晴輝鍾王氣襟帶江湖氣象雄
自是天王興復際春風樓閣五鳳城玉漏聲催香霧盈
戸外昭容鶴禁開殿前執政鵷班行柳綠桃紅湖水曲
盡日歡娛猶不足畫船簫鼓繞雲深彩仗旌旗吹月色
誰知世道互翻覆滄海倏變為桑田胡笳哀怨動朝市
麋鹿來游舊陌阡漢宫明妃空艷麗苑外銅仙亦灑淚
古來社稷有興亡豈識于今不平事禾黍離離迹可憐
傷心回首古苔邊清明寒食誰家酹痛哭深山聞杜鵑
和趙元鼎錢塘懷古韻(三叠體)
向來錢塘歌舞地繡鞍玉勒鳴金轡風絡柳絲鶯織翠
春風一曲杜韋娘梨花窈窕歌霓裳落花緩步弓鞋香
千金買笑正踟蹰回首烟浪翻五湖禾黍傷心周大夫
韶聲變作笳聲長逋梅蘇柳何凄凉夜半呼天熱中腸
但見燕麥搖春風富貴榮華一夢中無言咄咄謾書空
吳越青山落照裏銅駝陌上棲荆杞翻思往事徒血指
花兮對人花轉羞人兮對花人轉愁花老無香人白頭
附錄
宋建昌郡大夫柴隨亨墓碑
往余守衢以誌籍多缺而文獻之靡徵也則嘗博稽故
實收葺散逸以為郡乘雖簡編未就然一方之士余盖
得以尚論而近友之矣其在宋有四柴者建昌公其一
也公家學有承筮仕不苟登寶祐四年進士知建昌軍
事守已愛民時稱循吏而仕當革命之際乃與其兄國
史望弟制參元亨察推元彪俱隱於櫸林九磜之間盖
知時事已去不欲禄仕人稱柴氏四隱云已而元氏物
色舊臣公自以宋室遺黎恥事二姓並不應徵辟而感
憤激烈時於兄弟唱酬中見之黍離麥秀悠悠之懷盖
終其身不一日釋也嗚呼士何不幸而遭遇若此耶余
讀宋史見其當國事流離之際一時忠臣義士效命畢
力至沈江溺海曾不悔恨盖雖時移事去猶滅名遯世
戀戀舊君故國之思論者以為宋禮賢養士之報果然
則感遇酬知宜自要近乃或奮起孤遠期於自靖而偷
生南竄忍恥北面顧平日尊寵貴勢者為之何感應之
不類耶盖君子之仕也以行君臣之義是故或遠或近
或死或不死盖均有見於義無所逃而分當自盡而彼
以為為利祿而效忠者亦淺之乎知士矣建昌公審已
揆時守貞遂志識微于幾先而允蹈乎事後雖志節未
彰抑亦文謝之流亞也墓在九磜口近苦侵越縣令侯
祖德直其訟責公子孫世守之公八世孫惟道乞言樹
石以紀先烈余於惟道師友之誼且守衢未畢之志故
為述其大概如此公名隨亨字剛中其世系履歷詳於
柴氏家譜云賜進士第中順大夫南京都察院右僉都
御史奉勅提督操江兼管巡江前知衢州府事豐城李
遂撰
柴公隨亨墓誌(江山志本)
往余守衢以志籍多缺而文獻之靡徵也則嘗懷稽古
實收輯散軼以為郡乘雖簡篇未就然一方之士余盖
得以尚論而近友之矣其在宋有四柴者建昌公其一
也公家學有承筮仕不苟登寶祐四年進士知建昌軍
事守已愛民時稱循吏而仕當革命之際乃與其兄國
史望弟制參元亨察推元彪俱隱于櫸林九磜之間盖
知時事已去不欲禄仕人稱柴氏四隱云已而元朝物
色舊臣公自以宋室遺黎恥應徵辟而感憤激烈時於
兄弟唱酬中見之黍離麥秀悠悠之懷盖終其身不一
日釋也嗚呼士何不幸而遭遇若此耶余讀宋史見其
當國事流離之際一時忠臣義士效命畢力至沈江溺
海曾不悔恨雖時移事去猶滅名遯世戀戀舊君故國
之思論者以為宋禮賢士之報果然則感遇酬知宜自
要近乃或奮起孤遠期于自靖顧偷生隱忍甘懷二心
平日貴寵尊顯之謂何何報國之悖耶盖君子之仕也
以行其義義無所逃分當自盡耳彼以為為利禄而效
忠者亦淺之乎知士矣建昌公審已揆時守貞遂志識
微於幾先而允蹈乎事後雖志節未彰抑亦文謝之流
亞歟李遂撰
柴氏四隱集卷二
