柴氏四隠集總集類
提要
(臣)等謹案柴氏四隠集三卷宋柴望及其從
弟隨亨元亨元彪之詩文也望有丙丁龜鑑
已著錄隨亨字瞻屺登文天祥榜進士歴知
建昌軍事元亨字吉甫與隨亨同舉進士歴
官朝散大夫荆湖參制元彪字炳中號澤曜
居士嘗官察推宋亡以後兄弟俱遁跡不仕
時稱柴氏四隠望所著有道州台衣集詠史
詩凉州鼔吹元彪所著有襪線集隨亨元亨
著作散佚其集名皆不可考明萬歷中其十
一世孫復貞等搜羅遺稿元亨之作已無復
存因合望與隨亨元彪詩文共為一集仍以
四隠為名因舊稱也世所行者僅望秋堂一
集而實非足本錢塘吳允嘉始得刻本抄傳
之又據江山志及吳氏詩永益以集外詩五
首遂為完書其詩格頗近晚唐無宋人&KR1166;椏
之習隨亨元彪所作差遜其兄然亮節高風
萃於一門雖遺編零落而幽憂悲感之意托
諸歌吟者往往猶可考見存之足以勵風教
正非徒以文章重矣乾隆四十三年五月恭
校上總纂官(臣)紀昀(臣)陸錫熊(臣)孫士毅
總校官(臣)陸費墀
柴氏四隐集原序
余綰墨綬而蒞江山蓋嘗俯察民俗以需漸摩聞有長
臺里者共城侯裔居之是為柴氏著名也非著封也代
有賢雋奕葉相輝映為江之望族時於公暇披邑乘稽
之以論其世道學則國史禹聲與兄禹功待制中行節
義則銓部天錫水部德載政事則殿中侍御史瑾大理
寺正衛參議重文學則國史望建昌守隨亨制參元亨
神童則蒙亨而隨亨元亨一乳所誕俱以神童科登文
文山榜進士非惟後先相望踔武雲霄而家學淵源貞
規樹德抑且流芳竹素矣萬歷己丑余以賑貸飢民即
其家在所得四隱公集而讀之以攷鏡其所由即國史
望建昌守隨亨制參元亨其一則察推元彪也仕當革
命之際上疏直諫忤權奸意相繼斥逐未幾元氏混一
物色舊臣而下弓旌公等守節西山采薇明志遯迹於
櫸林九磜之巔而黍離悠悠之懷每形於伯仲賡詠間
如所謂翠華海上知何似白首山中空自驚之句雖流
落不偶而一飯之頃未嘗忘君直與杜子美同一軌躅
使人讀之靡不慘怛悽惋感歎欷歔廼其感憤激烈之
懷則見於寄謝叠山二詩慨然有淵明詠荆軻報強嬴
之志而且堅叠山以不仕之節蓋詩之有關係世教者
非徒覽物寫景以舒情愫而為章句絺繪者也紀乘者
不察廼以文學而掩其節義使本傳不列其何以樹風
教於不窮乎余為之太息者久公十一世孫復貞乞言
弁於篇首以闡幽德因索筆書此畀之而復命公裔汝
招汝貴刊布永垂之不朽沛上紫垣張斗序
嘗聞截肪拱璧不終韞於方流照乘玄珠豈久淪於赤
水蓋圓穹方祗之精粹孕為珍竒以須人世雖時有晦
蝕而靈光旁達必有識者起而蒐索為之辨䚡理而第
甲乙矧貞義在宇宙間上扶天綱下植人紀樹德立言
足稱不朽有不遘夫知音之賞者乎是以波流雅調慨
嘆於鍾期至德徽音揄揚於吳札神感神應之道不以
形骸曠遠而隔若此又何疑於四隱公之遺集乎四隱
公者宋國史秋堂公建昌大夫瞻屺公制參吉甫公察
推澤臞公也四公仕當革命之際鶗鴂悲鳴衆芳萎歇
各抱杞國之憂流涕陳列而為權奸所擯逐廼相與遯
跡林莽嘆時事之已去悲故宫之寂寞黍離悠悠之懷
每形於伯仲賡詠人以是稱為柴氏四隱云已而舊社
既非新朝聿起物色舊臣抱琵琶過别船者殆紛如焉
公等自以宋室遺黎耻事二姓並不應徵辟益深潛遠
引於攑林九磜之巔論者以為得仲連義不帝秦之心
自宋迄今幾三百餘禩矣而孤忠偉節有如綿葛明興
嘉靖年間大司馬克齋李襄敏公守衢日博稽故實尚
論一方先哲以光郡乘未幾遷官去逖想高義躬揮史
筆以紀其事念菴羅太史書之用勒於堅珉其文載在
郡志中萬歷丙戌宗師紫溪蘇公按衢當品藻俊髦之
暇諮訪鄉賢以樹風教移文查取四公實行遺文族衆
各蒐之蠧簡中得其詩文若干首而吉甫公集屢經兵
燹無復傳焉繕寫成帙以僃呈請丁亥初秋男日新復
於試事畢後具狀敦請於宗師行臺至蒙面命學師責
取通學勘結而族之鏡者方援旌傃室不余譓也陰緯
繣之事遂寢焉嗟嗟夫以四公之内美脩能不售於世
而侘傺無聊似屈大夫雖遭擯逐而愛君憂國念念不
忘似杜少陵却元氏物色而避地守貞似陶彭澤故其
發之詩歌感憤激烈大都足以凄淚千古真所謂節義
文章宜與三公並傳矣顧廼掩懸黎之夜色韜垂棘之
清光直至蘇李二公始昭揭於穾奥間蓋雖未登俎豆
而一經題品亦不可不謂之知音之賞矣叔氏汝招汝
貴蓋嘗寘力於鄉賢之舉冀孝思有所慰也而弗竣厥
事乃謀垂之於不朽因捐貲命剞劂氏刻之庶幾後之
賢而有力者遡祖德之幽光而於鄉賢之祀或再舉焉
則斯集也亦少為之一助云萬歷戊子十一世孫柴復
貞序
宋國史柴望詩集原序
詩莫盛於唐尚矣唐之詩燕許陳宋肇其源高岑王孟
暢其流嗣後纍纍迭出爭相軋勝非不傑然皆名家也
然言唐詩者類以李杜為稱首何哉蓋天寶之間國事
顛覆太白少陵目擊時艱激烈於心而託之辭直述興
致迫切情實其間雖出入馳驟於烟霞水月之趣而愛
君憂國其所根柢者居多是故上參天道下植人紀中
扶世道風雅以後不可少也二家以後言詩者吾惑焉
西崑香奩纖穠妖冶之音作于是抽黃對白掇花拾草者
寖以昌焉詩道於是乎亡矣嗟乎其尚有知詩者哉余
讀宋紀柴國史詩集而知詩道之有在也公詩秉於忠
義而攄於危迫摛詞琢句動諧音律雄豪超逸如天馬
之騰空瀟灑清揚如春花之映日就其所造之深直能
卑視近代而與唐之諸名家相上下矣至其詩之所以
至者則又上抒李杜之精英而性情法度不啻自其胷
中流出蓋雖聲氣所鍾各自為家而其志之所之則皆
出於時事之所激而倫理之所關固有曠世而相感者
也誠以宋之季視唐之天寶為逾危而公之所遭遇于
嫠緯黍離之思為尤恫焉宜其發之憤且激也然則公
之詩豈可以淺淺觀哉知公之詩者要當知公之心則
太白少陵不足問矣予過江郎訪公遺迹公從姪季武
出公集若干卷祈予叙余素慕公高義又嘉季武之請
因遂書之公詩有道州台衣集詠史詩凉州鼔吹在公
生時已盛傳于世兵燹日久散逸不次兹錄其遺存者
若此云至正四年七月既望襄陽楊仲弘叙
