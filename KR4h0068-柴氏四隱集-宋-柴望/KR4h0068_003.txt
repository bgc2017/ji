柴氏四隱集卷三
宋柴元彪撰
五言律詩
姜林居别業(崧高山下)
結廬塵外境流水繞平田三逕故人菊一池君子蓮墖
懸當尸月鐘翳隔溪烟自得平生趣漁竿老渭川
錢塘懷古
百年朝市舊登覽若為情落日銅駝陌東風夾馬營路
隨荆刺斷城與黍離平可惜西湖月燒燈兩度晴
丁丑偶成
燕山形勢地從古是京師宇宙人俱換山川影不移馬
諳朝北路梅報向南枝臘盡春來候榮枯各有時
别江湖友人
相見還相别相逢未有期田園歸去日風雨正來時算
驛客程遠牽帆峽路危寄書難到處明月兩天涯
僧房夜冷
山冷没禁當那堪更漏長寒欺秋後扇風試夜來霜茭
白心如墨冬青子亦黃祗宜煨芋栗嚙引對緇郎
七言律詩
游江郎山
世事無情幾變遷郎峯萬古只依然移來渤海三山石
界斷銀河一字天雲捲前川龍挂雨風生隂洞虎跑泉
羣仙縹緲來笙鶴石頂天香墮玉蓮
及第留吳門訪史君黃松岡
西江草木轉精神山谷松岡一樣清東海拾遺來汲黯
道州諫議得陽城棠開春雨花千里角動姑蘇月五更
笑指齊雲天已近金鑾又聽玉珂聲
登衡山宿上封寺祝融峯
歷井捫參上祝融半空烟靄數聲鐘地連雲漢九千丈
天柱東南七十重石磴懸崖翻瀑布海門碾日上高峯
翛然身世青冥表俯立雷池看玉龍
别茶陵士友
自來承檄到雲州恰恰星霜又一周握手心知千里月
滿懷詩思一江秋每慙鑄錯傷完錦多謝銜杯送别舟
未說河陽花滿縣夜來風雨打田疇
勉制幹姪克家歸鄉
五年不得共團欒放浪東吳一葦間客路風波如蹈海
人心劎戟甚於山逢春回雁南應北到海歸潮去復還
今是昨非渾一夢庭柯園菊可怡顔
秋日江郎道中
豆花疎雨浥輕埃野店新凉入酒杯草帶淡烟棲古道
樹含斷靄翳荒臺湖光隱見萍分合山色有無雲去來
滿眼秋光無盡意三峯萬古碧崔嵬
和同年徐清溪韻
深隠柯雲第幾峯一庭春草綠叢叢西風白髮催人老
少日青袍與子同買犢只因耕犖确拂龜何必問窮通
蔗漿一洗相如渴賴有新詩送遠鴻
寄括蒼李察院
武夷山下棹歸舠九曲縈紆漲碧桃兩字功名如草芥
十年身世付蓬蒿廣陵古調知音少柯洞殘棋不著高
今日孤忠在何許挑燈自讀楚人騷
和僧嘯雲雙插法藏寺韻(寺起貞觀年)
我來扣角二峯前此寺因知五百年草木尚涵唐雨露
鐘魚猶鎮宋山川世情蒼狗浮雲外客思孤鴻落日邊
閒拂舊題追往事我鬚僧髮兩皤然
和僧彰無文送蘭花韻(時寓法藏寺)
脫簮歸隱白雲深不遂時芳事枉尋閒向草亭圖太極
重盟蓮社續東林春風分到靈均種臭味如同惠遠心
一卷離騷清徹骨跫然空谷足徽音
和克家姪謝周鳳隱雪中留宿韻
遥指龜峯擬問津芒鞋踏碎玉嶙峋去程暮雪留行客
回首春風有故人三酌茅柴斟白墮一爐榾柮當烏薪
饒他勢利相傾絶管鮑交情正在貧
和姜元哲中秋有感韻
烏飛兔走兩悠悠世事驚心易白頭月影空餘圓缺恨
人心不盡古今愁江流東去波濤險王氣南收草樹秋
回首夕陽亭上望青山一髮渺神州
游璩源寺和韻
游人剔蘚認堅珉誰是開山第一人知有法諲留虎錫
元來璩叟是龍神雲屏翠列懸崖樹雪瀑聲飛斷壑津
又見生公重說法祖師巖下草長春
送剛中兄之官山陰(先祖寺正曾主山陰簿)
為愛鵝池可稧蘭朅來松下駐吟鞍一家昆弟皆臺憲
兩世翁孫此縣官風渡潮聲來海口雁將秋色下長安
白雲凝竚山陰近笑策潘輿奉母歡
錢吉甫弟之維揚别駕
風檣留燕暮呢喃行李催程春又三幕府來迎晁别駕
油幢曾識李淮南江都今古英雄會宇宙中間化育參
見說監州簮芍藥早乘華步趣朝驂
七言絶句
觀梅
冷蘂疎花帶曉寒騷翁白首淡相看風饕雪虐天地閉
皦皦孤芳良獨難
漚麻
金鞍玉勒綺羅茵夢寐何緣到老身辛苦漚麻補衾鐵
誰知布縷又頻征
灌花
小圃辛勤植衆芳年年雨露借恩光近來天意高難問
抱甕從朝到夕陽
里社
滌竈炮牲獻腯肥一巵滴酹紙錢飛提壺挈饁分肴酒
村北村南祭社歸
上中齋相公
年年長是客天涯幾向天涯夢到家歸到故家無一字
兔葵鶯粟正開花
古風
和周鳳隱止酒韻
邃古奠堪輿狉狉羣鹿豕由蒙以至需生人飲食始世
值勲華初人文日以起民用非酒醴無以供祭祀遡求
飲之源日星著經史禮樂所以興寓意乎樽簋不講鄉
飲儀孰序燕毛齒不歌既醉篇孰頌太平美時哉世味
醇泰和其在是人情縱則流此弊何涯涘魯薄攻邯鄲
商湎禍妲己歌沈玉樹荒舞罷花鈿委鴆毒死宴安惜
不慎坤履繁華有憔悴高臺倏荆杞恭惟崇伯子垂訓
在惡旨戒荒明聖事榷酤非所弛再挽澆漓俗追軼鴻
濛軌宴樂止汙杯熙熙大庭氏展也漉酒人賦詩聊自
止千古獨醒魂撫掌汨羅水
紙帳吟
有斐楮先生覆冒迥襟度澡身清泚泉被世軼於布置
之山齋中朔風歲云暮無分媚其奢可寶色惟素媿彼
錦步障榮華塵一聚永此雪霜潔不識羔羊汙影横月
忩梅香透地爐芋道人何太寂新故謾納吐勿為袁卧
高勿為莊夢栩願均燠寒心以散隆寒沍
同朱山長游江郎
屭贔開天風三峯互參峙一如植躬圭兩峯拱而侍削
玉石為筆書空雲作紙嵐光動九天翠色照千里上有
碧玉蓮中有黃金鯉壁界一字天松老千年乳鷹旋磨
雲根虎跑流石髓禪師久入定色相如不死靈石剖鴻
荒開山自晉始威顯三直神肸蠁百世祀劫風俄扇揚
梵宇忽頽圯僧來自懷玉被荆營故址笙鶴宴羣仙鐘
魚飯德士佳客賁而思空谷跫然喜一笻事幽討萬象
歸俯視山茗澹以清村醪薄而旨對奕覆危枰投壺響
飛矢盤桓蒼翠間酬酢笑談裏欹枕自逍遥凭闌時徙
倚泉琴浣我心松箏清我耳廬山樂天翁敬亭謫仙子
今昔雖殊時其樂亦如此留為他日觀歲月端可紀
人心吟
長江萬頃深風靜波自止人心僅一寸日夜風波起桑
田倏滄海汩没勢未巳安得今人心常如古井水
老農吟
襏&KR0008;田家翁矍鑠鬚眉白問渠年幾許不記年庚甲自
言身世居此村三十得兒兒復孫傷哉兒孫巳露電朝
昏隻影空斷魂生來只是種田土田土祇今易幾主鄉
村成敗歷能言英雄磨滅不知數盡日壟畝力耕耘餉
饁炊舂倩比隣歸來薄暮飯牛罷索綯織屨宵猶勤吁
嗟兮既絶望乎鳩杖與糜粥曾不見富人之哀我煢獨
但願年豐醉雞豚重見太平死亦足縱如顔都尉馬伏
波老來恩寵成蹉跎蟻穴一夢今如何貧富夭夀總如
此我莫愁君莫喜好將榮辱哀樂是非得失付與東流
水
寶鏡吟
荆山已童若耶涸若耶可採山可鑿金精少皥不敢秘
鑑坏飛就歐冶錯祝融煽熖千丈芒玄冥洗光萬里爍
冷侵鸞鏡影自舞泓澈鬼神膽欲落圓象曜靈絳氣浮
玉臺懸處風颼颼山人一玩一心駭毛骨竦豎難竚留
直徵千金就我賣拂拭高堂向人挂我行鏡中人亦行
我拜鏡中人亦拜向前試問鏡中人一我何緣有兩身
知是傍人知是我一笑問君誰假真人在鏡中亦一笑
惟我與君同一照照人照我休照形照出人心方是明
擊壤歌
擊壤歌擊壤歌仰觀俯察如吾何西海摩月鏡東海弄
日珠一聲長嘯天地老請君聽我歌何如君不見丹溪
牧羊兒服苓餐松入金華又不見武陵捕魚者艤舟綠
岸訪桃花高人一去世運傾或者附勢類飢鷹况是東
方天未白非雞之鳴蒼蠅聲朝集金張暮許史蠛蠓鏡
裏寄死生犀渠象弧諧時好干將鏌鎁埋豐城失固不
足悲得亦不足驚秋花落後春花發世間何物無枯榮
十年漂泊到如今一窮殆盡猿投林平生舒卷雲無心
儀舌縱存甘喑喑噫吁嘻豪豬鞾青兕裘一談笑頃即
封侯後魚纔得泣前魚予之非恩奪非讐眼前富貴須
年少吾將老矣行且休休休休俯視八尺軀滄海渺一
粟憶昔垂九齡牽衣覓李栗回頭華髮何蕭蕭百年光
陰如轉燭乃歌曰不編茅兮住白雲不脫蓑兮臥黃犢
仰天拊缶兮呼烏烏手持鴟夷兮薦醽醁乃𢋫載歌曰
招夷齊兮採薇拉園綺兮茹芝折簡子陵兮羊裘披移
文靈均兮佩瓊枝敢問諸君若處廟廊時食前方丈侍
妾數百得志為之而弗為
送姪一齋游武林
舸鷁退飛杭不魚滄海翻覆桑田墟長安草木成焦枯
黯黯落日栖平蕪凄凉往事增欷歔子長一部太史書
寄在名山大澤區之子安肯侣樵漁有琴一張酒一壺
胸中雲夢八九瀦齧雪奔電千里途大鵬擊水九萬圖
十年騎鶴來上都宮鶯陌燕相喧呼回首一夢今何如
太行羊腸九折迂出門欲往如攣拘顧予老矣僕馬痡
甘心首陽採薇夫之子春風曳長裾西湖為我問訊學
士蘇孤山為我起居處士逋二仙笑我猶故吾楊柳黯
淡梅花癯之子此行出有車抱材珍重如璠璵青萍出
匣蛟可屠白髮倚門望不孤不妨早賦歸來乎歸來兮
老萊斑衣膝下相歡娛
襪綫稿自叙
襪綫無寸長見者短之余兄歸田翁泛沅渡淮遊赤壁
登廬阜客西湖三十年以吞吐山川之竒靡與乾坤清
氣諸老交盟以詩晚年僅僅得刪餘二百篇曰道州台
衣猶未免乎短而疎劣之嫌也余侍歸田翁吟几間又
三十年雖家庭矩彠粗繩三尺其如伎倆短之又短何非
詩之難而工之難也昔韓昭以文名乎蜀李台嘏嘲之
曰韓八座事藝如折襪綫無一寸長吁余詩類是因以
襪綫名吾稿而後知台衣之言未若吾襪綫之短為之
甚云宋逋臣柴元彪炳中甫識
詩餘
唱金樓(咸淳癸酉茶陵燈夕時文文山為湖南提刑)
春到雲州蚤恰梅花雪後鎖忩寒悄鼓吹喧天燈市閙
在處鼇山蓬島正新歲金雞唱曉一點魁星光燄裏這
水晶庭院知多少鳴鳳舞洞簫嫋太平官府人嬉笑
道紫微魁星聚會參差聯照借地栽花河陽縣桃李芳
菲正好暖沁入東風池沼百里樓臺天不夜看祥烟瑞
靄相繚繞生意滿翠庭草
水龍吟(己卯中秋寓玉山章泉趙石磵家相留為延桂把菊之會)
秋雲元自無心那曾繫得歸心住陽關酒盡灞橋人遠
也須别去有哀雁聲聲愁蛩切切俏俏地聽人語回
首琵琶舊恨嘆西風興如許江左百年風流雲散不堪
重舉怎得歸來樵歌互答自相容與又何須三五蟾光
重陽風雨
踏莎行(戊寅秋客中懷錢塘舊遊)
淡柳平蕪亂烟疎雨雁聲呌徹蘆花渚亭前落葉又西
風斷送離懷無著處切切歸期盈盈尺素斷魂正在
西興渡滿船空載暮愁來潮頭一和推將去
蝶戀花(己卯菊節得家書欲歸未得)
去年走馬章臺路送酒無人寂寞黃花雨又是重陽秋
欲暮西風此恨誰分付無限歸心歸不去却夢佳人
約我花間住驀地覺來無覓處雁聲呌斷瀟湘浦
蘇幕遮(客中獨坐)
晚晴初斜照裏遠水連天天外帆千里高樓誰獨倚滴
落梧桐一片相思淚馬又嘶風又起斷續寒砧又送
黃昏至明月照人人不睡愁雁聲聲更切愁人耳
海棠春(客中感懷)
陽關可是登高路算到底不如歸去時節近重陽那更
黃花雨酒病懨懨羇愁縷縷且是没人分訴何似白
雲深更向深深處
惜分飛(客懷)
候館天寒燈半滅對著燈兒淚咽此恨難分說能禁幾
度黃花别乍轉寒更敲未歇蛩語更添凄惻今夜歸
心切砧聲敲碎誰家月
高陽臺(懷錢塘舊游)
丹碧歸來天荒地老駸駸華髮相催見說錢塘北高峯
更崔嵬瓊林侍宴簮花處二十年滿地蒼苔倩阿誰為
我起居坡柳逋梅凄凉往事休重省且凭闌感慨撫
景銜杯冷暖由天任他花謝花開知心只有西湖月尚
依依照我徘徊更多情不間朝昏潮去潮來
柴氏四隱集卷三
