文定集卷十五
宋汪應辰撰
書
與朱元晦
近建安附示手誨慰荷無量當暑恭惟尊候萬福某碌
碌于此日益愧負思見君子且謀所以當如何者此心
往來如飢如渴近事復益可慮雖在疏遠豈能弭忘張
眞甫為德不竟然此君實有區區之心孔子稱管仲有
仁之功若眞甫之功實近之示諭當以為戒誠是也羅
文語錄得之甚幸尚有可疑者謹具别紙他日龜山集
刻板併以諸家語錄附之不必送延平也羅文語錄中
有可疑者不居其聖與得無所得形色天性與色即是
空恐難作一類語看有事君人者一章頃嘗問王文信
伯有次第否王丈云前兩句有次第後兩句難分又問
同是一章若如此說則語脈不貫穿王丈云恐如信善
美須有次第至于大也聖也神也豈可分優劣正與事
君人者一章相似神廟時富公嘗薦荆公為翰林學士
韓魏公不聽按神廟時韓富未嘗同朝也(韓魏公罷相荆公乃召)
荆公曰絳之相非維意(熙寧七年韓子華再相八年荆公再相)謝為人誠
實但聰悟不及先生(常見胡明仲說明道以上蔡太俊敏常抑之玩物喪志之類)驩
兜共工事(驩兜薦共工事偶見于堯典崇山之放恐未必為薦共工也荆公正如此說)道不
足以任之故有典典不足以治之故有刑(此語如何)不屈于
法度之威(此恐未足以言舜)煮海之事誠非獲已令益寬所入
益微然更當思所以救之折張之政固為未遠然今日
事勢豈可同年而語自葉左丞作帥盡以郡中財賦之
餘獻諸朝今為歲額而帥司諸色糜費昔取之郡者皆
帥司自辦又立定寺院納官之額蓋不如此則不能有
餘以為獻也既而拘定寬剰錢(鍾世明所為)寺院益以窮蹙
所立之額又不能如數矣而朝廷發下養老軍員揀汰
使臣軍員動以十百皆昔所無者近年以來方有事于
征討召募調發敷買打造之類符移日至殆不勝其應
接也若窮而不變未知竟如何耳
又
某所欲言者甚多初謂秋凉或可再得承教今遂未可
卜也殊以悵仰諫省二公論龍大淵會覿未報間却各
除知閣仍兼舊職金給事周舍人相繼論其不可中批
語甚峻二人皆待罪有旨無罪可待劉諫除工侍而張
眞甫以待制知會稽眞甫陳義甚力引富韓公司馬溫
公辭副樞事未知能必行其志否郎官李君樸林栗緣
禁中點檢小使臣升陟狀而二人所薦乃雜流批出詰
問既而各展磨勘蓋上于細務一一省覧如此也
又
見報有旨引見而未報登對之日竊計誠心正論從容
獻納所以開寤上意者多矣信來倘得聞一二良幸李
愿中先生十月半間見訪館于眉壽堂方說話間忽覺
欲仆急扶之問其無所苦否則曰無事無事尋即不省
人事舁之就榻則已蜕矣後事皆親為料理似可無悔
建安簿已扶護歸鄉想聞之必增惻楚也
又
蒙以延平先生銘文見屬自顧不腆何足以發明道學
之懿所幸元晦論次皆已詳備庶幾有所證爾福唐久
旱奔走祈請殊未霑足朝夕凜凜不知所措奈何奈何
有以教督良幸魏公再往淮上其意必有不可得而聞
者第合堂同席一東一西不知如此做得否令人念念
不已竊聞元晦他日必再到延平倘因而下顧莫大之
幸
又
見許下顧朝夕以冀下旬即遣人往也溫公答明道帖
論横渠諡事欲附見于龜山集中切望錄示魏公與水
軍統制魏尚復官言者以為不可乃止遣王錢兩侍郎
撫諭兩淮仍措置他無所聞
又
兵級共七人謹遣聽使令自此數日以待來臨王龍二
使還自盱眙力言淮上無備士心不固所以遣宣諭更
戍兵又督府方治淮東總領司事而洪總領入對復言
督府之失所以令總領每半歲或一歲入奏魏公必以
罪去但未知輕重如何耳
又
某舟行至安仁而聞魏公八月二十八日薨背于餘干
雖道路之人亦相與咨嗟痛惜也前者之約孰謂事乃
至此耶
又
某到闕下留旬日兩得入對第訓諭所及責任甚重殊
未知所稱塞耳元晦奉祠之請亦嘗言之丞相問甚詳
其意甚遲疑且云如此是棄賢也張建安之行初者堂
白皆欣然許可適有减罷員闕指揮諸公以令行之初
殊難之遂已此外有幹辦公事兩闕見任人皆堂除臨
行乞從本司辟差亦既得請但闕在一年之後又未知
肯俯就否行止非人所能良以自嘆也敵遣使請和朝
廷亦欲報之聞海泗皆已撤戍矣自此湏稍休息但未
知何以善後耳陳丞相判紹興比弋陽相見足疾如故
若出則湏過關也
又
伏蒙示諭一字之失仰見忠告之嚴誠當如此也伊川
于濓溪若止云少年嘗從學則無害矣康節之學豈敢
輕議所以舉和靖者正欲明從遊兩字太重耳東坡初
年力闢禪學如鹽官縣安國寺大悲閣記省記不分明
其中引日知其所亡月無忘其所能之類其後讀釋氏
書見其汗漫而無極從文關西等遊又見其辯博不可
屈服也始悔其少作于是凢釋氏之說盡欲以智慮億
度以文字解說如論成佛難易而引孟子仁義不可勝
用子由又有傳燈錄解(見集中)而子由晚作老子解乃欲
和會三家為一此蓋氣習之弊竊以為無邪心謂其不
知道也君欲指其失以示人則如某事某說明其不
然可也若槩而言之以與王氏同貶恐或太甚論法者
必原其情願更察之也
又
别德寖久邈在天末無復講習之益豈勝勤仰去秋上
狀并納所寫李先生墓誌不知已到否春氣清和恭惟
尊候萬福便中再辱書誨良以慰荷示諭蘇氏之學疵
病非一然今世人誦習但取其文章之妙而已初不于
此求道也則其舛謬牴牾似可置之濓溪先生高明純
正然謂二程受學恐未能盡范文正公一見横渠竒之
授以中庸謂横渠學文正則不可也更乞裁酌李先生
墓誌寫得甚草草其間有謬誤處請徑為改正也論語
集解序益簡當所恨不見全書耳蜀士甚盛大率以三
蘇為師亦止是學其文章步驟至於窮今攷古之學則
往往闊略未知究竟如何横渠先生之會孫流落在蜀
有横渠語錄前所未見又文集亦多于私家所傳者俟
有的便納去幸為審訂也
又
某承乏無補重以目疾癈事丐祠未獲當再請也種種
非紙上可究應求秉政足為治表未知其得伸志否僻
遠如坐井底報狀大率兩月餘方到惓惓此心終有不
能已者查元章明敏時得相見稍慰寥落此外惟王龜
齡張眞甫通問爾某拜問尊夫人壽履康寧以次眷集
均福有所委令願聞之邵康節子孫大抵不取二程蓋
私意也邵公濟作聞見後錄有一叚謾錄呈不知果是
伊川有此帖否又伊川集中論殺薄昭事元晦以為何
如
又
丞相云嘗作書相招又以堂帖促行蓋自得上已手帖
後寂無嗣音不知君子之行止如何朝夕勤仰夏暑雨
恭惟德履禔福元晦當一來似無可疑若既到之後或
有未安又在我矣要之自處既盡然後可無愧于道也
願以此道為準不必過為疑慮某疎拙最無補猶覬未
罪去間或得瞻見子此以展發所欲言耳
又
某奉祠如昨第目昏殊甚稍勞勩即或全無所見也又
徧身疥癩坐卧不安疾病如此未始寧息而離羣索居
了無進修之益朝夕愧懼西銘通書兩書當置之座右
以求所未至竊謂體用一原顯微無間東西二銘所以
相為表裏而頃來諸公皆不及東銘何也前蒙示諭于
平易處蹉過益見體道之功久而日親道無遠近高卑
之異但見有不同爾然方其未至也雖欲便造平易而
其勢有未能者會子聞一以貫之之說因門人之問而
曰忠恕而已矣蓋其見得明白行得純熟如飢食渴飲
非有竒異也每念此事非億度言語所能及尚幸時有
以警發其愚陋也陳明仲篤志為善甚不易得其當官
諸事想能書中詳言之但可嘆惜爾
又
某屛居如故第目昏益甚亦良苦也許寄楊文靖胡文
定帖甚幸朱公掞帖見令摹本别寄納伊川先生文字
亦逐旋據檢到者送伯恭矣婺州所刊横渠集近方見
之前此所得本亦寄他處忌日之變見呂和叔集蓋必
傳之横渠也麈史所謂者更看伯恭報如何敬夫正月
間一病甚殆今雖良愈尤當加意調護要湏止酒乃善
也
又
某兀坐荒山惟日仰瞻奉八月二十八日賜教慰荷無
量冬寒恭惟進修有相尊候禔福某諸僅如昨雖此閒
居略無進道之益每切悚懼思見君子尤不能已也太
極說既欲指示人豈免剖析然其理則一而已矣無可
疑者上蔡所學精到文詞又足以發之每服膺焉來教
所諭誠然此學之所以不可已也竊承有修言二書甚
渴見也易傳後敘傳易堂記俟更檢討别拜聞次陳明
仲家事初不知聞當作書報之也
與黃岡人
比因還介上狀當即呈逹今因妻兄專詣門下復附此
紙此間哀苦窮愁寥落之狀可問而知不重說也内外
食口亦四十人因讀信天緣堂記所謂世間寧有一門
同日困于無飯者天之所賦自應不闕先生之言端不
我欺既以自解復借之以止兒啼而解客嘲也無由瞻
見惟乞倍萬珍重即還禁塗以慰上論不次
與呂叔潛
某承乏如故第冬春久旱奔走祈請終未見效不勝悚
恐也魏公再相雖出獨斷不知能行其志否種種似未
免俯就雖古人有之亦已難矣兩月之間竝未見其施
設必有所甚重者徒令善類嘆息瞻仰而已季文竟去
亦失于見幾不早爾舍人恩澤事僅得季文書魏公欣
然以為當還切湏及時料理也伯恭今安在兩日前作
書託韓無咎附便亦只是報此朱元晦到此一月而歸
其學問精進所養益厚所謂日新而未見其止也恐欲
知故及之妻弟與尤延之皆欲來此久未聞近音
與喻玉泉(玉泉在蘄)
前所說王晉老大夫不待按脈而知人病者近得延平
守相見論病甚有理蘄州黃梅村中有周先生者異人
也江州祁居之尹和靖之高第嘗患鼻中時有碎骨出
周云乃飲甘棠湖水所中以生薑為末服及一秤則此
病自愈已而果然問之云水有屍氣觸其骨飲此水為
氣所薰鼻先聞之所以有此病惟生薑性烈可以入鼻
久之乃能蕩滌諸穢所以能愈也其他異事甚多更無
取于人王晉老亦稱之遠方乃有此人豈易得哉辟親
之事恐未湏忙前日見二公郤忘記說鄰人聞人刪定
其子為張晉彥壻云晉彥留之他日欲送安國往成親
也向說沈洵者今亦為晉彥壻矣
與張眞甫
某承乏無補日懷愧悚仰望超然遠引之舉如樊籠之
羡雲霄也馬船事前奏尚未下既而騷然煩擾益悔所
論之不切比復再論副本謹錄呈聖人所謂汝弗能救
與是誰之過者其敢逃罪也耶李竑新州編管虞參政
知建康王瞰春官直學士院程叔逹丁憂塗中想亦自
見報也
與何運使
論語集解得以細覽不專已見不尚文飾而惟其義理
之當尤以嘆仰頃承諭及文中子嘗見司馬溫公行狀
言有文中子補傳一卷比方得之謹以錄呈其所去取
大槩略盡矣此外如云楊素李德林見之類尤為可笑
論語于三家必云季康子孟懿子之類必稱孔子對曰
蓋貴貴尊賢其義一也安有身為布衣而于當時之執
政而曰素與吾言德林與吾言云云耶
與陳樞密
某疎拙無取謬當閫寄之重曠日持久寂無報效疾病
侵凌愈難黽勉恐仇叢聚理必顚隮力丐奉祠未蒙矜
察仰惟樞密知院知照素厚倘得借以餘論使某得免
于罪戾遂其分願而去亦所以為國計也幸甚幸甚廟
堂登用正臣中外拭目以觀舉直錯枉之政然右府之
事亦固有未易為者竊謂如劉賓之龔釋之劉子駒縱
未還朝豈宜久置閒散朱元晦直諒多聞然已除武學
博士今若更除都下一差遣其人必有以報補知遇裨
贊盛德馮圓仲之家貧困特甚若得復官致仕庶幾不
絶祿食猶可存活此皆善類所望于門下者前所稟任
俊臣已蒙朝廷除知涪州矣蓋良吏也
又
遞中伏蒙枉賜誨翰仰見存眷之厚至于詢訪時事委
曲周密又見所以任重慮遠之意此不獨某所當拜而
賀也天下幸甚蜀中人才有張行成者頃嘗薦之蒙召
對除郎中兩月引去今知潼州府其學博而尤邃于易
其才高而尤長于理財賦毅然有捐軀徇國之志惜乎
朝廷用之不盡也然其人老矣不能復遠出若就四川
有重難職事付之必能稱辦又有左朝散郎前潼川府
路轉運判官李燾某近嘗以其問學行義具稟必已仰
徹鈞聽如此人者非獨蜀人未易多得也蜀中監司郡
守闕員除已奏聞外如張待制震正是精力強明之時
而退就閒地殊為可惜又有左朝請大夫郭印老成詳
練恬靜有守士論所推重雖年垂八十而精力不衰尚
可用也財用不足今日之大患竊見朝廷命令更易不
常暗所耗失自不為少只以四川論之如乾道元年令
宣撫司差兵五千于鄂州防秋到未數日又復發回原
所調發往來津遣犒設沿途供億之費不知幾何矣又
于總領所取鐵錢百萬貫欲應副兩淮先發十七萬船
脚之費居其大半尋即罷之近日令制置司抄造錢引
紙工料之直約二十三萬貫有竒起綱糜費在外今又
以無用令罷矣推此類言之若審于出令亦節用愛人
之一端也民力困竭矣而建言者每為掊克之請州縣
匱乏矣而當官者競為羡餘之獻皆非治世美事孰若
治其本而末自應乎自古南北分爭事變非一未聞北
人浮海用兵者惟金人獨出于此亦是多為岐路以困
吾師蓋彼視民如土芥初不計其失亡也使其無膠西
之敗遂能深入亦送死耳凡海船之來必候潮然後能
入港易舟然後能登岸誠有強弓勁努乘高據要以待
之可使坐斃也若海船不用其所省當以百萬計矣武
學博士朱熹不知鈞慈有以處之否衆人之諾諾不若
一士之諤諤也伏乞留念某頃在東南所聞蜀中事今
既親見乃知所聞謬誤多矣大理陳少卿既親見又詳
審其心公平乞詳細詢之庶得其實蓋有非書所能盡
者吳宣撫二月二十一日急召其二子知利州綿州者
既傳其所苦已自安然二子尚未回任也某仰辱下問
輒此縷縷上禀僭易知罪
答李仲信
某蒙恩兼職翰苑尤非所長方力具辭免也示諭益以
愧悚酌古要論舟中得細觀議論宏博筆力雄徤欽嘆
無已其間鄙意有所疑者輒其别紙竊謂文章之用不
過敘事與明理而已理中有事事中有理然事必得其
實理必得其正東坡以言語妙天下而制科文字或未
免語焉而不精擇焉而不詳如賈誼一論謂當先交綘
灌使其不忌然後舉天下惟吾所欲為安有立談之間
遽為人痛哭者賈生痛哭之時則灌已死絳已之國矣
此非其實也先交絳灌而實欲取其權此非其正也致
使王荆公得以藉口故區區既竊嘆仰又願審處之必
蒙照察也其餘三編續奉報
與呂子厚
某方念不獲嗣音伏辱書誨慰荷無量正獻文集等跋
語殊愧不稱昔嘗聞于紫薇舍人以為伊川祭文最能
明正獻之心者區區輒述所聞然精微之際未敢謂僅
能勿失也垂諭過厚尤以悚仄匆遽上狀不能逮意尚
幸裁照
答蘇仁仲
某竊惟年德之高而經緯本末足以表式斯世言論風
旨足以開益後來顧乃僻在一涯超然物外蓋識者所
共嘆息才難之患今日尤甚時而出之政恐不免耳丙
辰時議高識卓見者燭照數計三十餘年間效亦彌可
睹矣而談說者云云猶如故況在當時乎聽察之間所
繫大矣益可嘆也示諭改奏文字大抵吏文稍涉疑似
必取決于朝廷不然雖徒決無益蓋例如此此所以不
能專其他曲折有尺書所不能盡者殊為愧悚
與李運使
某山居絶無外事可以一意觀書第目昏日甚殊相妨
也又聞頗苦目疾此中年嘗患而應辰特甚耳沈存中
方每日用白湯沃洗勝于服藥不知曾行之否邊報竟
如何目前未見其可恃以無恐者但幸其無他耳仲秉
繳還曾覿詞頭尋趙舍人歸遂行之却不報行也敬夫
中批知袁州次日除鄭藻儀同文潛殊不曉第恐亦難
久也賢良召試辭免文字極得體第恐命再下亦湏一
出耳幸望審處之墾田之議頃于邸報中見之頗訝其
首尾不貫穿今得見全文甚幸垂崖堂記所謂發潛德
之幽光非可為淺見寡文道也大抵實錄乃王欽若主
之如澶淵之役竝不及寇萊公一字而其自辨處甚悉
也永叔原父等文字多竒絶處方欲謀一定居之地盡
裒集所有藏之他時可錄寄也
答劉樞密
垂諭力陳時事非特以退為諫而已尤見所以非苟然
者昔韓忠獻與司馬文正公書云竊聞執事以宗社生
靈為念懇辭樞弼必冀感悟上意大忠大義充塞天地
横絶古今蓋世人但知温公辭官之為高而忠獻獨明
其心也比者時事紛紛更見先知之明衆益嘆仰矣某
素辱知照尤不勝拳拳之誠屬目昏日甚沃洗數百遍
僅能勉強執筆不能詳謹乞賜矜察
答梁子輔
伏蒙垂諭温建二守曲折竊謂三人夷惠之行不同而
孔子皆以仁予之蓋本無私心各行其志不足以相非
也三仁固更相為謀使夷惠而同時則亦必以心相知
矣如進不隱賢必以其道不以三公易其介又自謂直
道而事人則其和也豈苟同而已哉孔子之于夷惠固
無可無不可然而旅泰山伐顓臾則責由求以不能正
救蓋有不得已者矣惟發于誠心以敬君愛民為念而
不敢有一毫顧恤毁譽計較利害之心以盡人道聽天
命可也天下之禍固有養成者亦有激成者西漢張禹
孔光之流阿附唯諾專其身謀以至大盜移國而莫之
誰何此養成者也東漢之君子必欲與小人立敵終于
俱傷兩敗而國隨以亡此激成者也然則為君子者豈
無中道于其間哉伊川先生嘗曰中則正矣正未必中
也世蓋有正而未必中者不可以其未得中行而謂之
不正也正未必中學者所當玩味此語體究此理以常
自省察某愚陋衰惰蓋惴惴然恐不及者乞賜指教幸
甚
答尤延之
蒙喻劉陳二公此皆一時宗師尤難措詞頃嘗問呂居
仁文神宗實錄張天祺張横渠傳殆非尋常文士所能
作呂文云此兩傳皆是范純甫自做他人豈易及此天
祺傳言新法之害當與王安石分受其過横渠言乃攷
索所至非默識心通今此二公恐亦類此輒以所聞謾
錄呈上舊見范忠宣王正仲會子開皆云元祐間有朋
黨之論忠宣辨尤力錄歐陽公朋黨論以進忠宣奏議
言行錄皆可攷然竟不知何人為黨論其論指何事也
後得一書曰元祐密疏者有劉器之一章分王安石呂
惠卿蔡確之黨各具姓名于其下方知忠宣所爭者此
也器之盡言集亦不載此章元祐密疏李仁甫曾借去
錄本留史院恐湏載併及忠宣所論于傳末瑩中再作
四明尊堯集為悔過之書以寄器之器之答云神宗未
嘗師安石安石豈足為聖人昔既稱道如此今乃置之
僭逆悖亂之域是非去取有非鄙拙所能曉者然事君
行已苟亦無憾而今而後可以已矣事君行已等語蓋
亦察其心也又有書與楊中立以為不辭一身之有過
願成來者之無過楊答以賢知過之則道不明不行安
能成來者之無過乎因及禹稷顔回事或出或處皆當
其可耳瑩中齒長而答書以先生稱揚之復以書辭避
瑩中云先生指纓閉以救其惑謂纓冠閉戸龜山及了
翁集其書具載可攷也此兩叚合載于瑩中傳末視黯
無怍欲改作于黯無怍道固如是不由外鑠其下欲添
兩句云視彼汲直如玉而琢
與方叔興
聞既還蘄春諸況安適大抵學問之道止是揆于心而
安稽于古而合措于事而宜所以體究涵養躬行日用
要以盡此道而已若家務人事以至應舉從仕皆不相
妨叔興用心于内當益有日新之功也賦兩篇甚有工
處然湏廣看前輩諸作取其所長盡為我用方能從容
中節也有問鄭毅夫作賦之法鄭云亦在乎熟之而已
歐陽公言為文湏是看多作多講論多蓋此雖小技亦
湏功力到乃能精爾
與呂伯恭
首夏清和恭惟勉就吉制哀慕未忘百神協相尊候萬
福想臺移趨覲朝廷亦必循例以舊物招致不知何以
處之當豫有定論也伊川文字編次如何向所納去者
有可取否近檢得伊川與富韓公之子書又丑和靖答
十一文書皆錄呈横渠集元晦頗以為未盡曾再理會
否集後有温公帖偶有呂和叔與明道帖正是答温公
所論今亦同往也敬夫雖不得書而聞所苦良已要湏
止酒為善耳近有以其所論兩樞之章而稱門人題跋
者刻板散布頗亦上聞亦知之否承屛居明招益復省
事但書問難通爾
文定集卷十五
