文定集卷七
宋汪應辰撰
策論
廷試策
臣對臣聞治道不在多言顧力行何如耳行帝道則帝
行王道則王行霸道則霸未有力行而不至者也未有
不能力行而能至者也今陛下策臣於廷詢之以天下
之大計曰覬聞治道之要顧臣淺陋何足以奉承大問
臣謹以所聞於師者言之竊以為為治之要特在於反
求諸己而已蓋天下之事未有不本於一人之躬行也
天下皆不仁宜不可為也然人君一為仁則天下相率
而趨於仁矣天下皆不義宜不可為也然人君一為義
則天下相率而趨於義矣故愛人而人不親則是仁有
所未至也能反吾之仁則人自親矣治人而人不治則
是智有所未至也能反吾之智則人自治矣凡行有不
得皆反求諸己吾之一身旣正則天下心悦而誠服若
風草之必偃自然之理也故曰治道之要莫先於此者
也以修己安百姓為病此堯舜之所以反求諸己也以
百姓有過為在予一人此湯武之所以反求諸己也小
人怨詈則皇自敬德此高宗中宗祖甲文王之所以反
求諸己也古之欲明明德於天下者先治其國欲治其
國者先齊其家欲齊其家者先修其身孔子之言治未
嘗不反求諸己也天下之本在國國之本在家家之本在
身孟子之言治又未嘗不反求諸己也是道也堯以是
傳之舜舜以是傳之禹禹以是傳之湯湯以是傳之文
武周公文武周公以是傳之孔子孔子以是傳之孟軻
數聖人者達而在上則力行此道以澤天下窮而在下
則力行此道以詔萬世自孟軻之死始不得其傳此微
臣所以有望於陛下也今陛下果能反求諸己而力行
之則凡所以問於臣者臣雖不言而治道固已舉矣不
然則臣雖欲言之無益也然而聖策下詢則臣之言
有不得而默者謹一二而對陛下當見此理之昭然而
不復疑矣伏讀聖策首慕古先聖王之治若有所仰望
而不可企及者臣竊以為聖王之治其則不遠陛下反
求諸己在先立其志爾陛下聰明神武首出庶物其於
天下之事若不足為者但陛下未之為耳夫以金人之
入中國莫有當其鋒者宜若不可與之較也然去冬警
奏旣聞陛下赫然震怒親總戎輅號令六師而敵人自
遁所以然者以陛下之英斷而不憚於勤勞也湖湘之
寇弄兵潢池為患久矣陛下委之賢將授以方略不出
數月遂能殱厥渠魁去歴年深根固蒂之盜而安千里
刀刃之餘民所以然者以陛下之明略而長任使也夫
以陛下已能之事如此而可見之效又如此此臣所以
知陛下之必能復古先聖王之治第恐聖志有未加焉
耳臣不知陛下之志將興衰撥亂行帝王之道耶抑將
趨小利急近功為霸者之事耶今聖策乃以正心誠意
為言則夫帝王之道陛下固已知之矣曾子曰尊其所
聞則高明矣行其所知則光大矣陛下誠能以其所聞
所知尊而行之則高明光大孰能禦之哉至於措諸事
業之間寬猛文質之宜特其餘事而已臣願陛下立志
以為本以帝王之道為可以必至以聖人之言為可以
必行法天行健不自懈怠日進一日新而又新則二帝
三王之事豈有不可為者哉惟陛下力行之爾伏讀聖
策以粵自即位九年於此思欲雪父兄之恥而復祖宗
之烈夙夜祇懼罔敢荒寧施為繆盭治效闕然深維其
故不憚改作臣以為此則在陛下反求諸己而先自治
也昔杜牧論收復山東之策而以自治為上牧之言萬
世之砭石也今陛下欲雪父兄之恥而復祖宗之烈盍
亦先於自治乎草茅之士不知朝廷所以為自治之計
者何也昔之人君雖當干戈擾攘之際亦必先擇形勝
之地以為根本之圖故高祖之興根本關中光武之興
根本河内今也不然譬彼舟流不知所届自維揚而之
臨安自臨安而之建康自建康而之會稽自會稽而再
之臨安是都邑之遷徙未始有定論也越王之欲伐吳
與種蠡協謀凡二十年然後得以逞其志今也不然今
日以某人言某人之善而相之而明日又以某人之毁
而罷之自艱難以來所置輔相凡幾人矣是宰相之廢
置未始有定論也中間嘗用留守兵欲率勵羣帥復收
趙魏矣幾渡河而輒罷又嘗以宰相都督諸軍議遣大
將欲涉淮以趨宿泗矣俄而中輟是進取之前卻又未
始有定論也至於號令之間如所謂前降指揮更不施
行之類則於措畫政事何其無定論也如所謂以差下
人别與差遣之類其於進退人才又何無定論也夫都
邑之遷徙宰臣之廢置進取之前卻政事之措畫人才
之進退皆國家大事不可易為者而乃紛紛不定如此
則陛下所以為自治之計臣竊恐為敵國之所窺也如
此而欲雪父兄之恥復祖宗之烈正猶卻行而求及前
九年之間治效闕然固其宜也今陛下果能翻然奮悟
不憚改作則中興之業殆猶反手之易願先定大計然
後從事毋為此紛拏錯亂而無歸宿也凡我之所以自
治者無所不至卓然有不可勝之備則為之而成動之
而功將無不可者矣又何以治效之不進為憂乎惟陛
下力行之爾伏讀聖策以真才之未顯實惠之未孚冗
食之未革為慮臣以為此誠當今之宿弊而其所以治
之則在陛下之反求諸己也夫吏道未肅宰相之責也
民力未蘇郡守縣令之責也兵勢未強諸將之責也臣
竊謂天子之於天下所欲必得所求必至上之所好者
玩異則下之人以玩異而獻矣上之所好者財利則下
之人以財利而獻矣蓋未有上好之而下違之者也今
陛下下銓選之令則誠有意於肅吏道矣嚴科斂之禁
則誠有意於蘇民力矣謹揀練之法則誠有意於強兵
勢矣然而真才之未顯則是宰相進賢退不肖有未盡
也實惠之未孚則是守令承流宣化有未良也冗食之
未革則是二三將臣訓兵整旅有未善也夫人君之詔
也若聲而其下應之也若響苟好惡一萌於方寸雖不
形於言詞氣色之間而下之人逆探其意而迎合之矣
今陛下以是三者為宵旰之憂發於詔令而下之人猶
不能奉承之無乃陛下誠有所未至耶苟誠未至而徒
為空言則雖日下詔書果何補於事哉臣竊見朝廷前
日以郡縣之吏多非其人乃詔侍從臺諫館閣之臣使
各舉所知以備其選一時在位之士蓋嘗以其所知而
舉之於朝矣而未嘗出其姓名而試其用也又嘗下詔
以今之守令有歴任雖多而才非所堪者皆使退從散
局當時蓋嘗略行之矣而今則又復廢棄而不舉也則
是擇吏誠有所未至此真才所以未顯也數年以來民
不堪命雖詔書出於上而虐令阻於下誑以出力自保
則調發其丁夫恐以犒設贍軍則厚裒其錢穀弓材弩
料竹箭皮革日日征求物物取辦夤緣姦弊下不聊生
乃復寬下赦文放其租負而律文又以分數為限實不
能免苟以欺之則是恤民誠有所未至此實惠所以未
孚也今士卒驕惰賞罰不明無所别擇一切安養姑息
之惟恐一夫變色不悦幸其無故則已矣教習擊刺呌
噪號呼有如聚戲金鼓旗號白梃小隊皆效敵人節制
蕩然雖其將帥莫敢自保至於冐請月俸虚糜餼廩蓋
有詭名而請者矣蓋有以使臣之名而請者矣蓋有借
補官資而請者矣朝廷知之莫敢禁止則是治兵誠有
所未至此宂食所以未革也凡此三者陛下苟能加之
以誠心則必有能為陛下任其事者苟誠心未至則在
下之人雖欲奉承而行之有不可得矣惟陛下力行之
爾伏讀聖策且欲攷課以核殿最省官以節俸稍屯戍
營田以寬力役平準均輸以佐賦入以爵賞之未艾則
欲定武功之算以紀律之未明則欲參府衛之制臣以
為此皆今之良法而其所以行之則又在陛下之反求
諸己也昔唐虞之法則九載而黜陟周官之法則三歲
而誅賞而朝無倖位官無曠職是攷課固所當先也光
武下詔減内外四百餘員太宗創制定文武七百餘員
而國用以足民事亦理則省官又在所當先也二者之
法誠足以核殿最而節俸稍矣然臣以為法之必行陛
下不可不先正其心術也司馬光有言曰攷課之法其
本在於至公至明而已功狀者迹也功明者心也已之
心不能治而欲以攷人之迹不亦難乎誠以人主一有
偏黨之心則以愚為智以是為非但徇一已之愛憎不
復問其人之賢否而人才於是乎溷淆矣此攷課之本
所以在於正心術也荀況有言曰省官不如省事省事
莫如清心誠以人主嗜好旣形下皆輻輳而趨之各求
自售則名器必自此濫矣此省官之本所以又在于正
心術也陛下誠能不以親疎貴賤異其心喜怒哀樂亂
其志使邪佞不得以惑之諂諛不得以入之如此則攷
課省官之法始可得而行矣屯戍營田韓重華常用之
矣終足以贍邊將之用而省度支之費平準均輸桑弘
羊常用之矣終能使斂不及民而上用自足則二者之
法誠足以寬力役而佐賦入矣然臣以爲欲法之必行
陛下不可不先明于任使也漢宣帝與趙充國議論疆
埸之事一時在廷之臣或以爲是或以爲非充國以爲
明主可爲忠言條列利害反覆凡數千言宣帝信任而
不疑終獲破羌之功而收屯田之利以充國之事觀之
則營戍屯田在陛下安得不明于任使也唐之劉晏初
得渠河之利病乃畏爲人牽制而移書于朝廷朝廷以
其言爲可行也遂以漕事委之故晏得以盡其才及臣
攷其行事晏之掌邦計也凡始于廣德之二年而終于
建中之元年前後十有六年乃始得以成其功以晏之
事觀之則平準均輸在陛下安得不明于任使也陛下
誠能蒐攬人材經略世故取其所長棄其所短久任而
責成之則屯戍營田平準均輸之法始可得而行矣武
功之等在秦則凡一十七級然臣以爲紀綱先振然後
始可得而定其等也昔唐之肅宗當干戈多難之際朝
廷之勢日以委靡爵賞濫冒莫此爲甚將軍告身纔易
一醉而已夫所以至此者皆本于紀綱之不振而然也
惟上之紀綱日以不振故其下皆有覬覦之心以邀其
上而上之人不得而不與此武功所以濫冒也然則今
日之事盍亦取監于肅宗而先振其紀綱乎府衛之制
在隋則凡十二衛在唐則凡十六衛然臣以爲亦必紀
綱先振然後始可得而參其制也昔唐之明皇承晏安
太平之後苟且偷安昧于遠圖政令日弛法度日隳諸
衛之兵寖以貧弱百姓苦之而張說始獻彍騎之議夫
所以至此亦以其紀綱之不振而然也惟其上之人紀
綱日以不振廢而不舉弊而不修此府衛所以敗壊也
然則今日之事又盍亦取鑒于明皇而先振其紀綱乎
凡此數者攷之于古驗之于今以臣觀之莫不可行而
其所以行之則在陛下正其心術明于任使而振其紀
綱焉耳古人所謂神而明之存乎其人有治人無治法
者凡以此也惟陛下力行之爾伏讀聖策曰上之欲三
辰明四時序災沴不生動植遂性臣願陛下反求諸己
而應天以實可也下之欲風化行習俗厚姦宄不作而
中外協心臣願陛下反求諸己而動民以行可也臣聞
之詩曰文王陟降在帝左右書曰面稽天若言聖人之
奉天如在其上如在其左右也是以顛沛造次不違于
仁出入起居罔有弗欽凡以畏天之威而奉之爾大抵
天道雖至高而下雖至遠而邇雖至神而明人君一念
一慮之失則足以傷天地之和一言一動之善則足以
同天地之德善惡之應速于桴鼓臣竊觀于今歲之夏
甘雨愆候陛下焦心勞思上懼天戒下憂民瘼不忘于
食息之間既有膏澤繼降不出于旬日之内蓋以陛下
誠有慘怛之心也古之人所以大過人者無他焉善推
其所爲而已陛下誠能因前日之所已爲而推今日之
所未爲者擴而充之則天意昭格將保佑宋祚于千萬
年矣昔孟子以齊宣王有愛牛之心且曰是心足以王
矣況陛下如天地之大推此以往其何所不至乎此應
天以實之效也惟陛下力行之爾臣聞得十人之心者
可以將十人得百人之心者可以將百人得千萬人之
心者可以將千萬人今陛下將大有爲于天下宜先有
以深服天下之心而天下之心亦未易服也刑威不可
得而制權勢不可得而脅惟人主力于爲善勤于進德
始足以服其心爾昔宣王承厲王之烈小雅盡廢四夷
交侵而終能復文武之境土者以其所以躬行于上者
能服天下之心也故序詩者稱之曰側身修行天下喜
于王化復行蓋方其側身修行而天下之人固已胥慶
知王化復行矣此民心所以歸也光武初入關馮異送
之曰當行人所不能爲者光武于是乎招徠俊又屈己
從諫鄧禹之徒聞風慕義裹糧而歸相與扶持協贊以
成再造之業陛下誠能體二君之所爲使聖德日新昭
著天下則民之不幸而陷于強敵將日夕引領而望王
師之來蘇惟恐其後況吾東南之民安有不協心以爲
陛下用哉惟陛下力行之爾臣竊見陛下臨政願治當
宁太息不以臣等愚淺幸賜誘進而以治道爲問仰慕
先聖之成效而追悔前日之失策深思歴年之宿弊而
欲行昔日之良法而又上欲得皇天之意下欲收黎庶
之情聖慮深遠規模廣大皆非愚臣所能及恭捧問目
沈吟久之不知所對周思歴算竊以爲今日之事惟陛
下可以爲他人皆莫能爲也故因大問之及而輒求所
以反求諸己之道誠不敢務爲多言以上惑聖聽臣不
知陛下之意將以今日之事責之于誰耶將責之大臣
陛下即位以來大臣不爲不多矣以爲不賢耶則告廷
之命以某爲有道以某爲有德陛下何自而得之以爲
賢耶而中興之功又終無以副陛下之意也陛下亦思
大有爲之意果能無媿于前王乎苟爲不然則所謂大
臣者雖負經綸之方方且畏懼而避嫌而其不賢者又
且持祿而保寵矣是無惑乎治效之蔑聞也將責之臺
諫陛下即位以來臺諫不爲不多矣以爲不賢耶則訓
誥之詞以某爲正直以某爲謇諤陛下又何自而得之
以爲賢耶而中興之功又終無以副陛下之意也陛下
亦思大有爲之意果能無媿于前王乎苟爲不然則所
謂臺諫者有懷忠徇國之心方且待信而後諫而其不
賢者又且希旨以求進矣是無惑乎治效之蔑聞也抑
將望之四方之賢才耶陛下即位以來所以招徠而用
之者不爲不多矣以爲不賢耶則或得之衆論或得之
薦舉或朝奏而暮召或一歲而九遷陛下又何所見而
然也以爲賢耶而中興之功又終無以副陛下之意也
陛下亦思大有爲之意果能無媿于前王乎苟爲不然
則天下之士其賢者方且奉身而求退而不賢者往往
旅進而旅退患得而患失阿諛諂佞無所不至矣是無
惑乎治效之蔑聞也以此言之今日之事惟在陛下自
爲之而已矣苟能反而求之勤而行之奮然先有以自
立則智者願效其謀勇者樂效其死舉天下之大惟陛
下所欲將無不可者矣不然則羣臣雖有伊吕稷契亦
安能爲陛下計哉此臣所以願陛下力行反求諸己之
道也臣不勝惓惓惟陛下留神省察實萬世無彊之休
臣謹對
論禦戎以自治爲上策
唐杜牧追咎長慶以來朝廷措置無術復失山東作罪
言曰若欲悉使生民無事其要在先去兵不得山東兵
不可去是兵殺人無有已也今者上策莫如自治法令
制度品式條章果自治乎障戍鎮守干戈牛馬果自治
乎井閭阡陌倉廩財賦果自治乎如不果自治是助敵
爲虐環土三千里植根七十年復有天下陰爲之助則
安可以取故曰上策莫如自治中策莫如取魏最下策
爲浪戰臣竊以天下之事變化百出不可以勝窮然自
其本求之則一言而足杜牧所謂自治是也苟捨其本
而訊其末則雖千萬言汔無益也戰國之際亦多故矣
孫吳之攻戰儀秦之縱横奔走旁午天下爲之騷然時
君用之利不償害孟軻居其間獨曰蓋亦反其本矣軻
之反本則牧之自治之說也物有本末事有終始蓋自
開國以來至于今未有不自治而能治人者牧之說則
雖聖人復起不能易矣而臣猶有疑焉何則自治之外
復無他策矣今以自治爲上策而又有中策下策是未
始有定論也是謂其君不能也若軻則不然曰國家閒
暇及是時明其政刑雖大國必畏之矣詩云迨天之未
陰雨徹彼桑土綢繆牖戸今此下民或敢侮予孔子曰
爲此詩者其知道乎能治其國家誰敢侮之今國家閒
暇及是時般樂怠敖是自求禍也禍福無不自己求之
者夫不能治其國家則已矣豈復更有中策下策者哉
臣竊惟今日所以待敵人者曰戰曰守曰和然此三者
皆末也要當以自治爲本吾之國家治矣以戰則勝以
守則固以和則久所謂修其本而末自應不然未知其
說也
文定集卷七
