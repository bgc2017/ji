文定集卷二十二
宋汪應辰撰
誌銘
黃君墓誌
公諱某字循聖姓黃氏其先建州浦城人至公之曾祖
始居姑蘇曾祖諱某承議郎累贈金紫光禄大夫妣信
都郡夫人桑氏祖諱彥朝奉大夫贈朝請大夫妣宜人
錢氏考諱策左宣教郎直祕閣妣孺人程氏公自幼礌
落不凡直閣公以元符末上書論事繫名黨籍公自以
黨人子不復應科舉朝夕親側所以奉養盡其歡且益
得以用力于學審正其是父子間自為知已靖康元年
黨禁解公始出預薦書至貢部不耦遂棄去蓋自紹聖
以來用事之臣變論是非無所不至太上皇帝旣卽位
首下詔書推明宣仁皇后功德崇奉隆祐皇后盡其愛
敬民志定矣而異時權臣詭謀密計其本末曲折世往
往不能知也初蔡京作相欲掩蔑元祐政事之善摘元
祐日歴時政記中語言奏乞類此者悉焚毁公偶得其
手書奏藁上之詔付史官京之在翰林也被召草制復
元祐皇后位徽宗皇帝諭以哲宗悔悟之意及制出初
不如所諭也京意蓋有在矣公又得其手書所進聖語
副本上之且乞因此辨明誣謗以頒示天下會隆祐皇
后遺詔出公論之益力太上感動詔有司討論合行典
冊奏告天地宗廟直閣公聞之歎曰伸吾志者此子也
紹興二年丁直閣公憂服除會楊么據湖湘累年丞相
張公出視師以公偕行官軍遣人往賊所輒被害無敢
往者公獨度賊勢窮蹙自請行賊自驚喜致恭然意尚
猶豫公徧見其黨諭以朝廷好生之意且賀其得為平
人衆皆歡呼賊首乃隨公出降湖湘平奏功授公昌州
文學未幾以母老乞歸養公前後數上書論朝廷恢復
中原大計忠憤激切詞理條鬯會車駕自建康還臨安
公以為退守似安而實危進戰似危而實安已而金人
廢劉豫欲得和于我公又以國家于敵無復通好之理
使和議出于敵之誠心猶不可聽况其詐乎疏各數千
言援據明白反復詳盡皆不報以右迪功郎監潭州南
嶽廟丁母憂服除以右修職郎主紹興府山隂縣簿未
赴間改淮西安撫司凖備差遣又以右文林郎為淮西
提刑司幹辨公事未幾移病歸以右宣議郎致仕命未
下而公卽世矣寔紹興二十九年十二月九日也享年
五十有九娶葛氏二子曰元振曰元衡皆業進士有聲
能世其家者也(案此篇有誌無銘誌文亦似未全)
戸部郎中總領彭公墓誌銘
公彭氏諱合字子從吉州廬陵人世以孝弟仁厚稱于
鄉里至公而益著以父致仕恩補官初以右迪功郎主
臨江軍清江縣簿其臨事不苟已有能名丁母憂服除
權虔州興國縣丞以獲盗中率改右宣義郎知虔之信
豐縣虔俗健于䦧訟輕為盗賊信豐其甚者累政鮮以
理去公強敏聰察訟至立斷皆得其情民旣慹服于是
謹保伍之法所條畫甚備明示賞罰行之以必盜無所
容發亦輒得則又建縣學置弟子員稍旌異之以勸其
從風俗一變監司帥守交章稱薦詔增秩一等且召對
賜五品服添差通判虔州察姦革弊知無不為尋主管
台州崇道觀知臨江軍知永州皆以政績聞會詔近臣
舉可為監司有以公言者除提點廣西刑獄又移湖南
其所停疑伸枉決遣逋滯甚衆除尚書戸部郎中總領
湖廣江西京西財賦初止武昌軍至是荆南九江皆屯
重兵仰給益廣公計盈虛信期會不擾而辨且請蠲除
逋欠凡百萬旣得疾凡三上章致仕不報以紹興三十
一年二月六日卒于官年六十有九積官至右朝請大
夫曾祖諱仲素祖諱士忠贈朝請郎父諱衎任朝奉郎
贈正議大夫母蕭氏贈碩人娶劉氏李氏曾氏黃氏封
宜人皆先公卒男四人長楚老右迪功郎先卒次商老
右迪功郎監潭州南嶽廟次周老右修職郎次漢老右
迪功郎特就差宜州思立寨主簿女六人長適進士李
孝敏次適右從事郎撫州司理參軍蕭逹伯次適右儒
林郎知靜江府興安縣事曾敏恭次適右迪功郎監潭
州南嶽廟孫積明餘在室孫男八人女六人諸孤將以
十月辛酉葬公于廬陵縣青原山楊桐嶺之原書來請
銘應辰與公游舊矣知公為詳不得而辭也銘曰
凡世之才因事乃試盤根錯節始見利噐就其所能亦
或有異以刑立威以刻興利功無幾何害則不啻有如
子從所至辨治何以止盜開其善意何以理財有取有
施彼計其功我度于義世方用之公則盡瘁歸安此丘
其尚無愧
延平李先生墓誌銘
先生諱侗字愿中姓李氏南劍州劍浦人曾祖幹屯田
郎中致仕贈金紫光禄大夫妣清源郡太夫人朱氏祖
纁朝散大夫贈中奉大夫妣永嘉郡太君胡氏咸寧郡
太君朱氏父渙朝奉郎贈右朝議大夫妣太恭人饒氏
先生幼警悟旣冠游鄉校有聲已而聞郡人羅仲素先
生得河洛之學于龜山楊文靖公之門遂往學焉受春
秋中庸語孟之說不事科舉屛居山田結茅水竹之間
自適者餘四十年其始學也默坐澄心以驗夫喜怒哀
樂未發之前氣象為何如若是者蓋久之而知天下之
大本眞有在乎是也蓋天下之理無不由是而出旣得
其本則凡出于此者雖品節萬殊曲折萬變莫不該攝
洞貫以次融釋各有條理如川流脈絡之不可亂大而
天地之所以高厚細而品彙之所以化育以至經訓之
微言日用之小物折之于此無一不得其衷焉由是操
存益固涵養益熟汎應曲酬發必中節其事親從兄有
人所難能者閨門内外怡愉肅穆若無人聲而衆事自
理與族姻舊故恩意篤厚久而不忘鄉黨愛敬悍暴化
服其接後學答問不倦随其氣質誘之各不同而要以
反身自得而可以入于聖賢之域嘗謂讀書者當知其
言莫非吾事而卽吾身以求之則凡聖賢所至而吾所
未至者皆可勉而至矣若直以文字求之悦其詞義以
資誦說其不為玩物喪志也幾希以故未嘗為講解文
字而其辯析精微尤謹于毫釐之間以為千里之謬必
自此始蓋先生資禀勁特氣節高邁而充養粹厚無復
圭角精純之氣逹于面目色溫言厲神定氣和語默動
靜端詳閒泰自然之中若有成法異端之學無所入于
其中然一聞其說則知其詖滛邪遁之所以然者雖超
然遠引若無意于當世而憂時論事感激動人其語治
道必以明天理正人心崇節義厲廉恥為先本末備具
可舉而行非特崇空言而已娶同郡吳氏子男三人友
直左修職郎信州鉛山縣尉信甫左修職郎建寧府建
安縣主簿友文未仕女一人早亡孫男四人孫女八人
皆幼先生以隆興元年十月壬申卒于福唐府治之館
舍年七十有一其門人左迪功郎武學博士朱熹元晦
狀先生之行如此元晦之為人也審于擇善嚴于衛道
遺佚貧困而不以外物易其所守之錙銖其師事先生
久益不懈以為每一見則所聞必益超絶蓋其上逹不
已日新如此也某守福唐聞先生之言行于元晦為詳
他日移書屈致先生不余鄙惠然肯臨竊庶幾聞所未
聞焉至之日方坐語忽疾作頃之已不救矣其孤護喪
以歸將以二年八月庚申葬于所居山之左而以銘見
屬某于先生雖不獲從容扣請以畢其所欲見之志而
其慕向之誠非苟然者且元晦之賢某所畏也銘曰
學以為己己則安在嗟世之人以外為内挾策讀書無
異博塞先生之學有原有委端居靜慮以究天理是中
澹然塵垢不止眞積力久道乃在我大本旣立施無不
可世莫之知老于布衣獨使一鄉化為善良我為銘詩
以俟君子有欲求之其攷諸此
吏部郎樊茂實墓誌銘
茂實樊氏名光遠臨安錢塘人曾祖文妣婁氏祖用安
妣王氏考周贈右朝請郎妣席氏贈安人累世皆隱德
不仕至茂實始以儒學顯初臨川王荆公著三經義字
說以同天下之學舉世誦習如六經然范陽張先生以
為學者貴于自得而躬行可以為天下國家用也今守
其穿鑿附會之說而修身治人析為兩途則何貴于學
矣先生以此數見黜于當時之有司貧至飦粥不給茂
實獨師事之甚謹旣冠徒步就太學試以書義對是時
文體亦稍變矣而茂實獨直指王氏之失力排之切中
其要攷官竒之置高等是後士人乃益得自致于學紹
興五年茂實試春官為第一遂中進士第調秀州海鹽
縣主簿改常州教授未行召見除秘書省正字秦丞相
用事敵人來歸河南地茂實因輪對力言所當思患而
豫防之者秦丞相始不悦未幾敵人叛盟前日異論者
益見忌乃出茂實為閬州教授茂實以大母年高而迎
養非便得請監潭州南嶽廟丁大母憂服除歴廬州明
州教授秦丞相旣薨詔除茂實秘書丞方秦丞相時凡
以疑忌得罪者往往累赦不復又奪其所當得恩澤茂
實得召見言之太上嘉納詔還恩澤有差而茂實為監
察御史茂實在臺中所裨佽甚多未幾為工部員外郎
得請知興化軍茂實初未嘗歴吏事興化俗號難治生
謗起訟長吏鮮以理去茂實曰吾以誠待人他不恤也
旣至簡節目通下情先教化而後刑罰獄訟日衰少遷
提點福建路刑獄茂實于刑獄尤盡心凡所以要束防
察甚備閩多刦盜類與州縣吏相表裏不即獲間有在
官者吏輒併財主繫之以是無敢愬者茂實許其徑詣
司自言而嚴追捕勘鞫之限盜始有所畏建州兩獄充
斥茂實至釋囚繫一百四十有三人朝廷為罷免長吏
其他所平反全活甚衆徙知嚴州適諸軍遣人募兵皆
誘略平民所至騷然人不敢入市茂實具奏其狀乃詔
諸軍皆立額有闕則取旨下諸州寄招其患遂息嚴每
歲買御爐炭其實皆科取于民茂實奏罷之提點浙東
路刑獄高麗將入貢茂實極言其甚不便者六事于朝
詔卽止之今上卽位召為吏部郎茂實以足疾辭尋除
福建路轉運副使不行得請主管台州崇道觀以隆興
二年七月卒年六十有三茂實氣貌嚴重語言確訒不
知者以為簡也自得罪秦丞相流落幾二十年入朝纔
歲餘輒出蓋有不悦者旣而諸公貴人議論士大夫之
當召用者未嘗不以茂實為稱首茂實初無求于人也
是以久在外吏部之命蓋將用之而茂實不能造朝遂
以不起識與不識皆為之流涕也然茂實強學力行更
閱世變操履如一顧念平生無一可愧恨者其志得矣
他何言哉有尚書解三卷禮記講義二卷梅窗雜著十
卷藏于家娶陳氏算學博士從道之女封安人子男三
人擴左修職郎抑左迪功郎饒州浮梁縣主簿撝將仕
郎女一人許嫁將仕郎陸邈孫男七人致堯拱舜贊禹
曁湯憲武保成規宣孫女一人諸孤將以其年十月甲
子葬于錢塘縣安溪鳳泉山之原而移書屬某為銘某
與茂實皆范陽張先生之門人又同年進士又同為秘
書省正字旣而還朝以至去國亦適相先後道義之契
非他人之比者銘其可辭銘曰
舉世方紛獨尊其所聞更歴險夷不傾不欹以終其身
以畀其後人
沙縣羅宗約墓誌銘
宗約羅氏諱博文曾祖安中贈中奉大夫妣恭人鄧氏
祖畸朝請郎右文殿修撰妣張氏陳氏皆宜人父彦温
右從事郎知建寧府甌寧縣事贈右承議郎妣鄧氏黃
氏皆贈太孺人其先豫章人唐長慶中有為南劍州沙
縣尉者因家焉五世孫覺始舉進士再世而右文公以
懿文清德顯重于世至宗約復以道學行誼克世其家
焉宗約生有異質家人試以晬槃一無所顧獨匍匐取
書冊之言性理者展玩久之右文公歎異為文以記其
事年十餘遭甌寧府君喪哀毁如成人治喪葬必誠必
信用右文公奏補官授右迪功郎福州司戶參軍臨事
不苟無鉅細皆有條理再調静江府觀察大使桂管為
嶺徼以西一都會府事旣已叢劇而連帥監司亦多委
以事宗約皆從容治辦時秦氏用事士大夫以忤意竄
斥繫踵南來宗約悉善遇之至或鬻衣以濟其乏改右
宣義郎知贛州瑞金縣事始至歲歉宗約先事儲積旣
而發廩賑贍事皆躬臨之其至誠惻怛雖一主于惠愛
無所惜而措置纖密精明人亦不能有以欺也縣故多
盜宗約設方略得首惡數人寘諸法境内帖然會故丞
相魏國張忠獻公都督江淮請以為幹辦公事其募兵
和糴皆不擾而濟張公再入相賓客例出幕府以宗納
知和州未赴而四川制置使奏辟為參議官宗約詳審
精密每論事反覆殫盡歸于至當而後已嘗至興州勞
將士宣撫使以禮致遺為錢三百萬宗約不欲受而難
于辭還次漢州州方治貢院以五十萬助之餘悉輸制
置司公帑横渠張夫子之家避地流落貧不自振宗約
訪得之為言于帥延至府學蜀士知所勸焉士之遊宦
蜀土貧不能歸者宗約出捐俸錢周之賴以濟者甚衆
累遷承議郎秩滿得請主管台州崇道觀行至嘉州得
疾其同行來問者宗約雖疾病而拱手端坐無惰容蓋
其持敬如此一日忽曰吾將逝矣然幸大事已竟可無
憾遂不起乾道四年四月甲辰也享年五十有三其同
行聚而哭之解其裝以理喪事則獨有書數千卷餘金
僅足以歸其柩而已相與嘆嗟以為不可及十有二月
壬寅葬于沙縣巖地祖塋之旁宗約娶陳氏了齋先生
之兄孫女也子男二人曰問曰闢孫男八人女七人皆
幼宗約資稟和粹沈靜寡欲其處已待人一以誠敬平
居怡愉人莫見其喜愠之色聞人之善稱慕如不及至
其有過則常若有所隱避而不忍言也視人患難困乏
如切其身年幾三十旣喪其耦屛遠聲色一榻蕭然惟
樂善不倦如嗜欲聞天下之士有一言一行之幾乎道
至或千里求之其同郡李愿中受業于龜山先生楊文
靖公宗約從之遊多所發明于是知吾道之尊其自信
益堅矣然宗約之為人雖篤意學問而不為文詞雖力
行善事而不徼名譽雖愛衆親仁而非以為取悦也故
世之知宗約者亦鮮矣其孤以樞密院編修朱熹元晦
所為行狀以來請銘余與元晦蓋皆知宗約者銘曰
汲汲其求兢兢其持保此無憾全而歸之
文定集卷二十二
