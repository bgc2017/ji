文定集卷十七
宋汪應辰撰
啟
謝解啟
鄉里之選宜先老成輩行甚卑乃叨舉首初非所敢望
以為榮伏念洋(宋史汪應辰本傳應辰初名洋及第後以與姓字有語病特賜改應辰此啟係)
(謝解時作故尚仍舊名)志大心勞才疎學陋焚膏繼晷探求聖賢
之用心束帶遠遊周覽山川之秀氣雖王公大人未嘗
識其面目而先生長者亦多借之齒牙承師問道于庠
序之間論世尚友于方册之上篤在自信敢求速成其
為士者笑之皆曰子之迂也屬盛時之側席下明詔以
搜賢竊羞童子之雕蟲請對諸儒而折角視荀揚賈馬
之作何足道哉有虞夏商周之書皆雅言也固當去彼
而取此安敢是古而非今淬礪辭鋒墾鋤藝圃千萬人
吾往矣二三子何患焉共驚一介之微豪奪三軍之帥
自量踰分推庇有階此盖伏遇判府侍郎閥閱名家珪
璋素望揭二天之日月被千里之江山買犢買牛淨洗
潢池之刀劔采芹采藻一新泮水之衣冠熙然廣信之
區盡被洙濱之化致兹庸下亦預選掄洋敢不求為可
知勉所未至騰文章萬大之燄掃筆陣千人之軍鯤化
為鵬乘北海長風之便豹變則虎脱南山隠霧之縱過
此以還未知所措
上虞宣撫
伏以經武斗樞之庭宣風井絡之野安危所寄内外惟
均注意特隆具瞻胥慶恭惟宣撫樞密知院受才宏博
藴德純全以孝為亊君之忠以仁為救物之勇我戰則
克盖傳心于聖門匪夷所思獨取必于天理經畫世故
調胹政幾無施不宜有本如是雖舉身而遠引亟承命
以遄歸惟蜀僻在一隅惟帝明見萬里當宁太息命公
往釐靡憚暑行之勤以寬旰食之慮制勝堂上即坐收
于全功拜相軍中當復見于盛事益沛為霖之潤永扶
置器之安應辰疏拙無庸知照有素免于罪戾悉蒙庇
冒之恩奉以周旋兹復趨承之幸其為欣忭實倍等夷
與吕經略
愆期有待欲罷不能忽承折簡之音已遂交符之幸反
初服而自慶稱故吏以知歸事有從來感無以喻伏念
某寒鄉晚出薄宦遠遊數口無飢姑全生于升斗一日
必葺惟竭力于簿書既踰瓜時尚復匏繫邦人見察偶
未推擠親老懷歸自難啟處不遑假寐如有隠憂天其
憐之分乃莅止奉令承教開心見誠雖斷斷無他獨慰
藉之良厚彼捷捷欲譖終浸潤之不行自惟眇然何以
得此而復察私計之曲折閔微蹤之滯留使沿公牒之
行實遂安輿之奉招延更僕臨餞出郊特屈常尊蔑聞
往列惟卒伍之凌雜方道塗之阻脩三令五申之既嚴
百舍重趼而無倦望故國之喬木初非敢期頼中流之
一壺乃克有濟方將反命大府謝恩公庭事與願而相
違慙且懼而交戰謂宜督過益厚拊存有味之言疊拜
嘉于翰墨無功之祿併受賜于廩庖蔀室生光涸轍蒙
潤迄依巨芘以獲終更此盖伏遇某官美繼八元聲冠
九牧負宏材而使人也器都貴位而急士之窮不聽畸
偏之辭自敦特達之義應辰有同孑立誰為先容始末
保全纖悉調護筋骨瑟縮固無可用之資肝膽輪囷徒
懷欲報之意仰惟遠業簡在清衷已奏銅柱之功即趨
金節之召歸艎可望庶伏謁于道旁大厦既成永依棲
于宇下
與廣西陳經略
伏審期年報政獨推漕最之優十國為連就倚帥符之
重惟周邦之咸喜如大厦之既成恭惟某官天畀全能
世濟其美屹若鎮時之望薰然接物之仁探索羣言既
逢原而自得醻酢萬變固投刃以皆虚無施不宜有本
如是自舒翹于俊域即布武于要津紆郡綬則民有田
里之安擁使華則吏有簡書之畏因仍舊部進領元戎
昔已致于澄清今豈勞于施設應辰抗塵末路託迹後
車將有賴于公庥尤不勝其厚幸
與方經略
甫罷郡佐復叨恩除飢寒所驅道路云遠惟是甚幸得
其所依疇昔諸公之並遊從容一顧之特厚志在流水
每懷知己之言身如浮雲寖闊趨風之地竊不自意適
為此行託美蔭以息肩聞妙音而忘味事非偶爾天寶
畀之某官器采翹明風度凝遠閱衆甫以致用追前修
而與歸推自得之學以及人混混乎盈科而後進挾不
貲之材而應物恢恢乎游刃之有餘所謂無施而不宜
盖其有本者如是帝念嶺表地遠朝廷特分委于漕權
仍就更于帥閫歲華再閱輿頌四騰明試以功宜有康
侯之蕃錫入告乃后更觀方叔之壯猷自顧奇窮方欣
際會譬諸草木宜以臭味而見存畏此簡書庶乎罪戾
之或免政恐即膺于召節不容久託于後車瞻仰之誠
敘言罔既
與沈安撫
伏念涉道甚疎抗塵云久一違册府三奉宫祠受祿無
功幸少延于涸轍出門有礙因自錮于荒山方惟菽水
之謀寧復詩書之夢兹蒙廟論俾佽郡條彈冠振衣復
收還于舊觀扶老携幼竊自比于常人既奉令于屬城
敢修辭于下吏伏惟某官高文絢發偉論鮮明舒翹揚
英名不容于自晦批卻導窽才每見于竝窮不已于行
所至可紀阜餘財于劇部待明制于清時雖仕路之所
榮顧師言之未厭自閫以外有嚴帥節之雄大江以西
尤謂价藩之重暫勤填拊普洽隆平旬月之間令已修
于庭戶九河之潤福更及于京師凡吏于兹豈勝其幸
迹同韓子出意見以無繇心仰弱翁霽威嚴之是望庶
以恩臨之故未為罪斥之人依賴之誠叙言罔既
與吳提舉
伏審乘傳一封來臨使事先庚三日寅布詔條民言交
欣王命增重伏惟某官天才卓越儒術精詳學逢其原
以閱衆甫文出于已自成一家有猷復見于有為所譽
悉符于所試而乃回翔久次之地徧閱後來之英屬結
綬于中都且問津于要路顧樂鄉閭之便自祈原隰之
行遠有光華雖式嚴于臨遣周爰咨度宜即奉于論思
應辰自為成童則已受教竒窮至此姑為升斗之謀幸
會適然又託帡幪之庇其為欣忭豈易敷陳
與吳宣撫
東甌蕃屛之嚴未能報政西蜀兵民之寄益愧非才嘗
力貢于忱詞終莫回于成命將就帡幪之庇輒修咫尺
之書恭惟宣撫少師相公貫日精忠濟時英略棠棣之
華韡韡繼當閫制之雄南山維石巖巖復陟臺司之貴
應接關輔蔽遮江淮肇敏戎公盡護諸將執訊獲醜已
摧玁狁之鋒保勝安邊方倚營平之略地雖遠而實本
根之勢身雖外而為社稷之臣是謂功勞而位尊尤宜
託重而持力顧慚疎拙竊幸依承治法征謀既軍旅之
未學風聲氣俗復語言之不通第殫夙夜之寅益謹周
旋之奉庶幾免戾非復言功歸向之誠敷陳罔既
又
祗奉詔旨謬持帥節拕舟遡峽幸險阻之無他入境交
符歎拊綏之未易仰止宣威之重隠然制閫之雄庶幾
蒙休其或免戾恭惟宣撫少師相公精忠許國英略濟
時地壓西南繫江淮之根本望隆中外兼將相之威儀
不自有于成功方益恢于遠略奮張師旅靖強敵之窺
邊指顧關河慰遺民之思漢既策勲于為冠宜受祉于
無窮應辰猥以非才偶兹承乏藜藿不采但見田閭之
安風雨攸除實依夏屋之庇其為欣幸罔既敷陳
與總領汪少卿
伏念某技無他長窮有定數蓬山咫尺風引去以難親
木偶東西雨流行而未已雖安蹇薄之分未免飢寒之
憂仰蒙上恩洊至郡寄遠道百舍豈重趼之敢辭中流
一壺視千金而奚啻矧復廷臣之重久當使指之嚴昔
已賴于保持今仍依于臨按兹為幸甚殆匪徒然恭惟
某官學識高明才猷敏劭宿望獨高于省寺羣知皆避
其威嚴屬邦計之浩繁紆皇華而典領錢流于地雖稱
劉晏之功刃發于硎豈識庖丁之妙即登大任乃究遠
圖某無以亢身苟焉竊祿論臭味于草木敢曰宗盟謹
期會于簿書庶逃吏責尚祈終惠使得全安傾仰之誠
敷陳罔既
與提刑黃察院
叨蒙恩除往佐郡寄屬當會府實建外臺欽乃攸司曰
得親承于善教芘其所賴勢宜特異于他邦竊自懽然
殆非偶爾某官宏材絶衆敏識造微舒翹揚英于多士
之辰明目張膽于可言之地惟風憲無分于内外而刑
章尤賴于平亭特迂使華以惠嶺表發硎游刃曾何費
于緒餘策足要津行即膺于枋任應辰謀不及遠仕止
為貧中流方仰于一壺百舍敢辭于重趼幸威嚴之少
霽庶罪戾之可逃不逐聾丞或念送迎之費願師委吏
每殫會計之勤依仰之誠敷陳罔既
與知信州程尚書
伏審祗奉中詔出分左符惟信美之肇州本鄱陽之析
壤河潤九里久已接于餘波我獨二天今親承于仁政
聞命而喜有心所同恭惟某官冠冕士倫表儀禁路高
文大册發為國華覈論危言播在人口是以彌年家食
有其如蒼生之憂一日詔還有既見君子之喜所以致
此夫豈偶然方需顯庸盡發賢蘊後凋之節要歲寒而
始知勇退之心雖急流而莫禦斂此餘刃施于專城人
誇衣錦之榮誰識浮雲之志某仰高滋久願見無階不
獨與此邦之人安其田里庶幾聞長者之論奉以周旋
其為歡娛倍萬夷等
與趙經幹
伏審既被辟書即奉俞旨轅門增重桂嶺有輝伏惟某
官蔚以卿材生于公族仁厚皆如麟趾夙著清芬弦歌
焉用牛刀亟登最課屬南邦之開鎮虚右席以招賢錐
之處于囊中昔知已其特異羅而致之幕下今豈待于
先容姑藉佐戎之謀實為儲帥之地某去德云久竊祿
于兹特承謦欬之音更託帡幪之庇其為欣忭豈易敷
陳
與福建王運使
伏審祗奉詔音出持漕節先聲所暨輿論交欣恭惟某
官識造精微學窮浩博文采英華之發自成一家風流
清白之傳于今五世既上應于列宿宜立登于要津惟
中外更迭之文具存近制方始初清明之政尤重遠民
暫紆使軺來接閩部佇聞最課益究遠猷應辰方領州
符正依德庇其為欣忭罔既敷陳
與成都李運使
某官材猷敏劭學識高深明習憲章于殘闕之餘緣節
吏事于倥偬之際宜在登瀛之選乃勤使蜀之行誇弩
矢之前驅殆非素志憂樵蘇之後㸑益濟多艱佇奏休
功進膺異數
與司馬運使
某官材猷敏劭學識高明惟阿衡專美有商宜臧孫有
後于魯蓬瀛寓直姑循序進之常襄漢宿師暫倚轉輸
之重佇凝最課即繼前休竊承臨按于上流當獲逢迎
于中道
與晁都大
伏審載揚前旆冒盛暑之袢延俯壓近郊適孟秋之初
吉念去德之云久每遡風而實勤將有遠行尚少留于
頃刻亦既見止庶自慰于渴飢欣忭之誠敷陳罔既
與運使察院
伏審肅持漕節臨按炎方置郵之命初騰載路之聲交
慶恭惟某官學貫千載文成一家追前輩以擅場睨要
津而策足鋒車促召輕辭蜀道之難黼座對揚絶出漢
庭之右亟躋憲府洊委使華遂令五嶺之區亦幸二天
之庇宣聖主丕冒海隅之德運公家如流地上之財即
著休功遂膺大任應辰頃在京國獲登門牆悵歲月之
幾何歘雲泥之相望方且全生于斗水豈期託蔭于華
欀欣忭之誠敷陳罔既
納幣啟
不顯亦世仰風流之具存惟好是求㤀門地之非偶伏
承某官第幾女富有家法嫻于婦儀而某從弟朝議位
長男某甫逮成人之年猥當貺室之重諏辰其吉奉幣
以前藉之用茅姑致誠于菲薄芘其所頼尚徼福于方
將
文定集卷十七
