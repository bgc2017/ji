文定集卷二十四
宋汪應辰撰
五言古詩
題鄭氏籯金堂
子雲抱遺經寂寞飢欲死誰家千金郎車馬塞閭里如
何今世人持此欲勝彼要知聖賢心不為取青紫冷暖
自所知吾言聊爾爾
題法海院龍溪亭
微茫雲兩角屈曲路一綫未容快先睹已歎行百轉流
溪何從來神物昔嘗玩輿梁儼堅牢亭宇復明絢豈惟
濟病涉更可供息宴信哉善知識作此巧方便茂樾兩
交蓋清風四揮扇秖恐境中人却有桑下戀臺山不須
問此去直如箭何妨酌靈水一洗眼花眩舉頭未及眸
已知梵王殿
和遊南巖
南峯不藏善逢人說南巖南巖亦何好造化秘此緘烟
雲印全提松竹色半酣去郭十里贏守戒僧二三乞身
滿一日幽事亦可探行客問征途居者索轡銜蕭條野
店烟夐靜彌勒龕念非塵外侶不分禪味甘受傭作閒
人自縛亦何慙于時日在房山色染蔚藍一徑盤鬱青
羣峯列空嵌冷泉計涓滴瀹鼎消塵凡端如常德静可
警疾步貪聯鑣出雲門回首憐烟嵐公其吐妙語勝事
須指南
借舍人呂丈送大雅東還詩韻奉呈
典刑寄老成師友須淵源今代紫薇公身退道益尊言
行無表襮卓然中所存雲雨自翻覆誰能動毫分洗垢
旣無垢尚或求瘢㾗嗟我與徐子昔也掃公門相期膏
吾車從公畢斯文
暮春
閉門聽風雨不知門外春兹長聊散步霽色如相親日
月不吾與花柳隨時新悠悠竟何事悚然懷故人
家叔沚次暮春韻呈知止祕校
一日復一日山間已暮春人事有怵迫景物無疎親誰
知一雨後滿目皆懷新風光欠管領付與得閒人
再用前韻
駕言寫我憂一覽無邊春先生方閉戶不可得而親寧
逐兒女戲要觀物化新不見舞雩下冠者五六人
復次數語呈知止
斯道有張弛如天有冬春雍容貴可久促迫終難親槁
枿久乃腐流水汲逾新雖云不窺圃乘馬復何人(乘馬亦用)
(董生事)
七言古詩
尤美軒
巉然絶壑臨招提仰視疑欲干晴霓林巒獻狀還左右
烟雲變相隨高低少日登高不憚遠喘汗赬顔如夏畦
却憑軒檻認行處一覽不待窮攀躋愛山願作此軒客
飢火驅出仍東西青衫烏帽犯塵土夢想春綠浮鳧鷖
歸尋舟刻劍已往扁榜僅能存舊題道人知我若有失
更附山房拂栱梯方欣勝觀還昔時忽訝妙語來磻溪
茫茫六合有安宅恍悟十年行路迷甘與山僧為逆旅
自使婦姑相勃谿暗明通壅悉還汝無所還者吾其棲
但慙屋上復加屋空費囊中金褭蹄
五言律詩
送刪定聞人丈歸嘉禾
漫作中都士柴門每自扄遺經究終始竒字講聲形前
輩今無幾微言世莫聽扁舟轉河曲已見故山青
題表上人卷舒軒
高軒聊自娛俯仰稱幽居世道有興廢人心隨卷舒圓
禨應有此膠柱合何如愧匪許詢輩時來問滿虚
陶山書院
陶山讀書處景物自天成幽澗菁莪盛高岡彩鳳鳴雨
餘山色秀雲淨月華明靜聽寒泉響潺潺洙泗聲
輓侍讀龍圖學士周公
四海聲名久中朝德齒優金華方入侍琳館遽歸休全
福人皆仰孤風世莫留老成零落盡不獨為吾州
輓參政王公
轍迹環吳蜀艱難嘆委頻秉鈞纔數月去國竟終身文
武才猷遠經綸事業新襄陽耆舊傳寧復有斯人
輓學士張公
俎豆平生事逢時却論兵幄中多妙畫閫外卽長城曾
未登三府何言夢兩楹空餘行樂處畫像儼如生
輓詹事陳公
給諫皆言責論思本從臣獨公眞舉職臨事肯謀身再
起名尤重全歸跡已陳空嗟古遺直無復見斯人
輓呂舍人二首
連蹇成遺老纔聞直禁林是非終不屈進退了無心萬
事邯鄲夢千秋正始音心知公不朽霣涕自難禁
接物初無間微言獨得聞相期深造道不為細論文自
有高山仰誰知半路分新阡疑可望目斷只愁雲
輓宣撫吳郡王二首
節義家傳久艱難始見忠一心惟徇國百戰竟平戎環
列周廬肅官儀道路同細看麟閣上誰得似初終
太傅元功首汾陽異姓王恩榮兼二美聲跡遠相望名
載風雲會神遊水月鄉維師空贈典無復見鷹揚
七言律詩
雪中梅花
風弄蘆簾掩復開閉門一室此徘徊故人難望扁舟至
遠信誰憑驛使回窗外不知飛霰集坐中只覺暗香來
新詩亟報春消息不待天邊看斗魁
與談命鄭柯山
柯山落魄一仙翁二十八宿羅胸中學術該通明若鑑
襟期豁逹氣如虹醺醺痛飲一樓月落落高談千古風
一本流年無惜示貯之他日驗窮通
陳經略生朝四首
喜詠高秋此日生門閭佳氣想充盈堂堂體貌千鈞重
凜凜精神一座傾暫使遠民瞻玉帳要知聖主有金城
兜牟却作貂蟬去五筦難淹宋廣平(今五筦皆隷廣右)
媯姓從來莫與京傳家初不為金籯只今八桂蒼蒼處
倍覺中台兩兩明南徼不聞刁斗擊北轅行見袞衣迎
定知天錫公難老端與邦家立太平
俛視人寰但一漚應緣來作聖時遊英風蓋世桂林伯
相業傳家戸牖侯號召卽看持玉節姓名已久覆金甌
他時欲記中書攷簡策應須汗馬牛
欲知今歲好生朝召節翩翩下九霄便入三槐新位次
空餘八桂舊歌謠機神照物宜前列質幹參天合後凋
他日凌烟圖畫處方瞳炯炯映金貂
送陳經略二首
英姿卓犖衆長兼暫假威名鎮嶠南忽報郵音馳尺一
即看躔次近魁三照人風采誰居右致主功名在立談
遠俗豈知如許事只言無計駐征驂
清明公正復慈祥觸眼平生見未嘗自幸來依驃騎幕
如何又趣舍人裝雲霄去路日千里萍梗微蹤天一方
獨有此心無遠近歲寒猶欲試冰霜
分韻送胡丈歸建康
先生高臥武夷巔一旦趨朝豈偶然報國自期如皦日
歸田曾不待來年懷鉛共嘆揚雄老鞭馬今輸祖逖先
冊府風流久寥落送行始復有詩篇
偶見文子失舉後詩次韻以廣其志
落落開談四座驚已應俊氣壓諸生高山意遠難知已
白雪詞高絶和聲此道要須齊得喪古人初不為功名
芬芳各自隨時耳何用臨風嗅決明
鹿鳴宴席上詩二首奉送解元諸先輩
從來人物數成都果見英髦入薦書齊魯風流方演迤
淵雲文采自紆餘姓名卽上飛龍榜鄉里爭迎駟馬車
聖世取才三尺在但慚無地更吹嘘
嘉賓式燕正炎曦風自南來為解圍細聽吹笙仍鼓瑟
即看結綬却登畿清朝不用齎刀布晝日偏宜著錦衣
太守自憐推不去棧羊釃酒待還歸(刀布還歸皆文翁傳事)
故事鹿鳴宴賦詩所以致勸駕之意如蒙繼和不必
次韻或五言或七言或一首或二首各從其便庶幾
得以觀志也幸察應辰上聞
五言絶句
宜春漫述
本是扶犂客隨緣漫作官故山應念我薇蕨已闌干
歸雲堂
浮雲本無心人心逐雲去更作歸雲堂雲歸竟何處
送沖公謁六祖道場
直指嶺頭路寧論幾日回尋春有消息寄我一枝梅
七言絶句
宜春士愿樸而虛蒙珥筆之名每欲為邦人一洗
之偶筆工傅氏求詩作此
只今頭上半儒冠誰肯公庭弄舌端試問毛錐將底用
奪標他日萬人看(奪標乃宜春先賢故事)
與酒家沈生
有客堂堂空兩手無人為借太阿來與君上抉浮雲破
放出陽光萬丈開
送王獻可歸信州
月旦于今合改評一官謀食百無能君歸錦里人應問
好箇藍田崔縣丞
次漢英教授示和尹少稷韻四首
五車拄腹成何事空受才名二十年一壑生涯長齟齬
邇來行李已三遷
淵明心遠自無塵豈必山涯與水濱雲氣日佳飛鳥樂
寥寥此意付何人
疇昔持心欲見賢肯容閭巷快爭先豈知咫尺隔千里
空誦白雲長在天(白雲長在天呂公遺少稷詩)
頖宮夫子日扃門厭聽兒曹說怨恩猶念貧交無與樂
時流妙語到荒村
池荷
香分淨社色專城冠蓋如雲照乘明曉露浥妝秋豔曳
凉風吹月夜經營
琵琶洲
塞外風烟能記否天涯落日自心知眼中景物參差是
只欠江州司馬詩
蕨初生
一拳打破地皮穿拏住春風不放拳直待子規啼夜月
放開青掌始朝天
牽牛花
葉細枝柔獨立難誰人擡起傍闌干一朝引上簷楹去
不許時人眼下看
送陳德潤赴惠州
山行五日到崇安欲往從之尚阻艱聞說惠州天樣遠
幾時音問落人間
宜春書事
飢寒驅出故山來俗事如麻撥不開問我此行何所得
未嘗識面有澹臺(謂澹臺滅明)
題常山孔塢碧照閣
門前塵土暗衣冠池館無多意已寬試問主人閒適味
冰蠶正自不知寒
帖子詞
端午帖子詞皇帝閤
聖德臨尊極民心戴至仁喜逢重午節共祝萬年春
雨暘皆應節和氣滿平疇欲識天顔喜農家麥有秋
永日雖祥鬱風生殿閣凉聖心非獨樂均施徧多方
躬行盛德基王化密贊成謀授帝圖福及萬方天所相
祛邪何假佩靈符
王業艱難素所知歲單喜見獻新絲盤中更進長生縷
却記親蠶繭館時
萬年珍木綠隂成殿閣微凉次第生簡靜初非拘月令
懷沖履正自心清
太上皇帝閤端午帖子詞
道大光今古功成付聖明超然羣物表但見四時行
漏轉銅壺永風來玉殿清天申佳節近比屋盡歡聲
外物雖無累誠心每在民薰風能解愠亦足助堯仁
金碧叢中翠艾垂正當午日一朝時君王自進長生縷
細剪菖蒲泛玉巵
絃歌密意寄南風豈易形容長養功地厚天高何以報
祝堯惟有壽無窮
飛來峰下水泉清臺沼經營不日成勝境自超塵世外
何須方士覓蓬瀛
火德方居夏端符帝運亨化工初不宰繼照付重明
和樂天申節雍容物外身羣生蒙長養誰復識堯仁
水殿風來細槐庭日度遲聖心無外累動息自隨時
聖治從來本好生擬銷劍戟助農耕此心自與天無間
豈待丹繒始辟兵
年年時節近天申喜氣歡聲逐日新請祝聖人如一口
定知德壽萬年春
冷泉堂上湖山勝聚景園中草木芳萬物欣欣供燕樂
自然祥暑變清凉
太上皇后閤端午帖子詞
周室興王業堯圖授聖人誰知皆内助功德古無倫
仁心均動植風化正邦家福慶方騈集靈符尚辟邪
心境俱清淨能令五月凉芬香隨處有不待沐蘭湯
坤元厚德孰能名履正懷沖本至誠自是從容常中道
非因欲待晏隂成
俯視紛華等粃糠隨時邀樂任嬪嬙宮中鬭草知多少
自有金芝冠衆芳
自然長壽又康寧德合無疆萬物亨聖主愛親思盡美
更羞仙术助延生
中興雖帝業内治本隂功天下供榮養方知福報崇
乾坤皆數五日月正符同但仰重離照難名厚載功
寶殿名康壽皇心在祝延願從重五日更閱萬千年
陽居大夏方行令已有微隂次第生細察天時知物理
常將儆戒保和平
上古遺書究治終長編通鑑更參同端居坐照無窮事
何用江心百鍊銅(選德殿記載上語云日讀尚書通鑑)
晉國燔山求介子荆人角黍祀靈均聖君念舊仍從諫
千古忠賢氣亦伸
文定集卷二十四
