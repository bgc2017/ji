文定集卷十八
宋汪應辰撰
啟
賀陳左相兼樞密使
伏審對揚休命兼領鴻樞主意方隆具瞻胥慶恭惟某
官高明而碩大篤實而疏通格于皇天式是百辟身任
安危之寄心忘物我之私密啟建儲首開萬世之福決
策禦侮坐判衆人之疑如丙吉之不言如謝安之無競
志雖切于遠引上益堅于仰成惟萬幾當出于中書迨
五季始分于右府雖聖明之有作亦沿革之不常議非
僉諧動輒牴牾或宿師而攻守之計不決或奏功而賞
罰之令各行人無適從事鮮能濟欲救斯敝必惟其人
爰咨上公盡總二枋既示君臣之無間亦由左右之具
宜方且宣宥密緝熙之勞專發縱指示之略按邊郡策
益贊漢宣之明披輿地圖終歸鄧禹之畫有識所望不
謀而同應辰分符海濱引領門下其為欣忭實倍等夷
賀沈左相進書加恩
伏審紀閎休于竹帛趣具奏篇增峻秩于銀青繼頒渙
號郵音旁達輿論交欣恭惟某官奥學造微弘材經遠
見幾萬物之表發策衆人之先寤主一言帝知人而則
哲和茂五利民受賜以到今粤當總攬之辰首冠弼諧
之地期年而變庶績其凝惟我宋肇邦盡革五代八姓
因循之敝迨主上復古遹追一祖七宗丕顯之謨宜有
特書大書之傳以明前聖後聖之懿王通之序漢七制
韓愈之作唐一經孰謂熙朝之郅隆乃容鉅典之久缺
疇咨上宰總領諸儒發凡皆本于周公折衷取裁于夫
子潤色祖業既以稱我后奉先之誠對揚王休又以致
大臣歸美之誼赫赫姜任之族姓振振文武之子孫或
溯測于淵源或分别其派緒毫髮殆無于遺恨網羅幾
盡于舊聞惟大章實頼于一䕫故令聞有光于三代薦
之宗廟簡在帝心參訂故常申加徽數作君臣相悦之
樂豈徒事于虛文立邦家太平之基將益觀于實效應
辰屬以補外無由至前瞻頌之誠敷陳罔究
賀吕經略進職
伏審祗奉寵光併增職秩元侯以德懷遠明主之賞當
功播為美談聳動羣聽恭惟某官機神穎邁智慮高明
事雖甚難決江河而莫禦才無不具呑雲夢而有餘紆
郡綬則流移之民襁負而來歸擁使華則貪猾之吏股
弁而引去席郎位之清要總軍儲之浩煩刃若發硎錢
如流地曰咨文武之略往殿東南之隅麾幟之色增明
枹鼓之聲不作標柱敢踰于約束獻琛争效于忠誠惟
彼南丹恃其狡穴溪巖重複篁箐蔽遮種類旁連易以
嘯聚孔道百出難于周防秋蹂稼以為常晝攫金而無
憚潦霧交作兵久戍而多傷舟車不通民轉輸者倍費
付之無策迨此累年雖為虺當戒于弗除而彈雀復牽
于所重或恫疑虚喝而適足以來其慢或選耎畏避而
不足以弭其驕爰自教條一新輿誦四洽聞先聲而褫
魄仰嘉惠以垂涎諭以民生捨其往過皆委命于下吏
願為氓于一廛侏&KR0867;列拜于轅門騏驥悉輸于上廏屈
其羣醜同我太平未嘗煩一卒之勞何止活千人之命
飛章列上襃詔亟頒永為已試之功行有非常之寵應
辰去違麾下屛伏山中莫倍冉冉之趨第極欣欣之喜
賀廣東經略方敷文
伏審進直西清作鎮南海是為盛選允協僉俞恭惟某
官才具淹賅機神穎邁批卻導窽從容皆中于宫商舒
翹揚英特達不資于繅藉無忝乃祖克壯其猷簡于淵
衷授以閫外果報成于善政復申錫于贊書寵數維新
事權增重内臨鎮于百粤外羈屬于羣蠻帕首袴鞾争
望塵于道左卉裳魋結皆聽命于幕中必且並行恩威
明示條教吏有貪泉之恥物無厲氣之虞雜五方之民
願藏于市重九譯之國來獻其琛有以致朝廷之尊然
後居公卿之位應辰間關薄宦竭蹶長塗方幸依仁遽
承易地側聽羣言之慶敢懷一己之私
賀廣西漕運使
伏審欽承詔音典領漕計促行之命絡繹于道途交賀
之聲洋溢乎嶺海諒戴星而就職即諏日以頒條伏惟
某官學識淵微風猷翹爽繼平陽相國之烈光太史世
家之傳發舒智謀顯著聲績坐鎮上游之會亟登最課
之優眷兹桂林象郡之遐付以山國虎符之重釃聖主
之澤若決江河籠公家之財不失圭撮益觀能事進對
殊休應辰久矣仰高幸兹備吏及瓜未代偶沿檄于江
東已事當竣即瞻風于闑右依歸之至竭蹶而趨
賀張樞密
伏審祗奉詔音進登樞府廟堂增重朝野交欣恭惟某
官道大而方氣剛以直出入中外幾四十年反覆是非
盖千百變屹乎其中立不倚綽乎其從容有常年高而
德愈新身退而名愈白想風采者或意其魁梧而竒偉
問起居者皆願其夀考而康寧世不我㤀政將焉往屬
王明之有作果召節之亟頒汔回雅志之堅以慰具瞻
之久今之急務人所共知有一言可以興邦曰上策莫
如自治使還至而有效顧力行之何如惟老成重于典
刑而名實加于上下意有所同為無不成觧弦更張已
陳激切之論置郵傳命願見設施之方幸成千載之逢
力救萬方之病庶幾大節無愧古人應辰方遠守于海
隅莫進趨于門下其為依仰實倍等夷
賀汪樞密
伏審誕揚明制進長元樞帝眷特隆民瞻胥慶恭惟某
官英猷經遠宿望冠時執法當朝言底可績宣威制勝
令出惟行越參政幾協濟國事文武備足左右具宜絶
域亦知其名在廷無出其右於皇新政方懋遠圖偃戢
干戈仁雖存于兼愛綢繆牖戶患猶謹于豫防曰咨元
老之猷式固中興之業以聞望則惟舊以謀猷則具臧
既茂建于使名復優加于寵數惟太尉之在漢室與相
維鈞而熙寧之待潞公其命特異參稽往制簡自淵衷
以示非常之恩以明爰立之意武功七德益恢可大之
規說命三篇即正久虚之位帡幪四海師表羣工應辰
久託餘光欣聞傳命方分符于閫外阻望履于幕中
賀凌司諫
光膺制命顯直諫垣郵置傳聞薦紳胥慶恭惟某官學
窮聖奥德冠民彜善不期于近名仁固宜于有勇待時
而動果膺聖主之求正學以言不負官名之重兹為序
進益示眷知品秩雖殊權實均于宰相謀猷有補澤將
下于生民聳聽休聲益觀治效應辰夙蒙異眷方託餘
光屬郡綬之拘縻阻賓庭之旅謁
賀楊總領
伏審亞卿太府總計四川明命既傳輿情胥慶恭惟總
領少卿風猷凝遠氣度淵閎前視禁塗不詭終朝之遇
俯臨遠郡自安直道之行惟蜀一方養兵億計人力已
困曾無宿儲邊隅雖寧愈復增賦詔旨丁寧而惠澤之
猶壅文移旁午而議論之未諧必惟高明能定取予兹
利權之盡付將政令之一新僚屬洗心疲氓引領顧惟
疎拙素辱照知冀協濟于多艱願敬聞于餘教其為欣
忭㒺既敷陳
賀虞宣撫
伏審某官屈元樞之尊大全蜀之寄自任以重陋昔人
晝錦之榮不已于行體聖主宵衣之念藐兹孤宦辱在
下風將致屬鞬之恭獲諧望履之願其為欣忭實倍等
夷
賀趙安撫
伏審諏辰泰筮開府神皋威望所臨輿情胥慶恭惟某
官學窮浩博識造精微恢游刃之新硎自諧節奏策要
津之高足豈限尋常洊擁使華獨登課最帝城不遠暫
借重于保釐天子是毗行入陪于近密應辰夙蒙知眷
方託庇休欣忭之誠敷陳㒺既
賀福帥曾尚書
伏審光膺明命起鎮巨藩方面得人士民胥慶恭惟知
府安撫閣學尚書學高儒苑望重漢廷夙崇静退之風
久處燕閒之地宸衷簡在物論攸歸果承綸綍之襃付
以帥師之任褰帷入境已增渙于江山頒詔宣風行興
謠于襦袴顧兹迂拙蚤荷照知屛伏山林幸遂依于餘
芘瞻承眉宇欣將奉于緒言慰忭之私敷宣㒺既
賀汪學士
伏審某官奉承大對擢寘巍科凡在見聞莫不歎羨仰
惟世德盖嘗參翊于政塗矧復天倫今乃竝升于牓甲
併為盛事著在輿言既能自致于聲名必且遠追于風
烈而某繆司貢士竊自喜于得人獲託宗盟又庶幾于
蒙潤特勤都騎躬致長牋慰荷之誠敷陳㒺遂
賀浙東趙安撫
伏審對敭明命填拊大藩閫制增雄輿言胥慶恭惟某
官宗支毓秀賢路蜚英皇華幾徧于四方最課洊登于
二府既資高而望重亦屬近而行尊大雅不羣宜繼疏
封之寵徐行後長訖全雅操之堅帝眷淛河以東地連
魏闕之下命之作牧倚以維城方簡注之特隆諒召還
之不遠應辰備員支郡引領前驅欣忭之誠敷宣㒺既
賀趙總領
伏審欽承明詔進陟正卿帝眷加隆輿言胥慶恭惟總
領大卿學覃浩博識造淵微年輩俱高巋靈光之獨在
精明益劭恢游刃之有餘惟蜀一隅宿師億計給餽餉
不絶糧道操贏貲以佐軍興三年有成孰先于課最九
德咸事特峻于班聯式遄其歸可立而待應辰依仁有
素聞命載欣方坐困于簡書莫進趨于牆屛其為向往
㒺既敷陳
賀吳宣撫
伏審進升帝傅真啟王封典策流傳搢紳欽聳恭惟某
官宏才冠世敏識幾神臨事制宜沛江河之莫禦竭誠
徇國凛山嶽之不移偉伯季之繼興專西南之重寄遺
黎安堵悉蒙再造之仁諸將連城屹有四維之固屬頒
溫詔促觀嚴宸靡憚暑行進承晝接會朝絶席見國體
之增崇帷幄運籌獨淵衷之默契惟高密元功之首惟
汾陽異姓之王參酌舊章合為寵數以渙太常之祀以
隆巖石之瞻不顯其光于斯為盛應辰夙蒙異眷方託
餘輝引領門牆第切拘縻之歎庇身夏屋庶無隕越之
羞欣忭之誠敷陳罔既
又
伏審造朝畢事擁節言還爰擇剛辰肇開大府宣威雖
舊易地維新恭惟某官識造神明才兼文武不顯亦世
與伯氏以代興克壯其猷揜羣公而為冠欽承温詔入
覲嚴宸密勿廟謨便蕃天寵謂外禦其侮已底定于北
戎而我圖爾居盖莫如于南鄭原隰平衍舟車湊通以
填拊于上流以指麾于諸侯制專閫外既益峻于等威
地亦關中示不㤀于遠略增重維坤之望永扶乾道之
隆應辰承乏無庸託庇有素俯觀遠俗方蒙田里之安
仰企崇墉第歎簡書之畏其為欣忭㒺既敷陳
為虞宣撫賀正
伏以夏正三朝雖輿情之胥慶尹躬一德尤百順之交
歸民具爾瞻理必有至恭惟某官為時柱石秉國樞機
金節煌煌帝咨裴度之重赤舄几几人望周公之還宜
茂對時益多受祉一相處内方承册命之嚴三夀作朋
永協頌聲之盛應辰猥以弱植託于大鈞閱歲籥之洊
更望門庭而伊阻其為禱系㒺既敷陳
為吳宣撫賀正
伏以時惟行夏歲且發春陽彙進以成三物簇通而生
萬恭惟某官精忠徇國偉望冠時鄧太傅之功名豈專
將略郭汾陽之福祿實系邦基履端惟新受祉滋厚永
毗興運普濟生民應辰猥以拙疎託于庇貺莫預造門
之列第增引領之勤祝頌之誠敷陳㒺既
又
伏以元善之長物以更新德福之基神其交相恭惟某
撫太傅郡王相公忠衞社稷誠通神明冠二十八將之
功卓為帝傅履三百六旬之首益迓天休邁方叔之壯
猷倍汾陽之書攷進膺異數永濟生民應辰猥以拙疎
託于庇貺莫預登門之列第增引脰之勤瞻頌之誠敷
陳罔既
為平江魏丞相賀正
伏以夏正三朝方更新于歲律尹躬一德實茂對于天
時恭惟某官厚重而文直方以大入持宰柄密參造化
之工出佽藩條寖廣京師之潤履端兹始受祉其多式
遄其歸永弼乃后益侈魏名之大力扶泰道之亨應辰
仰託庇休屬拘衰疾帣韝鞠&KR0957;莫修慶謁之恭燕寢清
香徒想威容之盛其為瞻頌㒺既敷陳
為左右丞相賀正
獻歲發春式啟亨嘉之會大鈞播物實參造化之功時
所由昌福斯獨厚恭惟某官山河間氣社稷元臣(與陳樞密)
(云為時柱石秉國樞機)四序密移孰見燮調之迹三陽彙進自符
交泰之期極萬目之具瞻祝千齡之未艾應辰甫違省
闥出綰郡章莫伸鞠&KR0957;之恭徒切搖旌之念
回諸郡賀正
伏以首四序以為正聖經所重内三陽而成泰賢德其
亨恭惟某官學識造微材猷經遠出臨名郡已凝治最
之優茂對熙辰宜協彙征之慶進膺寵渥以惬公言念
修問之未遑辱移書之先及其為感愧㒺既敷陳
回餘姚趙知縣賀正
太簇旋宫謹獻歲發春之侯東風應律正贊陽出滯之
辰恭惟某官秀出天支學優聖域惟日不足懷為善最
樂之誠與時偕行體自強不息之德欽想履端之始倍
迎純嘏之常屬繫迹于匏瓜阻稱觴于椒柏遠蒙流問
祗服謙光徒深頌詠之私莫敘勤拳之意
為虞宣撫賀冬
伏以太極函三是生萬物黃鐘初九以統羣隂時令一
新輿情胥慶恭惟某官誠貫日月望塞天淵屬重華協
帝之隆應聖主得賢之盛訏謨閎遠鬷假和平其往視
師式倚晉公之重爰立作相益圖商室之寧既順履于
修辰即對揚于明命應辰效官有守進謁無階欣忭之
誠敷陳㒺既
代答常平錢舍人賀冬
天地之心見于復物且向榮邦家之基立于賢神其薦
祉某官學窮聖域望重士林從容皆中于準繩特達不
資于繅藉御于帝所擅討論潤色之功正是國人倚師
帥承流之重陽剛寖長福履具宜即膺圖任之求以惬
具瞻之望應辰頃緣末第嘗附餘光疾病侵凌久退休
于聖世飢寒轉徙復託庇于部封徒與安其田里之民
皆有俾爾夀臧之祝
為吳宣撫賀冬
伏以土圭測景順迎化日之長雲物書祥豫卜豐年之
慶天其發育人以歡欣恭惟某官望隆華夷功在社稷
雲臺審象孰居鄧傅之先井絡宣威正倚武侯之重宜
乘榖旦倍擁蕃禧與國同休俾民受賜應辰方兹託庇
莫遂趨風瞻頌之誠敷陳㒺既
為監司賀冬
太極函三是生萬彙黃鐘初九以倡率隂恭惟某官天
資特高世美惟肖百城引領皇皇使者之光華三尺持
衡井井外臺之條理王命因人而增重休聲與實而並
馳德既協于剛亨福必緣于類至實為吏屬仰託公庥
畏此簡書曾莫倍于進旅俾爾戩榖徒能誦于陳言
為劉侍郎賀冬
伏以五緯連珠起天元之密度一陽襲管迎愛日之初
長恭惟某官雅望冠時忠規奕世論思謇諤久膺明主
之知卧治雍容茂對輿人之誦宜臨修旦倍集殊休應
辰庇頼于兹瞻依未幾無從進旅陪下客之後塵徒與
居民祈使君之難老區區之意言不能殫
回李知郡賀冬
伏以太極函三是生萬物黃鐘初九以倡羣隂恭惟某
官德履粹和材猷敏劭俯觀民俗潛消愁歎之聲仰順
天時寖樂舒長之日益迓朋來之祉以符剛長之祥惟
擊柝之相聞辱移書之良厚其為感愧㒺既敷陳
文定集卷十八
