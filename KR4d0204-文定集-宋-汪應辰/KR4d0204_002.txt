文定集卷二
宋汪應辰撰
奏議
應詔陳言兵食事宜(紹興三十二年五月二日)
臣伏見上天助順海陵殄滅金主新立畏天之威遣使
通和辭甚勤篤陛下方且不自暇逸而豫為防秋之備
不自聖賢而博盡羣臣之謀天下幸甚蓋自今日以來
傳報不一或以為金主寬厚能得衆者或以為懦弱不
立者或以為急于和親欲復還河南地者或以為彼方
厚立賞格以勤戰士如唐鄧陳蔡之類失而復取其志
蓋未已者或以為河朔羣盜擾其南而契丹之遺種攻
其北者昔漢光武初定天下臧宫馬武皆以匈奴衰之
時不可失光武答以北邊尚強而屯田儆備傳聞之事
常多失實古今通患實在于此要之為國者不當問敵
人之盛衰顧吾自治何如爾東晉之季苻堅以百萬之
師戰勝之威長驅八寇自謂投鞭于江足斷其流至于
淝水之戰敵衆奔潰首尾不支卒以亡國然則敵人雖
盛未足為中國患也晉之謀臣皆欲乘苻氏敗亡開拓
中原王師一出盡得兗青雍豫之地然而君臣宴安無
復顧慮以謝安之勲勞猶不見容而道之元顯之流出
而用事晉之不振皆自此始然則敵人雖衰未必為中
國福也臣故曰不當問敵人之盛衰顧吾自治何如爾
今詔旨以足食足兵為慮此二者皆自治之要也臣請
先言足食之說昔人以為縣官當食租衣税然漢文景
之盛或賜民田租之半或盡除之或三十税一武帝窮
極奢侈有鹽鐵酒酤之禁昭帝即位一切罷之至于後
世或用或否唐至德宗用楊炎之說盡取軍興以來暴
斂横賦合而為兩税又用張滂之說始有茶禁凡漢唐
之所征取𣙜禁者今皆不能易矣然劉晏號為善𣙜鹽
其始至也鹽利歲纔四十萬緡至大歴末乃六百餘萬
天下之賦鹽利居半宫闈服御軍饟百官禄俸皆仰給
焉今止以淮浙計之歲收一千三百四十萬貞元八年
𣙜茶歲得四十餘萬緡今則歲收二百四十萬矣世固
未有善理財之人也獨不知劉晏復生其于今日財利
尚能有所增加否乎至于其他所取名色猥衆曰經制
曰總制曰無額上供曰折帛曰州郡寬剩曰僧道免丁
曰寺觀寬剩曰大軍月樁曰瞻軍酒息曰糴本總其所
得又什倍于兩税而不翅也然則今日利入之厚漢唐
之時與吾祖宗之盛皆所不及也宜其財聚于上不可
勝用矣而大農無經旬之儲至于仰貽宵旰之慮此其
故何也臣嘗以為取之多則宜有餘而或以不足取之
寡則宜不足而或以有餘以文景輕徭薄賦而貫朽粟
陳以武帝籠天下之財而用度常不繼唐王仲舒觀察
江西奏罷𣙜酤錢九十萬既三年錢餘于庫粟餘于廩
孔戣節度嶺南盡除他名之税免屬州逋負之緡錢二
百萬而公藏私蓄上下俱足由此觀之不在乎取之多
而在乎用之有節也今日財賦自其外而言之左藏一
歲所出比于紹興之初其多已增倍矣臣不敢遠引前
古姑以陛下之初政為率則其間所當裁節者固不少
矣仁宗至和中諫官范鎮乞明詔中書樞密大臣攷求
祖宗朝天聖中官吏兵數與天下賦入之數斟酌損益
立為條章上下遵守則國用有常而民力有餘矣此亦
微臣所望于陛下也凡百官有司浮宂之費可以參酌
舊制一切減省惟是軍旅之用日以增廣因循寖久遂
為成例一旦更革固亦未易然而賞典之宂濫獨不可
以甄别乎尺籍之偽冒獨不可以攷覈乎此特在陛下
指麾之間爾又自用兵以來中外爭言使宜往往出于
希功徼幸之意如措置營田如結集民兵如招納歸附
之類錢糧器械一皆取足于朝廷曾無毫髮之效亦莫
知其何用也熙寧間韓絳以大臣宣撫陜西所費十八
萬緡終無成功衆議沸騰以為大咎今所謂十八萬緡
不知其幾矣況其事之初行議者固疑其不可故臣願
朝廷之上有所興為與衆共之使可否之論畢陳于前
然後擇而從之如漢宣帝使公卿議屯兵利害反覆詳
盡庶幾無輕舉妄動之失矣雖然此特言其外者而已
至于内府之財則有非外廷所知者周官太宰以九式
均節財用有匪頒之式好用之式然則王之用度雖曰
不會要不出乎式也太府掌九賦九功之貳受其貨賄
之入其頒財則以式法授之而式貢之餘財則以供玩
好之用元豐更定官制以金部左藏案主行内藏之出
納而奉宸庫則隸于太府所以示天子至公無内外之
異也自紹興十三年始詔内庫不隸戸部太府有司輒
敢會問與供報者皆坐之中外之人不知所以然者何
也疑詞異說無所不有臣竊觀陛下清心省事仁民愛
物一皆出于天性宫掖使令既已不備又從而出之教
坊音樂旣已不聽又從而罷之此豈以外物為樂哉比
以戎事暴露備邊犒師招軍市馬率從中出此豈以多
藏為利哉而臣猶有不能已者竊恐賜予之間或過為
豐厚而失于撙節出納之際或習為寬縱而失于攷察
雜色供奉宂食無用之人或雖澄汰而未盡也今陛下
恭儉于上而左右近習與夫貴戚之家第宅池館窮極
華美田園邸舍連亙阡陌此固不能使人之無疑也夫
有不忍人之心斯有不忍人之政有仁心仁聞而民不
被其澤者蓋有之矣願陛下推其所為損之又損始自
宫掖次及外廷如此則聖德日新人心悦服而實惠及
于天下矣先王所不可儉者祭祀也至于當損之時則
二簋可用享況于匪頒好用之類乎且臣聞之有國家
者未嘗不以人心為安危惟我祖宗覆育天下斯民愛
戴有隕無二尤見于艱難之時陛下誠以東晉觀之國
于江左中原分裂變故内起岌岌乎無終日之安所患
者王敦也敦既死而蘇峻祖約連衡犯順所患者桓温
也温既死而王恭殷仲堪稱兵内向所患者孫恩也而
盧循徐道覆相繼擾亂蓋其基本尚淺人心易搖故姦
邪得以肆行而無所畏也自建炎以來金人之役甚于
東晉然而戸口雖或流離而無背叛之志盜賊雖或竊
發而無響應之助強悍之將不能以使其下之為非暴
虐之敵不能以禁其民之向化此皆祖宗德澤之所固
結陛下仁心之所感動相與扶持扞蔽以至今日豈曰
小補之哉趙簡子使尹鐸為晉陽令謂曰以為繭絲乎
抑為保障乎簡子曰保障哉尹鐸損其戸數既而智伯
攻晉陽決水灌之沈竈產蛙民無叛志凡今日之所以
取諸民者臣已具陳于前矣願陛下思民心所繫之甚
重憫方今民力之已竭而求所以賑救惟在節省無益
之費使財用充足然後賦歛之不得已者可以次第蠲
除庶幾疲瘵之民得以蘇息則其為國家之保障者豈
有已哉臣請言足兵之說昔陸贄有言克敵之要在乎
將得其人馭將之方在乎操得其柄將非其人者兵雖
衆不足恃操失其柄者將雖材不為用兵不足恃與無
兵同將不為用與無將同固不在益兵以生事加賦以
殄人也至和中朝廷招募新兵諫官范鎮以為財用不
足民力凋敝而又欲募兵是何異欲救火而益以薪流
之濁而復撓其源也兵不在衆在練之與將何如耳方
儂智高寇嶺南之後遣將不知幾輩遣兵不知幾萬死
亡奔北不可勝紀然狄青所以取勝者番落數百騎耳
此兵不在衆近事之效也臣以為陸贄范鎮之說切中
今日之病自講和以來諸將坐擁重兵初無尺寸之功
而高爵厚禄極其富貴安享優佚養成驕惰無復激昂
奮勵之志兵籍雖多初不閱習或拘之以為工匠或敺
之以為商賈或抑之以為僕厠之役既虐使之以不當
為之事又侵奪其所當得之食行路之人皆知其不可
用也已而敵騎奄至曾不一戰望風遁逃浹辰之間而
兩淮之地蹂踐幾遍方且恬不忌憚恣為誔謾列上戰
功誑惑羣聽急危之際被旨應援乃或游辭詭計顧望
不進陛下雖嘗取其不用命者治之終未足以震服中
外且鈞是罪也而罰有輕重人猶不能無詞況于或罰
之或賞之乎故其免于罪而蒙賞者不知愧怍而反謂
朝廷之可欺偃蹇傲睨日以滋甚陛下損金帛以賜士
卒適以資其刻剥之計至于怨讟並興無以自解乃復
奏功第賞超越資級動以數萬唐李愬平淮西奏請將
佐以下官凡百五十員憲宗謂裴度曰愬誠有竒功然
奏請過多使如李晟渾瑊又何如哉遂留中不下以此
較之今日之事無乃太甚乎方無事時朝廷有所使令
率以詔旨行下或隂為遷延或公肆欺玩或直抗執而
不行不知一旦有急能惟命是聽以徇國家之難乎四
方之人何所觀望三軍之士何所勸沮雖有貔虎百萬
將誰用之故臣之所憂不在乎兵之不足而在乎軍政
之不修也且今中外之兵其老弱強壯不可得而分也
其逃匿死亡不可得而見也然則雖欲益兵亦不知其
所以益矣諸葛亮出師無功或勸以益兵者亮曰大軍
在祁山箕谷皆多于賊而反為賊所破者則此病不在
兵少也在一人耳今欲減兵省將明罰思過校變通之
道于將來若不能然者雖兵多何益自今以後有忠慮
于國者但勤攻吾之闕則事可定賊可死功可蹻足而
待矣由此觀之亮非徒不肯益兵也又欲減省之蓋勝
敗在將不在兵兵多而宂不若少而精也臣願陛下内
自省察以前日之失為在已奮發英斷力行大公至正
之道而不牽于異說之私賞善罰惡無偏無黨示天下
以好惡所在使人皆洒心易慮以聽陛下所為然後兵
籍之多寡人材之高下皆可以按見其實謹其訓練之
法號令必行等級必明技藝必精心志必一周旋進退
將無所不可者矣昔人論兵蓋有一可以當十者亦有
十不當一者此顧用之何如耳竊聞朝廷方簡閱州縣
之兵取其半以待不虞之備此誠有不得已者去冬固
嘗發諸郡弓弩手什之七矣彊之使行驚擾狼顧州郡
有調發之費室家有離散之怨既至軍中大率奴隸使
之初不籍以為戰鬭之地也大敵在前何嘗得一夫之
力且所謂正兵者技止于此況其下者乎而又有甚不
便者夫盜賊之作常生于細微州縣之兵雖不可施之
于大軍而追胥討捕防護鄉井蓋所以銷患于未萌也
晉武帝罷州縣兵山濤陶璜皆以為不可及永寧以後
盜賊羣起州郡不能制此往事之鑒也去冬既取所謂
弓弩手者州郡無備則或發諸縣尉司弓手以守禦城
郭縣又無備則或抽差編戸以代弓手之乏貪猾之吏
夤緣為姦無所不至或差或否均被其擾夫天下之事
順人情而行之則如水之就下咈人情而行之則有挾
山超海之難故聖王之政山者不使居川而渚者不使
居中原此非有神竒巧妙也亦曰順之而已今民之在
田里者則拘之于縣縣之廵捕者則執役于州州之守
衛者則分隸于諸軍豈所以為順哉議者患州縣之空
虛也則請各置四隅之官而以其土人為之強宗富室
平日挾其財力以武斷于鄉曲今又假以尺寸之柄公
行賄賂明報仇怨有甚于盜賊者朝廷知其不便尋即
寢罷蓋凡所以開闔動搖至于數四公私煩費騷然不
寧而迄不得其道理者皆起于州郡之無兵也今者詔
旨止令選其強壯就各州教閱則固未必調發也惟陛
下精思熟慮于不得已之中有所裁酌使州縣不至于
無備田里不至于重擾則州縣安而朝廷安矣臣仰惟
陛下臨政願治于兹有年國宜益富兵宜益強而顧以
不足為憂凡在臣子莫不惶恐臣竊以為自古人君當
艱難之際其能積微而致著革弊而為治者要必以至
誠為本以力行為要不尚虛文專取實效用其人必責
以功聽其言必驗以事使欺偽者有所不敢為而忠臣
義士皆得自盡以奉其上則天下無不可為之事矣詩
曰秉心塞淵騋牝三千又曰思無邪思馬斯徂夫馬之
蕃息何預于人君之心思蓋物無小大苟非以誠心持
之則所行之事其施于外也必苟簡所用之人其應于
上也必滅裂又安能旋至而有效乎今日之事特在陛
下加之意而已臣竊觀今之風俗大率以欺罔為尚䕫
路帥臣訓練精兵二萬及監司核實初無一卒東南鑄
錢祖宗時歲不下百萬緡比來止以四十萬為額又盡
收天下之銅有司以為可鑄三十萬則是七十萬也去
年所納僅及五萬而乃以六萬為羡餘而獻夫以欺罔
如此豈不以為罪或又從而賞之亦何憚而不為欺罔
乎此風不革則天下之事所以仰勞聖慮者何時而已
也臣不勝惓惓獻其愚衷惟陛下裁赦幸甚
論敵情當為備海道未可進
臣猥以庸陋待罪近侍無所補報朝夕愧恐今者遇有
見聞思欲罄竭不敢頻數請對輒具畫一奏聞如後臣
比者面對伏蒙聖慈諭以近日探報皆不敢信但只沿
邊嚴兵為備臣竊歎仰以為聖慈高遠非常所及今者
復聞金國遣人至盱眙喻吾使者以國有内亂則非特
如探報者之道聽塗說而已蓋自古楚靈王吳夫差齊
湣王皆勞民于遠而變生于内今敵人荒淫侈汰暴戾
苛虐兼此三君而又有甚焉以天人之理往古之事觀
之其不免必矣然而有識之士猶有私憂過計者夫不
足者示人有餘此人情之常也漢高帝使人使匈奴匈
奴匿其壯士肥牛馬徒見老弱羸畜使者十輩來皆言
匈奴易擊獨奉春君婁敬以為兩國相擊此宜矜夸見
所長今臣往徒見羸胔老弱此必欲見短伏竒兵以爭
利愚以為匈奴不可擊也其後卒如奉春言夫差方與
晉侯爭長于黃池越人乘虛而入其國夫差惡其聞也
自剄七人于幕下以絶口今敵有内變所以蔽匿避忌
惟恐人知而遽自振暴其短于我此殆非人之情意者
復如奉春之言乎或以為事已藉藉彼自度其不可掩
也故不若以情告我此固或有之竊怪其于所諱言之
事何其前後諄復得已而不已也此其可憂者一也使
誠如敵人之言國有内變彼能討伐以平之則其為強
盛固未可輕也有如不勝則中國之所當患而豫防者
無乃或甚于今日乎此其可憂者二也臣願陛下懋昭
聖德如近日罷教坊出宫人之類增修國政如近日選
任大將斥逐憸人之類兢兢業業長慮却顧務為自治
之策不可勝之備不使有毫釐之差窾隙之闕雖事變
之來靡有終極而吾常有以待之則終于不足慮也仰
惟聖策先定皆有成算而臣猶復有言者蓋不勝惓惓
之誠惟陛下幸赦其罪竊聞温州有王憲者自謂習于
海道又謂已招誘團結二千餘人更乞朝廷應付人船
器械欲以直擣登青以臣愚慮未見其可誠如其說于
彼固未有甚損而在我初無益也奈何以不貲之費而
為無益之舉哉熙寧初命宰臣韓絳宣諭陜西所費纔
十八萬緡時論沸騰以為大咎比年以來只以諸州措
置海道事論之其所謂十八萬緡者不知其幾倍也今
憲之行又當厚有所費亦無怪乎公私之困乏也且非
徒無益而已使敵勢尚強則勝負未可知也有如一夫
被執必且提掖搜索窮問其所從來是趣其生不肖之
心而自我致寇也使敵無能為也山東之地必有起而
割據者亦豈肯束手受斃哉又使如前所慮幸而萬一
無之可以恣其如往而無所滯硋然小民之心惟利是
視必且肆情極力鹵掠蹂躪以充其欲亦豈中原赤子
所望于父母者哉臣以事之利害理之是非反復思之
無一而可昔孫權時江邊諸將多陳便宜有所掩襲權
以訪顧雍雍曰兵法戒于小利此等所陳欲邀功而為
其身非為國也宜加禁制苟不足以耀威損敵所不宜
聽也吳之與魏固已顯為仇敵然猶不肯為掩襲之計
況今日之于敵人猶且羈縻不絶哉臣以為諸如此類
皆不當為所謂王憲者或尚未行猶可及止如以臣言
為然伏乞速賜裁處
措置海道回奏
臣伏見比者敵人既退海道宜若無可慮者然臣被旨
出使職當詢䆒利害以歸報于上庶幾不虞之戒將來
之備或有取焉竊惟兵興以來三十餘年講䆒指畫防
括之計無遺策矣而臣愚猶有疑蓋今明州之分屯于
海上皆水軍也舟楫之于海其所因者風爾順風而行
則瞬息之頃已數百里不然則寸步不能進也彼其所
以能來者其得風可知矣我乃遡風而迎擊之其難易
勞逸之勢不侔甚矣或以為扼其後而襲之則我之與
彼皆順風也夫均是順風然彼先而我後彼往而我隨
亦未見其必可勝也況或者衆寡強弱之不敵耶臣以
為于舟楫之外能據其便利扼其要害則用力甚省而
功倍之有不可同日語者何則敵人之來非大舟不可
以浮海非乘潮不可以入港非小舟不可登岸今誠于
明之定海選練步兵分列港岸而又多設機械以隔閡
敵所從入之路彼雖僅能入港而潮退之後舟為無用
矣岸上之兵強弓勁弩拳石火礮乘間俱發彼輾轉于
泥塗之中進則不能前而退則吾以舟師邀之可坐而
斃也如有縱之使去雖復入于海亦將安所為哉此萬
全之計甚昜見也夫捨堅而攻瑕以逸而待勞處高而
臨下此皆用兵之道今專意于水軍而岸上乃無一夫
持兵而誰何者此豈非有所未盡乎然方國用匱乏而
議欲益兵此其勢又將有未易行者矣伏見明州水軍
有選于諸寨土軍者有選于本州禁軍者有取于諸州
弓弩手者其間雖多強壮伉健而海道則往往非其所
習也敺之登舟掀簸攲仄則悸眩而不能立嘔逆而不
能食瀕海之人類能言之此正可以用之于陸也至于
見在海舟以近降指揮則例計之其羨卒不下千人舟
之大小自有分量人數過多適足為累而明州弓弩手
五百人名為水軍其實止就本州教閱今若于軍中通
選一千五百人取其可用于陸者以為步兵如此則無
益兵之費而水陸之技各盡其長備禦之方始得其要
矣天下之事必昔人所已行與今人所嘗試乃能盡得
其利害海道用兵自昔未有著其法者而近年防海道
亦未嘗一用之也是以因仍舊貫不復他議況舟師在
海乃曰備之于陸其言若未易信而理則有可見者伏
望聖明裁擇幸甚
文定集卷二
