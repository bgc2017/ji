







　　欽定四庫全書

　　草閣詩集卷三　　　　　　元　李昱　撰

　　五言律詩

　　送劉原善赴浙東

　　金陵城下路送逺意無窮水净平沙合天寒埜草空郄
超新入幕桓典舊乗驄廿載經遊處憐余感慨同

　　次吕慎明見寄韵

　　月白疑無地樓髙欲近天緑尊拚永夜華髪惜疎年見

憶新詩句招遊舊釣船何時共幽隱因注馬蹄篇

　　楊仲彰見訪次韻

　　十月荒山道煩君着屐来出詩多舊作行酒只新醅不
負陳雷誼兼誇鮑謝才雙株紅樹下臨别更徘徊

　　答蔣仲啟

　　自别南溪友海雲天際多如何屢有約不見一相過埜
逕深紅葉茅簷長翠蘿詩篇空漫興把酒共誰哦

　　九日懐智上人


　　九日今朝是相期亦未能簮花憐病客把酒憶髙僧河
雨舟難買山雲檻屢凭裁詩坐草閣極目盡漁罾

　　早春言懐

　　客懐誰與適偏是早春時紅㸃溪桃蕚黄埀㟁栁枝無
官能縱酒有子可言詩此外皆餘事神仙亦浪期

　　春懐(戊戌後作)

　　信是春多雨村村水接連荷簔黄犢外倚杖白鷗前既
足供詩句何須乞酒錢古人應念此動即賦歸田


　　少隠烏皮几羣書且罷看客懐燈下集春事雨中殘湖
栁藏歌棹山花拂馬鞍如今歸未得道路正艱難

　　幽居

　　幽居似畫屏詩句滿柴扃水繞籬根白山連瓦縫青無
能治安策有分太𤣥經埜老時相過應期煮茯苓

　　村居

　　村僻無人到安居似野僧柴門交㟁竹茅屋帶溪藤煮
粥宜襍稻分茶間老菱百年堪樂此生計日相仍


　　雨後過畦

　　十月晴宜雨芃芃野菜新皇天無棄物生意頗如人落
筯銀絲滑傾筐翠色匀盤餐亦多品不信庾郎貧

　　田頭

　　莫怪田頭望幽懐未易論詩題隨處處農務自村村鷺
㸃青山破牛耕白水翻出門無半里歸路任黄昏

　　夜歸

　　野翁争席罷歸路又昏黄歩繞陰崖險衣飄積水凉髙

枝纔宿鳥衰草更鳴螀因憶陶元亮田園興不忘

　　宿田家

　　薄暮投何處田家白板扉雞棲留客久犬吠見人稀破
壁風威勁頺簷月色微夜深燈火亮猶織木棉機

　　十月農家

　　山塢孤村路農家十月天把茅遮舊屋燒土作新田瓶
有儲留粟官無横索錢舉家雖不飽隨分過今年

　　山行


　　山路得秋晴籃輿重亦輕野花留客艶沙鳥去人鳴岩
脉交重險灘流合細聲若於詩句内紅樹最闗情

　　雪後山行

　　雪後春泥滑籃輿款作程山從岩罅出雲向樹頭生路
逺勞行役心幽惬物情茅茨深處見因有午雞鳴

　　出門

　　出門經過處将身入畵圖浪花吹石碎松樹挂藤枯遇
勝憑詩荅乗危信杖扶酒醪何處有不吝十千沽


　　發鹿城

　　江上潮初落好風吹客船孤城辭白鹿小縣入青田山
氣晴疑雨灘聲斷復連沙鷗休笑我詩思正相牽

　　過荷葉浦

　　雨後乗船好春流處處渾買魚荷葉浦沽酒杏花村野
景蒼茫過清詩仔細論磯頭雙白鷺相對似忘言

　　茶源

　　晚向茶源過凄凉不可論孤舟千里客茅屋數家村雁

落平沙浄鴉棲返照昏唯應惬詩思坐久愈忘言

　　宿新安驛

　　一宿新安驛迢迢夜未央有懐投赤縣無夢及滄浪土
榻連苔色風簾帶月光清晨聞鐘鼓民俗祀汪王

　　績溪

　　落日銜孤嶂行人到績溪野橋通㟁窄茅屋隔林低邑
古民還聚官清政不迷小亭幽絶甚足以慰羇棲

　　宣州城外泊


　　宣州城外泊古樹已棲鴉客路三千里人煙八九家爐
煨霜後栗瓶煮雨前茶深夜延清話惟頻剪燭花

　　水陽夜舟

　　逺客冬行處孤舟夜發時帆風轉羊角檣月帶蛾眉道
路詩中見家山枕上思得歸開箧笥一一示吾兒

　　山寺

　　碧水流千轉青山繞百層過橋隨小僕入寺遇髙僧石
洞深連樹茅簷倒挂藤何時借禪榻清夜看傳燈


　　春行得驢字(戊戌後作)

　　春行樂有餘况有酒尊俱緑樹雙啼鳥青山獨蹇驢他
鄉真自得故里近何如頼有能詩友清談數起予

　　十月郊行

　　連日小齋閉出門幽興多青山雲外斷紅葉樹頭過叢
篠羣飛雀晴漪並浴鵝吟餘真自得詩法到隂何

　　出郊

　　風雨閉門久出郊晴可憐人行深樹裏犬吠落花前白

屋通樵逕青山壓釣船分明在圖畵許可廢詩篇

　　冬行得邊字

　　冬行雖寂寞詩句總堪傳紅樹行人外青山去鳥邊醉
防歸路險老覺杖藜便牧𥪡休相訝衣冠本晉賢

　　雨過許叔大

　　山雨霑衣濕江雲度水寒也應如杜甫曽此過蘇端緑
蟻春漿甕青絲野菜盤平生謝拘束與子罄相驩

　　宴許晉仲清暉亭


　　為客開幽徑臨流坐小亭水雲浮檻白埜竹過簷青勝
絶詩難賦凉多酒易醒清暉安足擬堪草太𤣥經

　　八月二十五夜陳世恭邀賞桂花

　　中秋過十日丹桂始堪誇浸酒甞花味張燈代月華舊
遊人頓少遲賞興尤嘉謔笑從狂客清歌欠小娃

　　愁吟

　　乾坤雖浩蕩無處着愁身早識文章誤甘於盃酒親埜
花他自好江燕肯来頻笑從狂客鏡猶誇黒髪新


　　夏夜

　　凉宵常苦短獨客况無眠風物雖殊壤星河却共天銀
槎渾不到玉宇尚依然細數離鄉日蹉跎又六年

　　無眠

　　冬夜寒扵水無眠似不禁江湖為客久雨雪入年深茅
屋疎還漏新詩穏更吟家書何太少五月到如今

　　冬至

　　客裏逢長至山中習短吟隂陽争晝夜日月繼升沉人

共梅花老春隨竹葉深縁知沉醉後翻動故鄉心

　　除夕

　　去客猶為客今宵喜有家喚兒行緑酒敎女戴春花自
喜新正近誰憐暮景斜題詩逐窮鬼無用栁為車

　　端午得江字

　　五月榴花雨生凉到北牕盤行金粽九人醉玉瓶雙黒
髪雖云改丹心尚未降詩成感今古因弔汨羅江

　　九日思歸


　　九日景偏嘉登髙至日斜杯傾新釀酒籬發去年花白
髮人占鵲滄溟客泛槎異鄉還酩酊行坐只思家

　　喜雨

　　雲氣流天濶雷威積雨深未秋何颯颯入夜轉沉沉多
稼蒼生命豐年逆旅心道逢農父説如落萬黄金

　　夜雨

　　睡美不聞驟夢回方覺寒因驚五月到只作九秋看田
野新茅屋江湖舊釣竿幽懐誰與共剪燭坐更䦨


　　對雪

　　冬半纔飛雪紛紛近酒尊&KR1084;明疑白晝衣冷覺黄昏有
興須乗棹無求只閉門幽居轉瀟洒詩思滿江村

　　題林和靖祠

　　處士當年住西湖正繞門詩名因不死祠宇到今存鶴
可充童僕梅堪替子孫凄凉斷橋路纎月照黄昏

　　題子陵釣臺

　　漢祖龍飛日先生釣澤中布衣曽友道台鼎不償功七

里灘頭月一絲亭上風古今評論者只作隠淪同

　　海棠

　　分明守宫血帶露染初勻上苑移根晚他鄉照眼新賦
誇詩似錦簮愧髪如銀寂寞東風裏看花憶故人

　　螢火

　　流螢何太苦秋至亂階前傍月星偏宻隨風火自然吟
懐空夜夜歸計又年年縱有蓴鱸興滄江何處船

　　秋扇


　　賦性如霜潔將形似月圓暑中誰不愛秋後獨堪憐才
士名難遂佳人色易捐清風終有在藏箧待明年

　　聞鐘

　　古寺路幽深洪鐘發妙音隨風傳寳閣送月出珠林江
海燈前耳乾坤句裏心人生幾昏曉勲業二毛侵

　　酒醒

　　酒醒中宵立題詩興轉幽風聲吹雨歇雲氣帶星流日
月雙飛鳥乾坤不繫舟歸心與潮水常寄故鄉愁


　　獨客

　　竹裏殘僧寺松邊獨客樓溪聲常認雨山氣只疑秋地
僻從交絶身閒與道謀如何蘇季子塵滿黒貂裘

　　晚歸

　　小逕雖㣲黒斜陽已淡紅吟懐方冉冉歸興莫匆匆野
寺蒼茫入山田曲折通欲行猶未忍少立石橋東

　　挽魯生蘭石

　　天育名駒骨丹山彩鳳毛聰明人盡許短折爾難逃書

廢塵生架弓閒蘚上&KR0802;空餘玉堂老淚雨漲江濤

　　夜坐(傚孟浩然)

　　亦知今夕好無地著塵埃人在月下坐風從樹裡来對
巢棲鳥定照影去螢囘更道㐮陽叟清詩解品裁

　　守歲

　　嵗事雖云盡吾生自有涯送窮車縛栁報喜燭生花京
國當年客山林著處家詩成猶不寐拚醉酌流霞

　　嘲雪次胡叔敬韻


　　一冬無雪落正月始花飛未足成和氣唯能作冷威飄
飄欺雨重淅淅弄風㣲村舍多貧餒陽春未解圍

　　晚作

　　落日紅將斂牛羊早下来好詩閒裏得幽抱靜中開已
定禽棲樹無驚犬卧苔坐忘心似水無地著塵埃

　　曝背

　　愛日經簷處終朝曝背時興深隨境入情盎與春期草
木應同惠乾坤亦自私由来至人樂未許俗流知


　　魁山除夕

　　除夕逢今夕驅馳感髩華嵗添新厯日身寓故人家春
暖爐燃炭更長燭剪花從今謝拘束詩酒作生涯

　　訪俞光大山居

　　立春纔五日同訪隱君家崖石昻如馬田塍曲似蛇詣
幽詩緩得扶倦杖堪誇為憶山居好留連至日斜

　　寄胡伯𢎞

　　造物還同戱為人不願才如何麟趾厚翻受䑕牙灾萱

草春猶茂荆花晚正開時清無滯獄行李好歸来

　　贈胡叔敬

　　去作隨羣雁歸尋返哺烏難兄雖落寞慈母且歡娱夜
雨花銷燭春風蟻罄壺談詩多近槀亦得慰潜夫

　　秋日感懐

　　暑盡瀟瀟雨凉生淅淅風朝来一葉落秋至萬家同昔
日紅顏子今晨白髪翁卜居猶未遂感激寸心中

　　東軒雪巾宴集分韻得無字


　　不合三冬暖長疑片雪無清晨忽撩亂薄暮轉糢糊縱
飲從諸友愁吟只老夫空林寒悄悄貪看哺巢烏

　　秋興(二首)

　　天末秋風起新凉日漸多故園今已矣歸興欲如何愁
至將詩遣狂来對酒歌扁舟猶在眼木落洞庭波

　　地勢環龍虎天文應斗牛由来賢逹士多集帝王州方
召輸戎畧臯䕫獻治謀老夫才不敏有分在林丘

　　木棉絞車


　　鐵軸横中竅檀輪運兩頭倒看星象轉亂捲雪花浮人
力雖施巧天機不自由最憐聲過耳柔櫓下中流

　　徐孟璣斗室

　　一室寛如斗危墻穏似船座中疑縮地壺内别為天北
海尊常在南州榻自懸曲肱雖樂甚容膝已安然



　　草閣詩集巻三

