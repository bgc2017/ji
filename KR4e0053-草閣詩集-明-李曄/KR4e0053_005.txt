







　　欽定四庫全書

　　草閣詩集巻五　　　　　　元　李昱　撰

　　七言律詩

　　寄虞伯生學士

　　金殿承恩謁翠華玉堂染翰草黄麻䕫龍禮樂於今盛
班馬文章未獨誇舊買石田依破屋新栽澗竹遶晴沙
曲江花樹應無數草似青門五色𤓰

　　寄蒼巖太守


　　問訊湘江賢太守别來為况近何如梅花月底裁唐律
柿葉霜前草晉書客至但令尊有酒官清誰問食無魚
漢庭相業須黄覇早晚綸音下玉除

　　寄題髙進賢道水竹居

　　白波髙擬石闌齊翠竹斜連草屋低六月清風鯉魚起
一春好雨鷓鴣啼有時門外無來轍此老林中獨杖藜
我有滿懐淇澳興幾時親到與君題

　　寄楊從事


　　屋近青山雲滿㘭樹翻紅葉鳥争巢不貪杖屨頻開徑
正想旌麾出逺郊濁酒賖來同友吃新詩改罷喚兒抄
縁知日暮空吟望自向亭中作解嘲

　　途中寄權伯文知府

　　陳情書去無消息老病扶藜强擬行黄菊西風憐我瘦
丹楓落日為誰明潁川太守名偏重少室山人價甚輕
昨夜挑燈孤館後一蓑烟雨夢歸耕

　　寄吕浩川池文仲兼柬田德逺


　　桃花溪上行盃處想見烟霞繞舊蹤一醉便成經歲别
百年能得幾囘逄新霜老樹青紅間落日寒山紫翠重
好約城西田掾吏杖藜相過興從容

　　贈五峯李先生

　　鴈蕩峯南結屋牢先生髙枕聽松濤麒麟一出空祥瑞
鳯鳥孤飛惜羽毛漢代文章遷史盛晉時人物謝安髙
懶將白髪供朝紱縱有銀魚換酒醪

　　贈杜清碧


　　先生九曲溪邊住錦里風光太逼真當代如求董狐筆
名家正要杜陵人玉堂金馬頻催詔朱紱銀魚懶挂身
聞道少㣲明永夜已知江上有埀綸

　　贈朱原達(戊戌後作)

　　江海相違二十年今晨相見一欣然已同葛亮吟梁父
况有侯芭識太𤣥深谷鳥啼雲似水逺林花落雨如烟
酒酣不省他鄉客尚憶西湖小畵船

　　贈曹伯强


　　衣裁白苧著皂㡌羡子逺道來翩翩新豐馬周自逆旅
長沙賈生猶少年夜深談詩月在地春濃載酒花連天
如此才華易相别莫怪臨風情黯然

　　贈醫者王玉泉

　　玉帝山前圖畵如杖藜歸來春雨餘延年豈無赤松術
濟世况有神農書丹砂夜煅光射室藥苖曉移香染鉏
青雲故人滿江海莫怪門多駟馬車

　　送郭伯如之臨川令郭舊樂安簿


　　臨川縣與樂安近正憶弦歌兩度聞白髪今為新令尹
紫髯元是舊參軍盃傾野館花如錦船入春江水似雲
到日定知民訟簡每延多士細論文

　　送杜少府之官華亭

　　少府青袍初入吴官舎春餘一事無彈琴每招華亭鶴
舉網或取松江鱸苔衣生緑上弓劍花片落紅霑酒壺
風流却憶孟東野溧上賦詩兼射鳬

　　送琹僧印秋海歸東林


　　韓子文章最有聲頴師琴調得傳名十年具美知誰繼
此地長吟送爾行鉄鳯飛樓開佛日玉虹吹瀑下江城
幾時五老峯前路拄杖相過聽短賡

　　送李秀才北上

　　五雲深處拱三台閶闔煌煌曉正開羲畫欲成龍馬出
舜韶初奏鳯凰來行囊豈為觀光計獻䇿當施補衮才
十月江南春色裏把盃遥待錦衣囬

　　送永嘉葛令歸燕


　　人人盡説丹砂令三載容成徳化寛但識絃歌能變俗
豈因松菊便辭官扁舟落日孤城逺二月黄河春水寒
從此去天纔尺五故鄉風物是長安

　　送毛仲賢歸越

　　憶昔乗船徃㑹稽湖山青壓柂樓低路從賀老門前過
詩向越王臺上題鷗鷺近人明似雪魚鰕入肆賤如泥
經年不到還惆悵送子東行立水西

　　送曹逢吉


　　清晨送客過橋東一路行人在畵中紗帽㣲霑梅子雨
葛衣輕受藕花風五雲山色應非逺七歩家聲要與同
何日重来説詩法月明天碧水樓空

　　送楊文開潯學秩滿歸省

　　南潯地小不成州博士官尊易入流楊震舊遺清白在
侯芭曽授太𤣥不三年講席聽風雨八月征帆拂斗牛
歸與紫髯稱母壽玉堂誰早嗣箕裘

　　送朱煉師囘仙居


　　峡山仙人之所居山峯秀出金芙蕖千尋巖上棲𤣥鶴
五色雲中騎碧驢麻姑送酒應到汝木客賦詩能起予
每聞花乳石林好相寄休忘錦字書

　　送楊秀才遊粤

　　江空十月見晴沙逰子扁舟似泛槎紅葉一林偏對客
白雲千里倍思家栁姑廟側魚争賣賀老門前酒可賖
若見草堂王處士煩將素練冩梅花

　　送馬彦良赴閩


　　錦帆江上挂東風海國潮生百浦通離浙此時楊栁碧
到閩無数茘支紅功名蹔屈鹽車驥家世終懐栢府&KR1301;
何處相思一尊酒三千里外月明中

　　送穆徳敬歸覲

　　九月連雨秋水生賀家湖上送君行青山對岸似人好
白鷺下田如葉輕終軍棄繻亦年少賈誼獻䇿多成名
彩衣歸拜二親後幾日重来懐為傾

　　送戚縣尉之㑹稽


　　越鄉船様小如梭婦女牽船唱越歌秦望山宜篷底看
賀家湖向鏡中過青袍作尉登臨徧彩筆題詩感慨多
况是右軍遺跡在未須射鴨且籠鵝

　　送陳教授之天台

　　天台山色引歸袍行李休辭道路勞霞彩正於文廟近
瓊臺争似冷官髙諸生問字携紅酒座客分題詠碧桃
我亦當年慣遊者隔江東望水滔滔

　　送王文玉歸台


　　八年東郡無詩句十日西風罷酒尊俗客若来空滿眼
可人相别易銷䰟霞光照樹丹丘近蜃氣成樓碧海昏
想見還鄉有餘樂幾時書扎到衡門

　　送葉主簿之巴陵

　　行人逺道問巴陵幾日扁舟過洞庭白鳥入雲天不斷
紫魚吹沫浪還腥長才作簿諸公惜多暇談經小吏聽
囘首玉堂春色近好憑文力播芳馨

　　送池文仲賜歸侍養


　　一千里外同徵辟五百名中獨賜歸為客已看髙士傳
到家應舞老萊衣雨邊春筍供盤脆水&KR1284;寒魚入饌肥
餘暇賦詩銷白日便風相寄莫相違

　　送劉宗弼赴浙江按察司僉事

　　故人喜有劉司業才大今為耳目官行路月明&KR1301;馬瘦
到臺霜落繡衣寒十行已受天書寵三尺須求法意寛
老病彈冠久無夢但看鵬翼快飛搏

　　送柯子素徃天台省親


　　最愛丹丘柯道士倚門清夜夢連環致身玉洞虚無裏
極目瓊臺縹緲間一鶴書来丹篆古雙龍劍舞鐵花斑
也應分得麻姑酒徃駐西池阿母顔

　　留别榮春巗上人

　　扁舟欲問西林寺湖水紆迴到每遲吏部尚為文暢序
拾遺能廢賛公詩山中借榻塵機息月&KR1284;行盃樹影移
明日風烟各分首江湖夜雨夢相思

　　留别南城諸公


　　相逢常為興匆匆擬賦新詩句未工嵗月一身渾是客
江湖兩髩欲成翁消愁春螘浮盃緑送喜秋花上燭紅
明日溪南又分袂馬頭黄葉亂西風

　　留别彭士雲管勾

　　驅馳逆旅似浮萍寥落斯文若曉星逺道已為千里别
好詩能復幾囘聽水連徽港滔滔白山過宣城歴歴青
天上五雲春色暖願隨染翰侍彤庭

　　荅禹龍門見柬


　　髙僧元住金山寺飛錫吳鄉未擬囘天女散花臺上落
神龍避雨鉢中来久知無本能詩句自笑淵明嗜酒盃
别後重逢須記取藤床對雨撥寒灰

　　和李五峯著作題竹隠軒詩

　　隱君只在溪南住手種琅玕幾十年玉版每同賔友喫
錦棚真比子孫賢取簫吹月天如海近檻眠秋屋似船
更愛滿林凉露下研朱時㸃馬蹄篇

　　次陳世恭見寄韻


　　忽見新詩雙眼明暮雲囘首復愁生杖藜不去千山隔
躍馬能来半日程江上蓴鱸空感興山中雞黍已渝盟
友生終不如兄弟想見開尊對紫荆

　　吕思純見訪有詩用答其意

　　梅雨三日溪水深一舸来訪見幽心洗盃行酒月在地
開户讀書風滿林子才可陳賈誼䇿我醉但鼓陶潜琴
空山茅屋少供給持此以報雙南金

　　次韻李師文見柬


　　無官不用焚銀魚自分茅屋深山居桐華吹處客載酒
松子落時予讀書身遊黄帝畫埜外心到盤古開天初
謾勞詩句逺相問已覺富貴浮雲如

　　次韻楊仲彰見寄

　　聞道草𤣥亭子深杖履日日事幽尋酒醪每同田父飲
詩句或與山僧吟堦前鶴啄碧苔色籬下犬眠紅杏隂
幾囘悵望莫雲逺有懐不寫誰能禁

　　蔣子宜約逰義安寺不果就飲于家有詩次韻


　　亦知髙誼重交遊投轄相歡醉未休别墅尊罍過永夜
上方鐘磬隔清秋淵明豈是辭蓮社安道何須見雪舟
賸水殘山看不厭杖藜還復為君留

　　葉懋徳過訪次韻

　　故人相别動經嵗今日一見心顔開五更詩夢忽生草
四月雨聲初入梅正須把袂論出處&KR1284;用彈鋏歌歸来
花溪水滿魚可釣坐對青山銜酒盃

　　答陶生羽漸寄詩


　　青袍白髪歸田後依舊山林隱者風騏驥縂宜肥苜蓿
鳳凰終亦老梧桐要知維翰過裴皥未許康成别馬融
十幅蒲帆挂烟雨江流元不限西東

　　所思

　　不是春来懶賦詩賦詩偏動故鄉思蘇公堤上看花日
西子湖頭載酒時三載不歸生白髪幾囘曽夢倚烏皮
春風錦瑟遥憐汝夜雨青燈獨對誰

　　憶昨


　　家住西湖湖水灣開門日日見青山晚風蝴蝶疎簾外
春雨鷓鴣深竹間艤棹門生移酒至入城童子借書還
而今清事何由再阻絶天涯髩欲斑

　　詠史

　　始皇(戊戌前作)

　　六國雄吞似建瓴皂斿從此任嚴刑南巡禹穴功雖刻
東度蓬莱術不靈持璧先知祖龍死載車難掩鮑魚腥
驪山草木同衰朽萬古依然自六經


　　陳渉

　　甕牖繩樞一隴夫棘矜談笑奮雄圖始從閭左追秦鹿
更向祠中託楚狐日者既来徒黨集夥頥纔剪腹心孤
囘看三尺風雲㑹曽有朱防等輩無

　　項伯

　　馳車霸上語張良舞劍鴻門却項莊交友恩深雖可報
君臣義重忍相忘楚歌自此聞垓下漢爵徒能得射陽
若識五文龍虎氣丁公遭戮獨堪傷


　　項羽

　　過人才氣更重瞳慣與神騅立戰功三戸亡秦知氣數
諸侯朝楚屬英雄孤忠亞父頭空白扶義懐王血尚紅
俛仰君臣多愧色豈唯無面見江東

　　蕭何

　　刀筆區區起沛豐經綸事業盡關中撫民為有三章法
轉餉能先百戰功漢祖難忘上林苑韓侯誰使未央宫
可憐一代興王畧只與當時主吏同


　　張良

　　博浪沙中亦浪謀圯橋一變運機籌豈因漢帝扶炎祚
正為韓王報世仇儲嗣真憑紫芝曲神仙假託赤松遊
熟知名就身還辱故爾封侯只願留

　　陳平

　　冠玉平生擅美姿已於分肉見施為聲名此日齊三傑
籌䇿當年用六竒周勃固知才不逮王陵仍有節難移
試看諸吕封王後漢鼎端如一綫危


　　酈食其

　　皓首猶誇八尺軀入門長揖豈豪麤時人不識監門吏
英主偏知好酒徒東下齊城從染鑊西開漢國未分符
雖扵青史慚前箸曽是區區一䜿儒

　　陸賈

　　奉使南夷誰得雋陸生雄辯口如瀾直將冠帶囘椎結
更倚詩書化溺冠好畤歸来初解槖太中推薦未酬官
湏知誅吕安劉計正在深交將相懽


　　叔孫通

　　太常近侍龍頭日博士初離虎口時尚改短衣從楚製
能逃古禮雜秦儀兩生不徃誰為鄙三代相因豈在為
頼有忠言争易嗣汗青傳載似期期

　　季布

　　憶自髠鉗載栁車魯朱猶得解紛譁平生任俠何須數
不死圖功正足誇楚日將軍猶為主漢廷御史必忘家
千秋雖重黄金諾老守河東謾爾嗟


　　蘇武

　　憶昔看羊海上居雪寒猶是囓氈餘匃奴但識羝無乳
漢使能令雁有書屬國不嫌恩太少中郎若屈義全疎
願將手内清風節賊子奸臣一示渠

　　草閣

　　草閣正在江之濵白沙翠竹便為鄰家雞避客飛上屋
野鴨成羣来近人石渠翰墨非無地錦里桑麻却甚真
目送漁舟行浩蕩一川煙雨渺絲綸


　　石井山中

　　石井山中雲繞門題詩不减浣花村已知子可為宗武
更願孫能繼審言照眼椒花工取媚向人梅蘃故開繁
老来自信生涯好乞與春風日討論

　　歸田

　　老病歸来荷主恩田園蕪矣未須論一經有在堪傳子
百事無為且抱孫當午鄰雞啼屋上常時乳犬吠籬根
武陵謾説漁郎棹須信桃源本是村


　　遊壽山

　　雙澗橋西見五峯分明朶朶翠芙蓉半空絶壁開金像
百道飛泉噴玉龍怪石坐来斜聽鳥曲闌凭處倒看松
平生自倚凌雲筆不媿山僧飯後鐘

　　夜囘三界

　　官事匆匆敢計程㣲軀辛苦為蒼生雨寒轉覺籃輿重
月黒全憑火炬明路轉松林多虎跡夜投茅屋少雞聲
五更又過清風嶺不費推敲句已成


　　觀潮

　　江上秋風八月潮浪花吹雪過山椒雄吞越徼聲喧襍
髙蹴吳天影動搖鐵箭事聞今尚在鴟夷魂逺有誰招
滔滔無限朝宗意夜久魚龍漫寂寥

　　郊外

　　暖雲過日不作雨客子郊外尋春光野花朶朶紅間白
堤栁絲絲青尚黄不貪馬上得新句正憶天涯非故鄉
流鶯飛燕自来徃&KR1284;事歸途芳草長


　　宿山庵

　　初夏日長夜漸短客子頗愛青蓮庵明月皎皎鶴在樹
凉風蕭蕭龍起潭小簟琅玕破幽夢深盃琥珀凝餘酣
關河千里暗芳草與爾一曲歌江南

　　晚興

　　晚林歸鴉棲未定客子看餘吟且行青山缺處殘日落
碧海盡頭明月生流光欺人老將至拙學笑我名無成
草閣柴扉已安分金馬石渠空復情


　　訪田徳逺

　　出郭杖藜輕十里橋西為訪隱君家晚風山逕吟松葉
秋雨溪田落稻花細數交朋能有幾劇談詩法浩無涯
才華如此須臺省得似青門老種𤓰

　　宴蒋仲行水軒

　　層軒正在峴山東竟日看山與畵同楊栁尚含春意緑
薔薇更倚夕陽紅影揮豪客金尊月香引佳人翠袖風
景物留連足懽賞此生只合醉鄉中


　　旅中秋懐

　　髙秋雲冷雁南飛遊子天涯尚未歸風雨黄花佳節近
江湖白髪故人稀蓬莱獻賦才名拙盤谷讀書心事違
正是客愁眠不得誰家徹夜擣寒衣

　　八詠樓與知府權緯聯句

　　危樓瀟爽近星辰此日□文送目頻(緯)白髪偏催能賦
客(曄)青山幾閲倚闌人(緯)四郊雨足雲歸晚(緯)萬里天
囘月出新今古才名真不忝後来誰復繼清塵(曄)


　　壽日讌胡伯𢎞昆仲家

　　胡家兄弟出名門朝夕留賔禮意敦特為老夫稱壽酒
敢忘沉醉坐華軒春前著蕊梅猶淺臘底飛花雪正繁
石鼎煮茶過夜半少陵詩法正煩論

　　遊石室寺

　　石室初從渾沌分呀然一竅氣氤氲山僧慣住黿鼉窟
野老能穿虎豹羣行怪帽簷常礙蘚坐驚衣袖忽生雲
幾時更借禪床卧六月松聲絶頂聞


　　賀吳𢎞道再令永康

　　相逢曾記帝王州又向華溪接宴遊陶令雖辭彭澤去
㓂君終為潁川留雨鳩鳴緑桑連野晴雉翻青麥滿丘
早晚治平推第一璽書推上鳯池頭

　　遊山之樂自楊文開下凡一十五人葉茂徳不
與作詩以詰之

　　賤子不出動經月出門四郊多好春㣲風野桃紅作陣
連雨溪水緑成鱗楊雄為文最竒古李白得句徒清新

只欠橋西葉徵士酤酒一洗胷中塵

　　宋明府席上贈胡仲申隠居并卲原性

　　近年耆舊晨星似况復林泉事考槃白首能来欣倒屣
青雲不去恥彈冠日長公館棠隂静春莫山城雨氣寒
更有同行邵文學可辭樽酒罄交懽

　　對雪懐池文仲

　　嵗莫俄驚十日凍天風吹雪滿江南窮隂積數花應六
豐嵗標祥白已三出土麥苗還自秀傍巖梅蕊為誰含

此時安得池徵士茗椀新詩夜劇談

　　秋日道中

　　一上籃輿便有詩詩懐如與素秋期好山到眼時時換
流水於人歩歩隨衣古任從村犬吠心閑惟有野鷗知
翛然獨立乾坤外白雪寥寥和者誰

　　九日無酒

　　去年有酒甞酩酊今年無酒空徘徊白衣欺我久不至
黄花向人徒自開枯腸何由出芒角渇心從此生塵埃

青蚨三百且沽取休負吾家鸚鵡盃

　　清明有懐

　　客裏清明多感慨強拈巵酒破愁顔此時榆栁皆新火
滿眼松楸非故山春水漁舟来個個曉林花雨落班班
登樓轉覺添歸思欲寄尺書無雁還

　　玩月一首寄國學諸友

　　吟邊逺客逾千里病裏中秋又兩年人在西風早白髪
月從東海上青天金波不盡方流澤玉鏡何因獨欠圓

安得清光照衰晚布衣容易到林泉

　　金陵與諸生玩月時得告

　　幾年客裏中秋月不似今宵分外明出海得無行路苦
照人偏有故鄉情瓊樓玉宇髙千尺翠杓金尊下五更
来嵗倚闌懽賞處栁村囘首憶諸生

　　金陵元夕

　　金陵城裏逢元夕始信蓬莱不外求山湧六鰲仙子殿
星埀萬象帝王州吹笙已遂豐年樂秉燭何辭永夜遊

綵筆新詩宜唱和恩波咫尺鳳池頭

　　題桃源圖

　　緑桃花發武陵春知是秦時避世人縱使山川異風土
依然父子即君臣傍岩茅屋雞啼逺隔水柴扉犬吠頻
何日扁舟親到彼坐看烟雨渺絲綸

　　陳斯徳山水畵

　　南峯北峯雨晴初愛此濯濯碧芙蕖便從谷口請學稼
復憶太行曽讀書洞猿出林曉偷果溪獺上灘宵祭魚

時危相對失圖畫欲借茅屋身岩居

　　鼓枻圖

　　畵圖不必求𤣥真野服蕭然如古人一竿能敵駟馬貴
隻舸乃與雙鷗親楊栁風生緑嫋嫋桃花水動紅粼粼
知子此時正堪樂溪魚入饌色朦銀

　　題清風嶺王氏烈女祠

　　猶聞虎旅下天戈廟宇經年長薜蘿玳瑁簮斜蛛網宻
石榴裙短燕泥多即於白刃全吾操為至清風奈爾何

賴有篇詩㽜血跡清名不廢逐江波

　　題張伯雨隱居

　　愛君亭子澗之涯不减西湖處士家長日春風吹杜若
有時流水出胡麻山童斬竹供埀釣野客尋源憶泛槎
欲信神仙在人世重来猶恐失桃花

　　借張伯雨韻題楊廉夫隠居

　　飲馬橋南水亭好尋常把酒對滄波青青岸竹當簷長
白白江雲落檻多東野有時曽射鴨右軍無日不觀鵝

遂令黄篾樓中客来和先生鉄笛歌

　　題孟都司有餘清軒

　　鑑湖西頭飲&KR1301;馬水風瀟洒動漚波青山當戸意不盡
白月近人光更多梅邊自檢孝亷傳竹外忽聽滄浪歌
幾時對雪發幽興獨抱古琴深夜過

　　題蔣伯康繭窩

　　蠶叢國内房偏小鮫客機邊構甚竒日射坐氈如挾纊
雨經簷瓦似繰絲豈同蝸角虛名誤真與壺天樂事宜

許史金張何足羡千間大厦貯蛾眉

　　梅

　　翠竹冷渠幸不遮分眀開向野人家影斜流水春前樹
香淡疎籬雪後花索笑故應催客句亂愁秪為送年華
揚州何遜無消息欲寄東風道路賖

　　謝友人送酒

　　甆鼎熬成白玉漿鳴鞭走送意難忘開瓶已勝葡萄色
入口偏誇荳蔻香未教劉生千日酒應同王母九霞觴

黄花正爾欺人老爛醉西風也不妨

　　輓石珠山璣萬户

　　平生禮樂作元戎餘事機謀立武功鐵馬南征如昨日
戈船東下忽秋風龍文夜泣床頭劍苔錦朝侵壁上弓
最憶閶門舊碑石人人墮淚説羊公

　　輓陳世恭

　　花溪廿載遂交逰似子相知百一收孫楚有懐哀甚切
耿蘭無報淚空流白頭慈母應多病黄口孤兒不識愁

最是斯文從此絶凄風囘首卧雲樓

　　次韻吳徳基見贈(併序)

　　徳基太守先生相過季春三月五日也契闊音容
嘗形於夢寐一旦接懽尊酒其快何勝俯仰十五
年間故舊如晨星落落方欲為詩以叙其故而返
屈先施詞翰超騰固難貂續然亦勉為之以符彼
此不忘之語云

　　纔看作縣上南康五馬歸来髩色蒼龜鶴隨身今尚在

菊松照眼未全荒疎簾雨過山光潤小館春深竹氣凉
多幸情親逺相過更題珠玉轉難忘

　　題胡氏東軒

　　魁山東頭搆小軒尋常風景縂堪論&KR1084;含滄海千秋月
檻拂扶桑半夜暾臨水桃花争㸃樹穿泥萱艸故生根
友于愛客如春暖日日談詩對酒尊

　　咏菊二首

　　胡君伯𢎞賢昆季雅好菊一日以三本移植瓦缶

置諸東軒之下白者對植如玉紫者特立而不羣
延玩久之悠然有得因製四韻以彰其美云

　　君家盆内菊花栽三本偏能二色開白玉仙童迎我笑
紫衣卿相為誰来休嫌風景當遲暮正倚文章逼上台
如此秋光莫辜負倚闌懽賞且銜盃

　　東軒紫白二菊予嘗賦詩以詠之矣伯𢎞之令弟
叔敬復出紅黄者三盆於是争竒競麗照耀前後
書齋為之增賁又安可黙而無言耶録似一笑


　　念子愛賔如愛菊慇懃相賞坐無時已知紫白能專美
更遣紅黄為出竒畢卓将螯須左手陶潜把酒只東籬
秋風滿地皆蕭艾老眼看花且賦詩

　　送程知縣赴最官

　　雨後官河水接連行人初上木蘭船即看治政聞天上
便有徵書下日邊玉佩曉趨宫草色錦衣春染御爐煙
龍盤虎踞多形勝共祝皇圖億萬年

　　送徐允中赴國子監


　　歸覲匆匆有命催式瞻江左莫徘徊南州徐孺應同族
太學何蕃不乏才風暖虎闈羣玉聚天髙龍闕五雲開
須知聖主崇文地衮衮衣冠上省臺

　　雪

　　莫怪寒雲蔽日昏雪花如浪灑乾坤今年恨不髙三尺
去歲何曽落一番入地遺蝗雖已盡繞枝饑雀奈相喧
由来造化無兼美且對春風濁酒尊

　　途中雪


　　出門飛雪大如拳客子山行興可憐謾道珠光生合浦
真成玉氣滿藍田惟驚十里無人跡曽見孤村有竈烟
肌骨苦寒何足恨来秋凖擬是豐年

　　輓趙世良

　　喬木如龍在五雲玉堂家世自超羣六旬已棄人間事
一夕俄修地下文古麗諸甥情慘切陳留老友淚繽紛
明年九日魁山下共挿茱萸只欠君

　　别胡伯𢎞仲源叔敬季祥諸昆仲


　　斗魁山下樹㕘天文定流風幾代傳兄弟四人皆好客
鄉閭諸老縂稱賢花溪雪霽春揺蕩翠峴雲深路接連
金石交情有如此臨分焉敢廢詩篇

　　移居

　　峴山西望翠濛濛客子移居似畵中正喜孟郊家具少
不愁阮籍路途窮昔時朝野青雲士今日山林白髮翁
從此杜門甘寂寞著書多暇教兒童

　　題李愿歸盤谷圖


　　晴峯萬叠翠屛張風景分明似太行野鴨飛時穿栁亂
春泉濯處帶花香李侯興趣山林逺韓子文章日月光
安得携書白雲裏畵圖千古共徜徉

　　橙川四詠

　　橙峯晚雲

　　壮觀橙川第一峯尋常雲氣接飛龍玉漦流地春無盡
翠髻撑天曉更重幾度採芝身縹緲連朝拄笏興從容
雖然不作他山雨靈物何曽有定蹤


　　潘隴春耕

　　隴上曽傳負米生至今知姓不知名鄉人但比龎公隠
使者能忘冀缺耕紅槿日邊黄犢卧緑蓑雨裏錦鳩鳴
有時醉倒枌榆社隔舍扶歸稚子迎

　　梅航讀月

　　莫怪齋居山似航徐君教子有餘芳青燈只假梅梢月
綵筆兼書柿葉霜千古南州名不廢幾人東閣興難忘
百花榜上魁名在要借嫦娥一寸光


　　桃源小境

　　武陵謾説遇神仙此處分明小洞天始謂山川無道路
忽驚雞犬有人烟秋風禾穗黄雲外春水桃花紅雨邊
我欲題詩誇絶境詩成又恐競流傳

　　題徐孟璣愛日堂

　　髙堂春暖晝隂隂愛日秪縁愛母心寸晷豈惟同尺璧
一時何啻直千金承懽未覺斑衣老介壽長為白髪深
安得揮戈駐流景莫教寒暑互相侵


　　中秋玩月簡橙川諸友

　　海上風髙八月天分眀吹出大銀盤光含宇宙無偏照
影納山河却倒㸔今夜正須傾鑿落幾人能共倚闌干
嫦娥也念題詩苦賜與長生白兎丹

　　憶昔

　　西湖湖上數追隨好友相忘發興竒蠻榼花間行載酒
胡床月下坐談詩昇平樂事懐前日老大光陰愧此時
無復能誇人似玉只今惟有髩如絲


　　題崇壽堂三老圖(并序)

　　濟源胡君搆崇壽堂以尊三老又命工繪為圖其
風儀凝著衣冠儼雅各有可觀者濟源既為之序
且徵予言為製四韻以復之後人因序以觀其圖
因圖以觀其詩則知斯堂之意矣

　　崇壽堂前三老圖畵師落筆擅江湖即看生面雲為氣
盡是髙年雪滿鬚洛社諸公今在否香山盛事近来無
松傍侍立衣冠者亦是人間寄傲夫


　　輓傅仲先

　　百年家計老無愁三子才能長最優暫徃句容因禄養
将歸古麗竟仙遊丹山碧水迎飛旐白叟黄童望逺舟
為寄南豐香一瓣臨風哀此淚雙流

　　題金華王傅朋墓誌銘後

　　憶昔衣冠聚一門至今人物見諸孫豈無濟濟才名繼
况有堂堂相業存文憲先生銘已刻奎章學士句堪論
庭前手植三槐樹應是頻霑雨露恩


　　别俞光大

　　常懐秉燭賦新篇忽復開樽就别筵奔走為誰頻道路
棲遲無分共林泉黄肥梅子千灘雨紅爛桃花五月天
此際思君逺相過葛衣蕭瑟晚風前

　　胡生仕中九日載酒

　　門生載酒来衡宇埜客簮花憶故鄉酒色纔於今嵗緑
花枝仍似去年黄殘山剩水登臨厭短句長歌屬和忙
信是乾坤容晚景不知風雨過重陽


　　春雪

　　盈尺江南雪未聞花時况復落紛紛長河不雨来春水
平地無山起白雲掠兎鷹鸇偏得食銜魚鷗鷺亦成羣
草堂幸喜明如晝獨自看書到夜分

　　薰風

　　舜殿南風何太好阜財解愠意相仍五絃琴内聲初起
三尺階前教已興比屋有民皆長養康衢無處不薫蒸
蘭臺此日雌雄賦宋玉多才亦浪稱


　　牡丹

　　紅紫春来摠浪誇風流須讓牡丹花盈盈仙掌盛朝露
冉冉酡顔映晚霞此物宜栽天子苑為誰来自野人家
客中相對俱寥落且與殷勤舉玉窪













　　草閣詩集巻五

