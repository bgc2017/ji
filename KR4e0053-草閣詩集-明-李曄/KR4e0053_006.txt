







　　欽定四庫全書

　　草閣詩集巻六　　　　　　元　李昱　撰

　　七言長律

　　投李右轄十六韻

　　漢家三十六將軍誰似安東第一勲練卒舊諳蛇鳥陣
斬闗新殄虎狼羣金城列鎮頻紆䇿玉帳廵行竟解紛
笳皷五更傳落月旌旗千里捲歸雲孫呉自古雖論武
賈鄧從今但講文樽爼折衝兵愈奮河山帶礪劵還分

雖居鼎鼐崇儒士解使兒童識相君名動虎闈風肅肅
恩流鳳詔水沄沄營屯細栁連春色山轉烏龍對夕曛
萬里守邊嚴號令三農在野樂耕耘門延申白衣冠盛
座引鄒枚禮數勤詩句賡歌情繾綣香爐宴寢晝氤氲
不才曽辱封書召多病空勞使者聞滿擬布衣甘杞菊
豈期金屋到𤣥纁路從薇省朝天上舟過桐江泊水濆
知已感深無以報謾憑長律頌清芬

　　贈金中孚十二韵


　　在眼交游總俊髦多君才調獨風騷蜀都巧織千機錦
巫峽雄翻二月濤心入隂何詩窟逺名登李杜將壇髙
雖承紫詔終辭禄若賦丹墀定奪袍行李清秋逄縣署
杖藜薄暮過林臯金盤屢出銀絲鱠翠甕新開玉色醪
醉後脫巾猶舉爵狂來秉燭更揮毫孫陽頗解知天馬
歐冶偏能試寳刀莫作後塵工語麗要追前輩擬心勞
吟殘春草看衣線添取晨霜上髩毛百里去程山岌岌
雙溪歸興水滔滔元龍樓上憑斜月深夜懐人首重搔


　　送楊文開歸金陵十韵

　　金陵自古帝王居佳麗相傳畵莫如王氣不銷龍虎地
清光長射斗牛墟青氈作客愁無那白髪還鄉樂有餘
聨轡總來金騕褭揮毫頻對玉蟾蜍難兄學問趨天禄
令弟才名動石渠共掃松楸經雨露同依桑梓送居諸
沙頭酒盡雙瓶後江上帆開一棹初李白詩成誰倡和
楊雄賦在自吹嘘秋風此日看鴻雁春水明年憶鯉魚
石井峯前讀書處也應飛夢到茅廬


　　送孔士安教諭之孔林十六句

　　孔林東望路漫漫客子清晨跨錦鞍岱嶽雲開青未了
濟河氷泮緑猶寒壁藏科斗今人識(自註識言不識也)經載麒
麟後代看入廟定聞周禮樂到鄉因㑹魯衣冠壇存琴
奏千年古墓拱楷連百畝寛贈友但憑詩句好離筵須
望酒盃乾去時春雨梨花白囬日秋風桂子丹百尺樓
頭開宴處候君重與罄交懽

　　送邵原性逰括蒼


　　二月東郊花已㝠一畨南浦草初青交㳺舊雨如今雨
送别長亭更短亭席上新詩纔十韵沙頭清酒盡雙瓶
江湖豪氣青蛇劍沙水生涯白鶴經子美須期才可繼
景純兼羡術多靈庭闈已薄西山日雲霧難掩處士星
船入好溪銀作浪人登括嶺翠為屏被鞍騕褭應辭䇿
出匣豪曺始發硎野老得歸雙短髩異鄉相值兩浮萍
挑燈後夜思君切髙枕隂何欲再聽

　　秋暮逰橙尖下村居八韵簡王彦璧


　　秋盡山行日未昏縈紆林壑隠乾坤徑深黄葉疑無路
岸轉清溪别有村盤谷縱幽何足羡輞川雖好未須論
過橋苔蘚生巖罅坐石蘿藤挂樹根老嫗蒸藜邀上客
阿翁剥棗引諸生新茅盖處雞啼屋短杖敲時犬吠門
避地正須營草閣逄人何用問桃源不通姓字相賔主
願子情親作弟昆

　　題問月軒

　　華軒結構與雲連正在書臺紫翠邊金叵羅中邀皓月

玉欄干外問青天廣寒宫殿名虚得大地山河影浪傳
藥搗𤣥霜分若個樹誇丹桂種何年蟾光此夜因誰缺
兎魄今宵却又圓惆悵姮娥亦無語倒騎白鳳舞翩&KR1473;

　　七言絶句

　　冬日

　　冬日苦短不可說况乃朔風吹倒人鄰童折屐走相報
江上無數梅條新

　　偶成


　　獨木橋頭芳草齊野人縛屋正臨溪日長課罷渾無事
自向花簷掃燕泥

　　湖堤曉行

　　宿雲如墨繞湖堤黄栁青蒲咫尺迷行到畵橋天忽醒
誰家茅屋一聲雞

　　冷泉亭觀猿

　　靈隠寺外冷泉亭蘿風吹日晝冥冥猿啼一聲松子落
無數白雲生翠屏


　　秋晚逰西湖二絶句

　　八月西湖鏡裏天中流柔櫓下輕烟囬頭指㸃青山好
有箇白鷗飛上船

　　秋夜西湖泛櫂過滿船星斗近天河鳴榔忽動清風起
一對鯉魚吹白波

　　逰西林寺

　　湖上秋來雨氣深買舟容易到西林青山好處看不盡
白鳥一雙穿栁隂


　　鑑湖舟中

　　鑑湖秋暮水如天宜與詩人載酒船兩岸芙蓉紅未了
小樓絲管出嬋娟

　　越中燈夕一絶

　　清光多處是蓬萊金色芙蕖午夜開夾道傳呼避驄馬
繡衣御史看燈囬

　　燈辭三首

　　萬㸃金蓮燭漸燒水晶簾影夜吹簫只知天上星辰近

不覺人間夜色遥

　　打遍凉州羯鼓聲牡丹花發最分明春宵苦短須沉醉
莫使金雞下五更

　　翠作鰲山繞四圍燈前行樂泥光輝也知今夜春如海
雪片如銀不敢飛

　　守歲有感而作

　　家人草草具盃盤爆竹聲中笑語懽衣上忽看慈母線
淚㾗如雨落更闌


　　烟林詩思圖

　　青絲絡頭白鼻騧林下春風踏落花最憶吟餘饒野興
淡烟斜照數歸鴉

　　美人引子圖

　　明粧麗服照青春疑是昭陽殿裏人銀甲彈筝猶未了
花前雙引玉麒麟

　　陳仲美山水

　　山中古樹色冥冥苑屋斜連薜荔青昨日雲深貪採藥

埜猿偷誦太𤣥經

　　東坡風竹圖

　　戯拈雞距紫毫芒冩就風梢數節長從此玉堂雲霧裏
都將粉墨繪文章

　　畵馬二首

　　黄金如土築髙臺郭隗纔登樂毅來若使當年輕駿骨
臨時焉有急難材

　　銀鬃繡膊氣偏驕應是房星降赤霄汗血沙塲宜百戰

憑誰借與霍嫖姚

　　老樹擎霜圖

　　夜寒霜氣裂滄溟潭底老龍眠欲醒萬刼玉漦流不盡
化人來聽蘃珠經

　　淵明醉像

　　玉山頹矣葛巾偏老僕扶持歩不前莫道先生渾不醒
醉中猶記義熈年

　　題梅(四首)


　　西子湖頭春可憐落花如雪晚風顛不辭萬㸃飄香去
乞與珠宫作水仙

　　羅浮山下隔烟開香雪紛紛入夢來誰謂縞衣今寂寞
花光筆裏喚春回

　　歲暮江南十日雪犯寒開處只南枝揚州何遜苦憶汝
寥落人間無好詩

　　斷橋流水月黄昬幾度相思對酒樽只作總宜船上看
槎枒玉樹挂金盃


　　畵鷹

　　金眸玉爪下雲端能使羣狙膽氣寒山木蕭蕭秋色老
英姿猶向畵圖看

　　徽廟翎毛

　　羽毛如錦太葳蕤花石東頭入畵時無限新聲聽未了
金風吹動萬年枝

　　江叟吹笛圖

　　長江浪險懶埀鈎短笛西風且自由兩岸蘆花如雪白

一聲吹動楚天秋

　　雙竹圖

　　湘江秋影水雲寛筆底移來只兩竿若挂髙堂無六月
洒衣蒼雪不勝寒

　　清溪采菱圖

　　鑑湖水清越女白日暮採菱歌正長畵舫香風移不動
藕花深處看鴛鴦

　　洞賔小像


　　洞庭湖水碧如天一劍凌秋興渺然琪樹金蓮栽未了
人間囘首又千年

　　墨菊

　　山僧能剪硯池冰墨色模糊巧作稜自是東籬栽不得
却將秋影上溪藤

　　鈎勒竹為王彦明題

　　金剪刀裁銀鳳尾珊瑚鈎挂玉龍魂夜深秋影和霜重
壓碎湘江月一㾗


　　畵蘆鴈飛鳴宿食

　　一行斜起雪成羣嘹嚦聲多逺更聞夜冷蘆汀眠不得
啄殘千頃洞庭雲

　　紅梅

　　滿林紅雪影毵毵夜靜和春浸碧潭却憶騎驢二三月
杏花小雨看江南

　　百鴈圖

　　十月開㠶楊子江沙寒白鴈滿船窓畵師貌得當年憶

宿食飛鳴五十雙

　　畵魚(二首)

　　東風吹動緑蘋洲中有神魚得自由一躍玻璃三萬頃
不貪香餌上金鈎

　　自從濠上無莊惠此樂寥寥直到今翠鬛錦鬐看似畵
一篙春水落花深

　　題唐以仁山水圖

　　莫怪柴門門未闗屋頭無數好青山暮年袖却絲綸手

一箇魚舟盡日閒

　　牽黄熊囬山

　　野性由來不入羣歴堦穿竇恣紛紛主人自有茅廬在
好去山中吠白雲

　　瓶中牡丹

　　古銅瓶中紅牡丹宛如仙女醉乗鸞嬌姿不貯黄金屋
却向茅簷造次看

　　西湖竹枝歌五首


　　總宜船中載酒波雁兒舞罷近前歌日斜莫抝青荷葉
心似藕絲頭緒多

　　菱角鈎衣為出尖蓮心苦口却囬甜妾生不恨郎縁薄
自恨春波日夜添

　　芙蓉花面藕絲裳栁葉眉尖恨最長嗔道王孫金彈子
朝朝來打野鴛鴦

　　湖上春來郎未歸青青楊栁想郎衣郎今走馬章臺路
切莫顛狂作絮飛


　　家住西湖湖岸頭十三吹得樂官愁連環欲結同心事
只怕郎心似水流

　　春日雜興二首

　　鷓鴣春雨過東風晴日桃花岸岸紅行到小橋聞犬吠
人家都在栁隂中

　　桑葉繞緑多纎纎蕨芽正肥春笋甜茅屋人家風日好
老翁捫蝨傍頺簷

　　草閣圖


　　雙松樹下半茅堂萬竹叢西一野航畵箇老翁頭似雪
坐間書巻對滄浪

　　畵梅

　　梅花三昧是花光復有徐生逺擅塲遮莫髙樓夜吹笛
玉奴自有返魂香

　　暮歸

　　山腰小路曲如蛇薄莫踈踈雨潤沙醉裏亦知秋色老
西風開遍木棉花


　　謝王彦璧惠墨

　　故人投分如膠漆許送家藏黒玉圭客裏傾囊無以報
草堂絶句手親題

　　秋隂

　　莫道朝來滴雨無黒雲遮日已糢糊道傍聽得農夫說
天氣渾如八月烏

　　題胡伯竒蘭

　　澧浦春深長緑芽國香一種最堪誇紛紛俗眼迷凡卉

只有君家識此花

　　初夏書懐一絶

　　柴門無事晝長闗四月書聲緑樹間借問當年誰似我
除非盤谷與匡山

　　梨花圖

　　梨花如雪㺯春寒常記清明馬上看今日賦詩勞想像
美人和夢倚闌干

　　題芷陽書齋


　　芷陽山中屋數椽樹隂將緑遶堦前客來敲户不出應
看到馬蹄秋水萹

　　柬童良仲聚逺菴絶句

　　蘭江書法妙無倫鉄筆兼逢逺上人肯向魁山尋野老
不辭沽酒典衣頻

　　題扇圖

　　憶昨扁舟落鑑湖山庄隨處索菱租誰知三十年前事
今日秋風見畵圖


　　白雲親舍圖

　　叔剛陳君以親命從師於外闕時省作白雲圖以
懐之且求予詩作四絶句前二首明義方之訓後
二首著愛日之誠云

　　昔聞孟母三遷教今見此鄉陳大家馬鬛蓬科自長夜
流傳郤有白雲圖

　　萱草誰云兒女花侵陵雪色耐年華瞻雲莫使斑衣濕
好事辛勤到五車


　　束書千里别慈顔看盡慈烏落照間山外白雲雲下屋
倚門昨夜夢連環

　　逰子思親無奈何青山囘首白雲多雖云學問瞻淇澳
終念劬勞廢蓼莪

　　題李後主畵竹

　　落筆還同鐡鈎鎻照眼何如金錯刀老可小坡應王氣
一竿秋影拂滄濤

　　食茭白


　　西風吹雨飽秋菰卸却青衣見玉膚客裏嘗新成一笑
不圖今日見西湖

　　徐孟璣送東陽酒

　　故人逺送東陽酒野客新開北海尊不用尋梅溪上路
春風吹氣滿乾坤

　　題杜居安瘦馬圖

　　欲試原頭春草長老來筋力已堪傷嘶風復有飛騰志
願見當年田子方


　　題吕宗義扇面雲溪釣隠圖

　　蘇耽元是橘中仙一局殘棊不記年近日白雲溪上住
都將幽興付魚船

　　歲莫雪中柬俞生仲深叔昭

　　歲莫棲遲老樹村紛紛急雪洒黄昏乗舟誰效山隂客
不是晴天不過門


　　草閣詩集巻六


　　欽定四庫全書

　　草閣拾遺　　　　　　　　元　李昱　撰

　　題徐原父推篷圖

　　憶昔西湖湖上路梅花雪後開無數總宜船子坐推篷
偷眼看花索詩句在上不見瓊瑶㾗在下不見莓苔根
横梢半截露春色繁花爛熳如兒孫玉龍槎枒卧清曉
老幹新條抽未了崑岡玉碎春風來吹香撲鼻知多少
天上歸來十五年湖光寂寞真堪怜金樽檀板查無跡

但見落日之漁船徐君冩梅奪造化白璧黄金滿髙價
昔日少年今白頭嘆惜人間空見畵

　　梅山義塾秋丁

　　庭燎光寒宿雨過無眠數問夜如何鼓鐘既作聲音間
冠佩初臨禮數多聖德由來同日月文章元不阻山河
小儒才劣叨司教相與從容託詠歌

　　留别陳世恭

　　數年膠漆方投分今日萍逄又索居好客每令樽有酒

辭君非為食無魚海棠亭暖春題句簷蔔林香夜讀書
兩地闗心正相憶便風毋使問音踈

　　金華留别陳公明

　　十載從游處雙溪送别時情深猶已子義重忝人師夜
雨窓前史春風筆下詩黒頭須努力期爾鳳凰池

　　題王竹齋墨梅

　　鼻觀幽香靜可參月明和影落空潭霓裳不動冰魂逺
恰似江妃睡正酣


　　陳世恭昆仲同逰龍泉庵賞海棠

　　三月江南好風日得意看花馬蹄疾頗憐西蜀之名花
爛熳嬌紅逞仙質麗臉猶嫌繁杏艶柔絲已學埀楊宻
逰蜂迷處萬朶明歸鳥鳴邊一枝出青霞時留仙客佩
絳雲夜照維摩室去年載酒常恨晚今歲題詩未開畢
道人所樂非一二弟子相隨成六七過眼誰羞花似霧
簮帽猶誇髪如漆日斜欲去還徘徊喚取佳人彈錦瑟

　　京城寄題陳世恭卧雲圖


　　好山多處翠成羣中有幽人卧白雲只隔紅塵一千里
幾囬清夜獨思君

　　戯柬池莘仲

　　少年一飲輕千鍾力㣲難染桃花容年深始作汗酒法
以一當十味且濃王君親傳坎離鼎出甕鵝黄煮秋影
檀心味烈九醖同醉倒伯倫呼不醒清晨喜見雙玉瓶
中㴠沆瀣光冷冷鸕鷀之杓鸚鵡盞坐使賔主皆忘形
我老多愁酒難敵故人未肯分餘瀝座中甘作劉公榮

醒眼終朝看山碧

　　題陳世恭所藏山水圖歌

　　米公老手無人繼從此乾坤少清氣畵師落筆頗似之
素練曲折開秋意上有青山萬叠之嶙峋下有白雲千
頃之氤氲丹楓翠栢森左右年深乃成十抱文白石坡
頭埜亭小一葉漁舟蕩清曉對岸想像忘機翁坐占蒼
苔談未了我嘗四載客京華每見畵圖成嘆嗟埀老歸
來愛幽獨欲借雲根半間屋


　　清風樓歌

　　君不見義烏門東頭上有百尺屹立之飛樓雕簷稜層
象緯逼畵棟縹𣺌烟雲浮桓桓徐將軍志氣非常儔登
城覽形勝構此壯觀東南州樓中班陪盡鵷鷺樓下隊
列皆貔貅是時新雨餘六月如髙秋炎埃一㸃飛不到
但覺清風四座來颼颼將軍手揮白羽扇身著紫綺裘
欄干十二倚霄漢無邊景物歸冥搜東觀覆&KR1690;山氣蒸
紫翠暖欲流北望芙蓉峯錦繡五色攅空周西有長空

倒影之飛檣鐡梁下鎮蒼精虬南有芳草連天之曠野
但見飛騎來往秋獮而春蒐楊雲旗壈霜矛禱太乙擒
蚩尤魚麗排空金組甲龍泉盡製銅華緱陣前猛士力
如虎一一盡戴銀兠鍪將軍登樓長嘯破强敵自與文
士相旋周清談動玉麈拂䄂揮銀鈎投壺矢錚錚雅歌
韵悠悠庾公清興不可及將軍豪思真堪侔我來登
危梯撫掌落日驚沙鷗坐覺清風起蘋末醉來詩句生
滄洲將軍清風解炎熱亦如南薫羣動皆歌謳清風之

樓信千載清風之名千載無時休

　　送王秀才歸天台歌

　　李仙入月今幾年酒星飛上瑶臺天文光萬丈銷不盡
又逰蓬萊方丈之東邊王君王君醉仙後放浪堪為謫
仙友自言身後千載名何似生前一盃酒黄金杓白玉
盃勸君滿引葡萄醅掃君頭上如霜之白髪澆君胷次
萬仭之崔嵬是時銀海花玉山頽髙歌起舞不知夜但
見緑蘿樹下嫋嫋凉風來清晨别我飄然去家住紅霞

最深處美人笑倚桃花旁飯炊玉甑胡麻香左劉右阮
相頡頏故鄉之樂不可當我醉題詩惜相别飛夢時時
度雙闕明年有意還復來與君灑掃松下月

　　貞德堂歌

　　邇來為父雪讐恥聞者擊節清霜飛秋風蕭蕭木葉落
秋日皛皛行雲薄區區俗子不到門自對青山倚髙閣
圭也著屐來相過入門磬折求我歌我歌從來不易作
與君交契柰爾何夜窓烏几蛟龍吼落筆光芒動星斗

要追洋洋風化首闗雎麟趾同深厚方今聖治求華勛
觀風使者紛如雲此歌足以揚清芬他日九重天子聞

　　鍾馗歌

　　老日無光霹靂死玉殿啾啾呌隂鬼赤脚行天踏龍尾
偷得紅蓮出秋水鍾南進士髪指冠緑袍角帶烏靴寛
血口淋漓吞鬼肝銅聲剥剥秋風酸大鬼跳踉小鬼哭
猪龍饑囓黄金屋怒氣至今猶未銷髯㦸鬖髿努雙目

　　黄公鍜磨吟


　　一聲啼鳥驚春破但道黄公能鍜磨問渠鍜就將何為
麥熟村民免饑餓麥熟村民免饑餓即今麥缺愁難過

　　黄熊歌

　　我家有犬名黄熊不與尋常羣犬同狺狺夜吠捍門户
兼有捕䑕之竒功山居燈盡黒如漆黠䑕出入聲啾唧
合曺合類恣所經攪甕盆翻囓書帙黄熊此時方按行
嗾之愈怒威盈盈奮前搏一百䑕散坐令傾洞成清平
䝉貴烏圓未須貴宋鵲韓盧莫誇技寄謝區區世上人

素餐尸位能無媿

　　不寐

　　臂痛愁難忍更長睡不成無由成蝶夢有暇數雞聲况
值青陽逼應多白髪生五湖心尚在吟罷氣崢嶸

　　貞德堂歌(并序)

　　貞德堂歌者汴人李曄為永康徐君光大妻應女
而作也應女名惟貞自㓜以端肅聞光大娶之光
大儒者也明於易不幸早世其婦於恒卦從一而

終之義熟聞之故守節不嫁遺孤六人辛勤鞠育
以恩及長勉之從師授業簮珥之飾盡賣以供費
今年已七十其子桂葺斯堂以奉之吾黨賢士夫
嘉其事且扁是名又形之以詩文是則然矣竊惟
婦人無獨成之理其德必本於夫夫者婦之綱也
不詳其綱而舉其目非善於辭者也有是夫必有
是婦有是父必有是子闗雎麟趾悉本於文王乃
詩人敦厚之意故余法之觀者倘有取於此云


　　栢舟不作共姜死夏侯令女今則已古來貞德苦不多
落落晨星照經史請談應女生花溪自小端肅聞深閨
徐君光大工學易應女束髪與之齊吁嗟年纔三十五
良人早没心何苦偕老相違願莫伸安得與爾歸黄土
青年未得身就木空幃别涙吞聲哭有髻不挿他人花
採柏南山動盈掬緝麻坐對寒燈悄縫衣行念諸孤小
嚴霜凄凄雞戒曉鳴機夜織猶未了有子名桂字仲芳
綵衣獨立鴻雁行母也七十頭如霜願構貞德之髙堂

貞德堂前棣花茂貞德堂上萱隂覆四時八節禮數勤
拜舞稱觴為親夀吾黨作文并賦詩墨花滿紙何淋漓
不詳其綱但舉目到手聨篇徒爾為少君名由鮑宣出
孟光願與梁鴻匹徐君觀象明咸恒信有其妻解從一
遂能教子勤詩書黄簾映雨秋堂虚嫁裝盡賣供束脯
任使筐篋無贏餘徐家一門瞻具美夫賢子孝誰得似
後人弗替能引之德風便自兹堂起族孫徐圭字孟璣
飽觀貞德之光輝


　　冰山行

　　𤣥冥之域窮隂鄉冰山屹立遥相望盤根下令厚地裂
上令旭日無精光雕瓊鏤玉千萬狀隂機煜煜孰敢當
冰蠶五色不補衮冰柱百尺撑明堂大峯小峯亦旁出
爭挾氣勢相軒昻公然列鎮衝要地或為推裂烏臺綱
東方蒼龍爪欲墮南方赤鳥口盡僵北方烏龜寒縮頸
於莵歛尾蹲西方獨操巨柄凛難觸衆人仰視心彷徨
白水真人凝不流桂薪粒玉吁可傷九州封豕食人肉

旌旗遍野塵沙黄金城湯池盡瓦礫徃徃白骨堆秋霜
新魂舊鬼相間哭哭聲落日連穹蒼赤者為狐黒者烏
北風其凉雨雪雱鳳凰髙飛避矰繳梧桐不復生朝陽
天威憑憑上帝怒赫日回照天中央冰山傾刻付流水
百醜顯露那能藏乃知真龍合變化捲舒雷電功㣲茫
崔嵬嶻嶭今安在徒逞兇惡干天常崐崙自髙太華峻
齊天作鎮埀無疆君不見萬嵗山前春色裏紅雲紫霧
朝東皇


　　章三益匡山行(戊戌後作)

　　仙人休吹紫鸞笙聽我一曲匡山行青蓮居士讀書處
至今石室丹霞明龍泉西南百餘里四面崢嶸翠峯起
先生結菴當畵圖正與匡山景相似屋前屋後皆種松
坐看百尺蒼精龍苔皮深含霜雪古鐡幹返走風雲從
一亭下浸蒼波冷縹緲烟雲成萬頃中有神魚長比人
翠鬐翻動玻瓈影一亭上與浮雲齊赤䦨干外青天仾
分明投壺笑玉女彷彿出海聞金雞東南一亭隱林樾

地位清髙隔炎熱人間赤日如火流踈簟琅玕自蒼雪
最其秀者環中庭周遭萬朶芙蓉青朝來爽氣落我袂
蘿風吹日天冥冥鶴怨猿啼歸未得繡衣今作青雲客
故山四首五情揺歸夢時時到寒碧自古山林鐘鼎同
先生况有前賢風少待功成拂衣去入門依舊山花紅

　　春山道中與唐仲暹輩分韻得遲缸二字

　　莫春之初行樂時青衿濟濟亦追隨酒因愛客傳盃數
詩欲驚人得句遲溪栁線埀將霧綰野花紅落倩風吹

閒中景物千金直休使徵賢使者知

　　杖藜三月青山路風景真如濯錦江在樹啼來黄鳥對
隔溪飛去白鷗雙舊題僧寺詩連壁新釀田家酒滿缸
寄語朝端故人道歸歟已覺寸心降

　　題貞節堂

　　孔氏之家貞節堂大姑守志育賢郎貞如白石凌風雨
節比蒼筠傲雪霜截鼻未須論令女髧髦應不讓共姜
明年二月尋巢燕爭忍雙飛入畵梁


　　唐仲暹送魚

　　唐生寄我雙魚美老婢揮刀割曉霜遲子不來秋夜永
坐看秋月引杯長

　　秋興

　　白髪殊方客青雲上國賔莫教輕薄子能侮老成人咄
咄書難盡蒼蒼理自陳尊中有美酒爛醉且謀身

　　田家苦(戊戌前作)

　　日如火風如血崑崙碎黄河竭雨聲隔雲招不來髙田

低田龜背裂老農踏車瘦如鬼黒不辨眉白見齒一寸
秋苗一寸心汗血願為三尺水霜羅扇霧縠衣冰盤味
甜紅荔枝老農有胆誰嘗苦租吏敲門夜騎虎

　　韓信(詠史)

　　蓐食相過識者稀時因漂母念寒㣲設壇拜將功雖稱
躡足封王禍已機既以解衣辭武渉如何挈手教陳豨
藏弓烹狗尋常事青史千秋有是非

　　秋風三叠題德鄰家所藏畵


　　江南七月秋風起吹動白雲千萬里洞庭木落波影寒
天外冥鴻饑欲死男兒生無所成良可嘆出門荆棘行
路難酒酣㧞劒為起舞滿堂星斗光䦨干嗚呼一叠兮
秋夜永碧梧為我飄金井

　　江南八月秋風髙裂雲直上聲怒號小聲白晝走沙石
大聲入海翻鯨濤夜半吹折長松樹衆鳥巢傾無宿處
豺虎啖人如蜜甜何處桃源是歸路嗚呼二叠兮秋夜
深干戈滿地愁人心


　　江南九月秋風落殺氣如雲暗城郭濃霜凄凄日色薄
玉叠鼔寒聲不作緑草夜奏蘭臺宫問天乞借襄王雄
前驅蜚亷後豐隆一洗狐兎無留蹤嗚呼三叠兮秋夜
肅變作南風五絃曲

　　夜望

　　堦除螢火亂縱横獨立虚無見紫清北斗三更昏夜色
南風五月變秋聲思歸不但如王粲慟哭真應似賈生
天上銀河千尺水幾時能洗永休兵


　　方巖喜雨

　　觸熱區區到上方踈簾小簟夢秋光片雲忽作千峯暗
一雨能為五月凉從此洗兵無戰伐况今多稼免逃亡
天涯野客雖寥落吟罷新詩喜欲狂

　　庚子春三月夢與梁生建中囘故居(戊戌後作)

　　春宵苦夢短合眼在故鄉今宵復何為歴歴所見詳天
風吹我巾明月照我裳手持緑玉笻衿佩同翺翔路從
北郭門徑詣先塋傍五年缺洒掃青草如人長不忍遽

去之徘徊流涕滂迂行羊角埂載出甘泉坊河西與河
東人烟𦕈相望屋廬間新舊田園半榛荒故友四五人
相逄訴𠂻膓剪韭焚枯魚款坐陳酒觴喜極仍自疑兵
戈正紛攘人生無羽翮何以逾津梁囓指騐所經恐為
覆蕉隍雞鳴聲喈喈惆悵身在床山川限呉越依舊天
一方輾轉久不寐鬱紆祗自傷披衣起待旦聊以成短
章

　　喜雨行


　　六月驕陽逞炎熱日日南風赤如血東田西田水絶流
土膏盡作龜兆裂今晨白帝行新秋乾坤早覺隂雲稠
翻江到海龍用壯雨聲不斷寒颼颼甌窶窪邪盡生意
頃者萎黄復蒼翠野老迎神拜且呼農夫賖酒歡還醉
草閣道人無寸田也復起舞歌豐年年豐但愿飽吃飯
底用枯膓五千巻

　　甲辰歲九月一夜夢外舅天趣鄭先生問幽㝠
之事但云海天月色秋茫茫覺而衍其語以

寄哀情

　　外舅實天邁神采冰玉相明經擢巍科氣劘賈董塲驊
騮自超詣鸞鳳必髙翔轍環湖海間著述成數囊弟子
滿京國所至留餘芳曄也樗櫟材謬選膺東床提撕感
恩厚取别亦已長今夕復何夕漏永猶未央分明入我
夢言笑如平常載拜問所從面誨辭慨慷海天既無際
月色秋茫茫魂來波浪白魂去雲山蒼音容遽相失輾
轉何由忘天地一蜾嬴死生等行藏逰魂乃其變浩蕩

隨飛揚去來本無跡暫寓無何鄉情深自難已攬衣涕
泗滂

　　答自便叟薄酒萹傚東坡體

　　薄薄酒味可求醜醜婦願可酬薄酒有妙理醜婦無嬌羞
酒薄亦足澆我愁醜婦可以與之俱白頭平原督郵勝
青州黒崑崙曽配冕旒嘗言㫖酒亡國哲婦傾城二者
豈足為身謀醴酒如渑糟作丘銀甖翠杓黄金舟婪酣
大肚飲一石不能為君銷國憂何如田父共泥飲醉後

倒騎原上牛春山作曲眉秋水為明眸朝為行雲莫為
雨一身主家十二樓是為䘮身之膏盲伐性之仇讐何
如荆釵布裙操杵臼深能方舟淺泳游笑彼紛紛冠沭
猴眼前富貴何異水上之浮漚小年難語大年蟪蛄不
知春秋吾儕薄酒任薄醉即休醜婦任醜順即休

　　題南山獻夀圖

　　將軍落筆怪且雄能畵嵳峨崒嵂萬仭之竒峯糢糊猶
含太古色慘澹頗帯清秋容儼如蓬萊三山翠且重又

如廬山五老削出金芙蓉千盤萬轉不可測恍惚雲氣
隨飛龍下有□灂之流泉上有偃蹇之長松松根羽人
顔色好抱膝盤陁事幽討云是南極天邊之夀星遨逰
先天後天老被以青霞裘䕃以白羽葆龜游緑沼沉滄
波鹿放蒼崖食瑶草有鶴有鶴飛鳴雪衣丹頂隨風輕
兩鶴飄然入紫清一鶴獨立和以簫韶聲手招㕠青童
載以白玉笙上朝三十六帝京五雲仙樂來相迎玉女
投壺其聲錚錚白兎擣藥使人長生胡君欣得之喜氣

何盈盈是時七月天氣凉君來飲我黄金觥酒酣載拜
求我歌須臾落筆雷霆轟五岳為之動三江為之傾此
圖足為仁者夀題以南山獻夀之佳名胡君胡君宜愛
惜我歌歌罷千金直挂向髙堂雪色璧夜夜虹光射天
赤

　　哀錢塘

　　妖兵七月犯錢塘百萬吾民總可傷白璧黄金隨虎豹
青娥紅頰伴豺狼交遊半是泉臺客城郭今為瓦礫塲

休向吴山髙處望滿前骸骨白如霜

　　登城一首(戊戌前作)

　　春來懶上最髙城一望令人百感生山岳無如今日碎
河流不似舊時清青年士子多投筆白首鄉民屢避兵
休向東風歌此曲野花啼鳥亦傷情

　　懐楊亷夫

　　鐵崖先生天下竒雄文險句鬬蛟螭侏儒紛紛飽欲死
草𤣥亭上髩如絲


　　懐汪以敬

　　白雲菴中雲滿窓日日論文空酒缸絶塵天驥能敵萬
照水山雞不作雙

　　懐智雪舟

　　西馬塍西智上人平生老句不無神少陵已許師前輩
無已還甘作後塵

　　懐鄭本初

　　越王城中汎棹過紫菱白藕興偏多别後風塵不相見

五年江海失隂何

　　懐魏德剛

　　東青門頭有惠連五載不見夢相牽得歸茅屋對秋雨
與子細說逺逰萹

　　冬日

　　冬日苦短不可說况廼朔風吹倒人鄰童折屐走相報
江上無數梅條新

　　冬夜


　　冬夜恰似夏日長懊惱無睡難禁當走尋梅花作詩伴
放取明月照室床

　　中秋同唐仲暹玩月二絶句

　　故人乗興夜相過正為中秋月色多緑酒傾來拚着醉
要題詩句贈嫦娥

　　八月十五是中秋月色娟娟似水流却憶湖州船子唱
幾人歡樂幾人愁

　　題唐仲暹南塘圖


　　西風古樹挂寒藤逺近諸峯翠且層却憶賀家湖上路
一灣暗緑抝漁罾

　　題畵二絶句

　　紫翠縈紆千萬重僧歸日午始聞鐘若非越上雲門寺
定是廬山五老峯

　　老翁居處不勝幽無數青山在屋頭客至便分雲半席
坐看落日大江流

　　戯題淵明圖


　　詩滿霞牋酒滿瓢黄花香裏興飄飄如今仕宦皆因米
誰似先生嬾折腰

　　訪戴

　　雪月流光射客衣雪風吹浪打船扉故人溪上苑茨逺
乗興何如興盡歸

　　日鑄墜壁嶺

　　兩嶺相望四十里十五年前曽此逰野花依舊自春色
行路幾人成白頭


　　過渡

　　三十六渡春水深蒲萄緑漲愁人心行人且休脫布胯
桃樹頭上雙鳥吟

　　泊練祈塘

　　枕上春寒酒未醒小舟還此泊蘆汀雨聲欲趂夜船到
一夜東風吹塔鈴

　　題畵梅二絶句

　　江梅信是丈人行老幹能開白玉花笑殺天台桃幾樹

不分清俗要相誇

　　梅花三昧是華光復有徐生逺擅場遮莫髙樓夜吹笛
玉奴自有返魂香

　　山水畵扇

　　溪上寒雲落日虚青山繞屋樹扶踈抱琴髙士紛紛出
從此林泉少隱居

　　煮荳酌白酒歌(戊戌前作)

　　煮荳酌白酒荳肥酒氣温相對二三子其樂難具論君

不見曉來雨過東家村叢叢荳莢生籬根阿翁提籃跣
雙足採摘採摘呼諸孫歸來笑指老瓦盆酒波猶帶新
糟渾田家酒具如窪尊一椀入口春無㾗兩椀三椀鯨
濤奔四椀五椀和江吞須臾飲至百十椀眼花耳熱低
乾坤憶昨豺虎如雲屯旌旗滿目烟塵昏殺人如麻血
成海十室九家無一存大臣自合死社稷况叨厚禄承
君恩近聞省府日筵宴椎牛宰馬齊崑崙吾徒布衣在
草野憂心惻惻懐至尊嗚呼蕭艾滿城邑馨香不數蘭

與蓀呼童煮荳復進酒呼兒為我闗柴門

　　正月辭

　　雪消樓瓦鴛鴦暖太液池香翠波滿春愁如織鶯未知
新染鵞黄栁絲短美人纎手畵雙蛾繡簾捲得春風多
春風開紅又開紫却怕青年逐流水

　　二月辭

　　玉為鞍龍為馬逰陽春錦城下水晶盤中鳯凰炙蒲萄
緑酒銀壺㵼萬卉千花舞繡衣笑殺提籃採桑者


　　三月辭

　　東園雨紅花亂飛繡簾半捲燕雙歸并州剪刀快如水
茜蘿新様裁春衣十二巫山盡神女屏風照見芳心苦
宫辭裁罷酒㣲醺自向金籠教鸚鵡

　　四月辭

　　花落長門草青處十二䦨干撲飛絮象床玉手印腮紅
隔夢一聲啼緑樹笑將金彈打流鶯誰遣芳菲被春誤
鳯釵不整雙鬟霧爽風新扇題紈素


　　五月辭

　　石榴花開紅染裙緑羅袖捲芭蕉紋睡囬金獸沉煙薫
玉笙吹下雲中君果壓冰盤水晶碎蔗漿似酒甜難醉
猶嫌命薄蜻蜓翅不及桑鳩動成對

　　六月辭

　　銀塘花發紅雲滿南風吹香徧宫舘舞衣上繡雙鴛鴦
緑珠小娘捧冰椀簟紋細織湘波寒碧紗如烟作帳寛
水晶簾埀體生栗不識人間有三伏


　　七月辭

　　南方赤帝騎龍尾啾啾夜渡銀河水露濕火雲飛不起
碧色凝天薄如紙鳯管參差裁短玉别夢㷀㷀冷秋燭
金井䦨西一葉風吹盡湘妃髩邊緑

　　八月辭

　　鯉魚吹長風曲池芙蓉老白天墜凉露濕螢滿衰草蘭
房燈燼青獨宿知秋早碧波㺯明月自惜顔色好起按
鴛鴦絃酸聲攪懐抱


　　九月辭

　　畵䦨十二凭西風芙蓉照波霜影紅㣲寒夜侵紫半臂
寳帳流蘓篆烟細月明天上來羊車千門竹葉生鹽花
挑燈自看班姬傳甘作團團秋後扇

　　十月辭

　　美人坐處生陽春芙蓉牡丹聨綉裀沉香火暖然烏銀
暖光吼出紅麒麟膽瓶滿貯波寒緑小挿踈梅半梢玉
蓮葉漏沉猶未眠翠被薫烟惹蘭馥


　　十一月辭

　　别舘瑶雲曙光冷飛霜落盡宫槐影何人吹動玉參差
春透香幃夢初醒龜甲屏風圍象床吴綾越羅堆滿箱
拈針欲繡雙鴛鴦又恐新愁隨線長

　　十二月辭

　　并刀碎剪銀潢水散作飛花半空裏清晨貧女方拾薪
寒裂肌膚愁欲死翠衾宿酒人未醒蔗漿調雪消餘酲
却呼小玉開瓊户石䦨干畔裝鹽虎


　　閏月辭

　　望舒推輪出蟾闕三歲清光多一月露濕瓊樓秋氣寒
鏡裏嫦娥生白髪桂髙十丈香風滿愁來退作黄楊短
樹厄何如人最多熒熒别淚成銀河

　　愁(戊戌前作)

　　烽火連天黒旌旗照地紅秋風破茅屋愁殺杜陵翁

　　小畵

　　雨林含清風羣峯翠如洗野猿啼一聲白雲在秋水


　　學圃齋襍詠五首

　　淅淅風生砌沄沄水滿塘藕根穿土濶茭葉過人長

　　野竹編籬細山泉灌圃渾碧𤓰方布子紫芋更添孫

　　朽壤蟲徧蝕枯藜螘倒行姜生黄菌蠢茄熟紫膨脝

　　枉渚雨晴後幔坡風暖初雁頭收芡實魚子剥㯶櫚

　　對客蒸壺爛呼童剪韭頻何如鄭公儉不讓庾郎貧

　　晚聞雨聲至有作

　　雨聲來處冷蕭蕭萬木無風亦動揺恰似西陵船乍泊

坐聽八月淛江潮

　　越中燈夕

　　浙西骸骨白如銀日莫江東起戰塵獨有此城三五夜
風光渾似太平民

　　鷗夢

　　雪羽眠來近釣舟幾畨魂逐海翁逰夜深遮莫風吹醒
依舊江湖萬頃秋

　　逃難


　　四郊日多壘勞生信乾坤朝來有警急鐡騎如雲屯賤
子心實憂焉能守荒村呼兒戒行李一飯同出門路逄
逃難人紛紛亦來奔或扶爺與娘或挈子與孫十歩九
顛躓欲哭聲復吞問道徃方岩前後相豗喧牛羊亦隨
逐飛橋為之翻我行已岩頂我僕猶岩根唇乾吻亦噪
何處濁酒尊兹岩既云險况有靈祠存棲遲且茆屋生
理安得論俯視西北隅殺氣猶昏昏

　　今日無酒


　　今日無酒何以冩心兒迎我言囊有餘金願言沽之展
席長林壺觴既行其樂駸駸頺然既醉載歌載吟掇彼
黄花絃我素琴陶潜既逺孰為知音忽忽歲月茫茫古
今乾坤蘧廬江海蹄涔知道者希勞勞匪任木鳶竹鵲
般翟機深忘憂之子實予所欽

　　次韵李斯文及與予蔣仲啟劉九德㑹於楊仲
章家

　　溪上留連景物春天涯牢落宦逰人金尊緑酒那辭醉

朱綬銀魚嬾挂身楊子法言應有法李侯佳句不無神
相逄况是桃源侣此去同為竹逕鄰

　　和章仲𢎞梅花燈詩

　　玉奴檠燭座添春索笑題詩覺有神冰樹生花何太喜
銀槎犯斗宛如真香㴠和靖祠前月光射羅浮夢裏人
誰羡繁華五侯宅金蓮開遍軟紅塵

　　梅花

　　到處梅花照眼新縱横變態似傷春冰霜節操元非俗

鐡石心膓亦可親縱使六花多一出也先百卉幾分春
海棠雖美終難倡誰使明皇比太真

　　胡生寫真歌(戊戌後作)

　　天下幾人能冩真胡生年妙藝絶倫自云慣識卿與相
炳炳生面圖麒麟青鞋布襪春雨餘朅來訪我南湖濵
手中銀管握造化與予拂拭霜藤新我生本有山水癖
形容瀟洒無纎塵頭戴小小烏角巾白衣寛博稳稱身
松齋棐几坐清晝意匠經營多苦辛是時賔客如堵墻

眼看胡生下筆親斯須置我雪色壁望之宛若神仙人
我兒見之亦大笑阿爺胡為能出神或言士者國之寳
衮衮皆充觀國賔先生才學世所重曷不秉笏朝丹宸
我生出處無不可白鷗萬里誰能馴不作寗戚悲飯牛
不作買臣行負薪今年年纔四十六居然抱道安吾貧
得君能談帝王畧避世或與漁樵鄰南逰天台北恒岳
東登日觀西峨岷乾坤隨處着杖履此地相逄難具陳
山中亦有似拳蕨江上亦有如絲蓴江風蕭蕭日月白

與爾長歌歌隱淪胡生胡生且停手玉壺共醉松花春
寫真何如嗜經史五車力學須昏晨他年生為席上珍
勿云江漢之埀綸

　　黄楊冠歌酬洪子宜見惠

　　有樹有樹名黄楊膏沐雨露何蒼蒼平生雖遭厄閏苦
年深乃復知材良其材中冠冕其質如圭璋奴桑𨽻柘
超衆木居然正色含中央紫鑌之刀截鵞肪紛紛金屑
隨風揚中刳外雕奪天巧意匠經營鄒魯鄉斯須一笑

出古制晶瑩滑澤見未嘗蒼蝇側足不敢立彈來照手
蠟色光進賢惠文空自貴鹿皮椰子安可方洪君得之
逺遺我束我頭上半白之秋霜小冠子夏俱二寸俗様
岌岌徒軒昻有時醉後或嬾著掛在清溪石上萬古之
松傍洪君求我歌歌罷喜我狂烏紗小巾宛相稱丹崛
翠壑同徜徉

　　冬夜與池文仲聨句

　　别懐固云遽㑹面安可數幸兹東來暌(李)際此險盡剥

陽枝碩果抽(池)火井寒烟薄𤣥雲欝峥嶸(李)清湍凝瀺
灂跳鱗集罟喣(池)歸鳥爭巢啄牕梅桚冰繭(李)簷簹激
風箹縮蟄歌女喑(池)覆氄飛奴鷇彤輝歛鳥翅(李)白杓
起龍角晷短晝當惜(池)更長宵可樂欞風挾颼飀(李)篝
燈閃㣲邈門䦱蟾逗光(池)筆駛兎騰握餘酣潄苦荈(李)
晚飱飫香榖舒盤棃榧具(池)下筯肴蔬駁薪嘘紅麒麟
(李)衣聚彩鸑鷟焌焌銅釦温(池)㶑㶑甆甖濁再酌再酕
醄(李)一詠一超卓&KR0034;鬆髮寒立(池)熻赩顔丹渥胸吞九

雲夢(李)氣髙幾衡岳吟波恩淼溔(池)行逕踪犖确諸險
刮鬼窟(李)搜竒捉妖樸曹劉顛且僵(池)隂何仆而踔敲
戛故鏗鏗(李)洗刷増翯翯憶昨赴徵書(池)同年抱經學
星言戒迢逓(李)雨卧慙齷齪忽爾展京逰(池)居然擬朝
擢才堪百鍊金(李)價重三獻璞予甘返牛衣(池)我忝居
虎幄出處調既殊(李)别離手頻搦歸山歎孤陋(池)阻壤
懐磨琢賜還主恩重(李)叙舊交情慤促席話欵欵(池)舉
家欣嗃嗃雞黍盟不渝(李)鳬羹禮尤朴今知昔乃非(池)

動違靜方覺羅縷極道妙(李)縱横踰獵較意行懽已填
(池)句偶巧非斲連衾願遲曙(李)分袂成孤懪耳空警嘹
嚦(池)心迥來咿喔肩輿兀殘夢(李)手杖横短擉良晤闖
前期(池)塵襟藉深濯重來覓筠泉又見更蓂朔(李)

　　王子約雙鈎竹歌

　　王君金華人畵竹誇當代此竹乃是鈎勒之所為坐上
千人萬人愛令祖藍田王右丞盛唐詩格稱其能將詩
變竹寄餘趣傳與衣冠不乏千載之雲礽王君為人清

㧞俗興來踏遍篔簹谷籠&KR0034;桃枝紛入眼&KR1696;&KR0034;笆篻常
經目徃來曽見吴門道士張溪雲歸晚軒中事幽獨有
時不作山水圖戯拈銀毫書此竹王君筆法乃過之翠
篠雙鈎出林麓耳根但覺風泠泠比似張生但神速王
君寫竹能寫形真成標格非冥冥翛然獨立太素始脫
畧粉墨辭丹青或如金錯刀或如鐡鈎鎖或如折㦸沉
吴沙或如碎璧逃秦火或如銀旛寳勝之飄颻或若金
節羽衣之婀娜或如滄江風曳之水衣或如黄河半解不

解之冰澌或如白鳯尾或如蒼龍漦錢刀剪碎波心月
丹汞煉就爐中雪初疑荆軻圖窮見匕首又驚毛遂頴
脱呈錐末天機逞其妙形狀何駢闐後生學子競觀看
但悟書法如針懸唐時亦有蕭協律所至清風起蕭瑟
眼昏手顫藝轉工一十五葉稱絶筆宋時亦有文湖州
畵竹人推第一流能令萬籜起崖谷出墻之梢為最優
東坡作竹短而積别試瑰竒在林僻玉堂多暇圖一枝
復有小坡能畵石前元作者李仲賔琅玕卓立無纎塵

薊丘家世不易得父子相傳俱絶倫吴興學士趙公子
飛白之石誰能比水晶宫中春日長移得藍枝落窓几
後來又有柯丹丘大葉長梢動冕旒天顔有喜頻賜予
晚節衰颯江湖秋諸公畵竹工畵影隔簾彷彿瀟湘景
風景虚無終渺茫野迥漠漠烟光暝鈎勒冩形纔逼真
宛如髙閣圖麒麟褒公鄂公毛髪動儼然生面開功臣
我欲題詩寄淇澳瞻彼漣漪散晴緑底為猗猗興不忘
有斐君子勞心曲我欲鼓枻逰瀟湘碧雲萬頃浮天光

美人娟娟隔秋水欲來不來空斷膓我欲從獵誇雲夢
萬騎紛紜翠蕤送胷中八九吞不辭文章要比相如重
我欲富如千户侯家居渭川之上逰玉版鄰人許同喫
始知熊掌非珍羞我欲乗風發長嘯扁舟直過湘妃廟
中流鼓瑟聲鏗鏘和取湖南竹枝調何如曩昔行李逰
京都故人為我共作翠竹紅梅圖原父冩梅君畵竹價
重已壓青珊瑚挂在成均之左廡交逰軒冕觀如堵須
叟盡作王子猷六月清風生肺腑天上歸來十二年柴

扉草閣荒山田浮花浪蘂紛過眼此君風節還依然王
君王君聽我語我歌長歌君起舞郫筒酤酒滿眼酤與
君歌盡幽篁譜或栽長竿横斗髙下拂東海之波濤巨
絲一鈎連六鰲任公見之顔色勞或招葳蕤鳳凰宿隂
陽各應雌雄六伶倫製律工有餘一聲吹裂崑崙玉或
作仙人手中杖此日携來葛陂上見水猶能化作龍錚
然飛入桃花浪或充奉使手中節節旄落盡竿難折卧
起操持十九年誰謂虚心却如鐡鄉來陳者皆此君與

人一生成異勲殺青汗簡更殊絶蝌蚪篆籕皆人文此
君由來材不器用舍行藏隨所至願得嵗寒同此心故
託霜毫寫君意花溪水接雙溪長與君百里遥相望不
如坐君西郊之草堂胷中一吐千畝强歙坑舊硯橢而
蒼鵞溪素練雪色光風情老嫩任君寫無使古人專擅
場吁嗟無使古人專擅場

　　言懐(二首)

　　夜短苦日長齋居避煩暑青山在屋上流水在堂下好

鳥依髙枝潜魚集深渚以兹悟天性至樂乃其所悠然
對書帙發軔自太古素心契羲軒餘事及鄒魯所以賢
達人白首不出户

　　清晨事園圃白髪猶未梳引泉灌菘韭趂此春雨餘崧
孫年七齡不識詩與書但能助採摘來徃供勤渠阿翁
慣𬞞食自謂九鼎如所以甘短褐不願乗髙車汝身如
翁長與翁同荷鋤

　　題耕牧圖


　　春田雨餘春水緑烏犍背立雙鸜鵒有叟有叟相追逐
手把鉏犂繞江曲初疑龎公之壟又似子真之谷子孫
全家骨肉聚身世百年生計足噫彼利禄不入於心兮
所以無榮亦無辱

　　應用中稅副攝麻城縣擒賊有功為賦長律十
韻

　　麻姑城在萬山隂念爾為官亦苦心百里花封勞暫攝
六安草冦擬相侵風寒豺虎嘷青嶂月黒鴟梟聚緑林

纔閃旌旗誰與抗不鳴鐘鼓遂成擒司征乃解陳俘馘
乗遽爭誇獻捷音虎拜凝瞻雙闕近龍顔喜動九重深
大官奉命來珍饍内使傳恩出賜金香染錦衣歸里閈
詩題彩筆動朝簮魯連功就宜辭賞莊舄榮來且自吟
我老門生能報國百壺沽酒樂難任

　　蒼巖畵龍賛

　　目如電氣如虹怒翻霹靂駕倒捲天河空伊誰之筆蒼
岩翁起作霖雨其猶龍


　　題魚圖

　　江飇颯起聲蓬蓬白浪晝翻河伯宫羣魚出没玻瓈中
揚鬐掉尾各有容大魚雪沫嘘晴空小魚戢戢如蠶樷
中有一魚徤且雄丹砂作尾雙眼紅揮霍咫尺風雲從
近前驚倒濠梁翁囬頭爾輩皆凡庸變化已作龍門龍

　　題陳國光拙齋

　　濓溪先生作拙賦草閣道人作拙詩已無巧語為君贈
謾對幽齋勞我思犧牲文繡鼎爼用樗材擁腫斤斧遺

濁醪麄飯且安分髙車駟馬將何之

　　次韻義門鄭仲辨所寄梅花詩

　　山礬水仙兄弟行只有梅花獨清放去年擬作西山逰
苦為耽詩抱㣲恙今年拄杖敲岩扄恍如羅浮夢初醒
幽姿臨風粉蝶妬長梢落雪青鸞驚西湖别來花幾度
和靖祠前不知數月出未出天昏黄悄如坐我孤山路
却憶斷橋流水東衝寒臘酒盛郫筒只今想像風塵際
縞裙練帨情無窮起舞花前為君夀江南一枝春信通

分明白絹來斜封珍辭麗筆光炯炯踈枝冷蕋春重重
夜來積雪三尺厚繞樹髙歌連星斗詩懐笑我清如花
歸興為誰濃似酒漫山桃李生春愁孤芳狼籍無人收
安得揚州見何遜為花一洗千年羞

　　長歌贈鄭月岩(戊戌後作傚太白體)

　　我聞蓬萊山乃在碧海之東邊金銀樓臺耀日月丹崖
翠壑徃徃相鈎連中有神仙人長年不知老却是當時
鄭子真歸耕得仙道牽牛飲銀河披烟種瑶草瑶草一

碧三千秋飄然汗漫人間逰乗風倒着緑綺裘吹笙鶴
背逰浮丘追浮丘紫雲中炅炅雙瞳方顔色桃花紅手
揮銀管談造化六十甲子羅心胷東看日觀金烏赤西
上峨眉雪山白王侯見之倒履迎平生慣識青雲客我
是謫仙之後人閑來埀釣花溪濵時危落落不得意空
有詩篇驚鬼神鄭君從何來談笑情相親坐爾松下石
挂爾頭上巾古來賢達隱耕釣與君且醉松花春彈我
龍門七尺之緑桐荐我金盤雙尾之紫鱗酒酣拂袖為

起舞眼底功名君莫語自許吾身有仙骨富貴浮雲安
足數鄭君去兮何如還飛鴻冥冥不可攀送君大道秋
風間更呼醁酒澆君顔

　　喜雨歌

　　酌爾清酒揚吾浩歌對此好雨不樂云何九州連日愁
羲和六龍之駕成蹉跎羣鳥捩翅如金鵞啞啞飛啄扶
桑柯口噴紅光沸銀河尾梢黄壤焦青禾嗸嗸赤子汗
流血欲上訴青天柰此九闗虎豹髙嵯峨髙嵯峨杳難

訴無辜籲天上帝怒上帝怒騰天威誅旱魃鞭雲師長
風飄飄載雲旗雲為車風為馬官曹列如麻紛紛自天下
𤣥衣使者面如赭手把天瓢為傾㵼神功倐忽起混茫
徧澤地絡周天綱豐隆砰&KR1503;擊天皷靈妃翕歘開電光
吹沙走石驚颯颯翻江倒海聲浪浪恍如雪湍飛流噴
吕梁又如瀑布倒挂廬山五老之峯旁跳珠濺玉猶未
歇髙堂六月生秋凉心揺目斷何所見但見千頃萬頃
青青秧白雲生歌未已酒酣拂䄂為誰起上朝紫皇虚

無裏披肝瀝胆叩丹陛昔聞羿射九日死大禹殺湍湮
洪水重瞳乗龍竟不還使我悵望凋朱顔願天開聰明
鍳予誠三十六帝流恩榮天上迢迢白玉京玉兎擣藥
使民生生泰階六符如砥之平甘露零朱草生聖人出
黄河清五日一風十日雨千秋萬歲埀鴻名

　　古風三首

　　秦坑灰未寒紛紛逐其鹿胡為隆準公髙大更疾足信
越為干櫓良平廼心腹誅嬴既滅項浩歌大風曲鳥盡

良弓藏兎死走狗戮偉哉赤松逰所志非辟穀

　　陳編撫遺事尚憂鴟夷翁摧吴破强敵霸粤成竒功功
成宜受賞輝赫凌烟虹烏喙不可共翩然駕孤篷三江
水茫茫流譽誠無窮云胡載尤物竟與巫臣同

　　自從永元來閹監專天威桓靈遂其惡炎祚日已㣲三
君就奸刄八俊幽闤扉泰蟠僅保身歴歴皆危機賢哲
既云亡邦國將焉依瞻烏止誰屋識者涕淚揮

　　喜錢塘歸附因思先隴


　　邊城昨夜羽書飛傳道臨安亦已歸魚鱉不驚隨土納
豼貅無敵見天威吴山東向晴雲起淛水西流落日㣲
欲掃松楸歸未得詩成喜極淚沾衣

　　落牙行

　　昔年左車第一牙居然脫落誠堪嗟今年又一齒欲落
未落如秋𤓰又如洪河流泛此無根槎清晨&KR0864;嚏忽在
地兩齦開豁何谽谺其餘未落者滿口皆齷齖乾肉不
敢决所虞飯有山田砂人生如此老醜露尚敢揺唇鼓

舌爭喧譁太官之羊既無分屠門大嚼從人誇但可朝
餐地爐所煨之紫芋莫飲瓦甕所釀之松花我不願范
睢摺齒作秦相我不願張蒼食乳如魚呿願如昌黎口
存十三齒文章千百傳英華

　　朱留耕閒雲山隠圖

　　青山在屋上白雲在山椒中有一羽人如鶴不可招手
揮緑綺琹和以紫玉簫山風落松花清興何飄飄塵居
隔滄海思君五情遥願言從之逰飛佩以逍遥


　　題友人聽雨詩巻

　　青草池邊夢未成紫荆花下興還清一家兄弟如聨璧
愛聽西牕夜雨聲

　　梅花絶句九首

　　南岸北岸花正開欲盡不盡暗香來相將頭白被春惱
一日繞樹百千迴

　　歲暮不歸衣滿塵梅花正爾欺得人欲憑詩句索花笑
開甕恰有羅浮春


　　學士港邊移棹過千樹萬樹得春多人生對酒須縱飲
奈此縞衣風韵何

　　寒花照衣冬雪晴半含半折可怜生西馬塍西對茅屋
竹間一樹最分明

　　不是愛梅頻賦詩出塵標格少人知來蜂去蝶應無數
偷眼幽禽却為誰

　　聞道朝來開滿林孤山無復見幽心即將雪色如雙髩
拄杖衝寒細細吟


　　孤山山南湖水西花蘂箇箇&KR1062;枝低别來江海若憐汝
那得春風生杖藜

　　寒月欲出照昏黄踈花宻花枝盡香東鄰臘酒味堪飲
無錢賖取答春光

　　忍凍騎驢早得春尋香索句不無神直將風格和花老
肯與林逋作後塵

　　覽鏡圖傚長吉體

　　天孫不織紅霞綺雪袂臨風吹欲起嬌鬟笑展水晶奩

照見芳姿凈如洗銀刀細剪梨花雲瓊枝倒映瑶池水
蛾眉翠歛春山濃愁多惱得腰肢慵夜冷孤樓素鸞影
廣寒宫闕秋重重青女笑霜刮天濕只愁凋損嫦娥容
畵闌桂樹香風草對靣團圓思月老願憑青鳥報夫君
失時不嫁能長好

　　雙麗圖

　　玉闌圍着看花王銀燭燒來照海棠如向美人圖上論
不知若箇是專房


　　次何賛府逰夀山詩韻

　　我昔手持緑玉杖徧觀夀山寺外崒嵂之竒峯天風吹
我衣雲炁盪我胷峯形峙為五烟霞有路遥相通横秋
雙澗橋影枕寒潭空上有欲落不落之怪石下有半枯
半活之欹松一峯凌紫霄曙色何曈曨金雞喚醒海底
日絶頂尚有蒼凉蹤一峯翠氤氲恍如武陵之景迷西
東山泉春雨餘流出桃花紅在右一峯若覆釜氣蒸雲
霧秀所鍾西看瀑泉吼飛雪乃有一峯逈出倒挂虹影

於晴穹一峯後顧復何似屭贔儼若蟠蛟龍輸青獻翠
千萬狀並視培塿誇豪雄香爐紫烟逺莫致廬山謾詫
金芙蓉伊昔當年紫陽翁二三賢俊題名同嗟予寥落
生苦晚不得追陪杖履逰其中兠率䑓髙花雨濛金仙
趺坐青蓮宫何當復約哦松公靈岩石室幽絶處笑揮
白玉麈尾盡日相過從

　　桂月軒歌

　　何侯之軒崒瀟爽軒前桂樹團團長正當八月天氣清

置酒邀賔恣驩賞是時碧落無纎埃瓊樓玉宇中天開
爛銀盤升滄海上清光閃爍俄飛來何君手把春秋傳
布衣直上清虚殿折取秋風第一枝分明認得嫦娥面
嫦娥賜以玉兎之𤣥霜下醫民瘼令安康花溪邑險號
難治君獨有暇哦松旁囘首番禺幾千里道路茫茫隔
烟水凉風蕭蕭露泥泥幾度天香落軒几桂香可挹不
可親只有明月能隨人他鄉月是故鄉月舉頭見月偏
傷神我嘗想像君家樹為君起舞歌長句好因明月歸去

來底用淮南小山賦

　　瑞雪歌(與李永康)

　　花溪地偏多酷熱十載已來無此雪遂令禾稼成焦枯
復有蟊䖝食根節李侯坐鼓春風琴雪花獻瑞隨人心
𤣥㝠剪水成六出翻江倒海驅羣隂逺山近山銀壁立
大樹小樹瑶雲集平地俄驚一尺餘薄暮紛紛飛轉急
空山徹夜狐狸號狡兎三窟安能逃乾坤肅殺囘正氣
蚤覺眼界明秋毫田夫農父愁顔破典衣沽酒更相賀

來歲還書大有年鼓腹嬉逰免饑餓當年田里無咨嗟
漢二千石何須誇縣庭豈用事鞭朴租賦容易供王家
泰和乃由天子聖玉燭精調順時令百司効職宜愈勤
從今屢見休祥應

　　孝節堂歌

　　繡川朱家孝節堂經營乃在雙峯旁堂上種萱紅且芳
堂前種竹琅玕長有婦有婦清且揚升堂何以娱姑嫜
晨昏定省禮數將采蘋南澗供蒸嘗一從覽鏡傷孤凰

凄其無復施紅粧羅幃獨處四十霜年逾八十雙曈方
屢嗔人扶筋力强鳩形拄杖莓苔荒諸孤再拜謝阿娘
提孩保養恩難忘當年稱夀綺席張玉杯滿捧丹霞漿
蟠桃花開濃露瀼斑衣五彩春風香乃知作善天降祥
期頥之筭那可量男讀詩書女蠶桑眼看玉立孫成行
伊昔比屋封虞唐人生孝節俱尋常後來風靡頺三綱
遂令有國旌其孀清德里中松栢蒼行人過者拱不翔
滌筆為裁雲錦章


　　題吕用實詩藁(戊戌後作)

　　玉樓仙人魂不死帝遣乗龍下箕尾黄金鏁甲翡翠旗
前驅蛇神後牛鬼劍光照空天自立珠璣迸涙鮫人泣
銀河夜漏流銀汁織女秋寒錦機濕女媧錬成栗色雲
青天補作玻璃痕雲妃大笑電光發金雞呌醒扶桑暾
妖星忽墮珊瑚枕髑髏作杯勸君飲瑶池桃花千歲紅
染得春風古囊錦吕仙兩髩黒如鴉慣隨鶴侣餐胡麻
金鵞入鼎煆仙骨崑崙頂上牽河車下聽羣蛙閙簫皷

玉殿瓊樓隔風雨十二門髙花滿烟夜半秦王獨騎虎







　　草閣拾遺


　　欽定四庫全書

　　草閣文集　　　　　　　　元　李昱　撰

　　雜著

　　白澤賦

　　桓山之陽溟海之北粤有神獸名為白澤麐角而鼇趾
龍身而虎額牙參差而礪銳目閃爍而洞射百獸逄之
駭膽慄魄此形容其彷彿者也若其鬛揺虹光鬖髿飄
揚色凝藍澱瑩滑熒煌其吼也雷震其行也風翔赫然

而怒則萬牛不能抗其力三軍不能奪其强及夫雄姿
改觀觀者流汗氣噴虹蜺燄燭星漢匪虞人之可囿焉
嗇夫之能圈伊昔聖皇公孫軒轅從風后與力牧來五
彩之雲軿斯獸也遇於虚無之野馴於道德之垣效麒
麟而獻瑞似角端之能言知鬼神之情狀窮萬物之根
源皇覽曰噫異哉斯獸鄉非爾之通神繄嘉謨其孰究
乃命厥工繪其形走列缺驅風霆擲猛火鏘流鈴咋海
怪吞山精百邪遁無留停然後降五福於民間共休享

於和平也祝曰

　　猩猩有言罔禆治兮維爾獸名神且異兮𤣥機從横抉
其秘兮乃圖爾形揚爾之技兮辟邪降禧以惠於世兮

　　識字耕夫傳(戊戌前作)

　　識字耕夫者不知其姓氏亦不詳其何代人也嘗㞐草
閣讀書作為文章凡若干言動法古人雅不欲為今人
語由是弟子多服從之壹與之接者不謀而固咸曰此
髙識之士也然性嗜稼穡所居之東偏有田一區日與

鄰翁野叟相追逐扶簡編躬耒耜之勞誦而耕耕而息
熈熈乎若葛天氏之民也或勸之仕耕夫掩巻而作輙
不應又有重其學者黙薦之於官執政者不恱曰當今
之務奚用識字者為哉彼耕夫也詎知稼穡之艱難哉
豈若吾沈黙無知取勲爵豐衣食以為妻子計哉或為
耕夫憤者曰彼猶鴟赫腐䑕於&KR0008;雛者也耕夫聞之乃
洗耳而去更以筆耕之業㳺江湖與大明吉先為經學
友博通叟為史友載道先生為文友錦官大雅翁為詩

友桐城希聲子㣲為琴友醉鄉居士為酒友空空上人
𤣥𤣥子為方外友相與講論道理宣達情性上下古今
汪洋乎莫知所終先是耕夫嘗有東作詩一章曰陟彼
髙源稼穡如雲載耕載誦四體孔勤維此東作無施不
穫知德者希孰同予樂後凡遇賔友宴集酒酣慷慨必
擊缶歌之以為常云

　　太史公曰世之治也則君子以類而進否則肥遯而已
矣彼耕者雖輕身肆志不屑屑於世用然德足以周於

身才足以濟於時其過於沮溺之倫逺矣

　　屏詩神文

　　李先生嗜作詩積年久矣悵然有不釋於懐者於是具
黍一盂載酒一壺歛容屏息端拱而趨三揖詩神而告
之曰神之於詩實司其柄我有𤨏辭敢凟神聽粤昔風
雅興善懲惡優柔敦厚匪媮以薄曹劉鮑謝陳宋隂何
神之所惠烜赫良多繼兹作者繽紛蝟毛狂瀾砥柱孰
障滔滔有雄者甫神實助之縱横皇緯顛倒蛟螭上規

渾噩下拯澆漓度越千古允為我師我藉神休舉不違
杜分明町畦巍立門户幽𤣥深鈎英華潜咀脫凢入聖
遺賔求主衆皆諾諾我獨諤諤攘袂切齒怨誹交作儇
儂學子求竊糠粃敝帚千金輙謂無比凉凉士流謫詭
强倔隂攘其語以為已出㦯暌其實止狥其名矇瞍五
彩瘖聾九成理怪之談古雅之文素所研覆窮朝及曛
自業於詩為其所蔽識小忘大舉一遺二是則詩之無
益於人也神其醉飽速離此鄊投筆破硯以趨神行言

既淵居潜處投隙以覘但聞啾啾啁啁嚘嚘嚶嚶不覩
其像彷彿其聲曰子誣予哉余與子游三十餘年動與
子俱靜與子専子躋宦途予偕子徃馳妍騁俊攄靈競
爽援筆一揮光熖萬丈名公碩卿擊節嘆賞子罹窮厄
疇為子怜百藝盡郤我獨居先㣲馨少播聞者欣然賔
朋接踵弟子駢肩且子之詩固嚴格律臨文設竒變化
不一裒衣危冠黄鍾大吕雅雅魚魚子詩之古緑羆𤣥
熊雕虎驪龍桓桓糾糾子詩之雄翡翠琅玕珠璣錦繡

晶晶熒熒子詩之麗化腐為神倐忽翕歘海怪山妖囚
入詩窟即故為新斕斑璘璸幽花野草觸景生春以竒
為正以正為竒穰苴淮隂孰抗其威凡此數者深入詩
域雖子之能實我之力子冝黾勉以定其心益䋲于古
靡售於今胡不自珍遽形愠喜周於責人畧於求已小
人嗸嗸毁譽紛激洗金以鹽攻玉以石世尚矜誇孰分
妍醜薫蕕黝白繽紛雜揉使無侯芭太守醬瓿念子自
寛匿瑕容垢明良五子昭紀於書東山鴟鴞枤杜出車

聖賢製作貴於璠璵謂蔽子學胡示區區今因細務欲
棄大業我辭子行風馳電掣子亦有意於留乎先生於
是茫然撫膺怡然解顔抵掌嬉笑從容幽閒廼傴僂曲
躬易辭改色延之升堂永為上客

　　答宋明府四六啟

　　伏以作之君師聖王所以繼天而立極設為庠序古人
欲其美化而移風故虞夏商周之世以來而詩書禮樂
之教罔廢比屋有可封之俗當時無不教之民欽惟盛

朝聿興文治自辟雝而泮水鐘鼓鏘鏘由閭巷而鄉都
絃歌藹藹鄉多善士野無遺賢形諸棫樸之詩賡以臺
莱之句雖求之古奚異於今(曄)霜髩飄蕭樗材擁腫從
虎闈而歸老六十有餘瞻龍闕而報功萬分無一分甘
田野志在山林坐茂樹以濯清泉登髙丘而望逺海右
車揺落方竊比於昌黎左臂偏枯兼有同於工部已自
棄於溝中之斷其何能為席上之珍兹承明府相公先
生豈弟如春清亷若水為民間之尹日應天上之郎星

下車以來彈琹而治雲興學校即前代之文翁子視人
民乃當今之卓茂猶且温恭下士加之廣博求賢戔戔之
束帛來臨亹亹之華文下錫欲掄才以教子俾抗顔而
為師匪金鑄其所親兼玉成其他性調非流水敢惜聽
於鍾期才本駑駘誤見知於伯樂叨禮義之加異耻聲
聞之過情昔龎公不肯入州人稱其德澹臺未嘗至室
世以為賢欲行則多愧於古人不徃則有辜於執事依
違未審進退惟艱於是不謀諸人自斷於已筆耕而謀

食即隴畝遺於子孫經綸以持身乃公事見於邑宰上
以宣九重日月之德誰曰不然下以和百里絃歌之聲
永為好也申酬罔罄兩鑒為榮














　　草閣文集


　　欽定四庫全書

　　筠谷詩集

　　永康胡元祚義士哀詩

　　人於天地間百嵗聊寓形生當秉節義死用埀芳聲餘
子知愛身丈夫在成名胡君花溪秀家世乃簮纓少小
失其怙操持如老成胸藏白雪净氣敵蒼山横年強不
肯仕力學還躬耕忠義素所敦信重千鈞輕我雖不識
公得與賢嗣并為言丁酉嵗世事多攙搶括蒼地險阻

山勢髙峥嶸青天魑魅嘯白晝豺狼行流惡邑里間所
至烽烟生永康属邊徼相去無逺程跳踉恣威虐百里
皆震驚我翁奮髙義下令募鄉兵手提龍泉劍寒光射
雲旌淛東憲府官遣使來相迎問君計安出要使巢穴
傾君言計已遂奉命尋前征麾兵與之戰桓桓誰敢争
遂令括蒼地流血屍縱横餘孽未盡除其勢復喧轟我
兵勢已孤力竭終難平壯志不少衰竟隕占田營吾昆
抱哀痛奉櫬歸佳城鯉溪山水佳泉香草豐榮溪水共

嗚咽山禽亦悲鳴義聲馳四方孰不傷中情祭酒措哀
辭翰林銘墓塋我詩何足徵焉敢溷時英感君涕泗言
聊用攄哀誠下以敦俗化上以規公卿要令千載後臣
子懐忠貞

　　夀胡伯𢎞母六十

　　翠髩佳人捧夀筵歌聲為緩聽詩篇桃花初實三千嵗
甲子新周六十年座上共尊陶母德機邊能教孟軻賢
諸郎總是青雲器擬錫金花下九天


　　贈韓進之先生

　　北斗文章絶世無先生秉筆繼前驅幽懐愛菊臨軒種
老眼看山信杖扶

　　聖主豈容華髪隠野翁甘與白雲俱夜來遥望雙溪上
明月梅花有幾株

　　訪胡伯𢎞仲源叔敬季祥

　　冬來卧病厭岑寂忽憶君家鴻雁行出門晴日照巾屨
曵杖野路無氷霜相逄一笑且同樂人生百年能幾狂

休嗔剪燭夜酣坐别後與誰拈酒觴

　　之官三元縣寄懐胡伯𢎞昆仲

　　四望魁山路五千東軒松菊想依然尚懐伯仲開春甕
還與吾翁展夀筵白土溪梅纔舊臘黄金岸栁又新年
江南地比秦川暖為寫春懐寄客邊

　　寄賀家嚴誕日

　　春色新從栁上歸雲開南極夜増輝遥瞻蕙帳千年鶴
難近椿庭五色衣報主敢辭心力盡問安翻覺信音違

三年述職天恩大定放兒還慶古稀

　　次胡叔敬見過詩韻

　　緑樹柴門白屋開青鞋竹杖故人來百年髙誼如君少
半日清談别我囬沽酒家貧難取醉贈詩吟拙愧無才
遥知伯仲東軒下待子同斟夀母盃

　　掃墓有感寄東谷唐仲暹先生

　　去年寒食闗西過今嵗清明淛左歸泛梗怕逄時改火
掃松哀極淚沾衣山花恨裏紅成陣暮草愁邊翠作圍

自怪春光相觸忤詩懐難與故人稀

　　至日感懐三絶

　　天上祥雲傍日飛紛紛五色似斑衣老萊無䖏為兒戯
陟岵哀吟淚獨揮

　　山妻綉下舊鴛鴦今日愁隨萬線長一去九泉空相像
梅花不作返魂香

　　陽氣初囬尚閉闗松兒何處覔羊環去年拜節嫌衣短
今日無由見汝顔


　　題永康貳令周復初草牕詩十韵

　　濓溪夫子是我師霽月光風想見之傑出賢孫懐祖訓
官居民宰際明時雉馴虎服名堪敵魚躍鳶飛道已推
公退小牕吟處穩閒觀芳草靜中宜萌芽不遣牛羊牧
朝夕須憑雨露滋太極成圖還此意陽春生物本無私
清光照眼何曽息佳趣闗心只自知官舍寒烟青冉冉
鄉園晴日翠離離萱情萬里思萊服詩夢三更憶謝池
囬首江山家第逺且存斯道繼前為


　　胡君濟源家藏錢舜舉所畵俾予題之按山水
形勝人物草木凢圖中所具者莫不曲盡㣲妙
大率吴中佳處沉吟細玩若湖山之在目遂成
長律十八韵以寫懐鄉之意云

　　曽遊百粤徧三吴家住錢唐古帝都東對海門南禹穴
左連江塹右西湖潮生白馬聲偏壯山捲蒼龍勢不孤
渺渺舟航通絶島重重樓閣擁雲衢仙壇棾塔爭髙下
野店山橋隔有無逺水粘天銀浩漫羣山拔地翠糢糊

白沙細細眠鸂鶒緑樹隂隂呌鷓鴣目斷松蘿仍竹桂
人行楊栁又菰蒲雲埋劍氣忠臣廟春黯梅魂處士墟
内苑烟花成寂寞蘚堤鶯燕自懽娱牙檣錦䌫開紅棹
翠管銀筝送玉壺歌女漫調金縷曲舞姬輕拂繡羅襦
繁華此地為吾里漂泊頻年在旅途人事世情雖反側
水光山色豈榮枯中宵欹枕牽歸夢今日憑軒按此圖
品藻自慚才力淺登臨誰說故鄉迂畵工堪比連城璧
詩拙難同照乗珠珍重聴泉樓上士相看此外更何須


　　輓徐德裕

　　丈人遺世已登仙令子懐讎不共天豈但男兒能事畢
益令吾黨孝心專魂隨故國秋雲返影伴長江夜月懸
此日交游歌薤露臨風揮涙獨凄然

　　輓池仁卿

　　皓首厖眉九十春鄉中耆舊已無人玉盃獻夀誰同甲
丹旐傷心嵗在辰商谷此時難覔綺漢廷何處更迎申
家聲喜有賢孫繼聴我哀思淚滿巾


　　雨晴二首

　　松日照人春雨收杖藜徐歩橋東頭桃花夾岸似霞染
雲氣出山如水流身髙仰羡不下鶴眼明忽見雙飛鷗
紆朱拖紫廼餘事得及吾儂心跡幽

　　東疇西疇流水聲南山北山日色明溪童釣魚嬾復坐
田父教牛初學耕新緑全經宿露濕落紅亂㸃春風輕
吟邊野興有如此安用悠悠身外名

　　端陽陳公明見招


　　佳節知君念友生蹇驢風雨自相迎黍包金角行盤重
蒲泛銀絲出甕清爛醉無愁忘是客沉吟有興即闗情
百年如此流光易頭黒何時共立名

　　期徐孟璣不至

　　四月山庭過雨天日長無事只髙眠夢隨池草生孤枕
風送南薫動五絃流景豈容頭似漆閒愁須付酒如泉
連朝頗怪徐髙士相約來尋竟杳然

　　秋夜雜興四首


　　山月明秋鏡林松響夜絃遶墻偏瑟瑟當户只娟娟鸞
鶴身難見蟾蜍影自懸不知吟坐久清興益蕭然

　　槎客何時到天河徹夜明風連箕畢動雲傍斗牛生山
鬼行猶泣江鴻過有聲愁邊聴不寐秪益異鄉情

　　揺落深秋景飄零逺客居芙蓉依水媚楊栁對門踈為
士須行學非農豈荷鉏無人上封禅却憶馬相如

　　聖代無為治蠻方譯獻通布衣空白屋朱紱滿金宫城
郭旌旗靜乾坤壁壘空時清恥無用獨獨嘆秋風


　　雨中

　　入春風雨閉書齋青草穿泥欲上階栁放長條遮醉眼
梅留殘蕋伴吟懐舞干苖格聞虞舜鍊石天成憶女媧
未有涓埃能報主登臨容我着青鞵

　　題葉叔亨南溪畊隱

　　隠居求志隨所樂不在漁樵即畊鑿畊鑿能忘帝力深
漁樵不計生意薄古人隱名還隱身紛華盛麗如浮塵
尊居萬乗不可屈子陵當年畊富春今人名隱身不隱

與世驅馳日矛盾遂令餘子皆沾名莘野疇能繼伊尹
華溪忽見耕隱翁豁我磊落之吟胷韜光屏迹能謝俗
但與漁父心相同日長耕罷田頭坐正值香花吹雨過
逺村緑樹班鳩鳴近岸青莎黄犢卧大耕小耨工不虧
冰青燒土呼羣兒兒來不惰翁乃喜坐見禾黍秋離離
耕隱翁非徒稼穡由來種田兼種德種田必期倉廪豐
種德須當子孫獲偉哉公之上世葉水心文章道德光
于今耳孫奕葉繼前美屣脱富貴歸山林我今趣装趨

上國囬首田園有愧色安得同耕隴畆間駟馬髙車復
何益

　　徐節婦詩

　　座客且勿喧聽我貞節詩永康有徐氏鄉黨誰似之上
世中山人作令留于兹子孫能振耀家世承相規偉哉
仲芳氏玉樹珊瑚枝自幼失其怙卓立超羣兒母氏淑
且賢春年絶朱絲雖無柏舟作志與共姜追鸞鏡不復
對羅襦不復施芳容若難悴每恨白日遲挑燈坐寒夜

顧影空嗟咨有時形夢寐長吁涕漣洏諸孤不識父笑母
心如痴諸孤既成人負笈令從師戒兒繼汝父無使他
人嗤孀居五十年哀慕同一時子欲報母德構堂花溪
湄溪水流有盡母德茫無涯堂隂樹諼草花開春露滋
堂前種脩竹琅玕碧参差母坐堂中央彩彩斑衣隨載
拜獻母夀緑酒黄金巵母言母力强子憂母力衰子令
諸婦侍母怪人扶持一朝忽寝疾薄景馳崦嵫有孫名
伯維文采何葳蕤母也亦如姑言之兩凄其二十失所

天終身抱餘悲年將六十歲閫範人所儀泰山或可動
我志終難移我家貞德堂建此將奚為後人視前烈貞
德焉可虧我願登斯堂永與姑相期煌煌綉衣使玉節
臨東陲徐家兩節婦表奏聞丹墀竚見旌其門御墨光
淋漓遂令翰墨士紛然美文辭忠孝與節義乃為人秉
彛嗚呼唐虞逺歴代風陵夷衆羽惜鳯凰羣鱗羡蛟螭
風詩三百篇開巻陳闗雎賢哉徐節婦令聞千年埀清風播
寰宇豈獨鄉邦知


　　冬至前日侍父讌胡伯竒濟生堂

　　今年客裏逢長至客子題詩興亦長天上五雲開瑞色
人間六琯候新陽梅花欲發春前樹竹葉頻傾醉後觴
記取斯文合簮處環溪溪上濟生堂

　　題朱氏時敬庵

　　獨松佳地不虛傳朱氏廜&KR0146;近水邊一澗東流瑩玉練
四山髙起挿金蓮隂遮結構修篁繞影落罘罳古樹圓
諸子登堂趨蟻折雙親卜宅喜牛眠秋霜氣冷侵衣履

春露花濃挹豆籩欎鬯降神方儼若焄蒿感目倍凄然
慈顔不隔黄泉下愉色常存白髪前著敬不忘時十二
㑹同還習禮三千能將此道承先澤擬播餘風及後賢
况是君家敦古義濡毫何惜賦詩篇

　　秋興

　　牢落東南老樹邨蕭蕭木葉擁柴門秋聲萬里西風急
雲氣三更北斗昏鮑叔交情貧裏見張廵節義死中論
欲攀蟾桂非無路猶信仙桃别有源


　　憶昔自京至闗中將四千里所歴古跡不能殫
記因閒居無事追賦律詩凢十首目之曰憶
晋以洩曩日之思云

　　四月南風驛路長汴梁河底樹蒼蒼牙檣錦纜傷前代
(闕)


























　　金谷焉知御史才翠杓青尊捐埜舘綉衣驄馬上霜臺
須知鸞鳯冲霄漢不異忠良位鼎台

　　離離禾黍接頺垣驚見咸陽古道存秦殿獨憐三月火
漢陵誰弔九原魂隴山北起秋雲合涇水西來夜雨渾

如此興懐非一事不如投筆且開樽







　　筠谷詩集

