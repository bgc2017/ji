







　　欽定四庫全書　　　　　集部六

　　草閣集　附筠谷詩　　　别集類五(明)

　　提要

　　(臣)等謹按草閣集六巻拾遺一巻明李昱撰
昱字宗表號草閣錢塘人南雍志作臨安人
葢錢塘左宋臨安地偶署前代地名非明之臨
安也洪武中官國子監助教昱元季避地永
康東陽間館於胡氏故集中與胡伯宏兄弟

贈答之什最多此集乃昱沒後伯宏及其友
徐孟璣陳公明所輯拾遺一巻則其門人唐
光祖所輯拾遺之後又附雜文四篇題曰文
集不知何人所續輯或亦出光祖之手歟昱
詩才力雄贍古體長篇大抵清剛雋上矯矯
不羣近體亦卓犖無凡語雖為髙楊張徐諸
人盛名所掩實則並鶩中原未定孰居先後
也末附筠谷詩一帙不著名氏案宋濓作昱

詩序稱其子轅字公載為詩能繼其家千頃
堂書目亦載有李轅筠谷集註為李昱之子
為宜綸縣丞殆編錄者以巻帙無多附其父
後觀詩内有冬至前日侍文讌胡伯竒濟生
堂七言一首是轅作之明証矣朱彛尊曝書
亭集有昱草閣集跋而不言末附筠谷詩或
所見之本偶佚此巻也乾隆四十三年六月
恭校上


　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀








　　草閣詩集原序

　　詩之體製雖始於三百篇厯代作者逓加縁飾至李唐
而後大備其五七言律及絶句既前此所未有古風歌
行樂府諸作徃徃上逮建安黄初盖詩道之盛至是斯
極者當是時也惟杜子美李太白為冠絶古今雖以韓
子之才而猶稱二公之文光熖萬丈則其非人所及可
知者自是以來能詩之士代不乏人終莫能追蹤李杜
其間有能悉心探索刻志模擬者則亦各自名家流傳

不泯盖二公之天才力學所以自得之妙固未易深契
然其律吕可按矩度可尋故學之者真積力久未有不
自成以至可傳者也錢塘李君宗表善為詩精熟清新
氣雄而辭暢一出李杜二家機軸其友天台徐一䕫嘗
稱其縁情拈事機動籟鳴無窮搜苦索之態而語皆天
出不煩刻雕不渝盛唐之家法識者以為的論君初居
錢塘少從進士永嘉鄭公僖學僖奇其才以女妻之學
成結草閣居北關門外若將老焉後避兵金華翺翔東

陽永康二邑間有司常舉上考功奏補國子監助教未幾
以病免卜築永康開門授徒與其邑之人士詠觴酬倡
以相樂其歿也胡伯𢎞既𦵏之魁山之下而其子轅又
以瓊州冝倫縣丞歿于官君之詩由是多散佚徐孟璣
與伯𢎞及其友生陳公明相與裒輯得古今詩四百餘
篇唐仲暹編為六巻將鍥諸木以傳而徵余為序余既
喜公之詩又多諸友之義故書此以見君之詩得其師
法而用力非淺信有可傳者焉君名曄宗表其字學者

稱為草閣先生轅字公載為詩能繼其家不幸早死士
林惜之楚府長史致仕金華宋濓序







