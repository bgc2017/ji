柳塘外集卷一宋釋道璨撰
五言古
陪山泉登芝山和文正公舊韻
培塿視崔巍眼高如許哉舉頭天在上四面景皆来漸
老成多病看山又一回盡供詩世界霽色為君開
水月軒
江水清無底江月明如洗開軒浥清明道人清若此春
風不摇江面波春雲不載江頭雨天地無塵夜未央照
影軒中惟自許我來風雨夜漫漫水月俱忘無表裏笑
拍闌干問阿師水在月兮月在水
題物初蕙蘭
花短秋意長神清顔色少筆端有西風國香來未了
仙巢海棠洞
領客坐花隂飲客酌花露先生自家春八荒一牖戶凄
其望前修一枝閱世故鶴車來不來東風吹日暮
野水横舟
望之一葉輕即之萬鈞重天風吹不去世波摇不動送
盡千帆飛濟川已無夢月冷蘋花秋此興白鷗共
月窟(三題為徐竹堂吟)
鑿開渾沌竅豁見天地根舉瓢酌桂漿引足蹈崑崘湛
然一精明身外無乾坤我欲從之遊雲深入無門
蘭溪夜泊
我泛淅西船夜泊蘭溪岸篷窗坐不眠縣鼓鳴夜半橋
上趁墟人往来徹清旦辦此朝夕勞不博一日飯複氊
睡正煖閉戶有人嫌夜短
贈觀妙道士
妙處不可觀可觀非是妙杳杳無方所冥冥無朕兆我
觀三十年力盡不能透及其會心時忻然惟一笑碧桃
開晚花黃鸝囀春晝大哉衆妙門老子親傳授
題源虛叟廬山行卷
胸中有廬山筆下有廬山窗下有廬山眼中有廬山别
山十七年見山一日間韵險落鬼膽語妙破天慳永懷
看山人恨不同躋攀摩娑青石硯負山良厚顔天風幾
時来乘之欲西還
題於潜西菩兼山閣參寥受業
青山在屋頭易見甚難識如玉有碎氣如土有正色平
生萬里眼付此千丈壁雲行山欲動雲深山更碧動止
同一機兼處貴自得心外無青山身外無周易安得識
山人倚闌論未畫
題會稽孫竹閣望梅亭
梅梁在屋東梅溪在屋西舉頭東西望古意入雙眉彼
溺猶已溺彼饑猶巳饑皇皇聖人心萬世同一機誠明
與物欲方寸分町畦火然而泉達擴充無邊涯禹亦何
人哉勉之宜及時
和雨崖吳提刑奉母夫人雨中登魯公亭
白髮照黃花薄晚散幽步何年乘五雲來自三神嶼膝
下千載人冨貴等儒素西風天地秋細雨江城莫酒酣
拍闌干憂時起愁緒懷哉平原公孤忠乃吾與重此一
臂力日月容易去
喜雨呈梅石趙都大
久旱天地焦酷出秦法外一雨中夜來漢兵起豐沛萬
物皆吐氣昭蘇脫厄會憂國有天人愛民如子軰心香
徹九關化為雲靉靆生意一萬里直在方寸内老農相
與言曉晴坐牛背
寄題瑞昌簿廳景蘇堂墨竹(有序)
東坡以黃移汝别穎濱於高安過瑞昌亭子
山題字石嵒點墨竹葉上至今環山之竹葉
葉有墨點王北麓主瑞昌簿移植廳事扁其
堂曰景蘇盖簿廳東坡夜宿地也
一葉復一葉世道幾翻覆一點復一點書胍要接續親
見長公來一節不肯曲見竹如見公北麓能不俗回首
熙豐間幾人愧此竹翰墨直枝葉點化到草木長公有
深意此事付北麓
和卧龍招隱吟(孔明卧龍在南陽朱晦菴卧龍在廬山)
武侯與晦翁千載兩名流各以一臂力能鎮百世浮神
游天地間或為山阿留心期有佳人駕言寫幽憂水流
崖華開山空明月秋桂樹影團團乳鹿鳴呦呦薦菊秋
盈筐酌茶花滿甌兩翁來不來徘徊駐歸騶
和梅邊汪提幹
我夢稽山隂茂林映修竹鑒湖八百里眼看不盈掬管
領天下清此樂梅邊獨幾欲驅車去雲根夜同宿山空
秋月明安期未可卜蓬萊水清淺褰裳同往復徑謁蔡
少霞不待青童覆共草新宫銘調高語圓熟
和童敬重
空山木葉下坐觀不二門茶香舌本甘直探天地根兩
袖江海風眼前見夫君十年戎馬間未發詩與文逐禄
士之常一廉减萬想六經在日用論說漫深廣躬行能
尺寸光燄長萬丈世波易溺人外此無保障
潛上人求菊山
具郎號菊山秀色已衰朽潛郎號菊山清香滿襟袖天
地一東籬萬古一重九絶愛陶淵明攬之不盈手後人
不識秋多向籬邊守璨璨萬黃金把玩豈長久西風容
易老回首已如箒因潛憶具郎有淚如苦酒
送愿上人過雪竇兼呈弁山
去年無準死今年癡絶喪二老百世師一去空天壤玉
磬與天球滿耳皆新響堂堂萬鐘鼎横列乳峰上愿也
天台來雙眉擁青嶂要見乳峰人不作行役相碧樹明
秋花吹香上藤杖長松四十圍懸水一千丈到門相見
時為我問無恙
雪菊(并序)
山泉圃中有雪菊雪盛乃開今歲雪止再作
猶未開也山泉有詩次其韻
大雪凍不死秋風吹不開許大天地間受得一氣獃生
意在根本肯趁陽和回要從梅兄游一笑霜雪堆六花
巳飛舞槁悴如根荄下有返魂香英英死不摧老仙造
化手妙處能奪胎喚醒萬黃金桃李皆奴儕對花酌老
仙高致誰能陪東籬有佳人萬些招不來
坐圓常江天軒聽謀西江示衆語
三洲相接連斷處直如割中洲二十里平沙淨如刷雲
開天四垂雨晴山一抹綠波三萬頃乞與漁翁撥納之
窗戸間道人巧點綴我來不忍去倚闌腕欲脱草青烟
冉冉柳静浪聒聒天風駕滄海奔突不可遏忻然見此
翁句險眼能活遡流欲從之水深春岸闊
紀夢
我不識靈溪夢向溪邊去溪遶屋頭流橋通溪上路軒
窗水面開水清石無數煮茶僧請詩茶香竹當戶花箋
暈淺紅霜毫脱毛兔引筆信手書波峭含韻度置筆喜
語客眼明失沉痼夢覺秋滿床殘月挂庭樹病眩二十
年萬花舞深霧夢中能楷書以我心念故人生孰非夢
百年等是寓便欲驅車去傍溪縳茅住但恐秋雨來溪
深不可渡
贈明侍者
好詩無音律至文難言說學之無他術先要心路絶兀
坐送清晝萬事付一拙如是三十年大巧自發越萬象
赴陶冶百怪乞提挈興來忽運筆妙處無前哲古來翰
墨士外此别無訣明也江南來俊氣方烈烈乘潮觀海
門入越探禹穴湏從言外參莫向紙上竊此方吾必秘
為子輕漏洩慎勿語俗子只可自怡悦
吳太清有遠役以詩寄别次韻
宇宙入八窗芙蓉製衣裳兩眼挂萬古深柱書傳香筆
端膚寸合要作天下凉餘事亦演雅簸弄正未妨顚倒
走百怪陸離羅衆芳氣焰壓牛斗何止萬丈光笑他兒
女曹白道空茫茫秋風三尺劔塵土壓下方斫却月中
桂及此鬢未蒼我欲援北斗酌以椒桂漿文章於此道
太山一毫茫洙泗到伊洛波瀾正泱泱多少遡流人褰
裳復回翔孰知方寸間一葦直可航勉哉吳夫子此事
當毋忘
蹋雪下雲居山宿崇壽寄草堂
别山三十年見山雙眼碧山靈喜我來一笑作戱劇縱
横萬花舞變亂山顔色圭璧拔地起自在羣玉國去興
紛莫留下足深沒膝凍合坡長短石礙路剞側躋攀脚
未穏失勢落數尺平生江海屐常患天地窄立處貴穏
密取道貴徑直只要緩步行不在多用力秪以到為期
半途肯休息湏臾到山趾坦途隨意適回看行路處倚
天立青壁極愛山上雲長年抱幽石耐得許多清一夜
遥相憶
和郭澹溪
秋氣入我窗秋風吹我裳可人溪上來語妙齒頰香餘
味徹肝肺散作六月凉苦吟有天知不知正無妨譬如
藂生蘭無人亦自芳明珠遺我把爛爛照乘光疾風駕
滄海世波正茫茫老氣盖九州老眼隘四方黃塵暗長
淮蒹葭色蒼蒼醉草馬上檄舉瓢酌天漿雲開帝星明
妖彗收光芒長江砥樣平鷗鳥水泱泱照影東湖濱矯
首看横翔釣竿拂珊瑚凉意滿歸航到海得明月寄我
毋相忘
送西苑徑上人見深居馮常簿求寺記
西苑寶峰麓占地寬一弓梵放殷青冥與峰相長雄鬼
域何方來包舉歸提封樓鐘不敢鳴僧趨鄰寺鐘徑也
鐵石姿直欲箋天公天高不可呌虎豹守九重六年長
安道往來如飛蓬雲開日正杲死草生華風青山復入
手盡埽狐兔蹤魚鼓發新響松桂還舊容掘地尋泉源
鋤荒理菊叢桃李一家春萬古無異宗玉色十丈煇秀
潤淨磨礱大書付誰氏千載深居翁他年來讀碑病眼
摩朦朧為碑三夕留卧聽寒巖松
七言古
和蕭太山韻相士李月齋
心明於月過於月廣寒有殿無城闕不須更服九轉丹
目光射人如月寒凌烟閣上公侯像未必肩如山字樣
玉川地上蟣虱臣未必文章非此人口眼分明天不夜
輸與月齋擅聲價
和滄洲尚書送坦上人
貂蟬換却章甫冠十年出入鵷行間天門九重虎豹惡
手攜諫䟽歸掩關白鷗浩蕩滄波闊冷看諸公治三窟
庭院無人春日長尚記向來頻往復平生眼裏無機雲
建安餘子不足吞剔起枝葉見根本(滄洲語)上人將底詶
公恩
題饒德操關子長紫芝詩軸
郭家墓田土花碧輪菌紫芝大盈尺淋浪雨淚種得成
不識春風生長力晴雲練練依遥岑霽月烱烱懸崖隂
苦心實竹誰賞識青山重叠黃泉深兩翁落筆九天上
發煇潛德光千丈此卷長留天地間靈芝萬古常無恙
送誠上人
長安城頭秋日黃長安道上秋風凉游子念親從定起
一衲卷雲歸故鄉七月八月吳楚路十里五里東南疆
遥知子母相見處籬落黃花吹晚香我母今年六十四
千丈白髮應滄浪石田茒屋歸未得西山幾度明斜陽
因送君行發深省天地闊遠愁茫茫他年相尋君勿忘
楊柳當門水滿塘
題善住閣
閣前溪水聲潺湲閣後山色空巑岏取之不得舍不得
善住道人如是觀浩蕩春風滿天地飛絮游絲無定處
去無所至來無蹤善住道人如是住有所住兮成守株
魚止濼兮鳥栖蘆無所住兮成漫浪空中迹兮鏡中像
道人一笑璨琳琅住不住兮吾巳忘閒倚闌干春晝長
眼看白鳥浮滄浪
題和山推蓬看梅
沙頭寒聲入蘆葦沙際暝烟濕微雨疎花明在樹梢頭
吟身卧在船蓬底相看一笑大江横白鳥不飛天似水
逃禪英骨閟九原楮郎有神呼得起倔強横枝不受屈
玲瓏孤標淨如洗春風滿面吹不開冰雪滿身凍不死
歲寒心事誰得知大似和山隠君子我有扁舟簔笠盟
落在吴頭并楚尾挑燈今夜不成眠免得相尋來夢裏
寄題趙山台蓮花方丈
四壁縱横都十尺門對若耶溪水碧畫闌漠漠吹香風
綠窗練練浮秋色中有詩家白玉顔飲露沐芳度朝夕
當軒大坐眼波横只許詩人來入室
和鄭半溪
詞林丈夫安晩氏筆端有口吞餘子阿戎在傍横點頭
萬言不直一杯水文詞於道秪毫芒枉勞平生兩鬢蒼
落花植實願自(缺)
和騰可趙司戶
可人久别喜逢迎分坐南窗曉放晴竹所多時無此樂
梅兄一笑讓渠清字如晉樣神饒韻詩比唐人語更精
雋永韋編有真味更湏分我一杯羹
賦張寺丞樗寮
樗寮先生千載士草木有誰同臭味外無刀斧斫削㾗
中有冰霜不老氣紅紫紛紛滿上林我自無心趁桃李
蘇秦張儀自縱横寵辱不驚魯連氏梁棟峩峩入阿閣
我自無心為杞梓杜喬李固自黨錮網羅不及徐孺子
故家喬木百世隂有此孫枝能蔽芾落去英華植本根
深培不朽聖賢事犧尊青黃互翻覆眼看世事如醒醉
願言善保丘壑姿留取清風在天地
樗寮生日
長庚流煇千丈強斗南夜氣浮耿光晉唐以前舊人物
翩然乘風下大荒平生厭官不愛做自歌招隠山中住
後園明月手自鋤多種山前老梅樹歲寒心事梅花清
滄浪白髮梅花明有時指花對客道此是吾家難弟兄
上國春風醉桃李過眼紛紛付流水禁得清寒耐後霜
幽獨何曾有如許今年枝間著子無黃金作顆應纍纍
想見日長庭院静時時繞枝如哺雛摘来不用供調鼎
且喚麯生相管領等閒一醉一千年莫遣東風吹酒醒
和余山南僉判清溪觀荷
東風已老南風急浪蕊浮花和露泣翠袖盈盈波上來
相向美人如玉立軒渠一笑俱動容彼此一樣冰雪蹤
明珠散不論斛斗清溪化作驪龍宫大江以東北山北
時樣新糚皆失色古心一寸誰得知江上晩來數峰碧
普天之下率土濱容著不盡胸中春濓溪愛花我愛葉
難將此意輕語人探尋勝處到深杳兩眼眈眈天地小
不離枝葉見花實紅白紛紛跡如埽膝間不著無絃琴
酒中清濁時自斟興寄超然八方内身在水流香世界
綠雲冉冉撥不開樂地可中能許大中通外直真絶竒
一語能覺千古迷二百年後誰傳衣清溪滚滚通濓溪
五言律
和陳東廬提幹
髮白為憂時思家日念歸涉春問行李隔歲理征衣夜
雨繙書屋秋風把釣磯叮嚀舊僮僕拂拭蘚痕微
和吳山泉知府
亂來誰訪古杖屨竹邊聞小立真堪画閒談亦自文長
翁千載語中允百年墳寂寞廬山下幽尋獨有君
和馮叔炎梅桂二首
色香俱第一知己是華光風味嫌膚淺精神貴歛藏一
生雖抱獨千古却流芳若論調羹事還他一日長
風露透枝葉團團翠滿坡但教秋思足不必月明多騷
在誰招隱山空自放歌故家射科手折取莫蹉跎
和致軒送余魁
眉睫功名氣筆端天地春孰知心念苦秪與聖賢親味
淡有真樂眼高無古人金鸞行夜直坐聽漏聲頻
哭馮深居常簿
泛宅江湖上蕭蕭兩鬢皤秪知衣可典不厭客來多文
富家安有名高實若何身前身後事令我起悲歌
致軒趙使君領客及妻子入山即事原韻
戴家湖上宅近市有山林雨足四郊潤雲低盡日隂竹
疎和翠减松老受春深留得行窩住樓頭午漏沉
和致軒趙使君午日讀騷
君王愛不均不信問江濱却是一江水能知千載人仲
連寧蹈海百里忍之秦先死依蘭芷還他不二臣
七言律詩
西湖除夜
又來上國看新元細嚼梅花嚥冷泉阿母在家年六十
孤兒為客路三千身居東海滄波上心在西山落照邊
碧戶朱門楊柳岸不知歸日是何年
送松岡黃提幹
人物如公豈久淹極和平處極森嚴無心為禄長思去
直道從人肯避嫌學務躬行惟恐失貧於未仕不言廉
書邊大有閒田地有口從今只學鉗
和恕齋吳提刑秋陽菴居
截斷人間名利塵横塘深碧護新墳昏明不定霜天月
開合無心竹屋雲風雨對床差可喜乾坤萬事不堪聞
栽松種竹閒功課却為憂時一半分
和鄧講書
楊柳隂隂水一涯無邊天地入忩紗土階過雨苔生潤
竹逕無人草自花聖處工夫期我立吟邊生活頼成家
夜來夢泛滄浪水兩袖清風釣岸沙
賀恕齋除兵部侍郎
面無老色氣精明南海歸來住未成不道山中無宰相
要從恕上做功名雲屯萬騎西風急月浸三更夜柝清
謀國定知有長筭鵷雛不樹向南旌
和謝君澤題弋陽桃花寺并弔鄭盤翁
一曲清十二闌分明常在画中安千年藥竈和雲暖
五色丹光徹夜寒魂夢不來懷好友山居能久是蒼官
葛翁顔色紅如染不信桃花樹上看
和楊在軒劑院
箭下曾親一鵠來一簔風雨霅川回近詩不逐唐聲變
燕服多依晉樣裁竹屋逢僧閒煮茗梅邊領客慣行杯
終當夜直金鸞去要試平生倚馬才
和君澤謝主簿
掉臂紛紛桃李場聲名暴耀急收藏春風未解瞻顔色
落月長思滿屋梁大學十年心獨苦天門一䟽日争光
弟兄千載詩書澤染得人間草木香
和耕道趙制幹與賈秋壑同科
家近芝山傍淡湖城居清似隱人廬凌煙閣上同年在
光範門前一字無信口語言多得忌謀身術數不嫌疎
人生要是閒中好軒冕何湏苦見拘
和謝君直新除史舘檢閱
久矣常峩豸角冠未應上綴史臣班名高自是難推去
才大如何愛得閒齋閣不須垂絳帳精神留取上蓬山
散人夢落滄浪外白鳥冥冥去不還
和山泉喜雪
高下隨風自在吹縱横萬里急還遲園林頃刻生春意
天地中間有此竒深入重城垂縳處不持寸刃令行時
夜來竹外生盈尺凍損梅花人未知
和春谷趙泉使賀端齋趙憲使喜雪
蕊宫仙子下明湖剪水桃花更滴酥潔白十分天下瑞
光明一片剡溪圖園林春到何嫌早閶闔雲開不待呼
方寸去天纔尺五笑他上界覓元都
和菊隱陳知縣西庵有感(并序)
半語未嘗及詩仙翁去逾年矣豈以此為欠
事故為余修末後供邪余平生夢中所作詩
文不能退憶一語而此詩能記六句吁亦異
矣返念夙昔感慨生死泣然書之
輕雲卷雨過簷牙楊柳池塘合亂蛙四壁月華春夜永
一年風物此時嘉詩當淡處工差退心到平時語不誇
睡眼醒來人不見杏花散影滿窗紗
七言絶句
上安晩節丞相三首
相國歸來卧舊山功名雖好不如閒向來北望中原眼
送在滄波白鳥間
清於獨鶴瘦於梅小袖春衫晉樣裁推出柴車人不指
前身曾住洛中來
日食何曾費萬錢只將苜蓿薦春盤俸餘不用肥奴馬
留買青山取性看
迎晦静湯先生
向來九虎守天關巳是無心便出山宇裏春風閒不得
又攜桃李種人間
寄無聞知侍者
手把黃花語後期孤山雪後早梅時春風不管人無信
又要吹香上北枝
題水墨草蟲
蜻蜓低傍豆花飛絡緯無聲抱竹枝憶得西湖烟雨裏
小園清曉獨行時
過桃花寺懷東叟
主人去後客來過丹竈重重鎻薜蘿滿院碧桃花寂寞
春風不似舊時多
疎山問竹
坐對青青仔細看别來且喜尚平安山中歲晚風霜惡
不易孤標耐得寒
立秋
碧樹蕭蕭凉氣回一年懷抱此時開槿花籬下占秋事
早有牽牛上竹來
睡起
青青岸草綠於袍雨後江流數尺高庭院日長春睡足
幽蘭花底讀離騷
秋思
草根無數候蟲鳴月在梧桐樹上明庭院無人過夜半
自攜團扇繞階行
國祥齋中晩坐
罏香燒罷欲黃昏風雨瀟瀟嬾閉門聽得疎鐘林後發
上方道士正朝元
過舅氏宅
墻頭楊柳老無枝門外新泥淤舊泥因看兒童騎竹馬
憶曾隨母北歸時
超師房
巖桂花開滿院香青莎葉底有鳴螿人家只在西林住
鷄犬聲中又夕陽
悼延慶教僧
燈火青青照夜堂誦經辛苦早年亡白蓮花發秋池上
誰住池邊舊日房
送薛野鶴子侄過洛陽秋壑制使
笙鶴孤雲宿子圍寫詩阿買巳能詩舊時先友今誰貴
紅葉花開有牧之
和南屏湯司戸
望斷南屏眼力窮吟邊不見玉璁瓏日長十二闌干外
誰共庭槐一院風
寄題高大清東村
浮花浪蕊易飄零看著桑麻眼便青荷鍤歸來春晝永
案頭重讀相牛經
和蔡提幹二首
新吟痛快底能加八月秋風萬里槎海上詩家無行軰
分明春雨一池蛙
落盡燈花獨倚闌四簷風雨夜漫漫也知憂樂先天下
不是推敲字未安
和吴山泉萬竹亭
風流不减晉諸賢冰雪精神巳凛然歲晩莫教冰雪盛
聽他明月下青天
陳了翁祠(諱瓘)
一窗南日照芳祠憂國空存兩鬢絲更化早知成紹述
平舟悔不用元龜
和恕齋濓溪書院二首
滿目青山滿面風誰云太極在圖中晦翁去後僧來少
苔滿空堂曉日融
洙泗淵源水一溪蘚花綠遍考亭碑白雲散盡青山出
一卷通書未寫時
和題洪内翰埜航
學海無邊心自謀天風滿櫂去還留慶源以後波瀾小
老却湖邊月一舟
題信國墨梅
太耐冰霜老玉關北風滿面不知寒無邊生意天難泄
春色教人紙上看
病起和徐處士并寄致軒二首
卧聞開到碧桃花病起情懷屬自家報到春風無可得
呼童洗鼎煮新茶
讀易年深眼易花尚餘心力到詩家日長更有幽憂病
臨罷蘭亭品建茶
讀陸雲西志供定城墓有感書呈子勉總幹三
首
汲水傷多井水渾刈葵放手損葵根不能誤國寧歸去
無愧忠宣直下孫
到家差晩兩眉顰直氣輪菌吐未伸却恨青山埋骨早
不教眼見洛陽人
一艇東來公已仙午天花柳為誰妍深培根本存生意
把握春風有阿連
和淵明祠
一寸歸心酒得知門前官道是危機道傍也有人歸去
不似先生真個歸
和慶兄覽鏡
清癯骨相瘦觀流詩不能工滿面羞鏡裏新愁無一點
却因吟事上眉頭
和紅梅
姑射真人笑臉開肯將顔色涴香腮仙游曾向桃源過
引得春風上面來
懷舊業
雲滿空階書滿床開門對面是清江多時不看梅花影
閒却中庭月一窗
投筆
無心檢點筆頭春疎嬾從教到十分留取半生揮翰手
崖前無事學耕雲
為鄧子煇賦拙齋
歴盡風波學得獃全無伎倆口慵開門前不厭頻來客
要學聰明莫入來
釣臺
漢室興亡一聚塵山河社稷幾翻新獨餘七里灘頭水
只屬嚴家不屬人
柳塘外集卷一
