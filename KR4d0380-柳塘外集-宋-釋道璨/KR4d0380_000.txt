柳塘外集别集類三(宋)
提要
(臣)等謹按柳塘外集四卷宋釋道璨撰道璨
字無文姓陶氏南昌人咸淳間嘗主饒州薦
福寺所著别有語錄故此以外集為名釋氏
以佛典為内學以儒書為外學也其詩邊幅
頗狹未能脱蔬筍之氣而短章絶句善用其
短者亦時有清致如題水墨草蟲陳了翁祠
和恕齋濂溪書院諸作未嘗不楚楚可觀沙
中金屑固亦不容捐棄矣雜文中送一侍者
序一首乃為日本僧作考宋史外國傳所載
自太宗時奝然入朝後屢有倭僧奉貢迄南
渡不復見僅紀其國舟飄至内境數事至嘉
泰三年以後遂絶不復書此序作于淳祐戊
申稱其去國六年一日東歸計其來日當在
淳祐三年殆求法東來非充貢使故史不得
而載之非漏略也集凡詩一卷銘記一卷序
文疏書一卷墖銘墓誌壙誌祭文一卷宋以
來諸家書皆未著錄
國朝康熙甲寅釋大雷始訪得舊本釋元宏燈
岱因為校正鋟版書雖晚出而核其格意確
為宋末江湖之體不緣贋造考吳師道禮部
詩話已載其題蘇堂竹一首則宋代實有其
人疑當時名不甚著僅彼教自相傳錄故閱
數百年始見于世云乾隆四十三年月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
