漢魏六朝百三家集
魏武帝集題詞
孟德瑞應黃星志窺漢鼎世遂謂梁沛真人天
下莫敵究其初一名孝廉也曹嵩為長秋養子
生出莫審官登太尉經董卓之亂避難瑯琊陶
徐州戮之直撲殺常侍兒耳孟德奮跳當塗大
振易漢而魏雖附會曹參難洗宗恥間讀本集
苦寒猛虎短歌對酒樂府稱絶又助以子桓子
建帝王之家文章瑰瑋前有曹魏後有蕭梁然
曹氏居最矣孟德御軍三十餘年手不捨書兼
草書亞崔張音樂比桓蔡圍棋埓王郭復好養性解
方藥周公所謂多才多藝孟德誠有之使彼不稱
王謀簒獲與周旋晝講武策夜論經傳或登高賦詩
被之管絃又觀其射飛鳥擒猛獸殆可終身忘老乃
竟甘心作賊者謂時不我容耳漢末名人文有孔融
武有吕布孟德實兼其長此兩人不死殺孟德有餘
述志一令似乎欺人未嘗不抽序心腹慨當以慷也
目錄
令
春祠令
述志令
軍譙令
嚴敗軍令
重功德令
建學令
求賢令
舉士令
選舉令
選令
又
求逸才令
求直言令
封功臣令
分給諸將令
掾屬進得失令
效力令
讓禮令
抑兼并令
禁比周令
存恤令
給貸令
慎刑令
禁絶火令
禁鮮飾令
百辟刀令
修盧植墳墓令
褒泰山太守吕虔令
表封田疇令
下田疇讓封令
與張範令
徐晃假節令
勞徐晃令
下州郡美杜畿令
賜杜畿令
與辛毗令
與邴原令
辟王必令
拜高柔為理曹掾令
下諸侯長吏令
諸兒令
列孔融罪状令
丁幼陽令
表青州刺史劉琮令
夀陵令
遺令
蠲河北租賦令
更始令
讓九錫令
遣使令
褒賞令
軍策令
又
又
鼓吹令
論將令
設官令
賜夏侯惇伎樂名倡令
褒夏侯淵令
論功行封二荀令
稱荀攸令
又
請鍾繇參軍令
誅崔琰令
省西曹令
徐奕為中尉手令
諸子選官屬令
蒋濟為揚州别駕令
蒋濟為丞相西曹屬令
棗祗子處中封爵令
褒杜畿令
原劉廙令
議復肉刑令
禁用誹謗令
報和洽論毛玠令
杜襲為留府長史令
内誡令
又
臨淄侯曹植犯禁令
遺命諸子令
與衛臻令
請鍾繇參軍令
教
議田疇讓封教
授崔琰東曹掾教
征吳教
復教
與張遼等教
賜袁渙家榖教
表
上言破袁表
讓費亭侯表
又讓封表
讓增封武平侯表
讓增封表
讓還司空印綬表
讓九錫表
謝襲費亭侯表
領兖州牧表
陳損益表
拜九錫謝表
請封荀彧為萬歲亭侯表
請增封荀彧表
請封田疇表
請恤郭嘉表
獲宋金生表
請封荀攸表
請增封郭嘉表
麋竺領嬴郡太守表
上獻帝器物表
奏事
破袁尚上事
上九醖酒法奏
上雜物疏
策
立卞王后策
書
與少府孔融書
與太尉楊文先書
與王修書
與荀彧書
報荀彧書
與荀彧悼郭嘉書(二首)
與鍾繇書
與荀攸書
與閻行書
報蒯越書
答朱靈書
報楊阜書
報劉廙書
答袁紹書
答吕布書
遺孫權書(二首)
與王芬書
為兖州牧上書
尺牘
報荀彧
與荀彧
又
又
又
與諸葛亮
序
孫子兵法序
祭文
祀橋太尉文
樂府
氣出唱(三首)
精列
度關山
薤露
蒿里行
對酒
陌上桑
短歌行(二首)
苦寒行
秋胡行(二首)
善哉行(二首)
郤東西門行(一作步出東西門行)
碣石篇(四首)
觀滄海
冬十月
土不同
龜雖夀
謠俗詞
董卓歌詞
漢魏六朝百三家集卷二十三目錄
漢魏六朝百三家集卷二十三
明張溥輯
魏武帝集
令
春祠令
議者以為祠廟上殿當解履吾受賜命帶劒不解履上
殿今有事於廟而解履是尊先公而替王命敬父祖而
簡君主故吾不敢解履上殿也又臨祭就洗以手擬
水而不盥夫盥以潔為敬未聞擬向不盥之禮且祭神
如神在故吾親受水而盥也又降神禮訖下階就幕而
立須奏樂畢竟似若不愆烈祖遲祭不速訖也故吾坐
俟樂闋送神乃起也受胙納神以授侍中此為敬恭不
終實也古者親執祭事故吾親納於神終抱而歸也仲
尼曰雖違衆吾從下誠哉斯言也
述志令
孤始舉孝廉年少自以本非巖穴知名之士恐為海内
人之所見凡愚欲為一郡守好作政教以建立名譽使
世士明知之故在濟南始除殘去穢平心選舉違迕諸
常侍以為彊豪所忿恐致家禍故以病還去官之後年
紀尚少顧視同歲中年有五十未名為老内自圖之從
此却去二十年待天下清乃與同歲中始舉者等耳故
以四時歸鄉里於譙東五十里築精舍欲秋夏讀書冬
春射獵求低下之地欲以泥水自蔽絶賓客往來之望
然不能得如意後徵為都尉遷典軍校尉意遂更欲為
國家討賊立功欲望封侯作征西將軍然後題墓道言
漢故征西將軍曹侯之墓此其志也而遭值董卓之難
興舉義兵是時合兵能多得耳然常自損不欲多之所
以然者多兵意盛與彊敵争倘更為禍始故汴水之戰
數千後還到揚州更募亦復不過三千人此其本志有
限也後領兖州破降黃巾三十萬衆又袁術僭號於九
江下皆稱臣名門曰建號門衣被皆為天子之制兩婦
預争為皇后志計己定人有勸術使遂即帝位露布天
下答言曹公尚在未可也後孤討禽其四將獲其人衆
遂使術窮亡解沮發病而己及至袁紹據河北兵勢彊
盛孤自度勢實不敵之但計投死為國以義滅身足垂
於後幸而破紹梟其二子又劉表自以為宗室包藏奸
心乍前乍却以觀世事據有當州孤復定之遂平天下
身為宰相人臣之貴已極意望己過矣今孤言此若為
自大欲人言盡故無諱耳設使國家無有孤不知當幾
人稱帝幾人稱王或者人見孤彊盛又性不信天命之
事恐私心相評言有不遜之志妄相忖度每用耿耿齊
桓晉文所以垂稱至今日者以其兵勢廣大猶能奉事
周室也論語云三分天下有其二以服事殷周之德可
謂至德矣夫能以大事小也昔樂毅走趙趙王欲與之
圖燕樂毅伏而垂泣對曰臣事昭王猶事大王臣若獲
戾放在他國沒世然後已不忍謀趙之徒隸况燕後嗣
乎胡亥之殺蒙恬也恬曰自吾先人及至子孫積信於
秦三世矣今臣將兵三十餘萬其勢足以背叛然自知
必死而守義者不敢辱先人之教以忘先王也孤每讀
此二人書未嘗不愴然流涕也孤祖父以至孤身皆當
親重之任可謂見信者矣以及子桓兄弟過於三世矣
孤非徒對諸君說此也常以語妻妾皆令深知此意孤
謂之言顧我萬年之後汝曹皆當出嫁欲令傳道吾心
使他人皆知之孤此言皆肝鬲之要也所以勤勤懇懇
叙心腹者見周公有金縢之書以自明恐人不信之故
然欲孤便爾委捐所典兵衆以還執事歸就武平侯國
實不可也何者誠恐已離兵為人所禍也既為子孫計
又已敗則國家傾危是以不得慕虚名而處實禍此所
不得為也前朝恩封三子為侯固辭不受今更欲受之
非欲復以為榮欲以為外援為萬安計孤聞介推之避
晉封申胥之逃楚賞未嘗不舍書而歎有以自省也奉
國威靈仗鉞征伐推弱以克彊處小而禽大意之所圖
動無違事心之所慮何向不濟遂蕩平天下不辱主命
可謂天助漢室非人力也然封兼四縣食戶三萬何德
堪之江湖未静不可讓位至於邑土可得而辭今上還
陽夏柘苦三縣戶二萬但食武平萬戶且以分損謗議
少減孤之責也
軍譙令
吾起義兵為天下除暴亂舊土人民死喪略盡國中終
日行不見所識使吾悽愴傷懷其舉義兵已來將士絶
無後者求其親戚以後之授土田官給耕牛置學師以
教之為存者立廟使視其先人魂而有靈吾百年之後
何恨哉
嚴敗軍令
司馬法將軍死綏故趙括之母乞不坐括是古之將者
軍破於外而家受罪於内也自命將征行但賞功而不
罰罪非國典也其令諸將出征敗軍者抵罪失利者免
官爵
重功德令
議者或以軍吏雖有功能德行不足堪任郡國之選所
謂可與適道未可與權管仲曰使賢者食於能則上尊
鬭士食於功則卒輕於死二者設於國則天下治未聞
無能之人不鬭之士並受禄賞而可以立功興國者也
故明君不官無功之臣不賞不戰之士治平尚德行有
事賞功能論者之言一似管窺虎歟
建學令
喪亂已來十有五年後生者不見仁義禮讓之風吾甚
傷之其令郡國各修文學縣滿五百戶置校官選其鄉
之俊造而教學之庶幾先王之道不廢而有以益於天
下
求賢令
自古受命及中興之君曷嘗不得賢人君子與之共治
天下者乎及其得賢也曾不出閭巷豈幸相遇哉上之
人不求之耳今天下尚未定此特求賢之急時也孟公
綽為趙魏老則優不可以為滕薛大夫若必廉士而後
可用則齊桓其何以霸世今天下得無有被褐懷玉而
釣於渭濱者乎又得無盗姨受金而未遇無知者乎二
三子其佐我明揚仄陋唯才是舉吾得而用之
舉士令
夫有行之士未必能進取進取之士未必能有行也陳
平豈篤行蘇秦豈守信邪而陳平定漢業蘇秦濟弱燕
由此言之士有偏短庸可廢乎有司明思此義則士無
遺滯官無廢業矣
選舉令
國家舊法選尚書郎取年未五十者使文筆真草有才
能謹慎典曹治事起草立義文以草呈示令僕訖乃付
令史書之耳書訖共省讀内之事本來臺郎統之令史
不行知也書之不好令史坐之至於謬誤讀省者之責
若郎不能為文書當御令史是為牽牛不可以服箱而
當取辯於繭角也
選令
諺曰失晨之雞思補更名昔季闡在白馬有受金取婢
之罪棄而弗問後以為濟北相以其能故
選令
今詔書省隸宫鍾校尉司材智决洞通敏先覺可上請
參軍事以輔闇政
求逸才令
昔伊摯傅說出於賤人管仲桓公賊也皆用之以興蕭
何曹參縣吏也韓信陳平負汗辱之名有見笑之恥卒
能成就王業聲著千載吳起貪將殺妻自信散金求官
母死不歸然在魏秦人不敢東向在楚則三晉不敢南
謀今天下得無有至德之人放在民間及果勇不顧臨
敵力戰若文俗之吏高才異質或堪為將守負汙辱之
名見笑之行或不仁不孝而有治國用兵之術其各舉
所知勿有所遺
求直言令
夫治世御衆建立輔弼誡在面從詩稱聽用我謀庶無
大悔斯實君臣懇懇之求也吾充重任每懼失中頻年
以來不聞嘉謀豈吾開延不勤之咎邪自今以後諸掾
屬治中别駕常以月旦各名其失吾將覽焉
封功臣令
吾起義兵誅暴亂於今十九年所征必克豈吾功哉乃
賢士大夫之力也天下雖未悉定吾當要與賢士大夫
共定之而專饗其勞吾何以安焉其促定功行封於是
大封功臣二十餘人皆為列侯其餘各以次受封反復
死復之孤輕重各有差
分給諸將令
昔趙奢竇嬰之為將也受賜千金一朝散之故能濟成
大功永世流聲吾讀其文未嘗不慕其為人也與諸將
士大夫共從戎事幸頼賢人不愛其謀羣士不遺其力
是以夷險平亂而吾得竊大賞戶邑三萬追思竇嬰散金
之義今分所受租與諸將掾屬及故戍於陳蔡者庶以
疇答衆勞不擅大惠也宜差死事之孤以租榖及之若
年殷用足租奉畢入將大與衆人悉共饗之
掾屬進得失令
自今諸掾屬侍中别駕常以月朔各進得失紙書函封
主者朝常給紙函各一
效力令
今清時但當盡忠於國效力王事雖私結好於他人用
千疋絹萬石榖猶無所益
讓禮令
里諺曰讓禮一寸得禮一尺斯合經之要矣
抑兼并令
有國有家者不患寡而患不均不患貧而患不安袁氏
之治也使豪彊擅恣親戚兼并下民貧弱代出租賦衒
鬻家財不足應命審配宗族至乃藏匿罪人為逋逃主
欲望百姓親附甲兵彊盛豈可得邪其收田租畝四升
戶出絹二匹綿二斤而已他不得擅興發郡國守相明
檢察之無令彊民有所隱藏而弱民兼賦也
禁比周令
阿黨比周先聖所疾也聞冀州俗父子異部更相毁譽
昔直不疑無兄世人謂之盗嫂第五伯魚三娶孤女謂
之撾婦翁王鳳擅權谷永比之申伯王商忠議張匡謂
之左道此皆以白為黑欺天罔君者也吾欲整齊風俗
四者不除吾以為羞
存恤令
自頃已來軍數征行或遇疫氣吏士死亡不歸家室怨
曠百姓流離而仁者豈樂之哉不得已也其令死者家
無家業不能自存者縣官勿絶廩長吏存䘏撫循以稱
吾意
給貸令
去冬天降疫癘民有凋傷軍興於外墾田損少吾甚憂
之其令吏民男女女年七十已上無夫子若年十二已
下無父母兄弟及目無所見手不能作足不能行而無
妻子父兄産業者廩食終身幼者至十二止窮窮不能
贍者随口給貸老耄須待養者年九十己上復不事家
一人
慎刑令
夫刑百姓之命也而軍中典獄者或非其人而仕以三
軍死生之事吾甚懼之其選明達法理者使持典刑
禁絶火令
聞太原上黨四河鴈門冬至後百五日皆絶火寒食云
為介子推且北方沍寒之地老少羸弱將有不堪之患
令到人不得寒食若犯者家長半歲刑主吏百日刑令
長奪一月俸
禁鮮飾令
孤不好鮮飾嚴具用新皮葦笥以黃葦綠中遇亂世無
葦笥乃更作方竹嚴具以皂韋衣之比孤平常之用者
也内中婦曾置嚴具於時為之摧壞令方竹嚴具綠漆
甚華好
百辟刀令
百鍊利器以辟不祥攝服姦宄者也往歲作百辟刀五
枚適成先以一與五官將其餘四吾諸子中有不好武
而好文學者將以此與之
修盧植墳墓令
故北中郎將盧植名著海内學為儒宗士之楷模乃國
之楨幹也昔武王入殷式商容之閭鄭喪子産而仲尼
隕涕孤到此州嘉其餘風春秋之義賢者之後有異於
人敬遣丞掾修墳墓并致薄醊以彰厥德
褒泰山太守吕虔令
夫有其志以成其事盖烈士之所徇也卿在郡以來禽
姦討暴百姓獲安躬蹈矢石所征輒克昔寇恂立名於
汝潁耿弇建策於青兖古今一也
表封田疇令
蓚令田疇至節高尚遭值州里戎夏交亂引身深山研
精味道百姓從之以成都邑袁賊之盛命召不屈慷慨
守志以徼真主及孤奉詔征定河北遂服幽都將定胡
寇時加禮命疇即受署陳建攻胡蹊路所由率齊山民
一時向化開塞導送供承使役路近而便令敵不意斬
蹋頓於白狼遂長驅於柳城疇有力焉及軍入塞將圖
其功表封亭侯食邑五百而疇懇惻前後辭賞出入三
載歷年未賜此為成一人之高甚違王典失之多矣宜
從表封無久留吾過
下田疇讓封令
昔伯成棄國夏后不奪將欲使高尚之士優賢之主不
止於一世也其聽疇所執
與張範令
邴原名高德大清規邈世魁然而峙不為孤用聞張子
頗欲學之吾恐造之者富随之者貧也
徐晃假令節
(晃拒劉備於陽平備遣陳式等絶馬鳴閣道晃别破之太祖喜假晃節令曰)
此閣道漢中之險要咽喉也劉備欲斷絶外内以取漢
中將軍一舉克奪賊計善之美者也
勞徐晃令
(晃振旅還太祖迎晃七里置酒大會舉酒勸晃曰全樊襄將軍之功也)
賊圍塹鹿角十重將軍致戰全勝遂陷賊圍多斬首虜
吾用兵三十餘年及所聞古之善用兵者未有長驅徑
入敵國者也且焚襄陽之在圍過於莒即墨將軍之功
踰孫武穰苴
下州郡美杜畿令
昔仲尼之於顔子每言不能不歎既情愛發中又宜率
馬以驥今吾亦冀衆人仰高山慕景行也
賜杜畿令
昔蕭何定關中寇恂平河内卿有其功間將授卿以納
言之職顧念河東吾股肱郡充實之所足以制天下故
且煩卿臥鎮之
與辛毗令
(太祖攻鄴克之表毗為議郎久之遣都護曹洪平下辨使毗與曹休參之令曰)
昔高祖貪財好色而良平匡其過失今佐治文烈憂不
輕矣
與邴原令
(文帝為五官中郎將太祖轉原五官長史令曰)
子弱不才懼其難正貪欲相屈以匡勵之雖云利賢能
不恧恧
辟王必令
領長史王必是吾披荆棘時吏也忠能勤事心如鐵石
國之良吏也蹉跌久未辟之捨騏驥而弗乘焉遑遑而
更求哉故教辟之己署所宜便以領長史統事如故
拜高柔為理曹掾令
夫治定之化以禮為首撥亂之政以刑為先是以舜流
四凶族臯陶作士漢祖除秦苛法蕭何定律掾清識平
當明於憲典勉恤之哉
下諸侯長史令
諸侯長史及帳下吏知吾出輒將諸侯行意否從子建
私開司馬門來吾都不復信諸侯也恐吾適出便復私
出故攝將行不可恒使吾爾誰為心腹也
諸兒令
今夀春漢中長安先欲使一兒各往督領之欲擇慈孝
不違吾令兒亦未知用誰也雖兒小時見愛而長大能
善必用之吾非有二言也不但不私臣吏兒子亦不欲
有所私
列孔融罪状令
大中大夫孔融既伏其罪矣然世人多採其虚名少於
核實見融浮豔好作變異眩其誑詐不復察其亂俗也
此州人說平原禰衡受傳融論以為父母與人無親譬
若缻器寄盛其中又言若遭饑饉而父不肖寧贍活餘
人融違天反道敗倫亂理雖肆市朝猶恨其晩更以此
事列上宣示諸軍將校掾屬皆使聞見
丁幼陽令
昔吾同縣有丁幼陽者其人衣冠良士又學問材器吾
愛之後以憂恚得狂疾即差與往來故當共宿止吾常
遣謂之曰昔狂病儻發作持兵刃我畏汝俱共大笑輒
遣不與共宿
表青州刺史劉琮令
楚有江漢山川之險後服先彊與秦争衡荆州則其故
地劉鎮南久用其民矣身没之後諸子鼎峙雖終難全
猶可引曰青州刺史琮心高志潔智深慮廣輕榮重義
薄利厚德蔑萬里之業忽三軍之衆篤中正之體敦令
名之譽上耀先君之遺塵下圖不朽之餘祚鮑永之棄
并州竇融之離五郡未足以喻也雖封列侯一州之位
猶恨此寵未副其人而比有牋求還州監史雖尊秩禄
未優今聽所執表琮為諫議大夫參同軍事
夀陵令
古之葬者必居瘠薄之地其規西門豹祠西原上為夀
陵因高為基不封不樹周禮冡人掌公墓之地凡諸侯
居左右以前卿大夫居後漢制亦謂之陪陵其公卿大
臣列將有功者宜陪夀陵其廣為兆域使足相容
遺令
天下尚未安定未得遵古也葬畢皆除服其將兵屯戍
者皆不得離屯部有司各率乃職歛以時服無藏金玉
珍寶
蠲河北租賦令(下并九年)
河北罹袁氏之難其令無出今年租賦
更始令(下并十年)
其與袁氏同惡者與之更始
讓九錫令(建安十八年夏五月獻帝使御史大夫郗慮策命大祖為魏公加九錫公)
(下令前後三讓乃受命)
夫受九錫廣開土宇周公其人也漢之異姓八王者與
高祖俱起布衣剏定王業其功至大吾何可比之
遣使令
夫遣人使於四方古人所慎擇也故仲尼曰使乎使乎
言其難也
褒賞令
别部司馬請立齊桓公神堂使記室阮瑀議之
軍策令
夏侯淵今月賊燒却鹿角鹿角去本營十五里淵將四
百兵行鹿角因使士補之賊山上望見從谷中卒出淵
使兵與鬭賊遂繞出其後兵退而淵未至甚可傷淵本
非能用兵也軍中呼為白地將軍為督帥尚不當親戰
况補鹿角乎
又
孤先在襄邑有起兵意與工師共作卑手刀時北海孫
賓碩來候孤譏孤曰當慕其大者乃與工師共作刀耶
孤答曰能小復能大何害
又
袁本初鎧萬領吾大鎧二十領本初馬鎧三百具吾不
能有十具見其少遂不施也吾遂出竒破之是時士卒
練不與今時等也
鼓吹令(書鈔令云孫子用兵常以少敵衆)
孤所以能常以少兵敵衆者常念增戰士忽餘事是以
往者有鼓吹而使步行為戰士愛馬也不多樂署吏為
戰士愛糧也
論將令
趙奢竇嬰之為將也受賜千金一朝散之故能濟大功
永代流聲吾讀其文未嘗不慕其為人也
設官令
魏諸官印各以官為名印如漢法斷二千石者章
賜夏侯惇伎樂名倡令(惇從征孫權還使都督二十六軍留居巢)
魏絳以和戎之功猶受金石之樂况將軍乎
褒夏侯淵令(枹罕宋建自號河首平漢王淵討建斬之隴右平太祖下令)
宋建造為亂逆三十餘年淵一舉滅之虎步關右所向
無前仲尼有言吾與爾不如也
論功行封二荀令
忠正密謀撫寧内外文若是也公達其次也
稱荀攸令(魏氏春秋)
孤與荀公達周遊二十餘年無毫毛可非者
又令
荀公達真賢人也所謂温良恭儉讓以得之孔子稱晏
平仲善與人交久而敬之公達即其人也
誅崔琰令(詳在崔琰與楊訓書)
琰雖見刑而通賓客門若市人對賓客虬鬚直視若有
所瞋
省西曹令(毛玠為東曹掾請託不行時人憚之後議所并省咸欲省東曹太祖知其)
(情令曰)
日出於東月盛於東凡人言方亦復先東何以省東曹
徐奕為中尉手令(魏國建奕遷尚書令太祖征漢中魏諷反中尉楊俊左遷)
(乃以奕為中尉手令)
昔楚有子玉文公為之側席而坐汲黯在朝淮南為之
折謀詩稱邦之司直君之謂與
諸子選官屬令(遂以邢顒為平原侯家丞)
侯家吏宜得淵深法度如邢顒輩
蒋濟為揚州别駕令(温恢為揚州刺史濟為别駕令曰)
季子為臣吳宜有君今君還州吾無憂矣
蒋濟為丞相西曹屬令
舜舉臯陶不仁者遠臧否得中望於賢屬矣
棗祗子處中封爵令(魏武故事)
故陳留太守棗祗天性忠能始共舉義兵周旋征討後
袁紹在冀州亦貪祗欲得之祗深附託於孤使領東阿
令吕布之亂兖州皆叛惟范東阿完在由祗以兵據城
之力也後大軍糧乏得東阿以繼祗之功也及破黃巾
定許得賊資業當興立屯田時議者皆言當計牛輸糓
佃科以定施行後祗白以為僦牛輸糓大收不增糓有
水旱災除大不便反覆來說孤猶以為當如故大收不
可復易祗猶執之孤不知所從使與荀令君議之時故
軍祭酒侯聲云科取官牛為官田計如祗議於官便於
客不便聲懷此云云以疑令君祗猶自信據計畫還白
執分田之術孤乃然之使為屯田都尉施設田業其時
歲則大收後遂因此大田豐足軍用摧滅羣逆克定天
下以隆王室祗與其功不幸早没追贈以郡猶未副之
今重思之祗宜受封稽留至今孤之過也祗子處中宜
加封爵以祀祗為不朽之事
褒杜畿令
河東太守杜畿孔子所謂禹吾無間然矣
原劉廙令(魏諷反廙弟偉為諷所引當相坐誅令特原不問)
叔向不坐弟虎古之制也
議復肉刑令陳羣
安得通理君子達於古今者使平斯事乎昔陳鴻臚以
為死刑有可加於仁恩者正謂此也御史中丞能申其
父之論乎
禁用誹謗令(魏氏春秋云陳矯本劉氏子出嗣舅氏而㛰于本族徐宣每非之太)
(祖惜矯才下令)
喪亂已來風教凋薄謗議之言難用褒貶自建安五年
己前一切勿論其以斷前誹議者以其罪罪之
報和洽論毛玠令(玠為尚書僕射以崔琰誅死内頗不悦後坐議黥面刑太)
(祖怒收付獄和洽救玠遂免廢于家)
今言事者白玠不但謗吾也乃復為崔琰觖望此損君
臣恩義妄為死友怨歎殆不可忍也昔蕭曹與高祖並
起微賤致功立勲高祖每在屈笮二相恭順臣道益彰
所以祚及後世也和侍中比求實之所以不聽欲重參
之耳
杜襲為留府長史令(主者所選多不當太祖令)
釋騏驥而不乘焉皇皇而更索
内誡令
孤有逆氣病常儲水臥頭以銅器盛臭惡前以銀作小
方器人不解謂孤善銀物令以木作
又
吏民多製文繡之服履絲不得過隆紫金黃絲織履前
於江陵得雜綵絲履以與家約當着盡此履不得效作
也(又令云吾被皆十歲也歲歲解浣補納之又令孤本欲自立精舍今遂為討賊又令房戶不潔聽燒)
(楓膏及蕙草)
臨淄侯曹植犯禁令(由是垂諸侯科禁而植寵日衰)
始者謂子建兒中最可定大事自植私出開司馬門至
金門令吾異目視此兒矣
遺命諸子
吾死之後葬於鄴之西岡上與西門豹祠相近無藏金
玉珠寶餘香可分諸夫人不命祭吾妾與伎人皆著銅
雀臺臺上施六尺牀下繐帳朝晡上酒脯粻糒之屬每
月朝十五輒向帳前作伎汝等時登臺望吾西陵墓田
與衛臻令(臻為黃門侍郎東郡朱越謀反引臻大祖令)
孤與卿君同共舉事加欽令問始聞越言固自不信及
得荀令君書具亮忠誠
請鍾繇參軍令
今詔書省司隸官鍾校尉材智決洞通敏先覺可上請
參軍事以輔闇政
教
議田疇讓封教
昔夷齊棄爵而譏武王可謂愚闇孔子猶以為求仁得
仁疇之所守雖不合道但欲清高耳使天下悉如疇志
即墨翟兼愛尚同之事而老𣆀使民結繩之道也外議
雖善為復使令司隸以决之
授崔琰東曹掾教
君有伯夷之風史魚之直貪夫慕名而清壮士尚稱而
厲斯可以率時者已故授東曹往踐厥職
征吳教(魏略賈逵為丞相主簿太祖欲征吳大霖雨軍不願行恐有諫者下教逵與同)
(僚共作諫草入白太祖怒收送獄既而復教原之)
今孤戒嚴未知所之有諫者死
復教
逵無惡意原復其職
與張遼等教(操征張魯漢中使張遼李典守合肥教與遼及吳主孫權率衆圍合)
(肥乃共發教大勝之)
若權至者張李將軍出戰樂將軍守護軍勿得與戰
賜袁渙家榖教(渙為魏國郎中令卒太祖一教以太倉榖千斛賜郎中令之家)
(一教以垣下榖千斛與曜卿家外不解其意教曰)
以太倉榖者官法也以垣下榖者親舊也
表
上言破袁表
大將軍鄴侯袁紹前與冀州牧韓馥立故大司馬劉虞
刻作金璽遣故任長畢瑜詣虞為說命錄之數又紹與
臣書云可都甄城當有所立擅鑄金銀印孝廉計吏皆
往詣紹從弟濟隂太守叙與紹書云今海内喪敗天意
實在我家神應有徵當在尊兄南兄臣下欲使即位南
兄言以年則北兄長以位則北兄重便欲送璽會曹操
斷道紹宗族累世受國重恩而凶逆無道乃至於此輒
勒兵馬與戰官渡乘聖朝之威得斬紹大將淳于瓊等
八人首遂大破潰紹與子譚輕身迸走凡斬首七萬餘
級輜重財物巨億
讓費亭侯表
臣伏讀前後策命既錄臣庸才微功乃復追述先臣幽
讃顯揚見得思義屏營怖懼未知首領所當所授故古
人忠臣或有連城而不辭或有一邑而違命所以然者
欲必正其名也又禮制諸侯國土以絶子孫有功者當
更受封不得增襲其有所增者謂國未絶也或有所襲
者謂先祖功大也數末極無故斷絶故追紹之也臣自
三省先臣雖有扶輦微勞不應受爵豈逮臣三葉若錄
臣關東微功皆祖宗之靈祐陛下之聖德豈臣愚陋何
能克堪
又讓封表(一作上讓封書)
臣誅除暴逆克定二州四方來貢以為臣之功蕭相國
以關中之勞一門受封鄧禹以河北之勤連城食邑考
功效實非臣之勲臣祖父中常侍侯時但從輦扶翼左
右既非首謀又不奮戟並受爵封暨臣三葉臣聞易豫
卦曰利建侯行師有功乃當進立以為諸侯也又訟卦
六三曰食舊德或從王事謂先祖有大德若從王事有
功者子孫乃得食其禄也伏惟陛下垂乾坤之仁降雲
雨之潤遠錄先臣扶腋之節採臣在戎犬馬之用優策
褒崇光曜顯量非臣尫頑所能克堪
讓贈封武平侯表
伏自三省姿質頑素材志鄙下進無匡輔之功退無拾
遺之美雖有犬馬微勞非獨志力皆繇部曲將校之助
陛下前追念先臣微功使臣續襲爵土祖考蒙光照之
榮臣受不貲之分未有絲髮以自報效昔齊侯欲更晏
嬰之宅嬰曰臣之先容焉臣不足以繼之卒違公命以
成私志臣自顧省不克負荷食舊為幸雖上德在弘下
有因割臣三葉累寵皆統極位義在殞越豈敢餙辭
讓增封表
無非常之功而受非常之福是用憂結比章歸聞天慈
無己未即聽許臣雖不敏猶知讓不過三所以仍布腹
心至於四五上欲陛下爵不失實下為臣身免於苟取
讓還司空印綬表
臣文非師尹之佐武非折衝之任遭天之幸奈竊重授
内踵伯禽司空之職外承吕尚鷹揚之事斗筲處之民
其瞻觀水土不安姦宄未静臣常媿辱憂為國累臣無
智勇以助萬一夙夜慙懼若集水火未知何地可以隕
越
讓九錫表
臣功小德薄忝寵已過進爵益土非臣所宜九錫大禮
臣所不稱惶悸怔營心如炎灼歸情寫實冀蒙聽省不
悟陛下復詔褒誘喻以伊周未見哀許臣聞事君之道
犯而勿欺量能處位計功受爵苟所不堪有殞無從加
臣待罪上相民所具瞻而自過謬其謂臣何
謝襲費亭侯表
不悟陛下乃尋臣祖父厠豫功臣克定寇逆援立孝順
皇帝謂操不忘獲封茅土聖恩明發遠念桑梓日以臣
為忠孝之苖不復量臣才之豐否既勉襲爵邑忝厥祖
考復寵上將鈇鉞之任兼領大州萬里之憲内比鼎臣
外參二伯身荷兼紱之榮本枝頼無窮之祚也昔大彭
輔殷昆吾翼夏功成事就乃備爵錫臣束修無稱統御
無績比荷殊寵策命褒績未盈一時三命交至雙金重
紫顯以方任雖不識義庶知所尤
領兖州牧表
入司兵校出總符任臣以累葉受恩膺荷洪施不敢顧
命是以將戈帥甲順天行誅雖戮夷覆亡不暇臣愧以
興隆之秩功無所執以偽假實條不勝華竊感譏誚益
以維谷
陳損益表
陛下即祚復蒙試用遂受上將之任統領二州内參機
事實所不堪昔韓非閔韓之削弱不務富國強兵用賢
任能臣以區區之質而當鍾鼎之任以闇鈍之才而奉
明明之政顧恩念責亦臣竭節授命之秋也謹條遵奉
舊訓權時之宜十四事奏如左庶以蒸螢增明太陽言
不足採
表九錫謝表(一作謝策命魏公書)
臣蒙先帝厚恩致位郎署受性疲怠意望畢足非敢希
望高位庶幾顯達會董卓作亂義當死難故敢奮身出
命摧鋒率衆遂值千載之運奉役目下當二袁炎沸侵
侮之際陛下與臣寒心同憂顧瞻京師進受猛敵常恐
君臣俱陷虎口誠不自意能全首領頼祖宗靈祐醜類
夷滅得使微臣竊名其間陛下加恩授以上相封爵寵
禄豐大弘厚生平之願實不望也口與心計幸且待罪
保持列侯遺付子孫自託聖世永無憂責不意陛下乃
發盛意開國備錫以貺愚臣地比齊魯禮同藩王非臣
無功所宜膺據歸情上聞不蒙聽許嚴詔切至誠使臣
心俯仰逼迫伏自惟省列在大臣命制王室身非已有
豈敢自私遂其愚意亦將黜退令就初服今奉疆土備
數藩翰非敢遠期慮有後世至於父子相誓終身灰軀
盡命報塞厚恩天威在顔悚懼受詔
請封荀彧為萬歲亭侯表
臣聞慮為功首謀為賞本野績不越廟堂戰多不踰國
勲是故曲阜之錫不後營丘蕭何之土先於平陽珍策
重計古今所尚侍中守尚書令彧積德累行少長無悔
遭世紛擾懷忠念治臣自始舉義兵周游征伐與彧戮
力同心左右王略發言授策無施不效彧之功業臣繇
以濟用披浮雲顯光日月陛下幸許彧左右機近忠恪
祗順如履薄冰研精極銳以撫庶事天下之定彧之功
也宜享高爵以彰元勲
請贈封荀彧表
昔袁紹侵入郊甸戰於官渡時兵少糧盡圖欲還許書
與彧議彧不聽臣建宜住之便□進討之規更起臣心
易其愚慮遂摧大逆覆取其衆此彧覩勝敗之機略不
世出也及紹破敗臣糧亦盡以為河北欲南討劉表彧
復止臣陳其得失臣用反旆遂吞凶族克平四州向使
臣退於官渡紹必鼓行而前有傾覆之形無克捷之勢
後若南征委棄兖豫利既難要將夫本據彧之二策以
亡為存以禍致福謀殊功異臣所不及也是以先帝貴
指蹤之功薄搏獲之賞古人尚帷幄之規下攻拔之捷
前所賞錄未副彧巍巍之勲乞重平議疇其戶邑
請封田疇表
文雅優備忠武又著和於撫下慎於事上量時度理進
退合義幽州始擾胡漢交萃蕩柝離居靡所依懷疇率
宗人避難於無終山北拒盧龍南守要害清静隱約耕
而後食人民化從咸共資奉及袁紹父子威力加於朔
野遠結烏丸與為首尾前後召疇終不陷撓後臣奉命
軍次易縣疇長驅自到陳討胡之勢猶廣武之建燕策
薛公之度淮南又使部曲持臣露布出誘胡衆漢民或
因亡來烏丸聞之震蕩王旅出塞塗由山中九百餘里
疇帥兵五百啓導山谷遂滅烏丸蕩平塞表疇文武有
效節義可嘉誠應寵賞以旌其美
請䘏郭嘉表
臣聞褒忠示寵未必當身念功惟績恩隆後嗣是以楚
宗孫叔敖顯封厥子岑彭既沒爵及支庶誠賢君殷勤
於清良聖祖惇篤於明勲也故軍祭酒洧陽亭侯潁川郭
嘉立身著行稱茂鄉邦與臣參事盡節為國忠良淵淑
體通性達每有大議發言盈庭執中處理動無遺策自
在軍旅十有餘年行同騎乘坐共幄席東擒吕布西取
眭固斬袁譚之首平朔土之衆踰越險塞盪定烏丸震
威遼東以梟袁尚雖假天威易為指麾至於臨敵發揚
誓命凶逆克殄勲實繇嘉方將表顯使賞足以報效薄
命夭殞不終美志上為陛下悼惜良臣下自毒恨喪失
竒佐昔霍去病蚤死孝武為之咨嗟祭遵不究功業世
祖望柩悲慟仁恩降下念發五内今嘉隕命誠足憐傷
宜追贈嘉封并前千戶褒亡為存厚往勸來也(藝文無宜追贈)
(等句)
獲宋金生表
臣前遣討河内獲嘉之屯獲生口辭云河内有一神人
宋金生令諸屯皆云鹿角不須守吾使狗為汝守不從
其言者即夜聞有軍兵聲明日視屯下但見虎跡臣輒
部武猛都尉吕納將兵掩捉得生輒行軍法
請封荀攸表(於是封陵樹亭侯)
軍師荀攸自初佐臣無征不從前後克敵皆攸之謀也
請增封郭嘉表
軍祭酒郭嘉自從征伐十有一年每有大議臨敵制變
臣策未决嘉輒成之平定天下謀功為高不幸短命事
業未終追思嘉勲實不可忘可增邑八百戶并前千戶
麋竺領嬴郡太守表(竺字子仲東海朐人與弟芳皆去官從先主入蜀為)
(安漢將軍)
泰山郡界曠遠舊多輕悍權時之宜可分五縣為嬴郡
揀選清廉以為守將偏將軍麋竺素履忠貞文武昭烈
請以竺領嬴郡太守撫慰吏民
上獻帝器物表
臣祖騰有順帝賜器今上四石銅鋗四枚五石銅鋗一
枚御物有純銀粉銚一枚(又制度奏云三公列侯門施内外塾方三十畝)
奏事
破袁尚上事
臣前上言逆賊袁尚還即厲精銳討之今尚人徒震蕩
部曲喪守引兵遁亡陳軍被堅執銳朱旗震耀虎士雷
譟望旗眩精聞聲喪氣投戈解甲翕然沮壞尚單騎遁
走捐弃偽節銳鈇大將軍邧鄉侯印各一枚兜鍪萬九
千六百二十枚其矛楯弓戟不可勝數
上九醖酒法奏
臣縣故令南陽郭芝有九醖春酒法用麴三十斤流水
五石臘月二日清麴正月凍解用好稻米漉去麴滓便
釀法飲曰譬諸蟲雖久多完三日一釀滿九石米止臣
得法釀之常善其上清滓亦可飲若以九醖苦難飲增
為十釀差甘易飲不病今謹上獻
上雜物疏
御物三十種有純銀參帶臺硯一枚御物有漆畫韋
枕二枚貴人公主有黑漆韋枕三十枚御物三十種
有純金香爐一枚下盤自副貴人公主有純銀香爐四
枚皇太子有純銀香爐四枚西園貴人銅香爐三十枚
御雜物用有純金唾壺一枚貴人有純銀參帶唾壺
三十枚御雜有漆園油唾壺四枚御雜物有純銀
盤又有容五石銅澡盤御物有純銀鏤帶漆畫書案
一枚御物三十種有上車漆畫重几大小各一枚
御雜物用有純銀澡豆匳純銀括鏤匳御物有銀鏤
漆匣四枚油漆畫嚴器一純金參帶畫方嚴器一
策
立卞王后策
夫人卞氏撫養諸子有母儀之德今進位王后太子諸
侯陪位羣卿上夀減國内死罪一等
書
與少府孔融書
(獻帝嘗見郗慮及孔融問慮何所優長融曰可與適道未可與權慮曰融昔宰北海政散)
(人流其權安在遂與融互相長短操以書解之)
盖聞唐虞之朝有克讓之臣故麟鳳來而頌聲作也後
世德薄猶有殺身為君破家為國及至其敝睚眦之怨
必讐一餐之惠必報故鼂錯念國遘禍於袁盎屈平悼
楚受譖於椒蘭彭寵傾亂起自朱浮鄧禹威損失於宗
馮繇此言之喜怒怨愛禍福所因可不慎與昔廉藺小
國之臣猶能相下寇賈倉卒武夫屈節崇好光武不問
伯升之怨齊侯不疑射鈎之虜夫立大操者豈累細故
哉往聞二君有執法之平以為小介當收舊好而怨毒
漸積志相危害聞之憮然中夜而起昔國家東遷文舉
盛歎鴻豫名實相副綜達經學出於鄭玄又明司馬法
鴻豫亦稱文舉竒逸博聞誠怪今者與始相違孤與文
舉既非舊好又於鴻豫亦無恩紀然願人之相美不樂
人之相傷是以區區思協歡好又知二君羣小所構孤
為人臣進不能風化海内退不能建德和人然撫養戰
士殺身為國破浮華交會之徒計有餘矣(選注云路粹代)
與太尉楊文先書
(彪子修總知内外事皆稱意臨菑侯植以才捷愛幸修為之羽翼幾為太子後植見疏太)
(祖既慮終始之變以修頗有才策又袁氏之甥以罪誅之操與彪書)
操自與足下同海内大義足下不遺以賢子見輔比中
國雖靖方外未夷今軍征事大百姓騷擾吾制鐘鼓之
音主簿宜守而足下賢子恃豪父之勢每不與我同懷
即欲直繩顧頗恨謂其能改遂轉寬舒復即宥貸將延
足下尊門大累便令刑之念卿父息之情同此悼楚亦
未必非幸也謹贈足下錦裘二領八節角桃杖一枝官
絹五百疋錢六十萬四望通幰七香車一乘青㹀牛二
頭八百里驊騮馬一匹赤戎金装鞍轡十副鈴苞一具
驅使二人并遺足下貴室錯綵羅縠裘一領織成鞾一
量有心青衣二人長奉左右所奉雖薄以表吾意足下
便當慨然承納不致往返
與王修書
(修為司金中郎將陳黃白異議因奏記太祖甚然之乃與修書)
君澡身浴德流聲本州忠能成績為世美談名實相副
過人甚遠孤以心知君至深至熟非徒耳目而已也察
觀先賢之論多以鹽鐵之利足贍軍國之用昔孤初立
司金之官念非屈君餘無可者故與君教曰昔遏父陶
正民頼其器用及子媯滿建侯于陳近桑弘羊位至三
公此君元龜之兆先告者也是孤用君之本意也或恐
衆人未曉此意自是以來在朝之士每得一顯選常舉
君為首及聞袁軍師衆賢之議以為不宜越君然孤執
心將有所底以軍師之職閑於司金至於建功重於軍
師孤之精誠足以達君之察孤足以不疑但恐傍人淺
見以蠡測海為蛇畫足將言前後百選輒不用之而使
此君沈滯冶官張甲李乙尚猶先之此主人意待之不
優之效也孤懼有此空聲冒實淫鼃亂耳假有斯事亦
庶鍾期不失聽也若其無也過備何害昔宣帝察少府
蕭望之才任宰相故復出之令為馮翊從正卿往似於
左遷上使侍中宣意曰君守平原日淺故復試君三輔
非有所間也孤揆先主中宗之意誠備此事既君崇勲
業以副孤意公叔文子與臣俱升獨何人哉
與荀彧書
(太祖錄彧前後功表封彧萬歲亭侯彧固辭無野戰之勞太祖與彧書彧乃受)
與君共事已來立朝廷君之相為匡弼君之相為舉人
君之相為建計君之相為密謀亦以多矣夫功未必皆
野戰也願君勿讓
報荀彧書
(初太祖與袁紹相拒兵少糧盡圖欲還許及紹破敗以河北未易圖欲南征劉表彧並諫)
(止因表上二策復增彧邑千戶彧深辭讓太祖以書報之)
君之策謀非但所表二事而己前後謙冲欲慕魯連先
生乎此聖人達節者所不貴也昔介子推有言竊人之
財猶謂之盜况君密謀安衆光顯於孤者以百數乎以
二事相還而復辭之何取謙亮之多耶
與荀彧悼郭嘉書
郭奉孝年不滿四十相與周旋十一年阻險艱難皆共
罹之又以其通達見世事無所疑滯欲以後事屬之何
意卒爾失之悲痛傷心今表增其子滿千戶然何益亡
者追念之感深且奉孝乃知孤者也天下人相知者少
又以此痛惜奈何奈何
又與荀彧悼郭嘉書
追惜奉孝不能去心其人見時事兵事過絶於人又以
多病畏南方有疫常言吾往南方則不生還然與共論
計云當先定荆此為不但見計之忠厚必欲立功分棄
命定事人心乃爾何得使人忘之
與鍾繇書
得所送馬甚應其急關右平定朝廷無西顧之憂足下
之勲也昔蕭何慎守關中足食成軍亦適當爾
與荀攸書
方今天下大亂智士勞心之時也而顧觀變蜀漢不己
久乎
與閻行書
(行始随韓約使詣太祖太祖表拜犍為太守行請令其父入宿衛西還見約謂約宜遣一)
(子會約遣張猛留行守營馬超反謀舉約為都督行不欲令與超合及超破走行還金城)
(太祖聞行前意但誅約子孫在京師者手書與行)
觀文約所為使人笑來吾前後與之書無所不說如此
何可復忍卿父諫議自平安也雖然牢獄之中非養親
之處且又官家亦不能久為人養老也
報蒯越書
(越臨終與太祖書托以門戶太祖報之)
死者反生生者不愧孤少所舉行之多矣魂而有靈亦
將聞孤此言也
答朱靈書
(太祖平冀州遣靈守許南戒之曰冀州新兵意尚怏怏卿名先有威嚴須以道寬之不然)
(即有變靈至陽翟程昂等果反即斬昂以状聞太祖手書答之)
兵中所以為危險者外對敵國内有姦謀不測之變昔
鄧禹中分光武軍西行而有宗歆馮愔之難後將二十
四騎還洛陽禹豈以是減損哉來書懇惻多引咎過未
必如所云也
報楊阜書
(阜為涼州别駕馬超攻冀害刺史韋康阜有報超之志未得其便阜外兄姜叙屯歷城阜)
(因過歷候叙母說康被害叙母慨然勅從阜討超超襲歷城得叙母母罵而死超南奔張)
(魯隴右平太祖封阜關内侯)
君與羣賢共建大功西土之人以為美談子貢辭賞仲
尼謂之止善君其剖心以順國命姜叙之母勸叙早發
明智乃爾雖楊敞之妻盖不過此賢哉賢哉良史紀錄
必不墜於地矣
報劉廙書
非但君當知臣臣亦當知君今欲使吾坐行西伯之德
恐非其人也
答袁紹書
董卓之罪暴於四海吾等合大衆興義兵而遠近莫不
響應此以義動故也今幼主微弱制於奸臣未有昌邑
亡國之釁而一旦改易天下其孰安之諸君北面我自
西向
答吕布書
山陽屯送將軍所失大封國家無好金孤自取家好金
更相為作印國家無紫綬自取所帶紫綬以籍心將軍
所使不良袁術稱天子將軍止之而使不通章朝廷信
將軍使復重上以相明忠誠
遺孫權書
近者奉辭伐罪旌麾南指劉琮束手今治水軍八十萬
衆方與將軍會獵於吳
又遺孫權書
赤壁之役值有疾病孤燒船自退横使周瑜虚獲此名
與王芬書
(冀州刺史王芬連結豪傑謀廢靈帝立合肥侯以告太祖太祖拒之)
夫廢立之事天下之至不祥也古人有權成敗計輕重
而行之者伊尹霍光是也伊尹懷至忠之誠據宰臣之
勢處官司之上故進退廢置計從事立及至霍光受託
國之任藉宗臣之位内因太后秉政之重外有羣卿同
欲之勢昌邑即位日淺未有貴寵朝乏讜臣議出密近
故計行如轉圜事成如摧朽今諸君徒見曩者之易未
覩當今之難諸君自度結衆連黨何若七國合肥之貴
孰若吳楚而造作非常欲望必克不亦危乎
為兖州牧上書
山陽郡有美梨謹獻甘梨三箱
尺牘
報荀彧
(太祖拔鄴自領冀州牧有說其宜復置九州者以為冀部所統既廣天下易服太祖將從)
(之彧言曰今若依古制是為冀州所統悉有河東馮翊扶風西河幽并之地也公前屠鄴)
(城海内震駭今若一處被侵必謂以次見奪人心易動若一旦生變天下未可圖也願公)
(先定河北然後修復舊京南臨楚郢責王貢之不入天下咸知公意則人人自安須海内)
(大定乃議古制此社稷長久之利也因報彧)
微足下之相難所失多矣
又
(潁川戲志才籌畫士也太祖甚器之早卒太祖與彧書彧薦郭嘉)
自志才亡後莫可與計事者汝潁固多竒士誰可以繼
之
又
(太祖圍張繡於穰劉表遣兵救繡以絶軍後太祖將引還繡兵來太祖軍不得進連營稍)
(前與彧書)
賊來追吾雖日行數里吾策之到安衆破繡必矣
又
(湍水東南流湼水注之湼水又東南逕安衆縣堨而為陂謂之安衆港太祖破張繡於是)
(處與彧書盖於二水之間以為㳂涉之艱阻也)
繡遏吾歸師迫我死地
又
(蒯越字異度深中足智仕劉表為章陵太守荆州平太祖與彧書以為光禄勲)
不喜得荆州喜得蒯異度耳
與諸葛亮書
今奉雞舌香五斤以表微意
序
孫子兵法序
操聞上古有弧矢之利論語曰足食足兵尚書八政曰
師易曰師貞丈人吉詩云王赫斯怒爰整其旅黃帝湯
武咸用干戈以濟世也司馬法曰人故殺人殺之可也
用武者滅用文者亡夫差偃王是也聖賢之用兵也戢
而時動不得已而用之吾觀兵書戰策多矣孫武所著
深矣審計重舉明畫深圖不可相誣而但世人未之深
亮訓說况文煩富行於世者失其旨要故撰為略解焉
祭文
祀橋太尉文
故太尉橋公誕敷明德汎愛博容國念明訓士思令謨
靈幽體翳邈哉晞矣吾以幼年逮升堂室特以頑鄙之
姿為大君子所納增榮益觀皆由奬助猶仲尼稱不如
顔淵李生之厚歎賈復士死知己懷此無忘又承從容
約誓之言殂逝之後路有經由不以斗酒雙雞過相沃
酹車過三步腹痛勿怪雖臨時戲笑之言非至親之篤
好胡肯為此辭乎匪謂靈忿能貽己疾懷舊惟顧念之
悽愴奉命東征屯次鄉里北望歸土乃心陵墓裁致薄
奠公其尚饗
樂府
(詩品云曹公古直甚有悲凉之句睿不如丕亦稱三祖庚溪詩話云魏武魏文父子横槊賦詩)
(雖遒壮抑揚而乏帝王之度升菴詩話云曹孟德樂府如苦寒行猛虎行短歌行膾炙人口久)
(矣其希僻罕傳者若不戚年往憂世不治存亡有命慮之為蚩又云壮盛智慧殊不再來愛時)
(進趣將以惠誰不惟句法高邁識趣近於有道)
氣出唱三首
駕六龍乘風而行行四海外路下之八邦歷登高山臨
谿谷乘雲而行行四海外東到泰山仙人玉女下來遨
遊驂駕六龍飲玉漿河水盡不東流解愁腹飲玉漿奉
持行東到蓬萊山上至天之門玉關下引見得入赤松
相對四而顧望視正惶惶開王心正興其氣百道至傳
告無窮閉其口但當愛氣夀萬年東到海與天連神仙
之道出窈入冥常當專之心恬澹無所愒欲閉門坐自
守天與期氣願得神之人乘駕雲車驂駕白鹿上到天
之門來賜神之藥跪受之敬神齊當如此道自來(惶惶一作)
(焜惶)
其二
華隂山自以為大高百丈浮雲為之盖仙人欲來出随
風列之雨吹我洞簫鼓瑟琴何誾誾酒與歌戲今日相
樂誠為樂玉女起起舞移數時鼓吹一何嘈嘈從西北
來時仙道多駕烟乘雲駕龍鬱何蓩蓩遨遊八極乃到
崑崙之山西王母側神仙金止玉亭來者為誰赤松王
喬乃德旋之門樂共飲食到黃昏多駕合坐萬歲長宜
子孫
其三
遊君山甚為真磪䃬砟硌爾自為神乃到王母臺金階
玉為堂芝草生殿傍東西廂客滿堂主人當行觴坐者
長夀遽何央長樂甫始宜孫子常願主人增年與相守
精列
厥初生造化之陶物莫不有終期莫不有終期聖賢不
能免何為懷此憂願螭龍之駕思想崑崙居見欺於迂
怪志意在蓬萊志意在蓬萊周孔聖徂落會稽以墳丘
會稽以墳丘陶陶誰能度君子以弗憂年之暮奈何時
過時來微
度關山
天地間人為貴立君牧民為之軌則車轍馬跡經緯四
極黜陟幽明黎庶繁息於鑠賢聖總統邦域封建五爵
井田刑獄有燔丹書無普赦贖臯陶甫侯何有失職嗟
哉後世改制易律勞民為君役賦其力舜漆食器畔者
十國不及唐堯采椽不斵世歎伯夷欲以厲俗侈惡之
大儉為共德許由推讓豈有訟曲兼愛尚同疏者為戚
薤露
惟漢二十世所任誠不良沐猴而冠帶知小而謀疆猶
豫不敢斷因狩執君王白虹為貫日已亦先受殃賊臣
執國柄殺主滅宇京蕩覆帝基業宗廟以燔喪播越西
遷移號泣而且行瞻彼洛城郭微子為哀傷
蒿里行
關東有義士興兵討羣凶初期會盟津乃心在咸陽軍
合力不齊躊躇而鴈行勢利使人争嗣還自相戕淮南
弟稱號刻璽於北方鎧甲生蟣虱萬姓以死亡白骨露
於野千里無雞鳴生民百遺一念之斷人腸
對酒
對酒歌太平時吏不呼門王者賢且明宰相股肱皆忠
良咸禮讓民無所争訟三年耕有九年儲倉榖滿盈班
白不負戴雨澤如此百榖用成却走馬以糞其土田爵
公侯伯子男咸愛其民以黜陟幽明子養有若父與兄
犯禮法輕重随其刑路無拾遺之私囹圄空虚冬節不
斷人耄耋皆得以夀終恩澤廣及草木昆蟲
陌上桑
駕虹蜺乘赤雲登彼九嶷歷玉門濟天漢至崑崙見西
王母謁東君交赤松及羡門受要秘道愛精神食芝英
飲醴泉挂杖桂枝佩秋蘭絶人事遊渾元若疾風遊歘
飄翩景未移行數千夀如南山不忘愆(翩一作飄)
短歌行
對酒當歌人生幾何譬如朝露去日苦多慨當以慷憂
思難忘何以解憂唯有杜康青青子衿悠悠我心但為
君故沉吟至今&KR0687;呦鹿鳴食野之苹我有嘉賓鼓瑟吹
笙明明如月何時可掇憂從中來不可斷絶越陌度阡
枉用相存契闊談讌心念舊恩月明星稀烏鵲南飛繞
樹三匝何枝可依山不厭高水不厭深周公吐哺天下
歸心
同前
周西伯昌懷此聖德三分天下而有其二修奉貢獻臣
節不墜崇侯䜛之是以拘繋(一解)後見赦原賜之斧鉞得
使征伐為仲尼所稱建及德行猶奉事殷論叔其美(二解)
齊桓之功為霸之首九合諸侯一匡天下不以兵車正
而不譎其德傳稱(三解)孔子所歎並稱夷吾民受其恩賜
與廟胙命無下拜小白不敢爾天威在顔咫尺(四解)晉文
亦霸躬奉天王受賜珪瓚秬鬯彤弓盧弓矢千虎賁三
百人(五解)威服諸侯師之者尊八方聞之名亞齊桓河陽
之會詐稱周王是以其名紛葩(六解)
苦寒行
北上太行山艱哉何巍巍羊腸坂詰屈車輪為之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長歎息遠行多所懷我心何
怫鬱思欲一東歸水深橋梁絶中路正徘徊迷惑失故
路薄舂無宿棲行行日已遠人馬同時飢擔囊行取薪
斧冰持作麋悲彼東山詩悠悠使我哀
北上太行山艱哉何巍巍太行山艱哉何巍巍羊腸坂
詰屈車輪為之摧(一解)樹木何蕭瑟北風聲正悲何蕭瑟
北風聲正悲熊羆對我蹲虎豹夾道啼(二解)谿谷少人民
雪落何霏霏延頸長歎息遠行多所懷(三解)我心何怫鬱
思欲一東歸何怫鬱思欲一東歸水深橋梁絶中路正
徘徊(四解)迷惑失徑路瞑無所宿棲失徑路瞑無所宿棲
行行日以遠人馬同時飢(五解)擔囊行取薪斧冰持作麋
擔囊行取薪斧冰持作麋悲彼東山詩悠悠使我哀(六解)
秋胡行二首
晨上散關山此道當何難晨上散關山此道當何難牛
頓不起車墮谷間坐盤石之上彈五弦之琴作為清角
韻意中迷煩歌以言志晨上散關山(一解)有何三老公卒
來在我傍有何三老公卒來在我傍負揜被表似非恒
人謂卿云何困苦以自怨徨徨所欲來到此間歌以言
志有何三老公(二解)我居崑崙山所謂者真人我居崑崙
山所謂者真人道深有十得名山歷觀遨遊八極枕石
漱流飲泉沉吟不决遂上升天歌以言志我居崑崙山
(三解)去去不可追長恨相牽攀去去不可追長恨相牽攀
夜夜安得寐惆悵以自憐正而不譎乃賦依因經傳所
過西來所傳歌以言志去去不可追(四解辭乃一作)
其二
願登泰華山神人共遠遊願登泰華山神人共遠遊經
歷崑崙山到蓬萊飄颻八極與神人俱思得神藥萬歲
為期歌以言志願登泰華山(一解)天地何長久人道居之
短天地何長久人道居之短世言伯陽殊不知老赤松
王喬亦云得道得之未聞庶以夀考歌以言志天地何
長久(二解)明明日月光何所不光昭明明日月光何所不
光昭二儀合聖化貴者獨人不萬國率土莫非王臣仁
義為名禮樂為榮歌以言志明明日月光(三解)四時更逝
去晝夜以成歲四時更逝去晝夜以成歲大人先天而
天弗違不戚年往憂世不治存亡有命慮之為蚩歌以
言志四時更逝去(四解)戚戚欲何念歡笑意所之戚戚欲
何念歡笑意所之壮盛智慧殊不再來愛時進趣將以
惠誰汎汎放逸亦同何為歌以言志戚戚欲何念(五解)
善哉行
古公亶父積德垂仁思弘一道哲王於豳(一解)太伯仲雍
王德之仁行施百世斷髮文身(二解)伯夷叔齊古之遺賢
讓國不用餓殂首山(三解)智哉山甫相彼宣王何用杜伯
累我聖賢(四解)齊桓之霸頼得仲父後任竪刁蟲流出戶
(五解)晏子平仲積德兼仁與世沈德未必思命(六解)仲尼之
世王國為君随制飲酒揚波使官(七解)
其二
自惜身薄祜夙賤罹孤苦既無三徒教不聞過庭語(一解)
其窮如抽裂自以思所怙雖懷一介志是時其能與(二解)
守窮者貧賤惋歎淚如雨泣涕於悲夫乞活要能覩(三解)
我願於天窮琅邪傾側左雖欲竭忠誠欣公歸其楚(四解)
快人由為歎抱情不得叙顯行天教人誰知莫不緒(五解)
我願何時随此歎亦難處今我將何照於光曜釋銜不
如雨(六解)
郤東西門行
鴻鴈出塞北乃在無人鄉舉翅萬里餘行止自成行冬
節食南稻春日復北翔田中有轉蓬随風遠飄揚長與
故根絶萬歲不相當奈何此征夫安得去四方戎馬不
解鞍鎧甲不離傍冉冉老將至何時反故鄉神龍藏深
泉猛獸步高岡狐死歸首丘故鄉安可忘
碣石篇
雲行雨步超越九江之臯臨觀異同心意懷遊豫
不知當復何從經過至我碣石心惆悵我東海(雲行)
(至此為豔)
東臨碣石以觀滄海水何澹澹山島竦峙樹木叢生百
草豐茂秋風蕭瑟洪波湧起日月之行若出其中星漢
燦爛若出其裏幸甚至哉歌以詠志(一解觀波一作濤右滄海)
其二
孟冬十月北風徘徊天氣肅清繁霜霏霏鵾雞晨鳴鴻
鴈南飛鷙鳥潛藏熊羆窟棲錢鏄停置農收積場逆旅
整設以通商賈幸甚至哉歌以詠志(二解月右冬十)
其三
鄉土不同河朔隆寒流澌浮漂舟船行難錐不入地蘴
籟深奥水竭不流冰堅可蹈士隱者貧勇俠輕非心常
歎怨戚戚多悲幸甚至哉歌以詠志(三解同右土不)
其四
神龜雖夀猶有竟時騰蛇乘霧終為土灰老驥伏櫪志
在千里烈士暮年壮心不已盈縮之期不但在天養恬
之福可得永年幸甚至哉歌以詠志(怡一作姑右龜雖夀)
謠俗詞
甕中無斗儲發篋無尺繒友來從我貸不知所以應
董卓歌詞
德行不虧缺變故自難常鄭康成行酒伏地氣絶郭景
圖命盡於園桑
漢魏六朝百三家集卷二十三
