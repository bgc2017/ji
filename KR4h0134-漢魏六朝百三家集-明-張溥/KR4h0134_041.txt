漢魏六朝百三家集卷四十一
晉孫楚集題詞
子荆零雨正長朔風稱於詩家今亦未見其絶
倫也除婦服詩王武子嘆為情文相生然以方
嵇君道伉儷詩兄弟間耳江東未順司馬文王
發使遣書子荆與荀公曾各奮筆札孫最傑出
而荀獨見用謂勝十萬師文章有神不在遇合
朝廟之上賞音尤難必欲如元瑜孔璋見知孟
德豈易言哉石驃騎府主也郭奕其同里也睥
睨忿争遂致沉廢子荆平日素有傲名鄉曲缺
譽此亦其見短之一事乎然同閈相知有一武
子生死願足靈牀驢聲何必非叔夜之琴也笑
賦調謔自得反金人銘蚩薄箝口似狂非狂言
各有寄若夫長虞勁直箋頌夜光威輦被髮遺
書勸仕知人實長未聞玩物太原名士磊落英
多其為品狀寧讓汝潁哉
目錄
賦
笑賦
登樓賦
同前
韓王臺賦(有序)
又
井賦
雪賦
笳賦(有序)
相風賦
菊花賦
蓮花賦
杕杜賦(有序)
茱萸賦
鷹賦(有序)
鴈賦
雉賦
蟬賦
論
屈建論
頌
尼父頌
梁令孫侯頌
贊
莊周贊
榮啓期贊
原壤贊
顔回贊
管仲贊
季子贊
白起贊
樂毅贊
韓信贊
銘
反金人銘
石人銘
碑
故太傅羊祜碑
鴈門太守牽府君碑
疏
龍見上疏
九品疏
取士疏
牋
薦傅長虞牋
謝賜鄣日牋
書
為石苞與孫皓書
與董京書
哀文
和氏外孫道生哀文
和氏外孫小同哀文
詩
答弘農故吏民
除婦服詩
征西官屬送於陟陽候作詩
太僕座上詩
祖道詩
之馮翊祖道詩
漢魏六朝百三家集卷四十一目錄
漢魏六朝百三家集卷四十一
明張溥輯
晉孫楚集
賦
笑賦
有度俗之公子總萬物之細故心髣髴乎巢由以得意
為至樂不拘戀乎凡流會親戚於高宇結宗盟於綢繆
所以交頸偃仰椎胷指掌亢洪聲於通谷順長風以流
響氣參譚以相屬若將頹而復往或嚬䠞俛首狀似悲
愁怫鬱唯轉呻吟郁伊或擕手悲嘯噓天長呌遲重則
如陸沈輕疾則如水漂徐疾任其口頰圓合得乎機要
或中路背叛更相毁賤傾倚叵我彫聲迄乎日晏信天
下之笑林調謔之巨觀也
登樓賦
有都城之百雉加層樓之五尋從明王以登極聊暇日
以娛心涇渭汨以阻邁卉木鬱而成林晞朝陽之素暉
羡綠竹之茂陰望秦墳於驪山覩八陵於北岑營巷基
峙列宅萬區黎民布野商旅充衢杞柳綢繆芙蓉吐芳
俯依清川仰翳朱陽體象濛汜幽若扶桑白日為之晝
昏鳥禽為之頡頏
同前
有都城之百雉加層樓之五尋從明王之登遊聊暇日
以娛心鳴鳩拂羽於桑榆游鳬濯翅於素波牧豎吟嘯
於行陌舟人鼓枻而揚歌百僚雲集促坐華臺嘉肴滿
俎旨酒盈杯談三墳而詠五典釋聖哲之所裁(具載藝文首同)
(四句而末互異姑兩存之)
韓王臺賦(有序)
酸棗寺門外夾道左右有兩故臺訪諸故老云韓王聽
訟觀也
望韓王之故臺尋往代之所營雙闕碣以峻峙貫雲氣
而上征歴千載而特立顯妙觀於太清薄邯鄲之叢臺
陋楚國之章華邈岧嶤以亢極豈岑樓之能加至乃宫
觀弘敞層臺隱天伐文梓於萬仞發玉石於三泉優倡
角烏烏之聲蛾眉戲白雲之舞紛滛衍以低卬翳脩䄂
而容與
又
薎丘陵之邐迤亞五嶽之嵳峩
井賦
倚崇丘以鑿井兮臨斥澤之淫洿若行潦之滓濁兮靡
清流以自娛乃喟爾而有感兮率鄰左之數夫脉厥土
以興泉兮登甘醴於玄虚體象圓川下貫五仞幽泉勝
涌津澤傍潤抱甕而汲不設機引絶彼淫飾安此樸慎
俗尚其華我篤其信既處湼而不緇又磨之而不磷雖
矢志而無妄實游心於大順渴人來翔行旅是賴輟耕
息肩不期而會沈黃李浮朱柰雜狸首之斑如飛清塵
以洮汰枕玄石以盥漱喜遨怡以緩帶
雪賦
尭九載以山栖兮湯請禱於桑林罔二聖以濟世兮孰
繁衍以迄今嗟亢陽之踰時兮情反側以寢興豐隆灑
雪交錯翻紛膏澤偃液普潤中田肅肅三麥實獲豐年
笳賦(有序)
頃還北館遇華髮人於潤水之濱向春風而吹長笳音
聲寥亮有感余情爰作斯賦
銜長葭以泛吹噭啾啾之哀聲奏胡馬之悲思詠北狄
之遐征順谷風以撫節飄逸響乎天庭爾乃調脣吻整
容止揚清矑隱皓齒徐疾從宜音引代起叩角動商鳴
羽發徵若夫廣陵散唫三節白紵太山長曲哀及梁父
似鴻雁之將雛乃羣翔於河渚
相風賦
伊聖皇之高烈美治道之穆清兼乾坤之普覆齊三光
之朗明猶恭已以勞謙迄日昃而不寧慮聽政之有闕
誡禍福於無形建殊才於辰極樹相風於紫庭爾乃神
獸盤其根靈烏據其顛羽族翩飄羅其側翔風蕭聊出
其間
菊花賦
彼芳菊之為草兮禀自然之醇精當青春而潛翳兮迄
素秋而敷榮於是和樂公子雍容無為翺翺華林駿足
交馳薄言采之手折纖枝飛金英以浮旨酒拂翠葉以
振羽儀偉兹物之珍麗兮超庶類而神竒
蓮花賦
有自然之麗草育靈沼之清瀨結根係於重壤森蔓延
以騰邁爾乃紅花電發暉光燁燁仰曜朝霞俯照綠水
潛緗房之奥密兮含珍藕之甘腴攅聚星列纖離相扶
微若玄黎披幽夜粲若鄧林飛鵷雛
杕杜賦(有序)
家弟以虞氏梨賦見示余謂豈以梨有用之為貴杜無
用之為賤故無用獲全所以為貴有用獲殘所以為賤
故賦云爾
惟有杕之為杜齊萬物而並生其質菲薄既不施於器
用華葉疎悴靡休隂之茂榮昔在邵伯聽訟述職甘棠
作頌垂之罔極
茱萸賦
有茱萸之嘉木植茅茨之前庭歴漢女而始育閱百載
而長生森蔓延以盛興布綠葉於紫莖鶉火西徂白藏
授節零露既凝鷹隼飄厲攀紫房於纖柯綴朱實之酷
烈應神農之本草療生民之疹疾
鷹賦(有序)
郭延考與余厚其從者韝二鷹以侍側郭邊人也好弋
獵顧盼心欲自娛樂請余為賦曰
有金剛之俊鳥生井陘之巖阻超萬仞之崇嶺蔭青松
以静處體勁悍之自然振肅肅之輕羽擒狡兔於平原
截鴻鴈於河渚且其為相也疏尾闊臆高鬐秃顱深目
蛾眉狀似愁胡曲觜短頸足若雙枯麾則應機招則易
呼背碣石以西遊經馬嶺而南徂于時商秋既邁歲在
玄冥風霜激厲羽毛振驚爾乃策良驥服羔裘鞲青骹
戲田疇縈深谷繞山丘定心意審精眸獸馳厥足鳥矯
其翼下赴幽谿上翔辰極随指授以騰踴因升降以畢
力紛連薄以攖竄遂䧟首以摧臆
鴈賦
有逸豫之雋禽禀和氣之清沖候天時以動静隨寒暑
而汚隆䬃同集于曠野紛羣翔於雲中翳朝陽之景曜
角聲勢於晨風族類阜繁數則千億迎素秋而南遊背
青春而北息泝長川以鳴號淩洪波以鼔翼任自然而
相羊窮天壤於八極
雉賦
體冲和之淑質飾羽儀於茂林斑五色之文章揚皦皦
之清音設密網於巖阿飛輕繳之雲浮上無逃而弗獲
下無隱而不搜遂戢翼以就養隨籠棲而言歸恒逍遥
於階庭廕朝陽之盛暉
蟬賦
惟大化之廣御何品數之多名當仲夏之始出據長條
而悲鳴翼如羅纏形如枯槁終日不銜一粒激哀響之
煩擾
論
屈建論
加籩之品菱芰存焉楚多陂塘菱芰所生父自嗜之而
抑按宰祝既毁就養無方之禮又失奉死如生之義奪
平素欲建何忍焉
頌
尼父頌
皇矣尼父聖哲之傑德比天地明齊日月周室陵遲大
道蕪穢禮樂崩阻姦雄罔世乃養門徒廣延俊乂垂訓
列國頌聲魯衛威震夾谷義厭陳蔡德之休明幽而彌
泰超美三代風馳雲邁
梁令孫侯頌
於穆君侯英才宣朗神鑒將來思通既往受佐陜西臨
我邦壤聲之所振下應如響明斷決疑易於指掌野有
寇盗惟侯屏之我有田疇惟侯闢之古人慎獄惟侯平
之凡此三惠如何勿思
贊
莊周贊
莊周曠蕩高才英儁本道根貞歸於大順妻亡不哭亦
何所懽慢弔鼔缶放此誕言始矯其情近失自然
榮啟期贊
榮公温雅既怡既懌濁以徐清寂然澹泊援琴自娛詠
此三樂眉壽無疆惟德之宅
原壤贊
壤之輈張絶滅禮教實交仲尼同機合奥聖以之藏俗
以之笑獨恊區外孰知其妙
顔回贊
束身勵行宗事聖道鑽仰孜孜視予猶考
管仲贊
管生彎弓與桓是讐駿奔從紏塊為纍囚沐浴西郊鸞
飛詹丘
季子贊
季子聰哲思心精微玄覽幽寤觸類應機
白起贊
烈烈桓桓時唯武安神機電斷氣濟師然南折勁楚走
魏禽韓北摧馬服凌川成丹應侯無良蘇子入關噭噭
讒口火燎于原遂焚杜郵與蕭俱燔惟其殁矣古今所
歎
樂毅贊
樂生誕節實立弘度丹旄電麾秦韓景附威震濟西齊
愍失據惠之不敏翻然高翥棲遲一丘以保皓素
韓信贊
淮隂屈節盤於幽賤秦失其鹿英雄交戰踐楚知亡撫
戈從漢遂寤明主超然虎奮威震趙魏擒項平難割據
山川稱孤南面惜哉遘疑一朝書叛
銘
反金人銘
晉太廟有石人焉大張其口而書其胷曰我古之多言
人也無少言無少事少言少事則後生何述焉夫唯立
言名乃長久胡為塊然生鉗其口凡夫貪財烈士殉名
盗跖為濁夷柳為清鮑肆為臭蘭圃為馨莫貴澄清莫
賤滓穢二者言異歸於一會尭懸諫鼓舜立謗木聽采
風謠惟日不足道潤羣生化隆比屋末葉陵遲禮教彌
衰承旨則順忤意則違時好細腰宫中皆飢時悦廣額
下作細眉逆龍之鱗必䧟斯機括囊無咎乃免誅夷顛
覆厥德可為傷悲期可用戒無妄之時假說周廟於言
為蚩是以君子追而改之
石人銘
大象無形元氣為母杳兮冥兮陶冶衆有
碑
故太傅羊祜碑
禀二儀之純靈膺造化之沖氣文為辭宗行作世表遷
黃門侍郎受祕書監公筭滅吳之略以為孟獻營虎牢
而鄭人懼晏弱城東陽而萊子服乃進據險處開建五
城收膏腴之地奪敵人之資於是江浦馳義襁負而至
雖研精軍政用思滅敵然兼立學校闡揚典訓是以縉
紳之士鱗集仰化雲翔衡門雖泮宫之詠魯侯菁莪之
美育才無以過也銘曰
金德發曜惟公作輔肇造嘉謨建我明主不憗遺公俾
屏聖皇哲人其徂孰不增傷
鴈門太守牽府君碑
君體德允直才量高潔明鑒逹於世變弘毅足以致遠
聿振鴻翼於衮塵之表卓爾先覺於擬議之前君與劉
備少長河朔英雄同契為刎頸之交俄而委質於太祖
備遂鼎足於蜀漢所交非常為時所忌每自酌損在乎
季孟之間遷鴈門太守教民耕戰聽斷以情信賞必罰
下服其命是以夷狄窘迫罔知所安譬秋枯之隕晨風
激雷之不及掩耳也伐叛柔服威震沙漠遺種遠迹萬
里無煙
烈烈君侯文武允崇少兼七德翰飛撫戎名揚河朔威
鎮漢中臨危運竒在難匪從迴旌東麾撫司徐青截彼
降賊海岱以平剖符千里為國干城
疏
龍見上疏
頃聞武庫井中有二龍羣臣或有謂之禎祥而稱賀者
或有謂之非祥無所賀者可謂楚既失之而齊亦未為
得也夫龍或俯鱗潜于重泉或仰攀雲漢游乎蒼昊而
今蟠于坎井同於蛙蝦者豈獨管庫之士或有隱伏厮
役之賢没於行伍故龍見光景有所感悟願陛下赦小
過舉賢才垂夢於傅巖望想於渭濱修學官起淹滯申
命公卿舉獨行君子可惇風厲俗者又舉亮拔秀異之
才可以撥煩理難矯世抗言者無繫世族必先逸賤夫
戰勝攻取之勢并兼混一之威五伯之事韓白之功耳
至於制禮作樂闡揚道化甫是士人出筋力之秋也伏
願陛下擇狂夫之言
九品疏
九品漢氏本無班固著漢書序先往代賢智以九條此
盖記鬼錄次第耳而陳羣依之以品生人又魏武拔竒
決於胸臆收人才不問階次豈頼九品而後得人今可
令長守為小大中正各自品其編戸也
取士疏
當今士子繁多略以萬計當患官少才多無地以處秀才
自别是一種仕官非若漢代取人之例也假若秀才對
五問可稱孝廉答一策能通此乃雕蟲小道何關理功
得人以此求才徒虚語爾
牋
薦傅長虞牋
楚聞騏驥不遺能於伯樂良寶不藏輝於卞和是以輝
光夜射價連秦趙飛駟絶影終朝千里物尚有之士亦
宜然
謝賜鄣日牋
大恩賜鄣日其器雖小而禮遇甚弘昔衛綰錫六劍珍
而不用楚雖不敏且受而藏之
書
為石苞與孫皓書
蓋聞見機而作周易所貴小不事大春秋所誅此乃吉
凶之萌兆榮辱之所由生也是故許鄭以銜璧全國曹
譚以無禮取滅載籍既記其成敗古今又著其愚智矣
不復廣引譬類崇飾浮辭苟以夸大為名更喪忠告之
實今粗論事勢以相覺悟昔炎精幽昧歴數將終桓靈
失德災釁並興豺狼抗爪牙之毒生人䧟塗炭之艱於
是九州絶貫皇綱解紐四海蕭條非復漢有太祖承運
神武應期征討暴亂克寧區夏協建靈符天命既集遂
廓洪基奄有魏域土則神州中嶽器則九鼎猶存世載
淑美重光相襲固知四隩之攸同帝者之壯觀也公孫
淵承藉父兄世居東裔擁帶燕胡憑陵險遠講武盤桓
不供職貢内傲帝命外通南國乘桴滄海交酬貨賄葛
越布於朔土貂馬延乎吳會自以為控弦十萬奔走足
用信能右折燕齊左振扶桑陵轢沙漠南面稱王也宣
王薄伐猛銳長驅師次遼陽而城池不守桴鼓一震而
元兇折首然後遠跡疆埸列郡大荒收離聚散咸安其
居民庶悅服殊俗款附自兹以降九野清泰東夷獻其
樂器肅慎貢其楛矢曠世不羈應化而至巍巍蕩蕩想
所具聞吳之先祖起自荆州遭時擾攘潜播江表劉備
震懼亦逃巴岷遂依丘陵積石之固三江五湖浩汗無
涯假氣游魂迄于四紀二邦合從東西唱和互相扇動
距捍中國自謂三分鼎足之勢可與泰山共相終始相
國晉王輔相帝室文武桓桓志厲秋霜廟勝之算應變
無窮獨見之鑒與衆絶慮主上欽明委以萬機長轡遠
御妙略潜授偏師同心上下用力陵威奮伐罙入其阻
并敵一向奪其膽氣小戰江介則成都自潰曜兵劍閣
而姜維面縛開地五千列郡三十師不踰時梁益肅清
使竊號之雄稽顙絳闕球琳重錦充於府庫夫韓并魏
徙虢滅虞亡此皆前鑒之驗後事之師也又南中吕興
深覩天命蟬蛻内向願為臣妾外失輔車唇齒之援内
有毛羽零落之漸而裵回危國冀延日月此猶魏武侯
却指河山以自彊大殊不知物有興亡則所美非其地
也方今百僚濟濟雋又盈朝虎臣武將折衝萬里國富
兵彊六軍精練思復翰蜚飲馬南海自頃國家整修器
械興造舟楫簡習水戰伐樹北山則太行木盡濬決河
洛則百川通流樓船萬艘千里相望自刳木以來舟車
之用未有如今之盛者也驍勇百萬畜力待時役不再
舉今日之謂也然主上眷眷未便電發者以為愛民治
國道家所尚崇城遂卑文王退舍故先開示大信喻以
存亡殷勤之旨往使所究若能審識安危自求多福蹶
然改容祗承往錫追慕南越嬰齊入侍北面稱臣伏聽
告策則世祚江表永為藩輔豐報顯賞隆於今日矣若有
侮慢不式王命然後謀力雲合指麾風從雍益二州順
流而東青徐戰士列江而西荆揚兗豫争馳八衝征東
甲卒虎步秣陵爾乃皇輿整駕六師徐征羽校燭日旌
旗流星游龍曜路歌吹盈耳士卒奔邁其會如林煙塵
俱起震天駭地渴賞之士鋒鏑争先忽然一旦身首横
分宗祀屠覆取誡萬世引領南望良以寒心夫治膏肓
者必進苦口之藥決狐疑者必告逆耳之言如其迷謬
未知所投恐俞跗見其已困扁鵲知其無功也勉思良
圖惟所去就
與董京書
(京與隴西計吏俱至洛陽被髮而行逍遥吟咏嘗宿白社中時乞於市孫楚數就社中與)
(京語載以俱歸京不肯至楚貽之書京答以詩)
今尭舜之世胡為懷道迷邦
哀文
和氏外孫道生哀文
嗟爾道生和氏之寶玉顔豐下曜於懷抱暮春而育孟
冬而夭二十三旬竒于五日方之期頥百分之一命之
脩短始則有終誰能長久與天無窮籛翁近千殤子幼
沖俱反無形冥昩之中造化多少豈獨爾躬
和氏外孫小同哀文
曄曄蕣華朝生夕落爾命方之猶為淺薄暫有冥質尋
反冥漠譬彼蜉蝣不識晦朔死尚未知生亦焉知爾雖
旬月我未之視萬物混焉天地一指杪末嬰孩安足稱
誄大人逹觀同之一揆
詩
答弘農故吏民
昔我先侯邁德垂化康哉之詠實由良佐惟余忝辱弗
克負荷每歴貴邦仰瞻泰華追慕先軌感想哀嗟詵詵
臣故爰及羣士皓首老成率彼邑里闡崇高義長幼以
齒
除婦服詩(婦胡母氏也)
時邁不停日月電流神爽登遐忽已一周禮制有叙告
除靈丘臨祠感痛中心若抽
征西官屬送於陟陽候作詩
晨風飄岐路零雨被秋草傾城遠追送餞我千里道三
命皆有極咄嗟安可保莫大於殤子彭聃猶為夭吉凶
如紏纆憂喜相紛繞(五臣作擾)天地為我罏萬物一何小逹
人垂大觀誡此苦不早乖離即長衢惆悵盈懷抱孰能
察其心鑒之以蒼昊齊契在今朝守之與偕老
太僕座上詩(以下闕文)
朝欽厥庸出尹京畿迴授太僕四牡騑騑綠耳盈箱翠
華葳蕤勲齊庭實增國之輝
祖道詩
仰天惟龍御地以驥利有攸往不期而至
之馮翊祖道詩
舉翮撫三秦抗我千里目念當隔山河執觴懷慘毒
漢魏六朝百三家集卷四十一
