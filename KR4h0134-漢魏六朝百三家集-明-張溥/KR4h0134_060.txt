漢魏六朝百三家集卷六十
晉王獻之集題詞
右軍七子五人知名子猷子敬尤稱不羈子敬
先亡子猷直上靈牀悲歎人琴亦頓絶徂化友
于情深攜手地下鶺鴒之詩於此增重子敬生
平少過其臨没自懴者惟與郗道茂離婚耳别
妻一帖俯仰嗚咽既篤伉儷何不為宋大夫之
却湖陽乎身尚公主女為帝后烏衣貴游寵榮
過盛獨惜年命不長門無男子五福在天文人
當之固難有全理也桃葉歌詞江南盛傳其答
歌則綠珠懊儂翾風怨詩之類也子敬通昏帝
胄豪貴自喜復纏綿妾侍發其謳吟中書風流
上掩季倫但無顔對郗姉耳法書簡帖間有偽
書翰墨足傳字貴尺璧大文絶少獨表明安石
言得其平較之摯虞理茂先盧諶訟越石並晉
室陽秋矣
目錄
書帖
辭中令書
與郗超論袁宏書
玄度帖
又
鄱陽帖
又
又
鐵石帖
又
德遠帖
祖希帖
授衣帖
衞軍帖
府君帖
領軍帖
參軍帖
冠軍帖
又
别郗氏妻
與兄徽之書
歲終帖
礜石帖
又
違遠帖
廿九帖
又
鵝還帖
又
又
又
散情帖
使君帖
承姑帖
阿姑帖
東陽帖
敬祖帖
永嘉帖
又
天寳帖
仲宗帖
黃門帖
秀順帖
静婢帖
豹奴帖
江州帖
二妺帖
諸女帖
阮新婦帖
又
郗新婦帖
范新婦帖
新婦帖
慰意帖
東近諸帖
又
又
又
又
又
又
又
相過帖
夏日帖
慕容帖
薄冷帖
益部帖
思戀帖
轉勝帖
消息帖
集聚帖
近豫帖
復面帖
西問帖
月終帖
安和帖
餘杭帖
晴快帖
珍重帖
尊體何如帖
中秋帖
日寒帖
南中佳音帖
白鮓帖
服黃芪帖
湯酒帖
鴨頭丸帖
服油帖
送梨帖
鏡湖帖
疏
明謝安忠勲疏
表
啓瑯琊王為中書監表
又
墓志
保母志
詩
桃葉歌(二首)
漢魏六朝百三家集卷六十目錄
漢魏六朝百三家集卷六十
明張溥輯
晉王獻之集
書帖
辭中令書(獻之自吳興内史徵拜中書令)
外出謂公私可安耳勲賞既湊亦巳息望但使明公不遺
有會不忘亦何憂便餒耶民志不慕高情不忘榮懇懇祈
訴惟願離今任丼餘無所擇伏度朝恩不過存愍故舊
使蓬莤與蘭蕙齊榮耳明詔爰發恩巳被矣榮實厚矣必
何須拜而治順許而弛今日君臣之際差可得適願樂也
若民有纖芥少裨聖化亦當求自策效而能臨殊寵必欲
免耶思之實熟萬無此理古來亦未有量力而致深罪者
蔡司徒立帝主於御牀詔驛數反其不祗順正止於免
黜耳此外希不矜體者違命誠為深愆曲從實復過此伏
度天海容納必當哀許仰憑仁眷惟願垂救動成塵穢轉
難為顔乃欲覲謁忽患齒痛疼慘無賴語迫罔知所厝冒復
啟訴謹草上呈罄竭欵實謂為麄盡一豪虛矯神明殛之
若民可作尚書令而使四海推懕者亦人誰不堪勲德盖
世尚當有讓況民凡鄙而可寇竊耶王懷祖先輩名流作
此職可謂僉允桓宣武窺尚書門猶言此中無人固知當
之未易也齒既不便彌不自宣故寄之翰墨益增繁忤飢
渴還旨願不作悠悠常誨耳獻之死罪州民王獻之呈
與郗超論袁宏書
(宏為吏部郎獻之與超書)
彦伯已入殊足頓興往之氣故知捶撻自難為人冀小
卻當復差耳(巳入尺牘作巳久誤王敬美云足窺子敬狹中)
玄度帖
玄度時往來以此為慰興公使適還數日具都下問人
情所憂良可歎息諸從數問齡前來經日極為差云仁
祖欲請為軍司不知行不(從一作賢為黃云玄度時來一帖米以無名人作僕謂)
(此真晉人語但筆勢疎緩多失落耳謂大令書則非蓋中云仁祖欲請為軍司案獻之以晉孝武太元十一年)
(年四十三卒謝尚於穆帝升平元年卒時獻之方年十三請軍司又在升平前大令是時纔十許歲安得巳作)
(書論時事殆是穆帝時他人書玄度何來遲亦此類)
又(二王作使還帖)
玄度何來遲深令人憂懸耶常謂有理因祠監多感足
下共事甚善然所造極難想足下每思先後卿豈須言
親親不巳意耳安石停此過半日猶得一宿送近道所
以致歎何物喻之一十當浦陽諸懷兒不可言且不復
得卿送有諸歎今此貪上道(淳化誤摹何物一行在前送近一行在後常淳化)
(作當卿二王帖作公貪一作奕作黃云亦似逸少語張長史輩偽)
鄱陽帖
獻之白不謂鄱陽一門艱故至此追尋悲惋益不自勝
奈何奈何政坐視其滅盡使人悲熟賴子高在此不爾
無可成獻之(熟尺牘作熱不爾作下爾誤)
又(二王作散騎帖)
鄱陽書停諸舍便有月未具散騎書知情至草草未發
遣奉去月餘承婦等復不能差深憂慮耳
又
鄱陽歸鄉承修東轉有理吾賢畢欲事必俟勝歡慰於
懷耶吾終權宜至承今年饑饉仰惟年支都乏絶不謂
乖又至於此耶吾脚尚未差極憂也
鐵石帖
近與鐵石共書令致之想久逹不得君問以復經月懸
情豈可言頃更寒不適頗有時氣君頃各可耳遲旨問
僕大都小佳然疾根聚在右髀脚重痛不得轉動左脚
又腫疾候極是不佳幸食眠意事為復可可冀非臓病
耳
又(二王作散還帖)
知鐡石前往快作樂諸君善處世一達於當年不復過此
僕端坐將百日為尸居解日耳不知那得一散懷何其
相思之深臨書意塞(二王帖云東坡詩有巳將鐡石充逸少之句蓋坡疑以為殷鐡石故)
(云按詩註殷鐡石梁人非及與右軍父子同時今所謂與鐡石共書豈兩子張耶)
德遠帖
前告先以陳事意必是更有家信未知斯說見德遠書
所致人耶何可足下今耶(下今施作卒念)
祖希帖(張玄字祖希)
知祖希佳為慰慰數不得書其云至水門增深欵之
授衣帖
獻之死罪授衣諸感悲情伏惟哀慕兼慟痛毒難居見
徐儁并使君書承比極勝但承此凶問當復大頓耳比
日憂馳無復意不審尊體云何脚氣及耳痛得此哀號
何如先大惡時灸創特不堪此不乃為患眠食幾許使
君今地實難為識然所以為識政在此耳當今可復使
不萬全不願其以多筭難易得之便自可令不為因絫
耳比者忉怛當不可言當不可言獻之死罪
衞軍帖
衞軍猶未平和而哀勞殊未得盡消息理常以不寧僕
射得散力甚慰表解臺職不知得恕不復冠軍告懸企
(復一作後)
府君帖(二王作極熱帖)
獻之白極熱敬惟府君此月内得書來時幾得問希此
消息極悶悶軍中復如何患膿不能潰意甚無賴君有
好藥必時復與府中多少極濟事耶(黃云極熱敬惟府君帖云來時幾得)
(問希此消息極悶悶又云意甚無賴君有好藥云云極濟事耶又服油帖云不至絶艱辛也皆近世俗言字勢)
(亦不至佳非王氏帖明甚)
領軍帖
還此今有書何以至不知諸舍故多患念勞以今差也
得領軍書故在風丹楊書常疾動耿耿亦云得鄱陽近
書為慰丹楊疾者不果來甚悵恨(云一作足)
參軍帖
東家尚未欲下李參軍無政日有此議能自來此方寸
無使聞上極不妙之事獻之頓首
冠軍帖
委曲前書具想勝常也諸人悉何如承冠軍定入計今
向達都汝奉見欣慶但恐停日不多耳
又
承冠軍故爾不覺轉勝灸無所覺憂馳深汝燋悚可言
(又一帖憔㥩可耳)
别郗氏妻(郗曇女名道茂)
(獻之初娶郗氏女為秘書丞尚新安公主及獻之遇疾道家上章法應首過對曰不覺餘)
(事惟憶與郗家離婚帖王氏譜咸寧中尚餘姚公主黃云奉對當是與郗家離婚也)
(郗氏自太尉鍳後為江左名族其姓讀如絺繡之絺而世人以俗書郗字作郄因讀為卻詵之)
(卻非也卻詵乃晉大夫卻縠之㣪郗鍳乃漢御史大夫郗慮之後在原既異音讀迥殊亦近代)
(氏族及小學二家之學不講故也陸魯望博古矣其詩云一叚清香染郗郎亦誤讀也)
雖奉對積年可以為盡日之歡常苦不盡觸類之暢方
欲與姊極當年之足以之偕老豈謂乖别至此諸懷悵
塞實深當復何繇日夕見姊耶俯仰悲咽實無已無已
唯當絶氣耳(俯仰施作纏綿當一作常)
與兄徽之書
兄伯蕭索寡會遇酒則酣暢忘反乃自可矜
歲終帖
獻之白節過歲終衆感纏心伏惟同之奉月初告承極
不平復頭眼半體疹恒惡兄告說姊故殊黃瘦憂馳可
言寒切不審尊體復何如眠食轉進不氣力漸復充耳
遲復旨告獻之故爾獻之(充一作先)
礜石帖
獻之白兄静息應佳何以復小惡耶伏想此消息理盡
轉勝耳礜石深是可疑事兄憙服散輒發癕勢為積乃
不易願復更思獻之惟賴消息内外極生冷而心腹中
恒無他此一事是差但疾源不除自不得佳論事當隨
宜思之也獻之白(勢一作熱為積尺牘作為治礜黃云散者寒食散之類散中蓋用石是)
(性極熱有毒故云深可疑也劉表在荆州與王粲登障山見一岡不生百草粲曰此必古冢其人在世服生礜)
(石熱蒸出外故草木焦滅鑿看果礜石滿塋又今洛水冬月不冰古人謂之温洛下亦有礜石今取此石置瓮)
(水中水亦不冰又鸛伏卵以助煖氣其烈酷如此固不宜餌服子敬之語實然聊附于此又云賴消息内外)
(極生冷内外二字本行㫄注故字差小而昧者摹填著行中非也當依本為勝諸帖中此例甚多如十七帖中)
(遠想慨然孔琳之帖恨恨脚中轉劇等字本皆側注後人摹以入行)
又(姊性舊合礜石為一帖)
姊性纏綿觸事殊當不可獻之方當長愁耳
違遠帖
吾十一日發吳興違遠兄姊感戀無喻慶等别不可言
比奉告故多患姊經感極頓憂馳益深適諮議十六日告
風疾故爾反側餘可行未東動靜不寧吾宜速吳與丞别
兄進猶戀㒺勞亦極惡馳情二女晩生皆佳未復華姜疏
比來得直疏故惡故足當視華也汝兒女並可不(吾一作五)
廿九帖
廿九日獻之白昨遂不奉恨深體中復何如弟甚頓勿
勿不具獻之再拜(黃云此近世人語非子敬書帖二王帖云黃以為昨遂不奉恨深有秦)
(漢篆筆中令自言故自不同真不虚爾書中有相勞苦語極佳讀之了不可解者當箋素敗逸觀其可讀者)
(知其爾爾二奉下一有别悵字)
又
獻之白承姊故常惡不審得春氣復何如冬馳情餘安
和至寧此故耳獻之白
鵝還帖(二王作諸舍帖淳化及二王帖鵝還云云并合上為一今按其刻鵝還原提作)
(行首則此當别為一帖王氏尺牘以鵝還鵝差名鵝還帖而無崇虚一條今並仍鵝還之名)
(其舊名各附注諸舍亦載於前)
諸舍復何如吾家多患憂面以問慰情不知可耳承永
嘉比復患下上下諸疾患乃爾燋馳豈可懷不審今復
何如㛐即平和耳貞壽不成病不(憂一作望)
又
鵝還慰姊意今己嘗向發分張諸懷可言殊嘗復憂懸
婢腹痛見差不劉家疾患即差秀已還也(已嘗陳作已當)
又(二王作慶至帖)
慶等已至也鵝差不甚懸心宜道尋去奴定西諸分張
少言(道一作還一作送)
又(鵝羣帖)
獻之等再拜不審海鹽諸舍上下動靜比復常憂之姊
告無他事崇虚劉道士鵝羣竝復歸也獻之等當須向
彼謝之獻之等再拜(鹽劉作監須一作便誤猶黃云鵝者王氏子姓之小字耳袁羊顧)
(虎之類或以此鵝即逸少所愛之鵝甚可鄙笑又帖云崇虚劉道士鵝羣並復歸也獻之寄須向彼謝之亦非)
(當時尺牘體蓋以大令父逸少嘗書道德經換鵝而山隂曇&KR1619;村道士舉羣贈之故以此事傅會作是帖耳案)
(崇虚館乃宋明帝泰始四年建子敬晉人何得已稱之又按魏收釋老志太和十五年詔立道家寺宇於桑乾)
(之隂名崇虚寺去晉愈遠矣也王云此乃黃長睿東觀餘論而楊引為已辨亦可笑然書家頗重鵝羣帖)
(按此明載法帖辯誤不必餘論能二王帖注黃云右軍寫經换鵝時子敬尚幼少未必作此簡好事者為之)
(耳如貞觀初楊師道輩可作此字恐不其然人之善書蓋有自幼天成者况子敬耶米云偽)
散情帖
獻之白不審疾得損未極憂及更能出入未前書云至
於散情㛐疾苦療得所深喜慰想必為問敬和晩際似
差耶諸舍也能向諸弟各也
使君帖
㛐等承更惡不審頃痊復不必須散時終得力耶此藥
甚佳想姉舉體不能行履服遂差安西且無恙府君屬
有和稀久滯行路同人絶得此心故當攜其長幼詣汝
上下知彼駱驛有書示不足以慰吾意耶冬間必欲至足下
所居承使君明練不謂漸有勝也君數集聚然其大都
可耳吾止於月半間耶(黃云嫂等帖亦非大令書可詣一作諸數一作闕可耳作可)
承姑帖
獻之白承姑比日復小進退其爾不得一極和憂悚猶
深不審以服散未必得力耳比驎相聞故云惡懸懷使
君數得書也(以一作比)
阿姑帖(二王作平安帖)
近奉阿姑告知平安極慰人意獻之遂不堪暑氣力恒
惙恐是惡風大都將息近似小却
東陽帖
不審阿姨所患得差否極令懸惻想東陽諸妹當復平
安不審頃者情事漸差耶彼郡今載甚不能佳不知早
晩至當遂至郡深相望
敬祖帖
敬祖日夕還山隂與嚴使君聞頗多歲月今屬天寒擬
適遠為當奈何奈何爾豈不令念姊遠路不能追求耳(君劉作知誤)
永嘉帖
願餘上下安和知婢日夕疏慰意育故羸懸心倪比健
也適奉永嘉去月十一日動静故常患不寧諸女無復
消息獻之
又
育等可不轉思見之知恩慕不中
天寳帖
白東告具天寳疾患問何其倉卒乏子孫當欣倫早成
家以此娛上下豈謂奄失此女愍惜深至惻切心懷㛐
哀念當可為心情願不可保使人惋惋悲政當隨事豁
之耳嫂先積弊復有此痛心不審不乃惡不甚以憂馳
眠食復多少願遣無益盡消息理
仲宗帖
一月廿九日告仲宗奉世諸兒禍變無常
黃門帖
黃門隕背哀痛摧剥不自勝任奈何奈何及書感塞父
姑告(黃門兄徽之也大黃云亦王氏帖而非令書)
秀順帖
何必不耳企遲此大都如常秀順至慰意順心痛委頓
焦勞
静婢帖
諸舍不能集會深哽塞仰料静婢自常不和知從事甚
簡致此佳也
豹奴帖
豹奴此月惟省一書亦不足慰懷深悉足下情素耳(豹劉)
(作歝誤桓嗣小字豹奴王氏甥故二王帖中時及之)
江州帖
知汝決欲來下是至願然嫂當得供養冀郡固有理若
宣城瑯琊不果南有空缺可作者此信還具白當與在
事論為不可須留者便可決作來下記也上方大枋想
汝不過數枋足彼故當足合偶此耳人方當麄足不果
耳可白吾當辨桓江州助汝此不託得遣人船迎汝當
具東攻枋三四吾小可者當自力無湖迎汝故可得五
六十人小枋諸謝當有便是見今當語之大理盡此信
還一一白胛痛不可堪而比作書欲不能成之(淳化帖四十云)
(吾當託桓江州助汝吾此不辨得遣人船迎汝當具東攻枋三四吾小可者當自力無湖迎汝故可得五六十)
(人小枋諸謝當有便是見今當語之大理盡此信還具白胛痛可堪而以作書絶欲不可識黃辯云吾當託)
(桓江州助汝帖米以為張長史書雖未必然要非大令書也桉此帖不至惡但縱任近俗無晉世清韵真非大)
(令書殊不知亦寫右軍帖詞耳張彦遠右軍帖錄有此語此卷亡其半續帖逸少部中有前叚結字殊應模矩)
(蓋王氏子弟臨逸少書勝此遠矣字二王帖云桉法書要錄此帖前有知汝欲來等數十内吾字作五字不)
(可識作不能成之乃在逸少帖中當以彦遠為是王著以逸少無大草書故置獻之帖中耳攻劉施作改可)
(者黃諫作云無湖劉作無御迎諫作仰小枋諫作小楊皆非當有下六十帖多一有字)
二妹帖
忽動小行多晝夜十三四起所去多又風不差脚更腫
轉欲書疏自不可已惟絶歎於人理耳二妹復平平昨
來山下差静岐當還(岐一作政)
諸女帖
想彼悉佳汝復見諸女不此近下故爾耳(近一作上)
阮新婦帖(一帖下後有君白二字)
諸女無日事懸心阮新婦何日至慰妹目下
又
阮新婦勉身得雄甚善散騎殊常憙也(常陳作當)
郗新婦帖
令外甥欲問郗新婦更篤憂慮深(令一作念欲一作知)
范新婦帖
謝范新婦得(闕)富春過諸道路安隱甚慰懸心比日凉
即至平安也上下集聚欣慶也華等佳不小婢比小下
大都可耳新婦舍其行更憐之不可言范新婦省(米云余收)
(子敬范新婦唐模帖題詩曰正觀欵書丈二紙不許兒竒專父美而絳帖誤以為右軍東書堂帖佳不後云)
(自新婦母子去寂漠難言思子輩不可言)
新婦帖
新婦服地黃湯來似減眠食尚未佳憂懸不去心君等
前所論事想必及謝生未還何爾進退不可解吾當書
問也(何一作可)
慰意帖
得諸慰意吾故冀惡尋視汝又告
東近諸帖
未復東近動静馳情昨即遣行為不至耶
又
二十三日獻之問得十九日書之間後何如吾故劣力
不一一王獻之問
又
向聞游諸懸作今退念時事(缺)覧之後復慨然
又
五月十二日獻之白節過感懷深至念痛傷難勝得五
日告知君轉勝甚慰甚慰雨過此復何如想消息日平
復也謹僕近暴不佳如惡氣當時極惡賴即退耳故虚
劣勿勿還不多王獻之白
又
思想轉思省告知君亦同如今未知面期近遠此慨可
言惟深保愛數音問尋故旨取君消息
又
信明還東有還書願送來已今分明至著都上
又
慰之吾故沈頓思見之故想時能問疾得來先報之不
能得自致者旨取車王獻之答
又
獻之白奉承問近雪寒患面疼腫脚中更急痛兼少下
甚馳情轉和佳不審尊體復何如得此諸患小差不復
思何如幸能復散故鎮益久藥何以不更將之遲尋復
旨若獻之弊於淡飰飲得春風氣惛亂言故欲熱復食
酒為腹可耳獻之白
相過帖
相過終無復日悽切在心未嘗暫撥一日臨坐目想勝
風但有感慟當復如何常謂人之相得古今洞盡此處
殆無恨于懷但痛神理與此而窮耳盡此感深殆無冥
處常恨況相遇之難而乖其所同省告不覺滻流既已
往矣亦復何言獻之(黃云相過無復日借匪獻之韻自可賞)
夏日帖
夏日感思兼悼切割心懷痛當奈何奈何得思道書慰
意薄熱汝比各可不吾並故諸惡勞益勿勿獻之白疏
慕容帖
慕容有易賴意耶(米云無名人偽)
薄冷帖
薄冷足下沈痼已經歲月豈宜觸此寒耶人生禀氣各
有攸處想示消息(薄冷益部二帖米以為歐率更書)
益部帖(黃云借陳壽所著益部耆舊傳也)
益部耆舊傳今送想催驅寫取耳慎不可過淹留吾去
月從孫家求信次頓爾頻為亂反側餳大佳柳六惠言
餳可常餌亦覺有益耳
思戀帖
獻之白思戀轉不可言瞻近而未得奉見但有歎息遲
諸信還具動静獻之白(信一作攸又作作)
轉勝帖(黃云疾不退至分張語類江表人)
疾不退潛處當日深豈可以常理待之此豈常憂(闕)不
審食復何如饑色可可所堪轉勝復以此慰馳竦耳(羲之)
(有此帖潜處作潜損當作亦當)
消息帖
消息亦不可不恒精以經心向秋冷疾下亦應防也獻
之下斷來恒患頭項痛復小爾耳(項施作頂)
集聚帖
省前書故有集聚意當能果不足下小大佳不聞官前
逼遣足下甚急想以相體恕耳足下兄子已至廣州耶
當有得集理不念懸心也耳
近豫帖
白承舍内分違近豫遂就難以喻通濟理獻之白
復面帖
復面悲積蕃首以不佳耿耿僕近動散委頓雖轉折猶
惙然發止尚以未定日冀以言首力還不復耳(黃云復面悲積)
(宋齊人語)
西問帖
得西問不宼復云何令人邑邑具示(宼劉釋作寖)
月終帖
獻之言月終伏惟哀傷不可任不審尊體諸患復何如
悚息謹言疏不備獻之言(西問月終米云皆偽)
安和帖
獻之白奉别告承安和慶慰極冷不審尊體復何如獻
之比日如復小勝因夜行忽復下如欲作㿃今服藥盡
温燥理冀當可耳然異極都不得復小失和卿惡亦不
得妄近生冷體氣頓至此令人絶歎行有佳酒便服(何如)
(一作何必卿黃諫作已行陳作何酒劉作治者大觀帖此下有獻之二字施謂别用摹入此帖)
餘杭帖
獻之白思戀觸事彌至獻之既欲過餘杭州將若比還
京必視之來月十左右便當發奉見無復日比告可喻
願復盡珍重理獻之白(見劉作兄)
晴快帖
再拜夏節近感思深惟窮號崩絶不可忍處晴怏不審
體中何似食噉復多少甚馳情不審諸舍復何如未復
西動静不寧此多患反側願深寬勉故承問(多一作知)
珍重帖
思戀無往不慰省告對之悲塞未知何日復得奉見何
以喻此心惟願盡珍重理遲此信反復知動静
尊體何如帖
獻之白不審尊體復何如昨夜眠多少願盡寬喻理憂
馳可復言若得消息者獻之(者劉作告一作去)
中秋帖
十二月割至不中秋不復不得想未復還慟理為即甚
省如何然勝人何慶等慶等大軍
日寒帖
日寒凉得告承諸惡(闕)復灸極嘗慘痛悲灼僕病正
自不差疾久自(闕)目深悲企甚積既慘塞居疾係以罪
黜二三不出職門近疑所叙似不(闕)益企恨秋牽借請
有人當復叙耳(米云日寒帖後有兩行謝安批所謂批後為答也唐太宗不收獻之帖上刮去)
(不次獻之白字謂之羊欣以應募而蘭亭帖亦以為羊欣書)
南中佳音帖
南中佳音一一小慰解數月也吾甚憂慮卿君何如耶
獻之
白鮓帖
適得元直二十三日疏送白鮓今送十裹似並猶堪噉
獻之白
服黃芪帖
承服腎氣丸故以為佳獻之比服黃芪甚懃平平耳亦
欲至十齊當可知(齊劑通用劉釋作齋誤)
湯酒帖
得書為慰吾先夜遂大得服湯酒諸治漸折故頓極難
勞知足下便去不得面别怏恨深保愛臨書增懷王獻
之(怏一作悵)
鴨頭丸帖
鴨頭丸故不佳明當必集當與君相見
服油帖
服油得力更能停噉麫只五六日停也不至絶艱辛也
足下明當必果想即日如何深相憶
送梨帖
今送梨三百顆晚雪殊不能佳(淳熙所刻及賜書堂皆右軍米以為大令)
鏡湖帖
鏡湖澄澈清流瀉注山川之美使人應接不暇(王右軍云每行)
(山隂道上如鏡中游與此可互觀父子高致如此王云按世說稱子敬云不言尺牘)
疏
明謝安忠勲疏
故太傅臣安少振玄風道譽滋溢弱冠遐棲則契齊箕
皓應運釋褐而王猷允塞及至載宣威靈強猾消殄功
勲既融投韍高讓且服事先帝眷隆布衣陛下踐阼陽
秋尚富盡心竭智以輔聖明考其潜躍始終事情繾綣
實大晉之雋輔義篤於曩臣矣伏惟陛下留心宗臣澄
神於省察
表
啟瑯琊王為中書監表
中書重職掌詔命當否是寄自大晉建國常令宰相參
領中興以來益重其任故非輕才所可獨任也
又
中書職掌詔命非輕才所能獨任自晉建國嘗命宰相
參領中興以來益重其任故能王言彌徽德音四塞者
也
墓志
保母志
瑯琊王獻之保母姓李名意如廣漢人也在母家志行
高秀歸王氏柔順恭勤善屬文能草書解釋老旨趣年
七十興寧三年歲在乙丑二月六日無疾而終仲冬季
望葬會稽山隂之黃閼岡下殉以曲水小硯交螭方壺
樹雙松於墓上立貞石而志之悲夫後八百餘載知獻
之保母宫於兹土者尚焉
詩
桃葉歌二首
(古今樂錄云桃葉歌晉王子敬所作也桃葉子敬妾緣於篤愛所以歌之隋書五行志)
(曰陳時江南盛歌王獻之桃葉詞桃葉復桃葉渡江不用檝但渡無所苦我自迎接汝後)
(隋晉王廣伐陳置將桃葉山下及韓擒虎渡江大將任蠻奴至新亭以𨗳北軍之應)
桃葉復桃葉渡江不用檝但渡無所苦我自來迎接(藝文)
(作我自迎接汝)
桃葉復桃葉桃樹連桃根相憐兩樂事獨使我殷勤(藝文)
(作纏綿)
漢魏六朝百三家集卷六十
