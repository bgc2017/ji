漢魏六朝百三家集卷九十五
梁王筠集題詞
沈隱侯之知王元禮猶蔡伯喈之知王仲宣當
日兩人情好相得詩文互賞郊居佳句惟元禮
能讀好詩彈丸非隱侯莫為知音也隱侯遺文
頗廣元禮則寥寥鮮存無論洗馬以來諸集斷
闕即傳中所稱芍藥賦與草木十詠俱歸烏有
因歎治亂異數彼此一時國門洛下之書空井
寒灰之泣其文傳不傳亦各有命也昭明哀策
中朝嗟賞然辭麗寡哀風人致短東漢以後文
尚聲華漸爽情實誄死之篇應詔公庭尤矜組
練即顏延年哀宋元后謝玄暉哀齊敬后一代
名作皆文過其質何怪後生學步者哉楚妃吟
句法雖異未備古體行路難善敘縫婦抑詩所
謂摻摻女手也元禮筆法似詩優於文七葉重
光人人有集若此者誠足為世家標準矣
目錄
賦
蜀葵花賦
表
為第六叔讓重除吏部尚書表
為從兄讓侍中表
為王儀同瑩初讓表
上太極表
牋
答湘東王示忠臣傳牋
書
與諸兒論家世集書
與長沙王别書
與東陽盛法師書
與雲僧正書
答釋法雲書
與瑗律師書
序
自序
記
雲陽記
碑
開善寺碑
國師草堂寺智者約法師碑
哀策文
昭明太子哀策文
樂府
有所思
陌上桑
俠客篇
三婦豔
雜曲二首
行路難
楚妃吟
詩
侍宴餞臨川王北伐應詔
早出廵行矚望山海
北寺寅上人房望岫翫前池
和衞尉新渝侯廵城口號
寓直中庶坊贈蕭洗馬
奉和皇太子懴悔應詔(有序)
和皇太子懴悔
和吳主簿六首
春日二首
秋夜二首
遊望二首
代牽牛答織女
苦暑
五日望採拾
奉酬從兄臨川桐樹
摘安石榴贈劉孝威
東南射山
春遊
春日
向曉閨情
望夕霽
和孔中丞雪裏梅花
摘園菊贈謝僕射舉
答元金紫餉朱李
詠輕利舟應臨汝侯教
詠燈檠
詠蠟燭
和蕭子範入元襄王第
閨情
東陽還經嚴陵瀨贈蕭大夫
遊望
漢魏六朝百三家集卷九十五目錄
漢魏六朝百三家集卷九十五
明張溥輯
梁王筠集
賦
蜀葵花賦
惟兹竒草遷花西道凌金坂之威夷跨玉津之浩浩值
油雲之廣臨屬光風之長掃仰椒屋而敷榮值蘭房而
舒藻邁衆芳而秀出冠雜卉而當闈既扶疎而雲蔓亦
灼爍而星微布濩交加蓊葺紛葩疏莖密葉翠萼丹華
表
為第六叔讓重除吏部尚書表
臣聞剸犀截鴈必俟昆吾之鋒逐日追風信資伯樂之
駿未有驂駕蹇足而方騁遥塗採藝鉛刀而求其斷割
伏惟則哲為體事艱歴代明别攸寄義重前王必使玉
石薰蕕區别靡雜涇渭玄黃條流不爽自非伯豪之天
下能稱仲子之時人歸德孝先之拔真抑偽巨源之黜
惡舉善然後可以銓鏡流品平均衡石
為從兄讓侍中表
至如元勲舊儒之胄積德累仁之基九世七葉之華相
韓事漢之資不然則子駿之學洞古今平子之思侔造
化仲宣之辯識無滯次重之解經不窮然後可以喻旨
公卿問對帷扆陪六尺之輿通四方之意求之微臣此
塗頓隔
為王儀同瑩初讓表
執玉獻金卒先五等親冕迎軺光導百辟坐階遠大遂
致隆滿自位昇朝首職冠禮闈辭滿之願將際致仕之
請方奏而思渥恩皆昭奬必被寵章爰降朝野驚矚是
以安石歸禾固請元規終以致讓况臣才質空疎器量
庸淺而可以妄參鉉席靦貎槐庭
上太極殿表
四海為家義存威重萬國來朝事惟壯觀憲北辰之居
所正南面之尊貴繡栭鏤檻延曜光輝虬柱虹梁杳冥
雲霧非許鄴之敢倫豈雍豫之能擬且工徒樂業庶民
日競一勞永逸不日而成信可以宴饗百神朝覲羣后
者矣臣過荷寵勞祿秩優潤謹率丹欵上夫一千不足
微申鳬躍伏深慙悚
牋
答湘東王示忠臣傳牋
竊以孝實天經忠為令德百行攸先一心靡忒昔淮南
鴻烈事無的准沛王通論義止儒術東平獲譽良為片
言臨淄見稱文辭小道孰若理冠君親義兼臣子謹當
宣示遐邇光揚德音
書
與諸兒論家世集書
史傳稱安平崔氏及汝南應氏並累世有文才所以范
蔚宗世擅雕龍然不過父子兩三世耳非有七葉之中
名德重光爵位相繼人人有集如吾門世者也沈少傳
約語人云吾少好百家之言身為四代之史自開闢已
來未有爵位蟬聯文才相繼如王氏之盛者也汝等仰
觀堂構思各努力
與長沙王别書
筠頓首頓首高秋凄爽體中何如願比勝納承入東禮
拜用深傾仰昔藩后遨遊不無是事或龍舟水嬉或臨
川送遠摐金飛旆汎此安流猶復見重良書以為盛德
未有選日簡辰歸誠繫念尋法城之遊逗祗園之聚翹
心讚歎無以譬說僕夙昔增瘵蹇廢蓬門不獲執離彌
深傾懣願敬勖白書不次王筠頓首頓首
與東陽盛法師書
菩薩戒弟子王筠灋名慧炬稽首和南問訊東陽盛法
師弟子昔因多幸早蒙覲接歲月推流踰三十載欽慕
風德獨盈懷抱間以山川無由禮敬司馬參軍仰述存
眷曲垂訪憶既荷錄舊之情兼佩慇懃之旨歡欣頂戴
難為譬說仰承垂和履福享年九十有四嗤絳人之未
高同殷宗之遐夀且耳長直已過頂齒剛會不先落延
華駐彩怡神輔性自非宿殖善因何以招斯勝果尊年
尚齒之誠懷德敦舊之欵依風慕道之深欣羡景仰之
至興居在念寤寐載懷弟子恨此樊籠迫兹纓繅無由
問道撫躬如失庶心期冥會咫尺江山道術相忘棄置
形迹惟願敬勖保此期頥赤松朱髮復何足貴飛錫騰
軀真在旦夕指陳丹欵殊未伸暢儻惠一言豈不幸甚
弟子筠稽首和南
與雲僧正書
弟子孤子筠頓首稽首和南弟子釁結幽明備嬰荼蓼
攀援崩踴肌髓糜潰尋繹煩冤肝腸寸斷號天叩地永
隔精誠捨命捐軀終無補益思欲仰福廣為灋事以伸
罔極之痛少寄追慕之誠鑄像度僧仰遵法教建齋設
會務依經典敷說大乘誘度羣生其福不淺仰惟大正
法師道心純淑至德凝深智包空有照通真俗多聞不
窮機辯無硋一代師匠四海推崇弟子宿值善因早蒙
親眷情同骨肉義等金蘭外書所謂冥契神交内典則
為善友知識敬藉微緣敢陳大願來歲夏中欲仰請講
說弘法之情既無彼此眷愛之深特希降屈公私道俗
要請既多故預諮聞必願允遂豈圖一旦忽有斯白臨
紙崩衂厝言無次弟子孤子王筠頓首頓首稽首和南
答釋法雲書
筠和南辱告垂示上答臣下審神滅論竊聞僾然有見
禮典之格言今則不滅法教之弘旨但妙相虛玄神功
凝靜自非體道者豈能默領其宗不有知機者無由冥
應其會聖主迹同萬機心游七淨哀愍羣生嫗煦庶物
滌彼蓋纏勖以解慧祛其蒙惑躋之仁夀信大哉為君
善於智度者也弟子世奉法言家傳道訓而學淺行疎
封累猶軫既得餐稟聖教預聞弘誘一音得解萬善可
偕抃躍之情無以譬說弟子王筠和南
與瑗律師書
筠和南至節過念哀慕深至情不可任寒凝道體何如
想比清豫弟子羸勞每惡惙弊何理眷請勤御比日來
敘遣白王筠和南
序
自序
余少好書老而彌篤雖遇見瞥觀皆即疏記後重省覽
懽欣彌深習與性成不覺筆倦自年十三四齊建武二
年乙亥至梁大同六年四十載矣幼年讀五經皆七八
十遍愛左氏春秋吟諷常為口實廣略去取凡三過五
抄餘經及諸官儀禮國語爾雅山海經本草並再抄子
史諸集皆一遍未嘗倩人假手並躬自抄錄大小百餘
卷不足傳之好事蓋以備遺忘而已
記
雲陽記
車箱阪下有黎園一頃樹數百株青翠繁密望如車蓋
碑
開善寺碑
玅門關鍵闢之者既難法海波瀾游之者未易是以軒
稱俊聖堯曰欽明韶濩有美善之風文武致時雍之業
地平天成惟事即世移風易俗匪止今身至如訪道峒
山乘風獨遠凝神汾水窅然自喪或宗仰黃老之談景
慕神僊之術斯蓋不度羣生事局諸已篤而為論道有
未弘熏風璚露散馥流甘璧月珠星聯華颺葉修旛繞
於雲根和鈴響於天外玉池動而揚文寶樹搖而成樂
銘曰
亭亭忉漢耿介凌烟層薨霞聳飛棟星懸
國師草堂寺智者約法師碑
結宇山椒疏壤幽岫蓄雲泄雨靄映房櫳浴日涵星飜
光池沼震居暇豫留思幽微研精經藏探求法寶香城
實相之談金河常樂之說䆒竟微妙洞達幽玄掖庭為
道心之宫華林構重雲之殿師子之座高廣於燈王聽
法之筵衆多於方丈開寶函之奥典闡金字之微言顯
證一乘宣揚三慧辯才無閡遊戲神通莫不皆悟無生
咸知忘想隨類得解俱會真如銘曰
形在江湖心超祗鷲思恊風雲量包宇宙軒瞰蒼波忩
承翠嶺須枕烟露掔持光景
哀策文
昭明太子哀策文
蜃輅俄軒龍驂跼步羽翿前驅雲旂北傃皇帝哀繼明
之寢耀痛嗣德之殂芳御武帳而悽慟臨甲觀而增傷
式稽令典載揚鴻烈詔撰德於旌旒永傳徽於舞綴其
辭曰
式載明兩實惟少陽既稱上嗣且曰元良儀天比峻儷
景騰光奉祀延福守器傳芳睿哲膺期旦暮斯在外弘
莊肅内含和愷識洞機深量苞瀛海立德不器至公弗
宰寬綽居心温恭成性循時孝友率由嚴敬咸有種德
惠和齊聖三善逓宣萬國同慶軒緯掩精陰羲弛位纏
哀在疚殷夏銜恤孺泣無時蔬饘不溢禫遵踰月哀號
未畢實惟監撫亦嗣郊禋問安肅肅視膳恂恂金華玉
璪玄駟斑輪隆家幹國主祭安民光奉成務萬機是理
矜慎庶獄勤恤關市誠存隱惻容無愠喜殷勤博施綢
繆恩紀爰初敬業離經斷句奠爵崇師卑躬待傅寧資
導習匪勞審諭博約是司時敏斯務辯究空微思探幾
賾馳神圖緯硏精爻畫沉吟典禮優遊方冊饜飫膏腴
含咀肴核括囊流略包舉藝文遍該緗素殫極丘墳幐
帙充積儒墨區分瞻河闡訓望魯揚芬吟詠性靈豈惟
薄伎屬辭婉約緣情綺靡字無點竄筆不停紙壯思泉
流清漳雲委總覽時才網羅英茂學窮優洽辭歸繁富
或擅談叢或稱文囿四友推德七子慙秀望苑招賢華
池愛客託乘同舟連輿接席摛文掞藻飛觴汎醳恩隆
置醴賞逾賜璧徽風遐被盛業日新仁器非重德輶易
遵澤流兆庶福降百神四方慕義天下歸仁雲物告徵
祲沴褰象星霾恒耀山頽朽壤靈儀上賓德音長往具
僚無蔭諮承安仰嗚呼哀哉皇情卓愍忉心纏痛胤嗣
長號跗萼增慟慕結親友悲動氓衆憂若殄邦懼同折
棟嗚呼哀哉首夏司開麥秋紀節容衞徒警菁華委絶
書幌空張談筵罷設虛饋饛饛孤燈翳翳嗚呼哀哉簡
辰請日筮合龜貞幽埏夙啓玄宫獻成武校齊列文物
增明昔遊漳滏賓從無聲今歸郊郭徒御相驚嗚呼哀
哉昔絳闕以遠徂轥青門而徐轉指馳道而拒前望國
都而不踐陵脩阪之威夷遡平原之悠緬驥蹀足以酸
嘶挽悽鏘而流泫嗚呼哀哉混哀音於簫籟變愁容於
天日雖夏木之森陰返寒林之蕭瑟既將反而復疑如
有求而遂失謂天地其無心遽永潛於容質嗚呼哀哉
即玄宫之冥漠安神寢之清閟傳聲華於懋典觀德業
於徽諡懸忠貞於日月播鴻名於天地惟小臣之紀言
實含毫而無媿嗚呼哀哉
樂府
有所思
丹墀生細草紫殿納輕陰曖曖巫山遠悠悠湘水深徒
歌鹿盧劍空貽玳瑁簪望君終不見屑淚且長(一作微)吟
陌上桑
人傳陌上桑未曉已含光重重相蔭映軟弱(一作軟軟)自芬
芳秋胡始倚馬羅敷未滿筐春蠶朝巳老安得久彷徨
俠客篇
俠客趨名利劍氣坐相矜黃金塗鞘尾白玉飾鈎膺晨
馳逸廣陌日暮返平陵舉鞭向趙李與君方代興
三婦豔
大婦留芳褥中婦對華燭小婦獨無事當軒理清曲丈
人且安卧豔歌方斷續
雜曲二首
烏還夜已逼蟲飛曉尚賖桂月徒留影蘭燈空結花
可憐洛城東芳樹搖春風丹霞映白日細雨帶輕虹
行路難
千門皆閉夜何央百憂俱集斷人腸林揣箱中取刀尺
拂拭機上斷流黃情人逐情雖可恨復畏邊遠乏衣裳
已繰一蠒催衣縷復擣百和薰衣香猶憶去時腰大小
不知今日身短長裲襠雙心共一袜袙複兩邊作八襊
襻帶雖安不忍縫開孔裁穿猶未達胸前却月兩相連
本照君心不照天願君分明得此意勿復流蕩不如先
含悲含怨判不死封情忍思待明年
楚妃吟
花早飛林中明鳥早歸庭前日暖春閨香氣亦霏霏香
氣漂當軒清唱調獨顧暮含怨復含嬌蝶飛蘭復裊裊
輕風入裙春可遊歌聲梁上浮春遊方有樂沉沉下羅
慕
詩
侍宴餞臨川王北伐應詔
金版韜英玉牒藴精帝德乃武王威有征軒習弧矢夏
陳干戚周騖戎車漢馳羽檄我皇俊聖千年踵武德洞
十(一作千)門威加八柱金正圮德水行失道胡馬南牧戎
徒西保薦食伊瀍整居豐鎬金關(一作閣)揚塵銅臺茂草
命彼膳夫爰詔協律樂賦出車絃操吉日玉饌駢羅瓊
漿泛溢聖德温温賓儀秩秩
早出廵行矚望山海
王生臨廣隰潘子望洪河同軫懷歸思俱興年逝歌曰
余異二子承睫淚滂沱剖符瀛海外結綬層山阿因心
留惻憫恕已息煩苛繕築循時隟興動藉民和高門惟
壯麗修雉亦駢羅層樓亦攀陟複道亦經過昧旦清音
上風氣入纖蘿雲起垂天翼水動連山波奔濤延瀾汙
積翠遠嵳峩鄉關屢廻曲還顧杳蹉跎曾微肅肅羽望
路空如何
北寺寅上人房望岫翫前池
安期逐長往交甫稱高讓遠跡入滄溟輕舉馳昆閬良
田心獨善兼且情由放豈若尋幽棲即目窮清曠激水
周堂下屯雲塞檐向閒牖聽奔濤開忩延疊嶂前階復
虛㳂濔迤成洲漲雨點散圓文風生起斜浪游鱗互瀺
灂羣飛皆哢吭蓮葉蔓田田菱花動摇漾浮光曜庭廡
流芳襲帷帳匡坐足忘懷詎思江海上
和衞尉新渝侯廵城口號
閶闔曖已昏鈎陳杳將暮棲烏城上返(一作喧)晚雀林中
度屯衞時廵警凝威肆安步閣道趨文昌禁兵連武庫
銅烏迎早風金掌承朝露罘罳分曉色睥睨生秋霧維
城任寄隆空想靈均賦伊余方病免丘園保恬素
寓直中庶坊贈蕭洗馬
龍樓實九重薄寒殊復早玉階泫清露銅池結秋潦霜
被守宫槐風驚護門草之子擅文華縱横富辭藻舒錦
慙光麗握珠謝竒寶媿予非工文何用披懷抱
奉和皇太子懴悔應詔(有序)
奉和皇太子懴悔詩仍上皇宸極聖旨即疏降同
所用十韻私心慶躍得未曾有招採餘韻更題鄙
拙
一聖智比明帝德光四海荷負誠悠屬度脱實斯在懴
說濟蒙愚推心屏欺殆名僧引定慧朝纓列元凱還迷
依善導反心由真宰和鈴混吹音勝幡榮雪彩早蒲欲
抽葉新篁向舒䈚翹勤諒懇到歸誠信兼倍睿豔似烟
霞欄杆若珠琲善誘雖欲繼含毫愧文彩
和皇太子懴悔
習惡歸禮懴有過稱能改聖德及羣生唱說信兼採翹
心蕩十惡邈誠銷五罪三縳解智門六塵清法海超然
故無著逍遙新有待
和吳主簿六首
春日二首
日照鴛鴦殿萍生鴈鶩池游塵隨影入弱柳帶風垂青
骹(一作鶻)逐黃口獨鶴慘羈雌同衾遠遊說結愛久相離
於今方溘死寧須萱草枝
菤葹心未發蘼蕪葉欲齊春蠶方曳緒新燕正銜泥野
雉呼雌雊庭禽挾子棲從君客梁後方晝掩春閨山川
隔道里芳草徒萋萋
秋夜二首
九重依夜館四壁慘無暉招搖顧西落烏鵲向東飛流
螢漸收火絡緯欲催機爾時思錦字持製行人衣所望
丹心達嘉客倘能歸
露華初泥泥桂枝行栜栜煞氣下重軒輕陰滿四屋别
寵增修夜遠征悲獨宿愁牽翠羽眉淚滿横波目長門
絶往來含情空杼軸
遊望二首
落日照紅妝挾瑟當忩牖寧復歌蘼蕪唯聞歎楊柳結
好在同心離别由衆口徒設露葵羹誰酌蘭英酒會日
杳無期蕣華安得久
相思不安席聊至狹斜東愁眉倣戚里高髻學城中雙
眉偏照日獨蕊好縈風自知心所愛獻賦甘泉宫傳聞
方鼎食詎憶春閨容
代牽牛答織女
新知與生别繇來儻相值如何(一作豈如)寸心中一宵懷兩
事歡娛未繾綣倏忽成離異終日遥相望秪益生愁思
猶想今春悲尚有故年淚忽遇長河轉獨喜涼颷至奔
精翊鳳軫纖阿警龍轡
苦暑
日坂(一作域)散朱雰天隅歛青靄飛颷(一作光)煥南陸炎津
通北瀨繁星聚若珠密雲屯似蓋月至每開襟風過時
解帶
五日望採拾
裁縫逗早夏點畫守初晨綃紈既妍媚脂粉亦香新長
絲表良節命(一作金)縷應嘉辰結蘆同楚客採艾異詩人
折花競鮮彩拭露染芳津含嬌起斜盻斂笑動微嚬獻
璫依洛浦懷佩似江濱須待恩光接中夜奉衣巾
奉酬從兄臨川桐樹
伊昔擅羽儀待價龍門垂優游清露點徽(一作□)穆惠風
吹月上陰陽榦雲覆死生枝公子存高尚聊用影華池
棲鸞既不重舞鶴復何施方同散木㸑清響竟誰知
摘安石榴贈劉孝威
中庭有竒樹當戶發華滋素莖表朱實綠葉厠紅蕤既
標太冲賦復見安仁詩宗生仁夀殿族代(疑作茂)河陽湄
有美清淮北如玉又如龜退書寫蟲篆進對(一作封)多好
辭我家新置側可求不難識相望阻盈盈相思滿胸臆
高枝為君採請寄西飛翼
東南射山
(阮籍詠懷詩曰東南有射山汾水出其陽言神仙之事)
還丹改容質握髓駐流年口含千里霧掌流五色煙瓊
漿汎金鼎瑶池溉玉田倏忽整龍駕相遇鳳臺前
春遊
藂蘭已飛蝶楊柳半藏鴉物色相煎蕩微步出東家既
同翡翠翼復如桃李花欲以千金笑廻君流水車
春日
金堤草非舊玉池泉已新風生似羊角雲上若魚鱗幽
閨多怨思停織坐嬌春芳華既零落方作向隅人
向曉閨情
北斗行欲沒東方稍已晞晨雞初下棲(玉臺作振羽)曉露尚
(作方)霑衣衾裯(作錦衾)徒有設信誓(作蘭約)果相違詎(作誰)忍開
朝鏡差恨掩空扉
望夕霽(帝王集作簡文者非)
連山捲亂(一作族)雲長林息衆籟密樹含綠滋遥峯凝翠
靄石溜正潨潺(一作潺湲)山泉始澄汰物華方入賞跂予心
期會
和孔中丞雪裏梅花
水泉猶未動庭樹已先知翻光同雪舞落素混(一作汨)冰
池今春競時發猶是昔年枝惟有長顦顇對鏡不能窺
摘園菊贈謝僕射舉
霛茅挺三脊神芝曜九明菊花偏可憙碧葉媚金英重
九惟嘉節抱一應元貞泛酌宜長久聊薦野人誠
答元金紫餉朱李
穠華春發彩結實下成蹊潘生詠金谷魏后沉寒溪逢
君重妖麗移翫入崇閨慙無瓊玖報徒用萃幽棲
詠輕利舟應臨汝侯教
君侯飾輕利搖蕩邁飛雲凌波漾鷁彩汎水渙皎文電
流已光絶鳥逝復超羣倏忽方千里戀兹岐路分
詠燈檠
百華曜九枝鳴鶴映冰池朱光本内照丹花復外垂流
暉悦嘉容翻影泣生離自銷良不晦明白願君知
詠蠟燭
執燭引佳期流影度單帷朣朧别繡被依稀見蛾眉莢
明不足貴燋燼豈為疑所恐恩情改照君尋履綦
和蕭子範入元襄王第
昔入睢陽苑連步披風雲今遊故臺處回望閴無人皓
壁留餘篆蕙圃有餘芬行人皆隕涕何獨孟嘗君
閨情
月出宵將半星流曉未央空閨易成響虛室自生光嬌
羞悦人夢猶言君在傍
東陽還經嚴陵瀨贈蕭大夫
子陵徇高尚超然獨長往釣石宛如新故態依可想
遊望
晨登黃馬坡遥望白龍堆風威盡撩折路險車輪摧
漢魏六朝百三家集卷九十五
