漢魏六朝百三家集卷一百六
陳張正見集題詞
東海徐隱忍在陳太建時與名士十餘人遊宴
賦詩動成卷軸集而叙之至今稱文會者輒頌
候司空諸記室云隱忍詩不多見惟日出東南
隅行與遊鍾山開善寺二詩盛行世間餘客詩
文少傳其最多者則推清河張見賾然本集十
四卷詩賦間存賦三首又語致蕭條則散騎著
作得稱集者恃有詩耳史云見賾詩尤善五言
篇中蜀郡隨金馬天津應玉衡天路横秋水星
橋轉夜流其著者也夫陳隋詩格風氣開唐五
言聲響尤為近之祖孫登蓮調劉刪泛宫亭湖
全首唐律固不足道即陰徐江沈陳朝大手其
詩亦有類唐者見賾才年適相兄弟堯風鼓吹
或假途轍憎者病其雖多奚為喜者謂其聲骨
雄整女以悦容豈能自言美惡哉梁陳顯晦隨
俗善持當時文士能若此者即云寡過矣
目錄
賦
山賦
石賦
哀桃賦
啟
謝賜錢啟
樂府
釣竿篇
度關山
晨鷄高樹鳴
採桑
豔歌行
從軍行
三婦豔詩
置酒高殿上
門有車馬客行
白頭吟
情詩
應龍篇
輕薄篇
帝王所居篇
朱鷺
上之回
戰城南
君馬黃二首
芳樹
有所思
雉子斑
臨高臺
隴頭水二首
折楊柳
關山月
洛陽道
梅花落
紫騮馬
雨雪曲
劉生
公無渡河
對酒
銅雀臺
長安有狹斜行
欽馬長城窘
泛舟横大江
煌煌京洛行
明君嗣
神仙篇
又
前有一樽酒行
詩
御幸樂遊苑侍宴
重陽殿成金石會竟上詩
征虜亭送新安王應令
征籍田應衡陽王教作
從永陽王遊虎丘山
陪衡陽王遊耆闍寺
與錢玄智汎舟
遊匡山簡寂館
和諸葛覽從軍游獵
山家閨怨
和陽侯送袁金紫葬
傷韋侍讀
後湖泛舟
遊龍首城
别韋諒賦得江湖汎别舟
星名從軍詩
賦得韓信
行經季子廟
賦得落落窮巷士
賦得日中市朝滿
賦得題新雲
賦得白雲臨酒
詠雪應衡陽王教
賦得雪映夜舟
薄帷鑒明月
玄圃觀春雪
秋河曙耿耿
浦狹村煙度
和衡陽王秋夜
賦得山卦名
初春賦得池應教
賦得垂柳映斜谿
賦得岸花臨水發
賦得風生翠竹裏應教
賦得山中翠竹
賦得梅林輕雨應教
賦新題得蘭生野徑
賦得威鳳棲梧
賦得魚躍水花生
賦新題得寒樹晩蟬疎
賦得秋蟬咽柳應衡陽王教
秋日别庾正員
賦得佳期竟不歸
賦得階前嫩竹
漢魏六朝百三家卷一百六目錄
漢魏六朝百三家集卷一百六
明張漙輯
陳張正見集
賦
山賦
何神山之峻美諒苞結之所成東垂曰泰南服稱衡西
戎所擅北狄標名於是堯値洪流淊天襄陵禹敷水土
奠高刊木衆川既導羣嶽自修潜通四瀆鎮壓九州森
羅辰象吐吸雲霧深不可測遠不可步於廓靈山長為
作固爾其為狀也則武當太和武功太白崑崙五門扶
寧三石峯高一萬峭峙三百登而眺之則千里無極俯
而臨之則萬仞難測暎白鶴而同高混青天而共色
石賦
連山蔽虧巨石嶔﨑上興雲而蔚薈下激水而推移舒
丹霞於九折混白露於三危鎮方城於濮水固天闕於
湯池開五嶽之靈圖集九老之仙都韜神弓於射的産
利劍於昆吾魚躍湘鄉之水鴈浮平固之湖墮山鵲之
金印碎驪龍之寶珠晻藹披衣氤氲翠微精衛取而填
海天孫用以支機隨西王而不落傍東武而俱飛
衰桃賦
巖巖秀峯吐桂榮松獨夭桃之灼灼輕擢采於寒蹤爾
乃萬株成錦千林似翼苔畫波文花然樹色發秦源而
逸氣飄漢綬而流芳譬蘭缸之夜炷似明鏡之朝妝成
蹊列逕光崖豔汜間眞定之蒼梨雜房陵之縹李芬芳
難歇照曜無儔舒若霞光欲起散似電采將收既而風
落新枝霜飛故葉歎垂釣之妖童怨傾城之麗妾
啟
謝賜錢啟
豈期疲痾壁立猥蒙殊賜名稱榆莢非投飲馬之橋價
重圓泉寧棄呪鷄之野暫移周府纔經漢鑄始降王門
忽光私室青鳬委質笑夷甫之不言赤仄垂緍重河間
之能數
樂府
釣竿篇(以下五言)
結宇長江側垂釣廣川潯竹竿横翡翠桂髓擲黃金人
來水鳥没檝度岸花沉蓮搖見魚近綸盡覺潭深渭水
終須卜滄浪徒自吟空嗟芳餌下獨見有貪心
度關山
關山度曉月劍客遠從征雲中出迥陣天外落竒兵輪
摧偃去節樹倒礙懸旌沙揚折坂暗雲積榆溪明馬倦
時銜草人疲屢看城寒隴胡笳澁空林漢鼓鳴還聽嗚
咽水併切斷腸聲
晨鷄高樹鳴
(阮籍詠懷詩曰晨鷄鳴高樹命駕起旋歸)
晨鷄振翮鳴出迥擅竒聲蜀郡隨金馬天津應玉衡摧
冠驗遠石繫火出連營(用江適事)爭棲斜揭暮解翼横飛度
試飲淮南藥翻上仙都樹枝低且候潮業淺還承露承
露觸嚴霜葉淺伺朝陽猜羣袪寶劍勇戰出花場當損
黃金距誰論白玉璫長鳴逢晉帝恃氣遇周王流名說
魯國分影入陳倉不復愁苻朗猶能感孟嘗
採桑
春樓曙鳥驚蠶妾候初晴迎風金珥落向日玉釵明徙
顧移籠影攀鉤動釧聲葉高知手弱枝軟覺身輕人多
羞借問年少怯逢迎恐疑夫婿遠聊復答專城
豔歌行
城隅上朝日斜暉照杏梁併倦茱萸帳爭移翡翠牀縈
環聊向牖拂鏡且調妝裁金作小靨散麝起微黃二八
秦樓婦三十侍中郎執戟超丹地豐貂入建章未安文
史閣獨結少年場彎弧貫葉(一作月)影學劍動星芒翠蓋
飛城曲金鞍横道傍調鷹向新市彈雀往睢陽行行稍
有極暮暮歸蘭芳前瞻富羅綺左顧足鴛鴦蓮舒千
葉氣燈吐百枝光滿酌胡姬酒多燒荀令香不學幽閨
妾生離怨採桑
從軍行
胡兵屯薊北漢將起山西故人輕百戰聊欲定三齊風
前噴畫角雲上舞飛梯鴈塞秋聲遠龍沙雲路迷燕
然自可勒函谷詎須泥
三婦豔詩
大婦織殘絲中婦妬蛾眉小婦獨無事歌罷詠新詩上
客何須起為待絶纓時
置酒高殿上
(曹子建箜篌引日置酒高殿上親友從我遊)
陳王門甲第粉壁麗椒塗高窗侍玉女飛闥敝金鋪名
香散綺幕石硯雕金鑪清醪稱玉饋浮蟻擅蒼梧鄒嚴
恒接武申白日相趨容與升階玉差池曳履珠千金一
巧笑百萬兩鬟姝趙姬未鼓瑟齊客罷吹竽歌喧桃與
李琴挑鳳將雛魏君慙舉白晉主媿投壺風雲更代序
人事有榮枯長卿病消渴壁立還成都
門有車馬客行
飛觀霞光啟重門平旦開北闕高箱過東方連騎來紅
塵揚翠轂赭汗染龍媒桃花夾徑聚流水傍池回揮鞭
聊接電捐軫暫停雷非關萬里客自有六竒才琴和朝
雉操酒泛夜光杯舞袖飄金谷歌聲遶鳳臺良時不可
再騶馭鬱相催安知太行道失路車輪摧
白頭吟
平生懷直道松桂比眞風語默妍媸際沉浮毁譽中䜛
新恩易盡情去寵難終彈珠金市側抵玉春(一作崑)山東
含香老顔駟執戟異揚雄惆悵崔亭伯幽憂馮敬通王
嬙沒胡塞班女棄深宫春苔封履跡秋葉奪妝紅顔如
花落槿鬢似雪飄蓬此時積長歎傷年誰復同
情詩
新豐妖冶地遊俠競嬌奢池臺間羅綺桃李襍烟霞蓋
影分連騎衣香合並車豔粉驚飛蝶紅妝映落花舞衫
飄冶袖歌扇掩團紗玉牀珠帳卷金樓鏡月斜還疑蕭
史鳳不及季倫家
應龍篇
應龍未起時乃在淵底藏非雲足不蹈舉則冲天翔譬
彼野蘭草幽居常獨香清風播四遠萬里望芬芳隱居
可頥志自見焉得彰
輕薄篇
洛陽美年少朝日正開霞細蹀連錢馬傍趨苜蓿花揚
鞭還却望春色滿東家井桃映水落門柳雜風斜綿蠻
弄清綺蛺蝶遶承華欲往飛廉館遥駐季倫車石榴傳
瑪瑙蘭肴奠象牙聊持自娱樂未是鬭豪奢莫嫌龍
馭晩扶桑復浴鵶
帝王所居篇
崤函惟帝宅宛雒壯皇居紫微臨複道丹水亘通渠沉
沉飛雨殿藹藹承明廬兩宫分槩日雙闕竝凌虛休氣
充青𤨏榮光入綺疎霞明仁壽鏡日照凌雲書鳴鸞背
鳷鵲詔蹕幸儲胥長楊飛玉輦御宿徙金輿柳葉飄緹
騎槐花影屬車薄暮歸平樂歌鐘滿玉除
朱鷺
金堤有朱鷺刷羽望滄瀛周詩振雅曲漢鼓發竒聲時
將赤鴈竝乍逐彩鸞行别有翻潮處異色不相驚
上之回
林光稱避暑回中乃吉行龍媒躡影駛玉輦御雲輕風
烏繞鳷鵲綵鷁照昆明欲知鐘箭遠遥聽寶鷄聲
戰城南
薊北馳胡騎城南接短兵雲屯兩陣合劍聚七星明旗
交無復影角憤有餘聲戰罷披軍策還嗟李少卿
君馬黃二首
幽并重騎射征馬正盤桓風去嘶聲遠冰堅度足寒出
關聊變色上坂屢停鞍即令隨御史非復在樓蘭
五色乘馬黃追風時滅沒血汗染龍花胡鞍抱秋月唯
騰渥洼水不飲長城窟詎待燕昭王千金市駿骨
芳樹
竒樹舒春苑流芳入綺錢合歡分四照同心影萬年香
浮佳氣裏葉映彩雲前欲識揚雄賦金玉滿甘泉
有所思
深閨久離别積怨轉生愁徒思裂帛鴈空上望歸樓看
花憶塞草對月想邊秋相思日日度(玉臺作暮)淚臉年年流
雉子斑
陳倉雉未飛歛翮依芳甸朱□色尚淺錦臆毛初變雊
麥且專場排花聊勇戰唯當渡弱水不怯如臯箭
臨高臺
層臺邇清漢出迥架重棼飛棟臨黃鶴高窗度白雲風
前朱幌(一作幔)色霞處綺疏分此中多怨曲地遠詎能聞
隴頭水二首
隴頭鳴四注征人逐貳師羌笛含流咽胡笳襍水悲湍
高飛轉駛澗淺蕩還遲前旌去不見上路杳無期
隴頭流水急流急行難渡遠入隗囂營傍侵酒泉路心
交賜寶刀小婦成紈袴欲知别家久戎衣今巳故
折楊柳
楊柳半垂空裊裊上春中枝疎董澤箭葉碎楚臣弓色
映長河水花飛高樹風莫言限宫掖不閉長楊宫
關山月
巖間度月華流彩映山斜暈逐連城璧輪隨出塞車唐
蓂遥合影秦桂遠分花欲驗盈虛理(一作駛)方知道路賖
洛陽道
曾城啟旦扉上路滿春暉柳影緣溝合槐花夾岸飛蘇
合彈珠罷黃間負翳歸紅塵暮不息相看連騎稀
梅花落
芳樹映雪(一作雲)野發早覺寒侵落遠香風急飛多花逕
深周人歎初摽魏帝指前林邊城少灌木折此自悲吟
紫騮馬
將軍入大宛善馬出從戎影絶乾河上聲流入(一作冰)窟
中似鹿猶依草如龍欲向空須還十萬里試為一追風
雨雪曲
胡關辛苦地雪路遠漫漫含冰踏馬足襍雨凍旗竿沙
漠飛恒暗天山積轉寒無因辭日逐團扇掩齊紈
劉生
劉生絶名價豪俠恣遊陪金門四姓聚繡轂(一作簫鼓)五香
(一作侯)來塵飛瑪瑙勒酒映車渠杯别有追遊夜秋窗向
月開
公無渡河
金堤分錦纜白馬渡蓮舟風嚴歌響絶浪湧榜人愁櫂
折桃花水颿横竹箭流何言沈壁處千載偶陽侯
對酒
當歌對玉酒匡坐酌金罍竹葉三清泛蒲萄百味開風
移蘭氣入月逐桂香來獨有劉將阮忘情寄羽杯
銅雀臺
凄凉銅雀晩搖落暮田通雲慘當歌日松吟欲舞風人
疏瑶席冷曲罷繐帷空可惜年將淚俱盡望林中
長安有狹斜行
少年重遊俠長安有狹斜路窄時容馬枝高易度車簷
高同落照巷小共飛花相逢夾繡轂借問是誰家
飲馬長城窟行
秋草朔風驚飲馬出長城羣驚還怯飲地險更宜行傷
冰歛凍足畏冷急寒聲無因度吳坂方復入羌城
泛舟横大江
(魏文帝飲馬長城窟行曰泛舟横大江討彼犯荆虜)
大江修且闊揚舲度迴磯波中畫鷁涌汎上錦花飛舟
移歷浦月櫂舉濕春衣王孫定若遠詎待送將歸
煌煌京洛行
千門儼西漢萬戸擅東京凌雲霞上起鳷鵲月中生風
塵暮不息簫管夜恒鳴唯當賣藥處不入長安城
明君嗣
寒樹暗胡塵霜樓明漢月淚染上春衣憂變華年髮
神仙篇(襍言)
瀛洲分渤澥閬苑隔虹蜺欲識三山路須尋千仞溪石
梁雲外立蓬丘霧裏迷年深毁丹竈學久棄青泥葛
水留還杖天衢鳴去鷄六龍驤首起雲閣萬里一别何
寥廓玄都府内駕青牛紫蓋山中乘白鶴潯陽杏花終
難朽武陵桃花未曾落已見玉女笑投壺復覩仙童欣
六博同甘玉文棗俱飲流霞藥鸞歌鳳舞集天台金闕
銀宫相向開西王已令青鳥去東海還馭赤虬來魏武
還車逢漢女荆王因夢識陽臺鳳蓋隨雲聊蔽日霓裳
雜雨復乘雷神嶽吹笙搖謝手當知福地有神才
又(見文苑英華樂府作沈約題云樂未央)
億舜日萬堯年詠湛露歌采蓮願襍百和氣宛轉金爐
前
前有一樽酒行
前有一樽酒主人行壽今日合來坐者當令皆富且壽
欲令主人三萬歲終歲不知老為吏當高遷賈市得萬
倍桑蠶當大得主人宜子孫
詩
御幸樂遊苑侍宴(以下五言)
大君臨四表榮光普八埏區中文化洽海外武功宣鳳
下書丹篆龜符著綠編昆明不習戰雲夢豈遊畋軌文
通萬國旌節靖三邊高秋藐姑射睿想屬汾川兩宫明
合璧雙闕帶飛烟揚鑾出城觀詔蹕指郊壥禁苑迴雕
輦離宫建翠旃流水犇雷轂追風赴電鞭畫熊飄折羽
金埓響膠弦鳴玉升文砌稱觴溢綺筵獸舞依鐘石鸞
歌應管弦霞明黃鵠路風爽白雲天潦收荷蓋折露重
菊花鮮上林賓早鴈長楊唱晩蟬小臣慚藝業擊壤慕
懷鉛康衢飛駛羽大海滴微涓詠歌還集木舞蹈遂臨
泉願薦南山壽明明奉萬年
重陽殿成金石會竟上詩
周王興路寢漢后成甘泉共知崇壯麗迢遰與雲連抗
殿疏龍首峻陛激天泉東西跨函谷左右屬伊瀍百常
飛觀竦三休複道懸拱烏遥造日攑虬遠架煙雲棟疑
飛雨風窗似望僊玉女臨芳鏡金檔映彩椽梅梁横發
蘂藻井倒披蓮雲(一作榮)光開御宿佳氣屬祈年霜鴈
排空斷寒花映日鮮負扆憑霄極台司列象躔登臺諠
大厦御氣響鈞天北斗承三獻南風入五絃鸞歌鳷鵲
右獸舞射熊前翔鶤仰不逮燕雀徒聯翩
征虜亭送新安王應令
鳳吹臨南浦神駕餞東平亭迴漳水乘旆轉洛濱笙地
凍班輪響風嚴羽蓋輕燒田雲色暗古樹雪花明岐路
一迴首流襟動睿情
從籍田應衡陽王教作(五章)
帝京惟赤縣神居應紫微塗山萬國仰滄海百川歸東
郊事平秩仲月祀靈威含光開早扇閶闔啟朝扉
洛城鐘漏息靈臺雲霧卷森森虎戟前藹藹鑾旂轉屬
車遊綘闕風鳥度丹巘帳殿幸金輿旌門擁玉輦
玉輦帶非烟金輿映綠川雨師清遠路風伯靜遥天分
渠通沃野激水入公田草發(律祖作幕接)青壇外花飛蒼玉
前
蒼玉臨珪璧青壇躬帝籍冐橛乃三推齊衡均百辟
蘭場儼芝駕桂圃芳瑶席山禽韻管絃野獸和鐘石
鐘石既相和江海復無波梁客簮裾盛陳王文雅多修
途參弱駘喬木間輕蘿幸承濫吹末擊壤自為歌
從永陽王遊虎丘山
滄波壯鬱島洛邑鎮崇芒未若兹山麗岧嶤擅水鄉地
靈侔少室塗艱象太行重巖標虎據九曲峻羊腸溜深
澗無底風幽谷自凉寶沈餘玉氣劍隱絶星光白雲多
異影丹桂有藂香遠看銀臺竦洞塔耀山莊瑞草生
金地天花照石梁
陪衡陽王遊耆闍寺
甘棠聽訟罷福宇試登臨兔苑移飛蓋王城列玳簮階
荒猶累玉地古尚填金龍橋丹桂偃鷲嶺白雲深秋窗
被旅葛夏戶響山禽清風吹麥隴細雨濯梅林
與錢玄智汎舟
高門事休沐朝夜恣逢迎還乘(一作尋)金谷水俱望洛陽
城舟移津女渡楫動渭橋横風高鴈已落雨霽水還
清葉盡桐門淨花秋菊岸明欲奏江南曲聊習棹歌行
遊匡山簡寂館
三梁磵本絶千伋路猶通即此神山内銀牓映仙宫鏡
似臨峯月流如飲澗虹幽桂無斜影深松有勁風惟當
遠人望知在白雲中
和諸葛覽從軍游獵
治兵耀武節縱獵駭畿封迅騎馳千里高罝起百重騰
䴥斃馬足饑鼯落劍鋒雲根飛燒火鳥道絶禽蹤方羅
四海俊聊以習軍戎
山家閨怨
王孫春好遊雲鬢不勝愁離鴻暫罷曲别路已經秋
山中桂花晩勿為俗人留
和陽(一作楊)矦送袁金紫葬
玄泉開隧道白日照佳城一朝嗟此路千載幾傷情秋
氣悲松色凄風咽挽聲歸雲向谷晩還棹背山輕唯當
三五夜壠月暫時明
傷韋侍讀
懷經傳北海藴義盛西河高峯落迴照逝水没驚波柳
下悲風急山陽秋氣多宿草摧書帶寒松脆女蘿無復
華隂市空餘蒿里歌
後湖泛舟
上苑奢行樂滄池聊薄遊汎荷分蘭櫂沈槎觸桂舟殘
虹收度雨缺岸上新流欲知有高趣長楊送麥秋
遊龍首城
關外山川闊城隅塵霧浮白雲凝絶嶺滄波間斷洲四
面觀長薄千里眺平丘河津無桂樹樽酒自淹留
别韋諒賦得江湖汎别舟
千里潯陽岸三翼木蘭船鷁汎青鳬後鷄鳴白鷺前
涵花没淺纜帶葉動深船不言朝夕水獨自限神仙
星名從軍詩(樂府作從軍行)
將軍定朔邊刁斗出祁連高柳横遥塞長榆接遠天
井泉含凍竭烽火照山燃欲知客心斷危旌萬里懸
賦得韓信
淮陰總漢兵燕齊擅遠聲沉沙擁急水拔幟上危城野
有千金報朝稱三傑名所悲雲夢澤空傷狡兔情
行經季子廟
延州高讓遠傳芳世祀移地絶遺金路松悲懸劍枝野
藤侵沸井山雨濕苔碑别有觀風處樂奏無人知
賦得落落窮巷士
(左思詠史詩落落窮巷士抱影守空廬)
楊雲不邀名原憲本遺榮草長三徑合花發四隣明塵
隨幽巷靜嘯逐遠風清門外無車轍自可絶公卿
賦得日中市朝滿
(鮑照結客少年場行日中市朝滿車馬若川流)
雲閣綺霞生旗亭麗日明塵飛三市路蓋入九重城竹
葉當壚(初學作杯)滿桃花帶綬輕唯見爭名利安知大隱情
賦得題新雲
西北春雲起遥臨偃蓋松根危纔吐葉氣淺未成峯風
前飛未斷日處影疑重體輕無五色詎是得從龍
賦得白雲臨酒
白雲蓋濡水流彩入澠川疎葉臨嵇竹輕鱗入鄭船菊
泛金枝下峯斷玉山前一朝開五色飄飄映十千
詠雪應衡陽王教
九冬飄遠雪六出表豐年睢陽生玉樹雲夢起瓊田入
窗輕落粉拂柳駛飛綿欲動淮南賦亂下桂花前
賦得雪映夜舟
黃雲迷鳥路白雪下鳬舟分沙映冰浦照鶴聚寒流檣
風吹影落䌫錦雜花浮船梁若是桂翻如月照秋
薄帷鑒明月
(阮籍詠懷詩薄帷鑒明月清風吹我衿)
長河上桂月澄彩照高樓分簾疑碎璧隔幔似垂鈎窗
外光恒滿帷中影暫流豈及西園夜長隨飛蓋遊
玄圃觀春雪
同雲遥映嶺瑞雪近浮空拂鶴伊川上飄花桂苑中影
麗重輪月飛隨團扇風還取長歌處帶曲舞春風
秋河曙耿耿
(謝朓詩秋河曙耿耿寒渚鬱蒼蒼)
耿耿長河曙濫濫宿雲浮天路横秋水星衡(一作橋)轉夜
流月下姮娥落風驚織女秋德星猶可見仙槎不復留
浦狹村煙度
(梁簡文龍丘引浦狹村煙度洲長歸鳥息)
茅蘭夾兩岸野燎燭中川村長合夜影水狹度浮煙
收光暗鳥弋分火照漁船山人不炊桂樵華幸共然
和衡陽王秋夜
睢苑凉風舉章臺雲氣收螢光連燭動月影帶河流
綠綺朱絃汎黃花素蟻浮高軒揚麗藻即是賦新秋
賦得山卦名
蓬萊遯羽客巖穴轉蒙籠雲歸仙井暗霧解石橋通影
帶臨峯鶴形隨襍雨風尋師不失路咸欲馭飛鴻
初春賦得池應教
遥天收密雨高閣映奔曦雪盡青山路冰銷綠水池春
光落雲葉花影發晴枝琴樽奉終宴風月豈云疲
賦得垂柳映斜谿
千仞清溪險三陽弱柳垂葉細臨湍合根空帶石危風
翻夾浦絮雨濯倚流枝不分梅花落還同横笛(一作笛裏)吹
賦得岸花臨水發
(何遜贈諸遊舊詩岸花臨水發江燕遶檣飛)
竒樹滿春洲落蘂映江浮影間蓮花石光涵濯錦流漾
色隨桃水飄香入桂舟别有仙潭菊含芳獨向秋
賦得風生翠竹裏應教
金風起燕觀翠竹夾梁池翻花疑鳳下颺水似龍移帶
露依深葉飄寒入勁枝聊因萬籟響詎待伶倫吹
賦得山中翠竹
修竹映巖垂來風異夾池複澗藏高節重林隱勁枝雲
生龍未上花落鳳將移莫言棲嶰谷伶倫不復吹
賦得梅林輕雨應教
梅樹耿長虹芳林散輕雨蜀郡隨仙去陽臺帶雲聚飄
花更濯枝潤石還侵柱詎得零陵燕隨風時共舞
賦新題得蘭生野徑
披襟出蘭畹命酌動幽心鋤罷還開路歌喧自動琴華
燈共影落芳杜襍花深莫言閒逕裏遂不斷黃金
賦得威鳳棲梧(初學云賦得棲梧桐威鳳)
丹山下威鳳來集帝梧中欲舞春花落將飛秋葉空
影照龍門水聲入洞庭風别有將雛曲翻更合絲桐
賦得魚躍水花生
漾色桃花水相望濯錦流躍浦疑珠出依池似鏡浮淩
波銜落蘂觸餌避沉鈎方遊蓮葉外詎入武王舟
賦新題得寒樹晩蟬疎
寒蟬噪楊柳朔吹犯梧桐葉迥飛難住枝殘影共空聲
疎飲露後唱絶斷絃中還因搖落處寂寞盡秋風
賦得秋蟬咽柳應衡陽王教
秋鴈寫(一作氣爽)遥天園柳集驚蟬競噪長枝裏爭飛落
木前風高知響急樹近覺聲連長楊流唱盡詎識蔡邕
絃
秋日别庾正員(英華作徐陵)
征途愁轉旆連騎慘停鑣朔氣凌疎木江風送上潮青
雀離帆遠朱鳶别路遥唯有當秋月夜夜上河橋
賦得佳期竟不歸(七言)
(庾肩吾有所思日佳期竟不歸春物坐芳菲)
良人萬里向河源娼婦三愁思柳園路遠寄詩空織
錦宵長夢返欲驚魂飛蛾屢繞帷前燭哀草還侵階
上玉銜啼拂鏡不成粧促柱繁絃還亂曲時分(玉臺後集作特)
(忿)年移竟不歸偏憎寒急夜縫衣流螢映月明空帳
疎葉從風入斷機自對孤鸞向影絶終無一鴈帶書回
賦得階前嫩竹
翠竹梢雲自結叢輕花嫩筍欲凌空砌曲横枝屢解籜
階前疎葉強來風欲知抱節成龍處當於山路葛陂
中
漢魏六朝百三家集卷一百六
