漢魏六朝百三家集卷七十二
宋謝莊集題詞
謝希逸為殷淑儀哀文孝武流涕都下傳寫及
廢帝即位則銜恨堯門幾犯芒刃一文之出禍
福懸途即作者詎能先覺乎明帝定亂命作赦
詔酌酒立成云子業事穢東陵行汙飛走雖鐘
鼓討伐之辭殆直自快胸懷矣文章四百餘卷
今僅存此封禪儀注奏藻麗雲漢欲摹長卿搜
才定刑二表與索虜互市議雅人之章無忝國
器耳食者徒稱陳王之明月河南之舞馬欲以
兩賦槩其羣長不幾采春華忘秋實哉典任銓
衡不干喧訴居守禁門嚴待墨詔遂令顔瞋讓
清郅章比節居風貌之中獲高明之福有微子
遺則焉左氏經傳分國立篇征南以後當稱奇
書竟滅不傳此余所尤抱恨于謝巖也
目錄
賦
月賦
舞馬賦
赤鸚鵡賦
悅曲池賦
詔
宋明帝即位赦詔
表
上摉才表
為八座江夏王請封禪表
又
改定刑獄表
請弘風則表
太子元服上至尊表
太子元服上太后表
謝賜貂裘表
東海王讓司空表
讓中書令表
讓吏部尚書表
奏
上封禪儀注奏
封皇弟奏
改封長公主奏
章
為北中郎謝兼司徒章
為北中郎拜司徒章
啟事
與世祖啟事
牋
與大司馬江夏王義恭牋
書
為朝士與袁顗書
帖
昨還帖
議
索虜互市議
贊
竹贊
哀策文
宋孝武帝哀策文
皇太子妃哀策文
宣貴妃諡册文
誄
孝武宣貴妃誄
黃門侍郎劉琨之誄
墓誌銘
豫章長公主墓誌銘
司空何尚之墓銘
樂府
宋明堂歌九首
迎神歌
登歌
歌太祖文皇帝
歌青帝
歌赤帝
歌黃帝
歌白帝
歌黑帝
送神歌
宋世祖廟歌二首
世祖孝武皇帝歌
宣太后歌
詩
烝齋應詔
和元日雪花應詔
七夕夜詠牛女應制
侍宴蒜山
侍東耕
遊豫章西觀洪崖井
自潯陽至都集道里名為詩
北宅秘園
喜雨
江都平解嚴
從駕頓上
八月侍華林曜靈殿八關齋
懷園引
山夜憂
聯句
華林都亭曲水聯句效栢梁體
漢魏六朝百三家集卷七十二目錄
漢魏六朝百三家集卷七十二
明張溥輯
宋謝莊集
賦
月賦
陳王初喪應劉端憂多暇綠苔生閣芳塵凝榭悄焉疚
懷弗怡中夜乃清蘭路肅桂苑騰吹寒山弭蓋秋坂臨
濬壑而怨遥登崇岫而傷遠于時斜漢左界北陸南躔
白露曖空素月流天沈吟齊章殷勤陳篇抽毫進牘以
命仲宣仲宣跪而稱曰臣東鄙幽介長自丘樊昧道懵
學孤奉明恩臣聞沈潜既義高明既經日以陽德月以
陰靈擅扶光於東沼嗣若英於西冥引元兔於帝臺集
素娥於后庭朒朓警闕朏魄示沖順辰通燭從星澤風
增華台室揚彩軒宫委照而吳業昌淪精而漢道融若
夫氣霽地表雲斂天末洞庭始波木葉微脫菊散芳於
山椒鴈流哀於江瀨升清質之悠悠降澄暉之藹藹列
宿掩縟長河韜映柔祗雪凝圓靈水鏡連觀霜縞周除
冰淨君王乃厭晨歡樂宵宴收妙舞弛清縣去爥房即
月殿芳酒登鳴琴薦若乃涼夜自淒風篁成韻親懿莫
從羈孤逓進聆臯禽之夕聞聽朔管之秋引於是絲桐
練響音容選和徘徊房露惆悵陽阿聲林虚籟淪池滅
波情紆軫其何託愬皓月而長歌歌曰美人邁兮音塵
闕隔千里兮共明月臨風歎兮將焉歇川路長兮不可
越歌響未終餘景就畢滿堂變容迴遑如失又稱歌曰
月既没兮露欲晞歲方晏兮無與歸佳期可以還微霜
霑人衣陳王曰善乃命執事獻壽羞璧敬珮玉音復之
無斁
舞馬賦
天子馭三光總萬㝢挹雲經之留憲裁河書之遺矩是
以德澤上昭天下漏泉符瑞之慶咸屬榮懷之應必躔
月晷呈祥乾維效氣賦景河房承靈天駟陵原郊而漸
影躍采淵而泳質辭水穴而南傃去輪臺而東暨乘玉
塞而歸寶奄芝庭而獻祕及其養安騏校進駕龍涓輝
大馭於國皂賁上襄於帝閑超益野而踰綠地軼蘭池
而轢紫燕五王晦其術十氏懵其玄東門豈或狀西河
不能傳既秣苞以均性又佩蘅以崇躅卷雄神於綺文
蓄奔容於帷燭藴籋雲之銳景戢追電之逸足方疊鎔
於丹鎬亦聯規於朱駮觀其雙璧應範三封中圖玄骨
滿燕室虚陽理竟潛策紆汙飛赭沫流朱至於肆夏已
升采齊既薦始徘徊而龍俛終沃若而鸞盼迎調露於
飛鍾赴承雲於驚箭寫秦坰之躡塵狀吳門之曳練窮
虞庭之蹈蹀究遺野之環袨若夫蹠實之態未卷凌遠
之氣方攄歴岱野而過碣石跨滄流而軼姑餘朝送日
於西坂夕歸風於北都尋瓊宫於倏瞬望銀臺於須臾
若乃日宣重光德星昭衍國稱梁岱佇蹕史言壇場望
踐鄗上之瑞彰江間之禎闡榮鏡之運既臻會昌之歷
已辨感五繇之程符鑒羣后之薦典聖主將有事於東
嶽禮也於是順斗極乘次躔戒懸日於昭旦命月題於
上年騑騑翼翼泛修風而浮慶煙肅肅雍雍引八神而
詔九仙下齊郊而掩配林集嬴里而降祊田蒲軒次巚
瑄璧承巒金檢茲發玉牒斯刊盛節之義洽升中之禮
殫億兆悅精祗歡聆萬歲於曾岫燭神光於紫壇是以
擊轅之蹈撫埃之舞相與而歌曰聳朝蓋兮泛晨霞靈
之來兮雲漢華山有壽兮松有茂祚神極兮貺皇家然
後悟聖朝之績號慶榮之烈比盛乎天地爭明乎日月
茂實冠於胥庭鴻名邁於勛發業底於告成道臻乎報
謁巍巍乎蕩蕩乎民無得而稱焉
赤鸚鵡賦
徒觀其柔儀所踐頳藻所挺華景夕映容光晦鮮惠性
昭和天機自曉審國音於寰中逹方聲於裔表及其雲
移霞峙霰委雪翻陸離翬漸容裔鴻軒躍林飛岫煥若
輕電溢煙門集場棲圃曄若夭桃被玉園至於氣淳體
浮霧下崖沈月圖光於綠水雲寫影於青林遡還風而
聳翮霑清露而調音
悅曲池賦
北山兮黛柏南谿兮赬石赬岸兮若虹黛樹兮如畫暮
雲兮十里朝霞兮千尺步東池兮夜未久卧西窗兮月
向山引一息於䰟内擾百緒於眼前
詔
宋明帝即位赦詔
高祖武皇帝德洞四瀛化綿九服太祖文皇帝以大明
定基世祖孝武皇帝以下武寧亂日月所照梯山航海
風雨所均削袵襲帶所以業固盛漢聲溢隆周子業凶
嚚自天忍悖成性人面獸心見於齠日反道敗德著自
比年其狎侮五常怠棄三正矯誣上天毒流下國寔開
闢所未有書契所未聞再罹遏密而無一日之哀齊斬
在躬方深北里之樂虎兕難匣憑河必彰遂誅滅上宰
窮釁逆之酷虐害國輔究孥戮之刑子鸞同生以昔憾
殄殪敬猷兄弟以睚眦殱夷徵逼義陽將加屠膾陵辱
戚藩檟楚妃主奪立左右竊子置儲肆酗於朝宣淫於
國事穢東陵行汙飛走積釁罔極日月滋深比遂圖犯
玄宫志窺題湊將肆梟獍之禍騁商頓之心又欲鴆毒
崇憲虐加諸父事均宫閫聲遍國都䲭梟小豎莫不寵
暱朝廷忠誠必加戮挫收掩之旨虓虎結轍掠奪之使
白刃相望百僚危氣首領無有全地萬姓崩心妻子不
復相保所以鬼哭山鳴星鉤血降神器殆於馭索景祚
危於綴旒朕假寐凝憂泣血待旦慮大宋之基於焉而
泯武文之業將墜于淵賴七廟之靈藉八百之慶巨猾
斯殄鴻沴時褰皇綱絶而復紐天緯缺而更張猥以寡
薄屬承乾綂上緝三光之重俯顧庶民之艱業業兢兢
若履冰谷思與億兆同此維新可大赦天下改景和元
年為泰始元年賜民爵二級鰥寡孤獨不能自存者榖
人五斛逋租宿債勿復收犯鄉論清議贓汚淫盜並悉
洗除長徒之身特賜原遣亡官失爵禁錮舊勞一依舊
典其昏制謬封並皆刊削
表
上摉才表
臣聞功照千里非特燭車之珍德柔隣國豈徒秘璧之
貴故詩稱殄悴誓述榮懷用能道臻無積化至恭已伏
惟陛下膺慶集圖締㝢開縣夕爽選政昃旦調風采言
厮輿觀謠仄遠斯實辰階告平頌聲方製臣竊惟隆被
所漸治亂之由何嘗不興資得才替因失士故楚書以
善人為寶虞典以則哲為難進選之軌既弛中代登造
之律未闡當今必欲崇本康務庇民濟俗匪更惉懘奚
取九成升歷中陽英賢起於徐沛受籙白水茂異出於
荆宛寧二都智之所產七隩才之所集實遇與不遇用
與不用耳今大道光亨萬務俟德而九服之曠九流之
艱提鈞懸衡委之選部一人之鑒易限而天下之才難
原以易限之鑒鏡難原之才使國罔遺授野無滯器其
可得乎昔公叔與僎同升管仲取臣於盜趙文非親士
疎嗣祁奚豈謟讐比子茹茅以彙作範前經舉爾所知
式昭往牒且自古任薦賞罰弘明成子舉三哲而身致
魏輔應侯任二士而已捐秦相臼季稱冀缺而疇以田
采張㪍進陳湯而坐以褫爵此先事之盛准亦後王之
彛鑒如臣愚見宜普命大臣各舉所知以付尚書依分
銓用若任得其才據主延賞有不稱職宜及其坐重者
免黜輕者左遷被舉之身加以禁錮年數多少隨愆議
制若犯大辟則任者刑論又政平訟理莫先親民親民
之要寔歸守宰故黃霸治潁川累稔杜畿居河東歴載
或就加恩秩或入崇輝寵今私民之職自非公莅必應
代換者宜遵六年之制進獲章明庸惰退得民不勤擾
如此則下無浮謬之愆上靡棄能之累考績之風載泰
槱薪之歌克昌臣生屬亨路身漸鴻猷遂得奉詔左右
陳愚於側敢露芻言懼氛恒典
為八座江夏王請封禪表
惟皇天崇稱大道始行揖讓迄于有晉雖聿修前緒而
跡淪言廢蔑記於竹素者焉可殫書紹乾維建徽號流
風聲被絲管自無懷以來可傳而不朽者七十有四君
罔仁厚而道滅鮮義澆而德宣鍾律之先曠世綿絶難
得而聞丘索著明者尚有遺炳故易稱先天弗違後天
奉時蓋陶唐姚姒商姬之主莫不由斯道也是以風化
大洽光熙於後炎漢二帝亦踵曩則因百姓之心聽輿
人之頌龍駕帝服鏤玉梁甫昌言明稱告成上靈况大
宋表祥唐虞受終素德山龍啟符金玉顯瑞異采騰於
軫墟紫煙藹於邦甸錫冕兆九五之徵文豹赴天歷之
會誠二祖之幽慶聖后之冥休道冠軒堯惠深亭毒而
猶執沖約未言封禪之事四海竊以恧焉臣聞惟皇配
極惟帝祀天故能上稽乾式照臨黔首協和穹昊膺茲
多福高祖武皇帝明並日月光振八區拯已溺之晉濟
横流之世撥亂寧民應天受命鴻徽洽于海表威稜震
乎沙外太祖文皇帝體聖履仁述業興禮正樂頌作象
歷明達通於神祗玄澤被乎上下仁孝命世叡武英挺
遭運屯否三才湮滅迺龍飛五洲鳳翔九江身先八百
之期斷出人鬼之表慶煙應高牙之建風耀符發迹之
辰親翦凶逆躬清昏壒天地革始夫婦更造豈與彼承
業繼緒拓復禹跡車一其軌書罔異文者同年而議哉
今龍麟已至鳳凰已儀北李已實靈茅已茂雕氣降雰
於宫榭珍露呈味於禁林嘉禾積穗於殿甍連理合幹
於園籞皆耀質離宫植根蘭囿至夫霜毫玄文素翮頳
羽泉河山嶽之瑞草木金石之祥方畿憬塗之謁抗驛
絶祖之奏彪炳雜沓粤不可勝言太平之應兹焉富矣
宜其從天人之誠遵先王之則備萬乘整法駕修封泰
山瘞玉岱趾延喬松於東序詔韓岐於西廂麾天閽使
啓關謁紫宫朝太一奏鈞天詠雲門贊揚幽奥超聲前
古豈不盛哉伏願時命宗伯具兹典度
又
江淮鄙上之使結軌於璧門西鶼北采之譯相望於道
路
改定刑獄表
臣聞明愼用刑獄存姬典哀矜折獄實輝吕命罪疑從
輕既前王之格範寧失弗經亦列聖之恒訓用能化致
升平道臻恭已逮漢文傷不辜之罰除相坐之令孝宣
倍深文之吏立鞫訊之法當是時也號令刑存陛下踐
位親臨聽訟億兆相賀以為無冤民矣而比囹圄未虚
頌聲尚缺臣竊謂五聽之慈弗宣於宰物三宥之澤未
洽於民謠頃年軍旅餘弊劫掠猶繁監司計獲多非其
實或規免咎不慮國患楚對之下鮮不誣濫身遭鈇鑕
之誅家嬰孥戮之痛比伍同閈莫不及罪是則一人罰
謬坐者數十昔齊女告天臨淄臺殞孝婦冤戮東海愆
陽此皆符變靈祗初咸景緯臣近兼訊見重囚八人旋
觀其初死有餘罪詳察其理實並無辜恐此等不少誠可
怵惕也舊官長竟囚畢郡遣督郵案驗仍就施刑督郵
賤吏非能異於官長有案驗之名而無研究之實愚謂
此制宜革自今入重之囚縣考正畢以事言郡并送囚
身委二千石親臨覈辯必收聲吞釁然後就戮若二千
石不能決乃度廷尉神州綂外移之刺史刺史有疑亦
歸臺獄必令死者不怨生者無恨庶鬻棺之諺輟歎於
終古兩造之察流詠於方今臣學闇申韓才寡治術輕
陳庸管懼乖國憲
請弘風則表
詔云貴戚競利興貨廛肆者悉皆禁制此實允㥦民聽
其中若有犯違則應依制裁糾若廢法申恩便為令有
所屈此處分伏願深思無緣明詔既下而聲實乖爽臣
愚謂大臣在禄位者尤不宜與民爭利不審可得在此
詔不拔葵去織實宜深宏
太子元服上至尊表
㐲惟皇太子殿下明兩承乾元良作貳抗法迂身英華
自遠樂以修中禮以治外三善克懋德成教尊今日昭
辰顯加元服對靈祗之望儔上庠之歡率天罄世莫不
載躍
太子元服上太后表
離景承宸樞光陪極毓問東華飛英上序樂正歌風司
成頌德清明神鏡温文在躬練日簡辰顯被元服懋三
王之教爥少陽之重
謝賜貂裘表
臣莊言主衣黃達宣勅賜臣貂裘匭發袵開玄華有曜
靡毫柔毳黯鑑自凝固以綵越綴翬光逾緝鷰臣聞嚬
笑不妄韓裳勿假續有昭庸楚纊爰建臣歡忭自歌而
同委衾之澤勤勞未報而叨解裘之寵空荷榮施徒賁
微軀承殊恩必識服以淪生銘悅之情罔知所寘臣受
假無由躬拜謹遣表
東海王讓司空表
臣側觀前載與窺洪典三事之授惟帝其難臣乘少籍
長久分踰涯量出滿入泰每究榮光不悟乾燭方遠義
路同遺下參弘化上尸燮理自非德仞具瞻聲堪民詠
未有妄臻此澤空集兹靈
讓中書令表
伏惟陛下登取震維臨齊璿政澤與風翔恩從雲動臣
聞璧門天邃鳳沼神深絲綸王言出納帝命自非望允
當時譽宣庠塾未有謬垂曲寵空席兹榮在於平壯猶
不可勉况今綿痼百志俱淪
讓吏部尚書表
招才琴釣之上取士歌牧之中終能克夷景命榮懷萬
宇豈容先私首曲近有經過且不習冠制趙客興鑒未
聞綂馭鄭臣有規匪痗身譏
奏
上封禪儀注奏
臣聞崇號建極必觀俗以樹教正位居體必採世以立
言是以重代列聖咸由厥道玄勳上烈融章未分鳴光
委緒歇而罔藏若其顯諡略騰軌則系厥聲采徵略聞聽
爰洎姬漢風流尚存遺芬餘榮綿映紀緯雖年絶世祀
代革精華可得騰金綵奏玉潤鏤迹以燻今鐫德以麗
遠而四望埋禋歌之禮日觀弛修封之容豈非神明之
業難崇功基之迹易泯自兹以降訖於季末莫不欲英
弘徽位詳固洪聲豈徒深默修文淵幽馭世而已諒以
縢非虚奏書匪妄埋擊雨恕神淳廕復樹安得紫壇肅
祗竹宫載竚散火投郊流星奔座寶緯初基厭靈命歷
德振弛維功濟淪象玄浸紛流華液幽潤規存永馭思
詳樹遠太祖文皇帝以啓遘泰運景望震凝采樂調風
集禮宣度祖宗相映軌迹重暉聖上韞籙蕃河竚翔衡
漢金波掩照華耀停明運動時來躍飛風舉澄氛海岱
開景中區歇神還靈頽天重耀儲正凝位於兼明衮嶽
蕃華於元列故以祥映昌基繫發篆素重以班朝侍典
飾令詳儀纂綜淪蕪摉騰委逸奏玉郊宫禋珪玄畤景
集天廟脉壤祥農節至昕陽川丘夙禮網威巡䮹表綏
中甸史流其詠民挹其風於是涵迹視陰振聲威響歴
代之渠沈(闕)望内安侯之長賢王入侍殊生詭氣奉俗
還鄉羽族卉儀懷音革狀邊帛絶書權光弛燭天岱發
靈宗河開寶崇丘淪鼎振采泗淵雲皇王嶽摛藻(闕)漢
并角即音栖翔禁籞衮甲霜咮翾舞川肆榮泉流鏡後
昭河源故以波沸外關雲蒸内澤若其雪趾青毳玄文
朱綵日月郊甸擇木弄音重以榮露騰軒蕭雲掩閣鎬
穎孳萌移華淵禁山輿竚衡雲鶼竦翼海鰈泳流江茅
吐蔭校書之列仰筆以飾辭濟代之蕃獻邑以待禮豈
非神勰氣昌物瑞雲照蒲軒龜軫(闕)泉淳芳太宰江夏
王臣義恭咀道遵英栖奇麗古該潤圖史施詳閟載表
以功懋往初德耀炎昊升文中岱登牒天關耀冠榮名
摛振聲號而道謙稱首禮以虚挹將使玄祗缺觀幽瑞
乖期梁甫無盛德之容介丘靡升聞之響加窮泉之野
獻八代之駟交木之鄉奠絶金之楛肅靈重表珍符兼
貺伏惟陛下謨詳淵載衍屬休章依徵聖靈潤色聲業
諏辰稽古肅齊警列儒僚展采禮官相儀懸蕤動音洪
鍾竦節陽路整衛正途清禁於是績環珮端玉藻鳴鳳
竚律騰駕流文閒綵比象之容昭明紀數之服徽焯天
陣容藻神行翠蓋懷陰羽華列照乃詔聯事掌祭賓客
贊儀金支宿縣鏞石潤響命五神以相列闢九關以集
靈驚衛兵而開雲先雨祗以灑路霞凝生闕煙起成宫
臺冠丹光壇浮素靄爾乃臨中壇備盛禮天降祥錫壽
固皇根谷動神音山傳稱響然後辨年問老陳詩觀俗
歸薦告神奉遺清廟光美之盛彰乎萬古淵祥之烈溢
乎無窮豈不盛歟臣等生接昌辰肅懋明世束教管聞
未足言道且章志湮微代往淪絶抱採遺文辯明訓誥
(闕)簉訪鄒魯草縢書堙玉之禮具竦石繩金之
儀和芝潤瑛鐫璽乾封懼弗軌屬上徽燀當王則謹奉
儀注以聞
封皇弟奏
臣聞桐圭睦親書河汾之策賜帶懷賢敬東平之祚諒
以訓經終始義洽垣墉第某皇弟等器彩明敏令識穎
悟並宜憲章前典光啓祚宇作屏王室式雍帝載臣等
參議可封郡王
改封郡長公主奏
臣聞爵厚懿戚國之恒典景祚既新禮與時渥永興等
七公主可封郡長公主
章
為北中郎謝兼司徒章
臣聞燮理陰陽寅亮天地弗惟其官無人則闕司徒掌
敷五教職擾兆民豈悟乾靈罔匱光渥方闡不次之任
殊絶藩岳豈可權尸三事假備六符慙震周迴顧步交
悸
為北中郎拜司徒章
不為震施罔匱鴻慶方稠燮調之重遂臻非據智小謀
大周易興規少陽微暄有鑒前史辨其動植布其安擾
以倡九牧阜成王教豈臣眇末所能克荷
啓事
與世祖啓事
賊劭自絶於天裂冠毁冕窮弑極逆開闢未聞四海泣
血幽明同憤奉三月二十七日檄聖迹昭然伏讀感慶
天祚王室叡哲重光殿下文明在嶽神武居陜肅將乾
威龔行天罰滌社稷之仇雪華夷之恥使弛墜之構更
獲締造垢辱之甿復得眀目伏承所命柳元景司馬文
恭宗慤沈慶之等精甲十萬已次近道殿下親董銳旅
授律繼進荆鄢之師岷漢之衆舳艫萬里旌旆虧天九
土冥符羣后畢會今獨夫醜類曾不盈旅自相暴殄省
闥横流百僚屏氣道路以目檄至輒布之京邑朝野同
欣里頌塗歌室家相慶莫不望景聳䰟瞻雲佇足先帝
以日月之光照臨區㝢風澤所漸無幽不洽况下官世
荷寵靈叨恩踰量謝病私門幸免虎口雖志在投報其
路無由今大軍近次永清無遠欣悲踊躍不知所裁
牋
與大司馬江夏王義恭牋
下官凢人非有逹槩異識俗外之志實因羸疾常恐奄
忽故少來無意於人間豈當有心於崇達邪頃年乘事
回薄遂果饕非次既足貽誚明時又亦取愧朋友前以
聖道初開未遑引退及此諸夏事寧方陳微請欵志未
伸仍荷今授被恩之始具披寸心非惟在已知尤實懼
塵穢彛序稟生多病天下所悉兩脅癖疾殆與生俱一
月發動不減兩三每至一惡痛來逼心氣餘如綖利患
數年遂成痼疾吸吸惙惙常如行尸恒居死病而不復
道者豈是疾痊直以荷恩深重思答殊施牽課尫瘵以
綜所忝眼患五月來便不復得夜坐恒閉帷避風日晝
夜惛懵為此不復得朝謁諸王慶弔親舊唯被勑見不
容停耳此段不堪見賓已數十日持此苦生而使銓綜
九流應對無方之訴實由聖慈罔已然當之信自苦劇
若才堪事任而體氣休健承寵異之遇處自效之塗豈
苟欲思閒辭事邪家素貧弊宅舍未立兒息不免麤糲
而安之若命寧復是能忘微禄正以復有切於此處故
無復他願耳今之所希唯在小閒下官微命於天下至
輕在已不能不重屢經披請未蒙哀恕良由誠淺辭訥
不足上感家世無年亡高祖四十曾祖三十二亡祖四
十七下官新歲便三十五加以疾患如此當復幾時見
聖世就其中煎憹若此實在可矜前時曾啓願三吳勅
旨云都不須復議外出莫非過恩然亦是下官生運不
應見一閒逸今不敢復言此當付之來生耳但得保餘
年無復物務少得養疴此便是志願永畢在衡門下有
所懷動止必聞亦無假居職患於不能禆補萬一耳識
淺才常羸疾如此孤負主上擢授之恩私心實自哀愧
入年便當更申前請以死自固但庸近所訴恐未能仰
徹公恩盼弘深粗照誠懇願侍坐言次賜垂拯助則苦
誠至心庶獲哀允若不蒙降祐下官當於何希冀邪仰
憑愍察願不垂恡
書
為朝士與袁顗書
夫夷陂相因興革遞數或多難而固其國或殷憂而啓
聖明此既著於前史亦彰於聞見王室不造昏凶肆虐
神鼎將淪宗稷幾泯幸天未亡宋乾歷有歸主上體自
聖文繼明作睿而辱均牖里屯踰夏臺既天地俱憤義
勇同奮尅殄鯨鯢三靈更造應天順民爰集寶命四海
屬息肩之歡華戎見來蘇之泰吾等獲免刀鋸僅全首
領復身奉惟新命承亨運緩帶談笑擊壤聖世汝雖劬
勞于外跡阻京師然心期所寄江漢何遠自九江告變
皆謂鄧氏狂惑比日國言籍籍頗塵吾子道路之議豈
其或然聞此之日能無駭惋凶人反道敗德日夜滋深
昵近狡慝取謀豺虎非惟毒流外物惡積中朝乃欲毁
陵邑虐崇憲燒宗廟鹵御物然後蕩覆京都必使蘭蕕
俱盡自非聖上廟筭靈圖俛眉遜避維持内外擁衛臣
下則赤縣為戎百姓其魚矣此事此理寧可熟念既天
道輔順謳歌有奉高祖之孫文皇之子德洞九幽功貫
三曜匡拯家國提毓黔首若不子民南面將使神器何
歸而羣下構慝妄生窺覬成軫惑燕貫高亂趙䜛人罔
極自古有之汝中京冠冕儒雅世襲多見前載縣鑒忠
邪何遠遺郎中之清軌近忘太尉之純槩相與或羣從
舅甥或姻婭周欵一旦胡越能無悵恨若疑誑所至邪
詖無窮汝當誓衆奮戈翦此朝食若自延過聽迷塗未
遠聖上臨物以仁接下以愛豈直雍齒先封乃當射鈎
見相矣當由力窘跡屈丹誠未亮邪跋予南服寤寐延
首若反棹㳂流歸誠鳳闕錫圭開㝢非爾而誰吾等竝
過荷曲慈俱叨非服紆金拖玉改觀蓬門入奉舜禹之
渥出見羲唐之化雍容揄揚信白駒空谷之時也奈何
毁擲先基自蹈凶戾山門蕭瑟松庭誰掃言念楚路豈
不思父母之邦幸納惡石以蠲美疢裁書表意爾其圖
之
帖
昨還帖
弟昨還方承一日忽患悶當時乃爾大惡殊不易追企
怛想諸治昨來已漸勝眠食復云何頃日寒重春節至
居患者無不增動今作何治眼風不異耳指遣承問謝
莊白呈左僕射
議
索虜互市議
臣愚以為獯獫棄義唯利是視關市之請或以覘國順
之示弱無明柔遠拒而觀釁有足表彊且漢文和親豈
止彭陽之宼武帝修約不廢馬邑之謀故有餘則經略
不足則閉關何為屈冠帶之邦通引弓之俗樹無益之
軌招塵點之風交易爽議既應深杜和約詭論尤宜固
絶臣庸管多蔽豈識國儀恩誘降逮敢不披盡
贊
竹贊
瞻彼中唐綠竹猗猗貞而不介弱而不虧杳裊夕圃蕭
瑟雲崖推名楚潭美質梁池
哀策文
宋孝武帝哀策文
應門洞望馳道南除叢塗已撤鬱鬯將虚哀子嗣皇帝
擗摽挽綍周遑旌軫攀七緯之崩淪慟三靈之徂盡百
神慕而行雲沈萬國哀而素霜霣衣冠緬邈弓劔不追
敢緝謳頌髣髴希夷其辭曰
樞電皇根月瑤國緒胤裔丹陵蟬聯華渚二后在天大
行纂武克睿克聖重規襲矩昭昭金式明明玉温望雲
其遠就日其尊雨零露湛冬暖春暄聲芳納麓道昭賓
門上德無稱至功不器怊悵四始優遊六位綴響蘭深
緝言瓊秘悠哉梁踐眇焉汾肆敬業開㝢離經作翰鴻
起荆河鸞遊楚漢泗濱霑明江區承奐陜左清郊棠陰
虛館地維不紐乾綱弛機羲庭薄蝕紫路流飛泣血派
涘顧瞻川沂孝貫樞極義震寰圍誓鉞皇郊詔師牧甸
七景締華五雲卷煽雪怨園邑掃恥瀛縣啓聖宸蓋集
寶龍見王室多故國步方蹇淮濟裂冠江荆毁冕東楚
亂常西華啓釁動筭揮圖爰戡爰剪浹宙斯澄綿區咸
鏡修風曉逸德星夕映溽露飛甘舒雲結慶禎被動植
信泊翔泳缺禮克宣墜章必搆方堂饗極圓流肆胄南
聳郊宫北清靈囿瑤軒春藉翠華冬狩經緯窮文克定
盡武鄗上呈祥介丘載佇在盈念冗成功弗處榮鏡中
世舄奕前古睿業初遠鴻化方亭丹雲承日素景媵星
玉几去襲綴衣在庭辭重陽之昭昭降大夜之冥冥氣
貿炎涼史詔龜筮文物空嚴鑾和虚衛動蜃輅之逶迤
顧璧羽之容裔出國門而分天地向幽途而異身世龍
旌鬱而青槐遠驚葭亂而白楊翳觀初霜之變條聽秋
風之下蔕橋山絙雲榖林虧日輦道結寒松庭盡密芝
蓋迫軨上驤眷轡萬㝢肅其北&KR3063;靈呵閴其深隘南維
有時傾離光不常鏡騰英聲與茂實方流華於舞詠
皇太子妃哀策文
楹凝桂酒庭肅龍輼風吹國輅雲起郊門皇帝傷總繸
之掩綵悼副褘之滅華行光既宴長河又斜顧而言曰
璇瑤有毁郁烈無湮翦素裁簡授之史臣其辭曰
霍岫虧天灊流凝漢祥發桐珪慶昭金筭毓景帝里飛
芳戚閈秘儀施谷升音集灌月晷幾望娣袂維良釋幃
春宫承篚少陽五葉衍藻四訓抽光葳蕤蕙振婉孌瓊
相清徽就遠䘲沴方搏臨華罷翠當曄收蘭複殿生響
長廡結寒節移虛饋氣變容衣中庭草曖階上螢飛傷
縈里第痛溢朝闈霜侵燭昧風密帷凄驚葭夕轉龍驂
夜嘶筵既訣兮奠既徹背青闕兮去神閨旌掩鬱而還
泛蓋逶遲而顧低素紼斂維華軿解馭山燧恒陰松阿
不曙離天渥兮就銷沈委白日兮即冥暮菊有秀兮蘅
有芬德方遠兮聲彌樹
宣貴妃諡册文
維年月日皇帝曰咨故淑儀殷氏惟爾含徽挺茂爰光
素里友琴流荇實華紫掖奉軒景以柔明登譽處椒風
以婉孌升名幽閑之範日藹層闈繁祉之慶方崇蕃世
而當春掩藻中波滅源朕用震悼傷於厥心松區已翦
泉冥將墜宜有旌德第行式衍聲芳今遣某官集册告
諡曰宣䰟而有靈尚茲寵渥嗚呼哀哉
誄
孝武宣貴妃誄
惟大明六年夏四月壬子宣貴妃薨律谷罷煖龍鄉輟
曉照車去魏連城辭趙皇帝痛掖殿之既閴悼泉途之
已宫巡步檐而臨蕙路集重陽而望椒風嗚呼哀哉天
寵方隆王姬下姻肅雍揆景陟屺爰臻國軫喪淑之傷
家凝霣妣之怨敢撰德於旂旒庶圖芳於鐘萬其辭曰
玄丘烟煴瑤臺降芬高唐渫雨巫山鬱雲誕發蘭儀光
啓玉度望月方娥瞻星比婺毓德素里棲景宸軒處麗
絺綌出懋蘋蘩修詩賁道稱圖昭言翼訓姒幄贊軌堯
門綢繆史館容與經闈陳風緝藻臨彖分微游藝殫數
撫律窮機躊躇冬愛怊悵秋暉展如之華實邦之媛敬
懃顯揚肅恭崇憲奉榮維約承慈以遜逮下延和臨朋
違怨祚靈集祉慶藹迎祥皇胤璿式帝女金相聯跗齊
穎接萼均芳以藩以牧燭代輝梁眡朔書氛觀臺告祲
八頌扇和六祈輟沴珩璁滅容翬翟毁衽掩綵瑤光收
華紫禁嗚呼哀哉帷軒夕改軿輅晨遷離宫天邃别殿
雲懸靈衣虚襲組帳空煙巾見餘軸匣有遺絃嗚呼哀
哉移氣朔兮變羅紈白露凝兮歲將闌庭樹驚兮中帷
響金釭曖兮玉座寒純孝擗其俱毁共氣摧其同欒仰
昊天之莫報怨凱風之徒攀茫昧與善寂寥餘慶喪過
於哀棘實滅性世覆沖華國虚淵令嗚呼哀哉題湊既
肅龜筮既辰階撤兩奠庭引雙輴維慕維愛曰子曰身
慟皇情於容物崩列辟於上旻崇徽章而出寰甸照殊
策而去城闉嗚呼哀哉經建春而右轉循閶闔而徑度
旌委鬱於飛飛龍逶遲於步步鏘楚挽於槐風遏邊簫
於松霧涉姑射而環迴望樂池而顧慕嗚呼哀哉晨輼
解鳳曉蓋俄金山庭寢日隧路抽陰重扄閉兮燈已黯
中泉寂兮此夜深銷神躬於壤末散靈魄於天潯響乘
氣兮蘭馭風德有遠兮聲無窮嗚呼哀哉
黃門侍郎劉琨之誄
秋風散兮凉葉稀出吳洲兮謝江畿瞻國門兮聳雲路
睇舊里兮驚客衣魂終朝而三奪心一夜而九飛過建
春兮背闕庭歴承明兮去城輦旌徘徊而北係轜逶遲
而不轉挽掩隧而辛嘶驥含愁而鳴俛顧物色之共傷
見車徒之相泫
墓誌銘
豫章長公主墓誌銘
稟中樞之照體星軒之華肅恭在國掖庭欽其風恪勤
衡館庶族仰其德
神葉靈條爰自帝堯文信啓魯肇京于楚宵燭載照娥
英是從婉娩絺綌優柔肅雍蘅蕙有寶金碧不居泉庭
一夜里館長蕪
司空何尚之墓銘
遠源長瀾自晉徂韓潛川韜玉霍岫騰鸞處華民瞻出
光帝難寂寞壽仁茫昧報施調於餁歸經難褰寄晻映
流芳烟煴作義
樂府
宋明堂歌九首
(通典曰建元元年使謝莊造郊廟舞樂明堂諸樂歌詩南齊書樂志曰明堂祠五帝漢郊)
(祀歌皆四言宋孝武使謝莊造辭莊依五行數木數用三火數用七土數用五金數用九)
(水數用六周頌我將祀文王言皆四其一句五一句七莊歌太祖亦無定句)
迎神歌
地紐謐乾樞回華蓋動紫微開旌蔽日車若雲駕六龍
乘絪緼曄帝京輝天邑聖祖降五靈集構瑶戺聳珠簾
漢拂幌月棲檐舞綴暢鍾石融駐飛景鬱行風懋粢盛
潔牲牷百禮肅羣司虔皇德遠大孝昌貫九幽洞三光
神之安解玉鑾景福至萬㝢歡
登歌
雍臺辨朔澤宫練辰(一作服)潔火夕照明水朝陳六瑚賁
室八羽華庭昭事先聖懷濡上靈肆夏戒敬升歌發德
永固鴻基以綏萬國
歌太祖文皇帝
維天為大維聖祖是則辰居萬㝢綴旒下國内靈八輔
外光四瀛蒿宫仰蓋日館希旌複殿留景重檐結風刮
楹接緯達響承虹設業設虡在王庭肇禋祀克配乎靈
我將我享維孟之春以孝以敬以立我蒸民
歌青帝
參映夕駟照晨靈乘震司青春鴈將向桐始蕤柔風舞
暄光遲萌動達萬品新潤無際澤無垠
歌赤帝
龍精初見大火中朱光北至圭景同帝在在離寔司衡
水雨方降木槿榮庶物盛長咸殷阜恩覃四冥被九有
歌黃帝
履建(宋書作艮)宅中㝢司繩御(宋作總)四方裁化遍寒燠布政
周炎涼景麗條可結霜明冰可折凱風扇朱辰白雲流
素節分至乘結(宋作涇)晷啓閉集恒度帝運緝萬有皇靈
澄國步
歌白帝
百川如鏡天地爽且明雲冲氣舉德盛在素精木葉初
下洞庭始揚波夜光徹地翻霜照懸河庶類收成歲功
行欲寧浹地奉渥罄宇承秋(宋作帝)靈
歌黑帝
歲月既晏方馳靈乘坎德司規玄雲合晦鳥(一作歸)路白
雲(一作雪)繁亘天涯雷在地時未光飭國典閉關梁四節
遍萬物殿福九域祚八鄉晨晷促夕漏延太陰極微陽
宣鵲將巢冰已解氣濡水風動泉
送神歌
蘊禮容餘樂度靈方留景欲暮開九重肅五達鳳參差
龍已沬雲既動河既梁萬里照四空香神之車歸清都
璇庭寂玉殿虛睿化凝孝風熾顧靈心結皇思
宋世祖廟歌二首
世祖孝武皇帝歌
帝錫二祖長世多祜於穆睿考襲聖承矩玄極弛馭乾
紐墜緒闢我皇維締我宗(一作宋)宇刷定四海肇構神京
復禮輯樂散馬墮城澤牣九有化浮八瀛慶雲承掖甘
露飛甍肅肅清廟徽徽閟宫舞蹈象德笙磬陳風黍稷
非盛明德惟崇神其歆止降福無窮
宣太后歌
稟祥月輝毓德軒光嗣徽媯汭思媚周姜母臨萬㝢訓
藹紫房朱絃玉籥式載瓊芳
詩
烝齋應詔(以下五言)
霜露凝宸感肅僾動天引西郊滅湮揜(一作烟弇)東溟起昭
晉舞風泛龍常輪霞浮玉軔紫階協笙鏞金途展應&KR0615;
方見六詩和永聞九德潤觀生識幸渥睇服慙輶(一作輴)
悋
和元日雪花應詔
從候昭神世息燧應頌道玄化盡天秘凝功畢地寶笙
鏞流七始玉息承三造委霰下璇蕤疊雪翻瓊藻積曙
境㝢明聯萼千里杲掩映順雲懸搖裔從風掃發貺燭
至前騰瑞光圖表澤厚見身末恩踰悟生眇竦誠岱駕
肅側志梁鑾矯
七夕夜詠牛女應制
輟機起春暮停箱動秋衿璇居照漢右芝駕肅河陰容
裔泛星道逶迤濟煙潯陸離迎宵佩倏爍望昏簮俱傾
環氣怨共歇浹年心珠殿釭未沬瑤庭露已深夕清豈
淹拂弦輝無久臨
侍宴蒜山
龍旌拂紆景鳳蓋起流雲轉蕙方因委層華正氛氲煙
竟山郊遠霧罷江天分調石飛延露裁金起承雲
侍東耕
肅鑣奉晨發恭帶厠朝聞仙鄉降朱靄神郊起青雲陰
臺承寒彩陽樹迎初熏觀德欣臨籍瞻道樂遊汾
遊豫章西觀洪崖井
幽願平生積野好歲月彌捨簮神區外整褐靈鄉陲林
遠炎天隔山深白日虧游陰騰鵠嶺飛清起鳳池隱曖
松霞被容與澗煙移將遂丘中性結駕終在斯
自潯陽至都集道里名為詩
山經亟旋覽水牒勌敷尋稽榭誠淹留煙臺信遐臨翔
州凝寒氣秋浦結清陰眇眇高湖曠遙遙南陵深青溪
如委黛黃沙似舒金觀道雷池側訪德茅堂陰魯顯闕
微迹秦良滅芳音訊遠博望崖採賦梁山岑崇館非陳
宇茂苑豈舊林
北宅袐園
夕天霽晩氣輕霞澄暮陰微風清幽幌餘日照青林收
光漸窗歇窮園自荒深綠池翻素景秋槐響寒音伊人
儻同愛絃酒共棲尋
喜雨
燕起知風舞礎潤識雲流冽泉承夜湛零雨望晨浮合
穎行盛茂分穗方盈疇
江都平解嚴
肅旗簡廟律聳鉞暢乾靈朝晏推物泰通渥抃身寧擊
轅歌至世撫壤頌惟馨
從駕頓上
中權臨楚路前茅望吳雲冀馬依風蹀邊簫當夜聞
八月侍華林曜靈殿八關齋
玉桴乘夕遠金枝終夜舒澄淳玄化闡希微寂理孚
懷園引(以下雜言)
鴻飛從萬里飛飛河岱起辛勤越霜霧聯翩遡江汜去
舊國違舊鄉舊海悠且長迴首瞻東路延翮向秋方登
楚都入楚關楚地蕭瑟楚山寒歲去冰未巳春來鴈不
還風肅幌兮露濡庭漢水初綠柳葉青朱光藹藹雲英
英離禽喈喈又晨鳴菊有秀兮松有蕤憂來年去容髮
衰流陰逝景不可追臨堂危坐悵欲悲試託意兮向芳
蓀心綿綿兮屬荒樊想綠蘋兮既冒沼念幽蘭兮已盈
園夭桃晨暮發春鶯旦夕喧青苔蕪石路宿草塵蓬門
山夜憂
庭光盡山明歸流風乘軒卷明月緣河飛澗鳥鳴兮夜
蟬清橘露靡兮蕙煙輕凌别浦兮值泉躍經喬木兮遇
猿驚南臯别鶴行佇漢東隣孤管入青天沈疴白髮共
急日朝露過隟詎賖年年既去兮髮不還金膏玉液豈
留顔迴舲拓繩戶收棹掩荆關
聯句
華林都亭曲水聯句效栢梁體
九宫盛事予旒䌙(宋孝武帝)三輔務根識難亮(揚州刺史江夏王臣義恭)
策拙枌鄉慙恩望(南徐州刺史竟陵王臣誕)折衝莫效興民謗(領軍將軍)
(臣元景)侍禁衛儲恩踰量(太子右率臣暢)臣謬叨寵九流曠(吏部尚書)
(臣莊)喉脣廢職方思讓(侍中臣偃)明筆直繩天威諒(御史中丞臣顔師伯)
漢魏六朝百三家集卷七十二
