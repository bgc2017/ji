漢魏六朝百三家集卷六十八
鮑照集題詞
鮑明遠才秀人微史不立傳服官年月考論鮮
據差可憑者虞散騎奉勑一序耳明遠松栢篇
自敘危病中讀傅休奕集見長逝辭惻然酸懷
草豐人滅憂生良深後掌臨海書記竟死亂兵
謝康樂云夭枉兼常其斯人乎臨川好文明遠
自恥燕雀貢詩言志文帝矜才又自貶下就之
相時投主善用其長非襧正平楊德祖流也集
中文章實無鄙言累句不知當時何以相加江
文通遭逢梁武年華望暮不敢以文陵主意同
明遠而蒙譏才盡史臣無表而出之者沈休文
竊笑後人矣鮑文最有名者蕪城賦河清頌及
登大雷書南齊文學傳所謂發唱驚挺操調險
急雕藻淫豔傾炫心魂殆指是耶詩篇創絶樂
府五言李杜之高曾也顔延年與康樂齊名私
問優劣於明遠誠心折之士顧才何如耳寧論
官閥哉
目錄
賦
遊思賦
觀漏賦(有序)
傷逝賦
蕪城賦
芙蓉賦
園葵賦
舞鶴賦
野鵝賦(有序)
尺蠖賦
飛蛾賦
表疏
為柳令讓驃騎表
謝秣陵令表
解褐謝侍郎表
謝解禁止表
皇孫誕育上表
征北世子誕育上表
拜侍郎上疏
侍郎報滿辭閤疏
轉常侍上疏
謝隨恩被原疏
啓
論國制啓
謝上除啓
謝賜藥啓
謝永安令解禁止啓
通世子自解啓
重與世子啓
請假啓
又
奉始興王白紵舞曲啓
書
登大雷岸與妺書
頌
河清頌
佛影頌
銘
凌煙樓銘
石帆銘
飛白書勢銘
藥奩銘
文
瓜步山褐文
漢魏六朝百三家集卷六十八目錄
漢魏六朝百三家集卷六十八
明張溥輯
鮑照集
賦
遊思賦
雲徑兮海衝上潮兮送風秋水兮駕浦涼煙兮冒虹暮
氣起兮遠岸黑陽精滅兮天際紅波沄沄兮無底山森
森兮萬重平隰兮亘岸通川兮瀉壑仰盡兮天經俯窮
兮地絡望波際兮曇曇眺雲間兮灼灼乃江南之斷山
信海上之飛鶴指煙霞而問鄉窺林嶼而訪泊撫身事
而識苦念親愛而知樂苦與樂其何言悼人生之長役
捨堂宇之密親坐江潭而為客對蒹葭之遂黃視零露
之方白鴻晨驚以響湍泉夜下而鳴石結中洲之雲蘿
託綿思於遙夕瞻荆吳之遠山望邯鄲之長陌塞風馳
兮邊草飛胡沙起兮鴈揚翮雖燕越之異心在禽鳥而
同戚悵收情而抆淚遣繁悲而自抑此日中其幾時彼
月滿而將蝕生無患於不老奚引憂以自逼物因節以
卷舒道與運而升息賤賣卜以當壚隠我耕而子織誠
愛秦王之竒勇不願絶筋而稱力已矣哉使豫章生而
可知夫何異乎叢棘
觀漏賦(有序)
客有觀於漏者退而歎曰夫及遠者箭也而定遠非箭
之功為生者我也而制生非我之情故自箭而為心不
可憑者絃因生以觀我不可恃者年憑其不可恃故以
悲哉况乎沈華密遠輕波潛耗而感神嬰慮者又自外
而傷壽以是思生生亦勤矣乃為賦云
佩流歎於馳年纓華思於奔月結蘭苕以望楚弄參差
以歌越撫凝肌於遷滯鑑雕容於髣髴景有墜而易昏
憂無方而難歇歴玫階而升隩訪金壺之盈闕觀騰波
之吞寫視驚箭之登没箭既沒而復登波長瀉而弗歸
注沈穴而海漏射懸塗而電飛墐戶牖而知天掩雲霧
而測暉創百齡於纖隠積千里於空微彼崢崢而行溢
此冉冉而逾衰撫寸心而未改指分光而永違昔傷矢
之奔禽聞虚弦之顛仆徒嬰刅而知懼豈潛機之能覺
惟生經之靃靡亦悲長而懽促恒證古而秉心抱空意
其如玉波沈沈而東注日滔滔而西屬落繁馨於纖草
殞豐華於喬木對昃離而後歌據窮蹊而方哭雖接薪
之更傳寧絶明之還續貫古今而并念信寡易而多難
時不留乎激矢生乃急於走丸既河源之莫壅又吹波
而助瀾神怵迥而多慮心轁□而尠歡望天涯而佇念擢
雄劒而長歎嗟生民之永迷躬與後而皆恤死零落而無
二生差池之非一理幽分於化前筭冥定於天秩與艾
骨而招病猶刳腸而興疾情殊用而俱盡事離方而同
失聊弭志以高歌順煙雨而沈逸於是隨秋鴻而汎渚
逐春鷰而登梁進賦詩而展念退陳酒以排傷物不可
以兩大時無得而雙昌薰晩華而後落槿早秀而前亡
姑屏憂以愉思樂茲情於寸光從江河之紆直委天地
之圓方漏盈兮漏虚長無絶兮芬芳
傷逝賦
晨登南山望美中阿露團秋槿風卷寒蘿悽愴傷心悲
如之何盡若窮煙離若翦絃如影滅地猶星殞天棄華
宇於明世閉金扄於下泉永山河以自畢𦕈千齡而弗
旋思一言於向時邈衆代於古年逝稍遠而變體浸幽
明而改時覽篇迹之如旦婉遺意而在茲忽若謂其不
然自惆悵而驚疑循堂廡而下降歴幃戶而升基服委
襟而褫帶器蒙管而韜絲志存業而遺績身先物而長
辭豈重歡而可覯追前感之無期寒往暑來而不窮哀
極樂反而有終燧已遷而禮革月既逾而慶通心微微
而就遠跡離離而絶容白日藹而回陰閨館寂而深重
冀憑靈於前物佇美目乎房櫳徒望思於永久邈歸來
其何從結單心於暮條掩行淚於晨風念沈悼而誰劇
獨嬰哀於逝躬草忌霜而逼秋人惡老而逼衰誠衰耄
之可忌或甘願而志違彼一息之短景乃累恨之長暉
尋平生之好醜成黃塵之是非將滅耶而尚在何有去
而無歸惟桃李之零落生有促而非夭觀龜鶴之千祀
年能富而情少反靈質於二塗亂感悦於雙抱日月飄
而不留命倏忽而誰保譬明隙之在梁如風露之停草
髮迎憂而送華貌先悴而收藻共甘苦其幾人曾無得
而偕老拂埃琴而抽思啓陳書而遐討自古來而有之
夫何怨乎天道
蕪城賦
濔迆平原南馳蒼梧漲海北走紫塞鴈門拖以漕渠軸
以崑岡重江複關之奥四會五達之莊當昔全盛之時
車挂轊人駕肩㕓閈撲地歌吹沸天孳貨鹽田鏟利銅
山才力雄富士馬精妍故能侈秦法佚周令劃崇墉刳
濬洫圖修世以休命是以板築雉堞之殷井幹烽櫓之
勤格高五嶽袤廣三墳崪若斷岸矗似長雲製磁石以
禦衝糊頳壤以飛文觀基扄之固護將萬祀而一君出
入三代五百餘載竟瓜剖而豆分澤葵依井荒葛罥途
壇羅虺蜮階鬭&KR0874;鼯木魅山鬼野鼠城狐風嘷雨嘯昏
見晨趨饑鷹厲吻寒鴟嚇雛伏&KR1373;藏虎乳血餐膚崩榛
塞路崢嶸古馗白楊早落寒草前衰稜稜霜氣蔌蔌風
威孤蓬自振驚沙坐飛灌莽杳而無際叢薄紛其相依
通池既已夷峻隅又已頹直視千里外唯見起黃埃凝
思寂聽心傷已摧若夫藻扄黼帳歌堂舞閣之基璇淵
碧樹弋林釣渚之館吳蔡齊秦之聲魚龍爵馬之玩皆
薰歇燼滅光沈響絶東都妙姬南國麗人蕙心紈質玉
貌絳唇莫不埋魂幽石委骨窮塵豈憶同輦之愉樂離
宫之苦辛哉天道如何吞恨者多抽琴命操為蕪城之
歌歌曰邊風起兮城上寒井徑滅兮丘隴殘千齡兮萬
代共盡兮何言
芙蓉賦
感衣裳於楚賦詠憂思於陳詩訪羣英之豔絶標高名
於澤芝會春陂乎夕張搴芙蓉而水嬉抽我衿之桂蘭
點子吻之瑜辭選羣芳之徽號(闕)抱茲性
之清芬稟若華之驚絶單蓲陽之妙手測滮池之光潔
爍彤輝之明媚粲雕霞之繁悦顧椒丘而非偶豈園桃
而能埒彪炳以蒨藻翠莖而紅波青房兮規接紫的兮
圓羅樹妖淫之弱幹散菡萏之輕荷上星光而倒景下
龍鱗而隠波戲錦鱗而夕映濯繡羽以晨過結游童之
湘吹起榜妾之江歌備日月之温麗非盛夏而謂何若
乃當融風之暄盪承暑雨之平渥被瑶塘之周流繞金
渠之屈曲排積霧而揚芬鏡洞泉而含綠葉折水以為
珠條集露而成玉潤蓬山之瓊膏輝葱河之銀燭冠五
華於仙草超四照於靈木雜衆姿於開卷閱羣貌於昏
明無長袖之容止信不笑之空城森紫葉以上擢紛湘
蘂而不傾根雖割而琯徹柯既解而絲縈感盛衰之可
懷質始終而常清故其為芳也綢繆其為媚也奔發對
妝則色殊比蘭則香越汎明彩於宵波飛澄華於曉月
陋荆姬之朱顔□夏女之光髮恨狎世而貽賤徒愛存
而賞沒雖凌羣以擅竒終從歲而零歇
園葵賦
風煖凌開土昌泉動游塵曝日鳴雉依隴主人拂黃冠
拭藜杖布蔬種平圻壤通畔脩直膏畝夷敞白莖紫蔕
豚耳鴨掌溝東陌西行三畦兩既區既鉏乃露乃映勾
萌欲伸藂牙將放爾乃晨露夕陰霏雲四委沈雷遠震
飛雨輕灑徐未及晞疾而不靡柔莩爰秀剛甲以解稚
葉萍布弱陰競抽萋萋翼翼沃沃油油下葳蕤而被逕
上參差而覆疇承朝陽之麗景得傾柯之所投仕非魯
相有不拔之利賓非二仲無逸馬之憂顧堇荼而莫偶
豈蘋藻之薦羞若乃鄰老談稼女嫗歸桑拂此葦席炊
彼穄粱甃壺援醢曲瓢卷漿乃羹乃瀹堆鼎盈筐甘旨
蒨脆柔滑芬芳消淋逐水潤胃調腸於是既飫徹盤投
筯回小人之腹為君子之慮近觀物運遠訪師聖聲數
後彰律理前定烏非黔黑鶴豈浴淨彼圓行而方止固
得之於天性伊冬箑而夏裘無雙功而並盛盪然任心
樂道安命春風夕來秋日晨映獨酌南軒擁琴孤聽篇
章間作以歌以詠魚深沈而鳥高飛孰知美色之為正
舞鶴賦
散幽經以驗物偉胎化之仙禽鍾浮曠之藻質抱清迥
之明心指蓬壺而飛翰望崐閬而揚音匝日域以迴&KR1405;
窮天步而高尋踐神區其既遠積靈祀而方多精含丹
而星耀頂凝紫而煙華引圓吭之纖婉頓脩趾之洪姱
疊霜毛而弄影振玉羽而臨霞朝戲於芝田夕飲乎瑶
池厭江海而游澤掩雲羅而見羈去帝鄉之岑寂歸人
寰之喧卑歲崢嶸而催暮心惆悵而哀離於是窮陰殺
節急景凋年凉沙振野箕風動天嚴嚴苦霧皎皎悲泉
冰塞長河雪滿羣山既而雰昏夜歇景物澄廓星翻漢
迴曉月將落感寒雞之早晨憐霜鴈之違漠臨驚風之
蕭條對流光之照灼唳清響於丹墀舞飛容於金閣始
連軒以鳳蹌終宛轉而龍躍躑躅徘徊振迅騰摧驚身
蓬集矯翅雪飛離綱别赴合緒相依將興中止若往而
歸颯沓矜顧遷延遲暮逸翮後塵翺翥先路指會規翔
臨岐矩步態有遺妍貌無停趣奔機逗節角睞分形長
揚(一作揚翹)緩騖並翼連聲輕迹凌亂浮影交橫衆變繁姿
參差洊密煙交霧凝若無毛質風去雨還不可談悉既
散魂而盪目迷不知其所之忽星離而雲罷整神容而
自持仰天居之崇絶更惆愓以驚思當是時也燕姬色
沮巴童心恥巾拂兩停丸劒雙止雖邯鄲其敢倫豈陽
阿之能擬入衛國而乘軒出吳都而傾市守馴養於千
齡結長悲於萬里
野鵝賦
有獻野鵝於臨川王世子愍其樊縶命為之賦其辭曰
集陳之隼以自遠而稱神栖漢之雀乃出幽而見珍此
瑣禽其何取亦厠景而承仁捨水澤之驩逸對鐘鼓之
悲辛豈徇利而輕命將感愛而投身入長羅之逼脅悵
高繳之樊縈邈辭朋而别偶超煙霧而風行跨日月以
遥逝忽瞻國而望城踐菲迹於瑶塗昇弱羽於丹庭瞰
東西之繡戶眺左右之金扄貌纖殺而含悴心翻越而
慙驚若墜淵而墮谷怳不知其所寧惟君囿之珍麗實
妙物之所殷翔海澤之輕鷗巢天宿之鳴鶉鶡程材於
梟猛翬薦體之雕文既敷容以照景亦避翮而排雲雖
居物以成偶終在我以非羣望征雲而延悼顧委翼而
自傷無青雀之銜命乏赤鴈之嘉祥空穢君之園池徒
慙君之稻粱願引身而剪迹抱末志而幽藏於是流歲
遂遠慘節方崇雲纏海岱風拂崤潼飛雰馳霰飄沙舞
蓬視清池之初涸望綠林之始空立菰蒲之寒渚託隻
影而為雙宛拔啄而掩眥悲結悵而滿胷處朝晝而雅
念假外見而遷排涉脩夜之長寂信專思而知哀風梢
梢而過樹月蒼蒼而照臺冰依岸而早結霜託草而先
摧斂雙翮於水裔翹孤趾於林隈情無方而雨集事有
限而星乖在俄頃而猶悼矧窮生之所懷聞宿世之高
賢澤無微而不均育草木而明義愛禽鳥而昭仁全殞
卵而來鳳放乳麑而感麟雖陋生於萬物若沙漠之一
塵苟全軀而畢命庶魂報以自申
尺蠖賦
智哉尺蠖觀機而作伸非向厚屈非向薄當静泉渟遇
躁風驚起軒軀以曠跨伏累氣而併形冰炭弗觸鋒刅
靡迕逢嶮蹙蹐值夷舒步忌好退之見猜哀必進而為
蠧每驤首以瞰途常佇景而翻露故身不豫託地無前
期動静必觀於物消息各隨乎時從方而應何慮何思
是以軍筭慕其權國容擬其變高賢圖之以隠淪智士
以之而藏見笑靈蛇之久蟄羞龍德之方戰理害道而
為尤事傷生而感賤苟見義而守勇豈專取於弦箭
飛蛾賦
仙鼠伺闇飛蛾候明均靈舛化詭欲齊生觀齊生而欲
詭各會住以憑方凌燋煙之浮景赴熙燄之明光拔身
幽草下畢命在此堂本輕死以邀得雖糜爛其何傷豈
學山南之文豹避雲霧而巖藏
表疏
為柳令讓驃騎表
臣言伏承詔書加臣驃騎將軍餘如故顧循空薄屢墜
成命仰當天寵伏抱慙灼臣素陋人本絶分望適野謝
山川之志輟耕無鴻鵠之歎宦希鄉部富期農牧夙當
昌朝早值恩洽天綱紛横皇歷歸聖左輪不殷良馬未
汗功半下列爵超上賞奮迹騰光參駕龍服翰起雲飛
拂翼虹路雖曩之脱駕拖紫弛擔丹轂方之微臣彼安
足齒齊此而歸懼塵王度況遂頻煩重彰濫越伏願天
德曲成資始令終雨露之惠自華及殞特屈慈奬降申
愚固則綢繆之施復踰造物不勝感躍惶駭之情謹拜
表以聞
謝秣陵令表
臣照言即日被尚書召以臣為秣陵令臣負鍤下農執
羈末皂情有局塗志無遠立遘命逢天得汙官牒不悟
恩澤無窮謬當奬試用謝刀筆猥承宰職豈是闇懦所
能克任今便抵召違離省闥係戀罔極不勝下情謹拜
表以聞
解褐謝侍郎表
臣照言臣孤門賤生操無炯迹鶉棲草澤情不及官不
悟天明廣矚騰滯援沈觀光幽節聞道朝年榮多身限
思非終報
謝解禁止表
臣言被宣令解臣禁止天光鄭重不可勝逢飛走知感
矧臣人類臣聞獲過于神或憑尸祝以請得罪於君可
因左右而謝臣自惟孤賤盜幸榮級闇澁大誼猖狂世
禮竒非阮籍無保持之助才愧馮衍有轁□之因自非
聖朝超然覽臣於視聽之外則今日渥澤更成妄遭來
辰萎葉終先朝草小人歲暮知能何報徒厚恩華憂懼
歎息不任下情謹詣拜表以聞
皇孫誕育上表
兼郎中令侍郎臣照言伏承東儲積慶皇孫誕育國啓
昌期民迎福運臺禁稱祉井廬相賀伏惟聖懷載深鴻
悆不任下情謹詣閣上表以聞
征北世子誕育上表
臣等言臣聞本枝無疆布諸前典衆多彌貴信之華封
故德積則慶深業昌則祚廣伏承王子以中氣正月鍾
靈納和誕躬紫閣膺祚朱紱弧矢夙陳珪璋攸覿雲光
麗輝巖澤昭采嘉祥爰孚柔顔載晬凡在氓隸莫不忭
悦臣霑恩踰物慶倍自中不勝殊歡溢喜謹奉表以聞
拜侍郎上疏
臣言臣北州衰淪身地孤賤衆善必違百行無一生丁
昌運自比人曹操乏端槩業謝成迹徂年空往瑣心靡
述褫轡投簮於斯終志束菜負薪期與相畢安此定命
忝彼公朝不悟乾羅廣收圓明兼覽雕瓠飾笙備雲和
之品潢汙流藻充金鼎之實鎩羽暴鱗復見翻躍枯楊
寒炭遂起烟華未識微躬猥能及此未知陋生何以為
報祗奉恩命憂愧增灼不勝感荷屏營之情謹詣閣拜
疏以聞
侍郎報滿辭閤疏
臣言臣所居職限滿今便收迹金閨雲路從茲自遠鮪
&KR0008;沈藏方絶光景祗戀遲迴結涕濡泗臣嚚杌窮賤情
嗜踳昩身弱涓甃地幽井谷本應守業墾畛剿芿牧雞
圈豕以給征賦而幼性猖狂因頑慕勇釋擔受書廢耕
學文畫虎既敗學步無成反拙歸跂還陋鷰雀日晏途
遠塊然自喪加以無良根孤伎薄既同馮衍負困之累
復抱相如消渴之疾志逐運離事與衰合束馬埋輪絶
游息世宿福餘慶爰遘聖明煦蒸霜霰莩甲雲露得從
下走叨迹人行操勒負羈班榮扈隸矜愚訓短哀有弗
及奉此而歸足以沒齒雖摩肌髮無報天德更翼營魂
還能結草不勝感戀之情謹詣闕拜疏奉辭以聞
轉常侍上疏
臣言即日被中曹板轉臣為左常侍臣自惟常人觸事
無可謬被拔擢實為光榮臣既無髣髴上報殊絶之恩
有分每豐其過前後輕重輒得原恕奬以君子之方赦
其不閑教訓大愆不責矜澤必加是臣所以夙夜自念
知遭遇之至深至厚也未冀未望便荷今榮欣喜感悦
不敢偽讓庶保終始身命為初不勝下情謹詣閤拜疏
謝以聞
謝隨恩被原疏
臣言即日被曹宣命元統内外五刑以下浩澤盪汰臣
亦預焉得從漢律故謬之辨闇遭周典肆𤯝之科大喜
卒至非願所圖魚愕雞睨且悚且慙臣誠下愚不達義
方然君尊臣泰豈同犬馬且常侍臣淵穆疏草即臣所
作助人為恭猶加敬憶自已率禮寧敢慢忘繇臣悴賤
可侮可誣曾參殺人臣豈無過寢病幽栖無援朝列身
孤節卑易成論硋幸大明臨下仁道毓物澤泊翾走臣
覃末慶然古人有言楊者易生之木也一人植之十人
拔之無生楊矣何則植之者難拔之者易况臣一植之
功不立衆拔之過屢至同彼風霜異此貞脆書稱天秩
有禮易載神福在謙臣之謙禮理謝福秩仰銜俯媿行
歎坐戚即欲顛沛拜恩下庭但臣病久柴羸不堪冐涉
小得趨馳星駕登路不勝荷佩之誠謹上疏以聞
啓
論國制啓
臣啓臣聞尺之量錦工者裁之袤丈之木繩墨在焉事
無巨細非法不行當今世閒政睦藩國相望君舉必書
動成准式息躬聖壤十有餘載條制節文宜其備矣諸
王列封動静兼該而竊見國之處事未盡善臣之暗蔽
私心有措伏見彭城國舊制猶有數卷雖多殊革大綱
可依愚謂宜令掌故刊而撰之上著朝典藩邦之度下
揆國訓繁簡之誼傍酌州府寬猛之中章程久具永為
恒制豈伊今美乃足貴之將來臣忝充直員脱以啓聞
煩而非要伏追慙悚謹啓
謝上除啓
臣言被宣賜臣上除臣伏事日淺蒙荷已豐天澤所及
且喜且懼但臣自丁常梪來塗階級非所敢冀今日榮
願直爾不少冒乞停止上除伏願重許干穢悚息
謝賜藥啓
臣衛躬不謹養命無術情淪五難妙謝九法飈落先傷
衰疴早及遐澤近臨猥委存䘏&KR2096;同山嶽蒙靈藥之賜
惠非河間謬仙使之屈恩逾脯糗惠重帷席荷對銜慙
伏抱衿渥
謝永安令解禁止啓
臣田茅下第質非謝品志終四民希絶三仕邀世逢辰
謬及推擇恩成曲積榮秩兼過雖誓投纖生昊天罔極
迄無犬馬孤慙星歲加以淪節雪飈沈誠欵晦值天光
燭幽神照廣察澡舋從宥與物更稟遂晞曬陽春湔汰
秋水綴翼雲條葺鮮決沼洗膽明目抃手太平重甄再
造含氣孰比不悟乾陶彌運復垂埏飾矯迹升等改觀
非服振纓珥筆聯承貴寵豈臣浮朽所可恭從實非愚
瞢所宜循踐瑣族易灰脆漏已迫空荷載燾終責仰復
飲冰肅事懷火畢命不勝屏營之情謹啓事以聞
通世子自解啓
僕以短梪無用於世遭逢謬幸被受恩榮誠願論畢久
宜捐落仁眷篤終復獲淹停感今惟昔銜佩無已但自
無堪尸素累載腹心之愧寤寐為憂今請解所職願蒙
矜許自奉清塵于茲六祀墜辰永往遺恩在心執紙哽
咽言不自宣
重與世子啓
奉還誨深承殷勤篤眷之重披讀未終悲愧交集僕以
常人所蒙隆厚久應知退非適今日銜恩戀德用缺進
心今者之請必願鑒許且僕棲遲無事咫尺館第餐稟
風微非旦則夕居職還私兩者無異而於僕無用有以
自處豈非仁念始終之惠重致于日彌深慙感
請假啓
臣啓臣居家之治上漏下濕暑雨將降有懼崩壓比欲
完葺私寡功力板鍤綯塗必須躬役冒欲請假三十日
伏願天恩賜垂矜許于啓復追悚息謹啓
又
臣啓臣所患彌留病軀沈痼自近蒙歸頻更頓處日夜
間困或數四委然一弊瞻景待化加以凶衰嬰遘慘悼
終鮮兄弟仲由所哀臣實百罹孤苦風雨天倫同氣實
惟一妺存沒永訣不獲計見封瘞泉壤臨送私懷感恨
情痛兼深臣母年老經離憂傷服麄食淡羸耗增疾心
計焦迫進退罔躓冒乞申假百日伏願天慈賜垂矜許
臣違福履身事屯悴歎息和景掩淚春風執啓涕結伏
追惶悚謹啓
奉始興王白紵舞曲啓
侍郎臣鮑照啓被教作白紵舞歌辭謹竭庸陋裁為四
曲附啓上呈識方淟悴思塗猥局言既無雅聲未能文
不足以宣贊聖旨抽拔妙實謹遣簡餘慙隨悚盈謹啓
書
登大雷岸與妺書
吾自發寒雨全行日少加秋潦浩汗山溪猥至渡泝無
邊險徑遊棧石星飯結荷衣水宿旅客貧辛波路壯闊
始以今日食時僅及大雷塗登千里日踰十晨嚴霜慘
節悲風斷肌去親為客如何如何向因涉頓憑觀川陸
遨神清渚流睇方曛東顧五洲之隔西眺九𣲖之分窺
地門之絶景望天際之孤雲長圖大念隠心者久矣南
則積山萬狀争氣負高含霞飲景參差代雄凌跨長隴
前後相屬帶天有匝横地無窮東則砥原遠隰亡端靡
際寒蓬夕卷古樹雲平旋風四起思鳥羣歸静聽無聞
極視不見北則陂池潛演湖脈通連苧蒿攸積菰蘆所
繁栖波之鳥水化之蟲智吞愚彊捕小號噪驚䀨紛乎
其中西則迴江永指長波天合滔滔何窮漫漫安竭創
古迄今舳艫相接思盡波濤悲滿潭壑煙歸八表終為
野塵而是注集長寫不測修靈浩盪知其何故哉西南
望廬山又特驚異基壓江潮峯與辰漢連接上常積雲
霞雕錦縟若華夕曜巖澤氣通傳明散綵赫似絳天左
右青靄表裏紫霄從嶺而上氣盡金光半山以下純為
黛色信可以神居帝郊鎮控湘漢者也若潨洞所積溪
壑所射鼓怒之所豗擊湧澓之所宕滌則上窮荻浦下
至狶洲南薄鷰瓜北極雷澱削長埤短可數百里其中
騰波觸天高浪灌日吞吐百川寫泄萬壑輕烟不流華
鼎振涾弱草朱靡洪漣隴蹙散渙長驚電透箭疾穹溘
崩聚坻飛嶺覆回沬冠山奔濤空谷碪石為之摧碎碕
岸為之䪠落仰視大火俯聽波聲愁魄脅息心驚慓矣
至於繁化殊育詭質怪章則有江鵝海鴨魚鮫水虎之
類豚首象鼻芒鬚針尾之族石蟹土蚌燕箕雀蛤之儔
折甲曲牙逆鱗返舌之屬掩沙漲被草渚浴雨排風吹
澇弄翮夕景欲沈曉霧將合孤鶴寒嘯遊鴻遠吟樵蘇
一歎舟子再泣誠足悲憂不可說也風吹雷飈夜戒前
路下弦内外望達所届寒暑難適汝專自慎夙夜戒護
勿我為念恐欲知之聊書所覩臨塗草蹙辭意不周
頌
河清頌(有序)
臣聞善談天者必徵象於人工言古者先考績於今鴻
羲以降遐哉邈乎鏤山嶽雕篆素昭德垂勲可謂多矣
而史編唐堯之功載格于上下樂登文王之操稱於昭
于天素狐玄玉聿彰符命朴牛文螾爰定祥歷魚鳥動
色禾雉興讓皆物不盈眥而美溢金石詩人於是不作
頌聲為之而寢庸非惑歟自我皇宋之承天命也仰符
應龍之精俯協河龜之靈君圖帝寶粲爛瑰英固以業
光曩代事華前德矣聖上天飛踐極迄兹二十有四載
道化周流玄澤汪濊地平天成上下含熙文同軌通表
裏禔福曜德中區黎庶知讓觀英遐表夷貊懷惠恤勤
秩禮散露臺之金舒國賑民傾鉅橋之粟約違迫脅奢
去泰甚讌無留飲畋不盤樂物色異人優游鯁直顯靡失
心幽無怨魄精炤日月事洞天情故不勞仗斧之臣號
令不嚴而自肅無辱鳳舉之使靈怪不召而自彰萬里
神行飈塵不起農商野廬邊城偃拆冀馬南金填委内
府馴象西爵充羅外囿阿紈纂組之饒衣覆宗國魚鹽
杞梓之利傍瞻荒遐士民殷富五陵既有慙德宫宇宏
麗三川莫之能比閭閈有盈歌吹無絶朱輪疊轍華冕
重肩豈徒世無窮人民獲休息朝呼韓罷酤鐵而已哉
是以嘉祥累仍福應尤盛青丘之狐丹穴之鳥栖阿閣
遊禁園金芝九莖木禾六仞秀銅池發膏畝宜以謁薦
郊廟和協律吕烟霏霧集不可勝紀然而聖上猶昧旦
夙興若有望而未至宏規遠圖如有追而莫及神明之
貺推而弗居也是以琬碑鏐檢盛典蕪而不治朝神省
方大化抑而未許崇文協律之士蘊儛頌於外坐朝陪
宴之臣懷揄揚於内三靈佇睠九壤注心既有日矣
歲宫乾維月躔蒼陸長河巨濟異源同清澄波萬壑潔
瀾千里斯誠曠世偉觀昭啓皇明者也語曰影從表瑞
從德此其效焉宣尼稱鳳鳥不至河不出圖傳曰俟河
之清人壽幾何皆傷不可見者也然則古人所未見者
今殫見之矣孟軻曰千載一聖是旦暮也豈不信哉夫
四皇六帝樹聲長世大寶也澤浸羣生國富刑清鴻德
也制禮裁樂惇風遷俗文教也殊華逋羯束顙絳闕武
功也鳴鳥躍魚滌穢河渠至祥也大寶鴻德文教武功
其崇如此幽明協贊民祗與能厥應如彼唯天為大堯
實則之皇哉唐哉疇與為讓抑又聞之勢之所覃者淺
則美之所傳者近道之所感者深則慶之所流者遠是
以豐功韙命潤色縢策盛德形容藻被歌頌察之上代
則奚斯吉甫之徒鳴玉鑾於前視之中古則相如王襃
之屬馳金羈於後絶景揚光清埃繼路故班固稱漢成
之世奏御者千有餘篇文章之盛與三代同風繇是言
之斯迺臣子舊職國家通議不可輟也臣雖不敏敢不
勉乎乃作頌曰
窺刊崩石捃逸殘竹巢風寂寥羲埃綿邈鉅生大年贍
學淵聞鞶繡成景粉繢顓軒徒翫井科未覩天河亘古
通今明鮮晦多千齡一見書史登歌旋我皇駕揆景方
塗凌周躐殷蹶唐轢虞如彼七緯累璧重珠高祖撥亂
首物定靈更開天地再鑄羣生帝御三傑龍步八坰朔
南暨教海北騰聲淪深格高浹遐洞冥毚鼎遷宋玄圭
告成大明方徽鴻光中微聖命誰堪皇歷攸歸謀從筮協
神與民推黃旗西映紫盖東輝納瑞螭玉升政衡璣金
輪約飾珠冕龍衣正位北辰垂拱南面天下何思日用
罔倦復禮歸仁觀恒通變一物有違戚言毁膳非躬簡
法厚下安宅謙德彌光損道滋益孝崇饗祀勤隆耕藉
饘酎秋羊封墐春骼嬰耄兼梁鰥孤重帛體由學染俗
以教遷禮導刑清樂鬯風宣分衢讓齒折訟推田野旌
伏彦朝賞登賢儒訓優柔武節焱鷙文憲精弘戎容犀
利樞鈐明審程彠周備吏礪平端民羞幸覬桴鼓凝埃
烽驛垂轡銷我長劍歸為農器閩外水鄉鄣表炎國隴
首西南渤尾東北赩赩嶺丹渾渾泉黑移琛雲勉轉集
卬僰狼歌薦功鳥譚陳德治博化光民阜財盛班白行
謠清綺高詠雲表幽和物章明慶麗植雕質蠢行藻性
仁草晨莩德宿宵映海無隠飈山有黃落牛羊内首閭
戶外拓瑞木朋生祥禽輩作薰風蕩閨飴露流閤器範
神妙劑調象藥匪直也斯偉慶方溱注彼四瀆媚此雙
川㐲靈遙紀閟貺遐年澄波海嶽鏡流䓗山泉室凝澱
水府清涓俛瞰夷都降眡驪淵朱宫潛耀紫閣隂鮮昔
在爽德王風不昌迺溢迺竭或壅或亡潔源濫壑曾是
未央先民永慨大道悠長云何其瑞實鍾我皇聞諸師
說天竦聽密介焉如響匪遠惟疾矧是皇心妙夫貞一
左右天經戶牖人術許謩布簡絲言盈室穢有綿祀清
豈崇日一人之慶吹萬稟和靈根方固脩源重波副睿
貳哲帝體皇柯景雲蔚嶽秀星駢羅垂光九野騰響四
遐輔車鼎足槃石虎牙世匹周室基永漢家泰階既平
洪河既清大人在上區宇文明樵夫議道漁父濯纓臣
照作頌鋪德樹聲
佛影頌
形生麗怪神照潭寂驗幽以明考心者迹六塵煩苦五
道綿劇乃炳舟梁爰悟淪溺色丹貌繢留相瓊石金光
絕見玉毫遺覿俾昏作朗效順去逆
銘
凌烟樓銘(有序)
臣聞憑飈薦響唱微效長垂波鑒景功少致深是以冰
臺築乎魏邑鳳閣起於漢京皆所以贊生通志感悅幽
情者也伏見所製凌烟樓棲置崇迥延瞰平寂即秀神
皋因基地勢東臨吳甸西眺楚關奔江永寫鱗嶺相葺
重樹窮天通原盡目悲積陳古賞絶舊年誠可以暉曠
高明藻澈遠心矣夫識緣感傾事待言彰匪言匪述綿
世罔傳敢作銘曰
巖巖崇樓藐藐層隅階基天削戶牖雲區瞰江列楹望
景延除積清風路合綵烟塗俯窺淮海俛眺荆吳我王
結駕藻思神居宜此萬春修靈所扶
飛白書勢銘
秋毫精勁霜素凝鮮霑此瑶波染彼松烟超工八法盡
竒六文鳥企龍躍珠解泉分輕如游霧重似崩雲絶鋒
劍摧驚勢箭飛差池鷰起振迅鴻歸臨危制節中險騰
機圭角星芒明麗爛逸絲縈髮垂平理端密盈尺錦兩片
字金溢故仙芝煩弱既匪足雙蟲虎𤨏碎又安能匹君
子品之是最神筆
藥奩銘
歲霣走丸生猒隤墻時無驟得年有遐方水玉出煙靈
飛生光龜文電衣龍綵雲裳九芝八石延正盪斜二脂
六體振衰返華毛姬餌葉鳳子藏花景絶翠虬氣隠頳
霞深神罕别妙竒不揚或繁虎杖或亂蛇牀故不世不可
以服未達不可以嘗眩睛逆目是乃為良
石帆銘
應風剖流息石横波下潨地軸上獵星羅吐湘引漢歙
蠡吞沱西歴岷冢北瀉淮河𦕈森弘藹積廣連深淪天
測際亘海窮隂雲旌未起風柯不吟崩濤山墜鬱浪雷
沈在昔鴻荒刊啓源陸表裏民邦經緯鳥服瞻貞視晦
坎水巽木乃剡乃鏟既刳既斵飛深浮遠巢潭館谷涉
川之利謂易則難臨淵之戒曰危乃安泊潛輕濟冥表
勤言穆戎遂㽜昭御不還徒悲猿鶴空駕滄煙君子彼
想祗心載惕林簡松栝水採龍鷁覘氣涉潮投祭沈璧
揆檢含圖命辰定歷二崤虎口周王夙趨九折羊腸漢臣
電驅潛鱗浮翼争景乘虚衡石頳鰩帝子察殂青山斷
河后父沈軀川吏掌津敢告訪途
瓜步山楬文
歲舍龍紀月巡鳥張鮑子辭吳客楚指兖歸揚道出關
津升高問途北眺氊鄉南曬炎國分風代川揆氣閩澤
四睨天宫窮曜星絡東窺海門候景落日游精八表駃
視四遐超然永念意類交横信哉古人有數寸之籥持
千鈞之關非有其才施處勢要也瓜步山者亦江中眇小
山也徒以因迥為高據絶作雄而凌清瞰遠擅竒含秀
是亦居勢使之然也故才之多少不如勢之多少遠矣
仰望穹垂俯視地域涕洟江河痝贅丘嶽雖奮風漂石
驚電剖山地綸維陷川鬭毁宫毫盈髮虛曾未注言況
乎沈河浮海之高遺金椎璧之竒四遷八聘之策三黜
五逐之疵販交買名之薄吮癕䑛痔之卑安足議其是
非
漢魏六朝百三家集卷六十八
