漢魏六朝百三家集卷一百十五
盧思道集題詞
盧子行自齊入周作聽蟬詩遷武陽太守作孤
鴻賦淪滯官塗作勞生論憂愁所寄並為時稱
然譚世變刺炎凉論乃獨出矣劉孝標傷任昉
諸子流離著廣絶交論痛言五交三釁世路險
巇過于太行孟門子行自慨蹇産詆斥物情榮
瘁冰炭足使五侯喪魂六貴飲泣文人之筆鬼
魅牛馬皆可畫也論北齊毁武成論後周毁天
元暴揚淫昏發露諂惡君百桀紂臣百廉虎陽
秋直筆殆云無隱然生官其朝沒揚其醜搜床
席以快見聞貶朽骨以恣河漢良史雖傳臣心
未順異乎賈生過秦陸機辯吳矣子行詩兼工
七言唐玄宗自蜀回登勤政樓歌曰庭前琪樹
已堪攀塞北征人去未還即盧薊北歌詞也唐
風近隋盧薛諸體世尤宗尚含蓄意寡而音響
無滯自以為昆吾莫邪爾
目錄
賦
孤鴻賦(并序)
納涼賦
檄
為隋檄陳文
表
北齊為百官賀甘露表
書
為高僕射與司馬消難書
序
從駕大慈照寺詩序
論
北齊興亡論
後周興亡論
勞生論
誄
盧記室誄
祭文
祭漅湖文
文
遼陽山寺願文
樂府
有所思
日出東隅行
擢歌行
美女篇
河曲遊
升天行
神仙篇
城南隅讌
蜀國弦
採蓮曲
從軍行
詩
駕出圜丘
贈李若
贈别司馬幼之南聘
贈劉儀同西聘
遊梁城
從駕經大慈照寺
春夕經行留侯墓
上巳禊飲
夜聞鄰妓
賦得珠簾
彭城王挽歌
樂平長公主挽歌
後園宴
聽鳴蟬篇
漢魏六朝百三家集卷一百十五目錄
漢魏六朝百三家集卷一百十五
明張溥輯
盧思道集
賦
孤鴻賦(并序)
余志學之歲自鄉里遊京師便見識知音歴受羣公之
眷年登弱冠甫就朝列談者過誤遂竊虚名通人楊令
君邢特進已下皆分庭致禮倒屣相接翦拂吹嘘長其
光價而才本駑拙性實疎嬾勢利貨殖淡然不營雖籠
絆朝市且三十載而獨往之心未始去懷抱也攝生舛
和有少氣疾分符坐嘯作守東原洪河之湄沃野彌望
嚻務旣屏魚鳥為鄰有離羣之鴻為羅者所獲野人馴
養貢之於余置諸池庭朝夕賞翫旣用銷憂兼以輕疾
大易稱鴻漸于陸羽儀盛也揚子曰鴻飛冥冥鶱翥高
也淮南云東歸碣石違溽暑也平子賦曰南寓衡陽避
祁寒也若其雅步清音遠心高韻鵷鸞以降罕見其儔
而鎩翮牆隂偶影獨立唼喋粃粺鷄鶩為伍不亦傷乎
余五十之年忽焉已至永言身事慨然多緒乃為之賦
聊以自慰云其詞曰
惟此孤鴻擅竒羽蟲實禀清高之氣遠生遼碣之東氄
毛將落和鳴順風壯冰云厚矯翅排空出島嶼之緜邈
犯霜露之溟濛驚絓魚之密網畏落鴈之虚弓若其斗
柄東指女夷司月乃遥集于寒門遂輕舉于玄闕至如
天高氣肅搖落在時旣嘯儔于淮浦亦弄吭於江湄摩
赤霄以凌厲乘丹氣之威夷遡商飈之嫋嫋翫陽景之
遲遲彭蠡方春洞庭初綠理翮整翰羣浮侣浴振雪羽
而臨風掩霜毛而候旭饜江湖之菁藻飫原野之菽粟
行離離而高逝響噰噰而相續絜齊國之冰紈皓密山
之華玉若乃晨沐清露安趾徐步夕息芳洲延頸乘流
違寒競逐浮沉水宿避暑言歸絶漢雲飛望玄鵠而為
侣比朱鷺而相依倦天衢之溟漠降河渚之芳菲忽值
羅人設網虞者懸機永辭寥廓蹈迹重圍始則窘束籠
樊憂憚刀俎糜軀絶命恨失其所終乃馴狎園庭栖託
池籞稻粱為惠恣其容與于是翕羽宛頸屏氣銷聲滅
煙霞之高想閟江海之幽情何時驤首奮翼上凌太清
鶱翥鼓舞遠薄層城惡禽視而不貴小鳥顧而相輕安
控地而無恥豈冲天之復榮若夫圖南之羽偉而去羨
栖睫之蟲微而不賤各遂性于天壤弗企懷以交戰不
聽咸池之樂不饗太牢之薦匹晨雞而共飲偶野鳬以
同膳匪揚聲以顯聞寧校體而求見聊寓形乎沼沚且
夷心于溏淀齊榮辱以晏如承君子之餘眄
納涼賦
祝融司方朱明届序氣乃初伏節惟徂暑積敲蒸於簾
櫳流煩溽於園籞陽風淟其長扇火雲赫而四舉爾乃
警六御按三條擊鼉鼓吹鳳簫雲車錯轂麟馬齊鑣入
雲宮之&KR1132;嵼登仙觀之岧嶤引雄風于洞穴承清露于
丹霄動颼飀于翠帳散霏微于綺寮
檄
為隋檄陳文
告三江之表偽署君臣將帥州郡邑落士民等盖聞上
玄垂象列宿拱辰極之中厚載成形百谷指滄溟之大
是以三五以降哲王聖后遠覃聲教大燀威靈日月之
所照臨俱荷亭育舟車之所通泊咸附象鞮我大隋積
德累功開物成務光宅寰海覆幬蒸民虞夏受終顧有
慙德湯武革命未云盡善滄波已東九譯請吏玉門之
右萬里無塵諸華冠帶之俗肆勤南畆皮服引弓之渠
頓顙北關内外禔福區宇懾然皇上垂拱巖廊司契而
已惟夫太伯之後實號勾吳少康之裔是為於越江界
湫湄如掌之陋塗泥所集瘴癘自興自昔皇王列壤班
瑞春秋之義爵不過子在晉永嘉運北數極司馬氏衆
無一旅播越江濱劉蕭已還多歴世祀魏氏奄一神州
置之度外且西吞巴蜀北據淮淝善人君子可以為國
陳霸先下愚小醜品極輿隸屬揚部淪胥之日幸梁人
殱敗之秋騁其姦回妄自尊大等蠻觸之戰爭似鰌魽
之跳躍曇頊昏頑賊忍不義不慈剿厥猶子竊其偽位
蜂蠆非毒谿壑易滿事甚楚圍之纓理切吳光之劒國
小地狹虐用其民坑戮侔于屠伯芟夷過於薙氏加以
沈迷麴蘖酣酗終朝澆灌取盡夜以繼晝貨賄公行政
刑不立疎棄良士狎近小人守宰蠶漁子弟荒暴頭會
箕斂杼軸其空灾異相仍稻蟹不熟江左黎獻戴目而
視齊之季世實多凉德江淮之間暫為頊有便謂三春
易求百年可致違卜愎諫黷武窮兵吳明徹程文秀之
徒並早經行陣粗有風力彼朝上下繫以存立呂梁之
役貫盈惡稔曾未交綏雲卷霧散組練塞垣艅艎噎水
顧眄之頃隻輪不歸及周宣馭歷將一淮海荆舒之民
奢侈為怨聊命偏裨拯其茶毒長江已北若火焚毛是
則揚越之地為陳孤立卒弊壤蹙邦羸政塞乘奔無轡
譬兹非險坐薪待燃方此為泰司馬消難切荷特私任
居連率猜狂使酒竊地外犇曇頊背恩棄德是信是使
引盗納姦無媿無畏天奪其魄憑犯不悛緣邊諸城犬
羊荐食聖主以軒開萬國屬盡九州一隅不庭宜置天
討爰詔六軍分閫受鉞西徵秦隴之銳北引燕代之英
五校雄兒超乘俱起三河猛士援距爭奮虎夫萬隊豹
騎千羣並骨勇肉飛風驤霧合憬彼江黃之衆遏矣彭
濮之民巨艦高艫順流東指江都壽春之域扼喉撫背
之兵飛龍赤馬絶水南越漢后昆明未足方其訓旅魏
王玄武不能比其隸師陳以江湖之泥短衣祝髮輕舠
利舸便習者多上迷天意下憑地險所以舉尾支山怒
臂當轅(一作轍)今荆門銳卒致命前驅淮南義師賈勇競
入揚舲振&KR0008;兔走鳬飛然則彼之所長我亦兼有我利
涉大川匪旦伊夕江郢運艚吳會裔旅東西遏絶通致
無由偽朝軍旅或陳誠欵密使相尋蕞爾危邦表裏攜
貳兼弱攻昧今也其時扛鼎蒙輪之卒事均驅兕三禮
四義之將俛視韓白正正之旗百道俱進並雲移雷動
大會金陵牙旂暗山原金鼓沸天地呼吸則江漢迴流
叱咤則衡疑可拔運岱山而壓春卵引渤海而濯秋螢
當不足等其銷滅譬其虀粉猥以不武謬總戎律上禀
廟堂之謀下資素飽之氣使張悌之魂先遊北斗吕嘉
之級遠至新鄉漂櫓溺驂孱然已至亂麻積莽可為寒
心偽主若天誘其誠去危轉禍審青盖之欲歸知蔣山
之應渡銜璧輿襯拜手轅門則上比吳蜀之君不失公
侯之寵陳之百辟卿士編戶黔庶有能深識逆順因事
立功亦當服冕乘軒紆青佩紫疏爵酬庸待以不次王
者之師全救為本萬姓毫釐靡所侵軼勉求多福無待
噬臍檄之所到咸共申省(文苑英華作北齊檄陳文按檄中有齊之季世實多凉德)
(及周宣馭歷等語明是隋檄今正之)
表
北齊為百官賀甘露表
竊以河榮洛變授祉於勲華玄玉素鱗降靈于湯武其
間微禽弱草改狀移形夜宿朝雲星光動色皆以照臨
下土發揮帝載千祀一致隔代同符伏惟陛下上總天
維傍握河紀持欽翼之小心纂昇平之大業萬靈翹首
應三台以西巡兩儀貞觀乘六氣而東指雲卿旣出還
聞百辟之歌河清可俟實得萬人之歎而上玄乃顧神
物荐委飛甘灑潤玉散珠連昔魏明仙掌竟無靈液漢
武金盤空望雲表豈若神漿可挹流珠九月之前天酒
自零凝照三階之下斯實曠代祥符前王罕遇休矣美
矣皇哉唐哉臣等並邀昌運俱沐玄造驟聞祕祉亟覩
冥貺振鱗撫翼空馳魚鳥之心瘞玉編金方待云亭之
后
書
為高僕射與司馬消難書
(消難妻齊神武女為北豫州刺史文宣末歸周歴交州總管隋文帝輔政消難舉兵應尉)
(遲迥復歸于陳為車騎將軍及陳平免死卒于家按此書乃隋高熲伐陳時也熲為尚書)
(左僕射)
名白一成雲雨再歴炎涼引領南望勞眷無已歲暮寒
重想比勝宜羈泊水鄉無乃勤悴公居齊室家實元勲
後入周朝爵窮上等富貴榮名時無與二西征南逝盖
不獲已且聖主敬于恩舊情期欵到背冰之始曲憲申
恩公之妻孥一無所問行李往来想宜知悉陳氏背盟
負約事非一緒所以爰詔大將軍龔行天罰靈旗電掃
師次江陽延首金陵但增翹注昔龐萌重獲漢主宥其
深辜魏洽再歸曹王棄其大𤯝惜其才也今古如一醉
飽之過願不自疑兼齊氏王姬宛然在室諸子陸陸如
何易忘門生故吏遍于京輔舊友密親擊鐘鼎食萬里
飄然音塵不嗣眷言及此伊何可懷今元戎啓行易為
去就承眷有素敢布腹心若使雙舠浮渡三叛獲俘函
首長安悔無及也
序
從駕大慈照寺詩序
皇帝以上叡統天大明御極彈壓九代驅駕百王至德
上通深仁下漏威稜西被聲教東漸布政合宫孝儀太
室張樂洞野會計苗山天不愛寶神靡遺貺鱗羽郊異
山澤薦社華裔率從幽顯咸秩八政惟序六府告平猶
且棲志窅冥凝神空寂俯陋區域顧遺形有救精民于
苦器拯欲界于危城身心澄淨樂之境生靈仰調御之
力中宫厚德載物正位儷天道冠邵陵業踰㜪姒慧雲
朝起四生佇其寸合慈燈夜爇九服照其餘光乃睠參
墟實唯唐舊山川周衛襟帶巖坰東郊勝地爰構寶坊
儼(闕)城瞬如踊出旣而景躔西陸氣中南宫商聲振
野白露威寒聖主御辯巡方順時育物六龍進駕七聖
齊軫翠旗揚旆雕玉徐輪間百年而拜輦朝萬靈以按
節熊渠佽飛之輩入參中壘虎殿金門之侣迴望屬車
將届下都遘兹淨域兼悦鷲山之觀共喜龍宮之遊接
足栖心俱展誠敬課虚引寂仍發詠歌雖事比擊轅義
同叩角亦以雍容盛烈述讃休美豈若皋朔文辭甫陳
男祝王谷蟲篆纔譬女工作者二十六人其詞云爾
論
北齊興亡論
或問主人曰往者魏人失御六合雲擾河朔關右剪為
二國永熙西遁天平北巡兩朝先主分陜而霸龍戰虎
爭多歴歲祀旣而水運值竭天禄永終齊室比迹于唐
虞周人踵武于漢魏齊有五帝周易四王並纔踰二紀
相繼而滅若其元首膺期股肱命世立極補天之業銘
常鏤鼎之功至於暴君南面孽臣作輔民怨神怒國殄
祀絶易世之由雖傳之耆舊載於史策通人雅旨其詳
可得聞乎主人應之曰吾少仕齊朝晩歸周室因而學
業歴兹永久雅好博古雖欲擬議近世治亂粤可略陳
在魏正光牝雞司旦爾朱榮乘釁内奰滔天泯夏餘燼
跋扈挻禍王城海内生民若崩厥角齊高祖神武皇帝
天縱英明之略神挺雄武之才龍攄虎變投袂而起四
明昆弟大會韓陵類蚩尤風雨之兵若新都犀象之陳
彼曲我直天實贊之日未移晷大殱醜族然後拔立宗
枝入纂皇統羣后成務天下晏如但芒刺成災震逼為
梗居鄭流彘去而不入遷鼎舊鄴國命惟新朝章國憲
燦然畢舉渭南失律似烏林之喪師洛北先鳴同官渡
之凱入雖天命有歸而盡于北面方之魏武具體而微
文襄嗣業始踰弱冠瓌傑之氣足稱負荷賓禮時秀驅
駕羣雄内外肅清朝無粃政侯景背恩棄義狼顧汝潁
蕭衍失信幸災蟻聚彭汴于是謀臣運策猛士推鋒渦
湯之役兇渠疋馬南逝寒山之戰吳卒隻輪不反王政
入掩長安淹歴歲時神旗暫臨如風掃籜三秦勍敵閉
關自守五湖之長革音請命魏孝靜以天歷有在鼎祚
將遺大禮備物率由舊典允恭克讓推而弗居禍生非
慮七首竊發爾其夷凶剪暴剛斷英峙天崩地坼堂搆
闕如嗣子幼冲未堪多難文宣雖云外弟少乏令名人
望所歸便見推奉于時政有彝倫朝多俊乂爪牙皆韓
白之伍心腹盡良平之儔外靜方隅内康庶績主之不
才四海弗之覺也洎乎受終文祖燎天改物兵強地廣
國富刑清發號施令必師古始信賞必罰如有四時年
穀屢登災害不作敵人竄迹郊境無虞天保受命迄于
五祀黃初泰始不能遠尚爰及中年誕縱昏德以萬乘
之貴為長夜之飲散髮視朝肉袒聽政手行刳剔躬運
矛鋋寵狎佞䛕親愛凡鄙出入市[門@里]遊走衢路太保高
降之佐命元功廟廊上宰僕射高德政龍潛賓友帷幄
重臣衛尉卿杜弼碩學偉才拔萃出類光祿大夫元景
風流儒雅師範縉紳或赤族見誅或丹頸為戮並直言
竊歎斃于讒口自餘名士良臣非罪遭命淫刑以逞不
可殫言劉曹以還逮于僭偽受命稱帝未有若斯之慘
者也賴有尚書令弘農楊遵彦魏太傅津之子也含章
秀出希世偉人風鑑俊朗體局貞固學無不縱才靡不
通裴樂謝其清言應劉媿其藻麗温良恭儉讓恕惠和
高行異才近古無二有齊建國便預經綸軍國政事一
人而已詰旦坐朝諮請填凑千端萬緒令議如流剖斷
部領選舉人物滿室盈庭永無凝滯虚襟泛愛禮賢好
士聞人之善若已有之智調有餘尤善當世譖言屢入
時寄無改每乘輿四巡恒守京邑凡有善政皆遵彦之
為是以主昏於上國治于下朝野貴賤至于今稱之俄
而文宣不豫弊于趨(疑)孽儲君繼體纔歴數旬近習預
權小人並進楊公慮有危機引身移疾幼主若喪股肱
固相敦勉乾明之始難起戚藩變成倏忽殞於殿省詩
云人之云亡邦國殄悴君子是以知齊祚之不昌也孝
昭地乃密親位居元輔有姬公之戚無復子之心亦由
主弱時艱慮深家國當陽正位事出權道身長八尺腰
帶十圍沈深謹厚實有君人之望時甲卒強盛財力殷
阜乃睠西顧恒有吞噬之心兼以天保之後懲其淫縱
不邇聲色不事晏遊孝於太后篤于昆季慎惜名器愛
養黎元後庭嬪嬙皆是藩邸之舊數不盈十竟無私寵
特解吏事尤好禮容但政苛碎暗于聽受降年不永期
歲而崩大漸維幾黜其(闕)子武成母弟之親入主宗祏
而少禀凶德不孝不仁龍攅在殯淚不承臉太后之喪
亦不哀哭纔及公除便衣縫裘縱侈荒淫不知紀極甘
酒嗜音夜以繼晝有和士開者素出和氏之庶孽其面
目亦似胡人輕薄凡猥為衣冠所棄武成在田之日引
為參將開好彈胡琵琶亦解歌舞一面之後便大相愛
悦恒在臥内同食共寢淫穢之事無所不為天保之世
文宣知其如此頓鞭二百徒配長城後遇赦得還武成
為右丞相久别得還恩盻愈厚信宿之間賞賜巨萬及
踐大位親顧彌隆爰自黃門漸至端右盡景娛侍略不
休停就令暫出便追騎相尋士開作威作福略無顧憚
恩寵勢望燻灼朝野恣性貪淫人倫少例心如谿壑行
均大豕甲第當衢侔擬公室富商大賈朝夕盈門朝士
無賴者亦競相諂媚或送婢妾或進子女筐篚苞苴烟
聚波屬士開葬母傾朝追送諂䛕尤甚者至悲不自勝
澆薄邪佞愛踰弟兄名賢素士略不交言其所薦延奏
無不遂榮枯進退定於俄頃於時下陵上替奔競成習
士無貴賤風節頓盡趙彦深阿䛕順旨俛首懷祿元文
遥器能先見不敢措言此外羣官靡衣媮食齊室大壞
其源始于此河清之末長彗為災太史奏言須用攘救
武成便自稱太上傳位後主胡長粲以從舅之親馮子
琮以姨夫之戚俱受寄託並當樞要或性識庸近或意
懷險薄皆不學無術智能淺短及天統末年武成即世
和士開一相處内自擬伊周太尉錄尚書事趙郡王叡
明德茂親聰爽俊悟藩王之内時望隆重以士開凶醜
宜加屏黜入踐青蒲讜言規諫而少主聰察不類成昭
母后才明異于馬鄧士開禮於疎行長粲為其謀主遂
使密戚賢王絞縊以戮雖遐邇胥怨愚智同憤而依托
城社末如之何數載之間肆其穢行與馮子琮夫婦鬻
獄賣官三家府藏賄貨山積凶愚子弟並處高資更相
貨易擇而後授司徒瑯琊王儼年甫十四兼領憲司憤
其所為切齒忿咤執送南臺異其身首子琮以搆扇兩
端一時依法二凶俱勦朝野晏清京師市里儛蹈成羣
梁董之慶不足斯比瑯琊心實去惡跡乃陵上不容于
時俄而賜盡自兹已後政道彌昏高阿那以牧圉之勤
重其佞媚韓長鸞以韝紲之能悦其趨走又有女奴陸
氏出自掖庭凶智狡算舉世無匹以保母之恩特見尊
寵六宫謂之世師人主以為内相舞弄王法淹塞天聽
慶賞威刑出于婢口頑嚚弟姪布於列位帝戚皇支不
能及也陸子駱提婆者出于皂隸本是鞾工愚暗庸短
僅辯菽麥與韓高之徒共持國柄宣淫肆暴甚于和氏
窮極富貴轉日迴天愚薄之倫折枝䑛痔輕者進貨賂
甚者緒婚婣朝廷混然無復廉恥清貞守道更被嗤怪
漢世張趙不能喻其萬一晉朝賈郭未足比其錙銖斛
律明月屬鏤之錫冤動天地崔季舒龍逢之戮痛切幽
明加以内參年少閹宦之屬親狎寵私盈滿宫室干預
政事剽掠生民黔首呼嗟以日為歲其反道違常速亡
趨滅事非一緒不可勝陳後主自生宫闈長于尼婦不
接端士不見正人朝夕諮諏罕聞調護之客便煩左右
莫匪刀鋸之餘飛鷹走狗蕩其心慮麗色淫聲亂其耳
目論功德者云羲軒無以尚述欽明者稱堯舜不能踰
才智之士棄而不任假有名級備員而已憲章綱紀蕩
然無餘魚爛土崩以俟勍宼周武大捷平陽乘虚深入
將有降心士無鬭志前世耿賈之雄俛眉頓顙先朝貔
虎之銳歛氣重足舉晉陽如拾芥攻鄴宫猶振槁萬里
百城交臂屈膝南極江淮北盡砂塞西界函谷東至滄
溟府帑粟帛之饒兵革士民之衆齊之所畜盡為周有
不亦哀哉
後周興亡論
周太祖文皇帝幼而機警智數過人屬魏末多故召
募關隴值二將相屠三軍未一見推為主遂握兵符
俄而魏武西巡奉迎車駕挾天子以會諸侯萬世所
一時也撫養荒餘鳩聚兵甲同心之旅不滿萬人齊
神武以大兵數十萬將清灞滻雷動雲移萃於渭曲
太祖以數千弊卒振旅而還遂基王業竇泰以勁兵
深入一戰喪元高敖曹以銳氣先登臨陣受首兵革
歲動敗鮮勝多高氏雖怙其衆力莫敢先至邙山之
舉我師敗績收合亡散退守有餘及蕭氏將亡邊服
震擾荆郢内附庸蜀來王器械完整貨財充實帶甲
百萬驍將如林晏駕之辰國與齊人相埒矣閔帝以
嫡嗣承基應天納禪弱齡厭世未及稱皇以庶長見
立纂我鴻緒從容文雅亦守文之良主焉二帝景命
不融高祖始登大位于時大冢宰晉公宇文護太祖
之猶子也負圖作宰親受顧命國柄朝權頓去王室
高祖高拱深視彌歴歲年談議儒玄無所關預祭則
寡人晉公之不忌也但自下裁物其主不堪累世權
強一朝折首其於黨與咸見夷戮惡禽死物掃地無
餘爾乃棄奢淫去浮偽施一德布公道屏重肉之饍
躬大布之衣始自六宫被于九服令行禁止内外肅
然以釋氏立教本貴清淨近世以來靡費財力下詔
削除之亦前王所未行也值齊季失德取亂侮亡親御
戎軒再舉而滅軍令肅然秋毫莫犯數旬而定不戮一
人未及下車革其弊政山東士女欣戴如歸但天性嚴
忍果于殺戮血流盈前無廢飲噉行幸四方尤好田獵
從禽于外非夜不還飛走之類值無免者識者以此少
之雖有武功未遑文德彝章禮教盖闕如也練甲治兵
將掃沙漠遠圖不遂暴疾升遐宣帝初在東京已多罪
失高祖每加嚴訓不能修政嗣位之初飾情自勵踰年
已後變態轉興躭酒好色常居内寢角抵逸遊不捨晝
夜分命使人徵求子女積之後宮以千萬數此石虎之
淫風也寵姬四人並立為皇后車服節文與内主無别
此劉聰之亂政也少在儲宫頗覽經籍臨朝對衆亦有
精神但禀猜狂特好詭異衣冠形色皆與舊制不同文
武侍臣屏棄遐裔内外門閤皆别令宦者看守出入去
求並錄其數殿省以目相視然朋淫于家無所簡擇乃
至長樂亦有醜聲大象之末忽焉慘虐鞭撻朝士動至
數百背及胸腹一時下手楚毒之理不可忍見祖宗廟
號諱不得稱變易官名回宫姓族車乘輪輻並有貴賤
之殊婦女粧點亦為上下之異後庭嬪妾房有數人自
旦至夕恒令危坐相對有不如法便即捶楚内外命婦
朔望朝謁皆令為丈夫拜伏以示肅恭自號為天不復
稱朕此外小事異同不可勝紀狂惑妖僻開闢未之有
也客曰齊武成荒悸庸暗怨結人神厥嗣不昌理則然
矣周祖聰明神武冠世雄竒因愚子以至顛覆豈人事
乎抑天道也蒙有惑焉請聞其說主人曰寒暑晦明二
儀之不同也賢愚治亂五勝之相形也是以酒池肉林
乃周王之締構坑儒滅學亦漢后之驅除齊自天保受
終迄于武平喪國孝昭之外竟無令主河清已後國基
漸墜昏主慢遊於上黎民怨讟于下逮于末葉君弱臣
愚外崩内潰周人取之猶坂上走丸也周武任數矩(疑)
情果敢雄斷擁三秦之銳屬攻昧之秋削平天下易同
俯拾未及三祀宫車晩駕嗣子披猖肆其凶慝真人革
命宗廟為墟此盖天所以啓大隋非不幸也
勞生論
莊子曰大塊勞我以生誠哉斯言也余年五十羸老云
至追惟疇昔勤矣厥生乃著兹論因言時云爾
罷郡屏居有客造余者少選之頃旴衡而言曰生者天
地之大德人者有生之最靈所以作配兩儀稱貴羣品
妍蚩愚智之辯天懸壤隔行已立身之異入海登山今
吾子生于右地九葉卿族天授俊才萬夫所仰學綜流
略慕孔門之游夏辭窮麗則擬漢日之卿雲行藏有節
進退以禮不諂不驕無愠無懌偃仰貴賤之間從容語
默之際何其裕也下走所欣羨焉余莞爾而笑曰未之
思也何所言之過也子其清耳請為左右陳之夫人之
生也皆未若無生在余之生勞亦勤止紈綺之年伏膺
教義規行矩步從善而登巾冠之後濯纓受署繮鏁仁
義籠絆朝市失翹陸之本性喪江湖之遠情淪此風波
溺于倒躓憂勞總至事非一緒何則地胄高華旣致嫌
于管庫才識美茂亦受嫉于愚庸篤學強記聾瞽于焉
側目清言河瀉木訥所以疾心豈徒蠱惜春漿鴟恡腐
鼠相江都而永歎傅長沙而不歸固亦魯值臧倉楚逢
靳尚趙壹為之哀歌張升于是慟哭有齊之季不遇休
明申脰就鞅屏迹無地段珪張讓金貝是視賈謐郭淮
腥臊可饜淫刑以逞禍近池魚耳聽惡来之讒足踐龍
逢之血周氏末葉仍值僻王斂笏升階汗流浹背莒客
之踵躋焦原匹兹非險齊人之手執馬尾方此未危若
乃羊腸句注之道據鞍振筴武落雞田之外櫛風沐雨
三旬九食不敢稱憊此之為役盖其小小者耳今泰運
啓開四門以穆冕旒司契于上䕫龍佐命于下岐伯善
卷恥徇幽憂卞隨務光悔從木石余年在秋方已迫知
命情禮宜退不獲晏安一葉從風無損鄧林之攅植雙
鳬退飛不虧渤澥之游泳耕田鑿井晩息晨興候南山
之朝雲擥北堂之明月汜勝九穀之書觀其節制崔寔
四民之令奉以周旋晨荷簔笠白屋黃冠之伍夕談穀
稼霑體塗足之倫濁酒盈罇高歌滿席恍兮惚兮天地
一指此野人之樂也子或以是羡余乎客曰吾子之事
旣聞之矣佗人有心又請論其梗槩余答曰雲飛泥沈
卑高異等圓行方止動息殊致是以摩霄運海輕罻羅
于藪澤五衢四照忽斤斧于山林余晩值昌辰遂其弱
尚觀人事之隕獲覩時路之邅危玄冬修夜靜言長想
可以累歎悼心流涕酸鼻人之百年脆促已甚奔駒流
電不可為辭顧慕周章數紀之内窮通榮辱事無足道
而有識者鮮無識者多褊隘凡近輕險躁薄居家則人
面獸心不孝不義出門則諂䛕讒佞無愧無恥退身知
足忘伯陽之炯戒陳力就列棄周任之格言悠悠遠古
斯患已積迄于近代此蠧尤深范卿撝讓之風搢紳不
嗣夏書昏墊之罪執政所安朝露未晞小車盈董石之
巷夕陽且落皂盖填閻竇之里皆如脂如韋俯僂匍匐
噉惡求媚䑛痔自親美言諂笑助其愉樂詐泣佞哀恤
其喪紀近通旨酒遠貢文蛇艷姬美女委如脱屣金銑
玉華棄同遺跡及鄧通失路一簪之賄無餘梁冀就誅
五侯之貴將起向之求官買職晚謁晨趨刺促望塵之
舊遊伊優上堂之夜客始則亡魂褫魄若牛兄之遇獸
心戰色沮似葉公之見龍俄而抵掌揚眉高視闊步結
侣棄廉公之第攜手哭聖卿之門華轂生塵来如激矢
雀羅暫設去等絶絃飴蜜非甘山川未阻千變萬化鬼
出神入為此者皆衣冠士族或有藝能不恥不仁不畏
不義靡媿友朋莫慙妻子外呈厚貌内藴百心繇是則
紆青佩紫牧州典郡冠幘劫人厚自封殖妍歌妙舞列
鼎撞鐘耳倦絲桐口飫珍旨雖素論以為非而時宰之
不責末俗蚩蚩如此之敝余則違時薄宦屏息窮居甚
恥驅馳深畏乾沒心若死灰不營勢利家無擔石不費
囊錢偶影聯官將數十載駑拙致笑輕生所以告勞也
真人御宇斵雕為朴人知榮辱時反邕熙風力上宰内
敷文教方邵重臣外揚武節被之大道洽以淳風舉必
以才爵無濫授禀斯首鼠不預衣簪阿黨比周掃地俱
盡輕薄之儔滅影竄迹礫石變成瑜瑾莨莠化為芝蘭
曩之扇俗攪時駮耳穢目今悉不聞不見莫余敢侮易
曰聖人作而萬物覩斯之謂乎
誄
盧記室誄
齊正統二年秋七月司徒記室參軍事永安鄉男范陽
盧詢祖卒先民有言惟德可久抑又聞之惟名為壽爾
之無祿沒而不朽乃援弱翰告哀良友遂作誄曰
皇虚眇邈師緒蟬聯大儒漢世名公魏年司徒藹藹撫
翼冲天尚書亹亹亦稱象賢若人擢秀絶後光前發榮
隨浦韞耀春田爰在弱齡孤根迥立内無怙恃外寡朋
執行有餘力藝無不習善價斯待香名允集下學上達
鑚幽洞微九流百氏異軫同歸文成鐘律韻響珠璣麗
詞泉涌壯思雲飛雄州擢第言割其楚我實褎然觀國
而舉自兹不調多歴年所游泳儒玄從容嘿語納于大
麓崇建府朝八紘所掩車乘翹翹我有明德乃應嘉招
超自幕下来儀鳳條應徐並轍潘顧齊鑣聲華簪帶譽
動朋僚逖矣江隂承風請朔莊生喻指季子觀樂立朝
所寄俊才優學懸河自口靈珠在握乃參軍事仍贊中
鉉大沖所縻德施攸踐同推麗則俱謝蟲篆何才之高
何位之鮮天下士也宜享多福豹變其文鴻漸於陸神
之聽之于何不淑營魄遂往音儀在目嗚呼哀哉昔余
與子分重契深譬諸投漆如彼斷金余慕大隱子惟陸
沈等趨宫閣並綴衣簪春臺共踐秋水偕臨還馬齊轡
出盖連隂良書濁酒永嘯長吟美言俱贊闕行同箴娛
樂未幾嶮阻相尋忻旣無極憂亦難任云胡不吊亡我
知音百年已矣萬事傷心嗚呼哀哉亭伯君山並嗟湮
滅荀粲王壽同悲夭折蘭菊無墜鐘鼓不絶之子云亡
何愧前烈靈衣襲几奠酒盈杯故庭飛籜虚帳凝埃僕
流離而涕泗驂顧慕以遲迴出南陽之舊道掩北邙之
夜臺趙卿之銘已勒滕公之隴未開臨象設而不回詎
幽魂之可来嗚呼哀哉
祭文
祭漅湖文
維開皇元年十二月朔甲子具位姓名遣某官以清酌
庶羞之饋敬祭漅湖之靈曰泱漭澄湖南服之紀斜通
海甸旁帶江汜深過百仞潤踰九里彭蠡莫儔具區非
擬揚越不庭多歴年紀王師薄伐六軍戾止戒期指日
馬首欲東常隂作沴零雨其濛水氣朝合天雲夜同申
之若霧繼以嚴(闕)塗泥已甚軌躅不通有稽天罰用沮
元戎唯夫百神受職水靈為大皇王御宇率土無外當
使日月貞明天地交泰雨師止其淋瀝雲將卷其蔚薈
東渡戈船南聳雕旆收尉佗之黃屋納孫皓之青盖然
後革車旋軫戎卒凱歌楚俘霧集冀馬星羅無德不報
有酒如河神之聽之斯言匪蹉
文
遼陽山寺願文
齊興二十有三載區宇乂安列聖重光百神受職天平
地成禮諧樂暢劍戟亡鑄江海無波皇帝體膺上哲運
鍾下武以至德字黔首大明臨赤縣深仁俯漏惠化潛
通榮鏡六幽照蘇八表唐旌已立芻輿不遠而至殷網
旣開肖翹咸遂其所壇凝休氣渚幕榮光玄扈告符翠
琰啓籙阿閣朝諠棘林夜靜西琯協律南鬯迎神衣氣
操龜之俗懷音請吏反踵修股之渠膜拜空首四海懾
然中外禔福尉候無警書執大同猶以為負扆垂旒人
世微業功成治定域中小道投心覺海束意玄門手執
明珠頂文甘露調御天人不徇巖廊之重明行具足寧
屑裘冕之尊十力四心東漸西被日月出矣風雨潤之
屠門鮑肆化成嚴淨之所蜉蝣蟪蛄綱于仁壽之域參
墟奥壤王迹所基密都是宅别館攸在襟帶遐長原陸
爽秀高巖鬱起作鎮東偏峰羅羣玉鷲頭之狀非美樹
列三珠雞足之形可陋洞穴條風生和雅之由圓珠積
水流清妙之音于時玉燭調年金商在律職方具禮效
駕西巡六龍齊轡七萃按部雷動星移凝鑾佇蹕乃建
仁祠于彼勝地成之不日旣麗且康昔周夜初明漢池
云鑿事隔荒裔道若存亡哲王馭歷弘濟區宇前聖後
聖旦慕為期以此勝因仰為武成皇帝及清廟聖靈願
西遇彌陀上征兜率雄視三界高臨四衢百年之神俯
輕羣后一音所導遠同佛日皇太后福踰姜水祉邁塗
山壽比太隂業均厚載聖主齊明兩曜合德二儀受錄
錯于靈河開金簡于仙嶽龍官鳥紀未可匹其光大象
天任地焉能喻其長久皇太子德茂元良道高上嗣牢
籠啓誦孕育莊丕六宫眷屬諸王昆弟皆智慧莊嚴玉
華松茂永侍披香長固磐石以兹博利被于萬品當使
法界虚空生靈動植俱沐定水同蔭法雲斯誓或差無
取正覺
樂府
有所思
長門與長信憂思並難任洞房明月下空庭綠草深怨
歌裁潔素能賦受黃金復聞隔湘水猶言限桂林淒淒
日已暮誰見此時心(潔一作紈)
日出東南隅行
初月正如鈎懸光入綺樓中有可憐妾如恨亦如羞深
情出艷語密意滿横眸楚腰寧且細孫眉本未愁青玉
勿當取雙銀詎可留會待東方騎遥居最上頭(可一作肯)
櫂歌行
秋江見底清越女復傾城方舟共採摘最得可憐名落
花流寶珥微吹動香纓帶垂連理濕擢舉木蘭輕順風
傳細語因波寄遠情誰能結錦纜薄暮隱長汀
美女篇
京洛多妖艷餘香愛物華俱臨鄧渠水共採鄴園花時
搖五明扇聊駐七香車情疎看笑淺嬌深盼欲斜微津
染長黛新溜濕輕紗莫言人未解隨君獨問家(鄧渠一作梁墱)
河曲遊(魏文帝與吳質書曰時駕而遊北遵河曲)
鄴下盛風流河曲有名遊應徐託後乘車馬踐芳洲丰
茸雞樹密遥裔鶴煙稠日上疑高盖雲起類重樓金羈
自沃若蘭棹成夷猶懸匏動清吹采菱轉艷謳還珂響
金埒歸袂拂銅溝惟畏三春晩勿言千載憂
升天行
尋師得道訣輕舉厭人羣玉山候王母珠庭謁老君煎
為返魂藥刻作長生文飛策乘流電彫軒曳彩雲玄洲
望不極赤野眺無垠金樓旦蹇嵼玉樹曉氛氲擁琴遥
可聽吹笙遠詎聞不學蜉蝣子生死何紛紛(彩一作白)
神仙篇
浮生厭危促名岳共招攜雲軒遊紫府風駟上丹梯時
見遼東鶴屢聽淮南雞玉英持作寶瓊實採成蹊飛策
揚輕電懸旌耀彩霓瑞銀光似燭靈石髓如泥寥廓鸞
山右超越鳳洲西一丸應五色持此救人迷
城南隅讌
城南氣初新才王邀故人輕盈雲映日流亂鳥啼春花
飛北寺道絃散南漳濱舞動淮南袖歌揚齊后塵駢鑣
歇夜馬接軫限歸輪公孫飲彌月平原讌浹旬即是消
聲地何須遠避秦
蜀國弦
西蜀稱天府由来擅沃饒雲浮玉壘夕日映錦城朝南
尋九折路東上七星橋琴心若易解令客豈難要
採蓮曲
曲浦戲妖姬輕盈不自持擎荷愛圓水折藕弄長絲珮
動裙風入妝消粉汗滋菱歌惜不唱須待暝歸時
從軍行
朔方烽火照甘泉長安飛將出祁連犀渠玉劒良家子
白馬金羈俠少年平明偃月屯右地薄暮魚麗逐左賢
谷中石虎經銜箭山上金人曾祭天天涯一去無窮已
薊門迢遞三千里朝見馬嶺黃沙合夕望龍城陣雲起
庭中竒樹已堪攀塞外征人殊未還白雪初下天山外
浮雲直上五原間關山萬里不可越誰能坐對芳菲月
流水本自斷人腸堅冰舊來傷馬骨邊庭節物與華異
冬霰秋霜春不歇長風蕭蕭渡水来歸鴈連連映天沒
從軍行軍行萬里出龍庭單于渭橋今已拜將軍何處
覓功名
詩
駕出圜丘
開年簡時日上辛稱天吉平曉禁門開隱隱乘輿出乘
輿出九重金根銜六龍章移千乘動旆舉百神從黃麾
引朱節靈鼔應華鍾神歌已相續神光復相燭風中颺
紫煙壇上埋蒼玉
贈李若
初發清漳浦春草正萋萋今留素滻曲夏水已成蹊塵
起星橋外日落寶壇西庭空野煙合巢深夕羽迷短歌
雖製素長吟當執珪寄語當窗婦非關惜馬蹄
贈别司馬幼之南聘
故交忽千里輶車莅遠盟幽人重離别握手送征行晩
霞浮極浦落景照長亭拂霧揚龍節乘風遡鳥旌楚山
百重映吳江萬仞清夏雲樓閣起秋濤帷盖生陸侯持
寶劒終子繫長纓前修亦何遠君其勖令名
贈劉儀同西聘
開卭昔柔遠賓越盡招攜豈若馳天使玉節撫遺黎五
祠臨渭北雙嶺帶崤西故關看金馬餘壇聽寶雞垂絲
被柳陌落錦覆桃蹊分袪俄易慘離思實難齎極野雲
峯合遥嶂日輪低塵暗前旌沒風長後騎嘶灞陵行可
望函谷久無泥須君勞旋罷春草共萋萋
遊梁城
揚鑣歴汴浦迴扈入梁墟漢藩文雅地清塵曖有餘賓
遊多任俠臺苑盛簪裾歎息徐公劒悲涼鄒子書亭臯
落照盡原野沍寒初鳥散空城久煙銷古樹疎東越嚴
子陵西蜀馬相如修名竊所慕長謠獨課虚(扈一作□)
從駕經大慈照寺(北齊時作)
玄風冠東戶内範軼西陵大川開寶匣福地下金繩繡
栭高可映畫栱疉相承日馭非難假雲師本易憑陽室
疑停燧隂軒類鑿冰迥題飛星沒長楣宿露凝旌門曙
光轉輦道夕雲蒸山祗效靈物水若薦休徵薄命叨恩
紀微軀竊自陵優游徒可恃周賚永難勝
春夕經行留侯墓
少小期黃石晚年遊赤松應成羽人去何忽掩高封疎
蕪枕絶野邐迤帶斜峯墳荒隧草沒碑碎石苔濃狙秦
懷猛氣師漢挺柔容盛烈芳千祀深泉閉九重夕風吟
宰樹遲光落下舂遂令懷古客揮淚獨無從
上已褉飲
山泉好風日城市厭囂塵聊持一樽酒共尋千里春餘
光下幽桂夕吹舞青蘋何言出關後重有入林人(日一作景)
夜聞隣妓(拾遺作觀妓)
倡樓對三道吹臺臨九重笙隨山上鶴笛奏水中龍怨
歌聲易斷妙舞態難逢誰能暫留客解佩一相從
賦得珠簾
鑑帷明欲斂照檻色將晨可憐疎復密隱映當窗人浮
清帶遠吹含光動細塵落花時屢拂會侍玉階春
彭城王挽歌
旭日禁門開隱隱靈輿發纔看玉樓迥稍視龍山沒猶
陳五營騎尚聚三河卒容衛儼未歸空山照秋月(未一作来)
樂平長公主挽歌
粧樓對馳道吹臺臨景舍風入上春朝月滿涼秋夜未
言歌笑畢已覺生榮謝何時洛水湄芝田解龍駕
後園宴
常聞昆閬有神仙雲冠羽佩得長年秋夕風動三珠樹
春朝濕露九芝田不如鄴城佳麗所玉樓銀閣與天連
太液回波千丈映上林花樹百枝然流風續洛渚行雲
在南楚可憐白水神可念青樓女便妍不羞澁妖艷工
言語池苑正芳菲得戲不知歸媚眼臨歌扇嬌香出舞
衣纖腰如欲斷側髻似能飛南樓日已暮長簷鳥應度
竹殿遥聞鳳管聲虹橋别有羊車路攜手傍花叢徐步
入房櫳欲眠衣先解半醉臉逾紅日日相看轉難厭千
嬌萬態不知窮欲知妾心無劇已明月流光滿帳中
聽鳴蟬篇
聽鳴蟬此聽悲無極羣嘶玉樹裏迴噪金門側長風送
晩聲清露供朝食晩風朝露實多宜秋日高鳴獨見知
輕身蔽數葉哀鳴抱一枝流亂罷還續酸傷合更離暫
聽别人心即斷纔聞客子淚先垂故鄉已超忽空庭正
蕪沒一夕復一朝坐見涼秋月河流帶地從来嶮峭路
干天不可越紅塵早蔽陸生衣明鏡空悲潘掾髮長安
城裏帝王州鳴鐘列鼎自相求西望漸臺臨太液東瞻
甲觀距龍樓說客恒持小冠出越使常懷寶劒遊學仙
未成便尚主尋源不見已封侯富貴功名本多豫繁華
輕薄盡無憂詎念嫖姚嗟木梗誰憶田單倦土牛歸去
来青山下秋菊離離日堪把獨焚枯魚宴林野終成獨
校子雲書何如還驅少游馬(田單一作蘭&KR0605;)
漢魏六朝百三家集卷一百十五
