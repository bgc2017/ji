漢魏六朝百三家集卷八十五
江淹集題詞
南史江文通任彦升王僧孺同傳三人俱有長
者行詩文新麗頓挫並一時之傑也文通雜體
三十首體貌前哲欲兼關西鄴下河外江南總
製羣善興會高遠而深厚不如非其才絀世限
之也謝客兒擬魏太子鄴中集詩八首評者謂
其氣象不類下遜文通亦意為輕重非謝所服
江詩擬臨川遊山又似深知謝者盖文通之學
華少於宋壯盛於齊及梁則為老成人矣身歴
三朝辭該衆體恨别二賦音制一變長短篇章
能寫胸臆卽為文字亦詩騷之意居多余每私
論江任二子縱衡駢偶不受羈靮若是生逢漢
代奮其才果上可為枚叔谷雲次亦不失馮敬
通孔北海而晩際江左馳逐華采卓爾不羣誠
有未盡世猶傳文通暮年才退張載問錦郭璞
索筆則幾姤口矣
目錄
賦
别賦
恨賦
泣賦
去故鄉賦
思北歸賦
哀千里賦
知巳賦(有序)
傷友人賦(有序)
傷愛子賦(有序)
麗色賦
水上神女賦
娼婦自悲賦(有序)
赤虹賦(有序)
四時賦
學梁王兔園賦(有序)
丹砂可學賦(有序)
江上之山賦
井賦
横吹賦(有序)
燈賦
扇上綵畫賦
空青賦
蓮華賦(有序)
靈丘竹賦
青苔賦(有序)
金燈草賦
翡翠賦
石&KR0917;賦(有序)
詔
北伐詔
遣使巡行詔
立學詔
斷募士詔
慰勞雍州詔
賜赦交州詔
曲赦丹陽等四郡詔
大赦詔
王儉為左僕射詔
王儉領太子詹事詔
王鎮軍為中書令右光祿詔
張令為太常領國子祭酒詔
為何詹事拜吏部尚書詔
王撫軍為安東吳興詔
王光祿為征南湘州詔
柳僕射為南兖州詔
王侍中為南蠻校尉詔
王僕射加兵詔
禇侍中為征北長史詔
封江冠軍等詔
蕭冠軍進號征虜詔
教
為建平王聘隠逸教
建平王赦五刑教
為蕭太傅東畊教
為蕭驃騎發徐州三五教
為蕭驃騎築新亭壘埋枯骸教
表
拜中書郎謝表
拜正員外郎表
為建平王慶明帝疾和禮上表
建平王慶安城王拜封表
建平王之南徐州刺史辭闕表
建平王讓右將軍荆州刺史表
為蕭驃騎讓封第二表
為蕭驃騎譲封第三表
為蕭驃騎錄尚書事到省表
為蕭驃騎讓豫司二州表
為蕭驃騎上頓表
為蕭驃騎謝慰勞表
為蕭驃騎慶平賊表
為蕭驃騎解嚴輸黃鉞表
為蕭驃騎讓油幢表
為蕭驃騎謝甲仗入殿表
為蕭驃騎譲太尉增封第二表
為蕭驃騎讓太尉增封第三表
為蕭太尉上便宜表
為蕭讓太傅揚州牧表
為蕭重讓揚州表
為蕭三讓揚州表
為蕭太傅謝侍中敦勸表
為蕭重讓尚書敦勸表
為蕭太傅謝追贈父祖表
為蕭譲劒履殊禮表
為蕭太傅讓前部羽葆鼓吹表
為蕭太傅讓輿駕親幸表
謝開府辟召表
為蕭上銅鐘芝草衆瑞表
為蕭太傅讓相國齊公十郡九錫表
為蕭讓九錫第二表
為蕭讓謝百僚敦勸表
為蕭相國讓進爵為王表
為蕭相國拜齊王表
為齊王謝冕旒諸法物表
為齊王讓禪表
章
為建平王拜右衛將軍荆州刺史章
為始安王拜征虜將軍南兖州刺史章
為始安王拜征虜將軍丹陽尹章
為建平王慶少帝登祚章
為建平王太后正位章
為建平王慶江皇后正位章
為蕭領軍拜侍中刺史章
為蕭拜太尉揚州牧章
為蕭拜相國齊公十郡九錫章
符
尚書符
奏記
奏記南徐州新安王
牋
到主簿日詣建平王牋
被黜為吳興令辭建平王牋
到功曹參軍詣竟陵公子良牋
啟
為建平王慶改號啓
為建平王讓鎮南徐州刺史啟
為建平王謝賜石硯等啟
為建平王謝玉環刀等啟
為蕭領軍讓司空并敦勸啓
為蕭太尉子姪拜領軍江州兖州豫州淮南黃
門謝啟
上書
獄中上建平王書
書
與交友論隠書
報袁叔明書
敕為朝賢答劉休範書
論
無為論
頌
閩中草木頌十五首(有序)
金荆
相思
豫章
栟櫚
杉
檉
楊梅
山桃
石榴
木蓮
石菖蒲
黃連
薯蕷
杜若
藿香
讃
銅劒讃(有序)
雲山讃四首(有序)
王太子
隂長生
白雲
秦女
誄
齊太祖高皇帝誄
傳
袁叔明傳
自序傳
墓銘
宋尚書左丞孫緬墓銘
宋安成王右常侍劉喬墓銘
宋光祿大夫孫夐墓銘
齊御史中丞孫詵墓銘
齊司徒右長史檀超墓銘
行狀
建平王太妃周氏行狀
祭文
蕭太傅東耕祝文
蕭驃騎祭石頭戰亡文
騷
遂古篇
雜詞(有序)
構象臺
訪道經
鏡論語
悅曲池
愛遠山
應謝主簿騷體
劉僕射東山集學騷
山中楚詞五首
漢魏六朝百三家集卷八十五
漢魏六朝百三家集卷八十五
明張溥輯
江淹集
賦
别賦
黯然銷䰟者唯别而巳矣况秦吳兮絶國復燕宋兮千
里或春苔兮始生乍秋風兮暫起是以行子腸斷百感
悽惻風蕭蕭而異響雲漫漫而竒色舟凝滯於水濱車
逶遲於山側棹容與而詎前馬寒鳴而不息掩金觴而
誰御横玉柱而沾軾居人愁臥怳若有亡日下壁而沈
彩月上軒而飛光見紅蘭之受露望青楸之罹霜巡層
楹而空掩撫錦幕以虚涼知離夢之躑躅意别䰟之飛
揚故别雖一緒事乃萬族至若龍馬銀鞍朱軒繡軸帳
飲東都送客金谷琴羽張兮簫鼓陳燕趙歌兮傷美人
珠與玉兮豔暮秋羅與綺兮嬌上春驚駟馬之素秣聳
淵魚之赤鱗造分手而銜涕咸寂寞而傷神乃有劒客
慙恩少年報士韓國趙厠吳宮燕市割慈忍愛離邦去
里瀝泣共訣抆血相視驅征馬而不顧見行塵之時起
方銜感於一劒非買價於泉裏金石震而色變骨肉悲
而心死或乃邊郡未和負羽從軍遼水無極鴈山參雲
閨中風暖陌上草薰日出天而耀景露下地而騰文鏡
朱塵之炤爛襲青氣之烟煴攀桃李兮不忍别送愛子
兮沾羅裙至如一赴絶國詎相見期視喬木兮故里訣
北梁兮永辭顧左右兮魄動視親賓兮淚滋可班荆兮
增恨唯樽酒兮叙悲值秋鴈兮飛日當白露兮下時怨
復怨兮遠山曲去復去兮長河湄又若君居淄右妾家
河陽同瓊珮之晨照共金鑪之夕香君結綬兮千里惜
瑶草之徒芳慙幽宮之琴瑟晦高臺之流黃春閨閟此
青苔色秋帳含兹明月光夏簟青兮晝不暮冬缸凝兮
夜何長織錦曲兮泣已盡迴文詩兮影獨傷儻有華隂
上士服食還仙術將妙而猶學道巳寂而未傳守丹竈
而不顧鍊金鼎而方堅駕鶴上漢驂鸞騰天暫遊萬里
少别千年惟世間兮重别謝主人兮依然下有芍藥之
詩佳人之歌桑中衛女上宫陳娥春草碧色春水綠波
送君南浦傷如之何至乃秋露如珠秋月如珪明月白
露光隂往來與子之别思心徘徊是以别方不定别理
千名有别必怨有怨必盈使人意奪神駭心折骨驚雖
淵雲之墨妙嚴樂之筆精金閨之諸彦蘭臺之羣英賦
有凌雲之稱辨有雕龍之聲詎能摹暫離之狀寫永訣
之情者乎
恨賦
試望平原蔓草縈骨拱木斂䰟人生到此天道寧論於
是僕本恨人心驚不已直念古者伏恨而死至如秦帝
按劒諸侯西馳削平天下同文共規華山為城紫淵為
池雄圖既溢武力未畢方架黿鼉以為梁巡海右以送
日一旦䰟斷宮車晚出若迺趙王旣虜遷於房陵薄暮
心動昧旦神興别豔姬與美女喪金輿及玉乘置酒欲
飲悲來填膺千秋萬歲為恨難勝至如李君降北名辱
身冤拔劒擊柱弔影慙魂情往上郡心留雁門裂帛繫
書誓還漢恩朝露溘至握手何言若夫明妃去時仰天
太息紫臺稍遠關山無極摇風忽起白日西匿隴鴈少
飛岱雲寡色望君王兮何期終蕪絶兮異域至乃敬通
見抵罷歸田里閉關却掃塞門不仕左對孺人右顧稚
子脱略公卿跌宕文史齎志沒地長懷無巳及夫中散
下獄神氣激揚濁醪夕引素琴晨張秋日蕭索浮雲無
光鬱青霞之竒意入修夜之不𤾉或有孤臣危涕孽子
墜心遷客海上流戌隴隂此人但聞悲風汨起泣下沾
襟亦復含酸茹歎銷落煙沈若乃騎疊迹車屯軌黃塵
匝地歌吹四起無不煙斷火絶閍骨泉裏已矣哉春草
暮兮秋風驚秋風罷兮春草生綺羅畢兮池館盡琴瑟
滅兮丘壠平自古皆有死莫不飲恨而呑聲
泣賦
秋日之光流兮以傷霧離披而殺草風清泠而繞堂視
左右而不臑具衣冠而自涼默而登高谷坐景山倚桐
柏對石泉直眡百里處處秋煙閴寂以思情緒留連江
之永矣蓮欲紅南有喬木葉以窮心蒙蒙兮恍惚魄漫
漫兮卥東詠河兖之故俗眷徐揚之遺風眷徐揚兮阻
關梁詠河兖兮路未央道尺折而寸斷䰟十逝而九傷
欷潺湲兮沫袖泣嗚唈兮染裳若夫景公齊山荆卿燕
市孟嘗聞琴馬遷廢史少卿悼躬夷甫傷子皆泣緒如
絲詎能仰眎鏡終古而若斯况余輩情之所使哉
去故鄉賦
日色暮兮隠吳山之丘墟非風㭊兮絳花落流水散兮
翠莖疎愛桂枝而不見悵浮雲之離居迺凌大壑越滄
淵茫茫積水&KR2310;&KR2310;斷山窮隂匝海平蕪帶天於是泣故
關之已盡傷故國之無際出汀州而解冠入溆浦而捐
袂聽蒹葭之蕭瑟知霜露之流滯對江臯而自憂弔海
濱而傷歲撫尺書而無悦倚樽酒而不持去室宇而遠
客遵蘆葦以為期情嬋娟而未罷愁爛漫而方滋切趙
瑟以横涕吟燕笳而坐悲少歌曰芳洲之草行欲暮桂
水之波不可渡絶世獨立兮報君子之一顧是時霜翦
蕙兮風摧芷平原晩兮黃雲起寕歸骨於松柏不買名
於城市若濟河無梁兮沈此心於千里重曰江南之杜
蘅兮色以陳願使黃鵠兮報佳人橫羽觴而掩望撫玉
琴兮何親瞻層山而蔽日流餘涕以沾巾恐高臺之易
晏與螻蟻而為塵
思北歸賦
伊小人之薄伎奉君子而輸力接河漢之雄才覽日月
之英色絶雲氣而厲響負青天而撫翼德被命而不渝
恩潤身而無極何規矩之守任信愚陋而不肖愧金碧
之琳琅慙丹雘之照曜樊天網而自離徒夜分而誰弔
遭大道之隆盛雖草木而勿履誤銜造於遠國出顛沛
之願始去三輔之臺殿辭五都之城市惟江南兮丘墟
遥萬里兮長蕪帶封狐兮上景連雄虺兮蒼梧當青春
而離散方仲冬而遂徂寒蒹葭於余馬傷霧露於農夫
跨金峰與翠巒涉桂水與碧湍雲清冷而多緒風蕭條
而無端猨之吟兮日光迥狖之啼兮月色寒究烟霞之
繚繞具林石之㠝岏於是臨虹蜺以築室鑿山楹以為
柱上暠暠以臨月下淫淫而愁雨奔水潦於遠谷汨木
石於深㠘鷹隼戰而櫓巢黿鼉怖而穴處若季冬之嚴
月風摇木而騷屑玄雲合而為凍黃烟起而成雪虎踡
跼而斂步蛟□蚭而失穴至江蘺兮始秀或杜衡兮初
滋桂含香兮作葉藕生蓮兮吐絲俯金波兮百丈見碧
沙兮來往霧葐蒕兮半出雲雜錯兮飛上石炤爛兮各
色峰近遠兮異象及迴風之摇蕙天潭潭而下露木蕭
梢而可哀草林離而欲暮夜燈光之寥迥歴隠憂而不
去心湯湯而誰告魄寂寂而何語情枯槁而不反神翻
覆而亡據夫以雄才不世之主猶儲精於沛鄉竒略獨
出之君尚婉戀於樊陽潘去洛而掩涕陸出吳而增傷
况北州之賤士為炎土之流人共魍魎而相偶與蠨蛸
而為鄰秋露下兮點劒舄青苔生兮綴衣巾步庭蕪兮
多蒿棘顧左右兮絶親賓憂而填骨思兮亂神願歸靈
於上國雖坎軻而不惜身
哀千里賦
蕭蕭江隂兮荆山之岑北繞瑯琊碣石南馳九疑桂林
山則異嶺竒峰橫嶼帶江雜樹億尺紅霞萬重水則遠
天相逼浮雲共色沄沄無底溶溶不測其中險如孟門
豁若長河參差巨石縱橫龜鼉若乃夏后未鑿秦皇未
闢㟻巖生岸迤邐成迹馳湍走浪漂沙擊石伊孟冬之
初立出首夏以歸來自出國而辭友永懷慕而抱哀䰟
終朝以三奪心一夜而九摧徒望悲其何及銘此恨於
黃埃於是鴻鴈旣鳴秋光亦窮水黯黯兮蓮葉動山蒼
蒼兮樹色紅思雲車兮沅北望蜺裳兮澧東惜重華之
巳没念芳草之坐空旣而悄愴成憂憫默自憐信規行
之未曠知矩步之巳難雖河北之爽塏猶橘柚之不遷
及年歲之未晏願匡坐於霸山
知已賦(有序)
陳國之華者故吏部郎殷孚其人也博而能通學無不
覽雅賞文章尤愛竒逸雖志隠巖石而名動京師矣才
多深見氣有遠度雖安期千里不能尚焉始於北府相
值傾蓋無已僕乃得罪嶠外遐路窈然始還舊都會君
尋卒故為兹賦以寄深哀
順祇效寶瀆靈會昌時雨種祉山雲降祥承瑶葉之餘曖系
金枝之末光聳孤韻以風邁騫逸氣以煙翔故學不常師
而心鏡羣籍理不啓問而情炤諸密採圖辨緯遊璣訪歴
潛志百氏沈神六經冥析義象該洽性靈儒不隠迹墨無
遁形既含道潤亦發才華采耀秋月文麗冬霞有體有豔
光國光家識包上仁義兼高行如彼清波可挹可鏡又象
冲室惟清惟淨氣擬北海情方中散風流未輟盛名猶纂
英馳芬激譽流聲滿我筠心而松性君金采而玉相伊邂
逅之未遇爰契闊於朱方丹瓊譬而非寶綠蘭比而無芳
每賞矜其如契貴懷允而不忘亟閒席兮惆悵屢緩帶而
從容論十代兮興毁訪五都兮異同談天理之開基辨
人道之始終罄龍圖及鳳書傾蒼冊與篆字儲西國之
闕文採東京之逸記閱歆向之舊旨闡鍾王之新意對
楚漢之贍墨覽魏晉之鴻策挍遠近之真假削古今之
名實每齊韻而等逕輒同懷而共術吐情志而深賞忘
年齒而隆眷擬余才兮前華比余文兮後彦余結袂於
山石君憑神於寒霰何遠期之未從痛戢景其如電堂
酒兮一塵暮燈兮萬春黛草兮永秘朱丹兮何晨聞瑶
質兮可變知余采兮一奪唯華名與芳暉兮爭日月而
無沫
傷友人賦(有序)
僕之神交者嘗有陳郡之袁炳焉有逸才有妙賞博學
多聞才明敏而識竒異僕以為天下絶倫黯與秋草同
折今不復見矣旣而陳書有念橫瑟無從雖乏張范通
靈之感庶同嵇向篤徒之哀乃為辭曰
泫然沾衣兮悲袁友之英秀系神緒而作氏胤靈枝而啓
胄轢四代而式昌洎十葉而克茂友人之生川岫降明峻
調迥韻慧志聰情倜儻遠度寂寥靈素文攀淵卿史類遷
固譬如冬雪既潔將似秋月至徹乃上代而少雙故叔世
而曠絶弔蕙若之暫芳慟琬琰之永闕余既好於斯友乃
神交於一顧邈疇年之繾綣窈生平之遊遇既遊遇兮可
尋乃協好兮契心懷愛重於素璧結分珍於黃金拾一
代而笑淺訪古人而求深故高術而共逕豈異褏而同
襟爾挂情於霜栢我發意於冬桂掔千品之消散鏡百
候之衰替帶瑶玉而爭光握隨珠而比麗披圖兮炤籍
抽經兮閱史共檢兮雒書同析兮河紀旣思遊兮百說
亦窮精兮萬里愛詩文之綺發賞賦豔兮錦起罄古今
之寶賮殫竹素之琛竒信朝日之徒昃屬夜星之空移
覽秋實於卥苑摘春華於東池蚤同歲於上京未滿年
於下國爾湘水兮深沈我前山兮眇默惟音華與書酒
伊楚越兮南北余結誼兮梁門復從宦兮朱藩何人遥
而困阻而天道之匪存凋碧玉之神樹銷紫石之靈根
永遠書於江澨結深痛於爾魂魂綿昧其若絶泣縈盈
其若結吝妙賞之不留悼知音之已逝金雖重而見鑄
桂徒芳而被折百年一盡兮貴揚蕤於後烈
傷愛子賦(有序)
江艽字胤卿僕之第二子也生而神俊必為美器惜哉
遘閔涉歲而卒悲至躑躅乃為此文
惟秋色之顥顥心結縎兮悲起曾憫憐之慘悽痛掌珠
之愛子形惸惸而外施心切切而内圯日月可銷兮悼
不滅金石可爍兮念何已緬吾祖之赫羲帝高陽之玄
胄惜衰宗之淪沒恐余人之弗構覬三靈之降福竚弱子
之擢秀酷奈何兮胤卿那逢天兮不佑爾誕質於青春攝
提貞乎孟陬謂比方於右列望齊英於前修遰高行之美
迹弘盛業之清猷白露奄被此百草爾同凋於梧楸憶朱
明之在節顧岐嶷之可貴睨鑪帳而多怊瞻戶牖而有慰
奚在今之寂寞失音容之髣髴姊目中而下泣兄嗟季而
飲淚感木石而變哀激左右而隕欷奪懷䄂之深愛爾母
氏之麗人屑丹泣於下壤傃慇憂於上旻視往端而擗
慄踐遺緒而苦辛就深悼而誰弭歸末命兮何陳我過
幸於時私爰守官於江潯悲薄暮而增甚思纁黃而不
禁月接日而為光霞合雲而成隂霧籠籠而帶樹月蒼
蒼而架林嗟奈何兮弱子我百艱兮是尋騐纖帶之夜
緩察葆鬢之朝侵惟人生之在世恒歡寡而戚饒雖十
紀之空名豈百齡之能要迅朱光之映夜湛白露之凝
朝指兹譬而取免排此理以自銷然則生之樂兮親與
愛内與外兮長與稚傷弱子之冥冥獨幽泉兮而永閟
余無愆於蒼祇亦何怨於厚地信釋氏之靈果歸三世
之遠致願同升於淨刹與塵習兮永棄
麗色賦
楚臣旣放魂往江南弟子曰玉釋佩解驂濛濛淥水褭
褭青衫乃召巫史兹憂何止史曰臣野膠學蔽理臣之
所知獨有麗色之說耳夫絶世獨立者信東方之佳人
旣翠眉而瑶質亦盧瞳而頳脣鍱金花及珠履颯綺袂
與錦紳色練練而欲奪光炎炎其若神非氣象之可譬
奚影響而能親故仙藻靈豔金華玉儀其始見也若紅
蓮鏡池其少進也如綵雲出崖五光徘徊十色陸離寶
過珊瑚同樹價值瓊草共枝雖玉堂春姬石室素女張
烟霧於海際耀光景於河渚乘天梁而浩蕩叫帝閽而
延佇猶比之無色方之非侣於是雕臺繡戸當衢横術
椒庭承月碧幌延日架虬柱之嚴麗亘虹梁之峻密錦
幔垂而杳寂桂烟起而清溢女乃耀邯鄲之躧步媚北
里之鳴瑟若夫紅華舒春黃鳥飛時紺蕙初嫩頳蘭始
滋不擥蘅帶無椅桂旗摘芳拾蘂含詠吐辭笑月出於
陳歌感蔓草於衛詩故氣炎日永離明火中槿榮任露
蓮華勝風後簷丹柰前軒碧桐笙歌畹右琴儛池東嗟
靈王之心悦怨漢女之情空至乃西陸始秋白道月弦
金波炤戸玉露曖天網絲挂墻綵螢繞梁氣已濕兮曉
未半星雖流兮夜何央憶雜珮兮且一欷念錦衾兮以
九傷及沍隂凋時冰泉凝節軒疉厚霜庭澄積雪鳥封
魚歛河凝海結紫帷鉿匝翠屏環合麝蜜周彰燈爐重
沓恥新臺之青樓想上宮之邃閤若乃水炤景而見底
烟尋風而無極霧出吳而綺章雲堆趙而碧色露辭楚
而容裔風去燕而悽惻莫不輟鏡徙倚擥琴心息於是
帳必藍田之寶席必蒲陶之文館圖明月室畫浮雲春
蠶度網綺地應紡秋梭鳴機織為褧衣象奩瓊盤神瀝
仙丹雕柱彩瑟九華六出翠蕤羽釵綠秀金枝故言必
入媚動必應規有光有豔如合如離氣柔色靡神凝骨
竒經周歴趙旣無其雙尋楚訪蔡不覿其容亦可駐髮
還質驂星馭龍蠲憂忘死保其家邦非天下之至麗孰
能預於此哉宋大夫耀影汰迹縈䰟洒魄賞以雙珠賜
以合璧拂巫盪祝永為上客
水上神女賦
江上丈人遊宦荆吳首衛國望燕途歴秦關出宋都遍
覽下蔡之女具悦淇上之姝未有粉白黛黑鬼神之所
無也迺造南中渡炎洲逕玉磵越金流路逶迤而無軌
野忽漭而尠儔山反覆而參錯水遶灌而縈薄石五采
而橫峰雲千色而承萼日炯炯而舒光雨屑屑而梢落
紫莖繞逕始參差紅荷綠水纔灼爍忽而精飛視亂意
徙心移綺靡菱蓋悵望蕙枝一麗女兮碧渚之崖曖曖
也非雲非霧如烟如霞諸光諸色雜卉雜華的的也象
珪象璧若虚若實綾錦共文瑶貝合質遂乃紅唇寫朱
真眉學月美目豔起秀色爛發窈窕暫見偃蹇還没冶
異絶俗竒麗不常青琴羞豔素女慙光笑李后於漢主
恥西施於越王神飜覆而愉悦志離合而感傷女遂俯
整玉[車犬]仰肅金鑣或採丹葉或拾翠條守明璣而為誓
解琅玕而相要情乍合而還散色半親而復嬌聳軿車
於水際亭雲霓於山椒奄神祇之彷像共光氣而寂寥
於時也綵霞繞繞卿雲縵縵石瓊文而翕赩山龍鱗而
炤爛苔綠根而攅集草紅葩而舒散日炫晃以朧光樹
葳蕤而葱粲無西海之浩蕩見若木之千尋非丹山之
赫曦聞琴瑟之空音理洞徹於俗聽物驚惟於世心恨
精影之不滯悼光晷之難惜閱有無於俄頃驗變化於
咫尺視空同而失貌察倏忽而亡迹野田田而虚翠水湛
湛而空碧迺唱桂櫂凌衝波背橘浦向椒阿硉矹木石洪
漭蛟鼉顧御僕而情饒巡左右而怨多弔石渚而一欷悵
沙洲而少歌苟懸天兮有命永離决兮若何妙聲無形竒
色非質麗於嬪牆精於琴瑟尋漢女而空佩觀清角而無
疋嬪楊不足聞知䕫牙焉能委悉何如明月之忌玄雲秋
露之慙白日愁知形有之留滯非英靈之所要術也
娼婦自悲賦(有序)
漢有其錄而亡其文泣蕙草之飄落憐佳人之埋暮迺
為辭焉
粤自趙東來舞漢宫瑶序金陳桂枝嬌風素璧翠樓明
月徒秋謌聲忽散傷人復愁君王更衣露色未晞侍
青鑾以雲聳夾丹輦以霞飛願南山之無隙指夀陵
以同歸俄而綠衣坐奪白華卧進屑骨不憐&KR0008;金誰
恡九重已閉高門自蕪青苔積兮銀閣澁網羅生兮玉
梯虚度九冬而廓處遥十秋以分居傷營魄之已盡畏
松栢之無餘歸故鄉之末光實夫君之晚滋去栢梁以
淹袂出桂苑而歛眉視朱殿以再暮撫巔華而一疑於
是怨帝關之遂岨悵平原之何極霜繞衣而葭冷風飄
輪而景昃御思趙而不顧馬懷燕而未息泣遠山之異
峰望浮雲之雜色若使明鏡前兮碎孤鴈之錦翼迺為
詩曰曲臺歌未徙黃壤哭巳親玉玦歸無色羅衣會成
塵驕才雄力君何怨徒念薄命之苦辛
赤虹賦(有序)
東南嶠外爰有九石之山乃紅壁十里青萼百仞苔滑
臨水石險帶溪自非巫咸采藥羣帝上下者皆歛意焉
於時夏蓮始舒春蓀未歇肅舲波渚緩栧汀潭正逢巖
崖相炤雨雲爛色俄而雄虹赫然暈光耀水偃蹇山頂
舄奕江湄迫而察之實雨日隂陽之氣信可觀也又憶
㫺登香爐峰上手接白雲今行九石下親弄絳蜺二竒
難并感而作賦曰
迤邐碕礒兮太極之連山鰅鱅虎豹兮玉虺騰軒孟夏
氤氲兮荷葉承蓮悵何意之容與兮冀暫緩此憂年失代
上之異人遲山中之虚迹掇仙草於危峰鐫神丹於崩石
視鱣岫之吐翕看黿梁之交積於是紫霧上河絳氛下漢
白日照餘碧雲卷半殘雨蕭索光烟豔爛水學金波石似
瓊岸錯龜鱗之崚崚繞蛟色之漫漫俄而赤蜺電出蚴虯
神驤曖昩以變依稀不常非虚非實乍隂乍光赩赫山頂
炤燎水陽雖圖緯之有載曠代識而未逢既咨嗟而躑躅
聊周流而從容想番禺之廣野憶丹山之喬峰禀傅說之
一星乘夏后之兩龍彼靈物之詎幾象火滅而山紅餘形
可覽殘色未去耀萎蕤而在草映青葱而結樹昏青苔於
丹渚曖朱草於石路霞晃朗而下飛日通曨而上度俯形
命之窘局哀時俗之不固定赤舄之易遺乃鼎湖之可慕
既以為騂鬐四毳之駕方瞳一角之人帝臺北荒之際弇
山西海之濱流沙之野析木之津雲或怪綵烟或異鱗必
雜虹蜺之氣隂陽之神焉
四時賦
北客長欷深壁寂思空床流連圭窬淹滯網絲蔽戸青
苔繞梁春華虚豔秋月徒光臨飛鳥而䰟絶視浮雲而
意長測代序而饒感知四時之足傷若乃旭日始暖蕙
草可織園桃紅點流水碧色思舊都兮心斷憐故人兮
無極至若炎雲峰起芳樹未移澤蘭生坂朱荷出池憶
上國之綺樹想金陵之蕙枝若夫秋風一至白露團團
明月生波螢火迎寒眷庭中之梧桐念機上之羅紈至
於冬隂北邊永夜不曉平蕪際海千里飛鳥何嘗不夢
帝城之阡陌憶故都之臺沼是以軫琴情動戞瑟涕落
逐長夜而心隕隨白日而形削故秦人秦聲楚音楚奏
聞歌更泣見悲巳疚實由䰟氣愴斷外物非救參四時
而皆難况僕人之末陋也
學梁王兔園賦(有序)
或重古輕今者僕曰何為其然哉無知音則已矣聊為
古賦以奮枚叔之製焉
碧山倚巘﨑兮象海水碣石朝日晨霞兮赩紅壁仰望
泬寥兮數千尺陸硬嵺&KR3231;汨淈成岫谽呀而窟竇哮碻&KR3225;
確紫蕪丹駮苔點綺縟若斷若續如此者百有十處奔水
激集瀴溟絜渠潏湟吐汲跳波走浪濺沫而相及&KR0008;漾長
驚澆灌遠注無時息焉青樹玉葉彌望成林亦有輪囷磥
硊一枝百頃萬葉共隂縹草丹蘅江離蔓荆酷郁交布原
滿隰平於是金塘湎演綠竹被坂繚繞青翠近而復遠白
砂如積雪者焉碧石如圓玦者焉水鳥駕鵝&KR2141;鳿鴻鴈上
飛衡陽下宿沅漢十十五五忽合而復散乃有綺雲之館
頳霞之臺其樂足以棄國釋位遺死忘歸也若夫墨翟商
瞿之倫學兼師術才參道真方駕連軫于沼之濱乃射宿
餌魴前繳鷫鷞青黏黃粱矐鼈胾羹臑㹠柘漿窮嬉極娛
雲翺兮烟翔超然左覽蒼梧右睨鄧林崩石梧岸崱屴藏
隂逮至山頂丹壁四平靈木夹道神草列生俯瞰太一
下視流星既投冠而棄劒亦抗魄而盪靈於是大夫之
徒稱詩而歸春陽始曉朱華未希卒逢邯郸之女蕙色
玉質命知其麗攅連映日綺裳下見錦衣上出雖復守
禮令人意失遂謠曰碧玉作椀銀為盤一刻一鏤化雙
鸞乃報歌曰美人不見紫錦衾黃泉應至何所禁妃因
别曰見上客兮心歴亂送短詩兮懷長嘆中人望兮蠶
既飢躞蹀暮兮思夜半
丹砂可學賦(有序)
咸曰金不可鑄僕不信也試為此辭精思云爾
惟雲場之少折乃人逕之多憂雖瑶笙及金瑟雜翠帳
與丹幬吞悲欣於得失銜哀樂於春秋煥如星絶黯如
火滅星絶難光火滅可傷故從師而問道冀幽路之或𤾉
測神宗之無緩踐雲根之不賖訊名山及石室驗青汞與
丹砂撝五難之重滯擥九仙之輕華故抱魄寂處凝神空
居泯邈深晝窈鬱重虚覘炫燿而可見聽泬寥而有餘
於是乘河漢之光氣騎列星之綵色輟隂陽於形有傳
變化於心識浮恍惚而無涯泛靈怪而未極架日月之
精照騫蛟龍之毛翼遂乃氣穆肅而神奔骨窈窈而鬼
怪綴葳蕤而成冠點雜錯而為珮出湎泫而遐騖貫濛
鴻而上厲鳳之来兮蔽日鸞之集兮為羣左昆吾之炎
景右崦嵫之卿雲爛七采之炤燿漫五色之烟煴非世
俗之習見焉鬼神之嘗聞旣而曖碧臺之錯落燿金宫
之瓏玲幻蓮華於繡闥化蒲桃於錦屏赩丹光而電烻
䬃翠氛而杳冥軒惝惘於長虹階侘傺於奔鯨惑龍宫
之殿稱迷忉利之宫名故靈偃蹇兮姣服女嬋娟兮可
觀秀青色之泯靡熳美目之波瀾襞日月之纂組襲星
宿之羅紈百味酒兮靈之集河供鯉兮靈之安却交甫
之玉質笑陳王之妙顔所以樂精玄於太乙妙宮徵於
清都簫含聲而遠近琴吐音而有無奏神鼔於玉袂舞
靈衣於金裾韻躑躅而易變律參差而難圖非南方之
能擬詎濮水之可摹於是流瀁不一遨曹無邊娥眉旣
散鐘鼓都捐乘綵霞於西海駟行雨於丹淵山差池而
鏡壑水淸明而抱天山含玉以永歲水藏珪以窮年擬
若木以寫意拾瑶草而悠然遂乃凝虚歛一守仙閉方
智寂術盡魄兀心亡白生不能關其說惠子無以挫其
芒原其恥市朝之失道疾讒嬖之不祥却文綵之媱冶
去利劒之鏗鎗懅生死於半氣惜百年於一光故以鑄
金為器丹砂為漿慙吝旣盡妖怨當㤀吾師以為可學
而公子謂之不良歟
江上之山賦
潺湲澒溶兮楚水而吳江刻劃嶃崪兮雲山而碧峯挂
靑羅兮萬仞豎丹石兮百重嵯峨兮嵒㟧如斵兮如削
嶤嶷兮尖出巖岍兮空鑿波潮兮吐納&KR1778;峯兮積沓鰅
鱅兮赤尾黿鼉兮匼匝見紅草之交生眺碧樹之四合
草自然而千花樹無情而百色嗟世道之異茲牽憂恚
而来逼推爐炭於片景抱絲緒於一息每意遠而生短
恒輪平而路仄信懸天兮窈昩豈繫命於才力旣羣龍
之咸疑焉衆狀之所極俗逐事而變化心應物而迴旋
旣歘翕其未悟亦緯繣而已遷伊人壽兮幾何譬流星
之殞天悵日暮兮吾有念臨江上之斷山雖不敏而無
操願從蘭芬與玉堅亂曰折芙蓉兮蔽日冀以盪夫憂
心不共愛此氣質何獨嗟乎景沈
井賦
穿重壌之千仞兮搆玉甃之百節營之不日旣汲旣渫
橫吹賦(有序)
驃騎公以劒卒十萬禦荆人於外郊鐡馬煩而人聳色
綵旄耀而士銜威軍容有橫吹僕感而為之賦云
北隂之竹兮百尺而不見日石硿礲而成象山沓合而為
一雲遥遥而孤去風時時而寒出木歛柯而攢抏草騫葉
而蕭瑟故左崎嶬右硱磳樹嵓㟧水泓澄鎮雄蛟及雌
虺&KR0146;獨鴟與單鷹白山顥赤山赩匝流沙經西極原陸
窈灌莽深人聲絶馬迹沈寂然四顧增欷累吟雖欲止
而不能禁此竹方可為器迺出天下之英音於是帶以
珉色扣以瓊文潤如沈水華若浮雲赤綬紫駮星含露
分其聲也則鞅鬱有意摧萃不羣迢遥衝山崎曲抱津
緜羃順序周流銜吕故西骨秦氣悲憾如懟北質燕聲
酸極無巳斷絕百意繚繞萬情吟黃烟及白草泣虜軍
與漢兵於是海外之雲處處而秋色河中之㕍一一而
學飛素野黯以風暮金天赩以霜威衣袂動兮霧入冠
弓刀勁兮馬毛寒五方軍兮出不及雜色騎兮往來還
旃如雲兮幟如星山可動兮石可銘功一豎兮迹不奪
魂旣英兮鬼亦靈奏此吹兮有曲和歌盡而淚續重一
命而若烟知半氣之如燭美人戀而嬋媛壯夫去而躑
躅故感魂傷情獲賞彌倍妙器奇製見貴歴代所以韻
起西國響流東都浮江繞泗歴楚傳吳故函夏以為寶
飾京關以為戎儲至於貝胄象弭之威織文魚服之容
鄞山錫刃耶溪銅鋒皆陸斷犀象水斬蛟龍載雲旗之
逶迤扈屯騎之溶溶啾寥亮於前衡嘒陸離於後陣視
眄眩而或近聽嘹嘈而遠震奏白登之二曲起關山之
一引吐哀也則瓊瑕失綵銜樂也則鉛堊生潤採菱謝
而自罷綠水慙而不進代能識此聲者長滅淫而何吝
燈賦
淮南王信自華淫命綵女兮餌丹砂而學鳳音紫霞沒
白日沈挂明燈散玄隂顧謂小山儒士斯可賦乎於是
泛瑟而言曰若大王之燈者銅華金檠錯質&KR0866;形碧為
雲氣玉為僊靈雙婉百枝艷帳充庭炤錦地之文席映
繡柱之鴻筝恣靈修之浩盪釋心疑而永平茲侯服之
誇詡而處士所莫營也若庶人之燈者非珠非銀無藻
無縟心不貴美器窮於樸是以露泠帷幔風結羅紈螢
光别桂蛾命辭蘭秋夜如歲秋情如絲怨此愁抱傷此
秋期必丹燈坐歎欲說㤀辭至夫霜封園橘冰裂池蓀
雲雪無際河海方昏冬膏旣凝冬箭未度悁連冬心寂
歴冬暮亦復朱燈空明但為傷故乃知燈之為寶信可
賦也王遂讃善澄意歛神屈原才華宋玉英人恨不得
與之同時結佩共紳今子凝章挺秀近出嘉賓吐蘅吐
蕙含瓊含珉推驂雕輦以愛國之有臣焉
扇上綵畫賦
臨淄之雅女宋鄭之妙工織素麗於日月傳畫明於綵
虹洛陽之伎極江南之巧窮故飾以赤野之玉文以紫
山之金空靑出峨嵋之陽雌黃出嶓冢之隂丹石發王
屋之岫碧髓挺青蛉之岑粉則南陽鉛澤墨則上黨松
心山乃嶄巖鬱峍路必&KR3723;㟿﨑嶔馭龍所不遠至駕鳳
未之前尋乃雜族以為此扇為君翳素女與玉琴玉琴
兮散聲素女兮弄情旻天兮舒縹暮雲兮含頳窗中暖
兮露始滴池上凝兮月又明玉琴兮珠徽素女兮錦衣
促織兮始鳴秋蛾兮載飛識桂莖之就罷知蘭葉之行
衰願解珮而捐玦指黃墟而先歸重曰碧臺寂兮無人
蔓丹草與朱塵度俄然而一代經半景若九春命幸得
為綵扇兮出入玉帶與綺紳
空靑賦
夫赤瓊以炤燎為光碧石以萎蕤為色咸見珍於東國
並被貴於西極况空靑之麗寶挺山海之不測其所處
則峻巘層石龜穴龍壁素岸成雲頳砂如磧外隱靑苔
丹草内伏玉枝瑪瑙銅鉛合生䃕磪堅英自非索嶮覓
危乘鱟履螭倦春厭龝斵異鐫奇能得厠於軒㝢接君
子之光儀於是寫雲圖氣學靈狀僊寶波麗水華峯豔
山陽谷之樹崦嵫之泉卥海之草炎州之烟銀臺之烏
穆王之馬都廣之國番禺之埜皆咫尺之極鏡見四荒
雲烟始出日月旣張若夫邃古之世汗漫窈微惟此靑
墨所以造之至乃翠燦軒室䓗鬱臺殿雜蛟龍之文章
發麟鹿之炳絢騁神形於鐘簴舒怪物與雷電亦有曲
帳畫屏素女綵扇錦色&KR0034;鬱綺質蔓衍點拂濃薄如隱
如見山水萬象丹靑曲變咸百溢之可珍亦千金而不
賤雖楚之夏姬越之卥施趙妃燕后秦娥吳娃溺愛靡
意魂飛心離候靑翳為藻飾方赩紅華與素儀冠衆寶
而獨立信求之而無虧
蓮華賦(有序)
余有蓮華一池愛之如金宇宙之麗難息絶氣聊書竹
素儻不滅焉
檢水陸之具品閱山海之異名珍爾秀之不定乃天地
之精英殖東國之流詠出西極而擅名方翠羽而結葉
比碧石而為莖蘂金光而絶色藕冰折而玉清載紅蓮以
吐秀披絳華以舒英故香氛感俗淑氣參靈躑躅人世茵
蒀祗冥青桂羞烈沉水慙馨於是生乎澤陂出乎江隂見
綵霞之夕照覿雕雲之晝臨既翕赩於洲漲亦映曖於川
潯奪夜月及熒光掩朝日與赩火出金沙而延曜被淥波
而覃拖冠百草而絶羣出異類之衆夥故僊聖傳圖英隠
流記一為道珍二為世瑞發青蓮於王宫驗竒花於陸地
若其江淡澤芬則照電爍日池光沼綠則明璧洞室曜長
洲而瓊文映青崖而火質或憑天淵之清峭或殖疏圃之
蒙密故河北櫂歌之姝江南採菱之女春水厲兮楫潺湲
秋風駛兮舟容與著縹芰兮出波擥緗蓮兮映渚迎佳人
兮北燕送上客兮南楚知荷華之將晏惜玉手之空佇迺
為謠曰秋鴈度兮芳草殘琴柱急兮江上寒願一見兮道
我意千里遠兮長路難若其華實各名根葉異辭既號芙
渠亦曰澤芝麗詠楚賦豔歌陳詩非獨瑞草爰兼上藥味
靈丹沙氣驗青㬦乃可棄劒海岫龍舉雲㟧畫臺殿兮霞
蔚圖縑縞兮炳爍永含靈於洲渚長不絶兮川壑
靈丘竹賦
登﨑嶇之碧巘入朱宮之瓏玲臨曲江之迴盪望南山
之䓗靑鬱春華於石岸赩夏彩於沙汀遠亘紫林秘埜
近匝玉苑禁坰於是綠筠繞岫翠篁緜嶺參差黛色陸
離紺影上謐謐而留閒下微微而停靖蒙朱霞之丹氣
曖白日之素景故非英非蘂非香非馥而珍跨僊草寶
踰靈木夾池水而檀欒繞園塘而橚矗旣間霜而無凋
亦中暑而增肅每冠名於華戎將擅奇於水陸況有朝
雲之館行雨之宫窗崢嶸而綠色戶踟蹰而臨空綺疏
蔽而停日朱簾開而留風被箘簵之窈蔚結篠簜之溟
濛或産鳷鵲之右或居露寒之東此皆金輿之所出入
瑶輦之所周通
靑苔賦(有序)
余鑿山楹為室有苔焉意之所之故為是作云
嗟青苔之依依兮無色類而可方必居閒而就寂以幽意
之深傷故其處石則松栝交隂泉雨長注絶磵俯視崩壁
仰顧悲凹嶮兮唯流水而馳騖遂能﨑屈上生班駮下布
異人貴其貞精道士悦其迥趣咀松屑以高想捧丹經
而永慕若其在水則鏡帶湖沼錦匝池林春塘秀色陽
鳥好音靑郊未謝兮白日照路貫千里兮綠草深迺生
水而搖蕩遂出波而沈淫假靑條兮總翠借黃華兮舒
金遊梁之客徒馬疲而不能去兔園之女雖蠶飢而不
自禁至於修臺廣廡幽闔閒楹流黃以織琴瑟且鳴戶
牖秘兮不可見履袂動兮覺人聲迺蕪階翠地繞壁點
墻春禽悲兮蘭莖紫秋蟲吟兮蕙實黃晝遥遥而不暮
夜永永以空長零露下兮在梧楸有美一人兮欷以傷
若迺崩隍千仞毁冢萬年當其志力雄俊才圖驕堅錦
衣被地鞍馬耀天淇上相送江南採蓮妖童出鄭美女
生燕而頓死豔氣於一旦埋玉玦於窮泉寂兮如何苔
積網羅視青䕷之杳杳痛百代兮恨多故其所詣必感
所感必哀哀以情起感以怨来魂慮斷絶精念徘徊者
也彼木蘭與豫章旣中繩而獲夭及薜荔與䕷蕪又懷
芬而見表至哉靑苔之無用吾孰知其多少
金燈草賦
山華綺錯陸葉錦名金燈麗草鑄氣含英若其碧莖凌
露玉根升霜翠葉暮媚紫榮晨光非錦罽之可學詎瓊
瑾之能方迺御秋風之獨秀値秋露之餘芬出萬枝而
更明冠衆蘤而不羣旣豔溢於時暮方炤麗於霜分是
以移馥蘭畹徙色曲池軼長洲兮杜若跨幽渚兮芳籬
映霞光而爍爚懷風氣而參差故植君玉臺生君椒室
炎萼耀天朱英亂日永緒恨於君前不遺風霜之蕭瑟
藉綺帳與羅袿信草木之願畢
翡翠賦
彼二鳥之奇麗生金洲與炎山映銅陵之素氣濯碧磴
之紅泉石錦質而入海雲綺色而出天峯岑嵒而蔽日
樹静暝而臨泉霞輕重而成彩烟尺寸而作緒熱風翕
而起濤丹氣赫而為暑對&KR0949;流之蛟龍衝汶漻之霧雨
耀綠葉於冬岫鏡朱華於寒渚斂慧性及馴心鶱頳翼
與青羽終絶命於虞人充南琛於秘府備寶帳之光儀
登美女之麗飾雜白玉以成文揉紫金而為色專妙綵
於五都擅精華於八極傳貴質於竹素晦深聲於百億
嗟乎鷄騖以稻粱致憂燕雀以堂構貽愁既銜利之情
近又遁害之無由今乃依赮火之絶垠出赤縣之紘州
遠人迹而獨立擥天倪而為儔竟同獲於河鴈不俱恕
於海鷗必性命兮有當孰能合兮可求
石&KR0917;賦
海人有食石&KR0917;一名紫&KR2134;蚌蛤類也春而發華有足異
者戲書為短賦
我海若之小臣具品色於滄溟既鑪天而鑄物亦噏化
而染靈比文豹而無恤方珠蛤而自寧冀湖濤之蔽迹
願洲渚以淪形故其所巡左委羽右窮髮日照水而東
昇山出波而隠沒光避伏而不耀智埋冥而難發何弱
命之不禁遂永至於夭闕已矣哉請去海人之仄陋充公
子之嘉客儻委身於玉盤從風雨而可惜
詔
北伐詔
門下朕統歷馭政志包函夏庶惣文軌無思不服而逖
焉狡虜久為邊虞及宋末不庭授策乖律北州外淪威
風内毁鑒彼隆替慨歎盈懷冕旒濟河翦彼凶狄咸秩
中岳望祀汾隂則聲教鬯矣猶以經綸惟始恩化甫洽
勞民擾衆為政所重故方輟六師按經九伐今淮泗告
驚羽書馳聞醜羯妖燼送死北垂徵天人之數撫自來
之會無勞遠兵剿撲為易蓋因茲大號蕩其巢藪可遣
某官組甲十萬鐡騎千馬斜趣潁洛衝其要津某官某
虎旅八萬舳艫數千㳂淮長驅稜威靑汴某官某舟師
五萬直出淮淝某官控江右之銳絡繹繼進某官某率
羽林勁勇為水陸形援某官某甲等並率義勇之衆牙
制椅角之機戎車戒路事宜惣一使持節都督南徐兖
二州諸軍事後軍將軍南徐州刺史長沙王晃出次江
都為衆軍節度驍雄競奮火烈風掃尅定中原肅清河
洛便可内外纂嚴以時備辦
遣使巡行詔
門下㫺明王馭世巡嶽采政睿后司朝觀俗調化故生
無鬱滯物獲修通釐風拯患於茲為急朕以輶薄昧於
大道因璿璣之歷遵三德之運緬鑒前哲寤寐永歎思
所以闢訪治蠧詢求民瘼才寡務殷若無津際故以情
深危薄心疚夙夜矣可普遣大使分行四方推賢薦能
問疾舉滯若其采野不闢犴訟有虧妨民利害擾黷政
經者具以奏聞如其讜言嘉話眞士智才亦依名騰上
隨事均量務取厥中朕將親覽以弘遠化
立學詔
門下夫膠庠之典彝倫攸先所以昭振才端啓發性緒
弘世字氓納之軌儀是故五禮之迹可傳六樂之容不
冺朕自膺歷受圖志闡經訓且有司羣僚奏議橫集以
戎車屢警文教未敷思樂辟雍永言多慨今關燧無虞
時和歲稔遠邇同風華夷慕義便可式遵前凖修建斆
學精選儒官廣延國胄
斷募士詔
門下詔募取將懸賞購士蓋出權宜非曰經制頃者民
罹氛藹世襲艱阻因峕流故浸以成俗斯風蕩而未還
且滋長逋逸開罪山湖遂乃黥刑不辱草竊無咎平政
察治萌合甄革自今已後可悉斷衆募
慰勞雍州詔
皇帝謝鎮軍寧蠻二府雍州文武士庶等夫忠為令德
或感慨殺軀信實美行或殉義蹈節而沈攸之小豎反
覆稱逆西藩袁粲劉秉潛使相扇遂擁據石頭竝圖廟
社粲秉既從王憲蒼黎同慶攸之孤州蟻聚勢必燼滅
刺史張敬義氣雲騰秣馬星驅全羽十萬殄茲氛鯨曾
不旋踵彼州南陽白水將相遺風忠烈之士霜戈電發
但戎車暫動念原未寧冬寒卿皆無恙
賜赦交州詔
門下交部昔値時詖負海不朝因迷遂往歸欵莫由今
創制萬㝢烟煴造物原刑四裔澤浹中畿愍彼邊氓未
均王化宣弘遠仁蕩以更始可曲赦彼州統内咸同曠
泰李叔獻一人即撫南土其股肱文武詳材選推并遣
大使宣揚朝旨
曲赦丹陽等四郡詔
門下朕興言民瘼昧旦求政所以庶存簡惠緝茲治道
而玉燭未調祥風尚鬱京輔及三吳昔歲水災秋登旣
罕今茲厲疾罹患者多納隍之歎為矜良深可曲赦揚
州所統丹陽吳興南徐州所綂義興等四郡其遭水尤
劇之縣自今年以前三調未充而虛例已畢官長局吏
應其備償者雖即事為愆情在可亮外詳所除以弘優
澤
大赦詔
門下朕思弘風教而刑圄猶積永言前烈兢歎載懷今
履端告始羣后執䞇治洽樂郊華夷同泰雖和慙擊石
采愧卿雲然景業初基義深恒典慶動玄靈歡溢都縣
憫彼幽黔猶隔茲澤思我兆民共熙至化
王儉為左僕射詔
門下端貳樞秘實惟國楨緝典宣機所寄時彦尚書右
僕射領吏部尚書南昌縣開國公儉器懷明亮風情峻
遠業積珪璋才兼經緯况乃節亮帷幄譽敷端揆升授
之宜蓋允具瞻可左僕射
王儉領太子詹事詔
門下管司東朝歴代所重自非國華莫允斯任侍中尚
書左僕射南昌縣開國公儉鑒識清贍理懷秀澈績亮
朝端譽敷僉議贊業攸光物聽斯緝宜惣二官以穆彝
序
王鎮軍為中書令右光祿詔
門下綸言要密歴選為難優秩崇顯允在舊德使持節
都督江州豫州之新蔡晉熙二郡諸軍事鎮南將軍江
州刺史延之業履冲約秉情閑素譽彰頻試績著累朝
自居南服徽庸尅舉宜升寵章管兼樞秘
張令為太常領國子祭酒詔
門下庠議旣敷縉紳攸屬師氏之任宜歸儒素散騎常
侍中書令驍騎將軍揚州大中正緒器識淸簡理懷恬
約譽洽朝聞聲緝民聽必能闡揚玄宗式範胄子兼掌
宗伯望實惟宜
為何詹事拜吏部尚書詔
門下官人之職實難其選所以弼諧彝品謨明庶績今
思治惟急彌不可曠侍中太子詹事戢業履修平體識
詳穩自升宮闥美譽咸聞必能無懈於位燮茲流序
王撫軍為安東吳興詔
門下震澤殷奥撫馭須才都官尚書撫軍潯陽郡開國
公敬則志幹貞烈秉情開敏忠勤之至形乎出内必能
綏懷大邦尅隆美政可安東將軍吳興太守
王光祿為征南湘州詔
門下衡岳名區荆湘奥壤自頃凋弊綏撫須賢侍中光
禄大夫丹陽尹僧虔德履淹邃識局詳正冲素之品朝
望攸歸歴職之庸載懷僉聽往任沅湘餘惠在民今宜
重敷善政申此懿績
柳僕射為南兖州詔
門下河兖衝要維扞中畿司牧之任宜詳其授後將軍
領軍新除尚書左僕射溳陽郡國公世隆業體淹濟思
情通敏功書王府績彰累任必能宣弘恩政威懷萬里
雖哀疾毁頓而禮有權奪
王侍中為南蠻校尉詔
門下荆楚殷曠任重寄深毗佐之選非良勿授侍中領
秘書監驍騎將軍奐秉心貞元志局開亮績譽之美在
公屢彰必能贊政南紀播惠西夏
王僕射加兵詔
門下散騎常侍尚書左僕射太子詹事南昌縣開國公
儉忠欵昭著任寄隆深旣光朝猷允屬民聽宜增威飾
以崇望實可加兵二百
褚侍中為征北長史詔
門下蕃佐須才非良莫寄侍中領步兵校尉炫識業淸
悟思懷淹暢出内之譽日聞其美宜弼諧親屏以申茂
績
封江冠軍等詔
門下締基緯業序功攸急開歷闡祚酬庸為先故以式
藹曩書載炳前軌文仲等或誠亮艱危效彰屯詖皆績
幹兩宣勤圖兼立宜各分珪社酬厥勞謐
蕭冠軍進號征虜詔
門下維翰之重實資名品使持節都督郢州司州之義
陽諸軍事冠軍將軍郢州刺史南昌縣開國侯鸞體局
弘濟器操端敏自莅任夏首美政殷流必能聿宣國化
以庇民瘼宜崇顯秩允茲聲望
教
為建平王聘隱逸教
府州國綱紀夫媯夏巳沒大道不行雖周惠之冨猶有
漁潭之士漢教之隆亦見棲山之夫迹絶雲氣意負青
天皆待絳螭驤首翠虬来儀是以遺風獨扇百代餘烈
激厲後生斯乃王教之助古人之意焉吾税駕舊楚憩
乘汀潭挹於陵之操想漢隂之高而山川遐久流風無
沫養志數人並未徵采善操將棄良用慨然宜速詳舊
禮各遣纁招庶暢此幽襟以旌蓬蓽
建平王赦五刑教
府州國綱紀吾謬紲朝組迺班恩命重渥華蕃踐寵懋
甸永言政惠良攪淸寐况舊楚地曠前郢氓殷水帶枉
渚山匝魯陽自頃田邑榛故封井萊蕪財賦方屈犴獄
實繁思所以厚風釐俗變瑟改調自五歲刑已下未送
臺者一皆原遣文武彈坐亦悉復職主局依舊施散薄
紓此懷
為蕭太傅東畊教
三府二州綱紀夫寶農賤貨綵炤周縢巡畊去販光炎
漢籙故能業滋都野産殷絃縣吾任屬弘寄思闡治源
慮以晨感情以宵嘆今玄司調氣靑祗佇節陳(闕)既柔
服(闕)方秀電爍有期桐萌無遠便當躬速紺耦道先列
辟事均暫勞迹在永豫可尅日備辦詳典施行
為蕭驃騎發徐州三五教
府州綱紀沈攸之背慢靈極稽誅之日久矣况稱兵江
漢之上圖釁廟闕之下惡熾罪盈民靈所絶朝廷以尅
辰纂嚴令輿夙駕吾任先貴近義兼常慨挺刅投袂信
見其時方當水斬龍蛟陸斷犀兕雖烈士銜志壯夫投
槩然雲羅旣舒宜廣威防所綂郡縣便普三五咸依舊
格以赴戎麾主者飛火施行
為蕭驃騎築新亭壘埋枯骸教
府州綱紀夫汝南稱慈諒由掩胔廣漢流仁實存殯朽
近築製兹營崇壘浚壍古墟曩隧時有湮移深松茂草
或致刊薙憑軒動懷巡隍增愴宜並為收改勿毁奠祀
主局詳辦施行
表
拜中書郎謝表
榮鬱兩臨恩儆交鏡悄然擥䰟迺懼迺逝臣聞汝潁之
金或揚采於四豪江淮之珠已馳光於七貴皆聲不妄
美第豈虚立未有伎慙湘輿蒙送目之賞工謝綵輪竊
歸風之價臣幼乏篆刻長暌圖史智罕效官志闋從政
方遽求振風長憂凌雨不悟遭社鳴之屬際河淸之會
玄雲素霞必駕蓬莱白毳騂鱗咸蒙解遂仕通物任官
登郎掾此實耀靈之私照而微臣之厚幸也仰惟皇衢
大融氣品呈觀西傾棧山東鯷航海故竒士端威異人
罄折皆相望北闕待詔南宮而臣學無利博文有忮害
迺影裾頓屣伏黃扉之右曳纓轉笏居靑璅之前訪德
於姑射聞道於崆峒伊臣之願過為信矣昔望都才麗
爵乏上班長岑聞靡身終下秩愚臣方古悠然已泰内
燭徘徊眇不識届
拜正員外郎表
臣邁鄉遠迹由學末徒不瑩雕龍之采寧照玄豹之飾
自過被光私濫蒙恩幸屢度經冬亟移春序皇緯如紐
慙飛塵之效璿基方峻謝寒露之勤故宜伏影軒間卷
氣衡下猶蒙供事紫楹奉役丹殿巡魄擎概榮渥不晤
震離徹邃阿景洞幽復昇官淸閨列版嚴闥□識何算
爰忝叔則之仕菲質焉樹迺謬仲容之職猥枉靑艧增
光空質心懅末塵情慙洞戶佇首矯迹以銘以奏
為建平王慶明帝疾和禮上表
臣聞慶動至玄則昌衢敦序教孚上雲則紫㝢交泰故
祈寒溽暑無以變其和沴火凝隂不能徙其氣伏惟陛
下至德遐穆實天縦聖仁鑄蒼岳道括寰海故丹陵之
君欵金泥而謝賢媯墟之后眷龍圖而慙德頌聲蔽逵
歌思匝道而望景暫虧輪光少曖玉櫺違和金幌輟念
百祠未遑四嶽匪處吉蠲為慶神御方休瑞廣文齡祥
深武日具惟涵教欣愉兼薦臣班戚奉慈實自慶舞不
勝悦豫之情
建平王慶安城王拜封表
麗采繩河映萼璿圃淑問夙孚令儀早晣撰告候辰昭
膺輝序國維富禮皇塗凝衛具生屬慶懷識戴躍臣涵
悦楚邊䰟馳關闕不任下情
建平王之南徐州刺史辭闕表
臣過承寵靈閔點暇日徒抱皇慈無充橫草而品第迺
崇軒服逾峻顧兹靦躬彌覯荒昧今便奉官外甸卷迹
徐山託慕宸嚴載惟感戀哀疾不獲詣闕不任窮鯁之
情
建平王讓右將軍荆州刺史表
茂寵迺臨炫奪彝典巡恩鏡飾攪情震慮臣聞該秩詔
序匪賢莫能孚其職端維裂陕非功無或濫其選所以
輪鞅國典締結民紐五威咸平四精或訓者也臣踐行
迷方試業敝緒徒以綴采宗莩承渥帝席執圭戴筆亟
荷出内至乃曳組河縣蔑馴羽之化鳴環京轂謝擇鱗
之政聲績兩無風化雙缺而龜紐未剔璽書頻降復改
册湘區分瑞衡服竟無賈琮交部之廉終乏郭伋并壤
之信固以雜沓民眀湫隘身諷不悟皇靈再煇河海重
渥遂踰恒采妄賁異等荆門務要方城任積水交沅澧
山通岷峨襟帶百縣縈抱七州上德懋勲尠居斯地寧
臣膠固所宜膺荷是以燋薄䰟色驚迫心影謹刷睿情
置露弱志伏願陛下停旒弛琪暫炤𤨏曲則鑄才式弘
練物惟遠王度旣清蒙識以泰不勝慙懅屏營之情
為蕭驃騎讓封第二表
臣某言寫瀝愚丹已續前表猥降前詔未垂鏡恕一省
驚慙再悸䰟府靜躬自察啟居匪地臣聞日薄星迴昊
天無以爽其節山盈川冲厚地不能虧其度豈不靈鑄
有限神極無爽况世道恒淪人彝剽奪數滿必㳂虚飾
小故亂大臣才非古賢任鈞左戚祚開山河兼金疊紐
爵侈常班寵溢前逹以榮以渥且慙且靦雖嘉銘鼎之
恭更懼循墟之速矧乃三司業貴上將地崇惣錄務廣
河汾寄深珪㝢方啓劍衛增肅旣驚朝野足震城邑殷
周富士猶難其人漢魏多才亦罕兼職且麟閣之臣尚
有位不及鉉全器之侯猶或任不並台名爵無假前世
之雄規車旗勿濫中葉之英軌况鴻誥鬱集懋册頓萃
諒非虚薄輕所膺符今殷夏旣聲封國式固故天地燀
燿日月更輝陛下停若鏡之眀流如雲之愛方求士於
版巖宜思賢於屠肆而私臣以闈廟寵臣以帷鼎位兼
文武職惣内外非所以發夢渭濱儲精河藪鐫金刻石
旣不可詮輿歌里誦其謂臣何仰緣大道方行蒼祗宅
氣威靈所燭九功咸詠寧於庸臣獨隔恩耀誓守愚衷
重扣雲日如蒙恩宥實生之幸不任慊欵之誠
為蕭驃騎讓封第三表
臣某言臣再抽慊請辭為理屈側守圭漏伏望衷鑑而
宸緯嚴秘襟悰徒懸優奬之降非復常旨肅奉驚懅曛
曉如失臣炤册訪古誦史稽昔以為敷道之寄管物成
務惣錄之重匡績毗風莫不下協河岳上踵光緯先王
所以長世後睿所以字民纉金圖之要輔樞歷之機者
也臣本瑣姿不慕聞逹昔値英世頻遘時來感激光私
未能自返烏可超乘厚任妄據高圖天道旣平鬼神好
謙臣亦何人而獨斯處所以不恤色忤頻犯鴻威者正
以方圓之景已滿丹彩之色難加政能緯俗匪務傍職
坐而燮道必在其人若臣武未屬櫜鞬之分文不藹樽
俎之間德非時秀道乖物宗虚飾疲伍空貽上位則天
變彰於飛流地𤯝見於震壓驚蕩民聽蕪沮物議綸言
之出不追金石之謬巳遠豈惟敗錦傷經毁鼎覆餗而
已哉自非西京上績東都名勲河右羣賢江左諸彦寧
有誣叨天爵以為已功者也昔南楚偏君鄢郢小政執
珪柱國尚不輕授况車軌共文四溟同宅而以鄙蔽超
居金鉉殊任鬱起臣心憂魄悚視丹如綠伏願陛下暫
停冕纊少察愚實鑒臣靦情愍臣孤志廣天下之惠可
匹夫之諒則國步永清門下永無謬悮不任憂駭之情
為蕭驃騎錄尚書事到省表
臣某言臣自妄蒙異寵輕荷殊爵晝昃猶聳夜艾方驚
誠以設器瑶陛取監冲滿懸魄金波徵驗虧闕兹乃天
數去盈人經好退后所以裁成萬品下所以各愼百司
未有違才易貫克負永業者也且量力之誥實炯前書
辭科之誨且昭昔牒况臣徒竭弱質忠貞未對猶叨今
恩山岳非重故慙屬交喪頻煩表疏必謂巡崖之慊不
忽俟河之淸可期不悟皇眀神邈鴻奬彌深雖守丹愚
競絶蠲恕今輒燿纓上序鏘珮中軒德輕施重左右生
華志盡輸謝終愧報效不任下情
為蕭驃騎讓豫司二州表
臣某言臣傾心駐氣不蒙睿感憂讋交鏡中寐再驚臣
聞國歷惟燿則藩伯緝其才朝緯伊序則方率司其度
用能璿紐弗虧民教可變者也臣自少器業無聞弘大
誤變燕鼎超憑吳舟託翰負組假翼要瓊質圖玄素文
寫青艧爵富諸公任高羣彦銓梁旣失輻誚所湊雖仄
影毗道徇身贊德朝徽不昭民聽具溢豈非性力知限
鑒度有崖乘兹而處猶懼紊辱之恥况此以任何堪湧
溢之賜且董督條興皆非盛古至乃河襄初授或體兼
上才江表廣任或功為物首臣績陋於國不勤睿朝寵
集若是非所克取終抱寸襟重露愚見伏願天鑄廣裁
地靈厚載特垂蠲渥使不矜盈則藿質蓬性庶無矯奪
不任匪晏之情
為蕭驃騎上頓表
臣某言伏見眀詔鑾輿便御親六師臣又謬惣羣帥竊
聞金火告燿昏眀代卷雲電漑湊經綸相襲所以草昩
縣㝢昭晰區宙况乃逆徒阻兵器掩西服雖蟻衆鼠竊
勢必褫散然尋仞難貸原烟易滅臣受算内楹稜威外
閫按甲視夕沾襟待旦翦此凶渠庶匪曠旬但遂玉輅
躬臨雲蹕親駕悚慨交心實百常憤今便嚴率所綂尅
此月二十六日出次戎郊故巳望江源以軫歎想荆山
而增厲矣進止之宜更聽勅旨不任悚企匪寧之心
為蕭驃騎謝慰勞表
臣某言即日侍中秘書監臣戢至奉宣詔旨慰勞便受
轂中帷練甲外壘旍旄蔽景輿徒競氣人懷秋嚴士蓄
霜斷晦䰟巳掩氛豎未懸稽鉞竚威寢興震慨今玉人
臨郊皇華降庭煇燿望實將激威武戴鶡之夫迎光蹀
恩投石之師攀炤竦惠楚纊越醪方兹慙潤臣忝屬閫
私彌抱渥洽不任下情
為蕭驃騎慶平賊表
臣某言狂賊沈攸之棄天犯紀毀禮滅緯外陵南畿内
奰西夏禀血涵氣咸百讎憤頼皇威遐制璿圖廣馭四
海競順其會如林仰綴宗稷之靈俯輯士民之效故嚴
勅裁交妖鋒折首凱期旣屇樂飲在晨斯乃紫歷方永
蒼氓同慶臣僃符寵私時深抃舞不任踴躍之情
為蕭驃騎解嚴輸黃鉞表
臣某言逆沴電熾凶妖霧舒志大禋天情已類社故乃
馳羽江郊騖燧山甸雖藏智審其黥戮涵識判其奔沮
然兵扈難輕義險宜備故膺寵無辭奉鉞不譲今元凶
旣殪醜徒自紊朝靄方卷郢氛已廓樂琯登肆禮衣曳
朝不宜復假殊服取缺彝則輒上還王府永戢秘館
為蕭驃騎讓油幢表
臣某言奉詔賜車一乘竊以國容方穆旗章式序朝禮
永清儀服咸貫故象革建鏕尚炯周圖朱箱玄盖猶炤
漢篆皆旌羽勿差功庸匪濫臣忝爵山重蒙榮海深襲
恩祗册已慙初筮浮禄素位方疚心路鑒古以惕巡世
罔然不宜假文丹幰空飾皂轓仰思至道俯恤物僭
伏願聖遠特停華渥書愚上請追深累懼不任下情
為蕭驃騎謝甲仗入殿表
臣某言臣即日被勅賜給甲仗五十人入禁儀武殿飾
冠疇典局荷此盛恩五情銘載臣聞國之利器在祀與
戎蘭錡之設實允儲方故官騎辰居羽林天部瞰城龍
塞言伏鬼方臣股肱之力不足以染丹靑横草之勤寧
可以鏤金石而魚服象弭一旦虚授誕錫金珪方兹為
絢黃河如帶比今非賞故異寵之襲心魄共驚不世之
服蒼祗同灼雖攀靈河漢駿奔眀哲慙迹駭衷無情以
處
為蕭驃騎讓太尉增封第二表
臣某言以鉉司崇貴衮位淵嚴非德非功無忝無溢故
誓魂肆請舒衷仰謁不能曲流慈炤遂乃徒洽恩奬周
覽未交靈爽以懼臣歴古㳂圖循遠訪繪未嘗不麗選
衮台妙簡槐采者也魯鄭之賢戚曹蕭之勲彦吳鄧之
盛功王鍾之素業孔眀之居蜀茂弘之在晉僉曰伊人
是以處無懦色臣官逢昌世運漸時眀頻煩紫渥綢繆
璿命身薄施厚感厲愈深遂負機繩之託猥集衡梁之
任風軌不樹徽猷罕宣無以式翦寇兆載弭姦萌致虹
沴阻於上京蜺妖扇於下國實頼藩伯鞠旅侯甸入守
欃槍旬始煙袪霧卷故皇道威稜之由神緯昭昌之效
臣豈有探夐察幽之智攻城野戰之力哉今迹無小功
事貽大賞愧寤終朝慙夢流夜咨此庸弱何以任忝伏
惟淮泗猶梗趙魏未賓中原久蕪神州方翳思樂盛猷
願厲聲頌將陪雲驂以北狩扈朝服以濟師乃為少雪
庸誠微謝天眷耳寧容遽竊茂爵輕頒鴻名者乎伏願
聖渥遐覃賜以矜宥霈焉垂仁穆然惠德血祈旦亮慊
志夕滿雖蹈疵戾猶深抃躍
為蕭驃騎讓太尉增封第三表
臣某言撰心求私精衷請亮情不感神理無動天詔飾
旣降辭表是絶朱紱方臻金鉉未宥魄慮再馳詵然改
席臣局志久戰淺㮣已領具煩寸管備黷尺史曠旬浹
景祈指遂宜猶謂設品分職實以仰銓璧緯列寵縣榮
故乃俯酌瑶陛迹聯盈缺道協興降上睿所以僉舉前
英所以詳能今若第隨私貴爵與私富紊蕩邦經斷折
民紀豈可還風中葉逖聽遐代者也臣才乏往賢績謝
古烈妖鋒孽火將炎天地幸郊甸或静江山以閟文軒
華劍旣榮既峻侯封桂食又盈又滿祿高誚厚任重責
深弱節兼誠誓思不淺伏願隆慈特垂眀愍臣奉國猶
家慮公若私秉軸之鈞心希在治不任懇懇之情
為蕭太尉上便宜表
臣公言臣聞經邦緯治去華為急體國字民循素乃安
聖誥遺風具騰丹册賢言流沫僃宣靑史何嘗不翦削
浮奢銷遺文繪然後頌音載興澤洽式廣楚駕百馬民
雜國彫秦修萬騎教亡業墜刻桷丹楹禮有常序朱轓
皂盖古無濫秩縹衣綸綬漢置前制奇服怪物周設常
刑皆節俗約訓反樸還風肅政黎心釐一民志故禮奢
寧儉宣尼之高風以義止利孟軻之宏規若乃文采利
劍道鑒其元雕蟲篆刻世炤其淺雖儒墨異學名法各
治至於遵本捨末其槩一也故荀韓之立典管晏之制
書賈陸之鴻筆嚴徐之博辭食貨興志鹽鐵生論莫不
異說而同儉乖議而共治然世淪物起道缺事遷盖源
起西秦波被東漢一魏不變二晉未革所從来者遠矣
洎高祖武皇帝業高縣㝢化格區宙菲躬謙度方追重
華納麓之勤約情撝操乃取文命卑宮之義去金錦之
巧無帷帳之飾唯修遠圖綏國之術祈勸力耕濟世之
規是以政平刑偃紫階斯廓太祖文皇帝恭巳眀臺之
上聽政衢室之下九官咸静萬績惟凝亦復務抑華詡
思裁奓太輿馬翠翟之麗尠登乎外禁瑶碧綺組之玩
罕設於内宮故大德立而五路謐鴻名建而四民寧者
也自頃政教日替敦敘月虧誰惟歴稔亦曰淹紀至乃
帝臺傾海外之寶王城盡天下之秘象席珠履一躡而
卽收鏤琴綵瑟再撫而已損褧衣隨塵而罷羅袂從風
而棄百民染其聲奢萬姓被其馳蕩故闤闠之里富者
竊梁楚之乘伎巧之家豪者襲王公之服於是有文靡
虚麗驕邪不典之器精纖空飾妙蠱非常之玩農夫勤
耨不充浮伎之資蠶女務織無給點刻之費將恐去實
就華未知所届背源從流不識其止求國富兵強寧可
得乎今江南所宅止漢魏兩州之地戶口所檢裁文景
三郡之民舊齊故魯鞠為茂草全趙盛魏豺狼所嘷陛
下方欲鳴鑾中土朝服濟河不改斯術則未見其可也
臣謬屬大任竊同憂泰日晏宵分實㤀飢寢草治其莠
職此為先輒具條便宜可以安邦利民者事事如右率
以聞見謹簡聖聽若其咸允謹請勅付外施行
為蕭讓太傅揚州牧表
崇絶之寵降自白日殊甚之禮墜於靑雲祗畏驗盛若
奪魂鑒巡席無容當軒改色臣聞天地之大德曰生聖
人之大寶曰位將以啓廓靈緯崇樹神紀百司備列貴
賤之分旣炳九官咸贊升降之際可眀故皇極不爽國
步斯泰雖金媯各政姬華異治未有革序變倫而能流
英發耀者也臣才慙右賢功愧上烈平趙夷魏之氣無
宣於國書濟河登山之威未亮於左史旣罕龍韜金匱
之效又乏楹間帷中之績衛主寧謂提横流匡危不足
生細民故小節時顯於艱難大勲無紀乎廊廟而乘軺
服冕荷蕭張之賞開城裂域受曹鄧之爵不能翊教緝
政釐濟氓隠贊邦弘化飾整朝輝是以德少寵多輿人
立規才薄位厚處士興議故玉燭未調道治猶鬱者臣
之為媿也不悟陛下復停日月之華凝煙露之潤擢臣
𤨏姿鑒臣陋誠前恩未曠後寵已襲上公祕鉞聲振都
鄙文劒雕舄禮殊軒殿深褒之逮方今為絶大賚之降
比古為超臣亦何功當處斯忝復願道邈先帝理鏡衆
寂被氣順方涵生獲慶特輟策書時停鴻册則人歌僉
平物抱至歡
為蕭重讓揚州表
臣某言臣以功狹賞峻世誥所讟才弱寵隆道經所諱
故寫䰟誓膽庶留天矚圖驕慮滿護守私吝不能靑蘋
引風陽燧要景復降綸册徽采兼明影迹交戰水煙相
薄竊聞周夏異章玄素各禮儒道二宗名墨兩教咸以
裕俗為急僉以得人為寶於是尊官上品乃貽玉振之
賢鴻等懋列為取金聲之彦或有濟世夷難之略煇燿
内區導江疏山之勤纏結中㝢深德衍溢大功振驚然
後超居國右鬱處朝端故九職惟宣六典式序丹靑所
以傳其藹磬管所以揚其音也臣才蔽識淺非集譽於
鄉曲榮降寵臻乃假翼於皇極遂事等話言之寄任鈞
負圖之重職惣表裏地聯機務位班昔良知闕前修居
官不聞其風處秩焉見其政寰域之治未緝街縣之訟
方興繒販之士無薦管庫之家寂寞四維不闡五教罕
敷安可以底慎財賦交正庶土者也今輟和毗道仄身
贊業尚據晦曉獲毗璇圖况異禮更飾襃命復崇名超
列辟爵擬羣后上仁居之猶涵慙德臣實空儒伊何以
勝旣誣人文將黷玄緯凌歷飛流之𤯝懼失正和晦裂
蜺霧之災且濫世物臣是以寤寐永歎憂國慮私者也
伏聞陛下裁天賦品制地平施使曠世之典不遂臻於
末躬迥代之軌無頓被於兹日素心丹魄皦然靡疚矣
不任憂迫之情
為蕭三譲揚州表
臣公言臣再辭非謙重譲靡飾實以爵高中世歴古所
難寵冠上台緜代誰易詳圖辨箴如鏡如水檢崖覽志
匪雕匪文䰟祈夢請駐心挂氣陛下猶降以璽書之榮
被以丹碧之采頓然變容一慮九逝臣以為寒暑繇乎
平分晦明驗乎天道咎譽起於微薄得吝生於小疵故
金衡旣陳錯髮之異必縣銅墨咸設分撮之殊巳傾聖
哲不能爽鬼神莫由避况臣鄙槩早盈陋才久溢第超
庶后禮絶羣班仰贊東序之賓平參北宫之政窮盈極
滿於斯為甚鑒兹隆替淵冰非譬所以坐洞房而不悟
下輕帷而嘆息也古之馭教當有道焉量能而受賞撰
智而錫位深乃裂組遠故分珪前人以為稱首昔賢以
為美詠自非上德横乎天地高績格于區宇烈譽馥於
一時茂名鬱乎當世者豈有降今日而莫先哉臣爰蒙
殊寄六稔遂交及荷惣任二燿忽周未能塞謗生民獲
免僮訟何盛勲之足題詎深烈之可銘乎而因委忝濫
踰溢倫等朱軒躍馬光出電入貂冠紫綬寵靄霞炤臣
聞闔宗奉國猶非報殉方將身侍鑾華雪齊魯之侵地
手執羈勒騖燕趙之遠郊然後追迹范張濯纓汾射臣
之志也華爵盛典非所敢寧伏炤古巡將流聖察無使
匹槩血誠不諒於璿扆宏芬英猷遂蕪於里聽豈伊庸
臣獨蒙其庇亦曰海隅咸被其利焉
為蕭太傅謝侍中敦勸表
臣公言即日侍中臣惠基給事黃門侍郎臣僧珍至朱
蓋乘雲玄軒肅霧墜高天之旨集微臣之軀神爽矍然
斂影無地臣初長血心未啓素槩辭從意空言隨事盡
不能降陛下一時之恩借俄頃之炤遂枉近侍貂簮軾
庭臣自亮無庸何以集此退咎慊誠悲枉垂光進戒朝
訓虧兹盛序感慮躑躅榮結夢寐臣檢古少例巡令逾
疑豈有妄叨天功虛竊上賞近謬國華坐取隆貴人見
其過外惜皇猷内畏私𤯝昔西京鼎秩漢世權家丹墀
網戶擊鐘連騎何嘗不以驕滿貽戾謙冲要福者哉臣
不能遵煙洲而謝支伯迎雲山而揖許由激昂榮華之
間沈潛珪組之内光飾旣超寵靈亦遠江左已来罕見
其倫今位冠朝端通侯萬戶結象弭於前衡奏金管於
後陣都野宗其榮盛視聽驚其炎貴臣一旦居之誰以
為不忝者乎而陛下猶崇以異禮者是增臣之戾也况
復肅延華勸實深窘迫伏願俯矜單志賜遂前請則世
寢横議臣蒙緩責
為蕭重讓尚書敦勸表
臣公言臣五寫丹翹宜蒙凝炤一降王人遂無蠲察復
遣尚書臣岱兼侍中臣奐等奉宣慈靈重賜勉誨鏡伏
迴環憫默失圖心魄交懅淵谷匪譬臣自初被詔迄於
今時載慙載疑以悚以厲豈非深懼鴻典永憂末躬故
琴瑟徒鳴不傳廣樂之響燈燼空舉焉續景星之耀何
則卓乎小者不足以任大守於蔽者不可以語通臣器
乏淵源識暗機務倫濟夷險每憑璿歴之遠龕拆氛蜺
輒資羣才之效臣寧有採奇鑒隐之能網國提民之功
乎不謂過延渥洽謬攀河漢榮宗蒕葐寵華暐映籍聲
探議共知其幸况傅保之崇殷周特貴牧司之寄魏晉
稱重上昭妙德次擬英勲有踰兹序尠不紊裂今陛下
方闢金門之聽調繡扆之政何得去禮廢雅近於臣始
旣無前章孰表後世臣才孤位峻待罪無日矣情哀理
感事盡於斯伏願一運天景微見藿心則物不逃形臣
何恨焉不勝燋憂狼狽之至
為蕭太傅謝追贈父祖表
臣公言即日兼謁者僕射姓名奉宣詔書追贈臣亡祖
某太常卿亡父某為散騎常侍特進左光禄大夫寵煇
泉扄恩凝松石奉渥銘心祗光慟慮臣行阻祗玄躬早
荼棘如創之痛昃日不遑終身之恤霜露彌慼雖慙曾
輿喬木之敬實抱仲路華轂之哀自謬藉珪金空貽組
紱爵侈於公禄盈於私何嘗不静欷其結默慕交深不
悟睿孝動天昭性曠古惠被遠紀澤演慶世丹情靡諒
峻册愈凝大榮集身尚驚異施况寵洽山栢特振殊造
銷骨瀝命猶不勝謝不任鯁泗荷珮之誠
為蕭讓劍履殊禮表
臣公言近仰跼威靈辭移理奪故欲冒忝傳識必避殊
禮不悟復凝令詔雕飾非常鏡睇未周金火交慮臣聞
寵以昭賢不濫才外之華榮以麗身豈謀分表之渥哲
后所以僉授貞臣所以慎荷故行珪行玉尚無輕頒一
爵一號猶宜詳品况劍舄升陛贊唱異儀殆為對越神
體抗禮天極漢魏舊載唯斯稱重雖英衮簉朝賢武滿
世蒙此典者乃曠古特降耳諒由功饒賞結名高器深
金蟬綠綬未足藹其采瓊珮朱紱不足宣其榮方加以
履殿優以勿趨雖至第為上公貴為皇王佇望兹禮猶
邈如也臣何燀業寵兼昔人受以懼覆悔豈有及復聞
殊旨增其憂迮抱此愚欵以賓為請伏願天鑒順臣所
守則雖殁九幽傳榮萬葉矣
為蕭太傅譲前部羽葆鼔吹表
臣聞國容軍禮旌羽昭其華品騎第乘鸞蕤藹其飾所
以炎耀仙都崇麗神境世教以之垂彩民聽以之流文
故勒岫銘海之功鞞革寫其詠龕難夷邦之業簫管凝
其聲朱鷺玄雲旣錫上德華山芳樹以頒奇勲爰及台
賢位高藩戚名㳂恩炤寵垂私賞皆為發吹後陣豈曰
兼奏前軒兹典罕行此禮實曠臣竊服巳弘叨光無限
才局秩遠常銜炯耀安可二葆同整雙弄頓驚覽躬惕
然特貽厚謬伏願眀爍日月靡忘情鑒將停盛飾遂臣
慊心則涵惠旣饒恭錫多矣
為蕭太傅謝輿駕親幸表
臣公言近以神輿將降昌啓丹辭重被還旨未垂闓允
謙尊彌光褒優愈臨慙疚旣積敢忘謙請臣乘幸藉私
豈曰無僭攀霞鏡月非復常所此必讓德信在於兹但
恩嚴交泊固守莫從免默恭典伊榮加戚寧容爰枉鸞
駕式驚臣府訪心驗巳諒以不夷求物校迹誓無此義
且古今異飾紫靑變禮取諸臣躬未覿其安伏願陛下
賜止冕輅時停雲駕則俗踐知方臣蹈厚泰
謝開府辟召表
臣公言近被詔旨賜令臣府自辟僚賢竊聞治以才為
寶教以人為貴激風揚蕤實資山東之英凝華重馥良
在關西之彦近以闡耀世經發麗朝序而州策郡聘兹
禮尚堙台召鉉辟斯文亟曖豈非盛美難嗣故曠寂先
芬者哉臣謬贊國機職宜冰鑒未能澄形炤藝薦品任
官旣乖覆業彌慼深寄仰屬皇心遥覃察政洞俗弘此
懿典崇臣遠寵輒仰睿恩謹宣巖壑庶幽居之士蘿薜
可卷奇武異文無絶於古
為蕭上銅鐘芝草衆瑞表
臣公言臣聞象際玄通豈以眀昩岨運幽崖遥鏡不以
人靈異謀威書璧誥旣信其綵綠鱗丹字彌驗其文是
以業藹鴻經則煙露呈炤精昭景緯則川岳發華故寶
鼎白雲瑞集軒世芝房赤鴈祥委漢年玄石鴻鐘遠炳
晉室玉璧&KR0595;器近耀皇宗自大眀乘規泰始疊矩朱鬐
素毳之至史不絶書奇葉珍柯之獻府無虛月今懋歷
啓圖靈基再固頃歲以来禎應四塞近獲豫州刺史劉
懷珍解稱所綂建寧郡建寧縣昌村民於萬山中採藥
忽聞異響從石上得銅鐘一枚長二尺一寸遠象古鑄
近乖今製又州界之内樹生連理二木隔澗縢枝相通
越壑跨水合為一榦方之舊說彌復為貴宣城所綂臨
城縣山中獲草一株交柯攢莖紫蓋黃裏貞潤暐曄自
然天華採輟歴時質色不變(闕)炳據有徵近獲吳
興太守臣王奐云十一月二十九日解所綂長城縣令
臣張撝解稱其月二十五日甘露降縣東界下山之陰
又東太守臣腦解所綂武進令臣紀法宗云十一月十
日解稱其月二十四日甘露降於彭山松樹至九日又
降如初臣以祥緯雜沓星燭波連斯乃靈迹深覃睿衷
夐感理應寫順祗無涵秘稽往徵古僉欣升泰瑶光日
闡玉繩永休謹拜表遣兼長史參軍臣姓名奉銅鐘芝
草以聞
為蕭太傅讓相國齊公十郡九錫表
非常之册分天而降冠古之典開河而出遥然以慙䰟
交象魏臣聞日月權輿二儀所以克靈君臣設極三綂
所以式固惟生與位謂之大寶辨諸文而尊卑旣炳觀
羣龍而貴賤可正雖復殷因於夏王資於帝至乎建侯
分職體國經野其揆一焉是以二周之始山河逾廣兩
漢之初封賞彌盛然表東海者實牧野之日瞻魯邦者
乃負圖之辰西都英相信命世之功關中上宰亦龕亂
之力秬鬯彤弓本西伯之賞虎賁戎路又晉公之典若
乃衣裳盟會九合一匡猶慙德斯禮也臣實鄙才靡識
大體徒以忠貞為槩而勞不足銘雖以丹素為誠而功
無可勒豈有經天緯地之略探隱炤寂之智哉抑亦何
術以堪盛休是以覽雲際而懷古憑軒榥而未寧也伏
惟陛下神華馭世理無不鏡賜臣待謗今職守其私滿
則天下有道庶人不議矣
為蕭讓九錫第二表
臣公言臣近厲心罄辭寫情畢議眇望神藻鑒見丹襟
而帝閽以秘綸誥方明中外卷容左右軫慮臣以為麗
天秉經君上之彝憲儀地執緯臣下之恒軌故皇極載
凝庶士交愼昔者重黎效官裁居炎冥之職羲叔能任
方掌日月之序至乎御龍勤夏未聞冠俗之爵大彭翼
商豈見超世之典以古先哲后如兹之愼賞也臣乃謬
貽國寄志在靖難若夫野戰虹蜺伏順者易為威城攻
鯨虺奉國者理必全雲氣薄蝕下民咸貴更明恃險輿
馬舟中皆可異議故昌邑有歸邸吳楚無旋師斯激芬
楊蕤物同其幸焚惡去醜世共其庇實為仰憑俯順之
效臣亦何力之有焉竊謂禄為十郡必俟禹迹之勤錫
以九命乃須周公之美况吕梁不鑿而器重玄珪越裳
未獻而賦擬千乘京關識其崇貴畿服知其忝冒鏡前
修而慙形覿往德而聳慮畏崖之請取譬深水審量之
祈呈炤皦景伏願陛下遠牽雄範近覽英規憑霞停詔
臨風輟恩豈伊愚臣方被昌化具日遺氓咸蒙其賴矣
為蕭謝百僚敦勸表
臣公言臣欵誠素履頻載縑翰天飾高奬累降史筆即
日尚書臣某等至重宣詔旨猥辱百僚省睇未交心靈
巳悸臣聞良宰謀朝不必惜威貞臣衛主修已則足故
驕滿之失取鏡函關謙側之美見炤伊闕臣本庸人識
無遠度值開闢之辰遭欃槍之運奸回内奰則戮力瓊
都諸侯放命則抗節瑶祀秉號仗義幸不辱威皆爲冕
旒遥鑒之明羣士畫圖之助臣寧望伊摯叔旦之爵吕
牙申甫之賞哉方欲謝簮東都濯冠汾陽不悟盛禮華
典復臻於茲靜默迴環祗畏躑躅猶謂遇聪明之朝當
時雍之世陛下詠堯風之化歌卿雲之詩日月華采萬
方獲性疊慮仰祈必蒙題品而威嚴窈絶斯冀遂阻鑾
輿玉駕復許敦幸重臣愆悔無地自安便當謹恭鴻命
竭身爲限
蕭相國譲進爵爲王表
臣結慮歸請三辰未鏡傾䰟仰視九天彌阻重炳徽策
再晰光誥理晦情震若涉嚴淵臣業不出世績未逮古
謬藉明政陳力就列艱多智寡翊贊罔樹若乃洪範不
修鍾綴旒之日九黎亂政當摧軸之辰雖瀝命奉時禍
提下亟防明之陋貽慙昔人杜險之蔽取愧前英故十
萬之師無集槀街之邸千金之貴恒單白藏之府戈船
發於江湖戎車出於石城然後雲徹席卷虔劉巨禍臣
實恧焉不悟上賞亟降華爵必集雖延首紫局翹意宸
居執爲守約之志旣謝簡鑒避賢辭智之請終無開允
故受任專征遠邇知寵肇封四履侯甸推禮昔虞思勤
夏不列殊物之錫晉叔匡周豈頒上公之典燕藩懿親
裁蒙衮舄之榮梁國戚屬方忝旌旗之貴而臣包括庶
揆惣納儀刑蓋出近古非三代之遠體也乃踰九命爰
超五等域中之稱麗天作則探情顧抱豈所允安者哉
伏願陛下一檢丹崖遂臣慊心無使怵迫深貽疵戾
爲蕭相國拜齊王表
臣無佐夏匡殷之功威晉服楚之績業不題於宗器聲
靡記於彝典而超居上禮邈乘峻爵靜念隆替焦原非
譬臣以爲衆官咸事帝謨所以式序羣后克譲王猷所
以載穆况臣訪德語勤未洎伊稷之能藉靈懷寵仍濫
周邵之秩故駐䰟仰請瀝意歸聞理竭素牒事罄丹史
具徽太微備簡玉䋲而才輶志淺隔景絶照朱輪之使
日月亟䊸金鑾之尊旦夕將拂巡情覽識豈伊寧處今
便肅典内軒恭服外屏大夫有命古或無違王假有廟
今臣爲叨三省空懦震據於心
爲齊王謝冕旒諸法物表
臣王言以軒冕雲蹕旣非常之飾宫懸玉戚乃配天之
禮故呈襟效慮必期蠲亮重被還旨芳訊愈越鏡伏殊
私情影遠震昔大啓營丘未修樹羽之賞光宅曲阜始
兼龍旂之貴况道狹慶隆身薄器尊粉繡爭輝藻火競
耀夫太常圖列星之采華蓋觀古人之情所以聳絶百
縣崇隔萬㝢鳳閣因此而神瓊都由茲而麗故醜功慙
德違議避榮誠不遥孚理無夐達遂貽器誥爰斷辭表
驚慄遲迴祈鑒何地便當肅對王休敬昭異寵佩服盛
文以慨以懼
爲齊王讓禪表
陛下遠規唐虞永揖之典近暮漢魏高謝之禮旣覽金
水昏明之數又協雲雷隆替之徵激風太上扇采至公
聞命驚爽心靈殞越臣聞天地草昩而樹之君所以平
對二儀顯臨萬國膺符受歷惣明司幽軒轅陟祈首出
庶物顓頊登庸作爲民紀雖五德迭興十代繼運非賢
非睿莫預斯位若乃與能之交禪錫之會豈伊虚薄所
可遵擬昔傅巖佐商秩終上公磻溪翼周名極列伯臣
才非半古功愧逮聖獄訟不往謳歌寧歸河乏馬圖之
寶天無乘龍之錫元首股肱誓不可異而曠乘之軌忽
臻於兹慙慨憂灼罔識其際伏願陛下遺舜禹之心臣
守巢由之節則道耀日月澤浸飛泳聲振開闢仁動今
古四三王而六五帝不亦休哉
章
為建平王拜右衛將軍荆州刺史章
珪册停徽車旗寫曜襲禮炫衷迎恩震色臣聞爵以能
委命以績降亦有玄雲結吹褎成燻之厚朱箱累轍崇
試宰之高而臣紐組頒守要玉備政績廢江區聲隘河
部浮榮曠年叨光賖日諒以具察輿歌取鏡民誚不悟
皇德至凝亭物帷幄復使承官楚封袛秩漳土任班河
冀事亞崤陕横術輻湊殷民訟積寧曰明哲疇克勝寄
雖瀝丹局終懼蒙咎不任銘戴匪處之情
爲始安王拜征虜將軍南兖州刺史章
絢服騰炤懋册凝芬夤對迷墜慙泣交集臣職右南陽
謝蒲鞭之政任重臨淄無遣獄之化自分金帝闕參風
尹訟璧緯裁復圭露詎淹不悟旻靈拂采霄景汰色復
交書河楚置傳吳江環章淸潤旂文肅路寵艷内維榮
炫外圉方梗名慮有陋莩識沖生靦氣安以輸謝不勝
荒震屏營之情
爲始安王拜征虜將軍丹陽尹章
旣耀軒禮涵蕤龔恩爽泗靦默臣少識猶晦哀辛方襲
藉以毓采上霄搏華中漢飲惠延光偭爵假息不悟瑶
離降映繩河低文遂翊言關禁徙第京部進憲蒙淺塵
紊徒盈還迷懅悚風製罔樹循伏憂欷滅慮燋衷不勝
荷佩之情
爲建平王慶少帝登祚章
上書皇帝陛下伏承肇嗣天震雲飛璿極戎夏歸服民
靈以戴臣聞黃旗紆藻瑞益於姬帝紫雲垂蓋效異於
劉后實乃深賜天衷廣映祗迹伏惟陛下騫英駕聖涵
靈縱睿矩心明裁繩道喆時遥裔雒符雜沓河紀是以
膺符寶宫輯命珍殿誼洗雲密德徽嬀夏濬發鴻原長
禘偉業方絢聲金圖騰華玉歷波渰下氓炎躔上漢臣
㳂莩締寵誠兼親屏禮升之日守官楚甸不獲勉躬儲
外奉顓行間䰟泣江郊心泫京國不任悲仰哽慰之情
爲建平王慶王太妃正位章
上書王太妃殿下伏承以令日淑辰曾光樞景慶芬祗
外禮蔚寰中臣聞道懋第昌業廣祉盛藻秩攸臻憲章
斯飾伏惟殿下柔明固天夙資龔懿芬惠翔聲端簡散
譽冠采摰姙騰燿徽姒丹陵藴德玄丘棲聖烟煴國牒
衍溢民聽涵道席教且詠且洽臣忝任蕃圉無由隨例
闕廷不勝荒情
爲建平王慶江皇后正位章
上書皇后殿下伏承以嘉月蕙時膺曜宸正翠珩炤品
褕組在飾休遍函夏譽殷靈昩伏惟殿下岳曜靜德式
懷謙順升降圖傳左右詩史夙鏡茂資早摛芳訓故以
騰馥秘閨寫問中帷今靈緯載升崇正輝典衍教紫庭
麗軌華屋聲激綺組風偃家邦黎玄湊仁雲祗宅慶遠
邇有聞莫不傾渥臣限外任無由恭列軒屏不勝荒情
爲蕭領軍拜侍中刺史章
上書皇帝陛下即日詔書以臣爲侍中驃騎大將軍開
府儀同三司班劍三十人等持節都督如故峻命在庭
光冊充軒虹驂聳服朱轓佇蓋夤對以懅心影若傾臣
功乏至道不足以題象魏績非振民無可以書廟閣半
漏未晏中鐘而驚實忌微庸起乘盛服竊疑國寵頓萃
末躬今寰海順典瓊都咸光調御惟新鎔製就始良宜
整變獻經詮明典緯九河式耀三辰載晰不悟陛下皇
靈曲溢大賚斯降而鴻賞之行迺於臣始非所以騰振
遥風激昂品流輿人之誦具聞其黷頻露慊祈未叨鑒
順今便虔禮靑軒謹躬丹墀憂符怵愓慙屬兼軫不任
屏營之情
爲蕭拜太尉揚州牧章
玄文旣降雕牒增輝禮謁前英寵華昔典仰震威容俯
慙陋識心䰟戰慄若殞若殯臣景能驗才無假外鏡撰
已練志久惻内涯故譲不飾迹辭非謙距寸亮尺素頻
觸瑶纊丹情實理備塵珠冕而神居寂阻九重嚴絶徒
懷漢臣伏闕之誠曾無魯人迴日之感所以迴懼鴻威
後奔殊令者也旣而永鑒隆魏緬思宏晉國之大政在
功與位故治民紐亂不處輿臺之下去勲捨德寧班衮
司之上咸以休對性業裁成器靈詎有移風變範尅耀
倫序者乎臣績不炤朝忠豈宜國名爵赫曦僶俛優忝
陛下久超異禮之榮越次殊常之秩雖寢寐矜戰曲垂
哀亮而璽册沖正愈賜砥礪今便肅順天誥恭聞睿典
審躬酌私必䟦危撓將恐民俗由此方擾軌訓以之交
蕪臣豈不勉智罄忠未知所以報奉淵聖輸感霄極取
諸微躬長爲慙荷
爲蕭拜相國齊公十郡九錫章
殊命寶典鬱降雲天采詔綺軒光流城禦震驚華禮神
氣交越臣才謝深英氣慙遠度進寡兵車召陵之盟退
靡朝歌河内之會無束馬山戎之績懸車流沙之功故
望寵未安踐榮加懼况納陛朱戶事絶羣班金璽綠綬
儀參鴻典聞命屏營以憂以墜近申微欵日月之鑒旣
阻方懼難慊蘭芳之旨愈峻遂致百辟卿后踟蹰於衛
闕鑾輅旗旂方幸於臣府悵然遥慮將貽厚戾文章徒
單迄無蠲省而天威咫尺丹懷㒺固輒肅恭文物翹拜
榮禮違距以深追憎怵迫德輶寵盛於斯爲微非臣鄙
虛所能酬對
符
尚書符
侍御史大夫尊冠賤履君臣斯位愛順惡逆成敗可曉
未有憑凌我江郊侵軼我河縣而不流䰟漂骨丹宗血
祀者也沈攸之寂寥無聞起自甲卒邀我百戰之軍乘
彼一捷之幸鐫山裂地紐紫要金擁旗藩伯便無北面
之禮受符方屏即有專征之釁箕賦深斂毒被南郢枉
墨矯繩害著西荆鬼怪其性故從始而遂終狼戾其志
乃沿少而得老山陵不奔移殃爲慶踐祚無賀按劍稱
予遂乃關馳逆書亭炤妖火此而可賖孰不可宥今遣
陳承叔彭文之等敢勁三萬前驅電躍呂安國任侯伯
桓崇祖曹虎頭等樓艦五萬射蛟中流荀元賓郭文孝
程隱雋等輕舸二萬高旗蔽日周盤龍張文嘉薛道淵
等鐡馬五千龍驤後陣凡此諸帥莫不氣薄日月精變
虹蜺或飲羽石梁或超踰亭樓索鐡拔距孤視萬旅顧
盼則前後生風喑嗚則左右激電然鑾戎薄臨驍虎百
萬六軍徐軌五輅遲旆丹艦發炤素甲生波樓煩白羽
投鞍成岳漁陽黑騎浴鐡爲雲於是高山與深谷共湮
紫芝與白艾同滅不亦惜乎符至之日幸加三省其驅
逼寢手之人鋒陣塢壁之主若有投命軍門一無所問
或能因罪立績賞不示私斬祛射袂唯功是與購募之
科具列如上信如白水皦然無二臺明詳旨飛火普加
宣下文書千里馳驛
奏記
奏記南徐州新安王
伏惟明公殿下列譽椒璧蜚聲沖漢爰求儒雅傍招異
人削赤野之玉翦燕山之金至如淹者東國之徒步耳
方斂影逃形匡坐編蓬之下遂遭烟露餘彩日月末光
惟恩知泰變色薰心淹聞齊石旣撫無待巴人之唱柏
臺巳構寧俟不才之木淹幼乏鄉曲之譽長匱芹藻之
德豈宜炫璞鄭氏獻鳳楚門哉願避職吏緩其召書
牋
到主簿日詣建平王牋
淹乃庸人素非奇士旣慙鄒魯儒生之德又謝燕趙侠
客之節徒以結髮衛次暫聞仁義常欲永辭冠劒弋釣
畎壑而身輕恩重猥奉末光枉白璧之惠降黑貂之私
因兹感激未能自反負金羈於淮吳從後車於河楚竟
不能曜丹艧騰英聲絶白雲負蒼梧至可知矣不謂咸
池再暉瑶光重照開高天之慈布厚地之施承命以驚
巡走且失淹聞古人爲報常有意焉至乃一說之效齊
王動色一劍之感趙王解衣孤心迴槩有殞自天
被黜爲吳興令辭建平王牋
淹本遷徙之徒非有儒墨之能亦以轉命溝間待殯巖
下誤得步修榥循高軒伏層檻坐曲池承翠河之潤降
璇日之光載筆奉后盛飾立朝於山東百姓亦已殊甚
雖蓐螻蟻拭黃塵不足以塞惠而小人狼狽爲鬼爲蜮
山淵所容衣劍不貸黥赭幽圉皆非報責仰遭大道之
行草木勿踐輟鑊斂火吹䰟拾骨濯以河漢之流曝以
秋陽之景叢然黔首豈不載天竊思伏皂九載齒錄八
年以春以秋且恩且顧竟不能抑黑質揚赤文抽精膽
報慈光而自爲擁腫之異木卒成踴躍之妖金所謂孽
由已作匪降自天猶沐造化餘靈宥以遐邑方蒙被霜
露裹糧洲島缺鑿山楹爲室永與黿鼉爲羣猶蹶者不
忘起肓者不忘視况罪溢朔方尚駐一等之刑咎過朱
崖猶緩再重之施金石無知何以識答昔河濟荆吳必
獲陪從京輔關轂長奉帷席德音在耳話言如昨淹迺
梁昌自投東極晨鳥不蜚遷骨何日一辭城濠旦夕就
遠白雲在天山川間之眷然西顧涕下若屑
到功曹參軍詣竟陵公子良牋
竊惟明使君鉞下道耀神源德鑄靈極誕涵天聽資河
炤聖譽拂紘外芳激震中故衡梁孕秀璿璣流品變瑶
光之暉贊玉燭之色功邁翊殷績起匡漢是以赤瑕瓊
寶之文睇影而夐集青龍遺風之乘晞光而遠至如民
者蓋不足筭所志不出繒販所學不遺祝筮業異儒墨
行乖曾史旣乏修短之術又慙啓塞之辨不能伏軾蹲
衡驚燕趙之郊黃金横帶馳澠淄之幣語默罕緒圓方
靡樹謬以一氣之微徼百載之會躬奉英睿身蒙青艧
故以潤厚累望恩重兼金不悟懸黎降景靈河瀉潤復
獲執羈蘭陳迎笏桂序漏越之琴竊莊文之價缺齧之
劍盜項襄之名心羞秦媵志慮楚犢抱魄踴躍憂集如
熏鐫感何日銘報焉期
啓
鳥建平王慶改號啓
竊以皇衢永謐則玉歷惟禎國慶方夷則繩澤式茂故
五鳳協年甘露應號况今道潤衍溢頌祉載繁嘉生蠲
慶風雲瑞節旣覯昭晨方鑄昌化延守一隅無以自届
不勝荒情
爲建平王譲鎮南徐州刺史啓
臣言臣誓惟殃釁頻寫曲折慊慊狂愚冀蒙哀弔而聖
旨懸嚴便賜斷表神乖意失音影何地吞悲茹號情膽
載絶臣荒昩神氣爰自幼稟分踰鼎貴秩高外州臣乏
素能或所不任况在憂年必取黜辱特爲開非常之恩
借權製之義紊禮滅經實翦治本臣又能身祈命請一
感天地躑躅表啓心容巳靦猶疑大道之行墨縗不興
孝治天下通喪獲遂陛下覆被仁明品物無漏豈於微
臣獨不蠲鑒燋鯁在躬輒復塵觸伏願暫輟聽覽少憐
苫草則臣死之日猶生之年臨啓恍惚䰟識無主不勝
殞越怵息之心
爲建平王謝賜石硯等啓
臣言奉勅賜石硯及法書五卷天旨又以臣書小進更
使勤習敬閱籀篆側觀硯功張衛慙奇金瓊羞麗臣夙
乏翰能素謝篇伎空賁恩輝徒隆慈飾方停煙墨永砥
學玩仰結聖造伏銘私荷不任下情
爲建平王謝玉環刀等啓
奉勅賜玉環刀等五種珍噐贐(缺)伏蒙猥降飾軼采朱
跨影懸魄崑岡歸琛關山慙寶謹襲緹素以充握睇垂
光旣深銘佩更積不任下情
爲蕭領軍讓司空并敦勸啓
臣某言臣㳂心之請丹識以傾詔旨沖挹便賜斷表伏
聞當遣王人猥垂奬勸仰天光休俯增驚厲(中謝)臣以
爲槐鉉之任百王攸先具司是屬冠冕式瞻化曜昌煇
連基政務事深崇替迹豫興衰故道富一時則風行明
令才乏通權則山摧河泣旣澆汨蒼祗將紊毁身國臣
進退惟疑再三自顧實以陋情悲忘寵極但畏軼超疲
伍迺參鼎軸無德而貴豈敢偷存才怯任重物所不恕
故弱識褊槩頻布前辭枯木朽株永隔蠲恕豈特大車
方塵小雅有廢而已哉將據致寇之悔取鑒於兹矣且
皇華之命居上之鴻私鳳舉之招爲下之殊榮國勲必
書史不謬牘況臣連牧圉岳董率職方旣鑠近古垂耀
中葉揆望揣實爲泰巴甚而迺復降朱輪之使方枉青
册之勸寤寐悁灼諒無以任輒重素誠冒覬神炤伏願
皇靈特垂開愍賜停正台之職并免敦勸之使餘所榮
忝誓不敢辭肅恭外屏祈迴恩授則於臣慊欵復爲惠
造不任憂戴匪惶之情
爲蕭太尉子姪拜領軍江州兖州豫州淮南黃
門謝啓
臣公言臣頻結崇寵亟延上爵休恩動俗烈榮振古鴻
品清飾巳藹金圖秀鼎號銘共茂瑶篆永言戚慮鑒寐
殷心況乃秩洽朝門慶霑國珮弱息臣諱嶷映晃等文
不昭典武不定功出内帷閫升降貂綬或振迹領候職
贊禁錡或騰光江甸任鈞屏翼河兖衝要旣濫北門之
管淮豫險捍又謬西偏之寄兄子臣鸞忝守近畿嫡孫
臣某載華省闥皆倏怱晷景頻煩升荷雖咸罄愚識恪
居匪替豈足以少塞神渥裁酬皇眷囂黷一盈慙厲彌
積談天之辨不能爲臣陳辭雕龍之文無以爲臣飾愧
靜然肅念徘徊交集不任憂感沐浴之情
上書
獄中上建平王書
昔者賤臣叩心飛霜擊於燕地庶女告天振風襲於齊
臺下官每讀其書未嘗不廢卷流涕何者士有一定之
論女有不易之行信而見疑貞而爲戮是以壯夫義士
伏死而不顧者也下官聞仁不可恃善不可依謂徒虛
語乃今知之伏願大王暫停左右小加憐察下官本蓬
戶桑樞之民布衣韋帶之士退不飾詩書以驚愚進不
買名聲於天下日者謬得升降承明之闕出入金華之
殿何嘗不局影凝嚴側身扄禁者乎竊慕大王之義復
爲門下之賓備鳴盜淺術之餘豫三五賤伎之末大王
惠以恩光顧以顔色實佩荆卿黃金之賜竊感豫讓國
士之分常欲結纓伏劍少謝萬一剖心摩踵以報所天
不圖小人固陋坐貽謗缺迹墜昭憲身限幽圄履影弔
心酸鼻痛骨下官聞虧名爲辱虧形次之每一念来忽
若有遺加以涉旬月迫季秋天光沈隂左右無色身非
木石與獄吏爲伍此少卿所以仰天搥心泣盡而繼之
以血者也下官雖乏鄉曲之譽然嘗聞士君子之行矣
其上則隱於簾肆之間卧於巖石之下次則結綬金馬
之庭高議雲臺之上次則虜南越之君係單于之頸俱
啓丹册並圖青史寧當爭尺寸之末競錐刀之利哉下
官聞積毁銷金積讒糜骨遠則直生取疑於盜金近則
伯魚被名於不義彼之二子猶或如是況在下官焉能
自免昔上將之恥絳侯幽獄名臣之羞史遷下室至於
下官當何言哉夫以魯連之智辭禄而不返接輿之賢
行歌而㤀歸子陵閉關於東越仲蔚杜門於西秦亦良
可知也若使下官事非其虛罪得其實亦當鉗口吞舌
伏匕首以殞身何以見齊魯奇節之人燕趙悲歌之士
乎方今聖歷欽明天下樂業靑雲浮洛榮光塞河西洎
臨洮狄道北距飛狐陽原莫不浸仁沭義昭景飲醴而下
官抱痛圜門含憤獄戶一物之微有足悲者仰惟大王
少垂明白則梧丘之䰟不愧於沈首鵠亭之鬼無恨於
灰骨不任肝膽之切敬因執事以聞此心旣照死且不
朽
書
與交友論隱書
淹者海濱窟穴弋釣爲伍自度非奇力異才不足聞見
於諸侯每承梁伯鸞臥於會稽之墅高伯逹坐於華隂
之山心常慕之而未能及也嘗感子路之言不拜官而
仕無青組紫紱龜紐虎符之志但欲史歷巫卜爲世俗
賤事耳而彯然十載竟不免衣食之敗何則性有所短
不可韋弦者有五一則體本疲緩卧不肻起二則人間
應修酷嬾作書三則賓客相對口不能言四則性甚畏
動事絶不行五則愚婞妄發輒被口語有五短而無一
長豈可處人間耶知短而不可易者所謂輪椎分定也
猶如雞鶩之有毛不能得鸞鳳之光采矣况今年已三
十白髮雜生長夜輾轉亂憂非一以溘至之命如星殞
天促光半路不攀長意徒自欺取筋駑髓冷殊多災恙
心頑質堅偏好冥默旣信神農服食之言久固天竺道
士之說守清淨煉神丹心甚愛之行善業度一世意甚
美之今但願拾薇藿誦詩書樂天理性斂骨折步不踐
過失之地耳猶以妻孥未奪桃李須隂望在五畆之宅
半頃之田鳥赴簷上水匝階下則請從此隱長謝故人
若乃登峩嵋度流沙飱金石讀僊經嘗聞其驗非今日
之所言也誰謂難知靑鳥明之貴布筆墨然亦焉足道
哉
報袁叔明書
僕知之矣高臯為别執手未期浮雲色曉悵然䰟飛前
辱贈書知命僕息心越地採樂稽山友人幸甚去歲迫
名茂才冬盡不獲有報引領於邑情詎可及足下推僕
者不一二談也僕聞狂士之行有三竊嘗志之其奇者
則以紫天為宇環海爲池倮身大笑被髮行歌其次則
堅坐崩岸僵卧深窟朝飡松屑夜誦仙經其下則辭榮
城市退耕巖谷塞逕絶賓杜墻不出然者皆羞爲西山
之餓夫東國之黜臣而况其鄉黨乎或有社稷之士入
而㤀歸則爭論南宫之前衛主於邪伏身北闕之下納
君於治至乃一說之奇驚畏左右一劍之功震慄鄰國
夫能者惟横議漢庭怒髮燕路且猶不數而况於鄰里
乎若僕之行止已無可言矣材不肖文質無所直徒以
結髮游學備聞士大夫言曰在國忠處家孝取與廉交
友義故拂衣於梁齊之館抗手於楚趙之門且十年矣
容貌不能動人智謀不足自遠竟慙君子之恩卒離飢
寒之禍近親不言左右莫教凉秋隂隂獨立閒館輕塵
入戶飛鳥無迹命保琴書而守妻子其可得哉故國史
小官也而子長爲之執戟下位也而子雲居之僕非有
輕車驃騎之略交河雲險之功幸以盜竊文史之末因
循卜祝之間故俛首求衣斂眉寄食耳若十口之&KR1559;去
爲飢寒從疾舊里斥歸故鄉箕坐高視舉酒極望雖五
侯交書羣公走幣僕亦在南山之南矣此可爲智者道
難與俗士言也方今仲秋風飛平原彯色水鳥立於孤
洲蒼葭變於河曲寂然淵視憂心辭矣獨念賢明蚤世
英華殂落僕亦何人以堪久長一旦松栢被地墳壟刺
天何時復能銜杯酒者乎忽忽若狂願足下自愛也
勅爲朝賢答劉休範書
昔嬀道鼎昌干羽未能戢姬德昭宣長旌猶卷舒焚衣
毁冕有自来矣皇宋靈武誕命聖道鬱宏三后連光四
聖沓軌或經天緯地搆紫靈之符調風偃海隆黃旗之
祚莫不頌滿金石聲彯宇宙者也曁我太宗明皇帝惟
岳降聖重耀函夏延禮壁臺訪道衢室平陽之后卷迹
慙靈空同之君斂功謝德是以彩雲祥風之瑞布濩區
中梯山棧火之俗欵徼請吏跨商軼夏洗周滌漢道澤
優衍猶不道封禪遐靈在天餘惠無冺主上文明金相
穆然玉色履璧之禎獲珪之應著在紀歲仁浸汙河惠
愛秋草想亦君之所聞也重以先帝靈略潛通英轡遠
馭受話言必忠貞方肅之臣奉風聲必虔恭匪懈之士
明時琴瑟鼎鉉之盛且被於寧世而忽覿来書以惋以
慨君爲齊梁楚越之主鼎貴一時金玉滿堂文馬千駟
爵授湯沭冠盖於道惟名尊崇誰與爲雄而出言效尤
吐音入戾舉旗類社志竊神禁稱兵斂衆遂窺外關今
朝無闕政頓搆凌上之節室無㜸豎坐生莫大之疊鴟
梟赭衣號興徒黨主萃淵藪寧滋之甚不臧不軌不忠
不義未有若斯者也宗枝之釁遠則吳楚見禽於一壁
盤石之嬖近則江荆面縛於小將成敗蘭艾之鑒又亦
君之所知也聞彼虹飲鼠舞之異早見物徵河北隴上
之謠已露童詠所謂妖由人作孽不可逃然桓侯之患
良助寒心今羽林黃頭絡驛争引熊渠佽飛首尾電發
伏波樓船掩江蔽氾渡遼甲卒充野布隰加以先天蓋
世之略蕩海拔山之威任輔沛陳羽林鷁鵃露動龍驤
精騎風驅然後六師雲起九軍星連蜺旌外江虹艗中
水金甲映平陸鐡馬炤長原蹵南嶽而永慨瞰九沠而
懷恐伐罪弔民復驗於兹甫刑三千唯此為大僕才等
不羈志瀝丹欵故奏禍福行矣悵然袁楮劉蕭等疏
論
無為論
吾曾迴向正覺歸依福田友人勸吾仕吾志不改故著
無為論焉
有奕葉公子者聯蟬七代冠冕組望多素紈黼衣繡裳負
長劍而耿耿佩鳴玉而鏘鏘時遊稷下或客於梁間英雄
而豹變聽利害以龍驤乃動朱履而馳寶馬振玉勒而曜
金羈之無為先生之門問曰先生智德光融嵩華無得以
方其峻道義清遠溟海不足以喻其深無學不窺無事不
逹容儀閒静言笑温雅至如釋迦三藏之典李君道德之
書宣尼六藝之文百氏兼該之術靡不詳其津要而採摭
沖玄煥乎若覩於境中炳乎若明於掌内余聞天地之大
德曰生何以聚人曰財是故老𣆀以為柱史莊周以為園
吏東方持戟而不倦尼父執鞭而不恥實萬古之師範一
時之高士先生嘉遁卷迹飬德不仕乃列子之所待非通
天下之至理雖江海以為榮實縉紳之所鄙先生倏爾笑
而應之曰富之與貴誰不欲哉乃運而不通也夫忠孝者
國家之急務也申生伍員不得志也懷道抱德玄風之所
尚揚雄東方其職未高也其大學者不過儒墨亦栖栖遑
遑多有不遂也子所引之士者情雖欲之志不行也憂喜
不移其情故可為道者也過此已往焉足言哉吾聞大人
降迹廣樹慈悲破生死之樊籠登湼槃之彼岸闡三乘
以誘物去一相以歸真有智者不見其去来有心者莫
知其終始使得湛然常住永絶殊塗無變無遷長祛百
慮恬然飬神以安志爲業欲使自天祐之吉無不利舒
卷隨取進退自然遁逸無悶幽居永貞亦何榮乎亦何
鄙乎子其得之吾何失之塵内方外於是乎著公子恧
然而有慙德逡巡而退
頌
閩中草木頌十五首(有序)
僕一命之微遭萬代之幸不能鐫心礪骨以報所事擢
翼驤首自致丹梯爰乃恭承嘉惠守職閩中且僕生人
之樂久已盡矣所愛兩株樹十莖草之間耳今所鑿處
前峻山以蔽日後幽晦以多阻飢猨搜索石瀨戔戔庭
中有故池水常决雖無魚梁釣臺處處可坐而葉饒冬
榮花有夏色茲赤縣之東南乎何其奇異也結莖吐秀
數千餘類心所憐者十有五族焉各爲一頌以寫勞䰟
金荆
江南之山連障連天旣抱紫霞亦潄絳煙金荆嘉樹涵
雲宅仙姱節詎及幽意誰傳
相思
竦枝碧澗卧根石林日月斷色霧雨恒隂綠秀八炤丹
實四臨公子不至山客徒尋
豫章
伊南有材匪桂匪椒下貫金壤上籠赤霄盤薄廣結捎
瑟曾喬七年乃識非曰終朝
栟櫚
異木之生疑竹疑草攅叢石逕森蓯山道煙岫相珍雲
壑共寶不華不縟何避工巧
杉
桐梓舊麗松栝稱奇焉如兹品獨秀青崖羣木斂望雜
草不窺長入煙氣永參鸞螭
檉
木貴冬榮檉實寒色停黛峯頂插翠石側碧葉菴藹頳
柯翕赩方陋筠檟遠笑荆棘
楊梅
寶跨荔枝芳軼木蘭懷蘂挺實涵黃糅丹鏡日繡壑炤
霞綺巒爲我羽翼委君玉盤
山桃
惟園有實惟山有叢丹蘤驚露紫榮繞風引霧如電映
烟成虹伊春之秀乃華之宗
石榴
美木豔樹誰望誰待縹葉翠萼紅華絳采炤列泉石芬
披山海奇麗不移霜雪空改
木蓮
迸采泉壑騰光淵丘緗麗碧巚紅豔桂洲山人結侶靈
俗共遊時至不採爲子淹留
石菖蒲
樂實靈品爰乃輔性却痾衛福蠲邪飬正縹色外妍金
光内映草經所珍仙圖是詠
黃連
黃連上草丹砂之次禦孽辟妖長靈久視驂龍行天馴
鳳匝地鴻飛以儀順道則利
薯蕷
華不可炫葉非足憐微根儻餌棄劍爲仙黃金共壽青
艧爭年君謂無妄我驗衡山
杜若
山中杜若嘉爾翠質不奇不俗載華載實同銜夕露共
炯朝日夷陂無二沈冥如一
藿香
桂以過冽麝以太芬摧阻天夀夭折人文詎及藿香微
馥微薰攝靈百仞飬氣靑雰
讚
銅劍讚(有序)
永明初始造舊官鑿東北之地皆平岡迤隴尤多古冢
墓有人得銅劍長尺五寸余旣借看歎其古異客有謂
余曰古時乃以銅爲兵乎其可得而聞不余笑而應曰
此證據甚多殆不俟言卿旣欲知輒具言之余按山海
經曰昆吾之山其上多赤銅郭璞注曰此山出金如火
以之切玉如割泥也周穆王時西戎獻之尸子所謂昆
吾之劍也越絶書曰赤堇之山破而出錫若邪之谿涸
而出銅歐冶鑄以爲純鉤之劍又汲冢中得一銅劍長
三尺五及今所記干將者亦皆非鐡眀古者以銅錫爲
兵器也周書稱穆王時征犬戎得昆吾之劍火浣布長
尺有咫又有鍊銅赤刀割玉如泥焉又左傳僖公十八
年鄭伯始朝於楚楚賜之金旣而悔之盟曰無以鑄兵
故以鑄三鐘杜預注云楚金利故也古者以銅爲兵故
禹貢云荆揚貢金三品余以爲古者語質而難解今者
語文而易了獨詩云元龜象齒其實象牙也書云厥包
橘柚乃黃柑也金品上則黃中則赤下則黑黑金是鐡
赤金是銅黃金是金黃金可爲寶赤金可爲兵黑金可
爲器韓子稱昔智伯繇之伐趙襄子初晉陽襄子金將
盡問於張孟談孟談對曰吾聞董安于治晉陽也公室
悉以銅爲柱質君可發而用之於是發之有餘金矣謂
此據蓋可知焉又昔夏后氏使九牧貢金鑄九鼎於荆
山之下于昆吾氏之墟白若甘攙之地圖其山川奇怪
以形於鼎使民知神姦不逢其害以定其祥鼎成三足
而方不炊而自沸不舁而自藏不遷而自行九鼎旣成
定之國都桀有昏德鼎遷於商殷紂暴虐鼎遷於周每
人主休明鼎雖小而重其姦回昏亂雖大而輕及周顯
王三十二年姬德大衰乃淪入泗水秦始皇之初見于
彭城二十七年始皇東遊大發徒出之而不能得焉後
漢武帝賓禮百神于汾陰得大鼎時人以爲九鼎其祥
不可得而審也且荆軻刺秦王之日匕首擊銅柱銅柱
火出則古者非直以銅爲匕首亦以爲殿柱也且始皇
之世長狄十二見於臨洮身長三丈足跡六尺於是始
皇斂天下之兵鑄而象之故西京賦云高門有閌列坐
金狄是也又造阿房之宫其門悉用磁石磁石噏鐡以
防外兵之入焉以此推之明知春秋迄於戰國戰國至
於秦時攻爭紛亂兵革互興銅旣不充給故以鐡足之
鑄銅旣難求鐡甚易是故銅兵轉少鐡兵轉多年甚一
年歲甚一歲漸染流遷遂成風俗所以鐡工比肩而銅
工稍絶二漢之世逾見其微及漢建安二十四年魏文
帝爲太子時鑄三寶刀二匕首天下百鍊之精利而悉
是鑄鐡不能復鑄銅矣按張華博物志亦稱鑄銅之工
不復可得唯蜀地羌中時有解者由此言之斯玅久絶
余謂不復能鑄銅者正當不能使利如霜雪光如雲霞
陸斬犀兕水斷蛟龍豈復不能鑄銅鑪鋺燈耶然今太
極殿前兩大銅鏡卽周景王鑄也製作精巧獨絶晚世
今之作必不及古猶今鏡不及古鏡今鐘不及古鐘矣
昔余爲吳興令鑿池又獲銅箭鏑數十枚時有人復於
彼山中伐木得銅斧一口古銅鑄爲兵豈爲一據故備
言其詳以發子之蒙矣古貴銅賤鐡非獨此事按皇覽
帝王冢墓記稱吳王闔閭冢銅槨三重汞池六尺玉鳧
之流扁諸之劍三盤郢魚腸之劍在焉秦始皇冢亦以
銅槨水銀爲江河關東賊發之至銅槨而取銅深大不
可多得因此穴塞漢(闕)思王冢時奢侈皆生葬取愛幸
奴婢蓄穀爲銅忩以通殉葬者氣息兼以水火守冢給
呼召數十年乃不復聞聲矣晩世之葬無復此例然猶
自大奢大富大盛或傾一國之財或竭一家之寶或爭
爲宏麗或競相高尚前漢奢於後漢魏時富於晉世中
原旣夷至於江左時天下凋喪制度日衰富貴之家猶
或厚葬然論古論曩亦减損千萬倍矣世愈貧狹哀禮
愈薄又往古之事棺皆不用釘悉用細腰其細腰之法
長七寸廣三寸厚二寸五分狀如木秤兩頭大而中央
小仍鑿棺際而安之因普漆其外一棺凡用細腰五十
四枚大略如此亦可謂至巧矣其法旣絶亦有銅釘銅
釘之體皆如今柘釘形也銅釘旣滑多被發掘自義熙
以来乃以柘代銅爰及明器之屬亦多减省必不得已
乃用烏牙焉相與皆用素棺不得施漆及自棺之外一
無所設旣由貧富之懸兼以避患之及耳故爲此讚以
明古今銅鐡之兵刃葬送之事焉乃成讚曰
悠悠開闢或聖或賢蚩尤鑄銅為兵幾年天生五才實此為
先既古既曩誰測誰傳紛綸百代事無不異况迺金鐵國
之利器風胡專精歐冶玅思於㫺則出於今則秘聞之
釋經萬物澹薄在古必厚在今必惡徒侈徒異徒鏟徒
削聊舉一槩以明鴻略
雲山讚四首(有序)
壁上有襍畫皆作山水好勢仙者五六雲氣生焉悵然
會意題為小讚云
王太子
子喬好輕舉不待鍊銀丹控鶴去窈窕學鳳對㠝岏山
無一春草谷有千年蘭雲衣不躑躅龍駕何時還
隂長生
隂君惜靈骨珪璧詎爲寶日夜名山側果得金丹道憂
傷永不至光顔如碧草若渡西海時致意三靑鳥
白雲
紫煙世不覿赤鱗庖所捐白雲亦海外葐蒀起三山蕭
瑟玉池上容裔帝臺前欲知青都裏乘此乃登天
秦女
靑琴旣曠世綠珠亦絶羣猶不及秦女十五乘綵雲璧
質人不見瓊光俗詎聞願使洛靈往爲我道竒芬
誄
齊太祖高皇帝誄
日月鬱華風雲黯色傷動紫微悲匝璇極嗚呼哀哉粤
夏四月辛卯將遷座于泰安陵龍鑾旣整羽衛以陳深
酸舊物掩咽故臣嗣皇帝永訣丹掖叫號靑墀攀神光
之一絶慟遠邇之何期弓劍有慕纂德寫辭僉曰若稽
古聖璿圖靈鏡星驅發祥電光啓命誕惟弱齡惠志聰
情如金如璧爰秀爰英於鑠冠歲騰華流藝允文允武
克眀克睿聿尚登學嚴道尊師宣敷五禮優游六詩上
炫舊滯旁鏡前疑才罄豔采筆盡麗辭在友斯悌于親
伊孝儉泰共色夷阻一貌遊情勰矩縱心蹈教鄉術式
慕州閭是效業優登仕先哲攸懋矧乃寥廓淵規邃構
官府天地舟輿宇宙龍靜鳳戢斂奇揜秀昔在帝劉王
室放命狡焉僞誕晦朔陵正鋒車北軼爟火南盛太祖
時乘爰兹發迹塞井滅勲夷竈龕敵賞鏤王圖功蕤帝
冊乃厲中葉天未斂難兵百袁曹禍十楚漢吳地前崩
越壤首亂街號燿盛火列金斷聚甲如陵獻俘爲觀北
楚倔強曾未屈膝雲屯被野魚麗亘日廟勇旣消國圖
方匱神册天開雄略世出凶劍鱗沈醜戈羽逸隻騎不
還踦輪無匹厥庸戾止離珮委他榮鬱閶闔寵重山河
皇彝有文朝采方藹頻煩金紐左右緹蓋毗戎肅禁參
輦侍旆譽馥區中道薆氓外河濟國險淮泗邦塵要藩
重設匪賢則親亦旣推軷擁土庇民聲稜絶俗威贍殊
隣宋主陵遐紫殿遏密話言之詔貽在英粹寅亮大寶
敷綸妙秘世識機鑒物宗淵懿無夐匪鍊靡奥不洎三
階既馴五精惟至彭蠡九江地盡襟製亦有劉範衣纓
是絶躍馬山岫泛舟河澨縞鏑星流紅旗電結鴆翼競
扇豺牙爭礪禍纏紫禁兵交丹衛瑶祀若菸金扆如綴
朝野傾儀咸歸上德實賴至公瀉家提國懷險實泰危
亡必克機簉朝旦功定曛黑妙物更配具章重則深居
撝外遥棲緜默高秩方臻元禮有序王曰念哉煇寵是
與職褒宫閤任卷文武飾華麗貂縈金疉組宏猷溢俗
曾芬冠古憬彼朱方亦惟宗秩隂圖食昴潛謀貫日征
輪未誓偏旗銜律原燎旣寂世囂伊謐爰崇爰貴以望
以實鴈縣告靜象郡無虞杳鬱遠域淸麗瓊都國填氓
負朝委事虛實翳哲相嶽曜神居功美旣損道富去益
再紐契訓重匡禹迹方同范張濯情汾射散簮山郊解
珮松石頳霞拂朝蒼煙懵夕韻屬玄經恩流金液靈厭
霸德少帝告釁滅慈滅飬抵仁抵信枉獄炎鑪滛刑霜
刃刲忠翦義樊稚斵櫬惵惵萬氓曰怨曰震妖蜺將崩
災裂昊蒼况乃鼎國資滌資匡臨朝闡命遏昏立綱事
緜毗漢義締翼商旣綏地職亦懋天工權輿典緯俾作
司空黼黻琱戈祐宇升庸徒賜先衮爰永渥冲實曰驃
騎卷迹辭功寰㝢睦政畿甸綸風沈氏滔天勃逆舊楚
氣蹂黃池志轢柏舉裂禮紊度毁經棄序黑騎黔山朱
旗頳渚短兵相接長鎩爲羣顥如海岸矗似蒸雲合乃
霧激離則霰分荆國旣軼郢縣方焚袁劉二戾猋馳煒
發聯謀制外儲兵襲内釁激瓊殿勢崩金闕志乘玄璽
圖矯秘鉞鴻妖逝星高祲棄月惟時諸侯上脫下競圖
服淆蕩實綴仁聖煇燿國靈導揚主命曾規近晰深謩
遠鏡左輪朱頳表裏斯定七德飾歌九功綷詠乃陟上
鉉寵文方輝誕錫有秩綵吹旌旗贊政瑶光翊教太微
實曰太傅爰登相國緝民以禮綜祗以德景福咸湊芳
猷允塞羽泳式造紘縣是則金湯無險軌書攸同迥迥
寵迹窈窈睿功寶珪黛壤俾王于東絢冊是敷懋物旣
崇設業設簴丹懸碧鏞於穆顯相黎元時邕冰州炎徼
来獻其琛鴈海龍關亦柔好音梁黿棧鼉越險浮深遠
戎皆覲上靈必臨山吐石靑野降寶露瑞芝麗草珍柯
爛樹人崩俗締玄緯幽數睠此妙德跂我王度簉滯炎
旻旣變至公萎蕤嬀華文祖受終大宋有訓高撝萬邦
容豫慶雲遊衍南風正服寶位圓光玉繩御繡懷古負
黼夙興丘礙必靜淵漪咸澄勛扆有作黔牖其義矜卑
廣慈合賤兼愛綴機剟賊輕章削罰迹去繁奓情歸素
一軒靡龍刻楹無丹密越賤申椒楚輟靈橘陵寢起邑
池藻誰懸遥館罕御離房空薦惇教路宮淹神正殿斟
酌信義左右律禮瑩彼皇維燁兹國體胄業旣樹璧流
方啟漢求金岫吳寶銅塹寧若睿德讓駟却劍實才爲
貴唯功是念火職咸允雲官亦熙旣臯乃益匪稷伊䕫
無&KR0008;巡風寧竢辯詩玉燭調文玄英最節乘山呈瑞航
海歸闕不曠景冊靡空歲月受緯機衡兼甄詩史孫韓
各辨莊墨異理昭政往藹洗鑠前軌逍遥星斗徙倚涼
雲春飈方舞秋鴻初分式謠式詠載績載文邈哉我后
淪泳賢聖整品作號盡物歸政蒼黎汰歡玄靈刷慶永
戬嘉祉方寅景命締詳有文颺沛將掩理昩人詖道懸
世險夐略遺圖忌華徇儉文闇陳几翌明告漸蜺僪鬭
食日月朏精矧在乘輿宇折宙傾祲纏鸞掖悲赴紫扄
去璇臺之照襲珠殯之冥嗚呼哀哉帷宫低景輦路巇
光惻柏門之黯黯泣松帳之茫茫上宫擗而詔御咽羣
后慕而侍衛傷攅靈旣儼遠日以筮鬱鬯旣奠龍酹方
撤素月夜横翠煙曉結摐虚金而下欷吟空簫而增絶
嗚呼哀哉於是颯天駕而從綺輿澁神行而撫文輦傍
建春而南蹕徑宜陽而東踐尚葐蒀而未散乍眇默而
不轉睇千乘之共啜盼萬騎之相泫悲魏后之戀譙惻
漢主之懷沛辭金陵之&KR0034;義降雲陽之杳藹風奇響而
駐軒煙異色而低旆怨街邑之綵驂弔原野之縞蓋挽
夫愴而征馬凝痛縈盈其如帶嗚呼哀哉複林油雲重山
减日御房清凄神路冥謐昭徒肅纛幽祗竦蹕攀光灑
慟臨泉澍泗璪座長嚴雕宫永閟寂帳寂兮寂已遠夜
釭夜兮夜何邃嗚呼哀哉
傳
袁叔眀傳
友人袁炳字叔眀陳郡陽夏人其人天下之士幼有異
才學無不覽文章俶儻清贍出一時任心觀書不爲章
句之學其篤行則信義惠和意整如也常念蔭松柏詠
詩書志氣跌宕不與俗人交俛眉暫仕歴國常侍員外
郎府功曹臨湘令粟之入者悉散以贍親其爲節也如
此數百年未有此人焉至乃好妙賞文獨絶於世也又
撰晉史奇功未遂不幸卒官春秋二十有八與余有青
雲之交非直銜杯酒而已嗟乎斯才也斯命也天之報
施善人何如哉何如哉
自序傳
淹字文通濟陽考城人幼傳家業六歲能屬詩十三而
孤邈過庭之訓長遂博覽羣書不事章句之學頗留精
於文章所誦詠者蓋二十萬言而愛奇尚異深沈有遠
識常慕司馬長卿梁伯鸞之徒然未能悉行也所與神
遊者唯陳留袁叔眀而已弱冠以五經授宋始安王劉
子真略傳大義爲南徐州新安王從事奉朝請始安之
薨也建平王劉景素聞風而悦待以布衣之禮然少年
嘗倜儻不俗或爲世士所嫉遂誣淹以受金者將及抵
罪乃上書見意而免焉尋舉南徐州桂陽王秀才對策
上第轉巴陵王左常侍右軍建平王主簿賓待累年雅
以文章見遇而宋末多阻宗室有憂生之難王初欲羽
檄徵天下兵以求一旦之幸淹嘗從容曉諫言人事之
成敗每曰殿下不求宗廟之安如信左右之訃則復見
麋鹿霜棲露宿於姑蘇之臺矣終不以納而更疑焉及
王移鎮朱方也又爲鎮軍參軍事領東海郡丞於是王
與不逞之徒日夜搆議淹知禍機之將發又賦詩十五
首略明性命之理因以爲諷王遂不悟乃憑怒而黜之
爲建安吳興令地在東南嶠外閩越之舊境也爰有碧
水丹山珍木靈草皆淹平生所至愛不覺行路之遠矣
山中無事與道書爲偶乃悠然獨往或日夕忘歸放浪
之際頗著文章自娛在邑三載朱方竟敗焉復還京師
値世道已昏守志閒居不交當軸之士俄皇帝始有大
功於四海聞而訪召之爲尚書駕部郎驃騎竟陵公參
軍事當沈攸之起兵西楚也人懷危懼高帝嘗顧而問
之曰天下紛紛若是君謂如何淹對曰昔項強而劉弱
袁衆而曹寡羽號令諸侯竟受一劍之辱紹跨躡四州
終爲奔北之虜此所謂在德不在鼎公何疑焉帝曰聞
此言者多矣其試爲我言之淹曰公雄武有奇略一勝
也寬容而仁恕二勝也賢能畢力三勝也民望所歸四
勝也奉天子而伐逆叛五勝也攸之志銳而器小一敗
也有威而無恩二敗也士卒解體三敗也搢紳不懷四
敗也懸兵數千里而無同惡相濟五敗也故豺狼十萬
而終爲我獲焉帝笑曰君談過矣是時軍書表記皆爲
草具逮東霸城府猶掌筆翰相府始置仍爲記室參軍
事及讓齊王九錫備物凡諸文表皆淹爲之受禪之後
又爲驃騎豫章王記室參軍鎮東武令參掌詔冊並典
國史旣非雅好辭不獲命尋遷正員散騎侍郎中書侍
郎淹嘗云人生當適性爲樂安能精意苦力求身後之
名哉故自少及長未嘗著書惟集十卷謂如此足矣重
以學不爲人交不苟合又深信天竺緣果之文偏好老
氏淸淨之術仕所望不過諸卿二千石有耕織伏臘之
資則隱矣常願幽居築宇絶棄人事苑以丹林池以綠
水左倚郊甸右帶瀛澤靑春爰謝則接武平臯素秋澄
景則獨酌虚室侍姬三四趙女數人不則逍遥經紀彈
琴詠詩朝露幾間忽忘老之將至淹之所學盡此而已
矣
墓銘
宋尚書左丞孫緬墓銘
光靈維周肇祀伊衛炤分上代鏡華中世睿誕降明秀
芳嗣烈學惟物範行實士節容與書林優遊史藝素巾
峩冠朱紱累轍来訪詩逸入詢禮缺麗名文質齊影儒
喆慶履匪舒沴氣遽結殯帷兮旣晦泉火兮巳閉曖遺
波於遥緒颯流馨於遠歲
宋安成王右常侍劉喬墓銘
丹陽韞聖豐鄉降賢玉葉旣積金徽方𫝊乃毓伊人尅
廣克宣騰芬中屬飛藻上年杳杳虚素永永冲關雲意
霜拍瓊立冰堅家寶以瑩國才未甄參錯報善茫昧雲
玄斂䰟幽石委氣空山膚若流波身如絶煙芳菲一逝
美懋徒鐫
宋光禄大夫孫夐墓銘
川祗效鏡岳祥獻眀碧葉獨秀瑶源自淸幼炳器譽夙
燿才名體兼遷雲學備儒史紫閣咸趨朱軒旣履貴交
慕塵素遊企軌騰藻上京振彩下國如彼綠蘭秉芬四
塞欷人逕之不平歎天路之冥默貴夫君之爲美播靈
均與正則
齊御史中丞孫詵墓銘
筠以霜靄蘭以風薰深哉若人實好斯文系緒承冑激
蘤驚芬才基魏粲學參漢雲覽志上載洽鏡前聞騰名
冠俗揚采絶羣方勰明世式贊睿君如何不淑天道難
分敢雕窆石永晰幽墳
齊司徒右長史檀超墓銘
惟金有銑惟玉有瑶君實淵哉行爲世標高志洒落逸
氣寂寥奥學内溢深文外昭嘉采籍譽登國振朝亦旣
有美筠傷蕙凋人邇運曠世促道遼永矣仁矣流芳無
澆
行狀
建平王太妃周氏行狀
竊聞侯服之譽非黃冠能敷玉食之門寧皂衣所述諒
畏襃虚美於君后被空名於鼎貴然有漢臣誄行晉史
書德者亦云實而巳焉伏見國太妃禀靈惟岳集慶自
遠世擅淮汝族冠疇代故以載曜聲書式炳縢牒矣太
妃誕巽離之正和函雲露之中氣凝采齠歲賁章笄年
若迺彤管女圖之學纂組綺縞之工升降處謙之儀柔
静居順之節莫不中道若性不嚴而成故譽滿闈閾聲
聞軒殿以元嘉某年歸於故司徒宣簡王旣而第高恒
倫秩踰外品青軒華轂用光國輝素壁丹墀實隆家貴
具惟姻娣靡不式瞻而居尊以簡訓卑以弘躬謹蘭閨
身撝椒第若衛娥之炯行樊嬴之英操方之蔑如也大
明二年宣簡王薨太妃藉悲用禮撫孤用慈柔懿之德
愈彰肅敬之問日被雖文伯之母言不踰閾莒相之主
行存乎勤無以過也大明某年拜建平王太妃是時今
王春秋方冨德業未隆藉茲金響終能玉播故綺襦出
宰弱冠升朝者亦太妃劬勞之訓也謂天蓋高降年不
永以大豫元年二月三日薨於荆州之内寢凡厥遠邇
以哀以歎今祖行有期泉穸無遠素旂望路綵旌思歸
所以垂宣徽容髣髴金石者謹詳牒行狀具以申言
文
蕭太傅東耕祝文
敬祝先穡曰攝提方春黍稷未華灼爍發雲昭燿開霞
地煦景曖山豔水波側聞農政實惟民天競秬獻歲務
畎上年有渰疏潤興雨導泉崇耕巡索均逸共勞命彼
倌人稅于靑臯羽旗銜蕤雄戟燿毫呈典緇耦獻禮翠
壇宜民宜稼克降祈年願靈之降解珮停鑾神之行兮
氣為軷神之坐兮煙為蓋使嘉穀與玄鬯永争光而無沫哉
蕭驃騎祭石頭戰亡文
咸告忠貞之魂曰義為行首雄實士節嗟爾驍驚禀才
蹈烈守玉不渝懷冰可折氣彰靡旗情皦亂轍高墉摧
堅巨醜挫銳深痛克矜冤靈及雪隆恩殊悼臨爾以欷
千秋同盡百齡一世魂而有知咸無遠邇嗚呼哀哉
騷
遂古篇
僕嘗為造化篇以學古制今觸類而廣之復有此文兼
象天問以遊思云爾
問之遂古大火然兮水亦溟涬無涯邊兮女媧煉石
補蒼天兮共工所觸不周山兮河洛交戰寧深淵兮
黃炎共鬭涿鹿川兮女妓九子為氏先兮蚩尤鑄兵
幾千年兮十日並出堯之間兮羿迺斃日事豈然兮
嫦娥奔月誰所傳兮豐隆騎雲為靈仙兮夏開乘龍
何因緣兮傅說託星安得宣兮夸父鄧林義亦艱兮
建木千里烏易論兮穆王周流往復旋兮河宗王母
可與言兮青鳥所解路誠亶兮五色玉石出西偏兮
崑崙之墟海此間兮去彼宗周萬二千兮山經古書亂
編篇兮郭釋有兩未精堅兮上有剛氣道家言兮日月
五星皆虚懸兮倒景去地出雲烟兮九地之下如有天
兮土伯九約寧若先兮西方蓐收司金門兮北極禺強
爲常存兮帝之二女遊湘沅兮霄明燭光向焜煌兮太
一司命鬼之元兮山鬼國殤爲遊魂兮迦維羅衛道最尊
兮黃金之身誰能原兮恒星不見頗可論兮其說彬炳
多聖言兮六合之内心常渾兮幽明詭性令智惽兮河
圖洛書爲信然兮孔甲豢龍古共傳兮禹時防風處隅
山兮春秋長狄生何邊兮臨洮所見又何緣兮蓬萊之
水淺於前兮東海之波爲桑田兮山崩邑淪寧幾千兮
石生土長必積年兮漢鑿昆明灰炭全兮魏開濟渠螺
蚌堅兮白日再中誰使然兮北斗不見藏何間兮建章
鳳闕神光連兮未央鐘簴生華鮮兮銅爲兵器秦之前
兮丈夫衣綵六國先兮周時女子出世間兮班君絲履
遊泰山兮人鬼之際有隱淪兮四海之外孰方圓兮沃
沮肅愼東北邊兮長臂两面赤乘船兮東南倭國皆文
身兮其外黑齒次裸民兮侏儒三尺並為鄰兮西北丁
零又烏孫兮車師月支種類繁兮馬蹄之國善騰奔兮
西南烏弋及罽賓兮天竺于闐皆胡人兮條支安息
西海漘兮人迹所極至大秦兮珊瑚明珠銅金銀兮琉
璃瑪瑙来離陳兮硨磲水精莫非真兮雄黃雌石出山
垠兮靑白蓮華被水濱兮宫殿樓觀並七珍兮窮陸溟
海又有民兮長股深目豈君臣兮丈夫女子及三身兮
結胸反舌一臂人兮跂踵交脛與羽民兮不死之國皆
何因兮茫茫造化理難循兮聖者不測况庸倫兮筆墨
之暇為此文兮薄暮雷電聊以㤀憂又示君兮
雜詞(有序)
予上國不才黜為閩山長吏待罪三載究識烟霞之狀
旣對道書官又無職筆墨之勢聊為後文
構象臺
曰上妙兮道之精道之精兮俗為名名可宗兮聖風立
立聖風兮兹教生寫經記兮寄圖刹畫影象兮在丹靑
起淨法兮出西海流梵音兮至東溟綱紫宙兮洽萬品
冠璇㝢兮濟羣生余汨阻兮至南國迹巳徂兮心未扄
立孤臺兮山岫架半室兮江汀累靑杉於澗構積紅石
於林櫺雲八重兮七色山十影兮九形金燈兮江蘺環
軒兮匝池相思兮豫章戴雪兮抱霜栽異木而同秀種
雜草而一香苔癬生兮繞石戶蓮花舒兮繡池梁伊
日月之寂寂無人音與馬迹躭禪情於雲逕守息心於
端石永結意於鷲山長憔悴而不惜
訪道經
百學兮異文錦𣲖兮綺分珍君之言兮皦無際悦子之
道兮迥不羣澹深韻於白水儼高意於浮雲軌賢豪於
後學軼望識於前文兹道兮可傳可傳兮皓然挾兹心
兮赴絶國懷此書兮坐空山空山隐轔兮窮翠㟧水散漫
兮涵素壑海外隂兮氣曇曇江上月兮光灼灼東南出
兮不一山西北來兮乃雙鶴池中蓮兮十色紅窗前樹
兮萬葉落四壁深兮乃泬㵳左右虚兮如寂寞寂寞兮
山室德經兮道袠盪魂兮刷氣掩憂兮靜疾信若人兮
先覺聊與子兮如一
鏡論語
廵靑史之殘誥覽朱管之遺冊惟魯濱之一叟信銜道
而探寂世艱險而多阻君英明而不革講業兮齊衛論
精兮洙泗子之說兮義已秘成賈鄭之雄理考黃何
之壯思惜古人之取才瞰靑雲而靖意意惆悵兮有
端才嶒崚兮可觀憲嬀禹而析法襲仁誼而求安不
嬿婉於戚施寧踸踔於馬蘭俾後生之庶士鑒明德
之音翰惟山中兮寂寞沉憂思兮無從石紅靑兮百疉
山濃淡兮萬重日下兮(闕)月出兮銅峰竹色兮拂戶
水氣兮繞窗味哲人之遺珍折片句兮㤀老嘉石門之
埋名憐柳子之躭道書吳伯於衣袖鏤顔子於心抱籌
出處之叔仲酌言默之多少若妙行與上靈非積學之
所紹至游夏以升降幸砥心而勿夭
悦曲池
北山兮黛栢南江兮頳石頳峯兮若虹黛樹兮如畫暮
雲兮十里朝霞兮千尺千尺兮緜緜靑氣兮往旋桐之
葉兮蔽日桂之枝兮刺天百谷多兮瀉亂波雜磵饒兮
鶩叢泉竟長洲兮匝東島縈曲㠘兮繞西山山巒岏兮
水環合水環合兮石重沓林中電兮雨冥冥江上風兮
木颯颯盟淸泠兮適潺湲白雲起兮弔石蓮客子思兮
心斷絶心斷絶兮愁無閑步東池兮夜未艾卧西窗兮
月向山引一息於魂内擾百緒於眼前意春蘭與秋若
願不絶於江邊
愛遠山
伯鸞兮巳遠名山兮不返逮紺草之可結及朱華之未
晚緤余馬於椒阿漾余舟於沙衍臨星朏兮樹闇看日
爍兮霞淺淺霞兮駮雲一合兮一分映壑兮為飾綴澗
兮成文碧色兮婉轉丹秀兮葐蒀深林寂以窈窈上猨
狖之所羣羣猨兮䀨山大林兮蔽天楓岫兮筠嶺蘭畹
兮芝田紫蒲兮光水紅荷兮艷泉香枝兮嫩葉翡累兮
翠疉非郢路之遼遠實寸憂之相接欷美人於心底願
山與川之可涉若溘死於汀潭哀時命而自惬
應謝主簿騷體
山櫺静兮悲凝凉澗軒掩兮酒涵霜層風激兮綠蘋斷
積石閉兮紫苔傷芝原寂少色筠庭黯無光沐予冠於
極浦馳予珮兮江陽弔秋冬之巳暮憂與憂兮不㤀使
杜蘅可翦而棄夫何貴于芬芳
劉僕射東山集學騷
含秋一顧𦕈然山中檀欒循石便娟来風木瑟瑟兮氣
葐蒀石戔戔兮水成文擿江崖之素草窺海岫之青雲
願芙蓉兮未晦遵江波兮待君
山中楚辭五首
靑春素景兮白日出之藹藹吾將弭節於江夏見杜若
之始大結琱鱗以成車懸雜羽而為盖草色綠而馬聲
悲欷㳂袖以流帶
予將禮於太一乃雄劍兮玉鈎日華粲於芳閣月金披
於翠樓舞燕趙之上色激河淇之名謳薦西海之異品
傾東岳之庶羞乘文魚兮錦質要靈人兮中洲
入橘浦兮容與心敞惘兮迷所識視煙霞如一色深秋
窈以虧天上列星之所極桂之生兮山之巒紛可愛兮
柯團團谿﨑&KR2337;兮石架阻䬀䬟颼兮木道寒煙色閉兮
喬木橈嵐氣闇兮幽篁難忌蟪蛄之蚤吟惜王孫之晚
還信於邑兮白露方天病兮秋蘭
石簁簁兮蔽泉雪疉疉兮薄樹車蕭條兮山逼舟容與
兮水路愍晨夜之摧挫感春秋之欲暮征夫輟而在傍
御者跼而載顧
魂兮歸来異方不可以親蝮蛇九首雄虺戴鱗炎穴一
光骨爛魂傷玄狐曳尾赤象為梁至日歸来無往此異
方
漢魏六朝百三家集卷八十五
