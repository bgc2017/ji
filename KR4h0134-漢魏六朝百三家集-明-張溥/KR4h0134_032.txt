漢魏六朝百三家集卷三十二
魏應瑒應璩集題詞
德璉集鮮書記世所傳者止報龐公一牘耳休
璉書最多俱秀絶時表列諸辭令之科陳孟公
王景興其人也德璉善賦篇目頗多取方弟書
文藻不敵詩雖比肩亦覺百一為長休璉火攻
良可畏也魏祖二十二年徐陳應劉一時俱逝
曹子桓輒申痛惜德璉周旋時主年位較遠規
諷曹爽殷勤指諭憂患存焉汝南應氏世濟文
雅德璉幸遇子桓時可著書忽化蒿萊美志不
遂休璉歴事二主㗋舌可舒而世無賞音義存
優孟嗟乎命也機雲著聲入洛載協齊名王府
原其風流二應為始低回建章仰送朝鴈予猶
善其足傳爾
目錄
賦
慜驥賦
迷迭賦
靈河賦
正情賦
征賦
馳射賦
鸚鵡賦
愁霖賦
西狩賦
車渠椀賦
楊柳賦
書
報龐惠恭書
論
文質論
雜文
奕勢
檄文
詩
報趙淑麗
公讌
侍五官中郎將建章臺集詩
别詩
其一
其二
鬪鷄
漢魏六朝百三家集卷三十二目錄
漢魏六朝百三家集卷三十二
明張漙輯
魏應瑒集
賦
慜驥賦
慜良驥之不遇兮何屯否之弘多抱天飛之神號兮悲
當世之莫知赴玄谷之漸塗兮陟高岡之峻崖懼僕夫
之嚴策兮載悚慄而奔馳懷殊姿而困遇兮願遠跡而
自舒思奮行而驤首兮叩繮緤之紛挐牽繁轡而增制
兮心慉結而盤紆涉通逵而方舉兮迫輿僕之我拘抱精
誠而不暢兮鬱神足而不攄思篩翁於西土兮望伯氏
於東隅願浮軒於千里兮曜華軛乎天衢瞻前軌而促
節兮顧後乘而踟蹰展心力於知巳兮甘邁遠而亡劬
哀二喆之殊世兮時不遘乎良造制銜轡於常御兮安
獲騁於遐道
迷迭賦
列中堂之嚴宇跨階序而駢羅建茂莖以竦立擢脩幹
而承阿燭白日之炎陰承翠碧之繁柯朝敷條以誕節
夕結秀而垂華振纖枝之翠粲動綵葉之莓莓舒芳香
之酷烈乘清風以徘徊
靈河賦
咨靈川之遐源兮于崑崙之神丘凌增城之陰隅兮賴
后土之潜流衝種石之重險兮披山麓之溢浮蹶龍門
而南邁兮紆鴻體而東流涉津洛之坂泉播九道之中
洲紛澒湧而騰騖兮恒亹亹而徂征肇乘高而迅逝兮
陽侯沛而震驚有漢中葉兮金隄隤而瓠子傾興萬乘
而親務兮董羣后而來營下淇園之豐篠兮投璧玉而
沈星若夫長杉峻檟茂栝芬橿扶疏灌列暎水蔭防隆
條動而暢清風白日顯而曜殊光
正情賦
夫何媛女之殊麗兮姿温惠而明哲應靈和以挺質體
蘭茂而瓊潔方往載其鮮雙曜來今而無列發朝陽之
鴻暉流精睇而傾泄既榮麗而冠時援申女而比節余
心嘉夫淑美願結歡而靡因承窈窕之芳美情踴躍乎
若人魂翩翩而夕遊甘同夢而交神晝彷徨於路側宵
耿耿而逹晨清風厲於玄序凉飈逝於中唐聽雲鴈之
翰鳴察列宿之華輝南星晃而電隕偏雄肅而特飛冀
騰言以俯音嗟激迅而難追傷佳禽之無偶悼流光之
不歸愍伏辰之方逝哀吾願之多違步便旋以永思情
憀慓而傷悲還幽室以假寐固展轉而不安神渺渺以
潜翔恒存遊乎所觀仰崇夏而長息動哀響而餘歎氣
浮踴而雲館腸一夕而九煩
征賦
奮皇佐之豐烈將親戎乎幽鄰飛龍旂以雲曜披廣路
而北巡崇殿鬱其嗟峨華宇爛而舒光摛雲藻之雕餙
流輝采之渾黃辭曰
烈烈征師尋遐庭兮悠悠萬里臨長城兮周覽郡邑
思既盈兮嘉想前哲遺風聲兮
馳射賦
於是陽春嘉日講肄餘暇將逍遥於郊埜聊娱遊於騁
射延賓鞠旅星言夙駕樹應鞞於路左建丹旂於表路
羣駿籠于衡首咸皆騕褭與飛兔爾乃結翻伍齊倫匹
良樂授馬孫臏調駟籌筭克明班次均一左攬繁弱右
接湛衛控滿流睇應弦飛碎旝動鼓震譟聲雷潰重破
累□流景倏忽紛紜絡驛次授二八驊騮激騁神足奔
越終節三驅矢不虛發進截飛鳥顧摧月支須紆六鈞
口攣七規觀者屏氣而傾竦咸側企而騰移爾乃縈回
盤厲按節和旋翩翩神厲體若飛仙奕奕騂牡既佶且
閑揚驪沛艾蠖略相連
鸚鵡賦
何翩翩之麗鳥表衆豔之殊色被光耀之鮮羽流玄黃
之華飾苞明哲之弘慮從陰陽之消息秋風厲而潜形
蒼神發而動翼
愁霖賦
聽屯雷之恒音兮聞左右之歎聲情慘憒而含欷兮起
披衣而游庭三辰幽而重關蒼曜隱而無形雲曖曖而
周馳雨濛濛而霧零排房帳而北入振蓋服之沾衣還
空牀而寢息夢白日之餘暉惕中寤而不效兮意悽悷
而增悲
西狩賦
伊炎漢之建安飛龍耀乎天衢皇宰逸而陶運樹匡翼
而大摹盪無妄之氛穢揚威靈乎八區開九土之舊迹暨
聲教於海隅旹霜凄而淹埜寒風肅而川逝草木紛而
搖蕩鷙鳥别而高厲既乃揀吉日練嘉辰清風矢戒屏
翳收塵於是魏公乃乘彫輅駟飛黃擁簫鉦建九斿按
轡清途颯沓風翔於是圍網周合雷鼓天震千乘長羅
萬表星陳雙翼伉旌八挍祖分長燧電舉高煙蔽雲爾
乃徒輿並興方軌連質驚飈四駭衝禽驚溢騁獸塞埜
飛鳥蔽日爾乃赴玄谷陵崇巒俯掣奔猴仰捷飛猿
雲幕被於廣埜京燎照乎平原醴炰充給洪施普宣
車渠椀賦
惟茲椀之珍瑋誕靈岳而竒生扇不周之芳烈浸瓊露
以潤形蔭碧條以納曜噏朝霞而發榮紛玄黃以彤裔
曄豹變而龍華象蛇虹之輔體中含曜乎雲波若其衆
色鱗聚卓度詭常絪緼襍錯乍圓乍方蔚術繁興散列
成章揚丹流縹碧玉飛黃華氣承朗内外齊光
楊柳賦
赴陽春之和節植纖柳以承凉攄豐節而廣布紛欝勃
以敷陽三春倏其奄過景日赫其垂光振横條而遠翳
迴雲蓋於中唐
書
報龐惠恭書
夫蕭艾之歌發於信宿子衿之思起於(一作寧不)嗣音况實
三載能不有懷雖萱草樹背皐蘇在側悒憤不逞秪
以增毒朝隱之官賓不往來喬木之下曠無休息抱勞
而已足下剖符南面振威千里行人子羽朝夕相繼曾
不枉咫尺之路問蓬室之舊過意賜書辭不半紙慰藉
輕於繒縞譏望重於丘山是角弓之詩所以為刺也植
鷺羽於宛丘騁駿足於株林發明月之輝光照妖人之
窈窕斯亦所以眩耳目之視聽亡聲命於知友者也
論
文質論
蓋皇穹肇載陰陽初分日月運其光列宿耀其文百榖
麗於土芳華茂於春是以聖人合德天地禀氣淳靈仰
觀象於玄表俯察式於羣形窮神知化萬物是經故否
泰易趨道無攸一二政代序有文有質若乃陶唐建國
成周革命九官咸乂濟濟休令火龍黼黻暐韡於廊廟
衮冕旂旒舄奕乎朝廷冠德百王莫參其政是以仲尼
嘆煥乎之文從郁郁之盛也夫質者端一玄靜儉嗇潜
化利用承清泰御平業循軌量守成法至乎應天順民
撥亂夷世摛藻奮權赫奕丕烈紀禪協律禮儀煥别覧
墳丘於皇代建不刊之洪制顯宣尼之典教探微言之
所弊若乃和氏之明璧輕縠之袿裳必將遊玩於左右
振飾於宫房豈爭牢偽之勢金布之剛乎且少言辭
者孟僖所以答郊勞也寡智見者慶氏所以困相鼠
也今子棄五典之文闇禮義之大信管望之小尋老氏
之蔽所謂循規常趍未能釋連環之結也且高帝龍
飛豐沛虎據秦楚唯德是建唯賢是與陸酈摛其文辨
良平奮其權諝蕭何創其章律叔孫定其庠序周
樊展其忠教韓彭列其威武明逹天下者非一士之術
營造宫廟者非一匠之矩也逮至高后亂德損我宗劉
朱虛軫其慮辟疆釋其憂曲逆規其模酈友詐其遊襲
據北軍實賴其疇冢嗣之不替實四老之由也夫諫則
無議以陳問則服汗沾濡豈若陳平敏對叔孫據書言
辨國典辭定皇居然後知質者之不足文者之有餘
雜文
奕勢
蓋棋奕之制所由來尚矣有像軍戎戰陣之紀旌旂既
列權慮蜂起駱驛雨集魚鱗雁峙奮維闔翼固衛邊鄙
或飾遁偽旋卓轢軿列羸師延敵一乘虛絶歸不得合
兩見擒滅淮陰之謨拔旗之勢也或匡設無常尋變應
危宼動北壘備在南麾中棋既捷四表自虧亞夫之智
耿弇之竒也或假道四布周爰繁昌雲合星羅侵偪郊
場師弱衆寡臨據孤方披掃強禦廣略土疆昆陽之威
官渡之方也挑誘既戰見欺敵對紛拏相救不量進退
羣聚俱殞力行唐突瞋目恚憤覆局崩潰項將之咎
楚懷之悖也時或失謬取奔攝北還自保固完聚補塞
見可而進先負後尅燕昭之賢齊頃之德也長驅馳逐
見利忘害輕敵寡備所喪彌大臨疑猶豫筭慮不詳苟
貪少獲不知所亡當斷不斷還為所謀項羽之失吳王
之尤也持棋相守莫敢先動由楚漢之兵相拒索鞏也
檄文
長戟百萬胡馬千羣
詩
報趙淑麗
朝雲不歸夕結成陰離羣猶宿永思長吟有鳥孤棲哀
鳴北林嗟我懷矣感物傷心
公讌
巍巍主人德佳會被四方開館延羣士置酒于斯堂辨
論釋欝結援茟興文章穆穆衆君子好合同安康促坐
褰重帷傳滿騰羽觴
侍五官中郎將建章臺集詩(公子以下疑别一首)
朝鴈嗚雲中音響一何哀問子游何鄉戢翼正徘徊言
我塞門來將就衡陽棲往來翔北土今冬客南淮遠行
蒙霜雪毛羽日摧頽常恐傷肌骨身隕沈黃泥簡珠墮
沙石何能中自諧欲因雲雨會濯翼陵高梯良遇不可
値伸眉路何階公子敬愛客樂飲不知疲和顔既已暢
乃肯顧細微贈詩見存慰小子非所宜且為極歡情不
醉其無歸凡百敬爾位以副飢渴懷
别詩二首
朝雲浮四海日暮歸故山行役懷舊土悲思不能言悠
悠涉千里未知何時旋
其二
浩浩長河水九折東北流晨夜赴滄海海流亦何抽遠
適萬里道歸來未有由臨河累(一作竟)太息五内懷傷憂
闘鷄
戚戚懷不樂無以釋勞勤兄弟游戲場命駕迎衆賓二
部分曹伍羣鷄煥以陳雙距解長綵飛踊超敵倫芥羽
張金距連戰何繽紛從朝至日夕勝負尚未分專場驅
衆敵剛捷逸等羣四坐同休贊賓主懷悦欣博奕非
不樂此戲世所珍
漢魏六朝百三家集卷三十二
