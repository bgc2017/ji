漢魏六朝百三家集卷四十二
晉摰虞集題詞
摰仲洽為玄晏高弟知名當世遭亂餒死傷
哉貧也張茂先聚書三十乘仲洽撰定官書
皆資以取正茂先冤死仲洽致箋齊王事漸
表白可云不負知已集詩甚少賦亦遠遜茂
先議禮諸文最稱宏辨與杜元凱束廣微並
生一時勢猶鼎足二荀弗如也東堂策對其
生平致身之文中少壯氣沿為卑響靡靡之
句效者益貧當日作者得無自恨其率爾乎
茂先博極羣書能辨鳬毛龍肉而不知察變桑
栢仲洽善觀玄象知凉州可以避難而流離
京雒竟同餓隸予輙怪儒者有博物之長無
謀身之斷此趙壹所以悲窮鳥也流别曠論
窮神盡理劉勰雕龍鍾嶸詩品緣此起義評
論日多矣
目錄
賦
思游賦(有序)
鵁鶄賦
觀魚賦
槐賦
疾愈賦
策
贒良對策
表
普增位一等表
討論新禮表
奏
明堂議奏
二社奏
祀六宗奏
議
祀皋陶議
廟設次殿議
皇太孫薨服議
國喪佩劒綬議
國喪服制議
吉駕導喪議
輓歌議
寄公齊衰服議
諸侯公孤絶朞議
師服議
廵狩建旗議
皇太子稱臣議
夫人答拜羣妾議
新禮議
駁
宜用古尺駁
五禮冠服駁
書
答杜預論皇太子除服書
駁河内宜立學書
牋
致齊王冏牋
頌
太康頌
釋奠頌
連理槐頌
箴
尚書令箴
新婚箴
贊
庖犧贊
神農贊
黃帝贊
唐尭贊
夏禹贊
殷湯贊
周文王贊
周武王贊
周宣王贊
漢高祖贊
漢文帝贊
孔子贊
顔子贊
左丘明贊
銘
武庫銘
門銘
竈屋銘
誥
遷宅誥
論
文章流别論
頌
詩
七
賦
箴
銘
誄
哀辭
文
圖䜟
碑銘
又
對
三日曲水對
詩
答杜育詩
雍州詩
騷
愍騷
漢魏六朝百三家集卷四十二目錄
漢魏六朝百三家集卷四十二
明張溥輯
晉摯虞集
賦
思遊賦(有序)
虞嘗以死生有命富貴在天天之所祐者義也人之所
助者信也履信思順所以延福違此而行所以速禍然
道長世短禍福舛錯怵迫之徒不知所守蕩而積憤或
迷或放故借之以身假之以事先陳處世不遇之難遂
棄彝倫輕舉遠游以極常人罔惑之情而後引之以正
反之以義推神明之應於視聽之表崇否泰之運於智
力之外以明天任命之不可違故作思遊賦其辭曰
有軒轅之遐胄兮氏仲壬之洪裔敷華穎于末葉兮晞
靈根于上世凖乾坤以斡度兮儀隂陽以定制匪時運
其焉行兮乘太虚而遥曳戴朗月之高冠兮綴太白之
明璜製文霓以為衣兮襲采雲以為裳要華電之煜爚
兮珮玉衡之琳琅明景日以鑒形兮信煥燿而重光至
美詭好于凡觀兮修稀合而靡呈燕石緹襲以華國兮
和璞遥棄于南荆夏像韜塵于市北兮瓶罍抗方于兩
楹鸞皇耿介而偏棲兮蘭桂背時而獨榮關寒暑以練
真兮豈改容而爽情感昆吾之易越兮懷暉光之速暮
羡一稔而三春兮尚含英以容豫悼曜靈之靡暇兮限
天晷之有度聆鳴蜩之號節兮恐隕葉于凝露希前軌
而增騖兮眷後塵而旋顧往者倏忽而不逮兮来者冥
昧而未著二儀泊焉其無央兮四節環轉而靡窮星鳥
逝而時反兮夕景潜而且融景三后之在天兮歎聖哲
之永終諒道修而命微兮孰舍盈而戢冲握隋珠與蕙
若兮時莫悦而未遑彼未遑其何恤兮懼獨美之有傷
蹇委深而投奥兮庶芬藻之不彰芳處幽而彌馨兮寶
在夜而愈光逼區内之迫脅兮思攄翼乎八荒望雲階
之崇壯兮願輕舉而高翔造庖犧以問象兮辨吉繇于
姬文將遠遊于太初兮鑒形魄之未分四靈儼而為衛
兮六氣紛以成羣驂白獸于商風兮御蒼龍于景雲簡
厮徒于靈圉兮從馮夷而問津召陵陽于游谿兮旌王
子于柏人前祝融以掌燧兮殿玄冥以掩塵形彯彯而
遂遐兮氣亹亹而愈新挹玉膏于萊嵎兮掇芝英于瀛
濱揖太昊以假憩兮聽賦政于三春洪範翕而復張兮
百卉隕而更震睇玉女之紛影兮執懿筐于扶木覽玄
象之韡曄兮仍騰躍乎陽谷吸朝霞以療飢兮降廩泉
而濯足將縱轡以逍遥兮限東極之路促詔纖阿而右
迴兮覿朱明之赫曦莅羣神于夏庭兮迴蒼梧而結知
纚焦明以承旂兮駔天馬而高馳讒羲和于丹丘兮誚
倒景之亂儀尋凱風而南暨兮謝太陽于炎離戚溽暑
之陶鬱兮余安能乎留斯聞碧雞之長晨兮吾將往乎
西游粤浮鷁于弱水兮泊舳艫于中流苟精粹之攸存
兮誠沈羽以汎舟軼望舒以陵厲兮羌神漂而氣浮訊
碩老于金室兮采舊聞于前修譏淪隂于危山兮問王
母于椒丘觀玄鳥之參趾兮會根壹之神籌擾毚兔于
月窟兮詰姮娥于蓐收爰攬轡而旋驅兮訪北叟之倚
伏乘增冰而遂濟兮淩固隂之所滀探龜蛇于幽穴兮
瞰罔養之潛育哂倏忽之躁狂兮喪中黃于耳目偭燭
龍而游衍兮窮大明于北陸攀招搖而上躋兮忽蹈廓
而凌虚登閭闔而遺眷兮頫玄黃于地輿召黔雷以先
導兮覲天帝於清都觀渾儀以寓目兮拊造化之大罏
爰辨惑於上皇兮稽吉凶之元符唐則天而民咨兮癸
亂常而感虞孔揮涕于西狩兮臧考祥于婁句跖肆暴
而保乂兮顔履仁而夙殂何否泰之靡所兮眩榮辱之
不圖運可期兮不可思道可知兮不可為求之者勞兮
欲之者惑信天任命兮理乃自得且以四位為匠乾巛
為均散而為物結而為人陽降隂升一替一興流而為
川滯而為陵禍不可禳福不可徵其否兮有豫其泰兮
有數成形兮未察靈像兮已固承明訓以發蒙兮審性
命之靡求將澄神而守一兮奚飄飄而遐遊斐陳辭以
告退兮主悖惘而永歎惟升降之不仍兮詠别易而會
難願大饗以致好兮盍息駕于一餐會司儀于有始兮
延嘉賓于九乾陳鈞天之廣樂兮展萬舞之至歡枉矢
鑠其在手兮狼弧&KR2728;其斯彎睨翟犬于帝側兮殪熊羆
于靈軒爾乃清道夙蹕載輪修祖班命受號轙輈整旅
兆司鬱以届路兮萬靈森而陳庭豐隆軒其警衆兮鉤
陳帥以屬兵堪輿竦而進時兮文昌肅以司行抗蚩尤
之脩旃兮建雄虹之采旌乘雲車電鞭之扶輿委移兮
駕應㡣青虬之容裔陸離俯游光逸景倏爍徽霍兮仰
流旌垂旄焱攸纖纚前湛湛而攝進兮後僸僸而方馳
且啓行于重陽兮奄税駕乎少儀跨列缺兮闚乾巛揮
玉關兮出天門涉漢津兮望崐崘經赤霄兮臨玄根觀
品物兮終復魂形已消兮氣猶存眺懸舟之離離兮懷
舊都之藹藹仍繁榮而督引兮將遄降而速邁華雲依
霏而翼衡兮日月炫晃而暎蓋蹈烟煴兮辭天衢心闣
[莫-大+羽]兮識故居路遂遒兮情欣欣奄忽歸兮反常閭修中
和兮崇彝倫大道繇兮味琴書樂自然兮識窮逹澹無
思兮心恒娛
鵁鶄賦
有南州之竒鳥諒殊美而可嘉生九皋之曠澤游江淮
之洪波既剪翼以就養遂婉孌乎邦家鵁鶄呈儀若刻
若畫鸞頸龜背戴玄珥白斑毛頳膺駮羽朱掖青不專
紺纁不擅赤因宛點注希稠有適其在水也則巧態多
姿調節柔骨一低一仰乍浮乍没或遊或舞繽翻倏忽
若乃陽故多隂殊方相求見水則喜睹火而憂
觀魚賦
觀鱗族於滮池兮睨羽羣於瀨涯乃有洧泉之鯉濯陂
之鰋瀺灂涌躍没浪赴遠集於曲涯之隈逐乎澹淡之
深攅聚輻蹙或濯或沉倏爍攸驛眩目驚心徒極觀而
無獲兮羡鮮肴之柔嘉於是六柱俱起參搆横羅編莞
為筏撼木激波奔突轉薄流不及瀾魚未驚而失行忽
浪逹於急湍諒形勝之得勢實有&KR0616;而無反炰鱨膾鯉
亦有庶羞肴核並陳既旨且柔沉溢爵於通溝因素波
以獻酬騁微巧於浮觴競機捷於迅流既歡豫而不倦
願窮晝而兼夜獨臨川而慷慨感逝者之不舍惟修名
之求立戀景曜之西謝懼留連之敗德遂收歡而命駕
是時也含懷湛遁需於酒食盤衍宴安歡情未極選興
之言矯枉以直悅而不懌莫不歎息
槐賦
覽坤元之産殖莫兹槐之為貴爰表庭而樹門膺論道
而正位爾乃觀其誕狀察其攸居豐融湛䨴蓊欝扶疎
上拂華宇下臨脩渠湊以夷逕帶以通衢鼓柯命風振
葉致凉開明過於八闥兮重陰踰乎九房
疾愈賦
余體氣不龢飲食漸損旬有餘日衆疾並除饋食纖纖
而日尠體貌廉廉而轉損校朝夕其未殊驗朔望而减
本形容消而憔悴體質憊而狼狽内憂深而慮遠乃量
餐而度帶講和緩之餘論尋越人之遺方考異同以求
中稽衆術而簡良會異端於妙門乃歸竒於涉㕓惟兹
藥之攸造寶明中之皆堅九以三七為劑服以四獻為
程勢終朝而始發景未昃而身輕食信宿而異量體涉
旬而告平
策
贒良對策
(時詔諸賢良方正會東堂策問虞對擢為太子舍人)
臣聞古之聖明原始以要終體本以正末故憂法度之
不當而不憂人物之失所憂人物之失所而不憂災害
之流行誠以法得於此則物理於彼人和於下則災消
於上其有日月之𤯝水旱之災則反聽内視求其所由
遠考諸物近驗諸身耳目聽察豈或有蔽其聰明者乎
動心出令豈或有傾其常正者乎大官大職豈或有授
非其人者乎賞罸黜陟豈或有不得其所者乎河濱山
巖豈或有懷道釣築而未感於夢兆者乎方外遐裔豈
或有命世傑出而未蒙膏澤者乎推此類也以求其故
詢事考言以盡其實則天人之情可得而見咎徵之至
可得而救也若推之於物則無忤求之於身則無尤萬
物理順内外咸宜祝史正辭言不負誠而日月失行天
癘不戒此則陰陽之事非吉凶所在也期運度數自然
之分固非人事所能供御其亦振廩散滯貶食省用而
已矣是故誠遇期運則雖陶唐殷湯有所不變苟非期
運則宋衛之君諸侯之相猶能有感唯陛下審其所由
以盡其理則天下幸甚臣生長篳門不見異物雖有賢
才所未接識不敢瞽言妄舉無以疇答聖問
表
普增位一等表
(時太廟初建詔普增位一等後以主者承詔失旨改除之虞上表詔從焉)
臣聞昔之聖明不愛千乘之國而惜桐葉之信所以重
至尊之命而逹於萬國之誠也前乙已赦書遠稱先帝
遺惠餘澤普增位一等以酬四海欣戴之心驛書班下
被於遠近莫不鳥騰魚躍喜蒙德澤今一旦更以主者
思文不審收既往之詔奪已澍之施臣之愚心竊以為
不可
討論新禮表
(晉國建文帝命荀顗撰為新禮太康初付尚書郎摯虞討論虞表所宜損增本傳元康)
(中遷吳王友討論新禮)
臣典校故太尉顗所撰五禮臣以為夫革命以垂綂帝
王之美事也隆禮以率教邦國之大務也是以臣前表
禮事稽留求速訖施行又以喪服最多疑闕宜見補定
又以今禮篇卷煩重宜隨類通合事久不出懼見寢嘿
蓋冠婚祭會諸吉禮其制少變至於喪服世之要用而
特易失旨故子張疑高宗諒陰三年子思不聽其子服
出母子游謂異父昆弟大功而子夏謂之齊衰及孔子
殁而門人疑於所服此等皆明逹習禮仰讀周典俯師
仲尼漸漬聖訓講肄積年及遇喪事猶尚若此明喪禮
易惑不可不詳也况自此已來篇章焚散去聖彌遠喪
制詭謬固其宜矣是以喪服一卷卷不盈握而争說紛
然三年之喪鄭云二十七月王云二十五月改葬之服
鄭云服緦三月王云葬訖而除繼母出嫁鄭云皆服王
云從乎繼寄育乃為之服無服之殤鄭云子生一月哭
之一日王云以哭之日易服之月如此者甚衆喪服本
文省略必待注解事義乃彰其傳說差詳世稱子夏所
作鄭王祖經宗傳而各有異同天下並疑莫知所定而
顗直書古經文而已盡除子夏傳及先儒注說其事不
可得行及其行事故當還頒異說一彼一此非所以定
制也臣以為今宜參采禮記略取傳說補其未備一其
殊義可依凖王景侯所撰喪服變除使類綂明正以斷
疑争然後制無二門咸同所由又有此禮當班於天下
不宜繁多顗為百六十五篇篇為一卷合十五餘萬言
臣猶謂卷多文煩類皆重出按尚書尭典祀山川之禮
惟於東嶽備補牲幣之數陳所用之儀其餘則但曰如
初周禮配天地五常享先王其事同者皆曰亦如之文
約而義舉今禮儀事同而名異者輙别為篇卷煩而不
典皆宜省文通事隨類合之事有不同乃列其異如此
所減三分之一
奏
明堂議奏
(晉初明堂以文帝配後復以宣帝尋復還以文帝配其餘無所變革至是虞議云云詔從)
(之)
漢魏故事明堂祀五帝之神新禮五帝即上帝即天帝
也明堂除五帝之位惟祭上帝按仲尼稱郊祀后稷以
配天宗祀文王於明堂以配上帝周禮祀天旅上帝祀
地旅四望望非地則上帝非天斷可識矣郊丘之祀掃
地而祭牲用繭栗器用陶匏事反其始故配以遠祖明
堂之祭備物以薦三牲並陳籩豆成列禮同人理故配
以近考郊堂兆位居然異體牲牢品物質文殊趣且祖
考同配非謂尊嚴之美三日再祀非謂不黷之義其非
一神亦足明矣昔在上古生為明王没則配五行故太
昊配木神農配火少昊配金顓頊配水黃帝配土此五
帝者配天之神同兆之於四郊報之於明堂祀天大裘
而冕五帝亦如之或以為五精之帝佐天育物者也前
代相因莫之或廢晉初始從異議庚午詔書明堂及南
郊除五帝之位惟祀天神新禮奉而用之前太醫令韓
楊上書宜如舊祀五帝太康十年詔已施用宜定新禮
明堂及郊祀五帝如舊議
二社奏
(奏上詔從之)
臣按祭法王為羣姓立社曰太社王自為立社曰王社
周禮大司徒設其社稷之壝又曰以血祭社稷則太社
也又曰封人掌設王之社壝又有軍旅宜乎社則王社
也太社為羣姓祈報祈報有時主不可廢故凡袚社釁
鼓主奉以從是也此皆二社之明文前代之所尊以尚
書召誥社于新邑三牲各文詩稱乃立冡土無兩社之
文故廢帝社惟立太社詩書所稱各指一事又皆在公
旦制作之前未可以易周禮之明典祭法之正義前改
建廟社營一社之處朝議斐然執古匡今世祖武皇帝
躬發明詔定二社之義以為永制宜定新禮從二社
祀六宗奏
(晉受命司馬彪等表六宗之祀不應特立新禮于是遂罷其祀其後摯虞奏之詔從焉)
按舜受終類于上帝禋于六宗望于山川則六宗非上
帝之神又非山川之靈也周禮肆師職曰用牲于社宗
黨正職曰春秋祭禜亦如之肆師之宗與社並列則班
與社同也黨正之宗文不繫社則神與社異也周之命
祀莫重郊社宗同于社則貴神明矣又月令孟冬祈于
天宗則周禮祭禜月令天宗六宗之神也漢光武即位
高邑依虞書禋于六宗安帝元初中立祀乾位禮同太
社魏氏因之至景初二年大議其神朝士紛紛各有所
執惟散騎常侍劉邵以為萬物負陰而抱陽冲氣以為
和六宗者太極冲和之氣為六氣之宗者也虞書謂之
六宗周書謂之天宗是時考論異同而從其議漢魏相
仍著為貴祀凡崇祀百神放而不致有其興之則莫敢
廢之宜定新禮祀六宗如舊
議
祀皋陶議
(故事祀皋陶于廷尉寺新禮移祀于律署以同祭先聖于太學也故事祀以社日新禮改)
(以孟秋之月以應秋政故虞云然詔可)
按虞書皋陶作士師惟明克允國重其功人思其當是
以獄官禮其神繫者致其祭功在斷獄之成不在律令
之始也太學之設義重太常故祭于太學是崇聖而從
重也律署之置卑於廷尉移祀於署是去重而就輕也
律非正署廢興無常宜如舊祀於廷尉又祭用仲春義
取重生改用孟秋以應刑殺理未足以相易宜定新禮
皆如舊制
廟設次殿議
(魏故事天子為次殿於廟殿之北東天子入自北門新禮設次殿于南門中門外之右天)
(子入自南門虞議從之)
次殿所以為解息之處凡適尊以不顯為恭以由隱為
順而設之於上位入自南門非謙厭之義宜定新禮皆
如舊說
皇太孫薨服議
(惠帝太安元年三月皇太孫尚薨有司奏御服齊衰朞詔下通議)
太子初生舉以成人之禮則殤理除矣太孫亦體君傳
重由位成而服全非以年也天子無服殤之義絶朞故
也
國喪佩劒綬議
(魏氏故事國有大喪羣臣凶服以帛為綬囊以布為劍衣新禮以傳去喪無所不佩明在)
(喪則無佩也更制齊斬之喪不佩劍綬虞議詔從之)
周禮武賁氏士大夫之職也皆以兵守王宫國有喪故
則衰葛執戈楯守門葬則從車而哭又成王崩太保命
諸大夫以干戈内外警設明喪故之際蓋重宿衛之防
去喪無所不佩謂服飾之事不謂防禦之用宜定新禮
布衣劒如舊其餘如新制
國喪服制議
古者無事故喪三年非訖葬除心喪也後代一日萬機
故魏權制晉氏加以心服非三年也
吉駕導喪議
(漢魏故事將葬設吉凶鹵簿皆有鼔吹新禮以禮無吉駕導從之文臣子不宜釋其衰麻)
(以服玄黃除吉駕鹵簿又凶事無樂遏密八音除凶服之鼔吹虞議詔從之)
葬有祥車曠左則今之容車也既葬日中反虞逆神而
還春秋傳鄭大夫公孫蠆卒天子追賜大路使以行士
喪禮葬有稾乘車以載生之服此皆不惟載柩兼有吉
駕之明文也既設吉駕則宜有導從以象平生之容明
不致死之義臣子衰麻不得為身而釋以為君父則無
不可顧命之篇足以明之宜定新禮設吉服導從如舊
其凶服鼓吹宜除
輓歌議
(漢魏故事大喪及大臣之喪執紼者輓歌新禮以為輓歌出于漢武帝役人之勞歌聲哀)
(切遂以為送終之禮雖音曲摧愴非經典所制違禮設銜枚之義方在號慕不宜以歌為)
(名除不輓歌虞議詔從之)
輓歌因倡和而為摧愴之聲銜枚所以全哀此亦以感
衆雖非經典所載是歴代故事詩稱君子作歌惟以告
哀以歌為名亦無所嫌宜定新禮如舊
寄公齊衰服議
(喪服記公為所寓齊衰三月新禮以今無此事除此一章虞議詔從之)
周禮作樂於刑厝之時而著荒政十二禮&KR0640;制待物不
以時衰而除盛典世隆而闕衰教也曩者王司徒失守
播越自稱寄公是時天下又多此比皆禮之所及宜定
新禮自如舊經
諸侯公孤絶朞議
(新禮王公五等諸侯成國置卿者及朝廷公孤之爵皆傍親絶朞而傍親為之服斬衰卿)
(挍位從大夫者皆絶緦虞議從之)
古者諸侯君臨其國臣諸父兄今之諸侯未同于古未
同于古則其尊未全不宜便從絶朞之制而令傍親服
斬衰之重也諸侯既然則公孤之爵亦宜如舊昔魏武
帝建安中已曾表上漢朝依古為制事與古異皆不施
行施行者著魏科大晉采以著令宜定新禮皆如舊
師服議
(喪服無弟子為師服之制新禮弟子為師齊衰三月虞議詔從之)
自古無師服之制故仲尼之喪門人疑於所服子貢曰
昔夫子之喪顔回若喪子而無服請喪夫子若喪父而
無服遂心喪三年此則懷三年之哀而無齊衰之制也
羣居入則絰出則否所謂弔服加麻也先聖為禮必易
從而可傳師徒義誠重而服制不著歴代相襲不以為
缺且尋師者以彌高為得故屢遷而不嫌修業者以日
新為益故舍舊而不疑仲尼稱三人行必有我師焉子
貢云夫何常師之有淺學之師暫學之師不可皆為之
服義有輕重服有廢興則臧否由之而起是非因之而
争愛惡相攻悔吝生焉宜定新禮無服如舊
巡狩建旗議
魏氏無巡狩故事新禮則巡狩方岳柴望告至設壝宫
如禮諸侯之覲者擯及執贄皆如朝儀而不建其旗臣
虞案覲禮諸侯覲天子各建其旗旗章所以殊爵命示
等威詩稱君子至止言觀其旂宜定新禮建旗如舊禮
皇太子稱臣議
(漢魏故事皇太子稱臣新禮以太子既以子為名而又稱臣臣子兼稱于義不通除太子)
(稱臣之制虞議詔從之)
孝經資于事父以事君義兼臣子則不嫌稱臣宜定新
禮皇太子稱臣如舊
夫人答拜羣妾議
(漢魏故事王公羣妾見於夫人夫人不答拜新禮以為禮無不答更制妃公侯夫人答妾)
(拜虞議詔可其議)
禮妾事女君如婦之事姑妾服女君朞女君不報則敬
與婦同而又加賤也名位不同本無酬報禮無不答義
不謂此先聖殊嫡庶之别以絶陵替之漸峻明其防猶
有僣違宜定新禮自如其舊
新禮議
漢魏故事遣將出征符節郎授鉞於朝堂新禮遣將御
臨軒尚書授節鉞依古兵書跪而推轂之義也
駁
宜用古尺駁
(陳勰掘地得古尺尚書奏今尺長于古尺宜以古為正潘岳以為習用已久不宜復改虞)
(駁之)
昔聖人有以見天下之賾而擬其形容象物制器以存
時用故參天兩地以正筭數之紀依律計分以定長短
之度其作之也有則故用之也有徵考步兩儀則天地
無所隱其情凖正三辰則懸象無所容其謬施之金石
則音韻和諧措之規矩則器用合宜一本不差而萬物
皆正及其差也事皆反是今尺長於古尺幾於半寸樂
府用之律吕不合史官用之歴象失占醫署用之孔穴
乖錯此三者度量之所由生得失之所取徵皆絓閡而
不得通故宜改今而從古也唐虞之制同律度量衡仲
尼之訓謹權審度今兩尺並用不可謂之同知失而行
不可謂之謹不同不謹是謂謬法非所以軌物垂則示
人之極凡物有多而易改亦有少而難變亦有改而致
煩有變而之簡度量是人所常用而長短非人所戀惜
是多而易改者也正失於得反邪於正一時之變永世
無二是變而之簡者也憲章成式不失舊物季末苟合
之制異端雜亂之用當以時釐改貞夫一者也臣以為
宜如所奏
五禮冠議駁
天子即位之日即為成君冕服以備不宜有加諸侯即
位為成豈不定諸侯成君不拘盛典而可以冠天子成
君獨有火龍黼衣便不可乎意為宜冠有加
書
答杜預論皇太子除服書
(泰始十年楊皇后崩博士張靖等議以皇太子宜從制釋服衆議不同虞為吳王友答預)
(書從之於時内外卒聞預議或謂違禮預使段暢撰探典籍以為定證)
僕以為除服誠合事宜附古則意有未安五服之制成
於周室周室以前仰迄上古雖有在喪之哀未有行喪
之制故尭稱遏密殷曰諒闇各舉其事而言非未葬降
除之名也禮有定制孝景之即吉方進之從時皆未足
為凖蓋聖人之於禮譏其失而通其變今皇太子未就
東宫猶在殿省之内故不得伸其哀情以宜奪制何必
附之於古欽以舊義哉
又
唐稱遏密殷云諒闇各舉事以為名非既葬有殊降周
室以來謂之喪服喪服者以服表喪今帝者一日萬機
太子監撫之重以宜奪禮葬訖除服變制通理垂典將
來何必附之於古使老儒致争哉
駁河内宜立學書
河内太守魯䕫使民二百家共立一學未成而司隸奏
以違法尚書郎中騎都尉臣摯虞駁䕫為近畿大都朝
所委任親臨民物足識事宜累表仍上求二百家立一
學是其留心學校必欲有成也
牋
致齊王冏牋
(武帝問華誰可託後事者對曰明德至親莫如齊王攸微為忤旨後華誅攸子冏輔政虞)
(致箋于冏冏表求通議)
間於張華沒後入中書省得華先帝時答詔本草先帝
問華可以輔政持重付以後事者華答明德至親莫如
先王宜留以為社稷之鎮其忠良之謀欵誠之言信於
幽冥没而後彰與苟且隨時者不可同世而論也議者
有責華以愍懷太子之事不抗節廷争當此之時諫者
必得違命之死先聖之教死而無益者不以責人故晏
嬰齊之正卿不死崔杼之難季札吳之宗臣不争順逆
之理理之盡而無所施者固聖教之所不責也
頌
太康頌
(虞擢太子舍人除聞喜令時天子留心正道吳宼初平上太康頌以美晉德)
於休上古人之資始四隩咸宅萬國同軌有漢不競喪
亂靡紀畿服外叛侯衛内圮天難既降時惟鞠凶龍戰
虎争分裂遐邦備僣岷蜀度逆海東權乃緣間割據三
江明明上帝臨下有赫乃宣皇威致天之辟奮武遼隧
罪人斯獲撫定朝鮮奄征韓貊文既應期席卷梁益元
憝委命九夷重譯卭冉哀牢是焉底績我皇之登二國
既平靡適不懷以育羣生吳乃負固放命南冥聲教未
暨弗及王靈皇震其威赫如雷霆截彼江沔荆舒以清
邈矣聖皇參乾兩離陶化以正取亂以竒耀武六旬輿
徒不疲飲至數實干旄無虧洋洋四海率禮和樂穆穆
宫廟歌雍詠鑠光天之下莫匪帝略窮髮反景承正受
朔龍馬騤騤風于華陽弓矢櫜服干戈戢藏嚴嚴南金
業業餘皇雄劒班朝造舟為梁聖明有造寔代天工天
地不違黎元時邕三務斯恊用底厥庸既遠其迹將明
其蹤喬山惟嶽望帝之封猗歟聖帝胡不封哉
釋奠頌
如彼泉流不盈不運講業既終禮師釋奠升觴樽俎上
下惟讌邕邕其來肅肅其見
連理槐頌
東宫正德之内承華之外槐樹二枝連理而生二幹一
心以蕃本根
箴
尚書令箴
明明先王開國承家作制垂憲仰觀列曜俯令百官政
用㒺僣昔舜納大麓七政以齊内成外平而風雨不迷
山甫翼周靡剛靡柔補我衮闕闡我王猷王猷允塞而
四海咸休雖聖雖明必資良材無曰我智官不任能發
言如絲其出成綸千里之應樞機在身三季道缺天綱
縱替既無老成改舊法制法制不修不長厥裔尚臣司
臺取告侍衛(山甫一作仲山闕作職雖聖句作雖曰聖明資作賴修作循告作言)
新婚箴
今在哲人室家不造結髮之麗不同偕老既納新配内
芬外藻厚味腊毒大命將夭色不可躭命不可輕君子
是憚敢告後生
贊
庖犧贊
昔在上古惟德居位庖犧作王世尚醇懿設卦分象開
物紀類施罟設網人用不匱
神農贊
神農居世通變該極民衆獸尠乃教稼穡聚貨交市草
木播植務濟其本不通其飾
黃帝贊
黃帝在位實號軒轅車以行陸舟以濟川弧矢之利彌
難消息垂衣而治萬國乂安
唐尭贊
唐帝放勲欽明文思惟天為大惟尭則之巍巍蕩蕩萬
邦雍熙
夏禹贊
決隄疏河刊山敷土四隩既宅彝倫攸敘卑宫菲食以
寧區宇
殷湯贊
睿也惟商實惟成湯三五迭興舍帝稱王
周文王贊
周文翼翼儀刑體教上帝是臨神明是勞東鄰之昏西
鄰之曜九有既集以聖易暴
周武王贊
於皇武王天命是鍾七德既曜莫不率從奄清宇宙盪
商之蹤
周宣王贊
宣王承衰邦家多阻懲難思理官人以叙山甫補闕方
叔禦侮是用中興恢復周宇
漢高祖贊
漢祖明逹兼資權武總御羣雄剪翕強楚奄正華夏經
略區宇遂登天位纉尭之緒
漢文帝贊
漢之光大實惟孝文體仁尚儉克已為君按轡細柳抑
尊成軍營兆南原陵不崇墳
孔子贊
仲尼大聖遭時昏荒河圖沈翳鳳鳥幽藏爰整禮樂以
綜三綱因史立法是謂素王
顔子贊
顔子亹亹仁心不違行無貳過知章知微
左丘明贊
丘明作史時惟衰周錯綜墳籍思弘徽猷闡明正典光
演春秋誕宣聖旨曠代彌休
銘
武庫銘
有財無義惟家之殃無愛糞土以毁五常
門銘
祿無常家福無定門人謀鬼謀道在則尊
竈屋銘
大孝養志厥此養形事親以敬美過三牲
誥
遷宅誥
惟泰始三年九月上旬涉自洛川周于原阿乃卜昌水
東黃水西背山面隰故此稱良
論
文章流别論
頌
文章者所以宣上下之象明人倫之叙窮理盡性以究
萬物之宜者也王澤流而詩作成功臻而頌興德勲立
而銘著嘉美終而誄集祝史陳辭官箴王闕周禮太師
掌教六詩曰風曰賦曰比曰興曰雅曰頌言一國之事
繫一人之本謂之風言天下之事形四方之風謂之雅
頌者美盛德之形容賦者敷陳之稱也比者喻類之言
也興者有感之辭也後世之為詩者多矣其功德者謂
之頌其餘則總謂之詩頌詩之美者也古者聖帝明王
功成治定而頌聲興於是史錄其篇工歌其章以奏於
宗廟告於鬼神故頌之所美者聖王之德也則以為律
吕或以頌形或以頌聲其細也甚非古頌之意昔班固
為安豐戴侯頌史岑為出師頌和熹鄧后頌與魯頌體
意相類而文辭之異古今之變也揚雄趙充國頌頌而
似雅傳毅顯宗頌文與周頌相似而雜以風雅之意若
馬融廣成上林之屬純為今賦之體而謂之頌失之遠
矣
詩
書云詩言志歌永言言其志謂之詩古有採詩之官王
者以知得失古之詩有三言四言五言六言七言九言
古詩卒以四言為體而時有一句二句雜在四言之間
後世演之遂以為篇古詩之三言者振振鷺鷺于飛之
屬是也漢郊廟歌多用之五言者誰謂雀無角何以穿
我屋之屬是也于俳諧倡樂多用之六言者我姑酌彼
金罍之屬是也樂府亦用之七言者交交黃鳥止于桑
之屬是也於俳諧倡樂世用之古詩之九言者泂酌彼
行潦挹彼注兹之屬是也不入歌謠之章故世希為之
夫詩雖以情志為本而以成聲為節然則雅音之韵四
言為正其餘雖備曲折之體而非音之正也
七
七發造於枚乘借吳楚以為客主先言出輿入輦蹷痿
之損深宫洞房寒暑之疾靡曼美色宴安之毒厚味煖
服淫曜之害宜聽世之君子要言妙道以疏神導體蠲
淹滯之累既設此辭以顯明去就之路而後說以聲色
逸游之樂其說不入乃陳聖人辨士講論之娛而霍然
疾瘳此因膏粱之常疾以為匡勸雖有甚泰之辭而不
没其諷諭之義也其流遂廣其義遂變率有辭人滛麗
之尤矣崔駰既作七依而假非有先生之言曰嗚呼揚
雄有言童子雕蟲篆刻俄而曰壯夫不為也孔子疾小
言破道斯文之族豈不謂義不足而辨有餘者乎賦者
將以諷吾恐其不免於勸也
賦
賦者敷陳之稱古詩之流也古之作詩者發乎情止乎
禮義情之發因辭以形之禮義之指須事以明之故有
賦焉所以假象盡辭敷陳其志前世為賦者有孫卿屈
原尚頗有古詩之義至宋玉則多滛浮之病矣楚辭之
賦賦之善者也故楊子稱賦莫深於離騷賈誼之作則
屈原儔也古詩之賦以情義為主以事類為佐今之賦
以事形為本以義正為助情義為主則言省而文有例
矣事形為本則言當而辭無常矣文之煩省辭之險易
蓋由於此夫假象過大則與類相遠逸辭過壯則與事
相違辯言過理則與義相失麗靡過美則與情相悖此
四過者所以背大體而害政教是以司馬遷割相如之
浮說揚雄疾辭人之賦麗以淫也
箴
揚雄依虞箴作十二州十二官箴而傳于世不具九官
崔氏累世彌縫其闕胡公又以次其首目而為之解署
曰百官箴
銘
夫古之銘至約今之銘至煩亦有由也質文時異則既
論之矣且上古之銘銘於宗廟之碑蔡邕為楊公作碑
其文典正末世之美者也後世以來器銘之佳者有王
莽鼎銘嘉量諸侯大夫銘太常勒鍾鼎之義所言雖殊
而令德一也李尤為銘自山河都邑至于刀筆笇契無
不有銘而文多穢病討論而潤色亦可采錄
誄
詩頌箴銘之篇皆有往古成文可放依而作惟誄無定
制故作者多異焉見於典籍者左傳有魯哀公為孔子
誄
哀辭
哀辭者誄之流也崔瑗蘇順馬融等為之率以施於童
殤夭折不以壽終者建安中文帝與臨淄侯各失稚子
命徐幹劉禎等為之哀辭哀辭之體以哀痛為主緣以
歎息之辭
文
若解嘲之弘緩優大應賓之淵懿温雅連旨之壯厲忼
慷應間之綢繆契闊郁郁彬彬靡有不長焉矣
圖䜟
圖䜟之屬雖非正文之制然以取其縱横有義反覆成
章
碑銘
古有宗廟之碑後世立碑于墓顯之衢路其所載者銘
辭也
又
(以上散見藝文類聚北堂書鈔太平御覧諸書此復見廣文選似合二首為一井載之)
文章者所以宣上下之像明人倫之叙窮理盡性以究
萬物之宜者也王澤流而詩作成功臻而頌興德勲立
而銘著嘉美終而誄集祝史陳辭官箴王闕周禮太師
掌教六詩曰風曰賦曰比曰興曰雅曰頌言一國之事
繫一人之本謂之風言天下之事形四方之風謂之雅
頌者美盛德之形容賦者敷陳之稱也比者喻類之言
也興者有感之辭也後世之為詩者多矣其功德者謂
之頌其餘則總謂之詩頌詩之美者也古者聖帝明王
功成治定而頌聲興於是奏于宗廟告於鬼神故頌之
所美者聖王之德也古之作詩者發乎情止乎禮義情
之發因辭以形之禮義之指須事以明之故有賦焉所
以假象盡辭敷陳其志古詩之賦以情義為主以事類
為佐今之賦以事形為本以義正為助情意為主則言
省而文有例矣事形為本則言當而辭無常文之煩省
辭之險易蓋由于此夫假象過大則與類相遠逸辭過
壯則與事相違辯言過理則與義相失麗靡通美則與
情相悖此四過者所以背大體而害政教是以司馬遷
割相如之浮說揚雄疾辭人之賦麗以淫詩之流也有
三言四言五言六言七言九言古詩率以四言為體而
時有一句二句雜在四言之間後世演之遂以為篇古
詩之三言者振振鷺鷺于飛之屬是也五言者誰謂鼠
無角何以穿我屋之屬是也六言者我姑酌彼金罍之
屬是也七言者交交黃鳥止于桑之屬是也九言者泂
酌彼行潦挹彼注兹之屬是也夫詩雖以情志為本而
以成聲為節然則雅音之韻四言為正其餘雖偹曲折
之體而非詩之正也
對
三日曲水對
漢章帝時平原徐肇以三月初生三女至三日俱亡村
人以為怪乃招擕之水濱洗袚遂因水以汎觴其義起
此
詩
答杜育詩
越有杜生既文且哲龍躍潁豫有聲彰澈賴兹三益如
琢如切好以義結友以文會豈伊在高分定傾蓋其人
如玉美彼生芻鐘鼓匪樂安用百壺老夫灌灌離羣索
居懷戀結好心焉悵如
雍州詩
於皇先王經啓九有有州維雍居京之右土載奥區山
包神藪嘉生惟繁庶類伊阜悠悠州域有華有戎外接
皮服内含岐豐周餘既没夷德未終莫不慕義易俗移
風(包一作苞)
騷
愍騷
蓋明哲之處身固度時以進退泰則攄志於宇宙否則
澄神於幽昩摛之莫究其外函之㒺識其内順陰陽以
潛躍豈凝滯乎一槩
漢魏六朝百三家集卷四十二
