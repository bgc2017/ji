漢魏六朝百三家集卷四十六
晉傅咸集題詞
傅休奕剛峻少容貴顯當世老而不折時晉運
方興天子虛已老成喉舌可以無恙若長虞所
處國艱甫殷懲楊氏執政之萌規汝南輔相之
失劾按驚人榮終司隸直道而行若是多福鮑
子都諸葛少季無其遇也傅氏諸賦不尚綺麗
長虞短篇時見正性治獄明意賦云吏砥身以
存公古有死而無柔一生骨鯁風尚顯白歷官
威嚴條申職掌御史作箴汲生共勖司隸布教
卧虎立名彼其之子邦之司直斯人有焉休奕
四部六錄文集百餘湮闕者多長虞著述不富
傳文亦與父埒為彪為固不能短長其間七經
詩中毛詩一首雖集句託始無關言志與尚書
同寮詩則告誡臣僕有孚盈缶韋孟在鄒家風
不墜矣
目錄
賦
申懷賦(有序)
感别賦(有序)
明意賦(冇序)
小語賦
喜雨賦(有序)
患雨賦
感凉賦(有序)
神泉賦(有序)
登芒賦(有序)
卞和畫像賦(有序)
玉賦(有序)
鏡賦
扇賦
羽扇賦(有序)
狗脊扇賦
紙賦
相風賦(有序)
汙巵賦(有序)
櫛賦(冇序)
燭賦(有序)
桑樹賦(有序)
梧桐賦
欵冬花賦(有序)
又
舜華賦(有序)
芸香賦(有序)
鳳賦(有序)
鸚鵡賦
燕賦(有序)
班鳩賦(有序)
螢火賦(有序)
黏蟬賦(有序)
鳴蜩賦
叩頭蟲賦(有序)
青蠅賦
蜉蝣賦(有序)
疏
應詔陳言疏
表
駁改社表
重論立社表
兼司隸表
左丞表
理李含表
又
涼州表
奏
請貶荀愷奏
劾夏侯承奏
劾夏侯駿事
劾王戎奏
劾王戎等奏
特進執璧奏
奏事
又
上書
禁奢上書
陳選舉上書
明司隸職掌上書
牋
與汝南王牋
教
司隸教
又
又
草
相諭草
書
與太傅楊駿書
與汝王亮書
又諫汝南王書
荅楊濟書
又荅楊濟書
荅李斌書
尺牘
荅曹志
頌
皇太子釋奠頌
箴
御史中丞箴
銘
犀鈎銘(有序)
杖銘
燭銘
扇銘
碑銘
中郎將曹府君碑銘
誄
襄邑侯誄
詩
孝經詩(二章)
論語詩(二章)
毛詩詩(二章)
周易詩
周官詩(二章)
左傳詩
與尚書同僚詩
贈褚武良詩
贈崔伏二郎詩
荅潘尼詩(并序)
荅欒弘詩(并序)
贈建平太守李叔龍
贈何劭王濟(并序)
贈太尉司馬虞顯機
失題二首
漢魏六朝百三家集卷四十六目錄
漢魏六朝百三家集卷四十六
明張溥輯
晉傅咸集
賦
申懷賦(冇序)
余自咸寧謬為衆論所許補太子洗馬才不稱職而意
常惘然作申懷賦
何天施之弘普厠瓦礫於瓊瑛備東宫之妙選奉儲君
之聖明穆穆清禁濟濟羣英鸞翔鳳集羽儀上京芬芳
並發我穢其馨德音光宣我累厥聲豈伊不媿顧影慙
形雖自百於隕越懼恩隆而命輕命既輕而才下諒無
補於明時塞賢哲之顯路而塵損之日滋匪耽榮而忘
替實結戀之有違忍厚顔於寮類甘獲戾而受譏不悟
皇恩之彌崇授大縣乎近畿畿云近而防遠情眷眷而
含悲悲惻兼懷憂慮寔深雍可南面千載希心微微小
子斯之莫任莫斯之任求任在我將反初服畢志訓雅
盡烏鳥之至情竭歡敬於膝下進抗䟽以歸誠退抽簮
而脂車庶所乞之克從永收迹於蓬廬
感别賦(有序)
友人魯庶叔雅量弘濟思心遼遠余自少與之相長情
相親愛有如同生其後選太子洗馬俄而謬蒙朝私猥
沗斯職雖懼不稱而喜得與此子同班共事天下之遇
未有若此周旋三載魯生遷尚書郎雖别不遠而情甚
悵恨退作兹賦云爾
嘉天地之交泰美萬物之會通悦朋友之攸攝慕管鮑
之遐蹤退以文而會友欽公子之清塵信同聲之相應
意未寫而情親誓稚好之齠齓分綢繆而日新蘭蕙含
芬有時而馨龍驥踠足有時而征乾道變化時惟大明
峩峩睦友載揚厥聲降聖宰之旌招曜羽儀之上京贊
唐虞之嘉運超飛躍乎太清佩銀璜於帝側拖紫艾於
天庭瞻宸極之眇眇喜吾子之寵榮無荆玉之夜觀猥
齊景於夜光敢有覬於斯舉欣與子而並翔天啟其願
自忝蘋蘩幼則同遊長則同班同心厥職其臭如蘭庶
績未凝聖朝疇咨顯佐納言先綜萬機出順景而為偶
入閴然而無依步虛宇以低迴想宴笑之餘暉意纏綿
而彌結淚雨面而霑衣
明意賦(有序)
侍御史傅咸奉詔治獄作賦用明意云
含悾欵以彌載令棲遲以淹留吏砥身以存公古有死
而無柔彼背正以從邪我沒世而是尤敷腎腸以為效
兮豈文飾之足脩感恩輸命心口自滅加我數年竭力
效節春秋既不吾與日月忽其不屈周道兮如砥吉人
兮是由材曲兮枉橈朽木兮難抽
小語賦
楚襄王登陽雲之臺景差唐勒宋玉侍王曰能為小語
者處上位景差曰么蔑之子形難為象晨登蟻垤薄暮
不上朝炊半粒晝復得釀烹一小虱飽於鄉黨唐勒曰
攀蚊髯附蚋翼我自謂重彼不極邂逅有急相切逼竄
於針孔以自匿宋玉曰折薛足以為櫂舫粒糠而為舟
將遠遊以遐覽越蟬溺以横浮若涉海之無涯懼湮沒
於洪流彌數旬而汔濟陟蟣蟻之崇丘未升半而九息
何時達乎杪頭
喜雨賦(有序)
泰始九年自春不雨以涉夏節草木共燃百姓以堯有
九年之水湯有七年之旱恐遭斯運並有懼心聖皇勞
慮分使祈禱徧于羣望余以太子洗馬兼司徒請雨百
辟蒞事三朝而大雨降退作斯賦
祝融熾景羲和警轡亢陽火憤野無生類悠悠億兆同
兹慘悴伊我皇之仁德兮配燾育於二儀屢刻躬而勤
政分廣請禱於靈祗孰謂天高其聽不遼孰謂神遠厥
應孔昭絜齋致虔於兹三朝隂欝怫而騰起陽菴薆而
自消飛廉扇谷風之翼翼靈嶽興慶雲之飄颻遂乃重
隂四會溟邈無垠方中降雨亘夜迄今生我百榖粒我
蒸民昔洪水滔天於唐堯之朝亢旱為災於殷湯之世
下民其咨莫能俾乂歷稔九七僅免斯害猶以疇咨為
美譚躬禱為勛伐
患雨賦
夫何遠寓之多懷患淫雨之有經自流火以迄今歷九
旬而無寧庶太清之垂曜覩日月之光明雲乍披而旋
合霤暫輟而復零將收雷之要月棄嘉榖於已成前渴
焉而不降後患之而弗晴惟二儀之神化奚水旱之有
并湯亢陽於七載兮堯洪汎乎九齡天道且猶若兹况
人事之不平
感凉賦(有序)
盛夏困于炎熱熱甚不過旬日而復自凉以時之凉命
親友曲會作賦云爾
踐朱明之中月暑欝隆以肇興赫融融以彌熾乃沸海
而焦陵獸竄伏於幽林兮鳥垂翼而弗升汗珠隕於玉
體兮粉附身而沾凝於是景雲晨敷曜靈潛光隂氣聿
升凱風載揚忽輕箑於坐隅兮思暖服於蘭房
神泉賦(有序)
余所居庭前有湧泉在夏則冷涉冬而温温則水物冬
生冷則冰可以過每夏遊之不知歲之有暑耳
惟兹神泉厥理難原在冬則温既夏則寒混混洋洋載
清載瀾遂乃壇以文石樹之柳杞密葉雲覆重蔭蔽沚
氣泠泠以含凉風肅肅而恒起于時朱明紀運旭日馳
光欝欝隆暑赫赫太陽盥玉體於素波身凄焉而自清
不知天時之有暑忽謂繁霜之隕庭逮至旻秋既逝司
寒騁節六合蕭條嚴霜凛冽河洛輟流太隂凝結彼溰
溰而含凍此灼灼而含熱綠竹猗猗荇藻青青是託斯
茂是殖斯榮
登芒賦(有序)
左光禄大夫濟北侯荀公前喪元妃及失令子葬於西
芒有以感懷而作斯賦
何天道之難忱信厥命之靡常匪彼生之不辰亦大夫
之多殃惟濟北之初載夙遘旻而逢罹興瓜瓞之綿綿
飛英聲以風馳庶家道之克昌永保祚於螽斯愠无妄
之為災怨上皇之有違在德門之方隆乃降厲於元妃
蘭房閴其無主衆孤焭而莫依孔臨川以永歎趙有感
於九原覽登芒之哀賦諒聖賢之同情
卞和畫像賦(有序)
先畫卞和之像者雖其事在素定見其涕血殘刖之形
情以悽然至臧文仲知柳下惠之賢而不與立卞和自
刖以相證相去遠矣戲畫其像於卞子之㫄特赤其面
以示猶有慙色辭曰
惟年命之遒短速流光之有經疾沒世而不稱貴立身
而揚名既銘勒於鐘鼎又圖像於丹青覽光烈之攸畫
覩卞子之容形泣泉流以雨下灑血面而瀐纓痛兩趾
之雙刖心惻悽以傷情雖髮膚之不毁覺害仁以偷生
向厥趾之不刖孰夜光之見明人之不同爰自在昔臧
知柳而不進和殘軀以證璧
玉賦(有序)
易稱乾為玉玉之美與天合德其在玉藻仲尼論之備
矣非復鄙文所可稱述
萬物資生玉禀其精體乾之剛配天之清故能珍嘉在
昔實用罔極夫豈君子之是比蓋乃王度之所式其為
美也若此當其潛光荆野抱璞未理衆視之以為石獨
見知於卞子曠千載以遐棄倏一旦而見齒為有國之
偉寶禮神祗於明祀豈連城之足云嘉遭遇乎知已知
已之不可遇譬河清之難俟既巳若此誰亦泣血而刖
趾
鏡賦
順隂位於西裔採秋金之剛精醮祝融以致虔命歐冶
而是營希日月之光烈儀厥象乎曜靈清邈明水景若
朝陽不將不迎應物無方不有心於好醜而衆形其必
詳同實錄於良史隨善惡而是彰猗猗淑媛峩峩后妃
眷春榮之零悴懼玉顏之有衰盼清揚而自鏡競崇姱
以相暉若乃雲髻亂於首頳黛渝於色設有乏於斯器
兮孰厥貌之能飾與喑瞽而同昧兮近有面而不識君
子知貌之不可以不飾則内省而自箴既見前而慮後
則祗畏於幽深察明明之待瑩則以此而洗心暏目觀
之有瑕則稽訓於儒紳夫然尚何厥容之有慢而厥思
之有滛
扇賦
天道行而不息四節代以相尋背青春之令月踐朱夏
於斯今熱融融以太甚孰赫赫之可任汗珠隕以外流
氣鬱結而内沈庶凱風之自南競清嘯而啟衿怨微飇
之不興恨喬木之無隂搖輕扇之苒弱手纔動而&KR1427;心
心取&KR1427;於捲握尚何希乎北林下濟億兆上寧侯王是
曰安衆清暑作涼蒙貴幸於斯時無日夜而有忘謂洪
恩之可固終靡敝於君旁火星忽以西流悲風起乎金
商秋日凄凄白露為霜體歛然以思暖御輕裘於温房
猥棄我其若遺去玉手而潛藏君背故而向新非余身
之無良哀徒勞而靡報獨懷怨於一方
羽扇賦(有序)
吳人截鳥翼而搖風既勝於方圓二扇而中國莫有生
意滅吳之後翕然貴之其辭曰
鳳凰于飛翽翽其羽况靈體以遐翔匪六翮其焉舉感
扇揚之興風宜收之以清暑彼安衆之云妙差剖篾於
毫縷體荏苒以輕弱侔縞素於齊魯此因資以為用不
假裁於規矩雖靡飾於容好亦差池而有序上比列於
南箕下等美於萐莆(北堂書鈔傅咸羽扇賦云熾九日之隆赫然高燎于扶桑熱熙天而)
(灼地沸巨海而成湯)
狗脊扇賦
蓋卑以自居君子之經孤寡不榖王侯修名尚不媿狗
脊之為號亦焉顧九華之妙形
紙賦
蓋世有質文則理有損益故禮隨時變而器與事易既
作契以代結繩兮又造紙以當策猶純儉之從宜亦唯
變而是適夫其為物厥美可珍廉方有則體潔性真含
章藴藻實好斯文取彼之淑以為已新攬之則舒舍之
則卷可屈可伸能幽能顯若乃六親乖方離羣索居鱗
鴻附便援筆飛書寫情於萬里精思於一隅
相風賦(有序)
相風之賦蓋以冨矣然辭義大同唯中書張令以太史
相風獨無文飾故特賦之太僕寺丞武君賓樹一竹於
前庭其上頗有樞機插以雞毛于以占事知來與彼無
異斯乃簡易之至有殊太史相風張氏之賦非其至也
籊籊竹竿在武之庭厥用自然既脩且貞插羽其首丹
漆弗營經之營之不日而成
汙巵賦(有序)
人有遺余琉璃巵者小兒竊弄墮之不潔意既惜之又
感物之汙辱乃喪其所以為寶况君子行身而可以有
玷乎
有金商之瑋寶禀乾剛之淳精歎春暉之定色越冬冰
之至清爰甄陶以成器逞異域之殊形猥䧟身於醜穢
豈厥美之不惜與觴杓之長辭曾瓦匜之不若
櫛賦(有序)
大才治世猶櫛之理髮也理髮不可無櫛治世不可無
才賦曰
我嘉兹櫛惡亂好理一髮不順實以為恥雖日用而匪
懈不告勞而自已苟以理而委任期竭力而沒齒
燭賦(有序)
余治獄至長安在遠多懷與同行夜飲以忘愁顧帷燭
之自焚以致用亦有殺身以成仁矣賦曰
蓋泰清垂象匪日不光向晦入冥匪火不彰故六龍銜
燭於北極九日登曜於扶桑日中則昃月虧則望時邁
靡停晝不于常背三接之昭昭即旋開之有傷何遠寓
之多懷患冬夜之悠長獨耿耿而不寐待雞鳴之未央
徒伏枕以展轉起燃燭於閑房揚丹輝之煒燁熾朱熖
之煌煌俾幽夜而作晝繼列景乎朝陽慨顧景以增歎
孰斯愁之可忘嘉湛露之愔愔遂命樽而設觴爾乃延
僚屬酌醇清講三墳論五經高談既倦引滿行盈樂飲
今夕寔慰我情
桑樹賦(有序)
世祖昔為中壘將軍於直廬種桑一株迄今三十餘年
其茂盛不衰皇太子入朝以此廬為便坐賦曰
伊兹樹之僥倖蒙生生之渥惠降皇躬以斯植遂弘茂
於聖世厥茂伊何其大連尋脩柯遠揚洪條梢槮布繁
枝之沃若播密葉以垂隂蔭華㝢而作涼清隆暑之難
任以厥樹之巨偉登九日於朝陽且積小以高大生合
抱於毫芒猶帝道之將升亦累德以彌光湯躬禱於斯
林用獲雨而興商惟皇晉之基命爰於斯而發祥從皇
儲於斯館物無改於平生心惻切以興思思有感於聖
明步徬徨以周覽庶髣髴於儀形
梧桐賦
美詩人之攸貴兮覽梧桐乎朝陽蔚菶菶以萋萋兮鬱
株列而成行夾二門以駢羅作館㝢之表章
欵冬花賦(有序)
余曾逐禽登于北山于時仲冬之月也冰凌盈谷積雪
被崖顧見欵冬煒然始敷賦曰
惟兹竒卉欵冬而生原厥物之載育稟淳粹之至精用
能託體固隂利此堅貞惡朱紫之相奪患居衆之易傾
在萬物之並作故韜華而弗逞逮皆死以枯槁獨保質
而全形
又
華豔春暉既麗且殊以堅冰為膏壤吸霜雪以自濡非
天然之真貴曷能彌寒暑而不渝
舜華賦(有序)
嘉其日新之美故種之前庭而為之賦
覽中唐之竒樹稟冲粹之至精應青春而敷蘖逮朱夏
而誕英布夭夭之纖枝發灼灼之殊榮紅葩紫蒂翠葉
素莖含暉吐曜爛若列星朝陽照灼以舒暉逸藻采粲
而光明罄天壤而莫儷何菱華之足榮
芸香賦(有序)
先君作芸香賦詞美高麗有覩斯卉蔚茂馨香同遊使
余為序
攜昵友以逍遥兮覽偉草之敷英慕君子之弘覆兮超
託軀於朱庭俯引澤于丹壤兮仰汲潤于泰清繁兹綠
蕊茂此翠莖葉芟蓰以纖折兮枝婀娜以迥縈象春松
之含曜兮鬱蓊蔚以葱青
鳳賦(有序)
鷦鷯賦者廣武張侯之所造也以其形微處卑物莫之
害也而余以為物生則有害有害而能免所以貴乎才
智也夫鷦鷯既無智足貴亦禍害未免免乎禍害者其
唯儀鳳也辭曰
仰天文以彌觀兮覽神象乎太清伊儀鳳之誕育兮禀
朱行之淳清故能體該衆妙德備五靈穢維塵之紛濁
兮患俗網之易嬰心眇眇其悠遠兮意飄飄以遐征翔
寥廓以輕舉兮淩清霄而絶形若乃龍飛九五時惟大
明闡隆正道既和且平感聖化而來儀兮讚簫韶於九
成隨時宜以行藏兮諒出處之有經豈以美而賈害兮
固以德而見榮曠千載而莫覩兮忽翻爾而來庭應龍
至兮庶有感於斯誠而君子之是忽兮賦微物以申情
雖綺靡之可翫兮悲志大之所營敢砥鈍於末蹤兮别
瓦礫於瑶瓊
鸚鵡賦
有金商之竒鳥處壠坻之高松謂崇峻之可固然以
慧而入籠披丹脣以授音亦尋響而應聲眄明眸以
承顔側聰耳而有聽口纔發而輕和密晷景而隨形
言無往而不復似探幽而測冥自嘉智於君子足取
愛而揚名
燕賦(有序)
有言燕今年巢在此明歲故復來者其將逝翦爪識之
其後果至焉
燕燕于飛差池其羽何詩人之是興信進止之有序秋
背隂以龍潛春晞陽而鳳舉隨時宜以行藏似君子之
出處惡焚巢之凶醜患林野之多阻諒鳥獸之難羣非
斯人而誰與惟里仁之為美託君子之堂㝢逮來春而
復旋意眷眷而懷舊一委身乃無餘豈改適而更赴
班鳩賦(有序)
庭楸蔚然成林閒居無為有時遊之顧見班鳩音聲可
悦於是捕而畜之既以馴擾出之於籠無何失去後時
時一來飛翔殆如有戀聊為之賦
集茂樹之蔭蔚登弱枝以容與體郁郁以敷文音邕邕
而有序情欽樂而是悦遂籠之於前㝢爾乃飲以神泉
食之稻粱朝憩椒塗夕宿蘭房時連翩於庭阿見飛燕
之頡頏慨感物而哀鳴聲楚切以懷傷仰華林而矯翼
紛憎逝而高翔
螢火賦(有序)
余曾獨處夜不能寐顧見螢火遂有感於是執以自照
而為之賦其辭曰
潛空館之寂寂兮意遥遥而靡寧夜耿耿而不寐兮憂
悄悄而傷情哀斯火之湮滅兮近腐草而化生感詩人
之悠懷兮覽熠燿于前庭不以姿質之鄙薄兮欲增輝
乎太清雖無補於日月兮期自照於陋形當朝陽而戢
景兮必宵昧而是征進不競於天光兮退在晦而能明
諒有似於賢臣兮於疎外而盡誠盖物小而喻大兮固
作者之所旌假乃光而爾熾兮庶有表乎潔貞
黏蟬賦(有序)
櫻桃為樹則多隂為果則先熟故種之於廳事之前時
以盛暑逍遥其下有蟬鳴焉仰而見之聊命黏取以弄
小兒退惟當蟬之得意於斯樹不知黏之將至亦猶人
之得意於富貴而不虞禍之將來也
有嘉果之珍樹蔚弘覆於我庭在赫赫之隆暑獨肅肅
而自清遂寓目以周覽見鳴蜩於纖枝翳翠葉以長吟
信厥樂之在斯苟得意於所歡曾往黏之莫知匪爾
命之適薄坐偷安而忘危嗟悠悠之躭寵請兹覽以自
規
鳴蜩賦
有嘒嘒之鳴蜩于台府之高槐物處隂而自慘奚厥聲
之可哀秋日淒淒兮感時逝之若頽曷時逝之是感兮
感年歲之我催孰知命之不憂詠梁木之有摧生世忽
兮如寓求富貴於不回且明明以在公惟忠讜之是與
佚履道之坦坦登高衢以自棲
叩頭蟲賦(有序)
叩頭蟲蟲之微細者然教之輒叩頭人以其叩頭傷不
祥故莫之害也
蓋齒以剛克而盡舌存以其能柔強梁者不得其死執
雌者物莫之讐無咎生於惕厲悔恡來亦有由仲尼唯
諾於陽虎所以解紛而免尤韓信非為懦兒出胯下而
不羞何兹蟲之多畏人纔觸而叩頭犯而不校誰與為
讐人不我害我亦無憂彼螳蜋之舉斧豈患禍之能禦
此謙卑以自牧乃無害之可賈將斯文之焉貴貴不
遠而取譬雖不能觸類是長且書紳以自示旨一日
而三省恒跼蹐以祗畏然後可以蒙自天祐之吉無
不利
青蠅賦
幸從容以閒居且遊心於典經覽詩人之有造刺青蠅
之營營無纖芥之微用信作害之不輕既反白而為黑
恒懷蛆以自盈穢美玉之鮮潔槖嘉肴之芳馨滿堂室
之薨薨孰閨宇之得情
蜉蝣賦(有序)
讀詩至蜉蝣感其雖朝生暮死而能脩其翼可以有興
遂賦之
有生之薄是曰蜉蝣育微微之陋質羌采采而自脩不
識晦朔無意春秋取足一日尚又何求戲停淹而委餘
何必江湖而是遊
疏
應詔陳言疏
陛下處至尊之位而脩布衣之事親覽萬幾勞心日昃
在昔帝王躬自菲薄以利天下未有踰陛下也然泰始
開元以暨于今十有五年矣而軍國未豐百姓不贍一
歲不登便有菜色者誠由官衆事殷復除猥濫蠶食者
多而親農者少也臣以頑疎謬忝近職每見聖詔以百
姓饑饉為慮無能云補伏用慙恧敢不自竭以對天問
舊都督有四今并監軍乃盈於十夏禹敷土分為九州
今之刺史幾向一倍戶口比漢十分之一而置郡縣更
多空校才門無益宿衛而虛立軍府動有百數五等諸
侯復坐置官屬諸所寵給皆生於百姓一夫不農有受
其饑今之不農不可勝計縱使五稼普收僅足相接暫
有災患便不繼贍以為當今之急先并官省事静事息
役上下用心惟農是務也
表
駁改社表
(太康九年改建宗廟而社稷壇與廟俱徙乃詔曰社實一神其并二社之祀)
祭法二社各有其義天子尊事郊廟故冕而躬耕耕也
者所以重孝享之粢盛致殷薦於上帝也榖梁傳曰天
子親耕以供粢盛親耕謂自報自為立社者為藉而報
也國以人為本人以榖為命故又為百姓立社而祈報
焉事異報殊此社之所以有二也王景侯之論王社亦
謂春祈藉田秋而報之也其論太社則曰王者布下圻
内為百姓立之謂之太社不自立之於京師也景侯此
論據祭法大夫以下成羣立社曰置社景侯解曰今之
里社是也景侯解祭法則以置社為人間之社矣而别
論復以太社為人間之社未曉此旨也大社天子為人
而祀故稱天子社郊特牲曰天子太社必受霜露風雨
夫以羣姓之衆王者通為立社故稱太社若夫置社其
數不一蓋以里所為名左氏傳盟于清丘之社是也人
間之社既已不稱太矣若復不立之京都當安所立乎
祭法又曰王為羣姓立七祀自為立七祀言自為者自
為而祀也為羣姓者為羣姓而祀也太社與七祀其文
正等說者窮此因云墳籍但有五祀無七祀也按祭五
祀國之大祀七者小祀周禮所云祭凡小祀則墨冕之
屬也景侯解大厲曰如周杜伯鬼有所歸乃不為厲今
云無二社者稱景侯祭法不謂無二則曰口傳無其文
也夫以景侯之明擬議而後為解而欲以口論除明文
如此非但二社當是思惟景侯之後解亦未易除也前
被勑尚書召誥社于新邑唯一太牢不二社之明義也
按郊特牲曰社稷太牢必援一牢之文以明社之無二
則稷無牲矣說者則曰舉社以明稷何獨不可舉一以
明二國之大事在祀與戎若有過而除之不若過而存
之况存之有義而除之無據乎周禮封人掌設社壝無
稷字今帝社無稷蓋出於此然國主社稷故經傳動稱
社稷周禮王祭社稷則絺冕此王社有稷之文也封人
設壝之無稷字說者以為略文從可知也謂宜仍舊立
二社而加立帝社之稷
重論立社表
(時成粲議稱景侯論太社不立京都欲破鄭氏學咸重表)
如粲之論景侯之解文以此壞大雅云乃立冢土毛公
解曰冡土太社也景侯解詩即用此說禹貢惟土五色
景侯解曰王者取五色土為太社封四方諸侯各别其
方色王者覆四方也如此太社復為立京都也不知此
論從何出而與解乖上違經記明文下壞景侯之解臣
雖頑蔽少長學問不能默已謹復續上
兼司隸表
臣既駑弱不勝重任加在哀疚假息日闋陛下過意授
非所堪披露丹欵歸窮上聞謬詔既往終然無改臣雖
不能滅身以全禮教義無靦然虛忝隆寵前受嚴詔視
事之日私心自誓隕越為報以貨賂流行所宜深絶切
勑都官以此為先而經彌日月未有所得斯由陛下有
以奬厲慮於愚戅將必死繫故自掩撿以避其鋒耳在
職有日既無赫然之舉又不應弦垂翅人誰復憚故光
禄大夫劉毅為司隸聲震内外遠近清肅非徒毅有王
臣匪躬之節亦由所奏見從威風得伸也
左丞表
左丞職輕事重以賤制貴所以難居臣以闇劣猥忝斯
任愧於不稱懼罪之及夙夜惶恐寢食無寧
理李含表
臣州秦國郎中令始平李含忠公清正才經世務實有
史魚秉直之風雖以此不能協和流俗然其名行峻厲
不可得掩二郡並舉孝廉異行尚書郭奕臨州含寒門
少年而奕超為别駕大保衛瓘辟含為掾每語臣曰李
世容當為晉匪躬之臣秦王之薨悲慟感人百僚會喪
皆所目見也今以含俯就王制謂之背戚居榮奪其中
正天王之朝既葬不除藩國之喪既葬而除藩國欲同
不除乃當責引尊凖卑非所宜言耳今天朝吉于上欲
令藩國服于下此為藩國之義隆天天朝之禮薄也又
云諸王公皆終喪禮寧盡乃叙明以喪制宜隆務在敦
重也夫寧盡乃叙明以哀其病耳異於天朝制使終喪
未見斯文國制既葬而除既除而祔爰自漢魏迄于聖
晉文皇升遐武帝崩殂世祖過哀陛下毁頓銜疚諒闇
以終三年率土臣妾豈無攀慕遂服之心實以國制不
可而踰故於既葬不敢不除天王之喪釋除於上藩國
之臣獨遂于下此不可安復以秦王無後含應為喪主
而王喪既除而祔則應吉祭因曰王未有廟主不應除
服秦王始封無所連祔靈主所居即便為廟不問國制
云何而以無廟為貶以含今日之所行移博士使案禮
文必也放勛之殂遏密三載世祖之崩數旬即吉引古
繩今闔世有貶何但李含不應除服今也無貶王制故
也聖上諒闇哀聲不輟股肱近侍猶宜心喪不宜便行
婚娶歡樂之事而莫云者豈不以大制不可而曲邪且
前以含有王喪上為差代尚書勑王葬日在近葬訖含
應攝職不聽差代葬訖含猶躊躇司徒屢罰訪問趣含
攝職而隨擊之此為臺勑府符䧟含於惡若謂臺府為
傷教義則當據正不正符勑唯含是貶含之困躓尚足
惜乎國制不可偏耳又含自以隴西人雖戶屬始平非
所綜悉自初見使為中正反覆言辭說非始平國人不
宜為中正後為郎中令又自以選官引臺府為比以讓
常山太守蘇韶辭意懇切形于文墨含之固讓乃在王
未薨之前葬後躊躇窮於對罰而攝職耳臣從弟祗為
州都督意在欲隆風教議含已過不良之人遂相扇動
冀挾名義法外致案足有所邀中正龐騰便削含品臣
雖無祁大夫之德見含為騰所侮謹表以聞乞朝廷以
時博議無令騰得妄弄刀尺(李含為秦國郎中令司徒選含領始平中正秦王東)
(薨含依臺儀葬訖除喪尚書奏含不應除喪咸上表理之)
又
臣以為國之大制不可而偏秦國郎中令李含承尚書
之勅奉喪服之命既葬除服而中正龐騰無所據仗貶
含品三等謂此未値漢魏以來施行之制具以表聞未
審朝廷當云何騰等之論以秦王無後前又有詔以此
謂含不應除服愚謂諸侯之制不得異于天朝就秦王
有嗣于制亦自應除且秦王無後乃前有詔朝野莫不
聞知而尚書下勅葬訖含自應攝職不應差代尋舉為
臺郎又司徒摘罰訪問催含攝職如此臺府亦皆謂含
既葬應除也相是純臣羣臣之首奏令含釋服亦無餘
疑至於含除便獨為罪竊謂有負于情臣之在事小大
欲盡使在優崇况國之大制當垂將來心所不安而不
敷寫謹重以聞乞中書見詰猶百慮當一得也
涼州表
涼州民先辦靴從軍之物然後作衣
奏
請貶荀愷奏
死喪之戚兄弟孔懷同堂亡隕方在信宿聖恩矜憫聽
使臨喪詔未下而便以行造急諂媚之敬無友于之情
宜加顯貶以隆風教
劾夏侯承奏
少府夏侯承取官田立私屋近小人委以家計令工匠
竊盗官物附益于私所營唯利醜問充斥大臣穢濁無
以為訓
劾夏侯駿事
令史張濟案行城東見有新立屋間筣笓障二十丈推
問是少府夏侯駿所作請免駿官
劾王戎奏
書稱三載考績三考黜陟幽明今内外羣官居職未期
而戎奏還既未定其優劣且送故迎新相望道路巧詐
由生傷農害政戎不仰依堯舜典謨而驅動浮華虧敗
風俗非徒無益乃有大損宜免戎官以敦風俗
劾王戎等奏
戎備位台輔兼掌選舉不能謐静風俗以凝庶績至令
人心傾動開張浮競中郎李重李義不相匡正請免戎
等官
特進執璧奏
公品第一執珪坐侍臣之上特進品第二執皮帛坐侍
臣之下以有舊制今啓特進宜執璧繼公
奏事
尚書舊奏給介士二百人人給大銅口刀各一枚
又
司隸中丞得糺太子而不得糺尚書臣所未譬朝廷無
亦易之
上書
禁奢上書
臣以為榖帛難生而用之不節無緣不匱故先王之化
天下食肉衣帛皆有其制竊謂奢侈之費甚於天災古
者堯有茅茨今之百姓競豐其屋古者臣無玉食今之
賈豎皆厭粱肉古者后妃乃有殊飾今之婢妾被服綾
羅古者大夫乃不徒行今之賤隸乘輕驅肥古者人稠
地狹而有儲蓄由於節也今者土廣人稀而患不足由
於奢也欲時之儉當詰其奢奢不見詰轉相高尚昔毛
玠為吏部尚書時無敢好衣美食者魏武帝歎曰孤之
法不如毛尚書今使諸部用心各如毛玠風俗之移在
不難矣
陳選舉上書
臣咸以為夫興化之要在於官人才非一流職有不同
譬諸林木洪纖枉直各有攸施故明揚逮于仄陋疇咨
無拘内外之任内外之任出處隨宜中間選用惟内是
隆外舉既頹復多節目競内薄外遂成風俗此弊誠宜
亟革之當内外通塞無所偏耳既使通塞無偏若選用
不平有以深責責之苟深無憂不平也且膠柱不可以
調瑟况乎官人而可以限乎伏思所限者以防選用不
能出人不能出人當隨事而制無須限法法之有限其
於致遠無乃泥乎或謂不制其法以何為責臣聞刑懲
小人義責君子君子之責在心不在限也正始中任何
晏以選舉内外之衆職各得其才粲然之美於斯可觀
如此非徒御之以限法之所致乃委任之由也委任之
懼甚於限法是法之失非已之尤尤不在已責之無懼
所謂齊之以刑人免而無恥者也苟委任之一則慮罪
之及二則懼致怨謗已快則朝野稱詠不善則衆惡是
歸此之戰戰孰與倚限法以苟免乎
明司隸職掌上書
按令御史中丞督司百僚皇太子以下其在行馬内有
違法憲者彈糾之雖在行馬外而監司不糾亦得奏之
如令之文行馬之内有違法憲謂禁防之事耳宫内禁
防外司不得而行故專施中丞今道路橋梁不脩鬭訟
屠沽不絶如此之比中丞推責州坐即令所謂行馬内
語施於禁防既云中丞督司百僚矣何復說行馬之内
乎既云百僚而不得復說行馬之内者内外衆官謂之
百僚則通内外矣司隸所以不復說行馬内外者禁防
之事已於中丞說之故也中丞司隸俱糾皇太子以下
則共對司内外矣不為中丞專司内百僚司隸專司外
百僚自有中丞司隸以來更互奏内外衆官惟所糾得
無内外之限也而結一旦横挫臣臣前所以不羅縷者
冀因結奏得從私願也今既所願不從而勑云但為過
耳非所不及也以此見原臣忝司直之任宜當正已率
人若其有過不敢受原是以申陳其愚司隸與中丞俱
共糾皇太子以下則從皇太子以下無所不糾也得糾
皇太子而不得糾尚書臣之闇塞既所未譬皇太子為
在行馬之内耶皇太子在行馬之内而得糾之尚書在
行馬之内而不以糾無有此理此理灼然而結以此挫
臣臣可無恨耳其於觀聽無乃有怪邪臣識石公前在
殿上脱衣為司隸荀愷所奏先帝不以為非于時莫謂
侵官今臣裁糾尚書而當有罪乎
牋
與汝南王牋
衛伯輿貴妃兄子誠有才章應作臺郎然未得東宫官
屬東宮官屬前患楊駿親里塞路今有伯輿復越某作
郎一犬吠形羣犬吠聲懼於羣吠遂至叵聽
教
司隸教
司隸校尉舊號臥虎誠以舉綱而萬目理提領而衆毛
順
又
聞南方有蜀嫗作茶粥賣之廉事毁其器具使無為賣
餅于市而禁茶粥以困老姥獨何哉
又
屠牛酤酒鑿錢作錫皆有損害
草
相諭草
黃紙故事鋪不上皆取急與自頃多廢輙皆移病前門
自今以後尚書鋪上不扝急(扝音烏引也又音枯)
書
與太傅楊駿書
(咸為尚書左丞惠帝即位駿輔政咸言於駿)
事與世變禮隨時宜諒闇之不行尚矣由世道彌薄權
不可假故雖斬焉在疚而躬覽萬幾也逮至漢文以天
下體大服重難久遂制既葬而除世祖武皇帝雖大孝
烝烝亦從時釋服制心喪三年至於萬幾之事則有不
遑今聖上欲委政於公諒闇自居此雖謙讓之心而天
下未以為善天下未以為善者以億兆顒顒戴仰宸極
聽於冢宰懼天光有蔽人心既已若此而明公處之固
未為易也竊謂山陵之事既畢明公當思隆替之宜周
公聖人猶不免謗以此推之周公之任既未易而處况
聖上春秋非成王之年乎得意忘言言未易盡苟明公
有以察其悾欵言豈在多
與汝南王亮書
(亮輔政為大宰欲取悦衆論誅楊駿之功督將侯者千八十一人咸為御史中丞致書)
咸以為太甲成王年在蒙幼故有伊周之事聖人且猶
不免疑况臣既不聖主非孺子而可以行伊周之事乎
上在諒闇聽於冢宰而楊駿無狀便作伊周自謂居天
下之安所以至死其罪既不可勝亦是殿下所見駿之
見討發自天聰孟觀李肇與知密旨耳至於論功當歸
美於上觀等已數千戸縣侯聖上以駿死莫不欣悦故
論功寧厚以叙其歡心此羣下所宜以實裁量而遂扇
動東安封王孟李郡公餘侯伯子男既妄有加復又三
等超遷此之熏赫震動天地自古以來封賞未有若此
者也無功而厚賞莫不樂國有禍禍起當復有大功也
人而樂禍其可極乎作此者皆由東安公謂殿下至止
當有以正之正之以道衆亦何所怒乎衆之所怒在於
不平耳而今皆更倍論莫不失望咸之愚冗不惟失望
而已竊以為憂又討駿之時殿下在外實所不綜今欲
委重故令殿下論功論功之事實未易可處莫若坐觀
得失有居正之事宜也(殿中郎孟觀李肇構楊太后父駿于賈后廢駿而東安公繇率)
(衆討駿進封東安王)
又諫汝南王書
(咸復以亮輔政專權又諫之)
楊駿有震主之威委任親戚此天下所以諠譁今之處
重宜反此失謂宜静默頥神有大得失乃維持之自非
大事一皆抑遣比四造詣及經過尊門冠蓋車馬填塞
街衢此之翕習既宜彌息又夏侯長容奉使為先帝請
命祈禱無感先帝崩背宜自咎責而自求請命之勞而
公以為少府私竊之論云長容則公之姻故至於此一
犬吠形羣犬吠聲懼於羣吠遂至叵聽也咸之為人不
能面從而有後言嘗觸楊駿幾為身禍况於殿下而當
有惜往從駕殿下見語卿不識韓非逆鱗之言耶而歘
摩天子逆鱗自知所陳誠頟頟觸猛獸之鬚耳所以敢
言庶殿下當識其不勝區區前摩天子逆鱗欲以盡忠
今觸猛獸之鬚非欲為惡必將以此見恕
答楊濟書
衛公云酒色之殺人此甚於作直坐酒色死人不為悔
迺畏以直致禍此由心不直正欲以苟且為明哲耳自
古以直致禍者當自矯枉過直或不忠允欲以亢厲為
聲故致忿耳安有悾悾為忠益而當見疾乎
又答楊濟書
違距上命稽停招罸退思此罪在於不測纔加貶黜退
用戰悸何復以杖重為劇小人不德所好惟酒宜於養
瘡可數致也
答李斌書
吾作左丞未幾而已吾為京兆雖心知此為不合然是
家鄉親里自願便從俗耳時足下問吾當去不吾答鸚
鵡子言阿安樂今到阿安樂何為不去
尺牘
答曹志
英氣泉涌逸藻波騰
頌
皇太子釋奠頌
蒸蒸皇儲既睿且聰神而明之夫豈發蒙謙以制禮靡
事不恭企兹良辰卜近于中乃脩嘉薦于國之雍敬享
先師以酬聖功亹亹皇儲希心闕里光光輿服穆穆容
止秪奉聖靈躬承明祀濟濟儒生侁侁胄子清酒千觴
匪宴斯喜欣道之弘自今以始
箴
御史中丞箴
百官之箴以箴王闕余承先君之蹤竊位憲臺懼有忝
累垂翼之責且造斯箴以自勖勵不云自箴而云御史
中丞箴者凡為御史中丞欲通以箴之也
煌煌天文衆星是環爰立執法其暉有煥執憲之綱秉
國之憲鷹揚虎視肅清違慢謇謇匪躬是曰王臣既直
其道爰顧其身身之不顧孰有弗震邦國若否山甫是
明焉用彼相莫扶其傾淮南構逆實憚汲生赫赫有國
可無忠貞憂責有在繩亦必直良農耘穢勿使能植無
禮是逐安惜翅翼嗟爾庶寮各敬乃職無為罰先無怙
厥力怨及朋友無慙于色得罪天子内省有恧是用作
箴惟以自勑
銘
犀鈎銘(有序)
世稱駭雞之犀聞之父常侍曰犀之美者有光雞見影
而驚故曰駭雞有以此鈎見遺者乃為之銘
獸曰玄犀處自林麓食惟棘刺林兼五肉(闕)或有神表
露以角含精吐英望如華燭置之荒野禽獸莫觸
杖銘
嘉兹竒竹質勁體直立比高節示世矜式
燭銘
煌煌丹燭熖熖飛光取則景龍擬象扶桑照彼玄夜炳
若朝陽焚形監世無隐不彰
扇銘
武都太守房仲發遺扇無以報為銘以識之云
行藏惟時孔顔齊軌
碑銘
中郎將曹府君碑銘
伊公立朝雅然正色既侍皇帷讜言常則
誄
襄邑侯誄
言研其幾文豔春蘭
詩
孝經詩(二章)
立身行道始於事親上下無怨不惡於人(一作不敢惡人)孝無
終始不離其身三者備矣以臨其民
以孝事君不離令名進思盡忠義則不爭匡救其惡災
害不生孝悌之至通於神明
論語詩(二章)
守死善道磨而不磷直哉史魚可謂大臣見危授命能
致其身
克已復禮學優則仕富貴在天為仁由已以道事君死
而後已
毛詩詩(二章)
無將大車維塵冥冥濟濟多士文王以寧顯允君子大
猷是經
聿脩厥德令終有俶勉爾遯思我言維服盗言孔甘其
何能淑讒人罔極有靦面目
周易詩
卑以自牧謙尊而光進德脩業既有典常暉光日新照
于四方小人勿用君子道長
周官詩(二章)
惟王建國(一作極)設官分職進賢興功取諸(初學作時文)易直
除其不蠲無敢反側以德詔爵允臻其極
辨其可任以告于正掌其戒禁治其政令各脩乃職以
聽王命
左傳詩
事君之禮敢不盡情敬奉德義樹之風聲昭德塞違不
隕其名死而利國以為已榮兹心不爽忠而能力不為
利㗖古之遺直威黜不端勿使能植
與尚書同僚詩
非望之寵謬加于已猥授非據奄司萬里煌煌朱軒服
驥驂騄曄曄初星肅肅臣僕暉光顯赫衆目所屬斯之
弗稱匪榮伊辱質弱尚父受任鷹揚德非樊仲王命是
將百城或違無能有匡一州之矜將弛其綱得意忘言
言在意後夫惟神交可以長久我心之孚有盈于缶與
子偕老豈曰執手出司萬(一作百)里牧彼朔濱服冕乘軒
六轡既均威風先邁百城肅震
贈禇武良詩
爰暨于禇惟晉之禎肇振鳳翼羽儀上京聿作喉舌納
言紫庭光贊帝道敷皇之明方任之重實在江揚乃授
旄鉞宣曜威靈悠悠遐邁東夏于征
贈崔伏二郎詩
英妙之選二生之授顒顒兩城歡德之茂君子所居九
夷非陋無狹百里而不垂覆人之好我贈我清詩示我
周行心與道期誠發自中義形於辭古人辭讜豈不爾
思
荅潘尼詩(并序)
司州秀才潘正叔識通才高以文學温雅為博士余
性直而處清論褒貶之任作詩以見規雖褒飾之舉
非所敢聞而斐燦之辭良可樂也答之雖不足以相
訓報所謂盍各言志也
貽我妙文繁春之榮匪榮期尚乃新其聲吉甫作頌有
馥其馨寔由樊仲其德克明授此瓦礫厠彼瑶瓊貺非
其喻聞寵若驚
荅欒弘詩(并序)
安樂令欒弘太傅鉅平侯羊公辟未就而公薨後應
司州之命舉秀才博文通濟之士余失和於府當換
為護軍司馬賦詩見贈答之云爾
鉅平作宰是貴是欽弓旌仍招嘉命胥尋鸞鳳養儀戢
翼幽林未附雅調以和韶音鉅平遐逝厲志彌深肅肅
京司清風裁邁乃延羣彥龍集鳳會亦既斯降萬里有
頼聲發響應好結傾蓋
贈建平太守李叔龍
弘道興化實在良守悠悠建平皇澤未流朝選於衆乃
子之授南荆注望心乎克副
贈何劭王濟(并序)
朗陵公何敬祖咸之從内兄國子祭酒王武子咸從
姑之外孫也竝以明德見重於世咸親之重之情猶
同生義則師友何公既登侍中武子俄而亦作二賢
相得甚歡咸亦慶之然自恨闇劣雖願其繾綣而從
之末由歷試無效且有家艱心存目替賦詩申懷以
貽之云爾
日月光太清列宿曜紫微赫赫大晉朝明明闢皇闈吾
兄既鳳翔王子亦龍飛雙鸞遊蘭渚二離揚清暉攜手
升玉階竝坐侍丹帷金璫綴惠文煌煌發令姿斯榮非
攸庶繾綣情所希豈不企高蹤麟趾邈難追臨川靡芳
餌何為守空坻槁葉待風飄逝將與君違違君能無戀
尸素當言歸歸身蓬蓽廬樂道以忘飢進則無云補退
則恤其私但願隆弘美王度日清夷
贈太尉司馬虞顯機
帝崇元淑妙選其屬命之是佐增衮之縟
失題
奕奕恒山作鎮冀方伊趙建國在岳之陽
失題(見初學露部)
零露濬江海飛塵崇山岳過謬佐台輔安能任鼎餗
漢魏六朝百三家集卷四十六
