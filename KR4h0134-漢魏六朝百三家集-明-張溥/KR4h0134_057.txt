漢魏六朝百三家集卷五十七
晉郭璞集
目錄
讚
山海經圖讚
桂
迷穀
狌狌
水玉
白猿
鹿蜀
鯥
類
猼&KR1138;
祝荼草旋龜&KR2112;鵂魚
灌灌鳥赤鱬
鴸鳥
猾褢
長右彘
會稽山
䍺
犀
兕
象
纂雕瞿如鳥虎蛟
鳳
育隧谷
鱄魚顒鳥
白䓘(以上南山)
羬羊
太華山
肥遺蛇
䳋渠赤鷩鳥文莖木鴖鳥
流赭
豪彘
黃雚草肥遺鳥囂獸
槖&KR1446;
桃枝
杜衡
蓇容草邊谿獸櫟鳥
礜石
&KR1649;如
鸚䳇
數斯鳥&KR2261;獸鸓鳥
鸞鳥
鳬徯鳥朱厭獸
蠻蠻
丹木玉膏
瑾瑜玉
鍾山之子鼓欽䲹
鰩魚
神英招
榣木
崑崙丘
神陸吾
土螻獸欽原鳥
沙棠
鶉鳥沙棠實薲草
神長乘
西王母
積石
白帝少昊
猙
畢方
文貝
天狗
三青鳥
江疑獓&KR2525;獸&KR2253;鳥
神耆童
帝江
獂獸鵸䳜鳥
當扈
白狼
白虎
駮
神□蠻蠻髯遺魚
櫰木
鳥鼠同穴山
&KR1736;魮魚
丹木
窮竒獸蠃魚孰湖獸
鰠魚(以上西山)
水馬
儵魚
䑏疏獸鵸䳜鳥何羅魚
孟槐
鰼鰼魚
槖駝
耳鼠
幽鴳
寓鳥孟極足訾獸
鵁鳥
諸犍獸白鵺竦斯鳥
磁石
旄牛
長蛇
山&KR0968;
窫窳諸懷獸䲃魚肥遺蛇
鮆魚
狍鴞
狕閭&KR1411;馬獨𤞞
&KR1829;&KR2061;
居暨獸囂鳥三桑
䮝獸
天馬
鶌居
飛鼠
䴅䴅象蛇&KR1515;父魚
酸與
鴣&KR2570;黃鳥
精衛
䍶䍶羆九獸大蛇(以上北山)
鱅鱅魚從從獸䖪鼠
䖺䗤
狪狪
堪㐨魚軨軨獸
珠蟞魚
犰狳
狸力獸&KR1916;胡鳥
朱獳
獙獙蠪蚳獸絜鉤鳥
峳峳
蠵龜
妴胡精精獸鮯鮯魚
猲狙獸鬿雀
芑木
茈魚薄魚
合窳
當康獸䱻魚
蜚(以上東山)
桃林
鳴石
旋龜人魚修辟
帝臺棋
若華烏酸草
䔄草
山膏獸黃棘
三足龜
嘉榮
天楄牛傷文獸鰧魚
帝休
泰室
栯木
&KR1938;草
鶡鳥
鳴蛇化蛇
赤銅
神熏池
神武羅
鴢鳥
荀草
馬腹獸飛魚
神泰逢
葪栢
橘櫾
&KR1668;
鮫魚
鴆鳥
椒
神&KR2416;圍計蒙涉&KR2416;
岷山
䕫牛
猍山
&KR2579;狼雍和&KR2672;獸
蜼
熊穴
跂踵
蛟
神耕父
九鍾
嬰勺
獜
帝臺漿
狙如
帝女桑
梁渠&KR2490;即聞&KR2113;獸䳅鵌鳥
神于兒
神二女
飛蛇(以上中山)
自此山來蟲為蛇蛇號為魚
羽民國
神人二八
讙頭國
厭火國
三珠樹
臷國
貫胸交脛攴舌國
不死國
鑿齒國
三首國
焦僥國
長臂國
狄山帝堯葬於陽帝嚳葬於陰
視肉
南方祝融(以上海外南經圖)
夏后啟
三身國一臂國
竒肱國
形天
女祭女戚
䳐鳥&KR2485;鳥
丈夫國
女丑尸
巫咸
并封
女子國
軒轅國
乘黃
滅蒙鳥大運山雄常樹
龍魚
西方蓐收(以上海外西經圖)
無䏿國
燭龍
一目國
柔利國
共工臣相柳
深目國
聶耳國
夸父
尋木
跂踵國
歐絲野
無腸國
平丘
騊駼
北方禺彊(以上海外北經圖)
君子國
天吳
九尾狐
竪亥
十日
毛民國
黑齒國雨師妾玄股國勞民國
東方勾芒(以上海外)(經圖)
梟陽
狌狌
夏后啟臣孟涂
建木
氐人
巴蛇(以上海内南經圖)
貳負臣危
流黃酆氏國
大澤方百里
流沙
木禾
開明
文玉玗琪樹
不死樹
甘水聖木
窫窳
服常琅玕樹(以上海内西經圖)
吉良
蛇巫山鬼神蜪犬羣帝臺大蜂朱蛾
闒非據比尸祙戎
騶虞
冰夷
王子夜尸
宵明燭光
列姑射山大蟹陵魚
蓬萊山(以上海内北經圖)
郁州
韓雁始鳩雷澤神瑯琊臺
竪沙居繇埻端璽㬇國
大江北江南江浙江廬淮湘漢濛温潁汝涇渭
白沅贑泗鬱肄潢洛汾沁濟潦虖沱漳水(以上)
(海内東經圖)
封豕
鼯鼠
弱水
都廣之野
猩猩
若木
翡翠
欵冬
鬼草
蟒蛇
枳首蛇
䲃魚
飛魚
焦堯(以上補遺)
釋天地圖讚
星圖讚
炎山讚
筆讚
龜讚
蚌讚
蟬讚
螢火讚
芣苢讚
杜若讚
芙蓉讚
麻讚
珪讚
尺蠖讚
菊讚
萍讚
卷施讚
螳蜋讚
麟讚
比肩獸讚
鼎讚
金銀讚
柚讚
梧桐讚
燕讚
馬讚
貔讚
鼮鼠讚
鼷鼠讚
鼫鼠讚
記
遷州記(缺)
詩
贈温嶠
遊仙詩(十四首)
贈潘尼
春
夏
别
題墓詩
漢魏六朝百三家集卷五十七目錄
漢魏六朝百三家集卷五十七
明張溥輯
晉郭璞集
南山經圖讚
桂
桂生南裔拔萃岑嶺廣莫熙葩凌霜津潁氣王百藥森
然雲挺
迷榖
爰有竒樹産自招搖厥華流光上映垂霄佩之不惑潛
有靈標
狌狌
狌狌似㺅走立行伏櫰木挺力少辛明目蜚廉迅足豈
食斯肉
水玉
水玉沐浴潛映洞淵赤松是服靈蛻乘煙吐納六氣昇
降九天
白猿
白猿肆巧繇基撫弓應眄而號神有先中數如循環其
妙無窮
鹿蜀
鹿蜀之獸馬質虎文攘首吟鳴矯足騰羣佩其皮尾子
孫如雲
鯥
魚號曰鯥處不在水厥狀如牛鳥翼蛇尾隨時隱見倚
乎生死
類
類之為獸一體兼二近取諸身用不假器窈窕是佩不
知妬忌
猼&KR1138;
猼&KR1138;似羊眼反在背視之則竒推之無怪若欲不恐厥
皮可佩
祝荼草旋龜&KR2112;&KR1872;魚
祝荼嘉草食之不饑鳥首虺尾其名旋龜&KR2112;&KR1872;六足三
翅竝翬
灌灌鳥赤鱬
厥聲如訶厥形如鳩佩之辨惑出自青丘赤鱬之物魚
身人頭
鴸鳥
彗星横天鯨魚死浪鴸鳴於邑賢士見放厥理至微言
之無況
猾褢
猾褢之獸見則興役膺政而出匪亂不適天下有道幽
形匿跡
長右彘
長右四耳厥狀如㺅實為水祥見則横流彘虎其身厥
尾如牛
會稽山
禹徂會稽爰朝羣臣不虔是討乃戮長人玉匱表夏玄
石勒秦
䍺
有獸無口其名曰䍺害氣不入厥體無間至理之盡出
乎自然
犀
犀頭如猪形兼牛質角則倂三分身互出鼓鼻生風壯
氣隘溢
兕
兕推壯獸似牛青黑力無不傾自焚以革及充武備角
助文德
象
象實魁梧體巨貎詭肉兼十牛目不踰豕望頭如尾動
若丘徙
纂雕瞿如鳥虎蛟
纂雕有角聲若兒號瞿如三手厥狀似鵁魚身蛇尾是
謂虎蛟
鳳
鳳皇靈鳥實冠羽羣八象其體五德其文羽翼來儀應
我聖君
育隧谷
育隧之谷爰含凱風青陽旣謝氣應祝融炎雰是扇以
散鬱隆
鱄魚顒鳥
顒鳥栖林鱄魚處淵俱為旱徵災延普天測之無象厥
數推玄
白䓘
白䓘睪蘇其汁如飴食之辟榖味有餘滋逍遥忘勞窮
生盡期
西山經圖讚
羬羊
月氏之羊其類在野厥高六尺尾亦如馬何以審之事
見爾雅
太華山
華嶽靈峻削成四方爰有神女是挹玉漿其誰遊之龍
駕雲裳
肥遺蛇
肥遺為物與災合契鼓翼陽山以表亢厲桑林旣禱倏
忽潛逝
䳋渠赤鷩鳥文莖木鴖鳥
䳋渠已殃赤鷩辟火文莖愈聾是則嘉果鴖亦衛災厥
形惟麽
流赭
沙則潛流亦有運赭于以求鐵趨在其下蠲牛之癘作
采于社
豪彘
剛鬛之族號曰豪彘毛如攢錐中有激矢厥體兼資自
為牝牡
黃雚草肥遺鳥囂獸
浴疾之草厥子赭赤肥遺似鶉其肉已疫囂獸長臂為
物好擲
槖&KR1446;
有似人面一脚孤立性與時反冬出夏蟄帶其羽毛迅
雷不入
桃枝
嶓冢美竹厥號桃枝叢薄幽藹從容鬱猗簟以安寢杖
以扶危
杜衡
狌狌犇人杜衡走馬理固須因體亦有假足駿在感安
事御者
蓇容草邊谿獸櫟鳥
有華無實蓇容之樹邊谿類狗皮厭妖蠱黑文赤翁鳥
愈隱痔
礜石
稟氣方殊舛錯理微礜石殺鼠蠶食而肥物性雖反齊
之一歸
&KR1649;如
&KR1649;如之獸鹿狀四角馬足人手其尾則白貎兼三形攀
木緣石
鸚䳇
鸚䳇慧鳥青羽赤喙四指中分行則以觜自貽伊籠見
幽坐趾
數斯鳥&KR2261;獸鸓鳥
數斯人脚厥狀似鴟&KR2261;獸大眼有鳥名鸓兩頭四足翔
若合飛
鸞鳥
鸞翔女牀鳳出丹穴拊翼相和以應聖哲擊石靡詠韶
音其絶
鳬徯鳥朱厭獸
鳬徯朱厭見則有兵類異感同理不虚行推之自然厥
數難明
蠻蠻
比翼之鳥似鳬青赤雖云一形氣同體隔延頸離鳥翻
飛合翮
丹木玉膏
丹木煒燁沸沸玉膏黃軒是服遂攀龍豪眇然升遐羣
下烏號
瑾瑜玉
鍾山之寶爰有玉華光彩流映氣如虹霞君子是佩象
德閑邪
鍾山之子鼓欽䲹
欽䲹及鼓是殺祖江帝乃戮之崑崙之東二子皆化矯
翼亦同
鰩魚
見則邑穰厥名曰鰩經營二海矯翼閒霄唯味之竒見
歎伊庖
神英招
槐江之山英招是主巡遊四海撫翼雲儛實惟帝囿有
謂玄圃
榣木
榣惟靈樹爰生若木重根增駕流光㫄燭食之靈化榮
名仙錄
崑崙丘
崑崙月精水之靈府惟帝下都西姥之宇嵥然中峙號
曰天柱
神陸吾
肩吾得一以處崑崙開明是對司帝之門吐納靈氣熊
熊魂魂
土螻獸欽原鳥
土螻食人四角似羊欽原類蜂大如鴛鴦觸物則斃其
銳難當
沙棠
安得沙棠制為龍舟汎彼滄海眇然遐遊聊以逍遥任
波去畱
鶉鳥沙棠實薲草
司帝百服其鳥名鶉沙棠之實惟果是珍爰有竒菜厥
號曰薲
神長乘
九德之氣是生長乘人狀豹尾其神則凝妙物自潛世
無得稱
西王母
天帝之女蓬髮虎顔穆王執贄賦詩交歡韻外之事難
以具言
積石
積石之中實生重河夏后是導石門湧波珍物斯備比
竒崑阿
白帝少昊
少昊之帝號曰金天磈氏之宮亦在此山是司日入其
景則圓
猙
章峩之山竒怪所宅有獸似豹厥色惟赤五尾一角鳴
如擊石
畢方
畢方赤文離精是炳旱則高翔鼓翼陽景集乃流災火
不炎正
文貝
先民有作龜貝為貨貴以文彩賈以小大簡則易資犯
而不過
天狗
乾麻不長天狗不大厥質雖小禳災除害氣之相旺在
乎食帶
三青鳥
山名三危青鳥所憩往來崑崙王母是隸穆王西征旋
軫斯地
江疑獓&KR2525;獸&KR2253;鳥
江疑所居風雲是潛獸有獓&KR2525;毛如披蓑&KR2253;鳥一頭厥
身則兼
神耆童
顓頊之子嗣作火正鏗鏘其鳴聲如鐘磬處于騩山唯
靈之盛
帝江
質則混沌神則旁通自然靈照聽不以聰強為之名曰
惟帝江
獂獸鵸䳜鳥
鵸䳜三頭獂獸三尾俱禦不祥消凶辟眯君子服之不
逢不韙
當扈
鳥飛以翼當扈則鬚廢多任少沛然有餘輪運於轂至
用在無
白狼
矯矯白狼有道則遊應符變質乃銜靈鉤惟德是適出
殷見周
白虎
甝□之虎仁而有猛其質載皓其文載炳應德而擾止
我交境
駮
駮惟馬類實畜之英騰髦驤首嘘天雷鳴氣無不凌吞
虎辟兵
神魑蠻蠻髯遺魚
其音如吟一脚人面鼠身鼈頭厥號曰蠻目如馬耳食
厭妖變
櫰木
櫰之為木厥形似槤若能長服拔樹排山力則有之夀
亦宜然
鳥鼠同穴山
䳜□二蟲殊類同歸聚不以方或走或飛不然之然難
以理推
&KR1736;魮魚
形如覆銚包玉含珠有而不積泄以尾閭闇與道會可
謂竒魚
丹木
爰有丹木生彼洧盤厥實如瓜其味甘酸蠲痾辟火用
竒桂蘭
窮竒獸蠃魚孰湖獸
窮竒如牛蝟毛自表濛水之蠃匪魚伊鳥孰湖之獸見
人則抱
鰠魚
物以感應亦不數動壯士挺劍氣激白虹鰠魚潛淵出
則邑悚
北山經圖讚
水馬
馬寔龍精爰出水類渥洼之駿是靈是瑞昔在夏后亦
有何駟
儵魚
涸和損平莫惨於憂詩詠萱草帶山則儵壑焉遺岱聊
以盤遊
䑏疏獸鵸䳜鳥何羅魚
厭火之獸厥名䑏疏有鳥自化號曰鵸䳜一頭十身何
羅之魚
孟槐
孟槐似貆其豪則赤列象畏獸凶邪是辟氣之相勝莫
見其迹
鰼鰼魚
鼓翮一揮十翼翩翻厥鳴如鵲鱗在羽端是謂怪魚食
之辟燔
槖駝
駝惟竒畜肉鞍是被迅景流沙顯功絶地潛識泉源微
乎其智
耳鼠
蹠實以足排虚以羽翹尾飜飛竒哉耳鼠厥皮惟良百
毒是禦
幽鴳
幽鴳似㺅俾愚作智觸物則笑見人佯睡好用小慧終
是嬰繫
寓鳥孟極足訾獸
鼠而傅翼厥聲如羊孟極似豹或倚無良見人則呼號
曰足訾
鵁鳥
毛如雌雉朋翔羣下飛則籠日集則蔽野肉驗鍼石不
勞補寫
諸犍獸白鵺竦斯鳥
諸犍善吒行則銜尾白鵺竦斯厥狀如雉見人則跳頭
文如繡
磁石
磁石吸鐡瑇瑁取芥氣有潛感數亦冥會物之相投出
乎意外(瑇瑁一作琥珀)
旄牛
牛充兵機兼之者旄冠于旌鼓為軍之標匪肉致災亦
毛之招
長蛇
長蛇百尋厥鬛如彘飛羣走類靡不吞噬極物之惡盡
毒之厲
山&KR0968;
山&KR0968;之獸見人歡謔厥性善投行如矢激是惟氣精出
則風作(謔一作虎)
窫窳諸懷獸䲃魚肥遺蛇
窫窳諸懷是則害人䲃之為狀羊鱗黑文肥遺之蛇一
頭兩身
鮆魚
陽鑒動日土蛇致宵微哉鮆魚食則不驕物在所感其
用無標
狍鴞
狍鴞貪惏其目在腋食人未盡還自齦割圖形妙鼎是
謂不若
狕閭&KR1411;馬獨𤞞
有獸如豹厥文惟縟閭善躍嶮&KR1411;馬一角虎狀馬尾號
曰獨𤞞
&KR1829;&KR2061;
禦暍之鳥厥名&KR1829;&KR2061;昏明是互晝隱夜覿物貴應用安
事鸞鵠
居曁獸囂鳥三桑
居曁豚鳴如彙赤毛四翼一目其名曰囂三桑無枝厥
樹唯高
䮝獸
䮝獸四角馬尾有距涉歴歸山騰嶮躍岨厥貎惟竒如
是旋舞
天馬
龍馮雲遊騰蛇假霧未若天馬自然凌翥有理懸運天
機潛御
鶌居
鶌居如烏青身黃足食之不饑可以辟榖内厥唯珍配
彼丹木
飛鼠
或以尾翔或以髯凌飛鼠鼓翰翛然皆騰用無常所惟
神是馮
䴅䴅象蛇&KR1515;父魚
有鳥善驚名曰䴅䴅象蛇似雉自生子孫&KR1515;父魚首厥
體如豚
酸與
景山有鳥稟形殊類厥狀如蛇脚二翼四見則色恐食
之不醉
鴣&KR2570;黃鳥
鴣&KR2570;之鳥食之不瞧爰有黃鳥其鳴自呌婦人是服矯
情易操
精衛
炎帝之女化為精衛沈形東海靈爽西邁乃銜木石以
填波害
䍶䍶羆九獸大蛇
䍶䍶似羊眼在耳後竅生尾上號曰羆九幽都之山大
蛇牛呴
東山經圖讚
鱅鱅魚&KR1703;&KR1703;獸䖪鼠
魚號鱅鱅如牛虎駮&KR1703;&KR1703;之狀似狗六脚䖪鼠如雞見
則旱涸
䖺䗤
䖺䗤蛇狀振翼灑光憑波騰逝出入江湘見則歲旱是
維火祥
狪狪
蚌則含珠獸胡不可狪狪如豚被褐懷禍患難無繇招
之自我
堪㐨魚軨軨獸
堪㐨軨軨殊氣同占見則洪水天下昏墊豈伊妄降亦
應圖䜟
珠蟞魚
澧水之鮮形如浮肺體兼三才以貨賈害厥用既多何
以自衛
犰狳
犰狳之獸見人佯眠與災協氣出則無年此豈能為歸
之於天
狸力獸&KR1916;胡鳥
狸力&KR1916;胡或飛或伏是惟土祥出興功築長城之役同
集秦域
朱獳
朱獳無竒見則色駭通感靡誠維數所在因事而作未
始無待
獙獙蠪蚳獸絜鉤鳥
獙獙如狐有翼不飛九尾虎爪號曰蠪蚳絜鉤似鳬見
則民悲
峳峳
治在得賢亡由失人峳峳之來乃致狡賓歸之冥應誰
見其津
蠵龜
水圓四十潛源溢沸靈龜爰處掉尾養氣莊生是感揮
竿傲貴
妴胡精精獸鮯鮯魚
妴胡之狀似麋魚眼精精如牛以尾自辨鮯鮯所潛厥
深無限
猲狙獸鬿雀
猲狙狡獸鬿雀惡鳥或狼其體或虎其爪安用甲兵擾
之以道
芑木
馬維剛駿塗之芑汁不勞孫陽自然閒習厥術無方理
有潛執
茈魚薄魚
有魚十身蘼蕪其臭食之和體氣不下溜薄之躍淵是
維災候
合窳
豬身人面號曰合窳厥性貪殘物為不咀至陰之精見
則水雨
當康獸䱻魚
當康如豚見則歲穰䱻魚鳥翼飛乃流光以出殊應或
災或祥
蜚
蜚則災獸跂踵厲深會所經涉竭水槁林禀氣自然體
此殃淫
中山經圖讚
桃林
桃林之谷實惟塞野武王克商休牛風馬阨越三塗作
嶮西夏
鳴石
金石同類潛響是韞擊之雷駭厥聲遠聞苟以數通氣
無不運
旋龜人魚修辟
聲如破木號曰旋龜修辟似黽厥鳴如䲭人魚類䱱出
于洛伊
帝臺棋
茫茫帝臺維靈之貴爰有石棋五彩煥蔚觴禱百神以
和天氣
若華烏酸草
療瘧之草厥實如瓜烏酸之葉三成黃華可以為毒不
畏蚖蛇
䔄草
䔄草黃華實如莵絲君子是佩人服媚之帝女所化其
理難思
山膏獸黃棘
山膏如豚厥性好罵黃棘是食匪子匪化雖無貞操理
同不嫁
三足龜
造物維均靡偏靡頗少不為短長不為多賁能三足何
異黿鼉
嘉榮
霆維天精動心駭目曷以禦之嘉榮是服所正者神用
口腸腹
天楄牛傷文獸鰧魚
牛傷鎮氣天楄弭噎文獸如蜂枝尾反舌鰧魚赤斑處
于逵穴
帝休
帝休之樹厥枝交對竦本少室曾陰雲䨴君子服之匪
怒伊愛
泰室
嵩維岳宗華岱恒衡氣通天漢神洞幽明巍然中立衆
山之英(天漢一作元漠)
栯木
爰有嘉樹厥名曰栯薄言采之窈窕是服君子維歡家
無反目
&KR1938;草
&KR1938;草赤莖實如蘡薁食之益智忽不自覺殆齊生知功
竒於學
鶡鳥
鶡之為鳥同羣相為畸類被侵雖死不避毛飾武士兼
厲以義
鳴蛇化蛇
鳴化二蛇同類異狀拂翼俱遊騰波漂浪見則竝災或
滛或亢
赤銅
昆吾之山名銅所在切玉如泥火炙有彩尸子所歎驗
之彼宰(彼一作汲)
神熏池
泰逢虎尾武羅人面熏池之神厥狀不見爰有美玉河
林如蒨
神武羅
有神武羅細腰白齒聲如鳴珮以鐻貫耳司帝密都是
宜女子
鴢鳥
鴢鳥似鳬翠羽朱目旣麗其形亦竒其肉婦女是食子
孫繁育
荀草
荀草赤實厥狀如菅婦人服之練色易顔夏姬是豔厥
媚三遷
馬腹獸飛魚
馬腹之物人面似虎飛魚如豚赤文無羽食之辟兵不
畏雷鼓
神泰逢
神號泰逢好遊山陽濯足九州出入流光天氣是動孔
甲迷惶
葪栢
葪栢白華厥子如丹實肥變氣食之忘寒物隨所染墨
子所歎
橘櫾
厥包橘櫾竒者維甘朱實金鮮葉蒨翠藍靈均是詠以
為美談
&KR1668;
大騩之山爰有苹草青華白實食之無夭雖不增齡可
以窮老
鮫魚
魚之别屬厥號曰鮫珠皮毒尾匪鱗匪毛可以錯角兼
飾劒刀
鴆鳥
蝮維毒魁鴆鳥是噉拂翼鳴林草瘁木慘羽行隱戮厥
罰難犯
椒
椒之灌植實繁有倫拂穎霑霜朱實芬辛服之不已洞
見通神(倫一本作榛)
神&KR2416;圍計蒙涉&KR2416;
涉&KR2416;三腳&KR2416;圍虎爪計蒙龍首獨稟異表升降風雨茫
茫渺渺
岷山
岷山之精上絡東井始出一勺終致淼冥作紀南夏天
清地静
䕫牛
西南巨牛出自江岷體若垂雲肉盈千鈞雖有逸力難
以揮輪
崍山
卭崍峻嶮其坂九折王陽逡巡王尊逞節殷有三仁漢
稱二哲
&KR2579;狼雍和&KR2672;獸
&KR2579;狼之出兵不外擊雍和作恐&KR2672;乃流疫同惡殊災氣
各有適
蜼
寓屬之才莫過于蜼雨則自懸塞鼻以尾厥形雖隨列
象宗彛
熊穴
熊山有穴神人是出與彼石鼓象殊應一祥雖先見厥
事非吉
跂踵
青耕禦疫跂踵降災物之相反各以氣來見則民咨實
為病媒
蛟
匪蛇匪龍鱗彩炳煥騰躍波濤蜿蜒江漢漢武飲羽飛
佽疊斷
神耕父
清泠之水在乎山頂耕父是游流光灑景黔首祀禜以
弭災眚
九鐘
嶢崩涇竭麟鬭日薄九鐘將鳴凌霜乃落氣之相應觸
感而作
嬰勺
支離之山有鳥似鵲白身赤眼厥尾如勺維彼有斗不
可以酌
獜
有獸虎爪厥號曰獜好自跳撲鼓甲振奮若食其肉不
覺風迅
帝臺漿
帝臺之水飲蠲心病靈府是滌和神養性食可逍遥濯
髮浴泳
狙如
狙如微蟲厥體無害見則師興兩陣交會物之所感焉
有小大
帝女桑
爰有洪桑生濱淪潭厥圍五丈枝相交參園客是採帝
女所蠶
梁渠&KR2490;即聞&KR2113;獸䳅鵌鳥
梁渠致兵&KR2490;即起災䳅鵌辟火物各有能聞&KR2113;之見大
風乃來
神于兒
于兒如人蛇頭有兩常遊江淵見于洞廣乍潛乍出神
光惚恍
神二女
神之二女爰宅洞庭游化五江惚恍窈冥號曰夫人是
維湘靈
飛蛇
騰蛇配龍因霧而躍雖欲登天雲罷陸莫材非所任難
以久託
海外南經圖讚
自此山來蟲為蛇蛇號為魚
賤無定貢貴無常珍物不自物名物由人萬事皆然豈
伊蛇鱗
羽民國
鳥喙長頰羽生則卵矯翼而翔龍飛不遠人維倮屬何
狀之反
神人二八
羽民之東有神司夜二八連臂自相羈駕晝隱宵出詭
時淪化
讙頭國
讙國鳥喙行則仗羽潛于海濱維食䄫秬實維嘉穀所
謂濡黍
厭火國
有人獸體厥狀怪譎吐絡炎精火隨氣烈推之無竒理
有不熱
三珠樹
三珠所生赤水之際翹葉栢竦美壯若彗濯彩丹波自
相霞映
臷國
不蠶不絲不稼不穡百獸率儛羣鳥拊翼是號臷民自
然衣食
貫胸交脛支舌國
鑠金洪鑪灑成萬品造物無私各任所稟歸於曲成是
見兆朕
不死國
有人爰處員邱之上赤泉駐年神木養命稟此遐齡悠
悠無竟
鑿齒國
鑿齒人類實有傑牙猛越九嬰害過長蛇堯乃命羿斃
之壽華
三首國
雖云一氣呼吸異道觀則俱見食則皆飽物形自周造
化非巧
焦僥國
羣籟舛吹氣有萬殊大人三丈焦僥尺餘混之一歸此
亦僑如
長臂國
雙肱三尺體如巾人彼曷為者長臂之民修腳是負捕
魚海濱
狄山帝堯葬于陽帝嚳葬于陰
聖德廣被物無不懷爰乃殂落封墓表哀異類猶然矧
乃華黎
視肉
聚肉有眼而無腸胃與彼馬勃頗相髣髴奇在不盡食
人薄味
南方祝融
祝融火神雲駕龍驂氣御朱明正陽是含作配炎帝列
位于南
海外西經圖讚
夏后啓
筮御飛龍果儛九代雲融是揮玉璜是佩對揚帝德禀
天靈誨
三身國一臂國
品物流行以散混沌增不為多減不為損厥變難原請
尋其本
竒肱國
妙哉工巧竒肱之人因風搆思制為飛輪凌頽遂軌帝
湯是賓
形天
爭神不勝為帝所戮遂厥形天臍口乳目仍揮干戚雖
化不服
女祭女戚
彼姝者子誰氏二女曷為水間操魚持爼厥儷安在離
羣逸處
䳐鳥&KR2485;鳥
有鳥青黃號曰&KR2485;䳐與妖會合所集會至類則梟鶹厥
狀難媚
丈夫國
陰有偏化陽無産理丈夫之國王孟是始感靈所通桑
石無子
女丑尸
十日竝熯女丑以斃暴于山阿揮袖自翳彼美誰子逢
天之厲
巫咸
羣有十巫巫咸所綂經技是搜術藝是綜採藥靈山隨
時登降
并封
龍過無頭并封連載物狀相乖如驥分背數得自通尋
之愈閡
女子國
簡狄有吞姜嫄有履女子之國浴于黃水乃娠乃字生
男則死
軒轅國
軒轅之人承天之祐冬不襲衣夏不扇暑猶氣之和家
為彭祖
乘黃
飛黃竒駿乘之難老揣角輕騰忽若龍矯實鑒有德乃
集厥皂
滅蒙鳥大運山雄常樹
青質赤尾號曰滅蒙大運之山百仞三重雄常之樹應
德而通
龍魚
龍魚一角似狸處陵俟時而出神聖攸乘飛騖九域乘
雲上昇
西方蓐收
蓐收金神白毛虎爪珥蛇執鉞專司無道立號西阿恭
行天討
海外北經圖讚
無䏿國
萬物相傳非子則根無䏿因心構肉生魂所以能然尊
形者存
燭龍
天缺西北龍銜火精氣為寒暑眼作昏明身長千里可
謂至神
一目國
蒼四不多此一不少于野冥瞽洞見無表形遊逆旅所
貴維眇
柔利國
柔利之人曲腳反肘子求之容方此無醜所貴者神形
於何有
共工臣相柳
共工之臣號曰相柳禀此奇表蛇身九首恃力桀暴終
禽夏后
深目國
深目類胡但胡絶縮軒轅道降欵塞歸服穿胸長腳同
會異族
聶耳國
聶耳之國海渚是縣雕虎斯使奇物畢見形有相須手
不離面
夸父
神哉夸父難以理尋傾沙逐目遯形鄧林觸類而化應
無常心
尋木
眇眇尋木生于河邊疎枝千里上干雲天垂陰四極下
蓋虞淵
跂踵國
厥形雖大斯脚則企跳步雀踴踵不閡地應德而臻欵
塞歸義
歐絲野
女子鮫人體近蠶蚌出珠匪甲吐絲匪蛹化出無方物
豈有種
無腸國
無腸之人厥體維洞心實靈府餘則外用得一自全理
無不共
平丘
兩山之閒丘號曰平爰有遺玉駿馬維青視肉甘華奇
果所生
騊駼
騊駼野駿産自北域交頸相摩分背翹陸雖有孫陽終
不能服
北方禺彊
禺彊水神面色黧黑乘龍踐蛇凌雲附翼靈一玄冥立
于此極
海外東經圖讚
君子國
東方氣仁國有君子薰華是食雕虎是使雅好禮讓委
蛇論理
天吳
眈眈水伯號曰谷神八頭十尾人面虎身龍據兩川威
無不震
九尾狐
青丘奇獸九尾之狐有道翔見出則銜書作瑞周文以
標靈符
豎亥
禹命豎亥青丘之北東盡太遠西窮邠國步履宇宙以
明靈德
十日
十日竝出草木焦枯羿乃控弦仰落陽烏可謂洞感天
人懸符
毛民國
牢悲海鳥西子駭麋或貴穴倮或尊裳衣物我相傾孰
了是非
黑齒國雨師妾玄股國勞民國
陽谷之山國號黑齒雨師之妾以蛇掛耳玄股食䳼勞
民黑趾
東方勾芒
有神人面身鳥素服銜帝之命錫齡秦穆皇天無親行
善有福
海内南經圖讚
梟陽
髴髴怪獸被髮操竹獲人則笑脣蔽其目終亦號咷反
為我戮
狌狌
狌狌之狀形乍如犬厥性識往為物警辨以酒招災自
詒纓罥
夏后啓臣孟涂
孟涂司巴聽訟是非厥理有曲血乃見衣所請靈斷嗚
呼神微
建木
爰有建木黃實紫柯皮如蛇纓葉有素羅絶蔭弱水異
人則過
氐人
炎帝之苗實生氐人死則復蘇厥身為鱗雲南是託浮
游天津
巴蛇
象實巨獸有蛇吞之越出其骨三年為期厥大何如屈
生是疑
海内西經圖讚
貳負臣危
漢擊磐石其中則危劉生是識羣臣莫知可謂博物山
海乃奇
流黃鄷氏國
城圍三百連河比棟動是塵昏烝氣霧重焉得遊之以
遨以縱
大澤方百里
地號積羽厥方百里羣鳥雲集鼓翅雷起穆王旋軫爰
榮騄耳
流沙
天限内外分以流沙經帶西極頹塘委蛇注于黑水永
溺餘波
木禾
崑崙之陽鴻鷺之阿爰有嘉榖號曰木禾匪植匪藝自
然靈播
開明
開明天獸禀兹乾精虎身人面表此桀形瞪視崑山威
懾百靈
文玉玗琪樹
文玉玗琪方以類叢翠葉猗萎丹柯玲瓏玉光爭煥彩
艷火龍
不死樹
萬物暫見人生如寄不死之樹壽蔽天地請藥西姥烏
得如羿
甘水聖木
醴泉睿木養靈盡性增氣之和祛神之冥何必生知然
後為聖
窫窳
窫窳無罪見害貳負帝命羣巫操藥夾守遂淪溺淵變
為龍首
服常琅玕樹
服常琅玕崑山竒樹丹實珠離綠葉碧布三頭是伺遞
望遞顧
海内北經圖讚
吉良
金精朱鬛龍行駿跱拾節鴻鶩塵不及起是謂吉良釋
聖牖里
蛇巫山鬼神蜪犬羣帝臺大蜂朱蛾
蛇巫之山有人操杯鬼神蜪犬主為妖災大蜂朱蛾羣
帝之臺
闒非據比尸祙戎
人面獸身是謂闒非被髮折頸據比之尸戎三其角祙
豎其眉
騶虞
怪獸五彩尾參於身矯足千里儵忽若神是謂騶虞詩
歎其仁
冰夷
禀華之精練食八石乘龍隱淪往來海若是謂水仙號
曰河伯
王子夜尸
子夜之尸體分成七離不為疏合不為密苟以神御形
歸於一
宵明燭光
水有佳人宵明燭光流燿河湄禀此奇祥維舜二女别
處一方
列姑射山大蟹陵魚
姑射之山寔栖神人大蟹千里亦有陵鱗曠哉溟海含
怪藏珍
蓬萊山
蓬莱之山玉碧構林金臺雲館皜哉獸禽實維靈府玉
主甘心
海内東經圖讚
郁州
南極之山越處東海不行而至不動而改維神所運物
無常在
韓鴈始鳩雷澤神瑯琊臺
韓鴈始鳩在海之州雷澤之神鼓腹優游瑯琊嶕嶢邈
若雲樓
豎沙居繇埻端璽㬇國
㬇沙居繇埻端璽㬇沙漠之鄉絶地之館或羈于秦或
賓于漢
大江北江南江浙江廬淮湘漢濛温潁汝涇渭
白沅贑泗鬱肄潢洛汾沁濟潦虖沱漳水
川瀆交錯渙瀾流帶通潛潤下經營華外殊出同歸混
之東會(交一作綺)
補遺
封豕
有物貪婪號曰封豕薦食無厭肆其殘毁羿乃飲羽獻
帝效伎
鼯鼠
鼯之為鼠食烟棲林載飛載乳乍獸乍禽皮藉孕婦人
為大任
弱水
弱出崑山鴻毛是沈北淪流沙南暎火林惟水之奇莫
測其深
都廣之野
都廣之野珍怪所聚爰有羔榖鸞歌鳳舞后稷託終樂
哉斯土
猩猩
能言之獸是謂猩猩厥狀似㺅號音若嚶自然知往頗
測物情
若木
若木之生崑山是濱朱華電照碧葉玉津食之靈知為
力為神
翡翠
翠雀麋鳥越在南海羽不供用肉不足宰懷璧其罪賈
害以采
欵冬
吹萬不同陽煦陰蒸欵冬之生擢穎堅冰物休所安焉
知渙凝
鬼草
焉得鬼草是樹是萟服之不憂樂天儀世如彼滚舟任
波流滯
蟒蛇
蠢蠢萬生咸以類長惟蛇之君是謂巨蟒小則數尋大
或百丈
枳首蛇
䕫稱一足蛇則二首少不知無多不覺有雖資天然無
異駢拇
䲃魚
䲃之為狀半鳥半鱗形如雞鯉食之已疣
飛魚
飛魚如豚赤文無羽服之不雷可以禦兵
焦堯
焦堯極麽靖人唯小四體具足鬚眉才了
讚
釋天地圖讚
祭地肆瘞郊天致煙氣升太一精淪九泉至敬不文明德惟鮮
星圖讚
茫茫地理燦爛天文四靈垂象萬類羣分眇觀六沴咎
徵惟君
炎山讚
木含陽氣精構則燃焚之無盡是生火山理見乎微其
妙在傳
筆讚
上古結繩易以書契經緯天地錯綜羣萟日用不知功
蓋萬世
龜讚
天生神物十朋之龜或游于火或游于蓍雖云類殊象
二一歸亹亹致用極數盡幾
蚌讚
萬物變蛻其理無方雀雉之化含珠懷璫與月盈虧協
氣晦望
蟬讚
蟲之精絜可貴惟蟬潛蛻棄穢飲露恒鮮萬物皆化人
胡不然
螢火讚
熠燿宵行蟲之微么出自腐草烟若散漂物之相喣孰
知其陶
芣苢讚
車前之草别名芣苢王會之云其實如李名之相亂在
乎疑似
杜若讚
蘼蕪善草亂之蛇牀不隕其實自别以芳佞人似智巧
言如簧
芙容讚
芙容麗草一曰澤芝泛葉雲布映波赮熙伯陽是食饗
比靈期
麻讚
草皮之良莫貴於麻用無不給服無不加至物在邇求
之好遐
珪讚
玉作五瑞辯章有國君子鳴佩亦以表德永觀厥祭時
惟文則
尺蠖讚
貴有可賤賤有可珍嗟兹尺蠖體此屈伸論配龍蛇見
歎聖人
菊讚
菊名白精布華玄月仙客薄采何憂華髮
萍讚
萍之在水猶卉植地靡見其布漠爾鱗被物無常託孰
知所寄
卷施讚
卷施之草拔心不死屈平嘉之諷詠以比取類雖邇興
有遠旨
螳螂讚
螳蜋飛蟲揮斧奮臂當轍不迴可踐可避勇士致斃厲
之以義
麟讚
麟惟靈獸與麏同體智在隱蹤仁表不抵孰為來哉宣
尼揮涕
比肩獸讚
蟨與岠虚乍兔乍鼠長短相濟彼我俱舉有若自然同
心共膂
鼎讚
九牧貢金鼎出夏后和味養賢以無化有赫赫三事鑒
干覆餗
金銀讚
惟金三品揚越作貢五材之珍是謂國用務經軍農爰
及雕弄
柚讚
厥包橘柚精者曰甘實染繁霜葉鮮翠藍屈生嘉歎以
為美談
梧桐讚
桐實嘉木鳳凰所棲爰伐琴瑟八音克諧歌以永言噰
噰喈喈
燕讚
燕燕于飛瑞娥以卵玄玉爰發聖敬日遠商人是頌詠
之弦管
馬讚
馬出明精祖自天駟十閑六種各有名類三才五御駑
駿異轡
貔讚
書稱猛士如虎如貔貔蓋豹屬亦曰執夷白狐之云似
是而非
鼮鼠讚
有鼠豹彩厥號為鼮漢朝莫知郎中能名賞以束帛雅
業遂盛
鼷鼠讚
小鼠曰鼷實有螫毒乃食郊牛不恭是告厥譴惟明徵
乎其覺
鼫鼠讚
五能之鼠技無所執應氣而化翻飛鴽集詩人歌之無
食我粒
詩
贈温嶠
人亦有言松竹有林及爾臭味異苔同岑言以忘得交
以淡成匪同伊和惟我與生爾神余契我懷子情攜手
一豁安知塵冥
遊仙詩十四首
京華游俠窟山林隱遯棲朱門何足榮未若託蓬萊臨
源挹清波陵岡掇丹荑靈谿可潛盤安事登雲梯漆園
有傲吏萊氏有逸妻進則&KR0854;龍見退為觸藩羝高蹈風
塵外長揖謝夷齊
青溪千餘仞中有一道士雲生梁棟間風出&KR1624;戶裏借
問此何誰云是鬼谷子翹迹企潁陽臨河思洗耳閶闔
西南來潛波渙鱗起靈妃顧我笑粲然啟玉齒蹇修時
不存要之將誰使
翡翠戲蘭苕容色更相鮮綠蘿結高林蒙籠蓋一山中
有冥寂士静嘯撫清絃放情凌霄外嚼蘂挹飛泉赤松
臨上游駕鴻乘紫煙左挹浮丘袖右拍洪崖肩借問蜉
蝣輩寧知龜鶴年
六龍安可頓運流有代謝時變感人思已秋復願夏淮
海變微禽吾生獨不化雖欲騰丹谿雲螭非我駕愧無
魯陽德迴日向三舍臨川哀年邁撫心獨悲咤
逸翮思拂霄迅足羡遠遊清源無增瀾安得運吞舟珪
璋雖特逹明月難闇投潛穎怨青陽陵苕哀素秋悲來
惻丹心零淚緣纓流
雜縣寓魯門風暖將為災吞舟涌海底高浪駕蓬萊神
僊排雲出但見金銀臺陵陽挹丹溜容成揮玉杯姮娥
揚妙音洪崖頷其頥升降隨長煙飄颻戲九垓奇齡邁
五龍千歲方嬰孩燕昭無靈氣漢武非仙才
晦朔如循環月盈已復魄蓐收清西陸朱羲將由白寒
露拂陵苕女蘿辭松柏蕣榮不終朝蜉蝣豈見夕圓丘
有奇草鍾山出靈液王孫列八珍安期鍊五石長揖當
途人去來山林客
暘谷吐靈曜扶桑森千丈朱霞升東山朝日何晃朗迴
風流曲櫺幽室發逸響悠然心永懷眇爾自遐想仰思
舉雲翼延首矯玉掌嘯傲遺世羅縱情任獨往明道雖
若昧其中有妙象希賢宜勵德羡魚當結網
採藥遊名山將以救年頽呼吸玉滋液妙氣盈胸懷登
仙撫龍駟迅駕乘奔雷鱗裳逐電曜雲蓋隨風迴手頓
羲和轡足蹈閶闔開東海猶蹄涔崑崙若蟻堆遐邈冥
茫中俯視令人哀
璇臺冠崑嶺西海濱招搖瓊林籠藻映碧樹疏英翹丹
泉漂朱沬黑水鼓玄濤尋仙萬餘日今乃見子喬振髮
晞翠霞解褐被絳綃總轡臨少廣盤虬舞雲軺永偕帝
鄉侣千齡共逍遙
登嶽採五芝涉澗將六草散髮蕩玄溜終年不華皓
四瀆流如淚五嶽羅若垤尋我青雲友永與時人絶
静歎亦何念悲此妙齡逝在世無千月命如秋葉蔕蘭
生蓬芭間榮曜常幽翳
縱酒濛汜濱結駕尋木末翹手攀金梯飛步登玉闕左
顧擁方目右眷極朱髮
贈潘尼
把梓生南荆竒才應世出擢穎蓋漢陽鴻聲駭皇室遂
應四科運朱衣耀玉質
春
青陽暢和氣谷風穆以温英茝曄林薈昆蟲咸啟門高
臺臨迅流四座列王孫羽蓋停雲陰翠鬱映玉樽
夏
羲和騁丹衢朱明赫其猛融風拂晨霄陽精一何冏間
宇静無娛端坐愁日永
别
君如秋日雲妾似突中烟高下理自殊一乖雨絶天
題墓詩
北阜烈烈巨海混混壘壘三墳唯母與昆
漢魏六朝百三家集卷五十七
