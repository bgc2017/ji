漢魏六朝百三家集卷四十七
潘尼集題詞
史稱潘正叔著論究人道之綱裁箴懸乘輿之
鑒此二文者非徒龍甲鳳毛亦其生平所以自
立也元康薦亂八王鬭爭從父安仁一門罹酷
正叔知幾歸掃墳墓後得封公顯職壽終塢壁
當安仁初任河陽贈詩祖道美其天姿刑僇之
後樹碑紀事增慟覆醢其於叔父情篤猶中郎
也存没異路榮辱天壤逃死須臾之間垂聲三
王之際至今誦閒居者笑黃門之乾没讀安身
者重太常之居正人物短長亦懸禍福泉下嘿
嘿烏誰雌雄即有不平能更收召魂魄抗眉争
列哉傅長虞會定九品正叔作詩規之其為人
也無詭隨其為文也無戲謔大致類然若琴有
八分之書賦著琉璃之盌適文人餘韻也
目錄
賦
東武館賦(有序)
西道賦
又
懷退賦
武庫賦
釣賦
火賦
苦雨賦
琉璃椀賦
瑇瑁椀賦
扇賦
石榴賦
桑樹賦
芙蓉賦
鼈賦(有引)
朝菌賦序
頌
釋奠頌(有序)
後園頌
箴
乘輿箴(有序)
論
安身論
序
送二李郎詩序
銘
戴侍中銘
碑
益州刺史楊恭侯碑
給事黃門侍郎潘君碑
詩
七月七日侍皇太子宴玄圃
贈陸機出為吳王郎中令(六章)
答陸士衡
答傅咸詩(并序)
皇太子集應令
皇太子社
三月三日洛水作
贈河陽詩
贈侍御史王元貺
贈長安令劉正伯
贈隴西太守張正治
贈滎陽太守吳子仲
答楊士安
送盧景宣
迎大駕
逸民吟
釋奠詩
送大將軍掾盧晏
贈汲郡太守李茂彦
贈劉佐
漢魏六朝百三家集卷四十七目錄
漢魏六朝百三家集卷四十七
明張溥輯
潘尼集
賦
東武館賦(有序)
東武館者蓋東武陽侯之館也俄而遷居謂余曰吾將
老焉故有終焉之心而無移易之志子且為我賦之
嘉大雅之洪操美明哲之保身懲都邑之迫險厭里巷
之囂塵慕古公之胥宇羡孟氏之審隣將遷居于爽塏
乃投迹於里仁前則行旅四湊通衢交會水泛輕舟陸
方羽蓋後則崇山崔嵬茂林幽藹彌望遠覧滉瀁夷泰
表裏山河出入襟帶若乃潛流旁注飛渠脉散芙蓉映
渚靈芝蔽岸於是逍遥靈沼遊豫華林彎弓撫彈娱志
蕩心栝不空縱綸不苟沈遊鱗雙躍落羽相尋膳夫進
俎虞人獻鮮春醴九醞嘉豆百籩隨波泝流乍往乍旋
西道賦
異山河之岨阨倦關谷之盤紆車低佪於潛軌馬侘傺
於險塗狗肘還勾羊角互戾葂窟連投十數億計石子
之澗坎埳之穴支體為之危竦形骸為之疲曳此亦行
者之艱難羈旅之困敝若其名坂則羊腸美人成臯黃
馬迴波激浪飛沙飄瓦馬則頓躓狼傍虺頽玄黃牛則
體疲力竭損食喪膚□蹄穿領摩髖脱軀
又
道深地狹坂峭軌長輪輿顛覆人馬仆僵
懷退賦
伊疇昔之懷憤思天飛以遠迹望循塗而投軌遡翔風
以理翮冀雲霧之可憑希天路之開闢何時願之多違
奄就羈以服役困吴坂之峻岨畏鹽車之嚴策嗟遊處
之弗遇奚鬱悒之難任背宇宙之寥廓羅網罟之重深
常屏氣以斂迹焉遊豫以娱心傅釋板以亮殷望投竿
而相姬窮獨善以全質達兼利以濟時聃安志於柱史
由抗迹於嵩箕理殊塗而同歸雖百慮其何思敢因虚
以託談遂逡廵而造辭
武庫賦
若夫大刀寳劒曠世絶殊煉質於昆吾之竈定形於薛
燭之罏
釣賦
抗余志於浮雲樂余身於蓬廬尋渭濱之遠跡且游釣
以自娱左援脩竹右縱飛綸金鉤厲鉅甘餌垂芬衆鯤
奔涌游鱗横集觸餌見擒值鉤被執長繳繽紛輕竿翕
熠雲往颷馳光飛電入曜靈未及驚策蓋已獲其數十
且夫燔炙之鮮煎熬之味百品千變殊芳異氣隨心適
好不可勝紀乃命宰夫膾此潛鯉名工習巧飛刀逞伎
電剖星流芒散縷解隨風離鍔連翩雪累西戎之蒜南
夷之薑醎酸調適齊和有方紅麺之飯糅以菰粱五味
道洽餘氣芬芳和神安體易思難忘
火賦
覽天人之至周嘉火德之為貴含太陽之靈暉體淳剛
之正氣先聖仰觀通神悟靈窮物盡數研幾至精形生
於未兆聲發於無象盡之不得其根聽之不聞其響來
則莫見其跡去則不知其往似大道之未離而元氣之
灝瀁故能博贍羣生資育萬類盛而不暴施而不費其
變無方其用不匱鑽燧造火陶冶羣形恊和五味革變
羶腥酒醴烹飪于斯獲成爾乃狄牙典膳百品既陳和
羹酋醳旨酒醲醇烹黿煑鼉灼龜臛鱗若乃流金化
石鑠鐡融銅造制戎器以戒不恭砥鍊兵械整飾軍容
四海康乂邊境無寇韜弓戢劒解甲釋胄銷鏑為耒鑄戈
為耨戰士反於耕農戎馬放乎外廐及至焚野燎原一
火赫曦林木摧拉沙粒並糜騰光絶覽雲散電披遂及
衝風激揚炎光奔逸玄煙四合雲蒸霧萃山陵為之崩
弛川澤為之涌沸去若風驅疾如電逝芬綸紆轉倏忽
横厲蕭條長空野無孑遺無隰不灰無坰不斃震響達
乎八冥流光燭乎四裔榛蕪既除九野謐清蕩枝瘁於
凜秋候來春而改生其揚聲發怒則雷電之威也明照
遠鍳則日月之暉也甄陶品物則造化之制也濟育羣
生則天地之惠也是以上聖人擬火以制禮鄭僑據猛
以立政功用關乎古今勲績著乎百姓
苦雨賦
氣觸石而結蒸兮雲膚合而仰浮雨紛射而下注兮潦
波湧而横流豈信宿之云多乃踰月而成霖瞻中唐之
浩汗聽長霤之涔涔始濛瀎而徐墜終滂沛而難禁悲
列宿之匿景悼太陽之幽沈雲暫披而驟合雨乍息而
亟零旦漎漎以達暮夜淋淋以極明黿鼉遊於門闥蛙
蝦嬉乎中庭懼二源之并合畏黔首之為魚處者含瘁
於窮巷行者歎息於長衢
琉璃椀賦
覽方貢之彼珍瑋兹椀之獨竒濟流沙之絶險越葱嶺
之峻危其由來也阻遠其所託也幽深據重巒之億仞
臨洪溪之萬尋接玉樹以瓊瑶鄰沙棠與碧林瞻閬風
之崔嵬顧玄圃之蕭森於是遊西極望大蒙歴鍾山闚
燭龍覲王母訪仙童取琉璃之攸華詔曠世之良工纂
玄儀以取象准三辰以定容光映日曜圓盛月盈纖瑕
罔麗飛塵靡停灼爍旁燭表裏相形凝霜不足方其㓗
澄水不能喻其清剛過金石勁勵瓊玉磨之不磷涅之
不濁舉兹椀以酬賓榮密坐之曲宴流景炯晃以内澈
清醴瑶琰而外見
瑇瑁椀賦
有瑇瑁之竒寳亦同旅于介蟲下法川以矩夷上擬乾
而規隆或步趾於清源或掉尾於泥中隨隂陽以潛躍
與龜龍乎齊風包神藏智備體兼才高下斯處水陸皆
能文若綺波背負蓬萊爾乃遐夷效珍越裳貢職横海
萬里踰嶺千億挺璞荒巒摛藻辰極光曜炫晃昭爛熻
赩嘉斯寳之兼美料衆珍而靡對文不煩於錯&KR0866;采不
假乎藻繢豈翡翠之足儷胡犀象之能逮
扇賦
夫器有經粗用有疎密安衆以方為體五明以圓為質
或託形於竹素或取固於膠漆方圓應於規矩制度由
於䋲墨始顯用於荒蠻終表竒于上國
石榴賦
安石榴者天下之竒樹九州之名果是以屬文之士或
叙而賦之蓋感時而騁思覩物而興辭余遷舊宇爰造
新居前臨曠澤却背清渠實有斯樹植于堂隅華實並
麗滋味亦殊可以樂志可以充虚朱芳赫奕紅萼參差
含英吐秀乍合乍披遥而望之煥若隋珠耀重川詳而
察之灼若列宿出雲間湘涯二后漢川遊女攜類命疇
逍遥避暑託斯樹以栖遲遡祥風而容與爾乃擢纖手
兮舒皓腕羅䄂靡分流芳散披綠葉於脩條綴朱華兮
弱幹豈金翠之足珍寔兹葩之可翫商秋授氣收華斂
實千房同蔕十子如一繽紛磊落垂光耀質滋味浸液
馨香流溢
桑樹賦
從明儲以省膳憩便房以偃息觀兹樹之特偉感先皇
之攸植蔚蕭森以四射邈洪傭而端直爾乃徘徊周覽
俯仰逍遥俛睨靈根上眺脩條洞芳泉於九壤含溢露
於清霄倚增城之飛觀拂綺窗之疏寮下迢逓以極望
上扶疏而參差匪衆鳥之攸萃相皇鸞之羽儀理有微
而至顯道有隠而應期豈皇晉之貞瑞兆先見而啓兹
起尋抱於纖毫崇萬簣於始基
芙蓉賦
或擢莖以高立似彫輦之翠蓋或委波而布體擬連璧
之攢會
鼈賦(有序)
皇太子遊於玄圃遂命釣魚有得鼈而獻之者令侍臣
賦之
翩銜釣以振掉吁駭人而可惡既顛墜於巖岸方盤跚
而雅步或延首以鶴顧或頓足而鷹距或曳尾於塗中
或縮頭於殼裏若乃秋水暴駭百川沸流有東海之巨
鼈乃負山而吞舟
朝菌賦序
朝菌者蓋朝華而暮落世謂之木槿或謂之日及詩人
以為舜華宣尼以為朝菌其物向晨而結建明而布見
陽而盛終日而殞不以其異乎何名之多也
頌
釋奠頌(有序)
元康元年冬十二月上以皇太子富於春秋而人道之
始莫先於孝悌初命講孝經於崇政殿實應天縱生知
之量微言奥義發自聖問業終而體達至三年春閏月
將有事於上庠釋奠于先師禮也越二十四日丙申侍
祠者既齊輿駕次于太學太傅在前少傅在後恂恂乎
弘保訓之道宫臣畢從三率備衛濟濟乎肅翼贊之敬
乃掃壇為殿懸幕為宫夫子位于西序顔回侍于北墉
宗伯掌禮司儀辨位二學儒官搢紳先生之徒垂纓佩
玉規行矩步者皆端委而陪於堂下以待執事之命設
樽篚於兩楹之閒陳罍洗於阼階之左几筵既布鐘懸
既列我后乃躬拜俯之勤資在三之義謙光之美彌劭
闕里之教克崇穆穆焉邕邕焉真先王之徽典不刊之
美業允不可替已於是牲饋之事既終享獻之禮已畢
釋玄衣御春服弛齋禁反故式天子乃命内外羣司百
辟卿士蕃王三事至于學徒國子咸來觀禮我后皆延
而與之燕金石簫管之音八佾六代之舞鏗鏘闛閤般
辟俛仰可以澂神滌欲移風易俗者罔不畢奏抑淫哇
屏鄭衛遠佞邪釋巧辯是日也人無愚智路無遠邇離
鄉越國扶老攜幼不期而俱萃皆延頸以視傾耳以聽
希道慕業洗心革志想洙泗之風歌来蘇之惠然後知
居室之善著應乎千里之外不言之化洋溢于九有之
内於熙乎若典固皇代之壯觀萬載之一會也尼昔忝
禮官嘗聞俎豆今厠末列親覩盛美瀐漬徽猷沐浴芳
潤不知手舞口詠竊作頌一篇義近辭陋不足測盛德
之形容光聖明之遐度其辭曰
三元迭運五德代徽黃精既亢素靈乃暉有皇承天造
我晉畿祚以大寳登以龍飛宣基誕命景熙遐緒三分
自文受終惟武席卷要蠻蕩定荒阻道濟羣生化流率
土後帝承式丕隆曾構奄有萬方光宅宇宙篤生上嗣
繼期挺秀聖敬日躋濬哲閎茂留精儒術敦閱古訓遵
道讓齒降心下問鋪以金聲光以玉潤如日之升如乾
之運乃延台保乃命學臣聖容穆穆侍講誾誾抽演微
言啓發道真探幽窮賾温故知新講業既終精義既研
崇聖重師卜日告奠陳其三牢引其四縣既戒既式乃
盥乃薦恂恂孔聖百王攸希亹亹顔生好學無違曰皇
儲后體神合機兆吉先見知來洞微濟濟二宫藹藹庶
寮俊乂鱗萃髦士盈朝如彼和肆莫匪瓊瑶如彼儀鳳
樂我雲韶瓊瑶誰剖四門洞開雲韶奚樂神人允諧蟬
冕耀庭細珮振階德以謙光仁以恩懷我酒惟清我肴
惟馨舞以六代歌以九成莘莘胄子祁祁學生洗心自
百觀國之榮學猶蒔苗化若偃草博我以文弘我以道
萬邦蟬蜕矧乃俊造鑽蚌瑩珠剖石摛藻絲匪玄黃水
罔方圓引之斯流染之斯鮮若金受範若埴在甄上好
如雲下效如川昔在周興王化之始曰文曰武時惟世
子今我皇儲濟聖通理緝熙重光於穆不巳於穆伊何
思文哲后媚兹一人實副元首孝洽家邦光照九有純
嘏自晉永世昌阜微微下臣過充近侍猥躡風雲鸞龍
是厠身藻芳流目玩盛事竭誠作頌祗詠聖志
後園頌
芒芒在昔悠悠結繩太樸未散玄化霑凝羲皇繼踵三
代相承五德更王文質迭興天命匪諶祐謙輔信乃眷
我皇光有大晉應期納祚天人是順和氣四充惠澤旁
潤神祗告祥四靈效質游龍升雲儀鳳翳日甘露晨流
醴泉涌溢華夏既寧八荒静謐人亦有言我何以休乃
延卿士從皇以遊長筵遠布廣幕四周嘉肴惟芳旨酒
思柔巖巖峻岳湯湯玄流翔鳥鼓翼游魚載浮明明
天子肅肅庶官文士濟濟武夫桓桓講藝華林肄射後園
威儀既具弓矢斯閑恂恂謙德穆穆聖顔賜以晏飲詔
以話言黍稷既登貨財既豐仁風潛運皇化彌隆征夫
釋甲戰士罷戎遐夷慕義絶域望風無或慢易在始慮
終無或安逸在盈思沖
箴
乘輿箴
易稱有天地然後有人倫有父子然後有君臣傳曰大
者天地其次君臣然君臣父子之道天地人倫之本未
有以先之者也故天生蒸人而樹之君使司牧之將以
導羣生之性而理萬物之情豈以寵一人之身極無量
之欲如斯而已哉夫古之為君者無欲而至公故有茅
茨土階之儉而後之為君有欲而自利故有瑶臺瓊室
之侈無欲者天下共推之有欲者天下共爭之推之之
極雖禪代猶脱屣争之之極雖劫殺而不避故曰天下
非一人之天下乃天下之天下安可求而得辭而已者
乎夫脩諸已而化諸人出乎邇而見乎遠者言行之謂
也故人主所患莫甚於不知其過而所美莫美於好聞
其過若有君於此而曰予必無過唯其言而莫之違斯
孔子所謂其庶幾乎一言而喪國者也蓋君子之過如
日月之蝕過也人皆見之更也人皆仰之雖以堯舜湯
武之盛必有誹謗之木敢諫之鼔盤杅之銘無諱之史
所以閑其邪僻而納諸正道其自維持如此之備故箴
規之興將以救過補闕然猶依違諷喻使言之者無罪
聞之者足以自誡先儒既援古義舉内外之殊而高祖
亦序六官論成敗之要義正辭約又盡善矣自虞人箴
以至于百官非唯規其所司誠欲人主斟酌其得失焉
春秋傳曰命百官箴王闕則亦天子之事也尼以為王
者膺受命之期當神器之運總萬機而撫四海簡羣才
而審所授孜孜於得人汲汲於聞過雖廷爭面折猶將
祈請而求焉至於箴規諫之順者曷為獨闕之哉是以
不量其學陋思淺因負擔之餘嘗試撰而述之不敢斥
至尊之號故以乘輿目篇蓋帝王之事至大而古今之
變至衆文繁而義詭意局而辭野將欲希企前賢髣髴
崇軌譬猶丘坻之望華岱恒星之繫日月也其不逮明
矣頌曰
元元遂初芒芒太始清濁同流玄黃錯跱上下弗形尊
卑靡紀赫胥悠哉大庭尚矣皇極啓建兩儀旣分彝倫
永序萬邦已紛國事明王家奉嚴君各有攸尊德用不
勤羲農已降暨于夏殷或禪或傳乃質乃文太上無名
下知有之仁義不存而人歸孝慈無為無執何欲何思
忠信之薄禮刑實滋旣譽旣畏以侮以欺作誓作盟而
人始叛疑煌煌四海藹藹萬乘匪誓焉憑左輔右弼前
疑後丞一日萬機業業兢兢夫出其言善則千里是應
而莫余違亦喪邦有徵樞機之動式以廢興殷監不遠
若之何勿徵且厚味腊毒豐屋生災辛作璇室而夏興
瑤臺糟丘酒池象筯玉杯厥肴伊何龍肝豹胎惟此哲
婦職為亂階殷用喪師夏亦不恢是以帝堯在位茅茨
不翦周文日昃昧旦丕顯夫德輶如毛而或舉之者鮮
故湯有慙德武未盡善下世道衰末俗化淺耽樂逸遊
荒淫沈湎不式古訓而好是佞辯不遵王路而覆車是
踐成敗之效載在先典匪唯陵夷厥世用殄故曰樹君
如之何將人是司牧視之猶傷而知其寒燠故能撫之
斯柔而敦之斯睦無遠不懷靡思不服夫豈厭縱一人
而玩其耳目内迷聲色外荒馳逐不脩政事而終於顛
覆昔唐氏授舜舜亦命禹受終納祖丕承天序放桀惟
湯尅殷伊武故禪代非一姓社稷無常主四嶽三塗九
州之阻彭蠡洞庭殷商之旅虞夏之隆非由尺土而紂
之百尅卒於絶緒故王者無親唯在擇人傾蓋惟舊白
首乃新望由釣夫伊起有莘負鼎鼓刀而謀合聖神
夫豈借官左右而取介近臣蓋有國有家者莫云我聰
或此面從莫謂我智聽受未易甘言美疢尠不為累由
夷逃寵遠於脫屣奈何人主位極則侈知人則哲惟帝
所難唐朝旣泰四族作奸周室旣隆而管蔡不虔匪我
二聖孰弭斯患若九德咸受儁乂在官君非臣莫治臣
非君莫安故書美康哉而易貴金蘭有皇司國敢告納
言
論
安身論
蓋崇德莫大乎安身安身莫尚乎存正存正莫重乎無
私無私莫深乎寡欲是以君子安其身而後動易其心
而後語定其交而後求篤其志而後行然則動者吉凶
之端也語者榮辱之主也求者利病之幾也行者安危
之决也故君子不妄動也動必適其道不徒語也語必
經於理不苟求也求必造於義不虚行也行必由於正
夫然用能免或繫之凶享自天之祐故身不安則殆言
不從則悖交不審則惑行不篤則危四者行乎中則患
憂接於外矣憂患之接必生於自私而興於有欲自私
者不能成其私有欲者不能濟其欲理之至也欲苟不
濟能無爭乎私苟不從能無伐乎人人自私家家有欲
衆欲並爭羣私交伐爭則亂之萌也伐則怨之府也怨
亂旣構危害及之得不懼乎然棄本要末之徒知進忘
退之士莫不飾才銳智抽鋒擢穎傾側乎勢利之交馳
騁乎當塗之務朝有彈冠之朋野有結綬之友黨與熾
於前榮名扇其後握權則赴者鱗集失寵則散者瓦觧
求利則託刎頸之懽爭路則構刻骨之隙於是浮偽波
騰曲辯雲沸寒暑殊聲朝夕異價駑蹇希奔放之跡鉛
刀競一割之用至於愛惡相攻與奪交戰誹謗噂沓毁
譽縱横君子務能小人伐技風頽於上俗弊於下禍結
而恨爭之不彊患至而悔伐之未辯大者傾國喪家次
則覆身滅祀其故何邪豈不始於私欲而終於爭伐哉
君子則不然知自私之害公也然後外其身知有欲之
傷德也故遠絶榮利知爭競之遘災也故犯而不校知
好伐之招怨也故有功而不德安身而不為私故身正
而私全慎言而不適欲故言濟而欲從定交而不求益
故交立而益厚謹行而不求名故行成而名美止則立
乎無私之域行則由乎不爭之塗必將通天下之理而
濟萬物之性天下猶我故與天下同其欲已猶萬物故
與萬物同其利夫能保其安者非謂崇生生之厚而躭
逸豫之樂也不忘危而已有其進者非謂窮貴寵之榮
而藉名位之重也不忘退而已存其治者非謂嚴刑政
之威而明司察之禁也不忘亂而已故寢蓬室隱陋巷
披短褐茹藜藿環堵而居易衣而出苟存乎道非不安
也雖坐華殿載文軒服黼繡御方丈重門而處成列而
行不得與之齊榮用天時分地利甘布衣安藪澤沾體
塗足耕而後食苟崇乎德非不進也雖居高位饗重禄
執權衡握機祕功蓋當時勢侔人主不得與之比逸遺
意慮没才智忘肝膽棄形器貎若無能志若不及苟正
乎心非不治也雖繁計策廣術藝審刑名峻法制文辯
流離議論絶世不得與之爭功故安也者安乎道者也
進也者進乎德者也治也者治乎心者也未有安身而
不能保國家進德而不能處富貴治心而不能治萬物
者也然思危所以求安慮退所以能進懼亂所以保治
戒亡所以獲存也若乃弱志虚心曠神遠致徙倚乎不
拔之根浮遊乎無垠之外不自貴於物而物宗焉不自
重於人而人敬焉可親而不可慢也可尊而不可遠也
親之如不足天下莫之能狎也舉之如易勝而當世莫
之能困也達則濟其道而不榮也窮則善其身而不悶
也用則立於上而非爭也舍則藏於下而非讓也夫榮
之所不能動者則辱之所不能加也利之所不能勸者
則害之所不能嬰也譽之所不能益者則毁之所不能
損也今之學者誠能釋自私之心塞有欲之求杜交爭
之原去矜伐之態動則行乎至通之路靜則入乎大順
之門泰則翔乎寥廓之宇否則淪乎渾冥之泉邪氣不
能干其度外物不能擾其神哀樂不能盪其守死生不
能易其真而以造化為工匠天地為陶鈞名位為糟粕
勢利為埃塵治其内而不飾其外求諸已而不假諸人忠
肅以奉上愛敬以事親可以御一體可以牧萬民可以處
富貴可以居賤貧經盛衰而不改則庶幾乎能安身矣
序
贈二李郎詩序
元康六年尚書吏部郎汝南李光彦遷汲郡太守都亭
矦江夏李茂曾遷平陽太守此二子皆弱冠知名歴職
顯要旬月之間繼踵名郡離儉劇之勤就放曠之逸枕
鳴琴以俟遠致離别之際各斐然賦詩
銘
戴侍中銘
雅論弘博逸藻波騰
碑
益州刺史楊恭侯碑
君乾靈之醇德挺一世之殊量稟天然不渝之操體蘭
石芳堅之質夫其器膺弘濟知能周達窮不怨否顯不
矜泰履行則為模楷吐言則成隱括德實充於内而光
華發乎外也君發迹州國委質明主自景皇帝攝政文
皇帝繼業值天下多虞疆場未靜以君先帝所拔懷寶
後時而深達遠識有經國之量故為腹心謀臣而監度
政事焉君出則簡練熊羆職司是圖入則從容諷議盡
規帷幄其所以進可替否决疑定策者皆言效於旣往
而事簡於帝心君再臨司官三撫名郡方將宣文德以
來遠建武功於所牧銘曰
天生蒸民有類有則誕育恭表應期秀特文兼六行武
備七德忠肅弘毅柔嘉温克機事無瑕臨疑不惑我謀
旣精我化旣清澤流河朔勲著王庭西南未夷侯其是
寧上天不惠早世潛靈
給事黃門侍郎潘君碑
君遇孫秀之難□門受禍故門生感覆醢以增慟乃樹
碑以紀事
詩
七月七日侍皇太子宴玄圃
商風初授辰火微流朱明送夏少昊迎秋嘉禾茂園芳
草被疇於時我后以豫以遊
贈陸機出為吳王郎中令(六章)
東南之美曩惟延州顯允陸生於今尠(五臣作鮮)儔振鱗南
海濯翼清流婆娑翰林容與墳丘
玉以瑜潤隨以光融乃漸上京羽(善作乃)儀儲宫玩爾清
藻味爾芳風泳之彌廣挹之彌沖
崑山何有有瑶有珉及爾同僚具惟近臣予涉素秋子
登青春愧無老成厠彼日新
祁祁大邦惟桑惟梓穆穆伊人南國之紀帝曰爾諧惟
王卿士俯僂從命奚恤奚喜
我車旣巾我馬旣秣星陳夙駕載脂載轄婉孌二宫徘
徊殿闥醪澄莫饗孰慰饑渴
昔子忝私貽我蕙蘭今子徂東何以贈旃寸晷惟寶豈
無璵璠彼美陸生可與晤言
答陸士衡
顧兹蓬蔚厠根蘭陂膏澤雖均華不足披逮春不茂未
秋先萎子濯鱗翼我挫羽儀願言難常載合載離昔遊
禁闥祗畏夕惕今放丘園縱心夷易口詠新詩目玩文
跡予志耕圃爾勤王役慙無琬琰以詶尺璧
答傅咸詩(并序)
司徒左長史傅長虞會定九品左長史宜得其才屈
為此職執天下清議宰割百國而長虞性直而行或
有不堪余與之親作詩以規焉
悠悠羣吏非子不整嗷嗷衆議非子不靖忽荷略紐握
綱提領矯矯貞臣惟國之屏
皇太子集應令
聖朝命方岳爪牙司北鄰皇儲延篤愛設餞送遠賓誰
應今日宴具惟廊廟臣置酒宣猷庭擊鼓靈沼濱羽觴
飛醽醁芳饌備竒珍巴渝二八奏妙舞鼓鐸振長袪(一作)
(袂)生迴飈曲裾揚輕塵
皇太子社
太簇恊青陽履端發歲首孟月涉初旬吉日唯上酉我
后邇天休設社祈遐耉
三月三日洛水作
晷運無窮已時逝焉可追斗酒足為歡臨川胡獨悲暮
春春服成百草敷英蕤聊為三日遊方駕結龍旂廊廟
多豪俊都邑有艷姿朱軒蔭蘭臯翠幕映洛湄臨崖濯
素手步水搴輕衣沈鈎出比目舉弋落雙飛羽觴乘波
進素俎隨(初學作逐)流歸
贈河陽詩(叔潘岳為河陽令)
虙生化單父子竒蒞東阿桐鄉建遺烈武城播絃歌逸
驥騰夷路潛龍躍洪波弱冠步鼎鉉旣立宰三河流聲
馥秋蘭摛藻豔春華徒美天姿茂豈謂人爵多
贈侍御史王元貺
崑山積瓊玉廣厦構衆材游鱗萃靈沼撫翼希天階膏
蘭孰為消濟治由賢能王侯厭崇禮迴迹清憲臺蠖屈
固小往龍翔迺大來恊心毘聖世畢力讃康哉
贈長安令劉正伯
遊鸞憑太虚騰鱗託浮霄過蒙嘉時會假翼陵扶摇疲
憊克時乏及余再同僚並跡侍儲宫攜手登皇朝劉侯
撫西都邁績參豹喬德厚化必深政明姦自消萬尋由
積簣千里一步超爾其騁逸軌遠塗固可要
贈隴西太守張正治
二八由唐顯周以多士隆羣靈感韶運理翤應翔風張
生拔幽華蘋蘩登二宫未幾振朱錦剖符撫西戎及子
仍同僚贈言貽爾躬威刑有時用唯德可令終
贈滎陽太守吳子仲
大晉盛得人儲宫畜髦士吳侯降高質剖符授千里垂
覆豈他鄉迴光臨桑梓寮類感岐路黎庶思知恥老氏
踰小鱗曹參寄獄市無謂敝邑陋覆簣由兹起
答楊士安
逝將辭儲宫栖遲集南畿不悞百里賤徒惜年志衰躊
躇顧城闕怨戀慕端闈俊德貽妙詩敷藻發清徽媿彼
褒崇過感此岐路悲
送盧景宣
楊朱焉所哭岐路重别離屈原何傷悲生離情獨哀知
命雖無憂倉卒意低徊歎氣從中發灑淚隨襟頽九重
不常鍵閶闔有時開愧無貯衣獻貽言取諸懷
迎大駕
南山鬱岑崟洛川迅且急青松蔭脩嶺綠蘩被廣隰朝
日順長塗夕暮無所集歸雲乘幰浮凄風尋帷入道逢
深識士舉手對吾揖世故尚未夷崤函方嶮澁狐狸夾
兩轅豺狼當路立翔鳳嬰籠檻騏驥見維縶俎豆昔嘗
聞軍旅素未習且少停君駕徐待干戈戢
逸民吟
我顧傲世自遺舒志六合由巢是追沐浴洪池迅羽衣
陟彼名山採此芝薇朝雲靉靆行露未晞遊魚羣戲翔
鳥雙飛逍遥博觀日晏忘歸嗟哉四士從我者誰
釋奠詩
敦書請業研幾通理尊師重道釋奠崇祀德成教倫孰
云不祉
送大將軍掾盧晏
贈物雖陋薄識意在忘言瓊琚尚交好桃李貴往還蕭
艾苟見納貽我以芳蘭
贈汲郡太守李茂彦
離索何惆悵後會未可希河朔貴相忘岐路安足悲
贈劉佐
要言將誰苦聊以貽友生念我二三賢規我無隱情
漢魏六朝百三家集卷四十七
