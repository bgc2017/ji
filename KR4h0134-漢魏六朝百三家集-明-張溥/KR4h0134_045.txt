漢魏六朝百三家集卷四十五
晉潘岳集題詞
余讀潘安仁馬汧督誄惻然思古義士猶班孟
堅之傳蘇子卿也及悼亡詩賦哀永逝文則又
傷其閨房辛苦有古落葉哀蟬之嘆史云善為
哀誄誠然哉籍田賦客舍議並以典則見稱陸
海潘江無不善也獨惜其愍懷詐書呈身牝后
屈長卿之典冊行江充之告變重汙泥以自辱
耳閑居一賦板輿輕軒浮杯高歌天倫樂事足
起愛慕孰知其仕宦情重方思熱客慈母拳拳
非所念也楊駿被誅綱紀當坐安仁賴河陽舊
客得脱軀命而好進不休舉家糜滅害由小吏
生之者公孫宏殺之者孫秀禍福何常古人所
以畏蜂蠆也二陸屠門戎毒相類天下哀之遂
騰討檄安仁東市獨無憐者士之賢愚至死益
見余深為彼美惜焉
目錄
賦
西征賦
籍田賦
滄海賦
登虎牢山賦
閑居賦
狹室賦
秋興賦
懷舊賦
悼亡賦
寡婦賦
笙賦
相風賦
又
射雉賦
螢火賦
河陽庭前安石榴賦(有序)
蓮花賦
芙蓉賦
橘賦
秋菊賦
表
上關中詩表
書
詐作愍懷太子書
議
九品議
上客舍議
頌
許由頌
贊
故太常任府君畫贊
箴
荅摯虞新婚箴
訓
兩階銅人訓
碑
司空鄭衮碑
荆州刺史東武戴侯楊使君碑
哀文
景獻皇后哀策文
哀永逝文
為楊長文作弟仲武哀祝文
京陵公主女王氏哀辭
陽城劉氏妹哀辭
金鹿哀辭
傷弱子辭
悲邢生辭
為任子咸妻作孤女澤蘭哀辭
祭文
弔孟嘗君文
為諸婦祭庾新婦文
哭弟文
誄
世祖武皇帝誄
太宰魯武公誄
楊荆州誄
夏侯常侍誄
馬汧督誄
楊仲武誄
宜城宣君誄
庾尚書誄
南陽長公主誄
皇女誄
賈充誄
詩
關中詩(十六章)
為賈謐作贈陸機(十一章)
北芒送别王世胄
家風詩
於賈謐坐講漢書
離合
金谷集作詩
河陽縣作二首
在懷縣作二首
内顧詩二首
悼亡詩三首
哀詩
思子詩
别詩
閣柱謠
漢魏六朝百三家集卷四十五目錄
漢魏六朝百三家集卷四十五
明張溥輯
晉潘岳集
賦
西征賦
歲次玄枵月旅蕤賓丙丁統日乙未御辰潘子憑軾西
征自京徂秦乃喟然而歎曰古往今來邈矣悠哉寥廓
惚怳化一氣而甄三才此三才者天地人道唯生與位
謂之大寶生有修短之命位有通塞之遇鬼神莫之要
聖智弗能豫當休明之盛世兮託菲薄之陋質納旌弓
於鉉台讃庶績於帝室嗟鄙夫之常絫兮固既得而患
失無柳季之直道佐士師而三黜武皇忽其升遐八音
遏於四海天子寢於諒闇兮百官聽於冢宰彼負荷之
殊重兮雖伊周其猶殆窺七貴於漢庭疇一姓之或在
無危明以安位秪居逼以示專陷亂逆以受戮匪降禍
之自天孔隨時以行藏蘧與國而舒卷苟蔽微以謬彰
患過辟之未遠悟山潜之逸士卓長往而不反陋吾人
之拘攣飄蓱浮而蓬轉寮位儡其隆替名節漼以隳落
危素卯之絫殼甚玄鷰之巢幕心戰懼以兢悚如臨深
而履薄夕獲歸於都外宵未中而難作匪擇木以棲集
鮮林焚而鳥存遭千載之嘉會皇合德於乾坤弛秋霜
之嚴威流春澤之渥恩甄大義以明責反初服於私門
皇鑒揆余之忠誠俄命余以未班牧疲人於西夏擕老
幼而入關丘去魯而顧歎季過沛而涕零伊故鄉之可
懷疚聖達之幽情矧匹夫之安土邈投身於鎬京猶犬
馬之戀主竊託慕於闕庭眷鞏洛而淹涕思纏緜於墳
塋余乃越平樂過街郵秼馬臯門税駕西周遠矣姬德
興自高辛思文后稷厥初生民率西水滸化流岐豳祚
隆昌發舊邦惟新旋牧野而歷兹愈守柔以執競夜申
旦而不寐憂天保之未定惟泰山其猶危祀八百而餘
慶覽亡王之驕滛竄南巢以投命坐積薪以待然方指
日而比盛人度量之乖舛何相越之遼迥考中土於斯
邑成建都而營築既定鼎于郟鄏遂鑚龜而啓繇平失
道而來遷繄二國而是祐豈時王之無僻賴先哲以長
懋望圉北之兩門感虢鄭之納惠討子頽之樂禍尤闕
西之效戾重戮帶以定襄弘大順以霸世靈壅川以止
鬭晉演義以獻說咨景悼以迄丐政淩遲而彌季俾庶
朝之遘逆歷兩王而干位踰十葉以逮赧邦分崩而為
二竟横噬於虎口輸文武之神器澡孝水而濯纓嘉美
名之在兹夭赤子於新安坎路側而瘞之亭有千秋之
號子無七旬之期雖勉勵於延吳實潛慟乎余慈眄山
川以懷古悵攬轡於中塗虐項氏之肆暴坑降卒之無
辜激秦人之歸德成劉后之來蘇事洄泬而好還卒宗
滅而身屠經澠池而長想停余車而不進秦虎狼之彊
國趙侵弱之餘燼超入險而高會杖命世之英藺耻東
瑟之偏鼓提西缶而接刃辱十城之虛壽奄咸陽以取
儁出申威於河外何猛氣之咆勃入屈節於廉公若四
體之無骨處智勇之淵偉方鄙吝之忿悁雖改日而易
歲無等級以寄言當光武之蒙塵致王誅於赤眉異奉
辭以伐罪初垂翅於廻溪不尤𤯝以掩德終奮翼而高
揮建佐命之元勲振皇綱而更維登崤坂之威夷仰崇
嶺之嵯峩臯託墳於南陵文違風於北阿蹇哭孟以審
敗襄墨縗而授戈曾隻輪之不反緤三帥以濟河值庸
主之矜愎殆肆戮於朝市任好綽其餘裕獨引過以歸
已明三敗而不黜卒凌晉以雪耻豈虚名之可立良致
霸其有以降曲崤而憐虢託與國於亡虞貪誘賂以賣
隣不及臘而就拘垂棘反於故府屈産服于晉輿德不
逮而民無援仲雍之祀忽諸我徂安陽言陟陜郛行乎
漫瀆之口憩乎曹陽之墟美哉邈乎兹土之舊也固乃
周召之所分二南之所交麟趾信於關雎騶虞應乎鵲
巢慜漢氏之剝亂朝流亡以離析卓滔天以大滌劫宮
廟而遷跡俾萬乘之盛尊降遥思於征役顧請旋於傕
氾既獲許而中惕追皇駕而驟戰望玉輅而縱鏑痛百
僚之勤王咸畢力以致死分身首於鋒刅洞胸腋以流
矢有褰裳以投岸或攘𬒮以赴水傷桴楫之褊小撮舟
中之掬指升曲沃而惆悵惜兆亂而兄替枝末大而本
披都偶國而禍結臧札飄其高厲委曹吴而成節何莊
武之無耻徒利開而義閉躡函谷之重阻看天險之衿
帶跡諸侯之勇怯筭嬴氏之利害或開關以延敵競遁
逃以奔竄有噤門而莫啓不窺兵於山外連雞互而不
棲小國合而成大豈地勢之安危信人事之否泰漢六
世而拓畿縣弘農而遠關厭紫極之閑敞甘微行以遊
盤長傲賓於栢谷妻覩貌而獻飡疇匹婦其已泰胡厥
夫之謬官昔明王之廵幸固清道而後往懼銜橜之或
變峻徒御以誅賞彼白龍之魚服挂豫且之密網輕帝
重於天下奚斯漸之可長弔戾園於湖邑諒遭世之巫
蠱探隱伏於難明委讒賊之趙虜加顯戮於儲貳絶肌
膚而不顧作歸來之悲臺徒望思其何補紛吾既邁此
全節兮又繼之以盤桓問休牛之故林感徵名於桃園
發閿鄉而警策遡黃巷以濟潼眺華岳之隂崖覿高掌
之遺蹤憶江使之反璧告亡期於祖龍不語怪以徵異
吾聞之於孔公愠韓馬之大憝阻關谷以稱亂魏武赫
以霆震奉義辭以伐叛彼雖衆其焉用故制勝於廟筭
砰揚桴以振塵繣瓦解而冰泮超遂遁而奔狄甲卒化
為京觀倦狹路之迫隘軌﨑嶇以低仰蹈秦郊而始闢
豁爽塏以宏壯黃壤千里沃野彌望華實紛敷桑麻條
暢邪界褒斜右濱汧隴寶雞前鳴甘泉後涌面終南而
背雲陽跨平原而連嶓冡九嵕嶻嶭太一巃嵸吐清風
之飂戾納歸雲之鬱蓊南有玄灞素滻湯井温谷北有
清渭濁涇蘭池周曲浸決鄭白之渠漕引淮海之粟林
茂有鄠之竹山挺藍田之玉班述陸海珍藏張叙神臯
隩區此西賓所以言於東主安處所以聽於憑虛也可
不謂然乎勁松彰於歲寒貞臣見於國危入鄭都而抵
掌義桓友之忠規竭股肱於昏主赴塗炭而不移世善
職於司徒緇衣敝而改為履犬戎之侵地疾幽后之詭
惑舉偽烽以沮衆滛嬖褒以縱慝軍敗戲水之上身死
驪山之北赫赫宗周滅為亡國又有繼於此者異哉秦
始皇之為君也傾天下以厚葬自開闢而未聞匠人勞
而弗圖俾生埋以報勤外離西楚之禍内受牧豎之焚
語曰行無禮必自及此非其效歟乾坤以有親可久君
子以厚德載物觀夫漢高之興也非徒聰明神武豁達
大度而已也乃實慎終追舊篤誠欵愛澤靡不漸恩無
不逮率土且猶弗遺而况於鄰里乎而况於卿士乎于
斯時也乃摹寫舊豐制造新邑故社易置枌榆遷立街
衢如一庭宇相襲渾雞犬以亂放各識家而競入籍含
怒於鴻門沛局踳而來王范謀害而弗許隂授劍以約
莊撛白刃以萬舞危冬葉之待霜履虎尾而不噬實要
伯於子房樊抗憤以巵酒咀彘肩以激揚忽蛇變而龍
攄雄霸上而高驤增遷怒而横撞碎玉斗其何傷嬰罥
組於軹塗投素車而肉袒疎飲餞於東門畏極位之盛
滿金墉鬱其萬雉峻嵃峭以繩直戾飲馬之陽橋踐宣
平之清閾都中雜沓戶千人億華夷士女駢闐逼側展
名京之初儀即新館而蒞職勵疲鈍以臨朝勖自彊而
不息於是孟秋爰謝聽覽餘日廵省農功周行廬室街
里蕭條邑居散逸營宇寺署肆鄽管庫蕞芮於城隅者
百不一處所謂尚冠修成黃棘宣明建陽昌隂北煥南
平皆夷漫滌蕩無其處而有其名爾乃階長樂登未央
汎太液凌建章縈馺娑而欵駘盪□枍詣而轢承光徘
徊桂宫惆悵柏梁鷩雉雊於臺陂狐兔窟於殿傍何黍
苗之離離而余思之芒芒洪鐘頓於毁廟乘風廢而不
懸禁省鞠為茂草金狄遷於霸川懷夫蕭曹魏邴之相
辛李衛霍之將銜使則蘇屬國震遠則張博望教敷而
彛倫序兵舉而皇威暢臨危而智勇奮投命而高節亮
暨乎秺侯之忠孝淳深陸賈之優遊宴喜長卿淵雲之
文子長政駿之史趙張三王之尹京定國釋之之聽理
汲長孺之正直鄭當時之推士終童山東之英玅賈生
洛陽之才子飛翠緌拖鳴玉以出入禁門者衆矣或被
髮左袵奮迅泥滓或從容傅會望表知裏或著顯績而
嬰時戮或有大才而無貴仕皆揚清風於上列垂令聞
而不巳想珮聲之遺響若鏗鏘之在耳當音鳳恭顯之
任勢也乃熏灼四方震耀都鄙而死之日曾不得與夫
十餘公之徒隸齒名才難不其然乎望漸臺而扼腕梟
巨猾而餘怒揖不疑於北闕軾樗里於武庫酒池鑒於
商辛追覆車而不寤曲陽僣於白虎化奢滛而無度命
有始而必終孰長生而久視武雄略其焉在近惑文成
而溺五利侔造化以制作窮山海之奥袐靈若翔於神
島犇鯨浪而失水曝鱗骼於漫沙隕明月以雙墜擢仙
掌以承露干雲漢而上至致卭蒟其奚難惟余欲而是
恣縱逸遊於角觝絡甲乙以珠翠忍生民之減半勒東
岳以虛美超長懷以遐念若循環之無賜較面朝之煥
炳次後庭之猗靡壯當熊之忠勇深辭輦之明智衛鬒
髮以光鑒趙輕體之纖麗咸善立而聲流亦寵極而禍
侈津便門以右轉究吾境之所暨掩細柳而撫劒快孝
文之命帥周受命而㤀身明戎政之果毅距華蓋於壘
和案乘輿之尊轡肅天威之臨顏率軍禮以長撎輕棘
霸之兒戲重條侯之倨貴索杜郵其焉在云孝里之前
號惘輟駕而容與哀武安以興悼爭伐趙以徇國定廟
筭之勝負扞矢言而弗納反推怨以歸咎未十里於遷
路尋賜劒以刎首嗟主闇而臣嫉禍于何而不有窺秦
墟於渭城冀闕緬其堙盡覓陛殿之餘基裁岥𡊇以隱
嶙想趙使之抱璧瀏睨楹以抗憤燕圖窮而荆發紛絶
袖而自引筑聲厲而高奮徂潜鉛以脱臏據天位其若
兹亦狼狽而可愍簡良人以自輔謂斯忠而鞅賢寄苛
制於捐灰矯扶蘇於朔邊儒林填於坑穽詩書煬而為
煙國滅亡以斷後身刑轘以啓前商法焉得以宿黃犬
何可復牽野蒲變而成脯苑鹿化以為馬假讒賊以天
權鉗衆口而寄坐兵在頸而顧問何為不早而告我願
黔黎其誰聽惟請死而獲可逮子嬰之果決敢討賊以
舒禍勢土崩而莫振作降王於路左蕭收圖以相劉料
險易與衆寡羽天與而不取冠沐猴而縱火貫三光而
洞九泉曾未足以喻其高下感市閭之菆井歎尸韓之
舊處丞屬號而守闕人百身以納贖豈生命之易投誠
惠受之洽著訐望之以求直亦余心之所惡思夫人之
政術實幹時之良具苟明法以釋憾不愛才以成務弘
大體以高貴非所望於蕭傅造長山而慷慨偉龍顏之
英主胸中豁其洞開羣善湊而必舉存威格乎天區亡
墳掘而莫禦臨掩坎而絫抃步毁垣以延佇越安陵而
無譏諒惠聲之寂寞弔爰絲之正議伏梁劒於東郭訊
景皇於陽丘奚信讒而矜謔殞吳嗣於局下蓋發怒於
一博成七國之稱亂翻助逆以誅錯恨過聽之無討兹
沮善而勸惡呰孝元於渭塋執奄尹以明貶褒夫君之
善行廢園邑以崇儉過延門而責成忠何辜而為戮陷
社稷之王章俾幽死而莫鞠忕滛嬖之凶忍勦皇統之
孕育張舅氏之奸漸貽漢宗以傾覆刺哀主於義域僣
天爵於高安欲法堯而承禪永終古而不刊瞰康園之
孤墳悲平后之專絜殃厥父之簒逆蒙漢耻而不雪激
義誠而引決赴丹熖以明節投宫火而焦糜從灰熛而
俱滅騖横橋而旋軫歷弊邑之南垂門礠石而梁木蘭
兮構阿房之屈竒疏南山以表闕倬樊川以激池役鬼
傭其猶否矧人力之所為工徒斵而未息義兵紛以交
馳宗祧汚而為沼豈斯宇之獨隳由偽新之九廟誇宗
虞而祖黃驅吁嗟而妖臨搜佞哀以拜郎誦六藝以飾
奸焚詩書而面牆心不則於德義雖異術而同亡宗孝
宣於樂遊紹衰緒以中興不獲事于敬養盡加隆於園
陵兆惟奉明邑號千人訊諸故老造自帝詢隱王母之
非命縱聲樂以娱神雖靡率於舊典亦觀過而知仁憑
高望之陽隈體川陸之汚隆開襟乎清暑之館遊目乎
五柞之宮交渠引漕激湍生風乃有昆明池乎其中其
池則湯湯汗汗滉瀁彌漫浩如河漢日月麗天出入乎
東西旦似暘谷夕類虞淵昔豫章之名宇披玄流而特
起儀景星於天漢對牛女以雙峙圖萬載而不傾奄摧
落於十紀擢百尋之層觀今數仞之餘址振鷺于飛鳬
躍鴻漸乘雲頡頏隨流澹淡瀺灂驚波唼喋菱芡華蓮
爛於綠沼青蕃蔚乎翠㶑伊兹池之肇穿肄水戰於荒
服志勤遠以極武良無邀於後福而菜蔬芼實水物惟
錯乃有贍乎原陸在皇代而物土故毁之而又復凡厥
寮司既富而教咸帥貧惰同整檝棹收罟課獲引繳舉
效鰥夫有室愁民以樂徒觀其鼓柂廻輪灑鉤投網垂
餌出入挺扠來往纖經連白鳴桹厲響貫鰓&KR1615;尾掣三
牽兩於是弛青鯤於網鉅解頳鯉於黏徽華魴躍鱗素
鱮揚鬐饔人縷切鸞刀若飛應刅落爼靃靃霏霏紅鮮
紛其初載賓旅竦而遲御既餐服以屬厭泊恬静以無
欲廻小人之腹為君子之慮爾乃端策拂茵彈冠振衣
徘徊酆鄗如渴如饑心翹勤以仰止不加敬而自祗豈
三聖之敢夢竊十亂之或希經始靈臺成之不日惟鄗
及酆仍京其室庶民子來神降之吉積德延祚莫貳其
一永惟此邦云誰之識越可略聞而難臻其極子嬴鋤
以借父訓秦法而著色耕讓畔以閒田沾姬化而生棘
蘇張喜而詐騁虞芮愧而訟息由此觀之士無常俗而
教有定式上之遷下猶鈞之埏埴雖五方雜會風流溷
淆惰農好利不昏作勞密邇獫狁戎馬生郊而制者必
割實存操刀人之升降隨政隆㬱伏信則莫不用情無
欲則賞之不竊雖智不能理明不能察信此心也庶免
夫戾如其禮樂以俟來哲
籍田賦
伊晉之四年正月丁未皇帝親率羣后籍於千畆之甸
禮也於是乃使甸師清畿野廬掃路封人壝宫掌舍設
枑青壇蔚其嶽立兮翠幕黕以雲布結崇基之靈址兮
啓四塗之廣阼沃野墳腴膏壤平砥清洛濁渠引流激
水遐阡繩直邇陌如矢䓤犗服於縹軛兮紺轅綴於黛
耜儼儲駕於㕓左兮俟萬乘之躬履百僚先置位以職
分自上下下具惟命臣襲春服之萋萋兮接游車之轔
轔微風生於輕幰兮纖埃起於朱輪森奉章以階列兮
望皇軒而肅震若湛露之晞朝陽兮衆星之拱北辰也
於是前驅魚麗屬車鱗萃閶闔洞啓參塗方駟常伯陪
乘太僕秉轡后妃獻穜稑之種司農撰播殖之器挈壺
掌升降之節宫正設門閭之蹕天子乃御玉輦蔭華蓋
衝牙錚鎗綃紈綷䌨金根照耀以烱晃兮龍驥騰驤而
沛艾表朱玄於離坎飛青縞於震兌中黃曄以發暉兮
方綵紛其繁會五輅鳴鑾九旗揚旆瓊鈒入蘂雲罕晻
藹簫管嘲&KR1116;以啾嘈兮鼓鞞硡隱以砰礚筍虡嶷以軒
翥兮洪鍾越乎區外震震填填塵騖連天以幸乎籍田
蟬冕頻以灼灼兮碧色肅其芊芊似夜光之剖荆璞兮
若茂松之依山巔也於是我皇乃降靈壇撫御耦坻場
染屨洪縻在手三推而舍庶人終畆貴賤以班或五或
九于斯時也居靡都鄙民無華裔長幼雜遝以交集士
女頒斌而咸戾被褐振裾垂髫總䯻躡踵側肩掎裳連
袂黃塵為之四合兮陽光為之潜翳動容發音而觀者
莫不抃舞乎康衢謳吟乎聖世情欣樂乎昏作兮慮盡
力乎樹藝靡推督而常勤兮莫之課而自勵躬先勞以
悦使兮豈嚴刑而猛制哉有邑老田父或進而稱曰蓋
損益隨時理有常然高以下為基民以食為天正其末
者端其本善其後者愼其先夫九土之宜弗任四人之
務不一野有菜蔬之色朝靡代耕之秩無儲稸以虞灾
徙望歲以自畢三季之衰皆此物也今聖上昧旦丕顯
夕惕若慄圖匱於豐防儉於逸欽哉欽哉惟榖之恤展
三時之弘務致倉廪於盈溢固堯湯之用心而存救之
要術也若乃廟祧有事祝宗諏日簠簋普淖則此之自
實縮鬯蕭茅又於是乎出黍稷馨香旨酒嘉栗宜其民
和年登而神降之吉也古人有言曰聖人之德無以加
於孝乎夫孝者天地之性人之所由靈也昔者明王以
孝理天下其或繼之者鮮哉希矣逮我皇晉實光斯道
儀刑孚於萬國愛敬盡於祖考故躬稼以供粢盛所以
致孝也勸穡以足百姓所以固本也能本而孝盛德大
業至矣哉此一役也而二美具焉不亦遠乎不亦重乎
敢作頌曰思樂甸畿薄採其茅大君戾止言藉其農其
農三推萬方以祗耨我公田實及我私我簠斯盛我簋
斯齊我倉如陵我庾如坻念兹在兹永言孝思民力普
存祝史正辭神祗攸歆逸豫無期一人有慶兆民頼之
滄海賦
徒觀其状也則湯湯蕩蕩瀾漫形沈流沬千里懸水萬
丈測之莫量其深望之不見其廣無遠不集靡幽不通
羣谿俱息萬流來同含三河而納四瀆朝五湖而夕九
江隂霖則興雲降雨陽霽則吐霞曜日煮水而鹽成剖
蚌而珠出其中有蓬萊名嶽青丘竒山阜陵别島㟪環
其間其山則[山累]崔嵬崒嵯峩降屈披滄流以特起擢崇
基而秀出其魚則有吞舟鯨鯢鰞鱡龍鬚蜂目豺口狸
斑雉軀怪體異名不可勝圖其蟲獸則素蛟丹虬元龜
靈鼉脩黿巨鼈紫貝螣蛇玄螭蚴虬赤龍焚藴遷體改
角推舊納新舉扶搖以抗翼泛陽侯以濯鱗其禽鳥則
鷗鴻鷫鸘鴐鵝鵁鶄朱背煒燁縹翠葱青詳察波浪之
來往遍聽奔激之音響力勢之所廻薄潤澤之所彌廣
信普天之極大横率土而莫兩
登虎牢山賦
辭京輦兮遥邁將遠遊兮東夏朝發軔兮帝墉夕結軌
兮中野憑脩坂兮停車臨寒泉兮飲馬眷故鄉之遼隔
思紆軫以鬱陶步玉趾以升降凌氾水兮登虎牢覽河
洛之二川眺成平之雙臯崇嶺驫以崔崒幽谷豁以窙
寥路逶迤以迫隘林廓落以蕭條爾乃仰蔭嘉木俯藉
芳卉青烟鬱其相望棟宇懔以鱗萃彼登山而臨水固
先喆之所哀矧去鄉而離家邈長辭而遠乖望歸雲以
歎息腸一日而九廻良勞者之詠事爰寄言以表懷
閑居賦
岳嘗讀汲黯傳至司馬安四至九卿而良史題之以巧
宦之目未嘗不慨然廢書而歎曰嗟乎巧誠有之拙亦
宜然顧常以為士之生也非至聖無軌微妙玄通者則
必立功立事效當年之用是以資忠履信以進德脩辭
立誠以居業僕少竊鄉曲之譽沗司空太尉之命所奉
之主即太尉魯武公其人也舉秀才為郎逮事世祖武
皇帝為河陽懷令尚書郎廷尉平今天子諒闇之際領
太傅主簿府主誅除名為民俄而復官除長安令遷博
士未召拜親疾輙去官閱自弱冠涉乎知命之年八徙
官而一進階再免一除名一不拜職遷者三而已矣雖
通塞有遇抑亦拙者之效也昔通人和長輿之論余也
固謂拙於用多稱多則吾豈敢言拙信而有徵方今俊
乂在官百工惟時拙者可以絶意乎寵榮之事矣太夫
人在堂有羸老之疾尚何能違膝下色養而屑屑從斗
筲之役乎於是覽止足之分庶浮雲之志築室種樹逍
遥自得池沼足以漁釣春税足以代耕灌園鬻蔬以供
朝夕之膳牧羊酤酪以俟伏臘之費孝乎惟孝友于兄
弟此亦拙者之為政也乃作閑居之賦以歌事遂情焉
其辭曰
傲墳素之長圃步先哲之高衢雖吾顏之云厚猶内愧
於寗蘧有道吾不仕無道吾不愚何巧智之不足而拙
艱之有餘也於是退而閑居于洛之涘身齊逸民名綴
下士陪京泝伊面郊後市浮梁黝以徑度靈臺傑其高
峙窺天文之秘奥究人事之終始其西則有元戎禁營
玄幕綠徽谿子巨黍異絭同機礮石雷駭激矢䖟飛以
先啓行曜我皇威其東則有明堂辟雍清穆敞閑環林
縈映圓海廻淵聿追孝以嚴父宗文考以配天祗聖敬
以明順養更老以崇年若乃背冬涉春隂謝陽施天子
有事於柴燎以郊祖而展義張鈞天之廣樂備千乘之
萬騎服振振以齊玄管啾啾而並吹煌煌乎隱隱乎兹
禮容之壯觀而王制之巨麗也兩學齊列雙宇如一右
延國胄左納良逸祁祁生徒濟濟儒術或升之堂或入
之室教無常師道在則是故髦士投紱名王懷璽訓若
風行應如草靡此里仁所以為美孟母所以三徙也爰
定我居築室穿池長楊映沼芳枳樹籬遊鱗瀺灂菡蓞
敷披竹木蓊藹靈果參差張公大谷之梨梁侯烏椑之
柿周文弱枝之棗房陵朱仲之李靡不畢殖三桃表櫻
胡之别二柰曜丹白之色石榴蒲萄之珍磊落蔓衍乎
其側梅杏郁棣之屬繁榮麗藻之飾華實照爛言所不
能極也菜則葱韮蒜芋青筍紫薑堇薺甘旨蓼荽芬芳
蘘荷依隂時藿向陽綠葵含露白薤負霜於是凛秋暑
退熙春寒往微雨新晴六合清朗太夫人乃御板輿升
輕軒遠覽王畿近周家園體以行和藥以勞宣常膳載
加舊痾有痊席長筵列孫子柳垂隂車結軌陸摘紫房
水挂頳鯉或宴於林或禊於汜昆弟斑白兒童稚齒稱
萬壽以獻觴咸一懼而一喜壽觴舉慈顔和浮杯樂飲
絲竹駢羅頓足起舞抗音高歌人生安樂孰知其他退
求已而自省信用薄而才劣奉周任之格言敢陳力而
就列幾陋身之不保尚奚擬於明哲仰衆玅而絶思終
優游以養拙
狹室賦
歷甲第以遊觀旋陋巷而言歸伊余館之褊狹良窮弊
而極微閤寥戾以互掩門﨑嶇而外扉室側戶以攅楹
檐接柜而交榱當祝融之御節熾朱明之隆暑沸體惄
其如鑠珠汗揮其如雨若乃重隂晦冥天威震曜漢潦
沸騰叢溜奔激臼竈為之沉溺器用為之浮漂彼處貧
而不怨嗟生民之攸難匪廣厦之足榮有切身之近患
青陽萌而畏暑白藏兆而懼寒獨味道而不悶喟然向
其時歎
秋興賦
晉十有四年余春秋三十有二始見二毛以太尉掾兼
虎賁中郎將寓直于散騎之省高閣連雲陽景罕曜珥
蟬冕而襲紈綺之士此焉遊處僕野人也偃息不過茅
屋茂林之下談話不過農夫田父之客攝官承乏猥厠
朝列夙興晏寢匪遑底寧譬猶池魚籠鳥而有江湖山
藪之思於是染翰操紙慨然而賦于時秋也故以秋興
命篇其辭曰
四運忽其代序兮萬物紛以廻薄覽花蒔之時育兮察
盛衰之所託感冬索而春敷嗟夏茂而秋落雖末士之
榮悴兮伊人情之美惡善乎宋玉之言曰悲哉秋之為
氣蕭瑟兮草木搖落而變衰憀慄兮若在遠行登山臨
水送將歸夫送歸懷慕徒之戀兮遠行有羇旅之憤臨
川感流以歎逝兮登山懷遠以悼近彼四慼之疚心兮
遭一塗其難忍嗟秋日之可哀兮良無愁而不盡野有
歸鷰隰有翔隼游氛朝興槁葉夕殞於旹乃屏輕箑釋
纖絺藉莞蒻御袷衣庭樹摵以灑落勁風戾而吹帷蟬
嘒嘒以寒吟雁飄飄而南飛天晃朗以彌高日悠陽而
浸微何微陽之短晷覺涼夜之方永月朣朧以含光兮
露淒清以凝冷熠燿粲於階闥兮蟋蟀鳴乎軒屏聽離
鴻之晨吟望流火之餘景宵耿介而不寐兮獨展轉於
華省悟時歲之遒盡兮慨俛首而自省班鬢髟以承弁兮
素髮颯以垂領仰羣儁之逸軌兮攀雲漢以遊騁登春
臺之熙熙珥金貂之烱烱苟趨捨之殊途兮庸詎識其
躁靜聞至人之休風兮齊天地於一指彼知安而忘危
兮固出生而入死行投趾於容跡兮殆不踐而獲底闕
側足以及泉兮雖猴猿而不履龜祀骨於宗祧兮思反
身於綠水且歛袵以歸來兮忽投紱以高厲耕東皋之
沃壤兮輸黍稷之餘稅泉涌湍於石間兮菊揚芳乎崖
澨澡秋水之涓涓兮玩游鯈之潎潎逍遥乎山川之阿
放曠乎人間之世優哉游哉聊以卒歲
懷舊賦
余十二而獲見於父友東武戴侯楊君始見知名遂申
之以婚姻而道元公嗣亦隆世親之愛不幸短命父子
凋殞余既有私艱且尋役於外不歷嵩丘之山者九年
于兹矣今而經焉慨然懷舊乃作賦曰
啓開陽而朝邁濟清洛以徑度晨風淒以激冷夕雪暠
以掩路轍含冰以滅軌水漸軔以凝沍塗艱屯其難進
日晼晩而將暮仰晞歸雲俯鏡泉流前曕太室傍眺嵩
丘東武托焉建塋啓疇巖巖雙表列列行楸望彼楸矣
感于予思既興慕於戴侯亦悼元而哀嗣墳纍纍以接
隴栢森森以攢植何逝沒之相尋曾舊草之未異余總
角而獲見承戴侯之清塵名余以國士眷余以嘉姻自
祖考而隆好逮二子而世親觀擕手以偕老庶報德之
有隣今九載而一來(五臣作來歸)空館閴其無人陳荄被於
堂除舊圃化而為薪步庭廡以徘徊涕泫流而霑巾宵
展轉而不寐驟長嘆以達晨獨鬱結其誰語聊綴思於
斯文
悼亡賦
伊良嬪之初降幾二紀以迄兹遭兩門之不造僃荼毒
而嘗之嬰生艱之至極又薄命而早終含芬華之芳烈
翩零落而從風神飄忽而不反形安得而久安襲時服
於遺質表鉛華於餘顔問筮賓之何期宵過兮而參闌
詎幾時而見之目眷戀以相屬聽轍人之唱籌來聲呌
以連續聞冬夜之恒長何此夕之一促且伉儷之片合
垂明哲乎嘉禮苟此義之不謬乃全身之半體吾聞喪
禮之在妻謂制重而哀輕既履冰而知寒吾今信其緣
情夕既昏兮朝既清延爾族兮臨後庭入空室兮望靈
座帷飄飄兮燈熒熒燈熒熒兮如故帷飄飄兮若存物
未改兮人已化饋生塵兮酒停樽春風兮泮水初陽兮
戒温逝逍遥兮浸遠嗟焭焭兮孤魂
寡婦賦
樂安任子咸有韜世之量與余少而歡焉雖兄弟之愛
無以加也不幸弱冠而終良友既沒何痛如之其妻又
吾姨也少喪父母適人而所天又殞孤女藐焉始孩斯
亦生民之至囏而荼毒之極哀也昔阮瑀既沒魏文悼
之竝命知舊作寡婦之賦余遂擬之以作叙其孤寡之
心焉其辭曰
嗟余生之不造兮哀天難之匪忱少伶俜而偏孤兮痛
忉怛以摧心覽寒泉之遺歎兮詠蓼莪之餘音情長慼
以永慕兮思彌遠而逾深伊女子之有行兮爰奉嬪於
高族承慶雲之光覆兮荷君子之惠渥顧葛藟之蔓延
兮託微莖於樛木懼身微而施重兮若履冰而臨谷遵
義方之明訓兮憲女史之典戒奉蒸嘗以效順兮供灑
掃以彌載彼詩人之攸歎兮徒願言而心痗何遭命之
竒薄兮遘天禍之未悔榮華燁其始茂兮良人忽以捐
背靜闔門以窮居兮塊焭獨而靡依易錦茵以苫席兮
代羅幬以素帷命阿保而就列兮覽巾箑以舒悲口嗚
咽以失聲兮淚横迸而霑衣愁煩冤其誰告兮提孤孩
於坐側時曖曖以向昏兮日杳杳以西匿雀羣飛而赴
楹兮雞登棲而歛翼歸空館而自憐兮撫衾禂而嘆息
思纏綿以瞀亂兮心摧傷以愴惻曜靈曄而遄邁兮四
節運而推移天凝露以降霜兮木葉落而隕枝仰神宇
之寥寥兮瞻靈衣之披披退幽悲於堂隅兮進獨拜於
牀垂耳傾想於疇昔兮目彷彿乎平素雖冥冥而罔覿
兮猶依依以憑附痛存亡之殊制兮將遷神而安厝龍
轜儼其星駕兮飛旐翩以啓路輪按軌以徐進兮馬悲
鳴而跼顧潜靈邈其不反兮殷憂結而靡訴晞形影於
几筵兮馳精爽於丘墓自仲秋而在疚兮踰履霜以踐
冰雪霏霏而驟落兮風瀏瀏而夙興霤泠泠而夜下兮
水(五臣作冰非)溓溓以微凝意惚怳以遷越兮神一夕而九
升庶浸遠而哀降兮情惻惻而彌甚願假夢以通靈兮
目烱烱而不寢夜漫漫以悠悠兮寒淒淒以凛凛氣憤
薄而乘胸兮涕交横而流枕亡魂逝而永遠兮時歲忽
其遒盡容貎儡以頓顇兮左右淒其相慜感三良之殉
秦兮甘捐生而自引鞠稚子於懷抱兮嗟低徊而不忍
獨指景而心誓兮雖形存而志殞重曰仰皇穹兮嘆息
私自憐兮何極省微身兮孤弱顧稚子兮未識如涉川
兮無梁若凌虛兮失翼上瞻兮遺像下臨兮泉壤窈冥
兮潜翳心存兮目想奉靈坐兮肅清愬空宇兮曠朗廓
孤立兮顧影塊獨言兮聽響顧影兮傷摧聽響兮增哀
遥逝兮逾遠緬邈兮長乖四節流兮忽代序歲云暮兮
日西頽霜被庭兮風入室夜既分兮星漢廻夢良人兮
來遊若閶闔兮洞開怛驚悟兮無聞超惝怳兮慟懷慟
懷兮柰何言陟兮山阿墓門兮肅肅脩隴兮峩峩孤鳥
嚶嚶兮悲鳴長松萋萋兮振柯哀鬱結兮交集淚横流
兮滂沱蹈共姜兮明誓詠栢舟兮清歌終歸骨兮山足
存憑託兮餘華要吾君兮同穴之死矢兮靡他
笙賦
河汾之寶有曲沃之懸匏焉鄒魯之珍有汶陽之孤篠
焉若乃緜蔓紛敷之麗浸潤靈液之滋隅隈夷險之勢
禽鳥翔集之嬉固衆作者之所詳余可得而略之也徒
視其制器也則審洪纖面短長&KR1479;生簳裁熟簧設宫分
羽經徵列商泄之反謐厭焉乃揚管攅羅而表列音要
玅而含清各守一以司應統大魁以為笙基黃鐘以舉
韻望儀鳳以擢形寫皇翼以插羽摹鸞音以厲聲如鳥
斯企翾翾跂跂明珠在咮若銜若垂脩檛内辟餘簫外
逶駢田獵攦魻鰈參差於是乃有始泰終約前榮後悴
激憤於今賤永懷乎故貴衆滿堂而飲酒獨向隅而掩
淚援鳴笙而將吹先嗢噦以理氣初雍容以安暇中佛
鬱以怫㥜終嵬峩以蹇諤又颯遝而繁沸罔浪孟以惆
悵若欲絶而復肆懰憿糴以奔邀似將放而中匱愀愴
惻淢虺韡煜熠汎滛氾豔霅燁岌岌或案衍夷靡或竦
勇剽急或既往不反或已出復入徘徊布濩渙洐葺襲
舞既蹈而中輟節將撫而不及樂聲發而盡室歡悲音
奏而列坐泣&KR2654;纖翮以震幽簧越上筩而通下管應吹
噏以往來隨抑揚以虛滿勃慷慨以憀亮顧躊躇以舒
緩輟張女之哀彈流廣陵之名散詠園桃之夭夭歌棗
下之纂纂歌曰棗下纂纂朱實離離宛其死矣化為枯
枝人生不能以行樂死何以虛諡為爾乃引飛龍鳴鵾
雞雙鴻翔白鶴飛子喬輕舉明君懷歸荆王喟其長吟
楚妃歎而增悲夫其悽唳辛酸嚶嚶關關若離鴻之鳴
子也含㗅嘽諧雍雍喈喈若羣雛之從母也郁捋劫悟
泓宏融裔哇咬嘲&KR1116;壹何察慧訣厲悄切又何磬折若
夫時陽初暖臨川送離酒酣徒擾樂闋日移疎客始闌
主人微疲弛絃韜籥徹塤屛篪爾乃促中筵擕友生解
嚴顔擢幽情披黃苞以授甘傾縹瓷以酌醽光歧儼其
偕列雙鳳嘈以和鳴晉野悚而投琴况齊瑟與秦箏新
聲變曲竒韻横逸縈纏歌鼓網羅鐘律爛熠爚以放豔
鬱蓬勃以氣出秋風詠於燕路天光重於朝日大不踰
宫細不過羽唱發章夏導揚韶武恊和陳宋混一齊楚
邇不逼而遠無攜聲成文而節有叙彼政有失得而化
以醇薄樂所以移風於善亦所以易俗於惡故絲竹之
器未改而桑濮之流已作惟簧也能研羣聲之清惟笙
也能總衆清之林衛無所措其邪鄭無所容其滛非天
下之和樂不易之德音其孰能與於此乎
相風賦
混元恍其初判二氣變而無窮動靡微而不兆象有始
而必終思先天而不違立成器以相風棲靈烏於帝庭
似月離乎紫宫飛輕羽於竿杪若鸞翔乎雲中廣莫興
而習坎景風發而遡離閶闔揚而曲指明庶起而東移
又
採脩竹于層城歷寒暑而靡凋踞神獸於下趾棲靈烏
于上標
射雉賦
涉青林以游覽兮樂羽族之羣飛聿采毛之英麗兮有
五色之名翬厲耿介之專心兮奓雄豔之姱姿廵丘陵
以經略兮畫墳衍而分畿於是青陽告謝朱明肇授靡
木不滋無草不茂初莖蔚其曜新陳柯摵以改舊天泱
泱以垂雲泉涓涓而吐澑麥漸漸以擢芒雉鷕鷕而朝
雊眄箱籠以揭驕睨驍媒之變態奮勁骹以角搓瞵悍
目以旁睞鶯綺翼而頳撾灼繡頸而衮背鬱軒翥以餘
怒思長鳴以效能爾乃搫場拄翳停僮䓤翠綠栢參差
文翮鱗次蕭森繁茂婉轉輕利衷料戾以徹鑒表厭躡
以密緻恐吾游之晏起慮原禽之罕至甘疲心於企想
分倦目以寓視何調翰之喬桀邈疇類而殊才候扇舉
而清呌野聞聲而應媒褰微罟以長眺已踉蹡而徐來
摛朱冠之赩赫敷藻翰之陪鰓首葯綠素身拕黼繪青
鞦莎靡丹臆蘭綷或蹶或啄時行時止斑尾揚翹雙角
特起良遊呃喔引之規裏應叱愕立擢身竦峙捧黃閒
以密彀屬剛罫以潜擬倒禽紛以迸落機聲振而未巳
山鷩悍害猋迅已甚越壑淩岑飛鳴薄廪鯨牙低鏃心
平望審毛體摧落霍若碎錦逸羣之儁擅場挾兩櫟雌
妬異倏來忽往忌上風之餮切畏映日之儻朗屏發布
而累息徒心煩而伎懩伊義鳥之應機啾擭地以厲響
彼聆音而逕進忽交距以接壤彤盈忩以美發紛首頹
而臆仰或乃崇墳夷靡農不易壠稊菽叢糅翳薈菶茸
鳴雄振羽依于其冢㨛降丘以馳敵雖形隱而草動瞻
挺穟之傾掉意淰躍以振踊暾出苗以入場愈情駭而
神悚望黶合而翳晶雉脥肩而旋踵俽余志之精銳擬
青顱而點項亦有目不步體邪眺旁剔靡聞而驚無見
自䳮周環廻復繚繞盤辟戾翳旋把縈隨所歷彳亍中
輟馥焉中鏑前&KR1479;重膺傍截疊翮若夫多疑少決膽劣
心狷内無固守出不交戰來若處子去如激電闚䦓&KR0034;
葉幎歷乍見於是計分銖商遠邇揆懸刀騁絶伎如□
如軒不高不埤當咮値胸裂膆破觜夷險殊地馴麤異
變妟不暇食夕不告勌昔賈氏之如臯始觧顔於一箭
醜夫為之改貌憾妻為之釋怨彼遊田之致獲咸乘危
以馳鶩何斯藝之安逸嗟禽從其已豫清道而行擇地
而住尾飾鑣而在服肉登爼而永御豈唯皂隸此焉君
舉若乃耽盤流遁放心不移忘其身恤司其雄雌樂而
無節端操或虧此則老氏之所誡而君子之所不為
螢火賦
喜熠燿之精將與衆類乎超殊東山感而增嘆行士慨
而懷憂翔太隂之玄昧抱夜光以清遊熲若飛電之宵
逝嘒似移星之雲流動集陽暉灼如隋珠熠熠熒熒若
丹英之照葩飄飄熲熲若流金之在沙載飛載止光色
孔嘉無聲無臭明影暢遐歃朝霞於曠野庇一葉之垂
柯無干欲於萬物豈顧恤于網羅至夫重隂之夕風雨
晦暝萬物眩惑翩翩獨征竒姿燎朗在隂益榮猶賢哲
之處時時昏昧而道明若蘭香之在幽越群臭而彌馨
隨隂陽以飄飄非飲食之是營問螽斯之無忌希夷惠
之清貞羡微虫之琦瑋援彩筆以為銘
河陽庭前安石榴賦(有序)
石榴者天下之竒樹九州之名果也是以屬文之士叙
而賦之
仰天路而高睇顧隣國以相望位莫微於宰邑館莫陋
于河陽雖小縣陋館可以遨遊實有嘉木曰安石榴脩
條外暢榮幹内樛扶疎偃蹇冉弱紛柔於是暮春告謝
朱夏戒初新莖擢潤膏葉垂腴曾華曄以先起含榮&KR0008;
其方敷丹暉綴於朱房緗的點乎紅鬚煌煌煒煒熠爚
委累似琉璃之棲鄧林若珊瑚之映綠水光明燐爛含
丹耀紫味滋芳神色麗瓊蘂遥而望之煥若隋珠擢重
淵詳而察之灼若列星出雲間千房同模千子如一御
渴療饑解酲止疾既乃攅乎狹庭載阨載褊土階無等
肩牆惟淺壁衣蒼苔瓦被駁蘚處悴而榮在幽彌顯其
華可玩其實可珍羞于王公薦于鬼神豈伊仄陋用渝
厥貞菓猶如之而况於人
蓮花賦
偉玄澤之普衍嘉植物之並敷遊莫美于春臺華莫盛
于芙蕖於是惠風動冲氣和眄清池翫蓮花舒綠葉挺
纖阿結綠房列紅葩仰含清液俯濯素波修柯婀娜柔
莖苒蒻流風徐轉廻波微激其望之也曄若皦日燭崑
山其即之也晃若盈尺映藍田
芙蓉賦
蔭蘭池之豐沼育沃野之上腴課衆榮而比觀煥卓犖
而獨殊狎獵雲布窋咤星羅光擬燭龍色奪朝霞丹煇
拂紅飛鬚垂的紛披赩赫散煥熠爚流芬賦采風靡雲
旋布濩磊落蔓衍夭閑發清陽而增媚潤白玉而加鮮
橘賦
余齋前橘樹冬夏再熟聊為賦云爾
嗟嘉卉之芬華信氛氲而芬馥既蓊茸而萎蕤且參差
而橚矗已鬱鬱而冬茂亦離離而夏熟至如廣命賓客
歷覽遊觀三清既設百味星爛炫熀乎玉案照曜於金
盤故成都美其家園江陵重其千樹既見稱於陸言亦
標名乎馬賦
秋菊賦
垂采煒於芙蓉流芳越乎蘭林遊女望榮而巧笑鵷雛
遥集而弄音若乃真人採其實王母接其葩或克虛而
養氣或增妖而揚娥既延期以永夀又蠲疾而弭痾
表
上關中詩表
詔臣作關中詩輙奉詔竭愚作詩一篇案漢記孝明時
護羌校尉竇林上降羌顚岸以為羌豪岸兄顛吾復降
問事狀林對前後兩屈坐誣罔下獄死齊萬年編戶隸
屬為日久矣而死生異辭必有詭謬故引證喻以懲不
恪
書
詐作愍懷太子書
陛下宜自了不自了吾當入了之中宫又宜速自了不
了吾當手了之并謝妃共要尅期而兩發勿疑猶豫致
後患茹毛飲血於三辰之下皇天許當掃除患害立道
文為王蔣為内主願成當三牲祠北君大赦天下要疏
如律令
議
九品議
天生烝民而樹之君使司牧之勿失其性君不獨治於
是乎建牧立監陳其輔佐故曰天工人其代之然則高
官厚禄非明崇賢所以興治卑位下役非為鄙愚所以
供職雖或開榮辱之門有爭競之弊而百王莫之能易
者此道不可以二故也方今天下隆平四海攸同薦賢
達善各以類進夫觀民宣化為治之本雖實小邑猶須
其人又中正之身優劣懸殊苟知人者智則不知者謬
矣莫如達官各舉其屬方嶽九列朝所取信郡守雖輕
有刺史存舉之當否實司其事考績累名施黜陟焉進
賢受賞不進賢甘戮沮勸既明則人自為謀庶公道大
行而私謁息矣
上客舍議
謹按逆旅久矣其所由來行者賴以頓止居者薄收其
直交易貿遷各得其所官無役賦因人成利惠加百姓
而公無末費語曰許由辭帝堯之命而舍於逆旅春秋
外傳曰晉陽處父過寗戚於逆旅魏武皇帝亦以為宜
其詩曰逆旅整設以通商賈然則自堯到今未有不得
客舍之法唯商鞅尤之此固非聖世所言也乃今四海
會同九服納貢八方翼翼公私滿路近畿輻輳客舍亦
稠冬有温廬夏有凉蔭芻秣成行器用取給疲牛必投
乘凉近進發楅寫鞍皆有所聒又諸刦盗皆起於迥絶
而止乎人衆十里蕭條則奸軌生心連陌接館則寇情
震懾且聞聲有救已發有追不救有罪不追有戮禁暴
捕亡恒有司存凡此皆客舍之益而官㰚之所乏也又
行者貪路告糴炊㸑皆以昏晨盛夏晝熱又兼星夜既
限早閉不及攡門或避晩關迸逐路隅祗是慢藏誨盗
之原苟以客舍多敗法教官守棘㰚獨復何人彼河橋
孟津解劵輸錢高第督察數入校出品郎兩岸相檢猶
懼或失之故懸以禄利許以功報今賤吏疲人獨專㰚
税管開閉之權藉不校之勢此道路之蠧奸利所殖也
率歷代之舊俗獲行留之懽心使客舍灑掃以待征旅
擇家而息豈非衆庶顒顒之望
頌
許由頌
邈哉許公執真履貞辭堯天下抱樸隱形川停岳峙澹
泊無營棲遲高山與世靡爭虛薄忝任來宰斯城愧無
惠化豹産之政峩峩治所樂慕景名登箕逍遥來過墓
庭逼於時憲傾筐不盈恨無旨酒奠公之靈死而不朽
公其有榮聊述雅美揚公馨聲
贊
故太常任府君畫贊
堂堂我君鑒象開慶逸德宣猷含真履素味道無悶守
終純固弓輿爰集撫翼清舉翰飛公庭龍升天路初長
方國流化千里遂管秘籍辨章舊史入登常伯出作卿
士外内惟允庶績咸理中節日新令聞不已濟濟儒林
翼翼國子
箴
荅摰虞新婚箴
先王制禮隨時為正俯從企及豈乖物性女無二歸男
有再聘女實存色男實存德德在居正色在不惑新舊
兼弘義申理得然性情之際誠難處心君子過慮爰獻
明箴防微測顯文麗旨深敬納嘉誨敢酬德音
訓
兩階銅人訓
言之有臧託乎多士言之不臧絶之由已無曰莫傳宣
于四海無曰莫聞響振萬里樞機之發榮辱之徵怨豈
在大纖介是興
碑
司空鄭衮碑
陳謨台階翼和鼎實顯績成於臺省清風暢於所蒞故
能老安少懷遠至邇親凡厥縉紳之士所以挹酌洪流
含咀英芳者猶旱苗之仰膏雨湛露之晞朝陽也銘曰
於鑠元侯則天垂象弘操嶽峻宇量深廣允恭克讓宣
哲清朗有始有卒可大可久言由忠信行履孝友光光
金貂再冠其首赫赫皇符仍折其部義格皇穹德冠羣
后清風顯烈沒而不朽
荆州刺史東武戴侯楊使君碑
肇字季初榮陽人封東武伯薨謚曰戴君誕保靈和繼
期載德宣哲清朗直道高尚若乃嘉號推賢博愛濟衆
邦黨服其義而縉紳慕其風于時文后歷數在躬相國
幕府實允華夏九德咸事俊乂在官成君名器納字參
軍宏略被於南國美化行乎江漢西陵之役懸軍深入
親薄寇壘躬行天誅既而救兵不進糧盡道窮因乃憮
然廻慮殿其衆而返雖為法受黜勲庸未崇而天下伏
其勇世主思其忠
哀文
景獻皇后哀策文
於穆先后儷皇恊運世宗之胤德博化光用儉禮峻任
姒隆周后亦母晉終温且惠其儀淑慎既慎其儀克明
禮教撫翼齊藩訓成弘操其慈有威不舒不暴乃家乃
邦是則是效嗟余艱屯仍遭不造靡恃惟妣景命弗保
心之云痛痛貫穹昊襲龜筮之良辰啟幽房之潛𡑞整
武駕之隆牡結龍輈之縞駟望旂常而崩摧披輼輬以
增欷口嗚咽以失聲目横迸以灑淚邈兩絶於宫闈長
無覿於彷彿
哀永逝文
啟夕兮宵興悲絶緒兮莫承俄龍轜兮門側嗟俟時兮
將升嫂姪兮慞惶慈姑兮垂矜聞雞鳴兮戒朝咸驚號
兮撫膺逝日長兮生年淺憂患衆兮歡樂鮮彼遥思兮
離居歎河廣兮宋遠今柰何兮一舉邈終天兮不反盡
余哀兮祖之晨揚明燎兮援靈輴撤房帷兮席庭筵舉
酹觴兮造永遷悽切兮增欷俯仰兮揮淚想孤魂兮眷
舊宇視倏忽兮若髣髴徒髣髴兮在慮靡耳目兮一遇
停駕兮淹留徘徊兮故處周求兮何獲引身兮當去去
華輦兮初邁馬廻首兮旋旆風泠泠兮入帷雲霏霏兮
承蓋鳥俛翼兮忘林魚仰沬兮失瀨悵悵兮遲遲遵吉
路兮凶歸思其人兮已滅覽餘跡兮未夷昔同塗兮今
異世憶舊歡兮增新悲謂原隰兮無畔謂川流兮無岸
望山兮寥廓臨水兮浩汗視天日兮蒼茫面邑里兮蕭
散匪外物兮或改固歡哀兮情換嗟潛隧兮既敞將送
形兮長往委蘭房兮繁華襲窮泉兮朽壤中慕呌兮擗
摽之子降兮宅兆撫靈櫬兮訣幽房棺冥冥兮埏窈窈
戶闔兮燈滅夜何時兮復曉歸反哭兮殯宫聲有止兮
哀無終是乎非乎何遑趣一遇兮目中既遇目兮無兆
曾寤寐兮弗夢既顧瞻兮家道長寄心兮爾躬重曰已
矣此蓋新哀之情然耳渠懷之其幾何庶無愧兮莊子
為楊長文作弟仲武哀祝文
悠悠上天我獨何辜祖考早世昆弟幼孤備嘗艱毒同
集蓼荼父兮生我過庭靡聞母兮鞠我寧一苦辛日顧
日復我弟我身竝自垂髮越于成人濬哲聰朗純粹温
良烈烈清風邦族之望母氏劬勞庶爾之報彼蒼者天
子何不弔殲我令弟窮泉是造無父何怙無弟何友焭
焭此身哀哀慈母煩冤痛毒撫心思咎哀爾薄祐逢家
多阻弱冠未室盛年絶緒喪庭寥廓廬位無主冥冥長
夜窈窈玄宇當復何時見我仲武于以祔之于其王父
魂而有靈神其寧處
京陵公主女王氏哀辭
猗歟公子季女惟王生自洪胄禀兹義方盼倩粲麗窈
窕淑良如彼春蘭吐葩含芳葩以霜隕芳以歇盡彼蒼
者天胡寧斯忍曾未弱笄無疾而隕官朝震驚靡人不
愍嗟爾母氏劬勞撫鞠恩斯勤斯是長是育帷屏媚子
奄離顧復哀無廢心涕不輟目于以祖之于掖庭閨于
以送之陵崗崔嵬僕馬廻眷旗旐旋飛夕陽失映晴鳥
忘歸皎皎宵月載盈載微冥冥公子一往不追長夜無
旦孤魂曷依
陽城劉氏妹哀辭
鳥鳴于柏鳥號于荆徘徊躑躅立聞其聲相彼羽族矧
伊人情叩心長呌痛我同生誕育聖善發竒稚齒如彼
名駒昂昂千里劉氏懷寶未曜隋和伊予輕弱弗克負
荷禄微于朝貯匱于家俾我令妹勤儉備加珍羞罕御
器服靡華撫膺恨毒逝矣柰何哀哀母氏蒸蒸聖慈震
動擗摽何痛如之魂而有靈豈不慕思嗟哉往矣當復
何時
金鹿哀辭
嗟我金鹿天姿特挺鬒髮凝膚蛾眉蠐領柔情和泰朗
心聰警嗚呼上天胡忍我門良嬪短世令子夭昏既披
我幹又剪我根塊如瘣木枯荄獨存捐子中野遵我歸
路將反如疑廻首長顧
傷弱子辭
予之長安次于新安千秋亭而弱子夭感嬴博之哀乃
傷之曰
柰何兮弱子邈棄爾兮丘林還眺兮墳瘞草莽莽兮木
森森伊邃世之遐胄逮祖考之永延咨吾家之不嗣羌
一適之未甄仰崇堂之遺搆若無津而涉川葉落永離
覆水不收赤子何辜罪我之由
悲邢生辭
周文王之苗裔予元舅之洪胄厲操確其不拔鄉譽著
而且就玅邦畿而高察雄州閭以擢秀茂實暢矣而休
名未衍其財至貧其位至賤而死之日奔者盈庭停予
車而在郊撫靈櫬以增悲瞻轜容而想像曾無覿乎餘
輝送子兮境垂永訣兮路岐一别兮長絶盡哀兮告離
為任子咸妻作孤女澤蘭哀辭
澤蘭者任子咸之女也涉三齡未沒衰而殞余聞而悲
之遂為其母辭
茫茫造化爰啟英淑猗猗澤蘭應靈誕育鬒髮蛾眉巧
笑美目顔耀榮苕華茂時菊如金之精如蘭之馨淑質
彌暢聰慧日新朝夕顧復夙夜盡勤彼蒼者天哀此矜
人胡寧不惠忍予𦕈身俾爾嬰孺微命弗振俯覽衾襚
仰訴穹旻弱子在懷既生不遂存靡託躬沒無遺類耳
存遺響目想餘顔寢席伏枕摧心割肝相彼鳥矣和鳴
嚶嚶矧伊蘭子音影冥冥彷徨丘隴徒倚墳塋
祭文
弔孟嘗君文
人罔貴賤士無真偽延入如歸望賓若企出握秦機入
專齊政右盼而嬴強左顧而田競且以造化為水天地
為舟樂則齊喜哀則同憂豈區區之國而大邦是謀瑣
瑣之身而名利是求畏首畏尾東奔西囚志撓於木偶
命懸於狐裘
為諸婦祭庾新婦文
潛形幽櫬寧神舊宇室虛風生牀塵帷舉自我不見載
離寒暑雖則乖隔哀亦時叙啟殯今夕祖行明朝雨絶
華庭埃滅大宵儷執箕箒偕奉夕朝髣髴未行顧瞻弗
獲伏膺飲淚感今懷昔懷昔伊何祁祁娣姒感今伊何
冥冥吾子形未廢目音猶在耳
哭弟文
視不見兮聽不聞逝日遠兮憂彌殷終皓首兮何時忘
情楚惻兮常苦辛
誄
世祖武皇帝誄
粤若稽古帝皇誕受休命作我晉室赫赫文皇配天竝
日大行龍飛創制改物沉恩汪濊流澤洋溢上齊七政
下綏萬邦四門穆穆五典克從惟清緝熙於變時雍愛
盡事親教加百姓于喪過哀在祭餘敬后蠶冕服躬籍
粢盛六代畢奏九功咸詠行敦醇樸思貫玄玅蒞政瑞
位臨朝光曜胄子入學辟雍宗禮國老恂恂貴遊濟濟
莫孝匪子莫悌匪弟化自外明訓法以禮獷彼吳楚稱
亂三代世歷五偽年幾百載邊垂虔劉王化阻閡羽檄
星馳鉦鼓日戒帝御羣帥奉辭奪旅腹心庭爭爪牙疑
沮天監獨照聖策乃舉朝服濟江止戈曜武野無交兵
役不淹月僭號歸命稽顙晉闕邪界蠻流傍納百越表
閭旌善德音爰發虞人獻箴周書垂誥酒懼其彝獸戒
其冒於我大行縱心所好動不踰矩性與道奥厭厭酣
飲樂不辨顔桓桓振旅田無遊盤我德如風民應如蘭
靡不夙夜無敢宴安務農望歲時或不稔小心翼翼恤
民以甚御坐不怡撤膳賑廪西流垂精南金抑施永言
孝思天經地義問誰贊事英彦髦士問誰翼侍博物君
子潛明神鑒從衆屈已道濟羣生為而不恃先天弗違
後天降時萬物熙熙懷而慕思顒顒縉紳不謀同辭巖
巖岱宗想望翠旗恭惟大行功成不居議寢封禪心棲
冲虛策告不足太平有餘七十二君方之蔑如思樂天
德等壽嵩華如何寢疾背世登遐遷幸梓宮孤我邦家
龜筮既襲吉日惟良永指太極寧神峻陽群后僻踴長
訣輼輬聖靈斯顧豈伊不傷家無遠邇邦靡小大四海
供職同軌畢會茫茫原野亭亭素蓋縞輅解駕白虎弭
旆龍輴即定玄闥載扄如天斯崩如地斯傾哀哀庶寮
煢煢自愍彼蒼者天胡寧斯忍聖君不返我獨旋軫
太宰魯武公誄
昂昂公侯實天誕育八元斯九五臣兹六揜討逆節折
衝江湖走欽擒儉梟誕弊吳公于出征爰整其旅壘未
越郊麾不及舉秦凉獲乂西戎即叙他人之賢譬彼丘
陵邈矣公侯如日之昇泰山其頹寢疾不興遐邇曷仰
社稷焉憑生則榮易終哀實難靡不春華鮮克歲寒於
呼公隕率土含酸趙喪望諸列國同傷秦亡蹇叔舂者
不相桃李不言下自成行德之休明沒能彌彰
楊荆州誄(有序)
維咸寧元年夏四月乙丑晉故折衝將軍荆州刺史東
武戴侯滎陽楊使君薨嗚呼哀哉夫天子建國諸侯立
家選賢與能政是以和周賴尚父殷憑太阿矯矯楊侯
晉之爪牙忠節克明茂績維嘉將宏王略肅清荒遐降
年不永玄首未華銜恨沒世命也柰何嗚呼哀哉自古
在昔有生必死身沒名垂先哲所韙行以號彰德以述
美敢託旒旗爰作斯誄其辭曰
邈矣遠祖系自有周昭穆繁昌枝庶分流族始伯喬氏
出楊侯奕世丕顯允廸大猷天厭漢德龍戰未分伊君
祖考方事之殷鳥則擇木臣亦簡君投心外朝策名委
身奮躍淵塗跨騰風雲或統驍騎或據領軍篤生戴侯
茂德繼期纂戎洪緒克構堂基弱冠味道無競惟時孝
實蒸蒸友亦怡怡多才豐蓺彊記洽聞目睇毫末心筭
無垠草隸兼善尺牘必珍足不輟行手不釋文翰動若
飛紙落如雲學優則仕乃從王政散璞發輝臨軹作令
化行邑里惠洽百姓越登司官肅我朝命惟此大理國
之憲章君蒞其任視民如傷庶獄明慎刑辟端詳聽參
臯吕稱侔于張改授農政于彼野王倉盈庾億國富兵
彊煌煌文后鴻漸晉室君以兼資參戎作弼用錫土宇
膺兹顯秩青社白茅赤朱其紱魏氏順天聖皇受終烈
烈楊侯實統禁戎司管閶闔清我帝宫苛慝不作穆如
和風謂督勲勞班命彌崇茫茫海岱玄化未周滔滔江
漢疆場分流秉文兼武時惟楊侯既守東莞乃牧荆州
折衝萬里對揚王休聞善若驚疾惡如讐示威示德以
伐以柔吳夷凶侈偽師畏逼將乘讐釁席卷南極繼褰
糧盡神謀不忒君子之過引曲推直如彼日月有時則
食負執其咎功讓其力亦既旋旆為法受黜退守丘塋
杜門不出游目典墳縱心儒術祁祁縉紳升堂入室靡
事不咨無疑不質位貶道行身窮志逸弗慮弗圖乃寢
乃疾昊天不弔景命其卒嗚呼哀哉子囊佐楚遺言城
郢史魚諫衛以尸顯政伊君臨終不忘忠敬寢伏床蓐
念在朝廷朝達其辭夕隕其命聖王嗟悼寵贈衾襚誄
德策勲考終定謚羣辟動懷邦族揮淚孤嗣在疚寮屬
含悴赴者同哀路人增欷嗚呼哀哉余以頑蔽覆露重
隂仰追先考執友之心俯感知已識達之深承諱忉怛
涕淚霑襟豈忘載奔憂病是沈在疾不省於亡不臨舉
聲增慟哀有餘音嗚呼哀哉
夏侯常侍誄
夏侯湛字孝若譙國譙人也少知名弱冠辟太尉府掾
賢良方正徵為太子舍人尚書郎野王令中書郎南陽
相家艱乞還頃之選為太子僕未就命而世祖崩天子
以為散騎常侍從班列也春秋四十有九元康元年夏
五月壬辰寢疾卒於延熹里第嗚呼哀哉乃作誄曰
禹錫玄珪實曰文命克明克聖光啓夏政其在于漢邁
勲惟嬰思弘儒業小大雙名顯祖曜德牧兗及荆父守
淮岱治亦有聲英英夫子灼灼其儁飛辯摛藻華繁玉
振如彼隨和發彩流潤如彼錦繢列素點絢人見其表
莫測其裏徒謂吾生文勝則史心照神交唯我與子且
歷少長逮觀終始子之承親孝齊閔參子之友悌和如
琹琴事君直道與朋信心雖實唱高猶賞爾音弱冠厲
翼羽儀初升公弓既招皇輿乃徵内贊兩宫外宰黎蒸
忠節允著清風載興泱彼樂都寵子惟王設官建輔玅
簡邦良用取㗋舌相爾南陽惠訓不倦視人如傷乃眷
北顧辭祿延熹余亦偃息無事明時疇昔之游二紀于
兹班白擕手何歎如之居吾語汝衆實勝寡人惡儁異
俗疵文雅執戟疲楊長沙投賈無謂爾高恥居物下子
乃洗然變色易容慨然歎曰道固不同為人由已匪我
求蒙誰毁誰譽何去何從莫湼匪緇莫磨匪磷子獨正
色居屈志申雖不爾以猶致其身獻替盡規媚兹一人
讜言忠謀世祖是嘉將僕儲皇奉轡承華先朝末命聖
烈顯加入侍帝闥出光厥家我聞積善神降之吉宜享
遐紀長保天秩如何斯人而有斯疾曾未知命中年隕
卒嗚呼哀哉惟爾之存匪爵而貴甘食美服重珍兼味
臨終遺誓永錫爾類歛以時襲殯不簡器誰能拔俗生
盡其養孰是養生而薄其葬淵哉若人縱心條暢傑操
明達困而彌亮柩輅既祖容體長歸存亡永訣逝者不
追望子舊車覽爾遺衣愊抑失聲迸涕交揮非子為慟
吾慟為誰嗚呼哀哉日往月來暑退寒襲零露霑凝勁
風凄急慘爾其傷念我良執適子素館撫孤相泣前思
未弭後感仍集積悲滿懷逝矣安及嗚呼哀哉
馬汧督誄
惟元康七年秋九月十五日晉故督守關中侯扶風馬
君卒嗚呼哀哉初雍部之内屬羌反未弭而編戶之氐
又肆逆焉雖王旅致討終於殄滅而蜂蠆有毒驟失小
利俾百姓流亡頻於塗炭建威喪元於好畤州伯宵遯
乎大谿若夫偏師裨將之隕首覆軍者蓋以十數剖符
專城紆青拖墨之司奔走失其守者相望於境秦隴之
僭鞏更為魁既已襲汧而館其縣子以𦕈爾之身介乎
重圍之裏率寡弱之衆據十雉之城羣氐如蝟毛而起
四面雨射城中城中鑿穴而處負戶而汲木石將盡樵
蘇乏竭芻蕘罄絶於是乎發梁棟而用之&KR1615;以鐵鏁機
關既縱礧而又升焉㸑陳焦之麥柿梠桷之松用能薪
芻不匱人畜取給青煙傍起櫪馬長鳴凶醜駭而疑懼
乃闕地而攻子命穴浚壍寘壺鐳瓶甒以偵之將穿城
響作因焚穬火薰之潛氐殲焉久之安西之救至竟免
虎口之厄全數百萬石之積文契書於幕府聖朝疇咨
進以顯秩殊以幢蓋之制而州之有司乃以私隸數口
榖數十斛考訊吏兵以檟楚之辭連之大將軍屢抗其
疏曰敦固守孤城獨當羣寇以少禦衆載離寒暑臨危
奮節保榖全城而雍州從事忌敦勲效極推小疵非所
以褒奬元功宜解敦禁劾假授詔書遽許而子固以下
獄發憤而卒也朝廷聞而傷之策書曰皇帝咨故督守
關中侯馬敦忠勇果毅率屬有方固守孤城危逼獲濟
寵秩未加不幸喪亡朕用悼焉今追贈牙門將軍印綬
祠以少牢魂而有靈嘉兹寵榮然潔士之聞穢其庸致
思乎若乃下吏之肆其噤害則皆妬之徒也嗟乎妬之
欺善抑亦貿首之讐也語曰或戒其子慎無為善言固
可以若是悲夫昔乘丘之戰縣賁父御魯莊公馬驚敗
績賁父曰他日未嘗敗績而今敗績是無勇也遂死之
圉人浴馬有流矢在白肉公曰非其罪也乃誄之漢明
帝時有司馬叔持者白日於都市手劒父讐視死如歸
亦命史臣班固為之誄然則忠孝義烈之流慷慨非命
而死者綴辭之士未之或遺也天子既已策而贈之微
臣託乎舊史之末敢闕其文哉乃作誄曰
知人未易人未易知嗟兹馬生位末名卑西戎猾夏乃
奮其竒保此汧城救我邊危彼邊奚危城小粟富子以
𦕈身而裁其守兵無加衛墉不增築婪婪羣狄豺虎競
逐鞏更恣睢潛跱官寺齊萬虓闞震驚台司聲勢沸騰
種落煽熾旌旗電舒戈矛林植彤珠星流飛矢雨集惴
惴士女號天以泣㸑麥而炊負戶以汲累卵之危倒懸
之急馬生爰發在險彌亮精貫白日猛烈秋霜稜威可
厲懦夫克壯霑恩撫循寒士挾纊蠢蠢犬羊阻衆陵寡
潛隧密攻九地之下愜愜窮城氣若無假昔命懸天今
也惟馬惟此馬生才博智贍偵以瓶壺&KR1479;以長壍鍤未
見鋒火以起熖薰尸滿窟掊穴以歛木石匱竭萁稈空
虛瞷然馬生傲若有餘&KR1615;梁為&KR1235;柿松為芻守不乏械
櫪有鳴駒哀哀建威身伏斧質悠悠烈將覆軍喪器戎
釋我徒顯誅我帥以生易死疇克不二聖朝西顧關右
震惶分我汧庾化為寇糧實賴夫子思謩彌長咸使有
勇致命知方我雖未學聞之前典十世宥能表墓旌善
思人愛樹甘棠勿翦矧乃君子功深疑淺兩造未具儲
隸蓋鮮孰是勲庸而不獲免猾哉部司其心反側斵善
害能醜正惡直牧人逶迤自公退食聞穢鷹揚曾不戢
翼忘爾大勞猜爾小利苟莫開懷于何不至慨慨馬生
硠硠高致發憤囹圄沒而猶眡嗚呼哀哉安平出竒破
齊克完張孟運籌危趙獲安汧人賴子猶彼談單如何
吝嫉搖之筆端傾倉可賞矧云私粟狄隸可頒况曰家
僕剔子雙龜貫以三木功存汧城身死汧獄凡爾同圍
心焉摧剥扶老㩦幼街號巷哭嗚呼哀哉明明天子旌
以殊恩光光寵贈乃牙其門司勲班爵亦兆後昆死而
有靈庶慰冤魂嗚呼哀哉
楊仲武誄
楊經字仲武滎陽宛陵人也中領軍肅侯之曾孫荆州
刺史戴侯之孫東武康侯之子也八歲喪父其母鄭氏
光禄勲密陵成侯之元女操行甚高恤養幼孤以保乂
夫家而免諸艱難戴侯康侯多所論著又善草隸之蓺
子以玅年之秀固能綜覽義旨而軌式模範矣雖舅氏
隆盛而孤貧守約心安陋巷體服菲薄余甚竒之若乃
清才雋茂盛德日新吾見其進未見其已也既藉三葉
世親之恩而子之姑予之伉儷焉往歲卒於德宮里喪
服周次綢繆累月苟人必有心此亦欵誠之至也不幸
短命春秋二十九元康九年夏五月已亥卒嗚呼哀哉
乃作誄曰
伊子之先奕葉熙隆惟祖惟曾載揚休風顯考康侯無
禄早終名器雖光勲業未融篤生吾子誕茂淑姿克岐
克㠜知章知微鈎深探賾味道研幾匪直也人邦家之
輝子之遘閔曾未齓髫如彼危根當此衝飈德之休明
靡幽不喬弱冠流芳儁聲清劭爾舅惟榮爾宗惟瘁幼
秉殊操違豐安匱撰錄先訓俾無隕墜舊文新蓺罔不
必肄潘揚之穆有自來矣矧乃今日慎終如始爾休爾
戚如實在已視予猶父不得猶子敬亦既篤愛亦既深
雖殊其年實同厥心日昃景西望子朝隂如何短折背
世湮沈嗚呼哀哉寢疾彌留守兹孝友臨命忘身顧戀
慈母哀哀慈母痛心疾首噭噭同生悽悽諸舅春蘭擢
莖方茂其華荆寶挺璞將剖於和含芳委曜毁璧摧柯
嗚呼仲武痛哉柰何德宫之艱同次外寢惟我與爾對
筵接枕自時迄今曾未盈稔姑姪繼隕何痛斯甚嗚呼
哀哉披帙散書屢覩遺文有造有寫或草或真執玩周
復想見其人紙勞于手涕霑于巾龜筮既襲埏隧既開
痛矣揚子與世長乖朝濟洛川夕次山隈歸鳥頡頏行
雲徘徊臨穴永訣撫櫬盡哀遺形莫紹增慟余懷魂兮
往矣梁木實摧嗚呼哀哉
宜城宣君誄
行成于已名生于人考終定謚實曰宣君祝宗蒞事卿
相奉引輕車整駕介士列陣鸞輅依容輼車升櫬
庾尚書誄
寬而能懷威而不猛化行如形民應如影曀曀虛坐翩
翩玄幕几席生塵空館寥廓
南陽長公主誄
昔唐女嬪媯書叙釐降之美周姬適齊詩詠肅雍之歌
漢之新野以節義垂號千載伊晉之獻主以聰明睿智
考終定謚兹可謂母儀純備邁蹤古烈者已惜乎不永
背世湮沈爰託素旂式章徽音
主之誕育既纂洪胄德之休明亦固天授思心婉孌淑
質純茂母儀不忒内則靡疚肇自弱笄有馥其芬言告
言歸作合於荀在貴思降處逸能勤上虔諸姑傍接支
嬪内諧閨閾外和族姻終温且惠淑慎其身積善餘慶
啓兹名胤勵以惠肅誨以柔順主實體化不言而信二
子遵式匪嚴而峻於穆獻后奕代熙盛重作大司黎牧
火正國之仁姑家之慈母天道輔賢宜享遐壽如何短
命曾不華首寢疾弗興繁榮摧朽嗚呼哀哉容車戒路
祖奠在庭騑驂躊躇服馬悲鳴皇輿親臨望旗失聲列
辟咸起灑淚霑纓嗚呼哀哉既次墓門降柩升輴靈衣
從風素幕生塵明燎守夜竦紼俟晨噭噭遺嗣焭焭孤
臣號無廢音涕不輟巾
皇女誄
厥初在鞠玉盾華繁玄髮脩曜蛾眉連娟清顱横流明
眸朗鮮迎時夙智望歲能言亦既免懷提携紫庭聰惠
機警授色應聲亹亹其進好曰之經辭令容止閑於幼
齡猗猗春蘭柔條含芳落英彫矣從風飄揚玅好弱媛
窈窕淑良孰是人斯而離斯殃靈殯既祖次此暴廬披
覽遺物徘徊舊居手澤未改領膩如初孤魂遐逝存亡
永殊嗚呼哀哉
賈充誄
年踰知命位極人臣家無餘禄貴而食貧
詩
關中詩(十六章)
(元康六年氐賊齊萬年於關中反亂既平帝命諸臣作關中詩)
於皇時晉受命既固三祖在天聖皇紹祚德博化光刑
簡枉錯微火不戒延我寶庫
蠢爾戎狄狡焉思肆虞我國眚窺我利器嶽牧慮殊威
懷理二將無專策兵不素肄
翹翹趙王請徒三萬朝議惟疑未逞斯願桓桓梁征高
牙乃建旗蓋相望偏師作援
虎視耽耽威彼好畤素甲日曜玄幕雲起誰其繼之夏
侯卿士惟系惟處别營棋跱
夫豈無謀戎士承平守有完郛戰無全兵鋒交卒奔孰
免孟明飛檄秦郊告敗上京
周殉師令身膏氐斧人之云亡貞節克舉盧播違命投
畀朔土為法受惡誰謂荼苦
哀此黎元無罪無辜肝腦塗地白骨交衢夫行妻寡父
出子孤俾我晉民化為狄俘
亂離斯瘼日月其稔天子是矜旰食宴寢主憂臣勞孰
不祗懔愧無獻納尸素以甚
皇赫斯怒爰整精銳命彼上谷指日遄逝親奉成規稜
威遐厲首陷中亭揚聲萬計
兵固詭道先聲後實聞之有司以萬為一紂之不善我
未之必虛皛湳德繆彰甲吉
雍門不啓陳汧危偪觀遂虎奮感恩輸力重圍克解危
城載色豈曰無過功亦不測
情固萬端于何不有紛紜齊萬亦孔之醜曰納其降曰
梟其首疇真可掩孰偽可久
既徵爾辭既蔽爾訟當乃明實否則證空好爵既縻顯
戮亦從不見竇林伏尸漢邦
周人之詩寔曰采薇北難獫狁西患昆夷以古况今何
足曜威徒愍斯民我心傷悲
斯民如何荼毒于秦師旅既加饑饉是因疫癘滛行荆
棘成榛絳陽之粟浮于渭濱
明明天子視民如傷申命羣司保爾封疆靡暴于衆無
陵于疆惴惴寡弱如熙春陽
為賈謐作贈陸機(十一章)
肇自初創二儀絪緼粤有生民伏羲始君結繩闡化八
象成文芒芒九有區域以分
神農更王軒轅承紀畫野離疆爰封衆子夏&KR0907;既襲宗
周繼祀綿綿瓜瓞六國互峙
彊秦兼并呑滅四隅子嬰面櫬漢祖膺圖靈獻微弱在
湼則渝三雄鼎足孫啓南吳
南吳伊何僣號稱王大晉統天仁風遐揚偽孫銜璧奉
土歸疆婉婉長離凌江而翔
長離云誰咨爾陸生鶴鳴九臯猶載厥聲况乃海隅播
名上京爰應旌招撫翼宰庭
儲皇之選實簡惟良英英朱鸞來自南岡曜藻崇正玄
冕丹裳如彼蘭蕙載採其芳
藩岳作鎮輔我京室旋反桑梓帝弟作弼或云國宦清
塗攸失吾子洗然恬淡自逸
廊廟惟清俊乂是延擢應嘉舉自國而遷齊轡羣龍光
讚納言優游省闥珥筆華軒
昔余與子繾綣東朝雖禮以賓情通友僚嬉娛絲竹撫
鞞舞韶修日朗月擕手逍遥
自我離羣二周于今雖簡其面分著情深子其超矣實
慰我心發言為詩俟望好音
欲崇其高必重其層立德之柄莫匪安恒在南稱甘度
北則橙崇子鋒穎不頽不崩
北芒送别王世胄
朱□既揚四轡既整駕言餞行告離芒嶺情有遷延日
無餘影廻轅南翔心焉北騁
家風詩
綰髮綰髮髮亦鬒止日祗日祗敬亦慎止靡專靡有受
之父母鳴鶴匪和析薪弗荷隐憂孔疚我堂靡構義方
既訓家道穎穎豈敢荒寧一日三省
於賈謐坐講漢書
治道在儒弘儒由人顯允魯侯文質彬彬筆下摛藻席
上敷珍前疑惟辨舊史惟新惟新爾史既辨爾疑延我
寮友講此微辭
離合
佃漁始化人民穴處意守醇撲音應律呂桑梓被原卉
木在野鍚鸞未設金石弗舉害咎蠲消吉德流普谿谷
可安奚作棟宇嫣然以憙焉懼外侮熙神委命已求多
祜嘆彼季未口出擇語誰能默識言喪厥所壟畆之諺
龍潛巖阻尠義崇亂少長失叙
金谷集作詩
王生和鼎實石子鎮海沂親友各言邁中心悵有違何
以叙離思擕手游郊畿朝發晉京陽夕次金谷湄廻谿
縈曲阻峻阪路威夷綠池泛淡淡青柳何依依濫泉龍
鱗瀾(一作澗)激波連珠揮前庭樹沙棠後園植烏椑靈囿
繁石(善作若)榴茂林列芳梨飲至臨華沼遷坐登隆坻玄
醴染朱顔但愬杯行遲楊桴撫靈鼓簫管清且悲春榮
誰不慕(五臣作耀)歲寒良獨希投分寄石友白首同所歸
河陽縣作二首
微身輕蟬翼弱冠忝嘉招在疚妨賢路再升上宰朝猥
荷公叔舉連陪厠王寮長嘯歸東山擁耒耨時苗幽谷
茂纖葛峻巖敷榮條落英隕林趾飛莖秀陵喬卑高亦
何常升降在一朝徒恨良時泰小人道遂消譬如野田
蓬斡流隨風飄昔倦都邑游今掌河朔徭登城眷南顧
凱風揚微綃洪流何浩蕩修芒鬱岧嶤誰謂晉京遠室
邇身實遼誰謂邑宰輕令名患不劭人生天地間百年
孰能要歘如敲石火瞥若截道飈齊都無遺聲桐鄉有
餘謠福謙在純約害盈由矜驕雖無君人德視民庶不
恌
日夕隂雲起登城望洪河川氣冒山嶺驚湍激巖阿歸
鴈暎蘭畤(五臣作洔)游魚動圓波鳴蟬厲寒音時菊耀秋華
引領望京室南路在伐柯大厦(五臣作夏)緬無覿崇芒鬱嵯
峨總總都邑人擾擾俗化訛依水類浮萍寄松似懸蘿
朱博糾舒慢楚風被琅邪曲蓬何以直託身以叢麻黔
黎竟何常政成在民和位同單父邑愧無子賤歌豈敢
陋微官但恐沗所荷
在懷縣作二首
南陸迎修景朱明送末垂初伏啟新節隆暑方赫曦朝
想慶雲興夕遲白日移揮汗辭中宇登城臨清池凉飈
自遠集輕襟隨風吹靈囿耀華果通衢列高椅瓜瓞蔓
長苞薑芋紛廣畦稻栽肅芊芊黍苗何離離虛薄乏時
用位微名日卑驅役宰兩邑政績竟無施自我違京輦
四載迄于斯噐非廊廟姿屢出固其宜徒懷越鳥志眷
戀想南枝
春秋代遷逝四運紛可喜寵辱易不驚戀本難為思我
來冰未泮時暑忽隆熾感此還期淹歎彼年往駛登城
望郊甸游目歷朝寺小國寡民務終日寂無事白水過
庭激綠槐夾門植信美非吾土祗攪懷歸志眷然顧鞏
洛山川邈離異願言旋舊鄉畏此簡書忌祗奉社稷守
恪居處職司
内顧詩二首
静居懷所歡登城望四澤春草鬱青青桑柘何奕奕芳
林振朱榮渌水激素石初征冰未泮忽焉袗絺綌漫漫
三千里迢迢遠行客馳情戀朱顔寸隂過盈尺夜愁極
清晨朝悲終日夕山川信悠永願言良弗獲引領訊歸
期沈思不可釋
獨悲安所慕人生若朝露綿邈寄絶域眷戀想平素爾
情既來追我心亦還顧形體隔不達精爽交中路不見
山下松隆冬不易故不見澗邊栢歲寒守一度無謂希
見疎在遠分彌固
悼亡詩三首
荏苒冬春謝寒暑忽流易之子歸窮泉重壤永幽隔私
懷誰克從淹留亦何益僶俛恭朝命廻心反初役望廬
思其人入室想所歷幃屏無髣髴翰墨有餘跡流芳未
及歇遺挂猶在壁悵怳如或存周遑忡驚惕如彼翰林
鳥雙栖一朝隻如彼游川魚比目中路析春風緣隟來
晨霤承簷滴寢息何時忘沉憂日盈積庶幾有時衰莊
缶猶可擊
皎皎窗中月照我室南端清商應秋至溽暑隨節闌凛
凛凉風升始覺夏衾單豈曰無重纊誰與同歲寒歲寒
無與同朗月何朧朧展轉盻枕席長簟竟牀空牀空委
清塵室虛來悲風獨無李氏靈髣髴覩爾容撫衿長歎
息不覺涕霑胸霑胸安能已悲懷從中起寢興目存形
遺音猶在耳上慚東門吳下愧蒙莊子賦詩欲言志此
志難具紀命也可奈何長戚自令鄙
曜靈運天機四節代遷逝凄凄朝露凝烈烈夕風厲奈
何悼淑儷儀容永潜翳念此如昨日誰知已卒歲改服
從朝政哀心寄私制茵幬張故房朔望臨爾祭爾祭詎
幾時朔望忽復盡衾裳一毁撤千載不復引亹亹朞月
周戚戚彌相愍悲懷感物來泣涕應情隕駕言陟東阜
望墳思紆軫徘徊墟墓間欲去復不忍徘徊不忍去徙
倚步踟蹰落葉委埏側枯荄帶墳隅孤魂獨煢煢安知
靈與無投心遵朝命揮涕強就車誰謂帝宮遠路極悲
有餘
哀詩
漼如葉落樹邈若雨絶天雨絶有歸雲葉落何時連山
氣冒岡嶺長風鼓松栢堂虛聞鳥聲室暗如日夕晝愁
奄逮昏夜思忽終昔展轉獨悲窮泣下沾枕席人居天
地間飄若遠行客先後詎能幾誰能弊金石
思子詩
造化甄品物天地代虛盈奈何念稚子懷竒隕幼齡追
想存髣髴感道傷中情一往何時還千載不復生
别詩
(王堪為成都王軍司馬岳送至北邙别作詩)
微微髮膚受之父母峩峩王矦中外之首子親伊姑我
父唯舅
閣柱謠
閣東有大牛王濟鞅裴楷鞦和嶠刺促不得休
(世說作和嶠鞅裴楷鞦王濟剔嬲不得休云)
漢魏六朝百三家集卷四十五
