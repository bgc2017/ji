漢魏六朝百三家集卷九十
丘遲集題詞
南史文學傳首吳興丘氏靈鞠在宋孝武時獻
殷貴妃挽歌特蒙嗟賞希範於梁王踐祚之日
勸進殊禮專典文字父子曲筆非東南之蹇蹇
者也然靈鞠面折褚彦回語頗強切東觀祭酒
自謂終身不恨仕宦情淺蓬髮遲鈍無媿名士
希範少挫抑即獻責躬詩志在求進出守永嘉
負乘騰刺令非武帝憐才為寢白簡維鵜濡翼
能長有鞶帶乎革命諸文連珠唱和世不多見
其最有聲者與陳將軍伯之一書耳隗囂反背
安豐責讓楊廣附逆伏波曉勸咸出腹心之言
示涕泣之意不能發其順心使之回首獨希範
片紙強將投戈松柏墳墓池臺愛妾彼雖有情
不可謂文章無與其英靈也鍾仲偉詩評云希
範取賤文通秀於敬子余未唯唯或其時尚循
沈詩任筆之稱遂輕高下耳
目錄
賦
還林賦(有序)
思賢賦
表
為王博士謝表
為范尚書拜表
為范衛軍讓梁臺侍中表
為何尚書重讓侍中領驍騎表
為柳僕射讓光禄表
啓
答舉秀才啓
為范雲謝示毛龜啓
教
永嘉郡教
書
與陳伯之書
銘
硯銘
誄
侍中吏部尚書何府君誄
詩
九日侍宴樂遊苑
侍宴樂遊苑送張徐州應詔詩
旦發漁浦潭
夜發密巖口
敬酬柳僕射征怨
答徐侍中為人贈婦
贈何郎
題琴朴(一作材)奉柳吳興
芳樹
望雪
玉階春草
漢魏六朝百三家集卷九十目錄
漢魏六朝百三家集卷九十
眀張溥輯
丘遲集
賦
還林賦(有序)
爰自京師言歸舊嶺今風古轍每動寸衷因事而書不
覺成卷非謂為文聊記行途所經云爾
太皥弭節祝融聳駕炎鍾汎响青籥静吹丘子税轅畿
路總舳川湄禠魂故嶺結夢舊墀揆身世而載懷鏡古
今而興辭驗難停於楊轍昭易改于墨絲匪追舉而辯
命豈適尹而問蓍擔簦無白璧之想負書靡黑貂之悲
䌫解山潮首顧京澨仰絳堞之紛迴與素津之容裔荃
橈往來芰盖經過依俙子陵之釣髣髴滄浪之謌出入
風霞游息雲露階迥禽飛忩高月度踟蹰七教徘徊五
禮永翦帶於關上長緝巾乎林底
思賢賦
豈顧問哉相然信死斯則結深念於撫翼跂雄飛而但
起知我於財利之間何足多于鮑子目擊而道存至味
其如水未見其人吾聞其理矣夫子長之託意甘執鞭
於異世在慈眀之慕義聊慙馭而追税况至德之可師
無兼裘以共弊有樂安之任子偉羣才而稱傑備百行
之高致該九流之洪藝諒可雜而非染迹每同而常别
墻易入而難窺關無鍵而有閉思若神而泉湧翰如雲
而積袂沈潛於懷抱之間蕭散於天人之際日下愧其
未雙關西慙於上喆紛吾既有此固陋荷君子之渥惠
塵非府而分深葉未移而好結尋宿草之宴處歴三紀
於兹日性有同於杞梓心獲變於丹漆文何屬而不辯
理何疑而匪質問不休而鐘扣答無窮而座謐
表
為王博士謝表
臣聞撫臆可以言心量能則知所止是故矯親魯門簡
業事亡雜吹齊雅分聲遽逝臣才行過汚文質無廉疏
達謝於谷杜浹洽乖夫劉楊非除部養之勤豈通掌故
之業
為范尚書拜表
昔滕公移晷於泗亭陳遂留權於博進禄止一守官窮
九列臣獲照秋陽取沃淮海發蒙去吝巳若松喬匪富
伊榮須臾至此賞參十亂窮越五水歴覧前載孰與為
匹
為范衛軍讓梁臺侍中表
是以懷鉛蚤歲不以隕穫累心躡履晩坐豈以充詘在
念易農伊泰仕焉已幸遂復分竹九嶷擁旄百越值天
地中開神武再廓麻絲是蓄菅蒯靡遺今霸運肇基四
海眀目樞&KR0008;規獻實在得人况處庸微何用膺荷
為何尚書重讓侍中領驍騎表
臣擢自散輩之中寘彼周行之上既慙伯蒙使天下慎
選又乖平叔令内外得人且玉壺獨掌見榮昌期當天
可參必簡英俊
為柳僕射讓光禄表
竊聞敬孫以規獻為職彝品常貴飛翠鳴玉升降禁眀
臣以痁疾豈伊或忝匪稱其服終朝三褫近取諸身皎
日非喻臣之庸薄久塵物論假以克壯報效無階而嬰
離沈痼日月滋甚聖朝留簪履之舊愍降帷蓋之餘矜
榮不徒行事存寵渥
啓
答舉秀才啓
方今八友盈庭五承在幄七教畢修九功具舉猶乃物
色關屠夢想巖釣故巳天不愛寳野無遺賢輒仰宣皇
猷俯罄愚蔽覘察衡閻詢事茅草如有片言入善一介
可題謹聞絳闕恭奏青蒲
為范雲謝示毛龜啓
玄甲應於姬渚青髯符於夏室翺翔卷耳之隂浮游蓮
葉之上藏采千載獻狀一朝斯誠陛下至德動天窮神
為化寳瑞開圖珍祥映諜懷星抱月負字銜書間出蕃
畿繼踵郊甸
教
永嘉郡教
貴郡控帶山海利兼水陸實東南之沃壤一都之巨會
而曝背拘牛屢空於畎畝績麻治絲無聞於窐巷其有
耕灌不修桑榆靡樹遨遊鄽里酣酺卒歲越伍乖鄰流
宕忘返才異相如而四壁獨立高慚仲蔚而三徑没人
雖謝文翁之正俗庶幾龔遂之移風
書
與陳伯之書
遲頓首陳將軍足下無恙幸甚幸甚將軍勇冠三軍才
為世出棄燕雀之小志慕鴻鵠以高翔昔因機變化遭
遇時主立功立事開國稱孤朱輪華轂擁旄萬里何其
壯也如何一旦為奔亡之虜聞鳴鏑而股戰對穹廬以
屈膝又何劣邪尋君去就之際非有他故直以不能内
審諸巳外受流言沈迷猖獗以至於此聖朝赦罪責功
棄瑕錄用推赤心於天下安反側於萬物此將軍之所
知非假僕一二談也朱鮪涉血於友于張繡剚刃於愛
子漢主不以為疑魏君待之若舊况將軍無昔人之罪
而勲重於當代夫迷途知反往哲是與不遠而復先典
攸高主上屈法申恩吞舟是漏將軍松柏不剪親戚安
居高臺未傾愛妾尚在悠悠爾心亦何可言今功臣名
將雁行有序佩紫懷黃讃帷幄之謀乘軺建節奉疆場
之任竝刑馬作誓傳之子孫將軍獨靦顔借命馳驅氈
裘之長寧不哀哉夫以慕容超之強身送東市姚泓之
盛面縳西都故知霜露所均不育異類姬漢舊邦無取
雜種北虜僭盜中原多歴年所惡積禍盈理至燋爛况
偽孽昏狡自相夷戮部落攜離酋豪猜貳方當繫頸蠻
邸懸首藁街而將軍魚游於沸鼎之中燕巢於飛幕之
上不亦惑乎暮春三月江南草長雜花生樹羣鶯亂飛
見故國之旗鼓感生平於疇日撫弦登陴豈不愴恨所
以廉公之思趙將吳子之泣西河人之情也將軍獨無
情哉想早勵良規自求多福當今皇帝盛眀天下安樂
白環西獻楛矢東來夜郎滇池解辮請職朝鮮昌海蹶
角受化惟北狄野心崛強沙塞之間欲延歲月之命耳
中軍臨川殿下眀德茂親摠茲戎重方弔民洛汭伐罪
秦中若遂不改方思僕言聊布往懷君其詳之丘遲頓首
銘
硯銘
誄
侍中吏部尚書何府君誄
遠量夷雅淹姿英茂進德方新循名以舊分鑣先達爭
驅俊秀匪直羽儀實惟領袖知人斯哲在帝之難僉謂
往諧是則能官園阿望幣釣嶼投竿金張之貴允茲七侍
有美一人柔貂三珥服冕乘軒鳴玉飛翠不貪為寶貴而
能貧唯静是悦惟寂是珍履信茲從積善方慶如何斯德
曾是知命彼高者天與人焉咏𦕈望周行式瞻林壑灑沃
紛埃擯揚流俗言必玄遠神唯珠玉色恬喜愠心豈榮辱
詩
九日侍宴樂遊苑
朱眀已謝蓐收司禮爰理秋祓備揚旌棨奉璋峩峩金貂
濟濟上林宏敞離宫非一綵殿迴風丹樓映日隨珠甲悵
屯衛周悉晬容徐動天儀澄謐雲物游颺光景高麗枯葉
未落寒花委砌絲桐激舞楚雅閒慧參差繁響殷勤流詣
侍宴樂遊苑送張徐州應詔詩
詰旦閶闔開馳道聞鳳吹輕荑承玉輦細草藉龍騎風遲山尚
響雨息雲猶積巢空初鳥飛荇亂新魚戲實為北門重匪親
孰為寄參差别念舉肅穆恩波被小臣信多幸投生豈酬義
旦發漁浦潭
漁潭霧未開赤亭風已颺櫂歌發中流鳴鞞響沓障(一作)
(嶂)村童忽相聚野老時一望詭怪石異象嶄絶峰殊狀
森森荒樹齊析析寒沙漲藤垂島易陟崖傾嶼難傍信
是永幽棲豈徒暫清曠坐嘯昔有委卧治今可尚
夜發密巖口
弭棹纔假寐擊汰已爭先敞朗朝霞澈驚明曉魄懸萬
尋仰危石百丈窺重泉叢枝上點點崩溜下填填
敬酬柳僕射征怨
清歌自信妍雅舞空僊僊耳中解眀月頭上落金鈿雀
飛且近遠暮入綺忩前魚戲雖南北終還荷葉邊惟見
君行久新年非故年
答徐侍中為人贈婦
丈夫吐然諾受命本遺家糟糠且棄置蓬首亂如麻側聞洛陽
客金蓋翼高車謁帝時來下光景不可奢幽房一洞啓二八盡
芳華羅裙有長短翠鬢無低斜長眉横玉臉皓腕卷輕紗俱
看依井蝶共取落簷花何言征戍苦抱膝空咨嗟
贈何郎
向夕秋風起野馬雜塵埃憂至猶如繞詎是故人來檐
際落黃葉階前網綠苔遥情不入酒望美信難哉
題琴朴(一作材)奉柳吳興
邊山此嘉樹搖影出雲垂清心有素體直幹無曲枝凡
耳非所别君子特見知不辭去根本造膝仰光儀
芳樹
芳葉已漠漠嘉賓復離離發景傍雲屋凝暉覆華池輕
蜂掇浮穎弱鳥隠深枝一朝容色茂千春長不移
望雪
氛氲發紫漢雜沓被朱城倏忽銀臺搆俄頃玉樹生綿
綿九軌合昭昭四區眀
玉階春草
發溜始參差扶階方沃若雜葉半藏蜻叢花未隠雀葳
蕤亂碧紫蒼黃間濃薄
漢魏六朝百三家集卷九十
