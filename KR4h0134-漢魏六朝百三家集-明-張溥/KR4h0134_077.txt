漢魏六朝百三家集卷七十七
齊謝朓集題詞
李青蓮論詩目無往古惟於謝玄暉三四稱服
泛月登樓篇詠數見至欲擕之上華山問青天
余讀青蓮五言詩情文駿發亦有似玄暉者知
其興歎難再誠心儀之非臨風空憶也梁武帝
絶重謝詩云三日不讀即覺口臭簡文與湘東
書推為文章冠冕述作揩摸劉孝綽日置几案
沈休文每稱未有其見貴當時又復如是今反
覆誦之益信古人知言雖漸啟唐風微遜康樂
要巳高步諸謝矣隋王賞愛晤對不舍長史間
之殊痛離割集中文字亦惟文學辭箋西府贈
詩兩篇獨絶蓋中情深者為言益工也會稽孔
顗粗有才筆未立聲名玄暉愛其讓表不雞折
簡手寫齒牙奬成寧忍重背婦翁生懟寡妻然
王公甫誅二江搆害出反之譏頗掛時論嗚呼
康樂宣城其死等爾康樂死于玩世憐之者猶
比于孔北海嵇中散宣城死于畏禍天下疑其
反覆即與呂布許攸同類而共笑也一死輕重
尤貴得所哉
目錄
賦
酬德賦(有序)
思歸賦(有序)
遊後園賦
臨楚江賦
七夕賦
擬風賦
高松賦
杜若賦
野鶩賦(有序)
表
為百官勸進齊明帝表
為明帝讓封宣城公表
為明帝拜錄尚書表
章
為宣城公拜章
牋
辭隋王子隆牋
啟
為王敬則謝會稽太守啟
謝隨王賜左傳啟
謝隨王賜紫梨啟
教
為錄公拜揚州恩教
為東海餉諸葛處士教
哀策文
齊敬皇后哀策文
諡册文
齊明皇帝謚册文
墓銘
臨海公主墓銘
新安長公主墓銘
海陵王昭文墓銘
鬱林王墓銘
祭文
奈大雷何周二神文
為隨王東耕文
為諸姊祭阮夫人文
樂府
齊雩祭歌八首
迎神(八章)
(世祖)武皇帝(三章)
青帝(二章)
赤帝(三章)
黃帝(三章)
白帝(三章)
黑帝(三章)
送神(五章)
隨王鼓吹曲十首
元會曲
郊祀曲
鈞天曲
入朝曲
出藩曲
校獵曲
從戎曲
送遠曲
登山曲
泛水曲
江上曲
蒲生行
詠邯鄲才人嫁為厮飬卒婦
鼓吹曲二首同沈右率諸公賦
芳樹
臨高臺
同賦雜曲名
秋竹曲
曲池之水
銅爵臺同謝諮議賦
永明樂十首
有所思同王主簿賦
銅雀悲
玉階怨
金谷聚
王孫遊
詩
侍宴華光殿曲水奉勑為皇太子作(九章)
三日侍華光殿曲水宴代人應詔(十章)
三日侍宴曲水代人應詔(九章)
遊山
遊敬亭山
將遊湘水尋句溪
遊東田
答王世子
答張齊興
暫使下都夜發新林至京邑贈西府同僚
酬王晉安德元
郡内高齋閒望答呂法曹
在郡卧病呈沈尚書
别王丞僧孺
同羇夜集
新亭渚别范零陵雲
沗役湘州與宣城吏民别
懷故人
始之宣城郡
之宣城郡出新林浦向板橋
休沐重還丹陽道中
京路夜發
晚登三山還望京邑
始出尚書省
直中書省
觀朝雨
宣城郡内登望
冬日晚郡事隙
高齋視事
冬緒羈懷示蕭諮議虞田曹劉江二常侍
落日悵望
賽敬亭山廟喜雨
賦貧民田
移病還園示親屬
治宅
秋夜講解
春思
秋夜
和何議曹郊遊二首
和劉西曹望海臺
和宋記室省中
和王著作融八公山
和伏武昌登孫權故城
夏始和劉潺陵
新治北窗和何從事
和王主簿季哲怨情
和徐都曹出新亭渚
和劉中書
贈王主簿二首
和蕭中庶直石頭
奉和竟陵王同沈右率過劉先生墓
和王長史臥病
和江丞北戍琅邪城
和沈祭酒行園
奉和隨王殿下十六首
和紀參軍服散得益
和王中丞聞琴
將發石頭上烽火樓
望三湖
送江水曹還遠舘
送江兵曹檀主簿朱孝廉還上國
臨溪送别
後齋廻望
與江水曹至干濱戲
荅沈右率諸君餞别
離夜同江丞王常侍作
祀敬亭山廟
出下舘
落日同何儀曹煦
夜聽妓二首
詠薔薇
詠蒲
詠兔絲
遊東堂詠桐
雜詠三首
鏡臺
燈
燭
同詠樂器得琴
同詠坐上玩器得烏皮隠几
同詠坐上所見一物得席
詠竹火籠
詠風
詠竹
詠落梅
詠牆北梔子
詠鸂鶆
聯句
阻雪連句遥贈和
還塗臨渚
紀功曹中園
閒坐
侍筵西堂落日望鄉
往敬亭路中
祀敬亭山春雨
漢魏六朝百三家集卷七十七目錄
漢魏六朝百三家集卷七十七
明張溥輯
齊謝朓集
賦
酬德賦
右衞沈侯以冠世偉才眷予以國士以建武二年予將
南牧見贈五言予時病既以不堪蒞職又不獲復詩四
年予沗役朱方又致一首廹東偏寇亂良無暇日其夏
還京師且事讌言未遑篇章之思沈侯之麗藻天逸固
難以報章且欲申之賦頌得盡其體物之旨詩不云乎
無言不酬無德不報言既未敢為酬然所報者寡於德
耳故稱之酬德賦其辭曰
悲夫四游之代序六龍騖而不息輕蓋靡于駿奔玉衡
勞于拊翼嗟歲晏之尠歡曾陰默以悽惻玄武伏於重
介宛虹潛以自匿覧斯物之用舍相羣方之動植弔悴
軀於華省理衣簪而自敕思披文而信道散忿懣於胸
臆嗟民生之知用知莫深於知已彼知已之為深信懷
之其何巳牽弱葛之蔓延寄陵風於松杞指曲蓬之直
逹固有憑於原枲彼排虚與蹠實又相鳴於林沚興伐
木於友生詠承筐於君子矧景行之在斯方寄言於同
恥求相仁於積習寓神心於名理惟敦䍧之旅歲實興
齊之二六奉武運之方昌覩休風之未淑龍樓儼而洞
開梁邸煥其重複君奉筆於帝儲我曳裾於皇穆藉風
雲之化景申遊好於蘭菊結德言而為佩帶芳猷而為
服援雅範以自綏懿前修之所勖昔仲宣之發穎實中
郎之倒屣及士衡之籍甚托壯武之高義有杞梓之貞心
恊丹采之輝被伊吾人之陋薄雖黼藻之何寘惟風雅
之未變知雲網之不廓譬層棟之將傾必華榱之先落
翳明離以上賓屬傳體於纖萼周二輝而分崩擠九鼎
於重壑雖魚鳥之欲安駭風川而廻薄微天道之布新
嗟員首其焉託予窘迹以多媿塊離尤而獨處君紆組
於名邦貽話言於川渚悵分手於東津望徂舟而延佇
慮古今之為隔豈山川之云阻賴先德之龍興奉英靈
之電舉事紫泥之密勿腰青緺而容與沾後惠以朅来
竟卒獲其笑語我艤舟以命徒將洎徂於南夏既勖予
以烱戒又引之以風雅若笙簧之在聽雖舒憂而可假
昔痁病於漳濱思繼歌而莫寫恩靈降之未巳奉京枌
而作傅臨邦途之永陌懷予馬於騏馵望平津而出宿
登崇岡而興賦顧歸□之南廻引行鑣而東驅何瓌才
之博侈申贈辭於萱樹指伐匠而切偲比治素而引喻
方含毫而報章廹紛埃之東騖釋末位以言歸忽乘驛
以南赴連篇章之莫詶欲寄言於往句類鎩翮之難矯
似洞源之不注意搔搔以杼軸魂營營而馳騖爾腰戟
於戎禁我拂劍於郎闈願同車以日夜城望昏而掩扉
時遊盤以未極睠落景之徂輝苦清顔之倏忽恡歡賞
之多違排重關而休告知南舘之有依驂職門以右轉
僕望路其如歸忘清漏之不緩惜曉露之方晞聞夫君
之東守地隠蓄而懷仙登金華以問道得石室之名篇
悟寰中之廹脅欲輕舉而舍旃離寵辱於毁譽去夭伐
於腥膻忽㩦手以上征躋中皇之修迥巾帝車之廣軾
棹河舟之輕艇歷星術之熠燿浮天潢之瀴溟機九轉
於玉漿練七明於神鼎吹萬化而不喧度千春之可並
齊天地於倏忽安事人間之紆婞哉
思歸賦(有序)
夫鑒之積也無厚而納窮神之照心之徑也有域而懷
重淵之深余少而薄遊身(缺)防方思俄然萬里晩而自
省諒非一塗
余菲薄以固陋受靈恩而不訾拖銀黃之沃若剖金符
之陸離舟未濟而河廣途方遥而馬疲忽中寢而念厲
魂申旦而九移昔受教於君子逢知已之隆盻被名立
之羽儀沾宦成之藻絢羌服義而不怠豈臨岐而喻變
勢方迅於轉圓理好旋於奔電援弱葛而能升踐重岡
而不眩信褆福之非已寧悔禍其如見大明廓以高臨
吹萬忻而同悦跨神臯之沃衍奉英藩之睿哲承比屋
之隆化踵芳塵之餘烈懷齷齪之褊心無夸毗之誕節
竟伊鬱而不怡賴遐討於先哲紛吾生之遊蕩彌一紀
而歷兹自下車於江海涉靑春於是時睠崇岡而引領
望大厦而長思雖曲街之委陋猶寤寐而見之况神交
而通夢眇河漢於佳期爾乃眷言薄暮南眺悠然方整
歸轡願受一㕓考華城之直陌相洛浦之廻阡連飛甍
於故友接閒舘以懷仙臨南場以蓺藿寄北地而采蓮
睇微英之靃靃望水葉之田田乃翦山木不日為功非
輪非奐去斵去礱夜索綯而繞繞旦乘屋而芃芃竹櫺
﨑嶇而經北繩閈窈窕以臨東布菌蕭於疎橑織菼亂
於廻櫳于是籬插芳槿門拂長楊園桃春發窗竹夏凉
晨露晞而草馥微風起而樹香無芳菲以襲予空旖旎
於都房恒離居以歲月庸銷落而徒傷我聞時命有殖
無遷徵事或在求理未甄譬豐草之區别隨霜露而夭
延背萱鮮於堂北尚幽幽而未捐苟外物以能感亦在
應而無騫况朝霞之采可嚥瓊扉之餙方宣飬以虚白
之氣悟以無生之篇豈加璧之贈可動執珪之位能纏
歸来薄暮聊以永年
遊後園賦
積芳兮選木幽蘭兮翠竹上蕪蕪兮蔭景下田田兮被
谷左蕙畹兮彌望右芝原兮寫目山霞起而削成水積
明以經復於是敞風閨之藹藹聳雲舘之迢迢周步檐
以升降對玉堂之泬寥追夏德之方暮望秋清之始飈
藉宴私而遊衍時寤語而逍遥爾乃日棲榆柳霞照夕
陽孤蟬巳散去鳥成行惠氣湛兮帷殿肅清陰起兮池
舘凉陳象設兮以玉瑱紛蘭籍兮咀桂漿仰微塵兮美
無度奉英軌兮式如璋藉高文兮清談預含毫兮握芳
則觀海兮為富乃游聖兮知方
臨楚江賦
爰自山南薄暮江潭滔滔積水褭褭霜嵐憂與憂兮竟
無際客之行兮歲已嚴爾乃雲沈山岫風動中川馳波
鬱素駭浪浮天明沙宿莾石路相懸於是霧隠行鴈霜
𦕈虚林迢迢落景萬里生陰冽攅笳兮極浦弭蘭鷁兮
江潯奉玉鐏之未暮飡勝賞之芳音願希光兮秋月庶
永照於遺簪
七夕賦(奉護軍命作)
金袛司矩火曜方流素鍾登御夷律鳴秋朱光既夕凉
雲始浮盈多露之藹藹升明月之悠悠步廣階而延睐
屬天媛之淹留嗟斯靈之淑景招好仇於服箱邁姮娥
而擢質凌瑶華而擅芳厭白玉以為飾霏丹霞而為裳
廻龍駕之容裔亂鳳筦之凄鏘騰燭光於西極命二妃
於瀟湘軾帝車而捐玦凌天津而上翔悵漢渚之夕漲
忻河廣之既梁臨瑶席而宴語綿含睇而蛾揚嗟蘭夜
之難永泣會促而怨長忌纖阿之方駕吝長庚之末光
撫鳴琴而修怳浩安歌而自傷歌曰清絃愴兮桂觴酬
雲幄静兮香風浮龍鑣蹀兮玉鑾整睠星河兮不可留
分雙袂之一斷何四氣之可周斯乃嚮像恍惚彷彿幽
曖耳之無聞目之無繢故鐘鼓聞而延予隠白日沈而
季後對豈形氣之所求亦理將其如昧君王壯思風飛
冲情雲上顧楚詩而縱轡瞻蘭書而競爽實研精之多
暇聊餘日之駘蕩賦幽靈以去惑排視聽而玄往哂陽
雲於荆夢賦洛篇於陳想乃澄心而閑邪庶綢繆於兹
賞
擬風賦(奉司徒教作)
起日域而搖落集桂宮而送清開翠帳之影藹響行珮
之輕鳴揚淮南之妙舞發齊后之妍聲下鴻池而蓮散
上雀臺而雲生至於新虹明歲高月照秋晬儀乃豫冲
想雲浮鄒馬之賓咸至申穆之醴巳酬朝役登樓之詠
夕引小山之謳厭朱邸之沈邃思輕舉而遠遊驌驦之
馬魚躍飄鑒車而水流此乃大王之盛風也若夫子雲
寂寞叔夜高張煙霞潤色荃荑結芳出磵幽而泉冽入
山戶而松凉𦕈神玉於丘壑獨起遠於孤觴斯則幽人
之風也
高松賦(奉竟陵王教作)
閱品物於幽記訪叢育於祕經廵氾林之彌望識斯松
之最靈提於巖以羣茂臨於水而宗生豈榆柳之比性
指冥椿而等齡若夫修榦垂蔭喬柯飛穎望肅肅而既
閒即微微而方静懷風陰而送聲當月露而留影既芊
眠於廣隰亦迢遞於孤嶺集九仙之羽儀棲五鳳之光
景固總木之為選貫山川而自永爾乃靑春受謝雲物含
明江臯綠草曖然巳平紛弱葉而凝照競新藻而抽英
陵翠山其如翦施懸蘿而共輕至於星廻窮紀沙鴈相
飛同雲泱其無色陽光沈而減暉卷風飈之歘吸積霰
雪之嚴霏豈彫貞於歲暮不受令於霜威若乃體同器
制質兼上才夏書稱其岱畎周篇咏其徂徕乃屈已以
弘用構大壯於雲臺幸為玩於君子留神心而顧懷君
王乃徙讌蘭室解佩明椒搴幽蘭於夕陰詠聳榦於琴
朝陵高丘以致思御風景而逍遥夷黻冕之隆貴懷汾
陽之寂寥邈道勝於千禩藴神理而自超夫江海之為
大實涓澮之所歸瞻衡恒之峻極不讓壤於塵微嗟孤
陋之無取幸聞道於清徽理弱羽於九萬愧不能兮奮
飛
杜若賦(奉隋王教於坐獻)
馮瑶圃而宣游臨水木而延佇柳含色於遠岸泉鏡流
於枉渚蔭綠竹以淹留藉幽蘭而容與覽兹榮之悦茂
蒶為芳於清籞觀夫結根擢色發曜垂英緣春巒以纖
布蔭凉潭而影清景奕奕以四照枝靡靡而葉傾冒霜
蹊以獨蒨當春郊而逕平搴汀洲以企予懷石泉於幽
情嗟中巖之纖草厠金芝於芳叢夕舒榮於溽露旦發
彩於春風承羲陽之光景庶無悲於轉蓬
野鶩賦(冇序)
有門人斃一野鶩因以為獻予時命以登爼用待賓客
客有愛其羽毛請予為賦其詞曰
夫何羅人之伎巧薦江海之逸禽落摩天之迅羽絶歸
飛之好音碎文錦之丹臆裂雕綺之翠襟孤雛驚以靡
翼饑雌叫而莫尋越滄流以遠致乃交留以兼金因閽
寺以傳請排邃戶以重深貴敷袵以取愛願登爼以甘
心
表
為百官勸進齊明帝表
臣聞時乘在御必待先天之業神化為皇乃叶應期之
運况復湯孫有緒纂堯惟德舊邦佇新復禹歸祉大齊
之權輿寶歷孕育前古昭假四海克酬三靈而嗣命疾
威蕃鄙叛渙委裘御㝢彛鼎如忽陛下文思體道徇齊
作聖翦應龍於冀州戮長蛇於沮水榮光之瑞昭回延
喜之寶潤色天睠爰發人謀咸贊伏願陛下仰答靈祗
弘宣景命誕受多方奄宅萬國
為明帝讓封宣城公表
如其懸旌灞滻刷馬伊穀灑酒望屬車之塵整笏侍升
平之禮陛下訏謨玄覽欽若宏圖鑒臣匪躬共申彛訓
雖量能之請近遂微躬則弘長之風足軌来世
為明帝拜錄尚書表
升降王階拜揚休命六轡在手千里何偕司會天官之
統尚書百僚之本弘之則庶績惟凝替之則彛倫斯斁
修身踐言本慙五美果行育德未階六正妄屬負圖之
寄多謝五仁之績操檜檝於龍津荷梓梁於雲構無以
輔位明堂遺像麟閣
章
為宣城公拜章
惟天為大日星度其象謂地益厚河岳宣其氣斯冕旒
所以貞觀衮職所以代終慙下穆而上尊豈南征而北
怨何以克詠九歌載宣七德銘彼旂常勒斯鐘鼎
牋
辭隋王子隆牋
故吏文學謝朓死罪死罪即日被尚書召以朓補中軍
新安王記室參軍朓聞潢汙之水願朝宗而每竭駑蹇
之乘希沃若而中疲何則臯壤搖落對之惆悵岐路東
西或以嗚唈况乃服義徒擁歸志莫從邈若墜雨翩似
秋蔕朓實庸流行能無算屬天地休明山川受納褎采
一介搜揚小善故得捨耒場圃奉筆兔園東亂三江西
浮七澤契闊戎旃從容讌語長裾日曳後乘載脂榮立
府庭恩加顔色沐髮晞陽未測涯涘撫臆論報早誓肌骨
不悟滄溟未運波臣自蕩渤澥方春旅翮先謝清切藩
房寂寥舊蓽輕丹反溯弔影獨留白雲在天龍門不見
去德滋永思德滋深惟待青江可望候歸艎於春渚朱
邸方開效蓬心於秋實如其簪履或存衽席無改雖復
身填溝壑猶望妻子知歸攬涕告辭悲来橫集不任犬
馬之誠
啟
為王敬則謝會稽太守啟
臣本布衣不謀遠大折衝之勤不舉燮理之義何階常
恐覆餗是貽咎徵斯應陛下繼歷聖統日月重光得以
桓珪衮服拜奉歲時視濯獻牲鞠躬郊廟而鴻恩妄假
覆授龜符玉節邁於雙璜表東侔於四履臨邊三事既
謝張温潁川再撫亦慙黃霸
謝隨王賜左傳啟
昭晰殺靑近發中汗恩勸挟策慈勖下帷朓未窺山笥
早懵河籍業謝專門說非章句庶得既困而學括羽瑩
其蒙心家藏賜書籝金遺其貽厥披覽神勝吟諷知厚
謝隨王賜紫梨啟
味出靈闕之陰旨珍玉津之澨豈徒真定歸美大谷慙
滋將恐帝臺妙棠安期靈棗不得孤擅玉盤獨甘仙席
雖秦君傳器漢后推飡望古可儔於今何答
教
為錄公拜揚州恩教
昔召南分陕流甘棠之德平陽好道深獄市之寄吾沗
屬負荷任總侯伯受餞元戎作牧中甸此地五都雜會
四方是則而向隅之矜斯積納隍之歎猶繁興念下車
無忘待旦有齊禮導德致之仁壽弘漏網之寬申在宥
之澤
為東海餉諸葛處士教
昔長孫東組降龍丘之節文舉北輜高通德之稱所以
激貪立懦式揚風範處士諸葛璩高風所漸結轍前修
豈懷珠被褐韜玉待價將幽貞獨往不事王侯者耶聞
事親有啜菽之窶就飬寡藜蒸之給豈得獨享萬鍾而
忘茲五秉可餉穀百斛
哀策文
齊敬皇后哀策文
惟永泰元年秋九月朔日敬皇后梓宮啟自先塋將祔
于興安陵其日至尊親奉奠明皇帝乃使兼太尉陳顯
逹設祖于行宮禮也翠帟舒阜玄堂啟扉爼徹三獻筵
卷六衣哀子嗣皇帝懷蜃衞而延首想鷖輅而撫心痛
椒塗之先廓哀長信之莫臨身隔兩赴時無二展旋詔
左言光敷聖善其辭曰
帝唐遠胄御龍遥緒在秦作劉在漢開楚肇惟淑聖克
柔克令清漢表靈曾沙膺慶爰定厥祥徽音允穆光華
沼沚榮曜中谷敬始紘綖教先穜稑睿問川流神襟蘭
郁元德韜光君道方被于佐求賢在謁無詖顧史弘式
陳詩展義厚下曰仁藏往伊智十亂斯俟四教㒺忒思
媚諸姑貽我嬪則化自公宮遠被南國軒曜懷光素舒
佇德閔予不祜慈訓早違方年冲藐懷袖靡依家臻寶
業身嗣昌暉壽宮寂遠清廟虚歸嗚呼哀哉帝遷明命
民神胥悦乾景外臨陰儀内缺空悲故劍徒嗟金穴璋
瓉奚獻褘褕㒺設嗚呼哀哉馮相告䘲宸駕長往貽厥
遠圖末命是奬懷豐沛之綢繆兮背神京之弘敞陋蒼
梧之不從兮遵鮒隅以同壤嗚呼哀哉陳象設於園寢
兮映輿&KR1784;於松楸望承明而不入兮度清洛而南遊繼
池綍於通軌兮接龍帷于造舟廻塘寂其巳暮兮東川
澹而不流嗚呼哀哉藉閟宮之遠烈兮聞纉女之遐慶
始恊德於蘋蘩兮終配祀而表命慕方纏於賜衣兮哀
日隆於撫鏡思寒泉之㒺極兮託彤管於遺詠嗚呼哀
哉
謚冊文
齊明皇帝謚冊文
維永泰元年九月朔日哀子嗣皇帝諱仰惟大行皇帝
早棄萬邦聖烈方遠式遵(一作尊)帝世俾鬯鴻猷咸以為
無名以化則言繁莫宣其道有求斯應則影響庶圖其
功所以永言配命寄心宗極光昭令德允樹風聲伏惟
大行皇帝合信四時齊明日月創保大於登庸通神幾
於受命因時以暢藉九萬而輕舉天保既定運四海而
高臨及廼開物成務重維國綱風行草化心往如神左
賢右戚内樂外禮輯五材以教民申三驅而在宥用能
盛德殷薦美善斯畢皇矣之業既孚蒸哉之道咸備景
化方遠厭世在天龜筮告期遠日無改仰則前王俯詢
百辟累德稱睿允極鴻名謹命某申奉太牢之奠謹上
尊謚曰明皇帝廟號高宗天人允恊神其尚饗嗚呼哀
哉
墓銘
臨海公主墓銘
長發有祥瑶臺乃搆玄鳥歸飛北音斯奏聿來徐土禎
符爰授帝體靈柯穠華以秀飾館東魯言歸景族有教
公宮無繫車服既肅簪珥亦崇湯沐率禮衡門降情雲
屋彼月斯望在釣維緡瞻須配景望燭齊神霾華崑岫
滅采上春慈纏雲陛悲動外姻鬱彼崇芒睠然城輦輜
翟按轡龍旒徐轉
新安長公主墓銘
氛氲長發時惟睿文誕兹明淑玉振蘭芬譽宣女師德
侔高行肅穆嬪風優游閫正撫事成箴臨圖作鏡如何
冥默方春委盛
海陵王昭文墓銘
中樞誕聖膺歷受命於穆二祖天臨海鏡顯允世宗温
文著性三善有聲四國無競嗣德方衰時唯介弟景祚
云及多難攸啟載驅軨轄高闢代邸庶辟欣欣威儀濟
濟亦既負扆言觀帝則正位恭已臨朝淵嘿虔思寶締
負荷非克敬順天人高遜明德西光巳謝東旭又凉龍
纛夕儼葆捝晨鏘風搖草色日照松光春秋非我晚夜
何長
鬱林王墓銘
綠車旖旎翠蕤掩映癸貳戲良臨祧弛盛毁德歸桐葉
尊居鄭
祭文
祭大雷何周二神文
大過在運小雅盡缺瓊鏡日淪金車未晰周生電斷神
謨英冠正因部竒風斂雲散晉德如燬功資叶贊山無
猛鷙時曠忠賢流王于彘龜鼎忽焉忠肅布衣君親自
然驅狐上國斬鯢中川紛綸凱入氛氲配天
為隨王東耕文
穀躔星景穡表蜡先八政奚首六府兹宣弊嗟非國登
頌有年一夫或怠望歲誰天
為諸姊祭阮夫人文
婉娩嬪德幽閑媍性眄史弘箴陳詩陳詠嘉言足題清
暉可映契闊未幾音塵如昨中景遽傾芳木先落疇昔
交觴享也虚薦帶上先結握中遺扇迸淚失聲潺湲如
霰
樂府
齊雩祭歌八首
(南齊書樂志曰建武二年雩祭明堂謝朓造辭一依謝莊唯世祖四言也)
迎神(八章)
清明暢禮樂新候龍景練貞辰
陽律亢陰晷伏耗下土薦穜稑
宸儀警王度乾嗟雲漢望昊天
張盛樂奏雲儛集五精延帝祖
雩有諷禜有秩膋鬯芬圭瓚瑟
靈之來帝閽開車煜燿吹徘徊
停龍轙徧觀此凍雨飛祥雲靡
壇可臨奠可歆對甿社鑒皇心
(世祖)武皇帝(三章)
濬哲維祖長發其武帝出自震重光御㝢七德攸宣九
疇咸敘静難荆衡凝威蠡浦
昧旦丕承夕惕刑政化一車書德馨粢盛昭星夜景非
雲曉慶衢室成陰璧水如鏡
禮充玉帛樂被匏絃於鑠在詠陟配於天自宮徂兆靡
愛牲牷我將我享永祚豐年
青帝(三章)
營翼日鳥殷宵凝冰泮玄蟄昭
景陽陽風習習女夷歌東皇集
奠春酒秉青珪命田祖渥羣黎
赤帝(三章)
惟此夏德德恢台兩龍在御炎精來
火景方中南譌秩靡草云黃含桃實
族雲蓊鬱温風扇興雨祁祁黍苗遍
黃帝(三章)
禀火自高明毓金挺剛克凉燠資成化羣芳載厚德
陽季勾萌逹炎徂溽暑融商暮百工止歲極凌陰冲
泉流疏巳清原隰甸巳平咸言祚惟億敦民保齊京
白帝(三章)
帝說于兑執矩固司藏百川收潦精景應金方
嘉樹離披榆關命賓鳥夜月如霜金風方嫋嫋
商陰肅殺萬寶咸巳遒勞哉望歲場功冀可收
黑帝(三章)
白日短玄夜深招搖轉移太陰霜鐘鳴冥陵起星廻天
月窮紀
聽嚴風來不息望玄雲黝無色曾冰烈積羽幽飛雪至
天山側
關梁閉方不廵合國吹饗蜡賓統微陽䆒終始百禮洽
萬祚臻
送神(五章)
敬如在禮將周神之駕不少留
躍龍鏕轉金蓋紛上馳雲之外
警七曜詔八神排閶闔渡天津
有渰興膚寸積雨冥冥又終夕
俾棲糧維萬箱皇情暢景命昌
隋王鼓吹曲十首(以下五言)
(齊永明八年謝朓奉鎮西隋王教於荆州道作鈞天以上三曲頌帝功校獵以上三曲頌)
(藩德)
元會曲
二儀啟昌歷三陽應慶期珪贄紛成序鞮譯憬來思分
階赩組練充庭羅翠旗觴流白日下吹溢景雲滋天儀
穆藻殿萬㝢壽皇基
郊祀曲
六宗禋配岳五畤奠甘泉整蹕遊九闕清簫開八埏鏘
鏘玉鑾動溶溶金障旋郊宮光巳屬升柴禮既虔福饗
靈之集南岳固斯年
鈞天曲
高宴顥天臺置酒迎風觀笙鏞禮百神鍾石動雲漢瑶
堂琴瑟驚綺席舞衣散威鳳來參差玄鶴起凌亂已慶
明庭樂詎慙南風彈
入朝曲
江南佳麗地金陵帝王州逶迤帶綠水迢遞起朱樓飛
甍夾馳道垂楊蔭御溝凝笳翼高蓋疉鼓送華輈獻納
雲臺表功名良可收
出藩曲
雲枝紫微内分組承明阿飛艎遡極浦旌節去關河渺
渺蒼山色沉沉寒水波鐃音巴渝曲簫鼓盛唐歌夫君
邁惟德江漢仰清和
校獵曲
凝霜冬十月殺盛涼飈哀原澤曠千里騰騎紛往來平
罝望煙合烈火從風廻殪獸華容浦張樂荆山臺虞人
昔有諭明明時戒哉
從戎曲
選旅辭轘軒弭節赴河源日起霜戈照風廻連騎飜紅
塵朝夜合黃沙萬里昏寥戾清笳轉蕭條邊馬煩自勉
輟耕願征役去何言
送遠曲
北梁辭歡宴南浦送佳人方衢控龍馬平路騁朱輪瓊
筵妙舞絶桂席羽觴陳白雲丘陵遠山川時未因一為
清吹激潺湲傷别巾
登山曲
天明開秀㠋瀾光媚碧堤風盪飄鶯亂雲行芳樹低暮
春春服美遊駕凌丹梯升嶠既小魯登巒且悵齊王孫
尚遊衍蕙草正萋萋
泛水曲
玉露霑翠葉金風鳴素枝罷遊平樂苑泛鷁昆明池旌
旗散容裔簫管吹參差日晩厭遵渚採菱贈清漪百年
如流水寸心寧共知
江上曲
易陽春草出踟蹰日已暮蓮葉尚田田淇水不可渡願
子淹桂舟時同千里路千里既相許桂舟復容與江上
可採菱清歌共南楚
蒲生行
蒲生廣湖邊託身洪波側春露惠我澤秋霜縟我色根
葉從風浪常恐不水植攝生各有命豈云智與力安得
遊雲上與爾同羽翼
詠邯鄲才人嫁為厮飬卒婦
生平宮閣裡出入侍丹墀開笥方羅縠窺鏡比蛾眉初
别意未解去久日生悲憔悴不自識嬌羞餘故姿夢中
忽彷彿猶言承燕私
鼓吹曲二首同沈右率諸公賦
芳樹
早翫華池陰復影(一作鼓)滄洲枻椅柅芳若斯葳蕤紛可
結霜下桂枝銷怨與飛蓬折不厠玉盤滋誰憐終委絶
臨高臺
千里常思歸登臺臨綺翼纔見孤鳥還未辨連山極四
面動清風朝衣起寒色誰知倦遊者嗟此故鄉憶
同賦雜曲名(時為宣城守檀秀才諸君同賦)
秋竹曲
㛹娟綺窗北結根未參差從風既裊裊映日頗離離欲
求棗下吹别有江南枝但能凌白雪貞心蔭曲池
曲池之水
緩步遵莓渚披衿待蕙風芙蕖舞輕帶苞筍出芳叢浮
雲自西北江海思無窮鳥去能傳響見我綠琴中
銅爵臺同謝諮議賦
繐帷飄井榦樽酒若平生鬱鬱西陵樹詎聞歌吹聲芳
襟染淚迹嬋娟空復情玉座猶寂寞况乃妾身輕
永明樂十首
(南齊書樂志曰永明樂歌者竟陵王子良與諸文士造奏之人為十曲)
帝圖開九有皇風浮四溟永明一為樂咸池無復靈
民和禮樂富世清歌頌徽鴻名軼卷領稱首邁垂衣
朱臺鬱相望青槐分馳道秋雲湛甘露春風散芝草
龍樓日月照淄舘風雲清儲光温似玉藩度式如瓊
化洽鯷海君恩變龍庭長西北騖環裘東南盡龜象
出車長洲苑選旅朝夕川絡絡結雲騎奕奕泛戈船
燕駟遊京洛趙服麗有輝清歌留上客妙舞送將歸
實相薄五禮妙花開六塵明祥已玉燭寶瑞亦金輪
生蔑&KR0034;蘿性身與佳惠隆飛纓入華殿屣步出重宮
彩鳳鳴朝陽玄鶴舞清商瑞此永明曲千載為金皇
有所思同王主簿賦
佳期期未歸望望下鳴機徘徊東陌上月出行人稀
銅雀悲
落日高城上餘光入繐帷寂寂深松晚寧知琴瑟悲
玉階怨
夕殿下珠簾流螢飛復息長夜縫羅衣思君此何極
金谷聚
渠碗送佳人玉杯邀(玉臺作要)上客車馬一東西别後思今
夕
王孫遊
綠草蔓如絲雜樹紅英發無論君不歸君歸芳巳歇
詩
侍宴華光殿曲水奉勑為皇太子作(四言九章)
旁求邃古逖聽鴻名大寶曰位得一為貞朱祶叶祉綠
字摛英升配同貫進讓殊聲
大横將屬會昌巳命國步中徂宸居膺慶璽劍先傳龜
玉增映宗堯有緒復禹無競
禮行郊社人神受職寶效山川鱗羽變色玄塞北靡丹
徼南極浮毳駕風飛泳登陟
能官民秀利建天跗枵鶉列野營綘分區論思帝則獻
納宸樞麟趾方定鵜翼誰濡
西京藹藹東都濟濟秋祓濯流春禊浮醴初吉云獻上
陰方啟昔駕陽潁今帳雲陛
嘉樂舊矣芳宴在斯載留神矚有睟天儀龍精巳映威
仰未移葉依黃鳥花落春池
高殿弘敞禁林稠密青磴崛起丹樓間出翠葆隨風金
戈動日惆悵清管徘徊輕佾
灞滻入筵河淇流阼海若來往觴肴㳂泝歡飫有終清
光欲暮輕貂回首華組徐步
登賢博望獻賦清漳漢貳稱敏魏兩垂芳監撫有則匕
鬯無方瞻言守器永愧元良
三日侍華光殿曲水宴代人應詔(十章)
羣分未辨類聚兹式天睠休明且求至德御繁實簡制
動惟默官府百王衣裳萬國
中葉遭閔副内多違悠悠靈貺爰有適歸於昭睿后撫
運天飛凝居中縣神動外畿
懸象著明離光乃位我有儲德徽猷淵備長壽察書龍
樓廻轡重道上庠行遵儒肆
朝陽有幹布葉萋萋思皇威矣鵷羽高棲出馳先輅入
秉介珪瞻秦望井建魯分奎
求賢每勞得士方逸有覺斯順無文咸秩萬箱惟重百
鍰載䘏屈草戒諛階蓂紀日
文教巳肅武節既馳榮光可照合璧如規載懷姑射尚
想瑶池濯龍乃飾天淵在斯
作樂順動實符時義上春初吉亦留淵寄紅樹巖舒青
莎水被雕梁虹拖雲甍鳥跂
高懸甲帳周褰黼帷長筵列陛激水旋墀浮醪聚蟻靈
蔡呈姿河宗躍踢海介䕫跜
弱腕纖腰遷延玅舞秦筝趙瑟殷勤促柱降席連緌稱
觴接武稽首萬年獻兹多祜
天地既成泉流既清薄暮沾幸屬奉文明將標齊配刻
掃秦京願馳龍漠飲馬懸旌
三日侍宴曲水代人應詔(九章)
神理内寂機象外融遺情汾水垂冕鴻宮樹以司牧匪
我求蒙徒勤日用誰契玄功
往晦必明來碩資蹇於皇克聖時乘御辯寶歷載暉瑶
光重踐昭昭舊物熙熙遷善
當宁日昃求衣未明抵璧焚翠銷劍隳城九疇式序三
辟載清虞箴㒺闕矇奏傳聲
麗景則春儀方在震重聖積厚金式瓊潤天爵必諧王
臣咸藎譬諸華霍惟邦之鎮
正朔葱瀚冠冕卭越争長明堂相超魏闕龜蒙南薦環
裘西發巢閣易窺馴庭難䎀
上巳惟昔于彼禊流祓穢河滸張樂春疇既停龍駕亦
泛鳬舟靈宮備矣無待兹遊
初鸚命曉朝霞開夜飾陛道源廻伊流灞極望天淵曲
阻亭榭閒舘巖敞長廊水架
金觴搖蕩玉爼推移筵浮水豹席擾雲螭寥亮琴瑟嗷
咷塤篪歡兹廣讌穆穆天儀
周道如砥康衢載直徒愧玄黃負恩無力華轓徒駕長
纓未飾相彼失晨寧忘鼓翼
遊山(以下五言)
託飬因支離乘閒遂疲蹇語默良未尋得喪云誰辯幸
蒞山水都復值清冬緬凌厓必千仞尋壑將萬轉堅崿
既崚嶒廻流復宛澶杳杳雲竇深淵淵石溜淺傍眺鬱
篻簩還望森柟楩荒隩被葴莎崩壁帶苔蘚鼯狖呌層
嵁鷗鳬戲沙衍觸賞聊自觀即趣咸巳展經目惜所遇
前路欣方踐無言蕙草歇留垣芳可搴尚子時未歸邴
生思自免永志昔所欽勝迹今能選寄言賞心客得性
良為善
遊敬亭山
兹山亘百里合沓與雲齊隠淪既巳託靈異居然棲上
干蔽白日下屬帶廻谿交藤荒且蔓樛枝聳復低獨鶴
方朝唳飢鼯此夜啼渫雲巳漫漫夕雨亦淒淒我行雖
紆組兼得尋幽蹊緣源殊未極歸徑窅如迷要欲追竒
趣即此凌丹梯皇恩竟巳矣兹理庶無睽
將遊湘水尋句溪
既從陵陽釣挂鱗驂赤螭方尋桂水源謁帝蒼山垂辰
哉且未會乘景弄清漪瑟汨瀉長淀潺湲赴兩岐輕蘋
上靡靡襍石下離離寒草分花映獻鮪乘空移興以暮
秋月清霜落素枝魚鳥余方翫纓緌君自縻及兹暢懷
抱山川長若斯
遊東田
戚戚苦無悰擕手共行樂尋雲陟累榭隨山望菌閣遠
樹曖阡阡生煙紛漠漠魚戲新荷動鳥散餘花落不對
芳春酒還望青山郭
荅王世子
飛雪天山來飄聚繩櫺外蒼雲暗九重北風吹萬籟有
酒招親朋思與清顔會熊席惟爾安羔裘豈吾帶公子
不垂堂誰肻憐蕭艾
荅張齊興
荆山嵸百里漢廣流無極北馳星斗正南望朝雲色川
隰同幽快冠冕異今昔子肅兩岐功我滯三冬職誰知
京洛念彷佛昆山側向夕登城濠潛池隠復直地迥聞
遥蟬天長望歸翼清文忽景䴡思泉紛寶飾勿言脩路
阻勉子康衢力曾厓寂且寥歸軫逝言陟
暫使下都夜發新林至京邑贈西府同僚
大江流日夜客心悲未央徒念關山近終知返路長秋
河曙耿耿寒渚夜蒼蒼引領見京室宮雉正相望金波
䴡鳷鵲玉繩低建章驅車鼎門外思見昭丘陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓巳高翔
酬王晉安德元
稍稍枝早勁塗塗露晚晞南中榮橘柚寧知鴻鴈飛拂
霧朝青閣日旰坐彤闈悵望一途阻參差百慮依春草
秋更綠公子未西歸誰能久京洛緇塵染素衣
郡内高齋閒望荅呂法曹
結構何迢遞曠望極高深窗中列遠岫庭際俯喬林日
出衆鳥散山暝孤猿吟巳有池上酌復此風中琴非君
美無度孰為勞寸心惠而能好我問以瑶華音若遺金
門步見就玉山岑
在郡臥病呈沈尚書
淮陽股肱守高臥猶在兹况復南山曲何異幽棲時連
陰盛農節薹笠聚東菑高閣常晝掩荒階少諍辭珍簟
清夏室輕扇動凉颸嘉魴聊可薦綠蟻方獨持夏李沈
朱實秋藕折輕絲良辰竟何許夙昔夢佳期坐嘯徒可
積為邦歲已朞弦歌終莫取撫枕令自嗤
别王丞僧孺
首夏實清和餘春滿郊甸花樹雜為錦月池皎如練如
何當此時别離言與宴留襟巳鬱紆行舟亦遥衍非君
不見思所悲思不見
同羇夜集
積念隔炎凉驤言始今夕巳對濁尊酒復此故鄉客霜
月始流砌寒蛸早吟隙幸藉京華遊邊城讌良席樵采
咸共同荆莎聊可藉恐君城闕人安能久松栢
新亭渚别范零陵雲
洞庭張樂地瀟湘帝子遊雲去蒼梧野水還江漢流停
驂我悵望輟棹子夷猶廣平聽方籍茂陵將見求心事
俱巳矣江上徒離憂
沗役湘州與宣城吏民别
弱齡倦簪履薄晚沗華奥閒沃盡地區山泉諧所好幸
遇昌化穆淳俗罕驚暴四時從偃息三省無侵冐下車
遽暄席紆服始黔竈榮辱未遑敷德禮何由𨗳汨徂奉
南岳兼秩典邦號疲馬方云驅鉛刀安可操遺惠良寂
寞恩靈亦匪報桂水日悠悠結言幸相勞吐納貽爾和
窮通勖所蹈
懷故人
芳洲有杜若可以贈佳期望望忽超遠何由見所思行
行未千里山川巳間之離居方歲月故人不在兹清風
動簾夜孤月照窗時安得同擕手酌酒賦新詩
始之宣城郡
下帷闕章句高談媿名理疎散謝公卿蕭條依掾史簪
髮逢嘉惠教義承君子心迹苦未并憂歡將十祀幸沾
雲雨慶方轡參多士振鷺徒追飛羣龍難隸齒烹鮮止
貪兢共治屬廉恥伊余昧損益何用祗千里解劍北宮
朝息駕南川涘寧希廣平詠聊慕華陰市棄置宛洛遊
多謝金門裏招招漾輕楫行行趨巖趾江海雖未從山
林於此始
之宣城郡出新林浦向板橋
江路西南永歸流東北騖天際識歸舟雲中辨江樹旅
思倦搖搖孤遊昔巳屢既歎懷禄情復協滄洲趣囂塵
自兹隔賞心於此遇雖無玄豹姿終隠南山霧
休沐重還丹陽道中
薄遊第從告思閒願罷歸還卬歌賦似休汝車騎非灞
池不可别伊川難重違汀葭稍靡靡江菼復依依田鵠
遠相叫沙鴇忽争飛雲端楚山見林表吳岫微試與征
徒望鄉淚盡沾衣賴此盈樽酌含景望芳菲問我勞何
事霑沐仰清徽志狹輕軒冕恩甚戀閨闈歲華春有酒
初服偃郊扉
京路夜發
擾擾整夜裝肅肅戒徂兩曉星正寥落晨光復瀁漭猶
沾餘露圑稍見朝霞上故鄉邈巳夐山川脩且廣文奏
方盈前懷人去心賞敕躬每跼蹐瞻恩惟震蕩行矣倦
路長無由税歸鞅
晚登三山還望京邑
灞涘望長安河陽視京縣白日䴡飛甍參差皆可見餘
霞散咸綺澄江静如練喧鳥覆春洲雜英滿芳甸去矣
方滯淫懷哉罷歡宴佳期悵何許淚下如流霰有情知
望鄉誰能鬒不變
始出尚書省
惟昔逢休明十載朝雲陛既通金閨籍復酌瓊筵醴宸
景厭昭臨昏風淪繼體紛虹亂朝日濁河穢清濟防口
猶寬政餐荼更如薺英衮暢人謀文明固天啟青精翼
紫軑黃旗映朱邸還覩司隸章復見東都禮中區咸巳
泰輕生諒昭酒(音洗)趨事辭宮闕載筆陪旌棨邑里向疎
蕪寒流自清泚衰柳尚沈沈凝露方泥泥零落悲友朋
歡娛燕兄弟既秉丹石心寧流素絲涕因此得蕭散垂
竿深澗底
直中書省
紫殿肅陰陰彤庭赫弘敞風動萬年枝日華承露掌玲
瓏結綺錢深沉映朱網紅藥當階飜蒼苔依砌上兹言
翔鳳池鳴佩多清響信美非吾室中園思偃仰朋情以
鬱陶春物方駘蕩安得凌風翰聊恣山泉賞
觀朝雨
朔風吹飛雨蕭條江上來既&KR0904;百常觀復集九成臺空
濛如薄霧散漫似輕埃平明振衣坐重門猶未開耳目
暫無擾懷古信悠哉戢翼希驤首乘流畏暴鰓動息無
兼遂岐路多徘徊方同戰勝者去翦北山萊
宣城郡内登望
借問下車日匪直望舒圓寒城一以眺平楚正蒼然山
積陵陽阻溪流春榖泉威紆距遥甸巉嵒帶遠天切切
陰風暮桑柘起寒烟悵望心巳極惝怳魂屢遷結髮倦
為旅平生早事邊誰規鼎食盛寧要狐白鮮方棄汝南
諾言税遼東田
冬日晩郡事隙
案牘時閒暇偶坐觀卉木颯颯滿池荷翛翛蔭窗竹檐
隙自周流房櫳閒且肅蒼翠望寒山峥嶸瞰平陸巳惕
慕歸心復傷千里目風霜旦夕甚蕙草無芬馥云誰美
笙簧孰是厭薖軸願言税逸駕臨潭餌秋菊
高齋視事
餘雪映青山寒霧開白日曖曖江村見離離海樹出披
衣就清盥憑軒方秉筆列爼歸單味連駕止容膝空為
大國憂紛詭諒非一安得掃荒徑鎻吾愁與疾
冬緒羈懷示蕭諮議虞田曹劉江二常侍
去國懷丘園入遠滯城闕寒燈耿宵夢清鏡悲曉髮風
草不留霜冰池共如月寂寞此閒帷琴尊任所對客念
坐嬋媛年華稍菴薆夙慕雲澤遊共奉荆臺績一聽春
鶯喧再視秋鴻沒疲驂良易返恩波不可越誰慕臨淄
鼎常希茂陵渴依隠幸自從求心果蕪昧方軫歸與願
故山芝未歇
落日悵望
昧旦多紛喧日晏未遑舍落日餘清陰高枕東窗下寒
槐漸如束秋菊行當把借問此何時凉風懷朔馬已傷
慕歸客復思離居者情嗜幸非多案牘偏為寡既乏瑯
琊政方憩洛陽社
賽敬亭山廟喜雨
夕悵懷椒糈蠲景潔膋薌登秋雖未獻望歲佇年祥潭
淵深可厲狹邪車未方朦朧度絶限出沒見林堂秉玉
朝羣帝樽桂迎東皇排雲接虬蓋蔽日下霓裳會舞紛
瑶席安歌遶鳳梁百味芬綺帳四座沾羽觴福被延民
澤樂極思故鄉登山騁歸望原雨晦茫茫胡寧昧千里
解珮拂山莊
賦貧民田
假遇(一作佳譽)非將迎靖共(一作静拱)延殊慶中歲歷三臺旬月
典邦政曾是共治情敢忘䘏貧病將無富教禮孰有知
方性敦本抑工商均業省兼併察壤見泉脉覘星視農
正黍稷緣高殖穱稌即卑盛舊埓新塍分青苖白水映
遥樹匝清陰連山周遠淨即此風雲佳孤觴聊可命既
微三載道庶藉兩岐詠俾爾倉廩實余從谷口鄭
移病還園示親屬
疲策倦人世斂性就幽蓬停琴佇凉月滅燭聽歸鴻凉
薰乘暮晰秋華臨夜空葉低知露密崖斷識雲重折荷
葺寒袂開鏡眄衰容海暮騰清氣河關袐棲沖煙衡時
未歇芝蘭去相從
治宅
結宇夕陰街荒幽橫九曲迢遞南川陽迤邐西山足闢
館臨秋風敞窗望寒旭風碎池中荷霜翦江南菉既無
東都金且税東臯粟
秋夜講解
四緣去誰肇七識習未央沈沈倒營魄苦蔭蹙愁腸琴
瑟徒爛漫姱容空滿堂春顔遽幾日秋壠終茫茫孰云
濟沈溺假願託津梁惠唱摛泉湧妙演發金相空有定
無執賓實固相忘自來乘首夏及此申暮霜雲物清晨
景衣巾引夕凉風振蕉薘裂露下梧楸傷六龍且無借
三相寧久長何時接靈應及子同舟航
春思
茹谿發春水阰山起朝日蘭色望巳同萍際轉如一巢
燕聲上下黃鳥弄儔匹邊郊阻遊衍故人盈契闊夢寐
借假簧思歸賴倚瑟幽念漸鬱陶山楹永為室
秋夜
秋夜促織鳴南鄰搗衣急思君隔九重夜夜空佇立北
窗輕幔垂西戶月光入何知白露下坐視階前濕誰能
長分居秋盡冬復及
和何議曹郊遊二首
春心澹容與挾戈步中林朝光映紅萼微風吹好音江
垂得清賞山際果幽尋未嘗遠離别知此愜歸心流泝
終靡已嗟行方至今
江臯倦遊客薄暮懷歸者揚舲浮大川惆悵至日下靃
靡青莎被潺湲石溜瀉寄語持笙簧舒憂願自假歸途
豈難涉翻同江上夏
和劉西曹望海臺
滄波不可望望極與天平往往孤山映處處春雲生差
池遠鴈沒颯沓羣鳬驚囂塵及簿領棄捨出重城臨川
徒可羡結網庶時營
和宋記室省中
落日飛鳥遠憂來不可極竹樹澄遠陰雲霞成異色懷
歸欲乘電瞻言思解翼清揚婉禁居秘此文墨職無歎
阻琴樽相從伊水側
和王著作融八公山
二别阻漢坻雙崤望河澳兹嶺復㠝岏分區奠淮服東
限瑯琊臺西距孟諸陸阡眠起雜樹檀欒蔭脩竹日隠
澗疑空雲聚岫如複出沒眺樓雉遠近送春目戎州昔
亂華素景淪伊榖阽危賴宗衮微管寄明牧長蛇固能
翦奔鯨自此曝道峻芳塵流業遥年運倏平生仰令圖
吁嗟命不淑浩蕩别親知連翩戒征軸再遠館娃宮兩
去河陽谷風煙四時犯霜雨朝夜沐春秀良巳凋秋場
庶能築
和伏武昌登孫權故城(伏曼容為武昌太守)
炎靈遺劒璽當塗駭龍戰聖期缺中壤霸功興㝢縣鵲
起登吳山鳳翔凌楚甸衿帶窮巖險帷帟盡謀選北拒
溺驂鑣西龕收組練江海既無波俯仰流英眄裘冕類
禋郊卜葵崇離殿釣臺臨講閱樊山開廣讌文物共葳
蕤聲明且蔥蒨三光厭分景書軌欲同薦參差世祀忽
寂寞市朝變舞館識餘基歌梁想遺囀故林衰木平荒
池秋草徧雄圖悵若兹茂宰深遐睠幽客滯江臯從賞
乖纓弁清巵阻獻酬良書限聞見幸藉芳音多承風采
餘絢于役倘有期鄂渚同遊衍
夏始和劉潺陵
威仰弛蒼郊龍曜表皇隰春色卷遥甸炎光麗近邑白
蘋望巳騁緗荷紛可襲徒願尺波旋終憐寸景戢對窗
斜日過洞幌鮮飈入浮雲去欲窮暮鳥飛相及柔翰縝
芳塵清源非易揖廻江難絶濟云誰暢佇立良宰勖夜
漁出入事朝汲積羽余既裳更賦子盈粒椅梧何必零
歸來共棲集
新治北窗和何從事
園小暇日多民淳紛務屏闢牖期清曠開簾候風景泱
泱日照溪團團雲去嶺苕蕘蘭橑峻駢闐石路整池北
樹如浮竹外山猶影自來彌弦望及君臨箕潁清文蔚
且詠微言超巳領不見城濠側思君朝夕頃廻舟方在
辰何以慰延頸
和王主簿季哲怨情
掖庭聘絶國長門失歡宴相逢詠蘼蕪辭寵悲團扇花
叢數亂蝶風簾入雙燕徒使春帶賖坐惜紅粧變生平一
顧重宿昔千金賤故人心尚爾故心人不見
和徐都曹出新亭渚
宛洛佳遨遊春色滿皇州結軫清郊路廻瞰蒼江流日
華川上動風光草際浮桃李成蹊徑桑榆蔭道周東都
已俶載言歸望綠疇
和劉中書
昔余侍君子歷此遊荆漢山川隔舊賞朋僚多雨散圖
南矯風翮曾非息短翰移疾覯新篇披衣起淵翫惆悵
懷昔踐彷彿得殊觀頳紫共彬駮雲錦相凌亂奔星上
未窮驚雷下將半廻潮漬崩樹輪囷軋傾岸巖篠或傍
翻石菌蕪脩幹澄澄明浦媚衍衍清風爛江潭良在目
懷賢興累歎歲暮不我期淹留絶巖畔
贈王主簿二首
日落窗中坐紅粧好顔色舞衣襞未縫流黃覆不織蜻
蛉草際飛遊蜂花上食一遇長相思願寄連翮翼
清吹要碧玉調絃命綠珠輕歌急綺帶含笑解羅襦餘
曲詎幾許高駕且踟蹰徘徊韶景暮(一作憐暮景)惟有洛城
隅
和蕭中庶直石頭
九河亘積岨三嵕鬱旁眺皇州總地德回江欵巖徼井幹
赩蒼林雲甍蔽層嶠川霞旦上薄山光晩餘照翔集亂
歸飛虹蜺紛引曜君子奉神略瞰迥憑重峭強冠已籍
甚升車益英妙功存漢冊書榮並周庭燎汲疾移偃息
董園倚談笑麾旆一悠悠謙姿光且劭讌嘉多暇日興
文起淵調曰余厠鱗羽滅景從漁釣澤渥資投分逢迎
典待詔詠沼邈含毫專城空坐嘯徒慚皇鑒揆終延曲
士誚方追隠淪訣偶解金丹要若偶巫咸招帝閽良可
叫
奉和竟陵王同沈右率過劉先生墓
嘉樹因枝條琢玉良可寶若人陵曲臺垂帷茂淵道善
誘宗學原鳴鐘霽幽抱仁焉徂宛洛清徽夜何早歲晚
結松陰平原亂秋草不有至言揚終滯西山老
和王長史臥病
崥岫欵崇崖𣲖别朝洪河兔園文雅盛章臺冠蓋多淵
襟眷睿岳爕贊動甿歌顧影慚騑服載筆旅江沱縞衣
分可獻琴言曖巳和青臯向還色春潤視生波巖垂變
好鳥松上改陳蘿日與歲眇邈歸恨積(一作稍)蹉跎願緝
吳山杜寧袂楚池荷清風豈孤劭功遂懷曾阿勿藥良
有暢荏苒芳未過幸留清樽味言藉故田莎
和江丞北戍琅邪城
春城麗白日阿閣跨層樓蒼江忽渺渺驅馬復悠悠京
洛多塵霧淮濟未安流豈不思撫劍惜哉無輕舟夫君
良自勉歲暮勿淹留
和沈祭酒行園
清淮左長薄荒徑隠高蓬回潮旦夕上寒渠左右通霜
畦紛綺錯秋町鬱蒙茸環梨懸巳紫珠榴折且紅君有
棲心地伊我歡既同何用甘泉側玉樹望青葱
奉和隨王殿下十六首
高秋夜方静神居肅且清閒階塗廣露凉宇澄月陰嬋
娟影池竹疎蕪散風林淵情協爽節詠言興德音闇道
空巳積干直愧蓬心
星回夜未艾洞房凝遠情雲陰滿池榭中月懸高城喬
木含風霧行鴈飛且鳴平臺盛文雅西園富羣英芳慶
良永矣君王嗣德聲眷此伊洛詠載懷汾水情顧已非
麗則恭惠奉仁明觀淄詠巳失憮然愧簪纓
神心遺魏闕中想顧汾陽肅景懷辰豫捐玦翦山楊時
惟清夏始雲景曖含芳月陰洞野色日華麗池光草含
亭臯遠霞生川路長端坐聞鶴引静瑟愴復傷懷哉泉
石思歌詠鬱瓊相春塘多迭駕言從伊與商衮職眷英
覽獨善伊何忘願輟東都遠弘道侍云梁
睿心重離析岐路清江隈四面寒飈舉千里白雲來川
長别管思地迥飜旗回還顧昭陽闕超遠章華臺置酒
巫山日為君停玉杯
桂樓飛絶限超遠向江岐輕寒霽廣甸微風散清漪連
連絶鴈舉渺渺青煙移嚴城亂芸草霜塘凋素枝氣爽
深遥矚豫永聊停曦即巳終可悦盈尊且若斯
念深冲照廣業闡清化玄端儀穆金殿敷教藻瓊筵船
湛輕帷靄磬轉芳風旋卷轡棲道樹方津棹法舷歸興
憑大造昭塗良易筌
玄冬寂脩夜天圍静且開亭臯霜氣愴松宇清風來高
琴時以思幽人多感懷幸藉汾陽想嶺首正徘徊
愴愴緒風興祁祁族雲布嚴氣集高軒稠陰結寒樹日
月謬論思朝夕承清豫徒藉小山文空揖章臺賦
肅景遊清都脩簪侍蘭室累榭疎遠風廣亭麗朝日穆
穆神儀静愔愔道心密一飱繫靈表無吝科年歷
清房洞己静閒風伊夜來雲生樹陰遠軒廣月容開宴
私移燭影遊賞藉琴臺風猷冠淄鄴袵舄愧唐枚
方池含積水明月流皎鏡規荷承日泫彯鱗與風泳上
善叶淵心止川測動性幸是方春來側點游濠盛
浮雲西北起飛來下高堂合散輕帷表飄舞桂臺陽遥
階收委羽平地如夜光眷言金玉照顧慚蘭蕙芳
炎光缺風雅宗霸振時淪龍德待雲霧令圖方再晨歲
遠荒城思霜華宿草陳英威遽如是徘徊岐路人
分悲玉瑟斷别渚金樽傾風入芳帷散缸華蘭殿明想
折中園草共知千里情行雲故鄉色贈此一離聲
年華豫巳滌夜艾賞方融新萍時合水弱草未勝風閨
幽瑟易響臺迥月難中春物廣餘照蘭萱佩未窮
連漪映餘雪嚴城限深霧清寒起洞門東風急池樹神
居望巳肅徘徊舉冲趣棲歸如遲詠丘山不可屢
和紀參軍服散得益
金液稱九轉西山歌五色鍊質乃排雲濯景終不測雲
英亦可餌且駐羲和力能令長卿卧暫故遇真識
和王中丞聞琴
凉風吹月露圓景動清陰蕙風入懷抱聞君此夜琴蕭
瑟滿林聽輕鳴響澗音無為澹容與蹉跎江海心
將發石頭上烽火樓
徘徊戀京邑躑躅躧曾阿陵高遲關近眺迥風雲多荆
吳阻山岫江海含瀾波歸飛無羽翼其如離别何
望三湖
積水照頳霞高臺望歸翼平原周遠近連汀見紆直葳
蕤向春秀芸黃共秋色薄暮傷哉人嬋媛復何極
送江水曹還遠館
高館臨荒途清川帶長陌上有流思人懷舊望歸客塘
邊草雜紅樹際花猶白日暮有重城何由盡離席
送江兵曹檀主簿朱孝廉還上國
方舟泛春渚攜手趨上京安知暮歸客詎憶山中情香
風蕊上發好鳥葉間鳴揮袂送君巳獨此夜琴聲
臨溪送别
悵望南浦時徙倚北梁步葉上凉風初日隠輕霞暮荒
城迥易陰秋溪廣難渡沬泣豈徒然君子行多露
後齋迥望
高軒瞰四野臨牖眺襟帶望山白雲裏望水平原外夏
木轉成帷秋荷漸如蓋鞏洛常睠然搖心似懸旆
與江水曹至干濱戲(玉臺云别江水曹)
山中上芳月故人清樽賞遠山翠百重廻流映千丈花
枝聚如雪蕪絲散猶網(一作垂藤散似網)别後能相思何嗟異
封壤
荅沈右率諸君餞别
春夜别清樽江潭復為客歎息東流水如何故鄉陌重
樹日芬蒕芳洲轉如積望望荆臺下歸夢相思夕
離夜同江丞王常侍作
玉繩隠高樹斜漢耿層臺離堂華燭盡别幌清琴哀翻
潮尚知限客思耿難裁山川不可夢况乃故人杯
祀敬亭山廟
翦削兼太華峥嶸跨玄圃貝闕視阿宮薜帷陰網戶參
差時未來徘徊望灃浦椒糈若馨香無絶傳終古
出下館
麥候始清和凉雨銷炎燠紅蓮搖弱荇丹藤繞新竹物
色盈懷抱方駕娛耳目零落既難留何用存華屋
落日同何儀曹煦
參差複殿影氛氲綺羅雜風入天淵池芰荷搖復合遠
聽雀聲聚回望樹陰沓一賞桂尊前寧傷蓬鬢颯
夜聽妓二首
瓊閨釧響聞瑶席芳塵滿要取洛陽人共命江南管情
多舞態遲意傾歌弄緩知君密見親寸心傳玉盌
上客光四座佳麗直千金挂釵報纓絶墮珥荅琴心蛾
眉巳共笑清香復入襟歡樂夜方静翠帳垂沈沈
詠薔薇
低枝詎勝葉輕香幸自通發萼初攅紫餘采尚霏紅新
花對白日故蕊逐行風參差不俱曜誰肯盻微叢
詠蒲
離離水上蒲結水散為珠閒厠秋菡萏出入春鳬雛初
萌實雕俎暮蕊雜椒塗所悲塘上曲遂鑠黃金軀
詠兔絲
輕絲既難理細縷竟無織爛漫巳萬條連綿復一色安
根不可知縈心終不測所貴能卷舒伊用蓬生直
遊東堂詠桐
孤桐北窗外高枝百尺餘葉生既婀娜葉落更扶疎無
華復無實何以贈離居裁為珪與瑞足可命參墟
雜詠三首
鏡臺
玲瓏類丹檻苕亭似玄闕對鳳懸清冰垂龍挂明月照
粉拂紅粧插花理雲髮玉顔徒自見常畏君情歇
燈
發翠斜漢裏蓄寶宕山峰抽莖類仙掌銜光似燭龍飛
蛾再三繞輕花四五重孤對相思夕空照舞衣縫
燭
杏梁賓未散桂宮明欲沈曖色輕帷裏低光照寶琴徘
徊雲髻影的爍綺疏金恨君秋月夜遺我洞房陰
同詠樂器得琴
洞庭風雨幹龍門生死枝雕刻紛布濩冲響鬱清巵春
風搖蕙草秋月滿華池是時操别鶴淫淫客淚垂
同詠坐上玩器得烏皮隠几
蟠木生附枝刻削豈無施取則龍文鼎二趾獻光儀勿
言素韋潔白沙尚推移曲躬奉微用聊承終宴疲
同詠坐上所見一物得席
本生潮汐池落景照參差汀洲蔽杜若幽渚奪江蘺遇
君時采擷玉座奉金巵但願羅衣拂無使素塵彌
詠竹火籠
庭雪亂如花井冰粲成玉因炎入貂袖懷溫奉芳褥體
密用宜通文邪性非曲本自江南墟㛹娟脩且綠暫承
君玉指請謝陽春旭
詠風
徘徊發紅萼葳蕤動綠葹垂楊低復舉新萍合且離步
檐行袖靡當戶思襟披高響飄歌吹相思子未知時拂
孤鸞鏡星鬢視參差
詠竹
窗前一叢竹青翠獨言竒南條交北葉新筍雜故枝月
光疎已密風來起復垂青扈飛不礙黃口得相窺但恨
從風籜根株長别離
詠落梅
新葉初冉冉初蕊新菲菲逢君後園燕相隨巧笑歸親
勞君玉指摘以贈南威用持插雲髻翡翠比光輝日暮
長零落君恩不可追
詠牆北梔子
有美當階樹霜露未能移金蕡發朱采映日以離離幸
賴夕陽下餘景及西枝還思照綠水君階無曲池餘榮
未能巳晚實猶見竒復留傾筐德君恩信未貲
詠鸂鶒
蕙草含初芳瑶池曖晚色得厠鴻鸞影晞光弄羽翼
聯句
阻雪連句遥贈和
積雪皓陰池北風鳴細枝九逵密如繡何異遠别離(謝眺)
風庭舞流霰冰沼結文&KR0008;飲春雖以燠欽賢紛若馳(江秀)
(才革)珠霙條間響玉溜檐下垂杯酒不相接寸心良共知
(王丞融)飛雲亂無緒結冰明曲池雖乖促席讌白首信勿
虧(王蘭陵僧孺)飄素瑩檐溜巖結噎通岐罇疉如末澣况乃
限音儀(謝洗馬吳)原隰望徙倚松筠竟不移隠憂恧萱樹忘
懷待山巵(劉中書繪)初昕逸翮舉日昃駑馬疲幽山有桂樹
歲暮方參差(沈右率約)
還塗臨渚
綠水纈清波青山繡芳質落景皎晚陰殘花綺餘日(阿從)
(事)白沙淡無際青山眇如一傷此物運移惆悵望還律
(吳郎)白水田外明孤嶺松上出即趣佳可淹淹留非下秩
(府君遥和)
紀功曹中園
蘭亭仰遠風芳林接雲㠋傾葉順清飈脩莖佇高鶴(何從)
(事)連綿夕雲歸晻曖日將落寸陰不可留蘭墀豈停酌
(吳郎)丹纓猶照樹綠筠方解籜永志能兩忘即賞謝丘壑
(府君)
間坐
雨洗花葉鮮泉漫芳塘溢藉此閒賦詩聊用蕩羈疾(陳郎)
霡霂微雨散葳蕤蕙草密預藉芳筵賞沾生信昭悉(紀功)
(曹晏)紫葵窗外舒青荷池上出既闔潁川扉且臥淮南秩
(府君)流風蕩晚陰行雲掩朝日余此蘭蕙客徒有芳菲質
(何從事)
侍筵西堂落日望鄉
沈病巳綿緒負官别鄉憂高城凄夕吹時見國烟浮(曹丞)
漠漠輕雲晚颯颯高樹秋鄉山不可望蘭巵且獻酬(府君)
旻高識氣迥泉渟知潦收幸遇慶筵渥方且沐恩猷(紀功)
(曹晏)芸黃先露早騷瑟驚暮秋舊城望巳肅况乃客悠悠
(何從事)
往敬亭路中
山中芳杜綠江南蓮葉紫芳年不共遊淹留空若是(府君)
綠水豐漣漪青山多繡綺新條日向抽落花紛巳委(何從)
(事)弱葼既青翠輕莎方靃靡鷖鷗沒而遊麕䴥騰復倚
(齊舉郎)春岸望沈沈清流見瀰瀰幸藉人外遊盤桓未能
徙(陳郎)騖枻把瓊芳隨山訪靈詭榮楯每嶙峋林堂多碕
礒(府君)
祀敬亭山春雨
水府衆靈出石室寶圖開白雲帝鄉下行雨巫山來(府君)
歌風讃靈德舞蹈起輕埃高軒乍留吹玄羽或徘徊(何從)
(事)福降羣仙下識逸百神該青鳥飛層隙赤鯉泳瀾隈
(齊舉郎)
漢魏六朝百三家集卷七十七
