漢魏六朝百三家集卷七十一
宋謝惠連集題詞
謝法曹集文字頗少惟祭古冢文簡而有意曹
子建伏軾而問髑髏辭不逮也雪賦雖名高麗
與希逸月賦僅鴈序耳詩則秋懷擣衣二篇居
最詩品云康樂銳思無以復加若西陵遇風則
非敵矣乘流遵歸路諸篇一生坎壈所繇今逸
不存豈自悔失言先絶其傳哉謝客四友尤莫
逆者東海何長瑜與從弟阿連長瑜輕啁僚佐
黜作流人後殞暴風阿連愛幸小吏淪廢下位
命亦不長蓋自康樂失志知已寂寞廷尉論刑
目為反叛一二親厚寧免輕薄之誚連即才悟
無雙而榮華路絶同時憔悴亦物各以類乎然
芝蘭階庭不為父知而賞音慕悅出於昆從嘆
張華之重生惜海嶠之初别小謝雖才得兄益
顯莊惠濠梁鍾牙流水朋友間事又烏足云
目錄
賦
雪賦
鸂鶒賦
白鷺賦
甘賦
橘賦
贊
仙人草贊
雪贊
四海贊
琴贊
白羽扇贊
松贊
箴
口箴
目箴
連珠
連珠四首
文
祭禹廟文
祭周居士文
祭古冢文
樂府
秋胡行二首
隴西行
豫章行
塘上行
却東西門行
代悲哉行
燕歌行
猛虎行
又
鞠歌行
前緩聲歌
長安有狹邪行
順東西門行
詩
三月三日曲水集
汎南湖至石帆
西陵遇風獻康樂五章
代古
秋懷
擣衣
泛湖歸出樓中望月
七月七日夜詠牛女
喜雨
詠冬
讀書
離合詩二首
夜集作離合
夜集歎乖
與孔曲阿别詩
詠螺蚌
失題
漢魏六朝百三家集卷七十一目錄
漢魏六朝百三家集卷七十一
明張溥輯
宋謝惠連集
賦
雪賦
歲將暮時既昏寒風積愁雲繁梁王不悅遊於兔園乃
置旨酒命賓友召鄒生延枚叟相如末至居客之右俄
而微霰零密雪下王乃歌北風於衛詩詠南山於周雅
授簡於司馬大夫曰抽子秘思騁子妍辭侔色揣稱為
寡人賦之相如於是避席而起逡巡而揖曰臣聞雪宫
建於東國雪山峙於西域岐昌發詠於來思姬滿申歌
於黃竹曹風以麻衣比色楚謠以幽蘭儷曲盈尺則呈
瑞於豐年袤丈則表沴於陰德雪之時義遠矣哉請言
其始若乃玄律窮嚴氣升焦溪涸湯谷凝火井滅溫泉
冰沸潭無涌炎風不興北戸墐扉裸壤垂繒於是河海
生雲朔漠飛沙連氛絫靄掩日韜霞霰淅瀝而先集雪
紛糅而遂多其為狀也散漫交錯氛氲蕭索藹藹浮浮
瀌瀌奕奕聯翩飛灑徘徊委積始緣甍而冒棟終開簾
而入隙初便娟於墀廡末縈盈於帷席既因方而為珪
亦遇圓而成璧眄隰則萬頃同縞瞻山則千巖俱白於
是臺如重璧逵似連璐庭列瑤階林挺瓊樹皓鶴奪鮮
白鷴失素紈袖慙冶玉顔掩嫮若乃積素未虧白日朝
鮮爛兮若爥龍銜曜照崑山爾其流滴垂冰緣霤承隅
粲兮若馮夷剖蚌列明珠至夫繽紛繁騖之貌皓汗皎
潔之儀迴散縈積之勢飛聚凝曜之奇固展轉而無窮
嗟難得而備知若乃申娛玩之無已夜幽靜而多懷風
觸楹而轉響月承幌而通暉酌湘吳之醇酎御狐狢之
兼衣對庭鵾之雙舞瞻雲鴈之孤飛折園中之萱草摘
階上之芳薇踐雪霜之交積憐枝葉之相違馳遥思於
千里願接手而同歸鄒陽聞之懣然心服有懷妍唱敬
接末曲於是乃作而賦積雪之歌歌曰攜佳人兮披重
幄援綺衾兮坐芳縟燎薰罏兮炳明爥酌桂酒兮揚清
曲又續而為白雪之歌歌曰曲既揚兮酒既陳朱顔&KR0755;
兮思自親願低帷以昵枕念解珮而褫紳怨年歲之易
暮傷後會之無因君寧見階上之白雪豈鮮耀於陽春
歌卒王乃尋繹吟翫撫覽扼腕顧謂枚叔起而為亂亂
曰白羽雖白質以輕兮白玉雖白空守貞兮未若茲雪
因時興滅玄陰凝不昧其潔太陽耀不固其節節豈我
名潔豈我貞憑雲升降從風飄零値物賦象任地班形
素因遇立汙隨染成縱心皓然何慮何營
鸂鶒賦
覽水禽之萬類信莫麗乎鸂鶒服昭晰之鮮姿糅玄黃
之美色命儔侣以翺遊憩川湄而偃息超神王以自得
不意虞人之在側網羅幕而雲布摧羽翮於翩翻乖沈
浮之諧豫宛羈畜於籠樊
白鷺賦
有提樊而見獻實振鷺之鮮禽表弗緇之素質挺樂水
之竒心
甘賦
嘉寒園之麗木美獨有此貞芳質葳蕤而懷風性耿介
而凌霜擬夕霞以表色指朝景以齊圓侔萍實乎江介
超玉果於崑山傾子節兮湘之區承君翫兮堂之隅濯
雨兮冒霜長無絶兮芬敷
橘賦
園有嘉樹橘柚煌煌圓丹可翫淑氣芬芳受以玉盤升
君子堂味既滋而事美寔厥包之最良
贊
仙人草贊
余之中園有仙人草焉春穎其苗夏秀其英秋有貞實
冬無彫色可謂貫四時而不改者也既嘉其名而美其
質染筆作詠庶以攄述云
園有嘉草名曰仙人曄曄煒煒莫莫臻臻穎發炎暑苗
秀和春竒爾靈質乃植中林
雪贊
氣遍霜繁年豐雪積彼厲我和爾素子白其德懿矣玩
之庭隙權陋瑤臺暫踐盈尺
四海贊
九夷六蠻八狄七戎雕鏤異質裳臝殊風致之以德車
軌斯同
琴贊
嶧陽孤桐裁為鳴琴體兼九絲聲備五音重華載揮以
養民心孫登是玩取樂山林
白羽扇贊
惟兹白羽體此濺潔涼齊清風素同冰雪其儀可貴是
用玩悅揮之襟袖以禦炎熱
松贊
松惟靈木擬心雲端跡絶玉除形寄青巒子欲我知求
之歲寒
箴
口箴
宣納之由實伊樞機唯舌是出馳駟安追差釐千里君
子愼微何用口爽信在甘肥
目箴
氣之清明雙眸善識惟道是視瞻彼正直
連珠
連珠四首
蓋聞獻技者易忽養德者難致是以子張重趼不獲哀
公之禄干木偃息不受文侯之位
蓋聞機心難湛不接異類淳德易孚可狎殊方是以高
羅舉而雲鳥降海人萃而水禽翔
蓋聞春蘭早芳實忌鳴鴂秋菊晚秀無憚繁霜何則榮
乎始者易悴貞乎末者難傷是以傅長沙而志沮登金
馬而名揚
蓋聞修已知足慮得其逸競榮昧進志忘其審是以飲
河滿腹而求安愈泰緣木務高而畏下滋甚
文
祭禹廟文
謹遣左曹掾奉水土之羞敬薦夏帝之靈咨聖繼天載
誕英徽克明克哲知章知微運此宏謨卹彼民憂身勞
五岳形疲九州呱呱弗顧虔虔是欽物貴尺璧我重寸
陰乃錫玄圭以告成功虞數既改夏德乃隆臨朝總政
巡國觀風淹留稽嶺乃徂行宫恭司皇役敬屬暉融神
且略薦乃昭其忠
祭周居士文
維君陶造化之純元侔先哲之遐蹤體無事於高尚蹈
虚素乎中庸不臣天子不事諸侯公辟弗盼王命匪酬
窮歡極樂帶索被裘
祭古冢文
東府掘城北壍八丈餘得古冢上無封域不用塼甓以
木為槨中有二棺正方兩頭無和明器之屬材瓦銅漆
有數十種多異形不可盡識刻木為人長三尺可有二
十餘頭初開見悉是人形以物棖撥之應手灰滅棺上
有五銖錢百餘枚水中有甘蔗節及梅李核瓜瓣皆浮
出不甚爛壞銘誌不存世代不可得而知也公命城者
改埋於東岡祭之以豚酒既不知其名字遠近故假為
之號曰冥漠君云爾
元嘉七年九月十四日司徒御屬領直兵令史綂作城
錄事臨漳令亭侯朱林具豚醪之祭敬薦冥漠君之靈
忝總徒旅版築是司窮泉為壍聚壤成基一槨既啟雙
棺在兹捨畚悽愴縱鍤漣而芻靈已毁塗車既催几筵
糜腐俎豆傾低盤或梅李盎或醢醯蔗傳餘節瓜表遺
犀追惟夫子生自何代曜質幾年潛靈幾載為壽為夭
寧顯寧晦銘誌堙滅姓字不傳今誰子後曩誰子先功
名美惡如何蔑然百堵皆作十仞斯齊墉不可轉壍不
可迴黃腸既毁便房已頹循題興念撫俑增哀射聲垂
仁廣漢流渥祠骸府阿掩骼城曲仰羨古風為君改卜
輪移北隍窀穸東麓壙即新營棺仍舊木合葬非古周
公所存敬遵昔義還袝雙魂酒以兩壺牲以特豚幽靈
髣髴歆我犧樽嗚呼哀哉
樂府
秋胡行二首(以下四言)
春日遲遲桑何萋萋紅桃含夭綠柳舒荑邂逅粲者遵
渚戲蹊華顔易改良願難諧
係風捕影誠知不得念彼奔波意慮迴惑漢女倏忽洛
神飄揚空勤交甫徒勞陳王
隴西行
運有榮枯道有舒屈潛保黃裳顯服朱黻誰能守靜棄
華辭榮窮谷是處考槃是營千金不迴百代傳名厥包
是柚忘憂者萱何為有用自乖中原實摘柯摧葉殞條
煩
豫章行(以下五言)
軒帆遡遥路薄送瞰遐江舟車理殊緬密友將遠從九
里樂同潤二華念分峰集歡豈今發離歎自古鍾促生
靡緩期迅景無遲蹤緇髮迫多素憔悴謝華丰婉娩寡
留晷窈窕閉淹龍如何阻行止憤愠結心胸既微達者
度歡戚誰能封願子保淑愼良訊代徽容
塘上行
芳萱秀陵阿菲質不足營幸有忘憂用移根託君庭垂
穎臨清池擢彩仰華甍霑渥雲雨潤葳蕤吐芳馨願君
眷傾葉留景惠餘明
却東西門行
慷慨發相思惆悵戀音徽四節競闌候六龍引頽機人
生隨時變遷化焉可祈百年難必保千慮盈懷之
代悲哉行(樂府作惠連鮑照集亦載此)
羈人感淑節緣感欲回轍我行詎幾時華實驟舒結覩
實情有悲瞻華意無悅覽物懷同志如何復乖别翩翩
翔禽羅關關鳴鳥列翔鳴常疇偶所歎獨乖絶
燕歌行(七言)
四時推遷迅不停三秋蕭瑟葉解輕飛霜被野鴈南征
念君客遊羈思盈何為淹留無歸聲愛而不見傷心情
朝日潛輝華燈明林鵲同栖渚鴻并接翮偶羽依蓬瀛
仇依旅類相和鳴余獨何為志無成憂緣物感淚沾纓
猛虎行(以下雜言)
貧不攻九嶷玉倦不憩三危峰九嶷有惑號三危無安
容美物標貴用志士勵竒蹤如何祗遠役王命宜肅恭
伐鼓功未著振旅何時從
又
猛虎潛深山長嘯自生風人謂客行樂客行苦心傷
鞠歌行
翔馳騎千里姿伯樂不舉誰能知南荆璧萬金貲卞和
不斵與石離年難畱時易隕厲志莫賞徒勞疲沮齊音
溺趙吹匠石善運郢不危古綿眇理參差單心慷慨雙
淚垂
前緩聲歌
羲和纖阿去嵯峩覩物知命使余轉欲悲歌憂戚入心
胸處山勿居峰在行勿為公居峰大阻銳為公遇䜛蔽
雅琴自疎越雅韻能揚揚滑滑相混同終始福禄豐
長安有狹邪行
紀郢有通逵通逵並軒車帟帟雕輪馳軒軒翠蓋舒撰
策之五尹振轡從三閭推劒馮前軾鳴佩專後輿
順東西門行
哀朝菌閔頹力遷化常然焉肯息及壯齒遇世直酌酪
華堂集親識舒情盡歡遣悽惻
詩
三月三日曲水集
四時著平分三春稟融爍遲遲和景婉夭夭園桃灼攜
朋適郊野昧爽辭鄽郭蜚雲興翠嶺芳飊起華薄解轡
偃崇丘藉草繞迴壑際渚羅時簌託波汎輕爵
汎南湖至石帆
軌息陸塗初枻鼓川路始漣漪繁波漾參差層峰峙蕭
疎野趣生逶迤白雲起登陟苦䟦涉䁹眄樂心耳即翫
翫有竭在興興無已
西陵遇風獻康樂五章
我行指孟春春仲尚未發趣途遠有期念離情無歇成
裝候良辰漾舟陶嘉月瞻途意少悰還顧情多闕
哲兄感仳别相送越坰林飲餞野亭館分袂澄湖陰悽
悽畱子言眷眷浮客心迴塘隱艫栧遠望絶形音
靡靡即長路戚戚抱遥悲悲遥但自弭路長當語(五臣作問)
誰行行道轉遠去去情彌遲昨發浦陽汭今宿浙江湄
屯雲蔽曾嶺驚風湧飛流零雨潤墳澤落雪灑林丘浮
氛晦崖巘積素盛原疇曲汜薄停旅(五臣作依)通川絶行舟
臨津不得濟佇楫阻風波蕭條洲渚際氣色少諧和西
瞻(五臣作矚)興游歎東睇起悽歌積憤成疢痗無萱將如何
代古(一作擬客從遠方來)
客從遠方來贈我鵠文綾貯以相思篋緘以同心繩裁
為親身服著以俱寢興别來經年歲歡心不可凌瀉酒
置井中誰能辨斗升合如杯中水誰能判淄澠
秋懷
平生無志意少小嬰憂患如何乘苦心矧復値秋晏皎
皎天月明奕奕河宿爛蕭瑟含風蟬寥唳度雲鴈寒商
動清閨孤燈曖幽幔耿介繁慮積展轉長宵半夷險難
預謀倚伏昧前筭雖好相如達不同長卿慢頗悅鄭生
偃無取白衣宦未知古人心且從性所玩賓至可命觴
朋來當染翰高臺驟登踐清波時陵亂頹魄不再圓傾
羲無兩旦金石終銷毁丹青暫彫煥各勉玄髮歡無貽
白首歎因歌遂成賦聊用布親串
擣衣
衡紀無淹度晷運倏如催白露滋園菊秋風落庭槐肅
肅莎雞羽烈烈寒螿啼夕陰結空幕宵月皓中閨美人
戒裳服端飾相招攜簪玉出北房鳴金步南階櫩高砧
響發楹長杵聲哀微芳起兩袖輕汗染雙題紈素既已
成君子行未歸裁用笥中刀縫為萬里衣盈篋自余手
幽緘候君開腰帶准疇昔不知今是非
泛湖歸出樓中望月
日落泛澄瀛星羅遊輕橈憩榭面曲汜臨川對迴潮輟
策共駢筵並坐相招要哀鴻鳴沙渚悲猿響山椒亭亭
映江月䬟䬟出谷飇斐斐氣羃岫泫泫露盈條近矚祛
幽蘊遠視蕩諠囂晤言不知罷從夕至清朝
七月七日夜詠牛女
落日隱櫩楹升月照簾(玉臺作房)櫳團團滿葉露析析振條
風蹀足循廣除瞬目矖曾穹雲漢有靈匹彌年闕相從
遐川阻暱愛修渚曠清容弄杼不成藻聳轡騖前蹤昔
離秋已兩今聚夕無雙傾河易迴斡欵情(玉臺作顔)難久悰
沃若靈駕旋寂寥雲幄空畱情顧華寢遥心逐奔龍沈
吟為爾感情深意彌重
喜雨
朱明振炎氣溽暑扇温飈羨彼明月輝離畢經中宵思
此西郊雲既雨盈崇朝上天愍憔悴商羊自吟謠
詠冬(藝文新本字譌作靈運考舊本正之)
七宿乘運曜三星與時滅履霜冰彌堅積寒風愈切繁
雲起重陰迴飈流輕雪園林粲斐皓庭除秀皎潔墀瑣
有凝沍逵衢無通轍
讀書
賁園奚足慕下帷故宜遵山成猶一簣崇積始微塵虞
軒雖眇莽顔隰亦何人
離合詩二首
放棹遵遥途方與情人别嘯歌亦何言肅爾凌霜節(各字)
夫人皆薄離二友獨懷古思篤子衿詩山(當作三)川何足
苦(念字)
夜集作離合
四坐宴嘉賓一客自遠臻九言何所戒十善故宜遵
夜集歎乖
詩人咏踟蹰搔首歌離别誠哉曩日歡展矣今夕切吾
生赴進令質明即行轍在貧故宜言贈子保温惠曷用
書諸紳久要亮有誓
與孔曲阿别詩
淒淒乘蘭秋言餞千里舟塗届雲陽邑邑宰有昔遊行
人雖念路為爾暫淹留
詠螺蚌
輕羽不高翔自用弦網羅纖鱗惑芳餌故為釣所加螺
蚌非有心沈迹在泥沙文無雕飾用味非鼎俎和
失題(見藝文言志類)
夕坐苦多慮行歌踐閨中房櫳引傾月步檐結春風
漢魏六朝百三家集卷七十一
