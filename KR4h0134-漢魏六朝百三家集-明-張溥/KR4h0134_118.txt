漢魏六朝百三家集卷一百十八
薛道衡集題詞
張曲江登薛公逍遥堂感歎言詩懷湘浦弔賦
漢川沈碑此豈無意其人哉玄卿才名蚤盛官
于齊周不免仕隋無特爾之操然時主遷易年
更代促南北俯仰士人盡然不足云怪高祖革
命久典文書儲君國相爭交引重乃嶺表配防
襄州出鎮謝山濤之啓事嗟汲黯之淮陽仕路
風雲豈能盡如人意煬帝宿卻成于江陵年老
入内夜行宜止而文皇一頌致殞厥軀今觀其
文鋪叙前徽頌禱為忠何故召怒盖事非其主
言違其時對子諛父猶有罪焉伐陳四克籌略
分明奚啻子房前箸獨江淮祭文才思少進無
論遠不逮古即比杜弼檄梁曾幾何時風已下
矣詩篇英麗名下無虚然得之蹋壁失之馬足
遺亡如國僑贊辭盤石諸制者又不知幾何也
目錄
賦
宴喜賦
表
奉使表
書
弔延法師書
碑
老氏碑
頌
隋高祖頌(有序)
祭文
祭江文
祭淮文
樂府
出塞二首和楊處道
昭君辭
昔昔鹽
豫章行
詩
從駕幸晉陽
奉和月夜聽軍樂應詔
奉和臨渭源應詔
秋日遊昆明池
敬酬楊僕射山齋獨坐
重酬楊僕射山亭
入郴江
渡北河
和許給事善心戲場轉韻
展敬上鳳林寺
從駕天池應詔
梅夏應教
人日思歸
夏晩
歲窮應教
詠苔紙
漢魏六朝百三家集卷一百十八目錄
漢魏六朝百三家集卷一百十八
明張溥輯
薛道衡集
賦
宴喜賦
梁孝王帝子帝孫藉寵承恩名高西漢禮盛東蕃引雍
容文雅之客坐檀欒修竹之園水逶迤而繞砌風清泠
而入軒直凝神而迴矚乃惆悵而興言顧謂枚乘曰予
聞氣序環周人生䓑浮補天立地之聖不能止日光西
落疏山奠川之力不能停河水東流韓王酸棗之觀荒
疎蕪漫楚國陽雲之臺空見塵埃固可以縱志縱心以
遊以逸窮宴樂于長夜混是非而為一于時霜重庭蘭
秋深氣寒横長河之耿耿挂孤月之團團乃有丹墀縹
碧柘館椒宫徘徊宛轉掩映玲瓏妖姬淑媛玉貌花叢
織女下而星落姮娥来而月空澄粧影于歌扇散衣香
于舞風圖雲刻雷之樽潰桂釀花之酒拭珠瀝于羅袂
傳金杯於素手
表
奉使表
江東蕞爾一隅僭擅遂久實由永嘉己後華夏分崩劉
石苻姚慕容赫連之輩妄竊名號尋亦滅亡魏氏自北
徂南未遑遠略周齊兩立務在兼併所以江表逋誅積
有年祀陛下聖德天挺光膺寶祚比隆三代平一九州
豈容使區區之陳久在天網之外臣今奉使請責以稱
藩
書
弔延法師書
八月二十三日薛道衡和南俗界無常延法師遷化情
深悲怛不能已已惟哀慕摧割當不可任法師弱齡捨
俗高蹈塵表志度恢宏理識精悟靈臺神宇可仰而不
可窺智海法源可涉而不可測同夫明鏡屢照不疲譬
彼洪鐘有来斯應往逢道喪玄維落紐栖志幽巖確乎
不拔高位厚禮不能迴其慮嚴威峻法未足懼其心經
行宴坐夷險莫二戒德律儀始終如一聖皇啓運像法
重興卓爾緇林鬱為稱首屈宸極之重伸師資之義三
寶由其弘護二諦藉以宣揚信足以追蹤澄什超邁安
遠而法柱忽傾仁舟遽沒匪直悲纏四部固亦酸感一
人師等杖錫挈瓶夙承訓導升堂入室具體而微在三
之情理百恒慟往矣奈何無常奈何疾礙不獲展慰但
深悲結謹白書慘愴不次弟子薛道衡和南
碑
老氏碑
自太極權輿上元開闢舉天維而懸日月横地角而載
山河一消一息之精靈上生下生之氣候固以財成庶
類亭毒羣品有人民焉有君長焉至若上皇䆳古夏巢
冬穴靜神息智鶉居鷇飲大禮與天地同節非析疑于
俎豆大樂與天地同和豈考擊于鐘鼓逮乎失道後德
失德後仁皇王有步驟之殊民俗有淳漓之變于是儒
墨爭鶩名法並馳禮經三百不能檢其情性刑典三千
未足息其奸宄故知潔其流者澄其源直其末者正其
本源源本本其唯大道乎老君感星載誕莫測受氣之
由指樹為姓未詳吹律之本含靈在孕七十餘年生而
白首因以老子為號其狀也三門雙柱表耳鼻之竒蹈
五把十影手足之異爰自伏羲至于周氏綿祀歴代見
質變名在文王武王之時居藏史柱史之職市朝屢易
容貌不改宣尼一覩嘆龍德之難知關尹四望識真人
之將隱乃發揮衆妙著書二篇率性歸道以無為用
其辭簡而要其旨深而遠飛龍成卦未足比其精微獲
麟筆削不能方其顯晦用之治身則神清志靜用之治
國則反朴還淳旣而鍊形物表卷迹方外蜺裳鶴駕往
来紫府金漿玉酒讌衍清都參日月之光華與天地而
終始涉其流者則擯落囂塵得其門者則騰驤雲霧大
椿凋茂非蜉蝣之所知溟渤淺深豈馮夷之能測盛矣
哉固無德而稱也莊周云老𣆀死秦佚弔之三號而出
是謂遁天之形雖復傲吏之寓言抑亦蟬蜕之微旨皇
帝誕靈縱叡接統膺期照舂陵之赤光發芒山之紫氣
珠衡月角天表冠于百王明鏡衢罇聖德會於千祀周
道云季多難在時九鼎共海水同飛兩日與洛川俱鬭
天齊地軸之所蛇食鯨吞銅陵玉壘之區狼顧䲭跱黃
延奸宄鄭阻兵禍大縱毒螫將遍函夏神謀内斷靈武
外馳應欃槍而掃除仗旄鉞而斬伐共工旣翦重立乾
坤蚩尤就戮更調風雨宰制同造化之功生靈荷魂魄
之賜萬方欣戴九服謳歌乃允答天人祗膺揖讓升泰
壇而禮上帝坐明堂而朝羣后昔軒轅顓頊建國不同
大昊少昊邦畿各異舜改堯都夏遷虞邑歴選前辟義
存創造惜十家之産愛兆民之力經始帝君不移天府
規摹紫極仍據皇圖下宇上棟務存卑儉右平左墄聿
遵制度朝夕正殿不别起於鴛鸞升降靈臺豈更營于
鳷鵲憂勞庶績矜育蒼生念兹在兹發于寤寐棘林肺
石特降皇情祝網泣辜深存寬簡草纓知恥畫服興慙
天無入牢之星地絶城牛之氣延閣廣内考集羣典石
渠璧水闡揚儒業綴五禮于將壊正六樂于己崩總章
溺志之音太師咸功之頌承華養德作貳東朝外正萬
邦内弘三善兩離炳曜重日垂明永固洪基克隆鼎祚
重以維城磐石多蓺多才良佐寶臣允文允武為王室
之藩屏成神化之丹青致世俗于潤塗納烝民于壽域
旄頭垂象窮變成形獯獫作患其来久矣無上算以制
之用下策而難服自我開運耀德戢兵感義懷仁稱藩
請朔稽顙欵塞匍匐投掌䍧牱夜郎之所靡漢桑乾之
地咸被聲教並入提封閩越勾吳不愆貢職夫餘肅慎
無絶夷邸遐邇禔福文軌大同自三代之餘六雄競逐
秦居閏位漢雜霸道魏氏則虐深華夏有晉則化成戎
狄降斯以後稡駁不分帝迹皇風寂寥千載天命聖德
會昌神道變億兆之視聽復三五之規模固以幽明贊
協符瑞彪炳千年靈蔡著天性以效徵三足神烏感陽
精而表質春泉如醴出自京師秋露凝甘遍于竹葦星
光若月雲氣飛烟三農應銅爵之鳴五緯叶珠囊之度
信可以揚鑾動蹕肆覲東后玉檢金繩登封岱岳而謙
以自牧為而不宰尚寢馬卿之書未允梁松之奏在青
蒲之上常若乘奔處黃屋之下無忘夕惕雖蒼璧黃琮
事天事地南正火正屬神之禔猶恐祀典未弘秩宗廢
禮永言仁里尚想玄極壽宮靈座麋鹿徙倚華盖罽壇
風霜凋弊乃詔上開府儀同三司亳州刺史武陵公元
胄考其故迹營建祠堂皇上往因歴試總斯藩部猶漢
光司隸之所魏武兖州之地對苦相之兩城繞渦穀之
三水芝田柳路北走梁園沃野平臯東連譙國望水置
𣙗揆景瞻星擬玄圃以疏基横玉京而建宇雕楹畫栱
磊砢相扶方井員淵參差交映尊容肅穆僊衛儼而無
聲神館虚閒滴瀝降而成響清心潔行之事存玄守一
之儔四方輻凑千里波屬知如在之敬申醮祀之禮顯
仁助于王者冥福資于黎獻允所謂天大道大難幾者
矣若夫名言頓絶幽泉之路莫開形器不陳妙物之功
難著騰茂實飛英聲圖丹書鏤金石不可以己而在兹
乎歲次敦牂律中姑洗大隋馭天下之六載也乃詔下
臣建碑作頌其詞曰
悠哉振古邈矣帝先四紀維地八柱承天業生類聚廣
谷大川至道靈運神功自然五精應感三微相繼樹以
司牧執其象契帝迹慙皇王猷謝帝上德逾遠淳風漸
替時乖澹泊俗異冲和尚賢飾智懸法張羅内修樽俎
外事干戈魚驚網密鳥亂弓多真人出世星精下斗龍
德在躬鶴髮垂首解紛挫銳去薄歸厚日角月角天長
地久小兹五嶽隘此九州逝將高蹈超然遠遊青牛已
駕紫氣光浮玄門洞啓神化潛流賴鄉舊里渦川遺迹
古往今来時移世易靈廟凋毁祠壇虚寂九井生祠雙
碑碎石惟皇受命乃神乃聖響發地鐘光垂天鏡宇宙
開朗妖氛蕩定曜魄同尊參神取正流沙蟠木鳳穴龜
林異類歸欵萬方宅心鴻臚納賮王會書琛青雲干呂
薰風(闕)琴化致鼎平家興禮讓永言柱下猶慙太上乃
建清祠式圖靈狀原隰爽塏亭臯彌望梅梁桂棟曲檻
叢楹烟霞舒卷風霧凄清僊官就位羽客来庭穰穰簡
簡降福明靈至神不測理存繫象大音希聲時振高響
遐邇讃頌幽明資仰敬刊金石永播天壤
頌
隋高祖頌(有序)
太始太素荒茫造化之初天皇地皇杳冥書契之外其
道絶其迹遠言談所不詣耳目所不追至于入穴登巢
鶉居鷇飲不殊于羽族取類于毛羣亦何貴于人靈何
用于心識羲軒已降爰曁唐虞則乾象而施法度觀人
文而化天下然後帝王之位可重聖哲之道為尊夏后
殷周之國禹湯文武之主功濟生民聲流雅頌然陵替
於三五慙德於干戈秦居閏位任刑名為政本漢執靈
圖雜霸道而為業當塗興而三分峙典午末而四海亂
九州封域窟穴鯨鯢之羣五都遺黎蹴踏戎馬之足雖
玄行定嵩洛水運據崤函未正滄海之流詎息崑山之
燎叶千齡之旦暮當萬葉之一朝者其在大隋乎粤若
高祖文皇帝誕聖降靈則赤光照室韜神晦迹則紫氣
騰天龍顔日角之竒玉理珠衡之異著在圖籙彰乎儀
表而帝系靈長神基崇峻類邠岐之累德異豐沛之勃
起俯膺歴試納揆賓門位長六卿望高百辟猶重華之
為太尉若文命之任司空蒼歷將盡率土麋沸玉弩驚
天金鋩照野奸雄挺禍據河朔而連海岱猾長縱惡杜
白馬而塞成臯庸蜀逆命憑銅梁之險鄖黃背誕引金
陵之寇三川已震九鼎將飛高祖龍躍鳳翔濡足授手
應赤伏之符受玄狐之籙命百下百勝之將動九天九
地之師平共工而殄蚩尤翦猰窳而戮鑿齒不煩二十
八將無假五十二征曾未踰時妖逆咸殄廓氛霧于區
宇出黎元于塗炭天柱傾而還正地維絶而更紐殊方
稽顙識牛馬之内向樂師伏地懼鐘石之變聲萬姓所
以樂推三靈于是改卜壇場已備猶弘五讓之心億兆
難違方從四海之請光臨寶祚展禮郊丘舞六代而降
天神陳四圭而饗上帝乾坤交泰品物咸亨酌前王之
令典改易徽號因庶萌之子来移創都邑天文上當朱
鳥地理下據黑龍正位辨方揆景于日月内宮外座取
法于辰象懸政教于魏闕朝羣后于明堂除舊布新移
風易俗天街之表地脉之外獯獫孔熾其来自久横行
十萬樊噲于是失辭提步五千李陵所以陷沒周齊兩
盛競結旄頭娉狄后于漠北未足息其侵擾傾珍藏于
山東不能止其貪暴炎靈啓祚聖皇馭㝢運天策于帷
扆播神威于沙朔柳室氊裘之長皆為臣隸瀚海蹛林
之地盡充池苑三吳百越九江五湖地分南北天隔内
外談黃旗紫盖之氣恃龍蟠獸據之嶮恒有僭偽之君
妄竊帝王之號時經五代年移三百爰降皇情永懷大
道愍彼黎獻獨為匪人今上利建在唐則哲居代地憑
宸極天縱神武受脤出車一舉平定于是八荒無外九
服大同四海為家萬里為宅乃休牛散馬偃武修文自
華夏亂離緜積年代人造戰爭之具家習澆偽之風聖
人之遺訓莫存先王之舊典咸墜爰命秩宗刊定五禮
申勅太史改正六樂玉帛樽俎之儀節文乃備金石匏
革之奏雅俗始分而留心政術垂神聽覽早朝晏罷廢
寢忘食憂百姓之未安懼一物之失所行先王之道夜
思待旦革百王之弊朝不及夕見一善事喜彰于容旨
聞一愆犯歎深于在予薄賦輕徭務農重穀倉廩有紅
腐之積黎萌無阻飢之慮天性弘慈聖心惻隱恩加禽
獸胎卵于是獲全仁霑草木牛羊所以勿踐至于憲章
重典刑名大辟申法而屈情决斷于俄傾故能彝倫攸
叙上下齊肅左右絶諂䛕之路縉紳無勢力之門小心
翼翼敬事于天地終日乾乾誡慎于亢極陶黎萌于德
化致風俗于太康公卿庶尹遐邇岳牧僉以天平地成
千載之嘉會登封降禪百王之盛典宜其金泥玉檢展
禮介丘飛聲騰實常為稱首天子為而不恃成而不居
冲旨凝邈固辭弗許而雖休勿休上德不德更乃潔誠
岱岳遜謝愆咎方知六十四卦謙撝之道為尊七十二
君告成之義為小巍巍蕩蕩無得以稱焉而深誠至德
感達于穹壤和氣薰風充溢于宇宙二儀降福百靈薦
祉日月星象風雲屮樹之祥山川玉石鱗介羽毛之瑞
歲見月彰不可勝紀至于振古所未有圖籍所不載目
所不見耳所未聞古語稱聖人作萬物覩神靈滋百寶
用此其效矣旣而遊心姑射脱屣之志已深鑄鼎荆山
升天之駕遂遠凡在黎獻共惟帝臣慕深考妣哀纏弓
劍塗山幽峻無復玉帛之禮長陵寂寞空見衣冠之遊
若乃降精熛怒飛名帝籙開運握圖創業垂統聖德也
揆亂反正濟國寧人六合八紘同文共軌神功也玄酒
陶匏雲和孤竹禋祀上帝尊極配天大孝也偃伯戢戈
正禮裁樂納民壽域驅俗福林至政也張四維而臨萬
㝢侔三皇而竝五帝豈直錙銖周漢么麽魏晉而己雖
五行之舞每陳于清廟九德之歌無絶于樂府而玄功
暢洽不局于形器懿業遠大豈盡于揄揚臣經生多幸
命偶興運趨事紫宸驅馳丹陛一辭天闕奄隔鼎湖空
有攀龍之心徒懷蓐蟻之意庶憑毫翰敢希贊述昔堙
海之禽不增于大地泣河之士非益于洪流盡其心之
所存忘其力之所及輒緣斯義不覺斐然乃作頌曰
悠哉䆳古邈矣季世四海九州萬王千帝三代之後其
道逾替爰逮金行不勝其弊戎狄猾夏羣凶縱慝竊號
淫名十有餘國怙威逞暴悖禮亂德五嶽塵飛三象霧
塞玄精啓歷發迹幽方并呑寇偽獨擅雄強載祀二百
比祚前王江湖尚阻區域未康勾吳閩越河朔渭涘九
縣瓜分三方鼎跱狙詐不息干戈競起東夏雖平亂離
瘼矣五運叶期千年肇旦赫矣高祖人靈攸贊聖德迥
生神謀獨斷癉惡彰善夷凶靖難宗伯撰儀太史練日
孤竹之管雲和之瑟展禮上玄飛煙太一珪璧朝會山
川望秩占揆星景移建邦畿下憑赤壤上叶紫微布政
衢室懸法象魏帝宅天府固本崇威匈河瀚海龍荒狼
望種落陸梁時犯亭障皇威遠懾帝德遐暢稽顙歸誠
稱臣内向吳越提封斗牛星象積有年代自稱君長大
風未繳長鯨漏網授鉞天人豁然清蕩戴日戴斗太平
大蒙禮教周被書軌大同復禹之迹成舜之功禮以安
上樂以移風憂勞庶績矜宥黔首三面解羅萬方引咎
納民軌物驅時仁壽神化隆平生靈熙阜虔心恭己奉
天祀地協氣横流休徵紹至壇場望幸云亭虚位推而
不居聖道彌粹齊跡姬文登發嗣聖道類漢光傳莊寶
命知来藏往玄覽幽境鼎業靈長洪基隆盛崆峒問道
汾射窅然御駢遐逝乘雲上仙哀纏率土痛感穹玄流
澤萬葉用教百年尚想叡圖永惟聖則道洽幽顯仁霑
動植爻象不陳乾坤將息微臣作頌用申罔極
祭文
祭江文
維開皇元年行軍元帥晉王謹以太牢之奠敬祭南瀆
大江之神仰惟靈性包平智德擅靈長上膺東井下紀
南國引雙流而分九派長四瀆而納百川自晉永嘉乾
靈落綱蕞爾吳越僭偽相承陳賊叔寶世濟其凶士庶
為其塗炭人神所以怨憤忝司九伐清彼一方分命將
士乘流南渡仰憑靈佑咸蒙利涉今申命蒼兕躬總精
銳直趨金陵行登石首庶蛟螭竄于洲渚帷盖靜於波
濤江表克平海内清泰謹申禮薦惟神尚享
祭淮文
元帥晉王謹以清滌制幣太牢之奠敬祭于東瀆大淮
之靈盖聖德應期神功宰物上齊七政下括四海自晉
人喪道彝倫攸斁天隔内外地毁東南三吳成危亂之
邦百越為逋逃之藪皇帝肇開鼎業光有神器圖出龜
龍鏡懸金玉憂勞庶績無忘寤寐言念蒼生情深矜養
河源海外莫不来庭冐頓呼韓歲時拜誦偽陳蕞爾尚
阻聲教妖賊叔寶僭竊遺緒毒流江左冤結人神上軫
皇情義申弔代猥蒙朝寄撫寧淮甸仰惟導源桐柏長
邁蓬莱標四瀆而引百川擅五材而含七德庶憑流惡
之靈克成除暴之舉使水陸旌旗所向無前吳會君長
束手歸服謹申薦醴惟神尚饗
樂府
出塞二首和楊處道(以下五言)
高秋白露團上將出長安塵沙塞下暗風月隴頭寒轉
蓬隨馬足飛霜落劍端凝雲迷代郡流水凍桑乾烽微
桔橰遠橋峻轆轤難從軍多惡少召募盡才官伏堤時
臥鼓疑兵乍解鞍柳(一作龍)城擒冒頓長坂納呼韓受降
今更築燕然已重刊還嗤傅介子辛苦刺樓蘭
邊庭烽火驚插羽夜徵兵少昊騰金氣文昌動將星長
驅鞮汗北直指夫人城絶漠三秋暮窮隂萬里生寒夜
哀笛曲霜天斷鴈聲連旗下鹿塞疊鼓向龍庭妖雲墜
虜陣暈月繞胡營左賢皆頓顙單于己繫纓絏馬登玄
闕釣鯤臨北溟當知霍驃騎高第起西京
昭君辭
我本良家子充選入椒庭不蒙女史進更失畫師情蛾
眉非本質蟬鬢改真形專由妾命薄誤使君恩輕啼霑
渭橋路歎别長安城夜依寒草宿朝逐轉蓬征却望關
山迥前瞻沙漠平胡風帶秋月嘶馬雜笳聲毛裘易羅
綺氊帳代金屏自知蓮臉歇羞看菱鏡明釵落終應棄
髻解不須縈何用單于重詎假閼氏名駃騠聊彊食筒
(一作桐)酒未能傾心隨故鄉斷愁逐塞雲生漢宮如有意
為視旄頭星
昔昔鹽
垂柳覆金堤蘼蕪葉復齊水溢芙蓉沼花飛桃李蹊採
桑秦氏女織錦竇家妻關山别蕩子風月守空閨恒斂
千金笑長垂雙玉啼盤龍隨鏡隱彩鳳逐帷低飛魂同
夜鵲倦寢憶晨雞暗牖懸蛛網空梁落燕泥前年過代
北今歲往遼西一去無消息那能惜馬啼
豫章行(七言)
江南地遠接閩甌山東英妙屢經遊前瞻疊障千重阻
却帶驚湍萬里流楓葉朝飛向京落文魚夜過歴吳洲
君行遠度茱萸嶺妾住長依明月樓樓中愁思不開嚬
始復臨窗望早春鴛鴦水上萍初合鳴鶴園中花併新
空憶常時角枕處無復前日畫眉人照骨金環誰用許
見膽明鏡自生塵蕩子從来好留滯況復關山遠迢逓
當學織女嫁牽牛莫作姮娥叛夫壻偏訝思君無限極
欲罷欲忘還復憶願作王母三青鳥飛去飛来傳消息
豐城雙劍昔曾離經年累月復相隨不畏將軍成久别
只恐封侯心更移
詩
從駕幸晉陽
省方遵往册遊豫叶前經金吾朝戒道校尉晚巡營重
巒下飛騎絶浦渡連旌澗水寒逾咽松風遠更清方觀
翠華反簪筆上云亭
奉和月夜聽軍樂應詔
旌門臨古堞徼道度深隍月泠疑秋夜山寒落夏霜遥
空澄暮色清景散餘光笳聲喧隴水鼓曲噪漁陽沈鬱
興神思晀聽發天章嵩岱終難學丘陵徒自強
奉和臨渭源應詔
玄功復禹迹至德去湯羅玉關亭障遠金方水石多八
川兹一態萬里導長波驚流注陸海激浪象天河鸞旗
歴巖谷龍穴暫經過西老陪遊宴南風起詠歌庶品蒙
仁澤生靈穆太和微臣惜暮景願駐魯陽戈
秋日遊昆明池
灞陵因靜退靈沼暫徘徊新船木蘭檝舊宇豫章材荷
心宜露泫竹徑重風来魚潛疑刻石沙暗似沈灰琴逢
鶴欲舞酒遇菊花開羈心與秋興陶然寄一杯
敬酬楊僕射山齋獨坐
相望山河近相思朝夕勞龍門竹箭急華岳蓮花高岳
高嶂重疊鳥道風烟接遥原樹若薺遠水舟如葉葉舟
旦旦浮驚波夜夜流露寒洲渚白月冷函關秋秋夜清
風發彈琴即鑑月雖非莊舄歌吟詠常思越
重酬楊僕射山亭
寂寂無與晤朝端去總戎空庭聊步月閒坐獨臨風臨
風時太息步月山泉側朝朝散霞彩暮暮澄秋色秋色
遍臯蘭霞彩落雲端吹旌朔氣冷照劍日光寒光寒塞
草平氣泠咽笳聲將軍獻凱入靄靄風雲生
入郴江
仗節遵嚴會揚舲泝急流征塗非白馬水勢類黃牛跳
波鳴石磧濺沬擁沙洲岸迴槎倒轉灘長船却浮緣崖
頻斷挽挂壁屢移鈎還憶青絲騎東方来上頭
渡北河
連旌映溆浦疊鼔拂沙(一作河)洲桃花長新浪竹箭下奔
流塞雲臨遠艦胡風入陣樓劍拔蛟將出驂驚黿欲浮
鴈書終立效燕相果封侯勿恨關河遠且寬邊地愁
和許給事善心戲場轉韻
京洛重新年復屬月輪圓雲間璧獨轉空裏鏡孤懸萬
方皆集會百戲盡来前臨衢車不絶夾道閣相連驚鴻
出洛水翔鶴下伊川艷質迴風雪笙歌韻管絃佳麗儼
成行相攜入戲場衣類何平叔人同張子房高高城裏
髻峩峩樓上妝羅裙飛孔雀綺帶垂鴛鴦月映班姬扇
風飄韓壽香竟夕魚負燈徹夜龍銜燭歡笑無窮已歌
詠(一作吹)還相續羌笛隴頭吟胡舞龜兹曲假面飾金銀
盛服搖珠玉宵深戲未闌競為人所難臥驅飛玉勒立
騎轉銀鞍縱横旣躍劍揮霍復跳丸抑揚百獸舞盤跚
五禽戲狻猊弄斑足巨象垂長鼻青羊跪複跳白馬迴
旋騎(一作駛)忽覩羅浮起俄看鬱昌至峯嶺旣崔嵬林叢
亦青翠麋鹿(一作麏䴥)下騰倚猴猿或蹲跂金徒列舊刻玉
律動新灰甲荑垂陌柳殘花散苑梅繁星漸寥落斜月
尚徘徊王孫猶勞戲公子未歸来共酌瓊酥酒同傾鸚
鵡杯普天逢聖日兆庶喜康哉
展敬上鳳林寺
淨土連幽谷寶塔對危峯林棲丹穴鳳地邇白沙龍獨
巖樓迥出複道閣相重洞開朝霧斂石濕曉雲濃高篠
低雲盖風枝響和鐘簷隂翻細柳澗影落長松珠桂浮
明月蓮座吐芙蓉隱淪徒有意心迹未相從
從駕天池應詔
上聖家寰宇威略振邊陲八維窮眺覽千里曳旌旗駕
黿臨碧海控驥踐瑶池曲浦騰烟霧深浪駭鯨螭
梅夏應教
長廊連紫殿細雨應黃梅浮雲半空上清吹隔池来集
鳳桐花散勝龜蓮葉開幸逢為善樂頻降濟時才
人日思歸
入春纔七日離家已二年人歸落鴈後思發在花前
夏晩
流火稍西傾夕影遍曾城高天澄遠色秋氣入蟬聲
歲窮應教
故年隨夜盡初春逐曉生方驗從軍樂飲至入西京
詠苔紙
昔時應春色引淥泛清流今来承玉管布字改銀鈎
漢魏六朝百三家集卷一百十八
