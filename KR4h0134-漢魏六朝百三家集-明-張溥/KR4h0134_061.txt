漢魏六朝百三家集卷六十一
晉孫綽集題詞
東晉佛乘文人孫興公最有名然喻道論云佛
十二部經其四部專以勸孝道賢論以天竺七
僧方竹林七賢指悉近儒非濡首彼法長往不
返者也桓大司馬欲移都洛陽衆莫敢諫興公
抗表論列文辭甚偉斯時進言固難於婁敬之
說漢高也振袖舉笏郟鄏無恙一封事足不朽
矣天台賦自命金石抑其佳句不過赤城瀑布
耳遂初林阜足薄華幕蓋遠詠老莊蕭條高寄
其素志也賦云乎哉表哀詩哀號㒺極欲繼蓼
莪即若祖除婦服詩未若其關道義繫人倫也
碧玉二歌亦胡姬十五桃葉渡江之類未免有
情正謂此爾右軍蘭亭雅集興公與兄承公各
有詩篇一吟一咏誠非許掾所及褚王郗庾穹
碑載文豈好諛墓哉具體先哲或中郎之羽翮
也
目錄
賦
天台山賦(有序)
望海賦
遂初賦序
疏
諫移都洛陽疏
為功曹參軍駁事牋
論
喻道論
序
蘭亭集後序
碑
太尉庾亮碑
太傅褚裒碑
丞相王導碑
太宰郗鑒碑
司空庾冰碑
潁州府君碑
銘
太平山銘
漏刻銘
樽銘
頌
聘士徐君墓頌(有序)
贊
賀司空循像贊
孔松楊像贊
某太常碑贊
老子贊
商丘子贊
原憲贊
道壹贊
釋道安贊
康僧會贊
誄
庾公誄
王長史誄
詩
表哀詩(并序)
三月三日
蘭亭集詩二首
秋日
情人碧玉歌二首
漢魏六朝百三家集卷六十一目錄
漢魏六朝百三家集卷六十一
明張漙輯
晉孫綽集
賦
天台山賦(有序)
天台山者蓋山嶽之神秀也涉海則有方丈蓬萊登陸
則有四明天台皆玄聖之所遊化靈仙之所窟宅夫其
峻極之狀嘉祥之美窮山海之瓌富盡人神之壯麗矣
所以不列於五嶽闕載於常典者豈不以所立冥奥其
路幽迥或倒景於重溟或匿峯於千嶺始經魑魅之塗
卒踐無人之境舉世罕能登陟王者莫由禋祀故事絶
於常篇名標於竒紀然圖像之興豈虚也哉非夫遺世
翫道絶粒茹芝者焉能輕舉而宅之非夫遠寄冥搜篤
信通神者何肯遥想而存之余所以馳神運思晝詠宵
興俛仰之間若已再升者也方解纓絡永託茲嶺不任
吟想之至聊奮藻以散懷
太虚遼廓而無閡運自然之妙有融而為川瀆結而為
山阜嗟台嶽之所竒挺實神明之所扶持蔭牛宿以曜
峯託靈越以正基結根彌於華岱直指高於九疑應配
天於唐典齊峻極於周詩邈彼絶域幽䆳窈窕近智者
以守見而不之之者以路絶而莫曉哂夏蟲之疑冰整
輕翮而思矯理無隱而不彰啓二竒以示兆赤城霞起
而建標瀑布飛流以界道覩靈驗而遂徂忽乎吾之將
行仍羽人於丹丘尋不死之福庭苟台嶺之可攀亦何
羡於層城釋域中之常戀暢超然之高情被毛褐之森
森振金策之鈴鈴披荒榛之蒙蘢陟峭崿之崢嶸濟楢
溪而直進落五界而迅征跨穹隆之懸磴臨萬丈之絶
冥踐莓苔之滑石摶壁立之翠屏攬樛木之長蘿援葛
藟之飛莖雖一冒於垂堂乃永存乎長生必契誠於幽
昧履重險而逾平既克隮於九折路威夷而脩通恣心
目之寥朗任緩步之從容藉萋萋之纖草蔭落落之長
松覿翔鸞之裔裔聽鳴鳳之嗈嗈過靈溪而一濯疏煩
想於心胷蕩遺塵於旋流發五蓋之遊蒙追羲農之絶
軌躡二老之玄蹤陟降信宿迄于仙都雙闕雲竦以夾
路瓊臺中天而懸居珠閣玲瓏於林間玉堂隂映於高
隅彤雲斐亹以翼櫺皦日炯晃於綺疏八桂森挺以凌
霜五芝含秀而晨敷惠風佇芳於陽林醴泉涌溜於隂
渠建木滅景於千尋琪樹璀璨而垂珠王喬控鶴以沖
天應真飛錫以躡虚騁神變之揮霍忽出有而入無於
是遊覽既周體靜心閒害馬巳去世事都捐投刃皆虚
目牛無全凝思幽巖朗詠長川爾乃羲和亭午遊氣高
褰法鼓琅以振響衆音馥以揚煙肆覲天宗爰集通仙
挹以玄玉之膏潄以華池之泉散以象外之說暢以無
生之篇悟遣有之不盡覺涉無之有間泯色空以合跡
忽即有而得玄釋二名之同出消一無於三幡恣語樂
以終日等寂默於不言渾萬象以冥觀兀同體於自然
望海賦
五湖同浸九江叢溉抱河含濟吞淮納泗南控沅
湘西引涇渭洲渚迢遞以疏屬島嶼綿邈以牢羅
植崔嵬之碣石搆穹隆之牂牁玄奥之府重仞之
房鱗彙萬殊甲産無方包隋珠銜夜光瑇瑁熠爍
以泳游蟕蠵煥爛以映漲虚貝含素而表紫蠳螺
絡丹而帶緗青甲芬飈以微扇玄木杳渺以舒芳
其卉木則淥苔石髮蔓以流綿紫莖菎綜解以被
渚華組依波而錦披翠綸扇風而繡舉長鯨嶽立
以截浪虭䱜揚鬐以排流巨鼇贔屓以冠山烏鱯
呼翕以吞舟鵬為羽傑鯤稱介豪翼遮半天背負
重霄舉翰則宇宙生風抗鱗則四瀆起濤考萬川
以周覽亮天地之綜緯彌綸八荒亘帶九地昏明
注之而不溢尾閭洩之而不匱若乃惟馨陳祈祝
不愧言或適於東或適於西商客齊暢潮流往還
各資順勢雙帆同懸倏如驌驊背馳挐如交集輕
軒
遂初賦序
余少慕老莊之道仰其風流久矣却感於陵賢妻之言
悵然悟之乃經始東山建五畝之宅帶長阜倚茂林孰
與坐華幕擊鐘鼓者同年而語其樂哉
疏
諫移都洛陽疏
伏見征西大將軍臣温表便當躬率三軍討除二寇蕩
滌河渭清灑舊京然後神旗電舒朝服濟江反皇居於
中土正玉衡於天極斯超世之宏圖千載之盛事然臣
之所懷竊有未安以為帝王之興莫不藉地利人和以
造功業貴能以義平暴因而撫之懷愍不造淪胥秦京
遂令胡戎交侵神州絶綱土崩之釁誠由道喪然中夏
蕩蕩一時横流百郡千城曾無完郛者何哉亦以地不
可守投奔有所故也天祚未革中宗龍飛非惟信順協
於天人而已實賴萬里長江畫而守之耳易稱王公設
險以守其國險之時義大矣哉斯巳然之明效也今作
勝談自當任道而遺險校實量分不得不保小以固存
自喪亂已來六十餘年蒼生殄滅百不遺一河洛丘墟
函夏蕭條井堙木刊阡陌夷滅生理茫茫永無依歸播
流江表已經數世存者長子老孫亡者丘隴成行雖北
風之思感其素心目前之哀實為交切若遷都旋軫之
日中興五陵即復緬成遐域泰山之安既難以理保烝
烝之思豈不纏於聖心哉温今此舉誠欲大覽始終為
國遠圖向無山陵之急亦未首決大謀獨任天下之至
難也今發憤忘食忠慨亮到凢在有心孰不致感而百
姓震駭同懷危懼者豈不以反舊之樂賖而趣死之憂
促哉何者植根於江外數十年矣一朝拔之頓驅踧於
空荒之地提挈萬里踰險浮深離墳墓棄生業富者無
三年之糧貧者無一飱之飯田宅不可復售舟車無從
而得捨安樂之國適習亂之鄉出必安之地就累卵之
危將頓仆道塗飄溺江川僅有達者夫國以人為本疾
寇所以為人衆喪而宼除亦安所取裁此仁者所宜哀
矜國家所宜深慮也且古今帝王之都豈有常所時隆
則宅中而圖大勢屈則遵養以待會使德不可勝家有
三年之積然後始可謀太平之事耳今天時人事有未
至者矣一朝欲一宇宙無乃頓而難舉乎臣之愚計以
為且可更遣一將有威名資實者先鎮洛陽於陵所築
二壘以奉衛山陵埽平梁許清一河南運漕之路既通
然後盡力於開墾廣田積榖漸為徙者之資如此賊見
亡徵勢必遠竄如其迷逆不化復欲送死南北諸軍風
馳電赴若身手之救痛痒率然之應首尾山陵既固中
夏小康陛下且端委紫極增修德政躬行漢文簡樸之
事去小惠節游費審官人練甲兵以養士滅宼為先十
年行之無使隳廢則貧者殖其財怯者充其勇人知天
德赴死如歸以此致政猶運諸掌握何故捨百勝之長
理舉天下而一擲哉陛下春秋方富温克壯其猷君臣
相與弘養德業括嚢无咎豈不快乎今温唱高議聖朝
互同臣以輕微獨獻管見出言之難實在今日而臣區
區必聞天聽者竊以無諱之朝狂瞽進說芻蕘之謀聖
賢所察所以不勝至憂觸冒干陳若陛下垂神温少畱
意豈非屈於一人而允億兆之願哉如以干忤罪大欲
加顯戮使丹誠上達退受刑誅雖没泉壤尸且不朽
為功曹參軍駁事牋
綱紀居管轄之任以糺司外内駁議彈射誠無所拘然
亦有所以獻可替否舉直違枉者也
論
喻道論
或有疑至道者喻之曰夫六合遐邈庶類殷充千變萬
化渾然無端是以有方之識各期所見鱗介之物不達
皋壤之事毛羽之族不識流浪之勢自得於窞井者則
怪遊溟之量翻翥於數仞者則疑沖天之力纏束世教
之内肆觀周孔之跡謂至德窮於堯舜微言盡乎老易
焉復覩夫方外之妙趣寰中之玄照乎悲夫章甫之委
裸俗韶夏之棄鄙俚至眞絶於漫習大道廢於曲士也
若窮迷而不遷者非辭喻之所感試明其旨庶乎有
悟於其聞者焉夫佛也者體道者也道也者導物者
也應感順通無為而無不為者也無為故虚寂自然
無不為故神化萬物萬物之秉卑高不同故訓教之
術或精或麤悟上識則舉其宗本不順者得殃放酒
者羅刑婬者必罰盜者扺罪三辟五刑犯則無赦此
王者之常制宰牧之所司也若聖王御世百司明達
則向之罪人必見窮測無逃刑之地矣使姦惡者不
得容其私則國無違民而賢善之流必見旌叙矣且
君明臣公世清理治猶能令善惡得所曲直不濫况
神明所莅無遠近幽聰明正直罰惡祐善者哉故毫
釐之功錙銖之釁報應之期不可得而差矣歷觀古
今禍福之證皆有由緣載籍昭然豈可掩哉何者隂
謀之門子孫不昌三世之將道家明忌斯非兵凶戰
危積殺之所致邪若夫魏顆從治而致結草之報子
都守信而受驄驥之錫齊襄委罪故有墜車之禍晉
惠棄禮故有弊韓之困斯皆死者報生之驗也至於
宣孟愍翳桑之饑漂母哀淮隂之憊並以一餐拯其
懸餒而趙蒙倒戈之祐母荷千金之賞斯一獲萬報
不踰世故立德闇昧之中而慶彰萬物之上隂行陽
曜自然之勢譬猶灑粒於土壤而納百倍之收地穀
無情於人而自然之利至也或難曰報應之事誠皆
有徵則周孔之教何不去殺而少正卯刑二叔伏誅
邪答曰客可謂達教聲而不體教情者也謂聖人有
殺心乎曰無也答曰子誠知其無心於殺殺固百姓
之心耳夫時移世異物有薄淳結繩之前陶然太和
暨於唐虞禮法始興爰逮三代刑網滋彰刀斧雖嚴
而猶不懲至于君臣相滅父子相害吞噬之甚過於
豺虎聖人知人情之固於殺不可一朝而息故漸抑
以求厥中猶蝮蛇螫足斬之以全身癰疽附體決之
以救命亡一以存十亦輕重之所權故刑依秋冬所
以順時殺春蒐夏苗所簡胎乳三驅之禮禽來則韜
弓聞聲睹生肉至則不食釣而不綱弋不射宿其於
蜫蟲每加隱惻至於議獄緩死眚災肆赦刑疑從輕
寧失有罪流涕授鉞哀矜勿喜生育之恩篤矣仁愛
之道盡矣所謂為而不恃長而不宰德被而功不在
我日用而萬物不知舉茲以求足以悟其歸矣或難
曰周孔適時而教佛欲頓去之將何以懲暴止姦綂
理羣生者哉答曰不然周孔即佛佛即周孔蓋外内
名之耳故在皇為皇在王為王佛者梵語晉訓覺也
覺之為義悟物之謂猶孟軻以聖人為先覺其旨一
也應世軌物蓋亦隨時周孔救極弊佛教明其本
耳其為首尾其致不殊即如外聖有淺深之跡堯
舜世夷故二后高讓湯武時難故兩君揮戈淵默
之與赫斯其跡則胡越然其所以跡者何嘗有際
哉故逆尋者每見其二順通者無往不一或難曰
周孔之教以孝為首孝德之至百行之本本立道
生通於神明故子之事親生則致其養没則奉其祀
三千之責莫大無後體受父母不敢夷毁是以樂正傷
足終身含愧也而沙門之道委離所生棄親即疎刓剔
鬚髮殘其天倪生廢色養終絶血食骨肉之親等之行
路背理傷情莫此之甚而云弘道敦仁廣濟羣生斯何
異斬刈根本而修枝榦而言不隕碩茂未之聞見皮之
不存毛將安附此大乖於世教子將何以祛之答曰此
誠窮俗之所甚惑倒見之為大謬咨嗟而不能默已者
也夫父子一體惟命同之故母囓其指兒心懸駭者同
氣之感也其同無間矣故唯得其歡心孝之盡也父隆
則子貴子貴則父尊故孝之為貴貴能立身行道永光
厥親若匍匐懷袖日御三牲而不能令萬物尊巳舉世
我賴以之養親其榮僅矣夫緣督以為經守柔以為常
形名兩絶親我交忘養親之道也既巳明其宗且復為
客言其次者夫忠孝名不並立潁叔違君書稱純孝石
碏戮子大節乃全傳曰子之能仕父教之忠策名委質
貳乃辟也然則結纓公朝者子道廢矣何見危授命誓
不顧親皆名注史筆事標教首記注者豈復以不孝為
罪故諺曰求忠臣必於孝子之門明其雖小違於此而
大順於彼矣且鯀放遐裔而禹不告退若令委堯命以
尋父屈至公於私慼斯一介之小善非大者遠者矣周
之泰伯遠棄骨肉託跡殊域祝髮文身存亡不反而論
稱至德書著大賢誠以其忽南面之尊保沖虚之貴三
讓之功遠而毁傷之過微也故能大革夷俗流風垂訓
夷齊同餓首陽之上不恤孤竹之胤仲尼目之為仁賢
評當者寧復可言悖德乎梁之高行毁容守節宋之伯
姬順理忘生並名冠烈婦德範諸姬秉二婦之倫免愚
悖之譏耳率此以談在乎所守之輕重可知也昔佛為
太子棄國學道欲全形以遁恐不免維縶故釋其鬚髮
變其章服既外示不及内修簡易於是捨華殿而即曠
林解龍衮以衣鹿裘遂垂條為宇藉草為茵去櫛梳之
勞息湯沐之煩頓馳騖之轡塞欲動之門目遏玄黃耳
絶淫聲口忘甘苦意放休戚心去於累胷中抱一載平
營魄内思安般一數二隨三止四觀五還六淨遊志三
四出入十二門禪定拱默山停淵淡神若寒灰形猶枯
木端坐六年道成號佛三逹六通正覺無上現身丈六
金色焜燿光遏日月聲協八風相三十二好姿八十形
偉羣有神足無方於是遊步三界之表恣化無窮之境
迴天儛地飛山結流存亡倏忽神變緜邈意之所指無
往不通大範羣邪遷之正路衆魔小道靡不遵服于斯
時也天清地潤品物咸亨蠢蠕之生浸毓靈液枯槁之
類改悴為榮還照大國廣敷法音父王感悟亦升道場
以此榮親何孝如之於是後進篤志之士被服弘訓思
齊高軌皆由父老不異所尚承歡心而後動耳若有昆
弟之列者則服養不廢既得弘修大業而恩紀不替且
令逝沒者得福報以生天不復顧歆於世祀斯豈非兼
善大通之道乎夫東鄰宰牛西鄰禴祀殷美黍稷周尚
明德興喪之期於茲著矣佛有十二部經其四部專以
勸孝為事慇懃之旨可謂至矣而俗人不詳其源流未
涉其場肆便瞽言妄說輒生攻難以螢燭之見疑三光
之盛芒隙之滴怪淵海之量以誣罔為辨以果敢為名
可謂狎大人而侮天命者也
序
蘭亭集後序
古人以水喻性有旨哉非所以澄之則清淆之則濁耶
故振轡於朝市則充詘之心生閒步於林野則寥落之
意興仰瞻羲唐邈然遠矣近詠臺閣顧探增懷聊於曖
昧之中期乎瑩拂之道暮春之始禊于南澗之濱高嶺
千尋長湖萬頃乃藉芳草鑑清流覽卉物觀魚鳥具類
同榮資生咸暢於是和以醇醪齊以逹觀快然足矣焉
復覺鵬鷃之二物哉耀靈縱轡急景西邁樂與時去悲
亦系之往復推移新故相換今日之迹明復陳矣原詩
人之致興諒歌詠之有由
碑
太尉庾亮碑
次黃中以啓胄鍾遐武於軒轅爰及晉代世號多士公
吸峻極之秀氣誕命世之深量微言散於秋毫玄風暢
乎德音闚門者貴其凝峙入室者議其通玄摽形者得
之廊廟悟旨者期諸濠川提挈南翔息肩靈越會大君
有命納妃德門自求多福辭不獲巳鳳羽籠于華樊麟
趾縶于椒房王敦阻兵玩權志窺神器乃轉公左衛將
軍秉雄戟以扶華轂勒武旅以翼豹尾死難之心義形
于色親受中詔奔告方伯於是羣后契盟同禀高謀巖
栖懷德以嚮赴義拯神器於獸吻扶帝坐於已傾王室
之不壞繄伯舅是賴公以為戰伐之謀仁所恥聞况立
德弘道年幾不惑闔門沈舟將遠迹山海詔累遣侍中
黃門逼以嚴制知不獲免乃固求外任江外無烽燧之
警宇内歸穆然之美銘曰
金德時昏乾綱絶紀素靈南映中宗蔚起誰其贊之數
鍾伊公逹人忘懷形隨運通再潛再躍婉若游龍
太傅褚裒碑
公資清剛之正氣挺純粹之茂質深量體於自然沖識
足乎弱冠含章内映而不運皦察之明玄識沈通而不
以浮藻曜物穆然忘容塵務不干其度默爾獨得膚見
莫測其奥加以温恭孝友少思寡慾都督兖州刺史將
以藩屏畿甸綏撫宇内會康皇晏駕太后臨朝總已之
重民無異望乃徵將軍中書令錄尚書事公要終之識
定於介石雖事已當來而情以本應顧以主少國危方
難未夷思清函夏以一天宇且帝命所存以社稷為寄
謀身雖重方此為輕深為意疾俛首撫順公志在芟夷
兇類拯拔晉民繕甲練卒日不暇給者久矣遂見機而
作遺其劍履將龍驤河洛電掃幽豫廟算以逆徒尚繁
困獸難逼命公還旆以俟齊舉雖元勲未捷義聲亦足
以振暴於華夷矣銘曰
邈邈遠遊亹亹令圖將激淮海灑滌中區雅業未究哲
人其徂敢勒玄石敬刊高謨
丞相王導碑
公胄興姬文氏由王喬玄聖陶化以啓源靈仙延祉以
分流賢俊相承世冠海岱二儀交泰妙氣發暉醇曜所
鍾公實應之玄性合乎道旨沖一體之自然柔暢協乎
春風温煖侔於冬日信人倫之水鏡道德之標凖也惠
懷之際運在大過皇德不建神轡再絶獫狁孔熾凶類
猋起公見機而作超然玄悟遂扶翼王室協蕃東岳弘
大順以一羣后之望仗王道以應天人之會于時乾維
肇振創制理物中宗拱已雅仗賢相尚父之任具瞻在
公存烹鮮之義循易簡之政大略宏規卓然可述公雅
好談詠循循善誘雖管綜時務一日萬幾夷心以延白
屋之士虚已以招巖穴之俊逍遥放意不峻儀軌公執
國之鈞三十餘載時難世故備經之矣夷險理亂常保
元吉匪躬而身全遺功而勲舉非夫領鑒玄逹百鍊不
渝孰能莫忤於世而動與理會者哉
太宰郗鑒碑
公蓋黃帝之苗裔氏族所由皆紀於祖御史大夫之碑
矣靈和誕授載有公侯至德碩量天實挺之瑯琊王應
天啓之運闡中興之道思延英賢以匡王業乃假兖州
刺史金章仍割玄鉞載飾于時羯寇凶熾羣逆猋起公
奮其忠勇精貫白日信順為甲胄大節為城池故能摧
却凶寇全身濟功惟公德器純固體識深弘敦尚衡門
則服膺曾閔弼亮皇極則憲章元凱篤誠簡於帝心明
允著于莅政信鍾山之珪璧歲寒之靈木者也
摛藻風雲策名帝錄肇階方尺遂隆台岳王室未休吾
何以豫興言再慨思康天步將俾皇化歸之太素彼蒼
者天曾不遐祚哲人其萎民斯攸慕嗟爾後昆式瞻宏
度
司空庾冰碑
君喻嵩巖之玄精挹清瀨之潔流貞質謀於白珪明操
勵於南金雖名器未極而任盡臣道正身提衡銓括百
揆知無不為謀必鮮過端委待旦則有心宣孟以約訓
儉則擬議季文君平衡無私鳴謙寡欲當世之所難於
君易之矣於是慨然遠鑒量巳而退高揖帷幕投迹藩
屏夫良玉以經焚不渝故其貞可貴竹柏以蒙霜保榮
故見殊列樹治而不亂者有矣未有亂而彌治者也考
終以證始即事以徵心少長能一其度貴賤不二其道
文康之雅量於是乎弘著矣銘曰
洋洋俊潁巖巖神嵩流滌淳氣頗扇祥風篤生公侯情
靈德充臨川擬潔仰華思崇履險思夷處滿思沖方恢
遠猷皇極是贊繁霜夏被脩梧摧榦人之云徂朝野咸
歎儀刑永戢光風長煥
潁州府君碑
君天縱傑邁竒逸卓犖茂才亮拔雅度恢廓通理遠鑒
之識禮樂飾身之具固以足之於天仞冠之於縉紳出
匡南位功深於爵金龜三曜沖懷再發道光古賢風改
彫偽允可謂明德宏猷贊世之偉器者矣矯矯秀姿卓
卓英韻他人之高及肩而已邀命有數託生皇代所忝
之至人知其幸况在懷情而無自識但親勤未效違離
巳及低佪房禁攀戀罔遺
銘
太平山銘
嵬峩太平峻踰華霍秀嶺樊緼竒峯挺㠋上干翠霞下
籠丹壑有士冥遊默往寄託肅形枯林映心幽漠亦既
覯止涣焉融滯懸棟翠微飛宇雲際重巒蹇產迴溪縈
帶被以青松灑以素瀨流風佇芳翔雲停靄
漏刻銘
二儀貞運聖鑒通玄數以器徵理以象宣乃制妙漏挈
壺是銓近取諸物遠贊自然累筒三階積水成淵器滿
則盈乘虚赴下靈虬吐注隂蟲承瀉昏明無隱其晷度
隂陽是效其屈伸不下堂而天地理得設一器而萬事
同倫
樽銘
大匠體物妙思入神儀彼靈禽制器為人虛以含有文
以飾身湛此玄醴延我嘉賓興懷寄詠聊以標設詳觀
茲器妙巧奇絶酌焉則注受滿則側吐寫適會未見其
竭與之無吝施而有節玄應忘知功存不伐王公擬之
德齊上哲
頌
聘士徐君墓頌(有序)
晉南昌相太原縣君白漢故聘士徐君之靈惟君風軌
英䆳音徽遠播飱仰芳流宗揖在昔古人有言聞伯夷
之風者懦夫有立志仰先生之道豈無青雲之懷哉余
以不才忝宰茲邑遐宗有道思揖遠風乃與友人殷浩
等束帶靈墳奉瞻祠宇雖玉質幽潛而目想令儀雅音
永寂而心存高範徘徊墟壠仰盼松林哀有形之短化
悼令德之長泯憮然有感悽然增傷夫諷謠生於情託
雅頌興乎所欽匪於詠述孰寄斯懷頌曰
巖巖先生邁此英風含真獨暢心夷體沖高蹈域表淑
問顯融昂昂五賢赫赫八俊雖曰休明或嬰險吝豈若
先生保茲玉潤超世作範流光遐振墳塋磊落松竹蕭
森薈叢蔚蔚虛宇愔愔遊獸戲阿嚶鳥鳴林嗟乎徐君
不聞其音徘徊丘側悽焉流襟何以舒藴拔翰託心
贊
賀司空循像贊(有序)
公應天縱之德系命世之期質與荆玉參貞鑒與南金
等照若其好學之性不勸而成弱不珍玩雅好博古慨
洙泗之邈遠悼禮樂之不舉於是覃思深講銳精幽贊
雖齊侯之歸孟軻漢王之宗仲舒無以加焉贊曰
思文公侯誕保休祥素質玉潔華藻金章總角韞德被
褐韜光自昔喪亂鉦鼓日震禮樂藏器詩書蒙塵哲人
遐慨垂幕澄神仰觀洙泗揚波絶津方曜金鉉協贊衡
機昊天不弔會不憖遺縉紳頹範皇德莫毗公之云徂
華裔同悲
孔松楊像贊(有序)
君德既純固基宇高䆳荆玉不及喻其温南金未能方
其厲夫其温恭篤誠善誘勤勸外身崇物菲躬厚人指
媯必謙動靜克讓允有古賢之流風乃祖之遺令矣肇
階方尺臨政敝邑潔齊冬冰澤侔春露
於穆我公含和體純行範乃祖德冠縉紳降迹垂化澤
侔三春超然遐舉遺愛在民
某太常碑贊
海岱恊靈育此多士峩峩君侯東國之紀金德發耀英
風劭起文齊游夏行儔曾史有邈其升令問不巳人亦
有言德崇譽高束帛既賁旌節仍招儀刑朝堂流風丹
霄將振華衮永煥皇朝上帝靡盬曾不遐齡衞霍頽鎮
哲人其傾邦國殄瘁縉紳喪情仰拜高範永播休聲
老子贊
李老無為而無不為道一堯孔跡又靈竒塞關内鏡冥
神絶涯永合元氣契長兩儀
商丘子贊
商丘卓犖執策吹竽渴飲寒泉飢食菖蒲所牧何物殆
非真豬儻逢風雲為我龍攄
原憲贊
原憲玄默冰清玉粹志逸九霄身安陋術
道壹贊
馳騁遊說言固不虛唯茲壹公綽然有餘譬若春圃載
芬載敷條柯猗蔚枝榦扶疎
釋道安贊
物有廣贍人固多宰淵淵釋安專能兼倍飛聲汧隴馳
名淮海形雖草花猶若常在
康儈會贊
會公蕭瑟實惟令質心無近累情有餘逸厲此幽夜振
彼尤黜超然遠詣卓矣高出
誄
庾公誄
咨予與公風流同歸擬量託情視公猶師君子之交相
與無私虛中納是吐誠誨非雖實不敏敬佩弦韋永戢
話言口誦心悲(興公作庾公誄文多寄託之辭既成示庾道恩庾見慨然曰先君與君自不至)
(於此)
王長史誄
余與夫子交非勢利心猶澄水同此玄味(王孝伯見曰亡祖何至與)
(此人周旋)
詩
表哀詩(并序)
天地之德曰生生之所恃者親親存則歡泰情盡
親亡則哀悴理極故老萊婆娑於膝下曾閔泣血
於終年哀悼之思至矣自然之性篤矣余以薄祜
夙遭閔凶越在九齡嚴考即世未及志學過庭無
聞天覆既淪俯憑坤厚植根外氏賴以成訓然以
不才不能負荷仁妣弘母儀之德邁榮寒之操雕
琢固頑勉以道義庶幾砥礪犬馬之報豈悟一朝
復見孤棄上天極禍怨痛莫訴皆繇惡積咎深不
能通感自丁荼毒載離寒暑茵帷塵寂棟宇寥怳
仰悲軌迹長自矜悼不勝哀號作詩一首敢冒諒
闇之譏以申㒺極之痛詩曰
茫茫太極賦受理殊咨生不辰仁考宿(一作夙)徂微微沖
弱眇眇偏孤叩心昊蒼痛貫黃壚肅我以義鞠我以仁
嚴邁商風恩洽陽春昔聞鄒母勤教善分懿矣慈妣曠
世齊運嗟予小子譬彼土糞俯愧陋質仰忝高訓悠悠
玄運四氣錯序自我酷痛載離寒暑寥寥空堂寂寂響
戶塵蒙几筵風生棟宇感昔有恃望晨遲顔婉孌懷袖
極願盡歡奈何慈妣歸體幽埏酷矣痛深剖髓摧肝
三月三日
姑洗斡運首陽穆闡嘉卉萋萋温風暖暖言滌長瀨聊
以游衍縹芹暎流綠柳蔭坂羽從風飄鱗隨浪轉
蘭亭集詩二首
春詠登臺亦有臨流懷彼伐木肅此良儔脩竹蔭沼旋
瀨縈丘穿池激湍連濫觴舟
流風拂枉渚停雲蔭九臯鶯語吟脩竹游鱗戲瀾濤攜
筆落雲藻微言剖纖毫時珍豈不甘忘味在聞韶
秋日
蕭瑟仲秋日飈唳風雲高山居感時變遠客興長謠疎
林積凉風虛岫結凝霄湛露灑庭林密葉辭榮條撫菌
(藝文作葉)悲先落鬱(一作攀)松羡後凋垂綸在林野交情遠市
朝澹然古懷心濠上豈伊遙
情人碧玉歌二首(一名千金意樂府詩集云宋汝南王作)
碧玉小家女不敢攀貴德感郎千金意慙無傾城色
碧玉破瓜時郎為情顛倒感君不羞赧迴身就郎抱
漢魏六朝百三家集卷六十一
