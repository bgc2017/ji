漢魏六朝百三家集卷七十九
齊孔稚珪集題詞
孔靈産立舘禹井山事道精篤而齊高輔政竟
以術數登榮位來羽扇素几之贈子珪宅營山
水草萊不翦而彈文表奏盛行朝廷父子出處
間何相似也汝南周顒結舍鍾嶺後出為山陰
令秩滿入京復經此山珪代山移文絶之昭明
取入選中比攷孔周二傳俱不載此事豈調笑
之言無關紀錄如嵇康於山濤徒有其書交未
嘗絶也末世網密刑罰無章再三申論求定一
律魏虜連侵國疲征討表請通和孔公之言無
非近仁者大致捄民息物而巳周妻何肉精進
未逮豈僅譏草堂之衣裳傲僕射之鼓吹自命
清疎哉張融令終凌雲一笑孔珪卧疾不免舉
牀瞑含之際遇或嗛嗛其為無累則同也
目錄
表
上新定法律表
陳通和之策表
讓詹事表
為王敬則讓司空表
薦杜京產表
奏
奏王奐罪
奏王融罪
啓
謝賜生荔枝啓
書
答蕭司徒書
又
又
碑
玄館碑
褚先生伯玉碑
移文
北山移文
祭文
祭外兄張長史文
詩
白馬篇二首
旦發靑林
遊太平山
漢魏六朝百三家集卷七十九目錄
漢魏六朝百三家集卷七十九
明張溥輯
齊孔稚珪集
表
上新定法律表
臣聞匠萬物者以繩墨為正馭大國者以法理為本是
以古之聖王臨朝思理遠防邪萌深杜姦漸莫不資法
理以成化明刑賞以樹功者也伏惟陛下躡歷登皇乘
圖踐帝天地更築日月再張五體裂而復縫六樂頽而
爰緝乃發德音下明詔降恤刑之文申慎罰之典&KR0897;臣
與公卿八坐共刪注律謹奉聖旨諮審司徒臣子良稟
受成規創立條緒使兼監臣宋躬兼平臣王植等鈔撰
同異定其去取詳議八座裁正大司馬臣嶷其中洪疑
大議衆論相背者聖照玄覧斷自天筆始就成立律文
二十卷錄敘一卷凡二十一卷以今奏聞請付外施用
宣下四海臣又聞老子仲尼曰古之聽獄者求所以生
之今之聽獄者求所以殺之與其殺不辜寧失有罪是
則斷獄之職自古所難矣今律文雖定必須用之用失
其平不異無律律書精細文約例廣疑似相傾故誤相
亂一乖其綱枉濫橫起法吏無解既多謬僻監司不習
無以相斷則法書徒明於帙裏冤魂猶結於獄中今府
州郡縣千有餘獄如令一獄歲枉一人則一年之中枉
死千餘人冤毒之死上干和氣聖明所急不可不防致
此之繇又非但律吏之咎列邑之宰亦亂其經或以軍
勲餘力或以勞吏暮齒獷情濁氣忍并生靈昏心狠態
呑剝氓物虐理殘其命曲文被其罪冤積之興復緣斯
發獄吏雖良不能為用使于公哭於邊城孝婦冤於遐
外陛下雖欲宥之其巳血濺九泉矣尋古之名流多有
法學故釋之定國聲光漢臺元常文惠績映魏閣今之
士子莫肻為業縱有習者世議所輕良繇空勤永歲不
逢一朝之賞積學當年終為閭伍所蚩將恐此書永墜
下走之手矣今若弘其爵賞開其勸慕課業宦流班習
冑子拔其精究使處内局簡其才良以居外仕方岳咸
選其能邑長竝擢其術則臯繇之謀指掌可致杜鄭之
業鬱焉何遠然後姦邪無所逃其刑惡吏不能藏其詐
如身手之相驅若絃栝之相接矣臣以疎短謬司大理
陛下發自聖衷憂矜刑網御延奉訓遠照民瘼臣謹仰
述天官伏奏雲陛所奏繆允者宜寫律上國學置律助
教依五經例國子生有欲讀者策試上過高第即便擢
用使處法職以勸士流
陳通和之策表
匈奴為患自古為然雖三代智勇兩漢權竒筭略之要
二塗而巳一則鐵馬風馳奮威沙漠二則輕車出使通
驛虜庭㩁而言之優劣可覩今之議者咸以丈夫之氣
耻居物下况我天威寧可先屈吳楚勁猛帶甲百萬截
彼鯨鯢何往不碎請和示弱非國計也臣以為戎狄獸
性本非人倫鴟鳴狼踞不足喜怒蜂目蠆尾何關美惡
唯宜勝之以深權制之以遠笇弘之以大度處之以蟊
賊豈足肆天下之忿損蒼生之命發雷電之怒争蟲鳥
之氣百戰百勝不足稱雄橫尸千里無益上國而蟻聚
蠭攢窮誅不盡馬足毛羣難與競逐漢高橫威海表窘
廹長圍孝文國富刑清事屈陵辱宣帝撫納安靜朔馬
不驚光武卑辭厚禮寒山無靄兩京四主英濟中區輸
寶貨以結和遣宗女以通好長轡遠馭子孫是賴豈不
欲戰惜民命也唯漢武藉五世之資承六合之富驕心
奢志大事匈奴遂連兵積歲轉戰千里長驅瀚海飲馬
龍城雖斬獲名王屠走凶羯而漢之棄甲十亡其九故
衞霍出關千隊不反貳師入漢百旅頓降李廣敗於前
鋒李陵沒於後陣其餘奔北不可勝數遂使國儲空懸
戶口減半好戰之功其利安在戰不及和相去何若自
西朝不綱東晉遷鼎羣胡沸亂羌狄交橫荆棘攢於陵
廟豺虎咆於宮闈山淵反覆黔首塗地逼廹崩騰開闢
未有是時得失略不稍陳近至元嘉多年無事末路不
量復挑疆敵遂乃連城覆徙虜馬飲江青徐州之際草
木為人耳建元之初胡塵犯塞永明之始復結通好十
餘年間邊候且息陛下張天造歷駕日登皇聲雷宇宙
勢壓河岳而封豕殘魂未屠劍首長蛇餘喘偷窺外甸
烽亭不静五載於斯昔歲蟻壊瘻食樊漢今兹蟲毒浸
淫未巳興師十萬日費千金五歲之費寧可貲計陛下
何惜匹馬之驛百金之賂數行之詔誘此凶頑使河塞
息肩關境全命蓄甲飬民以觀彼弊我策若行則為不
世之福若不從命不過如戰失一隊耳或云遣使不受
則為辱命夫以天下為量者不計細耻以四海為任者
寧顧小節一城之沒尚不足惜一使不反曾何取慚且
我以權取貴得我略行何嫌其耻所謂尺蠖之屈以求
伸也臣不言遣使必得和自有可和之理猶如欲戰不
必勝而有可勝之機耳今宜早發大軍廣張兵勢徵犀
甲於岷峨命樓船於浦海使自青徂豫候騎星羅沿江
入漢雲陣萬里據險要以奪其魄斷糧道以折其膽多
設疑兵使精銳而計亂固列金湯使神茹而慮屈然後
發衷詔馳輕驛辯辭重幣陳列吉凶虜頑而愛竒貪而
好古畏我之威喜君之賂畏威喜賂請和必矣陛下用
臣之啟行臣之計何憂玉門之下而無欵塞之和哉彼
之言戰既憂勤臣之言和亦慊闊伏願察兩塗之利害
撿二事之多少聖照玄省灼然可斷所表謬奏希下之
朝省使同博議臣謬荷殊恩奉佐侯岳敢肆瞽直伏奏
千里
讓詹事表
太子霞騫青殿日光春宮駕紫谷之英振洛笙之響自
非器上白雲韻同明月何以延芳芝苑插羽瓊條竇嬰
戚貴於西京陸曄風素於東國伊人之美方曰可舉臣
亦何斯而敢參冐也
為王敬則讓司空表
故李通豪贍以親寵登司王基才勇與聲華入選先帝
擢臣以榮華陛下伸臣以富貴遂行北帶五州東跨六
郡内亞三鼎外齊四嶽蟬佩之暎則左右交暉龜組之
華則縱橫吐耀輕輪徐動則劒戟如雲飛蓋暫停則歌
鐘成列摐金龍吹鬱其前鳴笳鳳管疊其後鄧禹若不
遭漢光則南陽之掾吏微臣若不逢明聖則孤城之戍
客豈可加以正台之席登以論道之寄啟黃扉而爕五
緯躡青帷而調四序
薦杜京産表
(永明十年稚珪及光禄大夫陸澄祠部尚書虞悰太子右率沈約司徒右長史張融表薦)
(京産不報)
竊見吳郡杜京産潔靜為心謙虚成性通和發于天挺
敏達表於自然學遍玄儒博通史子流連文藝沈吟道
奥泰始之朝挂冠辭世遁舍家業隠於太平葺宇窮巗
採芝幽澗耦耕自得薪歌有餘確爾不羣淡然寡慾蔴
衣藿食二十餘載雖古之志士何以加之謂宜釋巾幽
谷結組登朝則嵒谷含懽薜蘿起忭矣
奏
奏王奐罪
(奐輙殺寧蠻長史劉興祖世祖大怒使御史中丞孔稚珪奏其事遂殺之)
雍州刺史王奐啟錄小府長史劉興祖虚稱興祖扇動
山蠻規生逆謀誑言誹謗言辭不遜&KR0897;使送興祖下都
奐慮所啟欺妄於獄打殺興祖詐啟稱自經死止今體
傷楗蒼[黑敢]事暴聞聽攝興祖門生劉倪到臺辨問列興
祖與兵共事不能相和自去年朱公恩領軍征蠻失利
興祖啟聞以啟呈奐奐因此便相嫌恨若云興祖有罪
便應事在民間民間恬然都無事迹至十年九月十八
日奐使伏身三十人來稱&KR0897;錄興祖付獄安定郡蠻先
在郡贓私興祖既知其取與即牒啟奐不問興祖後執
錄奐仍令蠻領仗身於獄守視興祖未死之前於獄以
物畫漆柈子中出密報家道無罪今啟乞出都一辨萬
死無恨又云奐駐興祖嚴禁信使欲作方便殺以除口
舌又云奐意乃可奐第三息彪隨奐在州凡事是非皆
干豫扇構密除興祖又云興祖家餉糜中下藥食兩口
便覺回乞獄子食者皆大利興祖大叫道糜中有藥近
獄之家無人不聞又云奐治著興祖日急判無濟理十
一月二十一日奐使獄吏來報興祖家道興祖於獄自
經死尸出家人共洗浴之見興祖頸下有傷肩胛烏[黑敢]
陰下破碎實非興祖自經死家人及門義共見非是一
人重攝撿雍州都留田文喜列與倪符同狀興祖在獄
嗛苦望下既蒙降旨欣願始遂豈容於此方復自經&KR0897;
以十九日至二十一日死推理撿迹灼然矯假尋&KR0897;使
送下奐輙拒詔所謗諸條悉出奐意毁故丞相若陳顯
達誹訕朝事莫此之深彪私隨父之鎮敢亂王法罪並
合窮戮
奏王融罪
(鬱林深忿疾融即位十餘日收下廷尉獄然後使中丞孔稚珪倚為奏)
融姿性剛險立身浮競動迹驚羣抗言異類近塞外微
塵苦求將領遂招納不逞扇誘荒傖狡弄聲勢專行權
利反覆脣齒之間傾動頰舌之内威福自已無所忌憚
誹謗朝政歷毁王公謂巳才流無所推下事曝遠近使
融依源據答
啟
謝賜生茘枝啟
綠葉雲舒朱實星映離離昔聞曄曄今覩信西岷之佳
珍諒東鄙之未識(藝文類聚火藝文此下云角昴興而靈華敷大中而朱實繁灼灼丹華)
(吐日離離繁星著天七命析龍眼之房也之按王逸茘枝賦曰乃觀茘枝之樹其形色煖若朝雲興森如横)
(天之篲角亢興而靈華敷大火中而朱實繁灼灼若朝霞之吐日離離如繁星之著天張景陽七命析龍眼之)
(房剖椰子之殼稚珪啟正用逸賦中語七命則景陽七命也藝文於其上既脱寫王逸賦又以七命誤連為一)
(耳尺牘用逸賦四語為稚珪啟而前啟乃反不載蓋繇襲藝文之誤遂不加考)
書
答蕭司徒書
稚珪啟民蚤奉明公提拂之仁深蒙大慈弘引之訓恩
奬所驅性命必盡敢瀝肝髓乞照神襟民積世門業依
奉李老以沖盡為心以素退成行迹蹈善萬之淵神期至
順之宅民仰攀先軌自絶秋塵而宗心所向猶未敢墜
至於大覺明教般若正源民生平所崇初不違背常推
之於至理理至則歸一置之於極宗宗極不容二自仰
禀明公之訓憑接明公之風導之以正乘引之以通戒
使民六滯頓袪五情方旭廻心頂禮合掌願持民齊敬
歸依蚤自淨信重律輕條素巳半合所以未變衣鉢眷
黃老者實以門業有本不忍一日頓棄心世有源不欲
終朝悔遁既以二道大同本不敢惜心廻向實顧言稱
先業直不忍棄門志耳豈不思樂方廣勤志一乘况仰
資明公齊禮道德加須奉誦明公清信至制淨住子序
萬門朗奥億品宣玄言雖願違心不覺醉更未測明公
善誘之妙一至如此博約紛綸精暉照出欲罷尚其不
能欲背何以免向而昔而前民固不敏而今而後斯語
請事民之愚心正執門範情於釋老非敢異同始私追
尋民門昔嘗明一同之義經以此訓張融融乃著通源
之論其名少子少子所明會同道佛融之此悟出於民
家民家既爾民復何礙始乃遲遲執迹今輙兼敬以心
一不空棄黃老二則歸依正覺不期一朝霍然大悟悟
之所導舉自明公不勝踴躍之至謹啟
又
事以聞復竊研道之異佛止在論極極未盡耳道以論
極極在諸天佛乃鄙此不出三界斯則精粗遠近實有
慙於大方矣然尋道家此教指設機權其猶仲尼外典
極惟天地蓋起百姓所見二儀而巳教本因心取會萬
物用其所見順而尊之當其尊地俱窮妙物故老子之
槖籥維摩之無我合德天地易家有太極所以因物之
崇天仍崇之以極妙而至極終有地固淵于於天表老
子亦云有物混成先天地生已是道在天外稍不以天
為道也何異佛家羅漢亦指極四果方至勝鬘自知有
餘地道之崇天極猶佛有羅漢果佛竟不止於羅漢道
亦於天不息甫信道之所道定與佛道通源矣民今心
之所歸輙歸明公所一向道家戒善故與佛家同耳兩
同之處民不苟捨道法道之所異輙婉輙入公大乘請
於今日不敢復位異同矣服膺之至謹啟下誠伏願採
其末悔亮其始位退自悔始自恭自懼謹啟
又
十一月二十九日州民御史中丞孔稚珪啟得示具懷
甚有欣然理本無二取舍多途諍論云云常所慨也但
在始通道則宜然斆而學者則未可君但廣尋諸經不
患淪滯其迹也比面别一二
碑
玄館碑
夫朋白&KR0693;而侶青鳥啟銀函而講金字者有道存焉故
能大叩玄宗鬱為物範則天地正六合照日月而導蒼
生神道無門陰陽不測是故赤松家石室之下神農行
弟子之敬廣成在崆峒之上軒轅禀順風之禮洛浦笙
飛之秀關山駕鳳之英凡此之儔希世間出皆雍容以
沐咸池或瀟灑而開閶闔
褚先生伯玉碑
夫河洛摛寶神道之功既傳岱華吐秘仙靈之迹可覩
蓋事詳於玉牒理煥於金符雖冥默殊源顯晦異軌測
心觀古可得而言焉是以子晉笙歌馭鳳於天海王喬
雲舉控鶴於玄都有羽化蟬蜕觸影遯形神翥帝宮迹
留劍杖遊瑶池而不返宴玄圃而忘歸永嘉惡道者窮
地之險也欹竇遏日折石橫波飛浪突雲奔湍急箭先
生攀途躋阻宿泄涉折而衡飈夜鼓山洪暴激忽乃崩
舟墜壑一倒千仞飄地淪高飜透無底徒侶判其冰碎
舟子悲其雹散危魂中夜赴阻相尋方見先生恬然安
席銘曰關西升妙洛右飛英鳳吹金闕簫鼓玉京絶封
萬古乃既先生先生浩浩唯神其道泉石依情烟霞入
抱秘影窮岫孤栖幽草心圖上玄志通大造
移文
北山移文
鍾山之英草堂之靈馳煙驛路勒移山庭夫以耿介拔
俗之標蕭灑出塵之想度白雪以方絜干青雲而直上
吾方知之矣若其亭亭物表皎皎霞外芥千金而不盼
屣萬乘其如脱聞鳳吹於洛浦值新歌於延瀨固亦有
焉豈其終始參差蒼黃翻覆淚翟子之悲慟朱公之哭
乍廻跡以心染或先貞而後黷何其謬哉嗚呼尚生不
存仲氏既往山阿寂寥千載誰賞世有周子儁俗之士
既文既博亦玄亦史然而學道東魯習隠南郭竊吹草
堂濫巾北岳誘我松桂欺我雲壑雖假容於江臯乃纓
情於好爵其始至也將欲排巢父拉許繇傲百氏蔑王
侯風情張日霜氣橫秋或歎幽人長往或怨王孫不游
談空空於釋部覈玄玄於道流務光何足比涓子不能
儔及其鳴騶入谷鶴書赴隴形馳魄散志變神動爾乃
眉軒席次袂聳筵上焚芰製而裂荷衣抗塵容而走俗
狀風雲悽其帶憤石泉咽而下愴望林巒而有失顧草
木而如喪至其紐金章綰墨綬跨屬城之雄冠百里之
首張英風於海甸馳妙譽於浙右道帙長擯法筵久埋
敲扑諠囂犯其慮牒訴倥偬裝其懷琴歌既斷酒賦無
續常綢繆於結課每紛綸於折獄籠張趙於往圖架卓
魯於前錄希蹤三輔豪馳聲九州牧使我高霞孤映明
月獨舉青松落蔭白雲誰侶澗戶摧絶無與歸石逕荒
凉徒延佇至於還飈入幕寫霧出楹蕙帳空兮夜鶴怨
山人去兮曉猿驚昔聞投簪逸海岸今見解蘭縛塵纓
於是南岳獻嘲北隴騰笑列壑争譏攢峰竦誚慨游子
之我欺悲無人以赴弔故其林慙無盡澗愧不歇秋桂
遣風春蘿罷月騁西山之逸議馳東臯之素謁今又捉
裝下邑浪拽上京雖情投於魏闕或假步於山扄豈可
使芳杜厚顔薜茘無耻碧嶺再辱丹崖重滓塵游躅於
蕙路汙淥池以洗耳宜扄岫幌掩雲關斂輕霧藏鳴湍
截來轅於谷口杜妄轡於郊端於是叢條瞋膽壘穎怒
魄或飛柯以折輪乍低枝而掃跡請廻俗士駕為君謝
逋客
祭文
祭外兄張長史文
惟君之德高明秀挺浩汗深度昂藏風領學不師古因
心則睿筌蹄象繇糠粃莊惠吾與夫子分協芳金憑風
共酒藉月同吟
詩
白馬篇二首
驥子跼且鳴鐵陣與雲平漢家嫖姚將馳突匈奴庭少
年鬭猛氣怒髮為君征雄戟摩白日長劍斷流星早出
飛狐塞晚泊樓煩城虜騎四山合胡塵千里驚嘶笳振
地響吹角沸天聲左碎呼韓陣右破休屠兵橫行絶漠
表飲馬瀚海清隴樹枯無色沙草不嘗青勒石燕然道
凱歸長安亭縣官知我健四海誰不傾但使強胡滅何
湏甲第成當今丈夫志獨為上古英
白馬金具裝橫行遼水傍問是誰家子宿衛羽林郎文
犀六屬鎧寶劍七星光山虚弓響徹地迥角聲長宛河
推勇氣隴蜀擅威強輪臺受降虜高闕翦名王射熊入
飛觀挍獵下長楊英名欺衛霍智策蔑平良島夷時失
禮卉服犯邊疆徵兵離薊北輕騎出漁陽集軍隨日暈
挑戰逐星芒陣移龍勢動營開虎翼張衝冠入死地攘
臂越金湯塵飛戰鼓急風交征旆揚轉鬭平華地追奔
掃鬼方本持身許國况復武功彰會令千載後流譽滿
旂常
旦發青林
孤征越清江遊子悲路長二旬倏已滿三千眇未央草
雜今古色巖留冬夏霜寄懷中山舊舉酒莫相忘
遊太平山
石險天貌分林交日容缺陰澗落春榮寒巖留夏雪
漢魏六朝百三家集卷七十九
