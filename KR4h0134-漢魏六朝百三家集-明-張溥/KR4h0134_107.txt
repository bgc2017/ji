漢魏六朝百三家集卷一百七
魏高允集題詞
游廣平論高伯恭寬中似卓公洪量似文饒風
節似汲長孺予心韙之國史刊石司徒獄興劒
芒在前龍蛇莫避惟有悟主以誠勿欺可免伯
恭引罪在身殆得樽酒納約之義加以儲宫請
命嚴君改顔應對獲全非無故也崔公注詩論
語尚書易閔湛郄檦稱其精微過于馬鄭王賈
伯恭有左氏公羊釋毛詩拾遺論雜解議何鄭
膏肓事百餘篇今俱不傳崔族銷滅言論宜廢
高令公寵周五帝年享百齡而談經之書不與
墓石同永子孫典守聿修安在徵士頌感逝懷
人三十有四紵縞弦韋紛集於懷答宗著作詩
表丹歲寒能言其志觀彼生平求友分深愛敬
終始不獨於君臣有情也集中文字如上書東
宫諫起宫室矯頽俗五異及樂平王蓍論皆耿
介有聲餘亦整而不汚漢初張丞相耆夀吉祥
事略彷彿惜年代久遠筆札絶少有愧伯恭試
列之北朝文苑雖遜步崔公而開疆邢魏固當
日之先正也
目錄
賦
鹿苑賦
表
進天文要略表
郡國建學表
疏
矯頹俗疏
諫起宫室疏
上書
諫東宫上書
書
答宗欽書
頌
北伐頌
徵士頌(有序)
論
蓍論
訓
酒訓(有序)
祭文
祭岱宗文
詩
羅敷行
王子喬
答宗欽十三章
詠貞婦彭城劉氏八章
漢魏六朝百三家集卷一百七目錄
漢魏六朝百三家集卷一百七
明張溥輯
魏高允集
賦
鹿苑賦
啓重基於朔土系軒轅之洪裔武承天以作主熙大明
以御世灑靈液以滂沱扇仁風以遐被踵姬文而築苑
包山澤以開制植羣物以充務蠲四民之常税暨我皇
之繼統誕天縱之明叡追鹿埜之在昔興三轉之高義
振幽宗於已永曠千載而可寄於是命匠選工刊兹西
嶺注誠端思仰模神影庶真容之髣髴燿金暉之煥炳
即靈崕以構宇竦百尋而直正絙飛梁於浮柱列荷華
於綺井圖之以萬形綴之以清永若祗洹之瞪對孰道
場之塗迥嗟神功之所建超終古而秀出實靈祇之協
贊故存貞而保吉鑿仙窟以居禪闢重階以通術澄清
氣於高軒佇流芳於王室茂花樹以芬敷涌醴泉之洋
溢祈龍宫以降雨侔膏液於星畢若乃研道之倫行業
貞簡慕德懷風杖策來踐守應貞之重禁味三蔵之淵
典或步林以經行或寂坐而端宴會衆善以並臻排五
難而俱遣道欲隠而彌彰名欲晦而逾顯伊皇輿之所
幸每垂心於華囿樂在兹之閒敞作離宫以營築固爽
塏以崇居枕平原之高陸恬仁智之所懷眷山水以肆
目玩藻林以遊思絶鷹犬之馳逐眷耆年以廣德縱生
生以延福慧愛内隆金聲外發功濟普天善不自伐尚
諮賢以問道詢芻蕘以補闕盡敬恭於靈寺遵晦望而
致謁奉請戒以畢日兼六時而宵月何精誠之至到良
九劫之可越資聖王之遠圖豈循常以明教希縉雲之
上升羡頂生之高蹈思離塵以邁俗涉玄門之幽奥禪
儲宫以正位受太上之尊號既存無而御有亦執靜以
鎮躁覩天規於今日尋光哲之遺誥悟二乾之重蔭審
明離之並照下寧濟於兆民上尅光於七廟一萬國以
從風總羣生而為導正南面以無為永措心於冲妙夫
道化之難期幸微躬之遭遇逢扶桑之初開遘長夜之
始曙顧衰年以懷傷惟負忝以危懼敢布心以陳誠效
鄙言以自著
表
進天文要略表
往年被勅令臣集天文災異使事類相從約而可觀臣
聞箕子陳謨而洪範作宣尼述史而春秋著皆所以章
名列辟景測皇天者也故先其善惡而驗以災異隨其
失得而效以禍福天人誠遠而報速如響甚可懼也自
古帝王莫不尊崇其道而稽其法數以自修飭厥後史
官並載其事以為鍳誡漢成時光禄大夫劉向見漢祚
將危權歸外戚屢陳妖眚而不見納遂因洪範春秋災
異報應者而為其傳覬以感悟人主而終不聽察卒以
危亡豈不哀哉伏惟陛下神武則天叡自遠欽若稽古
率由舊章前言往行靡不究鍳前皇所不逮也臣學不
洽聞識見寡薄懼無以禆廣聖聽仰酬明旨今謹依洪
範傳天文志撮其事要略其文辭凡為八篇
郡國建學表
臣聞經綸大業必以教養為先咸秩九疇亦由文德成
務故辟雍光於周詩泮宫顯於魯頌自永嘉以來舊章
殄滅經閭蕪沒雅頌之聲京邑杜絶釋奠之禮道業陵
夷百五十載仰惟先朝每欲憲章昔典經闡素風方事
尚殷弗遑克復陛下欽明文思纂成洪烈萬國咸寧百
揆時叙申祖宗之遺志興周禮之絶業爰發德音惟新
文教搢紳黎獻莫不幸甚臣承旨勅並集二省披覽史
籍備究典紀靡不敦儒以勸其業貴學以篤其道伏思
明詔玄同古義宜如聖旨崇建學校以厲風俗使先王
之道光演於明時郁郁之音流聞於四海請制大郡立
博士二人助教四人學生一百人次郡立博士二人助
教二人學生六十人下郡立博士一人助教一人學生
四十人其博士取博觀經典世履忠清堪為人師者年
限四十以上助教亦與博士同年限三十以上若道業
夙成才任教授不拘年齒學生取郡中清望人行修謹
堪循名教者先盡高門次及中第
疏
矯頽俗疏
前朝之世屢發明詔禁諸婚娶不得作樂及葬送之日
歌謠鼓舞殺牲燒葬一切禁斷雖條旨久頒而俗不革
變將由居上者未能悛改為下者習以成俗教化陵遲
一至於斯昔周文以百里之地修德布政先于寡妻及
於兄弟以至家邦三分天下而有其二明為政者先自
近始詩云爾之教矣民胥效矣人君舉動不可不慎禮
云嫁女之家三日不息燭娶婦之家三日不舉樂今諸
王納室皆樂部給伎以為嬉戲而獨禁細民不得作樂
此一異也古之婚者皆㨂擇德義之門妙選貞閑之女
先之以媒娉繼之以禮物集寮友以重其别親御輪以
崇其敬婚姻之際如此之難今諸王十五便賜妻别居
然所配者或長少差舛或罪入掖庭而作合宗王妃嬪
藩懿失禮之甚無復此過往年及今頻有檢劾誠是諸
王過酒致責跡其元起亦由色衰相棄致此紛紜今皇
子娶妻多出宫掖令天下小民必依禮限此二異也萬
物之生靡不有死古先哲王作為禮制所以養生送死
折諸人情若毁生以奉死則聖人所禁也然葬者蔵也
死者不可再見故深蔵之昔堯葬榖林農不易畆舜葬
蒼梧市不改肆秦始皇作為地市下錮三泉金玉寶貨
不可計數死不旋踵尸焚墓掘由此推之堯舜之儉始
皇之奢是非可見今國家營葬費捐巨億一旦焚之以
為灰燼苟靡費有益於亡者古之人奚獨不然今上為
之不輟而禁下民之必止此三異也古者祭必立尸序
其昭穆使亡者有憑致食饗之禮今已葬之䰟人直求
貌類者事之如父母燕好如夫妻損敗風化凟亂情禮
莫此之甚上未禁之下不改絶此四異也夫饗者所以
定禮儀訓萬國故聖王重之至乃爵盈而不飲肴乾而
不食樂非雅聲則不奏物非正色則不列今之大會内
外相混酒醉喧譊㒺有儀式又俳優鄙藝汚辱視聽朝
廷積習以為美而責風俗之清純此五異也今陛下當
百王之末踵晉亂之弊而不矯然釐改以厲頽俗臣恐
天下蒼生永不聞見禮教矣
諫起宫室疏
臣聞太祖道武皇帝既定天下始建都邑其所營立非
因農隙不有所興今建國已久宫室已備永安前殿足
以朝會萬國西堂温室足以安御聖躬紫樓臨望可以
觀望遠近若廣修壯麗為異觀者宜漸致之不可倉卒
計斫材運土及諸雜役須二萬人丁夫充作老小供餉
合四萬人半年可訖古人有言一夫不耕或受其饑一
婦不織或受其寒况數萬之衆其所損廢亦以多矣推
之於古驗之於今必然之效也誠聖主所宜思量
上書
諫東宮上書
天地無私故能覆載王者無私故能包養昔之明王以
至公宰物故藏金於山蔵珠於淵示天下以無私訓天
下以至儉故美聲盈溢千載不衰今殿下國之儲貳四
海屬心言行舉動萬方所則而營立私田畜養雞犬乃
至販酤市鄽與民爭利議聲流布不可追掩夫天下者
殿下之天下富有四海何求而不獲何欲而弗從而與
販夫販婦競此尺寸昔虢之將亡神乃下降賜之土田
卒喪其國漢之靈帝不修人君之重好與宫人列肆販
賣私立府蔵以營小利卒有顛覆傾亂之禍前鑒若此
甚可畏懼夫為人君者必審於擇人故稱知人則哲惟
帝難之商書云無邇小人孔父有云小人近之則不遜
遠之則怨矣武王愛周召齊畢所以王天下殷紂愛飛
廉惡來所以喪其國歴觀古今存亡之際莫不由之今
東宫誠曰乏人雋乂不少頃來侍御左右者恐非在朝
之選故願陛下少察愚言斥出佞邪親近忠良所在田
園分給貧下畜産販賣以時收散如此則休聲日至謗
議可除
書
答宗欽書
頃因行李承足下高問延佇之勞為日久矣王途一啓
得叙其懷欣於相遇情無有已足下兼愛為心每能存
顧養之以風味惠之以德音執翫反覆銘於心抱吾少
乏尋常之操長無老成之致憑賴賢聖以自充勉而來
喻褒飾有過其分既承雅贈即應有答但唱高則難和
理深則難訓所以留連日月以至於今今往詩一篇誠
不足標明來旨且表以心幸恕其鄙滯領其至意
頌
北伐頌
皇矣上天降鑒惟德眷命有魏照臨萬國禮化丕融王
猷允塞静亂以威穆民以則北寇舊隸禀政在蕃往因
時艱逃命北轅世襲凶軌背忠食言招亡聚盗醜類實
繁敢率其衆圖縱猖蹶乃詔訓師興戈北伐躍馬裹糧
星馳電發撲討虔劉肆陳斧鉞斧鉞暫陳馘翦厥旅積
骸填谷流血成浦元兇狐奔假息窮墅爪牙既摧腹心
亦阻周之忠厚存及行葦翼翼聖明有兼斯美澤被京
觀垂此仁旨封尸埜擭惠加生死生死蒙惠人欣覆育
理貫幽冥澤漸殊域物歸其誠神獻其福遐邇斯懷無
思不服古稱善兵歷時始捷今也用師辰不及浹六軍
充合萬邦以協義著春秋功銘玉牒載興頌聲播之來
葉
徵士頌(有序)
昔歲同徵零落將盡感逝懷人作徵士頌蓋止於
應命者其有命而不至則闕焉羣賢之行舉其梗
槩矣今著之於左
夫百王之御士也莫不資仗羣才以隆治道故周文以
多士克寧漢武以得賢為盛此載籍之所記由來之常
義魏自神䴥以後宇内平定誅赫連積世之僣掃窮髮
不羇之寇南摧江楚西盪凉域殊方之外慕義而至於
是偃兵息甲修立文學登延儁造酬諮政事夢想賢哲
思遇其人訪諸有司以求名士咸稱范陽盧玄等四十
二人皆冠冕之胄著問州邦有羽儀之用親發明詔以
徵玄等乃曠官以待之懸爵以縻之其就命三十五人
自餘依例州郡所遣者不可稱記爾乃髦士盈朝而濟
濟之美興焉昔與之俱蒙斯舉或從容廊廟或游集私
門上談公務下盡忻娛以為千載一時始於此矣日月
推移吉凶代謝同徵之人凋殱殆盡在者數子然復分
張往昔之忻變為悲慼張仲業東臨營州遲其還返一
叙于懷齊矜於垂殁之年寫情於桑榆之末其人不幸
復至殞殁在朝者皆後進之士居里者非疇昔之人進
涉無寄心之所出入無解顔之地顧省形骸所以永歎
而不已夫頌者美盛德之形容亦可以長言寄意不為
文二十年矣然事切於心豈可默乎遂為之頌詞曰
紫氣干霄羣雄亂夏王龔徂征戎車屢駕掃盪遊氛克
剪妖霸四海從風八垠漸化政教無外既寧且一偃武
櫜兵唯文是恤帝乃旁求搜賢舉逸巖隱投竿異人並
出亹亹盧生量遠思純鑽道據德遊藝依仁旌弓既招
釋褐投巾攝齊升堂嘉謀日陳自東徂南躍馬馳輪僣
憑影附劉以和親茂祖焭單夙罹不造克已勉躬聿隆
家道敦心六經遊思文藻終辭寵命以之自保燕常篤
信百行靡遺位不苟進任理栖遲居冲守約好讓善推
思賢樂古如渴如饑子翼致遠道賜悟深相期以義相
和若琴並參幕府俱發德音優游卒歲聊以寄心祖根
運會克光厥猷仰緣朝恩俯因德友功雖後建禄實先
受班同舊臣位並羣后士衡孤立内省靡疚言不崇華
交不遺舊以産則貧論道則富所謂伊人實邦之秀卓
矣友規秉兹淑量存彼大方擯此細讓神與理冥形隨
流浪雖屈王侯莫廢其尚趙實名區世多竒士山嶽所
鍾挺生三李矯矯清風抑抑容止初九而潛望雲而起
詵尹西都靈惟作傅垂訓皇宫載理雲霧熙雖中天迹
階郎署餘塵可挹終亦顯著仲業淵長雅性清到憲章
古式綢繆典誥時值險難常一其操納衆以仁訓下以
孝化被龍川民歸其教邁則英賢侃亦稱選聞達邦家
名行素顯志在兼濟豈伊獨善繩匠弗顧功不獲展劉
許履忠竭力致躬出能騁說入獻其功輶軒一舉撓燕
下崇名彰魏世亨業亦隆道茂夙成弱冠播名與朋以
信行物以誠怡怡昆弟穆穆家庭發響九臯翰飛紫冥
頻在省闥亦司於京刑以之中政以之平猗歟彦鑒思
參文雅率性任真器成非假靡矜于高莫恥于下乃謝
朱門歸迹林埜宗敬延譽號為四儁華藻雲飛金聲夙
振中遇沈疴賦詩以訊忠顯於辭理出於韻高滄朗達
默識淵通領新悟異發自心胸質侔和璧文炳雕龍燿
姿天邑衣錦舊邦士元先覺介焉不惑振袂來庭始賓
王國蹈方履正好是繩墨淑人君子其儀不忒孔稱游
夏漢美淵雲越哉伯度出類踰羣司言祕閣作牧河汾
移風易俗理亂解紛融彼滯義渙此潛文儒道以析九
流以分崔宋二賢誕性英偉擢穎閭閻聞名象魏謇謇
儀形邈邈風氣達而不矜素而能賁潘符標尚杜熙好
和清不潔流渾不同波絶希龍津止分常科幽而逾顯
損而逾多張綱柔謙叔術正直道雅洽聞弼為兼識拔
萃衡門俱漸鴻翼發憤忘餐豈要斗食率禮從仁罔愆
于式失不繫心得不形色郎苖始舉用均已試智足周
身言足為治性協於時情敏於事與今而同與古曷異
物以利移人以酒昏侯生潔已唯義是敦日縱醇醪逾
敬逾温其在私室如涉公門季才之性柔而執競届彼
南秦申威致命誘之以權矯之以正帝道用光邊土納
慶羣賢遭世顯名有代志竭其忠才盡其槩體襲朱裳
腰紐雙佩榮曜當時風高千載君臣相遇理實難偕昔
因朝命與之克諧披衿散想解帶舒懷此昕如昨存亡
奄乖靜言思之中心九摧揮毫頌德潛爾增哀
論
蓍論
(劉潔常謂私人曰若車駕不還吾當立樂平王及潔誅王以憂死日者董道秀亦誅允著)
(蓍論)
昔明元未起白臺其高二十餘丈樂平王嘗夢登其上
四望無所見王以問日者董道秀筮之曰大吉王默而
有喜色後事發王遂憂死而道秀棄市道秀若推六爻
以對王曰易稱亢龍有悔窮高曰亢高而無民不為善
也夫如是則上寧於王下保於已福禄方至豈有禍哉
今舍於本而從其末咎釁之至不亦宜乎
訓
酒訓
臣被勅論集往世酒之敗德以為酒訓臣以朽邁遭人
倫所棄而殊恩過隆錄臣於將殁之年勖臣於已墜之
地奉命驚惶喜懼兼甚不知何事可以上答伏惟陛下
以叡哲之姿撫臨萬國太皇太后以聖德之廣濟育羣
生普天之下罔不稱頼然日昃憂勤虚求不已思監往
事以為警戒此之至誠悟通百靈而况於百官士民不
勝踴躍謹竭其所見作酒訓一篇但臣愚短加以荒廢
辭義鄙拙不足觀採伏願聖慈體臣悾悾之情恕臣狂
瞽之意其詞曰
自古聖王其為饗也玄酒在室而澄酒在下所以崇本
重原降於滋味雖汎爵旅行不及於亂故能禮章而敬
不虧事畢而儀不忒非由斯致是失其道將何以範時
軌物垂之於世歴觀往代成敗之效吉凶由人不在數
也商辛耽酒殷道以之亡公旦陳誥周德以之昌子反
昏酣而致斃穆生不飲而身光或長世而為戒或百代
而流芳酒之為狀變惑情性雖曰哲人孰能自競在官
者殆於政也為下者慢於令也聰達之士荒於聽也柔
順之倫興於諍也久而不悛致於病也豈止於病乃損
其命諺亦有云其益如毫其損如刀言所益者止於一
味之益不亦寡乎言所損者夭年亂志夭亂之損不亦
夥乎無以酒荒而䧟其身無以酒狂而喪其倫迷邦失
道流浪漂津不師不遵反將何因詩不言乎如切如磋
如琢如磨朋友之義也作官以箴之申謨以禁之君臣
之道也其言也善則三覆而佩之言之不善則哀矜而
貸之此實先王納規之意往者有晉士多失度肆散誕
以為不羈縱長酣以為高逹調酒之頌以相眩曜稱堯
舜有千鐘百觚之飲著非法之言引大聖為譬以則天
之明豈其然乎且子思有云夫子之飲不能一升以此
推之千鐘百觚皆為妄也今大魏應圖重明御世化之
所暨無思不服仁風敦洽於四海太皇太后以至德之
隆誨而不倦憂勤備於皇情誥訓行於無外故能道協
兩儀功同覆載仁恩下逮罔有不遵普天率土靡不蒙
頼在朝之士有志之人宜克已從善履正存貞節酒以
為度順德以為經悟昏飲之美疾審敬慎之彌榮遵孝
道以致養顯父母而揚名蹈閔曾之前軌遺仁風於後
生仰以答所授俯以保其成可不勉歟可不勉歟
祭文
祭岱宗文
維皇興二年敢昭告於岱宗之靈正趾坤元作鎮東夏
齊二儀以永固崇至德以配天故能資元氣以造物協
隂陽而變化若其嵓嶺峭峙川谷幽深神怪譎詭倏忽
百靈吐納風雲育成萬品攝生之所歸焉禎祚之所萃
焉是以歴代帝王之崇封禪銘功以告其成七十二君
咸在兹焉自非功侔造化應同自然孰能若此者哉自
我國家肅恭禋祀懷柔百神邦域之内罔不咸秩往以
天路未夷雖望祭有在今大化既同奄有淮岱謹薦於
嶽宗之靈尚饗
詩
羅敷
邑中有好女姓秦字羅敷巧笑美回盼鬢髮復凝膚脚
著花文履耳穿明月珠頭作墮馬髻倒枕象牙梳姌姌
善趨步䄡䄡曳長裾王侯為之顧駟馬自踟蹰
王子喬
王少卿王少卿超升飛龍翔天庭遺儀景雲漢酬光騖
電逝忽若浮騎日月從列星跨騰八廓踰杳冥尋元氣
出天門窮覽有無究道根
答宗欽十三首
湯湯流漢藹藹南都載稱多士載耀靈珠邈矣高族世
記丹圖啓基郢城振彩凉區
吾生朗到誕發英風紹熙前緒奕世克隆方圓備體淑
德斯融望傾羣雋響駭革戎
響駭伊何金聲允著匡贊西藩拯厥時務肅志琴書恬
心初素潛思淵渟秀藻雲布
上天降命祚鍾有代協燿紫宸興乾作配仁邁春陽功
隆覆載招延隐叟永貽大賚
伊余櫟散才至庸微遭緣幸會忝與樞機竊名華省厠
足丹墀愧無螢燭少益天暉
明外非諭信漸難兼體卑處下豈曰能謙進不弘道退
失淵潛既慚朱闕亦愧閭閻
史班稱達楊蔡致深負荷典策載蹈於心四轍同軌覆
車相尋敬承嘉誨永佩明箴
遠思古賢内尋諸已仰謝丘明長揖南史遐武雖存高
蹤難擬夙興夕惕豈獲恬止
世之圮矣靈運未通風馬殊隔區域異封有懷西望路
險莫從王澤遠灑九服來同
在昔平吳二陸稱寶今也尅凉吾生獨矯道映儒林義
為羣表我思與之均於紵縞
仁乏田蘇量非叔度韓生屬降林宗仍顧千載曠遊遘
兹一遇藻詠風流鄙心已悟
年時迅邁物我俱逝任之斯通擁之則滯結駟貽塵屢
空亦敝兩間可守安有回賜
詩以言志志以表丹慨哉刎頸義以中殘雖曰不敏請
事金蘭爾其勵之無忘歲寒
詠貞婦彭城劉氏八章
兩儀正位人倫肇甄爰制夫婦統業承先雖曰異族氣
猶自然生則同室終契黃泉
封生令達卓為時彦内協黃中外兼三變誰能作配克
應其選實有華宗挺生淑媛
京野勢殊山川乖互乃奉王命載馳在路公務既弘私
義獲著因媒致幣遘止一暮
率我初冠眷彼弱笄形由禮比情以趣諧忻願難常影
跡易乖悠悠言邁戚戚長懷
時值險屯横離塵網伏鑕就刑身分土壤千里雖遐應
如影響良嬪洞感發於夢想
仰惟親命俯尋嘉好誰謂會淺義深情到畢志守窮誓
不二醮何以驗之殞身是效
人之處世孰不厚生心存於義所重則輕結憤鍾心甘
就幽冥永捐堂宇長辭母兄
茫茫中野翳翳孤丘葛虆冥蒙荆棘四周理苟不昧神
必俱游異哉貞婦曠世靡儔
(渤海封卓妻劉氏彭城人成婚一夕卓官於京師以事見法劉氏在家忽形夢想知卓已)
(死哀泣不止經旬凶問果至遂憤歎而終時人比之奏嘉妻云高允念其義高而名不著)
(乃為之詩)
漢魏六朝百三家集卷一百七
