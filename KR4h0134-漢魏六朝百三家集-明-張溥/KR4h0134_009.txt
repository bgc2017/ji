漢魏六朝百三家集卷九
漢劉歆集題詞
王莽簒漢甄豐劉歆王舜為其腹心豐舜不足
道歆宗室宿儒胡為僕僕符命同賣餅兒也甄
尋之變劉棻兄弟三人皆死歆始怨懼後與王
涉董忠謀誅莽徬徨太白漏言婦人遂自殺也
班史謂歆初心輔莽圖富貴謀至加號安漢宰
衡而止事不出於居攝即真以後内畏不安懷
變有日此固寬為之辭然論歆罪幽州羽山流
殛猶小矣子政三子皆好學長子伋以易教授
官至郡守中子賜九卿丞早卒而少子歆最知
名令歆繼父業挍秘書領五經死於哀帝之世
官以都尉終其名豈不出兩兄上而冐榮國師
投跡亂逆悲乎其壽也左傳未立移書責讓子
雲為友求索方言至洪範傳著天人七略綜百
家三統歷譜考步日月五星此非古鉅儒耶讀
其書益傷其人則有掩卷爾
目錄
賦
遂初賦
甘泉宫賦
燈賦
書
移太常博士書
答文學
與揚雄求方言書
議
武帝廟不宜毁議
太上惠景寢園議
王莽服母緦縗議
奏
上鄧析子
說
三統歷說
論
新序論
傳
洪範五行傳
漢魏六朝百三家集卷九目錄
漢魏六朝百三家集卷九
明張溥輯
漢劉歆集
賦
遂初賦
遂初賦者劉歆所作也歆少通詩書能屬文成帝召為
黃門侍郎中壘校尉侍中奉車都尉光禄大夫歆好左
氏春秋欲立於學官時諸儒不聽歆乃移書太常博士
責讓深切為朝廷大臣非疾求出補吏為河内太守又
以宗室不宜典三河徙五原太守是時朝政已多失矣
歆以論議見排擯志竟不得之官經歷故晉之域感今
思古遂作斯賦以歎往事而寄已意
昔遂初之顯禄兮遭閶闔之開通蹠三台而上征兮入
北辰之紫宫侍列宿於鉤陳兮擁太常之樞極總六龍
於駟房兮奉華蓋於帝側惟太階之侈闊兮機衡為之
難運懼魁杓之前後兮遂隆集於河濱遭陽侯之豐沛
兮乘素波以聊戾得玄武之嘉兆兮守五原之烽燧二
乘駕而既俟僕夫期而在涂馳太行之嚴防兮入天井
之喬關歷崗岑以升&KR1113;兮馬龍騰以起攄舞雙駟以優
遊兮濟黎侯之舊居心滌蕩以慕遠兮逥高都而北征
劇彊秦之暴虐兮吊趙括於長平好周文之嘉德兮躬
尊賢而下士駕四馬而觀風兮慶辛甲於長子哀衰周
之失權兮數困辱而莫扶執孫蒯于屯留兮救王師於
余吾過下虒而歎息兮悲平公之作臺背宗周而不䘏
兮苟偷樂而情怠板葉落而不省兮公族閴其無人曰
不悛而愈甚兮政委棄於家門載約屨而正朝服兮&KR1113;
皮弁以為履寶礫石於廟堂兮面隨和而不視始建衰
而造亂兮公室繇此遂卑憐後君之寄寓兮唁靖公之
銅鞮越侯田而長驅兮釋叔向之飛患悦善人之有救
兮勞祁奚於太原何叔子之好直兮為羣邪之所惡頼
祁子之一言兮幾不免乎徂落䨥美不必為偶兮旹有
羞而不相及雖韞寶而求價兮嗟千載其焉合昔仲尼
之淑聖兮竟隘窮乎陳蔡彼屈原之貞專兮卒放沉於
湘淵何方直之難容兮柳下黜而三辱蘧瑗抑而再犇
兮豈材知之不足揚蛾眉而見妒兮固醜女之情也曲
木惡直繩兮亦小人之誠也以夫子之博觀兮何此道
之必然空下峕而矔世兮自命已之取患悲積習之生
常兮固明智之所别叔羣既在皂隸兮六卿興而為桀
荀寅肆而顓恣兮吉射叛而擅兵憎人臣之若兹兮責
趙鞅於晉陽軼中國之都邑兮登句注以陵厲歴㕍門
而入雲中兮超絶轍而遠逝濟臨沃而遥思兮忽垂意
乎邊都埜蕭條以寥廓兮陵谷錯以盤紆飄寂寥以荒
䀛兮沙埃起而杳冥㢠廻風育其飄忽兮㢠廻颭颭之泠泠
薄涸凍之凝滯兮茀谿谷之清凉漂積雪之皚皚兮涉
凝露之隆霜揚雹霰之復陸兮慨原泉之凌隂激流澌
之漻淚兮窺九淵之潜淋䬃悽愴以慘怛兮慽風漻以
冽寒獸望浪以宂竄兮鳥脇翼之浚浚山蕭瑟以鵾鳴
兮樹木壞而哇唫地坼裂而憤急兮巨石破之嵓嵓天
烈烈以厲高兮廖&KR0008;窗以梟牢㕍邕邕以遲遲兮埜鸛
鳴而嘈嘈望亭隧之皦皦兮飛旂幟之翩翩回百里之
無家兮路脩遠之緜緜於是勒障塞而固守兮奮武靈
之精誠攄趙奢之策慮兮威謀完乎金城外折衝以無
虞兮内撫民以永寧既邕容以自得兮唯惕懼於竺寒
攸潜温之玄室兮滌濁穢於太清反情素於寂寞兮居
華體之冥冥玩書琹以條暢兮考性命之變態運四峕
而覽隂陽兮總萬物之珍怪雖窮天地之極變兮曾何
足乎留意長恬澹以懽娛兮固聖賢之所喜亂曰處幽
潜德含聖神兮抱竒内光自得真兮寵幸浮寄竒無常
兮寄之去留亦何傷兮大人之度品物齊兮舍位之過
勿若遺兮求位得位固其常兮守信保已比老彭兮
甘泉宫賦(載萟文)
軼陵隂之地室過陽谷之秋城廻天門而鳳舉躡黃帝
之明庭冠高山而為居乘崑崙而為宫按軒轅之舊處
居北辰之閎中背共工之幽都向炎帝之祝融封巒為
之東序緣石闕之天梯桂木襍而成行芳肸蠁之依依
翡翠孔雀飛而翶翔鳳皇止而集栖甘醴湧於中庭兮
激清流之濔濔黃龍遊而蜿蟺兮神龜沉於玉泥離宫
特觀接比相連雲起波駭星布彌山高巒峻阻臨眺曠
衍深林蒲葦涌水清泉芙蓉菡蓞菱荇蘋蘩豫章襍木
楩松柞棫女貞烏勃桃李棗檍
燈賦(載萟文)
惟茲蒼鶴修麗以竒身體剼削頭頸委蛇負斯明燈躬
含水池明無不見照察纖微以夜繼晝烈者所依
書
移太常博士書
昔唐虞既衰而三代迭興聖帝明王累起相襲其道甚
著周室既微而禮樂不正道之難全也如此是故孔子
憂道之不行歴國應聘自衛反魯然後樂正雅頌乃得
其所脩易序書制作春秋以紀帝王之道及夫子沒而
微言絶七十子終而大義乖重遭戰國棄籩豆之禮理
軍旅之陳孔氏之道抑而孫吳之術興陵夷至于暴秦
燔經書殺儒士設挾書之法行是古之罪道術由是遂
滅漢興去聖帝明王遐遠仲尼之道又絶法度無所因
襲時獨有一叔孫通略定禮儀天下唯有易卜未有它
書至孝惠之世乃除挾書之律然公卿大臣絳灌之屬
咸介胄武夫莫以為意至孝文皇帝始使掌故朝錯從
伏生受尚書尚書初出于屋壁朽折散絶今其書見在
時師傳讀而已詩始萌芽天下衆書往往頗出皆諸子
傳說猶廣立於學官為置博士在漢朝之儒惟賈生而
已至孝武皇帝然後鄒魯梁趙頗有詩禮春秋先師皆
起于建元之間當此之時一人不能獨盡其經或為雅
或為頌相合而成泰誓後得博士集而讀之故詔書稱
曰禮壞樂崩書缺簡脱朕甚閔焉時漢興已七八十年
離於全經固已遠矣及魯恭王壞孔子宅欲以為宫而
得古文於壞壁之中逸禮有三十九書十六篇天漢之
後孔安國獻之遭巫蠱倉卒之難未及施行及春秋左
氏丘明所脩皆古文舊書多者二十餘通藏於秘府伏
而未發孝成皇帝閔學殘文缺稍離其真乃陳發秘臧
校理舊文得此三事以考學官所傳經或脱簡傳或間
編傳問民間則有魯國桓公趙國貫公膠東庸生之遺
學與此同抑而未施此乃有識者之所惜閔士君子之
所嗟痛也往者綴學之士不思廢絶之闕苟因陋就寡
分文析字煩言碎詞學者罷老且不能究其一蓺信口
說而背傳記是末師而非往古至於國家將有大事若
立辟雍封禪廵狩之儀則幽冥而莫知其原猶欲保殘
守缺挾恐見破之私意而無從善服義之公心或懷妬
嫉不考情實雷同相從隨聲是非抑此三學以尚書為
備謂左氏為不傳春秋豈不哀哉今聖上德通神明繼
統揚業亦閔文學錯亂學士若兹雖昭其情猶依違謙
讓樂與士君子同之故下明詔試左氏可立不遣近臣
奉旨銜命將以輔弱扶微與二三君子比意同力冀得
廢遺今則不然深閉固距而不肯試猥以不誦絶之欲
以杜塞餘道絶滅微學夫可與樂成難與慮始此乃衆
庶之所為耳非所望士君子也且此數家之事皆先帝
所親論今上所考視其古文舊書皆有徵驗外内相應
豈苟而已哉夫禮失求之於野古文不猶愈於野乎往
者博士書有歐陽春秋公羊易則施孟然孝宣皇帝猶
廣立榖梁春秋梁丘易大小夏侯尚書義雖相反猶竝
置之何則與其過而廢之也寧過而立之傳曰文武之
道未墜於地在人賢者志其大者不賢者志其小者今
此數家之言所以兼包大小之義豈可偏絶哉若必專
已守殘黨同門妬道真違明詔失聖意以䧟於文吏之
議甚為二三君子不取也(漢書頌桓公一作伯公誤桓生以禮為大夫貫長卿受)
(詩毛公並見儒林傳十紀文選作記七十子作七十二子終作卒讀作讃三九下有篇字間編作脱編傳問)
(作博問惜閔作歎慜文學作文致考視作考試寧作與)
答文學
誠思拾遺冀以云補(李善文選注)
與揚雄求方言書
(雄為郎一歲作繡補靈節龍骨之銘詩三章及天下上計孝廉雄問異語紀十五卷為輶)
(軒使者絶代語釋别國方言積二十七年成帝時歆與揚雄從取方言)
歆叩頭昨受詔宓五官郎中田儀與官婢陳徵駱驛等
私通盜刷越巾事即其夕竟歸府詔問三代周秦軒車
使者逌人使者以歲八月廵路□代語僮謠歌戲欲得
其最目因從事郝隆□之有日篇中但有其目無見文
者歆先君數為孝成皇帝言當使諸儒共集訓詁爾雅
所及五經所詁不合爾雅者詁&KR3013;為病及諸經氏之屬
皆無證驗博士至以窮世之博學者偶有所見非徒無
主而生是也會成帝未以為意先君又不能獨集至於
歆身修軌不暇何偟更創屬聞子雲獨采集先代絶言
異國殊語以為十五卷其所解略多矣而不知其目非
子雲澹雅之才沈鬱之思不能經年銳精以成此書良
為勤矣歆雖不遘過庭亦克識先君雅訓三代之書藴
藏於家直不計耳今聞此甚為子雲嘉之已今聖朝留
心典誥發精于殊語欲以驗考四方之事不勞戎馬高
車之使坐知傜俗適子雲攘意之秋也不以是時發倉
廪以振贍殊無為明語將何獨挈之寶上以忠信明于
上下以置恩于罷朽所謂知蓄積善布施也蓋蕭何造
律張倉推歴皆成之于帷幕貢之于王門功列于漢室
名流乎無窮誠以隆秋之時收藏不殆饑春之歲散之
不疑故至于此也今謹使密人奉手書願頗與其最目
得使入籙令聖朝留明明之典歆叩頭叩頭(挈一作絜)
議
武帝廟不宜毁議(司徒掾班彪曰漢承亡秦絶學之後祖宗之制因時施宜)
(自元成後學者蕃滋貢禹毁宗廟匡衡改郊兆何武定三公後皆數復故紛紛不定何者)
(禮文缺微古今異制各為一家未易可偏定也考觀諸儒之議劉歆博而篤矣此與王)
(舜同議據漢書歆所撰議也)
臣聞周室既衰四夷竝侵獫狁最彊於今匈奴是也至
宣王而伐之詩人美而頌之曰薄伐獫狁至于太原又
曰嘽嘽推推如霆如雷顯允方叔征伐獫狁荆蠻來威
故稱中興及至幽王犬戎來伐殺幽王取宗器自是之
後南夷與北狄交侵中國不絶如綫春秋紀齊桓南伐
楚北伐山戎孔子曰微管仲吾其被髮左袵矣是故棄
桓之過而錄其功以為伯首及漢興冒頓始強破東胡
禽月氏并其土地地廣丘彊為中國害南粤尉佗總百
粤自稱帝故中國雖平猶有四夷之患且無寧歲一方
有急三面救之是天下皆動而被其害也孝文皇帝厚
以貨賂與結和親猶侵暴無已甚者興師十餘萬衆近
屯京師及四邊歲發屯備虜其為患久矣非一世之漸
也諸侯郡守連匈奴及百粤以為逆者非一人也匈奴
所殺郡守都尉略取人民不可勝數孝武皇帝愍中國
罷勞無安寧之時乃遣大將軍驃騎伏波樓船之屬南
滅百粤起七郡北攘匈奴降昆邪十萬之衆置五屬國
起朔方以奪其肥饒之地東伐朝鮮起玄莵樂浪以斷
匈奴之左臂西伐大宛并三十六國結烏孫起敦煌酒
泉張掖以鬲婼羌裂匈奴之右肩單于孤特遠遁於幕
北四垂無事斥地遠境起十餘郡功業既定乃封丞相
為冨民侯以大安天下富實百姓其規橅可見又招集
天下賢俊與恊心同謀興制度改正朔易服色立天地
之祠建封禪殊官號存周後定諸侯之制永無逆爭之
心至今累世頼之單于守藩百蠻服從萬世之基也中
興之功未有高焉者也高帝建大業為太祖孝文皇帝
德至厚也為文太宗孝武皇帝功至著也為武世宗此
孝宣帝所以發德音也禮記王制及春秋榖梁傳天子
七廟諸侯五大夫三士二天子七日而殯七月而葬諸
侯五日而殯五月而葬此喪事尊卑之序也與廟數相
應其文曰天子三昭三穆與太祖之廟而七諸侯二昭
二穆與太祖之廟而五故德厚者流光德薄者流卑春
秋左氏傳曰名位不同禮亦異數自上以下降殺以兩
禮也七者其正法數可常數者也宗不在此數中宗變
也苟有功德則宗之不可預為設數故於殷太甲為太
宗太戊曰中宗武丁曰高宗周公為母逸之戒舉殷三
宗以勸成王繇是言之宗無數也然則所以勸帝者之
功德博矣以七廟言之孝武皇帝未宜毁以所宗言之
則不可謂無功德禮記祀典曰夫聖王之制祀也功施
於民則祀之以勞定國則祀之能救大災則祀之竊觀
孝武皇帝功德皆兼而有焉凡在於異姓猶將特祀之
况於先祖或說天子五廟無見文又說中宗高宗者宗
其道而毁其廟名與實異非尊德貴功之意也詩云蔽
芾甘棠勿鬋勿伐邵伯所茇思其人猶愛其樹况宗其
道而毁其廟乎迭毁之禮自有常法無殊功異德固以
親疎相推及至祖宗之序多少之數經傳無明文至尊
至重難以疑文虛說定也孝宣皇帝舉公卿之議用衆
儒之謀既以為世宗之廟建之萬世宣布天下臣愚以
為孝武皇帝功烈如彼孝宣皇帝崇立之如此不宜毁
太上惠景寢園議
禮去事有殺故春秋外傳曰日祭月祀時享歲貢終王
祖襧則日祭曾高則月祀二祧則時享壇墠則歲貢大
禘則終王德盛而游廣親親之殺也彌遠則彌尊故禘
為重矣孫居王父之處正昭穆則孫常與祖相代此遷
廟之殺也聖人於其祖出於情矣禮無所不順故無毁
廟自貢禹建迭毁之議惠景及太上寢園廢而為虚失
禮意矣
王莽服母緦縗議(居攝二年莽母功顯君死意不在哀令太后詔議其服少)
(阿羲和劉歆與博士諸儒七十八人議莽遂行焉)
居攝之義所以統立天功興崇帝道成就法度安輯海
内也昔殷成湯既沒而太子蚤夭其子太甲幼少不明
伊尹放諸桐宫而居攝以興殷道周武王既沒周道未
成成王幼少周公屏成王而居攝以成周道是以殷有
翼翼之化周有刑措之功今太皇太后比遭家之不造
委任安漢公宰尹羣僚衡平天下遭孺子幼少未能共
上下皇天降瑞出丹石之符是以太皇太后則天明命
詔安漢公居攝踐祚將以成聖漢之業與唐虞三代比
隆也攝皇帝遂開袐府會羣儒制禮作樂卒定庶官茂
成天功聖心周悉卓爾獨見發得周禮以明因監則天
稽古而損益焉猶仲尼之聞韶日月之不可階非聖哲
之至孰能若兹綱紀咸張成在一匱此其所以保佑聖
漢安靖元元之效也今功顯君薨禮庶子為後為其母
緦傳曰與尊者為體不敢服其私親也攝皇帝以聖德
承皇天之命受太后之詔居攝踐祚奉漢太宗之後上
有天地社稷之重下有元元萬機之憂不得顧其私親
故太皇太后建厥元孫俾侯新都為哀侯後明攝皇帝
與尊者為體承宗廟之祭奉共養太皇太后不得服其
私親也周禮曰王為諸侯緦縗弁而加環絰同姓則麻
異姓則葛攝皇帝當為功顯君緦縗弁而加麻環絰如
天子弔諸侯服以應聖制
奏
上鄧析子
中鄧析書四篇臣叙書一篇凡中外書五篇以相校除
復重為一篇皆定殺青書可繕寫也鄧析者鄭人也好
刑名操兩可之說設無窮之辭當子產之世數難子產
之法記或云子產起而戮之於春秋左氏傳昭公二十
年而子產卒子太叔嗣為政定公八年太叔卒駟歂嗣
為政明年乃殺鄧析而用其竹刑君子謂子歂於是乎
不忠苟有可以加于國家棄其邪可也静女之三章取
彤管焉竿旄何以告之取其忠也故用其道不棄其人
詩之蔽芾甘棠勿剪勿伐召伯所茇思其人猶愛其樹
也况用其道不恤其人乎然無以勸能矣竹刑簡法也
久遠世無其書子產卒後二十年而鄧析死傳說或稱
子產誅鄧析非也其論無厚者言之異同與公孫龍同
類謹第上
說
三統歷說(漢書云初孝成世劉向總六歷列是非作五紀論向子歆究其微眇作三)
(統歷及譜以說春秋推法密要故述焉)
夫歷春秋者天時也列人事而因以天時傳曰民受天
地之中以生所謂命也是故有禮誼動作威儀之則以
定命也能者養之以福不能者敗以取禍故列十二公
二百四十二年之事以隂陽之中制其禮故春為陽中
萬物以生秋為隂中萬物以成是以事舉其中禮取其
和歷數以閏正天地之中以作事厚生皆所以定命也
易金火相革之卦曰湯武革命順乎天而應乎人又曰
治歷明時所以和人道也周道既衰幽王既喪天子不
能班朔魯歷不正以閏餘一之歲為蔀首故春秋刺十
一月乙亥朔日有食之於是辰在申而司歷以為在建
戌史書建亥哀十二年亦以建申流火之月為建亥而
怪蟄蟲之不伏也自文公閏月不告朔至此百有餘年
莫能正歷數故子貢欲去其餼羊孔子愛其禮而著其
法於春秋經曰冬十月朔日有食之傳曰不書日官失
之也天子有日官諸侯有日御日官居卿以底日禮也
日御不失日以授百官於朝言告朔也元典歷始曰元
傳曰元善之長也共養三德為善又曰元禮之長也合
三體而為之原故曰元於春三月每月書王元之三統
也三統合於一元故因元一而九三之以為法十一三
之以為實實如法得一黃鍾初九律之首陽之變也因
而六之以九為法得林鍾初六呂之首隂之變也皆參
天兩地之法也上生六而倍之下生六而損之皆以九
為法九六隂陽夫婦子母之道也律取妻而呂生子天
地之情也六律六吕而十二辰立矣五聲清濁而十日
行矣傳曰天六地五數之常也天有六氣降生五味夫
五六者天地之中合而民所受以生也故日有六甲辰
有五子十一而天地之道畢言終而復始太極中央元
氣故為黃鍾其實一龠以其長自乘故八十一為日法
所以生權衡度量禮樂之所繇出也經元一以統始易
太極之首也春秋二㠯目歲易兩儀之中也於春每月
書王易三極之統也於四時雖亡事必書時月易四象
之節也時月以建分至啟閉之分易八卦之位也象事
成敗易吉凶之效也朝聘會盟易大業之本也故易與
春秋天人之道也傳曰龜象也筮數也物生而後有象
象而後有滋滋而後有數是故元始有象一也春秋二
也三統三也四時四也合而為十成五體㠯五乘十大
衍之數也而道據其一其餘四十九所當用也故蓍以
為數㠯象兩兩之又㠯象三三之又以象四四之又歸
竒象閏十九及所據一加之因㠯再扐兩之是為月法
之實如日法得一則一月之日數也而三辰之位交矣
是㠯能生吉凶故易曰天一地二天三地四天五地六
天七地八天九地十天數五地數五五位相得而各有
合天數二十有五地數三十几天地之數五十有五此
所㠯成變化而行鬼神也并終數為十九易窮則變故
為閏法參天九兩地十是為會數參天數二十五兩地
數三十是為朔望之會㠯會數乘之則周於朔旦冬至
是為會月九會而復元黃鍾初九之數也經於四時雖
亡事必書時月時所以紀啓閉也月所以紀分至也啓
閉者節也分至者中也節不必在其月故時中必在正
數之月故傳曰先王之正時也履端於始舉正於中歸
餘於終履端於始序則不愆舉正於中民則不惑歸餘
於終事則不誖此聖王之重閏也以五位乘會數而朔
旦冬至是為章月四分月法以其一乘章月是為中法
參閏法為周至以乘月法以减中法而約之則六扐之
數為一月之閏月其餘七分此中月相求之術也朔不
得中是為閏月言隂陽雖交不得中不生故曰法乘閏
法是為統歲三統是為元歲元歲之閏隂陽災三統閏
法易九戹曰初入元百六陽九次三百七十四隂九次
四百八十陽九次七百二十隂七次七百二十陽七次
六百隂五次六百陽五次四百八十隂三次四百八十
陽三凡四千六百一十七歲與一元終經歲四千五百
六十災歲五十七是以春秋曰舉正於中又曰閏月不
告朔非禮也閏以正時時以作事事以厚生生民之道
於是乎在矣不告閏朔棄時正也何以為民故魯僖五
年春正月辛亥朔日南至公既視朔遂登觀臺以望而
書禮也几分至啟閉必書雲物為備故也至昭二十年
二月已丑日南至失閏至在非其月梓慎望氛氣而弗
正不履端於始也故傳不曰冬至而曰日南至極於牽
牛之初日中之時景最長以此知其南至也斗綱之端
連貫營室織女之紀指牽牛之初以紀日月故曰星紀
五星起其初日月起其中凡十二次日至其初為節至
其中斗建下為十二辰視其建而知其次故曰制禮上
物不過十二天之大數也經曰春王正月傳曰周正月
火出於夏為三月商為四月周為五月夏數得天得四
時之正也三代各據一統明三統常合而迭為首登降
三統之首周還五行之道也故三五相包而生天統之
正始施於子半日萌色赤地統受之於丑初日肇化而
黃至丑半日牙化而白人統受之於寅初日孽成而黑
至寅半日生成而青天施復於子地化自丑畢於辰人
生自寅成於申故歷數三統天以甲子地以甲辰人以
甲申孟仲季迭用事為統首三微之統既著而五行自
青始其序亦如之五行與三統相錯傳曰天有三辰地
有五行然則三統五星可知也易曰參五以變錯綜其
數通其變遂成天地之文極其數遂定天下之象太極
運三辰五星於上而元氣轉三統五行於下其於人皇
極統三德五事故三辰之合於三統也日合於天統月
合於地統斗合於人統五星之合於五行水合於辰星
火合於熒惑金合於太白木合於歲星土合於填星三
辰五星而相經緯也天以一生水地以二生火天以三
生木地以四生金天以五生土五勝相乘以生小周以
乘乾坤之策而成大周隂陽比類交錯相乘故九六之
變登降於六體三微而成著三著而成象二象十有八
變而成卦四營而成易為七十二參三統兩四時相乘
之數也參之則得乾之策兩之則得坤之策以陽九九
之為六百四十八以隂六六之為四百三十二凡一千
八十隂陽各一卦之微筭策也八之為八千六百四十
而八卦小成引而信之又八之為六萬九千一百二十
天地再之為十三萬八千二百四十然後大成五星會
終觸類而長之以乘章歲為二百六十二萬六千五百
六十而與日月會三會為七百八十七萬九千六百八
十而與三統會三統二千三百六十三萬九千四十而
復於太極上元九章歲而六之為法太極上元為實實
如法得一隂一陽各萬一千五百二十當萬物氣體之
數天下之能事畢矣
論
新序論(史記商君傳末注載劉歆新序論)
秦孝公保崤函之固以廣雍州之地東并河西北收上
郡國富兵彊長雄諸侯周室歸籍四方來賀為戰國霸
君秦遂以彊六世而并諸侯亦皆商君之謀也夫商君
極身無二慮盡公不顧私使民内急耕織之業以富國
外重戰伐之賞以勸戎士法令必行内不私貴寵外不
偏疏遠是以令行而禁止法出而姦息故雖書云無偏
無黨詩云周道如砥其直如矢司馬法之勵戎士周后
稷之勸農業無以易此此所以并諸侯也故孫卿曰四
世有勝非幸也數也然無信諸侯畏而不親夫霸君若
齊桓晉文者桓不倍柯之盟文不負原之期而諸侯畏
其彊而親信之存亡繼絶四方歸之此管仲舅犯之謀
也今商君倍公子卭之舊恩棄交魏之明信詐取三軍
之衆故諸侯畏其彊而不親信也藉使孝公遇齊桓晉
文得諸侯之統將合諸侯之君驅天下之兵以伐秦秦
則亡矣天下無桓文之君故秦得以兼諸侯衛鞅始自
以為知霸王之德原其事不諭也昔周召施善政及其
死也後世思之蔽芾甘棠之詩是也嘗舍於樹下後世
思其德不忍伐其樹况害其身乎管仲奪伯氏邑三百
戶無怨言今衛鞅内刻刀鋸之刑外深鈇鉞之誅步過
六尺者有罰棄灰於道者被刑一日臨渭而論囚七百
餘人渭水盡赤號哭之聲動於天地畜怨積讐比於丘
山所逃莫之隱所歸莫之容身死車裂滅族無姓其去
霸王之佐亦遠矣然惠王殺之亦非也可輔而用也使
衛鞅施寬平之法加之以恩申之以信庶幾霸者之佐
哉
洪範五行傳
五行
伏羲氏繼天而王受河圖則而畫之八卦是也禹治洪
水賜雒書法而陳之洪範是也聖人行其道而寶其真
降及于殷箕子在父師位而典之周既克殷以箕子歸
武王親虛已而問焉故經曰惟十有三祀王訪于箕子
王廼言曰烏呼箕子惟天隂隲下民相恊厥居我不知
其彛倫逌叙箕子廼言曰我聞在昔鯀陻洪水汨陳其
五行帝乃震怒弗畀洪範九疇彛倫逌斁鯀則殛死禹
迺嗣興天廼錫禹洪範九疇彛倫逌叙此武王問雒書
於箕子箕子對禹得雒書之意也初一曰五行次二曰
羞用五事次三曰農用八政次四曰叶用五紀次五曰
建用皇極次六曰艾用三德次七曰明用稽疑次八曰
念用庶徵次九曰嚮用五福畏用六極凡此六十五字
皆雒書本文所謂天廼錫禹大法九章常事所次者也
以為河圖雒書相為經緯八卦九章相為表裏昔殷道
弛文王演周易周道敝孔子述春秋則乾坤之隂陽效
洪範之咎徵天人之道粲然著矣
正月雨木冰(成公十六年)
上陽施不下通下隂施不上達故雨而木為之冰雰氣
寒木不曲直也
八月壬申御廪災(桓公十四年)
御廪公所親耕籍田以奉粢盛者也棄法度亡禮之應
也
春石言於晉(昭公八年)
金石同類是為金不從革失其性也
秋大水(桓公元年)
桓易許田不祀周公廢祭祀之罰也
大水(嚴公二十四年)
先是嚴飾宗廟刻桷丹楹以夸夫人簡宗廟之罰也
恒雨(書)
貎傳曰有鱗蟲之孽羊旤鼻痾
三月癸酉大雨震電庚辰大雨雪(隱公九年)
三月癸酉於歷數春分後一日始震電之時也當雨而
不當大雨大雨常雨之罰也於始震電八日之間而大
雨雪常寒之罰也
八月大雩(昭公三年)
昭公即位年十九矣猶有童心居喪不哀炕陽失衆
八月大雩(昭公二十四年)
左氏傳二十三年邾師城翼還經魯地魯襲取邾師獲
其三大夫邾人愬於晉晉人執我行人叔孫婼是春廼
歸之
七月上辛大雩季辛又雩(昭公二十五年)
時郈氏與季氏有隙又季氏之族有淫妻為讒使季平
子與族人相惡皆共讒平子子家駒諫曰讒人以君徼
幸不可昭公遂伐季氏為所敗出奔齊
恒奥(書)
屬思心不容於易剛而包柔為離離為火為目羊上角
下號剛而包柔羊大目而不精明視氣毁故有羊旤(闕二)
(字)視傳曰有羽蟲之孽雞旤
十二月隕霜不殺草(僖公三十三年)
草妖也
高宗祭成湯有蜚雉登鼎耳而雊
羽蟲之孽易有鼎卦鼎宗廟之器主器奉宗廟者長子
也野鳥自外來入為宗廟器主是繼嗣將易也
十二月李梅實(僖公三十三年)
庶徵皆以蟲為孽思心蠃蟲孽也李梅實屬草妖
夏有鸜鵒來巢(昭公二十五年)
羽蟲之孽其色黑又黑祥也視不明聽不聰之罰也
恒寒
聽傳曰有介蟲孽也
庶徵之恒寒
大雨雪及未當雨雪而雨雪及大雨雹隕霜殺菽草皆
常寒之罰也
秋螽(桓公五年)
貪虐取民則螽介蟲之孽也與魚同占
有蜚(嚴公二十九年)
負蠜也性不食榖食榖為災介蟲之孽
秋雨螽於宋(文公三年)
螽為榖災卒遇賊隂墜而死也
十二月螽(哀公十二年)
周十二月夏十月也火星既伏蟄蟲皆畢天之見變因
物類之宜不得以螽是歲再失閏矣周九月夏七月故
傳曰火猶西流司歷過也
冬蝝生(宣公十五年)
蝝螕□之有翼者食榖為災黑𤯝也
恒風
思心傳曰時則有臝蟲之孽謂螟螣之屬也
九月已卯晦震夷伯之廟(釐公十五年)
春秋及朔言朔及晦言晦人道所不及則天震之展氏
有隱慝故天加誅於其祖夷伯之廟以譴告之也成公
十六年六月甲午晦晉侯及楚子鄭伯戰于鄢陵皆月
晦云
秋螟(隱公五年)
又逆臧釐伯之諫貪利區霿以生臝蟲之孽也
夏梁山崩(成公五年)
梁山晉望也崩㢮崩也古者三代命祀祭不越望吉凶
禍福不是過也國主山川山崩川竭亡之徵也美惡周
必復是歲歲在鶉火至十七年復在鶉火欒書中行偃
殺厲公而立悼公
恒隂
皇極傳曰有下體生上之痾
秋有蜮(嚴公十八年)
蜮盛暑所生非自越來也
敗狄于鹹(文公十一年)
人變屬黃祥
二月已已日有食之榖梁傳曰言日不言朔食
晦公羊傳曰食二日(隱公三年)
正月二日燕越之分野也凡日所躔而有變則分野之
國失政者受之人君能脩政共御厥罰則災消而福至
不能則災消而禍生故經書災而不紀其故蓋吉凶亡
常隨行而成禍福也周衰天子不班朔魯歷不正置閏
不得其月月大小不得其度史記日食或言朔而實非
朔或不言朔而實朔或脱不書朔與日皆官失之也
七月壬辰朔日有食之既(桓公三年)
六月趙與晉分先是晉曲沃伯再弑晉侯是歲晉大亂
滅其宗國
十月朔日有食之(桓公十七年)
楚鄭分
三月日有食之(嚴公十八年)
晦魯衛分
六月辛未朔日有食之(嚴公二十五年)
五月二日魯趙分
十二月癸亥朔日有食之(嚴公二十六年)
十月二日楚鄭分
九月庚午朔日有食之(嚴公三十年)
八月秦周分
九月戊寅朔日有食之(僖公五年)
七月秦晉分
三月庚午朔日有食之(僖公十二年)
三月齊魯分
五月日有食之(僖公十五年)
二月朔齊越分
二月癸亥日有食之(文公元年)
正月朔燕越分
六月辛丑朔日有食之(文公十五年)
四月二日魯衛分
七月甲子日有食之既(宣公八年)
十月二日楚鄭分
四月丙辰日有食之(宣公十年)
二月魯衛分
六月癸卯日有食之(宣公十七年)
三月晦朓魯衛分
六月丙寅朔日有食之(成公十六年)
四月二日魯衛分
十二月丁已朔日有食之(成公十七年)
九月周楚分
二月乙未朔日有食之(襄公十四年)
前年十二月二日宋燕分
八月丁已日有食之(襄公十五年)
五月二日魯趙分
十月丙辰朔日有食之(襄公二十年)
八月秦周分
九月庚戌朔日有食之(襄公二十一年)
七月秦晉分
十月庚辰朔日有食之
八月秦周分
二月癸酉朔日有食之(襄公二十三年)
前年十二月二日宋燕分
七月甲子朔日有食之既(襄公二十四年)
五月魯趙分
八月癸已朔日有食之
六月晉趙分
十二月乙亥朔日有食之(襄公二十七年)
九月周楚分
四月甲辰朔日有食之(昭公七年)
二月魯衛分
六月丁已朔日有食之(昭公十五年)
三月魯衛分
六月甲戌朔日有食之(昭公十七年)
六月二日魯趙分
七月壬午朔日有食之(昭公二十一年)
五月二日魯趙分
十二月癸酉朔日有食之(昭公二十二年)
十月楚鄭分
五月乙未朔日有食之(昭公二十四年)
二日魯趙分是月斗建辰
十二月辛亥朔日有食之(昭公三十一年)
二月宋燕分
三月辛亥朔日有食之(定公五年)
正月二日燕趙分
十一月丙寅朔日有食之(定公十二年)
十二月二日楚鄭分
八月庚辰朔日有食之(定公十五年)
六月晉趙分
五月庚申朔日有食之(定公十四年)
三月二日齊衛分
八月戊午晨漏未盡三刻有兩月重見(成帝建始元年)
舒者侯王展意顓事臣下促急故月行疾也肅者王侯
縮朒不任事臣下㢮縱故月行遲也當春秋時侯王率
多縮朒不任事故食二日仄慝者十八食晦日脁者一
此其效也
四月辛卯夜恒星不見夜中星隕如雨(嚴公七年)
晝象中國夜象夷狄夜明故常見之星皆不見象中國
微也星隕如雨如而也星隕而且雨故曰與雨偕也明
雨與星隕兩變相成也洪範曰庶民惟星易曰雷雨作
解是歲歲在玄枵齊分野也夜中而星隕象庶民中離
上也雨以解過施復從上下象齊桓行伯復興周室也
周四月夏二月也日在降婁魯分野也先是衛侯朔奔
齊衛公子黔牟立齊以諸侯伐之天子使使救衛魯公
子溺顓政會齊以犯王命嚴弗能止卒從而伐衛逐天
王所立不義至甚而自以為功民去其上政繇下作尤
著故星隕於魯天事常象也
七月有星孛入于北斗周史服曰不出七年宋
齊晉之君皆將死亂(文公十四年)
北斗有環域四星入其中也斗天之三辰綱紀星也宋
齊晉天子方伯中國綱紀彗所以除舊布新也斗七星
故曰不出七年至十六年宋人弑昭公十八年齊人弑
懿公宣公二年晉趙穿弑靈公
冬有星孛于大辰(昭公十七年)
大辰房心尾也八月心星在西方孛從其西過心東及
漢也宋大辰虛謂宋先祖掌祀大辰星也陳太昊虛虙
羲木德火所生也鄭祝融虛高辛氏火正也故皆為火
所舍衛顓頊虛星為大水營室也天星既然又四國失
政相似及為王室亂皆同
冬十一月有星孛于東方(哀公十三年)
孛東方大辰也不言大辰旦而見與日爭光星入而彗
猶見是歲再失閏十一月實八月也日在鶉火周分野
也
冬有星孛(哀公十四年)
不言所在官失之也
正月戊申朔隕石于宋五是月六鶂退飛過宋
都(釐公十六年)
是歲歲在壽星其衝降婁降婁魯分野也故為魯多大
喪正月日在星紀厭在玄枵齊分野也石山物齊大嶽
後五石象齊桓卒而五公子作亂故為明年齊有亂庶
民惟星隕于宗象宋襄將得諸侯之象而治五公子之
亂星隕而鶂退飛故為得諸侯而不終六鶂象後六年
伯業始退執于盂也民反德為亂亂則妖災生言吉凶
繇人然後隂陽衝厭受其咎齊魯之災非君所致故曰
吾不敢逆君故也
漢魏六朝百三家集卷九
