漢魏六朝百三家集卷五十
陸雲集題詞
士龍與兄書稱論文章頗貴清新妙若文賦尚
嫌綺語未盡又云作文尚多譬家猪羊耳其數
四推兄或云瑰鑠或云高遠絶異或云新聲絶
曲要所得意惟清新相接士衡文成輒使弟定
之不假他人二陸用心先質後文重規沓矩亦
不得巳而後見耳哲昆詩匹人稱如陳思白馬
士龍所傳四言偏多有皇思文諸篇誦美祁陽
式模大雅類以卑頌尊非朋舊之體餘篇一致間
有至極使盡其才即不得為韋侯諷諫仲宣思
親顧高出補亡六首則有餘矣宰治浚儀善察
疑獄佐相吳王屢陳讜論神明之長諫諍之臣
有兼能焉士衡枉死遂同隕墮聞河橋之鼓聲
哀華亭之鶴唳巢覆卵破宜相及也集中大文
雖少而江漢同名劉彦和謂其布采鮮淨敏於
短篇殆質論歟
目錄
賦
南征賦(有序)
登臺賦(有序)
愁霖賦(冇序)
喜霽賦(有序)
歲暮賦(有序)
逸民賦(有序)
羊腸轉賦
寒蟬賦(有序)
騷
九愍
脩身
涉江
悲郢
行吟
紆思
考志
感逝
征
啓疏
諫吳王起西園第宜遵節儉啓
又疏
諫吳王起觀疏
請吳王引師友文學觀書問道啓
又啓
請吳王入朝啓
請吳王覆校諸官啓
請防不法啓
書
移太常府薦張贍書
答車茂安書
與載季甫書
又
又
又
又
又
又
與張光禄書
又
又
與朱光禄書
與嚴宛陵書
與楊彦明書
又
又
又
又
又
與陸典書
又
又
又
又
又
又
又
又
又
弔陳永長書
又
又
又
又
弔陳伯華書
又
春節帖
與兄平原書
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
又
頌
登遐頌(有序)
盛德頌(有序)
祖考頌(有序)
張二侯頌(有序)
贊
榮啓期贊(有序)
箴
逸民箴(有序)
碑
泰伯碑
誄
吳故丞相陸公誄
晉故散騎常侍陸府君誄
晉故豫章内史夏府君誄
文
嘲褚常侍文
牛責季友文
漢魏六朝百三家集卷五十目錄
漢魏六朝百三家集卷五十
明張溥輯
陸雲集
賦
南征賦(有序)
太安二年秋八月奸臣羊玄之皇甫商敢行稱亂凌逼
乘輿天子蒙塵于外自秋徂冬大將軍敷命羣后同恤
社稷乃身統三軍以謀國難自義聲所及四海之内朔
漠之表蒸徒贏糧而請奮胡馬欵塞而思征四方之會
衆以百萬軍旅之盛威靈之著自古已來未之有也粤
十月軍次于朝歌講武治戎以觀兵于殷墟於是美義
征之舉壯師徒之盛乃作南征賦以揚匡霸之勲云爾
有皇晉之覇后資濬哲之叡聖崇文德於緝熙濟武功
而保定應天鑒之昭華荷帝祐之休命步玉衡以觀八
方在璇璣而齊七政芒芒神道化洽崇深仰戾天飛俯
洞淵沈振南箕以鼓物冐慶雲而崇隂恢天維以籠世
廓宇宙而宅心濟博施之厚德鏗希聲之大音淵澤回
而竝注豪彦萃而為林九服惟清諸夏謐靜肅慎回首
沙漠引領天和時降地靈夙挺結芳林之竒幹發珍禾
之神穎勵修德於億兆端澄形於萬景在中葉之不競
遭皇家之毒亂悲國步之未夷仰夙興而昩旦括無方
而大誥集率土而貞觀致天屬於王畿肅宵征而省難
爾乃建黃鉞之靈威樹戎輅之高蓋伐隠天之雷鼓振
凌霄之電旆介夫揮戈而夙興武臣總干而啓邁振靈
韶之嘈嘈飛旟旐之藹藹虹旃泝風以委蛇霓旄蒙光
而容裔公徒十萬其會雲興悠悠華戎時罔不承爾乃
命屏翳以夕降式飛廉以朝升塗蒙雨而復清景帶天
而光澄陪武臣於雕軒列名僚於後乘猛將起而虎嘯
商颷肅其來應士憑威而響駭馬歔天而景凌臨川屯
於廣陸武騎被乎中陵類禡比京師徒經始桓桓先征
在河之涘順彼長道懸旌千里羨王師之遵時茂七德
而發止爾乃稅駕殷墟我徒既閑順時講武薄狩于原
紛同方而類聚煥副翼而明分祗明刑以誓衆習軍政
於舊聞儼山立以崇薈粲烟駭而興紛若溟海之引回
流岱靈之吐行雲于時玄冬首時隂風戒煞山澤含哀
天地肅乂閒夜冽以澄清中原曠而曖昧戎士肅而咸
戒三軍紛而雜遝長角哀呌以命旅金鼓隠訇而啓伐
景凌冥而四播音乘雲而上逝火烈具舉伐鼓淵淵朱
光俛而丹野炎暉仰而絳天曜靈翕赫以增熾憤氣怫
悦而凌煙狂颷起而妄駭行雲藹而芊眠旌旆翻其猗
靡驚熛因而嬋娟爾乃洪音雷動清聞尅廣凌雲發揮
萬里振響聲馮虚而天回烈駭空而地蕩映皎月而望
舒闇照重昏而大夜朗服縣炎揚而晃儵飛烽戢煜而
泱漭乃有熊羆之旅虓闞之將雄聲泉涌逸氣風亮超
三軍以奔厲賈餘勇而成壯兆洪音於寂漠先無形而
高唱紛若屯雲渙若積波遁隂匿景靜言勿譁絶倡寂
其既收萬夫翕而咸和嚴鼓隠而重戒景燧曄而星羅
烈蒙隂而仰假曜憑陽而登遐若扶桑之振華葉皓天
之散朝霞超燭龍之絶景豈比象於百華
登臺賦(有序)
永靈中參大府之佐於鄴都以時事巡行鄴宫三臺登
高有感因以言崇替迺作賦云
承后皇之嘉惠兮翼聖宰之威靈肅言詞而述業兮乃
啓行乎北京巡華室以周流兮登崇臺而上征攀凌坻
而遂隮兮迄雲閣而少寧爾乃佇盼瑶軒滿目綺寮中
原方華綠葉振翹嘉生民之亹亹兮望天晷之苕苕歷
玉階而容與兮憩蘭堂以逍遙蒙紫庭之芳塵兮駭洞
房之迴飇頽嚮逝而忤物兮傾冠舉而凌霄曲房縈而
窈眇兮長廊邈而蕭條於是迥路逶夷邃宇玄芒深堂
百室曾臺千房闢南窗而蒙暑兮啓朔牖而履霜遊陽
堂而冬溫兮步隂房而夏涼萬禽委蛇於潛室兮驚風
矯翼而來翔紛譎詭於有象兮邈悠忽而無方于時南
正司火朱明鬱遂縣車式徐曜靈西墜暑乘隂而增炎
兮景望淵而曖昧玩瓊宇而情廞兮覽八方而思銳陋
雨館之常規兮鄙鳴鵠之蔽䒥仰凌眄於天庭兮俛旁
觀乎萬類北溟浩以揚波兮青林煥其興蔚扶桑細於
毫末兮崑崙卑乎覆簣於是忽焉俛仰天地既翕宇宙
同區萬物為一原千變之常鈞兮齊億載於今日彼區
中之側陋兮非吾黨之一室本達觀於無形兮今何求
而有質於是聊樂近遊薄言徜徉朝登金虎夕步文昌
綺疏列於東序朱戸立乎西廂經蕤曄以披藻兮椒塗
馥而遺芳感舊物之咸存兮悲昔人之云亡憑虚檻而
遠想兮審歷命於斯堂於是精疲遊倦白日藏輝鄙春
登之有情兮惡荆臺之忘歸聊弭節而駕言兮悵將逝
而徘徊感崇替之靡常兮悟廢興而永懷隆期啓而雲
升逝運靡其如頽長發惟祥天鑒在晉肅有命而龍飛
兮跚重斯而肇建嘉有魏之欽若兮鑒靈符而告禪清
文昌之離宫兮虚紫微而為獻委普天之光宅兮質率
土之黎彦欽哉皇之承天兮集北顧於乃眷誕洪祚之
遠期兮則斯年於有萬
愁霖賦(有序)
永寧三年夏六月鄴都大霖旬有竒日稼穡沈湮生民
愁瘁時文雅之士煥然並作同僚見命乃作賦曰
在朱明之季月兮反極陽於重隂興介丘之膚寸兮墜
崩雲而洪沈谷風扇而攸遂兮苦雨播而成淫天泱漭
以懷慘兮民嚬蹙而愁霖於是天地發揮陰陽交烈萬
物混而同波兮玄黃浩其無質雷憑虚以振庭兮電凌
牖而輝室霤鼎沸以駿奔兮潦風驅而競疾豈南山之
暴隮兮將冥海之暫溢隠隠填填若降自天高岸渙其
無涯兮平原蕩而為淵遵渚回於凌河兮黍稷仆於中
田匱多稼於億廩兮虚夙敬於祈年外薄郊甸内荒都
城隂無晞景霤無輟聲纖波靡於前途兮微津隔於峻
庭紛雲擾而霧塞兮漫天頽而地盈於是愁隂比屋歎
發屢省陽堂乏暉朗室無景望曾雲之萬仞兮想白日
之寸脛感虚無而思深兮對寂寞而言靖毒甚雨之未
晞兮悲夏日之方永瞻大辰以頽息兮仰天衢而引領
愁情沉疾明發哀吟永言有懷感物傷心結南枝之舊
思兮詠莊舄之遺音羨弁彼之歸飛兮寄予思乎江隂
渺天末以流目兮涕潺湲而沾襟何人生之倏忽痛存
亡之無期方千歲於天壤兮吾固巳陋夫靈龜矧百年
之促節兮又莫登乎期頥哀戚容之易感兮悲懽顔之
難怡考傷懷於衆苦兮愁豈霖之足悲雲曇曇而疊結
兮雨淫淫而未散晞朱陽於崇朝兮悲此日之屢晏劾
豐隆於岳陽兮執赤松於神館命雲師以藏用兮紲乘
龍於河漢照濛汜之清暉兮炳扶桑之始旦考幽明於
人神兮妙萬物以達觀
喜霽賦(有序)
余既作愁霖賦雨亦霽昔魏之文士又作喜霽賦聊厠
作者之末而作是賦焉
毒霖雨之掩時兮情懷憤而無懌肅有禱於人謀兮反
極隂于天律靖屏翳之洪隧兮戢太山之觸石凌風絶
而謐寧兮歸雲笠而揮霍改望舒之離畢兮曜六龍於
紫閣揚天步之剡剡兮播靈輝之赫奕於是朱明自皓
凱風來南復火正之舊司兮黜后土於重隂夷中原之
多潦兮反高岸於嵩岑萎禾竦而振穎兮偃木豎而成
林嘉大田之未墜兮幸神祗之有歆爾乃俯順習坎仰
熾重離兼明暢而天地曄兮羣生悦而萬物齊魚凌淵
以增躍兮鳥望林而朝隮戢流波於枉水兮起芳塵於
沉泥朱光播於甕牖兮素景衍乎中閨天監作照幽明
畢覿普厥有懽覃及四國翕萬情而咸喜兮雖無獲而
自得災未及害和斯有祥翼翼黍稷油油稻粱望有年
於自古兮晞隆周之萬箱原思悅於蓬戶兮孤竹欣於
首陽隂陽交泰萬物方遒炎神送暑素靈迎秋四時逝
而代謝兮大火忽其西流年冉冉其易頽兮時靡靡而
難留嗟沈哀之愁思兮瞻日月而增憂感年華之行暮
兮思乘煙而遠遊命海若以量津兮吾欲往乎瀛洲臨
儀天之大川兮凌懷山之洪波瞻增城之峻極兮仰蓬
萊之嵬峩望王母於弱水兮詠白雲之清歌雖嘉命之
未錫兮將輕舉於流沙振仙車之鳴鸞兮吐玉衡之八
和託芝蓋之後乘兮飱瓊林之朝華修無窮以容與兮
豈萬載之足多
歲暮賦(有序)
余祗役京邑載離永久永寧二年春忝寵北郡其夏又
轉大將軍右司馬於鄴都自去故鄉荏苒六年惟姑與
姊仍見背棄銜痛萬里哀思傷毒而日月逝速歲聿云
暮感萬物之既改瞻天地而傷懷乃作賦以言情焉
夫何乾行之變通兮昏明迭而載路羨飛轡之遠御兮
騰六龍於天步時赴節而漸流兮氣移數而改度揮促
節於短日兮振修策於長夜運悠忽其既周兮歲冉冉
而告暮變棘心之柔風兮滋豐草之湛露玄暉邈以峻
服兮黃裳皓而振素於是顓頊御時玄冥統官天廟既
底日月貞觀淪重陽於潛戸兮嚴積隂於司寒日回天
以滅景兮飇衝淵而無瀾堅冰涸於川底兮白雪隕於
雲端普區宇之瘁景兮頻萬物之衰顔時凛戾其可悲
兮氣蕭索而傷心凄風愴其鳴條兮落葉翻而灑林獸
藏丘而絶迹兮鳥攀木而栖音山振枯於曾嶺兮民懷
慘於重襟寒與暑其代謝兮年冉冉其將老豐顔曄而
朝榮兮玄髮粲其夕皓感芳華之志學兮悲時暮而難
考遠圖逝而辭懷兮密思集而盈抱羨厚德之溥載兮
嘉豐化之大造恨盛來之苦晏兮悲哀至之常蚤指晞
露而怵心兮衍死生於靡草蒙時來之嘉運兮遊上京
而凱入委乘輅於紫宫兮剖金虎而底邑憑台光之發
暉兮荷寵靈而來集望故疇之迥遼兮泝南風而頽泣
長歎息而永懷兮感逝物而傷悲哀年歲之攸往兮伊
行人之思歸結隆思於朝日兮綴永念於汜暉表寸隂
而貞吝兮盼盈尺其若遺嗟我行之久永兮何歸途之
茫茫遵渚兮盼川攸逝兮江湘處孝敬於神丘兮結祗
慕於惟桑瞻山川而物存兮思六親而人亡問仁姑而
背世兮及伯姊而淪喪尋餘蹤於空宇兮想絶景於遺
堂悲山林之杳藹兮痛華構之丘荒靖深情以遐慕兮
思纏綿而懷楚涕垂頥以交頽兮哀凌心而洞駭神尋
路而窘逝兮形嚬蹙乎其所心悠悠其若懸兮音既絶
而復舉悲人生之有終兮何天造而罔極仰悲谷之方
中兮顧懸車而日昃百年迅於分噓兮千歲疾於一息
詠大椿之萬祀兮同蟪蛄於未識歲難停而易逝兮情
艱多而泰寡年有來而棄子兮時無算而非我祗生心
於日順兮雖呼翕其難假攝㒃生於逆旅兮欲淹留其
焉可彼鑒寐之有時兮亦始卒之固然舒遠懷於千載
兮悵同感乎中山鑒通人之炯戒兮懼晏平之達言啓
貞心以自責兮覽遺籍而問道亮爽鳩之既徂兮故營
丘之有紹在吾儕之陋心兮豈取樂於東表苟長生而
自得兮將奚待而有夭考大德於天地兮知斯言之益
矯
逸民賦(有序)
富與貴人之所欲也而古之逸民或輕天下細萬物而
欲專一丘之歡擅一壑之美豈不以身勝於宇宙而心
恬於紛華者哉故天地不易其樂萬物不干其心然後
可以妙有生之極享無疆之休也乃為賦云
世有逸民兮栖遲於一丘委天形之外心兮淡浩然其
何求陋此世之險隘兮又安足以盤遊杖短策而遂往
兮乃枕石而潄流載營抱魄懷元服一傲物思寧妙世
自逸靜紛響於永言滅絶景於無質相荒土而卜居度
山阿而考室曾丘蓊薈穹谷重深叢木振穎葛藟垂隂
潛魚泳沚嚶鳥來吟仍蔬圃於芝薄兮即蘭堂於芳林
靡炎飇以赴節兮揮天籟而興音假樂器於神造兮詠
幽人於鳴琴挹迴源於别沼兮飡秋菊於高岑蒙玉泉
以濯髮兮臨濬谷而投簮寂然尸居儼焉山立遵渚龍
見在林鳳戢遁綿野以宅心望空巖而凱入明發寤歌
有懷在昔賓濮水之清淵兮儀磻溪之一壑毒萬物之
諠譁兮聊漁釣於此澤爾乃薄言容與式宴盤桓朝挹
芳露夕玩幽蘭眇區外而放志兮眷天路而怡顔望靈
嶽之清景兮想佳人於雲端悲滄浪之濁波兮詠芳池
之清瀾鄙終南之辱節兮韙伯陽之考槃眄清霄以寄
傲兮泝凌風而頽歎玄微載晏何思何欲漂若行雲之
浮泊若窮林之木咨有得之必喪兮蓋怙寵之召辱彼
貪夫之死權兮固遺生以要祿竦戰兢而履冰兮秪肅
懷以臨谷亮據鼎之無慄兮在顛沛其必渥是故形瑰
者徵咎體壯者為犧雖明文而龍藻兮終俛首而受羈
立修名於禍始兮登全生於戾階資朝華之促節兮抱
千載之長懷擠考終於遠期兮顛靈根而自摧殉有喪
之假樂兮彼無身其孰哀美達人之玄覽兮邈藏器於
無為物有自遺道無不可萬殊有同齊物無寡並家於
國等朝于野榮在世而貴身兮神居形而忘我欽妙古
之達言兮信懷莊而悦賈曾既明於天爵兮何惙悲於
人禍陋國風之皇恤同明哲於大雅亂曰乘白駒兮皎
皎遊穹谷兮藹藹尋峻路兮崢嶸臨芳水兮悠裔槃丘
園兮暇豫翳翠葉兮重蓋瞻洪崖兮清輝紛容與兮雲
際欲凌霄兮從之恨穹天兮未泰詠歡友兮清唱和爾
音兮此世
羊腸轉賦
爾乃使熊羆之士虓闞之將雄聲泉湧逸氣風亮超三
軍以奔厲賈餘勇以成壯兆洪音於寂寞先元聲而高
唱元兵時紛若屯雲煥若積波授教斯謐靜言勿譁嚴
鼓隠其雷駭萬夫翕其咸和治安步以止立應金奏而
靡戈進總干以乘言退揮旅而星羅及至景凌禮既畢
歸旅將振尋縈圓轉因瀨蓋旋若疾流之繞駿沈驚颷
之靡狂塵羊腸轉時命屏翳以夕降式飛廉而朝興涂
蒙雨而後清景帶天而先澄陪俊臣於彫輅列名僚於
後乘猛將起而虎嘯商風肅其來應士憑勢而響駭馬
嘘天而景淩(舊本混列與兄平原書中今摘出)
寒蟬賦(有序)
昔人稱雞有五德而作者賦焉至於寒蟬才齊其美獨
未之思而莫斯述夫頭上有緌則其文也含氣飲露則
其清也黍稷不食則其廉也處不巢居則其儉也應候
守節則其信也加以冠冕則其容也君子則其操可以
事君可以立身豈非至德之蟲哉且攀木寒鳴負才所
歎余昔僑處竊有感焉興賦云爾
伊寒蟬之感運近嘉時以遊征含二儀之和氣稟乾元
之清靈體真精之淑質吐峥嶸之哀聲希慶雲以優游
遁太隂以自寧於是靈岳幽峻長林參差有蟬集止輕
羽莎佗清徹微激德音孔嘉承南風而軒景附高松之
上華黍稷惟馨而匪享竦身晞陽乎靈和唳乎其音翩
乎其翔容麗蜩螗聲美宫商飄如飛鴻之遭驚風𦕈如
輕雲之麗太陽華靈鳳之羽儀睹皇都乎上京跨天路
於萬里豈蒼蠅之尋常爾乃振修緌以表首舒輕翅而
迅翰挹朝華之墜露含烟煴以夕飡望北林以鸞飛集
樛木以龍蟠彰淵信於嚴時稟清誠乎自然翩𦕈微妙
綿蠻其形翔林附木一枝不盈豈黃鳥之敢希唯鴻毛
其猶輕憑綠葉之餘光景秋華之方零思鳳居以翹竦
仰竚立而哀鳴若夫歲聿云暮上天其涼感運悲聲貧
士含傷或歌我行永久或詠之子無裳原思嘆於蓬室
孤竹吟於首陽不銜子以穢身不勤身以營巢志高於
鳴鳩節妙乎鴟鴞附枯枝以永處倚瓊林之迥條惟雨
雪之霏霏哀北風之飃飃既乃彫以金采圖我嘉容珍
景曜爛暐曄華豐竒侔黼黻豔比衮龍清和明潔羣動
希蹤爾乃綴以玄冕增成首飾纓綏翩紛九旒容翼映
華蟲於朱衮表馨香乎明德於是公侯常伯乃紆紫黻
執龍淵俯鳴佩玉仰撫貂蟬飾黃廬之多士光帝皇之
侍人既騰儀像於雲闥望景曜乎通天邁休聲之五德
豈鳴鷄之獨珍聊振思於翰藻闡令聞以長存於是貧
居之士喟爾相與而俱嘆曰寒蟬哀鳴其聲也悲四時
云暮臨河徘徊感北門之憂殷嘆卒歲之無衣望泰清
之巍峩思希光而無階簡嘉蹤於皇心冠神景乎紫微
詠清風以慷慨發哀歌以慰懷
騷
九愍
昔屈原放逐而離騷之辭興自今及古文雅之士莫不
以其情而玩其辭而表意焉遂厠作者之末而述九愍
裔皇聖之豐祜膺萬乘之多福真龍暉以底載啓元辰
而誕育考度中以錫命端嘉令而自肅蘭情馥以芬香
瓊懷皎其如玉希千載以遙想昶遠思而自怡範方地
而式矩儀穹天而承規結丹欵於璇璣協朱誠於四時
咨中心之信修佩日月以為旗悲年歲之晩暮殉修名
而競心仰勲華之耿暉詠三辟之遐音握遺芳而自玩
挹浩露於蘭林隂雲紛以興靄颷風起而回波黨朋淫
以惡美疾傾宫之揚娥樹椒蘭於瑤圃掩夜光於瓊華
遘貞心以誰忒毁玉質而蒙瑕甘莠言而棄予忽遐放
其若遺瞻前軌而我先顧後乘而駕遲遵荒塗而伏軾
撫鳴鸞而稱悲感瞻烏之有集嗟離雁之焉歸靜沈思
以自瘁願凌雲而高飛
修身
逢天怒而離紛遘時咎於惟塵端周誠以恪居祇後命
而自寅悲䜛口之罔極隔離情於參辰豈三錫之又晞
乃裔予於遐賓運羽櫂以涉江浮鄂渚而駕言背夏首
以窘逝兮泝行川而永歎結風回而薄水兮源波榮而
重瀾情懷眷以疊結舟淹流而中盤昶愁心以自邁肅
榜人而曾謳詔河馮以清川命湘娥而安流濟南詔以
佇望野蕭條而振疇獸悲號以命侣鳥狂顧而鳴仇悲
我行之悠悠怨同懷之莫求發辰陽而往彼緣湘沅而
来假亦芳樹於縣車秣粱苗於樊馬山嵩高以藏景雲
掩靄而荒野鳥拊翼於甍巔水回波於宇下指明星以
脉路景即隂而無旅随長川以問津響修聲而和予聽
歸音以自聞踐無迹以窮處雖遘愍之既多亦顛沛其
何侮仰衆芳之遺情希絶風之延佇亂曰有鳥飜飛集
江湘兮彼美一人莫予將兮念茲涉江懷故鄉兮生日
何短蹙日長兮顧我愁景惟永傷兮
涉江
(闕)積沉毒於苦心魂憑虚以飄蕩形息景
於重隂虎鳴飈以拂谷螭回雲而結林操土音以懷郢
涕頻代而盈襟辭終古之舊墟託茲邦而遥集望龍門而屢
顧攀惟桑而抵泣悲愁心之難状振枯形而獨立撫彫容之日
頽怊炯思而弗及聞先黎之逹教固積善於遺慶晞明休而
受言想介福之保定靡心貞以祗服泝大順而委命君在初
之嘉惠每成言而永日怨谷風之攸歎彌九齡而未徹願自
獻於承間悲黨人之造膝舒幽情其曷訴卷永懷而淹恤嗟
哲士之足歎傷邦家之殄瘁痛靈修之匪懷頽九成於一簣
忘大寳之勿假輕挈瓶之守器仰剪翮於凌霄俯歸飛於矰
罻毁方城於秦川投江漢於泥渭悲彼黍之在郢悼宗楚之
莫餼撫傷心以告哀將斯情之孰慰
悲郢
登高山以遐望念悠處之淹流豈大川之難濟悲利涉
之莫由申修誠以砥節反内鑒而自求考余心其焉可
往稽度於神謀訪斯言以卜居想貞龜以告猷將矯翼
而塗險思振清而世濁羌釋筴而評子諒不疑其何卜
朝彈冠以晞髮夕振裳而濯足有懷沙以赴淵無抱素
而蒙辱愁纏綿以宅心長歎息而飲淚步江潭以彷徉
頻行吟而含悴遇漁父之戾止興讜言而來憩雖懷芳
而握瑜懼輕塵之我穢顧虚景而端形矧同波於俱醉
迨伊人之逍遙聊仰葉於林側懷達心以遠悟怡哀顔
而表色仰班荆之遺情想嘉訊而良食若有言而未吐
忽棄予而淩波揮龍榜以鼓汰遺芬響而清歌俟滄浪
之濯纓悲余夀之幾何愧褊心之歎渝恨爾謁之莫和
捐江魚之言志營玄寢於汨羅苟懷忠而死節豈有生
之足嘉
行吟
悲怨思之多感情惆悵而遠慕世玄黃而既渝心居貞
而抱素冀斯氣之一清要佳人於天路考年載以遲之
悲歲律之巳暮攬豐草於朝日思先晞於湛露規法圓
而天象矩則方於地形祗信順以自範邀式榖於神聽
悲登䰟之無抗訊貞夢而通靈悔抱道而懷顧悲實蕃
之巳盈頓椒丘而息駕振初服而翺翔結瓊蕤之芳襟
襲淩華之藻裳懷瑤林之珍秀握蘭野之芳香命巫咸
以啓期訪百神而考祥靖永言以聽命欽靈誶而肅邁
振華冕之玉藻樹象軒之高蓋鸞假翼以鳴和霓揮景
而縈旆芳塵穆以烟煴彤雲起而深藹遊八極以大觀
解飛轡以長想將結軌而世狹願援楫而川廣雖我服
之方壯思振策其安往舒遠懷以弭節褰世羅於天網
亂曰猗猗芳草殖山阿兮朝日來照發豐華兮秋風蕭
瑟凝霜加兮傾葉懷春猶俟河兮
紆思
徧周流而無過悲窮思之永久聽幽荒而罔詔眷寥廓
而無友沈流液於䋲樞逝回颷於甕牖呼寂寞而靡應
攬虚無其何有神悠悠而永念憂綢繆而盈室哀惻心
而響起時棄予而景逸招逝運其難徵儀遺範而無律
雖芳林之將焚豈蘭響之可謐晞馥風於曠野思同芬
而靡質命險太其靡常道離隆而匪易紆幽情而思古
援在昔而立辟俟重華以同遊悲瑤圃之難適舟登陸
其焉濟輪涉淵而無迹悲荒塗之既舛臨遵渚而投策
欲隨波以周流恨匪石之難頽將從風而卷舒悲直矢
之辭懷貞朗志而玉折厲勁心而蘭摧喟我懷以寤歎
闡前鑒而自融忠與邪其莫可豈余命之所窮俯投迹
而世洿仰晞志而道隆恥蒙垢於同塵思振袂於别風
明爽心以畢志考吾道以自終
考志
天機偏其挺蓋玉衡運而回襄景彌修而日短時愈促
而夜長和音變而改律乘風革而為商感秋林之夙暮
悲芳草之中霜存倏忽而風邁逝揮霍而雲散方輕焱
而炯遲比收電而景宴將愉樂以夙興迢良日於昧旦
痛予生之不辰逢此世之多難將藹藹而未颺世渾渾
其難澄風頹山以離谷波平淵而為陵道曠世而朴散
化固滯而物凝恨輶德以莫舉悲民鮮之孰勝景照明
以妙見音振響而攄聞金淬堅以示斷苞靡質而效芬
罄貞規以殉節反蒙謫於朋羣咨小心以惴惴悲江草
之芸芸亂曰浮雲晻藹天明息兮矰羅重設鳳矯翼兮
梧桐逝矣樹榛棘兮思我芳林喟歎息兮
感逝
哀時命之險薄懷斯類以結憂手拊膺而永歎形顧景
而長愁生遺年而有盡居靜言其何須將輕舉以遠覽
眇天路而高遊結垂雲之翠虬駕琬琰之玉輿揮采旄
以煙指靡華旌而電舒命日月以清天吾將遊乎九閡
命屏翳以夕降式飛廉以朝興塗蒙雨而後清景貞暉
而先登陪湘妃於雕輅列漢女以後乘瓊娥起而清嘯
神風穆其來應騑憑雲而響駭驂嘘天而景淩望紫微
以振策躡太階而遂升飛芝蓋之翼翼回雲車之轔轔
朝總轡於扶桑夕飲馬於天津伐河鼓以解徵迄崑崙
而凱振軌淩虚而遺迹塵蒙飇而絶輪豈遠遊之無樂
懷故都而傷情靡龍首以還顧轉瑤衡而回縈泝凱風
以流盻悲舊邦之穢傾眷南雲以興悲蒙東雨而涕零
淩百川而絶蹈仰濯髮於峥嶸豈沈瘁之足弭將蟬蜕
於長生
征
痛世路之隘狹詠邃古而長悲鏡端形於三接照直影
於太微祗中懷以眷慕豈鑒寐而忘歸悼天朝之遂晦
構貝錦於繁文侈南箕以鼓物藹青陽而播芬迹同塵
而壤絶景和光而天分俯隕息於縈波仰頽歎而崩雲
折若華以翳日時靡靡而難停飡秋菊以却老年冉冉
其既盈欲假翼以天飛怨曾飈之我經思戢鱗以遁沼
悲沈網之在淵有河清而志得挫千載之長年擠哀響
於頽風寓悲音於絶絃嗟有生之必死固逸我以自休
彼達人之遺物甘褰裳而赴流矧余情之沈毒資有生
以速憂悼居世其何蹙固形存其為尤想百年之促期
悲樂少而難多修與短其足吝曷久沈於汨羅投瀾漪
而負石涉清湘以懷沙臨恒流而自墜蒙濬壑之隆波
接申胥於南江(闕)於(闕)鼓層雲以攜手仰接景
而登遐
啓䟽
諫吳王起西園第宜遵節儉啓
郎中令臣雲言伏見西園大營第室雖未審節度豐儉
之制然用工甚嚴竊懼事不得濟愚臣管見輒敢瞽言
臣竊見世祖武皇帝臨朝淵默訓世以儉即位二十有
六載宫室臺榭無所新營屢發明詔厚戒豐奢國家纂
承務在遵奉而世俗陵遲家競盈溢漸漬波蕩遂巳成
風雖嚴詔屢宣而侈俗滋廣每觀詔書衆庶嘆息清河
王昔起墓宅未及極偉時手詔追述先帝節儉之教懇
切之旨形于四海清河王毁壊城宅以奉詔命海内聽
望咸用欣然臣慮以先帝遺教日以淩替聖上憂勤猶
未之振今與國家協崇大化追闡前蹤者實在殿下先
敦素朴而後可以訓正四方示民知禁竊謂第室之設
可使儉而不陋凡在崇麗一宜節之以制然後上厭帝
心下允民望且自聞制國之用事從節省而方於此時
大造第宅又非聖意從簡之旨臣以凡才殿下不以其
駑闇特蒙拔濯將以臣能有狂夫之言可以補禆聖德
臣自奉職巳來亦思竭忠效節以報所受之施是以不
慮犯迕敢陳所懷如愚臣言有可採乞垂三省
又疏
臣雲言間一日敢獻瞽言以干聞聽天恩未加咎責猥
發明令臣伏誦聖旨奉用歎息臣聞有國者不患宫室
之不崇患在令名之不立是以賢人之在富貴莫不卑
身節欲損巳挹情能保其國家令聞百世歴觀古今以
約失之者實寡以奢失之者蓋衆非天下之至德孰能
居豐行儉在富能貧清儉節素自殿下家道此所以懷
集四方而使兆民服者也世祖武皇帝富有四海貴為
天子居無離宫之館身御家人之服先帝豈欲以此道
止於治身而巳者哉固將必欲遺訓百世貽燕子孫此
固殿下所宜祗奉也昔淮南太妃當安厝臣兄比下墨
機時為郎中令從行太妃令追稱先帝養生送終事從
節儉今宜奉用遺制不事豐厚令旨懇切言歸于約清
河昔起墓宅發手詔又還毁朝野之論于今未巳竊以
西園第宅用功方嚴雖知聖德節儉有素猶復思關愚
言以補萬一亦臣繾綣微忠昊天罔極之誠也至被明
令聖旨炳然嘉承至道奉以稱慶不勝下情謹䟽以聞
諫吳王起觀疏
郎中令臣雲言前啓西園第宅宜遵先帝節儉之制不
宜使至豐麗被命優隆言歸謙素臣奉以欣憙而聞屋
宇之制既自崇侈竊聞當復起觀六間既非前令之旨
且臣亦竊用不安臣聞詩云昊天有成命二后受之成
王不敢康今四祖創基既垂成命哲王繼體世祖恭儉
殿下承之固宜奉不寧而自昔造第過度民歎其勞瘁
士譏其過尤謗言未弭而又加以崇侈此誠不可不惜
先帝背世曾未十年而儉德之亡國為其首此又所以
慷慨酸心而不敢不盡狂夫之諫者也按晉魏以來諸
侯奢靡第室滋廣未有如國今日之甚者也古人之戒
猶云無為福始況今猶崇豐侈作為禍先此又臣所以
寤寐憂歎忘寝與食者也殿下誕膺運期首建大國固
將憲章令典貽範百世始基之制不可不慎今設為豐
奢以示將來子孫象之又何以能國且先帝勤家如彼
其素殿下承之若此其泰進傷奉國之典退虧隆家之
業用之當身損盛德之譽垂之後嗣非興邦之制一舉
而失四德此古人之所以長太息者也且第宅之過朝
野所譏而監司結舌莫敢明言者實以殿下國之昵親
朝所欽重故隠司過之鋒結執憲之䋲耳後世直臣必
將信威明法考制度禮愚以此觀有必毁之理苟此物
不可終然誠不如不為使其無毁也今空設過制之物
而終為直士之資臣又未見其可也惟殿下思愚臣之
言時命有司必省此舉舉手懽遌伏用流汗
請吳王引師友文學觀書問道啓
郎中令臣雲言聞古之君子既盛德在身又外求諸物
是以廣納俊士博觀載籍朝夕師傅夙夜勤禮賓友嘉
客講義於前往古來今日聞于耳故知積德廣而流芳
罔極伏惟殿下天資聰叡應期挺秀聖敬敷聞輝光日
新即位巳來仍遭不造大禮雖闋哀故滋有賓客無接
覲之宴師友闕講誦之禮愚臣所以寤寐永歎而私懷
慷慨者也愚以宜發通客之令使朝士有接見之緣又
可時與師友文學披觀文籍坐而論道非學無以聞義
非士無以行禮禮義既舉羣望允塞此臣下所以拭目
思德音之發者也臣區區所懷敢以聞
又啓
臣雲言臣前啓可與師友文學觀書論道今又天時清
適正是講誦之日臣聞崇山之高不厭其峻滄海之量
無限於廣是以周公一日萬事猶復旁觀百篇孔子假
期玩年至於韋編三絶由是言之雖聖之弘亦不能不
求之於學也伏惟殿下明德光劭天資秀朗方當光演
文武允迪皇猷如復垂精古今之奥仰覽千載之籍則
神道叡知無物不照且師友文學朝選於衆以德來教
雖豐祿崇禮巳隆其人而先王之道未簡聖聽在位累
載官廢其職每聽其言亦懷慷慨臣以可於良日就講
經學先闡大道永播芳風愚臣區區敢獻瞽言
請吳王入朝啓
郎中令臣雲言殿下自即第日來既仍多哀故聖體亦
恒不安和自不朝見二宫巳經年載前既比造趙軹近
又自表出城至五日問訊輒以疾聞臣切所未安愚以
此五日輿駕宜入朝臣聞事君之道苟在盡規知無不
為是以愚臣敢獻瞽言
請吳王覆校諸官啓
郎中令臣雲言伏見令書以部曲將李咸馮南司馬吳
定給事徐泰等覆校諸官市買錢帛簿率日决咸南等
治書以下無所復司而察錢帛重寳奸吏多情出入之
用誠宜使虚實當法以防檢巧偽然臣愚以聖德龍興
光有大國選衆官材庶工肄業臣以虚薄忝竊朝右雖
質弱任重無益補察至於奉巳思勤昊天㒺極中尉該
大農誕皆清德淑慎恪居所司其下衆官悉州閭一介
疏闇之咎雖可日聞至於處義用情庶無大戾今咸南
軍旅小人定泰士卒厮賤非有清慎素著忠公足稱今
猥使此等任以覆校大臣所關猶謂未詳咸等督察然
後得信既非開國勿用之義又傷殿下推誠納下曠蕩
之量雖使咸等能盡節益國而功利百倍至於光輔國
美猶未若開懷信士之無失況咸等所益不過姑息之
利而名使小人用事大道淩替此臣所以慷慨也亂之
所興在於小人得親治之所廢在於君子自替廢興治
亂由此而巳臣備位大臣職在獻可苟有管見敢不盡
規愚以宜發明令必罷此等覆察衆士一付治書則無
外之度(闕)光照遠大信臨下人思盡節矣謹隨啓以聞
請防不法啓
郎中令臣雲言國人兵放横多行非法至使暴及市道
聲聞京邑親信兵乃罵詈洛陽市丞遠近囂然聲論日
廣而主者前後所報每蒙寬宥故羣小敢肆其暴虐前
輿駕當東時臣具以奏聞上立節度亦備嚴上下司察
念在奉宣而親信卒泰矯稱突關強市民物至使行道
哀窮路人歎惋臣下祗命幸使罪人時獲僉以泰宜加
重戮以戒肅方來軍都督李嬰行實奸穢然身備王人
雖不致法猶加捶楚主者奏泰依嬰決罰事寢不出而
特令原泰泰之凶狡罰至大辟至於今日不蒙薄罰臣
竊以自今羣醜虎視競為暴虐矣小人得志則下淩上
替前卿顯言事大農文旨倨傲反成却安功名之士議
在不辱而顯等恃恩敢行侮慢臣時列啓并呈顯言事
寢不省是以自來拱嘿未敢多言切見國法日侈而恩
宥無巳誠懼威禁遂頽醜聲滋聞愚謂自今宜齊之以
法使下知禁有司所執猶宜時聽不然以往則監司之
吏鋒鉅靡加而準䋲替矣臣忝竊非據與聞國事服事
以來荏苒三年朝憲多違威御無列好問不登而流聲
播越皆由執政之臣官非其人常思收迹自替以避賢
路退惟受遇微報未效是以忍垢素餐敢用文諫惟殿
下哀明愚臣繾綣愚臣不以前後干迕多見罪責臨紙
慷慨言不自盡
書
移太常府薦張贍書
蓋聞在昔聖王承天御世殷薦明德思和人神莫不崇
典謨以教思興禮樂以陶遠是以帝堯昭煥而道協人
天西伯質文而周隆二代大晉建皇業配天地區夏既
混禮樂將庸君侯應歷運之會贊天人之期博延俊茂
熙隆載典伏見衛將軍舍人同郡張贍茂德清粹器慮
深通初慕聖門棲心重仞啓塗及階遂升樞奥抽靈匱
於秘宫披金縢於玄夏思樂百氏博採其珍辭邁翰林
言敷其藻探微集逸思心洞神論道屬書篇章光覿含
竒宰府婆娑公門棲靜隠寳淪虚蔵器褧裳襲錦褐衣
被玉曾泉改路懸車將邁考槃下位歲聿屢遷縉紳之
士具懷㑶恨方今太清闢宇四門啓籥玄綱括地天網
廣羅慶雲興以招龍和風起而儀鳳誠巖穴耀穎之秋
河津託乘之日也而瞻沈淪下位羣望悼心若得端委
太學錯綜先典垂纓玉階論道紫宫誠帝室之瑰寳清
廟之偉器廣樂九奏必登昊天之庭韶夏六變必饗上
帝之祀矣
答車茂安書
雲白前書未報重得來況知賢甥石季甫當屈鄮令尊
堂憂灼賢姉涕泣上下愁勞舉家慘戚何可爾耶輒為
足下具說鄮縣土地之快非徒浮言華豔而巳皆有實
徵也縣去郡治不出三日直東而出水陸並通西有大
湖廣縱千頃北有名山南有林澤東臨巨海往往無涯
汜船長驅一舉千里北接青徐東洞交廣海物惟錯不
可稱名遏長川以為陂燔茂草以為田火耕水種不煩
人力決泄任意高下在心舉鈒成雲下鈒成雨既浸既
潤隨時代序也官無逋滯之糓民無飢乏之慮衣食常
充倉庫恒實榮辱既明禮節甚備為君甚簡為民亦易
季冬之月牧事既畢嚴霜隕而蒹葭萎林鳥祭而罻羅
設因民所欲順時游獵結罝繞堽密罔彌山放鷹走犬
弓弩亂發鳥不得飛獸不得逸真光赫之觀盤戲之至
樂也若乃斷遏海浦隔截曲隈隨潮進退采蜯捕魚鱣
鮪赤尾䱟齒比目不可紀名鱠鰡鰒炙䱥鯸烝石首臛
&KR0034;&KR1736;真東海之俊味肴膳之至妙也及其蜯蛤之屬目
所希見耳所不聞品類數百難可盡言也昔秦始皇至
尊至貴前臨終南退燕阿房離宫别館隨意所居沈綸
涇渭飲馬昆明四方竒麗天下珍玩無所不有猶以不
如吳會也鄉東觀滄海遂御六軍南廵狩登稽嶽刻文
石身在鄮縣三十餘日夫以帝王之尊不憚爾行季甫
年少受命牧民武城之歌足以興化桑弧蓬矢丈夫之
志經營四方古人所歎何足憂乎且彼吏民恭謹篤慎
敬愛官長鞭朴不施聲教風靡漢吳以來臨此縣者無
不遷變尊大人賢姉上下當為喜慶歌舞相送勿為慮
也足下急啓喻寬慰具說此意吾不虚言也停及不一
一陸雲白
與戴季甫書
雲頓首頓首惟夏始暑願府館萬福疾病處遠人信希
少情問闕替申間曠年瞻慕敬想興言反側隆敦比辱
慰誨銜抱豐眷以增愚迹不勝勤企謹及君之書不以
備(隆敦上有脱誤)
又
陸雲頓首頓首曠遠以來忽踰年載宗想輝蔭引領惟
慕東歸之後疾患增瘵且道路悠遠不值信便久念自
修而經年不果雖在伏枕至於結心注望實係光塵累
蒙誨命舊眷惟新執對之日如或面展長塗自替聽誨
末由瞻企勤戀守以委重表不具今更繼情
又
季鸞公世相係徂落俊德茂業邦家之彦一朝並逝永
爾淪沒哀痛切裂不能自勝奈何奈何江南初平人物
失叙當賴俊彦彌縫其闕加在二賢楚國之良沈寳積
實未重大朝重惟痛恨言增哀咽誠念仁風篤烈如在
疇昔意愛所隆嗟悼之心誠不可言備蒙其分情兼切
傷加承仁誨益以惻愴
又
武陵於荆州云多人士聞周孟子伍令明潘世長諸人
竝為美德心常依依今日遭遇良驥展才之秋也不審
達者凡有幾人無因聽承誨語咨禀未聞每懷勤企表
不盡言
又
長游前下停此十餘日想德欣喜無以為喻分别恨恨
于今戀之當暑遠涉益追心懸清粹沈茂思敏通微居
德履道秉心真實貴一時良彦君之别久見之懽察風
姿美令心神烈暢已成美器欽愛之情欵然至實近聞
若思未有通塗每用於邑
又
周安東昔奄薨徂追慕切剝不能自勝勲業弗究早爾
背世遺惠鄙州民物同哀備記名義情兼切裂在此會
同每言高重武陵至心款列誠念篤終必垂悽愴王季
楊孝友行素既簡清塵在此接近備其所顧居心秉尚
用志不苟公私操實足為美器今為土斷品還此郡前
羣小虚妄遂下其編牒為之憤歎人物遠士彛倫多失
願垂末光益有以潤區區至心謹復言意戴彦遠永昌
猶為遠小想其必有惠政耳
又
郭敬言蒸陽良才遠負為之邑歎以其姿望足以致高
思不久爾耳石行文在無錫大有清績一州之高功長
吏此家行素道實州閭所稱疇昔接事既盡其才願重
榮益以成其實凡在羽族思附鳳翼風塵所集無不拭
目
與張光禄書
長幼之序人倫大司季世多難失敬在昔敢希令典求
思自邁謹奏下敬以藉虔款
又
顧令文彦先每宣隆眷彌泰之惠懷德惟慙守以反側
既晞仁風委心自昵加與沛君分同骨肉憑藉之懷凝
心如結
又
加蒙顧遇重以傾倒惟亮歸誠石行文敦素篤邃道實
茂淑器敏既美思學又快南州良德今者東行望風自
託其意繾綣願厚接納副其乃心
與朱光禄書
少長之禮教化所崇中葉陵遲舊章廢替追維前訓思
遵在昔敢慕高義謹奏下敬
與嚴宛陵書
少長之序禮之大司晩節凌替舊章殘棄瞻言令典既
慕欽承仰憑高風實副邦民謹奏下敬以藉虔款思復
未遠庶免悔吝
與楊彦明書
雲白欽明去書不悉彦先來得書以為慰時去苒荏歲
行復半悲此推移終然何及漸巳欲熱想自如常悠悠
守限良談未日眇然東望思以叙至及反憒罔不多行
矣愛德往來相聞
又
雲白省示累紙重存往會益以增歎年時可喜何速之
甚昔年少時見五十公去此甚遠今日冉冉巳近之巳
耳順之年行復為憂歎也柯生而多悅樂春未厭秋風
行戒巳悲落葉矣人道多故懽樂恒乏遨遊此世當復
幾時各爾永鬲良會每闌懷想親愛寤寐無忘書無所
悉
彦先來相欣喜便復分别恨恨不可言階塗尚否通路
今塞令人惘然名論允進遠而有光者度此顯期不淹
民望耳廟堂之士比迹山棲者悲歎豈惟一人少明湘
公亦不成遷名公之舉且可以為資然今恨恨當行行
復有宜耳
又
彦先相說疾患漸欲增廢深為怛然行向衰篤疾來應
百年之望雖未必此為疑然親親所以相䘏之一感耳
想勤服藥行復向佳耳吾既當羸間來體中亦恒少賴
日爾匆匆則堪自力未速侍罪會期難尅情之戀想何
勞之多好自愛屢相聞
又
行言竟行令人恨之巳當至未耶能少留不世明篤行
至性如前後所論語其偶爾旋冀能悟耳而聞其遂遠
遡真使愕然寧以所不可虧一國之清格乎輒便絶意
彦先所一二
又
戴會稽如是便發分别悢然一時名士惟當有此君耳
失分重勞令人歎息善得日夕真家人若思望之清才
俊類一時之彦善竝得接九月中可得達東禮衡陽長
沙甚快東人近未復有見叙者公進屈久恒為邑罔黨
方有清塗薄國譲在内中大有好稱此家一時美德也
在事又佳甚快甚快
又
永耀巳葬冥冥遠矣存想其人痛切肝懷奈何奈何聞
伯華善佳深慰存亡人生有終誰得免此且使繼嗣克
勝堂構有紹亦存亡之願也朋類喪索同好日盡如此
生輩那可復多耶臨書酸心
與陸典書書
雲再拜自曠但爾巳復經時限制長路惟親未期唫近
晨風傾匡結言來誨綢繆篤眷彌隆誦玩千周以當侍
會靜言莫瞻翹翹仰慕大人汜愛在我尤弘每銜思戀
何時去心限此省省願言用替遙瞻靈丘感時情傷往
來信理自更繼情如有信唯不玉音
又
雲再拜侍郎比侍數會同邪常憶戀此君不慙有殞此
君公私竝懀年長而志新齒邁而曾勤家宗美者也常
感其篤分封之始年相見重達其至心
又
雲再拜日月運邁一何流速銜哀經變繫思愈深亡靈
處彼黃塘幽曠在遠之憶心常愴裂含痛靡及悠悠奈
何想時時復一省視思至心破無所屬情叔父一兄故
尚未達想不久至耳深憂徙際公私哀罔曠離山墓永
適異國四時靈寂桑梓靡循且念親各爾分析情感復
結悲歎而巳知大人每垂䘏逮也臨表悲猥絶筆餘哀
不知所次雲再拜
又
每念彦先情兼剥裂年盛志美令姿可借舉言及此不
知心傷也
又
雲再拜國士之邦實鍾俊哲太伯清風遯世立德龍蜿
東嶽三讓天下垂化邁迹百代所晞高蹤越於先民盛
德稱乎在昔續及延陵繼響馳聲沈淪漂流優遊上國
聆音察微智越衆俊通幽暢遐明同聖哲言偃昭烈於
孔堂員武邁功於諸侯自秀偉相承明德繼踵亦為不
少吳國初祚雄俊尤盛今日雖衰未皆下華夏也來誨
所及遐邇同懷重及二聖下逮衆子或生羌狄或在邊
域勲美之隆實如嘉誨愚以東國之士進無所立退無
所守明裂眥苦皆未如意雲之鄙姿志歸丘壟蓽門閨
窬之人敢晞天望之冀至於紹季札之遐蹤結鬲肝於
中夏光東州之幽昧流榮勲於朝野所謂窺管以瞻天
緣木而求魚也重申不&KR0844;雲再拜
又
雲再拜每惟大人挺自然之妙質禀淵姿之弘毅克壮
其烈兼詠之道希文尚武潛居以娛其志靜處以育其
神遊步八素之林逍遙德化之囿豈如某者牽曳璅璅
世道通明俊乂在官焉使晞世之寳久隠岑唫之山逸
景之迹永縶幽冥之坂方將車乘回綸束帛戔戔排金
風於太微跨天路以妙觀恢皇綱之大烈垂榮祚乎祖
宗此乃大人之所宜循非允夫之可企望也無因親展
書以言心心之所積萬不叙一雲再拜
又
雲再拜巨卿前行陵有小事惟以具聞事巳大了猶以
為願行欲取歸念别方至豫以愍然每相見未嘗不以
大人為言想令仁士光令遠公然兄弟屢數常存思想想令
遠分好巳為綢固彦恩復蒙誘掖耳無因覲對言不盡
心屢垂誨以慰遠思雲再拜
又
雲再拜巨卿在臺高譽洋溢洛邑之内無不欽敬東南
之貴寳真不但會稽之篠簜也每會常共歌詠信無一
面不歎吟也想方周旋攜手散今日之思耳雲再拜
又
雲再拜輒宣來意仲應此家大自欽重大人儻巳見其
意耳
又
雲再拜不知從事今在州得假歸耳想今來得行有緣
侍面耳每得令遠書感賴豐化言言歸欵來誨恤及亦
為無已情深欣如云在身年歲及人名聞難集非賴師
友何以自濟願敦惠助為之光輔巨仁在此華亭之望
以大人為宗主宜令小大得分亦崇洪業也雲再拜
弔陳永長書
雲頓首頓首哀懷切怛賢弟永曜早喪俊德酷痛甚痛
奈何陸士龍頓首頓首
又
雲頓首頓首天災横流禍害無常何圖永曜奄忽遇此
凶問卒至痛心摧剝奈何奈何想念篤性哀悼切裂當
何堪言無因展告望企哽咽財遣表唁悲猥不次雲頓
首
又
永曜茂德遠量一時秀生竒蹤瑋寳灼爾凌羣光國隆
家人士之望冀其永年遂播盛業攜手退遊假樂此世
奈何一朝獨先彫落奄聞凶諱禍出不意拊心痛楚肝
懷如割奈何奈何豈況至性何可為心臨書鯁塞投筆
傷情
又
與永曜相得便結願好契闊分爱恩同至親憑烈三益
終始所願中間離别但爾累年結想之懷夢寐㑂佛何
圖忽爾便成永隔哀心慟楚不能自勝痛當奈何奈何
義在奔馳牽役萬里至心不叙東望貴舍雨淚霑襟今
遣吏并進薄祭不得臨哀追增切裂幸損至念書重不
知所言
又
永曜素自彊徤了不知有此患險戲之災遂不可救豈
惟貴門獨喪重寳此賢之殞邦家以瘁情分異他痛心
殊深巳矣遠矣可復奈何追想遺規不去心目悠悠無
期哀至悲裂不知何言可以言知酷楚而巳
弔陳伯華書
大君遠資高數世之瑰瑋當光裕大業茂垂勲名奈何
日朝早爾喪墜自聞凶諱痛心割裂追惟哀摧肝心破
剝痛當奈何奈何相念夙年奄嬰哀艱扳慕不及當何
為心牽役遠路無因奔馳東望靈宇五情哽咽割切哀
慕書重感猥不次
又
昔與大君分義欵篤彌隆之愛恩加兄弟憑此烈好要
以始卒何圖大君獨先早世遠聞訃問若喪四體拊心
慟楚肝心如割奈何奈何豈況至性當何可言今遣吏
恭集薄祭不得臨喪以叙悲苦計往人到貴舍之日揮
涕而巳投筆歔欷
春節帖
三月十六日雲白春節餘不適得示知足下平安為思
面未知何由如何信數之及卿既清邃可之經高言人
歎之當令征南取之也
書
與兄平原書
一日案行并視曹公器物牀薦席具寒夏被七枚介幘
如吳幘平天冠遠遊冠具在嚴器方七八寸高四寸餘
中無鬲如吳小人嚴具狀刷膩處尚可識疏枇剔齒纖
綖皆在拭目黃絮二在垢垢黑目淚所沾洿手衣卧籠
挽蒲棋局書箱亦在奏案大小五枚書車又作岐案以
卧視書扇如吳扇要扇亦在書箱想兄識彦高書箱甚
似之筆亦如吳筆硯亦爾書刀五枚琉璃筆一枚所希
聞景初三年七月劉婕妤折之見此期復使人悵然有
感處器物皆素今送鄴宫大尺間數前巳白其繐帳及
望墓田處是清河時臺上諸竒變無方常欲問曹公使
賊得上臺而公但以變譎因旋避之若焚臺當云何此
公似亦不能止文昌殿北有閣道去殿文内中在東殿
東便屬陳留王内不可得見也(案魏武帝於漢為相不得有婕妤又景初是魏)
(明帝年如此則文帝物也與曹公器玩同處故致舛雜矣)
又
一日上三臺曹公蔵石墨數十萬片云燒此消復可用
然烟中人不知兄頗見之不今送二螺
又(此書舊誤接前二螺下作一篇今正之)
省曹公遺事天下多意長才乃當爾作弊屋向百年于
今正平夷塘乃不可得壊便以斧斫之耳爾定以知吏
稱其職民安其業也
又
近日復案行曹公器物取其剔齒纖一箇今以送兄
又
兄于道有古方泉其銘如此不審兄頗曾見此書種稷
不近因魯引以問祕書中謹啓(舊接今送一篇疑兄上有脱誤)
又
雲再拜前省皇甫士安高士傳復作逸民賦今復送之
如欲報稱久不作文多不悦澤兄為小潤色之可成佳
物願必留意四言五言非所長頗能作賦為欲作十篇
許小者以為一分生於愁思遂復文誨欲得雲論間在
在郡紛紛有所鈎定言語流行斷絶欲更定之而了不
可以思慮今自好醜不可視想冬下體中佳能定之耳兄
文章巳自行天下多少無所在且用思困人亦不事復
及以此自勞役間居恐復不能不願當自消息謹啓
又
雲再拜祠堂頌巳得省兄文不復稍論常佳然了不見
出語意謂非兄文之休者前後讀兄文一再過便上口
語省此文雖未大精然了無所識然此文甚自難事同
又相似益不古皆新綺用此巳自為洋洋耳答少明詩
亦未為妙省之如不悲苦無惻然傷心言今重復精之
一日見正叔與兄讀古五言詩此生歎息欲得之謹啓
又
雲再拜二祖頌甚為高偉雲作雖時有一佳語見兄作
又欲成貧儉家無緣當致兄此謙辭又雲亦復不以苟
自退耳然意故復謂之微多民不輟歎一句謂可省武
烈未得有吳說桓王之事而云建其孤恐太祖不得為
桓王之孫雲前作此頌及信以白兄作游仙詩故自能
劉氏頌極佳但無出言耳二頌不减復過所望如此巳
欲觧此公之半歲暮賦甚欲成之而不可自用得此百
數十字今送不知於諸賦者不罷少不想少佳成當送
到洛陳琳大荒甚極自雲作必過之想終能自果耳謹
啓(二陸集並不見二祖頌劉氏頌游僊詩惟歲暮賦耳所失多矣)
又
雲再拜兵真凶事生來初不見習頃觀之正自使人意
惡羊腸轉時極佳問人皆不解何以作此轉雖云欲相
泄恐此正自取好耳說之不能工願兄試一說之張義
元答員淵之回流崑崙吐河不體正自似急水中山石
間是人謂回轉者但言之辭不工耳不知此中語於諸
賦中何如
又
頃日極匆匆病一十當出略通日在馬上此不可諧又
恐信不及兄今以因休祖致又力作無錫書極無賴甚
不備具如是更白問于中
又
雲再拜省諸賦皆有高言絶典不可復言頃有事復不
大快凡得再三視耳其未精倉卒未能為之次第省述
思賦深情至言實為清妙恐故復未得為兄賦之最兄
文自為雄非累日精拔卒不可得言文賦甚有辭綺語
頗多文適多體便欲不清不審兄呼爾不詠德頌甚復
盡美省之惻然扇賦腹中愈首尾發頭一而不快言烏
云龍見如有不體感逝賦愈前恐故當小不然一至不
復减漏賦可謂清工兄頓作爾多文而新竒乃爾真令
人怖不當復道作文謹啓
又
雲再拜祠堂贊甚巳盡美不與昔同既此不容多說又
皆一事非兄亦不可得見弔少明殊復勝前弔蔡君清
妙不可言漢功臣頌甚美恐弔蔡君故當為最使雲作
文好惡為當又可成耳至於定兄文惟兄亦恕其無遺
情而不自盡耳丞相贊云披結散紛辭中原不清利兄
巳自作銘此但頌實事耳亦謂可如兄意直說事而巳
右當復屬文於引便當書前銘耳謹啓
又
雲再拜誨欲定吳書雲昔嘗巳商之兄此真不朽事恐
不與十分好書同是出千載事兄作必自與昔人相去
辯亡則巳是過秦對事求當可得耳陳夀吳書有魏賜
九錫文及分天下文吳書不載又有嚴陸諸君傳今當
寫送兄體中佳者可並思諸應作傳及作引甚單常欲
引之未得兄所作引甚好雲方欲更作引述思賦儻自
竭厲然雲意皆巳盡不知本復何言方當積思思有利
鈍如兄所賦恐不可須願兄且以示伯聲兄弟
又(舊與前書合為一篇語意不貫今拆為二)
前日觀習先欲作講武賦因欲遠言大體欲獻之大將
軍才不便作大文得少許家語不知此可出不故鈔以
白兄若兄意謂此可成者欲試成之大文難作庶可以
為關雎之見微謹啓
又
雲再拜往日論文先辭而後情尚潔而不取悦澤嘗憶
兄道張公父子論文實欲自得今日便欲宗其言兄文
章之高遠絶異不可復稱言然猶皆欲微多但清新相
接不以此為病耳若復令小省恐其妙欲不見可復稱
極不審兄猶以為爾不茂曹碑皆自是蔡氏碑之上者
比視蔡氏數十碑殊多不及言亦自清美愚以無疑不
存三祖贊不可聞武帝贊如欲管管流澤有以常相稱
美如不史願更視之小跛幾而悦奕為盡理雲今意視
文乃好清省欲無以尚意之至此乃出自然張公在者
必罷必復以此見調不知九愍不多不當小减九悲九
愁連日鈔除所去甚多才本不精正自極此願兄小為
之定一字兩字出之便欲得遲望不言謹啓
又
雲再拜仲宣文如兄言實得張公力如子桓書亦自不
乃重之兄詩多勝其思親耳登樓賦無乃煩感丘其弔
夷齊辭不為偉兄二弔自美之但其呵二子小工正當
以此言為高文耳文中有於是爾乃於轉句誠佳然得
不用之益快有故不如無又於文句中自可不用之便
少亦常云四言轉句以四句為佳往曾以兄七羨回煩
手而沈哀結上兩句為孤今更視定自有不應用時期
當爾復以為不快故前多有所去喜霽俯煩習均弔誠
重離此下重得如此語為佳思不得其韻願兄為益之
謹啓
又
雲再拜嘗聞湯仲歎九歌昔讀楚辭意不大愛之頃日
視之實自清絶滔滔故自是識者古今來為如此種文
此為宗矣視九章時有善語大類是穢文不難舉意視
九歌便自歸謝絶思兄常欲其作詩文獨未作此曹語
若消息小佳願兄可試作之兄復不作者恐此文獨單
行千載間嘗謂此曹語不好視九歌正自可歎息王褒
作九懷亦極佳恐猶自繼真玄盛稱九辯意甚不愛
又
雲再拜頃得張公封禪事平平耳不及李氏其文無比
恐非其所作欲見此公劉氏世頌有信願付雲頃又為
輔吳奮威作頌欲愈前頌然意並不以快遣信當送九
愍三賦脱然謂可舉意假彼頌便有怯處想無又間便
可耳大類不便作四言五言謹啓
又
雲再拜誨二賦佳久不復作文又不復視文章都自無
次第文章既自可羨且解愁忘憂但作之不工煩勞而
棄力故久絶意耳在此悲思視書不能解前作二篇後
為復欲有所作以慰小思慮便大頓極不知何以乃爾
前登城門意有懷作登臺賦極未能成而崔君苗作之
聊復成前意不能令佳而羸瘁累日猶云愈前二賦不
審兄平之云何願小有損益一字兩字不敢望多音楚
願兄便定之兄音與獻彦之屬皆願仲宣須賦獻與服
繁張公語雲云兄文故自楚須作文為思昔所識文乃
視兄作誄又令結使說音耳兄所撰願且可付之此有
書者更校善書送信還望之謹啓
又
雲再拜疏成高作未得去省登遐傳因作登遐頌須臾
便成視之復謂可行今並送之尚未定刊及比信今更
有何所損益後八人了無事合會之才得二篇耳索度
是淫鬼無緣在此中故不可作頌愁邑忽欲復作文臨
時輒自云佳小久報不能視為此故息意文欲定前於
用功夫大小文隨了為以解愁作爾今視所作不謂乃
極更不自信恐年時間復捐棄之徒自困苦爾兄小加
潤色便欲可出極不苦作文但無新竒而體力甚困瘁
耳謹索幼安在此令之草今住一弘不呼作工謹啓
又
雲再拜誨頌兄乃以為佳甚以自慰文章當貴經緯如
謂後頌語如漂漂故謂如小勝耳九愍如兄所誨亦殊
過望雲意自謂當不如三賦情難非體中所長欲徧周
流雲意亦謂為佳耳然不云其愈於與漁父吾今多少
有所定及所欲去留粗爾今送本往不審能勝故不意
亦殊未以為了南去轉遠洛中匆匆少暇願兄勑所遣
留為當爾可須來不佳思慮益處未能補所欲去徹與
察皆不與日韻思惟不能得願賜此一字雲作文如兄
所論巳過所望況乃敢當今兄有張蔡之懷得此乃懷
怖也謹啓
又
雲再拜誨歲暮如兄所誨雲意亦如前啓情言深至述
思自難希每憶常侍自論文為當復自力耳雲意呼發
頭但當小不如復耳兄乃不好者試當更思之所誨雲
文所比愁霖喜霽之徒實有可爾者登樓名高恐未可
越爾楊四公黃胡頌恐此不得見比聞兄此誨若有喜
懼交集祖德頌無大諫語耳然靡靡清工用辭緯澤亦
未易恐兄末熟視之耳兄文方當日多但文實無貴於
為多多而如兄文者人不厭其多也屢視諸故時文皆
有恨文體成爾然新聲故自難復過九悲多好語可耽
詠但小不韻耳皆巳行天下天下人歸高如此亦可不
復更耳兄作大賦必好意精時故願兄作數大文近日
視子安賦亦對之歎息絶工矣兄誨又爾故自是高手
謹啓
又
雲再拜蔡氏所長惟銘頌耳銘之善者亦復數篇其餘
平平耳兄詩賦自與絶域不當稍與比校張公昔亦云
兄新聲多之不同也典當故為未及彦藏亦云爾又古
今兄文所未得與校者亦惟兄所道數都賦耳其餘雖
有小勝負大都自皆為雄耳張公父子亦語雲兄文過
子安子安諸賦兄復不皆過其便可可不與供論雲謂
兄作二京必傳無疑久勸兄為耳又思三都世人巳作
是語觸類長之能事可見幽通賓戲之徒自難作賓戲
客語可為耳答之甚未易東方士所不得全其高名頗
有答極謹啓
又
雲再拜誨九愍如所勑此自未定然雲意自謂故當是
近所作上近者意又謂其與漁父相見以下盡篇為佳
謂兄必許此條而淵弦意呼作脱可行耳至兄惟以此
為快不知雲論文何以當與兄意作如此異此是情文
但本少情而頗能作汜說耳又見作九者多不祖宗原
意而自作一家說惟兄說與漁父相見又不大委曲盡
其意雲以原流放惟見此一人當為致其義深自謂佳
願兄可試更視與漁父相見時語亦無他異附情而言
恐此故勝淵弦兄意所謂不善願疏勑其處緒亦欲成
之令出意莫更感如惡所在以兄文雲猶時有所能得
言雲前後所作謹啓
又
雲再拜誨前二賦佳視之行巳復不如初昔文自無可
成蔵之甚密而為復漏顯世欲為益者豈有謂之不善
而不為懷此不成意想兄巳得懷之耳有作文惟尚多
而家多猪羊之徒作蟬賦二千餘言隠士賦三千餘言
既無藻偉體都自不似事文章實自不當多古今之能
為新聲絶曲者無又過兄兄往日文雖多瑰鑠至於文
體實不如今日間在洛有所視巳當報而比更隆以今
意觀文見此真更以為不盡善文羆云故日向人歎兄
文人終來同殆以此為病張公文無他異正自清省無
煩長作文正爾自復佳兄文章巳顯一世亦不足復多
自困苦適欲白兄可因今清靜盡定昔日文但當鈎除
差易為功力誨巳定敬長誄意當闇與兄合雲久絶意
於文章由前日見敦之後而作文解愁聊復作數篇為
復欲有所為以忘憂貧家佳物便欲盡但有錢榖復羞
出之而體中殊不可以思慮腹立滿背便熱亦誠可悲
間視大荒傳欲作大荒賦既自難工又是大賦恐交自
困絶異往經比干墓悵然欲弔之無又即意又事業(闕)
又
雲再拜張公箴誄自過五言詩耳但雲自不便五言詩
由巳而言耳玄泰誄自不及士祚誄兄丞相箴小多不
如女史清約耳恐兄無緣思於此意猶云何而兄乃有
高論更復無意雲故日不作文而常少張公文今所作
兄輒復云過之得作此公輩便可斐然有所謝故自為
不及諸碑箴輩甚極不足與校歌亦平平彼見人讚叙
者當與令伯論吳百官次第公卿名伯略盡識少交當
具頃作頌及吳事有愴然且公傳未成諸人所作多不
盡理兄作之公私並叙且又非常業從雲兄來作之今
略巳成甚復可惜事少功夫亦易耳猶可得五十卷謹
啓(梅禹金云彼見以下疑别一篇)
又
義高家事正當付令文耳弟彦長昔作吳事云三十卷
可令欽求謹啓
又
雲再拜吳書是大業既可垂不朽且非兄述此一國事
遂亦失兄諸列人皆是名士不知姚公足為作傳不可
著儒林中耳不大識唐子正事愚謂常侍便可連於尚
書傳下書定自難雲少作書至今不能令成日見其不
易前數卷為時有佳語近來意亦殊巳莫莫猶當一定
之恐不全此七卷無意復望增欲作文章六七紙卷十
分可令皆如今所作輩為復差徒爾文章誠不用多苟
卷必佳便謂此為足今見已向四卷比五十可得成但
恐胸中成&KR2096;爾恐兄胷疾必述作人故計兄凡著此之
自損胷中無緣不病作書猶差易讚叙亦復無幾年歲
限之猶當小復謹啓
又
雲再拜一日會公大欽欣命坐者皆賦諸詩了不作備
此日又病極得思惟立草復不為乃倉卒退還猶復多
少有所定猶不副意與頌雖同體然佳不如頌不解此
意可以不弘遠去當祖道似當復作詩搆作此一篇至
積思復欲不如前倉卒時不知為可存錄不諸詩未出
别寫送弘遠詩極佳中靜作亦佳張魏郡作急就詩公
甚笑燕王亦似不復祖道弘遠巳作為存耳兄園葵詩
清工然猶復非兄詩妙者雲詩亦惟為彼一語如佳先
巳先得便自委頓欲更作之昔如巳身先此篇詩了不
復㑂彿識有此語此語於常言為佳謹啓
又
雲再拜久不復作文了無復次第真玄昔屢聞周侯至
論前比霖雨此下人亦作愁霖賦好醜見敦又因人見
督自愁慘又了無復意此家勤勤難違之亦復毒此雨
憂邑聊作之因以言哀思又作喜霽今送雲作為易得
耳窮不好故都絶意此間人呼作者皆休故不得有所
送不審此何成巳出之故為存不棄耳謹啓
又
雲再拜一日視伯喈祖德頌亦以述作宜褒揚祖考為
先聊復作此頌今送之願兄為損益之欲令省而正自
輒多欲無可如省碑文通大悦愉有似賦愚謂小復質
之為佳前作此頌書之行欲遣信以白兄昨聞有賊消
息愁憒無賴既冀又然又巳成書聊以付信耳尋得李
寵勸封禪草信自有才頗多煩長耳令送間人又有張
公所作巳令寫别送臨紙罔罔不知所言謹啓
又
近得洛消息滕永適去二十日書彦先訪為驃騎司馬
又云似未成巳訪難解耳敬屬司馬參軍此間復夫之
恨不得與周旋戴允治見訪大司馬謹啓
又
雲再拜君苗文天才中亦少爾然自復能作文雲惟見
其登臺賦及詩頌作愁霖賦極佳頗倣雲雲所如多恐
故當在二人後然未究見其文見兄文輒云欲燒筆硯
以為此故不喜出之曹志苗之婦公其婦及兒皆能作
文頃借其釋詢二十七卷當欲百餘紙寫之不知兄盡
有不李氏云雪與列韻曹便復不用人亦復云曹不可
用者音自難得正謹啓
又
雲再拜令送君苗登臺賦為佳手筆云復更定復勝此
不知能愈之不其人推能兄文不可言作文百餘卷不
肯出之視仲宣賦集初述征登樓前耶甚佳其餘平平
不得言情處此賢文正自欲不茂不審兄呼爾不真玄
亦云兄文當作宣輩宣得此巍巍耳愁霖喜霽殊自委
頓恐此都自易勝謹啓
又
雲再拜誨頌兄意乃以為佳甚以自慰今易上韻不知
差前不不佳者願兄小為損益令定下云靈旆電揮因
兄見許意遂不恪不知可作蔡氏祖德頌比不景猷有
蔡氏文四十餘卷小者六七紙大者數十紙文章亦足
為多然其可貴者故復是常所文耳雲頃不佳思慮胸
腹如鼔夜不便眠了不可又以有意兄不佳文章巳足
垂不朽不足又多謹啓
又
雲再拜稽邵周弼並處事不值免詔甚切甚念之悚息
胡光禄亡宿士可痛含邠還云滔中書散騎並缺是其
才不知何以乃古之謹啓
又
雲再拜頃哀思更力成歲暮賦適且畢猶未大定自呼
前後所未有是雲文之絶無又憶兄常云文後成者恒
謂之佳貞小爾恐數自後轉不如今且欲寄之既未大
定又恐此信至兄巳發當因著洛謹啓
又
雲再拜兄前表甚有深情遠旨可耽味高文也兄文雖
復自相為作多少然無不為高體中不快不足復以自勞
役耳前集兄文為二十卷適訖一十當黃之書不工紙
又惡恨不精謹啓
頌
登遐頌
夫死生存亡二理之巳然者也而世有神仙登遐之言
千歲不死之夀其詳固難得而精矣列仙之道作者既
集而登遐未有焉莊周有言我試妄言之子試妄聽之
彼之有無蓋難以理求我之妄聽顧可以言寄之遂為
頌云爾
(郊間人孔仲尼)(王子喬人九疑仙)(玄洛山上女大勝)
(李少君左元放)(梅福劉根)(張招嚴黃伯)
(費長房塵鮮卑務)(何女子韓衆)(焦生子夷門)
(林陽子鬼谷子)(任作子)
淵哉郊間懷寳採薪媚兹伯陽常道是夤俯翼遊周攜
手入秦遺物執一妙世頥神思我玄流浩若無津王喬
淵嘿遂志潛輝遺形靈嶽顧景忘歸孌彼有傳與爾翻
飛承雲鯈忽飄颻紫微玄洛妙識飢餌神穎在隂鯈逝
即陽無景逍遙北嶽凌霄引領揮霧昊天合神自靖孔
丘大聖配天弘道風扇玄流思探神寳明發懷周興言
謨老靈魄有行言觀蒼昊清歌先試丹書有造茫茫九
疑登暉太素有漢登聞神具爾顧發彼靈丘聿來載步
貽我則歌永揚遐祚大勝之娥厥猶翼翼降宫有和納
符帝側揮杖指辰絶音頽息苕苕玄右在彼峻極少君
善祠怡爾豐顔俯視劉漢仰接姜桓式宴安期巨棗為
餐神光攸往後來其嘆在漢之衰頽火炎精梅公指景
有皇遺形逝彼文辭胥此洞庭神輝絶景豈外北冥張
招澄精妙思玄芒則是神物錯綜徽章乃幽乃顯若存
若亡因形則變倏忽無方生在清純放情玄昧在物淵
沈沂虚攸遂清酒一壺百朋具醉有命集止乘龍來萃
載見君子言觀其蔚劉根登嵩遺世盤桓形委服容口
厭瓊蘭挹彼呼翕為爾朝餐景絶巖穴光茂雲端伯嚴
志道飜飛自南北食中嶽練形嵩岑奔星凌顔朱光垂
隂雲精九(闕)握耀盈襟長房有懷承師問道蒙險洪海
晞心玄浩將登蓬萊祚爾難老嘉命既錫如何勿考逝
矣何女芳靈既彫安寝曾丘逝魂清霄喪魄載營大墓
崇朝玉趾再步於焉逍遙焦生卜居在河之東皓襟解
帶嘉卉結容頥神太素淑思玄冲在彼黃堂明道固窮
北狄務塵在彼沙漠含神自頥靜居有恪自彼王庭聿
來伊洛天子命之載見紫閣衛矣終化靈毛揚葩慎爾
貞心神祉來荷靡靡夷門體道含真飡茹靈卉凌雲頥
神林陽餌車明視聰耳壮子既飡步晞千里任化凱入
輕雲揮止移形善變載坐載起悠悠鬼谷永言潛止要
終有集資生無始綢繆方平在彼二子芬響蘭揮有來
盈耳
盛德頌
余行經泗水高帝昔為亭長於此瞻望山川意有慨然
遂奏章以通情焉并為之頌云爾
晉太子舍人糞土臣雲稽首再拜上書皇帝陛下臣雲
頓首死罪伏惟陛下紹軒轅之叡哲越三代之高蹤膺
有聖之玄景藴生民之上略秦政肆虐漸舋生民在昔
上帝乃眷多方肅雍寳命鑒民顧天思文叡聖以宅神
器六合焱駕八荒星錯企皇居於阿房犄逸鹿於九野
謀猷回遹天人匪祚乃薾斯國授漢于西京是以先紹
五緯章太素神母哀號底命丹野九垓闢授命之符鈞
天清建皇之鑒陛下螭蟠泗水龍躍下亭慶雲徘徊紫
塵熠爍皇威肇於斷蛇神武基於豐沛掩四緱以蓋天
廓玄謨以闢宇華宫山蔵玉堂海紬雲蓋景隂金門林
蔚拔足崇長揖之賓吐飱納獻規之客玄猷上通德輝
下濟仰翰雲禽俯躍魚魴是以四海之内莫不企景嶽
以接羣望廣川而鱗集乘山涉水視險若夷奔波闕廷
思效死節乃鳴鸞在衡奔驥服輅良平鳳棲信布虎據
豪雄凌暴於外竒謨補闕乎内威謀兼陳智勇畢效乃
凌河海河海無梁乃仆高山嶽華不重三秦席卷項籍
灰分逋虜霧散遺寇雲徹泛時雨以清天灑狂塵以肅
地(闕)轡於舟輿竦峻蓋於蒼昊功濟宇宙德被羣
生天人允嘉民神協愛歷數在身有命將集而陛下猶
復允執高讓成功靡有普天歸德羣后固請然後謁天
皇於圜丘巡萬乘於帝室率土離暴秦之亂臣妾蒙有道
之惠戎羌蠻夷之墟雕趾肅慎之國莫非帝臣巍巍蕩
蕩蓋天臨地自啓闢以來有皇之美未有若聖功之著
盛者也臣雲頓首頓首死罪死罪臣以鄙倍文武無施
忝寵本朝承乏下位而臣遘愍自西徂東行邁攸止路
經泗水伏見史臣班固撰錄聖功竊承陛下扶桑始照
天暉未融之日嘗臨御此川於是即命舟人弭檝水沚
瞻仰山川舊物不替永惟聖輝罔識所憑遠眺邇企感
物興哀終懷靡及拊心遐慕臣命違千載之運身生四
百之外恨不得役力聖明之鑒寓目風塵之會揮戈前
隊待罪下軍抽鋒咸陽之關提鉞項籍之領痛心自悼
不知所裁行役之臣牽制朝憲雖懷彷徨王事靡盬肅
將言邁實銜罔極臣聞遊魂變化神道無方雖聖靈登
遐降陟在天連光五精流輝太一或冀神輿降觀薄狩
五服時邁玉輅言巡兹邑是以下臣仰瞻紫宫俯要恍
惚愚情振蕩靡審所如不勝延頸紫微結心閶闔之情
謹住水濱拜章陳愚臣雲誠惶誠恐頓首頓首死罪死
罪稽首以聞臣雲言臣聞歌詠所以宣成功之烈詩頌
所以美盛德之容是以聞其聲則重華之道彌新存其
操則文王之容可覩永惟陛下聖德豐化比隆前代元
勲茂功超蹤在昔故詩歌之所依詠金石之所揄揚者
也臣謹上盛德頌一篇雖不足以仰度天高伏測地厚
實獻狂夫區區之情臣雲云云晉太子舍人臣陸雲上
於皇漢祖纂胄有唐平章在昔文思百王丹輝棲列火
精幽光爰兹聖緒頽維弛綱靈曜熠爍隮景扶桑則天
未墜重規旻蒼其規伊何横乾作峻厥德不回矩地能
順憑河拓景襄嶽殷韻龍章炯偉虎質碩變有秦不競
罔極黔首震驚予師思虔神主上帝曰咨天鑒有赫乃
眷伊漢此惟予宅明明聖皇既受帝祉雲騰下邑風駭
泗水仰鏡天文五緯同晷俯察雲符神母爰止思文聖
王克廣克遐威靈羣桀德潤諸華爰祀天人天人攸嘉
爰輯蒸徒蒸徒旣和旣和旣順乃矢德音豐沛之旅其
會如林朱旗虹超彤旆電尋推師蕭曹撫劍高吟元戎
薄伐時罔不龕凌波川潰肆野陸沈咸陽克殄既係秦
后峩峩阿房乃清帝宇穆穆聖皇天保攸定有項畔換
不式王命王命既愆黜我西土於鑠王師遵時匪怒爰
赫乘舋席卷三夏嘽嘽戎軒矯矯乘馬燮伐強楚至于
垓下天誅薄曜暴籍授首區夏既混宇宙蒙乂肅肅帝
居巍巍神器有皇于登是臨天位繡文于裳組華于黻
明明天子有穆其容至止鏘鏘相維辟公宣聲路寝發
號紫宫頒此愷悌以畜萬邦思樂皇慶協于時雍琴瑟
在御大予舞功越裳委贄肅慎來王明明聖皇開國乘
制分圭祚勞河山命誓禮律克彰典文垂藝有漢恢恢
疏罔不替聖功克明九方孔安良宰内幹武臣外閑漸
澤冀域沾被戎蠻連光太素萬載不刊
祖考頌
雲之世族承黃虞之苗緒裔靈根之遺芳用能枝播千
條穎振萬葉繁衍固於三代饗祀存乎百世豈非皇慶
之積祐神明之殷祥者哉在周之衰有媯之後將育于
姜而貞龜發鳴鳳之兆周史表觀國之繇故能光宇營
丘奄有東海支庶蕃廡而胤祚昌大矣遭世多難子孫
蕩析逐于南土烈祖丞相卲侯顯考大司馬武侯明德
叡哲沈雄特秀固上天所以繼迹前期惠成顧者也是
以有吳雲興而卲侯龍見遂風騰海堣電斷荆楚運籌
制勝底定經略文德光宣武功四克乃作台衡以御于
王政天綱與先代比隆義問與前修接響固所謂汪洋
浩浩不世出者哉武侯以光遠之度襲重規之範宣朗
之明照曾暉之景故寅亮樞極則萬物淳曜緝熙有邦
而宇内恪居及至中葉亂曰虎臣綏援既集而大難時
弭德濟封域之内威揚函夏之表遂仍世作宰焜耀祖
業車實襲軌裘不改帶元勲昺於光國洪烈著於隆家
考德計功比之前代未有茂於此者也是以小子敢慕
徽猷欽述芳烈雖不足以當朱絃之一唱發清廟之三
歎蓋爾臣子之遺恩罔極之所處也乃作頌曰
悠悠聖緒上帝是臨世篤其猷于顯徽音神風往播福
禄來尋靈根既茂萬葉垂林繁盛海嵎穎寧漢隂既曰
寧止芳祐允淑乃步斯淳降神有陸赫矣二公應期載
育明明邵侯允哲允謀叡心昭德淑問宣猷如日之升
如川之至炎精既頽黃輝昺煥光宅海邦大造江漢王
于出征二公斯難長驅致届九有有判咸黜凶醜區域
寧晏天禄未終大命有集卜食東夏元龜既襲聿來故
宫作蕃舊邑公徒斯振帝旅凱入於變時雍神道經始
肅肅九命永言徽止公拜稽首對&KR0993;天子猗歟盛歟邵
侯有作我考纂戎爰究爰度遠除尋軌崇基式廓昭明
有家祖廟奕奕中葉虎臣稱亂西秦靈旆電揮伐鼓霆
震會朝哀舉征不浹辰遐風遠掃萬里無塵有族斯祐
念功在兹衮衣之宜遂作上司台光增朗方險載夷穆
矣暉章有吳之旗我祖我考受言藏之曄曄藻裳再命
同服騑騑四牡二世方轂分珪比瑞天秩底祿公堂峻
趾華構重屋昔在二伊于殷有聲在漢之興亦曰韋平
惟祖惟考履貞大亨邈彼披陽追蹤阿衡駿惠雨施景
潤雲行洋洋玄化功濟其民風馳海表光被嶽濱二后
重規世有哲人肅雍碩響萬載是振
張二侯頌(有序)
張氏之先蓋少昊氏之苗裔也其在春秋晉德方休而
張老延譽爰暨有漢文成佐命於初基司空揚聲於末
葉流長祚遠世不乏侯輔吳將軍文侯遭季末雲擾遂
避難于東有吳之興實為謀主桓王即世援建太祖知
命審於將萌先識鏡於未兆遂作上將輔成王業立朝
無不易之方正色有犯顔之亮固所謂蹇蹇王臣古之
遺直者也奮威將軍定侯明德光遠軌量弘濟文敏足
以華國威略足以振衆重規繼體而大業暉崇故休祚
頻繁寵靈仍世天秩之體彌彰而毁盈之心兹沖用能
保寵固世考終碩問蓋竹帛之所光宣詠歌之所揄揚
也乃作頌曰
烈文遠祖肇自上皇金天淳曜遂濟窮桑真人有作飛
龍在天留侯載見階雲自淵即謀神造啓運妙玄有漢
再命度邑于東其在中葉誕育司空邈矣唐陵有恭斯
庸寧行盈止世篤天禄神之聽思俾我戩榖繁過芳祐
底之洪族洪族既昌再惠音徽於穆二侯仍世雙飛堂
堂輔吳仰抑奮威如龍之躍如鳳之輝薄言戾止在彼
紫微金卯紛若四海畔換文侯乃顧妙世達觀逝彼塗
方度兹江漢鳴飛遵海聿來有亂遭家不造殱我明聖
桓后肇揚侯承末命皇大烝哉天保末定匪侯䘏度宗
緒孰正帝整我旅外薄四荒命作惟師時惟鷹揚遂登
上將亮彼大皇底邑胙土命珪有璋蹇蹇我侯明發宿
夜襲彼遺直興言有謩聿懷來忠王室之故猗歟定侯
祇服清曜奕奕瓊範玉潤淑貌淵&KR2075;往蔵朗思來照曾
是徽章再世被荷庸勲開國明道隆家苾苾其芬淑問
揚和有蔚其文如林之華皇矣帝祚受言既崇女有行
作合儲宫條延延紫極穎衍皇靈舋舋定侯在盈思沖
祇寵戒益永懷慎終重光並曜播我芳風
贊
榮啓期贊
榮啓期者周時人也值衰世之季末當王道頹凌遂隠
居窮處遺物求巳泝懷玄妙之門求意希微之域天子
不得而臣諸侯不得而友行年九十被裘鼓琴而歌孔
子過之問曰先生何樂答曰吾樂甚多天生萬物惟人
為貴吾得為人矣是一樂也以男為貴吾又得為男是
二樂也或皆不免於襁褓而吾行年九十是三樂也夫
貧者士之常也死固命之終也居常待終當何憂乎孔
子聽其音為之三日悲常被裘帶索行吟於路曰吾著
裘者何求帶索者何索遂放志一丘滅景榛藪居真思
樂之林利涉忘憂之沼以卒其天年榮華溢世不足以
盈其心萬物兼陳不足以易其樂絶景雲霄之表濯志
北溟之津豈非天真至素體正含和者哉友人有圖其
象者命為之贊其辭曰
芒芒至道天啓德心自昔逸民遁志山林邈矣先生如
龍之潛夷明收察滅迹在隂傲世求已遺物自欽景遯
瓊煇響和絶音戀彼丘園研道之微思樂寒泉薄採春
蕤鳴絃清泛撫節高徽有聖戾止永言傷悲天造草昧
負道實嘉於鑠先生既體斯和熊羆作祥黃髮皤皤耽
此三樂遺彼世華翼翼彼路行吟以遊的的黻冕陋我
輕裘永脱亂世受言一丘媚兹常道聊以忘憂
箴
逸民箴
余昔為逸民賦大將軍掾何道彦大府之俊才也作反
逸民賦盛稱官人以美寵禄之華靡偉名位之大寳斐
然其可觀也夫名者實之賓位者物之寄窮高有必顛
之郄溢美有大惡之尤可不慎哉故為逸民箴以戒反
正焉
浩浩太素制為兩儀經始君臣朝有俊弼野有逸民各
有攸届而後品物有倫在昔后帝齊物達觀賞不假爵
教不示勸號諡莫設而生黎淳晏降迄中古黃象可觀
而唐文有煥乃雕乃藻太樸既散樸之既散萬百熙心
形為寵放神為利淫有翹者車命彼在林是故懷玉喪
寳而被褐解襟恬亡智生與世或競匪智無鑒匪心伊
鏡芒芒禹迹鞠為塗徑惟是每懷偏陂反正正反於寵
既尸干禄相協厥居而豐其屋禄之既尸刑為爾司屋
之既豐喪家于宫故非據之災戒之在凶人皆知存之
為存而莫知得之為喪榮猶振穎墜若頽荒咎自專寵
福在循墻是故保其安者常危而忘其存者不亡無休
爾榮身寔親名無謂爾崇神期好沖戒彼覆餗冐此棟
隆慎微如顯乃保身以終自古在昔逸民有作相彼宇
宙方之委舄夫豈無不休而好是沖漠是故名利之災
至人攸恪謂予未信無寧監于桑霍天明既畏神道無
親善在求巳慶由積仁無念爾本聿修厥淳執盈如虚
乃反天真逸民司正敢告官人
碑
泰伯碑
夫至仁至德垂風垂化内修訓範外陶氓俗百年之教
淳道載凝而百年既終遺愛斯軫莫不肅虔寢廟著名
金石遺其後昆聿遵前典是以禹堂既毁增飾丹青堯
碑載焚重覩刊勒泰伯膺慶二儀協靈七曜志輕天下
慈深萬物脱屣岐周克讓之風斯舉端委揚越衣冠之
俗載成重以仲雍揚波延陵蹈節民習敦厚俗懷忠信
憂深思遠千載遺風美哉洋洋致足觀也昔滄洲遁迹
箕山辭位志守幽優不越樽俎猶以稱首高節標名往
代豈若吾君之子義結民心獄訟載歸謳歌屢請能舍
玉輿之貴永襲皮冠之迹悠然獨往信無德而稱焉吳
啓金車晉遷紫蓋寔號帝鄕爰是天邑若乃忠人入國
悽愴生悲殉義希風懦夫立志
誄
吳故丞相陸公誄
惟赤烏八年二月粤乙卯吳故使持節郢州牧左都護
丞相江陵郡侯陸公薨嗚呼哀哉皇朝迭紹成命昊天
聖王作矣世有哲臣觀監在吳乃降斯神思皇我后應
運對揚穎秀若華景逸扶桑龍輝紫極鳳鳴玉堂舉旗
清阻奮鉞夷荒悠結沈維峻極公綱將撫遠績括地九
圍皇淳爽泰昊旻疾威生民如何哲人其頽登靈在天
遺音播徽敢揚元勲表之素旂乃作誄曰
濬哲我祖時文峻德玄粹納真清休載式本承慶輝駿
惠罔極申錫多祜本支千億芳條達蔭靈根茂植根條
伊何苗黃裔舜長發有祥貽我祚晉神明之緒實蕃瑰
雋和音嗣世不替碩彦明鑒在下降命上玄我公初載
天嘏之純重光納照璇璣授銓仰儀喬嶽俯濯洪川清
輝秀穎雲翹映晨肇彼岐嶷允迪天真先心則智率意
斯仁秉彛清昧體靈協神神休載鑠九德兼和挹暉茂
朴豐淳鎮華景峻凌高玄源湧波造辰竦隆彌海廓遐
光備既淳逸軌爰超閎網包荒景靈渥耀山林嶽秀天
光乃照窮化機神探賾衆妙駭塵氛埃澄響清肖恢淵
博量騰嶮峻邵振綱宇表登軌絶蹈厥初蔵器棲蟠海
嶽披藻崑崙濯秀暘谷沈輝熙茂清塵熠鑠含章在淵
發揮龍躍時伏陽九承乾之衰有皇于井玉軒徘徊爰
兹赫奕需期雲飛天步皇輿載見太微華堂誕基委蛇
自階鼎輝既隮嘉命乃集和美未飪宰物下邑康年屢
登惠風時協在斷無頗于教斯輯金虎覿精戎車孔肆
神器播越天人釋位有命在兹帝思元帥委弁總干振
翼虎噬威靈既授六軍有序乃誓我衆乃整我旅神干
山立雄旗電舉懸旌汜陽即戎江滸我后日敬上帝臨
予靖端夙夜匪寧匪處經始綿綿滂沱惟海乃幹中軍
入作内輔公侯陟降在帝左右關羽滔天作霾西土帝
曰將軍整爾熊虎赫赫明明皇輿出祖龍舟照淵旟旐
映野鋪敦江濆仍執醜虜荆南既集方嶮未夷天子命
我撫之西垂公侯戾止威神緝熙虔劉作虐思輯子來
妖旍北靡搴爾雄旗獷彼羣蠻祁祁遺黎柔遠能和薄
言綏之方隅肅清烈文雋武舍爵明堂册勲天府天子
曰咨我圖乃功錫爾青土建侯于東開國名墟光宅海
邦分圭作寳軒輅以庸既受帝祐公用加大駟鐵孔阜
元戎杳藹淑旂飛藻綏章承蓋振我輝靈四方于邁劉
王負險寇我西隣公侯赫怒干戈啓陳金鉞鏡日雲旗
絳天凌岡襄嶽沈維括淵元王隕難鯨鯢墜鱗戎漠時
殪方域清塵曹休東踰我疆斯越帝簡厥佐將命其傑
乃俾我公啓行警伐江漢之滸天子授鉞揖帝整旅隠
爾霆發桓桓神誅震驚魏方我公矯矯虎視元戎截彼
醜旅效此武功武功既彰天威薄曜靈武震華邊垂清
暴振旅凱入王假有廟假廟伊何本膺寵祚土田陪敦
四牡載路出餞于郊此惟予顧禮嘉嵩高樂和湛露改
容肅至傾蓋寵步鞶帶翩紛珍裘阿那區宇惟寧繁遏
帝祉於穆疇咨敷奏多士將庸元輔相維天子僉曰公
侯宜有爰止繡裳縟藻衮帶重紫遂虚上司命公登宰
帝曰丞相朕嘉君德以兹軒冕往踐乃職宣爾叡心維
皇協極邦國若否四方爾式公拜稽首欽翼明聖乃御
璣衡仰徽七政祇恪丕顯無易惟命巍巍天邑惟清四
門公侯作弼煥炳星文重輝熾景協風烟煴百神秩祀
兆獻思淳克諧庶尹遂成帝勲時雍既濟王途克廣儀
刑我度軌物垂象後遐施歸崇蔭惠仰茂德棲音廣問
沈響洪範遠迪玄猷洞深靈澤崇藪天險垂隂翰飛樂
嶮淵蟠泳沈澤豐泉丘潤博雲林遭世大過彛倫靡肅
亹亹公侯思維雅俗發憤戎衣永言禮樂被分敦化荷
戈思學體仁長物御禮熙國叡鑒擢微玄輝鏡璞戒危
膏粱收俊白屋五品時訓民神攸鑠我有煥文如曜如
辰何以崇之匪闡伊人我有烈武如震如霆何以將之
保大豐年思弘景業熙世登民克壮碩老秉鉞河津祉
祚勿引早世幽神仰慕遺徽寤辟憂殷嗚呼哀哉永惟
我公克明德心紛藹芳和被之惠林公侯沒矣孰嗣徽
音名存體逝德懋形潛民之秉思好是謳吟嗚呼哀哉
惟帝念功寵命光大考諡典謨崇榮協泰安宫載考我
公于邁轜軒啓塗先驅警旆哀風結輿遺思馮蓋舍此
休明即彼重藹攀慕靡及永戀光愛嗚呼哀哉
晉故散騎常侍陸府君誄
惟太康五年夏四月丙申晉故散騎常侍吳郡陸君卒
嗚呼哀哉天降純嘏誕育俊乂才雄九奥德鍾三懿應
運繼期顯微闡昧特恢大猷雍化熙世昊天不弔奄忽
零墜嗚呼哀哉朝隕棠榦邦喪國輝帝欽遺烈士詠清
機思經皇心痛浹民懷揮淚充邑惜慟盈畿敢述洪迹
于兹素旂其辭曰
於穆皇源時惟誕弘權輿有媯爰帝暨王徽音接響丕
祚克昌乾鑒南眷誕降我祖顯考尚書納言帝宇正命
惟允銓衡攸序篤生常侍固天所隆祚以靈粹陶以惠
風道協體稟德與性鍾叡心遠暢淵思遐通瞻言潛覽
克哲克聰躭精遐奥肆志篇章仰咨遺訓思齊曩蹤摛
光啓晦微言是綱錯綜羣藝精微毫芒顯允閑姿既明
且偉敦叙汜愛經德紀義契闊邦族是綜是緯博約以
禮陳錫載施雍雍閨闈克諧由仁率禮崇化色養寧親
九族和睦德被宗姻猗猗髦俊祁祁縉紳鑚仰明範挹
道希塵愷悌弘裕惠化是振潛機密暢靡幽不甄濯以
清波權以明鈴旌善板築刊穢紫辰邦無媮幸靈不牟
真沐浴玄源風移俗純儀德鄒甸比化泗濱耀略初輝
既升末融爰莅揚邑作尹名邦密邇帝畿大東小東宣
敷五教敞化以崇徵無墜命興無廢功帝欽良政民懷
穆風粤稽舊章率由典刑考績三載絀幽陟明超踐皇
闥紆組垂纓奕世納言帝衡以平本崇曩烈堂構克榮
征鼙屢振干戈未戢乃秉雄戟徵戎東邑四牡徂征威
德以立爰守會稽青紱既襲帝曰欽哉疇咨羣后改授
顯服屯騎是撫雍容皇甸綜文經武時值大過士爽其
德虔惟常侍高明柔直履冰察霜淪心遠測春存三季
形志于色頻顣厄運載離咎慝靖亨思順曹氏匪革投
弁釋紱浩思東嶽遁世無悶清源是濯馥風彌馨明徽
載鑠皇途既闢天罔誕張運在九五違嶮即康猗歟高
懿避風遠臧帝降大命丘園是揚裨將天邑舒藻舊京
僉曰休哉昭德塞違乃升常伯補闕拾遺振纓紫極攄
光太微奕奕玄冕熠熠貂璫仰耀皇維俯映明堂輿振
鳴鸞體佩琮璜居德彌冲雖休匪康既跚君宿未跱鼎
辰將陟太階弘載育民皇靈靡顧大命奄臻厲凶彌留
儵忽頽湮嗚呼哀哉黃河難澄梁木易荒聖賢絶景希
世齊光豈曰徒生實維天綱於鑠常侍本德昭仁俯鏗
瑤響仰綴玉振其在克壮自蹇乘屯鳳翳靈條龍竄祕
泉收逋匿耀洪略陶緼雖躡嘉運託景風雲瑰光既耀
靈寳未闡弗慮皇圖銜恨徂遷嗚呼哀哉江河慕海丘
陵樂山於惟君德齊聖廣淵羣彦景附漸化濯真蓋以
崇嚴函以裕淵西徂華源負澤慕塵幽萌潛暢滯思賴
振六言六行匪君不肅五有三無匪君不極衡准失平
匪君不直方榮遐邈匪君不式君其永沒民其焉則結
思遺愛惟哀允惻嗚呼哀哉仲尼喪魯孺慕失聲國僑
殞鄭邦無竽笙實惟常侍徽懿克明恩懷士心信結民
情聞者巷泣赴者風征八音輟響獻酢弗營羽檝翳川
輕駕盈庭揮袂雲藹殞淚雨零嗚呼哀哉伊惟平生襲
寵荷輝愷樂承明桑梓猶哀聿懷震丘言告言歸明德
遠燭慮凶以吉雖則榮泰存亡是䘏爰築新邑經始匪
日眷懷不虞寧襯斯室王事靡盬皇畿是旋鳴和吉往
曾未浹辰震旆凶歸輝景長泯痛感皇祗哀普四民嗚
呼哀哉穆穆天子昭明有融乃命王人禮憲是崇賜以
歸賻榮以贈終冠蓋南徂映族輝邦日薄南陸辰次天
漢龜筴協貞靈域載判明器既庇神道巳羨縣象未登
明星有爛軒車微動執紼同贊永棄高厦黃廬是館寧
彼昏昧荒此輝粲幽房長鍵修夜靡旦翼翼輕蓋翩翩
丹旂龍章舒藻旟旐有輝轜輪轇結玄駟徘徊人誰弗
思靡思匪哀援扎心楚投翰餘悲嗚呼哀哉
晉故豫章内史夏府君誄
惟永寧元年五月二十五日晉故豫章内史夏府君卒
嗚呼哀哉乾鑒育俊崇兹大猷景靈垂祐黃精協符濯
蹤浩素闡志玄流熙光聖代邁勲九區哀彼造化殂命
不均既褒斯美吝兹遐年祁祁縉紳泣涕流連故作斯
誄著之不泯其辭曰
於穆府君遠祖彌光功濟黎獻澤洽八荒披圖承禪襲
化軒唐洪風既振遐曜休煌越殷自周紹膺遺祉亮節
三恪侯服千祀悠悠訖兹徽烈不巳奕世本弘厥美是
紀惟神隆慶篤生府君玄祐秀朗暉景烟煴誕載豐美
俊穎夙繁性與體和孝友穆融虔兹君親姻族睦崇情
廣褒誘品物虚躬安仁履素接舊以冲澄鑒博映哲思
惟文淪心衆妙洞志靈源探幽判疑沈欲焱分甄滯羣
秘義猶一貫崇規邈世體道而盤瞻言先機蔚藻騰翰
處約由厚交順于顔文武未墜君惟克修百行殊揆君
望斯周棲義初九戢冀洪條瓊輝四灼景問綢繆在昔
我國元首載哲假寐俟旦思庸俊逸旃檢高麾體亦秩
秩儀刑柳惠庶績惟穆既穆其績英風彌邵天子有命
曾是在朝頻繁幃幄祗承皇曜神以測幽明以遠照目
難識夷觀嶮改蹈譬彼清鑒莫塵其操五紀迭御載隆
載傾南嶽頽鎮蔭輝素靈瑾瑜遷寳投跡上京兆萌未
緝皇聖攸嗟韋臨猗氏接被郇瑕道之以禮育之以和
齊俗拯弊民靡不嘉振我翰音洋鑠諸華明明皇儲叡
哲時招奮厥河滸矯足雲霄俄軒玄闕徽英揚飈光灼
東朝髦士攸希媚兹一人亦既翰飛委蛇華閣陟降太
微訥言贊事淵裕徘徊習習和風惟穆惟宣亦曰武昌
厥俗允新我后有命爰授俊臣君子云顧義在安親秉
文共武言撫舊京仰肅慈顔俯熙典刑移彼滯汙泮宫
時榮衆否斯濟飛鴞革聲春翹晞景振鷺在庭高墉未
奮遭兹閔凶頻顣泣血三載以終哀響未歇臺命朝隆
厥命伊何俾守南裔匪曰是屯託身虚槩巾車既脂駕
言將逝彛倫惟清路逼其序君之于遠乃恢斯緒思彼
衆逸言尋厥楚暮瞻豐林晨看淵水濯奇以翹披途導
軌彼湘之東地嶮俗危明德審罰替幽崇儀嚴不式刑
仁扶物施威和咸振澤被遐畿皇道御世與民靡偏敷
彼惠政濟此未均思一黔首濯溉義淵揖望皇命修翮
徊翔循彼江濆乃眷豫章觀風樹政德音允張洪化既
攄禮樂克昌閑非秋厲惠淑春陽廣命俊乂惟弓與旃
丘園靡滯鸞驥憑軒豈方伊類捉髮躬勤震我聲教邁
嚮惟殷君化大揚自北而南君澤本沃河漢載咸慶輝
雲廕埿潤川漸將配皇宿登景具瞻昊天不弔乃降兹
厲高禄未融凶焱中燧寝疾彌留大命隕墜邦家不紀
沈哀結世嗚呼哀哉式玩遺美君實克明懷光暢幽晞
髮結清體德秉真審行居貞屈曳蹈機與世靡矜天命
棐諶唯仁則延任道委分亮曰斯然孰云府君不聞其
言永懷載念憂心孔艱曰兄曰弟篤愛纏綿晞光繼軌
參融鴻振今君何之背世遐湮同生拊膺號哀瘁身眇
眇孤微過庭曷遵天何忍斯于何之臻自君初邁既夷
且榮今君反矣素旂垂銘雖光百辟託晷玄靈民慟于
顯神旅于冥物從人感轅馬失征飄風悼響潛魚仰驚
豐霄䠞蔭衆羽徊鳴嗚呼哀哉瞻彼日月歲聿云夕寒
暑窮化四辰交錯日考三從案轡長薄藹矣轜軒脫駕
窀穸背榮孤世寧神大漠丘陵竦蔭閤闥寥窙寤摽惟
哀心摧涕潵嗚呼哀哉咨予與君恩親之微蒙恤于昔
投纓瀾猗思周弱志永庇惠輝如何府君昭景長違願
言永眷載傷載悲昔我經年逝彼川路進闕趨奔退違
陵墓仰瞻靈丘俯增永慕惻剝肝懷哀其曷厝嗚呼哀
哉
文
嘲禇常侍文
六年正月以臨川府丞禇為常侍君子謂吳於是乎能
官人官人國之所廢興也古之興王唯賢是與吕望漁
釣而周王枉駕寗戚扣角而齊王忘寐委斯徒而縻好
爵釋短褐而服龍章姬姜之族非無人也親昵之愛非
無懷也取彼庸賤之徒登之佐臣之列故九賢翼世而
有命既集五子佐時匡霸以濟夫唯能官人之所由也
禇氏大夫之常佐遠邦之賤司才則邵矣官實陋矣而
拔出羣萃超昇階闥雖文王登師桓公取佐亦何以加
之詩曰濟濟多士文王以寧言官人得才也禇常侍聞
之喜曰君子之言豈虚也哉吾得此足矣君子謂禇常
侍於是乎不謙謙也者致敬以存其位者也謙之不存
德無柄矣世之治也君子自以為不足故撙節以求役
于禮敬讓以求安于仁世之亂也在位者自以為有餘
故爵豐而求更厚位隆而欲復廣世之治亂恒由此作
今禇侯蟬蜕槁木鵠鳴玉堂不庶幾夙夜允集衆譽而
意充於一善心盈於自足足則無求盈則無戒不求則
善遠之無戒則惡來之亦何以為君子哉詩云戰戰兢
兢如臨深淵慎之至也禇常侍聞是言也懼謂之昌言
也而拜之君子曰禇侯其幾矣聞善而喜過又應之懼
嘉服義之賢而拜讜言之辱規同禹迹義均罪巳君子
哉吳無君子斯焉取斯
牛責季友文
天造草昧萬物化淳類族殊品莫同乎人令子履方象
以矩地戴圓規以儀天該芳靈之款素挺協氣於皓玄
故神窮來哲思洞無間踊翰則憤凌洪波吐辭則辨解
連環子何不絶淵而躍照日之光使穎秀暘谷景溢扶
桑俯經見龍之輝仰集天人之堂維子之服既玄而素
今子之滯年時云暮而冕不易物車不改度子何不使
玄貂左餌華蟬右顧令牛朝服青軒夕駕軺輅望紫微
而風行踐蘭塗而安步而﨑嶇隴坂息駕郊牧玉容含
楚孤牛在疾何子崇道與德而遺貴與冨之甚哉日月
逝矣歲聿其暮嗟乎季友盛時可惜迨良期於風柔競
悲飈於葉落陳讜言於洪範圖遺形於霄閣使景絶而
音流芬身荐而榮赫奕子如不能建功以及時予請迹
於桃林之薄
漢魏六朝百三家集卷五十
