漢魏六朝百三家集卷六十四
宋傅亮集題詞
晉宋禪受成於傅季友表策文誥誦言滿堂潘
元茂冊魏公不如其多也武帝不豫升牀受詔
營陽廬陵忽焉翦没奉迎文帝入繼大統徐謝
羣公慶同絳侯季友憂色里克是懼善讀書者
尚少知禍福耶演慎著論竊慕括囊感物作賦
起於夜蛾道路詠詩撫躬三省彼方欲為長風
之鳥而不免見笑于雕陵之鵲人也非天也王
師出征宣明抗表言及虛館三月恪遵下武臣
雖不順辭則可悲季友博經史長文筆倉皇廣
莫門上竟不得慷慨一言畢命殿陛九錫諸篇
固傅氏之丹書帶礪也無能救死何哉廟墓二
教竝錄文選懷舊崇德意近甘棠入洛陽謁五
陵宋公百世一日也表文無痛哭之談識者先
知其非心王室矣
目錄
賦
喜雨賦
登陵囂館賦
登龍岡賦
芙蓉賦
征思賦
感物賦(有序)
宋國封建禪代詔策文
晉安帝進劉裕侍中車騎將軍詔
封豫章郡公加號詔
封宋公詔
進宋公為宋王詔
晉恭帝禪宋詔
宋公九錫策文
禪策
璽書
教
為宋公修張良廟教
為宋公修楚元王墓教
修復前漢諸陵教
表
為宋公至洛陽謁五陵表
為宋公求加贈劉前軍表
為劉毅軍敗自解表
讓尚書僕射表
奏
尚書八座封諸皇弟皇子奏
碑銘
司徒劉穆之碑
侍中王公碑
故安成太守傅府君銘
論
演慎論
書
與沈林子書
與謝晦書
與蔡廓書
讚
文殊師利菩薩讚
彌勒菩薩讚
詩
從武帝平閩中
從征
奉迎大駕道路賦詩
冬至
漢魏六朝百三家集卷六十四目錄
漢魏六朝百三家集卷六十四
明張溥輯
宋傅亮集
賦
喜雨賦
唯二儀之順動數有積而時偏墊襄陵於唐籍慼雲漢
於周篇匪叔葉之或遘在盛王其固然伊元嘉之初載
肇休明於此年懿玉燭之方熙愠積陽之獨愆涸源泉
於井谷委嘉穎於中田嗟我皇之翼翼悵臨朝而輟娛
踵冲謙於禹湯協至誠於在余且東作之未晏庶雨露
之夙濡遵懸子之徙㕓尤魯侯之㷊巫祗桑林之六禱
修季宰之再雩誠在幽其必貫感何遠而不孚聆晨鸛
於高垤候宵畢於天隅發層雲於觸石晦重陽於八區
春霆殷以遠響興雨霈而載塗灑豐浸於中疇覃餘潤
於嘉蔬殷嗇人於菑畝衍將繁於中衢嗣良頌於多稔
兆嘉夢於樵漁矧其臣之逢運又均休而等虞陶曲成
於暮稔念歸駕於董疎
登陵囂館賦
歲九旻之暮月肅晨駕而北逝度迴壑以停轅凌孤館
而遠憩何物慘而節哀又雲悠而風厲悴綠蘩於寒渚
隕豐灌於荒澨玩中原之芬菊惜蘭圃之彫蕙旌竹栢
之勁心謝梧楸之零脆爾乃流盼平隰落日還皋干感
具盈在物同騷聆離鵾之悽響聽鳴林之瀏飈彼遊子
之苦傷每寤歎於我勞矧集悲而鍾苦疚寸心其如忉
眇天末以遥瞪怨故鄉之阻遼
登龍岡賦
靜潛處以永念聊駕言以寫憂蒙旭露而夙軫税余轡
於龍丘南臨平隰西際荒疇比㝢連甍幽榛四周眺江
&KR1726;之廣澨究川陸之迴修羨翔羽之嬉林樂綠蘋之在
流乘清漪以汎濫翳稠枚而命仇信遂生之有所何怵
迫於人尤
芙蓉賦
考庶本之珍麗寔惣美於芙蕖潛幽泉以育藕披翠蓮
而挺敷汎輕荷以冒沼列紅葩而曜除徼旭露以滋采
靡朝風而肆芳表麗觀於中沚播郁烈於蘭堂在龍見
而萌秀於火中而結房豈呈芬於芷蕙將越味於沙棠
詠三閭之披服美蘭佩而荷裳伊玄匠之有瞻悦嘉卉
於中渠既暉映於丹墀亦納芳於綺疏
征思賦
逄休明之餘祐託菲薄於末暉既致戎於皇幄亦彼已
於宰闈傷鵜梁以載揚詠伐檀而屢思龢風翕以首節
零雨鬱而四漾津雲曖以合體墳衍杳其無封羨歸飛
之能矯樂湍流之自東想和鑾之北徂企雲旂之&KR1214;舉
灑三川之積塵廓二崤之重阻覿高掌於華陽聆鳴鳳
於洛浦
感物賦(有序)
余以暮秋之月述職内禁夜清務隙遊目藝苑於時風
霜初戒蟄類尚繁飛蛾翔羽翩翾滿室赴軒幌集明燭
者必以燋滅為度雖則微物矜褱者久之退感莊生異
鵲之事與彼同迷而忘反鑒之衟此先師所以鄙智及
齊客所以難日論也悵然有褱感物興思遂賦之云爾
在&KR1214;成之暮晷肅皇命於禁中聆蜻蛚於前廡鑒朗月
於房櫳風蕭瑟以陵幌霜皚皚而被墉憐鳴蜩之應節
惜落景之褱東嗟勞人之萃感何夕永而慮充眇今古
以遐念若循環之無終詠倚相之遺矩希董生之方融
鑽光燈而散袠温聖喆之遺蹤墳素杳以難暨九流紛
其異封領三百於無邪貫五千於有宗考舊聞於前史
訪心跡於汙隆豈夷阻之在運將全喪之繇躬遊翰林
之彪炳嘉美手於良工辭存麗而去穢旨既雅而能通
雖源流之深浩且揚㩁而發蒙習習飛蚋飄飄纖蠅緣
幌求隙望爓思陵糜蘭膏而無悔赴朗燭而未懲瞻前
軌之既覆忘改轍於後乘匪微物之足悼悵永念而拊
膺彼人衟之為貴參二儀而比靈禀清曠以授氣修緣
督而為經照安危於心術鏡纖兆於未形有徇末而捨
本或躭欲而忘生碎隋侯於微爵捐所重而要輕矧昆
蟲之所昧在智士其猶嬰悟雕陵於莊氏幾鑒濁而迷
清仰前修之懿軌知吾跡之未幷雖宋元之外占曷在
予之克明豈知反之徒爾喟投翰以增情
宋國封建禪代詔策文(附)
為晉安帝進劉裕侍中車騎將軍詔(安帝義熙元年正月)
(江陵平天子反正二月詔加鎮軍將軍劉裕為侍中車騎將軍都督中外諸軍事固讓不)
(受傅亮傳云高祖登庸之始文筆皆是記室參軍滕演北征廣固悉委長史王誕自此後)
(至於受命表策文誥皆亮辭也)
古稱大者天地其次君臣所以列貫三辰神人代序諒
理本於造昧而運周於萬葉故盈否時襲四靈通其變
王道或昧貞賢拯其危天命所以永固人心所以攸穆
雖夏周中傾賴靡申之績恭倫載竊寔二代是維或乘
資藉號或業隆異世猶詩書以之休詠記策用為美談
未有因心撫民而誠發理應援神器於已淪若在今之
盛者也朕以寡昧遭家不造越自遘閔屬當屯極逆臣
桓玄乘釁縱慝窮凶恣虐滔天猾夏遂誣㒺人神肆其
簒亂祖宗之基既湮七廟之饗胥殄若墮淵谷未足斯
譬皇度有晉天縱英哲使持節都督揚徐兗豫青冀幽
幷江九州諸軍事鎮軍將軍徐青二州刺史忠誠天亮
神武命世用能貞明協契義夫響臻故順聲一唱二溟
卷波英風振路宸居清翳暨冠軍將軍毅輔國將軍無
忌振武將軍道規舟旗遄邁而元凶傳首回戈疊揮則
荆漢霧廓俾宣元之祚永固於嵩岱傾基重造再集於
朕躬宗廟歆七百之祐皇基融載新之命維功維德永言
銘懷固已道冠開闢獨絶終古書契以來未之前聞矣
雖則功高靡尚理至難文而崇庸命德哲王攸先者將
以弘道制治深關盛衰故伊望膺殊命之錫桓文饗備
物之禮況宏徵不世顧邈百代者宜極名器之隆以光
大國之盛而領軍謙虛自衷誠旨屢顯朕重逆仲父乃
所以愈彰德美也鎮軍可進位侍中車騎將軍都督中
外諸軍事使持節徐青二州刺史如故顯祚大邦啓兹
疆宇
封豫章郡公加號詔(義熙二年十月論匡復功封唱義謀主鎮軍將軍劉)
(裕為豫章郡公天子重申前令加侍中進號車騎將軍固讓三年二月天子遣兼太常葛)
(籍授公策)
有扈滔天夷羿乘釁亂節干紀實撓皇極賊臣桓玄怙
寵肆逆乃摧傾華霍倒拔嵩岱五嶽既夷六地易所公
命世英縱藏器待時因心資敬誓雪國恥慨憤陵夷誠
發宵寐既而歲月屢遷神器己遠忠孝幽寄實貫三靈
爾乃介石勝機宣契畢舉訴蒼天以為正揮義旅而一
驅奔鋒數百勢烈激電百萬不能抗限制路日直植城
遂使衝鯨潰流暴鱗奔漢廟勝遠加重氛載滌二儀廓
清三光返照事遂永代功高開闢理微稱謂義感朕心
若夫道為身濟猶縻厥爵況乃誠德俱深勲貫天人者
乎是用建兹邦國永祚山河言念載懷匪云足報往欽
哉俾屏余一人長弼皇晉流風垂祚暉烈無窮其降承
嘉策對敭朕命
封劉裕為宋公詔(義熙十二年十月)
夫嵩岱配極則乾道增輝藩岳作屏則帝王成務是以
夏殷資昆彭之伯有周倚齊晉之輔鑒諸前典儀刑萬
代翼治扶危靡不繇此大尉公命世天縱齊聖廣淵明
燭四方道光宇宙爰自(闕二字)初迪則投懃王國妖蝥孔
熾則功存社稷固以四維是荷萬邦攸賴者矣暨桓玄
僣逆傾蕩四海公深秉大節靈武霆震弘濟朕躬再造
王室每惟勲德銘於厥心遂北清海岱南夷百越荆雍
稽服庸岷順軌剋黜方難式遏寇虐及阿衡王猷班序
内外仰興絶風傍嗣逸業秉禮以整俗遵王以垂訓聲
教遠被無思不洽爰暨木居海處之酋被髮雕題之長
莫不㤀其陋險九譯來庭此盖播諸徽策靡究其詳者
也曩者永嘉不綱諸夏幅裂終古帝居淪胥戎虜永言
園陵率土同慕公明發遐慨撫機電征親董侯伯稜威
致討旗旝首塗則八表響震偏師先路則多壘雲徹舊
都載清五陵復禮百城屈膝千落影從自篇籍所載生
民以來勲德懋功未有若此之盛者也昔周吕佐叡聖
之主因三分之形把旄仗鉞一時指麾皆大啓壃宇跨
州兼國其在桓文方兹九儉然亦顯被寵章光錫殊品
況乃獨絶百代顧邈前烈者哉朕每弘鑒古訓思遵令
圖以公深秉沖挹用闕大禮天人引領於兹六載況今
禹迹齊軌九隩同文司勲抗策普天增佇遂公高挹大
愆國章三靈眷屬朕實祗懼便宜顯答羣望允崇盛典
其進位相國總百揆揚州牧封十郡為宋公備九錫之
禮加璽綬遠遊冠位在諸侯王上加相國綠綟綬
宋公九錫策文
朕以寡昧仰纘洪基夷羿乘舋蕩覆王室越在南鄙遷
於九江宗祀絶饗人神無位提挈羣凶寄命江滸則我
祖宗之業奄墜於地七百之祚翦焉既傾若陟淵海罔
知攸濟天未絶晉誕育英輔振厥弛維再造區㝢興亡
繼絶俾昏作明元勲至德朕實賴焉今將授公典策其
敬聽朕命乃者桓玄肆僣滔天冺夏拔本塞源傾倒六
位庶僚俛首四方莫䘏公精貫朝日氣凌霄漢奮其靈
武大殱羣慝剋復皇邑奉帝歆神此公之節始於勤王
者也授律羣后泝流長騖薄伐崢嶸獻捷南郢大憝折
首羣逆畢夷三光旋采舊物反正此又公之功也出藩
入輔弘兹保弼阜財利用繁殖生民編戸歲滋壃宇日
啓導德明刑四境有截此又公之功也鮮卑負衆僣盜
三齊狼噬冀青虔劉沂岱介恃遐阻仍為邊毒公蒐乘
秣駟夐入遠壃衝櫓四臨萬雉俱潰竊號之虜顯戮司
寇拓土三千申威龍漠此又公之功也盧循妖凶伺隙
五嶺乘虚肆逆侵覆江豫旍拂寰内矢及王城朝野喪
沮莫有固志家獻徙卜之計國議遷都之規公乘轅南
濟義形於色嶷然内湛視險若夷攄略運奇英謨不世
狡寇窮衂喪旗宵遁俾我畿甸拯於將墜此又公之功
也追奔逐北揚旍江濆偏旅浮海指日遄至番禺之功
俘級萬數左里之捷魚潰鳥散元凶遠迸傳首萬里海
南肅清荒服來欵此又公之功也劉毅叛渙負舋西夏
陵上罔主志肆姦暴附麗協黨扇蕩王畿公御軌以刑
消之不日蒼兕電泝神兵風掃罪人斯得荆衡清晏此
又公之功也譙縱怙亂寇竊一隅王化阻閡三巴淪溺
公指命偏師授以良圖凌波浮湍致屆并絡僣䜿伏鑕
梁岷革偃此又公之功也馬休魯宗阻兵内侮驅率二
方連旗稱亂公投袂星言斫其上略江津之師勢踰風
電迴旆沔川寔繁震懾二叛奔迸荆雍來蘇玄澤浸育
温風潛被此又公之功也永嘉不競四夷擅華五都幅
裂山陵幽辱祖宗懷沒世之憤遺氓有匪風之思公遠
齊伊宰納隍之仁近同小白滅亡之恥鞠旅陳師赫然
大號分命羣帥北徇司兗許鄭風靡鞏洛載清偽牧逆
藩交臂請罪百年榛穢一朝掃濟此又公之功也公有
康宇内之勲重之以明德爰初發迹則奇謨冠古電擊
彊妖則鋒無前對聿寧東畿大造黔首若乃草昧經綸
化融於歲計扶危靜亂道固於苞桑辯方正位納之軌
度蠲削煩苛較若畫一淳風美化盈塞宇宙是以絶域
獻琛遐夷納貢王略所宣九服率從雖文命之東漸西
被咎繇之邁於種德何以尚兹朕聞先王之宰世也庸
勲尊賢建侯胙土褒以寵章崇其徽物所以協輔皇家
永隆藩屏故曲阜光啟遂荒徐宅營丘表海四履有聞
其在襄王亦賴匡霸又命晉文備物光錫惟公道冠前
烈勲高振古而殊典未加朕甚懵焉今進授相國以徐
州之彭城沛蘭陵下邳淮陽山陽廣陵兖州之高平魯
泰山十郡封公為宋公錫兹玄土苴以白茅爰定爾居
用建冢社昔晉鄭啟藩入作卿士周邵保傳出總二南
内外之重公實兼之命使持節太尉尚書左僕射晉寧
縣五等男湛授相國印綬宋公璽紱使持節兼司空散
騎常侍尚書陽遂鄉侯泰授宋公茅土金虎符第一至
第十左竹使符第一至第十左相國位無不摠禮絶朝
班居常之名宜與事革其相國摠百揆去錄尚書之號
上送所假節侍中中外都督太傅太尉印綬豫章公印
策進揚州牧領征西將軍司豫北徐雍四州刺史如故
公紀綱禮度萬國是式乘介蹈方罔有遷志是以錫公
大輅戎輅各一玄牡二駟公抑末敦本務農重積采蘩
寔殷稼穡惟阜是用錫公袞冕之服赤舄副焉公閑邪
納正移風改俗陶鈞品物如樂之和是用錫公軒懸之
樂六佾之舞公宣美王化導揚休風華夷企踵遠人胥
粹是用錫公朱戸以居公官方任能網羅幽滯九臯辭
野髦士盈朝是用錫公納陛以登公當軸處中率下以
義式遏寇讐清除苛慝是用錫公虎賁之士三百人公
明罰恤刑庶獄詳允放命干紀罔有攸縱是用錫公鈇
鉞各一公龍驤鳳矯咫尺八紘括囊四海折衝無外是
用錫公彤弓一彤矢百盧弓十盧矢千公温恭孝思致
虔禋祀忠肅之志儀刑萬方是用錫公秬鬯一卣珪瓚
副焉宋國置丞相以下一遵舊儀欽哉其祗服往命茂
對天休簡恤庶邦敬敷顯德以終我高祖之嘉命(南史霄漢)
(作虹蜺奉帝歆神作奉歆神祗生民作黎元無狼噬冀青虔劉沂岱二句毒作害駟作馬俱潰下又無竊號之)
(虜二句王城下無朝野喪沮二句不日下無蒼兕電沂二句清晏作寧晏來蘇下無玄澤浸育二句)
進宋公為宋王詔
朕聞先王之蒞天下也王則大寶以尊德下則建侯以
褒功是以成勲告就文命有玄圭之錫四海來王姬旦
饗龜蒙之封夫翼聖宣績輔德弘猷禮窮元賞寵章希
世況明保沖昧獨運陶鈞者哉朕以不德遭家多難雲
雷作屯夷羿竊命失位京邑遂播蠻荆艱難卑約制命
凶醜相國宋公天縱睿聖命世應期誠貫三靈大節宏
發拯朕躬於巢幕迴靈命於已崩固已道窮北面暉格
八表者矣及外積全國之勲内累戡黎之伐芟夷彊妖
之始藴崇姦猾之源顯仁藏用之道六府孔修之績莫
不雲行雨施能事畢舉諒已方軌於三五不容於典策
者焉自永嘉喪師綿踰十紀五都分崩然正朔時暨唯
三秦懸隔未之暫賓至令羌虜襲亂淫虐三世資百二
之易守恃函谷之可關廟筭韜略不謀之日久矣公命
世撫運闡曜威靈内硏諸侯之慮外致上天之罰故能
倉兕甫訓則許鄭風偃鉦鉞未指則瀍洛霧披俾舊闕
元陽復集萬國之軫東京父老重睹司隸之章俾朕負
扆高拱而保大洪烈是用遠鑒前典延即羣謀敬授殊
錫光啓壃宇乘馬之制有陋舊章徽稱之美未窮上爵
豈足以顯報懋功允塞民望藩輔王畿長轡六合者乎
寔以公每秉謙德卑不可踰難進之道以寵為戚是故
降損盛制且有後命也自兹迄今洪勲彌邵稜威九河
魏趙底服迴轅崤潼連城冰泮遂長驅灞滻懸旍龍門
逆虜姚泓係頸就擒百稔梗穢滌於崇朝祖宗遺憤雪
於一旦涉禹之迹方行天下至於海外罔有不服功固
萬世其寧惟永豈金石雅頌所能讚揚寔可以告於神
明勒銘嵩岱者已朕又聞之周道方遠則鸑鷟鳴岐二
南播德則麟騶呈瑞自公大號初發爰暨告成靈祥炳
煥不可勝紀豈伊素雉遠至嘉禾近歸而已哉朕每仰
鑒玄應俯察人謀進惟道勲退惟國典豈得遂公沖挹
而久藴盛策便宜敬行大禮允副幽顯之望其進宋公
爵為王以徐州之海陵東安北琅邪北東莞北東海北
譙北梁豫州之汝南北潁川北南頓凡十郡益宋國其
相國揚州牧領征西將軍司豫北徐雍四州刺史如故
晉恭帝禪宋詔(恭帝元熙二年六月𫝊亮承高祖密旨諷帝禪位草詔請書帝)
(欣然操筆曰桓玄之時重為劉公所延今日之事本所甘心乃書赤紙為詔)
夫天造草昧樹之司牧所以陶鈞三極統天施化故大
道之行選賢與能隆替無常期禪代非一族貫之百王
繇來尚矣晉道陵遲仍世多故爰暨元興禍難既積至
三光貿位冠履易所安皇播越宗祀墮冺則我宣元之
祚永墮於地顧瞻區域翦焉已傾相國宋王天縱聖德
靈武秀世一匡頽運再造區夏固以興滅繼絶舟航淪
溺矣若夫仰在璿璣旁穆七政薄伐不庭開復壃宇遂
乃三俘偽主開滌五都雕顔卉服之鄉龍荒朔漠之長
莫不迴首朝陽沐浴玄澤故四靈效瑞川岳啟圖嘉祥
雜遝休應炳著玄象表革命之期華裔注樂推之願代
德之符著乎幽顯瞻烏爰止允集明哲夫豈延康有歸
咸熙告謝而已哉昔火德既微魏祖底績黃運不競三
后肆勤故天之歷數寔有攸在朕雖庸闇昧於大道永
鑒廢興為日已久念四代之高義稽天人之至望予其
遜位別宫歸禪於宋一依唐虞漢魏故事
禪策
咨爾宋王夫玄古權輿悠哉邈矣其詳靡得而聞爰自
書契降逮三五莫不以上聖君四海止戈定大業然則
帝王者宰物之通器君道者天下之至公也昔在上葉
深鑒兹道是以天禄既終唐虞弗得傳其嗣符命來格
舜禹不獲全其謙所以經緯三才澄斥彝化作範振古
垂風萬葉莫尚於兹自是厥後歴代彌邵漢既嗣德於
放勛魏亦方軌於重華諒已協謀乎人鬼而以百姓為
心者也昔我祖宗欽明辰居其極而明晦代序盈虧有
期翦商兆禍非唯一世曾是弗尅矧伊在今天之所廢
有自來矣惟王體上聖之姿苞二儀之德明齊日月道
合四時乃者社稷傾覆王拯而存之中原蕪梗又濟而
復之自負固不賓干紀放命肆逆滔天竊據萬里靡不
潤之以風雨震之以雷霆九伐之道既敷八法之化自
理豈伊薄施於民濟斯黔庶固以義洽四海道威八荒
者矣至於上天垂象四靈效徵圖䜟之文既明人神之
望已改百工歌於朝庶民頌於野億兆抃踊傾佇惟新
自非百姓樂推天命攸集豈伊在予所得獨專是用仰
祗皇靈俯順羣議敬禪神器授帝位於爾躬大祚告窮
天禄永終於戲王其允執其中敬遵典訓副率土之嘉
願恢洪業於無窮時膺休祐以答三靈之眷望
禪宋璽書
蓋聞天生蒸民樹之以君帝皇寄世實公四海崇替係
於勲德升降存乎其人故有國必亡卜年著其數代謝
無常聖哲握其符昔在上世三聖係軌疇咨四嶽以弘
揖讓惟先王之有作永垂範於無窮及劉氏致禪寔堯
是法有魏告終亦憲兹典我世祖所以撫歸運而順人
事乘利見而定天保者也而道不常泰戎夷亂華喪我
洛食蹙國江表仍遘否運淪没相因逮於元興遂傾宗
祀幸賴神武光天大節宏發匡復我社稷重造我國家
惟王聖德欽明則天光大應期誕載明保王室内紓國
難外播宏略誅大憝於漢陽逋僭盜於沂渚澄氛西岷
肅清南越再清江湘拓定樊沔若乃永懷區宇思一聲
教王師首路則伊洛澄流稜威崤潼則華嶽褰靄偽酋
銜璧咸陽即序雖彝器所銘詩書所詠庸勲之盛莫之
與二也遂偃武修文誕敷德政八統以馭萬民九職以
刑邦國思兼三王以施四事故能信著幽顯義感殊方
自歴世所賓舟車所暨靡不謳歌仁德抃舞來庭朕每
敬惟道勲永察符運天之歷數實在爾躬是以五緯升
度屢示除舊之迹三光協數必昭布新之祥圖䜟禎瑞
皎然斯在加以龍顔英特天授殊姿君人之表煥如日
月傳稱惟天為大惟堯則之詩云有命自天命此文王
夫或躍在淵者終饗九五之位勲格天地者必膺大寶
之業昔土德告沴傳胙於我有晉今歷運改卜永終於
兹亦以金德而傳於宋仰四代之休義鑒明昏之定期
詢於羣公爰逮庶尹咸曰休哉罔違朕志今遣使持節
兼太保散騎常侍光禄大夫瞻兼太尉尚書宣範奉皇
帝璽綬受終之禮一如唐虞漢魏故事王其允答人神
君臨萬國時膺靈祉酬於上天之眷命
教
為宋公修張良廟教(義熙十二年高祖北討軍次留城經張良廟下令文)
(選傅亮撰)
夫盛德不冺義存祀典微管之歎撫事彌深張子房道
亞黃中照隣殆庶風雲玄感蔚為帝師夷項定漢大拯
横流固已參軌伊望冠德如仁若乃神交圮上道契商
洛顯默之際窅然難究淵流浩瀁莫測其端矣塗次舊
沛佇駕留城靈廟荒頓遺像陳昧撫跡懷人永歎寔深
過大梁者或佇想於夷門游九原者亦流連於隨會擬
之若人亦足以云可改構棟宇修飾丹青蘋蘩行&KR1369;以
時致薦抒懷古之情存不刊之烈主者施行(文選作在宋書存)
(玄作言淵流浩瀁作源流淵浩頓作殘夷項二句書上下異永歎宴深作慨然永歎棟宇作榱桷)
為宋公修楚元王墓教
夫褒賢崇德千載彌光尊本敬始義隆自遠楚元王積
仁基德啟蕃斯境素風道業作範後昆本支之祚實隆
鄙宗遺芳餘烈奮乎百世而丘封翳然墳塋莫翦感遠
存往慨然永懷夫愛人懷樹甘棠且猶勿翦追甄墟墓
信陵尚或不冺況瓜瓞所興開源自本者乎可蠲復近
墓五家長給灑掃便可施行(冺宋書作絶)
修復前漢諸陵教
夫信陵之墳守衞無曠展季之壟樵蘇有刑彼匹夫懷
道列國陪隸猶見禮異世取貴隣邦漢高撥亂反正大
造區宇道拯横流功高百代盛德之烈義在不泯
表
為宋公至洛陽謁五陵表(五陵晉文帝崇陽陵武帝峻陽陵宣帝高)
(原陵景帝峻平陵及惠帝陵也)
臣裕言近振旅河湄揚旍西邁將屆舊京威懷司雍河
流遄疾道阻且長加以伊洛榛蕪津塗久廢伐木通徑
淹引時月始以今月十二日次故洛水浮橋山川無改
城闕為墟宫廟隳頓鐘虡空列觀宇之餘鞠為禾黍㕓
里蕭條鷄犬罕音感舊永懷痛心在目以其月十五日
奉謁五陵墳塋幽淪百年荒翳天衢開泰情禮獲申故
老掩涕三軍悽感瞻拜之日憤慨交集行河南太守毛
修之等既開剪荆棘繕修毁垣職司既備蕃衞如舊伏
惟聖懷遠慕兼慰不勝下情謹遣傳詔殿中中郎臣某
奉表以聞
為宋公求加贈劉前軍表
臣聞崇賢旌善王化所先念功簡勞義深追遠故司勲
秉策在勤必記德之休明没而彌著故尚書左僕射前
軍將軍臣劉穆之爰自布衣協佐義始内竭謀猷外勤
庶政密勿軍國心力俱盡及登庸朝右尹司京畿敷讚
百揆翼新大猷頃戎車遠役居中作捍撫寧之勲實洽
朝野識量局致棟幹之器也方宣讚盛化緝隆聖世志
績未究遠邇悼心皇恩褒述班同三事榮哀既備寵靈
已泰臣伏思尋自義熙草創艱患未弭外虞既殷内難
亦薦時屯世故靡有寧歲臣以寡劣負荷國重實賴穆
之匡翼之勲豈唯讜言嘉謀溢於民聽若乃忠規密謨
潛慮帷幕造膝詭辭莫見其際事隔於皇朝功隠於視
聽者不可勝紀所以陳力一紀遂克有成出征入輔幸
不辱命微夫人之左右未有寧濟其事者履謙居寡守
之彌固每議及封爵輒深自抑絶所以勲高當年而茅
土弗及撫事永念胡寧可昧謂宜加贈正司追甄土宇
俾忠貞之烈不泯於身後大賚所及永秩於善人臣契
闊屯夷旋觀終始金蘭之分義深情感是以獻其乃懷
布之朝聽所啟上合請付外詳議(竭書作端大猷作王化寧作寄既作兼泰)
(作厚荐作結勝作稱茅土作茅社傷作念夷作泰忠規遠畫&KR0579;慮密謨造膝詭詞)
為劉毅軍敗自解表
遂令犬羊内侮兵纏紫極聖朝肝膽社稷幾殆稽之典
刑罪不容宥賴天祚有底冢宰靈武長蛇翦毒醜類宵
遯今畿甸告寧四封有截臣元釁大責既積朝野桑榆
之效又無與立而聖恩含宥弛其徽墨偏私之譏既彰
民聽況可重荷岳牧之任復當推轂之重
讓尚書僕射表
自皇基肇創豫班策勲纖善微績未聞朝野百揆治樞
摠貳殷要誠非庸臣所宜叨擬臣聞權衡既懸錙銖靡
遁厲駑習驥終莫之近敗駕傷錦備之前誥必將上增
國垢下招私黷
奏
尚書八座封諸皇弟皇子奏
臣聞懿親廣樹聖王所先明德竝建古之休典所以維
城皇代盤石帝基内衞畿服外綏四海者也第某皇弟
皇子等神姿穎哲大成俱茂地均魯衞德兼庸賢顯進
徽號啓建疆宇弘道作屏光翰邦家竝可封郡王
碑銘
司徒劉穆之碑
公諱穆之字道和彭城人也公膺陶鈞之秀範該生民
之上操三變肇於弱容九德充於初迪文明在中柔順
暢於事業敬以直内義讓洽於州黨時元凶竄遁擁據
荆沔乘輿播幸越蹈九江公率先羣后電發川湄奬懷
本之衆勵思奮之士桓謙藉累葉之資徐覆忸驟勝之
鋒習亂之徒若蝟毛而起内懷根本之虞外通首尾之
勢公靈武獨運奇謨内湛鞠旅陳衆視險若夷飛雲西
泝則水截鯨鯢乘轅東指則陸殪長蛇迴累棋之危成
維山之固豐功茂勲大造於王室淳風懿化永結於荆
南銘曰二儀發揮川嶽協靈外恢温雅内鏡文明懷仁
履順藴義居貞煌煌袞衣禮亦隆止翼翼素心亮終如
始夷情升降一色愠喜訓儉於物復禮克已
侍中王公碑
體亞黃中道及微管元勲盛德光于晉載于時運距无
妄陵夷有漸至于兵纏象魏壘結四郊公以民望晉朝
居疑間之際懷方履順處艱以貞顛沛不能迴其操彊
禦無以蕩其守鑠矣公侯乘和挺生識深冬潭文豔春
榮爰初素履好是沖默亦既端委振風育德
故安成太守傅府君銘
爰自漢季以及晉朝高名遠德係軌於時貞風亮節流
聲累葉君承世德之芳流蕩二象之淑靈含章藴粹佩
蘭藉蕙韋帶飯蔬朝不及夕不以棲遲改其閒不以隠
約迴其操楊生所為久幽而不改隋和之德者其斯之
謂歟棲心古烈擬踵前修淹流孔老宛然内求于言中
倫庸行歸周神之聽之匪明匪幽
論
演慎論(亮初見世路屯險著論名曰演慎)
大道有言慎終如始則無敗事矣易曰括囊无咎慎不
害也又曰藉之用茅何咎之有慎之至也文王小心大
雅詠其多福仲由好勇馮河貽其苦箴虞書著慎身之
譽周廟銘陛坐之側因斯以談所以保身全德其莫尚
於慎乎夫四道好謙三材忌滿祥萃虚室鬼瞰高屋豐
室有蔀家之災鼎食無百年之貴然而徇欲厚生者忽
而不戒知進忘退者曾莫之懲前車已摧後鑾不息乘
危以庶安行險而徼倖於是有顛墜覆亡之禍殘生夭
命之釁其故何哉流溺忘反而以身輕於物也故昔之
君子同名爵於香餌故傾危不及思憂患而豫防則針
石無用洪流壅於涓涓合拱挫於纖蘖介焉是式色斯
而舉悟高鳥之風逝鑑醴酒而投紱夫豈敝著而後謀
通患結而後思復云爾而己哉故詩曰慎爾侯度用戒
不虞言防萌也夫單以營内喪表張以治外失中齊秦
有守一之敗偏恃無兼濟之功冰炭滌於胷心巖牆絕
於四體夫然故形神偕全表裏寧一營魄内澄百骸外
固邪氣不能襲憂患不能及然可以語至而言極矣夫
以嵇子之抗心希古絶羈獨放五難之根既拔立生之
道無累人患殆乎盡矣徒以忽防於鍾吕肆言於禹湯
禍機發於豪端逸翮鎩於□舉觀夫貽書良友則匹厚
味於甘酖(闕八字)其憂患也若無轡而乘奔其慎禍也猶
履冰而臨谷或振褐高樓揭竿獨往或保約違豐安於
卑位故漆園外楚忌在龜犧商洛遐遯畏此駟馬平仲
辭邑殷鑒於崔慶張臨挹滿灼戒乎桑霍若君子覽兹
二塗則賢鄙之分既明全喪之實又顯非知之難慎之
惟艱慎也者言行之樞管乎夫據圖揮刃愚夫弗為臨
淵登峭莫不惴慄何則害交故慮篤患切而懼深故詩
曰不敢暴虎不敢馮河慎微之謂也故庖子涉族怵然
為戒差之一毫弊猶如此況乎觸害犯機自投死地禍
福之具内充外斥陵九折於卭僰泛衝波於吕梁傾側
成於俄頃性命哀而莫救嗚呼嗚呼故語有之曰誠能
慎之福之根也曰是何傷禍之門爾言慎而已矣
書
與沈林子書
(高祖踐阼封林子漢壽縣伯食邑六百戸固辭不許亮與林子書)
班爵疇勲歴代常典封賞之發簡自帝心主上委寄之
懷實參休否誠心所期同國榮戚政復是卿諸人共弘
建内外耳足下雖存挹退豈得獨為君子耶
與謝晦書
(晦初與亮徐羨之等廢少帝為營陽王尋弑之而迎立太祖及出為荆州刺史上欲誅羨)
(之等并討晦聲言北伐拜景陵治裝舟艦亮與晦書又言朝士多諫北伐上當遣外監萬)
(幼宗往相諮訪晦以示諮議參軍何承天曰計幼宗一二日必至傅公慮我好事故先遣)
(此書使承天豫為答詔啟草伐虜宜須明年尋起兵東下戰敗伏誅)
薄伐河朔事猶未巳朝野之慮憂懼者多
與蔡廓書
(廓博涉羣書言行以禮補御史中丞多所糾奏時亮為中書令學冠當時朝廷儀典皆取)
(定于亮每諮廓然後施行時疑揚州刺史廬陵王義真朝堂班次亮與廓書廓答)
揚州自應著刺史服耳然謂坐起班次應在朝堂諸官
上不應依官次坐下足下試更尋之詩序云王姬下嫁
於諸侯衣服禮秩不係其夫下王后一等推王姬下王
后一等則王子居然在王公之上陸士衡起居注式乾
殿集諸皇子悉在三司上今鈔疏如別又海西即位赦
文太宰武陵王第一撫軍將軍會稽王第二大司馬第
三大司馬位既最高又都督中外而次在二王之下豈
非下皇子耶此文今具在也永和中蔡公為司徒司馬
簡文為撫軍開府對錄朝政蔡為正司不應反在儀同
之下而於時位次相王在前蔡公次之耳諸例甚多不
能復具疏揚州反乃居卿君之下恐此失禮宜改之耶
(蔡廓答傅亮書)
(揚州位居卿君之下常亦惟疑然朝廷以位相次不以本封復無明文云皇子加殊禮齊)
(獻王為驃騎孫秀來降武帝欲優異之以秀為驃騎轉齊王為鎮軍在驃騎上若如足下)
(言皇子使在公右則齊王本次自尊何改鎮軍令在驃騎上明知故以見位為次也又齊)
(王為司空賈充為太尉俱錄尚書署事常在充持節都督下足下復思之)
讚
文殊師利菩薩讚
在昔龍種今也童真業化游方罔識厥津高會維那研
微盡神發揮幽賾導達天人
彌勒菩薩讚
時無竝后道不二司龍潛兜率按轡候時翳翳長夜懷
而慕思思樂朗旦屬想靈期
詩
(詩品曰季友文余常忽而不察今沈特進撰詩載其數首亦復平美)
從武帝平閩中
鞠旅揚城大蒐徐方旆旌首路元戎啟行弭(一作擊)楫洪
河總轡崇岡
從征
息徒西楚佇楫舊鄉止猶嶽立動則雲翔烈烈羣師星
言辟行泛舟掩河秣馬登芒
奉迎大駕道路賦詩
夙櫂發皇邑有人祖我舟餞離不以幣贈言重琳球知
止道攸貴懷禄義所尤四牡倦長路君轡可以收張邴
結晨軌疎董頓夕輈東隅誠已謝西景逝不留性命安
可圖懷此作前修敷袵銘篤誨引帶佩嘉謀迷寵非予
志厚德良未酬撫躬愧疲朽三省慙爵浮重明照蓬艾
萬品同率繇忠誥豈假知式微發直謳
冬至
星昴殷仲冬短晷窮南陸柔荔迎時萋芳芸應節馥
漢魏六朝百三家集卷六十四
