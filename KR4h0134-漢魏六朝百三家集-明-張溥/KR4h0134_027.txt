漢魏六朝百三家集卷二十七
曹植集
目錄
樂府
箜篌引
薤露行
惟漢行
平陵東
鰕䱇篇
吁嗟篇
豫章行(二首)
蒲生行
浮萍篇
當来日大難
丹霞蔽日行
野田黃雀行
門有萬里客
泰山梁甫行
怨詩行
怨歌行
鼙舞歌(五首有序)
聖皇篇
靈芝篇
大魏篇
精微篇
孟冬篇
桂之樹行
當牆欲高行
當欲游南山行
當事君行
當車以駕行
妾薄命(二首)
名都篇
美女篇
白馬篇
苦思行
升天行(二首)
五遊篇
遠遊篇
仙人篇
飛龍篇
鬭雞篇
磐石篇
驅車篇
種葛篇
棄婦篇
詩
上責躬書
應詔詩
朔風詩
矯志詩
元會詩
閨情
公讌詩
侍太子坐
贈徐幹
贈丁儀
贈王粲
又贈丁儀王粲
贈丁翼
贈白馬王彪
送應氏詩(二首)
三良詩
遊仙詩
襍詩(六首)
閨情(一作襍詩)
七哀詩
情詩
喜雨詩
七步詩
失題
離友詩
妒詩
髑髏詩
豔歌
樂府
芙蓉池
言志
襍詩
補遺
正會詩
樂府歌
古詞
樂府
苦熱行
結客篇
樂府歌辭
陌上桑
襍詩
遺句
漢魏六朝百三家集卷二十七目錄
漢魏六朝百三家集卷二十七
明張溥輯
曺植集
樂府
(詩品云植詩源出於國風骨氣竒高詞彩華茂情兼怨雅體被文質粲溢今古卓爾不羣嗟乎)
(陳思之于文章也譬人倫之有周孔鱗羽之有龍鳳音樂之冇琴笙女工之有黼黻俾爾懷鉛)
(吮墨者抱篇章而景慕映餘輝以自燭故孔氏之門如有詩則公幹升堂思王入室景陽潘陸)
(自可坐於廊廡之間矣皓然詩評云鄴中七子陳王最高劉郎辭氣偏正得其中不拘對屬偶)
(或有之語與興駢勢逐情起不由作意氣格自高十九首其流一也詩譜云斵削精潔自然沈)
(健竹林詩評云曹子建之作亦正亦變駸駸乎大雅之製焉蘭莊詩話云子建詩質樸渾厚春)
(容雋永風調非後人易到陳子昂李太白慕以為宗信乎晉以下鮮其儷也予每讀其詩灑然)
(有千古之想無名氏云選中子建詩懇惻慷慨頗有風人遺意李夢陽序云植其音宛其情危)
(其言憤切而有餘悲殆處危疑之際者乎藝苑巵言云子建天才流麗雖譽冠千古而實避父)
(兄何以故材太高辭太華又書云子建才敏於父兄然不如其父兄質漢樂府之變自子建始)
箜篌引
置酒高殿上親友從我遊中厨辦豐膳烹羊宰肥牛秦
箏何慷慨齊瑟和且柔陽阿奏竒舞京洛出名謳樂飲
過三爵緩帶傾庶羞主稱千金壽賓奉萬年酬久要不
可忘薄終義所尤謙謙君子德磬折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命復何憂
薤露行(樂府解題云曹植擬薤露行為天地)
天地無窮極隂陽轉相因人居一世間忽若風吹塵願
得展功勤輸力於明君懷此王佐才慷慨獨不羣鱗介
尊神龍走獸宗麒麟蟲獸猶知德何况於士人孔氏刪
詩書王業粲巳分騁我徑寸翰流藻垂華芬
惟漢行(魏武帝薤露詩云惟漢二十世所任誠不良)
太極定二儀清濁始以形三光炤八極天道甚著明為
人立君長欲以遂其生行仁章以瑞變故誡驕盈神高
而聽卑報若響應聲明主敬細微三季瞢天經二皇稱
至化盛哉唐虞庭禹湯繼厥德周亦致太平在昔懷帝
京日昃不敢寧濟濟在公朝萬載馳其名
平陵東
閶闔開天衢通被我羽衣乘飛龍乘飛龍與仙期東上
蓬萊採靈芝靈芝採之可服食年若王父終無極(若一作與)
鰕䱇篇(一曰鰕䱹篇按樂府解題云曹植擬長歌行為鰕䱉)
鰕䱇游潢&KR1369;不知江海流燕雀戲藩柴安識鴻鵠遊世
士此誠明大德固無儔駕言登五嶽然後小陵丘俯觀
上路人勢利惟是謀讐高念皇家遠懷柔九州撫劍而
雷音猛氣縱横浮汎泊徒嗷嗷誰知壯士憂
吁嗟篇(選詩拾遺作瑟調飛蓬篇按樂府解題云曹植擬苦寒行為吁嗟魏志云植每)
(欲求别見獨談及時政幸冀試用終不能得時法制待藩國峻迫植十一年而三徙都常)
(汲汲無歡)
吁嗟此轉蓬居世何獨然長去本根逝宿夜無休閒東
西經七陌南北越九阡卒遇回風起吹我入雲間自謂
終天路忽然下沈泉驚飈接我出故歸彼中田當南而
更北謂東而反西宕宕當何依忽亡而復存飄飄周八
澤連翩歴五山流轉無恒處誰知吾苦艱願為中林草
秋隨野火燔糜滅豈不痛願與根荄連(臬一作淵根一作林)
豫章行二首(樂府解題云曹植擬豫章行為窮達)
窮達難豫圖禍福信亦然虞舜不逢堯耕耘處中田太
公未遭文漁釣終渭川不見魯孔丘窮困陳蔡間周公
下白屋天下稱其賢(終一作經)
其二
鴛鴦自朋親不若比翼連他人雖同盟骨肉天性然周
公穆康叔管蔡則流言子臧讓千乘季札慕其賢
蒲生行浮萍篇
浮萍寄清水隨風東西流結髮辭嚴親來為君子仇恪
勤在朝夕無端獲罪尤在昔蒙恩惠和樂如瑟琴何意
今摧頽曠若商與參茱萸自有芳不若桂與蘭新人雖
可愛無若故所歡行雲有反期君恩儻中還慊慊仰天
歎愁心將何愬日月不恒處人生忽若寓悲風來入懷
淚下如垂露發篋造裳衣裁縫䊵與素(懷一作帷裳一作新談藝錄)
(云詩不能受瑕工拙之間相去無幾頓自絶殊如塘上行云莫以賢豪故棄捐素所愛莫以魚肉賤棄捐葱與)
(薤莫以麻枲賤棄捐菅與蒯浮萍篇則曰茱萸自有芳不若杜與蘭新人雖可愛無若故所歡本自倫語然佳)
(不如塘上行藝苑巵言云洛神賦王右軍大令各書數十本當是晉人極推之耳清徹圓䴡神女之流陳王諸)
(賦皆小言無及者然此賦始名感甄又以蒲生當其塘上際此忌兄而不自匿諱何也蒲生實不如塘上令洛)
(神見之未免笑子建傖父耳)
當來日大難(樂府解題云曹植擬善哉行為日苦短)
日苦短樂有餘乃置玉樽辦東厨廣情故心相於闔門
置酒和樂欣欣遊馬後來轅車解輪今日同堂出門異
鄉别易會難各盡杯觴
丹霞蔽日行(魏文帝詩云丹霞蔽日采虹垂天明帝步出夏門行亦云)
紂為昏亂虐殘忠正周室何隆一門三聖牧野致功天
亦革命漢祚之興階秦之衰雖有南面王道陵夷炎光
再幽殄滅無遺
野田黃雀行
高樹多悲風海水揚其波利劍不在掌結友何須多不
見籬間雀見鷂自投羅羅家得雀喜少年見雀悲拔劍
捎羅網黃雀得飛飛飛飛摩蒼天來下謝少年(談藝錄云氣本)
(尚壯亦忌銳逸魏祖云老驥伏櫪志在千里烈士暮年壯心不已猶曖曖也思王野田黃雀行譬如錐出囊中)
(大索露矣)
門有萬里客
門有萬里客問君何鄉人褰裳起從之果得心所親挽
裳對我泣太息前自陳本是朔方士今為吳越民行行
將復行去去適西秦
泰山梁甫行
八方各異氣千里殊風雨劇哉邊海民寄身於草野妻
子象禽獸行止依林阻柴門何蕭條狐兔翔我宇
怨詩行
明月照高樓流光正徘徊上有愁思婦悲歎有餘哀(一解)
借問歎者誰自云蕩子妻夫行踰十載賤妾常獨棲(二解)
念君過於渴思君劇於飢君作高山栢妾為濁水泥(三解)
北風行蕭蕭烈烈入吾耳心中念故人淚墮不能止(四解)
浮沈各異路會合當何諧願作東北風吹我入君懷(五解)
君懷常不開賤妾當何依恩情中道絶流止任東西(六解)
我欲竟此曲此曲悲且長今日樂相樂别後莫相忘(七解)
(百一作桐讀右一曲晉樂所奏七哀此篇本辭月吕氏童蒙訓云古詩十九首及曹子建諸詩如明照高)
(樓流光正徘徊之類皆思深遠而有餘意言冇盡而意無窮也學者當以此等詩常自涵養自然下筆高妙)
怨歌行(伎錄樂府解題作古辭郭茂倩樂府作曹植)
為君既不易為臣良獨難忠信事不顯乃有見疑患周
公佐成王金縢功不刊推心輔王室二叔反流言待辠
居東國泣涕常流連皇靈大動變震雷風且寒拔樹偃
秋稼天威不可干素服開金縢感悟求其端公旦事既顯
成王乃哀歎吾欲竟此曲此曲悲且長今日樂相樂别
後莫相忘(右一曲晉樂所奏)
鼙舞歌五首
序曰漢靈帝西園鼓吹有李堅者能鞞舞遭
亂西隨段頻先帝聞其舊有技召之堅既中
廢兼古曲多謬誤故改作新歌五篇(古今樂錄云漢)
(曲五篇一曰關東有賢女二曰章和二年中三曰樂久長四曰四方皇五曰殿前生桂樹)
(並章帝造魏曲五篇一明明魏皇帝二大和有聖帝三魏歷長四天生烝民五為君既不)
(易並明帝造以代漢曲其辭並亡陳思王又有五篇一聖皇篇以當章和二年中二靈芝)
(篇以當殿前生桂樹三大魏篇以當漢吉昌四精微篇以當關中有賢女五孟冬篇以當)
(狡兔按漢曲無漢吉昌狡兔二篇疑樂久長四方皇是也隋書樂志云鞞舞漢巴渝舞也)
(按樂錄隋志並以鞞舞為巴渝今考漢魏二篇歌辭各異本不相亂蓋因梁陳之世於鞞)
(舞前作巴渝弄遂云一舞二名殊不知二舞亦容合作猶巾舞以白紵送豈得便謂白紵)
(為巾舞邪失之遠矣)
聖皇篇
聖皇應歷數正康帝道休九州咸賓服威德洞八幽三
公奏諸公不得久淹留蕃位任至重舊章咸率由侍臣
省文奏陛下體仁慈沈吟有愛戀不忍聽可之廹有官
典憲不得顧恩私諸王當就國璽綬何累縗便時舍外
殿宫省寂無人主上增顧念皇母懷苦辛何以為贈賜
傾府竭寳珍文錢百億萬采帛若烟雲乘輿服御物錦
羅與金銀龍旂垂九旒羽蓋參班輪諸王自計念無功
荷厚德思一效筋力糜軀以報國鴻臚擁節衛副使隨
經營貴戚並出送夾道交輜軿車服齊整設韚曄耀天
精武騎衛前後鼓吹簫笳聲祖道魏東門淚下霑冠纓
扳蓋因内顧俛仰慕同生行行將日暮何時還闕庭車
輪為徘徊四馬躊躇鳴路人尚酸鼻何况骨肉情
靈芝篇
靈芝生王地朱草被洛濱榮華相晃耀光采曄若神古
時有虞舜父母頑且嚚盡孝於田壠烝烝不違仁伯瑜
年七十綵衣以娛親慈母笞不痛歔欷涕霑巾丁蘭少
失母自傷蚤孤煢刻木當嚴親朝夕致三牲暴子見陵
侮犯罪以亡形丈人為泣血免戾全其名董永遭家貧
父老財無遺舉假以供養傭作致甘肥責家填門至不
知何用歸天靈感至德神女為秉機歲月不安居嗚呼
我皇考生我既已晚棄我何其早蓼莪誰所興念之令
人老退詠南風詩灑淚滿褘袍亂曰聖皇君四海德教
朝夕宣萬國咸禮讓百姓家肅虔庠序不失儀孝弟處中
田戸有曾閔子比屋皆仁賢髫齓無夭齒黃髮盡其年
陛下三萬歲慈母亦復然(困學紀聞云陳思王靈芝篇云伯瑜年七十綵衣以娛親)
(今人但知老萊子之事而不知伯瑜)
大魏篇
大魏應靈符天禄方甫始聖德致泰和神明為驅使左
右為供養中殿宜皇子陛下長壽考羣臣拜賀咸悦喜
積善有餘慶寵禄固天常衆喜填門至臣子蒙福祥無
患及陽遂輔翼我聖皇衆吉咸集會凶邪姦惡並滅亡
黃鵠遊殿前神鼎周四阿玉馬充乘輿芝蓋樹九華白
虎戲西除舍利從辟邪騏驥躡足舞鳳皇拊翼歌豐年
大置酒玉樽列廣庭樂飲過三爵朱顔暴已形式宴不
違禮君臣歌鹿鳴樂人舞鼙鼓百官雷抃讃若驚儲禮
如江海積善若陵山皇嗣繁且熾孫子列曾玄羣臣咸
稱萬歲陛下長壽樂年御酒停未飲貴戚跪東廂侍人
承顔色奉進金玉觴此酒亦真酒福祿當聖皇陛下臨
軒笑左右咸歡康杯來一何遲羣僚以次行賞賜累千
億百官並富昌
精微篇
精微爛金石至心動神明杞妻哭死夫梁山為之傾子
丹西質秦烏白馬角生鄒衍囚燕市繁霜為夏零關東
有賢女自字蘇來卿壯年報父仇身没垂功名女休逢
赦書白刅幾在頸俱上列仙籍去死獨就生太倉令有
罪遠徵當就拘自悲居無男禍至無與俱緹縈痛父言
荷擔西上書盤桓北闕下泣淚何漣如乞得并姊弟没
身贖父軀漢文感其義肉刑法用除其父得以免辯義
在列圖多男亦何為一女足成居簡子南渡河津吏廢
舟船執法將加刑女娟擁櫂前妾父聞君來將涉不測
淵畏懼風波起禱祝祭名川備禮饗神祇為君求福先
不勝釂祀誠至今犯罰艱君必欲加誅乞使知罪諐妾
願以身代至誠感蒼天國君高其義其父用赦原河激
奏中流簡子知其賢歸聘為夫人榮寵超後先辯女解
父命何况健少年黃初發和氣明堂德教施治道致太
平禮樂風俗移刑措民無枉怨女復何為聖皇長壽考
景福常來儀
孟冬篇
孟冬十月隂氣厲清武官誡田講旅統兵元龜襲吉元
光著明蚩尤蹕路風弭雨停乘輿啟行鸞鳴幽軋虎賁
采騎飛象珥鶡鐘鼓鏗衛簫管嘈喝萬騎齊鑣千乘等
蓋夷山填谷平林滌藪張羅萬里盡其飛走趯趯狡兔
揚白跳翰獵以青骹掩以脩竿韓盧宋鵲呈才騁足噬
不盡緤牽麋掎鹿魏氏發機養基撫弦都盧尋高搜索
猴猨慶忌孟賁蹈谷超巒張目決眥髮怒穿冠頓熊扼
虎蹴豹搏貙氣有餘勢負象而趨獲車既盈日側樂終
罷役解徒大饗離宫亂曰聖皇臨飛軒論功校獵徒死
禽積如京流血成溝渠明詔大勞賜大官供有無走馬
行酒醴驅車布肉魚鳴鼓舉觴爵擊鐘釂無餘絶綱縱
麟麑弛罩出鳳雛收功在羽校威靈振鬼區陛下長歡
樂永世合天符(綱一作網襍曲)
桂之樹行
桂之樹桂之樹桂生一何麗佳揚朱華而翠葉流芳布
天涯上有棲鸞下有盤螭桂之樹得道之真人咸來會
講仙教爾服食日精要道甚省不煩淡泊無為自然乘
蹻萬里之外去留隨意所欲存高高上際於衆外下下
乃窮極地天
當牆欲高行
龍欲升天須浮雲人之仕進待中人衆口可以鑠金讒
言三至慈母不親憒憒俗間不辯偽真願欲披心自說
陳君門以九重道遠河無津
當欲游南山行
東海廣且深由卑下百川五嶽雖高大不逆垢與塵良
木不十圍洪條無所因長者能博愛天下寄其身大匠
無棄材船車用不均錐刀各異能何所獨郤前嘉善而
矜愚大聖亦同然仁者各壽考四坐咸萬年
當事君行
人生有所貴尚出門各異情朱紫更相奪色雅鄭異音
聲好惡隨所愛憎追舉逐聲名百心可事一君巧詐寧
拙誠
當車以駕行
歡坐玉殿會諸貴客侍者行觴主人離席顧視東西廂
絲竹與鞞鐸不醉無歸來明燈以繼夕
妾薄命二首
携玉手喜同車北上雲閣飛除釣臺蹇産清虚池塘觀
沼可娛仰泛龍舟綠波俯擢神草枝柯想彼宓妃洛河
退詠漢女湘娥(觀一作靈)
其二
日月既逝西藏更會蘭室洞房華燈步障舒光皎若日
出扶桑促樽合坐行觴主人起舞□盤能者穴觸别端
騰觚飛爵闌干同量等色齊顔任意交屬所歡朱顔發外
形蘭袖隨禮容極情妙舞僊僊體輕裳解履遺絶纓俛
仰笑喧無呈覽持佳人玉顔齊舉金爵翠盤手形羅袖
良難腕弱不勝珠環坐者歎息舒顔御金裛粉君傍中
有霍納都梁雞舌五味襍香進者何人齊姜恩重愛深
難忘召延親好宴私但歌杯來何遲客賦既醉言歸主
人稱露未晞(日月既逝藝文作日既逝矣華燈步障舒光玉臺作花燭步悵煇煌舉玉臺作接)
名都篇(歌錄云名都美女白馬並齊瑟行也皆以首句名篇)
名都多妖女京洛出少年寳劍直千金被服麗且鮮鬭
雞東郊道走馬長楸間馳騁未能半雙兔過我前攬弓
捷鳴鏑長驅上南山左挽因右發一縱兩禽連餘巧未
及展仰手接飛鳶觀者咸稱善衆工歸我妍歸來宴平
樂美酒斗十千膾鯉臇胎鰕炮鼈炙熊蹯鳴儔嘯匹侣
列坐竟長筵連翩擊鞠攘巧捷惟萬端白日西南馳光
景不可攀雲散還城邑清晨復來還(復齋謾錄云曹植詩鬭雞東郊道走)
(馬長楸間陳沈炯邊馬有歸心詩彌意長楸道金鞍背落暉杜子美玉腕騮詩頓驂飄赤汗跼踳顧長楸畫馬)
(圖詩霜蹄蹴踏長楸間苕溪漁隠云文選注古人種楸於道故曰長楸野客叢書云歴陽郭次象多聞嘗與僕)
(論唐酒價郭謂前輩引老杜詩速令相就飲一斗恰有三百青銅錢以此知當時酒價然白樂天與劉夢得沽)
(酒間飲詩云共把十千沽一斗相看七十欠三年當劉白之時酒價何太不廉哉僕謂不然十千一斗乃詩人)
(□古此曹子建樂府中語耳唐人引此甚多如李白詩曰金罇沽酒斗十千王維詩曰新豐美酒斗十千崔國)
(輔詩云與沽一斗酒恰用十千錢許渾詩云十千沾酒留君醉權德輿詩云十千斗酒不知貴陸龜蒙詩云若)
(得奉君歡十千沽一斗唐人言十千一斗類然一斗三百錢獨見子美所云故引以定當時之價然詩人所言)
(出於一時又未知果否一斗三百别無可據唐食貨志云德宗建平三年禁民酤以佐軍費置四釀酒斛收直)
(三千此可騐乎又觀楊松玠談藪北齊盧思道嘗云長安酒賤斗價三百杜詩引此亦未可知僕因謂郭曰曾)
(知漢酒價否郭無以應僕謂漢酒價每斗一千郭謂出於何書僕曰此見典論云考靈帝末年百司酒酒一斗)
(直千文此可證也丹鉛餘錄云古書不可妄改聊舉一端如曹子建名都篇膾鯉臇胎蝦寒鼈炙熊蹯此舊本)
(也五臣妄改作炰鱉文選李善注云今之時餉謂之寒蓋韓國饌用此法鹽鐵論羊淹雞寒崔駰傳亦有雞寒)
(曹植文寒鶬蒸麑劉熙釋名韓雞為正古字寒與韓通也按丹鉛此論誠為有據然詩有云炰鼈膾鯉炰亦通)
美女篇
美女妖且閑採桑岐路間柔條紛冉冉落葉何翩翩攘
袖見素手皓腕約金環頭上金爵釵腰佩翠琅玕明珠
交玉體珊瑚間木難羅衣何飄颻輕裾隨風還顧盼遺
光彩長嘯氣若蘭行徒用息駕休者以忘餐借問女安
居乃在城南端青樓臨大路高門結重關容華耀朝日
誰不希令顔媒氏何所營玉帛不時安佳人慕高義求
賢良獨難衆人徒嗷嗷安知彼所觀盛年處房室中夜
起長歎
白馬篇
白馬飾金羈連翩西北馳借問誰家子幽并遊俠兒少
小去鄉邑揚聲沙漠垂宿昔秉良弓楛矢何參差控弦
破左的右發摧月支仰手接飛猱俯身散馬蹄狡捷過
猴猿勇剽若豹螭邊城多警急胡騎數遷移羽檄從北
來厲馬登高隄長驅蹈匈奴左顧陵鮮卑棄身鋒刃端
性命安可懷父母且不顧何言子與妻名編壯士籍不
得中顧私捐軀赴國難視死忽如歸
苦思行
綠蘿緣玉樹光曜粲相暉下有兩真人舉翅飜高飛我
心何踴躍思欲攀雲追鬱鬱西岳顛石室青蔥與天連
中有耆年一隠士鬚髮皆皓然策杖從吾遊教我要忘
言
升天行二首(樂府解題云曹植又有上仙籙與神遊五遊龍欲升天等篇皆傷人)
(世不永俗情險艱當求神仙翺翔六合之外與飛龍仙人二遊篇前緩聲歌同意)
乘蹻追術士遠之蓬萊山靈液飛素波蘭桂上參天玄
豹遊其下翔鵾戲其顛乘風忽登舉彷彿見衆仙
其二
扶桑之所出乃在朝陽谿中心陵蒼昊布葉蓋天涯日
出登東幹既夕没西枝願得紆陽轡迴日使東馳
五遊篇
九州不足步願得凌雲翔逍遥八紘外遊目歴遐荒披
我丹霞衣襲我素霓裳華蓋紛晻藹六龍仰天驤曜靈
未移景倏忽造昊蒼閶闔啟丹扉雙闕曜朱光徘徊文
昌殿登陟太微堂上帝休西櫺羣后集東廂帶我瓊瑤
佩漱我沆瀣漿踟蹰玩靈芝徙倚弄華芳王子奉仙藥
羡門進竒方服食享遐紀延壽保無疆
遠遊篇(楚辭遠遊章云悲時俗之迫阨兮願輕舉而遠遊質菲薄而無因兮馬託乘而)
(上浮王逸云遠遊者屈原之所作也屈原履方直之行不容於世困於讒佞無所告訴乃)
(思與仙人俱遊戲周歴天地無所不至馬)
遠遊臨四海俯仰觀洪波大魚若曲陵承浪相經過靈
鼇戴方丈神岳儼嵯峨仙人翔其隅玉女戲其阿瓊蕊
可療飢仰首吸朝霞崑崙本吾宅中州非我家將歸謁
東父一舉超流沙鼓翼舞時風長嘯激清歌金石固易
敝日月同光華齊年與天地萬乘安足多
仙人篇(樂府廣題云秦始皇三十六年使博士為仙真人詩遊行天下令樂人歌之曹)
(植仙人篇曰仙人攬六著言人生如寄當養羽翼徘徊九天以從韓終王喬於天衢也齊)
(陸瑜又有仙人攬六著篇蓋出扵此)
仙人攬六著對博太山隅湘娥撫琴瑟秦女吹笙竽玉
樽盈桂酒河伯獻神魚四海一何局九州安所如韓終
與王喬要我於天衢萬里不足步輕舉凌大虚飛騰踰
景雲高風吹我軀迴駕觀紫微與帝合靈符閶闔自嵯
峨雙闕萬丈餘玉樹扶道生白虎夾門樞驅風遊四海
東過王母廬俯觀五岳間人生如寄居潛光養羽翼進
趣且徐徐不見昔軒轅升龍出鼎湖徘徊九天上與爾
長相須
飛龍篇(楚辭離騷云為余駕飛龍兮襍瑶象以為車曹植飛龍篇亦言求仙者乘飛龍)
(而昇天與楚辭同意)
晨遊泰山雲霧窈窕忽逢二童顔色鮮好乘彼白鹿手
翳芝草我知真人長跪問道西登玉堂金樓複道授我
仙藥神皇所造教我服食還精補腦壽同金石永世難
老
鬭雞篇(春秋左氏傳云季郈之雞鬭季氏介其雞郈氏為之金距杜預云擣芥子播其)
(羽也或云以膠沙播之為介雞鄴都故事云魏明帝太和中築鬭雞臺趙王石虎亦以芥)
(羽漆砂鬭雞于此故曹植詩云鬭雞東郊道走馬長楸間是也)
遊目極妙伎清聽厭宫商主人寂無為衆賓進樂方長
筵坐戲客鬭雞觀閒房羣雄正翕赫雙翅自飛揚揮羽
邀清風悍目發朱光觜落輕毛散嚴距往往傷長鳴入
青雲扇翼獨翺翔願蒙狸膏助常得擅此場
盤石篇
盤盤山巔石飄颻澗底蓬我本太山人何為客淮東蒹
葭彌斥土林木無分重岸巖苦崩缺湖水何洶洶蚌蛤
被濱涯光彩如錦虹高彼凌雲霄浮氣象螭龍鯨脊若
丘陵鬚若山上松呼吸吞船欐澎濞戲中鴻方舟尋高
價珍寳麗以通一舉必千里乘颸舉帆幢經危履險阻
未知命所鍾常恐沈黃壚下與黿鼈同南極蒼梧野遊
眄窮九江中夜指參辰欲師當定從仰天長太息思想
懷故邦乘桴何所志吁嗟我孔公
驅車篇
驅車撣駑馬東到奉高城神哉彼太山五嶽專其名隆
高貫雲霓嵯峨出太清周流二六堠間置十二亭上有
湧醴泉玉石揚華英東北望吳野西眺觀日精魂神所
繫屬逝者感斯征王者以歸天效厥元功成歴代無不
遵禮記有品程探策或長短唯德享利貞封者七十帝
軒皇元獨靈凔霞潄沆瀣毛羽被身形發舉蹈虚廊徑
庭升窈冥同夀東父年曠代永長生
種葛篇
種葛南山下葛藟自成隂與君初婚時結髮恩義深歡
愛在枕席宿昔同衣衾竊慕棠棣篇好樂和瑟琴行年
將晼暮佳人懷異心恩紀曠不接我情遂抑沈出門當
何顧徘徊步北林下有交頸獸仰見雙棲禽攀枝長歎
息淚下沾羅襟良馬知我悲延頸代我吟昔為同池魚
今為商與參往古皆歡遇我獨困於今棄置委天命悠
悠安可任
棄婦篇
石榴植前庭綠葉摇縹青丹華灼烈烈璀彩有光榮光
榮曄流離可以處淑靈有鳥飛來集拊翼以悲鳴悲鳴
夫何為丹華實不成拊心長歎息無子當歸寧有子月
經天無子若流星天月相終始流星沒無精棲遲失所
宜下與瓦石并憂懷從中來歎息通雞鳴反側不能寐
逍遥於前庭踟蹰還入房肅肅帷幕聲搴帷更攝帶撫
弦調鳴筝慷慨有餘音要妙悲且清收淚長歎息何以
負神靈招搖待霜露何必春夏成晚穫為良實願君且
安寧
上責躬應詔詩(魏書云植文帝弟建安中封平原侯徙臨菑侯既以才見異而)
(丁儀丁廙楊脩等為之羽翼太祖狐疑幾為太子者數矣而植任性而行不自彫勵飲酒)
(不節文帝御之以術矯情自飾故遂定為嗣文帝即王位誅丁儀丁廙植與諸侯並就國)
(黃初二年監國謁者灌均希指奏植醉酒悖慢劫脅使者有司請治罪帝以太后故貶爵)
(安鄕侯其年改封鄄城侯三年立為鄄城王四年徙封雍丘王其年朝京都上疏并獻詩)
(又冇應詔詩帝嘉其詞義優詔答勉之)
臣自抱釁歸藩刻肌刻骨追思罪戾晝分而
食夜分而寢誠以天網不可重離聖恩難可
再恃竊感相鼠之篇無禮遄死之義形影相弔
五情愧赧以罪棄生則違古賢夕改之勸忍
垢苟全則犯詩人胡顔之譏伏惟陛下德象
天地恩隆父母施暢春風澤如時雨是以不
别荆棘者慶雲之惠也七子均養者尸鳩之
仁也舍罪責功者明君之舉也矜愚愛能者
慈父之恩也是以愚臣徘徊於恩澤而不能
自棄者也前奉詔書臣等絶朝心離志絶自分
黃耉無復執珪之望不圖聖詔猥垂齒召至
止之日馳心輦轂僻處西館未奉闕庭踴躍
之懷瞻望反側謹拜表獻詩二篇其辭曰
於穆顯考時惟武皇受命于天寧濟四方朱旗所拂九
土披攘玄化滂流荒服來王超商越周與唐比蹤篤生
我皇奕世載聰武則肅烈文則時雍受禪于漢君臨萬
邦萬邦既化率繇舊則廣命懿親以藩王國帝曰爾侯
君兹青土奄有海濱方周于魯車服有輝旗章有叙濟
濟雋乂我弼我輔伊予小子恃寵驕盈舉挂時網動亂
國經作藩作屏先軌是隳傲我皇使犯我朝儀國有典
刑我削我絀將寘于理元兇是率明明天子時惟篤類
不忍我刑暴之朝肆違彼執憲哀予小臣改封兖邑于
河之濱股肱弗置有君無臣荒淫之闕誰弼予身煢煢
僕夫于彼冀方嗟予小臣乃罹斯殃赫赫天子恩不遺
物冠我玄冕要我朱紱光光大使我榮我華剖符受玉
玉爵是加仰齒金璽俯執聖策皇恩過隆祗承怵惕咨
我小子頑兇是嬰逝慙陵墓存愧闕庭匪敢傲德實恩
是恃威靈改加足以沒齒昊天罔極生命不圖常懼顛
沛抱罪黃壚願蒙矢石建旗東嶽庶立毫釐微功自贖
危軀授命知足免戾甘赴江湘奮戈吳越天啟其衷得
會京畿遟奉聖顔如渴如飢心之云慕愴矣其悲天高
聽卑皇肯照微(于漢魏志作炎漢絀集作黜時惟篤類一作時篤同類臣一作子大一作天玉)
(一作土生魏志作性)
應詔詩(李周翰云應詔來京師於道所見對詔而作)
肅承明詔應會皇都星陳夙駕秣馬脂車命彼掌徒肅
我征旅朝發鸞臺夕宿蘭渚芒芒原隰祁祁士女經彼
公田樂我稷黍爰有樛木重隂匪息雖有餱糧飢不遑
食望城不過面邑不游僕夫警策平路是繇玄駟藹藹
揚鏕漂沫流風翼衡輕雲承蓋涉澗之濱緣山之隈遵
彼河滸黃坂是階西躋關谷或降或升騑驂倦路載寢
載興將朝聖皇匪敢晏寧弭節長騖指日遄征前驅舉
燧後乘抗旌輪不輟運鑾無廢聲爰暨帝室税此西墉
嘉詔未賜朝覲莫從仰瞻城閾俯惟闕庭長懷永慕憂
心如酲
朔風詩(李周翰云時為東阿王在藩感北風思歸故有此詩文選總一章集作五章今)
(分注為五章而不顯列其數蓋兩存之也)
仰彼朔風用懷魏都願騁代馬倏忽北徂凱風永至思
彼蠻方願隨越鳥翻飛南翔(其一)四氣代謝懸景運周别
如俯仰脱若三秋昔我初遷朱華未晞今我旋止素雪
云飛(其二)俯降千仞仰登天阻風飄蓬飛載離寒暑千仞
易陟天阻可越昔我同袍今永乖别(其三)子好芳草豈忘
爾貽繁華將茂秋霜悴之君不垂眷豈云其誠秋蘭可
喻桂樹冬榮(其四)絃歌蕩思誰與銷憂臨川慕思何為汎
舟豈無和樂游非我隣誰忘泛舟愧無榜人(其五稿蜩笑外云)
(小雅云昔我往矣楊柳依依今我來思雨雪霏霏又云昔我往矣黍稷方華今我來思雨雪載塗可謂善道行)
(役之情矣曹子建效其語云昔我初遷朱華未晞今我旋止素雪云飛則不逮遠矣且子建欲學風雅為四言)
(而猶未忘朱華素雪之屬對此其所以止於建安黃初歟)
矯志詩
芝桂雖芳難以餌烹尸位素餐難以成名磁石引鐡於
金不連大朝舉士愚不聞焉抱璧塗乞無為貴寳履仁
遘禍無為貴道鴛雛遠害不羞卑棲靈虬避難不恥汚
泥都蔗雖甘杖之必折巧言雖美用之必滅濟濟唐朝
萬邦作孚(闕)逢蒙雖巧必得良弓聖主雖知必得英雄
螳螂見歎齊士輕戰越王軾蛙國以死獻道遠知驥世
偽知賢覆之幬之順天之矩澤如凱風惠如時雨口為
禁闥舌為發機門機之闓楛矢不追(芝桂雖芳今本作芳樹雖香聖藝文)
(作賢必得藝文作亦待)
元會詩(晉書禮志漢儀有正會禮正旦受賀公侯以下執䞇來庭二千石以上升殿稱)
(歲復作樂燕饗魏帝都鄴正會文昌殿用漢儀)
初歲元祚吉日惟良乃為嘉會宴此高堂衣裳鮮潔黼
黻玄黃珍膳襍遝充溢圓方俯視文軒仰瞻華梁願保兹
善千載為常歡笑盡娛樂哉未央皇室榮貴壽考無疆
(善一作喜室一作家)
閨情
有美一人被服纖羅妖姿豔麗蓊若春華紅顔韡曄雲
髻嵯峨彈琴撫節為我絃歌清濁齊均既亮且和取樂
今日遑恤其他
公讌詩(此在鄴宫與兄丕讌飲時武帝在故稱丕為公子)
公子敬愛客終宴不知疲清夜遊西園飛蓋相追隨明
月澄清影列宿正參差秋蘭被長坂朱華冒綠池潛魚
躍清波好鳥鳴高枝神飈接丹轂輕輦隨風移飄颻放
志意千古長若斯(詩家直說云子建已有響字朱華冒綠池時雨静飛塵冒静二字是矣)
侍太子坐
白日曜青春時雨静飛塵寒&KR1413;辟炎景凉風飄我身清
醴盈金觴餚饌縱横陳齊人進竒樂歌者出西秦翩翩
我公子機巧忽若神(景一作氣竒一作嘉)
贈徐幹(劉良云子建與徐幹俱不見用有怨刺之意故為此詩)
驚風飄白日忽然歸西山圓景光未滿衆星燦以繁志
士營世業小人亦不閒聊且夜行游游彼雙闕間文昌
鬱雲興迎風高中天春鳩鳴飛棟流猋激櫺軒顧念蓬
室士貧賤誠足憐薇藿弗充虚皮褐猶不全慷慨有悲
心興文自成篇寶棄怨何人和氏有其愆彈冠俟知巳
知巳誰不然良田無晩歲膏澤多豐年亮懷璠璵美積
久德逾宣親交義在敦申章復何言(逾五臣作愈)
贈丁儀(李善云與都亭侯丁翼今云儀誤也魏略曰丁儀字正禮太祖辟為掾吕向云)
(魏志儀有文才子建贈以此詩冇怨刺之意)
初秋涼氣發庭樹微銷落凝霜依玉除清風飄飛閣朝
雲不歸山霖雨成川澤黍稷委疇隴農夫安所穫在貴
多忘賤為恩誰能博狐白足禦冬焉念無衣客思慕延
陵子寶劍非所惜子其寧爾心親交義不薄(禦五臣作御)
贈王粲
端坐苦愁思攬衣起西游樹木發春華清池激長流中
有孤鴛鴦哀鳴求匹儔我願執此鳥惜哉無輕舟欲歸
忘故道顧望但懷愁悲風鳴我側羲和逝不留重隂潤
萬物何懼澤不周誰令君多念自使懷百憂
又贈丁儀王粲(集云答丁敬禮王仲宣善云翼字敬禮儀誤也)
從軍度函谷驅馬過西京山岑高無極涇渭揚濁清壯
哉帝王居佳麗殊百城員闕出浮雲承露槩泰清皇佐
揚天惠四海無交兵權家雖愛勝全國為令名君子在
末位不能歌德聲丁生怨在朝王子歡自營歡怨非貞
則中和誠可經(岑一作峯)
贈丁翼(文士傳云翼字敬禮儀之弟也為黃門侍郎)
嘉賓填城闕豐膳出中厨吾與二三子曲宴此城隅秦
筝發西氣齊瑟揚東謳肴來不虚歸觴至反無餘我豈
狎異人朋友與我俱大國多良材譬海出明珠君子義
休偫小人德無儲積善有餘慶榮枯立可須滔蕩固大
節時俗多所拘君子通大道無願為世儒
贈白馬王彪(集云於圈城作魏志云楚王彪字朱虎時封白馬王後徙封楚任城)
(王彰字子文並武帝子彰建安中為北中郎將伐烏丸有功文帝黃初三年為任城王四)
(年朝京不即得見忿怒暴薨樓藝苑巵言云子建謁帝承明廬明月照高子桓西北有)
(浮雲秋風蕭瑟非鄴中諸子可及仲宣公幹遠在下風吾每至謁帝一章便數十過不可)
(了悲婉宏壯情事理境無所不有又云陳思王贈白馬王彪詩全法大雅文王之什體以)
(故首二章不相承耳後人不知合而為一者良可笑也)
序曰黃初四年正月白馬王任城王與余俱
朝京師會節氣到洛陽任城王薨至七月與
白馬王還國後有司以二王歸藩道路宜異
宿止意每恨之蓋以大别在數日是用自剖
與王辭焉憤而成篇
謁帝承明廬逝將歸舊疆清晨發皇邑日夕過首陽伊
洛廣且深欲濟川無梁汎舟越洪濤怨彼東路長顧瞻
戀城闕引領情内傷(廣一作曠)
其二
大谷何寥廓山樹鬱蒼蒼霖雨泥我塗流潦浩縱横中
逵絶無軌改轍登高岡修坂造雲日我馬玄以黃(大五臣作)
(太)
其三
玄黃猶能進我思鬱以紆鬱紆將何念親愛在離居本
圖相與偕中更不克俱鴟梟鳴衡軛豺狼當路衢蒼蠅
間白黑䜛巧令親疎欲還絶無蹊攬轡止踟蹰(何念今本作難)
(進令今本作反)
其四
踟蹰亦何留相思無終極秋風發微凉寒蟬鳴我側原
野何蕭條白日忽西匿歸鳥赴喬林翩翩厲羽翼孤獸
走索羣銜草不遑食感物傷我懷撫心長太息(太魏志作嘆)
其五
太息將何為天命與我違奈何念同生一往形不歸孤
䰟翔故域靈柩寄京師存者忽復過亡没身自衰人生
處一世去若朝露晞年在桑榆間影響不能追自顧非
金石咄唶令心悲(復一作已唶一作咤)
其六
心悲動我神棄置莫復陳丈夫志四海萬里猶比隣恩
愛苟不虧在遠分日親何必同衾幬然後展慇懃憂思
成疾疹無乃兒女仁倉卒骨肉情能不懷苦辛
其七
苦辛何慮思天命信可疑虚無求列仙松子久吾欺變
故在斯須百年誰能持離别永無會執手將何時王其
愛玉體俱享黃髮期收淚即長路援筆從此辭(路志作塗)
送應氏詩二首(劉良云送璩瑒兄弟時董卓遷獻帝于西京洛陽被燒故多言)
(荒蕪之事)
步登北邙阪遥望洛陽山洛陽何寂寞宫室盡燒焚垣
牆皆頓擗荆棘上參天不見舊耆老但覩新少年側足
無行徑荒疇不復田游子久不歸不識陌與阡中野何
蕭條千里無人烟念我平常居氣結不能言(平常居一作平生親)
其二
清時難屢得嘉會不可常天地無終極人命若朝霜願
得展嬿婉我友之朔方親昵並集送置酒此河陽中饋
豈獨薄賓飲不盡觴愛至望苦深豈不愧中腸山川阻
且遠别促會日長願為比翼鳥施翮起高翔(昵五臣作暱)
三良詩(左傳云秦伯任好卒以子車氏三子奄息仲行鍼虎為殉皆秦之良也詩人作)
(黃鳥以哀之劉良云植被文帝責黜意者是悔不從武帝而作是詩)
功名不可為忠義我所安秦穆先下世三臣皆自殘生
時等榮樂既沒同憂患誰言捐軀易殺身誠獨難攬涕
登君墓臨穴仰天歎長夜何冥冥一往不復還黃鳥為
悲鳴哀哉傷肺肝
遊仙詩
人生不滿百戚戚少歡娛意欲奮六翮排霧凌紫虚蟬
蛻同松喬翻跡登鼎湖翺翔九天上騁轡遠行遊東觀
扶桑曜西臨弱水流北極玄天渚南翔陟丹丘(戚戚一作歲歲)
(玄天一作登玄)
襍詩六首(李善云此六篇並託喻傷政急朋友道絶賢人為人竊勢别京已後在郢)
(城思鄉而作)
高臺多悲風朝日照北林之子在萬里江湖迥且深方
舟安可極離思故難任孤雁飛南游過庭長哀吟翹思
慕遠人願欲托遺音形影忽不見翩翩傷我心
其二
轉蓬離本根飄颻隨長風何意迴飈舉吹我入雲中高
高上無極天路安可窮類此游客子捐軀遠從戎毛褐
不掩形薇藿常不充去去莫復道沈憂令人老(游客一作流宕)
其三
西北有織婦綺縞何繽紛明晨秉機杼日昃不成文太
息終長夜悲嘯入青雲妾身守空閨良人行從軍自期
三年歸今已歴九春飛鳥繞樹翔噭噭鳴索羣願為南
流景馳光見我君(飛玉臺作孤)
其四
南國有佳人容華若桃李朝游江北岸夕宿瀟湘沚時
俗薄朱顔誰為發皓齒俛仰歲將暮榮耀難久恃(俛一作俯)
(夕宿瀟湘沚善作日夕宿湘沚)
其五
僕夫早嚴駕吾將遠行遊遠行欲何之吳國為我仇將
騁萬里途東路安足由江介多悲風淮泗馳急流願欲
一輕濟惜哉無方舟閒居非吾志甘心赴國憂(遠行五臣作行)
(遠憂都玄敬詩話云曹子建襍詩閒居非吾志甘心赴國又云國讐諒不塞甘心思喪元老瞞而有是兒寕)
(不助其奸雄)
其六
飛觀百餘尺臨牖御&KR0905;軒遠望周千里朝夕見平原烈
士多悲心小人媮自閒國讐亮不塞甘心思喪元拊劍
西南望思欲赴太山絃急悲聲發聆我慷慨言(御五臣作仰)
閨情(一作襍詩)
攬衣出中閨逍遥步兩楹閒房何寂寞綠草被階庭空
室自生風百鳥翩南征春思安可忘憂戚與我并佳人
在遠道妾身單且煢歡會難再遇芝蘭不重榮人皆棄
舊愛君豈若平生寄松為女蘿依水如浮萍齎身奉衿
帶朝夕不墮傾儻終顧盼恩永副我中情(室一作穴儻終顧盼恩一)
(作儻能終顧盼)
七哀詩(玉臺作襍詩樂府作怨歌行本辭)
明月照高樓流光正徘徊上有愁思婦悲歎有餘哀借
問歎者誰言是蕩子妻君行踰十年孤妾常獨棲君若
清路塵妾若濁水泥浮沈各異勢會合何時諧願為西
南風長逝入君懷君懷良不開賤妾當何依(韻語陽秋云七哀詩)
(起曹子建其次則王仲宣張孟陽釋詩者謂病而哀義而哀感而哀悲而哀耳目聞見而哀口歎而哀鼻酸而)
(哀謂一事而七者具也子建之七哀在於獨棲之思婦仲宣之七哀在於棄子之婦人張孟陽之七哀在於已)
(毁之園寢唐陶雍亦有七哀詩所謂君若無定雲妾作不動山雲行出山易山逐雲去難是皆以一哀而七者)
(具也)
情詩(玉臺作襍詩)
微隂翳陽景清風飄我衣遊魚潛綠水翔鳥薄天飛𦕈
𦕈客行士遙役不得歸始出嚴霜結今來白露晞遊子
歎黍離處者歌式微慷慨對嘉賓悽愴内傷悲
喜雨詩
天覆何彌廣苞育此羣生棄之必憔悴惠之則滋榮慶
雲從北來鬱述西南征時雨中夜降長雷周我庭嘉種
盈膏壤登秋畢有成
七步詩(本集不載世說新語云文帝嘗令東阿王七步中作詩不成者行大法應聲便)
(為詩七步帝有慚色)
煮豆持作羹漉豉以為汁萁向釡下然豆在釜中泣本
是同根生相煎何大急(萁向一作萁在釜下一作釜中)
煮豆燃豆萁豆在釜中泣本是同根生相煎何太急
(漫叟詩話云曹子建七步詩世傳煮豆然豆萁豆在釜中泣一本云萁向釜下然豆在釜中泣其工拙淺)
(深必有以辨之者)
失題(見藝文鶴部)
雙鶴俱遨遊相失東海傍雄飛竄北朔雌驚赴南湘棄
我交頸歡離别各異方不惜萬里道但恐天網張
離友詩二首(并序)
鄉人有夏侯威者少有成人之風余尚其為人與之
昵好王師振旅送余於魏邦心有眷然為之隕涕乃
作離友之詩其辭曰
王旅遊兮背故鄉彼君子兮篤人綱媵余行兮歸朔方
馳原隰兮尋舊疆車載奔兮馬繁驤涉浮濟兮泛輕航
迄魏都兮息蘭房展宴好兮惟樂康(車一作我車)
其二
凉風肅兮白露滋木感氣兮柔葉辭臨淥水兮登重基
折秋華兮采靈芝尋永歸兮贈所思感離隔兮會無期
伊鬱悒兮情不怡(本集止載前一首今考藝文附入隂初學記載二句云日匿景兮天微)
(經迴路兮造北林當别有一首也)
妬詩
嗟爾同衾曾不是志寧彼冶容安此妬忌
髑髏詩
牢落冥寞與道相駈隠然長寢其樂無踰
豔歌
出自薊北門遥望胡池桑枝枝自相值葉葉自相當
樂府
墨出青松烟筆出狡兔翰古人感鳥跡文字有改判
芙蓉池
逍遙芙蓉池翩翩戲輕舟南楊棲雙鵠北柳有鳴鳩
言志
慶雲未時興雲龍潛作魚神鸞失其儔還從燕雀居
襍詩
悠悠遠行客去家千餘里出亦無所之入亦無所止浮
雲翳日光悲風動地起
補遺
正會詩
初歲元祚吉日惟良乃為嘉會讌此高堂尊卑列叙典
而有章衣裳鮮潔黼黻玄黃清酤盈爵中坐騰光珍膳
雜遶充溢圓方笙磬既設琴瑟俱張悲歌厲響咀嚼清
商俯視文軒仰瞻華梁願保兹善千載為嘗歡笑盡娱
樂哉未央室家榮貴壽若東皇(本集前載並從藝文未全)
樂府歌
膠漆至堅浸之則離皎皎素絲隨染色移君不我棄䜛
人所為
古詞
還行秋殿入侍君王椒房丹帷楚組連綱
樂府
市肉取肥酤酒取醇交觴接杯以致慇懃
苦熱行
行遊到日南經歴交趾鄉苦熱但暴露越夷水中藏
結客篇
結客少年場報怨洛北荒
樂府歌詞
所賫千金劍通犀問碧璵翡翠飾鷄璧標首明月珠
陌上桑
望雲際有真人安得輕舉繼清塵執電鞭馳飛麟
雜詩
美玉生磐石寶劍出龍淵帝王臨朝服秉此威百蠻
遺句
如彼翰鳥或飛戾天(善哉行)復為時所拘羈紲作微臣(天地)
(篇)長者賜顔色泰山可動移(豔歌行)巢許蔑四海商賈爭
一錢(樂府歌)齊謳楚舞紛紛歌聲上徹青雲(歴九秋妾薄相行)夏
節純和天清涼百草滋植舒蘭芳(豔歌行)日匿景兮天微
隂經迥路兮造北林(離友詩)膏沐誰為容明鏡闇不治(七哀)
(詩)人遠精神近寤寐夢容光(離別詩)一顧千金重何必珠
玉賤
漢魏六朝百三家集卷二十七
