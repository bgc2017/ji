漢魏六朝百三家集卷六十二
陶淵明集題詞
古來詠陶之作惟顔清臣稱最相知謂其公相
子孫北窗高臥永初以後題詩甲子志猶張良
思報韓龔勝恥事新也思深哉非清臣孰能為
此言乎吳幼清亦云元亮述酒荆軻等作欲為
漢相孔明而無其資嗚呼此亦知陶者其遭時
何相似也君臣大義蒙難愈明仕則為清臣不
仕則為元亮舍此則華歆傅亮攘袂勸進三尺
童子咸羞稱之此昔人所以高楊鐵崖而卑許
平仲也感士類子長之倜儻閑情同宋玉之好
色告子似康成之誡書自祭若右軍之誓墓孝
贊補經傳記近史陶文雅兼衆體豈獨以詩絶
哉真西山云淵明之作宜自為一編附三百篇
楚辭之後為詩根本凖則是最得之莫謂宋人
無知詩者也陶刻頗多而學者多善焦太史所
訂宋本故仍其篇
目錄
賦
感士不遇賦(有序)
閑情賦(有序)
辭
歸去來辭(有序)
疏
與子儼等疏
記
桃花源記
贊
扇上畫贊
傳贊
天子孝傳贊
諸侯孝傳贊
卿大夫孝傳贊
士孝傳贊
庶人孝傳贊
傳
晉故征西大將軍長史孟府君傳
五柳先生傳
述
讀史述九章(有序)
夷齊
箕子
管鮑
程杵
七十二弟子
屈賈
韓非
魯二儒
張長公
祭文
祭程氏妹文
祭從弟敬遠文
自祭文
詩
停雲(有序四章)
時運(有序四章)
榮木(有序)
贈長沙公族祖(有序四章)
酬丁柴桑(二章)
荅龐參軍(有序六章)
勸農(六章)
命子(十章)
歸鳥(四章)
形影神三首(并序)
形贈影
影荅形
神釋
九日閒居(并序)
歸園田居五首
問來使
遊斜川(并序)
示周續之祖企謝景夷三郎
乞食
諸人共遊周家墓栢下
怨詩楚調示龐主簿鄧治中
荅龐參軍(有序)
五月旦作和戴主簿
連雨獨飲
移居二首
和劉柴桑
酬劉柴桑
和郭主簿二首
於王撫軍座送客
與殷晉安别(冇序)
贈羊長史(有序)
歲暮和張常侍
和胡西曹示顧賊曹
悲從弟仲德一首
始作鎮軍參軍經曲阿
庚子歲五月中從都還阻風於規林二首
辛丑歲七月赴假還江陵夜行塗中
癸卯歲始春懷古田舍二首
癸卯歲十二月中作與從弟敬遠
乙巳歲三月為建威參軍使都經錢溪
還舊居
戊申歲六月中遇火
己酉歲九月九日
庚戌歲九月中於西田獲早稻
丙辰歲八月中於下潠田舍穫
責子
有會而作(并序)
蜡日
四時
飲酒二十首(有序)
止酒
述酒
擬古九首
雜詩十二首
詠貧士七首
詠二疏
詠三良
詠荆軻
讀山海經十三首
擬挽歌辭三首
桃花源詩
聯句
漢魏六朝百三家集卷六十二目錄
漢魏六朝百三家集卷六十二
明張溥輯
陶淵明集
賦
感士不遇賦有序
昔董仲舒作士不遇賦司馬子長又為之余嘗以三餘
之日講習之暇讀其文慨然惆悵夫履信思順生人之
善行抱朴守靜君子之篤素(一作素業)自真風告逝大偽斯
興閭閻懈廉退之節市朝驅易進之心懷正志道之士
或潛玉於當年潔已清操之人或没世以徒勤故夷皓
有安歸之歎三閭發已矣之哀悲夫寓形百年而瞬息
已盡立行之難而一城莫賞此古人所以染翰慷慨屢
伸而不能巳者也夫導逹意氣其惟文乎撫卷躊躇遂
感而賦之
咨大愧之受氣何斯人之獨靈稟神智以藏照秉三五
而垂名或擊壤以自歡或大濟於蒼生靡潛躍之非分
常傲然以稱情世流浪而遂徂物羣分以相形密網裁
而魚駭宏羅制而鳥驚彼逹人之善覺乃逃禄而歸耕
山嶷嶷而懷影川汪汪而藏聲望軒唐而永歎甘貧賤
以辭榮淳源汨(一作恒)以長分美惡作以(一作紛其)異途原百
行之攸貴莫為善之可娛奉上天之成命師聖人之遺
書發忠孝於君親生信義於鄉閭推誠心而獲顯不矯
然而祈譽嗟乎雷同毁異物惡其上妙算者為迷直道
者云妄坦至公而無猜卒蒙恥以受謗雖懷瓊而握蘭
徒芳潔而誰亮哀哉士之不遇巳不在炎帝帝魁之世
獨祗修以自勤豈三省之或廢庶進德以及時時既至
而不惠無爰生之晤言念張季之終蔽愍馮叟於郎署
賴魏守以納計雖僅然於必知亦苦心而曠歲矧夫市
之無虎眩三夫之獻說悼賈傅之秀朗紆遠轡於促界
悲董相之淵致屢乘危而幸濟感哲人之無偶淚淋浪
以灑袂承前王之清誨曰天道之無親澄得一以作鑒
恒輔善而佐仁夷投老以長饑回早夭而又貧傷請車
以備槨悲茹薇而殞身雖好學與行義何死生之苦辛
疑報德之若茲懼斯言之虛陳何曠世之無才罕無路
之不澀伊古人之慷慨病(一作痛)竒名之不立廣結髮以
從政不愧賞於萬邑屈雄志於戚䜿竟尺土之莫及畱
誠信於身後動衆人之悲泣商盡規以拯弊言始順而
患入奚良辰之易傾胡害勝其乃急蒼旻遐緬人事無
已有感有昧疇測其理寧固窮以濟意不委曲而累已
既軒冕之非榮豈緼袍之為恥誠謬會以取拙且欣然
而歸止擁孤襟以畢歲謝良價於朝市
閑情賦(有序)
初張衡作定情賦蔡邕作靜情賦檢逸辭而宗澹泊始
則蕩以思慮而終歸閑正將以抑流宕之邪心諒有助
於諷諫綴文之士奕代繼作並同觸類廣其辭義余園
閭多暇復染翰為之雖文玅不足庶不謬作者之意乎
夫何瓌逸之令姿獨曠世以秀羣表傾城之豔色期有
德於傳聞佩鳴玉以比潔齊幽蘭以爭芬淡柔情於俗
内負雅志於高雲悲晨曦之易夕感人生之長勤同一
盡於百年何歡寡而愁殷褰朱幃而正坐汎清瑟以自
欣送纖指之餘好攘皓袖之繽紛瞬美目以流眄含言
笑而不分曲調將半景落西軒悲商叩林白雲依山仰
睇天路俯促鳴絃神儀嫵媚舉止詳妍激清音以感余
願接膝以交言欲自往以結誓懼冒禮之為愆待鳳鳥
以□辭恐他人之我先意惶惑而靡寧魂須臾而九遷
願在衣而為領承華首之餘芳悲羅襟之宵離怨秋夜
之未央願在裳而為帶束窈窕之纖身嗟温涼之異氣
或脫故而服新願在髮而為澤刷玄鬢於頹肩悲佳人
之屢沐從白水以枯煎願在眉而為黛隨曕視以閒揚
悲脂粉之尚鮮或取毁于華粧願在莞而為席安弱體
於三秋悲文茵之代御方經年而見求願在絲而為履
附素足以周旋悲行止之有節空委棄於牀前願在晝
而為影常依形而西東悲高樹之多蔭慨有時而不同
願在夜而為燭照玉容於兩楹悲扶桑之舒光奄滅景
而藏明願在竹而為扇含凄飈於柔握悲白露之晨零
顧襟䄂以緬邈願在木而為桐作膝上之鳴琴悲樂極
以哀來終推我而輟音考所願而必違徒契闊以苦心
擁勞情而罔訴步容與於南林棲木蘭之遺露翳青松
之餘隂儻行行之有覿交欣懼於中襟竟寂寞而無見
獨悁想以空尋斂輕裾以復路瞻夕陽而流歎步徙倚
以忘趣色慘悽而矜顔葉變變以去條氣凄凄而就寒
日負影以偕没月媚景於雲端鳥悽聲以孤歸獸索偶
而不還悼當年之晩暮恨茲歲之欲殫思宵夢以從之
神飄颻而不安若馮舟之失棹譬緣崖而無攀於時畢
昴盈軒北風凄凄㤯㤯不寐衆念徘徊起攝帶以伺晨
繁霜粲於素階雞斂翅而未鳴笛流遠以清哀始妙密
以閒和終寥亮而藏摧意夫人之在茲託行雲以送懷
行雲逝而無語時奄冉而就過徒勤思以自悲終阻山
而帶河迎清風以祛累寄弱志於歸波尤蔓草之為會
誦邵南之餘歌坦萬慮以存誠憩遙情於八遐
辭
歸去來辭(有序)
余家貧耕植不足以自給幼稚盈室缾無儲粟生生所
資未見其術親故多勸余為長吏脫然有懷求之靡途
會有四方之事諸侯以惠愛為德家叔以余貧苦遂見
用於小邑于時風波未靜心憚遠役彭澤去家百里公
田之利足以為酒故便求之及少日眷然有歸歟之情
何則質性自然非矯厲所得饑凍雖切違已交病嘗從
人事皆口腹自役於是悵然慷慨深媿平生之志猶望
一稔當斂裳宵逝尋程氏妹喪於武昌情在駿奔自免
去職仲秋至冬在官八十餘日因事順心命篇曰歸去
來兮乙已歲十一月也
歸去來兮田園將蕪胡不歸既自以心為形役奚惆悵
而獨悲悟已往之不諫知來者之可追實迷途其未遠
覺今是而昨非舟遙遙以輕颺風飄飄而吹衣問征夫
以前路恨晨光之熹微乃瞻衡宇載欣載奔僮僕歡迎
稚子候門三逕就荒松菊猶存攜幼入室有酒盈罇引
壺觴以自酌盼庭柯以怡顔倚南窗以寄傲審容膝之
易安園日涉以成趣門雖設而常關策扶老以流憩時
矯首而遐觀雲無心以出岫鳥倦飛而知還景翳翳以
將入撫孤松而盤桓歸去來兮請息交以絶游世與我
而相違復駕言兮焉求悅親戚之情話樂琴書以消憂
農人告余以春及將有事於西疇或命巾車或棹孤舟
既窈窕以尋壑亦﨑嶇而經丘木欣欣以向榮泉涓涓
而始流善萬物之得時感吾生之行休已矣乎寓形宇
内復幾時曷不委心任去留胡為遑遑欲何之富
貴非吾願帝鄉不可期懷良辰以孤往或植杖而耘耔
登東皋以舒嘯臨清流而賦詩聊乘化以歸盡樂夫天
命復奚疑
疏
與子儼等疏
告儼俟份佚佟天地賦命生必有死自古賢聖誰能獨
免子夏有言死生有命富貴在天四友之人親受音旨
發斯談者將非窮逹不可妄求壽夭永無外請故耶吾
年過五十少而窮苦每以家弊東西游走性剛才拙與
物多忤自量為已必貽俗患僶俛辭世使汝等幼而饑
寒余嘗感孺仲賢妻之言敗絮自擁何慙兒子此既一
事矣但恨隣靡二仲室無萊婦抱茲苦心良獨内愧少
學琴書偶愛閒靜開卷有得便欣然忘食見樹木交蔭
時鳥變聲亦復歡然有喜常言五六月中北窗下卧遇
涼風暫至自謂是羲皇上人意淺識罕謂斯言可保日
月遂往機巧好疎緬求在昔眇然如何病患以來漸就
衰損親舊不遺每以藥石見救自恐大分將有限也汝
輩稚小家貧每役柴水之勞何時可免念之在心若何
可言然汝等雖不同生當思四海皆兄弟之義鮑叔管
仲分財無猜歸生伍舉班荆道舊遂能以敗為成因喪
立功他人尚爾况同父之人哉潁川韓元長漢末名士
身處卿佐八十而終兄弟同居至於没齒濟北汜稚春
晉時操行人也七世同財家人無怨色詩曰高山仰止
景行行止雖不能爾至心尚之汝其慎哉吾復何言
記
桃花源記
晉太元中武陵人捕魚為業緣溪行忘路之遠近忽逢
桃花林夾岸數百步中無雜樹芳草(一作華非)鮮美落英繽
紛漁人甚異之復前行欲窮其林林盡水源便得一山
山有小口髣髴若有光便捨船從口入初極狹纔通人
復行數十步豁然開朗土地平曠屋舍儼然有良田美
池桑竹之屬阡陌交通雞犬相聞其中往來種作男女
衣著悉如外人黃髮垂髫並怡然自樂見漁人乃大驚
問所從來具答之便要還家設酒殺雞作食村中聞有
此人咸來聞訊自云先世避秦時亂率妻子邑人來此
絶境不復出焉遂與外人間隔問今是何世乃不知有
漢無論魏晉此人一一為具言所聞皆歎惋餘人各復
延至其家皆出酒食停數日辭去此中人語云不足為
外人道也既出得其船便扶(一作於)向路處處誌之及郡
下詣太守(劉歆也)說如此太守即遣人隨其往尋向所誌
遂迷不復得路南陽劉子驥高尚士也聞之欣然規(一作)
(親非)往未果尋病終後遂無問津者
贊
扇上畫贊
(荷篠丈人於陵仲子)(長沮桀溺張長公)
(邴曼容薛孟嘗)(鄭次都周陽珪)
三五道邈淳風日盡九流參差互相推隕形逐物遷心
無常凖是以逹人有時而隱四體不勤五榖不分超超
丈人日夕在耘遼遼沮溺耦耕自欣入鳥不駭雜獸斯
羣至矣於陵養氣浩然蔑彼結駟甘此灌園張生一仕
曾以仕還顧我不能高謝人間岧岧邴公望崖輙歸匪
驕匪吝前路威夷鄭叟不合垂釣川湄交酌林下清言
究微孟嘗遊學天網時疎眷言哲犮振褐偕徂美哉周
子稱疾閒居寄心清尚悠然自娛翳翳衡門洋洋泌流
曰琴曰書顧盼有儔飲河既足自外皆休緬懷千載託
契孤遊
傳贊
天子孝傳贊
(虞舜宗殷高)(夏禹王周文)
虞舜父頑母嚚事之於畎畝之間以孝烝烝是以堯聞
而授之富有天下貴為天子以為不順於父母若窮而
無歸惟悅親可以得意苟違朝夕若嬰兒之思戀故稱
舜五十而慕書曰戞擊鳴球搏拊琴瑟以詠祖考來格
言思其來而訓之愛敬盡於事親是以德教加於百姓
刑於四海夏禹有天下以奉宗廟然躬自菲薄以厚其
孝孔子曰禹吾無間然矣菲飲食而致孝乎鬼神惡衣
服而致美乎黻冕禹之德於是稱聞聖人之德無以加
於孝敬孝敬之道美莫大焉殷高宗諒隂三年不言百
官總已而聽於冢宰三年而後言天下咸歡德教大行
殷道以興詩曰一人有慶兆民賴之其此之謂乎周文
王之為世子也朝於王季日三鷄鳴至於寢門問於内
竪内竪曰安文王乃喜不安則色憂行不能正履日中
暮亦如之食上必視寒温之節食下必問所膳而後退
文王孝道光大其化自近至遠刑於寡妻以御於家邦
故得萬國之歡心以事其先王矣
贊曰至哉后德聖敬自天陶漁致養菲薄饗先親瘠色
憂諒隂寢言一人有慶千載賴&KR0999;
諸侯孝傳贊
(周公旦公河間惠)(魯孝公)
周公旦武王之弟成王幼少周公攝政制禮作樂郊祀
后稷以配天宗祀文王於明堂以配上帝是以四海之
内各以其職來祭詩曰於穆清廟肅雍顯相言諸侯樂
其位而敬其事也仲尼曰孝莫大於嚴父嚴父莫大於
配天則周公其人也貴而不驕位高彌謙自承文武之
休烈孝道通於神明光被四海武王封之於魯備其禮
樂以奉宗廟焉魯孝公之為公子周宣王問公子能道
訓諸侯者立之樊穆仲稱其孝曰肅恭明神而敬事耆
老賦事行刑必問於遺訓咨於故實不干所問不犯所
咨王曰然則能訓理其民矣乃命之於夷宫是為孝公
夫宗廟致敬不忘親也有國不亦宜乎漢河間惠王獻
王之曾孫也西京藩臣多驕放之失其名德者唯獻王
而惠王繼之漢書稱其能修獻王之行母薨服喪盡禮
哀帝下詔書褒揚以為宗室儀表增封萬戶禮古之人
皆然至於末俗衰薄固巳賢矣貴而率禮又難其見褒
賞不亦宜乎
贊曰貴驕殊途不期而會周公勞謙乃成光大二侯承
魯遵儉去泰河間率禮漢宗是賴
卿大夫孝傳贊
(孔子叔潁考)(孟莊子)
孔子魯人也入則事父兄出則事公卿喪事不敢不勉
故稱曰孝乎惟孝友於兄弟是亦為政也君賜腥必熟
而薦之雖蔬食而齊祭如在鄉人儺朝服立於阼階孝
之至也至德要道莫大於孝是以曾參受而書之游夏
之徒常咨禀焉許止不嘗藥書以殺父宰我暫言减喪
責以不仁言合訓典行合世範德義可尊作事可法遺
文不朽揚名千載孟莊子魯人也孔子稱其孝其他可
能也其不改父之政與父之臣是難能也夫孝子之事
親也事亡如事存故當不義則爭之存所不爭則亡亦
不敢改父之道猶謂之孝况終身乎潁考叔鄭人也莊
公以叔叚之故與母誓曰不及黃泉無相見也既而悔
之考叔為封人聞之有獻於公公賜之食而舍肉公問
之對曰小人有母未嘗君之羹請以遺之公曰汝有母
遺繄我獨無考叔曰何謂也公語之故且告之悔考叔
曰若掘地及泉隧而相見其誰曰不然公從之遂為母
子如初君子曰潁考叔純孝也愛其母而施及莊公詩
云孝子不匱永錫爾類其是之謂乎
贊曰仁惟本悌聖亦基孝恂恂尼父固天攸造二子承
親式禮遵誥永錫純懿無改遺操
士孝傳贊
(高柴孔奮)(樂正子春黃香)
高柴衞人也喪親泣血三年未嘗見齒所謂哭不偯言
不文也為武城宰而化行民有不服其親者改之行喪
如禮君子之德風也以身先之而民不遺其親樂正子
春魯人也下堂傷足既瘳數月不出猶有憂色曰吾聞
之曾子父母全而生之巳全而歸之可謂孝乎故君子
一舉足一出言不敢忘父母不敢毁傷孝之始也夫能
敬慎若斯而災患及者未之有也孔奮扶風人也少以
孝行著名州里供養至謹在官唯母極甘美妻息菜食
歴位以清夫人情莫不欲厚其親然亦有分焉奢則難
繼能致儉以全養者鮮矣黃香江夏人也九歲失母思
慕骨立事父竭力以致養冬無被袴而盡滋味暑則扇
牀枕寒則以身温席漢和帝嘉之特加異賜歴位恭勤
寵禄榮親可謂夙興夜寐無忝爾所生者也
贊曰顯允羣士行殊名鈞咸能夙夜以義榮親率彼城
邑用化厥民忠以悟主其孝乃純
庶人孝傳贊
(江革汝郁)(廉範殷陶)
江革齊人也漢章帝時避賊負母而逃賊賢之不害而
告其生路竭力傭賃以致甘暖和顔悅色以盡歡心欲
親之安自挽車以行鄉人歸之號曰江巨孝位至五官
中郎將天子嘉焉寵遇甚厚告歸詔書褒美就家禮其
終身以顯異行廉範京兆人也少孤十五入蜀迎父喪
遇石船覆範抱棺而没船人救之僅免於死遂以喪歸
及仕郡拯太守於危難送故盡節章帝時為郡守百姓
歌詠之夫孝者人之本教之所由生也是以範之臨危
也勇宰民也惠能以義顯也汝郁陳郡人也五歲母病
不食郁亦不食母憐之強食郁能察色知病輒復不食
族人號曰異童年十五著於鄉里父母終思慕致毁推
財與兄弟隱於草澤君子以為難况童齓孝於自然可
謂天性也殷陶汝南人也年十二以孝稱遭父憂率情
合禮有長蛇帶其門舉家奔走陶以喪柩在焉獨居廬
不動親戚扶持曉喻莫能移之啼號益盛由是顯名屢
辭辟命夫智者不惑勇者不懼陶孝於其親而智勇並
彰乎弱齡斯又難矣
贊曰事親盡歡其難在色彼養以禄我養以力義在愛
敬榮不假飾嗟爾衆庶鑒茲前式
傳
晉故征西大將軍長史孟府君傳
君諱嘉字萬年江夏鄂人也曾祖父宗以孝行稱仕吳
司空(宋本作空一作馬非)祖父揖元康中為廬陵太守宗葬武昌
新陽縣子孫家焉遂為縣人也君少失父奉母二弟居
娶大司馬長沙桓公陶侃第十女閨門孝友人無能間
鄉閭稱之沖默有遠量弱冠儔類咸敬之同郡郭遜以
清操知名時在君右常歎君温雅平曠自以為不及遜
從弟立亦有才志與君同時齊譽每推服焉由是名冠
州里聲流京邑太尉潁川庾亮以帝舅民望受分陜之
重鎮武昌并領江州辟君部廬陵從事下郡還亮引見
問風俗得失對曰嘉不知還傳當問從吏亮以塵尾掩
口而笑諸從事既去喚弟翼語之曰孟嘉故是盛德人
也君既辭出外自除吏名便步歸家母在堂兄弟共相
歡樂怡怡如也旬有餘日更版為勸學從事時亮崇修
學校高選儒官以君望實故應尚德之舉太傅河南禇
裒簡穆有器識時為豫章太守出朝宗亮正旦大會州
府人士率多時彦君在坐次甚遠裒問亮江州有孟嘉
其人何在亮云在坐卿但自覓裒歴觀遂指君謂亮曰
將無是邪亮欣然而笑喜裒之得君竒君為裒之所得
乃益器焉舉秀才又為安西將軍庾翼府功曹再為江
州别駕巴丘令征西大將軍譙國桓温參軍君色和而
正温甚重之九月九日温游龍山參佐畢集四弟二甥
咸在坐時佐吏並著戎服有風吹君帽墮落温目左右
及賓客勿言以觀其舉止君初不自覺良久如厠温命
取以還之廷尉太原孫綽為諮議參軍時在坐温命紙
筆令嘲之文成示温温以著坐處君歸見嘲笑而請筆
作答了不容思文辭超卓四座歎之奉使京師除尚書
删定郎不拜孝宗穆皇帝聞其名賜見東堂君辭以脚
疾不任拜起詔使人扶入君嘗為刺史謝永别駕永會
稽人喪亡君求赴義路由永興高陽許詢有雋才辭榮
不仕每縱心獨往客居縣界嘗乘船近行適逢君過歎
曰都邑美士吾盡識之獨不識此人唯聞中州有孟嘉
者將非是乎然亦何由來此使問君之從者君謂其使
曰本心相過今先赴義尋還就君及歸遂止信宿雅相
知得有若舊交還至轉從事中郎俄遷長史在朝隤然
仗正順而已門無雜賓嘗會神情獨得便超然命駕逕
之龍山顧景酣宴造夕乃歸温從容謂君曰人不可無
勢我乃能駕御卿後以疾終於家年五十一始自總髮
至于知命行不苟合言無夸矜未嘗有喜愠之容好酣
飲逾多不亂至於任懷得意融然遠寄傍若無人温嘗
問君酒有何好而卿嗜之君笑而答曰明公但不得酒
中趣爾又問聽妓絲不如竹竹不如肉答曰漸近自然
中散大夫桂陽羅含賦之曰孟生善酣不愆其意光祿
大夫南陽劉躭昔與君同在温府淵明從父太常䕫嘗
問躭君若在當已作公否荅云此本是三司人為時所
重如此淵明先親君之第四女也凱風寒泉之思實鍾
厥心謹按採行事撰為此傳懼或乖謬有虧大雅君子
之德所以戰戰兢兢若履深薄云爾
贊曰孔子稱進德修業以及時也君清蹈衡門則令聞
孔昭振纓公朝則德音允集道悠運促不終遠業惜哉
仁者必壽豈斯言之謬乎
五柳先生傳
先生不知何許人也亦不詳其姓字宅邊有五柳樹因
以為號焉閒静少言不慕榮利好讀書不求甚解每有
會意便欣然忘食性嗜酒家貧不能常得親舊知其如
此或置酒而招之造飲輒盡期在必醉既醉而退曾不
吝情去畱環堵蕭然不蔽風日短褐穿結簞瓢屢空晏
如也常著文章自娛頗示已志忘懷得失以此自終
贊曰黔婁有言不戚戚於貧賤不汲汲於富貴極其言
茲若人之儔乎銜觴賦詩以樂其志無懷氏之民歟葛
天氏之民歟
述
讀史述九章(有序)
余讀史記有所感而述之
夷齊
二子讓國相隨海隅天人革命絶景窮居采薇高歌慨
想黃虞貞風凌俗爰感懦夫
箕子
去鄉之感猶有遲遲矧伊代謝觸物皆非哀哀箕子云
胡能夷狡童之歌悽矣其悲
管鮑
知人未易相知實難淡美初交利乖歲寒管生稱心鮑
叔必安竒情雙亮令名俱完
程杵
遺生良難士為知巳望義如歸允伊二子程生揮劍懼
茲餘恥令德永聞百代見紀
七十二弟子
恂恂舞雩莫曰匪賢俱映日月共飧至言慟由才難感
為情牽回也早夭賜獨長年
屈賈
進德修業將以及時如彼稷契孰不願之嗟乎二賢逢
世多疑候詹寫志感鵩獻辭
韓非
豐狐隱穴以文自殘君子失時白首抱關巧行居灾枝
(一作忮)辯召患哀矣韓生竟死說難
魯二儒
易代隨時迷變則愚介介若人特為貞夫德不百年汙
我詩書逝然不顧被褐幽居
張長公
遠哉長公蕭然何事世路皆同而我獨異斂轡朅來獨
養其志寢跡窮年誰知斯意
祭文
祭程氏妹文
維晉義熙三年五月甲辰程氏妹服制再周淵明以少
牢之奠俛而酬之鳴呼哀哉寒往暑來日月寖疎梁塵
委積庭草荒蕪寥寥空室哀哀遺孤殽觴虛奠人逝焉
如誰無兄弟人亦同生嗟我與爾特百常情慈妣早世
時尚孺嬰我年二六爾纔九齡爰從靡識撫髫相成咨
爾令妹有德有操靖恭鮮言聞善則樂能正能和惟友
惟孝行止中閨可象可傚我聞為善慶自已蹈彼蒼何
偏而不斯報昔在江陵重惟天罰兄弟索居乖隔楚越
伊我與爾百哀是切黯黯高雲蕭蕭冬月白雲掩晨長
風悲節感惟崩號興言泣血尋念平昔觸事未遠書疏
猶存遺孤滿眼如何一往終天不返寂寂高堂何時復
踐藐藐孤女曷依曷恃煢煢遊魂誰主誰祀奈何程妹
於此永巳死如有知相見蒿里嗚呼哀哉
祭從弟敬遠文
歲在辛亥月惟仲秋旬有九日從弟敬遠卜辰云窆永
寧后土感平生之遊處悲一往之不返情惻惻以摧心
淚愍愍而盈眼乃以園果時醪祖其將行嗚呼哀哉於
鑠吾弟有操有槩孝發幼齡友自天愛少思寡欲靡執
靡介後巳先人臨財思惠心遺得失情不依世其色能
温其言則厲樂勝朋高好是文藝遥遙帝鄉爰感竒心
絶粒委務考槃山隂淙淙懸溜曖曖荒林晨採上藥夕
閑素琴曰仁者壽竊獨信之如何斯言徒能見欺年甫
過立庵與世辭長歸蒿里邈無還期惟我與爾匪但親
友父則同生母則從母相及齠齒並罹偏咎斯情實深
斯愛實厚念疇昔日同房之歡冬無緼褐夏渴瓢簞相
將以道相開以顔豈不多乏忽忘饑寒余嘗學仕纏綿
人事流浪無成懼負素志斂策歸來爾知我意嘗願攜
手寘彼衆議每憶有秋我將其刈與汝偕行舫舟同濟
三宿水濱樂飲川界靜月澄高温風始逝撫杯而言物
久人脆奈何吾弟先我離世事不可尋思亦何極日徂
月流寒暑代息死生異方存亡有域侯晨永歸指塗載
陟呱呱遺稚未能正言哀哀嫠人禮儀孔閑庭樹如故
齋宇廓然孰云敬遠何時復還余惟人斯昧茲近情蓍
龜有吉制我祖行望旐翩翩執筆涕盈神其有知昭余
中誠嗚呼哀哉
自祭文
歲惟丁卯律中無射天寒夜長風氣(一作凉風)蕭索鴻鴈于
征草木黃落陶子將辭逆旅之館永歸於本宅故人悽
其相悲同祖行於今夕差以嘉蔬薦以清酌候顔巳冥
聆音愈漠嗚呼哀哉茫茫大塊悠悠高旻是生萬物余
得為人自余為人逢運之貧簞瓢屢罄絺綌冬陳含歡
谷汲行歌負薪翳翳柴門事我宵晨春秋代謝有務中
園載耘載耔迺育迺繁欣以素牘和以七絃冬曝其日
夏濯其泉勤靡餘勞心有常閒樂天委分以至百年惟
此百年夫人愛之懼彼無成愒日惜時存為世珍沒亦
見思嗟我獨邁曾是異茲寵非巳榮湼豈吾緇捽兀窮
廬酣飲賦詩識運知命疇能罔眷余今斯化可以無恨
壽涉百齡身慕肥遁從老得終奚所復戀寒暑逾邁亡
既異存外姻晨來良友宵奔葬之中野以安其魂窅窅
我行蕭蕭墓門奢恥宋臣儉笑王孫廓兮巳滅慨焉巳
遐不封不樹日月遂過匪貴前譽孰重後歌人生實難
死如之何嗚呼哀哉
詩
停雲(有序四章)
停雲思親友也罇湛新醪園列初榮願言不從歎
息爾襟
靄靄停雲濛濛時雨八表同昏平路伊阻靜寄東軒春
醪獨撫良朋悠邈搔首延佇
停雲靄靄時雨濛濛八表同昏平陸成江有酒有酒閒
飲東窗願言懷人舟車靡從
東園之樹枝條再榮競朋親好(一作競用新好非)以怡(一作招非)余
情人亦有言日月于征安得促席說彼平生
翩翩飛鳥息我庭柯斂翮閒止好聲相和豈無他人念
子實多願言不獲抱恨如何
時運(有序四章)
時運游暮春也春服既成景物斯和偶影獨游欣
慨交心
邁邁時運穆穆良朝襲我春服薄言東郊山滌餘靄餘
靄微消(一作宇瞹微霄非)有風自南翼彼新苗
洋洋平津乃漱乃濯邈邈遐景載欣載矚人亦有言稱
心易足(一作稱心而言人亦易足非)揮茲一觴陶然自樂
延目中流悠悠(一作悠想)清沂童冠齊業閒詠以歸我愛其
靜寤寐交揮但恨殊世邈不可追
斯晨斯夕言息其廬花藥分列林竹翳如清琴横牀濁
酒半壺黃唐莫逮慨獨在余
榮木(有序四章)
榮木念將老也日月推遷巳復有夏總角聞道白
首無成
采采榮木結根于茲晨耀其華夕巳喪之人生若寄顦
顇有時靜言孔念中心悵而
采采榮木于茲托根繁華朝起慨暮不存貞脆由人禍
福無門匪道曷依匪善奚敦
嗟余小子禀茲固陋徂年既流業不增舊志彼不舍安
此日富我之懷矣怛然内疚
先師遺訓余豈云墜四十無聞斯不足畏脂我名(一作行非)
車策我名驥千里雖遥孰敢不至
贈長沙公族祖(有序四章)
長沙公於余為族祖同出大司馬昭穆既遠巳為
路人經過潯陽臨别贈此
同源分流人易世疎慨然寤歎念茲厥初禮服遂悠歲
往月徂感彼行路眷然躊躇
於穆令族允構斯(一作新非)堂諧氣冬暄(一作輝非)映懷圭璋爰
采春花載警秋霜我曰欽哉實宗之光
伊余云遘在長忘同笑言未久逝焉西東遥遥三湘㴞
㴞九江山川阻遠行李時通
何以寫心貽此話言進簣雖微終焉為山敬哉離人臨
路悽然欵襟或遼音問其先
酬丁柴桑(二章)
有客有客爰來爰止秉直司聰于惠百里飡勝如歸矜
善若始(矜善一作聆音)
匪惟也諧屢有良游(一作由非)載言載聎以寫我憂放歡一
遇既醉還休實欣心期方從我遊
答龐參軍(有序六章)
龐為衛軍參軍從江陵使上都過潯陽見贈
衡門之下有琴有書載彈載詠爰得我娛豈無他好樂
是幽居朝為灌園夕偃蓬廬
人之所寶尚或未珍不有同好云胡以親我求良友實
覯懷人懽心孔洽棟宇惟(一作為非)鄰
伊余懷人欣德孜孜我有旨酒與汝樂之乃陳好言乃
著新詩一日不見如何不思
嘉遊未斁誓將離分送爾于路銜觴無欣依依舊楚邈
邈西雲之子之遠良話曷聞
昔我云别倉庚載鳴今也遇之霰雪飄零大藩有命作
使上京豈忘宴安王事靡寧
惨惨寒日肅肅其風翩彼方舟容裔江中勖哉征人在
始思終敬茲良辰以保爾躬
勸農(六章)
悠悠上古厥初生人傲然自足抱朴含真智巧既萌資
待靡因誰其贍之實賴哲人
哲人伊何時為后稷贍之伊何實曰播殖舜既躬耕禹
亦稼穡遠若周典八政始食
熙熙令音猗猗原陸卉木繁榮和風清穆紛紛士女趨
時競逐桑婦宵征農夫野宿
氣節易過和澤難久冀缺攜儷沮溺結耦相彼賢逹猶
勤壟畝矧伊衆庶曳裾拱手
民生在勤勤則不匱宴安自逸歲莫奚冀儋石不儲饑
寒交至顧爾儔列能不懷愧
孔耽道德樊須是鄙董樂琴書田園不履若能超然投
迹高軌敢不斂袵敬讚德美
命子(十章)
悠悠我祖爰自陶唐邈為虞賓歷世垂光御龍勤夏豕
韋翼商穆穆司徒厥族以昌
紛紛戰國漠漠衰周鳳隱於林幽人在丘逸虬遶雲奔
鯨駭流天集有漢眷余愍侯
於赫愍侯運當攀龍撫劒夙(一作風)邁顯茲武功書誓山
河啓土開封亹亹丞相允迪前蹤
渾渾長源蔚蔚洪柯羣川載導衆條載羅時有語默運
因隆窊在我中晉業融長沙
桓桓長沙伊勲伊德天子疇我專征南國功遂辭歸臨
寵不忒孰謂斯心而可近得
肅矣我祖慎終如始直方二臺惠和千里於皇仁考澹
焉虚止寄迹風雲冥(一作寘非)茲慍喜
嗟余寡陋瞻望弗及顧慚華鬢負影隻立三千之罪無
後為急(一作復其急非)我誠念哉呱聞爾泣
卜云嘉日占亦良時名汝曰儼字汝求思温恭朝夕念
茲在茲尚想孔伋庶其企而
厲夜生子遽而永火凡百有心奚特於我既見其生實
欲其可人亦有言斯情無假
日居月諸漸免于孩福不虛至禍亦易來夙興夜寐願
爾斯才爾之不才亦巳焉哉
歸鳥(四章)
翼翼歸鳥晨去于林遠之八表近憩雲岑和風不洽翻
翮求心顧儔相鳴景庇清隂
翼翼歸鳥載翔載飛雖不懷游見林情依遇雲頡頏相
鳴而歸遐路誠悠性愛無遺
翼翼歸鳥馴林徘徊豈思天路欣反舊棲雖無昔侣衆
聲每諧日夕氣清悠然其懷
翼翼歸鳥戢羽寒條游不曠林宿則森標晨風清興好
音時交矰繳奚施已倦安勞
形影神三首(并序)
貴賤賢愚莫不營營以惜生斯甚惑焉故極陳形
影之苦言神辨自然以釋之好事君子共取其心
焉
形贈影
天地長不没山川無改時草木得常理霜露榮(一作惟非)悴
之謂人最靈智獨復不如茲適見在世中奄去靡歸期
奚覺無一人親識豈相思但餘平生物舉目情悽洏我
無騰化術必爾不復疑願君取吾言得酒莫苟辭
影荅形
存生不可言衞生每苦拙誠願游崑華邈然茲道絶與
子相遇來未嘗異悲悦憩蔭若暫乖止日終不别此同
既難常黯爾俱時滅身没名亦盡念之五情熱立善有
遺愛胡為不自竭酒云能消憂方此詎不劣
神釋
大鈞無私力萬理自森著人為三才中豈不以我故與
君雖異物生而相依附結託善惡同安得不相語三皇
大聖人今復在何處彭祖愛(一作壽非)永年欲留不得住老
少同一死賢愚無復數日醉或能忘將非促齡具立善
常所欣誰當為汝譽甚念傷吾生正宜委運去縱浪大
化中不喜亦不懼應盡便須盡無復獨多慮
九日閒居一首(并序)
余閒居愛重九之名秋菊盈園而持醪靡由空服
九華寄懷於言
世短意常多斯人樂久生日月依辰至舉俗愛其名露
凄暄風息氣澈天象明往燕無遺影來鴈有餘聲酒能
祛百慮菊解(一作為非)制頽齡如何蓬廬士空視時運傾塵
爵恥虚罍寒華徒自榮斂襟獨閒謠緬焉起深情棲遲
固多娛淹留豈無成
歸園田居五首
少無適俗韻性本愛丘山誤落塵網中一去三十年羈
鳥戀舊林池魚思故淵開荒南野(一作畝非)際守拙歸園田
方宅十餘畝草屋八九間榆柳蔭後簷(一作園非)桃李羅堂
前曖曖遠人村依依墟里烟狗吠深巷中鷄鳴桑樹顛
戶庭無塵雜虚室有餘閒久在樊籠裏復得返自然
野外罕人事窮巷寡輪鞅白日掩荆扉虚室(一作對酒)絶塵
想時復墟曲中(一作里人)披草(一作披衣)共來往相見無雜言但
道桑麻長桑麻日已長我土日已廣常恐霜霰至零落
同草莽
種豆南山下草盛豆苗稀晨興理荒穢帶月荷鋤歸道
狹草木長夕露霑我衣衣霑不足惜但使願無違
久去山澤游浪莽林野娛試攜子姪輩披榛步荒墟徘
徊丘壠間依依昔人居井竈有遺處桑竹殘朽株(一作樹木)
(殘根株非)借問採薪者此人皆焉如薪者向我言死後無復
餘一世異朝市此語真不虚人生似幻化終當歸空(一作)
(虚非)無
悵恨獨策還﨑嶇歷榛曲山澗清且淺可(一作遇非)以濯吾
足漉我新熟酒隻鷄招近屬(一作局非)日入室中闇荆薪代
明燭歡來苦夕短已復至天旭
問來使一首
爾從山中來早晩發天目我屋南窗下今生幾叢菊薔
薇葉已抽秋蘭氣當馥歸去來山中山中酒應熟
遊斜川一首(并序)
辛丑正月五日天氣澄和風物閒美與二三鄰曲
同遊斜川臨長流望層城魴鯉躍鱗於將夕水鷗
乘和以翻飛彼南阜者名實舊矣不復乃為嗟歎
若夫層城傍無依接獨秀中臯遥想靈山有愛嘉
名欣對不足率爾賦詩悲日月之遂往悼吾年之
不留各疏年紀鄉里以記其時日
開歲倏五十(一作日非)吾生行歸休念之動中懷及辰為茲
游氣和天惟澄班坐依遠流弱湍馳文魴閒谷矯鳴鷗
迥澤散游目緬然睇層丘雖微九重秀顧瞻無匹儔提
壺接賓侣引滿更獻酬未知從今去當復如此否中腸
(一作觴非)縱遥情忘彼千載憂且極今朝樂明日非所求
示周續之祖企謝景夷三郎一首
負痾頽簷下終日無一欣藥石有時閒念我意中人相
去不尋常道路邈何(一作無非)因周生述孔業祖謝響然臻
道喪向千載今朝復斯聞馬隊非講肆校書亦已勤老
夫有所愛思與爾為鄰願言誨諸子從我潁水濱
乞食一首
飢來驅我去不知竟何之行行至斯里叩門拙言辭主
人解余意遺贈豈虛來談諧終日夕觴至輒傾杯情欣
新知歡興言遂賦詩感子漂母惠愧我非韓才銜戢知
何謝冥報以相貽
諸人共遊周家墓栢下
今日天氣佳清吹與鳴彈感彼栢下人安得不為歡清
歌散新聲綠酒開芳顔未知明日事余襟良已殫
怨詩楚調示龐主簿鄧治中
天道幽且遠鬼神茫昧然結髮念善事僶俛六九年弱
冠逢世阻始室喪其偏炎火屢焚如螟蜮恣中田風雨
縱横至收斂不盈㕓夏日抱長(一作長抱)饑寒夜無被眠造
夕思鷄鳴及晨願烏遷在巳何怨天離憂悽目前吁嗟
身後名於我若浮烟慷慨獨悲歌鍾期信為賢
答龐參軍(有序)
三復來貺欲罷不能自爾鄰曲冬春再交欵然良
對忽成舊遊俗諺云數面成親□况情過此者乎
人事好乖便當語離楊公所歎豈惟長悲吾抱疾
多年不復為文本既不豐復老病繼之輒依周孔
往復之義且為别後相思之資
相知何必舊傾蓋定前言有客賞我趣每每顧林園談
諧無俗調所說聖人篇或有數㪷酒閒飲自歡然我實
幽居士無復東西緣物新人惟舊弱毫多所宣情懷萬
里外形跡滯江山君其愛體素來會在何年
五月旦作和戴主簿
虚舟縱逸棹回復遂無窮發歲始俛仰星紀奄將中明
兩萃時物(一作南窗罕悴物非)北林榮且豐神淵寫時雨晨色奏
景風既來孰不去人理固有終居常待其盡曲肱豈傷
沖遷化或夷險肆志無窊隆即事如巳高何必升華嵩
連雨獨飲
運生會歸盡終古謂之然世間有松喬於今定何間故
老贈余酒乃言飲得仙試酌百情遠重觴忽忘天天豈
去此哉任真無所先雲鶴有竒翼八表須臾還自我抱
兹獨僶俛四十年形骸久已化心在復何言
移居二首
昔欲居南村非為卜其宅聞多素心人樂與數晨夕懷
此頗有年今日從兹役弊廬何必廣取足蔽牀席鄰曲
時時來抗言談在昔竒文共欣賞疑義相與析
春秋多佳日登高賦新詩過門更相呼有酒斟酌之農
務各自歸閒暇輒相思相思則披衣言笑無厭時此理
將不勝無為忽去兹衣食當須幾(一作紀非)力耕吾不欺
和劉柴桑
山澤久見招胡事乃躊躇直為親舊故未忍言索居良
辰入竒懷挈杖還西廬荒塗無歸人時時見廢墟茅茨
已就治新疇復應畬谷風轉凄薄春醪解饑劬弱女雖
非男慰情良勝無棲棲世中事歲月共相疎耕織稱其
用過此奚所須去去百年外身名同翳如
酬劉柴桑
窮居寡人用時忘四運周空(一作櫚非)庭多落葉慨然知已
秋新葵鬱北牖嘉穟眷(一作飬非)南疇今我不為樂知有來
歲不命室攜童弱良日登遠游
和郭主薄二首
靄靄堂前林中夏貯清隂凱風因時來回飈開我襟息
交逝開臥坐起弄書琴(一作息交遊閒業臥起弄書琴非)園蔬有餘滋
舊榖猶儲今營巳良有極過足非所欽春秫作美酒酒
熟吾自斟弱子戲我側學語未成音此事真復樂聊用
忘華簮遥遥望白雲懷古一何深
和澤周三春清凉素(一作華非)秋節露凝無游氛天高風景
澈陵岑聳逸峯遥瞻皆竒絶芳菊開林耀青松冠巖列
懷此貞秀姿卓為霜下傑銜觴念幽人千載撫爾訣檢
素不獲展厭厭竟良月
於王撫軍座送客
秋日凄且厲百卉具巳腓爰以履霜節登高餞將歸寒
氣冒山澤游雲倏無依洲渚思緬邈風水互乖違瞻夕
欣良讌離言聿云悲晨鳥暮來還懸崖斂餘輝逝(一作遊非)
止判殊路旋駕悵遲遲目送回舟遠情隨萬化遺
與殷晉安别(有序)
殷先作晉安南府長史掾因居潯陽後作太尉參
軍移家東下作此以贈
遊好非久長一遇盡殷勤信宿酬清話益復知為親去
歲家南里薄作少時鄰負杖肆游從淹畱忘宵晨語默
自殊勢亦知當乖分未謂事巳及興言在兹春飄飄西
來風悠悠東去雲山川千里外言笑難為因良才不隱
世江湖多賤貧脫有經過便念來存故人
贈羊長史(有序)
左軍羊長史銜使秦川作此與之
愚生三季後慨然念黃虞得知千載外正賴古人書賢
聖留餘跡事事在中都豈忘游心目關河不可踰九域
甫巳一逝將理舟輿聞君當先邁負痾不獲俱路若經
商山為我少躊躇多謝綺與角精爽今何如紫芝誰復
採深谷久應蕪駟馬無貰患貧賤有交娛清謠結心曲
人乖運見疎擁懷累代下言盡意不舒
歲暮和張常侍
市朝悽舊人驟驥感悲泉明旦非今日歲暮余何言素
顔斂光潤白髮一巳繁闊哉秦穆談旅力豈未愆向夕
長風起寒雲沒西山冽冽氣遂嚴紛紛飛鳥還民生鮮
常在矧伊愁苦纏屢闕清酤至無以樂當年窮通靡攸
慮顦顇由化遷撫已有深懷履運增慨然
和胡西曹示顧賊曹
蕤賓五月中清朝起南颸不駛亦不遲飄飄吹我衣重
雲蔽白日閒雨紛微微流目視西園曄曄榮紫葵於今
甚可愛奈何當復衰(一作當樂行復衰非)感物願及時每恨靡所
揮悠悠待秋稼寥落將賖遲逸想不可淹猖狂獨長悲
悲從弟仲德一首
銜哀過舊宅悲淚應心零借問為誰悲懷人在九冥禮
服名羣從恩愛若同生門前執手時何意爾先傾在數
竟未免為山不及成慈母沈哀疚二胤纔數齡雙位委
空館朝夕無哭聲流塵集虚坐宿草旅前庭階除曠遊
迹園林獨餘情翳然乘化去終天不復形遲遲將回步
惻惻悲襟(一作衿涕)盈
始作鎮軍參軍經曲阿
弱齡寄事外委懷在琴書被褐欣自得屢空常晏如時
來苟冥會婉孌(一作踠轡)憩通衢投策命晨裝暫與田園疎
眇眇孤舟逝緜緜歸思紆我行豈不遥登陟千里餘目
倦川塗異心念山澤居望雲慙高鳥臨水愧游魚真想
初在襟誰謂形蹟拘聊且憑化遷終返班生廬
庚子歲五月中從都還阻風於規林二首
行行循歸路計日望蒨居一欣侍温顔再喜見友于鼔
棹路﨑曲指景限西隅江山豈不險歸子念前塗凱風
負我心戢枻守窮湖高莽眇無界夏木獨森疎誰言客
舟遠近瞻百里餘延目識南嶺空難將焉如
自古歎行役我今始知之山川一何曠巽坎難與期崩
浪䀨天響長風無息時久游戀所生如何淹在兹靜念
園林好人間良可辭當年詎有幾縱心復何疑
辛丑歲七月赴假還江陵夜行塗中
閒居三十載遂與塵事冥詩書孰宿好林園無俗情如
何捨此去遥遥至南荆叩枻新秋月臨流别友生凉風
起將夕夜景湛虚明昭昭天宇闊皛皛川上平懷役不
遑寐中宵尚孤征商歌非吾事依依在耦耕投冠旋舊
墟不為好爵縈養真衡茅下庶以善自名
癸卯歲始春懷古田舍二首
在昔聞南畝當年竟未踐屢空既有人春興豈自免夙
晨裝吾駕啓塗情巳緬鳥弄歡新節冷風送餘善(一作鳥弄)
(新節冷風送餘寒善)寒竹(一作草非)被荒蹊地為罕(一作幽非)人遠是以植
杖翁悠然不復返即理愧通識所保詎乃淺
先師有遺訓憂道不憂貧瞻望邈難逮轉欲患(一作志非)長
勤秉耒歡時務解顔勸農人平疇交遠風良苗亦懷新
雖未量歲功即事多所欣耕種有時息行者無問津日
入相與歸壺漿勞近鄰長吟掩柴門聊為隴畝民
癸卯歲十二月中作與從弟敬遠
寢迹衡門下邈與世相絶顧盼莫誰知荆扉晝常閉(必結)
(切)淒淒歲暮風翳翳經夕(一作日非)雪傾耳無希聲在目皓
巳潔勁氣侵襟袖簞瓢謝屢設蕭索空宇中了無一可
悅歷覽千載書時時見遺烈高操非所攀謬(一作深非)得固
窮節平津苟不由棲遲詎為拙寄意一言外兹契誰能
别
乙巳歲三月為建威參軍使都經錢溪
我不踐斯境歲月好巳積晨夕看山川事事悉如昔微
雨洗高林清飈矯雲翮眷彼品物存義風都未隔伊余
何為者勉勵從兹役一形似有制素襟不可易園田日
夢想安得久離析終懷在歸(一作壑非)舟諒哉宜(一作負非)霜栢
還舊居
疇昔家上京六(一作十非)載去還歸今日始復來惻愴多所
悲阡陌不移舊邑屋或時非履歴周故居隣老罕復遺
步步尋往迹有處特依依流幻百年中寒暑日相推常
恐大化盡氣力不及衰撥置且莫念一觴聊可揮
戊申歲六月中遇火
草廬寄窮巷甘以辭華軒正夏長風急林室頓燒燔一
宅無遺宇舫舟蔭門前迢迢新秋夕亭亭月將圓果菜
始復生驚鳥尚未還中宵竚遥念一盼周九天總髮抱
孤介(一作念非)奄出四十年形迹憑化往靈府長獨閒貞剛
自有質玉石乃非堅仰想東戶時餘糧宿中田鼔腹無
所思朝起暮歸眠既巳不遇兹且遂灌我園
已酉歲九月九日
靡靡秋巳夕淒淒風露交蔓草不復榮園木空自凋清
氣澄餘滓杳然天界高哀蟬無留(一作歸非)響叢(一作燕非)鴈鳴
雲霄萬物相尋繹人生豈不勞從古皆有役念之中心
焦何以稱我情濁酒且自陶千載非所知聊以永今朝
庚戌歲九月中於西田穫早稻
人生歸有道衣食固其端孰是都不營而以求自安開
春理常業歲功聊可觀晨出肆微勤日入負耒(一作未非)還
山中饒霜露風氣亦先寒田家豈不苦弗獲辭此難四
體誠巳疲庶無異患干盥濯息簷下斗酒散襟(一作劬非)顔遥
遥沮溺心千載乃相關但願長如此躬耕非所歎
丙辰歲八月中於下潠田舍穫
貧居依(一作事非)稼穡戮力東林隈不言春作苦常恐負所
懷司田眷有秋寄聲與我諧饑者歡初飽束帶候鳴鷄
楊檝越平湖汎隨清壑迴鬱鬱荒山裏猿聲閒且哀悲
風愛靜夜(一作夜靜非)林鳥喜晨開曰余作此來三四星火
頽姿年遊巳老其事未云乖遥謝荷蓧翁聊得從君棲
責子
白髮被兩鬢肌膚不復實雖有五男兒總不好紙筆阿
舒巳二八懶惰故無匹阿宣行志學而不愛文術雍端
年十三不識六與七通子垂九齡但覓梨與栗天運苟
如此且進杯中物
有會而作(并序)
舊榖既沒新榖未登頗為老農而值年灾日月尚
悠為患未巳登歲之功既不可希朝夕所資烟火
裁通旬日巳來始念饑乏歲云夕矣慨然永懷今
我不述後生何聞哉
弱年逢家乏老至更長饑菽麥實所羡孰敢慕甘肥惄
如亞九飯當暑厭寒衣歲月將欲暮如何辛苦悲常善
粥者心深恨蒙袂非嗟來何足吝徒沒空自遺斯濫豈
彼志固窮夙所歸餒也已矣夫在昔余多師
蜡日
風雪送餘運無妨時巳和梅柳夾門植一條有佳花我
唱爾言得酒中適何多未能明多少章山有竒歌
四時
春水滿四澤夏雲多竒峯秋月揚明暉冬嶺秀孤松
飲酒二十首(有序)
余閒居寡歡兼此夜巳長偶有名酒無夕不飲顧
影獨盡忽焉復醉既醉之後輒題數句自娛紙墨
遂多辭無詮次聊命故人書之以為歡笑爾
衰榮無定在彼此更共之邵生瓜田中寧似東陵時寒
暑有代謝人道每如兹逹人解其會(一作趣非)逝將不復疑
忽與一觴酒日夕歡相持
積善云有報夷叔在(一作饑非)西山善惡苟不應何事空立
言九十行帶索饑寒况當年不賴固窮節百世當誰傳
道喪向千載人人惜其情有酒不肯飲但顧世間名所
以貴我身豈不在一生一生復能幾倏如流電驚鼎鼎
百年内持此欲何成
棲棲失羣鳥日暮猶獨飛徘徊無定止夜夜聲轉悲厲
響思清晨遠去何所依(一作厲響思清遠去來何依依非)因值孤生松
斂翮遥來歸勁風無榮木此蔭獨不衰託身巳得所千
載不相違
結廬在人境而無車馬喧問君何能爾心遠地自偏採
菊東籬下悠然見南山山氣日夕佳飛鳥相與還此中
有真意欲辯巳忘言
行止千萬端誰知非與是是非苟相形雷同共譽毁三
季多此事逹士似不爾咄咄俗中愚(一作惡非)且當從黃綺
秋菊有佳色裛露掇其英汎此忘憂物遠我遺世情一
觴雖(一作聊非)獨進杯盡壺自傾日入羣動息歸鳥趣林鳴
嘯傲東軒下聊復得此生
青松在東園衆草沒其姿疑霜殄異類卓然見高枝連
林人不覺獨樹衆乃竒提壺挂寒柯遠望時復為吾生
夢幻間何事紲塵羈
清晨聞叩門倒裳往自開問子為誰歟田父有好懷壺
漿遠見候疑我與時乖繿縷茆簷下未足為高棲一世
皆尚同願君汨其泥深感父老言稟氣寡所諧紆轡誠
可學違巳詎非迷且共歡此飲吾駕不可回
在昔曾遠遊直去東海隅道路迴且長風波阻(一作起非)中
塗此行誰使然似為饑所驅傾身營一飽少許便有餘
恐此非名計息駕歸閒居
顔生稱為仁榮公言有道屢空不獲年長饑至于老雖
留身後名一生亦枯槁死去何所知稱心固為好客(一作)
(各非)養千金軀臨化消其寶裸葬何必惡人當解意表
長公曾一仕壯節忽失時杜門不復出終身與世辭仲
理歸大澤高風始在(一作如)兹一往便當已何為復狐疑
去去當奚道世俗久相欺擺落悠悠談請從余所之
有客常同止取捨邈異境一士長獨醉一夫終年醒醒
醉還相笑發言各不領規規一何愚兀傲差若穎寄言
酣中客日沒獨何炳(一作燭當秉非)
故人賞我趣挈壺相與至班荆坐松下數酌巳復醉父
老雜亂言觴酌失行次不覺知有我安知物為貴悠悠
迷所畱酒中有深味
貧居乏人工灌木荒余宅班班有翔鳥寂寂無行跡宇
宙何悠悠(一作一何悠非)人生少至百歲月相從過(一作催逼非)髩
邊早已白若不委窮逹素抱深可惜
少年罕人事游好在六經行行向不惑淹留遂(一作□非)無
成竟抱窮苦節饑寒飽所更敝廬交悲風荒草沒前庭
披褐守長夜晨雞不肯鳴孟公不在兹終以翳吾情
幽蘭生前庭舍薰待清風脱然至見别蕭艾中行行失
故路任道或能通覺悟當念還鳥盡廢良弓
子雲性嗜酒家貧無由得時賴好事人載醪祛所惑觴
來為之盡是諮無不塞有時不肯言豈不在伐國仁者
用其心何嘗失顯默
疇昔苦長饑投耒去學仕將養不得節凍餒固纏巳是
時向立年志意多所恥遂盡介然分拂衣(一作終死非)歸田
里冉冉星氣流亭亭復一紀世路廓悠悠楊朱(一作生非)所
以止雖無揮金事濁酒聊可恃
羲農去我久舉世少復真汲汲魯中叟彌縫使其淳鳳
鳥雖不至禮樂暫得新洙泗輟微響漂流逮狂秦詩書
復何罪一朝成灰塵區區諸老翁為事誠殷勤如何絶
世下六籍無一親終日馳車走不見所問津若復不快
飲空負頭上巾但恨多謬誤君當恕醉人
止酒
居止次城邑逍遥自閑止坐止高蔭下步止蓽門裏好
味止園葵大懽止稚子平生不止酒止酒情無喜暮止
不安寢晨止不能起日日欲止之營衛止不理徒知止
不樂未信(一作知非)止利巳始覺止為善今朝真止矣從此
一止去將止扶桑涘清顔止宿容奚止千萬祀
述酒
重離照南陸鳴鳥聲相聞秋草雖未黃融風久巳分素
礫皛修渚南嶽無餘雲豫章抗高門重華固靈墳流淚
抱中歎傾耳聽司晨神州獻佳粟西靈為我馴諸梁董
師旅羊勝喪其身山陽歸下國成名猶不勤卜生善斯
牧安樂不為君平生去舊京峽中納遺薰雙陵甫云育
三趾顯竒文王子愛清吹日中翔河汾朱公練九齒閒
居離世紛峩峩西嶺内偃息常所親天容自永固彭殤
非等倫
擬古九首
榮榮窗下蘭密密堂前柳初與君别時不謂行當久出
門萬里客中道逢嘉友未言心相醉不在接杯酒蘭枯
柳亦衰遂令此言負(一作時沒身還朽非)多謝諸少年相知不忠
(一作相非)厚意氣傾人命離隔復何有
辭家夙嚴駕當往志無終問君今何行非商復非戎聞
有田子春節義為士雄斯人久巳死鄉里習其風生有
高世名既沒傳無窮不學狂(一作驅非)馳子直在百年中
仲春遘時雨始雷發東隅衆蟄各潛駭草木從横(一作此非)
舒翩翩新來燕雙雙入我廬先巢故尚在相將還舊居
自從分别來門庭日荒蕪我心固匪石君情定何如
迢迢百尺樓分明望四荒暮作歸雲宅朝為飛鳥堂山
河滿目中平原轉茫茫古時功名士慷慨爭此場一旦
百歲後相與還北邙松栢為人伐高墳互低昂頽基無
遺主遊魂在何方榮華誠足貴亦復可憐傷
東方有一士被服常不完三旬九遇食十年著一冠辛
苦無此比常有好容顔我欲觀其人晨去越河關青松
夾路生白雲宿簷端知我故來意取琴為我彈上絃驚
别鶴下絃操孤鸞願畱就君住從今至歲寒
蒼蒼谷中樹冬夏常如兹年年見霜雪誰謂不知時厭
聞世上語結友到臨淄稷下多談士指彼决吾疑裝束
既有日巳與家人辭行行停出門還坐更自思不怨道
里長但畏人我欺萬一不合意永為世笑嗤(一作之非)伊懷
難具道為君作此詩
日暮天無雲春風扇微和佳人美清夜逹曙酣且歌歌
竟長歎息持此感人多皎皎雲間月灼灼葉中華豈無
一時好不久當如何
少時壯且厲撫劒獨行游誰言行游近張掖至幽州饑
食首陽薇渴飲易水流不見相知人惟見古時丘路邊
兩高墳伯牙與莊周此士難再得吾行欲何求
種桑長江邊三年望當採枝條始欲茂忽值山河改柯
葉自摧折根株浮滄海春蠶既無食寒衣欲誰待本不
植高原今日復何悔
雜詩十二首
人生無根蔕飄如陌上塵分散逐風轉此巳非常身落
地為(一作流落成非)兄弟何必骨肉親得歡當作樂斗酒聚比
鄰盛年不重來一日難再晨及時當勉勵歲月不待人
白日淪西河素月出東嶺遥遥萬里輝蕩蕩空中景風
來入房戶夜中枕席冷氣變悟時易不眠知夕永欲言
無予和揮杯歡孤影日月擲人去有志不獲騁念此懷
悲悽終曉不能靜
榮華雖久居盛衰不可量昔為三春蕖今作秋蓮房嚴
霜結野草枯悴未遽央日月還復周(一作有環周非)我去不再
陽眷眷往昔時憶此斷人腸
丈夫志四海我願不知老親戚共一處子孫還相保觴
絃肆朝日罇中酒不燥緩帶盡歡娛起晚眠常早孰若
當世士冰炭滿懷抱百年歸(一作埽非)丘壟用此空名道
憶我少壯時無樂自欣豫猛志逸四海騫翮思遠翥荏
苒歲月頽此心稍巳去值歡無復娛每每多憂慮氣力
漸衰損轉覺日不如壑舟無須臾引我不得住前塗當
幾許未知止泊處古人惜寸隂念此使人懼
昔聞長者言掩耳每不喜奈何五十年忽巳親此事求
我盛年歡一毫無復意去去轉欲遠此生難(一作豈非)再值
傾家持(一作時非)作樂竟此歲月駛有子不留金何用身後
置
日月不肯遲四時相催迫寒風拂枯條落葉掩長陌弱
質與(一作興非)運頽玄鬢早巳白素標插人頭前塗漸就窄
家為逆旅舍我如當去客去去欲何之南山有舊宅
代耕本非望所業在田桑躬親未曾替寒餒常糟糠豈
期過滿腹但願飽粳糧御冬足大布麤絺以應陽政爾
不能得哀哉亦可傷人皆盡獲宜拙生失其方理也可
奈何且為陶一觴
遥遥從羈役一心處兩端掩淚汎東逝順流追時遷日
沒星與昴勢翳西山巔蕭條隔天涯惆悵念常飡慷慨
思南歸路遐無由緣關染難虧替絶音寄斯篇
閒居執蕩志時駛不可稽驅役無停息軒裳逝東崖沈
隂擬薰麝寒氣激我懷歲月有常御我來淹巳彌慷慨
憶綢繆此情久巳離荏苒經十載暫為人所羈庭宇翳
餘木倏忽日月虧
我行未云遠回顧慘風涼春燕應節起高飛拂塵梁邊
鴈悲無所代謝歸北鄉離鵾鳴清池涉暑經秋霜愁人
難為辭遥遥春夜長
嫋嫋松標崖婉孌柔童子年始三五間喬柯何可倚(一作)
(柯條何滓滓又作華柯真可寄)養色含津氣粲然有心理
詠貧士七首
萬族各有託孤雲獨無依曖曖空中滅何時見餘暉朝
霞開宿霧衆鳥相與飛遲遲出林翮未夕復來歸(一作巳復)
(歸非)量力守故轍豈不寒與饑知音苟不存巳矣何所悲
淒厲歲云暮擁(一作短非)褐曝前軒南圃無遺秀枯條盈北
園傾壺絶餘瀝闚竈不見烟詩書塞座外日昃不遑研
間居非陳厄竊有慍見言何巳慰吾懷賴古多此賢以
榮叟老帶索欣然方彈琴原生納决履清歌暢商(一作高非)
音重華去我久貧士世相尋敝襟不掩肘藜羹常乏斟
豈忘襲輕裘苟得非所欽賜也徒能辯乃不見吾心
安貧守賤者自古有黔婁好爵吾不縈厚饋吾不酬一
旦壽命盡敝服仍(一作蔽覆乃非)不周豈不知其極非道故無
憂從來將千載未復見斯儔朝與仁義生夕死復何求
袁安困積雪邈然不可干阮公見錢入即日棄其官芻
藁有常温採莒足朝飡豈不實辛苦所懼非饑寒貧富
常交戰道勝無戚(一作厚非)顔至德冠邦閭清節映西關
仲蔚愛窮居遶宅生蒿蓬翳然絶交游賦詩頗能工舉
世無知者(一作音非)止有一劉龔此士胡獨然實由罕所同
介焉安其業所樂非窮通人事固以拙聊得長相從
昔在黃子廉彈冠佐名州一朝辭吏歸清貧略難儔年
饑感仁妻泣涕向我流丈夫雖有志固為兒女憂惠孫
一晤歎腆贈竟莫酬誰云固窮難邈哉此前修
詠二疏
大象轉四時功成者自去借問衰周來幾人得其趣游
目漢庭中二疏復此舉高嘯返舊居長揖儲君傅錢送
傾皇朝華軒盈道路離别情所悲餘榮何足顧事勝感
行人賢哉豈常譽厭厭閭里歡所營非近務促席延故
老揮觴道平素問金終寄心清言曉未悟放意樂餘年
遑恤身後慮誰云其人亡久而道彌著
詠三良
彈冠乘通津但懼時我遺服勤盡歲月常恐功愈微忠
情謬獲露遂為君所私出則陪文輿八必侍舟帷箴規
向巳從訃議初無虧一朝長逝後願言同此歸厚恩固
難忘君命安可違臨穴罔遲疑投義志攸希荆棘籠高
墳黃鳥聲正悲良人不可贖泫然霑我衣
詠荆軻
燕丹善養士志在報強嬴招集百夫良歲暮得荆卿君
子死知巳提劒出燕京素驥鳴廣陌慷慨送我行雄髮
指危冠猛氣衝長纓飲餞易水上四坐列羣英漸離擊
悲筑宋意唱高聲蕭蕭哀風逝淡淡寒波生商音更流
涕羽奏壯士驚心知去不歸且有後世名登車何時顧
飛蓋入秦庭凌厲越萬里逶迤過千城圖窮事自至豪
主正怔營惜哉劍術疎竒功遂不成其人雖巳沒千載
有餘情(一作斯人久巳沒千載有深情)
讀山海經十三首
孟夏草木長遶屋樹扶疎衆鳥欣有託吾亦愛吾廬既
耕亦巳種時還讀我書窮巷隔深轍頗迴故人車歡言
(一作然)酌春酒摘我園中蔬微雨從東來好風與之俱汎
覽周王傳流觀山海圖俯仰終宇宙不樂復何如
玉臺(一作堂非)凌霞秀王母怡妙顔天地共俱生不知幾何
年靈化無窮巳館宇非一山高酣發新謠寧效俗中言
迢遞槐江嶺是謂玄圃丘西南望崑墟(一作崙非)光氣難與
儔亭亭明玕照落落清瑶流恨不及周穆託乘一來游
舟木生何許迺在峚山陽黃花復朱實食之夀命長白
玉凝素液瑾瑜發竒光豈伊君子寶見重我軒黃
翩翩三青鳥毛色竒可憐朝為王母使暮歸三危山我
欲因此鳥具向王母言在世無所須惟酒與長年
逍遥蕪皋上杳然望扶木洪柯百萬尋森散覆暘谷靈
人侍丹池朝朝為日浴神景一登天何幽不見燭
粲粲三珠樹寄生赤水隂亭亭凌風桂八榦共成林靈
鳳撫雲舞神鸞調玉音雖非世上寶爰得王母心
自古皆有沒何人得靈長不死復不老萬歲如平常赤
泉給我飲員丘足我糧方與三辰游夀考豈渠央
夸父誕宏志乃與日競走俱至虞淵下似若無勝負神
力既殊妙傾河焉足有餘迹寄鄧林功竟在身後
精衛銜微木將以填槍海刑天舞干戚猛志故常在同
物既無慮化去不復悔徒設在昔心良晨詎可待
巨猾肆威暴欽䲹違帝旨窫窳強能變祖江遂獨死明
明上天鑒為惡不可履長枯固巳劇鵕鶚豈足恃
鵃鵝(當作䲭鴸)見城邑其國有放士念彼懷王世當時數來
止青丘有竒鳥自言獨見爾本為迷者生不以喻君子
巖巖顯朝市帝者慎用才何以廢共鯀重華為之來仲
父獻誠言姜公乃見猜臨没告饑渴當復何及哉
擬挽歌辭三首
有生必有死早終非命促昨暮同為人今旦在鬼錄魂
氣散何之枯形寄空木嬌兒索父啼良友撫我哭得失
不復知是非安能覺千秋萬歲後誰知榮與辱但恨在
世時飲酒不得足
在昔無酒飲今旦(一作但)湛空觴春醪生浮蟻何時更能
嘗殽案盈我前親舊哭我傍欲語口無音欲視眼無光
昔在高堂寢今宿荒草鄉一朝出門去歸來夜未央
荒草何茫茫白楊亦蕭蕭嚴霜九月中送我出遠郊四
面無人居高墳正嶣嶤馬為仰天鳴風為自蕭條(一作鳥為)
(動哀鳴林為結風飈)幽室一巳閉千年不復朝千年不復朝賢逹
無奈何向來相送人各自還其家親戚或餘悲他人亦
巳歌死去何所道託體同山阿
桃花源詩
嬴氏亂天紀賢者避其世黃綺之商山伊人亦云逝在
迹浸復湮來逕遂蕪廢相命肄農耕日入從所憩桑竹
垂餘蔭菽稷隨時藝春蠺收長絲秋熟靡王稅荒路曖
交通雞犬互鳴吠俎豆猶古法衣裳無新製童孺縱行
歌斑白歡游詣草榮識節和木衰知風厲雖無紀歷誌
四時自成歲怡然有餘樂於何勞智慧竒縱隱五百一
朝敞神界淳薄既異源旋復還幽蔽借問游方士焉測
塵囂外願言躡輕風高舉尋吾契
聯句
鳴鴈乘風飛去去當何極念彼窮居士如何不歎息(淵明)
雖欲騰九萬扶搖竟何力遠招王子喬雲駕庶可飾(愔之)
顧侣正徘徊離離翔天側霜落不切肌徒愛雙飛翼(循之)
高柯擢條榦遠眺同天色思絶慶未看徒使生迷惑(淵明)
漢魏六朝百三家集卷六十二
