漢魏六朝百三家集卷六十九
鮑照集
目錄
樂府
採桑
代蒿里行
代挽歌
代東門行
代放歌行
代陳思王京洛篇
代門有軍馬客行
代櫂歌行
代白頭吟
代東武吟
代别鶴操
代出自薊北門行
代陸平原君子有所思行
代悲哉行
代陳思王白馬篇
代昇天行
松柏篇(并序)
代苦熱行
代朗月行
代堂上歌行
代結客少年場行
扶風歌
代少年時至衰老行
代陽春登荆山行
代貧賤苦愁行
代邊居行
代邽街行
蕭史曲
王昭君
吳歌三首
採菱歌七首
幽蘭五首
中興歌十首
代白紵舞歌詞四首
代白紵曲二首
代鳴鴈行
擬行路難十八首
梅花落
代淮南王
代雉朝飛
代北風凉行
代空城雀
代夜坐吟
代春日行
詩
侍宴覆舟山二首
從拜陵登京峴
蒜山被始興王命作
登廬山
登廬山望石門
從登香爐峯
從庾中郎遊園山石室
登翻車峴
登黃鶴磯
登雲陽九里埭
自礪山東望震澤
三日遊南苑
贈故人馬子喬六首
荅客
和王丞
日落望江贈荀丞
秋日示休上人
荅休上人
吳興黃浦亭庾中郎别
與伍侍郎别
送别王宣城
送從弟道秀别
贈傅都曹别
和傅大農與僚故别
送盛侍郎餞候亭
與荀中書别
從過舊宫
從臨海王上荆初發新渚
還都道中三首
上潯陽還都道中
還都至三山望石頭城
還都口號
行京口至竹里
登後渚
岐陽守風
發長松遇雪
詠史
蜀四賢詠
擬古八首
紹古辭七首
學古
古辭
擬青青陵上柏
學劉公幹體五首
擬阮公夜中不能寐
學陶彭澤體
數詩
建除詩
白雲
臨川王服竟還田里
行樂至城東橋
園中秋散
觀圃人藝植
遇銅山掘黃精
見賣玉器者(并序)
懷遠人
夢歸鄉
春羈
歲暮悲
在江陵歎年傷老
夜聽妓二首
翫月城西門廨中
喜雨
苦雨
詠白雪
三日
詠秋
秋夕
秋夜二首
和王護軍秋夕
和王義興七夕
冬至
冬日
望水
望孤石
山行見孤桐
詠雙燕二首
酒後
講易
可愛
夜聽聲
咏老
春咏
字謎三首
贈顧墨曹
聯句
在荆州與張使君李居士聯句
與謝尚書莊三聯句
月下登樓聯句
漢魏六朝百三家集卷六十九目錄
漢魏六朝百三家集卷六十九
明張溥輯
鮑照集
樂府
採桑(以下五言)
季春梅始落工女事蠶作採桑淇洧間還戲上宫閣早
蒲時結陰晚篁初解籜藹藹霧滿閨融融景盈幕乳燕
逐草蟲巢蜂拾花萼是節最暄妍佳服又新爍綿(玉臺作斂)
歎對迥塗揚歌弄場藿抽琴試抒思薦珮果成託承君
郢中美服義久心諾衛風古愉豔鄭俗舊浮薄靈願悲
渡湘宓賦笑瀍洛盛明難重來淵意為誰涸君其且調
絃桂酒妾行酌
代蒿里行
同盡無貴賤殊願有窮伸馳波催永夜零露逼短晨結
(一作驅)我幽山駕去此滿堂親虛容遺劒佩實貌戢衣巾
斗酒安可酌尺書誰復陳年代稍推遠懷抱日幽淪人
生良自劇天道與何人齎我長恨意歸為狐兔塵
代挽歌
獨處重冥下憶昔登高臺傲岸平生中不為物所裁埏
門只復閉白蟻相將來生時芳蘭體小蟲今為災玄鬢
無復根枯髏依青苔憶昔好飲酒素盤進青梅彭韓及
廉藺疇昔已成灰壯士皆死盡餘人安在哉
代東門行
傷禽惡弦驚倦客惡離聲離聲斷客情賓御皆涕零涕
零心斷絶將去復還訣一息不相知何况異鄉别遥遥
征駕遠杳杳白日晚居人掩閨卧行子夜中飯野風吹
草木行子心腸斷食梅常苦酸衣葛常苦寒絲竹徒滿
座憂人不解顔長歌欲自慰彌起長恨端
代放歌行
蓼蟲避葵堇習苦不言非小人自齷齪安知曠士懷雞
鳴洛城裏禁門平旦開冠盖縱横至車騎四方來素帶
曳長飈華纓結遠埃日中安能止鐘鳴猶未歸夷世不
可逢賢君信愛才明慮自天斷不受外嫌猜一言分珪
爵片善辭草萊豈伊白璧賜將起黃金臺今君有何疾
臨路獨遲迴
代陳思王京洛篇(玉臺作煌煌京洛行)
鳳樓十二重四戶八綺窗繡桷金蓮花桂柱玉盤龍珠
簾無隔露羅幌不勝風寶帳三千所為爾一朝容揚芬
紫煙上垂綵綠雲中春吹回白日霜歌落塞鴻但懼秋
塵起盛愛逐衰蓬坐視青苔滿卧對錦筵空琴瑟縦横
散舞衣不復縫古來共歇薄君意豈獨濃唯見雙黃鵠
千里一相從
代門有車馬客行
門有車馬客問客何鄉士捷步往相訊果得舊鄰里悽
悽聲中情慊慊增下俚語昔有故悲論今無新喜清晨
相訪慰日暮不能已歡戚兢尋緒談調何終止辭端竟
未䆒忽唱分途始前悲尚未弭後感方復起嘶聲盈我
口談言在君耳手迹可傳心願爾篤行李
代櫂歌行
羈客離嬰時飄颻無定所昔秋寓江介兹春客河滸往
戢于役身願言永懷楚泠泠鯈疏潭邕邕鴈循渚飂戾
長風振搖曳高帆舉驚波無留連舟人不躊竚
代白頭吟
直如朱絲繩清如玉壺冰何慙宿昔意猜恨坐相仍人
情賤恩舊世議逐衰興毫髮一為瑕丘山不可勝食苗
實碩鼠點白信蒼蠅鳬鵠遠成美薪芻前見陵申黜褒
女進班去趙姬升周王日淪惑漢帝益嗟稱心賞猶難
恃貌恭豈易憑古來共如此非君獨撫膺
代東武吟
主人且勿諠賤子歌一言僕本寒鄉士出身蒙漢恩始
隨張校尉占(一作召)募到河源後逐李輕車追虜窮塞垣
密塗亘萬里寧歲猶七奔肌力盡鞍甲心思歴涼溫將
軍既下世部曲亦罕存時事一朝異孤績誰復論少壯
辭家去窮老還入門腰鎌刈葵藿倚杖牧鷄豚昔如韝
上鷹今似檻中猿徒結千載恨空負百年怨棄席思君
幄疲馬戀君軒願垂晉主惠不媿田子魂
代别鶴操
雙鶴俱起時徘徊滄海間長弄若天漢輕軀似雲懸幽
客時結侣提攜遊三山青繳凌瑶臺丹羅籠紫煙海上
悲風急三山多雲霧散亂一相失驚孤不得住緬然日
月馳遠矣絶音儀有願而不遂無怨以生離鹿鳴在深
草蟬鳴隠高枝心自有所存(一作懷)旁人那得知
代出自薊北門行
羽檄起邊亭烽火入咸陽徵騎屯廣武分兵救朔方嚴
秋筋竿勁虜陣精且彊天子按劔怒使者遙相望雁行
緣石徑魚貫度飛梁簫鼓流漢颸旌甲被胡霜疾風衝
塞起沙礫自飄揚馬毛縮如蝟角弓不可張時危見臣
節世亂識忠良投軀報明主身死為國殤
代陸平原君子有所思行
西上登雀臺東下望雲闕層閣肅天居馳道直如髮繡
甍結飛霞璇題納行月築山擬蓬壺穿池類溟渤選色
遍齊岱徵聲匝卭越陳鐘陪夕讌笙歌待明發年貌不
可還身意會盈歇蟻壤漏山阿(善作河)絲淚毁金骨器惡
含滿欹物忌厚生沒智哉衆多士服理辨昭晰
代悲哉行
羈人感淑節緣感欲回轍我行詎幾時華實驟舒結覩
實情有悲瞻華意無悅覽物懷同志如何復乖别翩翩
翔禽羅關關鳴鳥列翔鳴尚儔偶所歎獨乖絶
代陳思王白馬篇
白馬騂角弓鳴鞭乘北風要途問邊急雜虜入雲中閉
壁自往夏清野徑還冬僑装多闕絶旅服少裁縫埋身
守漢境(一作節)沈命對胡封薄暮塞雲起飛沙被遠松含
悲望兩都楚歌登四墉丈夫設計誤懷恨逐邊戎棄(一作)
(罷)别中國愛邀冀胡馬功去來今何道卑賤生所鍾但
令塞上兒知我獨為雄
代昇天行
家世宅關輔勝帶宦王城備聞十帝事委曲兩都情倦
見物興衰驟覩俗屯平翩翻若回掌恍惚似朝榮窮途
悔短計晚志重(一作愛)長生從師入遠嶽結友事仙靈五
圖(一作芝)發金記九籥隠丹經風餐委松宿雲臥恣天行
冠霞登綵閣解玉飲椒庭暫遊越萬里少(一作近)别數千
齡鳳臺無還駕簫管有遺聲何當與汝曹啄腐共吞腥
松柏篇(并序)
余患脚上氣四十餘日知舊先借傅玄集以余病劇
遂見還開袠適見樂府詩龜鶴篇於危病中見長逝
詞惻然酸懷抱如此重病彌時不差呼吸乏喘舉目
悲矣火藥間闕而擬之
松柏受命獨歴代長不衰人生浮且脆鴥若晨風悲東
海迸逝川西山導落暉南廓(一作郊)悅籍短蒿里收永歸
諒無疇昔時百病起盡期志士惜牛刀忍勉自療治傾
家行藥事顛沛去迎醫徒備火石苦奄至不得辭龜齡
安可獲岱宗限已迫睿聖不得留為善何所益捨此赤
縣居就彼黃壚宅永離九原親長與三辰隔屬纊生望
盡闔棺世業埋事痛存人心根結亡者懷祖葬既云及
壙𡑞亦已開室族内外哭親疎同共哀外姻遠近至名
列通夜臺扶輿出殯宫低回戀庭室天地有盡期我去
無還日居者今已盡人事從此畢火歇煙既沒形銷聲
亦滅鬼神來依我生人永辭訣大暮杳悠悠長夜無時
節鬱湮重冥下煩冤難具說安寢委沈寞戀戀念平生
事業有餘結刊述未及成資儲無擔石兒女皆孩嬰一
朝放捨去萬恨纏我情追憶世上事束教已自拘明發
靡怡愈夕歸多憂虞轍閒晨逕荒撤宴式酒濡知今暝
日苦恨失爾時娛遥遙遠民居獨埋深壤中墓前人跡
滅冢上草日豐空林響鳴蜩高松結悲風長寐無覺期
誰知逝者窮生存處交廣連榻舒華茵已沒一何苦楛
哉不容身昔日平居時晨夕對六親今日掩奈何一見
無諧因禮席有降殺三齡速過隙几筵就收撤室宇改
疇昔行女遊歸途仕子復王役家世本平常獨有亡者
劇時祀望歸來四節靜塋丘孝子撫墳號父兮知來不
欲還心依戀欲見絶無由煩冤荒隴側肝心盡崩抽
代苦熱行
赤阪横西阻火山赫南威身熱頭且痛鳥墜魂來歸湯
泉發雲潭焦烟起石圻日月有恒昏雨露未嘗晞丹蛇
踰百尺玄蜂盈十圍含沙射流影吹蠱病行暉瘴氣晝
薰體菵露夜霑衣饑猿莫下食晨禽不敢飛毒涇尚多
死度瀘寧具腓生軀陷死地昌志登禍機戈船榮既薄
伏波賞亦微爵輕君尚惜士重安可希
代朗月行
朗月出東山照我綺窗前窗中多佳人被服妖且妍靚
粧坐帷裏當戶弄清絃鬢奪衛女迅體絶飛燕先為君
歌一曲當作朗月篇酒至顔自解聲和心亦宣千金何
足重所存意氣間
代堂上歌行
四坐且莫諠聽我堂上歌昔仕京洛時高門臨長河出
入重宫裏結友曹與何車馬相馳逐賓朋好容華陽春
孟春月朝光散流霞輕步逐芳風言笑弄丹葩暉暉朱
顔酡紛紛織女梭滿堂皆美人目成對湘娥雖謝侍君
閑明粧帶綺羅筝笛更彈吹高唱好相和萬曲不關心
一曲動情多欲知情厚薄更聽此聲過
代結客少年場行
驄馬金絡頭錦帶佩吳鈎失意杯酒間白刅起相讐追
兵一旦至負劒遠行遊去鄉三十載復得還舊丘升高
臨四關表裏望皇州九衢平若水雙闕似雲浮扶宫羅
將相夾道列王侯日中市朝滿車馬若川流擊鐘陳鼎
食方駕自相求今我獨何為埳壈懷百憂
扶風歌
昨辭金華殿今次鴈門縣寢臥握秦戈棲息抱越箭忍
悲别親知行泣隨征傳寒烟空徘徊朝日乍舒卷
代少年時至衰老行
憶昔少年時馳逐好名晨結友多貴門出入富兒鄰綺
羅豔華風車馬自揚塵歌唱青齊女彈筝燕趙人好酒
多芳氣餚味厭時新今日每相念此事邈無因寄語後
生子作樂當及春
代陽春登荆山行
旦登荆山頭﨑嶇道難遊早行犯霜露苔滑不可留極
眺入雲表窮目盡帝州方都列萬室層城帶高樓奕奕
朱軒馳紛紛縞衣流日氛映山浦暄霧逐風收花木亂
平原桑柘綿平疇攀條弄紫莖藉露折芳柔遇物雖成
趣念者不解憂且共傾春酒長歌登山丘
代貧賤苦愁行
湮沒雖死悲貧苦即生劇長歎至天曉愁苦窮日夕盛
顔當少歇鬢髮先老白親友四面絶朋知斷三益空庭
慙樹萱藥餌愧過客貧年忘日時黯顔就人惜俄傾不
相酬恧怩面已赤或以一金恨便成百年隙心懷千條
計事未見一獲運圯津塗塞遂轉死溝洫以此窮百年
不如還窀穸
代邊居行
少年遠京陽遙遙萬里行陋巷絶人徑茅屋摧山岡不
覩車馬迹但見麋鹿場長松何落落丘隴無復行邊地
無高木蕭蕭多白楊盛年日月盡一去萬恨長悠悠世
中人争此錐刀忙不憶貧賤時富貴輒相忘紛紛徒滿
目何關慨予傷不如一畝中高會挹清漿遇樂便作樂
莫使候朝光
代邽街行(一作去邪行)
竚立出門衢遙望轉蓬飛蓬去舊根在連翩逝不歸念
我捨鄉俗親好久乖違慷慨懷長想惆悵戀音徽人生
隨事變遷化焉可祈百年難必果千慮易盈虧
簫史曲
簫史愛長年嬴女吝童顔火粒願排棄霞霧好登攀龍
飛逸天路鳳起出秦關身去長不返簫聲時往還
王昭君
既事轉蓬遠心隨鴈路絶霜鞞旦夕驚邊笳中夜咽
吳歌三首
夏口樊城岸曹公却月戍但觀流水還識是儂流下
夏口樊城岸曹公却月樓觀見流水還識是儂淚流
人言荆江狹荆江定自闊五兩了無聞風聲那得達
採菱歌七首
騖舲馳桂浦息棹偃椒潭簫弄澄湘北菱歌清漢南
弭榜搴蕙荑停唱紉薰若含傷捨泉花營念採雲萼
暌闊逢暄新悽怨值妍華秋心不可盪春思亂如麻
要豔雙嶼裏望美兩洲間褭褭風出浦容容(樂府作沈沈)日
向山
烟曀越嶂深箭迅楚江急空抱琴中悲徒望近關泣
緘歎凌珠淵收慨上金堤春芳行歇落是人方未齊
思今懷近憶望古懷遠識懷古復懷今長懷無終極
幽蘭五首
傾輝引暮色孤景畱思顔梅歇春欲罷期渡往不還
簾委蘭蕙露帳含桃李風攬帶昔何道坐令芳節終
結佩徒分明抱梁輒乖忤華落知不終空愁坐相誤
眇眇蛸挂網漠漠蠺弄絲空慙不自信怯與君畫期
陳國鄭東門古今共所知長䄂暫徘徊駟馬停路岐
中興歌十首
千冬遲一春萬夜視朝日生平值中興歡起百憂畢
中興太平運化清四海樂祥景照玉臺紫烟遊鳳閣
碧樓含夜月紫殿争朝光綵池散蘭麝風起自生芳
白日照前窗玲瓏綺羅中美人掩輕扇含思歌春風
三五容色滿四五妙華歇已輸春日歡分隨秋光沒
北出湖邊戲前還苑中遊飛縠繞長松馳管逐波流
九月秋水清三月春花滋千金逐良日皆兢中興時
窮泰已有分壽夭復屬天既見中興樂莫持憂自煎
襄陽是小地壽陽非帝城今日中興樂遙冶在上京
梅花一時艷竹葉千年色願君松柏心採照無窮極
代白紵舞歌詞四首(以下七言)
吳刀楚製為佩褘纖羅霧縠垂羽衣含商咀徵歌露晞
珠履颯沓紈袖飛凄風夏起素雲回車怠馬煩客忘歸
蘭膏明燭承夜輝
桂宫柏寢擬天居朱爵文窗韜綺疏象牀瑶席鎮犀渠
雕屏匼匝組帷(一作帳)舒秦筝趙瑟挾笙竽垂璫散珮盈
玉除停觴不御欲誰須
三星參差露霑濕絃悲管清月將入寒光蕭條候蟲急
荆王流歎楚妃泣紅顔難長時易戢凝華結藻久延立
非君之故豈安集
池中赤鯉庖所捐琴高乘去騰上天命逢福世丁溢恩
(一作徼命逢福丁溢恩)簮金藉綺升曲筵思君厚德委如山潔誠
洗志期暮年烏白馬角寧足言
代白紵曲二首
朱唇動素腕舉洛陽少年邯鄲女古稱渌水今白紵催
絃急管為君舞窮秋九月荷葉黃北風驅鴈天雨霜夜
長酒多樂未央
春風澹蕩俠思多天色淨渌氣妍和含桃紅萼蘭紫芽
朝日灼爍發園華卷幌結帷羅玉筵齊謳秦吹盧女絃
千金顧笑買芳年
代鳴鴈行
邕邕鳴鴈鳴始旦齊行命侣入雲漢中夜相失羣離亂
留連徘徊不忍散憔悴容儀君不知辛苦風霜亦何為
擬行路難十八首(以下雜言)
奉君金巵之美酒瑇瑁玉匣之雕琴七綵芙蓉之羽帳
九華蒲萄之錦衾紅顔零落歲將暮寒光宛轉時欲沈
願君裁悲且減思聽我抵節行路吟不見柏梁銅雀上
寧聞古時清吹音
洛陽名工鑄為金博山千斵復萬鏤上刻秦女攜手仙
承君清夜之歡娛列置幃裏明燭前外發龍鱗之丹綵
内含麝芬之紫烟如今君心一朝異對此長歎終百年
璇閨玉墀上椒閣文窗繡戶垂羅幕中有一人字金蘭
被服纖羅采芳藿春燕參差風散梅開幃對景弄春爵
含歌攬涕恒抱愁(玉臺作不能言)人生幾時得為樂寧作野中
之雙鳬不願雲間之别鶴
瀉水置平地各自東西南北流人生亦有命安能行歎
復坐愁酌酒以自寬舉杯斷絶歌路難心非木石豈無
感吞聲躑躅不敢言
君不見河邊草冬時枯死春滿道君不見城上日今暝
沒盡(一作山)去明朝復更出今我何時當得然一去永滅
入黃泉人生苦多歡樂少意氣敷腴在盛年且願得志
數相就牀頭恒有沽酒錢功名竹帛非我事存亡貴賤
付皇天
對案不能食拔劍擊柱長歎息丈夫生世會幾時安能
蹀躞垂羽翼棄置罷官去還家自休息朝出與親辭暮
還在親側弄兒牀前戲看婦機中織自古聖賢盡貧賤
何况我輩孤且直
愁思忽而至跨馬出北門舉頭四顧望但見松柏園荆
棘鬱蹲蹲中有一鳥名杜鵑言是古時蜀帝魂聲音哀
苦鳴不息羽毛憔悴似人髠飛走樹間啄蟲蟻豈憶往
日天子尊念此死生變化非常理中心惻愴不能言
中庭五株桃一株先作花陽春妖冶二三月從風簸蕩
落西家西家思婦見悲惋零淚霑衣撫心歎初送我君
出戸時何言淹留節廻換牀席生塵明鏡垢纖腰瘦削
髮蓬亂人生不得恒稱意惆悵徙倚至夜半
剉蘗染黃絲黃絲歴亂不可治我昔與君始相值爾時
自謂可君意結帶與君言死生好惡不相置今日見我
顔色衰意中索寞與先異還君金釵玳瑁簮不忍見之
(一作此)益愁思
君不見蕣華不終朝須臾奄冉零落銷盛年妖豔浮華
輩不久亦當詣塜頭一去無還期千秋萬歲無音詞孤魂
煢煢空隴間獨魄徘徊遶墳基但聞風聲野鳥吟豈憶
平生盛年時為此令人多悲悒君當縱意自熙怡
君不見枯籜走階庭何時復青著故莖君不見亡靈蒙
享祀何時傾杯竭壺罌君當見此起憂思寧反得與時
人争人生倏忽如絶電華年盛德幾時見但令縦意存
高尚旨酒嘉肴相胥讌持此從朝竟夕暮差得亡憂消
愁怖胡為惆悵不能已難盡此曲令君忤
今年陽初花滿林明年冬末雪盈岑推移代謝紛交轉
我君邊戍獨稽沈執袂分别已三載邇来寂淹無分音朝
悲慘慘遂成滴暮思遶遶最傷心膏沐芳餘久不御蓬
首亂鬢不設簮徒飛輕埃舞空帷粉筐黛器靡復遺自
生留世苦不幸心中惕惕恒懷悲
春禽喈喈旦暮鳴最傷君子憂思情我初辭家從軍僑
榮志溢氣干雲霄流浪漸冉經三齡忽有白髮素髭生
今暮臨水拔已盡明日對鏡復已盈但恐羇死為鬼客
客思寄滅生空精每懷舊鄉野念我舊人多悲聲忽見
過客問何我寧知我家在南城答云我曾居君鄉知君
遊宦在此城我行離邑已萬里今方羇役去遠方來時
聞君婦閨中孀居獨宿有貞名亦云悲朝泣閒房又聞
暮思淚霑裳形容憔悴非昔悅蓬鬢衰顔不復粧見此
令人有餘悲當願君懷不暫忘
君不見少壯從軍去白首流離不得還故鄉窅窅日夜
隔音塵斷絶阻河關朔風蕭條白雲飛胡笳哀急邊氣
寒聽此愁人兮奈何登山遠望得留顔將死胡馬跡能
見妻子難男兒生世轗軻欲何道綿憂摧抑起長歎
君不見柏梁臺今日丘墟生草萊君不見阿房宫寒雲
澤雉棲其中歌妓舞女今誰在高墳纍纍滿山隅長袖
紛紛徒兢世非我昔時千金軀隨酒逐樂任意去莫令
含歎下黃壚
君不見冰上霜表裏隂且寒雖蒙朝日照信得幾時安
民生故如此誰令摧折強相看年去年來自如削白髮
零落不勝冠
君不見春鳥初至時百草含青俱作花寒風蕭索一旦
至竟得幾時保光華日月流邁不相饒令我愁思怨恨
多
諸君莫歎貧富貴不由人丈夫四十彊且仕余當二十
弱冠辰莫言草木委冬雪會應蘇息遇陽春對酒叙長
篇窮途運命委皇天但願樽中九醖滿莫惜牀頭百個
錢直須優游卒一歲何勞辛苦事百年
梅花落
中庭雜樹多偏為梅咨嗟問君何獨然念其霜中能作
花露中能作實搖蕩春風媚春日念爾零落逐寒風徒
有霜華無霜質
代淮南王(玉臺分朱城以下别作一首)
淮南王好長生服食鍊氣讀仙經琉璃作盌牙作盤金鼎
玉匕合神丹合神丹戲紫房紫房綵女弄明璫鸞歌鳳
舞斷君腸朱城九門門九閨願逐明月入君懷入君懷
結君佩怨君恨君恃君愛築城思堅劒思利同盛同衰
莫相棄
代雉朝飛
雉朝飛振羽翼專場挾雌恃彊力媒已驚翳又逼蒿間
潛彀盧矢直刎繡頸碎錦臆絶命君前無怨色握君手
執杯酒意氣相傾死何有
代北風涼行
北風涼雨雪雱京洛女兒多妍粧遥豔帷中自悲傷沈
吟不語若有忘問君何行何當歸苦使妾坐自傷悲慮
年至慮顔衰情易復恨難追
代空城雀
雀乳四鷇空城之阿朝食(一作拾)野粟夕飲冰河高飛畏
䲭鳶下飛畏網羅辛傷伊何言怵迫良已多誠不及青
鳥遠食玉山禾猶勝吳宫燕無罪得焚窠賦命有厚薄
長歎欲如何
代夜坐吟
冬夜沈沈夜坐吟含聲未發已知心霜入幕風度林朱
燈滅朱顔尋體君歌逐君音不貴聲貴意深
代春日行(三言)
獻歲發吾將行春山茂春日明園中鳥多嘉聲梅始發柳
始青汎舟艫齊櫂驚奏採菱歌鹿鳴微風起波微生絃亦
發酒亦傾入蓮池折桂枝芳袖動芬葉披兩相思兩不知
詩
侍宴覆舟山二首(勑為柳元景作以下五言)
息雨清上郊開雲照中縣游軒越丹居暉燭集涼殿凌
高躋飛楹追焱起流宴枑苑含靈羣嵓庭藏物變明輝
爍神都麗氣冠華甸目遠幽情周醴洽深恩遍
繁霜飛玉闥愛景麗皇州清蹕戒馳路羽盖佇宣游神
居既崇盛嵓嶮信環周禮俗陶德聲昌會溢民謳慙無
勝化質謬從雲雨遊
從拜陵登京峴
孟冬十月交殺盛隂欲終風烈無勁草寒甚有凋松軍
井冰晝結士馬氊夜重晨登峴山首霜雪凝未通息鞍
循隴上支劒望雲峯表裏觀地險升降究天容東嶽覆
如礪瀛海安足窮傷哉良永矣馳光不再中衰賤謝遠
願疲老還舊邦深德竟何報徒令田陌空
蒜山被始興王命作
暮冬霜朔嚴地閉泉不流玄武藏木陰丹鳥還養羞勞
農澤既周役車時亦休高薄符好舊藻駕及時遊鹿苑
豈淹睇兔園不足留升嶠眺日軌臨迥望滄洲雲生
玉堂裏風靡銀臺陬陂石類星懸㠘木似烟浮形勝信
天府珍寶麗皇州白日迴清景芳艷洽歡柔參差出寒
吹飉戾江上謳王德愛文雅飛瀚灑鳴球美哉物會昌
衣道服光猷
登廬山
懸装亂水區薄旅次山楹千巖盛阻積萬壑勢迴縈巃
嵸高昔貌紛亂襲前名洞澗窺地脉聳樹隠天經松磴
上迷密雲竇下縦横陰冰實夏結炎樹信冬榮嘈噆晨
鵾思呌嘯夜猿清深崖伏化跡穹岫閟長靈乘此樂山
性重以遠遊情方躋羽人途永與煙霧并
登廬山望石門
訪世失隠淪從山異靈士明發振雲冠升嶠遠棲趾高
岑隔半天長崖斷千里氛霧承星辰潭壑洞江汜嶄絶
類虎牙㠝屼象熊耳埋冰或百年韜樹必千祀雞鳴清
澗中猨嘯白雲裏瑤波逐穴開霞石觸峯起迴互非一
形參差悉相似傾聽鳳管賓緬望釣龍子松桂盈膝前如
何穢城市
從登香爐峯
辭宗盛荆夢登歌美鳧繹徒收杞梓饒曾非羽人宅羅
景藹雲扄沾光扈龍策御風親列涂乘山窮禹跡含嘯
對霧岑延蘿倚峯壁青冥搖煙樹穹跨負天石霜崖滅
土膏金澗測泉脉旋淵抱星漢乳竇通海碧谷館駕鴻
人巖棲咀丹客殊物藏珍怪竒心隠仙籍高世伏音華
綿古遁精魄蕭瑟生哀聽參差遠驚覿慙無獻賦才洗
汙奉毫帛
從庾中郎遊園山石室
荒塗趣山楹雲崖隠靈室岡澗紛縈抱林障沓重密昏
昏磴路深活活梁水疾幽隅秉晝燭地牖窺朝日怪石
似龍章瑕壁麗錦質洞庭安可窮漏井終不溢沈空絶
景聲崩危坐驚慄神化豈有方妙象竟無述至哉鍊玉
人處此長自畢
登翻車峴
高山絶雲霓深谷斷無光晝夜淪霧雨冬夏結寒霜淖
坂既馬領磧路又羊腸畏塗疑旅人忌轍覆行箱升岑
望原陸四眺極川梁游子思故居離客遲新鄉新知有客
慰追故游子傷
登黃鶴磯
木落江渡寒鴈還風送秋臨流斷商絃瞰川悲棹謳適
郢無東轅還(藝文作過)夏有西浮三崖隠丹磴九𣲖引滄流
淚竹感湘别弄珠懷漢遊豈伊藥餌泰得奪旅人憂
登雲陽九里埭
宿心不復歸流年抱衰疾既成雲雨人悲緒終不一徒
憶江南聲空錄齊后瑟方絶縈絃思豈見繞梁日
自礪山東望震澤
瀾漫潭洞波合沓崿嶂雲漲島遠不測岡澗近難分幽
篁愁暮見思鳥傷夕聞以此藉沈痾棲迹别人羣結言
非盡書有念豈敷文
三日遊南苑
採蘋及華月追節逐芳雲騰蒨溢林疏麗日曄山文清
潭圓翠會花薄緣綺紋合樽遽景斜折榮吝組芬
贈故人馬子喬六首
躑躅城上羊攀隅食玄草俱共日月輝昏明獨何早夕
風飄野籜飛塵被長道親愛難重陳懷憂坐空老
寒灰滅更然夕華晨更鮮春冰雖暫解冬水復還堅佳
人捨我去賞愛長絶緣歡至不畱日感物輒傷年
松生隴坂上百尺下無枝東南望河尾西北隠崑崖野
風振山籟朋鳥夜驚離悲涼貫年節蔥翠恒若斯安得
草木心不怨寒暑移
種橘南池上種杏北池中池北既少露池南又多風早
寒逼晚歲衰恨滿秋容湘濱有靈鳥其字曰鳴鴻一挹
繒繳痛長别遠無雙
皎如川上鵠赫似握中丹宿心誰不欺明白古所難憑
楹觀皓露灑酒盪憂顔永念平生意窮光不忍還淹留
徒攀桂延佇空結蘭
雙劒將離别先在匣中鳴烟雨交將夕從此遂分形雌
沈吳江裏(玉臺作水)雄飛入楚城吳江深無㡳楚關有崇扄
一為天地别豈直限幽明神物終不隔千祀儻還并
答客
幽居屬有念合意未連詞會客從外來問君何所思澄
神自惆悵嘿慮久廻疑謂賓少安席方為子陳之我以
蓽門士負學謝前基愛賞好徧越放縱少矜持專求遂
性樂不訃緝名期歡至獨斟酒憂來輒賦詩聲交稍希
歇此意更堅滋浮生急馳電物道險絃絲深憂寡情謬
進伏兩暌時願賜卜身要得免後賢嗤
和王丞
限生歸有窮長意(一作憶)無已年秋心日迥絶春思坐連
綿銜協曠古願斟酌高代賢遯迹俱浮海採藥共還山
夜聽横石波朝望宿巖烟明澗子沿越飛蘿予縈牽性
好必齊遂迹幽非妄傳滅志身世表藏名琴酒間
日落望江贈荀丞
旅人乏愉樂薄暮增思深日落嶺雲歸延頸望江陰亂
流灇大壑長霧匝高林林際無窮極雲邊不可尋惟見
獨飛鳥千里一揚音惟其感物情則知游子心君居帝
京内高會日揮金豈念慕羣客咨嗟戀景沈
秋日示休上人
枯桑葉易零疲客心易驚今兹亦何早已聞絡緯鳴迴
風滅且起卷蓬息復征愴愴簟上寒悽悽帳裏情物色
延暮思霜霧逼朝榮臨堂觀秋草東西望楚城百物方
蕭瑟坐歎從此生
答休上人
酒出野田稻菊生高岡草味貌復何竒能令君傾倒玉
椀徒自羞為君慨此秋金盖覆牙柈何為心獨愁
吳興黃浦亭庾中郎别
風起洲渚寒雲上日無輝連山眇烟霧長波迴難依旅
鴈方南過浮客未西歸已經江海别復與親眷違奔景
易有窮離袖安可揮懽觴為悲酌歌服成泣衣溫念終
不渝藻志遠存追役人多牽滯顧路慙奮飛昧心附遠
翰炯言藏佩韋
與伍侍郎别
民生如野鹿知愛不知命飲齕具攅聚翹陸歘驚迸傷
我慕類心感爾食苹性漫漫鄢郢途渺渺淮海逕子無
金石質我有犬馬病憂樂安可言離會孰能定欽哉慎
所宜砥德乃為盛貧游不可忘久交念敦敬
送别王宣城
發郢流楚思涉淇興衛情既逢青春獻復值白蘋生廣
望周千里江郊藹微明舉爵自惆悵歌管為誰清潁隂
騰前藻淮陽流昔聲樹道慕高華屬路佇深馨
送從弟道秀别
參差生密念躑躅行思悲悲思戀光景密念盈(一作彌)歲
時歲時多阻折光景乏安怡以此苦風情日夜驚懸旗
登山臨朝日揚袂别所思浸淫旦潮廣瀾漫宿雲滋天
陰懼先發路遠常早辭篇詩後相憶杯酒今無持游子
苦行役冀會非遠期
贈傅都曹别
輕鴻戲江潭孤鴈集洲沚邂逅兩相親緣念共無已風
雨好東西一隔頓萬里追憶栖宿時聲容滿心耳落日
川渚寒愁雲繞天起短翮不能翔徘徊烟霧裏
和傅大農與僚故别
絶節無緩響傷鴈有哀音非同年歲意誰共(一作異)别離
心伊昔謬通塗冠屣預人林浮江望南嶽登潮窺海陰
孰謂游居淺慕美久相深萋萋春草秀嚶嚶喜候禽辰
物盡明茂尊盛獨幽沈之子安所適我方栖舊岑墜歡
豈更接明愛邈難尋
送盛侍郎餞候亭
霑霜襲冠帶驅駕越城闉北臨出塞道南望入鄉津高
墉宿寒霧平野起秋塵君為坐堂子我乃負羈人欣悲
豈等志甘苦誠異身結涕園中草憔悴悲此春
與荀中書别
勞舟厭長浪疲旆倦行風連翩感孤志契闊傷賤躬親
交篤離愛眷戀置酒終敷文勉征念發藻慰愁容思君
吟涉洧撫已謠渡江慙無黃鶴翅安得久相從願遂宿
知意不使舊山空
從過舊宫
肅裝屬雲旅奉靷承末塗嚴恭履桑梓加敬覽枌榆靈
命藴川瀆帝寶伏篇圖虎變由石紐龍翔自鼎湖功冠
生民始道妙神器初宫陛留前制歌思溢今衢餘祥見
雲物遺像存陶漁泉流信清泌原野實甘荼豈伊愛酆
鄗天險兼上腴東秦邦北門非親誰克居仁聲日月懋
惠澤雲雨敷盧令美何歇唐風久不渝微臣逢世慶征
賦備人徒空費行葦德採束謝生芻
從臨海王上荆初發新渚
客行有苦樂但問客何行扳龍不待翼附驥絶塵冥梁
珪分楚牧羽鷁指全荆雲艫掩江汜千里被連旌戾戾
旦風遒嘈嘈晨鼔鳴收纜辭帝郊揚棹發皇京狐兔懷
窟志犬馬戀主情撫襟同太息相顧俱涕零奉役塗未
啟思歸思已盈
還都道中三首
悅懌遂還心踊躍貪至勤鳴雞戒征路暮息落日分急
流騰飛沫回風起江濆孤獸啼夜侣離鴻噪霜羣物哀
心交横聲切思紛紜歎慨訴同旅美人無相聞
風急訊灣浦裝高偃檣舳夕聽江上波遠極千里目寒
律驚窮蹊爽氣起喬木隠隠日沒岫瑟瑟風發谷鳥還
暮林諠潮上冰結洑夜分霜下淒悲端出遥陸愁來攅
人懷羇心苦獨宿
久宦迷遠川川廣每多懼薄止閭邊亭關歴險程路霮
䨴冥隅岫濛昧江上霧時涼籟爭吹流洊浪奔趣(一作注)
惻焉增愁起搔首東南顧茫然荒野中舉目皆凛素回風揚
江泌寒禽棲動樹太息終晨漏企我歸飈遇
上潯陽還都道中
昨夜宿南陵今旦入蘆洲客行惜日月崩波不可留侵
星赴早路畢景逐前儔鱗鱗夕雲起獵獵晚(一作曉)風遒
騰沙鬱黃霧翻浪揚白鷗登艫眺淮甸掩泣望荆流絶
目盡平原時見遠煙浮倏忽坐還合俄思甚兼秋未嘗違
戶庭安能千里遊誰令乏古節貽此越鄉憂
還都至三山望石頭城
泉源安首流川末澄遠波晨光被水族曉氣歇林阿兩
江皎平迥三山鬱駢羅南帆望越嶠北榜指齊河關扄
繞天邑襟帶抱尊華長城非壑嶮峻岨似荆芽攅樓貫
白日摛堞隠丹霞征夫喜觀國遊子遲見家流連入京
引躑躅望鄉歌彌前歎景促逾近勌路多偕萃猶如兹
弘易將謂何
還都口號
分壤蕃帝華列正藹皇宫禮讌及年睱朝奏因歲通維
舟歇金景結棹俟昌風鉦歌首寒物歸吹踐開冬陰沈
烟塞合蕭瑟涼海空馳霜急歸節幽雲慘天容旌鼓貫
玄塗羽鷁被長江君王遲京國游子思鄉邦思世共渝洽
身願兩扳逢勉哉河濟客勤爾尺波功
行京口至竹里
高柯危且竦鋒石横復仄複澗隠松聲重崖伏雲色冰
閉寒方壯風動鳥傾翼斯志逢凋嚴孤游值曛逼兼塗
無憩鞍半菽不遑食君子樹令名細人效命力不見長
河水清濁俱不息
發後渚
江上氣早寒仲秋始霜雪從軍乏衣糧方冬與家别蕭
條背鄉心悽愴清渚發涼埃晦平皋飛潮隠修樾孤光
獨徘徊空烟視昇滅塗隨前峯遠意逐後雲結華志分
馳年韶顔惨驚節推琴三起歎聲為君斷絶
岐陽守風
差池玉繩高掩藹瑶井没廣岸屯宿陰懸崖棲歸月役
人喜先馳軍令申早發洲迥風正悲江寒霧未歇飛雲
日東西别鶴方楚越塵衣孰揮瀚蓬思亂光髮
發長松遇雪
土牛既送寒冥陸方浹馳振風搖地局封雪滿空枝江
渠合為陸天野浩無涯飲泉凍馬骨斵冰傷役疲昆明
豈不慘黍谷寧可吹
詠史
五都矜財雄三川養聲利百金不市死明經有高位京
城十二衢飛甍各鱗次仕子彯華纓游客竦輕轡明星
晨未晞軒盖已雲至賓御紛颯沓鞍馬光照地寒暑在
一時繁華及春媚君平獨寂寞身世兩相棄
蜀四賢詠(司馬相如王褒)(嚴君平揚雄)
渤渚水浴鳬春山玉扺鵲皇漢方盛明羣龍滿階閣君
平因世閒得還守寂寞閉簾注道德開卦述天爵相如
達生旨能屯復能躍陵令無人事毫墨時灑落褒氣有
逸倫雅繢信炳博如令聖納賢金璫易羈絡良遮神明
遊豈伊覃思作玄經不期賞蟲篆憂散樂首路或參差
投駕均遠託身表既非我生内任豐薄
擬古八首
魯客事楚王懷金襲丹素既荷主人恩又蒙令尹顧日
宴罷朝歸鞍馬塞衢路宗黨生光輝賓僕遠傾慕富貴
人所欲道得亦何懼南國有儒生迷方獨淪誤伐木清
江湄設置守毚兔
十五諷詩書篇翰靡不通弱冠參多士飛步游秦宫側
覩君子論預見古人風兩說窮舌端五車摧筆鋒羞當
白璧貺恥受聊城功晩節從世務乘障遠和戎解佩襲
犀渠卷袠奉盧弓始願力不及安知今所終
幽并重騎射少年好馳逐氊帶佩雙鞬象弧插雕服獸
肥春草短飛鞚越平陸朝遊鴈門上暮還樓煩宿石梁
有餘勁驚雀無全目漢虜方未和邊城屢翻覆留我一
白羽將以分虎竹
鑿井北陵隈百文不及泉生事本瀾漫何用獨精堅幼
壯重寸陰衰暮及輕年放駕息朝歌提爵止中山日夕
登城隅周廻視洛川街衢積凍草城郭宿寒烟繁華悉
何在宫闕久崩填空謗齊景非徒稱夷叔賢
伊昔不治業倦游觀五都海岱饒壯士蒙泗多宿儒結
髮起躍馬垂白多講書呼我升上席陳觶發瓢壺管仲
死已久墓在西北隅後面崔嵬者桓公舊塜廬君來誠
既晚不覩崇明初玉琬徒見𫝊交友義漸疎
束薪幽篁裏刈黍寒澗隂朔風傷我肌號鳥驚思心歲
暮井賦訖程課相追尋田租送函谷獸藁輸上林河渭
冰未開關隴雪正深笞擊官有罰阿辱吏見侵不謂乘
軒意伏櫪還至今
河畔草未黃胡鴈已矯翼秋螢扶戶吟寒婦成夜織去
歲征人還流傳舊相識聞君上隴時東望久歎息宿昔
改衣帶朝旦(玉臺作旦暮)異容色念此憂如何夜長愁更多
明鏡塵匣中瑤琴生網羅
蜀漢多竒山仰望與雲平隂崖積夏雪陽谷散秋容朝
朝見雲歸夜夜聞猿鳴憂人本自悲孤客易傷情臨堂
設樽酒留酌思平生石以堅為性君勿輕素誠
紹古辭七首
橘生湘水側菲陋人莫傳逢君金華宴得在玉几前三
川窮名利京洛富妖妍恩榮難久恃隆寵易衰偏觀席
妾悽愴覩翰君泫然徒抱忠孝志猶為葑菲遷
昔與君别時蠶妾初獻絲何言年月駛寒衣已擣治絛
繡多廢亂篇帛久塵緇離心壯為劇飛念如懸旗石席
我不爽德音君勿欺
瑟瑟涼海風竦竦寒山木紛紛羈思盈慊慊夜弦促訪
言山海路千里歌别鶴絃絶空咨嗟形音誰賞錄辛苦
異人狀美貌改如玉徒畜巧言鳥不解心欵曲
孤鴻散江㠘連翩遵渚飛合嘶衡桂浦馳顧河朔畿攅
攅勁秋木昭昭淨冬暉窗前滌歡爵帳裏縫舞衣芳歲
猶自可日夜望君歸
憑楹翫夜月迥眺出谷雲還山路已遠往海不及羣徘
徊清淮汭顧慕廣江濆物情乖喜歇守操古難聞三越
豐少姿容態傾動君
開黛覩容(一作朝)顔臨鏡訪遥塗君子事河源彌祀闕還
書春風掃地起飛塵生綺疏文袿為誰設羅帳空卷舒
不怨身孤寂但念星隠隅
暖歲節物早萬萌迎春達春風夜㛹娟春霧朝晻靄軟
蘭葉可採柔桑條易捋怨咽對風景悶瞀守閨闥天賦
愁民命含生但契闊憂來無行伍歴亂如覃葛
學古
北風十二月雪下如亂巾實是愁苦節惆悵憶(一作别)情
親會得兩少妾同是洛陽人嬛緜好眉目閑麗美腰身
凝膚皎若雪明淨色如神嬌愛生盼矚聲媚起朱唇衿
服襍緹繢首飾亂瓊珍調絃俱起舞為我唱梁塵人生
貴得意懷願待君申幸值嚴冬暮幽夜方未晨齊衾久
兩設角枕已雙陳願君早休息留歌待三春
古辭
容華不待年何為客遊梁九月寒陰合悲風斷君腸歎
息空房婦幽思坐自傷勞心結遠路惆悵獨未央
擬青青陵上栢
涓涓亂江泉綿綿横海烟浮生旅昭世空事歎華年書
翰幸閒暇我酌子縈絃飛鑣出荆路騖服指秦川渭濱
富皇居鱗館匝河山輿童唱秉椒櫂女歌采蓮孚愉鸞
閤上窈窕鳳楹前娛生信非謬安用求多賢
學劉公幹體五首
欲宦乏王事結主遠恩私為身不為名散書徒滿帷連
冰上冬月披雪拾園葵聖靈燭區外小臣良見遺
曀曀寒野霧蒼蒼隂山栢樹迥霧縈集山寒野風急歲
物盡淪傷孤貞為誰立賴樹自能貞不計迹幽澀
胡風吹朔雪千里度龍山集君瑶臺上飛舞兩楹前兹
晨自為美當避豔陽天豔陽桃李節皎潔不成妍
荷生淥泉中碧葉齊如規迴風蕩流霧珠水逐條垂彪
炳此金塘藻耀君玉池不愁世賞絶但畏盛明移(藝文作張)
(華)
白日正中時天下共明光北園有細草當晝正含霜乖
榮頓如此何用獨芬芳抽琴為爾歌絃斷不成章
擬阮公夜中不能寐
漏分不能臥酌酒亂繁憂惠氣憑夜清素景緣隟流鳴
鶴時一聞千里絶無儔佇立為誰久寂寞空自愁
學陶彭澤體(奉和王義興)
長憂非生意短願不須多但使尊酒滿朋舊數相過秋
風七八月清露潤綺羅提瑟當戶坐歎息望天河保此
無傾動寧復滯風波
數詩
一身仕關西家族滿山東二年從車駕齋祭甘泉宫三
朝國慶畢休沐還舊邦四牡曜長路輕盖若飛鴻五侯
相餞送高會集新豐六樂陳廣坐組帳揚春風七盤起
長袖庭下列歌鍾八珍盈雕俎綺肴紛錯重九族共瞻
遲賓友仰徽容十載學無就善宦一朝通
建除詩
建旗出燉煌西討屬國羌除去徒與騎戰車羅萬箱滿
山又填谷投鞍合營牆平原亘千里旗鼓轉相望定舍後
未休候騎敕前裝執戈無暫頓彎弧不解張破滅西零
國生虜郅支王危亂悉平蕩萬里置關梁成軍入玉門
士女獻壺漿收功在一時歴世荷餘光開壤襲朱紱左
右佩金章閉帷草太玄兹事殆愚狂
白雲
探靈喜解骨測化善騰天情高不戀俗厭世樂尋仙鍊
金宿明館屑玉止瑤淵鳳歌出林闕龍駕戾蓬山凌崖
采三露攀鴻戲五烟昭昭景臨霞湯湯風媚泉命娥雙
月際要媛兩星間飛虹眺卷河汎霧弄輕絃笛聲謝廣
賓神道不復傳一逐白雲去千齡猶未旋
臨川王服竟還田里
送舊禮有終事君慚懦薄稅駕罷朝衣歸志願巢壑尋
思邈無報退命愧天爵捨耨將十齡還得守場藿道經
盈竹笥農書滿塵閣愴愴秋風生戚戚寒緯作豐霧粲
草華高月麗雲崿屏跡勤躬稼衰疾倚芝藥顧此謝人
羣豈直止商洛
行藥至城東橋
雞鳴關吏起伐鼔早通晨嚴車臨迥陌延瞰歴城闉蔓
草緣高隅修楊夾廣津迅風首旦發平路塞飛塵擾擾
遊宦子營營市井人懷金近從利撫劒遠辭親争先萬
里塗各事百年身開芳及稚節含綵吝驚春尊賢永照
灼孤賤長隠淪容華坐銷歇端為誰苦辛
園中秋散
負疾固無豫晨衿悵已單氣交蓬門疎風數園草殘荒
墟半晚色幽庭憐夕寒既悲月戶清復切夜蟲酸流枕
商聲苦騷殺年志闌臨歌不知調發興誰與歡儻結絃
上情豈孤林下彈
觀圃人藝植
善賈笑蠶漁巧宦賤農牧遠養遍關市深利窮海陸乘
軺實金羈當壚信珠服居無逸身技安得坐梁肉徒承
屬生幸政緩吏平睦春畦及耘藝秋場早芟築澤閱既
繁高山營又登熟抱插壠上餐結茅野中宿空織已尚
淳寧知俗翻覆
遇銅山掘黃精
土肪閟中經水芝韜内策(一作籍)寶餌緩童年命藥駐衰
歷矧蓄終古情重拾烟霧迹羊角棲斷雲榼口流隘石
銅谿晝森沈乳竇夜涓滴既類風門磴復象天井壁蹀
蹀寒葉離灇灇秋水積松色隨野深月露依草白空守
江海思豈懷梁鄭客得仁古無怨順道今何惜
見賣玉器者(并序)
見賣玉器者或人欲買疑其是珉不肯成市聊作
此詩以戲買者
涇渭不可雜珉玉當早分子實舊楚客蒙俗謬前聞安
知理孚采豈識質明温我方歴上國從洛入函轅揚光
十貴室馳譽四豪門竒聲振朝邑高價服鄉村寧能與
爾曹瑜瑕稍辨論
懷遠人
哀樂生有端離會起無因去事難重念恍惚似如神屬
期眇起遠後遇邈無辰馳風掃遥路輕蘿含夕塵思君
成首疾欲息眉不伸
夢歸鄉(玉臺作夢還詩)
銜淚出郭門撫劒無人逵沙風暗空(玉臺作塞)起離心眷鄉
畿夜分就孤枕夢想暫言歸孀婦當戶歎繅絲(外編作搔首)
復鳴機慊欵論久别相將還綺闈歷歷簷下涼朧朧帳裏暉
刈蘭爭芬芳採菊競葳蕤開奩奪香蘇探袖解纓徽夢中長
路近覺後大江違驚起空嘆息恍惚神魂飛白水漫浩浩
高山壯巍巍波瀾異往復風霜改榮衰此土非吾土慷
慨當告誰
春羈
征人歎道遐去鄉愒路邇佳期每無從淮陽非尺咫春
日起游心勞情出徙倚岫遠雲烟綿谷屈泉靡迤風起
花四散露濃條(闕)暄妍正在兹摧抑多嗟思嘶聲名
(一作召)邊堅豈我箱中紙染翰餉君琴新聲憶解子
歲暮悲
霜露迭濡潤草木互榮落日夜改運周今悲復如昨書
色苦沈隂白雪夜迴薄皦潔冒霜鴈飄揚出風鶴天寒
多顔苦妍容逐丹壑絲罥千里心獨宿乏然諾歲暮美
人還寒壺與誰酌
在江陵歎年傷老
五難未易夷三命戒淵抱方瞳起松髓頳髮疑桂腦役
生良自休大患安足保開簾窺景夕備屬雲物好翾翾
燕弄風嫋嫋柳垂道池瀆亂蘋萍園楥美花草節如驚
灰異零落就衰老
夜聽妓二首
夜來坐幾時銀漢傾露落澄滄入閨景葳蕤被園藿絲
管感暮情哀音繞梁作芳盛不可恒及歲共為樂天明
坐當散琴酒駛絃酌
蘭膏消耗夜轉多亂筵雜坐更絃歌傾情逐節寧不苦
特為盛年惜容華
翫月城西門廨中
始見西南樓纖纖如玉鈎末映東北墀娟娟似娥眉娥
眉蔽珠櫳玉鈎隔鎻窗三五二八時千里與君同夜移
衡漢落徘徊帷戶(玉臺作幌)中歸華先委露别葉蚤辭風客
游厭苦辛仕子倦飄塵休澣自公日宴慰及私辰蜀琴
抽白雪郢曲發(玉臺作繞)陽春肴乾酒未闋金壺啟夕淪迴
軒駐輕盖留酌待情人
喜雨(奉敇作)
營社達羣陰屯雲(藝文作連宫)揜積陽河井起龍蒸日魄斂
游光族雲飛泉室震風沈羽鄉升雰浹地維傾潤瀉天
潢平灑周海嶽曲潦溢川莊驚雷鳴桂渚迴涓流玉堂
珍木抽翠條炎卉擢朱芳關市欣九賦京廩開萬箱無
謝尭為君何用知栢皇
苦雨
連隂積澆灌滂沱下霖亂沈雲日夕昏驟雨淫朝旦蹊
濘走獸稀林寒鳥飛晏密霧冥下溪聚雲屯高岸野雀無
所依羣雞聚空館川梁日已廣懷人邈渺漫徒酌相思
酒空急促明彈
詠白雪
白珪誠自白不如雪光妍工隨物動氣能逐勢方圓無
妨玉顔媚不奪素繒鮮投心障苦節隠迹避榮年蘭焚
石既斷何用恃芳堅
三日
氣暄動思心柳青起春懷時艷憐花藥服淨俛登臺提觴
野中飲愛心烟未開露色染春草泉源潔冰苔泥泥濡
露條嫋嫋承風裁鳬雛掇苦薺黃鳥銜櫻梅解衿欣景
預臨流競覆杯美人竟何在浮心空自摧
詠秋
秋蘭徒晩綠流風漸不親飈我垂罳幕驚此梁上塵沈
隂安可久豐景將遂淪何由忽靈化暫見别離人
秋夕
慮涕擁心用夜默發思機幽閨溢涼吹閒庭滿清暉紫
蘭花已歇青梧葉方稀江上淒海戾漢曲驚朔霏髮班
悟壯晚物謝知歲微臨宵嗟獨對撫賞怨情違躊躇空
明月惆悵徒深帷
秋夜二首
夜久膏既竭啟明旦未央環情倦始復空閨起晨裝幸
承天光轉曲影入幽堂徘徊集通隟宛轉燭迴梁帷風
自卷舒簾露視成行歲役急窮晏生慮備温涼絲紈夙
染濯綿綿夜裁張冬雪旦夕至公子乏衣裳華心愛零
落非直惜容光願君剪衆念且共覆前觴
遁迹避紛喧貨農棲寂寞荒徑馳野鼠空庭聚山雀既
遠人世歡還賴泉卉樂折柳樊場圃負綆汲潭壑霽旦
見雲峯風夜聞海鶴江介早寒來白露先秋落麻壟方
結葉瓜田已掃籜傾暉忽西下迴景思華幕攀蘿席中
軒臨觴不能酌終古自多恨幽悲共淪鑠
和王護軍秋夕
散漫秋雲遠蕭蕭霜月寒驚飈西北起孤鴈夜往還開
軒當戶牖取琴試一彈停歌不能和終曲久辛酸金氣
方勁殺隆陽微且單泉涸甘井竭節徙芳歲殘生事各
多少誰共知易難投章心藴結千里途輕紈願託孤老
暇觴思暫開餐
和王義興七夕
宵月向掩扉夜霧方當白寒機思孀婦秋堂泣征客匹
命無單年偶影有雙夕暫交金石心須臾雲雨隔
冬至
舟遷莊甚笑水流孔急歎景移風度改日至晷迴換眇
眇負霜鶴皎皎帶雲鴈長河結瓓玕層冰如玉岸哀哀
古老容慘顔愁歲晏催促時過逼迫聚離散美人還未
央鳴箏誰與彈
冬日
嚴風亂山起白日欲還次曛霧蔽窮天夕隂晦寒地烟
霾有氛氲精光無明異風急野田空饑禽稍相棄含生
共通閉懷賢敦為利天窺苟平圓寧得已偏媚瀉海有
歸潮衰容不還穉君今且安歌無念老方至
望水
刷鬢垂秋日登高觀水長千澗無别源萬壑共一廣流
駛巨石轉湍迴急沫上苕苕嶺岸高照照寒洲爽東歸
難忖惻日逝誰與賞臨川憶古事目孱千載想河伯自
矜大海若沈渺莽
望孤石
江南多暖谷雜樹茂寒峯朱華抱白雪陽條熙朔風蚌
節流綺藻輝石亂烟虹泄雲去無極馳波往不窮嘯歌
清漏畢徘徊朝景終浮生會當幾歡酌每盈衷
山行見孤桐
桐生蒙石裏根孤地寒隂上倚崩岸勢下帶洞阿深奔
泉冬激射霧雨夏霖霪未霜葉已肅不風條自吟昏明
積苦思晝夜叫哀禽棄妾望掩淚逐臣對撫心雖以慰
單危悲涼不可任幸願見雕斵為君堂上琴
詠雙燕二首
雙燕戲雲崖羽翰始差池出入南閨裏經過北堂陲意
欲巢君幕層楹不可窺沈吟芳歲晚徘徊韶景移悲歌
辭舊愛銜淚覓新知
可憐雲中燕旦去暮來歸自知羽翅弱不與鵠争飛寄
聲謝飛鵠往事子毛衣𤨏心誠貧薄叵吝節榮衰隂山
饒苦霧危節多勁威豈但避霜雪當儆野人機
酒後
晨節無兩淹年意不俱處自非羽酌歡何用慰愁旅
講易
雲澤翔羽姬横盖招益人賁園無金尚履道易書紳
可愛
風帷閃珠帶月幌垂霧羅魏粲縫秋裳趙艷習春歌
夜聽聲
辭鄉不覺遠歡寡憂自繁何用慰秋望清燭視夜翻
咏老
軟顔收紅蘂玄鬢生素華冉冉逝將老咄咄奈老何
春咏
節運同可悲莫若春光甚和風未及燠遺涼清且凜
字謎三首
二形一體四支八頭四八一八飛泉仰流(井字)
頭如刀尾如鈎中央横廣四角六抽右面負兩刃左邊
雙屬牛(龜字)
乾之一九隻立無偶坤之二六宛然雙宿(土字)
贈顧墨曹
昏明易遠離會難揆雲轍泉分西艫東軌
聯句
在荆州與張使君李居士聯句
橋磴支吾轍篁路拂輕鞍三尹無喜色一適或垂竽
與謝尚書莊三聯句
霞輝兮澗朗日靜兮川澄風輕桃欲開露重蘭未勝水
光溢兮松霧動山烟疊兮石露凝掩映晨物綵連綿夕
羽興
月下登樓聯句
髴髣蘿月光繽紛篁霧隂樂來亂憂念酒至歇憂心(鮑博)
(士)露入覺牖高螢蜚測苑深清氣澄永夜流吹不可臨
(王延秀)密峯集浮碧疎瀾道瀛尋𠻳玉延幽性攀桂藉知
音(荀原之)辰意事淪晦良歡戒勿祲昭景有遺駟疏賈無
留金(荀中書萬秋)
漢魏六朝百三家集卷六十九
