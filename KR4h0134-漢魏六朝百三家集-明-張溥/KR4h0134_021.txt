漢魏六朝百三家集卷二十一
漢孔融集題詞
魯國男子孔文舉年大於曹操二歲家世聲華
曹氏不敵其詩文益非操所敢望也操殺文舉
在建安十三年時僣形已彰文舉既不能誅之
又不能遠之並立衰朝戲謔笑傲激其忌怒無
啻肉餧餒虎此南陽管樂所深悲也曹丕論文
首推北海金帛募錄比於揚班脂元升往哭文
舉官以中散丕好賢知文十倍於操然令文舉
不死親見漢帝禪受當塗盜鼎亦必舉族沈焚
所恨者其死先操狐鼠晏行攘袂之日天下遂
無孔父仇牧耳文舉天性樂善甄臨配食虎賁
同坐死不相負何况生存盛憲困於孫權葆首
急難禰衡謝該淪落下士抗章推舉今讀其書
表如鮑子復生禽息不没彼之大度豈止六國
四公子乎而道窮命盡不能庇九歲之男七歲
之女天道無親其言不信猶黨錮餘烈哉陳畱
路粹中郎弟子也呈身漢賊奏殺賢者與馬融
役於梁冀等耳東漢詞章拘密獨少府詩文豪
氣直上孟子所謂浩然非耶琴堂衣冠客滿酒
盈予尚能想見之
目錄
表疏
薦禰衡表
崇國防疏
上書
薦謝該上書
上漢帝書
奏宜准古王畿制書(闕)
上三府所辟稱故吏事(闕)
奏馬賢事(闕)
對
東海王祭禮對(闕)
教
告高密縣立鄭公鄉教
修鄭公宅教
告昌安縣教
下高密恤鄧子然教
答王修教
又
書
與曹操論盛孝章書
與曹操論酒禁書
又
啁曹操討烏桓書
報曹操書
答虞翻書
與韋甫休書
又
與王朗書
與張紘書
又
喻邴原書
與邴原書
與諸卿書
與宗從弟書
與許博士書
論
汝潁優劣論
聖人優劣論
又
周武王漢高祖論
議
馬日磾不宜加禮議
肉刑議
碑
衛尉張儉碑
詩
離合作郡姓名字詩
雜詩二首
臨終詩
六言三首
失題
漢魏六朝百三家集卷二十一目錄
漢魏六朝百三家集卷二十一
明張溥輯
漢孔融集
表疏
薦禰衡表
臣聞洪水横流帝思俾乂旁求四方以招賢俊昔世宗
繼綂將弘祖業疇咨熙載羣士響臻陛下叡聖纂承基
緒遭遇厄運勞謙日仄惟嶽降神異人竝出竊見處士
平原禰衡年二十四字正平淑質貞亮英才卓躒初涉
藝文升堂覩奥目所一見輒誦於口耳所暫聞不忘於
心性與道合思若有神弘羊潛計安世默識以衡凖之
誠不足怪忠果正直志懷霜雪見善若驚疾惡若讐任
座抗行史魚厲節殆無以過也鷙鳥累百不如一鶚使
衡立朝必有可觀飛辯騁辭溢氣坌涌解疑釋結臨敵
有餘昔賈誼求試屬國詭繫單于終軍欲以長纓牽致
勁越弱冠慷慨前世美之近日路粹嚴象亦用異才擢
拜臺郎衡宜與比如得龍躍天衢振翼雲漢揚聲紫微
垂光虹蜺足以昭近署之多士增四門之穆穆鈞天廣
樂必有竒麗之觀帝室皇居必畜非常之寳若衡等輩
不可多得激楚陽阿至妙之容賞伎者之所貪飛兔騕
褭絶足奔放良樂之所急也臣等區區敢不以聞陛下
篤慎取士必須效試乞令衡以褐衣召見必無可觀采
臣等受面欺之罪
崇國防疏
竊聞領荆州牧劉表桀逆放恣所為不軌至乃郊祭天
地擬儀社稷雖昏僭惡極罪不容誅至於國體宜且諱
之何者萬乘至重天王至尊身為聖躬國為神器陛級
縣遠禄位限絶猶天之不可階日月之不可踰也每有一
豎臣輒云圖之若形之四方非所以杜塞邪萌愚謂雖
有重戾必宜隠忍賈誼所謂擲鼠忌器蓋謂此也是以
齊兵次楚唯責包茅王師敗績不書晉人前以露袁術
之罪今復下劉表之事是使跛牂欲闚高岸天險可得
而登也案表跋扈擅誅列侯遏絶詔命斷盗貢篚招呼
元惡以自營衛專為羣逆主萃淵藪郜鼎在廟章孰甚
焉桑落瓦解其埶可見臣愚以為宜隠郊祀之事以崇
國防
上書
薦謝該上書
臣聞高祖創業韓彭諸將征討暴亂陸賈叔孫通進說
詩書光武中興吳耿佐命范升衛宏修述舊業故能文
武竝用成長久之計陛下聖德欽明同符二祖勞謙戹
運三年乃讙今尚父鷹揚方叔翰飛王師電鷙羣凶破
殄始有櫜弓臥鼓之次宜得名儒典綜禮紀竊見故公
車司馬令謝該體曾史之淑性兼商偃之文學博通羣
藝周覽古今物來有應事至不惑清白異行敦悦道訓
求之遠近少有疇匹若乃巨骨出吳隼集陳庭黃熊入
寢亥有二首非夫洽聞者莫識其端也雋不疑定北闕
之前夏侯勝辯常陰之驗然後朝士益重儒術今該實
卓然比跡前列間以父母老疾棄官欲歸道路險塞無
由自致猥使良才抱璞而逃踰越山河沈淪荆楚所謂
往而不反者也後日當更饋樂以釣由余尅像以求傅
說豈不煩哉臣愚以為可推錄所在召該令還楚人止
孫卿之去國漢朝追匡衡於平原尊儒貴學惜失賢也
上漢帝書
先帝褒厚老臣懼其殞越是故扶接助其氣力三公刺
腋近為憂之罪驚戒也云備大臣非其類也
教
告高密縣立鄭公鄉教
昔齊置士鄉越有君子軍皆異賢之意也鄭君好學實
懷明德昔太史公廷尉吳公謁者僕射鄧公皆漢之名
臣又南山四皓有園公夏黃公潛光隠耀世加其高皆
悉稱公然則公者仁德之正號不必三事大夫也今鄭
君鄉宜曰鄭公鄉昔東海于公僅有一節猶或戒鄉人
侈其門閭矧乃鄭公之德而無駟牡之路可廣開門衢
令容高車號為通德門
修鄭公宅教
(玄在徐州文舉欲其還郡敦請懇惻使人繼蹟又教曰)
鄭公久遊南夏今艱難稍平儻有歸來之思無寓人於
我室毁傷其藩垣林木必繕治牆宇以俟還
告昌安縣教
邑人高幼自言辟得井中鼎夫鼎久潛于井德之休明
雖小重也黃耳金鉉利貞之象國遭凶荒彝器出或者
明以饗人
下高密恤鄧子然教
志士鄧子然告困焉得愛釡庾之間以傷烈士之心與
豆三斛後乏復言
答王修教
(修為孔融主簿舉孝廉修讓邴原融不聽)
原之賢也吾已知之矣昔高陽氏有才子八人堯不能
用舜實舉之原可謂不患無位之士以遺後賢不亦可
乎
又答
(修重辭融答)
掾清身潔已歴試諸難謀而鮮過惠訓不倦余嘉乃勲
應乃懿德用升爾于王庭其可辭乎
書
與曹操論盛孝章書
(憲字孝章會稽人初為臺郎路逢融時十餘歲載歸與言知其竒尋舉孝廉補尚書郎稍)
(遷吳郡太守以疾去官歸鄉里孫策平吳忌憲名囚之融與操書由是徵為騎都尉徵命)
(未至為孫權所害)
歲月不居時節如流五十之年忽焉已至公為始滿融
又過二海内知識零落殆盡惟會稽盛孝章尚存其人
困於孫氏妻孥湮没單孑獨立孤危愁苦若使憂能傷
人此子不得復永年矣春秋傳曰諸侯有相滅亡者桓
公不能救則桓公恥之今孝章實丈夫之雄也天下談
士依以揚聲而身不免於幽縶命不期於旦夕是吾祖
不當復論損益之友而朱穆所以絶交也公誠能馳一
介之使加咫尺之書則孝章可致友道可弘矣今之少
年喜謗前輩或能譏評孝章孝章要為有天下大名九
牧之人所共稱歎燕君市駿馬之骨非欲以騁道里乃
當以招絶足也維公匡復漢室宗社將絶又能正之正
之之術實須得賢珠玉無踁而自至者以人好之也况
賢者之有足乎昭王築臺以尊郭隗隗雖小才而逢大
遇竟能發明主之至心故樂毅自魏往劇辛自趙往鄒
衍自齊往嚮使郭隗倒懸而王不解臨溺而王不拯則
士亦將高翔遠引莫有北首燕路者矣凡所稱引自公
所知而復有云者欲公崇篤斯義也因表不悉
與曹操論酒禁書
公初當來邦人咸抃舞踊躍以望我后亦既至止酒禁
施行夫酒之為德久矣古先哲王類帝禋宗和神定人
以齊萬國非酒莫以也故天垂酒星之燿地列酒泉之
郡人著旨酒之德堯不千鍾無以建太平孔非百觚無
以堪上聖樊噲解戹鴻門非豕肩鍾酒無以奮其怒趙
之厮養東迎其主非引巵酒無以激其氣高祖非醉斬
白蛇無以暢其靈景帝非醉幸唐姬無以開中興袁盎
非醇醪之力無以脱其命定國不酣飲一斛無以決其
法故酈生以高陽酒徒著功於漢屈原不餔醩醊醨取
困於楚由是觀之酒何負於政哉
又書
昨承訓答陳二代之禍及衆人之敗以酒亡者實如來
誨雖然徐偃王行仁義而亡今令不絶仁義燕噲以讓
失社稷今令不禁謙退魯因儒而損今令不棄文學夏
商亦以婦人失天下今令不斷婚姻而將酒獨急者疑
但惜穀耳非以亡王為戒也
啁曹操討烏桓書
大將軍遠征蕭條海外昔肅慎氏不貢楛矢丁零盜蘇
武牛羊可并案也
報曹操書
猥惠書教告所不逮融與鴻豫州里比鄰知之最早雖
嘗陳其功美欲以厚於見私信於為國不求其覆過掩
惡有罪望不坐也前者黜退歡欣受之昔趙宣子朝登
韓厥夕被其戮喜而求賀况無彼人之功而敢枉當官
之平哉忠非三閭智非鼂錯竊位為過免罪為幸乃使
餘論遠聞所以慙懼也朱彭寇賈為世壯士愛惡相攻
能為國憂至於輕弱薄劣猶昆蟲之相嚼適足還害其
身誠無所至也晉侯嘉其臣所争者大而師曠以為不
如心競性既遲緩與人無傷雖出胯下之負榆次之辱
不知貶毁之於已猶蚊䖟之過也子産謂人心不相似
或矜埶者欲以取勝為榮不念宋人待四海之客大壚
不欲令酒酸也至於屈榖巨瓠堅而無竅當以無用罪
之耳他者奉尊嚴教不敢失墜郗為故吏融所推進趙
衰之拔郤縠不輕公叔之升臣也知同其愛訓誨發中
雖懿伯之忌猶不得念况恃舊交而欲自外於賢吏哉
輒布腹心修好如初苦言至意終身誦之
答虞翻書
示所著易傳自商瞿以來舛錯多矣去聖彌遠衆說騁
辭曩聞延陵之理樂今覩吾君之治易知東南之美者
非但會稽之竹箭焉又觀象雲物察應寒温推本禍福
與神合契可謂探賾旁通者已方世清聖上求賢者梁
丘以卦筮寧世劉向以洪範昭名想當來翔追蹤前烈
相見乃盡不復多陳
與韋甫休書
使君足下懷遠垂勲西戎即叙前别意恨甚多不悉辛
從事至承獲所訊喜而起居不恙而到也云便結駟徑
至舊治西土之人宗服令德解仇崇好以順風化萬里
雍穆如樂之和雖為國家威靈感應亦實士縠堪事之
效也昔伯安由幽都而登上司子琰以豫州而取宰相
近事未遠當勉功業以豐此慶耳間僻疾動不得復與
足下岸幘廣坐舉杯相於以為邑邑
又
前日元將來淵才亮茂雅度弘毅偉世之器也昨日仲
將又來懿性貞實文敏篤誠保家之主也不意雙珠近
出老蚌甚珍貴之
與王朗書
(朗漢末為會稽太守孫策渡江略地與策戰敗績乃詣策令使詰讓朗對謝服曹操為司)
(空表徵之未至融與之書朗自曲阿展轉江海積年乃至拜諫議大夫參司空軍事)
世路隔塞情問斷絶感懷增思前見章表知尋湯武罪
已之迹自投東裔同鯀之罰覽省未周涕隕&KR1008;然主上
寬仁貴德宥過曹公輔政思賢竝立策書屢下殷勤欵
至知櫂舟浮海息駕廣陵不意黃熊突出羽淵也談笑
有期勉行自愛
與張紘書
(紘為孫策奉章至許宫留為侍御史融等皆與親善後曹操聞策薨令紘輔權内附出紘)
(為會稽東部都尉及權討江夏以東部少事命紘居守遙領所職融遺紘書)
聞大軍西征足下畱鎮不有居者誰守社稷深固折衝
亦大勲也無乃李廣之氣循髮益怒樂一當單于以盡
餘憤乎南北竝定世將無事孫叔投戈絳灌俎豆亦在
今日但用離析無緣會面為愁歎耳道直途清相見豈
復難哉
又
(紘既好文學又善楷篆與融書自書融遺紘書美之)
前勞手筆多篆書每舉篇見字欣然獨笑如復覩其人
也
喻邴原書
(原初署北海功曹融為太守以原為計佐是時漢朝陵遲政以賄成原乃將家人入鬱洲)
(山中郡舉有道融以書喻原原遂到遼東)
修性保真清虚守高危邦不入久潛樂土王室多難西
遷鎬京聖朝勞謙疇咨雋乂我徂求定策命懇惻國之
將隕嫠不恤緯家之將亡緹縈跋涉彼匹婦也猶執此
義實望根矩仁為已任授手援溺振民於難乃或晏晏
居息莫我肯顧謂之君子固如此乎根矩根矩可以來
矣
與邴原書
(原自遼東欲歸鄉里止於三山融移書與之原於是復返積十餘年後乃遁還)
隨會在秦賈季在翟諮仰靡所歎息增懷頃知來至近
在三山詩不云乎來歸自鎬我行永久今遣五官掾奉
問榜人舟楫之勞禍福動靜告慰亂階未已阻兵之雄
若棋奕爭梟
與諸卿書
鄭康成多臆說人見其名學謂有所出也證案大較要
在五經四部書如非此文近為妄矣若子所執以為郊
天鼓必當麒麟之皮也寫孝經本當曾子家策乎
與宗從弟書
知晩節豫學既美大弟困而能寤又合先君加我之義
豈惟仁弟實專承之凡我宗族猶或賴焉
與許博士書
(許博士為漢樂器融與書)
今足下遠以彝器金石並志為國家來儀之瑞亦丈夫
之大勲
論
汝潁優劣論
融以汝南士勝潁川士陳長文難融答之曰汝南戴子
高親止千乘萬騎與光武皇帝共於道中潁川士雖抗
節未有頡頏天子者也汝南許子伯與其友人共說世
俗將壊因夜舉聲號哭潁川雖憂時未有能哭世者也
汝南府許掾教太守鄧晨圖開稻陂數萬頃累世獲其
功夜有火光之瑞韓元長雖好地理未有成功見效如
許掾者也汝南張元伯身死之後見夢范巨卿潁川士
雖有竒異未有能神而靈者也汝南應世叔讀書五行
俱下潁川士雖多聰明未有能離婁竝照者也汝南李
洪為太尉掾弟殺人當死洪自劾詣閣乞代弟命便飲
酖而死弟用得全潁川士雖尚節義未有能殺身成仁
如洪者也汝南翟子威為東郡太守始舉義兵以討王
莽潁川士雖疾惡未有能破家為國者也汝南袁公著
為甲科郎上書欲治梁冀潁川士雖慕忠讜未有能投
命直言者也
聖人優劣論
荀愔等以為聖人俱受乾坤之醇靈禀造化之和氣該
百行之高善備九德之淑懿極鴻源之深閭窮品物之
情類曠蕩出於無外沈微淪於無内器不足周不充聖
極荀以孔子稱大哉堯之為君也唯天為大唯堯則之
是爲覆蓋衆聖最優之明文也孔以堯作天子九十餘
年政化洽於民心雅頌流於衆聽是以聲德發聞遂為
稱首則易所謂聖人久於其道而天下化成百年然後
勝殘去殺必世而後仁者也故曰大哉堯之為君也堯
之為聖也明其聖與諸聖同但以大見稱為君爾
又
馬之駿者名曰騏驥犬之駿者名曰韓盧犬之有韓盧
馬之有騏驥人之聖也名號等設騏驥與韓盧竝是寧
能頭尾相當八脚如一無有先後之覺矣
周武王漢高祖論
周武王從后稷以來至其身相承積五十世俱有魚鳥
之瑞至高祖一身修德瑞遽有四吕公望形而薦女吕
后見雲知其處白蛇分神母哭西入關五星聚又武王
伐紂斬而刺之高祖入秦赦子嬰而遣之是寬裕又不
如高祖也
議
馬日磾不宜加禮議
日磾以上公之尊秉髦節之使銜命直指寧輯東夏而
曲媚姦臣為所牽率章表署用輒使首名附下罔上姦
以事君昔國佐當晉軍而不撓宜僚臨白刃而正色王
室大臣豈得以見脅為辭又袁術僭逆非一朝一夕日
磾隨從周旋歴歲漢律與罪人交關三日已上皆應知
情春秋魯叔孫得臣卒以不發揚襄仲之罪貶不書日
鄭人討幽公之亂斵子家之棺聖上哀矜舊臣未忍追
案不宜加禮
肉刑議
古者敦龐善否區别吏端刑清治無過失百姓有罪皆
自取之末世凌遲風俗壊亂政撓其俗法害其民故曰
上失其道民散久矣而欲繩之以古刑投之以殘棄非
所謂與時消息者也紂斮朝涉之脛天下謂為無道夫
九牧之地千八百君若各刖一人是天下常有千八百
紂也求世休和弗可得已且被刑之人慮不念生志在
思死類多趨惡莫復歸正夙沙亂齊伊戾禍宋趙高英
布為世大患不能止人遂為非也適足絶人還為善耳
雖忠如鬻拳信如卞和智如孫臏冤如巷伯才如史遷
達如子政一罹刀鋸没世不齒是太甲之思庸穆公之
霸秦南睢之骨立衛武之初筵陳湯之都賴魏尚之守
邊無所復施也漢開改惡之路凡為此也故明德之君
遠度深惟棄短就長不苟革其政者也
碑
衛尉張儉碑
其先張仲實以孝友左右周室晉主夏盟而張老延君
譽於四方君禀乾綱之正性蹈高世之殊軌冰潔淵清
介然特立雖史魚之勵操叔向之正色未足比焉中常
侍同郡侯覽專權王命豺虎肆虐威震天下君以西都
督郵上覽禍亂凶國之罪鞫没贓姦以巨萬計俄而制
書案驗部黨君為覽所陷亦章名捕逐當世英雄授命
殞身以籍濟君厄者蓋數十人故克免斯艱旋宅舊宇
衆庶懷其德王公慕其聲州宰爭命辟大將軍幕府公
車特就家拜少府皆不就也復以衛尉徵明詔嚴切勅
州郡乃不得已而就之銘曰
桓桓我君應天淑靈皓素其質允迪忠貞肆志直道進
不為榮赴戟驕臣發如震霆凌剛摧堅視危如寧
詩
離合作郡姓名字詩
漁父屈節水潛匿方(離魚字)與峕進止出行施張(離日字魚日合)
(成魯)吕公磯釣闔口渭傍(離口字)九域有聖無土不王(離或字口)
(或合為國)好是正直女回于匡(離子字)海外有截隼逝鷹揚(當離)
(乚字恐古文與今文不同合成孔也)六翮將奮羽儀未彰(離鬲字)蛇龍之蟄
俾也可忘(離虫字合成融)玟琁隠曜美玉韜光(去玉成文不須合)無名
無譽放言深藏(離與字)按轡安行誰謂路長(離才字合成舉)
雜詩二首
巖巖鍾山首赫赫炎天路高明曜雲門遠景灼寒素昂
昂累世士結根在所固吕望老匹夫苟為因世故管仲
小囚臣獨能建功祚人生有何常但患年歲暮幸托不
肖軀且當猛虎步安能苦一身與世同舉厝由不慎小
節庸夫笑我度吕望尚不希夷齊何足慕
遠送新行客歲暮乃來歸入門望愛子妻妾向人悲聞
子不可見日已潛光輝孤墳在西北常念君來遲褰裳
上墟丘但見蒿與薇白骨歸黃泉肌體乘塵飛生時不
識父死後知我誰孤魂遊窮暮飄颻安所依人生圖孠
息爾死我念追俛仰内傷心不覺淚沾衣人生自有命
但恨生日希
臨終詩
言多令事敗器漏苦不密河潰蟻孔端山壊由猿穴涓
涓江漢流天窗通冥室讒邪害公正浮雲翳白日靡辭
無忠誠華繁竟不實人有兩三心安能合為一三人成
市虎浸漬解膠漆生存多所慮長寢萬事畢
六言詩三首
漢家中葉道微董卓作亂乘衰借上虐下專威萬官惶
怖莫違百姓慘慘心悲
郭李分爭為非遷都長安思歸瞻望關東可哀夢想曹
公歸來
從洛到許巍巍曹公憂(一作輔)國無私減去厨膳甘肥羣
僚率從祈祈雖得俸禄常飢念我苦寒心悲
失題
歸家酒債多問客粲幾(一作成)行高談滿四座一日傾千
觴
漢魏六朝百三家集卷二十一
