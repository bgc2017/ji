漢魏六朝百三家集卷一百一
吴均集題詞
文中子云吳均孔珪古之狂者也其文怪以怒
今叔庠集文鮮絶竒者獨餅說責璧二文頗詭
博不經似得之枚叔七發行以排調與朱元思
書盛稱富陽桐廬山水微矜摹擬則士龍鄮縣
明遠大雷波瀾尚存謂之怪怒殆以此哉蕭梁
之世史學蔚興隠侯既撰宋書叔庠追轡綜成
齊代志慕甚廣乃借書不得私撰被訶雖幸免
伯深之誅已書焚身廢本願乖塞史又云叔庠
與何仲言同事梁武賦詩失指詔曰吳均不均
何遜不遜遂永疎隔文人一身吐詞輒病仰觀
長卿凌雲何獨無天子緣也詩什纍纍樂府尤
高續齊諧西京記則洞冥述異之流無問真偽
矣
目錄
賦
吳城賦
八公山賦
碎珠賦
橘賦
筆格賦
表
為建安讓加司徒表
書
與顧章書
與朱元思書
與施從事書
檄
檄江神責周穆王璧文
食移
說
餅說
連珠
連珠二首
樂府
戰城南
又
又
雉子班
入關
梅花落
城上烏
從軍行
胡無人行
雉朝飛操
渡易水歌
結客少年場
妾安所居
送歸曲
夾樹
城上麻
擬古四首
陌上桑
秦王卷衣
采蓮曲
攜手曲
采蓮曲
三婦豔詩
大垂手
小垂手
有所思
雍臺
楚妃曲
白浮鳩
陽春歌
别鶴
渌水曲
綠竹
行路難五首
詩
王侍中夜集
登鍾山燕集望西靜壇
與柳惲相贈答六首
贈柳真陽
贈任黃門二首
酬蕭新浦王洗馬二首
答蕭新浦
酬周參軍
贈杜容成
贈朱從事
贈姚郎
贈王桂陽别三首
酬别江主簿屯騎
酬别
贈别新林
發湘州贈親故别三首
同柳吳興烏亭集送柳舍人
同柳吳興何山集送劉餘杭
送柳吳興竹亭集
初至壽春作
登壽陽八公山
壽陽還與親故别
邊城將四首
秋念
春怨
采藥大布山
贈周散騎興嗣二首
贈周興嗣四首
入蘭室贈王治書僧孺
江上酬鮑幾
贈柳秘書
詣周承不值因贈此詩
遥贈周承
周承未還重贈
贈王桂陽
酬郭臨丞
憶費㫤
酬聞人侍郎别三首
贈鮑舂陵别
别王謙
奉使廬陵
迎柳吳興道中
至湘洲望南嶽
登二妃廟
詠懷二首
古意七首
閨怨二首
去妾贈前夫
詠少年
詠雪
雪
春詠
共賦韻詠庭中桐
詠柳
主人池前鶴
寳劍
詠燈
别夏侯故章
以服散鎗贈殷鈞
梅花
征客
雜句四首
山中雜詩三首
詠雲二首
詠慈姥磯石上松
送吕外兵
傷友
漢魏六朝百三家集卷一百一目錄
漢魏六朝百三家集卷一百一
明張溥輯
吴均集
賦
吳城賦
古樹荒煙幾千百年云是吳王所築越王所遷東有鑄
劍殘水西有舞鶴故壥縈具區之廣澤帶姑蘇之遠山
僕本蓄怨千悲億恨况復荆棘蕭森叢蘿彌蔓亭梧百
尺皆歴地而生枝階筠萬丈或至杪而無葉不見春荷
夏槿唯聞秋蟬冬蝶木魅晨走山鬼夜驚不知九州四
海乃復有此吳城
八公山賦
峻極之山蓄聖表僊南參差而望越北邐迤而懷燕爾
其盤桓基固含陽藏霧絶壁嶮巇層巖迴互桂皎月而
常團雲望空而自布袖以華閬帶以潛淮文星亂石藻
日流階若夫神基巨鎮而卓犖荆河箕風畢雨育嶺生
峩高岑直兮蔽景修坂出兮架天以迎雲而就日若從
漢而迴山露泫葉而原淨花照磯而岫鮮促嶂萬尋平
崖億絶上被紫而烟生傍帶花而來雪維英王兮好僊
會八公兮小山駕飛龍兮翩翩高馳翔兮冲天
碎珠賦
寳月生焉越浦隋川標魏之美擅楚之賢既登席而趨
麗亦綴履而升妍豈銜恩以赴時獨佩皎而騰天瀛淮
激電甘海震雷明珠碎矣于川之隈視員流而失轉見
折水之亡迴謝驪宫之瑞飾粉靈蚌之神胎若有人兮
聲芒昧芳徽斷兮明珠碎明珠碎兮愴何宜珠之形兮
不復全撫陸離之瓊珮吊幽翳之金筵豈照車與璿燭
但黃塵及寒烟聊歌曰玉山之津兮已濡幽蘭之草兮
亦舒又聞珩璧之獨照不見掌上之明珠已矣哉若使
青雲之可尚當與碎珠之同棲
橘賦
增枝之木既稱英於綠地金衣之果亦委體於玉盤見
雲夢之千樹笑江陵之十蘭葉葉之雲共琉璃而並碧
枝枝之日與金輪而共丹若乃秋夜初露長郊欲素風
齎寒而北來鴈銜霜而南渡方散藻於年深遂凝貞於
冬暮
筆格賦
幽山之桂樹恒縈風而抱霧葉委鬱而陸離根縱横而
盤互爾其負霜舍液枝翠心赤翦其匡條為此筆格趺
(闕)則巖巖方爽似華山之孤生上管則員員峻逸若九
疑之爭出長對坐而銜烟永臨窗而儲筆
表
為建安讓加司徒表
臣聞玄黃之馬事絶於銜鑣蟠朽之材飾乖於丹漆何
則千里之志已窮萬乘之器無取遠物近身於焉在譬
書
與顧章書
僕去月謝病還覓薜蘿梅溪之西有石門山者森壁爭
霞孤峰限日幽岫含雲深谿蓄翠蟬吟鶴唳水響猿啼
英英相雜綿綿成韻既素重幽居遂葺宇其上幸富菊
花偏饒竹實山谷所資於斯已辦仁智所樂豈徒語哉
與朱元思書
風煙俱淨天山共色從流飄蕩任意東西自富陽至桐
廬一百許里竒山異水天下獨絶水皆縹碧千丈見底
游魚細石直視無礙急湍甚箭猛浪若奔夾峰高山皆
生寒樹負勢競上互相軒邈爭高直指千百成峰泉水
激石泠泠作響好鳥相鳴嚶嚶成韻蟬則千轉不窮猨
則百叫無絶鳶飛唳天者望峰息心經綸世務者窺谷
忘反横柯上蔽在晝猶昏疎條交映有時見日
與施從事書
故鄣縣東三十五里有青山絶壁干天孤峰入漢綠嶂
百重清川萬轉歸飛之烏千翼競來企水之猨百臂相
接秋露為霜春蘿被逕風雨如晦鷄鳴不已信足蕩累
頤物悟衷散賞
檄
檄江神責周穆王璧文
昔穆王南巡自郢徂閩遺我文璧僉曰此津貫緯百紀
薦歴千春念兹文璧故問水濱江漢勖之自求多益反
我名瑞躍此華壁則富有漢川世為江伯如有負穢心
迷懷釁情戚藏玉泥中匿珪魚腹使公孫躡波而長吁
子羽濟川而怒目佽飛舞劒而東臨菑丘躍馬而南逐
打素蛤而為粉碎紫貝其如粥又有川人勇俊處乎閩
&KR1499;水居百里泥行萬宿右睨而河傾左咤而海覆乃把
昆吾之銅純鉤之鐡被魚鱗之衣赴螺蚌之穴引㴻東
隅移燋北島使蓬萊之根鬱而生塵瀛洲之足淨而可
掃按驪龍取其頷下之珠搦鯨魚拔其眼中之寳皇恩
所被繁枯潤涸威之所加窮河絶漠願子三思反此明
玉
食移
月光離畢風氣入箕細雨如網細柳如絲離隔東西之
怨眺望山川之阻企龍門而不見覽桂枝而延佇此乃
方寸之恒情羌難得而覼縷也亦有鮑叔分財華歆讓
位乃相知於平生實忘懷於寤寐雞有呼羣之德鹿有
食草之美在微物其尚然况仁義之君子哉今足下居
則廣夏高堂連間洞房綺窗半卷屏風角張指天地如
一指安知故人之可傷一死一生乃知交情一貴一賤
交情乃見謂古今之恒談在今日而方見嗚呼如何忘
我實多輙欲彈琴縱酒於首陽之阿君有厨中腐肉而
僕不厭糟糠君有鴈鶩之食而余不得一嘗願以小人
之腹為君子之腸何如哉今欲君之餘江臯綠葹之筍
洞庭紫鬛之魚昆山龍胎之脯玄圃鳳足之葅千里蓴
羹萬丈名膾氣馨若蘭色美如艾扶南甘蔗一丈三節
白日炙之便銷清風吹之即折安定之梨皮薄味厚一
歲三花一枚二斗几厥上味惟君能施君若不施成君
深累於神為不祥於人為僽義
說
餅說
宋公至長安得姚泓時故大官丞程季者了了人也公
曰今日之食何者最先季曰仲秋禦景離蟬欲靜燮燮
曉風淒淒夜泠臣當此景唯能說餅公曰善季乃稱曰
安定噎鳩之麥洛陽董德之磨河東長若之葱隴西䑛
背之犢枹罕赤髓之羊張掖比門之豉然以銀屑煎以
金銚洞庭負霜之橘仇池連蔕之椒調以濟比之鹽剉
以新豐之鷄細如華山之玉屑白如梁甫之銀泥既聞
香而口悶亦見色而心迷公曰善
連珠
連珠二首
蓋聞豔麗居身而以蛾眉入妬貞華炤物而以絶等見
猜是以班姬辭寵非無妖冶之色揚子寂寞豈乏炫曜
之才
蓋聞義夫投節未必識君烈士赴危非期要利是以墨
子縈帶不蒙肉食之謀申胥泣血非有執圭之位
樂府
戰城南
蹀躞青驪馬往戰城南畿五歴魚麗陣三入九重圍名
慴武安將血汙秦王衣為君意氣重無功終不歸
又(此與下篇藝文失題列戰城南後英華遂以為題當再考)
前有濁樽酒(一作酒尊)憂思亂紛紛小來(一作少年)重意氣學劍
不學文忽值胡關靜匈奴遂兩分天山已半出龍城無
片雲漢世平如此何用李將軍
又
陌上何諠諠匈奴圍塞垣黑雲藏趙樹黃塵埋隴垠天
子羽書勞將軍在玉門(闕)
雉子班
可憐雉子班羣飛集野甸文章始陸離意氣已驚狷幽
并遊俠子直心亦如箭生死報君恩誰能孤恩眄
入關
羽檄起邊庭烽火亂如螢是時張博望夜赴交河城馬
頭要落日劍尾掣流星君恩未得報何論身命傾
梅花落
終冬十二月寒風西北吹獨有梅花落飄蕩不依枝流
連逐霜彩散漫下冰澌何當與春日共映芙蓉池
城上烏
嗚嗚城上烏翩翩尾畢逋凡生八九子夜夜啼相呼質
微知慮少體賤毛衣麄陛下三萬歲臣至執金吾
從軍行
男兒亦可憐立功在北邊陣頭横却月馬腹帶連錢懷
戈發隴坻乘凍至遼川微誠君不愛終自直如弦
胡無人行
劍頭利如芒怕持照眼光鐡騎追驍虜金羈討黠羌高
秋八九月胡地早風霜男兒不惜死破膽與君嘗
雉朝飛操
二月雉朝飛横行傍壠歸斜看水外翟側聽嶺南翬躞
蹀恒欲戰耿耿恃彊威當令君見賞何辭碎錦衣
渡易水歌
襍虜客來齊時余在角觝揚鞭渡易水直至龍城西日
昏笳亂動天曙馬爭嘶不能通瀚海無面見三齊
結客少年場
結客少年歸翩翩駿馬肥報恩殺人竟賢君賜錦衣握
蘭登建禮拖玉入含暉顧看草玄者功名終自微
妾安所居
賤妾先有寵蛾眉進不遲一從西北麗無復城南期何
因(一作用)暫豔逸豈為乏妍姿徒有黃昏望寧遇青樓時
惟惜應門掩方餘永巷悲匡牀終不共何由横自私
送歸曲
送子獨南歸攬衣空憫默關山晝欲暗河冰夜向塞燕
至他人鄉鴈去還誰國寄子兩行書分明達濟北
夾樹
桂樹夾長陂復值清風吹氛氲揉芳葉連綿交密枝能
迎春露點不逐秋風移願君長惠愛當使歲寒知
城上麻
麻生滿城頭麻葉落城溝麻莖左右披溝水東西流少
年感恩命奉劍事西周但令直心盡何用返封侯
擬古四首
陌上桑
嫋嫋陌上桑蔭陌復垂塘長條映白日細葉隱鸝黃蠶
飢妾復思拭淚且提筐故人寧知此離恨煎人腸
秦王卷衣
咸陽春草芳秦帝卷衣裳玉檢茱萸匣金泥蘇合香初
芳薰複帳餘輝耀玉牀當須晏朝罷持此贈華陽(一作龍陽)
采蓮曲
錦帶襍花鈿羅衣垂綠川問子今何去出采江南蓮遼
西三千里欲寄無因緣願君早旋返及此荷花鮮
攜手曲
豔裔陽之春攜手清洛濱雞鳴上林苑薄暮小平津長
裾藻白日廣袖帶芳塵故交一如此新知詎憶人
采蓮曲
江風當夏(一作夜)清桂檝(一作權)逐流縈初疑京兆劍復似
漢冠名荷香帶風遠蓮影向根生葉卷珠難溜花舒紅
易傾日暮鳬舟滿歸來度錦城
三婦豔詩
大婦弦初切中婦管方吹少婦多姿態含笑逼清巵佳
人勿餘及殷勤妾自知
大垂手
垂手忽迢迢飛燕掌中嬌羅衫恣風引輕帶任情搖詎
似長沙地促舞不回腰
小垂手
舞女出西秦躡影舞陽春且復小垂手廣袖拂紅塵折
腰應兩笛頓足轉雙巾蛾眉與曼臉見此空愁人
有所思
薄暮有所思終持淚煎骨春風驚我心秋露傷君髮
雍臺
雍臺十二樓樓樓鬱相望隴西飛狐口白日盡無光
楚妃曲
春妝約春黛如月復如蛾玉釵照繡領金薄側紅羅
白浮鳩
瑯琊白浮鳩紫翳飄陌頭食飲東莞野棲宿越王樓
陽春歌
紫苔初泛水連綿浮且没若欲歌陽春先歌青樓月
别鶴
别鶴尋故侣聯翩遼海間單棲孟津水驚唳隴頭山
渌水曲
香曖金堤滿湛淡春塘溢已送行臺花復倒高樓日
綠竹
嬋娟鄣綺殿繞弱拂春漪何當逢採拾為君笙與篪
行路難五首
洞庭水上一株桐經霜觸浪困嚴風昔時抽心耀白日
今旦卧死黃沙中洛陽名工見咨嗟一剪一刻作琵琶
白璧規心學明月珊瑚映面作風花帝王見賞不見忘
提擕把握登建章掩抑摧藏張女彈殷勤促柱楚明光
年年月月對君子遥遥夜夜宿未央未央綵女棄鳴篪
爭先拂拭生光儀茱萸錦衣玉作匣安念昔日枯樹枝
不學衡山南嶺桂至今千載猶未知
青𤨏門外安石榴連枝接葉夾御溝金墉城西合歡樹
垂條照彩拂鳳樓遊俠少年游上路傾心傾倒想戀慕
摩頂至足買片言開胷瀝膽取一顧自言家在趙邯鄲
翩翩舌杪復劍端青驪白駮的盧馬金羈綠輕紫絲鞶
躞蹀横行不肯進夜夜汗血至長安長安城中諸貴臣
爭貴儒者席上珍復聞梁王好學問輕棄劍客如埃塵
吾丘壽王始得意司馬相如適被申大才大辯尚如此
何况我輩輕薄人
君不見西陵田從横十字成陌阡君不見東郊道荒涼
蕪没起寒烟盡是昔日帝王處歌姬舞女達天曙今日
翩妍少年子不知華盛落前去吐心吐氣許他人今旦
迴惑生猶豫山中桂樹自有枝心中方寸自相知何言
歲月忽若馳君之情意與我離還君玳瑁金雀釵不忍
見此使心危
君不見長安客舍門倡家少女名桃根貧窮夜紡無燈
燭何言一朝奉至尊至尊離宫百餘處千門萬戶不知
曙唯聞啞啞城上烏玉欄金井牽轆轤丹梁翠柱飛流
蘇香薪桂火炊雕胡(一作彫菰)當年翻覆無常定薄命為女
何必麤
君不見上林苑中客冰羅霧縠象牙席盡是得意忘言
者探腸見膽無所惜白酒甜鹽甘如乳緣觴皎鏡華如
碧少年持名不肯嘗安知白駒應過隙博山鑪中百和
香鬱金蘇合及都梁逶迤好氣佳容貌經過青𤨏歴紫
房已入中山馮(玉臺作陰)后帳復上皇帝班姬牀班姬失寵
顔不開奉帚供養長信臺日暮耿耿不能寐秋風切切
四面來玉階行路生細草金鑪香炭變成灰得意失意
須臾頃(一作間)非君方寸逆所裁
詩
王侍中夜集
抽蘭開石路剪竹製山扉文淪見渌水參差隱翠微西
山採藥至東都謝病歸紡毛織野服縫芰作山衣欲知
三青鳥簷上素雲飛
登鍾山燕集望西靜壇
客思何以緩春郊滿初律高車陸離至駿騎差池出寳
椀汎蓮花珍杯食竹實才勝商山四文高竹林七復望
子喬壇金繩藴綠帙風雲生屋宇芝映被仙室方隨鳳
凰去悠然駕白日
與柳惲相贈答六首
黃驪飛上苑渌芷出汀洲日映昆明水春生鳷鵲樓飄
颺白花舞爛漫紫萍流書織迴文錦無因寄隴頭思君
甚瓊樹不見方離憂
鳴鞭適大阿聯翩渡漳河燕姬及趙女挾瑟夜經過纖
腰曳廣袖半額畫長蛾客本倦遊者箕帚在江沱故人
不可棄新知空復何
離居苦無樂回慕心悽悽要途訪趙使聞君仕執珪杜
蘅色已發菖蒲葉未齊羃䍥蠶餌蠒差池燕吐泥願逐
東風去飄蕩至遼西
白日隱城樓勁風掃寒木離㭊隔東西執手異凉燠相
思咽不言洞房清且肅歲去甚流烟年來如轉軸别鶴
千里飛孤雌夜未宿
閒房肅已靜落月有餘輝寒蟲隱壁思秋蛾繞燭飛絶
雲斷更合離禽去復歸佳人今何在迢逓江之沂一為
别鶴弄千里淚沾衣
秋雲靜晩天寒夜方綿綿聞君吹急管相思雜采蓮别
離未幾日高月三成弦蹀疊黃河浪嘶唱隴頭絃寄君
蘼蕪葉插著叢臺邊
贈柳真陽
王孫清且貴築室芙蓉池羅生君子樹襍種女貞枝南
窗帖雲母北戶映琉璃銜書轆轤鳳坐水玉盤螭朝衣
茱萸錦夜覆葡萄巵聯翩驂赤兔窈窕駕青驪龍泉甚
鳴利如何獨不知
贈任黃門二首
相如體英彦左右生容輝已紆漢帝組復解梁王衣經
過雲母扇出入千門扉連洲茂芳杜長山鬱翠微欲言
終未敢徒然獨依依
紛吾少馳騁自來乏名德白玉鏤衢鞍黃金瑪瑙勒射
鵰靈丘下驅馬鴈門北殷勤盡日華留連窮景黑歲暮
竟無成憂來坐默默
酬蕭新浦王洸馬二首
始可結交者文酒滿金壺圍碁帝臺局繫馬秦王蒲長
劍皆玉具短笛悉銀塗送歸日愁滿留客袂紛吾今成
桓山上秋風星散烏
思君出江湄慷慨臨長薄獨對東風酒誰舉指南酌崇
蘭白帶飛青鵁紫纓絡一年流淚同萬里相思各胡為
舍旃去故人在宛洛
答蕭新浦
僕本二陵徒英豪多久要角觝良家兒期門惡年少身
(一作腰)紆丈二組手擎尺一詔問子行何去高帆&KR0712;江干
今夜杯酒别明朝江水邊莓莓看細雨漠漠視濃烟颯
灑八銅剪低昂五會船欲知故人者江南共采蓮悒然
心不樂跨馬出城壕觀濤看白鷺望草見青袍青袍行
中把蔽草覆平野公子不垂堂紛紛故交者肘懸辟邪
印屋曜鴛鴦瓦翩翩流水車蕭蕭曳練馬是時君别我
青莎没馬蹄連連文蠶蠒鷖鷖伺朝鷄今日余懷友積
恨(一作雪)滿東西
酬周參軍
日暮憂人起倚戶悵無懽水傳洞庭遠風送鴈門寒江
南霜雪重相如衣服單沈雲隱喬樹細雨滅層巒且當
對樽酒朱絃永夜彈
贈杜容成
一燕海上來一燕高堂息一朝相逢遇依然舊相識問
余來何遲山川幾紆直答言海路長風駛飛無力昔别
縫羅衣春風初入帷今來夏欲晩桑扈(一作桑蛾)薄樹飛
贈朱從事
我行欲何之千里尋膠漆長葭歴渚生疎蒲緣岸出裊
裊能隨風離離堪度日客思已飄蕩相思復非一未得
幸殷勤先作數行泣
贈姚郎
星漢正參差佳人不在斯宿昔暫乖阻何異遠分離露
染蘼蕪葉日照芃蘭枝風光已飄薄雲采復逶迤勞夢
無人覺默默心自知
贈王桂陽别三首
昔聞楊伯起拖玉振清風高華積海外名實滿山東自
有五都相非無四世公臨窗驚白日倚匣曳輕虹願持
鷦鷯羽歲暮依梧桐
客子慘無歡送别江之干白雲方渺渺黃鳥尚關關糾
紛巫山石合沓洞庭瀾行衣侵曉露征舠犯夜湍無因
停合浦見此去(一作玄)珠還
樹響浹山來猿(一作溪)聲繞岫急旅帆風飄揚行巾露沾
濕深浪闇蒹葭濃雲没城邑不見别離人獨有相思泣
酬别江主簿屯騎
有客告將離贈言重蘭蕙泛舟當泛濟結交當結桂濟
水有清源桂樹多芳根毛公與朱亥俱在信陵門趙瑟
鳳凰柱吳醥金罍樽我有北山志留連為報恩夫君皆
逸翮摶景復凌鶱白雲閒海樹秋日暗平原寒蟲鳴趯
趯落葉飛翻翻何用贈分首自有北堂萱
酬别
故人杯酒别天清明月亮露下寒葭中風起秋江上衣
染潺湲淚棹犯參差浪匕首直千金七寳雕華&KR0724;(側亮反)
生離何用表賴此持相餉
贈别新林(一作江潭怨)
僕本幽并兒抱劍事邊陲風亂青絲絡霧染黃金羈天
子既無賞公卿竟不知去去歸去來還傾鸚鵡杯氣為
故交絶心為新知開但令寸心是何須銅雀臺
發湘州贈親故别三首
相送出江潯淚下沾衣襟何用叙離别臨岐贈好音敬
通才如此君山學復深明哲遂無賞文華空見沈古來
非一日無事更勞心
雲生曉靄靄花落夜霏霏問金何意别答言倦遊歸徒
勞易水布空負洛陽衣懷金無人别抱玉遂成非安得
久留滯商山饒白薇
君留朱門裏我至廣江濆城高望猶見風多聽不聞流
蘋方繞繞落葉向(一作尚)紛紛無由得共賞山川間白雲
同柳吳興烏亭集送柳舍人
河陽一悵望南浦送將歸雲山離晻曖花霧共依霏流
連百舌哢下上陽禽飛桂舟無淹枻玉軫有離徽願君
嗣蘭杜時采東臯薇
同柳吳興何山集送劉餘杭
王孫重離别置酒峯之畿逶迤川上草參差澗裏薇輕
雲紉遠岫細雨沐單衣簷端水禽息窗上野螢飛君隨
綠波遠我逐清風歸
送柳吳興竹亭集
平原不可望波瀾千里直夕魚汀下戲暮雨簷中息白
雲時去來青峯復負側躑躅牛羊下晦昧崦嵫色王孫
猶未歸且聽西光匿
初至壽春作
桓譚不賣交馮子任紆直浮溺逐波影飄揚恣風力北
州少知舊南陽寡相識中駕每傾輪當鶱復摧翼望美
無津梁私自憐何極
登壽陽八公山
遠澗自傾曲石溆復戔戔含珠岸恒翠懷玉浪多圓疎
峯時吐月密樹下開天瑶繩盡玄秘金檢上竒篇是有
琴高者陵波去水仙
壽陽還與親故别
故人來送别帳酒臨行阡露繁秋色慢氣愴蟪聲煎鴈
渡章華國葉亂洞庭天復有向隅淚中腸皆涕漣但願
千丈松結景雲之峯山高日華早枝多風彩重我還愛
芳杜君住揖驪龍
邊城將四首
塞外何紛紛胡騎欲成羣爾時始應募來投霍冠軍刀
含四尺影劍抱七星文袖間血灑地車中旌拂雲輕軀
如未殯終當厚報君
僕本邊城將馳射靈關下箭銜鴈門石氣振武安瓦勲
輕賞廢丘名高拜横野留書應鑿楹傳功須勒社徒傾
七尺命酬恩終自寡
聞君報一餐遠送出平野玉標丹霞劍金絡豔光馬高
旗入漢飛長鞭歴地寫曙星海中出曉月山頭下歲晏
坐論功自有思臣者
臨淄重蹴踘曲城好擊刺不要身後名專騁眼前智君
看班定遠立功不負義掣拽二丈旗躑躅雙鳬騎但問
相知否死生無險易
秋念
團團珠暉轉昭昭漢陰移箕風入桂露璧月滿瑶池樹
青草未落蟬涼葉已危還深長夜想顧憶臨卭巵芳杜
果蕪没纓帶欲何為
春怨
四時如湍水飛奔兢迴復夜鳥響嚶嚶朝花照煜煜厭
見花成子多看筍成(一作為)竹萬里斷音書十載異棲宿
積愁落芳鬢長啼壞美目君去往榆關妾留住函谷唯
對昔邪房如愧蜘蛛屋獨喚響相酬還持影自逐象牀
易氊簟羅衣變單複幾過度風霜猶能保煢獨
采藥大布山
我本北山北緣澗采山麻九莖日反(一作間)照三葉長生
花可用蠲憂疾聊持駐景斜景斜不可駐年來果如驅
安得崑崙山偃蹇三珠樹三珠始結荄絳葉凌朱臺玉
壺白鳳肺金鼎青龍胎韓衆及王子何世無仙才安期
儻欲顧相見在蓬萊
贈周散騎興嗣二首
子雲好飲酒家在成都縣製賦已百篇彈琴復千轉敬
通不富豪相如本貧賤共作失職人包山一相見
昔(一作吾)賢當路者聲名振華夏朱輪玳瑁車紫鞚連錢
馬朝花舞風中夜月窺窗下想君貴易朋居然應見舍
贈周興嗣四首
孺子賤而貧且非席上珍唯安萊蕪甑兼慕林宗巾百
年逢繾綣千里遇殷勤願持江南蕙以贈生芻人
思君欲何言中心亂如霧淚下非一端愁來誰有數子
為馮敬通不減汲長孺千里無關梁安得王喬屨
與君初相知不言異一宿意欲褰衣裳陰雲亂人目之
子伏高卧伊予空杼軸無因渡淇水見此猗猗竹
可怨思公子終自不敢言青松蔽南隴白雲生北園沈
憂無人語默念空憑軒安得湛盧劍以報相知恩
入蘭臺贈王治書僧孺
故人揚子雲挍書麟閣下寂寞少交遊紛綸富文雅予
為隴西使寓居洛陽社相思非不深行行避驄馬
江上酬鮑幾
振棹出江湄依依望九疑欲謁蒼梧帝過問沅湘姬折
荷縫作蓋落羽紡成絲吾行别有意不為君道之
贈柳秘書
蘼蕪與丹桂竒心復竒骨已蔽蒼龍門又影鳳皇闕紫
雲依夜來清風扶晩發鴛鷺若上天寄聲謝明月
詣周承不值因贈此詩
竹枝任風轉蘭心逐風卷青雲葉上團白露花中泫聞
君入騎疎聊寄錦中書一隨平原客寧憶豫章徐
遥贈周承
巨石亂天涯雜樹鬱參差伯魚留蜀郡長房還葛陂練
練波中月亭亭雲上枝高岑蔽人者無處得相知
周承未還重贈
石渠闃無人子雲今何在顧望獨懷憂銜杯竟誰待散
雪逐吹寒蓬姿浮霜采甘泉無竹花鵷雛欲還海
贈王桂陽
松生數寸時遂為草所没未見籠雲心誰知負霜骨弱
幹可摧殘纖莖易凌忽何當數千尺為君覆明月
酬郭臨丞
聞君立名義我亦倦晨征馬在城上蹀劍自腰中鳴白
日遼川暗黃塵隴坻驚願君但銜酒深知有素誠
憶費㫤
皎皎日將上獵獵起微風山没清波内帆在浮雲中直
趣珠星北斜開碧海東故人若思我當念離根蓬
酬聞人侍郎别三首
悵然心不樂萬里向悠悠凌朝憩枉渚薄暮遵江洲君
住青門上我發霸陵頭相思自有處春風明月樓
整棹北川湄迴首望城邑林疎風至少山高雲度急共
懷萬里心各作千行泣欲見終無緣思君空佇立
舉首川之折(當作沂)離鴻四向飛子憐三湘薛我憶五陵
薇但使同嘉遁何必共輕肥思君美如玉不覺淚沾衣
贈鮑舂陵别
落葉思紛紛蟬聲猶可聞水中千丈月山上萬重雲海
鴻來倏去林花合復分所憂别離意白露下霑裙
别王謙
嚴光不逐世流轉任飛蓬欲還天台嶺不狎甘泉宫離
歌玉絃絶别酒金巵空倘遺故人念僕在東山東
奉使廬陵
悵然不自怡端憂坐漠漠風急鴈毛斷冰堅馬蹄落客
子飢寒多江上衣&KR1019;薄何當報恩罷驅車還北郭
迎柳吳興道中
團團日西靡客念已蹉跎長風倒危葉輕練網寒波白
雲光彩麗青松意氣多所言飽恩德忘我北山蘿
至湘洲望南嶽
重波淪且直連山糾復紛鳥飛不復見風聲猶可聞朧
朧樹裏月飄飄水上雲長安遠如此無緣得報君
登二妃廟
朝雲亂人目帝女湘川宿折菡巫山下采荇洞庭腹故
以輕薄好千里命艫舳何事非相思江上葳蕤竹
永懷二首
僕本報恩人走馬救東秦黃龍暗迢遞青泥寒苦辛野
戰劍鋒盡攻城才智貧唯餘一死在留持贈主人
元叔勢位卑長卿宦情寡二頃且營田三錢聊飲馬懸
風白雲上挂月青山下心中欲有言未得忘言者
古意七首
雜虜寇銅鍉征役去三齊扶山剪疏勒傍海掃沈黎劍
光夜揮電馬汗晝成泥何當見天子畫地取關西
匈奴數欲盡僕在玉門關蓮花穿劍鍔秋月掩刀環春
機思窈窕夏烏鳴綿蠻中人坐相望狂夫終未還
西都盛冠蓋九逵塵霧塞中有惡少年伎能專自得玉
鞭蓮花劍金苣流星勒聊為路傍人寫鞚長楸北
賤妾思不堪採桑渭城南帶減連枝繡髮亂鳳皇篸(一作)
(簪)花舞依長薄蛾(一作鵝)飛愛綠潭無由報君信流涕向
春蠶
妾本倡家女出入魏王宫既得承琱輦亦在更衣中蓮
花銜青雀寳粟鈿金蟲猶言不得意流涕憶遼東
何處報君書隴右五岐路泪研兔枝墨筆染鵝毛素碧
浮孟渚水香下洞庭露應歸遂不歸芳春空擲度
妾家横塘北發豔小長干花釵玉宛轉珠繩金絡紈(一作)
(九)羃䍥懸丹(一作青)鳳逶迤搖白團誰能分見此含恨不
能言
閨怨二首
胡笳屢悽斷征蓬未肻還妾坐江之介君戌小長安相
去三千里參商書信難四時無人見誰復重羅紈
春草可攬結妾心正斷絶綠鬢愁中改紅顔啼裏滅非
獨淚成珠亦見珠成血願為飛鵲(一作雙鵠)鏡翩翩照離别
(玉臺作古意)
去妾贈前夫
去妾在河橋相思復相遼鳳皇簮落髮蓮花帶緩腰腸
從别處斷貌在淚中消願君憶疇昔片言時見饒
詠少年
董生唯巧笑子都信美目百萬市一言千金買相逐不
道參差菜誰論窈窕淑願言捧繡被來就越人宿
詠雪
微風搖庭樹細雪下簾隙縈空如霧轉凝階似花積不
見楊柳春徒看桂枝白零淚無人道相思空何益
雪
雪逐春風來過集巫山野爛漫雖可愛悠(一作翻)揚詎堪
把問君何所思昔日同心者坐須風雪霽相期洛城下
春詠
春從何處來拂水復驚梅雲障青𤨏闥風吹承露臺美
人隔千里羅幃閉不開無由得共語空對相思杯
共賦韻詠庭中桐
龍門有竒價自言梧桐枝華暉實掩映細葉能披離不
降周王子空待歲時移嚴風忽交勁遂使無人知
詠柳
細柳生堂北長風發鴈門秋霜常振葉春露詎濡根朝
作離蟬宇暮成宿鳥園不為君所愛摧折當何言
主人池前鶴
本自乘軒者為君階下禽推藏多好貌清唳有竒音稻
梁惠既重華池遇亦深懷恩未忍去非無江海心
寳劍
我有一寳劍出自昆吾溪照人如照水切玉如切泥鍔
邊霜凛凛匣上風凄凄寄語張公子何當來見擕
詠燈
昔在鳳皇闕七采蓮花莖陸離看寳帳爛漫照文屏檐
豔烟光轉氛氲霧裏輕能方三五夜桂樹月中生
别夏侯故章
白馬黃金羈青驪紫絲鞚新知關山别故人河梁送置
此一函書為余逹雲夢
以服散鎗贈殷鈞
玉鉉布交文金丹煥仙說九沸翻成緩七轉良為切執
以代疏麻長貽故人别
梅花
梅性本輕蕩世人相陵賤故作負霜(集作雪)花欲使綺羅
見但願深相知千(當作早)摧非所戀
征客
公卿來帳别葭聲在狹斜玉樽浮雲蓋朱輪流水車鞚
中懸明月劍杪照蓮花
雜句四首
晝蟬已傷念夜露復沾衣昔别曾何道今夕螢光飛
錦腰連枝滴(一作理)繡領合歡斜夢中誰不見終成亂眼
花
蜘蛛簷下挂絡緯井邊啼何曾得見子照鏡窗東西
泣聽離夕歌悲銜别時酒自從今日去當復相思否
山中雜詩三首
山際見來烟竹中窺落日鳥向簷上飛雲從窗裏出
綠竹可充食女蘿可代裙山中自有宅桂樹籠青雲
具區窮地險嵇山萬里餘奈何梁隠士一去無還書
詠雲二首
飄飄上碧虚藹藹隱青林氛氲如有意縈鬱詎無心
白雲蒼梧來過拂章華臺逢河散復卷經風合且開
詠慈姥磯石上松
根為石所蟠枝為風所碎賴我有貞心終凌細草輩
送吕外兵
白雲浮海際明月落河濱送君長太息徒使淚沾巾
傷友
可憐桂樹枝懷芳君不知摧折寒山裏遂死無人窺
漢魏六朝百三家集卷一百一
