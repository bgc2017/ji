漢魏六朝百三家集卷五十一
晉陸雲集
目錄
詩
大將軍宴會被命作詩(六章)
征西大將軍京陵王公會射堂皇太子見命作
此詩(六章)
太尉王公以九錫命大將軍讓公將還京邑祖
餞贈此詩(六章)
大安二年夏四月大將軍出祖王羊二公於城
南堂皇被命作此詩(六章)
從事中郎張彦明為中護軍(六章)
贈汲郡太守(八章有序)
贈顧驃騎二首
有皇(八章有引)
思文(八章有引)
贈鄱陽府君張仲膺(五章)
贈顧彦先(五章)
答顧秀才(五章)
答大將軍祭酒顧令文(五章)
答吳王上將顧處微(九章)
贈顧尚書
答兄平原
贈鄭曼季四首
谷風(五章有序)
鳴鶴(四章有序)
南衡(五章有序)
高岡(四章)
答孫顯世(十章)
失題(八章)
失題(六章)
失題
失題
答兄平原
答張士然
為顧彦先贈婦往返四首
芙蕖
漢魏六朝百三家集卷五十一目錄
漢魏六朝百三家集卷五十一
明張溥輯
晉陸雲集
詩
大將軍宴會被命作詩(六章)
皇皇帝祜誕隆駿命四祖正家天祿保定叡哲惟晉世
有明聖如彼日月萬景攸正
巍巍明聖道隆自天則明分爽觀象洞玄陵風叶紀絶
輝照淵肅雍往播福禄來臻
在昔奸臣稱亂紫微神風潛駭有赫兹威靈旗樹旆如
電斯揮致天之届于河之沂有命再集皇輿凱歸
頹綱既振品物咸秩神道見素遺華反質辰晷重光協
風應律函夏無塵海外有謐
芒芒宇宙天地交泰王在華堂式宴嘉會玄暉峻朗翠
雲崇藹冕弁振纓藻服(五臣作火)垂帶
祁祁臣僚有來雍雍薄言載考承顔下風俯覿嘉客仰
瞻玉容施巳唯約于禮斯豐天錫難老如岳之崇
征西大將軍京陵王公會射堂皇太子見命作
此詩(六章)
芒芒太極玄化烟煴頽形成器凌象垂文大鈞造物庶
類羣分先識經始實綜彛倫
惟嶽隆周生甫及申天鑒在晉祚之降神邈矣遐風茂
德有鄰永言配命惟晉之鎮
厥鎮伊何實幹心膂文教内輔武功外禦淮方未靖帝
曰攸序公于出征奄有南浦
南海既賓爰戢干戈桃林釋駕天馬婆娑象齒南金來
格皇家絶音協徽宇宙告和
玄綱峻極天網既紘文武方升允兹兼弘我我高夏有
肅其凉公侯戾止騄驥龍驤善問如林在會鏘鏘
祝融御節火正緝熙凱風徘徊萬物欣時秩秩初筵薄
言在兹嘉福介祜萬夀無期
太尉王公以九錫命大將軍讓公將還京邑祖
餞贈此詩(六章)
烈文辟公時惟哲王闡縱絶期平顯幽光内實慎徽緝
熙有藏出糺方慝間督不揚高山峻極天造芒芒
天子念功大典光備肅肅王命宰臣蒞事穆矣淵讓遺
功遂志思我遠猷徽音孰嗣
后命既靈王人返旆興言出祖飲餞于邁旍旐泱泱軺
軒藹藹和風弭塵清暉映蓋
思樂中陵言觀其川公王戾止有車轔轔伊誰云饗我
有嘉賓羽觴舉醻酢爾征人
悠悠征人四牡騑騑發軫北京振策紫微昔乃云來春
林方輝歲亦暮止之子言歸道途興戀伏載稱徽
聖澤既渥嘉會愔愔庭旅鐘鼔堂有瑟琴飛轡清暉扶
桑移隂視景祗慕揮袂沾襟孌彼同栖悲爾異林我有
旨酒以歌以吟
大安二年夏四月大將軍出祖王羊二公於城
南堂皇被命作此詩(六章)
時文唯晉天祚有祥聖宰作弼受言既臧有赫斯庸勲
格昊蒼景物台暉棟隆玉堂
惟帝思庸大興光迪聖敬遠躋神道玄邈思媚三靈誕
膺天篤嘉命既辱王人言告
翼翼王人言告惟慕公輿駕言乃眷斯顧華旂飛藻鳴
鸞振路騑騑駟牡嘘天載步
我有高厦如雲斯薈雕軒戾止薄言嘉會問誰在宴惟
俊惟乂豐俎殷薦獻酬交泰
悠悠昊天南正興言朱明有曄萬葉翠繁昌雲垂天凱
風熙顔王臣在此貽宴于懽
懸象西頽虞淵納景嘉樂未晞嚴駕巳整行矣征人身
乖路永飛驂顧懷華蟬引領遺思北京結轡臺省
從事中郎張彦明為中護軍(六章)
思文有聖叡哲配天功濟生黎道合上玄休命發揮有
集惟賢哲彼寤宿澄此在淵
濟濟多士實播令聞王曰欽哉余嘉乃勲徽音孔碩惠
爾風雲穆此芳烈肇揚清芬
肅肅庶僚袨服寵暉肇彼桃蟲假翼翻飛出撫邦家入
翔紫微有命既集願言永違
思樂華堂雲構崇基公王有酒薄言饗之景曜徽芒芳
風詠時宴爾賓儐具樂于兹
亹亹我王豐恩允臧我客戾止飲酒公堂自彼下僚聿
來有光悲矣永言指途逝將形違殿闥景附華房
開國承家勿用小人今我聖宰實蕃斯仁凌淵龍躍披
林鳳振正直既好嘉禮式陳振我遠德歸于時民
贈汲郡太守(八章有序)
奚世都為汲郡太守客將之官大將軍崇賢之德
既遠而厚下之恩又隆非此離析有感聖皇既蒙
引見又宴于後園感鹿鳴之宴樂詠魚藻之凱歌
而作是詩
於穆皇晉豪俊實蕃天網振維有聖貞觀鳴鳥在林良
駿即閑萃彼俊乂時亮庶官
抑抑奚生天篤其淳芳穎蘭輝瓊光玉振沈機照物妙
思考神思我善問觀德古人
善問伊何惠音孔昭肇允衡門翻飛宰朝肅雍芳林芬
響淩霄穆矣和風育爾清休
亦既有試出宰邦家之子于行民固謳歌風澄俗儉化
静世波芒芒既庶且樂于和
我有好爵既成爾服入贊崇華遂登帷幄時文聖宰天
祚方榖朔風徽止鴻漸雲嶽
悠悠斯民三代直道我求明德惟奚攸考緝熙暉章天
祿來保惠心無競豐化有造
樂只君子茂德攸綏嗟我懷人式是言歸聿言來集如
翼斯揮曰予不惠照爾清暉
職思既殊亦各有司念我同僚悲爾異事之子之遠悠
悠我思雖無贈之歌以言志
贈顧驃騎二首
有皇(八章有引)
有皇美祁陽也祁陽秉文之士駿發其聲故能明
照有吳入顯乎晉國人美之故作是詩焉
有皇大晉時文憲章規天有光矩地無疆神篤斯祜本
顯克昌載生之雋實惟祁陽哲問宣猷考茂其相
於鑠祁陽誕鍾天篤清輝龍見玄猷淵嘿沈機響駭幽
神廣覿和以同人歸物時育有大惡盈謙以自牧思我
懿範萬民來服
吳未喪師天秩有庸淵哉若人弱冠休風俯翼黃門以
德來忠端秀蕃后正色儲宫徽音鑠穎邈矣遐蹤
粤惟南紀舊邦匪歆委弁釋位如龍之潛考盤窮谷假
樂豐林子雖蔵器鐘鼔有音惠風往敬慶問來尋
濟濟元公相惟天子明明辟王思隆多士帝曰欽哉有
命集止我咨四方令問在爾以朕大賚乃膺嘉祉聿來
胥步觀國之紀
惟皇建極緝熙清曜我有俊民明德來照大觀在上王
假有廟顯允顧生金聲玉振之子于升利見大人龍輝
絶跡有肅清塵
清塵既彰朝虚好爵敬子侯度慎徽百辟予聞有命得
禮不易嗟我懷人瞻言永錫豐水東注惟子之績
遵汶涉泗言告同征勁風宵烈湛露朝零雲垂藹下泉冽
清泠哀哉行人感物傷情從子京邑言觀厥成天保祚
德式榖以寧
思文(八章有引)
思文美祁陽也祁陽能明其德刑于寡妻以至于
家邦無思不服亦頼賢妃貞女以成其内教故作
是詩焉
思文祁陽祁陽克峻天錫純嘏宣兹義問德音既烈海
外有奮既奮斯音祗敬厥德昭治其家覃及邦國永肇
儀刑俾民惟則
文王在上太姒思齊魯侯克昌亦頼令妻鑒神有顧蘋
蘩在斯祁陽載天作之伉儷
在虞之胄實惟有姚穎豔玉秀華茂桃夭居顯祇明在
靈格幽清塵熠爍淑心綢繆爰及祁陽惟德之周
其德伊何和貞履素虔告師氏言謀慮度鐘鼓思樂靖
端夙賦考休攸嬪來嫁于顧
羔羊執贄玉帛有輝百兩集止之子于歸宗姻風從娣
姪雲回祁陽顧之煥其盈闈
既曰歸止式揚好音言觀河洲有集于林思樂葛藟薄
采其蕈疲彼攸遂乃孚惠心
惠心既孚有恪中饋敦此螽斯永錫嗣類載延窈窕用
和寤寐神之聽之胤祚來瑞
昔周之隆有任有姒内刑聖教外崇多士今我淑人實
亮君子亹亹翼翼亦繼斯祉宜爾子孫福禄盈止
贈鄱陽府君張仲膺(五章)
神林何有竒華妙實皇朝如何窮文極質斌斌君子升
堂入室太上有曜子誕其輝知幾曰難子達其微入輔
帷幄出御千里滔滔江漢南國之紀
謁帝東堂剖符南征天子命我車服以榮何以潤之德
被蒼生何以濟之威振羣城却愚以化崇賢以仁鳳舒
其翮龍濯其鱗憶彼荒藪莫敢不賓雖云舊邦其命維
新
卞和南金終始一色顯允君子窮達一德弘仁厲道物
究其極古賢受爵循墻虔恭今哲居貴履盈如沖接新
以化愛舊以豐隆此嚶鳴惇彼谷風
忠至寵加孝至榮集内崇南芬外清名邑煒煒棠棣夐
增其華猗猗桑梓厥曜孔多被繡晝行昔人攸美階雲
飛藻孰與同粲
人道伊何難合易離會如升峻别如順淇嗟我懷人曷
云其來願言執手涕既隕之
贈顧彦先(五章)
玄黃挺秀誕受至真行該其高德備其新光瑩之偉隋
卞同珍騰都之駿龍鳳合塵
皇皇明哲應期繼聲華映殊域實鎮天庭入輔出輔乾
乾靡寧夏發凉臺我雨我暑冬違邦族風霜是處嗟彼
獨宿誰與晤語飄颻艱辛非禹孰舉言念君子悵惟心
楚
悠悠山川驍驍征遐陟升嶣嶤降涉洪波言無不利乘
嶮而嘉人懷思慮我保其和
邂逅相遇良願乃從不逢知巳誰濟予躬莫攀莫附媿
我高風時過年邁晻冉桑榆晞光賴潤亦在斯須假我
夷塗頓不忘驅汜予津川浮不失桴無愛餘暉遂暗東
嵎
幽幽東嵎戀彼西歸瞻儀情感聆音心悲之子于邁夙
夜京畿王事多難此焉徘徊
答顧秀才(五章)
芒芒上玄有物有則厥初造命立我藝則爰兹族類有
覺先識斯文未喪誕育明德
允矣顧生載靈之和沈根芳沼濯秀蘭波淵翹戢穎景
茂淩華惟是德心是用閑邪
德心伊何行歸于周希高仰峻企遠懷悠匪願在明靡
倦斯幽凡我同朋瞻言清休
慎終追遠俾民歸厚言若有行及予攜手何以恤我其
仁孔有心之云愛隆敬其久
既邁斯仁亦迪兹文藻不雕樸華不變淳有斐君子如
珪如璠仰欽德類依懷惠詮式揚好問邦家于宣
答大將軍祭酒顧令文(五章)
惟林有鸞惟淵有螭顯允明德實邦之基先后陟恪子
配于兹遵彼玉堂受言遘之
中原有軌世鮮克蹈先民有懷子探其妙心猶水鑒函
景内照名若振炎攄光外燿
相彼水鑒民胥攸臨矧曰明德人誰弗欽寫我朵頥即
爾澄心義隆自古好邈在今
大人有作興雲自天之子于升亦躍于淵景曳清霄響
發鳴弦義問弘集淑風載鮮
企予朔都非子孰念豈無弱翰才不克贍惠音聿來瓊華
玉豔無德不報念辭惟忝
答吳王上將顧處微(九章)
邈矣大昧造化明明物以曲全人以直生類聚百族羣
分萬形員淵挺隋方川吐瓊
藹藹洪族天祿攸蕃神綏厥本道裕其源條有豐葉波
無輟瀾烈風時播芳響世繁
曰繁曰賾載德于兹克文克敏乃惠乃慈遵彼洪流薄
言詠之好是神契聊與之期
仁勇同宅文武相紛王謂御事誰撫上軍於時翻飛虎
嘯江濆式遏不虞俾也無塵
三代既遠直道垂音非齒焉尚非德焉欽鑚仰自古鮮
曰在今匪唯形交殷薦其心
心以殷薦分以道成祇服惠顧疇此深情亦有芳訊薄
載其誠豈無春暉兹焉可榮
大道易聞崇軌難襲孰云匪愆咎吝尤集敢謝不佞栖
山自戢臨篇焉愧德輶辭輯
翩彼日月逝猶駭電朝華未厭夕風巳扇詩亦有悲無
幾相見懷德歎心于焉東眷
平津晚貴貢公後徵陟彼玉階黃髮來升靈卉三秀芳
草秋興唯頥清神福祿是膺
贈顧尚書
五嶽降神四瀆炳靈兩儀鈞陶參和大成兆光人倫誕
育至英於顯尚書實惟我兄行成世則才為時生體道
既弘大德允明厥弘伊何靡曠不遵厥明伊何靡妙不
研無索昭灼有求幽玄細微不錯毫芒以陳積簣為山
納流成淵扶翹布華養物作春所肅以禮所潤以仁宣
質拔行曜文入采堅不可鑚清如凝水方迹迎朖蹈齊
闕里希聖而微亦顧之子棄彼芝英玩此蘭茝異世同
芳其馥不已我蘭既馥我風載清能芬南岳遂芳北征
子有其德人求其馨逝此陋巷薰彼紫庭厥音不已鼔
鐘有聲聞天之聰譬之鵠鳴天聰既昭我實惟彰乘風
之鳳眷言朝陽披雲藻繡來此舊鄉謙光自抑厥輝愈
揚麗容既翕孔好巳張既照平林具我華英華英巳曜
餘光難延會淺别速哀以紹欣追曠同塗暫和笑言殊
音合奏曲異響連絶我懽條統我思根因分來在愛感
往恩我非形景有處有遊載離載會且懽且憂感彼遠
曠吝此延娛樂奏聲哀言發涕流惟願我子德與福俱
亦天之祐亦我之私
答兄平原
伊我世族太極降精昔在上代軒虞篤生厥生伊何流
祚萬齡南嶽有神乃降厥靈誕鍾祖考徹兹神明運步
玉衡仰和太清賓御四門旁穆紫庭紫庭既穆威聲爰
振厥振伊何播化殊鄰清風攸被率土歸仁彤弧所彎
萬里無塵功昭王府帝庸厥勲黃鉞授征錫命頻繁闞
如虓虎肅兹三軍光若辰峙亮彼公門仍世上司芳流
慶純雲和所産爰育二昆誕豐岐嶷夙邁令聞令聞伊
何休音允臧先公克構乃崇斯堂耀穎上京發迹扶桑
戎車山征時惟鷹揚鷹揚既昭勲庸克邁天子命我鎮
弼于外在作扞城以表南裔降災匪蠲景命顛沛惟我
賢昆天姿秀生含竒播殊明德惟馨太陽散氣乃禀厥
和山川垂度爰則厥遐厥遐伊何惟光惟大惟大伊何
如岱如渭恢此廣淵廓彼弘懿洪道惇德淵哉為器統
我先基弱冠慷慨將弘祖業實崇奕世咨予頑蒙蕞爾
弱才沈耀玄渚挹庇雲淇陶化靡移固陋于兹瞻仰洪
範實忝先基巍巍先基重規累構赫赫重光遐風激鷲
昔我先公爰造斯猷今我六蔽匪崇克扶悠悠大道載
邈載遐洋洋淵源如海如河昔我先公斯綱斯紀今我
末嗣乃傾乃圯世業之頽自予小子仰愧靈丘銜憂没
齒憂懷惟何顧景惟塵峩峩高蹤眇眇貞辰明德繼體
莫非哲人今我頑鄙規範靡遵仍世載德荒之予身莫
峻匪岳有峻斯登莫高匪雲有高斯淩矧我成基匪克
階升玄黃長坂載寐載興豈敢憚行哀此負乘芒芒高
山自予頽之濟濟德義匪予懷之終銜永負予其媿而
昔予言曠汜舟東川銜憂告辭揮淚海濱羲陽趣駕炎
華電征自我不見邈哉八齡悠思迥望寤言通靈昔我
往矣辰在東嵎今我于兹日薄桑榆銜艱遘愍困瘁殷
憂哀矣我世匪蒙靈休開元迄兹震興迭微弱風隠駭
海水羣飛王旅南征闡耀靈威予昆乃播爰集朔土載
離永久其毒太苦上帝休命駕言其歸多我遘愍振蕩
朔垂羈繋殊俗初願用違嚴駕東征肅邁林野夕秣乘
馬朝整僕旅矯矯乘馬載驅載馳漫漫長路或降或階
晨風夙零朝不遑飢傾景儵墜夕不存罷雖有豐草匪
釋奔駟雖有重隂匪遑假寐煢煢僕夫悠悠遄征經彼
喬木有鳥嚶鳴徵物識儕矧伊有情樂兹棠棣實歡友
生既至既覲滯思曠年曠年殊域覲未浹辰恨其永懷
憂心孔艱天地永久命也難長生民忽霍曷云其常我
之既存靡績靡紀乾坤難並寂焉其巳生若電激没若
川征存愧松柏逝慚生靈匪吝性命實悼徒生苟克析
薪豈憚冥冥瞻企皇極徼福上天冀我友生要期永年
昔我先公邦國攸興今我家道綿綿莫承昔我昆弟如
鸞如龍今我友生凋俊墜雄家哲永徂世業長終華堂
傾構廣宅頽墉高門降衡脩庭樹蓬感物悲懷愴矣其
傷惇仁汜愛錫予好音睎光懷寳煥若南金披華玩藻
曄若翰林詠彼清聲被之瑟琴味此殊響慰之予心弘
懿忘鄙命之反覆敢投桃李以報珠玉冀憑光蓋編諸
末錄
贈鄭曼季四首
谷風(五章有序)
谷風懷思也君子在野愛而不見故作是詩言其
懷思之也
習習谷風扇此暮春玄澤墜潤靈爽烟煴高山熾景喬
木繁興蘭波清踴芳滸涼增感物興想念我懷人
習習谷風載穆其音流瑩鼓物清塵拂林霖雨嘉播有
渰淒隂歸鴻逝矣玄鳥來吟嗟我懷人其居樂潛明發
有想如結予心
習習谷風以溫以涼玄黃交泰品物含章潛介淵躍候
鳥雲翔嗟我懷人在津之梁明發有思淩波褰裳
習習谷風其集惟高嗟我懷人於焉逍遙鸞栖高岡耳
想雲韶拊翼墜夕和鳴興朝我之思之言懷其休
習習谷風其音孔嘉所謂伊人在谷之阿虎質山嘯龍
輝淵蟠維南有箕匪休其和有捄斯畢俾爾滂沱懿厥
河漢惟彼太華明發有懷我勞如何
鳴鶴(四章有序)
鳴鶴美君子也太平之世君子猶有退而窮居者
樂天知命無憂無欲懷碩人之考槃傷有德之遺世
故作是詩也
鳴鶴在隂戢其左翼肅雍和鳴在川之側假樂君子祚
爾明德思樂唐虞歸于其極嗟我懷人惟馨黍稷
鳴鶴在隂其鳴喈喈垂翼蘭沼濯清芳池假樂君子其
茂猗猗國之瑋寳有餐瓊瓌乃振褧裳襲爾好衣嗟我
懷人啓襟以希
鳴鶴在隂其儀藹藹謂天蓋高和音于邁假樂君子篤
膺俊乂穆風潛烈興雲戢薈德茂當年時衍嘉會安得
鞶藻改爾縞帶嗟我懷人心焉忼愾
鳴鶴在隂載好其聲漸陸儀羽遵渚回涇假樂君子祚
之篤生德耀有穆如瑤如瓊安得風帆深濯爾纓景遺
雲雨爾在北溟嗟我懷人惟用傷情
南衡(五章有序)
南衡美君子也言君子遯世不悶以德存身作者
思其以德來仕又願言就之宿感白駒之義而作
是詩焉
南衡惟嶽峻極昊蒼瞻彼江湘惟水泱泱清和有合俊
又以藏天保定爾茂以瓊光景秀濛汜穎逸扶桑我之
懷矣休音峻揚
穆穆休音有來爾雍沈波涌奥淵芳馥風傃虚養恬照
日遺蹤考槃遵渚思樂潛龍我之懷矣寘爾華宫
和璧在山荆林玉潤之子于潛清輝遠振克稱輶德作
寳有晉和聲在林羽儀未變我之懷矣有客來信
風雲有作應通山淵清琴啓彈宫商乘絃類族知感有
命自天夷叔希世猶謂比肩矧我與子姤會斯年
我之懷矣在彼北林北林何有於煥斯文瓊瑰非寳尺
牘成珍豐華非妙得意惟神河魴登俎遺答清川
高岡(四章)
瞻彼高岡有猗其桐允也君子實寳南江員規啓俗沈
矩履方泳此明流清瀾川通陟彼衡林味其回芳
馥馥回芳綢繆中原祁祁庶類薄采其芬棲遲泌丘容
與衡門聲播東汜響溢南雲
穆穆閶闔南端啓籥庶明以庸帝聽式闕有鳳于潛在
林棲翮非予之作孰與好爵
幽居玩物顧景自頥發憤潛帷㑂彿有思予美忘此終
然胥來企予與言惟用作詩
答孫顯世(十章)
邈矣上祖垂休萬葉廣問弘被崇軌峻躡高山克荒大
川利涉繁藹惟祜風連雲接
大人有作二后利見九功敷奏七德殷薦鼎實重芳勞
烈再扇奕世弘道天祿來宴
道弘振古祚未替今如彼在川亦有浮沈大韶既素響
非我音豈曰荒止塗弗克尋
昌風改物豐水易瀾百川總紀四海合源在彼焉取聿
來莫觀曾是褊心敢忘丘園
員暉偏照玄澤謬盈發彼乘華頓此增城絶景靈雲倦
遊紫庭匪曰能知實忝長纓
煥矣金虎襲我皇猷孰云匪吝仰媿蒼流往蹇來反弭
迹一丘變彼東朝言即爾謀
振振孫子洪族之紀志擬龍潛德配麟趾引服朗節克
明峻軌遵彼中臯於穆不已
於穆不已大都是階之子于命民應如隤厚德時邁協
風允諧惠此海湄俾也可懷
乃眷丘林樂哉何曲解紱被褐投印懷玉遺情春臺託
蔭寒木言念伊人溫其在谷
道俟人行辭以義輯和容過表余未云執惠音弘播清
風駿集懷德形憮臨篇景立
失題(八章)
悠悠縣象昭回太素清濁迭興升降啓度遺和既爽季
春告暮朱明來思青陽受煦
日征月盈天道變通太初陶物造化為功四月惟夏南
征觀方凱風有集飄颻南忩思樂萬物觀異知同
有渰萋萋甘雨未播黍稷方華中田多稼庭槐振藻園
桃阿那薄言觀物在堂知化
蓬戶惟清玩物一室明發有懷念昔先哲通夢幽人彷
彿遺烈清暉在天孰與永日
乃啓遺籍恣予大觀幽居傲物顧景怡顔況惟解舞衡
門重關思媚古人有懷良盤沈曦含輝芳烈如蘭
厥初生民有物有類自古有稱大寳以位烝徒式好駿
奔攸遂啓予有聞誨爾達貴
達貴伊何天爵無榮渾淪大昧混其濁清毁方遯象遺
頑履貞道實蔵器景以昭形
芒芒陋世奚競奚錯收彼紛華委之沖漠標志垂天矯
心馮閣通好莊聃儀刑有作安得達人顧予命薄
失題(六章)
思樂芳林言采其菊蘅薄遵塗中原有菽登彼脩巒在
林寤宿彷彿佳人清顔如玉
予美亡此誰為適道容與俟之玄髮方皓躑躅山阿玩
此芳草願飡其穎庶以遺老
亹亹嘉時飄忽棄予有瞻逝深永歎潛滸登願扶桑仰
結飛晷伊人匪存遺芳孰與
精氣為物或降或升徂落攸往神竒有登死生為徒存
亡曷勝謂予不信遺籍有徵
閒居外物靜言樂幽繩樞增結甕牖綢繆和神當春清
節為秋天地則邇戶庭已悠
嗟彼懷人悠悠其潛念昔先烈有懷所欽駭情玩俗寶
允南金瓊輝邈矣誰適為心明發興言忼慨芳林
失題
美哉良友禀德坤靈明照遠鑒幽微研精超跡皇英質
如瑶瓊贈我翰林示我丹誠道同契合體異心并自頃
西徂合于五樓遲想歡憮觀我良疇亦既至止願言莫
由室邇人隔中情則憂抱恨來遊神往形留何以含忍
寄之此詩何以寫思記之斯辭我心愛矣歌以贈之無
秘爾音不我是貽
失題
有美一人芳問芬葩嗟我欽羨夢想光華亦既至止上
下欣嘉德馥秋蘭容茂春蘿淑似令娣惟予陋何雖有
良友朽木難加愛樂朋規贈以斯歌皆能載之其美孔
多嗟痛薄祜並罹哀苦堂構既崩過庭莫覩我悴西鄰
子沈東土契闊艱辛誰與晤語身滯情往神遊景處發
夢宵寐以慰延佇
答兄平原(五言)
悠悠塗可極别促怨會長銜思(善作恩)戀行邁興言在臨
觴南津有絶濟北渚無河梁神往同逝感形留悲參商
衡軌若殊迹牽牛非服箱
答張士然
行邁越長川飄颻冒風塵通波激枉渚悲風薄丘榛脩
路無窮迹井邑自相循百城各異俗千室非良鄰歡舊
難假合風土豈虚親感念桑梓域髣髴眼中人靡靡日
夜遠眷眷懷苦辛
為顧彦先贈婦四首
我在三川陽子居五湖隂山海一何曠譬彼飛與沈目
想清慧姿耳存淑媚音獨寐多遠念寤言撫空衿彼美
同懷子非爾誰為心
悠悠君行邁煢煢妾獨止山河安可踰永路隔萬里京
室多妖冶粲粲都人子雅步擢纖腰巧笑發皓齒佳麗
良可美衰賤焉足紀遠蒙眷顧言銜恩非望始
翩翩飛蓬征郁郁寒水縈遊止固殊性浮沈豈一情隆
愛結在昔信誓貫三靈秉心金石固豈從時俗傾美目
逝不顧纖腰徒盈盈何用結中款仰指北辰星
浮海難為水遊林難為觀容色貴及時朝華忌日宴皎
皎彼姝子灼灼懷春粲西城善雅舞總章饒清彈鳴簧
發丹脣朱絃繞素腕輕裾猶電揮雙袂如霧散華容溢
藻幄哀響入雲漢知音世所希非君誰能讃棄置北辰
星問此玄龍煥時暮復何言華落理必賤
芙蕖
綠房含青實金條懸白璆俯仰随風傾煒燁照清流
漢魏六朝百三家集卷五十一
