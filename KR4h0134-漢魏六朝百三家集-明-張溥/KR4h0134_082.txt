漢魏六朝百三家集卷八十二上
梁簡文帝集題詞
史言梁簡文帝文集一百卷雜著六百餘卷自
古皇家撰論未有若是其多者蓋朱邸日久會
逢清晏兼以昭明為兄湘東為弟文辭競美增
榮棠棣儲極既正宫體盛行但務綺博不避輕
華人挾曹丕之資而風非黃初之舊亦時世使
然乎賊景犯闕強登帝座吞土不祥終於協夢
至今讀其題壁序自云蘭陵正士弗欺暗屋輒
為泣數行下武帝開門揖盜自戕血胤簡文立
顛沛之中罹懷愍之酷跋胡㚄尾孽非已作後
代諱其閔凶并其文字指為無福不得擬秋風
步短歌亦足悲也帝答湘東書頗厭時人效謝
康樂裴鴻臚余謂帝詩文適在謝後裴前耳昭
明稱帝佳作止云首尾裁淨一字之評從來論
六朝者所未逮帝誡當陽書立身須謹重文章
須放蕩是則其生平所處也
目錄
賦
悔賦(有序)
阻歸賦
述羈賦
序愁賦
玄虚公子賦
舌賦
晩春賦
大壑賦
圍城賦
舞賦
筝賦
金錞賦(有序)
對燭賦
燈賦
又
眼明囊賦(有序)
梅花賦
採蓮賦
脩竹賦
鴛鴦賦
鵁鶄賦
詔
改元詔
即位赦詔
營莊陵詔
令
與劉孝儀令
與湘東王論王規令
䘏孔休源手令
與衡山矦恭手令
臨城公夫人停省太子妃令
教
移市教
復臨丹陽教
臨雍州原減民間資教
臨雍州革貪惰教
圖雍州賢能刺史教
罷雍州恩教
與僧正教
資遣孔燾二女教
甄異張景願復讐教
移文
答穰城求和移文
表
謝立為皇太子表
拜皇太子臨軒竟謝表
謝賜新歷表
又
上昭明太子集别傳表
上大法頌表
上南郊頌表
上白兔表
請朱异奉述制旨易義表
請賀琛奉述毛詩義表
為寧國臨城二公請入學表
讓鼓吹表
讓驃騎揚州刺史表
在州羸疾自解表
為武陵王讓揚州表
為長子大器讓宣城王表
為子大心讓當陽公表
為子大款讓石城公表
疏
愍囚徒疏
章
為南平王拜大司馬章
為王規拜吳郡太守章
啓
賀洛陽平啓
上武帝菩提樹頌啓
上皇太子玄圃園講頌啓
上東宫叙南康王薨啓
謝勅賚中庸講疏啓
謝勅示苦旱詩啓
謝賚扇啓
謝賚碧慮棋子屏風啓
謝勅賜玉佩啓
謝勅賚魏國獻錦等啓
謝勅賚善勝威勝刀啓
謝勅賚方諸劒等啓
謝勅賚貂坐褥席啟
謝勅賚織竹火籠啓
謝勅賚廣州塸啓
謝勅賚大菘啓
謝勅賚長生米啓
謝勅賚城邊橘啓
謝勅賚益州天門冬啓
謝勅賚河南菜啓
謝東宫賜裘啓
謝東宫賜柿啓
答安吉公主餉胡子一頭啓
謝邵陵王禁錮啓
請武帝御講啓
重請御講啓
又請御講啓
奉請上開講啓
謝上降為開講啓
重謝上降為開講啓
謝開講般若經啓
答同泰寺立刹啓
謝勅使監善覺寺起刹啓
謝御幸善覺寺看刹啓
謝勅賚銅供造善覺寺塔露盤啓
謝勅賚栢刹柱并銅萬斤啓
謝勅賚錢并白檀香充法會啓
謝勅賚苦行像并佛跡啓
奉阿育王寺錢啓
謝勅賜解講錢啓
謝賜錢啓
謝勅賚納袈裟啓
又
又
又
謝勅聽從舍利入殿禮拜啓
謝勅使入光嚴殿禮拜啓
謝勅為建湼槃懺啓
謝勅參迎佛啓
書
答湘東王和受試詩書
答湘東王書
又答湘東王書
答湘東王上王羲之書書
答湘東王慶州牧書
答南平嗣王餉舞簟書
答定襄侯餉卧簟書
與廣信侯述聽講事書
與廣信侯重述内典書
答新渝侯和詩書
誡當陽公大心書
答張纉謝示集書
與蕭臨川書
與劉孝綽書
答蕭子雲上飛白書屏風書
答徐摛書
與魏南荆州刺史李志書
與智琰法師書
又
弔道澄法師亡書
序
莊嚴旻法師成實論義疏序
昭明太子集序
臨安公主集序
馬槊譜序
三日曲水詩序
八關齋制序
自序
漢魏六朝百三家集卷八十二目錄上
漢魏六朝百三家集卷八十二上
明張溥輯
梁簡文帝集
賦
悔賦(有序)
夫機難預知知機者上智智以運巳迷巳者庸夫故易
曰吉凶悔吝生乎動者也又曰悔吝者憂虞之象也傳
云九德不諐作事無悔是以鄭國盜多太叔之恨表衛
風義失宣公之刺彰無將詠興壟事書作季文再思而
未可南容三復而不暇余以固陋之資慎履冰之誡竊
服楚王之對每徵后稷之詩觸類而長乃為賦曰
默默不怡恍若有遺四壁無寓三階寡趣月露澄曉風
柳悲暮庭鶴雙舞檐烏獨赴岸林宗之巾憑南郭之几
玄德之眊聊縈子安之嘯時起静思悔吝鋪究前史弔
古傷今驚憂嘆圯成敗之蹤得失之理莫不關此令終
繇乎謀始棄夸言於頓丘重前非於蘧子蹟夫覆車之
戒豈止一途而已至如秦兼四海之尊握天下之富混
一車書鞭笞宇宙胡亥之寄已危萬代之祀難搆阿衡
失責成之所趙高秉棟梁之授拒諫逞刑戮宰誅守矜
上林之戲馬嘉長楊之射獸囁呫禁中之言欺侮山東
之寇及其祠祟涇水作覺夷宫徒希與妻子伍下願與
黔首同信殪絶於凶醜何前謀之不工至如下相項籍
才氣過人拔山靡類扛鼎絶倫聲駕盛漢勢壓餘秦鉅
鹿有動天之卒轅門有屈膝之賓既刓有功之印亦疑
奇計之臣唱鷄鳴於垓下泣悲歌於美人抱烏江之獨
愧分漢騎之餘身郭君失位徒馭而亡尚悲殘糗獨飲
餘漿枕畚空卧伏軾懷傷魂飄原野骨餌豺狼楚王刻
鶴播徙南地鐃管徒鳴才人空置豈輜車之足榮匪射
獵之娛意幽泉斯即白日何冀甯喜納君恃功肆寵衛
侯厭黷忠臣憤勇昏迷靡悟敗不旋踵商君被執李斯
赴收身居闕下命厄秦囚追傷用法之弊還思不諫之
尤亦何解於今酷終無追於昔謀伯卓跋扈豺目為輔
弑君鴆子誅李害杜鬻恩販寵怨庶虐人蔽朝政之聰
察害上書之烈臣榮暱子於阿尹肆貪濁之淫威樹姦
黨於宫禁察人主之纖微卒其膏鈇潤鉞寘纆逢徽壯
武英逸才為時出陸離儒雅照爛文筆江東啓吞併之
籌幽州著懷遠之術運鍾毁冕時屬傾顛鏑鳴水闊日
黑山遷劉卞之謀不决忠良之戮已纏台曜之災雖啓
鷦鷯之賦徒然士衡文傑綽有餘裕氣含珠璧情藴雲
霧志闕沈隠心躭進趣握兹猛衆臨此勁兵抗言孟玖
肆此孤貞牋辭已切墨幔徒縈形殞河上心憶華亭若
夫楊惲狂言灌夫失志卒其殞命埋軀傷形屬吏周君
飲後裴子酣狂靳固紀瞻之妾眠卧季倫之房亦足以
魂驚神爽悔結嫌彰已矣哉波瀾動兮昧前期庸夫蔽
兮多自欺不遠而復幸無嗤建功立德有常基胸馳臆
斷多失之前言往行可為師
阻歸賦
觀建國之皇王選能官於前古元帝慈而布教豈齊聖
而作輔伊吾人之固陋宅璇漢而自通躡九枝而耀景
總六翮而搏風屬玄玦之啓異逢玉弩之相驚頓天羅
於八表騰雲驅於四溟發伏鼈之雄氣耀策馬之高星
地邇朔場疆隣北極壠樹饒風胡天少色上月斜臨寒
松遥直雲向山而欲斂鴈疲飛而不息何愁緒之交加
豈樹萱與折麻聞繁鉦之韻冰聽流風之入笳終知客
遊之阻無解鄉路之賖
述羈賦
奉明后之霑渥將遠述於衡楚歎雲霞之窅漫對江山
之遥阻是時孟夏首節雄風吹甸晩解纜乎鄉津涕淫
淫其若霰舟飄飄而轉遠顧帝都而裁見遠山碧暮水
紅日既宴誰與同雲嵳峩而出岫江搖樣而生風奉璽
言而遄邁改余玉於江隈遵陽塗而中正軫悲心其若
頽引領京邑瞻望弗遠戀逐雲飛思随蓬卷觀江水之
寂寥願從流而東反
序愁賦
情無所治志無所求不懷傷而忽恨無驚猜而自愁玩
飛花之入戸看斜暉之度寮雖復玉觴浮椀趙瑟含嬌
未足以祛斯耿耿息此長謠
玄虚公子賦
有玄虚之公子輕滅喧俗保此大愚居榮利而不染豈
聲色而能拘迴還四始出入三墳心溶溶於玄境意飄
飄於白雲追寂圃而逍遥任文林而佚宕忘情於物我之
表縱志於有無之上不為山而自高不為海而彌廣
舌賦
奚兹先生問於何斯逸士曰夫三端所貴三寸著名故
微言傳乎往記妙說表乎丹青魯談笑而軍却王言詠
而瑞隆陸有千金之富周為一說之功復有構扇之端
讒䛕之迹艷紫凌朱飛黃妬白吾將欲廢便辟之交遠
巧佞之友殄張儀之餘殱蘇秦之後粉虞卿之白璧碎
漢王之玉斗然後浮偽可息淳風不朽
晚春賦
待餘春於北閤藉高讌於南陂水篩空而照底風入樹
而香枝嗟時序之迴幹歎物候之推移望初篁之傍嶺
愛新荷之發池石憑波而倒植林隠日而横垂見遊魚
之戲藻聽驚鳥之鳴雌樹臨流而影動巖薄暮而雲披
既浪擊而沙游亦苔生而徑危
大壑賦
渤海之東不知幾億大壑在焉其深無極悠悠既湊滔
滔不息觀其浸受壯其吞匿歴詳衆水異導殊名江出
濯錦漢吐珠瑛海逢時而不波河遇聖而知清嗟乎使
夫懷山之水積天漢之流駛彭潛與渭濕俱臻四瀆與
九河同至余乃知巨壑之難滿尾閭之為異
圍城賦
彼高冠及厚履並鼎食而乘肥升紫霄之丹地排玉殿
之金扉陳謀謨之啓沃宣政刑之福威四郊以之多壘
萬邦以之未綏問豺狼其何者訪虺蜴之為誰
舞賦
酌蒲桃坐柘觀命妙舞徵清彈丱髮初笄參差俱集信
身輕而釵重亦腰羸而帶急響玉砌而遲前度金扉而
斜入似斷霞之照彩若飛鸞之相及既相看而緜眎亦
含姿而俱立於是徐鳴嬌節薄動輕金奏巴渝之麗曲
唱碣石之清音扇纔移而動步鞞輕宣而逐唫爾乃優
游容豫顧盼徘徊強紆顔而失笑乍襍怨而成猜或低
昂而失侣乃歸飛而相附或前異而始同乍初離而後
赴不遲不疾若輕若重盼鼓微唫廻巾自擁髮亂難持
簮低易捧牽情恃恩懷嬌妬寵
筝賦
江南之竹弄玉有鳴鳳之簫焉洞隂之石范女有游仙
之磬焉若夫排雲入漢之美含商觸徵之竒罷雍祠之
麗響絶漢殿之容儀别有泗濱之梓聳幹孤峙負隂拂
日停雪栖霜嶔崟岞崿玄嶺相望寄丹崖而茂采依青
壁而懷芳奔電碣突而彌固嚴風掎拔而無傷途畏峰
澁人羣罕至乃命夔班剪而成器隆殺得宜修短合思
矩制端平雕鎪綺媚既而春桑已舒暄風晻曖丹荑成
葉翠隂如黛佳人採掇動容生態值使君而有辭逢秋
胡而不對里閭既返伏食蠶饑五色之縿雖亂八熟之
緒方治異東垂之野繭非山經之漚絲於是制絃擬月
設柱方時若夫鏗鏘奏曲温潤初鳴或徘徊而藴藉或
慷慨而逢迎若將連而類絶乍欲緩而頻驚陸離抑按
磊落縱横竒調間發美態孤生若將往而自返似欲息
而復征聲習習而流韻時怦怦而不竑如浮波之遠驚
若麗樹之爭榮譬雲龍之無蔕如笙鳳之有情學離鵾
之弄響擬翔鴛之玅聲朱絃在手擊重還輕爾其曲也
雅俗兼施諧雲門與四變雜六列與咸池王讃既工阮
賦亦竒曹后聽之而懽讌謝相聞之而涕垂至若登山
望别之心臨流送歸之目隴葉夜黃關雲曉伏覩獨鴈
之寒飛望交河之水縮聽鳴箏之弄響聞兹絃之一彈
足使遊客戀國壯士衝冠若夫楚王怡蕩楊生娛志小
國寡民督郵無事乃有燕餘麗妾方桃譬李本住南城
經移東里納千金之重聘擅專房之宴私方美珥而不
減擬甘橘而無嗤聞削成於斜嶺照玉緻於鉛脂度玲
瓏之曲閣出翡翠之香帷腕凝紗薄珮重行遲爾乃促
筵命妓銜觴置酒耳熱眼花之娛千金萬年之夀白日
蹉跎時淹樂久玩飛花之度窗看春風之入柳命麗人
於玉席陳寳器於紈羅撫鳴筝而動曲譬輕薄之經過
黛眉如掃&KR1863;睇成波情長響怨意滿聲多奏相思而不
見吟夜月而怨歌笑素彈之未工疑秦宫之詎和若夫
釣竿復發蛺蝶初揮動玉匣之餘怨鳴陽鳥之始飛逐
東趨於鄭女和西舞於荆妃足使長廊之瓦虚墜梁上
之塵染衣鱏魚遊而不沒白鶴至而忘歸於是乎餘音
未盡新弄縈纏參差容與顧慕流連落横釵於袖下斂
垂衫於膝前乍含猜而移柱或斜倚而續絃照瓊環而
俯捻度玉爪而徐牽見微嚬之有趣看巧笑之多妍抗
長吟之靡曼雜新歌之可憐歌曰年年花色好足侍愛
君傍影入着衣鏡裙含辟惡香鴛鴦七十二亂舞未成
行故乃宋偉綠珠之好聲文君慎女之清角尚掩面而
不前言韜輝而恥學實獨立之麗人乃入神之佳樂
金錞賦(有序)
舍弟西中郎致金錞一枚周禮云鼓人掌六鼓四金以
節聲樂以和軍旅以金錞和鼓金鐲節鼓注曰錞錞于
也圜如椎頭大上小下樂作鳴之與鼓相和淮南云兩
軍相當鼓錞相望若古之禮器飾軍和樂者矣吾竒而
賦之其詞曰
有錞于之麗器實軍樂之兼珍伊前古以為美成名都
之匠人採赤鋈於蜀壘求銅精於灌濱若夫鼓以陽鑪
營之隂炭是鐫是刻載輝載煥笑烏獲之奮槌踰嵇生
之善鍛實規形之可悦以玅聲之遠聞譬洪鐘之虎鈕
學章鼎之龍文至於簨&KR1607;先列金石俱諧八能效技六
變程才觀雲龍之鬱郁望威鳳之徘徊沛縣留三日之
飲平樂有十千之杯揮秦筝之慷慨伐晉鼔之嘽啍皆
能協宫和徵節往通来宣奏有序度曲可觀鄙金鋪之
非德嗤商鼗之易彈應南斗之鳴瑟雜西漢之金丸若
夫伏波出討貳師遠征蒲昌對戰孤竹臨兵映似月之
遥羽飛如鳬之去旌軍魚麗而齊上陣龍膝而俱行望
鳥雲之臨敵聞條風之入營壯士被犀良馬絡鐵野曠
塵昏星流電掣日侵山而欲隠霧陵空而不滅望水色
其如花覩奔沙之似雪咸聽響而先登並聞鳴而為節
當此時也畫角恥吟胡笳不吹刁斗暫捐金鉦虚置何
資和之不營而吐聲之雄異制六師之進旅警三軍之
武志嗟吾弟之博物實愛竒之已深識且鑒於鳴石貺
有踰於兼金如陳器於栢寢似出鼎於汾隂豈寳玦之
為貴非瑚璉之可欽昔武都之一扇乃銘功以述心矧
元常之五熟又刻篆以書音况兹贈之為美而古迹之
可尋聊染翰而操筆終有愧於璆琳
對燭賦
雲母窗中合花氊茱萸幔裏鋪錦筵照夜明珠且莫取
金羊燈火不須然下弦三更未有月中夜繁星徒依天
於是挂同心之明燭施雕金之麗盤眠龍旁繞倒鳳雙
安轉辟邪而取正推櫺窗而畏寬綠炬懷翠朱燭含丹
豹脂宜火牛膫耐寒銅芝抱帶復纏柯金藕相縈共吐
荷視横芒之昭曜見密淚之蹉跎漸覺流珠走熟視絳
花多宵深色麗焰動風過夜久惟煩鋏天寒不畏蛾菖
蒲傳酒座欲闌碧玉舞罷羅衣單影度臨長枕烟生向
果盤迴照金屏裏脈脈兩相看
燈賦
何解凍之嘉月值蓂莢之盛開草含春而色動雲飛綵
以輕来南油俱滿西漆争燃蘇徵安息蠟出龍川斜暉
交映倒影澄鮮
又
九微間吐百枝交布聚類炎洲疏同火樹競紅蘂之晨
舒蔑丹螢之昏騖蘭膏馥氣芬炷擎心寒生色淺露染
光沈
眼明嚢賦(有序)
俗之婦人八月旦多以錦翠珠寳為眼明囊因競凌
晨取露以拭目聊為此賦
爾乃裁兹金縷製此妖飾緝濯錦之龍光剪輕羇之蟬
翼雜花勝而成疏依步搖而相逼明金亂雜細寳交陳
義同厭勝欣此節新擬椒花於歲首學夭桃於暮春
梅花賦
層城之宫靈苑之中竒木萬品庶草千叢光分影雜條
繁幹通寒圭變節冬灰徙筩並皆枯悴色落搖風年歸
氣新搖芸動塵梅花特早偏能識春或承陽而發金乍
雜雪而披銀吐艷四照之林舒榮五衢之路既玉綴而
珠離且冰懸而雹布葉嫩出而未成枝抽心而插故標
半落而飛空香随風而遠度挂靡靡之遊絲雜霏霏之
晨霧争樓上之落粉奪機中之織素乍開華而傍巘或
含影而臨池向玉階而結采拂網戸而低枝于是重閨
佳麗貌婉心嫺憐早花之驚節訝春光之遣寒裌衣始
薄羅袖初單折此芳花舉兹輕袖或插鬢而問人或殘
枝而相授恨鬟前之大空嫌金鈿之轉舊顧影丹墀弄
此嬌姿洞開春牖四卷羅帷春風吹梅畏落盡賤妾為
此斂蛾眉花色持相比恒愁恐失時
採蓮賦
望江南兮清且空對荷花兮丹復紅卧蓮葉而覆水亂
高房而出叢楚王暇日之歡麗人妖艷之質且棄垂釣
之魚未論芳萍之實唯欲廻渡輕船共採新蓮傍斜山
而屢轉乘横流而不前於是素腕舉紅袖長迴巧笑墮
明璫荷稠刺密亟牽衣而綰裳人喧水濺惜虧朱而壊
籹物色雖晩徘徊未返畏風多而榜危驚舟移而花遠
謌曰嘗聞蕖可愛採擷欲為裙葉滑不留綖心忙無假
薰千春誰與樂唯有妾隨君
修竹賦
有㛹娟之茂篠寄江上而叢生玉潤桃枝之麗魚腸雲
母之名日映花靡風動枝輕陳王歡舊小堂佇軸今餞
故人亦賦修竹伊嘉賓之獨劭顧余躬而自恧
鴛鴦賦
朝飛綠岸夕歸丹嶼顧落日而俱唫追清風而雙舉時
排荇蔕乍拂菱華始臨涯而作影遂蹙水而生花亦有
佳麗自如神宜羞宜笑復宜嚬既是金閨新入寵復是
蘭房得意人見兹禽之棲宿想君意之相親
鵁鶄賦
飲三芝之淳露食六草之英芳似金沙之符采同錦質
之報章紅毛覆臆翠鬛垂心浴波泳渚浮廣戲深臨高
舞翮映淺弄音逐餘暉而顧景乘清吹而微唫
詔
改元詔
蓋天下者至公之神器在昔三五不獲已而臨莅之故
帝王之功聖人之餘事軒冕之華儻来之一物太祖文
皇帝含光大之量啓西伯之基高祖武皇帝道洽二儀
智周萬物屬齊季薦瘥彝倫剝喪同氣離入苑之禍元
首懷無厭之欲乃當樂推之運因億兆之心承彼掎角
雪兹讐恥事非為已義實從民故功成弗居卑宫菲食
大慈之業普薰汾陽之詔屢下于兹四紀無得而稱朕
以寡昧哀煢孔棘生靈已盡志不圖全僶俛視隂企承
鴻緒懸旌履薄未足云喻痛甚愈遲諒闇彌切方當玄
默在躬栖心事外即王道未直天步猶艱式憑宰輔以
弘庶政履端建號仰惟舊章可大赦天下改太清四年
為大寳元年
即位赦詔
朕以不造夙丁閔凶大行皇帝奄棄萬國攀慕號躃厝
身靡所猥以寡德越居民上煢煢在疚罔知所托方賴
藩輔社稷用安謹遵先旨顧命遺澤宜加億兆可大赦
天下
營莊陵詔
簡皇后窀穸有期昔西京霸陵因山為蔵東漢夀陵流
水而巳朕屬值時艱歲饑民弊方欲以身率下永示敦
朴今所營莊陵務存約儉
令
與劉孝儀令
(劉遵為晉安王宣惠雲麾二府記室轉南徐州治中後為雍州復引為安北諮議參軍及)
(王立為皇太子仍除中庶子大同元年卒太子深悼惜之與遵從兄孝儀令)
賢從中庶奄至殞逝痛可言乎其孝友淳深立身貞固
内含玉潤外表瀾清美譽嘉聲流於士友言行相符始
終如一文史該富琬琰為心辭章博贍玄黃成采既以
鳴謙表性又以難進自居未嘗造請公卿締交榮利是
以新沓莫之舉杜武弗之知自阮放之官野王之職栖
遲門下已踰五載同僚已陟後進多升而怡然清静不
以少多為念確爾之志亦何易得西河觀寳東江獨步
書籍所載必不是過吾昔在漢南連翩書記及忝朱方
從容坐首良辰美景清風月夜鷁舟乍動朱鷺徐鳴未
嘗一日而不追隨一時而不會遇酒闌耳熱言志賦詩
校覆忠賢𣙜揚文史益者三友此實其人及弘道下邑
未申善政而能使民結去思野多馴雉此亦威鳳一羽
足以驗其五德比在春坊載獲申晤博望無通賓之務
司成多節文之科所賴故人時相嫓偶而此子溘然實
可嗟痛惟與善人此為虚說天之報施豈若此乎想卿
痛悼之誠亦當何已往矣奈何投筆惻愴吾昨欲為誌
銘并為撰集吾之劣薄其生也不能揄揚吹噓使得騁
其才用今者為銘為集何益既往故為痛惜之情不能
已已耳
與湘東王論王規令
(王規字威明為太子中庶子大同二年卒太子出臨與湘東王令)
威明昨宵奄復殂化甚可痛傷其風韻遒正神峰標映
千里絶迹百尺無枝文辯縱横才學優贍跌宕之情彌
遠濠梁之氣特多斯實俊民也一爾過隟永歸長夜金
刀掩芒長淮絶涸去歲冬中已傷劉子今兹寒孟復悼
王生俱往之傷信非虚說
䘏孔休源手令
金紫光祿大夫孔休源立身中正行已清恪昔歲西浮
渚宫東泊枌壤毗佐蕃政實盡厥誠安國之詳審公儀
之廉白無以過之奄至殞喪情用惻怛今須舉哀外可
備禮
與衡山侯恭手令
(雍州蠻弓魏寇詔恭赴援除雍州刺史太宗少與恭游特被賞狎至是手令)
彼士流骯髒有關輔餘風黔首扞格但知重劔輕死降
胡惟尚貪惏邊蠻不知敬讓懷抱不可皂白法律無所
用施願充實邊戍無數遷徙諜候惟遠箱庾惟積長以
控短静以制躁早蒙愛念敢布腹心
臨城公夫人停省太子妃令
纁鴈之儀既稱合於二姓酒食之會亦有因不失親若
使榛栗腵修贄饋必舉副笄編珈盛飾斯備不應婦見
之禮獨以親闕頃者敬進酏醴已傳婦事之則而奉盤
沃盥不行侯服之家是知繁省不同質文異世臨城公
夫人於妃既是姑姪宜停省
教
移市教
臨淮作守白鹿随而忘返蕭令解綬黃雀從而不歸况
復衛卒遮車追民擁榜瞻言前古眇愧弘多吾旅泊冬
川阻兹涸水日中總會交貿遷移雖樊無外取要得所
求而旗亭舊體自有常處不容近違孔奮遠逐曹參正
恐舊肆盈虚或成凋廢
復臨丹陽教
昔越張修猛用弘美績邊延善政實著民謠吾沖弱寡
能未明理道猥以庸薄作守京河將恐五袴無謠兩岐
難頌思立恩惠微宣風範
臨雍州原減民間資教
誠欲投軀决堤曝身求雨九伐方弘三驅未息役爨之
憂兵家斯急師興之費日用彌廣今春流既長艫舳争
前轉漕相追饋糧不闕義存矜急無俟多費
臨雍州革貪惰教
壯夫疲於擐甲匹婦勞於轉輸藜藿難充轉死溝壑春
蠶不暖寒肌冬收不周夏飽胡寧斯忍復加裒削傷盜
抵罪遂為十一之資金作贖刑翻成澗屋之産
圖雍州賢能刺史教
冀州表朱穆之象太丘有陳寔之畫或有留愛士民或
有傳芳史籍昔越王鎔金尚思范蠡漢軍染畫猶高賈
彪矧彼前賢寧忘景慕可並圖象廳事以旌厥善
罷雍州恩教
折以片言事關往聖寄之勿擾傳彼昔賢故刻木不對
畫獄無入吾自之雍矜懷圄犴幸得天無虚旱地歇怪
蟲今軸車行塗舟艎且戒植柳官渡尚或依然寄飯曹
僖猶思恩宥况義化君民節離寒暑憫兹岐路宣留惠
澤
與僧正教
此州伽藍支提基列雖多設莊嚴盛修供具觀其外迹
必備華侈在乎意地實有未弘何者凡鑄金刻木鏤漆
圖瓦蓋所以仰傳應身遠注靈覺羨龍瓶之始晨迫鵠
林之餘慕故祭神如在敬神之道既極去聖兹遠懷聖
之理必深此土諸寺止乎應生之日則暫列形像自斯
巳後封以篋笥乃至棄服離身尋炎去頂或十尊五聖
共處一厨或大士如来俱蔵一櫃信可謂心與事背貌
是情非增上意多精進心少昔塔裏紅函止傳舍利象
頭白繖非謂全身夫以畫像追陳尚使吏民識敬鎔金
圖範終令越主懷思匹以龍阿尚能躍鞘方之虎兕猶
稱出柙况復最大圓慈無上善聚聞名去煩見形入道而
可慢此雕香藴斯木櫁緘匿玉毫封印金掌既殊羅閱
久入四天又異祗洹掩戸三月寳殿空臨瓊階虚敞密
帷不開非仲舒之曲學紅壁長掩似邠卿之避讐且廣
厦雲垂崇甍鳥跂若施之玉座飾以金鈿必不塵靄日
姿虧點月面琉璃密窗自可輕風難入龍鬚細網足使
飛燕不過兼得虔敬之理必崇接足之心彌重可即宣
勒永使准行
資遣孔燾二女教
夫思人生至輕事惟悼往表閭式墓義匪字孤至如游
殷之息見撫張既橋玄之子受託魏王斯故美在令終
愛兼身後故無錫令孔燾經術弘長志履貞槩遊處積
年一朝長往聞其在室二女並未有行可廣訪姻家務
求偶對
甄異張景願復讐教
夫理感禽魚道均荆棘亦有鄉因行改江以孝移張景
願自縛到郡稱其父為韋法所殺今于公田渚斬法級
祭墓訖束身歸官昔沂澤撫劔河南執戟遠符古義寔
足可嘉防廣刃讐赦其桎梏之罪丁蘭雪恥擢以大夫
之位
移文
答穰城求和移文
屬彼數及侮亡運逢瓦解石言水鬭實騐地凶飛絮雨
粟還符天怪故淪俗駿奔遺黎南請所以皇略北征事
同拯溺愍百姓之未安傷一物之失所故餘民襁負掃
地来王而向化之黨忽覧今移咸以陶兹禮樂重覩衣
冠已變伊川之髮兼削呼韓之袵寧當生入玉關死歸
建業民情若此匪我求蒙行人遠届實亦勞止想近察
時機遠詳圖緯早去中原遽反枽梓旋地脈而北移越
天渠而南指然後三姓二賢可存十半如其遂固守株
不達玄象將恐衛將之師復有狼居之戰應侯之討更
覩隂山之哭
表
謝立為皇太子表
伏見詔書以臣為皇太子有命自天實驚物聽鴻名盛
典爰萃庸薄勢舉千鈞方兹未重高摶九萬比此非遥
臣本凡質賓實無取特以毓慶雲霄憑暉璿極鳴玉内
侍指麾外藩猶懼不任尚疑廢職况復監撫守從道著
前經恭敬温文義彰昔記震維禮絶離景事尊養德
北宫贊業東序魏平非擬漢莊靡繼臣牧拙樊漢始獲
言歸遂以下才屬當上嗣事異定陶之舉有類膠東之
冊將何以著三善之德延四皓之遊屈叔譽之辭繹卞
蘭之頌
拜皇太子臨軒竟謝表
臣聞團暉麗天洊雷居震必資令德實建賢明臣本空
薄器業無取已慙好儒之志且乏豐下之姿叨逢慈奬
事出希世方將問安寢門視膳天幄察陳奏之章示嚴
警之書出龍樓而祗召息車馳道待鑾輿而巡幸說經
孔庭足踐閶闔風雲之勢斯近飛陵倒景神仙之舉超
然何以允副元良和兹守器逢師曠之襃值史丹之述
謝賜新歷表
五司告肇萬夀載光琯叶璧輪慶休寳歷班和布政懸
闕徇道式弘敬授之典載闡浹辰之教
又
璿籥環璣鳳司肇律觀斗辨氣玉琯移春萬福維新尅
固天保
上昭明太子集别傳表
臣聞無懷有巢之前書契未作尊盧赫胥之氏墳典不
傳若夫正少陽之位主承祧之則口實為美唯稱啓誦
自兹厥後罕或聞焉昭明太子稟仁聖之姿縱生知之
量孝敬兼極温恭在躬明月西流幼有文章之敏羽籥
東序長備元良之德藴兹三善弘此四聰非假二疏寧
勞四皓虎賁恧其經學智囊慙其調護豈止博望延賓
夀春能賦問疑棗據書戒憑陵而已哉玉折何追星頽
靡續地尊虢嗣外陽之術無徵位比周儲緱山之駕不
反臣以不肖妄作明離出入銅龍瞻仰故實思所以揄
揚盛軌宣記德音謹撰昭明太子别傳文集請備之延
閣蔵諸廣内永彰茂實式表洪徽
上大法頌表
臣綱言臣聞至理隆而德音闡成功臻而頌聲作在乎
奚斯吉甫神雀嘉樹或止事乎區中慶昭乎一物猶且
手舞足蹈傳式方来况廼道出百王義高三代而可閣
筆韜詞詠歌不作者也伏惟陛下天上天下玅覺之理
獨圓三千大千無緣之慈普被慧舟匪隔法力無垠躬
紆尊極降宣至理澤雨無偏心田受潤是以九圍共溺
並識歸涯萬國均夢一日俱曉佛法之勝事國家之至
美稽之上古未有斯盛雅頌之作不可闕也謹上大法
頌一首曹丕從征之賦劉坦遊侍之談曾無連類伏兼
悚恧不勝喜悦之誠謹遣狀詔鍾超寳奉表獻頌以聞
上南郊頌表
雖周郊南甸宗伯之官徒設漢興北畤寅恪之道未隆
而體元含極先後弗違典盛望禋理通孝敬潔静之禮
載光禘郊之風斯洽昔東平琅琊著藻炎德臨淄中山
摛文魏美
上白兔表
瑞表丹陵祥因舊沛四靈可邁既騐玉衡之精千歲變
采有符明月之狀豈殊丹岫之羽来止帝梧庶比素質
之禽得遊君囿
請朱异奉述制旨易義表
臣聞仰觀俯察定八卦之宗河圖洛書符三易之教譬
彼影圭居四方之中極猶彼黃鍾總六律之殊氣疑關
永闢踰弘農之洞啓辭河既吐邁龍門之已鑿臣以庸
蔽竊尚名理鑚仰幾深伏惟舞蹈冒欲請侍中右衛將
軍臣异於玄圃宣猷堂奉述制旨易義弘闡聖作垂裕
蒙求謹以表聞伏願垂允
請賀琛奉述毛詩義表
臣聞樂由陽来性情之本詩以言志政教之基故能使
天地咸亨人倫敦序故東魯夢周窮兹刪採西河紹魏
著彼纉述叶星辰而建詩觀斗儀而命禮以為陳徐雅
頌膏肓匪一燕韓篇什痼疾多端北海鄭君徒逢箋釋
南郡太守空為異序庶令中和永播碩學知宗大胥負
師國子咸紹孝敬之德化洽天下多識之風道行比屋
為寧國臨城二公請入學表
臣聞瞻彼緝弧既須良冶相諸筍玉猶藉他山故沮渙
之水可居鄒魯之鄉為貴下帷投斧昔人以為精力棄
竿委麥先哲以為美談伏惟陛下弘至德之微言闡無
為之玅說話郊講道不勞賈生之議就陽啓位無待公
玉之圖願得齒年國胄随肩選造
讓鼓吹表
寬博為善不飾被于聲明緣寵成功未增榮於鐃管豈
宜響芳樹于西河鳴朝飛於黑水彼巳之譏何懼尸素
之誡知慙
讓驃騎揚州刺史表
常願親侯就列希同特進之班角巾還第不競龍驤之
賞而天澤無涯名器總集竊以驃騎之官既為上將神
州之重實號中土故以彈壓六戎冠冕九牧豈止司隸
絳節金吾緹騎况復任總皇畿位重連率驃騎之號歴
選為重元狩之中始自去病永平之建特受劉蒼齊憲
為公主所申吳漢因羣臣之舉
在州羸疾自解表
昔違紫複曾不弱冠今夢青蒲逝將巳立願歸之謁不
逮宸矜民請之書遽降天允屬上黨之雄山西宣將五
較失道八尉驕貪一箭而解重圍更成戎阻九戰而絶
甬道翻就喪師雖王郭不追朱買難嗣實以褰襜明目
日夜厲精地雜黠羌民多獷俗人非公孝欲使任類汝
南勲異伯宗必須榮踰戊巳州牧良才實屬多士無令
菲薄徒積妨賢
為武陵王讓揚州表
臣延首青冥傾心紫府言非東里誠譬北辰而滔滔雲
漢不被霈然之澤鬱鬱仙居方隔下臣之奏周任量力
固請所陳明主理奪伏冀照許臣聞繫風捕影涉求之
路靡階玉馬金舟過遠之資無託
為長子大器讓宣城王表
襄野之辯尚對軒君弘羊之計猶干漢主徒以結慶璿
源乘蔭霄極一日千里因騏驥之馳高隂百尺藉雲崖
之遠熙祖流聰慧之稱方建臨淮之國元仲表岐疑之
姿乃啓平原之封南郡奥部春榖名區民化仲翔之俗
山峻陵陽之嶺而綠車赤綬交映相暉金璽銀劵炤灼
光彩
為子大心讓當陽公表
日蝕之餘無黃童之對荷戟入榛異子烏之辯遂復早
建茅社夙聞井賦爵列五等綬參四色
為子大款讓石城公表
詭對鶴書俯羞鴉翼臣生處深宫未覿焦原之險不出
戸庭豈觀砥柱之峻臣聞㘭塘汎水豈議大瀆之流覆
簣為峰終乖小魯之說
疏
愍囚徒疏
伏以明慎三典寬簡八刑宸鍳每以垂心國誥是焉攸
切臣以此時奉勑權視京師雜事切見南北郊壇材官
車府太官下省左裝等處上啓並請四五歲以下輕囚
助充使役自有刑均罪等愆目不異而甲付錢署乙配
郊壇錢署三所於辛為劇郊壇六處在役則優今聽獄
官詳其可否舞文之路自此而生公平難遇其人流泉
易啓其齒將恐玉科重輕全關墨綬金書去取更繇丹
筆愚謂宜詳立條制以為永准
章
為南平王拜大司馬章
臣度連宸萼地實璿跗王業權輿夙奉締構爰頒盧綰
同贊密謀豫均鄧禹俱奉明詔故摶飛九萬實假扶搖
之力沖天百尺無俟剞劂之勞
為王規拜吳郡太守章
臣今願斂袵後思循墻所忝示山河而形勝顧浮橋而
不見蒼鷹一遊望仙掌而逮然方當駕吉祥之車入勾
吳之地驅緹扇之馬撫奉德之鄉製錦何階棼絲方始
啓
賀洛陽平啓
自函洛榛曠獯獫薦食久絶正朔之風不覩輶軒之使
乘此戰心負斯戎足每興燔燧之警常勞守障之民自
非聖略弘宣天綱遐頓豈能使漢地盡收名王争入方
今九服大同萬邦齊軌亭塞寢兵關候罷柝臣誠兼家
國倍深歡慶
上武帝菩提樹頌啓
臣聞擊轅小唱有慕風雅巴人淺曲實仰陽春是以葑
葵細葉有傾朝景爝火微光不能自息伏惟陛下至德
欽明玄猷廣運乃神乃聖道跨軒媯正覺正真功符圓
極常住為樂法喜為甘慈雨被於無垠睿化覃於幽顯
故八風調四氣正天下定海外安弘龍窟之威紹鷲山
之法無為不住實愍蒼生無相乃宣引歸真域製兹道
樹顯此金容使誓願者結因頂禮者增福會途巳一古
今誰二伏以器表承露東阿薦銘瑞啓黃龍中山興頌
臣雖不敏實有愚心謹上菩提樹頌一首學謝稽古思
非沈鬱不足以光揚盛德髣髴一隅顧恧芻言伏紙慙
震謹啓
上皇太子玄圃園講頌啓
竊以舜韶始唱靈儀自舞陳律纔暄風心競萼輕禽短
葉尚識音光沐善歡心寧忘撫抃伏惟殿下體高玄賾
養道春禁牢籠文圃漁獵義河注意龍宫研心寳印雲
聚生什之材並命應王之疋探機析理怡然不倦朱華
景月詎此忘罷屬素蔵晩節玄英初氣霜竹浮隂風梧
散葉從容雅論實會神衷綱經生多幸屬此休世躊躇
奉渥得備磐藩而黏蠅未拔迷象不羈寳沒醉衣珠沈
勇額得聞勝善寧忘歌詠謹上玄圃園講頌一首文慙
綺發思闕彫英徒懷舞蹈之心終愧清風之藻冒昧呈
聞追深赧汗謹啓
上東宫叙南康王薨啓
方當逸足長衢克固蕃屏而峰摧璧毁一朝云及綱兄
弟各從王役東守西撫常願陪承甲館同奉畫堂預得
西苑賦文北場旅食豈謂不幸獨隔昭世異林有悲飛
鳴斯切伏惟殿下愛睦恩深常棣天篤北海云亡騎傳
餘藳東平告盡驛問留書鳴呼此恨復在兹日
謝勅賚中庸講疏啓
若覩玄圭如觀金版洽日九披流光照灼慶雲五色垂
采氤氲天經地義之宗出忠入孝之道實立教之關鍵
德行之指歸自非千年有聖得奉皇門無以識九經之
倫稟二門之致竊以周發上聖問五行於箕子宣尼照
極訪六儛於萇弘未有懸鏡獨曉仰均神鍳方知始畫
八卦風羲有慙正名百物軒轅為陋
謝勅示苦旱詩啓
伏以九年之水不傷堯政七載之旱無累湯朝歲弘則
公田已修農勤則我庾惟億今者亢陽以来為日未久
將恐督郵不黜失在汝南之守曝胔未收無傷河南之
尹而載勞興居仰發歌詠無愛珪璧有事山川菲飲食
矣加之以撤膳焉中夜不寐加之以申旦焉此唐虞之
所闕如軒頊之所不逮
謝賚扇啓
臣綱啓傳詔饒僧明奉宣勅旨垂賚細綾大文畫柳蟬
山扇二柄文均析縷香發海檀肅肅清風即令象簟非
貴依依散彩便覺夏室含霜飲露青蜩應三伏之修景
羣飛黃雀送五月之南風蔽日垂隂薰澤慙采浮涼滌
暑蘋末愧吹聖人造物之巧俯萃庸薄王府好玩之恩
於兹下被頂戴曲私伏增欣躍謹奉啓事謝聞
謝賚碧慮棋子屏風啓
臣綱啓宣詔王佛慧奉宣勅旨垂賚碧慮棋子屏風二十
牒極班馬之巧兼曹史之慮均天台之翠壁雜水華之
嘉名使雲母之窗慙其麗色琉璃之扇愧其含影仰降
聖慈曲垂霑逮喜逐恩来驩同鳳舞言因謝盡更類三
緘不任銘荷之誠謹奉啓謝以聞
謝勅賜玉佩啓
臣綱言主衣裘智瑋奏宣勅旨垂賚臣玉佩一具藍田
麗彩槐水鏤文飾以金闕之珠製以魯班之巧故以裾
端照色影外生光恩發内府猥垂霑賜臣方温謝德比
振慙聲沐浴深慈欣荷交至
謝勅賚魏國獻錦等啓
山羊之毳東燕之席尚傳登高之文北鄴之錦猶見胡
綾織大秦之草戎布紡玄莬之花
謝勅賚善勝威勝刀啓
冰鍔含采彫琰表飾名均素質神號脱光五寳初成曹
丕先荷其一二勝今造愚臣總被其恩錫韓非之書未
足為比給博山之筆方此更輕
謝勅賚方諸劍等啓
纔發玉雨彫竒溢目始開牙檢麗飾交陳已匹丹霞之
暉乍比青雲之制身文自貴器用惟宜寒暑兼華左右
相照
謝勅賚貂坐褥席啓
東瀛美毳不著馬彪之儀北朔文茵豈間張敞所記隂
炭既重寒井猶冰特降殊私温華曲被雖狐白千金織
成千種李頒漢被楊降曹氈不足以髣髴洪慈連類聖
澤
謝勅賚織竹火籠啓
池水始浮庭雪向飛慈澤無涯時錫香被製此簡枝彫
斯早節文華九折用美十罏
謝勅賚廣州塸啓
淮南承月之杯豈均符彩西國浮雲之椀非謂瓌竒臣
南珍靡究未讀奏曹之表方物罕逢不識議郎之畫
謝勅賚大菘啓
吳愧千里之蓴蜀慙七菜之賦是知泮官採茒空入魯
詩流火烹葵徒傳豳曲
謝勅賚長生米啓
堯禾五尺未足稱珍漢苗九穗方斯非擬如随瑞鹿若
降神烏暮律向游獻春方始食乃民天之貴粒有延齡
之名藉此資身因斯養性
謝勅賚城邊橘啓
結根壟首垂隂陽壍甘踰石蜜味重金衣暉章縹李豈
止稱於晉世上林芙棗非獨高於漢日
謝勅賚益州天門冬啓
逮自星橋見珍玉壘本草稱其輕身延夀實為上藥姬
晉之重丹桂曹丕之愛落英一蒙恩錫竊幸往代
謝勅賚河南菜啓
海水無波来因九譯周原澤洽味備百羞堯韭未儔姬
歜非喻
謝東宫賜裘啓
綱啓蒙賚豹裘一領降斯止謗垂兹信服物華雉毳名
高鷰羽綱才慙齊相受白狐之飾德謝漢蕃均黑貂之
賜地捲朔風庭流花雪故以裾生惠氣袖起陽春荷澤
知慙瞻恩興戀不任下情謹啓事謝聞
謝東宫賜柿啓
懸霜照采凌冬挺潤甘清玉露味重金液雖復安邑秋
獻靈關晚實無以匹此嘉名方兹擅美
答安吉公主餉胡子一頭啓
方言異俗極有可觀山高水遠宛在其貌不使去来執
轡嫓彼青衣正當出入燒香還依丹轂豈直王濟女奴
獨有羅袴方使樂府行胡羞論歌舞垂賚新竒伏增荷
忭
謝邵陵王禁錮啓
臣綸習近宵人不能改過屢犯明憲三入刑科昔繆肜
掩扉曹儀著論布衣兄弟且相誡勖以臣居長終慚勸
勵仰負慈嚴心顔戰讋
請武帝御講啓(此重雲之講)
臣綱臣綸臣紀言臣聞紫官麗天著明玄象軒臺在嶽
逖聽良書是以道彌隆而禮愈縟德彌溥而事愈泰此
蓋彰至治之尊牧生民之本也伏以大光嚴殿侔神垂
則沖天開宇功深大壯事協文明儀辰建極切靈啓構
照燭三光含超百堵咸謂心華所表復非良匠之力神
通所現不藉子来而成實惟净國固絶董落之禮高邁
釋宫理無鹿鳴之宴竊惟妙勝之堂本師於兹佛吼摩
尼之殿如来亦闡法音伏希躬降睟容施灑甘露油然
慧雲霈然慈雨光斯盛業導彼蒼生履天居而說無相
同真也建佛事而被率土化俗也同真化俗至矣哉一
舉而三美顯豈不大乎與彼陘山之上僊巖之下西都
鳳皇負陽鸑鷟安足同日而語哉敢露丹愚伏待矜遂
輕干聽覽流汗戰懾謹啓
重請御講啓
臣綱臣綸臣紀言一日輕最上聞願垂法雨天鍳凝遠
未蒙降遂預均藥木誠同器水徒美春華還憐秋藿伏
惟陛下德冠受圖道隆言契四三六五不能喻十堯九
舜無以方而秋風動條尚興未息之念一物失所猶起
納隍之仁方留衢室之情未議石渠之講竊以神通所
現一念萬機大權所行應時三密猶處禪寂影現十方
一起道場已為入會豈與吹律之后均熊湘之勞鑄鼎
之君切風雨之務伏願以平等慧行如来慈為度蒼生
降希有事使朝滿一乘情皆十善智珠法炬人人並持
四忍五明家家可望謹冒天威重以聞啓翹誠注仰伏
希允遂使北冀無山豈自高於曩日南陽迴景不獨隔
於當今謹啓
又請御講啓
臣綱臣綸臣紀言敢藉寵靈頻干聽覽再降神旨未垂
臨燭伏以皇政廣覃天覆悠遠海河夷晏日月貞明洛
水有稱蕃之胡藁街有歸命之虜春戈巳戢秋塵不飛
槐棘均多士之詩貂璫有得賢之頌聖德沖謙劬勞日
昃猶以時多禹歎物未堯心百辟慙惶羣司聳蕩臣等
或三善靡聞或一官不效嗜鮑逢宰相之請學儉得參
軍之譏而自以結根天苑竊高前載是以匪懼塵黷復
敢上聞伏願樂說大慈特垂矜許放光動地不以法妨
俗隨機逗藥不以人廢言俾兹含生凡厥率土心花成
樹共轉六塵鏡裏得珠俱開三障於其誠願孰不幸甚
累冒宸嚴倍增戰息謹啓
奉請上開講啓(此同泰之講)
臣綱言竊以真如無說非筌不悟極果不應注仰斯通
故器有水緣方見圓曦之影藥含長性得墜慧雲之慈
伏惟陛下玉鏡宸居金輪馭世應跡有為俯存利物不
違本誓開導愚蒙驅十方於大乘運萬國於仁夀豈止
冶斤田粟功侔造化疏江決河削成天下智高九舜明
出十堯頻徙鑾蹕降甘露雨天人舞蹈含生利益是以
背流知反迷岸識歸臣自叨預趨聞渴仰無厭一日冒
陳丹欵伏希復轉法輪未迴聽卑之恩尚絶愚臣之願
慺慺寸志重敢披祈伏願將降一音曲矜三請被微言
於王舍集妙義於寳坊聖心等視蒼生猶如一子遂臣
之請即是普被無邊如蒙允許衆望亦足兩肩負荷豈
敢為喻不任下願謹啓事以聞
謝上降為開講啓
臣綱啓舍人徐儼奉宣勅旨無礙大慈不違本誓来歲
正月開說三慧經伏奉中詔身心喜躍饑蒙玉膳比此
未踰貧獲寳珠方斯非譬伏以元正慶流大裘禮畢慧
雲續潤法雨仍垂出世洪恩與陽春而布澤俾兹含生
隨藥木而增長懽同萬國福浹九圍豈直愚臣得未曾
有謹宣今勅馳報綸紀具爾相趣無辭上謝謹啓
重謝上降為開講啓
臣綱啓丹願懇誠屢冒宸扆實希降甘露雨普被三千
天聽孔邈未垂鍳遂旱苖傾潤豈比自憐暍鳥思林寧
方渴仰近因大僧正慧令伏敢重祈降逮勅旨垂許来
歲二月開金字波若經題殊特之恩曲應愚請稽拜恭
聞不勝喜躍身心悦樂如觸慈光手足蹈舞義非餘習
伏以香城妙說實仰神文潤方雲雨明踰日月能使迷
途識正大夢均朝梵志懼来天魔遥禮提桓所聽而今
得聞波崙所求希世復出其為利益深廣無邊九圍獲
悟十方蒙曉雖復識起初流心窮後念方當共捐五蓋
俱照一空巍巍蕩蕩難得為喻臣仍屈慧令續宣此典
大乘普導寔繇聖慈伏筆罄言寧宣戴荷不任下情謹
啓事謝聞
謝開講般若經啓
臣綱言伏承輿駕臨同泰寺開金字般若波羅密經題
照迷生之慧日導出世之長源百華同隂萬流歸海幽
顯讃揚率土含潤臣身礙已来望舒盈闕甘露普被人
天俱萃波若魔事獨在微躬馳係法輪私深尅責不任
下情謹奉啓奉承
答同泰寺立刹啓
竊以寳塔天飛神龕地踊豈惟昔代復見兹辰嘉彼百
靈欣斯十善雖復紫煙旦聚比此未儔朱光夜上方今
知陋
謝勅使監善覺寺起刹啓
臣綱啓伏見勅旨使監作舍人王曇明材官將軍沈微
御仗吳景等監看善覺寺起刹事爰奉聖恩曲降神力
命斯執事修兹長表寳塔雲構無待喜園水精特進非
差龍海大龜持泥未足為盛鶖鷺引繩方斯取埒仰瞻
慈渥喜戴不勝俯循宿願私增涕噎不任銘荷謹奉啓
謝聞
謝御幸善覺寺看刹啓
臣綱言即日輿駕幸善覺寺威神所被金表建立槩泰
清而特起接庫樓而上征既等湛然長均淨土方為佛
事永利天人頂荷之誠臣百恒品不任下情謹奉啓事
謝聞
謝勅賚銅供造善覺寺塔露盤啓
臣綱啓主書陳僧聰奉宣勅旨垂賚銅一萬三千斤供
造善覺寺塔露盤是稱那陽之珍實亦昆吾之珤燥濕
無變九布見竒寒暑得宜六律成用况復神龍負子光
斯妙塔金鳥銜帶飾兹高表函谷恥其詠歌臨淄恧其
祥應陽燧含景還譬日輪甘露入盤足稱天酒辭林本
闕心辯又慙徒戴重恩終難陳謝不任銘荷之誠謹奉
啓聞
謝勅賚柏刹柱并銅萬斤啓
臣綱啓傳詔吕文強奉宣勅旨賚臣栢刹柱一口銅一
萬斤供起天中天寺九牧貢金千尋挺樹永曜梵輪方
興寳塔夏差神鼎晉恧相風使福被域中功禔無外臣
以庸愚稟承勝善樂受遍心恩光動色銘荷之誠無詞
啓謝不任頂戴謹奉啓謝聞
謝勅賚錢并白檀香充法會啓
臣綱啓傳詔奉宣勅旨以臣明法會垂賚錢二十萬白
檀薰&KR0034;&KR0034;香各十斤黃紙詔書先開泉府青雲好氣次
集桂宫貨重文龜芳踰麗草散金廡下止及軍吏積榖
充家纔班親族未若資此良田方開五蓋入兹法度長
出四流假詞敬祖尚慙難述借辯君卿猶知非謝不任
荷戴謹啓事以聞
謝勅賚苦行像并佛跡啓
臣綱啓舍人顧康奉宣勅旨以金銅苦行佛并佛跡供
養具等賚使供養伏以六年道樹超出四魔千輻足輪
德圓萬善故能聞見悟解逢遇祛塵天聽恩隆曲垂奬
被謹修飾櫩宇齋潔身心翹仰慈光默待昭降千唱四
辯尚不宣心輕毫弱簡豈能陳謝不任下情謹啓事謝
聞
奉阿育王寺錢啓
臣綱言臣聞八國同祈事高於法本七區皆藴理備於
湧泉故牙牀白繖無因不覩金瓶寳函有緣斯出伏惟
陛下懸天鏡於域中運大權於宇内三有均夢則臨之
以慧日百藥同枯則潤之以慈雨動寂非巳行住因物
無能名矣臣何得而稱焉故以照光赤書則前史之為
瑞珥芝景玉嗤往代之為珍難遇者乃如来真形舍利
照景蜜瓶浮光德水如觀鈎鎖似見龍珠自非聖德威
神無以值斯希有天人頂戴遐邇歸心伏聞阿育王寺
方須莊嚴施用萬金檀豐十蔵寳陳河府泉出水衡比
丘持土大厦方搆羅漢引繩高塔將表不勝喜抃謹上
錢一百萬雖誠等散華心荷不盡而微均滳瀝陋甚隣
空輕以塵聞伏啓悚汗謹啓
謝勅賜解講錢啓
無勞磁石之火金貨猥臻非遊玉壘之川銅山可見舒
王濟之埒猶覺有餘假劉寔之繩穿而不盡慧輪究竟
爰降曲私福田成滿仰繇慈被榮光獨照自均若木負
恩知重竊譬蓬莱
謝賜錢啓
殊澤隆厚造次被蒙重彼八珠珍斯九法赤仄成采出
自水衡之蔵紺文委貫忽積銅扇之裏謹長充放生用
濟含識發弘誓願等供無邊效彼薄拘均兹流水方使
怖鴿獲安窮魚永樂
謝賚納袈裟啓四首
臣綱啓殿師吳苗奉宣勅旨垂賚鬱泥細納袈裟一緣
分同妙葉界寫長塍拂石慙華裁金非重是曰新染厥
惟田服方使幽貞芳杜恥緝芙蓉仙客排雲羞裳飛羽
穢食凢軀無明暗識叨恩每重荷澤難勝不任銘戴之
至謹奉啓事謝聞
又
臣綱啓蒙賚鬱泥納袈裟一緣荀鍼秦縷因製緝而成
文魯縞齊紈藉馨漿而受彩初開篋笥便覩舍衛田疇
不出戸庭坐視南山塍陌竊以三銖輕㬉稱美服於淨居
千金日麗得受用於迦葉而湛恩特被萃此愚躬霜降
授衣曲澤便及喜溢心崖如從空中所墜忽不自知更
謂寳支所出采襮四色事非離世鈎蘭兩葉殊澤實隆
不任荷戴之至謹啓事謝聞
又
臣綱啓宣傳左右俞景茂奉宣勅旨垂賚鬱泥真納九
條袈裟一緣精同織縷巧均結毳邁彼良疇成斯妙服
雖復貴比千金輕踰二兩無以匹此洪恩方斯殊賚臣
卧疾累旬未堪行踐不獲即被新染陪侍寳坊塵緣穢
體愧荷相集不任慙悚之至謹啓事謝聞
又
蒙賚鬱金泥細納袈裟一緣忍辱之鎧安施九種功德
之衣慚愧八法
謝勅聽從舍利入殿禮拜啓
臣綱啓舍人王景曜至奉宣勅旨曲垂逮間并聽臣随
從舍利入殿禮拜謹奉秋色照澄預表光瑞臣比身心
得無障惱明陪扈寳函謹鞠躬恭到但不生羽翼無假
神通身升淨土高排閶闔足踐蓮華方兹非喻行躡寳
梯比斯未重誘導殊恩實迴始望顧兹塵縳喜戴不勝
謹啓
謝勅使入光嚴殿禮拜啓
臣綱啓舍人王景曜奉宣勅旨曲垂勞問并使明入光
嚴殿禮拜法身謹奉臣粗蒙恩造明守開恭到遂以勞
屢升淨土風積水厚不足為喻微心悚躍上謝無辭不
任下情謹啓事謝聞
謝勅為建湼槃懴啓
臣綱啓伏聞勅旨垂為臣於同泰寺瑞應殿建湼槃懴
臣障雜多災身穢饒疾鍼艾湯液每黷天覽重蒙曲慈
降斯大福冀慧雨微垂即滅身火梵風纔起私得清涼
無事非恩伏枕何答不任下情謹奉啓謝聞
謝勅參迎佛啓
臣綱啓主書周昂奉宣勅旨曲賚恩參臣即爾到建元
寺奉候法身金山戾止王人勞問榮恩頻疊啓謝無辭
不任下情謹啓事謝聞
書
答湘東王和受試詩書
吾輩亦無所遊賞止事披閱性既好文時復短詠雖是
庸音不能閣筆有慙伎癢更同故態此見京師文體懦
鈍殊常競學浮疎争為闡緩玄冬修夜思所不得既殊
比興正背風騷若夫六典三禮所施則有地吉凶嘉賓
用之則有所未聞吟詠情性反擬内則之篇操筆寫志
更摹酒誥之作遲遲春日翻學歸蔵湛湛江水遂同大
傳吾既拙於為文不敢輕有掎摭但以當世之作歴方
古之才人遠則揚馬曹王近則潘陸顔謝而觀其遣辭
用心了不相似若以今文為是則古文為非若昔賢可
稱則今體宜棄俱為盍各則未之敢許又時有效謝康
樂裴鴻臚文者亦頗有惑焉何者謝客吐言天拔出於
自然時有不拘是其糟粕裴氏乃是良史之才了無篇
什之美是為學謝則不届其精華但得其冗長師裴則
蔑絶其所長惟得其所短謝故巧不可階裴亦質不宜
慕故胸馳臆斷之侣好名忘實之類方分肉於仁獸逞
郤克於邯鄲入鮑忘臭效尤致禍決羽謝生豈三千之
可及伏膺裴氏懼兩唐之不傳故玉徽金銑反為拙目
所嗤巴人下里更合郢中之聽陽春高而不和妙聲絶
而不尋竟不精討錙銖覈量文質有異巧心終愧妍手
是以握瑜懷玉之士瞻鄭邦而知退章甫翠履之人望
閩鄉而歎息詩既若此筆又如之徒以烟墨不言受其
驅染紙札無情任其搖襞甚矣哉文之横流一至於此
至如近世謝朓沈約之詩任昉陸倕之筆斯實文章之
冠冕述作之楷模張士簡之賦周升逸之辯亦成佳手
難可復遇文章未墜必有英絶領袖之者非弟而誰每
欲論之無可與語吾子建一共商㩁辯兹清濁使如涇
渭論兹月旦類彼汝南朱丹既定雌黃有别使夫懷鼠
知慙濫竽自恥譬斯袁紹畏見子將同彼盜牛遥羞王
烈相思不見我勞如何
答湘東王書
暮春美景風雲韶麗蘭葉堪把沂川可浴弟召南寡訟
時綴甘棠之隂冀州為政暫止褰襜之務唐景薦大言
之賦安汰述連環之辯盡遊翫之美致足樂耶吾春初
卧疾極成委弊雖西山白鹿懼不能瘉子預赤丸尚憂
未振高卧六安每思扁鵲之問静然四屋念絶修都之
香豈望文殊之来獨思吳客之辨屬以皇上慈被率土
甘露聿宣鳴銀鼓於寳坊轉金輪於香地法雷驚夢慧
日暉朝道俗輻湊遠邇畢集聽衆白黑日可兩三萬獨
以疾障致隔聞道豈止楊僕有關外之傷周南起留滯
之恨第十三日始侍法筵所以君長近還未堪執筆敬
祖前邁裁欲勝衣每自念此愍然失慮江之遠矣寤寐
相思每得弟書輕疴遺疾尋别有信此無所伸
又答湘東王書
十八日晩於華林閣外省中得弟九月一日書甚慰懸
想秋節淒清比如常也州事多少無足疲勞濠梁之氣
不異恒日差盡怡悦時有樂事游士文賓比得談賞終
宴追隨何如近日注漢功夫轉有次第想見此書有甚
饑惄吾蒙受菩薩禁戒簉預大士此十二日便於東城
私懴十七日旦早入寳雲壁門照日銅龍吐霧紅泉含
影青蓮吐芳法侣成羣金山滿座身心快樂得未曾有
昨旦平等寺法會中後無礙受持天儀臨席睟容親證
拜伏雖多疲勞頓遣剃頂之時此心特至心口自謀併
欲剪落無疑馬援遣蝨之談不辭應氏赤壺之諷僧璡
典議不異昔日竟日問璡殊均子路探鉤取名名曰因
理皇情印可今便奉行昨晡後方還所住徐摛庾吾羌
恒日夕鏡遠在直時来左右但不得倜儻殊異盤下之
時稍習節文欲避酒泉之職尹王相去既爾伸欵對臨
汝侯比多屬疾来宫小稀其間信使差得其簡曄兼詹
事暕為洗馬時伸話言數語論辯句之矦東撫復成離
闊衡山九嶷尋應引邁臨岐有歎望水興嗟但吾自至
都已来意志忽怳雖開口而笑不得真樂不復飲酒垂
二十旬次公醒狂自成無理知耆艾數信述吾經過適
憶途遵江夏路出西浮日月易来巳涉秋暮而韋述有
長沮之弊必笑之災術異葛仙形均荀序弟復資其糧
餼特為經營轉禍為福事均北叟分别已来每增慨憶
歎因月積想逐時旋每有西郵事同撫䏶相見之期未
知何日瞻言玉嶺静對金關懷勞之深未常弭歇善自
保惜及此不多綱疏
答湘東王上王羲之書
試筆成文臨池染墨疏密俱巧真草皆得似望城扉如
瞻星石不營雲飛之散何待曲辱之丹方當奉彼筐中
置之帳裏乍楷桐鈎時懸欹案戢意之深良不能已
答湘東王慶州牧書
雖心慕子文申威涿郡意存士雅慷慨臨江而不能遂
封狼居之山永空幕南之地逐北聊城追奔瀚海必欲
卷綬避賢辭病收迹
答南平嗣王餉舞簟書
濯龍之木文罽飾壇淮南之臺紫羅為薦未若五離九
折出桃枝之翠筍綺爛霞舒製雲母之修竹南湘點淚
喻也未竒東宫赤花擬之非玅
答定襄侯餉卧簟書
筠篁多品篠簜雜名較色比竒獨此為貴自含蒼紫似
久暴於柯亭乍舒黝素若屢霑於湖水三伏餘炎九折
成用便可旅食南館高卧北窗
與廣信侯述聽講事書
王白仰承比往開善聽講湼槃縱賞山中游心人外青
松白露處處可悦竒峰怪石極目忘歸加以法水晨流
天華夜露往而忘反有會昔言王牽物從務無繇獨往
仰此高蹤寸心如結謹白
與廣信侯重述内典書
王白闊絶音旨每用延結風嚴寒勁願比怡和伏承淨
名法席親承金口辭珍鹿苑理愜鷲山微密秘蔵於斯
既隆莊嚴道場自兹彌闡豈止心燈夜炳亦乃意蕊晨
飛況兄慧思弘明本長内教今陪十善之車開八正之
路流般若之水洗意識之塵以此春翹方為秋實王每
憶華林勝集亦叨末位終朝竟夜沐浴妙言至於席罷
日餘退休傍省攜手登臨兼展談笑仰望九層俯窺百
尺金池動月玉樹含風當於此時足稱法樂今卷帷之
部乘傳一隅聞慧雨滂流喜躍充遍徒挹懸河無伸承
稟空無所有不瑩情靈緣癡有愛自嗟難拔兼下車已
来義言蓋少舊憶已盡新解未餐既慙口誦復非心辨
永謝瀉瓶終慙染㲲是則慈雲既擁智海亦深影末波
餘希時灑拂但暌違轉積興言盈臉願加敬納言不宣
意謹白
答新渝侯和詩書
垂示三首風雲吐於行間珠玉生於字裏跨躡曹左含
超潘陸雙鬢向光風流巳絶九梁插花步搖為古高樓
懷怨結眉表色長門下泣破粉成痕復有影裏細腰令
與真類鏡中好面還將畫等此皆性情卓絶新致英竒
故知吹簫入秦方識来鳳之巧鳴瑟向趙始覩駐雲之
曲手持口誦喜荷交并也
誡當陽公大心書
汝年時尚幼所闕者學可久可大其惟學歟所以孔丘
言吾嘗終日不食終夜不寢以思無益不如學也若使
墻面而立沐猴而冠吾所不取立身之道與文章異立
身先須謹重文章且須放蕩
答張纘謝示集書
綱好文章於今二十五載矣竊嘗論之日月參辰火龍
黼黻尚且著於玄象章乎人事而况文辭可止詠歌可
輟乎不為壯夫揚雄實小言破道非謂君子曹植亦小
辨破言論之科刑罪在不赦至如春庭樂景轉蕙承風
秋雨且晴檐梧初下浮雲生野明月入樓時命親賓乍
動嚴駕車渠屢酌鸚鵡驟傾伊昔三邊久留四戰胡霧
連天征旗拂日時聞塢笛遥聽塞笳或鄉思悽然或雄
心憤薄是以沈吟短翰補綴庸音寓目寫心因事而作
與蕭臨川書
零雨送秋輕寒迎節江楓曉落林葉初黃登舟已積殊
足勞止解維金闕定在何日八區内侍厭直御史之廬
九棘外府且息官曹之務應分竹南川剖符千里但黑
水初旋未申十千之飲桂宫既啓復乖雙闕之宴文雅
縱横即事分阻清夜西園眇然未尅想征艫而結歎望
桂席而霑衿若使弘農書疏脫還鄴下河南口占儻歸
鄉里必遲青泥之封且覯朱明之詩白雲在天蒼波無
極瞻之岐路眷慨良深愛護波潮敬勖光彩
與劉孝綽書
執别灞滻嗣音阻闊合璧不停旋灰屢徙玉霜夜下旅鴈
晨飛想涼燠得宜時候無爽既官寺務煩簿領殷凑等
張釋之條理同于公之明察雕龍之才本傳靈蛇之譽
自高頗得暇逸於篇章從容於文諷頃擁旄西邁載離
寒暑曉河未落拂桂棹而先征夕烏歸林懸孤帆而未
息足使邊心憤薄鄉思邅迴但離闊巳久載勞寤寐行
聞還驛以慰相思
答蕭子雲上飛白書屏風書
得所送飛白書縑屏風十牒冠六書而獨美超二篆而
擅竒乍寫星區時圖鳥翅非觀觸石已覺雲飛豈特金
璫便覩蟬翼聞諸衣帛前哲未巧懸彼帳中昔賢掩色
答徐摛書
山濤有言東宫養德而巳但今與古殊時有監撫之務
竟不能黜邪進善少助國章獻可替否仰禆聖政以此
慙惶無忘夕惕驅馳五嶺在戎十年險阻艱難備更之
矣觀夫全軀具臣刀筆小吏未嘗識山川之形勢介冑
之勤勞細民之疾苦風俗之嗜好高閣之閒可来高門
之地徒重玉饌羅前黃金在握浞訾栗斯容與自憙亦
復言羲軒以来一人而已使人見此良足長嘆
與魏南荆州刺史李志書
卿門世奕葉中州舊族自金天失馭帝鼎南遷衣冠播
越不及俱邁豈可屈志羶戎久淪胡壤今皇師外掃天
鉞四臨海蕩電飛雲蒸雨合所摧所尅是卿之具聞也
且偽國沸騰四方幅裂主虐臣姦牝鷄亂政若能早識
事機翻歸有道豈直圖形長樂刻像鐘鼎時事易差相
思勉厲但明月暗投昔人為誡鄰藩贈藥有可虚懷密
驛輕郵側望歸簡
與智琰法師書
五翳消空韶光表節百華異色結綵成春道體何如恒
清宜也對玩清虚既在風雨之表游心入理差多定慧
之樂弟子俗務紛糺勞倦特深睠然北嶺欽賢巳積會
遇之期庶必可僝有緣之儔事等饑渴佇望来儀一日
三歲想思弘利益理當無爽指遺此信無述寸衿綱和
南
又
旦来雨氣殊有初寒攝衛巳久轉得其力雖他方法界
略息化緣祈洹之裏恒有晤對眷佇之深無時不積久
因倩師頻述方寸不知巧笑之僧頗為津及不耳前昨
已来徵事義聚龍象畢同應供皆集慧炬聞心甘露入
頂聞之善謔持盡歡怡想味之懷轉復無極昔幼年經
聞制旨受道日淺北面未深雖異禪那事同華水今叚
西下特蓄本心訪理質疑屬在明德不謂般若留難現
疾未瘳問津無地歎恨何巳伏承輿駕尋幸伽藍冀於
此時得一覯止辯論青豆之房遣惑赤花之舍追往年
之宿眷述即日之寸心此事必期冀非爽指遺兹承問
佇有還書綱和南
弔道澄法師亡書
省啓承尊師昨夜湼槃甚深悲怛法師志業淹明道風
淳素戒珠瑩淨福翼該圓加以識見冥通心解遠察記
落雨而必然稱黑牛而匪謬服膺者無遠近蒙益者兼
道俗弟子自言旋京輦便伸結緣豈謂一息不追奄至
乎此然勝業本深智刀久利必應遊神實地騰跡淨天
但語其乳池啓殯香棺入室不入空心于何不慟但如
来降生之迹因此而入泥洹正當其生住滅靡有定相
先聖後賢何其形響推校因緣未始有例上人等並在
三歲積始終稟道宜應共相策勉弘遵舊業使道場無
斷利益不墜所襚物輒如法供養奈何奈何
序
莊嚴旻法師成實論義疏序
夫事秉文辭理通氣象涉之者尚述求之者或躓是以
問玄經於揚子且云不習奏古樂於文侯猶稱則睡歷
校清臺夀王之課不密氣現斗牛南昌之地或爽况乎
慧門深邃入之者固希法海波瀾汎之者未易自使河
濟混淆魔塵紛糾皎皎毒霜童童苦樹善田之苗不吐
意華之彩詎發無常之樓互起暗室之火無暉是以餐
蜜挫糟俱珍異論持牛卧棘競起邪宗自佛日團空正
流蕩垢手擎四鉢始乎鹿園之教身卧雙林終於象喻
之說含生弗等開塞之義因機感受不同淺深之言或
異處處散說本應根緣有不次第各随羣品金棺巳掩
旃檀之炭無追乳池且涸白㲲之灰斯盡迦葉入定歡
喜智滅末地之報已終優波之身且謝於是五部横流
八乾起執尋源既舛取著尤别四相乃無常之刀三聚
為苦家之質習續不斷稱為集諦無為有體介然可求
等智能斷羅漢猶退豈啻千里之舛義起毫釐三豕之
書謬符晉史北轅趨郢木末搴蕖譬乎服子論丘利害
不識膠柱鳴瑟燥濕無變自佛滅之後八百餘年中天
竺國婆羅門子名訶梨跋摩梁云師子鎧四種圍陀在
家必習三品慧蔵入道彌通師事達磨沙門事均反啓
於是歎微言之已紀傷頹風之不振抗言動論以朱紫
為先發意吐詞必涇渭繇巳於是標撮領會商㩁異端
刪夷浮詭搜聚貞實造百有二品以為斯論成則據文
實則明理舉成對壊稱實形虚欲令毘曇外道二途皆
廢如来論主兩理兼興若夫龍樹馬鳴止筌大教旃延
法勝縈縛小乘兼而總之無踰此說故華氏之王於兹
頂戴樓佉外道結舌無辭百流異出同歸一海萬義區
分總乎成實豈止鼓腹湼槃旗靡轍亂雞鳴真諦喪精
掩色多歴年所復寡英才粤我大梁炎圖啓運皇帝含
天包地之德春生夏長之仁以本誓願率化斯土梵輪常
轉三寳現前甘露聿宣四部無厭有莊嚴旻法師羽儀
鸞鳳負揭光景深以通志神以知来其跡同凡其源莫
測故以心包四忍行合三空慧比文殊玄如善吉總持
均阿難之德樂說有富樓之功思媚我皇起予正法宣
弘此論大盛乎京師負笈争趨懷鉛来遠無勞冠軍之
勢自傾衛客固有華隂之德人歸成市擬議舍衛超邁
泗洙西關自恥南宫不競湘官寺智蒨筆札之功不殊
法汰之報安石清辯之玅何止道林之折子猷凡如干
卷勒成一部法師大漸深相什嘱豈直田生之亡獨卧
施讐之手馬公之學方由鄭氏而陳其義云
昭明太子集序
竊以文之為義大哉遠矣故孔稱性道堯曰欽明武有
来商之功虞有格苗之德故易曰觀乎天文以察時變
觀乎人文以化成天下是以含精吐景六衛九光之度
方珠喻龍南樞北陵之采此之謂天文文籍生書契作
詠歌起賦頌興成孝敬於人倫移風俗于王政道綿乎八
極理浹乎九垓贊動神明雍熙鐘石此之謂人文若夫
體天經而總文緯揭日月而諧律吕者其在兹乎昭明
太子懸明離之極照履得一之休徵曰孝與仁窮神盡
聖豐下表異垂髮應期若夫嵩霍之峻無以方其高滄
溟之深不能比其大二曜朓蝕而凝明弗虧四氣猶爽
而履信或一言出知乎微行立彰乎遠湛然玄默巍乎
莊敬居身以約在滿必沖九德之保無以喻其審諭六
行之傳豈可語其拾遺叔譽知窮師曠心服行一物而
三善固無得稱焉至如翠幃晨興斑輪曉騖胡香翼蓋
葆吹從風問安寢門之外視膳東廂之側三朝有則一日
弗虧恭承宸扆陪贊顔色化闕梓於商庭既欣拜夢望
直城而結軌有悦皇心此一德也地德褰帷天雞掩色
搆傾椒殿沴結堯門水漿不入圭溢罕進喪過乎哀毁
幾乎滅池綍既啓探擗摽之慟陵園斯踐震中路之號
率由至要之道以為生民之則固已事彰朱草理感圖
雲此二德也垂慈豈弟篤此棠棣善誘無倦誨人弗窮
躬履禮教俯示楷模羣藩戾止流連於終讌下國遠征
殷勤於翰墨降明兩之尊匹姜肱之同被紆作貳之重
弘臨菑而共館此三德也好賢愛善甄德與能曲閣命
賓雙闕延士剖美玉於荆山求明珠於枯岸賞無繆實
舉不失才巖穴知歸屠釣棄業左右正人巨僚端士丹
轂交景長在鶴關之内花綬成行恒陪畫堂之裏雍容
河曲並當今之領袖侍從北場信一時之俊傑豈假問
謝鯤於温嶠謀黃綺於張良此四德也皇上垂拱巖廊
積成庶務式總萬幾副是監撫山依搖彩地立少陽物
無隠情人服睿聖此五德也罰慎其濫書有作則勝殘
去殺孔著明文任刑逞威伋疵淳化終食不違理符道
德故假約法於關中秦民胥悦感嚴刑於關下漢后流
名是以遠鍳前史垂恩獄犴仁同泣罪幽比推溝玉科
歸理遣之恩金條垂好生之德黔首齊民亭育含養咸
欣然不知所以然此六德也梧丘之首魂沈而靡託射
聲之鬼曝骨而無歸起掩骼之慈被錫櫘之澤若使驄
馬知歸感埋金於地下書生雖殞尚飛被於天上恩均
西伯仁同姬祖此七德也玄冥戒節沍隂在歲雪號千
里冰重三尺炎罏吐色豐貂在御留上人之重愍終窶
之氓發於篇藻形乎造次輟宴心歡矜容動色嘆陋巷
之無褐嗟負薪之屢亡發私蔵之銅鳬散垣下之玉粒
施周澤洽無幽不普銜命之人不告而足受惠之家飡
恩之士咸謂櫟陽之金自空而墮南陽之粟自野而生
此八德也陽河淥水竒音玅曲遏雲繁手仰秣来風靡
悦于胸襟非關於懷抱事等棄琴理均放鄭豈同魏兩
作歌於長笛終噪漢貳託賦於洞簫此九德也怪寳竒
琛不留於器服仙珠玉玦無取於浮玩土木無祶□宫
殿靡磨礱此十德也承華廣闊肅成且啓秋光洞入春
花洒樹名僧結侣長裾總集吐納名理從容持論五稱
既辯九言斯洽如觀巨海如見游龍令羅折談名儒稱
痰無勞擁經八卷豈假羊車詣門此十一德也研精博
學手不釋卷含芳膄於襟抱揚華綺於心極韋編三絶
豈直爻象起先五鼓非直甲夜而欹案無休書幌密倦
此十二德也群玉名記洛陽素簡西周東觀之遺文刑
名墨儒之旨要莫不殫兹聞見竭彼綈緗總括竒異徵
求遺逸命謁者之使置籝金之賞惠子五車方兹無以
比文終所收形此不能匹此十三德也借書治本遠紀
齊攸一見自書聞之闞澤事唯列國義止通人未有降
貴紆尊躬刊手掇高明斯辨已亥無違有識可風長正
魚魯此十四德也至於登高體物展詩言志金銑玉徽
霞章霧密致深黃竹文冠綠槐控引解騷包羅比興銘
及盤盂贊通圖象七高愈疾之旨表有殊健之則碑窮
典正每由則車馬盈衢議無失體纔成則列藩擊缶境
逐情深言隨手變麗而不淫
臨安公主集序
四德之美戚里仰以為風七行之竒濯龍規以為則若
夫託勾陳之貴出玉臺之尊風儀閒潤神姿照朗愛敬
之道夙彰柔&KR0570;之才必備鳳桐遐遠清管遼亮湘川寂
寞淚篠葳蕤北渚之句尚傳仙靈之典不冺况復文同
積玉韻比風飛謹求散逸貽厥於後
馬槊譜序
馬槊為用雖非遠法近代相傳稍已成藝鄧蔍縈魏后
之廷武而猶質種馬入丹陽之寺雄而未巧聊以餘暇
復撰斯法搜採抑揚斟酌煩簡至春亭落景秋皋晚静
嚴霜盡降密雲初晴纖驪沃若天馬半漢盼金精而轉
態交流汗血愛連錢而息影不畏衣香雕衢與白刅同
暉翠眊與紅塵俱動足使武夫憤氣觀者衝冠巴童留
玩不待輕舟之楫越女踟蹰無假如皋之箭
三日曲水詩序
竊以周成洛邑自流水以禊除晉集華林同文軌而高
宴莫不禮具義舉沓矩重規昭動神明雍熙鍾石者也
皇太子生知上德英明在躬智湛靈珠辨均河注騰茂
實於三善振嘉聲於八區是節也上已屬辰餘萌達壤
倉庚應律女夷司候爾乃分階樹羽疏泉汎爵蘭觴沿
泝蕙肴来往賓儀式序盛德有容吹發孫枝聲流嶰谷
舞艷七盤歌新六變遊雲駐綵仙鶴来儀都人野老雲
集霧會結軫方衢飛軒照日
八關齋制序
夫五宅易昏四流不汨業動心風情漂愛燄自非識達真
空照靈珠於難曉神緣妙境蓄慈根於未化無以却此
四魔登兹十善今列筵肅静高宇閒邃香吐六銖烟浮
五色目對金容耳餐玉韻無容使情緣異染形不肅恭
類倚於鴛宫同力於羊角宜制此心蛇祛斯醉象立制
如左咸勉聽思謹條八關齋制如左睡眠籌至不覺罰
禮二十拜擎香鑪聽經三契一出不請刺罰禮十拜二
出過三契經不還罰禮十拜三鄰座睡眠維那至而不
語者罰禮十拜四鄰座睡眠私相容隠不語維那者罰
禮十拜五維那不勤聽察有犯制者不即糺舉為衆座
所發覺者維那罰禮二十拜擎香鑪聽經三契六白黑
維那更相糺察若有阿隠罰禮二十拜七聽經契終有
不唱讃者罰禮十拜八請刺無次第罰禮十拜九請刺
白黑刺有誤者罰禮十拜十
自序
有梁正士蘭陵蕭世纉立身行已終始如一風雨如晦
雞鳴不已弗欺暗室豈沈三光數至於此命也如何
漢魏六朝百三家集卷八十二上
漢魏六朝百三家集卷八十二下
梁簡文帝集
目錄
論
勸醫論
彈棋論
七
七勵
頌
大法頌(有序)
玄圃園講頌(有序)
南郊頌(有序)
菩提樹頌(并序)
馬寳頌(有序)
銘
大愛敬寺刹下銘(有序)
行雨山銘
明月山銘
釋迦文佛像銘
彌陁佛像銘
維衛佛像銘
式佛像銘
迦葉佛像銘
梁安寺釋迦文佛像銘
杖錫銘
書案銘
鏡銘
碑
吳郡石像碑
招真館碑
善覺寺碑
慈覺寺碑
相宫寺碑
神山寺碑
吳興楚王神廟碑
長沙宣武王北涼州廟碑
連珠
被幽連珠三首
墓誌銘
華陽陶先生墓誌銘
徵君何子晢先生墓誌銘
庶子王規墓誌銘
戎昭將軍劉顯墓銘
長沙宣武王碑銘
安成蕃王墓銘
中書令臨汝靈侯墓銘
儀同徐勉墓銘
太子舍人蕭特墓銘
湘宫寺智蒨法師墓銘
同泰寺故功德正智寂師墓銘
宋姬寺慧念法師墓銘
甘露鼓寺敬脱法師墓銘
淨居寺法昂墓銘
誄
司徒始興忠武王誄
哀辭
大同哀辭
文
悔高慢文
六根懴文
唱導文
四月八日度人出家願文
千佛願文
祭文
祭灰人文
祭戰亡者文
疏
為諸寺檀越願疏
為人造丈八夾紵金薄像疏
為人作造寺疏
漢魏六朝百三家集卷八十二目錄下
漢魏六朝百三家集卷八十二下
明張溥輯
梁簡文帝集
論
勸醫論
勸醫曰天地之中惟人最靈人之所重莫過於命雖修
短有分夭壽懸天然而寒暑反常嗜欲乖節故瘧寒痟
暑致斃不同伐性爛腸摧年匪一拯斯之要實在良方
故祗域醫王明於釋典如大師乃以醫王為號以如來
能煩惱病祗能治四大乖為故亦有騷人之詠彭城秦
國之稱和緩季梁之遇盧氏虢子之值越人爰至久視
飛仙長生妙道猶變六一於金液改三七於銀丸蓄玉
匣之秘研紫書之奥桃膠何是北斗靡遯其形金漿非
遠明珠還恥其價能使業門之下鼓響獨傳雍祀之傍
簫聲猶在周禮疾醫掌萬民之疾凡民之有病者分而
治之歲終則各書其所治而入於醫師知其愈與不愈
以為後法之戒也正如研精玄理考覈儒宗盡日清談
終夜講習始學則負墟尚諛積功則為師乃著日就月
將方稱碩學專經之後猶須劇談網羅愈廣鈎深理見
厭飫不寤惟日不足又若為詩則多須見意或古或今
或雅或俗皆須寓目詳其去取然後麗辭方吐逸韻乃
生豈有秉筆不訊而能善詩塞兑不談而能善義揚子
雲言讀賦千首則能為賦況醫之為道九部之侯甚精
百藥之品難究察色辨聲其功甚秘秋辛夏苦幾微難
識而比之術者未嘗稽合曾無討論多以少壯之時涉
獵方疏略知甘草為甜桂心為辣便是宴馭自足經方
冺棄同庾敳之讀莊子異孔丘之好周易然而疾者求
我又不能盡意攻治假使不能為地自可即為已益所
以然者若無隔貴賤精加消息以前驗後自可解之日
知所亡坐成妙術而又告以不能也治疾者衆必以孟
浪酬塞悞人者多愛人者鮮是則日處百方月為千軸
未嘗不輕其藥性任其死生浮華之功於何而得及其
愛深親屬情切支肌患起膏肓痾興府俞雖欲盡其治
功思無所出何以故然本不素習卒難改變故也胡麻
鹿藿纔救頭痛之痾麥麴芎藭反止河魚之疾思不出
位事局轅下欲求反死者於玄都揚已名於綠帙其可
得乎術道困窮於斯實至誠當善思此意更興其美非
直傳名於後亦是功德甚深比夫脱一鴿於權衡活萬
魚於池水不可同日而論焉
彈棋論序
觀夫模穹蒼而挺質寫博厚而成形峙五岳而摽竒停
四海而為量協日月之數應律吕之期總玄黃之武略
校孫吳之應變語其用心壯哉之戲也爾乃觀壯士之
出師望兵戎之式道上昇則摶翼穹天赴下則建瓴高
屋乘危則棧山航海歴險則束馬懸車完五憶霸國之
勲全六想陳平之智八反均高陽之數四角思漢后之
歌飛瓦同晉侯之琴徘徊異鄴中之輦牽牛覺乘槎之
來織女擬雲軿之去故古人或言之禮樂或比之仁讓
或喻以修身或齊諸道德良有以也
七
七勵
藏名外臣體道好異遁跡埋影剗心人事任性於蓼水
之側放心於自得之場情苞六合德貫九方巖栖谷餘
絶際濠梁於是寂鏡公子聞而往說乃飛車翠蓋翔駕
絳螭丹旌風轉碧幔雪移映玉[車犬]之綺靡照銀車之陸
離經九嶠之夐阻歴五曲之巑危路入閬風道經通谷
橋塗泱漭路林蕭肅石磴穹窿松關重複羊腸望斷邃
路迂餘攀林税駕乃遇藏名之所居其居則蘚苔没砌
幄葉斜林千峯沓頂萬仞懸深南危碧流北障芳林左
縈重陸右背高岑烟霞罩日石澗籠隂聲諧百籟響弄
千禽寂鏡公子曰蓋聞智者不懷道没志遺俗埋名迷
邦碎寳却粒辭榮今欲說子以默語之術寧欲聞乎藏
名曰僕雖幽栖遠紆名德寧忘潔已以受至言
公子曰夫怡情託體實寄閒宫跨危樓於插漢挂日景
於迎風玩靈華於仙掌度窈窕於飛虹金枝照曜玉壁
玲瓏文忩洞右飛閣陵東桂柱通光雄梁亘日璧鏡鈕
懸抽荷并出中宿綿延長廊周密青錢碧影金墀玉律
冬閨温煦夏室含霜圖以珍怪畫以禎祥瓊茅秋蘤綠
蕙春香植宜男於粉閣樹君子於椒房迴風烟於璇題
垂珠璣於玉箱文魚水宿錦鳥雲翔乃登陟遊踐望遠
通疎擢素藕於石鏡搴蔓草於康衢若荆山之琢玉似
隨水之弄珠若斯宮之閒麗子能與我而共居外臣曰
僕遊心蓬葦未暇斯處
公子曰夫靚籹嚴服託體必嘉五絲擅美獨蠒稱華組
帷粲綵緹服含葩丹墀聚葉縷檻飛花至如稷下縫掖
泗上章甫雉緝霜鮮秦絲園縷鳳色龍分鴛文鵠聚琱
紛瑤席綺飾瓊珮齊都滑石南海瑇瑁散似綴珠離如
並繢蜘蛛弄巧越女調樞夏則桃笙竹席冬則青筦金
鬚温麗瓊臺密華承寢當戸之縠大文之錦華葡萄之
綺衾麗芬若之丹枕金蘇翠幄玉案象牀子能從我樂
此芬芳外臣曰帶索披裘自得山性雕章麗服未敢攸
同
公子曰五餁調神三芝輔性用康仁壽以弘貞正乃使
有伊之徒調嘗鼎味九州珍雜八方豐貴名廉天地之
聲殽竭山海之味蟬鳴秋稻燕頷玉精離紅之膾勺藥
之羹蒙山擅重灌水傳聲桂蠧石瓊龍胎鳳肺四膳八
珍五肉七菜纍似穀雜切均鮮繪色若紫蘭紛如紅綷
若乃越梅變實楚醴方添陳晨鳬之美味薦雋鷰之肥
甜洗以三危之露水調以大夏之香鹽霜薤沸烈露葵
繁舒芳菰之菜白霜之茹澄瓊漿之素色雜金筍之甘
葅素醥浮氣酃醪凝清獻三爵之踰雅等千日之芳醴
酌玉斗之英麗照銀杯之輕蟻此亦天下之美味子能
從我而享之乎外臣曰藜藿可膳薇蕨湛飱五味口爽
寧假玉盤
公子曰若夫釣臺之樂葛天之歌飛七盤之玅節動六
變之清和綠綺麗琴丹山寳瑟鏤器倕雕孤枝伶律奏
白雪之楚緩陳亭蓆之吳疾躍鳥追飛潛魚伴出將使
漸離擊筑雍門鼓琴鳴繞梁之妙響發愁眉之清音至
如五陵金穴六郡豪家表流歌於東夏出秘舞於京華
金鈿設翠步搖藏花遥同暮雨逼似朝霞髮鬢如點纖
腰成削玉齒笑容紅妝綽約疾趨巧步霧袖芬披舒蛾
眉之窈窕委弱骨之逶迤載金翠之婉嬋珥瑤璫之陸
離芬芳於梧春之苑灼爍於長州之中于時斜光西委
薄霧舒紅隋珠照影羅衣從風觀者方堤覩者盈淇令
二燕之綴翼使八鶴之增悲明君為之斂泣西施為之
解眉於是蘭閨寂晩曲韻相和對輕風之落景望明月
以清歌歌曰酣醑半兮樂既陳長歌促節綺羅人拂鏡
弄影情未極迴簪轉笑思自親此亦聲音之盡妙子能
從我而聽之乎外臣曰淫聲亂耳未足入聽方追山壑
永弄林泉
公子曰夫心遊百氏理奥六經樞機性道隂陽窅冥昭
玉牒於年史覽石記而照情若夫鄒枚上客揚馬俊人
揮金入趙易服歸秦賣舌彈劍買義追仁商𣙜萬古弋
釣陶甄池中水黑席上稱珍判二氣之氛氲辨六爻之
終始鳥變龍工鳳書雲紀辭弘八索辨崇三耳至如范
雎折脇豫讓拉齒禮竭中心報深國士碎玉爭城藏圖
解劒見碣石之金堤望楚都之揚塹美陳平之反間揖
子房之智謀想秦君之傳器仁漢后之解裘此亦天下
之奥籍得性之林圃子能同覽悦目以齊此心外臣於
是色動清顏頓解高意曰僕雖野陋頗悦帶經但負薪
多疾未甘斯說
公子曰夫氛氲構象純雜不同共工折柱雖播英風自
古而然曾何足道但吹沙役寇抑自羲年吐霧藏妖聞
之堯日至於今者昌運天啓握歷寳年風猷駕層漢道
德漏重泉至如玄蹄外境紫舌頑人悖而無禮不沬皇
仁於是騰三泉之窅漫載五旗之飄揚引玉車於西隴
鳴金鼓於北邙拭龍泉之雄劍瑩魏國之寳刀銛踰巨
闕利擬豪曹至如牽鈎壯氣斗膽豪心緣腰白玉帶珮
黃金酬恩報死尅遠長岑騕褭白鷰耀躍青離五玉察
善十相無遺連腰錦帶半足塵飛標威於鴈門之境振
旅於龍突之鄉若乃驚沙絶岸苦霧綿長秋河曉碧落
蕙山黃紅顔素改玄鬢斑霜征夫抵掌而飲膳壯士憤
氣而沸腸迴雲鳥之密陣背却月而相望旗纔轉而漂
杵鋒未至而驂傷前鋒紛其易幟後騎決其沙囊何湯
雪之能比豈拾塵之可方於是呼韓頓顙龜兹銜璧羊
牽既袒熊山已積九截同文八極齊軌帝曰念功班茅
賜履青紫如拾賞歸詔美此亦天下之壯績子能從我
而效之乎外臣曰葛伯不祀雖聞湯誥野叟力弱未敢
振衣
公子曰堯舜垂拱煥彼前聞今惟聖歷萬代一君壁儀
照氣玉井珠分德合天地道方華勲滄海碧徹黃河(一作)
(流)黛文愛人育德澤等春雲(一作工)宣尼茂典周姬禮容
黃裳進士清襟俊童邦知改俗國化移風賣藥無藏名
之老河泗無洗耳之翁德星夜映慶雲晝色異草雙條
靈禽比翼狐尾既九茅脊復三金船漾寳銀甕呈甘康
歌壤笑悦禮樞談隆周謝德盛漢知慙慈照無礙化湛
靈覺散漓弘淳拯澆敦朴國被仁壽家欣教學三明鑒
道六度弘風出塵照苦入冥觀空善識無盡因性必通
天不愛寳地無隠瑞百神受職三苗奉義石策紫泥繩
金玉刺或託諷梁甫權卧德而龍盤或織箔渭濱恥藏
名而鳳跂於是露點飴蜜溜泓澄於玉掌雲垂五采覆
旖旎於仙樓漾醴泉於浪井拂垂楊於御溝或聯七葉
一姓五侯外臣於是觀色内動神貌外移忽正山巾而
言曰蓋聞幽居獨善見譏往聖儻不遺矇叟亦願順來
命
頌
大法頌(有序)
皇帝以湛然法身不捨本誓神力示現降應兹上龍顔
日角參漏重瞳衡表連珠文為玉斗自納麓開基天地
之德已布封唐啓跡日月之照先明百揆之序方舜九
河之導均禹尚弘事殷之禮且屈在田之則自五昴朝
飛告赤文之瑞其雨七日受綠色之符神器有歸鼎運
斯集焦門厭棄德之君鮪水發白旄之陣然後受皇天
之睠命當四海之樂推豈假祀蚩尤於沛庭託河冰於
王霸於時鳳鳳裂序蒼蒼舛度乃選五石以補之坤軸
傾斜積冰發坼乃緯九藪而正之陰兔兩重陽烏三足
乃定王業以暉之攝提乖方孟陬失紀乃置清臺而辨
之維冠冕於已頽綴珩珮於既毁自憑玉几握天鏡履
璿璣而端拱居巖廊而淵默於今三十有二載也是以
天德一於上地數二於下復朗參辰不易日月兩曜如
合璧五精如連珠禋宗類昊虔丘禮澤敬行五祀功被
百神川嶽呈祥風烟效祉青雲干吕黃氣出翼聽隃山
之威鳳製大夏之貞筠陽管叶春雌鍾應律上林之課
匪疎相府之占無謬奏六英於若水張咸池於洞庭秉
翟動和天之樂建華宣易俗之奏協律有渢渢之序典
樂致雍雍之節詩書乃陳緗縹斯備蒲輪受伏生之誦
科斗薦魯宅之文蒸栗殺青玉牒石記填委廣内暉煥
麒麟置台命衮法河依嶽建職樹司區雲祥火高山容
與赤黻邐迤色麗文翬章研織鳥諫鼓高懸芻言不棄
肺石通惋書謗橋板草名指佞便辟去朝獸稱觸罪姦
回放黜是以龍翔鳳集河溓海夷露下若飴泉浮如醴
桂薪不斧而丹甑自熟玉臯詎率而銀甕斯滿河光似
羃樹彩成車氛氲四照暉麗五色神明磊硌徵祥布濩
金鱗鐵面貢碧砮之賝航海梯山奉白環之使戴日戴
斗靡不來王太平太蒙無思不服方叔召虎之臣均鼙
應鼓之將秉龍虎之秘韜握朱玄之異略受賑於廟堂
之上揚威於關塞之下出玉門而直指度金城而奏策
蕩雜種之殘妖匡中原之塗炭北臨地脈西出天渠昆
夷罷患夙沙自服擭犬戎之鹿懸密須之鼓藁街有受
纓之虜詔水觀受降之首四表無塵六合共貫皇德隆
矣太平之風浹乎無外矣天子内韜無生之至慧外應
體乾之弘跡將欲改權教示實道遣方便之說導化城
之迷乃端扆神居吁而言曰若夫𦕈夢華胥怡然姑射
服齊宫於玄扈想至治於汾陽輕九鼎於褰裳視萬乘
如脱屣斯蓋示至公之要道未臻於出世也至於藏金
玉於川岫棄琴瑟乎大壑卑宫菲食茨堂土階彤車非
巧鹿裘靡飾斯蓋示物以儉亦未階於出世也解網放
禽穿泉掩胔起泣辜之澤行扇暍之慈推溝之念有如
不足納隍之心無忘宿寤蓋所以示物以為仁亦未階
乎出世也紫府青丘陘山漳水敦河上之道文悦岐伯
之章句甘泉啓太乙之壇嵩山置奉高之邑碣石刻羨
門之誓不期作交門之歌斯蓋止愛久齡事在諸已篤
而為論彌有未弘雖獲巃嵸之禪終墮長生之難徒階
三清之樂不袪八倒之境豈若燃智慧之炬照生死之
闇出五隂之聚升六度之舟浮衆德之海踐不生之岸
於是莊嚴國界建立道場廣行利益開闡佛事驅彼衆
生同濟仁壽引兹具縛俱入大乘九有傾心十方草靡
如憑津濟咸賴歸依曄乎若朝日之聞衆華霈乎若農
夫之遇膏雨功德之翼已圓智慧之門必備以為般若
經者方等大法峻極靡際深邃無底籠萬善乎無相兆
九垓而無邊譬猶枝川𣲖别入大海而同味衆芳雜彩
到須彌而一色空空不著如如俱會不合不散無去無
來種覺可生允兹佛母羣典弗逮是號經王乃欲震一
音雨法雨示五眼引重昏昭𤾉紀歲玄枵次星夾鍾應
乎仲春甲申在乎吉日將幸同泰大轉法輪兹寺者我
皇之所建立改大理之署成伽藍之所化鐵繩為金沼
變鐵網為香城照神光於熱沙起清涼於炎火千櫨嶻
櫱百栱穹窿紅壁玄梁華榱玉砌三階齊列四注周流
上玉翼而捫天飛銀楹而蔽景虹拖蜿垂承甍繞&KR0008;蓮
抽井倒冒宇臨忩彤彤寳墖既等法華之座峩峩長表
更同意樂之國下鑿白銀之塹傍暉金薄之甎高門洞
啓不因銅馬之飾寳殿霞開無假鳳皇之瑞金輪燭日
妙臨淄之地下層臺累駕邁宛委之空飛夏宇凝霜温
室含暖雕樓之内滴動而響生洞扉之裏鷦歸而氣激
幢號摩尼旛懸金縷盤徑十丈鈴圍四斛舒七寳之交
枝流八功之淨水地芝候月天華逆風法鼓夜鳴聲中
聞法瓊枝旦動葉裏成音妙德陽之宫麗未央之閫故
銅櫩三丈追嗤井幹玉樓十二遥恥神仙譬彼清涼之
臺同符蘭臺之寺忉利照園之東帝釋天城之北故以
辛壬癸甲綿蠻霮䨴吁哉其不可狀鏘鏘旰旰瓌譎雜
錯邈乎其不可名於是璧日揚精景雲麗色薰風徐動
淵露微垂後距屯威前茆警列武較星連鴻鐘吐響運
天官之法駕啓天路之威神百靈扶持千乘雷動六虬
齊軫七斗垂暉雲罕乘空勾陳翼駕超光躡景日被天
迴金蓋玉轝豹服鼉鼓纖驪沃若天馬半漢綠弓黃弩
象飾魚文佽飛案節不勞斬蛟之劍虎賁弢羽豈假鳴
烏之射湛湛奕奕轔轔赫赫出乎大通之門天子降雕
輦之貴行接足之禮頂拜金山歸依月面如聞萬歲之
聲若觀六變之動於是乃披如來之衣登獅子之座均
百慮之紛總愍三請之慇懃啓真慧之深宗明度彼之
弘教二諦現空有之津二智包權實之底大乘豁其靡
礙道心究其歸涯因果之攝不運而行真俗莫求弗動
斯到不以二法會乎中道盡佛淵海入佛法藏極修妒
之妙典研龍宫之秘法宣娑婆之奥旨闡衆聖之微言
正水既沾邪難自息慧日普照毒霜並消除黑闇於四
生遣無明於三界巍巍乎若彌樓之在巨海穆穆乎譬
衆星之繞圓月於時天龍八部側塞空界積衣成座散
華至膝三千化穢土之質火宅有離苦之期惡道蒙休
泥犂普息詵詵學侣濟濟名僧皆樂說如辯才智慧如
身子踰乎青目黑齒高彼廣膝赤髭咸符瀉瓶之思竝
沾染氎之施如金復冶似玉更雕聞所未聞得未曾得鬱
搖動色請益無倦百司俱列簪履相趨豐豹焜煌華綬
苒蒻謂舍衛之集大林之講無以過也將令一一佛性
逢了因而俱出一一佛土咸遣二而除三比夫歌南風
尚黃老臨辟雍講孔宅么麽安足而語哉距於三月甲
辰法席圓滿如來放大光明現希有事雄雄吐色珠火
非儔曈曈上映丹紫競發榮河恥其祥潤汾隂陋其暉
影掩入殿之紫雲奪鴻門之妙氣昔法華初唱毫照普
林般若聿宣通身盡笑王城之瑞千載更逢豈非聖主
同諸佛身降兹妙相等諸佛力若符契焉猶秉淵默之
謙虚弘懔焉之至誡為而不宰推而勿居以百姓之心
為心非關諸已荷負無倦攝受四生皇太子臣綱視膳
東廂親承大法以為西巡東狩讚頌以興柴山望祀詠
歌斯作況頂開而受露鞠躬而聞道敢述盛德之形容
以為頌曰
玉牒悠夐青史綿長道沿五勝風殊百王商丘命瑱姬
水開璜河澄待聖海謐期皇方天譬地功歸有梁垂拱
南面克已巖廊權輿教義製造衣裳九韶革響六樂改
張儀鳳婉婉擊石鏘鏘廣修璧水洞啓膠庠輕軺徵聘
旌帛搜揚蘭臺且富廣内斯藏芸香馥蘭綠字摛章文
功既被武跡斯彰題雕臆鏤舌紫支黃南街請質北闕
來王飛旌集翰勒跡書狼銀車引附黑節招荒文同海
截化普龍鄉西踰月窟東漸扶桑卑宫類禹解網如湯
衢室納異明臺引良善旌弗卷諫鼓其鏜萬符集祉百
神啓祥黑丹吐潤朱草舒芳珠懷鏡像星含喜光液池
下鶴高梧集凰赤熊旦繞素雉朝翔觀玉伯友訪道西
王遊經建木巡指盛唐終非運出豈曰津梁我有無礙
共向圓常玉鑾徐動金輪曉莊紫虬翼[車犬]綠驥騰驤虎
文駐蹕龍驂啓行闌干玉馬照曜天狼玄旄映日翠鳳
晞暘前飛格澤後擁陸梁風移霆掃參差焜煌峩峩寳
座郁郁名香法徒學侣塵沙堵牆慈雲吐澤法雨垂涼
三密不限四辯難量猶兹海寳譬彼山王慧流總被藥
木開芒佛日出世同遣惑霜帝釋歌詠幽祗讚揚空華
競下天琴自張山含影色地入毫光非烟繞氣陸藕開
房澤普三界恩均八方巍巍堂堂為舟為航伊臣稽首
萬壽無疆
玄圃園講頌(并序)
竊以寳山峻極駘足未窺慧海遥波輕舟詎泛故以探
沙亂妙類杵迷形百代同昏千年誰啓皇上託應金輪
均符玉鏡低矜苦習續照慈燈鶴樹還春龍泉更曉玄
水三祥丹陵瀉電功韜火宅德覆雲衢智慧之光猶初
日照忍辱之力如明月珠天成地平遐肅邇睦澤漏無
底化行靡外滄河鏡渌碧海調風停瑞氣於三辰汎祥
煙於五節鱗羽被解羅之澤黎元沐仁壽之慈於是正
化潛通法輪常轉類空境之傳虚猶懸河之瀉潤儲君
德彰妙象體睿春瓊視膳閒晨遊心法犍溺管摛章既
㛹娟錦縟清談論辯亦參差玉照夏啓恧德周頌慙風
乃於玄圃園栖聚息心之英並命陳徐之士摳談永日
講道終朝賓從無聲芳香動氣七辯懸流雙因俱啓情
遊彼岸理愜祗園靈塔將涌天花乍落于時藏秋仲節
麗景妍晨氣冷金扉霜浮玉管兹園邃密獨華勝地畫
堂玉砌碧水銀沙鳥頡頏於瓊音樹葳蕤於妙葉液水
穿流蓬山寫狀風生月殿日照槐煙綱叨藉殊寵陪奉
塵末預入寳樓竊窺妙簡鳧興藻抃獨瑩心靈敢作頌
曰
皇儀就日帝道昌雲化隆垂拱德曼鴻芬機乘八解道
照三墳巍巍蕩蕩萬代一君(其一)重離照景玉潤舒華七
淨標美三善稱嘉降兹法雨普洽生芽漣漪義水照曜
文華(其二)芳園靉靆天宫類寳析論冥空玄機入道密宇
浮清重閣相藻日暎金雲風摇銀草(其三)肩隨接武握寳
靈珠皆抽四照並掞九衢顧惟多缺徒奉瑛瑜終如燕
石更似齊竽(其四)
南郊頌(有序)
臣聞惟天為大聖人敬其德知幾其神聖人契其道故
龍官弱言之后合揆於蒼昊鳥紀垂衣之君昭格於上
帝莫不巍巍乎穆穆乎渙汗於綠篇氛氲於丹册者矣
我梁皇帝之御天下也乘熛祗之盛曜即璧月之遐照
等乾覆之燾養合坤載之靈長四三六五之意十堯九
舜之明名與功偕業將時並自撥亂反正伐罪弔民馮
玉几握金鏡君臨萬國於今二十有二載也緯天維理
地軸移澆風於末俗反淳正於區中化不言而先顯教
不嚴而已肅流樂復雅遠符雲韶之世墜禮還章非因
忠信之薄九垓同軌四海無波儲明變照儀天作兩三
衮成作叶化台光麴糵王風鹽梅帝載塵清世宴蒼兕
無用其武功運謐時平鵷鷺咸修其文德桃林散甲華
山弢刃玉門罷候紫塞沈鋒屠羊釣壑之士厭洗耳而
襲簪佩版築藏巖之逸去燥穀而紆珩組異人俊乂既
間出而在官世鏡河仙亦雝容而廊廟蹇蹇同於多士
諤諤比乎得人五典三墨既葳蕤於璧水九流八索亦
繽紛於石渠畫一之政萬代表於時和三章之律百姓
沐於仁壽於是龍光之地日浴之鄉紫舌黃支頭飛鼻
飲自西自南無思不服欵關質子稱臣内向珠樹素禽
越火枝之地銀甕邛杖踰沈羽之涘出赤野而連翩度
玄沙之泱漭於是嘉祥被衆瑞登金人澤馬丹甑玉雞
三角九尾四眉六足抽鋪地之九莖發端門之連理參
差於郊藪布濩於宫闕府無虚月史弗能記周稱黃鳥
之旗夏有玄珪之錫無以踰此嘉祥方兹㹅萃道洽世
昌國殷民阜鄉知舜讓邑比堯封委粟西畝神絲被澤
可謂我化若風民應如草我靜如鏡物動猶烟天子猶
未明求衣日昃不勌撤膳匪躬詢輿訪道鑾旗徐動棄
千里而弗乘寳瑟無虞捐百金而不服廣行四等被慈
雨於枯根大闡三明驚法雷於羣夢曲成萬物去殺愛
生幽弊之民與蒼雷而共悦否滯之義同谷風而開杼
昆蟲得性跂蠢欣生三驅有緩前之禽九門無餒獸之
藥至德之事如此太平之風如彼乃以恭肅神祗理通
孝敬江左以來爽塏未闢爰命將作揆日載營三靈叶
響百工咸事宛如神造儼類仙居沖秘隠嶙跨千畝於
晉日閒曠麗遠吞七里於漢年五達四通廓郊彌野南
瞻重嶽北眺芒嶺東臨灞滻西望舊豐紆餘委蛇丘陵
起伏澎湃嶤屼山川異態飛梁邃宇洞爥穴懸紫殿仙
宫霞騫鳥翥霧映倒梁日光疎鈑玉桃卷葉銀樹抽芳
百果千株三珠八柱朝葉與蜜露共鮮晩花與薰風俱
落露禽乍聚望比翼之翺翔歸飛時宿聞同心之夜響
故以熊熊灼灼炫兩明而仰七曜紛紛沐沐承五烟而
帶三靈圓丘閒靜紫壇肅設五精之場千神之位八階
弘麗四維博敞宛若千仞狀懸流之仙館煥如五彩同
瑶山之帝壇石牒神昌之瑞方臻金縷飛光之徵永固
是雕是琢鄙茅茨之為儉非珠非玉嗤甘泉之巳奢望
昔方今獨高千古沿襲異等質文斯中於是歲在單閼
星次訾陬律中太簇日惟辛夘特有事於南郊甸師清
野封人壝宫朱幕夕峙帷宫宿設曉漢斜隂挈壺升漏
天子御玉輅動金根八驥揚衡雙龍翼蓋雲䍐徐迴鳴
鐃韻響風承豹尾日映鶡冠萬騎天行千乘雷動石鎧
犀衣之士連七萃而雲屯珠旗日羽之兵立五營而星
列鬱鬱阡阡震震填填充溢乎國都瀰漫於鄽邑者也
若乃迴輿降蹕薦禮帝儀揖太清秩羣望被大裘服山
冕恭蒼璧之明祀穆靈壇之禋敬黍稷非馨明德惟馨
日曜彤精天澄翠色百僚師師九官濟濟千神叶福萬
億均慶六典斯備三禮必該焚柴告成罔不欽若翠烟
升籙同河濱之瑞雲丹燎燭天若帝鄉之美氣雲門麗
舞咸池廣樂已叶九韶之曲復諧六列之奏金匏既動
望蜿蟬之遊龍玉磬徐鳴觀參差之舞鳳袿轊駕肩士
女填噎接袂為幃連裾猶堵鼓腹擊轅行歌舞忭然後
紆玉輦而謝書生登靈臺而望雲物欽明美化跨萬古
於兹日廣運愉樂表千載於當今方當巡云云之禮啓
亭亭之業封天荅睠禮地徵靈南山之壽無極七百之
基長固豈不懋哉豈不盛哉匪薄微臣謬與藩服馳心
休禮秣馬之願無由徒罄褊辭清風之藻多愧敢敷庸
理獻頌十章其辭曰
元始道一渾德氛氲遥哉邃古夐矣初分磅礴地載清
朗天文大人覩物生民樹君(其一)蛇軀隆凖作樂垂衣皇
圖炤灼帝篆葳蕤廓寥中代合聖與誰於爍我后命世
天飛(其二)玄默馭辯寂照秉真就雲握歷望日臨民謙光
履德義禮稱珍車書同軌天下歸仁(其三)期章孔備盛化
弘道酌衢敬賓欽賢愛老變正是珍燭車非寳如海之
深如日之杲(其四)肅恭明神逖聽前踵配天道尊迎陽義
重玄酒陶匏燔柴雲聳跨舜論韶籠堯稱拱(其五)赫矣郊
宫載惟靜謐肅肅禁闈隂隂仙室六戎列野八鸞照日
架殿星羅重宫霧出(其六)蒲萄金橘靈壽木難素奈開暑
貞檜陵寒山池壯麗階閤彤丹葉垂疉雨花落重巒(其七)
康哉盛德美矣世豐三辰炳燿七政永隆五方來洎四
隩兹通懸繩度笮駕鹿追風(其八)既敷懋化復覩瑞滋金
車出野玉露霑墀紫槩神草華平瑞芝長愉汪濊永固
雍熙(其九)照天漏涘遠肅邇睦惠靡齊民恩彌比屋式光
惇史踰斯郁郁皇哉康哉同兹景福(其十)
菩提樹頌(并序)
竊以因緣假有衆生之滯根法本不然至人之妙理是
以三界六趣遶業障而自迷八解十智導歸宗而虚豁
是以能仁大師隨緣布道愍燄宅之既焚傷欲流之永
騖託白淨之宫照黃金之色居兹三惑示畫篋之非真
出彼四門驚浮雲之易滅於是佛日啓法雷震設漸教
降權迹三寳現世一道知歸大接羣蒼救兹未度法雨
法水之潤等世界於無邊智燈智炬之光同虚空於莫
限物因難量化緣將息林開白樹日映青枝悲哉六識
沈淪八苦不有大聖誰拯慧橋皇帝體乾元之叡德合
天地之純誠照玉鏡之神握太平之運吞虞孕夏罩漢
籠周御六氣而子蒼生扇二儀而布亭毒緯樂經禮偃
武修文秋荼不設廢九律之嚴科春雨愛生解三驅之
密網固以咸池之靈自失汾水之德知慙少陽懋善於
元真蕃臣燮和於槐衮八凱三座九棘四科之士内宣
王事運策横行專城推轂之將外守封疆一同文軌萬
方共貫穿胸鏤臆之酋短身長臂之師南越鑠石北極
天沙東邁日枝西踰月紀莫不梯峰挂迥越繩度之山
航海跨深汎浮毛之浪奉方入貢進忠請職獻同心之
鳥貢比肩之獸爾乃嘉祥競發寳瑞咸委靈芝潏露月
萃郊園義鳳仁虎日聞郡國如珠如璧既照燭於中畿
若雲非雲亦徘徊於宫雉於是驅黎民於仁壽濟動植
於幽隍歲樂民殷家給戶足斑白不提挈童稚有謳歌
從善如流應風猶草開農務本鑄刃銷鋒紅粒盈箱青
蚨委貫上照天下漏泉天既成矣地既平矣天子乃均
一子愍四先示正行之因標出要之路廣設道場大弘
妙法湼槃寳棹接惑衆於背流慈悲光明照羣迷於未
曉法輪遍乎大千清涼被於小葉故天人舞鳳去照園
而讚善菩薩飛象越香土而來儀五百寳蓋騰光自合
十千纓絡縣空下墜龕室莊嚴國界殊特製三時之殿
聳四柱之臺雖漢后望神之宫軒轅待仙之觀曾何足
擬髣髴寳雲儀形等覺於是想成道之初建菩提之樹
四海呈珍百工薦巧雕金鏤碧綴鏡懸珠製似雪山形
同飛蓋四布垂隂五面益物名高滿月德踰普覆並豔
千光之樹連英五色之華璧日垂彩玉蔕生烟微風徐
動寳枝成樂儼然妙色蔭此曲枝顯若金山尊如聚月
信女百味之初諸天四鉢之狀散漫祥草連翩青雀伏
吐電之魔却擔山之鬼竒姿瓌質不可勝言此實生善
之妙緣進行之深福當今盛美曩代未聞方應照德不
窮懸諸日月巍巍永樂萬萬斯年敢作頌曰
綿史載觀靈篇眇鏡寳册葳蕤帝圖掩映鳥紀稱祥龍
書表慶九州布德五絃作詠蒸哉至矣有梁啓聖功覆
終古業高受命金輪降道玉衡齊政無思不服有德斯
盛一乘運出五眼清淨禀識康歌昆蟲得性舜厨靈蓮
堯庭神莢豈如道樹覆潤弘浹靡密垂光芬芳委疊時
動百華乍開千葉現彼法身圖兹瑞牒海度六舟城安
四攝惠澤既播淳風普叶休明智鏡清朗法泉百神嗟
仰千佛稱傳榮光動照玉燭調年菩提永立波若長宣
穆穆明后萬壽如天
馬寳頌(有序)
(武帝幸同泰寺捨身公卿奉贖還宫幸德陽堂宴羣臣設絲竹樂是月神馬出太子獻頌)
(按轉輪王時自然生馬寳王騎出宫門飛行遶四海即日還宫頌稱馬寳指此也)
皇帝應百姓之心副四海之願復履玉衡還臨億兆天
地交泰日月貞明至理維新隆平方始遐邇壹體中外
禔福含生欣欣若耘耰之逢夏雨懷情坎坎譬草木之
值春風帝王之道超邁開闢睿聖之功殫歴邃古軒羲
不足鑿枘堯舜不足憲章至哉大哉無得而稱也五月
丁酉朔絲竹會于德陽之堂于時日進内宫星次鶉首
仲夏之晷稍極陽城之圭蕤賓之鐘初應潁川之律縉
雲旦卷南風晩扇惠氣入帷清隂周宇玉輿雲罕照日
充庭羽林中權分階列校簪笏成行貂纓在席昭天之
樂金石鏗鏘報地之禮威儀肅省詔以馬寳示羣臣大
僕效官趣馬掌贊三令五申丞聯事舉八麗四圍給役
相趨暉煜金鑣陸離寶勒天地無疆之德永星致遠之
功鸞眄善鳴龍儀美稱沸毅權竒之威趨攄抑揚之態
足轉驚電眼流含燭霧噴紛霏流沫飄灑數千為壽豈
待原蠶之禁萬里一息不藉杜衡之草王良不能控其
衡策伯樂不能辨其文機方知總轡崑岑周非吾馭張
樂大野夏有慙德豈止沈河用璧獨有綠文之稱盛德
在木偏受蒼龍之名至於干將寳劍遙服晉鄭之軍蓮
花烏玉騰威大海之際況乎馬寶義實踰之方當夙沙
自歸滑橋屈膝欵關入塞偃武修文去病無出師之勞
充國罷議邊之略五律成珍九河如鏡臣謹按瑞應經
彌勒成佛經中阿含經覽愚經並稱第三之馬者三千
歲華子云堯漢皆得馬者堯漢皆火德正斗南方乘德
而至也豈非聖德汪濊皇風洋溢研機洞元備禮達義
是以天不愛道白馬嘶風王澤效祥朱鬛降祉比夫圓
蹄方足躑躅在郊風嘯電奔聲遨處囿五彩依樹三雀
登巢安髣髴於當今弗擬議於休應百辟卿士咸稱萬
歲伊臣不佞結慶雲霄親承詔旨預觀寶瑞手舞足蹈
贊揚不足宴禮斯畢退而作頌其辭曰
帝廣運德欽明儀郊升道形聲德為軌仁作經璇璣正
太階平割五禮和六英開四攝行八政轉輪皇飛行聖
愍含識資惠命引蒼生歸法性菩提真般若淨七寳均
萬邦寧逖惇史觀陳詩域中大惟聖期聞玄妙復孝慈
解流澤隨因時刑已措績咸熙三農盛九穀滋萬祗悦
八神怡律有節歷得天景星曜慶雲連珠為月醴為泉
民何幸值皇年乾道應坤馬來度玉關升玉臺鏤錫煥
鸞鑣迴槃雲轉堞塵開千天駟百龍媒永伏皂掃騊駼
秣瑤粟委芳芻九夷欵四表清甿胥樂輿頌興
銘
大愛敬寺刹下銘(有序)
夫波若真空導羣生於假域湼槃有岸引未度於無邊
應此十千現兹權實隨方攝受孰能弘濟皇帝照盡神
原心凝寂境深慈降跡下荅蚳蝝握鏡斷鼇經綸世阻
故能天地貞觀日月重光業曠四弘功侔十力慧雲旦
聚浸澤灑於遐外法炬夜明揚光燭於梵頂因心孝愛
道契神明昭事誠享曰隆哀敬金車答瑞追德慶於虞
年甘露登祀比嘉祥於漢日既而理局遙圖事稽終典
思所以功超域外道邁寰中廣樹大緣增隆勝善事等
淨名齊方便於圓極跡均妙掌襲兩寶於冥因乃于鍾
山竹澗奉為皇考太祖文皇帝造大愛敬寺焉惟兹神
岳勢負龍形均太華之四成狀彭門之雙起曲澗推移
激水精之浪清風窈蕩散雲母之竹顯帶皇邑標地德
之慶雲彌望帝躔矚神居之敞麗昔鴈泉之願真如所
隲鷲形之嶽大聖攸居創此伽藍同符往跡以普通三
年歲次壬寅二月癸亥朔八月庚午建七層靈塔百旬
既聳千龕乃設漸山啓基踰於禁&KR0034;國士金刹長表邁
於意樂世界珠幡轉曜寳鈴韻響聞聲者入道見形者
除累仙衣梵帶去雁塔而來遊天香風笙辭鶴城而下
集靈祗叶贊有識歸依四將五龍翹勤翼衛八臂三目
頂帶護持雖復劫盡恒沙衣消巨石儼如常住妙相長
存作銘曰
朕哉睿聖至矣炎精功昭鳳紀德契雲名冥符七覺爰
極四生儀形懋典道駿有聲皇心閔睇理篤天誠八萬
神搆二四雲并懸梁浮柱沓起飛楹日輪下蓋承露上
擎玉函藴色珠髮韜明花窟炎聚石影光輕天下欽仰
幽顯贊成法舟斯濟惠海方清淨界無毁金地永貞
行雨山銘
巖畔途遠阿曲路深猶云息馭尚且抽琴兹峯獨擅嶔
﨑千變却繞畫房前臨寶殿玉岫開華紫水迴斜溪間
聚葉澗裏縈沙月映成水人來當花藤結如帷磧起成
基芸香馥徑石鏡臨墀
明月山銘
迢遞峰長威紆嶽聚既正雲門兼同天柱非競小山寧
論大庾豈學土龍詎須石鼓緅色斜臨霞文横豎
釋迦文佛像銘
至矣調御行備智周滿月為面青蓮在眸
彌陁佛像銘
玉蓮水開銀花樹落惟聖降神拯彼沈漠
維衛佛像銘
灼灼金容巍巍滿月永被人天常留花窟
式佛像銘
影生千葉花成四柱塔象單留龕童雙舞
迦葉佛像銘
慧雨自垂仁風永扇照曜白毫半容月面惡因有滅善
燈無變
心珠可瑩智流方普永變身田長無沙鹵
梁安寺釋迦文佛像銘
帝為知仰皆規面象敬模螺髮式圖輪掌信根有五覺
枝云七仰福靈祗上生兜率
杖錫銘
妙節嘉光遊聖振灼排空霧轉騰雲鳳躍永異玉神長
踰金錯
書案銘
刻香鏤彩纖銀卷足照色黃金迴花青玉漆華映紫畫
製舒綠性廣知平交雕非曲厠質錦帷承芳綺縟敬客
禮賢恭思儼束披古通今察姦理俗仁義可安忠貞自
燭鑒矣勒銘知微敬勖
鏡銘
金精玉英冰輝沼清高堂懸影仁壽摛聲雲開月見水
淨珠明
紗扇銘
𤼵曜光
風空
霜照月
碑
吳郡石像碑
蓋聞軒后之圖載浮河洛秦王之璧更涌滄溟昭覃之
洲乘清源而西泛蓬萊之岫(原缺)流而南徙況夫道由
慈善應起靈覺是以無方之迹隨機示現無緣之力因
物成感晉建興元年癸酉之歲吳郡婁縣界淞江之下
號曰滬瀆此處有居人以漁者為業掛此詹綸無甄小
魪布斯九罭常待六鼇遥望海中若二人像朝視沈浮
疑諸蜃氣夕復顯晦乍若潛火於是謂為海神即與巫
祝同往祈候七盤圓鼓先奏盛唐之歌百味椒漿屢上
東皇之曲遂乃風波駭吐光景晦明咸起渡河之悲竊
有覆舟之懼相顧失色於斯而返又有受持黃老好尚
神僊職在三洞身帶八景更竭丹欵復共奉迎尊像沈
軀没而不見經歴旬日遐邇普聞吳縣華里朱膺清信
士也獨謂大覺大慈將宏化迹乃沐浴清齋要請同志
與東靈寺帛尼及胡伎數十人乘船至滬瀆口頂禮歸
依歌唄贊德于時微風送棹淑景浮波雲舒蓋而未移
浪開花而不噴雖舟子招招弗能遠騖而靈相峩峩漸
來就浦仰覩神像嶷然雙泛非因鷁首詎假龍橋豈藉
銀連寧須玉軸背各有題一名維衛一名迦葉於是時
衆踊躍得未曾有復懼金僊之姿非凡所徙試就提捧
豁爾勝舟指燕宫而西歸望葑門而一息道俗側塞人
祗協慶膺家住近通玄寺迺孫權為乳母陳氏之所立
也亦一邦之勝地胥山之神墖乃遷像於此寺武夫數
百咸不能勝共怪曰朱膺帛尼二人之力而能捧持不
覺為異今人工甚盛確乎不移此必精誠弗能致也乃
復竭心同時稽顙然後乃動至自舟中故知據井夜飛
實無以異石不能重有覺憑焉後有外國沙門釋法開
來稱彼國衆聖所記云東方有二石像及阿育王塔若
能恭往禮覲滅無量罪免離三塗禮已而去中大通四
年歲在壬子臨汝靈侯奉勑更造銅光二枚其一高
九尺其一高八尺五寸銅邁丹陽恥論劉向之術區選
攻金無俟嵇康之鍛既鐫既鎪是磨是銑曄如光定湛
似日輪亦當遠照三千普瞻色像遙覩十方俱聞說法
豈止惜命小鳥欣入影中重罪衆生還逢愛日而已哉
吳郡僧正慧法師深修五定淨持七支於三寶中盡力
宏護立摩尼之勝殿製飛行之寶塔至於莊嚴妙色實
有厥徵夫魯聖云亡尚追儀於有若楚臣殞世亦託似
於優孟放勲之后更圖長樂之畫文命之君不(闕)稽命
之禩或傳諸往牘或布在前司或贊述盈耳或壽宫虚
置況遠追應身近規靈迹不銘不勒何以稱揚乃為銘
曰
巍巍天像堂堂最勝慧日獨圓無生永證愍此魚鈎傷
兹螺孕乍動慈舟時延寶乘留住待緣獨有傳應傳應
伊何寶兹靈像履冰晨遊凌濤夜上七衆有憑九垓咸
仰照此真容開斯俗網千輪足起萬字胸書身横五分
衣刻三銖嗟爾末俗心王所驅顙浮水沫命役馳駒宜
宏希嚮必盡勤劬覩相塵滅聞聲惑祛湛然神跡長處
全吳
招真館碑
夫東瀛淥水三變成田西嶽靈桃千年未子尚以星起
牽牛部首迢遞律生甲子氣數杳冥況復上遊玉清損
之又損高排金闕玄之又玄豈言象之能詮非時節之
所辨海虞縣者則虞農都尉太康置其宰境有虞山越
絶書云巫咸之所出也高巖鬱起帶青雲而作峯瀑水
懸流雜天河而俱灑雖日門採藥之地楚望懷椒之歌
湯反流沙之魂錦飾汾隂之鼎無以喻焉其峰則有石
城石門虚峗自然不度句吳之馬神功挺起豈似岡陵
之畫魏后冰城夜陣權息長安慈石浴鐵暫流較跡比
期優劣斯遠道士沛郡張君諱道裕字弘真即漢朝天
師陵十二代孫天監二年來至此岫栖遁十有餘載夜
忽夢見聖祖云峰下之地面勢閒寂宜立館宇可以卜
居裕師潘洪隠始寧四明山無何有人耳長髮短云從
虞山招真治來言訖忽然不見潘馳信報君君因辭山
舊居而以夢中所指峰下之地即以為治故號招真高
臺迥立有類玉臺之山長廊宛轉還如步廊之岫柱削
芳桂豈俟開陽木飛材選海檀無勞豫章神拔黃庭司
命之府有類玲瓏米陵赤石之觀同符弘敞遠望仲雍
而高墳蕭瑟旁臨齊女則衰壠蒼茫蘚尋千仞之木氣
叶星晷華飛五香之草形圖宫室帷葉綵花卷舒蹊徑
陽桃侯棗榮落巖崖樹息金烏簷依銀鳥鳳將九子應
吹能歌鶴生七歲逐節成舞旭日晨臨同迎若華之色
夕陽斜影俱成拂鏡之暉玉礎微潤應山雲於高牗鳴
籟徐響引和風於空谷方當專氣致柔入無為之境周
行不殆窮混成之致茅子算歸輟轡無已魏姬宴罷留
駕不還何止持節變淮南之金傳符蒔北鐘之稻明月
蛟龍之騎驅之使鬭四銖七子之鏡引以成刀散季齋
之羽起雄鳴之霧而已哉乃為銘曰
玉龜二始金書八會道浹地心功浮天外故帝可小唯
真能大德起同塵善生塞兑物寳自然人符交泰掩暎
綠蘿穹隆紫蓋仙治之美此焉為最雄柱千步陽臺百
丈水均下矚山踰高掌野寂雲興禽繁山響升虹夕栖
豐雷朝上元陽作石竹龍成杖書藏玉匣藥藴銀筒燒
鉛雜鯉折桂和葱羽衣可服雲軿易通斧柯雖朽碑石
無窮(此篇載姑蘇志題曰招真治記治者本道書言太上下二十四治付張道陵布法於後嗣後盡立治)
(於玄郡故稱治也按陳馬樞道覺論張裕起招真館梁簡文為製碑故今亦沿之曰招真館碑藝文類聚截)
(其銘中數語稱梁簡文招真館銘其為簡文筆無疑姑蘇志訛為昭明今正之)
善覺寺碑
蓋聞在天成象倬彼雲漢在地成形嵩高惟嶽蒼蒼斡
運靈槎猶且去來巖巖峻極巫咸可以升降穆貴嬪宿
植達因已於恒沙佛所經受記莂有緣娑婆降跡斯土
行邁英皇德降華咐河南望浮雲之瑞新野表升天之
祥光前絶後建兹福地乃於建康之太清里建善覺寺
焉大通元年龍集已酉有令使立碑文未獲構譔居諸
不息寒暑推移軒曜夙傾前星次掩歲在諏訾始得補
綴何言之陋何事之隆竊等仲由空悲負粟之哽復異
桓良終無維山之日永言纏纂獨咽丹心銘曰
效彼毗城建斯福舍四柱浮懸九城靈架重欒交峙迴
廊遙迓掩映花臺崔嵬蘭榭陽燧暉朝青蓮開夜
慈覺寺碑
竊以易表含貞記稱厚載龍星啓曜璧月儀暉是以河
外黃雲沙傍崩鹿故能發緯伊緒重闡劉系亦有觀津
美於西漢扶風盛彼東京未若樊川之邦宛葉之境休
祥茂祉獨繁前跡莊姬流譽之所烈后興業之地南陽
稱其何氏新野猶曰鄧家逖彼遐蹤復履今慶貴嬪金
聲早振淑範增徽才實母師行為女楷窮兹四德洞彼
六經温明内湛慈慧天發綱綴慶璇枝聯休紫漢幸得
諐無負斧仕重束薪實以契闊言提綢繆善誘事具徙
居義深則盼而叨恩作牧釁結幽祗一訣椒慈長違寳
幄風枝弗靜陟屺何期秪奉儲訓謬兹刊撰道長業大
遺範事隆嗟油素之可捐懼故老之難述
相宫寺碑
真人西滅羅漢東遊五明盛士並宣北門之教四姓小
臣稍罷南宫之學超洙泗之濟濟比舍衛之洋洋是以
高簷三丈乃為祠神之舍連閣四周並非中官之宅雪
山忍辱之草天宫陁樹之花四照芬吐五衢異色能令
扶解說法果出妙衣鹿苑豈殊祗林何遠皇太子蕭統
自昔蕃邸便結善緣雖銀藏蓋寡金地多闕有慙四事
久立五根泗川出鼎尚刻之罘之石岷峨作鎮猶銘劍
壁之山矧伊福泉寧無鐫刻銘曰
洛陽白馬帝釋天冠開基紫陌峻極雲端實惟爽塏栖
心之地譬若淨土長為佛事銀鋪矅色玉礎金光塔如
仙掌樓疑鳳皇珠生月魄鍾應秋霜鳥依交露幡承杏
梁窗舒意蘂室度心香天琴夜下紺馬朝翔生滅可度
離苦獲常相續有盡歸乎道場
神山寺碑
天地始終愆長不極劫數沙塵寂寥誰辯雖鐵界銅圍
如影如約補石擎金隨生焰滅獨有鷲嶽靈境淨土不
燒螺髻金質聲聞難覩故髮塔喜園流名天上耆山鵠
苑布跡人中自非莊嚴妙土吉祥福地何以標兹淨域
置此伽藍皇太子殿下幾圓上聖智周物外澄明離日
照影春星長歌安勝表察書之獨見馳道迴車騖班輪
而不絶銘曰
關號天井山稱地雌碧雞金馬越瀆梁池懷靈藴德孕
寶含竒此亦僊岫英名遠摛昔有鷲窟不燒淨土邁彼
高蹤搆兹法宇引葉成帷即樹為柱石砌危横崖階斜
豎
吳興楚王神廟碑
昔者武王詢於太公五神之禮正伊陟贊於巫咸三篇
之義作抑又玄矩司於坎宫漢興北畤黃蛇感於通夢
秦作西郊幽則鬼神其來巳尚楚王既弘兹釋教止獻
車牛既舍黃駒安俟騂角掌擊無左滌之勞牧人止楅
衡之務周房殷俎惟有玄澗芳芝玉斝瑤樽止陳丹柱
清酌漸符不殺之教方行大士之心比夫黃樹赤光紫
衣朱髮茂矣哉王制云山川神祗有不舉者為不敬太
守元景仲稽諸古典於兹往烈永傳不朽式樹高碑翠
石勒文事偕神掌靈龜負字還擬洛書
長沙宣武王北涼州廟碑
黃曲之祀九井尚慙洙水之堂七壁猶在豈非德含體
氣禮降空桑蒸民仰其立功太上懷其貴德公諱某蘭
陵人皇帝之長兄也命世降靈峻極開著宗百川而成
海倍萬俊而為英為南梁北秦二州刺史陽陵黑水改
號難堪加以岳牧遷迴軍民徙散同高闕以為塞象玉
門而置關三尉寢謀六屯罷業功同疎勒之守備甚即
墨之堅圍公臨危制變殷如敵國是以六角摧鋒兩賢
釁鼓指撝則破勍敵叱咤而靜邊塵公德應大賢照惟
殆庶如鐘資叩似鐸發聲含朝陽於千仞散風行於萬
頃神武所固士卒忘水火之難簞醪所驅小大一死生
之志微管之風餘芳無絶人畏其神德音不泯梁秦二
州刺史宜封侯條刺舉漢陽親覩遺愛有表請立碑置
廟天子許焉反宇飛風伏檻含日參差丹桂周流紫房
躨跜刻獸下臨綱戶菡萏荷華傍連屈屋庶使邊韶所
立之石豈稱高於陳郡袁逢所勒之字非獨擅於華陽
乃為贊曰
帝圖開道皇源配天功書綠字事燭青編天漢之陽黑
水惟梁如仁永播流詠寧忘扶風高碣召伯甘棠餘芳
無泯望古可方構斯象室循兹洞房琉璃照戶璧玉開
堂秋條下葉春卉含芳九微夜火百味朝漿
連珠
被幽連珠三首
吾聞道行則五福俱奏運閉則六極所鍾是以麟出而
悲豈唯孔子途窮則慟寧比嗣宗
吾聞言可覆也仁能育物是以欲輕其死有德必昌兵
踐於義無思不服
吾聞有古富而今貧可稱多而賑寡是以度索樹下獨
有衰神松柏橋南空餘白社
墓誌銘
華陽陶先生墓誌銘
維大同二年龍集丙辰克明三月壬寅朔十二日癸丑
巳時華陽洞陶先生蟬蜕于茅山朱陽館先生諱弘景
字通明春秋八十有一屈伸如恒顔色不變有制贈以
中散大夫諡曰貞白先生遣舍人主書監護喪事十四
日已時窆于雷平之山若夫真以歸空為美道以無形
為貴不知悦生大德所以為生不知惡死谷神所以不
死妙矣哉隠顯變化物莫能測既而岫開折石天墜玉
棺銀書息簡流珠罷竈九節麗於空中千和焚于地下
仙官有得朋之喜受學振臨谷之悲余昔在枌壤早逢
圮上之術今簉元艮屢稟浮丘之教握留符而惻愴思
化杖而酸辛乃為銘曰
無名曰道不死為仙亦有元放兼稱稚川遁形解化自
昔同然猗歟夫子受籙歸玄梨傳苑吏書因賈船虎車
照景蜺拂凌煙餘花灼爍春澗潺湲鬱鬱茅嶺悠悠洞
天三仙白鶴何時復旋
徵君何子晢先生墓誌銘
先生履玉燭之禎氣應大賢之一期實生而知機撫塵
斯庶敬非習起孝乃因心聚徒教習學侣成羣與沛國
劉瓛汝南周顒為友陸璉賀㻛之徒更道北面永明中
王文憲儉受詔撰禮未竟而卒屬在司徒文宣王王以
讓先生因廣加刊緝故以含文燕居說六典五恩之義
或齊侯所不鎮孟嘉所未知皆折兹大物成此良教小
人道長每諷考槃之詩君子道消便執天山之筮乃毁
車挂冠拂衣東嶺始居若耶來從秦望今上經綸天地
權輿鼎業始徵為軍謀祭酒實允文若之舉且光彥先
之選又徵特進右光禄大夫高尚其事確乎不拔玄纁
徒往束帛虚歸而給白衣尚書禄固辭不受卒窆乎其
山正衾在殯嗤鏤器與玉衣堯典入棺恥密章及書綬
知與不知並懷惋愴咸以人亡素楷禮墜文章洙泗頹
經扶風罷學關西疑聖之德自此長淪高松引風之氣
於兹永息余昔在朱方亟枉翰跡欽風味道迄淹歲時
既而位阻桂宫塗乖咫尺不獲擁經步至問春卿之痾
徐輪三反入杜夷之舍痛祥雲之滅采悲列曜之晞暉
追勒高卿乃為銘曰
文範高世玄晏絶倫復有令德遠之與均誰與均此嗚
呼哲人第五肥遁餘軌尚遵司空開學其風不泯傳兹
孝敬曰悌且仁氣高瓊嶽心虚谷神括羽儒囿舟輿席
珍既遊慧水兼引法輪談扇猶在鳴琴尚陳如何不愸
德素長淪寂寥巖穴荒凉渭濱橋曰隻雞徐稱酧素金
欽夫子風期夙著蓄思含毫傳芳寫譽沈礎雖貞玄泉
無曙
庶子王規墓誌銘
玉挺藍田珠潤隋水價重連城聲同垂棘偶應龍之籥
影等威鳳之羽儀名理超於荀王博洽侔於終賈稍遷
侍中佩玉璽於文昌珥金貂於武帳文雅與綺縠相宣
逸氣並雲霞俱遠副君取敬杜夷時迴晉儲之駕追嗟
徐幹亦降魏兩之書爰發睿辭為銘云爾
七略百家三藏九部成誦其心談天其口勝氣無儔高
塵誰偶榮珪掩采靈劍摧鋒宋郊淪鼎洛水沈鐘玄扉
不晝幽夜恒冬
戎昭將軍劉顯墓銘
繁弱挺質空桑吐聲分器見重播樂傳名誰其均之美
有髦士禮著幼年業明壯齒厭飫典墳研精名理一見
弗忘過目則記若訪賈逵如問伯始穎脱斯出學優而
仕議獄既佐芸蘭乃握搏鳳池水推羊太學内參禁中
外相藩岳斜光已迫殞彼西浮百川到海還逐東流營
營返魄汎汎虚舟白馬向郊丹旐背鞏野埃興伏山雲
輕重吕掩書墳揚歸玄冢爾其戒行途窮士壟弱葛方
施叢柯日拱𡑞柳荑春禽寒斂氄長空常暗隂泉獨湧
祔彼故塋流芬相踵
長沙宣武王碑銘
金表龍符綠地龜圖且稱瑞漢實曰開虞於昭帝緒蟬
聯厥初有微玄水亦作司徒重擔偃蹇曲注逶迤重攄
鳳翥桂揀蓮披文檀晚麗采節晨輝春藤絡戶寒菊臨
池惟馨惟德無絶於斯
安成蕃王墓銘
許氏猶龍荀家鳴鶴豈如宗子分聯華萼對策雲臺觀
書麟閣官美登朝文高入洛得意琴書忘言丘壑
中書令臨汝靈侯墓銘
昔太祖時其惟宣武講道開天儀嵩作輔是曰邦茅籍
規承矩如康嗣衛似禽居魯息轡巖隈塗窮夜臺靈檐
永閴松路方開草茂故轍松插新枚月明泉暗暑往寒
來
儀同徐勉墓銘
朱弓表瑞寳劍攸歸長瀾斯注瓜瓞含輝舉直斥偽校
名責實朝有進賢野無遺逸違天即地歸幽去明空谷
傳鼓哀風送鈴
太子舍人蕭特墓銘
威鳳五色朝陽千仞孫枝發響將雛流韻馥哉若蘭頌
矣懷熊瑾既誕子恒乃歡胤銀鈎之巧重世遹雋況此
臨池蟬輕露潤丹旐輕飛哀歌徐引壠水春帷山雲晩
陣
湘宫寺智蒨法師墓銘
嗟爾名德超然有暉五塵夙離三修允依戒珠靡缺忍
鎧無違智燈含影慧駕馳騑若韜山金如苞海寶德邁
西河聲踰東道伊時傾蓋于彼朱方不期而遇襄水之
陽掩此方墳悠哉泉下鬱鬱翠微遼遼平野薪盡火滅
歸真息假
同泰寺故功德正智寂師墓銘
峰頹木朽波逝江潭山川若此人何以堪亦生亦滅如
壑如舟千齡俱盡萬古誰留惟兹大士才敏學優幼捐
蹈火早去吞鈎法雷能響懸河必詶辨才可匹妙德難
儔
宋姬寺慧念法師墓銘
電逝生危舟沈道滅石坼亡儒星開殞哲是曰人龍亦
號僧象慧氣素昭英賢夙上善渡愛河能褰欲網如彼
高山法徒斯仰如彼澄波不測深廣
甘露鼔寺敬脱法師墓銘
岌岌緣假昏昏大夢六塵遠飛四流長控猗嗟大士慧
舟法棟早擅人龍夙標威鳳善堂間構燈王布席辯河
流水辭峰積石寂寥兩樹悠漫三泉神明何託暗石空
傳
淨居寺法昂墓銘
篠簜含聳蘭蓀表質甘露已凝智泉斯溢頓轡中衢息
棹修渚隟陋白駒藤緣黑鼠同志酸傷交朋哀楚
誄
司徒始興忠武王誄
皇源地闡帝業天維於穆忠武光國之基爰自弱齡英
明播越玉潤冰鮮山靜雲發帝曰爾諧僉議彼屬推轂
兩江建旗三蜀將旋上國戀結四民三鱣表服二鹿隨
輪方變正衮永範時規天弗報善哲人其萎響哀輓於
北邙去承明而不入望參差之流影聽潺湲之雨泣
哀辭
大同哀辭
大同字仁洽予之第十九子也生於仲秋殞於冬末悲
夫潛慟結於心愁眉慘於外夕坐於是申旦當食以之
不甘客有謂予曰死生常也夭壽命也陳蕃所憩之家
久傳紀錄之歲華歆所聞之語已定北陵之期上聖所
以忘情賢者所以達節將何戚焉予對之曰觀其明眸
豐下玉色和聲豈不登髫歲而擬觸藩及紈袴而知折
李靈心摧於毫末慧識挫於趾步庶方悟於來途遂窮
魂於短日豈不傷哉乃為辭曰
含精鬱抑歎嗟何極云誰之悲悲予弱息實天道之偏
頗觀賦命之殊舛彼神祭之靈長獲萬春之悠緬有舜
華之照灼寄一朝之浮命始夢熊而非吉遂設弧而表
慶驗天蘭之所受知地井之可映愛萱草之有徵欣赤
茀之在詠信歡慰之未幾悼夭零之云及乃變樂而為
悲遂改笑而成泣昔珠褓之交舒又金香之相襲藉綺
茵於弱肌隠孩笑於羅幃今獨親於玄壤亦何痛其如
之憶餘態而心楚想媚質而迴腸藥尚殘而染地衣猶
襞而在牀卷金屏之四葉開銀圅之九羊忽徘徊而想
像曾何時而不傷於是風景暮鍾氣嚴晩候葉蔌蔌而
走階水戔戔而鳴漏月半鏡而開河雲羅柱而下岫燈
發焰而吐花火含光而成就金鹿之恨涕沾衣金瓠之
哀還掩扉猶兹紫山明玉碎譬彼西都芳草腓終無逐
浪鳧船反何時復聞龍種歸
文
悔高慢文
弟子蕭綱又重至心歸依三寳竊聞禮稱弗傲表洙泗
之遺文經云不慢驗踰闍之妙典故一遇恒神陵伽尚
生餘習上賓天帝淮南猶有誤辭亦有才曰隠淪調惟
高俗猶足座痺晉君立前齊主況復道隆三學法兼五
衆如過前殿似出北門而不密室致恭遺弓接足敢藉
勝緣願起弘誓從今日始乃至菩提於諸出家悉表虔
敬方欲削除七慢折制六根賓頭下步庶無厥咎耆達
棄車方思景慕幽顯大衆咸為證明
六根懴文
今日此衆誠心懴悔六根障業眼識無明易傾朱紫一
隨浮染則千紀莫歸雖復天肉異根法慧殊美故因見
前境隨事起惡今願捨此肉眸俱瞬佛眼如抉目王見
淨名方丈之室多寳踴塔之瑞牟尼鷲嶽之光彌勒龍
華之始常遊淨土永步天宫耳根闇鈍多種衆惡悦染
絲歌聞勝法善音昏然欲睡聽鄭衛淫靡聳身側耳知
勝善之事樂之者希淫靡之聲欣之者衆願捨此穢耳
得彼天聰聞開塔關鑰之聲彈指謦咳之響諸佛所說
悉皆總持香風淨土之聲寳樹鏗鏘之響於一念中怳
然入悟鼻根過患彌復頑嚚耽染六蘭流連百和鬱金
易著薝蔔難排雖復一薰一蕕叶性難遺空中海上彌
不自覺至如雕鑪在彼翠霧霏烟識染相牽彌生織累
所以蝍蛆甘帶自謂馨香烏鵶嗜鼠不疑穢惡今願捨
此鼻根得彼天受振裳躧步跨旃檀之迥林提囊拭鉢
捧香積之寳飯長離穢濁永保清升舌根障重染惡尤
深毒刺爭興惡蛇競起既貪五黃六禽之旨又甘九鼎
八珍之味所以焚山破卵涸水枯鱗黿臛不斟有染指
之過羊羹不及致入陣之苦雖復鴝䐿鹿胃猶不稱甘
鳳肺龍胎更云不美雖羅鼎俎未必皆嘗在彼衆生於
命已酷或復間朋亂友破俗傷真變紫奪朱反白為黑
所以讒言三至曾母投杼端木一說越霸吳亡故知三
寸之舌未易可掉駟馬既出於事難追願斷煩惑入清
淨境既同阿難乞乳之譏又等淨名寂默之致餐禪悦
之六味服法喜之三德形恭心到永趣菩提身根頑觸
唯貪細軟質體塵礙不重戈矛莫不愛我輕他陵人傲
物縱此裸蟲不羈醉象六塵四倒自此而生五蓋十纏
因斯而致所以象簟清潤遨遊於夏室重衾狐白温煦
於冬房結駟廣厦動靜必安鷁首翠樓去來有託所以
三業之過出自機關四大假成豈有真我願捨此畫瓶
得彼金色淨寳珠之法飾煦瑠璃之慧體長歸五分永
等十身意識攀緣其罪山積險同夢幻譬若猴猨懸鏡
高堂一念難淨走丸索上百慮先馳至如二十五有紛
繞不息九十八使驚騖無已所以灰心滅智行拔于三
乘風禪露飲道高於六度今願斷此意根祛累斯盡心
當恬泊洞照無生一切衆罪悉滅俗門三界異途歸之
真域懴悔已竟誠心作禮
唱導文
夫十惡緣巨易惑心塗萬善力微難感靈性是以摩鉗
赴火立志道場薩埵投身必之妙覺衆生積染流浪不
歸苦海易沈慈波空蕩渴愛與生死共門無朋與結網
同路各趣百非纏兹四苦人思戮力昭彼三明是以如
來因機致化如大醫王隨病施藥當今皇化之基格天
網地扇仁風於萬古改世季於百王覆載蒼生慈育黎
首天涯海外奉道餐風抱嗉吹脣含仁飲德民無賢不肖
愛均一子衆等宜各克已丹誠澄心慊到奉為至尊敬
禮娑婆世界釋迦文佛歡喜世界栴檀德尊水精刹土
月電如來寶明世界山海慧佛奉願聖御與天地比隆
慈明與日月齊照九有被康哉之澤八方延仁壽之恩
玉燭之美日著遐方擊壤之歌遍聞天下敬由心起五
體所以外恭情發於中六識所以單到故一善染心萬
劫不朽百燈曠照千里通明憑法致安積善延慶今日
幸遇兹訓誘豈得不罄竭心途奉為皇太子敬禮東方
寶海南方燈明西方無量壽北方相德奉願離明内映
合璧外和玉振雲浮金聲海鏡日朝顔色四善流風既
擅温文之德實著監國之重蒼生飲德有識餐仁燮和
内化事炳周經讚德含章訓高惇史故以配正奉天表
七教於仁德宣風緝惠闡六服於温慈各宜攝心奉為
貴嬪歸命敬禮五十三佛三十五尊當來賢劫千劫在
百七十奉願月相與萬善同休金聲與四時並祐興七
覺以炳照冏十智於當樂閨守奉仁宫儲欽德暉同疊
璧煥若崑瓊蓋聞嵩高惟嶽作屏皇家宗子維城克固
磐石所以戚均魯衛任等蕭曹三台正席坐而論道九
棘勤王恪居連事宜各運心奉為臨川安成建安鄱陽
始興豫章及南康廬陵湘東武陵諸王家國戚屬六司
鼎貴歸命敬禮舍利形像菩提妙塔多寳踊現釋迦碎
身奉願心鏡凝深身清岳峙克隆帝祉永茂皇枝衆各
一心歸命三寳三界異術五道分逕天人植業各歸一
果鬼神牽報事炳冥途上善華果既乖正力五濁煩心
彌多惱累雖復聰明正直三牲之祀未虧隂陽不測六
根之滯猶染衆等宜各露誠逮為天龍八部護塔善王
乃至修羅八臂摩醯三目盡為敬禮尊經正典清淨波
若究竟湼槃法華會一之文淨名不二之說願一切善
神永斷無明長遵正本臥處寳宫坐甘香積帝釋淵廣
泛般若之舟淨居深沈駕牛車之美澤及三界明照四
天大悲拔苦事炳前經弘慈與樂義高名訓是以靈權
降迹出没不同菩薩位懷顯晦多術無邊劇惱扇八苦
於修途有縛纏情繞六趣於危道金鎖玉牀猶念解脱
雕珠飾綺不及塗中至如飄颻熱風滄浪冰水暗室千
重黑城百仞鐵輪碎骨銅柱焦腸傷出刀鋒横抽劍鍔
如斯衆苦尤為險脆一息不追則萬劫永别刹那暫斷
則千代長離相與共託閻浮泡生幻處危脆之質有險
蜉蝣風電之馳誠難可駐況復三相併蹙二鼠攢危毒
箭惡蛇尤為可畏庶憑正法拔兹累染長享百福永斷
六塵對至無彊唯佛可恃今為六道四生三途八難慈
悲懇倒一心徧禮十住菩薩三行聲聞禮救世觀音獻
蓋寶積西方大勢東國妙音四辯淨名二土螺髻珠頂
善宿彌勒文殊金剛藏解脱月棄陰蓋常舉手十大弟
子五百羅漢願囹圄空虚疾惱消息城中百縣方外千
城凡在幽執一同寬蕩人協覆蛇俗化匡蟻類服鴆之
不死同拔劍之無傷含生不縷轉死自温渭橋日飽翳
桑無餓打塞三塗填碎地獄破魔兵衆壤生死軍閻羅
發十善之心牛傍啓五戒之業如魚少水若鴈窮林一
聽法音即捨穢質人運五體歸命三寳
四月八日度人出家願文
弟子蕭綱以今日建齋設會功德因緣歸依十方盡虚
空界一切諸佛歸依十方盡虚空界一切尊法歸依十
方盡虚空界一切聖僧竊聞湼槃經言身如畫水隨畫
隨合是身不淨九孔常流凡夫愚人常行味著愚癡羅
刹止住其中又如瑞應經言沙門之為道也捨家妻子
捐棄愛欲斷絶六情守戒無為其清淨得一心者則萬
邪滅矣一心之道謂之羅漢聲色不能染榮位不能屈
難動如地以免憂苦故知出恩愛獄薄俗為難善來比
丘其福深重弟子以此因緣今日度人出家願一切六
道四生常離愛欲永拔無明根削遣闇惑心修習般若
慧足踐輕輪之光口說懸珠之辯披忍辱鎧秉智慧刀
乘菩薩車坐如來座結纏披解頂相光明戒因清白後
報尊重所有果業皆悉勝出受持法藏為佛真子一切
道行皆悉能行一切大誓不休不息仰願十方盡虚空
界一切諸佛仰願十方盡虚空界一切尊法仰願十方
盡虚空界一切聖僧咸加證明又仰願十方盡虚空界
一切諸天仰願十方盡虚空界一切諸仙仰願十方盡
虚空界一切聰明正直守護一切善神又願今日見前
幽顯大衆咸加證明今日誓願使弟子蕭綱得如所願
滿菩提願一切衆生皆悉隨從得如所願
千佛願文
蓋聞九土區分四民殊俗昏波易染慧業難基故法身
寂鏡有照斯感滌無明於欲海度蒼生於寶船或輕慈
導捨薄笑牽悲曲豔口宣斜光頂入自鹿樹表光金河
匿曜故像法衆生希向有形雖千聖異跡一智同塗弟
子某甲久没迷波長流苦沭不生意樹未啓心燈而蓋
生一念敬造千佛雖復無上無為極相難辨非空非有
妙智難觀而紺髮日光蓮眸月面庶可長表誠敬永寄
心期
祭文
祭灰人文
積注奄旬祭在灰人消兹獸炭焚此桂薪積如玉屑聚
若遊塵庶人之風不拂獄吏之慢寧陳當令金光小史
侍使玉童奏雲師於執法力水伯於天宫鑕星誅於電
女貫索囚於雷公廓重氛於八極靜連絲於四空既曈
曈於車蓋又赫赫於飛盤且疑威於趙盾實望近於長
安
祭戰亡者文
降夫既旋功臣又賞班荷元勲蘇逢漏網校尉霑榮屬
國蒙奬獨念斷魂長畢灰壤膏原染刃委骨埋泉徒聞
身没詎辨名傳
疏
為諸寺檀越願疏
菩薩戒弟子蕭綱歸依十方盡虚空界一切諸佛歸依
十方盡虚空界一切尊法歸依十方盡虚空界一切聖
僧積習長夜輪轉覆灰末劫易危煩流難拯不樹兩門
豈修二翼常恐虚蕉染惑永結駚河愛藤懸網長垂苦
岸敢承三寳覺悟之力於幽顯前發弘誓願今願為武
當山大平寺并此鎮望楚白塔同安習善延明頭陀上
鳳林下鳳林廣嚴等寺皆盡形壽永為檀越雖七寳四
事多謝往賢一念片言庶符般若方類不滅之燈終非
起烟之蜜以此功德仰福皇帝春宫家國内外咸同此
善乃至天龍八部六道四生普皆蒙福
為人造丈八夾紵金薄像疏
竊以慧日潛影慈輪罷應業逐惱飄愛隨情熾徒愍衣
珠抱名珍而弗悟𦕈歎葉金惑空言而啼止自非表兹
勝業樹彼妙緣何以去此心堂移兹身窟故水精龍塔
永愴恨於遺髦明鏡石龕獨徘徊於留影某甲久發誓
願徧為六道四生造夾紵丈八佛像一軀年月已流因
緣易奪常恐暫有之身忽隨畫水還無之報飈爾電光
今便建立誠心遂兹本誓使聚月見容金山表跡見形
善發聞名惡捨拔六根之痛惱去五燒之焚灼但四寳
屢空七財多匱仰雙蓮而獨慨覩萬字而無由儻能薄
離五家微捐四事結此冥慈共成因果則素㲲之功非
唯昔世散華之報方驗來緣語善無奢在言多恧謹疏
為人作造寺疏
竊以布金須達表精舍於給園影石仙人造伽藍於離
越莫不事表區中心憑真外但四纏惑惱去善源而無
滌五濁重蠒非慧刃而安揮故以愍彼濕薪傷兹滴器
今於郢州某山為十方僧建立招提寺縈負郊原面帶
城雉枕倚巖壑吐納煙雲重門洞啓未創飛行之殿步
櫩中霤猶寡密石之功巖飾之理難階瓶鉢之資已罄
道俗儻能微留善念薄奬勝緣則事等觀香義同錫乘
昔人修檀手雨七寶前賢薄施掌出雙金福有冥移言
無多遜謹疏
漢魏六朝百三家集卷八十二下
