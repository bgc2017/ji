漢魏六朝百三家集卷一百五
陳江總集題詞
後主狎客江總持居首國亡主辱竟迯明刑開
府隋朝眉壽無恙春秋惡佞人有厚福若是者
哉自叙官陳以來流俗怨憎羣小威福摧黜繇
命識者笑其言迹乖謬及考之史書後庭荒宴
罪薄五鬼自矜澹漠豈猶任質之談耶六宫謝
章美人應令豔歌側篇傳誦禁庭餘則山寺穹
碑法師龕石標記禪悅寂不聞有廟堂典議關
其筆札所謂韋彪樞機李固斗極其晏居則何
如也序云未嘗逢迎一物干豫一事又云暮齒
官陳與攝山布上人遊欵深悟苦空更復練戒
文人高致或足貶俗其如社稷何後主即不道
非有商辛之惡也總持即不肖罪不若飛廉惡
來也文昌政本與時低昂朝宴夜遊太康無儆
即其恬澹亡國有餘矣齊梁以來華虛成風士
大夫輕君臣而工文墨高談法王脫略名節鷄
足鷲頭適為朝秦暮楚者地耳梁有江總隋有
裴矩後唐有馮道三人皆醮婦所羞也
目錄
賦
修心賦(有序)
辭行李賦
雲堂賦
貞女峽賦
勞酒賦
山水納袍賦(有引)
華貂賦(有引)
瑪瑙盌賦
南越木槿賦
詔
舉士詔
表
讓尚書令表
讓尚書僕射表
讓吏部尚書表
為沈君理讓僕射領吏部表
為衡陽王讓吳郡表
為蕭太保謝儀同表
謝勑給鼓吹表
為陳六宫謝表
章
為陳六宫謝章
啟
上毛龜啟
除尚書令斷表後啟
除尚書謝臺啟
謝宫為制讓表啟
除太子詹事謝東宫啟
序
自序
陶貞白先生集序
碑
皇太子太學講碑
吳興郡廬陵王德政碑
攝山棲霞寺碑
大莊嚴寺碑
建初寺瓊法師碑
明慶寺尚禪師碑銘
贊
香贊
花贊
燈贊
幡贊
頌
莊周頌
銘
永陽王齋後山池銘
芳林園天淵池銘(有序)
玄圃石室銘
方鏡銘(有引)
鐘銘
又
優填像銘
哀策文
陳宣帝哀策文
誄
梁故度支尚書陸君誄
墓誌銘
廣州刺史歐陽頠墓誌
特進光禄大夫徐孝穆墓銘
司農陳暄墓銘
中領軍魯廣達墓銘
侍中沈欽墓詺
文
羣臣請陳武帝䜟文
樂府
雉子班
隴頭水二首
折楊柳
關山月
洛陽道二首
長安道
梅花落二首
紫騮馬
驄馬驅
雨雪曲
劉生
病婦行
置酒高殿上
今日樂相樂
簫史曲
詠燕燕于飛應詔
濟黃河
横吹曲
怨詩二首
烏棲曲
東飛伯勞歌
雜曲三首
梅花落
宛轉歌
閨怨篇
又
姬人怨
姬人怨服散篇
長相思二首
詩
秋日侍宴婁苑湖應詔
侍宴玄武觀
宴樂修堂應令
三日侍宴宣猷堂曲水
秋日遊昆明池
秋日登廣州城南樓
贈洗馬袁朗别
詒孔中丞奐
贈賀左丞蕭舍人
遇長安使寄裴尚書
别南海賓化侯
庚寅年二月十二日遊虎丘山精舍
入龍丘巖精舍
明慶寺
入攝山棲霞寺(有序)
遊攝山棲霞寺(有序)
攝山棲霞寺山房夜坐簡徐祭酒周尚書并同
遊羣彦
靜卧棲霞寺房望徐祭酒
營湼盤懴還塗作(有序)
至德二年十一月十二日升德施山齋三宿决
定罪福懴悔詩
詠採甘露應詔
借陸太常說文
賦得一日成三賦應令
攝山梁小廟
卞山楚廟
山庭春日
七夕
南還尋草市宅
和張記室源傷往
在陳旦解酲共哭顧舍人
侍宴臨芳殿
侍宴瑶泉殿
别袁昌州二首
經始興廣果寺題愷法師山房
和衡陽殿下高樓看妓
賦得空閨怨
并州羊腸坂
歲暮還宅
春夜山庭
夏日還山庭
賦得謁帝承明廬
賦得携手上河梁應詔
賦得汎汎水中鳬
賦得三五明月滿
衡州九日
賦詠得琴
詠雙闕
三善殿夜望山燈
奉和東宫經故妃舊殿
同庾信答林法師
詠李
詠蟬
答王筠早朝守建陽門開
侍宴賦得起坐彈鳴琴
别永興侯
春日
於長安歸還揚州九月九日行薇山亭賦韻
哭魯廣逹
秋日新寵美人應令
新入姬人應令
内殿賦新詩
漢魏六朝百三家集卷一百五目錄
漢魏六朝百三家集卷一百五
明張溥輯
陳江總集
賦
修心賦(有序)
太清四年秋七月避地於會稽龍華寺此伽藍者余六
世祖宋尚書右僕射州陵侯元嘉二十四年之所搆也侯
之王父晉護軍將軍彪昔涖此邦卜居山陰都陽里貽
厥子孫有終焉之志寺域則宅之舊基左江右湖面山
背壑東西陵跨南北紆縈聊與苦節名僧同銷日月曉修
經戒夕覽圖書寢處風雲馮棲水月不意華戎莫辨朝市
傾淪以此傷情情可知矣啜泣濡翰豈攄鬱結庶後生
君子憫余此槩焉
嘉南斗之分次肇東越之靈秘表檜風於韓什著鎮山
於周紀藴大禹之金書鐫暴秦之石字太史來而探穴
鍾離去而開笥信竹箭之為殄何碔砆之罕値奉盛德
之鴻祀寓安禪之古寺實豫章之舊圃成黃金之勝地
遂寂默之幽心若鏡中而遠尋面曾阜之超忽邇平湖
之迥深山條偃蹇水葉浸淫挂猿朝落饑鼯夜唫果叢
藥苑桃蹊橘林梢雲拂日結暗生陰保自然之雅趣鄙
人間之荒雜望島嶼之邅迴面江源之重沓汎流月之
夜迴曳光煙之曉匝風引蜩而嘶噪雨鳴林而翛颯鳥
稍狎而知來雲無情而自合爾乃埜開靈塔地築禪
居喜園超遰樂樹扶疎經行藉草宴坐臨渠持戒振錫
庇影甘蔬堅固之林可喻寂滅之場暫如異曲終而悲
起非木落而愁如豈降志而辱身不露才而揚已鍾風
雨之掩藹倦雞鳴之聒耳辛避地而高棲馮調御之遺
旨折四辨之微言悟三乘之妙理遣十纏之繫縛祛五
惑之塵滓久遺榮於勢利庶忘累於妻子感意氣於疇
昔寄知音於來祀何遠客之可悲私自憐其何已
辭行李賦
維大梁三十有六載神功懋乎開闢垂恩儲祉&KR1062;子代
之盤盂盛德形容陋周年之弇石月窟向風日域仰澤
要荒欵塞諸戎重譯輶軒巡履聲芳亥步旌節經過事
高禹跡舉皇華之盡美馳珏玉之多事或江夏之無雙
匹洛陽之才子訪羽儀於廊廟旌秀異於杞梓引強學
之三端賞彫文於四始顧&KR1555;侗於罕志奉朝章於信次
天鳳舉而張&KR0999;濟龍沙而通贄敏異季札之聽歌譽乘
屬國之銜使懷蘇子之抵掌憶千秋之畫地願自勵而
飲冰揆無庸而按轡嗟負恩之無力每若寘於藂棘倏
辭東平之樂善再踐承明而游息豈異千里之奔踶寧
辭一錢之不直諒無期於鴻漸念有似於蟬翼荷德澤
之霈然鑒丹愚之匪飾慙借譽於琴柱免長徭於䓗極
聊暇日以須臾每長吟以鬱紆異金石之能固若草
木之分區進學慙於枝葉綿力謝於康衢搆伯休
之蓬戶狎仲憲之桑樞徒悦水而非智庶因谷以為
愚耻矯名於周客寧濫響於齊竿奉棲遲以偃仰願
太素之不汚
雲堂賦
覽黃圖之棟宇規紫宸於太清何面勢之膠葛信不日
之經營仰一時之壯麗跨萬古之威靈吐觸石之竒色
混高臺之舊名若乃三階入戶百拱千楹瑩以玉琇飾
以金英綠芰懸插紅蕖倒生於時木葉聲寒壺人唱靜
承露擎虛相風照迥天子乃下輦開宴出豫娛神文縣
日月思革風塵實附鳳之多幸愧屠龍之不眞
貞女峽賦
倦辛苦於嶺表遂沉淪於海外迹飄颻於轉蓬情繚繞
於懸旆駭兹峽之珍怪佇竒峯而矖矚或邐迤而四成
乍㠑㠕而五曲含照曜之燭銀滴潺湲之膏玉山蒼蒼
以墜葉樹索索而搖枝澄碧源之見底聳翠壁以臨危
勞酒賦
在陽春之仲序覽具物之芳菲帥公卿而播百榖親耒耜
而命三推開青壇於迴甸列翠幕於清沂乃遵執爵
之典爰降食苹之讌豁朱鳥之高窗啟黃龍之抗殿奏
帝鴻之萬舞動鈞天之九變顧曲私之亭育遞寒暑而
徂遷謬陳力而策駘豈酬恩於暮年
山水納袍賦(有引)
皇儲監國餘辰勞謙終宴有令以納袍䧏賜何以奉揚
恩德因題此賦
濫時來之寵沐振長纓以祗肅奉性與之文章侍相娛
之絲竹解女蘿之山帶佩流霞之羽服裁縫則萬壑縈
體鍼縷則千巖映目圖島嶼之削成寫淪漣之徑復埒
符采於雕煥竝芬芳於蘭菊憫四選之徂遷軫百慮之
迴邅霜飛空而浸霧鴈照月而猜弦聽風鐘之易近對
水霤之疎懸若董衣之百結同衛服之十年嗟斑鬢之
巳颯愧冶袖之為奸謝銜珠之有報荷墜履之無捐
華貂賦(有序)
領軍新安殿下以副貂垂鍚仰銘恩澤謹題小賦
貴豐貂於挹婁飾惠文而見求標侍臣之密設曜毛采
之溫柔拜文㮰而影度陪武帳而香浮隨玉珩之近遠
共金璫之去留仰太山之千仞開谷中之鄙吝撤君子
之寳飾榮小人之蓬鬢蔑置醴之殊誇賜田之薄潤顧
朽拙之微躬早遊藝而不工逢河間之好古自隗始而
恩隆諒維鵜之有媿庶懷㫺而克終
瑪瑙盌賦
翠羽流霞之杯諒無聞於瑋麗豈匹此之竒瓌爰覩殊
特臻自西國狀驚鶴之點漬似遊龍之割刻士衡譬之
雲采中郎羞其馬勒於時北園清夏東閣浮凉山交枝
而影雜水沉葉而流香蟬無風而引短鷺出迥而飛長
副君海渟岳峙紙落金鏘獲阿宗之美寳命河朔之名
觴寳出崑崙之仙阜觴即玄洲之玉酒酒既醉而還年
盌稍酌而延壽仰天縱之體物銘欹器兮何有
南越木槿賦
日及多名蕤賓肇生東方記乎夕死郭璞贊以朝榮潘
文體其夏盛稽賦憫其秋零此則京華之麗木非於越
之舜英南中新草衆花之寳雅什未名騷人失藻雨來
翠潤露歇紅燥疊萼疑檠低莖若倒朝霞映日殊未妍
珊瑚照水定非鮮千葉芙蓉詎相似百枝燈花復羞燃
暫欲寄根對滄海大願移華厠綺錢井上桃蟲難可雜
庭中桂蠧豈見憐乃為歌曰啼妝梁冀婦紅妝蕩子家
若持花並笑宜笑不勝花趙女乖金珥燕姬插寳珈誰
知紅槿豔無因寄狹邪徒令萬里道攀折自咨嗟
詔
舉士詔
堯施諫鼓禹拜昌言求之異等久著前徽舉以滯淹復
聞㫺典斯乃治道之深規帝王之切務朕以寡昧丕承
洪緒未明虛巳日旰興懷萬機多紊四聰弗達思聞謇
諤採其謀計王公以下各薦所知傍詢管庫爰及輿皂
一介有能片言可用朕親加聽覽佇兹沃啟
表
譲尚書令表
臣弱歲立朝本無竒志每謂任登常伯足承基緒値梁
季不造收拙人間東竄三江南徂百越不知秦漢十有
七年心迹退黜平生畢矣但野性疎懶不屑死增俯仰
乖時人物多忤天飛踐祚任寄隆重謬以商丘之木遂
比舟檝之材燕岱之石混同瑚璉之器當由崇賢使舉
早守名節竊以天府文昌萬方之藪天官冢宰無所不
統禮遵三獨事昭百揆曠職云久三十餘載一旦開置
必資望實豈期廷典私偏濫庸菲薄陛下聽覽餘辰曲
垂昭納遂斯反汗高選具瞻則敝盖敝帷使臣暮齒歲
制月制賖臣皓髮不以一怠
讓尚書僕射表
藻鏡官方品才人物門驚如市不慚屋漏心抱如冰無
欺暗室但屢淹星鳥每知沗素世網拘束事歸僶勉今
此召會尤增據蒺竊以端揆副職官稱師長革履升䧏
傳呼寵赫儀刑朝首冠冕彛倫兼復參總衡流匡佐聖
治妄膺重責必踐危機
讓吏部尚書表
竊以漢置五曹方今六尚魏隆八凱擬古六卿近喻喉
舌遠膺樞斗至如東京西晉裴王仰首伸眉可得論列
此矣但臣門基世縮晉宋以來内侍帷扆入尸衡尺或
年甫將立或歲未強仕是以退思弱冠追傷疇昔早塵
華任見知名輩常謂忝竊匪朝伊夕豈期梁室多故有
志無時平生意氣颯爾零落特由邀奉嘉運千載一時
惟奮寵靈遂臻於此
為沈君理讓僕射領吏部表
辛香以來安石以後遵其軌躅必大厦之棟梁總其寄
任亦巨川之舟楫未有綿力薄材輕膺此舉
為衡陽王讓吳郡表
芝泥馳印發命開函(闕)穎之誠夏霜易霣兢惶之至春
水可涉臨淄回軾即事何取廣川無聲頗知自匹
為蕭太保謝儀同表
阪泉野戰曾無汗馬之勞代邸運籌又闕前戈之勇薄
伐專征早遊邊外執玉奉酎又虧朝則王人䧏止朝冊
遠臨奉述勑書曲停表奏滄波夐阻既杜敬仲之辭關
路悠長致絶趙襄之讓心馳紫路登文石而莫由目送
白雲拜承明而無日
謝敕給鼓吹表
略尋近古逖聽前事王文憲匡佐革命沈隱侯經綸始
運騎吹之榮猶難忝冐以臣况此實非倫輩豈可更崇
文物重假名器高臺迢遞未朱夏而登臨芳樹華滋非
青春而奏曲
為陳六宫謝表
鶴籥晨啟雀釵曉映恭承盛典肅荷微章步動雲桂香
飄霧縠媿纏豔粉無情拂鏡愁縈巧黛息意臨窗妾聞
漢水贈珠人間絶世洛川拾翠仙處無雙或有風流行
雨窈窕初日聲高一笑價起兩環乃可桂殿迎春蘭房
侍寵借班姬之扇未掩驚羞假蔡琰之文寧披悚戴
章
為陳六宫謝章
恭膺禮命愧集丹縷之顔拜奉曲私愁縈翬羽之色魯
宫夜火伯媛匪驚楚榭奔濤貞姜何懼豈期日月騰影
風雲寫潤乃復位崇九御聲高六列象服增華丹軿耀
采何以弼佐王風克柔陰化兢惶竝集追想流荇之詩
荷愳相并遂失鳴環之節
啟
上毛龜啟
臣聞聖王受命以代紹興日月精明之狀煙雲爛漫之
采神鼎出於汾陰寳玉開於張掖靈山奥澤卉木呈祉
靜海澄波鱗介禔福靡不顯符瑞以固鴻基肇徵祥以
光永世者也影合四靈光分五色懷星拖月負字銜圖
除尚書令斷表後啟
司會治本冢宰朝端搢紳所屬儀刑攸在皇代以來無
人則闕陛下將偹厥職用穆臣僚不容始自庸菲以讙
物議當今藩翰至戚不無其才廊廟重臣亦有其器伏
願檢俞往之則闡平章之道臣㳂心布欵有理存焉
除尚書令謝臺啟
竊以㫺之冡司今曰端揆頃同台衮無人則闕臣之朽
薄安可叨賁謹當奏承夜月冀奉三思之旨聲寄浮雲
方祈九天之路
謝宫為製讓表啟
如攀珠樹徒仰照匣之輝若踐玉田不知照廡之價芙
蓉之水亟奉北園迷迭之文屬陪南館久䧏噓枯之旨
許賜凌雲之筆清夜讌斯謂言善戲黃金然諾竝遂殊
寵年齊栢寢豈報恩榮紙罄蘭臺未書悚戴
除太子詹事謝東宫啟
庇身修德濫迹端形陳蘿故葛攀附不涯解角蛻鱗超
踰非次方辭壐會覬收渥澤
序
自序
歴升清顯備位朝列不邀世利不涉權幸嘗撫躬仰天
太息曰莊青翟位至丞相無迹可紀趙元叔為上計吏
光乎列傳官陳以來未嘗逢迎一物干豫一事悠悠風
塵流俗之士頗致怨憎榮枯寵辱不以介意太建之世
權移羣小謟嫉作威屢被摧黜奈何命也後主㫺在東
朝㽜意文藝夙荷昭晉恩紀契闊嗣位之日時寄謬隆
儀形天府釐正庶績八法六典無所不統昔晉武帝策
荀公曾曰周之冢宰今之尚書令也况復才未半古尸
素若玆晉太尉陸玩云以我為三公知天下無人矣軒
冕倘來之一物豈是豫要乎弱歲歸心釋教年二十餘
入鏡山就靈曜寺則法師受菩薩戒暮齒官陳與攝山
市上人遊欵深悟苦空更復練戒運善於心行慈於物
頗知自勵而不能蔬菲尚染塵勞以此負愧平生耳
陶貞白先生集序
昔劉向通古今之學馬融見天下之書京房察風雨之
占裴楷曉陰陽之術子政傷於簡易季長敝於驕侈君
明逐不旋踵公矩纔免極誅鮮有盡美之迹罕聞克終
之譽若夫德行博敏孔室四科經術深長鄭門六藝丹
陽陶先生備斯矣至如紫臺青簡綠帙丹經玉版秘文
瑶氊怪牒靡不貫彼精微殫其旨趣盖非常之絶伎命
世之異人焉文集缺亡未有編錄門人補輯若逢遼東
之本好事研搜如誦河西之篋奉勑校之鉛墨緘以緹
緗藏彼鴻都副作延閣
碑
皇太子太學講碑
我大陳之御天下若水渙其長瀾瑶星躔其永歴重華
誕睿興於大麓之野敬仲繼業盛矣鳴鳳之占兼以鴻
才海富逸思泉瀉含毫落紙動八闋之歌謠隻句片言
諧五聲之節奏雲飛風起追壓漢帝之辭高觀華池遠
跨魏王之什爰復建藏書之冊開獻書之路帷帳叢殘
家壁遺逸紫臺秘典綠帙竒文羽陵蠧迹嵩山落簡外
史所掌廣内所司靡不飾以鉛槧雕以緗素此文教之
修也
吳興郡廬陵王德政碑
卓爾吾王天人可擬早成夙智謙懷虛巳偃息流略翺
翔文史三雍雅對九師名理好古如斯學兼之矣睢陽
肇構碣石初開賜田待士牓道求材剖符彭國述職琅
臺去謠曙鼓畱歌暮來
攝山棲霞寺碑
盖聞天有神宫地云靈府桑欽博記始叙四衢之塔金
朔著經因知千步之寺至如峰形甑累岫勢堂密亦烏
足言哉南徐州琅邪郡江乘縣界有攝山者其狀似繖
亦名繖山尹先生記曰山多草藥可以攝養故以攝為
名焉南瞻舊落顧悌鎮戍之塢北望荒村扈謙卜筮之
宅此山西南隅有外道館地俄而疫癘磨滅三清遺法
未明五怖之災萬善開宗遂變四禪之境倏見齊居士
平原明僧紹空解淵深至理高妙遺榮軒冕遁跡巖穴
宋泰始中嘗遊此山乃有終焉之志村民野老競來諫
曰山多狼虎毒蛇所以久絶行踐僧紹曰毒中之毒無
過三毒忠信可蹈水火猛獸亦何能為乃刊木駕峰薙
草開逕披拂蓁梗結構茅茨廿許年不事人世渡河息
暴擾篋無立皆曰誠至所感有法度禪師家本黃龍來
遊白祉梵行殫苦法性純備與僧紹冥契甚善嘗於山
舍講無量壽經中夜忽見金光照室光中如有臺館形
像豈知一念之間人王照其香蓋八未曾有淵石朗其
夜室居士遂捨本宅欲成此寺即齊永明七年正月三
日度上人之所搆也山情率易野製疎朴崖檐峻絶澗
戶幽深卉木滋榮四時助其雕綺煙霞舒卷五色成其
藻絢居士嘗夢此巗有如來光彩又因閒居依稀目見
昔寳海梵志睡覩花臺智猛比丘行逢影窟故知神應
非遠靈相斯在居士有懷創造俄而物故其第二子仲
璋為臨沂令克荷先業莊嚴龕像首於西峯石壁與度
禪師鐫造無量壽佛坐身三丈一尺五寸通座四丈并
二菩薩倚高三丈三寸若乃圖寫瓌竒刻削宏壯蓮花
瑩目石鏡沉暉藕絲縈髮雲崖失彩項日流影東方韜
其大明面月馳光西照匿其成魄大同二年龕頂放光
光色身相晃若炎山林間樹下赩如火殿禪師自識終
期欣瞻瑞應以建武四年於此寺順寂豈非六和精進
十念允諧向沐寳池方登金地者也齊文惠太子豫章
文獻王竟陵文宣始安王等慧心開發信力明悟各捨
泉貝共成福業宋太宰江夏王霍姬蕃閨内德齊雍州
刺史田奐方牧貴臣深曉正見妙識來果竝於此巖阿
廣收財施琢磨巨石影擬法身梁太尉臨川靖慧王道
契眞如心弘檀密見此山製置疎闊功用稀少以天監
十年八月爰撤帑藏復加瑩餙繢以丹青鏤之銑璗五
分照發干輪啟煥排天堂廡玉露分色接岫軒墀翠微
抽影八定之侶步纖草而揚梵三慧之僧挹飛泉而動
色喜園凝靜豈傲吏之凡遊深谷虛玄非愚公之俗路
是以王公縉紳之輩郎吏胥史之屬步林壑陟臯壤升
精舍拜道場莫不洗滌無明澣濯囂暗非直心之砥路
孰能如斯者乎慧振法師志業該練心力精確度上人
將就遷神深相付囑法師聿修厥緒勸助衆功基業田
園多所創置先有名德僧朗法師者去鄉遼水問道京
華清規挺出碩學精詣早成波若之性夙植尸羅之本
闡方等之指歸弘中道之宗致北山之北南山之南不
遊皇都將涉三紀梁武皇帝能行四等善悟三空以法
師累降徵書確乎不拔天監十一年帝乃遣中寺釋僧
懷靈根寺釋慧今等十僧詣山諮受三論大義賈誼曰
學聖道如日之明孫卿云登高山知天之峻今之探賾
其此之謂南蘭陵蕭&KR0008;幽棲抗志獨法絶羣遁世兹山
多歴年所臨終遺言葬法師墓側還符田豫託西門之
冡更似梁鴻偶要離之瘞又按神錄云楚靳神在今臨
沂縣齊永明初神詣法度道人受戒自通曰靳尚即楚
大夫之靈也大同元年二月五日神又見形着菩薩巾
披袈裟閑雅甚都來入禪堂請寺衆說法崑嶺之中百
神所在首陽之路八駟竝驅未有修淨戒之品詣得道
之僧整忍辱之衣入安禪之室是知名山大澤靈異憑
依者矣慧布法師幼落煩惱早出塵勞律儀明白貞節
峻遠貫綜三乘不自媒衒楷模七衆無所詆訶曩日靜
憩鍾巗余便觀止飡仁飲德十有餘年頃於攝阜受持
珠戒佩服之敬雖敢怠於斯須汲引之勞且曷伸於報
效夫言意難盡鉛槧易凋固比河山莫如金石凡諸徵
應并預隨喜竝勒於碑左乃為頌曰
漫漫心火冥冥世流論生若寄喻死如休三明未了十
智難周盡纏癡愛豈離瘡疣敬仰鷄足恭聞鷲頭斯風
可羡其路何由我開梵宇面壑臨丘我圖靈跡果植因
修兼金畫繪泐石彫鎪連雲出没泄雨沉浮經行松磴
禪坐蕙樓澗風長瀉崖溜懸抽花臺似雪夏室疑秋名
僧宴息勝侶薰修三乘為筏六度為舟金幢合盖寳駕
驅輈地祗來格天衆追遊五時無爽七處相侔辭題翠
琰字勒銀鈎賢乎藥餌過客宜留
大莊嚴寺碑
蓋聞僧伽水濱波斯創以禪地醍醐山頂舍郍肇其梵
域此乃往劫之勝因上方之妙範於是俯察地勢懸之
以水仰惟皇極揆之以日百堵咸作千坊洞啟前望則
紅塵四合見三市之盈虛後睇則紫閣九重連雙闕之
聳峭加以園習歡喜水成功德池溢甘露不因玉掌樹
搖音樂無待金奏薰爐夜爇遥來海岓之香法鼓晨讙
非動泗濱之石擢莖金表跨八萬之俱成界道銀繩面
四衢而拓製厠璧綴珠凌丹霞而結宇雕光縷采望紫
極而開軒俯看驚電影徹琉璃之道遥拖宛虹光徧水
精之域層楹刻桷風伯走而未升靈橑飛甍雨師攀而
不逮銘曰
灼爍金莖崔嵬銀表翔鶤仰翥威鳳靈矯木密聫綿香
泥繚繞日圖檐外荷披棟杪翠落陰虬珠填陽鳥高僧
累萃願學兹多弘宣方等博綜圍陁皆傷寸晷竝悟尺
波式旌鏤碣無待雕戈標年刹土比數恒河
建初寺瓊法師碑
夫智慧精進皆曰第一妙德淨名並稱不二若乃幹五
欲之泥解六情之網禦寳車之跡面香城之路荷持像
法汲引人倫惟此法師心力備矣東山北山之部貫花
散花之句竝編柳成簡題蒲就業學非全朔無待冬書
師夢尹儒自知䆋駕銘曰
屑屑人世茫茫大千欲流心火意樹身田老驚靈籥孔
惜逝川三空莫辯二諦何詮佛日初照慈雲不偏秋露
寂滅莫繫悠然
明慶寺尚禪師碑銘
百世之上百世之下含章隱璞明眞照假空行已無希
音和寡不有耆德誰其繼者朗月靈懸高風獨寫
贊
香贊
海岸相傳香流十千不吹自轉將銷更燃縈空雜霧散
迥飛煙還符戒品薰修福田
花贊
池中寳花葉覆金沙逆風氣亂映水光斜散由天女
賣乃王家若生心樹願結因牙
燈贊
寳燈夜開光遍花臺烟抽細燄燼落輕灰珠慙色竝月
耻光來一明暗室若遣塵埃
幡贊
金幡化成搖蕩相明留無定影散乃俱輕光分紺殿采
布香城恒知自轉福與之生
頌
莊周頌
玉潔蒙縣蘭薰漆園丹青可久雅道斯存夢中化蝶水
外翔鯤出俗靈府師心妙門垂竿自若重聘忘言悠哉
天地共是籠樊
銘
永陽王齋後山亭銘
叢臺造日淄館連雲錦墻列繢繡地成文吾王卓爾逸
趣不羣梅梁蕙閣桂棟蘭汾竹深蓋雨石暗迎曛激流
疑疏搆峰似削苔滑危磴藤攀聳萼樹影搖窗池中動
幕月澄遥溆風清近壑雪岸難消花園易落高桐百尺
垂楊五株開榮九畹結秀三株山條紫的水葉紅鬚抽
芳繞霤接翠分衢亭讙旅鶴浦澡驚鳬前列枚馬後招
申白諷誦楚詩精微沛易叢桂留賞散金匪惜不羡睢
陽還嗤碣石馳聲終古服義無斁
芳林園天淵池銘(有序)
歲次執除月維大吕爰命梓匠廣修畚鍤標置舊趾
開浚昔基東西彌望雲霧之所澄蕩南北紆縈虹霓之
所引曜曉川漾璧似日御之在河宿夜浪浮金疑月輪
之馳水府前瞰萬雉列榭參差却拒三襲危巒聳峭瓌
鳥異禽自學歌舞神木靈卉不知搖落昔叔皮覽海序
螭蛟之汎濫吉甫臨舟美檉松之蓊茸尚復著在吟咏
緘彼緹緗况我君門盛事未紀謬頒待詔謹製銘云
石溝溜密蘭渚潮平九華閣道百丈層盈液搖殿色殿
寫波明
玄圃石室銘
僊巖石榻&KR0726;宇石墻地云正域道示修羊紫煙碧露綘
雪玄霜廣成不踐王列未翔移華甲觀徙構震方遠跨
飛梁俛臨倒景瓊蘂珠樹金階玉井映日分暉搖風共影
岫濃翠合林虛桂靜朔去偷桃董來貨杏檐非刻削戶
恣登臨迎春花近避暑凉深秋雲卷闇冬霰停陰桐棲
鳳采竹化龍吟輕飛亂色激溜成音天縱儲睿生知作兩
絃誦餘隟仁智為賞河曲停遊洛濱息往祥梨吐秀瑞
燕流響一物或鐫萬國斯仰
懷安寺刹下銘
四聰睿后萬行了因運光玉鏡道茂金輪爰構靈刹地
迹重闉迎風雲表承露天津飛甍&KR1005;&KR1625;累棟嶙峋護持
七衆警衛百神籌銷草木劫盡沙塵支提永固福業恒
新變易東海長久北辰
方鏡銘(有引)
此鏡以照著衣鏡背圖刻八卦二十八宿仁壽殿前無
以加斯彫麗也
玄枵命巧仲吕呈祥金鐫石漢銅鑄丹陽價珍負局影
麗高堂圖星擬蓋寫卦隨方明齊水止照與天長增輝
兔苑永侍龍光
鐘銘
鳬氏之匠狙陽之銅圖欒鑄鎛刻獸鐫蟲聲飛雪裏韻
切唇中遥符玉律遠雜金風朝驚鷲嶺夜動龍宫冀憑
慧業冥感神功百非洗蕩萬善招通長如五淨永誣三
空
又
篆間鎔刻欒上雕鐫聲齊法鼓響逸鳴楗舟移巨壑火
壊初禪
優填像銘
如花譬像若火疑龍毫光此遇法相今逢眸雲齒雪月
貌金容大仙下降避席為恭
哀策文
陳宣帝哀策文
望蜃綍而攀摽拜龍菆而慟絶變五統而凄凉迴三辰
而慘切感川岳而地維傾號穹蒼而天柱折千秋茂德
萬世鴻名爰詔掌禮式序英聲其辭曰
媯水樞宿姚墟大虹謳歌承歷揖讓受終重規帝緒踵
武王風名山紀迹清廟傳功我后丕承思弘祖業莅政
恭已臨朝凝默煥爛九功葳蕤七德憲章昭著威靈允
塞爰兹發迹天步艱難連華滕衛比譽應韓羽儀戚右
軒冕朝端祈膺當璧繇顯大横延喜授玉告善飛旌神
器有奉性道無名詩頌唐年樂舞姬日仁聲汪濊武義
洋溢理訟總街凝情衢室巡望如禮幽祗咸秩疆垂叛
援關徼虔劉治兵丹浦獲醜青丘屠釣且拔管庫方搜
如龍駕鼓獻雉焚裘天必呈祥地寧愛寳神禽竒獸嘉
榖靈草屈軼抽階飛黃伏皂綺雲舒慶珠星照老廣敷
丘索弘啟膠庠書林吐馥文囿含鏘南洽侯衛北暢遐
荒殷羅自解周圍無傷金英掩色玉床弗豫天駟催鑣
王良失御鑄鼎奚益綴衣何處漫漫幽夜冥冥上仙長
違拜日失意祈年寧神卜兆晏駕迴天銅驎感泣銀海
埋田出德陽之廣殿動繁笳之哀囀渡洛水之浮橋望
偃師之近縣背紫陌而未逹隠黃山而不見鐸啟挽而
依依馬嘶風而戀戀平原欲晦落照將垂鳳盖飄而水
暗鸞蹕聳而山危曳蛇旗之舒卷間翠野之參差鳥哀
哀而驚曙松琴瑟而吟枝異故鄉之絲竹非舊宅之塤
篪掃秋葉而無盡薦春櫻而願知北邙已謝西陵何有
遠宿蒼梧便乖仁壽聲合韶濩道宜戶牗共瀛海而
恒流竝嵩華而莫朽
誄
梁故度支尚書陸君誄
君諱襄字師卿吳人也祖惠徹宋車騎府法曹行參軍
父閑揚州别駕齊永元紹歷蕭遥光謀反伏誅閑以州
職見害子綘其日并命忠孝之道萃此一門襄時年十
四號毁殆滅布衣蔬食終於身世起家著作佐郎出為
永寧縣令累遷臨川王廬陵王法曹外兵記室入為太
子洗馬掌𬋩記中書舍人𬋩記如故為丹陽尹丞俄遷
太子庶子掌管記揚川治中太子家令領國子博士𬋩
記如故丁母顧夫人憂廬乎墓所服闋又從家令轉中
庶子竝掌管記遷中散大夫金華宫家令出為鄱陽内
史除尚書吏部郎秘書監領揚州大中正度支尚書太
清二年三月京師傾覆君竄跡還鄉吳民陸黯起義民
攻郡擾攘之際憂憤而終春秋七十有二余避世河滸暫
之吳國百舍不容千里無饋陸公國士之眷惠好之深
朝同飦粥夕共瓢飲契闊晤言流連晦朔日月逝矣懷
古何㤀臨哀能誄久願搖筆時事屯邅不遑削藁梁季
適越未戢干戈陳世入仕累牽物役杼軸於懷四十餘
載隋開皇九年於長安致仕懸車已洎就木幾何但東
海成田南冠永縶龜山更促空想吹笛之哀馬角徒生
絶望通波之水嗚呼哀哉攬涕操觚乃為誄曰
媯苗碩茂完裔繁昌賓門穆穆筮士鏘鏘食采命氏
遐哉陸鄉四升臺省八辟賢良分柯振葉令聞令望玄
蕤朱鞸翠弁金鐺流聲世祀列讃祠堂别駕貞烈志存
名教捐生徇主知死不撓暉映泉壌痛此忠孝於鑠夫
子積德累仁韜光戢耀隱璞含眞居哀能痛至情通神
淚枯瓏樹哀感馴禽永慟家禍長號不辰玄黃絶睇蔬
布終身心符屈婞室等原貧分丼共慼内族外姻求之
今古斯為異人月下奏章螢前讀史給紙蘭臺觀書
洛市強學待問潤身為已結髮濯纓登朝入仕昂昂逸
驥逐日千里宛宛長離陵江迅起枳棘棲鳳化行乳雉
平臺累陟石扇暫履跧伏不競棼絲自理綺席無譏師
訓胄子驥足時務俊民斯俟秋實選能春華備美思媚
儲后遊息承華書記策擢爵命增加彈碁擊筑沉李浮
瓜追隨飛盖侍從鳴笳二儀迴幹四氣淹賖離景遽沉
前星奄滅撫已惟舊懷恩守節㫺荷故臣攀號聲折登
高能賦大夫就列金華式肇更奉清切修竹貞松含霜
抱雪下車軒日求瘼康時良辰坐嘯朗夜卧治懸魚化
靜佩犢去思廣弘條教精察毫釐典選搜揚操刀密勿
不紊朱紫傍無請謁秘署學林得人超忽延閣緗素校
文遺闕工妙鉛槧譽成朞月鴈行攸序龍作簡才讓珠
不拜賜劒恩來帝曰俞往爾行兼該金城失險玉弩流
災年臻几杖病息草萊世故天禍臣悲主辱露盡朝陽
風驚夜燭黃鵠超遥白駒何促事廹歸魂依然啟足悠悠
世路辛苦艱虞尋戈滿道暴骨交衢家無半菽絶地飛
芻念君桑梓零落凋枯傷君井邑孑戾﨑嶇喪亂絶卜葵
藿荒蕪凄凉故友擗摽遺孤臨穴外野撫棺窮途嗚呼哀
哉為善豈懼修名難假德履中和道周文雅不朽之迹非
謂泉下亹亹清風泠泠獨寫嗚呼哀哉
墓誌銘
廣州刺史歐陽頠墓誌
公家習尚書少府儒高於漢冊世居渤海太守文重乎
晉原中原喪亂避地南徙公孝敬純深友悌敦睦家積
遺財竝讓諸季兼賙同壤公含章内映遠識沉通窒嗜
欲謹言行資貞幹事廉隅梁室不造凶羯憑陵公被
銳兇兇有志匡復梁孝元帝授散騎常侍東衡州刺史
始興縣侯而犬戎弑逆宗社播遷陳纂揖讓悠歸高祖
恩加惟舊授使持節都督南衡二十二州諸軍事廣州
刺史進為開府儀同三司山陽郡公進號征南將軍加
鼓吹一部巫山遠曲喧騎吹於日南芳樹清音肅軍容
於海截追贈車騎將軍司空公涉獵六經優游百氏寬
徭省賦化百越之歸心撫寒投醪感三軍之死力在室
如賓寧慚屋漏不貪為寳每畏人知殺青無兼兩之疑
薏苡豈懷珠之謗如羊似粟不改夷齊之心遺慶流風
方留豹産之德
特進光禄大夫徐孝穆墓銘
耕耘書圃弋獵文場藻思綺合尺牘繡揚辭奔太史筆
利干將心緘武庫口定雌黃奉使巡採絶域遐深市朝
遷貿陵谷相侵形寄王績名宣攀附高排閶闔鬱轉雲
路年踰致仕齒及懸車夜漏方盡馳光復斜平原出宿
庠序為家隴愁宿霧松悲閒鳥地迴雲低山重樹小九
原孤月三泉送旐疇曩行役共上河梁余因病免君事
遠將痛心期之徂謝憫時代之銷亡冀鐫石於玄冢畱
清風於故鄉
司農陳暄墓銘
其文䯋骫其筆縱横背碑即誦據馬俄成誹諧見賞調
笑忘情兩宫寵官四主恩榮萬事依息一朝追送疇昔
命觴文可吟諷今日酹酒長悲且慟
中領軍魯廣達墓銘
災流淮海險失金湯時屯運極代革天亡瓜牙背義介
胄無良獨標忠勇率禦有方誠貫皎日氣勵嚴霜懷恩
感報撫事何忘
侍中沈欽墓誌
早結南陽之親致興沛市之役四埏多難三江屢梗君
敦淳化以勵澆風庶滌清流以蕩獨俗早遘紫雲萍濡
碧海奮里閈之寵躍車馬之貴哂竇氏之青山耻郭家
之金穴
文
羣臣請陳武帝懺文
某位某甲稽首和南十方三世一切諸佛十方三世一
切尊法十方三世一切賢聖見前大德僧皇帝某菩薩
睿哲聰明廣淵齊聖心若虛空照窮般若發弘大誓荷
負衆生神道會昌膺兹景業百王既季運屬艱難五嶽
維塵六軍日動劬勞在念有切皇心既而深悟苦空極言
無我寳臺華柱本非實錄賊城樓櫓苦具兹多遂坐道場
靜居禪室堅固善本具足檀那石璧山河珍車寳馬頭
目髓腦妻子國城鑾輅龍章翠帳玉几福德所感威惠
所及莫不肅然大捨共養三尊便欲拂衣崆峒高步六
合到林間而宴坐與釋衆而同遊紫微虛宫黃屋曠位
上靈聳動厚土怔惶弟子等身纏愛惑業構煩惱天生
烝民樹以司牧惵惵黔首非后罔戴豈容尊居萬乘而
伸獨往之情應在帝王而為布衣之事且蠻夷猾夏寇
賊姦宄燧人警職日照甘泉之火四郊多壘未肆樓船
之威若使七聖遂迷窅然汾水之上八駿沃若方在瑶
池之濱則天下何依羣臣莫奉宗社廟堂有廢彛則弟
子不勝狼狽之切謹捨如干錢如干物仰嚫三寳大衆
奉贖皇帝及諸王所捨悉還本位伏願十方三寳見前
大德僧以慈悲力用無礙心坐道放光顯揚宣說歡喜
和合超然䧏許當使皇帝望雲望日之恣與南山等固乃
神乃聖之德與北極同尊中宫后妃之星金禎玉幹之
戚窮積善之慶盡萬歲之懽玉鑾迴鑣金門洞啟百辟
翹首搢紳竝列願塵勞與雲沴俱銷億兆與天地同泰
慊慊丹愚敢以死請弟子某和南
樂府
雉子斑
麥壠新秋來澤雉屢裵徊依花似協妬拂草乍驚媒三
春桃照李二月柳爭梅暫住如臯路當令巧笑開
隴頭水二首
隴頭萬里外天涯四面絶人將蓬共轉水與啼俱咽驚
湍自湧沸古樹多催折傳聞博望矦苦辛提漢節
霧暗山中日風驚隴上秋徒傷幽咽響不見東西流無
期從此别更度幾年幽遥聞玉關道望入杳悠悠
折楊柳
萬里音塵絶千條楊柳結不悟倡園花遥同羌嶺雪春
心自浩蕩春樹聊攀折共此依依情無奈年年别
關山月
兔月半輪明狐關一路平無期從此别復欲幾年行映
光書漢奏分影照胡兵流落今如此長戍受䧏城
洛陽道二首
德陽穿洛水伊闕邇河橋仙舟李膺棹小馬王戎鑣杏
堂歌吹合槐路風塵饒綠珠含淚舞孫秀彊相邀
小路平(一作臨)四達長楸聽五鐘玉節迎司隸錦車歸濯
龍弦歌聲不息環珮響相從花障蕩舟笑日映下山逢
長安道
翠蓋乘輕霧金羈照落暉五侯新拜罷七貴早朝歸轟
轟紫陌上藹藹紅塵飛日暮延平客風花拂舞衣
梅花落二首
縹色動風香羅生知巳長妖姬墜馬髻未插江南璫轉
袖花粉落春衣共有芳羞作秋胡婦獨採城南桑
胡地少春來三年驚落梅偏疑粉蝶散乍似雪花開可
憐香氣歇可惜風相催金鐃且莫韻玉笛幸裵徊
紫騮馬
春草正萋萋蕩婦出空閨識是東方騎猶帶北風嘶
揚鞭向柳市細蹀上金堤願君憐織素殘妝尚有啼
驄馬驅
長城兵氣寒飲馬詎為難暫解青絲轡行歇縷衢鞍
白登圍轉急黃河凍不乾萬里朝飛電論功易走丸
雨雪曲
雨雪隔榆溪從軍度隴西遶障看孤迹依山見馬蹄天
寒旗彩壊地暗鼓聲低漫漫愁雲起蒼蒼别路迷
劉生
劉生負意氣長嘯且裵徊高(一作辯)論明秋水命賞陟春
臺干戈倜儻用筆硯縱横才置驛無年限遊俠四方來
病婦行
窈窕懷貞室風流挾琴婦唯將角枕臥自影啼妝久羞
開翡翠帷嬾對葡萄酒深悲在縑素託意忘箕箒夫婿
府中趨誰能大垂手
置酒高殿上
三清傳旨酒栢梁奉歡宴霜雲動玉葉凍水疏金箭羽
籥響鐘石流泉灌金殿盛時不再得光景馳如電
今日樂相樂
綺殿文雅遒玳筵歡趣密鄭熊逶迤舞齊絃窈窕瑟金
壘送縹觴玉井沉朱實願此北堂宴長奉南山日
簫史曲
弄玉秦家女簫史仙處童來時兔月滿去後鳳樓空密
笑開還歛浮聲咽更通相期紅粉色飛向紫烟中
詠燕燕于飛應詔
二月春暉暉雙燕理毛衣銜花弄藿靡拂葉隱芳菲或
在堂前戲多從幕上飛若作仙人履終向日南歸
濟黃河
葱山淪外域鹽澤隱遐方兩源分際遠九道𣲖流長未
殫所聞見無待驗詞章留連嗟太史惆悵踐黎陽導波
縈地節(一作脉)疏氣耿天潢憫周沈用寳嘉晉肇為梁
横吹笛
簫聲鳳臺曲洞吹龍鐘管鏜鎝漁陽摻怨抑胡笳斷
怨詩二首
採桑歸路河流深憶昔相期栢樹林奈許新縑傷妾意
無由故劍動君心
新梅嫩柳未障羞情去恩移那可留團扇篋中言不分
(拾遺作盡)纖腰掌上詎勝愁
烏棲曲
桃李春水木蘭橈金羈翠盖聚河橋隴西上計應行去
城南美人啼著曙
東飛伯勞歌
南飛烏鵲北飛鴻弄玉蘭香時會同誰家可憐出窗牖
春心百媚勝楊柳銀牀金屋挂流蘇寳鏡玉釵横珊瑚
年時二八新紅臉宜笑宜歌羞更歛風花一去杳不歸
秪為無雙惜舞衣
襍曲三首
行行春逕蘼蕪綠織素那復解琴心乍愜南階悲綠草
誰堪東陌怨黃金紅顔素月俱三五夫婿何在今追虜
關山隴月春雪冰(一作深)誰見人啼花照戸
殿内一處起金房併(玉臺作便)勝餘人白玉堂珊瑚挂鏡臨
綱戶芙蓉作帳照雕梁房櫳宛轉垂翠幕佳麗逶迤隱
珠箔風前花管颺難留舞去花鈿低不落陽臺通夢太
非眞洛浦凌波復不新曲中唯聞張女調(一作曲)定有同
姓可憐人但願私情賜斜領不願傍人相比竝妾門逢
春自可榮君面未秋何意冷
泰山言應可轉移新寵不信更參差合懽錦帶鴛鴦鳥
同心綺袖連理枝皎皎新秋明月開早露飛螢暗裏來
鯨燈落花殊未盡虬水銀箭莫相催非是神女期河漢
别有仙姬入吹臺未眠解著同心結欲醉那堪連理杯
後宫不愜茱萸芳夜夜爭開蘇合房寳釵翠鬢還相似
朱脣玉面非一行新人未語言如澀新寵無前判不臧
願奉更衣蘭麝氣恐君馬到自驚香
梅花落
臘月正月早驚春衆花未發梅花新可憐芬芳臨玉臺
朝攀晚折還復開長安少年多輕簿兩兩共唱梅花落
滿酌金巵催玉柱落梅樹下宜歌舞金谷萬株連綺甍
梅花密處藏嬌鸎桃李佳人欲相照摘葉(一作蘂)牽花來
竝笑楊柳條青樓上輕梅花色白雪中明横笛短簫凄
復切誰知栢梁聲不絶
宛轉歌
七夕天河白露明八月濤水秋風驚樓中恒聞哀響曲
塘上復有辛苦行不解何意悲秋氣直置無秋悲自生
不怨前階促織鳴偏愁别路擣衣聲别燕差池自有返
離蟬寂寞詎含情雲聚懷清四望臺月冷相思九重觀
欲題芍藥詩不成來採芙蓉花巳散金樽送曲韓娥起
玉柱調絃楚妃嘆翠眉結恨不復開寳鬢迎秋度前亂
湘妃拭淚灑貞筠莢藥浣衣何處人步步香飛金薄履
盈盈扇掩珊瑚脣已言採桑期陌上復能解佩就江濱
競入華堂要花枕爭開羽帳奉華茵不惜獨眠前下釣
欲許便作後來薪後來暝暝同玉牀可憐顔色無比方
誰能巧笑特窺井乍取新聲學繞梁宿處留嬌墮黃珥
鏡前含笑弄明璫菤葹摘心心不盡茱萸折葉葉更芳
已聞能歌洞簫賦詎是故愛邯鄲倡
閨怨篇
寂寂青樓大道邊紛紛白雪綺窗前池上鴛鴦不獨自
帳中蘇合還空然屏風有意障明月燈火無情照獨眠
遼西水凍春應少薊北鴻來路幾千願君關山及早度
念妾桃李片時妍
又
蜘蛛作絲滿帳中芳草結葉當行路紅臉脉脉一生啼
黃鳥飛飛有時度故人雖故㫺經新新人雖新復應故
姬人怨
天寒海水慣相知空牀明月不相宜庭中芳桂憔悴葉
井上疎桐零落葉寒燈作花羞夜短霜鴈多情恒結伴
非為隴水望秦川直置思君腸自斷
姬人怨服散篇
薄命夫婿好神仙逆愁高飛向紫烟金丹欲成猶百練
玉酒新熟幾千年妾家邯鄲好輕薄特忿仙童一丸藥
自悲行處綠苔生何悟啼多紅粉落莫輕小婦狎春風
羅襪也得步河宫雲車欲駕應相待羽衣未去幸須同
不學簫史還樓上會逐姮娥戲月中
長相思二首(襍言)
長相思久離别征夫去遠芳音滅湘水深隴頭咽紅羅
斗帳裏綠綺清絃絶逶迤百尺樓愁思三秋結
長相思久别離春風送燕入簷窺暗開脂粉弄花枝紅
樓千愁色玉筋兩行垂心心不相照望望何由知
詩
秋日侍宴婁苑湖應詔(以下五言)
翠渚還鑾輅瑶池命羽觴千門響雲蹕四澤動榮光玉
軸昆池浪金舟太液張虹旗照島嶼鳳蓋繞林塘野静
重陰闊淮秋水氣凉霧開樓闕近日迥烟波長洛宴諒
斯在鎬飲詎能方朽劣叨榮遇簮笏奉周行
侍宴玄武觀
詰曉三春暮新雨百花朝星宫移渡䍐天駟動行鑣
旆轉蒼龍闕塵飛飲馬橋翠觀迎斜照丹樓望落潮
鳥聲雲裏出樹影浪中搖歌吟奉天詠未必待聞韶
宴樂修堂應令
肅城通甲觀承華啟畫堂北宫降恩賞西園度羽觴殊
私奉玉裕終宴在金房庭暉連樹彩簷影接雲光
仙如伊水駕樂似洞庭張彈絲命琴瑟吹竹動笙簧庸
疎濫應院衰朽恧連章
三日侍宴宣遊堂曲水
上巳娛春禊芳辰喜月離北宫命簫鼓南館列旌麾繡
柱擎飛閣雕軒傍曲池醉魚沉遠岫浮棗漾清漪落花
懸度影飛絲不礙枝樹動丹樓出山斜翠磴危禮周羽
爵遍樂闋光陰移
秋日遊昆明池
靈沼蕭條望遊人意緒多終南雲影落渭北雨聲過蟬
噪金隄柳鷺飲石鯨波珠來照似月織處寫成河此時
(一作詎知)臨水歎非復採蓮歌
秋日登廣州城南樓
秋城韻晩笛危榭引清(一作凄)風遠氣疑埋劒驚禽似避
弓海樹一邊出山雲四面通野火初烟細新月半輪空
塞外離羣客顔鬢早如蓬徒懷建鄴水復想洛陽宫不
及孤飛鴈獨在上林中
贈洗馬袁朗别
賈誼登朝日終軍對奏年校文升廣内撫劍入崇賢竒
才殊豔逸將别更留連驅車命鐃管拱坐面林泉池寒
稍下鴈木落久無蟬露浸山扉月霜開石路烟高談無
與慰遲爾報華篇
詒孔中丞奐
我行五嶺表辭鄉二十年聞鶯欲動詠披霧即依然疇
昔同寮宷今隨年代改借問藏書處唯君故人在故人
名宦高霜簡肅權豪誰知懷九歎徒然泣二毛步出東
郊望心游江海上遇物便今古何為不惆悵初晴原野
開宿雨潤條枚叢花曙後發一鳥霧中來淹留蘭蕙
苑吟嘯芳菲晩忘懷靜躁間自覺風塵遠白社聊可依
青山乍採薇鍾牙乃得性語默豈同歸
贈賀左丞蕭舍人
輶軒通八表旌節騖三秦聽歌酬敏對繼好佇行人
賀生思沉鬱蕭弟學紛綸共有筆端譽皆為席上
珍離羣徒悄悄征旅日駪駪黃河分太史一曲悲千里
海内平生親中朝流寓士痛哉憫梁祚于焉三十祀鍾
儀縶不歸盛憲悲何巳隴頭心斷絶爾為參生死回首
望長安猶如蜀道難函關分地軸華嶽接天壇行旜方
境逝去棹艤江干蘆花霜外白楓葉水前丹翔鷗方怯
凍落鴈不勝彈輝輝盛王道時務嬰疲老九流倦耳目
十年變懷抱何以敦岐路凄然綴辭藻江南有桂枝塞
北無萱草斗酒未為别垂堂深自保
遇長安使寄裴尚書
傳聞合浦葉遠向洛陽飛北風尚嘶馬南□獨不歸去
雲目徒送離琴手自揮秋蓬失處所春草屢芳菲太息
關山月風塵客子衣
别南海賓化矦
石關通越井蒲澗邇靈洲此地何遼夐羣英逐遠遊
高才袁彦伯令譽許文休悠焉値君子復此映芳猷崤
函多陟澁星琯壯環周分岐泣世道念别傷邊秋斷山
時結霧平海若無流驚鷺一羣起哀猿數處愁是日送
歸客為情自可求終謝能鳴鴈還同不繫舟其如江海
泣惆悵徒離憂
庚寅年二月十二日遊虎丘山精舍
縱棹憐迴曲尋山靜見聞每從方杜性須與俗人分貝
塔涵流動花臺偏領芬蒙蘢出簷桂散漫繞窗雲情
幽豈徇物志遠易驚羣何由狎魚鳥不願屈玄纁
入龍丘巖精舍
法堂猶集鴈仙竹幾成龍聊承丹桂馥遠視白雲峯風
窗穿石竇月牖拂霜松暗谷留征鳥空林徹夜鐘陰崖
未辨色疊樹豈知重溘此哀時命吁嗟世不容無由訪
詹尹何去復何從
明慶寺
十五讀書日六十軒冕年名山極歷覽勝地殊留連
幽厓聳絶壁洞穴瀉飛泉金河知證果石室乃安禪
夜梵聞三界朝香徹九天山階步皎日澗戸聽凉蟬
市朝霑草露淮海作桑田何言望鍾嶺更復切秦川
入攝山棲霞寺(有序)
壬寅年十月十八日入攝山棲霞寺登岸極峭頗暢
懷抱至德元年癸卯十月二十六日又再遊此寺布
法師施菩薩戒甲辰年十月二十五日奉送金像還
山限以時務不得恣情淹留乙巳年十一月十六日
更獲拜禮仍停山中宿永夜畱連棲神悚聽但交臂
不停薪指俄謝率製此篇以記即目俾後來賞者知
余山志
淨心抱冰雪暮齒逼桑榆太息波川迅悲哉人世拘歲
華皆採穫冬晩共嚴枯濯流濟八水開襟入四衢兹山
靈妙合當與天地俱石瀨乍深淺崖烟逓有無缺碑横
古隧盤木臥荒塗行行備履歴步步轔(一作憐)威紆高僧
迹共遠勝地心相符樵隱各有得丹青獨不渝遺風佇
芳桂比德喻生芻寄言長往客悽然傷鄙夫
遊攝山棲霞寺(有序)
禎明元年太歲丁未四月十九日癸亥入攝山展慧
布法師憶謝靈運集還故山入石璧中尋曇隆道人
有詩一百十一韻今此拙作仍學康樂之體
霡霂時雨霽清和孟夏肇棲宿綠野中登頓丹霞杪敬
仰高人德抗志塵物表三空豁巳悟萬有一何小始從
情所寄冥期諒不少荷衣步林泉麥氣凉昏曉乘風面
泠泠候月臨皎皎烟崖憩古石雲路排征鳥披逕憐森
沉攀條惜杳裊平生忘是非朽謝豈矜矯五淨自此涉
六塵庶無擾
攝山棲霞寺山房夜坐簡徐祭酒周尚書并同
遊羣彦
澡身事珠戒非是學金丹月磴時横枕雲崖宿解鞍梵
宇調心易禪庭數息難石澗水流靜山窗葉去寒君思
北闕駕我惜東都冠翻愁夜鐘盡同志不盤桓
靜臥棲霞寺房望徐祭酒
絶俗俗無侶修心心自齋連崖夕氣合虛宇宿雲霾
臥藤新接戸欹石久成階樹聲非有意禽戲似忘懷故
人市朝狎心期林壑乖唯憐對芳杜可以為吾儕
營湼槃懴還塗作(有序)
禎明二年仲冬攝山棲霞寺布法師只爾待終余以
此月十七日宿昔入山仰為師氏營湼槃懴還途有
此作
可否同一貫生死亦一條況期滅盡者豈是俗中要人
路離羣愴冥期出世遥留連入澗曲宿昔陟巖椒石溜
冰便斷松霜日自銷向崖雲靉靆出谷霧飄颻勿言無
大隱歸來即是朝
至德二年十一月十二日升德施山齋三宿決定
罪福懴悔詩
四知無矯志二施啟幽心簡通避人物偃息還山林曲
澗停騶響交枝落幔陰池臺聚凍雪欄牖噪歸禽石彩
無新故峯形詎古今大車何杳杳奔馬遂駸駸何以修
六念虔誠在一音未泛慈舟遠徒令願海深
詠採甘露應詔
祥露曉氛氲上林朝晃朗千行珠樹出萬葉瓊枝長徐
輪動仙駕清宴留神賞丹水波濤汎黃山烟霧上風亭
翠旆開雲殿朱絃響徒知恩禮洽自憐名實爽
借劉太常說文
劉棻慕子雲許愼詢景伯碩學該蟲篆竒文秀鳥跡曰
余徒下帷待問垂重席不詣王充市聊投班玩籍三寫
徧鑽研六書多補益幽居服藥餌山宇生虛白留連嗣
芳杜曠蕩依泉石夫君愛滿堂願言馳下澤
賦得一日成三賦應令
副君睿賞遒清夜北園遊下筆成三賦傳觴對九秋飛
文綺縠采落紙波濤流樹密寒蟬響簷暗雀聲愁綠溆
明層殿青山照近樓此時盛禮物顧省良若抽
攝官梁小廟
(梁有小廟太祖太夫人廟也非嫡故别立廟侯景宼建鄴詔以總權兼太常卿守小廟)
疇昔遊依所今日薦櫻時憲章誠有革歲月遂難思
故人獨之子官聯更在兹虛簷靜暮雀洞戸映光絲平
生復能幾語事必傷悲
卞山楚廟
蘋藻祈明德倚棹息岩阿忽聽晨鷄曙非復楚宫歌閒
階薙宿膂古木斷懸蘿帷堂寂易晩桴鼓自相和盛祀
流百世英威定幾何
山庭春日(一作休沐山庭)
洗沐惟五日棲遲在(一作對)一丘古楂横近澗危石聳前
洲岸綠開河柳池紅照海榴野花寧待晦山蟲詎識秋
人生復能幾夜燭非長游
七夕(六朝聲偶作柳顧言者非)
漢曲天榆冷河邊月桂秋婉孌期今夕飄颻渡淺流輪
隨列宿動(一作轉)路逐彩雲浮横波翻瀉淚束素反緘愁
此時機杼息獨向紅粧羞
南還尋草市宅
紅顔辭鞏洛白首入轘轅乘春行故里除步采芳蓀逕
毁悲求仲林殘憶巨源見桐猶識井看柳尚知門花落
空難遍鶯啼靜易諠無人訪語默何處叙寒温百年獨
如此傷心豈復論
和張記室源傷往(一作傷佳人)
小婦當壚夜夫壻凱歸年正歌千里曲翻入九重泉機
中未斷素琴上本留絃空帳臨窗掩孤燈向壁然還悲寒
隴曙松短未生烟
在陳旦解酲共哭顧舍人(一作傷顧野王)
獨酌一樽酒高詠七哀詩何言蒿里别非復竹林期階
荒鄭公草戸閴董生帷人隨暮(一作朝)槿落客共晚鶯悲
年髮兩如此傷心詎(一作獨)幾時
侍宴臨芳殿(六朝聲偶作柳顧言者非)
鍾箭自(一作且)徘徊皇堂薦羽杯橋平疑水落石迥見山
開林前暝色靜花處近香來西嵫傷撫夕北閣濫游陪
侍宴瑶泉殿
水亭通枍詣石路接堂皇野花不識采旅竹本無行雀
驚疑欲曙蟬噪似含凉何言金殿側亟奉瑶池觴
别袁昌州二首
河梁望隴頭分手路悠悠徂年若驚電别日欲成秋黃
鵠飛飛遠青山去去愁不言雲雨散更似東西流
客子歎途窮此别異西東關山嗟墜葉岐路憫征蓬别
鶴聲聲遠愁雲處處同
經始興廣果寺題愷法師山房
息舟候香埠悵别在寒林竹近交枝亂山長絶逕深輕
飛入定影落照有疎陰不見投雲狀空留折桂心
和衡陽殿下高樓看妓
起樓侵碧漢初日照紅妝絃心豔卓女曲誤動周郎並
歌時轉黛息舞暫分香挂纓銀燭下莫笑玉釵長
賦得空閨怨
蕩妻怨獨守盧姬傷獨居瑟上調絃落機中織素餘自
羞淚無燥翻覺夢成虛復嗟長信閣寂寂往來疎
並州羊腸坂
三春别帝鄉五月度羊腸本畏車輪折翻嗟馬骨傷驚
風起朔鴈落照盡胡桑關山定何許徒御慘悲涼
歲暮還宅
悒然想泉石驅駕出城臺翫竹春前筍驚花雪後梅青
山殊可對黃卷復時開長繩豈繫日濁酒傾一杯
春夜山庭
春夜芳時晩幽庭野氣深山疑刻削意樹接縱横陰戸
對忘憂草池驚旅浴禽樽中良得性物外知余心
夏日還山庭
獨於幽棲地山庭暗女蘿澗漬長低篠池開半卷荷野
花朝暝落盤根歲月多停樽無賞慰狎鳥自輕過
賦得謁帝承明廬
霧開仁壽殿雲繞承明廬輪停紺幰引馬度紅塵餘香
貂拜黻衮花綬拂玄除謁帝升清漢何殊入紫虛
賦得携手上河梁應詔
早秋天氣涼分手關山長雲愁數處黑木落幾枝黃鳥
歸猶識路流去不知鄉秦川心斷絶何悟是河梁
賦得汎汎水中鳬
歸鳬沸卉同亂下芳塘中出没時銜藻飛鳴忽颺風浮
深或不息戲廣若乘空春鸚徒有賦還笑在金籠
賦得三五明月滿
三五兔輝成浮陰冷復輕隻輪非戰反團扇少歌聲雲
前來往色水上動搖明況復高樓照何嗟攬不盈
衡州九日
秋日正凄凄茅茨復蕭瑟姬人薦初醖幼子問殘疾園
菊抱黃華庭榴割珠實聊以著書情暫遣他鄉日
賦詠得琴
可憐嶧陽木雕為綠綺琴田文垂睫淚卓女弄絃心戱
鶴聞應舞游魚聽不沉楚妃幸勿歎此異丘中吟(一作音)
詠雙闕
象闕連馳道天(一作月)宇照芳疎刻鳳棲清漢圖龍入
紫虛屢逢膏露灑幾遇祥烟初競言百尺麗寧方
萬丈餘
三善殿夜望山燈(六朝聲偶作柳顧言者非)
百花疑吐夜四照似含春的的連星出亭亭向日新採
珠非合浦贈珮異江濱若任扶桑路堪言竝日輪
奉和東宫經故妃舊殿
故殿看看冷空階步步悲猶憶窺窗處還如解佩時苔
生無意早燕入有言遲若令歸就月照見不須疑
同庾信答林法師(藝文作周弘正非)
客行七十歲歲暮遠徂征塞雲凝不解隴水凍無聲君
看日遠征為忖長安城
詠李
嘉樹春風早春風花落新但見成蹊處幾得正冠人當
知露井側復與夭桃鄰
詠蟬
白露涼風吹朱明落照移鳴條噪林柳流響遍臺池
村聲如易得尋忽却難知
答王筠早朝守建陽門開
金兔猶懸魄銅龍欲啟扉三條息行火百雉照初暉御
溝槐影出仙掌露光晞(闕)
侍宴賦得起坐彈鳴琴
絲傳園客意曲奏楚妃情罕有知音者空勞流水聲
别永新矦(詩彙作張正見者非)
送君張掖郡分悲函谷關欲知腸斷絶浮雲去不還
春日
水苔宜溜色山櫻助落暉浴鳥沉還戲飄花度不歸
於長安歸還揚州九月九日行薇山亭賦韻
心逐南雲逝形隨北鴈來故鄉籬下菊今日幾花開
哭魯廣逹
(南史曰廣達陳之良將也至德二年為侍中中領軍賀若弼進軍鍾山廣逹力戰及韓擒)
(虎乘勝破宫城廣違被執入隋以憤慨卒江總撫柩慟哭題其棺曰)
黃泉雖抱恨白日自留名悲君感義死不作負恩生
秋日新寵美人應令(以下七言)
後宫唯聞莫瓊樹絶世復有宋容華皆自爭名進女弟
定覺雙飛勝蕩家願竝迎春比翼燕常作照日同心花
聞道豔歌時易調忖許新恩那久要翠眉未畫自生愁
玉臉含啼還似笑角枕千嬌薦芬香若使琴心一曲奏
幽蘭度曲不可終陽臺夢裏自應通秋樹相思一枝綠
為插賤妾兩鬟中
新入姬人應令
洛浦流風漾淇水秦樓初日度陽臺玉軑輕輪五香散
金燈夜火百花開非是妖姬度江日定言神女隔河來
來時向月别姮娥别時清吹悲簫史數錢拾翠爭佳麗
拂紅點黛何相似本持纖腰惑楚宫暫迴舞袖驚吳市
新人羽帳挂流蘇故人網戸織蜘蛛梅花柳色春難遍
情來春去在須臾不用庭中賦綠草但願思著弄明珠
内殿賦新詩
兔影脉脉照金鋪虬水滴滴瀉玉壺綺翼雕甍邇清漢
虹梁紫(一作桂)柱麗黃圖風高暗綠凋殘柳雨駛芳紅濕
晩芙三五二八佳年少百萬千金買歌笑徧著故人織
素詩願奏秦聲采蓮調織女今夕渡銀河當見新秋停
玉梭
漢魏六朝百三家集卷一百五
