漢魏六朝百三家集卷九十七
梁劉潛集題詞
劉士章文章談義領袖後進七子三女多擅才
學孝綽品藻羣弟嘗云三筆六詩三謂孝儀六
謂孝威也第五弟孝勝第七弟孝先無預焉侯
景宼亂孝儀遣子入援身受賊逼失郡病亡孝
威困躓危城自拔得出崎嶇西上亦抱疾不起
假使時清國晏兄弟連騎續玄圃之舊遊領高
齋之述作扶風世業鄴苑清吟重篇大帙必偉
觀聽而長鯨疾驅迯死不暇林焚池竭遺章闊
如就所披涉則孝儀筆勝孝威詩勝伯兄之言
良不謬也士章掌齊詔誥孝綽年十四輒使代
草父子相知異於謝方明之有謝惠連然士章
知子孝綽知弟二者固並美天倫焉
目錄
賦
歎别賦
表
為江侍中薦士表
為江僕射禮薦士表
為雍州柳津請留刺史晉安王表
為臨川王解司空表
為晉安王讓丹陽尹表
為安成王讓江州表
又
為臨川王解揚州表
為南平王讓徐州表
為臨川王奉詔班師表
為始興王上毛龜表
彈文
彈賈執傅湛文
啓
謝女出門官賜紋絹燭等啓
除建康令謝啓
上東宫啓
為晉安王謝東宫賜玉環刀啓
為晉安王謝賜鵝鴨啓
謝東宫賜橘啓
謝東宫賚酒啓
謝晉安王賜銀&KR1149;絲帶啓
謝晉安王賜柑啓
謝晉安王賚蝦醬啓
謝豫章王賜牛啓
謝豫章王賜馬啓
為武陵王謝賜第啓
謝始興王賜車牛啓
謝始興王賜花紈簟啓
謝始興王賜奈啓
謝鄱陽王賜鉢啓
為王儀同謝宅啓
為王儀同謝國姻啓
書
北使還與永豐侯書
連珠
探物作豔體連珠二首
碑
雍州金像寺無量夀佛像碑
銘
平等刹下銘(有序)
樂府
從軍行
詩
和昭明太子鍾山解講
和簡文帝賽漢高廟
行過康王故第苑
閨怨
帆渡吉陽洲
詠簫
詠織女
詠石蓮
和詠舞
又和
舞就行
漢魏六朝百三家集卷九十七目錄
漢魏六朝百三家集卷九十七
明張溥輯
梁劉潛集
賦
歎别賦
在羈旅兮為思每居常而不樂意難偕於駘蕩情易邀
於隕穫愁非招而自來憂試排而不却退求己以自省
慨撫衿而太息位不俟於一進髮徒彰於二色各有似
於務耕學無均於譬織在初歸之為慶庶因拙而自收
保私庭之宴喜共昆弟而嬉遊校小文於搖筆比楷式
於臨流止每歡於接膝行如喜於同輈忽一去而數千
遂離居而别域阻同被於當寐乖共餐於終食唯憑遠
望以代歸負相思其無力
表
為江侍中薦士表
臣聞天道不言資寒暑而成歲宸居垂拱寄守宰以宣
風若夜魚不欺朝琴在奏則殘殺自去汾射可追伏見
鎮北府水曹參軍濟陽江興字休恭立身貞白操業清
廉頗涉書記彌閑刀筆前攝縣沮漳無傷錦製廵行淮
海不黍繡衣若處以百里之邑使導一鄉之賦必能治
文無害迄用有成臣舉不避族非欲異姓居後知人為
難實緣所悉而薦
為江僕射禮薦士表
陛下緝禮裁樂化俗移風當扆思治分宵夢相枯岸之
珠既掄潤山之玉已薦伏見兼太學博士會稽賀瑒字
德璉幼能斧藻長則琢磨結卷就賢擔簦來學鄉塾染
其丹采朋友扣其洪鍾聲無愧於東筠材有踰乎西杞
如使聯事宗伯握蘭建禮庶用得其才人知自勖臣鑒
非止水職豫搜揚前竭䛕聞先自鄉曲
為雍州柳津請留刺史晉安王表
楚備寳臣秦兵不入齊多君子魏珠恥照足使文公懼
而側席孟軻歎而廢寢敢言借寇之願切望申耿之恩
陛下昔在潛龍因兹或躍固以陋膴膴於周原包蔥蔥
之佳氣昔次君出撫近駕班輪喬卿在政遥授衮服焉
馮熊軾而督盗御龍章而行部無虧爕理有光司牧
為臨川王解司空表
臣以庸薄謬竊隆重職班三事任總六條衣衮坐槐既
闕論道馳傳憩棠尤慚為政而俯司土地仰爕陰陽棟
撓之譏已彰愆伏之咎爰著今水沴乃作旱魃為災山
山無薈蔚雲成煙火陛下曲私未垂策免臣職是當逃
責乞降兹台步恊此天人
為晉安王讓丹陽尹表
臣聞盈尺徑寸易取琢磨南箕北斗難為簸挹何則良
工質美在器成珍假名責實涉求必殆
為安成王讓江州表
臣聞失晨之雞雖不忘於改旦敗駕之馬終取忸於銜
鑣臣昔牧淮岱皇風咫尺一變至道易以為政而亂政
莫理美錦徒傷豈可復宣六條闡化千里
又
臣聞六轡沃若不策玄黃之馬九成輪奐無求擁腫之
材何則跳跼之路已窮梁棟之用斯闕
為臨川王解揚州表
臣自馳傳斗牛作牧淮海政形兩空璿璣六運既昧弛
張之要猶慚大小之獄故以結泳濡翼取愧能官每一
進思無忘退食誠復恩私可憑而彜倫難紊敢恃慈弘
冐披心欵乞解州任少弭素餐
為南平王讓徐州表
竊以淮岱務殷事乖坐嘯枌榆望重非可卧治臣緜頓
枕席動移旬晦恒恐尺波易流寸陰難保寧可復冐此
寵膺兹恩榮
為臨川王奉詔班師表
臣自受服廟堂申威塞表既驅熊羆之衆兼禀帷幄之
謀登濟河山夷滅趙魏將繫軹道之頸且屈渭橋之膝
而玄陰届節祁寒方始降此慈弘愍兹介胄使燕然之
石願勒而不刊函谷之土將封而莫遂雖荷杕杜之恩
終慙采薇之旨
為始興王上毛龜表
臣聞嘉瑞五靈既著方策故名千載可得而傳是以玄
蔡赤文來表軒黃之政神龜青純用顯姬公之德出自
江安實荷謙夷之慶甲生毳羽寧非銷鏑之徵實皇家
之巨瑞庶民之休幸
彈文
彈賈執傅湛文
長兼御史中丞劉孝儀稽首言南康嗣王府行參軍知
譜事賈執與前中書舍人傳湛在王座飲酒時上不安
人從臺還聖體已和湛乃揚眉瞋目謂執曰卿念天子
我不見闕出悖慢言語連及於上共執忿爭湛昔經殺
牛誤父自殺近效殘貪賄賂狼藉特逢解網宥其餘命
自被棄廢尢懷怨憤謗訕不遜謹按前兼通事舍人臣
傅湛才薄駑蹇特荷抽擢自預左右頻蹈極刑押對鞠
書累逢闕過未聞報效反懷恚憤聖體不安臣下憂懼
而湛敢生怨望輕肆慢辭醜爭及父心無愛敬戲語連
上罪同悖逆未央馬瘦不覩廐令之忠甘泉道蕪遽見
扶風之罪宜其徇乎東市尸彼轂門南康嗣王府參軍
臣賈執始聞湛語初無逐雀之心末因私忿遂顯懷鴆
之逆雖迹似拆奸意由肆憾惡慢於人自彰穢醜見辱
父子已會季倫之辭爭及其父復入梁蚡之數是使王
嬙悲於連累黑要喜於得用太子舍人始興蕃王臣蕭
毅幸因祉祚爵預藩屏而散金失所設醴乖人雍容之
賓未遊於雕苑號怒之客日醉於雷池致使博徒跅弛
慢醉盈路靦顏受辱曾無發紏並恕伯厚之心俱鳴路
粹之責臣等參議請以見事依法免毅所居官解執知
譜事請議貶黜付之卿論不得厮預官流刺尚施行輙
不禁止
啓
謝女出門官賜紋絹燭等啓
臣孝儀啓左右袁文成奉宣旨宜知臣私營發遣垂賜
紋絹二十疋燭二十挺臣家本貧黻事多蹇闕桓室金
縷本非所宜孟姬作具猶苦未周殊澤未臨珍華兼重
制為美服雙綺易儔秉而不息三夜有待臣名品卑末
事隔榮賜慈渥之墜實見因心小人賤微豈能勝報
除建康令謝啓
所恐長安少年易為操彈渭城游徼矜其獨勇清路道
奴固知難慴輕綏飛駕且見為榮
上東宫啓
亡從弟遵百行無點千里立志同氣三荆之友假寢十
起之慈皆體之於自然行之如俛拾自碣宮陪宴釣臺
從幸攀附鱗翼三十餘載茫昧與善一旦長辭劍匿光
芒璧碎符采躬搖神筆親動妙思雖每想南皮書憶阮
瑀行經北館歌悼子侯不足輩此深仁齊兹舊愛
為晉安王謝東宫賜玉環刀啓
苖密珍鋌利極鉤鋩謹當擁以雄身藉而安體不令北
海小雍孤擅穿膝之竒廬江佩刀獨表不欺之騐
為晉安王謝賜鵝鴨啓
形類沈文經符陶記晉臣羞筮吳覡未占復有背如車
蓋胷垂却月口疑犀□脚似魚懸出九芝之池去千金
之沼
謝東宫賜橘啓
多置守民晉為厚秩坐入縑素漢譬封君固以俛匹穰
橙俯聯楚柚寧似魏瓜借清泉而得冷豈如蜀食待飴
蜜而成甜重似倒影陽池垂華金堞信可珍若榴於式
乾貴蒲萄於别館
謝東宫賚酒啓
異五齊之甘非九醖之法屬車未曾載油囊不得酤試
儔仙樹葛玄泥首才比蒲桃孟他銜璧固知託之養性
妙解怡神擬比聖人差得連類
謝晉安王賜宜城酒啓
孝儀啓奉教垂賜宜城酒四器歲暮不聊在陰即慘惟
斯二里總萃一時少府鬭猴莫能致笑大夫落雉不足
解顏忽值瓶瀉椒芳壺開玉液漢遵莫遇殷杯未逢方
平醉而遁仙羲和耽而廢職仰憑殊塗便申私飲未矚
罍恥已觀幘岸傾耳求音不聞霆擊澄神密眡豈覿山
高愈疾消憂於斯已騐遺榮勿賤即事不欺酩酊之中
猶知銘荷
謝晉安王賜銀&KR1149;絲帶啓
雕鏤新奇織製精潔越中玉女不得關思上方名匠莫
能議巧人情駭觀如見買臣之綬望貌移姿似逢子訓
之術
謝晉安王賜柑啓
便得削彼金衣咽兹玉液甘踰萍實冷亞水圭立消煩
䬼頓除酩酊追嗤齊相進不剖之實遠笑魏君逢裂牙
之味
謝晉安王賚蝦醬啓
龍醬傳甘退誠可陋蚳醢稱貴追覺失言上聖聞雷未
之能覆嘉賓流歠羞無辭窶
謝豫章王賜牛啓
觀其毛角相合骨像應圖曳流水而生光驚高限其如
接遂使上阜輒駕下澤是驅馮軾脩途既獲坐馳之致
馴拳廣庭方念載憂之勖
謝豫章王賜馬啓
出自北冀來從東道儛越兩驂駈同八駿脩坂且厲無
復良樂之鳴長楸可走不假幽并之策
為武陵王謝賜第啓
竊以南望朱鳥北距蒼龍右帶御溝左廻青路卑晏嬰
之湫隘同潘岳之閒居臣幼自宫掖長游城府雖輪奐
之美多門而館第之私未暇今輕舟將反高門遽錫遂
葺宇築室百堵皆興雲屋連甍一朝弘敞
謝始興王賜車牛啓
下官安於躡屩習以成性乘堅驅駿未所厝心慈渥無
涯每垂奬飾無復難載之朋將申共弊之美濯龍望水
未足儔光長門聽雷不能均響
謝始興王賜花紈簟啓
麗兼桃象周洽昏明便覺夏室已寒冬裘可襲雖九日
煎沙香粉猶棄三旬沸海團扇可捐
謝始興王賜柰啓
酒泉之實稱於王賦瓜州之味記自張文亦有太冲嗟
其夏成子建暢其寒熟潘園曜白孫井浮朱並見重於
昔時而霑恩於兹日
謝鄱陽王賜鉢啓
珍窮貨貢製極範金用貴寳樽文包龍鼎雕鏤海籍圖
載山經閱衆靈於器中弄神姦於掌裏足令任后所欲
遠慙漢世少君有覿遙荒齊寢
為王儀同謝宅啓
昔晏嬰湫隘齊景營其爽塏孫歴無家晉武為之築館
或功高千載德重一時故蒙考室之榮以降葺宇之澤
並辭而處傳芳前載臣才愧昔人恩同往哲豈宜妄荷
重增疵吝但匈奴未滅遽當輪奐之美環堵為室遂得
歌哭於斯
為王儀同謝國姻啓
即日主書王靜民宣勑安吉主降嬪臣第三息實臣素
里庸族蓬衡賤品事隔伊緍之理望絶下嫁之姬而聖
慈猥洽皇姻曲逮荆布陋飾已膺凡奬負薪微胤復降
肅邕頻煩叨荷内外榮抃
書
北使還與永豐侯書
足踐寒地身犯朔風暮宿客亭晨炊謁舍飄颻辛苦迄
届氈鄉雜種覃化頗慕中國兵傳李緒之法樓擬衞律
所治而毳幕難淹酪漿易厭王程有限時及玉關射鹿
胡奴乃共歸國刻龍漢節還持入塞馬銜苜蓿嘶疑故
墟人獲蒲萄歸種舊里稚子出迎善鄰相勞倦握蟹螯
亟覆蝦椀每取朱顔略多自醉用此終日亦以自娛
連珠
探物作豔體連珠二首
妾聞洛妃高髻不姿於芳澤玄妻長髮無藉於金鈿故
雲名由於自美蟬稱得於天然是以梁妻獨其妖豔衞
姬專其可憐
妾聞芳性深情雖欲忘而不歇薰芬動慮事逾久而更
思是以津亭掩馥抵結秦婦之恨爵臺餘妬追生魏妾
之悲
碑
雍州金像寺無量夀佛像碑
昔堯乃則天莫能名其聖丘纔譬日無得稱其道况復
欲宣五品將歎三法固使迦葉恥其無智龍樹羞其非
辯猶聞獻蓋長者頌以七言無學比丘陳其百句至有
九輩性生一身補處塵洗玉池神聞金葉樹聲繁會趙
簡於是未聞地實焜煌周穆之所不見昔者出城石轉
還林現疾夢樹既沉梵花獨反猶有香杖疊衣紅爪紺
髮可得崇以妙利顯用珍函彼彌陁感化殊攝日輪照
曜月面從容毫散珠輝脣開異色似含微笑俱注日於
瞻仰如出軟言咸傾耳於諦聽像復以其夕出住寺門
始則映顯巖間猶對鷲山之禮末又徘徊閫外似救毗
城之疾空中生樹豈曰難思火内披蓮未為多有銘曰
奄有淨國寳應多祉葉産𣑽童花開釋子玉蓮交映銀
荷逓起伊尹慙桑伯陽羞李
銘
平等刹下銘(有序)
香薪已燎花疊盡然頻果絶其軟言綿毫收其廣照紺
鉢遺采託慕所依紅爪餘暉申悲是寄因使金表爭構
玉刹競脩豈止天界飾其四園龍宫陳其七寳樹似菴
林峯疑鷲色孕吐仙霧湧漱靈泉燕室緣雲精廬切漢
制兼秘殿采美御房羲和假道於罘罳翔鸞廻翼於飛
棟建章厭勝未及雕礱甘泉避暑豈窮輪奐檻綴玫瑰
階填粟玉絡以如意飾用沉檀火齊勝明燭銀颺采釋
梵奪其身光日車貶其輪照辭曰
惟兹寳塔妙跡可傳盤稱鄴境樓美湆川雙龍虛繞九
鳳徒懸豈如神刹耿介凌煙珠含魄月幡垂淨天寳鐸
夜響銀地朝鮮檐栖迥霧砌卷香蓮翻蠡下梵墜鶴歸
仙洹沙擾擾世界綿綿踐兹勝影袪彼盖纏
樂府
從軍行
冠軍親挾射長平自合圍木落雕弓燥氣秋征鴈肥賢
王皆屈膝幕府復申威何謂從軍樂往返速如飛
詩
和昭明太子鍾山解講
詔(一作韶)樂臨東序時駕出西園雖窮理遊盛終為塵俗
喧豈如弘七覺揚鸞啓四門夜氣清簫管曉陣爍郊原
山風亂采眊初景麗文轅林開前騎騁逕曲羽旄屯煙
壁浮青翠石瀨響飛奔廻輿下重閣降道訪真源談空
匹泉涌綴藻邁弦繁輕生逢遇誤並作輩龍鵷顧已同
偏爵何用挹衢樽
和簡文帝賽漢高廟
珪幣崇明祀牲樽禮貴神風驚如集廟光至似來陳徘
徊靈駕入呌咷倡歌新將言非為已致敬乃祈民多才
與多事今古獨為鄰
行過康王故第苑
入梁逢故苑度薛見餘宫尚識招賢閣猶懷愛士風靈
光一超遠衡館亦蒙籠洞門餘舊色甘棠留故藂送禽
悲不去過客慕難窮池竹徒如在林堂曖已空遠橋隔
樹出廻澗隱岸通芳流小山桂塵起大王風具物咸如
此是地感余衷空想陵前劍徒悲壟上童
閨怨
本無金屋寵長作玉階悲一乖西北麗寧復城南期永
巷愁無歇(玉臺作盡)應門閉有時空勞纖素巧徒為團扇辭
匡牀終不共何由横自私
帆渡吉陽洲
揚帆乘浪華&KR0757;鼓要風力近樹儵而遐遥山俄已逼欲
比驚龍掣將頓陽烏翼客行悲道遠唯須前路極
詠簫
危聲合鼓吹絶弄混笙箎管饒知氣促釵動覺唇移蕭
(一作仙)史安為貴能令秦女隨
詠織女
金鈿已照曜白日未蹉跎欲待黃昏後含嬌渡淺河
詠石蓮
蓮名堪百萬石姓重千金不解無情物那得似人心
和詠舞
廻履裾香散飄衫鈿響傳低釵依促管曼睇入繁絃
又和
轉袖隨歌發頓履赴絃餘度行過接手廻身乍歛裾
舞就行
依歌移弱步傍竹豔新粧徐來翻應節亂去反成行
漢魏六朝百三家集卷九十七
