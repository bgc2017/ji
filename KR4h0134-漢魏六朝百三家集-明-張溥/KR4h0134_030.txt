漢魏六朝百三家集卷三十
魏阮瑀集題詞
阮掾為曹操遺書孫權文辭英拔見重魏朝文
帝云書記翩翩致足樂也元瑜没王傑誄之曰
簡書如雨強力敏成若是乎行人有辭國家光
輝以之折衝禦侮其鄭子産乎予觀彼書潤澤
發揚善辨若轂獨叙赤壁之敗流汗發慚口重
語塞固知無情之言即懸幡擊鼓無能助其威
靈也文質論雅有勁思若得優游述作勒成一
家亦足與偉長中論翩翻上下迺諸子長逝元
瑜最先遺文鬼名撫手痛悒至今傳其焚山應
招鼓琴奏曲事亦在有無之間安得起彼九原
更談文墨乎悲風涼日明月三星讀其諸詩每
使人愁然則元瑜俯首曹氏嗣宗盤桓司馬父
子酒歌各有不得已也
目錄
賦
鸚鵡賦
止欲賦
箏賦
紀征賦
論
文質論
書
為曹公作書與孫權
為武帝與劉備書
牋
謝太祖牋
文
弔伯夷文
詩
駕出北郭門
琴歌
詠史詩二首
其一
其二
襍詩二首
其一
其二
七哀詩
隠士
苦雨
失題
公讌
怨詩
漢魏六朝百三家集卷三十目錄
漢魏六朝百三家集卷三十
明張溥輯
魏阮瑀集
賦
鸚鵡賦
惟翩翩之艷鳥誕嘉類於京都穢夷風而弗處慕聖惠
而來徂被坤文之黃色服離光之朱形配秋英以離綠
苞天地以耀榮
止欲賦
夫何淑女之佳麗顔㶷㶷以流光歴千代其無匹超古
今而特章執妙年之方盛性聰惠以和良禀純潔之明
節復申禮以自防重行義以輕身志高尚乎貞姜情私
悦其美麗無須臾而有忘思桃夭之所宜願無衣之同
裳懷紆結而不暢魂一夕而九翔出房戶以躑躅覩天
漢之無津傷匏瓜之無偶悲織女之獨勤還伏枕以求
寐庶通夢而交神神惚恍而難遇思交錯以繽紛遂終
夜而靡見東方旭以既晨知所思之不得乃抑情以自
信
箏賦
惟夫箏之竒妙極五音之幽微苞羣聲以作主冠衆樂
而為師禀清和於律吕籠絲木以成資身長六尺應律
數也故能清者感天濁者合地五聲並用動靜簡易大
興小附重發輕隨折而復扶循覆逆開浮沈抑揚升降
綺靡殊聲妙巧不識其為平調足均不疾不徐遲速合
度君子之行也慷慨磊落卓礫盤紆壮士之節也曲高
和寡妙伎雖工伯牙能琴於兹為䑃皦繹翕純庶配其
蹤延年新聲豈比能同陳惠李文曷能是逢
紀征賦
仰天民之高衢兮慕在昔之遐軌希篤聖之崇綱兮惟
弘哲而為紀同天工而人代兮匪賢智其能使五材陳
而並序兮靜亂由乎干戈惟蠻荆之作讐兮將治兵而
濟河遂臨河而就濟兮瞻禹績之茫茫距疆澤以潛流
兮經崑崙之高岡目幽蒙以廣衍兮遂霑濡而難量
論
文質論
蓋聞日月麗天可瞻而難附羣物著地可見而易制夫
遠不可識文之觀也近而易察質之用也文虚質實遠
疎近密援之斯至動之應疾兩儀通數固無攸失若乃
陽春敷華遇衝風而隕落素葉變秋既究物而定體麗
物若偽醜器多牢華璧易碎金鐵難陶故言多方者中
難處也術饒津者要難求也意弘博者情難足也性明
察者下難事也通士以四竒高人必有四難之忌且少
言辭者政不煩也寡知見者物不擾也專一道者思不
散也混濛蔑者民不備也質士以四短違人必有四安
之報故曹參相齊寄託獄市欲令奸人有所容立及為
宰相飲酒而已故夫安劉氏者周勃正嫡位者周勃大
臣木強不至華言孝文上林苑欲拜嗇夫釋之前誎意
崇敦朴自是以降其為宰相皆取堅強一學之士安用
竒才使變典法
書
為曹公作書與孫權
(初權兄策并江東魏武力未能逞且欲撫之以弟女配策弟匡為子彰取孫賁女及策薨)
(權遂西連蜀漢結好劉備故書與權)
離絶以來于今三年無一日而忘前好亦猶姻媾之義
恩情已深違異之恨中間尚淺也孤懷此心君豈同哉
每覽古今所由改趣因緣侵辱或起瑕釁心忿意危用
成大變若韓信傷心於失楚彭寵積望於無異盧綰嫌
畏於己隙英布憂迫於情漏此事之緣也孤與將軍恩
如骨肉割授江南不屬本州豈若淮隂捐舊之恨抑遏
劉馥相厚益隆寧放朱浮顯露之奏無匿張勝貸故之
變匪有隂構賁赫之告固非燕王淮南之釁也而忍絶
王命明棄碩交實為佞人所構會也夫似是之言莫不
動聽因形設象易為變觀示之以禍難激之以恥辱大
丈夫雄心能無憤發昔蘇秦說韓羞以牛後韓王按劒
作色而怒雖兵折地割猶不為悔人之情也仁君年壯
氣盛緒信所嬖既懼患至兼懷忿恨不能復遠度孤心
近慮事勢遂齎見薄之決計秉翻然之成議加劉備相
扇揚事結釁連推而行之想暢本心不願於此也孤以
薄德位高任重幸蒙國朝將泰之運蕩平天下懷集異
類喜得全功長享其福而姻親坐離厚援生隙常恐海
内多以相責以為老夫包蔵禍心隂有鄭武取胡之詐
乃使仁君翻然自絶以是忿忿懷慙反側常思除棄小
事更申前好二族俱榮流祚後嗣以明雅素忠誠之效
抱懷數年未得散意昔赤壁之役遭離疫氣燒船自還
以避惡地非周瑜水軍所能抑挫也江陵之守物盡榖
殫無所復據徙民還師又非瑜之所能敗也荆土本非
已分我盡與君冀取其餘非相侵肌膚有所割損也思
計此變無傷於孤何必自遂於此不復還之高帝設爵
以延田横光武指河而誓朱鮪君之負累豈如二子是
以至情願聞德音往年在譙新造舟船取足自載以至
九江貴欲觀湖漅之形定江濱之民耳非有深入攻戰
之計也將恐議者大為已榮自謂策得長無西患重以
此故未肯迴情然智者之慮慮於未形達者所規規於
未兆是故子胥知姑蘇之有麋鹿輔果識智伯之為趙
禽穆生謝病以免楚難鄒陽北游不同吳&KR0852;此四士者
豈聖人哉徒通變思深以微知著耳以君之明觀孤術
數量君所據相計土地豈勢少力乏不能遠舉割江之
表晏安而已哉甚未然也若恃水戰臨江塞要欲令王
師終不得渡亦未必也夫水戰千里情巧萬端越為三
軍吳曾不禦漢潛夏陽魏豹不意江湖雖廣其長難衛
也凡事有宜不得盡言將修舊好而張形勢更無以威
脅重敵人之心然有所恐恐書無益何則往者軍逼而
自引還今日在遠而興慰納辭遜意狭謂其力盡適以
增驕不足相動但明效古當自圖之耳昔淮南信左吳
之策隗囂納王元之言彭寵受親吏之計三夫不寤終
為世笑梁王不受詭勝竇融斥逐張玄二賢既覺福亦
隨之願仁君少留意焉若能内取子布外擊劉備以效
赤心用復前好則江表之任長以相付高位重爵坦然
可觀上令聖朝無東顧之勞下令百姓保安全之福君
享其榮孤受其利豈不快哉若忽至誠以處僥倖婉彼
二人不忍加罪所謂小人之仁大人之賊大雅之人不
肯為此也若憐子布願言俱存亦能傾心去恨順君之
情更與從事取其後善但禽劉備亦足為效開設二者
審處一焉聞荆揚諸將並得降者皆言交州為君所執
豫章距命不承執事疫旱並行人兵損減各求進軍其
言云云孤聞此言未以為悦然道路既遠降者難信幸
人之災君子不為且又百姓國家之有加懷區區樂欲
崇和庶幾明德來見招副不勞而定於孤益貴是故按
兵守次遣書致意古者兵交使在其中願仁君及孤虚
心迴意是以應詩人補衮之歎而慎周易牽復之義濯
鱗清流飛翼天衢良時在兹勖之而已
為武帝與劉備書
披懷解帶投分寄意
牋
謝太祖牋
一得披玄雲望白日惟力是視敢有二心
文
弔伯夷文
余以王事適彼洛師瞻望首陽敬弔伯夷東海讓國西
山食薇重德輕身隠景潛暉求仁得仁報之仲尼没而
不朽身沈名飛
詩
駕出北郭門
(談藝錄云樂府往往敘事故與詩殊蓋敘事辭緩則兄不精翩翩堂前燕疊字極促乃佳)
(玩瑀駕出北郭門視孤兒行太緩弱不逮矣)
駕出北郭門馬樊不肯馳下車步踟蹰(一作躑躅)仰折枯楊
枝顧聞丘林中噭噭有悲啼借問啼者出何為乃如斯
親母舍我殁後母憎孤兒飢寒無衣食舉動鞭捶施骨
消肌肉盡體若枯樹皮蔵我空室中父還不能知上塜
察故處存亡永別離親母何可見淚下聲正嘶棄我于
此間窮厄豈有貲傳告後代人以此為明規
琴歌
(魏文士傳云太祖雅聞瑀名辟之不應乃逃入山中太祖使人焚山得瑀太祖時征長安)
(大延賓客怒瑀不與語使就技人列瑀善解音能鼓琴撫絃而歌為曲既捷音聲殊妙太)
(祖大悦按典略文章志瑀建安初辭疾得召即起不得有焚山事太祖征荆州瑀作書十)
(六年入關而云得瑀在長安瑀十七年卒太祖次年為魏公辭稱大魏愈知其妄矣)
奕奕天門開大魏應期運青蓋巡九州在東西人怨士
為知已死女為悦已玩恩義苟潜暢他人焉能亂
詠史詩二首
其一
誤哉秦穆公身没從三良忠臣不違命隨驅就死亡低
頭闚壙戶仰觀日月光誰謂此何處恩義不可忘路人
為流涕黃鳥鳴高桑
其二
燕丹養勇士荆軻為上賓圖盡擢匕首長驅西入秦素
車駕白馬相送易水津漸離擊筑歌悲聲感路人舉坐
同咨嗟嘆氣若青雲
雜詩二首
其一
臨川多悲風秋日苦清凉客子易為戚感(一作對)此用哀
傷攬衣起躑躅上觀心與房三星守故次明月未收光
雞鳴當何時朝晨尚未央還坐長嘆息憂憂安可忘
其二
我行自凛秋季冬乃來歸置酒高堂上友朋集光輝念
當復離别涉路險且夷思慮益惆悵淚下沾裳衣
七哀詩
丁年難再遇富貴不重來良時忽一過身體為土灰冥
冥九泉室漫漫長夜臺身盡氣力索精魂靡所能(一作迴)
嘉殽設不御旨酒盈觴杯出壙望故鄉但見蒿與萊
隠士
四皓潛南岳老萊竄河濱顔回樂陋巷許由安賤貧伯
夷餓首陽天下歸其仁何患處貧苦但當守明真
苦雨
苦雨滋玄冬引日彌且長丹墀自殱殪深樹猶沾裳客
行易感悴我心摧已傷登臺望江沔陽侯沛洋洋
失題
白髮隨櫛墮未寒思厚衣四支易懈倦行步益疏遲常
恐時歲盡魂魄忽高飛自知百年後堂上生旅葵
公讌
陽春和氣動賢主以崇仁布惠綏人物降愛常所親上
堂相娱樂中外奉時珍五味風雨集杯酒若浮雲(闕)
怨詩
民生受天命漂若河中塵雖稱百齡夀孰能應此身猶
獲嬰凶禍流落(一作流離)恒苦心(闕)
漢魏六朝百三家集卷三十
