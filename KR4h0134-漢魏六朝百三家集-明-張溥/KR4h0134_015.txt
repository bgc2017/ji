漢魏六朝百三家集卷十五
漢李尤集題詞
後漢書文苑二十人李伯仁與其選亦蘭臺文
章之傑也傳云著詩賦銘誄頌七歎哀典凡二
十八篇今誄頌哀典俱不見七歎無傳惟有七
欵豈歎字之訛耶其文寂寥非枚叔比也詩有
九曲歌間屬闕文賦五首微質雅擬之上林長
楊則泰山丘垤也當時薦者稱其文有相如揚
雄風何哉銘八十餘多體要之作及所匠意于
子雲百官箴得其深矣摰仲治譏以穢病屈諸
王莽鼎銘之下抑文家以少言為貴而多者難
于見工也
目錄
賦
函谷關賦
平樂觀賦
東觀賦
德陽殿賦
辟雍賦
七
七欵
銘
函谷關銘
孟津銘
河銘
洛銘
鴻池陂銘
井銘
明堂銘
太學銘
辟雍銘
永安宫銘
德陽殿銘
闕銘
雲臺銘
京師城門銘
正陽城門銘
高安館銘
平樂館銘
東觀銘
堂銘
門銘
中東門銘
上西門銘
上東門銘
關陽城門銘
津城門銘
旄城門銘
廣陽門銘
雍城門銘
夏城門銘
穀城門銘
室銘
楹銘
牖銘
琴銘
鐘簴銘
漏刻銘
鼎銘
古鼎銘
屏風銘
舟楫銘
寶劒銘
笛銘
車銘
天軿車銘
經橈銘
讀書枕銘
筆銘
墨硯銘
冠幘銘
文履銘
錯佩刀銘
金馬書刀銘
弧矢銘
弩銘
彈銘
盾銘
鉦銘
書案銘
牀几銘
鎧銘
良弓銘
轡銘
鞍銘
馬箠銘
卧牀銘
麈尾銘
薰罏銘
安哉銘
羹魁銘
豐侯銘
箕銘
權衡銘
匱匣銘
武庫銘
圍棋銘
盤銘
樽銘
杯銘
印銘
鏡銘
靈夀杖銘
金羊燈銘
竈銘
席銘
鞠城銘
序
几銘序
詩
九曲歌
漢魏六朝百三家集卷十五目錄
漢魏六朝百三家集卷十五
明張溥輯
漢李尤集
賦
函谷關賦
惟皇漢之休烈兮包八極以據中混無外之盪盪兮惟
唐典之極崇萬國喜而洞洽兮何天衢以流通襟要約
之險固兮制關鍵以擒并其南則有蒼梧荔浦離水謝
沐涯浦零中以窮海陸於北則有蕭居天井壺口石經
貫越伐朔以臨胡庭緣邊邪指陽會玉門凌測龍堆或
置於西則有隨龍武夷白水江零沔漢阻曲路繇山泉
舊水遼濫沐落是經迺周覽以汎觀兮歴衆關以遊目
惟夸闊之宏麗兮羌莫盛於函谷施雕礱以作好建峻
敞之堅重殊中外以隔别翼巍巍之高崇命尉臣以執
鑰統羣類之所從嚴固守之猛厲操戈鉞而普聰蕃鎮
造而惕息侯伯過而震惶惟函谷之初設險前有姬之
苗流嘉尹喜之望氣知真人之西遊爰物色以遮道為
著書而肯畱自周轍之東遷秦虎眎乎中州文馳齊而
懼追譎雞鳴於狗偷睢背魏而西逝託衾衣以免搜大
漢承弊以建德革厥舊而運修准令宜以就制因兹勢
以立基蓋可以詰非司邪括執喉咽季末荒戌墮闕有
年天閔羣黎命我聖君稽符皇乾孔適河文中興再授
二祖同勛永平承緒欽明奉循上羅三關下列九門會
萬國之玉帛徠百蠻之貢琛冠蓋紛其雲合車馬動而
雷奔察言服以有譏捐繻傳而勿論於以廓襟度於神
聖法易簡於乾坤
平樂觀賦
乃設平樂之顯觀章秘瑋之竒珍習禁武以講捷厭不
羈之遐鄰徒觀平樂之制欝崔嵬以離婁赫巖巖其崟
嶺紛電影以盤紆彌平原之博敞處金商之維陬大厦
累而鱗次承岧嶤之翠樓過洞房之轉闥歴金環之華
鋪南切洛濱北陵蒼山龜池泱漭果林榛榛天馬沛艾
鬛尾布分爾乃大和隆平萬國肅清殊方重譯絶域造
庭四表交會抱珍遠并雜遝歸誼集於春正翫屈竒之
神怪顯逸才之捷武百僚于時各命所主方曲既設秘
戲連敘逍遙俯仰節以鞀鼓戲車高橦馳騁百馬連翩
九㲽離合上下或以馳騁覆車顛倒烏獲扛鼎千鈞若
羽吞刃吐火燕躍鳥跱陵高履索踊躍旋舞飛丸跳劍
沸渭回擾色渝隈一踰肩相受有仙駕雀其形蚴虬騎
驢馳射狐兔驚走侏儒巨人戲謔為耦禽鹿六駮白舄
朱首魚龍㬅延㟪□山阜龜螭蟾蜍挈琴鼓缶
東觀賦
敷華實於雍堂集幹質於東觀東觀之萟孽孽洋洋上
承重閣下屬周廊步西蕃以徙倚好綠樹之成行歴東
厓之敞坐庇蔽芾之甘棠前望雲臺後匝德陽道無隠
而不顯書無闕而不陳覽三代而采宜包郁郁之周文
德陽殿賦
開三階而參會錯金銀於兩楹入青陽而窺總章歴戶
牖之所經連璧組之潤漫雜虬文之蜿蜒爾乃周閣迴
匝峻樓臨門朱閣巖巖嵯峨槩雲青瑣禁門廊廡翼翼
華蟲詭異密采珍縟達蘭林以西通中方池而特立果
竹鬱茂以蓁蓁鴻雁沛裔而來集德陽之北斯曰濯龍
葡萄安石蔓延蒙籠橘柚含桃甘果成叢文㮰曜水光
映煌煌
辟雍賦
辟雍巖巖規矩圓方階序牖闥雙觀四張流水湯湯造
舟為梁神聖班悳由斯以匡王公羣后卿士具集攅羅
鱗次差池襍遝延忠信之純德兮列左右之貂璫三后
八蕃師尹羣卿加休慶德稱夀上觴戴甫垂畢其儀蹌
蹌是以乾坤所周八極所要夷狄蠻羌儋耳哀牢重譯
響應抱珍來朝南金大璐玉象犀龜
七
七欵
竒宫閒館迴洞庭門井幹廣望重閣柘因夏屋渠渠嵯
峨合連前臨都街後據流川梁王(一作上)青黎(一作麗)盧橘
是生白華綠葉扶疎冬榮與時代序孰不墮零黃景炫
炫眩林曜封金衣素裏(一作紫)班白内充滋味偉異淫樂
無窮副以芋柘豐弘誕節纖液玉津旨於飲蜜
銘
函谷關銘
函谷險要襟帶喉咽尹從李老畱作二篇孟嘗離秦奔
騖東征夜造稽疑譎以雞鳴范睢將入自盛以囊元鼎
輩移錯之新安舍彼西阻東即高原長墉重關閒固不
踰簡易易從與乾合符
孟津銘
洋洋河水赴宗于海經自中州龍圖所在黃函白神赤
符以信昔有周武集會孟津魚入王舟迺往克殷(赴水經註)
(作朝)
河銘
洋洋河水赴宗于海經自中州龍圖所在昔周武諸侯
會于孟津魚入王舟乃往尅殷大漢承緒懷附遐鄰邦
事來濟各貢厥珍
洛銘
洛出熊耳東流會集夏禹導疏經于洛邑元龜赤字漢
符是立帝都通路建國南鄉萬乘終濟造舟為梁三都
五州貢篚萬方廣視遠聽審任賢良元首昭明庶類是
康
鴻池陂銘(水經注)
鴻澤之陂聖王所規開水東注出自城池
井銘
井之所尚寒泉冽清法律取象不槩自平多取不損少
汲不盈執憲若斯何有邪傾
明堂銘
布政之室上圓下方體則天地在國正陽窗闥四設流
水洋洋順節行化各居其房春恤幼孤夏進賢良秋厲
武人冬謹關梁
太學銘
漢遵禮典崇興六藝修周之理埽秦之弊褒建儒宫廣
置異記開延學者勸以爵位
辟雍銘
惟王所建方中圓外清流四匝蕩滌濁穢
永安宫銘
合歡黃堂中和是遵蒨廬懷本前果暢春(前一作新)候臺集
道俾司星辰豐業廣德以協天人萬福來助嘉娛永欣
德陽殿銘
皇穹垂象以示帝王紫微之側弘讓(一作誕)彌(一作爾)光大
漢體天承以德陽崇弘高麗苞(一作包)受萬方内宗(一作綜)
朝貢外示(一作供)遐荒
闕銘
皇上尊嚴萬姓載依國都攸處建設端闈表樹兩觀雙
闕巍巍
雲臺銘
周氏舊居惟漢襲因崇臺嶒峻(一作嘈嗷)上擬蒼雲垂示億
載俾率舊章人修(一作循)其行而國其昌
京師城門銘
天險匪登地險丘陵帝王設險乾坤是承
正陽城門銘(雒陽城十二門)
平門督司午位處分外臨僚侍内達帝宫正陽南面炎
暑赫融(後漢書注平城司午厥位處中)
高安館銘
巍巍高安明聖是修嶕嶢麗館窗闥列周長除臨起櫺
檻相承聖朝明察同保休徵
平樂館銘
乃興平樂弘敞麗光層樓通閣禁闥洞房棼梁照曜朱
華飾璫騁武舒秘以示幽荒如榮普覆然後來王
東觀銘
周氏舊區皇漢寔循房闥内布疏綺外陳升降三除貫
啓七門是謂東觀書籍林林列侯弘雅治掌萟文
堂銘
因邑致宅爰興殿堂夏屋渠渠高敞清涼家以師禮修
奉烝嘗延賓西階主近東廂宴樂嘉客吹笙鼓簧
門銘
門之設張為宅表會納善閉邪擊柝防害
中東門銘
中東處仲月位當昴倉庚有聲隼鷹匿爪除去桎梏訟
獄勿考
上西門銘
上西在季位月惟戌菊黃豹察號令嚴悉
上東門銘
上東少陽厥位在寅條風動物月值孟春
關陽城門銘(關一作開)
關陽在孟位月惟已清門(一作明)冠節太陽進起
津城門銘
津名自定位月在未(一作名有定位惟月在未)温風鬱暑鷹鳥習鷙
旄城門銘(一作耗誤)
旄門值季位月在辰順陽布惠貧乏是振
廣陽門銘
廣陽位孟厥月在申涼風從時白露已紛
雍城門銘
雍門處中位月在酉盲風寒濁鷰(一作雁)歸山阜
夏城門銘
夏門值孟位月在亥陰陽不通蝃蝀匿彩迎冬北壇從
陰所在
穀城門銘
穀門北中位當于丑太陰主刑殺伐為首(丑後漢書注作子為一作)
(事首一作子)
室銘
室以安寧寢息幽閒室寒空隟遮遏風寒無曰寂寞屋
漏昭然
楹銘
幹強體正雖重不移上下相安高而不危
牖銘
天設窗牖開光照陰施于明堂以象八風
琴銘
琴之在音蕩滌邪心雖有(一作存)正性其感亦深存雅却
鄭浮侈是禁條暢和止(一作樂)樂而不淫
鐘簴銘
周因殷禮損益可知漢因於周猶若重規人曰秦器事
有可施鴻鐘怒簴物得其宜聲揚遠聞文耀委迤
漏刻銘(玉海摘昏明數句為晉李充銘注云藝文有後漢李尤銘又有李充銘今攷藝)
(文兩載並作尤)
昔在先聖配天垂則仰釐七曜俯順神德力(一作乃)建日
官俾立漏刻昏明既序景曜不忒唐命羲和敬授人時
懸象著明序以崇熙季末不虔德衰于兹挈壺失職(一作)
(節)刺流在詩聖哲稽古帝則是欽尺璧非寶重此寸陰
昧旦丕顯敬聽漏音思我王度如玉如金
鼎銘
五鼎大和滋味集具雖快其口損之為務
古鼎銘
王命尸臣官此拘邑賜爾和鸞黼黻琱弋尸臣拜手曰
敢對揚天子丕顯休命
屏風銘
舍則潛避用則設張立必端直處必廉方雍閼風雅霧
露是抗奉上蔽下不失其常
舟楫銘
舟楫之利譬猶輿馬載(一作輦)重歴遠以濟天下相風視
波窮究川野安審懼慎終無不可
寶劒銘
五材並用誰能去兵龍淵耀竒太阿飛名陸斷犀兕水
截鯢鯨搢紳咸服翼宣儀刑豈徒振武義合金聲
笛銘
出自卥南流離浩蕩
車銘
圓蓋象天方軫(一作輿)則地輪法陰陽動不相離合(一作軫)
之嗛虚疏達開通兩輜障邪尊卑是從輗軏之用信義
所同
天輧車銘(御覽作軺車)
奚氏本造後裔飾雍輪以代步屏以蔽容輪軿并合出
入周通追仁赴義惟禮是恭
經橈銘
瞻之在前忽焉在後進新習故不舍於口子在川上逝
者如斯及年廣學無問不知
讀書枕銘
聽政理事怠則覽書傾倚偃息隨體興居寤心起意由
愈宴娛
筆銘
筆之強志(一作忍)庶事分别七術雖衆猶可解說投足(一作)
(口無)擇言駟不及舌筆之過誤愆尤不滅
墨硯銘
書契既造硯墨乃陳烟石附筆以流以申篇籍永垂紀
志功勲
冠幘銘
冠為元服幘為首服君子敬慎自強不忒
文履銘
乃製兹履文質武斌允顯明哲卑以牧身步此堤道絶
彼埃塵
錯佩刀銘
佩之有錯抑武揚文豈為麗好將戒其身
金馬書刀銘
巧冶鍊剛金託於刑貢文錯鏤兼勒工名淬以清流礪
以越石(一本無淬以二句)
弧矢銘
弦木為弧剡木為矢弧矢協并八極同紀(一作協并八極四方同紀)
弩銘
放自近古發意所覩前聖制方後世建弩機牙發矢執
破醜虜充獲雖屢猶不可常忘戰者危極武者傷
彈銘
昔之造彈起意弦木以丸為矢合竹為樸漆飾以霑不
用筋角丸彈之利以弋鳬鶩晉靈驕悖羣臣是彈樂其
如躍趨如避丸
盾銘
吳旂魯&KR0008;戎兵特頒進則避刃爰以衛軀
鉦銘
申嚴號令誓飾師旅以肅紀律萬衆是聽
書案銘
居則致樂承顔接賓承奉奏記通達詔制尊上答下道
合仁義
牀几銘
虚左致賢設坐來賓筵牀對几盛養已陳殽仁飯義枕
典席文道可醉飽何必清醇西伯善養二老來遊
鎧銘
甲鎧之施扞禦鋒矢尚其堅剛或用犀兕内以存身外
不相害有似仁人厥道廣大好德者寧好戰者危專智
恃力君子不為
良弓銘
弓矢之作爰自曩時鄉射(一作材)載禮招命在詩玅(一作力)
稱顔高巧(一作功)發晉師(一作由基)不爭之美亦以辨儀(一作詳疑)
轡銘
轡銜在手急緩必時賞罰在心中和是思馬知良銜進
取道理人知善政令行禁止
鞍銘
駈騖馳逐騰躍覆被雖其捷習亦有顛沛井羸其瓶罔
不斯敗
馬箠銘
御者箠策示有威怒東野之敗督責過度
卧牀銘
體之所安寢處和歡夕惕敬慎崇德遠奸
麈尾銘
撝成德柄言為訓辭鑒彼逸傲念兹末兹
薰罏銘
上似蓬萊吐氣委蛇芳烟布繞遙冲紫微
安哉銘(陶器)
安哉令名甘旨是盛埏埴之巧甄陶所成食彼美珍思
此鹿鳴
羹魁銘
羊羹不徧駟馬長驅
豐矦銘
豐侯荒繆醉亂迷逸乃象其形為禮戒式後世傳之固
無止說
箕銘
神農植穀以養蒸民箕主簸揚糠粃及陳
權衡銘
夫審輕重莫若權衡欲正是非其唯賢明
匱匣銘
國有都邑家有匣匱貨賄之用我之利器
武庫銘
搏噬爪牙鋒距之先毒螫芒刺矛矢以存聖人垂象五
兵已陳
圍棋銘
詩人幽憶感物則思志之空閒翫弄遊意局為憲矩棋
法陰陽道為經緯方錯列張
盤銘
或以承觴或以受物既舉清觴又成口實
樽銘
樽設在堂以俟俊乂三山共承雕琢錯帶
杯銘
小之為杯大之為閜杯閜之用無施不可以飲以享慎
斯得正周公之美驕吝為病
印銘
赤紱在報非印不明棨傳符節非印不行龜紐犢鼻用
爾作程
鏡銘
鑄銅為鑑整飾容顔修爾法服正爾衣冠
靈夀杖銘
亭亭竒幹寔曰靈夀甘泉潤根清露流莖乃制為杖扶
危定傾既憑其實亦貴其名
金羊燈銘
賢哲勉務惟日不足金羊載耀作明以續
竈銘
燧人造火竈能以興五行接備陰陽相承
席銘
施席接賓士無愚賢值時所有何必羊豚
鞠城銘
圓鞠方牆倣象陰陽法月衡對二六相當建長立平其
例有常不以親疎不有阿私端心平意莫怨其非鞠政
由然况乎執機
序
几銘序
黃帝軒轅仁智恭恕恐事之有闕作輿几之法
詩
九曲歌
年歲晩暮時已斜安得力士翻日車(闕)
漢魏六朝百三家集卷十五
