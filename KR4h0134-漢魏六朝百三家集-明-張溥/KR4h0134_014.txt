漢魏六朝百三家集卷十四
漢張衡集
目錄
賦
南都賦
週天大象賦
温泉賦
羽獵賦
思玄賦
歸田賦
定情賦
扇賦
觀舞賦
冢賦
髑髏賦
誥
東廵誥
疏
大疫上疏
陳事疏
駁圖䜟疏
論貢舉疏
論舉孝廉疏
策
水灾對策
表
求合正三史表
日蝕上表
請專事東觀收檢遺文表
書
與崔瑗書
又
與特進書
又
又
又
七
七辯
設難
應間
應間序
議
歷議
說
渾儀
靈憲
靈應
銘
綬笥銘(有引)
贊
南陽文學儒林書贊
誄
大司農鮑德誄
司徒吕公誄
司空陳公誄
又
樂府
怨篇
同聲歌
詩
四愁詩
漢魏六朝百三家集卷十四目錄
漢魏六朝百三家集卷十四
明張溥輯
張衡集
賦
南都賦(南都為光武舊里以置都焉桓帝時欲廢之衡作賦以諷)
於顯樂都既麗且康陪京之南居漢之陽割周楚之豐
壤跨荆豫而為疆體爽塏以閑敞紛郁郁其難詳爾其
地勢則武闕關其西桐栢揭其東流滄浪而為隍廓方
城而為墉湯谷涌其後淯水盪其胸推淮引湍三方是
通其寶利珍怪則金彩玉璞隋珠夜光銅錫鉛鍇赭堊
流黃綠碧紫英青艧丹粟太乙餘糧中黃㲄玉松子神
陂赤靈解角耕父揚光於清泠之淵游女弄珠於漢皋
之曲其山則崆㟅嶱嵑嵣㟐嶚刺岝㟯㠑嵬&KR0706;巇屹&KR1885;
幽谷嶜岑夏含霜雪或㟒嶙而纚聯或豁爾而中絶鞠
巍巍其隠天俯而觀乎雲霓若夫天封大狐列仙之陬
上平衍而曠蕩下蒙籠而﨑嶇坂坻嶻嶭而成巘谿壑
錯繆而盤紆芝房菌蠢生其隈玉膏滵溢流其隅崑崙
無以奓閬風不能踰其木則檉松楔㮨槾栢杻橿楓柙
櫨櫪帝女之桑楈枒栟櫚柍柘檍檀結根竦本垂條嬋
媛布綠葉之萋萋敷華蘂之蓑蓑玄雲合而重陰谷風
起而增哀攅立叢駢青冥盰瞑杳藹蓊鬱於谷底森䔿
尊而刺天虎豹黃熊游其下豰玃揉㹶戲其巔鸞鸑鵷
雛翔其上騰猨飛&KR1702;棲其間其竹則籦籠䈽篾篠簳箛
箠緣延坻坂澶漫陸離阿那蓊茸風靡雲披爾其川瀆
則滍澧&KR1424;濜發源岩穴潛㕎洞出没滑瀎潏布濩漫汗
漭沆洋溢總括趣欱箭馳風疾流湍投濈砏汃輣軋長
輸遠逝漻淚淢汨其水蟲則有蠳龜鳴蛇潛龍伏螭鱏
鱣鰅鱅黿鼉鮫&KR1010;巨蜯函珠駮蝦委蛇其陂澤則有鉗
盧玉池赭陽東陂貯水渟洿亘望無涯其草則有藨苧
薠莞蔣蒲蒹葭藻苑菱芡芙蓉含華從風發榮菲披芬
葩其鳥則有鴛鴦鵠鷖鴻鴇鴐鵝&KR2331;鶂鸊鶙鷫鷞鵾鸕
嚶嚶和鳴澹淡隨波其水則開竇灑流浸彼稻田溝澮
脉連堤塍相輑朝雲不興而潢潦獨臻決渫則暵為溉
為陸冬稌夏穱隨時代熟其原野則有桑漆麻苧菽麥
稷黍百穀蕃廡翼翼與與若其園圃則有蓼蕺蘘荷藷
蔗薑䪤菥蓂芋瓜乃有櫻梅山杮侯桃梨栗梬棗若橊
穰橙鄧橘其香草則有薜荔蕙若薇蕪蓀萇晻曖蓊蔚
含芬吐芳若其厨膳則有華薌重秬滍臯香秔歸雁鳴
鵽黃稻鱻魚以為芍藥酸甜滋味百種千名春卵夏筍
秋韭冬菁蘇蔱紫薑拂徹羶腥酒則九醖甘醴十旬兼
清醪敷徑寸浮蟻若蓱其甘不爽醉而不酲及其糾宗
綏族禴祠蒸嘗以速遠朋嘉賓是將揖讓而升宴于蘭
堂珍羞琅玕充溢圓方琢琱狎獵金銀琳琅侍者蠱媚
巾㡚鮮明被服雜錯履躡華英儇才齊敏受爵傳觴獻
酧既交率禮無違彈琴擫籥流風徘徊清角發徵聽者
增哀客賦醉言歸主稱露未晞接歡宴於日夜終愷樂
之令儀於是暮春之禊元已之辰方軌齊軫祓于陽瀕
朱帷連綱曜野映雲男女姣服駱驛繽紛致飾程蠱偠
紹便娟微眺流睇蛾眉連卷於是齊僮唱兮列趙女坐
南歌兮起鄭舞白鶴飛兮繭曳緒修袖繚繞而滿庭羅
襪躡蹀而容與翩緜緜其若絶眩將墜而復舉翹遙遷
延䠥&KR0887;蹁躚結九秋之增傷怨西荆之折盤彈箏吹笙
更為新聲寡婦悲吟鵾鷄哀鳴坐者悽欷蕩䰟傷精於
是羣士放逐馳乎沙場騄驥齊鑣黃閒機張足逸驚颷
鏃析毫芒俯貫魴鱮仰落雙鶬魚不及竄鳥不暇翔爾
乃撫輕舟兮浮清池亂北渚兮揭南涯汰瀺灂兮船容
裔陽侯澆兮掩鳬鷖追水豹兮鞭蝄蜽憚䕫龍兮怖蛟
螭於是日將逮昏樂者未荒收歡命駕分背迴塘車雷
震而風厲馬鹿超而龍驤夕暮言歸其樂難忘斯乃游
觀之好耳目之娛未覩其美者焉足稱舉夫南陽者真
所謂漢之舊都也遠世則劉后甘厥龍醢視魯縣而來
遷奉先帝而追孝立唐祀於堯山固靈根於夏葉終三
代而始蕃非純德之宏圖孰能揆而處旃近則考侯思
故匪居匪寧穢長沙之無樂歴江湘而北征曜朱光於
白水會九世而飛榮察兹邦之神偉啓天心而寤靈於
是宫室則有園廬舊宅隆崇崔嵬御房穆以華麗連閣
煥其相徽聖皇之所逍遙靈袛之所保綏章陵鬱以菁
葱清廟肅以微微皇祖歆而降福彌萬祀而無衰帝王
臧其擅美詠南音以顧懷且其君子弘懿明叡允恭温
良容止可則出言有章進退屈伸與時抑揚方今天地
之睢刺帝亂其政豺虎肆虐真人革命之秋也爾其則
有謀臣武將皆能攫戾執猛破堅摧剛排揵陷扄蹴蹈
咸陽高祖階其塗光武攬其英是以關門反距漢德久
長及其去危乘安視人用遷周召之儔據鼎足焉以庀
王職縉紳之倫經綸訓典敷納以言是以朝無闕政風
烈昭宣也於是乎鯢齒眉夀鮐背之叟皤皤然被黃髮
者喟然相與歌曰望翠華兮葳蕤建太常兮裶裶駟飛
龍兮騤騤振和鸞兮京師總萬乘兮徘徊按平路兮來
歸豈不思天子南巡之辭者哉遂作頌曰皇祖止焉光
武起焉據彼河洛統四海焉本支百世位天子焉永世
克孝懷桑梓焉真人南巡覩舊里焉
週天大象賦
垂萬象乎列星仰四覽乎中極一人為主四輔為翼鈎
陳分司内座齊飭華蓋於是乎臨映大帝於是乎游息
尚書諮謀以納言柱史記私而奏職女史掌彤管之訓
御宫揚翠娥之色陰德周給乎其隅大理詳讞乎其側
天柱司晦朔之序六甲候陰陽之域其文煥矣厥功茂
哉環藩衛以曲列儼閶闔之洞開北斗標建車之象移
節度而齊七政文昌制戴筐之位羅將相而枕三台闢
天床於玉闕乃宴休之攸御肅天理於璇璣執威權而
是預天槍天棓以相指内厨内階而分據雙三夾斗而
燮詣兩乙賓門而佐助爾乃天牢崇圉設禁暴之隄防
太尊明位擬聖公之寵章太陽接相以班跡玄戈撥杓
而耀芒勢微微而有象輔熠熠而流光薦秋成於八穀
務春採於扶筐天厨敞兮供百宰傳舍開兮通四方偉
天官之繁縟立疏廟之隆崇何太角之皎皎夾攝提之
融融七宿畫野以分區五宫立都而對雄既以歴於中
宫乃回眸而顧東觀角亢於黃道包分野於營中開天
門之燦耀揖進賢之雍容是推紀於變節是正綱於大
同其次則梗河備預招搖候敵泛舟亢池飛觴帝席周
鼎毓神天田豐籍按三條於平道賓萬國於天門置平
星以決獄列騎官而衛閽陽門守於邊險折威防於將
奔頡頏司於五聽車騎參於八屯望南門之峻關覿庫
樓之城府偃蹇列於四衡的歴分於五柱或藏兵而蓄
銳或重扄而禦侮煥蒼龍之中宿矚氐心以及房聽朝
路寢布政明堂爰俾其地于宋之疆粤若大火赫然天
王鈎鈐儼於鳳闕積卒穆於龍驤天輻備於舉輦鍵閉
守於關梁騎陣啓將軍之位從官主巫醫之職罰作贖
刑日為陽德二咸防非而體正七公議賢而紏慝陣車
雷擊乎其南天乳露滋乎其北彼貫索之為狀實幽囹
之取則歴龍尾以及箕&KR0008;北燕而在兹配四妃而有序
均九子以延慈龜曳尾而波泳魚張鱗而水嬉天江為
太陰之主傳說奉中闈之祠糠為簸揚之物杵為舂臼
之用天鑰司其啓閉丈人存其播種狗以吠盜奸回靡
縱却睇女床前瞻天紀耀棘庭之金印粲椒宫之玉齒
中有崇垣厥名天市車肆中衢以連屬市樓臨算而鬱
起帝座類候而獨尊侯臣光熙而燮理宗星𣲖疎而遠
集宦者刑餘而近侍列肆與屠肆分行宗正與宗人同
峙帛度立象以量用斗斛裁形而取擬若乃眺北宫於
玄武泊南斗而牽牛賦象通犧廟之類司域應江淮之
洲建星含曜於黃道天弁寫映於清流河鼓進軍以嘈
囋兩旗夾道以飛浮天淵委輸於南海狗國分疆於北
幽鷄揚音而顧侣鼈曜影而來遊天田臨於九坎羅堰
逼於天桴是司溝洫是制田疇遂聳睇於漢陽乃攸寬
於織女引寶毓囿搖機弄杼輦道清塵而俟駕漸臺飛
灰而候吕可以嬉遊可以臨處瞻須女之繒室奄開邦
於會稽離珠耀珍於藏府匏瓜薦菓於宸閨离瑜佩瓊
而衒服敗瓜委蔓以分畦其外鄭越開國燕趙鄰境韓
魏接連齊秦悠永周楚列曜晉代分冏天津横漢以摛
光奚仲臨津而汎影既編梁以虹搆亦裁輪而電警列
虚危於齊濟職悲哀與宗廟墳墓寫狀以孤出哭泣含
聲而相召敗臼察灾而揚輝天壘守夷而駢照司命與
司禄連彩司危與司非疊耀伺禍福之多端總興亡之
要玅人掌詔以優游儼為人之質鈎主震而屈曲宛如
鈎之象車府息雷轂之聲造父曳風鑾之響杵軍給以
標正臼年豐而示仰土吏設偹以司存斧鉞用誅之所
掌虚梁闃寂以幽閟蓋屋喧轟而宴賞天錢納賮以山
積天網憩輿而野饗北落置候兵之門八魁建張禽之
網瞻廟府於室壁諒有衛之封畿布離宫之皎皎散雲
雨之霏霏霹靂交震雷電横飛壘壁寫陣而齊影羽林
分營而析暉土公司築而開務天廏飛御而起機騰蛇
宛而成質水虫總而攸歸動則飛躍於雲外止則盤縈
於漢沂迤奎婁之分野辨鄒魯之川陸豢馴獸於囿苑
隸封豕於溝瀆左更處東而掌虞右更居西以司牧立
囷倉之儲聚樹溷屏之重復司空主土以搜祥鈇鑕營
芻而薦畜軍南門列轅而遠出天將軍揚旗而示逐伊
王良之策馬則車騎之滿野蒙居河而路塞策裁鞭而
電寫閤道優游而據中附路偹闕而居下自胃倉而昴
畢實趙地之交衢建旄頭而肅引畢罕車而迅驅卷舌
則天讒之表附耳屬天高之隅天高望氣天讒偹巫卷
舌安其寂默附耳矜其諂諛天船泛影乎清瀨貯積水
而窺害太陵分光乎耀虚包積尸而如帶礪石資乎鋸
刃月宿歸乎太陰天街畫於戎野天阿察於山林天節
宣威於邦域天陰進謀於腹心天庾積粟以示稔天廩
偹稷以祈歆天園曲列兮儲芳樹天苑圓開兮畜異禽
芻藁遵納秸之軌殊國曉重譯之音九斿排鋒以進退
軍井依營而淺深天關嚴扄於畢野諸王列藩於漢潯
何五車之均明而三柱之照煥納五兵於藏府圖七國
之邦貫天潢利涉以淪漣咸池浮中而渺漫闢岷峨之
沃壤睎觜參之曜形示斬刈以明罰收褒旅而獲寧參
旗懾於邊寇玉井通於水經座旗肅穆以昭禮司怪幽
求而發冥屏嫌於客厠咎於圊亦有天屎質黃效靈於
是仰東井之輿鬼覽西秦之伯邑質明祀而變生鉞淬
水而刑及四瀆斷江淮之候兩河占胡越之域水位瀉
流而迅奔天樽奠饌而翕集軍市通貨以圓綴五侯疑
議而衡立積水醖燕酧之勞積薪備牲庖之結野雞俟
兵而據市天狗吠盜而映漣闕丘擬乎兩觀水府司乎
百川狼援戈而野戰弧屬矢而承天老人作主而秋煥
丈人通臣而夜懸子扶尊而眇邈孫孕緒而連綿惟天
社之赫若實勾龍之神焉爰觀柳以及張知周疆之爰
啓儼咮頸以分嗉奉滋嘗而賜醴觀夫軒轅之宫宛若
騰蛇之體交雷雨之藹藹列后妃之濟濟酒旗緝醼以
承歡内平繩愆而執禮爟含烽而喋寇實防邊之有俟
長垣崇司域之偹少微彰處士之懿外厨調列膳之滋
天相居大臣之位天紀錄禽而獻齒天廣嚴祠而毓粹
天稷播五稼之勤東甌表三夷之類爰周翊軫厥土惟
荆驅風驛之千乘奏雲門之六英長沙明而獻壽車轄
朗而陳兵青丘廕於韓貊器府總於琴笙軍門坐甲於
軍閫司空掌土於司平矚太微之崢嶸啓端門之赫奕
何宫庭之宏敞類乾坤之闔闢五座參一帝之謀九卿
踵三公之跡儲以太子參之幸臣從官肅侍謁者通賓
郎將司戟於丹陛郎位含香於紫宸乃寄屏以持法控
端門之内闉明堂演化靈臺候神虎賁之徵猛士進賢
之訪幽人獻淵謀於諸侯儼營衛於常陳胡天漢之昭
回自東震而綿絡北貫箕而聯斗南經說而緯龠合乘
津而浮瓜分漂杵而泛閣歴玉潢以汪洋淪七星而依
泊惟木德之含精為歲星而明麗雖盈縮所察禍福攸
繫然而得之者隆失之者替祚明君而耀朗罰昏主之
光翳下為社靈上為天貴如夭胎而毁卵具職仁而施
惠迴騖愆期前馳舛契奮槍棓以示慝峙樓垣而表戾
粤若熒惑火帝之精每執法以明罰必伺灾而告誠守
其邦而歲戰去其野而時清若虧信而廢禮則下乘而
上征居惟釁發合與憂并浮天讒而聳劒列蚩尤而耀
旌司危見而失國昭明出而起兵伊土宿之播靈為鎮
星而耀質尋所履為休慶視所居為貞吉廣邦徼而斯
留復軒宫而載出若崇奢而賤義則行虧而度失或含
丹而舉兵或噙黑而遘疾旬始發而侯起獄漢明而主
黜彼金方之耀色有太白之垂文乃降神於屏翳實建
象於將軍如用兵而不察匪先達之攸聞高出利於深
戰順指著乎宏勲苟恩義之不溥則禍福之攸分或飛
芒而蝕月或引彗而横氛六賊陳灾而搆禍天狗殺將
而破軍咨太陰之稟粹粤星辰之攸揆乘四仲而顯晦
歴一周而匝履為用罰之淵謨為出師之令軌若淫刑
而縱欲則委孛而流矢白其角而表哀黑其規而應水
察函劒之相去候正旗之所指非其出而夏寒錯其宜
而將死於是究經緯之終始徵幽微之機符昭晰兮為
人主之明鑑杳藹兮實冥祗之密樞固聲聞而響集乃
形移而影趨若山石之旌處士谷風之應騶虞者也若
夫退寒暑而無舛中昏旦而不越畢露雲油箕躔吹發
亦有樞降軒而繞電景瑞堯而麗月雖肸蠁之難窮信
靈英之未歇嘉大舜之登禪耀黃星而靡鋒壯高祖之
遇時聚五緯而相從殷堪縱眺識曹公之潛跡李郃流
目知漢使之幽蹤荆軻入秦白虹貫日衛生設策長庚
食昴悲夫星隕如雨而周衰彗長竟天而秦滅蛇隨楚
而九域含嗟狗過梁而千里流血晉君終而婺妖見漢
帝圍而參暈結周楚滅而南衝晉齊殃而北裂自大辰
以及漢彰宋焚而衛爇或除舊以布新顯陳盛而姜絶
諒吉凶之有兆匪灾譴之虚設固罔念而作狂在恭已
而成哲是以帝王之有天下也莫不分設其官式司其
告唐則羲和降察夏則昆吾演奥嘉殷巫之美服登周
史之雅號宋述子韋鄭穪裨竈唐昧與尹臯宣範甘德
暨石申垂誥故能下守職而恪恭上知變而無傲此希
夷之玅象豈蒙昧之私好有少微之養寂無進賢之見
譽參器府之樂肆掌貫索之刑書恥附耳之求達方卷
舌以幽居且扄扉而絶駟奈臨河而羡魚望天門而屏
跡安知公卿之所如
温泉賦
陽春之月百草萋萋余在遠行顧望有懷遂適驪山觀
温泉浴神井風中巒壯厥類之獨美思在化之所原感
洪澤之普施乃為賦云
覽中域之珍怪兮無斯水之神靈控湯谷於瀛洲兮濯
日月乎中營蔭高山之北埏處幽屏以閒清於是殊方
䟦涉駿奔來臻士女曄其鱗萃紛雜遝其如烟亂曰天
地之德莫若生兮帝育蒸民懿厥成兮六氣淫錯有疾
癘兮温泉汨焉以流穢兮蠲除苛慝服中正兮熙哉帝
載保性命兮
羽獵賦
皇上感天威之繆烈思太昊之觀虞虞人表林麓而廓
萊藪翦荆梓而夷榛株於是鳳皇獻歷太僕駕具蚩尤
先驅雨師清路山靈護陣方神蹕御羲和捧轡弭節西
征翠蓋葳蕤鸞鳴瓏玲山谷為之澹淡丘陵為之簸傾
於是皇輿綢繆遷延容與抗天津於伊洛夐遙集乎南
圃大詔獵者竟逐長驅輕車颷厲羽騎電騖霧合雲集
波流雨注馬蹂麋鹿輪轔雉兔弓不妄彎弩不虚舉鳥
驚絓□獸與矢遇
思玄賦
仰先哲之玄訓兮雖彌高而弗違匪仁里其焉宅兮匪
義迹其焉追潛服膺以永靚兮綿日月而不衰伊中情
之信修兮慕古人之貞節竦余身而順止兮遵繩墨而
不跌志團團以應懸兮誠心固其如結旌性行以制佩
兮佩夜光與瓊枝&KR0008;幽蘭之秋華兮又綴之以江蘺美
襞積以酷烈兮允塵邈而難虧既姱麗而鮮雙兮非是
時之攸珍奮余榮而莫見兮播余香而莫聞幽獨守此
仄陋兮敢怠皇而舍勤幸二八之遻虞兮喜傳說之生
殷尚前良之遺風兮恫後辰而無及何孤行之焭焭兮
孑不羣而介立感鸞鷖之特棲兮悲淑人之稀合彼無
合其何傷兮患衆偽之冐真旦獲讟于羣弟兮啓金縢
而乃信覽蒸民之多僻兮畏立辟以危身增煩毒以迷
惑兮羌孰可與言已私湛憂而深懷兮思繽紛而不理
願竭力以守義兮雖貧窮而不改執雕虎而試象兮阽
焦原而跟趾庶斯奉以周旋兮要既死而後已俗遷渝
而事化兮泯規矩之圜方珍蕭艾於重笥兮謂蕙芷之
不香斥西施而弗御兮羈腰裊以服箱行陂僻而獲志
兮循法度而離殃惟天地之無窮兮何遭遇之無常不
抑操而苟容兮譬臨河而無航欲巧笑以干媚兮非余
心之所嘗襲温恭之黻衣兮披禮義之繡裳辮貞亮以
為鞶兮雜技蓺以為珩昭綵藻與雕琢兮璜聲遠而彌
長淹棲遲以恣欲兮曜靈忽其西藏恃已知而華予兮
鶗鴂鳴而不芳冀一年之三秀兮遒白露之為霜時亹
亹而代序兮疇可與乎比伉咨妒嫮之難竝兮想依韓
以流亡恐漸冉而無成兮留則蔽而不彰心猶豫而狐
疑兮即岐阯而臚情文君為我端蓍兮利肥遯以保名
歴衆山以周流兮翼迅風以揚聲二女感於崇岳兮或
冰折而不營天蓋高而為澤兮誰云路之不平勔自強
而不息兮蹈玉階之嶢崢懼筮氏之長短兮鑚東龜以
觀禎遇九臯之介鳥兮怨素意之不逞遊塵外而瞥天
兮據冥翳而哀鳴鵰鶚競於貪婪兮我修潔以益榮子
有故於玄鳥兮歸母氏而後寧占既吉而無悔兮簡元
辰而俶裝旦余沐於清源兮晞余髮於朝陽漱飛泉之
瀝液兮咀石菌之流英翾鳥舉而魚躍兮將往走乎八
荒過少皥之窮野兮問三丘于句芒何道真之淳粹兮
去穢累而彯輕登蓬萊而容與兮鼇雖抃而不傾留瀛
洲而採芝兮聊且以乎長生憑歸雲而遐逝兮夕余宿
乎扶桑噏青岑之玉醴兮餐沆瀣以為糧發夕夢於木
禾兮穀崑崙之高岡朝吾行於暘谷兮從伯禹於稽山
集羣臣之執玉兮疾防風之食言指長沙以邪徑兮存
重華乎南隣哀二妃之未從兮翩儐處彼湘瀕流目眺
乎衡阿兮睹有黎之圮墳痛火正之無懷兮託山陂以
孤䰟愁蔚蔚以慕遠兮越卬州而愉敖躋日中于昆吾
兮憩炎火之所陶揚芒熛而絳天兮水泫沄而涌濤温
風翕其增熱兮惄鬱邑其難聊顝羈旅而無友兮余安
能乎留兹顧金天而歎息兮吾欲往乎西嬉前祝融使
舉麾兮纚朱鳥以承旗躔建木於廣都兮蹠若華而踟
蹰超軒轅於西海兮跨汪氏之龍魚聞此國之千歲兮
曾焉足以娛余思九土之殊風兮從蓐收而遂徂歘神
化而蟬蛻兮朋精粹而為徒蹶白門而東馳兮云台行
乎中野亂弱水之潺湲兮逗華陰之湍渚號馮夷俾清
津兮櫂龍舟以濟予會帝軒之未歸兮悵相佯而延佇
呬河林之蓁蓁兮偉關雎之戒女黃靈詹而訪命兮摎
天道其焉如曰近信而遠疑兮六籍闕而不書神逵昧
其難覆兮疇克謀而從諸牛哀病而成虎兮雖逢昆其
必噬鼈令殪而尸亡兮取蜀禪而引世死生錯而不齊
兮雖司命其不㫼竇號行於代路兮後膺祚而繁廡王
肆侈於漢庭兮卒銜恤而絶緒尉尨眉而郎潛兮逮三
葉而遘武董弱冠而司衮兮設王隧而弗處夫吉凶之
相仍兮恒反側而靡所穆屆天以悦牛兮豎亂叔而幽
主文斷祛而忌伯兮閹謁賊而寧后通人闇於好惡兮
豈愛惑之能剖嬴擿䜟而戒胡兮備諸外而發内或輦
賄而違車兮孕行產而為對慎竈顯於言天兮占水火
而妄訊梁叟患夫黎丘兮丁厥子而剚刃親所睇而弗
識兮矧幽冥之可信母綿攣以涬巳兮思百憂以自疢
彼天監之孔明兮用棐忱而佑仁湯蠲體以禱祈兮蒙
厖褫以拯人景三慮以營國兮熒惑次於它辰魏顆亮
以從治兮鬼亢回以斃秦咎繇邁而種德兮德樹茂乎
英六桑末寄夫根生兮卉既彫而已毓有無言而不酬
兮又何往而不復盍遠迹以飛聲兮孰謂時之可蓄仰
矯首以遙望兮魂敞惘而無疇偪區中之隘陋兮將北
度而宣遊行積冰之磑磑兮清泉沍而不流寒風淒其
永至兮拂穹岫之騷騷玄武縮於彀中兮螣蛇蜿而自
糾魚矜鱗而并凌兮鳥登木而失條坐太陰之屏室兮
慨含欷而增愁怨高陽之相遇兮㑋顓頊之宅幽庸織
絡於四裔兮斯與彼其何瘳望寒門之絶垠兮縱余緤
乎不周迅飈潚其媵我兮騖翩飄而不禁越谽&KR2552;之洞
穴兮標通淵之碄碄經重陰乎寂寞兮愍墳羊之潛深
追慌忽於地底兮軼無形而上浮出石密之闇野兮不
識蹊之所由速燭龍令執炬兮過鍾山而中休瞰瑤谿
之赤岸兮弔祖江之見劉聘王母於銀臺兮羞玉芝以
療饑戴勝憗其既歡兮又誚余之行遲載太華之玉女
兮召洛浦之宓妃咸姣麗以蠱媚兮增嫮眼而蛾眉舒
訬婧之纖腰兮揚雜錯之袿徽離朱脣而微笑兮顔的
礫以遺光獻環琨與璵縭兮申厥好以玄黃雖色豔而
賂美兮志浩盪而不嘉雙材悲於不納兮竝詠詩而清
歌歌曰天地烟煴百卉含蘤鳴鶴交頸雎鳩相和處子
懷春精䰟回移如何淑明忘我實多將答賦而不暇兮
爰整駕而亟行瞻崑崙之巍巍兮臨縈河之洋洋伏靈
龜以負坻兮亘螭龍之飛梁登閬風之層城兮搆不死
而為牀屑瑤蘂以為糇兮㪺白水以為漿抨巫咸使占
夢兮迺貞吉之元符滋令德於正中兮含嘉秀以為敷
既垂穎而顧本兮亦要思乎故居安和靜而隨時兮姑
純懿之所廬戒庶寮以夙會兮僉恭職而竝迓豐隆軯
其震霆兮列缺曅其照夜雲師&KR1949;以交集兮涷雨沛其
灑塗轙琱輿而樹葩兮擾應龍以服輅百神森其備從
兮屯騎羅而星布振余袂而就車兮修劒揭以低昂冠
嵒嵒其映蓋兮佩綝纚以煇煌僕夫儼其正策兮八乘
攄而超驤氛旄溶以天旋兮蜺旌飄而飛揚撫軨軹而
還睨兮心灼&KR0008;其如湯羡上都之赫戲兮何迷故而不
忘左青琱以揵芝兮右素威以司鉦前長離使拂羽兮
委水衡乎玄冥屬箕伯以函風兮澄淟涊而為清曳雲
旗之離離兮鳴玉鸞之譻譻涉青霄而升遐兮浮蔑蒙
而上征紛翼翼以徐戾兮焱回回其揚靈呌帝閽使闢
扉兮覿天皇於瓊宫聆廣樂之九奏兮展洩洩以肜肜
考理亂于律鈞兮意建始而思終惟盤逸之無斁兮懼
樂往而哀來素女撫弦而餘音兮大容吟曰念哉既防
溢而靜志兮迨我暇以翺翔出紫宫之肅肅兮集太微
之閬閬命王良掌策駟兮踰高閣之鏘鏘建罔車之幕
幕兮獵青林之芒芒彎威弧之撥剌兮射嶓冢之封狼
觀壁壘于北落兮伐河鼓之磅硠乘天潢之汎汎兮浮
雲漢之湯湯倚招搖攝提以低回剹流兮察二紀五緯
之綢繆遹皇偃蹇夭矯㛯以連卷兮雜沓叢顇颯以方
驤戫汨飂戾沛以罔象兮爛漫麗靡藐以迭逷淩驚雷
之砊&KR1024;兮弄狂電之淫裔踰厖鴻于宕冥兮貫倒景而
高厲廓盪盪其無涯兮乃今窮乎天外據開陽而頫盼
兮臨舊鄉之暗藹悲離居之勞心兮情悁悁而思歸䰟
眷眷而屢顧兮馬倚輈而徘徊雖遨遊以媮樂兮豈愁
慕之可懷出閶闔兮降天塗乘飈忽兮馳虚無雲霏霏
兮繞余輪風𦕈𦕈兮震余旟繽聯翩兮紛暗曖倏眩眃
兮反常閭收疇昔之逸豫兮卷淫放之遐心修初服之
娑娑兮長余珮之參參文章煥以粲爛兮美紛紜以從
風御六蓺之珍駕兮遊道德之平林結典籍而為罟兮
敺儒墨而為禽玩陰陽之變化兮詠雅頌之徽音嘉曾
氏之歸耕兮慕歴陵之嶔崟恭夙昔而不貳兮固終始
之所服也夕惕若厲以省誓兮懼余身之未勑也苟中
情之端直兮莫吾知而不恧墨無為以凝志兮與仁義
乎消搖不出戶而知天下兮何必歴遠以劬勞系曰天
長地久歲不畱俟河之清袛懷憂願得遠度以自娛上
下無常窮四區超踰騰躍絶世俗飃䬙神舉逞所欲天
不可階仙夫希栢舟悄悄吝不飛松喬高跱孰能離結
精遠遊使心攜迴志朅來從玄謀獲我所求夫何思
歸田賦
遊都邑以永久無明略以佐時徒臨川以羡魚俟河清
乎未期感蔡子之慷慨從唐生以決疑諒天道之微昧
追漁父以同嬉超埃塵以遐逝與世事乎長辭於是仲
春令月時和氣清原隰鬱茂百草滋榮王雎鼓翼倉庚
哀鳴交頸頡頏關關嚶嚶於焉逍遙聊以娛情爾乃龍
吟方澤虎嘯山丘仰飛纖繳俯釣長流觸矢而斃貪餌
吞鈎落雲間之逸禽懸淵沈之魦鰡于時曜靈俄景繼
以望舒極盤遊之至樂雖日夕而忘劬感老氏之遺誡
將迴駕乎蓬廬彈五絃之玅指詠周孔之圖書揮翰墨
以奮藻陳三皇之軌模苟縱心於域外安知榮辱之所
如
定情賦
夫何妖女之淑麗光華豔而秀容斷當時而呈美冠明
匹而無雙歎曰大火流兮草蟲鳴繁霜降兮草木零秋
為期兮時已征思美人兮愁屏營
扇賦
採兹竹以成扇乃畫象而造儀惟規上而矩下和采爛
以雜施
觀舞賦
客有觀舞於淮南者美而賦之曰
音樂陳兮旨酒施擊靈鼓兮吹參差叛淫衍兮漫陸離
於是飲者皆醉日亦既昃美人興而將舞乃修容而改
服襲羅縠之襍錯申綢繆而自飾拊者啾其聲&KR0844;盤鼓
煥以駢羅抗修褏以翳面展清聲而長歌歌曰驚雄遊
兮孤雌翔臨歸風兮思故鄉搦纖腰以玄折嬛傾倚兮
低昂增芙蓉之紅華兮光灼爍以發揚騰嫮目以顧盼
兮盼爛爛以流光連&KR0008;絡繹乍續乍絶裾似飛鸞褒如
迴雪於是粉黛弛兮玉質粲珠簮挻兮緇髮亂然後飾
笄整髮被纖垂縈同服駢奏合體齊聲進退無差若影
追形
冢賦
載輿載步地勢是觀降此平土陟彼景山一升一降乃
以斯安爾乃隳巍山平險陸刊藂林鑿盤石超峻壟構
大槨高岡冠其南平原承其北列石限其壇羅竹藩其
域系以修𡑞洽以溝瀆曲折相連迤靡相屬乃樹靈木
靈木戎戎繁霜峨峨匪雕匪琢周旋顧盼亦各有行乃
相厥宇乃立厥堂直之以繩正之以日有覺其材以搆
玄室奕奕將將崇棟廣宇在冬不凉在夏不暑祭祀是
居神明是處修𡑞之際亦有掖門掖門之西十有餘半
下有直渠上有平岸舟車之道交通舊館思淵慮弘存
不忘亡恢厥廟壇子孫蒸嘗宅兆之形規矩之制晞而
望之方以麗踐而行之巧以廣幽墓既美鬼神既寧降
之以福如水之平如春之卉如日之升
髑髏賦
張平子將遊目於九埜觀化乎八方星回日運鳳舉龍
驤南遊赤野北陟幽鄉卥經昧谷東極扶桑於是季秋
之辰微風起涼聊回軒駕左翔右昂步馬於疇阜逍遙
乎陵岡顧見髑髏委於路旁下居淤壤上有玄霜平子
悵然而問之曰子將并糧推命以夭逝乎本喪此土流
遷來乎為是上智為是下愚為是女人為是丈夫於是
肅然有靈但聞神響不見其形答曰吾宋人也姓莊名
周游心方外不能自修夀命終極來齒玄丘公子何以
問之對曰我欲告之於五岳禱之於神祗起子素骨反
子四肢取耳北坎求目南離使東震獻足西坤授腹五
内皆還六神盡復子欲之不乎髑髏曰公子之言殊難
也死為休息生為役勞冬水之凝何如春冰之消榮位
在身不亦輕於塵毛巢許所恥伯成所逃况我巳化與
道逍遙離朱不能見子埜不能聽堯舜不能賞桀紂不
能刑虎豹不能害戟劒不能傷與陰陽同其流元氣合
其朴造化為父母天墜為牀褥雷電為鼓扇日月為燈
燭雲漢為川池星宿為珠玉合體自然無情無欲澄之
不清渾之不濁不行而至不疾而速於是言卒響絶神
光除滅顧盼軫恤乃命僕夫假之以縞巾衾之以玄塵
為之傷涕酧於路濱
誥
東巡誥
惟二月初吉帝將狩於岱嶽展義省方觀民設教丙寅
朏率羣賓備法駕以祖于東門乙酉觀禮于魯而休齊
焉己丑屆于靈宫是日也有鳳雙集於臺壬辰祀上帝
於明堂帝曰咨予不材為天地主懷慄翹光百僚萬幾
心之謂矣孰朕之勞上帝有靈不替朕命誕敢不祗承
凡庶與祭於壇墠之位者曰懷爾邦君實願先帝載厥
大宗以左右朕躬羣臣曰帝道横被旁行海表一人有
韙萬民賴之從巡助祭者兹惟嘉瑞乃歌曰皇皇者鳳
通玄知時萃於山趾與帝邀期吉事有祥惟漢之祺帝
曰朕不敢當亦不敢蔽天之吉命
疏
大疫上疏
臣竊見京師為害兼所及民多病死死有滅戶人人恐
懼朝廷燋心以為至憂臣官在於考變禳灾思任防救
未知所由夙夜征營臣聞國之大事在祀祀莫大於郊
天奉祖方今道路流言僉曰孝安皇帝南巡路崩從駕
左右行慝之臣欲徵諸國王子故不發喪衣車還宫偽
遣大臣竝禱請命臣處外治不知其審然尊靈見罔豈
能無怨且凡夫私小有不蠲猶為譴謫况以大穢用禮
郊廟孔子曰曾謂泰山不如林放乎天地明察降禍見
灾乃其理也又間者有司正以冬至之後奏開恭陵神
道陛下至孝不忍距逆或發冢移尸月令仲冬土事無
作慎無發蓋及起大衆以固而閉地氣上泄是謂發天
地之房諸蟄則死民必疾疫又隨以喪厲氣未息恐其
殆此二年欲使知過改悔五行傳曰六沴作見若時共
禦帝用不差神則不怒萬福乃降用章于下臣愚以為
可使公卿處議所以陳術改過取媚神祇自求多福也
陳事疏
伏惟陛下宣哲充明繼體承天中遭傾覆龍德泥蟠今
乘雲高躋盤桓天位誠所謂將隆大位必先倥偬之也
親履艱難者知下情備經險易者達物偽故能一貫萬幾
靡所疑惑百揆允當庶績咸熙宜獲福祉神祇受譽黎
庶而陰陽未和灾𤯝屢見神明幽遠宜鑒在兹福仁禍
淫景響而應因德降休乘失致咎天道雖遠吉凶可見
近世鄭蔡江樊周廣王聖皆為效矣故恭儉畏忌必蒙
祉祚奢淫諂謾鮮不夷戮前事不忘後事之師也夫情
勝其性流遯忘反豈惟不肖中才皆然苟非大賢不能
見得思義故積惡成釁罪不可解也向使能瞻前顧後
援鏡自戒則何陷於凶患乎貴龍之臣衆所屬仰其有
愆尤上下知之褒美譏惡有心皆同故怨讟溢乎四海
神明降其禍辟也頃年雨常不足思求所失則洪範所
謂僭恒暘若者也懼羣臣奢侈多昏踰典式自下逼上用
速咎徵又前年京師地震土裂裂者威分震者人擾也
君以静唱臣以動和威自上出不趣於下禮之政也竊
惟聖思厭倦制不專已恩不忍割與衆共威威不可分
德不可共洪範曰臣有作威作福玉食害于而家凶于
而國天鑒孔明雖疎不失灾異示人前後數矣而未見
所革以復往悔自非聖人不能無過願陛下思惟所以
稽古率舊勿令刑德八柄不由天子若恩從上下事依
禮制禮制修則奢僭息事合宜則無凶咎然後神望允
塞灾消不至矣
駁圖䜟疏
臣聞聖人明審律歷以定吉凶重之以卜筮雜之以九
宫經天驗道本盡于此或觀星辰逆順寒燠所由或察
龜策之占巫覡之言其所因者非一術也立言於前有
徵於後故智者貴焉謂之䜟書䜟書始出蓋知之者寡
自漢取秦用兵力戰功成業遂可謂大事當此之時莫
或稱䜟若夏侯勝眭孟之徒以道術立名其所述著無
䜟一言劉向父子領校祕書閱定九流亦無䜟錄成哀
之後乃始聞之尚書堯使鯀理洪水九載績用不成鯀
則殛死禹乃嗣興而春秋䜟云共工理水凡䜟皆云黃
帝伐蚩尤而詩䜟獨以為蚩尤敗然後堯受命春秋元
命包中有公輸班與墨翟事見戰國非春秋時也又言
别有益州益州之置在於漢世其名三輔諸陵世數可
知至於圖中訖於成帝一卷之書互異數事聖人之言
埶無若是殆必虚偽之徒以要世取資往者侍中賈逵
擿䜟互異三十餘事諸言䜟者皆不能說至於王莽簒
位漢世大禍八十篇何為不戒則知圖䜟成於哀平之
際也且河洛六蓺篇錄已定後人皮傳無所容簒永元
中清河宋景遂以歷紀推言水灾而偽稱洞視玉版或
者至於棄家業入山林後皆無效而復采前世成事以
為證驗至於永建復綂則不能知此皆欺世罔俗以昧
埶位情偽較然莫之糾禁且律歷卦候九宫風角數有
徵效世莫肯學而競稱不占之書譬猶畫工惡圖犬馬
而好作鬼魅誠以實事難形而虚偽不窮也宜收藏圖
䜟一禁絶之則朱紫無所眩典籍無瑕玷矣
論貢舉疏
古者以賢取士諸侯歲貢孝武之代郡舉孝廉又有賢
良文學之選於是名臣皆出文武竝興漢之得人數路
而已夫書畫辭賦才之小者匡國理政未有能焉陛下
即位之初先訪經術聽政餘日觀省篇章聊以游藝當
代博奕非以教化取士之本而諸生競利作者鼎沸其
高者頗引經訓風喻之言下則連偶俗語有類俳優或
竊成文虚冐名氏臣每受詔於盛化門差次錄第其未
及者亦復隨輩皆見拜擢既加之恩難復收改但守俸
禄於義已加不可復使理人及任州郡昔孝宣會諸儒
於石渠章帝集學士於白虎通經釋義其事優大文武
之道所宜從之乃若小能小善雖有可觀孔子以為致
遠則泥君子故當致其大者遠者也
論舉孝廉疏
(汝南謝廉河南趙建年始十二各能通經尚書令左雄竝奏拜童子郎自是負書來學雲)
(集京師侍中張衡上疏)
自初舉孝廉到今二百年必先孝行行有餘力乃艸文
法耳今詔書一以能誦章句結奏案為限雖有至孝不
當其科所謂損本而求末者也自改試以來累有妖星
震裂之菑是天意不安於此法故也(此順帝時)
策
水灾對策
水者五行之首滯而逆流者人君之恩不能下及而教
逆也
表
求合正三史表
臣伏見陛下思光先緒以典籍為本而史書枝别條異
不同一貫建武以來新裁未就(後漢書註載疏略曰易稱伏羲氏王天下伏羲)
(氏没神農氏作神農氏没黃帝堯舜氏作史遷獨載五帝不記三皇今宜并錄又一事曰帝系黃帝産青陽)
(昌意周書曰乃命少皥清清即清陽也今宜寔定之)
日蝕上表
今年三月朔方覺日蝕此郡懼有兵患臣愚以為可勑
北邊須塞郡縣明烽火遠斥候深藏固閉無令穀畜外
露
請專事東觀收檢遺文表
臣仰幹史職敢徼官守竊貪成訓自忘頑愚願得專於
東觀畢力於紀記竭思於補闕俾有漢休烈比久長於
天地竝光明於日月昭示萬嗣永永不朽也
書
與崔瑗書
乃者與朝賀明日披讀太玄經知子雲特極陰陽之數
也以其滿汎故故時人不務此非特傳記之屬心與五
經擬漢家得二百歲卒乎所以作興者之數其道必顯
一代常然之符也玄四百歲其興乎竭已精思以揆其
義更使人難論陰陽之事足下累世窮道極微子孫必
命世不絶且幅寫一通藏之以待能者
又同前
吾觀太玄方知子雲妙極道教乃與五經相擬非徒傳
記之屬端力精思以揆其義使人難論陰陽之事漢家
得天下二百歲之書也復二百歲殆將終乎所以作者
之數必顯一世常然之符也漢四百歲玄其興矣
與特進書
蓬萊太史之秘府道家所貴衡再得當之竊為幸矣
又
鉛刀強可一割
又
其言之不慙恃惠子之知我
又
酸者不能不苦於言
七
七辯
無為先生祖述列仙背世絶俗唯誦道篇形虚年衰志
猶不遷於是七辯謀焉曰無為先生淹在幽隅藏身隠
景剗迹窮居抑其不韙盍往辯諸乃偕而就之
虚然子曰樂國之都設為閒館公輸制匠譎詭煥爛重
屋百層連閣周漫應門鏘鏘華闕雙建彫蟲彤綠螭虹
蜿蜒於是彈比翼落鸝黃加雙鶤經鴛鴦然後擢雲舫
觀中流搴芙蓉集芳洲縱文身摶潛鱗探水玉拔瓊根
收明月之照曜玩赤瑕之璘豳此宫室之麗也子盍歸
而處之乎
雕華子曰玄清白醴蒲陶醲&KR3284;嘉肴雜醢三臡七葅荔
支黃甘寒棃乾榛沙餳石蜜遠國儲珍於是乃有芻豢
腯牲麋麛豹胎飛鳬棲鷩養之以時審其齊和適其辛
酸芳以薑椒拂以桂蘭會稽之菰冀野之梁珍羞雜遝
灼爍芳香此滋味之麗也子盍歸而食之
安存子曰淮南清歌燕餘材舞列乎前堂逓奏代敘結
鄭衛之遺風揚流哇而咏激楚鼙鼓協吹竽籟應律金
石合奏妖冶邀會觀者交目衣解忘帶於是樂中日晚
移即昏庭美人妖服變曲為清改賦新詞轉歌流聲此
音樂之麗也子盍歸而聽諸
闕丘子曰西施之徒姿容修嫮弱顔回植妍夸閑暇形
似削成腰如約素淑性窈窕秀色美艷鬒髮玄髻光可
以鑒靨輔巧笑清眸流盼皓齒朱唇的皪粲練於是紅
華曼理遺芳酷烈侍夕先生同兹宴□假明蘭燈指圖
觀列蟬綿宜愧夭紹紆折此女色之麗也子盍歸而從
之
空桐子曰交阯緅絺筒中之紵京城阿縞譬之蟬羽製
為時服以適寒暑駟秀騏之駮駿載軨獵之輶車建采
虹之長旃系雌霓而為旗逸駭飈於青丘超廣漢而永
逝此輿服之麗也子盍歸而乘之
依衛子曰若夫赤松王喬羨門安期噓吸沆瀣飲醴茹
芝駕應龍戴行雲桴弱水越炎氛覽八極度天垠上游
紫宫下棲崑崙此神僊之麗也子盍行而求之先生乃
興而言曰吁美哉吾子之誨穆如清風啓乃嘉猷實慰
我心矯然傾首邪睨玄圃軒臂矯翼將飛未舉
髣無子曰在我聖皇躬勞至思參天兩地匪怠厥司率
由舊章遵彼前謀正邪理謬靡有所疑旁窺八索仰鏡
三墳講禮習樂儀則彬彬是以英人底材不賞而勸學
而不厭誨而不倦於是二八之儔列乎帝庭揆事施教
地平天成然後建明堂而班辟雍和邦國而悦遠人化
明如日下應如神漢雖舊邦其政維新而先生乃翻然
迴面曰君子一言於是觀智先民有言談何容易予雖
蒙蔽不敏指趣敬授教命敢不是務
設難
應間(有序附後)
有間余者曰蓋聞前哲首務務於下學上達佐國理民
有云為也朝有所聞則夕行之立功立事式昭德音是
故伊尹思使君為堯舜而民處唐虞彼豈虚言而已哉
必旌厥素爾咎單巫咸實守王家申伯樊仲實幹周邦
服衮而朝介圭作瑞厥跡不朽垂烈後昆不亦丕歟且
學非以要利而富貴萃之貴以行令富以施惠惠施令
行故易稱以大業質以文美實由華興器賴雕飾為好
人以輿服為榮吾子性德體道篤信安仁約已博蓺無
堅不鑽以思世路斯何遠矣曩滯日官今又原之雖老
氏曲全進道若退然行亦以需必也學非所用術有所
仰故臨川將濟而舟檝不存焉徒經思天衢内昭獨智
固合理民之式也故嘗見謗於鄙儒深厲淺揭隨時為
義曾何貪於支離而習其孤技邪參輪可使自轉木雕
猶能獨飛已垂翅而還故棲盍亦調其機而銛諸昔有
文王自求多福人生在勤不索何獲曷若卑體屈已美
言以相剋鳴于喬木乃金聲而玉振之用後勲雪前吝
婞佷不柔以意誰靳也應之曰是何觀同而見異也君
子不患位之不尊而患德之不崇不恥禄之不夥而恥
智之不博是故蓺可學而行可力也天爵高懸得之在
命或不速而自懷或羨旃而不臻求之無益故智者偭
而不思阽身以徼幸固貪夫之所為未得而豫喪也枉
尺直尋議者譏之盈欲虧志孰云非羞於心有猜則簋
飱饌餔猶不屑餐旌瞀以之意之無疑則兼金盈百而
不嫌辭孟軻以之士或解裋褐而襲黼黻或委臿築而
據文軒者度德拜爵量績受禄也輸力致庸受必有階
渾元初基靈軌未紀吉凶紛錯人用膧朦黃帝為斯深
慘有風后者是焉亮之察三辰於上跡禍福乎下經緯
歷數然後天步有常則風后之為也當少昊清陽之末
實或亂德人神雜擾不可方物重黎又相顓頊而申理
之日月即次則重黎之為也人各有能因蓺受任鳥師
别名四叔三正官無二業事不竝濟晝長則宵短日南
則景北天且不堪兼况以人該之夫玄龍迎夏則陵雲
而奮鱗樂時也涉冬則淈泥而潛蟠避害也公旦道行
故制典禮以尹天下懼教誨之不從有人之不理仲尼
不遇故論六經以俟來辟恥一物之不知有事之無範
所考不齊如何可一夫戰國交爭戎車競驅君若綴旒
人無所麗燭武懸縋而秦伯退師魯連係箭而聊城弛
柝從往則合横來則離安危無常要在說夫咸以得人
為梟失士為尤故樊噲披帷入見高祖高祖踞洗以對
酈生當此之會乃黿鳴而鼈應也故能同心戮力勤恤
人隠奄受區夏遂定帝位皆謀臣之由也故一介之策
各有攸建子長諜之爛然有第夫女魃北而應龍翔洪
鼎聲而軍容息溽暑至而鶉火棲寒冰沍而黿鼉蟄今
也皇澤宣洽海外混同萬方億醜并質共劑若修成之
不暇尚何功之可立立事有三言為下列下列且不可
庶矣奚冀其二哉于兹縉紳如雲儒士成林及津者風
攄失塗者幽僻遭遇難要趨偶為幸世易俗異事埶舛
殊不能通其變而一度以揆之斯契船而求劒守株而
伺兔也冐愧逞願必無仁以繼之有道者所不履也越
王勾踐事此故厥緒不永捷徑邪至我不忍以投步干
進苟容我不忍以歙肩雖有犀舟勁檝猶人涉卬否有
須者也姑亦奉順敦篤守以忠信得之不休不獲不吝
不見是而不惽居下位而不憂允上德之常服焉方將
師天老而友地典與之乎高睨而大談孔甲且不足慕
焉稱殷彭及周𣆀與世殊技固孤是求子憂朱泙曼之
無所用吾恨輪扁之無所教也子覩木雕獨飛愍我垂
翅故棲吾感蠧鼃附鴟悲爾先笑而後號也斐豹以斃
督燔書禮至以掖國作銘弦高以牛餼退敵墨翟以縈
帶全城貫高以端辭顯義蘇武以秃節效貞蒲且以飛
矰逞巧詹何以沈鉤致精奕秋以棋局取譽王豹以清
謳流聲僕進不能參名於二立退又不能羣彼數子愍
三墳之既頽惜八索之不理庶前訓之可鑽聊朝隠乎
柱史且韞櫝而待價踵顔氏以行止曾不慊夫晉楚敢
告誠于知已
應閒序
閒者觀余去史官五載而復還非進取之勢也唯衡内
識利鈍操心不改或不我知者以為失志矣用為間余
余應之以時有遇否性命難求因兹以露余誠焉名之
應間云
議
歷議
(延光二年謁者亶誦言當用甲寅元河南梁豐言當復用太初尚書郎張衡周興皆能歷)
(數難誦豐或不對或言失誤衡興參案儀註考往校今以為九道法最密詔下公卿詳議)
(太尉愷等上侍中施延等議太初過天日一度弦望失正月以晦見西方食不與天相應)
(元和改從四分四分雖密於太初皆不可用甲寅元與天相應合圖䜟可施行博士黃廣)
(大行令任僉議如九道河南尹祉等議即用甲寅元當除元命苞天地開闢獲麟中百一)
(十四歲推閏月六直其日或朔晦弦望二十四氣宿度不相應者非一用九道為朔月有)
(比三大二小皆疏遠元和變歷以應保乾圖三百歲斗歷改憲之文四分歷本起圖䜟最)
(得其正不宜易愷等議宜從太初尚書令忠上奏諸從太初者徒以世宗攘夷廓境享國)
(久長為辭或云孝章改四分灾異率甚未有善應臣伏惟漢祖受命因秦之紀違於帝典)
(太宗遵修三階以平哀平之際同承太初妖孽累仍疴禍非一議者不以成數相參汎采)
(妄說歸福太初致咎四分漏見曲論未可為是臣輒復重難衡興議云云上然其言遂改)
(歷事)
五紀論推步行度當時比諸術為近然猶未稽於古及
向子歆欲以合春秋横斷年數損夏益周考之表紀差
謬數百兩歷相課六千一百五十六歲而太初多一日
冬至日直斗而云在牽牛迂闊不可復用昭然如此史
官所共見非獨衡興前以為九道密近今議者以為有
闕及甲寅元復多違失皆未可取正昔仲尼順假馬之
名以崇君之義况天之歷數不可任疑從虚以非易是
說
渾儀
赤道横帶渾天之腹去極九十一度十分之五黃道斜
帶其腹出赤道表裏各二十四度故夏至去極六十七
度而強冬至去極百一十五度亦強也然則黃道斜截
赤道者則春分秋分之去極也今此春分去極九十少
秋分去極九十一少者就夏歷景去極之法以為率也
上頭横行第一行者黃道進退之數也本當以銅儀日
月度之則可知也以儀一歲乃竟而中間又有陰雨難
卒成也是以作小渾盡赤道黃道乃各調賦三百六十
五度四分之一從冬至所在始起令之相當值也取北
極及衡各誠㭬之為軸取薄竹篾穿其兩端令兩穿中
間與渾半等以貫之令察之與渾相切摩也乃從減半
起以為八十二度八分之五盡衡減之半焉又中分其
篾拗去其半令其半之際正直與兩端減半相直令篾
半之際從冬至起一度一移之視篾之半際夕多黃赤
道幾也其所多少則進退之數也從北極數之則元極
之度也各分赤道黃道為二十四氣一氣相去十五度
十六分之七每一氣者黃道進退一度焉所以然者黃
道直時去南北極近其處地小而横行與赤道且等故
以篾度之於赤道多也設一氣令十六日皆常率四日
差少半也令一氣十五日不能半耳故使中道三日之
中若少半也三氣一節故四十六日而差今三度也至
於差三之時而五日同率者一其實節之間不能四十
六日也今殘日居其策故五日同率也其率雖同先之
皆強後之皆弱不可勝計取至於三而復有進退者黃
道稍斜於横行不得度故也春分秋分所以退者黃道
始起更斜矣於横行不得度故也亦每一氣一度焉三
氣一節亦差三度也至三氣之後稍遠而直故横行得
度而稍進也立春立秋横行稍退矣而度猶云進者以
其所退減其所進猶有盈餘未盡故也立夏立冬横行
稍進矣而度猶退者以其所進增其所退猶有不足未
畢故也以此論之日行非有進退而以赤道重廣黃道
使之然也本二十八宿相去度數以赤道為強耳故於
黃道亦進退也冬至在斗二十一度少半最遠時也而
此歷斗二十度俱百一十五強矣冬至宜與之同率焉
夏至在井二十一度半強最近時也而此歷井二十三
度俱六十七度強矣夏至宜與之同率焉
靈憲
昔在先王將步天路用之靈軌尋緒本元先凖之於渾
體是為正儀立度而皇極有逌建也樞運有逌稽也乃
建乃稽斯經天常聖人無心因兹以生心故靈憲作興
曰太素之前幽清玄淨寂寞冥默不可為象厥中惟靈
厥外惟無如是者永久焉斯謂溟涬蓋乃道之根也道
根既建自無生有太素始萌萌而未兆并氣同色渾沌
不分故道志之言云有物渾成先天地生其氣體固未
可得而形其遲速固未可得而紀也如是者又永久焉
斯謂龐鴻蓋乃道之幹也道幹既育有物成體於是元
氣剖判剛柔始分清濁異位天成於外地定於内天體
於陽故圓以動地體於陰故平以靜動以行施靜以合
化堙鬱搆精時育庶類斯謂太元蓋乃道之實也在天
成象在地成形天有九位地有九域天有三辰地有三
形有象可效有形可度情性萬殊旁通感薄自然相生
莫之能紀於是人之精者作聖實始紀綱而經緯之八
極之維徑二億三萬二千三百里南北則短減千里東
西則廣增千里自地至天半於八極則地之深亦如之
通而度之則是渾已將覆其數用重鉤股懸天之景薄
地之義皆移千里而差一寸得之過此而往者未之或
知也未之或知者宇宙之謂也宇之表無極宙之端無
窮天有兩儀以儛道中其可覩樞星是也謂之北極在
南者不著故聖人弗之名焉其世之遂九分而減二陽
道左迴故天運左行有驗於物則人氣左羸形左繚也
天以陽迴地以陰淳是故天致其動稟氣舒光地致其
靜承施候明天以順動不失其中則四序順至寒暑不
減致生有節故品物用生地以靈靜作合承天清化致
養四時而後育故品物用成凡至大莫如天至厚莫若
地地至質者曰地而已至多莫若水水精為漢漢用於
天而無列焉思次質也地有山嶽以宣其氣精種為星
星也者體生於地精成於天列居錯跱各有逌屬紫宫
為皇極之居太微為五帝之廷明堂之房大角有席天
市有坐蒼龍連蜷於左白虎猛據於右朱雀奮翼於前
靈龜圈首於後黃神軒轅於中六擾既畜而狼蚖魚鼈
罔有不具在野象物在朝象官在人象事於是備矣懸
象著明莫大乎日月其徑當天周七百三十六分之一
地廣二百四十二分之一日者陽精之宗積而成鳥象
烏而有三趾陽之類其數竒月者陰精之宗積而成獸
象兔陰之類其數耦其後有憑焉者羿請無死之藥於
西王母姮娥竊之以奔月將往枚筮之於有黃有黃筮
之曰吉翩翩歸妹獨將西行逢天晦芒毋驚毋恐後且
大昌姮娥遂託身於月是為蟾蜍夫日譬猶火月譬猶
水火則外光水則含景故月光生於日之所照魄生於
日之所蔽當日則光盈就日則光盡也衆星被耀因水
轉光當日之衝光常不合者蔽於地也是謂闇虚在星
星微月過則食日之薄地其明也繇暗視明明無所屈
是以望之若火方於中天天地同明繇明瞻暗暗還自
奪故望之若水火當夜而揚光在晝則不明也月之於
夜與日同而差微星則不然強弱之差也衆星列布其
以神著有五列焉是為三十五名一居中央謂之北斗
動變挺占實司主命四布於方為二十八宿日月運行
歴示吉凶五緯經次用告禍福則天心於是見矣中外
之官常明者百有二十四可名者三百二十為星二千
五百而海人之占未存焉微星之數蓋萬一千五百二
十庶物蠢蠢咸得繫命不然何以總而理諸夫三光同
形有似珠玉神守精存麗其職而宣其明及其衰神歇
精斁於是乎有隕星然則奔星之所墜至則石文曜麗
乎天其動者七日月五星是也周旋右回天道者貴順
也近天則遲遠天則速行則屈屈則畱回畱回則逆逆
則遲迫於天也行遲者覿于東覿于東屬陽行速者覿
于西覿于西屬陰日與月此配合也攝提熒惑地侯見
晨附于日也太白辰星見昏附于月也二陰三陽參天
兩地故男女取焉方星巡鎮必因常度苟或盈縮不逾
于次故有列司作使曰老子四星周伯王逢苪各一錯
乎五緯之間其見無期其行無度實妖經星之所然後
吉凶宣周其祥可盡
靈應
崑崙東南有赤縣之州風雨有時寒暑有節苟非此州
南則多暑北則多寒東則多陽西則多陰故聖王不處
焉
銘
綬笥銘(有引)
南陽太守鮑德有詔所賜先公綬笥傳世用之時德更
理笥衡時為德主簿作銘曰
懿矣兹笥爰藏寶珍冠纓組履文章日信皇用我賜俾
作帝臣服其令服鸞封艾緡天祚明德大賚福仁垂光
厥世子孫克神厥器維舊中實維新周公惟事七涓有
隣
贊
南陽文學儒林書贊
南陽太守上黨鮑君愍文學之弛廢懷儒林之陵遲乃命
匠修而新之崇肅肅之儀揚濟濟之化
誄
大司農鮑德誄
昔君烈祖平顯奕世敬叔生牙美管交賴至于中葉種
德以邁種德伊何去虛適參建旄屯留其茂如林降及
我君總角有聲遺蒙萬穀寵禄斯丁守約勤學克勞其
形濬哲之資日就月成業業學徒童蒙求我舍厥往著
去風即雅濟濟京河實為西魯昔我南都惟帝舊鄉同
于郡國殊於表章命親如公弁冕鳴璜若惟允之實耀
其光導以仁惠教以義方習射矍相饗老虞庠羌髠作
虐艱我西鄰君斯整旅耀武月頻蠢蠢戎虜是慴是震
知德者鮮惟君克舉既厭帝心將處台輔命有不永時
不我與天實為之孰其能禦股肱或毁何痛如之國喪
遺愛如何無思
司徒吕公誄
昔吕皇祖帝堯之緒伯夷秩唐唐宗允叙四嶽在虞傳
士佐禹克厭帝心姓姜氏吕登是南邦以家以處降及
于周穆侯作輔親于九族九族用寧登受八命衮職靡
傾黃耳金鉉公餗以盈綽兮其寬皦兮其清既明且哲
式保令名斿旍從風駟牡超驤去此寧㝢歸于幽堂玄
室冥冥修夜彌長
司空陳公誄
敬仲初育發繇卜筮鳳飛觀國流光末裔天祚明德德
茂于公入孝出友爰肅爰邕兼學多識窮理知幾德音
孔昭翻爾灰飛賦政二城還集皇闈公實省之亹亹庶
績公實靜之藹藹百僚公實愍之乃陟司空纂禹之跡
導揚徽庸致訓京畿恊和萬邦萬邦既恊殊服來同眇
論前績莫與比蹤
又
後作鴻臚職掌九賓輯寧侯衛懷柔遠人
樂府
怨篇(文心雕龍云張衡怨篇清曲可誦)
猗猗秋蘭植彼中阿有馥其芳有黃其葩雖曰幽深厥
美彌嘉之子之(一作云)遠我勞如何
同聲歌(詩譜云寄興高遠遣辭自妙)
邂逅承際會得充君後房情好新交接恐慄若探湯不
才勉自竭賤妾職所當綢繆主中饋奉禮助蒸嘗思為
莞蒻席在下蔽匡牀願為羅衾幬在上衛風霜灑掃清
枕席鞮芬以狄(一作秋)香重戶結金扄高下華燈光衣解
巾粉卸列圖陳枕張素女為我師儀態盈萬方衆夫所
希見天老教軒皇樂莫斯夜樂没齒焉可忘(西溪叢語云陶淵明)
(閒情賦必有自乃出張衡同聲歌)
詩
四愁詩(并序)
(竹林詩評云張衡四愁遙衷耿慕猶風騷之遺韻也藝苑巵言云平子四愁千古絶唱傅)
(玄擬之致不足言大是笑資耳)
張衡不樂久處機密出為河間相能内察屬縣姦猾
行巧劫皆密知名下吏收捕盡服擒諸豪俠遊客悉
惶懼逃出境郡中大治爭訟息獄無繫囚時天下漸
弊鬱鬱不得志為四愁詩效屈原以美人為君子以
珍寶為仁義以水深雪雰為小人思以道術為報貽
於時君而懼讒邪不得以通其辭曰
一思曰我所思兮在太山欲往從之梁父艱側身東望
涕沾翰美人贈我金錯刀何以報之英瓊瑤路遠莫致
倚逍遙何為懷憂心煩勞
二思曰我所思兮在桂林欲往從之湘水深側身南望
涕霑襟美人贈我金(五臣作琴)琅玕何以報之雙玉盤路遠
莫致倚惆悵何為懷憂心煩傷
三思曰我所思兮在漢陽欲往從之隴阪長側身西望
涕霑裳美人贈我貂襜褕何以報之明月珠路遠莫致
倚踟蹰何為懷憂心煩紆
四思曰我所思兮在雁門欲往從之雪雰雰側身北望
涕霑巾美人贈我錦繡段何以報之青玉案路遠莫致
倚增歎何為懷憂心煩惋
漢魏六朝百三家集卷十四
