漢魏六朝百三家集卷九十八
梁劉孝威集題詞
劉士章文章談義領袖後進七子三女多擅才
學孝綽品藻羣弟嘗云三筆六詩三謂孝儀六
謂孝威也第五弟孝勝第七弟孝先無預焉侯
景宼亂孝儀遣子入援身受賊逼失郡病亡孝
威困躓危城自拔得出崎嶇西上亦抱疾不起
假使時清國晏兄弟連騎續玄圃之舊遊領高
齋之述作扶風世業鄴苑清吟重篇大帙必偉
觀聽而長鯨疾驅迯死不暇林焚池竭遺章闊
如就所披涉則孝儀筆勝孝威詩勝伯兄之言
良不謬也士章掌齊詔誥孝綽年十四輒使代
草父子相知異於謝方明之有謝惠連然士章
知子孝綽知弟二者固並美天倫焉
目錄
啓
謝賚宫紙啓
謝賚錦被啓
謝勑賚畫屏風啓
謝賚熊白啓
謝東宫賜聖僧餘饌啓
謝東宫賜淨饌啓
謝晉安王賜婚錢啓
謝東宫賚炭啓
謝東宫賚鹿脯等啓
謝東宫賚藕啓
為皇太子謝勑賚功德馬啓
謝南康王饟牛啓
書
謝賚林檎書
贊
辟厭青牛畫贊
正旦春雞贊
樂府
隴頭水
驄馬驅
公無渡河
塘上行苦辛篇
東西門行
怨詩
採蓮曲
小臨海
思歸引
妾簿命篇
鬭雞篇
結客少年場行
行行且遊獵篇
雀乳空井中
半渡溪
獨不見
行幸甘泉宫歌
箜篌謠
驄馬驅
和王竟陵愛妾換馬
擬古應教一首
鷄鳴篇
烏生八九子
蜀道難
詩
重光詩
侍宴樂遊林光殿曲水
奉和簡文帝太子應令
三日侍皇太子曲水宴
奉和六月壬午應令
登覆舟山望湖北
帆渡吉陽洲同孝儀賦
出新林
郄縣遇見人織率爾寄婦
侍宴賦得龍沙宵明月
奉和晚日
和皇太子春林晚雨
行還值雨又為清道所駐
望雨
苦暑
奉和逐涼
望棲烏
和簡文帝卧疾
賦得曲澗
奉和湘東王應令二首
春宵
冬曉
詠織女
七夕穿針
九月酌菊酒
賦得鳴蝀應令
和定襄侯初笄
古體雜意
詠佳麗
望隔墻花
枯葉竹
和簾裏燭
詠剪綵花
褉飲嘉樂殿詠曲水中燭影
賦得香出衣
漢魏六朝百三家集卷九十八目錄
漢魏六朝百三家集卷九十八
明張漙輯
梁劉孝威集
啓
謝賚宫紙啓
臣與謝嘏俱慙具聖臣之衝梯實愧魯般之巧嘏之城
壘特無禽子之守攻弱侮亡其勞甚薄策勲行賞為渥
過隆雖復鄴殿鳳銜漢朝魚網平凖桃花中宫榖樹固
以慙兹靡滑謝此鮮華
謝賚錦被啓
色豔蒲桃采踰聯璧鄂君慙繡楚侍羞珠雖復帝賜鶴
綾客贈鴛綺高懸麗藻遠謝鮮明漢老悦其怪文魏馬
驚其香氣
謝勑賚畫屏風啓
昔紀亮所隔惟珍雲母武秋所顧止貴琉璃豈若寫帝
臺之基拂崑山之碧畫巧吳筆素踰魏賜馮商莫能賦
李尢誰敢銘
謝賚熊白啓
竊以館有射熊之名臺無走狗之號上林絶胡人之摶
禁地無張京之犯而突出羽川來攀御檻光踰厚璧殆
惑朱公之價色麗燭銀將堪穆王之寶
謝東宫賜聖僧餘饌啟
齊桓柏寢之器周穆軒宫之寶乳糜香飯素□□漿五
杏七桃靈瓜仙棗莫不氣馥上天薰流下界石崇芳果
金谷僅於萬株陳湯木滋杜陵幾於千樹猶自高謝珍
奇多慙品族
謝東宫賜淨饌啓
糜獻牛牧飯出龍宫千品甘露之食百花珍藥之果餅
兼髓乳漿苞蔗□雕盤流其滋旨寶器委其包香足使
五世長者羞彼識味一角仙人恥其呪術微物多幸叨
奉曲恩性命可捐殊私難答
謝晉安王賜婚錢啓
孝威問吉已通請期有日而賢夫之譽多愧張耳非壻
之才偶同王粲睠言前事良以自羞曲降隆慈俯垂珍
錫便使禽贄獲舉纁幣有資佩服寵靈殞越非報
謝東宫賚炭
洛城雪深不見海神之跡滹沱冰合無待王覇之覘聚
而為岳大壯黑山稱之以船將重牙獸鑪生烽熖室滿
紅光雉裘入而識奢鼠布焚而無汚
謝東宫賚鹿脯等啓
上林絶胡人之搏禁地無張京之犯而猶有班超游獵
李廣馳射遠歸於厨吏入貢於腊人形圖三事之車影
入九仙之鏡
謝東宫賚藕啓
色華玉樹味奪瓊漿根出楊池聞之僮約子為靈散得
自莊篇楚后江萍秦公海棗凡厥水羞莫敢相輩
為皇太子謝勑賚功德馬啓
伏惟忘我徇物屈己濟民該天地而大捨總日月而為
施既脱&KR2475;於金輪又解驂於紺馬出余吾之水服騊駼
之廄名高夏后之龍價倍田方之贖謹當秣以柏葉飴
以丹棗加之玉鞍飾之金絡
謝南康王饟牛啓
雖復蜀守神牛秦公怒特穆王白角何氏瑩蹄無以逾
其勁力邁其致遠直宿九重獲免疏步路休三逕且息
徒行從祀甘泉方無假於丞相騎至清廟又永笑於博
陽
書
謝賚林檎書
勇聞齊國止錫二桃遠至仙方裁蒙數棗豈如恩豐漢
篋賜廣魏奩姹女數而僅通筭郎計而方得生於玉井
之側出自金膏之地上靈所貴下土希逢
贊
辟厭青牛畫贊
泰山怒特吳渚神牛氣噓風噴精廻電流詎牽和鞅不
入裴鞦狡力難京肆怒横行朗陵瑩角介葛瞻聲遁仙
託稱妖寇馮名名震八區威陵五都蓄勇槽側息憤埸
隅仇覽獻豆滕嬰進芻雄兒楷式悍士規模曹興拂采
徐邈成圖
正旦春雞贊
寶雞陳倉祠光表神雄飛帝漢雌飛霸秦排膺激怒礴
翅張瞋電鞭失熖雷車折輪助摽魏教擅場齊珍名流
晉戟歌傳漢臣竊脂善盗摶榖難馴綠鸚智淺蒼鷹害
深兼姿五德歸於翰音
樂府
隴頭水
從軍戍隴頭隴水帶沙流時觀胡騎飲常為漢國羞釁
妻成雨劍殺子祀雙鈎頓取樓蘭頸就解郅支裘勿令
如李廣功多遂不酬(一作功遂不封侯)
驄馬驅
十五宦期門二十屯邊徼犀羈玉鏤鞍寶刀金錯鞘一
隨驄馬驅分受青蠅弔且令都護知願被將軍照誓使
氊衣鄉掃地無遺噍
公無渡河
請公無渡河河廣風威厲檣偃落金烏舟傾沒犀枻紺
蓋空嚴祠白馬徒生祭銜石傷寡心崩城掩孀袂劍飛
猶共水魂沉理俱逝君為川后臣妾作江妃娣
塘上行苦辛篇
蒲生伊何陳曲中多苦辛黃金坐銷鑠白玉遂緇磷裂
衣工毁嫡掩袖切讒新嫌成跡易已愛去理難申秦雲
猶變色魯日尚廻輪妾歌已腸斷君心終未親
東西門行(此似應詔餞贈之作)
廣津寒欲歇聯檣密䌫收天高匝近岫江闊少方舟餞
淚留神眷離欷切私儔佇變齊兒俗當傳楚獻囚徒然
頌並命秪恧思如抽
怨詩
退寵辭金屋見譴斥甘泉枕席秋風起房櫳明月懸燭
避忩中影香廻爐上煙丹庭斜草徑素壁點苔錢歌起
蒲生曲樂奏下山絃新聲昔廣宴餘杯今自傳王嬙向
絶漠宗女入祈連鴈書猶未返馬角無歸年昭臺有媵
御曾坂無棄捐後薪隨復積前魚誰更憐
採蓮曲
金漿木蘭船戲採江南蓮蓮香隔浦渡荷葉滿江鮮房
垂易入手柄曲自臨盤露花時濕釧風莖乍拂鈿
小臨海
碣石望山海留連降尊極秦帝枉鈎陳漢家增禮秩石
橋終不成桑田竟難測蜃氣遠生樓鮫人近潛織空勞
帝女填詎動波神色
思歸引
胡地憑良馬懷驕負漢恩甘泉烽火入回中宫室燔錦
車勞遠駕繡衣疲屢奔貳師巳喪律都尉亦銷魂龍堆
求援急狐塞請先屯櫪下驅雙駿腰邊帶兩鞬乘障無
期限思歸安可論(一作言)
妾薄命篇
去年從越障今歲沒胡庭嚴霜封碣石驚沙暗井陘玉
篸久落鬢羅衣長挂屏浴蠶思漆水條桑憶鄭坰寄書
朝鮮吏留釧武安亭勿言戎夏隔但令心契冥不見豐
城劍干祀復同形
鬭雞篇
丹雞翠翼張妬敵復專場翅中含芥粉距外耀金芒氣
踰上黨烈名貫下韝良祭橋愁魏后食跖忌齊王願賜
淮南藥一使雲間翔
結客少年場行
少年本六郡遨遊遍五都插腰銅匕首障日錦屠蘇鷙
羽裝銀鏑犀膠飾象弧近發連雙兔高彎落九烏邊城
多警急節使滿郊衢居延箭箙盡疎勒井泉枯正蒙都
護接何由憚險途千金募惡少一揮擒骨都勇餘聊蹴
踘戰罷暫投壺昔為北方將今為南面孤邦君行負弩
縣令且前驅
行行且遊獵篇
之罘講射所上林娛獵場選徒驕楚客召狩誇胡王䍐
車已戒道風烏復起行佽飛具矰繳材官命蹶張高置
掩月兔勁矢射天狼蹠地不遑逸排虛豈及翔日暮勾
陳轉風清鐃吹颺歸來宴平樂寧肯滯禽荒
雀乳空井中
(晉傳玄詩曰鵲巢丘城側雀乳空井中)
遠去條支國心知漢德休(一作優)聊栖丞相府過令黃霸
羞挾子須閒地空井共尋求轆轤絲綆絶桔橰冬蘚周
將憐羽翼張誰辭各背遊
半渡溪
本厠偏伍伴一戰殄凶渠制賜文犀節驛報紫泥書入
營陳御蓋還家乘紫車皇恩知已重丹心恨不紓渡瀘
且不畏凌溪嗟有餘
獨不見
夫婿結纓簪偏蒙漢寵深中人引卧内副車遊上林綬
染瑯琊草蟬鑄武威金分家移甲第留妾住河陰獨寢
鴛鴦被自理鳳凰琴誰憐雙玉筯流面復流衿
行幸甘泉宫歌
漢家迎夏畢避暑甘泉宫棧車鳴里鼓駟馬駕相風挍
尉烏桓騎待制樓煩弓後旌猶五柞前笳度九嵕才人
豹尾内御酒屬車中輦迴百子閣扇動七輪風鳴鍾休
衞士披圖召後宫材官促挍獵涼秋(一作秋來)戲射熊
箜篌謠
結交在相得骨肉何必親甘言無忠實世薄多蘇秦從
風暫靡草富貴上升天不見山巔樹摧扤下為薪豈甘
井中泥上出作埃塵(一云時至出作塵)
驄馬驅
翩翩驄馬驅横行復斜趨先救遼城危後拂燕山霧風
傷易水湄日入隴西樹未得報君恩聯翩終不住
和王竟陵愛妾換馬
驄馬出樓蘭一步九盤桓小史贖金絡良工送玉鞍龍
驂來甚易烏孫去實難麟膠妾猶有請為急弦彈
擬古應教一首(七言勞樂府作孝威詩題云東飛伯歌英華作簡文帝非也)
(簡文别有二首)
雙棲翡翠兩鴛鴦巫雲洛月乍相望誰家妖冶折花枝
蛾眉曼睇使情移青鋪綠璅琉璃扉瓊筵玉笥金縷衣
美人年幾可十餘含羞轉笑歛風裾珠丸出彈不可追
空留可憐持與誰
鷄鳴篇(以下雜言帝藝文作簡文)
塒鷄識將曙長鳴高樹巔啄葉疑彰羽排花彊欲前意
氣多驚舉飄揚獨無侣陳思助鬭協狸膏郈昭妬敵安
金距丹山可愛有鳳凰金門飛舞有鴛鴦何如五德美
豈勝千里翔
烏生八九子
城上烏一年生九雛枝輕巢本狹風多葉早枯氄毛不
自暖張翼強相呼金析嚴兮翠樓肅蜃壁光兮椒泥馥
虞機衡網不得施猜鷹鷙隼無繇逐永願共棲曾氏□
同瑞周王屋莫啼城上寒猶賢野中宿羽成翮備各西
東丁年賦命有窮通不見高飛帝輦側遠託日輪中尚
逢王吉箭猶嬰后羿弓豈如變彩救燕質入夢祚昭(一作)
(周)公流聲表師退集幕示營空靈臺已鑄像流蘇時候
風
蜀道難
玉壘高無極銅梁不可攀雙流逆巇道九坂澁陽關鄧
侯策馬度王生斂轡還斂轡懼身尤叱馭奉王猷若恡
千金重誰為萬里侯戱馬吞珠界揚舲濯錦流沉犀厭
怪水握鏡表靈丘禺山金碧有光輝遷亭車馬尚輕肥
彌想王褒擁節反更憶相如乘傳歸君平子雲閴不嗣
江漢英靈信已衰
詩
重光詩(并序言以下四)
重光儲后宣制義也
赫赫重光明明二聖帝作儲述禮和樂正中衢置樽高
堂懸鏡其酌不窮其明逾盛德音孔昭民胥攸詠明明
二聖赫赫重光風神灑落容止汪洋瞻彼談扇載抑載
揚何斯天辯如圭如璋顏閔函席游夏升堂以卿以士
惟公惟王思媚儲君顧哉樂康芄芄黍苗陰雨膏之詵
詵纓冕儲王導之道之以禮齊之以仁禮則探聖言則
窮神訓於四國覃於萬民
侍宴樂遊林光殿曲水
蒸哉軒頊赫矣堯心女媧補石重華絫(一作棄)金湯羅禹
扇羲瑟農琴皇乎備矣受命君臨試舟五反和樂九成
鈎楯秘戱協律新聲丹杯水激縫彩葩榮天吳還往海
若逢迎
奉和簡文帝太子應令(以下五言)
太子天下本元良萬國貞周朝推上嗣漢代紀重明前
星涵瑞彩洊雷揚遠聲三善傳樂正百行紀司成九流
遍已辨七經咸所精博聞強子政高才陵長卿禮尊逾
屈己德盛益卑情仙氣貽(一作胎)鍾相儒道推桓榮延賢
博望苑視膳長安城園綺隨金輅浮丘侍玉笙智嚢前
斂笏端士後垂纓九仙良所重四海更誰傾班輸同策
乘甲館齊蓬瀛
三日侍皇太子曲水宴
二龍廵夏代八駿馭周朝豫遊光帝則樂飲盛民謠皇
儲遵洛褉濫觴追灞橋掌袚開神籞司馬動鑾鑣周旗
交采眊晉鼓雜清簫旌宫臨廣隰藻衞爍巖椒蘭樽沿
曲岸靈若泝迴潮
奉和六月壬午應令
玄圃棲金碧靈澗挹琨瑶築山圖碣岫穿池控海潮雷
奔石鯨動水闊牽牛遙乘黿猶却渡鞭石詎成橋岸崩
下生窟壁峭上干霄噪蛙常獨沸游魚或自跳荒徑横
臨浦空舟斜插橈愁䲭集古樹白鷺隱青苖神心重丘
壑散步懷漁樵石累元卿徑枝挂許繇瓢伊臣本寂寞
繇來畏市朝為貪止山水所競惟逍遥寄言周伯況勞
君擅縠綃
登覆舟山望湖北
紫川通太液丹岑連少華堂皇更隱映松灌雜交加荇
蒲浮新葉漁舟繞落花浴童爭淺岸漂女擇平沙極望
傷春目迴車歸狹斜
帆渡吉陽洲同孝儀賦
江風(一作潮)凌曉急鉦鼓候晨催幸息榜人唱聊望高帆
開聯村倏忽盡循汀俄頃回疑是傍洲退似覺前山來
將與圖南競誰與勞泝洄
出新林
芒山視洛邑函谷望秦京遥分承露掌遠見長安城故
鄉已可識遊子必勞情霧罷前林見(一作曠)風息涌川平
坐觀暮潮落漸見夕煙生無由一羽化徒想御風輕
郄縣遇見人織率爾寄婦
妖姬含怨情織素起秋聲度梭環玉動踏躡珮珠鳴經
稀疑杼澁緯斷恨絲輕葡萄始欲罷鴛鴦猶未成雲棟
共徘徊紗窗相向開窗疎眉語度紗輕眼笑來籠籠隔
淺紗的的見粧華鏤玉同心藕(一作帶)雜寶連枝花紅衫
向後結金簪臨鬢斜機頂挂流蘇機傍垂結珠青絲引
伏兔黃金繞轆轤豔彩裙邊出芳脂口上渝百城交問
遺五馬共踟蹰直為閨中人守故不要新夢啼漬花枕
覺淚濕羅巾獨眠真自難重衾猶覺寒逾憶凝脂緩彌
想横陳歡行驅金絡騎歸就城南端城南稍有期想子
亦勞思羅衣久應罷花釵堪更治新粧莫點黛余還自
畫眉
侍宴賦得龍沙宵明月
鵲飛空繞樹月輪殊未圓嫦娥望不出桂枝稍隱殘落
照移樓影浮光動塹瀾櫪馬悲笳吹城烏啼塞寒傳聞
機杼妾愁余衣服單當秋絡已脆銜啼織復難斂眉雖
不樂舞劍強為歡請謝函關吏行當封一丸
奉和晩日
虬簷挂珠箔虹梁卷霜綃迷迭涵香長芙蓉逐浪搖飛
輪摶羽扇翻車引落潮甘泉推激水迎風慙遠颷寄言
王待詔因聲張子僑吾君安已樂無勞誦洞簫
和皇太子春林晚雨
雲樹交為密雨日共成虹雷舒長男氣枝搖少女風葉
珠隨滴水簷繩下溜空蝶濡飛不颺花沾色更紅明離
信養德能事畢春宫誰堪偶鳳吹唯有浮丘公
行還值雨又為清道所駐
齊楚磐石貴韓吳異姓王俱乘早朝罷相隨出建章喧
呼驚里閈呌咷駭康莊皂騶同隼擊青槖似鷹揚掖門
南北遠複道東西長旛旗爭絡繹官騎鬱相望微風生
棨傳輕雨潤帷裳油衣分競道小蓋列成行八舍便繁
密五營輿服光迴車避司隸俄軒揖内郎況余白屋士
自依卑路傍日月雖臨照仄陋難明敭早榮羞日及晚
知慙豫章徒抱凌雲志終愧摩天翔安能久淪辱圖南
會有方
望雨
清陰蕩暄濁飛雨入階廊瞻空亂無緒望霤耿成行交
枝含曉潤雜葉帶新光浮芥離還聚沿漚滅復張浴禽
飄落毳風荇散餘香璚綃挂繡幕象簟列華牀侍童拂
羽扇厨人奉濫漿寄言楚臺客雄風詎獨涼
苦暑
暮日苦炎溽遷坐接階廊月麗姮娥影星含織女光棲
禽動夜竹流螢出闇墻香盤糅鮮粉雕壺承玉漿白羽
徒垂握綠水自周堂弱紈猶覺重纖絺尚少涼弄風思
漢朔戲雨憶吳王玄冰術難驗赤道漏猶長誰能更吹
律還令黍谷涼
奉和逐涼
鐘鳴夜未央避暑起徬徨長河似曳素明星若散璫倚
巖欣石冷臨池愛水涼月纖張敞畫荷妖韓夀香對此
遊清夜何勞娛洞房
望棲烏
夕鳥飛參差單雄雜寡雌聯翩歸葉裏出沒噪林垂爭
棲時易樹驚飛忽度枝雖無繫書重亦有含纓疲以兹
憔悴力重逢輕薄兒珠丸蘇合彈金繳青絲縻豈意翩
翾羽遂免更羸危入懷欣得地依林竊願知
和簡文帝卧疾
玉躬耗寒暑羣望崇珪璧仁祀盛黃縑禮壇優紺席憊
均楚疾愈俄同宋年益豈勞誦賦臣寧用觀濤客
賦得曲澗
澗流急易轉溪竹暗難開近樓俄已失前洲忽復迴石
岸生寒蘚沈根漬水苔菱舟失道去歸鳬迷徑來
奉和湘東王應令二首
春宵
花開人不歸節暖衣須變迴釵挂反環拭淚繩春線今
夜月輪圓胡兵必應戰
冬曉
妾家邊洛城慣識曉鐘聲鐘聲猶未盡漢使報應行天
寒硯冰凍心悲書不成
詠織女(玉臺初學作孝儀)
金鈿已照耀白日未蹉跎欲待黃昏至含嬌度淺河
七夕穿針(和簡文)
縷亂恐風來衫輕羞指現故穿雙眼針持縫合歡扇
九月酌菊酒
露花疑始摘羅衣似適薰餘杯度不取欲持嬌使君
賦得鳴蝀應令
雜扇雖俱斂交行忿自分轉袖時繞腕揚履自開裾
和定襄侯初笄
合鬟仍昔髮略鬢即前絲從今一梳罷無復更縈時
古體雜意
朝日大風霜寄事足交傷葉落枝柯淨常自起棋張
詠佳麗
可憐將可念可念直千金唯言有一恨恨不遂人心
望隔墻花
隔墻花半隱猶見動花枝當由美人摘詎止春風吹
枯葉竹
枯楊猶更綠卧柳尚還生勿嫌鳳不至終當待聖明
和簾裏燭
開關簾影出參差風熖斜浮光燭綺帶凝滴汗垂花
詠剪綵花
葉舒非漸大花發是初開無論人訝似蜂見也爭來
褉飲嘉樂殿詠曲水中燭影(七言)
火浣花心猶未長金枝密熖已流芳芙蓉池畔涵停影
桃花水胍引行光
賦得香出衣(雜言)
香出衣步近氣逾飛博山登高用鄴錦含情動靨比洛
妃香纓麝帶縫金縷瓊花玉勝綴珠徽蘇合故年微恨
歇都梁路遠恐非新猶賢漢君芳千里尚笑荀令止三
旬
漢魏六朝百三家集卷九十八
