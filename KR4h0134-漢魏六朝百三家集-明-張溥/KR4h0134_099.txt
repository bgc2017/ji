漢魏六朝百三家集卷九十九
庾肩吾集題詞
庾幼簡志性恬靜風齊臺尚長子子貞孝感北
辰次子介清重洗馬一家行義誠足與劉子珪
明休烈同傳子慎後出文采尤高子山繼之宫
體競貴予每讀八關齋夜賦詩深羡少庶府君
能陪帝子又怪一時彦聚城門高唱何偏以病
老死沙門為題臺城不祥若有先䜟焉子慎避
難入東後始還家遺文鮮少唐李長吉所為作
還自會稽歌以補其悲也南史又云宋子仙破
會稽購得子慎欲殺之賴作詩以免夫高齋抄
撰龍樓應教學士職也亡命江海文焉有罪猶
借資七步幸脱劒鋩盜亦能憐才士哉東宫賞
遇時共聯詠湘東誌墓稱為瑚璉其知子慎實
深論文一書謂有踦蹠必不然矣書品序論王
光禄荅齊太祖類也若在梁時則與鍾仲偉詩
評同行天壤乎
目錄
表
為寧國公讓中書表
為南康王讓丹陽尹表
章
為武陵王拜儀同章
啟
謝歷日啟
謝賚銅硯筆格啟
謝賚粳米啟
謝賚菱啟
謝賚棃啟
謝賚橘啟
謝賚林檎啟
謝賚朱櫻啟
謝賚㯽榔啟
謝東宫賚㯽榔啟
謝東宫賚米啟
謝東宫賚粟啟
謝東宫賜宅啟
謝東宫示古跡啟
謝東宫賚内人春衣啟
謝湘東王賚米啟
答湘東王賚粳米啟
謝湘東王賚米啟
謝湘東王賚柑啟
答武陵王賚絹啟
謝武陵王賚白綺綾啟
答陶隱居賚术煎啟
答陶隠居賚术蒸啟
答餉綾紋啟
謝炭啟
序
書品序
書品後序
論
書品論一
書品論二
書品論三
書品論四
書品論五
書品論六
書品論七
書品論八
書品論九
銘
團扇銘
玉帳山銘
樂府
長安有狹斜行
賦得有所思
有所思
洛陽道
賦得横吹曲長安道
愛妾換馬
隴西行
未央才人歌
詩
侍宴應令
侍宴宣猷堂應令
侍宣猷堂宴湘東王應令
侍宴餞湘州刺史張纉
侍宴餞張孝總應令
三日侍蘭亭曲水宴
九日侍宴樂游苑應令
從皇太子出玄圃應令
奉和泛舟漢水往萬山應教
山池應令
奉使北徐州參丞御
和衛尉新渝侯巡城口號
遊甑山
蔬圃堂應詔
尋周處士弘讓
賦得嵇叔夜
和太子重雲殿受戒
詠同泰寺浮圖和簡文帝
奉和賽漢高廟
亂後經夏禹廟
亂後行經吳郵亭
經陳思王墓
過建章故臺
和劉明府觀湘東王書
和竹齋
從駕喜雨
奉和春夜應令
奉和武帝苦旱
奉和太子納涼梧下應令
芝草
詠美人
送别於建興苑相逢
侍宴
侍宴餞湘東王應令
餞張孝總應令
侍宴餞東陽太守蕭子雲
和晉安王薄晩逐涼北樓回望應教
贈周處士
新林送劉之遴
奉使江州舟中七夕
南苑看人還
詠美人看畫應令
奉和藥名詩
看放市
和望月
和徐主簿望月
詠風
詠雪花
春日
七夕
歲盡應令
賦得山
同蕭左丞詠摘梅花
和晉安王詠燕
詠胡牀應教
暮遊山水應令賦得磧字
奉和湘東王應令二首
春宵
冬曉
詠簾燕
奉賀便省餘秋
被使從渡江
登城北望
道館
賦得轉歌扇
詠舞
詠舞曲應令
詠主人少姬應教
詠長信宫中草
石崇金谷妓
遠看放火
舟中寒望
石橋
詠桂
賦得池萍
新苔
被執作詩
三日侍宴詠曲水中燭影
聯句
曲水聯句
八關齋夜賦四城門更作四首
第一賦韻東城門病
南城門老
西城門死
北城門沙門
第二賦韻東城門病
南城門老
西城門死
北城門沙門
第三東城門病
南城門老
西城門死
北城門沙門
第四東城門病
南城門老
西城門死
北城門沙門
漢魏六朝百三家集卷九十九目錄
漢魏六朝百三家集卷九十九
明張溥輯
庾肩吾集
表
為寧國公讓中書表
臣聞陟彼太行伯后之車屢怠望兹吳坂少游之馬難
躋是知美非流水立致摧轅駿靡浮雲便期頓轡起登
天漢寧培九萬之風坐濟星橋非使千年之翼豈有幼
稱辯慧足對元禮弱標俊穎能嘲子叔玉重組長空見
休寵深宫邃宇孰知懷憂
為南康王讓丹陽尹表
臣聞劍鏤七星非有司天之用簾圖五嶽寧識崇朝之
雲是知策彼泥龍不能令其逐日乘斯流馬安可使其
奔電方今振鷺盈庭白駒空谷惟帝念功惟明克允君
子之國幸聞其讓石門之水獲免于貪
章
為武陵王拜儀同章
臣宅慶紫霄聯休皇極地均指日既無跡而成高仕若
乘風故不行而自遠今者四郊無壘天下同文都尉春
田猶居塞外單于冬獵不入漁陽臣坐牧三邊非勞士
戰豈能屯兵大夏封萬里之矦飛箭遼城受千金之夀
論其才望有懼茂弘先佩印綬常差叔度
啟
謝歷日啟
凌渠所奏弦望既符鄧平之言錙銖皆合登臺視朔覩
雲物之必書拂管移灰識權衡之有度初開卷始暫謂
春留未覽篇終便傷冬及裵回厚渥比日為年
謝賚銅硯筆格啟
煙磨青石巳踐孔氏之壇管插銅龍還笑王生之璧西
域胡人卧織成之金簟游仙童子隐芙蓉之行鄣莫不
並出梁園來頒狹室
謝賚粳米啟
出梁國之(闕)租兼水陸之殊品伊尹說而不至石崇豪
所未及遇處嘿之得賓同苻朗之舉著長河可塞上德
無酬
謝賚菱啟
上林紫水雜蕰藻而俱浮雲夢清池間芙蓉而外發珍
踰百味來薦畫盤恩重千金遂沾菲蓆凌霜朱橘愧此
開顔含露蒲桃慙其不䬼
謝賚棃啟
睢陽東苑子圍三尺新豊箭谷枝懸六斤未有生因粉
水産自桐丘影連鄧橘林交苑柿遠薦中厨爰頒下室事
同靈棗有願還年恐似仙桃無因留核
謝賚橘啟
光分璇宿影接銅峰去青鳥之迢遞服朱闉之爽塏楚
原洪筆頌記不遷陳王麗藻賦稱遥植昔朝歌季重纔
賜海魚大理元常止蒙秋菊
謝賚林檎啟
丹徒故苑歲綿長而不見岷山舊植路重阻而來難未
有徙核圓丘移根閬坂仙厨始摘猶堆青玉之盤下賤
爰頒遂入抽蒲之座
謝賚朱櫻啟
成叢殿側猶連制賦之條結實西園非復粘蟬之樹異
合浦之歸來疑藏朱實同秦人之逐彈似得金丸
謝賚㯽榔啟
形均綠竹詎掃山壇色譬青桐不生空井事踰紫柰用
兼芳菊方為口實永以蠲痾
謝東宫賚㯽榔啟
無勞朱實兼荔支之五滋能發紅顔類芙蓉之十酒登
玉案而上陳出珠盤而下逮澤深温柰恩均含棗
謝東宫賚米啟
滍水鳴蟬香聞七里瓊山合穎租歸十縣肩吾人慙振
藻徒降雲間之松職濫更繁空撤家丞之俸成珠委地
事重逢仙游玉為糧珍踰入楚雖復激水滄流不待監
河之說春風掃地方誚文學之篇
謝東宫賚粟啟
查或火成鑚以為屑柰稱煎用曝而成糗未若北燕巨
實用奪榮枯南國脯山翻慙齒决承恩踴躍對聞喜之
河念報屏營問知來之息
謝東宫賜宅啟
肩吾居異道南才非巷北流寓建春之外寄息靈臺之
下豈望地無湫隘里號乘軒巷轉幡旗門容幰盖况乃
交垂五柳若元亮之居夾石䨇槐似安仁之縣却瞻鍾
阜前枕洛橋池通西舍之流窗映東鄰之棗來歸高里
翻成待封之門夜坐書臺非復通燈之壁才下應王禮
加温阮官成名立無事非恩
謝東宫示古跡啟
竊以仙巖遺傳入握成塵孔壁藏文隨開巳蠧石書有
暗厨畫猶飛豈有跡經四代年踰十紀芝英雲氣之巧
未殞松鉛鵲反鸞驚之勢不侵蒲竹必使酒肆人來池
流色變將損北海之牘還代西河之簡
謝東宫賚内人春衣啟
階邊細草猶推綟葉之光戸前桃樹反訝藍花之色遂
得裾飛合鷰領鬭分鸞試顧採薪皆成留客
謝湘東王賚未啟
味重新城香踰澇水連舟入浦似彦伯之南歸積地為
山疑馬援之西至不待候沙同新渝之再熟無勞拜石
均遼倉之重滿前恩未遠次渥仍流墨翟假以故書裴
楷暫其國賜
答湘東王賚粳米啟
竊以農夫力耕時逢儉歲疎賤時澤必取豐年㭬斛瀉
珠嘉聞陶量翻庭委玉欣見馬圖
謝湘東王賚米啟
竊以月滿則虧恩來無爽海潮雖大萬江恒注遂使連
箱委地不殊陽翟盈倉接宇寧異海陵
謝湘東王賚柑啟
傳名地理遠自武陵之洲族茂神經遥聞建春之嶺王
逸為賦取對荔枝張衡制辭用連石蜜足使萍實非甜
蒲萄猶䬼
答武陵王賚絹啟
肩吾啟蒙賚絹二十疋清河之珍丘園慙其束帛關東
之妙潜織陋其卷綃下官謬忝扁舟暫瞻還旆而天人
渥眄增餘論之榮江漢安流無沿洄之阻遂使鶴露宵
凝輕絺立變雁風朝急治服成温有謝筆端無辭陳報
不任下情謹奉啓事謝聞謹啓
謝武陵王賚白綺綾啟
圖雲緝鶴鄴市稀逢寫霧傳花叢臺罕遇雖復馬均騁
思比巧猶慙虞卿受金方恩未重比扁舟獨反燕路有
心載寳言歸銜珠無日
答陶隐居賚术煎啟
竊以綠葉抽條生於首峰之側紫花摽色出自鄭巖之
下百邪外禦六府内充山精見書華神在籙木榮火謝
盡採擷之難啟旦移申窮淋漉之劑故能競爽雲珠爭
奇水玉自非身疲掌硯役倦攀桃豈可立致還年坐生
羽翼臨沅丹井方覺可捐酈縣菊泉無勞復汲庶得遨
遊海岸追涓子之塵馳騖霍山共陳王為侣謠俗輕施
尚曰難酬出世鴻恩寧知上報
答陶隐居賚术蒸啟
味重金漿芳踰玉液足使芝慙明麗丹愧芙蓉坐致延
生伏深銘戴
答餉綾紋啟
潔同雪霜華踰紵綺長裾可曳無愧王門之賓廣袖將
裁翻有城中之製
謝炭啟
識慙曼倩似見昆明之灰清愧伯鸞不復因人之熱
序
書品序
玄静先生曰予遍求邃古逖訪厥初書名起于玄洛字
勢發于倉史故遺結䋲取諸文象諸形會諸人事未有
廣此緘□深兹文契是以一書加大天尊可知二力增
土地卑可審日以君道則字勢圓月以臣輔則文體缺
及其轉註假借之流指事會意之類莫不狀範毫端形
呈字表開篇玩古則千載共朝削簡傅今則萬里對面
記善則惡自削書賢則過必改玉歷頒正而化俗帝教
陳言而設教變通不極日用無窮與聖同功參神並運
爰泊中葉舍繁從省漸失潁川之言竟逐雲陽之字若
乃鳥跡孕于古文壁書存于科斗符陳帝璽摹調蜀漆
署表宫門銘題禮器魚遊舍鳳鳥已分蟲仁義起于麒
麟威形發于龍虎雲氣時飄五色仙人還作兩童龜若
浮溪蛇若赴穴流星疑燭垂露似珠芝英轉車飛白掩
素參差倒薤既思種柳之謠長短懸針復想定情之製
蛟脚傍低鵠頭仰立填飄板上謬起印中波回墮鏡之
鸞楷顧雕陵之鵲並以篆籕重復見重昔時或巧能售
酒或妙令鬼哭信無味之竒珍非趨時之急務且具錄
前訓今不復兼論惟草正疏通專行於世其或繼之者
雖百代可知尋隸體發源秦時隸人下邳程邈所作始
皇見而重之以奏事繁多篆字難製遂作此法故曰隸
書今時正書是也草聖起於漢時解散隸法用以赴急
本因草創之義故曰草書建初中京兆杜操始以善書
知名今之草書是也余自少迄長留心兹業澡手謝於
臨池銳意同於削板而蕺山之扇竟未增華凌雲之臺
無因誡子求諸故迹或有淺深輙刪善草隸者一百二
十一人伯英以稱聖居首法高以追駿處末推能相越
小例而九引類相附大等而三復為略論總名書品
書品後序
今以九例該此衆賢猶如玄圃積玉炎洲聚桂其中實
相推謝故有兹多品然終能振此鱗翼俱上龍門倘後
之學者更隨點曝云爾
論
書品論一(上之上)
(張芝伯英少鍾繇元常王羲之逸)
隸既發源秦史草乃激流齊相跨七代而彌遵將千載
而無革誠開博者也均其文總六書之要指其事籠八
體之竒能拔篆籕于繁蕪移楷真于重密分行紙上類
出繭之蛾結畫篇中似聞琴之鶴峰崿間起瓊山慚其
歛霧漪瀾遞扶碧海愧其下風抽絲散水定其下筆倚
刀較尺驗于成字真草既分于星芒烈火復成于珠珮
或横牽豎掣或濃點輕拂或將放而更留或因挑而還
置敏思藏于胸中巧意發于毫銛詹尹端策故以迷其
變化英韶傾耳無以察其音聲殆善射之不注妙斵輪
之不傳是以鷹瓜舍利出彼兔毫龍管潤霜遊兹蠆尾
學者鮮能具體窺者罕得其門若探妙測深盡形得勢
烟花落紙將動風彩帶字欲飛疑神化之所為非人世
之所學惟張有道鍾元常王右軍其人也張工夫第一
天然次之衣帛先書稱為草聖鍾天然第一工夫次之
妙盡許昌之碑窮極鄴下之牘王工夫不及張天然過
之天然不及鍾工夫過之羊欣云貴越羣品古今莫二
兼撮衆法備成一家若孔門以書三子入室矣允為上
之上
書品論二(上之中)
(崔瑗子玉張昶文舒)(杜度伯度敬師宜官王獻之子)
崔子玉擅名北中跡罕南度世有得其摹者王之敬見
之稱美以為功類伯英杜度濫觴于草書取竒於漢帝
詔復奏事皆作草書師宜官鴻都為最能大能小文舒
聲劣于兄時云亞聖子敬泥帚最驗天骨兼以掣筆復
識人工一字不遺兩葉𫝊妙此五人允為上之中
書品論三(上之下)
(索靖幼安皇象休明)(梁鵠孟皇胡昭孔明)(韋誕仲將鍾會士季)
(衛瓘伯玉阮研文機)(荀輿長胤)
幼安歛蔓舅氏抗名衛令孟皇功盡筆力字入帳中仲
將不妄染毫必須張筆而左紙孔明動見模楷皆謂胡
肥而鍾瘦休明斟酌二家聯駕八絶士季之範元常猶
子敬之禀逸少而工拙兼效真草皆成伯玉遠慕張芝
近參父迹長胤狸骨方擬而難迨阮研居今觀古盡窺
衆妙之門雖復師王祖鍾終成别搆一體此九人允為
上之下
書品論四(中之上)
(張超子並崔實子真)(郭伯道名劉德昇君嗣衛夫人鑠字茂猗)
(李式景則謝安安石)(庾翼稚恭王珉季琰)(郗愔方回栢玄敬道)
(羊欣敬元殷鈞季和)(王僧虔)(孔琳之彥琳)
子並崔家州里頗相倣效可謂醬鹹于鹽冰寒于水伯
道府問朝廷遠封其跡德昇之妙鍾胡各採其美子真
俊才門法不墜李妻衛氏自出華宗景則毫素流靡稚
恭聲彩遒越郗愔安石草正並驅季琰栢玄筋力俱駿
羊欣早隨子敬最得王體孔琳之聲高宋氏王僧虔雄
發齊代殷鈞頗耽愛好終得肩隨此一十五人允為中
之上
書品論五(中之中)
(魏武帝曹操孟德邑吳主元宗孫皓山衛覬伯儒左子伯字衛桓巨)
(杜預元凱韋旭文休)(王廙世將王修敬仁)(張彭祖范懷約)(任靖)
(張永景初施方泰)(吳休尚)
魏帝筆墨雄贍吳主體裁綿密伯儒兼叙隸草子邑分
鏕梁邯巨山三世元凱累葉王廙為右軍之師彭祖取
羲之之道任靖矯名文休題柱敬仁清舉致畏逼之詞
張范逢時俱東南之美施吳鄴下後生同年拔萃此十
五人允為中之中
書品論六(中之下)
(羅暉叔景陸機士衡)(趙襲元嗣朱誕)(劉輿茂張昭王導弘)
(庾亮元規義王洽宋文帝劉隆)(郗超吳興郗張翼康昕徐秀)
(謝眺玄暉王崇素)(劉繪)(陶隠居弘景)
叔景元嗣並稱西州劉輿之筆札張昭之無懈陸機以
弘才掩迹朱誕以偏藝流聲王導則列聖推能庾亮則
羣公挹巧王洽以並通諸法郗超以晩年取譽張翼善
效宋帝康昕郗秀孤生謝朓劉繪文宗書範近來少前
陶隠居仙才翰采拔于山谷王崇素繪(闕)靡倫篇筆傳
于里閭此十八人允為中之下
書品論七(下之上)
(姜翊羊忱)(梁宣帝韋秀晉元景文)(鍾輿人向泰識道)
(范氏蔚宗薄宋炳敬王會齊謝靈運伯蕭思話紹之叔高帝紹)
(庾黔婁子費元瑶羊祜叔)(孫奉伯)
此十九人並擅毫翰動成楷則殆逼前良見希後彥允
為下之上
書品論八(下之中)
(陽經張輿)(諸葛融李楊潭王濟夫人)(張炳之岑淵劉穆道和)
(朱齡石褚元明)(庾景休孔敬通)(張融思光王籍文海)
此十五人雖未窮字奥書尚文情披其叢薄非無香草
視其涯岸皆有潤珠故遺斯紙以為世玩允為下之中
書品論九(下之下)
(衛宣陰光)(李韞少陳基張傳庭堅任張紹嘉韋熊季暢曹宋)
(裴邈之羊固閭謝晦寳傳夫人仁辟間訓徐羨孔顔光周皓)
(張欣泰人張熾僧岳道)
此二十二人皆五味一和五色一彩視其雕文非特刻
鵠人人下筆寧止追嚮遺迹見珍餘芳可折誠以驅馳
並駕不逮前鋒而中權後殿各盡其美允為下之下
銘
團扇銘
武王玄覽造扇于前班生贍博白綺仍傳裁雲比霧裂
素輕蟬片月内掩重規外圓炎隆火正石鑠沙煎清逾
蘋末瑩等寒泉恩深難恃愛極則遷秋風颯至篋笥長
捐勒銘華扇敢薦夏筵
玉帳山銘
玉帳寥廓崑山抵鵲總葉成帳連枝起幕玉蘂難徙金
花不落隱士彈琴仙人看博巖留故鼎竈聚新荆煮石
初爛燒丹欲成桑田屢盡海水頻傾長聞鳳笛永聽簫
聲
樂府
長安有狹斜行
長安有曲陌曲陌不容幰路逢雙綺襦問君居近遠我
居臨御溝可識不可求長子登麟閣次子侍龍樓少子
無高位聊從金馬遊三子俱來下左右若川流三子俱
來入高軒映彩旒三子俱來宴玉柱擊清甌大婦襞雲
裘中婦卷羅幬少婦多豔冶花鈿繫石榴夫君且安坐
歡娛方未周
賦得有所思
佳期竟不歸春日坐芳菲拂匣看離鏡(一作扇)開箱見别
衣井梧生未合宫槐卷復稀不及銜泥燕從來相逐飛
有所思
佳人遠于隔乃在天一方望望江山阻悠悠道路長别
前秋葉落别後春花芳雷歎一聲響雨淚忽成行悵望
情無極傾心還自傷
洛陽道
徼道臨河曲層城傍洛川金門纔出柳桐井半含泉日
起罘罳外車迴雙闕前潘生時未返遥心徒眷然
賦得横吹曲長安道
桂宫連複道黃山開廣路遠聽平陵鐘遥識新豐樹合
殿生光彩離宫起烟霧日落歌吹還(一作回)塵飛車馬度
愛妾換馬
渥水出騰駒湘川實應圖來從西北道去逐東南隅琴
聲悲玉匣山路泣蘼蕪似鹿將含笑千金會不俱
隴西行
借問隴西行何當驅馬征草合前迷路雲濃後暗城寄
語幽閨妾羅袖勿空縈
未央才人歌
從來守未央轉欲訝春芳朝風凌日色夜月奪燈光相
逢倘游豫暫為卷衣裳
詩
侍宴應令
副君時暇豫曾城聊近遊清池寫飛閣疎樹出龍樓北
陸冰方壯西園春欲周梅心芳屢動蒲節促難抽徒然
欣並命無以厠應劉
侍宴宣猷堂應令
副君德將聖陳王才掞天歸來宴平樂置酒對林泉鑪
香雜山氣殿影入池漣豔舞時移節新歌屢上絃聽曲
慙迴顧思經徒欲眠
侍宣猷堂宴湘東王應令
陳王驂駕反副后西園遊並命登飛閣列坐對芳洲桂
巖逢暮序菊水值窮秋竹逕簫聲發桐門琴曲愁(一作幽)
徒奉文成誦空知思若抽
侍宴餞湘州刺史張纉
洞庭資善政層城送遠離九歌揚妙曲八桂動芳枝雨
足飛春殿雲峯入夏池郢路方遼遠湘山轉蔽虧何當
好風日極望長沙垂
侍宴餞張孝總應令
層臺臨迴漲耿耿晴烟上欲送分符人翻似河隄望寒
雲暗積水秋雨蒙重嶂别念動神襟華文切離貺慙無
寡和曲空陪郢中唱
三日侍蘭亭曲水宴
策星依夜動鑾駕總朝遊旌門臨苑樹相風出鳳樓春
生露泥泥天覆雲油油桃花舒玉澗柳葉暗金溝褉川
分曲洛帳殿掩芳洲踊躍頳魚出參差綘棗浮百戱俱
臨水千鍾共逐流
九日侍宴樂游苑應令
轍跡光周頌巡遊盛夏功鉤陳萬騎轉閶闔九關通秋
暉逐行漏朔氣繞相風獻壽重陽節迴鑾上苑中疏山
開輦道間樹出離宫玉醴吹巖(一作承苑)菊銀牀落井桐御
棃寒更紫仙桃秋轉紅飲羽山西射浮雲冀北驄塵飛
金埒滿葉破柳條空騰猨疑矯箭驚鴈避虛弓彫材濫
杞梓花綬接鵷鴻愧乏天庭藻徒參文雅雄
從皇太子出玄圃應令
春光起麗譙屣步陟山椒閣影臨飛蓋鸎鳴入洞簫水
還登故渚樹長蔭前橋綠荷生綺葉丹藤上細苖顧循
慙振藻何用擬瓊瑶
奉和泛舟漢水往萬山應教
桂棹桬棠船飄揚横大川映巖沈水底激浪起雲邊迥
岸高花發春塘細柳懸陪歌承睿賞接醴侍恩筵誰云
李與郭獨得似神仙
山池應令
閬苑秋光暮金塘收潦清荷低芝蓋出浪涌燕舟輕逆
遄流棹唱帶谷聚笳聲野竹交臨浦山桐迥出城水逐
雲峯闇寒隨殿影生
奉使北徐州參丞御
炎農稱卷領唐勛載允恭猶將表世盛尚且號民從未
如今聖主比德邁前蹤格天垂禮樂寰海置提封枌榆
諒昔社方門有舊墉故鄉深帝念巡狩及時雍禁園周
百里離宫即九重浮橋還瀉渭抗殿本疏龍過沛追鄉
飲歸宛盛禮容千金登禹膳萬壽獻堯鐘依然對白水
眷言懷赤松迴天隨輦道駐日逐戈鋒路遠大風積山
長佳氣濃年光正婉娩春樹轉丰茸竹葉含初籜蓂枝
發早藂瑞木翻無鳥祥花更少蜂咸英起雲鳳率舞間
笙鏞海鷗時出没江鱏乍噞喁雲邊開鞏樹霧裏識嶤
峯小人濫趨走虛薄愧無庸皇恩不可報河清徒易逢
和衛尉新渝侯巡城口號
維城寄右戚巡警屬勤王南瞻通灞岸北眺指横茫入
漢飛延閣臨雲出建章步逐天津遠城隨秋夜長露槐
落金氣風寮上新涼(闕)
遊甑山
平子去已久餘風今復追未必遊春草王孫自不歸路
高村反出林長鳥更稀寒雲間石起秋葉下山飛西河
方閱訓詎得解朝衣
蔬圃堂應詔
北宫(一作堂)多暇豫時駕總鑾鑣路靜繁葭撤輪移羽蓋
飄臨空坐飛觀回首望浮橋風長曙鐘近地迥洛城遥
疎林不礙日涸浦暫通潮徒然等賓從並作愧羣僚
尋周處士弘讓
試逐赤松遊披林對一丘棃紅大谷晩桂白小山秋石
鏡菱花發桐門琴曲愁(一作遒)泉飛疑度雨雲積似重樓
王孫若不去山中定可留
賦得嵇叔夜
山林重明滅風月臨囂塵著書惟隠士談玄止谷神鴈
重翻傷性蠶寒更養身廣陵餘故曲山陽有舊鄰俗儉
寧妨患才多反累身寄言山吏部無以助庖人
和太子重雲殿受戒
皇明執東曜帝扆居北辰小乘開治道大覺拯蒼民殊
塗同義路分流合智津傳香引上德列伎進名臣連閣
翻如畫圖雲更似真鏡山銜殿影梅梁落梵塵苑桂恒
留雪天花不待春萬年逢瑞應千生值法身天衣初拂
石豆火欲燃薪重善無論報輕毛庶有因
詠同泰寺浮圖和簡文帝
望園臨奈苑王城對鄴宫還從飛閣内遥見崛山中天
衣疑拂石鳳翅欲凌空雲甍猶帶雨蓮井不生桐盤承
雲表露鈴搖天上風月出琛含采天晴幡帶虹周星疑
更落漢夢似今通我后情(藝文作懷)初照不與伊川同方應
捧馬出永得離塵蒙
奉和賽漢高廟
昔在唐山曲今承紫貝壇寧知臨楚岸非復望長安野
曠秋先動林高葉早殘塵飛遠騎沒日徙(一作過)半峰寒
徒然仰成誦終用試才難
亂後經夏禹廟
金簡泥初發龍門鑿始通配天不失舊為魚微此功林
堂上偃蹇山殿下穹隆侵雲似天闕照水類河宫神來
導赤豹仙女擁飛鴻松龕撤暮爼棗逕落寒叢仙舟還
入鏡玉軸更乘空去國嗟行邁離居泣轉蓬月起吳山
北星臨天漢中申胥猶有志荀息本懷忠待見欃槍滅
歸來松柏桐
亂後行經吳郵亭
郵亭一回望風塵千里昏青袍異春草白馬即吳門獯
戎鯁伊洛襍種亂轘轅輦道同關塞王城似太原休明
鼎尚重秉禮國猶存殷牗爻雖賾堯城吏轉尊泣血悲
東走横戈念北奔方憑七廟略誓雪五陵冤人事今如
此天道共誰論(御亭吳大帝所建在晉陵今作郵誤也)
經陳思王墓
公子獨憂生丘壠擅餘名採樵枯樹盡犂田荒隧平寧
追宴平樂詎想謁承明旦余來錫命兼言事結成飄颻
河朔遠颭飈颶風鳴鴈與雲俱陣沙將蓬共驚枯桑落
古社寒鳥歸孤城隴水哀葭曲漁陽摻鼓聲離家來遠
客安得不傷情
過建章故臺
魯國觀遺殿韓城想舊臺仲宣原隰滿子建悲風來夏
蓮猶反植秋窗尚左開圖雲仍溜雨畫水即生苔及君
歡四望知余念七哀
和劉明府觀湘東王書
陳王擅書府河間富典墳五車方累篋七閣自連雲松
槧芳帙氣柏燻起厨文羽陵青簡出媯泉綠字分方因
接遊聖暫得奉朝聞峯樓霞早發林殿日先曛洛城復
接限歸軒畏後羣
和竹齋
百栱横笻節千櫨跨篻竿迴龍仍作柱置笛且成欒向
嶺分花徑隨階轉藥欄蜂歸憐蜜熟燕入重巢乾欲仰
天庭掞終知學步艱
從駕喜雨
西嶽浮樽桂東皇事浴蘭赦詔還京兆歸神出灌壇濕
風含酒氣陰雲助麥寒典農欣受職治粟喜當官復此
隨車雨民天知可安
奉和春夜應令
春牗對芳洲珠簾新上鈎燒香知夜漏刻燭驗更籌天
禽(一作雞)下北閣(一作闕)織女入西樓月皎疑非夜林疎似
更秋水光懸蕩壁山翠下添流詎假西園讌無勞飛蓋
遊
奉和武帝苦旱
陽山蛇不蟄洳澤鳥猶攅暫息流膏雨將似怨祁寒文
衣夜不卧蔬食晝忘餐潔誠同望祀惟馨等浴蘭江蘋
享上帝荆璧奠高巒繁雲興岳立蒸穴動龍幡渭渠還
積水滮池更起瀾
奉和太子納涼梧下應令
北園涼氣早步輦暫逍遥避日交長扇迎風列短簫山
帶彈琴曲桐横棲鳳條懸門開溜水錦石鎮浮橋黑米
生菰業青花出稻苖無因學仙藻雲氣徒飄颻
芝草
踟蹰玩芝草淹留攀桂叢桂叢方偃蹇芝葉正玲瓏如
龍復如馬成闕復成宫黃金九華發紫蓋六英通隱士
蒼山北仙神海穴東隨丹聊變水獨搖不須風
詠美人
絳樹及西施俱是好容儀非關能結束本自細腰肢鏡
前難並照相將映渌池看粧畏水動斂袖避風吹轉手
齊裾亂横簮歴鬢垂曲中人未取誰堪白日移不分他
相識唯聽使君知
送别於建興苑相逢
相逢小苑北停車問苑中梅新雜柳故粉白映綸紅去
影背斜日香衣臨上風雲流階漸黑冰開池半通去馬
船難駐啼烏曲未終眷然從此别車西馬復東
侍宴
沐道逢將聖飛觴屬上賢仁風開美景瑞氣動非烟秋
樹翻黃葉寒池墮黑蓮承恩謝命淺念報在身前
侍宴餞湘東王應令
陳王從遊士高晏入承華並載同連璧雕文類簡沙落
猿時動樹墜雪暫搖花念此離筵促方愁别路賖
餞張孝總應令
江上早寒生蕭條鐃管清别筵開帳殿離舟卷幔城前
山黃葉起對岸白沙驚臨渦同極望竊吹愧才經
侍宴餞東陽太守蕭子雲
東部資良守北宫敦獻酬新枝漸接樹故凍欲含流早
花少餘雪春寒極晩秋徒嗟白岸遠空想赤松遊
和晉安王薄晩逐涼北樓回望應教
向夕紛諠屏追涼飛觀中樹影臨城日窗含度水風遥
天如接岸遠帆似凌空陪文慙宋玉徒等侍蘭宫
贈周處士
九丹開石室三徑没荒林仙人翻可見隱士更難尋籬
下黃花菊丘中白雪琴方欣松葉酒自和遊山吟
新林送劉之遴
旆轉黃山路舟纚白馬津送輪時合幰分驂各背塵常
山喜臨岱隴頭悲望秦欲持漢中策還以贈征人
奉使江州舟中七夕
九江逢七夕初弦值早秋天河來映水織女欲攀舟漢
使俱為客星槎共逐流莫言相送浦不及穿針樓
南苑看人還
春花競玉顔俱折復俱攀細腰宜窄衣長釵巧挾鬟洛
橋初度燭青門欲上關中人應有望上客莫前還
詠美人看畫應令
欲知畫能巧喚取真來映並出似分身相看如照鏡安
釵等疎密著領俱周正不解平城圍誰與丹青競
奉和藥名詩
英玉牧荆楚聽訟出池臺督郵稱蝗去亭長說烏來行
塘朱鷺響當道赤帷開馬鞭聊寫賦竹葉暫傾杯
看放市
旗亭出御道遊目暫迴車既非隨舞鶴聊思索枯魚懸
龜識季主牓酒見相如日中人已合黃昏故未疎
和望月
桂殿月徧來留光引上才圓隨漢東蚌暈逐淮南灰渡
河光不濕移輪轍詎開此夜臨清景還承終宴杯
和徐主簿望月
樓上徘徊月窗中愁思人照雪光偏泠臨花色轉春星
流時入暈桂長欲侵輪願以重光曲承君歌扇塵
詠風
宋地鶂飛初湘川燕起餘掃(一作拂)壇聊動竹吹薤欲成
書蒼梧洞猶在(一作蒼崦桐猶在)合浦樹應疎陽烏一轉翅千
里定非虛
詠花雪
瑞雪墜堯年因風入綺錢飛花灑庭樹凝瑛結井泉寒
光晦八極同雲暗九天已飄黃竹路共慶白渠田
春日
桃紅柳絮白照日復隨風影出朱城外香歸青殿中水
映寄生竹山横半死桐頒文知渥重搦札愧才空
七夕
玉匣卷懸衣針樓開夜扉姮娥隨月落織女逐星移離
前忿促夜别後對空機倩語雕陵鵲填河未可飛
歲盡應令
歲序已云殫春心不自安聊開柏葉酒試奠五辛盤金
薄圖神燕朱泥却(一作印)鬼丸梅花應可折倩為雪中看
賦得山
層雲霾峻嶺絶澗倒危峯刻削臨千仞嵯峨起百重行
曦上杳杳結霧下溶溶仁心留此屬休奉愧羣龍
同蕭左丞詠摘梅花
窗梅朝始發庭雪晩初消折花牽短樹攀叢入細條垂
冰溜玉手含刺罥春腰遠道終難寄馨香徒自饒
和晉安王詠燕
可憐幕上燕差池弄羽衣夜夜同巢宿朝朝相對飛銜
泥瞻樂善相賀奉英徽秋蟬行寂寞戀此未辭歸
詠胡牀應教
傳名乃外域入用信中京足欹形已正文斜體自平臨
堂對遠客命旅誓初征何如淄館下淹留奉盛明
暮遊山水應令賦得磧字
餘春屬清夜西園恣遊歴入逕轉金輿開橋通畫鷁細
藤初上楥新流漸涵磧雲峯沒城柳電影開巖壁
奉和湘東王應令二首
春宵
征人别來久年芳復臨牖燭下夜縫衣春寒偏著手願
及歸飛鴈因書寄高柳
冬曉
隣雞聲已傳愁人竟不眠月光侵曙後霜明落曉前縈
鬟起照鏡誰忍插花鈿
詠簾燕
雙燕集蘭閨雙飛高復低向戶疑新箔登巢識故泥依
櫩本相賀近幕願同棲
奉賀便省餘秋
前對金精坂傍臨圓水池照影礙浮葉看山通迥枝鴈
行連霧盡雨足帶雲移
被使從渡江
八陣引佳兵三河總艫舳絳天揚遠旆雷野驅長轂夜
劍動星芒秋潮驚箭服
登城北望
誓師屠六郡登城望九嵕山沈黃霧裏地盡黑雲中霜
戈曜壠日哀笳斷塞風
道館
仙人白鹿上隱士潜溪邊試取西山藥來觀東海田
賦得轉歌扇
團紗映似月蟬翼望如空迴持掩曲態轉作送聲風
詠舞
飛鳬袖始拂啼烏曲未終聊因斷續唱記託往還風
詠舞曲應令
歌聲臨畫閣舞袖出芳林石城定若遠前谿應幾深
詠主人少姬應教
故年齊總角今春半上頭那知夫婿好能降使君留
詠長信宫中草
委翠似知節含芳如有情全由履迹少併欲上階生
石崇金谷妓
蘭堂上客至綺席清絃撫自作明君辭還教綠珠舞
遠看放火
風前細塵起月裏黑烟生發燄看喬木侵光識遠城
舟中寒望
日暮敞鳬舟曾冰合駛流雪照齊君履寒入楚王裘
石橋
秦王金作柱漢帝玉為欄仙人飛往易道士出歸難
詠桂
新叢入望苑舊幹别層城倩視今移處何如月裏生
賦得池萍
風翻乍青紫浪起時疎密本欲嘆無根還驚能有實
新苔
隨潮染岸石逐沫聚浮查從令阿谷麗停筐不汰沙
被執作詩
髮與年俱暮愁將罪共深聊持轉風燭暫映廣陵琴
三日侍宴詠曲水中燭影(七言)
重燄垂花比芳樹風吹水動俱難住春枝拂岸影上來
還柸繞客光中度
聯句
曲水聯句
春色明上已桃花落繞溝波迴巵不進綸下釣時留(臣導)
絳水時迴岸花觴轉更周陳肴渡玉俎垂餌下銀鈎(王臺)
(卿)迴川入帳殿列俎間芳洲漢艾凌波出江楓拂岸遊
(庾肩吾)王生迴水碓蔡嫗蕩輕舟岸燭斜臨水波光上映
樓(殿下)
八關齋夜賦四城門更作四首
(殿下即簡文帝時為皇太子中庶府君謂肩吾)
第一賦韻東城門病
伏枕愛危光痾纏生易折無因雪岸草慮及□山穴(徐防)
消渴腠腸腑疼蹇嬰肢節如何促齡内憂苦無暫缺(孔燾)
南城門老
虛蕉誠易犯危藤復將囓一隨柯已微當年信長訣(諸葛)
(嵦)已同白駒去復類紅花熱妍容一旦罷孤燈行自設
(君)
西城門死
綏心雖殊用滅景寧優劣一隨業風盡終歸虚妄設(王臺)
(卿)五陰誠為假六趣寧有截零落竟同歸憂思空相結
(李鏡遠)
北城門沙門
俗幻生影空憂繞心塵曀於兹排四纏去矣求三湼(殿下)
下學輩留心方從窈冥别已悲境相空復作泡雲滅(中庶)
(府君)
第二賦韻東城門病
空痾誠易愈有病故難痊徒知餌五色終當悲九泉(王臺)
(卿)已無雲山草沈痗竟誰憐復悲淪苦海何由果淨天
(諸葛嵦)
南城門老
昔類紅蓮草自玩綠池邊今如白華樹還悲明鏡前(殿下)
壯心欲何在餘日乃西遷清樽不復樂蓬鬢豈還妍(徐防)
西城門死
高堂信逆旅懷業理常牽玉匣方委櫬金臺不復延(中庶)
(府君)挽聲隨逕遠蘿影帶松懸詎能留十念唯應逐四緣
(君)
北城門沙門
經行林樹下求道志能堅既有神通力振錫遠乘烟(李鏡)
(遠)一登四弘誓至道莫能先不貪曠劫壽無論促延年
(孔燾)
第三東城門病
纏痾緬百年自傷無五福長縈畫篋蛇不值仙人鹿(殿下)
習染迷畫瓶卧起求棲宿羅𥜗豈再歡臨岐方土木(中庶)
(府君)
南城門老
少年愛紈綺衰暮慙羅縠徒傷歲冉冉陳詩非郁郁(王臺)
(卿)鶴髮辭軒冕鮐背烹葵菽松栢稍相依懽愛時睦睦
(李鏡遠)
西城門死
追念平生時遨遊上苑囿一没松栢下春光徙儵昱(孔燾)
結根素因假枝葉緣骨肉自應螻蟻驅值此風刀逐(諸葛)
(嵦)
北城門沙門
俗繭厭纏絲因田抽善縠長披忍辱鎧去此纖羅服(徐防)
願引三塗衆俱令十使伏珠月猶沈首金錍未挑目(君)
第四東城門病
紫紈未可得漳濱徒再離一逢犬馬病賁育罷驅馳(李鏡)
(遠)已無九轉術復闕萬金竒不看授彊掌唯夢蓮花池
(君)
南城門老
盛年歌吹日顧步惜容儀一朝衰朽至星星白髮垂(孔燾)
已傷萬事盡復念九門枝垂軒意何在獨坐鏡如斯(中庶)
(府君)
西城門死
一息於今罷平生詎可規天長曉露促千齡誰復知(殿下)
華堂一相捨松帳杳難窺萬祀藏珠應千年罷玉羈(徐防)
北城門沙門
深心不可染正道亦難欹方除五欲累長辭三雅巵(王臺)
(卿)依空慮難靜習善路猶弛没身竟靡託單盂詎待貲
(諸葛嵦)
漢魏六朝百三家集卷九十九
