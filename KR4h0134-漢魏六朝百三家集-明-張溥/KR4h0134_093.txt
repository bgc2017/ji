漢魏六朝百三家集卷九十三
陸倕集題詞
陸佐公為任樂安小友聲譽日進因作感知已
賦投贈序懷後奉命出淮泗以詩代書寄京邑
僚友劉兄殷弟諸子戚戚漼然于李郭同舟潘
夏方駕余每讀之未嘗不重其篤友生厚朋亞
也漏刻石闕二銘見美高祖勅稱佳作昭明宴
闌思舊詩云佐公持文介才學罕為儔既沒元
帝為其墓銘曰詞鋒颷竪逸氣雲浮一人之身
榮知三主亦云遇矣南國興運敦尚詩書梁武
起自文人尤勤氣類曲水清漳同遊並唱當時
作者但患無才爾長卿凌雲孟陽劒閣寧多慕
哉陸集二十卷不能盡見兹所輯錄皆麗而能
則斯人也斯文也生有蘭臺之聚死傳青鏤之
管即謂至今存可也
目錄
賦
感知已賦
思田賦
賦體
表
為豫章王慶太子出宫表
除詹事表
拜吏部郎表
為王光禄轉太常讓表
為張纘謝兄尚書諡靖子表
章
授潯陽太守章
教
為豫章王拜後赦教
未至潯陽郡教
又
書
與徐僕射薦沈峻書
答釋法雲書
啟
為張侍中謝啟
為息纉謝勅賜朝服啟
遷吏部郎啟
謝勅使行江州事啟
銘
新漏刻銘
石闕銘
蠡杯銘
碑
天光寺碑
墓銘誌
誌法師墓誌銘
祭文
釋奠祭孔子文
請雨賽蔣王文
詩
和昭明太子鍾山解講
以詩代書别後寄贈京邑僚友
贈任昉詩
漢魏六朝百三家集卷九十三目錄
漢魏六朝百三家集卷九十三
明張漙輯
陸倕集
賦
感知已賦
夜申旦而不寐獨匡坐而怨咨命僕夫而夙駕指南館
而為期學窮書府文究辭林既耳聞而存口又目見而
豋心似臨淄之借書類東武之飛翰軫工遲於長卿踰
巧速於王粲固乃度平子而越孟堅何論孔璋而與公
幹或欲涉其涯涘求其界畔則浩浩淃淃彪彪涆涆譬
長鋏於韒中若龍淵與蜀漢濟濟冠蓋祁祁儁逸有竊
風以味道咸交臂而屈膝或望路以窺門空升堂而入
室彼春蘭及秋菊尚蕪絶於衆芳矧重仁與襲義信遼
遼兮未央言追意而不逮辭欲盡而復忘竊仰高而希
驥忽脂車而秣馬既一顧之我隆亦東璧之余假似延
州之如舊同伯喈之倒屣附蒼蠅於驥尾託明鏡於朝
光謂虚無而為有布籍甚於游揚於是柔條颯其成勁
白露變而為霜歲忽忽而遒盡憂與愛兮未忘聚落莖
於虚室聽羈雀於枯楊忳鬱悒其誰語獨撫抱而增傷
託異人以蠲憂賴竒文而愈疾索黃瓊之寄居造安仁
之狹室車出門其巳歡無論銜桮與促膝譬鄒子之唫
松故未寒而能慄徒納壤以作高漏吞舟而為網值墨
子之愛兼逄太丘之道廣陪九萬以齊征激三千而同
上識公沙於杵臼拔孝相於無名非夫人之為感孰云
感於余情指北邙以作誓期鬱鬱於佳城
思田賦
歲聿忽其云暮庭草颯以萎黃風飀飀以吹隟燈黯黯
而無光獨展轉而不寐何增歎而自傷於是踟蹰徙倚
顧景興懷魂煢煢以至曙綴予想於田萊彼五畆其焉
在乃爰洎乎江隈出郭門而東騖入溆浦而南廻爾乃
觀其水陸物産原隰形便林藪挺直丘陵帶面臨九曲
之廻江對千里之平甸風去蘋其已開日豋桑而先見
聽啁唽之寒雞弄差池之春燕臨場圃以築館對櫺軒
而鑿池集游泳於階下引朝派於堂垂瞻巨石之前却
玩激水之推移雜青莎之靃靡拂細柳之長枝感風燭
與石火嗟民生其如寄苟有胸而無心必行難而言易
幸少私而寡欲兼絶仁以棄智忽學步而學趾又追飛
而厲翅瞻鹿苑而竊高仰疆臺而慕義歴四時於逝水
馳三稔於申□望歸流而載懷情欝挹其何寘
賦體
奉欽明之睿后沐隆平之玄化參挀鷺之充庭侍長徒
之曾舍冀無恨於終南豫告成於芝駕雖就列而陳力
終胡顔於長夜
表
為豫章王慶太子出宫表
臣聞周固本支寔資明兩漢啟磐石必係元良所以闡
弘祚鼎光崇守噐伏惟皇太子道契生知照均天縱不
藉審諭之功無待温文之輔而冬書秋記夙表睿資春
誦夏絃幼彰神度雖復直門守令長壽察微魏贊多容
漢稱寬博不足以連輝茂則匹景令圖甲觀惟新桂宫
告始朱班徙次翠蓋移隂華裔式瞻人祗蹈舞
除詹事表
中陽白水徒庇微軀送珥抱薪未□成績陳席不棄故
劍無遺遂宣時髦升降清顯尊官厚秩無因而至陋卷
蓽門鬱成爽塏儲端華重實異恒司南章馬宫已擇儒
雅竇嬰許商爰取姻戚自兹巳降名噐日隆歴選才賢
若何叨越
拜吏部郎表
銓衡庶品歴選賓寮阮咸貞素屢薦未豋陸亮忠心裁
居拜職自非季重清識李毅恬正則何以區分管庫式
鑒胥史
為王光禄轉太常讓表
昔者楚德方盛孫叔濯衣漢道克隆王陽結綬故拜命
無辭受爵不讓况宗卿清重歴選所難漢晉以降莫非
素範辭爵則桓郁張奮讓封則丁鴻劉愷潘尼之文雅
深純華表之從容退默自此迄兹風流繼軌以臣况之
曾無等級
為張纘謝兄尚書謚靖子表
亡兄夙搆皇慈早邀靈慶立言著績未酧天寵門衰祚
寡遽辭昌運拊心摧恨私懷㒺極日月告時幽埏浸遠
王人猥集佳冊光臨榮溢里庭恩深松檟
章
授潯陽太守章
鏤冰雕脂不見大龍之象課虚叩寂寧聞駕辯之音徒
荷容蓋空班推擇不能使府庭生梓横閣誦經俯睨朱
輜仰瞻繒蓋漏上嚴辨伏軾多慙
教
為豫章王拜後赦教
夫議獄緩死著在令圖疑罪惟輕聞之雅誥是以虞經
惻隱流涕冬决鍾意垂仁哀矜寒送吾以虚薄夙頒寵
章光宅襟險奄有全粤非有沛獻矜嚴空紆青組東平
智思徒舉赤帷思所以仰述皇猷導揚弘澤遵彼下車
譬兹解網
未至潯陽郡教
第五倫之臨會稽躬斬馬草鄧伯道之莅吳郡自運家
糧故能使吏作頌歌民胥興詠太守薄德謬叨龜組竊
願巴祗闇坐接客思匹吳隱被絮對賓常藥自隨式瞻
無遠單車入境竊所庶幾舊湏發民治道及戍邏揄樵
採諸如此類一皆省息
又
太守家本諸生伏膺典記光武靈臺之籍較涉根基張
華聚土之書略見庭戶貴郡圖載具存方策挍以山經
參諸括象原野城寺宛在心目龍泉鶴嶺不易窮豋所
撰郡圖可勿親用公孫陛戟既似井蛙延壽執戈實同
兒戲
書
與徐僕射薦沈峻書
五經博士庾季逹湏換計公家必欲詳擇其人凡聖賢
可講之書必以周官立義則周官一書實為羣經源本
此學不傳多歴年世北人孫詳蒋顯亦經聽習而音革
楚夏故學徒不至惟助教沈峻特精此書比日時聞講
肄羣儒劉嵓沈宏沈熊之徒並執經下坐北面受業莫
不歎服人無間言弟謂宜即用此人命其專此一學周
而復始使聖人正典廢而更興累世絶業傳於學者
答釋法雲書
辱告惠示至尊所答臣下審神滅論㫺者異學爭途孟
子抗周公之法小乘亂道龍樹陳釋迦之教於是楊墨
之黨舌舉口張六師之徒轍亂旗靡言神滅者可謂學
僻而堅南路求燕北轅首楚以斯適道千里而遥聖上
愍其迷途爰奮天藻鉤深致遠盡化知神俾此困蒙均
斯冰釋陳兹要道同彼月照弟子並以凡薄沾竊恩紀
纓冕則天之朝飡捉稽古之論贊幸之誠獨知踊躍猥
頒告逮謹用書紳陸倕呈
啓
為張侍中謝啓
陳力就列不能者止實欲強飯據鞍自窮心力濡足摩
頂少報洪私徒課虚無空延鐘箭不悟爰降曲慈復叨
清顯職司近切任掌總綸魏選異才漢求高德官次恪
居鮮非民譽仰瞻内省無一可階
為息纘謝勑賜朝服啟
玄冕素帶出自禁財朱紱青緺隆於皇府輝燭鄰黨震
耀街衢姻族移聽朋儕改矚非臣隟弱所能陳報
遷吏部郎啟
臣噐均濩落材同擁腫效非積山勤乖附地自叨榮秩
列裁移氣序而坐延曲私遂被洪造自非割蚌識珠覩
石知玉寧可以獲名理俗見操就教
謝勑使行江州事啟
封畛遐曠㕓井奥實陸海神臯偏屬兹境兼以茂親明
德維翰作鎮宣述條教匡贊盛猷自非問望兼逄寧可
擢膺嘉舉
銘
新漏刻銘
夫自天觀象昏旦之刻未分治歷明時盈縮之度無凖
挈壺命氏遠哉義用揆景測辰徼宫戒井守以水火分
兹日夜而司&KR1318;亡官疇人廢業孟陬殄滅攝提無紀衛
宏載傳呼之節較而未詳霍融叙分至之差詳而不密
陸機之賦虚握靈珠孫綽之銘空擅崐玉弘度遺篇承
天垂旨布在方冊無彰噐用譬彼春華同夫海棗寧可
以軌物字民作範垂訓者乎且今之官漏出自會稽積
水違方導流乖則六日無辨五夜不分歲躔閹茂月次
姑洗皇帝有天下之五載也樂遷夏諺禮變商俗業類
補天功均柱地河海夷晏風雲律吕坐朝晏罷每旦晨
興屬傳漏之音聽雞人之響以為星火謬中金水違用
時乖啟閉箭異錙銖爰命日官草創新噐於是俯察旁
羅豋臺升庫測于地四參以天一建武遺蠧咸和餘舛
金筒方圓之制飛流吐納之規變律改經一皆懲革天
監六年太歲丁亥朔十六日壬寅漏成進御以考辰正
晷測表候隂不謬圭撮無乖黍累又可以校運算之暌
合分天地之邪正察四氣之盈虚課六律之疎密永世
貽則傳之無窮赫矣煥乎無德而稱也昔嘉量微物盤
盂小噐猶且昭德記功載在銘典况入神之制與造化
合符成物之能與坤元等契勲倍楹席事百巾杋寧可
使多謝曾水有陋昆吾金字不傳銀書未勒者哉乃詔
小臣為其銘曰
一暑一寒有明有晦神道無跡天工罕代乃置挈壺是
惟熙載氣均衡石晷正權槩世道交喪禮術銷亡遽遷
水火争倒衣裳擊刁舛次聚木乖方爰究爰度時惟我
皇方壺外次圓流内襲洪殺殊等高卑異級靈虬承注
隂蟲吐噏倏往忽來鬼出神入微若抽繭逝如激電耳
不輟音眼無留眄銅史司刻金徒抱箭履薄非兢臨深
㒺戰授受靡諐豋降弗爽唯精唯一可法可象月不遁
來日無藏往分似符契至猶影響合昏暮卷蓂莢晨生
尚辨天意猶測地情况我神造通幽洞靈配皇等極為
世作程
石闕銘
昔在舜格文祖禹至神宗周變商俗湯黜夏政雖格命
殊乎因襲揖讓異於干戈而晷緯冥合天人啟惎克明
峻德大庇生民其揆一也在齊之季昏虐君臨威侮五
行怠棄三正刑酷然炭暴踰膏柱民怨神怒衆叛親離
蹐地無歸瞻烏靡託於是我皇帝拯之乃操斗極把鉤
陳翼百神禔萬福龍飛黑水虎步西河雷動風驅天行
地止命旅致屯雲之應豋壇有降火之祥龜筮協從人
祗響附穿胸露頂之豪箕坐推髻之長莫不援旗請奮
執銳爭先夏首凴固庸岷負阻協彼離心抗兹同德帝
赫斯怒秣馬訓兵嚴鼔未通凶渠泥首弘舸連軸巨艦
接艫鐵馬千羣朱旗萬里折簡而禽廬九傳檄以下湘
羅兵不血刃士無遺鏃而樊鄧威懷巴黔底定於是流
湯之黨握炭之徒守似藩籬戰同枯朽革車近次師營
商牧華夷士女冠蓋相望扶老擕幼一旦雲集壺漿塞
野簞食盈塗似夏民之附成湯殷士之窺周武安老懷
少伐罪弔民農不遷業市無易賈八方入計四隩奉圖
羽檄交馳軍書狎至一日二日非止萬機而尊嚴之度
不諐於師旅淵默之容無改於行陣計如投水思若轉
規策定帷幄謀成几案曾未浹辰獨夫授首乃焚其綺
席弃彼寳衣歸璇臺之珠反諸侯之玉指揮而四海隆
平下車而天下大定拯兹塗炭救此横流功均天地明
並日月於是仰協三靈俯從億兆受昭華之玉納龍叙
之圖類帝禋宗光有神噐升中以祀羣望攝袂而朝諸
夏布教都畿班政方外謀協上策刑從中典南服緩耳
西羈反舌劍騎穹廬之國同川共穴之人莫不屈膝交
臂厥角稽顙鑿空萬里攘地下都幕南罷鄣河西無警
於是治定功成邇安遠肅忘兹鹿駭息此狼顧乃止六
樂治五禮改章程創法律置博士之職而著錄之生若
雲開集雅之館而欵關之學如市興建庠序啟設郊丘
一介之才必記無文之典咸秩於是天下學士靡然向
風人識廉隅家知禮讓教臻侍子化洽期門區宇人安
方面静息役休務簡歲阜民和&KR1318;代規模前王典故莫
不芟夷翦截允執厥中以為象闕之制其來巳遠春秋
設舊章之教經禮垂布憲之文戴記顯游觀之言周史
書樹闕之夢北荒明月西極流精海岳黃金河庭紫貝
蒼龍玄武之制銅爵鐵鳳之工或以聽窮省冤或以布
治懸法或以表正王居或以光崇帝里晉氏寖弱宋歷
威夷禮經舊典寂寥無記鴻規盛烈湮沒罕稱乃假天
闕於牛頭託遠圖於博望有欺耳目無補憲章乃命審
曲之官選明中之士陳圭置臬瞻星揆地興復表門草
創華闕於是歲次天紀月旅太簇皇帝御天下之七載
也構兹盛則興此崇麗方且趨以表敬觀而知法物覩
雙碣之容人識百重之典作範垂訓赫矣壮乎爰命下
臣式銘盤石其辭曰
惟帝建國正位辨方周營洛涘漢啓岐梁居因業盛文
以化光爰有象闕是惟舊章青蓋南洎黃旗東指懸法
無聞藏書弗紀大人造物龍德休否建此百常興兹雙
起偉哉偃蹇壮矣巍巍旁映重疊上連翠微布教方顯
浹日初輝懸書有附委篋知歸欝崛重軒穹隆反宇形
聳飛棟勢超浮柱色法上圓制模下矩周望原隰俛臨
烟雨前賓四會却背九房北通二轍南凑五方暑來寒
往地久天長神哉華觀永配無疆
蠡杯銘
用邁羽杯珍踰渠椀實同蠡測形均撲滿伊我疲病獨
居無伴所不此挹誰誚誰緩
墓誌銘
誌法師墓誌銘
法師自說姓朱名寳誌其生緣桑梓莫能知之齊故特
進吳人張緒興皇寺僧釋法義並見法師於宋太始初
出入鍾山&KR0616;來都邑年可五六十歲未知其異也齊宋
之交稍顯靈迹被髮徒跣負杖挾鏡或徵索酒肴或數
日不食預言未兆懸識他心一時之中分身數處天監
十三年即化於華林門之佛堂先是忽移寺之金剛像
出置戶外語僧衆云菩薩當去爾後旬日無疾而殞沉
舟之痛有切皇心殯葬資湏事豐供厚望方墳而隕涕
瞻白帳而拊心爰詔有司式刊景行辭曰
欲化毗城金粟降靈猗歟大士權迹帝京緒胄莫詳邑
居罕見譬彼涌出猶如空現哀兹景像愍此風電將導
舟梁假我方便形煩心寂外荒内辯觀往測來覩微知
顯動足墟立發言風偃業窮難詔因謝弗援慧雲晝歇
慈燈夜昏
碑
天光寺碑
法雲旦聚則浸潤被乎重沙慧日晨豋則暉光燭於有
頃皇帝乃把神珠握靈鏡擊天鼔撞地鐘驅日月之師
勒星辰之陣九流外藉五明内興鳥策餘文龍宫遺教
莫不神遊房奥跡徧門墻思洞希微言窮名象珉陛凌
虚瓊籬鬱起可使龍城愧飾雁墖慙珍日宇奪暉月宫
掩麗㫺者姬水壽丘載紀山川之目丹陵負夏僅傳鄉
黨之名歌酒故邑賜復窮乎身世壎箎舊里高會止於
當年銘曰
被物如露偃民猶草解髻傳珠抽衣受寳化違宅火功
超河岸捨我神居興兹靈館八襲豐殿四柱高廊並陳
金璧旁逹玉箱從横雜樹間厠衆芳
祭文
釋奠祭孔子文
於惟上德是曰聖真克明克峻知化窮神研幾善誘藏
用顯仁利同道濟成俗教民道尊功倍德漙化光離經
辨志濟濟洋洋
請雨賽蒋王文
陸周祚胤鍾嶽降精聰明正直得一居貞無方無體不
疾不行化馳九縣位冠百靈東掩屢愆西郊巳戢偶龍
矯首泥人鶴立神聽孔殷靈應揮霍儵覩翻伊俄聞倒
洛樂周祈畢恩洽酒闌靈談抗袖鬼笑投柈推兹且引
於萬斯歡
詩
和昭明太子鍾山解講
終南鄰漢闕高掌跨周京復此虧山嶺穹窿距帝城當
衢啟珠館臨下搆山楹南望窮淮溆北眺盡滄溟步簷
時中宿飛階或上征網戶圖雲氣龕室畫仙靈副君憐
世網廣命萃人英道筵終后說鑾轡出郊坰雲峰響流
吹松野映風旌睿心嘉杜若神藻茂琳瓊多謝先成敏
空頒後乘榮
以詩代書别後寄贈京邑僚友
余本水鄉士閉門江海隅時逄世道泰蹇足步高衢名
成宦雖立效微功日疎入仕乘肥馬出守擁高車關門
遊昔吏遷亭有故書江派資賢牧宗英出建旟不勞王
布鼓無賴露田車弼政非責實求名巳課虚長卿病猶
在脩齡疾未袪詎知亭長肉寧挂府丞魚不能未能止
内訟慚諸巳僶俛從王事纚舟出淮泗朋故遠追尋瞑
宿清江隂明旦一分手翻飛各異林歸舟隨岸曲猶聞
歌棹音行者日超遠誰見别離心夕次洌洲岸明登慈
姥岑水流多廻復余歸良未尋江關(一作中)寒事早夜露
傷秋草心屬姑蘇臺目送邯郸道葭葦日蒼蒼親知慎
早凉劉兄消渴病休攝戒無良殷弟癲眩疾行止避風
霜劉侯有餘洽宜餌陟(一作休)釐方伏子多風咳門冬幸
易將率更愛雅體體弱思自強吏曹勉玉潤諷議勖金
相比部多暇日奚用肆龍章建德何為者無墮無人鄉
記室朋從暇露蝎附行商議曹坐朝罷尺板嗣徽芳雙
栖成獨宿俱飛忽異翔眷言思親友沉思結中腸追惟
疇昔時朝府多歡暇薄暮塵埃静飛蓋遥相迓李郭或
同舟潘夏時方駕娛歡追美景敷文永清夜促膝豈異
人戚戚皆朋(一作姻)婭今者一乖離漼然心事差山川望
猶近便似隔天涯玉躬子加護昭質余未虧八行思自
勉一札望來儀
贈任昉詩
(昉為御史中丞後進皆宗之時有彭城劉孝綽劉苞劉孺吳郡陸倕張率陳郡殷芸沛國)
(劉顯及到溉到洽車軌日至號曰蘭臺聚)
和風雜美氣下有真人遊壮矣荀文若賢哉陳太丘今
則蘭臺聚萬古信為儔任君本逹識張子復清脩既有
絶塵到復見黃中劉
漢魏六朝百三家集卷九十三
