漢魏六朝百三家集卷三十三
魏應璩集
目錄
牋
與武帝薦賁琳牋
薦和模牋
與曹公牋
與曹昭伯牋
與劉靖牋
書
與滿炳書
與侍郎曹長思書
與廣川長岑文瑜書
與西陽令孔德琰書
與從弟君苖君胄書
與劉公幹書
與韋仲將書
與董仲連書
與尚書諸郎書
又與尚書諸郎書
答韓文憲書
與許子俊書
又與許子俊書
報東海相梁季然書
與陰夏書
與陰中夏書
與程文信書
與梁州刺史劉文爽書
與劉文逹書
與夏侯孝智書
與洛陽令杜偉忠書
與王子雍書
與母丘仲恭書
與龐惠恭書
報燕中尉樊彦皇書
報平陸長賁偉伯書
與崔瑗書
與人書
與趙叔潛書
書
與王將軍書
與劉孔才書
書(海錄碎事)
詩
百一詩三首
雜詩三首
三叟
又百一詩(一名新名)
又
又
又
又
遺句
漢魏六朝百三家集卷三十三目錄
漢魏六朝百三家集卷三十三
明張漙輯
魏應璩集
牋
與武帝薦賁琳牋
璩聞景雲浮則應㡣翔治道明則儶義臻是故良哉之
歌興於唐堯之世多士之頌形於周文之朝竊見太子
舍人賁琳字瑋伯禀性純和體素清(闕)宜授以千里之
塗任以列曹之職
薦和模牋
璩聞唐堯因羣士以興治齊桓假衆能以定業是故八
元進則太平之化成六賢用則九合之功立竊見同郡
和模字慮則質性純粹體度貞正履仁蹈義動循軌禮
方今海内企踵欣慕捉髮之德山林投褐思望旌弓之
招實英竒叙用之時賢達進致之良秋也今夜光之璧
顯價於和氏之肆千里之足定功於伯樂之庭庶有以
宣明大道光益時化
與曹公牋
昔漢光武與戴子高有撫塵之好
與曹昭伯牋(曹爽)
空城寥廓所聞者悲風所見者鳥雀昔陳司空為邑宰
所在幽閒獨坐愁思幸頼游蟻以娛其意以今况之知
不虛矣損書及遠若從雲墜
與劉靖牋
(靖沛國相人歷大司農衛尉靖靖馥子御覧云馥字子靖璩書與子靖悮時由尚書出)
(為河南尹璩為散騎常侍與靖書)
入作納言出臨京任富民之術日引月長藩落高峻絶
穿窬之心五種别出遠水火之災農器必具無失時之
闕蠶麥有苫備之用無雨濕之虞封符指期無流連之
吏鰥寡孤獨蒙廪振之實加之以明擿幽微重之以秉
憲不撓有司供承王命百里垂拱仰辨雖昔趙張三王
之治未足以方也
書
與滿炳書
(炳字公琰為别部司馬見賈弼之山公注使炳前曰曾過璩至明日欲遣書謝値炳又)
(人來召璩璩别事不得往故為報炳父寵為太尉璩嘗事之故呼曰郎君)
昨者不遺猥見照臨雖昔侯生納顧於夷門毛公受眷
於逆旅無以過也外嘉郎君謙下之德内幸頑才見誠
知巳歡欣踴躍情有無量是以奔騁御僕宣命周求陽
晝喻於詹何揚倩說於范武故使鮮魚出於(一作自)潛淵
芳旨發自幽巷繁爼綺錯羽爵蜚騰牙曠高徽義渠哀
激當此之時仲孺不辭同産之服孟公不顧尚書之期
徒恨宴樂始酣白日傾夕驪駒就駕意不宣展追惟耿
介迄於明發適欲遣書會承來命知諸君子復有漳渠
之會夫漳渠西有伯陽之館北有曠野之望高樹翳朝
雲文禽蔽綠水沙場夷敞清風肅穆是京臺之樂也得
無流而不反乎適有事務須自經營不獲侍坐良增邑
邑因白不悉璩白
與侍郎曹長思書(選注云長思書傳所不載)
璩白足下去後甚相思想叔田有無人之歌闉闍有
匪存之思風人之作豈虛也哉王肅以宿德顯授何曾
以後進見拔皆鷹揚虎眎有萬里之望薄援助者不能
追參於高妙復歛翼於故枝塊然獨處有離羣之志汲
黯樂在郎署何武耻為宰相千載揆之知其有由也德
非陳平門無結駟之跡學非揚雄堂無好事之客才劣
仲舒無下帷之思家貧孟公無置酒之樂悲風起於閨
闈(一作□)紅塵蔽於几榻幸有袁生時步玉趾樵蘇不㸑
清談而已有似周黨之過閔子夫皮朽者毛落川涸者
魚逝春生者繁華秋榮者零悴自然之數豈有恨哉聊
與大弟陳其苦懷耳想還在近故不益言璩白
與廣川長岑文瑜書(文瑜因時旱祈雨不能得璩書戲之)
璩白頃者炎旱日更增甚沙礫銷鑠草木焦卷處凉臺
而有鬱蒸之煩浴寒冰而有灼爛之慘宇宙雖廣無陰
以憩雲漢之詩何以過此土龍矯首於玄寺泥人鶴立
於闕里修之歷旬靜無徵效明勸教之術非致雨之備
也知恤下民躬自暴露拜起靈壇勤亦至矣昔夏禹之
解陽旴(一作盱)殷湯之禱桑林言未發而水旋流辭未卒
而澤滂沛今者雲重(一作既)積而復散雨垂落而復收得
無聖賢殊品優劣異姿割鬚宜及膚翦爪宜侵肌乎周
征殷而年豐衛伐邢而致雨善否之應甚於影響未可
以為不然也想雅思所未及謹書起予應璩白
與西陽令孔德琰書
嘉麥禎祥惟日未久不圖飛蝗一旦至止知恤蒸庶念
存良苗親發赫斯爰整其旅鮐背之叟皓首之嫠莫不
負戈奔走於道路旌表曜於白日黿鼉震於雷動以此
掃敵必將席卷况於微蟲能無驚駭卓茂治密恭在中
牟時雖有災未若斯勤亦猶子賤鳴琴巫馬出入勞逸
有殊立功惟一重雲北興不降靈雨麗此二災憂心忡
惙逐蝗之道謹聞教矣不審致禳將以何物文王修德
以厭地震湯禱桑林致克豐雨宜修善政以慰民望
與從弟君苖君胄書(璩欲歸田故報二從弟)
璩報間者北游喜歡無量登芒濟河曠若發蒙風伯埽
涂雨師灑道按轡清路周望山野亦既至止酌彼春酒
接武茅茨凉過大夏扶(一作膚)寸肴脩味踰方丈逍遥陂塘
之上吟詠菀柳之下結春芳以崇佩折若華以翳日弋
下高雲之鳥餌出深淵之魚蒲且讚善便嬛稱妙何其
樂哉雖仲尼忘味於虞韶楚人流遁於京臺無以過也
班嗣之書信不虛矣來還京都塊然獨處營宅濱洛困
於囂塵思樂汶上每發於寤寐昔伊尹輟耕郅惲投竿
思致君於有虞濟蒸人於塗炭而吾方欲秉耒耜於山
陽沈鉤(一作釣)緡於丹水知其不如古人遠矣然山父不
貪天下(一作地)之樂曾參不慕晉楚之富亦其志也前者
邑人念弟無巳欲令州郡崇禮官師(一作師官)授邑誠美意
也歴觀前後來入軍府至有皓首猶未遇也徒有飢寒
駿奔之勞俟河之清人壽幾何且宦無金張之援游無
子孟之資而圖富貴之榮望殊意之寵是隴西之游越
人之射耳幸頼先君之靈免負擔之勤追蹤丈人畜鷄
種黍潛精墳籍立身揚名斯為可矣無惑(一作或)游言以
增邑邑郊牧之田宜以為意廣開土宇吾將老焉劉杜
二生想數往來朱明之期巳復至矣相見在近不復為
言(一作書)愼夏(疑作盛夏)自愛璩報(一作白)
與劉公幹書
鶉鷃棲翔鳳之條黿鼉游昇龍之淵識真者所為憤結
也
與韋仲將書(韋誕)
夫以原憲懸磬之居而値皇天無已之雨室宇漸而作
漏堂館洽而為泥薪芻既盡舊榖亦傾(一作穀亦傾匱)屠蘇發
撤機㯓見謀進無顔子不改之志退無揚雄晏然之情
是以懷慼良不可堪人非神仙須仰衣食方今體寒心
飢憂在旦夕而欲東希許昌治生之物西望陵縣厨食
之禄誠恐將為牛蹄中魚卒鮑氏之肆矣
與董仲連書(魏尚書)
榖糴驚踴告求周怜(一作鄰)日獲(一作給)數升(一作斗)猶復無
薪可以熟之雖孟軻困於梁宋宣尼飢(一作困)於陳蔡無
以過此夫挾管晏之智者不有厮役之勞懷陶朱之慮
者不居貧賤之地出蒙譏於恤護入見謫於嬪息忽便
邑憤不知處世之為樂也
與尚書諸郎書
夫秋節凉和霽雨清閒正高會之盛時飲宴之良日也
而陋巷之居無高密之宇壁立之室無旬朔之資流潦
浸於北堂隟漏霑於衣服藁蒸單竭儋石傾罄中饋告
乏役者莫興飯玉炊桂猶尚優泰雖欣皇天之降潤亮
水車之思雨私懷慼額良不可言想諸夫子亦斯困也
夫否泰潜升蓋由昏明二三執事以龍虎之姿遭風雲
之會方將飛騰閶闔振翼紫微運籌帷幄顯揚豐積
豈久沈滯於下職契闊於貧悴哉
又
檀氏園葵菜繁茂藷蔗瓜芋亦離離尚萌未知三生復
何種植
荅韓文憲書
昔公孫弘皓首入學顔涿鄹十五始涉師門朝聞夕殞
聖人所貴足下之年甫在不惑加以學藝何晩之有若
能上迨南榮忘食之樂下踵寧子黑夜之勤窮文盡義
無微不綜規富貴之榮取金紫之爵是夏侯勝拾芥之
謂也
與許子俊書
足下以方剛之盛年應不羈之勁勇將發虓虎之威致
霜雪之誅擒吳梟蜀定功萬里而劉備不下山孫權不
出水武力不奮猛氣畜勇其毒如何
又
前别倉卒情意不悉追懷萬恨
報東海相梁季然書
足下頓彌天之綱收萬仞之魚罣之以谿谷數之以陔
兆何其壯乎觀夫任公子之所釣此為鰌蝦未足為君
(一作吾)子道之
與陰夏書
從田來見南野之中有徒步之士怪而問之乃知郎君
頓有微疴告祠社神將以祈福聞之悵然以增歎息虛
社高樹能有靈應哉
與陰中夏書(此與前疑一人)
體正者則檢於人質弱者則陋於衆
與程文信書
是以忽此蘇子帶郭之業求彼孫叔寢丘之地故求遠
田在關之西南臨洛水北據邙山託崇岫以為宅因茂
林以為蔭(謝靈運山居賦注璩靈運山居賦云昔仲長願言流水高山應作書邙阜洛川今宋書)
(謝賦注無是以二句)
與梁州刺史劉文爽書
足下内挹叔夷之清節外播二南之惠政德教加於百
姓要道過於侏國之卿也(北堂書鈔末句有誤一作劉文爽與應璩書)
與劉文達書
僕頃倦遊談之事欲修無為之術不能與足下齊鑣騁
轡爭千里之表也
與夏侯孝智書
遭値有道之世免致貧賤之患援鍳自照髩巳半白殊
可懼也
與洛陽令杜偉忠書
羊寄虎穴鵲托鷹巢心懷怵愓豈其任哉
與王子雍書
卿校之從有職之事足下著書不起草占授數萬言言
不改定事合古典莫不歎息之矣
與母丘仲恭書
客館不留賓官曹無停事
與龐惠恭書
頃見所上利民之術植濟南之榆栽漢中之漆
報燕中尉樊彦皇書
&KR1158;祛登輿北踐燕路當方化銀龜以為黃變青組以為
紫
報平陸長賁瑋伯書
從此辭矣何敢復飛蟬於惠文鳴玉於縞組哉
與崔援書(今木作盧璩與崔元書誤)
豈有亂首抗巾以入都城衣不在體而以適人乎昔戴
叔鸞箕坐見邊文禮此皆衰世之慢行也
與人書
知楊生翻然遂登納言雖有所越亦其宜也傳說棄版
築而為殷相吕望投竿而為周師卓茂起閭里而為漢
宰若此翁者乃竒才耳瑣瑣尚書執憲之吏曷以為異
哉
與趙叔潜書
入侍華幄出典禁闈
書
左執屋盧之勁矛右秉干將之雄戟高冠拂雲長劍耿
介簫管振音厥聲載路馮軾虎視清風震叠可謂堂堂
乎難與竝為仁也(太平御覽未否為書)
與王將軍書(闕文附錄)
雀鼠雖微猶知徽烈
與劉孔才書
聽廣陵之清散
海錄碎事引璩書
清猿與壺人爭旦
詩
百一詩三首
(野客叢書云石林詩話梁鍾嶸論淵明出於應璩應璩詩不多見惟文選載其百一詩一)
(篇所謂下流不可處君子愼厥初與陶詩不類五臣注引文章錄云曺爽多違法應璩作)
(詩以刺在位若百分有補於一者雜體詩集百一詩凡五首不止一篇所謂百一云者又)
(不止文章錄一說凡有數說張方賢楚國先賢傳云應休璉作百一詩譏切時事徧以示)
(在位者咸皆怪愕以為應焚弃之何晏獨無怪也李充翰林論曰應休璉作五言詩百數)
(十篇有詩人之旨孫盛晉陽秋云應璩作詩百三十篇言時事頗有補益七志云應璩謂)
(之新詩以百言為一篇謂之百一詩樂府廣題云百者數之終一者數之始士有百行終)
(始如一故云百一應璩為曹爽大將軍長史前後為詩百餘篇以諷爽揉以習俗之言傅)
(會其意名曰百一爽卒不悟以及於禍百一詩序云時謂曹爽曰公今聞周公巍巍之稱)
(安知百慮有一失乎文章錄云曺爽多違法璩為是詩以諷焉意者以為百分有一補於)
(時政唐藝文志應璩有百一詩八卷丹陽集云應璩作百一詩譏切時事徧以示任事者)
(皆怪愕以為應焚弃之及觀文選所載百一篇略不及時事何耶又觀郭茂倩載百一詩)
(五篇首篇言馬子侯解音律而以陌上桑為鳳將雛二篇傷翳桑二老無以葬妻子而巳)
(無宣孟之德可以賙其急三篇言老人自知桑榆之景斗酒自勞不肯為子孫積財末篇)
(即文選所載第四篇似風諫所為苟欲娛耳目快心樂腹腸我躬不悅歡安能慮死亡此)
(豈非所謂應焚弃之詩乎後何遜亦有擬百一體所謂靈輒困桑下於陵拾李螬其詩一)
(百十字恐出於或者之說然璩詩每篇字數各不同第不過四十字爾)
下流不可處君子愼厥初名高不宿著易用受侵誣
前者隳官去有人適我閭田家無所有酌醴焚枯魚問
我何功德三入承明廬所占於此土是謂仁智居文章
不經國筐篋無尺書用等稱才學往往見歎譽避席&KR3575;
自陳賤子實空虛宋人遇周客慙媿靡所如
其二(室廣以下疑别一首)
年命在桑榆東嶽與我期長短有常會遅速不得辭斗
酒多為樂無為待來茲室廣致凝陰臺高來積陽奈何
季世人侈靡在宫牆飾巧無窮極土木被朱光徵求傾
四海雅意猶未康
其三
子弟可不愼愼在選師友師友必長德中才可進誘
雜詩三首(廣文選作應瑒今依藝文作應璩)
細微可不愼隄潰自蟻穴腠理早從事安復勞鍼石哲
人覩未形愚夫闇明白曲突不見賓燋爛為上客思願
獻良規江海倘不逆狂言猶寡善猶有如雞跖雞跖食
不已齊王為肥澤(穴一作隟跖一作肋)
其二
散騎常師友朋夕進規獻侍中主喉舌萬機無不亂尚
書統庶事官人乘法憲彤管弭納言貂璫表武弁出入
承明廬車服一何煥三寺齊榮秩百僚所瞻願
其三
少壯面目澤長老顔色麤麤醜人所惡拔白自洗蘇
三叟
古有行道人陌上見三叟年各百餘歲相與鋤禾莠住
車問三叟何以得此壽上叟前致辭内中嫗貌醜中叟
前致辭量腹節所受下叟前致辭夜臥不覆首要哉三
叟言所以能長久(古一作昔内中一作室内)
百一詩(一名新)
漢末桓帝時郎有馬子侯自謂識音律請客鳴笙竽為
作陌上桑反言鳳將雛左右偽稱善亦復自搖頭(馬子侯為)
(人頗癡自謂曉音律黃門樂人更往嗤誚子侯不知名陌上桑反言鳳將雛輒搖頭欣喜多賜左右錢帛無復)
(慙色)
又
郡國募將士馳騁習弓戟雖妙未更事難用應卒迫
又
人材不能備各有偏短長稱可小入中便辟必知芒
又
秋日苦作短遥夜邈綿綿貧士感此時慷慨不能眠
又
苟欲娛耳目快心樂腹腸我躬不悦歡安能慮死亡
遺句
貞偽各有分駑驥不齊鑣竈下炊牛矢甑中裝豆飱
醉酒巾幘落頂秃赤如狐革帶繩為績履舄穿無
底嵐山寒折骨面目盡生瘡豐隆窮美味獨食有
何甘有酒流如川有肴積如岑(此二句亦作應瑗侍公晏詩)
漢魏六朝百三家集卷三十三
