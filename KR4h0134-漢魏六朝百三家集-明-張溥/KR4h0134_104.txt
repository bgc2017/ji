漢魏六朝百三家集卷一百四
陳沈烱集題詞
文人顚沛若沈初明者其眞窮乎年齒知命位
僅邑長遭亂執節瀕死幸生梁元進討賊景東
奔可冀苟安猶不免殺妻子屠昆季非張儉之
亡命類李陵之無家悲哉一身不復望振播竄
西魏再入新朝高文寵貴寄以干城遲鈍五十
而收榮晩路窮而變變而通即功名猶然哉勸
進三表長聲慷慨絶近劉越石陳情辛宛又有
李令伯風至為陳太傳譲表義正辭壯即阮嗣
宗上晉王箋曷加焉恭子雋才雅慕忠孝冐危
履險情深指哀過殷墟而箕子涕睹風木而吾
丘泣所處然也行經通天臺上表漢武亦雀臺
雍丘憑弔常事何至發夢帝宫還身故壤鄧晨
有云忠信感靈其事異其志悲矣存詩頗少詠
十二神尤驚創體亦戲謔類耳江南文體入陳
更衰非徐僕射沈侍中代無作者乃故﨑嶇其
遇俾光詞苑斯文之際天豈無意乎
目錄
賦
歸魂賦(有引)
幽庭賦
表
為王僧辯勸進梁元帝初表
勸進梁元帝第二表
勸進梁元帝第三表
為百官勸進陳武帝表
為陳太傅譲表
經通天臺奏漢武帝表
陳情表
為周弘正譲太常表
為周儀同失律後復官表
啟
為王僧辯答貞陽侯啟
為王僧辯重答貞陽侯啟
為王僧辯奉貞陽侯啟
為王儈辯重奉貞陽侯啟
書
答張種書
銘
太極殿銘(有序)
碑
林屋館碑
太尉始興昭烈王碑
哀策文
陳武帝哀策文
祭文
祭梁吳郡袁府君文
文
為陳霸先與王僧辯盟文
樂府
長安少年行
獨酌謠
詩
從駕送軍
望郢州城
長安還至方山愴然自傷
離合詩贈江藻
建除詩
六府詩
八音詩
六甲詩
十二屬詩
從遊天中寺應令
同庾中庶肩吾周處士弘譲遊明慶寺
各都一何綺
為我彈鳴琴
賦得邊馬有歸心
詠老馬
和蔡黃門口字詠絶句
漢魏六朝百三家集卷一百四目錄
漢魏六朝百三家集卷一百四
明張溥輯
陳沈烱集
賦
歸魂賦(有引)
古語稱遊魂升極周易有歸魂卦屈原著招魂篇故知
魂之可歸其日已久余自長安反乃作歸魂賦其辭曰
伊吾人之陋宗資玄理而云始肇邰閟之靈源分昌發
之世祀實聞之乎家記又孚之於惇史亢宗貴而博古
四史成乎一身怪日月之遼遠而承襲之相因豈少賤
之能察非末學之知津也若夫風流退讓在秦作相越
江以東惟戎及酆出忠出孝且卿且公世歷十五爰逮
余躬値天地之幅裂遭日月之雰虹去父母之邦國埋
形影於胡戎絕君臣而辭骨肉蹐厚地而跼蒼穹抱北
嘶之胡馬望南飛之夕鴻泣霑襟而雜露悲微吟而帶
風昔休明之云始余播棄於天地自太學而遊承明出
書生而從下吏身豫封禪之官名入南宫之記登玉墀
之深渺出金門之崇邃受北狄之奉書禮東夷之獻使
(闕)實不嘗至屈膝遜言以殊方䧏意嗟五十之踰年忽
流離於凶忒値中軍之失權而大盜之移國何赤沴之
四起豈黃霧之云塞祈瘦弟於赤眉乞老親於劇賊免
伏鑕以解衣遂窘身而就勒既而天道禍淫否終斯泰
靈聖奮發風雲響會掃欃槍之星斬蚩尤之旆余攀逆
而效從遂妻誅而子害雖分珪而胙土迄長河之如帶
肌膚之痛何泯潛翳之悲無狀我國家之沸騰我天下
之匡復我何辜於上玄我何負於鄰睦背盟書而我欺
圖信神而我戮彼孟冬之云季總官司而就紲託馬首
之西暮隨檻車而迴轍履峨峨之層冰面飅飅之巖雪
去莫敖之所縊過臨江之軌折矧今古之悲凉竝攅心
而霑袂渡狹石之欹危跨清津之幽咽鳥虚弓而自隕
猿號子而腹裂歴沔漠之逶迤及楚郡之參差望隆中
之大宅映峴首之沉碑既縲然而就鞅非造次之能窺
至若高祖武皇帝之基天下也岐周景亳之地龜圖雀
書之秘醒醉之歌味絶讓畔之田鱗次余既長於克民
覺何從而掩泗洧水兮深且清宛水兮澄復明昔南陽
之穰縣今百雉之都城我太宗之威武遏宛洧而陳兵
百萬之寇俄成魚鼈千仞之阜倏似滄瀛雖德刑成於
赦服故蠻狄震乎雄名乃尋浙而歴商遂經秦而至洛
覺高蹈之清遠具風雲之倏爍其山也則嶔岑㠑嵬巖
㟬婆陀或孤峰而秀聚或逸出而横羅千歲之木坐嶺
表百丈之石枕谿阿其水則砰訇瀄汨或寬或疾擊萬
瀨而相奔聚千流而同出何武關之狹隘而漢祖之英
雄山萬里而仰雲霧水百仞而寫蜿虹若一夫而守隘
豈萬衆之能攻去青泥而踰白鹿越渥水而到青門長
卿之賦可想邵平之迹不存咄嗟驪山之阜惆悵㶚陵
之園文恭儉而無隟嬴發掘其何言訪軹道之長組拾
藍田之璵璠無故老之可訊竝膴膴之空原登未央之
北闕望長樂之基趾伊太后之所居築旗亭而成市槐
路鬱以三條方塗坦而九軌觀阡陌之遺蹤實不乖乎
前史傍直城而北轉臨横門而左趨南則董卓之塢北
則苻堅所居即二賊之墟壘為彼主之庭除終南巃嵸
太一嵯峨九嵏掘起八壘連河汨涇泥之混濁灌渭渚
之清波指咸陽而長望何趙李而經過息甘泉而避暑
猶爽塏而清和爾乃背長夏涉素秋卧寒野坐林陬霜
微凝而侵骨樹裁動而風遒思我親戚之顔貌寄夢寐
而魂求察故鄉之安否但望斗而觀牛稚子夭於鄭谷
勉勵愧乎延州聞愛妾之長呌引寒風而入楸何精靈
以堪此乃縱酒以陶憂至誠可以感鬼秉信可以祈天
何精隕而魄散忽魂歸而氣旋解龍驂而見送走郵驛
於亭傳出向來之大道反初入之山川受繞朝之贈策
報李陵之别篇淚未悲而自墮語未咽而無宣於時和
風四起具物初榮草極野而舒翠花分叢而落英魚則
潜波渙濯鳥則應嶺俱鳴隨六合之開朗與風雲而自
輕其所涉也州則二雍三荆昌歡江并唐安淛洛巴郢
雲平其水則淮江漢洧隨浩汗灃潦滻潏河涇渭相亂
或浮深而揭淺或凌波而沿岸每日夕而靡依常一步
而三歎蠻蜑之與荆吳玄狄之與羌胡言語之所不通
嗜欲之所不同莫不疊足斂手低眉曲躬豈論生平與
意氣止望首丘於南風悲城邑之毁撤憙風水之渺揚
既畫地而謁帝乃懷□而升堂何神僊之足學此即雲
衣而虹裳也
幽庭賦
矧幽庭之閒趣具春物之芳華轉洞房而引景偃飛閣
而藏霞築山川於戶牖帶林苑於東家草纖纖而垂綠
樹騷騷而落花於是秦人清歌趙女鼓筑嗟光景之遲
暮詠羣飛之棲宿顧留情於君子豈含姿於嬌淑於是
起而長謠曰故年花落今復新新年一故成故人那得
長繩繫落日年年月月但如春
表
為王僧辯勸進梁元帝初表
衆軍薄伐塗次九水即日獲臨城縣使人報稱侯景弑
逆皇帝賊害太子宗室在宼庭者竝罹禍酷六軍慟哭
三辰改曜哀我皇極四海崩心我大梁纂堯構緒基商
啟祚太祖文皇帝徇齊作聖肇有六州高祖武皇帝聰
明神武奄龕天下依日月而和四時履至尊而制六合
麗正居貞大横固祉四葉相係三聖同基蠢爾凶渠遂
馮天邑閶闔受白登之辱象魏致堯城之疑雲扆成華
一朝俱酷金楨玉幹莫不同冤悠悠彼蒼何其罔極臣
聞喪君有君春秋之茂典以德以長先王之通訓少康
則牧衆撫職祀夏所以配天平王則居正東遷宗周所
以卜世漢光以能捕不道故景歴重昌中宗以不違羣
議故江東可立儔今考古更無二謀伏惟陛下至孝通
幽英武靈斷當七九之厄而應千載之期啟殷憂之明
而居百王之會取威定霸嶮阻艱難建社治兵載循古
道家國之事一至於斯天祚大梁必將有主軒轅得姓
存者二人高祖五王代實居長乘屈完而陳諸侯拜子
武而服大輅功齊九有道濟生民非奉聖明誰嗣下武
臣聞日月貞明太陽不可以闕照天地貞觀乾道不可
以久愓黃屋左纛本為億兆而尊鸞輅龍章蓋以郊禋
而貴寳器存乎至重介石愼於易差黔首豈可少選無
君宗祏豈可一日無主伏願陛下掃地升中柴天改物
事迫凶危運鐘擾攘蓋不勞宗正奉詔博士擇時南面
即可居尊西向無所讓德四方既知有奉八百始可同
期殘宼潜居器藏社處乾象既傾坤儀已覆斬莽輗車
燒卓照市廓清函夏正為塋陵開雪宫闈庶存鐘鼎彼
黍離離伊何可言陛下繼明闡祚即宫舊楚左廟右社
之制可以權宜五禮六樂之容歲時取備金芝九莖瓊
茅三脊要衛率職尉候相望坐廟堂以朝四夷登靈臺
而望雲物禪梁甫而封泰山臨東濱而禮日觀然後與
三事大夫更謀都鄙左瀍右澗夾雒可以為居抗殿疏
龍惟王可以在鎬何必勤勤建業也哉臣等不勝控欵
之至謹拜表以聞
勸進梁元帝第二表
紫宸曠位赤縣無主百靈聳動萬國回皇雖醉醒相扶
同歸景亳式歌且誦總赴唐郊猶懼陛下俛首&KR1008;然讓
德不嗣傳車在道方愼宋昌之謀法駕巳陳尚杜耿純
之勸岳牧翹首天民累息臣聞星回日薄擊雷鞭電者
之謂天岳立川流吐霧蒸雲者之謂地包天地之混成
洞陰陽之不測而以財成萬物者其在聖人乎故云天
地之大德曰生聖人之大寳曰位黃屋廟堂之下本非
獲已而居明鏡四衢之鐏蓋由應物取訓伏惟陛下稽
古文思英雄特達比以周旦則文王之子方之放勛則
帝摯之季十年旦暮可不在斯庭闕湮亡鐘鼎淪覆嗣
膺景歴非陛下而誰豈可使赤眉更立盆子隗囂託置
高廟陛下方復從容高讓用執謙光展其矯行偽書誣
罔正朔見機而作斷可識矣匪疑何卜無待蓍龜日者
公卿失馭禍纏霄極獯羯憑陵姦臣互起率戎伐穎無
處不然勸明誅晉側足皆爾刁斗夜鳴烽火相照中朝
人士相顧銜悲凉州義徒東望殞涕惵惵黔首將欲安
歸陛下英略緯天沉明内斷横劍泣血枕戈嘗膽農山
圮下之策金匱玉鼎之謀莫不定算扆帷决勝千里擊
靈鼉之鼓而建翠華之旗驅六州之兵而總九伯之伐
四方雖虞一戰以霸斬其鯨鯢既章大戮何校烕耳莫
匪姦回史不絶書府無虚月自洞庭安波彭蠡底定文
昭武穆芳若椒蘭敵國䧏城和如親戚九服同謀百道
俱進國耻家怨計期就雪社稷不墜繄在聖明今也何
時而申帝啟之避凶危若此方陳泰伯之辭國有具臣
誰敢奉詔天下者高祖之天下陛下者萬國之歡心萬
國豈可無君高祖豈可廢祀即日五星夜聚八風通吹
雲煙紛郁日月光華百官象物而動軍政不戒而備飛
艫巨艦竟水浮川鐡馬銀鞍陵山跨谷英傑接踵忠勇
相顧湛宗族以酬恩焚妻子以報主莫不覆楯銜威提
斧擊衆風飛電耀志滅凶醜所待陛下昭告后土虔奉
上帝廣發明詔師出以名五行夕返六軍曉進便當盡
司宼之威窮蚩尤之伐執石趙而求璽斬姚秦而取鐘
脩掃塋陵奉近宗廟陛下豈得不仰存國計俯從民請
漢宣嗣位之後即遣蒲類之軍光武登極既竟始有長
安之捷由此言之不無前准臣等或世受朝恩或身荷
重遇同休等戚自國刑家苟有腹心敢以死奪不任慺
慺之至謹重奉表以聞
勸進梁元帝第三表
衆軍以今月戊子總集建康賊景鳥伏獸窮頻擊頻挫
姦竭詐盡深溝自固臣等分勒武旅百道同趨突騎短
兵犀函鐵楯結隊千羣持戟百萬止紂七步圍項三重
轟然大潰羣凶四滅京師少長俱稱萬歲長安酒食於
此價高九縣雲開六合清朗矧伊黔首誰不載躍伏惟
陛下咀痛茹哀嬰憤忍酷自紫庭綘闕胡塵四起壖垣
好畤冀馬雲屯泣血臨兵嘗膽誓衆而吳楚一家方與
七國俱反管蔡流言又以三監作亂西凉義衆阻秦塞
而不通并州遺民跨飛狐而見絶豺狼當路非止一人
鯨鯢不梟倏焉五載英武克振怨耻竝雪永尋霜露伊
何可勝臣等輙依故實奉修社廟使者持節分告園陵
嗣后升遐龍輴未殯承華掩曜梓宫莫測竝即隨由備
辦禮具凶荒四海同哀六軍袒哭聖情孝友理當感慟
日者百司岳牧仰祈宸鑒以鍚珪之功既歸有道當壁
之禮允屬聖明而優詔謙冲窅然凝邈飛龍可躋而乾
爻在四帝閽云呌而閶闔未開謳歌載馳是用翹首所
以越人固執熏丹穴以求君周民樂推踰岐山而事主
漢王不即位無以貴功臣光武止蕭王豈謂紹宗廟黃
帝迷於襄城尚訪御人之道放勛入於姑射猶使罇爼
有歸伊此儻來豈聖人所欲帝王所應不獲巳而然伏
讀璽書尋諷制旨領懷物外未奉慈衷陛下日角龍顔
之姿表於徇齊之日彤雲素靈之瑞基於應物之初博
學則大哉無所與名深言則曄乎文章之觀忠為令德
孝實動天加以英威茂略雄圖武算指麾則丹浦不戰
顧眄則阪泉自蕩地維絶而重紐天柱傾而更植鑿河
津於孟門百川復啟補穹儀以五石萬物再生縱陛下
拂袗衣而遊廣成登弇山而去東土羣臣安得仰訴兆
庶何所歸仁况郊祀配天罍篚禮曠齊宫清廟匏竹不
陳仰望鸞輿匪朝伊夕瞻言法駕載渴且饑豈可久稽
衆議有曠彛則舊邦凱復函洛已平高奴櫟陽宫館雖
毁濁河清渭佳氣猶存臯門有亢甘泉四敞土圭測景
仙人承露斯蓋九州之赤縣六合之樞機博士捧圖書
而稍還太常定禮儀其已列豈得不揚清警而赴名都
具玉鑾而旋正寢昔東周既遷鎬京遂其不復長安一
亂郟洛永以為居夏后以萬國朝諸侯文王以六州匡
天下方之迹基百里劒杖三尺以殘楚之地抗拒六戎
一旅之卒翦夷三叛坦然大定御辯東歸解五牛於冀
州秼六馬於譙郡緬求前古其可得歟對揚天命無所
譲德有理存焉敢重祈奏
為百官勸進陳武帝表
臣聞春榮秋落四時所以迭代金行水流五德所以互
序昔陶唐告終有虞氏作漢魏禪譲晉宋以之登庸夫
有非常之功有非常之賞能利天下者受天下之利陛
下造化之功日月之德褰裳去之物誰仰訴頃五星夜
聚八風通吹豐露呈甘卿雲舒簇白狼遠至素雉朝飛
天意顯然靈貺可覩
為陳太傅譲表
奏六代之舞不能祚天具百神之歌無以動聖延首當
閽轉增危慄百川沸騰百室如燬釋位同謀諸侯總至
盟書會府餘臣一人若使幅巾衡巷口絶平吳朝遊赤
松暮過濟北出就侯服入褫龍章則四郊有壘誰守社
稷如其雄戟在前強弩自衛負孺子之圖飾緣鶺之鼎
軍威重於護將國禮貴於寒門則臣道尚卑孰云非逼
臣所以出謝公卿入訓妻子拜長陵之園謁太祖之廟
不以九族違恩義不以百姓負國家所期陛下與北極
同壽朝廷與南山同固
經通天臺奏漢武帝表
臣聞橋山雖掩鼎湖之竈可嗣有魯遂荒大庭之跡無
泯伏惟陛下降德猗蘭纂靈豐谷漢道既登神僊可望
射之罘於海浦禮日觀而稱功横中流於汾河指栢梁
而高宴何其樂也豈不然歟既而運屬上僊道窮晏駕
甲帳珠簾一朝零落茂陵玉盌宛出人間陵雲故基共
原田而膴膴别風餘趾帶陵阜而茫茫羈旅縲臣能不
落淚昔承明既厭嚴助東歸駟馬可乘長卿西反恭聞
故實竊有愚心黍稷非馨敢望徼福但雀臺之弔空愴
魏君雍丘之祠未光夏后瞻仰煙霞伏增悽戀(藝文竈作靈甲)
(帳作翠幕宛出作遂出别風作扶風既厭作見罷煙霞作□猷)
陳情表
臣嬰生不幸弱冠而孤母子零丁兄弟相長謹身為養
仕不擇官宦成梁朝命存亂世冐危履險自死輕生妻
息誅夷昆季屠滅餘臣母子得逢興運臣母妾劉今年
八十有一臣叔母妾丘七十有五私門弟侄故自無人
妾丘兒孫又久亡泯兩家侍養餘臣一人前帝知臣之
孤煢眷臣以州里不欲使頓居草萊又復矜臣溫凊所
以一年之内再三休沐臣之屢披丹欵頻冐宸鑒非欲
苟違朝廷遠離畿輦一者以年將六十湯火居心每跪
讀家書前懼後喜溫枕扇席無復成童二者職居彛憲
邦之司直若自虧身禮何問國章前德綢繆始許哀放
内侍近臣多悉此旨正以選賢與能廣求明哲趦趄荏
苒未始取才而上玄降戾奄至今日德音在耳墳土遽
乾悠悠昊天哀此罔極兼臣私心煎切彌廹近時慺慺
之祈轉忘塵觸伏惟陛下睿哲聰明嗣興下武刑於四
海弘此孝治寸管求天仰歸帷扆有感必應實望聖明
特乞霈然申其私禮則王者之德覃及無方矧彼翔沈
孰非涵養
為周弘正讓太常表
臣聞玉舄雕楹不取材於蟠木丹朱繡黼豈襲冕於薜
蘿何則適用各有所宜朝野不可一旨叔孫之分定禮
儀倍資典實刁恊之躬為唱引豈易其儀賓主闕對封
禪失儀責以司存云誰之咎況南史執簡轉見違才君
舉必書尤難妄冐
為周儀同失律後復官表
日者驂驚鄭馬害在晉軍獄囚悲其夜數縲人切其曉
奏危光似燭察命如絲云誰之尤自貽其咎假令誅以
妻子戮及墳墓漢非負德陵實孤恩況伏鑕俛眉遂受
淮陰之間吞聲飲恨不與臧洪共死陛下憐而宥之伊
臣豈不獨愧喪其子弟六謝父兄百萬之師千夫有長
問臣安在誰曰董司魂遊奉高不知何對
啟
為王僧辯答貞陽侯啟
席威卿反命具有奉答馬嵩仁至又奉去月二十八日
誨增用傾悚秦為不道西都失守率土臣妾莫不驚惶
喪君有君實為典禮繼世嗣歷明於通誥所以百辟羣
司四方岳牧共立大計僉議所歸故紹晉安殿下用傳
寳祚樹立之宜無由遠謀鄰國足下宗枝蕃戚德譽早
隆既身限北庭事隔匡贊今者借助齊主揚旆南轅但
嗣守洪基即既其主若阿衡帝載誠所推揖弘佐中興
誰曰不可所望齊朝永存信誓謹當命北舟人奉迎麾
駕無容進枉齊兵遠於江表仰冀弼諧時政用極奮庸
但江東之地數千餘里民附國險水陸衿帶若舊京從
命揚徐承旨又恐西南之地二十餘州不即威懷容為
齊國之患而糧裹之宜更遲動靜祇展之日冀在一二
謹因馬嵩仁并遣貞威將軍通直郎散騎常侍馬瑱口
宣諮述
為王僧辯重答貞陽侯啟
席威卿至奉今月五日誨披函伸紙號耻交哀天未悔
禍地維重絶九縣沸騰四海悲憤嗣主欽明濬哲齊聖
廣淵體自宸極受命文祖主梁祀者非此而誰且年倍
漢昭弗明上官之詐德踰姬誦彌昭周旦之誠今海内
衣冠中朝卿士或南陽舊隸官成天監之初代邸故臣
榮光承聖之始莫不人竭其力爭求效命輸心嗣主以
報先帝之恩今荆陜淪覆正是江北數縣即東南藩翰
萬里而遙主甲治兵舳艫相接長波天限方漢城池修
德綏民中興可待孤子本以庸懦加復窮喘且平生素
蓄志不在位世蒙朝寵身實許國武皇擢之千里先主
申其三顧因此踰濫遂居端右屬天步艱難寄深憂積
方欲詢於髦傑採之輿皂同康時務共贊皇猷一彼車
書刷兹讐耻然後守其侯服歸老赤松至於今日使須
白事披奉來誨承彼送還今璇枝令戚播越秦虜明公
儻能入朝同奬王室伊呂之任僉曰仰歸寧不副兹仄
席濟扶匡救若斯言不渝更聽後旨便遣鷁舟虹舸奉
迎麾旆但閱來朝意在主盟今江東所奉彼屬披圖未
蒙朝意鄭拒子忽左史是之漢背劉襄班書稱允况屬
疎於昔彌不敢聞命謀期通識賜亮此誠
為王僧辯奉貞陽侯啟
自秦兵寇陜臣便營赴援纔及下船荆城䧟没即遣劉
周入國具表丹誠左右勲豪初竝同契周既多時不還
人情疑阻比冊降中使復遣諸處詢謀物論參差未甚
決定始得侯瑱信示西宼權景宣書令以眞跡上呈觀
視將帥咨欲同泰若一朝仰違大國臣不辭灰粉悲梁
祚永絶中興伏願陛下便事濟江仰藉皇齊之威憑陛
下至聖之略樹君以長雪報可期社稷再輝死且非吝
請押别使曹冲馳表齊都續啟事以聞伏遲拜奉在促
為王僧辯重奉貞陽侯啟
員外常侍姜暠還奉勑伏具動止大齊仁義之風曲被
鄰國䘏災救難申此大猷皇家枝戚莫不榮荷江東冠
冕俱知憑賴今歃不忘信信實由衷謹遣臣第七息顯
顯所生劉并弟子世珍往彼充質仍遣左民尚書周弘
正至歷陽奉迎艫舳浮江俟一龍之渡清宫丹陛候六
傳之入萬國傾心同榮晉文之反三善克宣方流宋昌
之議國祚既隆社稷有奉則羣臣竭節報厚施於大齊
戮力展愚效忠誠於陛下今遣吏部尚書王通奉啟以
聞
書
答張種書
若乃三江五湖洞庭巨麗寫長洲之茂苑登九曲之層
臺山高水深雲蒸霧吐其中之秀異者實虎丘之靈
阜焉冬桂夏栢長蘿脩竹靈源祕洞轉側超絶遠澗
深崕交羅戶穴
銘
太極殿銘(有序)
臣聞在天成象紫宫所以昭著在地成形赤縣居其區
宇太極殿者資兩儀之意焉大壯顯其全模土圭測其
正影周曰路寢漢稱前殿雖名號參差其實一也主上
未明求衣日旰忘食隳樂壊禮造次畱神漢陛秦除莫
不葺復而此殿興造累歲未成外遘戎機内憂民力劬
勞深慮荏苒移時至陳永定六合既清五禮稍備雕楹
玉舄華榱璧璫揆之有日而猶一柱楩楠豫章地淪外
寇楚材晉用非復我求既而新亭前江有流查甚壯盤
根措節枝葉葱蒨津人以聞正堪時用於是將作受詔
冬官奉職百工竝作屢降乘輿匠石磨礱必經天旨儉
而不固泰而不奢億兆填填而樂成也曾未數旬煥然
雲搆昔晉朝繕造文杏有闕梅梁瑞至畫以標花自是
迄今又獲神物即樟樹焉殿之某間即某柱是也銘曰
軒轅狹堂夏后卑宫文來質往蹇産彌崇體制八都開
玆萬戶灼爍雄梁徘徊大廡璧月宵懸卿雲晝聚豈
伊闓陽飛來應柱嘉辰令月新寢告成青槐赤棘郎將
司兵翠被負扆百辟公卿鐘鼓八佾簫韶九成庸臣再
拜天子萬齡
碑
林屋館碑
夫玄之又玄處衆妙之極可乎不可成道行之致斯蓋
寂寞窅冥希微恍惚故非淮南八僊之圖瀨鄉九井之
記至若崑山平圃銀牓相暉蓬閬僊宫金臺崛起南瞰
晉臺傍連飛閣桂柱星羅瓊軒雲構銘曰
大道既隱衆聖無門悠悠太極誰見玄根祈年立秦望
仙表漢髣髴神靈依稀宫觀峨峨林屋輪奐徘徊庭羅
花鳥室靜塵埃
太尉始興昭烈王碑
古者帝王之興莫不崇建親屏泰伯讓而退封武哀終
而受號則有之矣至若勒功鼎鼐銘德太常清廟尊乎
國家揚名顯乎子弟在昭烈王見之焉若夫媯水遙源
石砮遐集五絲作而詠南風八世興而和鳴鳳籍帝王
之基居正卿之族有由來矣孔融汝穎之論許其少多
傅暢諸公之書頗有賢哲自漢至魏涉江而東緜邈蟬
聯言之耆舊皇上革命應運大啟邦國麟趾磐石之宗
永固金楨玉幹之戚畢封文叔掩被之悲無冺仲謀援
鞍之慟逾切乃封始興郡王永定元年下詔曰天倫所
感義本因心名器追崇則惟恒典亡兄梁故南兖州刺
史長城縣公德範沈䆳風度寬厚性與天通深乎靡測
昔彈冠入仕譽重城華宣力艱難遂顧洪業雖時非季
漢勢異桓王海内挹其風流生民懷其大德者矣朕受
天明命爰膺寳歷言尋永往興慕增懷可奉贈太尉公
昔之密戚近親宗英令德若河間之不羣沛獻之受象
東平之樂善陳思之藻麗實聞之也未有身死忠貞名
存前代若王之義烈者銘曰
稽古帝舜重瞳有裔曰陳祚土纂虞之系騰波汝穎承
流媯汭四嶽有後六竒獻計惟實惟忠卿長羣公浮舟
震澤佳氣葱葱岐周七十商亳百里婉婉中陽帝出攸
止太常景皇季孫讓子天下不踐間之惇史入孝出忠
清輝何已苞指周藏風流懿德言為世範行成士則名
山可鐫豐碑易勒惜哉往矣殞身凶慝鼎命既遷山河
是始光啟代郡德表永祀周以别功魯侯戾止禮茂廟
堂恩加松杞
哀策文
陳武帝哀策文
望三靈而摽目蹐九地而崩心哭仍几之將撤慟祖鬯
之虛斟黃屋梫而白日掩紫極涵而浮雲陰其辭曰
悠悠媯水鬱鬱姚墟惟帝之系在唐作虞正卿之後握
此靈符雕雲布族祥星結樞負兹大鏡未拾遺珠爰初
發跡斬蛇鞠旅大定番禺載戡海渚承釁而運席卷中
流王室如燬乃合諸侯負鐵誓衆釋位同謀俱登涿鹿
實斷蚩尤道濟一匡功歸四履爰總百官訓於天子儻
來有運事非獲巳翠龜負字赤雀銜書謳謌適夏禮
樂遷虞負戾正位升壇受圖二儀恊序五緯同符門歌
麟趾室詠騶虞奉常定日太卜蠲時升中備物方告
雍熙天甘玉露地秀金芝休禎未答靈貺徒欺吏求穆
卜詔絶良毉羲躔失御天街褫蹕夏采升榮宫車宴出
洞閨移凶充庭罷吉閒窅窅之窮燈去昭昭之遊日歸
大暮之不𤾉降幽宫而長畢巫咸筮告容成戒期文衛
如在葆鐸相悲去畢陌而東顧望橋山而路遲臣攀龍
而尚在魂過沛而何之侍低昂之靈纛奉寂寞之空帷
銅雀没於脩松平陵隱於深栢節鼖鼓之哀音燎爟火
於通夕薤露落而暮日寒玄霜凝而壟草白銘功德於
旂常被徽音於鐘石迴天儀於清廟祔祖考而來格播
茂實與英聲鬱氛氲於宗祏
祭文
祭梁吳郡袁府君文
夫宫鳴徵應響韻相趨桂馥蘭芬期臭在斯道合一朝
豈忘千載日者明德世彦振纓王室坐嘯大邦顯治巨麗
竊以不敏出宰勾吳上郡下邑都城接雉雖王事靡盬
無失豫遊窺洞庭於五湖登姑蘇於九曲身後之事一
至於斯今者長樂未央已夾樗里之墓公宫魯庫非復
少昊之墟成土一棺未知何託解劒絮漿轉增欷歔
文
為陳霸先與王僧辯盟文
賊臣侯景凶羯小胡逆天無狀構造姦惡違背我恩義
破掠我國家毒害我生民移毁我社廟我高祖武皇帝
靈聖聰明光宅天下劬勞兆庶亭育萬民如我考妣五
十餘載哀景以窮見歸全景將戮之首置景要害之地
崇景非次之榮我高祖於景何薄我百姓於景何怨而
景長戟彊弩陵䠞朝廷鋸牙郊甸殘食含靈刳肝斮趾
不懕其快曝骨焚尸不謂為酷高祖菲食卑宫春秋九
十屈志凝威憤終賊手大行皇帝溫嚴恭默丕守鴻名
於景何有復加忍毒皇枝繦抱已上緦功以還窮刀極
爼既屠且劊豈有率土之濱謂為王臣食人之禾飲
人之水忍聞此痛而不悼心況臣僧辯臣霸先等荷
稱國藩湘東王臣諱泣血銜哀之寄摩頂至足之恩世
受先朝之德身當將相之任而不能瀝膽抽腸共誅姦
逆雪天地之痛報君父之讐則不可以禀靈含識戴天
履地今日相國至孝玄感靈武斯發已破賊徒獲其元
帥止餘景身尚在京邑臣僧辯與臣霸先恊和將帥同
心共契必誅凶竪尊奉相國嗣膺鴻業以主郊祭前途
若有一功獲一賞臣僧辯等不推已譲物先身帥衆則
天地宗廟百神之靈共誅共責臣僧辯臣霸先同心共
事不相欺負若有違戾明神殛之
樂府
長安少年行
長安好少年驄馬鐵連錢陳王裝腦勒晉后鑄金鞭步
搖如飛燕寳劒(一作劒鍔)似舒蓮去來新市側遨遊大道邊
道邊一老翁顔鬢如衰蓬自言居(一作生)漢世少小見豪
雄五侯俱拜爵七貴各論功建章通北闕複道度南宫
太后居長樂天子出回中玉輦迎飛燕金山賞鄧通一
朝復一日忽見朝市空扶桑無復海崑山倒向東少年
何假問頽齡値福終子孫冥滅盡鄉閭復不同淚盡眼
方暗髀傷耳自聾杖策尋遺老歌嘯詠悲翁遭隨各有
遇非敢訪童蒙
獨酌謠
獨酌謠獨酌獨長謠智者不我顧愚夫余未要不愚復
不智誰當余見招所以成獨酌一酌傾一瓢生涯本漫
漫神理暫超超再酌矜許史三酌傲松喬頻煩四五酌
不覺凌丹霄倏爾厭五鼎俄然賤九韶彭殤無異葬夷
跖可同朝龍蠖非不屈鵬鷃但逍遥寄語號呶侣無乃
太塵囂
詩
從駕送軍
惟堯稱乃武軒后號神兵弔民資智勇治亂屬師貞我
君膺寳業歷駕視前英蒲海方無浪夷山未有平星光下
結旆劒氣上舒精雲開萬里徹日麗百川明撫鼓山靈
應詔蹕水祗驚
望郢州城
魂兮何處返非死復非僊坐柯如昨日石合(一作合石)未淹
年歷陽頓成浦東海果為田空憶扶風詠誰(一作惟)見峴
山傳世變才良改時移民物遷悲哉孫驃騎悠悠哭彼
天
長安還至方山愴然自傷
秦軍坑趙卒遂有一人生雖還舊鄉里危心曾未平淮
源比桐栢方山似削成猶疑屯敵騎尚畏値胡兵空村
餘拱木廢邑有頽城舊識既已盡新知皆異名百年三
萬日處處此傷情
離合詩贈江藻
開門枕芳野井上發紅桃林中藤蔦秀木末風雲高屋
室何寥廓至士隱蓬蒿故知人外賞文酒易陶陶友朋
足諧晤又此盛詩騷朗月同携手良景共含毫欒巴有
妙術言是神僊曹百年肆偃仰一理俱相勞(閒居有樂)
建除詩
建章連鳳闕藹藹入雲煙除庭發槐柳冠劒似神僊滿
衢飛玉軑夾道躍金鞭平明塵霧合薄暮風雲鶱定交
太學裏射策雲臺邊執事一朝謬朝市忽崩遷破家徒
徇國力弱不扶顚危機空履虎擊惡豈如鸇成師鑿門
去敗績裹尸旋收魂不入斗抱景問穹玄開顔何所說
空憶平生前閉門窮巷里靜掃詠歸田
六府詩
水廣南山暗杖策出蓬門火炬村前發林煙樹下昏金
花散黃蕊蕙草雜芳蓀木蘭露漸落山芝風屢翻土高
行已冐抱甕憶中園榖城定若近當終黃石言
八音詩
金屋貯阿嬌樓閣起迢迢石頭足年少大道跨河橋絲
桐無緩節羅綺自飄飄竹煙生薄晩花色亂春朝匏瓜
詎無匹神女嫁蘇韶土地多妍冶鄉里足塵囂革年未
相識聲論動風颷木桃堪底用寄以答瓊瑶
六甲詩
甲拆開衆果萬物具敷榮乙飛上危幕雀乳出空城丙
魏舊勲業申韓事刑名丁翼陳詩罷公綏作賦成戊巢
花已秀滿塘草自生已乃忘懷客榮樂尚關情庚庚聞
鳥囀肅肅望鳬征辛酸多憫惻寂寞少逢迎壬蒸懷太
古覆妙佇無名癸已空施位詎以召幽貞
十二屬詩
鼠迹生塵案牛羊暮下來虎嘯生(當作坐)空谷兔月向窗
開龍隰遠青翠蛇柳近裴徊馬蘭方遠摘羊負始春裁
猴栗羞芳果雞跖引清杯狗其懷物外猪蠡窅悠哉
從遊天中寺應令
福界新開草名僧共下筵楊枝生拱樹錫杖咒飛泉石
座應朝講山龕擬夜禪當非舍衛國賣地取金錢
同庾中庶肩吾周處士弘讓遊明慶寺
鷲嶺三層塔菴國一講堂馴烏逐飯磬狎獸繞禪牀擿
菊山無酒燃松夜有香幸得同高勝於此瑩心王
名都一何綺
(陸士衡擬古詩云名都一何綺城闕鬱盤桓)
名都一何綺春日吐光輝高樓雲母扇複殿琉璃扉昭
儀同輦出高安連騎歸欲知天子貴千門應紫微
為我彈鳴琴
為我彈鳴(玉臺作清)琴琴鳴傷我襟半死無人見入竈始知
音空為貞女引誰達楚妃心雍門何假說落淚自淫淫
賦得邊馬有歸心
(王瓉詩朔風動秋草邊馬有歸心)
窮秋邊馬肥向塞甚思歸連鑣渡蒲海束舌下金微已
郤魚䴡陣將摧鶴翼圍彌憶長楸道金鞭(一作鞍)背落暉
詠老馬
昔日從戎陣流汗幾東西一日馳千里三丈拔深泥渡
水頻傷骨翻霜屢損蹄勿言年齒暮尋途尚不迷
和蔡黃門口字詠絶句
囂囂宫閣路靈靈谷口閭誰知名器品語嘿各﨑嶇
漢魏六朝百三家集卷一百四
