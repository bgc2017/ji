漢魏六朝百三家集卷三十九目錄
傅玄集題詞
晉代郊祀宗廟樂歌多推傅休奕顧其文采與
荀張等耳苦相篇與襍詩二首頗有四愁定情
之風歴九秋篇讀者疑為漢古辭非相如枚乘
不能作其言文聲永誠詩家六言之祖也休奕
天性峻急正色白簡臺閣生風獨為詩篇辛婉
温麗善言兒女強直之士懷情正深賦好色者
何必宋玉哉後人致疑廣平抑固哉高叟也晉
武受禪廣納直言休奕時務便宜諸疏劘切中
理至云魏武好法術天下貴刑名魏文慕通遠
天下賤守節請退虚鄙如逐鳥雀晉衰薄俗先
有隱憂干令升論曰覽傅玄劉毅之言而得百
官之邪核傅咸之奏錢神之論而覩寵賂之彰
悼禍亂而美知幾清泉藥石可世守也爭言罵
座兩遭免官褊心有誚亦汲長孺之微戅乎
目錄
賦
朝會賦
正都賦
又
又
又
辟雍鄉飲酒賦
陽春賦
述夏賦
大寒賦
喜霽賦
弔秦始皇賦(有序)
筆賦
硯賦
琵琶賦(冇序)
又
又
箏賦
圓扇賦
相風賦
酒賦
又
又
桃賦
李賦
玄棗賦
石榴賦
瓜賦
桑椹賦
柳賦
蓍賦
鬱金賦
紫花賦(有序)
宜男花賦
菊賦(有序)
雉賦
山雞賦
鷹賦
又
鸚鵡賦
鬭雞賦
蟬賦
乘輿馬賦
良馬賦
又
又
又
馳射馬賦
又
又
又
走狗賦
猨猴賦
鷹兔賦
箏賦序
乘輿馬賦序
琴賦序
彈碁賦序
蜀葵賦序
芸香賦序
矯情賦序
墓誌銘
江夏太守任君墓誌銘
疏
陳時務疏
水旱上便宜五事疏
舉清遠疏
表
賀老人星表
又
奏
諸官病奏
議
正朔議
五祀議
序
贈扶風馬鈞序
連珠序
華嶽銘序
七謨序
論
苟何論
又
又
贊
漢高祖畫贊
漢明帝畫贊
班婕妤畫贊
明德馬皇后贊
古今畫贊(信陵)
又(孫武)
太常趙咨畫贊
楊阜贊序
箴
吏部尚書箴
太子少傅箴
銘
印銘
劍銘
棟銘
筆銘
鏡銘
杖銘
澡盤銘
燈銘
龜滴銘
席銘
被銘
衣銘
裳銘
冠銘
履銘
玄龍銘
靈蛇銘
擬金人銘作口銘
誡
口誡
頌
魏德頌
設難
客難
誄
太僕龐侯誄
祝文
祝祖文
服
魏武帝擬古皮弁裁縑帛為白帢以易舊服
魏尚書何晏好服婦人之服
樂府
晉郊祀歌三首
夕牲歌
迎送神歌
饗神歌(三章)
晉天地郊明堂歌六首
夕牲歌
降神歌
天郊饗神歌
地郊饗神歌
又
明堂饗神歌
晉宗廟歌十一首
夕牲歌
迎送神歌
征西將軍登歌
豫章府君登歌
潁川府君登歌
京兆府君登歌
宣皇帝登歌
景皇帝登歌
文皇帝登歌
饗神歌(二章)
晉四廂樂歌三首
正旦大會行禮歌(四章)
上壽酒歌
食舉東西廂歌(十三章)
晉鼓吹曲二十二首
靈之祥
宣受命
征遼東
宣輔政
時運多難
景龍飛
平玉衡
文皇統百揆
因時運
惟庸蜀
天序
大晉承運期
金靈運
於穆我皇
仲春振旅
夏苗田
仲秋獮田
順天道
唐堯
玄雲
伯益
釣竿
晉正德大豫舞歌二首
正德舞歌
大豫舞歌
晉宣武舞歌四首
惟聖皇篇矛俞第一
短兵篇劍俞第二
軍鎮篇弩俞第三
窮武篇安臺行亂第四
晉宣文舞歌二首
羽籥舞歌
羽鐸舞歌
晉鼙舞歌五首
洪業篇
天命篇
景皇篇
大晉篇
明君篇
晉鐸舞歌
雲門篇
短歌行
秋胡行
惟漢行
豔歌行
長歌行
豫章行苦相篇
和秋胡行
飲馬長城窟行
放歌行
豔歌行有女篇
墻上難為趨
怨歌行朝時篇
秋蘭篇
明月篇
前有一罇酒行
何當行
却東西門行
美女篇
飛塵篇
董逃行歴九秋篇十二首
吳楚歌
鴻鴈生塞北行
白楊行
秦女休行
雲中白子高行
西長安行
車遥遥篇
昔思君
詩
答程曉詩
宴會詩
芙蕖
雜詩三首
又答程曉
宴詩
天行篇
日昇歌
三光篇
衆星詩
苦雨
苦熱
古詩
擬四愁詩四首(并序)
兩儀詩
天行歌(雜言)
驚雷歌
雜言(一作雷)
雲歌
蓮歌
啄木
雜歌
九曲歌
歌詞
失題五首(見藝文日部)
二(初學江部)
三(藝文矟部)
四(藝文庭燎部)
五(藝文松部)
漢魏六朝百三家集卷三十九目錄
漢魏六朝百三家集卷三十九
明張溥撰
傅玄集
賦
朝會賦
仰二皇之文象詠帝德乎上系考夏后之遺訓綜殷周
之典制采秦漢之舊儀肇元正之嘉會於是先期戒事
衆官允勅萬國咸亨各以其職翼翼京邑巍巍紫極前
三朝之夜半庭燎晃以舒光華燈若乎火樹熾百枝之
煌煌俯而察之如亢燭龍而昭玄方仰而觀焉若披丹
霞而鑒九陽閶闔闢天門開坐太極之正殿嚴嵳峩以
崔嵬嘉廣庭之敞麗美升雲之玉階相者從容俟次而
入濟濟洋洋肅肅習習就位重列面席而立臚人齊列
賓禮九重羣后德讓海外來同束帛戔戔羔鴈邕邕獻
䞇奉璋人肅其容是時天子盛服晨興坐武帳憑玉几
正南面而聽朝憑權衡乎砥矢羣司百辟進阼納觴皇
恩下降休氣上翔禮畢饗讌進止有章六樂遞奏磬管
鏗鏘淵淵鼓鐘嘒嘒笙簧搏拊琴瑟以詠先皇雅歌内
協頌聲外揚
正都賦
撫琴瑟陳鐘簴吹鳳簫擊鼉鼓奏新聲理秘舞乃有材
童妙妓都盧迅足緣修竿而上下形既變而景屬忽跟
桂而倒絶若將墜而復續虬縈龍蛇委隨紓曲杪竿首
而腹旋承嚴節之繁促於是神嶽雙立岡巖崟崟靈草
蔽崖嘉木成林東父翳青蓋而遐望西母使三足之靈
禽列仙逸唱熊虎聽音丹蛟吹笙文豹鼓琴素女撫瑟
而安歌聲可意而入心偓佺企而鶴立和清響而哀吟
又
五采文身質美光炫激衝風於秦鑪飛光天之烈燄
又
苖山之鋌鑄以為劍其利也陸斷犀兕水截輕鴻灑奔
駟於中衢斬雙蛟於大江將以威天下而禦羣凶
又
手戲絶倒凌虚寄身跳丸擲掘飛劍舞輪
辟雍鄉飲酒賦
時皇帝親枉萬乘之尊號以幸乎辟雍鹵簿齊列官正
其容乃延卿士乃命王公定小會之常儀兮饗殊俗而
見遠邦揖讓而升有主有賓禮雖舊制其教惟新若其
俎豆有數威儀翼翼賓主百拜貴賤修勅酒清而不飲
肴乾而不食及至嘒嘒笙磬喤喤鐘鼓琴瑟安歌德音
有叙樂而不淫好樸尚古四坐先迷而後悟然後知禮
教之弘普也
陽春賦
虚心定乎昏中龍星正乎春辰嘉句芒之統時宣太皥
之威神素冰解而泰液洽玄獺祭而鴈北征乾坤絪緼
冲氣穆清幽蟄蠢動萬物樂生依依楊柳翩翩浮萍桃
之夭夭灼灼其榮繁華燁而燿野煒芬葩而揚英鵲營
巢於高樹燕銜泥於廣庭覩戴勝之止桑兮聆布榖之
晨鳴樂仁化之普宴兮異鷹隼之變形習習谷風洋洋
綠泉丹霞横景文虹竟天
述夏賦
四月惟夏運臻正陽和氣穆而扇物麥含露而飛芒清
徵泛於琴瑟朱鳥感於炎荒鹿解角於中野草木蔚其
條長
大寒賦
五行倏而競騖兮四節奔而電逝諒暑往寒來十二月
而成歲日月會于析木兮重陰凄而增肅彩虹藏於虛
廓兮鱗介潛而長伏若乃天地凛冽庶極氣否嚴霜夜
結悲風晝起飛雪山積蕭條萬里百川明而不流兮冰
凍合於四海扶木憔悴於湯谷若華零落於濛汜
喜霽賦
喜陰霖之既霽嘉良辰之肇晴悦氛電之潛匿兮樂天
鑒之孔明行潦歸於百川兮七氣徹於云庭東風穆而
扇路重陽昇其舒靈去湮没之憂患即通塗之敞平釋
昏塾之蒙昧覩日月之光榮若幽龍之出泉兮超飛躍
乎太清昔唐帝之欽明兮遘洪水之巨害在殷湯之盛
時兮亢炎旱以歴歲伊我后之神聖兮敷皇道以居帝
雖風雨之失度兮且嘉榖之無敗咸調暢以滋茂兮天
人穆其交泰命怡樂之吐和兮播仁風於無外
弔秦始皇賦(有序)
余治獄至長安觀乎阿房而弔始皇曰
傷秦政之為暴棄仁義以自亡搦紙申辭以弔始皇有
姬失統命不於常六國既平奄有萬方政虐刑酷如火
之揚致周章之百萬取發掘於項王疲斯民乎宫墓甚
癸辛於夏商未旋踵而為墟屯麞麋乎廟堂國既顛而
莫扶孰阻兵之為強
筆賦
簡修毫之竒兔選珍皮之上翰濯之以清水芬之以幽
蘭嘉竹翠色彤管含丹於是班匠竭巧名工逞術纏以
素枲納以玄漆豐約得中不文不質爾乃染芳松之淳
□寫文象於紈素動應手而從心煥光流而星布
硯賦
採陰山之潛璞簡衆材之攸宜節方圓以定形鍛金鐡
而為池設上下之剖判配法象乎二儀木貴其能軟石
美其潤堅加采漆之膠固含冲德之清玄
琵琶賦(有序)
世本不載作者聞之故老云漢遣烏孫公主嫁昆彌念
其行道思慕使工人知音者載琴箏筑箜篌之屬作馬
上之樂觀其器中虚外實天地象也盤員柄直陰陽叙
也柱有十二配律吕也四弦法四時也以方語目之故云
琵琶取易傳於外國也杜摰以為嬴秦之末蓋苦長城之
役百姓弦鼗而鼓之二者各有所據以意斷之烏孫近焉
素手紛其若飄兮逸響薄於高梁弱腕忽以競騁兮
象驚電之絶光飛纖指以促柱兮創發越以哀傷時
旃搦以劫蹇兮聲皦耀以激揚啟飛龍之祕引逞竒
妙於清商聲哀内結沈氣外澈舒誕沈浮徊翔曲折
又
然後衆弄雜會六引遞奏纖絃振舞迅手繁騖
又
控修柄以布柱轉四時而發機
箏賦
陰沈陽升柔屈剛興玄黃之分推故引新迭為主賓四
時之陳追赴促彈急擊扣危洪纖雜沓或合或離
清濁代興有始有終哀起清羽樂混大宫
圓扇賦
何皎月之纖素擬皓日而軟貞晞箑莆之芳烈隨變體
而殊名勁節剛以立質象日月之定形(北堂書抄載傅玄紈扇賦曰隆)
(暑翕以鬱蒸炎氣燎于幽房)
相風賦(有序)
昔之造相風者其知自然之極乎其逹變通之理乎上
稽天道陰陽之運表以靈烏物象其類下憑地體安貞
之德鎮以金虎玄成其氣風雲之應龍虎是從觀妙之
徵神明所通夫能立成器以占吉凶之先見者莫精乎
此
乃構相風因象設形蜿盤獸以為趾建修竿之亭亭體
正直而無撓度徑挺而不傾棲神烏以竿首俟祥風之
來征
酒賦
課長興與中山北蒼梧與宜城造藥限以(原缺)味密甜而
膽苦
又
飲者杯無算甌醴成川渠
又
應酒旗之明象赴酒泉之佳名
桃賦
有東園之珍果兮承陰陽之靈和結柔根以列樹兮豔
長畝而駢羅夏日先熟初進廟堂辛氏踐秋厥味益長
花落實結與時剛柔既甘且脆入口消流亦有冬桃冷
侔冰霜和神適意恣口所嘗華升御於内庭兮飾佳人
之令顔實充虚而療饑兮信功烈之難原嘉放牛於斯
林兮悦萬國之乂安望海島而慷慨兮懷度索之靈山
何兹樹之獨茂兮條枝紛而麗閑根龍虬而雲結兮彌
萬里而屈盤禦百鬼之妖慝兮列神荼以司奸辟凶邪
而濟正兮豈唯榮美之足言
李賦
植中州之名果兮結修根於芳園嘉列樹之蔚蔚兮美
弱枝之爰爰既乃長條四布密葉重陰夕景廻光傍陰
蘭林於是肅肅晨風飄飄落英潛實内結豐彩外盈翠
質未變形隨運成清角奏而微酸起大宫動而和甘生
既變洽熟五色有章種别類分或朱或黃甘酸得適美
逾密房浮彩點駁赤者如丹入口流濺逸味難原見之
則心悦含之則神安乃有河沂黃建房陵縹青一樹三
色異味殊名乃上代之所不覩兮咸升御乎紫房周萬
國之口實兮充薦饗於神靈昔怪古人之感貺乃答之
以寶瓊翫斯味之竒瑋兮然後知報之為輕
玄棗賦
有蓬萊之嘉樹植神州之膏壤擢剛莖以排虚誕幽根
以滋長北陰塞門南臨三江或布燕趙或廣河東既乃
繁枝四合豐茂蓊鬱斐斐素華離離朱實脆若離雪甘
如含蜜脆者宜新當夏之珍堅者宜乾薦羞天人有棗
若瓜出自海濱全生益氣服之如神
石榴賦
鳥宿中而纖條結龍辰升而丹華繁其在晨也灼若旭
日棲扶桑其在昏也奭若燭龍吐潛光苞玄黃之列輝
緣煒曄而焜煌發朱榮於綠葉時從風而飃揚
瓜賦
調土下種播之有經應運候時負甲徐生遂日就而月
將既成母而盤縈次落莫之密葉兮交逶迤之修莖敷
碧綠之純采金華炳其朗明育之以人功養之以六氣
黃逾金緗青侔含翠雖貍首之甘美兮未若東門之竒
偉舊有蜜筩及青括蔞嘉味溢口鮮類寡儔一齧之頃
至三搖頭選美芳園重簡其珍披以吳刀承以朱盤中
割而破雖分若完質見五味氣美芳蘭愈得冷而益甘
兮怡神爽而解煩細肌密理多瓤少瓣豐旨絶異食之
不䬼
桑椹賦
繁實離離含甘吐液翠朱三變或玄或白嘉味殊滋食
之無斁
柳賦
美允靈之鑠氣兮嘉木德之在春何兹柳之珍樹兮禀
二儀之清純受大角之禎祥兮生濛汜之遐濱參剛柔
而定體兮應中和以屈伸長莖舒而增茂兮密葉布而
重陰夾通塗與廣庭兮環清沼而成林於是玄雲被岳
素景含暉泰液渥流朝露未晞是精靈之所鍾兮蔚鬱
鬱以依依居者觀而弭思兮行者樂而忘歸夫其結根
建本則固於泰山兼覆廣施則均於昊天雖尺斷而逾
滋兮配生生於自然無邦壤而不植兮象乾道之屢遷
紛猗靡以從風兮若將往而復旋若乃豐葩茂樹長枝
夭夭阿那四垂凱風振條同志來遊攜手逍遥
蓍賦
春邁衡德於青陽混百卉而萌生逮朱夏而修茂暨商
秋而堅貞雖離霜而未彫與潛龜乎通靈於是原極以
道握形以度以類萬物之情以通天下之故豈唯終始
於事業乃參天而倚數棄原野之蕭條升雲階而内御
運兹莖於掌握爻象形而星布信鉤深而致遠實開物
而成務
鬱金賦
葉萋萋兮翠青英藴藴而金黃樹奄藹以成陰氣芬馥
而含芳凌蘇合之殊珍豈艾納之足方榮曜帝㝢香播
紫宫吐芬揚烈萬里望風
紫花賦(有序)
紫華一名長樂華舊生於蜀其東界特饒中國竒而種
之余嘉其華純耐久可歴冬而服故與友生各為之
賦
有遐方之竒草禀二氣之純精仰紫微之景曜因令色
以定名剛莖勁立纖條繁列從回風以搖動紛蘭暢而
蕙潔蔚青葱以增茂並含華而未發於是散綠葉秀紫
榮藴若芝草之始敷灼若百枝之在庭獨參差以照耀
何光麗之雜形渙渙昱昱而奪人目精下無物以借喻
上取象於朝霞妙萬物而比豔莫兹草之可嘉(太平御覽傅玄)
(紫華賦尚有葩豔挺生碧枝兮煥若珊瑚之翠英)
宜男花賦
猗猗令草生於中方花曰宜男號應禎祥遠而望之煥
若三辰之麗矢近而察之明若芙蓉之鑒泉於是狡童
媛女以時來征結九秋之永思含春風以娛情
菊賦(有序)
詩人覩王雎而咏后妃之德屈平見朱橘而申忠臣之
志
布濩河洛縱横齊秦掇以纖手承以輕巾揉以玉英納
以朱脣服之者長壽食之者通神
雉賦
禀炎離之正氣應朱火之禎祥播五彩之繁縟被華文
而成章冠列角之盛儀翹從風而飄揚履嚴距之武節
超鸞跱而鳳翔感天和而貽瑞進據鼎而祚商樂周道
之方隆敷皓質於越裳
山雞賦
惟南州之令鳥兼坤離而體珍被黃中之正色敷文象
以飾身翳景山之竹林超遊集乎水濱鑒中流以顧影
晞雲表之清塵
鷹賦
含炎離之猛氣兮受金剛之純精獨飛跱於林野兮復
迴翔於天庭左看若側右視如傾勁翮二六機連體輕
鈎爪懸芒足如枯荆嘴利吳戟目熲星明雄姿邈世逸
氣横生
又
奮翅不得起撫翼無所翔飾五采之華絆結璇璣之金
鐶雖逍遥於廣厦思擊厲於中原
鸚鵡賦
竒毛曜體綠采含英鳳翔鸞踦孔質翠榮發言輒應若
響追聲懸赬分於丹足婉朱咮之熒熒
鬭雞賦
玄羽黝而含曜兮素毛穎而揚精紅縹厠於微黃兮翠
彩蔚而流青五色錯而成文兮質光麗而豐盈前看如
倒傍視如傾目象規作嘴似削成高膺峭跱雙翅齊平
躍身竦體怒勢横生爪似鍊鋼目如奔星揚翹因風撫
翮長鳴猛志横逸勢凌天廷或躑躅踟蹰或囁□容與
或爬地俯仰或舞翼未舉或狼顧鴟視或鸞翔鵠舞或
佯背而引敵或畢命於強禦於是紛紜翕赫雷合電擊
爭奮身而相戟兮競隼鷙而鵰睨得勢者凌九天失據
者淪九地徒觀其戰也則距不虛挂翮不徒拊意如饑
鷹勢如逸虎
蟬賦
美兹蟬之純潔兮禀陰陽之微靈含精粹之貞氣兮體
自然之妙形潛玄昭於后土兮雖在穢而愈馨經青春
而未育兮當隆夏而化生忽神蜕而靈變兮奮輕翼之
浮征翳密葉之重蔭兮噪閒樹之肅清緣長枝而仰觀
兮吸渥露之朝零洎無為而自得兮聆商風而和鳴聲
嘒嘒以清和兮遥自託乎蘭林嗟羣吟以近唱兮似簫
管之餘音清激暢於遐邇兮時感君之丹心
乘輿馬賦
目若曜星符采横發高顛懸日雙璧象月頭似削成鬛
如鬢髮延首高驤擢足軒跱氣蓋青雲勢凌萬里九方
不能測其天機秦公不能究其妙理
良馬賦
金羈在首發以明珂鏤鞍采䩸織勒含華
又
飾以金羈甲以玉纓結以輕軒節以和鈴
又
鞭不得搖手不及動忽然增逝力飛骨踴
又
奮舋沛艾虎據麟跱望雲睇景乘虚四起縱銜斯逝攬
鞚則止
馳射馬賦
何逸羣之竒駿生濛汜之遐濱附南方以定位表天駟
於三辰儀乾行之剛健憑坤厚以託身豈驥德之足慕
晞萬里之清塵
又
百鳥齊興六驥孔閑金銜玉羈文勒鏤鞍明珂景朗華
䩸采鮮
又
佷如革戾如膠鞭裁向腹奮尾跳尻
人
耳小易使鼻大勢怒往來若鷹鷂超騰如逸虎
走狗賦
蓋輕迅者莫如鷹猛捷者莫如虎惟良犬之稟性兼二
儁之勁武應天人之景暉順儀象而近處憑水木之和
氣鍊金精以自輔統黔喙於秋方居太素之内㝢諒韓
盧其不抗豈晉&KR0729;之能禦既乃濟盧泉涉流沙踰三光
跨大河希代來貢作珍皇家骨相多竒儀表可嘉足懸
鉤爪口含素牙首䫫驤螭尾如騰蛇修頸闊腋廣前捎
後豐顱促耳長义緩口舒節急筋豹耳龍形蹄如結鈴
五魚體成勢若凌青雲目若泉中星轉視流光朱曜赤
精震茹黃而慴宋鵲兮越妙古而揚名於是尋漏跡躡
遺蹤形疾騰波勢如駭龍邈朝烏之輕機兮絶猛獸之
逸軌漂星流而景屬兮逾窈冥而騰起陵岡越壑横山
超谷原無遁兔林無隱鹿顧芷隰以嬉遊兮步蘭臯而
騁足然後娛志苑囿逍遥中路屬精萊以待蹤逐東郭
之狡兔既洋洋以衍衍逞妙觀於永路既迅捷其無前
又閒暇而有度樂極情遺逸足未殫抑武烈而就羅兮
順指麾而言旋歸功美於執絏兮其槃瓠之不虞感恩
養而懷德兮願致用於後田聆輶車之鸞鑣兮逸猲獢
而盤桓
猨猴賦
余酒酣耳熱懽顔未伸遂戲猴而縱猿何瓌畸之驚人
戴以赤幘襪以朱巾先裝其面又丹其脣揚眉蹙額若
愁若瞋或長眡而抱勒或嚄咋而&KR3130;齗或顒卬而踟蹰
或悲嘯而唫呻既似老公又類胡女或低昡而擇蝨或
抵掌而胡舞
鷹兔賦
鷹謂兔曰汝害于物有益于世華髦被札彤管以制
箏賦序
箏以為蒙恬所造今觀其器上圓似天下平似地中空
准六合絃柱十二擬十二月設之則四象存鼓之則五
音發體合法度節究哀樂斯乃仁智之器也豈亡國之
臣所能開思運巧哉或以為蒙恬所造非也
乘輿馬賦序
往日劉備之初降也太祖賜之駿馬使自至廐選之歴
名馬以百數莫可意者次之下廐有的顱馬委棄莫視
疲瘁骨立劉備撫而取之衆莫不笑之馬超破蘇氏塢
塢中有駿馬百餘匹自超以下俱爭取肥好者而將軍
龐恩獨取一騧馬形觀既醜衆亦笑之其後劉備奔於
荆州馬超戰於渭南逸足電發追不可逮衆乃服焉
琴賦序
神農氏造琴所以協和天下人性為至和之主齊桓有
鳴琴曰號鍾楚王有琴曰繞梁司馬相如有綠綺蔡邕
有焦尾皆名器也
彈碁賦序
漢武帝好蹴鞠劉向以為蹴鞠勞人體竭人力非至尊
所宜御乃因其體而作彈碁以解之今觀其道蹴鞠道
也
蜀葵賦序
蜀葵其苗似瓜瓠嘗種之一年引苗而生華經二年春
乃發既大而結鮮紫色曜日
芸香賦序
始以微香進入終於損棄黃壤吁可閔也遂詠而賦
之
矯情賦序
我太宗文皇帝命臣作西征賦又命陳徐諸臣作箴皆
含玉吐金爛然成章
墓誌銘
江夏太守任君墓誌銘
君承洪苖之高胄禀岐嶷之上姿質美珪璋志邈雲霄
景行足以作儀範柱石足以慮安危弱冠而英名播乎
遐邇拜江夏太守内平五教外運六竒邦國乂安飄塵
不作銘曰
峩峩任君應和秀生如山之峙如海之渟才行闡茂文
武是經羣后利德泊然弗營宜享景福光輔上京如何
夙逝不延百齡
疏
陳時務疏
臣聞舜舉五臣無為而化用人得其要也天下羣司猥
多不可不審得其人也不得其人一日則損不貲况積
日乎典謨曰無曠庶官言職之不可久廢也諸有疾病
滿百日不差宜令去職優其體秩而寵存之既差而後
更用臣不廢職於朝國無曠官之累此王政之急也臣
聞先王分士農工商以經國制事各一其業而殊其務
自士已上子弟為之立太學以教之選明師以訓之各
隨其才優劣而授用之農以豐其食工以足其器商賈
以通其貨故雖天下之大兆庶之衆無有一人游手分
數之法周備如此漢魏不定其分百官子弟不修經藝
而務交遊未知莅事而坐享天禄農工之業多廢或逐
淫利而離其事徒繫名於太學然不聞先王之風今聖
明之政資治而漢魏之失未改散官衆而學校未設游
手多而親農者少工器不盡其宜臣以為亟定其制而
通計天下若干人為士足以副在官之吏若干人為農
三年足有一年之儲若干人為工足其器用若干人為
商賈足以通貨而已尊儒尚學貴農賤商此皆事業之
要務也前皇甫陶上事欲令賜拜散官皆課使親耕天
下享足食之利禹稷躬稼祚流後世是以明堂月令著
帝籍之制伊尹古之名臣耕於有莘晏嬰齊之大夫避
莊公之難亦耕於海濱昔者聖帝明王賢佐俊士皆嘗
從事於農矣王人賜官冗散無事者不督使學則當使
耕無緣放之使坐食百姓也今文武之官既衆而拜賜
不在職者又多加以服役為兵不得耕稼當農者之半
南面食禄者參倍於前使冗散之官農而收其租税家
得其實而天下之穀可以無乏矣夫家足食為子則孝
為父則慈為兄則友為弟則悌天下足食則仁義之教
可不令而行也為政之要計人而置官分人而授事士
農工商之分不可斯須廢也若果能精其防制計天下
文武之官足為副貳者使學其餘皆歸之於農若百工
商賈有長者亦皆歸之於農務農若此何有不贍乎虞
書曰三載考績三考黜陟幽明是為九年之後乃有遷
敘也故居官久則念立慎終之化居不見久則競為一
切之政六年之限日月淺近不周黜陟陶之所上義合
古制夫儒學者王教之首也尊其道貴其業重其選猶
恐化之不崇忽而不以為急臣懼日有陵遲而不覺也
仲尼有言人能弘道非道弘人然則尊其道者非惟尊
其書而已尊其人之謂也貴其業者不妄教非其人也
重其選者不妄用非其人也若此而學校之綱舉矣
水旱上便宜五事
臣聞聖帝明王受命天時未必無災是以堯有九年之
水湯有七年之旱惟能濟之以人事耳故洪水滔天而
免沈溺野無生草而不困匱伏惟陛下聖德欽明時小
水旱人未大饑下祗畏之詔求極意之言同禹湯之罪
已侔周文之夕愓臣伏懽喜上便宜五事
其一曰耕夫務多種而耕暵不熟徒喪功力而無收又
舊兵持官牛者官得六分士得四分自持私牛者與官
中分施行來久衆心安之今一朝減持官牛者官得八
分士得二分持私牛及無牛者官得七分士得三分人
失其所必不懽樂臣愚以為宜佃兵持官牛者與四分
持私牛與官中分則天下兵作懽然悦樂愛惜成榖無
有損棄之憂
其二曰以二千石雖奉務農之詔猶不勤心以盡地利
昔漢氏以墾田不實徵殺二千石以十數臣愚以為宜
申漢氏舊典以警戒天下郡縣皆以死刑督之
其三曰以魏初未留意於水事先帝統百揆分河堤為
四部并本凡五謁者以水功至大與農事並興非一人
所周故也今謁者一人之力行天下諸水無時得徧伏
見河堤謁者車誼不知水勢轉為他職更選知水者代
之可分為五部使各精其方宜
其四曰古以步百為畝今以二百四十步為一畝所覺
過倍近魏初課田不務多其頃畝但務修其功力故白
田收至十餘斛水田收數十斛自頃以來日增田頃畝
之課而田兵益甚功不能修理至畝數斛已還或不足
以償種非與曩時異天地横遇災害也其病正在於務
多頃畝而功不修耳竊見河堤謁者石恢甚精練水事
及田事知其利害乞中書召恢委曲問其得失必有所
補益
其五曰臣以為胡夷獸心不與華同鮮卑最甚本鄧艾
苟欲取一時之利不慮後患使鮮卑數萬散居人間此
必為害之勢也秦州刺史胡烈素有恩信於西方今令
烈往諸胡雖已無惡必且消弭然獸心難保不必其可
久安也若後有動釁烈計能制之惟恐胡虜適困於討
擊便能東入安定西赴武威外名為降可動復動此二
郡非烈所制則惡胡東西有窟穴浮游之地故復為患
無以禁之也宜更置一郡於高平川因安定西州都尉
募樂徙民重其復除以充之以通北道漸以實邊計議
此二郡及新置郡皆使并屬秦州令烈得專御邊之宜
舉清遠疏
臣聞先王之臨天下也明其大教長其義節道化隆於
上清議行於下上下相奉人懷義心亡秦蕩滅先王之
制以法術相御而義心亡矣近者魏武好法術而天下
貴刑名魏文慕通遠而天下賤守節其後綱維不攝而
虚無放誕之論盈於朝野使天下無復清議而亡秦之
病復發於今陛下聖德龍興受禪弘堯舜之化開正直
之路體夏禹之至儉綜殷周之典文臣詠歎而已將又
奚言惟未舉清遠有禮之臣以敦風節未退虛鄙以懲
不恪臣是以猶敢有言
武帝詔報
舉清遠有禮之臣者此尤今之要也
表
賀老人星表
老人星見體色光明嘉占元吉弘無量之祐隆克昌之
祚普天同慶率土會歡
又
老人星見暉景光明聖主壽延享祚元吉自天之祐莫
不抃舞
奏
諸官病奏
諸官有病滿百日不差宜令去職優其禮秩既差而復
用
議
正朔議
帝王受命應歷禪代則不改正朔遭變征伐則改之舜
正月上日受終於文祖無改正之文唐虞正朔皆同明
矣夏殷周革命乃改魏受漢禪亦已不改至于服色皆
從其本唯節幡用黃大晉以金德王天下順五行三統
之序矣
五祀議
禮大記云室中央中霤謂四霤之中也祭于漏井蓋失
之矣七祀之文皆云祀行而無井祭竈而不祭井於事
則闕夫設祀者非唯報功而已亦神道設教使民慎之
幽明也臣以為帝之都城宜祭一門正宫一門正室一
戶井竈中霤亦各擇其一正者祭之
序
贈扶風馬鈞序
馬先生天下之名巧也少而游豫不自知其為巧也當
此之時言不及巧焉可以言知乎為博士居貧乃思綾
機之變不言而世人知其巧矣舊綾機五十綜者五十
躡六十綜者六十躡先生患其喪功費日乃皆易以十
二躡其竒文異變因感而作者猶自然之成形陰陽之
無窮此輪扁之對不可以言言者又焉可以言校也先
生為給事中與常侍高堂隆驍騎將軍秦朗爭論於朝
言及指南車二子謂古無指南車記言之虛也先生曰
古有之未之思耳夫何遠之有二子哂之曰先生名鈞
字德衡鈞者器之模而衡者所以定物之輕重輕重無
凖而莫不模哉先生曰虛爭空言不如試之易效也於
是二子遂以白明帝詔先生作之而指南車成此一異
也又不可以言者也從是天下服其巧矣居京都城内
有地可以為園患無水以灌之乃作飜車令童兒轉之
而灌水自覆更入更出其巧百倍於常此二異也其後
人有上百戲者能設而不能動也帝以問先生可動否
對曰可動帝曰其巧可益否對曰可益受詔作之以大
木彫構使其形若輪平地施之潛以水發焉設為女樂
舞象至令木人擊鼓吹簫作山岳使木人跳丸擲劔緣
絙倒立出入自在百官行署舂磨鬭雞變巧百端此三
異也先生見諸葛亮連弩曰巧則巧矣未盡善也言作
之可令加五倍又患發石車敵人之於樓邊縣濕牛皮
中之則墮石不能連屬而至欲作一輪縣大石數十以
機鼓輪為常則以斷縣石飛擊敵城使首尾電至嘗試
以車輪懸瓴甓數十飛之數百步矣有裴子者上國之
士也精通見理聞而哂之乃難先生先生口屈不對裴
子自以為難得其要言之不已傅子謂裴子曰子所長
者言也所短者巧也馬氏所長者巧也所短者言也以
子所長擊彼所短則不得不屈以子所短難彼所長則
必有所不解者夫巧天下之微事也有所不解而難之
不已其相擊刺必已遠矣心乖於内口屈於外此馬氏
所以不對也傅子見安卿侯言及裴子之論安卿侯又
與裴子同傅子曰聖人具體備物取人不以一揆也有
以神取之者有以言取之者有以事取之者有以神取
之者不言而誠心先達德行顔淵之倫是也以言取之
者以變辯是非言語宰我子貢是也以事取之者若政
事冉有季路文學子游子夏雖聖人之明盡物如有所
用必有所試然則試冉季以政試游夏以學矣游夏猶
然况自此而降者乎何者懸言物理不可以言盡也施
之於事言之難盡而試之易知也今若馬氏所欲作者
國之精器軍之要用也費十尋之木勞二人之力不經
時而是非定難試易驗之事而輕以言抑人異能此猶
以已智任天下之事不易其道以御難盡之物此所以
多廢也馬氏所作因變而得是則初所言者不皆是矣
其不皆是因不用之是不世之巧無由出也夫同情者
相妬同事者相害中人所不能免也故君子不以人害
人必以考試為衡石廢衡石而不用此美玉所以見誣
為石荆和所以抱璞而哭之也於是安卿侯悟遂言之
武安侯武安侯忽之不果試也此既易試之事又馬氏
巧名已定猶忽而不察况幽深之才無名之璞乎後之
君子其鑒之哉馬先生之巧雖古公輸般墨翟王爾近
漢世張平子不能過也公輸般墨翟皆見用於時乃有
益於世平子雖為侍中馬先生雖給事省中俱不典工
官巧無益於世用人不當其才聞賢不試以事良可恨
也裴子者裴秀安卿侯者曹羲也武安侯者曹爽也
連珠序
所謂連珠者興於漢章帝之世班固賈逵傅毅三才子
受詔作之而蔡邕張華之徒又廣焉其文體辭麗而言
約不指說事情必假喻以逹其旨而賢者微悟合於古
詩勸興之義欲使歴歴如貫珠易覩而可悦故謂之連
珠也班固喻美辭壯文章弘麗最得其體蔡邕似論言
質而辭碎然旨篤矣賈逵儒而不艷傅毅有文而不典
華嶽銘序
易稱法象莫大乎天地天以高明崇顯而嶽配焉地以
廣厚為基而嶽體焉若夫太華之為鎮也五嶽列位而
存其首三條分方而處其中故能參兩儀以比德協和
氣之絪緼故雲行與雨施興靁風以動物是以古先歴
代聖帝明王莫不燔柴加牲尊而祀焉於虞書則西廵
狩至于西嶽而親祭焉於禮則大司馬掌其分域而大
宗伯典其禮祀也
七謨序
昔枚乘作七發而屬文之士若傅毅劉廣世崔駰李尤
桓麟崔琦劉梁之徙承其流而作之者紛焉七激七興
七依七欵七說七蠲七舉之篇於時通儒大才馬季長
張平子亦引其源而廣之馬作七厲張造七辨或以恢
大道而導幽滯或以黜瑰奓而託諷詠揚暉播烈垂於
後世者凡十有餘篇自大魏英賢迭作有陳王七啟王
氏七釋楊氏七訓劉氏七華從父侍中七誨並陵前而
邈後揚清風於儒林亦數篇焉世之賢明多稱七激為
工餘以為未盡善也七辨似也非張氏至思比之七激
未為劣也七釋僉曰妙哉吾無間矣若七依之卓轢一
致七辨之纏綿精巧七啟之奔逸壯麗七釋之精密閑
理亦近代之所希也
論
苟何論
以文王之道事其親者其潁昌何侯乎其荀侯乎古稱
曾閔今日曾何内盡其心以事其親外崇禮讓以接天
下孝子百世之宗仁人天下之命有能行孝之道君子
之儀表也詩云高山仰止景行行止令德不遵二夫子
之景行者非樂中正之道也
又
潁昌侯之事親其盡孝子之道乎存盡其和事盡其敬
亡盡其哀予於潁昌侯見之矣
又
見其親之黨如見其親六十而孺慕予於潁昌侯見之
矣
贊
漢高祖畫贊
赫赫漢祖受命龍興五星協象神母告徵討秦滅項如
日之升超從側陋光據萬乘
漢明帝畫贊
肅矣孝明仗法任刑勤綜萬機察下以情未弘道治用
致太平專信俗儒非禮之經
班婕妤畫贊
斌斌婕妤履正修文進辭同輦以禮匡君納侍顯德讜
對解紛退身避害志邈浮雲
明德馬皇后贊
明德馬后執履貞素光崇六行動遵禮度作后作母帝
諮厥謀國賴内訓家應顯祚
古今畫贊(信陵)
信陵魏雄虎視龍驤謀嬴奮駭雷動北彊
又(孫武)
孫武論兵實妙於神竒正迭用變化無形
太常趙咨畫贊
天下信之如日月仰之如雲雨仁風翔於路衢禮讓行
于士女時亮天工四門順軌
楊阜贊序
君構潛謀以龍變應事機而虎發山西數郡獲安者君
克敵之勲也
箴
吏部尚書箴
明明王軌制為九秩君執常道臣有定職各有攸司乂
用不慝貴無常尊賤不恒卑不明厥德國用顛危昔舜
舉禹咎繇而俊乂在官湯舉阿衡而不仁流屏且表正
而象平日夕而景側處喉舌者患銓衡之無常不患於
不明故曰無謂隱微廢公任私無好自專違衆取怨是
以古之君子無親無疎縱心大倫修已以道弘道以身
易貴好爵書慎官人官不可妄授職不可闇受能者養
之致福不能者弊之招咎衡臣司書敢告左右
太子少傅箴
夫金木無常方圓應形亦有隱括習以性成故近朱者
赤近墨者黑聲和則響清形正則影直正人在側德義
盈堂鮑肆先入蘭蕙不芳傅臣司訓敢告君王
銘
印銘
往昔先王配天垂則乃設印章作信萬國取象晷度是
銘是刻文明慎密直方其德本立道生歸乎玄默太上
結繩下無荒慝
劍銘
道德不修雖有千金之劍何所用之先王觀變而服劍
所以立武象也太上有象而已其次則親用之銘曰光
文耀武以衛乃國
棟銘
國有維輔屋有棟梁室之傾尚可柱也心之傾不可輔
也
筆銘
韚韚彤管冉冉輕翰正色玄墨銘心寫言
鏡銘
人徒鑒于鏡止于見形鑒人可以見情
杖銘
杖正心安厥身以隨不安則傾不貞則危
澡盤銘
與其澡於水寧澡於德水之清猶可穢也德之修不可
塵也
燈銘
晃晃華燈含滋炳靈素膏流液玄炷亭亭丹水陽輝飛
景蘭亭
龜滴銘
鑄兹靈龜體象自然含出源水有似清泉潤彼玄墨染
此弱翰申情寫素經緯羣言
席銘
閒居勿極其歡(左端)寢處母忘其患(右端)居其安無忘其危
(左後)惑生於邪色禍成於多言(右後)
被銘
被雖温無忘人之寒無厚於已無薄於人
衣銘
衣服從其儀君子德也衣以飾外德以備内内修外飾
禮有制也
裳銘
上衣下裳天地則也服從其宜君子德也
冠銘
居高無忘危在上無忘敬懼則安敬則正
履銘
戒之哉念履正無履邪正者吉之路邪者凶之徵
玄龍銘
麗哉神龍誕應陽精潛景九淵飛躍天庭屈伸從時變
化無形偃伏汙泥上凌太清
靈蛇銘
嘉兹靈蛇斷而能續飛不須翼行不假足上騰雲霄下
遊山嶽進此明珠預身龍族
擬金人銘作口銘
神以感通心繇口宣福生有兆禍來有端情莫多妄口
莫多言蟻孔潰河溜穴傾山病從口入禍從口出存亡
之機開闔之術口與心謀安危之源樞機之發榮辱存
焉
誡
口誡
勿謂何有積怨致咎勿曰不傳伏流成川蟻孔潰河流
穴傾山
頌
魏德頌
朱旗翳天玄甲炤路戎車萬駟逸驥千羣
設難
客難
振筆若天文運思若迴雲
誄
太僕龐侯誄
烝烝孝敬行著閨庭如蘭之芳如金之貞在亂不回處
暗斯明仁象春日威配秋霜慈恩雨施惠化風揚嘉善
獻親疾惡若讐品定人倫清濁異流將繼四祖世據削
定天假其年主優其禄等勲伊吕比壽東嶽
祝文
祝祖文
祖君自東百靈齊行翠蓋翩翩象輿琱箱王予進駕驂
服調良
服
魏武帝擬古皮弁裁縑帛為白帢以易舊服
白乃軍容非國容也
魏尚書何晏好服婦人之服
此服妖也夫衣裳之制所以定上下殊内外也大雅云
玄衮赤舄鉤膺鏤錫敬其文也小雅云有嚴有翼共武
之服詠其武也若内外不殊王制失敘服妖既作身隨
之亡妹喜冠男子之冠桀亡天下何晏服婦人之服亦
亡其家其咎均也吳婦人之修容者急束其髮而劘角
過于耳蓋其俗自操束大急而廉隅失中之謂也故吳
之風俗相驅以急言論彈射以刻薄相尚居三年之喪
者往往有致毁以死諸葛患之著正交論雖不可以經
訓整亂蓋救時之作也
樂府
晉郊祀歌三首
(晉書樂志曰武帝受命泰始二年詔郊祀明堂禮樂權用魏儀遵周室肇稱殷禮之義但)
(改樂章使傳玄為之辭凡十九篇)
夕牲歌
天命有晉穆穆明明我其夙夜祗事上靈常于時假迄
用其(一作冇)成於薦玄牡進夕其牲崇德作樂神祗是聽
迎送神歌
宣文蒸哉日靖四方永言保之夙夜匪康光天之命上
帝是皇嘉樂殷薦靈祚景祥神祗降假享福無疆
饗神歌(三章)
天祚有晉其命惟新受終于魏奄有兆(晉書作黎)民燕及皇
天懷柔百神丕顯遺烈之德之純享其玄牡式用肇禋
神祗來格福禄是臻
時邁其猶昊天子之祐享有晉兆民戴之畏天之威敬
授人時丕顯丕承於猶繹思皇極斯建庶績咸熙庶幾
夙夜惟晉之祺
宣文惟后克配彼天撫寧四海保有康年於乎緝熙肆
用靖民爰立典制爰修禮紀作民之極莫非資始克昌
厥後永言保之
晉天地郊明堂歌六首
夕牲歌(天地郊明堂同)
皇矣有晉時邁其德受終于天光濟萬國萬國既光神
定厥祥虔于郊祀祗事上皇祗事上皇百福是臻巍巍
祖考克配彼天嘉牲匪歆德馨惟饗受天之祐神化四
方(宋書作神和四暢)
降神歌
於赫大晉膺(晉書作應)天景祥二帝邁德宣兹重光我皇受
命奄有萬方郊祀配享禮樂孔章神祗嘉饗祖考是皇
克昌厥後保祚無疆
天郊饗神歌
整泰壇祀(晉書作禮)皇神精氣感百靈賓藴朱火燎芳薪紫
烟遊(一作起)冠青雲神之體靡象形曠無方幽以清神之
來光景照聽無聞視無兆神之至舉歆歆靈爽協動余
心神之坐同歡娛澤雲翔化風舒嘉樂奏文中聲八音
諧神是聽咸潔齊竝芬芳烹牷牲享玉觴神悦饗歆禋
祀祐大晉降繁祉祚京邑行(晉書作廣)四海保天年(晉書作命)窮
地紀
地郊饗神歌
整泰折竢皇祗衆神感羣靈儀陰祀設吉禮施夜將極
時未移祗之體無形象潛泰幽洞忽荒祗之出薆若有
靈無遠天下母祗之來遺光景昭若存終冥冥祗之至
舉欣欣舞象德歌成文祗之坐同歡豫澤雨施化雲布
樂八變聲教敷物咸亨祗是娛齊既潔侍者肅玉觴進
咸穆穆饗嘉豢歆德馨祚有晉暨羣生溢九壤格天庭
保萬壽延億齡
又(初學記載)
結方丘祗國琛樽既享俎既歆歛檢玉具鏖金楙百福
底自古協萬壽迄在今
明堂饗神歌
經始明堂享配匪解於皇烈考光配上帝赫赫上帝既
高既崇聖考是配明德(樂府作堂)顯融率土敬職萬方來祭
常于世假保祚永世
晉宗廟歌十一首
(南齊書樂志曰晉泰始中傅玄造祠廟夕牲昭夏歌一篇迎送神肆夏歌一篇登歌七廟)
(七篇饗神歌二篇玄云登歌歌盛德之功烈故廟異其文饗神猶周頌之有瞽及雍但說)
(祭饗神明禮樂之盛七廟饗神皆用之)
夕牲歌
我夕我牲猗歟敬止嘉豢孔時供兹享祀神鑒厥誠博
碩斯歆祖考降饗以虞孝孫之心
迎送神歌
嗚呼悠哉日鑒在兹以時享祀神明降之神明斯降既
祐饗之祚我無疆受天之祜赫赫太上巍巍聖祖明明
烈考丕承繼序
征西將軍登歌
經始宗廟神明戾止申錫無疆祗承享祀假哉皇祖綏
予孫子燕及後昆錫兹繁祉
豫章府君登歌
嘉樂肆庭薦祀在堂皇皇宗廟乃祖先皇濟濟辟公相
予蒸嘗享祀不忒降福穰穰
潁川府君登歌
於邈先后實司于天顯矣皇祖帝祉肇臻本支克昌資
始開元惠我無疆享祀(晉書作祚)永年
京兆府君登歌
於惟曾皇顯顯令德高明清亮匪兢柔克保乂命祐基
命惟則篤生聖祖光濟四國
宣皇帝登歌
於鑠皇祖聖德欽明勤施四方夙夜敬止載敷文教載
揚武烈匡定社稷恭行天罰經始大業造創帝基畏天
之命于時保之
景皇帝登歌
執競景皇克明克哲旁作穆穆惟祗惟畏纂宣之緒耆
定厥功登此俊乂糾彼羣凶業業在位帝既勤止維天
之命於穆不已
文皇帝登歌
於皇時晉允文文皇聰明睿智聖敬神武萬幾莫綜皇
斯清之虎兕(晉書作蛇豕)放命皇斯平之柔遠能邇簡授英
賢創業垂統勲格皇天
饗神歌(二章)
曰晉是帝饗祀時序宗廟致敬禮樂具舉惟其來祭普
天率土犧樽既奠清酤既載亦有和羹薦羞斯備蒸蒸
永慕感時興思登歌奏舞神樂其和祖考來格祐我邦
家敷天之下罔不休嘉
肅肅在位濟濟臣工四海來格禮儀有容鐘鼓振管弦
理舞開元歌永始神胥樂兮肅肅在位臣工濟濟小大
咸敬上下有禮理管絃振鼓鐘舞象德歌咏功神胥樂
兮肅肅在位有來雍雍穆穆天子相維辟公禮有儀樂
有則舞象功歌詠德神胥樂兮
晉四廂樂歌三首
(晉書樂志曰晉初食舉亦用鹿鳴至武帝泰始五年使傅玄荀勖張華各造正旦行禮及)
(王公上壽酒食舉樂歌詩後又詔成公綏亦作焉傅玄造三篇一曰天鑒二曰於赫三曰天命)
正旦大會行禮歌(四章)
天鑒有晉世祚聖皇時齊七政朝此萬方
鐘鼓斯震九賓備禮正位在朝穆穆濟濟
煌煌三辰實麗于天君后是象威儀孔虔
率禮無愆莫非邁德儀刑聖皇萬邦惟則
上壽酒歌
於赫明明聖德龍興三朝獻酒萬壽是膺敷佑四方如
日之升自天降祚元吉有徵
食舉東西廂歌(十三章)
天命大晉載育羣生於穆上德隨時化成
自祖配命皇皇后辟繼天創業宣文之績
丕顯宣文先知稼穡克恭克儉足教足食
既教食之弘濟艱難上帝是祐下民所安
天祐聖皇萬邦來賀雖安勿安乾乾匪暇
乃正丘郊乃定冡社廙廙作宗光宅天下
惟敬朝饗爰奏食舉盡禮供御嘉樂有序
樹羽設業笙鏞以間琴瑟齊列亦有篪塤
喤喤鼓鐘鎗鎗磬管八音克諧載夷載簡
既夷既簡其大不禦風化潛興如雲如雨
如雲之覆如雨之潤聲教所暨無思不順
教以化之樂以和之和而養之時惟邕熙
禮慎其儀樂節其聲於鑠皇繇既和且平
晉鼓吹曲二十二首
(晉書樂志曰武帝令傅玄製鼓吹曲二十二篇以代魏曲)
靈之祥
(古朱鷺行古今樂錄曰靈之祥言宣皇帝之佐魏猶虞舜之事堯也既有石瑞之徵又能)
(用武以誅孟度之逆命也)
靈之祥石瑞章旌金德出西方天降命授宣皇應期運
時龍驤繼大舜佐陶唐讚武文建帝綱孟氏叛據南疆
追有扈亂五常吳宼勁蜀虜彊交誓盟連遐荒宣赫怒
奮鷹揚震乾威曜電光陵九天陷石城梟逆命拯有生
萬國安四海寧
宣受命
(古思悲翁行古今樂錄曰宣受命言宣帝禦諸葛亮養威重運神兵)
宣受命應天機風雲時動神龍飛禦諸葛鎮雍梁邊境
安夷夏康務節事勤定傾攬英雄保持盈淵穆穆赫明
明沖而泰天之經養威重運神兵亮乃震斃天下(晉書有安)
(字)寧
征遼東
(古艾而張行古今樂錄曰征遼東言宣帝討滅公孫淵而梟其首也)
征遼東敵失據威靈邁日域公孫既授首羣逆破膽咸
震怖朔北響應海表景附武功赫赫德雲布
宣輔政
(古上之回行古今樂錄曰言宣帝聖道深遠撥亂反正網羅文武之才以定二儀之序也)
宣皇輔政聖烈深撥亂反正從天心網羅文武才慎厥
所生所生賢遺教施安上治民化風移肇創(一作造)帝基
洪業垂於鑠明明時赫戲功濟萬世定二儀定二儀雲
行(樂府作澤)雨施海外風馳
時運多難
(古擁離行古今樂錄曰時運多難言宣帝致討吳方有征無戰也)
時運多難道教痡天地變化有盈虛蠢爾吳蠻虎視江
湖我皇赫斯致天誅有征無戰弭其圖天威横被廓東
隅
景龍飛
(古戰城南行古今樂錄曰景龍飛言景帝克明威教祚隆無疆崇此洪基也)
景龍飛御天威聰鑒玄察動與神明協機從之者顯逆
之者滅夷文教敷武功巍普被四海萬邦望風莫不來
綏聖德潛斷先天弗違弗違祥享世永長猛以致寬道
化光赫明明祚隆無疆帝績惟期有命既集崇此洪基
平玉衡
(古巫山高行古今樂錄曰平玉衡言景帝一萬國之殊風齊四海之乖心禮賢養士而纂)
(洪業也)
平玉衡糺姦回萬國殊風四海乖禮賢養士羈御英雄
思心齊纂戎洪業崇皇階品物咸亨聖敬日躋聰鑒盡
下情明明綜天機
文皇統百揆
(古上陵行古今樂錄曰文皇統百揆言文帝始統百揆以敷太平之化也)
文皇統百揆繼天理萬方武將鎮四隅英佐盈朝堂謀
言協秋蘭清風發其芳洪澤所漸潤礫石為珪璋大道
侔五帝盛德踰三王咸光大上參天與地至化無内外
無内外六合竝康乂竝康乂遘兹嘉會在昔羲與農大
晉德斯邁鎮征及諸州為蕃衛玄功濟四海洪烈流萬
世
因時運
(古將進酒行古今樂錄曰因時運言文帝因時運變聖謀潛施解長蛇之交離羣桀之黨)
(以武濟文審其大計以邁其德也)
因時運聖策施長蛇交解羣桀離勢窮奔吳虎騎厲惟
武進審大計時邁其德清一世
惟庸蜀
(古有所思行古今樂錄曰惟庸蜀言文帝平蜀封建萬國復五等之爵也)
惟庸蜀潛號天一隅劉僃逆帝命禪亮承其餘擁衆數
十萬闚隙乘我虛驛騎進羽檄天下不遑居姜維屢寇
邊隴上為荒蕪文皇愍斯民歴世受罪辜外謨藩屏臣
内謨衆士夫爪牙應指授腹心獻(一作同)良圖良圖協成
文大(一作乃)興百萬軍雷鼓震地起猛勢陵浮雲逋虜畏
天誅面縛造壘門萬里同風教逆命稱妾臣光建五等
紀綱天人
天序
(古芳樹行古今樂錄曰天序言聖皇應歷受禪弘濟大化用人各盡其才也)
天序歷應受禪承靈祜御羣龍勒螭虎弘濟大化英雋
作輔明明統萬機赫赫鎮四方咎繇稷契之疇協蘭芳
禮王臣覆兆民化之如天與地誰敢愛其身
大晉承運期
(古上邪行古今樂錄曰大晉承運期言聖皇應籙受圖化象神明也)
大晉承運期德隆聖皇時清晏白日垂光應籙圖陟帝
位繼天正玉衡化行象神明至哉道隆虞與唐元首敷
洪化百寮股肱竝忠良民大康隆隆赫赫福祚盈無疆
金靈運
(古君馬黃行古今樂錄曰金靈運言聖皇踐祚致敬宗廟而孝道行於天下也)
金靈運天符發聖徵見參日月惟我皇體神聖受魏禪
應天命皇之興靈有徵登大麓御萬乘皇之輔若闞虎
爪牙奮莫之禦皇之佐讚清化百事理萬邦賀神祗應
嘉瑞章恭享禮薦先皇樂時奏磬管鏘鼓淵淵鐘鍠鍠
奠樽俎實玉觴神歆饗咸悦康宴孫子祐無疆大孝烝
烝德教被萬方
於穆我皇
(古雉子行古今樂錄曰於穆我皇言聖皇受命德合神明也)
於穆我皇盛德聖且明受禪君世光濟羣生普天率土
莫不來庭顒顒六合内望風仰泰清萬國雍雍興頌聲
大化洽地平而天成七政齊玉衡惟平峨峨佐命濟濟
羣英夙夜乾乾萬機是經雖治興匪荒寧謙道光沖不
盈天地合德日月同榮赫赫煌煌曜幽冥三光克從於
顯天垂景星龍鳳臻甘露宵零肅神祗祗上靈萬物欣
戴自天效其成
仲春振旅
(古聖人出行古今樂錄曰仲春振旅言大晉申文武之教畋獵以時也)
仲春振旅大致民武教於時日新師執提工執鼓坐作
從(晉書作起)節有序盛矣允文允武蒐田表禡申法誓遂圍
禁獻社祭允以時明國制文武竝用禮之經列車如戰
大教明古今誰能去兵大晉繼天濟羣生
夏苗田
(古臨高臺行古今樂錄曰夏苗田言大晉畋狩順時為苗除害也)
夏苗田運將徂軍國異容文武殊乃命羣吏選車徒辨
其號名讚契書王軍啟八門行同上帝居時路建大麾
雲旗翳紫虛百官象其事疾則疾徐則徐回衡旋軫罷
陳斃車獻禽享祠烝烝配有虞惟大晉德參兩儀化雲
敷
仲秋獮田
(古遠期行古今樂錄曰仲秋獮田言大晉雖有文德不廢武事順時以殺伐也)
仲秋獮田金德常剛涼風清且厲凝露結為霜白藏司
辰蒼隼時鷹揚鷹揚猶尚父順天以殺伐春秋時序雷
霆振威曜進退由鉦鼓致禽祀祊羽毛之用充軍府赫
赫大晉德芬烈陵三五敷化以文雖治(晉書作安)不廢武光
宅四海永享天之祜
順天道
(古石留行古今樂錄曰順天道言仲冬大閱用武修文大晉之德配天也)
順天道握神契三時示講武事冬大閱鳴鐲振鼓鐸旌
旗象虹霓文制其中武不窮武動軍誓衆禮成而義舉
三驅以崇仁進止不失其序兵卒練將如闞虎惟闞虎
氣陵青雲解圍三面殺不殄羣偃旌麾班六軍獻享蒸
修典文嘉大晉德配天禄報功爵俟賢饗燕樂受兹百
禄嘉(晉書作壽)萬年
唐堯
(古務成行古曲亡古今樂錄曰唐堯言聖皇陟帝位德化光四表也)
唐堯諮務成謙謙德所興積漸終光大履霜致堅冰神
明道自然(晉書作成)河海猶可凝舜禹統百揆元凱以次升
禪讓應天歷睿聖世相承我皇陟帝位平衡正凖繩德
化飛四表祥氣見其徵興王坐俟旦亡主(一作國)恬自矜
致遠由近始覆簣成山陵披圖按先籍有其證靈液
玄雲
(古玄雲行古曲亡古今樂錄曰玄雲言聖皇用人各盡其才也)
玄雲起丘山祥氣萬里會龍飛何蜿蜿鳳翔何翽翽昔
在唐虞朝時見青雲際今親遊萬(一作方)國流光溢天外
鶴鳴在後園清音隨風邁成湯隆顯命伊摰來如飛周
文獵渭濱遂載吕望歸符合如影響先天天弗違輟耕
綜時(晉書作地)網解褐衿天維元功配二王芬馨世所稀我
皇叙羣才洪烈何巍巍桓桓征四表濟濟理萬機神化
感無方髦才盈帝畿丕顯惟昧旦日新孔所咨茂哉明
聖德日月同光輝
伯益
(古黃爵行古今樂錄曰伯益言赤鳥銜書冇周以興今聖皇受命神雀來也)
伯益佐舜禹職掌山與川德侔十六相思心入無間(樂府)
(作閒)智理周萬物下知衆鳥言黃雀應清化翔集何翩翩
和鳴棲庭樹徘徊雲日間夏桀為無道密網施山河酷
祝振纖網當奈黃雀何殷湯崇天德去其三面羅逍遥
羣飛來鳴聲乃復和朱雀作南宿鳳凰統羽羣赤烏銜
書至天命瑞周文神雀今來遊為我受命君嘉祥致天
和膏澤隆(一作降)青雲蘭風發芳氣闔世同其芬
釣竿
(古釣竿行漢鐃歌二十二曲無釣竿古今樂錄曰釣竿言聖皇德配堯舜又有吕望之佐)
(以濟天功致太平也)
釣竿何冉冉甘餌芳且鮮臨川運思心微綸沈九淵太
公寶此術乃在靈秘篇機變隨物移精妙貫未然游魚
驚著釣潛龍飛戾天戾天安所至撫翼翔太清太清一
何異兩儀出渾成玉衡正三辰造化賦羣形退願輔聖
君與神合其靈我君弘遠略天人不足并天人初并時
昧昧何芒芒日月有徵兆文象興三皇蚩尤亂生靈黃
帝用兵征萬方逮夏禹而德衰三代不及虞與唐我皇
聖德配堯舜受禪即祚享天祥率土蒙祐靡不肅庶事
康庶事康穆穆明明荷百禄保無極永泰平
晉正德大豫舞歌二首
(宋書樂志曰晉荀勖典知樂事造正德大豫之舞勖及傅玄張華又各造舞歌)
正德舞歌
天命有晉光濟萬國穆穆聖皇文武惟則在天斯正在
地成德載韜政刑載崇禮教我敷玄化臻於中道
大豫舞歌
於鑠皇晉配天受命熙帝之光世德惟聖嘉樂大豫保
祐萬姓淵兮不竭冲而用之先帝弗違虔奉天時
晉宣武舞歌四首
(晉書樂志曰魏黃初改漢巴渝舞曰昭武舞景初又作武始咸熙章斌三舞皆執羽籥及)
(晉改昭武舞曰宣武舞羽籥舞曰宣文舞)
惟聖皇篇矛俞第一
惟聖皇德巍巍光四海禮樂猶形影文武為表裏乃作
巴渝肆舞士劍弩齊列戈矛為之始進退疾鷹鷂龍戰
而豹起如亂不可亂動作順其理離合有綂紀
短兵篇劍俞第二
劍為短兵其勢險危疾踰飛電回旋應規武節齊聲或
合或離電發星騖若景若差兵法攸象軍容是儀
軍鎮篇弩俞第三
弩為遠兵軍之鎮其發有機體難動往必速重而不遲
銳精分鏄射遠中微弩俞之樂一何竒變多姿退若激
進若飛五聲協八音諧宣武象讚天威
窮武篇安臺行亂第四
窮武者喪何但敗北柔弱亡戰國家亦廢秦始徐偃既
已作戒前世先王鑒其機修文整武藝文武足相濟然
後德光大亂曰高則亢滿則盈亢必危盈必傾去危傾
守以平沖則久濁能清混文武順天經
晉宣文舞歌二首
羽籥舞歌
羲皇之初天地開元罔罟禽獸羣黎以安神農教耕創
業誠難民得粒食澹然無所患黃帝始征伐萬品造其
端軍駕無常居是曰軒轅軒轅既勤止堯舜匪荒寧夏
禹治水湯武又用兵孰能保安逸坐致太平聖皇邁乾
乾天下興頌聲穆穆且明明惟聖皇道化彰澂四海清
三光萬機理庶事康潛龍升儀鳳翔風雨時物繁昌却
走馬降瑞祥揚側陋簡忠良百禄是荷眉壽無疆
羽鐸舞歌
昔在渾成時兩儀尚未分陽升垂清景陰降興浮雲中
和合氛氲萬物各異羣人倫得其序衆生樂聖君三統
繼五行然後有質文皇王殊運代治亂亦繽紛伊大晉
德兼往古越犧農邈舜禹參天地陵三五禮唐周樂韶
武豈惟簫韶六代具舉澤霑地境化充天㝢聖明臨朝
元凱作輔普天同樂胥浩浩元氣遐哉太清五行流邁
日月代征隨時變化庶物乃成聖皇繼天光濟羣生化
之以道萬國咸寧受兹介福延于億齡
晉鼙舞歌五首
(古今樂錄曰晉鼙舞歌五篇一曰洪業篇當魏曲明明魏皇帝古曲關東有賢女二曰天)
(命篇當魏曲大和有聖帝古曲章和二年中三曰景皇篇當魏曲魏歷長古曲樂久長四)
(曰大晉篇當魏曲天生烝民古曲四方皇五曰明君篇當魏曲為君既不易古曲殿前生)
(桂樹)
洪業篇
宣文創洪業盛德在泰始聖皇應靈符受命君四海萬
國何所樂上有明天子唐堯禪帝位虞舜惟恭已恭已
正南面道化與時移大赦盪萌漸文教被黃支象天則
地體無為聰明配日月神聖參兩儀雖有三凶類靜言
無所施象天則地體無為稷契竝佐命伊吕升王臣蘭
芷登朝肆下無失宿民聲發響自應表立景來附虓虎
從羈制潛龍升(一作飛)天路備物立成器變通極其數百
事以時叙萬機有常度訓之以克讓納之以忠恕羣下
仰清風海外同懽慕象天則地化雲布昔日貴雕飾今
尚儉與素昔日多纖介今去情與故象天則地化雲布
濟濟大朝士夙夜綜萬機萬機無廢理明明降疇咨臣
譬列星景君配朝日暉事業竝通濟功烈何巍巍五帝
繼三皇三王世所歸聖德應期運天地不能違仰之彌
已高猶天不可階將復御龍氏鳳凰在庭棲
天命篇
聖祖受天命應期輔魏皇入則綜萬機出則征四方朝
廷無遺理方表寧且康道隆舜臣堯積德踰太王孟度
阻窮險造亂天一隅神兵出不意奉命致天誅赦善戮
有罪元惡宗為虚威風振勁蜀武烈慴彊吳諸葛不知
命肆逆亂天常擁徒十餘萬數來寇邊疆我皇邁神武
秉鉞鎮雍凉亮乃畏天威未戰先仆僵盈虚自然運時
變固多艱東征陵海表萬里梟賊淵受遺齊七政曹爽
又滔天羣凶受誅殛百禄咸來臻黃華應福始王凌為
禍先
景皇篇
景皇帝聰明命世生盛德參天地帝王道大創基既己
難繼世亦未易外則夏侯玄内則張與李三凶稱(晉書作構)
逆亂帝紀順天行誅窮其姦宄遏(晉書作邊)將禦其漸潛謀
不得起罪人咸伏辜威風振萬里平衡綜萬機萬機無
不理召陵恒不君内外何紛紛衆小便成羣蒙昧恣心
治亂不分叡聖獨斷濟武常以文順天惟廢立掃霓披
浮雲雲霓既已闢清和未幾閒羽檄首尾至變起東南
蕃儉欽為長蛇外則憑吳蠻萬國紛騷擾戚戚天下懼
不安神武御六軍我皇秉鉞征儉欽起壽春前鋒據項
城出其不意竝縱竒兵竒兵誠難御廟勝實難支兩軍
不期遇敵退計無施虎騎惟武進大戰沙陽陂欽乃亡
魂走奔虜若雲披天恩赦有罪東土放鯨鯢
大晉篇
赫赫大晉於穆文皇蕩蕩巍巍道邁陶唐世稱三皇五
帝及今重其光九德克明文既顯武又章恩洪六合兼
濟萬方内舉元凱朝政以綱外簡虎臣時惟鷹揚靡順
不懷逆命斯亡仁配春日威踰秋霜濟濟多士同兹蘭
芳唐虞至治四凶滔天致討儉欽罔不肅虔化感海外
海外來賓獻其聲樂竝稱妾臣西蜀猾夏僭號方域命
將致討委國稽服吳人放命憑海阻江飛書告諭響應
來同先王建萬國九服為藩衛亡秦壞諸侯享祚不二
世歴代不能復忽踰五百歲我皇邁聖德應期創典制
分土五等藩國正封界莘莘文武佐千秋遘嘉會洪業
溢區内仁風翔海外
明君篇
明君御四海聽鑒盡物情顧望有譴罰竭忠身必榮蘭
茞出荒野萬里升紫庭茨草穢堂階掃截不得生能否
莫相蒙百官正其名恭已慎有為有為無不成闇君不
自信羣下執異端正直罹浸潤姦臣奪其權雖欲盡忠
誠結舌不敢言結舌亦何憚盡忠為身患清流豈不潔
飛塵濁其源岐路令人迷未遠勝不還忠臣立君朝正
色不顧身邪正不竝存譬若胡與秦胡秦有合時邪正
各異津忠臣遇明君乾乾惟日新羣目統在綱衆星拱
北辰設令遭闇主斥退為凡民雖薄共(晉書作供)時用白茅
猶可珍冰霜晝夜結蘭桂摧為薪邪臣多端變用心何
委曲便僻順情指動隨君所欲偷安樂目前不問清與
濁積偽罔時主養交以持禄言行恒相違難饜甚谿谷
昧死射乾沒覺露則滅族
晉鐸舞歌
雲門篇
(當魏太和時)
黃雲門唐咸池虞韶舞夏夏殷濩列代有五振鐸鳴金
延大武清歌發唱形為主聲和八音協律吕身不虚動
手不徒舉應節合度周其敘時奏宫角襍之以徵羽下
饜衆目上從鐘鼓樂以移風與德禮相輔安有失其所
短歌行
長安高城層樓亭亭干雲四起上貫天庭蜉蝣何整行
如軍征蟋蟀何感中夜哀鳴蚍蜉愉樂粲粲其榮寤寐
念之誰知我情昔君視我如掌中珠何意一朝棄我溝
渠昔君與我如影如形何意一去心如流星昔君與我
兩心相結何意今日忽然兩絶
秋胡行
秋胡子娶婦三日會行仕宦既享顯爵保兹德音以禄
頤親韞此黃金覩一好婦採桑路傍遂下黃金誘以逢
卿玉磨逾潔蘭動彌馨源流潔清水無濁波奈何秋胡
中道懷邪美此節婦高行巍峩哀哉可愍自投長河
惟漢行
危哉鴻門會沛公幾不還輕裝入人軍投身湯火間兩
雄不俱立亞父見此權項莊奮劍起白刅何翩翩伯身
雖為蔽事促不及旋張良慴坐側高祖變龍顔賴得樊
將軍虎叱項王前嗔目駭三軍磨牙咀豚肩空巵讓霸
王臨急吐竒言威凌萬乘主指顧回泰山神龍困鼎鑊
非噲豈得全狗屠登上將功業信不原健兒實可慕腐
儒安足歎
豔歌行
日出東南隅照我秦氏樓秦氏有好女自字為羅敷首
戴金翠飾耳綴明月珠白素為下裾丹霞為上襦一顧
傾朝市再顧國為虛問女居安在堂在城南居青樓臨
大巷幽門結重樞使君自南來駟馬立踟蹰遣吏謝賢
女豈可同行車斯女長跪對使君言何殊使君自有婦
賤妾有鄙夫天地正厥位願君改其圖
長歌行
利害同根源賞下有甘鈎義門近中塘獸口出通侯撫
劍安所趨蠻方未順流蜀賊阻石城吳寇馮龍舟二軍
多壯士聞賊如見讐投身效知己徒生心所羞鷹隼厲
天翼恥與燕雀遊成敗在縱者無令鷙鳥憂
豫章行苦相篇
苦相身為女卑陋難再陳男兒當門戶墮地自生神雄
心志四海萬里望風塵女育無欣愛不為家所珍長大
逃深室藏頭羞見人垂淚適他鄉忽如雨絶雲低頭和
顔色素齒結朱唇跪拜無復數婢妾如嚴賓情合同雲
漢葵藿仰陽春心乖甚水火百惡集其身玉顔隨年變
丈夫多好新昔為形與影今為胡與秦胡秦時相見一
絶踰參辰
和秋胡行(一云和班氏詩)
秋胡納令室三日宦他鄉皎皎潔婦姿冷冷守空房燕
婉不終夕别如參與商憂來猶四海易感難可防人言
生日短愁者苦夜長百草揚春華攘腕採柔桑素手尋
繁枝落葉不盈筐羅衣翳玉體回目流采章君子倦仕
歸車馬如龍驤精誠馳萬里既至兩相忘行人悦令顔
借息此樹傍誘以逢卿喻遂下黃金裝烈烈貞女忿言
辭厲秋霜長驅及居室奉金升北堂母立呼婦來歡情
樂未央秋胡見此婦愓然懷探湯負心豈不慙永誓非
所望清濁必異源鳬鳳不竝翔引身赴長流果哉潔婦
腸彼夫既不淑此婦亦太剛
飲馬長城窟行
青青河邊草悠悠萬里道草生在春時遠道還有期春
至草不生期(一作泣)盡歎無聲感物懷思心夢想發中情
夢君如鴛鴦比翼雲間翔既覺寂無見曠如參與商夢
君結同心比翼遊北林既覺寂無見曠如商與參河洛
自用固不如中岳安回流不及返浮雲往自還悲風動
思心悠悠誰知者懸景無停居忽如馳駟馬傾耳懷音
響轉目淚雙墮生存無會期要君黃泉下
放歌行
靈龜有枯甲神龍有腐鱗人無千歲壽存質空相因朝
露尚移景促哉水上塵丘塜如履綦不識故與新高樹
來悲風松栢垂威神曠野何蕭條顧望無生人但見狐
狸迹虎豹自成羣孤雛攀樹鳴離鳥何繽紛愁子多哀
心塞耳不忍聞長嘯淚雨下太息氣成雲
豔歌行有女篇
有女懷芬芳媞媞步東廂蛾眉分翠羽明目(一作眸)發清
揚丹唇翳皓齒秀色若珪璋巧笑露歡靨衆媚不可詳
令儀希世出無乃古毛嬙頭安金步搖耳繫明月璫珠
環約素腕翠羽垂鮮光文袍綴藻黼玉體映羅裳容華
既已豔志節擬秋霜徽音冠青雲聲響流四方妙哉美
媛德宜配侯與王靈應萬世合日月時相望媒氏陳束
帛羔鴈鳴前堂百兩盈中路起若鸞鳳翔凡夫徒踴躍
望絶殊參商
墻上難為趨
(王僧虔技錄云墻上難為趨行荀錄所載)
門有車馬客驂服若騰飛華組結玉佩蘩藻紛葳蕤馮
軾垂長纓顧盼有餘輝貧主屣弊履整此藍縷衣客曰
嘉病乎正色意無疑吐言若覆水搖舌不可追渭濱漁
釣翁乃為周所諮顔回處陋巷大聖稱庶幾苟富不知
度千駟賤采薇季孫由儉顯管仲病三歸夫差耽淫侈
終為越所圍遺身外榮利然後享巍巍迷者一何衆孔
難知德希甚美致憔悴不如豚豕肥楊朱泣路岐失道
令人悲子貢欲自矜原憲知其非屈伸各異勢窮達不
同資夫惟體中庸先天天不違
怨歌行朝時篇
昭昭朝時日皎皎晨明月十五入君門一别終華髮同
心忽異離曠如胡與越胡越有會時參辰遼且闊形影
雖髣髴音聲寂無達纖絃感促柱觸之哀聲發情思如
循環憂來不可遏塗山有餘恨詩人詠采葛蜻蛚吟牀
下回風起幽闥春榮隨路落芙蓉生木末自傷命不遇
良辰永乖别已爾可奈何譬如紈素裂孤雌翔故巢星
流光景絶魂神馳萬里甘心要同穴
秋蘭篇
秋蘭蔭玉池池水清且芳芙蓉隨風發中有雙鴛鴦雙
魚自踴躍兩鳥時迴翔君其歴九秋與妾同衣裳
明月篇(藝文作怨詩)
皎皎明月光灼灼朝日暉昔為春蠶絲今為秋女衣丹
唇列素齒翠彩發蛾眉嬌子多好言歡合易為姿玉顔
盛有時秀色隨年衰常恐新間舊變故興細微浮萍本
無根非水將何依憂喜更相接樂極還自悲
前有一樽酒行
置酒結此會主人起行觴玉罇兩楹間絲理東西廂舞
袖一何妙變化窮萬方賓主齊德量欣欣樂未央同享
千年壽朋來會此堂
何當行
同聲自相應同心自相知外合不由中雖固終必離管
鮑不世出結交安可為
却東西門行
和樂惟有舞運體不失機退似潛龍婉進如翔鸞飛回
目流神光傾亞有餘姿
美女篇
美女一何麗顔若芙蓉花一顧亂人國再顧亂人家未
亂猶可奈何(闕)
飛塵篇
飛塵穢清流朝雲蔽日光秋蘭豈不芬鮑肆亂其芳河
決潰金堤一手不能障
董逃行歴九秋篇十二首
歴九秋兮三春遺貴客兮遠賓顧多君心所親乃命妙
妓才人炳若日月星辰
序金罍兮玉觴賓主遞起鴈行杯若飛電絶光交觴接
巵結裳慷慨歡笑萬方
奏新詩兮夫君爛然虎變龍文渾如天地未分齊謳楚
舞紛紛歌聲上激青雲
窮八音兮異倫竒聲靡靡每新微披素齒丹唇逸響飛
薄梁塵精爽眇眇入神
坐咸醉兮沾歡引樽促席臨軒進爵獻壽翻翻千秋要
君一言願愛不移若山
君恩愛兮不竭譬若朝日夕月此景萬里不絶長保初
醮髮結何憂坐成胡越
攜弱手兮金環上遊飛閣雲間穆若鴛鳳雙鸞還幸蘭
芳自安娛心樂意難原
樂既極兮多懷盛時忽逝若頽寒暑革御景迴榮華隨
風飄摧感物動心增哀
妾受命兮孤虛男兒墮地稱珠女弱雖存若無骨肉至
親更疏奉事他人託軀
君如影兮隨形賤妾如水浮萍明月不能常盈誰能無
根保榮良時冉冉代征
顧繡領兮含暉皎日迴光則微朱華忽爾漸衰影欲舍
形高飛誰言往思可追
薺與麥兮夏零蘭桂踐霜逾馨禄命懸天難明妾心結
意丹青何憂君心中傾(選詩拾遺曰此篇惜不知何人之詞非相如枚乘其誰能為之)
(按此詞本題曰董逃行歴九秋篇董逃行起於漢末不得謂相如枚乘為之也觀其辭體不類二京當以樂錄)
(傅玄為正)
吳楚歌(七言)
燕人美兮趙女佳其室則邇兮限層崖雲為車兮風為
馬玉在山兮蘭在野雲無期兮風有止思多端兮誰能
理
鴻鴈生塞北行
(魏武帝却東西門行曰鴻鴈生塞北乃在無人鄉)
鳳凰遠生海西及時崑山岡五德存羽儀和鳴定宫商
百鳥竝侍左右鼓翼騰華光上熙遊雲日間千歲時來
翔孰若彼龍與龜曳尾泥中藏非雲雨則不升冬伏春迺
驤退哀此秋蘭草根絶隨化揚靈氣一何憂美萬里馳
芬芳常恐物微易歇一朝見棄忘
白楊行
(古今樂錄曰王僧虔技錄有白楊行今不歌)
青雲固非青當雲奈白雲驥從西北馳來吾何憶驥來
對我悲鳴舉頭氣凌青雲當柰此驥正龍形踠足蹉跎
長坡下蹇驢慷愾敢與我爭馳躑躅鹽車之中流汗兩
耳盡下垂雖懷千里之逸志當時一得施白雲彯彯舍
我高翔青雲徘徊戢我愁啼上眄增崖下臨清池日欲
西移既來歸君君不一顧仰天太息當用生為青雲乎
飛時悲當奈何耶青雲飛乎
秦女休行
龐(一作秦)氏有烈婦義聲馳雍涼父母家有重怨仇人暴
且彊雖有男兄弟志弱不能當烈女念此痛丹心為寸
傷外若無意者内潛思無方白日入都市怨家如平常
匿劍藏白刅一奮尋身僵身首為之異處仗尸列肆旁
肉與土合成泥灑血濺飛梁猛氣上干雲霓仇黨失守
為披攘一市稱烈義觀者收淚竝慨忼百男何當益不
如一女良烈女直造縣門云父不幸遭禍殃今仇身以
分裂雖死情益揚殺人當伏法義不苟活隳舊章縣令
解印綬令我傷心不忍聽刑部垂頭塞耳令我吏舉不
能成烈著希代之績義立無窮之名夫家同受其祚子
子孫孫咸享其榮今我作歌詠高風激揚壯發悲且清
雲中白子高行
陵陽子來明意欲作天與仙人遊超登元氣攀日月遂
造天門將上謁閶闔闢見紫微絳闕紫宫崔嵬高殿嵳
峩雙闕萬丈玉樹羅童女掣電策童男挽雷車雲漢隨
天流浩浩如江河因王長公謁上皇鈞天樂作不可詳
龍仙神仙教我靈秘八風子儀與遊我祥我心何戚戚
思故鄉俯看故鄉二儀設張樂哉二儀日月運移地東
南傾天西北馳鶴五氣所補鼇四足所支齊駕飛龍驂
赤螭逍遥五岳間東西馳長(一作期)與天地竝復何為復
何為
西長安行
所思兮何在乃在西長安何用存問妾香橙雙珠環何
用重存問羽爵翠琅玕今我兮問君更有兮異心香亦
不可燒環亦不可沈香燒日有歇環沈日自深
車遥遥篇
車遥遥兮馬洋洋追思君兮不可忘君安遊兮西入秦
願為影兮隨君身君在陰兮影不見君依光兮妾所願
昔思君
昔君與我兮形影潛結今君與我兮雲飛雨絶昔君與
我兮音響相和今君與我兮落葉去柯昔君與我兮金
石無虧今君與我兮星滅光離
詩
答程曉詩(四言)
奕奕兩儀昭昭太陽四氣代升三朝受祥濟濟羣后峩
峩聖皇元服肇御配天垂光伊周作弼王室惟康顒顒
兆民蠢蠢戎羶率土充庭萬國奉蕃皇澤雲行神化風
宣六合咸熙遐邇同歡赫赫明明天人合和下罔遺滯
焦朽斯華矧我良朋如玉之嘉穆穆雝雝興頌作歌
宴會詩
日之既逝情亦既渥賓委餘歡主容不足樂飲今夕温
其如玉
芙蕖
煌煌芙蕖從風芬葩照以皎日灌以清波陰結其實陽
發其華金房綠葉素株翠柯
雜詩三首(以下五言)
志士惜日短愁人知夜長攝衣步前庭仰觀南鴈翔玄
景隨形運流響歸空房清風何飄颻微月出西方繁星
衣(一作依)青天列宿自成行蟬鳴高樹間野鳥號東廂纖
雲時髣髴渥露沾我裳良時無停景北斗忽低昂常恐
寒節至凝氣結為霜落葉隨風摧一絶如流光
閒夜微風起明月照高臺清響呼不應玄景招不來厨
人進藿茹有酒不盈杯安貧福所與富貴為禍媒金玉雖
高堂於我賤蒿萊
鵲巢丘城側雀乳空井中居不附龍鳳常畏蛇與蟲依
賢義不恐近暴自當窮
又答程曉
羲和運玉衡招搖賦朔旬嘉慶形三朝美德揚初春聖
主加元服萬國望威神伊周敷玄化竝世霑天人洪崖
歌山岫許由嗟水濱
宴詩
鸞鳥睎鳳凰望舒繼白日千秋遘嘉會來升君子室華
樽享清酤珍肴自盈溢
天行篇
天行一何健日月無停蹤百川皆赴海(藝文作赴暘谷)三辰回
泰蒙
日昇歌
東光昇朝陽羲和初攬轡六龍竝騰驤逸景何晃晃旭
日照萬方皇德配天地神明鑒幽荒
三光篇
三光垂象表天地有晷度聲和音響應形立影自附素
日抱玄烏明月懷靈兔
衆星詩
朗月共衆星日出擅其明冬寒地為裂春和草木榮陽
德雖普濟非陰亦不成
苦雨
徂暑未一旬重陽翳朝霞厥初月離畢積日遂滂沱屯
雲結不解長溜周四阿霖雨如倒井黃潦起洪波湍深
激墻隅門庭若決河炊爨不復舉竈中生蛙蝦
苦熱
朱明運將極溽暑晝夜興裁動四支廢舉身若山陵珠
汗洽玉體呼吸氣鬱蒸塵垢自成泥素粉隨手凝
古詩
東方大明星光景照千里少年舍家遊思心晝夜起
擬四愁詩四首(并序七言)
張平子作四愁詩體小而俗七言類也聊擬而作之
名曰擬四愁詩
我所思兮在瀛洲願為雙鵠戲中流牽牛織女期在秋
山高水深路無由愍余不遘嬰殷憂佳人貽我明月珠
何以要之比目魚海廣無舟悵勞劬寄言飛龍天馬駒
風氣雲披飛龍逝驚波滔天馬不厲何為多念心憂泄
我所思兮在珠崖願為比翼浮清池剛柔合德配二儀
形影一絶長别離愍余不遘情如攜佳人貽我蘭蕙草
何以要之同心鳥火熱水深憂盈抱申以琬琰夜光寶
卞和既沒玉不察存若流光忽電滅何為多念獨鬱結
我所思兮在崑山願為鹿&KR0034;(一作蛩)闚虞淵日月迴曜照
景天參辰曠隔會無緣愍余不遘罹百艱佳人貽我蘇
合香何以要之翠鴛鴦懸度弱水川無梁申以錦衣文
繡裳三光騁邁景不留鮮似民生忽如浮何為多念秪
自愁
我所思兮在朔方願為飛燕俱南翔煥乎人道著三光
胡越殊心生異鄉愍余不遘罹百殃佳人遺我葆羽纓
何以要之影與形永增憂結繁華零申以日月指明星
星辰有翳日月移駑馬哀鳴慙不馳何為多念徒自虧
兩儀詩
兩儀始分元氣上清列宿垂象六位時成日月西邁流
景東征悠悠萬物殊品齊名聖人憂世實念羣生
天行歌(雜言)
天時泰兮昭以陽清風起兮景雲翔仰觀兮辰象日月
兮運周俯視兮河海百川兮東流
驚雷歌
驚雷奮兮震萬里威陵宇宙兮動四海六合不維兮誰
能理
雜言(一作雷)
雷隱隱感妾心傾耳清聽非車音
雲歌
白雲翩翩翔天庭流景髣髴非君形白雲飄飄捨我高
翔青雲徘徊為我愁腸
蓮歌
渡江南採蓮花芙蓉增敷曄若星羅綠葉映長波迴風
容與動纖柯
啄木
啄木高翔鳴喈喈飄搖林薄著桑槐便緣樹間喙如錐
嚶喔嚶喔聲正悲專為萬物作倡俳當此之時樂不可
迴
雜歌
鳳有翼龍有鱗君不獨興必須良臣
九曲歌
歲莫景邁羣光絶安得長繩繫白日
歌詞
雷師鳴鐘鼓風伯吹笙簧西母出穴聽王父吟東廂
失題五首(見藝文日部)
暘谷發清曜九日棲高枝願得竝天御六龍齊玉羈
二(初學江部)
有女殊代生涉江采菱花上翳青雲景下鑿渌水波
三(藝文矟部)
彎我繁弱弓弄我丈八矟一舉覆三軍再舉殄戎貊
四(藝文庭燎部)
元正始朝享萬國執珪璋枝燈若火樹庭燎繼天光
五(藝文松部)
飛蓬隨飄起芳草摧山澤世有千年松人生詎能百
漢魏六朝百三家集卷三十九
