漢魏六朝百三家集卷二十五目錄
魏文帝集
目錄
樂府(卷二)
臨高臺
釣竿
十五
陌上桑
短歌行
猛虎行
燕歌行(二首)
秋胡行(二首)
善哉行(二首)
同前(二首)
丹霞蔽日行
折楊柳行
飲馬長城窟行
上留田行
大牆上蒿行
艷歌何嘗行
煌煌京洛行
月重輪行
詩
黎陽作(二首)
黎陽作
於譙作
孟津
芙蓉池作
於玄武陂作
至廣陵於馬上作
雜詩(二首)
清河作
清河見挽船士新婚與妻别作
黎陽作
寡婦
令詩
於明津作
失題
見挽船士兄弟辭别詩
補遺
夏日詩
遊獵詩
歌辭
董逃行
遺句
漢魏六朝百三家集卷二十五目錄
漢魏六朝百三家集卷二十五
明張溥輯
魏文帝集
樂府
(詩品云文帝詩源出於李陵頗有仲宣之體則所計百許篇率皆鄙質如偶語惟西北有浮雲)
(十餘首殊美瞻可翫始見其工矣不然何以銓衡羣彦對揚厥弟者耶詩譜云自然浮俊后山)
(詩話云魏文帝曰文以意為主以氣為輔以詞為衛子桓不足以及此其能有所傳乎藝苑巵)
(言云子桓小藻自是樂府本色)
臨高臺(詩紀云此曲三叚辭不相屬鵠欲南遊以下乃古辭飛鵠行也漢曲大略意同)
臨臺行高高以軒下有水清且寒中有黃鵠往且翻行
為臣當盡忠願令皇帝陛下三千歲宜居此宫鵠欲南
遊雌不能隨我欲躬銜汝口噤不能開欲負之毛衣摧
頽五里一顧六里徘徊
釣竿(崔豹古今注云釣竿者伯常子避仇河濱為漁者其妻思之而作也每至河側輙歌)
(之後司馬相如作釣竿詩遂傳為樂曲漢辭今亡)
東越河濟水遙望大海涯釣竿何珊珊魚尾何簁簁行
路之好者芳餌欲何為
十五(古今樂錄云十五歌文帝辭後改歌瑟調西山此似未全)
登山而遠望谿谷多所有楩柟千餘尺衆草芝盛茂華
葉耀人目五色難可紀雉雊山雞鳴虎嘯谷風起號羆
當我道狂顧動牙齒
陌上桑
棄故鄉離室宅遠從軍旅萬里客披荆棘求阡陌側足
獨窘步路局苲虎豹嘷動雞驚禽失羣鳴相索登南山
奈何蹈盤石樹木叢生鬱差錯寢蒿草蔭松栢涕泣雨
面霑枕席伴旅單稍稍日零落惆悵竊自憐相痛惜
短歌行(古今樂錄云王僧虔技錄曰短歌行仰瞻一曲此曲聲製最美辭不可入樂府)
仰瞻帷幕俯察几筵其物如故其人不存(一解)神靈倏忽
棄我遐遷靡瞻靡恃泣涕連連(二解)呦呦遊鹿銜草鳴麑
翩翩飛鳥挾子巢棲(三解)我獨孤焭懷此百離憂心孔疚
莫我能知(四解)人亦有言憂令人老嗟我白髮生一何蚤
(五解)長吟永歎懷我聖考曰仁者壽胡不是保(六解魏右一曲晉)
(樂所奏筝魏遺令節朔奏樂魏文製此辭自撫和歌歌者云貴官彈筝此也)
猛虎行
與君媾新歡託配於二儀充列於紫微升降焉可知梧
桐攀鳳翼雲雨散洪池
燕歌行
秋風蕭瑟天氣涼草木搖落露為霜(一解)羣䴏辭歸鴈南
翔念君客遊多思腸(二解)慊慊思歸戀故鄉君何淹留寄
他方(三解)賤妾焭焭守空房憂來思君不敢忘(四解)不覺淚
下霑衣裳援琴鳴絃發清商(五解)短歌微吟不能長明月
皎皎照我牀(六解)星漢西流夜未央牽牛織女遙相望爾
獨何辜限河梁(七解右多思腸一作思斷腸一曲晉樂所奏)
同前
别日何易會日難山川悠遠路漫漫鬱陶思君未敢言
寄聲浮雲往不還涕零雨面毁容顔誰能懷憂獨不歎
展詩清歌聊自寬樂往哀來摧肺肝耿耿伏枕不能眠
披衣出戶步東西悲風清厲秋氣寒羅幃徐動經秦軒
仰看星月觀雲閒飛鶬晨鳴聲可憐留連顧懷不能存
(右一曲夲辭)
秋胡行
堯任舜禹當復何為百獸率舞鳳皇來儀得人則安失
人則危唯賢知賢人不易知歌以詠言誠不易移鳴條
之役萬舉必全明德通靈降福自天
汎汎綠池中有浮萍寄身流波隨風靡傾芙蓉含芳菡
蓞垂榮朝采其實夕佩其英采之遺誰所思在庭䨇魚
比目鴛鴦交頸有美一人婉如清揚知音識曲善為樂
方(右曲一作浮萍篇有美四句又見善哉行)
同前
朝與佳人期日夕殊不來嘉肴不嘗旨酒停杯寄言飛
鳥告余不能俯折蘭英仰結桂枝佳人不在結之何為
從爾何所之乃在大海隅靈若道言貽爾明珠企予望
之步立躊躇佳人不來何得斯須
善哉行
上山採薇薄暮苦饑溪谷多風霜露沾衣(一解)野雉羣雊
猿猴相追還望故鄉鬱何壘壘(二解)高山有崖林木有枝
憂來無方人莫之知(三解)人生如寄多憂何為今我不樂
歲月如馳(四解)湯湯川流中有行舟隨波迴轉有似客遊
(五解)策我良馬被我輕裘載馳載驅聊以忘憂(六解日歲一作如)
(一作其)
其二
有美一人婉如清揚妍姿巧笑和媚心腸知音識曲善
為樂方哀絃微妙清氣含芳流徵激楚度宫中商感心
動耳綺麗難忘離鳥夕宿在彼中洲延頸鼓翼悲鳴相
求眷然顧之使我心愁嗟爾昔人何以忘憂
同前(初學記載第一解題云於講堂作)
朝日樂相樂酣飲不知醉悲絃激新聲長笛吐清氣(一解)
絃歌感人腸四坐皆歡悅寥寥高堂上涼風入我室(二解)
持滿如不盈有德者能卒君子多苦心所愁不但一(三解)
慊慊下白屋吐握不可失衆賓飽滿歸主人苦不悉(四解)
比翼翔雲漢羅者安所羇冲静得自然榮華何足為(五解)
同前(藝文類聚作銅雀園詩)
朝遊高臺觀夕宴華池陰大酋奉甘醪狩人獻嘉禽(一解)
齊倡發東舞秦筝奏西音有客從南來為我彈清琴(二解)
五音紛繁會撫者激微吟滛魚乘波聽踴躍自浮沈(三解)
飛鳥翻翔舞悲鳴集北林樂極哀情來寥亮摧肝心(四解)
清角豈不妙德薄所不任大哉子野言弭絃且自禁(五解)
(晉右二曲魏樂所奏)
丹霞蔽日行
丹霞蔽日采虹垂天谷水潺潺木落翩翩孤禽失羣悲
鳴雲間月盈則沖華不再繁古來有之嗟我何言
折楊柳行(藝文作游仙詩古樂府作長歌行)
西山一何高高高殊無極上有兩仙僮不飲亦不食與
我一丸藥光耀有五色(一解)服藥四五日身輕生羽翼輕
舉乘浮雲倏忽行萬億流覽觀四海茫茫非所識(二解)彭
祖稱七百悠悠安可原老耼適西戎於今竟不還王喬
假虚辭赤松垂空言(三解)逹人識真偽愚夫好妄傳追念
往古事憒憒千萬端百家多迂怪聖道我所觀(四解曲右一)
(魏晉樂所奏子古今詩話云相州棲霞谷喬順二服飛龍藥十年不飢)
飲馬長城窟行(此闕未全)
浮舟横大江討彼犯荆虜武將齊貫錍征人伐金鼓長
戟十萬隊幽冀百石弩發機若雷電一發連四五
上留田行
居世一何不同上留田富人食稻與粱上留田貧子食
糟與糠上留田貧賤亦何傷上留田禄命懸在蒼天上
留田今爾歎息將欲誰怨上留田
大牆上蒿行(古今樂錄云王僧虔技錄有大牆上蒿行今不歌)
陽春無不長成草木羣類隨大風起零落若何翩翩中
心獨立一何焭四時舍我驅馳今我隠約欲何為人生
居天壤閒忽如飛鳥棲枯枝我今隠約欲何為適君身
體所服何不恣君口腹所嘗冬被貂鼲温暖夏當服綺
羅輕涼行力自苦我將欲何為不及君少壯之時乘堅
車策肥馬良上有倉浪之天今我難得久來視下有蠕
蠕之地今我難得久來履何不恣意遨遊從君所喜帶
我寶劒今爾何為自低卬悲麗平壯觀白如積雪利若
秋霜駮犀標首玉琢中央帝王所服辟除凶殃御左右
奈何致福祥吳之辟閭越之步光楚之龍泉韓有墨陽
苖山之鋌羊頭之鋼知名前代咸自謂麗且美曾不知
君劍良綺難㤀冠青雲之崔嵬纖羅為纓飾以翠翰既
美且輕表容儀俯仰垂光榮宋之章甫齊之高冠亦自
謂美蓋何足觀排金鋪坐玉堂風塵不起天氣清涼奏
桓瑟舞趙倡女娥長歌聲協宫商感心動耳蕩氣回腸
酌桂酒繪鯉魴與佳人期為樂康前奉玉巵為我行觴
今日樂不可㤀樂未央為樂常苦遲歲月逝忽若飛何
為自苦使我心悲
豔歌何嘗行(宋書作古辭樂府作文帝)
何嘗快獨無憂但當飲醇酒炙肥牛(一解)長兄為二千石
中兄被貂裘(二解)小弟雖無官爵鞍馬□□往來王侯長
者遊(三解)但當在王侯殿上快獨摴蒱六博坐對彈碁(四解)
男兒居世各當努力䠞迫日暮殊不久留(五解)少小相觸
抵寒苦常相隨忿恚安足諍吾中道與卿共别離約身
奉事君禮節不可虧上慙倉浪之天下顧黃口小兒奈
何復老心皇皇獨悲誰能知(少小下為趨曲前為豔)
煌煌京洛行(古今樂錄云王僧虔技錄云煌煌京洛行歌文帝園桃一篇樂府解)
(題云晉樂奏文帝夭夭園桃)
夭夭園桃無子空長虚美難假偏輪不行(一解)淮陰五刑
鳥盡弓藏保身全名獨有子房大憤不收襃衣無帶多
言寡誠祇令事敗(二解)蘇秦之說六國以亾傾側賣主車
裂固當賢矣陳軫忠而有謀楚懷不從禍卒不救(三解)禍
夫吳起智小謀大西河何徤伏尸何劣(四解)嗟彼郭生古
之雅人智矣燕昭可謂得臣峩峩仲連齊之高士北辭
千金東蹈滄海(五解)
月重輪行
三辰垂光照臨四海煥哉何煌煌悠悠與天地久長愚
見目前聖覩萬年明闇相絶何可勝言
詩
黎陽作二首
朝發鄴城夕宿韓陵霖雨載塗輿人困窮載馳載驅沐
雨櫛風舍我高殿何為泥中在昔周武爰暨公旦載主
而征救民塗炭彼此一時惟天所讚我獨何人能不靖
亂
其二
殷殷其雷濛濛其雨我徒我車涉此艱阻遵彼洹湄言
刈其楚班之中路塗潦是御轔轔大車載低載昂嗷嗷
僕夫載仆載僵蒙塗冐雨沾衣濡裳
黎陽作
千騎随風靡萬騎正龍驤金鼓震上下干戚紛縱横白
旄若素霓丹旗發朱光追思太王德胥宇識足臧經歷
萬歲林行行到黎陽
於譙作
清夜延貴客明燭發高光豐膳漫星陳旨酒盈玉觴絃
歌奏新曲遊響拂丹梁餘音赴迅節慷慨時激揚獻酬
紛交錯雅舞何鏘鏘羅纓從風飛長劒自低昂穆穆衆
君子和合同樂康(餘一作繫)
孟津
良辰啟初節高會構歡娛通天拂景雲俯臨四達衢羽
爵浮象樽珍膳盈豆區清歌發妙曲樂正奏笙竽曜靈
忽西邁炎燭繼望舒翊日浮黃河長驅旋鄴都
芙蓉池作
乘輦夜行遊逍遙步西園䨇渠相溉灌嘉木繞通川卑
枝拂羽蓋修條摩蒼天驚風扶輪轂飛鳥翔我前丹霞
夾明月華星出雲間上天垂光彩五色一何鮮壽命非
松喬誰能得神仙遨遊快心意保巳終百年
於玄武陂作
兄弟共行遊驅車出西城野田廣開闢川渠互相經黍
稷何鬱鬱流波激悲聲菱茨覆綠水芙蓉發丹榮柳垂
重蔭綠向我池邊生乘渚望長洲羣鳥讙譁鳴萍藻泛
濫浮澹澹隨風傾忘憂共容與暢此千秋情
至廣陵於馬上作(外編云廣陵觀兵魏志黃初六年十月行幸廣陵故城臨)
(江觀兵戎卒十餘萬旌旗數百里帝於馬上為詩是歲大寒水舟不得入江乃引還)
觀兵臨江水水流何湯湯戈矛成山林玄甲耀日光猛
將懷暴怒膽氣正縱横誰云江水廣一葦可以航不戰
屈敵虜戢兵稱賢良古公宅岐邑實始翦殷商孟獻營
虎牢鄭人懼稽顙充國務耕殖先零自破亡興農淮泗
間築室都徐方量宜運權略六軍咸悅康豈如東山詩
悠悠多憂傷(僧晈然云魏文軍至揚子見洪濤浪洶歎曰固天所以隔南北也賦詩而還魏文集)
(無此詩且魏文雄才智略本非庸主如何有此示弱於孫權取笑於劉備陳壽謬矣按夀正史但云引還不言)
(賦詩魏書注載此詩未嘗示弱也豈客子常畏人邪襍詩魏書不載)
襍詩二首(集云枹中作下篇云於黎陽作吕延濟以此詩未即位方為漢征伐李善)
(云當時實至廣陵則此與馬上詩為同時矣今觀棄置詩與天隔南北意合或近是耳)
漫漫秋夜長烈烈北風涼展轉不能寐披衣起彷徨彷
徨忽巳久白露沾我裳俯視清水波仰看明月光天漢
回西流三五正縱横草蟲鳴何悲孤鴈獨南翔鬱鬱多
悲思綿綿思故鄉願飛安得翼欲濟河無梁向風長歎
息斷絶我中腸
其二
西北有浮雲亭亭如車蓋惜哉時不遇適與飄風會吹
我東南行行行至吳會吳會非我鄉安得久留滯棄置
勿復陳客子常畏人(藝苑巵言云讀子桓客子常畏人及答吳朝歌鐘大理書似少年美)
(資負才性而好貨好色且當不得恒享者桓靈寶技藝差相埓而氣尚過之子桓乃得七年天子都所不解)
清河作
方舟戲長水湛澹自浮沈絃歌發中流悲響有餘音音
聲入君懷悽愴傷人心心傷安所念但願恩情深願為
晨風鳥䨇飛翔北林(湛澹藝文作澹澹悲響有餘音一作悲風漂餘音)
清河見挽船士新婚與妻作别(藝文作徐幹為挽船士與新娶)
(妻别玉臺作文帝今從之)
與君結新婚宿昝當别離涼風動秋草蟋蟀鳴相隨洌
洌寒蟬吟蟬吟抱枯枝枯枝時飛揚身體忽遷移不悲
身遷移但惜歲月馳歲月無窮極會合安可知願為䨇
黃鵠此翼戲清池
黎陽作
奉辭討辠遐征晨過黎山巉峥東濟黃河金營北觀故宅
頓傾中有高樓亭亭荆棘繞蕃叢生南望果園青青霜
露慘悽宵零彼桑梓兮傷情
寡婦
(友人阮元瑜早亡傷其妻孤寡為作此詩)
霜露紛兮交下木葉落兮淒淒侯鴈呌兮雲中歸燕翩
兮徘徊妾心感兮惆悵白日急兮西頽守長夜兮思君
魂一夕兮九乖悵延佇兮仰視星月隨兮天迥徒引領
兮入房竊自憐兮孤悽願從君兮終没愁何可兮久懷
(思君一作君思)
令詩(漢獻帝傳云太史丞許芝條上魏王代漢圖䜟王下令辭其詩在令中)
喪亂悠悠過紀白骨從横萬里哀哀下民靡恃吾將佐
時整理復子明辟致仕
於明津作
遙遙山上亭皎皎雲間星遠望使心懷遊子戀所生驅
車出北門遙望河陽城(古辭長歌行與此同後有六句云凱風吹長棘夭夭枝葉傾黃)
(鳥飛相追咬咬弄音聲竚立望西河泣下沾羅纓)
失題(見藝文麞部)
巾車出鄴宫挍獵東橋津重置施密網䍐畢飄如雲彎
弓忽高馳一發連雙&KR0874;(後闕)
見挽船士兄弟辭别詩
舍我故鄉客將適萬里道妻子牽衣𬒮落淚霑懷抱(後闕)
漢魏六朝百三家集卷二十五
