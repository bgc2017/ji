漢魏六朝百三家集卷一百
何遜集題詞
何仲言文名齊劉孝綽詩名齊陰子堅今集中
文頗少為衡山侯與婦一書詞林見賞亦閨房
語耳未可方阿士也子堅長於近體安樂宫詩
尢稱除八病協五音然風格遠不逮仲言銅雀
妓宿南洲浦諸詩又不知何以比肩同聲也秀
才對策南鄉所重既恨未見昏鴉接翅歸金粟
裹搔頭等語集亦無有今所傳者隠侯讀詩一
日三復文集入洛諸賢並贊以此名高耳少陵
佳句多從仲言脱出是以有能詩何水曹之句
後世詩人知慕少陵即慕仲言雖顔黃門致譏
貧寒無貶聲價蓋古人詩名有因後人而益貴
者陰何其類也
目錄
賦
窮烏賦
牋
與建安王謝秀才牋
為孔導辭建安王牋
書
為衡山侯與婦書
七
七召
樂府
銅雀妓
擬輕薄篇
門有車馬客
昭君怨
詩
九日侍宴樂遊苑
登石頭城
望廨前水竹答崔錄事
暮秋答朱記室
酬范記室雲
落日前墟望贈范廣州雲
日夕望江山贈魚司馬
答丘長史
道中贈桓司馬季珪
夕望江橋示蕭諮議楊建康江主簿
寄江州褚諮議
入西塞示南府同僚
下直出谿邊望答虞丹徒教
贈諸遊舊
贈族人秣陵兄弟
秋夕仰贈從兄寘南
仰贈從兄興寧寘南
贈江長史别
送韋司馬别
南還道中送贈劉諮議别
與崔錄事别兼敘擕手
别沈助教
與沈助教同宿湓口夜别
與蘇九德别
贈韋記室黯别
初發新林
渡連圻二首
下方山
入東經諸暨縣下浙江作
還渡五洲
春夕早泊和劉諮議落日望水
和劉諮議守風
宿南洲浦
學古贈丘永嘉征還
和蕭諮議岑離閨怨
嘲劉諮議
詠照鏡
擬青青河畔草轉韻體為人作其人識節工歌
學古三首
聊作百一體
早朝車中聽望
臨行公車
秋夕歎白髮
夜夢故人
從主移西州寓直齋内霖雨不晴懷郡中遊聚
劉博士江丞朱從事同顧不值作詩云爾
春暮喜晴酬袁戶曹苦雨
苦熱
七夕
揚州法曹梅花盛開
行經孫氏陵
塘邊見古塚
哭吳興柳惲
登禪岡寺望和虞記室
答高博士
贈王左丞
敬酬王明府
西州直示同員
野夕答孫郎擢
石頭答庾郎丹
日夕出富陽浦口和朗公
臨行與故遊夜别
與胡興安夜别
車中見新林分别甚盛
曉發
慈姥磯
見征人分别
同虞記室登樓望遠歸
與虞記室諸人詠扇
看伏郎新婚
詠娼婦
詠舞
望新月示同羈
詠春雪寄族人治書思澄
和司馬博士詠雪
詠白鷗兼嘲别者
行經范僕射故宅
王尚書瞻祖日
送褚都曹
送司馬(闕)入五城
邊城思
為人妾思二首
為人妾怨
閨怨二首
南苑
苑中見美人
詠春風
離夜聽琴
相送
答江革聯句不成
又答江革
詠雜花
聯句
擬古三首聯句
往晉陵聯句
范廣州宅聯句
相送聯句
至大雷聯句
賦詠聯句
臨别聯句
增新曲相對聯句
照水聯句
折花聯句
搖扇聯句
正釵聯句
漢魏六朝百三家集卷一百目錄
漢魏六朝百三家集卷一百
明張漙輯
何遜集
賦
窮烏賦
嗟窮烏之小鳥意局促而馴擾聲遇物而知哀翮排空
而不矯望絶侣於夕霞聽翔羣於月曉既滅志於雲霄
遂甘心於園沼時復搶榆决至觸案窮歸若中氣而自
墮似驚弦之不飛同雉塒而共宿啄雁稗以争肥異海
鷗之去就無青鳥之是非豈能瑞周德而丹羽感燕悲
而素暉雖有知於理會終失悟於心機
牋
與建安王謝秀才牋
州民泥塗何遜死罪即日被板以民充年秀才民謝聲
(闕)非關右月旦(闕)名誰錄覩物託興乏澹雅
之才(闕)文豈飄然之作伏惟大王殿下令聞令望
邁楚逾河好德好士雲歸海赴若夫選重雄州望隆觀
國必使聲高後進德繼前修民學異扣鐘辯慚炙輠將
以允應貢選待問金門上第甲科既慚髣髴管窺錐畫
彌畏友朋恩榮忽賁固請無涯便當妄忝魯服濫同齊
吹戰荷屏營忻惶共色不任下情謹奉牋以聞
為孔導辭建安王牋
士實塗泥美非竹箭昔逢際會忝申名質悠悠漢水獨
鶩輕舟雖慕義如歸而暗投多愳遂禮頻上席愛比後
車感此隆遇久知輕死軒蓋出内歷念陪遊府朝升進
隨事多幸賜餘論於顔色奉德音於宴和藉此增榮遂
延繆價今便除名復(闕)足在寬身非木石戀同大馬雖
朝夕曳裾無違接侍而職務一離有同賓客瞻階下拜
屑涕無從永言僚故載懷罔巳頡頏之禽慚悲於出幕
蒙茸之獸結志於首丘
書
為衡山侯與婦書
昔人邀遊洛汭會遇陽臺神仙髣髴有如今别雖帳前
微笑涉想猶存而幄裏餘香從風且歇掩屏為疾引領
成勞鏡想分鸞琴悲别鶴心如膏火獨夜自煎思等流
波終朝不息始知萋萋萱草忘憂之言不實團團輕扇
合歡之用為虛路邇人遐音塵寂絶一日三秋不足為
喻聊陳往翰寧寫欵懷遲枉瓊瑶慰其杼軸
七
七召
假氏先生負兹勁挺狀羣飛之喪侣似獨行之迷徑神
忽忽而若忘意衝衝而不定監丹綠其無主聞鐘鼓以
失聽至乃冬霰積庭室靡人聲春花滿野地無行者圜
堵常閉曲突無煙同生芻之有束共死灰之曀然篤論
公子聞而崛起雖道術之可忘亦切嗟之所恥命徒御
以駱驛將有事乎巖中車煜爚而流水馬泮渙以追風
乃踰汗漫入朦朧至深潭之澳溟有洞室之穹崇居隐
磷而出没望嶔岑而下上竹距石以袤通水韻松而含
響地不寒而蕭瑟月無雲而曭朗於是整容投刺屣履
排門揚眉就席舉袂而言曰若五秀禀其生靈六情通
其愛惡憎共集於鄙老嗜同歸於美樂今足下羣鳥獸
以為娛處貧賤而不怍欲賓實於孤介乃貽譏乎隕穫
至乃&KR3429;&KR3429;死於道邊貿貿填於溝壑削松筆以畫虎鼓
鉛刀而刻鶴身既勞而不勌事何感而莫懲欲模名於
帶索豈知命於泥繩何異走長衢而避影煎流水以求
冰今欲導足下以衛生之秘術怡神之妙道譬愈我於
沉痾若起尸於仙草寧願聞乎先生曰有為之生巳逼
無益之慮常勞若見明於凝滯幸求教於肓膏
公子曰千門始搆百常洞啟激渚開渠疏山抗址延袤
水陸曠望東西下臨江海上屬雲霓百丈杳冥以飛跨
九層鬱律以階梯步三休而未半塗中宿而方迷雕墻
曲屈以交牙網戶周流以重積既隂岑而影響亦叫嘯
而迴易沙板金鋪紫柱玉磶煒煌熻赩硱磳搏敝圖雲
霧之蔽虧壯神仙之來往璧璫自耀珠綴嘗響蜉蝣動
而晝喧熠耀飛而夜朗既臨下以漻泬亦憑高而泱漭
聞疾雷於階枒弄奔星於帷幌亘以曲堂周以洞房北
負連闥南注長廊綺疏交映鏤檻相望燕飛蓮井日照
杏梁陽烏鶱其將動雲鳳矯而欲翔若乃凌沼開源延
石崇壤疑崐閬之鬱岪侔滄溟之瀇瀁其中則有桂宫
栢寢吳臺柘館複道耿介而連雲阿閣穹窿而仰漢望
虬欄之映水見丹鶴之出岸豔草妖色嘉樹珍名長生
靈夀男華女貞河柳垂葉山榴發英翫竒花之春滿摘
甘實於夏成此實宫苑之壯麗豈能從我而為榮先生
曰多言反道辨口傷實懼貽弊於蔀家且自求乎容䣛
公子曰銅鉼玉井金釜桂薪六彝九鼎百果千珍熊蹯
虎掌雞跖猩唇潛魚兩味立犀五肉拾卵鳳巢剖胎豹
腹三臠甘口七葅愜目蒸餅十字湯官五熟海椒魯豉
河鹽蜀薑劑水火而和調糅蘇蔱以芬芳脯追復而不
盡犢稍割而無傷黿羹流歠蜒醬先嘗鱠温湖之美鮒
切丙穴之嘉魴落爼霞散逐刅雪揚輕同曳蠒白似飛
霜蔗有盈丈之名桃表兼斤之實杏積魏國之貢菱為
巨野所出衡曲黃梨汶垂蒼栗隴西白柰湘南朱橘荔
枝沙棠蒲萄石蜜瓜稱素腕之美棗有細腰之質並抗
吻以除煩永咀牙而消疾於是三雅陳席百味開印玉
璣星稀蘭英縹潤既夷志於坎壈亦忘懷於鄙吝此盖
滋旨之極珍豈從余而並進先生曰不貴媮食豈甘醇
酒既深悟於腐腸豈自迷於爽口
公子曰秦氏獨立燕姬絶世如短如長不穠不細信耳
目之珍冶乃古今之佳麗妍姿豔逸淑性閒華效施朱
於宋里結墮馬於梁家析纖腰以微步呈皓腕於輕紗
臨池正領拂鏡看花觀堵墻以颯杳傾城國以喧譁墨
欲歸而抽軫惠將返而迴車至乃鄭衛繁聲抑揚絶調
足使風雲變動性靈感召擊哀響則春臺之人愴焉而
雪泣起懽情則崩城之婦粲然而微笑&KR2444;谷調鳳之管
龍門獨鵠之柯綠珠絳樹宋臘韓娥青春婉娩上客輕
過開洞房以命賞召才人而合宴舉輕幔以徐來隔珠
簾而可見牀披象簟戸垂羅薦聽促柱之方遒聞度聲
之始囀步想象以頓足腕蹁蹮而拂面託斜視於遺簮
寄含情而舉扇俄而夕鶩東返落日西懸綺霞映水蛾
月生天解鴛鴦之繡被拂蛩蚷之長氊燭中帷而動爛
香出帳而微烟願横衾以自昵脱斜領於君前此乃聲
色之妖蕩將不從我而流連先生曰滛聲非篤論之旨
麗色乃余情所棄伐國不問仁人此言何從而至
公子曰歲晩農收時閒務隙山火已燎野霜初白聊效
殺於秋冬將從禽於草澤蜀地五丁齊都二子氣動山
漂汗揮雨起渥洼流頳護蘭泄血躡飛影於未形奔流
星於欲滅革車隐隐轂騎闐闐鼓噪喧而振地烝徒駭
而聒天割玉之刀飲石之箭置羅布其一目罟網周其
三面犬號驤螭鷹名奔電暫離已合忽隐仍見赴迥趨
危衝林䟦援草随足起山從眼轉跨躡谿澗電舉陵阪
鳥不及飛獸不遑伏既前躙而後掎亦左排而右蹴蹠
實駭而自救騰靈亂而相撲視灑血之丹地見飛毛之
暗目傍窮劫欹勢極搜求文皮坐裂膬尾生抽手羈鐡
頂足批銅頭象折齒而陵遽貃拉幽而夷猶擒高樓之
度索走大樹之神牛鴈聞弦而站墮猿抱木而啾啁&KR0008;
楚王之雲夢耻漢帝之中流此武材之矯猛豈能從我
而畋遊先生曰馳騁傷仁好殺非勇幸廣内之豊樂何
禽荒之足重
公子曰踆烏始照官槐遽而欲舒顧兔纔滿庭英紛而
就落譬光影於飛浮比生靈於栖託擾擾摩肩轔轔方
駕空怵迫於毁譽獨慇勤於用舍嗟向有而今無歎後
榮而前謝清歌雅舞暫同於夢寐廣厦高堂俄成於幻
化若夫洗精服食慕道遊仙尋玉塵於萬里守金竈於
千年三尸可度九轉難傳飛騰水陸咀嚼靈玄若乃壁
上真辭枕中秘要彈壓神鬼吐納靈妙既變醜以成妍
亦反老而為少虬駕夭矯而出沒霓裳颯沓而容與接
鵠馭於後乘追鳳簫於前侣雨散漫以霑服雲霏微而
襲宇瞰芝闕以窈窕見玉臺之相拒盖排煙而漸滅旌
拖風而未舉值解佩於江濱逢弄珠於漢渚薄遊玄圃
弭節太華列神童於羽帳侍玉女於仙車澗採兮危實
苑拔兮迴花聽弱水之晨浪望崑山之夕霞窮北辰而
比夀指中岳以為家此神仙之恍惚豈從我而蠲邪先
生曰捕影之言莫測擊風之論難盡未嘗留意於死生
豈稍論於椿菌
公子曰洙泗遺文鄒魯餘烈其道未迷其風不絶方領
圓冠金口木舌談章句之遠旨構紛綸之雅說陳五禮
明六詩貫穿微妙辯析毫釐既待問於重席亦覃思而
下幃醖藉愷悌和樂緝熙生徒肅肅賓友師師並接袵
以聞道俱援手而受辭心絶内戰事無外慾横經者比
肩擁箒者繼足醜申韓之法令陋桓文之風俗六郡湊
其衣冠五陵窮其軌躅信斯文其若水實斯人之如玉
若夫珠璣産於蚌蛤珪璧出於山淵未有玉不瑩而為
寶人無學而稱賢盖持身之管籥進德之舟船響如鐘
而待叩明似鏡以長懸此其重於經術寧降志於吾賢
先生曰誠此言之甚美比斯道之為曠耻見嘲於腐儒
豈求珍於席上
公子曰我大梁之啟基方䆳古而無匹先天定始比殷
周而餘裕揖讓受終考唐虞而不失道德有序憲章咸
秩六府孔修百司盡畢搜求儒雅招拾遺逸旰食思治
雖聞之於昔談昧旦臨朝乃見之乎兹日蕩蕩薰風泱
泱大典道含弘而廣被澤汪濊而傍闡採輿人之片言
納匹夫之小善事在微而畢照物無幽而不顯若夫下
車布德伐罪弔民風無偃稼雨不破塵覩勝殘於朞月
見成俗於浹辰含羣生兮如海飬萬類其猶春鄉無豕
食之隸野靡狼顧之民樵者目金而知耻耕夫讓畔以
成仁何大庭之足競豈栗陸之能隣璧水道庠序之風
石渠啟珪璋之盛竒士輻湊而騁足異人間出而效命
小大之獄無冤民翾飛之物無天性故能睦之以九世
齊之以七政坦坦恢恢巍巍赫赫政德洽於霜風教義
窮於足迹望雲氣而欵關候海水而重譯所謂府不輟
貢史無虛帛天端磊砢而相尋地符氛氲而不少收六
穗於征賦翫九莖於池沼三足應感而來儀一角知時
而自擾映景星於初月聆鳳音於將曉若乃亭毒不疵
合天地而並施陶鈞日月與造化而齊功故非言辭之
可具盡筆札之所能窮懷真獨往之夫犇走而從事滅
迹藏名之士顛倒而向風二漢有同於兒戲魏晉無礙
於胸中言未畢先生攝衣而起曰子前所說似玉巵之
無當徒費辭而難領譬由背日而視秋毫却行而求鄢
郢一聞皇王之盛則豁然神悟而理攄志無時而可卷
邦有道而宜舒敢以殘智請從後車
樂府
銅雀妓
秋風木葉落蕭瑟管絃清望陵歌對酒向帳舞空城寂
寂簷(一作簾)宇曠飄飄帷幔輕曲終相顧起日暮松栢聲
擬輕薄篇
城東美少年重身輕萬億柘彈隨珠丸白馬黃金飾(一作)
(勒)長安九逵上青槐蔭道植轂擊晨巳喧肩排暝不息走
狗通西望牽牛亘南直相期百戱傍去來三市側象牀
沓繡被玉盤傳綺食倡女掩歌扇小婦開簾織相看獨
隱笑見人還斂色黃鵠悲故羣山枝詠新識烏飛過客
盡雀聚行龍匿酌羽方厭厭此時懽未極
門有車馬客(樂府作何妥非)
門有車馬客言是故鄉來故鄉有書信縱横印撿開開
書看未極行客屢相識借問故鄉來潺湲淚不息上言
離别久下言望應歸寸心將夜鵠相逐向南飛
昭君怨(樂府作何妥非)
㫺聞白鶴弄已自軫離情今來昭君曲還悲秋草生
詩
九日侍宴樂游苑(為西豐矦作)
皇德無餘讓重規襲帝勛垂衣化比屋睠顧慎為君翾
飛悅有道卉木荷平分宸襟動時豫歲序屬涼氛城霞
旦晃朗槐霧曉氤氲鸞輿和八襲鳳駕啟千羣羽觴懽
湛露佾舞奏承雲禁林終宴晚華池物色曛疏樹翻高
葉寒流聚細紋晴軒連瑞氣同(一作飛)惹御香芬日斜迢
遞宇風起嵯峨雲運偶參矦服恩洽厠朝聞於焉藉多
幸歲暮仰遊汾
登石頭城
關城乃形勢地險差非一馬嶺逐紆回大牙傍隆窣百
雉極襟帶億庾兼量出至理歸無為善守竟何恤眺聽
窮耳目遠近備幽悉擾擾見行人暉暉視落日連檣入
迴浦飛蓋交長術天暮遠山青潮去遥沙出薄宦恧師
表屬辭慙愈疾願乘觳&KR1100;牛還隱蒙籠室
望廨前水竹答崔錄事(拾遺作顧則心詩非)
蕭蕭藂竹映澹澹平湖淨葉倒漣漪文水漾檀欒影相
思不會面相望空延頸遠天去浮雲長墟斜落景幽痾
與歲積賞心隨事屏鄉念一邅迴白髮生俄頃
暮秋答朱記室
游揚日色淺騷屑風音勁寒潭見底清風色極天淨寸
隂坐銷鑠千里長遼迥桃李爾繁華松柏余本性故心
不存此高文徒可詠
酬范記室雲
林密戶稍隂草滋階欲暗風光蕊上輕日色花中亂相
思不獨懽佇立空為歎清談莫芙理繁文徒可玩高唱
子自輕繼音予可憚
落日前墟望贈范廣州雲
緣溝綠草蔓扶援雜華舒輕烟澹柳色重霞映日餘遥
遥長路遠(一作晚)寂寂行人疎我心懷碩德思欲命輕車
高門盛遊侣誰肯進畋漁
日夕望江山贈魚司馬
湓城帶湓水湓水縈如帶日夕望高城耿耿青雲外城
中多宴賞絲竹常繁會管聲巳流悅弦聲復凄切歌黛
慘如愁舞腰凝欲絶仲秋黃葉下長風正騷屑早雁出
雲歸故燕辭檐別晝悲在異縣夜夢還洛汭洛汭何悠
悠起望西南樓(一作登西樓)的的帆向浦團團月映(一作隱)洲
誰能一羽化輕舉逐飛浮
答丘長史
宿昔敦遠遊名分乃異路千里泝波潮一朝披雲霧從
容捨密勿繾綣論襟趣披文極詆訶析理窮章句明鐘
信有待巨海誰能喻奔景驟西傾還途忽東鶩黃花發
岸草赤葉翻高樹漁舟乍回歸沙禽時獨赴宴年時未
幾離歌倏成賦伊我念幽關夫君思贊務短翮方息飛
長轡日先驅曝鰓(闕)走逸翮康時務握手異沈浮佳
期安可屢
道中贈桓司馬季珪
晨䌫雖同解晚洲阻共入猶如征鳥飛差池不可及本
願申羈旅何言異翔集君渡北江時詎今南浦泣
夕望江橋示蕭諮議楊建康江主簿
夕鳥已西度殘霞亦半消風聲動密竹水影漾長橋旅
人多憂思寒江復寂寥爾情深鞏洛予念返漁樵何因
適歸願分路一揚鑣
寄江州褚諮議
自與君別離四序紛迴薄分手清江上念别猶如昨追
憶邊城遊奚尋平生樂俱登巃嵸嶺共坐逶迤閣清吹
或忘歸繁文時間作連鑣戱淺草遊幰遵長薄五載同
衣裘一朝異暌索夫君頗留滯驂騑未沃若伊家從入
關終是填溝壑早秋正悽愴餘暉晚銷鑠林葉下仍飛水
花披未落如何隔千里無由舉三爵因君奏采蓮為余
吟别鶴
入西塞示南府同僚
露清曉風冷天曙江晃(一作光)爽薄雲巖際出初月波中
上黯黯連嶂隂騷騷急沫響迴楂急礙浪羣飛争戲廣
伊余本羈客重暌復心賞望鄉雖一路懷歸成二想在
昔愛名山自知懽獨往情游乃落魄得性隨怡飬年事
以蹉跎生平任浩蕩方還讓夷路誰知羨魚網
下直出谿邊望答虞丹徒教
夫君美章句席丈珍梁楚伊余忝攝官含毫亦禁阻直
廬去咫尺心期得宴語休沐乃幽棲别離未幾許佇立
日將暮相思忽無緒谿北映初星橋南望行炬九重不
可越三爵何由舉
贈諸遊舊
弱操不能植薄伎竟無依淺智終已矣令名安可希擾
擾從役倦屑屑身事微少壯輕年月遲暮惜光輝一塗
今未是萬緒昨如非新知雖巳樂舊愛盡睽違望鄉空
引領極目淚沾衣旅客長憔悴春物自芳菲岸花臨水
發江燕遶檣飛無由下征帆獨與暮潮歸
贈族人秣陵兄弟(何思澄為秣陵令)
吾宗昔多士文雅高縉紳小子無學術丁寧困負薪傍
枝實紛亂領袖寄親姻名價齊兩許閨門比三陳風力
咸通邁藝業並紛綸元方振高羽洛令初解巾自爾典
名郡所在號清淳齊兒敢為俗蜀物豈隨身祿俸不妻
子謳吟乃吏民孰云穢明德惟在中聖人若能遺酌我
稱首當屬仁仲將本特逹坎壈猶賤貧方成天下士豈
伊席上珍外情或簡易内鑒甚人倫時然臨下邑摘伏
信如神顧余晚脱略懷抱日湮淪游宦疲年事來往厭
江濱十載猶先職一官乃任真土牛竟不進芻狗空重
陳羈旅無儔匹形影自相親蕭索高秋暮砧杵鳴四隣
霏霏入窗雨漠漠暗牀塵所思不可見邈若胡與秦願
子加餐飯良會在何辰
秋夕仰贈從兄寘南
階蕙漸翻葉池蓮稍罷花高樹北風響空庭秋月華寸
心懷是夜寂寂漏方賒撫弦乏歡娛臨觴獨歎嗟悽愴
戸凉入徘徊櫩影斜無為淹戚里見就還田家
仰贈從兄興寧寘南
家世傳儒雅貞白仰餘徽宗派已孤狹財産又貧微棲
息同蝸舍出入共荆扉松筆時臨沼蒲簡得垂帷幸逢
四海泰日月耀增輝相顧無羽翮何由總奮飛一朝異
言宴萬里就暌違遠江飄素沬高山鬱翠微相思對淼
淼相望隔巍巍死灰終不然長岑且未歸當憐此分袂
胍胍淚沾衣
贈江長史别
二紀歷兹辰投分敦遊處况事兼年德宴交無爾汝中
歲多乖違由來難具叙及君相藩牧伊予客梁楚出國
乃參差會歸同處所以兹篤惠好何用忘羈旅重得申平
生何年更暌阻籠禽恨跼促逸翮超容與餞道出郊坰
把袂臨洲渚長飈落江樹秋月照沙溆遠送子應歸棹
開帆欲舉離舟懽未極别至悲無語安得生羽毛從君入
宛許
送韋司馬别
送别臨曲渚征人慕前侣離言雖欲繁離思終無緒憫
憫分手畢蕭蕭行帆舉舉帆越中流望别上高樓予起
南枝怨子結北風愁邐邐山蔽日洶洶浪隱舟隱舟邈
巳遠徘徊落日晚歸衢並駕奔别館空筵卷想子斂眉
去知予銜淚返銜淚心依依薄暮行人稀曖曖入塘港
蓬門巳掩扉簾中看月影竹裏見螢飛螢飛飛不息獨
愁空轉側北窗倒長簟南鄰夜聞織棄置勿復陳重陳
長歎息
南還道中送贈劉諮議别
一官從府役五稔去京華遽逐春流返歸帆得望家天
末静波浪日際斂烟霞岸薺生寒葉村梅落早花遊魚
上急水獨烏赴行楂目想平陵柏心憶青門瓜曲陌背
通垣長墟抵狹斜善鄰談榖稼故老述桑麻寢興從間
逸視聽絶諠譁夫君日高興為樂坐驕奢室墮傾城佩
門交接幰車入塞長雲雨出國暫泥沙握手分岐路臨
川何怨嗟
與崔錄事别兼叙携手
去夏予回首言乃重行行今春遊派澨訪予猶武城暫
别年逾半同歸月未盈復道中寒食彌留曠不平道術
既為務懽悰苦未并及爾沈痾愈值兹秋序明石磧㳂
江静沙流繞岸清川平看鳥遠水淺見魚驚逝將窮履
歷方欲恣逢迎何言聚易散鄉棹爾孤征我本倦遊客
心念似懸旌聞離常屑涕是别盡凄清(一作情)况此忘懷
地相愛猶弟兄脈脈留南浦悠悠返上京欲鑷星星鬢
因君示友生
别沈助教
可憐玉匣劍復此飛鳬舄未覺愛生憎忽見䨇成隻一
朝别笑語萬事成疇昔道遒若波瀾人生異金石願君
深自愛共念悲無益
與沈助教同宿湓口夜别
我為潯陽客戒旦乃西游君隨春水駛雞鳴亦動舟共
泛湓之浦旅泊次城樓華燭巳消半更人數唱籌行人
從此别去去不淹留
與蘇九德别
宿昔夢顔色咫尺思言偃(疑作宴)何况杳來期各在天一
面踟躇暫舉酒倏忽不相見春草似青袍秋月如團扇
三五出重雲當知我憶君萋萋若被逕懷抱不相聞
贈韋記室黯别
故人儻送别停車一水東去帆若不見試望白雲中促
膝今何在銜杯誰復同水夜看初月江晚泝歸風無因
生羽翰千里暫排空
初發新林
伊昔負薪暇慕義遊梁楚短翮忘連翩追飛散容與優
游沐道教漸瀆淹寒暑大德本無酬輕生竊自許舟歸
屬海運風積如鵬舉浮水暗舟艫合岸喧徒侣凛凛窮
秋暮初寒入洲渚鐃吹響清江懸旗出長嶼危檣迥不
進沓浪高難拒回首泣親賓中天望宛許帝城猶隱約
家園無處所去矣方悠悠含意將誰語
渡連圻二首
此山多靈異峻岨實非恒洑流自洄糾激瀨視奔騰懸
崖抱奇崛絶壁駕崚嶒硣磟上争險岞崿下相崩百年
積死樹千尺掛寒藤詭怪終不測迴沈意難登願欲書
聞見聊以寄親朋
連圻連不極極望在雲霞絶壁無走獸窮岸有盤楂糾
紛上巃嵸穿豁下巖岈魚遊若擁劍猿掛似懸瓜隂岸
生駮蘚伏水拂澄沙客子行行倦年光處處華石蒲生
促節巖樹落高花暮潮還入浦夕鳥飛向家寓目皆鄉
思何時見狹斜
下方山
寒鳥樹間響落星川際浮繁霜白曉岸苦霧黑晨流鱗
鱗逆去水瀰瀰急還舟望鄉行復立瞻途近更修誰能百
里地縈繞千端愁
入東經諸暨縣下浙江作
疲身不自量温腹無恒擬未能守封植何能固廉耻一
經可人言三冬徒戲爾虚信蒼蒼色未究冥冥理得彼
既宜然失之良有以常言厭四壁自覺輕千里日夕聊
望遠山川空信美歸飛天際没雲霧江邊(一作傍)起安邑
乏主人臨卭多客子鄉鄉自風俗處處皆城市所見無
故人含意終何巳
還渡五洲
我行朔已晦泝水復沿流戎傷初不辨動默自相求睠
言還九派迴艫出五洲蕭散烟霧晚凄清江漢秋沙汀
暮寂寂蘆岸晚修修以此南浦夜重此北門愁方圓既
齟齬貧賤豈怨尤
春夕早泊和劉諮議落日望水
旅人嗟倦遊結纜坐春洲日暮江風静中川聞棹謳草
光天際合霞影水中浮單艫時向浦獨檝乍乘流孌童
泣垂釣妖姬哭盪舟客心自有緒對此空復愁
和劉諮議守風
彌旬苦凌亂揆景候阡陌晝想汝陽津夜夢邯鄲驛憤
風急驚岸屯雲仍觸石蕭條疾帆流磈礧衝波白息榜
巳云久維梢晨已積蒼蒼極浦潮杳杳長洲夕本慙佽
飛劍寧慕澹臺璧纖羅若不(闕)跂予中上澤
宿南洲浦
幽棲多暇豫從役知辛苦解纜及朝風落帆依暝浦違
鄉巳信次江月初三五沈沈夜看流淵淵朝聽鼓霜洲
渡旅鴈朔飈吹宿莽夜淚坐滛滛是夕偏懷土
學古贈丘永嘉征還
龍馬魚腸劍躞蹀起風塵結客蔥河返喧喧動四鄰入
墟猶憶舊覓巷復疑新窺見應門出遥識下機人相悲
淚欲下離别方自陳
和蕭諮議岑離閨怨
曉河沒高棟斜月半空庭窗中度落葉簾外隔飛螢含
悲(玉臺作情)下翠帳掩泣(玉臺作涕)閉金屏昔期今未返春草寒
復青思君無轉易何異北辰星
嘲劉諮議
房櫳滅夜火窗戸映朝光妖女褰帷去躞蹀初下牀雀
釵横曉鬢蛾眉豔宿粧稍聞玉釧遠猶憐翠被香寧和
早朝客差池已鴈行
詠照鏡
朱簾旦初捲綺機晨未織玉匣開鑑影寶臺静臨飾對
影獨含笑看花時轉側聊為出蠒眉試染天桃色寶釵
若可間金鈿畏相逼蕩子行未歸啼粧坐沾臆
擬青青河畔草轉韻體為人作其人識節
工歌
春蘭(一作園)日應好折花望遠道秋夜苦復長抱枕向空
牀吹臺(一作樓)下促節不言於此别歌筵掩團扇何時一
相見絃絶猶依軫葉落纔下枝即此雖云别方我未成離
學古三首
長安美少年羽騎暮連翩玉羈瑪瑙勒金絡珊瑚鞭陣
雲横塞起赤日下城圓追兵待都護烽火望祁連虎落
夜方寢魚麗曉復前平生不可定空信蒼浪天
鞏洛上東門薄暮川流側渾渾車馬道行人不相識目
夕棲鳥遠浮雲起新色寸心空延佇對面何由即飛輪
倘易去易去因風力
昔隨張博望辭帝長楊宫獨好西山勇思為北地雄十
年事河外雪(一作雲)鬢别關中季月邊秋重嚴野散寒蓬
日隱龍城霧塵起玉關風全狐君巳復半菽我猶空欲
因上林鴈一見平陵桐
聊作百一體
靈輒困桑下於陵拾李螬歷齒方嗟賤炙背豈知豪傭
畊乏旅力倚市憚劬勞曠日無豆飰方冬缺緼袍清旦
開蓬蓽舉目想煎熬樞機慎僕隸媒蘖畏朋曹萬途皆
自僻一事豈他褒匆匆昨不定負杖出蓬蒿逄施同溝
壑值設乃糠糟生途稍冉冉逝水日㴞㴞咸言等木石
誰當出羽毛
早朝車中聽望
詰旦鐘聲罷隱隱禁門通蘧車響北闕鄭履入南宫宿
霧開馳道初日照相風胥徒紛絡驛騶御或西東暫喧
耳目外還保性靈中方驗遊朝市此說不為空
臨行公車
擾擾排曙扉鱗鱗驅早駕禁門儼猶閉嚴城方警夜道
勝多增榮拙薄終難化以兹畎澮質重與滄溟舍纚舟
去濁河揆景辭清灞平生多意緒懷抱皆徂謝念此將
如何撫心獨悲咤
秋夕歎白髮
絲白不難染蓬生直易扶惟見(一作此)星星鬢獨與衆中
殊昔年十四五率性頗廉隅直是安被褐非敢慕懷珠
何言志事晚疲拙嬰殊軀逄時乃倏忽失路亦斯湏郊
郭勤二頃形體憩一廡涸蚌困魚目籠禽觸四隅宵長
壁立静廓處謝懽愉月色臨窗樹蟲聲當戶樞飛蛾拂
夜火墜葉舞秋株逐物均乘鶴違俗等䨇鳬故人倘未
棄求我谷之嵎
夜夢故人
客心驚夜魂言與故人同開簾覺水動映竹見牀空浦
口望斜月洲外聞長風九秋時未晚千里路難窮已如
臃腫木復似飄颻蓬相思不可寄直在寸心中
從主移西州寓直齋内霖雨不晴懷郡中遊聚
寓直慚虎賁沈迷豈職事祈祈寒枝動濛濛秋雨駛不
見眼中人空想山南寺䨇桐傍櫩上長楊夾門植夙昔
搆良遊接膝同懽志東西忽為阻向隅懷獨思颯颯履聲
喧擾擾羣分異卧聞復雷響坐視重扄秘欲寄一行書
何解三秋意
劉博士江丞朱從事同顧不值作詩云爾
故人篤久要新知從暮室﨑嶇枉道過邂逅幽人出心
期不會面懷之成首疾向夕敞山扉臨窗玩餘帙蜘蛛
正網戸落花紛入膝浸滛水上風蔽虧霞中日良辰一
携手住坐無儔匹劉矦務屬書江生勤下筆朱君博辭
理去去追名實是顧一參差何能更蓬蓽吾人少拘礙
得性便遊逸方欲俟寒裳相從懽道術
春暮喜晴酬袁戸曹苦雨
振衣喜初霽褰裳對晚晴落花猶未捲時鳥故餘聲春
芳空悅目游客反傷情鄉園不可見江水獨自清願得
同携手歸望對都城
苦熱
昔聞草木焦今窺(一作覩)沙石爛曀曀風逾静曈曈日漸
旰習静閟(一作悶)衣巾讀書煩几案卧思清露浥坐待高
星燦蝙蝠戸中飛蠛蠓窗間亂實無河朔飲空有臨淄
汗遺金不自拾惡木寧無幹願以三伏晨催促九秋換
七夕
仙車駐七襄鳳駕出天潢月映九微火風吹百和香來
懽暫巧笑還淚已沾裳(一作啼粧)依稀如洛汭倏忽似高唐
别離未得語河漢漸湯湯
揚州法曹梅花盛開
兔園標物序驚時最是梅銜霜當路發映雪擬寒開枝
横郤月觀花繞凌風臺朝灑長門泣夕駐臨卭杯應知
早飄落故逐上春來
行經孫氏陵
昔在零陵厭神器若無依逐兔爭先捷掎鹿競因機呼
噏開伯道叱咤掩江畿豹變分竒略虎視肅戎威長蛇
衂巴漢驥馬絶淮淝交戰無内禦重門豈外扉成功舉
已棄凶德愎而違水龍忽東騖青蓋乃西歸朅來巳(一作)
(易)永久年代曖微微苔石疑文字荆墳失是非山鶯空
曙響隴月自秋暉銀海終無浪金鳬會不飛閴寂今如
此望望沾人衣
塘邊見古塜
行路一孤墳路成墳欲毁空疑年代積不知陵谷徙
幾逄(一作經)秋葉黃驟見春流瀰金蠶不可織玉樹何
時蕊陌上驅馳人笑歌自侈靡今日非明日所念誰
憐此
哭吳興柳惲
南州擅荆梓上國稱羽儀伊人以戴德李公傷在期遠
識内無愠深衷外有規(一怍窺)清文窮麗則弘論盡高竒
多能誠所貴小善聊復為百步均射葉八體妙臨池曲
悟同神解龜謀信有知入朝耿長劍出牧盛層麾納言
信加首豐貂亦在移霞區兩借寇貪泉一舉巵翰飛矯
未極朝露溘先危以兹舊館想况乃西日垂蔓草生車
轍枯木卧崩坻樽酒誰為滿靈衣空自披眷言尋惠好
慟哭悲路岐含毫徒有屬搦管竟無摛
登禪岡寺望和虞記室
南望南郭門拱樹稍雲密北窗北溱(一作湊)道重樓霧中
出接樹隠高蟬交枝承落日光隂不可捨懷抱何由悉
答高博士
北窗凉夏首幽居多卉木飛蝶(一作蝶)弄晚花清池映疎
竹為宴得快性安閒聊鼓腹將子厭囂塵就予開耳目
贈王左丞
櫩外鶯啼罷園裡日光斜游魚亂水葉輕燕逐風花長
墟上寒靄曉樹沒歸霞九華暮已隐抱鬱徒交加
敬酬王明府
星稀初可見月出未成光澄江照遠火夕霞隐連檣賤
軀臨不測玉體畏垂堂念别已零淚况乃思故鄉
西州直示同員
日長禁戸倦即事思短晨漏盡唱聲急此理復傷人矛
盾交為論光璧帶成珍誓將收飲啄得得任心神
野夕答孫郎擢
山中氣色滿墟上生烟露杳杳星出雲啾啾雀隐樹虚
館無賓客幽居乏懽趣思君意不窮長如流水注
石頭答庾郎丹
高樹蔭樓密細草綠成被黃鸝隐葉飛蛺蝶縈空戲隂
岑自爾悅寂寥予罕寄相如阻禁闈何由從簡易
日夕出富陽浦口和朗公
客心愁日暮徙倚空望歸山烟涵樹色江水映霞暉獨
鶴凌空(一作風)逝雙鳬出浪飛故鄉千餘里兹夕寒無衣
臨行與故遊夜别
歷稔共追隨一旦辭羣匹復如東注水未有西歸日夜
雨滴空階曉燈暗離室相悲各罷酒何時同(一作更)促膝
與胡興安夜别
居人行轉軾客子暫維舟念此一筵笑分為兩地愁露
濕寒塘草月映清淮流方抱新離恨獨守故園秋
車中見新林分别甚盛
金谷賓遊盛青門冠蓋多隔林望行幰下阪聽鳴珂於
時春未歇麥氣始清和還入平原逕窮巷可張羅
曉發
早霞麗初日清風消薄霧水底見行雲天邊看遠樹且
望沿泝劇暫有江山趣疾兔聊復起爽地豈能賦
慈姥磯
暮烟起遥岸斜日照安流一同心賞夕暫解去鄉憂野
岸平沙合連山遠霧浮客悲不自巳江上望歸舟
見征人分别
凄凄日暮時親賓俱竚立征人拔劍起兒女牽衣泣候
騎出蕭關追兵赴馬邑且當横行去誰論裹屍入
同虞記室登樓望遠歸
登樓欲望遠遥遥見白衣白衣猶遠遠言是稍知非對
窗看寶瑟入戶弄鳴機無令日光晩門閣掩重扉
與虞記室諸人詠扇
如珪信非玷學月但為輪機杼蘼蕪妾裁縫篋笥人搖
風入素手占曲掩朱唇羅袖幸拂拭微芳聊可因
看伏郎新婚
霧夕蓮出水霞朝日照梁何如花燭夜輕扇掩紅粧良
人復灼灼席上自生光所悲高駕動環珮出長廊
詠娼婦
曖曖高樓暮華燭帳前明羅帷雀釵影寶瑟鳳雛聲庭
花枝上發新月霧中生誰念當窗牖相望獨盈盈
詠舞
管清羅薦合絃驚雪袖遲逐唱迴纖手聽曲轉蛾眉凝
情眄墮珥微睇託含辭日暮留嘉客相看愛此時
望新月示同羈
初宿長淮上破鏡出雲明今夕千餘里雙蛾映水生的
的與沙静灔灔逐波輕望鄉皆下淚非我獨傷情
詠春雪寄族人治書思澄
可憐江上雪迴風起復滅本欲映梅花翻悲似玉屑朝
鶯日弄響暮條行可結咸言不適時安知非矯節
和司馬博士詠雪
凝階夜似月拂樹曉疑春蕭散忽如盡徘徊已復新暫
蔽卷䊵質復慙施粉人若逐微風起誰言非玉塵
詠白鷗兼嘲别者
可憐雙白鷗朝夕水上遊(玉臺作浮)何言異棲息雌住雄不
留孤飛出溆浦獨宿下滄洲東西從此别影響絶無由
行經范僕射故宅
旅葵應蔓井荒藤已上扉寂寂空郊暮無復車馬歸㶑
灔故池水蒼茫落日暉遺愛終何極(一作閴寂今如此)行路獨
沾衣
王尚書瞻祖日
昱昱丹旐振亭亭素蓋立金鐸讙巳鳴龍輀將復入華
臺日未徙荒墳路行濕巳矣將何如賓馭皆灑泣
送褚都曹
君隨結客去我乃倦遊歸本願同棲息今成相背飛
送司馬(闕)入五城
隨風飄岸葉行雨暗江流居人會應返空欲送行舟
邊城思
柳黃未吐葉水綠半含苔春色邊城動客思故鄉來
為人妾思二首
魂銷形巳去釵落猶依枕欲去淚無眥不看悲復甚
機中刺繡所窗下朝粧處未憶神巳傷欲忘悲不去
為人妾怨
燕戲還簷際花飛落枕前寸心君不見拭淚坐調絃
閨怨二首
竹葉響南窗月光照東壁誰知夜獨覺枕前雙淚滴
閨閣行人斷房櫳月影斜誰能北窗下獨對後園花
南苑
苑門闢千扇苑戸開萬扉樓殿聞珠履竹樹隔羅衣
苑中見美人
羅䄂風中捲玉釵林下耀團扇承落花復持掩餘笑
詠春風
可聞不可見能重復能輕鏡前飄落粉琴上響餘聲
離夜聽琴
别離既有緒琴瑟反成悲美人多怨態亦復慘長眉
相送
客心已百念孤遊重千里江暗雨欲來浪白風初起
答江革聯句不成
日余乏文幹逄君善草札工拙既不同神氣何由拔
又答江革
棘端雖非譬至妙安可量要知同罔象然始見毫芒
詠雜花
井上發新花誰言不經染已如薄紫拂復似濃紅點狀
錦無裁縫依霞有舒歛
聯句
擬古三首聯句
家本青山下好上青山上青山不可上一上一惆悵(遜)
匣中一明鏡好鑑明鏡光明鏡不可鑑一鑑一情傷(范雲)
少知雅琴曲好聽雅琴聲雅琴不可聽一聽一沾纓(劉孝綽)
往晉陵聯句
臨别我傷悲送歸子自適劉金不可散卜蓋何由惜(遜)
從來重分隂未曾輕尺璧故任情一異於是望三益(高爽)
爾自高樓寢予返東臯陌寄語落毛人非復平原客(遜)
問舍且求田音亂無可擇勝門成好事盤紆欲何索
范廣州宅聯句
洛陽城東西却作經年别昔去雪如花今來花似雪(雲)
濛濛夕烟起奄奄殘暉滅非君愛滿堂寧我安車轍(遜)
相送聯句
寸隂常可惜别至倍傷神子瞻天際水予望路中塵(韋黯)
憫憫岐路側去去平生親一朝事千里流涕向三春(遜)
二
昔共入門笑今成送别悲君還舊聚處為我一嚬眉(王江乘)
於今還促膝自此客江湄願子俱停駕看我獨解維(遜)
三
高軒雖駐軫餘日久無輝以我辭鄉淚沾君送别衣(遜)
至大雷聯句
高談會良夕滿酒對羈情閔閔風烟動蕭蕭江雨聲(遜)密
雲窮浦暗飛電遠洲明若非今宴適詎使客愁輕(劉孺)遥
舟似連鴈遠火若迴星江潭望如此銜巵共君傾(桓季珪)
賦詠聯句
弊履常决踵眉高起半額曼倩爾何為獨歎長安索(遜)
工商既慚巧農士聊相易蝘腹有餘資鴻眉方可拍(江革)
攝職媿握蘭濫官悲執戟連章既不敏高談豈能劇(孺)
逸翮任奮飛窘步事羈勒還鳥余能繫流言爾無惑(革)
憂懷乃千載永歡常數刻直是悲别離非關念通塞遜
日照汀沙素山影波浪黑爾限大江南余歸茂陵北
(孺)
臨别聯句
臨别情多緒送歸涕如霰君望長安城予悲獨不見(遜)
爾來同去國予歸方異縣懷别心獨憂手淚方濺濺(孺)
增新曲相對聯句
酒闌日隱樹上客請調絃嬌人挾瑟至逶迤未肻前(劉孝勝)
舊愛今何在新聲徒自憐有曲無人聽徙倚高樓前(何澄)
徘徊映日照轉側被風吹徒為相思響傷春君不知(劉綺)
月昏樓上坐含悲望别離巳切空牀怨復看花柳枝(遜)
照水聯句
插花行理鬢遷延去復歸雖憐水上影復恐濕羅衣(遜)
臨橋看黛色映渚媚鉛暉不顧春荷動彌畏小禽飛(綺)
折花聯句
笑出春園裏望花聯褰纈欲以間珠鈿非為相思折(遜)
日照爛成綺風來聚疑雪試採一枝歸願持因遠别(綺)
搖扇聯句
紈扇巳新製蕩婦復新粧欲掩羞中笑還飄袖裏香(遜)
在握時搖動當歌掩抑揚誰云減羅袂影日聊自障(綺)
正釵聯句
竹臺歸欲礙花林出未通度簮先分影轉珥忽瞻風(遜)
雙橋耀寶鈿闐闐密復叢羞令挂(一作桂)纓闕整插補餘
空(綺)
漢魏六朝百三家集卷一百
