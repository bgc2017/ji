漢魏六朝百三家集卷十三目錄
張衡集題辭
東漢之有班張猶西漢兩司馬也相如無史子
長無賦孟堅兼之豈後來者欲居上乎抑其文
不能齊也平子官侍中請專史職條錄三皇更
改僣紀龍門之志也上書不聽典章散略誰之
咎歟渾儀靈憲綱絡天地振龍發機懸驗若神
子雲復生未容抗跡二京之賦覃思十年長楊
羽獵風猶可續崔子玉作碑稱河間制作譬諸
造化想慕若此寧異平子耽好玄經嘆為漢四
百歲書哉政權下夷圖䜟繁興發憤陳論務矯
時枉斯又昔者揚雄所無也同聲麗而不淫四
愁遠摹正則蔡邕翠鳥秦嘉述婚俱出其下謂
之好色謂之思賢其曰可矣時有遇否性命難
求與世汎汎曷若歸而諷河洛六藝八十一篇
乎始于應間終於思玄固平子之生平也
目錄
賦
西京賦
東京賦
漢魏六朝百三家集卷十三目錄
漢魏六朝百三家集卷十三
明張溥輯
張衡集
賦
西京賦(薛綜註)
有憑虚公子者心奓體忲雅好博古學乎舊史氏(憑依託也)
(虚無也言無有此公子也奓忲言公子生于貴戚心志奓溢體安驕泰也泰或謂忲習之忲言習于麗好也公)
(子雅好博知古事故學于舊史舊史太史掌圖典者)是以多識前代之載言於安
處先生曰(公子為先生言也安處猶烏處若言何處亦謂無此先生也鄭玄禮記注云先生老人教)
(學者)夫人在陽時則舒在隂時則慘此牽乎天者也(陽謂春夏)
(陰謂秋冬牽猶繋也)處沃土則逸處瘠土則勞此繫乎地者也慘
則尠於歡勞則褊於惠能違之者寡矣小必有之大亦
宜然(違猶易也言人慘戚則不能以驩逸勞苦則不能以施惠少有能易此者小謂庶人大謂王者)故
帝者因天地以致化兆民承上教以成俗化俗之本有
與推移何以覈諸(言帝王必欲順時居沃土歡逸其人使下承而化之以成奢泰之俗言化)
(之本還與沃瘠相隨逐推移也)秦據雍而強周即豫而弱高祖都西而
泰光武處東而約政之興衰常由此作先生獨不見西
京之事歟請為吾子陳之漢氏初都在渭之涘秦里其
朔寔為咸陽(涘涯也里居也朔北也寔是也秦地居其北是曰咸陽)左有崤函重
險桃林之塞綴以二華巨靈贔屓高掌遠蹠以流河曲
厥跡猶存(崤及函谷關桃林皆在長安東故言左華山名也巨靈河神也巨大也古語云此本一山)
(當河水過之而曲行河之神以手擘開其上足蹋離其下中分為二以通河流手足之跡于今尚在贔屓作力)
(之貌也)右有隴坻之隘隔閡華戎岐梁汧雍陳寶鳴鷄在
焉(說文曰岐山在長安西美陽縣界山有兩岐因以名焉)於前則終南太一隆崛
崔崒隠轔鬱律連岡乎嶓冡(終南太一二山名也隆崛之類皆山形容也)抱
杜含鄠欱灃吐鎬爰有藍田珍玉是之自出(藍田弘農縣也爾雅)
(曰爰有寒泉范子計然曰玉英出藍田是之自出謂玉出自藍田之中也)於後則高陵平原
據渭踞涇澶漫靡迤作鎮於近(澶漫靡迤陵原之形為作近鎮也)其遠
則有九嵕甘泉涸陰沍寒日北至而含凍此焉清暑(九嵕)
(甘泉其處常陰寒日北至謂夏至時猶沍寒而有凍帝或避暑于甘泉宫故云清暑)爾乃廣衍沃
野厥田上上寔為地之奥區神皋(神皋接神之聲)昔者大帝悦
秦繆公而覲之饗以鈞天廣樂帝有醉焉乃為金策錫
用此土而翦諸鶉首(大帝天也翦盡也)是時也竝為彊國者有
六(韓魏燕趙齊楚)然而四海同宅西秦豈不詭哉(宅居也詭異也初穆公夢)
(然後六國竟滅秦果并而居之豈不異哉)自我高祖之始入也五緯相汁以
旅于東井(五緯五星也)婁敬委輅幹非其議天啓其心人惎
之謀及帝圖時意亦有慮乎神祗宜其可定以為天邑
(天啓謂五星聚也惎教也謂婁敬之謀言高帝圖此居之時意亦以慮於天地陰陽而思可宜定以為天邑)
豈伊不虔思于天衢豈伊不懷歸于枌榆天命不滔疇
敢以渝(伊惟也虔敬也言此時豈惟不敬思居天氣四交之處邪謂東京也懷思也枌榆豐社高祖所)
(起也豈惟不思歸處枌榆社之域都于洛邑也渝易也天使都長安謂五星聚于東井也)於是量徑
輪考廣袤經城洫營郭郛取殊裁於八都豈稽度於往
舊(南北為徑東西為廣洫城池也裁制也八都猶八方也啓開也言采取八方異制以為宫室之巧非復遵)
(往日之故法也)爾乃覽秦制跨周法狹百堵之側陋增九筵之
迫脅(跨越也因秦制故曰覽比周勝故曰跨之也詩曰築室百堵今以為陋周禮曰明堂九筵今又增之)
(也)正紫宫於未央表嶢闕於閶闔(天有紫微宫王者象之紫微宫門名曰閶)
(闔宫門立闕以為表嶢者言高遠也)疏龍首以抗殿狀嵬峩以岌嶫亘雄
虹之長梁結棼橑以相接(抗舉也亘徑度也虹蝃蝀也謂殿梁皆徑度朱畫五色如)
(蝃蝀蝃蝀有雌雄雄者色鮮好)蔕倒茄於藻井披紅葩之狎獵飾華榱
與璧璫流景曜之韡煜(茄藕莖也以其莖倒殖於藻井其華下向反披狎獵重接貌藻)
(井當棟中交木方為之如井幹也華榱畫其榱也曜光也韡言明盛也)彫楹玉磶繡栭雲
楣三階重軒鏤檻文㮰(栭斗也楣梁也皆雲氣畫如繡也檻闌也皆刻畫又以大板廣)
(四五尺加漆澤焉重置中間闌上名曰軒)右平左墄青𤨏丹墀(墄限也謂階齒也天子殿)
(高九尺階九齒各為九級其側階各中分左右左有齒右則滂沲平之令輦車得上)刊層平堂設
切厓隒(刊削也)坻崿鱗眴棧齴巉嶮(殿基之形勢也)襄岸夷塗脩
路峻險(襄謂高也夷平也峻升也險危也)重門襲固姦究是防仰褔帝
居陽曜隂藏(姦邪也竊寳曰宄帝居謂太微宫五帝所居福猶同也太微宫陽時則見陰時則藏)
(言今長安宫上與之同法矣)洪鐘萬鈞猛虎趪趪負筍業而餘怒乃
奮翅而騰驤(洪大也猛怒也三十斤曰鈞縣鐘格曰筍植曰虎趪趪張設貌言大鐘乃重三十萬)
(斤虎力猛怒故能勝之焉當筍下為兩飛獸以背負又以板置上名為業騰超也驤馳也言獸負此筍業巳重)
(乃有餘力奮其兩翼如將超馳者)朝堂承東温調延北西有玉臺聫以
昆德(皆殿與臺名)嵯峨崨嶫罔識所則(形勢也不能名其所法則)若夫長
年神仙宣室玉堂麒麟朱鳥龍興含章譬衆星之環極
叛赫戲以煇煌(極北極也環猶繞也言宫觀臺榭樓閣之周於正殿如衆星之繞北極也叛猶)
(煥也赫戲炎盛也煇煌光耀也)正殿路寢用朝羣辟大厦眈眈九戶開
闢(周曰路寢漢曰正殿羣辟謂王侯公卿大夫士也屋之四下者為厦眈眈深䆳之貌)嘉木樹庭
芳草如積高門有閌列坐金狄内有常侍謁者奉命當
御外有蘭臺金馬遞宿迭居(常侍謂閹官竭者寺人也蘭臺臺名也)次有
天禄石渠校文之處重以虎威章溝嚴更之署徼道外
周千廬内附衛尉八屯警夜巡晝(虎威章溝未聞其意嚴更督行夜鼔署位)
(也衛尉帥吏士周宫外于四方四角立八屯士士則傳宫外向為廬舍晝則巡行非常夜則警備不虞)植
鎩懸&KR1691;用戒不虞(植柱也)後宫則昭陽飛翔增成合驩蘭
林披香鳳皇鴛鸞(皆後宫别名)羣窈窕之華麗嗟内顧之所
觀(觀覩也謂内顧所覩皆盛好也)故其館室次舍采飾纖縟裛以藻繡
文以朱綠(采五色也纖細也)翡翠火齊絡以美玉流懸黎之夜
光綴隨珠以為爥(明月大珠夜則有光如燭)金戺玉階彤庭煇煇(彤赤)
(也煇煇赤色貌)珊瑚琳碧瓀珉璘彬珍物羅生煥若崐崘雖厥
裁之不廣侈靡踰乎至尊(璘彬玉光色雜也珍美之物羅列布見煥焉如崐崘之所)
(生者謂其裁制雖事事狹小於至尊然其靡麗之好乃過之也)於是鈎陳之外閣道穹
隆屬長樂與明光徑北通於桂宫(長樂桂宫皆宫名明光殿名)命般
爾之巧匠盡變態乎其中(般魯般一云公輸之子魯哀公時巧人爾王爾皆古之巧)
(者也變竒也態巧也)於是後宫不移樂不徙懸門衛供帳官以物
辦恣意所幸下輦成燕窮年忘歸猶弗能徧瑰異日新
殫所未見(瑰竒也殫盡也言竒異之好日日變易皆所未嘗日見之物也)惟帝王之神
麗懼尊卑之不殊雖斯宇之既坦心猶憑而未攄(坦大也憑)
(滿也攄舒也)思比象於紫微恨阿房之不可廬(廬居也時阿房已壊故不)
(得居也)覛往昔之遺館獲林光於秦餘(覛視也)處甘泉之爽
塏乃隆崇而弘敷(甘泉山名應劭曰甘泉在馮翊雲陽縣爽明也隆崇高也弘敷猶延蔓也)
既新作於迎風增露寒與儲胥託喬基於山岡直墆霓
以高居(墆霓高貌也)通天訬以竦峙徑百常而莖擢上辬華
以交紛下刻陗其若削(通天臺名武帝元封二年作漢書舊儀云高三十丈望見長安)
(城訬高也竦立也峙住也徑度也倍尋曰常莖特也擢獨出貌也辬華敷大也刻陗升高也)翔鶤仰
而弗逮况青鳥與黃雀伏櫺檻而頫聽聞雷霆之相激
(鶤大鳥青鳥黃雀皆小鳥翔高飛也伏猶憑也櫺臺上闌也頫低頭也蒼頡篇曰霆霹靂也言臺之高於上低)
(頭聽雷聲乃在下)栢梁既灾越巫陳方建章是經用厭火祥營
宇之制事兼未央(兼猶倍也所以順巫言)圜闕竦以造天若雙碣
之相望鳳鶱翥於甍標咸遡風而欲翔(甍棟也標末也遡向也謂作鐡)
(鳳皇令張兩翼舉頭敷尾以臿屋上當棟中央下有轉樞常向風如將飛者)閶闔之内别風
嶕嶢何工巧之瑰瑋交綺豁以疏寮(瑰瑋竒好也疏刻穿之也)干雲
霧而上達狀亭亭以岧岧(亭亭岧岧高貌干犯也)神明崛其特起
井幹疊而百增峙遊極於浮柱結重欒以相承累層構
而遂隮望北辰而高興(崛高貌峙猶置也三輔名梁為極作遊梁置浮柱上欒柱上曲)
(木兩頭受櫨者)消雰埃於中宸集重陽之清澂瞰宛虹之長鬐
察雲師之所憑上飛闥而仰眺正覩瑤光與玉繩(消散也雰)
(埃塵穢也宸天地之交宇也言神明臺高既除去下地之埃穢乃上止于天陽之宇清澂之中也上為陽清又)
(為陽故曰重陽鬐脊也雲師畢星也臺高悉得視之飛闥突出方木也)將乍往而未半怵
悼慄而慫兢非都盧之輕趫孰能超而究升(怵恐也悼傷也慄憂)
(戚也言恐墜也)馺娑駘盪燾奡桔桀枵詣承光睽罛庨豁(燾奡桔桀)
(睽罛庨豁皆形貌)增桴重棼鍔鍔列列反宇業業飛檐䡾䡾流
景内照引曜日月(凡屋宇皆垂下向而好大屋飛邊頭瓦皆更微使反上其形業業然檐板)
(承落也䡾䡾高貌言皆朱畫華采流引日月之光曜於宇内)天梁之宫寔開高闈旗
不脱扄結駟方蘄櫟輻輕騖容於一扉(天梁宫名宫中之門謂之闈此)
(言特高大爾雅曰熊虎為旗扄關也謂建旗車上有關制之令不動搖曰扃每門解下之今此門高不復脱扄)
(結駕駟馬方行而入蘄馬銜也)長廊廣廡連閣雲蔓閈庭詭異門千戶
萬(謂閣道如雲氣相延蔓也)重閨幽闥轉相逾延望&KR0772;窱以徑庭眇
不知其所返(宫中之門小者曰闥互相周通&KR0772;窱徑庭過度之意言入其中皆迷惑不識還道也)
既乃珍臺蹇産以極壯墱道邐倚以正東(蹇産形貌也墱閣道也邐)
(倚一高一下一屈一直也乃從建章館踰西城東入于正宫中也)似閬風之遐坂横西
洫而絶金墉城尉不弛柝而内外潛通(閬風崑崙山名也洫城池也墉)
(謂城也絶度也言閣道似此山之長遠横越西池而度金城也西方稱之曰金弛廢也潜嘿也言城門校尉不)
(廢擊柝之備内外己自嘿通也)前開唐中彌望廣潒顧臨太液滄池漭
沆(彌遠也漭沆猶洸潒亦寬大也)漸臺立於中央赫昈昈以弘敞清淵
洋洋神山峩峩列瀛洲與方丈夾蓬萊而駢羅上林岑
以&KR2338;㠑下嶄巖以嵒齬(三山形貌也峩峩高大也)長風激于别隯起
洪濤而揚波浸石菌于重涯濯靈芝以朱柯(水中之洲曰隯音島)
(石菌靈芝皆海中神山所有神草名仙之所食者浸濯也重涯池邊也朱柯芝草莖赤色也)海若游
于玄渚鯨魚失流而蹉跎(海若海神鯨大魚)於是采少君之端
信庶欒大之貞固立修莖之仙掌承雲表之清露屑瓊
蘂以朝餐必性命之可度美往昔之松喬要羡門乎天
路想升龍于鼎湖豈時俗之足慕若歴世而長存何遽
營乎陵墓徒觀其城郭之制則旁開三門參塗夷庭方
軌十二街衢相經(街大道也經歴也一面三門門三道故云參塗塗容四軌故方十二軌軌)
(車轍也夷平也庭猶正也)廛里端直甍宇齊平(都邑之空地曰廛甍棟也)北闕甲
第當道直啓程巧致功期不陁陊木衣綈錦土被朱紫
武庫禁兵設在蘭錡(第館也甲言第一也言皆程擇好匠令盡致其功夫既牢又固不傾)
(陊也言皆采畫如錦繡之文章也錡架也武庫天子主兵器之官也)匪石匪董疇能宅此
爾乃廓開九市通闤帶闠旗亭五重俯察百隧周制大
胥今也惟尉(廓大也闤市營也闠中隔門也崔豹古今注曰市牆曰闤市門曰闠旗亭市樓也隧)
(列肆道也)瓌貨方至鳥集鱗萃鬻者兼贏求者不匱(瑰竒貨也方四)
(方也竒寳有如鳥之集鱗之萃也鬻賣也兼倍也贏利也匱乏也)爾乃商賈百族□販
夫婦鬻良雜苦蚩眩邊鄙(坐者為商行者為賈裨販買賤賣貴以自□益良善也先)
(見良物價定而雜與惡物以欺惑下土之人)何必昏於作勞邪贏優而足恃
(昏勉也邪偽也優饒也言何必當勉力作勤勞之事乎欺偽之利自饒足恃也)彼肆人之男女
麗美奢乎許史(言長安市井之人被服皆過此二家)若夫翁伯濁質張里
之家擊鐘鼎食連騎相過東京公侯壯何能加都邑遊
俠張趙之倫齊志無忌擬跡田文輕死重氣結黨連羣
寔蕃有徒其從如雲(寔實也蕃多也徒衆也)茂陵之原陽陵之朱
趫悍虓豁如虎如貙睚眦蠆芥屍僵路隅(僵仆也)丞相欲
以贖子罪陽石汚而公孫誅若其五縣遊麗辯論之士
街談巷議彈射臧否剖析豪釐擘肌分理所好生毛羽
所惡成瘡痏(毛羽言飛揚瘡痏謂瘢痕也)郊甸之内鄉邑殷賑五都
貨殖既遷既引商旅連槅隠隠展展冠帶交錯方轅接
軫(五十里為近郊百里為甸師殷賑謂富饒也遷易也引致也言賈人多車枙相連屬隠隠展展重車聲也)
(冠帶猶縉紳謂吏人也)封畿千里統以京尹郡國宫館百四十五
(離宫别館在諸郡國者)右極盩厔并卷酆鄠左暨河華遂至虢土
(盩厔山名因名縣暨言及也華隂縣故屬京兆)上林禁苑跨谷彌阜東至鼎湖
斜界細柳掩長楊而聯五柞繞黃山而款牛首(跨越也彌猶掩)
(也大陵曰阜上林苑名禁禁人妄入也鼎湖細柳皆地名也鼎湖在華隂東細柳在長安西北長楊宫在盩厔)
(五柞亦館名云有五株柞樹繞裹也款至也)繚垣緜聯四百餘里植物斯生
動物斯止(繚垣猶繞了也緜聫猶連蔓也四百餘里苑之周圍也植物草木動物禽獸)衆鳥
翩翻羣獸&KR1750;騃散似驚波聚似京峙(皆鳥獸之形貌也京高也水中有土)
(曰峙言禽獸散走之時如水驚風而揚波聚時如水中之高土也)伯益不能名隸首不
能紀林麓之饒于何不有(木叢生曰林)木則樅栝㯶楠梓棫
楩楓(樅松葉栢身栝栢葉松身梓如栗而小棫白蕤也楓香木也)嘉卉灌叢蔚若鄧
林(嘉猶美也灌叢蔚若皆盛貌也)鬱蓊薆薱橚樉櫹槮吐葩颺榮布葉
垂陰(皆草木盛貌也葩華也)草則葴莎菅蒯薇蕨荔苀王芻莔臺
戎葵懷羊苯䔿蓬茸彌皋被岡(彌猶覆也言草木熾盛覆被於高澤及山岡之)
(上也)篠簜敷衍編町成篁山谷原隰泱漭無疆(篠竹箭也簜大竹也)
(敷布也衍蔓也編連也町謂畎畝篁竹墟名也泱漭無限域之貌言其多無境限也)廼有昆明靈
沼黑水玄阯周以金堤樹以柳杞(小渚曰阯金堤謂以石為邊隒而多種把)
(柳之木)豫章珍館揭焉中峙牽牛立其左織女處其右(皆豫)
(章木為臺館也)日月於是乎出入象扶桑與濛汜其中則有黿
鼉巨鼈鱣鯉鱮鮦鮪鯢鱨鯊修額短項大口折鼻詭類
殊種(自鰭鯊以上皆魚名也修額至折鼻皆魚形也詭類殊種多雜物也)鳥則鷫鷞鴰鴇
駕鵝鴻鶤上春候來季秋就温南翔衡陽北棲雁門奮
隼歸鳧沸卉軿訇衆形殊聲不可勝論(隼小鷹也論說也)於是
孟冬作陰寒風肅殺雨雪飄飄冰霜慘烈百卉具零剛
蟲搏摯(寒氣急殺於萬物孟冬十月隂氣始盛萬物彫零飄飄雨雪貌慘烈寒也草木零落陰氣盛殺)
(鷹犬之屬可摰擊也)爾乃振天維衍地絡蕩川瀆簸林薄(維綱也絡網也)
(謂其大如天地也振整理也衍申布也林薄草木叢生也蕩動也簸揚也謂驅獸也)鳥畢駭獸咸
作草伏木棲寓居穴託起彼集此霍繹紛泊在彼靈囿
之中前後無有垠鍔(謂禽獸驚走得草則伏遇木則棲非其常處苟寄而居值穴而託為)
(人窮迫之意起彼集此謂為彼人所驚而來集此人之前霍繹紛泊飛走之貌前後無有垠鍔言禽獸之多前)
(却顧視無復齊限也)虞人掌焉為之營域焚萊平場柞木翦棘(虞人)
(掌禽獸之官)結罝百里迒杜蹊塞麀鹿麌麌駢田偪仄(罝網也迒)
(道也蹊徑也皆以網杜塞之也鹿牝曰麀麌麌形貌駢田偪仄聚會之意)天子乃駕彫軫六
駿駮戴翠帽倚金較璿弁玉纓遺光儵爚(彫畫也天子駕六馬駮白)
(馬而黑畫為文如虎者翠羽為車蓋黃金以飾較也古今注曰車耳重較文官青武官赤或曰車蕃上重起如)
(牛角也弁馬冠也乂髦以璿玉作之纓馬鞭也以玉飾之遺餘也儵爚有餘光也)建玄弋樹招
搖棲鳴鳶曳雲梢弧旌枉矢虹旃蜺旄(玄弋北斗第八星名為矛頭主)
(胡兵招搖第九星名為盾今鹵簿中畫之於旗建樹之以前驅禮記曰前有塵埃則載鳴鳶棲謂畫其形于旗)
(上雲梢謂旌旗之流飛如雲也弧星名通帛為旃雄曰虹雌曰蜺)華蓋承辰天畢前驅
(華蓋星覆北斗王者法而作之畢網也象畢星也前驅載之)千乘雷動萬騎龍趨屬
車之簉載獫猲獢(大駕最後一乘懸豹尾以前為省中侍御史載之簉副也)匪惟翫
好迺有秘書小說九百本自虞初從容之求寔俟寔儲
(小說醫巫厭祝之術凡有九百四十三篇言九百舉大數也持此秘術儲以自隨待上所求問皆常具也)於
是蚩尤秉鉞奮鬛被般禁禦不若以知神姦魑魅蝄蜽
莫能逢旃陳虎旅於飛廉正壘壁乎上蘭(陳列也)結部曲
整行伍燎京薪駴雷鼓縱獵徒赴長莽(積高為京燎謂燒之莽草長謂)
(深且遠也方言曰草南楚間謂之莽)迾卒清候武士赫怒緹衣韎韐睢盱
拔扈光炎爥天庭囂聲震海浦河渭為之波盪吳嶽為
之陁堵(燭照也海浦四瀆之口波盪搖動也陁落也)百禽㥄遽騤瞿奔觸喪
精亡䰟失歸忘趨投輪關輻不邀自遇(㥄猶怖也遽促也騤瞿走貌奔)
(觸唐突也言禽獸亡失精䰟不知所當歸趨也反關入輪輻之間不須邀逐往自得之趣向也邀遮也)飛
□潚箾流鏑&KR1721;㩧矢不虚舍鋋不苟躍(潚箾□形也&KR1721;㩧中聲也舍放)
(也躍跳也矢鋌跳躍必有獲矣)當足見蹍值輪被轢僵禽斃獸爛若磧
礫(足所蹈為蹍車所加為轢僵仆也石細者曰礫謂所獲禽鳥爛然如聚細石)但觀罝羅之
所羂結竿殳之所揘畢(羂縊也結縛也竿竹也殳杖也八稜長丈二而無刃或以木為之或以竹為)
(之揘畢謂撞㧙也)义蔟之所攙捔徒搏之所撞㧙(攙捔貫刺之撞㧙猶揘畢)
(也)白日未及移晷已獮其十七八(晷景也獮殺也言日景未移禽獸什己殺)
(七八矣)若夫遊鷮高翬絶阬踰斥毚兔聯猭陵巒超壑比
諸東郭莫之能獲(雉之健者為鷮尾長六尺詩云有集唯鷮翬飛也斥澤崖也毚狡兔也聯)
(猭走也巒山也壑阬谷也自游鷮至此皆說禽獸輕狡難得也)乃有迅羽輕足尋景追
括鳥不暇舉獸不得發青骹摰於韝下韓盧噬於&KR1303;末
(迅羽鷹也輕足好犬也括箭括之御弦者舉飛也發駭走也青骹鷹青脛者)及其猛毅䯱髵
隅目高眶威懾兕虎莫之敢伉(䯱髵作毛鬛也隅目角眼視也高眶深瞳子也)
(皆謂猛獸作怒可畏者兕水牛類伉當也謂猛獸兕虎且猶畏之人無敢當之者)乃使中黃之
士育獲之儔朱鬕&KR2155;髽植髮如竿袒裼戟手䠑踽盤桓
(絳帕額露頂髻植髮如竿以擊猛獸能服之也䠑踽開足也盤桓便旋也)鼻赤象圈巨狿摣
狒猬㧗㺠狻揩枳落突棘藩(象鼻赤者怒巨狿&KR1892;也怒走者為狿謂能戾象鼻又)
(穿&KR2856;以著圈&KR1757;獸身人面身有毛被髮迅走食人猬其毛如刺窳窫窳也類貙虎亦食人狻狻猊一曰獅子攎)
(枇皆謂戟撮之)梗林為之靡拉檏叢為之摧殘(靡拉摧殘言楷突之皆擗碎毀)
(折也)輕銳僄狡趫捷之徒赴洞穴探封狐陵重巘獵昆駼
杪木末擭獑猢超殊榛摕飛鼯(輕銳謂便利捷疾也言如此者多也洞穴深且)
(通也探取也封大也陵猶升也山之上大下小者曰巘昆駼如馬跂蹄善登高言能升重巘之嶺而獵取昆駼)
(之獸杪猶表也獑猢猨類而白腰以前黑在木表擭謂掘取之也殊猶大也榛木也摕捎取之也)是時
後宫嬖人昭儀之倫常亞於乘輿慕賈氏之如皋樂北
風之同車盤于遊畋其樂只且(嬖幸也昭儀後宫官也亞次也乘輿天子所乘)
(車盤樂也)於是鳥獸殫目觀窮遷延邪睨集乎長楊之宫(殫盡)
(也窮極也所觀畢也遷延退旋也)息行夫展車馬收禽舉胔數課衆寡
(息休也胔死禽獸將腐之名也數計課錄校所得多少)置互擺牲頒賜獲鹵割鮮
野饗犒勤賞功(互所以挂肉擺謂破礫懸之頒謂以所鹵獲之禽獸賜士衆也謂饗食士衆於)
(廣野中勞勤苦賞有功)五軍六師千列百重酒車酌醴方駕授饔
升觴舉燧既釂鳴鐘(酒肴皆以車布之燧火也謂行酒舉烽火以告衆也以釂鳴鐘鼔也)
膳夫馳騎察貳廉空炙炰夥清酤㩼皇恩溥洪德施徒
御悦士忘罷(膳夫宰夫也察廉皆視也貳為兼重也空滅無也言宰人騎馬行視肴有兼重及滅)
(無者詩有炰龞清酤美酒也)巾車命駕迴旆右移相羊乎五柞之館
旋憩乎昆明之池(巾車主車官也回車右轉將旋也相羊仿羊也池即所謂靈沼)登豫
章簡矰紅蒲且發弋高鴻挂白鶴聯飛龍磻不特絓往
必加雙(豫章池中臺也簡省也繳射矢長八寸其絲名矰挂矢絲挂鳥上也飛龍鳥名也沙石膠絲為)
(磻非徒獲一而巳必雙得之)於是命舟牧為水嬉浮鷁首翳雲芝垂
翟葆建羽旗(舟牧主舟官嬉戲也船頭象鷁鳥厭水神故天子乘之翳覆也為畫芝草及雲氣以)
(為船覆飾也垂翟謂垂羽翟為葆蓋飾建隼羽為旌旗)齊栧女縱櫂歌發引和校
鳴葭奏淮南度陽阿感河馮懷湘娥驚蝄蜽憚蛟蛇(發引)
(和言一人唱餘人和也葭更校急之乃鳴和杜摰葭賦曰李伯陽入西戎所造漢書有淮南鼓員四人謂舞人)
(也淮南子曰足蹀陽阿之舞蝄蜽水神蛟龍類驚憚謂皆使駭怖也)然後釣魴鱧纚鰋鮋
摭紫貝搏耆龜搤水豹馽潛牛澤虞是濫何有春秋(纚網)
(如箕形狹後廣前魴鱧鰋鮋皆魚名搏摭皆拾取之名耆老也龜之老者神水豹潛牛皆謂水處也澤虞主水)
(澤官濫施罛罔也言不順時節常設之也)擿漻澥搜川瀆布九罭設罜䍡摷
鯤鮞殄水族蕖藕拔蜃蛤剥(漻澥小水别名擿搜謂一一周索也鯤魚子鮞細魚)
(族類也摷殄言盡取之蕖芙葉蜃蛤蚌也)逞欲畋䰻效獲麑䴠摎蓼浶浪乾
池滌藪(逞極也鹿子曰麑麋子曰䴠所求徧也)上無逸飛下無遺走擭胎
拾卵蚳蝝盡取取樂今日遑恤我後(遑暇也言且快今日之苟樂焉能復)
(顧後日之長久也)既定且寧焉知傾陁(天下巳定貴在安樂極意恣心何能復顧後日)
(之傾陁也)大駕幸乎平樂之館張甲乙而襲翠被(平樂館大作樂處也)
(襲服也李尤樂觀賦設平樂之顯觀處金商之維限)攅珍寶之玩好紛瑰麗以奓
靡臨迥望之廣場程角觝之妙戲(攅聚也紛猶雜也瑰竒也麗美也奓靡奢)
(放也程課其技能也)烏獲扛鼎都盧尋橦衝狹鷰濯胸突&KR0008;鋒跳
丸劒之揮霍走索上而相逢(卷簟席以矛插其中伎兒以身投從中過鷰濯以盤)
(水置前坐其後踊身張手跳前以足偶節踰水復却坐如鷰之浴也揮霍謂丸劒之形也索上長繩繫兩頭於)
(梁上舉其中央兩人各從一頭上交相度即所謂舞絙者也)華嶽峨峨岡巒參差神
木靈草朱實離離總會仙倡戲豹舞羆白虎鼓瑟蒼龍
吹篪(華山為西岳峨峨高大貌參差低仰貌神木松柏靈夀之屬靈草芝英朱赤色離離實垂之貌仙倡)
(偽作假形謂如神也羆豹熊虎皆為假頭也)女娥坐而長歌聲清暢而蜲蛇
洪涯立而指麾被毛羽之&KR1490;襹(蜲蛇聲餘詰曲也洪涯三皇時伎人娼家託作)
(之衣毛羽之衣&KR1490;衣毛形也)度曲未終雲起雪飛初若飄飄後遂霏
霏(飄飄霏霏雪下貌皆巧偽作之)複陸重閣轉石成雷(複陸複道閣也於上轉石以象)
(雷聲)礔礰激而增響磅礚象乎天威(增響重聲也磅礚雷霆之音如天之威怒)
巨獸百尋是為蔓延神山崔巍欻從背見熊虎升而挐
攫猨狖超而高援(作大獸長八十丈所謂蛇龍蔓延也欻之言忽也偽所作也獸從東來當)
(觀樓前背上忽然出神山崔嵬也皆偽所作也)怪獸陸梁大雀踆踆白象行孕
垂鼻轔輑海鱗變而成龍狀踠踠以蝹蝹(皆偽所作也陸梁東西倡)
(佯也踆踆大雀容也偽作大白象從東來當觀前行且乳鼻正轔囷也海鱗大魚也初作大魚從東方來當觀)
(前而變作龍蜿蜿蝹蝹龍形貌也)含利颬颬化為仙車驪駕四鹿芝蓋
九葩蟾蜍與龜水人弄蛇(含利獸名性吐金故曰含利颬颬容也驪猶羅列駢駕之)
(也以芝為蓋蓋有九葩之采也作千歲蟾蜍及千歲龜行舞於前也水人俚兒能禁固弄蛇也)竒幻儵
忽易貌分形吞刀吐火雲霧杳冥畫地成川流渭通涇
(儵忽疾也易貌分形變化異也)東海黃公赤刀粤祝冀厭白虎卒不能
救挾邪作蠱於是不售(東海有能赤刀禹步以越人祝法厭虎者號黃公又于觀前為)
(之蠱惑也售猶行也謂懷挾不正道者於是時不得行也)爾乃建戲車樹修旃侲僮
程材上下翩翻突倒投而跟絓譬殞絶而復聯(樹植也旃謂&KR1242;)
(也建之於戲車上也侲之言善善僮幼子也程猶見材伎能也翩翻戲橦形也突然倒投身如將墜足跟反絓)
(橦上若己絶而復連)百馬同轡騁足竝馳橦末之伎態不可彌(於橦)
(末作其形狀彌猶極也言變巧之多不可極也)彎弓射乎西羌又顧發乎鮮卑
(彎挽弓也鮮卑在羌之東皆於橦上作之)於是衆變盡心酲醉盤樂極悵懷
萃(酲飽也萃猶至也於是游戲畢心飽於悦樂悵然思念明當復至也)陰戒期門微行要
屈降尊就卑懷璽藏紱(要或為徼天子印曰璽紱綬也懷藏之自同卑者)便旋
閭閻周觀郊遂若神龍之變化彰后皇之為貴(龍出則昇天潛)
(則泥蟠故云變化彰明也天子稱元后皇漢帝稱也)然後歴掖庭適歡館捐衰色
從嬿婉(掖庭今官主後宫擇所驩者乃幸之嬿婉美好之貌)促中堂之陿坐羽觴
行而無筭秘舞更奏妙材騁伎妖蠱豔夫夏姬美聲暢
於虞氏始徐進而羸形似不任乎羅綺嚼清商而却轉
增嬋娟以跐豸紛縱體而迅赴若驚鶴之羣羆(中堂中央也秘)
(言希見為竒也更遞也奏進也清商鄭音嬋娟跐豸姿熊妖蠱也縱體舞容也迅疾赴節相赴也相鶴經曰後)
(七年學舞又七年舞應節)振朱屣於盤樽奮長袖之颯纚要紹修態
麗服颺菁眳藐流眄一顧傾城(振猶掉也朱屣赤絲履也舞人特作長袖颯纚)
(長貌也要紹謂嬋娟作姿容也修為也態嬌媚意也菁華英也眳眉睫之間藐好視容也流眄轉眼貌也)展
季桑門誰能不營列爵十四競媚取榮盛衰無常惟愛
所丁(後宫官從皇后以下凡十四等競爭邪媚求榮愛也)衛后興於鬒髮飛燕寵
於體輕爾乃逞志究欲窮身極娛鑒戒唐詩他人是媮
(逞娛也娛樂也唐詩刺晉僖公不能及時以自娛樂曰子有衣裳弗曳弗婁宛其死矣他人是媮言今日之不)
(極意恣嬌亦如此也)自君作故何禮之拘增昭儀於婕妤賢既公
而又侯許趙氏之無上思致董於有虞王閎爭於坐側
漢載安而不渝(渝易也)高祖創業繼體承基暫勞永逸無
為而治耽樂是從何慮何思多歴年所二百餘朞(朞一匝也)
徒以地沃野豐百物殷阜巖險周固襟帶易守得之者
彊據之者久流長則難竭柢深則難朽故奢泰肆情而
馨烈彌茂(沃肥也豐饒也殷盛也阜大也謂左崤函右隴坻前終南後高陵言土地險固故得放心)
(極意而奓泰之馨烈益以茂盛)鄙生生乎三百之外傳聞於未聞之者
曾髣髴其若夢未一隅之能覩(鄙生公子自稱謙辭也三百自高祖以下至作)
(賦時也)此何與於殷人屢遷前八而後五居相圮耿不常
厥土盤庚作誥帥人以苦方今聖上同天號於帝皇掩
四海而為家富有之業莫我大也(天稱皇天帝今漢天子號皇帝兼同之掩)
(覆也三皇以來無大於漢者)徒恨不能以靡麗為國華獨儉嗇以齷
齪忘蟋蟀之謂何(儉嗇節愛也蟋蟀唐詩刺儉也言獨為節愛不念唐詩所刺邪)豈欲
之而不能將能之而不欲歟蒙竊惑焉願聞所以辯之
之說也(言我不解何故反去西都從東京置奢逸即儉嗇也說猶分别解說)
東京賦(薛□註)
安處先生於是似不能言者憮然有間(有間謂有頃之間也先生聞公)
(子稱西京奢泰之事心怪其所貴者謂違禮失道故愕然有頃乃能言)乃莞爾而笑曰若
客所謂末學膚受貴耳而賤目者也(莞爾舒張面目之貌也末學謂不經)
(根本膚受謂皮膚之不經于心胸貴耳謂東京先生笑公子以西京為貴以東為賤也)苟有胸而
無心不能節之以禮(苟猶誠也言賓誠信胸臆之所聞而心不能以禮節度其可否也)
宜其陋今而榮古矣(言人不能以禮節度其事情者固宜薄陋今日之事而以此所聞古)
(事為榮貴)由余以西戎孤臣而悝穆公於宫室如之何其以
温故知新研覈是非近於此惑(如奈也覈實也研審也先生言由余但西戎孤)
(陋之臣耳尚知非秦宫室之大如何公子雅好博古温故知新之德當審實事理之是非而反惑于此事論語)
(曰温故而知新可以為師矣王褒責髯奴曰研覈否臧)周姬之末不能厥政政用
多僻始於宫隣卒於金虎(姬周姓也末謂幽厲二主周末世之王多邪僻之政也鄰)
(近也謂幽王近於宫室惑於褒姒卒有禂敗也金虎西方白虎神主金金白也)嬴氏摶翼擇肉
西邑(嬴秦姓也周書曰無為虎摶翼將飛入邑擇人而食也摶翼謂著翼也摶與附同)是時也
七雄並爭競相高以奢麗(七雄謂韓魏燕趙齊楚秦也爭謂各強盛而競相高以奢)
(溢將為國好不復顧于禮法)楚築章華於前趙建叢臺於後(左氏傳曰楚子)
(成章華之臺于乾谿一朝叛之于前在春秋之時史記趙武靈王起叢臺太子圍之三月于後在六國之時)
秦政利觜長距終得擅場思專其侈以莫巳若也(言秦以天下為)
(大場喻七雄為鬭雞利喙長距者終擅一場也史記曰秦始皇秦襄王子名政說文曰擅專也莫無也若如也)
(言始皇所以思專擅其奢侈者以天下之君無如于我也)乃構阿房起甘泉(三輔故事秦始)
(皇上林苑中作離宫别觀一百四十六所不足以為大會羣臣二世胡亥起阿房殿東西三里南北三百步下)
(可建五丈旗在山之阿故號阿房也甘泉山名也戰國策范睢曰秦北有甘泉宫謂其下有甘泉水因以名之)
結雲閣冠南山(結連也雲閣閣名也高如雲故言雲三輔故事曰秦二世胡亥起雲閣欲與山)
(齊冠覆也南山終南在長安南)征税盡人力殫然後收以太半之賦威
以參夷之刑(言征税之賦盡於奢泰之用天下之力盡於長城與宫室也殫盡也漢書伍被曰秦)
(作阿房宫收太半之賦韋昭曰凡數三分有二為太半言秦造宫室奢麗費用不足乃復收其太半之賦百姓)
(賦税不得者誅其三族漢書曰秦用商鞅之法造參夷之誅參三也謂滅三族)其遇民也若薙
氏之芟草既藴崇之又行火焉(遇逢遇也周禮有薙氏掌山澤芟除草菅毛詩)
(載芟載柞左傳周任有言曰若農夫之務去草芟夷藴崇之杜預曰芟殺藴積也崇聚也言秦始皇酷虐百姓)
(如芟草積而放火)惵惵黔首豈徒跼高天蹐厚地而巳哉乃救
死於其頸(史記曰秦皇更名民曰黔首謂黑頭無知也跼蹐恐懼之貌毛詩曰謂天蓋高不敢不跼)
(跼傴僂也謂地蓋厚不敢不蹐蹐累足也謂此時之民非徒跼高天蹐厚地而巳乃晝夜畏死其頸)敺以
就役唯力是視(謂不復知民有緩急與飢寒唯趨敺令作力而巳)百姓不能忍
是用息肩於大漢而欣戴高祖(忍堪也言秦天下之民若擔重物不得休息今)
(來歸漢得息肩膊)高祖膺籙受圖順天行誅杖朱旗而建大號
(膺籙謂當五勝之籙受圖夘金刀之語順天謂順天命而起又悟神姥之言舉朱旗而大呼天下之英雄與共)
(定事也)所推必亡所存必固(言高祖所推擊者使之亡所存者使之堅固)掃項
軍於垓下紲子嬰於軹塗(掃除也項項羽也垓地名漢王圍項羽于垓下羽聞四面)
(有楚歌乃與數百騎走高祖使濯嬰追之斬羽東城紲猶擊也子嬰秦子嬰也)因秦宫室據其
府庫作洛之制我則未暇(因仍也據就也府庫謂官吏所止為府車馬器械所居曰)
(庫也作洛謂造洛邑也我我高祖也天下新造草創不暇改作如禮制也)是以西匠營宫目
翫阿房規摹踰溢不度不臧損之又損然尚過於周堂
觀者狹而謂之陋帝已譏其泰而弗康(西匠謂秦之舊匠也目視也翫)
(習也阿房宫名漢書曰梧齊侯陽城人名延為少府作長樂未央宫也規圖也踰越也溢過也度法也臧善也)
(謂西匠所圖越過不得禮法皆言不善也損減也言高祖雖數損減其制度猶過于周家之堂觀視陋小也康)
(安也言觀者習見秦之夸麗睹今日之減小皆以為陋然高祖猶已譏其泰而不安也謂七年冬上自將擊韓)
(王信蕭丞相留長安營起未央宫立東闕前殿武庫太倉高祖見其壯麗怒曰何修宫室之過也)且高
既受命建家造我區夏矣(高高祖也區區域也夏華夏也言高祖受上天之命建立)
(國家制造區夏)文又躬自菲薄治致升平之德(文文帝也躬自菲薄謂儉約漢)
(書文帝欲作露臺召匠計直百金曰吾奉先帝宫室常恐太奢何用臺為故文景之際號為升平升平謂國太)
(平也)武又大啓土宇紀禪肅然之功(武武帝也漢書武紀曰定越地為南海七)
(郡北置朔方等五郡故云大啓土宇啓開也紀記也肅敬也謂登封太山升禪肅然)宣重威以撫
和戎狄呼韓來享(宣宣帝也漢書宣紀曰呼韓邪單于欵五原塞願奉國珍毛詩曰自彼氐)
(羌莫敢不來享享獻也撫安也戎狄呼韓並國名左傳曰子教寡人和戎狄言宣帝能和戎狄)咸用紀
宗存主饗祀不輟(咸皆也紀錄也宗太宗文帝廟號也主木主言刻木為人主神置廟中而)
(祭之輟止也凡天子五世則廢今廟不遷毁其主各四時祭祀無止絶時)銘勲彛器歴世彌
光(彛常也宗廟之器稱彛勲功也歴經也彌益也銘勒也勒銘于宗廟之器鐘鼎萬祀彌益光明)今捨
純懿而論爽德以春秋所諱而為美談宜無嫌於往初
故蔽善而揚惡祗吾子之不知言也(爾雅曰純大懿美也爽差也今公子)
(反舍四海純大懿美之德而專論說爽差之過失者也春秋諱國之惡今公子反以為美談也宜之言義也無)
(猶不也祗是也今公子之義不嫌於蔽國之善揚國之惡是公子之不知言也)必以肆奢為賢
則是黃帝合宫有虞總期固不如夏癸之瑤臺殷辛之
瓊室也湯武誰革而用師哉(肆放也賢善也謂黃帝明堂以草蓋之名曰合宫舜)
(之明堂以草蓋之名曰總章言難公子黃帝等造此是守儉也湯謂殷湯武謂武王革改也言誰遣革改殷紂)
(夏桀而用師哉以其奢侈婬放所以湯武順天命而行罰之此譏西京公子也)盍亦覽東京之
事以自寤乎(盍猶何不也覽祖也自寤自覺寤也言公子何不視東京之行事心自覺寤邪)且
夫天子有道守在海外(淮南子曰若天下無道守在四夷天下有道守在海外言四夷)
(皆為臣僕)守位以人不恃隘害(人謂衆庶也隘險也言要須擇任賢臣不以隘害為牢固)
苟民志之不諒何云巖險與襟帶(苟誠也諒信也公子稱巖險周固襟帶易)
(守故今答曰誠使人心不信何用周固反易守乎)秦負阻於二關卒開項而受
沛(負恃也卒終也言負二關以為牢固終受二人所入也二人謂高祖從武關入項羽從函谷關入)彼
偏據而規小豈如宅中而圖大(彼謂秦也據依也言彼秦偏據關西所規近在)
(二關之内故曰小豈如東京居天地之中所圖者四海之外)昔先王之經邑也掩觀
九隩靡地不營土圭測景不縮不盈總風雨之所交然
後以建王城(先王謂周成王也邑洛邑也掩猶及也九隩謂九州之内也靡地不營謂徧求之卜)
(瀍澗及黎水皆不吉鄭玄曰土度也縮短也盈長也謂圭長一尺五寸夏至之日竪八尺表日中而度之圭影)
(正等天當中也若影長於圭則太近北圭長於影則太近南近北多寒近南多暑近東多風近西多雨總猶括)
(也王城今河南也周禮曰土圭之法測土深正日景以求地中四時之所交風雨之所會陰陽之所和乃建王)
(國也)審曲面勢(審度也謂審察地形曲直之勢而建王都)泝洛背河左伊右瀍
(泝向也洛洛水河黃河伊伊水瀍瀍水)西阻九阿東門于旋(謂東有旋門在成皋西南)
(十數里阪形周屈故云于旋)盟津達其後太谷通其前(孟津四瀆之長故武王為)
(諸侯約誓于其上尚書曰東至于盟津盟津地名在洛北都道所湊古今以為津太谷在輔氏北洛陽西也洛)
(陽記曰太谷洛城南五十里舊名通谷)迴行道乎伊闕邪徑捷乎轘轅(伊闕)
(山名也轘轅阪名也迴曲也捷邪也謂大道迂曲乃當伊闕之外邪徑趣疾當歴轘轅)太室作鎮
揭以熊耳(太室嵩高别名也揭猶表也言以嵩高之嶽為國之鎮也復表以熊耳之山)底柱
輟流鐔以大岯(底柱山名也在河東縣東南向居河中猶柱然也輟止也)温液湯泉
黑丹石緇(言泉水如湯浴之可以除病在河南梁縣界中黑丹石緇謂黑石雜色言温液即湯泉之)
(流黑丹石緇之所出)王鮪岫居能鼈三趾(山有穴曰岫王鮪魚名也居山穴中長老言王)
(鮪之魚由南方來出此穴中入河水見日目眩浮水上流行七八十里釣人見之取之以獻天子用祭其穴在)
(河南小平山)虙妃攸館神用挺紀(攸所也館舍也傳曰成王遷九鼎於洛邑卜年七百)
(卜世三十後皆如其言故云神所挺紀謂告年紀之處也)龍圖授羲龜書畀姒(尚書傳曰)
(伏羲氏王天下龍馬出河遂則其文以畫八卦謂之河圖又曰天與禹洛出書謂神龜負文而出列于背)召
伯相宅卜惟洛食周公初基其繩則直(相視也宅居也惟有也食謂吉)
(兆謂初造洛邑召公先相宅卜之吉周公繩度之合于制度)萇弘魏舒是廓是極(萇弘)
(周大夫也魏舒晉大夫獻子也廓猶規也極致也謂二人率諸侯曰敬以致功規度王城三旬而立之)經
途九軌城隅九雉(南北為經途道也軌車轍也)度堂以筵度室以几
(堂明堂也筵席也長九尺几俎也長七尺)京邑翼翼四方所視(京大也大邑謂洛陽也翼)
(翼禮儀盛貌言常為四方觀翼翼然也)漢初弗之宅也故宗緒中圮巨猾
間舋竊弄神器歴載三六偷安天位于時蒸民罔敢或
貳其取威也重矣(緒統也圯絶也漢家不居於洛故宗廟之統中途廢絶也巨王莽字巨君)
(也猾狡也間候也舋隙也神器帝位也言王莽因成哀無嗣元后秉政漢祚微弱簒處高位載年也三六十八)
(年謂王莽簒位一十八年也天位帝位也于於也蒸衆也罔無也言是時衆民無敢有二心于莽者毛詩曰于)
(時言言尚書曰蒸民乃粒威畏也重猶多也謂天下所畏已者多矣)我世祖忿之乃龍飛
白水鳳翔參墟(世祖光武也忿恚疾王莽威重如此也白水謂南陽白水縣世祖所起之處也)
(初為更始大司馬討王郎于河北北為參虚分野龍飛鳳翔以喻聖人之興也)授鉞四七共工
是除(授與也鉞斧鉞也四七二十八將也共工覇天下者以喻王莽也六韜曰凡國有難君召將以授斧)
(鉞漢書曰顓頊有共工之陣以定水灾)欃槍旬始羣凶靡餘(欃槍星名也謂王莽之在)
(位如妖氣之在天世祖除之凶惡無餘爾雅曰彗星為欃槍旬始妖氣也史記曰旬始狀如雄雞也靡無也今)
(言世祖除凶賊無有遺餘也)區宇乂寧思和求中(天地之内稱㝢言海内既已乂安思)
(求陰陽之和天地之中而居之)睿哲玄覽都兹洛宫(睿聖也玄通也言通見此洛陽宫也)
曰止曰時昭明有融(曰辭也時是也融長也言當止居是洛邑必有昭明之德長久之道)
(也)既光厥武仁洽道豐(止戈曰武諡法曰功格天下曰光剋定禍亂曰武洽合也豐盛)
(也世祖既能止戈故諡光武言仁義之道大豐盛也)登岱勒封與黃比崇(登上也岱泰山)
(也謂王者功成作樂治定制禮故封泰山勒功于石以紀號也黃黃帝也史記曰崇高也言世祖與黃帝比其)
(尊號)逮至顯宗六合殷昌(逮及也殷盛也昌熾也顯宗明帝號也六合天地四方也)乃
新崇德遂作德陽(崇德德陽皆殿名崇德在東德陽在西相去五十步)啓南端之
特闈立應門之將將(啓開也端門南方正門應門中門也)昭仁惠於崇賢
抗義聲於金商(崇賢東門名也金商西門名也謂東方為木主仁如春以生萬物昭天子仁惠)
(之德故立崇賢門于東也西為金主義音為商若秋氣之殺萬物抗天子德義之聲故立金商門于西)飛
雲龍于春路屯神虎于秋方(德陽殿東門稱雲龍門德陽殿西門稱神虎門神虎)
(金獸也秋方西方也飛飛龍也易曰雲從龍為木獸春路東方道也)建象魏之兩觀旌六
典之舊章(象魏闕也一名觀旌表也言所以立兩觀者欲表明六典舊章之法謂懸書于象魏浹日)
(而斂之)其内則含德章臺天禄宣明温飭迎春夀安永寧
(八殿皆以休令為名美時君之德在應門之内也)飛閣神行莫我能形(言閣道相通不)
(在于地故曰飛人不見行往故曰神形謂天子之形容言我無能說其形狀也)濯龍芳林九谷
八溪芙蓉覆水秋蘭被涯渚戲躍魚淵游龜蠵(洛陽圖經曰濯)
(龍池名故歌曰濯龍望如海河橋渡似雷芳林苑名九谷八溪養魚池芙蓉荷華也秋蘭香草生水邊秋時盛)
(也渚水渚也戲游也躍跳也毛詩曰王在靈沼於牣魚躍&KR1010;龜類也凡此物謂取有時非時則恣之游戲不驚)
(動也)永安離宫脩竹冬青陰池幽流玄泉洌清鵯鶋秋棲
鶻鵃春鳴鴡鳩麗黃關關嚶嚶(永安宫名也修長也冬青謂不彫落也水稱陰)
(幽流謂伏溝從地下流通於河也水黑色故曰玄泉洌清澄貌爾雅曰鸒斯鵯鶋郭璞曰鵯鶋匹鳥腹下白又)
(曰鶌鳩鶻鵃郭璞曰鶻鵃似山鵲短尾青黑色秋棲春鳴謂各得其性也爾雅曰鴡鳩王鴡也郭璞曰鴡鳩鵰)
(類又曰鶬鶊鵹黃也鸝黃黑也關關嚶嚶謂音聲和也鵹麗古字通)於南則前殿靈臺龢
驩安福(前殿露寢也靈臺臺名也龢驩安福二殿名並在德陽殿之南)謻門曲榭邪阻
城洫(謻門冰室門也臺有木曰榭阻依也洫城下池冰室門及榭皆屈曲邪行依城池為道也)竒樹
珍果鉤盾所職(竒異也珍貴也鉤盾今官主小苑)西登少華亭候修勑
(登升也並有亭有候也修治勑整也謂西園中有少華之山)九龍之内寔曰嘉德西
南其戶匪雕匪刻我后好約乃宴斯息(九龍本周時殿名也門上有三)
(銅柱柱有三龍相糺繞故曰九龍嘉德殿在九龍門内也詩曰西南其戶不雕不刻尚質也言殿舍之多其戶)
(或西或南也我后謂明帝也宴安息止也)於東則洪池清籞渌水澹澹内阜
川禽外豐葭菼獻鼈蜃與龜魚供蝸蠯與菱芡(洪池池名也在)
(洛陽東三十里阜多也豐饒也内多魚鼈外饒蘆薍也蝸螺也菱芰芡鷄頭也)其西則有平樂
都場示遠之觀(平樂觀名也都謂聚會也為大場于上以作樂使遠觀之謂之平樂在城西)
龍雀蟠婉天馬半漢(龍雀飛廉也天馬銅馬也蟠蜿半漢皆形容也)瑰異譎詭
燦爛炳煥(瑰竒也譎詭變化也燦爛炳煥潔白鮮明之貌)奢未及侈儉而不陋
規遵王度動中得趣(言皆合於禮故奢不至侈儉不至陋也規摹遵循趣意也度先王之)
(法度舉動合禮之意也家語曰公甫之婦動中得趣)於是觀禮禮舉義具(具足也言觀王)
(之先明禮義皆備具也)經始勿亟成之不日(勿猶不也亟急也成之不日言不用一日)
(即成之)猶謂為之者勞居之者逸慕唐虞之茅茨思夏后
之卑室(勞苦也逸樂也)乃營三宫布政頒常複廟重屋八達九
房規天矩地授時順鄉(三宫明堂辟雍靈臺頒布也常舊典也所以行教化布典禮之)
(宫也複廟重覆也重屋重棟也謂明堂廟屋前後異制謂宫室之飾圓者象天方者則地也鄉方也言頒政賦)
(教隨時月而居其方月令曰孟春居蒼龍左个)造舟清池惟水泱泱(造舟以舟相比次為)
(橋毛詩曰造舟為梁浹泱水流貌)左制辟雍右立靈臺因進距衰表賢
簡能(言德陽殿東有辟雍於西有靈臺謂於其上班教令者曰明堂大合樂射鄉者曰辟雍司歷紀候節)
(氣者曰靈臺也進善也衰老也言因其進則舉而用之衰减者拒而退之謂擇賢以大射所以表明德行簡錄)
(其能否謂辟雍也)馮相觀祲祈禠禳灾於是孟春元日羣后旁
戾(尚書曰正月元日舜格于文祖孟春正月也元日正日也羣后公卿之徒也旁四方也戾至也言諸侯正)
(月一日從四方而至各來朝享天子也)百僚師師于斯胥洎(尚書曰百僚師師百僚謂)
(百官也師師謂相師法也胥相泊及也言元日百官於此相連及而來朝賀也)藩國奉聘要荒
來質(謂王侯藩稱國也言要荒之外所奉聘令者盡來朝見)具惟帝臣獻琛執贄
(具之言俱也獻貢也琛寶也執持也贄禮也言蕃國來貢者謂隨土所出寶而貢之也)當覲於殿
下者蓋數萬以二(覲見也言於此之時當入見于殿下者可數萬人分于闕下夾道為二部)
爾乃九賓重臚人列(言鴻臚所主羌胡之人皆羅列于朝廷也)崇牙張鏞鼓
設(崇牙栒虡上板作劒鎝者横曰栒植曰虡張謂樹之以縣鐘鼓也)郎將司階虎戟交
鎩龍輅充庭雲旗拂霓(言虎賁中郎將主夾階而立虎賁或執戟或持鎩而相對也交)
(鎩謂交加而設兵器也馬八尺曰龍輅天子之車也故曰龍輅充滿也庭朝也旗謂熊虎為旗其高至雲故曰)
(雲旗也楚辭曰載雲旗之逶夷拂至也霓天邊氣也)夏正三朝庭燎晢晢(夏家建寅之正)
(漢家所用也三朝歲月日朝晢晢光明也)撞洪鐘伐靈鼓旁震八鄙軯&KR1024;隠
訇若疾霆轉雷而激迅風也(撞鏗也伐擊也靈鼓六面鼓也旁四方也震驚也八)
(鄙四方與四角也軯&KR1024;隠訇鐘鼔之聲也霆霹靂也迅疾也言鐘鼔之聲又若雷霆之相轉急風之迅疾也)
是時稱警蹕已下彫輦于東廂(警謂清道也輦人挽車彫謂有彫飾殿東西次)
(為廂)冠通天佩玉璽紆皇組要干將負斧扆次席紛純左
右玉几穆穆而南面以聽矣(通天冠名也佩帶也璽天子印也蔡邕獨斷曰天子)
(冠通天紆垂也皇大也組綬也干將劒名越絶書曰楚王令歐冶子干將為鐵劒三枚一曰龍淵二曰太阿三)
(曰工市也吳越春秋曰干將者吳人造劒二枚一曰干將二曰莫邪白與黑謂之斧扆屏風樹之坐後也次席)
(竹席也紛純謂以組為緣周禮曰天子左右玉几鄭玄曰左右有几優至尊也)然後百辟乃入
司儀辨等尊卑以班璧羔皮帛之贄既奠(百辟諸侯也司主也儀法)
(也辨别也言百官有分别者謂司主之次也班位次也謂尊卑有差等也)天子乃以三揖之
禮禮之穆穆焉皇皇焉濟濟焉將將焉信天下之壯觀
也(壯觀言天下之人壯大觀覽也禮記曰天子穆穆諸侯皇皇大夫濟濟士將將鄭玄曰威儀容止之貌史)
(記曰天下之壯觀也)乃羨公侯卿士登自東除訪萬幾詢朝政勤
恤民𨼆而除其𤯝人或不得其所若巳納之於隍(羨延也登)
(進也謂命之上殿也天子從中階諸侯從東西階言機微之事日有萬種詢謀也謂與謀朝政有所先後者也)
(恤憂也𨼆痛也𤯝病也言有𨼆痛不安者今憂恤之也隍城下坑無水者)荷天下之重任匪
怠皇以寧靜(荷負也怠懈也皇暇也言無有懈怠于寧靜者謂常有所憂也)發京倉散
禁財賚皇僚逮輿臺(𤼵開也京大也禁藏也賚賜也皇僚百官也逮及也言天子散發禁)
(庫之財無問貴賤皆賜及之)命膳夫以大饗饔餼浹乎家陪(周禮曰膳夫主)
(食之官熟曰饔腥曰餼浹徧也家陪謂公卿大夫之家)春醴惟醇燔炙芬芬(醇厚也燔)
(炙謂炙肉也芬芬香氣盛也)君臣歡康具醉薰薰千品萬官已事而
踆(康樂也具俱也言君臣皆歡樂而和說也已止也踆退也謂品秩官僚等竝止事而退還)勤屢省
懋乾乾(屢數也省察也懋勉也乾乾敬也)清風協於玄德淳化通於自
然(協同也淳厚也玄天也自然通神明也言帝如此清惠之風同於天德淳厚之化通於神明也)憲先
靈以齊軌必三思以顧愆(憲法也先靈先聖之神靈即謂堯舜也愆過也齊同也軌)
(迹也言有事能思信與先聖同軌迹也)招有道於側陋開敢諫之直言聘
丘園之耿潔旅束帛之戔戔(招明也有道言使郡國于側陋之中舉有道之士而)
(用之也直言謂直諫者也耿清也旅陳也謂有清潔者也言丘園中有𨼆士貞潔清白之人聘而用之束帛謂)
(古招士必以束帛加璧于上周易曰六五賁于丘園束帛戔戔王肅曰失位無應𨼆處丘園蓋蒙闇之人道德)
(彌明必有束帛之聘也戔戔委積之貌)上下通情式宴且盤(上謂君下謂臣式用也盤)
(樂也言君情通于下臣情達于上故能國家安而君臣歡樂也)及將祀天郊報地功(將欲)
(也白虎通曰祭天必在郊者天體至清故祭必于郊取其清潔也周禮以正月上辛郊祀告于上帝祭天而郊)
(以報去年土地之功京房易占曰立秋報地功)祈福乎上玄思所以為虔(祈求也玄)
(天也玄黃天地言天子祭天地之際思念所以盡其忠敬)肅肅之儀盡穆穆之禮殫
然後以獻精誠奉禋祀曰允矣天子者也(殫盡也獻進也允信也天)
(子言是天帝之子也)乃整法服正冕帶(整理也冕所謂平天冠也言天子素帶朱裏謂三皇)
(已来始冕制有數種鄭玄曰長一尺七寸廣八寸前圓後方以珠玉飾之也法服謂衣服並有法度)珩紞
紘綎玉笄綦會火龍黼黻藻繂鞶厲(笄簮也謂以玉飾之)結飛雲
之袷輅樹翠羽之高蓋(袷輅次車也次車樹翠羽為蓋如雲飛也今世謂之羽蓋車)
建辰旒之太常紛焱悠以容裔(辰謂日月星也畫之于旌旗垂十二旒名曰太常上)
(畫二辰以象天明也謂天子十二旒諸侯九旒大夫三旒紛盛也悠從風貌容裔高低之貌焱火花也言風鼓)
(動旌旗紛紜盛亂如火花之飛起)六玄虯之奕奕齊騰驤而沛艾(六六馬也)
(玄黑也天子駕六馬騰驤趨走也奕奕光明貌沛艾作姿容貌也)龍輈華轙金䥑鏤錫
(輈車轅轅端上刻作龍頭也華采畫也)方釳左纛鉤膺玉瓖(方釳謂轅旁以五寸鐵鏤)
(錫中央低兩頭高如山形而貫中以翟尾結著之轅兩邊恐馬相突也左纛以旄牛尾大如斗置騑馬頭上以)
(亂馬目不令相見也鉤膺當胸也瓖馬帶玦以玉飾)鑾聲噦噦和鈴鉠鉠(鑾在衡和在軾)
(皆以金為鈴也噦噦和鳴聲鉠鉠小聲)重輪貳轄疏轂飛軨(蔡邕獨斷曰乘輿重轂外)
(復有一轂副轄其外乃復設轄然重輪即重轂也飛軨以緹紬廣八尺長拄地畫左青龍右白虎繫軸頭取兩)
(邊飾蔡邕月令章句曰疏鏤也)羽蓋葳蕤葩瑵曲莖(羽蓋以翠羽覆車蓋也葳蕤羽貌葩)
(爪悉以金作華形莖皆曲蔡邕獨斷曰凡乘輿車皆羽蓋金華爪與瑵同)順時服而設副咸
龍旂而繁纓(五時之服各隨其車車各一色以為副貳副車各一乘今謂之五帝車也龍旂者交)
(龍為旂也鞶今之馬大帶也纓馬鞅也)立戈迤戛農輿輅木(戈謂木勾矛戟也戛長矛)
(也矛置車上邪柱之是謂戎輅農輿無蓋所謂耕根車也言耕稼于籍田乘馬無飾故稱木)屬車九
九乘軒並轂(副車曰屬言相連也屬車有藩者曰軒皆在後為三行故曰並轂)&KR1352;弩重
旃朱旄青屋(通帛曰旃朱旄旄牛尾赤色者也青屋青作蓋裏也)奉引既畢先輅
乃發(奉引謂引道者言道引之次已定前車乃發)鸞旗皮軒通帛綪旆(鸞旗謂以)
(象鸞鳥也皮軒以虎皮為之)雲罕九斿闟戟轇轕(雲罕旌旗之别名也九斿亦旗名也)
(闟鋋也轇轕雜亂貌)髶髦被繡虎夫戴鶡(髶髦髦頭茸騎也)駙承華之蒲
梢飛流蘇之騷殺(駙副馬也承華廏名也言取華廏之蒲梢以為副馬也漢官儀有承華廏)
總輕武于後陳奏嚴鼓之嘈囐(後陳者謂北軍五營兵在後陳列嘈囐鼓聲也)
戎士介而揚揮戴金鉦而建黃鉞(戎兵也士士卒也介甲也揮為肩上絳幟)
(如燕尾者也金鉦鐲鐃之屬也黃鉞以黃金飾之)清道案列天行星陳肅肅習
習隠隠轔轔殿未出乎城闕旆已廻乎郊畛(清道謂蹕止行者列)
(猶次也言天子行如上天之星行羅列有次肅肅敬貌習習行貌隠隠衆多貌轔轔車聲也殿後軍也旆前軍)
(也郊畛謂郊界也言從之多後猶未出城闕前已迴于郊界也)盛夏后之致美爰恭敬
於明神(盛猶嘉也夏后禹也言今嘉欲行禹之事爰布恭敬于神明也)爾乃孤竹之管
雲和之瑟(孤竹國名出竹)雷鼔鼝鼝六變既畢(雷鼓八面鼓凡樂六變為一成)
(則更奏畢盡也)冠華秉翟列舞八佾(冠華以鐡作之上闊下狹以翟雉尾飾之舞人頭戴)
(一行羅列八人八八六十四人謂今麥策花也穀梁傳曰舞夏天子八佾)元祀惟稱羣望咸
秩(元大也祀祭也稱舉也謂大祭天地之禮既舉羣岳衆神望以祭祀之皆有秩次)颺槱燎之
炎煬致高烟乎太一(颺飛颺也槱之言聚也謂聚薪焚之揚其光炎使上達于天也太一)
(天之尊神也曜魄寳也)神歆馨而顧德祚靈主以元吉(歆饗也顧眷也祚報)
(也靈明也元大也吉福也言天神覩人主之明肅顧饗其馨香之祭故報之以大福尚書曰明德惟馨周易曰)
(黃裳元吉)然後宗上帝於明堂推光武以作配(宗尊也上帝太微中五帝)
(也配對也言尊祭五帝于明堂以光武配之漢書曰明帝宗祀五帝于明堂先武皇帝配之)辨方位
而正則五精帥而來摧(辨别也方位謂四方中央之位也則法也五精五方星也帥循)
(也摧至也言五帝總集至明堂)尊赤氏之朱光四靈懋而允懷(赤氏謂漢火德)
(所統赤帝熛怒也河圖曰四靈蒼帝神名靈威仰赤帝神名赤熛怒黃帝神名含樞紐白帝神名白招拒黑帝)
(神名協光紀今止云四靈謂除赤餘有四懋悦也懷安也)於是春秋改節四時迭代
蒸蒸之心感物增思(改易迭更也代謝也言感四時之謝而欲享祀也廣雅曰蒸蒸孝也)
(感物謂感四時之物即春韭卵夏麥魚秋黍肫冬稻鴈孝子感此新物則思祭先祖)躬追養於廟
祧奉蒸嘗與禴祠(言祭皆追感孝養之道故躬自為之躬猶身也)物牲辨省設
其楅衡(物牲謂祭祀之物皆徧省視之也横木於牲角端以備抵觸謂之楅衡)毛炰豚胉
亦有和羹滌濯靜嘉禮儀孔明(滌濯謂洗滌也靜潔也嘉善也孔甚也言禮儀)
(甚鮮明也)萬舞奕奕鐘鼓喤喤(萬舞干也奕奕舞形也喤喤鼓聲也)靈祖皇考
來顧來饗神具醉止降福穰穰(靈皇神名謂先帝也言先帝之神顧愍子孫享)
(其食也神謂先神也具俱也止已降下也穰穰衆多也)及至農祥晨正土膏脉起
(農祥天駟即房星也晨時正中也謂正月初也)乘鑾輅而駕蒼龍介馭間以剡
耜(天子車帝在左御在中介處右)躬三推於天田畝帝籍之千修供禘
郊之粢盛必致思乎勤已(禘郊謂祭天于南郊也言天子籍田千畆必須親耕者為)
(敬其祖考用充宗廟之粢盛故云勤已)兆民勸於疆埸咸懋力以耘耔(兆民)
(謂百姓也疆田畔也耘去草耔壅本也)春日載陽合射辟雍(陽暖也言春三月之時與)
(諸侯合射辟雍行禮教)設業設虡宫懸金鏞(設施也業栒上板刻為鴈齒捷業然植者)
(為虡横者為栒以施設縣之宫中也鏞大鐘也)鼖鼓路鼗樹羽幢幢(鼖大鼔也鼗小鼔也)
(幢幢羽貌)於是備物物有其容(言備具也物禮物也射之禮物並有容飾也)伯夷
起而相儀后䕫坐而為工(伯夷唐虞時明禮儀之官也后䕫舜臣掌樂之官言禮以)
(行施故云起樂以靜陳故云坐)張大侯制五正設三乏厞司旌(言大射張三侯)
(故設三乏乏以革為之護旌者之禦矢也司旌謂執旌司射中當舉之周禮曰服不氏射則以旌居乏而待獲)
(杜子春曰乏音為匱乏之乏爾雅曰厞隠也)并夾既設儲乎廣庭(并夾鉗矢者周禮曰)
(射則取矢也言侯高則以并夾取之也儲待也廣大也謂張設於大庭以待天子也)於是皇輿夙
駕□於東階(□之言却也謂却於東階下天子未乘之時也)以須消啓明掃朝
霞登天光於扶桑(須俟也消不見也掃滅也言晨時啓明先見尚有餘光日出乃不見霞日)
(邊赤氣也謂天子須啓明光消霞滅日上扶桑乃就乘輿也禮天子日出乃視朝)天子乃撫玉
輅時乘六龍發鯨魚鏗華鐘大丙弭節風后陪乘(玉輅謂玉)
(飾之也鄭玄禮記注曰撫猶據也東都賓曰登玉輅乘時龍發舉也鏗猶擊也華鐘謂有篆刻文故言華也)
攝提運衡徐至於射宫(攝提有六星玉衡北斗中星主迴轉並飾于車上徐行至于射)
(宫射宫謂辟雍也)禮事展樂物具王夏闋騶虞奏(展謂舒陳器物也物具謂)
(器物皆具備也王夏樂名也天子初出奏也關終也)決拾既次彫弓斯彀(決以象骨著右)
(手巨指所以鉤弦也拾韝捍著左臂也雕弓謂有刻畫也彀張也)達餘萌于暮春昭誠
心以遠喻(昭明也誠心謂天子之心也)進明德而崇業滌饕餮之貪
欲(射義曰射所以觀德也崇猶興也業射業也滌蕩去也言有貪婪嗜慾者皆滌蕩去之也)仁風衍
而外流誼方激而遐騖(衍布也方道也激感也遐遠也騖馳也)日月會於
龍&KR1280;恤民事之勞疚(&KR1280;尾也日月會於尾謂十月時也疚病也民勞病於歲事到此月乃)
(終也故天子愍恤勞來之)因休力以息勤致懽忻於春酒(謂田事畢休民力息)
(勤勞也)執鑾刀以袒割奉觴豆於國叟(言天子親執鑾刀袒右膊而割牲以)
(示敬也)降至尊以訓恭送迎拜乎三壽(降下也至尊天子也三壽三老也言)
(天子尊而養此三老者以教天下之敬故來拜迎去拜送焉)敬慎威儀示民不偷(敬宜)
(也儀禮也毛詩曰敬慎威儀視民不佻毛萇曰佻偷也)我有嘉賓其樂愉愉(嘉賓謂三)
(老五更也愉愉和悦之貌)聲教布護盈溢天區(布護猶散被也天區謂四方上下也言天)
(子教愛及之尚書曰聲教訖于四海)文德既昭武節是宣(既已也昭明也宣猶發也言文)
(武之教無處不臨)三農之隙曜威中原(隙閒也曜威謂治兵也)歲惟仲冬
大閱西園(西園上林苑也)虞人掌焉先期戒事(先期謂期日勑戒羣吏修獵具也)
悉率百禽鳩諸靈囿(悉盡也率斂也鳩聚也囿苑也囿謂集禽獸于靈囿之中)獸之
所同是謂告備(同亦聚也備具也言禽獸皆已合聚田物具備也)乃御小戎撫
輕軒(毛詩曰小戎俴收謂小戎之事輕便宜畋獵鄭玄曰輕車驅逆之車)中畋四牡既佶
且閑(中畋馬謂調良馬可用獵者毛詩曰四牡既佶既佶且閑)戈矛若林牙旗繽紛
迄于上林結徒為營(若林言多也繽紛風吹貌兵書曰牙旗者將軍之旌謂古者天子出)
(建大牙旗竿上以象牙飾之故云牙旗迄至也結止也徒衆也營域也上林苑名)次和樹表司
鐸授鉦(次比也和軍之正門為和也表門表也司主也鉦鐸所以為軍節)坐作進退節
以軍聲(言聲中進退取鐘鼓旌之節)三令五申示戮斬牲(示教也言三令五申)
(示衆人畢有不用命者斬之若牲也)陳師鞠旅教達禁成(陳師猶列師衆也鞠之言告也)
(教達謂三令五申禁令已行軍法成也)火烈具舉武士星敷(具俱也敷布也言武士獵)
(徒如星之布也)鵝鸛魚麗箕張翼舒(鵝鸛魚麗並陣名也謂武士發于此而列行如箕之)
(張如翼之舒)軌塵掩迒匪疾匪徐(掩覆也迒迹也車軌之塵適自覆跡言得遲疾之中)
(也)馭不詭遇射不翦毛升獻六禽時膳四膏(升進也)馬足
未極輿徒不勞成禮三敺解罘放麟(極盡也輿衆也勞罷勞也大鹿曰麟)
(解散也罘罔也周易曰王用三敺失前禽也敺與驅同)不窮樂以訓儉不殫物以
昭仁(窮極也訓教也殫盡也物謂禽獸也言殺禽獸不盡即昭明人君行仁之道謂崇儉故也)慕天
乙之弛罟因教祝以懷民(天乙殷湯名也弛廢也)儀姬伯之渭陽
失熊羆而獲人(儀則也姬伯文王為西伯也)澤浸昆蟲威振八㝢(浸潤)
(也八㝢八方區宇也)好樂無荒允文允武(允信也無荒言不好荒淫之樂信與文王武王)
(等其功德也)薄狩于敖既瑣瑣焉岐陽之蒐又何足數(敖鄭地今)
(之河南滎陽也謂周王狩也璅璅小也言鄙不足說也岐陽岐山之陽謂成王所狩之地亦以小不足可數也)
爾乃卒歲大儺敺除羣癘(卒終謂一歲之終儺逐疫鬼)方相秉鉞巫
覡操茢侲子萬童丹首玄製(侲子童男童女也朱丹也玄製皂衣也)桃弧
棘矢所發無臬飛礫雨散剛癉必斃(桃弧謂弓也棘矢箭也癉雖也言鬼)
(之剛而難者皆盡死也)煌火馳而星流逐赤疫於四裔(煌火光也馳競也赤)
(疫疫鬼惡者也四裔謂四海也星流謂羣鬼競走煌煌然如火光之與星流也)然後淩天池絶
飛梁(淩升也)捎魑魅斮獝狂斬蜲蛇腦方良(魑魅山澤之神獝狂惡戾)
(之鬼名捎殺也斮擊也方良草澤之神也腦陷其頭也)囚耕父於清泠溺女魃於
神潢(清泠水名在南陽西鄂山上神潢亦水名未知所在)殘䕫魖與罔象殪野仲
而殱游光(殘猶殺也䕫木石之怪如龍有角鱗甲光如日月見則其邑大旱說文曰魖耗鬼也罔象)
(木石之怪殪殺也殱滅也野仲游光惡鬼也兄弟八人常在人間作怪害)八靈為之震慴況
鬾&KR0558;與畢方(鬾小兒鬼畢方老父神如烏兩足一翼者常銜火在人家作怪灾)度朔作
梗守以鬱壘神荼副焉對操索葦(東海中度朔山有二神一曰神荼二曰鬱)
(壘領衆鬼之惡害者執以葦索而用食虎)目察區陬司執遺鬼(察觀也區陬隅隙之間也)
(司主也謂于度朔山主執遺餘之鬼也)京室密清罔有不韙(密靜也清潔也罔無也韙)
(善也謂無復疫癘皆得安善也)於是隂陽交和庶物時育(庶衆也漢書曰陰陽和風)
(雨時言疫癘既無陰陽乃和衆物育養也)卜征考祥終然允淑(征廵行也考問也祥吉也)
(允信也淑善也)乘輿巡乎岱嶽勸稼穡於原陸(乘輿天子也岱泰山也種曰稼)
(收曰穡謂春勑東方諸侯課民以耕種故尚書云二月東巡狩至于岱宗)同衡律而一軌量
齊急舒於寒燠(衡秤也軌法也寒燠猶苦樂同一齊皆使中不參差也)省幽明以
黜陟乃反旆而迴復(省察也幽暗也黜退也陟升也謂有功者進無功者退尚書曰三載)
(考績黜陟幽明反旆謂迴還也)望先帝之舊墟慨長思而懷古俟閶風
而西遐致恭祀於高祖(先帝先神也蒨墟長安也慨歎息也古往也謂前漢初也俟待)
(也閶風秋風也祠謂祭祀高祖廟也遐逝也)既春游以發生啓諸蟄於潛戶
(春游謂仲春巡行岱岳是時蟄蟲皆開戶帝乃東巡助宣氣也)度秋豫以收成觀豐年
之多稌(秋行曰豫謂秋行禮高祖廟此時萬物始成)嘉田畯之匪懈勤致賚
于九扈(嘉善也畯主田官也九扈農正知田事扈正也言天子行慶福致賚于九扈使民不淫放)左
瞰暘谷右睨玄圃眇天末以遠期規萬世而大摹(暘谷日出)
(之處玄圃在崑崙山上瞰望也睨視也眇視也摹法也言帝之巡狩眇然以天末為遠期規欲以為萬代之大)
(法也)且歸來以釋勞膺多福以安悆(悆寧也歸謂西征旋乃釋吏士之劬勞祭)
(祀受多福以安寧也)總集瑞命備致嘉祥(總會也集聚也祥神也即騶虞澤馬之屬也瑞)
(應也即鸞鳳之屬也)圉林氏之騶虞擾澤馬與騰黃(圉牢養也林氏山名也騶)
(虞義獸也)鳴女牀之鸞鳥舞丹穴之鳳皇(女牀山名在華陰西六百里山海經)
(曰女牀之山有鳥焉其状如鶴五色文名曰鸞鳥見即天下安寧又曰丹穴之山有鳥焉其狀如鵠五采名曰)
(鳳皇是鳥也飲食自歌自舞見則天下安寧)植華平於春圃豐朱草於中唐
(植猶種也華平瑞木也天下平其華則平有不平處其華則向其方傾中唐堂塗也)惠風廣被澤
洎幽荒(惠恩也洎及也幽荒九州外謂四夷也)北燮丁令南諧越裳(燮諧皆和)
(也越裳南蠻今九真是也丁令國名)西包大秦東過樂浪重舌之人九譯
僉稽首而來王(重舌謂曉夷狄語者九譯九度譯言始至中國者也)是故論其遷邑
易京則同規乎殷盤改奢即儉則合美乎斯干(京京師也規法)
(也盤庚殷王之名也斯干謂周宣王儉宫室之詩也今漢光武改西京奢華而就儉約合斯干之美)登封
降禪則齊德乎黃軒為無為事無事永有民以孔安遵
節儉尚素樸思仲尼之克已履老氏之常足(登謂上泰山封土降)
(謂下禪梁父也言光武登上泰山下禪梁父則與黃帝齊其功德為作也事業也永長也孔甚也以無為為功)
(以無事為業澹然不煩瀆也遵循也樸質也言遵循節儉尚其樸素也孔子曰克已復禮馬融曰克已約身)
將使心不亂於所在目不見其可欲賤犀象簡珠玉藏
金於山抵璧於谷(簡猶略也藏抵皆謂不取之謂儉故也)翡翠不裂瑇瑁
不蔟(翡翠鳥名也瑇瑁珍名不裂不折其羽以為玩飾也不蔟不义蔟取之為器也)所貴惟賢
所寶惟穀民去末而反本咸懷忠而抱慤(詐偽為末忠信為本)于
斯之時海内同悦曰吁漢帝之德馨侯其禕而(言於此之時皆)
(同歡樂也于於也悦樂也吁驚也禕美也)蓋蓂莢為難蒔也故曠世而不覿
惟我后能殖之以至和平方將數諸朝階(覿見也蓂莢瑞應之草王)
(者賢聖太平和氣之所生生于階下始一日生一莢至月半生十五莢十六日落一莢至晦日而盡小月則一)
(莢厭不落王者以證知月之小大堯時夾階生之謂不世見故云難時也后帝也惟我帝有至和之德故必能)
(植之方當生於朝陛得以數知月之大小謂蓂莢也)然則道胡不懷化胡不柔(胡何)
(也懷來也柔安也言皆安之也)聲與風翔澤從雲遊(翔游皆行也風者天之號令雲雨者)
(天之膏潤故聲教與風皆翔恩澤與雲俱行也)萬物我賴亦又何求(我賴賴我也言萬物)
(皆賴帝之恩惠以得所無復他求也)德㝢天覆輝烈光燭(㝢猶蓋也帝之德蓋如天之覆)
(日月之光輝照於遠近也)狹三王之趢趗軼五帝之長驅踵二皇之
遐武誰謂駕遲而不能屬(狹謂陋也趢趗局小貌也軼過也驅馳也言以三王禮法)
(為局小狹陋過五帝而遠馳則繼三皇之跡也踵繼也二皇伏羲神農也遐遠也武迹也屬逮也誰敢謂今所)
(駕者遲而不能逮言必能逮也)東京之懿未罄值余有犬馬之疾不能
究其精詳故粗為賓言其梗槩如此(懿美也罄盡也先生言東京之美未)
(盡遇我有疾故不能究其美事也粗猶略也賓西京也梗槩不纖密言粗舉大綱如此之言也)若乃流
遁忘反放心不覺樂而無節後離其戚(言若流情放心不自反寤恣意)
(所為淫樂無禮以為節終後卒當罹其憂禍即秦皇王莽是也)一言幾於喪國我未之
學也(幾近也先生責公子云取樂今日皇恤我後言今之非也)且夫挈缾之智守不
假器況纂帝業而輕天位(言挈缾之小智耳尚不妄以假人也纂繼也今如公子言)
(皆淫心放意之事此乃輕居天王之尊位而禪於董賢)瞻仰二祖厥庸孔肆常翹
翹以危懼若乘奔而無轡(庸功也孔甚也肆勤也言瞻望高祖功庸甚勤苦而得之)
(也言居天子之位常若奔馬而無轡履冰而負重也)白龍魚服見困豫且雖萬乘
之無懼猶怵惕於一夫終日不離於輜重獨微行其焉
如(說苑曰吳王欲從民飲伍子胥曰昔白龍下清泠之淵化為魚豫且射中目白龍不化豫且不射君今棄)
(萬乘之位而從於臣恐有豫且之患此言先生責公子陰戒期門微行要屈萬乘天子也即秦始皇高祖也昔)
(秦始皇東游為張良所擊中其副車漢高祖於栢人亭殆為貫高所中輜重車也焉言安也如往也公子說微)
(行要屈故先生問之言欲何往)夫君人者黈纊塞耳車中不内顧(黈纊言以)
(黃綿大如丸懸冠兩邊當耳不欲妄聞不急之言也内顧謂不外視臣下之私也)珮以制容鑾
以節塗(佩為行容鑾為車節)行不變玉駕不亂步(行合容則玉聲應馬步齊則鑾)
(和饗並謂君之禮法)却走馬以糞車何惜騕褭與飛兔(却退也老子曰天下)
(無道戎馬生于郊天下有道却走馬以糞河上公曰糞者糞田也兵甲不用却走馬以務農田然今言糞車者)
(言馬不用而車不敗故曰糞車何惜言不愛之)方其用財取物常畏生類之殄
也賦政任役常畏人力之盡也取之以道用之以時(方將)
(也生類謂天下萬物之類也殄盡也任役謂使人常畏人力盡也論語曰敬事而信節用而愛人使民以時此)
(之謂也)山無槎枿畋不䴠胎(斜䂨曰槎斬而復生曰枿不䴠胎者言不如公子所道獲)
(胎拾卵校獲麑䴠也漢書昔先王山不槎蘖畋不殺胎)草木繁廡鳥獸阜滋(繁滋也廡)
(盛也阜大也滋益也)民忘其勞樂輸其財(民謂百姓也言民不以力役為勞苦不以財賦)
(為捐費故文王有子來之人武帝時卜式入錢以助官也)百姓同於饒衍上下共其
雍熙(言富饒是同上下咸悦故能雍和而廣也論語曰百姓足君孰與不足)洪恩素蓄民
心固結(洪大也蓄積固牢固也謂高祖已下積恩施惠人心固結故王莽之時皆謳吟而思漢)執
義顧主夫懷貞節(夫猶人人也言執禮義之心顧思漢德人懷貞正之志分也楚辭曰原生)
(受命于貞節)忿姦慝之干命怨皇綂之見替玄謀設而陰行
合二九而成譎(慝惡也綂嗣也替廢也謂忿王莽之逆命怨漢綂之替廢也玄神也譎變也謂)
(王莽之志陰行十八年而成變計也)登聖皇於天階章漢祚之有秩(聖皇光武)
(也章明也秩常也言明漢家之常秩)若此故王業可樂焉今公子苟好勦
民以媮樂忘民怨之為仇也(若如此也言如此即王業之可樂也勦盡也媮猶僥)
(倖也仇讐也今公子所言苟好盡人以僥倖須臾之樂不知人民共怨已當成大讐也)好殫物以
窮寵忽下叛而生憂也(殫盡也寵驕也忽忘也生憂謂生已之憂患也言好盡人之財)
(以寵極驕逸之樂忘人叛已之為大患也漢書谷永曰財竭則下叛下叛則上亡)夫水所以載
舟亦所以覆舟(覆敗也)堅冰作於履霜尋木起於蘖栽(言事)
(皆從微至著不可不慎之于初所以尋木起于牙蘖洪波出于涓泉)昧旦丕顯後世猶怠
況初制於甚泰服者焉能改裁(昧早也丕大也顯明也怠懈也謂起行大明之)
(道後世子孫猶尚懈怠譬如為人裁衣始制之洪大服者得而衣之何能更小之乎)故相如壯上
林之觀揚雄聘羽獵之辭雖系以頽牆填壍亂以收罝
解罘卒無補於風規袛以昭其愆尤(系繼也亂理也相如上林賦曰乃命)
(有司隤牆填壍使山澤之人得至焉揚雄羽獵賦曰放雉兔收罝罘規猶諫也祗適也愆短也尤過也言不能)
(補其愆過)臣濟奓以陵君忘經國之長基故函谷擊柝於東
西朝顛覆而莫持(濟謂度也度於奢侈謂僣也陵踰君法若季氏八佾舞於庭左傅萇)
(弘曰毛得以濟侈於王都言尊卑所以為國今反陵之故非所以經國柝守夜所擊木也顛隕也持扶也謂王)
(莽之兵猶擊柝守函谷關而三輔兵已自入長安宫朝廷顛隕無復扶持也東謂函谷在京之東西朝則京師)
(也)凡人心是所學體安所習鮑肆不知其臭翫其所以
先入(所習為心所好愛者即學翫習也先入言久處其俗也)咸池不齊度於䵷咬
而衆聽者或疑能不惑者其唯子野乎(齊同也咸池堯樂也䵷咬淫聲)
(也言咸池之音本不與䵷咬同而衆聽者乃有疑惑子情野師曠字曉音曲者以喻安處先生也言西京奢泰肆)
(不依禮度東京儉約依禮行事衆人觀之謂是其一唯安處先生得知其指)客既醉於大道
飽於文義(客斥公子謂聞東京文義之道若醉飽焉)勸德畏戒喜懼交爭(勸德)
(謂公子見先生說東京禮法自勸勉行其道德又畏懼先生之戒也)罔然若酲朝疲夕倦
奪氣禠魄之為者也(罔然猶惘惘然也酲病酒也朝罷夕倦夜不卧惘然如神奪其精氣)
(又若魂魄亡離其身今公子亦如之也)忘其所以為談失其所以為夸良
久乃言曰鄙哉予也予習非而遂迷也幸見指南於吾
子(公子本以奢侈為美談今見先生述東京之德所以忘美失夸也良久頃乃復能言也自鄙其迷惑所學)
(者非正也言已之惑不知南北今先生指以示我我則足以三隅反也)若僕所聞華而不
實先生之言信而有徵鄙夫寡識而今而後乃知大漢
之德馨咸在於此(若如也公子言如僕所聞西京之事蓋是虚華而無實錄先生安處先生)
(也徵驗也言先生之言信有徵驗也公子重自鄙曰如今日後日乃知大漢之德在於此耳)昔常恨
三墳五典既泯仰不覩炎帝帝魁之美(三墳三皇之書也五典五帝之)
(書也泯滅也覩見也炎帝神農後也帝魁神農名並古之君號也)得聞先生之餘論則
大庭氏何以尚兹走雖不敏庶斯達矣(先生安處先生也大庭古國名)
(也尚高也走公子自稱走使之人如今言僕矣不敏猶不達也公子言我雖不敏於大道庶幾先生之說遂達)
(矣)
漢魏六朝百三家集卷十三
