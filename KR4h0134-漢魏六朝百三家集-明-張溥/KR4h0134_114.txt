漢魏六朝百三家集卷一百十四
隋煬帝集題詞
隋煬帝志慕秦皇漢武而内行則劉聰石虎雖
有文不善也迷樓鳳䑵歌聲兆亡其亦漢成時
燕燕諸謠乎隋書文苑傳稱帝意在驕淫詞無
浮蕩綴文之士得依取正余疑其諛比觀全集
多莊言簡戲謔似史評非誣也帝在藩時謀奪
儲位朽絃老婢矯飾悦親文辭矜束尚其餘智
及突厥既來江都往幸飛帛戲題持檝成咏則
樠木心蕩沙丘命盡之日矣帝朝京師還作歸
藩賦命柳辯序之今集無有知傳者多缺他文
自詔書外雅深佞佛毘曇學聖黎耶悟真自謂
顔淵値宣尼尹喜逢老氏也身受法戒而烝弑
無慚開士之談豈足信哉陳隋文衰帝王有作
與衆同波抑煬帝云多彈曲者如人多讀書讀
書多則能撰書彈曲多即能造曲以論文學殆
庶乎而
目錄
詔
營東京詔
立七廟詔
修高廟樂詔
為先代立後詔
為孔子立後詔
為前代帝王守陵墓詔
為昔賢立祠詔
功臣襲封詔
勲官不得回授職事詔
舉賢詔
勵經術詔
巡省風俗詔
尚齒詔
緝民詔
教義詔
安集詔
恤行役詔
達幽枉詔
寬連坐詔
改博陵為高陽郡詔
埋祭死亡軍士詔
親征高麗詔
再伐高麗詔
勞楊素手詔
為楊素立碑詔
手詔史祥
褒樊子蓋詔
詔樊子蓋
又
加蘇威開府儀同三司詔
以衞玄為光禄大夫詔
贈劉方上柱國盧國公詔
贈豆盧毓大將軍詔
改封豆盧毓雍丘侯詔
追贈獨孤陁詔
又
責蘇威詔
徙衞王集滕王綸詔
優突厥詔
答議突厥改服詔
賜啟民位侯王上詔
與高昌國王詔
勅
答齊王勅
與柳謇之勅
勅度四十九人法名
行道度人天下勅
璽書
降來護兒璽書
答突厥啟民璽書
檄
遺陳尚書江總檄
令
與天台山衆令
重令
書
遺史祥書
遣延智顗書
治禪衆寺答智顗書
法諱奉智者書
參智者書
請留智者書
重留智者書
許智者行書
謝法門書
遣使往匡山參書
重遣匡山參書
答智顗述匡山寺書
與匡山三寺書
與峯頂寺書
與禪閣寺書
入朝遣使參書
又
又
又
又
又
遣使荆州迎書
遣使潭州迎書
在京遣書
在京重遣書
從駕東岱於路遣書
於路次書
還藩遣迎書
謝天冠幷請淨名義書
重與智者請義書
謝義疏書
論荆州諸寺書
重答智者書
與荆州總管達奚儒書
迎智者入城礙雨移日書
次迎入城書
答智顗蔣州事書
遣使入天台參書
遣使入天台迎書
遣使參病書
答智顗遺旨書
智顗終後弔山衆書
遣使入天台設周忌書
賜釋慧覺書
請釋灌頂書
召徐則書
徐則没後下書
文
寶臺經藏願文
誄
秦孝王誄
疏
受菩薩戒疏
天台建功德發願疏
敬靈龕疏
設齋願疏
樂府
飲馬長城窟行示從征羣臣
白馬篇
步虚詞二首
春江花月夜二首
錦石擣流黃二首
喜春遊歌二首
江都宫樂歌
泛龍舟
四時白紵歌二首
東宫春
江都夏
紀遼東二首
詩
冬至乾陽殿受朝
雪中受突厥主朝宴席賦
宴東堂
賜史祥
賜牛弘
賜諸葛穎
早渡淮
臨渭源
還京師
捨舟登陸示慧日道場玉清玄壇德衆
謁方山靈巖寺
月夜觀星
季秋觀海
望海
詠鷹
獻歲宫臣
正月十五日于通衢建燈夜升南樓
晩春
悲秋
冬夜
夏日臨江
北鄉古松樹
賜守宫女
持檝篇賜吳絳仙
贈張麗華
憶韓俊娥二首
幸江都作
嘲羅羅
鳳䑵歌
迷樓歌
效劉孝綽襍憶詩二首
望江南(八闋)
漢魏六朝百三家集卷一百十四目錄
漢魏六朝百三家集卷一百十四
明張溥輯
隋煬帝集
詔
營東京詔
乾道變化隂陽所以消息沿創不同生靈所以順叙若
使天意不變施化何以成四時人事不易為政何以釐
萬姓易不云乎通其變使民不倦變則通通則久有德
則可久有功則可大朕又聞之安安而能遷民用丕變
是故姬邑兩周如武王之意殷人五徙成湯后之業若
不因人順天功業見乎變愛人治國者可不謂歟然洛
邑自古之都王畿之内天地之所合隂陽之所和控以
三河固以四塞水陸通貢賦等故漢祖曰吾行天下多
矣唯見洛陽自古皇王何嘗不留意所不都者蓋有由
焉或以九州未一或以困其府庫作洛之制所以未暇
也我有隋之始便欲創玆懷雒日復一日越暨于今念
玆在玆興言感哽朕肅膺寶歷纂臨萬邦遵而不失心
奉先志今者漢王諒悖逆毒被山東遂使州縣或淪非
所此由關河懸遠兵不赴急加以幷州移戶復在河南
周遷殷人意在於此況復南服遐遠東夏殷大因機順
動今也其時羣司百辟僉諧厥議但成周墟塉弗堪葺
宇今可於伊洛營建東京便即設官分職以為民極也
夫宫室之制本以便生上棟下宇足避風露高臺廣厦
豈曰適形故傳云儉德之共侈惡之大宣尼有云與其
不遜也寧儉豈謂瑤臺瓊室方為宫殿者乎土階采椽
而非帝王者乎是知非天下以奉一人乃一人以主天
下也民惟國本本固邦寧百姓足孰與不足今所營構
務從節儉無令雕牆峻宇復起於當今欲使卑宫菲食
將貽於後世有司明為條格稱朕意焉
立七廟詔
聿追孝饗德莫至焉崇建寢廟禮之大者然則質文異
代損益殊時學滅坑焚經典散逸憲章湮墜廟堂制度
師說不同所以世數多少莫能是正連室異宫亦無準
定朕獲奉祖宗欽承景業永惟嚴配思隆大典於是詢
謀在位博訪儒術咸以為高祖文皇帝受天明命奄有
區夏拯羣飛於四海革凋敝於百王恤獄緩刑生靈皆
遂其性輕徭薄賦比屋各安其業恢夷宇宙混一車書
東漸西被無思不服南征北怨俱荷來蘇駕毳乘風歴
代所弗至辮髮左衽聲教所罕及莫不厥角關塞頓顙
闕庭譯靡絶時書無虚月韜戈偃武天下晏如嘉瑞休
徵表裏禔福猗歟偉歟無得而名者也朕又聞之德厚
者流光治辨者禮縟是以周之文武漢之高光其典章
特立諡號斯重豈非緣情稱術即崇顯之義乎高祖文
皇帝宜別建廟宇以彰巍巍之德仍遵月祭用表蒸蒸
之懷有司以時創造務合典制又名位既殊禮亦異等
天子七廟事著前經諸侯二昭義有差降故其以多為
貴王者之禮今可依用貽厥後昆
修高廟樂詔
古先哲王經國成務莫不因人心而制禮則天明而作
樂昔漢氏諸廟別所樂亦不同至於光武之後始立共
堂之制魏文承運初營廟寢太祖一室獨為別宫自玆
之後兵車交爭制作規模日不暇給伏惟高祖文皇帝
功侔造物道濟生靈享薦宜殊樂舞須別今若月祭時
饗既與諸祖共庭至於舞功獨於一室交違禮意未合
人情其詳議以聞
為先代立後詔
昔周王下車首封唐虞之胤漢帝承歷亦命殷周之後
皆所以褒立先代憲章在昔朕嗣膺景業傍求雅訓有
一弘益欽若令典以為周兼夏殷文質大備漢有天下
車書混一魏晉沿襲風流未遠竝宜立後以存繼絶之
義有司可求其胄緒列聞
為孔子立後詔
先師尼父聖德在躬誕發天縱之資憲章文武之道命
世膺期藴玆素王而頹山之歎忽踰於千祀盛德之美
不存於百代永惟懿範宜有優崇可立孔子後為紹聖
侯有司求其苗裔錄以申上
為前代帝王守陵墓詔
前代帝王因時創業君民建國禮尊南面而歷運推移
年世永久丘壟殘毁樵牧相趨塋兆堙蕪封樹莫辨興
言淪滅有愴於懷自古已來帝王陵墓可給隨近十戸
蠲其雜役以供守視
為昔賢立祠詔
旌表先哲式存饗祀所以優禮賢能顯彰遺愛朕永鑒
前修尚想名德何嘗不興歎九原屬懷千載其自古已
來賢人君子有能樹聲立德佐世匡時博利殊功有益
於人者竝宜營立祠宇以時致祭墳壟之處不得侵踐
有司量為條式稱朕意焉
功臣襲封詔
夫帝圖草創王業艱難咸仗股肱叶同心德用能拯厥
頽運克膺大寶然後疇庸茂實開國承家誓以山河傳
之不朽近代喪亂四海未一茅土妄假名實相乖歷玆
永久莫能懲革皇運之初百度伊始猶循舊貫未暇改
作今天下交泰文軌攸同宜率遵先典永垂大訓自今
已後唯有功勲乃得賜封仍令子孫承襲
勲官不得回授職事詔
軍國異容文武殊用匡危拯難則霸德攸興化人成俗
則王道斯貴時方撥亂屠販可以登朝世屬隆平經術
然後升士豐都爰肇儒服無預于周行建武之朝功臣
不參於吏職自三方未一四海交爭不遑文教唯尚武
功設官分職罕以才授班朝治人乃由勲叙莫非拔足
行陣出自勇夫斆學之道既所不習政事之方故亦無
取是非暗於在已威福專於下吏貪冒貨賄不知紀極
蠧政害民實由於此自今已後諸授勲官者竝不得回
授文武職事庶遵彼更張取類於調瑟求諸名製不傷
於美錦若吏部輒擬用者御史即宜糾彈
舉賢詔
天下之重非獨治所安帝王之功豈一士之略自古明
君哲后立政經邦何嘗不選賢與能收採幽滯周稱多
士漢號得人常想前風載懷欽佇朕負扆夙興冕旒待
旦引領巖谷寘以周行冀與羣才共康庶績而彙茅寂
寞投竿罕至豈美璞韜采未値良工將介石在懷確乎
難拔永鑒前哲憮然興歎凡厥在位譬諸股肱若濟巨
川義同舟檝豈得保兹寵禄晦爾所知優游卒歲甚非
謂也祈大夫之舉善良史以為至公臧文仲之蔽賢尼
父譏其竊位求諸往古非無褒貶宜思進善用匡寡薄
夫孝弟有聞人倫之本德行敦厚立身之要或節義可
稱或操履清潔所以激貪厲俗有裨風化強毅正直執
憲不撓學業優敏文才美秀竝為廊廟之用實乃瑚璉
之資才堪將略則拔之以禦侮膂力驍壯則任之以爪
牙爰及一藝可取亦宜採錄衆善畢舉與時無棄以此
求治庶幾非遠文武有職事者五品已上宜依令十科
舉人有一於此不必求備朕當待以不次隨才升擢其
見任九品已上官者不在舉送之限
勵經術詔
君民建國教學為先移風易俗必自兹始而言絶義乖
多歷年代進德修業其道寖微漢採坑焚之餘不絶如
線晉承板蕩之運掃地將盡自時厥後軍國多虞雖復
黌宇時建示同愛禮函丈或陳殆為虚器遂使紆青拖
紫非以學優製錦操刀類多牆面上陵下替綱維靡立
雅缺道消實由於此朕纂承洪緒思弘大訓將欲尊師
重道用闡厥繇講信修睦敦奬名教方今宇宙平一文
軌攸同十步之内必有芳草四海之中豈無奇秀諸在
家及見入學者若有篤志好古耽悦典墳學行優敏堪
膺時務所在採訪具以名聞即當隨其器能擢以不次
若研精經術未願進仕者可依其藝業深淺門蔭高卑
雖未升朝竝量準給禄庶夫恂恂善誘不日成器濟濟
盈朝何遠之有其國子等學亦宜申明舊制教習生徒
具為課試之法以盡砥礪之道
巡省風俗詔
昔者哲王之治天下也其在愛民乎既富而教家給人
足故能風淳俗厚遠至邇安治定功成率由斯道朕嗣
膺寶歷撫育黎獻夙夜戰兢若臨川谷雖則聿遵先緒
弗敢失墜永言政術多有缺然況以四海之遠兆民之
衆未獲親臨問其疾苦每慮幽仄莫舉冤屈不申一物
失所乃傷和氣萬方有罪責在朕躬所以寤寐增歎而
夕愓載懷者也今既布政惟始宜存寬大可分遣使人
巡省方俗宣揚風化薦拔幽滯申達幽枉孝悌力田給
以優復鰥寡孤獨不能自存者量加賑濟義夫節婦旌
表門閭高年之老加其版授竝依別條賜以粟帛篤疾
之徒給侍丁者雖有侍養之名曾無賙贍之實明加檢
校使得存養若有名行顯著操履修潔及學業才能一
藝可取咸宜訪採將身入朝所在州縣以禮發遣其有
蠧政害人不便於時者使還之日具錄奏聞
尚齒詔
優德尚齒載之典訓尊事乞言義彰膠序鬻熊為師取
非筋力方叔元老克壯其猷朕永言稽古用求至治是
以厖眉黃髮更令收叙務簡秩優無虧藥膳庶等卧治
佇其弘益今歲耆老赴集者可於近郡處置年七十以
上疾患沈滯不堪居職即給賜帛送還本郡其官至七
品已上者量給廩以終厥身
緝民詔
設險守國著自前經重門禦暴事彰往策所以宅土寧
邦禁邪固本而近代戰爭居人散逸田疇無伍郛郭不
修遂使遊惰實繁寇&KR1817;未息今天下平一海内晏如宜
令人悉城居田隨近給使強弱相容力役兼濟穿窬無
所厝其姦宄萑蒲不得聚其逋逃有司具為事條務令
得所
教義詔
武有七德先之以安民政有六本興之以教義高麗高
元虧失藩禮將欲問罪遼左恢宣勝略雖懷伐國仍事
省方今往涿郡巡撫民俗其河北諸郡及山西山東年
九十已上者版授太守八十者授縣令
安集詔
古者帝王觀風問俗皆所以憂勤兆庶安集遐荒自蕃
夷内附未遑親撫山東經亂須加存䘏今欲安集河北
巡省趙魏所司依式
恤行役詔
朕觀風燕裔問罪遼濱文武叶力爪牙思奮莫不執銳
勤王捨家從役罕蓄倉廩之資兼損播殖之務朕所以
夕惕愀然慮其匱乏雖復素飽之衆情在忘私悦使之
人宜從其厚諸行從一品以下佽飛募人以上家口郡
縣宜數存問若有糧食乏少皆宜賑給或雖有田疇貧
弱不能自耕種可於多丁富室勸課相助使夫居者有
斂積之豐行役無顧後之慮
達幽枉詔
聽採輿頌謀及庶民故能審政刑之得失是知昧旦思
治欲使幽枉必達彝倫有章而牧宰任稱朝委苟為徼
幸以求考課虚立殿最不存治實綱紀於是弗理冤屈
所以莫申關河重阻無由自達朕故建立東京躬親存
問今將巡歴淮海觀省風俗眷求讜言徒繁詞翰而鄉
校之内闕爾無聞恇然夕惕用忘興寢其民下有知州
縣官人政治苛刻侵害百姓背公徇私不便於民者宜
聽詣朝堂封奏庶乎四聰以達天下無冤
寬連坐詔
罪不及嗣既弘至孝之道恩由義斷以勸事君之節故
羊鮒從戮彌見叔向之誠季布立勲無預丁公之禍用
能樹聲往代貽範將來朕虚已為政思遵舊典推心待
物每從寬政六位成象美厥含弘一𤯝掩德甚非謂也
諸犯罪被戮之門朞已下親仍令合仕聽預宿衞近侍
之官
改博陵為高陽郡詔
博陵昔為定州地居衝要先皇歴試所基王化斯遠故
以道冠豳風義高姚邑朕巡撫氓庶爰届兹邦瞻望郊
㕓緬懷敬止思所以宣播德澤覃被下人崇紀顯號式
光令緒可改博陵為高陽郡赦境内死罪已下給復一
年
埋祭死亡軍士詔
竭力王役致身戎事咸由徇義莫匪勤誠委命草澤棄
骸原野興言念之每懷愍惻往年出車問罪將屆遼濱
廟算勝略具有進止而諒惛凶罔識成敗高熲愎狠本
無智謀臨三軍猶兒戲視人命如草芥不遵成規坐貽
撓退遂令死亡者衆不及埋藏今宜遣使人分道收葬
設祭於遼西郡立道場一所恩加泉壤庶彌窮魂之冤
澤及枯骨用弘仁者之惠
親征高麗詔
天地大德降繁霜於秋令聖哲至仁著甲兵於刑典故
知造化之有肅殺義在無私帝王之用干戈蓋非獲已
版泉丹浦莫匪龔行取亂覆昏咸由順動況乎甘野誓
師夏開成大禹之業商郊問罪周發成文王之志永監
前載屬當朕躬粤我有隋誕膺靈命兼三才而建極一
六合而為家提封所漸細柳盤桃之外聲教爰暨紫舌
黃枝之域遠至邇安㒺不和會功成治定於是乎在而
高麗小醜迷昏不恭崇聚勃碣之間薦食遼&KR1070;之境雖
復漢魏誅戮巢窟暫傾亂離多阻種落還集萃川藪於
往代播實繁以迄今睠彼華壤翦為夷類歴年永久惡
稔既盈天道禍淫亡徵已兆亂常敗德非可勝圖掩慝
懷姦惟日不足移告之嚴未嘗面受朝覲之禮莫肯躬
親誘納亡叛不知紀極充斥邊陲亟勞烽候關柝以之
不靜生人為之廢業在昔薄伐已漏天網既緩前禽之
戮未即後服之誅曾不懷恩飜為長惡乃兼契丹之黨
虔劉海戍習韎&KR1944;之服侵軼遼西又青丘之表咸修職
貢碧海之濱同稟正朔遂復&KR1025;攘琛賮遏絶往來虐及
弗辜誠而遇禍輶軒奉使爰暨海東旌節所次途經藩
境而擁塞道路拒絶王人無事君之心豈為臣之禮此
而可忍孰不可容且法令苛酷賦斂煩重強臣豪族咸
執國鈞朋黨比周以之成俗賄貨如市冤枉莫申重以
仍歲災凶比屋饑饉兵戈不息徭役無期力竭轉輸身
填溝壑百姓愁苦爰誰適從境内哀惶不勝其弊迴首
面内各懷性命之圖黃髮稚齒咸興酷毒之歎省俗觀
風爰屇幽朔弔人問罪無俟再駕於是親總六師用申
九伐拯厥阽危協從天意殄兹逋穢克嗣先謨今宜授
律啓行分麾屇路掩渤澥而雷震歴夫餘以電掃比戈
按甲誓旅而後行三令五申必勝而後戰左第一軍可
鏤方道第二軍可長岑道第三軍可海冥道第四軍可
蓋馬道第五軍可建安道第六軍可南蘇道第七軍可
遼東道第八軍可玄菟道第九軍可扶餘道第十軍可
朝鮮道第十一軍可沃沮道第十二軍可樂浪道右第
一軍可黏蟬道第二軍可含資道第三軍可渾彌道第
四軍可臨屯道第五軍可候城道第六軍可提奚道第
七軍可踏頓道第八軍可肅慎道第九軍可碣石道第
十軍可東暆道第十一軍可帶方道第十二軍可襄平
道凡此衆軍先奉廟略絡繹引途總集平壤莫非如豺
如貔之勇百戰百勝之雄顧盼則山岳傾頹叱吒則風
雲騰鬱心德攸同爪牙斯在朕躬馭元戎為其節度涉
遼而東循海之右解倒懸於遐裔問疾苦於遺黎其外
輕齎遊闕隨機赴響卷甲銜枚出其不意又滄海道軍
舟艫千里高颿電逝巨艦雲飛横斷沮江逕造平壤島
嶼之望斯絶坎井之路已窮其餘被髮左衽之人控弦
待發微盧彭濮之旅不謀同辭杖順臨逆人百其勇以
此衆戰勢等摧枯然則王者之師義存止殺聖人之教
必也勝殘天罰有罪本在元惡人之多僻脇從罔治若
高元泥首轅門自歸司寇即宜解縛焚櫬弘之以恩其
餘臣人歸朝奉順咸加慰撫各安生業隨才任用無隔
夷夏營壘所次務在整肅芻蕘有禁秋毫勿犯布以恩
宥喻以禍福若其同惡相濟抗拒官軍國有常刑俾無
遺類明加曉示稱朕意焉
再伐高麗詔
黃帝五十二戰成湯二十七征方乃德施諸侯令行天
下盧芳小盜漢祖尚且親征隗囂餘燼光武猶自登隴
豈不欲除暴止戈勞而後逸者哉朕纂成寶業君臨天
下日月所照風雨所沾孰非我臣獨隔聲教蕞爾高麗
僻居荒表鴟張狼噬侮慢不恭抄竊我邊陲侵軼我城
鎮是以去歲出軍問罪遼碣殪長蛇於玄菟戮封豕於
襄平扶餘衆軍風馳電逝追奔逐北徑踰沮水滄海舟
檝衝賊腹心焚其城郭汙其宫室高元伏鑕泥首送款
軍門尋請入朝歸罪司寇朕以許其改過乃詔班師而
長惡不悛宴安鴆毒此而可忍孰不可容便可分命六
師百道俱進朕當親執武節臨御諸軍秼馬丸都觀兵
遼水順天誅於海外救窮民於倒懸征伐以正之明德
以誅之止除元惡餘無所問若有識存亡之分悟安危
之機翻然北首自求多福必其同惡相濟抗拒王師若
火燎原刑兹無赦有司便宜宣布咸使聞知
勞楊素手詔
我有隋之御天下也于今二十有四年雖復外夷侵叛
而内難不作修文偃武四海晏然朕以不天銜恤在疚
號天叩地無所逮及朕本以藩王謬膺儲兩復以庸虚
纂承洪業天下者先皇之天下也所以戰戰兢兢弗敢
失墜況復神器之重生民之大哉賊諒苞藏禍心自幼
而長羊質獸心假託名譽不奉國諱先圖叛逆違君父
之命成莫大之罪誑惑良善委任奸回稱兵内侮毒流
百姓私假署置擅用謀戮小加大少陵長民怨神怒衆
叛親離為惡不同同歸於亂朕寡兄弟猶未忍及言是
故開關門而待寇戢干戈而不發朕聞之天生蒸民為
之置君仰惟先旨每以子民為念朕豈得枕伏苫廬顛
而不救也大義滅親春秋高義周旦乃誅二叔漢啟乃
戮七藩義在兹乎事不獲已是以授公戎律問罪太原
且逆子賊臣何代不有豈意今者近出家國所歎荼毒
甫爾便及此事由朕不能和兄弟不能安蒼生德澤未
弘兵戈先動賊亂者止一人塗炭者乃衆庶非惟寅畏
天威亦乃孤負付囑薄德厚恥愧乎天下公乃先朝功
臣勳庸克茂至如皇基草創百物惟便始匹馬歸朝誠
識兼至汴部鄭州風卷秋籜荆南塞北若火燎原早建
殊勳夙著誠節及獻替朝端具瞻惟允爰弼朕躬以濟
時難昔周勃霍光無以加也賊乃竊據蒲州關梁斷絶
公以少擊衆指期平殄高壁據&KR1361;抗拒官軍公以深謀
出其不意霧廓雲除冰消瓦解長驅北邁直趣巢窟晉
陽之南蟻徒數萬諒不量力欲猶舉斧公以稜威外討
發憤於内忘身殉義親當矢石兵刃暫交魚潰鳥散僵
屍蔽野積甲若山諒遂守窮城以拒鈇鉞公董率驍勇
四面攻圍使其欲戰不敢求走無路智力俱盡面縛軍
門斬將搴旗伐叛柔服元惡既除東夏清晏嘉庸茂績
於是乎在昔武安平趙淮隂定齊豈若公遠而不勞速
而克捷者也朕殷憂諒闇不得親御六軍未能問道於
上庠遂使劬勞於行陣言念於此無忘寢食公乃建異
世之元勳執一心之確志古人有言曰疾風知勁草世
亂有誠臣公得之矣方乃銘之常鼎豈止書勳竹帛哉
功績克諧哽歎無已稍冷公如宜軍旅務殷殊當勞慮
故遣公弟指宣往懷迷塞不次
為楊素立碑詔
夫銘功彝器紀德豐碑所以垂名迹於不朽樹風聲於
沒世故楚景武公素茂績元勳劬勞王室竭盡誠節叶
贊朕躬故以道邁三傑功參十亂未臻遐壽遽戢清徽
春秋遞代方綿歲祀式播雕篆用圖勳德可立碑宰隧
以彰盛美
手詔史祥
昔歲勞公問罪河朔賊爾日塞兩關之路據倉阻河百
姓脇從人亦衆矣公竭誠奮勇一舉尅定詩不云乎喪
亂既平既安且寧非英才大略其孰能與於此邪故聊
示所懷亦何謝也
褒樊子蓋詔
(子蓋為武威太守以善政聞大業三年入朝帝引之内殿特蒙褒美乃下詔)
設官之道必在用賢安人之術莫如善政龔汲振德化
於前張杜垂清風於後共治天下實資良守子蓋幹局
通敏操履清潔自剖符四服愛惠為先撫道有方寬猛
得所處腴膏不潤其質酌貪泉豈渝其性故能治績克
彰課最之首凡厥在位莫匪王臣若能人思奉職各展
其效朕將冕旒垂拱何憂不治哉
詔樊子蓋
卿夙懷恭順深執誠心聞朕西巡欣然望幸丹款之至
甚有可嘉宜保此純誠克終其美
又褒樊子蓋詔
(車駕西巡子蓋獻青木香以禦霧露及帝還謂之曰人道公清定如此不子蓋謝曰臣安)
(敢言清止是小心不敢納賄耳賜口味百餘斛又下詔)
導德齊禮寔惟共治懲惡勸善用明黜陟朕親巡河右
觀省人風所歴郡縣訪採治績罕遵法度多蹈刑網而
金紫光禄大夫武威太守樊子蓋執操清潔處涅不渝
立身雅正臨人以簡威惠兼舉寬猛相資故能畏而望
之不嚴斯治實字人之盛績有國之良臣宜加褒顯以
弘奬勵可右光禄大夫太守如故賜縑千疋粟麥二千
斛
加蘇威開府儀同三司詔
玉以潔潤丹紫莫能渝其質松表歲寒霜雪莫能凋其
采可謂温仁勁直性之然乎房公威器懷温裕識量弘
雅早居端揆備悉國章先皇舊臣朝之宿齒棟梁社稷
弼諧朕躬守文奉法卑身率禮昔漢之三桀輔惠帝者
蕭何周之十亂佐成王者邵奭國之寶器其在得賢參
燮台階具瞻斯允雖復事藉論道終期獻替銓衡時務
朝寄為重可開府儀同三司餘竝如故
以衞玄為光禄大夫詔
近者妖氛充斥擾動關河文昇率勵義勇應機響赴表
裏奮擊摧破兇醜宐升榮命式弘賞典可右光禄大夫
贈劉方上柱國盧國公詔
方肅承廟略恭行天討飲冰遄邁視險若夷摧鋒直指
出其不意鯨鯢盡殪巢穴咸傾役不再勞肅清海外致
身王事誠績可嘉可贈上柱國盧國公
贈豆盧毓大將軍詔
褒顯名節有國通規加等飾終抑推令典毓深識大義
不顧姻親出於萬死首建奇策去逆歸順殉義亡身追
加榮命宜優恒禮可贈大將軍封正義縣公賜帛二千
疋諡曰愍
改封豆盧毓雍丘侯詔
故大將軍正義愍公毓臨節能固捐生殉國成為令典
沒世不忘象賢無墜德隆必祀改封雍丘愍侯復以願
師承襲
追贈獨孤陁詔
外氏衰禍獨孤陁不幸早世遷卜有期言念渭陽之情
追懷傷切宜加禮命允備哀榮可贈正議大夫
又
舅氏之尊戚屬斯重而降年弗永凋落相繼緬惟先往
宜崇徽秩復贈銀青光禄大夫
責蘇威詔
威立性朋黨好為異端懷挾詭道徼幸名利詆訶律令
謗訕臺省昔歲薄伐奉述先志凡預切問各盡胸臆而
威不以開懷遂無對命啟沃之道其若是乎資敬之義
何其甚薄
徙衞王集滕王綸詔
綸集以附萼之華猶子之重縻之好爵匪由德進正應
與國升降休戚是同乃包藏妖禍誕縱邪僻在三之義
愛敬俱淪急難之情孔懷頓滅公卿議既如此覽以澘
然雖復王法無私恩從義斷但法隠公族禮有親親致
之極辟情所未忍可除名為民遠徙邊郡
優突厥詔
突厥意利珍豆啟民可汗率領部落保附關塞遵奉朝
化思改戎俗頻入謁覲屢有陳請以氈牆毳幕事窮荒
陋上棟下宇願同比屋誠心懇切朕之所重宜於萬壽
戍置城造屋其帷帳牀褥已上隨事量給務從優厚稱
朕意焉
答議突厥改服詔
(突厥啟民表請乞依華夏服飾公卿請依所表帝以為不可乃下詔)
先王建國夷夏殊風君子教民不求變俗斷髮文身咸
安其性旃裘卉服各尚所宜因而利之其道弘矣何必
化諸削袵縻以長纓豈遂性之至理非包含之遠度衣
服不同既辨要荒之叙庶類區別彌見天地之情
賜啟民位侯王上詔
德合天地覆載所以弗遺功格區㝢聲教所以咸洎至
於梯山航海請受正朔襲冠解辮同彼臣民是故王會
納貢義彰前冊呼韓入臣待以殊禮突厥意利珍寶啟
民可汗志懷沈毅世修藩職往者挻身違難投足歸仁
先朝嘉此款誠授以徽號資其甲兵之衆收其破滅之
餘復祀於既亡之國繼絶於不存之地斯固施均亭育
澤漸要荒者矣朕以薄德祗奉靈命思播遠猷光融令
緒是以親巡朔野撫寧藩服啟民深委誠心入奉朝覲
率其種落拜首軒墀言念丹款良足嘉尚宜隆榮數式
優恒典可賜路車乘馬鼓吹幡旗贊拜不名位在諸侯
王上
與高昌國王詔
彰德嘉善聖哲所隆顯誠遂良典謨貽則光禄大夫弁
國公高昌王伯雅識量經遠器懷温裕丹款夙著亮節
遐宣本自諸華歷祚西壞昔因多難淪迫獯戎數窮毁
冕翦為胡服自我皇隋平一宇宙化偃九圍德加四表
伯雅踰沙忘阻奉賮來庭觀禮容于舊章慕威儀之盛
典於是襲纓解辮削衽曳裾變夷從夏義光前載可賜
衣冠之具仍班製造之式幷遣使人部領將送被以采
章復見車服之美棄彼氈毳還為冠帶之國
勅
宣齊王勅
(帝拜柳謇之為齊王長史帝法服臨軒命齊王立朝堂之前遣牛弘等引謇之詣齊王所)
(西面立宣勅謂王)
我昔階緣恩寵啟封晉陽出藩之初時年十二先帝立
我於西朝堂乃令高熲虞慶則元旻等從内送王子相
於我于時誡我曰以汝幼冲未更世事今令子相作輔
於汝事無大小皆可委之無得近昵小人疎遠子相若
從我言者有益於社稷成立汝名行如有不用此言唯
國及身敗無日矣吾受勅之後奉以周旋不敢失墜微
子相之力吾無今日矣若與謇之從事一如子相也
與柳謇之勅
今以卿作輔於齊善思匡救之理副朕所望若齊王德
業修備富貴自當鍾卿一門若有不善罪亦相及
勅度四十九人法名
皇帝勅皇帝敬問括州國清寺沙門智越法師等僧使
智璪至得書具至懷天台福地實為勝境所以敬為智
者建立伽藍法緣既深尊師義重欲使宗匠遺範奉而
弗墜菩薩淨業久而彌親然則去聖久遠學徒陵替規
求利養不斷俗緣滋味甘腴違犯戒律此乃增長罪垢
豈謂福田師等離有為法求無上道棄俗諸漏鑑在雅
懷由須奬訓末學弘修淨行俾夫法門等侣咸歸和合
諸佛禁戒畢竟遵行又此寺嘉應事表先覺既理由冥
感即號國清寺幷有施物用申隨喜冬序甚寒道體清
豫朕巡省風俗爰屆江都瞻望山川載深勞想故遣兼
通事舍人盧政力往指此不多
行道度人天下勅
大業三年正月二十八日菩薩戒弟子皇帝總持稽首
和南十方一切諸佛十方一切尊法十方一切賢聖僧
竊以妙靈不測感報之理遂通因果相資機應之徒無
爽是以初心爰發震動波旬之宫一念所臻咫尺道場
之地雖則聚沙蓋鮮實覆簣於耆山水滴已微乃濫觴
於法海弟子階緣宿植嗣膺寶命臨御區宇寧濟蒼生
而德化弗弘刑罰未止萬方有罪寔當憂責百姓不足
用增塵累夙夜戰兢如臨淵谷是以歸心種覺必冀慈
愍謹於率土之内建立勝緣州別請僧七日行道仍總
度一千人出家以此功德竝為一切上及有頂下至無
間蜎飛蠕動預稟識性無始惡業今生罪垢藉此善緣
皆得清淨三塗黎獻六趣怨親同至菩提一時作佛
璽書
降來護兒璽書
公旋師之時是朕勅公之日君臣意合遠同符契梟此
元惡期在不遙勒名太常非公而誰也
答突厥啟民璽書
磧北未靜猶須征戰但使好心孝順何必改變衣服也
檄
遺陳尚書江總檄
南北雖殊風雲在望載懷虚遲寤寐為勞獻歲猶寒比
當清豫匡贊乎國良亦慇勤寡人忝膺朝寄董律專征
跋涉山川今次江際公等文儒目立器用適時冠蓋二
世齒德兼重孔老殊教名墨異家金匱珠韜銀編玉策
莫不騰於舌杪散在筆端邃古成敗之機近代安危之
跡照同懸鏡明若觀火無待指南自應神悟猶恐思之
未審差以毫釐聊煩翰墨略申梗槩自穹昊生民樹之
司牧羲軒以降書契可紀咸一姓承立四海無兩帝漢
道云季三方鼎立時惟版蕩世匪休明當塗起而蜀亡
典午興而吳滅永嘉喪亂紫宸曠主劉石苻姚之儔偽
夏僭燕之醜妄塵大寶事乖圖籙魏室乘時兆基朔野
經始嵩洛未暇江湖有周受命敵非齊氏務在兼幷不
遑外略蕞爾吳越自相君長竊擬王者之儀妄談天子
之氣偷安假息緜歴世祀我大隋之肇開寶祚光有神
州皇帝感曜魄之靈應太微之座千年啟聖萬代一時
深仁至德寧濟羣品越海窮河東漸西被旄頭之屬歴
代之霸作我臣民匍匐服裳惟彼江表獨隔皇風夫物
極則反否終斯泰郭璞有云年經三百天下大同兹實
玄運已定於前聖主膺期而出欲以區區之陳國違上
天之冥數其不可存者一也大必包小天地之常規明
能通暗日月之常理論道德以唐陶而征有苗語衆寡
舉海内而當羣小在長江舟檝之用矜其積習而山川
共有我據上游鼓棹之能吳楚不異高艫巨舫東西萬
里扼喉撫背水陸千途彼之兵士不過十萬首尾分布
所在危急加以屯戍邊方淹積歲序風雨以為櫛沭蟣
虱生於甲胄望我寬仁思倒戈戟通在戎行更成敵國
守以時月則魚爛土崩接以鋒刃則烏驚鹿走理在必
然不假枚卜此不可存者二也豐侯好酒實喪厥邦梁
伯役民潰其宗社彼之偽主覆車是襲日夜沈湎曾無
節度繕造宫室莫知窮已竭四民之産荒縱其心斂百
姓之哀以為已樂寶衣玉食填積後宫短褐麤饘不充
編戶一芥之善蔑爾無聞五子之歌宛然悉備雖欲勿
喪其可得乎此不可存者三也偽主忌能護短酷法淫
刑骨鯁之臣盡見疎斥諫諍之士皆被屠害遐邇結舌
衣冠解體人妖鬼怪觸類呈災稚齒耆年咸知殘滅此
不可存者四也以此小邦攝於大國邊烽夜動照彼都
城戍鼓晨嚴震其宫殿累棋十二方此未危懸縷千鈞
比斯非切而莫知憂恐更自驕矜曾無事大之心專行
犯上之志侵軼我邊鄙招納我叛亡國家爰自受命每
從含養敦以隣睦申其聘好冀能守彼宗祊靜其疆域
而長惡益甚縱毒彌深吳會雄俊之人湘郢耿介之士
乞師請命盈庭滿闕帝乃憫然矜彼黎獻授鉞推轂弔
民伐罪已有別詔惟廢偽主之身自餘士庶普從肆𤯝
向所陳說咸是格言非曰游談共相欺誤且劉叔納譙
周之計而獲存孫皓用薛瑩之詞而致福此二子者終
有良臣之譽皆無陷君之譏何則所恥者小所存者大
若憲章往彦聿遵前軌則偽主享封侯之業祖禰延血
食之期江東士民實受其賜公等身保榮貴名垂竹帛
豈不美歟若膠柱不移守迷莫變率其蟻衆敢拒王師
軍有常刑悔無及矣禍成俄頃宜早圖之使人今還遲
有委曲言不盡意豈復多云楊廣白
令
與天台山衆令
(仁壽元年正月永嘉僧法曉生聞智者勝德特至龕所旋繞千拜一夕龕戸自開光照林)
(木衆共瞻禮又張造者年邁足蹷登龕拜祝願得度脱忽聞龕中應聲及以彈指灌頂等)
(啟聞皇太子與書)
僧使灌頂智璪至覽十一月三日書幷陳靈龕應迹顯
形放光彈指流音應念傳響斯實不思議力變化多方
感悟有緣示希有事慎終追遠感歎相深在昔雙林示
滅非滅多寶獨塔俟時涌現爰在狼迹迦葉分身乃至
鷲山迦文留影眉毫散彩指端震室豈非像教能度無
邊是大因緣聞善知識永惟宿昔獲承師範德音盈耳
神光在目方憑靈瑞係踵菩提肅承靈誥宣慰南服山
衆法徒同志為友曾成等侣方共舟航歲暮凝寒念皆
道勝天台名嶽海岸所推修建大林多慙重閣三時設
供四事不周想甘禪悦以同法喜其間敬德信次相聞
今遣員外散騎侍郎張乾威送僧使還山于舊所設供
庶同甘露能變麄澁亦憑香積證道融銷書不盡言反
此無悉楊廣和南(僧使灌頂等所領今施物目仁壽元年十二月十七日白石香爐一具)
(幷香合一枚大銅鐘一口鵄納袈裟一領鵄納褊袒二領四十九尺幡七口黃裬裙一腰氈二百領絲布祗支)
(二領小幡一百口和香二合胡桃一籠衣物三百段奈麨一合石鹽一合酥六鉼)
書
遺史祥書
(煬帝初為晉王祥從擊突厥於靈武破之遷右衞將軍屯弘化備胡時帝在東宫遺祥書)
將軍總戎塞表胡虜清塵秣馬休兵猶事校獵足使李
廣慙勇魏尚媿能冠彼二賢獨在吾子昔余濫舉推轂
治兵振皇靈於塞外驅犬羊乎大漠于時同行軍旅契
闊戎旃望龍城而衝冠盼狼居而發憤將軍英圖不世
猛氣無前但物不遂心僶俛從事每一思此我勞如何
將軍宿心素志早同膠漆久而敬之方成魚水近者陪
隨鑾駕言旋上京本即述職南蕃宣條下國不悟皇鑒
曲發備位少陽戰戰兢兢如臨冰谷至如建節邊境征
伐四方褰帷作牧綏撫百姓上稟成規下盡臣節是所
願也是所甘心仰慕前修庶得自效謬其入守神器元
良萬國身輕負重何以克堪所望故人匡其不逮比監
國多暇養疾閑宫厭北閤之端居罷南皮之馳射博望
之苑既乏名賢飛蓋之園理乖終寔親朋遠矣琴書寂
然想望吾賢疢如疾首
遣延智顗書
(帝晉王時為揚州總管遣使奉迎師曰我與晉王深有緣契即束衣順流不日而至王請)
(受菩薩戒顗謂王曰大王紆遵聖禁可名總持王贊顗曰大師傳佛法燈宜稱智者自後)
(王諸書往來皆稱弟子總持稱師為智者)
金風御節玉露調時道體休和安樂行不法師抗志名
山棲心慧定法門靜悦戒行熏修籍甚徽猷久承音德
欽風已積味道為勞冀託舟航用披雲霧故遣使人往
彼延屈希能輕舉以沃虚襟佇望來儀不乖眷意也弟
子楊廣和南
治禪衆寺答智顗書
(顗受戒既畢出居城外禪衆寺開皇十二年復還廬山)
深具謙挹之旨但高人游處觸地是安然法宇僧坊須
盡嚴正經云四事供養一不可虧已勅有司修葺願忘
懷受施也弟子楊廣和南
法諱奉智者書
弟子總持和南柳顧言還奉旨垂示六種捨施及留受
用弟子一日恭嚫猶以陋薄不稱宿心來旨既以轉施
功德彌為增上悲敬福田深是平等固非蔽識所能周
見事事仰依其所留者既以不多願恒留受用故遣報
諮謹和南
參智者書
弟子總持和南履長戒辰在俗咸慶伏惟吐納禪慧與
時休和弟子稟受以來粗堪靜攝謹遣參承謹和南
請留智者書
(開皇十一年十一月受晉王戒畢出居禪衆寺即欲西上王遣柳顧言致書請留待來年)
(二月約至棲霞送别又宣口勅云智者為當長去更有還期弟子意不欲相去遼遠脱能)
(旋迴不敢留停鎮下近山隨樂住止又欲奉留待二月十八日同度延陵鎮仍共至棲霞)
(履行於彼送別十二年三月顗將啟行王復致書請就攝山安居度夏顗不許王命有司)
(具裝發遣顗遂至止廬山)
弟子總持和南爰逮來誨須往荆楚辭致首尾仰具高
懷但祗稟淨戒事成甫爾宿昔凝滯匪遑諮決闍棃和
尚經稱勝田種子雖投嘉苗木植方用心形永伸供養
庶憑善誘日灑塵勞凡厥共緣依止有地斯亦舟航兼
運利益弘多如來化導何必止還天竺菩薩應變本無
定方深願坦然以虚受物遲延展禮面當諮遜謹和南
重留智者書
弟子總持和南逮旨須取明二日垂別修復未周便深
傾欷弟子前昨晝夜熟更惟忖智者至止以來未經一
夏兼荆潭路遠安居將促江波浩蕩行程難期既去此
處又不至前所半途結夏投止亦難又按經律一夏供
養安居僧福田無量況乎師道及大衆力凡夫淺薄本
資勝緣菩薩大慈須受應供暮春行謝首夏向臻九旬
忽違四事虚棄修心與理於情匪安今欲仰留度夏發
遣冀不半途飄落脱疑邑下喧湫須依林壑安居攝山
亦當為便若法歲將滿預勒蔣州裝船南出石頭西游
彌易既乘爽節因得順風去留之宜事理咸會此間彼
處仰聽擇一意不可盡辭豈多宣謹和南(三月一日)
許智者行書
弟子總持和南復逮今旨欲遂前心功德因緣豈敢違
忤謹遵宿願即命所司發遣發日離晨仰聽詳擇庶解
夏非遠秋水乘流賜答來期必當無爽用兹歡喜蠲悲
欷謹和南
謝法門書
弟子總持和南奉旨今日齋竟即事登舟暌阻方遥彌
以傾欷垂示法相雖文旨淵蹟源本難尋而教門方便
開悟易益恭承善誘永以受持庶藉津梁得無退轉自
服膺至道每沾弘護將事遵途復降良藥沐浴慈被伏
用悽荷謹和南
遣使往匡山參書
(開皇十二年七月王遣書廬山參省八月顗往衡山營建功德十一月王遣書潭州奉迎)
(十二月至荆州創立玉泉寺)
弟子總持和南親信傅仲詵還逮去月朔告用慰延結
熱猶熾願道體休和仰承經過攝山鍾岫寺塔安善徒
衆和肅仍留二十僧權停開善進至匡嶽結夏安居東
林禪閣還為一寺峰頂精舍復皆隨喜敬緣勸發獲此
熏修用耨身田方流法雨金光明福喜荷彌深弟子去
月十四日始度朱方風土異宜流金在節攝衞多不調
適每有劣然二十九日來石頭稍已平復自江浦違心
馳情彭蠡以日為歲無時暫忘願未解夏前預整裝束
法歲若滿即事西浮彼間酬願務令在促非但弟子蔽
識希護周爰深恐禪慧學徒咸思鑽仰宣尼在陳致嘆
自衞便歸屈道紆情事非為已今遣主簿王灌指往祗
承幷貢別牒用忘存省敢略繁辭謹和南(七月一日鹽法衣六件)
(一百斛米一百斛)
重遣匡山參書
弟子總持和南東林山寺使至逮八月八日誨用慰馳
結仰承已往衡山至當稍久法緣若竟願即沿流冀在
歲隂必期展覲弟子渡江還去月初移新住多有造次
未善安立來旨勗以法事實用慙悚始於所居外援建
立慧日道場安置照禪師以下江陵論法師亦已遠至
於内援建立法雲道場安置潭州覺禪師以下即建深
善輒以諮知仰承相次為營功德深荷扶助難用遠陳
而發此至江州遂下請僧料云何能得相資前施鹽米
其米迴入東林鹽以上路盈長之外乃可別營功德今
山僧返路行用仰酬尋別遣使迎延願預整歸計江山
遼夐豈盡誠曲謹和南(十月十日)
答智顗述匡山寺書
弟子總持和南垂誨述江州潯陽廬山東林寺峯頂寺
須令弟子立為檀越主山嶺盤秀下屬江湖香爐層峰
上虧雲日仙人之所戾止隠淪於焉不歸況乎慧遠法
師勝依結構謝客梁元穿池重閣景師息心神應峰頂
智者憩歴踵武前賢師嚴道尊實深隨喜所恨寡薄無
益將來庶藉熏修方證常樂兼陳二寺偏近驛道行人
往來頗成混雜須勅彼州令去公私使命不得停止即
付所司依事頒下謹和南(三月一日)
與匡山三寺書
極暄法師道體何如衆内咸宜也雁門遠法師四依菩
薩飜飛朔野棲息南山自斯以後名德相繼智者見令
為寺檀越顧修寡薄非敢克當奬導既引良深隨喜敬
德指此承問楊廣和南(三月二十一日)
與峰頂寺書
暮春暄和寺衆清勝禪悦法喜致足恬懷罏峰香氣烟
霞共遠智者經託勝地為在總内令為檀越誠深隨喜
更追厚愧善當敬勗楊廣和南(三月二十一日)
與禪閣寺書
春序將謝道體何如僧衆清善匡山佛事興自慧遠法
師法師師於彌天道安安師於佛圖澄妙德相承莫之
為最江東龍藏悉本雁門雁門上人創迹廬阜自梁及
晉止有東林陳晩澆漓別生禪閣僧徒好異豈稱至和
智者爰居還須合一想均願海更無異味行人將送過
指此相聞楊廣和南(三月二十一日)
入朝遣使參書
弟子總持和南仰違移歲馳誠載勞兼事入朝彌增延
屬武關雖阻荆近於吳是以暫停陜州遣使承接行人
返命具奉覼縷非惟年尊疾動又以結夏安居理事相
推固須停止弟子還鎮非久便願沿流仰會江都庶應
旦夕將聖德果亦復差機因緣多端請不勞慮謹和南
(九月十日)
又
弟子總持和南僧使智邃來奉五月二日誨用慰馳結
仰承衡嶽功德圓滿便致荆巫履涉虧和深以傾悚弟
子於江都入朝至陜關眩瞀停岐陽腹内又不調適去
月末還京輦如欲相承猶自羸薾未即祗覲望雲延願
珍納行人今返辭豈宣具謹和南
又(顗遣智邃奉書上玉泉伽藍圖幷求南衡禪師碑因獻萬春樹皮袈裟王答書)
弟子總持和南奉旨於荆州當陽縣境玉泉山陲為建
造伽藍招提行道圖寫地形具以賜示伏以布金徧地
買園建立奉置三尊永流萬代唱誦所不能讚算數所
不能量孰意輕微頓蒙創造循復來旨爽然失厝既事
出神心理生望表無容違拒苟作形迹即具聞奏嘉號
乃覃名符天冠道場聲滿恒沙世界福報仰歸遜辭難
涉謹和南
又
弟子總持和南垂旨令撰衡嶽禪師碑文郭有道之無
愧辭高德逾此陸士衡之披文相質弟子多慙既蒙奬
成不無尅勵邯鄲絶妙深恐難工還鎮病瘳庶或勉強
循覽行狀用難思議佛澄道安寧復過是謹和南
又
弟子總持和南垂賜萬春樹皮袈裟一緣述是梁武帝
時外國惟獻四領今餘一而是建初烏瓊法師所披謹
尋菩薩戒稱所著袈裟皆染使壞色況復自然嘉樹妙
彩天成相應之言無勞外假萬春表長生之稱二翼合
善譬之辭永服周旋恒充布薩常事半月豈惟元日著
如來衣深荷慈奬謹和南
又
弟子總持和南率施別牒五彩旛錦香爐檀等十種示
表微誠薄申法貺尠陋追悚謹和南(五色四寸九尺旛二張五色斑羅經)
(巾二枚絹五十疋錦香爐檀十張熏陸香二觔剃刀十口鵄納袈裟一領油鐵鉢十口雄黃七觔青須彌氈五)
(領牒右)
遣使荆州迎書
(開皇十三年二月王入朝行次陜州遣書荆州迎顗)
弟子總持和南暄和道體勝愈仰揆衡嶽法事久當圓
滿江陵功德復應成就隨喜之至難用勝言弟子今入
朝覲行次陜州馳仰之誠與時而積故遣使人迎候希
便進道來月下旬惟遲祗接路首悤促豈復委宣謹和
南(二月二十二日)
遣使潭州迎書
弟子總持和南歲聿云暮寒氣殊重禪悦經行願常安
樂弟子頃來每多勞疾但暌覲稍久惟用傾結仰度所
營功德已當究竟今遣左親使伏達奉迎願便事沿流
延遲諮具謹和南(十二月初五日)
在京遣書
弟子總持和南仰違已久馳係實深獻歲非遥傾遲虔
禮暮春屆節當遣奉候謹和南(九月二十四日)
在京重遣書
弟子總持和南適逮近旨用慰馳情春暄願道體康勝
玉泉創立道場嚴整禪衆歸集靜慧日新隨喜之深難
以辭諭弟子始服三石散竟調息勞心秋仲歸蕃請夏
訖沿下在干拜覲差當匪奢其間珍德今遣統軍魯子
譽往祗承謹和南
從駕東岱於路遣書
弟子總持和南仲秋轉冷仰惟道體康愈弟子即日粗
可行未由虔禮但增延結願珍德謹遣修承謹和南
於路次書
弟子總持和南寒氣漸嚴仰惟康愈動寂怡神興居安
悦弟子陪奉鑾駕旅次長奉遠憑勝力行往安隠瞻言
祇覲庶或匪遥願珍重此不宣具謹和南(十月十九日)
還藩遣迎書
(開皇十五年春晉王久留京師將還鎮遣使奉迎顗乘流東下止揚州禪衆寺王奉書求)
(學禪慧顗書答之後三日王復重請乃以所著淨名義疏初卷奉王)
弟子總持和南獻歲春明仰惟道體勝豫禪悦法喜衆
咸集業功歸有在悉由明導敬憶江東暫欲西上先到
衡嶽用賽師恩次往渚宫以報生處虔承此旨衞送大
江揚子臨流具申來請即蒙開許還至觀濤年來歲往
寒暑屢變恭聞功德圓滿遠難讚述弟子多幸生在佛
家過庭所聞匪直詩禮轉輪斯奉實惟旦暮今者陪扈
鑾駕[車犬]發自京師言停洛陽又止歴下柴望之禮本自
虞書巡會之聲盛於姬典至尊憲章先古允叶人神相
風指南奉朝東岱以今月十一日吉辰宗事云畢於時
天地載廓日月增華休氣神光燭近被遠靈芝競吐山
谷連木竝秀宫壇瘖聾朦蹩之徒無毉而自愈扶老攜
幼之侣不謀而同到臣子殫見事非虚飾一物得所萬
里斯應師資至重敢不稍聞第率從便蕃即辭行所夾
鐘將末必屆揚州今遣奉迎便願沿下餘春未盡必希
拜覲其間珍德續復祗承謹和南(正月二十日)
謝天冠仍請淨名義書
總持和南前揆菩薩天冠率爾式之樣深嫌不工即用
呈簡爰逮今製思出神衿圖比目連妙逾郢匠開士五
明此居其一金剛種智兹焉標萬是知因地化物不可
思議接引隨方多能盡達冠尊于身端嚴稱首跪承頂
戴覽鏡裵徊有飾陋容增華改觀弟子多幸謬稟師資
無量劫來悉憑開悟色心無作觸仰勝緣度脱舟航何
慮不果但戒為基趾信實行先保解毗尼昔年虔受身
雖疎漏心護明珠而定品禪枝屏散歸靜猥以凡薄荷
國鎮蕃為子為臣難虧難怠豈藉四緣能入三昧此非
臆斷實荷誠說經稱非禪不智非智不禪定解相資能
證無漏又電光斷結其例甚多慧解脱人厥朋不少即
日欲服膺智斷率先名教永汎法流兼同治國未知底
滯可開化不師嚴道尊可降意不宿世根淺可發萌不
菩薩應機可逗時不若未堪敷化且暫息緣如可津梁
便開祕藏書云民生在三事之如一況覃釋典而不從
師今之慊言備瀝素款成就事重請棄飾辭謹和南(六月)
(二十一日)
重與智者請義書
弟子總持和南仰逮還旨猶秉謙尊循復久之怳如自
失切以學貴承師事推物論歷求法緣厝心有在若習
毗曇則滯有情著若修三論又入空過甚成實雖復兼
舉猶帶小乘釋論地持但通一經之旨如使次第徧修
僧家尚難盡備況居俗而欲兼善當今數論法師無過
此地但恨不因禪發多起(闕)心達者無違求那明偈仰
惟厚習善根非一生得初乃由學俄逢聖境南嶽禪師
親所記莂說法第一無以仰過照禪師來具述此事于
時心喜已域寸誠智者昔入陳朝彼國明式瓦官大集
衆論鋒起榮公強口先被折角兩瓊繼軌裁獲交綏忍
師讚歎惟唱希有弟子仰延之始便事勝集屈登無畏
釋難如流親所聽聞衆咸瞻仰適承前往荆楚講法華
經舊學名僧莫不歸服故知非禪不智驗乎金口比聞
名僧所說智者融會盡有階差譬若羣流歸乎大海此
之包舉始得佛意弟子即日而不依請譬彼彌勒今當
問誰惟願未得令得未度令度樂說無窮法施無盡復
使顧言稽首虔拜謹和南(六月二十五日)
謝義疏書
弟子總持和南逮旨送初卷義疏跪承法寶粗覽綱宗
悉檀内外耳未曾聞故知龍樹代佛不可思議今所著
述肉眼未覩明闇謹復研尋遲比覲接謹和南
論荆州諸寺書
(顗以荆州立玉泉及所修十住寺請王為檀越王即移書達荆州總管嘗令檢校復致書)
(勸留顗後答書)
弟子總持和南荆州玉泉十住兩寺近既賜令檢校令
須書及江陵總管當勒所由終聽僧使奢促弟子仰蒙
淨戒宿世因緣稍希義理智波羅密爰降開許始制義
疏方憑沃啓向入慧門昔年仰請棲霞時往觀行政為
密邇朝發暮到應可諮決不異邑居行道本貴安心寧
勞過遠天台之路幸願輟情屈已為人菩薩有賜于專
契弗敢違前都不知淨人善心已墮僧數濟度無隔惟
用隨喜謹和南(七月二十七日)
復答智者書
總持和南復垂誨旨益具仁慈開士虚懷隨感必應本
誓願力何患不果政言服道日淺未堪違遠深憑護念
開示悟入玉泉十住天台本居仰由勝功能得建立方
須影響永至金剛江陵書及會稽教下竝勅所司以時
發遣謹和南(七月二十九日)
與荆州總管達奚儒書
智者禪師德尊望重近年紆道爰授淨戒今修治彼州
十住寺造立西徂玉泉寺竝見請為檀越復聞公等多
結勝緣大乘運通良深隨喜師今遣僧使志果法才二
人還就玉泉寺法燦道慧法師十住寺道臻法師經理
想加心影響奬成妙業公弘覃福幽顯同賴法事遠白
不復暄涼也楊廣白(八月二日)
迎智者入城礙雨移日書
總持和南方要仰延雨乃暫阻明間若晴別當遣信謹
和南(七月二十六日)
次迎入城書
總持和南霜寒道體康勝弟子還來甫爾未暇迎延馳
誠已深今遣候接冀近祗覲謹和南(九月十六日)
答智顗蔣州事書
弟子總持和南爰逮高旨騰蔣州僧所及竊以僧居望
刹食惟分衞所立精舍本依聚落近年奉詔專征弔民
伐罪江東混一海内乂寧塔安其堵市不易業斯亦智
者備所明見而亡殷頑民不慙懷土有苗恃險敢恣螳
螂横使寺塔焚燒如比屋流散鐘梵輟響雞犬不聞廢
寺同於火宅持鉢略成空返僧衆無依實可傷歎彼地
福盡方成丘墟所餘堂塔本不壊毁其有現僧亦許房
住惟虚廊檐宇會當倒壓所以移來還充寺館其外椽
版權借築城若空寺步廊有完全者亦貸為府廨須一
二年間民力展息即於上江結筏以新酬故本勅所司
具條孔目無慮零漏恐遠僧未能曲見頓用仰誣必願
言提冥諸其掌猥延滿軋戀側良深謹和南
遣使入天台參書
總持和南麥序氣清道體和適福慧莊嚴與時高勝弟
子至來未久麤復可行近頻降兩書爰垂示功德玄義
刪削文句入初其舊維新從麄至妙會須披接方豁煙
雲春律已謝夏坐方結敢違經教涉暑出迎白露宵團
秋風葉下必預舟檝迎覲江陽然仰勞著述已涉數載
般若多障近願成功日就月將庶方啓沃率貢別牒示
表虔誠在敬無文仰揆弘亮其間珍德續事音語謹和
南(納袈裟十領龍鬚席二闕須彌氊二領猫牛酥三缻熏陸香一合)
遣使入天台迎書
總持和南霜氣已緊蚊熱久祛方恐洞&KR0008;預取調適今
遣奉迎祗禮非奢謹和南(九月二十二日)
遣使參病書
(開皇十七年王使入山迎顗行次石城乃稱有疾遣醫往治或請進藥及齋竝不聽)
總持和南仰承出天台已次到剡石城寺感患未歇菩
薩示疾在疾亦愈但於翹誠交用悚灼今遣醫李膺往
處治少得康損願徐進路遲禮覲無遠謹和南
答智顗遺旨書
菩薩戒弟子總持稽首和南先師天台智者内弟子灌
頂普明至奉去十七年十一月二十一日遺書七紙手
迹四十六字幷淨名義疏三十一卷犀角如意蓮華香
爐等跪對修讀摧振干心舍利儼然德音具在迦葉狼
迹身證遥追曇光天台安禪近躡誠復如來雙林四部
號慟而涅槃遺教法更殷重況乎五百歲後四依拯溺
深順佛旨居世同凡將欲泥洹現希有事五品十信已
自皎然彌陁觀音親來接引去德兹永乃增悲戀追悟
今生還慶夙稟所恨淨名經疏不重親承由冀尋研用
補咎悔追惟障惱現機未發逖聽前聞亦有成就非徒
悟有淺深抑又時或早晚佛滅度後得聖巨多道躍他
方冥來曉示在思即世忽奉大師良由宿緣積曾親近
愛覃來命必垂影響不捨本誓筆迹具存是用歸誠憑
靈戒懇跪受經疏如意香爐虔禮西方心口相誓手探
卷軸最後殷勤即于今月十八日仍感瑞夢是知濟度
已降舟航惟願即日在寶池遥開蓮華今居淨域近溉
濁心世世生生師資不闕革凡登聖給侍無虧但義府
鈎深遺文淵博雖加策駘終畏面牆特希溉以醍醐如
出香乳照以暗井即顯真金然後仰藉神通俯勵精力
別詢名僧奉揚法味普共含生作大利益斯則弗違提
奬同登彼岸最勝最上就此為尊灌頂所送最後淨名
義疏三十一卷至佛道品謹即裝治善書習讀逮旨爾
前玄義及入文解釋付弟子焚之即付還使遣對燒蕩
犀角如意蓮華香爐遠以垂別輒當服之無斁永充法
事今奉施甆瓦香爐供養龕室遺旨以天台山下遇得
一處非常之好垂為造寺始得開翦林木位置基階今
遣司馬王弘創建伽藍一遵指畫寺須公額幷立嘉名
亦不違旨佛隴頭陁竝各仍舊使移荆州玉泉十僧守
天台者今山内現前之衆多是渚宫之人已皆約勒不
使張散豈直十僧而已所求廢寺水田以充基業亦勅
王弘施肥田良地深蒙擁護當年別資給行送經一藏
依法為先師別供養具鐘&KR1814;香等又施錢直且充日費
鄮境靈塔吳内石像&KR1476;縣彌勒尊儀卧疾之處竝使裝
飾亦不仰異荆州玉泉寺既是為造理當異餘道場其
潭州大明寺荆州十住上明寺等先以敬許為檀越無
容復乖今誨使製南嶽師碑即命開府學士柳顧言為
序自撰銘頌所囑僧有罪治無罪平等切以湼槃羯磨
經有誡文正論治國金光明品住持三寶弗敢墜失又
令加修慈心撫育民庶犬馬識養人豈忘恩蓋聞外書
為教仁尚恕物内典居宗大慈為首在文雖異諸理實
同不有君子其能為國不有菩薩豈濟含生又以僧未
貫籍許其出首適奉詔書冥符來及見機而作所謂後
天而奉天時糧運轉輸深關軍國前已表聞所司未報
終當方便必期諧果及承寄囑斯復能照他心前來仰
答無違意旨庶藉熏修福祐國家灌頂普明面引詢訪
具述遺形宴坐宛若平生轉恨失時不重餐義味仰揆
定力如須彌峙法臘云竟切願輿迎一到江陽還入禪
衆道俗接足人神頂禮即當奉送復彼山龕庶藉瞻仰
能開心目深願道力不孤所請雖厚恩申報具在願文
而實宜加護實須酬仰二僧今反輕奉報書遠拜靈儀
心載嗚咽謹和南(開皇十八年正月廿二日)
智顗終後弔山衆書
正月二十九日總持和南白諸行無常是生滅法諸佛
及緣覺尚捨無常身大師智者移應遷神哀摧抽惱不
能自勝念當戀慕追慟難忍永矣奈何當復奈何侍者
灌頂普明二人賫送別書觀心論淨名疏犀角如意蓮
華香爐幷智越法師一衆啓見對增哽德音若存即遣
條流移神靈迹祥瑞炳著自述分明舍利全身于今安
坐非證聲聞小果定入菩薩大位素聞得法華三昧方
驗不退法輪面覩彌陁觀音大勢至以宿命智反照斯
土四部弟子豈不努力自揆寡薄無以申報唯當敬依
付囑不敢弭忘應建伽藍指畫區域須達引繩天宫即
應至金剛際既有要道當建繕造一遵本意昔宣尼亡
沒弟子守墓三年子貢之徒乃至六載況乎方置精舍
永樹福基彼現前僧慎勿張散但使謀道何患無食期
取來生西方非遠必若懈退寶池極遥今遣使人于佛
隴峯頂虔誠懴禮修福建齋具如願文略伸鄙意二僧
今返特此慰書楊廣白(十一月五日)
遣使入天台設周忌書
(王遣典籖吳景賢入山以諱日設五百衆齋)
歲序推移日月如逝智者遷化已將一周追深悲痛情
不能已念慕感慟何堪自居今遣典籖吳景賢往彼設
齋奉為亡日追福遲知一二楊廣和南(開皇十八年)
賜釋慧覺書
法師安善凉暑惟宜承栖遲龜山之域闡揚龍樹之旨
其義端雄辯獨演暢於稽隂談柄微言偏引汲於鏡水
弟子欽風籍甚味道尤深今於城内建慧日道場延屈
龍象大弘佛事盛轉法輪上人名稱普聞衆所知識今
遣迎候遲能光拂也
請釋灌頂書
夏序炎赫道體休宜禪悦資神故多佳致近令慧自道
場莊論二師講淨名經全用智者義疏判釋經文禪師
既是大師高足法門委寄今遣延屈必希霈然幷法華
經疏隨使入京也佇遲來儀書不盡意
召徐則書
(則東海剡人陳時隠天台山絶榖養性惟資松朮初在縉雲山太極真人徐君降之曰汝)
(年出八十當為王者師然後得道也晉王廣鎮揚州知其名手書召之則謂門人曰吾今)
(年八十一王來召我徐君之旨信而有徵遂詣揚州)
夫道得衆玅法體自然包涵二儀混成萬物人能弘道
道不虚行先生履德養空宗玄齊物深明義味曉達法
門悦性冲玄怡神虚白餐松餌朮栖息煙霞望赤城而
待風雲游玉堂而駕龍鳳雖復藏名台嶽猶且騰實江
淮籍甚嘉猷有勞寤寐欽承素道久積虚襟側席幽人
夢想巖穴霜風已冷海氣將寒偃息茂林道體休悆昔
商山四皓輕舉漢庭淮南八公來儀藩邸古今雖異山
谷不殊市朝之隠前賢已說導凡述聖非先生而誰故
遣使人往彼延請想無勞束帛賁然來思不待蒲輪去
彼空谷希能屈已佇望披雲
徐則沒後下書
(徐則詣揚州晉王請受道法辭以時日不便其後夕中命侍者取香火如平常朝禮之儀)
(至五更死支體柔弱如生停留數旬顔色不變王下書送還天台定葬時在道多見則徒步云)
(得放還比至舊居取經書道法分遺弟子跨石梁去不知所之須臾柩至方知其靈化)
天台真隠東海徐先生虚確居宗冲玄成德齊物處外
檢行安身草褐蒲衣餐松餌朮棲隠靈岳五十餘年卓
矣仙才飄然勝氣千尋萬頃莫測其涯寡人欽承道風
久餐德素頻遣使乎遠此延屈冀得虔受上法式建良
緣至止甫爾未淹旬日厭塵羽化反真靈府身體柔軟
顔色不變經方所謂屍解地仙者哉誠復師禮未申而
心許有在雖忘怛化猶愴于懷喪事所資隨須供給霓
裳羽蓋既且騰雲空椁餘衣詎藉墳壟但杖舄猶存示
同俗法宜遣使人送還天台定葬
文
寶臺經藏願文
菩薩戒弟子楊廣和南仰惟如來應世聲教被物慇懃
微密結集法藏帝釋輪王既被付囑菩薩聲聞得揚大
化度脱無量以迄于今至尊拯溺百王混一四海平陳
之日道俗無虧而東南愚民餘熸相煽爰受廟略重清
海濱役不勞師以時寧復深慮靈像尊經多同煨燼結
鬘繩墨湮滅溝渠是以遠命衆軍隨方收聚未及朞月
輕舟總至乃命學司依名次錄幷延道場義府覃思澄
明所由用意推比多得本類莊嚴修葺其舊惟新寶臺
四藏將十萬軸因發弘誓永事流通仍書願文悉連卷
後頻屬朝覲著功始畢今止寶臺正藏親躬受持其次
藏已下則慧日法靈道場日嚴弘善靈刹此外京都寺
塔諸方精舍而梵宫互有小大僧徒亦各衆寡竝隨經
部多少斟酌分付授者既其懇至受者亦宜殷重長存
法本遠布達磨必欲傳文來入寺寫勿使零落兩失無
作前佛後佛諒同金口即教當教寧殊玉牒須彌山上
衆聖共持金剛海底天龍盡護散在閻浮亦復如是追
念繕寫之者厥誠至隆心手勤到何量功德捨撤淨財
豈可稱計所資甘雨用沃焦芽能生是佛本是般若人
能弘法非道弘人恕已深恩即是自為今陳此意乃似
執著若不開警則不深固自行化他備在經律顧循菲
識誠媿通方因果相推何殊眼見豈不知獨善且最勝
無為第一樂内典法奧自關衆僧何事區區横相負荷
但慶憑宿植生長王宫謁陛趨庭勖存遠大出受藩寄
每用祗兢非惟禮樂政刑一遵成旨而舟航運出彌奉
弗墜無容棄稷卨而同園綺變菩薩而作聲聞越用乖
方既其不可篤信受付竊敢當仁然五種法師俱得六
根清淨而如說修行涅槃最近徒守經律不依佛戒口
便說空心滯於有無上醫王隨病逗藥開乳舍酥為方
既異甜冷苦熱取療亦殊譬前後教門別赴機性根莖
枝葉受潤終齊總會津梁無不入道猶如問孝問仁孔
酬難別治身治國老意無乖殊途同歸一致百慮内外
相融義同泯合何處有學毘曇而不成聖執黎耶即能
悟真師子嚴鎧反貽毁於蠃目象足至底翻取誚於蜂
房心同劒戟諍踰水火經意論意都不如斯通經通論
何因若此恐施甘露更成毒藥儻均味海則致醍醐聖
御紺寶天飛金輪雲動納萬善於仁壽總一乘於普會
開發含識濟度羣生今所傳經遍于宇内衆聖潛力必
運他方共登菩提早證常樂則是弟子之伸順弘誓於
無窮平等坦然通遣唱白達識體之念隨喜也
誄
泰孝王誄
維開皇二十年六月二十日丁丑上柱國秦孝王薨于
仁壽宫嗚呼哀哉八元八凱濟濟虞則周南召南赫赫
周國於穆孝王紹彼明德天實喪予殱我剛克嗚呼哀
哉如何上靈降此災否國喪宗臣家亡千里嗚呼哀哉
爰初不豫冕旒視疾及至大漸停鑾駐驆親臨屬纊俯
觀徹瑟哀動皇情痛深慈膝一辭明世千秋長幕如何
綿綿終古仲秋卜宅將歸泉戸梁山之陽永寧后土嗚
呼哀哉余寡兄弟愛篤彌深奄然零落痛體傷心嗚呼
哀哉追悼無及永分古今神雖虚翳(一作神靈雖翳)徽聲靡替
誄王德音貽千百世乃作誄曰
皇隋啓運應天順民保兹七百靜彼四隣利建宗子藩
屏懿親孝王惟允俾侯于秦爰自聖章天性誠愿色養
烝烝孝立名建恭近於禮恥辱斯遠嘉之弗忘懼而無
怨孝弟之至通於神明温温居德肅肅勵精恭敬表志
退讓為情韡此棠棣敦斯鶺鴒仲稱令弟叔曰仁兄猗
歟我弟好學無替九流日修三餘卒歲琴臺夜開書帷
晝閉聰敏若神雄辯無滯妙矣聲律明哉龜筮玄象風
角於焉及睿允文允武多才多藝惟善惟樂為仁為惠
天挺出羣英圖命世欽若孝王容止堂堂振鷺將集鳳
雛斯翔人之領袖國之輝光輝光伊何肅肅翼翼義以
處身仁以經國明燭縶符財成淵塞靖恭爾位好是正
直令聞令望無反無側皇枝良幹日富英聲宣風作伯
盤石維城東京舊都河南殷博惟我哲王行臺惟寞飛
轡崤函褰帳伊洛德被汝墳仁行鞏亳西秦右地實賴
英雄寔惟王化(一作匪他)乃即龜蒙惠和布澤易俗移風亹
亹孝王仁而能斷德敷大國有符公旦移鎮樊征述職
江漢地接寇讐稜威靖難文德招遠懷勞伐叛暫輟外
藩入侍天軒典兹戎衞仍居納言寶劒横曜豐貂尤温
周衞清切敷奏便繁獻替惟允禁旅斯敦偽陳不恭軼
我炎鄙王赫斯振將清江涘圖斯元帥難全其備唯我
孝王膺兹無愧恭行天討受脤建旗申威鄂渚鞠旅江
湄軍容﨣﨣逋醜禗禗(一作纍纍)雲陳不布高城靡持泥首
銜璧請命于台兵不血刃野無横屍善戰不陣我弟于
兹金陵戡定飲至京師廣陵淮海一都之會牧彼頑民
作相于外時雨隨車棠隂逐蓋惟晉太原寄隆望大表
裏山河要衝襟帶東自楊越迴旌轉旆善政廉平於斯
為最胡虜畏威氓黎荷賴烽火戎馬俱清邊界寒暑失
御榮衞弗開言旋京邸去彼叢臺扈駕仁壽撫席巖隈
連綿藥餌歲去年來秀而不實禍極生災天胡不弔木
壞山頽嗚呼哀哉至尊廢朝而悼傷皇后輟膳而摧痛
甚秦國之永辭劇梁武之長送昆弟哀哀而日嗟僚友
嗷嗷而悲慟嗚呼哀哉歎日月之不居何卜遠之詎促
旌旐飄颻而從風笳管酸嘶而響谷服馬顧而不能行
挽夫悲而不成曲霜霰落兮山谷寒木葉下兮丘壟殘
風颼飀而吟樹泉幽咽而悲湍離羣之獸絶跡孤飛之
鳥悲酸背離宫而東轉歷山邸而北度去甲第之樓臺
即荒田之丘墓昔時鳴鑾而戒途今日靈輀而啓路臨
朝謁之平衢永絶兹之一步儻若神而有靈幾悲傷而
留顧嗚呼哀哉去永日之昭昭襲長夜之悠悠苦玄扄
而無曉悲黃泉而永幽湮盛年於萬古徂壯志於千秋
嗚呼哀哉慟反哭於秋季悲復歸於故地伊形遊而不
遷何魂焭之空志嗚呼哀哉酒罇浮塵兮獨滿琴絃含
風兮自斷冥夜久其何期焉知歲月之長短孝王與我
體密情親孔懷之篤有踰常倫昊天何酷哀哉哲人奈
何吾弟先我長淪煩冤痛毒悲恨何陳嗚呼哀哉痛母
弟之同胞棄共被之寒郊豈止三荆之變色非惟四鳥
之分巢遽一朝而云逝曷何去而何止形未捨目言猶
在耳彼蒼者天子何甚矣嬛嬛(一作惸惸)友于哀哀吾子痛
當奈何痛當何已想髣髴而不見猶盤桓而佇立空撫
膺而莫追抑飲淚而何及嗚呼哀哉嗟地久而天長終
淪彼乎幽方徒春華而秋落不復見我弟兮孝王何謝
安之蔬食豈子路之喪亡獨端憂而誰告徒哽塞而追
傷悲莫悲兮長别痛莫痛兮終絶因悽愴以寫情慟人
琴而永訣嗚呼哀哉
疏
受菩薩戒疏
使持節上柱國太尉揚州總管諸軍事揚州刺史晉王
弟子楊廣稽首奉請十方三世諸佛本師釋迦如來當
降此土補處彌勒一切尊經無量法寶初心以上金剛
以降諸尊大權摩訶薩埵辟支緣覺獨脱明悟二十七
賢聖他心道眼乃至三有最頂十八梵王六欲天子帝
釋天主四天大王天仙龍神蜚騰隠顯任持世界作大
利益守塔衞法防身護命護淨戒無量善神咸願一念
之頃承佛神力俱會道場證明弟子誓願攝受弟子功
德竊以識暗萌興即如來性無明俯墜本有未彰理數
斯歸物極則反欲顯當果必積于因是調御世雄備歷
生死草木為籌不可勝計恒沙集起固難思議深染塵
勞方能厭離法王啟運本化菩薩譬如日出先照高山
隨逗根宜權為方便如彼衆流咸宗大海弟子基承積
善生在皇家庭訓早趨貽教夙漸福理攸鍾妙機須悟
恥崎嶇於小逕希優游於大乘笑止息於化城誓舟航
於彼岸但開士萬行戒善為先菩薩十受專持最上喻
造宫室必因基址徒架虚空終不成立弗揆庸懜抑又
聞之孔老釋門咸資鎔鑄不有軌儀吾將安仰誠復釋
迦能仁本為和尚文殊師利冥作闍黎而必藉人師顯
傳聖授自近之遠感而遂通薩陁波崘罄髓於無竭善
財童子忘身於法界經有明文敢為臆說深信佛語聿
遵明導天台智顗禪師佛法龍象童真出家戒珠圓淨
年將耳順定水淵澄因靜發慧安無礙辨先物後已謙
挹盛風名稱普聞衆所知識弟子所以虔誠遥注命檝
遠延每畏緣差値諸留難亦既至止心路豁然及披雲
霧即銷煩惱謹以今開皇十一年十一月二十三日總
管金城設千僧蔬飯敬屈禪師受菩薩戒戒名為孝亦
名制止方便智度歸親奉極以此勝福奉資至尊皇后
作大莊嚴同如來慈普諸佛愛等視四生猶如一子弟
子即日種羅瞻業生生世世還生佛家如日月燈明之
八王子如大通智勝十六沙彌眷屬因緣法成等侣俱
出有流到無為地平均六度恬和四等衆生無盡度脱
不窮結僧那於始心終大悲以赴難博遠如法界究竟
若虚空具足成就皆滿願海楊廣和南
天台建功德發願疏
菩薩戒弟子總持和南十方三世諸佛一切尊法三乘
聖衆上界天僊龍神他心道眼護持應硯畟塞虚空無
量幽顯切聞諸佛菩薩不捨本誓為天人師拔濟含識
次令和南闍黎代作宗範引接後來與佛無異資敬之
重具在經律不有明導豈濟苦海匪報厚德豈收福田
遺行可追謹依佛語菩薩戒先師天台智者來踰剡嶺
遷化石城初開訊至哀情摧勔敬惟勝行逾滿熙連佛
許臨終自說所得今開侍者所書巨有異相稱吾位居
五品弟子事在法華十住信心文具瓔珞於是空聲異
響徧滿山房索披大衣云觀音來至驗知入決定聚面
覩彌陀靜攝遷神安坐身證久移晦朔容相儼然斯蓋
無量刦來檀慧具足深護佛法發起羣生非無顯晦出
沒其孰能於此歟有始有終者其惟聖人乎設以辯才
千萬偈讚師福慧終不能盡夏初遣信到山期法歲竟
迎接僧臘既滿尚疑谿谷毒厲意取氣交霜雪杯度鏡
水及届剡下便承卧疴豈言信次騰神淨域遂不獲重
音容再諮法味維摩義疏藴而莫宣良由宿障根深致
違心契已悔於前須補於後近於此州禪衆舊居雖仰
為設會幷就天台指畫之地則造寺塔而於彼山頭陀
之處未獲重修今夤覽別書囑寄佛法不思議事感歎
銘衿無已之誠今遣往於佛隴峯頂集衆結齋願承三
寶之力速達西方智者證知淨土記莂生生世世長為
大師弟子未得佛前早相度脱不棄緣感弘到菩提幷
乞衆力為弟子懴悔自從無明住地以來至于今日恒
沙惑障煩惱迷昏五蓋十纏輪迥界内八萬四千塵勞
增長願憑積慶及兹功德衆罪霜露慧日消除衆善普
會法雨洋溢神通道力照藹皇家寶祚靈長覃被億兆
(開皇十八年正月二十九日)
敬靈龕疏
維隋仁壽元年歲次辛酉十二月十七日庚寅菩薩戒
弟子皇太子總持和南敬告天台山寺先師智者全身
舍利靈龕之座粵竊聞民生在三事之如一皆資聖範
能遂賢功顔回不値宣尼豈隣殆庶尹喜不逢老氏安
致長齡況乎乘般若之舟望菩提之岸弗有明導豈至
寶所復因信俱次法城所謂自利利他人我兼利師及
弟子智斷具足抑又聞曰疎傳告老太子贈以黃金桓
師退辭家庭陳於喪服斯竝有為方内少用報恩豈臻
無際空表盡酬師力弟子宿植德本早承道教身戒心
慧蒙瑩明珠旱穗寒茭盡沾甘露雖復時流歲永生滅
不追行住坐卧服膺如在爰以景昧謬齒元良守器非
才昇離多懼復奉明詔曩經作伯暫輟監撫還省宸方
瞻望天台有如地踊僧使續來龕瑞重疊多寶妙塔如
意分身玉毫金光分宵破暗應念彈指自室空聲有一
於此已稱靈顯四者難幷豈非希有自曇光坐滅之後
道猷身證以來興公飛錫所不能稱靈運山居未有斯
事盛矣哉是我大師證道之基趾也至矣哉是我良田
之報歲也詩云無言不酬無德不報經稱知恩報恩諸
佛皆爾近歲雖遵誡約修搆祗洹多慚布金止因山宇
庶同心淨域勝土莊嚴幸僧衆無虧熏修不缺冥力深
扶人功多愧今遣員外散騎侍郎兼通事舍人張乾威
送僧使灌頂等還山於寺設會稽首接足十方三世一
切三寶無量幽顯現前大衆以此功德仰資先師智者
早證正覺具如臨終證現以生安養頃來留瑞久現彌
陀踵武觀音連衡大勢回眸東視不捨娑婆轉睇南閻
彌憐震旦滄溟巨海尚不讓於涓流嵩華峻極安荀排
於微壒敢陳薄供願垂攝受當使無邊法身盡承甘露
無量化影咸進醍醐涅盤餐之不可窮般若味之不可
竭盡我念力遵我師道消我煩惱滿我誓願現在未來
長慧提拔家國眷屬俱入大乘密往潛來恒垂影響塵
勞障累消除隠塞究竟等虚空圓滿如法界斯則大師
勝力諸佛荷擔弟子含慈出如來藏無離文字以求解
脱文字之性即解脱也不着世間如蓮華常善入於空
寂行達諸法相無罣礙稽首如空不可依
設齋願疏
菩薩戒弟子皇太子總持和南十方三世法佛報佛應
佛法身應身化身諸佛所師所謂法也以法常故諸佛
亦常佛常法常比丘僧常世間皆空而實不空諸佛妙
有而實不有不有而有不空而空至寂恬然始名至樂
凡情弊報皆生極苦迷之者則生盲皓首得之者則罔
象玄珠弟子幸憑勝緣微因宿種方便智度生在佛家
至尊皇后慈仁胎教有八王子日月燈明之恩十六沙
彌大通智勝之勗加以昔莅淮海欽尚釋門先師天台
智者顗禪師膺請江都授菩薩戒由是開悟歸憑有在
而夢楹託諷梁木先頽合掌安禪端坐示滅于今數載
儼然若思適現儀形續放光燄彈指之聲震于龕室僧
使報述遐邇聳踊皆由佛法僧力感應相關汲引含靈
故現斯瑞肅奉明詔暫輟監國巡慰淮揚銜龥毗黎思
報佛恩少酬師道以今大隋仁壽元年歲次辛酉十二
月十七日謹遣員外散騎侍郎通事舍人張乾威到天
台山寺敬設蔬飯雖調八水多漸百味庶同純陀之末
供有如淨名之遥請色香細軟偏滿十方歡喜甘餐寧
唯百億天僊龍神竝希雲布任持世界盡望星羅以智
者之分身納師資之攝受經稱信為能入智為能度願
消甘露咸濟苦海應變穢土通同淨國天覆地載長轉
金輪七廟六宗永安玉座本支百世紹隆萬紀男女緇
素皆染大乘水陸空行咸知佛性須彌入於芥子未足
成難食頃猶如巨刦曷以為怪井蛙不識江海蚊睫安
知鵬翼以我今懴竝乞冰消以我今誠皆入願海發菩
提心徧在諸物菩提心者即是佛心下度衆生上求佛
果不可以身得不可以心得以無所得即菩提心無所
得即是得無所得稽首歸命十方三寶
樂府
飲馬長城窟行示從征羣臣(以下五言)
肅肅秋風起悠悠行萬里萬里何所行横漠築長城豈
台小子智先聖之所營樹兹萬世策安此億兆生詎敢
憚焦思高枕於上京兩河秉武節千里捲戎旌山川互
出沒原野窮超忽摐金止行陣鳴鼓興士卒千乘萬騎
動飲馬長城窟秋昏塞外雲霧暗關山月緣巖驛馬上
乘空烟火發借問長城候單于入朝謁濁氣靜天山晨
光照高闕釋兵仍振旅要荒事方舉飲至告言旋功歸
清廟前
白馬篇
(文苑英華作煬帝樂府作孔稚圭案詩中多叙征遼之事當以英華為正稚圭別有二篇)
白馬金貝裝横行遼水傍問是誰家子宿衞羽林郎文
犀六屬鎧寶劒七星光山虚弓響徹地迥角聲長宛河
推勇氣隴蜀擅威強輪臺受降虜高闕剪名王射熊入
飛觀校獵下長楊英名欺衞霍智策蔑平良島夷時失
禮卉服犯邊疆徵兵集薊北輕騎出漁陽進軍隨日暈
挑戰逐星芒陣移龍勢動營開虎翼張衝冠入死地攘
臂越金湯塵飛戰鼓急風交征旆揚轉鬭平華地追奔
掃鬼方本持身許國況復武功彰會令千載後流譽滿
旂常
步虚詞二首
洞府凝玄液靈山體自然俯臨滄海島回出大羅天八
行分寶樹十文散芳蓮懸居燭日月天步役風烟躡記
書金簡乘空誦玉篇冠法二儀立珮帶五星連瓊軒觶
甘露瑜井挹膏泉南巢息雲馬東海戲桑田回旗遊八
極飛輪入九玄高蹈虚無外天地乃齊年
總轡行無極相推凌太虚翠霞承鳳輦碧霧翼龍輿輕
舉金臺上高會玉林墟朝遊度圓海夕宴下方諸
春江花月夜二首
(晉書樂志曰春江花月夜玉樹後庭花幷陳後主所作後主常與宫中女學士及朝臣相)
(和為詩太常令何胥又善文詠採其尤豔麗者以為此曲)
暮江平不動春花滿正開流波將月去潮水帶(玉臺作共)星
來
夜露含花氣春潭瀁月暉漢水逢遊女湘川値兩妃
錦石擣流黃二首
漢使出燕然愁閨夜不眠易製殘燈下鳴砧秋月前
今夜長城下雲昏月應暗誰見倡樓前心悲不成&KR0757;
喜春遊歌二首
禁苑百花新佳期遊上春輕身趙皇后歌曲李夫人
步緩知無力臉曼動餘嬌錦袖淮南舞寶袜楚宫腰
江都宫樂歌(以下七言)
揚州舊處可淹留臺榭高明復好遊風亭芳樹迎早夏
長臯麥隴送餘秋渌潭桂檝浮青雀果下金鞍躍紫騮
綠觴素蟻流霞飲長袖清歌樂戲
泛龍舟
(唐書樂志曰泛龍舟隋煬帝江都宫作)
舳驢千里泛歸舟言旋舊鎮下揚州借問揚州在何處
淮南江北海西頭六轡聊停御百丈暫罷開山歌棹謳
詎似江東掌間地獨自稱言鑑裏遊
四時白紵歌二首
東宫春
洛陽城邊朝日暉天淵池前春燕歸含露桃花開未飛
臨風楊柳自依依小苑花紅洛水綠清歌宛轉繁絃促
長袖逶迤動珠玉千年萬歲陽春曲
江都夏
黃梅雨細麥秋輕楓樹蕭蕭江水平飛樓綺觀軒若驚
花簟羅幃當夜清菱潭落日雙鳧舫綠水紅妝兩搖漾
還似扶桑碧海上誰(一作詎)肯空歌採蓮唱
紀遼東二首(襍言)
(隋書曰大業八年煬帝伐高麗度遼水大戰於東岸擊賊破之進圍遼東)
遼東海北剪長鯨風雲萬里清方當銷鋒散馬牛旋師
宴鎬京前歌後舞振軍威飲至解戎衣判不徒行萬里
去空道五原歸
秉旄仗節定遼東俘馘變夷風清歌凱捷九都水歸宴
雒陽宫策功行賞不淹留全軍藉智謀詎似南宫複道
上先封雍齒侯
詩
冬至乾陽殿受朝
北陸玄冬盛南至晷漏長端拱朝萬國守文繼百王至
德慙日用治道愧時康新邑建嵩岳雙闕臨洛陽圭景
正八表道路均四方碧空霜華淨朱庭皎日光纓珮既
濟濟鐘鼓何鍠鍠文戟翊高殿采眊分修廊元首乏明
哲股肱貴惟良舟檝行有寄庶此王化昌
雲中受突厥主朝宴席賦
鹿塞鴻旗駐龍庭翠輦回氊帷望風舉穹廬向日開呼
韓頓顙至屠耆接踵來索辮擎羶肉韋韝獻酒杯如何
漢天子空上單于臺
宴東堂
雨罷春光潤日落暝霞暉海榴舒欲盡山櫻開未飛清
音出歌扇浮香飄(一作颺)舞衣翠帳全臨戸金屏半隠扉
風花意無極芳樹曉禽歸
賜史祥
(北史曰煬帝即位漢王作亂遣其將綦母良自釜口徇黎陽塞自馬津余公理自太行下)
(河内帝以祥為行軍總管軍于河隂公理屯兵河陽城内以備祥祥簡精銳于下流潜度)
(擊公理大破之東趣黎陽綦毋良棄軍走其衆大潰進位上大將軍轉太僕卿帝賜祥詩)
伯煚朝繼重夏侯親遇深貴耳唯聞古賤目詎知今早
&KR0008;勁草質久有背淮心掃逆黎山外振旅河之隂功已
書王府留情太僕箴
賜牛弘
(北史曰煬帝在東宫數有詩書遺弘弘亦有答及嗣位賜弘詩云云其同被賜詩者至于)
(文辭贊揚無如弘美)
晉家山吏部魏代盧尚書莫言先哲異奇才並佐予學
行敦時俗道素乃冲虚納言雲閣上禮儀皇運初彝倫
欣有序垂拱事端居
賜諸葛穎
(隋書本傳曰煬帝即位遷穎著作郎甚見親侍帝嘗賜穎詩其卒章曰)
參翰長洲苑侍講肅成門名理窮研覈英華恣討論實
錄資平允傳芳導後昆
早渡淮
平淮既淼淼曉霧復霏霏淮甸未分色泱漭共晨暉晴
霞轉孤嶼錦帆出長圻潮魚時躍浪沙禽鳴欲飛會待
高秋晚愁因逝水歸
臨渭源
西征乃屆此山路亦悠悠地幹紀靈異同穴吐洪流濫
觴何足擬浮槎難可儔驚波鳴澗石澄岸瀉巖樓滔滔
下狄縣淼淼肆神州長林嘯白獸雲徑想青牛風歸花
葉散日舉烟霧收直為求人隠非窮轍迹遊
還京師
東都禮儀舉西京冠蓋歸是月春之季花柳相依依雲
蹕清馳道雕輦御晨暉嘹亮鐃笳奏葳蕤旌旆飛後乘
趨文雅前驅厲武威
捨舟登陸示慧日道場玉清玄壇德衆
天淨宿雲卷日舉長川旦䬃灑林花落逶迤風柳散孤
鶴近追羣啼鶯遠相喚蓮舟水處盡畫輪途始半江滻
各自遥東西竝興歎已熏禪慧力復藉金丹捍有異三
川遊曾非四門觀於焉履玅道超然登彼岸
謁方山靈巖寺
梵宫既隠隠靈岫亦沈沈平郊送晚日高峰落遠隂迴
旛飛曙嶺疎鐘響晝林蟬鳴秋氣近泉吐石溪深抗迹
禪枝地發念菩提心
月夜觀星
團團素月淨翛翛夕景清谷泉驚暗石松風動夜聲披
衣出荆戸躡履步山楹欣覩明堂亮喜見泰階平觜參
猶可識牛女尚分明更移斗柄轉夜久天河横徘徊不
能寐參差幾種情
季秋觀海
孟軻叙遊聖枚乘說瘉疾逖聽乃前聞臨深驗兹日浮
天迥無岸含靈固非一委輸百谷歸朝宗萬川溢分城
(一作空)碧霧晴連洲彩雲密欣同夫子觀深愧玄虚筆
望海
碧海雖欣矚金臺空有聞遠水翻如岸遥山倒似雲斷
濤還共合連浪或時分馴鷗舊可狎卉木足為羣方知
小姑射誰復語臨汾
詠鷹
遷朔欲之衡忽投罻羅裏既以羈華絆仍持獻君子青
骹固絶儔素羽誠難擬深目表兹稱闊臆斯為美驚獸
不及奔猜禽無暇起雖蒙韝上榮無復凌雲志
獻歲讌宫臣
三元建上京六佾宴吳城朱庭容衞肅青天春氣明朝
光動劒綵長階分珮聲酒闌鐘磬息欣觀禮樂成
正月十五日于通衢建燈夜升南樓
法輪天上轉梵語天上來燈樹千光照花燄七枝開月
影凝流水春風含夜梅旛動黃金地鐘發琉璃臺
晚春
洛陽春稍晚四望滿春暉楊葉行將暗桃花落未稀窺
簷燕爭入穿林鳥亂飛唯當關塞者溽露方霑衣
悲秋
故年秋始去今年秋復來露濃山氣冷風急蟬聲哀鳥
擊初移樹魚寒欲隠苔斷霧時通日殘雲尚作雷
冬夜
不覺歲將盡已復入長安月影含冰凍風聲凄夜寒江
海波濤壯崤潼坂險難無因寄飛翼徒欲動和鑾
夏日臨江
夏潭蔭修竹高岸坐長楓日落滄江靜雲散遠山空鷺
飛林外白蓮開水上紅逍遥有餘興悵望情不終
北鄉古松樹
古松惟一樹森竦詎成林獨留麈尾影猶横偃蓋隂雲
來聚雲色風度雜風音孤生小庭裏尚表歲寒心
賜守宫女
(隋遺錄曰帝將幸江都東都宫女半不隨駕泣留帝言遼東小國不足煩大駕願擇將征)
(之帝意不回因戲飛帛題二十字賜守宫女)
我夢江都好征遼亦偶然但存顔色在離別只今(拾遺作經)
年
持檝篇賜吳絳仙
(帝幸江都至汴帝御龍舟蕭妃乘鳳舸每舟擇妙麗女子千人執雕板鏤金檝號殿脚女中吳)
(絳仙者柔麗不與羣輩齒因有寵於帝帝每倚簾視絳仙移時不去因吟持檝篇賜之)
舊曲歌桃葉新妝豔落梅將身倚輕檝知是渡江來
贈張麗華
(帝昏湎往往為妖祟所惑嘗遊吳公宅雞臺與陳後主相遇後主侍女數十許中一人迥)
(美帝屢目之後主云此即麗華也帝與後主復詩十數篇麗華求帝一章帝操觚麗華捧)
(侍頳然不懌)
見面無多事聞名爾許時坐來生百媚實個好相知(此或)
(偽筆)
憶韓俊娥二首
(帝在廣陵侍兒韓俊娥尤得帝意蕭妃誣罪去之帝不能止暇日登迷樓憶之題東南二柱)
黯黯愁侵骨綿綿病欲成須知潘岳髩強半為多情
不信長相憶絲從鬢裏生閒來倚樓立相望幾含情
幸江都作
(隋書五行志曰煬帝自京師如東都至長樂宫飲酒大醉因賦五言詩其卒章曰徒有歸)
(飛心無復因風力令美人再三吟咏帝泣下霑襟侍御者莫不欷歔帝因幸江都復作五)
(言詩云云帝以三月被弑即遭春之應也是年盗賊蜂起道路隔絶帝遂無還心復夢二)
(豎子歌曰去亦死住亦死未若乘船渡江水由是築宫丹陽將居焉功未就而被弑)
求歸不得去真成遭個春鳥聲爭勸酒梅花笑殺人
嘲羅羅(以下七言)
(帝常醉遊諸宫偶戲宫婢羅羅者羅羅畏蕭妃不敢迎帝帝嘲之)
個人無賴是横波黛染隆顱簇小蛾幸好留儂伴成夢
不留儂住意如何
鳳䑵歌
(廣五行志曰隋煬帝三月三日江上作鳳䑵歌乃唐興之兆)
三月三日向江頭正見鯉魚波上游意欲垂鈎往撩取
恐是蛟龍還復休
迷樓歌
(帝再幸江都有迷樓宫人夜歌帝披衣起聽召問之云孰使汝歌也女自為之邪宫女曰)
(臣有弟在民間曰道途兒童多唱此帝默然久之曰天啟之也因索酒自歌)
宫木隂濃燕子飛興衰自古漫成悲他日迷樓更好景
宫中吐豔變紅輝
效劉孝綽憶詩二首(以下雜言)
憶睡時待來剛不來卸妝仍索伴解珮更相催博山思
結夢沈水未成灰
憶起時投籖初報曉被匿香黛殘枕隠金釵裊笑動上
林中除却司晨鳥
望江南(八闋)
(海山記曰煬帝闢地周二百里為西苑内為十六院聚巧石為山鑿池為湖海又鑿北海)
(周迴四十里中有三山效蓬萊方丈瀛洲上皆臺榭迴廊水深數丈開溝通五湖北海盡)
(通行龍鳳舸帝多泛東湖固製湖上曲望江南八闋云)
湖上月偏照列仙家水浸寒光鋪枕簟浪攪晴影走金
蛇偏稱泛靈槎光景好輕彩望中斜清露冷侵銀兔
影西風吹落桂枝花開宴思無涯
湖上柳烟裏不勝垂宿霧洗開明媚眼東風搖弄好腰
肢烟雨更相宜環曲岸隂覆畫橋低線拂行人春晚
後絮飛晴雪暖風時幽意更依依
湖上雪風急墮還多輕片有時敲竹戸素華無韻入澄
波望外玉相磨湖水遠天地色同和仰面莫思梁苑
賦朝來且聽玉人歌不醉擬如何
湖上草碧翠浪通津脩帶不為歌舞緩濃鋪堪作醉人
茵無意襯香衾晴霽後顔色一般新遊子不歸生滿
地佳人遠意寄青春留詠卒難伸
湖上花天水浸靈芽淺蕊水邊勻玉粉濃苞天外剪明
霞只在列仙家開爛漫插鬢若相遮水殿春寒幽冷
豔玉軒晴照暖添華清賞思何賖
湖上女精選正輕盈猶恨乍離金殿侣相將盡是采蓮
人清唱謾頻頻軒内好嬉戲下龍津玉管朱絃聞盡
夜踏青鬭草事青春玉輦從羣真
湖上酒終日助清歡檀板輕聲銀甲緩醅浮香米玉蛆
寒醉眼暗相看春殿晩仙豔奉杯盤湖上風光真可
愛醉鄉天地就中寬帝主正清安
湖上水流遶禁園中映日暖搖清翠動落花香暖衆紋
紅蘋末起清風閒縱目魚躍小蓮東泛泛輕搖蘭棹
穏沈沈寒影上仙宫遠意更重重
漢魏六朝百三家集卷一百十四
