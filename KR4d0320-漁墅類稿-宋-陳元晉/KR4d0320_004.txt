漁墅類稿卷四宋陳元晉撰
書
上曾知院書(丙申三月)
三月吉日具位某齋沐再拜裁書獻於知院大相公先
生比者勁旅窺邊蜀漢孔棘天子命重臣開督府俾得
盡護諸將敵愾折衝三軍之氣既張三邊之勢益合而
邊氛歛戍突騎北歸風塵日以漸清蓋視去冬表裏迫
蹙上下皇懼之時人情大不同矣夫敵至而懼敵去而
舞此人情之大患也自古智者之傾敵常出師以撓之
使其疲於奔命復歛師以避之使其怠於得意或既歸
而覆出或一去而未遽來彼將玩之以為常易之以為
不足憂習而安焉安而利焉銷磨日月而無一日之經
理也刓弊財力而無一事之堅牢也而我之運其謀者
日深蓄其力者益壯一旦長驅大舉而彼乃無一可以
支倉卒者則我可以得志矣敵之愚我計必出此而朝
野之間便晏然以為無事軺車遣而元戎歸羽檄稀而
歌頌起勢有必至患有必然此某所以痛心扼腕而不
能自已於言也某伏念前年之夏知院大參相公先生
拜樞庭之命某嘗執䞇旅進於多士之後辱顧問而撫
存之似未忘登門之舊咸知圖報每欲效愛助之私如
周人之於仲山甫者而厥路無繇今者越在千五百里
之外誠有不恤緯之憂以為非知院大參相公之憂深
思遠以天下為已任者將誰與語此輒吐其愚為二說
以獻之材館其一曰嚴上流之備其二曰審防江之勢
夫立國於東南恃長江以為重其來尚矣荆蜀上流苟
有阻絶則江南不能以奠枕浮江萬艘帶甲百萬使魏
人臨江望洋自謂武騎千羣無所用之則孫氏之立國
於吳不可謂非長江之重而曹公一破荆州則亟遣周
瑜逆挫其鋒劉備一牧荆州則令諸葛瑾從備求助而
又躬擐甲胄與魯肅吕蒙陸遜輩數十年間間關死鬭
卒得荆州而魏不能南蜀不能東者以上流之脉絡實
通也及其衰也羊祜為晉畫策謂必藉上流勢若引梁
益之兵水陸俱下荆楚之衆進臨江陵平南豫州直指
夏口徐揚青兖並向秣陵是以一隅之吳當天下之衆
也卒之王濬唐彬胡奮王戎輩長驅席卷順流而下悉
如祜策而吳不能國矣曩歲敵人南侵先犯蜀次犯襄
陽終犯光黃識者固甚慮之幸得棄去苟覆出熟路必
重吾上流之憂昨者蜀道多梗襄漢交急而朝廷特簡
元臣付以重任蓋知上流之勢急矣而敵破關隘驟入
興沔繼經金洋取疾走襄郢隨復之郊飄忽震蕩雖若
可畏而倏去若非有據要會控上流觀變闖機遠撫長
駕之略蓋亦天誘其衷幸其出此然幸不可以數得而
敵國不可以形覘天時向熱敵當北去固無他慮然敵
人之多謀也變詐百出去來無常捋取之於疲憊之餘
故暫至而不留薄取而無厚望正所以怠我而使不彼
虞且將翫之以為常而不復為意外之防也今之短識
幸安者必曰敵之破蜀而不留蜀也犯襄陽而無意於
襄漢也其志在剽掠耳夫苟其志止此則取道於淮南
下為捷顧乃自蜀而入漢也耶由是觀之敵之詭謀姦
計可以見矣彼知夫上流喉衿之地蓋彼之所垂涎而
我之所必争也其意若曰志未可以逞而漏其機則我
之争也必力心欲進而示之退則我之備之者必懈故
前年之入蜀漢也剽掠而止耳今年之入蜀漢也亦剽
掠而止耳使吾翫之為常而不疑其謀而吾所以料之
者果曰敵之志不在大也其由蜀而漢亦不過就熟路
耳是真翫之以為常而不疑其謀矣上下恬嬉而無痛
定懲創之圖邊徼闊疎而不為堅悍不可動之計墮軍
實而長寇讎其必自此始矣敵之謀日熟吾之隙日露
一旦復由故道取蜀趨漢而吾之謀者必又曰敵所至
不過如前日剽掠耳萬一敵既入蜀略地四出命將以
據要衝分衆東下徑犯襄漢而擁重兵以規久駐憑上
流建瓴之勢以撼吾下合兩淮犄角之兵以闖前其所
為謀皆出吾之所不料則上下俱危表裏交急乃追悔
於墮敵人之計中則亦無及矣然則思天幸之不可常
念敵情之不可測委任沈鷙有謀之將帥分畫險阨當
守之地分葺理藩籬綢繆牖戸鳩亡起懦培薄塞虚使
皆有以支緩急耐鬭逐而又在廷在邊并力一心如救
頭燃如塞舟漏如敵至之無日而月會歲計事事物物
必要其成必惟其實其庸可緩乎夫使上流之勢屹然
長城萬里之固則敵之所以窺伺我者其謀可寢所以
嘗試我者其姦可破夫是之謂嚴上流之備督府之開
實在九江豈非鑒於往事而以防江為急耶夫畫江而
守固若常說而亦非易事亦嘗妄論守江之三策矣精
兵驍將背水迎敵有以挫敵人之銳而張吾軍之膽使
彼不得飲馬江湄而我若可以摧鋒拒敵如苻堅之掃
境入寇也梁益既非我有襄沔復為所破使堅順流而
下晉將支吾不給而擁衆淝水顧將投馬箠以渡江謝
安固已逆輕之矣從容不迫使劉牢之以北府精兵迎
擊於前而謝玄以重兵殿其後一鼓之餘堅以敗走而
江北無戎馬之腥此策之上者也不能劫敵於江北而
使之垂涎江滸則當擺布戰艦狎弄波濤以寡為衆以
竒為正旌旗金鼓氣色精明使臨江浩歎有莫敢南視
之意若其冒然一來則設伏出竒乘風縱燎飛礟揚灰
横截中流必不容其跬步進如揚林之戰臨水而陣李
顯忠分布戈船以其一泊於中流而匿其二於蘆洲待
其麾衆渡江則健艣並進勁弩交發而港中所匿戈船
出斷其後奪其二十餘艘焚其巨艦又令戰艦踏車掀
舞於湍流駭浪中舳艫相啣逆折上下北人憑壘觀之
莫不喪氣勢窮計迫卒不獲逞此策之中者也苟恃大
江一水之隔而但於江南宿師列戍以為之防則必不
能於江中沮敵人之進而使之得以及江岸吾恐長江
之險我與敵共敵既得險皆有必死之志而吾江上之
師貪生内顧勢不足以支矣如建炎之禍杜充之兵投
戈委地不戰而潰則是縱敵及岸之失也甚者開禧防
江交植鹿角羅絡江岸幾同兒戱不知使彼得涉江流
次江岸則此不過一炬頃刻之煙熖耳此策之下者也
故江北之河口一當守也江中諸洲二當守也江之南
諸岸口三當守也江北之口不能守則敵船得以出江
矣江中之諸洲不能守則敵船得近岸矣銳兵強弩築
堡立寨使有以拒敵摧鋒所以守江北之河口也密布
戰艦多設伏兵使敵雖出江而不能及岸所以守江中
之洲渚也若江南則不過分列兵屯多備舟檝以俟濟
師得便則進如斯而已矣今上流之勢既紓江面之警
亦遠政當募江湖之驍捷以補舟師之闕程工閑暇以
修戰艦之備而又措置江北之河口某所可以築城堡
某所可以置水寨以遏其入江之路營度江中之洲渚
某地可以出竒某地可以設伏以沮其絶江之謀大要
使一旦倉卒不徒塊守江面必於江北之河口江中之
洲渚應酬無乏倘淮襄有警得以盡銳向敵而無復返
顧却慮岌岌於有江面之憂而分其力奪其氣則内外
之畫定表裏之勢堅而後取勝之形具矣不然則邊遽
戒嚴外方應接之不暇内則怵惕而自危事出倉卒則
不過牙璋四出號召郡國不教之卒糾集田野烏合之
衆坐縻粟於長江以南謂之防江警報日遠則散遣解
弛又復置之於度外則是自開禧以來至於今日之痼
病前後同一證候也謀國者烏可不知改圖哉夫是之
謂審防江之勢夫上流之備既嚴則江鄂建潤之間可
以安枕而上下無俱危之憂防江之策既密則蘄黃揚
楚之間雖有警報而表裏無交急之勢其利害甚明而
易見也夫兔過發矢固不及事亡羊補牢猶可為後圖
是區區憂國之小忠也不然以書生之迂闊小吏之疎
遠而僭言當世之事是真不自量矣古之謀人固有深
居沉思盤礴鬱積於中撫事會之未有處者而邂逅旁
觀一語之近或觸其機中其會足以發其紆鬱未及之
思而就其方來之功言固未易以人廢也帷籌之隙惟
知院相公先生一過目焉萬一有可以發執事之思則
某僭言之罪其庶可免乎不備
序
送袁明仲入京序
袁明仲擔簦過門若將遠役余揖而問之曰歲莫寒侵
風饕雪虐子將安之明仲曰亮舊從編修右司謝先生
遊今齒長矣而學不進負先生之教是懼亮將問津乎
先生而上會稽探禹穴踰九嶷浮於沅湘盡覽名山大
川之竒一浣心目之陋如司馬子長之所以遊者予曰
學莫便乎近其人而取諸物者為粗子由於山見終南
嵩華之高於水見黃河之大然猶必見歐陽公必見韓
太尉而後為盡天下之觀天子之都天下人物之所萃
子行矣問之在朝材優康濟中外倚重豈無號江左夷
吾者乎陳義秉禮姦邪知畏豈無能使淮南寢謀者乎
問之在野豈無負王佐才而獨酌新豐者乎豈無志在
王室而卧雪長安者乎苟得其人則介編修而往拜之
觀其道德之穹窿聽其言論之竒偉高山仰止景行行
止則雖愚必明雖柔必強其為學之益豈真口耳戔戔
之為得哉余將見子之垂槖而往稇載而歸余不敢以
吳下阿蒙視子矣編修於予言莫逆試舉似焉明仲曰
諾
贈易數胡一鑒序
萬物在天地間往來屈伸消息乘除皆兩也一而不兩
則獨陽不隂天運息矣常夜不晝人事圮矣艮以止為
德而又曰時行則行不常止也以静為體而又曰動而
不失其光明不專静也胡一鑒為余以數起卦得艮之
四曰時止則止外體也時行則行内體也余曰不然有
止則有行有静則有動二者互為之用而後造化神山
之凝重而雲興焉冬之閉藏而物始焉皆艮之義也顧
行而合時措之宜動而得光明之道則行非妄行動非
妄動矣行而宜動而順惟知止而能静者見之不則憧
憧往來朋從爾思方寸亂矣眸子眊焉行則躓動則閡
又誰咎哉一鑒曰吾乃今知連山首艮而受之震其至
矣乎請書此以為贈
狀
申措置南安山前事宜狀
某照得南安林峒自嘉定間羅孟二李元礪等作過以
至年來時作時止狼子野心委是難以保信某被命來
此幸承招撫已定之後即出約束戒飭軍縣隅總安輯
調娛惟欲安静而互相讎殺澒洞未已凡五七次已與
之隨宜解釋然近者傅元一之警驟集三四千人幾致
驚擾亟責縣官招誘傅元一出官且一面調兵前去南
安縣措置招捕其賊徒以傅元一既出無人為首且見
南安增戍不已方爾釋散此其措置關防勢不容緩須
至畫一開具項下一峒民作過非如他賊相擾能四
出為亂近則出至南安南康大庾諸邑遠則出至南雄
韶州管下纔有所得即便歸峒正如鼠狀不敢離穴雖
然不能為亂而常足以致亂如前此百丈平固之賊則
由黃十五之變窺見郡縣奔命之勞因為投隙抵巇之
舉區區謂當置一軍寨且以千人為率屯於諸峒出入
必由要衝之地專一教練防把伺其來則勦之彼必不
敢輕犯彼若從他蹊旁出則我軍入闖其穴亦必不敢
輕出聲勢既張姦謀自息所有置寨去處一面參酌士
民公言踏逐緊切去處討置起造供申一置寨軍兵
不須别有調遣照得本司昨置大傳石龍兩寨正在峒
中平坦之地古城一寨正在南安縣下始基於王金部
涔終成於趙寺丞汝讜初申朝省行下寨官係本司辟
差材武人寨兵不許承受差使不許調遣移戍專一在
寨教習事藝自立寨之後十年之間峒寇有所憚而不
作只緣中間有失初意調三寨兵出防鹽子為賊所窺
打破三寨而舒慶二黃十五之變相繼而作以此見得
近峒處不可不為彈壓之備利害甚明今來三處舊寨
未能頓復三寨兵額且闕其半見己一面招填取足外
餘就本州禁軍吉州強勇軍瑞金武雄軍會昌強勇軍
及諸縣土軍内酌量抽差更番屯戍一贛州禁軍額
管若干人廂軍額管若干人今來共闕若干人所有見
在廂軍盡充厮役而壯城禁軍仍為諸廳占破幹官廳
有占至百十人者平時不識教閱緩急調遣不行今來
盡占前項廂禁軍缺額填刺雖足壯城廂軍並皆要及
等仗強壯人却發廂軍下諸官廳照合得人數外所有
禁軍並與押回各歸營壘免有役使得養息筋力日習
事藝若將來禁軍有缺額仍就壯城廂軍中揀選陞刺
庶幾更番山前可以倚仗一贛州管下如寧都有城
舊為賊人巢穴處及南安峒中多有隨賊出草有過無
歸不齒於鄉里之人與夫單身鹽子被罪逃軍打把弓
手等人身手可用無所顧藉出入林峒伺隙喜亂誘脇
良民唱呼生事皆由此曹今來招填贛州廂監軍本司
三寨兵除刺子弟外仍榜下諸處許前項人並來應募
更不問所從來等第揀刺可以收羅田野拳勇生事之
夫而軍伍獲趫捷有用之卒實為兩便一昨來陳寺
丞申請令會昌縣知縣以軍使禁銜欲招戍兵數百人
彈壓鹽子昨來本縣止招到一百餘人在縣屯戍今契
勘會昌雖是鹽子路頭然千百為羣皆從鄉落往來間
有警急此百人者安坐縣中救援無及且彼衆我寡未
見其足為損益除已别商議措置鹽子一項外今欲抽
差上件軍分前來山前更換移不用之兵於有用之地
委合事宜從今任王㮚年滿後所有會昌軍使免令知
縣繫銜一南安峒中前是赤水疋袍之民憑負險阻
怙終喜亂然非六保水路諸峒之人與之附和亦不敢
輕有動作訪聞六保水路峒丁多欲安靖以保家室各
家以栽種薑蕷為生前日傅元一之徒迫脅六保之人拔
其薑蕷強之從亂而不肯從亦見其間非必盡無忌憚
如隅總等人實為官司臂指雖未必盡皆忠實要亦自
有知義自愛家温有顧惜者官司平時以恩意固結有
事以賞罰激勸則峒中動息纖悉可聞或使之彈壓不
肖調娛間隙或使之㩦間賊徒捕斬兇渠悅以使之必
可得力已行禮請有家資識道理者前來本司諭以德
意及行下根刷諸峒隅總姓名各與換給新帖責令專
一督察姦邪彈壓鄉保凡有峒丁生事萌芽之初便仰
先將姓名具申一面解散如或不悛即仰便宜結約毘
近隅官都保將生事人捕解或有拒捍許令從長區處
如功狀顯著並當厚加犒賞或申朝廷補授官資元有
官資别與陞轉一近年峒民習見官司招安之利偶
有争鬭因至讎殺犯罪難逃便欲出關集衆出草生事
然行關揭旗或取其鄉有讎之家或捉押愚蠢單獨之
夫出名為首迫脅起事其用心以為官司若欲窮捕則
禍歸主首之人若欲招安則可推出以嘗試官府而其
中實專進止實行關集之賊遂可免禍得利今來榜下
諸峒苟有仍前生事之風仰鄰近諸隅密切速具首謀
寫關行關人姓名飛申官司勦捕須要獲的實首謀等
人方與休息或徒黨鄰近隅總能用計捕解能自斬戮
前來斷與厚賞補官定不容妄攤假名為首人出官指
掩以圖休息庶幾有以破姦兇之謀絶希覬之念右
措置關防固當随時酬應而大槩須從此數者為先除
己一面施行外謹具申尚書省樞密院伏乞指揮劄下
以憑遵守
申省措置峒寇狀
恭凖省劄備奉聖旨令某將帶提刑司職事時暫前來
吉州任責措置討捕湖南酃縣殘破吉州永新安福兩
縣賊徒務在目下勦蕩净盡除己尊禀回申外照對酃
寇發作只因縣令陳秉義者科歛苛刻致失人心姦民
喜亂遂借斷治划船不平事為名閧集徒黨越境刦掠
亦有無行止士人從而教揉作為詩賦遍貼鼓惑凶暴
隨之其徒日衆吉州兵少應援不及永新安福被其禍
當來湖南若因其出峒早作措置以殱其後亦不至猖
獗如此本司以吉州一壁係屬帥司調遣深恐相去遼
絶不能及事聞警之初亟調本司所有三寨任田等處
軍兵委將官黃正己趙雄前去策應其間事宜亦節次
具申朝省今來張總管之兵既至雖勦逐得捷而其徒
或出或没又有睥睨龍泉太和等處日有急報南安諸
峒自向來招撫後峒丁讎殺時有嘯聚至五七次近者
傳元一一項聚至數千人幾至出草本司亟行撫定幸
方安静而又許應二彭三五者為見酃寇猖獗多得財
物婦女回峒乃謀結連通同劫掠公然行閧作寇許以
虎彭勢彪出名閧集諸峒不逞之人至四五千人分頭
劫掠今月初十日會於上猶城下徑取南康入贛縣界
聲言借路下吉州太和欲合酃寇本司亟牒吉州張總
管照會仍取回本司所發黃正巳趙雄兩項軍兵前向
太和扼斷賊人下吉州路以謀伐賊又牒南安縣權發
本司所調池司任將陳仲兩項軍兵急回南康欄截賊
人歸路却就贛州見存禁軍内㨂選壯勇之人重立賞
格調遣衝擊其賊人志不得逞突至西水放火取小路
四散歸峒又復生計分頭從龍泉縣界謀犯吉州十四
日從羅家峒侵大小黃沙陽村等處又一火駐劄南康
管下逼近禾原本司即牒張總管分撥軍馬前去龍泉
防捕外其賊人姦謀叵測須合掃蕩擒戮渠魁俾來者
知所懲戒方保後來無事某雖以痼疾發作力丐祠廪
適有寇警己即具申尚書省樞密院自詭任責不敢以
賊遺君父今又准省劄行下令某移司任責措置斷凖
省劄行下恐州縣無兵可用無財可支見調淮西招信
軍池司人馬及建寧府泉州左翼軍兵二千人付張總
管總轄且令諸司於見管錢内應副激賞供億之費仰
見廟謀深遠動合事宜某切有區區愚慮條具於後
一伏准聖旨令某移司吉州任責委合便宜區區之見
以為吉州之寇自外而作是皮膚之病也南安之寇自
内而作乃腹心之憂也湖寇巢穴在於酃縣越界劫掠
若令湖南以重兵臨其巢穴賊人回顧惴不自安或既
出而不可歸或已歸而不敢出却從本司調兵為掎角
與之夾擊自可集事今南安之寇相繼而作乃在江西
接連之路萌蘖之初尤當防遏不可使之燎原以賊人
姦謀方窺吉州欲合酃寇萬一遂其姦計則吉州愈難
支吾上流郡邑必將震動以吉贛事勢緩急計之只當
且就贛州調遣措置為便向使無南安峒丁之變在某
當即日就道便為吉州置司之計今南安項洞方殷迫
近贛州在某當量緩急隨宜制變乃無失策見今已給
格勵隅總安輯諸峒以孤賊勢密設方略必擒賊首庶
幾峒民安業不至相延而起外牒張總管提兵於永新
龍泉兩路嚴為防把以塞酃寇來路却候朝廷所調諸
處大軍之來别具事宜討捕一目今吉州兩縣既破
他邑皆為防禦之備財賦所入必虧兼以連年兵盗相
仍餽餉盡仰給於吉州委是事力空匱而贛之創殘未
復賦稅失䧟至仰𣙜酤以供助軍湏某到任痛加撙節
半年所儲數日調發已覺素手兩郡並罹盗賊之禍决
難應辦今准省劄令諸司以見管錢物那兊支遣别與
出豁但彼此司存渙散難一少有扞格便有乏興之患
不若從朝廷劄下本路轉運司專一應副糧餉一事如
激賞等用乞從朝廷科降銀會或指定州郡如袁州臨
江軍無為州建昌軍等處截撥綱運錢數發下應副支
遣方免失事一用兵之道賞行貴速激厲戰士及隅
總等人須得眞命告身有功即與書填欲望朝廷科降
承信郎三道進武校尉進勇副尉各五道副尉各十道
在某决不敢以名器假人以布私恩候立功書填即行
具申未用者當置籍抄具實數申密院照會一軍前
使喚非素知其人可以倚仗者實難委用欲望朝廷特
降指揮容某時暫選辟事已不敢援例
