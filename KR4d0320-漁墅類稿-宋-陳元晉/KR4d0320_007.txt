漁墅類稿卷七宋陳元晉撰
五言古詩
別玉笥何鍊師(東山楊先生有序贈之)
軒軒黃冠師冑出水曹後流風尚詩癖聖處坐參透褰
裳紅塵外心賞山水秀渾融入芒端字字遺氛垢雲霧
巧裁縫冰雪工刻鏤編成着山巖光怪射牛斗
誠齋已古人文字上無古雲龍渺相從傳家有文武異
聞蘄一面渴予心獨苦龍門快先登羡子賞音遇廖師
抱長材彌明吐竒語牽聯千載名政以韓子序君從蕭
灘來我向贑水去饑驅我漫出可耐塵土汙雲山固招
君底事闖城府秋凄君且歸我行方出戶稻梁亦何味
茯苓自堪煮何時扣白雲借我一坐具
梅
吾敬林隱君終老梅花鄉孤山足佳處不願白玉堂古
來貧賤交富貴渠相忘歲寒誰古心摇摇桃李場
竹
吾敬王子猷傲俗獨愛竹行止必與俱情義均骨肉雲
龍求友心上下亦相逐彼哉絶彛倫乃戒桑下宿
遊羅浮寶積寺
晴峰膏秋容遠騎駐春脚長風載之游清月此旅酌眼
高天圍小語暖雲氣薄神仙邂逅親導客以笙鶴
再用前韻
半生夢羅浮世事縛兩脚仙泉有誰何生客那得酌君
詩挹其腴水味從此薄清遊天所裁望極南飛鶴
有感
寒聲戰梧楸風色歲行暮誰念天涯人貂裘敝塵土一
飽亦易營局促良自苦安得八駿蹄駕言觀玄圃
和留粹中將游南華之什
南來佳山水清淑如三吾何必二水間獨有八境圖秀
水饑可餐清淪渴可㪺頡頏飛霞佩簸弄明月珠心閑
鷗許知日遠鴻與徂蓬窗若局促略取山川娛是間有
意趣逢人輙周諏一舍兩叢林半點塵埃無頓漸非二
門凡聖同一區見佛心即了迷者直非夫冥心休外觀
來此同僧趺
夀嬾庵趙先生十首
更生青藜杖長吉古錦囊豈無芝蘭馨終少蒹葭霜精
深師友漸磨琢金玉相凜此宗姓傑高掩漢與唐
曩時吳畏齋槃槃極宏毅今時葉水心表表負經濟公
游二老間聖處心獨契人物方眇然甚矣夫子似
皎皎疇昔心睠焉本根計一鳴驚萬喑獨醒閱衆醉勇
指非種鋤有膽竟成事彼哉稱國師千載有餘媿
醫國藥萬金補衮線五色誰令落江湖刺史六百石衆
萬溝壑瀕援手公一力平生富青州關心豈官職
嘉師固秉彛祥刑盡生德惠文恣彈治此意誰復識雨
露既天覆刀劒亦俗革活人不言功所願長我國
王氣鬱東南兵塵莽關洛事會豈有極秪恐元氣弱折
衝樽爼餘欠着一諤諤如公胡不歸儒用魯何削
垂弧正大夏明炳肖火德仙源毓英靈帝賚扶社稷恩
波溢西江釀作壽觴碧一飲千斯年福與宋無極
書生棲大厦燕賀媿無從嵩高乏嘉頌何以祝我公一
節貫歲寒願似南山松下有千歲苓嘗許氣味同
開濟平生學忠精一寸心時危添白髮意遠寄清吟河
洛風埃滿江湖歲月深眼明天柱壯&KR0893;渌對渠斟
楚望環宗嶽湘源遠派浯山川鍾氣異宇宙要賢扶晚
遍朱軒轍春饒綠野腴遥知初度日歌舞沸重湖
七言古詩
朱明洞天
南來大艑凌空浮卸颿試略羅浮秋胸中無機神仙喜
筆底光怪山靈愁山泉夜作糟床滴風松閃冉青旗色
招我三啜玻璃觥峰頭飛上八千尺星微月壯海茫茫
蓬萊仙袂遥相望銅龍夜吼風霧香石橋跨空河漢長
千巖笙籟奏清曲萬樹醴露如天漿金鵶海底初刷翮
雲擁扶桑一枝出羣仙拍手嘆絶竒坐中相顧屬誰筆
阿翁曾是夾日飛公孫請賦五色日
田家謠
長年飯不足背裂赤日中忍饑不肯懶辛苦求年豐今
秋幸一熟天意亦憚窮庶幾債可了或有餘粟舂團欒
共妻子糠粃一笑同焚香答天賜力作人何功君不見
前年三百青銅米一斗又不見去年蕨根掘盡不充口
妻孥長恐不相守敢擬如今蘇息否
和馮眉州九日無酒韻
蜀日曀曀風凄凄有美人兮愁楚羈白衣不來負佳節
士窮使我增歔欷錦韀屢踏秦關月寶刀尚染健兒血
尋思往事玩浮雲目送孤鴻互明滅醉鄉廣大無何有
無事唯當學犀首不應來弔獨醒魂却嫌閒却持螯手
吾儕臭味草木同但須多植寒花叢遇花開時即重九
天豈教人樽屢空
贈符藥朱道士
君不見許旌陽飛符走劒蛟龍降一朝功行滿僊籍寶
冊金丹來帝旁又不見孫思邈玉圅方出千金藥棲遲
猶作地行僊良以活人恩施博要知天地德好生鬼謀
客邪胡由乘有符有藥解濟世此心即可通神明桃椎
耳孫樂虚靜符水能靈藥能聖呼雷麾電縛魑魅二竪
三彭俱聽命困者以醒病者甦孳孳予豈為利圖梓人
作室槖駞樹治民相國非殊塗降魔要竪大法幢起死
要下黃昏湯更頻物色合誰屬請起江湖登廟堂
胡文昌和東坡子由彭城月詩併錄澹菴新州
以所和見示索和
澹菴眼似坡仙高𦕈視軒冕如秋毫忠臣要作社稷計
那知平陸生風濤當時蓋亦輕餘子富貴轉頭真逝水
汗青不朽姓字香百世聞風尚興起函關正要封泥丸
金陵王氣開龍蟠一書乞借尚方劒搢紳環睨心為寒
要扶鑾駕還都汴鼎鑊在前顔不變低頭辦了着南冠
歛手笑還丞相板飛鳶跕跕古錦山氣老益壯窮益堅
銀河流空月照地肺肝洞作冰玉看緬懷坡仙亦大好
詩比離騷興香草持杯滿滿賀素蛾嶺海百年逢二老
聞孫趾美德不貧清文高節猶前人何當佳話重拈出
只慙授簡梁園客
採蓮
春山懶婦忻晝眠門前女伴邀採蓮含嚬行過寒煙浦
瞥上蘭舟悄無語尋花不見花深深見花不折空愁心
停橈看花紅更膩却自低頭照秋水娟娟沙際月一痕
催歸幾棹菱歌喧葉底忽逢花並帝折歸月下乞郎看
楊南仲寓湖
紛紛市道交翻覆雲雨手不如清風與明月情分却於
人耐久夫君不受塵土汚湖上結茅誰與處坐中只着
風月我有客敲門卿且去凉生几席影沉杯困眠醉舞
相追陪此時一笑真莫逆中邊洞徹無纖埃湏知箇裏
非久計時來擕手青雲裏蓬萊山頂廣寒宫放出清光
滿天地
上姚贛州鏞壽
伏審黃鍾唱子嵩嶽生申紛燕賀之偕來祝龜齡
之難老莫抒善頌隃賦長歌庸以發君侯之雄心
抑以見吾黨之矚望儻蒙笑鑑榮幸不貲
東南之鎮曰會稽扶輿清淑拱帝畿千巖萬壑氣盤礴
更有夀檜天與齊托根后土閱千古黛色蒼皮天一柱
鍾為人傑堪棟國恰似嵩高降申甫君侯胸中百萬兵
年未四十俄專城精神滿腹秋水瑩談笑兩頰春風生
﨑嶇贛右三百里蛟鰐垂涎波浪起遡流張膽作風帆
信如王尊乃勇耳脫略邊幅柔凶頑解除苛嬈綏創殘
喚回和氣豁氛祲事有至難談笑間人口如碑沸傳誦
帝曰吾徒得君重天風吹下紫泥封趣入班行作儀鳳
大夫何以假守為真除屬厭民所期虎頭岌嶪要彈壓
凝杳森戟聊娛嬉璇杓插子日南至黃鍾飛灰雷出地
崆峒春早梅已香釀入黃堂夀觴裏醉來含笑看吳鈎
龍光夜半干斗牛關河北望令人老忠臣心與天為謀
潢池正爾兵不弄又說邊塵時澒洞籌邊筦鑰寧無人
知待人豪為國用貂蟬冠高劒拄頥丹青正與綠鬢宜
碧油幢下白羽扇貔虎百萬惟指麾雍容傳檄定三輔
頸縛單于歸釁鼓手扶鑾駕還東都宫殿千門總如故
摩挲與問金城柳頗嘗見有此舉否策勲飲至未央宫
腰下懸金印如斗萬年觴捧月氐頭虎拜稽首揚王休
功高福與宋無極紫樞黃閣三千秋
上劉計使
水心吾師今昌黎如椽巨筆光虹蜺先公潛德粲碑版
却恨不識嵇中散九苞五彩丹穴雛不巢阿閣翔海隅
南來隻影方自笑天假之逢挹光耀一寒頓坐春風温
賤子亦許扳龍門子期九原不可叫箏琶紛紛不同調
明公派自南軒來秪今砥柱狂瀾回一麾兩節嶺南北
盡是周程舊敭歴書生彊附善類心莫道冶躍非祥金
偶然短簿令公喜上下雲龍固其志山谷昔見蘇長公
自此小草依長松牽聯名字香聞素未必今人不如古
和胡文昌嘉禾篇
鄮山東翼帝王州使君來自白鷺洲下車三月課最優
賦辨不擾訟不留哦詩卧閣政令修和聲上暢天畀休
六丁下執早魃囚蠻琛航遠歸懷柔向來瘡痏稍稍瘳
雨應六月如膏流有禾雙穗來西疇觀者喜氣同春浮
老父再拜千騎頭此帝所賚非人求三邊未靖哀虔劉
向來根本慮甚周安得賣劒都買牛豐年一飽百不憂
轉頭西風催歛揫鼠雀亦覺歡啾啾更令北望煙燧收
鐵衣更戍休葵丘富民有詔封千秋我生誰嘆命不猶
黃鷄白酒相獻酬老翁市井兒嬉遊擎香仰祝十二旒
垂拱萬年百禄遒偉哉姬旦忠國謀艱難民事陳嘉猷
僊人飛空白玉輈霓旌來下風颼颼手持五穟遺君侯
瑞圖合命椽筆修晉之東序方天球連理木頌那得儔
午窗香篆銷金虬和公詩罷茶七甌
五言律詩
代餞轉運判官趙帑轄
今代漢宗英如公不數人清標高嶽柱和氣藹湘春宣
室思才子甘泉欠侍臣平生劉子政晚節更精神
憔悴湘濱客懷哉有此逢二星欣照映三月愜遊從公
事如羹沸歸心似酒醲從今殊出處别語且從容
和蔡鐵窗韻
鐵窗詩價遠應是到鷄林修月有妙手伴雲無出心調
高追郢曲意古和虞琴觸境勿多語希聲是大音
峽山
帆落榕根暮禪扉半尚開逢僧如舊識問我幾時來潭
靜鷗眠穩雲深猿叫哀篝燈看碑石今古半蒼苔
嚴陵市
暝色低平野霜風放霽天買杯逢竹所索句立梅前山
曲雲歸寺溪寒水帶烟茅簷聽殘雪愁絶擁衾眠
帥節留先生兩年粤服氓䝤安之一日疏十宜
歸欲袖手板還丞相言者猶不之置上命以釐
廷之禄解印東歸門生臨川陳元晉援後山送
坡仙故事至惠之海豐而别作詩四章云
手䟽宜歸十心知昨夢非鴻冥空費弋鷗舞早知機風
急推潮落雲閑剩雨歸攀轅多少淚海岸濕斜暉
描畫終無說歸來豈不榮事難工拙較我自去留輕過
眼風波惡懸空日月明人生只恁是孤鶴九臯聲
拙無諧俗韻老眼獨相竒寒谷遲春到東風盡日吹身
將三尺律心不一毫欺公與梅花外南來誰我知
木種十年計苓培千歲根三生疑宿植九殞志酬恩遠
送竟須别百懷難具論任安窮自分義不辱公門
餞余倅鼎叟官滿東歸
丙年同佐牧相與最情親乘月登樓夜隨風步屧春報
來陞轉速歸去召除新一劒舊肝膽持將問大鈞(時以平宼)
(轉兩官且有任滿陞擢之命)
晚步
鼓鐘燈火後袖手過欄干素月空中寂疎星竹裏看溪
毛行步濕潭影古心寒此意我方適亭亭夜未殘
過桐廬縣
嚴陵耕釣處清淑故依然樓館危臨水人煙近倚天客
行桑下路農墾嶺頭田遲我風帆便津頭更覓錢
雪作
簾捲虛堂曉兒童笑語譁恍疑開月窟渾是散天花竹
裏聞清響江邊看玉槎訪梅乘好興着屐過鄰家
送鄧帥參文舉得南雄守歸(庚子元日)
風流耆舊傳悃愊靜無華來重青油幕歸乘皂蓋車離
筵傾柏葉客路看梅花聞有南來信門前迓騎譁
雨後
忽雨乾坤變將秋氣候寬林亭欣濯濯柳岸渺漫漫一
飯飽無那連村枕可安舉觴屬明月急雨放雲端
一雨郊原足神功不作難向知天道邇今幸物情安童
稚沾衣走人家傍戸看翻令五六月春意轉江干
喜雨
六月乃有此豐年定可書真成天雨粟到處水成渠䆉
稏香連畆汙邪載滿車所忻同一飽未用嘆無魚
輓饒武博二首
方客戎幢右俄旌墓道傍堂虚空老桂星冷落魁芒留
世程文樣傳家奏藁香鄉評偕李謝雖死有幽光
内集儕甥舅同登齒弟兄忘年情好密開口肺肝傾恍
爾同醒醉傷哉隔死生朔風吹老淚哀些不成聲
代挽寺丞吳公
國事須才急如公亦古人江淮老麾節俎豆哭軍民圖
憶籌邊舊官傳結綬新朔風吹老淚泉路濕寒燐
贈歐陽承務
談天多巧中名在士夫間行遍西江路來遊南嶽山病
侵心緒懶窮慣面皮頑莫說功名事禄書從捲還
挽德慶凃守二首
九京嗟已矣今吏孰如君律已嚴三尺活人寬一分清
名寒蜀雪嘉誦藹南雲杉柏風凄切黃陂原上墳
鄉枌生也晩嶺外偶同寅齒我子姪行情如兄弟親不
嫌同幕辯要作一州春滿澗多題字回頭更愴神
