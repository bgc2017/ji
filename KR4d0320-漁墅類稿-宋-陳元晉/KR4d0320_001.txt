漁墅類稿卷一宋陳元晉撰
劄子
乞差甲首催科劄子
臣竊觀江西差役之弊中産之家以戸長破家者相踵
蓋里正號為大役而易戸長號為小役而難名大而實
易則以盜賊煙火之事不常有名小而實難則以催科
督廹之擾頃刻不得免也易者任之大家難者任之中
産甚者狹鄉之中有不贏百錢之稅而應充者有不滿
兩三年而再及者其人丁少則耕殖荒于犇命之勤其
氣勢輕則追呼不能以令豪強之族展限代輸費用亡
藝比較笞箠怨嗟流聞蓋執役既畢其資産亦與之俱
罄矣不急捄之更十數年冰消火燎豈復有可全之下
戸哉臣愚嘗思所以捄之之術惟曩者浙東提舉袁說
友已行之策有當推行于江之西者其法攅聚一鄉之稅
數上者二十戸下者三十戸隨輸送之相等居止之附
近以類相從各為一籍分為甲首責以拘催若其本名
合輸之數如限納足則從甲而乙遞相授受至籍尾而
止其承籍之家惟恐舍去之不亟則必以時輸納故期
限易了而胥吏無所誅求賦租易集而官府免于比較
無争役之訟無執役之擾官民兩便未有易此臣愚欲
望睿慈降付都省參詳行下江西提舉司照臣所請施
行若其委蛇曲折窒民姦求民便者俾之從長劑量第
向來浙東不無小弊則以逃亡死絶産去稅存之戸無
所追索官司不為從實銷豁一例籍之人不免代輸胥
吏常以此為邀賂之地合委監司檢察若有此等許令
越訴官吏並以違制論懲一足以戒百矣是法苟行一
道中産之民得以生長如天之仁實非小惠
乞換雩都武尉劄子
縣之有尉與令等故初授而銓量終更而批書視丞簿
為加詳蓋一縣獄訟之大者争訟則有定驗盜賊則有
追捕殺傷則有檢證皆倚辨于尉惟是贛之諸邑訟事
尤繁故尉之職尤不容以輕授其間十縣有二員並置
文尉者贛縣瑞金會昌是也有一文一武者寧都興國
是也獨員文尉者石城信豐龍南安遠是也雩都號壯
縣民頑地廣争訟盜賊殺傷之事視他邑數倍乃獨置
一尉又以注右選之士近攷數任來尉雩都者多出于
軍班之内與武人之門蔭往往于遠方民情利病全不
諳曉一切受成吏手謹書紙尾而已甚者不識姓字託
書判于他人唯知恃麄豪以虐使其下肆掊擾以求厭
其欲邑之滯訟不得而决逋寇不得而獲冤獄不得而
直往往繇此欲乞睿慈將雩都縣尉窠缺檢照守臣費
&KR0008;所請撫州樂安縣體例改作員缺注授選人却于見
任縣尉某人改本等差遣庶幾邑尉得一文臣恊贊邑
事獄訟不至失平實為荒遠之幸
代奏事劄子
臣一違軒陛兩玷麾符積媿素餐蔑聞報效蒙恩奏事
再覲清光日夜以思惟當罄竭千一之愚庶幾補報涓
埃之末敢冒昧以所聞為陛下言之臣聞人心者事功
之地也故天下非事功難立之為憂而人心不睦之為
可畏苟其睦也雖艱難多事之際而無小無大氣勢聯
合自無支吾不及之患否則雖處安平無事之際而或
前或却意向乖張已有齟齬難安之形周盛時有昆夷
玁狁之侵而恃以為攘却之本者今天保以上之詩是
也夷攷其詩乃皆詠寫其君臣和樂之情而曾不及兵
戎守備之事蓋情意之浹洽血脈之流通則始之圖揆
終之酬酢内外上下如手足心膂之運不相期而相應
顧何事之不可為哉故晉不失備而加以睦識者知其能
以國霸夫差善用其民子西不以為患而惟患二三子
之不相睦天下猶一家也亦安有一家之内人自為謀
心各有主彼此之不相能而能禦隣里之窺覦杜盜賊
之侵凌者耶夫議論一于上而後下之所視以趨向者
定心力恊于内而後外之所以捍禦者堅竊迹近事任
事論事意見病于背馳謀國憂國言論幾于乖剌主戰
者難合于和而在邊者勿諧于庭是未可以言睦也趨
向何由而定哉制閫與餉司之意異而進退觀望之莫
決列將視中權之令輕而號召調發之不行前邀後擊
之不相援而城自為守大軍民兵之兩相忌而人自為
戰是不可以言睦也捍禦何由而堅哉夫人心不能以
兩用不用之公則用之私始于議論之不一而終于黨
與之角立始于心力之不恊而終于釁隙之横生則如
師曠所謂不心競而力争私欲侈而公議廢矣雖陛下
竭宵衣旰食之勤是自為焦勞而已大臣勵鞠躬盡瘁
之操是自為勉強而已非所以服姦雄之心也非所以
聳遐荒之聽也事功悠悠亦復奚怪急解而更張之猶
有及乎臣愚區區竊謂謀論異同翕受無間而折衷以
是非之公則議論不患其不一託重閫寄情實必孚而
警厲以賞罰之公則心力不患其不協使上下之心一
主于公求以相濟而不求以相勝庶幾可以言睦而應
敵之方可得而議矣家國一體也公私一理也未有國
之不安而能有其家者也亦未有公之不濟而能保其
私者也吕範言于孫策曰今日之事譬如涉海一事不
勞俱受其敗此所以為範計非但將軍也今之充滿于
班行奔走于邊圉者誰獨無吕範之心哉亦在陛下與
二三大臣意氣之所感動而已是豈以不睦為患哉惟
陛下畱意
代奏劄
臣聞先朝范鎮之言曰欲備契丹莫若寬河東河北之
民備靈夏莫若寬關陜之民備雲南莫若寬湖嶺川峽
之民備四海莫若寬天下之民鎮之此言蓋至和間所
奏請也是時中國之勢全安而無隙西北之國帖息而
聽命而鎮首以寬民力為言蓋護養元氣于四支強壯
之日是則忠臣醫國之至計也矧夫外之酬應方艱而
内之敗缺不掩使非有以養其氣力之渾厚結其心志
之忠愛其何以杜窺覦而銷間隙支緩急而應事變哉
人之常情逐其利而不暇計其害故貪利于邊陲者多
失備于姦宄蓋盧循之事是已有所泄則有所忘故備
重于西北者多兆變于東南蓋黃巢之事是已故聖人
當多事之際非能事事而逆為之備也亦恃其有以得
斯民之心而已非能人人而有所予也亦惟有以寬斯
民之力而已其力既紓則其心有所繫矣其心有所繫
則其所以為備者至矣自昔竭民之力失民之心其蠧
有二曰盜臣曰聚斂之臣盜臣志于奉已聚斂之臣志
于奉國奉國者非奉已之比然為根本之害則一仰惟
陛下仁心發于天性仁聞孚于寰海視匹夫之失所如
一已之隠憂戎兵跳梁兵以應動臣知聖心蓋有甚不
得已焉者收輯流散撫摩瘡痍恩詔丁寧德意劬密寬
三邊之民為三邊之備者亦既關聖慮矣然臣觀内而
郡邑之間歲事薦豐糓價甚賤而田野焦然愁恨歎息
猶聞于耳大義感動人宜奮發而羽檄一聞駢首聚議
若旦夕蹙之于無聊賴者此其故何耶安平無事取極
錙銖軍興旁緣更求趣辦諸州樁積稍歸于上有所支
遣必以不足病其民和糴頻年民無餘粟一或緩急其
何恃以為之備開姦人告訐之門而科罰錯出幸富家
罣誤之失而佔籍株連弓兵絡繹于郊原計臣恣横于
井邑求為辨事無復惠心甚至取苗斛概量之贏覈田
畆隠占之數常賦足而復輸號曰備助軍須名曰和買
其實科抑或以奉國而取能名或以奉已而厭私欲借
使博施濟衆之心日勤于上而下之奉令承教者不滿
人意如此欲天下之寬難矣夫斯民尊君親上之誠常
生于養生無憾之際使其廹蹙不自安則無聊之心生
矣後繭絲而先保障則沈竈産鼃而民無叛志不然間
架陌錢之除姦人將得以藉口海内乂安固未必遽有
是事識者慮微要不可謂無是理使鎮生此時其不為
之寒心耶臣愚欲望陛下濬發德音明戒郡縣繼自今
日凡旁緣之苛斂與虐取之巧名一切掊克之說禁勿
復行又申嚴贓吏之法俾無得借公以濟其私庶幾仁
意流行人心固結導迎善氣消遏亂原皆自此始實非
小補惟陛下裁察幸甚
表
賀皇帝表
天意右仁克相慈闈之夀聖心廣孝於昭寶冊之徽朝
野歡呼神人闓懌恭惟皇帝陛下家邦勤儉宫廟肅雝
盡人倫之常邁䕫䕫之虞舜全天性之樂配翼翼之周
文欽承長樂之懽祗奉昕庭之冊起敬起愛美欲報以
奚殫得夀得名慶用垂于罔極臣心存戀闕迹阻班庭
揚偉績而鋪閎休擬請封于東岱綏眉夀而介繁祉知
永燕于西崑
賀皇太后表二首
位正中闈誕敷顯冊尊居慈極昭嗣徽音凡囿載持惟
時歡忭恭惟皇太后陛下宅心淵静秉德齊莊大明行
黃道之天功高佑辟内治本青蒲之地憂切進賢嘉相
閥之鍾龢儷宸居而作配貽謀有永受福無疆臣欣覩
鴻儀莫陪虎拜介以繁祉但揚夀母之休祝之多男願
衍文孫之慶
六月徂征誕揚我武三城遄復不失故疆喜溢兩宫歡
騰四表恭惟皇太后陛下功齊太極德並坤元怡怡愉
愉子孝極親歡之盡雝雝肅肅家齊卜天下之平奏此
膚公福于王母某隃驅牡轡阻簉鴛行頌天子之萬年
欣際平淮之運奉太后于億載願賡長樂之詩
賀皇太后加上尊號表
長樂頥神有開燕喜昕庭晉冊增衍鴻名八表均歡六
宫溢喜恭惟皇太后陛下補天功大配地德深物仰廣
生顯仁心之持載年登希有侈富履之康寧方續迓于
湛祺爰推崇于熙號奉觴稱慶龍章聯䄖翟之輝鏤玉
傳徽虹氣粲盤螭之飾誕揚盛典允屬明時臣逖阻觀
風莫陪展寀既多受祉敢揚文母之休於萬斯年請上
堯封之祝
賀皇帝冊后表
風自火出示端本于家人月並日明表儷尊于宸極宗
祧有慶㝢縣均歡竊稽古之盛時有思齊之具美任氏
姒氏全母慈婦順之規周南召南成家齊國治之效掩
五三而獨出幸千一之親逢恭惟皇帝陛下盛德巍巍
小心翼翼問安侍膳躬行曾閔之難養志承顔思得塗
莘之助恪遵慈訓式嗣徽音播顯冊于明廷下孚民聽
奉夀巵于長樂上格親歡綿延百世之休根本四方之
化臣服勤馳隰阻迹班庭刑于妻而御家邦願宣美教
釐爾士而從孫子擬頌鴻禧
賀皇后受冊表
位正坤儀有衍長秋之慶庭揚渙號聿新諸夏之瞻朝
野均歡宫闈底豫恭惟皇后殿下祥鍾沙麓德邁河洲
夙夜相成綽著賢妃之譽寤寐思服允符淑女之求知
家道之攸宜底親心之克順式涓穀旦丕稱椒塗祏室
禕䄖相禮聿嚴于宗祀寢門笄總承顔永燕于慈闈某
蒙被光華遭逢休慶風天下而正夫婦但宣化于關睢
言后妃之多子孫請讀詩于螽羽
賀皇后上尊號表
中闈正位新翟蓋之來朝慈極承顔託鴻名之歸美宫
庭闓懌蓋壤洽和恭惟皇后殿下並日之明承天以順
相虞克孝上高媯汭之風嗣任徽音仰率周京之範佐
璪旒而致養鏤寶冊以推尊彤管重光青蒲多喜某屬
將隆指欣覩崇儀請祝多男益介含飴之樂隃呼萬歲
永承佐餕之歡
賀誕皇孫表
君天下而謂之子仰承眷顧之休受帝祉而施于孫載
啓誕彌之慶事關宗社喜動宫闈竊以綿三世蕃衍之
期開千齡希闊之會命分青蓋方兹盡侍膳之歡慶衍
綠車有以助含飴之樂于今親見自昔罕聞恭惟皇帝
陛下受命溥將躋民仁夀泰山勢定鞏鴻祚于無疆豐
水源深詒燕謀于有永對越三五之盛導迎千億之祥
某服在遐陬欣逢勝事本支百世願歌周雅之詩福禄
萬年敢上堯封之祝
賀皇后誕皇孫表
德懋長秋夙尊母道陽居大夏載毓孫枝宗祏安強宫
闈闓懌恭惟皇后殿下承天厚載嗣古徽音志輔皇圖
有助燕謀之永慶延朱邸式開熊夢之祥無疆惟休有
室大競某遠馳牡轡阻拜鴛行呼嵩嶽者三隃想兩宫
之喜採周南之什請揚多子之詩
明堂慶成表二首
明堂九筵備成熙事皇極五福敷錫庶民天人和同華
夏闓懌恭惟皇帝陛下纂承令緒統輯羣元至治馨香
丕格神明之感太平持守於昭祖考之寧因萬寶之登
秋飭四圭之蕆祀房心光動箕翼慶延某欣際上儀屬
縻遠使駿奔秉德阻陪執豆之恭虎拜揚休隃想奉巵
之盛
天臨重幄肇舉明禋日次大房迄成熙事穹垠賴慶溥
率均驩恭惟皇帝陛下克秉小心祗承丕緒成順致利
天人允極于和同持盈守成祖考式同於和樂懋積惟
馨之德庸將我享之誠對越三靈斂時百福某心馳右
个身繫左符在洛駿奔悵莫倍于周豆呼嵩鰲抃想交
奉于漢觴
鈐轄司賀夀表
十月聚東井之星祥開流渚萬年祝南山之夀聲震呼
嵩啓聖休期薄海善頌恭惟皇帝陛下至仁是寶無逸
為箴修德以來遠人四方其訓建極以成天慶九叙惟
歌裒時甚盛之休介以無疆之算臣遠分郡紱猥總戎
鈐請夀聖人何假玉杯之刻乃心王室切懷金鑑之陳
瑞慶節提刑賀表
誕彌厥月日躔析木之津於萬斯年天啓猗蘭之慶千
秋紀節諸夏均驩恭惟皇帝陛下受命溥將治民祗懼
延洪周歴過成誦之卜年嘉靖殷邦遇高宗之享國既
多受祉其永無疆臣忻際虹流阻陪虎拜神人致喜隃
隨嵩嶽之呼瑞慶大來擬勒浯溪之頌
贛州賀表
十月建亥稱萬歲之玉巵衆星拱辰上千秋之金鑑乾
坤錫祉華夏均歡恭惟皇帝陛下嗣服無疆繼明久照
顯顯令德勤于邦儉于家翼翼小心雝在宫肅在廟昭
假穹崇之監茂迎平格之祥臣遠想虹流阻陪虎拜海
隅日出忻逢休運之亨嘉夀域天開願紀中興之瑞慶
謝轉官表
明刑將指退省無庸進律示褒驟蒙疏渥既寬謬責又
玷榮光臣惟賞不以勞其名為僣取非其分厥咎傷廉
矧方引疾以祈閑顧使罔功而受爵涉欺要利懼難解
于人言假寵及私恐亦累于國體固嫌方命焉敢匿情
伏地失言回天無力勿云一秩名器重于丘山乃至三
辭命令堅如金石拜恩難荷顧義終慚伏念臣初乏寸
長偶逃百謫俗安拙政率循朝廷條教之常盗息豐年
仰賴聖明威德之被如臣何力而賚以官兹蓋伏遇皇
帝陛下徧覆不殊容光必照視遐陬如戸庭之近于使
選以惟精借殊恩為原隰之華欲民庸之知厲故兹謭
薄有此超逾臣敢不祗服訓辭勉圖報效有功見知則
說敢憚周咨投閒乃分之宜終期得請
廣東經略到任謝表
乘軺奏績畢瓜戍以懷歸分閫疏榮捧芝函而增惕躐
寓圖書之直有華鐃吹之行地重望輕亟騰遜牘天高
聽邈竟閟俞音隃嶺眡章撫封問俗維今廣鎮宅牧南
郊内柔戎服之小侯外輯卉裳之諸國俗龐以獷吏雜
而饕蕃宣不可以非人選擇常重于他鎮如臣者稟資
拙鈍際世休明受國厚恩每念疲駑之自竭傳家有訓
粗知清白之不移違軒陛者五年玷江南之兩節盡心
折獄可禆欽恤之勤忤俗成仇浸覺愆尤之積踐更近
只幽黜宜然驟蒙帥鉞之除孰誤宸旒之聽念先臣發
軔百年曷愜于去思而伯氏覆車衆目方覘于來效冒
當隆委彌震危衷兹蓋伏遇皇帝陛下徧覆不殊容光
必照謂臣馳驅之外固熟知田里愁恨之情察臣簡静
無華或能集嶺海清夷之效俾承人乏用課民庸臣敢
不祗命十行敬威咫尺簡節疎目庶幾氓庶之奠居自
葉流根敢謂京師之蒙潤少酬恩施即丐身閑
廣州謝賜歷日表
太歲在申定清臺之密課三日先甲賜方國之細書前
民用以布宣新海隅之視聽恭惟皇帝陛下膺堯歴數
察舜璣衡先天而天不違妙輔相裁成之道底日而日
不失示耕耘收斂之期誕告庶邦共循常憲臣恭承頒
朔奉職宅南雨足一犂當盡心於勸課日運百甓誓自
力於馳驅
南安知軍到任謝表
謭材佐牧媿治狀之無聞遠壘承流拜除書而過望隆
恩弗稱責重難勝伏念臣質窳弗張學卑莫抗少而涉
世妄事驅馳長乃服官負慚玩愒偶無傷于製錦因冒
寵于題輿百謫未盈兩年何補及瓜受代夢方繞于刀
頭剖竹分符命遄驅于嶺趾之官僅三舍而近需次無
一日之淹使自為謀殆無過此無能為役曷濟登兹財
既竭而源窮民久疲而習玩欲襦袴之自得且桴鼓之
不鳴其在撫循若為稱塞兹蓋伏遇皇帝陛下明無私
照仁不遐遺謂臣仕在鄰封必熟知其習尚察臣政無
崖異庶相與以便安遂以撫摩責之庸朽臣敢不敬威
咫尺報效毫分輯渤海犢佩之遺尚專静理緩晉陽繭
絲之取願布寬恩
