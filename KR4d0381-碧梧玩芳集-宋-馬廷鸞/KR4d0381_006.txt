碧梧玩芳集卷六宋馬廷鸞撰
制
端明殿學士知建寧府兼福建運使江萬里除
資政殿學士依舊任制
漢褒循吏下郡國之璽書唐寵藩臣賜便殿之衣物矧
我阜陵之潛邸付之樞筦之舊儒亮采有邦治理著惟
良之效式序在位寵名高特置之班具官某學自丘軻
道陳堯舜文章行世則江河萬古之流論諫憂時則仁
義百篇之奏積由人望擢在政塗同寅協恭夙己間兩
社而輔公室宣德流化又煩倡九牧以阜兆民閩之奥
樞建為盛府大僚貴倨汝則平易近民浮俗夸奢汝則
清脩苦節治有異等人無間言既奏最於雄藩合升華
於秘殿事權增重恩數又新噫朕皆知之無曰建州之
云遠民之望也姑為潁土而借留益懋旬宣嗣膺簡注
可
資政殿學士知建寧府兼福建運使江萬里依
前職知福州福建安撫使制
朕惠顧甌閩簡求師帥一州斂惠既煩兩地之舊臣十
國為連就付三山之巨屏具官某鼎鼐王臣之威重斗
山儒者之宗師臯陶為帝謨庶明勵翼申伯纉王事四
國于藩樞筦望尊建府地大我與共理豈誇增秩賜金
之榮時方阻饑克任求牧與芻之責諒歡傳於歌袴宜
就畀於建牙士曰時哉必興其賢能者民亦勞止又從
而振德之用式南邦以藩東越噫敏中以大臣臨重鎮
事必盡心常衮以文詞進小民俗宜皆化繄予雋老奚
俟訓詞可
宣奉大夫楊棟特授資政殿學士知建寧府制
執政吾股肱嘗共一堂之寅協郡守民師帥尚資九牧
之阜成陟秘殿之穹班撫儒書之舊國具官某鈎深致
遠實大聲閎君子多識前言茂明古學儒者在朝美政
屢告宸猷自秉事樞晉陪機務本精神之相得亦禮貌
之未衰有政其與聞之吾方倚重責言不可償也人或
求全升之隆名付以鉅鎮盖曲全於進退仍允賴於蕃
宣噫考亭義理之源上泝關洛建安文物之郡遠比泗
洙平時既熟於講明今日遂施於教化卿優為矣朕有
望焉可
印應雷除右文殿修撰知福州制
朕設張初政軫念遐方視邦選侯况有十連之重寄襟
山帶海孰如七聚之名蕃宜擇循良往敷慈惠爾抱能
甚裕更事孔多緩帶輕裘嘗懋幹方之績杜門掃軌屢
稽造闕之行維東甌之奥區以長樂為會府華之論撰
命以鎮臨士曰時哉咸迪薰陶之化民亦勞止翕歸摩
撫之仁亮采有邦祗若予訓可
湯漢除秘閣修撰知福州制
朕内諮宿儒外建良牧在朝美政莫肯為王留行視邦
選侯庶幾與我共理兹入典奉常之禮樂乃出敦元帥
之詩書爾學有淵源行無緇磷名早立而身易退操久
幽而志不渝甫諧盍簮之期覽輝而下屢起褰裳之興
拜疏不休既諒乃忱姑徇其請特峻蓬山之論撰往顓
閩閫之蕃宣昔攬轡登車無憚大吏今開府作牧用康
小民何必立朝乃能報國噫仲舒厭事雖不樂於京師
子牟存心豈頓忘於魏闕伊身名之俱泰斯中外以無
殊往則及瓜召無俟駕可
太中大夫常挺授寶章閣學士知漳州制
朕參稽師言如持衡尺愛惜臣子如護珪璋苟能守道
守官允藉為綱為紀雖責言不可償也然有過人皆見
之斷自上恩優之外服假侍從清華之職為近臣進退
之光具官某蚤擢高科寖登華貫自論思獻納峻升文
石之班繇潤色討論遂陟黃扉之秩既優居於三省爰
寵畀於一麾王道無黨無偏本乎至正君子或出或處
初亦何常噫南漳名藩西清妙選及瓜而代尚觀千里
之歌襦與環則還何待三年之奉計增而亮節體我眷
懷可
江萬頃除福建市舶制
海市分珍裨於國計輶軒錫寵予以使權爾父兄之學
克傳縉紳之望尤偉頃登藩最益無愁歎之聲迨列班
行有不吐茹之節冰蘖自厲水鏡其明言曳朝裾往司
集貨允藉不貪之寶庶還既去之珠服此訓詞增而績
用可
陳日煚特賜效忠順化保節守義懷德歸仁慕
治奉正致恭履信崇禮安善功臣特授檢校太
師特封安南國太國王加食邑實封制
門下朕誕膺景命初履鴻圖四海之内皆徕臣既錫普
天之澤九州之外世壹見詎遺出日之區雖高懷於爵
祿亦可辭然寵數在朝廷而有典播之明命賁爾遐方
具官某早殫恪勤晚恬沖挹心存帝室嘗率職以無違
業紹家庭益效忠而不替每念輸忱之素尤嘉高蹈之
風屬此纂承誕敷慶賜是父是子宜均拜於徽章来享
来王盖協循於常度優加功號增衍畬租兹爰舉於邦
彜庶有光於蕃服於戲帶黃河礪岱岳朕方申固於勛
盟挹浮丘拍洪崖爾尚永綏於夀祉勉而奕世拱我明
時可
端明殿學士正奉大夫簽書樞密院事兼權參
知政事兼太子賓客楊棟宣奉大夫加恩制
朕永惟邦本肇建儲闈首招綺園領四人而入侍旋倚
望奭參三少以與游荐逢華槖之周宜峻穹階之陟盖
念終始典於學豈積日月以為功是彰綸綍之新式奬
範模之舊具官某德直方大學純粹精選衆舉臯陶暨
益稷而同列敬王如孟子非堯舜以不陳吾求千載而
上之真儒欲起三代以前之善政與賢者共方將築太
平之基從吾兒游又以翼仁孝之德琢磨令範斧藻大
猷豈無端人正士之後先道之教訓必有元老大臣之
領袖重於典刑賢聖藹聞温文炳著時考則可矣遹觀
三年之成爵與爾縻之何辭一秩之寵仍增陪於井賦
併申錫於渙綸以昭殊恩以奬懋績噫春秋冬夏無非
教既酬歲會之庸師保疑丞惟其人更覿日新之益尚
資鴻翼以永燕詒可
吕文德特授少保職任依舊加食邑實封制
朕紹丕圖睠時英傑屬大事當一面久著績於幹方立
少保曰三孤首疏恩於進律况輯瑞於頒朝之日乃聽
鼙而思帥之初爰簡剛辰誕敷列辟具官某沈雄有守
英果無前家傳籌略於渭濱世擅勳名於江表左護軍
陳計納策下南郡以定荆州大司馬清身奉公分武昌
以督右部豈其苗裔念兹戎功頃清漢鄂之氛埃再洗
岷峨之悽愴據荆出益未嘗忘北方之圖首蜀尾吳亟
欲重上流之勢錫之雙節整我六師足食足兵惟征惟
築寇行如鬼臨江復擬於投鞭將通於神笞敵不勞其
折箠兹歲華之晏粲喜邊信之平寧朕臨涖方新佇毗
維舊惟孝祖初膺於大統惟吳璘特表於殊庸繡紱在
裳煥貳公之典冊琱戈導節兼舊鎮之威儀申衍戶封
陪當邑采壯矣軍容之重煥乎命數之隆式循昭代之
彜章勿替先皇之殊遇於戲惟明於任人者善繼其志
惟忠於事主者不貳其心歴觀古人可騐今日周亞夫
將兵再世迄能守節以有勳郭子儀受命先朝惟以效
忠而永譽予欲固封疆之備爾思承閥閱之勞茂對寵
光益恢遠略可
賜告口宣
卿久專閫寄克静邊虞昨開兩鎮之雄兹陟貳公之峻
體予初服祗我明綸
楊棟該遇明堂大禮加恩制
惟我仁宗備法駕而嚴宗祀有臣貽永典儀仗以參使
華霖晦為之霽明辰象於焉炳著備承熙事肅倡和聲
天惟休於前人既昭假爾我式至於今日亦右享之聿
觀慶成咸被慈告具官某行高當世才比先民道宗洙
泗之間孔子乃所願學文遡巴江而上揚雄最其善鳴
久自禁塗峻登政地深惟虞周盛際莫謹類禋吾有齊
魯大臣可興禮樂裒時景貺稽古曠文本朝以癸亥祀
南郊肇皇基之億萬年漢人以辛巳祠泰畤現景光於
十一月爰命宗工式昭使範偉山立而玉色導星陳而
天行攝以威儀滌以祼獻同其福祿錫之土田溥三神
之釐厚九重之眷噫伊陟暨臣扈咸陳格帝之功君奭
旅周公恪盡供王之敬以祈永命惟有歴年可
同知樞密院事楊棟曾祖已贈太子太保光庭
特贈少保制
朕載覽甘泉錫羨之賦庶幾清廟顯相之詩蜀無他楊
樞輔豈同其苗裔周有大賚曾門爰賁之寵榮宜刻愍
書以昭餕澤具官某故曾祖具官某世業傳渭濱之略
家聲冠汾陽之科援枹鼔而忘身獨懷忠槩執干戈而
衛社夙負壯圖撫躬淹志士之發揚裕後啟賢人之久
大遂相九筵之典乃疏三廟之封拱木為之高華班棘
於焉通顯噫祭十倫而同福祿孰加古少保之官德百
世而推源流尚食晉太傅之邑可
曾祖母歴陽郡夫人程氏特贈和國夫人制
精禋帝祖福既被於八埏加惠臣鄰爵必通扵三世可
無國典以耀母儀具官某故曾祖母具位某氏德茂以
明性柔能正越若掾曹之祖力爭獄戶之囚下無冤民
盖有廷尉平之譽家多隂德併及外曾孫之賢方冊以
為美談雲礽享其餘慶登吾右府乂爾後人有来相予
既備成於熙事亦其福汝爰申錫於愍章錫號小君己
正魚軒之貴易封成國更增馬鬛之榮識爽未淪顧歆
休渥可
又曾祖母歴陽郡夫人程氏贈和國夫人制
精禋帝祖福既被於八埏加惠臣鄰爵必通於三世可
無國典以耀母儀具官某故曾祖母具位某氏柔嘉處
躬專靜持則傳稱繼室克嗣元妃之芳詩詠宜家載衍
聞孫之慶參裁密務顯相宗祈屬兹熙事之成可後慶
條之舉遂荒列國亦曰君夫人垂佑後人則無遺夀耇
可
祖已贈太子太傅知章特贈少傅制
九筵秩祀所以配天兩社均釐則知尊祖宜頒愍錫以
發幽潛具官某故祖具官某秀稟岷山書傳渭水倘詢
智略可以借前箸籌之俾扞邊陲知其賢長城遠矣惜
不酬於壯志宜衍慶於後人子又生孫峻膺兵本之寄
聖能饗帝爰殫使範之宜乃廣靈禠載申贈典噫羣公
相予肆祀合敷祭澤之華少傅兹曰三孤永作泉塗之
賁可
祖母和政郡夫人宋氏贈惠國夫人制
惟典神天必嚴宗祀烝畀祖妣爰寵輔臣宜以徽章羨
於幽祔具官某故祖母具位某氏秉心温靚率履柔嘉
無蜀他楊既得名家之配必宋之子良欽懿範之賢鍾
爾聞孫為吾碩輔秩九筵而相禮于三世以均釐寵渙
魚軒己正小君之號榮增馬鬛更開成國之封耀爾下
泉享於新邑可
父已贈太子太師端仲特贈少師制
朕虔恭帝祖於九筵慨念君臣之一體淚落廟俎不勝
予嚴父之思塵侵莱衣亦揆爾顯親之志睠樞廷之相
祀於禰廟以追榮具官某故父具官某胸雖常貯於甲
兵手不停披於玄草人生五馬焉能使予不遇哉庭植
三槐必知吾子有興者衮繡果榮於後嗣旂常克相於
精禋乃裒神釐用敷愍冊噫上有澤下及其惠式旌祭
統之十倫子能仕父教之忠斯冠周官之三少是有慶
矣其與享之可
母琅琊郡夫人史氏贈通國夫人制
以配上帝國家既謹於奉先爰有寒泉輔弼亦勤於念
母宜裒神貺用刻愍書具官某故母具位某氏柔順積
中閑和率性昭其女訓夙漸漬於令儀宜為母師有汪
洋之淑問慶鍾子舍位陟樞庭兹拜貺於明堂遂徙封
於望國彤管有煒寖颺竹帛之芳象服是宜可作斧堂
之賁營魂不昧勿替引之可
母博平郡夫人朱氏贈義國夫人制
以配上帝國家既謹於奉先爰有寒泉輔弼亦勤於念
母宜裒神貺用刻愍書具官某故母具位某氏莊重凝
姿幽閒植性元妃之有繼室嗣昭鴻案之儀邦君之稱
夫人益艷魚軒之寵慶鍾子室位陟樞庭兹拜貺於明
堂遂徙封於望國彤管有煒浸颺竹帛之芳象服是宜
可作斧堂之賁營魂不昧勿替引之可
故妻文安郡夫人孫氏特贈吳興郡夫人制
國家之敷祭澤無遠近幽深輔弼之念中閨有死生契
闊往昭廟祏其侈綸言具官某故妻具位某氏惠問藹
存芳猷夙著其儀不忒是為女婦之師而生有涯莫覩
公台之貴兹覃餕惠是錫愍書安且吉兮改畀苕溪之
望郡殁不朽矣尚昭藻澗之潛光可
今妻通義郡夫人孫氏特封同安郡夫人制
燔燎煬晨國家嚴精禋之典采蘋供祀輔弼有宗糦之
承茂輯靈禠以華中閫具官某妻具位某氏閑和中節
温惠成儀君稱之曰夫人早正笄珈之美婦能勉其君
子無慙竹帛之傳兹拜貺於合宫遂易封於望郡錫龍
舒之嘉號允有邦彜祗象服之褒章益隆閨範可
