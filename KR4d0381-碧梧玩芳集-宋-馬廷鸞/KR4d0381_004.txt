碧梧玩芳集卷四宋馬廷鸞撰
制
留夢炎除吏部右侍郎兼職仍舊制
朕疇咨魁望綜叙右銓王者必有史官久付春秋之筆
削天官其貳小宰爰資朝夕之論思具官某方厚凝猷
中和植性洛陽之條政事諸老生未能言潁川之對天
人子大夫褎為首直聲夙颺於表著嘉績茂鬯於節麾
韓琦於職事甚勤可占遠器王旦謂榮進素定豈有競
心蹈九關之虎以逢尤翔千仞之鳳而高舉暨解弦而
號召復攬轡以驅馳賁然來思亦集爰止朕所親擢蚤
已冠臯伊之徒汝獨徐趨亦合簉嚴吾之列併演西垣
之綸綍仍陪東禁之衣冠噫吏奸如山以一切之法而
舞弊官曹積水惟三班之地為滯材藉汝清勤副予簡
拔可
殿中侍御史兼侍講陳宗禮特授權吏部侍郎
兼國子祭酒制
朕招徠正人措施初政知無不言言無不盡大明風憲
之紀綱德鈞以才才鈞以勞徑付天官之衡尺少旌直
節彌企嘉猷具官某澄之益清澹如自守訪予落止欲
聞往行前言國有人焉是在法家拂士奏書如湍水之
赴壑重朝若猛獸之在山嘉其不阿引以自近人物各
為目山濤雅善於題才學者必有師韓愈深宜於祭酒
密勿燕閒之侍從容鴻碩之咨噫禁路獻納論思况親
廣厦賢關興禮崇化又播新畬勉汝交修對予妙簡可
趙與可除金部員外郎制
國家錢穀出入典以民曹財貨本末源流詳於珍部與
其用新進之才而試以煩劇孰若酬已試之效而還之
班聯爾綽著才能夙稱宗雋更嘗既熟足以知天下之
利源明敏而通庶幾合古人之心計渙予新渥畀爾舊
官其檢括於簿書以參裁於輿賦深圖國計益厚民生
朕惟節用愛人則百姓孰與不足爾念生財有道以庶
邦惟正之供可
起居郎兼權工部侍郎兼國史兼侍講李伯玉
特授權禮部侍郎兼職如故制
朕嗣承聖緒擢拜從臣左史記言感先帝御朝之舊秩
宗典禮際冲人嗣服之初用播絲綸以華筆槖具官某
風猷端亮學問宏深以大對起諸生亞端平掄魁之選
以讜論先衆俊軰元祐人物之英收膏反液而德譽愈
隆明目張膽而直節故在昔承華之講學多所發明今
邇英之親儒尤資啟沃已攝承於事典其進貳於儀曹
資夙夜寅清之賢在朝夕論思之地公卿幸得遭遇式
佇建明丈夫何以假為倚需真拜有猷則告維乃之休
可
文天祥除尚書禮部員外郎制
吾甚遴郎選尤重儒科倘以掄魁為表郎其庶矣乎爾
藻思清新詞華敏茂榮進素定匪徒詫於高名慷慨敢
言蓋已觀其初節擢從郡最登之郎闈夫立乎人之本
朝而培養器業以答揚光寵者必有在矣豈直百日掌
綸言十年至兩制之謂乎大車以載務積厥中朱紱方
來以艾爾後可
太中大夫兵部尚書兼直學士院兼修玉牒官
兼侍讀洪勲特授通議大夫依前職制
鏤白玉之牒迄奏鉅編易黃門之階式躋顯秩宜有揚
綸之寵以增曳履之榮具官某學深孔孟之淵源詞掞
卿雲之河漢尚書踐台斗峻居古納言之官國朝盛文
章獨擅大手筆之作有三長譽成一家言予懷帝籍之
登閎爾率儒紳而纂輯大事書之策遹觀厥成衆美效
之君煥焉可述序進其等式遵乃彛噫偉績編詩書視
六經而無媿大夫掌論議增一秩以何辭既好爵之爾
縻尚嘉猷之我告可
姚希得除兵部尚書兼侍讀制
嘉元戎十乘之績自鎬來歸正司馬九伐之權于周受
命非時雋望曷副僉俞具官某機猷碩膚風槩方整儒
宗堂堂不橈尚于中行介臣休休有容可以大受繄汝
入從出藩之久助予内修外攘之規平淮而韓愈在行
迄奏鵝池之捷表海而吕望賜履載澄鯨浸之波輟爾
論思付之居守兩都相望坐底江淮之晏清三年而歸
宜副公卿之選表列在五兵之長還其八座之尊仍侍
經帷有華從槖噫必求諸道其惟講氈上之唐虞誰能
去兵孰若咨禁中之頗牧有猷告后無競維人可
起居郎兼權中書舍人兼國史兼侍講湯漢特
授權兵部侍郎兼職依舊制
甘盤商之舊學肯從河亳以來歸祈父周之夏官無使
爪牙之轉恤有華筆槖用播絲綸具官某奥學造微雅
懷經遠如玉在佩動之斯和惟木從繩粹然出正蚤逢
昭考俾迪冲人粤予初紹於鴻圖遲汝來儀於螭陛心
乎愛矣具聞藥石之箴言時而颺之聳聽厦氈之勸誦
輟班記注晉列論思豈惟貳司馬掌政之聯良欲展近
臣盡規之益外振修攘之務内殫獻納之忠五材民用
之敢忘經武一正國定矣是在格非罄汝嘉猷對予妙
簡可
李芾除尚書兵部員外郎制
維我孝宗甚遴郎選非歴守刺不在選除然必以居官
久治行高者為之朕之初政仰法淳熙其於用人宜守
成憲以爾識高才閎資凝履勁踐敡既久績用有聞司
臬京畿擢置朝序文昌諸曹皆望郎而佐兵尤為名部
其贊爾長以修我戎稽名數於有司整規模於暇日爾
之任也尚往欽哉可
陳宗禮除殿中侍御史兼侍講制
朕惟言路之重輕實關初政之得失予懲後患無為荓
蜂而允桃蟲國有忠臣斯若猛獸之衞藜藿既膺妙選
用答僉諧爾蚤列英躔寖高時望夙推鯁直見謂朝陽
之鳴中困擠排不改歲寒之節迪惟先帝嘉奬直臣昔
召對席前思賈生久矣今宜居禁闥如汲黯近之其執
法於殿中復横經於氈上以裨帝學以糾官邪增予初
服之光展爾平生之素翔而後集宜亟副於欽翹言之
必行固無難於聽納可
朱貔孫除侍御史制
朕恢洪至道察納雅言王多吉人所重法家拂士汝長
御史實貳大夫中丞屬方執法於殿庭爰俾提綱於臺
院具官某學探元本體涵中和氣貌則威鳳祥麟節守
則嚴霜烈日義方對仗連叱去凶最為有功唐介乘驛
重來言事益無所避兹峻躋於横榻仍密侍於細氈無
服䜛蒐慝之能容有讜論嘉謨而入告臺綱丕振國勢
愈尊噫毋云天下本無事之秋是乃明主納忠言之日
他山之石可攻玉惟仁義足以沃心當道之豺不問貍
使奸邪為之落膽邦其時乂汝永有辭可
新除秘閣修撰洪天錫特授侍御史制
朕以眇躬丕膺大統元祐嗣服用劉摰居臺端隆興初
年擢十朋長御史爰考兩朝之成憲特招先帝之直臣
具官某學問淵深風采凝峻秋霜始擊嘗勵志於鷹鸇
歲寒後凋不改柯於松栢迪惟烈考嘉奬端良外咨禮
樂之光華内典圖書之清重翔而後集盍歸乎來肆朕
纂承首加號召惟初政之得失關言路之重輕今無大
夫中丞合峻躋於横榻古有法家拂士宜密侍於細氈
君德緝熙朝綱肅穆唐介論事益無避於重來蘇軾陳
言冀有聞於入侍增而亮節對我寵光可
饒應龍除監察御史制
朕興起治功恢張言路惟紀綱振飭莫嚴六察之司必
中外踐&KR0993;斯妙一時之選宜求瓌望以副親除爾圭璧
粹温笙鏞純繹登畿結綬端人正士之雍容服嶺分麾
小國寡民之綏撫比酬郡最擢掾樞庭與其筆經武之
編摩庶有裨於廟筭孰若冠惠文而彈治以正大於臺
綱噫明主可為忠言天下豈曰無事召從遠外既非呈
身識面之流茂罄忠嘉無愧明目張膽之地佇聽皂囊
之剴切益留青史之芬芳可
試禮部尚書兼直學士院兼給事中兼修史牟
子才特授翰林學士知制誥兼職依舊制
朕追懷先帝優寵詞臣宸翰作歌冠中興之盛典鑾坡
訪事參暮召之前規兹予履帝位之初進爾登禁林之
長疏綸已試正席久虛具官某素履珪璋正聲韶濩考
四海而為雋道德蜀珍與三代以同風文章漢制久奏
從官之技兹攝學士以來若涉春冰嗟予未艾尚詢黃
髮非爾其誰宜上詞垣仍兼𤨏闥以新政之謀猷翼乃
后臣人惟良顯哉以初元之詔書聳遠民聖主一見決
矣諒非耆德曷稱殊知噫建中聞陸贄而亟置翰林長
慶知德裕而遂令典誥古有光於初服今惟用於舊人
繄我宗工實惟煩浩可
龍圖閣學士王爚除端明殿學士提舉佑神觀
兼侍讀制
朕監觀祖宗登用鴻碩升之端殿何殊元祐待蘇軾之
規處以内祠盖用紹興起張燾之典仍晉陪於詔讀兹
渙發於綸言具官某篤厚而靖夷端莊而儼恪國之耆
艾魁壘能通古今朝之宿儒大人可備顧問曩上星辰
之履旋持江海之麾既紓民溝壑之憂亦遂爾山林之
樂白駒在空谷每懷嘉客之逍遥鳴鳳於高岡常企吉
人之翔集峻班秘殿趣侍經筵無官職之閔勞殊庭容
與有謀猷之入告重席敷陳式昭眷倚之新增重論思
之舊噫畎畝之中樂堯舜寧如親見於君民旃厦之際
論唐虞良欲考求於仁聖亟承簡注懋對儀圖可
陳宗禮除秘書監制
朕顧瞻周行欽遲直士宜得骨鯁魁壘之彦以備論思
獻納之儲豈招之不來必進以其道爾科級鼎峙學殖
淵涵澹然廉靖而寡求卓爾堅挺以有立虎豹怒九關
之守汝既逢尤鳳凰覽千仞之輝汝方翔集兹由刺部
促使造朝中秘萃乃英儒大蓬鄰於禁從枕書自適庶
同居易之雍容持論不阿蓋有世南之抗烈整而召屨
答我敷綸可
王持垕除著作郎制
自我高皇帝崇重三館招延天下之英材有臣十朋實
以忠言諒節來游著廷一時人物之盛後世猶可想見
若爾垕者非其苗裔與學素深茂人有典刑去國累年
朕每有第幾人王某之思還爾舊官以昭風烈可
吳舜龍除大理卿制
朕立政用人其惟四方之獄勿誤制刑明辟毋使天下
之平一傾爰得儒流晉居卿列爾澹如自守温其可親
送以皇華咨度諏謀之既審付之丹筆淺深輕重以必
宜朕之初元法用中典兹選良士以惠嘉師恢然寬大
之朝澤以詩書之味迪臯陶之祗叙民用不犯于有司
積定國之隂功爾亦有辭于永世可
季鏞除大理卿制
朕肇營禹會崇建堯陵哲王在天既畢因山之奉卿士
惟月積酬藩翰之勤爾悃愊無華廉隅有守以愿恪祗
王事以寬易課民庸比鎮左馮助襄大事上宰劬躬而
辦護元侯率職以馳驅縣官供億之需人徒發召之役
輸而勤勩塞我悲摧及兹竣事之餘宜舉陟明之典式
序在位姑進長於理官有功見知蓋已鄰於禁路益肩
猷念用答寵光可
謝垕除大理少卿制
朕法大禹卑宫之事監成周空圄之隆疇若予工豈作
無益害有益式敬爾獄亦曰明刑期無刑肆從大匠之
班進列理官之貳爾温乎后家之雋卓爾相門之英悉
其聰明勿悞臯陶之法習於厚重端有釋之之風選賢
與能豈疏踰戚毋曰階庭蘭玉之秀不讀司空城旦之
書下無冤民爾有令譽噫大理不列於三后夫豈成言
歲中超遷至九卿要為殊渥可
湯漢除太常少卿制
東壁之有二星久映圖書之府奉常之冠九列獨高禮
樂之司朕遠覽古今慨懷制作往而不反孰能還河海
之工招之不來莫克致齊魯之士斯道未墜得人則興
庶幾先王以俟君子爾以潔靜精微之學有廣博易良
之風文不在兹乎既總提于冊府禮為國何有宜參貳
于容臺官修其方民用丕變致中和之理豈徒玉帛鐘
鼓云哉立太平之基安在簿書獄訟而已蓋籩豆司存
之事惟搢紳先生能言噫叔孫號稷嗣君朝廷之陳無
取桓榮居太常府儲學之益為多勉爾直清之規迪我
温文之懿可
韓禾行司農少卿兼國史兼侍讀制
朕爰登儒臣以貳稼政兩司農傳授家法是為漢代之
經師中都官除用士人亦有皇祖之謨訓爾識中原之
文獻接諸老之典刑師友淵源漸者遠矣詞章閎肆浩
乎沛然自典三雍擢儀九扈學既周於體用理何間於
精粗贊此劇繁資其通敏錢穀問出入之數莫嚴寳穡
之司厦氈考仁聖之風宜卒金華之業可
翁合除國子祭酒制
朕崇化厲賢繼志述事掌成均之教法有祭酒之尊稱
荀卿以古賦鳴庸俾修列大夫之闕韓愈為諸儒倡實
甚宜國子監之師爾詞源深長風節端亮奮自橋門之
冠帶還為學省之範模人有典刑士咸厭服舉酒以祭
用旌館下之招歴階而升宜冠堂上之席法常楊之文
而草制秉遷固之筆以紬書允謂儒榮式符輿望豐水
有芑是皆先王培養之餘中阿育材宜迪初元新美之
化可
翁合除國子司業制
朕樂育英才有味周人之雅簡求師氏宜如陽子之流
爾密擅文聲與江漢秋陽同其皎㓗中持節守非風雨
寒暑所能變移入則望郎出為膚使不見生久每思夜
召而席前以教人為可使晨招於館下除書之出士譽
翕然師立則善人多足以展孔孟行世之學事久而公
論定庶幾洗聃非同傳之羞所宜疾驅以對親渥可
韓禾除國子司業制
朕謹簡儒官涵育士類太學興而英俊得允藉作成師
道立則善人多宜先表率爾氣醇履粹學廣聞多嘗登
乾淳諸老之門墻尚接中原文獻之緒論科為宏博昔
取之以日光玉㓗之文人重老成今用之於霜降水涸
之後久翔省戶宜貳成均噫入館下招諸生朕既重之
於韓愈表儒門碣遺愛爾無多遜於陽城可
陳宜中除國子錄制
先帝時崇學校以育英才重科目以延俊又於是名公
鉅卿偉人雅望胥此焉出爾宜中學問邃深氣節端亮
慷慨舉幡之誼六館在其下風舂容奏篇之言大庭擢
居亞選徑從幕府來糾賢關昔元祐之初學省喜於得
佳士周頤之論師道立則多善人益展儒猷嗣有明陟
可
