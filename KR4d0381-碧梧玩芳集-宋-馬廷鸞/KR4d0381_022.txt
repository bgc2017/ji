碧梧玩芳集卷二十二宋馬廷鸞撰
五言古詩
館中送鄭著作
士為慾心縳蝸牛粘壁枯榮華不盈睫咎責彌八區不
有君子人中流誰一壺公懷天台秋夙昔廊廟須南宫
接東觀並轡驂天衢幽憂腸内熱慷慨涕濡縷拜疏上
虛皇誦言折姦愚肝腦非已物宇宙須人扶恭惟天王
聖肯使善類孤一朝擁麾蓋自詭歌袴𥜗黟歙股肱郡
新安文物都斯文紫陽翁千載長昭蘇稻苗新進士倚
公為播敷繭絲困窮民願公薦蒍于勉哉崇明德歸來
誦唐虞
皇太子生辰詩三首
煌煌炎宋興奕世開燕謀建隆聖人出庚年寶運周祥
符帝子生巳月神光流稽首頌儲君昭哉遹嘉猷吹銅
協乾陽主鬯彌千秋星暉狼弧低海潤青齊收金輪整
鶴駕玉觴侍龍樓無逸能為夀乾乾謹時休(原注壬戌)
蒼龍見天東房駟拱辰北煌煌心星前炳炳天王側休
符協乾文正陽毓紫極銅樓藹祥光玉巵奉愉色歡聲
沸笙鸞夀齡指箕翼何以祝元良勉哉崇明德學問日
就將福禄時萬億永侍帝宸尊重暉照四國(原注癸亥)
正陽毓前星盛事符仁祖仁者夀之基生意一何溥歡
愉侍宫庭暉潤彌海宇三朝謹師文寸隂勤惜禹新功
鑑銘盤妙用明絜矩嘉賓從商園末僚愧韓愈永言祝
儲君重離日常午八表躋春臺萬年受天祜(原注甲子)
用大東萊臨川詩韻示諸兒
惠子五車書彼富吾何慊滔滔歲崢嶸濯濯木荏苒前
榮悼虛誇新懦就退斂東鄰有碩師簦篋孰云遠斯文
豈終窮小子宜黽勉寒檠炷老膏此興復不淺
次韻周公謹見寄
十年思美人淵淪抑天飛辛勤種青門竟作抱蔓歸日
月老賓送霜露沾人衣沾衣何足云八表籠煙霏
空山學仙子滿耳笙簫聽誰知九天上雲扉本不扄度
世同御風蓬蓬隨飄零又如芬陀花出火而青青
涪翁雪堂仙分誼故不疎投之孤芳篇托根豈云虛報
以蟠桃實一嘗千載餘洗髓躡閬苑游於物之初
射洪高蹈翁哀歌淚盈盈幽居觀元化悼此歲月更感
遇三十篇讀之慨余情白露號玄蟬春日鳴倉庚
退之懷桂林藥物珍陸離物情惡衰歇義心感親知我
生欠一死不死當語誰與我制頽齡悠悠白雲期
七言古詩
題王氏琴清堂
孤桐缺月風露秋夜蟲催織寒颼飀拂牀文字翻葉葉
古心埋沒從何求客來洗予箏笛耳清圜琅然散百憂
南窗無絃鼓愈淡焦尾有桐棄不收卓哉竒士千載去
已矣竒弄萬古休江左諸王孫子儔琴清之堂遺風流
飛泉爽籟十二操鏗鏘浮玉鳴天球文王宣父次第作
此身還見大雅不收拾書囊雜釣具伴君攜琴隠林丘
作詩一為寫竒趣此生此興長悠悠
次韻謝潔齋惠春膏紙
霜毫秃盡千枝竹銅雀臺荒死潘谷哀哉四寶併成空
猶有老崖藤搗玉青錢學士將相科黑頭刺史朱丹轂
懷銀早去鎮湖湘掞藻端如起巴蜀天乎歲晚椓斯文
往往長吟書短幅雲昏雨暗白龍牋林密山深紫芝曲
鳳樓誰助斧斤修魚網不禁塵土辱我馳家畔楮先生
越薄吳腴此粗俗鏗金戛玉新有聲縫霧裁雲豈堪錄
向來交友文字間矢往湍奔如撒菽薄材那敢派江西
一寸詩腸愁萬斛
次韻湯叔遜謝筆墨長句
南屏翁斯文千古何終窮清輝靈氣斗牛充我從公家
二老話此事寒更支坐燭䟦紅哀哉人琴俱亡天地覆
有刀有玉誰錯礲翁今巋然魯靈殿砥柱一葉萬仞中
朅來訪我維摩室我起于坐欣迎公驚呼絶嘆吾道厄
客卿穎士委蒿蓬竈煤葦管不足用宣城黟水無良工
奈何肓卒乘鈍馬欲寫傑作稱詞雄贈公撒雷揮電施敏
手餘事渲染文字如飛蟲我生哀傷所欠死十年破硯烟
雨濛一朝洗眼獲玉句金膏水碧浸方瞳翰墨場中身
老大期公盛氣晚霞同崢嶸素論猶激烈始信迂儒曲
學如發蒙
謝吳直卿惠嘉樹篇
槐底婆娑生意盡柳邊搖落長年悲殷東陽守徒嗟惜
桓大將軍自涕洟不知庾叟江潭賦何似延陵季子詩
五言律詩
次趙二車韻
世事真如此勞生何所知功名蟻行磨意氣鵲棲枝于
蒍歌偏好歸來賦足師逹人寧自苦天樂更無疑
次李改卿韻
麗句費敲推清吟出競病日長簡編叢春老蓬蒿徑志
士苦憂時高人思繕性山房讀道書晚花紅豔靜
恭進理宗皇帝挽詞
仁孝初聞代謳歌早戴虞多能天與聖大度祖同符惻
怛欽刑詔嚴恭事帝圖初終兩甲子經遠有宏模
典學懷終始熙明四十年立心天地厚接統帝王前舄
奕臨雍禮昭回贊道篇古今惟理大尊號冠瑶編
天保惟勤政春秋有復讎園陵初謁漢境土合歸周連
海滄波靜長江兵祲收庚申重立極功與建隆侔
神冊方增授龍髯遽莫攀千秋思沛邑七月葬稽山春
暗觚稜影星回羽衛班寢門如昨日無復待威顔
盡拜宸奎賜新編聖訓成孫謀方燕翼龍馭忽遐征四
海堯音密三年舜慕情因山圖固在合應若神明
十月二十六日甲子
乘雲傷往歲甲子又今晨莫唱貞元曲誰為寶慶人(原注)
(前乙酉當寶慶時家弟于是年生)早霜明帶月寒菊豔争春敢睨昭陵
栢撝呵有鬼神
贈汪泰軒
咸淳辛未汪君對大廷一日羽服訪余固己
警余林下之思矣君輸忠萬言有司報聞余
以漕幕縻之君不可曰吾且扁舟歸謁子陵
無愧色足矣此其視聲利為何如詩以贈之
萬言朝鳳闕一笑落漁舟把我葱珩觧從公欵段游東
來迎羽服西去羡羊裘揮手謝漢使蒲輪公所羞
久雨潦漲未巳
一雨遂踰月連朝仍徹宵雷公自收麥田父不耘苗時
見危垣墮仍聞比屋漂愧無援溺手窮巷有持橈
恭進度宗皇帝挽詞
四閏臨朝淺羣生被澤深儉勤成禹聖仁孝本虞心漢
殿觴稱玉軒湖鼎鑄金龍髯攀不得清血但盈襟
道遠年何駛民肥身獨癯寶龜傳聖子玉&KR1351;導宸謨百
世尊王度千秋拱帝圖孤臣慙舜輔愁絶望蒼梧
荅趙心游與梭
亦有猗那頌從誰說象賢振振麟趾族煜煜錦袍仙禮
樂三雍對神明百世傳王孫何處隠芳草自連天
程楚翁訪考亭舊居著閩山集為題其後
有客傳吟藳知渠來自閩四書猶在魯六籍不憂秦太
史經鄒嶧離騷感楚臣誰知夢奠日曾憶後庚申
挽李樓峯
萬選膠庠上三長渠觀中端從繡衣使直擬黑頭公柯
爛全枰換舟移絶壑空素交與年盡老眼視天夢
短槧傳邊警長篇罄畝忠危邦韜晝錦劇盗剪春葱地
隔幾廬舍天憐兩秃翁而今吾後死作傳豈能工
挽徐朝奉(原注徑畈先生尊人)
海内嗟遺老諸公表逸民過庭忠訓在攀檻直聲新諫
草頻尊主緋花與顯親一門名父子千載慶君臣
兒罷金華講翁從林下歸清時伯夷粟愉色老萊衣洛
社風流在襄陽耆舊稀瀧岡有名筆字字獨幽輝
次韻潔堂五日
故國天中節吾儕日暮年愁心菖歜苦悲緒綵絲牽疊
雪虛唐賜薰風絶舜絃窮山飣越果醉摘尚凄然
挽費潔堂
井絡璠璵瑞江干英簜馳萬屯孤宿飽一旅共時危行
地嗟蓬轉呼天泣黍離百年公有盡一慟我非私
共事咸淳帝俱生嘉定年江湖正寥闊梁楚忽姻連不
作武擔掾翻成葛水仙豈忘渠劔閣來閉此荒阡
挽陳本齋
擢第韓歐上論交澗浦邊聲名寧我後官職遜人先徐
廣生多戚龔賓死獨賢拊膺前劫事雪涕大招篇
膾程楚翁
汗竹丹鉛側空花粉黛中尚懷丞相亮肯署大夫雄有
客來今雨誇予邁古風幽情傾不竭渺渺碧雲東(按此詩永)
(樂大典失載從新安文獻志採補)
五言長律
恭進明堂大禮慶成詩(并序)
臣恭聞孝宗皇帝淳熙六年宗祀明堂積雨
頓霽詞臣周必大言曰謂天難諶乃爾易見
謂天蓋高乃爾易回蓋不待執珪幣陳犧牲
而景貺固已駢轃矣書之簡策至今以為美
談臣恭惟皇帝陛下寅畏寶命嚴恭帝祖乃
卜中辛稱秩元祀宫中齋戒禱晴先夕隂雨
如晦詰旦羣臣奏請宿齋隂霾洞開天日清
晏迄于竣事景氣融明都人衆觀萬口嗟異
格天盛德同符孝宗臣以疎庸蒙恩兼掌内
外制齋宿之夕伏奉宣諭以肆赦之文臣正當
日必有擬述俾臣繳進顧惟書生庸陋何以
蒙被聖知如此臣於先儒無能為役輙循故
事撰列明堂大禮慶成詩五言二十四韻繕
寫上進唐人韓愈所謂辭語淺薄不足以自
效然而指事實錄則庶幾焉冒瀆宸嚴伏候
誅戮臣無任感激詩曰
鉅典崇邦祀精禋展國陽泰元神授筴癸亥日宣光藝
祖郊天始高皇受命長後庚基再造先甲迓殊祥率育
歌時夏儀刑詠我將天街澄析木農扈慶金穰築塞懲
獯鬻梯山謝越裳宗祈嚴美報親享薦嘉嘗周士咸奔
走堯民共頌揚青冥收夕雨華耀炳朝陽月御金波穆
星流珠幄黃九重紛羽衛十二駕龍驤鋗玉琳琅展軒
朱磬管鏘時行肅天步安坐集神鴹聖孝昭初祼元良
儼貳觴旗常森妸娜黼黻罷周張柴燄千靈墮蘭膏百
末香金雞初日麗丹鳳德風翔薄海乾施博垂雲觧澤
滂批周仍蹋晉蹴漢亦超唐臣淺來蓬戶君仁點玉堂
恩書容藳進嘉頌媿辭荒有道帝能享難諶聖敢康畏
威勤夙夜萬夀祝君王
碧梧玩芳集卷二十二考證
第八頁後六行次韻潔堂五日按潔堂即費伯恭本
集有墓志
