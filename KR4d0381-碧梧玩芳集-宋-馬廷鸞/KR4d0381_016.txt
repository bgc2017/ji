碧梧玩芳集卷十六宋馬廷鸞撰
題䟦
書張母陳氏禮部符後
綱常亘天地節義無古今是可以世變論哉恭惟本朝
立極叙彛導民扶世明禋赦令應義夫節婦孝子順孫
事狀顯著者具明聞奏加之旌擢恩施甚厚三歲一下
如寒暑之不移而壬申詔書以吏奉詔不勤更二三年
竟格嗚呼余婦舍新安張氏衣冠名族也朱文公嘗以
篤行孝謹稱之余嘗舉以銘先外舅之墓矣豈惟丈夫
其婦人尤多賢主奉公之夫人陳氏余婦之伯母也每
為言其閨儀婦節之懿賢哉母也盛德高年宗族鄉黨
合詞以聞于州州上尚書禮部應詔禮部復下郡國考
實將行霈恩而郡事倥偬吏文遷延余所親張吏部牧
新安嘗為之促文書會府罷迄不克拜恩哀哉其孫應
文藏文書以示子孫謁余而請述焉中興四朝國史列
女傳有陳堂前者其母儀婦節大書青史今日視先朝
時則異矣今陳與昔陳之為烈一也天典民彛又可以
世變論哉
跋董秀夫輞川圖後
余友蘭臯董君雅人也示余輞川圖且索言焉宗少文
老疾所至名山恐難遍閱惟當澄懷觀道卧以遊之余
甚欲借君此圖卧遊其間而君督之不置也則為之言
曰史稱維在别墅與裴迪遊其中賦詩相酬對為樂今
觀其空曲浮彩之吟寒流秋雨之篇皆不過四句而止
耳何其簡短而有遺音也後人括摘摩詰遐想其遊輞
川某句則謂之傲睨閒適某句則謂之蟬蛻浮游某句
則謂之詩中有畫畫中有詩又何其摹寫之無已也登
臨而得于所見者其語樸想像而得於所聞者其詞誇
古今文人類如此耳雖然此因畫而詳詩也若置詩而
詳畫則又不然輞川圖摩詰所自畫也世間自有兩紙
本有矮紙本有高紙本蘭皋所藏者矮紙之所摹歟有
能辨之與爾具一隻眼
書二姪分關後
昔唐相元微之誨姪等書曰吾不能遠喻他人汝獨不
見吾兄之奉家法乎吾兄半生羈游以相給足吾受吾
兄正色之訓感慈旨一言遜志於學粗成一名吾之所
得以為兄者則汝之所得以為父有父如此尚不足為
汝師乎今端㢲端常父母俱逝孑然獨立於世變艱難
之中不得已析薄貲以持寒門此吾兄苦學所積也今
將以微之所以誨姪者誨之盖吾曾祖太師盤山翁無
兄弟吾祖太師和公兄弟五人而和公獨當家事諸祖
意向不齊而和公一意包容保持門戶迄無間言吾之
二父信公朝奉公兄弟纔二人和公既逝吾所後信公
養母訓弟以至協比婚姻而吾以弟之子為兄之子則
其孝友可知也二公授館人門藉束脯以養其親朝奉
公病信公親治藥具親攜䙝器以扶持之生徒皆以為
訝信公正色曰吾弟相依為命者也聞者心服信公薨
朝奉公泣血而哭之如哭其父葬之如葬其父鄉人嘖
嘖嗟悼至今猶有能言之者吾兄弟之相與己不如先
人多矣然亦粗有可言者吾兄弟三人幼孤奮身力學
丙午與兄偕薦次年偕上春官兄以耘人之財給我東
上吾獨登第食貧五年兄假館養母育我至吾娶婦之
後有孤妹未嫁吾捐奩財兄捐脯資相與聘送吾登朝
以至叨竊政路勢利薰人兄未嘗以一事累我我未嘗
以一辭望兄吾抱疾去位兄終年奔走扶持而歸旬日
而兄遷謝此吾所為終天之痛也汝等觀吾兄弟相處
豈有貲産之可析乎豈有血氣之可爭乎豈有僕妾之
為雀鼠妻子之為風雨乎蓋吾家三世以推棃遜棗為
習尚以易衣并食為活計以同肝共膽為命脉今區區
薄産關約所載悉公悉實無毫髮可指顧此尺寸曾何
足道惟是友睦一事乃吾家萬金良藥汝兄弟尚能守
之吾有以見兄於地下是受汝之賜也否則無以見先
兄於地下矣努力努力勉之勉之
說
温止所字說
親黨霅川温君以書抵予曰吾舊名拱辰吾師解先生
字之曰止所後以純名貢天府而止所之字未之有改
也吾冉冉老矣猶若未知止所者盍為說以贈我乎余
答之曰純者粹然至善之名善生於心而經言在明明
德在新民在止於至善先儒則曰心者人之北辰也君
之名先辰後純壹是皆以止所為字止何所也方寸之
間至善而已朱文公感興之詩曰太乙有常居仰瞻獨
煌煌中天照四國三辰環侍旁人心要如此寂感無邊
方張宣公艮齋之銘曰天心粹然道義俱全是曰至善
萬化之源皆以心言也爰舉二先生之說相與切磋究
之
潘龍起中復字說
君子已孤不更其名不可更也字獨可更乎雖然太虛
之為少游履常之為無己觀時察義其必有見矣潘君
應雷以經明拔三舍陟巍科聲名獵獵起故以龍起為
字俄而一旦更字中復益將蔽雷霆藏風雲以從事于
掩身齋戒之義焉夫翕無餘者闢斯始造化之機也能
潛乃升惟蟄斯奮吾身一造化也毋徒曰歲晚以字行
更始號元亮云
朱甥師裕字說
外孫朱饒家本苕人生于鄱陽其父名之曰饒及冠將
歸假馬氏阼階而行禮焉其父又為之請字于余余惟
昔之人生于其州則遂以州名其字則因名取義耳司
馬温公生于淮西故以郡名而取充實有輝之義字之
然則吾何以字汝乎吾聞家之富者饒于財學之富者
饒于文唐贊皇李衛公名德裕而字文饒今以師裕字
可乎汝欲知贊皇公之為人乎性不樂進士家不置文
選然而籌邊樓之有大區畫精思亭起草臺之有大制
作中書一品集文武兩朝獻替記之有大建明極材華勛
業之盛中興以後莫加焉其亦可謂饒也已矣甥歸而
讀父書守家學盈科而行成章而達使其胷中所積汸
汸如江海暴暴如丘山吾之所圖于汝也不勤而空無
實而窽豈吾所圖於汝哉誰謂華高企其齊而勉之吾
猶有望也夫
族子德淳字說
族弟之子德淳生于乙丑其紀年為咸淳初元長而工
醫其學為太倉令淳于公之學德淳請序于余余曰汝
以其生之年則淳為咸淳之淳以其學之業則淳為淳
于公之淳姑因汝之業制汝之字可乎宜以子全字周
官醫師之職十全為尚十失一次之問臣意診病决死
生能全否乎對曰意治病先切脉心不精脉所期死生
時時失之臣意不能全也德淳必也能全周官之十全
而又能全淳于公之不能全是為青于藍寒于水可以
托人性命矣人之言曰老醫少卜醫何必老史稱秦越
人得方于長桑公太倉令得方于唐里公孫皆自少時
公孫之授倉公亦曰吾身已衰無所復事是吾年少所
得妙方也醫何必老顧慧性何如耳夫醫非慧男子不
能慧則通通則神聖工巧出焉姪之齒未也而其性專
靜其學精審殊有老成之風吾病夫也吾貧於黎庶而
醫傲于王公幸其族有人則朝夕吾門視吾病診吾脉
吾以身試之良驗噫子全勉之吾年五十一罷歸鬢鬚
之焦黃久矣今抱沉痛年六十有七幾死者數矣倘非
飲我上池之藥則汝伯何由髮如漆也書以為德淳字
說
贊
東平精舍十八阿羅漢尊者真贊
一尊者立一人隨侍執巾一人鳴法鼓前列
寶爐侍者揖請
旃檀既熏法鼓既鳴或隨而趨或傾以迎問此大士為
寂為聲寂非槁木聲如震霆
一尊者手執數珠
衆生顛倒為物所轉我轉是珠一以貫萬過現不住来
則未来舉珠示人孰為輪迴
一尊者顧奴子點茶
把盞注湯茗熟氣新大士啜之醒心清神欲知花蘂乳
清冷味須是眠雲跂石上人
一尊者在巖間入定一侍者執磬在側
兩目不開六用俱寂刹那三世一劫七日寂不為身動
不為人天作時雨山川出雲
一尊者默坐如嗔一直符捧函狀在前侍者
接過
空山宴息不動如如適從何来貽我函書尊者默然上
座接過為喜為嗔不起于坐
一尊者抱膝仰面而坐頂上出神騰雲而去
二從者侍側
抱膝者形飛空者神二俱非是孰為此身形與道一道
無不在彩雲載之奚往而礙
一尊者立懸崖峭壁之下浣手瀑布泉一蠻
奴執巾
高山飛泉濺沫跳珠濯我寶手冰雪炯如顧視蠻童執
巾在側水既不濡巾安用拭
一尊者降水中龍
我以道眼為傳法宗爾以願力為護法龍道成願滿乘
雲駕風地行空飛一徹萬融
一尊者坐看龍抱膝
我非卧龍云何抱膝彼嘯而吟此默以息世出世間其
揆則一導師無言萬法俱寂
一尊者倚松而坐看二獅子舞
撫孤松而盤桓玩獅子之嚬呻盖善財遍參之處亦遠
公結社之人
一尊者坐水邊挈衣于膝一猿為洗足
手足痾癢大士未仁敬抑搔之異類成親何必王孫憎
但以兒子畜輕汝手無傷吾足
一尊者策杖呀口前有幽花二山鬼侍側
頥隠於臍肩高於耳喝猛如雷開口見齒幽花可娛短
錫可倚坐於石臺從以山鬼
一尊者垂手執拂而坐
拂垂於手手垂於膝堂堂尊師宴宴居息昭琴既鼓點
瑟亦希神閒意定玩此髬髵
一尊者伏虎虎口銜花伏地
以我慈悲撫爾猛烈還爾佛性共我禪悦咄哉小空客
至勿恐採優曇花獻世尊供
一尊者坐看盤蓮
聞法最先事佛亦久耄然衆中是大長老芬陀利華具
如来性睨而視之常樂我靜
一尊者左執寶箑右執蓮花嗅鼻
芬陀在鼻出泥而香寶翣在手不揮而凉斷崖蒼蘚宴
坐徜徉無相無作大用堂堂
一尊者捫膝正坐一善神一侍者
弟子在右善神在左尊者儼然捫膝正坐雙眸炯炯六
用如如得大自在游物之初
一尊者按手仰坐一侍者一善神前有金童
玉女引宰相合掌瞻敬
弟子在左善神在右尊者儼然傲兀兩肘金章紫衣合
爪仰手現宰官身祝無量夀
銘
屺瞻鐘銘
我事母時聽於無聲如鐘在簴何叩不鳴母舍我去根
在塵空稽之大雄考此華鐘倩智興師敲無明銅響徹
十方地獄天宫兒在中野母為飛仙晨香夕燈秋菊寒
泉子子孫孫勿替有永誰無母慈聞者深省
小蓋銘
如荷小蓋倚之空堂視日蚤暮隨時翕張抑姑賢于臺
笠奚敢旅于旂常
烏扇銘
土山焦金石鑠故人之清不来大王之雄不作莫黑匪
烏其風樸略
