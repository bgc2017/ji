碧梧玩芳集卷二十四宋馬廷鸞撰
五言絶句
仰和皇太子殿下明禋慶成詩韻
聖主精禋格明廷對月深元良贊宸極盛德享天心
夕宿猶疎雨昕朝覩大明重光符景貺熙事慶昇平
鳴鑾回紫禁步玉捧宸旒肆眚遵虞典歡傳十二州
用清秋鶴髮翁韻賦小書招潔堂
幽居抱孤明懷古思舊京渴望寶連山老桂不勝清
月照窗炯炯蟲鳴室幽幽策杖柴門曉菰蒲半沼秋
火中寒暑退造物其猶醵老身不繭蠶清夜獨警鶴
老蟾明孤心凉飇蘇病骨保此中夜存微陽有毫髮
庭草無言綠林花取意紅因之酌茅柴招喚西隣翁
和潔堂見壽十章
老色上尺宅靈氣虧三田懷我長房翁授汝雞犬仙
早知無廊廟胡不素丘園揮手謝世氛保此中夜存
我生嘉定間寶運稽炎隆當時貢珍祥今日泣麟窮
風雨傾燕巢波濤漲鯨海茅簷得此生其誰為爾宰
大冬嚴寒至病骨裹麄纊羸然祝雞翁不識山中相
琅琅金薤篇慰此暮年癯誦我徵咎賦誇君摘句圖
喪亂屬何辜訏訏者誰子生來乏遠猷死去憂良史
道義挹親仁詩書仰鄰富翠蓬羞排門驪珠驚滿袖
山哀兮浦思月諸兮日居伊誰百歲期遲汝十年書
祝公千齡夀小我五月生如何山林槁得並江漢英
七言絶句
贈張君
世間草隸是雲礽汲冢深埋喚不譍五百年間徐騎省
一千年後李陽冰
人生識字憂患始底用區區更出竒我欲掃空閒筆墨
只憑老腕把鋤犂
贈鐵面王說易
春風吹袂過溪塘有客來稱鐵面郎今代貴人甘軟媚
可能骯髒倚門墻
京邸漫題
不遑將母兄嗟弟無以為家爾與余獨坐小樓風雨急
江南歲晚鴈何如
贈彭瀛洲
芸香茗供盡清流十八仙人憶舊遊要是山中好風月
年來無夢到瀛洲
示程介夫
流年何必共君參九𤨏青山老一庵試檢樂天詩集看
明年半百又加三
羊腸路險百千轉雲夢胷吞八九寬豆飯芋羹纔足欲
水邊林下即心安
迎新倉守曾悦心道間偶賦
黃旂紅幟走踆踆曉出闉闍奔迓新車蓋如雲騎如水
山頭牛背有閒人
題張氏勤有堂
世間義理儘無涯桃李春風總一家最恨一般浮淺學
賣花擔上漫看花
題趙君畫竹
與可知竹子瞻知與可知與可斯知竹矣知
者無他知其直而已故子瞻之節每似之僕
於蘇仙無能為役而以與可望王孫無枉其
節云
霜竿操尚特幽竒直節端如正士姿高拂九霄無曲處
古來惟有老天知
八月十四日記夢
斷鼇立極有前聞鬱鬱昌陵顛蘖春起自郇瑕形自著
曉然入夢匪紛紜
弔柴道士
老子猶龍不可親莊周與蝶孰為真補還石鼎吟邊句
飛作臨臯夢裏人
謝潔齋惠爐瓶
午夢驚殘撥白灰滿盤雲篆拂輕煤金猊對舞輪囷吐
曾挹天香鼻觀來
宴坐渾如槁木枝罏煙瓶蕊小窗宜書慵捲起閒今古
回向心源不動時
帶湖春樹先和公手植也感而有賦
暗香疎影久凄迷咫尺塘邊丈尺泥培植莫教陽德盡
看花踏雪過前堤
老樹今踰七十霜冰魂玉骨自孤芳大家扶起摧殘後
此是吾家召伯棠(原注和公戊辰即世今七十三年矣)
感二李(原注平泉梁溪)
渡海歸來一炷香八齋早欲卧僧房平泉免向崖州死
博得生前萬口羊
山中梅花
欲為山巖作好歌舊時挾冊向山阿我無縫霧裁雲句
奈此層梯蘚磴何
霜崖雪壁花千樹玉骨冰魂月一痕芳潔不為塵土涴
瓊英跕跕墮雲根
潔堂惠菜餅次韻
落花寒食漫從容野摘堪供菜肚翁一笑琅玕青滿腹
紅綾還憶舊家風
紀夢
陽至前一夕夢亡友康至甫遺余墨本晦翁
像圖列三辰五星其上翁盤礴巨石若坐若
行旁題一詩慨然有掃清宇宙之志而不能
記其辭覺而有作
白日青天一鉅儒清宵入夢忽蘧蘧覺來猛省戊申疏
曾說中原亂易除
贈刊字湯生德清
岐陽雨漬鐫功石浯水苔昏頌德碑渺渺昊天須有定
煩君椎鑿待明時
感時寄鍾信甫
子陵灘下立多時鷗鷺悠悠自識機春事都來無半月
一聲鶗鴂勸人歸
紀夢
夜夢嬉遊到古陂翻菱剥芡不知歸野田没膝泥三尺
拔足汙渠自一竒
十月二十六日有感
賓空後甲再經壬香斷金爐已七春四十一年民父母
誰知今日帝乘雲
求菖蒲於李叔翔
風饕雪虐歲崢嶸寸草寒窗獨寧馨長恐出山泉水濁
塵埃到汝失青青
和許膝嘯韻
塵滿莱衣淚點斑春風桃李見應難奎文忽到茅簷下
忍作當年義檄看
前年儤直玉堂廬下直歸遲母倚閭早識千鍾誤三釡
斑衣換得錦衣無
陳菊圃參政寄詩千里外託興於秋燕春花以
示玩芳病叟叟病不能吟強和四章前二章借
來意以自傷後二章述愚懷以誌感
風雨危巢萎百花坐看百鳥競銜茶斜陽對語歸飛處
底是烏衣王謝家
桃李盤中天地寬誤渠鼎實為才慳苔荒草没渾無恥
猶自青黃烟雨間
冠峩獬豸服緋花欲獻甘芹謂苦茶誤盡靈烏報凶吉
終然爰止託誰家
燦燦黃花老圃寬秋芳不採豈云慳江南九日閩千里
尚挹寒香紙墨間
寄題程氏菊莊
白賁黃中自不羣冷霜凉露伴靈均集芳尚恨椒蘭變
何况夭桃俗李春(屈平)
一觴浥露餐英美八表同昏履運艱芳節不隨籬下老
悠悠嘉氣眼中山(陶令)
一丘一壑圖書府三沐三熏煙雨中只把空腸受寒綠
誰教腥腐涴清風(天隨子)
最愛誠齋語絶佳莫將清苦入妍華淡香秋晚誰能道
猶是安陽晝錦家(韓魏公)
甕裏醯雞千歲滅天邊蒼狗萬重雲長生閱世憑何術
欲制頽齡藉此君(涪翁)
十月二十日
太乙宫前戎馬鄉思成門外野蒿場山中一瓣心香在
獨遣孤臣病著床
強提簮笏睇觚稜再拜焚蕤淚雨零千古陳橋仁聖事
不堪重勘舊編青
讀遠遊篇
愁來高誦遠遊篇度世長生豈可傳物變無窮身老矣
一雞八穀又新年
題楊妃唾壺圖
三郎好女思傾國一霎沉酣四海奔漢業巍巍英主事
内庭供奉孔家孫
右楊妃唾壺圖第五男端頥得之請廼翁題其後因
教之曰自古内外庭不分是以人主親賢士大夫之
時多親婦人女子之時少則天下治矣漢武帝時
執此物者侍中孔安國也唐明皇時楊妃職之漢
唐之所以成敗歟然而寵任中書宦官又自漢始
小子識之
九月十九夜紀夢
是夜夢至一所遇士大夫藴藉修整衣冠偉
然盖洪盤洲丞相也與余話言甚歡曰余為
中書舍人未嘗識虞丞相余夢中憶二公同
時立朝不記其官位之相去何如也私竊歎
息以為前軰為給舍而疎廟堂如此豈今人
所可及俄而内子以皂褙絲鞋呼余更衣乃
出意若訝余不當草草見逹貴者予荅之曰
吾之忝竊輒繼公後塵正吾好伴也因更為
公留飯飯畢啟外扉指視天邊虹霓粲然又
歎息久之乃寤是何祥也旦而考文惠本末
知其生於政和丁酉迄淳熙甲辰得年六十
八自乾道初罷相閒居二十年優游考終盛
福人也謹記于冊以希他日之驗云
堪嗟劫運永嘉末忽夢清風乾道初二十年間閒處士
可能身世得同渠
十一月十二夜夢南冠舊友感泣有賦
麥秀漸漸禾黍新清宵夢斷泣遺民只憐肝腦輸宗社
不負當年第一人
題芳洲詩集
芳洲黎君先朝名進士也既屈於時益昌其
詩古詩近陳子昂感遇絶句可雜半山詩選
中七言如世事莊周蝴蝶夢春愁臣甫杜鵑
詩所謂長歌之哀非耶因書此編以寓贊嘆
采采芹甘不自謀慇懃直欲奉王羞可憐斜日三千字
曾獻當年十二旒
虎踞已知王氣盡鵑啼誰感帝魂哀怪渠冊後詩情苦
曾到留都豐鎬來
近聞在舊京賣縵笠子
蚤歲葫蘆依畫本暮年臺笠養閒身如今半幅謄麻紙
羞寄鑾坡舊主人
甲子初冬宿直玉堂凄風小雨次日即承先帝
晏駕之變距今二十年矣大忌前一日孤臣獨
眠山庵景象正似當年挑燈危坐聞田家鼓笛
之聲凄其有感二首
無限都人哭鼎龍年多澤久似仁宗愁來一樣黃昏雨
天上人間自不同
雲黯天低結暝隂孤燈對影夜沉沉可憐一曲村田樂
猶是堯民擊壤音
挽許秋浦
紛紛頂板盡圈紅伯仲高鶱槐市風一第不酬攀桂客
千年祗泣感麟翁
蒼顔白髮王官谷綠幕黃簾六館生閱世舊嗟身偃蹇
懷人新有淚縱横
青門何在從瓜熟玉水難忘對竹哦政復安車裹輪好
情知老子不婆娑
歌騷讀盡遠遊篇淡日寒空引紼天遶浦黃花秋易老
晚香留付子孫賢
挽張龍山
雄篇爛漫兔園冊挺翮扶摇鵬背風揭日科名輕拾紫
粘天名姓捷圈紅
大雅林中集衆英三長正合入承明汗青有日頭無白
家傳修來國史成
欽翹人物觀竒士芳潤衣冠儼碩師槐柳門前氣成霧
清風茗盌只談詩
諸公莫唱貞元曲老子曾聞正始音寂寞吳王堤上路
白楊花落晝多隂
挽李小溪
人是西京長者孫横秋一鶚早青雲假令折就天邊桂
竇十郎家不足云
三十年間借一瓻鵠袍門外欠相攜降霜御史風稜惡
瞎眼春官日色迷
鬱鬱南坡一聚塵荒園野草不成春家聲久矣非前日
宅相居然亦古人
仙李由來公與侯宋唐相望盡名流金鑾論事嗟無地
往遡天風記玉樓
題老學道院
天典民彛聖得知斯文千歲以為期試看涑水三雍贊
何必蘭陵賦詭詩
瓜爛東陵老廢鋤野民八十尚躭書窗風文字翻葉葉
抱膝長吟一擁爐
白日臨晨老可娛平生有味太玄&KR1395;莫將華皓嗤童習
更採玄文扁此廬
繁華泉石兩成癡早學東家晚學西章甫峩峩寧汝誤
如今翻恨十年遲
詩餘
水調歌頭(隠括楚辭答朱實甫)
把酒對湘浦獨弔大夫醒當年皇覽初度飲露更餐英
服以高冠長佩扈以江蘺薜芷御氣獨乘清誰意椒蘭
輩從臾武關盟哭東門哀郢路悄無寧人世紛紛起
滅遺臭與留馨一笑遠遊輕舉三嘆道長世短晦朔自
秋春洗眼看物變朝菌共靈椿
齊天樂(和張龍山夀詞)
老夫耄矣怪新年頓爾衰俱現排悶篇詩澆愁盞酒自
讀離騷自勸長安日遠悵舊國禾宫故侯瓜畹風景不
殊江濤如此世緣淺莫莫休休乾坤毁幽懷無限弱
羽填波輕裝浮海其奈滄溟瀲灧年華婉娩况六十平
頭底須頑健戱唱高詞作還丹九轉
沁園春(為潔堂夀)
楊柳依依我生之辰與公共之歎裊娜章臺歌翻輕吹
飄零㶚岸影弄斜暉花萼樓深靈和殿古人自凄凉柳
自垂相逢處記吾儂墮地嘉定明時何須夢得君知便
穩道人生七十稀笑桓大將軍枝條如此陶潛處士門
巷歸兮幾陣花飛一池萍碎又向先生把壽巵年年好
祝東風萬縷老翠雲齊
水調歌頭(和潔堂韻)
老子蚤知退鷗鷺未盟寒癡頑踰六望七寧以壽為歡
風有黍離傷咽雅有蓼莪憔悴使我不能餐更把南陔
讀淚落廣陵瀾踏峨峯騰華頂卧王官青山與汝卒
歲紫茹可登盤乞得白翁歸處莫學緇郎更誤危夢倚
闌干多謝長生曲顔面怕人看
