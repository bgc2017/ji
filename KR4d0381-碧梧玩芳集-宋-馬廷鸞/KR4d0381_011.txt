碧梧玩芳集卷十一宋馬廷鸞撰
啓
荅李海閫啓
兹審洛社起賢海堧宅牧徒得君重欲置之安其代予
言不善為斵甫屬宸綸之渙渥遽勤鈞翰之鼎來恭惟
某官盛德邁倫鉅材經遠高牙大纛四方不已于行玄
圭衮裳三公不易其介夙簡知於宸陛爰強起於午橋
公揚王休方典股肱之郡僕掌帝制得無汗血之羞乃
辱寵私特加濡潤不任吾事若何霑秃穎之封胡瞻爾
庭可以賦伐檀之刺某拜嘉傴僂有感輪囷思乏湧泉
豈容有筆乾之戲風翔表海知民無轍涸之憂
回蔡校勘啓
疏恩玉陛列職石渠成一家之言悉歸品藻裁五雲之
體忽辱駢花於門墻殊無短長乃牋牘謬為恭敬拜嘉
不可還贄又遲恭惟某官西山聞孫久軒鉅子榮進素
定有韓魏公之要路在前恬養自如無張師德之吾門
屢及蚤已高瀛洲之駿武雅宜並東觀之英游遂奉詔
綸參裁信牒金匱石室少煩博雅之雍容黃閣紫樞行
踐世官之赫奕某受知先正喜在下風如絲如綸恨不
工於視草則筆則削期早就於奏篇
答陳狀元(文龍)啓
龍飛親策臚唱首登下明詔發德音大人造也字靈均
名正則君子宜之伏惟某官孕秀七閩蜚英六館誦上
林之偉作相如最其善鳴得廣川之醇儒仲舒褎然舉
首聲傳寰海歡動賢關盛事占五色雲修程破萬里浪
某比肩邇列拭目奏篇胡辱謙撝過勤巽謝發策决科
先天下事已收盖世之鴻名犯顔敢諫古大臣風好續
傳家之相譜略陳贊頌幸冀鑑融
除禮侍謝馬裕齋啓
濫塵西掖曾微視草之長擢貳南宫遽冒為真之寵控
辭未獲傴受奚勝惟伯夷三禮之咨虞朝盛選若知章
兩命之拜唐世美談苟非其人不在兹位伏念某學雖
志道才不逾人再登宏達之科寖歷清華之選朝裾久
綴甚有愧於鵜濡祠廩屢干莫少安於烏哺遲頒俞旨
早拜恩言孰謂知禮乎已慙綿蕝何以謂文也更綰絲
綸退省其私敢忘所自茲盖伏遇某官人才元氣王室
股肱念舉爾所知常入古靈薦士藁之目况不如同姓
更深老泉族譜引之思昔以此論道經邦今以此開府
作牧遂使門生之下品躐登禁路之清曹眷私夙播於
大鈞慶奬益勤於小物某敢不益堅素守仰報殊知汝
作秩宗何補論思之列帝賚良弼亟膺圖象之求
答兩淮李制使(庭芝)啓
楓宸賜寵荷槖為真兩道十有八州茂著平淮之績屬
車八十一乘高陪上雍之班赫奕絲綸焜煌牙纛切聞
司馬九伐之法則國以平元戎十乘之行其猷克壯入
則簮毫獻納出則投壺雅歌豈非大丈夫之雄不負眀
天子之寄恭惟某官勲方周召材軼嚴徐淮海維揚州
久己屬大事于方面東土歌零雨豈惟勞歸士于三年
談笑無戎揚麾略定宣王復文武之境壯哉大雅之詩
齊人歸鄆讙之田偉矣春秋之筆式序在位念兹戎功
盖四方其訓以無競維人况庶言既同乃有猷告后亟
上甘泉之賦渴勤宣室之思某拭目除綸傾心慶幅兹
仰酬于謙翰輒併致于頌言昔贊皇公素熟籌邊之略
由淮南節竟為相國之階是乃為公不顯亦世
賀江參政啓
顯奉明綸榮參大政人惟求舊上方堅圖任之帎民具
爾瞻公厚積登庸之望郵傳闓懌廟論崇谹恭惟某官
一代宗工兩朝舊德澄不清淆不濁直哉惟清用彌壯
宿彌明美之謂大曩追先帝之殊遇來翊聖主之初元
卷舒不隨乎時進退必以其道青山逸興方開洛下之
書堂白紵好詞催牧江東之要郡適朞年之報政會霖
雨之思賢以我公歸兮大慰儀刑之注想有為王言者
式觀仁義之敷陳某又獲摳趨夙欣緣締為晉公護中
書印宜謹視於銀黃效眉山賦内前行愧不工於筆墨
賀江閫馬觀文(光祖)啓
渙號廣庭晉陞秘殿金陵王者之宅久煩元老之壯猷
紫宸學士之班遂用宰臣之故事允為異數式奬元勲
恭惟某官碩大高明忠誠果毅威名滿乎宇宙英氣凛
于堪輿三精霧塞九縣飇回嘗屬裔夷之食上國鍾阜
龍蟠石頭虎踞迄全江淮以濟中興更深隂雨之綢繆
益謹風寒之持護不愆于素邊城收板幹之功遹觀厥
成天塹有金湯之固國家重于九鼎君相倚如泰山爰
陞殿幄之穹班特視廟堂之峻秩絲綸赫奕牙纛晶明
某舊出師墻新瞻宸渥三錫承天寵也恩言早布于師
中九罭以公歸兮魁柄已占于虛左其為歡抃罔既殫
陳
回江閫馬制使啓
斗燦一星誤簡宸旒之眷河潤九里遠依宗衮之輝再
造闕庭亟酬翰驛伏念某材慙庸瑣運際休明中抱鉅
憂絶希華貫政復近長安之日不堪望太行之雲與之
琴而使彈未忘切切招以旌而欲往寧獨遲遲徑違誓
墓之言以有登畿之役帷幄更超于故武絲綸俄被于
新榮顧此枵虛若為稱塞兹盖伏遇某官兩朝大老一
代元夫人物倚經綸為天下計歲月閱江海識本朝心
方此持衡詎忘推轂引蔓不違于小草刈葵况軫于同
根某但秉孤忠爰酬夙遇輕裘制閫尚遠惜于廟謨合
席同堂惟純意于國事其為銘激曷既列陳
回江閫馬裕齋啓
五兵貳柄莫贊修攘四輔備官驟參駿假涓塵乏益淵
谷交危伏念某本章句儒起山林士施廊廟則駭矣高
位實顛曾日月之幾何歷階而上莫謀莫斷不武不文
嘗具控于忱辭曾未回于淵聽坐成級進孰是梯緣兹
盖伏遇某官開濟盛心綏懷遠略萬邦惟憲固倚賴于
重臣四方于宣尚眷懷于鉅德顧小草曷参于時棟惟
宗工迄荷于明堂方銘推轂之私蚤被傳郵之寵某奚
其為政無所取材雖仰戴于奬提第深虞于摧敗讀老
泉族譜引永懷宗衮之依賦眉山内前行全徯公奎之
入刊辭有既撫抱難窮
回金陵馬大使裕齋啓
丹鳳蜚馳玉麟居守詩書元帥早殫元老之壯猷禮樂
羣英重覩舊人之圖任茇棠隂芾騎竹聲驩恭惟某官
道韞䕫龍勲侔方召下青冥之斧鉞雖四方不己于行
佇黃閣之衮衣以三公不易其介從赤松耳如蒼生何
乃眷陪都實為舊鎮上念長江衣帶之水孰護風寒公
起泰山膚寸之雲以沛霖雨里父老為之鼓舞士大夫
素所撫循益遠暢於皇威可坐培於王氣某獲視漢庭
之草又私受滕國之㕓擬拜慶函先厪謙櫝侯誰在矣
或歌吉甫之來歸不可諼兮又頌武鄉之入相
回鍾計院(蜚英)啓
宸陛疏恩王朝司會紅旗走檄卓為籌邊之上賓黃紙
除書故是翹材之舊客輝生枌社芳集筍班恭惟某官
才諝宣明猷為膚敏擢高科登顯仕騰茂實蜚英聲州
平幼宰之忠純淮南賓客元城了翁之風采帝右謀猷
少煩司存雨露之邊行即聽履星辰之上某一身二任
虛慙陪大政於廟堂四海九州孰若結同年於鄉里迎
公召屨慰我衷旗何辱謙撝首蒙巽謝
賀葉丞相除少保啓
誕布廷麻晉升班棘總羣書奏七略惟暨乃僚立少保
曰三孤叙進其位紳緌懽忭廊廟尊崇恭惟某官道藴
䕫龍學卑遷固兼三王施四事慨想前猷黜百家章六
經光輔明主用鋪張於謨烈宜對越於寵靈某獲佐下
風欣逢盛事奮庸熙載而宅百揆茂鬯斯文貳公弘化
而弼一人永扶皇極
回葉少保啓
成國疏封殊庭領使十連為帥既力避於青油三夀作
朋喜獨頤於綠野搢紳歎仰郵置歡傳恭惟某官高節
全名鉅人長德疏而霖雨觸石之雲為興静乎深淵出
山之泉不濁收功䕫契抗志巢由正是國人胙之名壤
保茲天子秉乃桓圭茲為平地之神仙不礙山中之宰
相某執鞭有志賀厦無從黃閤紫樞所愧濫巾之及我
青山流水何時扶杖以從公
回荆閫李端明(庭芝)啓
陞班規殿易鎮渚宫宰相歸故鄉人羨錦衣之盛事詩
書謀元帥上咨裘帶之良籌筳篿胥占牙纛有懌恭惟
某官爽邦敏識棟國鉅材淮海揚州昔十年之生聚教
訓江漢南國今四方之經營告成乃陟延康往臨全楚
邊人伺豺虎坐清峴首之妖氛僕射猶父兄早動邊頭
之喜氣真儒無敵中國有人某充位無庸幹方是倚欣
聞開府端荷傳郵三軍定中原日喜捷書之載路兩社
間公輔遄看麻卷之揚庭
迎牟侍郎存齋啓
茲審顯奉宸綸寵還禁路民之表也宜在三階六符之
間士曰時哉己欣一馬二童之入有猷告后無競維人
某夙蒙墻仞之際知欲問郊關而敬迓先酬謙櫝嗣造
賓墀
回劉尚書龍學啓
奎畫中頒淵圖峻直聖有謨訓遠同河洛之珍符人尚
典刑增重巢由之高節敷綸鼓舞峩弁歡欣竊以我宋
盛時無如元祐斯文大老厥有歐蘇未嘗不歷此官然
亦詎能無說輟諫坡使河北寧若居中辭翰苑牧餘杭
殆幾避謗恭惟某官三朝舊德兩制鴻文招贊普之書
早揮大冊挹浮丘之袖晚享耆年蒼然巨栢之配剛松
巋乎太山之與北斗貞元供奉之曲黼扆慨懷大雅正
始之音搢紳注仰茲渙揚於明詔更卓越於前修某夙
荷異知快聞新渥凛長庚伴明月誰能誦坡老之詩延
眉夀作元龜正可上景行之祝修詞縷縷撫抱陳陳
回林左史啓
簡眷凝旒疏恩出綍武夷九曲之清泚可以濯纓蓬萊
三山之邃嚴從而載筆高賢勇退善類注思恭惟某官
端平魁彦之典刑乾淳諸老之緒業即御事罔俊夀盖
嘗攬轡而來與少年治文書莫挽褰裳之去曾是雲霄
之咫尺寧如風月之一川茲端奉于藻函如更親于芝
宇瞻儀鴻羽欲朋簮之盍勿疑恍聽雞晨悵書囊之談
未了
賀嶺南趙經略啓
帝咨南伯眷求作屏之良公為大宗往任維城之寄旗
幢盖海山川出雲某官禮樂宗英詩書元帥帝高陽之
苗裔尚有典刑侯文王之本支卓然大雅起從舊德迄
靖本邦湘水之南粤壤之西甫開藩於會府黃木之灣
扶胥之口旋易鎮於名都方將宣化以承流况復駕輕
而就熟兵衛森畫戟咸識故侯斧鉞下青冥再看瑞節
政平訟理遠至邇安龍戶馬人著勞來還定之績雞冠
豹尾催論思獻納之班某舊侍同朝欣聞作牧與我共
理其惟刺史二千石之賢盍歸乎來當在宗相十九人
之列所為頌詠罔既刊磨
廬山謝氏求聘啓
曲江之好三十年夙聯科級廬山之高幾千仞新締姻
盟幣之未將辭無不腆伏承令愛嫻於箴史不誇詠雪
之才華而某長男廸以詩書敢騁冲霄之意氣非吾偶
也以子妻之當年龍虎榜之兒孫此日鳳凰占之家室
兩翁相語俱為陶令歸來之人二姓其昌好畢尚平婚
嫁之事
廬山謝氏求婚啓
人於同年已締兩家之好吾求婦氏將尋八載之盟昔
期開監宅之屏今重感山陽之笛風雨如晦俾無訧弓
鳳凰于飛是有慶矣風帆匪遠星戶有期季秋於是御
輪仲夏為之將篚親交幣帛無遲歸妺之時兒大詩書
是叶家人之吉
昌江李氏求聘啓
角巾東第猶憐嫁娶之相關擁節南樓敢即婚姻而請
好天啓松蘿之託地連枌梓之隂於偶非齊而人皆楚
伏承令愛密嫻閫範儀素習於雍容而某次男稍熟庭
闈經粗通於瑟僴發幣上勤於華萼傳言奚待於遠柯
深慙馬氏之最良敢恃李公之知我折花逢驛使締陳
村此日之盟攜酒看芝山尋洛社他年之會
昌江李氏求婚啓
鸚鵡洲邊結言有夙枌榆社裏納幣自今婚姻孔云風
濤如此生男已當戶相從園綺之遊娶婦先及隣遐想
朱陳之世為之有室得以及時樽酒纏紅訂八月乘槎
之約幅書傳素念三星束楚之詩綿蕝陳儀絲蘿永好
屏開金雀行依監宅之門闌堂設絳紗歸誦家庭之經
傳益培遠業用副深期
吳園張氏求聘啓
婚姻三紀未乾秦晉之盟書嫁娶一村宜入朱陳之圖
畫兹吾偶也矧我甥兮伏承令愛姆訓源流夙同家姓
而某三男父書梗概期紹儒猷問我諸姑子壻猶子以
承先祖孫婦外孫鳳凰占世世之榮昌羔鴈締親親之
永好蘭階方茁勉尋安邑第之宗風燕厦新成早竝表
賢堂之英榘
於越許氏求聘啓
玉樹名郎企安邑家兒之秀金屏選壻登汝南人物之
評枌榆地連絲蘿天合伏承令愛嫻於閫範蚤聞女德
之修而某四男授以經籯粗謹父書之讀與爾鄰里鄉
黨申之盟誓婚姻占鳳既諧諏龜以吉永為好也幸分
太嶽之輝此其昌乎願借伏波之潤
於越許氏求婚啓
甥舅匪他有親則久男女以正非幣不交奠鴈諏期令
龜協吉四月惟夏兹逢假大之時三星在天際彼綢繆
之候多慚聘玉聊奉纏紅無乃太簡乎得以及時也春
雨自培於百草僕寧無䑛犢之懷夜膏勤誦於六經公
則有乘龍之喜
