碧梧玩芳集卷十四宋馬廷鸞撰
題跋
書餘干高太清冰玉觀雜藁後
高太清示余以冰玉觀雜藁一通讀其書掩卷而歎曰
太清之於斯文不猶俠歟想其年壯氣盛時酒酣氣張
披荒斷古倚天而號提劔而舞有吾家子才之風過江
以来則陳同父其人也世方採成法以一天下之士公
卿大夫咸出於奉試謹對之文太清挾是以震其有司
其不悦固宜嗚呼起斯人於塗僕不能也而責亦不在
僕也今之論文如市賈然有求而欲售者矣有坐而為
之輕重者矣僕無貲而攘臂其間姑贊其為南金大貝
象犀珠玉之貴而已
題李崧叟寤軒賦後
崧叟舉進士有名暇日作寤軒賦以示余寤之時義大
矣哉柏舟之寤辟憤世之言也考槃之寤歌樂身之言
也莊周云其寤也神交其覺也形開造理者之言也叟
之所到深矣抑兹賦也會得時讀之飄飄然有凌雲氣
會不得時讀之癡人面前說夢
題外祖看青堂賦手藁後
某哭母三年重班二府表兄以外大父看青堂藁相示
為之掩卷流涕外大父官薄不顯於時名聲不昭於人
而經芳傳馨金渾玉璞諸子諸孫皆以經學專門試太
常輙不第斯文雨露自葉流根獨能沾溉其外孫超取
顯仕材薄時艱於國無補誦賦中邦家柱石之語面熱
而汗下也士生斯世豈能自為材哉楊惲讀太史書范
賦典依庾氏學問淵源則遠矣陶淵明作孟嘉傳蘇文
忠書程公遺事感慨當如何乃裝褫以歸之而告之曰
嗚呼斯文其永保之是兄家之氊笏而吾母之杯圈也
寒泉在浚白雲孤飛千里相望百感交集
書御史龍圖公集後
龍圖先公文集十卷某繕寫家藏點校既畢撫而歎曰
公所謂諫書知無不言言無不盡然每篇不過數百字
有他人諄復千言所不到者論命相疏舉崔羣開元天
寶理亂之說而申之曰譬猶養身常須慎病不可以覺
痛之日始為受病之辰至哉言乎又崔羣所未發者初
劾宰相疏簡嚴特甚爭之不勝而猶有拳拳惜國體不
敢盡言之意後世臺諫劾大吏掎摭怒罵不遺餘力者
可少愧矣詩詞流麗有風致昔王荆公謂公始讀書即
以文詞辯麗天下趙忠定鎮成都奉詔編本朝名臣奏
議蜀之鉅公李季章兄弟實與論次於公奏篇錄之無
遺國史稱公善議論其言時政不為激訐故多見推行
此數言者足以盡公矣不肖裔孫何足以知之書示後
人云爾
題察判學士家集後
先世子才集十一卷繕寫藏於家子才以詩文豪於熙
寧元祐間迨淳熙中研軒程公為之譜其年第其卷訂
其述作大槩而惜其器業之未底于成於斯文用力多
寄意厚矣去淳熙八十有七年五世諸孫某讀遺編撫
而歎曰程公謂子才元祐奏篇論北事效於靖康信然
矣抑又諸史論如論晉人以父母之邦委之於劉石輩
殘暴戮辱百餘年間無有奮發以生吾中國之氣又安
得有竒士哉如論後魏謂中國以禮義文采之腴而飼
拓跋之饑此之謂不幸非吾一人之可與魏爭吾必激
天下之氣而與魏爭古之善戰者能用天下之氣而巳
矣嗟乎安得此語聞於炎紹中興之初乎子才從節孝
徐先生游且久其文章雄直雅似節孝今取徐集三詩
係家集後而著其說如此
題周吉甫雲莊數學後
淳祐乙已表兄李改卿問予命於弋陽周雲莊雲莊精
於數者也推測良久奮筆書方寸紙遺改卿示予曰丙
午高壓棘闈丁未首步蘭宫越明年予叨薦墨又明年
予冠禮部異哉周君以場屋雋名歸之山林庸夫以千
萬人中不可揣摩之事言於二三年前不可預定之時
斯亦竒矣當許我時余不知孰為周君周君不知孰為
余也如是而應是安有計較於其間者耶天下之不求
而得者類若此耳上蔡先生平生未嘗干人在書局亦
不謁執政嘗舉似門人以其未第時感應事且曰萬事
皆有命信得命及便不枉却閒工夫費却閒心力至哉
斯言予今而後信得命及矣將倚骯髒之門乎抑將上
咿嚘之堂乎將為松栢之堅挺乎抑為藤蘿之靡蔓乎
繼自今窮不必送巧不必乞大鈞不必問是有命焉周
君豈欺我哉
又
丙午丁未之前余為士人吉甫言余且叨第癸丑甲寅
余為教官吉甫言余且得召乙卯丙辰余入館吉甫言
余且歸嗟乎余不能隠居求志顧以其身溟涬於風波
間鼠肝蟲臂惟其所遭一何愚也吉甫亦鄉里人耳乃
以其術坐策余之成敗燭照龜卜無言不酬又何神也
余事無足言者歲行既周又見午未余之鄉黨朋友皆
且奮躍功名之會吉甫其為余遍訪而精攷之得其人
則以告余可也荆公云久諳郭璞言多驗老比顔含意
更疎祗欲勒成方士傳借君名姓在新書謹以為贈戊
午再題
題趙德亮詩論後
著雍困敦之歲青陽載熙積隂驟霽玩芳病叟讀易至
未濟終焉而廬山趙德亮遠以其刪詩要論来叟扶病
讀之撫而嘆曰深乎德亮之為是書也其援据精故其
說辨其感慨極故其味長或曰鄭康成以三禮箋詩儒
者未之許也今君以春秋評詩可乎余應曰不然詩春
秋皆史也序之言曰國史明乎得失之迹以春秋評詩
詎謂不然六經惟詩春秋當自其變者觀之康衢之謠
虞廷之歌果詩之本始乎詩之興也諒不於上皇之世
先儒有是言矣達事懷舊俗詩之所為作也君著詩論
以為仲尼刪詩於魯哀公之十一年而作春秋於十四
年其事相因不偶然也謂非自其變者觀之乎是故觀
風者不徒觀之周南召南觀于豳風下泉之思可也觀
雅者不徒觀之文王大明綿觀于蕩之傷旻之閔可也
觀頌者不徒觀于猗那清廟觀于正考父之猶能存商
季孫行父之猶請命于周可也否則成湯高宗微子之
云為文武成康周召之規制豈如弁髦而因以敝之蓋
人心之全經與天壤相敝也詩之興非世變云乎哉詩
之存獨世變云乎哉變在彼不變在我故曰發乎情民
之性也止乎禮義先王之澤也又曰皓天不復憂無疆
也千歲必反理之常也四始之孰是孰非大序之為得
為失糟粕而已齊魯韓毛束高閣獨抱遺經究終始於
是藏之名山以待後之學者足矣昔孔氏作春秋九月
而成卜之得陽豫之卦未知刪詩之後卜之得何卦也
君如通其說嘗試以語我来
書洙泗裔編後
論語家語孔叢子皆孔氏家書也而有粹駁之不同家
語駁於論語孔叢子又駁於家語蓋更春秋而戰國戰
國而秦漢孔氏之家學其亦與世道相為升降也耶家
語自安國撰次當孝成時其孫愆上書自言而不得立
至魏王肅始得之孔子二十二世孫猛而後傳焉孔叢
子至本朝宋咸始著明其書朱文公詆其鄙淺不列諸
子之數歲在戊寅某讀書山中感時撫事悼斯文興喪
之不可期適架上抽取孔叢子書讀之因摘雅正不繆
於聖人者抄為此編且附所見於逐段之下因竊自歎
於吾夫子受罔極之恩則夫誦其詩讀其書可不尚論
其世乎乃併考沂水侯以降出處世次之本末遂為之
說曰嗚呼世變之推移可畏哉自春秋戰國以逮秦漢
先聖子孫閱歴多矣鮒為陳涉博士而子建不肯仕莽
朝覇辭三公而光附王氏當世道將更與其革命之際
其於為人賢不肖何如也其處平世則僖之堅剛季彦
之直清亦可以見其先人矣東漢以後迄有唐徒聞封
爵之號而其人不少槩見焉嗚呼世變之推移可畏哉
跋孝女記
洎灘孝女記者余友李君士會纂輯孝女饒娥事實之
所作也吾邑之忠臣孝子史不絶書先唐而後則孝娥
之為烈也自唐元和盛際柳河東以至我朝乾淳宿儒
慈湖默齋諸公發揮盡矣其間疑悞之辨則此書詳焉
大槩古今人之稱娥者或稱其當時哭死或述其終身
不嫁而死死不死未足為娥輕重也娥豈苟生也哉慷
慨殺身者易從容就義者難娥雖未嘗接學士大夫之
緒言而天典民彛固有不學而知者矣李君獨旁搜而
廣記之以其終身不嫁者為是而謂其即死者為非又
復詳訂以伸其說且復有取於朱文公愛重沙随之辨
說正猶離騷序語中重惜靈均之事壹欝而不得伸於
當年者又晦昧而不見白於後世也然則洎灘一汨羅
也饒娥則女中之三閭大夫也死不死未足為娥輕重
也某幼孤先夫人執誼訓子其葬也實鄰孝祠每拜慈
塋瞻望岑蔚為低徊不能去竊於是編有感焉李君該
洽博雅事事求是於前史舊聞遺事多所辨證是編尤
有關於名教讀者不宜草草故以愚說附著之嗚呼臣
之忠猶子之孝以娥之事觀之死易不嫁難耳唐之亡
也不嫁者惟司空表聖一人而已嗚呼
題李秋山家傳後
余讀秋山家傳慨今懷昔竊於韓退之之詩陸士衡之
賦有感焉余與秋山皆番陽人定交於館學余自校中
秘書以致貳成均長儀曹秋山聲名在太學日杲月耀
間過余深留苦語瑰絶竒偉正大忠切余所畏也退之
之詩曰我年二十五求友昧其人哀歌西京市始與夫
子親前日之交秋山以之秋山擢巍科紆泮綍濯朝纓
飛翰藻及鯨波没頂交游風雨散余卧軒中秋山獨一
訪生死相與懷傅燮之悲雪袁安之涕仰林俯壑若不
忍别别踰五年人已千古陸士衡之賦曰仰堂構之顛
悴閔城闕之丘荒親彌懿其已逝交何戚而不忘今日
之哭秋山以之雖然退之以唐儒當風雲變化之時士
衡以吳士有桑梓悠曠之感二公所歴要自不同而吾
二人兼之悲夫將葬萬敵以家傳示余若將扳余銘者
余噤齦久矣君之所立宜有全傳萬敵所序一皆實錄
世世萬子孫文獻足徵也憶昨余自館中觸口語去國
出宿湖寺言者在臺邏者在門太學生袖詩湖隂餞余
者以百數君之詩云世事從来易荆棘人生樂處在山
林所謂哀而不傷怨而不怒者世變之積有自来矣君
為飛仙余猶留滯青門曉露東陵淡日間耶
題太傅北平莊武王家傳後
右唐太傅北平莊武王家傳二卷二十一世孫某採前
史修成一編惟先王勲德在前朝贊述在史官其子孫
無敢以擬議為也然自唐南唐至本朝閱代者三自貞
元乙亥至于今丁亥閱年者四百九十有二矣某不幸
當本朝傾覆中華淪陷悲宗社之陵夷愧祖風之軼墜
悼往謀之不臧傷後咎之誰執昔韋玄成詩責躬而述
綏殷傅楚之前勞庾子山賦哀江南而叙承周佐漢之
舊績所感而起固所以為書也書成誦黍離之三章而
流涕以識其後云彊圉大淵獻季春中澣前二日
題程致政鍾夫人誌文後
先朝以孝理天下舉人父母耆年拜官或以熙成或以
慶典恩施厚甚德夀稱慶之詔曰惟羣工百姓夙依於
覆育而耆老大夫咸被於甄陶今而仁夀之同躋必也
安榮之共保大哉王言教民親愛如此程氏再世蒙恩
榮寵赫然亦于其德而已訥翁盖厚德純孝人也龐眉
皓首氣貌恂恂余嘗館翁門翁嘗與座客言吾壯年葬
先人半山每日五更輙走墓下晨省而歸日猶未明坐
客咸咨其孝其於鄉黨朋友情誼最隆也鍾夫人了翁
先生之同氣有家法母儀諸子亦皆孝謹有西京萬石
君之遺風翁與夫人拜命為其次子登進士貢籍也孫
時登入太學遭時變不克以功名自奮然當衣冠道盡
之餘誾誾師師未嘗改柯易葉而癖于嗜學猶前日楊
誠齋每語後生萬里只怕倒却秀才擔子若時登者可
保其克負荷矣於是益足以驗其為德門所積云
