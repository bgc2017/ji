提要
碧梧玩芳集二十四卷别集類三(宋)
(臣)等謹案碧梧玩芳集二十四卷宋馬廷鸞
撰廷鸞字翔仲樂平人淳祐七年進士歴官
右丞相兼樞密使事迹具宋史本傳史稱其
罷相歸後又十七年而卒考廷鸞之罷在度
宋咸淳八年壬申其殁當在元世祖至元二
十六年己丑今集中老學道院記稱著雍困
敦之歲余年六十有七則作是文時去其病
殁已不遠是集為其子端臨所編其曰碧梧
玩芳者廷鸞家有碧梧精舍晚年又自號玩
芳病叟因以為名也自明以來外間絶無傳
本惟永樂大典所收頗存梗概大扺駢體最
工理宗末年又居兩制朝廷大著作多出其
手其他詩文亦皆典瞻秀潤盎然有卷軸之
味端臨承籍世業撰為文獻通考至今為藝
林寶重即廷鸞所學可知也其集宋史不著
錄原編卷數已不可考謹以今所存者裒輯
排比分為二十三卷廷鸞又嘗倣呂視謙大
事記之例作讀史旬編以十年為一旬起帝
堯元載甲辰迄周顯德七年庚申為三十八
帙今全書雖佚而緒論尚散見永樂大典併
裒為一卷附于文後共為二十四卷宋史稱
廷鸞所著又有六經集傳語孟會編楚辭補
記洙泗裔編讀莊筆記諸書今並不傳又稱
其召試館職時即以疆君德重相權收直臣
防近習為對為將作少監時論貢舉三事又
言宜蠲除被災州縣租賦為起居舍人時言
太史當謹書災異又言翕受敷施以壯人才
之精神虛心容納以植人言之骨幹念邦本
而以公滅私嚴邊備而思患預防同知樞密
院時言培命脉植根本崇寬大行忠厚又言
恢大度以優容虛聖心而延佇推内恕以假
借忍難行而聽納則情無不達理無不盡云
云其文今皆不見于集中或奏疏别為一編
故此集皆不見收歟乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
