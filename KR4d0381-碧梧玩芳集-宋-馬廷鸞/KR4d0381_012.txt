碧梧玩芳集卷十二宋馬廷鸞撰
序
曾空青文集序
余嘗誦涪翁扶藜對蘚之吟曲阜把卷臨燈之句固已
心焉竊慕曾公才章之盛顧前修日遠自乾淳諸老文
字已多遺落况過江前後間乎然心嚮往之一日西堂
吳太史為言此吾鄉空青公也有集藏於家余方謀傳
抄而公之諸孫今廣德郡侯太博公寄余新刊集本且
徵言焉余惟曾氏自密國以儒學開迹歐陽公稱其有
德有言足以上繼點參元西淵源所漸遠矣空青子弟
起家文章繼世潛逃於家尊柄用之時繾綣於諸賢流
落之日中間滅跡毁廬相隨入黨迨天地重開迄能以
三朝正論暴白之世其視當時敗國殄民為魁為傑者
之子孫補史咒神矯誣萬世者其賢不肖何如也昔石
林葉公以親見揚雄美其詩以新樣元和評其書以三
風流頌其文近世李雁湖亦謂人惡雋異俗疵文雅如
空青公雖不偶於時而文采爛然垂後著世者不能掩
也空青撫人而葬於信斷垣凄草孤寄百年太博監其
州始封崇表章之其遺文如魯殿秦碑見者珍惜自可
孤行於南豐曲阜之後斯舉也昭前文孝也植遺緒義
也今曾氏昆令季強侍郎公以忠言嘉謨入從出藩太
博之為邦以道得民朝廷深知治行將選表矣其文章
則集芳趾美卓然一大家數江左諸王所謂未有七葉
之中爵位相繼人人有集如吾門者何足道哉何足道
哉輙贊歎而書其後云癸酉某月某日
許進道文編序
揚子雲稱軍旅之際飛書馳&KR0702;用枚臯東漢安豐侯召
還京師上問所上章表誰與參之對曰皆從事班彪所
為唐李衛公為張弘靖記室自言河東精兵十萬提封
千里半雜蕃騎遥制邊朔非文章之盛不能稱是職也
異時平澤潞如拾遺取太原如反掌滅回鶻如振槁降
嗢沒斯如驅小兒雖衛公謀謩經遠而精思亭起草臺
之助多焉吾友許君進道嘗從事嶺南道經略使府府
公實為矩堂相國董公公德盛貌嚴許君文理密察時
幹腹有萌朝廷方經置大理董公命君草書荅其國相
用事諸臣大槩蹈厲反覆得中國之體而不失遠人之
心所謂文章之盛者歟故余輯古今軍府詞人之著作
為君誦之矩堂相先皇帝為鉅人長德進道嘗諭麟庠
遷國子博士進丞大農位於朝彰顯矣他文往往有深
趣獨掇其關於南事者著編端
吳氏寶訓警覽序
尚書與論語相表裏周道衰孔子没獲麟之前叙尚書
五帝三王之盛也而以秦誓終之天下其將為秦乎聖
人其絶望於當世乎夢奠之後述論語春秋戰國之交
也而以堯曰終之天下其尚可為陶唐乎聖人其猶有
望於来世乎書終於秦誓未濟之易世變之窮也論語
終於堯曰下泉之詩天理之復也知此說者可以讀寶
訓警覽之書矣警覽者先友昭武主簿吳公橤之所著
也公字與權饒之樂平人學者因其書名稱之曰警覧
先生先生之為是書也述天人推性命董仲舒之策也
一痛哭二流涕六太息賈太傳之書也萃古今之精英
為治亂之龜鑑陸敬輿之奏篇也此豈梏於叢然章句
之末者所能知哉書成奉而質之晦靜湯公湯公一代
偉人也叙其書曰與權愛君憂國天禀篤厚每閱世道
之變未嘗不潸然流涕恨不得手扶而力振之故以其
忠誠懇惻之心發其該洽有用之學以為此書庶幾有
舉而措之者則帝王之治復見於今而生民之大幸也
知此書者惟湯公先生亦用是意慰焉初先生拔嘉定
癸酉薦書累上太常不第然其名聲震諸公間自湯公
之外如蒙齋袁公每聆先生崇論閎議輙抵几絶叫曰
虧人虧人習庵陳公謂先生學本師心道難語世亦為
深知先生者先衛公與先生為忘年交某少孤失學一
日先生過族黨先夫人輙為某兄弟整襟纓治酒肴俾
袖所業就正夙蒙奬激淳祐丁未侍先生待親策于京
師之俞園先生每聞時事不可為則慨然曰此多將嗃
嗃之世也某之憂此有年矣其肺肝内熱數形悲咤以
先生為迂者有之某成進士歸先生首援先人遺言立
足有餘地舉頭無愧天之語作古風數百言規戒之質
薄才弱永負父師之明訓異時待罪經筵進讀真文忠
公大學衍義每維警覧一書足以並陳金華方將建白
上送而先生不可作矣晚得一官僅主昭武簿以殁書
藏名山公之子樞經明行修能世其家蚤薦胄闈公書
自可不朽一日徵言於某嘗撫是書而歎曰道之將墜
自聖之生不能回天而易命歸休於魯哀公之十一年
論定乎百篇之書而拳拳乎唐堯秦穆之始終天下大
勢之所趨天地鬼神不能易而吾夫子獨易之乎昔之
人有為觀物之書者曰天能使唐虞之亡堯舜能使世
之不亂天能使周之不興孔子能使道之不喪今觀堯
曰之篇歴序三聖執中之傳以及湯武造商興周之本
末其或繼周者百世可知也而權謀詐力者不與焉嗚
呼悕矣先生之書將使来者精思力踐於論語述堯之
數言而慷慨感發於迄秦之微意執此以往帝王其舍
諸昭昭乎其知之明也郁郁乎其欲禮義之行皓天不
復憂無疆也千歲必反理之常也弟子勉學天不忘也
余為掩涕而述荀卿之賦以歸其書焉
讀莊筆記序
余讀莊子三十二年矣注家謂暫時攬其餘芳猶足曠
然有忘形自得之懷况三十二年之久乎雖然一掩卷
而茫然矣間嘗先後得林竹溪吕吉甫之全解湯東澗
之略說唐成玄英之義疏有武林褚道士者薈萃諸家
之說迄内外篇林參以禪家固其所自悟者而又每每
欲以文字關鍵論則恐不滿南華一笑只令莊老為一
宗自能成章然其胷中鱗甲正與晉史所稱郭象一輩
人物相近湯公意象高遠時一著語不規規於成書若
成褚兩家皆是浮屠老子之緒言耳成特為淺近褚之
所抄差足以盡衆說其用功亦勤矣余取諸書手抄以
附郭注而自覧焉嘗竊以為莊子戰國人也去聖人之
世若此其未遠也又蒙人也近聖人之居則又若此其
未遥也彼既不肯北學於中國又未嘗與知言養氣之
君子上下其議論故其為說凌高厲空於吾聖人之書
曾未數數然也後之解者欲一二以聖人之書律之則
舛矣禪家者流所謂此事尚不與教乘合而况中庸大
學者是也雖然固有不悖於聖人者矣余每讀其書則
必擇其不乖戾於吾說者時時為之鈎玄撮要而余之
所未逹者則釋而不推不推誰其比憂亦莊生說也雖
然人皆企其為歡欣之樂吾獨慨其多幽憂悲咤之懷
彼將悼彭祖憐惠施悲如馳而莫止者哀形化而心然
者至於末篇感時憂道讀者可為流涕然則樂莫樂乎
此書悲莫悲乎此書樂歟悲歟足以歸歟壬午四月
續荆玉集序
昔東坡公與袁公濟詩云文如翻水成賦作义手速秋
風起鴻鴈我亦繼華躅那知君蹭蹬獨泣荆山玉某誦
而悲之蘇公此言殆為先兄發也兄少子端常集其遺
文成編余欲序而藏之而名之曰荆玉集已而又讀安
陽韓魏公序司封之文曰自淄州通判居憂手編兄文
授其少子彦直以荆玉集為名且志兄有才而不遇也
兄之狀貌言語今不得見之矣其得見者平生所謂文
章耳諸子輩得不寶而惜之哉韓公之序云爾於是合
蘇韓二公之說名吾兄之文曰續荆玉集以遺其子焉
後之君子其必有以悼之矣兄苦學曩在京師館余從
官宅雞初鳴己秉燭操觚或述已作或塗抹學子所業
朝紳與鄰者窺見之唶唶嗟嘆以厲其子弟一日自擇
其文若干篇作兩大軸笑謂余曰此未惬吾志者即今
守門兵婦所謂揀不中者是也為之絶倒屏去他如己
酉鄉賦程文冠乙選庚申辛酉余在都曹方有公事兄
代述沂邸講卷作毛詩解數百篇皆靡有遺耗矣兄今
在兮文詎可期兄蚤逝兮文止於斯瘞以冢兮草木芳
泛以瓢兮波瀾洋兄不少留兮我涕滂咨爾巽常謹爾
藏乃命第六男端益書其集端時余年六十二
王甥儒珍集序
王甥典謨之學蚤有聲場屋科舉廢輙斂才華而為詩
政爾精麗可喜暇日手抄此編示余余讀其精衛行及
說杭事等篇皆綽綽有詩人風致昔徐東湖為山谷從
甥山谷一見東湖詩便勉進步古人甥舅間以詩道相
切磋如此余老不能進於是矣甥之齒未也抽爾秘思
騁爾妍詞異時齒宿意新當偉然為一大家數渠家半
山老人之詩曰解我葱珩脫孟勞暮年甘與子同袍新
詩比舊增竒峭若許躋攀莫大高余之解葱珩脫孟勞
久矣展我甥兮尚洗眼以觀竒峭之作丁亥重九
楞嚴神咒序
經可譯咒不可譯愷師用力於楞嚴甚久暇日取是經
咒語别加刻梓絲牽而繩聯之以便其徒諷誦志亦勤
矣願扳余一言余謂咒之為咒僧尚不能知余安能知
之雖然吾徒亦安有不知者哉龍溪汪公謂經之有咒
猶易之有爻軍中之有密號雖以世諦求之了不可得
人妖鬼神聞其名無不怖畏而咒妙湛總持莫若楞嚴神
咒矣晦菴朱文公謂楞嚴經本是咒語後来房融添入
許多道理咒全是想法西域人有咒如此喝乂為雄毅
之狀故能禁伏鬼神然則吾徒亦安有不知者哉抑余
謂浮屠師居深山中皆聪明魁傑人戒行精潔想其諷
誦此咒真忱發中一念之烈金石為開蛇虎為伏況於
鬼神乎今之僧徒鼓唇吻以私利養以其謔浪笑傲之
餘前者唱于随者唱喁譬如市謳之奏俚曲斯鬼神之
所戱耳獨如磨登伽何雖然咒之時義大矣哉螟蛉之
子殪而逢蜾蠃咒之曰類我類我久則肖之矣速哉七
十子之肖仲尼也仲尼之咒所謂護善遮惡者唯六經
而已六經之外豈復有咒哉然則無隠乎爾則亦無隠
乎爾
後序
儀禮本經注疏會編後序
余生五十八年未嘗讀儀禮之書一日從敗帙中得景
德中官本儀禮疏四帙正經注語皆標起止而疏文列其
下蓋古有明經學究專科儀禮經注學者童而習之不
待屑屑然登載本文而已熟其誦數矣王介甫新經既
出士不讀書如余之於儀禮者皆是也然不敢付之茫
昧幽冥將尋訪本書傳抄庶幾創通大義然余老矣懼
其費日力而迄無所補也長兒請曰家有監本儀禮經
注可取而附益之以便觀覽意欣然命之整輯釐為九
帙手自點校併取朱氏禮書與其門人高弟黃氏楊氏
諸家續補之編分章析條題要其上遂為完書撫而歎
曰兹所謂儀禮者歟韓昌黎之云豈欺我哉其為書也
於竒辭奥旨中有精義妙道焉於纖悉委曲中有明辨
等級焉不獨欲人之善其生且欲人之善其死不惟致
嚴於冠婚朝聘鄉射而尤嚴於喪祭後世徒以推士禮
而逹於天子以為殘闕不可考之書徐而觀之一士也
天子之士與諸侯之士不同一大夫也下大夫與上大夫
不同等而上之固有可得而推者矣周公之經何制之備
也子夏之傳何文之竒也康成之注公彦之䟽何學之
博也小子識之
