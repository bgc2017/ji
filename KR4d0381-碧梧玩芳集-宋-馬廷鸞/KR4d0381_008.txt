碧梧玩芳集卷八宋馬廷鸞撰
制
趙葵依前少保觀文殿大學士充醴泉觀使加
恩制
朕齋潔精禋眷懷宿望注想待元老時維將相之英富
貴歸故鄉均拜神明之胙爰敷餕澤式渙新綸具官某
天挺壯猷家傳義槩父菑子播夙高當世之勲仲雪伯
霜獨擅一門之譽嘗慷慨奮安邊之略其經營陋畫江
之圖雪恥除凶有封狼居胥之志執訊獲醜有截鯨奔
沛之功雖四方不已于行然三公不易其介廊廟江湖
之心靡間園林鐘鼓之樂未央明堂度九筵屬稱元祀
公輔間兩社慨念舊臣望喬木之猶存宜蓼蕭之首被
大國易三河之名壤真畬陪多井之殊恩以昭靈禠以
崇徽數於戱昔仁祖御圖之日當皇祐親饗之年稽古
禮文肇舉國南之典睠時勲舊載新冀北之封尚企前
猷永綏壽履可
口宣
類帝禋宗既齋明而秩祀出將入相於耆舊以均釐丕
衍多田進封大國其承渙渥益介殊祥
趙葵曾祖太師冀國公世勣贈豫國公制
朕修欽天事地之彝典既竣事於合宫睠出將入相之
舊臣俾均釐於曾廟肆頒餕澤追賁愍章具官某故曾
祖具官某實浮於名位不滿德門閭有興者蚤已驗於
肥家鄉里稱善人蓋素懷於濟物積有餘慶燕及重孫
再世臨邊既身為於羊陸一堂輔政嘗武接於夔龍屬
典禮之熙成遡淵源而錫祉噫冀之北土夙開成國之
封豫界南河申析大邦之壤寵光優渥英爽歆承可
曾祖母吳國夫人朱氏贈豫國夫人制
備欽柴之禮臣餕君之餘申錫沐之封婦崇夫之爵均
釐舊弼追賁曾門具官某故曾祖母具位某氏秉德和
柔宅心慈恕祀謹蘋蘩之職可以承先慶鍾梁棟之臣
是能燾後肆秩九筵之熙事爰崇三世之愍書噫稽汶
上之圖既昭靈貺析河南之壤益侈舊封苗裔有光熾
昌未艾可
祖太師徐國公棠贈荆國公制
明堂秩九筵備成熙事大夫祭五鼎厥有彝章嘉台衡
勲舊之臣錫祖廟追榮之典具官某故祖具官某高懷
磊落壯志慨慷師友淵源蚤事南陽之大老聖賢指趣
晚交廣漢之醇儒其存者長所漸愈遠是生名子守邊
崇方召之勲燕及聞孫輔政簉皋夔之列屬奏熙於宗
祀必同福於大僚愍典被之慶源深矣噫遂荒徐宅名
邦已肇於始封至于荆山大國宜加於申命可
祖母燕國夫人楊氏贈荆國夫人制
類于帝禋于宗元祀秩九筵之禮過其祖遇其妣大僚
追再世之榮具官某故祖母具位某氏簡澹無華温恭
有度于彼沼沚是共祀藻之虔生於階庭茂格孫蘭之
慶睠近臣之同福于王母以疏恩熙事既成彝章可後
噫學士尊祖所宜餕澤之均夫人起家永作泉塗之賁
可
父太師漢國公諡忠肅方贈潭國公制
朕寅祀神天均釐勲舊上有澤下及其惠厥有彝章子
能仕父教之忠是頒愍典具官某故父具官某邦之良
翰國之寶臣十載元戎其賢長城遠矣一時殘寇可折
尺箠笞之嗟義槩以猶存凛遺勲其未泯卓哉人傑所
謂南方之強裕乃父功尤幸西平有子屬成熙事載錫
徽章噫昔峴首臨邊興懷羊祜之烈兹長沙開國益明
吳芮之忠英爽如存慶源有衍可
母雍國夫人胡氏贈潭國夫人制
國家嚴父對皇天后土之臨臣子念親有凱風寒泉之
感宰席睠勛勞之舊妣筵加愍錫之新具官某故母具
位某氏生自儒家嬪于勝士能勉其君子元戎集疆場
之勲稱之曰夫人象服有山河之德階庭餘慶廊廟舊
人屬臻熙事之成宜賁徽章之寵昔荒秦雍已開大國
之封兹易衡湘益侈本邦之錫淑靈不昧肸蠁其承可
妻德國夫人李氏贈鄧國夫人制
三事均釐允極夫尊而妻貴九原愍錫永念生榮而死
哀方推舊弼之殊恩爰錫中閨之贈典具官某故妻某
氏體柔明之度躬幽閒之風生也有涯既不恨牛衣之
泣殁而不朽亦庶幾象服之宜餕澤式頒徽章有侈噫
親祠泰畤既流秬鬯之馨賜沐南陽永作松楸之賁淑
靈如在光寵知歆可
劉克莊該遇明堂大禮加恩制
朕嚴禋上帝第頌侍臣宣室方坐受釐每懷思誼周南
不與從事頗憶滯談宜有徽章以昭惠餕具官某詞華
宿老獻納邇聮聞正始之音大雅為之復作下建中之
詔斯文可以中興甫聽履而上星辰旋把麾而去江海
比崇宗祀緬想舊儒賜文武之胙以必均豈嚴吾之列
而可後車回丹鳳當年語妙於恩書竿揭金雞今日寵
榮於耆德申陪井賦誕錫渙綸噫王搢大圭既秩九筵
之禮子執穀璧載加五等之封晝接用康辰猷佇告可
劉克莊母方氏贈魯國夫人制
國家嚴父對皇天后土之臨臣子念親有凱風下泉之
感肆恩禁路追賁妣筵具官某故母具位某氏莊重凝
姿幽閒植性采蘋而于沼沚可以承先聽履而上星辰
是能裕後疊此象軸錦韜之貴積為松阡栢冢之華粤
予既薦於馨香繄爾申加於湯沐噫祀于洛邑方將第
清廟之詩保彼魯邦亦何歉閟宫之頌淑靈未昧愍典
其承可
繼母林氏贈魏國夫人制
朕蒐奉高之上儀睠甘泉之法從淚落廟俎雖未助予
惻楚之懷塵侵萊衣豈不念爾顯揚之志其廣露蕭之
澤以紓風木之悲具官某故繼母具位某氏生自義門
嬪于勝士嚴於閨閫鍾郝之禮法有稽課以圖書班馬
之史編尤熟母儀甚偉禪悦更深輝華蹙繡之簾雜沓
泥金之誥既有子逮千鍾之養復從夫享五鼎之榮比
舉精禋申加愍典大邦錫寵不侈汾曲之封後嗣能賢
自草瀧岡之表可
妻碩人林氏贈淑人制
嚴恭帝祖昭予宫廟之丕欽均惠臣工俾爾室家之同
福既失澗蘋之助用為冢栢之榮具官某故妻具位某
氏生中興忠義之門蹈名家禮法之訓父母舅姑之所
曾無間言搢紳儒先之流指為内則與歲皆逝其生有
涯賢哉大夫簪槖之榮至矣釐爾女士井臼之感何如
兹屬熙成肆頒惠餕君子宜偕老也雖不幸而悼亡淑
人其儀一兮尚克歆於愍錫可
陳威晃依前安南國王加恩制
門下朕肇稱元祀涓選吉辛其自時配皇天既迪熙成
之典推而放諸四海式均大賚之仁眷時南服之英世
慕中華之美載敷靈貺爰錫徽章具官某浴義浸仁履
謙蹈信父菑子肯播嗣分茅土之榮臣事君以忠時謹
梯航之貢無替厥服曰篤不忘屬時景運之隆丕講精
禋之盛先以雨而般裔裔大明升空委如山而瑞穰穰
嘉禾同穎庶邦丕享四極爰轃帝歌卿雲爛兮遠占華
旦天無烈風久矣遐想至仁載嘉象譯之來煥發鴻臚
之詔有慶則益地申衍賦租惟名不假人用增勲號以
大九圍之式以昭三神之釐於戲惠宗公而罔時怨恫
斯霈露零之澤勞天下而無私覆載靡遺日出之區祗
服寵榮永肩恭順可
少師保寧軍節度使衛國公致仕謝燮昌特贈
太保追封淮海郡王制
朕載稽典彝用宏婣睦九原歎逝追懷戚畹之英三太
崇終併侈王封之貴式昭寵數申錫愍書具官某濟美
槐庭聮輝椒屋兄弟式相好矣有韡鄂華國家禮亦宜
之莫崇位棘毖若温恭之懿澹然夷雅之資居里第而
避遠勢權飭家庭以迪聞詩禮朕欲基二南之王化有
關雎麟趾之風爾能儀四姓之族婣無流水游龍之習
甚念睦親而民歸厚詎期殄瘁而人云亡睠惟中閨素
篤同氣不遺一老曷舒則友之情豈伊異人彌重孔懷
之感刻密跂上公之品苴茅列異姓之王以慰營魂以
華卹典於戲知足不辱知止不殆曾壽考之難期其生
也榮其死也哀庶幽冥之不隔冀而英爽歆我情文可
湯漢以進書賞轉官回贈本生父嚴特贈奉直
大夫制
荀淑行高故八龍俱有偉望陳寔道廣故二方悉著賢
名士生斯時豈能自為才賢也哉必其父菑子播極一
門積累之深是以昆令季強有再世顯融之美用彰潛
德爰錫愍書爾以學識自通乎古人以義理自抗乎流
俗在韋布有憂天下之志居陋巷如對上帝之臨實大
聲谹克開厥後疇昔有立朝典州而風節顯著拾遺補
過而言行純明皆汝子也其季曰漢卓有特操似其先
人典祕府貳容臺寖光顯矣一日自列願以史賞一秩
與之回貤無忝所生亟賜之允以塞其念親報本之誠
請尚慰汝課忠責孝之素懷可
母董氏特贈碩人制
婦人之行如玉在淵視其家庭以占内德非深仁懿識
不能娠裔嗣之賢非孝子慈孫無以昭壼彝之美爾以
恭儉信順相其夫則獨高山林隠德之風以慈和嚴翼
訓其子則俱為海内知名之士漢之回貤出於誠請母
氏聖善庶幾令德之傳碩人其頎尚服愍章之錫可
洪勲故父咨夔贈特進制
文昌之列八座既峻陟於禁塗特進之表羣公肆褒崇
於禰廟喜家氊之能復悲人鑑以如新具官某故父具
官某高風輩慶歷之數公大節肩元祐之諸老解絃之
日八元咸集於舜朝峩冠而來百怪莫逃於禹鼎國有
立政天不憗遺哲人其萎自關世道賢者有後式繼爾
猷兹階庭踐維斗之華乃泉襚賁亞台之典噫人云亡
邦殄瘁悵莫作於九原子能仕父教忠尚垂休於奕世
可
母阮氏特贈吳郡夫人制
有子而賢既峻登於八座無母何恃乃弗逮於千鍾紓
而風木之悲廣我露蕭之澤具官某故母具位某氏令
儀懿行吉德純忱鴻案如賓真君子之配熊丸教子有
古人之風兹升筆槖之華彌重桮棬之感昔榮保魯今
賁臨吳雖不及夫人之肩輿必預識尚書之踐斗尚歆
異渥以啓方來可
故妻張氏贈淑人制
命汝納言要必夫尊而妻貴與子偕老乃或生榮而死
哀質之邦彝是有贈典具官某故妻某氏蔚以女士嬪
于英儒青衫陋公卿猶勉以正象服宜君子不逮於存
用錫美稱以華幽壤庶吾八座之老毋重五噫之懷可
端明殿學士通奉大夫致仕洪勲特贈光禄大
夫制
山深林密既還弘景之冠道遠年徂俄易曾參之簀慨
其歎矣睠焉顧之具官某學淵博以造微量宏深而經
遠絲綸演潤端平故老之名家筆槖論思先帝侍臣之
偉望浸登要路勇退急流賢者考槃獨寐寤語嗣王訪
落不我告猷甫徇垂車之榮忽上拖紳之奏死生亦大
矣等於浮雲談笑而道之居然委蜕起九原而悼往從
二品以崇終其人若存兮無遺壽耉斯文未喪也尚有
典型可
陳昉初除尚書母齊國夫人林氏贈魯國夫人
制
八座升華班路已高於北斗千鍾弗洎庭闈空戀於南
陔其施露葉之流少慰風枝之恨具官某故母具位某
氏柔嘉宅志嚴靜處躬生中興名德之家源流遠矣為
先朝詞臣之配閨閫肅然每持熊膽以助勤弗逮魚軒
之迎侍矧已躋榮於筆槖獨懷深感於桮棬噫有子而
稱願然既識鄭尚書之履念母之不見也宜應魯夫人
之文加而湯沐之封歆此泉塗之寵可
生母令人施氏贈淑人制
人代天工莫重納言之任母以子貴特榮淑德之封具
官某故所生母具位某氏隠約自持謙柔維則樂有子
矣是生鳳穴之奇瞻望母兮蚤奉蘭陔之養兹躋榮於
筆槖宜興感於桮棬芳塵遽掩於斑衣沈施特加於紫
誥噫欲稱觴而為壽顧有風弗停之悲因曳履以疏恩
庶酬天罔極之德可
故妻令人林氏贈淑人制
夫尊於朝已躋榮於八座婦歎於室其孰起於九原宜
有特恩以昭愍錫具官某故妻具位某氏性專靜肅德
禀柔嘉家譜芬芳夙傳於祖閨儀嚴整善事其姑生而
不恨於牛衣殁乃有加於象服噫為尚書婦亦少慰於
蘋蘩曰君夫人必進承於褘翟芳魂不昧茂寵其歆可
