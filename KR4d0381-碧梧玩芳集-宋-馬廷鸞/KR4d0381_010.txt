碧梧玩芳集卷十宋馬廷鸞撰
申狀
辭免召命申省狀(原注時在池陽召赴都堂審察)
伏準尚書省劄子正月一日三省同奉聖旨令赴都堂
審察者伏念某窮鄉下士初無超異之才應舉覓官靡
有廉退之節為親干禄隨羣計偕遭逢聖明忝塵科第
部授池陽教官待次六年甫就初任今者伏遇公朝薦
揚多士必須資歷稍深然後召用未晚至于堂審合立
外庸若或貪戀恩榮聞命奔走伏恐下長士流躁競之
風上累聖明綜核之政欲乞朝廷且容某安意職業講
求義理與一郡諸生涵泳聖時教育之澤以備使令於
異日所有上件恩劄未敢祗受
再辭免國子監司業申省狀
鼎來明制震惕危衷竊以樂正掄材儒官典教不模不
範充員甫愧於攝承如絲如綸誤渥旋叨於特置已慚
曳組敢復濫巾伏念某近被優恩遽塵清選君之仁者
善養士方將崇化厲賢臣之壯也不如人何以典樂教
胄謭才無取威命有嚴共二任於一身不能者止未三
旬而再命其謂斯何有鵜翼之不濡無皋比之可徹恩
深識拔誼合控辭伏望朝廷特賜敷奏收回宸命改畀
名流官惟其人然後英才育而天下喜教必以正庶幾
師道立而善人多
再辭免翰林權直申省狀
言之無文詎堪視草令弗惟反未許循墻忱辭願徹於
四聰愚悃遂致其再瀆伏念某以時文應舉安能為廊
廟之言以經學竊科豈必有詞章之技中歲浮沉偶塵
班路平生夢寐敢望詞林地禁職親誰不艷夜炬分光
之寵才慳思澁或致貽春船上水之譏倘昧一辭立呈
百短豈獨抱鵜梁之愧直將貽鼇禁之羞伏望朝廷特
賜敷奏亟回誤渥别付能言才難不其然况值夔龍之
盛際辭達而已矣宜須班馬之名流
辭免兼國史申省狀
史籍策勲已有汗青之日除書假寵旋增尸素之官聞
命自天措躬無地伏念某疎慵特甚忝冒居多百短具
呈三長安在侍玉皇之案已靦螭拗紬金匱之書曷充
馬走曩嘗庀職未覩成勞今值明時促登大典授簡何
資于末至奏篇寖迫於上陳空空索已而竭焉豈獨愧
鄙夫之問碌碌因人而成者又徒慙下士之招欲望公
朝特賜敷奏收回誤渥俾服舊官言為尚書姑謹殿庭
之記職在太史免塵渠觀之遊庶竭謭材上酬洪造所
有上件恩命未敢祗受
書
與葛坡先生書
昔王臨川與張殿丞書悼其先人之事無傳以為必能
言之君子名實足以信後世者耳目所寓一以言載之
遂可不朽於無窮嗟乎王韶州官為尚書郎荆公其鉅
子也苟非所託猶不能振其緒功餘烈况書生寒苦文
字之細微者乎此其所以抱先人遺業悵悵然求當世
名公鉅卿一言而不敢易其出也何則先人固以章甫
逢掖終其身而其文又未嘗得列於清廟明堂制作之
盛彼所謂名公鉅卿者皆非其所知也非其所知而吾
方茫昧想像以求之固未必可言言之固未必可信不
信則為欺而已矣欺來者猶不可况往者乎伏惟先生
之主書樂平也先子實以邑子與執經焉距今四十年
矣夫以接其人於為邑子之時而知其文四十年之久
然則不肖孤之求也固可言先生之言也固可信矣於
是乎慨然而褒揚寵嘉之牽連藻繪及其嗣人顧何以
得此於門墻哉唐人吴武陵奉其先集曰濮陽文者求
序於柳河東河東為書其人孝悌忠信之行於編端萬
餘言而曰吾聞諸博陵崔君此之謂茫昧而求想像而
言者也由今觀之某之得侈於武陵先生之賜重於河
東矣敢無謝乎秋菊寒泉且明薦之九原可作尚有感
於斯文其何容喙
啟
荅董齋長(升龍)啟
綴班筍之底僚逢堂萱之初度斑衣綵服甚慙老莱子
之歡顔竹林玉杯遂為廣川公之雅製恭惟某官詞華
春麗交誼歲寒大學何蕃昔揖諸生而歸養穎封考叔
今錫爾類以彌勤因不失其親以及人之老某莫知稱
塞徒佩慇懃夫子文章早傳誇於五季小人母子曷比
擬於三陳願毖朱絃以華白髮
除校書郎謝吴丞相啟
四年去國甘負耒於西疇一旦起家忽紬書於東觀天
啟清明之日地回凝沍之春拜手知歸委心露謝伏念
某萎蕤末學坎壈孤蹤蚤緣俊造之科濫躋宏達之列
羣飛肅肅鷺于下以有輝獨行睘睘虱其間而何補愆
尤所積擯斥是宜遮西日以望長安惆悵釣竿之手乘
天風而去蓬島飄零槁葉之身塵痕自拂於萊衣歡意
孰謀於義檄詎期抆拭遂許躋攀昔憐唐士之稚狂敢
言朋字今愧漢京之大雅而理祕文入則有辭以白其
大人出則幽衡自齒於下士所慙短淺莫報洪深兹盖
伏遇某官柄國元臣經邦魁宰妙手藥膏肓之疾横身
支宇宙之危地老天荒哀衆芳之憔悴乾旋坤轉提獨
筆以陶鎔載惟小草之微一出大鈞之造爨桐焦尾初
辱賞音籠鶴剪翎又煩刷翼縱匪錐囊之穎出要為篋
牘之舊藏如恐失之亟其取耳范公軒鑑之下誰毁誰
譽和氏衣鉢之傳不進不止逮處中無兩月之久首將
上在幾人之間試觀知已於尋常誰有我公之一二某
慨懷恩遇銳激懦衷念國士搶攘之秋養人材暇豫之
地青藜夜炯稍窺前哲之藩翠袖天寒欲驗後凋之節
其為銜戢罔既編摩
賀朱察院(貔孫)啟
簡知楓陛宣入栢臺昔期魏鄭公當自祕監而預政今
見唐質肅再遷執法以還朝風采又新霜稜愈厲嘗以
兹事評之古人三入承明馬融自託暫為御史韓愈已
難要之言官不同庶列惟其忠嘉當上意是以主聽不
移惟其議論動衆心是以師言允惬矧復洊至盖所優
為恭惟某官笙磬同音珪璋合德昔饑烏噤于憲府獨
奮孤忠今黃能斃于羽淵克清大憝兹由直節荐簡殊
知慱慱見素冠甫畢禮經之制行行避驄馬重宣察事
之威新除朝野之歡顔已死奸䛕之寒骨徑從獨坐遂
可押班某託好金蘭分輝桑梓立殿陛之前坐廟堂之
上所願行范君之言乃邦家之光非閭里之榮更喜成
韓公之志
回授官贈本生父謝廟堂啟
授經麟趾猥叨懋賞之榮輟誦蓼莪輒援貤恩之請荷
公朝之優許出上宰之曲成坯冶一陶載銘九壤伏念
某起從孱陋適際休明冠纓既列于府僚倚席仍兼于
邸講為穆生設醴有愧談經之儒見帝堯于羹粗陳稽
古之說甫竟百篇之旨驟躋一秩之華輒控哀衷妄攀
曲例漢武功爵級尚聞移與于父兄唐公輔元臣亦有
自陳于君上史著生親之禮經垂報復之文雖聖朝畫
一之章曲從忠厚盖天下在三之義所謂綱常恩徹幽
泉德均化地此盖伏遇某官大猷經遠盛德邁倫豐芑
孫謀之貽永扶國棟葛藟王族之庇更廸宗標載推錫
類之仁庸廣因親之教永惟興廉舉孝之盛世士皆有
感于鳶魚則凡念先報本之私情人豈不如于豺獺假
之誤寵徇厥微忱某敢不仰戴洪私益堅素守父兮生
我既承雨露之恩主爾忘身尚竭涓塵之報其為銜荷
罔既敷棻
賀福建洪侍郎(燾)啟
禁塗輟班閩邦將指轉輸河北遠稽六一之芳猷飛輓
江東近踵西山之故事皆由詞苑遂領使聮恭惟某官
學窮義理之原世擅文章之籙詔見王者之志如端平
號元祐之初詞成一家之言若文忠繼忠宣之後比者
厭承明而勞侍從煜然將禮樂而有光華窮民受一分
之寬張弓為弛饕吏聳六條之察解印以逃少須德意
志慮之敷歸奉獻納論思之舊寧淹翠節早下綠綈某
受知最深辱眷尤密京塵汩沒稽賀建臺郵傳蜚馳猥
先拜教仰酬謙櫝退切負芒某跨朝滋久匄外勿從比
誤除綸猥令兼組雅出吹揚之舊尚期鞭策之勤凛乎
覆車之在前重於全璧而有望
回洪運使(燾)啟
楓陛疏恩松階候對厭承明勞侍從既懷會稽之章臨
棨戟駐襜帷重記滕王之閣絲綸赫奕麾節繁雄恭惟
某官圭璋孚尹笙鏞純繹西平維有子獨擅典刑文獻
之宗元方難為兄相高論思獻納之地早緣家學自結
主知三司使財賦之淵經制有道京兆尹諸夏之表彈
壓無譁立登要路之津忽勇急流之退買臣印綬不煩
邸吏之驚窺司馬園林未笑先生之喑啞乃從越境易
鎮江圻二千石惟良風動袴襦之詠十一州蒙福星歸
翼軫之區增漁陽竹馬之歡聲出祁山木牛之智略豈
容席暖即迓衮歸某辱知棣華豈勝柏悦先酬謙翰輙
效頌言盖聞中興以來夙推洪氏之盛黃閣紫樞之武
接昔數鄱陽伯塤仲篪以偕升今歸天目修辭縷縷撫
抱陳陳
賀蜀閫朱尚書啟
植屏殿西疏綸闕北有加則賜壮元戎十乘之行誰能
去兵正司馬九伐之法師之中吉渙以明揚恭惟某官
開濟盛心恢弘雅志往救可也乘益州疲敝之秋願一
洗之滌岷峨悽愴之氣宸旒簡在星履遄登彤弓錫諸
侯嘉功攸在采薇衛中國奏凱是期某寅奉廟謀往依
閫略承天寵也益增仗鉞之雄以公歸兮式徯覲圭之
入
餞朱制使啟
筳篿告吉牙纛啟行斧鉞下青冥遠煩軫牧山河歸舊
國式倚規恢巫峽氣長雪山勢重某身縻禁籞目短征
帆祖帳餞行亟解殿西之憂顧鋒車趣入遂還闕北以
登庸略叙攀依曷勝瞻竚
除國子司業謝廟堂啟
元良天下本首參審諭之聮太學賢士關復貳成均之
教兩極儒紳之榮遇一由公衮之殊知無遏爾躬不濡
其翼古者皇儲世胄學本一途王宫國都教無二致是
以文王世子之記與夫周典師氏之官教胄參於訓儲
諭德同於詔媺師儒之選哲乂是求如某者樸&KR0554;小才
啁啾短喙元元本本深慚大雅之洽聞暖暖姝姝寧識
古人之大體曾微薄技可厠清流入學招諸生列屬記
八年之舊執經侍太子蒙恩纔數月之新胡然一朝叨
此二命既序升於鶴禁仍躐進於虎門筆硯掃除久矣
失邯鄲人之步絲綸狎至居然恭正考父之銘兹盖伏
遇某官道藴丘軻勲高旦奭羽翼成矣贊皇家貽孫子
之謀股肱喜哉得君子育英才之樂肆令妙簡併及迂
儒進宜增星輝之重退則益海流之富生有笑於列者
退之不見斥於宰臣君之職止是耶士遜將有慙於國
老誓堅素節用報鴻私
除翰林權直謝廟堂啟
材慚視草忽謬點於禁林恩誤轉鈞輒叙陳於翹館有
愧客卿之對難酬國士之知伏念某讀書作章句儒應
舉為義理學青宫璧水智逾效於一官金馬玉堂夢敢
游於四禁煌煌昭代嶷嶷宗工適大手筆之祈閒簡他
學士而代匱兼官兩制並命一時招鴻鵠之羣與家雞
而作對拔鵾鵬之翼傅斥鷃以奚宜既莫逃春船上水
之嘲奚敢戀御燭分光之寵至如攝直尤號才難當孝
皇之命端詩肇新厥職由淳熙而至嘉定纔用幾人恭
惟某官身荷乾坤手抉雲漢中書草可汗之詔贊皇公
政須自為朝廷培翰苑之才韓魏國裁其驟用既栽培
於善類欲興起於斯文朝有老儒王多吉士衆工善運
然後天下稱相之功巧匠旁觀乃令吾徒掌帝之制自
慚晚出遽冒新榮某敢不益懋厥勤恪恭乃服翰林逼
華盖顧淺聞無綰誥之長泰階陳六符豈平世有掣鈴
之警長懷有感短喙莫容
賀劉中書(後村)啟
賢哉大夫祈致君事斐然小子辱代王言古今莫難明
哲之全賢達未忘爵禄之嗣有二宜去見一何曾是以
必天下之雄文乃足明君子之高致白樂天行杜司徒
制殊嘉知止之風裴中立草高貞公詞用作寡廉之訓
昔嘗有此今則未然公方勇退于急流僕且愁撐于上
水掛冠神武共推弘景之絶攀布鼓雷門徒恐王尊之
叱去不工視草深愧粲花恭惟某官學者北斗泰山斯
文秋陽江漢平生全節不為此公之婆娑老大拂衣詎
使諸兒之嗤點嚴宸錫寵邃閣疏榮夫子為臣而歸吾
徒掌帝之制何能潤色莫擬形容遽蒙粲爛于唾珠仍
復殷勤于手札得之甚駭藏以為榮載念先帝知公嗣
皇敬老政復堕蒼梧之淚不如就黃髮之詢盍歸乎来
訪予落止賜金既散雖已全疏傅之歸加璧而延恐不
免蜀公之召
