碧梧玩芳集卷一宋馬廷鸞撰
奏狀
兼右諭德辭免奏狀
自天有命蹐地無容臣竊以聖主詒謀莫重元良之本
儒臣勸講尤嚴贊諭之僚孰謂謭材遽塵華選伏念臣
惷愚下士迂狷諸生久汚班行已寸長之蔑取驟登儲
寀於三善以何裨忽蒙黼扆之簡知躐預青宮之諷導
載稽唐制見謂優秩清班允若聖時率用名流勝士臣
既無素望又匪舊人特被選掄殊駭觀聽懼深維谷誼
合循牆伏望聖慈俯鑒愚悃收回命渥免陪春誦之聫
别選才良上輔日新之學庶安愚分仰荅隆恩所有恩
命臣未敢祇受
除國子監司業辭免奏狀
自天有命蹐地無容伏念臣才不如人學未聞道僥逾
里選靡由庠序以進身綴緝時文莫識聖賢之用意有
若儒官之選允由士類所推況朝廷天寬地大之時正
學校魚躍鳶飛之日欲淑佩襟之儀表是資領袖之端
良有如樂正之官是曰司成之副陽城可謂有道乃見
服於學徒高閌豈非儒臣或貽譏於公議仰尋先哲内
懼非才倘猶昧於循牆將有叱而避席輒殫微悃仰冒
皇明恭望聖慈俯照忱懇收回誤渥改畀時流大學得
名儒使羞其行師氏教國子永觀厥成所有恩命臣未
敢祗受
除兼翰林權直辭免奏狀
恩擢超踰愚衷震惕切以明時掌制聿嚴内命之司聖
主掄材尤遴外庭之選若稽史牒謹簡詞臣官清儤直
則備自有唐資淺攝承則昉由我宋上規開寶文郁乎
哉近接淳熙道粲然矣聿求宗匠俾典禁林然而望實
未孚神祖尚難於蘇軾官名初建孝皇始命於端詩伏
念臣猥以諸生起於下國識窮短綆無能汲古學之淵
源思澁寒竽不足協斯文之律吕以場屋孱儒之靡列
縉紳華選之先從太子游已懼罔功於諭導見王者志
若為有補於討論矧耆儒宿老甫爾請歸乃新學小生
居然代匱縱承人乏豈及臣愚恭望聖慈俯憐卑悃收
回誤渥改畀名流庶幾詞章足以恢人文詔令足以宣
皇澤坦然帝制復還二典之醇大哉王言俾逹萬民之
悅庶安愚分用竭忱辭
除權直學士院辭免奏狀
璧水充員無補明時之造士蓬山列事况遭聖代之右
文仍叨疊組之榮重誤疏綸之寵非天曷戴無地自容
伏念臣猥以孤生起於下國繩樞甕牖曾無藻色之工
金馬石渠早愧芸香之選頃從農畞召復舊班學淺資
輕屢丐一麾於江海年除歲擢浸成三入於瀛洲更以
常才猥參少令豈直今世人文不輕得此政使先朝宿
老尚或難之惟昔淳熙有臣必大嘗貳職於中秘兼典
制於内庭彼其獨擅儒宗矧又奮由詞學然觀避疏猶
云才技之無堪暨覩訓詞凛然名實之有戒是知華選
難畀庸流臣詞華敢企於前儒愚戅不逮於世事倘冒
殊恩而亟拜滋誤睿主之選掄俯庸披露於血忱仰乞
收回於汗渙庶安舊次免累聖知所有上件恩命臣未
敢祗受
元日除起居舍人辭免奏狀
渙揚宸渥震惕愚衷切以柱下清官朝中盛選致君堯
舜執簡操筆皆聖人之徒事為春秋廣記備言斯國史
之體諒非長德曷畀庸流臣才望至卑資歴尤淺復來
七日中祕首塵泰内三陽右螭尾進歲月無幾旦暮輒
遷率由典常最稱遴選諸所記注尚多攝承若徑冒於
真除重貽譏於躐進而況謀猷内告缺然慙直方之姿
書法後觀無以傳深微之意皆於聖代為有慊夫豈愚
分之所安與其拾級以升徒有疾顛之懼孰若循牆而
避庶幾初服之修恭望睿慈不嫌改命收回誤寵别畀
時才式嚴君舉之書上贊帝王之治
除中書舍人辭免奏狀
九重超擢孤士震驚伏念臣素拙文辭尤疎學術終年
鼇禁曾無起草之工一日薇垣驟玷為真之寵此何官
也臣敢兼之自周典之掌贊書是資華國至唐人之有
還詔亦謂回天詞章蹇淺則主德無以宣明風力銷沈
則公論難乎滿愜至如真授尤號優遷臣修不試文而
除臣軾自記言而拜彼皆何等材分孰能與之躋攀厥
今聖主有從諫轉圜之明諸臣多會文切理之彦取之
下品恐不中書倘少昧於控辭是自貽於顛踣仰祈睿
察特反誤恩不嫌銷印之難擇人改畀庶免斵窗之醜
為時起羞
除中書舍人再辭免奏狀
控辭誤渥首虞掌制之非工尚閟俞音更懼濫官之速
戾重殫庸陋頻瀆聖明伏念臣山林之癯本無薄技歲
月之近徧歴華途晉貳蓬山俄接螭坳之步隨羣鴛路
躐追豹尾之班在於典常已越夷等愚臣玩日曾莫效
于㳙埃聖主如天纔一吐其狂瞽若更超擢允極僥踰
士有常心然後禮義廉恥之與立官既易得正緣公卿
侍從之可圖伏望皇帝陛下察其愚衷賜之聖斷收回
恩命改畀時名使無處衆人之所爭而多取天下之公
器庶安愚分永戴皇明
隨龍轉四官辭免奏狀
鶴禁執經漫塵攀附龍飛賜秩特愧超踰躐等既深循
牆敢後伏念臣素持樸學恭際盛時三年獲侍於承華
一得何裨於新益性能天授本由聖學之高明日就月
將安取愚臣之輔翼然且每盈歲籥輒被宸綸兹繼照
於離明復誕揚於渙汗不遺故舊丕昭伐木之仁若假
器名徒重繁纓之錫恭望皇帝陛下俯憐卑悃亟寢誤
恩傅不勤師不煩昔已大成於后德官不謟士不濫今
宜益肅於朝綱
除權禮部尚書辭免奏狀
自天有命無地措躬切以文昌從列之最高儀曺邦典
之尤重詎謂孤蹤之宜去乃逢顯擢以攝承伏念臣被
遇先皇僥踰近侍徒以文辭之薄技適遭明主之殊知
武帝賜淮南王祗愧平時之視草成王命召太保驚聞
一旦之顧言萬宇摧心三靈變色恭際大明之出收悲
以欣幸逢小毖之求舉直錯枉此羣材連茹之日實寸
草歸根之時惟先帝蛻衣冠而賓空汗漫之遊遠矣若
微臣執筆墨而事主進退之誼何如莫獲徇身正宜屏
迹初非貪戀尚希進於明時姑示從容恐重傷于聖抱
胡為越躐驟有躋攀欲望皇帝陛下洞逹聖聰俯矜愚
悃於此時而峻陟瀝血以辭若異日之甄陶捐軀而報
所有上件恩命臣未敢祗受
兼侍讀辭免奏狀
自天有命蹐地無容伏念臣學殖空荒見聞單淺比充
員於新益獲侍龍潛蔑有補於就將漫隨鴻翼兹蓋恭
遇皇帝陛下體乾剛健位履正中大明方升正懋緝熙
之學小毖求助尤資訪問之功嗣德在初知人則哲欲
講明於氊厦宜簡拔於髦英非道不陳必有孟軻之素
學唯材是與難私秦府之舊僚欲望皇帝陛下深軫聖
慈俯矜愚悃特收成命宜亟畀於名流俾闡大猷以上
培於新德所有上件恩命臣未敢祗受
除端明殿學士簽書樞密院事辭免奏狀
臣伏蒙聖恩除臣端明殿學士簽書樞密院事特降中
使宣押臣赴院治事臣聞命震驚罔知所措伏念臣一
介孤生再逢明主禮闈擢第濫居衆選之上游禁苑試
言首辱先皇之殊遇浮沈三館邂逅一鳴虎豹守九關
早已困下窺之啄害鳳凰翔千仞詎容希羣羽之雝喈
天地重開班行再穆首還册府俄掾宰庭荏苒六年遭
逢千載靡知止足遍歴清華瞻帝鄉之雲愴陳末命升
暘谷之日竊仰重明臣塵筆橐而學識不足以裨補新
朝臣掌絲綸而文字不足以發揚大册徒以舊陪儲禁
從而攝長春官既極僥踰念求閒散敢圖睿眷擢簉樞
臣奏薄技于從官尚難自勉贊本兵於宥府胡可冒居
矧未嘗一日而歴州縣之勞乃遽繇累遷而接廟堂之
武先朝名臣曾不一二後進晚輩敢冀萬分倘昧懇辭
立虞顛踣伏望皇帝陛下收回成命改畀英髦俾還獻
納之舊班祈遂退休之素志庶安愚分不辱聖知所有
上件恩命臣未敢祗受
表
中書舍人謝上表
載筆右坳記事已叨于假寵演綸西掖代言忽冒于真
除對金蓮炬以增慚佩紫荷囊而不稱非天曷戴無地
自容(中謝)竊以修飾討論贊書體重温醇深潤典制才
難於昭明堂迪惟今日宜有高文大册以揚偉績宏休
巍巍乎蕩蕩乎惟堯有成功也渾渾爾灝灝爾下周其
必誰乎如臣者吹本濫竽汲惟短綆結綬寖踰於四載
濫巾何意于九遷辭宰掾佐儒官蛻簿書之凡質點禁
林貳祕府陪文士之英游官僚徒採如春華柱史蔑聞
于辰告詎期睿奬更玷親除六學士三舍人何敢望一
時之名勝四三王六五帝若為兼兩制之發揮難酬雨
露之恩交積淵冰之懼兹蓋伏遇皇帝陛下聖神天造
剛健日新河西頌天子之明能見萬里山東感武夫之
聽迄濟中興良由號令罔有不臧匪獨文章煥焉可述
斧藻益彰于聖作網羅顧及于臣愚命服斯皇恩綸有
煒臣敢不恪共官次感誦君仁敕經鳳閣鸞臺獻替無
裨于大義名列雞翹豹尾論思合罄于小忠
謝御賜詩表
臣有常憲遞直玉堂帝庸作歌驟頒寶畫詞林盛事儒
藻榮觀(中謝)切以内禁申嚴諸儒儤直八磚晚簉未許
倦游三伏早歸纔容夙退率沿唐世以暨本朝惟昭代
之右文於儒臣而假寵凝酥入詠昉常錫於宸章前席
興思億荷蒙於聖製至如易簡尤遇熙陵彼皆傑然之
才宜被煥乎之寵如臣者汲同短綆吹類寒竽自慚操
上水之舟每念草歸田之賦比由夜直首沐天恩郢醪
初設於上方閩茘仍頒於遠物事光前代眷迴異時未
踰浹日之期重拜非煙之瑞身兼兩制濫陪從雍之班
運際千齡驟捧横汾之作恩由上出感自中深兹蓋伏
遇皇帝陛下睿藻日新皇猷天縱虞絃恊奏上同帝舜
之乃文漢筑漫歌俯陋高皇之未學奎畫龍鸞之眩晃
天章河漢之昭回若稽淳化之初絶出中興之後聖謨
有煒至德難名臣捧戴有榮襲藏惟謹寫之琬琰所宜
續舊制於金坡傳之子孫常恐發神光於蔀屋臣無任
瞻天望聖激切屏營之至景定五年六月某日朝請大
夫試中書舍人兼權直學士院兼同編修國史實錄院
同修撰兼太子庶子臣某表
進和御製詩表
恭惟皇帝陛下睿謨濬發聖藻彰施天縱又多能侈龍
鸞之妙畫帝光飭萬物掞河漢之宸章比詞臣入直於
金坡乃御製親頒於寶畫焜煌聖作黼黻儒流賜龍箋
之題淳化初褒於易簡揭玉堂之榜紹興重錫於麟之
兹興起於人文亦對揚於祖武臣謬充鼇禁叨被龍光
羞薄技之前陳持庸音而賡載大明委照爝火安敢以
呈輝迅霆發聲衆籟自為之息響退循荒斐彌積兢慚
謹恭和成二首上瀆聖聰
除禮部侍郎謝上表
王制禄則贊書久塵内史帝咨能而典禮遽貳秩宗帶
悸有容衣華已泰感深滋懼恩厚難任(中謝)竊以侍從
班穹禮官責重韓愈奏薄技自許文章叔孫召鄙儒不
通時變况復愧漢唐之士若為事堯舜之君伏念臣一
介羇孤千齡際遇甘泉宫玉堂殿承詔才慳水蒼佩進
賢冠章身德薄漫塵兩制初乏一長天章下飭於禁林
寵過令狐之夜炬海潤無裨於儲寀譏同公幹之春華
維鵜不濡瞻烏欲哺舍肉屢貽於潁谷歸耕獨戀於綿
田重汙高紳荐干閒廩遲頒俞旨早被恩言孰謂知禮
乎既慚綿蕝何以謂文也仍綰絲綸傴躬腰下之黃金
&KR0804;面階前之紅藥榮名過渥窳器易盈兹蓋伏遇皇帝
陛下任官惟賢知人則哲惟天明畏必惇典庸禮以代
天工作民孚先必發號施令而達民說詎容駑蹇疊冒
寵光臣内揆所蒙長懷未報聖人為禮教式敷降典之
邦彛明主可忠言敢愧進思之宸筆
進先皇御製宸翰表
臣某言臣先於景定五年六月同前學士牟子才恭被
烈文仁武安孝皇帝賜臣等御書御製玉堂寓直詩臣
等尋於學士院刊刻立石者伏以龍馭神游深抱烏號
之痛鼇坡聖作空餘鳳翥之竒寫琬琰以甫成冒冕旒
而登進稍紆睿鑒深動孝思(中謝)臣庸譾書生遭逢先
帝繩樞甕牖本非潤色之材金馬玉堂久玷清華之選
頻對花磚而候影頗同蓮炬之分輝維一介臣曷當主
眷與他學士皆拜雲章聖肆筆以成書帝作歌而賡載
翠珉就刻欲刊懿典於金坡仙鼎告成頓隔威顔於玉
座襲藏增感捧戴知榮兹蓋伏遇皇帝陛下景運當天
重華協帝繼文之業用彰神藻之發揮見堯於牆允極
聖情之追慕恭陳寶軸肅上紫宸供奉當時自負貞元
之朝士傳誇盛事尚矜淳化之詞臣臣無任感天荷聖
激切屏營之至所有先帝御書御製詩一軸謹隨表上
進以聞
同知樞密院事兼參政謝上表
召節載馳促朝魏闕恩書狎被擢貳機庭恍驚詔綍之
新榮躐進籌帷之故步仰瞻天咫俯切冰兢(中謝)伏以
國之大事在戎況關兵本王任舊人共政實倚賢謨苟
非其人不在此位伏念臣材慚庸瑣運際休明兩禁代
言有感貞元之朝士六龍御極首登秦府之舊僚而臣
甖缶量盈桮棬澤殄三年罹棘已誤太行之雲飛一旦
塗芝又報長安之日近荷聖主記憐於中野徬徨之後
感公朝拔擢於窮山寂寞之濱與之琴而使彈未忘切
切招以旌而欲往寧獨遲遲已稽俟駕之誅更被出綸
之寵昔參宥命今副事樞藩臣勉諭於里閭貂使傳宣
於畿輔玉階布武方趨紫殿以稱觴奎畫陟明復踐黃
扉而預政股肱所寄踵頂莫酬兹蓋恭遇皇帝陛下舜
哲知人堯仁徧物元祐之開皇極既資彦博之壯猷慶
歷之對天章必擢仲淹之宿望英辟丕承於祖武孱儒
曷繼於前修臣敢不仰戴洪休自鞭駑鈍集思廣益無
能效智於廟謨同寅協恭惟知純意於國事
提舉官進上經武要略表
於昭皇武續唐雅之獻歌有赫神謨軼漢書之輯略吉
涓穀旦肅上瑤編(中謝)伏以國家紫蓋黃旗上應東南
之運金城鐵壁外嚴西北之防徹桑常謹於綢繆汗竹
不勝其紀載武有七德務保大以為先天生五材欲去
兵而不可恭惟皇帝陛下乾旋坤轉日照月臨登瀚海
銘燕然蚤欲挽尚文之弊賦采薇歌杕杜永無忘經武
之勤詰爾戎兵戒我師旅惟中興五世之業丕顯丕承
自淳祐四禩以來且攻且守爪士持弓而禦塞元臣授
鉞以臨邊北復襄樊南通交廣候望不撤乎四境籌帷
每出於萬全馬飲江湖坐送佛貍之死兵傳風鶴遄驅
草付之亡既侈伐功爰修武志混夷駾矣聿昭禦侮之
良皇王烝哉丕播駿聲之烈視諸故府欽乃攸司裁為
百卷之奏篇必提其要載纘九年之行事皆聚此書臣
等莫補宏綱願規常德春秋無義戰於二三策以何稱
帝王有要經斯十一征而無敵
謝除觀文殿大學士提舉臨安府洞霄宫表
相印上還愧股肱之已隳宸綸中出知體貌之未衰侯
藩許避於鄉邦書殿仍兼於祠廪恩與天而同大感無
地以寄言(中謝)伏念臣猥以諛儒獲逢休運旁招俊乂
濫陪鴻翼之後塵利見大人親覩龍飛之盛際粤從初
政已躐近班千秋無閥閱功胡為取相公孫有狗馬病
宜亟避賢惟其未嘗施横草之勞是以久而負積薪之
困公朝寬大假告頻數而并容明主矜存宣問稠重而
不已而臣任踰其分福過於災不勝惟疾之憂終冀乞
身而去疊干宸聽迄荷天從錫祕殿之穹班予便藩於
本郡尚方薰茗以厚其寵御府金幣以華其歸終然徇
傴僂之私展也賦支離之粟恭惟大造絶出常倫兹蓋
恭遇皇帝陛下仁深善貸德本好生念其景迫崦嵫尚
憂盈滿憐其身填溝壑將遂宜休姑無意於榮名俾自
儕於舊弼寵綏若此報稱謂何臣曷策枯羸仰酬高厚
冢宰掌邦治既蔑效於涓埃華封祝聖人當力勤於香
火
賀皇帝登寶位表
統接千歲王者無私明照四方大人有繼華夷胥悅宇
宙一新(中賀)恭惟皇帝陛下神授英竒性鍾睿哲聖功
養正期於傅不勤而師不煩帝位履中必也天助順而
人助信謳歌有屬歷數攸歸遵聖父之顧言敬保元子
奉太皇之慈訓擁佑神孫稽春秋立嫡之文法大易體
元之義一人有慶天下為公臣荷朝厚恩忝國舊輔河
清海宴共欣聖作之辰山高日升快覩時平之象
