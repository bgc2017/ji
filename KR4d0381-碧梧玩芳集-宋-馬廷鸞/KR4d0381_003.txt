碧梧玩芳集卷三宋馬廷鸞撰
赦文
皇帝登寶位赦文首尾詞
門下帝王統羣生實任撫綏之寄春秋正五始况承付
託之初仰惟先皇丕昭前烈繼序十有三聖光紹寧宗
享國四十一年遠幾仁祖視民若保事帝如臨以江海
之量優容羣言以雨露之恩渗漉九有時和屢格敵難
坐消日引月長久於其道蚤朝晏罷遹求厥寧聖躬莫
憚于焦勞冲候遂愆于節適興言菲質恭侍宸庭觧帶
靡遑所期日間抱弓何及詎意天摧驚聞憑几之言俾
奉纘圖之重恪承慈極勤撫多方創鉅痛深且嬛嬛而
在疚投艱遺大尤栗栗以弗勝惟天地之德好生惟祖
宗以仁立國矧屬君臨之初政式循覃沛之舊章可大赦
天下於戲天付有家傳在予必稽謀而疾敬德父有天
下歸于子惟永念而弗棄基庶能慰六軍萬姓之同心
于以答中國四夷之望治尚賴忠賢碩輔文武具僚協
濟康功共扶休運布告中外咸使聞知
德音
烈文仁武聖明安孝皇帝祔廟德音
門下朕永言孝思以當大事於乎皇考維繼序之不忘
瞻彼昊天欲酬恩而罔極喪飾三年之紀葬遵七月之
彛龜筮告期龍㡛即路天維顯相胥江之波濤不興民
靡告勞會稽之人徒畢集甫臨真域式迄羨封八翣五
重必誠必信千秋萬歲既固既安吉仗廻虞新宫登祔
嗟嬛嬛在疚之日賴蹇蹇匪躬之臣三公在朝力請廞
儀之辦護百官承事咸遵命戒之驅馳念雖循儉約之
訓言顧寧免繹騷之煩費菆塗載啟京師同陟岵之悲
窀穸孔嚴近輔奉因山之役輸勤惟謹趨事敢稽井賦
縲囚悉從寬宥岳祇瀆祀咸與封崇亟敷湯網之寬少
慰堯墻之見時為舊典匪我私恩於戲唐宗葬近橋陵
未忘孝敬漢帝魂思沛邑尚議復除知予仰體于遺仁
咨爾具敷于德意
制
皇太子妃全氏立為皇后制
門下王位在德元所以接千歲之統后職聽内治所以
形四方之風朕肇總乾綱儀圖坤載文王為世子問安
嘗共至於寢門太姒嗣徽音思媚益仰承於京室稟奉
慈闈之命延登中壼之賢涓選剛辰誕揚渙號某氏冲
嘉而淑茂懿敏而靜專居勤圖史之遵動中環佩之節
仰惟聖父謹擇儲妃興懷慈憲之家我之所自出爰得
元良之配因不失其親褘褕粲入覲之儀衿帨盛來賓
之禮天作之合人無間言而能謙毖自將柔恭有恪寒
温親旨甘之適夙夜期儆戒之成漢觀錫名鍾在太孫
之愛唐宫臨澡增益慈皇之歡朕丕紹帝圖敬敷民則
怡怡愉愉而奉太后兹惟即阼之初雝雝肅肅而惠宗
公端属御家之始矧明揚於親訓仍申諭於𦕈躬謂子
事母婦事姑既無違禮男正外女正内當舉上儀加重
翟以玉笄範盤螭而金璽式遵隆指茂建鴻名於戲朕
承長樂之顔后則佐餕於東内朕奉清廟之祀后則親
蠶於北郊關睢有正始之基葛覃為節用之本順隂陽
之義則家理侔天地之行則物宜胥示化原永綏福履
可
與芮特授中書令制
門下朕丕惟叔父追仰先皇兄弟孔懷素篤同生之愛
禮儀既備茂宣往送之勤穆陵届竣事之期慈極促報
功之典欲酬使範宜峻朝章襄德第勞邦彛未之有改
先意承志親命不得而違式隆專席之榮具諗垂紳之
聽具官某躬全明德地極茂親一體先朝符開元羽翼
之頌示儀宗室陶周南信厚之風藩衛尊強磐維鞏固
迪維冲子克紹慶基文帝應大横初協纘圖之兆元王
為季父實依秉德之陪瞻望軒臺肇營禹會永言孝思
孝思維則何勝陟岵之悲因心則友則友其兄恪赴在
原之急念昔歡承於棣萼乃今愴奉於菆塗反也如疑
遽不陵節龍輴鳳翣初就因山之形玉座黃陵載迄羨
封之役其儀不忒而哀有餘若稽秀邸之親賢克奉阜
陵之襄事嘗以紫微令之重兼為大父行之華盖雖天
下之達尊勿替先王之敬典增隆巖石申衍圭畬惟三
省長官之罕除盖中興百年而再見夙稱華重允極褒
崇於戲同姓之國五十三周尊康叔中書之考二十四
唐重汾陽邦家有榮古今鮮儷願膺茂渥永介繁禧可
與芮特授武康寧江軍節度使依前太師判大
宗正事嗣榮王加食邑實封制
門下朕初紹丕圖恪遵慈訓棠棣孔懷之愛仰體先皇
行葦内睦之仁孰加叔父摭紹熙一時之令典有憲靖
雙節之殊褒友則因心昔未酬於素志言猶在耳今爰
属於𦕈躬如對咫顔用孚羣聽具官某暉聯皇極德重
宗磐元王帝弟之最尊多閱義理河間宗室之大雅獨
備温仁厚叙親賢時維昭考聳民瞻之赫赫莫重建旄
訓公族之振振有華襲爵式相好矣禮亦宜之粤予宅
恤之初追感盡倫之義求而弗得望而弗至惡乎用情
敬其所尊愛其所親庶幾達孝况承治命具有舊章是
用端策㳙辰揚庭渙號衮衣赤舄仍冠公槐夀甲琱戈
加崇將鉞舊組不移於洋水新麾增煥於雲安順考邦
彛三公進兼兩鎮特優宗老累朝曾不數人併衍爰田
申陪真食敢云馭貴惟以篤親於戲稽漢制之兼郡連
城用彰殊禮慨唐宗之大衾長枕能不愴懷式介蕃釐
以綏茂渥可
賜告口宣
有勑統紹先皇恪承遺訓行尊叔父式茂殊褒兼兩鎮
以升華肅羣工而誕告對揚前烈祗服明緡
與懌特授保寧軍節度使制
門下朕丕承聖緒厚睦天枝封同姓以旂式嚴周典建
諸王為輔益廣漢恩眷言秀邸之宗英上系昌陵之祚
嗣仁先篤近愛必惟親况資歷之既深孰褒揚之可後
登于齋鉞渙以明綸具官某德度粹夷才猷膚敏高陽
苗裔紛其有此修能河間詩書卓爾近乎大雅頃繇帝
胄服在官聯立朝推中壘之簡廉事上極汝陽之謹潔
黟水之民康乂浙河之使光華已躋郎秩之榮斯陟戎
班之峻留朝列邸又閱再朞朕鑒在角弓庇懷葛藟厥
有彛憲以旌九族之親豈無他人難比諸姬之近特加
異數固匪私恩是用輟自承流寵之植屏十連為帥超
居上將之元百世不遷永毖大宗之祀優游壽館衍拓
真畬於戲人道尊祖故敬宗天道好謙而惡滿親之欲
貴有如爾祖憲靖之賢高而不危尚服先朝淳熙之訓
肅聽朕教追孝文人可
賈似道依前太傅右丞相兼樞密使加食邑制
門下朕祗遹寧考率由舊章惟王發政施仁續周家忠
厚之脉命相布德和令輯漢書寬大之文董時官修繄
我宰輔裁成義類等百世莫之能違謙避恩徽以三公
不易其介肆陪井賦敷錫渙綸具官某宏材周事物之
幾微粹學洞古今之源委讀書不讀律欲致君於堯舜
之隆治法與治人常慨世於周秦之敝以勤勞穆天縡
以公恕秉國鈞四方既平念昔搶攘而非甚有紀百度
維正及今閒暇而屢省乃成禁罔闊則寧漏於吞舟經
制定則靡容於亡楫謂魚麗法度缺矣不幾小雅之盡
隳若行葦福禄成焉盖本我家之世積信令皎如日月
寬條沛若江河上紀先朝式至今日乃光烈考聖謨洋
而嘉言彰予臨兆民歷年多而施澤久前為律後為令
小作紀大作綱洽民心而不犯有司式顯有虞氏好生
之德宣主恩而建立明制是資仲山甫將明之材總齊
悉上於羣書褒賞宜申於絶席一成而不變既昭昭象
魏之垂三命茲益共顧懇懇師垣之避凛莫踰于素守
姑申衍於真畬庶幾表大臣興謙崇遜之風可以厲人
心立經陳紀之外於戲六典之建為民極爾尚式時周
公一夫不獲曰予辜時則有若伊尹勉攄素學儷美古
人翳我宗工奚煩多訓可
口宣
卿寅亮天工綜裁邦憲維師避寵姑曲徇於一謙成渙
疏恩兹申陪於多井祗承茂眷永翊丕基
同知樞密院事葉夢鼎除参知政事制
朕以眇質初紹鴻基天全付有家孰堪多難王圖任共
政無若舊人久協贊于機籌宜晉陪於宰籍式彰枋用
乃播綸言具官某識洞萬幾道該衆妙簡知聖考貽厥
燕謀初建儲闈訓于舊學属抱遺弓之痛具宣奉瑁之
勤佐佑冲人罔負先皇之顧託鎮定大事欲紹前哲之
聲猷終仰丕成以光初政稽用師言之錫聿參台路之
元永建乃家藉垣墉之保以輔台德資羽翼之良朝有
老成國其康乂噫堯在萬世孰能慰羹墻之思舜欽四
隣其必賴股肱之助顧惟宿望奚徯多辭可
簽書樞密院事姚希得除同知兼參政制
朕未有艾率昭考以繼猶王用丕欽圖舊人而共政晉
貳三軍五兵之本併參一日萬幾之繁乃播綸言式彰
枋用具官某德全方大望著顒卬參帷幄之謀先帝早
加於大用偉衣冠之侍冲人尚及於從游悵杞國之悲
摧悼周家之降割敬保元子克酬弘濟之言敷求哲人
不負維艱之託迪惟初服式仰丕成邊尚宿師朝方莅
政徹彼桑土孰先事以綢繆莫予荓蜂疇後患之懲毖
宜資賢老周緝化幾臣人顯哉必嘉謀嘉猷之入告孺
子王矣惟立政立事以自今可
太常少卿湯漢特授起居郎兼職仍舊制
朕初承基緒渴想典刑戲言出於思立之史佚舊學遯
於野顯乃甘盤具官某造詣宏深操守純固慷慨望古
志獨得於幽尋博雅通今道固期於兼善昔予幼學夙
得良師首陪翊善之講明繼簉承華而衛翼起商芝之
隠久矣從游却齊蒿之邪引之當道兹予臨莅遲汝歸
來動則左史書必纂言於玉陛學為王者事尚卒業於
金華細聽嘉猷以裨初政可
守太府卿兼國史史季温特授起居郎制
朕光履基圖樂親耆艾武帝問治道蒲輪甫起於申公
成王無戲言桐葉豈書於史佚登而鴻碩立我螭階具
官某蚤以蜀珍見推國器越在外服既茂著于嘉庸立
乎本朝亦峻登於顯序山林獨往松栢後彫粤予纂紹
之新還爾班行之舊可使耆老大夫之久次實為典刑
宿士之超遷天子有史官密賴繩愆而糾繆春秋書大
事庶幾廣記而備言毋憚直前是為報上可
朝請郎守御史朱貔孫特授右諫議大夫制
朕纂紹基圖恢張言路採蘇軾封章之語以厲憲臣有
陽城伏閤之風斯為諫長甫頒親筆亟下除書具官某
正論回天忠氣貫日粤受知於穆考俾重列于緊官詰
當道之豺臺綱甚聳灌託社之鼠宫省為清本聖主之
可為忠言亦直臣之不畏強禦昉新臨聽式廣咨詢闢
門達聰方導人而使諫明目張膽豈有責而不言惟諫
省虛常侍以弗除故上坡自雜端而徑陟内箴王闕外
儆官邪爾乃慎則有嘉謀其惟入告予其懲而毖後患
無使拚飛可
朱應元除右正言兼侍講制
法筵第一義已高攀檻之風諍臣有七人亟晉伏蒲之
選允為異擢匪直序遷爾篤實恢閎剛方沉毅對仗蚤
聞於獨擊時論翕歸乘驄更喜於重來風稜愈勁奚獨
烏臺之振職徑從騎省以升班輸禁闥之忠有猷則告
侍細氈之講非道不陳汝宜戒於面從朕方引以自近
事聖君者無諫奚取荀卿之言惟大人能格非盍體孟
軻之訓愈增諒節益簡清衷可
梁椿選除右正言兼侍講制
察事行馬外蚤聞對仗之彈拜疏延英門聳觀伏閤之
諍蓋欲措朕躬無過之地是必資天下敢言之人以爾
秉心端夷植學醇正昔褰裳以去良由魑魅嘯凶之時
迨峩冠而來竟行獬豸觸邪之事首除貪濁務戢奸回
不為御史必為諫官蓋酬夙望今之小坡古之遺補匪
直序遷仍晉侍於細氈靡憚攀於折檻名將留遠職在
格非今得正人豈待著諍臣之論後有良史當續書諫
苑之篇可
