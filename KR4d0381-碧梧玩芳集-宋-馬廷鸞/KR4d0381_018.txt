碧梧玩芳集卷十八宋馬廷鸞撰
記
饒娥廟記
娥立節唐寳應壬寅更五代暨先朝迄于今五百二十
有七年歷壬寅者八矣嗚呼唐於此時銀貂縱横王室
如燬妖狐起仆河朔為墟斯六隂之窮也而有貞女子
行烈丈夫事獨於吾州邑見之幽姓而節亘千年荒江
而名振八表斯昭昭者豈偶然哉制書之賜于唐者一
于先朝者一石章之立于唐者二于先朝者八自娥立
節以來八年而祠與碑立二十年而唐制書初下柳河
東之碑繼立百一十年而廢碑再立二百一十六年而
先朝邑官碑隂有記又三十四年而宋景文之史有書
又十五年而遷廟立有碑又百六十年而别廟立有碑
又二十一年而先朝制書再下褒表者節義也自娥立
節以來百有一十年而初祠焚前碑燬又四百有六年
而别廟焚衆碑悉燬廢興者時變也嗚呼節義貫天地
時變自古今綱三常五寧同榱桷以俱焚天典民彛豈
與瓦礫以偕燼譬如衆星分耀日轂冥濛有時而陽耀
大眀四瀆争流滄溟浩渺有時而鯨浸洞開又安知無
惻怛勤民慷慨望古為之興仆植僵者乎盖娥之英烈
地行為神空飛為仙或搴月窟之芳使士之舒翹揚英
者叩焉或灑天瓢之霖使農之植稻種黍者祈焉於是
别廟焚羣碑毁之十年當彊圉大淵獻之歲邑人稽贊
府應公分祠東山之始謀踵文元楊公遷祠邑西之舊
規而新大之其眀年三月壬子首事六月庚辰落成前
築月臺中敞殿宇丹雘粲然鼓鐘爐案備具祠之初建
也有白犬伏神座下依依終日投之魚肉不食囓灰而
去不知所之豈異時娥感父屍固有銜機梭之祥而厖
也復出于斯時歟吁嗟厖兮彼固進不得擬桃花以扈
嵩洛之塗車芻靈退猶得附黃蒼以彰吴越之義夫烈
婦也生斯時覩斯異者欲不流涕歎息於斯而不可得
也於是士民相與授簡於里之病叟而記其成焉娥之
烈前人之述備矣無復諄譫贊一辭姑詳廢興以紀時
述幽靈以感物而已病叟者卧中條山久幽不死而名
不稱焉者也叟既成文又作迎享送神三章俾歌以祀焉
而并刻之其詞曰
日吉兮辰良芳菲菲兮滿堂蕙殽烝兮蘭藉奠桂酒兮
椒漿靈連蜷兮既留爛昭昭兮未央駕飛龍兮于征邅
吾道兮鄉之長城波滔滔兮淚盈盈望汾潭兮磐石横
僊灘兮揚靈揚靈兮未極隠思君兮太息朝馳騖兮江
之潯夕弭節兮縣西之側待娥不來兮使我心惻
我生之初尚無為我生之後唐世衰有父溺死兮誰者
憐之呼天與地兮涕漣洏至險不測濤與風至幽不仁
魚與龍至孝不昧感即通豈人之靈兮不若厖之雄惟
天地之無窮兮哀吾生之弱齡往者吾不及兮來者吾
不獲觀其敗與贏愚公老矣山為平精衛藐然海為傾
枕吾戈兮縳爾纓猛志毅氣妖氛澄昊天克鞏兮靡人
弗勝誦娥之烈兮摇我心旌
自我天覆雲之油油大田多稼兮屯膏是憂雄虹朝隮
兮雌霓夕虬觸石兮通氣雷車兮電幟雨甚至兮神哉
沛農有成功兮懷雞黍之招邀士未失職兮冀鵬鯤之
扶摇錫之豐歲兮俾爾餘饒報以修程兮匪我宣驕揚
桴兮拊鼓餞飈游兮遠渚欲少留此靈瑣兮日忽忽其
將暮祝娥之來下兮慰我士民于終古
老學道院記
玩芳病叟結小樓於林居之後棲書其上而挾冊其下
以老學道院名之夫學幼者之事也禮經云人生十年
曰幼學等而上之至七十曰老而傳未聞當老傳之年
而反區區乎幼學之事也且幼者壮壮而學則人勝以
天冺壮而老老而學則力疲而氣衰白首紛如烏用是
佔畢者為哉吁顧苐弗深考耳天下之生久矣老于閱
世有興亡老于學道無古今昔者商周之際老學在箕
子父師之尊圖書是典若敷言若彛訓箕子胸中一洪
範也然而欲哭欲泣盈其懷麥漸黍油觸其目不得已
推其學爾汝時君而告之曰如此而昌如彼而凶其所
感深矣戰國之際老學在荀卿自夫子殁而微言絶孟
軻死而正學不傳六王敗姬四海為嬴厥或修列大夫
之闕卿最為老師逃䜛廢死且訓其徒曰皓天不復憂
無疆也千歲必反理之常也弟子勉學天不忘也其所
期者厚矣秦漢之際老學在伏生濟南高隠何必商山
之冥鴻九十傳經何必魯堂之深贄先儒謂濟秦之險
以通於漢者叟之力也漢魏之際則鄭康成管幼安其
人也炎運灰矣當塗峙矣玄之年七十公車召而不就
使者逼而不進閒居以養性覃思以終業病篤戒其子
以羣書腐敗恨未能于禮堂寫定以傳其人焉寧之年
八十四居遼海非經不談歸田廬有命不應白帽布裙
舞雩而風少非漢人老非魏人尚矣哉晉宋之際唐五
代之際則徐野民司空表聖其人也劉之興一老之涕
滿頥李之亡六臣之顙不泚集於枯與集菀者異也然
而人自覩謝宣眀面我不受其詆訶人自書徐干木紙
尾我無與其軒輊八齡所讀者遺經三十卷所成者舊
史而已儒失其柄武玩其威中條之居滌煩濟勝禎溪
之人知非耐辱亭曰擬倫志所著也亭曰修史勉所職
也年六十七自傳休休以與靖節醉吟第其品級于千
載之下不亦卓乎此七八君子者代則易年則耆學則
二千數百年一日也盖陸放翁嘗以老學名庵矣吾嘗
欲纂古今儒學之旄期稱道不亂者起三代而下至我
朝諸公為老學傳疾病未能也姑書七八君子之云為
誌于石少須臾無死以贊頌其萬一且效通德公取吾
腐敗羣書禮堂所欲寫定者雖不足傳其人猶足託吾
子孫於千歲云著雍困敦之歲無射之月晦日余年六
十有七表聖著傳之年也
遺老軒記
蘇黃門輔政於元祐謫官於紹聖歸居於崇寧諸子為
之築廬潁濱其自言曰吾潁濱遺老也嘗自諫官不五
年與聞國政雖號為得志而實不然今退居杜門不與
物接心之所可未嘗不行心所不可未嘗不止行止未
嘗不如意平生之樂莫過今日蘇公之所謂遺老者如
此晉秘書少監徐廣東莞人也劉氏易代之際廣悲感
流涕或責之曰徐公得無少過廣曰君為宋朝佐命身
是晉室遺老悲歡之事固不可同徐公之所謂遺老者
如此然則一遺老也樂莫樂乎潁濱悲莫悲乎東莞何
也要亦各適其適而已從容乎老檜修竹之間嘯傲乎
鳳臺平湖之上避事已謝客養性不看書蘇公之所為
也守丹徒之墳墓懷京口之桑梓八齡手不釋卷一歲
徧讀五經徐公之所為也有士於此壯誤恩華晚逢傾
覆其始也類蘇公之不如意而無其晩歲之樂其終也
類徐公之不可同而有其暮年之悲於是家有林亭篋
存竹素亦妄以遺老自名於二公宜何擇焉曰吾進難
企乎潁濱是猶傾而未顛之初也易曰履霜堅冰隂始
凝也蘇公之時以之退已墮乎東莞是固淪胥以亡之
後也玄曰海水羣飛蔽于天航徐公之時以之為蘇公
不可舍徐安歸抑二公皆八十餘老則造物之所賦厚
矣士當踰六垂七之年久生何益飾巾待終而已不然
則古之人有上相誇榮中台耀寵時開一卷時飲一杯
老而自樂何樂如之盖自名曰長樂老矣然而斥以寡
廉登之雜傳國則興亡相繼身則富貴自如歐陽公司
馬公恥之士亦恥之是為記
墓志銘
舒城汪主簿墓志銘
新進士廷射舊未有淳熙初至尊夀皇聖帝嘗諭大臣
今欲文臣能射御武臣能詩書越眀年上御射殿按進
士射合格者推恩有差餘皆賜束帛恭惟聖眀寵綏俊
選砥礪材武於萬斯年按為典故今國家取士自禮部
奏名以至親策按射具如故事里人汪君繇鄉舉恩詔
許入對君少年固以詞章拔鄉解其平居自業則不直
齪齪弄文墨為舉子業盖兵書最眀習弧矢尤號精有
司第君射為合格銓細入蓬芒一言不相應輙不得調
君守選久之得主廬州舒城簿以歸廬被邊州也舒城
屬邑也主簿文吏也君周旋其間亦安能暴耀所長以
罄其孫吴之書英衛之技也不久而病病輒以不起聞
嗚呼彼猿臂將軍之不侯非命也歟君諱某饒之樂平
人幼持身修謹為才子弟好學夾持以賢師友丙子秋
試君弱冠業已高在得中㫪官不奏第退而益修其業
貪夫蕰年君倡發私廩是故里無饑民鄉夫閧役君要
束義籍是故官無缺事親年高君以舉人父母恩封榮
其親兄之子孤君以猶子之義撫其孤盖君之居官行
事不可見其孝於親友於兄弟施於鄉閭者已卓卓如
此矣初君既連蹇不得志于奉常則慷慨拜書闕下萬
言以正君心凝天命謹邊防節財用稱提楮幣訓練軍
伍之說自獻于天子奏入登聞鼓院以小紙示僦舍守
翁若將留君以待上命者已而報聞君因得游諸公間
若給事尚書鄭公發祭酒禮侍葉公夢鼎左司戶侍曾
公潁茂皆令出我門下受爵拜官諸公與推挽焉余交
君舊君之子某從余游滋久滔滔孟夏君孤蹇征淮訪
余語離余方杜門避囂有言不得聞古人有回路相贈
之義而未能出一語某來告曰先人盖棺事定矣出處
一時死生萬古先生無惜以前日有味之言為今日不
朽之地乎余愴然不能辭曾祖某祖某考某生乙夘殁
丁巳窆于雙牌方氏男女幾人嗚呼淮氛甚惡野無居
人有寇至邊邊軍夜驚其有能發一矢庶幾於景德摧
亮之事乎倘此事出於儒者豈不足以羞武夫之顔而
奪之氣又庶幾對揚祖宗寵綏俊選砥礪材武之萬一
乎憶君未行時淮西部使者以書促其至余亦嘗為廬
帥吕侯言君材美君抱藝死山林余固不得不為君悼
惜也已銘曰
君無往兮淮之陽舉長矢兮射天狼邊風冽兮隴野茫
釋掤鬯弓兮老故鄉君永歸兮雙碑之墓山巃嵸以蔽
日兮雲霏霏其承宇春蘭兮秋菊長無恨兮終古
總領秘撰費君墓志銘
余讀詩至匪風之末章曰誰將西歸懷之好音未嘗不
泫然流涕也盖東周而西懷者岐豐之士大夫文武成
康之遺也國家玉斧畫河睠焉殿西異時拓天扶日盖
出西豪過江百年岷峨悽愴扶㩦保旅而南者可以僑
置東益州矣矧復與荆吳泯泯一息悲夫公費氏漢丞
相後諱伯恭字希吕世為成都人莊簡公之孫也本儒
家子遷房為貴公孫所後貴軒公以儒術為西州大帥
蜀難㩦家南下以編簡從紈袴以俊選造秀侣丙午拔
漕薦不第俯就京秩初筮為西餉官屬再調浙西帥司
酒官轉東餉幹官辟主管文字自國家多事戊巳雲屯
庚癸日呼餉掾無他鞭筭而已公檢防錢粟補苴罅漏
以贊其長由是無師不宿飽之虞而有軍無乏興之喜
頃入宰浦城浦城閩壯邑也邑政宜民民咸安之公嘗
為余言邑民甚醇吾政多暇嘗晚步閱㕓俗以驗吾政
否臧則父老輙持茗椀為長官夀熙熙然父子如也吳
雨巖號為當世吏師聞風納交復欲以餉所辟會公除
京帑外補貳郡三山三山帥府貴寓森立有名卿嘗以
事抵公府公當官而行無所阿徇卿為愧謝曰不如是
何以為南府判會計錄之作俾來者稽以為驗於郡計
有功焉當堅邊設候之時擅治法征謀之選沿江制副
治九江公參其軍事府罷輙奉朝命兼攝諸司列校風
從三軍鳬藻公所調娱多矣由是守蘄攝黃守舒以至
司江庾護淮漕領西餉皆雄司也朝廷不至用違其才
公則所至官修其方材可為時不可為矣公涖官雄劇
受任艱危排山倒海而扁舟獨航破柱傾梁而孤木横
支難乎不難乎其間關而英簜是移則遯尾之厲不敢
辭也其繾綣而羈絏以從則滅頂之凶不遑避也要亦
臣子一至之分而已鼎遷物改公由閩而鄞而杭疇昔
西山南浦之間爾宅爾田不堪回首矣嗚呼眀夷傷也
傷於外者反於家公既違大易之序矣鴻飛遵渚公歸
無所於汝信處吾敢忘詩人之意乎挽公來鄱種秫東
臯結茒西塾松風萬壑意及而文哀夕陽西流破涕而
為笑余與公同之忘其吳蜀之隔也居無何暴客訌旅
瑣之巢伏戎抄豐蔀之屋兩家資用蕩析余守先人墳
墓不能去家人女婦輩偕公依邑㕓以居公與人有情
於物無著時僚邑士皆樂從之游乙酉冬余悼亡公來
弔甚哀留止信宿乃謂余曰吾丘墓遐思則枕簟餘潸
在蜀者遠不能尋在洪者老不能往因放聲長號余亦
不知涕泗之横集也詎料閱歲餘而公已無意於斯世
耶夫人楊氏平舟公女也一子世文婦馬氏余中女也
孫山孫公殁之日丁亥五月也葬以其年十一月得吉
卜於余里之宜斯園自世變以來蜀客皆莫知其所往
獨前温陵譚侯應斗與公里人相好而居相近也譚侯
之状公行也事有源流辭無枝葉足以傳矣世文礱石
速銘昔余在中書公驅馳外服稔其才猷因與來往余
避賢病歸舊雨無蹤而偃月有萌公乃拳拳以其子請
昏焉余惟恐累公公顧欲親我也生於我乎親殁於我
乎銘余後公死尚何辭嘗聞蜀叟言莊簡公當韓氏專
國時其獨立也不可得而戚疏其勇退也不可得而繫
維公在邊效命之秋正在廷擅事之日其心平識遠有
莊簡之遺風銘曰
岷峨之西中大江真人玉斧畫我疆異才間出駭四方
紫巖拔起賓太陽虞趙諸公蔚相望朝辭劒閣暮巖廊
公之先祖簡且莊燮調大化參翶翔百年人物盡珪璋
故家喬木扶眀堂蜀雨其濛四表荒吴天來下萬里航
司土子人靖我邦飛芻輓粟峙乃糧悠悠蒼天一星黃
大厦如傾誰棟梁黍離麥秀神内傷蘭摧桂折人云亡
公不少留我涕滂鑚石埋辭永公藏
