灊山集卷二宋朱翌撰
五言律詩
賀陳内翰去非三首
聞道催宣召傳呼入翰林堂高初上玉帶重更垂金煩
悉周公誥丁寧葛亮心調元知有日天意向君深
夢獲生花筆祥開視草儒奉天專仰陸元祐只傳蘇蓮
影光分燭絲紋細結絇禁中頗牧在夙夜贊神謨
夜到甘泉捷光搖建曉魁唐家方再造漢德已重開太
史書雲後羣公賀雪回十行寬大詔早晩出銀臺
出城
少策經營飽多方處置閑樵談消一日野坐看千山白
鷺遠飛去微雲時復還展開新樂地攻破舊愁關
城上觀月
月上孤城早山迎雉堞低四天浮沆瀣萬瓦貯玻璃松
獵風聲北江搖斗柄西諸公宜欵曲吾且倚枯藜
示葉令
舟楫三吳客江湖二月寒交情元自淡酒味莫嫌酸日
者坐何事君乎能自寬不來同一醉何以解憂端
示李令
春色遽如許春愁無柰何看山連楚越端坐惜羲娥吾
子頻相見新詩苦未多試穿一兩屐從我上烟蘿
轎中坐睡
飽食登長道箯輿枕臂眠鼻間真栩栩腹外亦便便徙
倚兩竿竹咍㘆四僕肩忽然成小憩放手即醒然
寄王承可
籍甚王郎子揚州一再逢至今清夜夢猶在笑談中想
見芙蓉句空懷楊柳風着鞭來不晚聲價動諸公
寄葉應之
人老江湖外官拘簿領緣劇談嘗共夜好句得先傳行
李無他阻朝廷有闕員相逢一笑喜已種玉為田
寄符正民
體力今何似函書闕到門匆匆緣不暇負負復何言此
日忘疎遠明公實見存捫參懷蜀道叱馭憶王尊
五更不睡
擂罷城頭鼓膏凝燭下槃忩留三尺月纊挾五更寒事
事華巾結年年紙帳寬梅花正好在青女莫摧殘
曉出
浩蕩乾坤曉凄凉客路窮小舟輕劈浪宿霧密糊空累
重苦無飯時危甘轉蓬但聞淮上賊不敢視江東
初到曲江六首
度嶺三百里攜家五六人卜居依古寺愛日向初春時
有逃虚喜端無去客嗔團欒何所作不寐守庚申
昭代人無棄遐方住亦堪司分大火舍官作世南男守
拙休心匠忘憂縱手談平生不喜閙所欠一茅庵
燈火光元夕歌呼亦盡歡欣聞雪霏白愁失荔垂丹老
酒蓮花麴甜魚藿葉槃萬金書若到便可解憂端
嶺外山川最天涯草木芬曾經五月狩俱被一琴薰韶
石靜張樂舜峰高出雲真同適魯見何異在齊聞
草斷城頭路春來履屢穿雨餘峰染黛雲出嶺垂蓮眼
傍青林轉愁來白鳥邊中原好消息問取此江船
嘉卉懷炎德孤根幸斗臨象蹄交綠潤佛眼瞬紅深含
笑香飄坐素馨嬌滿簮老榕雖擁腫六月十分隂
丙辰人日雨雪
此地從來僻今朝自古隂五年猶作客一飯敢虚襟春
色豈終閟晨光宜早臨國香無恙否抱雪秀深林
有惠曾公逍遥樓字者
蒲阪今灰燼兹樓亦草萊如何三字大却到百蠻開屋
漏真能爾霜嚴可畏哉置之當座右親手拂塵埃
次韻胡明仲見寄二首(胡示辨正論)
雙鳥鳴方盛公今遂著書浮雲供一掃直筆用三餘孔
孟揚韓道乾坤日月如平生擊姦手發蹤(去聲)自桐廬
柳州非國語意恐亂詩書去草絶根本立言推緒餘斷
疑先近似反已問何如歲晩飄零甚歸歟指敝廬
歸自南華詩
衆綠揚新楚初晴中薄寒行山無闊步陟巘有遐觀蕨
紫拳猶小松黃粉漸乾無嫌一馬瘦徑度兩重灘
南華具素飯烹茶詩
頗有客倉卒初無具咄嗟家貧難辦素人衆不烹茶此
老來修供兹辰並拜嘉小船横一笛風引入荷花
南華道中詩
小市荒隄轉湧泉春水慳頻經石角舖不上馬鞍山橋
斷衝泥過松摧塞道艱草鞵牢踏雨更着一蓑還
晨起
曉日光穿戶衡門起及晨簷垂冰折柱澗湧雪鎔銀臘
取一時樂春期數日新曝書仍曝背自笑巧於貧
遣興
客去抽書讀愁來閉戶推眼花因酒劇書草更人催怪
石巧依竹淨瓶香引梅悠然鑑湖念又向鴈邊回
次韻張巨山正月十日遊天竺
欲飯雲邊寺先尋湖上春山川良是舊歲月又更新草
長烟如積梅晴粉自勻久留知不可暫過却須頻
猗覺寮晚飯
卒律葛答美鉤輈格磔肥翁川茶不媚何氏酒今非硯
水添池淺棋盤下子稀姮娥憐我獨未暮欵忩扉(卒律葛答)
(煎餅)
歸去來園南鄰劉家菜圃近許闢路相通
假道趨南浦排墻度小溝仙人中謫李鄰里外依劉良
友經時集清貧覺我優㯽榔初不設佳茗或相投
雨晴吳李過園中
聫璧來吾隱交歡只賀晴酌泉心不易指李話平生萬
木翠光合一池春水平更詢消遣法元自不容聲
告春亭
一丈寬鋤地三重密蓋茅分封鷗鷺境拾翠芰荷㘭正
爾賓中主居然國外郊老來俱倒置營圃不營巢
竟日成清坐因行或撫松牆隂連曲浪木杪涌竒峰要
路看公等閑鄉屬我儂未春花已盡春到若為容
自斷身將隠無嫌論少卑江湖雙桂楫天地一茅茨溪
篆行蝌蚪林粧囀畫眉悠悠昏復晝聊爾給其私
地僻
地僻門常閉家貧客自疎溪山行老我風月不欺予謾
有書成誦端無貨可居清江千里道持此問舂鉏
種黃菊
白日殆欲寢黃花能起予妙香來枕上正色立霜餘護
外勞編竹培深更荷鋤收功歸我枕洗眼讀殘書
重陽不見菊次諸公韻
我圃黃花晚君行不下輿屏居甘寂寞佳節愧空疎小
待西風急頻游夏屋渠開時即重九那恨子來徐
遲笑秦昭舅吝譏和長輿當時雖說貴退步不為疎萸
實采重嶺拒霜臨碧渠梁王門下客先後有嚴徐
歸去思陶令安時似子輿近知園可灌唯恐菊相疎酒
幸濃如珀詩令價重渠看花隨早晚何必更因徐
菊以黃為正紛紛秪皂輿待寒緣耿介縱老不凋䟱秋
净花如染時遷水走渠惟留五字句能不愧應徐
風流人稍間涉筆為題輿今我思黃菊攜君近綺疏先
秋飄桂子出水老芙渠俯仰俱陳迹聊書歲執徐
西風吹露斝晴日駕香輿羡彼根莖茂憐予齒髮䟱功
成身老健重味笑軒渠甘谷誰能汲瓶甖走莫徐(予多種甘)
(菊入藥)
十月十四日立冬菊花方盛
黃菊一何好持觴惟爾從名應稱晚秀色豈為人容正
似花重九休論月孟冬霜威占清曉直欲犯其鋒
夜雪
夜集羣山雪寒欺一把茅紅爐無宿火黃絹有新抄坐
久燈排粟杯行橘解包頽然投敗絮老懶信兒嘲
謝邕倅寄佛面杖
自得閑居樂欣聞隠具來杖頭觀佛面掌内化龍才行
變黃金色依然滿月開從今不妄出留上妙高臺
遣僧澄收刈潼陽
下潠田將穫東屯稼亦收厭煩吾老矣為衆子行不一
粒生何處千箱慶有秋灌溪明日飯今日已無愁
送楊亨仲還建康
湖海重相面干戈早脫身亦知懷琰琬寧肯就風塵船
泛東吳夜梅尋故國春毛錐有持護如子豈長貧
金秀軒詩
金秀皆垂穎山園特有光牽牛高暈碧滴露小勻黃老
讀離騷傳兒尋急就章杜門觀化物吾得傲羲皇
過王監園
為問西園客秋花餘幾何敲門容剥啄此老正婆娑十
月為春酒今年得子鵝舉杯邀月罷擊缶仰天歌
戲事
相逢多戲事聊以度長年間出詩聫句時因酒合錢歌
狂無所擇棋勝亦欣然齷齪好苛禮逡廵不敢前
七言律詩
牡丹次韻
一日春工過潁陽名園次第欵侯王風流得見昇平瑞
氣味初無世俗香早託筠籠馳驛騎旋張羅蓋護晨光
最憐一尺槃盂玉穏上高鬟映額黃
畫舫何須載西子青裙今幸拜東王佛談非想色界色
天造玉皇香案香興慶池邊凝曉露善和坊裏借餘光
行聞綺席開東省飛鞚争馳御道黃(唐東省有看牡丹宴見南部新書)
跋司馬才仲六論
温公言語藥石譜猶子文章星斗羅家世有方能治國
宦遊無地可降魔諦觀深切著眀論平視賢良方正科
四海共知勲室後享年孰似賈生多
題蔣山草堂
俯仰之間跡已塵重來屐齒蘚痕勻晚菘早韭有真味
夜鶴曉猿無故人萬一可償他日願再三須卜此山鄰
北山大士乃吾祖烝蕙肴蘭長薦新
約徐令登妙高峰徐不至
衙鼓聲中百事休獨攀危磴看江流君脩吏課中中考
我且山行上上頭下視三千佛世界高尋十二仙人樓
聞思大士誰呼應願賜飛霖洗旱眸
後兩日葉幹攜酒
喜君釃酒吸鯨空置我飛雲卷霧中蒲鴿青浮初落蔕
冰蠶繭就旋開篷小凉已覺生衣怯短策能尋熟路通
直上高臺延望眼萬山横浸一溪東
題水雲亭劉升道福唐所居
沙合南臺會有期沙邊築屋俯清漪宋香陳紫丹成後
渭綠湘斑族盛時長者時懷流水念老兄元愛白雲知
一塵不到忘言處雲在青天水在池
雨後登城上亭
何堪濕熱坐支離且就虛凉看劇棋避雨唯應急走耳
登城願丐少休之江山政此成三絶耳目醒然亦一竒
突兀小亭吾畫篋真形妙境恣君窺
觀李思訓幸蜀圖
上青天路最﨑嶇藏日擎天却有餘既驗六龍行萬里
始知一卒當千夫望雲騅穩無前馬帶雨鈴鳴動屬車
縱有將軍天下筆不如無逸舊時圖
顔魯公畫像
結芻續體祭中丞鬼質何為苦見嗔千五百年如烈日
二十四州惟一人朝衣視坎趨前死羽服行山即此身
頼有區區張孝舉直言驚倒漢廷臣
讀劉太真碑
衮衣華藻刻堅珉下馬來尋剥蘚痕斷畫豈如絃可續
闕文猶冀石能言鬛村故址今仍在螭首遺蹤碎莫存
欲較智愚三十里又飛絲鞚過前村
黃守不飲茶
賓客相傳無水厄欣然脫屐上公堂滌煩療渴名雖著
瘠氣侵精暗有妨夢寐無憂眠可熟清虚自積體尤強
樵青竹裏管何事側聽杯行供煖湯
寄范伯達
薰風永日一簾垂剥芡從容待晚炊舉白且看連引滿
汗青不用歎無期晝思夜夢人非遠客附書來喜可知
千里與公供一笑何時相遇戰低棋
次韻劉美中早朝
鳳凰山下鳳凰城輦路凌霄遡紫清秋入九天風露冷
雲藏五玉佩環聲虞淵出日升黃道織女斜河轉啟明
鬱鬱安能久居此君王有意待還京
題日涉園詩
一葉黃時秋氣清三山轉處大江横禽魚自有親人意
草木皆能識履聲晴望高崖尋李愿酒行半道致淵明
將詩與結江山好他日來遊分不生
寄胡明仲
尺一催公想疾驅盛傳今已過羌廬紛紛眼底何時定
鬱鬱江南更久居陛下不妨高枕卧先生來草射聊書
銅駞可惜埋荆棘會有人能為掃除
送王端材以宣諭屬官入川
使星入蜀動佳占幕府謨謀要子參天下兵戈連歲月
朝廷根本在西南路經九折休回首事考三分小駐驂
想見梅黃飛雨裏前旌已在百花潭
方竹杖
此君骨相一成矩氣禀坤爻六二全運用四方随手轉
操持一節比松堅玉雕界尺疑同樣金作觚稜笑削圓
見寄分司真得力時將緩步與周旋
萬竹亭(東坡名文與可篆)
氣禀元軒玉立身露幢烟纛曉初勻一時頓有七賢集
千畝今餘萬箇春能以風流誇後日政緣名篆得斯人
寂寥不見平安報只有東風為掃塵
頃入南華僧仲有詩為次其韻仲欲見予詩集
促駕難求馬一尋行纏快走任山深上方首入文公褐
小語能披逸少襟三尺盆池清照影五更忩月默傳心
更煩細看門前水昔日西流何似今
寺分三集易披尋藏在名山意亦深但與止兹鸞鳳友
共逃不學馬牛襟年來惟以睡過夏老去莫令詩嘔心
欲見文章須近北太平風雅盛於今
約鄭公績出城
頗厭低頭看文字似曾有約到南山稍回妍暖日自喜
掃盡積隂天解顔便合與君聫騎出更誰如我兩人閑
相逢莫作傷時狀且趁春光競往還
寄江東故人
北風號木造秋悲書到江南九月遲鴈過宜頻問消息
詩成猶得慰相思想當雨澹烟昏處又見橙黃橘綠時
若到北山煩寄語道林真覺乃吾師
冬前雪珠夜下早聞遠山皆白
夜深真可覆三氊地僻何因致八綿五嶺盛傳非昔日
一寒如此怪今年固知淵客難藏寳倒卷珠池立散天
日下有丹能變白青山休恨早華顛
雪作兒童以衣袖盛之如柳花狀
六花幾歲不來南大似優曇欲遇難瓦響急傾鮫淚顆
袖寬先得柳花團莫憂荔子眀年少已是梅英向臘殘
骨冷魂清北風裏更臨江檻俯驚湍
龍山送客
茸茸風草弄春柔密密桑隂向綠稠江上星居多草閣
波間斗轉一漁舟吾行適此心無事客去何妨刺漫留
尚戒奚奴休叱馭不辭小住看潮頭
煩人置葛
飽誦韶州白葛輕十年曾不慰前聞芰荷欲使風裳製
谿谷難褰霧縠紋坐甑遭炊無可避踏冰赤脚謾多云
試將一事煩吾子粗綌精絺可細分
七月一日夜坐觀星
半夜凉生過雨初起迎秋色掃庭除西牛東女經年會
北客南風一笑䟱乾鵲悲鳴橋渡漢龍泉騰躍氣凌虚
盆池水面螢飛過上下天星總一如
七夕後一日諸公攜酒見過
昨夜天孫擁翠軿餘光猶此照河津且欣大暑去酷吏
更辱諸君為主人庭桂釀花香有信盆荷迎露綠長新
浮雲掃盡天無滓仰面争看月半輪
送范漕子儀
乃公乃祖帝王師勲在周家日月旗德盛固宜長有後
材高如此用何遲五更雨脚方收絶六月雲峰正出竒
好去加鞭度梅嶺及時功業繼前規
丙寅十月遊南華
五年四轉入曹溪飛蓋干霄日為低人定忽聞鐘不嗄
飲香休問水流西桄榔子熟旒珠重荳蔻叢深扇羽齊
鬱鬱蒼蒼千嶂裏犯寒猶着一蟬嘶(寺鐘聲嗄近稍清矣曹溪西流)
大歷寺遇風
舟絶清江繫老榕杖藜小住翠隂中縈青繚白千山日
駭綠紛紅萬竅風足倦要休憐地僻心閑無事見春工
回塘大有田田葉索酒來傾碧玉筩
夜宿方允廸家雨雪大作
肺附羣山襟帶江近人鷗鳥日成行每來問道維摩室
何幸濃薰班氏香雨脚雪花方間作燈紅酒綠正争光
更煩采選消長夜坐看回旋穴骼忙
觀潮
海山不見兩螺青但見横江展玉城動地鼔鼙飛屋瓦
刺天鬐鬛鬭溟鯨拍浮未見羣兒弄借勢須令萬楫迎
俄頃日斜風欲定向來元是一漚生
寄諸洪
彭蠡春生萬頃湖光眀相映棣華跗鵷雛鸑鷟俱為鳳
乳酪醍醐總是酥歸夀其親來繼踵無求於世獨知吾
青天一紙雁數字南北雖殊意不殊
次韻俞路分見寄
有田二頃復何求長恐斯言久不酬青篛正堪烟雨笠
白文終返水雲裘相親多謝風標子可欵豈無瀟洒侯
更下疎簾對君奕要觀都大出棋州
龍尾道南初見子烱如玉筍出瑶林别來東海記三淺
歌罷武溪同一深後五日看真得力前三語且更留心
平生著手枯桐上會有人能識此音
戊辰元日到南華詩
清曉匆匆賀歲歸又随微雨渡曹溪禱晴願見五色羽
揭戶方占一日雞沙水半搖新略彴雲烟深護古伽黎
曹源激水仍過顙桃李無言下有蹊
書事
春來何事可相關撥置書叢得少閑洗硯諦觀鸜鵒眼
焚香仍揀鷓鴣斑花開北陌東阡外人在朝三暮四間
俯仰乾坤了無愧心如枯枿更誰刪
遊錦石巖
梯空何事上秋旻要定三巖着隠君斗柄下垂星可摘
天門將近語先聞猿窺虎隠人驚去牛汚龍池雨解紛
償我七年東向念却張風腋跨歸雲(巖高百餘丈頂有龍池牛浴即死池)
(中繼有大雨洗池王孫極多見人即驚去虎隠巖名也)
遊紫微洞
堂堂勝境久潛幽經始耡荒用我謀日照洞門開戶牖
霜飛暑路索衣裘鞭笞鸞鳳天將近彈壓山川酒不休
大費騷人題品力薜蘿俱挽入琱&KR0008;
揖翠軒
篛笠蓑衣一葉舟西風吹我與同遊洋洋盈耳松聲亂
亹亹逼人山翠浮講罷已聞花雨落心清暗與妙香投
道人居士忘機久一飽關門相對休
戱同諸子書所見
已老猶癡作蠧魚出門延望立須臾或深或淺花先後
半霽半隂雲有無山月向人俱引領海風無日不嘘枯
論詩各盡諸郎意籬落之中自可娛
八月十三夜與張檢法泛武溪
川淨波平五板舟天開地闢一輪秋白銀國放黃金色
宫錦袍添紫綺裘坐久星河掛瓔珞夜深風露走珠旒
人間意適須乘興我是閑人更自由
次韻李令
青雲獨上肯随羣遇我真成數面親未許兒童騎竹馬
且看土偶笑桃人弟兄酬唱詩無敵賓客過從德有鄰
世味儻教如嚼蠟便能調鼎識甘辛
過小市李秀才居
大涌泉東小市頭川平土沃似中州誰歟築屋溪山裏
李也讀書忩戸幽懶覺郊行差自適老於春事不相謀
他時來問曹溪路繫馬橋邊更少留
同郭侯僧仲晚至武溪亭議真率會
平遠寒林暮靄横右丞不死畢韋生八人過處草齊綠
一日去來花笑迎衲子自知空是色將軍要使酒猶兵
尺書相與盟真率嶺海風流似洛京
鄧提舉留詩南華予後五日入山次韻
有句誰知李似隂好竒仍許杜猶岑後期五日來圯下
面壁九年參少林瘴鬼安能驚鶴衆地靈何敢着狐任
雷車電熾中宵起看取龍工濟物心(是夕始雷雨僕居曲江九年今歲行)
(脚皆以南華多瘴罕至)
南華卓錫泉復出
竹龍銜尾轉山房飲足寒清滴夜長曾問鞠窮目眢井
為焚安息坐胡床千山從此俱蒙潤一綫纔通未可量
六月炎方了無暑誰知世上有清凉
次韻常子正
骨鯁當朝迹未塵但知謀國不謀身試看犀角龜文表
真是鸞臺鳳閣人短别可堪馳夢驛小詩聊為寫情親
雪山滿眼寒潮急凴仗歸鴻一問津
寄洪倅景伯
潦倒麤疎老更癡手摩枵腹逐兒嬉處隂息跡真休矣
遇坎乘流一聽之臘後春生須鴈到花前思發幸梅知
瀛洲學士滄洲興妙唱一年漁父詞(洪近作十二月漁父詞)
題足軒詩
域中寧有一毫真静極方知衆妙存疏受果能從父議
王章終不用妻言脫身兵火蒙天幸沃日風濤到海呑
兩頓藜羹如大饗一番布被有春温
元日登城
第一逢春管物華率先桃李被褒嘉明朝又數日為狗
回首猶驚歲在蛇香聚椒槃縈綵字春生茶椀結瓊花
層城獨秀東風裏下瞰川流脈脈斜
睡起
客不敲門飽睡魔靜聽簷雨瀉天河從人指畫竹如意
假手爬搔松養和屏上水翻波浩渺硯旁山卧石陂陁
十年游戱三間屋一笑留連兩曜梭
送福帥
春到春城和雅歌又攜春去度雲蘿過余竹裏煎茶久
看子花邊簇馬多千里福星臨福地一時天使挽天河
江紅陳紫留連得奈此催歸尺一何
謝劉憲惠龍眼詩
龍目秋成亦一竒略無瘴霧損瑶肌荔枝韻勝材誰亞
益智名同性即非俠士從禽攜彈去鮫人探海得珠歸
不須直待枯成腊便遣尊前解褐衣
江上待客不至
煙霧濛濛遠岫埋沙邊特為小徘徊行人又向去處去
客子未知來不來詩似芙蓉臨水出人如楊柳待風開
何時見此消愁眼更責後期傾玉杯
寄劉明道
平山飛騎竹西州到處逢君得縱遊滿地落花春病酒
一簾明月夜登樓江帆帶雨人歸後烽火連天客罷休
一紙短書勞遠祝貂蟬到底出兜鍪
次韻傅丈見寄
到處能行到處藏飯餘掛鉢解茶嚢不緣頭上五分白
始與人間萬事忘一介遠勞詢近日十年如此住南荒
只今已是交遊絶不問比鄰不擇鄉
土瓜甘蔗窖深藏(二物南中皆窖蔵候春發)青李來禽子在囊勝日
園林吾有分暮年歌酒爾無忘掃除金屑不到眼盡力
石田難救荒每遇北風長引領皖公山下是桐鄉
湘江亭别程幹
十年頻望秀而巉琴筑齊音和阮咸硯浴珍材躬試墨
畫收名筆旋開緘長江流自胸襟出大艑來如首尾銜
分手一言君勿忘他時容我見千巖
鄭元亞新居面梅開軒諸子讀書其間名曰擢
英
紛紛百卉不須栽一見論交正有梅詩興已從東閣動
山寒併許北枝開影横忩紙月為友香著硯屏春共來
庭下芝蘭争秀發對花君但莫停杯
江上送客夜歸
江干燕客酒如淮歸路飛輈破綠苔燈影入簾窺酩酊
雨聲宜夢引咍㘆豈無文送窮行别似有人呼隠去來
一念不生無可道此懷今欲向誰開
送楊倅致政還鄕
交說紛紛不憚煩要公小駐北歸轅三休恐負名亭意
(公作憩軒于郡圃以示歸意)二去吾寧顧子言快指柴桑還我里遥
瞻神虎到君門畫圖史筆俱張大又得楊家一巨源
與錢端修諸公飲興福
積隂解盡可信眉梵宇仍容欵扣扉山净且無塵一點
湖平惟有鷺雙飛杯行客惡思傳令劫急棋争看解圍
招隠不知誰好事為尋幽處著漁磯
送蘇判院赴江東辟
春風桃李正開花客路江山亦可嘉白鷺洲前浪山起
烏衣巷口夕陽斜一星終矣君重往四壁蕭然我獨嗟
元祐子孫今用盡如公豈合在天涯
端午登郡城得白菊一枝
天外飛雲結晚隂城頭清吹度虚襟江山已定南居計
魚鳥休撩北去心菊早有花千葉嫩蒲香釀酒十分斟
歸來卧聽黃昏雨與我尤親一布衾
寄賀子忱
昔歲裁詩遠送君知君未可作閑人那知半紀重相見
全似當時只話貧推轂向來誰盡力彈冠從此不謀身
想當六月苕溪上萬頃荷花一幅巾
寄婺州歐卿德孺
醉翁遺迹遍江湖何事東遊不到吳遂使山川有遺恨
却看孫子步清塗沈郎帶減傳千古婺女星高近六符
簮筆便當歸從上蓋藍鞍錦照天衢
與林大夫謝靈夀杖
萬木山中美木成(木生此山)古今靈夀得嘉名龍鱗未測他
年化蝸角先從每節生(每節生四角)禪擬問來須便打醉思
吟後不妨行使君有惠憐衰薾欲報慚非藻思清
以靈夀杖寄汪内翰
一枝靈木堅多節千里逢人寄永州賜出漢宫尊子夏
封當大縣慶邳侯衡山雲散迎歸騎湘浦春晴更順流
欲往從公無羽翼請攜上座别愚邱
喜見白髮詩
種種年來漸滿簮兒童環視語相驚故人大半黑頭死
老子何妨白髮生彈鑷不須誇手熟着冠猶喜覺頭輕
元無粉黛居閒屋任爾星星易數莖
寄方立義方曾在詩
西南一柱力擎天笞鳳鞭鸞下散仙不憤狐狸成窟穴
亦知滄海變桑田夢歸丁令鶴飛去念舊徐公榻尚懸
我是鄉人君是客興言及此淚如濺
寄向伯恭
天竺山前昔據鞍帽峩高屋古袍寬髮雖比舊十分白
心有憂時一寸丹雲路正看鳴劍履君門何早掛衣冠
為公試草薌林傳歸日來紉九畹蘭
次韻江子我病起
食不下咽當奈何千金不惜聘秦和則知有我聊示病
旁若無人正浩歌薄雨過墻醒檻竹西風吹暑下庭柯
但令一局消長日且樂眼前休問他
淵明以正月五日遊斜川時年五十予以正月
二日遊曹源菴年五十有二矣慨然書示同
行
城裏喧呼子不貪乃能從我就僧談平明且喜風收潤
仰視只愁雲向南靖節使年慙過二斜川推日在前三
吾生大似僧行脚好問真空覓住庵
寄方允廸
山隂興盡晩船催猿鶴歡迎入翠微為信在山名遠志
便令滿篋寄當歸一牀獨設空諸有三徑就荒知昨非
更頼仲容賢莫敵竹林從此倍光輝
雨止讀陶詩有感
涓涓泉溜木欣欣便覺居閑思不羣快覩朝霞開宿霧
少休時雨靄停雲無弦琴上宫商足有酒篇中醉醒分
誰是知音誰可酌置琴罷酒對爐熏
頃種柏假山中黃憲相訪見之後八年黃憲復
持節來柏已長大
兩石之間一寸栽與君坐看劚莓苔蒼官閱世猶如此
歡伯喚人歸去來飄放又瞻新斧繡光華重照舊池臺
他時左紐紋生後更望西遊老子回
與羅教授飯園中種梔子
園木交隂正可觀壺觴随分却成歡綠錢流地雨當足
飛絮暖空春不寒雪綴酴醿緣屋角香移薝蔔近欄干
與君細說爐亭話強對㯽榔蔞菜槃
與郭侯飲園中
穠李晨興着縞裙酴醿首出上瑶簮此時老子興不淺
旦日將軍幸早臨敵手對棋消晝永中心聞射隔墻隂
春生夜甕蓬萊綠酌我無多勸客深(郭酒名蓬萊春)
華幹攜茶入園晚坐柔桑下
光穿兩脚間彤霞聲急城頭集暮鴉且與鳳雛桑下坐
共烹龍焙雨前茶的中薏嫩蓮新採筍上竿成竹已斜
讀得齊民書熟爛把鋤今作老生涯
喜雨欲行園
南風轉北遂為霖倒掩書帷坐累茵洗沐江山三尺雨
莊嚴天地十分春猿吟鶴舞圖雙引酒社詩壇待五申
說我小園增秀潤便思徐步轉城闉
園中示客
風急梳松堕碧釵雨多及榻長青苔趁虚阿段阿稽去
挾册宗文宗武來不用張羅知寂寞恐妨飛鳥樂徘徊
侵尋老矣成何事一日華嚴一卷開
園中即事
出山道士在家僧晩誦儒書早佛經灰盡此心猶木偶
掃除往事送芻靈花邊過客蜂旁午溪上良時鷺適丁
一到菊坡分品目玉盤盂可次金鈴
至後飯客
新陽為我解憂端梅破南枝雪造寒繡刺五紋添日刻
餅炊十字薦春盤遣排百念有時盡邂逅一尊無限歡
更待小晴拏小艇蘭漿重酹子陵灘
送羅巨濟北歸
君才可從六龍飛便合超騰向日畿曾使諸生館下立
又騎一馬醉中歸江山得助雲蒸筆桃李不言春上機
歸去來園花似海子行吾且閉柴扉
寄仲彌性祝子權
博士曾瞻穆穆光賢良猶抱漢文章江山不隔夢千里
鴻鴈欲歸書數行蠅變豈能分白黑木災初未有青黃
逡廵歲晚成何事捧腹看儺驅不祥
遊江醫園江避賊歸四年花木皆再種已開花
著子矣
避地歸來四閱春春來草木盡青青桃花暖逐桃花水
竹葉光臨竹葉缾閉戸自求安樂法活人時說衛生經
移床却就溪邊坐照我新生白髮星
遣興
衡門秋到摠堪悲荷折蒲荒不整齊但喜風前無立豹
亦知砌下有蹲鴟吾徒老矣成何事生理茫然更久稽
清净無風天雨已山前山後且扶藜
雨後告春亭飯客亭下荷花皆為釀家入麴久
雨頽垣方議栽竹代之
半夜簷聲挾北風平明賀雨走諸翁山人起向水亭坐
野饍不求行帳豐麴糵有香蓮不死藩籬無闕竹成功
閑中自有閑生理促辦牛衣戴此公(此公笠也見王褒僮約)
有惠益母粉及當歸者
多病年來歎早衰試凴草木為扶微關心藥裹知多少
繫肘方書識是非曾子定應憐益母曹公端解寄當歸
從今洗面饒光澤血氣仍充舊帶圍
送崔若礪令河源
雙鳬飛出九重關帶得中原氣象還抵死欲留之子住
吹笙要伴老夫閑草荒白鶴峰前宅雲散黃龍洞口山
茉莉素馨聞已熟妙香從此賸熏班
静坐
年來豈復為秋悲静裏端能閱化機風引飢烏將子下
雨催羣蟻運糧歸略無車馬閑尤好粗有詩書家亦肥
更得干戈漸衰息不辭長採首山薇
送胡德輝
抗章乞得清凉國已是無心瑞錦窠誰去自追戲下信
時來寧免禁中頗三吳春盡天連海四月梅黃雨壓蓑
倘有新詩求共和莫辭一騎送羊何
送果州邵公濟分韻得其字
蓬萊清暑按行歸却向西南萬里馳郡繼尊君家有法
學傳乃祖世無師曹劉墻短自今日班馬香濃如昔時
青士在旁知别語夕陽回首更凄其
東津送方務德
一年癡雨令人瘦三日佳晴送子回何以贈之青玉案
我姑酌彼黃金罍尋春出郭非聊爾下水行舟亦快哉
小試平生釣魚手老夫合住子陵臺
寄鸕鷀源方允廸江子我
世間豺虎正爭岐隠去何妨九曲迷懷人夢到北山北
卜鄰意欲西枝西麥雲已有飽氣象梅雨又煩詩品題
他日籃輿入源去尚期趺坐對青藜
喜雪
待雪多年久未逢兹辰如望故人風稍添松頂三分白
獨露蕉心一寸紅泥尾可能留鴈使豚蹄何敢謝龍工
不如借取公家氅着向飛樓縹緲中
今年吉利好人逢萬玉妃來各馭風客坐暖浮茶乳白
夜堂春動燭花紅心存帝所元非夢化出天城不用工
却怪浩歌韓吏部巧分垤處與㘭中
嘉瑞真成一旦逢寄牋天下託鵬風分無侑坐歌眉綠
但有挑蔬凍指紅畫史莫傳飛舞勢詩人俱盡琢磨工
此間不見乾坤妙妙在竹扉山崦中
分水縣舍夜遇大雪
揮扇解衣真早計果然一夕變春隂屋頭瓦裂風掀戶
牀上珠跳雪滿衾我自不妨高枕卧人今更有惜花心
此行特地非乘興明日扁舟興亦深
元日會凌季文家(伯達勸酒僕不能滿觴輒刳洞庭橘為醆壁間燈照梅影)
(如畫雙頭荔戲伯達云)
栢葉椒盤巧試新大呼珠履集華茵香醪滿勸橘為醆
紅燭未消梅寫真荔子雙頭歸有遺天花六出靜無塵
稍晴便合西湖去尋遍山房洞戸春
春遊
久不出門心已灰佳晴作意苦相催鶯花世界共遊戲
竹石弟兄仍往來心有所之無遠近興雖已盡更徘徊
江邊漁父傷時切得遇郎君笑口開
示同會(案此詩據方回瀛奎律髓增入)
無奈春寒老不禁喜看晴日上忩櫺羣花半露乾坤巧
百刻平分晝夜停拄杖有時挑菜甲桔橰無復問畦丁
逢春不出何為者衆醉誰知可獨醒
簡范信中
天下皆聞公子賢輕裾長袖更争妍青春自向東山好
下客空懷代舍遷生活不甘詩冷淡年光專用酒留連
直須萬里騎黃鵠俯仰安能在一椽
正月十四日西湖留别同舍
背淮轅楚過三吳鐵軸膏輪每疾驅千里未能歸北客
一觴來此别西湖門門燈火動今夜步步溪山迎故吾
明日歸潮君看取浪花堆裏嘯檣烏
正月二十日過江氏園
宛宛橋虹卧碧漣深深古屋背長川園官送菜無虚日
溪友留魚不問錢歷數舊交俱老矣及時行樂且欣然
梅花更有黃千葉攜取一杯花下傳
三月五日游劉光世園
南高峰下訪餘春霽草浮光暖更薰日轉暮山添着色
風旋湖水作回紋飄零大士天花雨驚顧將軍畫棟雲
興盡不須呼麴友他時來飯一甌芹
閏月四日大風出靈鷲捕魚具鱠且約冬間再
集
西北雲收廓太虛東南風急放船初冬深更許侯設鱠
地遠不譏公矢魚白小未容登燕俎紅鮮忽已間嘉蔬
重生鱗鬛浮江去盡是先生所棄餘(浙中有鱠殘魚俗所謂銀魚是也)
陪董令升西湖閱競渡
馳波鬭艦疾輕鴻歌鼔喧天保歲豐直面北風吹雨過
卷簾斜日照樓紅吳兒戲水用長技太守行春如醉翁
社稷中興豈無日羣魚躍水正飛空
行樂何妨縱水嬉勸耕猶喜及花時風和官柳未飄絮
綠滿園桑無附枝訓練指麾談笑裏清凉瀟洒古今宜
西溪雨足歸舟穩會送高帆入鳳池
三衢胡定愍祠詩
把酒論詩建業城三年金石見交情羅池忽待中流泊
姑蔑應無劇雨傾直道豈知人負我英姿如在死猶生
鑪香銷盡叢祠晩獨對西風淚臆横
買田潼溪
求田得處便成家笑為汙邪祝滿車潄石枕流新夢想
帶牛佩犢老生涯歌成但可相舂杵客到莫嫌炊飯砂
祭罷土龍春雨應穩騎秧馬一鞭斜
過烏龍嶺
羣山低首避烏龍行道驚看翠倚空地設中原如此險
人無鬭志若為功九重頗覺天門近一卒能當蜀道雄
細酌粉泉庵下水泠然歸去御剛風
晚晴步謁楊令於烏龍寺
舉頭廓廓見晴虛山色秋光得自如杖履可行三里近
斧斤不赦萬松疎上人坐設刀圭飲乃祖家無擔石儲
語罷寒温晩歸去相逢應不問遷除
離臨安日范伯達送茶約至釣臺烹之正月十
八日宿臺下兼簡務德
過盡長灘喚落帆舟人取火上高巖已攜敗絮來投宿
記有珍茶旋啓緘忽憶住時同短&KR1468;要須于此辦長鑱
可憐一夜梅花雨點滴猶隨舳尾銜
釣臺觀新刻范文正碑
日角曈曈上蔡陽有星飛去避餘光東西怵廹謝新進
南北逍遥樂故鄉載刻廟碑求琰琬一新祠宇照滄浪
使君着意敦風俗更作高堂牓卒章
競秀閣(案此詩據嚴州府志增入)
輞川遥展右丞圖盤谷中藏李愿居龍睡潭深飛客櫂
鳳鳴枝老結吾廬但令蠟屐去前齒安用鴟夷託後車
西望子陵三十里烟雲來往問何如
遊玉泉
坡陁石上大紳垂踞石跏趺世慮微奉引有春扶屐去
送歸生月帶星稀一時花木助歡笑四顧風雲入指揮
是日乃書驚蟄節鳴蛙已傍小池歸
欵段尋山不著鞭每逢佳處且周旋生無一字誇金谷
喜與諸公會玉泉雷轉正喧三級浪紳垂直自九重天
有能庚伏留終日大勝朝堂食萬錢
立夏前一日登馬氏山亭
百憂不到酒三行萬事盡休棋一枰梅子未黃先着雨
櫻桃欲熟正防鶯忽驚夏向明朝立便恐春從此地更
數蝶飛來花寂寞亂蛙鳴處水縱横
夏日登葉氏山亭
雲氣向曉不待族風伯忽來吹使醨溪南溪北半篙碧
荷葉荷花一段竒旋扣柴荆行問道少休松檻坐移時
淵明志廣桑麻長此語勿傳朝市知
題翠波亭
天垂疊巘翠相交風展文漪碧半篙勝日難逢宜樂此
好山多買不為饕了無歎息同登峴忽有會心如在濠
更看溪光山色裏紅霞蒸起萬株桃
七夕日遊仙人洞
蟬引秋風上桂枝登山臨水不勝悲獸蹲虎踞石見怪
天劃神刓洞出竒無復碧藍雞刷羽空餘青栗蝟攅皮
儻分衲子三椽屋當與仙人五日期
晨光亭夾徑草深庵僧澄鋤去之將種桃李
徑荒随處長蓬蒿忽告通幽且盡薅已問花翁移郁李
竟從金母折蟠桃住庵事簡吾何力種樹功高子有勞
吏用公材當小試把鋤來趁雨如膏
晩步城外
芒履寬柔野策輕晩來無暑步重闉人間争夢大槐國
物外誰尋小草民一鷺緩飛為我伴半川鋪練寫余真
何從可覺秋消息忽有凉颸到白蘋
冬至後三日與羅楚入倅廳兩松下梅花盛開
取酒酌石臺上思得名手作松梅圖
老松鱗甲待拏雲俯視梅花意亦親粉色上參冬嶺秀
虯枝下挽越溪真乘閑到此能終日與我來遊盡可人
今代華光古韋畢生綃一幅兩傳神
再次前韻
匆匆前日賀書雲那似今朝笑語親年例一來窺雪樣
歲寒同此見天真梅間蜂陣長圍日松下鴟蹲反嚇人
一椀檑茶未忘本三杯薄酒不能神
冬至後雪夜
臘前梅蘃未斜横至後醅香試滿觥過眼文書開數葉
打忩風雨又三更閉門高卧直差易擁鼻微吟何似生
稍取濕薪供熱弄住山如此不多争
送鄧清臣之行在
老去何嫌雪滿顛放懷惟與子周旋起趨吳越時難得
上繼張余理必然嶺海斷雲歸鴈底江湖春浪白鷗前
故人相見問今我雨笠烟蓑事力田
