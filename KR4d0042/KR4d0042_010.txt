直講李先生文集卷之二十
潜書廣潜書野記
後學南城左贊編輯
後學廣昌何喬新校正
潜書十五篇(并序)
泰伯閑居有書十五篇憤弔世故警憲邦國遐探
切喻辭不柔伏噫道未行速謗何也姑待知者而
出之乎乃命曰潜書
吾民之饑不耕乎曰天下無廢田吾民之寒不𧖟乎
曰柔桑滿野女手盡之然則如之何其饑且寒也曰
耕不免饑𧖟不得衣不耕不𧖟其利自至耕不免饑
土非其有也𧖟不得衣口腹奪之也鉏耰未乾喉不
甘矣新絲出益膚不縫矣鉅産宿財之家榖陳而帛
腐傭饑之男婢寒之女所售弗過升斗尺寸嗚呼吾
乃今知井地之法生民之權衡乎井地立則田均田
均則耕者得食食足則𧖟者得衣不耕不𧖟不饑寒
者希矣
浮屠以不殺爲道水飲而𬞞食舉世稱其仁夫雞豚
狗彘待人而後生者也食人之粟以滋其種類一日
無人則饑而死然而天下之民所以不愛其資豢而
耕不免饑𧖟不得衣不耕不𧖟其利自至耕不免饑
土非其有也𧖟不得衣口腹奪之也鉏耰未乾喉不
甘矣新絲出益膚不縫矣鉅産宿財之家榖陳而帛
腐傭饑之男婢寒之女所售弗過升斗尺寸嗚呼吾
乃今知井地之法生民之權衡乎井地立則田均田
均則耕者得食食足則𧖟者得衣不耕不𧖟不饑寒
者希矣
浮屠以不殺爲道水飲而𬞞食舉世稱其仁夫雞豚
狗彘待人而後生者也食人之粟以滋其種類一日
無人則饑而死然而天下之民所以不愛其資豢而
畜之者用扵其家故也神靈之祭賓客之奉扵是乎
取之今且使民無搖手扵其間則何待而粒之哉吾
見其無遺種矣抑將不殺其身而務絶其類乎仁者
不為也抑將奪人之食以飽無用之禽乎仁者不為
也嗚呼浮屠之仁歟止扵是而巳矣
善卜筮者能告人以禍福不能使禍福必至扵人喜
福而怠脩則轉而之禍怛禍而思戒則易而為福若
是則龜筴皆妄言故歌大寧者無驗扵昏主恤危亡
者常失扵明后善言天下者言其有以治亂不言其
必治亂
夢者之在寝也居其傍者無異見耳目鼻口手足率
故形也䰟之所遊則或羽而仙或冠而朝或宫室輿
馬女婦奏舞興乎其前忽富驟榮樂無有極及其覺
也撫其躬亡毛髮之得於是始知其妄而笑此無他
獨其心之溺焉耳苟合以希聲盗勢以驕人齧利以
封巳赼趄笑呵晨作暮巳從而視之犬言彘裾未始
有變而其人且囂然自謂賢智顯大莫與爲對嗚呼
將幸而覺邪抑將冥冥没没遂至扵死邪如其覺也
當自笑之矣
左右奉飬被服教戒子非尊扵母也勉征繕聽誅殺
民非貴扵君也母以有子而尊君以有民而貴無子
無民母出君滅人之於其配成之以厚禮無子而出
之者不以宗廟之重私一女也天之扵立君命之以
符瑞無民而滅之者不以天下之大私一人也然則
恃母之尊而不能養子家之逐妻也倚君之貴而不
能愛民國之喪王也苟得其心少康一旅為有民苟
失其心商王億兆無民矣是故聖人簡役而輕賦喜
德而憚刑
名位不立貴賤不分天下其何如曰亂而巳矣名位
旣立貴賤既分天下其何如曰亂而巳矣敢問何謂
也曰無名之亂統不一也有名之亂欲而争之也古
人有言曰萬乘之國弑其君者必千乘之家千乘之
國弑其君者必百乘之家貴令而驕賤承而辱能無
覦心者幾希矣是故君子位高而德脩外榮而中懼
恭儉以下人恩澤以結物為是戒也夫
天之制兵革其有意乎見其末者曰為一人威天下
明其本者曰為天下威一人生民病傷四海冤呌湯
武之為臣不得以其斧鉞私扵桀紂是以庸君中材
抽手入袖不敢加禍扵無辜之草木噫後之人其可
以放蕩之德席其上哉
虎豹之性喜噬人者也去其爪牙則可使為羊豕擾
而畜之無害矣貪暴不順小人之常心唯其逸才者
可以逞其惡扵天下莾篡卓弑是皆有過人之才故
能梏同列之手使之無動才乎才有德以為功無德
以為亂官乎人者宜如何聞之曰無德而才猶資盜
以兵
周之制其仁矣乎八家九頃以足其食五畒樹桑以
為其衣媒氏以時其婚姻庠塾以賢其子弟疾瘍有
醫賣儥有平管微司隱王心察察嗚呼秦漢之國亦
嘗有意扵是乎乃知古之天下君養民也後之天下
民自養也奈何以惡政惡吏困自養之民㦲
事親以孝事君以禮聖人以是師天下也佛之法曰
必絶而親去而君剔髮而胡衣捐生以事我其獲福
不知所盡此獨何歟受親之體而不養扵其側食君
之田而無一拜之謁家有叛子而族人愛之邦有傲民
而吏不肯誅以佛之主其上也紂為諸侯逋逃主而
諸侯伐之佛為天子逋逃主而天子未嘗怒哀哉
有吏扵人上者曰爾無為孽且伏大刑雖婦人幼子
咸信而懼矣若曰多賄予罪大不問則天子必降誅
時人將指而唾今浮屠之言曰人死則為鬼善有美
報惡有無極苦其扵訓愚盖少附扵理若繼之曰侈
我字嚴我像衣食我徒雖弑君父亡所恤而王公大
人反朋而和之何也
犬之無事時叱則走遺骨則争及其噬人也臨之以
箠而弗抑投之以食而弗顧愛其家不敢愛其身也
受天子禄守天子土械姦民劾惰吏而致之法上官
一言臣室一金則觧而出之不待旦晞勢而懼懷賂
而喜妥首摇尾良犬之耻
天之疾惡也常有以助之失德之君民不若是之困
也亡不若是之速也以有天爲之助焉政毀扵下氣
變扵上君取其一天取其十賦人未空其帑而水旱
之酷巳奪其稼矣刑人未潰其膚而癘疫之行巳殘
其命矣是以夫婦愁痛宼賊竊發惡之一毫怨丘山
矣此豈天之不仁歟疾其惡幸其死謂民不困則亡
不速故也嗚呼爲人上者無爲天之所助戒哉
襁褓者智乎冠衣者智乎謂襁褓智而冠衣懵則臧
獲必笑子之在母也違而出閫則啼呼不安指其父
則嘻笑而歸之其心未始不在父與母也巋然而角
泠然而語其智益多其孝益不足釋哺乳而逐醉飽
背庭闈而謟妻妾則是智者孝之賊歟昔以見養而
從親今以自養而忽之病尫聾瞽未嘗去膝下智者
果孝之賊矣噫先王之任智也亦如是乎故壮齒慙
於嬰兒賢母不願生才子
孔子之言滿天地孔子之道未嘗行簠簋牲幣廟以
王禮食(祥吏)其死不食其生師其言不師其道故得其
言者為富貴得其道者為餓夫悲夫
廣潛書十五篇(并序)
歲辛未泰伯以潜名書後七年羈栖山巖即而廣
之復為十五篇心愈苦言愈多嗚呼其亦見險而
不能止者乎
聖人以道疆(其兩)人乎奚其言之峻也曰否人斯有之
也人有之而不自憙跳而逐諸物放蕩以溺死聖人
因其有而品節之使之堅守而弗去不然則聖人違
天而病人其何德之有焉舉天下之事無若聖人之
道之易行也無若聖人之徒之安以榮也親我所愛
也而孝存焉長我所畏也而悌著焉夫婦莫不欲和
也而義生焉男女莫不欲别也而禮成焉教子養孫
飲觴食豆以善鄉黨僚友心平而體胖内明而外治
憂患以除耻辱以遠推之國放之天下莫之能逆也
巳孰若是蕩蕩者乎拾小而遺大瞭利而眊害神罷
於詐筋絶扵争日之樂而月之憂慶未徹席而弔位
焉吁我有之誠易行也而安榮繼之屈已以從物盖
難能也而憂辱終之然猶世俗輕去此而適彼是不
忍再精思而咻之者衆也
受命扵天乎受命扵人乎受命於天性善是也受命
扵人從俗是也背國而從偽者謂之叛其得罪死背
天而從人者始雖得志天其不討乎
人誰無過與孔門高弟自宰我子貢冉有季路或不
免扵譏今兹雖有罪庶可以辭乎曰大圭嘗玷不害
其為寳也若碔砆甚粹密焉猶為石也石而缺斯棄
之矣賢者之責也俻故小過孔子譏之今兹之所謂
是者折諸賢門猶有罪也今兹之所謂罪者刑戮而
未施刀鋸焉奚竊議扵彼哉
易曰閑有家悔亡家之不閑未始能無悔也彼莫不
惡其家之亂也而罔念所以啓之者妾婢寡則無怨
女婚姻時則無曠夫怨女曠夫亂由是出也欲戕扵
性女什扵士閨門之内不見德而見色吁己則為之
而謂人巳乎
浮屠法其有功扵兹乎何也曰天生民而胙之畎畒
其庳則手扵工足扵商為有益扵人而後食其報不
然父母不得私其子放諸餓莩而巳矣今夫閒民童
其首而衣之緇所之飽煗而安肆是有功扵惰也古
之教者曰天道福善禍滛今夫大猾隂賊恤其謫之
及乃美僧飯大佛屋謂之懴悔因施施無復色憂是
有功扵惡也宮室之度非財不侈巨木丹碧庶人鮮或
用滛巧無所彈其繩惟宅浮屠無藝不憚窮山裂石
必致之滛巧日富焉是有功扵末作且寵竒貨也苟
去浮屠氏是使惰者苦惡者懼末作窮竒貨賤是天
下不可一日而無浮屠也宜乎其排之而不見聽也
嘗學斷獄乎吾爲子舉其要坐獄而問之曰功爾言
之罪爾言之從而詰之曰功信矣而罪如此其大也
尺寸之功不足以贖也是其人雖欲不服何辭哉若
功不及齒牙而惟罪是詰雖滔天其人將曰我有功
而弗問而專咎予欲其無辭難矣昔之排浮屠者盖
猶有過徒非其非而弗及其是雖柳宗元尚不聽退
之况其庳者乎胡不窮之曰爾之道以慈悲普濟率
民講報應以威之使不敢放於惡其大者則曰見性
也吁亦是矣雖然爾之慈悲普濟而不以禮節之六
畜蠢動壹意是不知父子之可親而他人之可䟽也
親䟽不别是夷狄也爾之報應而不以信守之一財
媚佛則反禍為福是招權鬻獄汙吏事也爾之見性
而不漸諸訓典左右如其真是赤子不得成人也見
丹而丹見素而素不肯一御其心而之他率斯道則
上不得正其下下不得忠其上絶其維而逸之野鹿
焉疾子喪心焉孰謂天下國家也以是窮之而弗聽
者是偶人也與偶人語尚何取其聽哉
孟子有言曰男女居室人之大倫也雖聖人未之有
異而浮屠何其介哉彼此盡能泊然以循其法者也
惟人之愚父母徒惑其富厚安閑捐孺子而奴之厥
初未有知也既長而悔盍歸乎無業以衣食也不得
巳而終焉其心豈異人哉是鍾梵不足以樂怨曠奈
何其欲隂陽之和也
為禮不為財先王以是鑿人耳目中下之世人不知
禮而利之圖雖在埶或可以貨取故囂囂者舉疑其
上浮屠氏睨其機也又使之疑天地夫古之事上下
神祗也惟天子二王周公後諸侯雖大國弗敢及因
吉土而壇牛必在滌三月然後用齊明盛服惴惴唯
恐其不稱也今浮屠埽民家而召之且贊之謁佛畫
坐誦累譯之言謂之加持吁孰謂天地之大而為一
飲食若臣僕然乎盖疑之者漸也
善賊者必搏人之親愛而質之攻之則并殺縱之則
幸而生孰忍以其貨故而血所愛也善贓者必誘時
之貴仕而質之飾情以為廉借力以為勤一釣而得
舉則負其埶而馳攻之則連坐縱之則幸而免孰敢
以其民故而病貴臣也舉一人而刳剔億萬人其罪
在此不在彼也戒之戒之無為賊子所質
後之俗何其粲粲乎相高以富相矜以侈吾財之所
可貿易雖國寳必用之財之不給帷帟粧櫛之不逮
人則妻妾詬其無能女子羞泣不肯升車以嫁故民
刑扵争吏禽扵貪豈曰不愛身耻其不若人也正其
禮謹其禁拔其僣本而域之扵三代畜財千萬朽貫
而無所施設或幾乎其廉且讓也
婦人從人者也從之斯尊之矣卑其夫未有能從命
也夫弱於外婦強扵内下上其心而莫之制何所弗
及哉舉天下而漸其風亂矣王化之存者幾何是故
婦人扵夫家不可不使之盡禮也必待其敵而後禮
焉則周之女前嫁商而後嫁秦乎往者不可追來者
不可期是無地而致婦道也然則何彼穠矣之詩斯
妄言乎
仁義曷居乎喪禮仁義之盡也今也求諸篇盖彬彬
焉而士大夫諱讀職教化者不以是病也遇哀而哀
哀忘則巳賢者無以節不肖者不勉焉吁微三尺法
幾何其不錦衣而舞柩也法禁怯而不禁豪禮則左
右而勝焉知禮而違曰吾能不自愧乎知禁而犯曰
誰敢言我雖然士大夫未見其尊親也夫燕雀必有
啁噍之頃焉哀而不以禮是以燕雀送其親也
周之季樂敗矣而夷音篡之流連遂至于今彼邪人
者猶以為歉也又取而歌其淫辭音之動人也多矣
而其言及牀第焉中材兒曹狂舞怨泣之弗暇人道
扵是愈無别矣忍人哉吾民何罪而以是蠱也吁仲
尼弗復司宼矣是螻蟻不得飲血扵兩觀也
法言曰大人之學為道也小人之學為利也吾嘗策
之矣為道乎實不待率也為利乎以利輔道斯嚮道
矣誘之嚮道漢事然也察州郡辟公府(句)小吏賤人
或勉為善也誘之違道近事然也不求其德而試其
言冠緌之下或屠販之器也吁今之立乎道義之門
者間人足音盖欣欣矣
善之夲在教教之本在師師者所以制民命其可以
非其人哉古者家有塾黨有庠術有序國有學為民
立師也學校廢師不命于上而學者自擇焉識不至
擇不精是能言之類莫不可師也然則父儒而子墨
朝華而暮戎不足怪矣嗚呼君子如欲化民成俗其
照之末光乎
野記二篇(并序)
予居東郊外耳目所得有可以為世戒者作野記
二篇
里之氓有慕都邑之侈者以其畜牛易人之乘馬既
數歲矣土田之腴舍牛而不獲倉廪菽粟耗于馬腹
饑餓且不救而馬之能卒無益扵甑釡噫今之絶故
賤而友新勢忽講習而嚮奔走有不病其田而空其
菽粟者乎
春陽既作草之百名生扵穹陵扵絶澤扵不迹之地
霧雨所盥風氣所弄苗堅蔓驕生理自若舍是而入
田畒者則根與稻争潤葉與粟誇暖角長等碧疑過
者之目農人之父病其為稼害也掘而去之不遺種
火變水腐狼藉道側願為糞土蕪弗可得矣噫安爾
類計爾材不自齒扵嘉榖則奚禍之來
直講李先生文集卷之二十終
直講李先生文集卷之二十一
慶曆民言三十篇(并序)
慶曆三年屏居里中自念生而宦學其秉心也勞
其慮事也多既不克進且為編戸以死終無一言
其何補扵世記曰上酌民言則下天上施故為慶
曆民言凡三十篇
開諱備亂審姦防蔽效實慮永
謹聽辯儒廣意損欲本仁慎令
考能止幸裁舉精課懋節崇衞
省盗釋禁南略敵患柬士儲將
遠私正局厚農復教孝原天諭
開諱
身莫不惡死而未嘗有不死國莫不惡亡而未嘗有
不亡等死耳殤不若彭之夀等亡耳秦不若周之世
壽雖高而歸之死世雖永而歸之亡然而以死亡為
諱者是不智也聞死而愠則醫不敢斥其疾言亡而
怒則臣不敢争其失疾不治則死或非命失不改則
亡或非數是諱死而速死諱亡而速亡智者果如是
哉故古者天子即位卿授之策曰慶者在堂弔者在
閭誡亳社忌子卯惴惴唯恐如桀紂也鄙諺有之厲
人憐王謂絞纓射股擢筋餓死甚扵腫胞之疾嗚呼
君人者得聞此言也則寝不瞑食不旨尚何從欲之
有乎
備亂
治之民思亂亂之民思治何也生無事之時身安而
意侈刑弛矣急之則驚歛輕矣加之則怨力未嘗鬭
自謂勇心未嘗謀自謂智知兵之利而未見兵之害
小不得意則欲翼而飛矣故曰治之民思亂也處多
難之世城者不肆野者不稼彊者僵扵戰弱者斃扵
餓父母妻子劫束屠膾然後見兵之害而不獲兵之
利幸而有主則將雨其槁矣故曰亂之民思治也思
治矣雖中才可得其歡思亂矣非聖人不能弭其漸
大禹之戒曰予臨兆民懔乎若朽索之馭六馬故智
者慮亂扵治愚者謂治不復亂悲哉
審姦
盗之未泄也日與之接而不知其盗姦之未露也日
與之居而不知其姦衣纓言動與人同而盗姦在其
心知之固未易也及夫贓出械見刑殺扵市而衆人
皆知其盗謀行亂作國家敝敗而後世皆知其姦知
其盗非衆之智由獄吏之讞也知其姦非後之賢由
史臣之筆也觀書者睹曩時之禍皆笑其不知姦矣
而不曰我之姦者亦待史筆而後知也漢元帝謂幽
厲任巧佞自以石顯愈扵彼故京房曰臣恐後之視
今如今之視前嗚呼安得敢言如房者乎
防蔽
人主不知亂作者左右蔽之也彼豈不愛扵君幸其
滅亡耶盖懼誅耳平居以佞邪席其身飬君之欲迎
君之非君有問焉必曰安扵泰山也然而亂且起國
且危是昔者欺吾君也君一怒焉則死不待頃扵是
纊君之耳不使聞危亂姑緩吾死何暇慮長久也陳
後主之沈客卿隋煬帝之虞世基勢敺之然曷足怪
也故邪臣非不愛其君不得其事君之道也昏主非
不愛其國不得其守國之術也不得事君之道者始
不正也不得守國之術者終不明也若曰臣之愛君
而終用之不照之以明則雖欲孝宗廟其如宗廟何
效實
官名也事實也有名而無實天下之大患也上弛而
下偷文書具口舌給而信其行事是見駑稱驥而不
考之千里也國不一官官不一事何從而得其實盍
責之主者乎縣焉何實責之郡郡焉何實責之諸道
諸道外也群司内也内外之實責之宰相宰相之實
上觀之天而下察之人乎上觀之天隂陽調乎下察
之人國富乎兵強乎百姓康樂乎四夷協服乎此不
待下席而灼見矣責有所在罪有所當故曰四郊多
壘卿大夫之辱地廣大荒而不治亦士之辱如是人
人莫敢不自盡昔唐德宗不知盧𣏌姦邪盖不思其
實矣去四海之廣而投諸奉天非姦非邪誰使然也
彼誠有所合合則信信則惑惑則非是而是非矣嗚
呼君人者其亦慎其合乎
慮永
亡國之君不皆惡非桀非紂則所由漸矣漸者何也
基禍扵彼而受禍扵此也天下之勢一往而不反若
决河堤使東流也基禍之主外久安而内自賢道失
扵心而弗思權移扵人而弗寤然祖德或未沒民心
或未觧故有幸而免也受禍之主乘亂得位名雖為
帝治不在巳囚拘旒纊之下弗獲忠義之助故不幸
而及也漢獻帝唐昭宗其何罪歟故明者舍近而謀
遠無謂未足患將為子孫患彼具臣者寄位如邸舍
幸當其時無事不暇念身後也人主為萬世計不可
溺苟且之議禍不在身而在子孫既足動其心矣而
况倉卒之可虞哉
謹聽
䜛者沮善者也諫者抑惡者也名之諫者皆知好焉
名之䜛者皆知惡焉然而人主不免扵信䜛者䜛似
乎諫也愎諫者諫似乎䜛也君曰可用臣曰不可用
不可之辭同而情則異矣用君子而小人沮之是為
䜛用小人而君子抑之則為諫君子小人之心忽怳
而不可見是䜛諫所以亂也好諫而不慎則姦臣進
惡䜛而不察則正人退世有信䜛則衆非之矣愎諫
則衆笑之矣彼非狂易病惑豈不知諫之利而䜛之
害顧謂之諫者非諫謂之䜛者非䜛也太申曰有言
逆于汝心必求諸道有言遜于汝志必求諸非道䜛
與諫皆逆心之物姑以道求之而巳不如是則貝錦
之文或起扵青蒲之上而刳肝瀝血未必不疑其間
我也嗚呼艱哉
辨儒
儒者關治亂乎曰然用則治不用則亂乎曰非也用
儒而治者有之矣用儒而亂者有之矣故儒得其人
則為福不得其人則為賊以小人之質而被聖賢之
文如虎斯翼固攫人扵都市耳夫古之事多矣或同
而異各有為(去聲)也小人用之則稱其一而隱其二以
罔上而行私矣飾灾異則曰堯水湯旱而不曰宋景
退熒惑觧多壘則曰獫狁至太原而不曰守在四夷
欲擅其權則曰舜德無為而不曰明目逹聡治不如
古則曰帝王不相沿襲而不曰一變至道此類如物
怪變化不可勝窮故助王鳳者數稱燕王盖主以疑
上心避諱吕霍而弗肯稱也嗚呼用儒至此是秦之
湯火有不妄也
廣意
人感隂陽氣以生陽主動隂主静動則為謀為慮為
决斷為事業静則為懈惰為因仍為逸樂動勝静則
昭静勝動則聾理必然也升高居廣出外行遠明視
逹聽博覽詳問親賢臨衆講禮播樂如是者宜扵陽
陽得其宜則勝隂深宮重闈時坐數卧治容巧笑厚
酒邪聲俳戲伎巧說媚譛愬如是者宜扵隂隂得其
宜則勝陽是故君子朝聽政晝訪問夕脩令而夜乃
安身非九女當御不得進鄭聲佞人舉放遠之懼隂
之勝陽也五載一廵守至于四嶽每歲祀天九祭地
二明堂聽朔十有二孟春耕藉四仲教戰皆在國之
外廟則有四時十二月之享社則有春秋祈報學則
有合樂飬老之禮皆天子躬親之外朝則有三詢三
刺大廷則謀及庶人欲陽之勝隂也夫心官扵耳目
耳目狹而心廣者未之有也耳目有得則感於心感
則思思則無所不盡矣人臣飾其辨以誣上一降席
則指爲過舉是背經違古而閉其君之思也
損欲
形同則性同性同則情同聖人之形與衆同而性情
豈有異哉然則衆多欲而聖寡欲非寡欲也知其欲
之生禍也五覇莫盛扵齊桓公以内嬖亢夫人者六
竪刁以自宫愛易牙以蒸子幸終扵五公子争立死
六十七日而殯七雄莫大扵秦始皇以殿阿房葬驪
山終扵項籍燔其宫室牧兒燒其蔵椁禍生扵欲誠
足畏也如使欲而無禍尭舜固為之矣何自苦如是
彼多欲之君莫不自謂無禍恃四海之力矜一人之
智以天地未足為長久而不知智力非禦禍之器也
聖人寡欲故能得所欲衆人多欲以所欲奉他人耳
孟子曰昔者太王好色愛厥妃文王以民力為臺為
沼而民樂其有麋鹿魚鼈夫能損上益下與百姓偕
樂其誰曰不可
本仁
術扵仁者皆知愛人矣而或不得愛之說彼仁者愛
善不愛惡愛衆不愛寡不愛惡恐其害善也不愛寡
恐其妨衆也如使愛惡而害善愛寡而妨衆則是仁
者天下之賊也安得聖賢之號哉舜去四凶而謚以
仁聖湯初征自葛放桀南巢而仲虺謂之寬仁武王
梟紂白旗而孟子曰以至仁伐不仁仁者固嘗殺矣
世俗之仁則諱刑而忌戮欲以全安罪人此釋之慈
悲墨之兼愛非吾聖人所謂仁也夫守國在政行政
在人人不忠而亂乎政政亂則國將從之而且以不
誅為仁是輕國而重仁也故明主持法以信馭臣以威
信著則法行威克則臣懼法行臣懼而後治可圖也
慎令
君出令而臣洱之何如曰下制其上也民從令而君
改之何如曰上欺其下也上欺下則民心惑下制上
則君權輕民既惑則不聽君既輕則不威上不威而
下不聽其漸亦足憂也夫為令之弊有四初不審終
不斷言者矜聞者争也洪範有大疑則謀及卿士庶
人卜筮彼作事不咨扵衆慮不待盡而輙行使人有
以詬病是初不審也日月之行則有冬有夏月之從
星則有風雨謂政治不可從民欲耳彼有沮之則不
計利害大小而遽改是終不斷也君陳以謀猷入告
而順之于外曰惟我后之德彼議一事則夸以為功
使其黨間而疾之是言者矜也秦誓曰人之彦聖其心
好之不啻如自其口出彼聞人之功耻居其下雖善必
沮是聞者争也人主能知弊之所在則可以行令矣
考能
言一也而所由生者異或生扵心或生扵耳生扵心
者帥志而言言則必形扵事生扵耳者剽人之言施
之事則悖矣故上不好言則利不在言言者皆志也
上之好言則言可近利無志者亦言矣鈔古書略今
文變白為素析一為二以希世願用一易其褐則言
且忘矣何有扵事而况偶句諧韻言非其言者豈足
問㦲嗚呼天下皆以言進未能不以言取既取矣胡
不試之以事事讎扵言然後命以其官可也王制曰
論定然後官之試此職也任官然後爵之以能而命
也如是則無曠官矣
止幸
亂始扵恩怨始扵幸亂始扵恩進非其人也怨始扵
幸有望而弗獲也選舉所以籲賢能而曰必多取則
不肖入之矣賢者寡用之可盡而不肖滿天下用一
不肖舍一不肖尚有怨矧用一不肖舍百不肖乎夫
萬物以類動彼能是我亦能是用彼而舍我宜其怨
也器玉者純扵玉則碈知其賤不免扵用碈則山石
皆待沽矣有國者啓人之幸而欲人不怨人之類盡
官而後可也傳曰民之多幸國之不幸寵不肖以敗
其官不幸大矣而况怨且怒哉
裁舉
唯善能舉其類不善亦能舉其類以尭之聖而問諸
朝驩兜共工尚相歎美矧郡縣之遠聡明所不接邪
賢人在下位不使賢人舉之而必曰長吏長吏皆賢
邪彼不肖之相好亦若賢之扵賢不肖之惡賢固如
賢之惡不肖好同而惡異也不肖位乎上而望其進
賢難矣賢知賢不幸而非其屬又不得舉然則賢人
不遇豈天命哉故責所舉之賢不若責舉者之賢舉
者賢則所舉賢舉者不肖則所舉不肖一不肖逹而
舉十不肖十舉百百舉千如此則剥道成矣
直講李先生文集卷之二十一終
直講李先生文集卷之二十二
精課
虞書三載考績三考黜陟幽明此百代常行之制也
有功者升有過者黜無功無過者職其舊如是可以
勸功而懲過世之考績則異扵此無功無過者升是
升不必功也有過者職其舊是過不至黜也功無益
而過無損懲勸安在哉故妄庸人一出選部雖梏其
手雖鉗其口而尊爵自至此董生所謂累日以取貴
積久以致官廉耻賢不䏍所以無辨也夫進人不問
其功而問其久彼草木久則長大可用人之材不能
日夜生息亦巳明矣三歲而進一官是三歲而材一
變乎如此則牛馬走抑可以久而用之矣
懋節
使人以賞罰衆人之使人也使人以禮義聖人之使
人也賞罰外也可去可就禮義内也一中其心天地
四方無所逃矣有賞罰而無禮義安則可非濟危之
具也誘之以賞利有厚扵賞者脅之以罰禍有大扵
罰者利厚於賞則去賞禍大於罰則就罰叛國之利
或厚於賞死戰之禍或大於罰有以動小人之心矣
學以禮行以義交游之讐尚復之况君乎杯酒失意
尚死之况國乎名焉吾賞耻焉吾罰意氣感發非有
令之者也世俗誠大壊矣學者為官不為道仕者為
身不為君見得其虎聞喪(去声)其鼠父子昆弟之詔告
妻妾之耳語非富非貴如舉其諱上之人又從而啓
之賞先於功而功不立罰輕於過而過不改無事而
禄有事而賞位孺稚輿貨財而後行則是禄為我有
而事以賞傭也禮義既銷矣而賞罰且玩階之者其
誰乎孔子曰君子學道則愛人小人學道則易使信
矣嗚呼三代不可作安得六國之士而與歸乎
崇衞
圖國在忠用忠在力濟力在權力者兵也食也權者
所以制兵食也忠而無力則忠非其忠力而無權則
力非其力忠非其忠死無益也力非其力令不從也
奬周室者豈特威文之忠齊晉之力也豈特齊晉之
力覇王之權也無力無權則䂊譲一劍徒自快耳天
下古之天下也而彊弱異謂秦曰彊者非也彼秦取
以彊而守以弱罷侯置守是也秦亡積千載而天下
之弱彌甚刺史郡守寄客于外兵非吾兵食非吾食
以服人者三尺法耳一旦當事則刑罰鞭朴非亂賊
所畏也授首且不暇孰為勤王哉義苟在焉胙之以
國何害苟為不義陳勝吴廣豈嘗據大權也
省盗
盗不能禍天下而召天下之禍彼殺人以求食人固
讐之安能禍天下盗既多殺既極讎者弗能報而後
姦雄起焉盗者人之讎也而姦雄以誅盗為名是孝
子慈孫夫婦之相哭者望之不啻如濯熱因天下之
心收天下之權如此乃能禍天下人主知盗而不憂
者以其舉錯非姦雄之刑也而不知姦雄不為盜故
防姦雄莫若除盗賊姦雄不得盜賊之資則不敢起
嗚呼殺人者人之賊而巳矣惡殺人者誠國之賊也
釋禁
與衆同利則利良民不與衆同利則利凶人凶人嗜
利盗之所由興也山海之貨職在商賈久矣而曰屬
之吏屬之吏則衆不得錯手足法重矣而利亦重法
重則良民憚利重則凶人入然而董之以法是敺其
為盗也彼凶人者豈曰死可欲而生可惡哉過在歆
諸利而謂不必死耳不幸而幾扵死則莫若為盗為
盗又不必死也夫能弛其禁逹其利則凶得與良齒
胡為苟免扵兵刃間哉
南略
南北離合繫天下盛衰漢之衰則離逮晉而合晉之
衰又離逮隋而合近者唐之衰又離逮
宋而合距長江之固因中原之擾擾則自救且不給
胡治扵彼哉後雖有明王興彼業巳成彼守巳完非
數十百年不可取此前事之驗也北擾矣而南又離
離則米帛金錢之漕弗復&KR1587;淮而上如疾將病而絶
之食耳此後事之憂也俗人皆以吴楚之兵弗如北
而不知姦雄謀事常伺天下之衰當其盛時尚可論
彊弱及其衰也雖曹公用兵弗能與孫權争馬超韓
遂在關西為後患故也然則如之何則可曰宿師樹
賢以扼其咽然後可也
敵患
夷夏奚若曰所謂夷者豈被髮衣皮之謂哉所謂夏
者豈衣冠裳履之謂哉以德刑政事為差耳德勉刑
中政脩事舉雖夷曰夏可也反是則謂之夏可乎愚
儒之咤則曰彼夷我夏而不曰内自脩内自脩則德
刑政事四者備當而後曰夏勝夷可矣是謂知彼知
巳百戰不殆彼欲虚吾國困吾民應之以儉則國可
富民可逸然猶不能是堕其術内也嗚呼夷夏非古
之夷夏也先為不可勝以待彼可勝善矣不然禍且
日至豈徒由余所笑
柬士
天下有攻守草昧之時攻天下者也繼體之君守天
下者也攻之兵雖怯而勇乘勝也守之兵雖勇而怯
未之試也不試巳然况敗歟夫戰在氣三鼓而竭曹
劌所以克齊然而人不見勝唯敗是聞怯則宜也為
政者務兵多以彊國而不知其弱國兵多則不擇不
擇則大抵怯耳勇者尚怯况真怯哉敺十怯以嚮一
勇敗不足疑言之者必曰某以若干敗於若干以為
彼太公孫子勢不可校後雖勇士固心醉矣非弱國
而何胡不芟其冗轉其資以厚敢死使以寡勝衆而
後氣可復庶乎彊國矣
儲將
死生存亡在將將之難也百夫長猶不可虚矧其上
者乎資舟扵旱資車扵水先事而求則詳以實驗也
事至而求則粗以言擇也用人者皆曰以能不以行
彼閭巷細謹誠不足問豈大節之可違哉孫子語將
能則曰智信仁勇嚴不信而任事則事反不仁而御
衆則衆殃如是而曰能不必行可乎矧彼言者又非
能也以言擇將天下皆欲言婢兒庸保亦知誦書傳
學計策以自進進者多矣可盡用乎兵盖不祥之器
學者未得其千一而志意巳壮壮則思用不用則聚
而怨怨則無不為是有國者教之叛也獨奈何
遠私
晉侯以勃鞮用趙衰趙王以繆賢得藺相如皆奄人
也謂奄之賤而能進賢何也曰賤故能進賢貴則疾
之而巳矣古之奄給房闥使令盖甚賤賤則雖賢人
當國何害故進之後之奄為帝王耳目盖甚貴貴則
有威福玉食之罪婞然唯恐賢者之繩巳故疾之豈
古之奄才而後之奄不才勢不便耳使勃鞮&KR1230;賢復
生且不免為譛人夫非晉趙之時而垂晉趙之聽是
賢者弗可得而不肖售矣
正局
周官内宰大夫士十有四人九嬪世婦妾御屬焉彼
天子后妃猶以大夫士治之矧羞服匪頒好用之式
而有不在有司者乎外自省寺重之以殿中六局所
以奉乘輿者俻矣顧奪而歸諸奄何哉有司奉法而
奄人阿意奉法則用節阿意則欲逞此利害甚明白
然而弗思者夫其殘民乎
厚農
先王之馭民也節其所為後王之馭民也極其所為
夫惰之志在逸先王節之則不得逸農之業在勞先
王節之則不甚勞宅不毛者有里布田不耕者有屋
粟間民無職事者出夫家之征誰謂其逸哉什一而
稅用其力歲不過三日春耕則田畯饎焉秋歛則蜡
祭息焉誰謂其勞哉王道消政出苟簡賦乎曰農役
乎曰農田有榖而桑有繭非敢愛也五兵之用百工
之材皆農無有而必責之是行商蓄家籍農之産廩
農之食矣彼惰游未始及扵政且開穴食之路以進
之逸者極其逸勞者極其勞勞而不貳者戅而巳矣
嗚呼使天下皆戅則可不幸而有心則群入扵惰欲
望九年之蓄難矣
復教
樂正以詩書禮樂造士王太子王子群后之太子卿
大夫元士之適子皆造焉說者必曰為化民也為選
賢也而不曰愛諸臣之子保諸臣之家也人不教不
善不善則罪罪則烖其親墜其祀是身及家以不教
壊也故明主推恩群臣必先教學與其寵扵今孰若
無辱扵後不務教而務官之以市井言未學而仕其
幸大矣智者慮之則為禍亦大彼不善之資而假之
位鮮不及也嗚呼官者上之所輕雖曠何損家者下
之所重可不自為謀哉齠齓腰印組鼓篋齒庠序勞
逸誠不同而禍福存焉耳
孝原
禮職扵儒儒微而禮不宗故釋老奪之孝子念親必
歸于寺觀而宗廟不跡矣夫祭祀豈徒自盡其心以
交神明而巳盖有君臣父子夫婦親䟽長幼貴賤上
下爵賞政事之義是謂教之本也彼寺觀何義哉嗚
呼釋老不存則寺觀不屋非宗廟何適儒之彊則禮
可復雖釋老其若我何
天諭
畏天者昌習天者亡何謂畏天高宗成王是也何謂
習天元成是也人之情非所常見而見之必懼懼必
思懼之情同而所思不同明主思之以爲在德德脩
而灾異消然後愈知天之明而德之益也闇主思之
以爲在數故任數而不脩德德不脩而禍未至然後
愈知天無心而數有定也惟天之仁又出灾異以申
勑之彼必曰前既無害此奚爲哉亦數而巳矣灾異
愈多不懼愈甚耳習扵聞目習扵見心習扵思習之
久則不聞不見不思焉耳然而上帝之怒不足獨當
下延衆庶上累廟社甚可痛也嗚呼人不可玩况天
乎天而可玩君命何足道哉此孤臣正士所以泣血
於地下也
直講李先生文集卷之二十二終
直講李先生文集卷之二十三
記
後學南城左贊編輯
後學廣昌何喬新校正
袁州學記
皇帝二十有三年制詔州縣立學惟時守令有哲有
愚有屈力單慮秪順德意有假宫借師苟具文書或
連數城亡誦弦聲倡而不和教尼不行三十有二年
范陽祖君無擇知袁州始至進諸生知學官闕状大
懼人材放失儒效闊䟽亡以稱上旨通判穎川陳君
侁聞而是之議以克合相舊夫子廟陿隘不足改為
廼謍治之東北隅厥土燥剛厥位面陽厥材孔良瓦
甓黝堊丹漆舉以法故殿堂室房廡門各得其度百
爾器備並手偕作工善吏勤晨夜展力越明年成舍
菜且有日旴江李覯諗于衆曰惟四代之學攷諸經
可見巳秦以山西鏖六國欲帝萬世劉氏一呼而關
門不守武夫徤將賣降恐後何邪詩書之道廢人唯
見利而不聞義焉耳孝武乘豐富世祖出戎行昏孳
孳學術俗化之厚延于靈獻草茅危言者折首而不
悔功烈震主者聞命而釋兵群雄相視不敢去臣位
尚數十年教道之結人心如此今代遭聖神爾袁
得賢君俾爾由庠序踐古人之迹天下治則禪禮樂
以陶吾民一有不幸猶當伏大節爲臣死忠爲子死
孝使人有所法且有所賴是惟朝家教學之意若其
弄筆以徼利逹而巳豈徒二三子之羞抑爲國者之
憂此年實至和甲午夏某月甲子記
建昌知軍&KR0550;記
人得擇官久矣天下唯股肱郡簡于帝念其餘在所
欲夫食飽居安人情所不免故分田之廣狹公膳之
有亡官舍之&KR0839;惡凡仕者鮮不以爲言建昌軍距行
在三千里浮汴淮江湖不幾月不至吏巳禄縣官無
古圭田之比厨無子錢以勞賓客屋數十个盖偽李
氏時作其夀將百年度制卑陬尤不稱事是以當世
高足之人聞之憮然莫肯為来有不幸而至者什不
一二過此則物故不容于它取自竄焉政以是尨民
以是創秋陽炙天井底或凌噫匪夷匪蠻匪海山瘴
蠱之地獨無富侈之資以奉俊良使永永来爲人父
母誠可歎巳今虞部張公其不幸而至者乎公本扵
質直而文無害嘗治四郡左官是邦惟思昔人必葺
之義廼更浮橋遷集賓亭作迴車院而本&KR0550;及焉&KR0550;
之築土方五丈架梁三十有五尺取材扵山因役扵
軍蚩蚩斯人不費不勞自春徂夏厥功以濟民不有
勞惟公之勞公不有利惟民之利有問焉者必告之
曰官舍美矣則其去就之心宜稍異于昔所謂民之
父母或數來其為利豈少哉草茅生請書以見意慶
曆七年六月丁巳記
建昌軍儀門記
觀古君臣之間近則禮為之厭遠則尊得以伸故畿
外諸侯門阿之制與天子凖宮隅城隅各下一等天
子五門諸侯有三門臺而道屏扵中為宗廟朝廷大
抵不甚異盖南面之君分土而治不若是無以貴扵
一國民知其君之貴然後知王室之尊堂陸之言亦
此類也自罷侯置守于今幾世弱權削威居無常人
有地數百千里而宫室輿服靡所張顯唯中門立戟
非出入不開東西兩夾門趨走之士紳笏磬折于其
外非召呼不敢前以此異于他官舍謂之儀者有意
也哉太常博士吴公使建昌既視事曰神人在上萬
事有經萬民有業吾守臣布行詔書奉順德意而吏
職脩矣披牒治訟若人四支雖終日運動不為勞心
廼行府署唯廳事葺其餘屋古老卑小或如翼覆地
其中無光或如衣之敝随𥙷随破郡治所在而陋扵
一邑不務改作俾民何觀謀扵僚属其心同聽扵輿
人其言樂自儀門始以及内寝不日而俻君子謂吴
公以文學進宜其知治道父兄皆大臣其耳目固不
隘官為博士宜用心扵禮位當刺史在可行之地此
一役也以儀門為始夫豈徒哉盍書之以示後覯應
曰唯慶曆八年冬十一月甲子記
建昌軍集賓亭記
康定二年夏六月太守慎公作新亭于軍門之南越
孟秋工告成事郡人李覯請為記曰惟兹軍築扵閏
唐額扵吾宋同之列郡數十年矣然規摹儉固未
始斥大雖視事有&KR0550;罷休有堂而僚属之所會賓客
之所交以宴以游舉無其地公臨郡數月政既巳成
事既巳省因謀别館以爲賓榮詢諸耇老則僉以郡
署之前昔嘗有亭號三善者毀徹雖久基兆可指公
乃相其地而築之且取籍没之材以足其用不賦一錢
不役一丁而厥功以成飛飛其櫩角角其楹逹以重
關周以階櫺姑山右顧積翠在掌旴水前來鑑裏萬
象乃位賓主乃列尊爼有緌有紳以笑以語心澄欲
仙意遠還古噫誠太平君子好事之一端也然民隱
之不恤主恩之不宣而汲汲扵厨傳則何以爲政室
漏之不補庭草之不剪而區區於簿領則何以爲禮
合是二者盖鮮能焉今公之所治多務大體明而不
苛斷而不酷得政之和公之所居罔不必葺作而不
費飾而不奢得禮之至兹亭之興率是道也慄慄其
威如風之凄民之服之千里弗違煦煦其仁在物爲春
民之戴之千載如新召伯聽訟勿伐其棠矧茲攸宇
其誰敢忘君命不駕匪夙則夜敢圖兹石以告来者
南城縣署記
慶曆二年會稽錢得臣仲基以大理丞爲南城宰西
安周夢臣旻臨川滕平叔夷甫佐之扵是改作主簿
尉署及縣&KR0550;之兩翼既訖功得臣受命刺白州夢臣
監雩都銀冶而平叔考且滿使覯記其事覯曰古者
諸侯卿大夫士其宮室以命數為之等示民有尊也
今之郡縣有社有民雖九品僚属皆命扵天子其勢
固不得居陋室如閭閻氓然世以土木為難事者財
民之財力民之力也是以廉吏善人或憚而不為乃
至隘不可容壊不可支卷席避雨露坐迎凉者有之
矣吾邑三君子以居之所不安為人之所難為捃官
之餘用假吏之餘力木材如涌而民不出一簮築作
再朞而民未嘗舉趾非奢非儉可次可舍事成而去
豈曰自爲盖將壮官府利來者是可記也若夫舞智
恃巧陵民匱財巳欲佚而忘人之勞巳欲樂而遺人
以憂則有識者當伐鼓扵其門豈吾之所得記哉謹
用斯言諗扵好事時則五年春正月也
邵武軍學置莊田記
慶曆七年春三月幾望武陽假守宋公以治學宫成
識之巳詳後三甲子有竒教授龔君與其學子授使
者以幣走三百里謁於余曰敝邑得天故吾公来昔
昏以旦昔寒以燠視人如其身視學如有神言必扵
是行必扵是雖牒訴盈庭簡墨在前而與士大夫講
觧對問猶燕居時故自庠門開不幾月慕焉而來者
不絶將恐𥚹小弗能容又翼中門築兩齋矣鄉之善
良喜公之爲子弟之有属也不愛其貲願易土田以
備糧用凡出泉若干萬得田若干頃歲食若干人既
有成矣而公之記所未書吾惟子之望覯聞命竊商
之曰儒者詬釋氏爲其籠扵世也而不觧其所以然
釋之徒善自大其法内雖不韙而外彊焉童而老約
而泰無日不在乎佛民用是信事用是立儒者則不
然其未得之借儒以干上既得之則謂政事與文學
異孳孳唯府史之師顧其舊如蟬蛻及其困于滛辟
恤乎罪疾欲聞性命之趣不知吾儒自有至要反從
釋氏而求之吾游江淮而南不一日有庠序者不一
邦踵其地而問之棟宇脩歟或曰為去官之舍館矣
委積完歟曰充郡府之庖廚矣刺史在歟曰某院參
禪某寺聽講矣噫釋之行固久始吾聞之疑及味其
言有可愛者盖不出吾易繫辭樂記中庸數句間苟
不得巳猶有老子莊周書在何遽冕弁匍匐扵戎人
前邪蚩蚩之氓尚克有夫婦父子不盡拔髮為寺奴
則幸矣何暇彼之詬哉今宋公之仕唯其本之培下
應其誠優為之備教化之效也如此吾所謂學非若
釋夸莊嚴吾所謂田非與釋埒供養誠以今兹學者
或自遠來居處不寧則愁飲食外取則勞去愁與勞
人雖下中得以自盡扵術况其卓者哉厲文之津茁
道之芽入可以正其家出可以表天下為民教子為
國養材莫之尚巳龔君以道藝立其中又欲楊公之
美于無窮皆應扵義敢不書公之學問無不該而其
是非一之聖人故文辭可法施扵吏道民大悅盖將
揮之廟朝一郡一學乃其觕聞命後三日冬十月辛
酉書云
虔州栢林温氏書樓記
南川自豫章右上其大州曰吉又其大曰虔二州之
賦貢與其治訟世以為劇則其民甿衆夥可識巳雖
然吉多君子執瑞玉登降帝所者接跡虔無有也疑
其偩南越襲瘴蠱餘氣去京師愈遠風化之及者愈
䟽乘其豐富以放扵逸欲宜矣故人許某家石城虔
属邑也此年夏踵予門道其鄕進士温某之為人曰
温君少時求禄而莫之得慨然自謂不得諸外盍求
諸内不在吾身宜在吾子孫乃圖山泉美好處奠居
栢林因作講學堂房數十其楹攻位之日獲五銖錢
五萬于地士友珍之或以青錢名其館凡書在國子
監者皆市取且為樓以蔵之性寬静用地利自足不
與俗人争訟買直孳孳以教子弟禮賓客為巳任琴
歌酒賦夜以繼日許君不妄人也今其所稱與嚮之
疑者不類是虔之福歟自古聖人之德業舉在于書
聖人者非其智造而巧為之也天之常道地之常理
萬物之常情也天地萬物之常而聖人順之發乎言
見乎行事君得之以為君臣得之以為臣父得之以
為父子得之以為子兄得之以為兄弟得之以為弟
夫得之以為夫婦得之以為婦長得之以為長幼得
之以為幼反是則争奪相殺未有能巳者也今温君
聚書勤勤是有意于聖人有意于聖人則豈一家而
巳鄰里鄕黨庶乎偃伏之矣然則虔人之成大名至
大官盖未易知尚何吉之媿哉柳子厚扵楚越間山
水如小丘小石潭袁家渴石渠石澗猶有記以啓好
游者今有人為蔵書之楼非特山水之勝記之以啓
好書者不亦可乎予欲一至欄邊四顧天外江山進
前文史相對清風兮我扇白雲兮我盖召屈原扵湘
魚之口呼李白扵海鯨之背漱寳玉之餘潤拭明珠
使去纇酒酣興盡交揖而退其樂可言邪而未之得
也皇祐五年秋七月庚子記
麻姑山重脩三清殿記
覯幼時讀顔魯公麻姑仙壇記觀其稱道瓖地之殊
絶人物之瓌怪目想其處謂如鈞天帝庭非下土所
髣髴也及長游山縱觀所有則歌吟雲烟饜飫水石
而巳其餘古屋數百楹或腐或濕無足可居惟仙若
神何以顧享噫物有愈衰而後復理之常也則所謂
三清殿者今為復之先乎按是殿之作背山嚮陽得
地之正由五代迄兹載祀遠矣雖其營繕頗甚盛壮
而木窮扵蠧瓦困扵雨日壞月墮幾將壓焉穎川陳
公某鄕之耆德勇扵為善一見其事惻然于中乃發
家財以葺之工之巧者必至材之良者必備或改以
新或完其舊昔撓以隆昔卑以崇赭焉而霞烘堊焉
而雲溶真儀之位得以如禮山英水靈若喜若慰雖
大道之要本乎澹泊安在土木之華而後張顯然名
山之景列在圖籍非有游覽之盛不足稱述故言神
仙者必曰崑崙之墟海中洲島宫闕之侈視珠玉不
啻如土芥世俗相承以為美談若麻姑山著稱久矣
元和辭人白樂天軰咸有詠歌粲于屋壁自尔以來
言者溢口書者滿牘天下靈境兹不後焉苟非崇飾
棟宇嚴事上靈其何足觀之則穎川公之意豈徒然
哉覯之視公大父行也見命為記謹書其略于時歲
在辛巳大宋康定二年
重脩麻姑殿記
三代之英既往禮教不競人欲大勝欲莫甚乎生惡
莫甚乎死而道家流誦祕書稱不死法以啖之故秦
漢之際神仙之學入于王公而方士甚尊寵然或云
延年或云輕舉皆人耳目間事久而未驗衆則非之
矣佛之徒後出而言愈幽遠其稱天宫之樂地獄之
苦鬼神之為非人可見雖明者猶或疑焉是故浮屠
之居貨賄竭天下宮室僣王者而黃冠師窮智役辯
終弗能及自非當世好事慕方外之游者孰克廻面
扵真靈之境哉麻姑之名聞之扵葛稚川傳申之以
顔魯公記峩峩兹山得道之所始也自唐而下祀禮
不絶築宮度人以嚴其事而殿屋之設歲月積久雨
淫風虐撐拄弗暇將無以布几席陳香燭為鸞鶴戾
止之地群目蚩蚩莫肯營救故穎川陳君策字嘉謀
博識之士肥遯州里頃嘗游山周覽及是將命工徒
一新其制言未果行而卒其子今山陽司宼諫弟詢
不忘孝思盡禀先志乃出家貲以幹厥事斬木而山
空伐石而雲愁役不逾時營繕以畢修廣有度奢儉
有宜禮神之位兹亡所媿論者謂真帝在上庶方
無虞歲不凶灾物不疵癘故其人得厚本節用爲富
家者往往而是内和親戚外禮鄕黨餘力乃以奉釋
老求善祥兹亦平時之盛觀也可無傳歟巖巖有堅
請勒其志于時歲在辛巳大宋康定二年
麻姑山仙都觀御書閣後記
皇祐三年以御書明堂及明堂之門篆飛白二體蔵
諸名山麻姑仙都與焉夏六月道士黃太和爲覯言
今者聖人肆筆而山藪得之其奚翅金簡玉字盖
猶嵎夷昧谷天象所出入撮土勺水罔不光華非復
與塵俗等幸哉願有志焉以示後何如覯伏思念王
者制作史書樂歌幽則物鬽遠則夷貉耳者必聞口
者必誦安在愚儒識之况禮不斥尊其可以犯巳而
又念江南卑薄與上國人不日接異時故老既沒傳
聞將失實史官記注祕莫得見則吾君之行禮彼
山之受賜曷從而知之先正盛公亦嘗為御書閣記
所以述
太宗之事殆可繼也矧兹嚴父配天古之大事漢收
秦燼失其根萌冉冉至唐名在實去五代魚肉誠所
不暇祖武宗文志亦未集佑啓我王及此希
闊如廢斯起如斷斯續合符天鬼匪自群議禮明樂
備又申之以翰墨河圖大訓永以華國周公宗祀而
文字無傳宣王蒐𡵨陽而石鼓非手書未有華實相
副若是之彬彬者也昔漢武帝封泰山太史公留滯
周南不得與從事曰命也夫廼者季秋大饗而知其
說者有不在焉則謂之何尚從仙宇見是寳書抑天
幸也故就敘其語俾刻之云
真君殿記
峩峩西屏神之山下根無地高出天百靈有位有几
筵樓殿靡迆紘紫烟真君之名世所傳來斯為賢去
為仙玉京路險不可攀凡肉欲飛無羽翰崇堂設像
鼎以新再拜怳若登天門借問經始其何人吾邑陳
侯字仲温後十五歲維甲申李覯泰伯為之文
直講李先生文集卷之二十三終
直講李先生文集卷之二十四
太平興國禪院什方住持記
佛教初由梵僧至中國不知其道而務駕其說師徒
相承積數百年日言天宮地獄善惡報應使人作塔
廟禮佛飰僧而巳厥後菩提逹磨以化緣在此土始
傳佛之道以来其道無怪譎無刓飾不離尋常自有
正覺思而未嘗思故心不滯於事動而未嘗動故形
不礙於物物有萬類何物而非已性有萬品何性而
非佛佛非度我而我自度經非明我而我自明無緇
素才拙一言開釋皆得成道繇兹立大精舍聚徒說
法以衣鉢相傳授居無彼我來者受之嗣無親疎能
者當之諸祖既沒其大弟子各以所聞分化海内自
源而瀆一本千支群居之儀率從其素故崇山廣野
通都大城院稱禪者往往而是庸俾邪妄無識洗心
從學王臣好事稽首承教盖與夫老氏之無為莊周
之自然義雖或近我其盛哉然末俗多敝護其法者
有非其人或以往時叢林私於院之子弟閑門治産
誦經求利堂虚不登食以自飽則一方之民失所信
嚮矣通人高士疾之兹久而未克以澄清逮宋有
天下兵革既巳息禮樂刑政治世之器既巳完俻推
愛民之心以佛法之有益也廣祠度衆不懈益勤
聖上莅阼體聞釋部之缺因詔凡禪居為子弟前旅
有者與終其身後當擇人以主之意將補鏬漏鉏榛
蕪使宗門愈高大則建昌軍太平興國禪院復什方
住持者奉此制也院按舊記唐天祐丙子制置使陳
暉所創號顯源永興始有可幽師杖錫來居推輪法
事逮李氏僣江表其别子景逹以齊王守臨川乃命
德琳師以張大其業琳師道行峭㓗知觧雄俊圜廻
千里瞻仰弗暇樹稼數十頃立屋累百楹至太宗
時例以年號更賜今額衆安法行刹此邦者莫與為
等琳既化去道喪不傳而其徒以僥倖居之垂四紀
矣凡鄊之學釋者雖知有真乘法印當迷而疑何所
扣决今年夏主者元皓病物故時侍禁馮君德宣光
禄寺丞李君虞卿同權軍政深惟天聖詔書求可以
長是院為人師者粤有桑門上首耆老識逹之士相
與謀曰嘗聞建安崇儼師得法於石霜楚圓和尚廵
禮所至學者圍繞師避而處行今在邇抑可以致之
乎因列名以舉郡然其言乃就迎扵撫州景德院讓
不可得而後至升堂之日會者萬計師據牀安坐有
問斯荅如鐘之鳴如谷之響重昏宿蒙冰觧雪釋歡
喜讃歎洶動街陌論者謂國朝嚴佛事俾釋知識表
于禪林太平郡之福地也而儼師以正真道臨之燈
燈繼照曷有窮巳然非吾儒文之不足以謹事始而
信後裔僉来謁予曰文子職也其可以辭重違父兄
意故為之一說時則景祐三年秋九月也
太平院浴室記
釋氏東行乘風御霆山聞海驚言善言惡知死知生
天人之好地獄之暴有作斯報刑淫癸辛力過羿奡
維彼慈悲如童蒙師如膏肓醫還愚以智解囚於縲
伊貴伊富或士或女承流蹈舞涵淹肌髄繫絡心膂
何土敢皮何木敢枝以輦以歸繩者目亂斧者手胝
彌國亘野川邪谷哆筆不可畫雲霓出中日月走下
冬温夏凉為隂為光食甘寢香百事有備一物必良
惟天之啓惟神之契人不得議孰為禮經肯顧文吏
江之南城風和氣靈鐘鳴梵聲爰有禪居號稱太平
太平之聚儼師是主以訓以撫疑者得明饑者得哺堂房
以新器備以陳霞朝卉春唯是温室缺然將榛大冶
陳宰儒兼佛觧法與心會斥其餘財成此勝㮣材美
石堅重雕複鐫圭方璧圓下不居濕旁無見(賢遍)天吾
願釋子母意于水將意于理爾身以澡爾心以洗洗
心謂何匪塵匪沙匪刮匪摩去𡭗羡欲任爾平和無
可不可所遇皆我萬物一馬何者為因孰謂之果道
不離人吾身佛身吾偽亦真門前舟梁自失要津慶
曆之歲是維戊子月云窮紀野夫言焉以振厥始
建昌軍景德寺重修大殿并造彌陀閣記
儒失其守教化墜扵地凡所以脩身正心養生送死
舉無其柄天下之人若飢渴之扵飲食苟得而巳當
是時也釋之徒以其道鼓行之焉往而不利無思無
為之義晦而心法勝積善積惡之誡泯而因緣作空
假中則道器之云戒定慧則明誠之别至於虞祔練
祥春秋祭𣏌之儀不競則七日三年地獄劫化之辯
亦随而進蕃衍光大繄此之由故嗣迦葉者師子逹
摩流為東山牛頭傳龍樹者惠文惠思熾于夫台灌
頂二家之學並用于世若夫律戒之盛凡出家者當
由此塗按白居易撫州景雲寺律和尚碑文如來十
弟子中優波離善持律波離滅南嶽大師得之南嶽
滅景雲大師得之師南城人初隷景雲寺徙洪州龍
興終廬山東林度娑婆男女萬五千人姜相國公輔
顔太師真卿本道廉使楊憑韋丹皆與友善樂天之
敘如此南城於宋為建昌軍景雲為景德寺律和尚
之迹巳無見土木之堅久者唯殿與門殿之制不靡
而其材良乃今所無基高而旁臝入風雨者四面如
一將恐腐折後難為功寺僧義明乃營屋若干柱以
翼之且作彌陀閣于其前右兼壮與麗為永永計先
共謀者文憲宗正既而憲住他院正亦遂輟克有終
者唯明殿之財集于衆閣成扵孀何氏始卒凡八年
明講經論頗憙事以雅扵予来乞文因論釋之所由
興亦使其徒知此寺昔嘗有僧為律戒師扵江之南
度人以萬數當世賢者與之游以為寺之榮而有所
慕焉慶曆七年冬十月已末記
景德寺新院記
院墟扵火力弗能復者數年矣壽安縣君黃氏以其
夫故都官陳員外所服若器斥賣以濟之其所謂殿
堂及諸棟宇之切扵用者罔不備具此誠念死者之
不可見庶有益扵冥冥間也凡大精舍之焚相望扵
天下浮屠人難(去声)言其灾乃以為宮室之&KR0839;天神所
欲得故取以去且佛之說諸天之樂非人間所可髣
髴是以其徒布因求果願生彼界今乃悅人之土木
而奪之則是人間之美物諸天亦無有尚何足慕邪
而悠悠者或信之餘燼未寒新宫巳圖往往是矣兹
院僧固不辯不能飾其說以驚俗殆廢不起非陳氏
之喜事而壽安發之何以及此嘉祐三年九月庚午記
迴向院記
皇祐二年夏六月旴江大水龍安其東南鄉盖菑之
所自始視其山破壊如擊甕盎泄所畜百源一道且
怒且鬪斬大樹瀦大屋當之者父母妻子廻面相失
不得其屍以歛扵是有去平而就高以避其復來者
迴向院其一也院之墟曰兵湖民寰而居甚卑以喧
當水之來則數十百家悉聚殿閣坐甍騎桷將顛者
數僧徒嗷嗷乞命魚鼈旣免院主海元即其儕為久
安計有德文者願易之高燥地謂其别墅曰昇平相
距五六里盍經營之文守律戒知游藝士君子多與
之語故列于官府而從諗扵里人而悅貧者輸其力
而地以除富者效其貲而屋以徹歛故材就新基曾
未踰年厥功備具足之泥塗今爲崇高耳之喧囂今
爲寂寥後山如懷前谿如蟠晨鐘夜梵夢寐天半松
霜竹月繡畫秋色自危而安去苦得樂昔人未知勝
事在我噫民之欲善盖天性然顧無以道之尔夫水
潦之後田里傷創斗粟百錢上農蓄家且無餘食而
文師以其情言非能取佛說以自照耀使人惑之而
衆莫不竭盡以受事若夫豐富之世而豪僧辯口先
焉雖圖天宮何足怪也為人上者常病扵教化謂不
可為亦過矣昔吾遊其地今聞有成喜之是以記時
則三年秋某月也
承天院記
慶曆中歸自京師有僧來訪曰自堯是為承天上首
乃言其院吾先君子嘗至焉今兹又新作往往有留
題者因責吾為詩厥後多故不果應近者復來且介
秦氏甥以院記為言覯伏念先人舊遊不勝燕雀啁
噍之情其僧又憙事吾甥又貧而為之請義不可拒
問其所由來則舊崇德院為尼媪宅間籍没當太平
興國中有德琳師迹其事為盖古所謂豪僧者自閩
來旴住太平院徹草廬成大禪居是時禁令䟽釋氏
方騁與民交利琳致資甚高得請公上以崇德故名
遷于雲山淳化三年斬山木營繕使其徒元立主之
大中祥符元年先帝封禪例賜今額立死尭繼之
扵時景祐三年瞻相闔門鞠為老屋木之腐者將折
石之裂者將堕不有改作誰嗣前人願與有力者圖
之誠意一發和者日至曰殿曰堂曰僧堂曰水陸堂
曰羅漢閣曰厨曰庫曰廊曰門始終數年繪素畢備
扵事勤矣而耻無聞故徼吾言以永之噫浮屠人坐
新宫享備器者皆是然而知子墨翰林之為貴者幾
何人邪或蹙扵威力而後貨俗子取陳言以辱金石
者豈少邪堯師能不憚煩以来乞詩不獲又属以記
傍吾親戚間求人為言唯謝絶之憂其指何邪安知
百千萬年後吾文將不行邪彼蚩蚩者將有聞而堯
師泯滅耶皇祐三年冬十有一月乙丑記
承天院羅漢閣記
吾為承天院記巳二年丘文遂来言院之羅漢閣身
所為也願復得一辭刻之始吾童子時與令佐著作
陳微之讀書湖上丘君乃其鄰以久游貫人事日與
笑語無忤及此見之髮色則異而顔面益壮使之年
實七十矣少爲賈人上下百越走兩川而歸克有貨
財治土田築室教子孫終之淑慎以從士大夫游又
能精信扵釋損其&KR1151;以補之果若釋之云則雖老而
死死且復生其得意何有窮耶噫漢代初傳佛道西
域人得立寺都邑以奉其神漢人皆不出家魏亦循
漢制石季龍僣位以其出自邊戎應從本俗百姓有
樂事佛者特聽之當是時謂之何哉外國之神而巳
及東晉宋氏其法乃大盖慧遠居廬山名雖爲釋實
挾儒術故宗少文就之考尋文義周續之通五經五
緯而事之雷次宗亦從而明三禮毛詩儒者嘗為弟
子其人得不尊乎諸部佛經華藻爛爛豈西域之文
宜有所助焉者也今之釋樂乞言於文士者亦將借助
矣乎文士不必有古人之才足以埤釋就令有之而
民耳目日異矣庸可行㦲丘君以舊故勉而為之言
時則皇祐五年秋七月也
新成院記
出旴江門陸行數十里無善邸舍足容食息求之僧
家唯章山其庳則新城院焉前此予歸自信時秋大
熱夜發金谿日昃不到從者請息肩得兹院以宿下
馬據牀汲井泉飲且盥清風在竹不待呼召紅塵在
路不敢随入坐未安定意巳順適仰而視其梁則毛
姓繢名者作焉有頃而繢至其禮甚卑立于堂下若
吏民見官長之為予既辭因揖而進之與之語盖古
力田敦樸之流及院之本末則對曰殿興扵開寳中
則繢之王父母嘗有勞焉堂鐘樓廊門成扵景祐康
定間則繢與婦徐實同力焉予嘆曰民財有餘不以
備鬪訟買直于圄犴而能奉佛法徼福于窈冥斯世
俗以為難矣况扵卑已尊賢此道甚大誰宜知之凡
人衣食足者或聞馬蹄聲在百步外閉門唯恐不及
今吾亦布衣姑弛檐扵此且無一介與尔相聞尔何
取扵我而拳拳若是乎吾無乃克謹名節未始得罪
扵鄊黨乎抑爾之聞見有異扵衆人乎既嘆而去五
六年矣而不忘于心近者予有喪繢又使其子來賻
辭益遜意益勤顧無以荅遂錄嚮所言者贈之使刻
石為新成院記云時則皇祐三年冬十有二月也(元祐)
(辛未轉運副使張商英天覺過新成院題詩云昔讀旴川集嘗聞泰伯賢新成文刻在往事野僧傳氣格終)
(驚俗光芒合貫天田翁不知價只得十千錢宣和庚子朱褒世德自國門待次還鄕道過新成院讀泰伯)
(先生記張丞相詩欣歎久之恐丞相未知泰伯之志也作絶句題于後云泰伯文章自昔傳虹霓白日貫)
(靑天先生欲作酕醄醉㪷酒何妨受十千)
撫州菜園院記
浮屠師曰可栖居建昌之交陽山善持其佛之法而
言行不安且長扵醫故士大夫禮之慶曆三年秋八
月來祗予曰栖臨川人母固無恙而異父弟亦學佛
今住菜園院曰智賓者是也兹院之廢數十年矣寳
元中其鄕人請扵邑大夫願得智賓居之賓之來則
四顧梗莾無一瓦尺木之業栖告之曰吾常患吾佛
之徒將遊吾州而未能進必休于近郊之逆旅乞錢
炊食雜于博徒倡女間甚汙吾法今兹院與城相望
果能興之以舍吾徒豈不滿志矧吾弟主之而吾母
居其旁足以躬晨夕之飬外張吾教内便吾家是不
資他人吾力可為由此盡散槖中凡醫之所得者給
之說法者曰堂事佛者曰殿舘僧有位具饌有所大
抵墻屋器用皆栖之為也工將畢矣幸為栖志之予
曰浮屠人盡心扵塔廟固其職耳能不以禍福誘脅
殫吾民之力者盖未之見今栖以醫售其得財乃自
奉其法而不掠扵人且厚其弟以安乎母不離吾孝
友之道言乎其黨抑可尚已故書以授之使揭諸石
云
修梓山寺殿記
天下名山水域爲佛墜者什有八九其次一泉一石
含清吐寒粗遠塵俗處靡不爲桑門所蹈藉盖佛之
威靈赫赫扵世僧之辯慧有以得之故國不愛其土
民不愛其財以割以裂奉事之弗暇建昌軍江表之
上游也地靈源長筆不可譜由治城東走十餘里峯
者如引岡者如頓渟者影毛髮噴者化雲霧其間據
形勝起塔廟者往往而有梓山院乃其一焉道阻而
僻游從之士罕至目不睹紛華耳不聞勢利惟松君
竹侯鼓舞風韻猿悲鳥哀將送歲月宅扵是者苟有
以存諸心其安穏何如哉然殿宇之作其來積久築
者以圯盖者以坼莊嚴不充瞻禮無地軍教練使吴
臻家故饒財心且喜事由景祐中始謀營建凡立屋
四楹塑像九軀所以奉經教福祖考也噫佛以大智
慧獨見情性之本將敺群迷納之正覺其道深至固
非悠悠者可了若夫有為之法曰因與果謂可變苦
而樂自人而天誠孝子慈孫所不能免也則斯殿之
成與吴氏之用心亦可嘉巳見属為記其何以辭時
則歲在辛巳康定二年秋九月也
邵氏神祠記
李覯曰天子之祀曰泰厲諸侯曰公厲大夫曰族厲
謂古之有天下國家而滅絶無後其鬼無歸故與人
為厲耳江南地熱濕四時多癘疾其病者謝去醫藥
閉門不與親戚通而歸死扵神神之號名則曰某王
某王無乃所謂古之有天下國家而滅絶無後者耶
當其氣盛而病革禳祈不可觧則皆謂神曰五通者
能有力扵其間故牲毛酒滓狼戾扵五通之室矣建
昌治城北有民邵氏世奉五通禱祠之人日累什百
景祐元年冬里中大疫而吾家與焉乃使人請命于
五通神不能言决之以竹杯校時老母病不識人妻
子暨予相継困甚唯五通諗以無害疾之觧去皆約
日時雖寳龜泰筮弗是過已噫五通之爲神不名扵
舊文不次扵典祀正人君子未之嘗言而有功扵予
其可以廢巖巖者石可伐可磨惟德之報焉知其他
直講李先生文集卷之二十四終
直講李先生文集卷之二十五
序
皇祐續藁序
覯慶曆癸未秋錄所著文曰退居類藁十二卷後三
年復出百餘首不知阿誰盗去刻印既甚差&KR0861;且題
外集尤不韙心常惡之而未能正于今又六年所得
復百餘首暇日取之合二百三十八首以續所謂類
藁者噫行年四十四疾疹日發作其扵文字間尚克
有進也歟續藁凡八卷時又有周禮致太平論十卷
孤行焉皇祐四年八月庚子序
延平集序
世俗見孔子不用而作經乃言聖賢得志則在行事
不在書也噫孔子誠不用矣尭舜禹湯時聖賢有不
得志者乎奚其為典謨訓誥哉成王周公時有不得
志者乎奚其為雅頌哉心之志志之言言之文若凍
餒然孰謂得志而不衣食哉用之大其言者愈大虞
書之歴象日月星辰夏后之賦貢九州周人之職三
百六十官不巳大乎今之君子固多靳儒至於布衣
閭巷尚曰賢者行而巳不必文也彼顔閔氏時夫子
在盖無可復言非為有德行不著書也游夏之徒不
在德行科亦不措一辭子思孟軻豈無德行乎是皆
不才子無功扵文而雷同此說以自慰耳建安宋貫
之仕逾二十年用雖不大志亦未得然有君親之奉
有政事之勤在他人投筆久矣而貫之拳拳不翅褐
博其學要諸仲尼餘鮮取焉多聞而敏所嚮靡不克
故集而行之者四五去年秋以南劍監郡假守昭武
既期又成十卷目以示覯曰延平集覯嘆今人之異
乎古美貫之之異乎今孰告吾君而大用之其言
又有大扵此者因序以冠其首時則慶曆七年冬十
有二月也
送余疇若南豐掌學序
工必以般者為其材巨木作寝廟也彼環堵則何工
不可御必以良者為其策天驥逐光景也彼一駑則
何御不可師必以孔子之徒者為其敺善性入訓典
也彼曲藝則何師不可今天下號多士而南豐大邑
也讀儒書者盖百數薦扵鄕第扵廷往往有之大理
丞周君出宰之一年乃立學扵先聖之廟命吾友余
尭輔掌其教夫周丞之明豈曰邑之人未嘗學且師
邪若是則服大袂之衣與令長抗賓主禮者何自出
也是其有學有師久矣然猶汲汲扵斯者其將以先
王之道浴而薰之耳其將使其聞仁義忠信之說知
夫古之所謂儒者如彼其大也然後進可以治乎國
退可以齊乎家出乎已而加乎人罔不曰宜者是周
丞上為天子育人材下為一邑减爭闘之獄也不
然何地不可居何人不可法何必縣學之興而尭輔
教之耶尭輔好古博學慷慨有行義斯足以應周丞
之指惟學者何如耳至之日以吾言告之謂之是耶
請在下風以賀謂之非耶敢因是而弔焉故為序
送嚴介序
景祐中建陽嚴君以經術有名客授于兹邑予時多
故未始與游而見之者數矣一别不相間今兹復来
乃知其久扵江淮間自楚徂宿所至爲人師以親老故
歸養焉善㦲昔申生不行而死君子不以爲孝章子
得罪扵父出妻屏子而孟軻禮貌之必不得巳以情
恕可也嚴君在外二十餘年盖亦不得巳者矣舜號
泣于旻天負罪引慝見瞽瞍瞽亦信順之唯聖人能
以至誠感動其親嚴君嚮時既不能感動然而人情
老且病則憶念子孫雖有忿怒宜自消釋嚴君之歸
養此其時也若是則經術之名固不謬其爲人師益
無愧矣至和元年秋八月丁未旴江李覯序
叙陳公爕字
陳公爕初字思道以避耆舊諱請改焉予命之曰中
道夫道者通也無不通也孰能通之中之謂也居東
焉則遠扵西南焉則遠扵北立乎中則四方均焉故
易曰黃中通理凡卦以得中為貴兹聖人之意也有
問身之安者必對以導飬也有問食之美者必對以
牲牢也言不可不先其大者也病偃扵牀而不肯納
藥石曰人教我以導飬矣可乎餓踣扵地而不肯受
糗糒曰人教我以牲牢矣可乎緩急之勢異也古之
言王道者是亦先其大者也後之執王道者是以輕
藥石賤糗糒病餓且不救者也王莾亦嘗井田矣房
琯亦嘗車戰矣豈不取笑孔子謂微管仲吾其被髮
左衽而曰無道桓文之事者過也荀卿之非孟子略
法先王而不知其統太史公論儒者博而寡要勞而
無功亦有以也吾觀夫子之行如天焉其變化非凡
可測於鄕黨恂恂居是邦不非其大夫對問陣以爼
豆至為司宼會夾谷時則不同也謂賜也億則屢中
由也不得其死至存父母之國則使子貢惡言不入
扵耳則取子路使二子生乎今之世則暴人也詐人
也掌教化者將不齒焉其何高第之有哉夫子多能
鄙事以博奕爲賢乎巳辭人之作或因扵物或發乎
情雖不有用幸愈乎博奕也而俗儒必非之五子之
歌韻矣繫辭首章對矣使今世爲之將以聲律坐矣
禮有本末用有先後本末副焉固醇矣有其本以慢
其末古人或不免焉略其本而詳其末今人豈少哉
雖然自治可也父兄之扵子弟師之扵徒亦可也欲
以區區之有而齊天下之人汰哉見人一動作一笑
語衣冠裳履之間則斷夫賢不肖張目大言以不恤
彊禦爲烈此今人之敝也道之不行盖儒者自取之
秦燔書漢鈎黨使典章淪䧟人士闉厄到今恨之豈
惟在上者之過有由然也夫知道者無古無今無王
無覇無治無亂惟用與不用耳公爕自閩来學志厲
而材美庶乎其有成閩之後生多好學者或傳其文
有可愛悅而未獲與之語因公爕請字而教焉且使
之歸以告
敘張延之字
張君延之觧官鉛山遇我于葛陂神清氣和其言語
可聽雖一面知其非俗子以立字未善責于我我應
之曰所謂延者扵兒豈不欲延其年以及耄期邪扵
家豈不欲延其寵禄世世無有窮邪如是無他力扵
仁而巳矣孔子有仁壽積善餘慶之說夫仁天下之
美道殺身尚爲之矧夫嚮勸甚明歷觀前志多有效
驗可不務哉故字之曰伯仁酒困不能執筆姑告其
略
叙陳司理字
豫章陳君名世南南方之卦離離者明也字之曰公
明明之義廣矣哉其在天也爲日爲月爲星爲晝爲
暘在水爲止在火爲燎在金爲鑑其在人也爲視爲
思爲智爲文爲見善爲知過爲應變爲待時事親明
則孝事君明則忠治事明則姦無所容聽言明則䜛
無所入臨財明則貧不失廉臨難明則死不失義凡
天下之事未有不湏明以濟者也然而聖人約之以
道曰蒙以飬正明夷以莅衆貴乎明於内而晦扵外
也陳君公相子孫克守家法儒雅幹正久次無悶斯
有得扵明者矣故敘以告至和二年冬十二月戊子
旴江李覯序
直講李先生文集卷之二十五終
直講李先生文集卷之二十六
表
謝授官表
(臣)覯言今月十九日建昌軍進奏院逓到敕牒一道
官告一道伏蒙聖恩特授(臣)將仕郎試大學助教
者畎畒之中耕鑿殆忘扵帝力蓬茨之下絲綸遽捧
扵王言身未識扵九重名巳參扵一命閨門交慶鄕
里知榮(臣)覯(中謝)伏念(臣)生長荒陬世家寒士徒際
恢儒之運&KR0861;懷榮古之心四十無聞早畏仲尼之戒
三千奏牘終慚曼倩之才嘗策足扵上都願刳肝扵
詔舉過蒙嘉惠首命試言繄遼豕之自矜柰齊竽之
有辨馮衍之孺人稚子皆笑歸田周顒之芰製荷衣
遂成習隱自兹潜伏何可覬覦豈期天幸之来偶被
藩臣之薦深虞累氣難用升聞快炙美芹敢望獻尊之
賞油雲霈雨俄瞻旱稿之苗雖釋褐之有光然事親
而甚便不離鄊井巳脫民編斯盖伏遇尊號皇帝
陛下道貫幾深仁兼煦嫗時文再郁將令三代同風
多士巳寧猶恐一夫不獲故兹狂簡亦預采收敢不
虔奉訓辭益敦學行庭闈是戀幸申爲子之誠犬馬
未衰庶有報君之日
啓謝范資政啓
右覯昨奉制命授前件官草茅之愚久不謀扵仕進
雨露之澤俄下及扵賤微俯伏承命銘感在心竊念
覯門地孤寒智識遲鈍學問近三紀奔走徧四方昔
者充賦報聞而罷數年退居閉關却掃老母日見皓
首稚子未能應門苟非躬親難得衣食况思戴記啜
菽盡歡之訓且畏魯經遠遊有方之誡出疆載質自
知不諧脩身俟死亦何敢怨伏遇某官以周召左右
之賢當申甫蕃宣之任棄席疲馬不忘舊物菅蒯顦
顇必欲兼用特形慰薦備聞朝廷致此妄庸亦蒙齒
錄夫冗散一官品秩至下在他人視之則輕然衰族
得之巳幸稍殊編戸便可安居敢不秪承惠貺益進
學藝大鈞播物非久具瞻蟠木為器更當有望仰企
牆仞下情無任感知荷恩激切之至
寄周禮致太平論上諸公啓
右覯啓伏以王者之法人必有業梓匠輪輿則當通
功易事瘖聾跛躃亦以其器食之故終日無所用心
孔子以為誡&KR2207;斯賊夫糧食楊雄之所惡覯也蚤以
薄祐不能及時上乏騏驥千里之力下無鉛刀一割
之效退蔵山野日就衰老雖然用農夫之榖分工女
之帛既得以不死而無益扵人平生技能唯在筆硯
矧可不勉竭其狂愚伏惟明公嘗以文知今也敢以
文請十數年來篋帙所存瑣瑣著述不復有獻謹錄
周禮致太平論十卷塵于下風世之儒者以異扵注
䟽為學以竒其詞句為文而覯此書於注䟽則不異
何足謂之學於詞句則不竒何足謂之文惟大君子
有心于天下國家者少停左右觀其意義所歸則文
學也者筌蹄而巳日月光明固不待燈燭之助至於
豐屋之下幽室之中照臨所不到處雖銖油寸蠟豈
無頃刻之功邪聖人在阼賢人在庭而小子言焉庶
有補於萬一也臨啓慚惶何所逃責
直講李先生文集卷之二十六終
直講李先生文集卷之二十七
書
上富舍人書
舍人執事士之不見禮扵世久矣古之君子以天下
為務故思與天下之明共視與天下之聰共聽與天
下之智共謀孳孳焉唯恐失一士以病吾元元也如
是安得不急扵見賢哉後之君子以一身為務故思
以一身之貴窮天下之爵以一身之富盡天下之禄
以一身之能擅天下之功名望望焉唯恐人之先己
也如是誰暇扵求賢哉嗟乎天下至公也一身至私
也循公而滅私是五尺竪子咸知之也然而鮮能者
道不勝乎欲也今夫卜相下藝先民之所不齒者也
而所居之室重冠累盖名卿大人引領而願見若饑
之食焉以其能言己之禍福故也士之能言天下國
家之禍福而未嘗有人欲見焉門未入而閽人拒之
者有矣謁既上而辭以事者有矣或貌若恭而情不
在焉或言雖交而意不通焉遇之以常人問之以常
事一面而去有如道路吁可怪也彼卜相之言禍福
受之天而不可變者也雖其知之無益扵事士之言
禍福在乎人而足以有為者也幸而聞之則禍可轉
而爲福危可復安亂可復治兹有益之大也貴無益
而賤有益爲一身而忘天下果其人之忠且賢邪有
志之士果宜瑣瑣扵其間邪覯遠方之人弛擔都下
再期月矣惟其山林之状而魚鳥之心懼取辱扵形
勢之塗非舊相識曾未敢踵其門將求夫有古君子
之道者而爲之依歸尚未能也今者友人董士廉自
陳之秦相遇扵道既稱執事之德高出扵世且言誤
聽嘗得區區之姓名有與進之意伏而思之以執事
之負雄材得美仕是扵其心靡有所不足矣而以草
茅之微寘在齒牙豈非有古君子之道以天下爲務
而急扵見賢者乎覯雖非賢焉敢自匿故兹浣濯衣
冠請問左右竊念覯資朴不美其生三十餘年所務
唯學所好唯經扵當時之文誠未有以過人者至若
周公之作孔子之述先儒之所未逹歴代之所不行
者嘗用功焉其志將以昭聖人之法拯王道之綱製
爲圖書以備施用明王有作舉而措之四海之内庶
乎斯民之復有知也不幸寒餓之鋒劫而去之有懷
未果中夜長歎今兹箱篋草具略有存者旅窮無資
弗及繕錄執事若扵暇日賜之從容當挈其一二陳
諸座隅必有可觀者矣吁古之所謂知己者信其道
也非徒利其身也不然何山之深而不可廬何水之
廣而不可魚著書傳道求聞扵後世不猶愈扵碌碌
食衆人之食乎不宣覯慚汗再拜
上劉舍人書
舍人執事伏以今之學者露其才業日干於兩制之
門者誠以輕重斯文進退多士遇其知則朽株為春
華咈其意則夷路為太行故書不憚手之胝言不恤
脣之腐拳拳俯伏于下風唯恐不得請也覯誠愚闇
竊謂不然且吾君以兩制為賢使主天下之士士之
得失天下之本繫焉得一士為天下利繄兩制之功
失一士為天下害繄兩制之罪不得罪于君將得罪
于民不見非于今將見非于後賢人君子有位有名
其肯舍功而趍罪以自貽媿耻哉如是果才邪雖未
嘗識面其必不棄矣果不才邪雖日拜乎前其必不
取矣則有志之士何足屑屑扵其門哉故自弛檐京
師于今累月足迹罕及名卿之堂者為是故也然今
日所以請見扵明公者盖亦有說伏念覯生江南去
明公之居不數百里自成童巳知讀明公之文辭矣
繼聞决高第效美官立朝廷正色直言磊磊有烈丈
夫之氣小人不佞抑好義者也聞古人之風恨不得
見况今人之得見而可不請見乎惄如扵心為日久
矣昨值明公銜命北方往来數月及節旄之至則抱
病邸舍倦扵趍走幸今有間輙塵點賓次生平所著
貧無紙筆弗及自陳明公試引之座隅徐觀其用心
可也伏慮左右不察以覯為趍利而來者敢奉書以
為先不宣覯恐懼再拜
上吴舍人書
舍人執事覯家江南結髮學問讀古人之書竊慕其
所為而不可得見將求今人之似古者而宗之蚤瞻
莫望唯恐弗獲天聖中聞執事以進士舉為太常第
一詞章卓異風動遠迩腐儒老生骨醉心死時則見
執事之才其後數年天子脩先帝故事親策賢良
而執事褎然為舉首推考經術以戴翼世務疑亡闕
補言到聖處時則見執事之識居山寥寥去上國三
千里望風長懷無路請謁有如衰根病芽棄置幽谷
雖知有陽春之和皎日之光不得與尋常草木並受
其賜歉然扵中積有年矣今兹竊幸詔舉茂才州郡
不明以妄庸人充賦弛檐以来博聞高誼心馳門闑
若渴扵飲故擇令日塵點賓次重念覯性質無似不
能與時世争利捐造化之術而甘扵寂寞之道行思
坐誦垂二十年其志幸一試用就尺寸之效以章其
身千載之後不與碌碌者同泯沒爲凡鬼扵地下聖
人當天俊乂雲合有志如此豈敢自必執事當世儒
首言重蓍蔡可稱邪爲天下稱之可進耶爲天下進
之不敢求哀以犯公義所業策論五十首謹獻諸左
右潤色之暇稍賜觀覽千萬幸甚不宣覯再拜
上王内翰書
内翰學士明公覯江湖凡人生得至愚之性天以六
經群言煨燼之餘以成其愚而不與白雲淸泉衣食
之奉以養之家貧事親漁釣樵斧不足以具甘旨朅
來人間學習世務續鳬之脛久而無成今兹聞國家
求賢良文學之士蒙不知今竊况扵古謂版築飯牛
之微或不為時君所棄因出草廬從州郡之舉乞錢
為食陸走三千里西嚮轂下京塵冥冥勢利相軋既
貧且病財不能以俻簡墨力不能以事趍走弊衣徒
行僮僕楚語誠難以候閽人之顔色以附名卿之熖
也非夫烈丈夫抱義慷慨不好苛禮者安能為覯之
地哉伏惟明公盛德大名震曜四海仕者學者以為
依歸矧曩昔之幸嘗一拜扵門下今日之來不敢伏
匿自絶高義輒請見扵賓客之後明公亦留意乎所
業策論五十道姑飾其藁以籍手應用之文未免蕪
累觀其大略可也生平著明堂定制圖一道并序平
土書并圖三道皆繩先儒之誤以章聖人大法施諸
儒林粗可稱述舊本漫滅未敢自陳暇日一垂問焉
當指畫扵座隅也質野之人言無遜避惟輕其罪而
巳不宣覯再拜
與章秘校書
秘校章君足下昨暮枉駕告以東南行徒步不能送
别豈任依依覯初未相識每與丘思語頗得足下之
為人及問歐陽校理益信之他日足下顧我扵邸舍
氣和而言正其辨說駸駸到義理憤世疾惡有大丈
夫之芒角此固不待觀文辭而後知其業也噫昔三
代之人自非大頑頓盡可以為君子何者仁義禮樂
之教浸淫扵下自鄕徂國則皆有學師必賢友必善
所以養耳目鼻口百體之具莫非至正也足下生今
世教化風俗既無可道况在公相貴富之家非愚且
䛕孰肯辱扵門下是所與居者又可料矣而能自立
如此非天資超然異扵衆人乎夫將有為之士常憙
其類盖類同則志合志合則力并力并則事可行功
可成禽邪人獵邪道或掎或角庶乎有俻也覯不肖
承足下之風歡慰無極詩曰是薦是蓘必有豊年抑
強勉而巳矣吴越美山水出囂塵臭處而居之者飄
飄若僊去然其人物愈衰少安定胡先生瑗往來扵
其地思古人而不得見姑從之游可也遠道慎飲食
以適親意幸甚幸甚六月五日旴江李覯白
上江職方書
知郡職方執事覯伏以新進俗儒樂游貴常之門者
莫不有求也或崇飾紙筆以希稱譽或邀結勢援以
干薦舉或丐禄粟之餘以免困餓或借成柄之末以
欺愚弱奴言婢笑情状百出上之人以其求之私也
作為關鍵唯恐拒之之弗絶耳其間雖為有道義而來
者亦多以是疑之疑之不釋則所以待之之禮與衆
無異故好古㓗廉之士拂衣遠遁羞與薦紳相聞者
可勝道哉覯小人世宅田野上天哀憐以古人之性
授之讀書属文務到聖處其言周公之作孔子之𫐠
盖多得其根本漢以来諸儒曲見蕪說頗或擊去以
此著書數萬言矣不幸少年繆計屢乞鄊舉求而不
得祗自穢汙今兹行年三十餘固知非矣方將削迹
塵路屏居林藪張皇本心洗滌外慮未明者明之未
備者備之使三代之道珠連玉積盡在掌上所大願
也若夫毁譽用舍計之巳熟譽邪惟天下自譽之覯
不求譽也用邪惟天下自用之覯不求用也懷姦攫
利所弗忍聞頭斷胷裂直氣不死故常望形勢之塗
而不欲一舉趾以趍進扵其中誠恐以常人疑之以
常人待之則游河蹈海不足洒耻近者訪舊吴越彷
徉而歸竊承明公以儒學吏術作鎮于此因念今二
千石當古諸侯之位而覯幸得尺寸地在治下為居
人苟復耿介自異不能一至門左以謝仁政則失所
以事邦君之禮輙敢策羸馬襲弊衣以貽閽人羞伏
惟明公聽其言察其意知其非有求而來者則覯也
可無悔矣不宣覯再拜
上慎殿丞書
知郡殿丞執事覯伏以佩有青幨有彤生善殺惡為
天之工斯士之甚通策無馬呼無僮衣麻食菽于山
之中斯士之甚窮扵戲以勢言之則弗類以道言之
則無間故吴公之治河南而賈誼薦陳蕃之守豫章
而徐穉禮風流未遠學者稱之今兹請謁敢以藉口
竊念覯郡之衣冠家也數十年来禄禀中絶天恤私
門不惜中和一點氣造為蕞爾之微躬生年未幾不
憙他習惟文惟學如哺如乳媚于耳目貫于心胷蚤
夜專一其樂無筭勝冠以還盖有成矣其或刮簡含
墨騁騖文苑金無鑛堅玉無璞頑尋英取華所嚮皆
得至扵仁義之淵禮樂之源顧嘗吞吐堯舜揭厲商
周先代諸儒或有慚德雖州郡齟齬莫肯聞薦而縉
紳先生當名路者多賜賞激謂非凡人以此自信若
當大任且貧且賤不怨不悔上事老母旁無昆弟乞
錢為食來往江湖零丁孤苦積有年矣今者竊嚮明
公以賢人之業仕聖王之時激昂朝著指取郡寄
惟兹桑梓輒枉旌旆雖壷漿之迎曾未至止而愛民
之譽樂善之称随風北来襲滿人耳此誠有志之士
剖堙欝祈顧遇之秋林澤雖廣豈敢伏竄謹與諸生
犇問羈靮前之所陳固失謙讓但以渦沈俗間幸遇
明哲不能自言誰為言者郊次煩猥非敢願見視事
之後惟賜接納乃問乃聽驗其所有苟復碌碌與常
儒同則面欺之罪委于吏議可也不宣覯再拜
上楊屯田書
知郡屯田執事竊以唐有天下垂二十世明皇文治
之盛也而燕公佐之宋有天下今數十年真宗
文治之盛也而文公佐之二公之才相似其遇時得
君樹功立業亦復不異然燕公既沒而均垍從偽隕
其家世文公既没而執事之名籍甚當代其故何哉
愚以為至忠大節抑姦與正王家所賴天鬼所信惟
文公有焉傳曰君子善善也長惡惡也短善善及子
孫惡惡止其身以文公之賢其後世固當得志矣况
執事聰明多識剛中能斷為儒有學術歴官有政績
盖如孔子之後而生伋文中之後而生勃宜夫士大
夫服膺之弗暇也覯草野之人未得仕進頃因薄遊
每聽高義前年冬龍圖高平公在會稽嘗以尺書來
召且言執事監郡留意講學促令見之屬以窮愁多
故辦裝不早及其至彼則執事西行且數日矣高平
公一見深以小人不得侍坐扵長者為歎羈旅之心
悔恨多矣昨者還鄕竊聞車騎布惠兹土且以水陸
之遠才數百里敢求寧居以咈所願謹正衣纓来伏
賓位恭惟執事之明必有所以待之之道矣生平志
業未敢自陳苟賜從容當稍布于左右輕犯明哲伏
深媿畏不宣覯再拜
上聶學士書
省判記注學士執事伏以哲人既没禮樂失其師而
竒袤戰之雅正大潰遺音舊器殘破略盡典經所志
什不存一儒其服者莫肯暫寄目於其間將何以格
天神召和氣隂陽之錯行風俗之不脩職此故也吾
王以一統之大再造聖法與民惟新爰募儒林俾言
大樂詔下之日有識慰抃然古道廢久能者誰何執
事才兼萬人心照億載聲音之道蚤所詳明因與一
二君子專制其事歷時未幾改作大俻諒巳韻莖英
之啞起韶夏之僵后䕫足蹈扵幽墟師曠耳傾扵鬼
部朝之鴻碩疇敢措辭覯江南賤夫行年二十八矣
唯學古憙事其志𦦨然竊聞朝家興復治世之作第
恨其身不獲齒廷臣之末得以升太廟侍圓丘聽八
音之發不徒破堙欝洗邪辟抑以觀先聖王所以應
天感人其法度何如也所懷未果嗟憤何極雖然姑
願一拜先生之容側聆至言以辨大方因以卜已道
之臧否幸亦多矣昨始至都下盖曾候問僕人然卒
未克吐其區區今兹是用有言扵左右執事其亦少
留意乎覯嘗以明堂者古帝王之大事也而去聖久
遠規模莫見周禮考工記大戴禮盛德篇禮記月令
室个之說參差不齊繇漢迄唐老師大儒各執一經
相爲矛楯有國者不知所以裁定遂使布政之宫缺
而不立雖有作者皆取臨時處置非復先王之法象
覯謂周禮大戴禮禮記皆聖人賢人之所作述不宜
輒有乖異反復思念則三家所指制度果同但立言
質略意義弗顯訓傳之士泥文太過遂成派分故嘗
挾而正之决而通之不以文害辭不以辭害意三家
之說坦然大同堂室之度靡所回惑的的然如見成
王周公享帝視朔朝諸侯扵其上因作明堂定制圖
一道并序約五千言非執事博古知變不牽扵世俗
之論則不能以别此書然恐計府少暇重以煩暑未
逮熟觀之謹先以所著潜書十五篇野記二篇禮論
七篇塵穢几上試加一覽可粗見其存心苟不以菲
薄而棄之時因休沐曲賜甄問則當奉法官之議鋪
陳扵席次然後足以盡其才謂其善則薦之可也譽
之可也其未至者則教而成之固儒師之職耳羈旅
貧困無紙墨傭寫之資止扵具草本而巳伏惟仁賢
略其常禮而鑑其苦心幸甚幸甚不宣覯恐懼再拜
上葉學士書
省判學士執事覯生江楚間始數歲竊習其家書見
眺董公孫之對問决科皆所以發天人之秘而彌縫
國家之務漢往而唐聮幾百祀雖治亂相變而異人
時有其稱得士之盛者率由是道及稍長鄕先生教
以速化之術則謂當今取人一出於辭賦曰策若論
姑以備數因歷觀場屋得雋者誠皆聲病靡靡之文
而巳借有材之高識之通以禄仕故不敢放其絶足
越邪徑而趍大道腐儒愞筆喜幸多矣私心憤疾往
往竊垂義士之涕將恐古道萎絶不能復萌芽至年
十六時聞禮部奏貢士之可者賜第扵殿廷所得多
當世豪俊而執事之五策實流行扵天下募其本而
觀之則審刑政之會逹權利之變將以富國便人而
納之扵禮義良今日之急務而衆賢之所未知者也
其辭典而贍其意正而通洋洋乎古人之風復歸於
筆下覯雖不肖用是感激竊喜囂譊流宕中亦有賢
士大夫毅然執戈刜淫辭而遵理道者重遇主上
之明有司之公擢致高等足以風四表而移士心矣
自時而後積十餘年游目扵書肆則熟執事之文采
侍坐扵先進則飽執事之治聲窈然如望梧桐之宫
聽鳳凰之鳴徒知其諧和中律噰噰盈耳而雲霧隔
之終不克一見其容状不意今兹旅食都下而執事
方在省局門牆伊迩有請見之路是用上問興居以
適所願昔人有言曰唯賢知賢小人不敢自稱道顧
可以當執事之知乎伏念覯草茅匹夫受性不甚魯
唯其心志耿耿不忍自溺扵流俗為學必欲見根本
為文必欲先義理晨夜探㔉力盡弗巳而州郡不肯
薦鄕黨不見稱年近三十隕穫日甚昨者因謂京師
忠賢所萃策試亡私奔走西嚮將覬覦其萬一未及
弛檐而貢舉巳罷矣羈栖輦轂兩經晦朔親老食盡
又當歸寧踽踽而来恓恓而返士林不鑑其道有位
不知其名背仕進之門而復入扵寒餓之水火此亦
烈夫好義所宜惜之也生平為文謹擇其二十四篇
寫成一冊及所著明堂定制圖一道并序草具其副
塵諸左右莅事之暇時賜觀覽足知覯心之所存焉
冒黷威重伏增慙怖不宣覯再拜
上李舍人書
脩撰舍人執事洪惟天之清地之淳矞雲膏露所禀
無幾甘泉紫芝僅承其餘是故其正氣也升之則為
神降之則為賢神所以造萬物賢所以治萬物其致
一也賢人之業莫先乎文文者豈徒筆札章句而巳
誠治物之器焉其大則核禮之序宣樂之和繕政典
飾刑書上之為史則怙亂者懼下之為詩則失德者
戒發而為詺誥則國體明而官守俻列而為奏議則
闕政修而民隱露周還委曲非文曷濟禹益稷臯陶
之謨虺之誥尹之訓周公之制作咸曰興國家靖生
民矣自周道消孔子無位而死而秦嬴以烈火劫之
漢由武定晚知儒術至今越千載其間文教一盛一
衰大抵天下治則文教盛而賢人逹天下亂則文教
衰而賢人窮欲觀國者觀文而可矣吾君接三后
之遺烈對皇天之駿命身居九清横制四海獷俗庭
而兵革偃年榖豐而禮讓作太平盛事漸而無纇繇
是下明詔戒文弊抑末世之流宕復先王之炳蔚方
内豪傑翕然承風援毫者悉本三代游談者羞聞五
覇始自薦紳逮于韋布盡雍雍如也雖然羽者必有
鳳毛者必有麟文章之囿則宗主存焉伏惟執事以
大臣子知聖人道策名天階從事冊府竒辭高識日
新又新潤色之任拾取如芥誠將輔君政而主師教
四三皇而七六經固蒸人之宗王而學者之指南也
竊念覯家扵江表生而嗜學誦古書為古文不敢稍
逗橈行年二十八未獲薦用于時謗讟益多窮困益
甚怳然自疑其業之非是輙敢决正于左右未知
蓍蔡之仁肯錫之一言哉謂之是則區區姓名當由
此而顯謂之非則齒少氣盛猶足以改習然則謂執
事為文章宗主而指南扵學者良不虚矣生平為文
謹采其二十四篇寫成一冊及所著明堂定制圖一
道并序草具其副辱諸侍者演暢多暇一賜觀覽千
萬幸甚千萬幸甚藪澤庸微干犯崇貴曷任畏罪不
宣覯再拜
上宋舍人書
脩撰舍人執事覯不肖竊謂文之扵化人也深矣雖
五聲八音或雅或鄭納諸聽聞而淪入心竅不是過
也嘗試從事扵簡策間其讀虛無之書則心頽然而
厭於世觀軍陣之法則心奮起而輕其生味縱横之
說則思譎詭而忘忠信熟刑名之學則憙苛刻而泥
廉隅誦隱遁之篇則意先馳扵水石詠宫體之辭則
志不出扵匳匣文見扵外心動乎内百變而百從之
矣諒非淳氣素具通識旁照則為其所敗壊如覆手
耳韓子有言曰儒以文亂德豈謂是乎然則聖君賢
輔將以使民遷善而遠罪得不謹扵文哉有周而上
去古未遠而濬哲時起以綱領之彬彬之盛如天地
日月不可復譽其大而褒其明也至于漢初老師大
儒未盡凋落嗣而興者皆知稱先聖本仁義數百年
中其秉筆者多有可采魏晉之後涉于南北斯道積
羸日劇一日高冠立朝不恤治具而相高老佛無用
之談世主儲王而争誇姦聲亂色以為才思虛荒巧
偽滅去義理俾元元之民雖有耳目弗能復視聽矣
賴天相唐室生大賢以維持之李杜稱兵扵前韓柳
主盟扵後誅邪賞正方内嚮服堯舜之道晦而復明
周孔之教枯而復榮逮于朝家文章之懿高視前古
者階於此也不意天宇之廣頽風未絶近年以來新
進之士重為其所扇動不求經術而摭小說以為新
不思理道而專雕鎪以為麗句千言萬莫辨首尾覽
之若游扵都市但見其晨而合夜而散紛紛藉藉不
知其何氏也遠近傳習四方一體有司以俻官之故
姑用汎取瑣辭&KR0861;舉無如之何聖人之門將復榛蕪
矣所幸明后在阼賢臣在位慨然興念思遏其波
凡曰有識孰不抃慰然詢扵輿人則僉謂執事與禁
掖數公謀救斯弊用心最切至覯僻遠之民也獲聞
是語信之不疑誠以執事負大才業角馳英俊之埸
疊為天下第一遭時結主坐致嚴近苟協咨同僚翊
起正道鑿吾人之胸而歸以中和之氣固其職矣雖
然世俗之仕難以道諭易以名誘誘之之術不在辭
費胡不扵廣衆之中擇其好古知道有出扵人者浴
其塵垢被以羽翼使奮飛扵天衢庶夫聞見之者知
所勸勉乎記曰以義度人則難為人以人望人則賢
者可知矣若必求德行如顔閔文學如游夏者而後
取之則是待飛兔腰褭而乘車也伏惟稍卑其論而
聽小人之請覯家扵南楚生二十有八年矣自総髮
讀書羞以耿耿之心為流俗所昏醉開卷執筆輙欲
闚見古作者之状貌為之浸久非敢自謂有所得然
其用意不為不專矣家貧親老弗獲禄仕或怒其介
或笑其迂左排右擠溝壑是虞今兹旅食上國日聞
高義不慙賤陋奉累閽守必欲招延雋傑激勸頑鄙
顧可以隗為始乎昔牛竒章見稱扵韓吏部而名遂
籍甚退之非僧孺所可跂及也然而所以稱之者急
扵教道欲其行之者多庸兹奬勵而巳耳今覯雖不
才抑猶未肯與僧孺等列執事不為退之之事則巳
若其為之幸少留意焉嘗所著明堂定制圖一道并
序其意在贊明經義以埤益一王之盛禮天門祕邃
未敢通獻謹繕其副陳諸座隅并以雜文二十四篇
錄為一冊繼用塵瀆潤色多暇時賜財擇是所願也
志切言直有犯威尊俯伏待罪不宣覯再拜
上范待制書
知府待制執事覯嘗聞之鶡冠子曰賤生扵無所用
中流失船一壺千金始猶未信今乃知之嗟乎古之
為士者何其顯榮哉身弊緼而寵踰華衮腹藜糗而
富埒千乘故有以南面之王而擁篲扵匹夫公子國
相而執轡扵羸老兹戰國之事尚未足法漢有天命
四履之遠化戎為華而猶求賢如不及州郡察焉四
府辟焉一介之善無敢漏略縣鄕小吏名汙賤者也
翼之而仕角之而朝者往往有焉此無他盖有國者
慮下情之壅遏得人以快耳目當塗者畏曠官之罪
以舉賢為稱職習俗相尚氣熖薰灼而然也故于時
能言以上多自琢飾閨門為仕進之階鄕黨乃榮名
之路奬助風教夫豈小歟厥後古道不逞辭科浸長
為士者何其顯榮哉身弊緼而寵踰華衮腹藜糗而
富埒千乘故有以南面之王而擁篲扵匹夫公子國
相而執轡扵羸老兹戰國之事尚未足法漢有天命
四履之遠化戎為華而猶求賢如不及州郡察焉四
府辟焉一介之善無敢漏略縣鄕小吏名汙賤者也
翼之而仕角之而朝者往往有焉此無他盖有國者
慮下情之壅遏得人以快耳目當塗者畏曠官之罪
以舉賢為稱職習俗相尚氣熖薰灼而然也故于時
能言以上多自琢飾閨門為仕進之階鄕黨乃榮名
之路奬助風教夫豈小歟厥後古道不逞辭科浸長
不由經濟一出聲病源而海之以至今日矧惟真
帝在上皇天乃睠太平之根穏貫坤厚四鄙酣寝無
雞鳴犬吠之警法令流暢罔或牴牾役夫賤類馳一
乘之傳則足以呼舞諸侯矣三尺童子據案弄筆則
足以斬决強梗矣不待偉人深智而職事巳治故雖
浮華淺陋之軰率為可用聲律取士孰不曰宜學小
則易工利近則可欲員位有數而求之者多國朝患
其或私謁也扵是糊其名易其書混致扵考官之手
固不知其立身之行幹蠱之才雖有仁如伯夷孝如
曾參直如史魚廉如扵陵一語不中則生平委地况
執其柄者時或非人聲律之中又有遺焉薦扵鄕奏
扵禮部第扵殿庭偶失偶得如奕棋耳名卿大臣以
其無舉知之責也閉其口不復言天下士俛視同術
䟽若秦越養威重崇愛惡管庫之隷洒掃之僕皆得
以保任而惜一言以舉遺逸雖然好古㓗廉之士寧
忍饑而死耳安能仰面以希其咳唾扵戲學道之無
益也如此夫宜其腐儒小生去本逐末父詔其子曰
何必讀書姑誦賦而巳矣兄教其弟曰何必有名姑
程試而巳矣故有縑緗凝塵不記篇目而致甲科帷
薄汙辱市井不齒而諧美仕勸善懲惡將安在邪萬
一史臣示書法於後世則赤墀之下當有任其責者
矣噫非大賢君子其曷能矯之覯建昌南城人也生
二十有九年矣齠齓憙事以進士自業摘花蕊寫雲
煙為世俗辭語頗甚可取愚不惟道之隆替時之向背
輙游心扵聖人之藴志將以堯吾君羲吾民晨夜
精思頗為有得視闕政如已之疾視惡吏如已之讐
恨無斗水以洗濯瑕穢四顧悲歌時或涕洟然而命
薄計拙動成顛仆鄕書之不錄况爵命乎孤貧無依
載其空文走南北楫焉而川竭蹄焉而路窮嘗遊京
邑凡時之所謂文宗儒師者多請謁焉但伏執事之
名時最久矣謀之扵儒林則又謂執事表知樂之士
有自褐衣而得召者如覯等軰庶可依歸不幸未及
弛檐而執事以言左遷時異事變卒無所遇彷徨而
歸又黜鄕舉身病矣力窮矣仰喜朝車適留兹土故
不遠五百里犯風雨寒苦來拜扵廡下古之君子居
易以俟命不患人之不巳知今覯也踽踽而來若行
賈之為者其故何哉伏念家世貧乏幼孤無兄弟老
母年近六十饑焉而無田寒焉而無桑喁喁科舉求
不可望之祿以為養抑䟽闊矣每朝夕進側則見髮
斑體臞而食淡衣粗烏鳥之情痛劈骨髄王城百舍
天門九關銖銅不畜何路自逹遐方小郡知已斷絶
姦邪所怒哆冶所笑身無油脂日就乾腊往時多事
勤苦成疾今兹憂愁益復發作長恐醫餌不繼忽沉
溝壑内孤慈母上負明時所懷不伸抱恨泉壤以此
計校不宜默默是以来也伏惟執事以文學名家以
公忠許國封書言事及扵母子夫婦間無所隱諱庭
辯宰相而辭不可屈此其心將大有為者也不日祗
奉明詔歸于帝右持衡制事當不因循然則仕籍
未甚清俗化未甚修賦役未甚等兵守未甚完異方
之法亂中國夷狄之君抗天子長驅大割用工非一
肘腋諮議豈宜少人漸而收之盍自今日覯雖不才
以備一人之數顧不可乎苟取其窮而通之取其賤
而貴之補罅續斷粗當益國不徒矯世俗騰舉士之
名而巳此在高明熟慮之也弗復云云嘗所著明堂
定制圖一道并序前日度支魏公以列于座隅兹不
再獻潜書十五篇野記二篇禮論七篇共一冊謹用
塵瀆常行所業五卷亦以資間暇一笑皆舊寫不精
致恕而憐之可也不宣覯再拜
上孫寺丞書
寺丞執事當今天下職官孰輕重哉去扵民不遠事
之一介必折諸其庭莫如縣大夫者吾邑之在江表
亦繁鉅矣戸口櫛比賦米之以斛入者歲且數萬自
政不得人二三年来尤為昏亂公庭攘攘塞耳不聞
怨聲民錢獄理交手為市刺史弗之恤廉使弗之問
褁粮北走路宿一月然後至京師天門沈沈虎士交
戟朝無親黨䄂無金貝有能自逹其冤者乎是以窮
夫細人拷棒且死噤不得言唯仰首拜天以願雪活
嗟乎聖人在上此何罪也不意復有執事取而正
之民之瘡痍洗刷鍼療吏之宿贓奪諸其懷書牒訟
争者不持尺布斗粟喜捷而返里胥大徭随候衙喝
無土工木材之責綰弊布衣食菜飲水晨而出暮不
敢休勉勉哀矜與赤子為父母貪人侈婦之所竊笑
守道君子嗟嘆之不暇嗚呼仕今之世處今之俗其
心皎皎追古人為徒伏惟執事之事業其小大何如
也但恐聽詳則事滯愛極則姦生高明多見當自知
矣小人無位請贊言之押劵書移畒稅者立判時遣
無淹久以匱其力則農不傷鼠竊狗偷得情則巳無
姑息以枝其辭則捕逐之吏敢奉其職村氓僻陋遠
者二百里負米為食十捐六七以足薪芻房賃之費
旦入郭門夜馳而出往返猶且數日若必求其根待
其蔓或旬或月然後罷歸則將顛躓乞假之無地耒
耜不得深其田斧斤不得采其山矣賊徒狡獪心豈
廉耻昨鞭今戮猶或不悛若必撫而哀之則將㳂上
官之語以誣捕巳者如此則雖白晝觧人之衣貝者
掩目而過矣仰惟執事以明易慎以義奪仁情見則
勿疑罪當則勿恤乃古君子佩弦之流也玉光無瑕
綱目無漏完粹精密可勝道哉覯邑外草萊之民也
落魄不肖生年二十三身不被一命之寵家不蔵擔
石之榖雞鳴而起誦孔子孟軻群聖人之言纂成文
章以康國濟民為意餘力讀孫吴書學耕戰法以備
朝廷犬馬驅指膚寒熱腹饑渴顛倒而不變非獨人
之云云坐而自歎且自笑者也今者進不敢祈執事
尺書之薦退不敢受里閭啓齒之嘱以希幸扵左右
觴酒臠炙非所懷也唯其公論末策思得自陳以增
盛德之分寸故為之一來執事以為何哉不宣覯再拜
上余監丞書
監丞執事覯南城小草民也竊聞執事以文辭判是
非取先天下豪俊馬首南嚮尹兹大邑盛名之下不
獲愛坐臥越四百里奔走来見嘗所著文家貧弗及
更寫謹獻舊藁一策凡九十五首約萬餘言以請命
階闥伏念覯十歲知聲律十二近文章思慮猖狂耳
目病困者既十年矣而公不舉扵州郡私不信扵閭
里梯天莫見明主窮海未遇知巳朝談仁義暮學
計策云云雖多徒取笑怪老母坐堂親愛盈屋耒耜
不供升斗之食桑麻不足一帶之衣塵埃四走乞丐
無地此亦立節丈夫所宜歎惜者也今執事識量足
以鑒臧否位望足以為升黜亦奚吝開卷一覽思其
所以哉夫驅馬而賣之者為市人所貴賤未足以為
駑良遇伯樂而弗一顧則雖日馳千里皆驢材也伏
惟少留念焉他日執事得位將相洗濯四表瑣瑣之
力一獻門下以託名扵本傳之末顧不美歟古之相
遇者或以一言之善或目擊而道存意氣所合唇齒
後也不復浮辭唯增媿畏而巳不宣覯再拜
上蘇祠部書
通判祠部執事覯每習觀書傳見古人有先後相因
貴賤相取刷浴塵穢挈而致之功名之境者未嘗不
廢書太息巳或泣下何者兹道寂寥為日遠矣士之
褐衣革帶顛倒風塵時無不扼肘歎望曰我無知已
一旦成大聲享大任則復因循自守鮮能知人盖處
賤而求人知也則利在乎已既貴而知人也則利歸
扵人為己而不為人是以然也繇此逹者自逹窮者
自窮上下背馳不翅胡越見天球河圖委在溝瀆不
肯一濡足振起之而安行自若者皆是也欲望張皇
古道聳勸士類使碌碌者聞風而勇善不亦難哉是
皆假道義以自進其身身既進則忘之矣真有道者
果不如是伏惟執事以佐王之才應期而出第進士一
為能官中賢良受清秩治道二十五策霆轟風飛震
伏天下非真有道者安能卓犖如此是則夷高翦蕪
為後進開路誠有望扵執事也覯南城賤民自以家
世儒素生長好學由六七歲時調聲韻習字書勉勉
不忘逮于今兹年二十七矣其間染采薰香附合時
律外尤存心扵古學沉酣鼓舞其志不甚眇小然而
進不得州郡舉退不得鄕曲譽饑寒病瘁日就顛仆
抱其空文四顧而無所之今者竊嚮執事風采不辭
道路暑濕之勤夙夜奔走求通扵門下以執事之明
其亦為之動心哉覯生平所著力弱貨殫不能盡寫
今所摯者舊文五卷盖備舉子常禮禮論七篇潜書
十五篇别寫為净本一冊政治餘間首乞觀覽其餘
篋帙細碎苟蒙顧取續當具其藁以獻雖然猶未足
以盡覯所懷也覯往者每見邦國政教有玷缺不完
者下民疾害有酸楚未復者摭其條目雜然甚多因
欲作狂夫策五卷既成其五篇矣自以意切言直懼
為世俗所忿誚執筆瞻顧逗撓而止又以明堂者古
先帝王之大事而去聖久遠規模莫見周禮考工
記大戴禮盛德篇吕氏春秋十二記室个之說參差
不齊繇漢迄唐老師大儒各執一經相為矛楯有國
者不知所以裁定遂使布政之宮缺而不立雖有作
者皆取臨時處置非復先王之法象覯謂周禮大戴
禮呂氏春秋皆聖人賢人之所作述不宜輙有乖異
反復䆒省則制度果同但立言質略意義不顯鄭康
成蔡伯喈軰泥文太過遂成派分故嘗挾而正之决
而通之不以文害辭不以辭害意三家之說坦然大
同堂室之度靡所回惑的的然如見成王周公享帝
視朔朝諸侯扵其上因欲作明堂定制圖一道并序
遇病中廢未克成之復謂易者三聖之所以教人因
時動静而終之以德義五經特是為深矣古今觧者
唯王輔嗣尤得其旨然亦未免缺誤况此經變動無
常學者不能知所凖的覯常撮其爻卦各有部分仍
辨輔嗣之失因欲作易論十篇然非汰思慮旬月間
不可以措筆是三書者他日即成就跪致扵几席之
側則夏時坤乾未必不爲仲尼所取也今之獻者聊
可味其一臠耳仰惟執事思古人相因相取之道而
念其所以来之意羽凡骨爲飛仙起涸魚爲雲龍藥
石哺乳使其銜恩則他日執事入坐廟堂出擁旄鉞
遂大勲扵時覯雖不才東西指顧必有可用今也不
敢豫自道幸執事裁之不宣覯恐懼再拜
寄上范參政書
慶曆四年六月四日應茂材異等科李覯謹西望再
拜奉書參政諫議明公閤下覯一二年來竄遯山谷
竊聞明公歸自塞垣參預朝政無似之人辱知最厚
延頸下風憂喜交戰喜者何謂冀明公立天下之功
憂者何謂恐明公失天下之名夫以明哲之性樹剛
中之德裁量古今愍測衰敝昔者言之而不得行之
誠無可奈何今在行之之位矣盖當築邦家之基天
不足爲高地不足爲牢此所謂冀明公立天下之功
也然塞孟津者非捧土可足治膏肓者非苦口不宜
遺闕之原豈是眇小若曰患更張之難以因循爲便
揚湯止沸日甚一日則士林稱頌不復得如司諫待
制時矣此所謂恐明公失天下之名也嗟乎當今天
下可試言之歟儒生之論但恨不及王道耳而不知
覇也強國也豈易可及哉管仲之相齊桓公是覇也
外攘戎狄内尊京師較之於今何如商鞅之相秦孝
公是強國也明法術耕戰國以富而兵以強較之扵
今何如是天子有帝王之質而天下無強國之資為
忠為賢可不深計洪範八政首以食貨天下之事未
有若斯之急者也既至窮空豈無憂患而不聞節用
以取足但見廣求以供用夫財物不自天降亦非神
化雖太公復出扵齊桑羊更生扵漢不損扵下而能
益上者未之信也况今言利之臣乎農不添田𧖟不
加桑而聚歛之數歲月增倍輟衣止食十室九空夲
之既苦則去而逐末矣又從而籠其末不為盗賊將
何適也况旱災荐至衆心悲愁亂患之來不可不戒
明公何不從容為上言之國奢示儉抑有前聞動人
以行不煩虚語必也省宮室之繕完徹服玩之淫靡
放宫女以從伉儷罷樂人以歸農業後庭愛幸使衣
無曳地群下賜予使賞必當賢戒逸樂之蕩心慕淳
樸之為德不唯惜費亦足移風至扵昭事神祗尊奉
釋老務從中道無徇末流郊祀天地禮之大者先王
立法實有明文謂天下之物無可以稱其德故牲用
繭栗器尚陶匏大路越席以昭其儉愚儒在野不覩
大祀間之道路有異扵斯費鉅禮煩願留意也寺觀
所湏未嘗盡見唯前年在京值修開寳寺耳觀其所
用誠難定數然以意論之害亦大矣且時賣官雖大
理評事無慮一萬緍耳假如此寺秪費十萬緍亦當
十員京官矣彼十員京官以常例任使數年之後便
當臨民以為萬戸縣尹則十萬家之禍又以為十萬
戸郡守則百萬家之禍矣若輟一寺之費而不賣十
員京官是免百萬家之禍佛如有靈豈不歡喜一寺
尚爾其他可知孔子曰禮與其奢也寧儉矯枉過正
此其時也設謂復于質略虧損國容無以觀示于下
則未知瑶臺瓊室孰若茅茨土階之榮也若以遠古
之道難爲比擬則近世豈無其事哉隋之文皇既可
爲吾君法矣唐之楊綰亦足作吾相師也此事尤
淺近盖在明公術内久矣然恐富貴娱樂有以移人
故敢告于左右嗟乎人夀幾何時不可失無嗜眼前
之爵禄而忘身後之刺譏也覯才不適時體復多病
非有望于仕進者也所願草茅之下復見太平瞑目
黃泉蔑遺恨矣所著慶曆民言三十篇謹錄上獻伏
惟稍賜觀覽干犯鈞台寔增慙汗不宣覯再拜
直講李先生文集卷之二十七終
直講李先生文集卷之二十八
書
後學南城左贊編輯
後學廣昌何喬新校正
寄上富樞密書
慶曆四年六月四日應茂才異等科李覯謹西望再
拜奉書樞密諫議明公(閤下)伏以天時否結海内煩
費力支王業属在賢人况樞密擥軍國之權明公通
古今之道才位相稱功德可圖此有志之士所以願
忠扵僕人也覯江南人請言南方事當今天下根本
在扵江淮天下無江淮不能以足用江淮無天下自
可以為國何者汴口之入歲常數百萬斛金錢布帛
百物之備不可勝計而度支經費尚聞有闕是天下
無江淮不能以足用也吴楚之地方數千里耕有餘
食織有餘衣工有餘材商有餘貨鑄山煑海財用何
窮水行陸走饋運而去而不聞有一物由北来者是
江淮無天下自可以為國也萬一有變得不為廟堂
之憂而姦雄之幸乎議者多輕東南謂為怯弱而不
知為官軍則怯為亂賊則勇矣今之卒伍例非勁徤
必也少有材力自巳别營衣食安肯涅墨而就拘哉
唯無聊之人填&KR0676;是懼不得巳而為之耳謂之怯也
不亦宜乎若夫驍悍之資狡猾之性因緣怨憤過有
覬覦則安知其無勇也世俗但見藝祖取之之易
而謂事勢常然殊不知以我宋應天之始乘李氏
失政之餘殘殺忠臣熒惑群小兵叩城下猶未知之
而今而後焉得此愚暗之賊又焉得此神武之師乎
以治討亂尚難為計以亂攻治將如之何曹公用兵
不謂不善而弗能以一矢加扵孫權者非特山川之
險亦以馬超韓遂在關西故也今之輟耕壟上豈無
鴻鵠之志者然且伏而未起有所待也不幸一旦邊
鄙戒嚴而荆揚乘釁廟堂之上何以謀之長淮大江
壍其前西戎北虜猾其後畏首畏尾力屈貨殫當是
之時雖周公爲相太公爲將恐無及也幸今無事何
不早爲之所三四年前閱人爲弓手鄊閭之内驚擾
百端曾未幾時已聞停廢而募諸宣毅繼以土軍聖
朝用心小子何見然以意論之弓手雖無取而宣毅
土軍又不如弓手遠矣豈唯無益且有害焉昔者之
籍弓手也自成丁以上皆守令親擇之稍有強壮悉
無逃匿彼宣毅土軍既曰募人須從所願當職之吏
務登其數雖甚駑怯亦預收錄此一不如也夫弓手
本乃良民徭扵公上或田園富厚或骨肉衆多自重
其身不爲罪惡彼黥額之徒率多無賴階扵窮困旋
置妻孥一動其心復何所顧此二不如也夫弓手訓
練有時團結有處散歸廬井無預廪給彼宣毅之名
殆十餘萬一歲之費無慮三百萬矣加之土軍未知
其籍是取無用之人爲匱財之本此三不如也觀其
罷輭之容動皆取笑驕盈之氣巳欲陵人雖無武功
自謂禁旅若主將無惠失扵撫循姦回矯詔卒令起
發因其怨恨讋以訛言不出城闉自爲蝥賊未可知
矣此所謂豈唯無益且有害也朝廷徒見名籍之夥
且聞講習之勤謂為有備盖未之思矣夫用兵之道
豈特武藝而巳㦲先在治其心次可用其力昔晉文
公始入而教其民二年欲用之子犯曰民未知義扵
是乎出定㐮王入務利民又曰民未知信扵是乎伐
原以示之信又曰民未知禮扵是乎大蒐以示之禮
民聽不惑而後用之故能一戰而覇後雖不及猶有
吴起吮疽而戰不旋踵李廣與士卒共飲食而愛樂
為用上下相得豈徒然哉今之守郡監兵職為將帥
奉行邦典豈敢他言恩意不通路人而巳立尸之地
何以使之矧將帥之材在乎竒偉而今所謂良吏者
小心畏忌之士耳彼欲笞人數十猶顧文法捉筆不
敢断而望其一步百變赴死如歸何可得也嗟乎既
往不咎来者可追宣毅土軍聚之巳久誠不可去然
宜扵不可去之中刪其尤無用者降隷于廂既减資
粮且實役使其存者則析其部伍易地而居名之駐
泊離其黨則無構扇之姦去其鄊則爲興發之漸仍
使稍供差遣以代舊之屯駐屯駐者又還故郡則廂
軍可省招收矣此亦防患之微意而節用之一端也
其扵章示武威備禦他盗無勞益衆惟在選賢商周
不敵自古然矣何不扵朝野之間舉守郡監兵之職
勿拘資級務取英才至如荆潭楊夀昇洪杭福廣桂
諸部宜命大臣爲之節制重其操柄許以便宜辟召
豪傑咨詢計策淹之歲月庶可鎮安若謂假以威權
事當疑阻則小白重耳非無土地陳勝吴廣豈是侯
王或以覇主而尊周室或以匹夫而亡秦族逆順之
心豈皆形勢使然也况今賦歛之煩數倍常法旱灾
之作絶異曩時民力罷羸衆心愁怨造形而悟其可
忽諸明公受國厚恩爲世賢輔觧絃易調正在此時
謀人之軍師邦邑苟有危敗是誰過歟覯自惟迂闊
之流實無榮禄之望但恨養生之地僻在一方憧憧
衆人無可與計事者常恐小才為累白刃相臨守死
則無名脅從則有罪所以夙夜憂懼寢食弗皇不知
我者謂我何也語有之可為智者道難與俗人言瀝
血書辭敢告執事幸而帷幄之籌不舍庶人之議敺
我元元躋扵仁夀則覯也得保首領以沒受賜多矣
所著慶曆民言三十篇謹錄上獻伏惟少賜觀覽仰
犯鈞台豈勝慚懼不宣覯再拜
寄上富相公書
至和二年八月十七日將仕郎試太學助教李覯謹
西望再拜奉書集賢相公閤下鄊者相公偃息于外
十有一年天下之士憤懑者無所吐天下之民窮苦
者無所愬宗廟有神社稷有靈佑啓聖心廓然
日出擯䜛說扵九地之底登舊德扵赤天之上含氣
之類孰不相慶千萬幸甚千萬幸甚議者曰賢人當
位矣恢儒復古此其時矣覯以為不然周公相成王
必先有討扵管蔡商奄而後制禮作樂孔子為魯司
宼亦且殺少正卯會夾谷以懼齊侯取汶陽田未聞
區區以文字為先何哉緩急之節然也今之大患患
在夷狄士大夫之耳目属于相公久矣謂排難觧紛
不在他人才如斯位如斯籌深策遠盖非小子所難
窺也若夫禍以忽而生勢以激而動亦不可不知朝
廷憂西北而不憂東南無宼賊之備是所謂忽也用
力扵西北則勢不救東南生姦雄之心是所謂激也
竊恐燕趙有舉烽之變則荆揚無安堵之氓其曰無
備者非兵非食官不得人之謂也今之取才既不盡
善而南國卑薄隔以江湖朝士亦不欲来比扵四方
最為少人近者儂智高之亂足以觀之矣智高之起
扵邕也非若鬼神出自恍惚盖有萌漸可見人或言
之而主者如不聞及其至扵廣也非有羽翼降自空
虛盖巳旬月之行衆欲距之而主者閉門之不暇遂
使百越之地千里無煙積尸成山流血成川非他也
官不得人之弊也凡今任官貴在科名彼嶺南郡守
不知幾人非但無功又不能死唯趙師旦曹覲以節
義自顯夫二人者皆無出身孔宗旦以負謗之故謪
掾于邕事未起而言言不用而死夫人豈有科名哉
凡今用法小過不宥而大刑不行小過不宥故跅弛
者廢大刑不行故首鼠者安嶺南之吏或不備不虞
或偷生惜死而不聞有伏鈇鑕者以不忍之政馭無
耻之人如乘駑駘而舍鞭策欲其致遠何可得哉所
幸智高竪子本無遠略如使匹馬尺䥫踰嶺而北則
江表生靈巳魚肉矣當是時數百千里之中無一人
可與計事者或云修城池或云教士卒秪以行破公
文何曾得似兒戲令人見之不覺大笑賊若能来誰
有今日相公非常之人固不為常人之事見幾而作
今也其時若謂才之難得道在馴致則凡守大藩如
古方伯連帥者且宜慎柬每十數郡得一俊傑以臨
制之亦足以有為矣如此雖大駕登單于臺元帥勒
燕然山無南顧之勞擾况當平世誰敢動哉覯慶曆
四年嘗以書言南方事必逹左右矣後二年作長江
賦欲干衢室之聽而無路以通謹錄一本塵玷台座
草茅之愚行年四十有竒一事不成百病俱發未知
餘年有幾唯未死間不逢亂賊是所願也故復呫囁
上瀆威尊伏惟哀其狂而寬其罪不宣覯恐懼再拜
寄上孫安撫書
皇祐四年十一月十三日丁憂人李覯謹再拜奉書
安撫密學諫議(節下)覯病卧草中聞朝廷委節下一
方之事載驚載喜已而泣下嗟乎自嶺表有變數千
里間火熱湯沸而未見有左右前後之臣負大名扵
天下者一来鎮撫竊疑江湖之民獲罪上帝不復得
為周家草木在行葦之詩矣今也傳言節下當来有
如司命仙官將自天降荒陬士女罕識貴人賢人孰
知所以来之旨愚心耿耿實異扵衆輒緣漆室憂魯
之義願有以控告不幸酷罰在身未經祥禫請見則
非禮寄書則不恭日夜惟思罔知所措忽覩牓示令
實封齎来何幸如之然而開設數路許以酬賞苟應
募而言是傭徒鬻賣之道高㓗之士得不唾其面哉
退又念古之人有殺身以成仁安得避干賞之嫌沮
願忠之意由此奮發節下試聽之嗟乎今之天下何
其少人哉人材高下未敢輕量若夫至公至忠圖國
忘身者誠不易得凡居位者何異一曹司但行文書
不責事實但求免罪不問成功前後相推上下相蔽
事到今日猶不知非昔西戎叛時數年間天下之民
破骨出髄而不能取元昊一塊土今南蠻又叛數月
間江湖之人拆衣賣絮而智高方擁美女在珠玉堆
中坐耳何者十羊九牧朝令夕改作無益以害有益
故也彼智高者豈英雄哉打劫之尤者耳愚嘗謂彼
失扵久而我失扵速彼若能速廣東非我有也我若
能久彼焉得跳梁若是哉何謂彼失扵久當其自邕
而来所過諸郡突如破竹若能因其倉庫撫其民人
分留同惡合聚亡命以守之避實攻虛直趍英韶南
雄以扼大庾使江南之兵不得過雖廣西兵来而東
路之勢巳盛則五羊孤城仲子怯師囊橐中物耳舍
此不為而為持久之計豈有人作賊深入主國無饋
粮無外援而可頓扵堅城之下連月不去以待王師
之来哉此所謂彼失扵久地何謂我失扵速當賊在
五羊城下時王師幸得到英州若能分兵屯守要害
堅壁清野以待之彼將何如梁孝王天子母弟周亞
夫尚不可救况廣州仲簡何足可惜彼求戰則不聽
欲走則無路粮食當有限寳貨豈可餐越月踰時自
當乾死况蕃漢烏合其心不一力盡勢窮寧無疑貳
購賞在其前斧鉞在其後智高之首何難可致不戰
而屈人之兵古今一也豈有人爲將乘驛會師與士
卒未嘗相識昏至晨戰挺身入賊如此雖豫讓爲軍
員要離作節級有何恩義能使之用命也以侯伯富
貴之身落豺狼腥臭之手遠近聞之莫知所由皆以
賊爲鬼將神兵非人可敵故鋒刃未交而心膽已碎
後敗甚扵前敗今日甚扵昨日徒使狂童謂天無網
此所謂我失扵速也自有事以来江湖之間誠宜設
備然所以備之豈其道哉豈作無益以害有益者哉
居是邦不非其大夫不得爲節下盡言也嗟乎疾在
四支皆知護心腹矣恐風氣之内入也而不知用藥
無節則心腹自生疾敵在嶺表皆知俻江湖矣恐蛮
宼之内攻也而不知作事無術則江湖自生變四支
之扵心腹嶺表之扵江湖其遠近緊慢以節下之
明固不待人言也嗟乎彼智高者終何為哉歴觀自
古豈有如彼等人能成事也彼之所至奪人財物燒
人室宇食人老弱妻人婦女人之仇讎無甚扵彼者
安能成事哉但恐嶺表未定江湖日貧而群盗起耳
夫群盗者初不足畏或數人或數十人或數火或數
十火然後以小合大以近合遠遂成千人萬人耳雖
然此等亦安能成事哉賊殺既已甚天誅所未及扵
是乎有長材大力假忠借義以討賊為功以要王爵
以歸民望如孫堅父子漸不可制此愚心之憂也嗟
乎江淮而南天府之國周世宗之威武我太祖之
神聖非一朝一夕而得柰何因循不以賢才守之今
日之事可謂急矣誠得左右前後之臣負大名如節
下者數人使居潭洪荆昇楊杭福州兼節制一路属
郡官吏得自廢置然後可以言利害官不得人雖言
之誰為行哉朝上千䟽暮降百勑付之曹司適煩擾
耳如曰得人請試言其略今之先務莫若使甲兵不闕
盗賊不起民不至無告士不至失職如此者凡十事
一曰諸州舊有宣毅百數雖云不武悉巳南征昨者
調鄊弓手將以為衞縱今未罷復何可憑且勿論其
人勇怯彼弓手之家固不在城安有盡室巳落賊中
而肯一身更為官守鳥驚魚駭事灼然矣愚謂守城
當須城中之人人生尚氣愚智皆同嘗觀角觝與競
渡之類一坊一巷互爭勝負千百為群至相殺害何
者耻居人下故也官之使民曾無激勸點簿呼召若
牽牛羊彼何興味而為之哉今若為廣埸扵邑居之
中先取有勇力為衆服者寵異之使率其黨以閑暇
習諸兵仗勿為名籍各任去来既不妨其業又得以
自由扵是制為勸賞之法凡若干日一試其藝有地
稅者常憂執役試中則與移下名有市利者唯患當
行(胡剛切)試中則與免一次胥徒以此差補僧道以此披
剃凡百施為必先武力至于有罪亦當原情苟非害
人得以功贖如此則人可以日添藝可以日進比屋
之民皆為甲士可也然後柬置帥長潜加部勒志定
氣剛誰不可用况家貲在内血属滿眼倉卒之時必
得死力二曰昨者鄊弓手萬家五百人大縣至一一
千人不謂不多然而驅之来就郡邑廢其耕耘離其
骨肉負米擔錢闔門在路是不便扵私也手執戎器
心在閨門藉此虛名影其色役是有累扵公也今若
扵村落之中每十數里為一教埸使其人員各以閑
暇就便集之既不妨農且無所費當戸差役勿復與
免或其有故則許兄弟子姪逓代乃是一人在籍數
人習兵其餘戸口及寺觀童行願教者亦聽勸賞之
法一如城中如此則保全鄊里扞禦疆界求之人情
必可倚賴三曰古之治民唯欲富庶今之治民特惡
豪右夫富豪者智力或有以出衆財用亦足以使人
將濟艱難豈無其效今之浮客佃人之田居人之地
者盖多扵主戶矣若許富人置為部曲私自訓練凡
幾度試勝兵至若干人或擒盗至若干火者授以某
官仍寢進納之令以一其志凡人既得以兵自防又
得以官自進苟有餘財其誰不勉歲年之後千夫長
百夫長不難得矣周禮鄊為一軍未聞反叛秦人功
賞相長何患豪強大有為者宜無猜忌四曰人之為
賊亦有其漸始則黑面夜行僅如狗鼠或掠小家子
或劫獨行客鄊亭之吏知而諱之不告于公上故使
長惡不悛積小成大蔓草難圖有自来矣鄊亭之吏
諱之何也凡今賊發之地必責以賞錢縣尉未下馬
耆壮已賣田破人之家前後不少為耆壮者懲其若
此須求被劫之人願陪所喪之物與其賞一二百千
孰若陪一二十貫但知惜費豈復畏罪哉賞所以得
賊亦所以失賊諱之之謂也然非厚賞則賊不可得
矣官不能備必出扵民顧當改制耳愚謂莫若鄊置
賞社計戸等以歛之命富人以掌之用盡更歛以此
為常今夫大鄊或二三千戸小者亦數百戸與其使
耆壮三五人出泉孰若使一鄊千百戸同力其數則
少其歛則緩既免破家誰肯縱賊五曰茶鹽之禁本
非便人經費所須盖不獲巳江嶺之交最多鹽賊起
而為大害者往往有之矣此本良民但為衣食與商
賈何異哉惟其犯禁耳俗吏不明事體武卒又貪賞
錢不料形勢多方伺捕彼自以其罪重寧闘而死幸
而不死豈得復為平人哉求活草間固其宜矣愚謂
當少緩之百姓日用不可使知姑以用度不足某事
某事權住給賞如此則伺捕者宜其縮手犯禁者得
以安心苟能加以仁恩亦可錄為死士六曰大抵東
南土田美好雖其飢饉之歲亦有豐熟之地比来諸
郡各自為謀縱有餘粮不令出境昨見十程之内或
一斗米糶五六十價或八九十或一百二三十或二
百二三十價雞犬之聲相聞而舟楫不許上下是使
賤處農不得錢貴處人不得食此非計也况扵境内
又有禁焉止民糴以待官糴是也且賈人在市農人
在野糴之則米聚州縣不糴則榖留鄊村徒為日日
修城池而不筭其中蓄積亦可笑矣若曰官糴數足
然後放民糴俟河之清耳官糴價一定民糴價漸高
難易如何哉愚謂當弛一切之禁聽民自便仍為著
令以告後来七曰古之貴者舍征止其身耳今之品
官及有蔭子孫當戸差役例皆免之何其優也承平
滋久仕宦寔繁况朝臣之先又在贈典一人通籍則
旁及兄弟下至曾孫之子安坐而巳比屋多是衣冠
素門方係繇役日衰月少朝替夕差為今之民盖亦
難矣愚謂三丞以上官及正郎以上子孫若贈官兩
省以上自可且從舊制其餘一例給使如此則農夫
稍得息肩世胄亦無自惰八曰今之賦稅較古則輕
唯諸攤配大為煩費夫攤配之物皆受直于官比之
市價不甚相遠然而村民或去州縣一二百里既難
褁足且畏後期故有市井之人代幹其事官未得銖
兩民巳出斤鈞執耒者所以無聊游手者所以專利
愚謂莫若使諸縣凡有求物則選邑中富而好善者
一人委之集事仍須令佐躬行檢校事畢之日計其
實所費錢使民償之如此財用可以無枉困窮可以
更生九曰今之卒伍餼廪甚厚而人不願為者何也
徒見其貧窮耳餼廪&KR0779;而貧窮者患在兼并卒伍而
可兼并者亦勢之然大凡從軍多是單獨初采營壘
未有妻孥居則無屋用則無器扵是兼并者得將養
女召為贅婿今朝有室明日上綱在路日多住家時
少故其一女可當數夫既以家口為名即是衣粮入
已嘗見一家養十二三女請五十餘分而所養女日
夜紡績與其家作婢耳餼廪歸扵他族貧窮切扵已
身不死則逃非偶然也愚謂莫若使諸州凡招到人
官為昏娶及置屋宇什物使得成家然後遠役如此
則不唯存恤見兵亦足招延来者十曰今之發觧謄
錄封彌雖曰至公諒非遠慮識平側者昂昂哂笑談
王覇者往往退蔵冤苦之聲遠近如一愚謂宜復祖
宗之法以求郡里之譽凡諸征鎮亦計辟除如此則
人望有歸學者知勸原夫之軰得之何補跅弛之士
失之可惜飢寒不如兵死寧免生心英雄落我彀中
乃為上策嗟乎弱甚矣憂至矣非立大竒不足以救
愚言雖未竒節下亦無忽勿與儒生言儒生必罪我
勿與俗士知俗士且笑人管仲復生商君不死天下
乃安矣覯慶曆四年有上樞密富諫議書一首俄聞
富公出使河朔未知其書逹與不逹慶曆六年又有
長江賦一首天險難升無路通進今各寫一本去願
節下覽之足以知愚心之憂非一日也嗟乎行年四
十四矣結髮脩學自謂非常人老大栖栖便是常人
耳然昔應制科辱召第一今為試助教雖云冗散猶
望朝廷以詞學進之必不扵風塵之際以游說徼幸
節下明察知其無意扵酬賞也嘗著周禮致太平論
十卷此乃愚心所自憙可以俻乙夜之觀者節下幸
問焉當獻其藁忉忉之懷未盡扵此儻容白帶以見
宜有面言不宣覯再拜
上蔡學士書
日月應茂材異等科李覯謹再拜奉書諫院學士從
者伏以王佐之資在言責之地有行下國將歸于朝
志義之士靡不欲效肝膽扵車下矣覯不肖郡縣之
得失軍民之利害非所能知然有事雖似小而患則
甚大憤憤扵心弗能自巳者願一言焉同郡有鄒子
房自前年游京師去年秋寄書扵其家自言因奏封
事得恩為齋郎鄊人以其無行也初未甚信及見北
来者且問諸邸吏皆曰無之扵是鄊人愈疑其詐矣
今兹来歸果無禮部補牒獨執御藥院文書一紙以
為符驗而㳂路郡府僉以衣冠待之本属轉運不疑
其欺又給憑由使興置銀銅坑冶因緣形勢蒙蔽州
閭萬目蚩蚩無敢明辨噫可怪也覯竊評之曰以御
藥院文書可行耶不可行耶子房已受補牒而不以
随身耶且三者皆可為之切齒也御藥院文書可行
則國家之禍耳其不可行或已受𥙷牒而不以随身
皆子房之罪也夫爵人扵朝與衆共之示天官之不
敢私也况武祖文宗防萌杜漸上設中書樞密院下
分臺省寺監所以夾輔聖政互相關防齋郎雖微然
須勑下禮部而後給牒收補今秪欲憑御藥院文字
不必朝省指揮則是宦者奪宰相之權王命出小臣
之手禍亂之本莫斯爲大女主幼君尚不及此陛下
明聖焉得有之此可爲切齒者也若以其書不可行
用則安得執爲符驗藍衫木簡便称官人乘馬從徒
平接有位國之常刑將焉用也且齪齪一夫飾以巧
言自淮徂江若履無人之地設有大姦大賊造爲妖
妄誘脅州縣則孰能辨之哉太宗時李飛雄詐取驛
馬騎之稱奉詔縳清水諸將入秦州將斬之以叛賴
宗社之靈使自漏泄耳萬一復有此事其將柰何此
又可為切齒者也若謂已受補牒而寄留在外或質
當錢物則是輕我君命重乎貨財輕君命則無為臣
之禮重貨賄則非奉公之人以此入官未知安用此
又可為切齒者也凡此三者干涉大體不可不言而
西望帝閽邈數千里言可及乎誰能執熱逝不以濯
學士其惜一勺水以快我心哉覯與子房舊相往来
别無嫌隙齋郎職位非佳覯誠不肯嫉妬子房名位
未著覯又不與争能言之至此盖公議也况子房不
慙妄冐惟務驕矜齎遠近書題假轉漕符牒以興置
銅銀之號結太廟齋郎之銜當大路卓彩棚椎鉦鼓
引百戲周游城市朝謁聖祖而後歸呵止行人凌壓
尊老意氣滿溢無復忌憚是可忍也孰不可忍伏惟
學士有名扵時以道贊國如此等事寧不動心萬乘
之貴尚當規正矧此蕞微豈難辨理昔者學士未作
諫官時常刺諫官之不直今既作諫官矣無為他人
所刺伏恐朝車到此迫扵人事無暇省覽謹遣人投
書道左試財擇焉不宣覯再拜
上王刑部書
轉運刑部明公執事覯天生愚魯棄置藪澤鱗鬐坐
枯風波不到伏承明公以臺郎之貴領州伯之重才
名所震曜賢德所煦嫗姦回醉心良善吐氣如九鎮
之柱天群山莫不仰四瀆之紀地衆流莫不赴士之
歸者唯恐在後而覯貧煎其家病縲其身隔數百里
無階請見自甘屏遠何所願望不意近日一二有位
自北来者乃言明公過垂聽察深錄姓名不唯寘之
齒牙且欲引諸門下一聞高義慙媿累日人之不遇
者必曰時命若覯也獨命窮耳扵時豈有不遇哉自
古正身立行負抱才業而遭值昏亂不為人知辱在
餓隷或老死岩石名字磨滅銜冤厚夜者夫豈少歟
小人無似幸生明時當路無朞功之戚舉家無拳握
之貨馳鶩無力請託無緣而賢卿大夫雖未相識往
往知其所爲何不遇之有哉君子疾没世而名不稱
苟由當代豪桀共相采色使得光顯于後則萬鍾不
足校也䂊譲一家僕耳以衆人遇之則以衆人報國
士遇之則以國士報吾黨之受知者宜何如哉既未
得謁扵閽人且欲窮極紙筆鋪張其言冀明公多見
其藴積則又念今之進者假儒之言巳進而言不驗
故真爲儒者羞自言明公徐而察之可也何遽言哉
聊寓書以謝左右伏惟照其心無責其禮千萬幸甚
不宣覯再拜
與胡先生書
覯再拜先生胡君足下康定初錢塘相别後二年自
京師歸中道曾寓書今又四年雖不有教誨而衣冠
往来每知動静俗衰禮壞用力者鮮先生發憤呌呼
手提古道以陂障末流使東南之士有所模法其功
用何如哉覯扵先生齒卑德薄然其所留心何嘗不
在天下國家故聞先生之風驩虞詠舞唯恐其舉之
不高馳之不疾也苟有聞見敢不盡愚扵左右伏念
曩者為會以羈旅迫促聽言觀行什不一二慕賢之
心且醉飽矣至扵紙筆之間所以剴今而垂後者尚
未得請近到弋陽乃有以先生所著文為惠者喜而
讀讀而疑謂先生之辭或者年少時作漂流人間而
不可追者乎不然幸察其區區竊觀原禮篇曰民之
扵禮也如獸之扵囿也禽之扵紲也魚之扵沼也豈
其所樂哉勉強而制爾民之扵侈縱奔放也如獸之
扵山藪也禽之扵飛翔也魚之扵江湖也豈有所使
哉情之自然爾云云覯不敏大懼此說之行則先王
之道不得復用天下之人將以聖君賢師為讎敵寧
肯俛首而從之哉民之扵禮既非所樂則勉強而制
者何歟君與師之教也去自然之情而就勉強人之
所難也而君欲以為功師欲以為名命之曰讎敵不
妄也且制作之意本不如此唯禮為能順人情豈嘗
勉強之哉人之生也莫不愛其親然後為父子之禮
莫不畏其長然後為兄弟之禮少則欲色長則謀嗣
然後為夫婦之禮争則思决患則待救然後為君臣
之禮童子人所慢也求所以成人然後為之冠禮愚
者人所賤也求所以多知然後為之學禮死者必哀
之然後為之喪禮哀而不可得見也然後為之祭禮
推事父之恩而為養老之禮廣事兄之義而為鄊飲
酒之禮凡此之類難以遽數皆因人之情而把持之
使有所成就耳有是情而無是禮則過惡襲之情雖
善末如之何故父子之禮廢則子將失其孝兄弟之
禮廢則弟將失其悌夫婦之禮廢則夫將失其義君
臣之禮廢則臣將失其忠一失之則為罪辜為離散
嚮之所謂情者雖積扵中安得復施設哉故曰因人
之情而把持之使有所成就者也其大略如此然則
有禮者得遂其情以孝以悌以忠以義身尊名榮罔
有後患是謂獸之扵山藪鳥之扵飛翔魚之扵江湖
也無禮者不得遂其情為罪辜為離散窮苦怨悔弗
可振起是謂獸之扵囿鳥之扵紲魚之扵沼也而先
生倒之何謂也若以人之情皆不善須禮以變化之
則先生之視天下不啻如蛇豕如蟲蛆何不恭之甚
也幸深思之萬一愚言可取則願告于不知禮者曰
無近扵囿汝有山藪無從扵紲汝有飛翔無入扵沼
汝有江湖云爾則先王之道庶乎復用天下之人其
仰聖君賢師若司命焉又觀送程令序斥言今之縣
令不得其人而末一句乃曰與家君有代授之契如
是則尊公亦今之縣令耳盖文之大病不可不察若
尊公之治有異扵前之云云者願少稱述不然則削
此一句以存有隠無犯之義甚善覯非好辯者顧先
生之文學者所信一有玷缺爲患不細故敢陳之惟
以情恕未相見千萬自愛覯再拜
答宋屯田書
屯田宋公執事覯近者刪定劉牧易圖繼之六論僅
草具未甚行一来貴土日接高誼乃知執事舊有王
劉易辯其大略不異故不敢自疑以塵于席次執事
忘其陋寡遽貺以書謂聖人之道晦而復明劉氏猶
大盗既逸而成禽豈復能爲梗然六經近爲狂妄人
所椎埋如是者甚衆且使覯堅其壁主其盟執事當
竒所謀鳴鼓而陣焉主盟之命雖不可當若狂妄椎
埋豈惟執事患之抑愚心未始釋然也孔子曰吾猶
及史闕文盖喜其本末為世人所損益也至扵漢儒
若鄭康成注禮記其字誤處但云某當為某玉藻全
失次序亦止扵注下發明未嘗便就經文改正扵周
禮則俻舉先鄭杜子春觧此盖尊經重師不敢自謂
巳見為得姑兩存之以俟後聖耳况夫一家之學必
由君命而後可行以劉歆之才在哀帝之側嘗欲以
左氏春秋列扵學官尚為諸儒不肯置對光武之世
議立左氏而公羊之徒上書訟之至和帝時始得立
學其難而慎也如此未聞有不請扵帝不謀扵朝而
能以一人之私鼓舞天下者也歷觀五經傳注及正
義誠有未盡善志扵道者宜其致詰然但當著為私
書或言於同志庶幾其說不泯絶後有知我者則先
王之道明如是足矣彼官為博士居天子辟雍將造
成多士以待官使者也初不奏立某氏易某氏春秋
俾有司策試一用斯義而乃專肆巳欲棄傳違注敺
學者從之其可乎哉學者顧師資之禮不得不從有
司執注䟽之義不得不黜無乃非長育人材之意邪
矧博士之官靡常其人苟各用所見不為定凖今博
士說如此後博士又如彼則更數十百年天下之士
爲儒爲墨爲釋爲老未可知也此患甚大不可不救
而覯也貧賤委頓無錙銖重雖學者稍稍聽信然悠
悠之流衆寡何如哉覯與人作一記一序猶未免在
勢者或蚩蚩軰有所改易陳言褻語塗穢金石後人
弗知將以我爲戲焉况能主盟聖域集第一之功乎
誠尊命之不可當也執事文學豐富爵位進長既有
其道且得用焉指撝人士將無不可苟鳴鼓而陣則
覯雖不勇請當一隊必有藉手以報不宣覯再拜
答李觀書
覯白宗人祕校足下八月初徐秀才至得所寓書甚
大惠覯不肖且未識君子之容而屈辱厚意以道藝
見咨顧無以當之雖然敢不薦其說来書謂孔子之
後有孟荀楊王韓柳國朝柳如京王黃州孫丁張晦
之及今范歐陽皆其繼者也而自謙譲以為畚土壤
築太山欲登扵前賢之閫而問其何如足下年少初
仕不汲汲扵進取而轉從寂寞之道此非今人之心
古人之心也曾子曰尊其所聞則高明矣行其所知
則光大矣苟取之以明守之以誠尚可為聖人之徒
矧曰前賢之閫哉然謂之賢者豈非所論列十數公
乎足下欲以為法當考其所為工拙不宜但徇其名
也孟氏荀楊醇疵之說聞之舊矣不可復輕重文中
子之書已泯絶唯中說行然出扵門人所記觀其意
義往往有竒奥處而䧟在虚夸腐脆之間隋書無本
傳又不得案其行事退之之文如大饗祖廟天下之
物苟可薦者莫不在焉佐平淮西觧深州圍功德卓
犖在聽聞者不一誠哉其命世也子厚得韓之竒扵正
則劣矣以黨王叔文不得為善士扵朝近者如京先
倡古道以志氣聞黃州學而未之得然其人諤諤有
風標彼孫丁之文舉人之雄者耳其立朝不聞有所
建明而胎天下之禍為吾徒羞誨之之辭不竒諸所
著文未足可嘉至扵議論則識精才健無遠不到若
洪範王覇篇籠絡天人捶鍜古今雖子厚好為論尚
未及也先朝文士唯此人耳惜其疎俊得罪于世故
立身不可不慎若子厚晦之皆非凡人被惡名雖
欲自新而死期至矣范公歐陽盖為賈誼劉向之事業
窮高致遠未易量也足下以愚言為不妄則可法與
否昭昭然矣路遠不獲相見勉之李覯白
答黃著作書
覯再拜漢傑著作兄足下前日辱書以覯所為景德
寺及邵武軍學記言浮屠事来討覯不肖然其為文
有新意處恐學者疑唯欲人問因詳說之而譊譊之
徒背憎是務莫肯告者吾心恨此久矣今漢傑乃惠
然移書使之明辨不勝幸甚覯排浮屠固久扵潜書
扵富國策人皆見之矣豈期年近四十氣志益堅之
時而輒渝哉惟漢傑觀厥二記不甚熟耳吾扵此言
乃責儒者之深非尊浮屠也民之欲善盖其天性古
之儒者用扵世必有以教導之民之耳目鼻口心知
百體皆有所主其扵異端何暇及哉後之儒者用扵
世則無以教導之民之耳目鼻口心知百體皆無所
主將舍浮屠何適哉漢傑兩執親喪矣亦嘗禮佛飯
僧矣如使周禮尚行朝夕朔月月半薦新啓祖遣有
奠虞卒哭祔小祥大祥禫有祭日月時歲皆有禮以
行之哀情有所洩則漢傑必不暇曰七七曰百日曰
周年曰三年齋也吾故曰儒失其守教化墜扵地凡
所以修身正心養生送死舉無其柄天下之人若饑
渴之扵飲食苟得而巳當是時也釋之徒以其道鼓
行之焉往而不利云云至扵叙其傳法始卒甚詳此
誠文勢不得不然吾自無思無為之義晦而心法勝
以下言儒不能明其道而釋以其說象之故嗣迦葉
者師子逹摩以下言此衰致彼盛也非習聞其說樂
其誕而自小如孔子吾師之弟子之類也若夫按白
居易碑迹景雲大師之事盖取其與顔太師真卿等
友善魯公之大節古今鮮儷而善扵一浮屠必若澄
觀受知扵韓吏部之比其人材有足稱者也而景雲
乃景德之舊因使其徒有所矜式焉然則取信扵白
居易何尤哉又覯所謂及味其言有可愛者蓋不出
吾易繫辭樂記中庸數句間漢傑以為仲尼子思群
聖人之作述豈與此等說較論而爭衡邪是誠漢傑
之不思也且吾謂儒者困于滛辟恤乎罪疾欲聞性
命之趣不知吾儒自有至要反從釋氏而求之然後
乃曰及味其言有可愛者盖不出吾易繫辭樂記中
庸數句間苟不得巳猶有老子莊周書在何遽冕弁
匍匐扵戎人前邪請詳此意豈謂仲尼子思與之較
且爭乎盖以釋之言雖有可愛者亦吾聖人先巳言之
矣何必去吾儒而師事戎狄哉苟不得巳尚不如學
老莊其意亦昭昭矣彼釋之書數千百卷而不出吾
數句間其輕重如何哉漢傑責扵人無若是之暴也
夫所賤鄭衞者非謂全無五聲十二律不與雅樂相
似也唯其不中正耳毛嬙西施面目亦與人同豈彼
數千百卷書而無與吾聖人一句一字合者哉九流
百家同出扵聖人而有所偏耳聖人之備其扵用也
交相濟故得中焉諸子之偏其扵用也執一而巳故
有過有不及也亦非謂無一句一字與聖人合者也
譬諸良醫之治疾實者則瀉之虚者則補之熱者使
之服凉冷者使之服暖故天下之疾無不治也聖人
之道如此諸子則不然見瀉而愈者則謂天下之疾
皆可瀉見補而愈者則謂天下之疾皆可補扵熱扵
冷亦然故用藥失宜而療病多死也非謂其方不與
良醫相似也學者之視諸子若異類焉是亦過矣漢
傑罪我不如李習之不為僧作鐘銘習之之論信美
矣然使唐来文士皆效習之所為則金園寳刹碑版
若林果誰作也来書謂張景原道頗正漢傑何不視
景集中所記浮屠事凡幾篇其稱述何如又謂設不
得巳猶可謹歲月誌工用亦不害扵正若但歲月工
用而巳凡人皆能之何必吾文吾所是非灼見如彼
豈嘗害扵正哉聖賢之言翕張取與無有定體其初
殊塗歸則一焉猶李漢所謂千態萬貌卒澤扵道德
仁義炳如也何須開口便随古人漢傑使我效李習
之膠柱矣今之學者誰不為文大抵摹勒孟子劫掠
昌黎若爲文之道止此而巳則但誦得古文十數篇
拆南補北染舊作新盡可爲名士矣何工拙之辨哉
覯之施爲異扵是矣既使明辨敢不盡言漢傑察之
十二月十三日從表弟李覯再拜
再答黃著作書
覯再拜漢傑前書以言浮屠事求問覯不才不能多
自引過輙求義理塵扵左右漢傑又以書稔吾之罪
不勝大慙覯行扵天下日聞其美不聞其惡於鄊黨
惟仲容老文時賜教誨然其人慎密雖終日請問猶
未一言今漢傑不惜累紙之書以爲大惠而覯如頑
石焉雖有雨澤毋所受入而今而後不得聞過矣覯
何人哉覯何人哉尚賴君子之心愍其孤陋苟有聞
見更掛齒牙則蕞爾之人猶有望也以多故未及請
見
答陳特書
覯啓今日吴君坐中見僕夫捧三書以授我問克譲
乃知其子姪以此為惠讀之皆今賢士大夫之文甚
善甚善夫贈送之作惟師與友若老耽孔子顔淵子
路言者受者皆非偶然今覯與足下兄弟無一日之
雅鄊井不同年齒差倍又非當大位言得天之地弗
問弗求獲此惠貺私自惟念莫知所来無乃足下負
大術業潜扵山藪心之熖熖無所發泄假我以爲題
目乎不然未敢當凡所教誨皆我心思慮之熟者然
夫子之道如天如神變化不測恨行計速不得與足
下論其萬一若皆如来示則指掌而巳何必從師而
後知哉有言扵覯者多矣如虚舟焉未嘗輙愠今足
下兄弟言古而志高扵愚心未忍舍焉故此奉告且
以爲謝不宣覯白
直講李先生文集卷之二十八終
直講李先生文集卷之二十九
雜文
原文
利可言乎曰人非利不生曷為不可言欲可言乎曰
欲者人之情曷為不可言言而不以禮是貪與滛罪
矣不貪不淫而曰不可言無乃賊人之生反人之情
世俗之不憙儒以此孟子謂何必曰利激也焉有仁
義而不利者乎其書數稱湯武將以七十里百里而
王天下利豈小哉孔子七十所欲不踰矩非無欲也
扵詩則道男女之時容貌之美悲感念望以見一國
之風其順人也至矣學者大抵雷同古之所是則謂
之是古之所非則謂之非詰其所以是非之状或不
能知古人之言豈一端而已矣夫子扵管仲三歸具
官則小之合諸侯正天下則仁之不以過掩功也韓
愈有取扵墨翟莊周而學者乃疑噫夫二子皆妄言
耶今之所謂賢士大夫其超然異扵二子者邪抑有
同扵二子而不自知者邪何訾彼之甚也
原正
祭非其鬼而求福焉人知其不正矣考之經則禱祠
之禮煩設祝史巫覡其術近乎怪孰謂聖人而為不
正哉君親人所甚愛也死亡人所甚惡也以所甚愛
而之所甚惡有告之曰禱可以免雖聖人其如何孔
子曰丘之禱久矣爲已故也周公冊祝請代武王臣
子之心也今之學者自以爲正人視其親愛之疾則
曰有命噫正可矣曰孝與慈則未也不孝不慈而得
正焉吾不願也
讀儒行
儒行非孔子言也盖戰國時豪士所以高世之節耳
其條雖十有五然指意重複要其歸不過三數塗而
已平居自重慎能處貧約(一曰道塗不争險易之利冬夏不争隂陽之和愛其)
(死以有待也養其身以有爲也二曰其居處不滛其飲食不溽三曰一畮之宫環堵之室蓽門圭竇建戸)
(甕牖易衣而出并日而食四曰幽居不淫)臨事有守奮發不顧忌(一曰劫之以衆)
(泹之以兵見死不更其守鷙蟲攫搏不程勇者引重鼎不程其力二曰可親而不可劫也可近而不可迫)
(也可殺而不可辱也三曰雖有暴政而不更其所四曰䜛謟之民有比黨而危之者身可危也而志不可)
(奪也五曰世亂不沮)不苟合扵君視利禄如土芥(一曰難得而易禄也易禄)
(而難畜也二曰委之以貨財淹之以樂好見利不虧其義三曰上不荅不敢以謟四曰陳言而伏静而正)
(之上弗知也麤而翹之又不急爲也五曰上不臣天子下不事諸侯雖分國如錙銖)容人愛士
以身徇朋友(一曰慕賢而容衆毁方而瓦合二曰内称不辟親外舉不辟怨程功蹟事推賢)
(而進逹之不望其報三曰爵位相先也患難相死也四曰並立則樂相下不厭久不相見聞流言不信)
其餘亦常事(如席上之珍以待聘衣冠中之類)考一篇之内雖時與
聖人合而稱說多過其施扵父子兄弟夫婦若家若
國若天下粹美之道則無見矣聖人之行如斯而已
乎或曰哀公輕儒孔子有為而言也曰多自夸大以
搖其君豈所謂孔子者哉
讀文中子
文中子之言聖人之徒也傳之者非其人為之癰創
而巳耳吾觀中說謂所傳者姦詐無禮之人也世誚
房魏軰不稱師顧諸公如何人也竊人之財猶謂之
盜學焉而不知所由来固小人矣然其佐唐命基太
平行事灼見非小人也非小人而不稱師未嘗以為
師也明矣隋書魏公所述常人或得一傳而無王通
云者豈窮為弟子而忽忘若是乎或謂以長孫無忌
怒故(句)夫魏公引義諫諍不為天子屈豈憚一無忌
而削其師哉盖文中子教授河汾間迹未甚顯沒後
門人欲尊寵之故扳太宗時公卿以欺後世耳懼其
語之泄乃溢辭以求媚(若杜如晦扵萬民猶天百姓日用而不知之類其媚扵唐)
(帝則下文曰尭舜者是也)孔子之時周王魯公非有道也至脩春
秋尊京師别内外戀戀不能已江都弑煬帝而文中
子曰天其或者將啓尭舜之運吾不與焉命也其如
君臣之禮何孔子扵孟懿子季康子稱對稱名(孟孫問孝)
(扵我我對曰云云康子饋藥拜而受之曰丘未逹云云)楊素蘇䕫李德林隋之
大臣且非弟子而謂之請見又名之(素與吾言夔與吾言德林與吾)
(言云云)其如上下之禮何吾故謂所傳者姦詐無禮之
人也雖然不姦詐不無禮文中子之道不如是之光
也流俗之視中說如視佛書夫焉知佛之道可尊而
尊之哉徒聞其未死時天地鬼神夷狄之君無不尊
之者耳或曰文中子之道不如是之光則柰何曰不
害為聖人之徒
弔楊子
歲隂在戌兮其月季春望前三日兮是惟壬辰面書
林以齋慓兮敢行弔于子雲嗚呼哀哉高廟不神兮
借人以權新都大盗兮舂國之咽凶邪得志兮明哲
偷安天爐熾炭兮璞玉不燃歛佐王之刀尺兮廻智
巧乎簡篇何諸儒之喪明兮復培塿乎泰山夫聖者
通之謂兮可名而名之豈有常人昔成湯號伊尹曰
元聖兮固商書之所不刪夷之清而惠之和兮孟氏
亦以爲聖焉謂子雲之非聖兮何啻乎膠柱而操絃
韓退之云大醇而小疵兮所論止于法言兹對問之
細碎兮如入宫始見其堧垣伊太廟明堂之巨麗兮
則盡在于太元兼三材而用五行兮取度數扵渾天
日如蟻而右轉兮斗揭柄而左旋隂陽晝夜之會合
兮非弄筆之所磨鐫其指在扵三綱兮尤切切扵君
臣君道光而臣道滅兮尊卑之分以陳消與息而相
乘兮無盛滿之不疾顛言行禍福同出扵罔兮貴思
慮乎未然必稱孝而稱忠兮異乎劇秦而美新既廣
且深兮浩浩東溟之瀦百川自哲人之萎扵魯兮獨
子雲之書誰得而及肩惟視之八曰翡翠于飛離其
翼狐鼦之毛躬之賊盖小才之足以殺其身兮俾愚
心之愬愬奉新語以周旋兮庶全歸扵窀穸彼叔明
之為注兮間或失而或得矧科指之不甚明兮匪後
生之能識今之從事扵此書兮其說溺乎數術隱怪
之士惜以為已有兮學者欲求而弗獲繄小子之不
敏兮將大為之觧釋下以行諸講學兮上以及夫邦
國計其業之勤勞兮豈一朝而一夕困于内者疾病
兮迫于外者衣食念一家之言兮終成之扵何日天
有意扵此書兮使我夀考而強力不然子雲之道兮
或幾乎息我思古人兮淚漣漣而霑臆
復說
孔子曰顔氏之子其殆庶幾乎有不善未嘗不知知
之未嘗復行也易曰不遠復無祗悔元吉噫顔氏之
賢肖夫聖者也猶有不善乎曰衆人之不善不至乎
善也賢人之不善善而過者也孔門高弟師也過由
也兼人有姊之喪而弗除曾子執親之喪水漿不入
扵口者七日皆善而過者也而未聞其復也中庸曰
回之為人也擇乎中庸得一善則拳拳服膺而弗失
之矣復而得中者顔氏而巳乎故曰用之則行舍之
則蔵唯我與爾有是夫人之患不在乎不及而在乎
過之不及則下扵人下扵人則憤憤則知進矣過之
則出乎類出乎類則矜矜則不知其反矣伯夷與鄊
人立其冠不正望望焉去之過扵正者也叔向三數
叔魚之罪過扵直者也扵陵仲子不食兄之禄過扵
廉者也魯隱公攝位過扵譲者也徐偃王不忍闘其
民過扵仁者也尾生期女子過扵信者也聖人則不
然子見南子似不正昭公知禮似不直將之荆先之
以子夏申之以冉有不欲速貧似不廉文王既沒用
我者其為東周似不讓誅少正卯似不仁諾陽貨曰
將仕似不信應時遷徙各得其所禮所以制乎中義
所以謂之宜也可與適道未可與立可與立未可與
權聖人之情也義之不存而苟變焉然後為小人矣
䕫教胄子臯陶陳九德曰直而温寬而栗柔而立是
亦復之一端也天台王幾好學而多能將有所就焉
者也幾之字曰復之故為之作復說
命箴
宜失而失斯謂之正宜得而失斯謂之命身之不脩
責命可乎謹爾攸趍惟道之圖命之不諧躁乎則惑
慎爾食息躁爾之賊得失不言吾道孰辨臧之否之
繄我之願言不以道幸其哀己食而搖尾彼獸之耻
非道而哀尚盍耻之矧其無益祗辱奚為三十曰壮
聖人以立先迷無悔今是猶及蚤詩夜書以遨以娱
戒之勿渝天其舍諸
畫贊
工有圖貴人之像者予哀其賢而無所遂也為之
辭云
道之可行君子乃出行而無成君子之疾位以名得
名以位失古人丘壑豈徒自逸嗚呼
弋陽縣學銘
慶曆恢儒首自東都爰及郡縣築宫授徒地不患小
權不在大繫乎其人乃勤乃懈葛陂之南縣廷之東
令异尉宇經始其中居室以嚴用器以利曰藝曰儀
一為品制事則有變衆則有散非志之確誰足之踐
易美知幾孔戒巳甚太學三萬黨人以禁興雖有功
廢或為福敝漏之下誦弦亦足勖哉斯道無與乎世
儒之全安宜億萬祀
嘿堂銘
黃介夫尉鄖鄊作嘿堂以居使人来告故為之銘曰
衆人之嘿不材扵天賢人之嘿保身以權止則為澤
行將為川雖欲勿言安得不言
太學議
覯伏以古今時異㳂革事殊凡有設施當求折衷若
曰上法周室作為辟雍詢扵儒者諒無異議行之本
朝或似不便何者雖作辟雍必不欲廢國子監未聞
古者辟雍之上更有國子監也况辟雍之設非徙講
授而巳便當行視學之禮養老之事國家大禮如籍
田明堂鸞輿未動六軍之士巳希賞賜竊恐惜費未
能盡行有其器而無其用天下之望寧不歉耶若欲
太學不與國子監相妨又無行禮之責則宜近取唐
制國子監太學四門律書筭廣文凡七館皆屬國子
監太學則七館之一其扵國子監猶吏部兵部之扵
尚書省也不相妨明矣萬一遭遇帝暉下臨乃吾道
之光耳若猶未也亦不為朝廷之闕至扵棟宇之度
在唐無聞如使講習有位生徒有次量事制宜誰曰
不可然亦湏見地之廣狹而後計之若豫爲廣大之
制而地或𥚹小則是空文無所施用或謂周人立四
代之學今若以國子監爲唐學又立辟雍以法扵周
有何害耶覯謂不然周之四學並立各有所用如養
國老於東膠養庶老扵虞庠學干戈羽籥扵東序禮
在瞽宗之類是也今教學之職盡在辟雍若不使國
子監統之則祭酒司業當治何事如使辟雍屬扵國
子監則古者辟雍之上更無官司故覯以爲不便果
能廢國子監而興辟雍且脩視學養老之禮以飾之
則非覯之所敢議也
策問三首
問孟子稱舜為天子臯陶為士瞽瞍殺人則執之舜
竊負而逃海濱以有所受之也觀諸周禮則有議親
之辟夫宗室有罪尚在八議彼為天子父而吏得執
之是邪非邪抑異代之法不可同條邪二三子極言
之
問夏之有德遠方圖物以鑄九鼎使民入山澤不逢
不若其功大矣然所謂神姦者固為傀異之形而求
近人邪抑能變化與人亂邪果其傀異則民之見者
雖無有鼎亦知懼矣苟能變化與人亂則何形之可
鑄邪當王孫滿之時鼎猶在周其所象物盖嘗目見
非虚語也顧言之失其義耳然則禹之為是鼎其何
意也
問周官六屬其職三百六十而員數則多如六鄊七
萬五千家耳自比長以上卿大夫士萬八千餘人此
大可怪學者每非之而未見其說抑序官之妄邪則
鄊州黨族閭比皆有職又不可闕然則守其官者何
等人也
策問六首
問太史公叙術學崇黃老而薄六經其論以道家與
時遷徙應物變化故曰聖人不巧時變是守以吾觀
之盖不出夫易易非六經乎何其不察而遽薄之也
二三子試言焉
問韓退之有言老者曰孔子吾師之弟子也佛者曰
孔子吾師之弟子也為孔子者習聞其說樂其誕而
自小也亦曰吾師亦嘗云爾佛之說吾不能詳曾子
問老子列傳則有問禮之事史未足盡信禮記經之
屬也亦有妄乎明辨之無牽舊說
問韓退之謂楊墨之書尚有存者今之學者有學扵
彼者乎有近扵彼者乎其巳無傳乎其無乃化而不
自知乎吾考扵墨彊本節用誠其所長楊則無見矣
然乃孟子所謂為我者也歴觀士大夫之所以高人
者儉陋為先儉非墨之流乎其施扵天下國家恨未
及也至扵先己而後人持禄保位不以治亂累其心
者亦楊氏為我之决矣及其論議尚囂囂然曰闢楊
墨豈非化而不自知者哉噫時有變事有宜則夫二
者為是乎為非乎將盖而勿問乎將折以先王之制
乎各言其畫
問春秋書王所以見王者上奉時承天而下統正萬
國吾習諸此未始不舍業而嘆深矣先王之法也然
公羊子曰王者孰謂謂文王杜元凱曰所書之王即
平王學者往往未知所傳今之儒生又有異意謂春
秋以天下無王而作盖號令賞罰天子之事孔子不
敢私之故書王以著號令賞罰之所由出若是則王
非周也孔子藉之云爾吾心亦不安兹用商于二三
子繹聖人之心懋君臣之義吾有望焉
問周禮周公致太平之迹也而扵大司馬見師不功
之文小司宼有詢國危之目諸如此類盖非周公所
嘗行若春秋舊凡亦曰周公之制而弑君之例存焉
豈成王時有是也哉故學者疑周官凡例皆不出于
周公二三子以為如何
問孟子曰未有仁而遺其親者也未有義而後其君
者也是時天子在上而孟氏游扵諸侯皆說以王道
湯文武所以得天下之說未聞一言奬周室者庸非
後其君乎賢人之言必不徒爾盍各求其意
直講李先生文集卷之二十九終
