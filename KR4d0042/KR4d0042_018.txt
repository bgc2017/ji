直講李先生文集卷之八
國用第十一
泉府掌以市之征布歛市之不售貨之滯扵民用者
以其賈買之物揭而書之以待不時而買者買者各
從其抵都鄙從其主國人郊人從其有司然後予之
凡賖者祭祀無過旬日喪紀無過三月凡民之貸者
與其有司辨而授之以國服為之息物揭而書之物
物書其賈也不時買者謂求急者也賖謂祭祀喪紀
二者事大故賖與民不取利也貸者即今之舉物生
利也與其有司别其所授之物所出之利各依其服
事之稅若其人受園[門@里]之田而貸萬泉則朞出息五
百他倣此也天之生物而不自用用之者人人之有
財而不自治治之者君繫辭曰理財正辭禁民為非
曰義是也君不理則權在商賈商賈操市井之權斷
民物之命緩急人之所時有也雖賤不得不賣裁其
價太半可矣雖貴不得不買倍其本什百可矣如此
蚩蚩之氓何以能育是故不售之貨則歛之不時而
買則與之物揭而書使知其價而况賖物以備禮貸
本以治生皆所以紓貧窶而鉗并兼養民之政不亦
善乎管仲通輕重而桓公以覇李悝平糴而魏國富
彊耿夀昌築常平而民便之師古之效也宜其流風
遂及于今必也事責其實官得其人亦何媿彼哉
國用第十二
司市凡治市之貨賄六畜珍異亡者使有利者使阜
害者使亡靡者使微利利扵民謂物實厚者害害扵
民謂物行苦者使有使阜起其賈以召之也使亡使
微抑其賈以却之也侈靡細好使富民好奢微之而
巳又偽飾之禁在民者十有二在商者十有二在賈
者十有二在工者十有二所以俱十有二者工不得
作賈不得粥商不得資民不得畜王制曰用器不中
度不粥扵市兵車不中度不粥扵市布帛精麤不中
數幅廣狹不中量不粥扵市姦色亂正色不粥扵市
五榖不時果實未熟不粥扵市木不中伐不粥扵市
禽獸魚鼈不中殺不粥扵市亦其類也夫理財之道
去偽為先民之詐偽盖其常心矧兹市井飾行儥慝
何所不至哉姦偽惡物而可雜亂欺人以取利則人
競趍之矣豈唯愚民見欺邪使人妨日廢業以作無
用之物人廢業則本不厚矣物無用則國不實矣下
去本而上失實禍自此始也至扵侈靡皆為人費雖
不可盡去亦當制節使微少矣孟冬之月令曰母或
作為淫巧以蕩上心必功致為上書曰不貴異物賤
用物民乃足此之謂也噫為國家者孰不有意哉言
而必信令而必行鮮矣
國用第十三
遺人掌邦之委積以待施惠鄊里之委積以恤人之
囏阨門關之委積以養老孤郊里之委積以待賓客
野鄙之委積以待羈旅縣都之委積以待凶荒委積
者計九榖之數足國用以其餘共之也囏阨謂民有
困乏則振恤之門關謂出入有稅足國用之外留之
以養死政之老與其孤也郊里六鄊之民居郊者其
委積以待賓客至郊與主國使者接因與之廪餼也
野鄙謂六遂客有羈縶未得去者則扵此惠之縣都
謂四百里五百里中年榖不登則畿内畿外通給之
也世之有饑穣天之行也禹湯之聖猶弗能免至於
困窮孤獨寄客之人皆國所常有安坐而視其死則
非仁人在上視民如傷者之意將推其惻隱則邦用
有經倉之榖孰為閑粒府之帛孰為羡縷如是而輟
焉禍盖博矣故宜扵大有年時畜積以備之倉人有
餘則蔵之以待凶而頒之職内敘其財以待邦之移
用亦謂此也然而洪範云臣無有作福晏子稱家施
不及國使民弗知主恩而謂為巳力乃人臣之常過國
家之大患也故鄕師以歲時廵國及野而賙萬民之
囏阨以王命施惠此慮之深禮之至也然則義倉之
法亦有取焉耳
國用第十四
司救凡歲時有天患民病則以節廵國中及郊野而
以王命施惠由是觀之非直凶荒而後施與也疾疫
亦有之矣夫四時之厲或連月不愈或闔門不起丁
壮卧于牀蓐則老稚無能為飲食所不給醫藥所不
濟以至于死者豈天命乎人主所宜動心矣賈師凡
天患禁貴儥者使有常價亦為此也司關國凶札則
無闕門之征猶幾由是觀之凶年非直除减田租彼
貨賄之征皆舍之疾疫亦然夫阻饑之人營求衣食
固無所不至又將籠其貨賄則何以措手足乎况扵
疾疫之世安得助天為虐邪人主所宜動心矣掌客
凡禮賓客國新殺禮凶荒殺禮札喪殺禮禍烖殺禮
在野在外殺禮由是觀之非直以歲之下則殺邦用
若新建國及札喪禍烖在野在外皆殺禮也禮許儉
不非無安得重困扵無聊之民求備乎籩豆之事也
人主所宜動心矣膳夫大荒則不舉大札則不舉天
地有烖則不舉邦有大故則不舉由是觀之非直扵
外事殺禮若王膳亦為之貶也譬諸父母其子之不
哺而日餘膏粱可哉人主所宜動心矣故曲禮曰凶
荒年榖不登君膳不祭肺馬不食榖馳道不除祭事
不縣大夫不食粱士飲酒不樂皆自貶損憂民之道
也如此天不為之感人不為之悅用度不足海内不
安未之前聞也
國用第十五
鄕師以國比之法以時稽其夫家衆寡辨其老幼貴
賤廢疾馬牛之物辨其可任者與其施舍者掌其戒
令紏禁聽其獄訟鄊大夫以歲時登其夫家之衆寡
辨其可任者國中自七尺以及六十野自六尺以及
六十有五皆征之其舍者國中貴者賢者能者服公
事者老者疾者皆舍以歲時入其書征之者謂給公
上築作挽引道渠之役也國中復除者多役使者少
人少則勞故晚役而早免之二十以及六十是也野
復除者少役使者多人多則逸故早役而晚免之十
五以及六十五是也君子之扵人裁其勞逸而用之
可不謂義乎世有仕學之鄕或舍役者半農其間者
不亦難乎而上弗之恤悖矣貴者有爵命服公事者
有功勞誠不可役然復其身而巳世有一戸皆免之
若是則老者疾者亦可以闔門不使耶至扵馬牛皆
辨其可任善夫世有人未嘗芻秣而責以牽徬其僦
費敗家者衆矣况乎水旱疾疫之歲饑餓之弗察死
亡之弗圖而臨以定制敺之給使可乎故均人凡均
力政以歲上下豐年則公旬用三日焉中年則公旬
用二日焉無年則公旬用一日焉凶札則無力政無
財賦也古者使民歲不過三日而秦法月為更卒巳
復為正一歲屯戍一歲力役三十倍扵古何不仁之
甚也天下畔之晚矣
國用第十六
大司徒以保息六養萬民六曰安富謂平其繇役不
專取也大哉先王之法其所以有天下而民不斁者
乎孔子謂既庶矣富之既富矣教之管子有言倉廩
實知禮節衣食足知榮辱然則民不富倉廪不實衣
食不足而欲教以禮節使之趍榮而避辱學者皆知
其難也及其為國家則有反是者矣田皆可耕也桑
皆可蠶也材皆可飭也貨皆可通也獨以是富者心
有所知力有所勤夙興夜寐攻苦食淡以趣天時聽
上令也如此而後可以為人之民反疾惡之何哉疾
惡之則任之重求之多勞必扵是費必扵是富者幾
何其不黜而貧也使天下皆貧則為之君者利不利
乎故先王平其繇役不專取以安之也漢武帝時筭
賈人之緍匿不自占占不悉戍邊一歲沒入緍錢有
能告者以其半卑之即治郡國緍錢得民財物以億
計奴婢千萬數田大縣數百頃小縣百餘頃宅亦如
之商賈中家以上大氐破民媮甘食好衣不事畜蔵
之業當是之時天下何如其不亡者幸也世俗不辨
是非不别淑慝區區以擊疆為事噫富者乃疆邪彼
椎埋而誅者果何人也
直講李先生文集卷之八終
