建昌府重修李泰伯先生墓記
生而必死聖賢無異扵衆人也死而不
亡與天地並久日月並明其惟聖賢乎
泰伯先生其亦聖賢之徒乎先生姓李
氏諱覯字泰伯學通五經尤長扵禮以
文辭自立其言大而正郡治北有鳳凰
岡先生剏書院其下學者餘千人南豐
曾子固其高弟也范公仲淹余襄公靖
交薦之召為太學說書卒年五十一葬
鳳凰岡之麓寳祐二年郡守楊鎮立興
文堂以祀之開慶元年郡守曾埜更其
堂曰思賢右立旴江書院仍舊名也書
院廢而先生之墓墟矣成化三年春長
樂謝公士元来守郡夢先生對浮大白
飲覺而異之翌曰有白于府曰盗發先
生墓矣太守具棺衾將易葬焉啓壙視
之二大白宛然夢中見者夢方解扵是
議請祠如故事會吏部主事左公贊以
請
命下立祠塋南名曰景賢賜以少牢春暮
行禮歲如初又募閩石工大營塚壙壙
以石為之壙中高五尺廣視高損一深
視廣倍之中甃加堊外固以石前廣若
堂繚以周垣湖西羅倫瓣香謁之太守
述其夢曰先生之殁距今四百十三年
矣而精神感通有如此者蘇子曰不依
形而立不恃力而行不待生而存不随
死而亡者其此之謂乎回視煙草中塚
纍纍然太守嘆曰是庸非人乎哉倫曰
何獨此也桓山之石驪山之錮庸非人
乎哉其圖身後者非不至也曾幾何時
狐兔穴其傍樵兒牧竪躑躅其中草中
纍纍者曾不若也方其生也柄一國之
雄擅四海之富何求而不遂哉身死而
遂不保焉何也先生以蔀屋寒夫初無
一命之榮尺土之富而身後之榮終乎
天地焉君子其知所擇矣太守曰夫子
之言雍門周不如也請告邦人庶有聞
先生之風者
成化八年壬辰春三月朔旦立石
賜進士及第翰林國史脩撰永豐羅倫撰
