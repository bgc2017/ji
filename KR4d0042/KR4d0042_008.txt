直講李先生年譜
真宗皇帝大中祥符二年巳酉先生始生
祥符三年庚戌二歲
祥符四年辛亥三歲
祥符五年壬子四歲
祥符六年癸丑五歲
祥符七年甲寅六歲
祥符八年乙卯七歲
按先生見蘇祠部書云六七歲時調聲韻習字書
勉勉不忘則知先生一二年間知向學矣(蘇祠部舜欽)
祥符九年丙辰八歲
天禧元年丁巳九歲
天禧二年戊午十歲
按先生見余監丞書云十歲知聲律則知先生扵
是年知習舉業矣(余監丞時為南城宰)
天禧三年己未十一歲
按先生作疑仙賦序云吾母無子徧禱無不至祥
符元年夢二道士奕棋於戸外往觀之其一取一
子授焉遂娠又云生十餘歲從先父適田間宿東
郊夢人以書標與之曰王狀元文集夢中以為沂
公之文也既而就學果不甚魯或時開卷敞然憶
念謂曾讀此書再思之未嘗見也詳此二夢則知
天生賢哲以夀斯文之氣脉豈偶然哉
天禧四年庚申十二歲
按先生見余監丞書云年十二近文章則知先生
扵是年能文矣
天禧五年辛酉十三歲
乾興元年壬戌十四歲
是年丁府君憂按鄭夫人墓誌云年十四而先君
沒又云先君嘗學不應舉故其子作詩賦亦樂施
惠尤直信則知先生家學有派委矣
仁宗皇帝天聖元年癸亥十五歲
天聖二年甲子十六歲
天聖三年乙丑十七歲
是年府君服除按鄭夫人墓誌云稍出游求師友
則知先生出游必在府君服除之後
天聖四年丙寅十八歲
天聖五年丁卯十九歲
天聖六年戊辰二十歲
天聖七年巳巳二十一歲
天聖八年庚午二十二歲
是年娶夫人陳氏按慶曆七年先生作夫人墓誌
云陳氏今為南城人生五年養于伯父又十一年
而嫁嫁十一年而卒又云復還舊居娶婦盖先生
前此出游至是年始還家歟又有見余監丞書
云十歲知聲律十二近文章思慮猖狂耳目病困
者既十年矣此書當作扵是年
天聖九年辛未二十三歲
是年著潜書十五篇又有見孫寺丞書云年二
十三鷄鳴而起誦孔孟羣聖人之書纂成文章以
康國濟民為意文章盖指潜書也(孫寺丞時為南城宰)
明道元年壬申二十四歲
是年著禮論七篇其後余襄公有書與先生曰所
示禮論七篇推進禮經凖的世教派仁義贅刑政
豈止獨步江表校聲名扵後俊哉先生之有功於
禮經也如此又作陳仲温進士墓誌
按陳仲温諱璆先生之伯丈也故墓誌序之末曰
初君之弟與其婦偕死息女始絶乳君愛養之如
己子長以嫁李氏
明道二年癸酉二十五歲
景祐元年甲戌二十六歲
是年有邵氏神祠記其略曰建昌城北有民邵氏
世奉五通禱祀之人日累什百景祐元年里中大
疫而吾家與焉唯五通諗以無害疾之觧去皆約
日時有功於予其可廢而不載作記恐是此年
景祐二年乙亥二十七歲
按先生見蘇祠部書云由六七歲時調聲律習字
書勉勉不忘逮于今兹年二十七矣此書當作於
是年
景祐三年丙子二十八歲
是年修明堂定制圖并序平土書上聶記注書
上李修撰書上宋修撰書
太平院住持記冬至夜酒醒詩
甘露亭詩
按見聶記注書云行年二十八矣當在是年見李
修撰書云生平爲文謹採二十四篇寫成一冊及
明堂定制圖一道并序草具其副辱諸侍者見宋
修撰書云嘗著明堂定制圖并序其意在贊明經
義以禆益一王之盛禮謹繕其副陳諸座隅則明
堂圖之作亦在是年也獨平土書不著所作歲月
然先生明年見范公而范公他日薦先生必以禮
論易論明堂定制圖平土書共獻必同作扵此一
二年之間張宗古送先生南歸序其略曰自周
室距今曠千餘載此禮廢絶所以學者各是已見競
牽師習故復出泰伯以明其本盖指明堂圖也
是年入京贄見宋修撰李修撰聶記注葉集賢諸
公皆許可宋公(庠)李公(淑)聶公(冠卿)葉公(清臣)也
會貢舉罷遂歸
景祐四年丁丑二十九歲
是年往鄱埸見范文正公其書云年二十九嘗遊
京邑彷徨而歸又黜鄊舉其後范公與先生書云
在鄱陽勞惠訪尋以改郡不敢奉邀則知先生是
年鄊舉不利而往鄱陽訪范公也
寳元元年戊寅三十歲
是年作廣潜書十五篇命箴野記鄧公儀
傷辭緣槩師詩惜雞詩
按廣潜書自序云歲辛未泰伯以潜名書後七年
羈栖山巖即而廣之復為十五篇則此書當作於
是年命箴云三十曰壮聖人以立則此箴亦當作
於是年廣潜書云羈栖山巖則野記亦作於是年
寳元二年巳卯三十一歲
是年先生夢大雨震所居室有一人𬗋衣而冠謂
之雷神呼先生使前授之題曰春社詞援筆得八
句與之及覺記其首三句頗怪麗後七年以五句
足之按此夢與疑仙序二夢而三一為誕彌厥月
之祥二為神授斯文之印天生賢哲豈虚其證是
三夢皆可書富國彊兵安民三十策按先生以
康定二年試制科則此策必作於是年
康定元年庚辰三十二歲
是年得男參魯有上江職方書又往越州赴
范高平公招故有登越山詩按丁亥年先生作已
室墓誌云一男參魯僅毀齒盖自庚辰至丁亥凡
八年故曰僅毀齒也
按先生上江職方書云行年三十餘近訪吳越而
歸曰三十餘則當在是年曰訪吳越而歸則訪范
公也(江公鎬寳元元年以職方守旴)
康定二年十一月改慶曆元年辛巳三十三歲
是年作建昌軍集賢亭記修麻姑殿記
麻姑山仙都觀修三清殿記梓山院修佛殿記
上吳舍人王内翰富舍人劉集賢慎殿丞書
日出詩感事詩和慎史君出城見梅詩
按集賢亭記序曰康定二年夏六月太守慎公作
新亭于軍門之南孟秋告成郡人李覯為記三清
殿及麻姑殿記皆是康定年號梓山佛殿記亦云
康定二年秋九月則是數記皆作扵康定未改元
之前也上慎殿丞書盖慎公釴其時以殿中丞守
旴江此書當作扵未入京之先
上吳舍人王内翰富舍人劉集賢書盖吳公(肅)王
公(堯臣)富公(弼)劉公(敞)其時皆居朝此書當作扵
入京之日然是年郡舉先生應茂材異等科有旨
召試故入京上諸公書又寄祖祕丞(無擇)詩歷序
應科本末則云憂愁經歲是先生留京一年也
慶曆二年壬午三十四歲
是年先生試制科得召第一長沙蕭注與先生書
云昨偕弟英求舉扵京師間足下應賢良預第一
召試未有不心思目願欲識其面者秋七月試
制科不第歸過南康見郡守祖祕丞
按皇祐類稿與祖祕丞詩云及過廬山南聞君初
布治又曰高會雖暫歡故園當速至是先生留康
廬日淺而歸興濃矣
是年又有寄小兒詩送余疇若序
與章望之祕校書與楊屯田書(楊文公億之子)
麻姑山賦寄周寺丞詩
惜才詩送侯殿直知吉州詩
按寄小兒詩注云此兒纔三歲盖庚辰得男至壬
午恰三歲送余疇若序寄周寺丞詩盖周爕以是
年宰南豐請余疇若南豐主學故先生以序送其
行楊屯田其時守筠州故有書與之麻姑山賦乃
述高臺層瑶繚垣築粉之美必是修麻姑殿後所
作當在是年送侯殿直詩曾得滁州在故鄊按國
史歐公以慶曆二年知滁州此詩之作亦當在是
年也惜才詩恐亦是作扵下第之後
慶曆三年癸未三十五歲
是年集退居類稿十二卷慶曆民言三十篇
作周禮致太平論三十篇撫州菜園院記
雪中贈柳枝及柳枝荅詩寄周寺丞詩
送錢寺丞知白州詩三賢詠
上蔡學士詩寄祖祕丞詩
按先生集所為文名退居類稿云自弱冠迨今十
五歲得草稿二百三十五首類為十二卷是年冬
至日南康守祖(無擇)爲先生作序則知先生是年
下第退居既集退居類稿又有周禮致太平論焉
其後陳次公述先生墓誌云及退居爲周禮致太
平論并序則實作扵是年也上蔡學士書言鄒
子房事盖蔡公以慶曆三年爲諫官此書亦作扵
是年周寺丞(燮)時爲南豐宰錢寺丞(得臣)時以
南城宰知白州故先生有詩送之勤又寄祖祕丞
詩云郡守方仁賢學宮盛修理踵門致勤恪命我
談經藝余襄公薦章云下第退居四方生徒從之
講習鄧温伯云慶曆三年南城始詔立學先生爲
之師四方来學嘗數百人則知先生以是年退居
于家故郡守請主學事柳枝詩盖因是年二月
入京遇雪而作也
是年中女生按丁亥年先生作陳夫人墓誌云中
女五歲其少未免懷盖中女之生在是年也
先生作周禮致太平論三十篇而内治七篇居其
首其略曰内宰以隂禮教六宮六宮后也又以隂
禮教九嬪九嬪掌婦學之法以教九御后尊也不
得不受教女御卑也而教亦及之是在王宮者不
可不知禮也余按此篇三歎成王周公致太平之
書其精神心術盡在扵是使先生之志獲行如有
用我執此以往豈特王河汾能言之惜夫其不果
也
先生作慶曆民言三十篇開諱而下言言藥石字
字規戒先生斯時無官守言貴少露梗槩一二年
間杜富韓范歐余王蔡君明臣忠三陽道泰公既
不能為三諫之詩以效君謨又不能為濃墨之頌
以效石介雖在畎畒惓惓忠赤不能自巳作為此
篇天子聖明芻蕘博採持此上聞言者無罪四十
二年之治實嘉頼之故祖(無擇)曰真醫國之書爾
慶曆四年甲申三十六歲
是年上富公范公書作麻姑山真君殿記
李子高墓表陳伯英墓表寄祖祕丞書
除衣感懷詩南塘觀魚詩(二詩並次陳殿丞肅韻)
按上富范書盡獻慶曆民言及言國事故也
李子高墓表云卒扵慶曆四年則墓表想亦作扵
是年
陳伯英墓表云吾嘗銘陳仲温之葬其子漢公字
伯英後十二年而死又從而表之仲温乃先生之
伯文伯英乃郎舅也仲温之葬在壬申年伯英以
甲申年死故曰後十二年則墓表亦當作扵是也
寄祖祕丞書云教道亦難行徒以釣積毀篋書歸
敝廬庠門任蕪穢先生此言盖因上蔡學士書言
鄒子房事鄒因誣織先生同入郡圄其事既白先
生乃棄學事而復家居也
慶曆五年乙酉三十七歲
是年有與胡安定書寄祖祕丞詩南城縣廳記
處士陳君墓誌銘及祭文白石暹師塔銘
按與安定書云康定初錢塘别後二年自京師歸
中途曾寫書今又四年則此書當作扵是年
是年余㐮公薦先生于朝其章略曰李覯博學通
識包括古今潜心著書研極治亂江南儒士共所
師法
閩中名士黃通以書與范文正公曰李覯生聖時
三十七年也其德行文學其智識材術疑三代英
靈復生于今大江而南皆呼曰先生暨應詔来都
下今副樞富公諫省歐陽公𬗋微余正言三班田
𬗋微淮南祖提刑皆當世之名儒莫不競造其門
而優禮之若吾公者知泰伯為最深惟其知之也
深故嘗有論薦泰伯之心
慶曆六年丙戌三十八歲
是年作長江賦集皇祐續稿作序
足成夢中春社詩上王刑部書
次王刑部遊麻姑詩及唱和詩序
傅代言墓表
按先生乙未年再上富公書云慶曆四年以書言
南方事後二年作長江賦則此賦當作扵是年
王刑部乃漕使逵也是年游信州作弋陽縣學銘
聞女子瘧寄詩弋陽縣堂北見夾竹桃海棠二詩
題靈陽宮龜峯精舍葛陂懷古詩逄何道士詩
按先生皇祐三年作新成院記云前此予歸自信
又云既去五六年自此年至皇祐三年約五六年
則游信必在是年若銘若詩皆作扵在信之時也
慶曆七年丁亥三十九歲
是年作禮論後語刪定劉牧易圖序
宋屯田延平集序亡室陳氏墓誌處士饒君墓表
建昌知軍廳記景德寺重修大殿及造彌陀閣記
邵武軍學莊田記小女詩海南編集
題韓偓詩後荅黃漢傑書
按禮論作扵明道元年而後語云吾為禮論後十
五年有持章望之論一篇以吾為好怪則禮論後
語當作扵是年刪定劉牧易圖序論見扵荅宋屯
田書亦當作扵是年宋屯田延平集盖因入閩
訪福帥蔡學士路經昭武而作也(宋屯田咸字貫之時為延平倅)
(假守昭武)海南編詩因宋屯田見示海南編而作題韓
偓詩後因游閩而作答黃漢傑書以漢傑貽書
言景德寺記及邵武軍學記言浮屠事故先生荅
漢傑書云覯排浮屠固久扵潜書扵富國策人皆
見之矣豈年近四十而輙渝哉惟漢傑觀&KR0847;二記
不甚熟爾吾扵此言乃責儒者之深非尊浮屠也
先生言年近四十則此書當作扵是年
是年夫人陳氏卒按陳次公述先生墓誌云再娶
饒氏不知娶扵何年
慶曆八年戊子四十歲
是年中女子死有哭女詩云妻死女巳病踰年成
二喪曰踰年者盖去年陳夫人卒今年中女死也
冬十一月作建昌軍儀門記太平寺浴室記
寄祖祕丞詩
皇祐元年巳丑四十一歲
是年作宋中舍及江夫人墓碣銘送李山甫詩
是年范文正公薦于朝其章略曰李覯著書立言
有孟軻楊雄之風義臣今取到本人所業禮論七
篇明堂定制圖序一篇平土書三篇易論十三篇
共二十四篇編為十卷繕寫上進乞賜御覽則知
斯人之才之學非常儒也其人以母老不願仕乞
就除一官許令便養
皇祐二年庚寅四十二歲
是年作周醫博墓表廻向院記謝官表
謝范咨政啓怡山長慶寺詩
是年赴范文正公招于杭州范公再薦于朝其章
曰(臣)去年錄進李覯所業十卷其明堂圖序一卷今
朝廷行此大禮千載一時斯人學古之心上契聖
作再錄上進乞加天奬以勸儒林旨授將仕郎太
學助教誥詞云學業優議論正有立言之體且履
行修正誠如薦章特以一命及爾其益進于道勿
患朝廷之不知也
皇祐三年辛卯四十三歲
是年作廣文陳生墓銘承天院記
麻姑山仙都觀御書閣記新成院記
送知軍曹比部移之虔州詩
按旴志曹公觀以皇祐三年守旴此詩當作扵是年
是年丁母鄭夫人憂十二月葬于先府君墓東南
隅實建昌鳳凰山之麓按墓誌云方謀扶親西遊
夫人許之未及行而遭大故
皇祐四年壬辰四十四歲
是年集皇祐續稿八卷作序刊行周禮致太平
論十卷上孫觀文書酬陳屯田詩
按續稿序云行年四十四疾疹時發作其扵文字
間尚克有進也歟又云慶曆癸未錄退居稿後三
年復出百餘篇當在是年上孫觀文書盖是年儂
志高寇廣西孫觀文(沔)持節討之先生寄書陳利
害十事孫公荅書云示教民病非留心博愛何以
及此酬陳屯田詩云封豕長蛇戰嶺南盖指儂
寇也此詩亦當作扵是年
皇祐五年癸巳四十五歲
是年著常語上中下三卷承天院羅漢閣記
栢林温氏書樓記傅進士墓銘
皇祐六年甲午四月改至和元年四十六歲
是年除鄭夫人服作常語後序袁州學記
清話堂詩送嚴介序
聶夫人徐夫人張都官墓誌袁州雜詩三首
先生作袁州學記河東柳淇書京兆章友直篆天
下號為三絶其學記略曰惟四代之學攷諸經可
見天下治則撢禮樂以陶吾民一有不幸猶當仗
大節為臣死忠為子死孝詳味斯言此豈特為袁
州學校重且將為天下國家重故曰君子化民成
俗其必由學乎袁州雜詩郡守祖(無擇)皆𢋫其
韻清話堂詩盖與周伯逹宿景德寺而作其詩
云無限中心不平事一宵清話又成空遂目其處
為清話堂且題八句云
至和二年乙未四十七歲
是年寄富公書并長江賦一首皆論東南利害
寄祖祕丞詩送春二絶送陳司理序
江屯田墓誌陳都官墓碣銘
鄒夫人墓誌銘鄭助教母陳氏墓銘
陳府君夫人聶氏墓銘
至和三年丙申九月改嘉祐元年四十八歲
是年有鉛山縣尉陳君墓銘
嘉祐二年丁酉四十九歲
是年國子監奏乞差太學助教李覯充太學說書
旨令赴太學供職按奏劄云雖因名儒論薦命試
一官未沾政禄而養道丘壑欲望朝廷差充太學
說書冀有禆庠序風化
嘉祐三年戊戌五十歲
是年除通州海門主簿太學說書作太學議一篇
景德寺修院記
按誥詞云𡭗醇明茂美通于經術東南士人推以
為冠自佐學政逾年于兹孜孜渠渠務恪厥守祭
酒司業以為博士之職莫宜扵𡭗可特授通州海
門縣主簿太學說書如故旨令詳究太學制度故有學議
嘉祐四年己亥五十一歲
是年權同管勾太學盖因胡瑗以病告假故有斯
命尋以祖母未祔先塋請假歸遷旨給假一月先生
遂歸八月卒于家十二月祔葬于鳳凰山府君之塋
按陳次公作先生墓誌云臨終無他言惟執次公
手以明堂圖為託三禮未成為恨是先生又作三
禮論未成而絶筆也
直講李先生年譜終
