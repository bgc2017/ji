忠穆集卷七宋吕頤浩撰
序
御書蘭亭後序
紹興七年三月臣頤浩蒙恩趣召入覲對於建康宫既
陛辭行次近舍皇帝遣中使賜以御書晉王羲之蘭亭
脩禊序臣下拜捧觀如凌玉宵遡紫清雲章奎畫爛然
絢目而不知卷數之在手也自鍾張而降以書名家惟
羲之為冠而蘭亭存藁又其絶筆陛下天縱多能博通
衆藝翰墨之妙前兼古人顧如此書雖下法羲之而天
資高邁神意自得直出其上非若世人臨倣摹擬拘於
筆畫形似之問者也臣伏思太宗皇帝宸翰之工實逼
二王於時臣下名善書者莫能望其髣髴然方繼承藝
祖卒其功伐屢征不庭初未遑暇神武既定文德誕敷
如字學一事猶能獨擅天下而傳美於後况於紀綱法
度之垂裕者乎今陛下乘中興之運躬撫六師志戡多
難期復大業需時偃革則還以人文化成天下寶書傳
美又將貽萬世以紹我太宗之懿蓋有待焉臣老矣念
終無以仰禆聖志尚庶幾及見大勲之集也刊諸琬琰
竊以為志少保鎮南軍節度使充兩浙西路安撫制置
大使馬步軍都總管兼知臨安軍府事兼管内勸農使
兼行宫留守臣吕頤浩謹書
䟦
䟦范堯夫范彛叟范德孺墨迹
范文正公幼孤隨其母嫁長山朱氏既長知其家世感泣
而去之京南刻意苦學富貴貧賤毁譽歡戚不動其心
而有志於天下其立朝行已忠言嘉謨見於歐陽永叔
所撰神道碑其平生踐履進退出處具載國史公生四
子長曰純佑有才識早卒次曰純仁字堯夫元祐中為
尚書右僕射次曰純禮字彛叟建中靖國元年任尚書
右丞次曰純粹字德孺仕至龍圖閣待制元豐末堯
夫守濟南府某為府學生已獲參識元祐九年集英唱
名公位丞相而德孺知己尤深崇寧初為邠州州學教
授學有三范祠堂蓋邠州屬環慶路而文正公堯夫德
孺皆嘗為環慶路帥德澤在民邦人懷之黨籍起獨祠
堂得不壊兵亂以來范氏子孫流落幾盡紹興二年四
月下休德孺之子正輿見訪擕堯夫彛叟德孺墨迹相
示披閱久之蓋寶元慶歴間士大夫忠厚諒直之風槩
見於字畫矣仍以所記二詩題於卷末紹興二年四月
日濟南吕某記
䟦宣和御畫
臣事道君皇帝踰二十年今寓止台州獲觀宣和御畫
念北狩之未還望孤雲而隕涕紹興五年二月十二日
特進觀文殿大學士提舉臨安府洞霄宫臣吕頤浩謹
題
䟦王逢原小傳後
僕晩生不及識廣陵先生然嘗與先生之猶子雲雩游
熟聞先生之風槩范蔚宗論黃叔度云隤然其處順淵
乎其似道淺深莫臻其分清濁未議其方先生是歟雲
字子飛仕至工部尚書死於國事雩字子與仕至虞部
員外郎今亦亡矣紹興五年二月十二日濟南吕某謹
題
䟦王仲至詩
王仲至詩十卷仲至名欽臣世為睢陽人博學善屬文
尤工於詩元豐間守官陕右有宿華嶽觀詩云凌空老
樹雲垂葉壓屋梨花雪照人此詩傳入禁中神宗皇帝
喜之吕汲公微仲為相薦其才浸擢用紹聖元年為吏
部侍郎坐汲公罷按國史王洙字原叔至和中為翰林
學士仲至乃原叔次子也建炎二年八月濟南吕某題
於維揚戶部直舍
䟦送朱景仁詩
建中靖國辛已年僕寓居淄州長山縣邑宰朱景仁替
歸姑蘇以詩送别後三十四年僕寄蹟台州再閱舊詩
恍然如昨日光隂易逝良可慨歎景仁早以才幹聞嘗
為省郎屢典劇郡所至有聲今為中散大夫提舉臨安
府洞霄宫寄居婺州浦江縣紹興甲寅七月已未濟南
吕某題
䟦蔡天啟詩
僕政和初為宗學博士有客自丹陽來誦蔡天啟七夕
諸王調馬圖後丹青引三詩愛其辭語警絶紹興二年
承乏政地天啟之子佑擕其詩集兩編見訪正月初十
日舟行長橋因得閱濟南吕元直題
䟦奪標錄
元符卯年二月初二日夜覽於燈下自恨昔時文字不
工雖得一等然碌碌行間深可恥也要須激昂壯志脩
宦業以紹復先人之意某記
詩
龍興寺閣
危梯凌碧空不與㕓閭通朝煙翳高棟靄靄猶從龍遥
睇辨滄海縱觀分岱宗常山與馬耳歴歴在目中良時
無停景遠宦如飄蓬汨没困簿領何以舒心胷公餘頻
登臨勿使酒樽空行看五六月下視零雨濛
同侯德裕登邠州凌峯閣
招提掛層峯朱檻倚天半冷風閣底回暑晝消清汗危
躋出&KR0772;窱俯視羣峯亂吾人家東州官學各羇絆玆游
豈易得勿訝金樽滿終期汗漫游醉卧雲巒畔
宗學寓宿貽謝任宿
煌煌文德門絳殿高巍巍朔望奉朝謁自覺身光輝吾
家濟水南舊隠掩雙扉三徑雖就荒松菊猶依依歸歟
懷魏闕倦宦念東歸游子行未已江湖鴈南飛去就兩
無策躊躇送殘暉
扈從至西城道中作
霜風捲霧散天日增光明警蹕轉前路百鳥相和鳴邊
塵暗長淮今歲幸西城野店翠華過縱觀滿簷楹豐年
高廪多薄飯猶香秔衰鈍猶何者厚顔羞大烹鹽梅乏
滋味終恐傷和羹干戈幾時休憂國心如酲歸歟魏闕
念老矣滄洲情勉力謂諸將為時請長纓
次韻劉省元希範題孫伯温舫齋
昔年曾伴江湖客泛宅浮家煙水闊蘭旌桂棹去夷猶
醉吟爛賞湖山色即今别來四五年漁蓑煙艇想依然
驅車終歲走塵土夢魂猶在苕霅間主人好事誰能敵
鑿蘚誅茅開一室宛如畫舫到江南左列圖書右經籍
嗟予蹤蹟若飛蓬笑談偃息幸相從有時睡覺驚四顧
恍然身在船忩中經營雅協滄洲趣祇欠雲濤破煙霧
蕭蕭風雨夜深時憶著扁舟横野渡羡君腹大飽詩書
筆端摛藻飛瓊琚行看乘槎犯牛斗吾知此舍真蘧廬
和沈和仲同胡少汲河朔道中
投分緣心合相從與道俱歸途聯寶勒佳句握靈珠笑
語調征賦間關恤老孤獨憐撫字謬本計自䟱蕪
襄城大熱喜雨
大暑方蒸濕雲興忽蔽空俄然飄細雨快矣濯清風變
化誰能測炎凉迥不同馬前襄漢路山色有無中
懷臨濟舊居四首
古邑吾鄉閈閑居况可嘉膏腴環百里市井簇千家南
郭連山色東郊接水涯秋風故軍路縱目賞荷花
出郭遥墻路行行到舊莊春深楊葉閙雨足稻花香草
色連三徑槐枝罩一堂挂冠他日事投老此徜徉
鄉黨吾兄弟家居孝友風北堂諧力養南畝幸年豐婚
嫁朱陳比交游管鮑同南枝真可戀倦翼厭樊籠
古邑西門外煙村遠市㕓呼鷹白草際調馬綠楊邊持
節東西路離家五六年永懷豪横樂半老尚依然
元祐甲戌二月省試夜分論經理詩(以題中平聲字為韻)
睿聖崇儒治嚴宸夜已分講論經理切紬繹帝心勤銅
鼓三更漏牙籖六藝文游心通二典刻意究三墳玉殿
澄寒月楓庭藹慶雲邇英如厠蹟所學獻吾君
家學書懷
儒林從昔藹英猷蚤步亨衢孰比儔四坐俊翹環策府
一時名位冠瀛洲九苞丹鳳標文采五總靈龜擅智謀
東觀退朝何所似廣文詩徤欲凌秋
窮經投老變書滛兩鬢塵埃老欲侵滿院好風炎日晚
一庭疎雨夜堂深十年塵坌無高步萬里雲霄有素心
誰謂腐儒何所用試將肝膽報知音
感舊書懷
宦塗忽忽六周星萬事於今一未成但著青衫趨冉冉
不知華髮欲莖莖驅馳翻憶林泉卧頑鈍宜歸畎畝耕
頼有鄉人端契誼相逢時慰寂寥情
雄州道中寄沈和仲侍郎
扁舟隠隠馬駸駸重到燕山感念深水陸共時同偃薄
雲途今日異升沉(原注范蔚宗云用之則為虎不用則為鼠抗之則在青雲之上抑之則在)
(泥塗之下某與和仲屢聯轡按部凡二年而和仲以侍郎被召)青山豈乏歸耕路白髮
難忘報國心木落鴈飛秋復盡惘然懷抱寄幽吟
李希中祉故門下侍郎邦直次子有文章器業
嘗任淮南兩浙轉運使及江淮發運使靖康元
年三月僕寓維揚游開元寺見公題名感槩成
詩
當年對策大明宫曾見揮毫氣吐虹楚客才華推宋玉
漢儒文賦許揚雄漳濱墓木皆成拱洛汭池臺半已空
經濟才高英槩盡感恩垂淚向東風(原注希中有第在洛陽葬於相州臨漳縣)
離京師
春光冉冉過皇州桂棹東歸汴水流滿岸風光連别浦
兩行煙柳送歸舟麤官自不隨時用拙宦安能為已謀
香寺故人來話别一樽清酒散牢愁
送朱景行
學士文章早擅名(原注景仁兄伯元中甲科嘗為舘職文名甚著)大夫官業久
馳聲暫分雷土三年政佇看雲衢萬里程顧我飄蓬非
夙契辱公傾蓋若平生尋蹤曾醉姑蘇酒水遠山長愴
别情
次韻台守晁子莫見貽
去歲乘桴暫得閑忽驚三命促登壇向來彊健思投筆
老去衰遲懶據鞍玉帳夢回烽燧曉水鄉春盡鐵衣寒
海山深處幽棲地為我經營貯(原缺)
次韻台守劉仲忱
瓦橋傾蓋暫徘徊自渡江南蹟屢陪衰謝未能高隠去
依棲還傍故人來青蒲諫諍推公望皂蓋承宣屈大才
但恐政成公促召異時懷抱向誰開
次韻陳國佐喜雨
吾皇懇惻念三農聖德昭昭格昊穹丹詔丁寧祈雨澤
幽人歌詠願年豐焦枯已有生成意膏潤全歸造化功
竊食太倉真厚幸况聞湖外奏膚公
送張德遠宣撫川陕二首
維揚傾蓋意相投國事當時已共憂鐵馬勤王曾並轡
戎衣護聖每同舟山西氣槩終須在塞北煙塵漫不收
宗社有靈天悔禍尚期一戰掃邊愁
子房雲裔擅英名位冠樞庭獨本兵每憤中原淪半壁
擬將孤劒斬長鯨漢中險阻真堪據關内安危繫此行
勉力功名扶帝業臨風何用愴離情
次韻崔彊恕墜馬見貽
昔參幕府事從軍躍馬翩翩犯塞塵舞劒未饒横槊客
屬鞬何羡佩鈎人中年衰鈍難堪事一跌支離近浹旬
多謝故人情意厚佳篇惟待細書紳
謝劉仲忱寵惠詩編
久欽文采動簪紳晚見佳篇妙入神金自鷄林酬去貴
珠從驪頷探来珍越羅蜀錦工誰擬陣馬風檣勇莫倫
四十年来無此作(原注自罷詞賦迨今四十年)睢陽今繼少陵人
次韻姜光彦移居
仕途憂患久相隨老去求閑遂燕私隴笛不聞吹舊曲
彩牋時見賦新詩清宵好月穿蓬戶落日凉風動桂枝
兩鬢霜毛如舊少按絃無意望鍾期
次韻盧虞卿樞密見寄之什
維揚初記接英躔日月飛馳已十年政路翺翔常在後
祠宫閑退蚤輸先欲陪清會時顒首辱惠新詩思湧泉
幸有會稽棲隠地約公歸老釣魚船
登第後道中燈下讀書
十載燈前筆下耕如今鴈塔幸題名他年若遂平生志
肯為長檠棄短檠
行次澠池道中
十年兩度到秦川每憶東歸意浩然何况驅車度殽澠
眼前都是好風煙
偶成
金風蕭瑟動疎簾細雨霏微拂畫簷籬菊半開家釀熟
自慙生理勝陶潜(原注古詩云山僧須不飲沽酒引陶潜)
重和改元冬至
至後光隂爭一線竹軒小閣獸爐新捲簾賸放冬曦入
暖律渾如洞府春
題樊將軍廟
排危盛氣冠英雄逆耳忠言悟沛公何事時人太求備
欲將瑕翳掩前功(原注題詩者皆以噲横行匈奴中為非)
承乏河北東路不得為天平之游偶成小詩呈
沈和中殿撰胡少汲龍圖
夢想天平紫府開却嗟匏繫在銅臺山靈有意憎塵俗
不許尋芳暫到來
寄劉聖可楊如晦賈習之三首
清暉堂下相從夜見說崔橋自昔游别後不知能幾日
却來橋上繫扁舟
霜汀野岸清宵月偏照蓬窗不寐人遥想塞垣千里共
可憐名宦阻相親
北山逋客今何在西塞從軍各未歸欲訪草堂尋舊隠
恐教猿鶴謾依依
新酒金橘寄李德升
稻䤃初熟鵝兒色金橘方包弹子新寄與鄉朋供一醉
捧觴應笑獨醒人
舟次魏村阻風
扁舟深入水雲鄉浩渺渾疑帶遠江蓼岸阻風還度日
夕陽依約照篷窗
真定城中聞鶯聲方響和賈明仲
誰家方響聞鶯聲恰似年時在帝京寶馬金鞍芳草路
却教潘鬢二毛生
夢室
丹心憂國夢魂間祗恐清霄亦未閑枕上幾回游魏闕
覺來聊且看閩山
蘭室
秋蘭馥郁有幽香不謂無人不吐芳最好移根来一室
試紉幽佩意何長
雙蓮閣
雙蓮爭秀漾清波霧卷煙收認兩娥楓落澄江秋欲盡
半池霜倒奈愁何
菖蒲澗
溪蓀得地恣芬芳三尺揮空劒刃長聞道仙人嘗採掇
澗邊栽植對朝陽
題臨濟所居
鳴鐘列鼎心無累茹糗羹藜樂亦全解把窮通為一致
此生何處不超然
襄邑道中贈孫天予子禮三首
咸平岸下分襟日襄邑亭前把臂時十載光隂驚一夢
塞塵踏盡鬢如絲
霜毛一别各毶毶興味年来老不堪横槊賦詩休塞北
扁舟垂釣漸江南
弟兄交契比雷陳白首相看意轉親收拾壯懷同老去
江臯他日幸相隣
圭沼
鑿沼因方類介圭雨餘泉石轉增輝排空恨乏乘風術
去傍滄浪濯我衣
桂齋二首
雙桂亭亭傍竹齋忩前會見紫花開它時釀入椒漿後
香逐和羹滿座來
團團雙桂拂茅齋虚幌疎櫺盡日開會待高秋風露下
清香飄泛月中來
竹亭
此君瀟灑綠筠抽直幹凌雲碧翠浮想見風枝陪宴坐
囊封草就告嘉猷
橘亭
翠葉田田粲綠雲黃金苞實露華新遶亭雖乏千株廣
不羡當年萬戶人
荔枝亭
水晶絳雪舊馳名(原注見蔡君謨荔枝譜)珍重移來近野亭看取
薰風炎暑際丹苞萬顆粲繁星
題汝南縣蒙溪亭二首
門外行人困鬱蒸不知蕭寺有溪亭暫鋪冰簟閑伸展
一枕清風午夢醒
暑途白晝倦趨程月暗泥深夜阻行却羡野僧無一事
布衣蔬飯任平生(原注蒙溪南有山)
頃為河北東路常平廳事後有便坐廳兩檻植
竹春時僕别栽新竹去其舊本後二十年脩榦
森聳遂成茂林友人郭仲思嘗為本路提刑寓
此廨有書因回信寄一絶
昔年官守在銅臺兩檻疎篁手自栽勁節濃隂還在否
清風應為故人來(原注銅臺北京地名)
詩餘
水調歌頭(紫微觀石牛)
一片蒼崖璞孕秀自天鍾渾如煖煙堆裏乍放力猶慵
疑是犀眠海畔貪翫爛光彩精魄入蟾宫潑墨隂雲妒
蟾影淡朦朧潙山頌戴生筆寫難窮些兒造化憑誰細
與問元工那用牧童鞭索不入千羣萬隊扣角起雷同
莫怪作詩手偷入錦囊中
