忠穆集卷三宋吕頤浩撰
劄子
除右僕射乞復元祐臣僚恩數劄子
臣自歴官以來荷累朝黼扆之知兹者又蒙聖恩為臣
比經艱難粗立功效擢寘宰輔臣敢不仰體眷禮優厚
雖糜骨粉身亦恐未能圖報天地父母之德苟有所見
安忍不為陛下别白詳言之臣竊攷祖宗留意人才度
越前代是以元祐間名儒鉅公相繼而出人亦各盡已
長陛下聖學高明博觀圖史此不能逃睿鑒矣是惟王
安石首先變亂祖宗法度紹聖問章惇蔡京蔡卞兄弟
之徒各快私意以忠為邪以邪為忠將元祐諸人累更
竄逐衣食不繼殁於遐荒海嶠者甚多子孫禁錮貧悴
異常人至於今冤之而此軰忍為是舉豈不有負國家
耶臣區區愚見今陛下六飛雖暫駐吳會然臣恭料宸
衷仰思二聖之心瞻念陵寢恢復境土則未始一日而
忘也如元祐諸人經隔歲月並未曾追復官職依條格
合得恩數亦不曾給付雖其間有子孫族屬緣兵火之
後捨鄉里墳墓隨車駕南來者甚衆然尚有淪陷北界
者亦多欲乞聖慈廓獨照之明廣好生之惠不以臣為
僭率貸其狂妄將元祐臣僚令有司條具曾經遷謫之人
並例復原授官爵子孫合陳乞恩數照應格法放行庶
幾南來之族無不感戴鴻覆之澤在北界之家亦知陛
下懷思中原淪陷名臣之族痛念向來皆由姦邪誤國
宗社播遷而一朝盡還其父祖官爵恩澤人非木石安
得不銘佩陛下耶臣今所乞亦恐敵情叵測先將元祐
之家子孫用之則本朝所失愈多後雖欲為亦無及矣
更望睿慈不下臣此章只作聖意批出庶幾遠邇存没
皆戴陛下矣冒瀆天聰臣無任惶懼戰慄之至取進止
貼黃
臣契勘神宗皇帝熙寧間以觀文殿學士歐陽修知太
原府仍除宣徽南院使後因歐陽修力辭太原依舊觀
文殿學士知蔡州祖宗故事灼然可攷臣今日辭免少
傅之命有此體例臣蒙陛下眷遇之深倘未容納禄即
乞改除一階官外任宫祠乞賜睿察
辭免男職名劄子
臣伏覩進奏院報狀臣長男抗次男摭並蒙聖恩除職
名賜章服者臣聞命震驚不知所措臣竊惟祖宗以來
宰執子弟不敢使之應舉恐其與寒畯爭進自宣和之
後僥倖路開宰執子弟躐除貼職天下指目不特為公
議不容至今尚為逐人終身之害亦可以為戒矣况臣
二男前後所得差遣並係臣未執政及罷政之日除授
臣病中忽聞此命惶惑增甚伏望聖慈亮察血誠特降
指揮寢罷取進止
第二劄子
臣伏覩進奏院報臣兩男並蒙除職名章服者臣具奏
辭免外續准進奏院報兩男並除直秘閣主管萬夀觀
賜緋魚袋并姪挺改合入官者竊惟自古輔弼有大勲
勞慶澤所加一門華顯然當時難逃指議旋踵不免招
憂况如臣者本乏技能素無望實出入屢淹於歲月事
功不補於毫釐敢意天慈横加寵數倘敢冒授必致煩
言雖天譴之未加諒鬼瞰之可必伏望聖慈特降處分
將男抗摭直秘閣賜章服主管萬夀觀及姪挺特改官
指揮並行寝罷取進止
辭免赴都堂治事劄子
臣早來奏事面奉聖旨日下赴都堂治事臣即時已恭
依仍具榜子奏聞外臣輙陳愚誠仰干洪造臣昨蒙聖慈
差都督江淮等路諸軍事緣臣疾病未施薄效方此防
秋之際衆人避事之時臣若不身先諸將再往江上孰
肯趨事赴功為國禦敵此一事也臣昨被召命尋即具
奏乞且往江東再奏聖旨令依已降指揮發赴行在奏
事臣方敢起發今若留朝廷則衆議必以謂夤緣疾病
遂免江淮之行復涉避事之嫌此又一事也伏望聖慈
特降處分許臣且往江東竢防秋過日倘未顛隮足可
仰備驅策取進止
任江東安撫制置大使日乞宫觀劄
臣五月二十九日有入内内侍省内侍殿頭睿思殿祗
應黃彦節到饒州伏蒙聖慈賜臣御筆一封除已具表
奏聞外臣草芥微生仰蒙聖眷優異訓詞温厚至有卿
其體朕始終之遇憫時艱難之極亟出視事以卒大功
之言臣伏讀至此不勝感咽流涕臣齒髮衰暮疾病餘
生迫切之誠不能自已須至再具奏陳臣自蒙陛下擢
用以來凡遇金人侵軼未嘗不自請提兵乞與諸將前
去迎敵去年正月間在台州港臣屢乞總兵前去臨安
府𢷬賊之虚陛下不忍使臣蹈危險之地賜以御筆不
允前年十月末聖駕駐蹕平江府巨師古下偏將葉隆
作過於虎邱山臣恐中夜震驚聖聰不敢遽奏遂親擐
甲胄整備御營使司人馬欲去擒賊逮至質明臣已到
城門得御筆追回今蒙聖訓以謂臣決無避事之意仰
蒙聖明照察肝膽臣自去年五六月間因乘海舟來往
冒暑致疾去冬今春暴露累月氣血虚羸小有勞動則
怔忪健忘衆疾乘之不易將理今在假已月餘本路地
分闊遠又兼夀春府滁濠等州自揆心力非往時之比
必難勝此責任伏望聖慈檢會臣累奏落鎮南軍節度
使開府儀同三司帶元舊階官外宫觀一次取進止
辭免知池州乞宫觀劄
臣比者以罪罷政伏蒙聖慈貸其罪戾不數月差知池
州仍令赴行在奏事訖之任近時宰執罷政之後無此
異數恭惟天地父母之恩没齒無以論報緣有血誠合
具聞奏臣年已六十今夏一病幾至委頓形體衰羸聖
鑒所見池州今係控扼重地深恐老病之人不能當此
劇任兼建康一路㳂江地分最為闊遠若不得兵五萬
則難以分俵使喚緣本路劫掠之後錢糧單匱若一一
仰給朝廷則朝廷事力臣所素知今日必難應副若不
藉兵則不惟難以捍禦金人江北大寇動至數萬不測
渡江恐不能控扼又臣素無將佐亦無部曲雖有烏合
之衆而無正兵相制緩急亦難使喚臣生長東北在陕
西河北極邊仕宦二十餘年出入行陣十餘次粗知兵
政不敢如周望不能辦宣撫司職任而謬膺委寄致誤
國事伏望聖慈察臣平日曾與兵政不曾辭難念臣疾
病餘生已老垂盡改差近上統制官為江東路帥臣許
臣依舊宫觀取進止
辭免少保左僕射劄
臣伏奉制命除臣尚書左僕射者臣衰朽之質昨任江
東帥臣累具奏聞乞除外任一宫觀忽被召命俾赴行
朝踧踖趦趄不敢就道緣累有中使傳詔促行臣力疾
而來近方朝見豈期聖鑒俯察孤忠曾未浹旬有此除
授重念臣大病之後氣體虚羸才不能酬機務之繁力
不能任今日之責垂老且悴已試無功加以驟陞亞保
之崇資再畀東臺之重寄皆近時稀闊之盛禮豈愚臣
窳陋之敢當伏望聖慈矜念愚誠追還成命敷求人傑
寅亮天工取進止
任左僕射乞宫觀劄子
臣以衰邁愚陋之資蒙陛下置之宰輔之任罪多效淺
福過災生累月以來疾疢屢作比乞宫觀差遣伏蒙聖
恩宣押赴都堂治事臣雖黽勉供職自覺支持不前伏
望聖慈曲賜睿察除臣一宫觀差遣稍親藥石或保餘
齡取進止
又
臣昨日具表聞奏以臣衰老乞罷政除一在外宫觀
伏蒙聖恩宣押隨班起居奏事臣一介賤微無可比喻
重念臣年六十有三疾病尫殘思慮迂暗艱難之際不
能勝機務之重豈敢愛身恐誤國事伏望聖慈早降處
分除臣一宫觀差遣任便居住取進止
乞免給降空名告敕劄子
臣前任江淮兩浙制置使日緣李安奏乞降空名告敕
劄曾蒙朝廷降下付臣契勘臣三十年前曾在陕西鄜
延環慶等路每見出師用兵成功則賞敗事則罸罕曾
給降空名告敕劄自童貫開邊後來統制官乘國家
多事每遇出兵過有要求多乞空名告劄軍前書填與
親舊技術無功之人致名器太輕無以激勸赴功力戰
之士今乞將所降空名敕告等更不給降若實有功之
人即具姓名保奏乞從朝廷推恩庶革僥冒豈勝幸甚
辭免觀文殿大學士劄子
臣伏蒙聖恩授臣依前特進觀文殿大學士提舉臨安
府洞霄宫任便居住者聞命震懼莫知所安臣本乏寸
長早緣遭遇叨塵二府僅及四年報國無涓埃之微論
罪有邱山之積仰蒙覆照曲賜保全既寬斧鉞之誅又
畀祠宫之禄惟秘殿之峻職實本朝之寵名仰冀聖慈
俯察微悃追還成命以穆師言取進止
條具兼提舉修國史劄子
臣准尚書省劄子三省同奉聖旨差臣兼提舉修國史
者臣竊以祖宗朝宰相各兼舘殿之職以一員為昭文
舘大學士一員兼監修國史一員為集賢殿大學士若
監修國史闕即昭文舘大學士兼領自元豐年間更改
官制以來並罷但以左僕射提舉修國史左僕射闕即
差右僕射由元祐至於宣和遵用此制臣伏蒙聖恩差
臣兼提舉修國史緣稽之典故有合討論事件欲望聖
慈命有司詳悉契勘即今有無合修正史外伏自陛下
臨御以來編修日歴一事在今日誠為闕典亦望聖慈
下有司看詳如合先次修纂即乞改命輔臣以允公議
取進止
貼黃
臣契勘元祐間范祖禹為翰林學士兼國史院修撰兼
修國史盖緣元祐年間既有國史院係編修日歴有修
撰官係范祖禹又别有修國史院修神宗皇帝正史修
史官亦係范祖禹屬官張來等今來若只修日歴合與
不合帶提舉修國史亦乞下有司討論乞賜睿察
擬進郭子儀李晟列傳劄子
臣聞陸贄曰國不能馭將將不能馭兵乃大亂之道昔
太祖皇帝有言曰吾遇將士不吝爵賞苟犯吾法特有
劒耳是以太祖太宗平蜀平江南下吳越下河東指揮
諸將頤指如意王師所在秋毫無犯今敵人方彊兵革
未息倘國能馭將將能馭兵則不惟國家有無疆之休
將帥亦有無窮之福不然則非特國家之利害將帥亦
不能逃禍矣臣嘗考近世將帥事上盡忠持軍嚴整而
又循規矩道禮法者莫如郭子儀李晟故其慶澤所鍾
累世昌盛謹繕寫逐人列傳為一冊進呈伏望聖慈明
詔有司寫錄十餘册以賜諸統制官使之閱視亦動激
之一端也取進止
辭免男抗恩命劄子
伏念臣男抗人才凡陋學術空疎臣頃年罷政在外雖
蒙朝廷兩次除授提舉茶鹽緣臣復叨輔弼不曾到任
今來輙膺選除必致煩言兼恐祖宗以來未有似此體
例至於遷陞職名尤為非據伏望聖慈將男直徽猷閣
添差浙東提舉茶鹽並賜寢罷取進止
第二劄子
臣昨日已具奏辭免男抗恩命緣於義未安五情震恐
如抱冰炭須至牢辭臣契勘祖宗以來官有彛訓堅若
金石内外臣僚孰敢干紊比年以來因天下多事乃有
添差通判之類至於監司未嘗添差今以臣男首開此
端臣為舊弼目覩此事戰懼怔忪疾勢增劇伏望聖慈
將男抗恩命並行寢罷取進止
陳乞亢旱待罪劄子
臣輔政無功不能助陛下慰安元元上當天心振萬物
和理之氣乃夏秋之交不雨嘉榖方茂而將槁雲氣屢
覆而復收殆陛下有膏澤天下之心有惠養小民之實
而至化未宣氣應弗效壅閼湛恩其咎在臣合從罷斥
以塞災異之變臣更不敢隨班起居及赴都堂治事伏
望聖慈速降處分取進止
辭免知潭州劄子
臣准尚書省劄子三省同奉聖旨除臣荆湖南路安撫
制置大使兼知潭州不候授告前去之任者臣聞命震
驚莫知所措臣猥以非才兩司鈞軸人微任重薦致煩
言仰頼天慈特加保庇竊禄祠舘以便養疾今者復蒙
睿斷付之一路湖南劇部大盗方平必頼能者使之撫
輯臣夙有氣痛之疾比因初寒舊疾發動難以趣事赴
功深恐仰誤陛下寄委欲望聖慈矜恤血誠許臣依舊
宫觀竢疾病稍平别圖補報取進止
第二劄子
臣伏蒙聖恩除前件差遣尋具奏辭免伏奉詔書所請
宜不允依已降指揮日限起發之任臣有血誠須至冒
死再干天聽臣觀古人事君之道方其彊壯之時必竭
力盡瘁以報國逮其衰悴之後閑退以乞身臣遭遇睿
明屢更器使今兹晚景疾病之餘仰荷陛下日月照臨
之德起於閑廢之中付以方面之寄感恩深厚九殞何
言但湖南一路西連巴蜀北控江湖大寇初平年饑艱
食顧兹羸瘵之資何以克勝責任倘或一誤使令又致
人言微臣何施面目重念臣自陛下臨御以來蚤蒙簡
拔首尾八年未嘗避一事祗緣年已六十有五思慮耗
昏不堪驅策伏望聖慈貸其犬馬已疲之力保其螻蟻
垂盡之生别擇能臣使當閫寄俾臣依舊宫觀取進止
第三劄子
臣近具奏辭免前件差遣乞依舊宫觀續奉詔書所請
宜不允不得再有陳請疾速前去之任臣已望闕謝恩
祇受訖臣危迫之懇不避刑誅上凟冕旒之聽臣年已
六十五歲方壯少之時在西北沿邊凡二十年屢統兵
將被堅執銳筋力早衰紹興二年在左蠡下寨與李成
相持蒙陛下親灑宸翰俯賜崇奬至有卿躬臨行陣親
冒矢石之訓則臣未嘗避事仰荷陛下聖知蓋有素矣
今湖南一路年榖雖不登然大寇已平招徠流移撫綏
疲瘵在臣之義豈敢辭難但臣自到台州以寓居卑濕
得氣痛之疾調理未效春初一子已長立因病淪謝憂
患相仍宿疾再作方面之寄必難勝任伏望聖慈矜念
臣衰殘之久力賜保全别擇循良付以一路俾臣依舊
提舉洞霄宫取進止
辭免少保劄子
臣近具辭免少保兼行宫留守續奉詔書所乞不允臣
已望闕謝恩臣契勘行宫留守職事臣已恭依聖旨供
職外所有除授少保誠以叨冒太過於分難安伏念臣
昨自右僕射除金紫光禄大夫尚書左僕射臣力陳故
事乞納七官止帶通議大夫紹興元年除少保尚書左
僕射臣又固辭乃授特進逮及今經隔六年已迫桑榆
志氣彫落承流湖外嗟報效之蔑然代匱浙西顧分毫
之未展是宜澄汰敢意甄陞比於賜對之初已有乞骸
之請仰蒙聖鑒矜念孤蹤付以便藩兼司留鑰臣衰邁
之分已是踰涯竊惟陛下臨御以來内外文臣未嘗有
此除授豈容垂白之人當此非常之寵伏望聖慈念臣
迫切之懇察臣閑退之心使之福過而災生曷若惡盈
而知止收還成命以協輿議取進止
乞宫觀劄子
臣輙有誠懇上干天聽臣去年十月内蒙恩除授今任
以年老多病累具辭免尋奉御筆處分以湖南旱荒催
促赴任臣不敢固辭遂倍道兼程於二月二十八日到
任初至之日斗米一貫五六百文人民阻饑老稚轉徙
餓殍相望賊徒充斥臣恭依聖訓召到鄉村上戶具宣
德意令出粟賑糶人人聽從稍濟艱食又多方勸率流
移之人使之還業耕植漸廣偶幸雨暘以時年榖豐熟
今則新米每斗四百文倉米每斗三百文諸處盗賊招
捕幾盡一路寧息帥司職事人人皆可辦集伏望聖慈
憐臣六十六歲自夏涉秋脾疾大作目視昏闇心苦怔
忪常恐顛仆有誤寄委許臣納鎮南軍節度使旄印除
臣一近下階官外任宫觀一次取進止
又
臣輙具愚誠上凟淵聽伏念臣昨任河北路都轉運使
因金人入邊飲食不時因得嘔吐之疾自此每歲時或
一發近因冒寒宿疾再作欲在假將治則留司職事無
人權管不免扶病入省勞動氣血幾至顛踣重念臣六
十七歲在於禮典甫合致仕伏望陛下憐臣久從羈絏
念臣已迫崦嵫尫悴摧殘必誤寄委特軫睿慈蚤降處
分又還旄印除臣一在外宫觀取進止
又
臣自五月十一日至平江即苦瘧疾二十三日至鎮江
疾勢加甚不免歇泊醫治今月初三日瘧疾雖止飲食
起居全未復舊至初九日蒙聖慈差到醫官樊彦端方
欲調治間於初十日早寒熱再作羸劣難堪切慮淹延
未即安愈緣臣職任所繫非輕今來防秋不遠臣既前
去建康未得凡百備禦措置後時必失機會上負陛下
所以委付之意臣若止留鎮江調治誠恐招置人言倘
三兩日問病勢稍愈即力疾前去建康如尚未痊减不
免且留鎮江醫治欲望聖慈察其衰病以臣職事改命
重任除臣一在外宫觀差遣以便醫治取進止
又
臣近以年老疾病乞在外宫觀伏奉詔書不允所請臣
有血誠再干天聽伏念臣自紹聖元年蒙恩賜第久在
河北陕西仕宦三十餘年累任劇邊差遣出入行陣薦
經艱厄身有金瘡復陷敵境因此得疾邇來發作頗頻
難以復被驅策今雖防秋之際未是丐閑之時然臨安
係屬内地别無邊防臣精力已疲實難勉彊伏望聖慈
推天地生成之恩檢會臣前奏除臣一外任宫觀或許
臣納節致仕庶幾犬馬將盡之年猶獲覆露保全之德
誠意迫切不覺煩凟瀝血叩閽俯伏待罪取進止
乞致仕劄子
臣輙具忱誠仰干天聽臣於今十六日因治事之際忽
覺兩臂沉重言語蹇澁疑是風疾遂召醫官陸近評脉
係是風證調理兩日不效遂召醫官王繼先看視亦云
風證所作與臣靈寶丹及袪風散煎服之又令醫官杜
楫點穴灼艾灸十餘處未見如舊今則思慮不寧心神
恍惚少有勞動疾疢增加臣自料虚風所中必不能日
近平復伏望聖慈檢會臣前後累奏乞收還旄印除臣
一近下階官致仕取進止
辭免少保兼行宫留守劄子
臣伏蒙聖恩特授臣少保依前官充兩浙西路安撫制
置大使兼知臨安府兼行宫留守聞命震驚莫知所
措臣奮身寒素禀性顓愚親逢上聖之作興首冠羣賢
而進用被遇恩榮者一紀出入將相者十年報國無功揣
躬有罪今者年齡已迫於遲暮疾病久困於尫殘比因
賜對於嚴宸力乞退歸於農畝仰蒙淵造俯念孤忠卻
其告老之章諭以委任之意感深隕涕愧極汗顔惟亞
保之崇資兼留都之重寄豈容凡陋所克欽承伏望聖
慈憐其悃愊之誠大擴照臨之德收還成命庶獲少安
取進止
辭免知臨安府乞宫觀劄
臣伏奉聖旨除臣兩浙西路安撫制置大使兼知臨安
府不候授告先次赴行在奏事訖發赴新任臣已望闕
謝恩恭依聖旨赴行在所奏事外臣衰老餘生上荷聖
慈俯賜記錄除臣要藩天恩厚深萬死莫酬伏念臣承
乏潭湘將及一年卑濕之地疾病易生見今中乾下痢
筋力彫殘深慮臨安府係行宫所在應辦事煩非臣尫
瘁之資所能勝任伏望睿慈檢會臣去年八月内所奏
除臣一宫觀庶獲少就休養倘能可以支持異日或備
驅策取進止
貼黃
臣契勘臣係前兩府伏蒙聖恩許令赴行在奏事早來
已上殿訖臣契勘紹聖間吕惠卿因差知延安府過闕
遲留兩旬致臺章論列惠卿不即赴任意在規圖柄用
臣不敢久留行在伏望聖慈早降處分謹具奏知
辭免大禮進封成國公兼加恩劄子
臣伏蒙聖恩進封臣成國公加食邑實封者合宫講三
歲之儀上聖來四海之助禮成牲玉慶協天人爰逮守
臣亦蒙繁祉輙殫悃愊仰凟睿明竊以大毖祀於明堂
作恭先於天下赳赳虎貔之士振振鴛鷺之班肅爾駿
奔翼然顯相如臣者崦嵫暮景蒲柳衰殘捧豆侍祠阻
陪盛祀充庭獻力有愧羣工敢圖渙汗之頒亦預加恩
之寵衍戶封之真實增井邑之爰田裂地疏封叨榮過
厚虚受益深於靦面投誠敢惮於循牆伏望陛下若日
溥臨如天廣覆察臣爵位之已極念臣涼薄之難勝收
成命於已行庶頹齡之可保取進止
辭免除少傅兩鎮建康府劄子
臣准尚書省劄子已降制除臣少傅鎮南定江軍節度
使充江南東路安撫制置大使兼知建康府兼行宫留
守者伏念臣自去年十二月十六日忽感風疾乞納節
致仕至正月初七日蒙聖恩詔赴行在所奏事臣年齡
衰暮得疾不輕藥石難效日益增重見今口角喎斜語
言蹇澁又因寒濕臟腑洞下飲食頓减臣已披誠瀝仰
凟威尊天聽高遠未賜矜察方朝夕戰慄竢命之際忽
拜異恩禮遇之厚感極涕零竊念臣草芥之賤平日不
量愚分凡被使令不敢不盡瘁今疾病至深難保旦暮
臣若祗在此乞賜殘骸則久稽詔令百死莫贖臣恭聞
車駕用二月七日自建康進發臣已力疾前去不數日
到巡幸所至欲望特降指揮差官相騐臣疾病實狀堪
與不堪任使庶幾螻蟻微誠得蒙聖明照知前後所陳
即非誕妄取進止
辭免少傅兩鎮劄子
臣伏蒙聖恩除臣少傅鎮南定江軍節度使醴泉觀使
任便居住者臣聞命震駭跼蹐不遑伏念臣器資窳陋
性禀惷愚比者被命造朝蒙恩引對恭承聖眷存撫再
三感咽之深涕淚横臆臣契勘上件恩命本為差知建
康有此除授今來臣緣疾病力乞休致豈敢叨冒以速
人言况臣衰病餘生沉疴未愈倘若祗受必致顛隮伏
望聖慈矜念血誠收還成命檢會元奏乞納節致仕取
進止
第二劄子
臣伏奉詔書以臣辭免少傅兩鎮恩命不允者臣伏祗
睿訓猶閟俞音敢再貢於忱辭庶必回於聦聽臣聞爵
禄所以礪世名器不可假人倘受授之非宜必顛隮而
莫保嘗考本朝自有國以來文臣未嘗除授兩鎮列聖
遵守故事具存在神宗時兩朝定策如韓琦在哲宗時
四朝大老如文彦博皆不敢受顧臣何者乃越彛章况
臣久竊寵榮粗知廉恥既辭劇任退養沉疴而乃冒亞
傅之隆名兼元戎之䨇節縱臣心之不愧豈公議之可
容伏望聖慈檢會臣已奏事理收還上件恩命仍許臣
納節改授一階官致仕庶幾不至滿盈獲寬衰病取進
止
第三劄子
臣近再具奏辭免少傅兩鎮乞納鎮南軍節鉞改授一
階官致仕續奉詔書所乞辭免定江軍節度使可依奏
餘不允不許再有陳請者此蓋陛下俯納臣言以其有
違故事不可輙加兩鎮聽辭其一而三孤極品猶俾幸
遷節鉞盛儀姑仍舊領所以寵光愚臣無所不至陛下
待遇始終之意可謂厚矣臣即合祗禀睿訓拜服恩章
而義有未安情不敢已薦陳悃愊疊犯雷霆煩瀆再三
甘竢誅殛臣昨先以疾病乞納節致仕屢形奏凟未奉
俞音忽降制書除守建康緣有此任使故加恩數向令臣
别無疾恙可以勉副驅策則亦何敢固辭及臣扶病就
道獲對清光幸蒙陛下憫其衰瘁特免重寄雖未容納
祿而授以醴泉觀使俾得退養沉疴仰荷陛下天地父
母生成之大德苟未填溝壑則向去餘年皆陛下所賜
俯伏感泣圖報無期顧臣平昔事國未嘗辭難輙求自
便今建康之任乃因病免已負素心矧敢遂冒所加恩
數因以為已利乎非特人言可畏在於神理亦將不容
重以艱虞多事之際爵位名器正欲待功而勸勞今乃
使臣據保傅之絶班食祠宫之厚禄擁旄仗鉞卧疾家
居上乖陛下礪世磨鈍之方下增愚臣貪得無厭之恥
搢紳有識其將謂何事干國體臣何足道伏望聖慈詳
酌特降睿旨檢會臣前奏收還少傅制命并許臣納節
改授一階官致仕庶寬咎罰獲保殘軀臣稽違詔旨罪
不可逃尚恃皇明終賜矜察取進止
第四劄子
臣准詔書以臣三具劄子乞檢會臣前奏收還少傅制
命并許臣納節改授一階官致仕所請不允仍不許再
有陳請者薦煩鐫諭深切驚惶敢恃眷私重陳危悃臣
昨緣抱病先請休官會除守金陵旋蒙矜免則其所加
恩數豈可虚受蓋嘗紊凟睿聽至於再三臣詞已窮尚
復何說顧臣年衰氣索福過招災涉夏以來病軀益憊
瘧痢繼作皮骨僅存藥艾交攻形神俱敝而猶處隆高
非所據之位被優渥不應得之寵倘貪榮而不止則速
禍而愈深雖無人非必有鬼責竊惟陛下平昔待遇之
厚始終保全不忍使至於此是用輙稽威命更瀝血誠
伏望聖慈哀憐裁察特降睿旨檢會臣累奏施行所有
告命臣終不敢祗受取進止
辭免陕西劄子
臣今月十四日奉親筆處分朕以陕西重寄非卿宿德
素望不能任此可即日就道俟到面議當處畫事臣伏
讀再三出自睿斷臣衰老垂盡之人荷淵衷齒記之厚
披味至此不覺涕流緣事關利害不敢愛惜殘生須至
披告君父臣自去年三月到台州不交人事屏絶思慮
將養百餘日方始少安而氣血已衰瘧痢繼作直至冬
深方始漸愈然病不除所感風邪時時發動每次則語
言蹇澁累日昏塞臣壯年性便鞍馬日馳百里去年十
二月間欲試乘騎因往蓋竹觀燒香行至中途不覺墜
馬幾至顛踣十目所視不敢欺天若當國家責任思慮
必多在道途之遠恐致勞動豈不上誤國事何以彈壓
將佐臣之所以深慮決不能勝陕西重寄也臣又讀聖
訓令臣即日就道面議處畫事尤見陛下大德撝謙將
屈羣策以安新附之邦遂有此處分日後若因聖問陕
西利害臣苟有所見尚可以思索節次聞奏若使臣前
去陕西則年齡衰暮疾病尫殘實不能勉彊縱令到官
必致有誤國事萬萬無疑伏望聖明曲加軫恤特降處
分免臣此行庶幾不致敗事取進止
第二劄子
臣准進奏院報已降指揮差中使宣押臣赴行在者臣
仰體睿私必將起用俯循孱懦愈切凌兢更露愚衷庶
回天聽臣昨緣大病之後猶未復常顦顇衰殘不堪任
事已累具奏乞罷召命不敢喋喋重凟聖聰而臣自聞
恩旨以來自度不能上副陛下使令之意夙夜憂懼不
知所為致舊疾發動暴作下痢精神恍惚心志不寧竊
慮因緣復成大病見今醫工調治倘旦夕未效又須灼
艾其勢未能就道伏念臣素荷國恩久違軒陛今蒙促
召又煩遣中使宣押在臣子之情豈不願陳力一報君
父顧臣乃以憂畏在心疾勢復來未可遽任道途之役
若淹留使命稽違詔旨雖伏斧鑕何以塞責是以不避
萬死再此披誠伏望聖慈憫憐衰朽疾病如此特降睿
旨寢罷召命追還中使稍得安養實陛下天地父母再
生之賜取進止
辭免赴召乞納節致仕劄子
臣近准親筆召赴行在奏事臣以疾病具奏乞寢罷赴
召指揮仍乞檢會臣未被召以前累具奏陳事理特降
處分許臣納節致仕今月二十二日再奉親筆催促赴
召臣捧詔戰恐泣涕無從伏念臣羸病之軀心之精微
言不逮意不能感悟天心仰煩聖造再御翰墨鐫諭衰
愚臣以疾病未能就道仰蒙天地父母哀憐尚寬顯戮
臣伏自思念陛下踐阼之初首降詔命俾赴行朝繼擢
版曹寖膺榮遇出入將相逮今十年晚景殘齡倘可以
仰報國家一身豈可畏避重念臣事陛下日久平時驅
策雖親臨行陣冒犯矢石猶不畏避者以彊壯無病可
以任事故也今來召赴行在奏事乃臣子之至榮而累
具辭免者以六十八歲之殘生忽感風疾手足戰掉醫
士以為不可再有勞動而朝廷之儀不可不懼欲望聖
慈特降處分勒醫官陸近等供具臣去年得疾之因服
藥灼艾次第及差官按驗臣目今病狀如是托疾自當
明正典刑如委實抱病伏望天慈放臣閑退異日倘未
填溝壑尚或少圖報效取進止
致仕辭闕劄子
臣聞騏驥壯歲一日千里及其老也伏櫪悲鳴戀軒不
已臣蒙聖恩廣厚况陛下方欲建立中興之功而臣老
病不能少效尺寸志與願違涕隨言出瞻望宸極臣無
任感戴隕越之至
