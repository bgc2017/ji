忠穆集卷四宋呂頤浩撰
表
謝特轉朝奉郎表
繕修城壘慚無補助之勞陞進官資猥預褒嘉之典省
循忝冒俯伏怔忪(中謝)伏念臣識謝通方器非適用泮
宫十暑佔畢何功宗學三霜傳經甚陋間蒙推擇稍與
選掄煑海摘山初除官於淛右飛芻輓粟俄易任於畿
西洊被宸綸就更使節惟魏都之襟帶控朔部之吭喉
聖慮防微念城隍之圮塞守臣祗命庀徒旅以興修樓
櫓一新金湯四合虎貔奮力成於旬月之間雉堞凌空
隠若雲霄之上載惟駑鈍綿力何施忽拜龍光誤恩俯
及此盖皇帝陛下堯仁廣大湯政中和好生以洽民心
常德以立武事功惟從重用敦勸於羣材賞不失勞示
無私於庶類肆令庸賤亦玷寵榮臣敢不跂詠前修激
昂素節實墉實壑叨恩巳愧於無功迺積廼倉率職尚
期於小補
謝特轉朝散郎表
救荒布惠方祗温詔之音懋賞遷官忽拜中天之命省
循非據戰恐交懷(中謝)伏念臣本乏才能誤登科第横
經勸講首尾十年随牒宦遊棲遲二紀間蒙推擇稍預
使令惟高陽一路之衝總朔部十城之遠河流横亘穡
事艱勤塘水瀰漫地形卑下薄有雨淫之患類多菜色
之虞上聖勃興邁禹湯之獨智匹夫不獲軫堯舜之深
仁至乃親灑宸毫洊頒詔檢廣給散以惠細弱營居處
以寓流移大開倉廩之儲蠲免税租之入展閣借貸遵
奉成書拯救撫存不拘常法精誠感格品類昭蘇舉無
疾疫之災各保安全之慶羹藜茹糗變饑饉而為豐年
里頌塗歌改呻吟而成和氣於穆帝王之德克配乾坤
孑然螻蟻之生何禆毫髮逮茲進秩尤懼瘝官此盖皇
帝陛下明協照臨功參化育敷德澤以厚下操威福以
馭臣視民如傷既恤災而有政勸功以賞又錄善以無
私是致妄庸亦叨甄奬臣敢不夙興自勉夕惕載思永
堅忠孝之心益勵報酬之節
謝直秘閣表
祗領使權久乏涓埃之效進聯冊府誤膺綸綍之恩省
分踰涯汗顔增愧(中謝)竊以承明金馬昔云著作之庭
延閣芸臺今號圖書之府四部森羅於編簡九流輝曜
於籖縢内則掌校秘文必求材雋外則帶為貼職宜命
時髦自非黃卷潜心青錢馳譽或負瑰竒之業或高經
緯之文素推博習之通儒乃使寓名於蔵室伏念臣性
類棗膏之昏鈍才同蟠木之輪囷講學十年傳經甚陋
效官二紀補報何功稍預選除浸更任使屬朔方之小
歉軫淵慮之深憂凡恤民施利之方若移粟救荒之政
經畫悉遵於睿訓奉行僅免於刑章豈期至薄之勞上
達盖高之聽特頒宸翰俯飭孱蹤兼示優恩肆令原任
身參秘省安知關塞之遥名入道山頓覺蓬莱之近此
盖皇帝陛下深仁博愛洪造曲成操八柄以馭羣臣奉
三無而惠萬有芃芃棫樸備薪槱以無遺汎汎楊舟均
浮沉而俱載致茲冗賤亦玷寵光臣敢不激勵懦衷布
宣睿澤考察盈虚之理斟量開闔之權仍偷暇於簿書
復究心於鉛槧葵心常在敢忘傾向之誠駑馬未疲誓
竭馳驅之報
謝河北轉運副使表
外府備員方懼曠尤之責朔方將漕復遭臨遣之恩揣
分踰涯汗顔增愧(中謝)伏念臣草茆寒士章句腐儒偶
塵俊造之科獲玷官常之路横經勸講首尾十年抗俗
奔馳徊翔二紀使節薦持於南北事功何補於毫分逮
供職於中都尚未淹於數月忽蒙推擇再預使令陞峻
職以寵行造大廷而賜對親聞法語熟知四海之憂仰
揆淵衷凜出百王之上夫何頑鈍有此遭逢矧是奥區
乃臣舊部關河控扼無匪昔游金糓支移粗為素習單
車就道攬轡增榮此盖伏遇皇帝陛下剛健有為聰明
作哲乾開坤闢均覆幬於羣生雷動風行普恩威於萬
物挈提大器駕御羣材肆令冗賤之資亦備驅馳之列
臣敢不激昂疲鈍趨赴事功舜陛堯廷方遠趨朝之路
朔風塞雪益深戀闕之思永誓糜捐少圖報效
天申節賀表
華渚流虹兆興王之瑞應樞纏繞電昭元聖之休符會
逢彌月之辰仰祝後天之算(中賀)恭惟皇帝陛下睿明
天縱剛健日新當國步之艱難膺昊穹之眷佑興衰撥
亂將開混一之祥濟世安民方懋憂勤之德協氣横流
於上下歡心徧接於寰區臣頃代匱於冡司屬省愆於
海嶠遠效封人之頌傳聞嵩嶽之呼夢想堯階神馳舜
陛乾坤簡易既夙荷於生成日月光明願永依於臨照
生日謝賜羊酒米麵表
慶澤如天寵頒於異數措躬無地自悼於孤生難名洪
造之恩罔極劬勞之慕(中謝)伏念臣少無竒節早際盛
時荷三朝聖神之知乏一日忠嘉之報逮真人之臨御
躐羣俊以超升適丁載育之辰俄被既繁之錫此盖皇
帝陛下仁深洽物禮厚馭臣每軫念於股肱故曲加於
體貎榮迂中使慶溢外庭五鼎徒陳弗及遺羹之日萬
鍾雖竊莫追負米之年惟勤夙夜之思庶答生成之賜
辭免少保左僕射表
綸制誕敷俾還宰路囊封懇避尚閟俞音仰祈從欲之
仁終遂知難之請(中謝)伏念臣性資剛僻學術迂䟱屬
委質以策名誓捐軀而報國夙際風雲之會久依日月
之光時適艱虞義惟黽勉飛龍正御何施汗馬之勞霖
雨無功巳愧代天之用昨叨注倚寵畀藩宣願殫螻蟻
之微誠庶答乾坤之大造而臣心志已竭疾病交攻琳
館投閑方陳於剡牘鋒車促召亟對於凝旒載登左揆
之崇仍陟貳公之峻蚊負山而力小是懼鶴乘軒而寵
過為虞跼地靡容循墻知畏伏望皇帝陛下垂恩簪履
加照桑榆察臣惓惓之忠素非避事念臣區區之意大
懼妨賢更選時髦俾持政柄聖時得濟川之助微臣當
擊壤而歌蒲質雖衰儻未淪於溝壑葵心常在猶期效
於涓埃
第二表
忱辭屢達期仰動於天心温詔曲頒俾恪共於衮職罄
陳微悃重冒威尊(中謝)竊以政總中臺僕射實百僚之
表朝列左棘三孤居羣士之先體貎既隆安危所寄雖
置員而久曠信受任之非輕况當國步之艱難敢累聖
君之畀付伏念臣禀生竒蹇賦性顓蒙早擢禁途晚陪
樞筦心每存於王室功何有於太常當軸處中初乏姚
崇之十事折衝禦侮奚堪李靖之一行况未施横草之
勞而久困負薪之疾方籲天而求佚乃播命以登庸外
憂難彊之筋骸内畏非常之爵寵力不能而當止技巳
試而何堪俯伏投誠彷徨失據恭惟皇帝陛下乾剛獨
運離照旁施念輔弼之臣實關治亂非文武之備孰繋
重輕遴擇時材益隆國棟儻不嫌於反汗庶大振於宏
綱顧惟進退之間終賴生成之造
謝左僕射表
出分帥閫曾無禦侮之勞仰奉制恩再冒處中之寄牢
辭不獲荷寵為憂(中謝)竊以惟昔大有為之君必得不
世出之士靖寧禍亂保乂邦家式丁千載之時遂定萬
年之業成湯以三聘相伊尹克享天心姚崇以十事獻
明皇再造王室究觀亨會宜屬真賢伏念臣初乏寸長
徒堅一節出入三紀久玷恩私勤勞百為備嘗艱險晚
託風雲之會繼叨衮鉞之榮邊騎南馳嘗分憂於柱石
寇鋒宵遁復備位於藩垣仰賴天威漸平寇難曾何施
於尺寸惟竊戴於寵光敢圖渙汗之頒歸冠上台之位
念皇綱之未振復天步之多艱事巳試而可知固慚重
任恩彌隆而未報尚竭孤忠此盖皇帝陛下明照庶工
區别羣品與天同德茂化育於蟲魚如日之升被光華
於草木肆令衰朽再冒使令尊主庇民敢負平生之志
節興衰撥亂庶寬當宁之憂勤
任左僕射乞宫觀表
贊元經體慚賢路之久妨告老乞身叩帝閽而有請退
惟僣越甘竢刑誅(中謝)伏念臣世貫寒鄊早塵仕版繡
衣持節十年猥被於馳驅鐵馬從軍二鄙徧嘗於險阻
會真人之臨御偕羣俊以陞遷初擢貳於樞庭繼延登
於揆路摠戎京口距強鄰於一水之間置陣江東禦大
寇於半舍之近但憑睿算曾乏寸功逮重玷於冡司巳
再更於歲籥侵尋甲子六十有三補報朝廷萬分無一
逼崦嵫之將暮加蒲柳之易衰素嬰伏暑之沉疴發在
連年之盛夏向匪嚴宸軫念丹劑屢頒遣中使而撫存
勅良醫而調護至於今日豈保餘生重念臣遭遇聖明
兩叨鼎軸出入將相五換星霜禄位豐盈形神衰薾茲
屬艱虞之際難勝機務之繁伏地投誠籲天瀝懇伏望
皇帝陛下乾坤覆燾日月照臨憐老馬之虺隤難堪鞭
策憫病樗之朽腐宜謝雕鐫俾斂跡於公朝獲庇身於
真舘豈特尫羸之弱質稍遂休閑庶令孤拙之危蹤得
全名節
謝兼湖南路營田大使表
祗守屛藩退慚衰朽就加使指彌荷寵靈(中謝)竊以兵
食所先耕戰為急漢屯西域充國陳十二事之便宜魏
田許都任峻得百萬斛之蓄積是為有邦之大計宜乎
歷世以相沿國家屬時多艱稽古創立乃眷宿兵之地
是嚴積榖之科外杜姦謀内強國勢乃合兵民之力以
紓飛輓之勤雖經始於暫勞庶成功於永逸亶惟時望
始合奉承而臣齒髮已衰精神俱耗任雖專於帥閫情
實在於衡門忽承明詔之頒例付司農之責此盖皇帝
陛下大明並照厚德無疆謂臣粗知稼穡之勤憐臣侍
從靮鞭之久逮茲承乏盡出優恩臣敢不誓竭惷愚仰
圖報效惟知黽勉踐仲由有勇之言儻或豐盈覬羊祜
季年之積
謝除男抗摭職名并姪挺改官表
運逢千載莫知補報之方寵被一門益犯滿盈之戒既
累辭而弗獲徒負愧以彌深(中謝)伏念臣世貫寒鄉家
傳末學繩樞甕牖素非閥閱之餘韋帶布衣僅繼簮纓
之後晚膺睿睠再冒台司欲效涓埃徒殫夙夜歎殘年
之多病思解政機顧賤息之何功同升冊府身居子舍
名在道山賞典頻繁必速續貂之誚聖恩優渥益憐䑛
犢之情復因猶子之從軍俾脱南宫之銓調睠私若此
灰滅以之此盖皇帝陛下太極函三乾元用九執賞罰
之大柄駕馭英豪恢道德之宏綱包容纖芥故令衰緒
亦被榮光臣敢不益懼顛隮愈懷祗畏行惟訓儉傳清
白以承家言必教忠誓糜捐而報國
謝除依前特進尚書左僕射都督江淮兩浙荆
湖軍事表
恩頒宸宇誕揚渙汗之音誠叩天閽莫動盖高之聽揣
躬凉薄拜命兢營(中謝)伏念臣奮跡寒鄉致身近弼逢
時器使寧無中外之殊被睠優隆不見初終之異頃祗
嚴召再秉洪鈞鳳閣鸞臺顧叨逾之巳甚琱戈玉節思
報稱之謂何皎皎不忘區區自效况崦嵫景逼久無意
於功名而鼯鼠技窮猶誤蒙於驅策過膺異數兼總元
戎惟兹八路之權歷考四封之遠長江繚繞屬部彌延
北接偽疆地犬牙而錯處南連蜀壤勢猨臂以交通號
令實遥撫循攸重必資豪傑仰副倚毗如羊祜之懷柔
方成遠業若武侯之籌略庶定中原顧臣何人辱國斯
舉既籲天而莫獲徒跼地以難安此盖皇帝陛下睿智
日新聰明時憲誕敷文德本聖人之用心有此武功亦
王者之能事迺肇新於督府作巨屏於行朝而臣日侍
清光備聞睿訓肅將天罰少寬明主之深憂克復神州
尚覬蒼穹之悔禍
謝特進觀文殿大學士提舉洞霄宫表
待罪台司弗勝重任奉祠真舘仰累寬恩仍兼秘殿之
隆名俯示淵衷之至意念循墻而莫避惟感涕以無從
(中謝)伏念臣本乏藝能蚤蒙推選十年持橐荷累朝黼
扆之知二紀從戎冒極塞干戈之險晚緣遭際寖冒使
令瞻天表於敵營巳蒙眷奬奉時廵於海甸復被甄陞
驅馳七換於星霜出入再叨於魁柄念中原之未復每
深撻市之慚庸王國之多虞敢憚摧鋒之役而臣侵尋
晚境顛倒迷塗既無經遠之謀又乏防微之智念積年
之罪釁顧擢髮以奚窮誤當宁之倚毗雖殺身而莫贖
方言章之交上實邦憲之難逃力扶顛躓之蹤孰非帡
幪之造此盖皇帝陛下至仁兼愛大德有容念簮履之
微材久蒙親近貽搢紳之後福特屈刑誅禄食優衰悴
之身終始盡保全之賜臣敢不甘心蓬蓽遠跡海山闔
門銜戴於恩私沒齒不忘於循省儻有捐軀之所不改
初心庶幾結草之前尚期小補
潭州乞宫觀表
不能者止恐貽覆餗之譏有疾則辭敢怠負薪之訓輙
陳愚悃上凟淵聰(中謝)伏念臣頃以孤忠誤蒙器使憤匈奴
之未滅何以家為思天下之未平猶如己溺枕戈必報
嘗膽不忘嗟志大而才疎終遇豐而效淺賴中宸之覆
露從祠舘之優閑庶保殘年不虧素守會長沙之闕守
選舊弼以分行首尾五六辭既難回於渙汗奔馳數千
里遂遠涉於修塗重惟承乏之初偶屬大荒之後羣盗
弄兵非一路編氓餓踣於四郊戮渠魁而撫脅從俾安
田里勸豪宗而發私積以賑貧窮晝旦忘飱夜分置寢
適雨暘之協序致年穀之順成綠林無嘯聚之徒赤子
返耕桑之業因兹乞退豈曰辭難傾肺腑以籲天望雲
霄而俟命重念臣頹齡巳迫弱質易衰自夏涉秋常苦
怔忪之患從朝至暮第懷顛沛之憂藥石交攻形神浸
耗既難膺於重寄敢貪戀於寵榮豈待人言所宜自省
伏望皇帝陛下擴推明德曲示優恩俯憐螻蟻之誠深
念盖帷之舊使其全進退之義察其非矯激之為蚤降
俞音俾安賤迹丹心懇切仰祈從欲之仁白首涕零猶
誓捐軀之報
謝賜御筆并乞宫觀表
仰貢囊封披腹心而自達俯頒宸翰輝耳目以增榮輙
殫螻蟻之誠重凟冕旒之聽(中謝)竊以父母之愛子唯
欲其生疾痛則呼天固非得巳伏念臣自叨閫寄思報
國恩亦嘗親緫師干冒涉風濤之險身先士卒以當豺
虎之羣義在除兇誠非愛死徒以崦嵫將暮蒲柳易衰
厲氣潛乘雨淫為梗悵心神之搖落寂若寒灰顧肢體
之凋摧僅同枯枿力陳悃愊獲遂退閑豈期睿眷之豐
隆更賜湛恩之優渥灑為聖作播在訓詞倬然雲漢之
章照臨萬物疾若風雷之令鼓動羣心捧讀凌兢退思
感泣自惟蹤跡久被眷知豈敢心欲仕而丐閑身尚安
而託病上負生成之大德永為名教之罪人顧雖無知
亦不為此伏望皇帝陛下擴施洪造深憫忱辭察臣信
以事君寧忍為欺君之行念臣勤於涖事且素無避事
之名矜貸餘生俾全晚節收形骸於行陣獲保殘年奉
香火於閒庭庶安賤迹
又
轅門移病屢仰貢於忱辭使馹踵塗復下頒於宸翰寵
加心悸感劇涕零(中謝)伏念臣蚤玷儒科晚陪興運入
塵揆路出擁戎旃念膺明主之知頗慕古人之節誠通
白日雖慚魯子之揮戈志復中原每效陶公之運甓固
嘗親持桴鼓止泣江山第緣日暮之年復困雨淫之疾
心號神明之舍動輙怔忪胃為倉廩之官愈增虚弱數
上章而自劾冀引分以投閑敢謂聖明益深眷注特攄
睿思親灑雲章迅若風雷鼓動貔貅之勇燦如奎壁下
為草木之光縱使糜捐莫能報塞然念衰殘之質久嬰
疾疢之憂恐終誤於使令必再干於聽覽伏望皇帝陛
下體天行健如日方中俯念疲癃聞越吟而軫慮加憐
耋艾錫漢帛以疏恩改命英材俾專劇任肆令孱懦獲
遂退休横槊賦詩尚憶當年之意氣求田問舍少延末
路之光隂
謝傳宣撫問賜茶藥表
中使遄臻仰訓詞之下逮外藩無補蒙錫予之殊榮祗
服睿私惟深感涕(中謝)伏念臣少諳寒苦晚幸遭逢學
古而不適於時才䟱而無取於世荐沐雲天之澤久叨
將相之權巳迫衰殘甘退歸於邱壑再蒙除用乃復領
於麾符祗命戒塗涓辰視印云何報效尚辱記存頒北
苑之名團能袪滯思出上方之珍劑可起沉疴此盖皇
帝陛下需澤旁流晉明蕃錫憐臣簮笏之舊未忍遐遺
以臣桑榆之年猶加返照臣敢不仰銜恩遇勉竭疲駑
儻未畢於餘生誓少酬於洪造
辭免除依前特進尚書左僕射都督江淮兩浙
荆湖諸軍事加食邑表
久塵揆路屢伸閑退之誠兼緫元戎更冒倚毗之重輙
布牢辭之義仰祈從欲之仁(中謝)伏念臣涉道弗深見
幾尤淺天資拙直之外無所甚長世路艱險之間頗知
自信偶陪聖運再玷宰司殫夙夜之微勤冀涓埃之小
補志期靖亂常止泣於江山心在酬恩每捐軀於矢石
終無異效仰副虛懷敢謂皇明照知忠樸内襲三台之
任外專八路之權非王導之材猷孰膺遴選捨武侯之
智略曷副褒陞况乃入當相印之榮出擁戎旃之寄踰
涯是懼揣分奚堪伏望皇帝陛下天地兼容神明獨斷
憐臣巳老素無避事之名知臣至愚徒有愛君之志偶
緣衰病恐誤使令特軫淵衷收還成命敷求人傑佐佑
邦基庶令衰瘁之餘生獲保退休之晚景
第二表
囊封上達具陳悃愊之辭詔檢下頒復拜丁寧之訓輙
再干於洪造冀必奉於俞音(中謝)竊惟將相之大臣實
繫國家之重任都督之號起於魏晉之間僕射之名盛
於隋唐之際並居朝著各執事樞能效一官巳為稱職
併持二柄允屬英材儻匪寅亮天工克任棟梁之寄兼
資將略素深帷幄之謀必致顛隮難當憂責如臣者文
慚經緯止為章句之儒武昧韜鈐粗通軍旅之事輙膺
異數大駭羣情伏望皇帝陛下覆燾無私照臨有赫察
臣無功名於承平之日矧值艱難憐臣乏材力於少壯
之時况茲衰病收還成命改付真賢庶於授受之間不
失邇遐之望
謝封成國公加食邑表
侯邦假守每深尸素之慚禋祀慶成濫被寵光之典懇
辭不遂撫已增憂(中謝)竊以分國擬於上公爰田畀之
多賦名噐所寓輕重有倫儻乖授受之宜奚副遐邇之
望伏念臣奮由寒素晚遇聖神初從樞筦之嚴再冒鈞
衡之重罪戾有邱山之積報酬無尺寸之微荷哲后之
記憐推天慈而覆燾逮司留鑰畏甚履冰方合宫欵謁
之辰乏捧豆走祠之力敢期褒命誤及孤蹤此盖皇帝
陛下舜德格天堯仁浹物駿奔得四海之助聖孝來萬
國之心致是衰殘亦叨賁飾臣敢不仰思睿渥彌激懦
衷斧鉞在前豈憚捐軀之所絲毫或補益堅戴上之誠
