忠穆集卷六宋吕頤浩撰
書
與張德遠書
伏蒙寵記始生貺以香幣夫何身在高位而不忘貧賤
之交任兼將相而不遺外方守土之舊俾寶元慶歴間
韓忠獻范文正忠厚之風今日復見下情感佩雖重番
疊幅不能道萬分之一也昨蒙頒惠色羅今復有涇段
之貺此近歲東南所無者區區不敢以多物效誠顧初
冬在候塞上鐵衣寒早有禦寒衣物數件輙以拜納方
公閑居閩中時此禮不敢廢是以塵浼幸賜矜亮
與李伯紀書
某閑居無所營為昨於丹邱東郊創園築室求詩為貺
乃蒙不鄙愚陋寵惠兩篇調高陽春詞掩騷雅累日諷
咏燥吻霑濡泉石增輝山林改色自此始矣道阻且長
無由謁謝伏惟亮察荷蒙寵諭禅刹之旁借地為園此
亦王子猷借宅種竹之意浮雲不繫於去留雅意孰分
於物我逹人大觀歎仰不已十二詠尤見製作之工依
韻和呈資千里一笑續貂之罪尚幸容恕上梁文得獲
披讀筆勢縱放欽服欽服
與李漢老書
承定居泉南婚嫁漸畢名邦繁會何樂如之某力辭兩
鎮朝廷從之惟少傳之除辭至六七引永叔差知太原
除宣徽使改差知蔡州復帶觀文例方荷睿慈照察俯
從愚願居閑以來頗得杜門修心養性之法此外無可
言者比於東郊小圃棲止以狹隘伏熱涉夏卧病近得
秋深風露稍寒乃獲安健道夫簡重而誠實昨知台州
一毫不擾雖治郡不久極有去思劉彦修警敏有才智
二弟所不及其他非面莫究萬一
與張全真書
治閩且二年兵習教令民安田畝千里八郡肅清無事
可以為左右賀台明諸州昨苦愆亢六月間得霖雨數
尺歲已大熟得來問知福建亦遂豐稔惟常湖兩郡下
田有水潦之灾為患亦不廣也連年苦瘧痢今夏幸稍
安但衰晚老態增甚蒙貺荔子差來人由海道六日而
至丹邱色味香俱未盡變北客所未嘗見歐陽永叔以
謂荔枝果一絶牡丹花一絶誠可信也珍感珍感
與范元長書
閒退以來屛跡山郡親知書問因循不講忽辱垂教仰
佩高誼歲寒不忘之意元長以世德碩學徊翔列卿頗
自得否某自前年初冬來丹邱寓居無鄉閭故舊杜門
養拙日益衰殘每念甲戌同榜所存者僅四五十人不
老即病四十年間怱怱如過隙良可慨歎
與汪彦章書
承編次詔令旁搜遠討漸已就緒若繕寫不辦且以十
年上之亦可雖洪儒大筆素所留意然勤勩可知矣某
被旨付以此事辭不獲巳頃在布衣時屢謁范純夫是
時此公為内翰兼國史修撰兼知院事兼修國史比已
略具聞奏乞下禮部訂正庶不差互也
與黃嗣深書
錢塘江岸之别行且再期去秋蒙枉教翰尋以不詳知
棲隠之地無由上状嗣深盛德大雅蒞官行已皆前軰
忠厚之風於故舊交契有綈袍戀戀之心豈勝感服某
向者連年疾病閑退以來稍覺頑健城東小圃增植小
花木今春起屋三數間不輟攜稚子往游亦足以寓目
寄懷荷嗣深愛念之至恐欲知衰老動止之詳也
與綦叔厚書
自聞領帥浙東念下車之初事勝繁劇不應以書尺浼
聽覽必蒙情照兹辱墜教荷高誼厚德不遺遐遠之意
曷可勝言公在詞掖翰苑累年文章妙天下昨吳玠制
辭入作數聯造語警拔竊原雅意以謂既失秦川之利
則銅梁劔閣不敢恃險以為難取而擊退賊兵也長安
驛舍牓曰秦川驛咸陽縣北門額曰咸秦驛衰老素不
善為文但筦見如此爾
與李德升書
寄惠佳什佩荷桑梓之意輙依韻和呈浙東今歲大熟
兹可為慶湖湘舊號卑濕緣兵火後四向未有人煙通
風地乾比之丹邱極高燥老者尤便但既欲歸興不可
遏惟幸速與德升尋鷄黍之約為樂爾
與康平仲書
頃在維揚同班列之次備見注措無不中理又高文博
學至今不廢讀書䔍信忠厚第深歎仰而每有啟擬煩
言紛紛豈非天耶命耶或者輔相造物之乖耶然杜門
日久所養益純固居易俟之足矣温台相去四五驛偶
公與台守有嫌衰晚又不敢輕動遂阻良集某來春欲
游鴈蕩不知車從可來山間僧寺為數日之欵否他惟
順序保嗇以副區區之祝
與劉彦修書
向聞謫貶以居閑不知所至無從上状但於令弟學士
書中重疊歴叙遠别依黯之情亦不能盡登山臨水之
意然頗謂吾友氣禀剛大臨患難必不懾繼收令弟書
云聞命之初翩然就道不勝歎服曾未數月已聞自便
指揮此乃聖主記功宥過之厚恩次則忠義可以感鬼
神誠信可以動金石之明驗也他惟將愛以副願言
與沈元用書
承僑寓松陽諸况安適念惟天下多事之時經濟有用
之才周旋設施無往不可豈命有通塞而奮發自有時
耶蒙諭二月末欲為天台之游謹不出以俟文馭之來
庶獲相從以盡平日所欲面叙者紹興元年九月某再
被誤恩承乏政府具奏天下之勢先平内寇然後經畫
外禦仰承聖度開納初遣大將削平羣盗擒桀驁者誅
之蓋聖德昭格天將悔禍也衰老待盡於山林濁醪麤
飯獲送殘年幸甚念如元用今日謀臣富有春秋不應
如老者閑放也
與折中古書
伏承進位貳卿想惟慶慰常觀范蔚宗有言三代為將
道家所忌而耿氏累葉以功名顯豈非用兵能以殺止
殺乎頃見遵正先太尉總兵數十年以去殺勝殘為心
進築都天一帶城寨愛惜財力為務軍前折服姚醇之
惡其用刑太深慶澤所鍾蓋未易量也輙以此為左右
賀
與向伯恭書
某大病之後氣血虚弱初感寒瘧繼作痢疾一夏伏枕
僅存皮骨比得秋凉方有向安之望天台寄居衆多無
僧寺駐足近於城中葺一草舍蓬茅環堵粗庇風雨每
念臨江高隠薌林雅致喬木翠竹翛然有塵外之趣未
嘗不想像而馳神也
與劉資深書
自會稽南門夜别屈指九年念欲少欵而相望每若秦
越自古相知之深相會益尠樂天寄元微之詩云閑人
逢盡不逢君是也湖湘士人北來者云下車浸久政事
施設無不中理盗賊衰息兵民綏靖實今日濟時適用
之才也某承乏已三月矣累乞宫祠聖恩未允他非握
手莫布萬一所冀珍愛以副依向之誠
與程晉道書
寵貺佳醖副以荔子新薑皆珍物也某衰年不飲早晚
服藥各一杯自到此每月釀四五斗雖氣味濃香不逮
兵厨自有野醪真趣恨不能與晉道相從如瓦橋信安
道中聮轡飛觴之時吾曹老矣念欲促席道舊而不可
得第增慨歎爾戰袍輙易拜俛不惟與綵衣相鮮公方
進用作大帥横槊賦詩時亦不可乏此也(原注信乃廣信軍安乃安)
(肅軍)
與趙道夫書
向台旆在泉南使人回上状幸塵視末永嘉下車之初
嘗蒙枉教聞掖垣之召因本州急促往婺州持書令前
路投納繼而收德升書知此書不獲通呈諒蒙昭察近
時士大夫力辭侍從之召者百無一二豈意難進易退
之風前軰高節今日復見第增欽仰丹邱小邦不足煩
施設然民淳事簡軍糧可以足用地僻少過客永嘉所
不逮也如聞戒塗有日道中尚祈厚自持養以慰所至
與姚庭輝書
承遂得請亦未獲具聞忽奉教墨如接晤言區區不任
慰懌庭輝以學問取高科以官業登顯仕數年以來遍
歴艱危今寄居孝義村想日有燕處之樂歲得租米幾
何霅川别業曾料理否衣食之分各有厚薄隨所遇而
安可也中大夫所得恩數與從官不相遠但村居太僻
不知可以遷來邑中否
與賀子忱書
遷居兜率已兩月矣地不卑濕稍覺疎快衰晚之所宜
也天台勝概朝夕馳想俟八月微凉即單騎一往遍到
諸山寺可以欵陪下風頃歲寄居南京及維揚自釀玉
友親知以為妙嘗著玉友補遺一卷自過江以來雖精
意醖造輙爾不成蒙惠雙樽清冽可愛如對故人而揖
清風也
與劉仲忱書
作日勉彊成詩以謝厚意復蒙屬和感佩尤深兩日來
披咏佳篇不能釋手古詩高妙不愧元祐年間作者之
風律詩警句可愛如奉天一絶編入牧之集中恐學詩
者未易區别也某承先人詩賦之學以雕蟲末技忝竊
科名今日見公佳作恍然自失矣
與張安世書
承閑居山中諸况粗安便出處行止非人力所能為吾
曹隨所過而安之可也某連年冒暑總兵今歲得閑幸
稍健但晚景侵尋衰態增甚蒙諭冬初下訪極荷鄉契
冬中澤國宜雪作若乘興一來不異子猷之訪戴也區
區縷悉非面莫既
與劉仲高書
仲高才學政事高出一時翺翔法從獻納論思乃其職
業尚淹外臺何也念昔宛邱聮事二十年間凋零無幾
良可驚歎政車到閩部已久諸况何如先正奏議已領
可見前軰之出處立朝之梗概兹承寄惠司馬温公手
帖石刻某元豐未侍先考過洛中嘗瞻見温公儀範又
嘗至温公故居喬木尚存鄉人懷想不異甘棠之思召
公也題䟦續寄納次温公文集編次甚工冠之以雄文
為序欽仰大手筆衰老得以熟讀感佩至深
與馬永卿書
會稽南浦之别忽忽遂改歲華相從之久相知至深遠
别之際惘然自失昨承欲往鉛山寓居今領來誨乃知
迎侍雙親在令兄官所都昌雖經兵火而居民不至流
徙自縣趨左里重崗複嶺喬木蔽映而兩山之間皆良
田沃壤可愛也陶公太尉廟每至祠下想其英概志在
中原尤可師仰大年高文大筆嘗有吟詠否登臨之時
必亦見念也承愛秋冬間見訪切不須遠來雙親年尊
且奉晨昏為便相距二千里豈可命駕輕出耶
與陳祖禮書
承山居僻左必得玩意書史如昆仲才噐人雖忌嫉終
能抑之乎某平生行陣金瘡在體投老垂白得獲閑退
涵泳聖澤豈不知幸但干戈未戢而大恩莫報永為憤
恨爾米十斛以助晨炊杜詩云故人供禄米鄰舍與園
蔬不相遠矣
與范正輿書
兹承從開府公移屯建康諒惟贊畫軍務少勞神觀先
文正以次繪像特蒙惠示感佩不可勝言頃在陜右有
四軸因兵火失之今再獲見如披雲霧而覩泰山北斗
也
與雪峯清了書
自頃艤舟四明辱書為貺尋亦拜問之後一向在江東
境上置寨於彭澤左蠡之間與李成之兵相持踰年再
蒙召還政府衮衮不獲上状便至忽奉來教佩意良厚
吾師道業識觧超然絶類雪峯大刹聚衆甚廣人所信
向方大盜甫平助國家名教使人為善豈小補哉某幼
年聞真定賾老云良田萬頃日食二升廣厦千間夜眠
八尺推此語則所向足矣某壮歲在西北塞上親緫軍
旅出入行陣十五年所至除殘去害未嘗妄戮一人佛
書有因果報應之理每以自警也晚遇上聖出入將相
五六年備歴艱危中間屢乞閑退而所請不獲再叨柄
用二年分遣諸將平蕩江湖福建羣盜使民安業乃行
其所見非敢忘意功名然衰年識慮顛錯罪戾滋多上
荷聖恩處之宫祠布衣蔬食可以送老伏承存問因以
布左右幸希亮察
啟
謝陳龍圖舉自代啟
持槖轉輸方被光華之渥剡章論薦不遺貧賤之交風
義聳聞兢慚無地竊以聖朝席累洽之運開用人共治
之門從官於拜命之初有舉賢自代之法倘非精誠相
格臭味攸同如管鮑之深知若王貢之相引敢覬齒牙
之譽以為聲氣之先如某者樗櫟凡資輪囷奚取豆棧
下品淺俗何言素無孝友之高風見知里閈回視簡編
之舊學日甚荒蕪雖薦試於劇煩迄未聞於彊濟况在
公之竒節與享上之精忠雖有寸心未施薄效嗟虎皮
之弱質恐累知人誦衮字之褒章殆成虚語忽驚題品
遽及凡庸此蓋某官識度淵冲神鋒秀拔卓爾公輔之
望慨然前軰之風眷言富貴無相忘肯使朋友之道缺
輕艘重艦交馳整整之旗封豕長蛇首挫堂堂之陣竚
召還於鈞柄猶懷戀於綈袍伏念某自遠台符寖更歲
籥鵬程萬里方奮翼以圖南鷦巢一枝正卑棲而在北
久曠馳誠於竿牘固非自棄於門墻忽迂翰墨之記憐
為借雌黃而馳譽某敢不益堅操履永副薦揚惟仰託
於師門庶終全於晚節過此以往未知所裁
賀大理孫少卿啟
伏審拜命楓宸陞榮棘寺除音所逮公論僉諧伏以某
官學洞古今才兼經濟决儒科而振藻夙擅文名從士
版以服休茂揚政績再躋郎省薦領使權果膺上聖之
知擢貳列卿之職議刑從恕本欽恤之寬仁懋賞旌賢
佇入遷于嚴近某從游有素辱眷良深欣抃之私喻言
奚既
與華殿院問候啟
伏審光膺睿渥改莅雄藩已擇剛辰榮開盛府伏惟慶抃
恭以某官淵泉涵潤嵩岱儲英趨聖域以甚優躡亨衢
而特起會逢昭代遴選副端眷從鵷鷺之班擢領風霜
之任論事有敢言之氣直繩無附下之私鵰鶚横秋豈
衆禽之可偶松筠挺節異凡木之空摧出處誠繫於重
輕屬任不殊於中外顧濟南之要壤號畿左之名邦褰
絳帳以談經範模雖舊乘朱轓而撫俗襦袴惟新豈容
坐席之温行被賜環之召别躋近侍益懋遠猷某昔處
鄉庠載馳朔部豈謂雲霄之志得施桑梓之邦潔已虚
心願奉一言之教摳衣望履遥修百拜之恭瞻嚮之誠敷
宣罔既
賀吳顯謨閣啟
伏遇拜命中宸陞華内閣除音所逮輿論交欣伏以某
官勲德傳家材能邁俗自翺翔於仕版久踐歴於要塗
問俗觀風雅副皇華之遣承流宣化獨高循吏之聲豈
容坐席之温佇見賜環之召入躋嚴近益展猷為顧簡
牘之未修辱緘縢而寵逮永言傾頌莫罄敷陳
賀建康張龍圖啟
伏審光膺睿渥榮領巨藩音驛遥傳輿情允協伏以某
官規模宏遠噐宇軒昂蚤以疏通之才薦歴劇繁之任
惟金陵之會府號江左之要邦方六飛駐驆之時聚諸
路錯居之衆雲屯萬旅豈無調護之方棋布百司每勞
應辦之力爰自下車之始已聞游刃之餘宜妙簡於嚴
宸佇陞華於要近某側聞成命第切欣愉愧尺牘之未
修辱緘縢之遠逮永言感篆曷罄敷陳
賀姚侍郎除待制啟
伏審光膺宸綍進陟從班成命播聞輿情均穆伏以某
官學通倫類識照幾先少决儒科抱經綸之噐業早登
膴仕更中外之艱虞勤勞偏歴於百為夷險不移於一
節輟自貳卿之近侍兼参戎幕之淵源避劇請閑樂舊
山之泉石興䜛起謗駭平地之風波頼公議之辯明宜
湛恩之漙博榮躋次對允副僉諧諒倚席之未温即賜
環而促召某游從有素欣抃尤深悵竿牘之未修辱緘
縢之遠逮永言愧感未易敷陳
賀中山帥沈待制到任啟
伏審光膺帝制榮陟從班郵傳疾馳輿情均穆恭以某
官禀氣剛大受材敏通夙遭際於昌辰久翺翔於膴仕
薦揚中外勤勞蚤著於百為遍歴險夷終始自持於一
節比趨召命入覲中宸首登文石之嚴從容賜對密邇
前旒之䆳讜直具聞訏謨大契於淵衷超拜宜先于多
士眷中山之襟帶控朔部之咽喉出殿大邦副朝廷之
重寄兼持從槖為儒者之至榮佇觀功業之隆别被倚
毗之任某頃緣趨佐最荷知憐方大厦之賀成阻賓閎
之展慶傾頌之至叙述奚殚
賀河間帥吳述古遷職再任啟
伏審光奉睿恩榮遷峻職併昭異數原任雄藩伏惟慶
抃恭以某官璞玉凝姿桂林挺秀世濟䕫龍之盛美並
逢堯舜之昌期服禁職於西清久持從槖暢天威於北
道倚若長城比上囊封丐閑琳館輿議固難於擇代聖
心方切於懋功寵陞祕殿之名仍緫中權之重載惟雅
望竦動羣瞻出鎮大邦雖上觀於遠略入参庶政已屬
望於宗工諒倚席之未温即賜環而促召坐開材館方
嗣立於規模手斡化鈞竚一新於陶冶某猥慚疲鈍獲
托帡幪欣聞成命之傳彌切懦心之慶其為鼓舞未易
殚陳
與知建州魏侍御啟
一别台符屢移歲籥霜臺峻極敢通候問之儀治閫迢
遥第切傾依之愫遐想鎮臨之暇茂膺戩榖之祥伏以
某官天骨韜竒神鋒擢秀富淵源之奥學早决賢科挺
巖壑之英姿素高多士剛毅有敢言之氣特逹推獨立
之風顧中外之洊更豈超騰之可後鄱陽布治敦愷悌
以宜民閩郡承流尚威稜而警俗調和有術寬猛適中
豈容卧治之優行奉追鋒之召某崦嵫遲暮蒲柳衰殘
比觧印於湖南復易麾於浙右方祈嚴召入覲中宸言
瞻數仞之墻阻陪賓謁遠貢十行之札冐凟記曹春序
應期陽和在候願護節宣之術永綏福禄之宜
賀趙相除左僕射啟
伏審光膺中制進陟上台隆體貎於一時大勲勞於百
辟神祗助順華夏交驩恭以某官識造幾微氣函剛大
智勇獨推為人傑文武兼禀於天資屬上聖之作興踐
要途而遍履疇濟中興之運蚤膺爰立之求會逆種之
嘯凶引鋒車而逼境謀臣猛將遲回懷不斷之疑讜論
嘉謨慷慨决親征之策敵兵宵遁邊境塵清破蔡之功
孰先裴令却秦之戰無出謝公已懋元勲冠冡司而渙
號佇頒顯冊面槐位以尊賢某聧别累年瞻依有素雖
衰遲暮景阻陪振鷺之游而沐浴餘波幸遂潜魚之志
永言欣幸曷盡敷宣
賀知越州綦内翰啟
伏審光膺睿旨出鎮帥藩郵傳所聞士夫胥悦竊惟慶
抃伏以某官量澄玉海學富金籯蔚為學者之師夙擅
儒林之秀玉堂金馬久煩摛藻之才皂蓋朱轓暫付承
流之寄載惟雅望播在羣僉誦銅梁劔閣之辭蓋一時
之竒作惟鳳閣鸞臺之詔誠萬目之具瞻某託契有年
索居浸久棲遲陋巷悵竿牘之未修眷戀綈袍辱緘縢
之寵逮永言感佩曷罄敷陳
賀新知台州曹大卿啟
伏審申命嚴宸領麾便郡除音所逮輿論僉諧伏以某
官廸德忱恂抱材通敏承勲德光華之胄蚤著令名歴
中外繁劇之除亟登顯仕擢参天府之治進聯卿寺之
班惟浙部之要邦有丹邱之福地爰資宿望綏撫黎民
佇聞召節之頒入簉鴛行之近式符輿議益展大猷某
一别風儀寖更歲月兹有親仁之便預深仰德之誠欣
抃良深敷陳罔既
賀周中丞知秀州啟
伏審光奉宸綸榮分郡寄涓辰協吉視事宣風伏以某
官氣禀中和道涵方大出際艱難之會蚤膺旒扆之知
眷自郎曹擢居言路剛風勁節素傾朝野之心正色直
言屢落姦邪之膽去同汲黯寧薄淮陽居異子牟不遥
魏闕行奉紫泥之召遄歸玉筍之班益懋遠猷用符輿
望某辱知有素為别累年欣聞開府之初彌甚周邦之
喜限拘職守阻造門闌祝頌良深喻言罔既
賀郭節使加檢校少傅啟
伏審黼座對揚被九重之厚眷宸廷頒命陞亞傅之崇
資仍易鎮於雄藩畀寵還於舊治除音所至輿論均驩
伏以某官學洞孫吳才兼寇鄧山西氣概素高破敵之
竒功嶺外威名世有征蠻之異績出則分符於邊閫入
則帥兵於殿廬鴈門騰來暮之謠瓦橋有去思之念自
守四明之奥壤屹當北敵之要衝增秩賜金聊慰借留
之望建牙植纛益彰重外之光某追伏海山阻趨賓仞
永言欣抃罔罄敷宣
謝趙都運啟
承乏湘南方懼黜幽之典分符浙右遽叨易地之恩靦
面弗勝汗顔增愧伏念某家傳朴學世貫寒鄉親逢睿
智之作興濫逐英賢而進用一塵樞府本兵無經遠之
謀再秉洪鈞佐國乏贊元之業荷聖明之全度保顛躓
之餘生惟會府之劇繁豈衰遲之可辦已抗章而懇避
丐閑退以歸休此蓋某官德量兼容仁襟汎愛綈袍興
念不忘故舊之情鄰壤相依每借揄揚之助肆令駑鈍
仰玷龍光感佩良深敷陳罔既
賀張参政福州到任啟
伏審榮奉宸恩移鎮七閩之壤肇開幕府俯臨八郡之
民凡預朋僚率同欣慰伏惟某官學通倫類識造本原
醖藉如張曲江聞望同孔北海誠心接物極高明而道
中庸厚德鎮浮先噐識而後文藝晚陪興運自結主知
徧歴清華亟登丞弼聲猷彌著德業愈隆載惟東粤之
區比苦潢池之盗屬兹綏靖半已凋殘如脱沉疴未絶
呻吟之苦若保赤子宜推鞠育之恩廼屈大臣往宣至
意雖路門之勸講允頼真儒顧棠境之拊循尤資良牧
纔及下車之始已聞歌袴之謠上寬宵旰之憂下慰簮
纓之望某行年老矣報國蔑然欣承綸綍之頒媿後緘
縢之賀敢煩記室先枉教函感佩良深喻言罔既
賀胡樞密啟
伏審光膺睿渥擢任洪樞朝廷得人翕爾一時之慶俊
傑在位聳然四海之瞻恭以某官學洞三才智周萬變
際風雲而摛藻蔚為王國之華依日月以蜚英迥出廷
臣之右自躋榮於法從益簡在於宸衷越陞右府之嚴
仰贊聖謨之密豈特受成於將帥又將制勝於邊陲經
武本兵已宣威於遠服代天理物行進位於洪鈞某晚
幸披風夙嘗託契崦嵫暮景方待盡於山林槎枿餘生
亦並霑於膏澤厚德不遺於閑退高風念及於衰殘忻
幸良深敷宣罔既
