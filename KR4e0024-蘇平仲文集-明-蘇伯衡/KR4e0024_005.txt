蘇平仲文集卷之五
序
說齋先生文粹序
朱自濓溪周子河南程子倡明性理號爲道學遞相傳受至乾
道淳熙間紫陽朱子廣漢張子東萊吕子鼎立於一時而東南
學者翕然宗之說齋唐公出乎其時又與吕子同居于婺而獨
尚經制之學真可謂特起者矣而豈立異哉尚論道統由周程
等而上之至孔孟由孔孟等而上之至三王又等而上之至于
五帝經制者二帝三王之治迹也聞之曰治本於道道本於心得
其心與道而後其治可得而言則經制性理固自相爲表裏者
也苟從事性理而經制弗講焉不幾於有体而無用乎公之尚
之也有不能巳者矣立異云乎哉公與其父侍御史堯封其兄
饒州教授仲温樂平主簿仲義皆紹興名進士家庭之間自相
師友不惟史學絶精而尤邃於諸經自謂不專主一說不務爲
苟同隱之於心稽之於聖人合者取之疑者闕之又謂三代治
法悉載于經灼可見諸行事後世以空言視之所以治不如古
此其志爲何如哉天文地理王覇兵農禮樂刑政侌昜度數郊
廣學校井野畿疆莫不窮探力索於遺編之中而會通其故不
啻若身親見之上下古今和齊斟酌之以綜世變精粗本末兼
該並舉其所造又何如哉使得志而大行焉舉帝王之大經大
法於千載之後輔成一王之治俾天下之人復覩唐虞三代之
盛夫何難之有然天性廉直利不能回勢不能撓忤物既多謗
讟攸歸仕未通顯而遽自引退其欲發而措之事業者僅推而
托之論述此君子之所以追恨而深惜者也所著書六經觧百
五十卷九經發題經史難荅孝經觧愚書各一卷諸史精義百
卷帝王經世圖譜十卷乾道秘府群書新錄八十三卷天文地
理詳辯各三卷故事備要詞科雜錄各四卷陸宣公奏議詳觧
十卷說齋文集四十卷今去公垂二百年荐更兵燹行乎世者
惟經世圖譜諸史精義耳其他傳者盖亦無幾矣揚雄有言存
則人亡則書欲求公於公之書而其書又如此不愈大可惜哉
諸孫懷敬爲是極力搜訪得文集焉觀士介所爲序乃重刊本
也以發題愚書足四十卷之數且駢儷之什應用之作居多然
則亦非彙次之舊矣欲采擇爲文粹嘉惠承學則又懼以寡聞
淺見而輒去取犯不韙之罪伯衡曰梁昭明大子統嘗以一人
之見去取秦漢至本朝數千百年諸家之作爲文選矣宋姚鉉
嘗以一人之見去取唐三百年諸家之作爲文粹矣他若文鑑
文類未昜枚舉至於昌黎之文自謂約六經之旨孰得去取之
而公嘗掇取二十六篇爲韓子今是舉也猶是意也奚爲而不
可使是集出則公之學術庶亦粗足表見後公而作者有志於
學而無從見其書一旦得而見之豈不深可藉而若獲栱壁哉
於是懷敬採擇論議記序書銘奏議襍著舘職策一百五十四
首釐爲十卷其發題愚書則寘于前詞科仍列于後合十五卷
不鄙以序見屬伯衡晚陋何足以知公竊嘉懷敬不墜其家學
喜承學之士得有所考故不辭而書之且以見公特起於流俗
之中絶學之後所藴之精徵所造之高妙不盡在是猶愈於槩
乎無徵云爾
張潞國詩集序
故元翰林學士承旨嶺北行省平章政事致仕潞國張公既薨
之十一年其方外友北山上人槖其詩來南京属前靈隱住山
見心復襌師類次之將刻以傳會伯衡自金華召至乃請爲之
序伯衡曩在史局讀公之傳念其詩文莫之收拾久且軼墜嘗
竊歎焉則今於北山之請也其能以不敏辭乎夫文辭之盛衰
固囿於世運而世運之盛衰亦於文辭焉見之然則誦其詩而
欲知其人可不尚論其世乎昔元起朔方有天下至元貞大德
而盛莫加焉公之生也適際其時其所鍾者粹矣其言之昌也
有以哉然而羈窮不偶留滯江湖之表詠歌寂寞之濱幾五十
年至正初始用薦者通朝籍至是而昔之耇老凋謝殆且盡矣
由國子助教八轉拜翰林承旨遂擅文章之柄而雄視乎天下
斯文之未泯實有頼焉而孰知夫飬之也厚而用之也不亟是
以其望實如彼之暴著也豈僥倖於一旦坐致顯融者所可同日
語哉自公居翰林國事日非疆圍日蹙故其鋪張帝載黼黻王
度之什既與清廟我將之頌鹿鳴鳬鷖之雅比隆至於緣情托
物發爲聲歌顧於匪風下泉有取焉方鳴其盛而遽履其衰不
亦悲乎夫何天不㥿遺而公云亡公亡不獨詩亡而元尋亦亡
矣文章世運固迭爲盛衰者與抑觀漢唐以来凡以文鳴者際
乎天地之運之盛也其制𫐠乃有治古之風逮夫光嶽分裂皆
靡然若緒風之泛弱卉不有作者不能自振焉今公晚年之作
雖當運去祚移之際其情舒而不迫其氣淳而不散其言蕳以
壯和以平猶之盛年也其然非其中有不隨世轉移者存然乎
不謂之作者可乎則其詩誠不宜無傳也公平生寓情詩酒所
作至多而不自惜掇其遺尚五百餘篇皆可垂憲来學者公無
子一女亦先卒其薨也卜地燕京城南而安厝之北山之力居
多北山廬陵人受業衡之福巖寺遊燕京三十年雖佛之徒而
喜從吾儒者遊與公交最善今老矣而圖公之不朽者甚䔍視
惠勤之於六一居士庶幾無愧也己伯衡之會試禮部也公寔
同知貢舉得所對策嘆賞不寘同事者以其言切直黜之公争
之不得每與歐陽文公言之以爲恨而文公以語伯衡雖不獲
綴公門生之未而公亦伯衡之知巳者矣執筆序公之詩於改
土之後俯仰今昔泫然久之
申屠先生詩集序
申屠君以詩鳴元統至正時其藁既多類皆放失於兵燹之間
幸而流傳於好事者十猶二三其子徵極力收拾盖自君没後
十二年始克彙次成集以授余求序其端余聞君自總丱知學
即善記覧工辭章號稱雋才時出爲歌詩先輩争下之而君不
自足也延祐問故侍講黃公筮仕于其州遂委巳事焉侍講文
詞爲世楷模然剛中少容從之遊者鮮克當其意而獨器重君
悉授以心法他從遊不得者君盡得之而君又能因侍講之言
以治經之餘力力追古之作者於是君之詩與年日進沛然莫
禦而其聲光勃然而起炳然而不可遏時之名能詩者風斯下
矣祕卿逹兼善外史張伯雨至謂侍講之有君也猶吾祖文忠
公之有黃山谷陳后山其取重縉紳間如此哉始余謁伯雨於
杭之開元宫伯雨以君和其詩三章示余私心慕焉及君來爲
經師吾鄉校遂獲與之交自是或歲一再見或間歲一見見必
以文字爲娛樂海㝢變故以來出處不同山川間之思見其人
邈乎不可即矣此余歸自江東過其舊遊之處輒爲之腹痛問
見其遺篇翰伏讀數過不自休而不能無九原可作之歎則余
於徵之請其能巳於言乎昔者浦陽方先生韶父括吳贊府善
父粤謝軍諮臯父皆以古詩人自任東南之士翕然師尊之論
者獨推侍講爲得其宗而君侍講之世嫡也則其所諸亦可㮣
見矣余復河言哉竊獨慨君生長文明之代才高而學贍使其
與一時鴻生望士文學侍從之臣通籍著庭之間鎔金鑄辭作
爲雅頌播爲歌咏以鋪張太平雍熙之盛豈不優爲之然年踰
四十再舉于鄉始以春秋乙榜棲遟學校幾十五年未及改官
而運去物政愁居惕處曾不數年竟以不幸死矣今其詩之見
于集中者多黍離麥秀之音則其志不亦可哀乎尚幸有子若
徵寶其遺藁世其家學足以慰君于地下云爾此余所爲撫卷
不自知悲喜之交集也君諱性字彦德申屠氏越諸暨人
㓗庵集序
㓗庵集詩文若干首平陽孔子升先生之所作門人同邑林與
直敬伯之所彙次也敬伯以告余曰先生志於立德者也立功
且非其志而况於言乎然而先生由進士科出身雖不蘄以文
辭名世而求文辭者則固以先生爲首矣則先生雖欲不𫐠作
烏得而不𫐠作嘗聞諸先生文章非應用應用非文章此至論
也凡吾之所作亦應用云爾吾敢自謂文哉以故先生雖爲文
未嘗留藁子弟門人間私錄之亦不多也先生既棄代其子謜
屬與直類粹爲捌卷附以詩四卷因先生自號題曰㓗庵集一
二同志將鏤版以永其傳敢請爲之序余取而讀之理到矣氣
昌矣意精矣辭逹矣典則而嚴謹温純而整峻該洽而非綴緝
明白而非淺近不粉飾而華彩不鍛鍊而光輝古之有德必有
言者盖如此尚論文章何以加諸至於詩則出於性情而不窘
於畦町有優游詠嘆之思風雅騷些之遺而先生自視塪然何
哉豈不以世之爲文者於學無所聞於道無所得險澁其語以
爲竒僻怪其字以爲古隠晦其意以爲深突兀其体以爲高而
流俗之所尚也先生則不出乎是自意不足以追世好而云然
也歟嗟于文辭之陋未有甚於彼者也曾謂先生而爲之乎人
固有却菽粟而進蜆蛤者亦有舍布帛而取&KR1455;毯者苟弗貴先
生之文而惟流俗之所謂文是貴則與是何以異乎夫蜆蛤可
適口而不可療飢&KR1455;毯可悅目而不可禦寒養生則必以菽粟
而不以蜆蛤也卒歲則必以布帛而不以&KR1455;毯也先生之文布
帛也菽粟也世之所不可無人亦不得而弗之貴者也敬伯拳
奉於其遺藁可謂知所貴者矣然則先生之有敬伯不猶楊子
雲之有侯芭也歟先生世系爵里行業詳見墓碑此不重出
陳子上存藁序
子上陳君既没之十有八年余過其里從其子訪其遺藁得詩
文總若干首詩爲四言爲五言爲七言爲古爲樂府爲律爲絶
凡若干卷文爲記爲叙爲銘爲贊爲箴爲䟦凡若干首加詮次
焉釐爲若干卷題曰陳子上存藁俾藏于家叙曰夫所貴乎文
辭者非以言之工而貴之也當理之言斯貴矣其言當理雖其
人無足取君子猶不以人廢言而使之泯没也况其人若子上
者抗特操於亂世臨患難死生禍福而不易其志不汚其身可
謂賢矣而其言也揆諸往哲而有合傳之来世而無愧可使泯
没而無聞乎此余於其遺藁所以不能巳其情也六藝百氏之
言子上無弗學而以求道爲急凡詩文未嘗苟作要其歸不當
於理者盖鮮矣自爲舉于時其所作巳爲流軰雅重金華胡仲
申先生以古學名嘗傲視一世人於文章斳許可獨敬愛子上
而稱之曰能其擢進士也朝之名公鉅人若翰林歐公太常張
公禮部貢公御史吳公助教程公僉謂子上之文宜用之朝廷
施之典冊相與論薦之而子上以親老願取慶元路錄事南還
赴上未二年度時不可爲輒自免去擅兵柄而倔強州郡間者
争欲致子上用之而子上終不爲其用周流東西所在常使人
不知所至未嘗終月淹也最後緫戎其州者必欲脅致之子上
遂棄妻子南至于閩又北至于懷度尋以疾卒于懷慶既卒而
其文亦無能爲收拾者以故平生所作存者止此云鳴呼得其
材於天成其學於巳不獲措諸事業而徒托之𫐠作君子之不
幸也至於𫐠作又多放失不幸抑何甚耶藉非子上所操自足
以暴於世則天下之於子上何從而如之何從而信之此余之
所以重有慨也其友謝復元氏欲率同志鏤板以永其傳力雖
不逮而未嘗忘之其豈不猶余之情歟豫章揭先生伯防稱子
上之文上本選固下獵諸子詩上遡漢魏而齊梁以下弗論可
謂知言矣復何所庸吾喙哉
鄭璞集序
安固高君賓叔才甚優學甚邃長余二十餘年其伯兄則誠甫
又先左司僚友高君於余父執也而辱與爲忘年友今三十年
矣歲之正月會于平陽出其詩文曰鄭璞集者俾爲之序高君
之文根柢六經出入子史詩則淵源風雅沉浸騷選莫不理到
而辭達氣充而韻勝味雋而光㓗余素知而愛慕焉今觀凡在
集者粹然大玉夷玉之質也炳然琬琰珪璧之輝也鏘然璜珩
琚瑀之音也謂之未理之玉人猶疑焉况譬諸巳腊之鼠又孰
信之而名其集曰鄭璞何與思而不得則以問諸高君高君曰
彼以腊鼠而與璞玉同稱亦惟自負太高而巳自高故詞夸詞
夸故實不副實不副故始聞之意其玉也而欲與之市終見之
則鼠也謝而去焉無足怪矣古人之文章大抵出於道德明備
之後是以言立而人信之今世之士屬辭聲韻稍恊則曰我能
詩言語布寘成章則曰我能文此其自大不猶鄭人之於鼠乎
人之視之其有不猶周人之視鄭人之所謂璞乎吾嘗以爲戒
而不敢不務其實此吾集之所以名也而又何疑焉余於是益
歎高君非獨文詞人未昜及其處巳取名尤人之所不敢望先
文忠公曰古之君子其處巳也厚其取名也廉故實浮於名而
人誦其美高君之謂矣然則高君之鄕爲文辭者固多可傳誦
者亦衆而人人獨購求高君之文得其片言隻字心滿志愜而
去豈偶然乎夫文章如良金美玉自有定價固非人所得輕重
然持金玉而欲市者持錢而求市金玉者必有足爲輕重之人
居其間而後欲市者與求市者信而無疑焉今高君求序其詩
文不就可以輕重之人而顧以及余余官位學行無足動人是
非可否無足取信將何以塞請念辱交之久也不敢終辭姑𫐠
其名集之意以爲序覧余序者可無異高君而有所自警矣
鴈山樵唱詩集序
言之精者之謂文詩又文之精者也夫豈易爲哉然古詩三百
篇有出於小夫婦人小夫婦人而可與能則又若無難者是何
歟大序下云乎詩者志之所之也在心爲志發言爲詩有是志
則有是詩譬如天地之間形氣相軋而聲出焉盖莫之爲而爲
者夫何難之有自古詩變而爲選選變而爲律天下之爲詩者
不必皆本乎志騖於茫昧之域窘於聲偶研揣之間取聲之韻
合言之文斯不易矣又况不能積歲月之勞極其材力之所至
而徒模儗以爲工而欲馳騁以盡夫人情物理之妙宜其愈難
哉是故知詩之作在言其志則可謂善於詩者矣孔君顯夫持
所謂鴈山樵唱徵爲之序余閱之累日合古今體八百首托物
以造端比事以見義屬辭以致意發吟風弄月之趣於聲嗟氣
嘆之間大篇短韻雜然泣陳鏗鏘振發而曲折窅如也余乃爲
之嘆曰美哉顯夫之詩也不研揣不模儗不費辭而及乎形容
之妙比興之微人之所難而顯夫獨無難焉苦是者何自而能
之盖顯夫自幼明乎六藝之學兩舉校官皆辭不就其志直欲
取世科以濟世美年二十四得瞶疾既不可有爲於時而又申
之以變故患難則其平生之情歡愉咈悱憂思慷慨觸於物者
宜有以昌其詩而發焉則豈非所謂本於志哉人固有困於疾
而名於世者若張藉之於詩是巳今顯夫雖以瞶而志不獲申
其詩豈遂泯滅而不傳乎是用語顯夫曰子無自附於樵唱世
將有来而陳之者矣顯夫名克烈先聖五十五代孫今居平陽
平陽有山曰南鴈碭顯夫嘗隱其間故以名其集云
鄭叔文字序
人之類衆矣不可以無别也故爲之名焉又從而爲之字焉名
字者人之所以自别於衆人亦使以識别乎我者也然而衆人
之中有聖人焉有賢人焉聖人賢人之於衆人其具耳目口鼻
手足之形與夫飲食衣服動静語默之節無以異也其所以爲
聖爲賢而傑然異乎衆者德業而巳矣名字之不立欲自别於
人之類且猶不可得而况德業其可以不立乎是故務以德業
自别者果有以異於人者也務以名字自别者非果有以異於
人者也世之學者無不慕聖賢之異於衆人者而於名字則知
所以自别而於德業則不知所以自别是猶不兑爲衆人也何
以别於人哉是故善學者不汲汲於名與字之美而汲汲於德
與業之崇浦江鄭彬叔文來徵字序余思夫古者冠而後字之
字之所以責之以成人之道也則字之於人也亦重矣知所以
重字則知所以重身知所以重身則叔文之徵序豈直求美於
名字之間者哉乃告之曰物相襍而適均之謂彬故其字一從
文從武人也或文有餘而武不足或武有餘而文不足謂之適
均可乎不可也或偏於剛而不以柔克或偏於柔而不以剛克
謂之適均可乎不可也或質之勝而流於野或文之勝而流於
史謂之適均可乎不可也其必勉焉損其過增益其未至使可
文可武知柔知剛不野不史夫然後適均而可謂之成人也巳
雖群於衆人之中而衆人莫不推尊之以爲出乎其類也巳此
謂不以名字别其身而以德業别其身其爲自别也至矣夫叔
文義門之秀妙年而好學多能而善詩於予有世契予故以是
致愛助之意於戲叔文亦在勖之而巳
王生子文字序
深溪王生間謁余請曰小子名江字子文願先生爲著說使知
所勉乃告之曰天下之至文孰有加於水乎水行地中海爲鉅
江次之江出岷山歴瞿唐過灔澦下三峽合漢沔并沅湘呑彭
蠡以趨于海而軋之排之鼓之梗之逆之迫之受之觸之沮之
激之而爲湍爲灘爲波爲瀨爲旋爲淪爲漪爲漣爲濤爲瀾而
或蹙或舒或亂或縈或徐或疾或衡或縱或仰或昂或大或細
而如雲如霧如縠如帶如輪如洄如沫如鱗如𦦨如簾而天下
之文悉備矣然何莫非自然也哉惟其自然此天下之至文必
歸諸水也嗟夫大凡物之有文者孰不出于自然獨水乎哉是
故日月星辰雲霞煙霏河漢虹霓天之文也山林川澤丘陵原
隰城郭道路草木鳥獸地之文也君臣父子夫婦長幼郊廟朝
廷禮樂刑政冠婚喪祭蒐狩飲射朝聘會同人之文也而莫非
天下之至文也夫是以可以觀時變可以化成天下其在人也
則堯之文思舜之文明禹之文命文王周公孔子之所以爲文
此文也其在經也則易之卦爻辭象書之典謨訓誥誓命詩之
風雅頌賦比興春秋之賞善罰惡内中華而外四夷此文也不
然則何以經天而緯地凝庶績而禃人極垂訓萬代而爲百王
法式哉古人之所謂文者如此豈辭翰可儗哉奈何後世區區
以辭翰而謂之文耶自夫以辭翰爲文也文之用末矣彼殫一
生之精力從事於其間者音韻之鏗鍧采色之炳煥點畫之嫵
媚則自以爲至文矣而烏在爲文也嗟夫文而止于辭翰而巳
則世何貴焉而於世抑何𥙷焉音韻鏗鍧而足以爲文也則文
又何難焉采色炳煥而足以爲文也則文又何難焉點畫嫵媚
而足以爲文也則文又何難焉此之謂文其去文也不巳遠乎
今生之家以孝義稱閑家有則也執禮有節也處事有倫也接
物有儀也內外有辯也尊卑有序也親疎有恩也質文有宜也
亦可謂文焉乎矣生耳濡目染日引月長周還進退唯諾步趨
升降俯仰馴雅詳愼可觀可喜亦旣異乎區區以辭翰爲文者
矣誠能聞由聖賢之訓耕耨詩書之圃游泳道德之涯歸宿仁
義之奥䆒極天人之藴成就文武之材出爲邦家之光則天下
之至文不在水而在生矣余嘗病夫世之人溺於辭翰故以此
爲生告尚念之也乎哉尚勖之也乎哉
宗元常字序
爽口之味有水草小虫蜩范蚳蛙野果之實然人情有嗜有不
嗜至於豹之䏩猩之唇封熊之蹯則極味之珍異矣然非可常
致以給朝夕之湏可常致以給朝夕之湏者而人性無不嗜惟
稲梁黍稷魚肉𬞞菓而巳是故稻梁黍稷魚肉𬞞菓謂之常食
輕暖之物有紗縠罽褐狐貉羔羊之皮然上俗有宜有不宜至
於雉頭之裘火鼠之布鮫人之綃則極物之珍異矣然非可常
致以禦寒暑之變可常致以禦寒暑之變者而土俗無不宜維
絺綌吉貝絮纊繒帛而巳是故絺綌吉貝絮纊繒帛謂之常服
常也者人所資以爲飬生之具不可一日缺者也故自生民以
來食焉而昜稻粱黍稷魚肉𬞞菓服焉而易絺綌吉貝絮纊繪
帛未之有能焉於戲豈惟服食然哉三代而降九流百家之說
並起可以喜可以愕可以眩世可以駭俗可以動萬乘亦已衆
矣而獨堯舜禹湯文武周公孔子孟軻者謂之常道是則人所
資以爲人不可一日而缺者惟聖人之道而已盖具於人心者
有五曰仁曰義曰禮曰智曰信接於人身者有五曰君臣曰父
子曰夫婦曰長幼曰朋友仁也義也禮也智也信也人之常性
也君臣也父子也夫婦也長幼也朋友也人之常倫也而皆天
地之常經也夫聖人設教豈有術以強人哉不過爲之度量品
節使賢者智者無此之過愚者不肖者無此之不及云爾故聖
人之訓布在六經其爲言也婦人小子可與知焉其爲行也婦
人小子可與能焉及其至也與天地參彼九流百家之說非不
衆且譁也非不竒且異也而亘萬世莫此之能易焉於戲此所
以爲常道也歟哉人之所資而不可一日缺盖有甚於常食常
服者矣何也常食之缺飢而止爾常服之缺寒而止爾若常道
缺則胥爲禽獸夷狄也巳而世之人以常食示之曰日用不可
缺皆曰不可缺也以常服示之曰日用不可缺亦曰不可缺也
以常道示之曰日用不可缺皆不之信也故予之服食無不取
而道之常道鮮或從於戲其亦不思而已矣苟思常道之去則
禽獸夷狄之歸其於資聖人之道也豈不甚於資服食之爲乎
而常經不明焉者寡矣雖然道豈若服食待外求哉善學者反
諸身求諸心而巳矣操之而無使之騖於高虚也廓之而無使
之局於陋小也治之而無使之溺於怠荒也攝之而使之無躁
也安之而使之無動也振之而常使之參前倚衡也造次顛沛
主乎敬也視聽言動由乎禮也喜怒哀樂稽乎中也自強不息
法乎天也夙興夜寐顯晦無貳也生死以之終始如一也則庶
幾乎其有常德而無患乎其爲常人也宗氏子經其字元常而
伯衡不令不足爲之辭然伯衡於經爲中表兄弟且愛其質粹
嘉其知學而望其嫓美前哲不有以告之非詛也故作字說以
貽之
王子成傳後序
子成初用父蔭𥙷征官歴嘉興之沙渚吳興之南潯由南潯廷
廣濟庫子成平居不事事里中子揶揄之然其所居官類皆日
夜持籌與商賈較錙銖而廣濟尤號繁劇前後以乾没逋負奪
其官破其家者相隨屬也子成在沙渚南潯率月有羡餘在廣
癠至終更無毫髮事罥吏議里中子乃大慚曰始吾以王君爲
不事事者吾乃今知王君非固不事事者當子成在南潯時廣
德寇䧟吳興吳興吏無大小皆鼠竄子成獨不竄江浙行中書
參政脫脫統軍平吴興子成率里胥奔走供給不懈參政便宜
欲超迁子成子成謝曰無功徼賞非小人之心也參政曰寇至
不去軍實不乏非功而何子成曰是瑣瑣者安足齒錄於是參
政不復進其秩是歲至正十三年也子成後秩滿遂得慶元路
錄事判官時方國珍爲行省左丞分治于慶元子成自度與左
丞決不合乃不上更着短布衣以自隱亡何國家取浙東郡
將辟子成自佐使者凡再返子成送使者曰爲我謝元帥属時
多故幕府不有異材不足與共濟我素迂加以衰老即強爲元
帥起無益萬分豪幸勿復来郡將知其志亦不敢屈也子成今
年幾七十雖𬞞食不給而未嘗輒有求於人時時出入里巷間
遇知巳輒留留輒飲飲輒醉醉便拂衣竟去賢士大夫以此皆
延頸慕交之而鎮撫袁仁譚濟敬重子成特至嘗用比丈人行
非獨以其齒也童冀作子成傳亟稱子成盖安分者至於其歷
履則不暇書余故得取爲後序云
送歐陽公輔序
故大司徒楚國歐陽文公起自休致拜翰長之明年伯衡舉進
士至燕因得拜公于崇政里第退復得與公之孫公輔遊公輔
生長伯衡一年聦敏未之或先朝夕綜理家政裁荅書䟽賓禮
門客間則讀書爲文不遑頃刻自逸伯衡見之未嘗不羡且愧
也别公輔南歸未幾而兵興出處之不知且十有六年國家
底定燕冀公輔來南復相見乃知公輔積官至中書左司都事
而於當世之故益熟矣嘗與之論元社之所以屋雖天命而致
之豈不由人乎哉天曆元統以來海内無事士大夫安富貴而
飬功名職于郡縣者以將迎爲要以依違爲賢以漁獵爲務而
司憲度者亦皆保其禄位顧其妻子類欲樹私恩爲自完之計
其低佪澁縮苟且歲月不以是是非非爲意者則號識大體而
尤見重上下相蒙政以賄成馴至至正間變起意外而遂莫之
支焉然則其亡也天耶人耶必有以辯之矣於戲公輔眞知言
哉今年春公輔采史家事自北平山東還而陕西按察僉事之
命下且行欲得一言爲贈伯衡竊謂君子之爲國也猶醫師之
治病也今夫貌之瘠肥氣之虚實病之深淺凢爲醫者舉知之
而不能療療之而不能巳則由其不知病之所在與夫治夫其
方藥之不得其良也有醫師焉切脉而灼知其病治之有方投
之良藥固不待煎洗割觧而愈矣曾謂爲國而異是乎
聖天子起民間混一四海慨然思革前代之弊於是蕳拔人材
分布郡邑而寘諸風憲則其尤者也而吾公輔與焉公輔侍文
公自蚤歲所接識皆朝之耇老成人所聞皆康時之略所學乃
聖賢之道而又飬之以歲月習之以世故迹其言論譬諸醫師
盖不惟素蓄良方善藥抑亦知病之所在矣雖以之爲國無難
也而况一道乎書曰商谷靡靡利口惟賢餘風未殄君其戒哉
夫君陳尹東郊時殷之爲周久矣而其言且如此矧今秦雍内
附未久也則向之吏習庸鉅知不有存焉者乎申明德意作
新之伯衡於公輔有望焉
送陳季明序
宜城陳君季明與余同舉于鄕同試于禮部丈同爲校官江東
中更喪亂不相見且十餘年季明仕皇朝由湖廣按察照磨
轉江西知事入爲大理評事陞刑部郎官會余以非材列官胄
監乃復集處暇日過從䔍叙舊好盖二年于兹矣今季明以特
旨出爲江西左右司郎中過余言别以謂當時同舉之士兩牓
凢四十人不啻今亡者過半存者又散處四方得在同朝情洽
而誼隆吾二人者而巳吾今又當遠去子烏得無言乎噫群於
天地萬物之中而吾幸而爲人豈若河鼠然足乎滿腹斯巳也
凢民之肌寒曰於我衣食争闘曰於我曲直顓蒙愚騃困悴鰥
恫曰於我開導撫恤秦人之肥無以異於越人之肥秦人之瘠
無以異於越人之瘠而秦越之肥瘠與巳之肥瘠何異哉學焉
而兼濟之爲務此君子之所以汲汲也君子之學可以兼濟矣
不處富貴之位不操尺寸之柄雖欲推而加諸四海得乎然冨
貴之位尺寸之柄國家之名器也求之而不可得得之而不
能有行可勝計哉於戲求之不得命也得之不能行才不足志
不立則然也才不足者次之志不立者煦煦以希合于于以取
容臨利害禍福僅若毫髮則耳目熒於視聽手足失其舉措噤
而不敢吐氣矣人也比肩而立何𥙷於斯世斯民也余觀季明
在秋官讞鞠詳允遇事慷慨不少阿懾可謂處其位操其柄而
才兼焉者矣雖康濟海内殆無難焉況江右湖山數千里之間
乎今參政江西實惟滕公識大體而可大受季明行哉余見賓
主之相得而言聽計從矣余知彼民庶乎其有瘳矣季明行哉
余復何言哉
送王彦和赴北平省檢校序
括於故宋時其士起閭左而位公卿者比比有焉尚論其學術
操履之正則未有如給事王公者也高門大閈是不一姓觀其
子孫更八九世尚克守其先業亦惟王氏而巳豈非有德者必
有後也與哉吾友彦和又王氏子孫之穎然出者也彦和儀榘
甚偉於書無所不讀自幼以博問強記名閭里間里巷之士彦
和視之若無人弱冠偕其兄彦中試于鄉不中即棄去作爲古
歌詩雜文長老咸推讓焉給事公之夫人實東陽郭氏於我曾
祖妣爲女弟而余又與彦中文詞同考試領薦以故彦和友余
最厚自余辱交彦和於今十七年矣其聚首日久而情洽惟余
侍寓括之歲及彦和丁外艱之歲及此年爲然然今春彦和以
議禮被徵而起尋承詔入史局繤脩元史余忝教諸生上庠
縻於職業雖歴三時相與考德問業亦不能數數也比史成上
奏彦和方謀歸飬而北平之命下矣九交遊皆喜其自此升而
非彦和所樂也盖彦和有别業在堰上樹藝畜牧足以具甘滑
豐柔爲太夫人之奉且其地並大溪一水自龍泉南來道其門
一水自松陽西來繞其廬合流蛇行而去四面層峯疊壁秩若
屏障有脩竹千百箇如碧雲蒼雪又多松檜櫧楠大者且十許
圍而薈蔚中禽鳥自鳴自止朝霞夕靄倏吐而忽歛漁歌樵唱
雜然起於莾蒼間奉親讀書之隙徘徊臨眺日賞日勝信乎有
足樂者余嘗僑焉且歲率六七夢至其處而况彦和若之何其
能忘情也雖然彦和以聰明傑特之資又從而逸之於山林久
焉飬之以底于成固將昌王氏也昌王氏固終使逢其時得其
位推所學而行之也彦和雖欲終隱得乎是故人之處天也其
出亦天也處而身以脩出而道大行則存乎人而皆所以奉乎
天也君子之生於斯世也亦惟奉天以周旋而巳吾何所容乎
心哉高君季迪率朝之搢紳賦詩以華其行余親且故敢序其
首簡以奪彦扣之志云
送陳伯柔序
伯衡弱冠讀虎文靖公送陳伯柔遊金陵序見其稱陳君超邁
不群慨然有志程伯子之學心竊異之後十有七年忝被徵来
南京適陳君官中書典籖始得胥會於是君齒長二十四年旦
至南京已一年不以伯衡晚至後生辱與爲忘年交乃知君爲
吳文正公之高弟弟子其學䔍實而閡博其文融暢而淵永信
乎稱其人焉旣而出佐諸暨承兵革之餘而能不大聲色以舉
庶務耄倪有所攸頼於戲明體而適用陳君其庶幾乎哉君在
諸暨且滿三載以例来朝吏部疇其庸用進秩之律將超遷之
而君引年辭歸禮部以議禮留之又辭翰林以舘職薦之又辭
執政矜其志不欲重煩以政乃聞諸天子俾歸田里以
彰朝廷佚老之意時之大夫士莫不高其風而伯衡深有望
焉君臨川人也臨川陸文安公鄉郡也昔文安與朱文公並起
於一時其自任以聖賢之道則同而其學有不同焉者雖以鵝
湖白鹿有會終莫能定于一其後文公之學天下咸宗師之而
文安之學獨行於臨川四明番昜自夫前代設科取士一用文
公之說學者往往徇時以希寵而文安之學雖三郡之士亦莫
之或講矣先儒有云文公以道問學爲主文安以尊德性爲主
夫道問學尊德性二者如之何其可偏廢也則文安之學豈不
在所當講乎是以文正學統學基之篇作焉去短集長眞知允
蹈亦惟後來是望陳君生文安之鄉登文正之門有志乎程伯
子之學師友淵源之所自固習聞而素講者也觀其進不苟同
退不苟異其學之所至豈不較然矣乎我國家方建學立師
丕變士習然則推所承傳者以淑諸人君安得苟辭哉伯衡辱
交最深故於君之歸也不以衆人之高之者爲君羡竊以鄉學
有不可廢者致属望焉
送胡先生還金華序
前年秋伯衡以非材沗教成均會許先生爲大司成相與甚親
且樂也未數月而張君孟兼亦來爲學錄吾三人者婺人也人
巳愛慕婺多士友矣及詔書招延儒臣纂脩元史而宋先生
以前起居注來胡先生以前郡博士繼來王先生以漳州通守
又繼來相見益親且樂三人者亦婺人也人皆謂婺信多士友
而伯衡與諸先生亦自慶夫會合之盛焉夫士君子出而䆠遊
其所至之處一旦遇夫同郡邑冄里之人爲樂固無以加也而
况於其所遇者有親戚之子有同門之雅又皆以文字爲&KR1348;業
議論沾儒翰墨輝暎有相觀相長之道其樂何可量哉許先生
歸且踰年今史書告成胡先生復引年固辭而歸則於伯衡私
心如之何其不慊然也雖然尚論東南文獻之邦未有先於吾
婺者也其人材之衆學術之懿盖自昔然矣柰何比年迫於公
私之多故非其父兄之甚賢教有所不睱非其子弟有超卓之
才傑特之見不能終學者亦多矣他日求士於婺萬一如求釜
錡錢鎛刀斧於鐵爐步則豈不大可愧乎伯衡竊懼焉幸而教
于鄉閭若古之所謂父師少師者有許先生乃今胡先生又歸
推夙傳於先正者以淑之二三子薰蒸而成就夫何難焉則人
材秀出足爲邦家之光猶及見之其樂又可量哉此伯衡於先
生之歸始則傔然而更以喜也昔仲尼念吾黨小子之狂蕳於
是乎歸而裁之今二先生固不敢自同仲尼然二先生學仲尼
者也仲尼之於魯二先生之於婺其爲父母之邦同也而婺亦
伯衡父母邦也則以仲尼之所以造魯諸生者而造婺之諸生
不惟二先生是望而望之誰哉先生歸會許先生于四賢精舍
幸爲伯衡謝焉
送譚鎮撫調平陽序
都指揮使徐公以平陽岸大海内與南閩接壌外連日本諸蕃
雖宿重兵而守將不足以任折衝既蕳千夫長之材者往代之
復命鎮撫譚侯濟翁往佐焉聞命之日濟翁方與吾黨之士就
謁胡先生金華山中胡先生方刲羊豕備酒醴相燕勞酒行而
報至濟翁命焉竟歸滿坐咸憮然不懌曰譚侯其遂去我等矣
自今我等當誰慰藉哉竟酒無一人醉者嗟乎文武士之異趣
久矣求其相能且不可得尚何相戚之望乎今吾黨顧於濟翁
如此夫豈不以於濟翁而復見折節下士之風哉盖余之留京
師也聞方今藩翰惟浙東諸大將能忘勢以禮天下之士而平
章李公左丞林公指揮徐公夏公貴表勵焉余恒欿然以不得
趨其下風爲憾暨辭免編摩之職来歸則李公林公皆徵入
朝徐公夏公皆移鎮錢塘所見克紹其風猷而士譽翕然歸之
者上則長師朱君下則鎮撫表仁仲及吾濟翁皆其人也而幸
托交焉濟翁暇日過余升堂即席必譲周旋必度語諾必謹相
接以文而相與以誠始余見之意其新交際適然耳既而其後
交際皆然今且四五年朝夕聚首其交際未嘗不然過相規也
疑相質也急相賙也喜相慶也有無相通也患難相恤也疾病
相憂也歲時必蹐吾門拜吾親而時致異味奉焉曰而之親猶
我之親也陳酒殽召故舊必及吾兄弟焉曰而之兄弟猶我之
兄弟也托姻聮於吾而以空乏叩其門必有以賑焉曰而之親
戚猶我之親戚也四方俊乂遊吾土而知吾者禮之惟恐不至
焉曰而之朋友猶我之朋友也嗟乎無所肖似若余豈足言士
哉而濟翁禮貌之乃爾則其於鴻生魁彦可知巳且濟翁友余
於里居家食之日固知其不能延譽而使之增重于時於是從
而禮貌焉則凢濟翁之交際豈要名譽而借助聲勢哉夫亦志
乎道而巳矣豈易得哉而今又當别去則於濟翁之别也豈不
異於人之别歟兹吾黨所爲眷眷者耶濟翁之美衆矣余獨表
其一節以告平陽之士尚聞其風聲争磨冶洗滌以求交於濟
翁而無㮣視爲武弁之流哉先民有云自天子至于庶人未有
不須友以成者濟翁能取友以宏其德噐而增崇其遠大之業
雖當方面而有餘𥙿矣况佐平陽乎此余之所望於濟翁而亦
濟翁之志也若余者則豈足言士抑豈濟翁友哉
送孫太初詩序
建安孫太初爲千戶所照略金華考苐既成將沿牒赴京師長
其所事者朱公率士友賦詩以贊其行不鄙蕪陋授簡請序序
曰李唐之世最重戎幕賓僚之選故夫名士大夫往往托乎其
間位雖未逹而榮如貴仕焉盖主賓相得志意交孚飛書移文
而德威以宣借著草檄而材猷以著謀行計從而功序以立邇
安遠緝而名譽以彰其視俛首州邑處勢䠞蹜如束濕如&KR0979;盭
惟適觖譙讓之避而不得一展布希知用於當世者信若倍蓰
矣則夫榮之豈徒以其職優地峻出幕府而可持旌麾也哉
皇家昭受天命奄甸萬方籍兵守圉若衛若所周于列郡而主
其畫諾者率用儒流雖官名古今異制其職守則猶唐也况唐
之辟舉出于藩翰而今之用舍悉斷自宸衷則其選不愈重
哉苟預在列烏得無榮也自海隅底定畫地統兵以臨制金華
惟署千戶一所其握符之英有若朱公之賢敦詩而說禮忘巳
而下問好謀而從善視古名將盖無愧焉太初乃以時來典其
幕而與之並遊又能參用柔剛不抗不阿持文墨議論而上下
彌縫之笙鏞恊和金玉舂應雍容朝夕之間而疆埸宴然桴鼓
不警尚論今戎府而金華遂最浙東焉則夫主賓之相得志意
之交孚如魚之川泳鳥之雲飛以登厥美視温石之在河陽復
何愧哉是宜朱公於太初之行相引重而不置也矧今自衞以
至于所皆得歲上其賢僚之名迹于朝由是取知鈞軸擢居
華要者比有矣太初行哉駕騄駬而躡空虚友鸞鳳而翔寥廓
余知旦夕間耳太初行哉
