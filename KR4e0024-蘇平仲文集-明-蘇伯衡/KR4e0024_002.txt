蘇平仲文集卷之二
雜著章貢黎諒校正重刊
分野論
分野之說其傳也遠而周禮春秋傳始詳焉春官保章氏以星
土辨九州之地所封封城皆有分星以觀妖祥左氏內傳曰參
爲晉星商主大火外傳曰歲星所在則我有周之分野也此分
野之說見於周禮春秋傳然也至漢地理志言分野乃爲始詳
密謂秦爲東井輿鬼之分野魏爲觜觹參之分野周爲柳七星
張韓爲角亢氐趙爲昴畢燕爲尾箕齊爲危虛魯爲奎婁宋
爲房心衞爲營室東壁楚爲軫翼吳爲斗越爲牽牛婺女而鄭
康成則謂堪與雖有郡國所入度非古數也今其分可言者十
二次之分也星紀吳越也玄枵齊也娵訾衛也降婁魯也大梁
趙也實沈晉也鶉首秦也鶉火周也鶉尾楚也壽星鄭也大火
宋也析木燕也觀乎左氏謂熒惑守心宋景禳其咎實沈爲崇
晉侯受其殃鄭氏謂分野之妖祥圭用客星彗孛之氣以爲象
則驗災祥於星土其法盖古有之不可誣也然而吳越之地南
而星紀則在丑齊之地東而玄枵則在子晉之地亦東而降婁
則在戍東西南北往往相反而不相配是則誠爲可疑者杜預
等注既莫能詳而鄭氏則謂國中之封域於星則有分焉其書
亡矣夫有其書而既亡此後人所以求其說而不得自漢以下
星官史家參之以度數毫分縷析各極其至而十二次分埜相
配之理卒莫有明言之者嗟乎夫豈不以不足言而不言之歟
唐天文志浮圖一行皆以河漢爲言固巳疎遠及賈公彦軰乃
援古昔受封之曰歲星所在之辰其國屬焉以爲證若然則三
代之分埜皆當不同而列國所屬亦必有同焉者矣嘗試論之
分埜視分星古不謂地也地有彼此之不齊而分埜在天則一
定而不易以彼此不齊之地必欲求配於在天十二次整然之
分埜其說之難通也固宜盖天有三垣紫微太微天市是也紫
微太微皆將相輔佐之位而天市下垣則列國星宿之所在其
星東西二十有二宋南海燕南東海徐吳越齊中山九河趙魏
韓楚梁巴蜀秦周晉河間河中曰分野者指列宿所屬之分而
言也鄭氏所謂星土者是也其國在此而星則在彼彼此各不
相配而其爲象未嘗不相屬非地之在北者其分野在天亦居
北地之在南者其分野在天者亦居南也列國之在天下彼此
從衡之不齊猶犬牙然而𣣔以其地之不齊者求合乎在天之
分野之整然者彼此之不相配無足怪者甚者至以天之北極
爲天之首其体及背故有吳北魯東之差其惑甚矣易不云乎
在天成象在地成形水火木金土其形在地者也而天有其五
星焉所謂象者豈惟五星哉凢物莫不皆然矣故夫齊吳燕宋
韓楚周秦魏趙諸國之地地之形也而其星在天象之謂也地
有是形則天有是星天有是星則有是名曰齊吳燕宋韓楚周
秦魏趙列國者非後世有是名而舉以爲分野之名也何以知
其然也徵諸東海南海九河河間河中巴蜀中山有以知之也
東海南海九河河間河中巴蜀中山在天皆爲列星面東海南
海九河河間河中非國中山巴蜀非若諸國之顯也故曰地有
是形則天有是星而分野者指列星所屬而言也或曰若然則
十二次之說將無所徵歟曰十有二次所以驗天運之度數日
躔之次舍此盖古法而曆家之所取證者也因其度數次舍之
所在而妖祥見焉則其所屬之地從亦可徵矣抑分野之說豈
專係於是哉
問刑
或問曰聖人尚德不尚刑信歟曰信然則帝舜何爲殛鯀流共
工放驩兜竄三苗周公何爲戮蜚廉殺武庚致辟管蔡孔子何
爲誅少正夘曰德其本也刑其末也是故不得巳而後用刑初
未嘗以之專造天下也而聖人至於無巳而用刑也必本之以
欽恤行之以哀矜欽恤仁也哀矜恕也恕故不喜刻而致深也
仁故不加之罪而求其死也是故聖人之刑不徒曰刑而曰義
刑聖人之殺不徒曰殺而曰義殺義者宜也在下者非不宜於
天理不宜於人情不見刑見殺也在上者非宜於天理宜於人
情不刑之殺之也宜於天理人情而後刑之殺之雖刑之殺之
而無愧焉不宜於天理人情而後見刑見殺雖見刑見殺而不
怨焉是故義殺舉而天下莫不畏威矣義刑施而天下莫不遠
罪矣帝舜在位所殛竄流放者鯀共工驩兜三苗而巳不聞他
有所殛竄流放也周公相周所殺戮致辟者蜚廉武庚管蔡而
巳不聞他有所殺戮致辟也孔子相魯所誅者少正夘而巳不
聞他有所誅也盖德以刑而輔刑以德而去此所謂聖人尚德
而不尚刑也不尚刑體天也故曰天齊于民㑭我一日不尚刑
保國也故曰式敬𡭗由獄以長我王國周道既衰判爲十二折
爲七國而刑日非古矣至于秦而極焉商鞅倡之李斯和之趙
高從臾之吕政力行之胡亥成就之有棄灰之刑有偶語之刑
有腹誹之刑有督責之刑有相收司坐之刑有見知故縱之刑
刑人半于道上而尸積于市成陵自是以来有國家者耳目習
熟謂刑不重奸慝不息也謂刑不重號令不行也謂刑不重紀
綱不有也謂刑不重遠近不肅也故雖仁人之議刑寕過于重
雖仁君之用刑寧失於重往往以刑而鼓其勢以刑而作其威
以刑而濟其怒以刑而繩其下甚者則以刑爲嬉而庿堂之上
郡邑之間朝夕之所務無非刑者夫刑故聖人之所不廢也曷
嘗以專造天下而後世柰何獨盡心焉喜刻而致深加之罪而
求其死其刑其殺果義乎果非義乎果無愧乎果無怨乎曰然
則三代以上刑愈省而犯者愈寡三代以下刑愈繁而犯者愈
衆何歟曰古之刑用必得其當無罪有罪生死殊塗人心灼然
知所好惡則安得不愛重其性命如泰山也後之刑用不得其
當有罪無罪同歸于戮人心惛然莫知所趍舍則安得不輕通
其死生猶朝暮也是故人之重性命於泰山而重犯法者由在
上者視之重故亦自重也人之輕死生於朝暮而輕犯法者由
在上者視之輕故亦自輕也夫不此之思而戾戾焉有疾視其
臣民之心而惟恐其刑之不勝也前刀鋸而後鼎鑊左鞭捶而
右桎梏使無辜之徒駢首接迹以就死豈刑期無刑之道哉孔
子曰道之以政齊之以刑民免而無耻道之以德齊之以禮有
耻且格則人之善惡顧所以道之者何如耳又安用多殺爲且
牛羊犬彘雞豚魚鼈人資焉以養生者也其於人也異類聖人
之殺之猶有所不忍也而用之必以禮焉殺之必以時焉何至
爲民父母視其同類曾牛羊犬彘雞豚魚鼈之不若而忍於旦
旦劓之刖之誅之夷之也雖能使人屏氣股慓不能自必其性
命而於國脉亦巳傷矣獸窮則噬鳥窮則攫况於人乎或者不
堪其毒而群起恣肆以决性命於斯湏不識能盡誅之否也昔
人有云刑以勢行其濫也甚勢以刑張其亡也速故嬴秦以刑
懼天下傳國二世成周刑楷不用歴年八百此往事之驗也自
古有國者其於社稷之靈長則皆欲同周之曆其於刑之輕用
則不免效秦之尤此吾每觀前史未嘗不嘆其何心也曰然則
如之何而用刑曰明德義以訓之謹好尚以儀之旌善良以勸
之申命令以救之而猶有不率不悛者焉於是擇其尤無頼者
誅一以儆百是之謂張其勢以德不以刑用其刑以義不以勢
蘭雪軒銘(并序)
天台陳庭學給事儀曹雖在繁劇而意度閑雅間則退休一室
取詩書而詠歌焉因扁其居曰蘭雪夫生于深林者蘭也而其
芳無遠不聞雨於窮冬者雪也而其白垢莫能滓故聞蘭之芳
者悠然而心神清挹雪之白者凛然而毛髮竦人之於蘭未有
不愛之而於雪未有不畏之者也人之生斯世也行不脩而善
名無稱節不立而隨俗雅化不足起人之愛慕畏敬殆二物之
不若矣大抵善學者往往會萬物之理以爲一巳之用是故喬
梓俯仰觀之而明父子之道棣萼相承見之而得兄弟之情於
風激雷厲而相益之義以著於日昳月盈而持滿之方以寓於
松栢而識固窮之節於履霜而知防微之戒凡若此者未易以
殚𫐠也古人之觀物如此則庭學之於蘭雪也夫豈徒哉囙其
請爲著銘曰
有蘭菲菲有雪霙霙伊誰取之以爲軒名洵美陳生式燕以安
匪物之玩惟德是觀莫馨匪蘭莫㓗匪雪馨故不泯㓗故不涅
不泯不涅君子攸同匪玩乎物德焉是崇和順中積英華外溢
清白自持勢利莫移匪蘭而馨匪雪而㓗君子之風君子之節
全有堂箴
監察御史王君元輔以全有名其堂余知其有志於學也囙其
請爲作全有堂箴其辭曰
惟人之初生一而巳焉及其至也爲智爲愚爲狂爲聖不啻天
之與淵其何以則然豈不由固有之性能全與不能全乎於戲
在我之天其孰能遷之柰何不勉以希夫聖賢有如斵喪而不
克奉以周旋則處斯堂猶將局蹐其將何以無愧於兩者之間也
桂衡孟平字箴
人之取則者三尺之衡權之設也有前有却物之懸者有重有
輕而凢銖兩斤鈞惟於衡焉是徵寡則低多則昂不低不昂斯
得其平夫然後民情以服莫之敢欺亦莫之敢争而衡之所以
平則由其無物我之情斯衡也猶出於人之經營若夫人之具
手足形也盖有自然之衡與形俱生故曰天生烝民有物有則
又曰天之經地之義民之行惟人日用之間雖不能無情而能
若斯衡之不用其情自一言一動以至于造次㒹沛惟王道之
攸行惟天君之是聽浩乎其無適莫也泊乎其無將迎也蕩乎
其無偏黨也澹乎其無愛憎也漠乎其不作聦明也則事變之
錯出于吾前者雖轇轕而縱橫吾之視聽何至不免於䁝吾之
酬酢何患不得其正而吾之於踐形也庶幾其有逕庭矣惟平
惟衡我字我名天之與我者恒恐弗克奉承而蚤夜以兢兢𡭗
名𡭗字罔弗與余亰余將致愛助之誠夫安得不以父師之訓
我者爲爾之丁寧
表文
代翰林院勸進表
伏以纉百王之正統莫大乎宅尊得萬國之驩心宜先於建極
盖惟體元而居正斯足應天而順人是以高帝開基甫四載而
即位于汜水世祖興復僅一年而踐祚于鄗南雖遠略之不遑
而丕稱之是講義有攸當道在隨時(中謝)欽惟
躬膺曆數之歸德合乹坤之大玄符顓握江左首平黃鉞再麾
潯陽遄定僣僞兼收於漢孽提封奄奠於樊襄来享来庭南交
廣西隴蜀于壃于理左濠泗右河淮含齒食毛者咸懷傒戴阻
兵恃險者悉就誅擒推聖人兼愛之心委上將專征之任義旗
所指群帥之内附肩摩仁聞所孚連城之欵降踵至盖師出以
律而民遂其生斯不戰而屈人故大悅而歸巳今則士誠梟首
於闕下會稽通籍於域中弓矢永櫜輿啚載闢此皆二儀
恊贊以申保佑之休百神效靈以開混一之運豐切盛烈之著
揆諸二帝則巳多大寳鴻名之膺質諸兩漢則巳晚是雖聖明
謙讓之節夫豈幽顯仰望之情(臣)念眷命不可久違謳歌難以
固拒輒陳愚懇冒瀆宸嚴伏望仰體天心俯從人𣣔特頒
明詔俾擇良辰講其禮而正其名以其德而居其位則郊廟社
稷萬靈永有所主華夏蠻貊億載得以承事
國子學賀登極表
寳曆在躬應千齡之上聖瑶圖啓運得百姓之驩心
臨御云初謳歌爲盛(中賀)欽惟聰明天縱剛徤日新仗尺劍以定
群雄道符漢祖歷一紀而成大業功邁唐宗陶匏繭栗以蕆祀
而上帝時歆詩書禮樂以造士而下民祗若風行雷動敷治象
於多方春育海涵播仁聲於庶類仰正統之誕紹知景命之永
延凢在生成罔不慶頼(臣)等獲觀鉅典幸際昌期車同軌書同
文行同倫致治恭陳於善頌黨有庠術有序國有學敷言願贊
於成能
代翰林院賀登極表
皇穹垂佑誕錫貞符
哲后挺生丕承正銃華夷永頼臣庶均驩(中賀)欽惟匹馬渡江六
龍御極大明建國八綖咸囿於照臨洪武紀元九域同歸於
戡定於昭駿烈有赫鴻猷(臣等)仰沭恩波叨居翰苑雲從龍風從
虎幸逢千載之昌期河出圖洛出書願啓萬年之文運
中書省賀平杭湖秀越表
伏以近悅遠来率土歸
聖人之德南征北伐無敵爲王者之師適瞻齊斧之特班遄見
捷書之洊至群情胥慶一統維期(中賀)臣聞高帝開基載興齊楚
之役太宗啓運復加充竇之誅夫欲和衆而安民則必兼弱而
攻昧事非得巳兵不留行兹伏遇
皇帝陛下智勇自天聦明冠世廓清區宇番禺衣被乎恩光循
撫遐荒𤏡道上供其方物顧兹浙右尚阻華風爰致斯赫之威
用副傒蘇之望收海陽以遏其衝要定秦郵以擣其腹心濠梁
泗水舉若摧枯臨淮壽春取如拾芥計益窮而負固地逾慼而
偷生宸慮弥切於解懸戎車遂勤于再駕勢成掎角人效智
能引領義旗親黨之投戈恐後允懷仁䎹謀臣之稽顙争先苕
霅首平吳松繼下齒錢唐於郡縣登會稽於版圖崑山傳檄而
從距牙斯拔檇李攄誠而附蕃屏悉空叛將就磔於藁街禁旅
環攻其外郭兹虽天眷實出廟謨殱厥渠魁佇看虞之不臘維
其士女幸覩堯之授時臣等叨列星垣獲觀露布烟火萬里式
歌神武之功干羽兩階水底文明之治
代秦王府官謝表
伏以誕膺景命開車書一統之基衆建懿親爲宗社萬年之計
兹肇開於上宇遂董正於官寮(中謝)臣歴觀夏商以及周漢方其
授茅土於子弟孰不任忠良爲股肱盖凢前後左右之人罔非
吉士則得脩齊平治之術斯爲令王今
神聖之膺圖仰皇王而取則方立經陳紀之始爲宗子維城之
規况秦國四封奄有關内而形勢百二在其域中府署之開傳
相之設固將藩屏
帝室豈惟保祐王躬宜得重臣以申噐使臣等經文緯武才不
及於曺參博古通今學有慙於賈誼夫何僥倖乃辱甄收兹盖
伏遇覆載等乎乹坤將曲成於庶物高明齊乎日月靡求備於
一人斯朽鈍之微蹤亦叨塵於華選臣敢不虔恭夙夜苟非唐
堯虞舜之道焉敢陳祗遹訓謨罔俾河間東平之賢專其美
謚冊文
懿祖謚冊文(代陶安學士作)
維洪武元年歲次戊申正月壬申朔越四日乙亥
孝曾孫嗣皇帝臣再拜稽首上言伏以創業開基孝宜先於追
遠祖功宗德禮莫大於正名盖由積善而累仁是致以家而
爲國考文於古進謚在今伏惟皇曾祖考府君性賦慈仁志
存謹厚克勤克儉脩身永念於貽謀無黨無偏履道每期於垂
𥙿背陶唐上崇於少皥而周武追王於古公思水木之有本原
履霜露而懷怵惕謂多儀俻物未足盡於孝心惟顯號鴻各乃
克符於禮典作廟有奕&KR0866;玉惟榮謹奉冊寳上尊號日
恒皇帝廟號懿祖陟降有臨神明如在繼志述事敢云有道
之曾孫啓土建邦永頼在天之烈祖謹言
懿祖妣謚册文
維洪武元年歲次戊申正月壬申朔越四日乙亥
孝曾孫嗣皇帝臣再拜稽首上言伏以人之大倫正始必由於
内治國之盛典報本莫大於尊親惟今日之光華皆重闈之積
累嚴脩祼享敬上徽稱伏惟皇曾祖妣坤道順承壼儀雍
穆儉遵澣濯德音夙著於宗姻禮備温恭慶系遠延於孫子實
由中助丕顯前聞惟種德於百年之先故食報於數世之後遂
令眇質獲履至尊爰考舊章式崇謚册謹奉冊寳上尊號曰
恒皇后誕受帝祉永膺令名重翟禕衣莫遂生榮之願關雎麟
趾尚祈隂相之功謹言
制誥
代詹學士封靖西王制
朕惟竇融保五郡而事漢式彰推載之忱李績舉十州以歸唐
益著忠貞之節在當時之寵遇越常典以褒嘉眷爾外藩忠於
内附爲績既懋其報宜豐具位某曩在北朝屬爲近戚任維城
之重寄乃胙土於遐陬撫御合宜官府各脩其職業恩威並著
部落咸頼以安全兹朕誕開鴻業之初惟爾灼知曆數之在審
於去就率先遣使而来庭籍其土壃不待興師以及境知同馬
援之識真主義等箕子之歸成周是用頒新命以示恩仍舊封
而授任庶使守其祭祀豈惟保兹民人於戲錫爵䟽封不忘誠
服之意柔遠能迩責切寵綏之心尚思對楊益崇忠藎可授光
禄大夫靖西王仍給金印俾其子孫世世承襲
梅思禮授大都府副使制
建庶官以臨萬國任莫重於本兵掌邦政而統六師選必先於
碩輔具官梅思禮材資驍勇器量雄深胸襟韜略之竒被服詩
書之雅早登華貫作鎮藩翰保境安民待四方之民定提壃籍
戶爰一旦而来歸明炳幾先忠於内附盖去留灼知乎天命肆
危疑克斷以人謀辭項從劉知同曲逆舍囂去述識擬伏波凡
我師徒束兵而下淮甸暨其士女按堵有如泰山靖言思之厥
功懋矣是用擢居宥密俾贊樞機匪彰效順之勤式示輸誠之
勸於戲立非常之功則有非常之賞既肇錫以殊恩奮國士之
報以酬國士之知益圖於顯效可授
潘興祖授飛熊衞指揮使誥
環衞之司實居左右勲舊是任用表勤勞具官某直而能容剛
而不撓方渡江之伊始即杖策而来歸奮前驅而擢彼南征列
中堅而保兹東土奔走禦侮盖無戰而不從艱難備嘗斯有功
而必錄戎旃再典奬命荐膺綽有休聲既克副於望實誕加峻
秩庶足展其威名督騎士緫材官任良重矣訓武經申兵法爾
其勉之可授
王弼授驍騎衞同知指揮誥
社稷之守必在於爪牙拱扈之臣視之猶心膂克兹膺選實難
其人具官王弼沉静可嘉果敢無敵始列右廣繼長千夫屬櫜
鞬而率先戎行時將十載聞鼓鼙而克勤乃事勇冠一軍儋爵
之恩愈隆汗馬之勞益著迨兹升擢彌切倚毗帶礪山河朕不
遺於故舊功銘竹帛爾式克於欽承可授
頌贊
節婦黃氏旌門頌(并序)
姑蘇吳縣之閶門里有旌門焉朝廷所以寵褒姚節婦者也節
婦姓黃氏名妙清歸姚氏爲諱榮之妻生男女各一人而榮以
病卒榮卒時節婦年二十有九子文聰纔二歲貧甚力紡績以
俯育或勸其更嫁節婦曰夫死不嫁婦人之常况有子可從何
為而更嫁此足一移我則匪人不聽後十二年張士誠入據姑
蘇亂兵掠文聰以去數從人問消息比二年不聞問或曰異日
者有子可無更嫁也今子俘矣無論死藉令生歸亦不可望不
嫁將焉恃乎節婦曰我豈以子存子亡爲去留者哉終不聽又
四年文聦始脱身来歸節婦驚喜且泣曰姚氏有後矣我死亦
無憾後八年里耆列其狀上于縣若府監察御史爲詧實以間
制下旌其門爲節婦之門則洪武七年春三月也今節婦[婺-矛+牙]居
且三十四年秊巳六十有三文聰愳無以侈上賜而昭示罔
極聞伯衡嘗簉屬太史氏介朱恪即金華山中求書其事勒詣
樂石伯衡惟唐虞三代之世其教既明其化既成其民俗之美
至於比屋可封當是之時旌其門閭表厥宅里猶不敢緩然則
所謂樹之風聲使民益勸於善雖唐虞三代之聖人猶不能不
以之爲務也况當世降俗漓之後有天下者不善其善以爲勸
奚可哉皇帝受天景命君臨萬邦凡有係於風化者輒
加表異盖以此也而姚榮妻黃以貞節著聞蒙被寵褒如此是
猶唐虞三代之民加唐虞三代之令典矣遠近聞之其誰不感
慕而興起此所謂賞一而勸百者也不其休哉不其休哉夫推
明聖意而播諸聲詩者史氏之軄也因不辭而爲之頌頌曰
天眷聖神民君民師匪曰治民亦𣣔迪之聖神奉天式和
民則隂權化權作新萬國褒嘉節義錫以旌書風行而表孰不
犇趄非有舘鎋自率規矩四維既張五倫攸叙吳縣有婦姚妻
氏黃年二十九良人遽亡儲無儋石室若懸罄母子煢煢相依
爲命霜風凄其落月照帷間關機杼影與形隨人或憐之勸之
他適胡乃茹荼有薺如蜜慷慨自誓辭與涕俱何以人焉而犬
彘如我不即死我志靡他我下從夫我子如何子未成童掠於
亂兵倚閭而望寒暑再更僉曰巳矣安知非死無子焉恃不嫁
奚俟婦曰咈哉何言之卑我志可易太山可墮太山可墮我志
不易仰天一憅血淚雨集時既寧謐子亦生還雖無甘旨志飬
攸全郡守御史交謂宜褒乃具封章乃請于朝乃被綸音旌
其閭里苦節之報庶其在是昔視其門門則以席今過其門門
有綽楔椑楔巍巍龍光有耀匪爾之私俾世視俲嗟臣事君猶
婦從夫凡百在位曷鍳曷圖婦道不虧尚稱聖意臣節殫竭
有不寵異刻辭堅珉以昭鴻恩以揚清芬以詔後昆
何遯山先生贊(并序)
晉城何氏自唐會昌中諱晉者避兵来婺其後子孫遂爲婺人
故吾婺之有何氏與安陽韓氏東莱吕氏實同其盛衣冠奕世
蔚爲望宗皆所謂能世其家者也而於我蘇氏代有婚&KR0666;之好
焉有若遯山先生伯衡生晚雖不獲拜其舄履然其素行清言
盖嘗聞之矣今觀趙魏公康里公之書讀祭酒許君之文能無
重老成人之思乎不揆末學輒係之以贊贊曰
退不絶俗進不同塵易之嘉遯先生其人况問學之該博經術
之情純纉令緒於奕世備雅德於一身仕不釋禄而全委質之
義醫以自詭而惟及物之仁用能澤被乎鄉鄰望重乎搢紳聳
一郡之文獻後百歲而益振慨宰木其巳拱孰儀刑之可親此
所以想高風於往日而嘆我生之不並辰也
夢芝軒贊(并序)
華川先生王禕生於至治壬戌十一月十有七日是年先生大
父南&KR0994;公年七十歲是日則公始生之旦也前夕公夢芝産干
所居之軒楣意者有異兆也禕乃生遂告賀者僉曰先王夢祲
之法庶傳焉請筮之遇離之賁筮人占之曰離火也文也艮山
也賁飾也巖巖者而有蕃草木華采有耀火自下燭芝雖異卉
伊草之族稦其以文鳴乎王氏其復興乎芝也其瑞乎故繇曰
篤實而輝光以繡于裳人文章也又曰利上行南國之祥飾爲
盖其門有伉家乃昌也公既得繇因名其軒曰夢芝所以志也
今天子定鼎金陵而先生遂以文學被遇由侍禮郎三轉而掌
制翰林於是二百八十有八甲子矣然則南&KR0994;公之夢豈非所
謂有開必先也歟哉里生蘇伯衡追爲之贊贊曰
恂恂碩人兮維德之行匪今則然兮曰自高曾有種必獲兮無
善不徵芝兆于夢兮而明發孝孫以生頭角嶄然兮喤喤厥聲
於嗟芝兮又何必乎九莖厥既登崇兮天下文明猗與休哉兮
匪家之祥維國之禎
宗忠簡公畫像贊
公之力足以旋乾而轉坤公之功足以攘夷而安夏始以一言
能返北旆而南還後以二十四䟽不能回南轅而北駕且留鑰
之任方切而巧言遽入於帝聰度河之志未酬而大星巳殞於
中夜何人之於公則知&KR0945;嫉而天之於公則不知假借此有志
之士百世之下所以想英風而激昂拜遺像而悲吒也
殿撰王公畫像贊(并序)
公姓王氏其先浮光人自浮光徙閩自閩徙温至公九世矣公
宋皇祐贒良儒志先生六世孫也諱益大字居安累舉進士不
合於有司開慶中獻平戎十二策擢國史編校歷三省樞密院
主事中書門下省錄事判大醫院主管崇道觀丞相陳宜中薦
授右文殿脩撰德祐失國執節不仕以壽終于家其子與仕元
以樂清縣尹致仕推恩贈公承直郎同知瑞安州事江浙提舉
陳先生旅寔銘公墓額則太常博士枊先生貫篆焉伯衡獲從
樂清君之孫淵瞻拜遺像而誦銘文謹撫其㮣而𫐠讃曰
有卓其識有壮其猷志欲吞乎戎狄荣爰獻於冕旒無適不宜
無試不效章交薦於廣堂位歷踐乎華要宋鼎既移拂䄂来歸
酌東海以樂飲慕西山之採薇生氣凜然遺像斯在雖去今巳
邈悠可想見在風采
虞文靖公真讃(并序)
故蜀國文靖虞公以碩學雄文際遇文皇帝師表海内伯衡每
誦其文未嘗不想見其人兹幸從危翰林素得公遺像而拜焉
既命工摹寫遂爲之贊夫以公之盛德豈後生小子所能形容
而伯衡尤區區如此者盖不勝夫仰止之私焉耳贊曰
生乎閥閱之門奮乎熙洽之辰接羣儒之統緒煥一代之人文
終之消摇丘壑時山則止始之雍容臺閣道信乃信故能使人
敬之若蓍蔡而於時仰之猶鳳麟想聞其議論風采外至四夷
退享乎榮名富貴十有八春曷不觀此褐衣角巾委蛇如山瀟
灑絶塵百世之士全德之人雖儀刑其巳達凛生氣之如存九
原倘可作也吾敢辭執鞭之勤哉
太師韓國公畫像讃
堂堂韓公秉國之成鴻業以定經費以盈群賢以進百度以貞
四夷以服品物以亨公初無作孰得而名天實生之光輔
大明天下之士睹其儀刑想其風采不謀同聲曰漢蕭何唐之
玄齡功成而退不伐不矜衮衣朱舄安享尊榮蒼顔白髮時遊
大廷其德日新其福日增天子萬壽共享太平
譚君小像讃
堂堂乎果毅之姿卓卓乎雄深之略其林之竒由生長湘潭衡
嶽其功之高以戰闘甌閩朔漠藹輕裘緩帶之譽嘗賦詩而横
槊躬好賢下士之風每哺吐而髮握時方際乎盛明年未及
乎矍鑠吾將求之雲臺麟閣君安得撫松於丘壑也
鄭氏三老圖贊(并序)
曩余見睢陽五老圖於朱澤民所又從故相吳履齋之孫琳見
耆英圖其人雖不出於一家其生雖不同於一氣想其以盛德
高年參會於一時風采足以竦動朝野雅望足以敦厚風俗可
謂一代之盛美矣未嘗不咨嗟歆羡而慨夫生不並時以爲恨
也今鄭氏兄弟三人伯陽仲德高蹈遠引於山林之中仲舒名
成身退於倦游之日而並爲一鄉之逹尊且其人出於一家其
生同於一氣慈愛良悌藹如也視睢陽洛社諸賢名位固不侔
而其爲一代之盛美殆且過之矣而余也辱與之生同時居同
郡且嘗獲望其閭登其堂挹其光儀聆其緒論此余觀此圖類
曩時咨嗟歆羡有加焉而又自以爲幸焉抑聞之隆古盛時上
有聖賢之君則習俗淳&KR0779;民多壽考或上壽或中壽而夭閼者
無之今伯陽兄弟以垂白之年集處於麟溪之上雖天也亦惟
國家仁厚之德涵煦之澤發祥隤祉其民無異隆古是以鄭氏
一門而三老出焉然則三人者優游佚道之中安享子孫之飬
而爲太平之民奚必引年復尸之令行袒割饋酳之禮加斯爲
蒙上之賜哉矧強健聰明三人者如一飲食起居略不見衰憊
態其福沛乎未艾也鄕人士君子歲時陳五豆六豆尊之長之
於庠序之間觀一家之慶而聖朝之昌見焉則三老乃邦家之
光豈上鄭氏之人瑞云爾哉其圖之也固宜咨嗟歆美之不足
贊以一辭以配夀朋之什區區之情有不容巳者矣而况仲舒
重有請乎贊曰
番番三老惟鄭之良既多受祉既壽且康亦既競爽望于一鄕
以我耆年際今盛世時和家給風清日美式相告語無遠具迩
仰有松竹俯有泉流可以休息可以詠游今我不樂亦又何求
伯氏攸居仲氏来趨李從而後襜如翼如左圖右書其樂愉愉
人孰無兄人孰無弟食則同煬處則同宇老而益親疇若鄭氏
此令兄弟巋然鼎立自天厚之扶我人極天既厚之又壽考之
維國之華匪宗之老曷不觀此雪鬢霜髯威儀秩秩七縣具
瞻豈惟七縣一人其憲之
策題
國學公試策題八首
問爲人君者莫貴於勤莫大於斷莫難於信其臣周文之日昃
漢宣之勵精秦皇之程書隋文之傳餐同爲能勤也而或治或
亂不同焉晉武之平吴憲宗之取蔡符堅之南伐宋文之北討
同爲能斷也而或興或亡不同焉秦穆之於孟眀漢昭之於霍
光燕噲之於子之德宗之於盧杞同爲能信其臣也而或安或
危不同焉學者之論事推其未至之理難爲說而抵其巳往之
跡易爲言請陳此十二君者其始何得何失而其後效相反以
備請問之及襲其所以成而改其所以敗庶有取也
問能稼而能穡斯謂之良農能獲而能烹斯謂之善獵能開邊
而能安邊斯謂之優於爲國故漢收河北兵不再興唐復河隴
未嘗出師今西蕃朔漠之地秦漢唐宋之所不能有者我
國家談咲而悉取之矣伊𣣔使戎狄賓服不敢南向而牧馬洮
隴幽薊之民目不覩旗旐耳不聞鉦鼓而安於耕鑿必有良策
二三子其悉陳之
問井田也學校也禮樂也此王政之大者也爲法雖不同而先
後嘗相資顔淵問爲邦而孔子則以四代之禮樂語之滕文問
爲國而孟子則以三代之井田學校告之然則此數者果可偏
廢欤夫爲治未有不本於古而可行於今者也孔孟所言具在
方冊其設施之次第願推言之以聞于上
問羲和之典曆后䕫之典樂臯陶之典刑益之典鳥獸棄之典
稼穡皆守一職終其身焉近世仕者一人之身而兼數官者有
之一歲之内而歷諸司者有之豈其人皆賢於古人而措諸事
業者無施不可歟將徒知計班資之崇&KR0763;而耻於效一官歟抑
拘於數易之制而材有不得盡歟夫唐虞之時洪水方去天下
可謂多事而當其時事無不治今四方大定非有難治之政而
當世之務往往廢滯夫安其分而專其智能於一職與夫急於
進取而無常職其得失亦可見矣居今之勢而欲復古之道如
之何其可也
問常衮之居相位也選舉不自&KR0825;一命巳上皆付之定法可謂
盡公無私矣而賢愚有同滯之譏崔貽孫之居相位也未一年
除吏八百多其親舊可謂出乎法制之外矣而當時有得人之
稱後之宰相以常爲法乎則涉於避嫌以崔爲法乎則近於&KR0825;
權&KR0825;權致威福下移之謗避嫌失竭誠徇國之義而謂賢相爲
之乎夫古之賢相孰有加於伊尹傳說周公召公者乎伊尹則
敷求哲人傅說則旁招俊乂周召則明楊俊民旣不自以爲嫌
而其君亦不以爲疑是果何道歟爲相不師伊傅周召顧自處
於常崔之間抑可不可歟請爲之說
問在朝言朝在野言野在學校而言學校可乎有虞胄子之教
&KR0825;之於后䕫成周國子之教緫之於樂正則樂豈非尤學士之
所當重歟後世何以希闊而弗講歟古者興師其出也受成於
學其反也獻俘獻馘於學則兵豈非亦學士之所當知歟後世
何以忌諱而弗談歟所言者無非天人性命之理而指六藝爲
噐之末所習者無過記誦詞章之間而視六德六行爲空言後
世之學校果三代之學校歟夫何佻㒓城闕則其習至于今而
尚存成材&KR0556;實則其人質諸古而有愧豈非學校僅以著令而
存其教飬之法巳疎歟然六舘三學之士或叩閽上書而挽留
先生或倡明大義而不汙僣僞或指斥權臣而竄責不恤亦當
見之而君子以爲盛事果何以致之歟其豈所謂不待文王而
興者歟國家建首善之地于京師二三子遊焉息焉豈惟稽
往行以自鍳擇善者以自從而已凡古法之當施於今與今日
之所當務者極陳之以脩舉缺陋使教道興而人材盛亦有司
之望也
問榖爲大府之一農居八政之首是故爲國先務未有或先于
訓農者也今天子每歲孟春躬耕籍田以率天下之民
郡縣之長吏皆兼勸農之職重農亦云至矣是宜事本業之徒
什伯於逐末作之軰也而田里之間地有遺力而民多遊手何
歟將盡驅之緣南畆歟則井地之法未易復限田之制不可行
何以給之不爲之禁歟則國家之調度一切取贍於有田之家
不能無朘削之病而操竒嬴者顧安享厚利將見背本而趋未
者滋衆品調消息之使農民無所傷而遊民無所利其道何由
可得而聞之乎
問商書曰事不師古匪說攸聞周書曰不于古訓于何其訓是
以夏商周之有天下其損益者有之而所因者猶一日董仲舒
以謂質文有改制之名而無變道之實者是也自秦人廢古而
先王維持天下之大經大法蕩然無復存焉者矣漢興掇拾於
煨燼之餘其豈無一二爲先王之舊然自秦迄今千五六百年
時君世主初未嘗諄諄然取法之爲務也而不害其爲有天下
有天下而最盛者莫過漢唐漢之法大抵襲秦唐之政一切因
隋而其治則皆幾乎三王乃若新莾之復井田宇文周之復六
官可謂䔍於師古者矣而無救於其昏亂敗亡何秦隋之制可
以傳遠而先王之法度顧不可以垂憲歟夫豈高帝之大度文
帝之仁厚宣帝之勵精太宗之英武乃致治之資而莾之惡宇
文之庸固自有取亡之道歟將善復古者貴求其實而不貴慕
其名在得其意而不在泥其迩歟不然豈所謂世殊事異不相
沿襲者不誣而商周之書乃虚言歟幸推明其故
蘇平仲文集卷之二
