蘇平仲文集卷之十二
碑誌碣章貢黎諒校正重刊
故元贈亞中大夫集賢直學士包公墓誌銘
故贈亞中大夫集賢直學士輕車都尉追封上黨郡侯包公諱
涇字東伯括之麗水人考諱開宋府學教授元贈朝列大夫同
僉太常禮儀院事騎都尉追封上黨郡伯妣郭氏贈上黨郡君
生於宋咸淳辛酉四月五日仕元大德皇慶間尋自引歸後以
子容德官祕書封承事郎集賢院都事卒于至正戊子四月二
十六日壽八十有八明年十二月十九日祔于治平孝子陳茂
元墓左公本孝子之七世孫國學上舍生諱儲者其生父也母
翁氏於太常府君爲中表兄弟公生八歲喪其父母時太常府
居方都授于家往師事之見公噐識異常兒自顧無子遂命爲
後以故公殁祔孝子墓仍以田六畆給孝子歲時薦享治命也
葬後十九年容德陞三品加贈今官階勲爵公雖早孤克自振
勵儒書吏事冈不精練又氣岸魁梧音吐鴻暢逹官貴人交相
引重由郡列曹椽歴績溪龍泉兩縣典史調慶元路行用鈔庫
副使年且五十矣一日喟然曰仕將以行道也不然則爲飬云
耳今吾俛首下僚道之不行矣而吾二親又早見棄苟升斗之
粟奚爲哉遂謝事竟歸尚羊山水間惟日以教子爲務諸子皆
有材局而埜與容德慨然有志於當世出遊亰師受知時宰薦
之於朝膺受宮使日近清光恩寵之渥一時鮮儷詔蠲其家租
稅力役之征無有所與盖異數也公被壐書顧謂家人曰朝廷
遇我以優典爲其能賢而巳我獨不能彰上之賜乎於是推其
有餘眼親故鄕鄰距其居三里有山溪焉架石爲梁曰保安橋
嚙于瀑水涉者以爲病公爲復之里有觀音院相傳孝子所重
建歲久摧圯繕而新之割田四十畆入治平寺以贍其徒而崇
道觀亦卑之田半於治平其於爲義甚於嗜欲盖以此終其身
前配金氏累贈上黨郡夫人継薛氏子四人垚隱居行誼有公
之風森慶元路儒學教諭埜卒官御藥院大使容德累官朝請
大夫僉太醫院事金出也女二人適項順陳驥薛出也孫男二
人嗣祖夔州府建始縣知縣階承事守文太常禮儀院掾史孫
女六人婿曰山隂知縣張宣曰善慶曰兵部尚書世列門曰萊
州府同知祝彦方之子金生曰某曰某曾孫男若干人曾孫女
若干人公以羈孤三尺之童見噐於太常府君而爲之子不待
程督早夜力於學問以材表見荐有禄位雖高尚其志早就閑
放措諸事業不自其身然義方之訓行於家庭諸子彬彬称其
家兒二仲競爽出爲世用致位通顯貤恩昭被䟽爵侯伯不惟
公食其報而太常府君亦蒙寵光其於命後之志復何負哉而
况孫曾衆多克守先業又有若嗣祖者際今之聖時出宰百里
善於撫綏至於夷獠亦愛敬焉則公之劬躬燾後可見矣嗣祖
懼夫潜德日遠日泯以伯衡嘗簉属史氏求銘其墓叙而顯詩
之豈獨以表公於不朽且俾来裔知陳氏之爲包氏而包氏之
㣧絶而復續皆自公始詩曰
猗集賢公髫齓而孤来後于陳以姪從姑夙興夜寐不戒而飾
博通詩書明習法律爰被推擇歷試大邦邦伯袖手仰其贊㐮
乃典縣幕乃司莞庫低回歲月莫展其素喟然興歎拂䄂而歸
蓄其所藴嗣人之遺詵詵嗣人克承公志發迹韋布通籍朝著
帝謂子令由父之賢天書下賁賦役是蠲既蠲賦役褒封申錫
爵則邦君三品其秩亦既有子而又有孫仕于熙朝以政事聞
人亦有言河潤九里維公之澤沛乎未巳太史勒銘以焯墓門
尚其来裔思厥本源
金華衞指揮副使王公墓碑
明威將軍金華衞指揮副使王公既沒之六年其夫人遣其故
吏袁仁致言于伯衡曰惟吾夫以忠事上以恭承兄以材勇自
見奮身行伍列職環衞雖天不假年而勞烈則多矣
聖天子是用憫恤遺孤錫之土田恩眷之隆班於勲舊使無文
守鑱之神道奚以焯勤訓嗣先生太史也敢属茟焉伯衡辭不
足以知公則又遣仁携其六歲孤僧家奴奉事状再拜固以請
乃爲序曰公諱瑛字君寶世爲廬州梁縣人元至正中盗起汝
穎公與兄故右副元帥玉俱以良家子從軍右副用捕虜功𥙷
義兵千戶公常從之不去上起兵於濠右副灼知曆數有在
與公率所部來歸上嘉其誠俱留衞帳下右副由千夫長陞
萬夫長由萬夫長陞元帥其夷&KR0861;家山蹂黃墩蕩湖口剗彭祖
寨取滁和兩州奪采石舉太平破溧陽溧水克宣城臺城覆南
徐擣毗陵擊常熟擒張士德戍嚴陵下金華拔諸暨戰臨浦掀
蕭山鎮三衢掇廣信俘李明道雖曰善陳善戰以濟厥勲亦惟
有若公者恒在左右以資羽翼相爲掎角也公白晳長身揮戈
躍馬先士卒以赴敵矢石交下意氣弥振堅城勍將身至力取
一軍皆下之右副自廣信徵入朝公提其師徒平章鄧公復臨
川援南昌有錦袍之賜右副還金華謝再興犯義烏東陽公力
戰却之授千夫長則甲辰六月也七月右副卒廷議以公久
在兵間聲望素著立命統其衆加領兵官明年二月張士誠盡
銳侵我新城從平章李公出戰獨當一面引伉徤善擊士舞槊
衝其中堅生擒僞官陳德等三十四人斬首七十八級遂奪其
氣大衆乘之賊大敗横屍蔽野委棄資仗舉之數日不盡受上
賞因與元帥何世明攻沿山捷于紫溪遂從參軍胡公進汶浦
城陣于古秋橋于西陽嶺于景江橋于南峯寺自閠十月五日
至二十二日大小之戰數十奪名馬十五破砦二斬首二千餘
級虜將校五十餘人降卒八百餘人凡賚銀碗十有四枚米百
有八十石頒之麾下又明年從李公取桐廬富陽餘杭遂入錢
唐寵以襲衣又明年錄其前後功勞陞指揮副使仍鎮金華實
指揮使徐公爲之請云洪武改元之春李公移兵建寕延平拔
公以從就命撫安汀州還從左丞胡公捕寇海中之蘭秀山殱
之分兵略將樂朝天明溪白雲虎頭黃龍青龍等砦悉降其衆
二年加明威將軍從李公北征行至通州病内熱乎章鄂國常
公俾舁歸金華&KR0556;醫藥六月七日竟殁于毗陵得年三十有五
上聞而悼之命賜衣廪存恤其家是年十一月卄四日祔于右
副墓左縣曰當塗鄕曰姑孰原曰李家界夫人夏氏側室魏氏
子一人僧家奴也公没後四月乃生女一人尚幼自古帝王之
與命世之材應期而出以弼成大業匪直股肱重臣凡厥登陣
䧟陣搴旗斬將之士皆其流匹也百世之下尚論造周興漢知
有十亂三傑而巳其策勲行陣之間不在封侯之列或名存而
事功無徵或身没而姓氏俱泯夫豈少哉然則王公之勤勞
國家雖蕳在上心如之何可無𫐠也夫人之請可謂賢而有
謝矣庸弗讓而銘之銘曰桓桓右副如鷹之揚紏紏明威參
翔參翔天實生之以贊我皇我皇膺運起義濠梁纓寇自獻
咸懷忠良被堅執銳齊驅戎行左顧右盻淮壖江鄕孰爲險阻
孰爲悍強孰敢負固孰敢醒狂伯騎其項中斧其吭夷凶珍醜
斥廣土壃膚功未奏右副奄亡明威曰嗟我死後兄兄志我死
乃分所當拊厥士伍敢有不臧敵王所愾敢有不蘉既鋤漠蘖
于彼南昌亦翦越淛于此東陽献馘連連錫予穰穰閩嶠齒齒
鯨波湯湯蹂以突騎抗以餘艎山貙海蜃載廓載攘推結鴂舌
来庭来王南服既清皇威用張乃卷旆旌旋指翔方奄甸漠
北昭我天明匪公自矢亦僉所望天何二堅潜穴膏盲薬投罔
效中道淪喪施豐報嗇命短名長况也閥閱燁其有光宸衷
蕳在何日而忘樹碑表阡國有興常震其休聲勒此銘章
温州衞中左所千戶馬公墓碑
洪武十六年二月二十有四日平陽守禦武毅將軍温州衞中
左所千戶馬公卒于位享年五十有二嗣子良從治命擇地平
陽縣萬全鄕鳴山之原而葬卜以三月十有七日前期奉状請
銘於前史官蘇伯衡公於律應銘而良又以禮請烏得而辭按
公諱俊字世傑姓馬氏高郵人祖重四府君妣顔氏考元一府
君妣蔣氏公幼有大志身長不滿六尺而音吐如鴻鐘膂力絶
人善騎射歲壬辰張士誠起高郵噐公用爲萬戶使隷今平章
潘公既而從渡江入姑蘇及士誠以姑蘇納欵凡其下人授官
有差公擢浙東道宣慰使司都元帥鎮杭時元祚將終公無所
施其材略嘗歎曰蠅不附驥不能致千里人不得所依獨能發
名成業乎丙午冬曹國李公奉詔取杭公遂率所部數于人
出附曹國公嘉其誠立命從攻崇德拔之進取嘉興回守富陽
吴元年正月奏授管軍千戶十月從永嘉侯朱公平温州台州賞
以鞍馬尋分兵扼黃岩海口遂遵海夾擊福州既會大軍撫定
福州乘勝克延平汀州洪武元年正月從都督林公𥙷海寇昌
國之蘭秀山七月復從曹國公擊破閩溪青龍等砦二年正月
進階武略將軍戍金華二月曹國公以征虜副將軍北伐公統
於指揮徐公以從略定錦州敗江文情國公軍下惠州進擊大
寧全寧遼河又下遂從攻上都八月援大同克馬邑與孔興脫
列伯二國公軍遇合戰大捷逐之至黑河還次北平三年二月
復從攻雲州敗敵於察罕腦兒之地以五月克上都應昌慶刑
大月取高州瑞州八月師回北平往援保昌而班師
詔下以十月遷戍金華四年二月賜攵綺絹各八仍下
制書世世承襲戍金華五年爲洪武七年以平陽岸大海俾移
戍焉至平陽與所長事繆侯美改築其城十年七月換武毅將
軍十四年十月處州盗吴逹三等蔓延平陽西鄙公率所部出
林来浦越龍潭襲破黃湾遂抵吴岩山吳岩山最號險絶中懸
崖有穴若堂四面壁立萬仞賊衆據爲窟穴公至其下親蒙失
石選勇捷者蟻附上奮擊竟夷之屯銀瓶寨以當其衝突分軍
徶東溪剗彭坑鏺萬松林所向披靡征南將軍延安侯統大軍
乃至雖分任諸將以公習地利當命為導凡破二十砦斬首于
餘級賊平咸以功爲最事聞有楮幣之賜踰年而疾革端坐而
逝一軍莫不洒泣初外舅陳元吉知公非常人延爲贅婿其没
也公喪葬以禮餋外姑三十餘年生事死葬一如其母外家無
後剏菴外姑墓側并祠外舅有嘗興公同仕而失勢者每有以
周之而妻其子以愛女性磊落喜延接賓友尊爼之間情文藹
然配陳氏側室楊氏子男四人良玄庸陳氏出譲楊氏出玄早
亡女四人長未行而卒次適周忠餘尚糿伯衡惟公爵列五品
位冠一軍而爵位世及將與國家相與悠久其得於
上者侈矣非勞烈之茂何以臻此公嘗南踰閩嶠北涉沙漠轉
戰萬里之外决勝兩軍之間豈無竒計遠略而平生未嘗以語
人迄無得而称焉是則可惜也欽惟聖上錄人之功雖遠不
忘拔之千百戶之列而擢置環衞者累累有之昭被殊渥峻陟
崇階人之於公盖有望焉而天遽奪之不尤大可盡傷乎然其
所樹立固自有餘𥙿播以銘詩使千載之下知我朝千夫長有
若而人一代賢材何其衆多也哉銘曰
於皇上帝祚我大明群材梃生如雲之蒸小大將臣罔匪
人傑奔走輸忠光輔鴻業桓桓馬公鷙勇沈維奮挺大叱孰當
其鋒如在僞吳韜其材略日夜引領以俟所托文武李公問罪
錢唐公率所部迎于道傍李公曰嗟汝實余嘉余汝指蹤汝余
瓜牙公益感奮死以自誓既拔崇德遂取檇李帖温定台朽拉
祐摧廓其氛祲吳越攸靖旋師而南夾攻七閩𬈑波浩浩不見
其津視若平地揚舲飛度廼會步騎于城之下七閩載安凱奏
而還殱彼小醜蘭秀之山李公受語戡定朔漠公属&KR1060;鞬或
犄或角堂堂六軍百萬其群奮不顧身莫與公倫黑河以西隂
山以北何戰不捷何攻不克武功告成萬國咸寧推恩世及亦
孔之榮皇鍳于古聿脩武備剖符列戍星羅棋置維公所戍
于彼金華里閭晏晏有桑有麻平陽岸海國之重鎮孰克保障
更以公任公入其疆增城浚湟寬是南顧如水有防辛酉十月
盗起于括蠢蠢愚民煽亂竊發乃援桴鼓乃礪戈矛乃率部曲
往斧其喉何異泰山壓彼雛鷇列寒既鏟窟穴斯覆上將至止
士馬不勞鐃鼓短簫獻捷于朝天子曰都内出楮幣馹
騎星馳旌厥勞勩皇仁如天垂念有功凡百勲舊次第登崇
曰公曰侯孰不公望嗇不使年奄焉淪喪長城之墮殄瘁之悲
爾軍爾民一是涕洟鳴山峩峩畢兹窀穸勲名不磨不在斯刻
故元吳江州儒學教授孔公墓誌銘
昔有元致崇極於先聖凡厥子孫例得以布衣𥙷州縣學官以
故平陽孔氏於時有祿位成功名者相隨属矧公材德之優學
問之䆳文章之工出乎羣從而出身又特用曲阜子孫例𥙷州
郡教授孰不以遠大期之及起教授吴江年四十六矣又二年
竟卒于官於乎豈非命也夫公卒於至治癸亥十月二十四日
而以重紀至元丙子十月某日葬于新隴逮至正乙未十一月
卄一日乃改葬管奥之源後二十有九年爲洪武十六年伯衡
客遊平陽其子克烈以其季克勛嘗同朝奉事状乞銘誼不得
辭乃爲之記公諱文栩字周卿孔子五十四代孫後唐同光二年
諱檜者自闕里避亂来居平陽歴十世而至宣義郎漕舉進士
伯奮無子以從兄贈承事郎缶之第三子胄舉進士承信郎淮
北提刑幹辦官貴明爲子生釋褐進士迪功郎淮北路帥幹淇
孫公之父也母夫人周氏公生而宋亡未成童刻意爲學廸功
府君噐之使受經於鄕先生林公霽山學詩於安固張公湛江
時兵燹後家無遺書諸經史露抄雪纂口誦心惟至忘寝食比
冠名巳起矣杭爲宋故都向之宿儒遺老猶有存者乃以至大
間辭親出游若紫陽方公回淮隂龔公開南陽仇公遠句章戴
公表元永康胡公長孺公遍游其門而見聞益充造詣益深諸
公亦喜爲之延譽名聞於一時省憲二府若大明高公昉東平
王公侯争引拔之未及授官丁迪公府君憂未除丁太夫人憂
服除署義烏縣學教諭以師道自任士論翕然歸之縣逹魯花
赤木屑飛爲下誣構公言之分憲得釋其爲上官敬信如此秩
滿黃公溍贈以言属望甚至改池州路學正貴池縣學與豪氏
争魚陂郡久不能決司憲乃檄公與揚主薄者按視豪民以公
學官易之而倚重簿公詰之曰據文界淺水爾烏得梁中流立
奪侵地歸諸學郡守以公先聖人後親信之而貳車與守不相
能以公黨於守至詆以言公曰立於争地不去尚得爲知機乎
拂䄂竟歸治園亭蒔花木日求四方賢士與鄕人之老者觴詠
爼豆之間隤然與世相忘郭公貫在吏部趙公孟頫在兵部雅
知公相與推挽會襲封衍聖公思晦以薦櫝上置前資特授以
吴江之軄階將仕郎則至治辛酉也視事伊始霖潦害稼贍學
田租無從徵者凡三頃而閭丘知州必𣣔取盈公争不聽則請於
會府竟如公言免徵由是知州銜公日夜躡尋其過誤公樂育
之政脩出納之際慎且两歲訖無所得江浙省臣聞公材名羅
致爲椽方治衰以暴疾卒公所至必興學校以教化爲先諸生
具有成績平生篤恩義好施與宗族百餘口尊其老者以禮懷
其少者以惠直言正色舉宗推重之女兄歸潘氏女弟歸薛氏
遣使候問相繼於途外祖周氏無後歲時祭掃其墳墓終身周
窮振匱觧衣推食於親故鄕鄰懇懇如也性尤衿嚴士行或不
檢絶弗與往来人咸敬惮焉家廟在城西事多綿蕝聖像所御
扆不稱制忽謀於伯兄建康錄事貞卿改作高座工甫畢而大
風雨挾海潮奄至平地深水六七尺而聖像以座高無虞衆眼
其先見娶陳氏先八年卒合葬新隴継汪氏後二十七年卒别
葬南湖子五人克熙長林縣學教諭陳出也克烈克缹克勛建
德路學教授仕
皇朝歴侍禮郎清河知縣隴州知州汪出也克然興化路學正
媵陳出也孫男四人希誠希竦希在希至女八人伯衡悲公有
其材有其時而無其命文愛克烈之能孝乃爲銘曰
士之窮亨係其所遇乘時捷出或致富貴攵宣孫子在元之世
視凡庶士恩隆數異繄公之生式逄盛際矧宏其中而彪其外
才李於人譽望攸萃謂宜奮飛翶翔朝著四十八齡遽殺其趐
僅霑一命卒不大施雖不大施文獻克継是謂能賢公乎奚愧
昭明于上其蔵在是銘闡其幽用詔来裔
故梅軒處士林君碣銘
林氏系出蒲田闕下初遷長溪再遷平陽居平陽者非一族人
因其所居地望爲别而居嶺門者是爲嶺門林氏嶺門之族始
於宋某路帥府參議遵至其子光禄大夫知諫院季倫而益顯
以科目䆠學相継迭起洽于宋季六世而得故元梅軒處士處
士諱元彬字文卿生以大德戊戌正月三日卒以至正壬寅八
月十五日葬以今洪武乙卯年二月十七日兆在親仁鄕茅竹里之
原後八年嗣子世光属前江陵路儒學正孔克烈爲状請眉山
蘇伯衡銘而勒諸墓上之石伯衡嘗簉属史氏紀德銘功其職
業而考辭諏事又知處士爲厚德長者此而不銘將誰銘乃叙
而銘之處士讀書務明体要不爲章句&KR0819;繞擇然後言賢然後
交忖度然後許諾即許諾巳百金不易也治家以法冠婚喪祭
一本朱子家禮未嘗若流俗人惑浮屠之法脩滛昏之祀性至
孝其母以其父之沒也哭之過而喪明處士百方醫療榻于母卧
榻傍以便奉承旦則抱坐堂上暮抱入臥内以爲常頃刻不離
左右自食飲以至便液躬扶持之凡二十餘年母乃卒處士治
葬執禮甚哀戚與從弟平陽州醫學錄元啓友愛尤篤無子命
庶子悌爲之後歲癸巳盗起犯縣郭處士率家人浮海踰靑山
之麥城辟焉中流大風雨與波濤闘勢𣣔壊舟同舟之人無不
蒼黃號泣獨處士凝坐自若神色不少變徐諭衆曰詎不聞諸
死生有命使命盡今日縱懼能生乎孰若安之爲愈頃焉風恬
雨霽舟獲登陸人人手加額曰此公至誠所格也明年辟地新
渡會癘氣作病者相仍里中不敢往来處士每晨躬持善薬撫
視之零丁者舁至家治之多頼以全絶粮之家分粟賑之又明
年歲凶賑之如初更設粥食飢者所活百數十人而不自以爲
德也寇平歸即故址築室以居自是家事置不問日逍遥長林
曲水間或援琴作秋鴻一闋翛翛然有塵外之趣見者疑爲神
仙云臨終寢疾諳子進薬却而不飲仰而咲曰薬能巳疾亦能
續命耶訃聞閭居巷處之人咸曰善人亡巳吾將何頼相視泣
下配藍田程氏邑右姓婦儀母道閑之有素而善綜理家務後
四年年六十二亦卒實丙午十二月十六日也其葬與處士同
兆同日子男二人世光悌也女二人婿曰鄭天霖曰陳沂孫男
二人長與直國子生釋褐授迪功郎青州府蒙隂縣主簿次與
方曾孫男二人公積公稹女三人尚幼處士高祖諱勛朝奉節
通判漳州府事曾祖諱仲覺正議大夫主管瓊州安撫司公事
祖諱儼夫朝散大夫知道州事學者尊之曰怡堂先生父諱渌
翁元建寧路儒學教授母鄭氏登仕郎大誼之女而梅軒處士
自號也處士以賦性耿介不能與時推移有藴而不試隱約以
終身然平生所尌立自足爲搢紳歆慕彼富貴炳赫而柱巳屯
膏者雖庸人將羞道其名失得果何如也與直起諸生有民社
春秋甚富材學甚優而事業如方至之川人益知處士善處之
積於是乎在矣銘曰
處於家庭行何懿也臨乎危難見何異也材而不仕尚吾志也
施而不德行吾義也利乎其後固侈於籝金之遺也纉乎其先
又何必析圭之貴也俯仰無愧優游卒歲於戲不圖見斯人於
斯世也
元故廣德路平凖行用庫副使郭君墓誌銘
至正四年十二月丁丑廣德路平凖行用庫副使郭君貴權卒
于家葬以十三年十二月巳卯後三十年爲洪武十六年其子孚
拜且請曰先人葬巳久而墓隧之石猶未有刻諸孤惟孚後死孚
今年六十恐一旦不可諱無以下見先人謹奉之状以請倘
矜而賜之銘則先人不死而孚即死無憾矣伯衡感其言亟荅
拜而不敢辭按郭氏世爲平陽人最號鉅族與立君之名貴權
其字也曾祖諱自中宋迪功郎祖諱宗昭不仕考諱元春宋太
學齋諭母陳氏而君周出也生於宋咸淳巳未三月四日幼聦
敏有過人之志十歲母没又五年父遘疾醫者不能
治語君曰汝不幸早失母今我又度不起汝將誰恃以立宜自力
以底于成君涕泣露禱于天引刀刲肉於腹左脇右鬻粥以食
父父疾立愈而初不之知也既而婢以言聞者嘖嘖稱其能孝
踰年父乃卒君雖失怙恃煢然獨立而能自奮發力學里人游
氏噐之延爲贅婿由郡學生員吏于楽清于永嘉于瑞安于温
台運糧千戶所歴太平台州慶元三郡曹椽既書滿署集慶
路句容縣典史改信州路平凖行用庫副使及調廣德而年將
六十矣喟然嘆曰我爲吏三十載未嘗處人後以督漕二京師
蒙賞資甚渥所事二千石率皆中朝名卿不以吏過我典句容
幕只尺臺察見謂廉能然謖謖刀筆薄書間穎出不能以寸非
命也邪夫仕將仕以行志列職莞庫志莫之行矣何以廬爲哉投
牒竟歸初愛樂清佳山水卜居焉後以先世墳墓在平陽留長
子守樂清田廬而携幼子返平陽杜門端居厚自飬以尊其生
鬚髮班白而童顔不蓑賓友相過不酣醉不聽其去賢大夫来
涖平陽慕其典刑多禮于其廬間以政事咨决君諏經㩀律開
陳指導動中肯綮而慎重滋至從容一語未嘗及其私諸公愈
敬重之優游事外囂然以樂隤然以委乎至順盖二十年餘年
七十四而終臨終之際初無所疾苦氣息奄奄夷然而逝娶游
氏先二十三年卒男曰凱經筵檢討女曰寧適鄕貢進士周尚
德継葉氏後二十二年卒男即孚也學行卓然前朝舉校官不
就皇明舉秀才以老不行孫男四人寅錫勉南女三人
婿曰樞密院經歴鄭晅曰真定史公逹曰鄭彦東墓
在西鄕章家原游氏葬樂清茗嶼鄕東漈山葉氏祔君墓左三
十步昔有元以吏治撫諸夏冨貴之資公卿之選胥此焉出以
故豪傑之士折而從之然得之不得有命孔子固嘗言之而不
蹈韓子所謂僥倖於萬一老死而後止者幾何人也君以有猷
有爲持文墨論議州郡間觀其在運糧所佐千戶欒侯克敬剏
署募船立法監&KR1149;使後之人可以継處在台州見噐於守趙公
鳳儀任以事不避繁劇而數平反疑獄在句淬禆贊其令李允
中以寬恕平易爲施而政刑辟不施而邑以治秩滿百姓詣臺司告
留可以知其非碌碌之䟽而况積累任勞循序而進亦可以貴逹
然年未及謝奉身而去其賢於汨没而忘返者豈不相什百哉
然則君之藴雖不克䆒於用而其志則可尚也已銘曰
維材與時貴冨之資有得不得寔命之爲紛紛鄙夫曾不是思
嘆老嗟卑百彖一辭君材孔碩靡適不宜而又有時大路載馳
低佪簿書踰三十期匪我不武有物司之謝不待年卷而懷之
高尚其志山砠水涯樂夫天命吁嗟庶幾欲知其人視此銘詩
黃景昭墓誌銘
君諱文明字景昭姓黃氏其十七世祖珌與宋太史文節公之
七世祖玘從兄弟也同自金華徙于分寧玘之後留居分寧而
珌之子惠復自分寧徙剡惠之子褒又自剡徙諸暨褒生勝勝
生惠尉卿振振三子長比部員外郎宋卿次正議大夫舜卿次
承事郎晉鄕宋卿生宣義郎充充生傳傳生宣教郎康時康時
生良材良材生鎰無子以朝奉郎知鹽官縣事誾之玄孫新爲
子誾乹道巳丑乙科進士則朝請郎知浦江縣事贈開府儀同
三司汝楫之子正議大夫鉞之孫承事之曾孫也新生瑞是爲
君之考妣吳氏君生于元之至大庚戌十月二十日卒于
國朝之巳亥五月六日以辛丑十月三日葬于孝義里銅坑之
原後十有九年其子鏞奉事狀請追銘其墓余先是從鏞閱其
家乘知其自剡迁諸暨之世次思其先世榮貴文墨之赫奕觀
其子孫長厚而衆多雖曰德厚者流光亦由引而申之代有其
人故嘗爲叙其事居之懿行有光前烈銘以示来裔又安得而
辭君之事親也以隻身綜家務内而生産作業外而應酬門戶
服勞而不惮隨事諮稟而行一不以貽親憂其親喜曰吾有子
矣家政一切寞不問而娱意杯杓親友過門輒留與飲飲輒窮
日夜君左右侍奉往往不觧帶天寒冰凍夜半取魚地中羞之
以饋所以順適之者無所不用其情耳見矣其待宗族也因仁
壽莊田正其疆畔登其歲入之數籍長幼而時給之又爲之規
約俾後人有所遵守從父兄弟以乏單諸至被榜掠禍且及其
妻子君慨然曰鄉鄰有急猶當相周况兄弟乎悉出金帛往代
之輸方國珍楊完者兩軍趣越郡人雖不安居其鄕固按堵無
他虞而君遽率其族載其帑避之他所無何官軍狎至環鄕率
焚蕩狼藉惟君舉宗以先去免禍其撫鄕鄰也每歲發廩貸之
散以春夏之交歛以秋冬之交不問豐凶不計多寡皆不取息
有不能償者来歲貸之如故里小家以貧故産子多不舉君遇
其産時例餽以米人若干名娩母米由是里中産子得不至不
舉長吏延義士大脩其學宫闔郡惟君一人赴之長吏好謂君
曰此役吾熟計費殊浩穰若挺身任之後得無悔乎君對曰世
人傾貲崇飾佛老之居且猶不悔况先聖人之居乎縱傾貲以
崇飾小人又何悔焉於是具竹木炭石瓴甓芻粮之類召梓人
陶人攻金攻石設色之工棟梁榱桶之朽腐者易之階陛壇壝
之毀缺者完之屏幛帷幄之故弊者更之像設五色之澷漶者
新之甫五月而南面之像侑食之容殿堂門廡齋舍之属煥然
一新凡用錢若干萬緡事見宗家侍講文獻公所爲記此尤人
所難能者然此特衆人耳目之所及者他若行乎不見不聞者
固無得而稱焉娶東陽曹氏婦德母儀冠于九族子七人長鏞
也次鍊鎧鑾鉦鏜君沒時冠者纔三人餘或未成童或甫髫
齓或在襁褓今皆克成立有孫男十二人孫女九人曾孫男二
人同居不别籍內外雍穆略不見有間則其行脩於巳而化行
于家又可見矣於戱黃氏之在諸暨自宋以来登科領薦以世
賞入官以篤行者稱者彬彬焉衣冠蝉聮項背相望非積累深
厚何以臻此善乎史官宋濂氏之言曰衞尉仁及于鄕仁壽夫
人澤加于宗族而其三子十一孫皆躋膴仕方臘之亂開府磬
家財以贖俘者而其子登進士者五人特奏者一人自是與有
禄食者終朱之世於戲今君之有德于族于鄕可謂侈矣其子
孫有不食其報乎當知後之視君亦猶今之視衞尉開府無疑
也銘曰
文獻之家寔難爲繼有顯黃氏興自五季組綬簮纓幾四百禩
維君嗣之克比克類不世其禄世其德誼人之有急若疾在巳
振之以財如棄糠粃有廟有學君所獨治用錢鉅萬曾不爲意
紛紛鄙夫孳孳於利斬其先澤壽不盖愧君不多壽君多令譽
前承後引綽有餘𥙿
敏齋處士林君碣銘
君諱均翁字彦祥姓林氏號敏齋其先自莆田遷長溪赤岸自
赤岸遷平陽四溪宋初迪功郎熙又自四溪遷塗川六傳至主
管誥院膺君之高祖膺生朝奉大夫知雷州珪君之曾祖珪生
朝奉郎知烏江縣嶸君之祖而諱某者其父也母吴氏迪功郎
知江隂縣亮之女太常博士藴古之孫君生元貞巳未五月巳
丑爲人質直忠信非其人未嘗妄交家饒於財以錢貨人取息
嘗從輕至正巳夘鄰不戒于火烟𦦨至君家君與其兄析翁出
凢所質人金帛服用而巳帑不顧曰彼可燬此不可使燬也里
人乘時或取粟其倉或取貨其樓君戒家人勿禁曰與其歸於
煨燼無寧爲人所有也陳明者取貨不巳樓燬壓於梁木火焚
其足矣君拔諸火中人益以爲長者歲庚寅入郡城得鹽引一
十有六道元豊橋上密慎至日暮覓者終不至明日鷄鳴復往
傎見一人徬徨来往詢之曰我處州王文興也失塩引覓之不
得君出諸懷中枚數而歸之文興伏地謝曰微公寧尚可復得
耶甲午春兵火之餘癘氣流行死者相枕藉頼君予㨹而收者
五十餘人又二年寇復作環塗川之民被其毒猶甚類皆乏食
不能存頼君發粟而飽者七十餘家嘗有佃人夫㜏肩田租来
入視其粟太半傷於火問之對曰旬日前家失火盖蔵一空僅
餘此爾君聞之惻然遂捐其租加振恤焉萬全石塘架石爲橋
其脩九十尺其廣得其脩二十之一而嬴五寸丁酉之秋大風
雨水暴湧壊焉君重建之不以煩里人又除四脚橋東驛道一
百丈有竒車者無濟盈行者無側足相與誦美之平生輕財好
施往往如此非學而能盖出於天性也晚年更築室東郊之外
均橋之北率妻子居之居均橋二十五年年七十有一以至正
乙巳十月壬寅卒遂以閠十月甲寅葬章湾之原配應氏生於
元大德丙午閏正月戊戌卒於洪武丙辰九月乙巳而葬於
年月日子男一煥女一婿曰孔謜孫男三人時旵旭女一
人適陳諲煥念其先人不有禄位隱居行誼而施及鄕閭澤在
子孫宜得銘以昭之失今弗圖後將無聞乃奉邑士劉東所爲
状来請余觀三王之世井地以居民而又教以任恤之政與刑
是以比閭族黨遂州之間其出入守望疾病患難之際莫不以
義相扶持如状所云君於鄕黨隣里可不謂能扶持之以義乎
是雖生于千載之下猶三代之民也賢矣哉乃爲銘曰
人之於財顧惜雖刀君視百金譬彼弁髦里閭吟呻彼若不聞
君聞其聲若疾在身死資之槥飢哺之粟拾道之遺已槖不宿
道路之穢川梁不脩有司之責君職其憂捄災恤患肫肫其仁
居今之世奚愧古人孰無鄉黨孰無緩急我銘其蔵用勸凢百
張母林夫人墓誌銘
昔劉向傳列女一言一行之善無不錄念女德之盛衰係家道
之隆替昭德美樹世坊也以今所聞張母林夫人克事其父母
奉其舅姑輔佐其夫成&KR0556;其子又克守其志保其家於艱棘喪
亂之際誠賢乎矣不有以發明之非惟其事將遂泯没抑何以
振起於斯人哉其子正奉表舅金滌之状来請銘余以此不得
辭也其叙曰夫人諱静真姓林氏世爲平陽人宋奉議大夫太
常寺簿鏜孫其曾祖考也祖考某考某妣徐氏夫人生於元大
德丁未十月十日聦慧淑静女工之事不學而能家貧而孝特
爲父母所愛擇婿得同里張仲逹遂歸張氏治内事勤而儉處
上下恭而和逮事其舅舅州三老喜通賓客仲逹嚮意於厨傳
讌饗以悅親浩歌鼓舞盡醉極歡以爲常夫人治辦雖勞無厭
倦之色其舅喜曰婦善事我賓客退而知仲逹能盡子職夫人
實相之同辭稱之曰賢夫人歸仲逹年十七後十七年仲逹得
癖疾荏苒一年夫人百方延毉治之至禱于神刲股食之終不
愈仲逹濱死語夫人曰我死後爾何恃以立其早擇所從無用
以我属意也夫人泣曰妾知君君顧不知妾耶縱君不有妾而
使之他適妾忍不有君父與子而委而他適乎仲逹沒後二年
舅病枸挛夫人扶持之尤謹得美味必留以饋諸孤欲得食輒
曰汝等食之日長汝祖食之日短也舅沒率其子行喪無遺禮
巨室慕夫人之能因其所親請婚夫人怒罵曰我豈閭左無識
者比而若出此言也我何獨不幸喪其天而使人欲奪吾志也
號泣不巳絶所親不與往来日以教子爲務爲之擇師又爲招
致善人君子與之處曰若父在義方有所受吾猶致其力而不
敢懈矧今若父不在乎雖遭時多故家毀于寇而所以程督之
者如初子曰思誠曰昭曰正後皆克成立好學而有文思誠洪
武元年舉賢良擢將仕郎趙州判官有白金文綺之賜夫人與
焉鄕里榮之昭優游田里而楽赴人之急切夫人得危疾百薬
冈效正十三歲刲股肉襍淖糜以食之乃愈後其兄卒于官正
走趙州負其骨以歸縉紳士僉曰非是母烏得有是子洪武十
五年春夫人疾病毉者以爲不可療正猶刲股和藥竟卒于三
月二十六日春秋七十有六即以其年十一月甲申祔于夫之
兆鄕曰萬全原曰昆山子三人即思誠昭正也女二人婿曰陳
昺邵昇孫男六人參垕堅真建操孫女三人尚幼其銘曰
人孰無子孰若張氏厥子三人俱克有聞伯佐方州官紀其能
仲勇於誼季以孝稱惟子克肖猶母善教懿哉張母爲女爲婦
靡不盡道賢莫與夷相古貞淑何愧乎而摭實原美刻辭幽室
播其清芬爲世作則
翰林應奉唐君墓誌銘
翰林應奉唐君處敬年四十有四以病卒于濠之瞿相山其孤
之淳奉骨歸越祔于山隂縣承務鄕赤土山先塋之次而爲状
授使者將圖其不朽於伯衡昔歐陽子深慨夫文之復古者難
得其人又謂學者文章見用于世鮮矣况得施於朝廷而又遭
人主致治之時乎君之文可謂無愧於古矣亦既遭逢盛際而
用之朝廷矣然未䆒其用以一眚之故至廢爲耕民而困頓以
死其文章迄不得施諸典冊遂使一代之詔令不能追還三代
之盛是雖曰有命抑豈獨君之不幸歟故於其死也凡知之者
無不爲之悲而至今論者猶爲樂育賢材者惜焉伯衡知君特
深安可使君賫志地下而無一言以白之君諱肅処敬其字也
自號丹崖居士世爲杭之新城人君之父始迁居越故今爲越
之山隂人曾祖文源祖榮貴父應麟母汪氏君生有異質敏而
克勤幼從鄕先生王莱山授毛氏詩比長兼通諸經旁及子史
隂陽毉卜書數之學無不研䆒資爲古文蕳㓗而雅奥律詩步
驟盛唐楽府古詩上薄漢魏場屋之文特其餘事尤工篆楷深
得筆意至正壬寅君充賦江浙中其選以道梗不得上春官省
臣便宜授杭州路黃崗書院山長轉嘉興路儒學正
皇朝取浙西例起赴南亰君以父憂東還洪武三年春用近臣
薦召至亰師纂脩禮楽書其夏擢應奉翰林文字承事郎其秋
科舉法行預考南亰貢士有織文之賜其冬扈從
東宫拜英陵有襲衣之賜明年夏以疾失朝參例免官歸鄕
後例謫佃于濠則癸丑之秋而君以是秋至瞿相山卒於甲寅
十二月六日而歸祔以乙卯七月二十四日娶汪氏子男一之
淳也強學能文克世其家女一人早卒孫女二人尚幼所爲文
十卷蔵于家庶其不朽者在是伯衡無以加之矣銘曰
世所湏而或乏駑駘以之駕馭材適用而不急騏驥不免棄置
故君之文足以華國而其身竟死於甿隷非人之能不能亦世
之貴不貴也悲夫
故元中奉大夫江浙等處行中書省參知政事周公墓誌銘
至正乙未閩括之寇蔓延平陽且兩歲矣民之黠者跳踉以相
附和弱者不能自立於是四境之内胥而爲盗者十六七淛東
道宣慰使恩寧普来鎮温求可属任者僉薦公可宣慰問所以
可者僉曰公以門功𥙷海口場塩司令龍江書院邇其治所久
廢無能葺公初至謁先聖立勸竈戶新之柱悉易以石不半歲
告成亭民頃德兄弟積爲民患以賂結權勢前後場官少忤之
輒遭反噬公竟發其奸罪論如法海口之俗歲正月千百爲曺
聚東郊擲石謂之禳祈傷支體不恤有司痛繩以法莫能禁其
来久矣公懸榜約束之無一人犯者其俗遂革甫二年得羡塩
四千引以此知其可也宣慰曰即周司令耶我習聞其人便宜
命公攝行平陽州事而浙省左丞鐵里帖木兒至自台先是公
以副元帥吳世顯政乖其方任用非人變在旦暮毒且及民詣
左丞言状請䂊爲計不旋踵而陳安國弑世顯其所任治兵于
平陽瑞安者亦戕于賊悉如公言左丞由是器公倚公討賊安
民給以粮五百石勉令就職人皆以兵以食不足沮公無行公
曰父母之邦也受命立行隨以所給粮賑飢民曰事無急此不
然皆盗也時平陽惟江南鄕阻江爲塹鄉民自相團結賊不敢
入境公以五月至江南屯自沙禮致大家使輸軍儲設法募丁
壮爲兵而訓練焉民既用命軍實具而兵日衆或請出師公不
許人謂公怯公曰以新集之兵擊數年之寇苟不持重萬一失
利損威重莫甚焉後將何以成功在兵書致人不致於人寇至
擊之未晩八月劇寇李師金翁瑞突入黃浦江公勒兵渡江迎
敵賊大潰斬其馘百餘而生擒數十人兵士請乘利深入公不
應俄大閧公堅坐不動徐自定取其首謀者斬以殉而申明紀
律遂移屯逕川寇来薄我三合而三捷復遣輕兵衝其後賊駭
亂獲其酋金安三吳邦大邦大素徤闘衆之所恃至是獲之賊
奪氣追北數十里殺獲甚衆獻俘于左丞仍以計誘致李師金
翁瑞及他酋數十皆&KR1229;之而散其火伍歸農獨西溪寇恃括寇
不下且請决載紏括寇數萬直擣逕川公曰賊輕我矣今日必
殄之部署其衆而下令曰勿擅動聞皼聲則進望其白旗下多
精銳命士引弓齊發仆其執旗者鼓而進賊不能支自相蹂躪
聲言勿殺我當投降許之張中卿者即趋而前俯代公撫而遣
之還諭衆曰周知州知爾從賊出於迫脅不爾誅降無不宥不
者擊𡭗盡乃巳仲卿又盛稱公誠信人人喜曰有生意矣争棄
仗来降上功行省陞淛東道副元帥捴制平陽瑞安丙申正月
别寇葛兆出掠走之獲酋金龍十明年又出襲我覆之獲酋吴
天雷等遂命弟誠德分兵擊下瑞安諸砦而歸其民黃宗雲等
之辟居平陽者進兵會括分院兵夹攻寇之抄乎陽者被其窟
穴惟吳悌五遁之福寧王賢五所括分院以誠德功聞于康里
丞相授忠顯校尉同知平陽州事兼行軍鎮撫尋引兵趍象原
以逼王賢五方置營而吴悌五領衆奄至誠德奮當其衝突吳
悌五中矢其下負以走因其亂薙之僵尸數里未幾購得吳悌
五併三恢酋鄭子敬送于閩省誅之經略使在閩遣從事官工
部員外郎曾堅分御賜酒勞之承制擢公行樞密院判官自是
平陽之人安於耕鑿以供租税矣公曰外攘之功粗立其益嚴
内治之脩乎壁於州南五里而鎮焉革蠧弊平訟獄布寬政行
義役與民休息浚河渠若干里深丈有二尺廣倍之築海隄若
干丈廣二丈崇半之又興土木之功官署孔子廟學東嶽行宫
城隍祠廣福宫悉復其舊内而布教條外而脩軄貢使者感出
其途迎来送往禮無或遺雖廪無餘粟庚子夏聞京師旱遣弟
紹德漕運粮二萬五千石上供天子嘉之賜龍衣一襲及上尊
酒真授行樞密院判官階奉議大夫而官誠德以昭信校尉温州
路捴管府判官紹德敦武校尉同知平陽州事麾下士錫命有
差當是時方國珍姪明善以樞判制温公不爲之下而明善忮
公屡軋以舟師公屢却之然自念彼不有朝廷况有鄰州乎且
彼㩀三郡而吾以區區一州與之抗終非萬全之計進父老語
以故欲委地去聽民自爲去&KR0556;父老曰方虎狼也公於我等數
年安全之一旦以遺虎狼忍乎公若終惠我等幸與之修睦公
用父老言遣弟明德往謁拘晉不遣辛丑夏遣都事張君錫漕
貢如初天子益嘉之進朝列大夫同僉行樞密院事降分院印
明善舟人在直沽者欲奪印不克壬寅春遂以三千餘舟列營
平陽瑞安公四面受敵激諸軍以忠義人皆感奮屡挫其鋒又
遣沒人断其矴䌫乃觧去追獲舟二百會集賢院都事興童持
詔耒勞公乃遣都事蕭天瑞從詔使入貢謝恩且進地圖表言
國珍侵軼乞注代天子覧表爲下詔讓國珍仍有龍衣御酒之
賜超拜中奉大夫江浙等處行中書省參知政事刻分省印使
佩之以承德郎行樞密判官官誠德國珍被詔大怒調台慶温
之兵来攻相持閱六月隂㗖公帳下林淳以厚利使爲應三郡
兵攻其外淳應於内九月平陽䧟執公及誠德紹德以去誠德
慢罵明善遂遇害刳其皮焉亞死罵不絶口紹德則縋以石而
沈諸海送公國珍國珍甚禮公好語公曰省臺貴臣皆聽吾命
公獨敢我抗豪傑士哉自今與公釋憾其仍爲參政我所公曰
我與爾有不共國之仇而與爾共事乎然國珍終不敢害公越
三年王師取台慶公與國珍例遣赴南京後公以誠意伯劉基
言得放還田里洪武辛亥大臣行邊者復遣赴南京其秋八月
壬寅卒于南京享年六十有六後十月婿顧克敏歸其柩平陽
以甲寅十二月甲辰葬於睦嶺之原公諱嗣德字宗道姓周氏
平陽人宋江隂軍節度推官元贈中順大夫淮東道宣慰副使
上騎都尉追封永嘉郡伯汝臨之曾孫元累贈太中大夫河南
路緫管輕車都尉追封永嘉郡侯雷轟之孫元太中大夫同知
浙東道宣慰使司副都元帥致仕贈同僉太常禮儀院事輕車
都尉追封汝南郡侯謚康惠應奎之子也曾祖妣張氏追封永
嘉郡君祖妣翁氏妣游氏並封永嘉郡夫人妻顧氏封永嘉郡
夫人次陳氏其婿永嘉陳聡奉事状求伯衡銘其墓昔我先君
以江浙省左右司都事佐戎于括公無月不通問泊衡不敢以
不知公爲辭乃爲叙而銘之銘曰
元運將終並海之邦自租自稅大憝氏方海邦之民亦孔之痗
頭箕會歛擢筋盬髓眷兹平陽于方只尺虐𦦨炎炎何以不及
文武周公厥猶克壮天矜于民俾作保障公未至止豈無州牧
鄰寇横行曾莫敢逐凡厥士女東竄西匿寝食不遑矧暇耕織
公既至止奮其戎兵招降討逆内謐外寕凡厥士女有室有家
爾藝黍稷我種桑麻相時倉廪枵然空虚謂公蹶蹶公則舒舒
征從其薄刑用其輕追還舊觀百廢具興先聖之居明神之廬
出治之所棟宇渠渠憂彼水旱爲民之病以畚以鍤河渠攸濬
虞彼潮汐爲民之患廼疆廼理作之畔岸維民休戚係公存亡
公構閔凶孰不痛傷昆山蒼蒼不崩不墜公功巍巍克類克對
我采民謠勒碑墓道無曰不顯終古有耀
故元承德郎浙東道宣慰使司都元帥府都事鄭公墓誌銘
故元承德郎浙東道元帥府都事鄭公既沒之十有四年伯衡
過其里其母弟前翰林撿閱朝端枉顧伯衡于逆旅俾銘公墓
伯衡辭有行色而其婿郭珽且奉事伏以来追惟先君昔仕閩
閫浙省與公從兄朝元皆同時又内交公伯仲間契家之好施
及後人誼不得終辭乃爲叙而銘之叙曰公諱禮字朝美姓鄭
氏世家温之平陽邑衣冠鉅族嘗推爲首曾祖嗣僧宋宗訓郎
知澧州安鄕縣袓善老宋太學上舍生考大元贈承務郎楽
清縣尹妣陳氏贈宜人公美丰姿而負材學早被推擇爲海道
都漕運萬戶府奏差遂署處州路䴡水縣尉在官六月丁樂淸
府君憂哀毀累然不勝喪服闋起爲松陽縣尉改進義副尉泉
州路安溪縣主簿調懷安縣主簿就陞本縣尹進從仕郎又轉
承事郎閩清縣尹迁徵事郎漳州路捴管府經歴遂擢承德郎
浙東道宣慰使司元帥府都事時方國珍㩀慶元公義不與共
事不上月魯不花平章開省廣東便宜辟公爲其省檢校官而
南行臺又奏公監察御史公知大事巳去俱不赴漕運司奏差
例入元帥府爲奏差始出官公督運至京師爲中書許左丞有
壬焦參政孝先識拔不限資格授以麗水之職其在䴡水也盗
弭而民安松陽政如䴡水而威惠尤洽在安溪以潔廉幹濟時
爲郡守長偰王立孫才卿所禮重俾挕郡錄事又挕晉江縣尹
安溪之民詣于府乞還公晉江之民則乞晉寇起安溪焚掠縣
郛獨戒無犯公居署公募義勇擊定之又諭下南溪之寇其調
懷安也未上會寇圍福城帥閫以公前在安溪能却賊委守北嶺
屢以偏師挫賊鋒福城圍觧與有功焉懷安當孔道只尺憲帥
二府動輒速諐素號難治公優爲之績用尤著在閩清亦以最
聞又漕運軍儲二萬余石輸之南行臺以故福建廉訪使郭興
祖南臺侍御史拜住哥福州路同知鄭&KR0776;交章薦之惜夫公
之志業未盡展而運去鼎移奉身而退以全其歸公之自處則
可無憾矣生于元大德巳亥二月二十一日卒於今洪武庚戌
正月十二日壽七十有二葬以卒之春三月十三日墓在豐山
之原两娶前張氏繼陳氏以贈以封並宜人子男一人剛泰以
賢良舉今將仕郎真定府税課司大使女一婿即郭珽者瑞安
州同知孫男二未名銘曰
顯顯鄭宗盛莫與亰蝉聮組綬大閈高閎暨公兄弟益宏厥声
公材既碩學又夙成仕途奮飛越自妙齡無試不宜綽有能稱
亦既仕矣胡不大行昔窪者谷今嶄其陵胃進苟禄豈公之情
功名節義孰重孰輕計其所獲孰虧孰&KR1151;生順死寧亦孔之榮
欲知其人視我斯銘
王府君墓誌銘
王氏爲㜈著姓宋理宗世監察御史致仕太常少卿贈忠惠公
處一之弟處棠自義烏之鳳林遷浦江之深溪六傳至府君深
溪地西宜諸暨方諸暨未入版籍時竊僣者㩀之日尋干戈以
相侵奪於其時大家掖老携幼東西竄徙以脱一旦之命而宗
祐骨肉不睱顧者皆是也王氏曾不怖焉顧乃率一家之衆䔍
爲孝友之行而禮儀之興遂抗衡麟溪鄭氏是雖善人君子天
寔相之抑亦府君兄弟有必爲之志躬行之實不以變故而易其
慮挫其銳也兄弟之中府君最少而先逝其墓有宿草者今六
年矣邦人知王氏能爲古人之所難而不知府君與有力焉爲
善者何所頼乎其子懃奉陳禮狀來請銘此余不可不諸也府
君諱士偉字誠之曾大父曰鑄大父曰元而曰澄號善淵處士
與其弟汶同財共食者其父也府君善承父志以孝謹稱居父
喪祥且禫矣哀戚如初喪日夜號泣目爲之病雖病目母寝疾
猶自力至母所躬奉湯薬母止之曰汝二兄能孝汝婦子又善事
我汝眊矣無用爾對曰子亊父母服勤至死軄也烏得以疾而
癈厥軄哉終不敢退休私室寝處母之榻前朝夕扶侍者十年
及母沒每哭輒頓絶仆地遂喪其明奉其兄復之祥之愛敬怡
怡如也事無鉅細不敢專擅其妻之貲&KR1019;亦不敢自有悉歸諸
公帑曰先君臨終之言在耳吾忍私蓄乎初府君之婦翁爱其
女擇所從得府君遂以歸之而其家素冨厚而子幼甚一旦病
䔍悉以属府君府君綜理其喪葬一遵禮制維持其戶門而撫
其孤不啻若同氣比孤長大授以貲業其孤卑府君以其半府
君訖謝一毫不取聞者無弗高之府君家居不急於營貲産日與
二兄講論閑家之道而率之以身羣子姓咸冠服聽受進退周
還歛容正手跬步不敢肆性好施與歲侵輒白兄曰夫財積之
非難積而能散爲難今年饑在他人尤當賙䘏况鄰里宗族乎
乃發廪賑之凡疾病而不足於薬糜死喪而不克棺歛者往往
資以財帛平生不識僞言僞行許人以諾雖百金不易比閭三
尺童子来見必以禮接與之言可復也視紛華勢利漠然不以
属意雖田夫里媪皆知其爲長者嘗惑危疾懃竭誠敬謁醫籲
神而愈久之病滯下逾年在床蓐血糞淋漓懃日以手掬去君子
不多懃之能子而謂府君善教云易簀之夕誡懃等曰我死後
𡭗聽命伯父盡力生業無損祖訓以貽我羞言未畢而逝洪武
乙卯十一月十四日也享年六十有二遂以丁巳十一月十一日
葬里湖山之原妻周氏諱淑和同邑人宋迪功郎端之曾孫女
父鼎母黃氏有柔嘉之德而克相成以道生於元之延祐丁巳
十一月十四日得年六十有五以辛酉二月二十二日卒是年
九月八日合葬府君之墓子二人長即懃次恩女一人適張侃
孫男七人涇浙淇溜㵸泳濤曾孫男三人楷檀禱尚論人物功
業易見學術易知而潜德隱于身而不試者則雖極其形容不
足以盡之有迹者可窺而無迹者難知故也自府君言之行成
於内而敖行于家固無愧三代之民矣然廉於進取隱約而終
其藴於内者豈易窺哉状稱府君言行忠信噐量嵬博有濟用
之材而志不領仕有珪璋之望而氣不自滿有守而近仁非禮
與府君居同里且有連焉能知之若此歟是用備𫐠而繫以銘
寧不有尚考其行而則慕其人者乎銘曰
王宗奕奕莫與京歴宋迄元甲乙稱合族聚居自皇明
處士善開君善承承之伊何日躬行孝于父母友于兄入循榘
榘出凖繩有孤三尺方惸惸君持其危扶其傾田連阡陌金滿
籝中分卑君君弗膺視之有若鴻毛輕孰飢孰寒欲無生我周
我恤出至情隣里猶𡭗矧宗盟休哉化行于家庭長幼五世千
指驘息則同宇食同鉶合敬同愛不俟懲和氣盎若春陽升是
亦爲政聖所榮其生也順没也寧夫復奚憾不百齡墓隧宿
草芊眠青發潜闡幽揭此銘世人骨肉不相能䎹風可赧亦可
興
竹坡處士俞元瑞墓誌銘
洪武甲子春予遊永嘉還麗水俞堅使人持狀来求製父竹坡
處士墓銘前五年予友李參議之季景中客處士所予過之景
中爲予言處士之美且目其兄弟雖别籍異居而通有無同休
戚巵酒臠肉不集不食怡怡然略不見其有間州里之間稱處
士爲有德之人童孺無異辭而學士大夫過門無不見禮者爲
之歎曰嗟夫處士不嗜仕進自放山林而力行乎孝友慈讓重
然諾好施與賑人之乏絶不計家之有無交於人不以其得時
失時䟽戚緩急扣門未嘗計利害禍福爲避就非所謂有所不
爲而可以有爲者乎越二年又過之舘于其新堂觴豆在列子
姓奔走將事處士時感上氣疾且一年猶衣冠出相與揖讓酬
酢殊欵冾又未嘗不歎其精爽有餘也去之永嘉一月而處士
竟卒則壬戌之歲十二月二十有八日距其生甲戌之歲得年
四十九堅等以明年癸亥之歲十一月三日葬于里馬博源之
山至是以銘爲請余雅敬重處士而堅又好學有文何敢愛於
言乎按状處士姓俞氏䴡水之俞源人其先有諱德者嘗爲松
陽教官教官生義義生至剛至剛生涞世業詩書而以積善称
寔生麟字元瑞是爲處士也妣顔氏處士内剛外柔而持以恭
謹飬親燠寒食飲之宜常足以得其歡心父殁擇北山以葬謁
銘于翰林宋公濂刻諸墓上之石庶其有聞於来世戶門之務
自任其勞而以逸遺兄若弟無始終一也至正甲午松陽靑田
縉雲盗附和起四出剽掠壓其境矣鄕民不知所爲處士曰此
烏合之衆利子女玉帛爾何能爲之有團結以伉之可保萬全
也衆唯唯少壯者扶携老幼者四奏至處士部署而甲以要約
羅絡内外聲震傍近盗却而鄕民以安當是時微處士環俞源
數十里不惟侵暴不免且將胥而爲亂其禍有不可勝者歲戊
戌㜈守將舉城欵附國朝而括不下俞源介乎其間两軍狎
至不能居處士乃率家衆之城府居焉會越國胡公兵入城舉
家駭散獨母後處士負母而逃得免於難兵燹後家業蕩然遺
曰數畝而巳歲饑鬻田市粟賑其里人至熟里人償之處士不
受嘗東過齊魯西略秦鳳南遊閩越北抵幽薊所至問其名士
而禮於其廬遇同州之人不能自歸者輒資之使歸有賈于杭
而蒙誣于官者頼處士貸之錢不庾死其人三年然後歸懷所
貸来償息倍蓰焉處士曰亟反而息非我所望也里之真如寺
殿堂門廡以至象設煥然聿新費出于處士者十三其於教子
尤刻意歲求良師儒不遠數百里迎致家塾躬承事之使爲子
師以故諸子皆克肖而堅遂以文學有名縉紳間其爲人大㮣
如此於戲在上而貴顯者未必皆賢在下而隱約者未必皆不
賢是故君子之於人也不觀其用於世惟觀其無愧於世處士
檢身慎行而美名令譽表於鄕閭逹于士林亦旣生順而死寧
矣而可使無傳乎配潘氏温厚儉勤處士家索而復𥙿其佽助
之力居多子四長堅也次珍次竒次希女一人未行孫男二曰
景夔景權銘曰
我觀所在大家相望孰無小民聚廬其鄉慨彼小民於厥大家
面譽背詈靡間迩遐君在桑梓何脩何施方其生存小大環歸
及乎淪逝會哭如市久而益悲是孰之使人亦有言君古仁人
退焉林丘澤流鄕鄰既周我急亦拯我厄克任克恤自孝友出
奄其亡矣哀哉人斯載寒載飢疇拊疇綏采彼輿言刻此貞石
尚俾樵牧善視松栢
