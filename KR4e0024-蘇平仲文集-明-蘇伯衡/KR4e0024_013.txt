蘇平仲文集卷之十三
誌表𫐠章貢黎諒校正重刊
敢元温州路同知平陽州事孔公墓誌銘
至正未方國珍據台慶温用名士以收人心凡士居其地者不
爲所用則爲所禍而其於公也不得而用之亦不得而禍之四
方之士聞而莫不高其風國初胡仲淵以王府參軍鎮括
將進公于朝而先之以書幣公返其書幣謂使者曰使孔暘
一出足於天下重雖強顔從參軍後亦不辭不然何益况吾父
年垂九十不可頃刻去左右參軍奈何欲使之胥爲不忠孝人
耶仲淵愧其言而止洪武元年按察僉事趙壽將使指求賢浙
東將公於温以應詔公終辭不起士益以是高之公神明之
胄起家爲名進士仕州縣爲良吏師學爲儒宗當世尊而仰之
不在彼而在此也公自幼篤志於學警悟強記絶人而諸經史
百氏之書罔不該貫取元統乙亥鄕薦温之士以春秋貢者自
公始方上春官而科舉廢南歸以衍聖公思晦舉署永嘉書院
山長未上而科詔復下至正元年再薦于鄕登二年進士第擢
衢州路錄事階將仕郎九年轉從仕郎處州路慶元縣尹代歸
以二親年高絶口不言仕進十九年中書參政音顔不花公内
臺治書李公國鳳經略江南得便宜除拜承制授公温州路同
知平陽州事使得便飬公奉檄欣然而起其爲錄事於衢也下
車適大旱以郡守命禱徐偃王祠下未復命而雨如注莫不驚
異民汪明之兄弟争家財吏展轉逑賂數歲不决公問汪曰兄
弟親孰與吏汪對曰兄弟同産吏途人爾公曰弊同産以資途
人汝何不思之甚耶其兄弟立感悟叩頭曰不敢復煩官府矣
廉訪僉事寶寶公行部莅衢委以難决之獄凡所平及無不服
其明尢遂以最䎹朝廷遣使分道宣撫過衢得公治狀甚禮遇
之其爲令於慶元也會分憲余公闕以括賦役不均舉行敷實
各縣皆擇人往董之惟慶元就以屬公乃令民以田畆多寡自
占即不實罪及隣保立法周而用泫嚴民自占無敢不以實賦
以田制役以賦定富者幸兑貧下重困之患遂除余公自爲書
遣史勞以公堂酒學宫在縣西大溪之北公始視事進謁阻水
不得前聞舊有詠歸橋直神力院左廢且數十年即經營興復
之六月而成其脩七百尺其廣三十尺覆以屋爲間四十有九来
往者便之壬辰歲侵縣西鄙小民六十餘人稱貸於冨民弗從
強委剤而發其廪以去冨民忿之訴公以爲強劫公惻然曰彼
艱食冀活性命乃爾情亦可矜矣今以其活性命者戕其性命
吾不忍爲也若何獨忍乎富民愧謝而退閩冠犯縣境公能以
義兵擊退之民頼以安急於仕者率縛平民繳賞興公曰軍功
與民命孰重輒觧其縛而縱之平陽鄕邑也時行樞密院判官
周嗣德行州事公不矯以爲異不比以爲同事無大小一裁以
法雖族婣不少假借之君子稱其識大體爲平陽三歲丁母恭
人憂解官明年州人以版圖上于職方公與陳子上者慨然有
浮海之志顧父判府公在堂子上入閩公羈孤無儔却掃一室
名曰㓗庵情有所觸俛仰書空而巳後三年而判府公捐舘公
年六十三而執喪哀毁又十六年公以疾不起洪武壬戌七月
二十七日也得年七十有九臨終謂諸子曰吾今而後有以下
見魯大父于地矣盖公之曾大父曰景行宋太學內舍生度宗
幸學循故事官先聖子孫賜同進士出身授慶元府學教授
陞從政郎主管禮兵部架閣文字宋亡不復仕是以云架閣之
子曰士璘元永嘉縣學教諭後以子貴贈從仕郎曲阜縣尹曲
享之子旵入用翰林鄭公陶孫薦歴永新州學正龍溪書院山
長江州路儒學教授湖口縣主簿慶元會稽兩縣尹以承務郎
松江府判官致仕公其嫡也諱暘字子升生於大德甲辰正月
十九日母恭人許氏湖廣儒學提舉澹齋先生善勝之女妻二
氏封恭人以大德丙午三月十一日生以洪武巳卯十二月三
日卒葬縣西之肇奥子男五人謜說詳訓王出也誌側室陳出
也詳訓早亡女三人皆巳行而卒孫男四人宏寏邃瑩女七人
長適林與方次適頃愉餘未行平生所爲詩文總十二卷曰絜
庵集藏于家謜䓁卜以十六年癸亥十一月十日合葬于肇與
屬其門人蒙隂縣主簿林與直爲狀来請銘伯衡晚陋不足以
知公竊窺公當運去物改之後不降其志而得明哲保身之道
善於用晦而不失出處去就之義可謂無愧古之仁人矣論次
而顯銘之百世之下寧不尚有觀感而興起者乎銘曰
恂恂孔公宣聖之孫道深皇王學貫天人宏中肆外而鳴以文
廼旅俊造廼充國賓廼綰章綬有社有民敏於爲政一本於仁
世運俄否歸伏海濱
大明受命萬國維新求賢有詔使者在門引疾堅卧耳若不
聞所執者節匪㓗其身優游令終允矣全臣肇奥之原巋焉丘
墳勒銘于石千載弗諼
故元朝請大夫僉太醫院事包公墓誌銘
洪武元年八月我師取北平士大夫在班行而位望隆赫者例
遣赴南京中道又例貶鳳陽時公以列卿在遣中欣欣詣貶所
曰吾國亡而吾不能與之俱亡有餘罪矣是行固當既而有旨
將授以官公蹵然曰終不克此執灌將而旅膚敏異日何以見
舊君於地下發憤而卒二年三月卄八日也享年七十有五其
子守忠奉柩東歸遂以五年十一月二十一日祔于上黨郡夫
人之墓後十年守忠奉秦府紀善黃伯生所爲状泣請曰先君
之死志不白於當世小子懼焉倘矜而卑之銘則先君雖死不
死矣伯衡年十五六侍遊廣東即服膺公之名兹又辱交守忠
誼不得以不文爲辭按公諱容德字子成姓包氏處州麗水人
曾大父諱某大父諱開父諱俓本宋孝子陳茂元八世孫来後
包氏公貴顯大父累贈朝列大夫同僉太常禮儀院事騎都尉
追封上黨郡伯妣郭氏上黨郡君父累贈亞中大夫集賢直學
士輕車都尉追封上黨郡侯妣金氏上黨郡夫人公少力學倜
戃志不群甫踰冠涉淮泝汳周游陳宋齊魯之墟以至燕京氣
岸魁偉議論辯博一時公卿争願見之隱然名動京師會文宗
晏駕周王當入纉大統親王往迎擇儒士有才略者爲輔行乃
以屬公謁見周王于和林語稱旨面授翰林直學士行至上都
之魚兒泊而周王遇害命遂寝公還京師後用御史大夫鐵穆
爾普化薦擢海北廣東道肅政廉訪司照磨蒹承發管勾架閣
時使副以下皆坐事空一司以去公行使事有豪民十姓結勢
要以重賂權顧出守宰上作威福以毒齊民號十虎前後使者
爲所賂置不問公發其奸悉捕寘獄十人者百方行賂規貸不
可得竟徙海外民大悅服而郡縣吏皆知守法一道肅然御史
署其考曰廉介無私仁明有斷徵入爲秘書監典簿奉旨宣諭
江浙行省得乘傳齎贈封敕命歸爲親壽仍下璽書復其家鄕
邦榮之還朝轉著作郎集賢府君訃聞南歸持服竁孝子墓左
葬其父語所親曰嚮吾出仕苟禄以飬親也親今巳矣何以仕
爲哉當築舍墓下隱居終吾身顧妻子留于燕服闋復北上將
挈之俱南適中原兵起不果還自是所在雲優國事日非公居
常鬱鬱不樂挽之仕不起愛育識黎立爲皇太子剏左右親軍
都指揮司廷議以任事者率世襲少年非佐以老成識大体者
不可廼以承直郎都威衞知事強起公不得巳拜命衞號繁劇
公處之𥙿如而庭無留事未幾廣平王咬咬出爲遼陽行省丞
相素材公奏爲其省左右司都事以自佐廣平王行未至遼陽
而前中書省左丞相賀公太平代之賀丞相知公猶深以本省
理問官奏留進階奉訓大夫本省嘗承詔峙粟數千萬斛涯頭
驛給軍餉設官居守一夕土寇焚抄殆盡事聞繫守者坐以自盗
株連數百人公馳至都堂白丞相曰今名都重鎮宿兵動以萬
計寇掠府庫且不能禦而朝廷亦若罔聞知涯頭粟山積而居
守官吏不滿數十人尚安能禦寇乎今繩之以法正所謂不能
三年而緦小功是察也丞相愧其言立命出繫者數百人頼以
全活因留爲太醫院判官由判官陞同僉又以朝請大夫僉本
院事公在京所主皆朝廷重臣冀寧王帖木而逹識有古賢相
之風所交皆天下士雅敬重公其當國有大事輒咨訪焉公亦
爲之盡多所建明然未嘗有所請九轉官三在遐方而六居散
地人益多其有守爲人剛直不阿雖用事者或有過面折之弗
顧後其人慚悔至蹐門謝改之其爲一時嚴憚盖如此敦本好
義出於夫性葬父日葺孝子墓割田以奉其祀至正末京畿蝗
旱斗粟昜白金二兩公月廩入輒分贍故舊家無餘粟人尤以
爲難善茟札初師智水蔡襄後自成一家爲詩清婉而典則於
書無不該貫下至毉卜蒙古書亦洞其微臺閣名公咸慕而與
之交褐文安公傒斯歐陽文公玄張潞公翥最親厚娶張氏封
上黨郡夫人子男三人長守文太常禮儀院掾史先卒次守禮
次郎守忠女三人山隂知縣張宣刑部尚書世列門祝金生其
婿也孫男四人孫女二人尚幼於戱公當南士擯斥
之日奮取爵位如持左契非有大過人者則何以能爾在廣東
以幕僚而克振揚風紀在遼陽以省屬而入與宰相抗論是非
使所居官皆要路其樹立當何如及乎運去鼎移則守志不降
竟死於憂憤而不失爲全臣雖平生所藴不獲盡展復何憾哉
序而係之以銘百世之下𣣔知其人尚有考於斯乎銘曰
君子所貴大節爲先氣苟不充節何以完烈烈包公惟氣浩然
是以夷險直道而前公持憲度擿伏摧奸公佐省垣正色危言
宰相知公公不板援瞻仰孝肅又何忝焉高岸爲谷滄海爲田
南冠而縶喟焉慨歎内省或疚生也何安德義無虧含咲九泉
有死而巳發憤廢餐是謂成仁先民所難紛紛鄙夫志與時遷
得寵遺義曾不靦顔不有公者孰障狂瀾太史勒銘于彼新阡
尚其烈思千萬斯年
逸叟處士徐君墓誌銘
温州府儒學教授徐宗起得謝歸自京師謂伯衡曰竊聞古之
人不必皆能有以自見而卒有傳於後者以世有發明之者耳
惟我先處士隱約以終材無所試而志不獲就無以表見於當
時矣子其爲我發明之伯衡辭不斐之辭不足以寄重則自爲
状固以請按狀處士孝友仁慈剛毅直諒父年老疾病謁毉者
療之弗愈乃徒跣走新羅山哀禱于山之神求以身代父病尋
愈咸以爲孝誠所格後七年父廼卒治喪執禮哀毀幾𣣔無主
事嫡母范氏生母朱氏備極爱敬待庶弟有恩意其婦喪爲再
聘其屋弊陋爲新作之有無相通白首無間言有異姓之親之
孤貧無以爲資致之家而衣食之長大爲娶然後聽其去如此
者二人焉家本匱也錢以予困乏者㨹以資不能喪者汲汲若
不及尤刻意教諸子飾禮弊使師事鄕先生鄭如圭史伯璿時
時誨之曰業詩書之謂儒治法律之謂吏二者皆足以發身人
顧多樂從吏者不以吏之取效捷於儒之致用乎然儒術寬厚
而吏治刻深宅心既異則獲報亦殊天道不遠可不慎歟此吾
𣣔若等爲儒而無爲吏也族婣子弟亦以此訓之識者推爲名
言嘗語所親曰局促海濱𣣔聞見廣得乎吳楚齊魯幽冀之墟
多竒偉傑特之觀委身往遊斯快吾意耳一日躡履出門竟去遂
抵燕都鄕人周提舉應奎素材處士言於中書左丞許公有壬
許公見處士容貌魁岸論議慷慨儒書吏律無不該洽甚器重
焉即命授以官而主銓吏求賂處士曰吾唯不𣣔以賂得官以
故在此使屑行賂則吾翶翶仕途久矣或勸宜俯就曰得不得
命也因咄咄嗟唶曰輦轂之下而政以賄成中書𣣔用人而扼
於銓曹藉令得官志可行乎哉遂南歸故邦日與親戚舊故縦
飲劇談一不問斯世爲何世去家五里地曰柏洋墾山爲田䟽
泉爲池結廬種樹有隱居終焉之志因自號逸叟於戲措行而
於彛倫無愧出言而於風教有關固可尚矣無寧不爲官職而
不爲吏變所守不愈可尚乎若處士眞善自樹立者矣而况宗
起邃於經說&KR0757;履純固爲教授十年克以師道自任朝廷聞其
賢徵入將官之禁近引疾固辭今雖里居譽名日起極爲學者
所嚮觀其子如此則其義方之教積善之慶又可覩巳而言行
略不暴白亦君子之所不忍見哉伯衡烏得而沒諸處士諱必
友字仁卿姓徐氏其先閩人曰寅者實相王審知晉天福間其
于孫避亂来平陽故爲平陽人曾祖諱杲祖諱入父諱繼老生
于至元壬辰十一月二十三日至正甲午年六十三避寇方全
鄉之仙桂里以疾卒于夏之四月四日冬十月癸亥葬其鄕之
壺嶺娶陳氏有賢行後四年卒卒後十四日祔
國朝洪武乙卯諸子又卜地鳳林鄕梅源之鐵埸遷而葬焉寔
十月庚戌也子男三人長曰應時其次曰興袒即宗起曰顯祖
皆側室黃氏出女二人一適郭孚一適蔡晟孫男五人欽望升
佾㻆女五人曾孫男二人敏敞銘曰
於戲孰有爲善而無報者乎奈何世之人闖闖於目前之效也
觀逸叟處士無營於世含章弗耀唯以詩書迪厥子而積善以
覆燾之即世之後而其子遂膺妙東典郡教卓然以學行爲時
師表不尚有天道哉我銘其蔵發其幽潜百爾君子其可不知
俲乎
宋君墓誌銘
至正癸未先人從事廣憲子成爲德慶路蒙古字學正先人以
子成多材藝朝夕過從當有資益言於官長使食其禄而留居
廣州憲帥二府甚敬禮之是時子成交余父子間莫逆也居三
年先人移閩閫子成亦調福緣寨巡檢廼别自是遂不復見因
之以世變亦不聞問後三十九年爲洪武癸亥余来平陽會其
子簡廼始知子成爲巡檢後四年年四十五竟卒矣嗚呼
以子成之賢縱不貴富猶當壽考而止於此不惟可惜亦可悲
而簡涕洟曰吾友不幸早世材不克䆒於用而澤不克加于時
幸而得銘信後世將無憾於地下矣子知吾父者敢請余聞其
言惻然雖文不足其敢辭子成姓宋氏諱允恒子成其字也别
號昆山人上世由閩長溪之赤岸來居平陽始自五代時夙
稱望族世載厚德曾大父士榮大父宗壽俱隱德不仕好施予
以其私財引昆山之泉惠利一邑漁陽鮮于公樞爲作德泉銘
見州志父熙春元衢州路開化縣儒學教諭母唐氏子成姿禀
緼藉聦敏過人末冠博學強記天文地理毉卜術數無不該洽
游心藝事錢唐白公無咎之教授平陽州學也見子成嶢然秀
出諸生中選以爲婿而宋遺左湛淵先生則其父也得子成所
作文辭嘖嘖曰佳婿哉子成婿白氏十五年而妻没時子成年
甫三十有四人多勸其再娶子成不肯曰凡娶爲嗣續爾吾有
三子矣又何以再娶爲夫不以前子爲子雖閔損王祥之後母
猶爾况世之婦人乎無寧鰥居爲吾三子地終其身不再娶開
化君𣣔中分家財與子成伯仲對曰家冨出分此秦弊俗也奈
何效之更盡出其妻之首飾貲&KR0724;充公堂之用其爲學正廵檢
計口用俸而歸其餘賑宗族之匱乏者雖在嶺南得異味輒附
海舶奉其父兄福緣隷新州新興縣所統大率獠人子成視事
伊始吏緣舊比請出廵撩洞啖以有金珠寶貝之獲子成曰不
思宣布德意以惠安遐荒而務漁獵之豈朝廷立廵檢意哉獠
人聞之喜帖帖按堵秩滿新興闕縣令丞州屬子成權本之以
公濟之以勤䟽理滯獄晝夜竭慮不期月獄爲空大姓麥氏叔
姪爭財子成諭之如蘇瓊諭乙普明兄弟者麥叔姪立感悟去
既而各持楮幣来謝子成曰吾無事此也其亟持去豪吏温君
玉強占民地顧誣民而欲傳致其罪子成燭其情奪地歸民而
坐君玉權縣一年抑強扶善類如此繼子成廵檢福緣者生事
啓釁民用不靖外連獠人屯聚山林帥閫檄縣合各處弓兵捕
之子成披檄以爲民憤抑竊發吏則使然豈其情哉今捕以兮
兵吾恐民之重困寇之愈滋非弓兵歲月可平也於是单騎直
祗其地屯聚者望見子成争自山下羅拜馬首泣曰唯公舍我
等去以故至此子成好語之曰吏爾虐吾又罪爾胡忍爾釋兵
歸農實爾罪否則薙&KR1524;無遺餘廼巳衆釋兵盡一日歸復業尤
以是見知於部使者𣣔以𥙷職官書吏徵至廣州未用而以前
在新興中瘴毒疾暴作卒于崇報佛舍惟以母喪未舉為恨
懇懇焉屬簡圖之至正戊子十二月九日也無不痛惜之簡以
巳丑春扶護航海歸平陽即卜地新羅山之陽葬其大母庚子
冬十月望始葬子成萬全鄕北山瑞岩之原夫人白氏有賢行
生于大德壬寅二月六日卒于至順丁丑七月十九日男三人
長即簡篤學尚誼士林推之次範出後外家仕
皇朝同知黃州府事次篔早亡女一人適同邑鍾思中肇慶府
四會縣稅課局大使孫男三人曰丕顯曰丕承曰丕基丕承範
之子仍歸宗云銘曰
材也旣竒學也又熙厥位雖卑而克有爲未實而萎誰寔使之
殃慶逆施自古如斯嗟子成兮又奚悲
許君墓誌銘
處士生長有元之盛時飬素許峰之間而名動中朝臺閣鉅賢
若侍書虞公伯生中丞王公継學承制李公溉之侍講揭公曼
碩待制柳公道傳參政蘇公伯脩御史于公思容無不愛慕其
人一池一亭皆爲品題虞公之記其雲巢樓也何其推許之至
哉以爲處士岸然自高不與世接凡琴書之樂歌詠之適鳶飛
魚躍之機在斯矣豈專於遊觀而巳天下不以其言爲過而信
其志之高潔則處士之人品固不問可知其子份請曰先人葬
二十八年矣刻辭顧猶缺焉敢奉前中書兵部員外郎黃震之
狀謁之先生嗚呼有虞王揭柳之文辭在焉所以爲處士不朽
之托者不既有餘矣乎復何藉不斐之言哉雖然死者人所昜
忽遠者人所昜忘份於其親不敢忽忘如此厚之至也其何可
辭按狀處士諱此翁字兹父姓許氏晉旌陽令遜之後也遜與
弟護軍長史邁采藥浙東至平陽華盖峰結廬煉丹人遂以
其姓姓華盖曰許峰南唐天祐初十世孫朝奉大夫檢校吏部
尚書文郁自建州来訪遺迹許峰因家焉三傳爲袁州刺史國
輔子六人曰明曰暉曰曉曰昉曰時曰昕皆貴顯其後世世仕
宋多由科目出身蔚爲望宗處士上距昕十四世矣宋奉議郎
淮東路安撫司參議官岳官曾孫咸淳辛未進士著作郎實錄
院檢討兼贊善堂說書一龍之孫元温州路道判垕之子也母
鍾氏少府浩之女孫處士在娠母夢旌陽降于庭授以玉環曰
佩之當生異子覺而産處士大德辛丑九月六日也秀朗異常
兒晬而孤稍長能自刻志於學比冠卓卓有所樹立視聲利澹
如也㩀林壑要會爲碧山堂而翼以樓虞公爲作記者也貯書
數千卷樓中與兄師古探索講說求聖賢之旨歸語人曰生斯
世也於道有聞焉志願足矣何以仕爲哉因自號書隐思得超
邁不群之士從之遊於是更爲凉亭燠舘碧山堂之側以待四
方之賢士談咲傾倒惟恐其去由是聞其風而慕之慕而願見
之見其清致而喜聞其貫穿古今䆒極理趣而服譽之者喙相
鼓也以故平陽逖在海濱而處士名動京師初吏部嘗建寺曰
廣化以祠其先歲久㨂宇將壓處士惻然曰先祠所在而傾摧
乃爾焉用子孫爲發已槖新之兄師古爲疊山書院山長信之
戈陽會江東被兵處士日夜憂思至廢眠食比兄歸喜極継以
泣曰不自意復得集處也其篤于孝友如此鄕鄰死喪不能具
衣衾棺槥者即周之多至百餘家洋望道出其里嶺峻而途險
處士築室要害處蓄菲履火炬以資行旅而食浮屠尸之往來
者以爲德其好施予又如此至正甲午家燬于寇僑仁榮里丙
申三月九日以疾卒享年五十有四越五日歛色容如生後旬
日人見之山中寄語家人曰我今從先長史遊比人間世差樂
若等無用哀戚也聞者驚以爲尸觧娶潘氏先十年卒以丁酉
十一月八日合葬鳳凰池從先塋之兆子男一份也敦武校尉
台州仙居縣丞女一漳州海滄廵檢鄭公訓其婿孫男六昶旭
昂炅昱曅女一於戲與處士同郡而並時以生者雖饒倖利逹而
君子不𣣔道之身死肉未寒聲名泯泯矣處士放意肆志不人
知不爲世用而其氏名與前諸賢高文大冊並傳果孰得失哉
而况既死其神明又能竦動人是豈惟有不亡者存真可謂不
隨死而亡者矣播以銘曰
旌陽長史自何齡采藥華盖存黃庭華盖更以厥姓名至今井
竈留巖扄巗下&KR0808;比高閈閎伊誰云居乃雲仍衣冠奕葉如引
繩起家率由科苐興持槖把節典列城何以知之譜足徵有卓
處士獨遺榮得蠱高尚履幽貞如彼石奮以躬行奉先克孝友
于兄哀此鄰里鰥與憚濟其不給以我嬴樂氏有生逢太平況
復山水美且清選竒擇勝開池亭圖史琴奕左右呈時彦並遊
鏘瑀珩聲名流聞逹上亰玉堂諸老亦心傾揮毫摛藻争品䛅
㝢縣倏忽煙塵驚厭世翩然遂上征少微一夕無光晶盖棺𣣔
匝堯階蓂有客林間覿儀刑握手欵語如平生生有異夢死而
靈丈夫似此真豪英澌盡寧與草木并食氣之母鞭風霆千年
一歸視孫曾我言非誕勒此銘
魯山處士王君墓誌銘
魯山處士生於元之延祐甲寅七月二十二日卒之歲至正癸
卯正月十五日也既卒之又明年十一月二十七日葬將軍括
山之原姓王氏諱文琰字子仁號魯山人因称之曰魯山處士
盖温之平陽人也上世自閩来迁十四傳而至處士曾祖公甲
宋咸淳鄕貢進士祖脩以文行稱于元當路薦諸朝辭疾不行
父紹祖倜儻好誼涉獵經史於地理醫卜之學尤精母項氏仕
米歛州靈山主簿宋英之孫女也處士雖生富家自幼攘去膏
粱折節讀書爲學在鄕校能盡記諸生所疑問其師王静一曰以
子之資禀而充之問學他日成就詎易量哉吾不是爲子師也
時鄱陽昜復孫爲州學教授其父乃遣從授春秋寒暑不輟遂
通一經清苦之揲寒畯有所不及極爲士林推許既而出遊西
浙將遂如齊魯燕趙幽冀求天下之竒聞壮觀以自廣會中有
用兵而其鄕亦有警曰吾久客他邦父母寧不倚閭而望且緩
急孰扶持吾父母乎乃歸朝夕親側色所欲即趍爲之愉愉如
也親有疾躬自練藥垢面蓬首夜不就枕及親没哀毀頓絶者
數矣杖而後能興始周君嗣德以元帥行州守事後孔君暘爲
同知二君皆處士鄕里而處士又孔君内弟二君方用事處士
非公事未嘗有所私謁雖孔君亦高其行季弟峙以忤周元帥
繫獄將殺之衆哀其無辜請釋之不許請使輸軍儲自贖則許
峙罄其帑以輸數猶不登處士往代之輸乃得貰人義之則曰
朋交且猶通財况兄弟乎居鄕閭聞人患難必厚周之章謙以
歲侵持田求售至熟又求歸田處士一不與較謝清者從處士
貸錢五百緡入閩行賈而又称貸於巨室久之垂槖而歸舉其
田宅以庚巨室巨室猶展轉取&KR1178;不已處士曰仁者不爲也呼
致清以劵予之清至感泣曰吾自度無以償處士計無所出將
自經今日處士生我矣其輕財尚誼類如此處士爲學貴躬行
不屑屑於文詞間有所作識者以爲有古風構樓龜嶼㫄取群
經與濓洛遺書日夜鑚研有所得則者書以自見使遂其志豈
不偉哉惜乎年五十而遽卒也娶潘氏繼陳氏子男二人曰觀
生曰士宗孫男五人敞斆叙敕&KR0993;女一未行嗚呼世之士不知
學者不論知學矣徒馳聘空言夷考其行則背馳者可勝歎哉
若處士庶其善學者或惜其獨善不措諸用然振衰善俗所激
厲多矣比於得志一時而無益斯世者其得失何如也故余於
處士之事喜爲之誌使後来知其人焉銘曰
富吾不溺勢吾不趍學之勉勉居之舒舒躬行孝友仁於鄕閭
初豈要譽令聞藹如斯其爲君子之儒
韓君墓誌銘
韓氏上世河南人初迁光之國始再迁閩之長溪五代之際名
碩者又自長溪迁温之平陽其占籍于平陽也始家金舟里今
家松山則由来慶元進士漪與其從子淳祐進士縯翁至君六
世矣君諱汝楫字濟川曰蕃曾大父也曰浩大父也曰珪父也
三世皆不仕而以行誼聞大父號玉溪處士尤負材望元至元
二十七年括大盗詹老鷂與温盗林雄等合勢張甚江浙行省
參政高公興統軍討之聞處士名延致軍中與之坐間計對曰
盗雖衆大率詿誤者與烏合者爾明公能開自新之路以離其
黨則賊不足乎矣從之下令曰吾誅止賊首去兵即良民無不
爾宥於中能擒送首悪者賞與凡人等由是賊黨争去逆效順
全活數萬人兵不勞而首惡就誅高公賞之官辭老不拜父年
四十七卒時君甫七歲大父甚愛之出入必命從而後容止應
對若巨人見者咸曰是家當有興者吾知在此子矣大父沒鞠
於大母國母楊二母所以教告之者不遺餘力而君亦自知刻
勵稍長即奮拔不群事二母極於孝處兄弟篤於愛二母相継
卒治喪營葬情文備至人謂其能子君魁梧而髯意氣豁如也
明於當世之務親戚有事就之謀悉中機會勇於爲義見利則
退辟若將凂之好賑人之乏絶拯人於患難病者予藥死者予
槥宗族弗克婚嫁者予錢帛家之有無一不問松山閩浙所途
賢大夫士過其門無不願見之挹其風無不&KR0719;然敬之環其鄕
有争輒求直於君君曰我非有司則皆曰非無有司可以取信
者惟公謝遣不去曲直之以片言其見短於君者抑首趍出自
以爲受責有司不耻而耻爲韓公短也窶人子無聊頼往往自
戕要取財物衆畏之莫敢邇君正色責之曰若軀長六尺不自
力於衣食而輕生以餬口尚誰復置若人數中也其人感悟卒
以改行鄕鄰有以阻飢而與旁縣民私鬻塩者類輩數十百人
君呼致好語之曰而欲得食以全性命以活妻子何不我告而
計頋出此也此豈其道哉即發廪勸分以賑之未幾旁縣民
抵罪而鄕隣獨免禍咸感泣伏地謝且歸所貸君卒不肯取娶
陳氏生子懋五年而卒君懲申生薛包後母事遂不復再娶躬
撫視懋長大遣師事鄕先生既授之室營别舘于員沙以家事
属懋而出居之惟時節薦享乃来歸曰我蚤失父不獲致飬又
安敢享子婦之飬也俄閩寇犯其鄕避之夏校里竟以疾卒于
所寓至正乙未正月乙酉也春秋五十有四懋以是歲九月戊
子反柩葬神山月嶼之原而舉陳氏祔焉子男一人懋也以賢良
㩴將仕郎平陽府温州判官轉承事郎知大同府大同縣事女
一人適鄭彬孫男四人燾熹杰默慰歸自大同以同門友徐宗起
之状求銘於伯衡惟韓氏之積累其来久矣詩所謂載篤其慶
則於君焉見之而君噐識尤不在前人下今出而爲世用其所
以惠利風動乎人者當不止於一鄕惟外聲利而甘隱約故其所
可稱道者僅如此然有懋以爲子際今聖時出寄百里而諸
孫楚楚称其家兒將必能自奮以亢其宗種之矣焉有不穫者
奚必自其身哉銘曰猗韓氏世有人敦行誼孚鄕鄰君承之
善日新惠惸獨馴兇嚚行吾志不求聞天之道屈必伸君有子
又有孫將自今大其門發潜德刻貞珉
故元翰林侍講學士陳公墓表
在昔元至正巳丑盗發海上又明年汝穎継變不五六年淮東
西江左右湖南北冈不煽亂如海中漚前者未滅而後者復起
土崩之患危在朝夕其君臣當夙夜惕厲憂勤殚竭心膂撥亂
而反之正若捄焚拯溺之不暇乃誕相與盤樂滛荒視宴安之
日猶有甚者略不以攘除事冥思慮盖懷奸怙寵專權稔悪蠱
惑帝至于此則秃魯帖木免也公于時官文斈憤激于衷憂形
于色率御史善材抗䟽弹擊不少頋忌萬一帝心感悟焉使常
因公之言立誅奸臣以謝天下反昔所爲圖弭菑變猶可以登
中興之功捄須臾之運奈何奸臣甫竄而遽用顧譴公非宜言
而欲殺之由是衆正觧體盗賊横行兵交闕下擁衆觀望者相
隨属寓縣割裂生民塗炭大明問罪之師至通州帝遂弃宗
朝遁而社稷墟矣是雖運祚之有所終曆數之有所歸抑豈不
以䟽法家拂士忽忠言至計也哉嗟夫亡國之主未有不以奸
邪爲賢而以忠讜爲狂者也亦未有枋用非人以言爲諱而國
能存者也故公伯祖宋相宜中景定初以次丁大全而編管建
昌軍公以劾秃魯帖木兒而幾見殺丞相之言不用後二十餘年
而宋社以屋公之言不用後十餘年而元社以屋書曰與亂同
事罔不亡信矣夫丞相也公也生與阨會何其絶相佀也豈非
不幸與然身躓而名隨之初非不幸也而况元亡公分致死以
殉國雖掣之肘而其心則與乃祖行軍司馬死汾水關同諒也
一門之内百歲之間風烈相終始所謂世篤忠貞者哉嗚呼公
姓陳氏諱逹字元逹温之永嘉人家婺之蘭溪自司馬始高祖
彦宋累贈少傅元贈中奉大夫祕書卿護軍追封永嘉郡侯謚
安惠曾祖永春宋累贈少師元贈集賢學士資德大夫上護軍
追封永嘉郡侯謚恭禧祖自中即司馬元贈銀青光禄大夫大
司徒上柱國追封温國公謚康順考諱萍元銀青光禄大夫大
司徒宣政院使兼延慶院使領吐蕃宣慰使高祖妣王氏曾祖
妣楊氏並封永嘉郡夫人祖妣楊氏封温國太夫人妣江氏封
温國夫人而公沈氏出也三歲而孤伯母陳留郡夫人江氏鞠育
之長大年十五徵入宿衞二十學書於平章康里公巙巙待制
杜公本學詩於張貞居天雨馬教授伯誠三十書名與康里公
上下欽安殿成在廷善筆札者咸書牓上進獨用公所進者至
正壬辰擢端本堂司經尋轉正字又遷文學立朝慕汲黯之爲
人事無大小言必剴切皇太子禮貌之不徒以其善書也劾秃
魯帖木兒寔丁酉冬頼太子苦諫得不殺遂辭所居官明年遵
海南歸永嘉即墓下以居從進士陳高授尚書周易語及時事
輒流涕於邑既而帝見亂甚始思公顧其兄大都留守愛穆哥
問公安在對曰病臥故里即日以徵事郎同僉太常禮儀院事
召不拜又召拜集賢直學士亞中夫夫兼太子贊善最後召以
翰林侍講學士資德大夫知制誥同脩國史同知經筵事後兩
召皆有御衣上尊之賜而公終已不赴其言曰吾嘗見病者不
早使醫師治之及在膏盲始召醫從事雖扁鵲亦走而巳今國
事如此豈臣子之所忍見然賢如先丞相處輔弼之地猶不能
存宋於垂亡况吾之材軄以論思獨能存元於垂亡乎
王師克温公自沉淵軍士出之引佩刀自裁軍士奪之乃斷髮
示無用猶安置濠州後遇赦任便居住乃還蘭溪病風痺且
三年矣聞有薦之于朝者遂却薬不御而卒公生以元之至
治壬戌七月一日卒以洪武乙夘十月六日葬蘭溪縣甘棠鄕
門村原以壬戌十月二十日娶江氏封永嘉郡夫人子男五曰
智曰聰曰常曰定曰醜女三一適永嘉鮑行一適黃岩鮑丑一
許嫁蘭溪楊球孫男二震彰今翰林吴君沉嘗銘公墓矣而聰
謂伯衡不可無一言白公之志伯衡惟君子所貴大節爲先公
所樹立豈不偉哉乃若既貴且富而孜孜問學施德於人而不
自以爲恩人或負之而亦不以爲恨他人未易能也在公何難
焉出入兩宫待遇之隆賜子之渥他人不可致也何足爲公榮
雖其字畫一代不數人亦公餘事耳以故不備𫐠而獨書其關
於國者表諸神道其辭不殺盖以公言不用於當時爲可借公
行無愧於先祖爲可貴庶有國者以懲而事君者以勸云係以
辭曰火之初爇未至烈烈升斗之水沃可以滅及其燎原烟
熖漲天雖竭江河烏能捄旃國步方艱不用公言國步孔棘乃
召公還有策莫施還也何禆不榮以禄乃分之宜國破城亡擔
欲捐軀不獲直遂天歟人歟死雖不果義則無愧世其家者庶
其在是
謝氏西山阡表
謝氏之居平陽由泰来上遡始祖勝十二世矣葬西山者四世
同域而異竁今居昭穆之首曰孝祖君曰王氏是爲泰来高祖
父母居昭之次曰仁壽君居穆之次曰朱氏其曾祖父母也次
於昭之右曰懷孟府君宜翁次於昭之左曰徐氏其祖父母也
祔徐氏之左其父天祐君也朱氏以上四喪同以元泰定乙丑
十一月甲子葬後八年至順辛未四月庚申則天佑君葬之歲月
後三年癸酉二月壬寅則徐氏葬之歲月懷孟君葬之歲爲至
正壬辰月爲庚戌日爲丙申初勝當五代之際避亂自閩長溪
来平陽因占籍焉四傳而曰濟曰溥曰澄曰浩兄弟競爽支而
爲四溥生定定生淳熙進士吉州教授岳岳生㳂海制置司幹
辦公事曾於孝祖爲考於仁壽爲祖於懷孟府君爲曾祖懷孟
府君字惟義宜翁其諱也生以宋之寶祐丁巳二月十五日自
幼負志長以儒称待𥙷國學生元兵取江南以歸附功授懷孟
萬戶府知事到官未幾自免歸飬年餘五十在二親側依依猶
孺子食飲必適二親常愉愉皆年九十終鄕人以能孝推之爲
人倜儻好施仁於宗族以信義服鄕閭或有争輒詣府君府君
曰此是彼非略不偏黨得一言咸唯唯而退子二人長天佑次
天澤天祥天佑賢而克家府君買地西山自池塘原迁大父母
之柩舉父母之喪合葬更爲壽蔵其旁以至男有室女有家無
不如志皆天佑任其責家業落而復振寔有頼焉府君喜曰我
有子矣我其優游以卒餘年乎而天佑至順辛未三月十二日
竟卒年僅四十府君捬膺慟曰天乎胡奪之亟也哀動行路人
時子泰初十二歲泰来九歲府君字之教之憫憫焉歲時節祭
享滌濯薦拜與夫族&KR0666;故舊鄰里慶吊必與俱以濡染其耳目
既就外傳而泰初怠荒府君進而訓之曰爾雖幼謝氏嫡哉門
祚之與替係焉爾之材不材不以學不學歟今爾不學則何以
材先緒幾何不自爾世墜耶言未巳涕泗俱下至挾與同寢處
雞初鳴輒速之覺申訓以前訓泰初乃大悟垂泣語弟若妹曰
我等尚得爲人乎不幸早失父頼有大父在今不用其訓傷其
心至使其寢不安豈有人而若是乎更相率力學後泰初掾浙
東宣慰使司江浙行樞密院泰来起直學積官爲温州路緫管
府知事階將仕郎入皇朝者授平陽奕元帥府照磨府君不
及見之也府君卒以至正癸巳八月十有一日後四十一年爲
今洪武十六年泰初死亦且二十四年泰来寔始買石以状来
請曰惟我謝氏有墓于西山皆出先祖經營先父之没也寡妻
幼子煢煢孤立不至覆厥宗以克底今日無非先祖覆燾之力
積累之效也不有以表著之則是先祖有善而泰来不知非唯
無以昭示子孫抑不孝之罪將何以自逭幸賜一言而刻焉余
嘉府君之爲有合於古者邦墓族葬之義又多泰来之孝故摭
狀之大節以爲謝氏西山阡表
吳府君墓表
平陽之士曰吳璟景玉状其先祖問樵府君卒葬歲月子女孫
息之數命其子禮奉以請於伯衡曰吾蚤歲而亡吾先人非惟
先祖之行吾不及聞其詳而葬亦且緩焉若又無一言之託以
傳不朽爲人之孫者將何以自立於世今謀所以表夫墓惟先
生矜而卑之伯衡辱交禮父子間文雖不足其何敢辭按状府
君諱應時字朝俊問樵其號也姓吳氏生于宋淳祐戊申十月
七日爲人簡重寡言咲而嗜讀書經史百氏之說靡不淹貫兼
通道釋之典待宗族䔍於仁處鄕閭䔍於信誼元之延祐丁巳
九月二十一日以疾卒于家享年七十維吳氏其先閩之長溪
人後唐時遠祖又新擢進士苐来令平陽遂家焉五傳爲仁矩
凶年嘗設粥活飢民數萬吳越忠懿王聞而嘉之授陪戎副尉
同産弟仁壽各二子曰元亮曰元震曰顥曰徹析居以所居自
别元亮居潭頭爲潭頭房元震居庄房爲吳庄房顥居吳樓爲
吴樓房徹居仙口爲仙口房四房子孫咸盛在宋世起家科苐
仕者相望而元亮四世孫曰迪功郎傳娶徐氏子朝請大夫祕
書省校書郎子才娶馮氏封永嘉郡君子奉議郎某路提刑司
幹辦公事忠齊娶陳氏封慶息郡孺人無子府君實郡馬王公
某之子生母趙氏奉議命爲子俞侍郎之孫介之以府君爲賢
延居甥舘又徙家嶺門爲嶺門吴氏之祖俞夫人生于宋景定
甲子十二月十日卒于元至正戊子三月三十日至正庚寅十
一月二日始合葬于嶺門山之原子五人長潜孝友而慈祥果
毅而直諒氣岸魁梧論議磊落豁然偉人也年四十一亡次曾永
嘉場鹽司令次浩次源爲浮屠次湸出継曾氏女二人一適鄭
良濟一適陳彦明潜二子璟其長也平陽州前税務提領珍爲
浩後曾四子城積官承務郎江浙行中書省照磨其椽行宣政
也偕同僉迭里迷失招諭陳友諒羈留番易特節不屈名動公
卿珣天富南監埸鹽司令入
皇朝由黃梅縣丞轉承事郎糓城知縣瑜早亡琪天富南監鹽
司管勾一女婿俞端至正丁酉甲科進士同知龍慶州事璟之子
曰禮曰愷珍之子曰復珹之子曰季曰寅奉珣祀曰孝琪之子
曰南曰還禮善文辭工筆札永嘉縣儒學教論五丈夫子詵誧
諶端謀嗟夫富與貴易致也後嗣克肖世濟厥美不易致也吳
氏自縣令至干今十有九傳將五百年矣而賢子哲孫從先相
續豈非難哉府君復出而振之雖不世其禄位而孫曾茂衍使
家聲不墜則所以前承而後引者固自有餘𥙿矣雖然枝之繁
本之盛也流之長源之深也若夫愈久愈茂愈傳愈遠則又在
乎培之浚之也揭諸墓前吴氏之後嗣其可不知所自而思所
勉是爲表
故元承德郎江浙等處行樞密院判官周公墓表
公姓周氏諱誠德字守仁元太中大夫同知浙東道宣慰使司
事副都元帥致仕贈同僉太常禮儀院事封汝南郡康惠侯應
奎之苐七子中奉大夫江浙等處行中書省參知政事嗣德之
異母弟也生母王氏以公貴封汝南郡君方至正末嗣德分鎮
平陽總制瑞安幕府之中非無材智與之共事又有僚佐布列
左右求其臨機决謀之際以其可否爲違從行師制敵之問以
其前却爲安危求之他人固不能矣是以數十年間軍旅之事
公獨身任焉公之爲人也明敏而果毅沈雄而莊重大敵臨之
而不懾小寇嘗之而亦慎失利而氣不變得勝而色不喜其紀
律嚴其號令明其賞罰必其威惠洽其於士卒戰陳則先之次
舍則後之其苦則同之綽乎有古名將之風寇之所在窮誅力
討而險阻艱難未嘗憚也故二州四境之外以至閩括之區無
不至焉㮣計其大小戰無慮數百刻徑口小龍南山掇四隅三
魁馬嶼蕩三港四溪夷百丈莒岡諸砦縛金安三吴邦大磔李
師金翁瑞降張仲卿吴叔寧殱金龍十禽程景安斬葛兆俘吴
悌五諸首而分北其徒黨復松山崇政洋望方山三尖五廵撿
司内奠二州而外帖閩定括遂披棘荆拾瓦礫樹城塹濠招集
流散存恤困窮遠近之民皆安於田里而無殺掠轉徙之苦又
歲漕粮儲上供亰師皆公之力也以功授温州路錄事尋轉忠
顯校尉同知平陽州事兼行軍鎮撫又擢昭信校尉温州路緫
管府判官依舊兼行軍鎮撫嗣德拜同僉江浙行樞密院事而
公拜承直郎浙東道宣慰司副使僉都元帥及嗣德參政命下
而公遂以承德郎爲行樞密判官公尤爲方明善所憚方之據
温也屡以舟師来侵公敗之香山又敗之徐洋癸卯春合慶温
之兵悉發以擣平陽瑞安自以爲談咲取之而又再敗其秋乃
賂遺公麾下林淳林子中使狙伺於內林淳以九月十八日執
嗣德以送方越十二日林子中亦執公送之明善讓公不下巳公
大罵曰賊奴賊奴爾諸父行劫海上朝廷貸爾死又卑爾節鉞
恩莫大焉爾䓁不思報效而分㩀郡縣真大憝也我柰何下爾
且張士誠在吴爾不知爲國家勦除之顧日夜加兵於我我受
天子命守二州之地奈何而下爾也明善忌諱趣左右刳公皮
公曰雖&KR1085;粉我猶愈從爾苟活况刳皮乎竟以十月一日遇害
得年四十有二至死罵不絶既死䇄立自如雖明善亦嘖嘖曰
豪傑豪傑夫人同邑陳氏諱貞一封汝南郡君父衢州路龍游
縣學教諭太和母蔡氏嗣德被執以去夫人曰事急矣今日死
生猶在我稍緩不惟𣣔生不獲雖欲死不獲矣我命婦可辱身
以羞夫主乎以嗣德被執又明日自經死得年四十有五公收
之未及葬而見執矣無子一女曰禮嗣德歸自南亰以其幼子
泰爲之後而延邵奎爲贅婿泰夭死禮夫婦&KR0870;任飬祖母祖母
年八十洪武乙夘十一月四日終遂以已未十二月十日葬睦
原之東谿而具公衣冠與夫人骨殖祔焉以爲邑人雖祠公證
真寺而墓上宜有刻来謁文伯衡竊惟公奮鄕閭以民兵靖一
分及臨患難則殺身殉義其功烈亦既足以暴白於天下夫人
從容就死以全其節其貞何以加諸而禮以一女子能盡生事死
葬之禮其孝又何如哉爲臣若公爲婦若夫人爲子若禮此皆
無愧於人紀而有𥙷於風教者也雖欲不書得乎故摭狀爲表
使刻以揭于墓以彰周氏之盛以爲斯世之勸
譚府君行𫐠
公諱安榮字榮甫姓譚氏其先豫章人後徙居潭之湘潭縣遂
爲縣人譚本齊之附庸其分土在今濟南歴城間春秋魯莊公
十年齊桓公滅譚譚子奔莒子孫以國爲氏其後散處四方代
有聞者見於歴代史湘潭之譚氏則顯自宋禮部公諱世績事
祐陵官至礼部侍郎贈端明殿學士宋史有傳是爲公之高祖
曾祖諱某祖諱某湘潭縣丞考諱義先隱居不仕尚浮屠法放
情山水之間自號湘溪居士妣黃氏公生而穎悟母夫人授以
孝經隨口成誦既長嗜學博通經史百氏之說至於釋道之與
無不覧觀與從兄安期安邦同居合㸑友悌䔍至二兄亡無子
命次子應璋爲安期後内外數百指齊以禮法而身率之閨門
雍肅未嘗有遺言勤於治生家業日𥙿輕財而好施歲飢傾廩
以賑餒者爲粥以食不能自食者遇貧乏者予之錢不能喪者
給之槥距居之東十五里有渡曰牛欄下攝市在焉其川湍悍
涉者以病率好義之家伐石以爲梁直渡之西自竹簀橋以至
關子衝驛道出焉其塗沮洳行者以爲病甃之以甓寺曰護法
觀曰梅仙棟宇摧圯像設故弊繕脩莊嚴使之煥然一新又割
田三十畆入觀音寺以飯其衆觀音之僧曰紹冨護法之僧曰
道惠曰紹祖得遂薙髮皆公爲之檀越爲人素慎重門有吏卒
避去不與言稴歲無頼子相與謀強納劵而發其廩公聞之𣣔
目乞之諸子以不足爲惠適長效尤者爲言乃止嘗有質田而
自剄冀歸其田者公亦哀其情而𣣔以田歸之由是人推爲長
者時海字承平士大夫以仕相高或挽公出仕公曰吾焉用仕
爲幸有先人之弊庐可以避燥温薄田可以供祭祀具饘粥教
子讀書優游卒歲良亦足矣焉用仕爲哉晚年得末疾伏枕日
久卒之前一日忽曰自吾感疾明日且朞矣殆不起乎而是夕
居護法寺傍梅辛者夢寺之菩薩天王迎公入寺幡幢鍾磬
鐃鈸灯烛香花𣑽唄甚盛詰旦果卒辛詣門將曰以夢則巳属
纊矣聞者以爲異實元之重紀至元庚辰正月卄八日也公生
于宋咸淳丁卯十月四日享年七十有四後六年已酉十有一
月庚申葬於縣之石塘山之原從先兆也夫人賀氏諱妙興同
縣人父諱某母劉氏婦德母儀著称婣黨躬儉約善書筭持
經茹素以此終身公之起家夫人實佽助之其生以咸淳丁卯
七月十九日其卒以至正庚寅二月十日得年八十有四而以
卒之冬十二月某日祔于縣丞墓左子二人應辰應璋女二人
適王必大賀世發孫男六人明孫福孫玄孫壽孫貴孫榮孫貴
孫即今金華管軍鎮撫濟也曾孫男二人&KR1654;棐曾孫女二人伯
衡歸自翰林辱濟枉顧而語之曰濟年十有四而先祖即世踰
年而先父繼沒後十二年湖湘大擾疾疫並興而吾母吾叔父
吾二兄以及羣從俱亡不肖若濟僅存喘息又越在戎行違去
墳墓轉徙數千里之外二十有一年矣尚頼先祖遺社竊叨禄
秩以不墜宗祀然先祖之嘉言懿行日就泯沒大&KR1576;異日無以
見先祖於地下敢以狀爲請伯衡謹序次其實可以昭示後人
者如右
北麓處士李公墓誌
臨川有厚德之士曰北麓處士李公生故宋咸淳丙寅七月二
日卒於故元至正辛卯正月五日而以壬子月日祔于
大壟坑之原則
皇明洪武五年也後十有四年其子鎬被選爲考試官而伯衡
亦自金華山中召至同事禮闈鎬乃奉其友翰林修撰金珉所
𫐠狀求爲銘伯衡文雖不足誼則不敢辭退而按狀爲記之曰
公臨川崇仁人姓李氏諱士華字廷實北麓其别號也宋太學
上舍生資善堂直講昂高祖也宋鄕貢進士緘曾祖也适祖也
元德父也盧氏母也賦才瓖瑋音吐如鐘好學強記數百言過
目輒弗忘雖蚤失怙恃二兄繼亡獨支門戶弗克終學然經史
大義無不通長於詞翰談論辯博此公之學也德祐失國江南
新附衆皆遑遑然公獨幅巾深衣翶翔邑里間意氣自如出其
餘智治生坐使貲雄於鄕此公之能也事繼母吳氏下氣婉容
得其驩心以不及終飬語及二親輒泣下被面昕夕必展謁祠
堂歲時節享祀必腆必㓗初度哀慕如初喪終其身此公之孝
也宗族貧者子本予之孤者鞠之死無以棺歛者收之有所貸
不能庚而再貸者度其終不能償出劵焚之或以田園来償曰
逋可緩先業不可墮也弗取歲侵平賈出粟粟價由是弗騰湧
人頼以濟不能食者作麋道上食之活者甚衆伻有盗廩粟者
見之矜其窶更益以他粟遣之里有力役挺身任之不以煩細
民此公之仁也訓諸子以經術躬督視之不至夜分不得息諸
子蚤暮不敢去冠帶不敢私宴飲不敢俲流俗侈靡此公之教
也朝廷下鬻爵之令巨室争取以自榮公恬不介意或持空名
告身求售公咲曰我且不欲以文學干進取涉銅臭之譏而謂
吾欲乎此公之義也擇爽塏地作賓舘環樹松竹蕉蘭賢大夫
士過門倒屣以迎論文折理之隙樂飲終日惟恐其去之亟此
公之好士也里人争闘方斷斷然譁折以片言曰此是彼非即
免冠頓首釋去此公信誼之孚於人也晚好神仙一日樓居有
神降焉相與倡和許公壽如盧真盧真年八十五隱句曲山遇
浮丘公上升去後公果享年八十六此公至誠之格於神也凡
三娶郝氏無所出而曾氏陳氏繼也子四人伯彬仲鎬而鏞蕃
其叔季也鎬字叔荆䔍學能文應詔至京師擢國字學王轉
翰林編修領中都國子監事方嚮用此公之澤也女三人丁師
周廖晉戴尚德其婿也雍雅維其孫男也其曾孫則男二而女
一也銘曰
李在臨川派出隴西代綿譜軼系序莫稽繄公之生門祚中微
國步又棘亦孔之巇而周於智而優於材雖云零丁有猷有爲
迄亢厥宗家用以肥不䮦不吝既惠且慈維族維鄰孰寒孰飢
孰空孰之載餽載遺衆方爲冨利歲之饑饑輒閉糴以要厚貲
獨取我陳稱物平施粟弗翔貴澤及恇羸閑家以則左矩右規
於世無求絃琴誦詩於赫令譽遐企迩推享有多壽踰期望頥
人豈不貴握符秉麾多行不義瑜不掩疪曾不如公皂帽白衣
無愧無怍式全其歸况也有子際遇
聖時其鳴以文一代宗師何善不報天豈遠而發其幽潜勒此
刻辭
李維壙銘
臨川李鎬叔荆甫爲學正國子監之六年其弟三子維殁年才
十有三後七年叔荆以翰林編脩領中都國子監事入考會試
與伯衡同事禮闈歎曰吾兒維之殁久矣余未嘗一日而不念
之君幸而賜之銘以慰維之不幸以紓乎余之哀也伯衡曰銘
王逄原者臨川也銘邢敦夫者䂊章也逄原敦夫豐於材而嗇
於年惟得言立如二公者以爲托故其命雖短而其名則延叔
荆哀其子圖其不朽而屬伯衡銘焉顧伯衡豈其人乎哉後二
年伯衡考試陜西還次中都復會叔&KR0878;而叔荆以王紹所爲狀
申請益力嗟夫天下之寶天下之所共寶也子弟有若維之聦
俊穎拔夫豈多見乎材成而實就出爲邦家之光吾黨誰不属
望哉而不幸夭閼伯衡固傷悼之不能巳又安得以源薄而拒
叔荆之請乎維小字實定生以丙午三月十六日風骨峻整肌
膚若玉雪目光曄曄射人見者以爲竒噐數歲坐之膝上口授
古詩歌數過輒不忘其母游氏携至南京八歲耳拜跪唯諾應
對周還進退嶷如成人間從長者出遊見古蹟勝㮣必請問所
自而謹識之已而就傅國子監受小學四書六經正文日千餘
言即能了其習作字不待提教而得筆法朝夕諸生從博士助
教問難維輕趍而拱聽焉於其旨歸豁然也博士助教若趙叔
錢宰劉紹先諸公甚愛之試以詩課隨口響應若不經意而出
人意表莫不嘖嘖歎賞以爲叔荆有子同舍生壯者冠者咸與
伉禮初不敢以童稚視之貴游子姓邀與共飯輒固辭或問其
故對曰不願人之膏粱之味也暇日寫山水樹木人物禽羽之
類種種有思致嘗刻木爲戲具状宛如琵琶扣之琅然有聲其
智巧多此類平居事父母及其兄欵曲而恭敬撫二妹尤䔍於
愛居國學四年是爲洪武戊午其春欲與其兄歸其鄕省其祖
母叔荆以道遠弗許維涕泗終日冬十月四日得疾痊而復發
易數醫愈劇維見叔荆夜坐其旁愳以危憂之強自支曰兒無
苦願大人就寢席母兒憂也疾且革其母哭之慟復張目曰夭
壽命也兒死焉足惜願母氏割愛竟以十一月十日卒與叔荆
遊及識維者皆来弔祭哭盡哀是月二十七日返其柩崇仁里
以月日祔葬大壟坑先祖北麓處士兆次銘曰
維也誠李氏子弟之秀使造物者卑之材而又假之以壽其所
成就豈不光前而𥙿後柰何蘭方茁而萎車未駕而仆人且痛
借之而况於其父母嗚呼
