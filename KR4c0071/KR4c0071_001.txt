鮑溶詩集卷一
古意
女蘿寄青松綠蔓花綿綿三五定君婚結髮早移天肅
肅羔鴈禮泠泠琴瑟篇恭承采蘩祀敢效同車賢皎日
不留景良辰如逝川愁心忽移愛花貌無歸妍翠袖皓
珠粉碧階封綠錢新人易如玉廢瑟難為絃寄謝蕣華
木榮君香閣前豈無搖落苦貴與根蒂連希君舊光景
照妾薄暮年
蕭史圖歌
霜綃數幅八月天綵龍引鳳堂堂然小戴蕭仙穆公女
隨仙大歸玉京去仙路迢遥煙幾重女衣清淨雲三素
胡髯毿珊雲髻光翠蕤皎潔瓊華涼露痕煙跡漬紅貌
疑别秦宫初斷腸此天每在西北上紫霄洞客曉煙望
會仙歌
輕輕濛濛龍言鳳語何從容耳有響兮目無蹤杳杳默默
花張錦織王母初自崑崙來茅盈王方平在側青毛仙
鳥銜錦符謹上阿母環起居王母書始知仙事亦多故
一隔絳河千歲餘詳玉字多喜氣瑶臺明月來墮地冠
劍低昂舞蹈頻禮容盡若君臣事願言小仙藝名姓許
飛瓊洞陰玉磬敲天聲樂王母一送玉杯長命酒碧花
醉靈揚揚笑賜二子長生方二子未及伸拜謝蒼蒼上
兮皇皇下
李夫人歌
璿閨羽帳華燭陳方士夜降夫人神葳蕤半露芙蓉色
窈窕將期環珮身麗如三五月可望難親近嚬黛含犀
竟不言春思秋怨誰能問欲求巧笑如生時歌塵在空
瑟銜絲神來未及夢相見帝比初亡心更悲愛之欲其
生又死東流萬代無迴水宫漏丁丁夜向晨煙消露散
愁方士
水殿采菱歌
宫鴉呌赤光潮聲入宫宫影涼火華啼露卷横塘金堤
四合宛柔揚美人荷裠芙蓉裝柔荑縈霧棹龍航采蓮
一聲吳態長青絲結眼捕鴛鴦
周先生畫洞庭歌
江南客水為鄉舟為宅能以筆鋒知地脉閒分楚水入
丹青不下北堂臨洞庭水文不浪煙不動木末稜稜山
碧重帝子應哀窈窕雲客人似得嬋娟夢六月火光衣
上生齋心寂聽潺湲聲林冰搖鏡水拂簟盡日獨臥秋風
清因遊洞庭不出戶疑君如有長生路玉壺先生在何處
霓裳羽衣歌
玉煙生窗午輕凝晨華左耀鮮相凌人言天孫機上親
手迹有時怨别無所惜遂令武帝厭雲韶金針天絲綴
飄飄五聲寫出心中見拊石喧金栢梁殿此衣春日賜
何人秦女腰肢輕若燕香風閒旋衆彩隨聯聯珍珠貫
長絲眼前意是三清客星宿離離遶身白鸞鳳有聲不
見身出宫入徵隨伶人神仙如月只可望瑶華池頭幾
惆悵喬山一閉曲未終鼎湖秋驚白頭浪
寓興
念來若望神追往如話夢夢神不無跡誰使煩心用魯
聖虚泣麟楚狂浪歌鳳那言阮家子更作窮途慟
遊山
白道行深雲雲高路彌細時時天上客遺路人間世煙
花最深處井臼得空刺天寒鶴巢林石長泉脉閉神化
萬靈集心期一朝契不見金板書誰知阮家裔終期太
古人問取松栢歲
隋宫
御街多行客行客悲春風楚老幾代人種田煬帝宫零
落池臺勢高低禾黍中
懷仙二首
崑崙九層臺臺上宫城峻西母持地圖東來獻虞舜虞
宫禮成後迴駕仙風順十二樓上人笙歌沸天引徘徊
扶桑路白日生離恨青鳥更不來麻姑斷書信乃知東
海水清淺誰能問
閬峯綺閣幾千丈(一作崑崙九層幾千丈)瑶水西流十二城曾見周
靈王太子碧桃花下自吹笙
懷遠人
遠道在天際行客如浮雲浮雲不知歸似我長望君秋
至漢水高南音何時聞瑶草難遠寄西風氣氤氲常恐
山岳遊不反鸞鳳羣無厭坐遲人風雨驚斯文
懷尹真人
萬里叠嶂翠一心浮雲閒羽人杏花發倚樹紅瓊顔流
水杳冥外女蘿陰蔭間却思人間世多恐不可還青鳥
飛難遠春雲晴不閒但恐五雲車山上復有山
秋晚銅山道中宿隱者
我鄉山川遥秋晩空景促天明共霞散日落依鳥宿主
人逃名子鶴髮卧空谷野言得真風山貌宜古服喜于
無聲地暫傲羲皇俗秋窗照疎螢寒犬吠落木朝隱畱
此處一點天邊宿今憶見此時添悲覽止足遲遲清夜
晝幽路出深竹笑謝萬戶侯余將耻干禄
感懷
宿心不覺遠事去勞追憶曠古川上懷東流幾時息門
前青山路眼見歸不得曉夢雲月光過秋蘭蕙色
經秦皇墓
左崗青虬盤右坂白虎踞誰識此中陵祖龍藏身處别
為一天地下入三泉路珠華翔青鳥玉影耀白兔山河
一易姓萬事隨人去白晝盜開陵玄冬火焚樹哀哉送
死厚乃是棄身具死者不復知回首漢文墓
將歸舊山畱别孟郊
擇木無利刃羡魚無巧綸如何不量力自取中路貧前
者不厭耕一日不離親今來千里外我心不在身悠悠
慈母心惟願才如人蠶桑能幾許衣服常著新一飯吐
尺絲誰見此殷勤别君歸耕去持火燒車輪
畱辭杜員外式方
東風吹旅懷鄉夢無夜無慚見君子堂貧思上歸途海
岳泛念深㳙塵復何須婆娑不材木屈曲無弦弧惻惻
奉離尊承懽獨向隅時當鳳來日孰用雞鳴夫迴首九
僊門皇家在玉壺慙非海人别淚下不成珠
長城
蒙公虜生人北築秦民冤禍興蕭墻内萬里防禍源城
成六國亡宫闕幾千門生人半為土何用空中原奈何
家天下骨肉尚無恩投沙擁海水安得久不飜乘高慘
人神寒日易黃昏朽木貫折鐵沙中自有言萬歲驪山
下徒悲野火燔
蔡平喜遇河陽馮判官寬話别
一事東軍正四年相逢且喜偃兵前看尋狡兔翻三窟
見射妖星落九天江上柳營迴鼓角河陽花府望神仙
秋風蕭瑟醉中别白馬嘶霜雁呌煙
寄福州從事殷堯藩
越嶺寒輕物象殊海城臺閣似蓬壺幾回入市鮫綃女
終歲啼花山鷓鴣雷令劍龍知去未虎夷雲鶴亦來無
就中靜事冥宵話何惜雙輪訪病夫
鮑溶詩集卷一
