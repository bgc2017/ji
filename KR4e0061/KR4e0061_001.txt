竹齋集卷上明王冕撰
七言律詩
金陵懷古
壞墻幽逕草青青何處園林是舊京海氣或生山背雨
江潮不到石頭城英雄消歇無人語形勢周遭夕照明
回首長干思無限水風楊柳作秋聲
建康層樓
層樓危構出層霄把酒登臨客恨饒草色不羞吳地短
鴈聲空落楚天遥江山如畫知豪傑風月無私慰寂寥
六代繁華在何處敗紅殘綠野蕭蕭
别金陵
六朝舊跡俱尋遍千古英雄一笑休黃葉亂隨秋雨落
長江空帶楚天流樽前有客翻新調白下無人說故侯
明日西風天色好吹簫騎鶴上揚州
過昭瑞宫次韻
紅花翠竹滿江臯依約仙山駕巨鼇月下每聽來鶴佩
雲中時復見龍袍西江日薄潮聲小北極天開王氣高
咫尺山河移版籍書生徒爾說英豪
金屋無人玉殿開青蒲埋没遍莓苔舊愁隠隠隨烟浪
新恨綿綿入草萊紅葉已隨流水去黃門空憶看華來
東南富貴消磨盡留得荒村古將臺
悼逹兼善平章
出師未捷身先死忠義如公更不多豈直文章驚宇宙
尚餘威武振山河中原正想劉安世南海空思馬伏波
老我未能操史筆懷思時復動哀歌
寄天台丁仲容
去年脚底生蠒瘤今年巾中華髮稠讀書不敢略字過
得酒豈徒成醉休關山杳杳絶飛鳥江海凄凄無釣舟
好風良夜那可已思君時復一登樓
發古塘
秋風籬落菊花黃滿眼江山似故鄉投老無家眞可笑長
年為客尚能狂青苔蝕盡床頭劍白日消磨鏡裏霜聞
道中州凋弊甚忘機不解說凄凉
徐竹隠
連江修竹静郊居門外隂隂千畆餘直節不移高士操
息交那與俗人書卧聽翠雨飛瓴甋笑挹清風過綺䟽
却掃紅塵喧境寂歲寒分席待樵漁
聽秋軒
人世紅塵高没馬老禪方丈足清幽入門便覺氣候别
歴耳似知天地秋不羡書生能作賦却憐遊子太多愁
夜來樹影飄零盡明月無端生屋頭
送邊伯京之閩
邊郎辟掾南閩去馬首春光正十分路夾海棠行錦障
江涵山翠擁羅文簡書可勵風雲會韜略能夷虎豹羣
若向武夷山下過為余傳語杜徵君
漫興
隠几看山與世違當門種竹亦無機五更驟雨隨風過
滿眼落花如雪飛每為註書消夜燭亦常沽酒點春衣
今朝急報任公子昨日蒼苔滿釣磯
中天積翠欎層隂雪瀑遥飛落遠岑白月夜分雙鶴舞
清風時聽萬松吟放懷儘可從詩酒行樂何須論古今
我欲與君飛兩舄題詩刻竹滿山林
風花片片落瑶臺江北江南春未回老子胷中自瀟灑
故鄉何處却徘徊海雲挾雨連天黑江鸛如人近屋來
景物相看只如此沽杯且放好懷開
寄東憐唐彦常
桐木散隂隣屋壁子居巷東我巷西繡衣耀日輕拂袂
白馬躡雲新鑿蹄湖上笑歌多載酒夜來歸去醉如泥
春風又别四十日安得看山同杖藜
漫興三首
白霧黃煙慘百蠻長年不見鶴書還江河萬里歸滄海
山嶺千重走劍關白首詞臣空墮淚青春才子強回顔
舊愁新恨知多少都在閒花野草間
關中險固憑三輔隴右勾連接四川簇簇樓臺懸日月
盈盈花草爛雲烟飈回海上沙飛雪雨足江南水拍天
可笑華山陳處士風流文采却貪眠
青山隠隠帶灤河金碧光中望馺娑五榖不生羊馬盛
二儀殊候雪霜多打圍陣合穹廬轉警蹕聲傳御駕過
渺渺黃沙天萬里壯心未解說風波
悼止齋王先生
休致歸來與世違平生所有未全施胷中經緯天人識
舌底風雷宰相知論道端然見周召得時元不下臯䕫
南金東箭誰堪擬綠水青山盡可悲
文采風流今已矣夫何能見紫芝眉中天氣黯星河慘
南國春寒草木悲政事堂堂傳兩省論談亹亹動諸司
老成如此多關係青瑣諸公淚亦垂
三月燕山聽子規追思令我淚垂垂雖然事業能經世
可惜文章未際時霜慘晴窗琴獨冷月明秋水劍雙悲
山河萬里人情别回首春風說向誰
即事
灤水城頭六月霜東華門外草皆黃旌旗影動千官慘
斧鉞光沈萬馬忙青象不將傳國璽紫駝只引舊氊房
諸郎不解風塵惡争指紅門入建章
白草黃沙野色分古今愁恨滿乾坤飛鴻點點來邊塞
寒雪紛紛落薊門風景凄凉只如此人情澆薄復何論
知機可有桑乾水未入滄溟早自渾
紀夢
十有一月三十夜清夢忽然歸到家對母徐徐言世事
呼兒故故問生涯庭前修竹不改色溪上老梅都是花
起坐山忩聽茶鼎又思風雨客三巴
會友
昨夜朔風吹地動起看長劍雪花明讀書空墮英雄淚
得酒時澆磊塊情相見抵須言客况論交殊不愧前盟
漢家四海承平久何必區區論賈生
過漁浦
十八里河船不行江頭日日問潮生未同待詔于金馬
却異看花在錦城萬里春風歸思好四更寒雨一燈明
故人湖海襟懷古能話舊時鷗鷺盟
即景
江北春深野草芳江南春淺柳枝黃鳬鷖得水競出没
寒雀受風相頡頏適意漫提如意舞醒時不異醉時狂
昨朝孺子攔街笑笑殺人間馬子長
送宇文子貞
郊居暫輟簿書勞尚植忠良翊聖朝風月一壇光灔灔
天人三策錦飄飄清聲足重江湖望直筆寧辭館閣招
洛下諸郎競才俊豈能無意說漁樵
次韻
老吾濩落忘機久江湖鷗鳥弗猜疑黃花圍宅如元亮
白雪滿床無子期身後虚名定何益世間多事不須知
故人有約來招隠莫待秋風老桂枝
野人住處無車馬門外蓬蒿抵樹高石脚雲生三伏雨
屋頭松撼五更濤田園入畫眞堪笑薪水供厨祗自勞
匣底豪曹苔欲滿夜來忽作老龍號
雨中遣興
黯黯隂隂没大荒髑髏無語劍生鋩青山有夢客千里
明月故人天一方鹿走平原沙莽莽龍飛滄海雨浪浪
相望多少相思意倚徧危樓尚慨慷
故人何日是歸年又聽剛風洗瘴煙驕馬北馳沙似雪
冥鴻南去水如天莫愁絃絶蒲萄館且喜歌生䆉稏田
好在岳陽樓上望洞庭明月正嬋娟
雪後
今日登高不見山乾坤混混太清寒舊時月色無人識
新歲梅花正好看多苦將軍居塞北更憐羇客在長安
老夫欲語不忍語倚遍危樓十二闌
滿目青山軒
滿目青山似畫圖道人於此即安居不知世上功名好
但覺門前車馬疎風月四時同笑傲乾坤千古一蘧廬
我生亦有林泉癖欲老衡茅愧不如
次韻
生民日日嘆零丁惟聽中朝說太平萬里江山雲莽蕩
五更風雨劍悲鳴桓温豈解知王猛徐庶從來識孔明
簫管莫吹關塞曲野花閒草不勝情
竹西軒
青山隠隠帶江流江上軒窗面面幽來客不辭三徑雨
乘涼常得四時秋青天影動朝陽鳳落月光移隔水樓
夜半夢回環珮響却疑歌吹在揚州
江月樓
永嘉城郭如斗樣魁峰蘭若倚青霄江空月色上樓白
風挾海聲連地搖高僧居此興不淺閒客登臨思亦饒
我欲與君飛舞去更呼仙子共吹簫
林壑亭
會稽林壑東南勝結構新亭亦壯哉樹密不知雲出沒
山深常聽水喧豗清幽可許漁樵隠游賞豈無王謝來
我欲題詩追李杜風流不是出羣才
送僧歸閩
九月三吳樹葉紅閩中渾未覺秋風上人忽動鄉關念
對客莫辭途路窮白髮豈無諸老在青山還與舊時同
到家檢點經行處應喜庭松雨露濃
秋晚即事
十年湖海挾飛仙今日憑高思窅然關北又添三尺雪
江南别是一般天紫髯老將懸清夢白面兒郎減少年
說與南陽諸葛道草廬雖好莫貪眠
有懷
故人零落各山河觸景其如感慨何劍槊風生秋氣重
琴床月墮夜涼多傾杯且得孤懷壯覽鏡那愁兩髩皤
擾擾黃塵車馬客不知留意在南柯
客興
鶴鳴猿嘯近如何客裏枯衣結薜蘿峽石卧雲山氣重
江風翻雨樹聲多狂夫對酒評秦法野老敲檀和楚歌
誰似酸齋弄竒崛好詩和夢寫漁蓑
懷古
浮雲漠漠水搖天乳燕翻飛落野田軒冕盡知為上客
衣冠誰解說前賢閉門種菜殊無策坐石看松不記年
世事東風吹馬耳錦帆金谷已茫然
下直沽
拍河健櫓比長驅百尺飛帆下直沽浩浩碧天秋氣肅
堂堂明月夜忩虛旌旗兩岸蘆花影&KR0911;鼓三聲海浪趨
轉首狂歌望西北淡煙荒草是幽都
登竺峯
健步攀緣上碧峯方知絶頂路岐通一生如在九霄上
萬景都歸兩目中老鶴獨翻珠草露孤猿嘯落桂花風
青箱家世君休問江左于今事不同
過武塘
青衫閘轉雲間路河水分流過武塘客路慣經風雨惡
詩情不減少年狂魚鹽市井三吳俗番島舟航十丈檣
楊柳連堤鵝鴨聚家家茅屋似淮鄉
懷古
會稽岩壑今猶古王謝經行何所之感慨令人有餘思
風流異代不同時春來野水生蒲柳雨過空山長蒺藜
異代無人知禹穴游人來往到今疑
雲門山圖
十年不到雲門寺忽見若耶溪上山落葉不隨流水去
長松只在白雲間當年王謝已寂寞終古林泉更往還
所喜二靈多道氣扶藜時復叩柴關
寄吳道子
三月不見吳道子十日兩渡錢塘江詩書壓架自足樂
風月滿壇誰敢降菖蒲青青繞石壁薜荔密密緣山窗
歸來不道簿書急漫對阿戎言老龐
看山
昨朝問竹城西去今日看山湖上來酌醪數斗且盡醉
好景百年能幾回野草散光搖翠浪風花移色閃蒼苔
飛流最是東南急乘興無辭杖履陪
異鄉
東山西山生白雲異鄉那忍見殘春野蒿得雨長過樹
海燕隔花輕笑人每是閉門疎世事何曾借酒惱比鄰
過從時有相嗔怪不解潜夫意思真
寄恢長老
眼底紛紛涸轍魚道人遇地即安居瓦盂香軟雕胡飯
松儿晴翻貝葉書老到世情渾脫略年來生計亦蕭疎
相逢休論當時事我亦西郊結草廬
雨中
江南江北水滔天羈客相逢亦可憐坐覺青山沈席底
行驚白浪上窗前鵓鳩銜草栖危塔鸂鶒飛波浴敗船
轉首百蠻寥落甚絶無茅屋起炊煙
送噩長老
張公洞口雲翻海揚子江頭雪打毬君去興懷殊不惡
我行風雨奈何愁疎狂久負劉伶榼飄薄空餘季子裘
直待明年二三月看花騎馬過中州
庚辰元旦
試題春帖紀新年靄靄青雲起硯田展卷不知山是畫
舉頭恰喜屋如船梅花雪後開無數楊柳風前困欲眠
悵望關河無限恨呼兒沽酒且陶然
立春日
葭吹六管動飛灰便覺春從地底回草木一時生意動
關河萬里凍雲開寧須生菜傳纖手且引春風入瓦杯
天北天南問音信故人何處寄寒梅
九日書懷
玉露霏涼木漸酡每逢佳節惜年華青山疊疊多歸夢
白髮蕭蕭不在家觸景漫思千古事無錢空對一籬花
相知相見情何已石鼎山泉且煮茶
秋興
萬里山河一局棋曠懷百感獨傷悲石麟夜雨生新恨
銅雀春風屬舊時雪捲流沙䭾信遠天沈遼海鶴書遲
五陵年少俱零落回首故園空夢思
&KR0911;鼓嘈嘈夜撼山霓裳歌舞出人間雲圍環珮沈斜谷
風斂旌旗入劍關躩鑠野翁掀雉尾跳踃山鬼覿龍顔
書生豪放成何事徒步歸來供奉班
水竹居
小橋流水路縈紆竹裏茅茨是隠居慷慨不同時俗輩
清高多讀古人書好山入屋情無限明月穿簾興有餘
我亦山隂舊溪曲一庭瀟洒正相如
送本中上人
上人飛錫何方去笑指東南咫尺間黃葉落時行細路
白雲生處看青山欲求古道殊難得悵望高風或可攀
朋舊相逢還道我梅花清苦髩斑斑
太平興國寺鎖翠軒
當軒種竹一萬箇清蔭滿林生綠苔六月不知天氣熱
長年只覺雨聲來豈惟鳳鳥不食實又見龍孫漸脫胎
計我歲寒為伴侣屋頭更着幾株梅
荅客問
人間塵土苦囂煩林下風生六月寒夜半酒醒方脫屐
日高眠起不簪冠笑看游蟻巡危磴靜聽閒花落古壇
老我自無軒冕意尋常豈是傲時官
過&KR1148;陵
泥馬南飛王氣消大梁昌運委蓬蒿兩宫旒冕沈沙漠
三國旌旗接羽毛衞下將軍尚頗牧關中丞相失蕭曹
東南多有青松樹爭奈春風種不牢
次荅王敬助
束書歸住水南村且把犁鉏教子孫壘石旋成蒸藥竈
插籬將就種瓜園談揮麈尾風生座醉倒壚頭月滿軒
富貴功名只如此何須多夢過侯門
聽雪軒
飛來便與雨聲别坐久甚憂天下寒清極自然梅有韵
夜闌却喜竹平安洛陽處士門深閉剡曲先生琴不彈
想在此時情思好煮茶可笑老陶酸
次韻全忠齋
十年孤影寄天涯冷笑傍人論左車白雪陽春應有價
清風明月不須賖交游漸喜詩成壘定省惟憑夢到家
休道焰光推不出却愁燒殺杏園花
偶成
青山綠水從人愛野鶴孤雲與我同所適不須論醜好
相逢漫爾說英雄樂游花木蕭蕭雨梓澤亭臺淡淡風
興廢故無今昔異幾回搔首月明中
二月江亭野色明楊花飛散雪盈盈鹽煙半入海氣白
風雨忽來溪樹鳴離思厭聽孤語燕客情無奈亂山青
明朝又上長安道却望咸陽舊帝京
湖上書所見
東南富貴是神仙日日西湖坐畫船繡帽擁雲籠翠羽
紫牙宣響出紅蓮香風宛轉珠簾動纖手親傳玉鱠鮮
最是好情消不得醉挼花片撒金錢
送頥上人歸日本
上人住近扶桑國我家亦在蓬萊丘洪濤逼屋作山立
白雲遶床如水流問信不知誰是客多時忘却故園秋
明朝相别思無限萬里海天飛白鷗
送欽上人
石頭城下五更秋高掛雲帆得順流銕甕緣江即東府
璚花隔岸是揚州作家相見本無語在客别離殊有愁
後夜相思好明月老夫乘興獨登樓
荅賈太初
知己相逢貧亦好去家未久夢來多讀書萬卷今何有
美酒數杯顔已酡越上山移新得信(壬午年六月二十七日會稽有山移)
(三五里)江南秋老漫奔波故人割俸情何厚白粲赤松從
我過
送僧歸中竺
天香閣上風如水千歲岩前雲似苔明月不期穿樹出
老夫曾此聽猿來相違五載無書寄却憶三生有夢回
鄉曲故人憑問信孤山梅樹幾番開
過京口
瓜洲正對西津渡金山焦山江水中過客放船忘險阻
何人擊楫問英雄白雲渺渺生秋樹黃葉蕭蕭落晚風
甕城頭一登眺天南天北思無窮
次王元之武平寺詩
官居正與僧居近乘興何妨日日來因向林泉得幽致
竟忘塵世有炎埃松雲隠隠當窗戶花露漙漙下石苔
對景令人重懷古海天秋盡鶴飛回
玄真觀
青岡直上玄真觀即是人間小洞天花石掩光龍吐氣
芝田散彩玉生煙莓苔滿路綴行屐楊柳夾堤維釣船
仙客相逢更瀟洒煮茶燒竹夜談玄
過滄江
空江五更潮水生櫓搖一舸隨潮行蘆花旋風作雪舞
水氣上天侵月明白髮不禁游子興青山忽動異鄉情
天涯淪落何多幸賴有故人如弟兄
與王德強
阿伯遷官之五羊嚴尊習隠水南莊人生出處故有分
世道如斯徒自忙笑我漂流雙髩雪羨君奔走滿靴霜
功名固是男兒志何日歸來綠野堂
松風閣次韻
金雞峰下松風閣記得前年五月登得興不辭行曲折
乘涼直上最高層石林過雨水爭出溪谷轉風雲亂騰
休問當時有王謝風流何似竹間僧
過徐州洪至豐沛作
落月蒼涼野色迷過洪忽聽五更雞河流東海奔騰去
天近中原漸覺低敗壘有基栖碧草古臺無石墮青泥
漢家住處人能識只在豐南沛水西
新店道中
黃桑葉落鴈聲號野鼠蹲沙北馬驕萬里山河秋渺渺
一天風雨夜蕭蕭客懷到此何由壯酒興於人自覺饒
早起梳頭對明鏡不愁雙髩雪飄飄
即看白鴈向南飛又見黃花落短籬河道便風容易上
客程過閘信難期新霜颯颯吹楊柳野老離離和竹枝
欲飲一樽難強進且留清興漫題詩
楚漢兩城(北城有雞鳴臺高阜者乃鄧公墓也)
楚漢英雄今寂寞兩城相倚舊封疆荒臺落日酣紅葉
古墓秋風老白楊豈是有為增感慨便令無事亦凄涼
徘徊望盡東南地蘆葦蕭蕭野水黃
次韻
林宗出去滿巾雨蘇老歸來兩屐泥懷古令人時默默
感時於我獨棲棲春風水竹連公館落日烟華繞相堤
景物紛紛㡳須論首陽高義只夷齊
寄張貞居
句曲山人毛髮古蒼精龍珮羽衣輕道高不授中黃(缺)
天下皆傳外史名石菌雲融丹氣擁玉壺春艷紫霞生
樓居又近林和靖約我尋梅取次行
曲江春望圖
簷牙隠隠出層霄飛閣聯楹滿翠濤花夾御城紅霧重
春移仙仗彩雲高天家日月無私照聖主山河不動搖
正是太平文物盛玉笙金管進蒲萄
謝林彦廣惠酒
江南三月春始足桃花杏花參差開溪雲入屋夜生雨
山瀑近牀晴隠雷讀書弔古有何益行道濟時無此才
多謝奎章老文伯時時携酒草堂來
濟川阻雪九月二十七日客况
九月中原柳未枯北風吹雪忽糢糊璚林玉樹連天去
綠水青山望欲無多喜夜光生錦帳不傳清響到金鋪
老夫且作梅花夢分付長年酒漫沽
濟州城南寒雪飛濟州城北凍成圍客情自古不稱意
世事于今轉覺非白馬少年頻喚酒黑紗老婦泣無衣
逢郵不寄江南信却上高樓望鴈歸
滕州濟州山不多平林大野少人家解貂且問將軍酒
對雪誰言學士茶直北五更聞玉笛江南十月老梅花
相逢休說凄涼事湖海諸郎髩未華
黃河西下水多生滕州徐州田不耕農民盡逐魚鱉去
商賈只憑舟楫行青山峩峩出魯國白雲滚滚來任城
浪遊欲盡燕雲道尚欠南風幾日程
季札墓
識君因讀春秋傳今日墳前見斷碑大義可令吳俗變
高風不獨魯人知劍光注壑生靈草樹影懸空動羽旗
休問姑蘇舊風景白煙青雨黍離離
臨清阻雪
海氣排空雲塞山北來飛雪苦多寒柳條搥雪枝枝重
衣帶緣愁故故寬客路何時無跋涉世情隨處有艱難
濮州城外臨清縣今夜留船得夢安
一片雪飛寒較多即看漫地却如何競傳㬉體須燕玉
誰肯停杯慰楚娥直北大風山欲倒江南無凍水生羅
臨清不是長安道時聽凌空響玉珂
次韻答崔元初
樓居依約近蓬萊每見天官簇仗來星繞紫微雙闕近
日臨仙掌五雲開旌旗影動黃金表龍馬風生白玉臺
遥望上林花隠隠乾坤清氣一時回
閒題
樓臺矗矗帶山河金玉重重是帝家雲合紫駝開虎帳
天連青草入龍沙春風小殿看飛燕夜雨重城散落花
甲乙流蘇仙夢好莫教方士問丹砂
題趙松雪關北小景圖
小草叢叢出淺沙坐歌無奈畫圖何長藤掛樹春風少
老石斂雲秋色多客子淡然忘歲月王孫徒爾憶山河
荒烟落日居庸道幾見氊車白馬䭾
都城暮春
繡房香幄紫駝車隊馬連雲擁醉娥天上柳花隨處滚
人間春色已無多風流漫聽黃金縷慷慨誰知白石歌
江北江南嘆愁絶落紅如雨打漁蓑
送僧游五臺
南國看雲故有愁燕山那忍送君游天風五月能生雪
野氣四時渾似秋適興何須窮險絶忘機不必論公侯
歸來着我門前過莫把羇懷對白鷗
莫處士悼詩
樂閒處士老西河花竹亭臺野趣多不為功名移志節
每因興感費吟哦義風孝行知誰儗山色湖光奈爾何
轉首棲霞清夢遠令人懷感動悲歌
送王克敏之安豐錄事
丹墀對策三千字金榜題名五色春聖上喜迎新進士
民間應得好官人江花繞屋廳事近烟樹連城野趣真
所願堂堂盡忠孝毋勞滚滚役風塵
揚州成元章居竹軒
老夫住近山隂曲萬竹中間一草堂開徑不曾防俗客
讀書恰是得清涼好風時時動環珮明月翩翩來鳳凰
正與諸君軒子近可能携酒共徜徉
山水圖
雲氣籠隂隔荔蘿吾家曾住石南坡秋風遶屋樹聲雜
夜雨落山溪水多每有漁樵共談笑且無車馬得經過
京師沙土眯人目為爾傳圖情奈何
水竹亭
韓家亭子能瀟洒流水濺濺竹四圍清淨豈惟塵不到
深幽真與世相違涼飈激韻青雲動白月流光翠羽飛
安得時時携美酒與君談笑看雲歸
重午次韻敬常葉公
故園一望海天長京國相看嘆老蒼太學故知韓子重
高陽應笑酈生狂四更風雨客懷壯五月幽燕地氣涼
况是天家賜衣節不妨談笑引壺觴
危太樸奉使求史館遺書於河南江西歴四明
會葉君敬常借船過東湖訪古跡其樂好事
者畫之太樸命之曰借船圖復自敘以記之
葉君敬常作詩太樸和今勒諸石時賢從而
題之余亦為之贅
樓觀重重錦綉扶東湖風景即蓬壺海雲入樹青山小
野水滔天白鳥孤學士借來船似屋書生歸去畫成圖
老夫一見何瀟洒涼雨滿堤生綠蒲
金水河春興
神州何處見繁華儘好當時富貴家慷慨喚來黃字酒
丁寧將出紫簾車春風嫋嫋穿楊柳小雨冥冥度杏花
沈醉歸來不知夜又傳清響按琵琶
金水河邊柳色新玉山館外少沙塵琵琶未必能愁客
鸚鵡如何錯喚人翠袖錦襜䭾白馬落花飛絮閧朱輪
人間天上無多路只隔紅門别是春
劉商觀奕圖石刻本
碁畔樵人斧柯爛正與劉商舊畫同粉墨消磨彫刻在
神仙飄忽有無中青霞惟見兩童子白髮吾鄰四老翁
休把閒心動機事只宜高卧聽松風
金水河
金水河從金口來龍光清澈淨無埃流歸天上不多路
肯許人間用一杯楊柳青融春霧擁芙蓉秋霽錦帆開
老夫白髮少年志適興時來看一回
南城懷古
日上高城望大荒西山東海氣茫茫銅駝蹤跡埋荒草
元菟風塵識戰場禮樂可知新制度山河誰問舊封疆
書生慷慨何多感轉憶輪臺漢武皇
青山連壁是居庸古北漁陽一線通人物盡隨風土變
川原須是古今同淡煙著柳金溝暗小雨飛花玉殿空
昨夜角聲吹不起老烏啼過建章宫
讀史
耿耿青燈照青史坐看興廢眼前來亡秦未必非胡亥
滅趙終然是郭開三國英雄由將相六朝人物只嬰孩
商之孫子寧無論妲己端端是禍胎
題王有恒山房
人世紅塵漲碧空薜忩蘿几自清風朝來爽氣歸書潤
夜静青雲入夢濃壁上枯桐忘歲月床頭老劍識英雄
丈夫要看好山色不是關中即洛中
送日侍者游兩府兼柬丁仲容先生
知君汗漫饒清興東府西州路不多牛斗正臨吳分野
城池還帶舊山河春風揚子江頭去夜月茅山石畔過
若見金陵丁處士問言歸興近如何
隠居偶成
幾日不見青山面今日青山樹色多風花落水似濯錦
野鳥隔簾如唱歌年老無成真可笑世情不合奈之何
柴門本自無車馬昏曉時聞響玉珂
次申屠子迪韻
紅塵車馬事紛紛高眼何曾有見聞竹屋夜深時聽雨
石床秋冷不生雲歸來每愛陶彭澤漂泊誰憐鄭廣文
門徑年年芳草綠擬將兹意問東君
即事
五色雲開見太平九天風露一時清燕雀飛飛自得樂
草木欣欣俱向榮渭川何時起尚父宣室安能召賈生
田間野老罷癃甚忍死願觀風化成
有感
昨夜秋風吹草堂客中氣象太凄涼飢來一字不可煮
虛過半生徒爾狂親老每慚疎菽水兒癡安忍誑灰囊
孤桐破碎蒯緱脫坐對夕陽歌慨慷
偶成七首
人言栗里是吾家問信東臯事已訛殘歲都聞呼盜賊
良宵誰復望星河門迎野水垂楊柳屋枕雲山帶荔蘿
沽酒陶情作閒夢豈知冰凍合滹沱
萬里長山走薊門嶄然天險路中分高風吹雨作飛雪
老樹積煙成凍雲武帳駐兵談亞父氊城無語及昭君
夜深誰渡桑乾水嗚咽笳聲不忍聞
山郭方迎五日春飛飛風雪欲愁人老年作客殊無策
適興吟詩似有神溪上梅花誰可共天涯鷗鳥漫相親
酒闌細看柴桑論始覺桃源不避秦
雲消巫峽蜀波來天近崆峒北斗回人事故於今日别
梅花却勝去年開好遊不負青春約得意那愁白髮催
行旅居家無異致開懷且覆掌中杯
去年今日雨瀟瀟今日天晴雪尚消杖履誰來看花柳
江湖何處得漁樵徒叨食飲居安土未有功勞補聖朝
入夜遥遥瞻北斗紫雲團蓋上青霄
玉漏無聲落草廬荒村遥夜石燈孤開門探雪三尺許
舉眼看山一寸無誰閔將軍窮窟穴空多公子夢氍毹
老吾不作功名想只欲扁舟泛五湖
出門無侣杖藜輕溪上梅花相笑迎獨鶴遠從天際下
老夫如在畫中行千峰日出流雲氣萬壑松鳴雜水聲
巾袂不知蒼翠重看山直過越王城
送五臺長老
我有慈親年老已便欲送君難遠行道邊持草或解意
天外見雲無限情九堰潮平船過穏五臺海近月多明
故人若見煩相問頭髮于今白幾莖
寄題梅
山中昨夜雪三尺窗前梅花參差開卧看枝上月初滿
夢到江南春已回可笑阿嬌佇金屋却憐姑射下瑶臺
故人知我有清興携取雙魚斗酒來
寄陸高士
山隂道士久不見無奈秋天風雨何疇昔燒丹曾化鶴
近來書字不因鵝黃花開到東籬下白日何妨拄杖過
更約登高成浩飲得詩還勝去年多
清明後日
旅遊忽過清明節百感中來與願違楊柳亭臺春寂寂
杏花村落雨霏霏青山對面人何在白髮倚門身未歸
薄暮登高重惆悵豈因蕭颯故山薇
三茅觀
層巒開徑隠空青勃窣槃跚眼力生蘿磴癡嵐留宿雨
石林寒竹動秋聲城隍下瞰紅塵海樓閣高懸白玉京
夜靜何人吹鳳管碧桃千樹月華明
悼白雲
濁世儒名多浪得先生高隠冠當今註書已發程朱藴
講道重明孔孟心白日山林增氣象清風江海振希音
少微一隕天為黑望入東南淚滿襟
送人北上
早買北關門外船載書應上九重天風雲步武君可羨
世事乖違吾獨憐黃閣大官歸厚祿紅樓美酒不多錢
逢人可話江南景春水流花滿石田
湖上閒步
斷雲零亂雨初晴古客遊行眼倍明可喜一湖楊柳色
不禁三月杜鵑聲青山歴歴添新寺白塔亭亭枕舊京
回首東南重凄感豈因興廢獨關情
喜白髮
眉間黃色未為竒好是梳頭滿面絲從古其誰能脫略
於今得此可愉怡絶憐雪色照明鏡更喜霜花襯接䍦
萬事為他最公道老來鑷白是兒癡
秋夜偶成
風雷不改舊山河華屋年深蔓綠蘿龍柱雲消金氣冷
鳳臺人去月明多英雄空聽生銅吼感慨誰知白石歌
轉首五湖秋水闊且將閒興寄漁蓑
露華泥泥濕桐絲漸覺新涼襲弊幃肯羨輕生歸馬革
獨憐清苦卧牛衣種桃未必全忘世采藥終然會息機
欲問夷齊何處所西風吹殺首陽薇
生憎塵俗苦相侵漸漸移家入遠林但得甕中多白酒
何須囊裏有黃金關山夜靜笳聲慘淮海秋高雁影沈
底事懷人作癡坐短檠花冷石房深
孤雲杳杳雁聲寒黃葉蕭蕭詩思慳坐對酒樽懷北海
嘯歌白石向南山菊花野雨家何處蓴老秋風客未還
梁甫不吟君莫問卧龍寂寞草廬閒
冉冉新霜上髩毛相逢何事論英豪山城雨重鐘聲短
海國風清劍氣高且自草衣同牧䜿不須騘馬列官曹
古來勲業真堪笑三士殺身爭二桃
瀟瀟寒雨滿江樓底事無端生百憂鐵硯磨穿燈火夜
貂裘敝盡風霜秋五更空自聽雞舞四海有誰持犗鈎
可羨當時張許輩蒲萄宫裏爛羊頭
九里山中
荒苔叢篠路縈迴繞澗新栽百樹梅花落不隨流水去
鶴飛常帶白雲來買山自得居山趣處世渾無濟世才
昨夜月明天似水嘯歌行上讀書臺
九里先生兩鬢皤今年貧勝去年多敝衣無絮愁風勁
破屋牽蘿奈雨何數畝豈苗當夏死一畦蘆穧入秋瘥
相知相見無他論笑看山前白鳥過
九里溪頭晚雨晴松風瑟瑟水泠泠絶無過客問竒字
只有閒雲到野亭每笑盛名傳坎壈豈陳虚語說零丁
老年恰喜精神爽合得仙人相鶴經
山水圖
一望東南竟海涯仙人何處飯胡麻樹隂靄靄欲生雨
山色重重似削瓜玄圃紫苔封藥草白雲流水隔桃花
天台司馬君休問絶勝終南處士家
感懷
風花片片減芳春轉首關河氣象新有志誰能回避老
無憂何必去除貧開樓且喜青山近釣水多從白鳥親
聞說長安金紫貴不奔風雨即紅塵
寄王秋泉
尺書不寄海天遥兩見春風換柳條臺閣競瞻官濟濟
山林誰問髩蕭蕭月明故國人情别花落江城客思饒
記得舊時携手處酒酣曾過飲虹橋
題米元暉畫
我生正坐山水癖展卷見山如蜜甜古樹含烟黑箇箇
遠山落日見尖尖險絶豈惟遊子慮清幽足慰老夫潛
行路望雲情更切不因小米故多添
山水圖
我生愛看真山水眼底﨑嶔每自諳絶壑卧雲留宿雨
高林浮翠出晴嵐青山近屋多於簇白石攢沙小似蚶
展卷令人倍惆悵杏花春雨隔江南
過揚州
東南重鎮是揚州分野星辰近斗牛人物漸分南北異
江淮不改古今流璚花香委神仙佩楊柳風閒帝子舟
十里朱簾晴不下銀甖翠管滿紅樓
送薛府判之廣東
釃酒臨江亦壯哉别離無奈故徘徊喜聆烏府文章盛
又見堯天日月開萬里郵傳清譽遠百蠻歌動好官來
吟邊休說梅花老不是山中宰相才
悼王濟川處士
上卿方駕紫雲車便寄江南處士詩白髮忽辭明鏡去
青山相對好樓居床頭笻竹生鱗甲窗下殘篇撲蠧魚
莫向九原嗟寂寞諸郎才俊馬相如
秋夜燕山旅舍偶成寄林致和
花漏無聲海月隂小忩燈火夜沈沈出師表動英雄志
征伐書移慷慨心邊塞雪深迷小草關河秋老見喬林
不須更論江南事擊劍長歌且漫斟
寄友
窗外疎篁脫故枝屋頭松樹已添圍水流荒澗花無影
雲落空山雨似飛别去幾時多有夢歸來一笑竟忘機
懷君欲寄江南信沙漠風高雁影移
偶成
桑田滄海事沈沈慨慷誰能論古今刖足卞和因獻玉
然臍董卓豈無金雖求知己終難合差立功名錯用心
老子胷中頗明白只憐華髮不勝簮
己丑二月三日大風雨雪
狂風推雲若山倒積雪滿路行人稀大家得意頻喚酒
老子畏寒愁解衣梅花出竹似索笑沙鷗見我能忘機
却思前載燕山北騎馬踏冰看打圍
今年二月氣候别十日大雪寒於冬民人正坐凍餒苦
燕雀如何意味濃風俗可知南北異山河空鎖百千重
草堂欲作梅花夢忽憶南陽有卧龍
三月二十九日夜歐陽省郎遞至佳章觀之技
癢燈下即和但無童子急走送耳
今時自與古時别酒興何如詩興賖風引白雲歸坐榻
雨蒸花氣入窗紗漫言海上神仙宅不抵江南處士家
有客相過勿多論老夫迂闊是生涯
四月十二日書懷
去年直北走風沙今日江南事事訛轉首不知春已去
閉門只覺樹隂多青天有月徒惆悵空谷無人絶笑歌
極目中原天萬里野煙荒草幾銅駝
春日即事
二月三日雨不歇桃花杏花吹作泥積壘可憐飛燕苦
傷春無奈杜鵑啼關河氣轉風雲合邊塞烽多草樹迷
老我疎狂思舞劍興來不待五更雞
别友
吳松江上聽春雨共說鄉關動寂寥滿地落花增感慨
故家喬木已蕭條十年舊事渾疑夢一别離情轉覺饒
後夜錢塘望明月髩華無奈雪飄飄
感懷
客邸可言行路難故園無便寄平安夢回孤館燈火寂
吟到五更風雨寒南國山川頻入夢中原戎馬獨憑闌
田文一去豪華盡長鋏歸來何所彈
招隠卷
寄爾太冲招隠篇歸來不用買山錢青雲遶屋樹如蓋
紅霧隔堤花滿川既有向時潛子興不妨今日米家船
老夫湖海亦覺倦也欲枕書林下眠
寄李子粲
白頭自笑潛夫拙却憶風流李謫仙對客每言齊物論
移家只有廣文氊赤雞白狗看兒戱綠水青山作畫傳
慷慨不愁春色老笑看花雨落平田
有題
細草流光錦綉衢龍旗千乘擁金輿指揮漫說丁都護
獻賦可憐揚大夫花壓翠樓秋雨重雪圍氊屋夜燈孤
行人只說山川好不信沙塵上髩鬚
送圭玉岡
一真四法全吾道教主雲間喜作家白氣擁林龍繞樹
紫霞紛日鳳銜花笑談不釋鐵如意斬斫豈由金莫耶
可是阿師門戶别相逢不喫趙州茶
送楊義甫訪雲林子
公子翩翩孰與儔雲林清氣逼高秋牙籖耀日書充屋
彩筆凌烟畫滿樓既是有樽開北海豈云無榻下南州
相逢一笑如知己不必人間萬戶侯
醉賢圖
浩飲浪吟何慷慨衣冠尚在晉風流七賢林下固不異
六逸溪頭良可謀既是甘為避世士不妨且作醉鄉侯
幕天席地無留滯笑殺三閭空白頭
送僧歸錢塘
故國荒涼草樹迷春風猶記舊沙堤山連天目孤雲下
潮上江頭海日低送客過溪驚虎嘯驅龍出洞聽猿啼
何時與我同清賞淨取山泉煮木雞
梅竹軒為楊君道賦
湖上軒窗面面幽山居正是御書樓一枝晴雪連雲白
三徑清風似水流且喜往來無俗客只兹瀟洒勝封侯
題詩已有林和靖乘興豈無王子猷
舜江樓
舜江樓上一徘徊四面雲山錦障開於古豈徒賢二相
只今自可致三台月明鼓角空中起風靜波濤地底回
别駕清名動鄉國金鞍五馬望重來
曲江春望圖
高堂忽見芙蓉苑恰似兩京全盛時翠幕高張公子燕
錦衣齊集内官儀樓臺影出青天近絃管聲回白日遲
花萼相輝銀榜麗水光山色綠差差
申屠子迪游蘭亭次韻答之
茂林脩竹蒼烟外斷碣荒亭古道傍俛仰乾坤慨今昔
笑談風月引壺觴幽蘭垂佩莖莖紫佳菊團金朵朵黃
誰信無錢陶處士脫巾瀟洒卧潯陽
送沙學正歸松江
范蠡岩前雲似錦吳松江上水如天送君去去青霄近
老我蕭蕭白髮懸楊柳風清千里夢梅花雪落五更船
對人休說儒官冷聖主於今正待賢
偶書
聖主臨朝問好官豈無公論在長安野人不入麒麟畫
御史都簪獬豸冠直北五更霜氣重江南三月雨聲寒
繡衣騘馬金陵道誰把梅花仔細看
雜興
蕭蕭白髮滿烏巾不會趨時任客嗔種菜每令除宿草
煮茶常自拾枯薪屋頭流水濺濺響溪上閒花樹樹春
寄語儒林(缺)趙伯好收風月作比鄰
送汪掾史
莫怪遲遲把酒杯留君故爾強徘徊市橋楊柳不堪折
江路梅花無數開從此計程趨畫省更期拾級上烏臺
㡳用懷思重回首五雲多處是蓬萊
挽吳孟思(號雲濤善書)
雲濤處士老儒林書法精明古學深百粤三吳稱獨步
八分一字直千金桃花關外看紅雨楊柳堂前坐綠隂
今日窅然忘此景斷碑殘碣盡傷心
竹齋集卷上
