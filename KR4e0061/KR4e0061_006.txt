書竹齋先生詩集後
竹齋先生詩集者諸暨駱稱大年之所彙稡者也先生
世諸暨人名冕字元章竹齋其别號豪放不羈士也其
為人槩具學士宋公所撰王冕傳謂馬不覂駕不足以
見其竒才冕亦類是夫予又聞之先生善寫梅自成一
家其法則出入楊無咎平生愛讀周禮探其微嘗著書
一卷曰吾不死持此遇明主伊吕事業不難致也值元
季視時政不綱負氣懷憤則出言無所顧忌率多譏刺
其任事之人致人目之為狂豈真狂者哉走四方其足
跡殆半天下志無所遂迨謁太祖高皇帝于金華與語
頗合獲留餉午具惟飯一盂蔬一盤先生且談且食盡
飽乃已拜上喜曰先生能甘粗糲如是可與共大事即
授以諮議參軍未幾遘疾遽亡知之者謂使天假之以
年其樹功烈當不在元勲之下是知其詩為先生餘事
耳况其大篇短章豪雄俊偉汪洋浩瀚酷似其為人故
誠意伯劉公嘗序其集曰其言有忠君愛民之情去惡
拔邪之志懇懇悃悃見於詞意之表誠得先生之心者
也其集甚富惜厄兵燹不全其今大年所集僅能收拾
於煨燼殘缺之餘盖千百而什一也是則先生之手澤
尚存亦可謂之不死矣大年實先生之曾孫壻端愿謹
慤有文有藝子三人居安居敬居恭亦讀書尚禮稱其
家兒談者謂其父子所得皆出於尊人溪園先生之教
溪園今年幾九十篤厚君子博學能文嘗出粟助有司
賑恤貧困奉璽書旌為義民以彙稡是集不沒先生之
善而觀亦駱氏義舉之一端云溪園名象賢字則民故
併識之資善大夫南京吏部尚書致仕蕭山魏驥書
