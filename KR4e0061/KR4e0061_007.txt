書竹齋先生詩集卷後
是集之傳實先生曾孫壻駱大年之所自也大年端介
愿慤儒素自居雲栖乃别號婦王字永貞從大父山樵
翁笄而命之壺彛素率配德警誡無違子三人長居安
次居敬居恭閑習詩禮雍雍氣誼之間居敬梅之墨妙
亦精其尊人溪園先生博學擅古文辭山樵為忘年交
遺稿刊刻深切于衷溪園嘗輸粟貸貧民奉旨以義民
旌淑預光禄酒饌采輯諸暨志工費母溷於人書成大
家贄見具羶醴悉拒絶之狷介若是非義而何逮若婦
王保佑其家世其竹齋遺藁輔相克觀厥成行無攸遂
賓敬有儀重山樵十年乃字之得人竹齋襟懷曠絶矯
時慢物嘗曰士生天地間苟不以道德功名顯亦當文
翰傳後何得生無益而歿無聞焉諸孫武昭克能佩服
斯訓凡諸述作無不記憶叩之朗然成誦慨古懷今蕭
然吟詠自若明日鐺無粟煑不暇論事殊世異幾及百
年雲栖相謂興起休烈導揚篇簡具載刊置九原可作
平生志願酬矣懲勸風刺措諸言辭之表人得而見矣
詩凡三卷弁諸首簡誠意伯青田劉公基出處詳悉并
載太史金華宋公濓訓導諸暨張公辰傳中予也與王
氏居連里巷山樵為執友行侍席聽講常多重以溪園
文字交好斷金之誼姻親之往來詳于見聞高山仰止
書成渙乎一新因不辭而書之詩曰心乎愛矣遐不謂
矣其斯之謂乎景泰七年歲在丙子二月既望郡人白
圭書
