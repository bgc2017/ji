欽定四庫全書
御定全唐詩錄卷六十四
白居易(七)
近體詩(二)
送王十八歸山寄題仙遊寺
曾於太白峰前住數到仙遊寺裏來黑水澄時潭底出
白雲破處洞門開林間暖酒燒紅葉石上題詩掃綠苔
惆悵舊遊無復到菊花時節羨君迴
八月十五日夜禁中獨直對月憶元九
銀臺金闕夕沈沈獨宿相思在翰林三五夜中新月色
二千里外故人心渚宫東面煙波冷浴殿西頭鐘漏深
猶恐清光不同見江陵卑濕足秋隂
八月十五日夜聞崔大員外翰林獨直對酒翫月
因懷禁中清景偶題是詩
秋月空懸高碧外仙郎靜翫禁闈間歲中惟有今宵好
海内無如此地閒皓色分明雙闕牓清光深到九門關
遙聞獨醉還惆悵不見金波照玉山
和元微之南秦雪
往歲曾為西邑吏慣從駱口到南秦三時雲令多飛雪
二月山寒少有春我思舊事猶惆悵君作初行定苦辛
仍賴愁猿寒不叫若聞猿叫更愁人
和元九與吕二同宿話舊感贈
見君新贈吕君詩憶得同年行樂時爭入杏園齊馬首
潜過柳曲鬭蛾眉八人雲散俱遊宦七度花開盡别離
聞道秋娘猶且在至今時復問微之
欲與元八卜鄰先有是贈
平生心迹最相親欲隠牆東不為身明月好同三徑夜
綠楊宜作兩家春每因暫出猶思伴豈得安居不擇鄰
何獨終身數相見子孫長作隔牆人
廣宣上人以應制詩見示因以贈之詔許上人居
安國寺紅樓院以詩供奉
道林談論惠休詩一到人天便作師香積筵承紫泥詔
昭陽歌唱碧雲詞紅樓許住請銀鑰翠輦陪行蹋玉墀
惆悵甘泉曾侍從與君前後不同時
重傷小女子
學人言語凭牀行嫩似花房脆似瓊纔知恩愛迎三歲
未辨東西過一生汝異下殤應殺禮吾非上聖詎㤀情
傷心自歎鳩巢拙長墮春雛養不成
過顔處士墓
向墳通徑沒荒榛滿室詩書積闇塵長夜肯教黃壤曉
悲風不許白楊春簞瓢顔子生仍促布被黔婁死更貧
未會悠悠上天意惜將富夀與何人
贈楊秘書巨源(楊嘗有贈洺州詩曰三刀夢益州一箭取遼城由是得名)
早聞一箭取遼城相識雖新有故情清句三朝誰是敵
白鬚四海半為兄貧家薙草時時入瘦馬尋花處處行
不用更教詩過好折君官職是聲名
微之到通州日授館未安見塵壁間有數行字讀
之即僕舊詩其落句云綠水紅蓮一朵開千花
百草無顔色然不知題者何入也微之吟歎不
足因綴一章兼錄僕詩本同寄省其詩乃是十
五年前初及第時贈長安妓人阿軟絶句緬思
往事杳若夢中懷舊感今因酬長句
十五年前似夢遊曾將詩句結風流偶助笑歌嘲阿軟
可知傳誦到通州昔教紅袖佳人唱今遣青衫司馬愁
惆悵又聞題處所雨淋江館破牆頭
得微之到官後書備知通州之事悵然有感因成
四章(選二首)
來書仔細說通州州在山根峽岸頭四面千重火雲合
中心一道瘴江流蟲蛇白晝攔官道蚊蚋黃昏撲郡樓
何罪遣君居此地天高無處問來由
匼匝巔山萬仞餘人家應似甑中居寅年籬下多逢虎
亥日沙頭始賣魚衣斑梅雨長須熨米澀畬田不解鉏
努力安心過三考已曾愁殺李尚書(李實尚書先貶此州身歿于彼處)
臼口阻風十日
洪濤白浪塞江津處處邅迴事事迍世上方為失途客
江頭又作阻風人魚蝦遇雨腥盈鼻蚊蚋和煙癢滿身
老大光隂能幾日等閒臼口坐經旬
盧侍御與崔評事為予於黃鶴樓置宴宴罷同望
江邊黃鶴古時樓勞置華筵待我遊楚思淼茫雲水冷
商聲清脆管絃秋白花浪濺頭陀寺紅葉林籠鸚鵡洲
總是平生未行處醉來堪賞醒堪愁
舟行阻風寄李十一舍人
扁舟厭泊煙波上輕策閒尋浦嶼間虎蹋青泥稠似印
風吹白浪大於山且愁江郡何時到敢望京都幾歲還
今日料君朝退後迎寒新酎煖開顔(李好小酎酒故云)
題王處士郊居
半依雲渚半依山愛此令人不欲還負郭田園八九頃
向陽茅屋兩三閒寒松縦老風標在野鶴雖饑飲啄閒
一卧江邨來早晩著書盈帙鬢毛斑
放言五首(并序)
元九在江陵時有放言詩五首韻高而體律意
古而詞新予每詠之甚覺有味雖前輩深於詩
者未有此作唯李頎有云濟水至清河自濁周
公大聖接輿狂斯句近之矣予出佐潯陽未屇
所任舟中多暇又江上獨吟因綴五篇以續其
意耳
朝真暮偽何人辨古往今來底事無但愛莊生能詐聖
可知寗子解佯愚草螢有耀終非火荷露雖團豈是珠
不取燔柴兼照乘可憐光彩亦何殊
世途倚伏都無定塵網牽纏卒未休禍福迴還車轉轂
榮枯反覆手蔵鉤龜靈未免刳腸患馬失應無折足憂
不信君看奕棋者輸贏須待局終頭
贈君一法決狐疑不用鑚龜與祝蓍試玉要燒三日滿
(真玉燒三日不熱)辨材須待七年期(豫章木生七年而後知)周公恐懼流
言日王莽謙恭未簒時向使當時身便死一生真偽復
誰知
誰家第宅成還破何處親賓哭復歌昨日屋頭堪炙手
今朝門外好張羅北邙未省留閒地東海何曾有定波
莫笑賤貧誇富貴共成枯骨兩如何
泰山不要欺毫末顔子無心羨老彭松樹千年終是朽
槿花一日自為榮何須戀世常憂死亦莫嫌身漫厭生
生去死來都是幻幻人哀樂繫何情
獨樹浦雨夜寄李六郎中
忽憶兩家同里巷何曾一處不追隨閒遊預算分朝日
靜語多同待漏時花下放狂衝黑飲燈前起坐徹明棋
可知風雨孤舟夜蘆葦叢中作此詩
初到江州
潯陽欲到思無窮庾亮樓南湓口東樹木凋疎山雨後
人家低濕水煙中菰蔣餧馬行無力蘆荻編房臥有風
遙見朱輪來郭外相迎勞動使君公
庾樓曉望
獨憑朱檻立凌晨山色初明水色新竹霧曉籠銜嶺月
蘋風送暖過江春子城陰處猶殘雪衙鼓聲前未有塵
三百年來庾樓上曾經多少望鄉人
北亭招客
疎散郡丞同野客幽閒官舍抵山家春風北戶千莖竹
晩日東園一樹花小盞吹醅嘗冷酒深爐敲火炙新茶
能來盡日觀碁否太守知慵放晩衙
送客之湖南
年年漸見南方物事事堪傷北客情山鬼趫(丘妖切)跳惟
一足峽猿哀怨過三聲帆開青草湖中去衣溼黃梅雨
裏行别後雙魚難定寄近來潮不到湓城
香爐峰下新卜山居草堂初成偶題東壁
五架三間新草堂石階桂柱竹編牆南簷納日冬天暖
北戶迎風夏月涼灑砌飛泉纔有點拂窗斜竹不成行
來春更葺東廂屋紙閣蘆簾著孟光
長松樹下小溪頭斑鹿胎巾白布裘藥圃茶園為産業
野麋林鶴是交遊雲生澗戶衣裳潤嵐隠山厨火燭幽
最愛一泉新引得清泠屈曲遶階流
日高睡足猶慵起小閣重裘不怕寒遺愛寺泉欹枕聽
香爐峰雪撥簾看匡廬便是逃名地司馬仍為送老官
心泰身寧是歸處故鄉何獨在長安
編集拙詩成一十五卷因題卷末戲贈元九李二
十
一篇長恨有風情十首秦吟近正聲每被老元偷格律
(元九向江陵日常以拙詩一軸贈行自後格變)苦教短李伏歌行(李二十常自負歌行近見)
(予樂府五十首默然心伏)世間富貴應無分身後文章合有名莫怪
氣粗言語大新排十五卷詩成
尋郭道士不遇
郡中乞假來相訪洞裏朝元去不逢看院秖留雙白鶴
入門惟見一青松藥爐有火丹應伏雲碓無人水自春
(廬山中雲母多故以水碓𢷬鍊俗呼為雲碓)欲問參同契中事更期何日得
從容
潯陽春(元和十二年作)
春來
春來觸動故鄉情忽見風光憶兩京金谷蹋花香騎入
曲江碾草鈿車行誰家綠酒歡連夜何處紅樓睡失明
獨有不眠不醉客經春冷坐古湓城
春去
一從澤畔為遷客兩度江頭送暮春白髮更添今日鬢
青衫不改去年身百川未有回流水一老終無却少人
四十六時三月盡送春爭得不殷勤
聞楊十二新拜省郎遙以詩賀
文昌新入有光輝紫界宫牆白粉闈曉日雞人傳漏箭
春風侍女護朝衣雪飄歌曲高難和鶴拂煙霄老慣飛
官職聲名俱入手近來詩客似君稀(頃曾有贈楊詩落句云不用更教詩)
(過好折君官職是聲名故云俱入手)
題岳陽樓
岳陽城下水漫漫獨上危樓凭曲欄春岸綠時連夢澤
夕波紅處近長安猿攀樹立啼何苦雁點湖飛渡亦難
此地惟堪圖畫障華堂張與貴人看
入峽次巴東
不知遠郡何時到猶喜全家此去同萬里王程三峽外
百年生計一舟中巫山暮足霑花雨隴水春多逆浪風
兩片紅旌數聲鼓使君艛艓上巴東
初到忠州贈李六
好在天涯李使君江頭相見日黃昏吏人生硬都如鹿
市井蕭疎只抵邨一隻蘭船當驛路百層石磴上州門
更無平地堪行處虚受朱輪五馬恩
重寄茘枝與楊使君時聞楊使君欲種植故有落
句戲之
摘來正帶凌晨露寄去須憑下水船映我緋衫渾不見
對公銀印最相鮮香連翠葉真堪畫紅透青籠實可憐
聞道萬州方欲種愁君得喫是何年
送蕭處士遊黔南
能文好飲老蕭郎身似浮雲鬢似霜生計抛來詩是業
家園忘却酒為鄉江從巴峽初成字猿過巫陽始斷腸
不醉黔中爭去得磨圍山月正蒼蒼
冬至夜
老去襟懷常濩落病來鬚髩轉蒼浪心灰不及爐中火
鬢雪多於砌下霜三峽南賓城最遠一年冬至夜偏長
今宵始覺房櫳冷坐索寒衣託孟光
春至
若為南國春還至爭向東樓日又長白片落梅浮澗水
黃梢新柳出城墻閒拈蕉葉題詩詠悶取藤枝引酒嘗
樂事漸無身漸老從今始擬負風光
房家夜宴喜雪戲贈主人
風頭向夜利如刀賴此温爐輭錦袍桑落氣熏珠翠暖
柘枝聲引管絃高酒鉤送盞推蓮子燭淚粘盤壘蒲萄
不醉遣儂爭散得門前雪片似鵝毛
舟中晩起
日高猶掩水窗眠枕簟清涼八月天泊處或依沽酒店
宿時多伴釣魚船退身江海應無用憂國朝廷自有賢
且向錢塘湖上去冷吟閒醉二三年
東院
松下軒廊竹下房暖簷晴日滿繩床淨名居士經三卷
榮啟先生琴一張老去齒衰嫌橘醋病來肺渴覺茶香
有時閒酌無人伴獨自騰騰入醉鄉
臘後歲前遇景詠意
海梅半白柳微黃凍水初融日欲長度臘都無苦霜霰
迎春先有好風光郡中起晚聽衙鼓城上行慵倚女牆
公事漸閒身且健使君殊未厭餘杭
餘杭形勝
餘杭形勝四方無州傍青山縣枕湖遶郭荷花三十里
拂城松樹一千株夢兒亭古傳名謝教伎樓新道姓蘇
(州西靈隠山上有夢謝亭即杜明甫夢謝靈運之所因名客兒亭蘇小小本錢塘人也)獨有使君
年太老風光不稱白髭鬚
江樓夕望招客
海天東望夕茫茫山勢川形闊復長燈火萬家城四畔
星河一道水中央風吹古木晴天雨月照平沙夏夜霜
能就江頭銷暑否比君茅舍校清涼
江樓晩眺景物鮮竒吟玩成篇寄水部張員外
澹煙疎雨間斜陽江色澄鮮海氣涼蜃散雲收破樓閣
虹殘水照斷橋梁風翻白浪花千片雁點青天字一行
好著丹青圖寫取題詩寄與水曹郎
得湖州崔十八使君喜與杭越隣郡因成長句代
賀兼寄微之
三郡何因結此緣貞元科第忝同年故情歡喜開書後
舊事思量在眼前越國封疆吞碧海杭城樓閣入青煙
吴興卑小君應屈為是蓬萊最後仙
夜歸
半醉閒行湖岸東馬鞭敲鐙轡瓏璁萬株松樹青山上
十里沙隄明月中樓角漸移當路影潮頭欲過滿江風
歸來未放笙歌散晝戟門開蠟燭紅
和薛秀才尋梅花同飲見贈
忽驚林下發寒梅便試花前飲冷杯白馬走迎詩客去
紅筵鋪待舞人來歌聲怨處微微落酒氣醺時旋旋開
若到歲寒無雨雪猶應醉得兩三迴
錢塘湖春行
孤山寺北賈亭西水面初平雲脚低幾處早鶯爭暖樹
誰家新燕啄春泥亂花漸欲迷人眼淺草纔能沒馬蹄
最愛湖東行不足綠楊隂裏白沙隄
西湖晩歸回望孤山寺贈諸客
柳湖松島蓮花寺晩動歸橈出道場盧橘子低山雨重
棕櫚葉戰水風涼煙波澹蕩搖空碧樓殿參差倚夕陽
到岸請君回首望蓬萊宫在海中央
杭州春望
望海樓明照曙霞(城東樓名望海樓)護江堤白蹋晴沙濤聲夜
入伍員廟柳色春藏蘇小家紅袖織綾誇柿蔕(杭州出杮蔕花)
(者尤佳也)青旗沽酒趁梨花(其俗釀酒趁梨花時熟號為梨花春)誰開湖寺西
南路草綠裙腰一道斜(孤山寺路在湖之中草綠時望如裙帶)
湖上醉中代諸妓寄嚴郎中
笙歌杯酒正歡娱忽憶仙郎望帝都借問連宵直南省
何如盡日醉西湖蛾眉别久心知否雞舌含多口厭無
還有些些惆悵事春來山路見蘼蕪
湖上招客送春汎舟
欲送殘春招酒伴客中誰最有風情兩瓶箬下新開得
一曲霓裳初教成(時崔湖州寄新箬下酒來樂妓按霓裳羽衣曲初畢)排比管絃
行翠袖指麾船舫點紅旌慢牽好向湖心去恰是菱花
鏡上行
答微之誇越州州宅
賀上人回得報書大誇州宅似仙居厭看馮翊風沙久
喜見蘭亭煙景初日出旌旗生氣色月明樓閣在空虚
知君闇數江南郡除却餘杭盡不如
微之重誇州居其落句有西州羅刹之謔因嘲兹
石聊以寄懷
君問西州城下事醉中叠紙為君書嵌空石面標羅刹
壓捺潮頭敵子胥神鬼曾鞭猶不動波濤雖打欲何如
誰知太守心相似抵滯堅頑兩有餘
張十八員外以新詩二十五首見寄郡樓月下吟
翫通夕因題卷後封寄微之
秦城南省清秋夜江郡東樓明月時去我三千六百里
得君二十五篇詩陽春曲調高難和淡水交情老始知
坐到天明吟未足重封轉寄與微之
酬微之(微之題云郡務稍簡因得整集舊詩并連綴刪肖封章諫草繁委籍笥僅踰百軸偶)
(成自嘆兼寄樂天)
滿箧填箱唱和詩少年為戲老成悲聲聲麗曲敲寒玉
句句妍辭綴色絲吟玩獨當明月夜傷嗟同是白頭時
由來才命相磨折天遣無兒欲怨誰(微之句云天遣兩家無嗣子欲將文)
(字付誰人故以此答之)
春題湖上
湖上春來似畫圖亂峰圍繞水平鋪松排山面千重翠
月點波心一顆珠碧毯線頭抽早稻青羅裙帶展新蒲
未能抛得杭州去一半勾留是此湖
早春憶微之
昏昏老與病相和感物思君歎復歌聲早雞先知夜短
色濃柳最占春多沙頭雨染斑斑草水面風驅瑟瑟波
可道眼前光景惡其如難見故人何
西湖留别
征途行色慘風煙祖帳離聲咽管絃翠黛不須留五馬
皇恩只許住三年綠藤陰下鋪歌席紅藕花中泊妓船
處處回頭盡堪戀就中難别是湖邊
答客問杭州
為我踟蹰停酒盞與君約略說杭州山名天竺堆青黛
湖號錢塘瀉綠油大屋簷多装鴈齒小航船亦畫龍頭
所嗟水路無三百官繫何因得再遊
歲日家宴戲示弟姪等兼呈張侍御二十八丈殷
判官二十三兄
弟妹妻孥小姪甥嬌癡弄我助歡情歲盞後推藍尾酒
春盤先勸膠牙餳形骸潦倒雖堪歎骨肉團圓亦可榮
猶有誇張少年處笑呼張丈喚殷兄
正月三日閒行
黃鸝巷口鶯初語烏鵲河頭冰欲消(黃鸝坊名烏鵲河名)綠浪東
西南北水紅欄三百九十橋(蘇之官橋大數)鴛鴦蕩漾雙雙翅
楊柳交加萬萬條借問春風來早晩只從前日到今朝
夜聞賈常州崔湖州茶山境會想羨歡宴因寄此
詩
遙聞境會茶山夜珠翠歌鐘俱遶身盤下中分兩州界
燈前合作一家春青娥遞舞應爭妙紫筍齊嘗各鬭新
自歎花時北窗下蒲黃酒對病眠人(時馬墜損腰正勸蒲黃酒)
病中多雨逢寒食
水國多陰常嬾出老夫饒病愛閒眠三旬卧度鶯花月
一半春銷風雨天薄暮何人吹觱篥新晴幾處縛鞦韆
綵繩芳樹長如舊惟是年年換少年
重答劉和州(來篇云蘇州刺史例能詩西掖吟來替左司又云若共吴王鬭百草不如)
(惟是欠西施)
分無佳麗敵西施敢有文章替左司隨分笙歌聊自樂
等閒篇詠被人知花邊妓引尋香徑月下僧留宿劍池
可惜當時好風景吴王應不解吟詩(採香徑在館娃宫)
城上夜宴
留春不住登城望惜夜將來秉燭遊風月萬家河兩岸
笙歌一曲郡西樓詩聽越客吟何苦酒被吴娃勸不休
從道人生都是夢夢中歡笑亦勝愁
詠懷
蘇杭自昔稱名郡牧守當今當好官兩地江山蹋得遍
五年風月詠將殘幾時酒盞曾抛却何處花枝不把看
白髮滿頭歸得也詩情酒興漸闌珊
宿靈巗寺上院
高高白月上青林客去僧歸獨夜深葷血屏除惟對酒
歌鐘放散只留琴更無俗物當人眼但有泉聲洗我心
最愛曉亭東望好太湖煙水綠沈沈
自喜
自喜天教我少緣家徒行計兩翩翩身兼妻子都三口
鶴與琴書共一船僮僕減來無冗食資糧算外有餘錢
攜將貯作丘中費猶免饑寒得數年
武丘寺路宴留别諸妓(一作張籍詩)
銀泥裙映錦障泥畫舸停橈馬簇蹄清管曲終鸚鵡語
紅旗影動䮂(蒲撥切)䮧(河干切蕃中馬)嘶漸消醉色朱顔淺欲語
離情翠黛低莫㤀使君吟咏處女墳湖北武丘西
和楊郎中賀楊僕射致仕後楊侍郎門生合宴席
上作
業重關西繼大名恩深闕下遂高情祥鱣降伴趨庭鯉
賀燕飛和出谷鶯范蠡舟中無子弟疏家席上欠門生
可憐玉樹連桃李從古無如此會榮
寄殷協律(多叙江南舊遊)
五歲優游同過日一朝消散似浮雲琴詩酒伴皆抛我
雪月花時最憶君幾度聽雞歌白日亦曾騎馬詠紅裙
(予在杭州日有歌云聽唱黃雞與白日又有詩云著紅騎馬是何人)吴姬暮雨蕭蕭曲自
别江南更不聞(江南吴二娘曲詞云暮雨蕭蕭郎不歸)
送鶴與裴相臨别贈詩
司空愛爾爾須知不信聽吟送鶴詩羽翮勢高寧惜别
稻粱恩厚莫愁饑夜棲少共雞爭樹曉浴先饒鳳占池
穏上青雲勿回顧的應勝在白家時
病假中龐少尹攜魚相過
宦情牢落年將暮病假聮緜日漸深被老相催雖白首
與春無分未甘心閒停茶椀從容語醉把花枝取次吟
勞動故人龐閣老提魚攜酒遠相尋
自題新昌居止因招楊郎中小飲
地偏坊遠巷仍斜最近東頭是白家宿雨長齊隣舍柳
晴光照出夾城花春風小榼三升酒寒食深爐一椀茶
能到南園同醉否笙歌隨分有些些
戊申歲暮詠懷
窮冬月末兩三日半百年過六七時龍尾趁朝無氣力
牛頭參道有心期榮華外物終須悟老病傍人豈得知
猶被妻兒教漸退莫求致仕且分司
惟生一女才十二祇欠三年未六旬婚嫁累輕何怕老
饑寒心慣不憂貧紫泥丹筆皆經手赤紱金章盡到身
更擬踟蹰覓何事不歸嵩洛作閒人
問江南物
歸來未及問生涯先問江南物在耶引手摩挲青石笋
迴頭點檢白蓮花蘇州舫故龍頭闇王尹橋傾雁齒斜
别有夜深惆悵事月明雙鶴在裴家
過元家履信宅
雞犬喪家分散後林園失主寂寥時落花不語空辭樹
流水無情自入池風蕩醼船初破漏雨淋歌閣欲傾欹
前庭後院傷心事惟是春風秋月知
池上小宴問程秀才
洛下林園好自知江南景物闇相隨淨淘紅粒罯(烏感切)
香飯薄切紫鱗烹水葵雨滴篷聲青雀舫浪搖花影白
蓮池停杯一問蘇州客何似吴松江上時
橋亭卯飲
卯時偶飲齋時卧林下高橋橋上亭松影過窗眠始覺
竹風吹面醉初醒就荷葉上包魚鮓當石渠中浸酒瓶
生計悠悠身兀兀甘從妻喚作劉伶
履道池上作
家池動作經旬别松竹琴魚好在無樹暗小巢藏巧婦
渠荒新葉長慈姑不因車馬時時到豈覺林園日日蕪
猶喜春深公事少每來花下得踟蹰
池上閒詠
青莎臺上起書樓綠藻潭中繫釣舟日晩愛行深竹裏
月明多上小橋頭暫嘗新酒還成醉亦出中門便當遊
一部清商聊送老白鬚蕭颯管絃秋
早春憶蘇州寄夢得
吴苑四時風景好就中偏好是春天霞光曙後殷於火
水色晴來嫩似煙士女笙歌宜月下使君金紫稱花前
誠知歡樂堪留戀其奈離鄉已四年
送姚杭州赴任因思舊遊
與君細話杭州事為我留心莫等閒閭里固宜勤撫恤
樓臺亦要數躋攀笙歌縹緲虚空裏風月依稀夢想間
且喜詩人重管領遙飛一盞賀江山
渺渺錢塘路幾千想君到後事依然靜逢竺寺猿偷橘
閒看蘇家女採蓮故妓數人憑問訊新詩兩首倩留傳
舍人雖健無多興老校當時八九年(杭民呼余為白舍人)
劉蘇州寄釀酒糯米李浙東寄楊柳枝舞衫偶因
嘗酒試衫輒成長句寄謝之
柳枝漫蹋試雙袖桑落初香嘗一杯金屑醅濃吴米釀
銀泥衫穏越娃裁舞時已覺愁眉展醉後仍教笑口開
慙愧故人憐寂寞三千里外寄歡來
早春憶遊思黯南莊因寄長句
南莊勝處心常憶借問軒車早晚遊美景難㤀竹廊下
好風爭奈柳橋頭冰消見水多於地雪霽看山盡入樓
若待春深始同賞鶯殘花落却堪愁
早夏曉興贈夢得
窗明簾薄透朝光卧整巾簮起下牀背壁燈殘經宿焰
開箱衣帶隔年香無情亦任他春去不醉爭銷得晝長
一部清商一壺酒與君明日煖新堂
春盡日宴罷感事獨吟(開成五年三月三十日作)
五年三月今朝盡客散筵空獨掩扉病共藥天相伴住
春隨樊子一時歸閒聽鶯語移時立思逐楊花觸處飛
金帶縋腰衫委地年年衰瘦不勝衣
在家出家
衣食支吾婚嫁畢從今家事不相仍夜眠身是投林鳥
朝飯心同乞食僧清唳數聲松下鶴寒光一點竹間燈
中宵入定跏趺坐女喚妻呼多不應
九江北岸遇風雨
黃梅縣邊黃梅雨白頭浪裏白頭翁九江闊處不見岸
五月盡時多惡風人間穩路應無限何事抛身在此中
十年三月三十日别微之於澧上十四年三月十
一日夜遇微之於峽中停舟夷陵三宿而别言
不盡者以詩終之因賦七言十七韻以贈且欲
記所遇之地與相見之時為他年會話張本也
澧水店頭春盡日送君上馬謫通川夷陵峡口明月夜
此處逢君是偶然一别五年方見面相攜三宿未迴船
坐從日暮惟長歎語到天明竟未眠齒髮蹉跎將五十
關河迢遞過三千生涯共寄滄江上鄉國俱抛白日邊
往事渺茫都是夢舊遊零落半歸泉醉悲灑淚春杯裏
吟苦支頥曉燭前莫問龍鍾惡官職且聽清脆好詩篇
(微之别來有新詩數百篇麗絶可愛)别來只是成詩癖老去何曾更酒顛
各限王程須去住重開離宴貴留連黃牛渡北移征棹
白狗崖東卷别筵(黃牛白狗皆峡中地名即與微之遇别之所也)神女臺雲閒
繚繞使君灘水急潺湲風凄暝色愁楊柳月弔宵聲哭
杜鵑萬丈赤幢潭底日一條白練峽中天君還秦地辭
炎徼我向忠州入瘴煙未死會應相見在又知何地復
何年
微之整集舊詩及文筆為百軸以七言長句寄樂
天樂天次韻酬之餘思未盡加為六韻重寄
海内聲華併在身篋中文字絶無倫(美微之也)遙知獨對封
章草忽憶同為獻納臣走筆往來盈卷軸(予與微之前後寄和詩數)
(百篇近代無如此多有也)除官遞互掌絲綸(予除中書舍人微之撰制詞微之除翰林學士)
(予撰制詞)制從長慶辭高古(微之長慶初知制誥文格高古始變俗體繼者效之也)詩
到元和體變新(衆稱元白為千字律詩或號元和格)各有文姬才稚齒(蔡邕)
(無兒有女琰字文姬)俱無通子繼餘塵(陶潜小兒名通子)琴書何必求王
粲與女猶勝與外人
重題别東樓
東樓勝事我偏知氣象多隨昏旦移湖卷衣裳白重叠
山張屏障綠參差海仙樓塔晴方出江女笙簫夜始吹
春雨星攅尋蟹火秋風霞颭弄濤旗(餘杭風俗每寒食雨後夜涼家家持)
(燭尋蟹動盈萬人每歲八月迎濤弄水者悉舉旗幟焉)宴宜雲髻新梳後曲愛霓
裳未拍時太守三年嘲不盡郡齋空作百篇詩
憶杭州梅花因叙舊遊寄蕭協律
三年閒悶在餘杭曾為梅花醉幾場伍相廟邊繁似雪
孤山園裏麗如粧蹋隨遊騎心長惜折贈佳人手亦香
賞自初開直至落歡因小飲便成狂薛劉相次埋新壠
沈謝雙飛出故鄉(薛劉二客沈謝二妓皆當時歌酒之侣)歌伴酒徒零散
盡惟殘頭白老蕭郎
泛太湖書事寄微之
煙渚雲帆處處通飄然舟似入虚空玉杯淺酌巡初匝
金管徐吹曲未終黃夾纈林寒有葉碧琉璃水淨無風
避旗飛鷺翩翻白驚鼓跳魚拔剌紅澗雪壓多松偃蹇
巗泉滴久石玲瓏書為故事留湖上(所見勝景多記在湖中石上)吟
作新詩寄浙東軍府威容從道盛江山氣色定知同報
君一事君應羨五宿澄波皓月中
春早秋初因時即事兼寄浙東李侍郎
春早秋初晝夜長可憐天氣好年光和風細動簾帷暖
清露微凝枕簟涼窗下曉眠初減被池邊晩坐乍移牀
閒從蕙草侵階綠靜任槐花滿地黃理曲管絃聞後院
熨衣燈火映深房四時新景何人别遙憶多情李侍郎
御定全唐詩錄卷六十四
