欽定四庫全書
御定全唐詩錄卷六十九
李紳
紳字公垂亳州人與李文饒元微之齊名人號元
和三俊為人短小俗呼短李元和初補國子助教
累遷中書舍人武宗即位拜中書侍郎平章事
紀事云開成間紳集其詩為追昔遊蓋歎逝感時
發於悽恨而作也或長句或五言或雜言或歌或
吟或樂府齊梁不一其辭乃由牽思所屬爾赴梁
漢歸諫垣升翰苑感思遇歌帝京風物遭讒邪播
越歴荆楚涉湘沅逾嶺嶠抵荒陬止高要移九江
泛五湖過鍾陵泝荆江守滁陽轉夀春改賓客留
洛陽歴會稽過梅里遭讒邪再為賓客分務歸東
周擢川守鎮大梁詞有所懷興生於怨故微顯不
常其言亦異
樂天贈紳詩云一篇長恨有風情十首秦吟近正
聲剛被老元偷格律苦教短李負歌行注云元九
往江陵余以詩一軸贈行自是格變李二十嘗自
負歌行近見余樂府五十首默然心伏
元微之和樂天東南行云李多嘲蝘蜓竇數集蜘
蛛注云李二十多詠物之作竇七頻改官銜屢有
蜘蛛之喜
樂天詩曰悶勸迃辛酒閒吟短李詩迃辛辛丘度
也丘度之子一日自云辛氏子來見紳曰小子每
憶白二十二丈詩悶勸疇昔酒閒吟二十丈詩紳
笑曰辛大有此狂兒吾敢不存舊
古體詩
憫農詩
春種一粒粟秋收萬顆子四海無閒田農夫猶餓死鋤
禾日當午汗滴禾下土誰知盤中飱粒粒皆辛苦(紳初以古)
(風求知於吕溫溫見其憫農詩曰此人必為宰相果如其言)
移九江
秋波入白水帆去侵空小五兩劇奔星檣烏疾飛鳥湓
城依落日湓浦看雲𦕈雲𦕈更蒼蒼匡山低夕陽楚客
喜風水秦人悲異鄉異鄉秋思苦江臯月華吐漾漾隠
波亭悠悠通月浦津橋歸候吏竹巷開門戸容膝有匡
牀及肩纔數堵隙光非白駒懸磬我無虞體瘦寡行立
家肥安啜哺天書憐譴謫重作朱轓客四座眼全青一
麾頭半白今來思往事往事益悽然風月同今昔悲歡
異目前四時嗟閱水一紀換流年獨有西庭鶴孤鳴白
露天
上家山(余頃居梅里常於惠山肄業舊室猶在垂白重遊追感多思因效吴均體)
上家山家山依舊好昔去松桂長今來容鬢老上家山
臨古道高低入雲樹蕪没連天草草色綠萋萋寒蛩徧
草啼噪鴉啼樹遠行鴈帖雲齊嵒光翻落日僧火開經
室竹洞磬聲長松樓鐘韻疾苔階泉溜缺石甃青莎密
舊徑行處迷前交坐中失歎息整華冠持杯強自歡笑
歌憐稚孺絃竹縱吹彈山明溪月上酒滿心聊放丱髮
此淹留垂絲匪閒曠青山不可上昔事還惆悵况復白
頭人追懷空望望
憶東郭居(效丘遲)
昔余過稚齒從師昧知奥徒懷利物心不獲藏身寶曳
婁一縫掖出處勞昏早醒醉迷啜哺衣裳辨顛倒忠誠
貫白日直已憑蒼昊卷舌墮讒諛驚波息行潦衰禽識
舊木疲馬知歸道楊柳長庭柯蘭荃覆階草旌旄光里
舍騎服歡妻嫂綠鬢絶新知蒼鬚稀舊老冠緌身忝貴
齋沐心常禱笙磬諒諧和庭除還灑掃栖遲還竹巷物
役侵江島倏忽變星霜悲傷滿懷抱
南梁行
江城鬱鬱春草長悠悠漢水浮青光雜英飛盡空晝景
綠楊重隂官舍靜此時醉客縱横書公言可薦承明廬
青天詔下寵光至頒籍金閨徵石渠柹歸山路烟嵐隔
山木幽深晚花拆澗底紅光奪火燃搖風扇毒愁行客
杜鵑啼咽花亦殷聲悲絶豔連空山斜陽瞥映淺深樹
雲雨翻迷崕谷間山雞錦質矜毛羽透竹穿蘿命儔侣
喬木幽谿上下同雄雌不惑飛棲處望秦峯迥過商顔
浪疊雲堆萬簇山行盡杳冥青嶂外九重鐘漏紫霄間
元和列侍明光殿諫草初焚市朝變北闕趨承半隙塵
南梁嘯咏皆飛霰追思感歎却昏迷霜鬢愁吟到曉雞
故篋歲深開斷簡秋堂月曙掩遺題嗚嗚曉角霞輝粲
撫劍當楹一長歎芻狗無由學聖賢空持感激終昏旦
過荆門
荆江水闊烟波轉荆門路遶山葱蒨帆勢侵雲滅又明
山程背日昏還見青青麥隴啼飛鴉寂寞野徑棠梨花
行行驅馬萬里遠漸入烟嵐危棧賖林中有鳥飛出谷
月上千巗一聲哭腸斷思歸不可聞人言恨魄來巴蜀
我聽此鳥祝我魂魂死勿學聲銜冤縱為羽族莫棲息
直上青雲呼帝閽此時山月如銜鏡嵒樹參差互輝映
皎潔深看入澗泉分明細見樵人徑隂森鬼廟當郵亭
雞豚日宰聞羶腥愚夫禍福自迷惑魍魎憑何通百靈
月低山曉問行客已酹椒漿拜荒陌惆悵忠貞徒自持
誰祭山頭望夫石
涉沅瀟
屈原死處瀟湘隂滄浪淼淼雲沉沉蛟龍長怒虎長嘯
山木翛翛波浪深烟横日落驚鴻起山映餘霞杳千里
鴻叫離離入暮天霞消漠漠深雲水水虚江暗揚波濤
黿鼉動盪風騷騷行人愁望待明月星漢沈浮&KR3219;鬼號
屈原爾為懷王没水府通天化靈物何不驅雷擊電除
奸邪可憐空作沉泉抱冤骨舉杯瀝酒招爾魂月影滉
漾開乾坤波明水黑山隠見汨羅之上遥昏昏風帆候
曉看五兩戍鼓鼕鼕遠山響潮滿江津猿鳥啼荆夫楚
語飛蠻槳瀟湘島浦無人居風驚水暗惟鮫魚行來擊
棹獨長歎問爾精魂何所如
逾嶺嶠止荒陬抵高要
天將南北分寒燠北被羔裘南卉服寒氣凝為戎鹵驕
炎蒸結作蟲虺毒周王止化惟荆蠻漢武鑿遠通孱顔
南標銅柱限荒徼五嶺從兹窮險艱衡山截斷炎方北
迴雁峯南瘴烟黑萬壑奔湯溢作瀧湍飛浪激如繩直
千崖傍聳猿嘯悲丹蛇玄虺潛蛟螭瀧夫擬檝劈高浪
瞥忽浮沉如電隨嶺頭刺竹蒙籠密火拆紅蕉焰燒日
嶺上泉分南北流行人照水愁傷骨隂森石路盤縈紆
雨寒日燠常斯湏瘴雲暫卷火山外蒼茫海氣窮番禺
鷓鴣猿鳥聲相續椎髻嘵呼同戚促百處谿灘異雨晴
四時雷電迷昏旭魚腸雁足望緘封地遠三江嶺萬重
魚躍豈通清遠峽雁飛難渡瘴江東雲蒸地熱無霜霰
桃李冬華匪時變天際長垂飲澗虹簷前不去銜泥燕
幸逢雷雨盪妖昏提挈悲歡出海門西日眼明看少長
北風身醒辨寒温賈生謫去因前席痛哭書成竟何益
物忌忠良表是非朝驅絳灌為讐敵明皇聖德異文皇
不使無辜困鬼方漢日傅臣終委棄如今衰叟重輝光
高明白日恩深海齒髮雖殘壯心在空媿駑駘異一毫
無令朽骨慙千載
悲善才(并序)
余守郡日有客遊者善彈琵琶問其所傳乃善
才所授頃在内庭日别承恩顧賜宴曲江勑善
才等二十人備樂自余經播遷善才已殁因追
感前事為悲善才此一篇在郡日所為今編於
新錄
穆皇夜幸蓬池曲金鑾殿開高秉燭東頭弟子曹善才
琵琶請奏新翻曲翠蛾列坐層城女笙笛參差齊笑語
天顔靜聽朱絲彈衆樂寂然無敢舉銜花金鳳當承撥
轉腕攏絃促揮抹扶花翻鳳天上來徘徊滿殿飛春雪
抽絃度曲新聲發金鈴玉珮相瑳切流鶯子母飛上林
仙鶴雌雄唳明月此時奉詔侍金鑾别殿承恩許召看
三月曲江春草綠九霄天樂下雲端紫髯供奉前屈膝
盡彈妙曲當春日寒泉注射隴水開塞雁翻飛朔天没
日曛塵暗車馬散為惜新聲有餘歎明年冠劍閉橋山
萬里孤臣投海畔籠禽鎩翮尚還飛白首生從五嶺歸
聞道善才成朽骨空餘弟子奉宣徽南譙寂寞三春晚
有客彈絃獨凄怨靜聽深奏楚明光憶昔初開曲江宴
心悲不覺淚闌干更為調絃反覆彈秋吹動搖神女佩
月珠敲擊水晶盤自憐淮海同泥滓恨魄癡心未能死
惆悵追懷萬事空雍門琴感徒為爾
近體詩
趨翰苑遭誣搆四十六韻
九五當乾德三千應瑞符纂堯昌聖歷宗禹盛丕圖畫
象垂新令消兵易舊謨選賢方去智招諫忽升愚大樂
調元氣神功運化罏脫鱗趨沆瀣翻翼集蓬壺捧日恩
光别抽毫顧問殊鳳形憐彩筆龍頷借驪珠擲地聲名
寡摩天羽翮孤潔身酬雨露利口扇讒諛碧海同宸眷
鴻毛比賤軀辨疑分黑白舉直觝朋徒庭獸方呈角階
蓂始效莩日傾烏掩魄星落斗摧樞墜劍悲喬岳號弓
泣鼎湖亂羣逢害馬擇肉縱狂貙膽為隳肝竭心因瀝
血枯滿帆推駭浪征棹折危途燕客書方詐堯門信未
孚謗興金就鑠毁極玉生瘉礪吻矜先搏張羅騁疾驅
地嫌稀魍魎海恨止番禺瘴嶺衝蛇入蒸池躡虺趨望
天收雪涕看鏡攬霜鬚草毒人驚剪茅荒室未誅火風
晴處扇山鬼雨中呼窮老鄉關遠羇愁骨肉無鵲靈窺
戸牖龜瑞出泥途烟島深千瘴滄波淼四隅海標傳信
使江棹認妻孥到接三冬暮來經六月徂暗灘朝不怒
驚瀨夜無虞俛首安羸業齊眉慰病夫涸魚思雨潤僵
燕望雷蘇詔下因頒朔恩移詎省辜誑夫猶指鹿依社
尚憑狐度嶺瞻牛斗浮江淬轆轤未平人睚眦誰懼鬼
揶揄湓浦潮通楚匡山地接吴庾樓清桂滿遠寺碧蓮
敷髣髴皆停馬悲歡盡隙駒舊交封宿草衰鬢重生芻
萬戟分梁苑雙旌寄魯儒駸駸移歲月冉冉近桑榆疲
馬愁千里孤鴻念五湖終當賦歸去那更學楊朱
過吴門二十四韻
烟水吴都郭閶門架碧流綠楊深淺巷青翰往來舟朱
戸千家室丹楹百處樓水光搖極浦草色辨長洲憶作
麻衣客曾為旅棹遊放歌隨楚老清宴奉諸侯花寺聽
鶯入春湖看雁留里吟傳綺唱鄉語認歈謳橋轉攢虹
飲波通鬭鷁浮竹扉梅圃靜水檻橘園幽縫堵荒麋苑
穿巗破虎丘舊風猶越鼔餘俗尚吴鈎故館曾閒訪遺
蹤亦徧搜吹臺山木盡香徑佛宫秋帳殿菰蒲掩雲房
霧露收苧蘿妖覆滅荆棘鬼包羞風月俄黃綬經過半
白頭重來冠蓋客非復别離愁候火分通陌前旌駐外
郵水風搖綵旆堤柳引鳴騶問吏兒孫隔呼名禮敬修
顧瞻殊夙昔語默過悲憂義感心空在容衰日易偷還
持滄海詔從此布皇猷
憶春日太液池東亭候對
宫鶯曉報瑞烟開三島靈禽拂水迴橋轉彩虹當綺殿
艦浮花鷁近蓬萊草承香輦王孫長桃豔仙顔阿母栽
簪筆此時方侍從却思金馬笑鄒枚
憶夜直金鑾殿承旨
月當銀漢玉繩低深聽簫韶碧落齊門壓紫垣高綺樹
閣連青鎖近丹梯墨宣外渥催飛詔草定新恩促換題
明日獨歸花路遠可憐人世隔雲霓
憶春日曲江宴後許至芙蓉園
春風上苑開桃李詔許看花入御園香徑草中迴玉勒
鳳凰池畔泛金樽綠絲垂柳遮風暗紅藥低叢拂砌繁
歸繞曲江烟景晚未央明月鎖千門
新昌宅書堂前有藥樹一枝今巳盈拱長慶中於
翰林院内西軒藥樹下移得纔長一寸僕夫封
一泥丸以歸植今則長成名之天上樹
白榆星底開紅甲珠樹宫中長紫梢丹彩結心纔辨質
碧姿抽葉乍舒條羽衣道士偷懸圃金簡真人護玉苖
長帶九天餘雨露近來葱翠欲成喬
滁陽春日懷果園開宴
西園到日栽桃李紅白低枝拂酒杯繁豔只愁風處落
醉筵多就月中開勸人莫折憐芳早把燭頻看畏曉催
聞道數年深草露幾株猶得近池臺
七年初到洛陽寓居宣教里時已春暮而四老俱
在洛中分司
青莎滿地無三徑白髮緣頭忝四人官職謬齊商嶺客
姓名那重漢廷臣聖朝寡罪容衰齒愚叟多慙未退身
惟有門人憐鈍拙勸教沉醉洛陽春
憶至鞏縣河宿待家累追懷
鞏樹翻紅秋日斜水分伊洛照餘霞弓開後騎低初月
鶚駐前旌拂暮鴉閨信坐遲青玉案弄兒閒望白羊車
今來憶事凉風晚烟浦空悲黃菊花
宿揚州
江横渡闊烟波晚潮過金陵落葉秋嘹唳塞鴻經楚澤
淺深紅樹見揚州夜橋燈火連星漢水郭帆檣近斗牛
今日市朝風俗變不須開口問迷樓
憶題惠山寺書堂
故山一别光隂改秋露春風歲月多松下壯心年少去
池邊衰影老人過白雲生滅依巖岫青桂榮枯託薜蘿
惟有此身長是客又驅旌旆寄烟波
江南暮春寄家
洛陽城見迎梅雪魚口橋逢送雪梅劍外寺前芳草合
鏡湖亭上野花開江鴻斷續翻雲去海燕差池拂水迴
料得心知近寒食潛聽喜鵲望歸來
建元寺(并序)
寺在常州東郭松扉竹院各在岡阜地甚疎通
接郊外每歲寒食里人灑掃經過之所大歷中
詩人郭鄖曾賦寒食詩贈吏部先兄詩云蘭陵
士女滿晴川郊外紛紛拜古埏萬井人家初禁
火九原松柏自生烟人間後事非前事鏡裏今
年老去年介子終知祿不及王孫誰復更相憐
當時以為絶唱嘗在兒童即聞此詩非欲繼和
蓋紀事因書
江城物候傷心地遠寺經過禁火辰芳草壠邊迴首客
野花叢裏斷腸人紫荆繁豔空門晝紅藥深開古殿春
歎息光隂催白髮莫悲風月獨沾巾
却到無錫望芙蓉湖
丹橘村邊燭火微碧流明處雁初飛蕭條落葉垂楊岸
隔水寥寥聞𢷬衣
施肩吾
肩吾字希聖睦州人元和十年登進士第慕仙跡
隠豫章西山為詩竒麗有西山集
自序云二十年辛苦烟蘿松月之下或時學龜息
飲而不食腸胃無滓形神益清見天地六合之奥
凡竒兆異狀閱乎心目者銳思一搜皆落我文字
網中
晁公武曰肩吾以西山乃十二真仙羽化之所心
慕之因卜隠有詩云若數西山得道者連予便是
十三人
古體詩
效古體
黃金無舊釵緗綺無舊裾惟有一寸心長貯萬里夫南
軒夜蟲織已促北牖飛蛾遶殘燭秖言衆口鑠千金誰
信獨愁銷片玉不知歲晚歸不歸又將淚眼縫征衣
夜宴詞
蘭缸如晝買不眠玉堂夜起沉香烟青娥一行十二仙
欲笑不笑桃花然碧窗弄嬌妝洗晚戸外不知銀漢轉
被郎嗔罰琉璃盞酒入四肢紅玉軟
近體詩
代征婦怨
寒窗羞見影相隨嫁得五陵輕薄兒長短豔歌君不解
淺深更漏妾偏知畫裙多淚鴛鴦濕雲鬢慵梳玳瑁垂
何事不看霜雪裏堅貞惟有古松枝
贈邊將
輕生奉國不為難戰苦身多舊箭瘢玉匣鎖龍鱗甲冷
金鈴襯鶻羽毛寒皂貂擁出花當背白馬騎來月在鞍
猶恐羌戎臨塞下柳營特把陣圖看
送人南遊
見說南遊偏不易中途莫忘寄書頻凌空瘴氣墮飛鳥
解語山魈惱病人閩縣綠蛾能引客泉州烏藥好防身
異花竒草分明看待汝歸來畫取真
古相思
十訪九不見甚於菖蒲花可憐雲中月今夜墮我家
湘竹詞
萬古湘江竹無窮奈怨何年年長春笋只是淚痕多
幼女詞
幼女纔六歲未知巧與拙向夜在堂前學人拜新月
宿南一上人山房
窗牖月色多坐卧禪心靜青鬼來試人夜深弄燈影
蘭渚泊
家在洞水西身作蘭渚客天晝無纖雲獨坐空江碧
少年行
醉騎白馬走空衢惡少皆稱電不如五鳳街頭閒勒轡
半垂衫袖揖金吾
春詞(一作沈亞之詩稍有不同)
黃鳥啼多春日高紅芳開盡井邊桃美人手暖裁衣易
片片輕雲落剪刀
仙翁詞
世間無遠可為遊六合朝行夕已周壇上夜深風雨靜
小仙乘月繫蒼虬
望夫詞
看看北雁又南飛薄倖征夫久不歸蟢子到頭無信處
凡經幾度上人衣
手爇寒燈向影頻迴文機上暗生塵自家夫壻無消息
却恨橋頭賣卜人
少女詞
同心帶裏脫金錢買取頭花翠羽連手執木蘭猶未慣
今朝初上採菱船
少婦遊春詞
簇錦攢花鬭勝遊萬人行處最風流無端自向春園裏
笑摘青梅叫阿侯
夜笛詞
皎潔西樓月未斜笛聲寥亮入東家却令燈下裁衣婦
誤剪同心一片花
惜花詞
千樹繁紅繞碧泉正宜尊酒對芳年明朝欲飲還來此
只怕春風却在前
山居樂
鸞鶴每於松下見笙歌常向坐中聞手持十節龍頭杖
不指虚空即指雲
冬日觀早朝
紫烟捧日爐香動萬馬千車踏新凍繡衣年少朝欲歸
美人猶在青樓夢
春霽
煎茶水裏花千片候客亭中酒一樽獨對春光還寂寞
羅浮道士忽敲門
秋夜山居
幽居正想飡霞客夜久月寒珠露滴千年獨鶴兩三聲
飛下巖前一枝柏
去雁聲遥人語絶誰家素機織新雪秋山野客醉醒時
百尺老松銜半月
春日錢唐雜興
仙姥溪頭桑裊裊錢唐郭外柳毶毶路逢隣婦遥相問
小小如今學養蠶
西隣年少問東隣柳岸花堤幾處新昨夜雨多春水闊
隔江桃葉喚何人
下第春遊
羇情含檗復含辛淚眼看花只似塵天遣春風領春色
不教分付與愁人
與諸隠者夜登四明山
半夜尋幽上四明手攀松桂觸雲行相呼巳到無人境
何處玉簫吹一聲
宿四明山
黎洲老人命余宿杳然高頂浮雲平下視不知幾千仞
欲曉不曉天雞聲
春日宴徐君池亭
暫憑春酒換愁顔今日應須醉始還池上有門君莫掩
從教野客見青山
題禪僧院
棲禪枝畔數花新飛作琉璃地上塵谷鳥自啼猿自叫
不能愁得定中人
遇王山人
每欲尋君千萬峯豈知人世也相逢一瓢遺却在何處
應挂天台最老松
山中得劉秀才京書
自笑家貧客到疎滿庭烟草不能鋤今朝誰料三千里
忽到劉京一紙書
誚山中叟
老人今年八十幾口中零落殘牙齒天隂傴僂帶𠻳行
猶向巖前種松子
贈採藥叟
老去惟將藥裹行無家無累一身輕却教年少取書卷
小字鐙前鬭眼明
贈女道士鄭玉華
玄髮新簪碧藕花欲添肌雪餌紅砂世間風景那堪戀
長笑劉郎漫憶家
明鏡湖中休採蓮却師阿母學神仙朱絲誤落青囊裏
猶是箜篌第幾絃
寄王少府
採松仙子徒銷日喫菜山僧枉過生多謝藍田王少府
人間詩酒最關情
秋夜山中别友人
何處邀君話别情寒山木落月華清莫愁今夜無詩思
巳聽秋猿第一聲
山中送友人
欲折楊枝别恨生一重枝上一啼鶯亂山重叠雲相掩
君向亂山何處行
送絶粒僧
碧洞青蘿不畏深免將饑渴累人心若期野客來相訪
一室無烟何處尋
望騎馬郎
碧蹄新壓步初成玉色郎君弄影行賺殺唱歌樓上女
伊州誤作石州聲
佳人覽鏡
每坐臺前見玉容今朝不與昨朝同良人一夜出門宿
減却桃花一半紅
折楊柳
傷見路傍楊柳春一株折盡一重新今年還折去年處
不送去年離别人
翫友人庭竹
曾去玄洲看種玉那似君家滿庭竹客來不用呼清風
此處掛冠凉自足
戲咏榆莢
風吹榆錢落如雨繞林繞屋來不住知爾不堪還酒家
漫教夷甫無行處
蜀茗詞
越椀初盛蜀茗新薄烟輕處攪來勻山僧問我將何比
欲道瓊漿却畏嗔
殷堯藩
堯藩蘇州嘉興人元和中登進士第辟李翔長沙
幕府加授監察御史又嘗辟同州從事又為永樂
令
近體詩
吳宫
吳王愛歌舞夜夜見嬋娟見日吹紅燭和塵拂翠鈿徒
令勾踐霸不信子胥賢莫問長洲草荒凉無限年
過友人幽居
身坐衆香國蒲團詩思新一貧曾累我此興未輸人陋
巷誰為俗寒窗不染塵石齋盟四友岩下頓生春
遊王羽士山房
落日半樓明琳宫事事清山横萬古色鶴帶九臯聲易
作神仙侣難忘父子情道人應識我未肯說長生
上巳日贈都上人
三月初三日千家與萬家蝶飛秦地草鶯入漢宫花鞍
馬皆爭麗笙歌盡鬭奢吾師無所願惟願老烟霞
曲水公卿宴香塵盡滿街無心修禊事獨步到禪齋細
草縈愁目繁花逆旅懷綺羅人走馬遺落鳳皇釵
送沈亞之尉南康
行邁南康路客心離怨多暮烟葵葉屋秋月竹枝歌孤
鶴唳殘夢驚猿嘯薜蘿對江翹首望愁淚叠如波
送客遊吳
吳國水中央波濤白渺茫衣逢梅雨漬船入稻花香海
戍通鹽竈山村帶蜜房欲知蘇小小君試到錢唐
中元日觀諸道士步虚
玄都開秘籙白石禮先生上界秋光淨中元夜氣清星
辰朝帝處鸞鶴步虚聲玉樹花難老珠宫月最明掃壇
天地肅投簡鬼神驚倘賜刀圭藥還留不死名
醉贈劉十二(一作寄嶺南張明府)
春草正萋萋知君過惡溪鶯將吉了語猿共猓然啼别
路魂先斷還家夢幾迷定尋雷令劍應識越王笄樹色
多於北潮聲少向西柳花好為酒誰伴醉如泥
帝京
列郡徵才起俊髦萬機獨使聖躬勞開藩上相頒龍節
破虜將軍展豹韜地入皇圖三輔壯天垂華蓋七星高
迎春别賜瑶池宴捧進金盤五色桃
龍虎山河御氣通遥瞻帝闕五雲紅英雄盡入江東籍
將相多收薊北功禮樂日稽三代盛梯航歲貢萬方同
都將儉德熙文治淳俗應還太古風
宫詞
悄悄深宫不見人倚欄惟見石麒麟芙蓉帳冷愁長夜
翡翠簾垂隔小春天遠難通青鳥信風寒欲動錦花茵
夜深怕有羊車過自起籠燈看雪紋
郊居作
碧樹濃隂護短垣蒼江春暖渚鳬喧買魚試喚鳴榔艇
尋鶴因行隔隴邨生理何憑文是業世情縱遣酒盈樽
相逢謂我迂疎甚欲辨還憎恐失言
旅行
烟樹寒林半有無野人行李更蕭疎堠長堠短逢官馬
山北山南聞鷓鴣萬里關河成傳舍五更風雨憶呼盧
寂寥一點寒燈在酒熟隣家許夜沽
還京口
黃鶴山頭雪未消行人歸計在今朝城圍鐵甕江山壯
地接金陵草木彫北府市樓聞舊酒南橋官柳識歸橈
吏民莫見參軍面水宿風飡鬢髮焦
潭州獨步
鶴髮垂肩懶著巾晚凉獨步楚江濱一帆暝色鷗邊雨
數尺笻枝物外身習巧未逢醫拙手聞歌先識採蓮人
笑看斥鷃飛翔去樂處蒿萊便有春
訪許渾
去郭來尋隠者居柳隂假步小籃輿每期會面初償約
却計論心舊得書淺綠垣墻綿薜荔淡紅池沼映芙蕖
為言肯共留連飲澗有青芹罟有魚
送劉禹錫侍御出刺連州
遐荒迢遞五羊城歸興濃消客裏情家近似忘山路險
土甘殊覺瘴烟輕梅花清入羅浮夢荔子紅分廣海程
此去定知償隠趣石田春雨讀書耕
送景元上人還山
嵩陽聽罷講經鐘遠訪庭闈錫度空蒲履漫從歸後織
衲衣猶記别時縫地横龍朔連沙溟山入烏桓碧樹重
梵宇傳來金貝葉花前拜捧慰親容
偶題
越女收龍眼蠻兒拾象牙長安千萬里走馬送誰家
春怨
柳花撲簾春欲盡綠隂障林鶯亂啼秖恐明日送春去
落日滿園啼竹雞
同州端午
鶴髮垂肩又許長離家三十五端陽兒童見說深驚訝
却問何方是故鄉
遊山南寺
山中盡日無人到竹外交加百鳥鳴昨日小樓微雨過
櫻桃花落晚風晴
潭州席上贈舞柘枝妓
姑蘇太守青娥女流落長沙舞柘枝滿座繡衣皆不識
可憐紅臉淚雙垂(雲溪友議云李翔在潭州席上有舞柘枝者顔色憂悴堯藩識之當筵贈)
(詩云云翔詰其事乃故蘇臺韋中丞愛姬所生之女也曰妾以昆弟夭喪委身樂部恥辱先人言訖涕咽情不)
(能堪亞相為之吁嘆且曰吾韋族姻舊速命更其舞服飾以袿襦延與夫人相見顧其言語清楚宛有冠蓋風)
(儀遂於賓榻中選士而嫁之)
御定全唐詩錄卷六十九
