欽定四庫全書
御定全唐詩錄卷三十六
韋應物
應物京兆長安人周逍遥公夐之後少以三衛郎
事明皇後折節讀書辟從事河陽永泰中授京兆
功曹遷洛陽丞兩軍騎士驕横繩以法被訟棄官
起為鄠令大歷中制除櫟陽令復以疾謝歸建中
初拜比部員外郎出為滁州刺史久之改江州追
赴闕擢左司郎中貞元初復出為蘇州刺史應物
性高潔鮮食寡欲所居焚香掃地而坐其為詩馳
驟建安以還各得風韻而擺去陳言格力閒暇意
致簡遠超然似其為人詩家比之陶元亮稱陶韋
云
白樂天云蘇州歌行才麗之外頗近興諷其五言
詩又高雅閒淡自成一家體今之秉筆者誰能及
之然當蘇州在時人亦未甚愛重必待身後然後
貴之
蘇東坡云蘇李劉曹謝陶固巳至矣李杜以絶世
之資凌跨百代後之詩人繼出而才不逮意獨應
物柳子厚發纖穠於簡古寄至味於澹泊非餘子
所及也
朱晦菴語錄云蘇州高於王維孟浩然諸人以其
無聲色臭味也又云其詩無一字造作直是自在
氣象近道
劉須溪云韋應物居官自愧閔閔有恤人之心其
詩如深山採藥飲泉坐石日晏忘歸與孟浩然雖
意趣相似而出處不同又云誦韋蘇州一二語高
處有山泉極品之味
古體詩
相逢行
二十登漢朝英聲邁今古適從東方來又欲謁明主猶
酣新豐酒尚帶灞陵雨邂逅兩相逢别來問寒暑寧知
白日晩暫向花間語忽聞長樂鐘走馬東西去
鷓鴣啼
可憐鷓鴣飛飛向樹南枝南枝日照暖北枝霜露滋露
滋不堪棲使我夜常啼願逢雲中鶴啣我向寥廓願作
城上烏一年生九雛何不舊巢住枝弱不得去何意道
苦辛客子常畏人
擬古詩
辭君遠行邁飲此長恨端巳謂道里遠如何中險艱流
水赴大壑孤雲還暮山無情尚有歸行子何獨難驅車
背鄉園朔風卷行迹嚴冬霜斷肌日入不遑息憂歡容
髮變寒暑人事易中心君詎知冰玉徒貞白
黃鳥何關關幽蘭亦靡靡此時深閨婦日照紗窗裏娟
娟雙青蛾微微啟玉齒自惜桃李年誤身遊俠子無事
久離别不知今生死
綺樓何氛氲朝日正杲杲四壁含清風丹霞射其牖玉
顔工哀囀絶代非世有但感離恨情不知誰家婦孤雲
忽無色邊馬為迴首曲絶碧天高餘聲散秋草徘徊帷
中意獨夜不堪守思逐朔風翔一去千里道
嘉樹藹初綠蘼蕪吐幽芳君子不在賞寄之雲路長路
長信難越惜此芳時歇孤鳥去不還緘情向天末
月滿秋夜長驚烏號北林天河横未落斗柄當西南寒
蛩悲洞房好鳥無遺音商飇一夕至獨宿懷重衾舊交
日千里隔我浮與沈人生豈草木寒暑移此心
春至林木變洞房夕含清單居誰能裁好鳥對我鳴良
人久燕趙新愛移平生别時雙鴛綺留此千恨情碧草
生舊迹綠琴歇芳聲思將魂夢歡反側寐不成擥衣迷
所次起望空前庭孤影中自惻不知雙涕零
有客天一方寄我孤桐琴迢迢萬里隔託此傳幽音冰
霜中自結龍鳳相與吟絃以昭清直漆以形交深
白日淇上沒空閨生遠愁寸心不可限淇水長悠悠芳
樹正妍鬱春禽自相求徘徊東西廂孤妾誰與儔年華
逐絲淚一落俱不收
雜體
沈沈匣中鏡為此塵垢蝕輝光何所如月在雲中黑南
金既雕錯鞶帶共輝餙空存鑒物名坐使妍媸惑美人
竭肝膽思照冰玉色自非磨瑩工日日空歎息
春羅雙鴛鴦出自寒夜女心精煙霧色指歷千萬緒長
安貴豪家妖豔不可數裁此百日功唯將一朝舞舞罷
復裁新豈思勞者苦
同聲自相應體質不必齊誰知賈人鐸能使大樂諧鏗
鏘發宫徵和樂變其哀人神既昭享鳳鳥亦下來豈非
至賤物一奏升天階物情苟有合莫問玉與泥
與友生野飲效陶體
攜酒花林下前有千載墳於時不共酌奈此泉下人始
自翫芳物行當念徂春聊舒遠世蹤坐望還山雲且遂
一歡笑焉知賤與貧
效陶彭澤
霜露悴百草時菊獨妍華物性有如此寒暑其奈何掇
英泛濁醪日入會田家盡醉茅簷下一生豈在多
縣齋
仲春時景好草木漸舒榮公門且無事微雨園林清泱
泱水泉動忻忻衆鳥鳴閒齋始延矚東作興庶甿即事
玩文墨抱冲披道經於焉日澹泊徒使芳尊盈
觀早朝
伐鼓通嚴城車馬溢廣躔煌煌列明燭朝服照華鮮金
門杳深沈尚聽清漏傳河漢忽巳沒司閽啟晨關丹殿
據龍首崔嵬對南山寒生千門裏日照雙闕間禁旅下
成列爐香起中天輝輝覩明聖濟濟行俊賢媿無鴛鷺
姿短翮空飛還誰當假毛羽雲路相追攀
燕居即事
蕭條竹林院風雨叢蘭折幽鳥林上啼青苔人跡絶燕
居日巳永夏木紛成結几閣積羣書時來北窗閱
幽居
貴賤雖異等出門皆有營獨無外物牽遂此幽居情微
雨夜來過不知春草生青山忽巳曙鳥雀繞舍鳴時與
道人偶或隨樵者行自當安蹇劣誰謂薄世榮
曉坐西齋
鼕鼕城鼓動稍稍林鵶去柳意不勝春巖光巳知曙寢
齋有單綈靈藥為朝茹盥潄忻景清焚香澄神慮公門
自常事道心寧異處
野居
結髮屢辭秩立身本疎慢今得罷守歸幸無世欲患棲
止且偏僻嬉遊無早晏逐兔上坡岡捕魚緣石澗高歌
意氣在貰酒貧居慣時啟北窗扉豈將文墨間
秋夜
暗窗涼葉動秋齋寢席單憂人半夜起明月在林端一
與清景遇每憶平生歡如何方惻愴披衣露更寒
西郊燕集
濟濟衆君子高晏及時光羣山靄遐矚綠野布熙陽列
坐遵曲岸披襟襲蘭芳野庖薦嘉魚激澗泛羽觴衆鳥
鳴茂林綠草延高岡盛時易徂謝浩思坐飄颺眷言同
心友兹遊安可忘
南塘泛舟會元六昆季
端居倦時燠輕舟泛迴塘微風飄襟散横吹繞林長雲
澹水容夕雨微荷氣涼一寫悁勤意寧用計華觴
郡齋雨中與諸文士燕集
兵衛森畫戟宴寢凝清香海上風雨至逍遥池閣涼煩
痾近消散嘉賓復滿堂自慚居處崇未覩斯民康理會
是非遣性逹形迹忘鮮肥屬時禁蔬果幸見嘗俯飲一
杯酒仰聆金玉章神歡體自輕意欲凌風翔吳中盛文
史羣彦今汪洋方知大藩地豈曰財賦疆
登樂遊廟作
高原出東城鬱鬱見咸陽上有千載事乃自漢宣皇頽
壖久凌遲陳迹翳丘荒春草雖復綠驚風但飄揚周覽
京城内雙闕起中央微鐘何處來暮色忽蒼蒼歌吹喧
萬井車馬塞康莊昔人豈不爾百世同一傷歸當守冲
漠跡寓心自忘
登西南岡卜居遇雨尋竹浪至灃壖縈帶數里清
流茂樹雲物可賞
登高創危構林表見川流微雨颯巳至蕭條川氣秋下
尋密竹盡忽曠沙際遊紆曲水分野綿延稼盈疇寒花
明廢墟樵牧笑榛丘雲水成隂澹竹樹更清幽適自戀
佳賞復兹永日留
灃上與幼遐月夜登西岡翫花
置酒臨高隅佳人自城闕巳翫滿川花還看滿川月花
月方浩然賞心何由歇
遊龍門香山泉
山水本自佳遊人已忘慮碧泉更幽絶賞愛未能去潺
湲瀉幽磴繚繞帶嘉樹激轉忽殊流歸泓又同注羽觴
自成翫永日亦延趣靈草有時香仙源不知處還當候
圓月擕手重遊寓
龍門遊眺
鑿山導伊流中斷若天闢都門遥相望佳氣生朝夕素
懷出塵意適有擕手客精舍繚層阿千龕鄰峭壁緣雲
路猶緬憩澗鐘巳寂花樹發煙華淙流散石脈長嘯招
遠風臨潭潄金碧日落望都城人間何役役
西郊遊矚
東風散餘沍陂水淡巳綠烟芳何處尋杳靄春山曲新
禽弄暄節晴光泛嘉木一與諸君遊華觴忻見屬
再遊西郊渡
水曲一追遊遊人重懷戀嬋娟昨夜月還向波中見驚
禽棲不定流芳寒未徧擕手更何時佇看花如霰
月谿與幼遐君貺同遊
岸篠覆迴谿迴溪曲如月沈沈水容綠寂寂流鶯歇淺
石方凌亂遊禽時出沒半雨夕陽霏緣源雜花發明晨
重來此同心應已闕
與幼遐君貺兄弟同遊白家竹潭
清賞非素期偶遊方自得前登絶嶺險下視深潭黑密
竹已成暮歸雲殊未極春鳥依谷喧紫蘭含幽色已將
芳景遇復款平生憶終念一歡别臨風還默默
遊靈巖寺
始入松路永獨忻山寺幽不知臨絶檻乃見西江流吳
岫分煙景楚甸散林丘方悟關塞眇重軫故園愁聞鐘
戒歸騎憩澗惜良遊地疎泉谷狹春深草木稠兹焉賞
未極清景期杪秋
秋景詣琅琊精舍
屢訪塵外跡未窮幽賞情高秋天景遠始見山水清上
陟巖殿憩暮看雲壑平蒼茫寒色起迢遞晩鐘鳴意有
清夜戀身為符竹嬰晤言緇衣子瀟灑中林行
善福精舍秋夜遲諸君
廣庭獨閒步夜色方湛然丹閣已排雲皓月正高懸繁
露降秋節蒼林鬱芊芊仰觀天氣涼高詠古人篇撫已
亮無庸結交頼羣賢屬予翹思時方子中夜眠相去隔
城闕佳期屢徂遷如何日夕待見月三四圓
東郊
吏舍跼終年出郊曠清曙楊柳散和風青山澹吾慮依
叢適自憩緣澗還復去微雨靄芳原春鳩鳴何處樂幽
心屢止遵事跡猶遽終罷期結廬慕陶真可庶
行寬禪師院
北望極長廊斜扉掩叢竹亭午一來尋院幽僧亦獨唯
聞山鳥啼愛此林下宿
藍嶺精舍
石壁精舍高排雲聊直上佳遊愜始願忘險得前賞崖
傾景方晦谷轉川如掌綠林含蕭條飛閣起弘敞道人
上方至深夜還獨往日落羣山隂天秋百泉響所嗟累
巳成安得長偃仰
遊琅琊山寺
受命恤人隱兹遊久未遑鳴騶響幽谷前旌耀崇岡青
冥臺砌寒綠縟草木香填壑躋花界疊石構雲房經製
隨巖轉繚繞豈定方新泉泄隂壁高蘿蔭綠塘攀林一
棲止飲水得清涼物累誠可遣疲甿終未忘還歸坐郡
閣但見山蒼蒼
簡寂觀西澗瀑布下作
淙流絶壁散虛煙翠澗深叢際松風起飄來灑塵襟窺
蘿翫猿鳥解組傲雲林茶果邀真侣觴酌洽同心曠歲
懷兹賞行春始重尋聊將横吹笛一寫山水音
遊南齋
池上鳴佳禽僧齋日幽寂高林晩露清紅藥無人摘春
水不生煙荒岡筠翳石不應朝夕遊良為蹉跎客
同元錫題琅琊寺
適從郡邑喧又兹三伏熱山中清景多石罅寒泉潔花
香天界事松竹人間别殿分嵐嶺明磴臨懸壑絶昏旭
窮陟降幽顯盡披閱嶔駭風雨區寒知龍蛇穴情虛澹
泊生境寂塵妄滅經世豈非道無為厭車轍
往雲門郊居塗經迴流作
兹晨廼休暇適往田家廬原谷經塗澁春陽草木敷纔
遵板橋曲復此清澗紆崩壑方見射迴流忽巳舒明滅
泛孤景杳靄含夕虚無將為邑志一酌澄波餘
乘月過西郊渡
遠山含紫氛春野靄云暮值此歸時月留連西澗渡謬
當文墨會得與羣英遇賞逐亂流翻心將清景悟行車
儼未轉芳草空盈步已舉候亭火猶愛村原樹還當守
故扃悵恨乘幽素
夕次盱眙縣
落帆逗淮鎮停舫臨孤驛浩浩風起波冥冥日沈夕人
歸山郭暗雁下蘆州白獨夜憶秦關聽鐘未眠客
春月觀省屬城始憩東西林精舍
因時省風俗布惠迨高年建隼出潯陽整駕遊山川白
雲歛晴壑羣峯列遥天嶔﨑石門狀杳靄香爐煙榛荒
屢罥罣逼側殆覆顚方臻釋氏廬時物屢華妍曇遠昔
經始於兹閟幽玄東西竹林寺灌注寒澗泉人事既云
冺歲月復巳綿殿宇餘丹紺磴閣峭欹懸佳士亦棲息
善身絶塵緣今我蒙朝寄教化敷里鄽道妙苟為得出
處理無偏心當同所尚跡豈辭纏牽
自蒲塘驛迴駕經歷山水
館宿風雨滯始晴行蓋轉潯陽山水多草木俱紛衍﨑
嶇緣碧澗蒼翠踐苔蘚高樹夾潺湲崩石横隂巘野杏
依寒拆餘雲冐嵐淺性愜形豈勞境殊路遺緬憶昔終
南下佳遊亦屢展時禽下流暮紛思何由遣
山行積雨歸途始霽
攬轡窮登降隂雨遘二旬但見白雲合不覩巖中春急
澗豈易揭峻途良難遵深林猿聲冷沮洳虎跡新始霽
升陽景山水閱清晨雜花積如霧百卉萋已陳鳴騶屢
驤首歸路自忻忻
暮相思
朝出自不還暮歸花盡發豈無終日會惜此花間月空
館忽相思微鐘坐來歇
夏夜憶盧嵩
靄靄高館暮開軒滌煩襟不知湘雨來瀟灑在幽林炎
月得涼夜芳尊誰與斟故人南北居累月間徽音人生
無閒日歡會當在今反側候天旦層城苦沈沈
春中憶元二
雨歇萬井春柔條巳含綠徘徊洛陽陌惆悵杜陵曲遊
絲正高下啼鳥還斷續有酒今不同思君瑩如玉
懷素友子西
廣陌竝遊騎公堂接華襟方歡遽見别永日獨沈吟階
暝流暗駛氣疎露已侵層城湛深夜片月生幽林往欵
良未遂來覿曠無音恒當清觴宴思子玉山岑耿耿何
以寫密言空委心
始夏南園思舊里
夏首雲物變雨餘草木繁池荷初帖水林花巳掃園縈
叢蝶尚亂依閣鳥猶喧對此殘芳月憶在漢陵原
睢陽感懷
豺虎犯天綱昇平無内備長驅隂山卒略踐三河地張
侯本忠烈濟世有深智堅壁梁宋間遠籌吳楚利窮年
方絶輸鄰援皆擕貳使者哭其庭救兵終不至重圍雖
可越藩翰諒難棄饑喉待危巢懸命中路墜甘從鋒刃
斃莫奪堅貞志宿將降賊庭儒生獨全義空城唯白骨
同往無賤貴哀哉豈獨今千載當歔欷(葛常之云韋蘇州睢陽感懷詩)
(有曰宿將降賊庭儒生獨全義宿將謂許遠儒生謂張廵也蓋當時物議以為廵死而遠就虜疑遠畏死而辭)
(服於賊故應物云爾韓愈嘗有言曰遠如畏死何苦守尺寸之地食其所愛之肉以與賊抗而不降乎斯言得)
(矣廵死後賊將生致遠於偃師遠亦以不屈死則是遠亦終死賊也)
廣德中洛陽作
生長太平日不知太平歡今還洛陽中感此方苦酸飲
藥本攻病毒腸翻自殘王師涉河洛玉石俱不完時節
屢遷斥山河長鬱盤蕭條孤煙絶日入空城寒蹇劣乏
高步緝遺守微官西懷咸陽道躑躅心不安
長安遇馮著
客從東方來衣上灞陵雨問客來何為采山因買斧冥
冥花正開颺颺燕新乳昨别今已春鬢絲生幾縷
逢楊開府
少事武皇帝無頼恃恩私身作里中横家藏亡命兒朝
提樗蒲局暮竊東鄰姬司隸不敢捕立在白玉墀驪山
風雪夜長楊羽獵時一字都不識飲酒肆頑癡武皇升
仙去憔悴被人欺讀書事巳晩把筆學題詩兩府始收
跡南宫謬見推非才果不容出守撫惸嫠忽逢楊開府
論舊涕俱垂坐客何由識唯有故人知
酬鄭戶曹驪山感懷
蒼山何鬱盤飛閣凌上清先帝昔好道下元朝百靈白
雲巳蕭條麋鹿但縱横泉水今尚暖舊林亦青青我念
綺𥜗歲扈從當太平小臣職前驅馳道出灞亭翻翻日
月旗殷殷鼙鼓聲萬馬自騰驤八駿按轡行日出煙嶠
綠氛氲麗層甍登臨起遐想沐浴觀聖情朝燕詠無事
時豐賀國禎日和絃管音下使萬室聽海内湊朝貢賢
愚共歡榮合沓車馬喧西聞長安城事往世如寄感深
迹所經申章報蘭藻一望雙涕零
清都觀答幼遐
逍遥仙家子日夕朝玉皇興高清露沒渴飲瓊華漿解
組一來欵披衣拂天香粲然顧我笑綠簡發新章泠泠
如玉音馥馥若蘭芳浩意坐盈此月華殊未央却念諠
譁日何由得清涼疎松抗高殿密竹隂長廊榮名等糞
土擕手隨風翔
答暢校書當
偶然棄官去投跡在田中日出照茅屋園林養愚蒙雖
云無一資尊酌會不空且忻百糓成仰嘆造化功出入
與民伍作事靡不同時伐南澗竹夜還灃水東貧蹇自
成退豈為高人蹤覽君金玉篇彩色發我容日日欲為
報方春已徂冬
答僴奴重陽二甥(僴奴趙氏甥伉重陽崔氏甥播)
棄職曾守拙翫幽遂忘喧山澗依磽&KR2294;竹樹蔭清源貧
居煙火絶歲熟梨棗繁風雨飄茅屋蒿草沒瓜園羣屬
相歡悦不覺過朝昏有時看禾黍落日上秋原飲酒任
真性揮筆肆狂言一朝忝蘭省三載居遠藩復與諸弟
子篇翰每相敦西園休習射南池對芳尊山藥經雨碧
海榴凌霜翻念爾不同此悵然復一論重陽守故家僴
子旅湘沅俱有緘中藻惻惻動離魂不知何日見衣上
淚空存
閒居贈友
補吏多下遷罷歸聊自度園廬既蕪沒煙景空澹泊閒
居養痾瘵守素甘葵藿顔鬢日衰耗冠帶亦寥落青苔
已生路綠筠始分籜夕氣下遥隂微風動疎薄草玄良
見誚杜門無請託非君好事者誰能顧寂寞
休沐東還胄貴里示端
宦遊二十載田野久巳疎休沐遂兹日一來還故墟山
明宿雨霽風暖百卉舒泓泓野泉潔熠熠林光初竹木
稍摧翳園埸亦荒蕪俯驚鬢巳衰周覽昔所娛存沒惻
私懷遷變傷里閭欲言少留心中復畏簡書世道良自
退榮名亦空虚與子終擕手歲晏當來居
示全真元常
余辭郡符去爾為外事牽寧知風雪夜復此對床眠始
話南池飲更詠西樓篇無將一會易歲月坐推遷
初發揚子寄元大校書
悽悽去親愛泛泛入煙霧歸棹洛陽人殘鐘廣陵樹今
朝此為别何處還相遇世事波上舟沿洄安得住
同德寺雨後寄元侍御李博士
川上風雨來須臾滿城闕岧嶤青蓮界蕭條孤興發前
山遽已淨隂靄夜來歇喬木生夏涼流雲吐華月嚴城
自有限一水非難越相望曙河遠高齋坐超忽
寺居獨夜寄崔主簿
幽人寂不寐木葉紛紛落寒雨暗深更流螢度高閣坐
使青燈曉還傷夏衣薄寧知歲方晏離居更蕭索
園林晏起寄昭應韓明府盧主簿
田家已耕作井屋起晨煙園林鳴好鳥閒居猶獨眠不
覺朝巳晏起來望青天四體一舒散情性亦忻然還復
茅簷下對酒思數賢束帶理官府簡牘盈目前當念中
林賞覽物遍山川士非遇明世庶以道自全
寄暢當
寇賊起東山英俊方未閒聞君新應募籍籍動京關出
身文翰場高步不可攀青袍未及解白羽插腰間昔為
瓊樹姿今有風霜顔秋郊細柳道走馬一夕還丈夫當
為國破敵如摧山何必事州府坐使鬢毛斑
寄全椒山中道士
今朝郡齋冷忽念山中客澗底束荆薪歸來煮白石欲
持一瓢酒遠慰風雨夕落葉滿空山何處尋行跡
送李十四山人東遊
聖朝有遺逸披膽謁至尊豈是貿榮寵誓將救元元權
豪非所便書奏寢禁門高歌長安酒忠憤不可吞歘來
客河洛日與靜者論濟世翻小事丹砂駐精魂東遊無
復繫梁楚多大藩高論動侯伯疎懷脱塵喧送君都門
野飲我林中尊立馬望東道白雲滿梁園踟蹰欲何贈
空是平生言
喜於廣陵拜覲家兄奉送發還池州
青青連枝樹苒苒久别離客遊廣陵中俱到若有期俯
仰叙存沒哀腸發酸悲收情且為歡累日不知饑夙駕
多所廹復當還歸池長安三千里歲晏獨何為南出登
閶門驚颷左右吹所别諒非遠要令心不怡
送鄭長源
少年一相見飛轡河洛間歡遊不知罷中路忽言還冷
冷鵾絃哀悄悄冬夜閒丈夫雖耿介遠别多苦顔君行
拜高堂速駕難久攀雞鳴儔侣發朔雪滿河關須臾在
今夕尊酌且循環
留别洛京親友
握手出都門駕言適京師豈不懷舊廬惆悵與子辭麗
日坐高閣清觴燕華池昨遊倏巳過後遇良未知念結
路方永歲隂野無暉單車我當前暮雪子獨歸臨流一
相望零淚忽沾衣
宴别幼遐與君貺兄弟
乖闕意方弭安知忽來翔累日重歡宴一旦復離傷置
酒慰兹夕秉燭坐華堂契闊未及展晨星出東方征人
慘巳辭車馬儼成裝我懷自無歡原野滿春光羣水含
時澤野雉鳴朝陽平生有壯志不覺淚沾裳况自守空
宇日夕但彷徨
始除尚書郎别善福精舍
簡略非世器委身同草木逍遥精舍居飲酒自為足累
日曾一櫛對書常懶讀社臘會高年山川恣遊矚明世
方選士中朝懸美禄除書忽到門冠帶便拘束愧忝郎
署跡謬蒙君子錄俯仰垂華纓飄颻翔輕轂行將親愛
别戀此西澗曲遠峯明夕川夏雨生衆綠迅風飄野路
迴首不遑宿明晨下煙閣白雲在幽谷
出還
昔出喜還家今還獨傷意入室掩無光銜哀寫虚位悽
悽動幽幔寂寂驚寒吹幼女復何知時來庭下戲咨嗟
日復老錯莫身如寄家人勸我餐對案空垂淚
對芳樹
迢迢芳園樹列映清池曲對此傷人心還如故時綠風
條灑餘靄露葉承新旭佳人不再攀下有往來躅
過昭國里故第
不復見故人一來過故宅物變知景暄心傷覺時寂池
荒野筠合庭綠幽草積風散花意謝鳥還山光夕宿昔
方同賞詎知今念昔緘室在東廂遺器不忍覿柔翰全
分意芳巾尚染澤殘工委筐篋餘素經刀尺收此還我
家將還復愁惕永絶擕手歡空存舊行迹冥冥獨無語
杳杳將何適唯思今古同時緩傷與戚
林園晩霽
雨歇見青山落日照林園山夕煙鳥亂林清風景翻提
擕唯子弟蕭散在琴樽同遊不同意耿耿獨傷魂寂寞
鐘巳盡如何還入門
秋夜
庭樹轉蕭蕭隂蟲還戚戚獨向高齋眠夜聞寒雨滴微
風時動牖殘燈尚留壁惆悵平生懷偏來委今夕
霜露巳淒漫星漢復昭回朔風中夜起驚鴻千里來蕭
條涼葉下寂寞清砧哀歲晏仰空宇心事若寒灰
漢武帝雜歌
漢武好神仙黃金作臺與天近王母摘桃海上還感之
西過聊問訊欲來不來夜未央殿前青鳥先迴翔綠鬢
縈雲裾曳霧雙節飄颻下仙步白日分明到世間碧空
何處來時路玉盤捧桃將獻君踟蹰未去留彩雲海水
桑田幾翻覆中間此桃四五熟可憐穆滿瑶池燕正值
花開不得薦花開子熟安可期邂逅能當漢武時顔如
芳華潔如玉心念我皇多嗜欲雖留桃核桃有靈人間
糞土種不生由來在道豈在藥徒勞方士海上行掩扇
一言相謝去如煙非煙不知處
夏冰歌
出自玄泉杳杳之深井汲在朱明赫赫之炎辰九天含
露未銷鑠閶闔初開賜貴人碎如墜瓊方截璐粉壁生
寒象筵布玉壺紈扇亦玲瓏座有麗人色俱素咫尺炎
涼變四時出門焦灼君詎知肥羊甘醴心悶悶飲此瑩
然何所思當念闌干鑿者苦臘月深井汗如雨
横塘行
妾家住横塘夫壻郗家郎玉盤的歷雙白魚湘簟玲瓏
透象牀象牀可寢魚可食不知郎意何南北岸上種蓮
豈得生池中種槿豈得成丈夫一去花落樹妾獨長夜
心未平
聽鶯曲
東方欲曙花冥冥啼鶯相喚亦可聽乍去乍來時近遠
纔聞南陌又東城忽似上林翻下苑綿綿蠻蠻如有情
欲囀不囀意自嬌羌兒弄笛曲未調前聲後聲不相及
秦女學箏指尤澁須臾風暖朝日暾流音變作百鳥喧
誰家嬾婦驚殘夢何處愁人憶故園伯勞飛過聲跼促
戴勝下時桑田綠不及流鶯日日啼花間能使萬家春
意閒有時斷續聽不了飛去花枝猶裊裊還棲碧樹鎻
千門春漏方殘一聲曉
烏引雛
日出照東城春烏鵶鵶雛和鳴雛和鳴羽猶短巢在深
林春正寒引飛欲集東城暖羣雛䙰褷睥睨高舉翅不
及墜蓬蒿雄雌來去飛又引音聲下上懼鷹隼引雛烏
爾心急急將何如何得比日搜索雀卵噉爾雛
燕啣泥
啣泥燕聲嘍嘍尾涎涎秋去何所歸春來復相見豈不
解决絶高飛碧雲裏何為地上啣泥滓啣泥雖賤意有
營杏梁朝日巢欲成不見百鳥畏人林野宿翻遭網羅
俎其肉未若啣泥入華屋燕啣泥百鳥之智莫與齊
近體詩
淮上喜會梁川故人
江漢曾為客相逢每醉還浮雲一别後流水十年間歡
笑情如舊蕭疎鬢已斑何因不歸去淮上對秋山
揚州偶會前洛陽盧耿主簿(應物頃貳洛陽常有連騎之遊)
楚塞故人稀相逢本不期猶存褏裏字忽怪鬢中絲客
舍盈樽酒江行滿篋詩更能連騎出還似洛橋時
淮上遇洛陽李主簿
結茅臨古渡卧見長淮流窗裏人將老門前樹已秋寒
山獨過雁暮雨遠來舟日夕逢歸客那能忘舊遊
任洛陽丞答前長安田少府問
相逢且對酒相問欲何如數歲猶卑吏家人笑著書告
歸應未得榮宦又知疎日日生春草空令憶舊居
送元倉曹歸廣陵
官閒得去住告别戀音徽舊國應無業他鄉到是歸楚
山明月滿淮甸夜鐘微何處孤舟泊遥遥心曲違
送榆次林明府
無嗟千里遠亦是宰王畿策馬雨中去逢人關外稀邑
傳榆石在路遶晉山微别思方蕭索新秋一葉飛
送汾城王主簿
少年初帶印汾上又經過芳草歸時徧情人故郡多禁
鐘春雨細宫樹野煙和相望東橋别微風起夕波
賦得暮雨送李胄
楚江微雨裏建業暮鐘時漠漠帆來重冥冥鳥去遲海
門深不見浦樹遠含滋相送情無限沾襟比散絲
夜對流螢作
月暗竹亭幽螢光拂席流還思故園夜更度一年秋自
愜觀書興何慚秉燭遊府中徒冉冉明發好歸休
假中枉盧二十二書亦稱卧疾兼訝李二久不訪
問以詩答書因以戲李二
微官何事勞趨走服藥閒眠養不才花裏棋盤憎鳥汚
枕邊書卷訝風開故人問訊緣同病芳月相思阻一杯
應笑王戎成俗物遥持麈尾獨徘徊
自鞏洛舟行入黃河即事寄府縣僚友
夾水蒼蒼路向東東南山豁大河通寒樹依微遠天外
夕陽明滅亂流中孤村幾歲臨伊岸一雁初晴下朔風
為報洛橋遊宦侣扁舟不繫與心同
寄李儋元錫
去年花裏逢君别今日花開已一年世事茫茫難自料
春愁黯黯獨成眠身多疾病思田里邑有流亡愧俸錢
聞道欲來相問訊西樓望月幾回圓
郡齋卧疾
香爐宿火滅蘭燈宵影微秋齋獨卧病誰與覆寒衣
答李澣
馬卿猶有壁漁父自無家想子今何處扁舟隱荻花
林中觀易罷溪上釣鷗閒楚俗饒辭客何人最往還
宿永陽寄璨律師
遥知郡齋夜凍雪封松竹時有山僧來懸燈獨自宿
秋夜寄丘二十二員外丹
懷君屬秋夜散步詠涼天山空松子落幽人應未眠
滁州西澗
獨憐幽草澗邊生上有黃鸝深樹鳴春潮帶雨晩來急
野渡無人舟自横(歐陽子云滁州城西乃是豐山無西澗獨城北有一澗水極淺不勝舟又)
(江潮不到豈詩人務在佳句而實無此景耶)
休暇日訪王侍御不遇
九日驅馳一日閒尋君不遇又空還怪來詩思清人骨
門對寒流雪滿山
酬柳郎中春日歸揚州南郭見别之作
廣陵三月花正開花裏逢君醉一迴南北相過殊不遠
暮潮從去早潮來
答鄭騎曹重九日求橘
憐君卧病思新橘試摘猶酸亦未黃書後欲題三百顆
洞庭須待滿林霜
寒食寄京師諸弟
雨中禁火空齋冷江上流鶯獨坐聽把酒看花想諸弟
杜陵寒食草青青
送王校書
同宿高齋換時節共看移石復栽杉送君江浦巳惆悵
更上西樓望遠帆
御定全唐詩錄卷三十六
