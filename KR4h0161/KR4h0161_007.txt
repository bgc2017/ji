欽定四庫全書
御定全唐詩錄卷七
李元紘
元紘字大綱先居滑州占籍萬年本姓丙氏高祖
義旗入關元紘曾祖粲率衆歸附賜姓李氏元紘
性謹厚拜中書侍郎貴為國相家無儲積雖季文
子之德何以加也卒諡文忠
近體詩
綠墀怨
征馬噪金珂嫖姚向北河綠苔行跡少紅粉淚痕多寶
幄粘花絮銀箏覆網羅别君如昨日青海雁頻過
相思怨
望月思氛氲朱衾嬾更薰春生翡翠帳花點石榴裙燕
語時驚妾鶯啼轉憶君交河一萬里仍隔數重雲
徐安貞
安貞初名楚璧信安龍丘人尤善五言應制舉一
歲三擢甲科歴中書舍人集賢院學士上每屬文
多命視草累遷中書侍郎
近體詩
從駕温泉宫
神女調温液年年待聖人試開臨水殿來洗屬車塵㬉
氣隨明主恩波浹近臣靈威自無極從此獻千春
書殿侍宴
校文常近日賜宴忽昇天酒正傳杯至饔人捧案前玉
階鳴溜水清閣引歸煙共惜芸香暮春風度幾年
送王判官
明月開三峽花源出五溪城池青壁裏煙火綠林西不
畏王程促惟愁仙路迷巴東下歸棹莫待夜猿啼
送吕向補闕西岳勒碑
聖作西山頌君其出使年勒碑懸日月驅傳接雲烟寒
盡函關路春歸洛水邊别離能幾許朝暮玉墀前
送丹陽採訪
郡縣分南國皇華出聖朝為憐鄉棹近不道使車遥舊
俗吳三讓遺風漢六條願言除疾苦天子聽謳謠
奉和聖製畣二相出雀鼠谷
兩臣初入夢二月扈巡邊澗北寒猶在山南春半傳頌
聲先奉御辰象復回天雲日明千里旌旗照一川柳陰
低輦路草色變新田還望汾陽近宸遊自窅然
聞隣家理箏
北斗橫天夜欲闌愁人倚月思無端忽聞畫閣秦箏逸
知是隣家趙女彈曲成虚憶青蛾歛調急遥憐玉指寒
銀鎖重關聽未闢不如眠去夢中看
齊澣
澣字洗心定州人少以詞學稱弱冠登第景雲中
為監察御史歴官至吏部侍郎以事貶良德丞累
遷潤州刺史江南採訪後為平陽太守
古體詩
長門怨
煢煢孤思逼寂寂長門夜妾妒亦知非君恩那不借㩦
琴就玉階調悲聲未諧將心託明月流影入君懷
常理
理爵里未詳
近體詩
古别離
君御狐白裘妾居緗綺幬粟鈿金夾膝花錯玉搔頭離
别生庭草征衣斷戍樓蠨蛸網清曙菡蓞落紅秋小膽
空房怯長眉滿鏡愁為傳兒女意不用遠封侯
邢象玉
象玉爵里未詳
古體詩
古意
家中酒新熟園裏葉初榮佇杯欲取醉悒然思友生忽
聞有奇客何姓復何名嗜酒陶彭澤能琴阮步兵何須
問寒暑徑共坐山亭舉袂袪啼鳥揚巾掃落英心神無
俗累歌詠有新聲新聲是何曲滄浪之水清
徐彦伯
彦伯名洪以字行兖州人少以文章擅名對策擢
第累轉蒲州司兵參軍時司戶韋暠善判事司士
李亘工於筆札彦伯文辭雅美時謂河東三絶神
龍中預修武后實錄封高平縣子景雲中遷散騎
常侍太子賓客昭文館學士
紀事云彦伯為文多變易求新以鳳閣為鷃閣龍
門為虬戶金谷為銑谿玉山為瓊岳竹馬為篠驂
月兔為魄兔後進效之謂之徐澀體
古體詩
擬古
遥裔烟嶼鴻雙影旦夕同交翰倚沙月和鳴弄江風茝
若茂芳序君子從遠戎雲生陰海没花落春潭空紅淚
掩促柱錦食羅薰籠自傷瓊草綠詎惜鉛粉紅裂帛附
雙燕為予向遼東
讀書三十載馳鶩周六經儒衣干時主忠策獻闕庭一
朝奉休眄從容厠羣英束身趨建章秉筆坐承明廨署
相填噎僚吏紛縱橫五日休澣時屠蘇繞玉屏橘花覆
北沼桂樹交西榮樹棲兩鴛鴦含春向我鳴皎潔綺羅
豔便娟絲管清擾擾天地間出處各有情何必巖石下
枯槁閒此生
頽光無淹晷逝水有迅流綠苔紛易歇紅顔不再求歌
笑當及春無令壯志秋弱年仕關輔簃門豁御溝敷愉
東城際婉孌南陌頭荷花嬌綠水楊葉煖青樓中有綺
羅人可憐名莫愁畫屏繞金膝珠簾懸玉鈎纖指調寶
琴泠泠哀且柔贈君鴛鴦帶因以鷫鸘裘窗曉吟日坐
閨夕秉燭遊無作北門客咄咄懷百憂
採蓮曲
妾家越水邊搖艇入江烟既見同心侣復采同心蓮折
藕絲能脆開花葉正圓春歌弄明月歸棹落花前
芳樹
玉花珍簟上金縷畫屏開曉月憐箏柱春風憶鏡臺箏
柱春風吹曉月芳樹落花朝暝歇藁砧刀頭未有期攀
條拭淚坐相思
近體詩
孤燭嘆
切切夜閨冷微微孤燭然玉盤紅淚滴金燼彩光圓㬉
手縫輕素嚬蛾續斷絃相思咽不語回向錦屏眠
春閨
戍客戍清波幽閨幽思多暗梁聞語燕夜燭見飛蛾寶
鴨藏脂粉金屏綴綺羅裁衣卷紋素織錦度鳴梭有使
通西極緘書寄北河年光只恐盡征戰莫蹉跎
郭元振
元振名振以字行魏州人舉進士授通泉尉累遷
涼州都督拓州境一千五百開置屯田盡水陸之
利在涼五年夷夏畏慕睿宗即位徵拜吏兵二部
尚書同中書門下三品以功封代國公明皇講武
驪山坐於纛下流新州
紀事云元振尉通泉任俠使氣撥去小節武后知
其所為召欲詰之既與語奇之索所為文章上寶
劒篇后覽嘉歎示學士李嶠等
古體詩
春江曲
江水春沈沈上有雙竹林竹葉壊水色郎亦壊人心
王昭君
自嫁單于國長銜漢掖悲容顔日憔悴有甚畫圖時
厭踐冰霜域嗟為邊塞人思從漠南獵一見漢家塵
聞有南河信傳言殺畫師始知君念重更肯惜蛾眉
子夜四時歌
春歌
陌頭楊柳枝已被春風吹妾心正斷絶君懷那得知
青樓含日光綠池起風色贈子同心花殷勤此何極
秋歌
邀歡空佇立望美頻迴顧何時復採菱江中密相遇
辟惡茱萸囊延年菊花酒與子結綢繆丹心此何有
冬歌
北極嚴氣昇南至温風謝調絲競短歌拂枕憐長夜
帷横雙翡翠被卷兩鴛鴦婉態不自得宛轉君王牀
寶劒篇
君不見昆吾鐵冶飛炎煙紅光紫氣俱赫然良工鍛鍊
凡幾年鑄得寶劒名龍泉龍泉顔色如霜雪良工咨嗟
歎奇絶疏璃玉匣吐蓮花錯縷金環映明月正逢天下
無風塵幸得周防君子身精光黯黯青蛇色文章片片
綠龜鱗非直結交游俠子亦曾親近英雄人何言中路
遭棄捐零落漂淪古獄邊雖復塵埋無所用猶能夜夜
氣衝天
近體詩
塞上
塞外虜塵飛頻年出武威死生隨玉劒辛苦向金微久
戍人將老長征馬不肥仍聞酒泉郡已合數重圍(久戍人將)
(老長征馬不肥元振警句也元振嘗山居夜有人面如盤出燈下元振以此詩題其頰遂滅明日出行巨木上)
(有白耳此句在焉)
劉禕之
禕之字希美晉陵人少與孟利貞高智周郭正一
俱以文藻知名號為劉孟高郭上元中與元萬頃
等偕召入禁中論次新書高宗又密令參决時政
以分宰相之權時謂北門學士武后時為鳳閣侍
郎
近體詩
九成宫秋初應詔
帝圃疏金闕仙臺駐玉鑾野分明鸑岫路接寶雞壇林
樹千霜積仙宫四序寒蟬急知秋早鶯疎覺夏闌怡神
紫氣外凝睇白雲端舜海詞波發空驚遊聖難
鄭愔
愔字文靖滄州人年十七進士擢第來俊臣羅織
文狀皆愔草定張易之兄弟薦為殿中侍御史易
之敗貶宣州司戶
近體詩
塞外
塞外蕭條望征人此路賖邊聲亂朔馬秋色引胡笳遥
嶂侵歸日長城帶晩霞斷蓬飛古戍連雁聚寒沙海暗
雲無葉山春雪作花丈夫期報主萬里獨辭家
荒壘三秋夕窮郊萬里平海陰凝獨樹日氣下連營戎
旆霜旋重邊裘夜更輕將軍猶轉戰都尉不成名折柳
悲春曲吹笳斷夜聲明年漢使返須築受降城
馬懷素
懷素字惟臣潤州人寓居江都師事李善博覽經
史善屬文舉進士長安中為監察御史守法不阿
李迥秀恃勢納賄懷素劾罷之累拜中書舍人開
元初為戶部侍郎封常山縣公三遷秘書監兼昭
文館學士湥為明皇所禮卒諡曰文
近體詩
奉和人日讌大明宫恩賜綵縷人勝應制
萬宇千門平旦開天容辰象列昭回三陽候節金為勝
百福迎祥玉作杯就暖風光偏着柳辭寒雪影半藏梅
何幸得參詞賦職自憐終乏馬卿才
奉和幸安樂公主山莊應制
主家臺沼勝平陽帝幸歡娛樂未央掩映琱窗交極浦
參差繡戶繞迴塘泉聲百處傳歌曲樹影千重對舞行
聖酒一霑何以報唯欣頌德奉時康
趙冬曦
冬曦定州鼓城人擢第拜左拾遺神龍初上言古
律條目千餘開元初為監察御史坐事流岳州還
知史館歴官國子祭酒性放達不屑世事兄弟皆
顯官張說云韋趙兄弟人之杞梓
古體詩
奉和張燕公早霽南樓
方曙躋南樓凭軒肆遐矚物華蕩暄氣春景媚晴旭川
霽湘山孤林芳楚郊縟列巖重疊翠遠岸逶迤綠風帆
摩天垠魚艇散灣曲鴻歸鶴舞送猿叫鶯聲續羣動皆
熙熙噫予獨羈束常欽才子意忌鵩傷踡跼雅尚騷人
文懷沙何迫促未知二賢意去矣從所欲
近體詩
和尹&KR1026;秋夜遊㴩湖
政理常多暇方舟此泝洄吹笙虚洞答舉楫便風催山
暗雲猶辨潭幽月稍來清谿無數曲未盡莫先迴
烟靄夕微蒙幽灣賞未窮艤舟待初月褰幌招遠風鶴
聲聒前浦漁火明暗叢東山雲壑意不謂爾來同
陪燕公遊㴩湖上寺
江外多山水招要步馬來琴將天籟合酒共鳥歌催巖
坐攀紅藥谿行愛綠苔所懷非此地遊望亦徘徊
奉答燕公
語别意淒淒零陵湘水西佳人金谷返愛子洞庭迷舊
館逢花發他山值鳥啼江天千里望誰見綠蘋齊
奉和聖製同二相以下羣官樂遊園宴
爽塏三秦地芳華二月初酺承奠璧罷宴是合錢餘柳
翠垂堪結桃紅卷欲舒從容會鵷鷺延曼戲龍魚喜氣
流雲物歡聲浹里閭聖恩將報厚請述記言書
盧從愿
從愿字子龔相州人弱冠舉明經授夏縣尉遷監
察御史睿宗朝拜吏部侍郎高宗時裴行儉馬戴
為吏部稱職及是從愿與李朝隠同時典選亦有
美譽時人稱曰前有馬裴後有盧李開元中遷中
書侍郎後拜吏部尚書諡曰文
近體詩
奉和聖製送張說巡邊
上將發文昌中軍静朔方占星引旌節擇日拜壇場禮
樂臨軒送威聲出塞揚安邊俟帷幄制勝在巖廊作鼓
將軍氣投醪壯士觴戒途遵六月離贈動三光槐路清
梅暑蘅皋起麥涼持文仰雄伯耀武震遐荒袵席知無
戰兵戈示不忘佇聞歌枤杜凱入繫名王
盧鴻(舊唐書作盧鴻一)
鴻字顥然其先范陽人徙洛陽博學善篆籀廬嵩
山開元初徵至東都謁見不拜宰相遣問狀答曰
禮者忠信之薄臣敢以忠信見召升内殿拜諫議
大夫固辭詔許還山歲給米絹又賜隠居服官營
草堂恩禮殊渥
古體詩
嵩山十志(并序)
草堂
草堂者蓋因自然之谿阜前當墉洫資人力之
締構後加茅茨將以避燥濕成棟宇之用昭簡
易叶乾坤之德道可容膝休閒谷神同道此其
所貴也及靡者居之則妄為剪飾失天理矣
山為宅兮草為堂芝蘭兮葯房羅蘼蕪兮拍薜荔荃壁
兮蘭砌蘼蕪薜荔兮成草堂陰陰邃兮馥馥香中有人
兮信宜常讀金書兮飲玉漿童顔幽操兮不易長
倒景臺
倒景臺者蓋太室南麓天門右崖傑峰如臺氣
凌倒景登路有三處可憩或曰三休臺可以邀
馭風之客會絶塵之子超逸真盪遐襟此其所
絶也及世人登焉則魂散神越目極心傷矣
天門豁兮僊臺聳傑屹崪兮零澒湧窮三休兮曠一觀
忽若登崑崙兮中期汗漫仙聳天開兮倒景臺鯊顥氣
兮軼囂埃皎皎之子兮自獨立雲可朋兮赮可吸曾何
榮辱之所及
樾館
樾館者蓋即林取材基巔柘架茅茨居不期逸
為不至勞清談娛賓斯為尚矣及盪者鄙其隘
閴苟事宏湎乖其實矣
紫巖隈兮青磎側雲松煙蔦兮千古色芳靃蘼兮蔭蒙
蘢幽人搆館兮在其中靃蘼蒙蘢兮開樾館卧風霄兮
坐赭旦粤有賓兮時戾止樵蘇不爨兮清談已水歲終
朝兮常若此
枕烟庭
枕烟庭者蓋特峰秀起意若枕烟祕庭凝虚窅
若仙會即楊雄所謂爰靜神游之庭是也可以
超絶紛世永潔精神矣及機士登焉則寥閴戃
恍愁懷情累矣
臨泱漭兮背青熒吐雲烟兮合窅冥怳歘翕兮沓幽靄
意縹緲兮羣仙會窅冥仙會兮枕煙庭竦魂形兮凝視
聽聞夫至誠必感兮祈此巔契顥氣飬丹田終彷像兮
覯靈仙
雲錦淙
雲錦淙者蓋激溜衝攢傾石叢倚鳴湍疊濯噴
若雷風詭輝分麗煥若雲錦可以瑩發靈矚幽
翫忘歸及匪士觀之則反曰寒泉傷玉趾矣
水攢衝兮石叢聳煥雲錦兮噴洶湧苔駮犖兮草夤緣
芳羃羃兮瀨濺濺石攢叢兮雲錦淙波連珠兮文沓峰
有潔冥者媚此幽潄靈液兮樂天休實獲我心兮夫何
求
期仙磴
期仙磴者蓋危磴穹窿迥接雲路靈仙髣髴若
可期及儒者毁所不見則黜之蓋疑冰之談信
矣
霏微陰壑兮氣騰虹迤邐危磴兮上凌空青霞杪兮紫
雲垂鸞歌鳳舞兮吹參差鸞歌鳳舞兮期仙磴鴻駕迎
兮瑶華贈山中人兮好神仙想像聞此兮欲升烟鑄月
煉液兮竚還年
滌煩磯
滌煩磯者蓋窮谷峻崖發地盤石飛流攢激積
潄成渠澡性滌頻迥有幽致可為智者說難為
俗人言
靈磯盤礴兮溜奔錯潄泠風兮鎮冥壑研苔滋兮泉珠
潔一飲一憩兮氣想滅磷漣清淬兮滌煩磯靈仙境兮
仁智歸中有琴兮徽以玉峩峩湯湯兮彈此曲寄聲知
音兮同所欲
羃翠庭
羃翠庭者蓋崖巘積陰林蘿杳翠其上緜羃其
下湥湛可以王神可以冥道矣及喧者遊之則
酣謔永日汩清薄厚
青崖陰兮月磵曲重幽疊邃兮隠淪躅草拊綿羃兮翠
蒙蘢當其無兮庭在中當無有用兮羃翠庭神可谷兮
道可冥有幽人兮張素琴白玉徽兮綠水陰德之愔兮
澹多心
洞玄室
洞玄室者蓋因巖作室即理談玄室返自然玄
斯洞矣及邪者居之則假容竊吹妄作虛誕竟
以盗言
嵐氣肅兮巖翠冥空陰虚兮戶芳迎披蕙帳兮促蘿筵
談空空兮覈玄元蕙帳蘿筵兮洞玄室祕而幽兮真可
言返自然兮道可冥繹妙思兮草玄經結幽門兮在黃
庭
金碧潭
金碧潭者蓋水潔石鮮光涵金碧嵓葩林蔦有
助芳陰鑒空洞虚道斯勝矣而世生纏乎利害
則未暇遊之
水碧色兮石金光灧熠熠兮濙湟湟泉葩映兮煙蔦臨
紅灼灼兮翠陰陰翠相鮮兮金碧潭霜天洞兮烟景涵
有幽人兮好冥絶炳其煥兮凝其潔悠悠千古兮長不
滅
御定全唐詩錄卷七
