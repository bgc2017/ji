欽定四庫全書
御定全唐詩錄卷二
虞世南
世南字伯施餘姚人性沈靜寡欲與兄世基同受
學於顧野王時人方之二陸為文章婉縟祖述徐
陵為秦府參軍貞觀中累遷至祕書監賜爵永興
縣子太宗每稱其有五絶德行忠直博學文詞書
翰也既卒帝曰世南於我猶一體也拾遺補闕無
日暫忘實當代名臣人倫準的今石渠東觀中無
復是人矣諡曰文懿
古體詩
結客少年場行
韓魏多竒節倜儻遺名利共矜然諾情各負縱橫意結
交一言重相期千里至綠沈明月弦金絡浮雲轡吹簫
入吳市擊筑遊燕肆尋源博望侯結客遠相求少年懷
一顧長驅背隴頭燄燄戈霜動耿耿劍虹浮風起龍沙
暗木落雁門秋天山冬夏雪交河南北流輕生徇知己
非是為身謀
從軍行
塗山烽候驚弭節度龍城冀馬樓蘭將燕犀上谷兵劍
寒花不落弓曉月逾明凛凛嚴霜節冰壯黃河絶蔽日
卷征蓬浮天散飛雪全兵值月滿精騎乘膠折結髮早
驅馳辛苦事旌麾馬凍重關冷輪摧九折危獨有西山
將年年屬數竒
出塞
上將三略遠元戎九命尊緬懷古人節思酬明主恩山
西多勇氣塞北有遊魂揚桴上隴坂勒騎下平原誓將
絶沙漠悠然去玉門輕齎不遑舍驚策騖戎軒凛凛邊
風急蕭蕭征馬煩雪暗天山道冰塞交河源霧鋒黯無
色霜旗凍不翻耿介倚長劒日落風塵昏
近體詩
侍宴應詔得前字
芬芳禁林晚容與桂舟前橫空一鳥度照水百花然綠
野明斜日青山澹晚烟濫陪終宴賞握管類窺天
蟬
垂緌飲清露流響出疎桐居高聲自遠非是藉秋風
魏徵
徵字玄成鉅鹿人初為隱太子洗馬太宗拜諫議
大夫封鉅鹿縣男帝嘗引入卧内訪以得失帝嘗
謂侍臣曰貞觀以前從我平定天下周旋艱險玄
齡之功無所與讓貞觀之後盡心於我獻納忠讜
安國利民犯顔正諫匡朕之違者唯徵而已古之
名臣何以加也卒諡文貞
古體詩
賦西漢
受降臨軹道爭長趨鴻門驅傳渭橋上觀兵細柳屯夜
宴經柏谷朝遊出杜原終藉叔孫禮方知皇帝尊(本傳云太)
(宗在洛陽宫幸積翠池宴羣臣酒酣各賦一事太宗賦尚書徵賦西漢云云太宗曰魏徵每言必約我以禮)
述懷
中原初逐鹿投筆事戎軒縱橫計不就慷慨志猶存杖
策謁天子驅馬出關門請纓繫南粤凴軾下東藩鬱紆
陟高岫出沒望平原古木鳴寒鳥空山啼夜猿既傷千
里目還驚九折魂豈不憚艱險湥懷國士恩季布無二
諾侯嬴重一言人生感意氣功名誰復論
褚亮
亮字希明錢塘人太宗既平寇亂留意儒學於宫
城西起文學館亮與杜如晦房玄齡薛收姚思廉
孔穎達虞世南等共十八人並以本官為學士使
亮為圖贊貞觀中歷散騎常侍封陽翟縣男進嚼
為侯
近體詩
和御史韋大夫喜霽之作
晴天度旅雁斜影照殘虹野淨餘烟盡山明遠色同沙
平寒水落葉脆晚枝空白簡光朝幰彤騶出禁中息駕
遊蘭坂雕文折桂叢無因輕羽扇徒自仰仁風
王績
績字無功絳州人文中子通弟也少與李播吕才
交善隋末為六合丞非其所好棄官還鄉里嘗躬
耕東臯著書號東臯子或經過酒肆動經數日往
往題壁作詩多為好事者諷詠所著有五斗先生
傳醉鄉記無心子傳預為墓誌
吕才為王無功集序略云君河中有渚田十數頃
又有隱士仲長子光服食養性君遂結廬河渚貞
觀中京兆杜之倫清河崔善為相繼為刺史皆召
之君曰奈何坐召君平耶
古體詩
古意
幽人在何所紫巖有仙躅月下橫寶琴此外將安欲材
抽嶧山榦徽點崑丘玉漆抱蛟龍脣絲纏鳳凰足前彈
廣陵罷後以明光續百金買一聲千金傳一曲世無鍾
子期誰知心所屬
竹生大夏谿蒼蒼富竒質綠葉吟風勁翠莖犯霄密霜
霰封其柯鵷鸞食其實寧知軒轅後更有伶倫出刀斧
俄見尋根株坐相失裁為十二管吹作雄雌律有用雖
自傷無心復招疾不如山上草離離保終吉
寶龜尺二寸由來宅深水浮遊五湖内宛轉三江裏何
不深復深輕然至溱洧溱洧源流狹春秋不濡軌漁人
遞往還網罟相縈藟一朝失運會刳腸血流死豐骨輸
廟堂鮮腴藉籩簋棄置誰怨尤自我招此否餘靈寄明
卜復來欽所履
松生北巖下由來人徑絶布葉捎雲煙插根擁巖穴自
言生得地獨負凌雲潔何時畏斤斧幾度經霜雪風驚
西北枝雹隕東南節不知歲月久稍覺枝榦折藤蘿上
下碎枝榦縱橫裂行當糜爛盡坐共灰塵滅寧關匠石
顧豈為王孫折盛衰自有時聖賢未嘗屑寄言悠悠者
無為嗟大耋
桂樹何蒼蒼秋來花更芳自言歲寒性不知露與霜幽
人重其德徙植臨前堂連拳八九樹偃蹇二三行枝枝
自相糾葉葉還相當去來雙鴻鵠棲息兩鴛鴦榮蔭誠
不厚斤斧亦勿傷赤心許君時此意那可忘
石竹詠
萋萋結綠枝奕奕垂朱英常恐零露降不得全其生歎
息聊自思此生豈我情昔我未生時誰者令我萌棄置
勿重陳委化何足驚
田家(一作王勃詩)
阮籍生平懶嵇康意氣疎相逢一醉飽獨坐數行書小
池聊養鶴閒田且牧豬草生元亮徑花暗子雲居倚牀
看婦織登壠課兒鋤迴頭尋仙事併是一空虚
平生唯酒樂作性不能無朝朝訪鄉里夜夜遣人酤家
貧留客久不暇道精麄抽簾特益炬拔簀更燃爐恒聞
飲不足何見有殘壺
薛記室收過莊見尋率題古意以贈
伊昔遭喪亂歷數閏當餘豺狼塞衢路桑梓成丘墟吾
及爾皆亡東西各異居爾為背風鳥我為涸轍魚逮承
雲雷後欣逢天地初東川聊下釣南畝試揮鋤資税幸
不及伏臘常有儲散誕時須酒蕭條懶向書朽木不可
雕短翮將焉攄故人有湥契過我蓬蒿廬曳裾出門迎
握手登前除相看非舊顔忽若形骸疎追道宿昔事切
切心相於憶我少年時攜手遊東渠梅李夾兩岸花枝
何扶疎同志亦不多西莊有姚徐嘗愛陶淵明酌醴焚
枯魚嘗學公孫弘策杖牧羣豬追念甫如昨奄忽成空
虚人生詎能幾蹙迫常不舒賴有北山僧教我以真如
使我視聽遣自覺塵累祛何事須筌蹄今己得兔魚舊
遊儻多暇同此釋紛挐
春日
前旦出園遊林華都未有今朝下堂望池冰開已久雪
避南軒梅風催北庭柳遥呼竈前妾却報機中婦年光
恰恰來滿甕營春酒
在京思故園見鄉人問
旅泊多年歲老去不知迴忽逢門前客道發故鄉來斂
眉俱握手破涕共銜杯殷勤訪朋舊屈曲問童孩衰宗
多弟姪若箇賞池臺舊園今在否新樹也應栽柳行疎
密布茅齋寬窄裁經移何處竹别種幾株梅渠當無絶
水石計總生苔院果誰先熟林花那後開羈心秖欲問
為報不須猜行當驅下澤去剪故園萊
近體詩
野望
東臯薄暮望徙倚欲何依樹樹皆秋色山山唯落暉牧
人驅犢返獵馬帶禽歸相顧無相識長歌懷采薇
獨坐
問君樽酒外獨坐更何須有客談名理無人索地租三
男婚令族五女嫁賢夫百年隨分了未羨陟方壺
遊仙
上月芝蘭徑中巖紫翠房金壺新鍊乳玉釡始煎香六
局黃公術三門赤帝方吹沙聊作鳥動石試為羊緱氏
還程促瀛洲會日長誰知北巖下延首詠霓裳
結衣尋野路負杖入山門道士言無宅仙人更有村斜
谿橫桂渚小徑入桃源玉牀塵稍冷金爐火尚溫心疑
遊北極望似陟西崑逆愁歸舊里蕭條訪子孫
過酒家
有客須教飲無錢可别沽來時長道貰慚愧酒家胡
上官儀
儀字游韶陜州人家於江都幼為沙門服工文詞
貞觀初舉進士授弘文館直學士遷秘書郎太宗
雅好屬文每遣儀視草多令繼和凡有宴集儀嘗
與焉高宗立進西臺侍郎工於五言詩以綺錯婉
媚為本儀既貴顯人多傚之謂上官體儀頗恃才
任勢為當代所嫉許敬宗搆之坐以梁王忠事
紀事云儀應詔詩中用影娥池學士無解其事者
令狐德棻召張柬之等十餘人示此詩柬之對曰
洞冥記云漢武帝於望鶴臺西起俯月臺臺下穿
池每登臺眺月影入池中使宫人乘舟笑弄月影
因名影娥池德棻歎其博識
古體詩
早春桂林殿應詔
步輦出披香清歌臨太液曉樹流鶯滿春堤芳草積風
色翻露文雪華上空碧花蝶來未已山光曖將夕
奉和潁川公秋夜
泬寥空色遠芸黃凄序變涸浦落遵鴻長飇送巢燕千
秋流夕景萬籟含宵喚峻雉聆金柝層臺切銀箭
近體詩
王昭君
玉關春色晚金河路幾千琴悲桂條上笛怨柳花前霧
掩臨妝月風驚入鬢蟬緘書待迴使淚盡白雲天
詠雪應詔
禁園凝朔氣瑞雪掩晨曦花明棲鳳閣珠散影娥池飄
素迎歌上翻光向舞移幸因千里映還繞萬年枝
奉和山夜臨秋
殿帳清炎氣輦道含秋隂凄風移漢筑流水入虞琴雲
飛送斷雁月上淨疎林滴瀝露枝響空濛煙壑湥
入朝洛堤步月
脈脉廣川流驅馬歴長洲鵲飛山月曙蟬噪野風秋(古今)
(詩話儀嘗凌晨入朝循洛水堤步月徐轡咏詩云云音韻清亮羣公望之猶神仙焉)
春日
花輕蝶亂仙人杏葉密鶯啼帝女桑飛雲閣上春應至
明月樓中夜未央
劉希夷
希夷一名庭芝汝州人善為從軍閨情之詩詞調
哀苦為時所重
唐新語云孫翌撰正聲集以希夷詩為集中之最
由是大為時人所稱
古體詩
將軍行
將軍闢轅門耿介當風立諸將欲言事逡巡不敢入劍
氣射雲天鼓聲振原隰黃塵塞路起走馬追兵急彎弓
從此去飛箭如雨集截圍一百重斬首五千級代馬流
血死戎人抱鞍泣古來養甲兵有事常討襲乘我廟堂
運坐使干戈戢獻凱歸京師軍容何翕習
從軍行
秋天風颯颯羣胡馬行疾嚴城晝不開伏兵暗相失天
子廟堂拜將軍凶門出紛紛晉陽道戎馬幾萬匹軍門
壓黃珂兵氣衝白日平生懷仗劍慷慨即投筆南登漢
月孤北走代雲密近取韓彭計早知孫吳術丈夫清萬
里誰能掃一室
春女行
春女顔如玉怨歌陽春曲巫山春樹紅沅江春草綠自
憐妖艷姿妝成獨見時愁心伴楊柳春盡亂如絲目極
千餘里悠悠春江水頻想玉關人愁卧金閨裏尚言春
花落不知秋風起嬌愛猶未終悲凉從此始憶昔楚王
宫玉樓粧粉紅纖腰弄明月長袖舞春風容華委西山
光隂不可還桑林没東海富貴今何在寄言桃李容胡
為閨閣重但看楚王墓唯有數株松
孤松篇
蠶月桑葉青鶯時柳花白澹豔煙雨姿敷芬陽春陌如
何秋風起零落從此始獨有南澗松不歎東流水元隂
天地冥皓雪朝夜零豈不罹寒暑為君留青青青青好
顔色落落任孤直羣樹遥相望衆草不敢逼靈龜卜真
隱仙鳥宜棲息恥受秦帝封願言唐侯食寒山夜月明
山冷氣清清凄兮歸風集吹之作琴聲松子卧仙岑寂
聽疑野心清泠有真曲樵採無知音美人何時來幽徑
委綠苔吁嗟深澗底棄捐廣厦材
秋日題汝陽潭壁
獨坐秋隂生悲來從所適行見汝陽潭飛蘿蒙水石懸
瓢木葉下風吹何歴歴幽人不耐煩振衣步閒寂迴流
清見底金沙覆銀礫錯落非一文空朧幾千尺魚鱗可
憐紫鴨毛自然碧吟詠秋水篇渺然亡損益秋水隨形
影清濁混心迹歲暮歸去來東山余宿昔
采桑
楊柳送行人青青西入秦誰家采桑女樓上不勝春盈
盈灞水曲步步春芳綠紅臉耀明珠絳唇含白玉回首
渭橋東遥憐春色同青絲嬌落日緗綺弄春風攜籠長
歎息逶遲戀春色看花若有情倚樹疑無力薄暮思悠
悠使君南陌頭相逢不相識歸去夢青樓
謁漢世祖廟
舂陵氣初發漸臺首未傳列營百萬衆持國十八年運
開朱旗後道合赤符先宛城劍鳴匣昆陽鏑應弦獷獸
血塗地巨人聲沸天長驅過北趙短兵出南燕太守迎
門外王郎死道邊昇壇九城陌端拱千秋年朝廷方雀
躍劍佩幾聯翩至德刑四海神儀翳九泉宗子行舊邑
恭聞清廟篇君容穆而聖臣像儼猶賢攢木承危柱疎
蘿挂朽椽祠庭巢鳥啄祭器網蟲緣懷古江山在惟新
歷數遷空餘今夜月長似舊時懸
嵩嶽聞笙
月出嵩山東月明山益空山人愛清景散髮卧秋風風
止夜何清獨夜草蟲鳴仙人不可見乘月近吹笙絳脣
吸靈氣玉指調真聲真聲是何曲三山鸞鶴情昔去落
塵俗願言聞此曲今來卧嵩岑何幸承幽音神仙樂吾
事笙歌銘夙心
巫山懷古
巫山幽隂地神女艷陽年襄王伺容色落日望悠然歸
來高唐夜金缸焰青煙頹想卧瑶席夢魂何翩翩搖落
殊未已榮華倏徂遷愁思瀟湘浦悲凉雲夢田猿啼秋
風夜鴈飛明月天巴歌不可聽聽此益潺湲
代閨人春日
珠簾的曉光玉顔艷春彩林間鳥鳴喚戶外花相待花
鳥惜芳菲鳥鳴花亂飛人今伴花鳥日暮不能歸池月
憐歌扇山雲愛舞衣佳期楊柳陌攜手莫相違
春日行歌
山樹落梅花飛落野人家野人何所有滿甕陽春酒攜
酒上春臺行歌伴落梅醉罷卧明月乘夢遊天台
江南曲
暮宿南洲草晨行北岸林日懸滄海闊水隔洞庭深煙
景無留意風波有異潯歲遊難極目春戲易為心朝夕
無榮遇芳菲已滿襟
艷唱潮初落江花露未晞春洲驚翡翠朱服弄芳菲畫
舫煙中淺青陽日際微錦帆衝浪濕羅袖拂行衣含情
罷所採相歎惜流暉
君為隴西客妾遇江南春朝遊含靈果夕採弄風蘋果
氣時不歇蘋花日自新以此江南物持贈隴西人空盈
萬里懷欲贈竟無因
皓如楚江月靄若吳岫雲波中自皎鏡山上亦氤氳明
月留照妾輕雲持贈君山川各離散光氣乃殊分天涯
一為别江北不相聞
&KR0712;舟乘潮去風帆振早凉潮平見楚甸天際望維揚洄
泝經千里烟波接兩鄉雲明江嶼出日照海流長此中
逢歲晏浦樹落花芳
擣衣篇
秋天瑟瑟夜漫漫夜白風清玉露漙燕山遊子衣裳薄
秦地佳人閨閣寒欲向樓中縈楚練還來機上裂齊紈
攬紅袖兮愁徙倚盻青砧兮悵盤桓盤桓徙倚夜已久
螢火雙飛入簾牖西北風來吹細腰東南月上浮纖手
此時秋月可憐明此時秋風别有情君看月下參差影
為聽莎間斷續聲絳河轉兮青雲曉飛鳥鳴兮行人少
攢眉緝縷思紛紛對影穿針魂悄悄聞道還家未有期
誰憐登隴不勝悲夢見形容亦舊日為許裁縫改昔時
緘書遠寄交河曲須及明年春草綠莫言衣上有斑斑
只為思君淚相續
公子行
天津橋下陽春水天津橋上繁華子馬聲迴合青雲外
人影動搖綠波裏綠波蕩漾玉為砂青雲離披錦作霞
可憐楊柳傷心樹可憐桃李斷腸花此日遨遊邀美女
此時歌舞入娼家娼家美女鬱金香飛去飛來公子傍
的的珠簾白日映娥娥玉顔紅粉妝花際徘徊雙蛺蝶
池邊顧步兩鴛鴦傾國傾城漢武帝為雲為雨楚襄王
古來容光人所羨况復今日遥相見願作輕羅着細腰
願為明鏡分嬌面與君相向轉相親與君雙棲共一身
願作貞松千歲古誰論芳槿一朝新百年同謝西山日
千秋萬古北邙塵
代悲白頭翁
洛陽城東桃李花飛來飛去落誰家幽閨兒女惜顔色
坐見落花長歎息今年花落顔色改明年花開復誰在
已見松柏摧為薪更聞桑田變成海古人無復洛城東
今人還對落花風年年歲歲花相似歲歲年年人不同
寄言全盛紅顔子須憐半死白頭翁此翁白頭真可憐
伊昔紅顔美少年公子王孫芳樹下清歌妙舞落花前
光祿池臺文錦繡將軍樓閣畫神仙一朝卧病無相識
三春行樂在誰邊宛轉蛾眉能幾時須臾鶴髮亂如絲
但看古來歌舞地惟有黃昏鳥雀悲(唐新語云希夷善琵琶嘗為白頭詠)
(云今年花落顔色改明年花開復誰在既而悔曰我此詩似䜟與石崇白首同所歸何異乃更作云年年歲歲)
(花相似歲歲年年人不同既而嘆曰復似向䜟矣詩成未周歲為姦人所殺或云宋之問害希夷而以白頭翁)
(之篇為已作至今有載此篇在之問集中)
近體詩
晩春
佳人眠洞房回首見垂楊寒盡鴛鴦被春生玳瑁牀庭
隂幕青靄簾影散紅芳寄語同心伴迎春且薄妝
覽鏡
青樓挂明鏡臨照不勝悲白髮今如此人生能幾時秋
風下山路明月上春期歎息君恩盡容顔不可思
故園置酒
酒熟人須飲春還鬢已秋願逢千日醉得緩百年憂舊
里多青草新知盡白頭風前燈易滅川上月難留卒卒
周姬旦栖栖魯孔丘平生能幾日不及且遨遊
晩憩南陽旅館
旅館何年廢征夫此日過途窮人自哭春至鳥還歌行
路新知少荒田古逕多池篁覆丹谷墳樹遶清波日照
蓬隂轉風微野氣和傷心不可去回首怨如何
喬知之
知之同州馮翊人有俊才所作篇詠人多諷誦則
天時累除右補闕遷左司郎中以婢事後為武承
嗣諷酷吏羅織之
唐詩品云左司以風騷自命藻思橫陳寄情婉委
摛琢俊麗如定情篇在漢魏諸子亦當推其閒雅
綠珠羸駿之作梁陳雖往徑榭更新
古體詩
長信宫中樹
婀娜當軒樹䒠茸倚蘭殿色艷九春時風搖五明扇餘
花鳥弄盡新葉蟲書遍零落心自知芳菲君不見
從軍行
南庭結白露北風掃黃葉此時鴻雁來驚鳴催思妾曲
房理針線平砧搗文練鴛綺裁易成龍鄉信難見窈窕
九重閨寂寞十年啼紗窗白雲宿羅幌月光栖雲月隱
微微夜上流黃機玉霜凍珠履金吹薄羅衣漢家已得
地君去將何事宛轉結蠶書寂寥無鴈使平生荷恩信
本為榮華進况復落紅顔蟬聲催綠鬢
擬古贈陳子昂
惸惸孤形影悄悄獨遊心以此從王事常與子同衾别
離三河間征戰二庭深遥天夜雨霜朔鴈晨南翔節物
感離居同衾違故鄉南歸日將遠北方尚蓬飄孟秋七
月時相送出外郊海風吹凉木邊聲暗梢梢勤役千萬
里將隣五十年心事為誰道抽琴坐歌筵一彈再三歎
賓御涕潺湲送君竟此曲從兹長絶弦
定情篇
共君結新婚歲寒心未卜相與遊春園各隨情所逐君
愛菖蒲花妾感苦寒竹菖花多艷姿寒竹有貞葉此時
妾比君君心不如妾簪玉步河堤妖韶援綠荑鳬雁將
子遊鶯燕從雙棲君念春光好妾向春光啼君時不得
意棄妾還金閨結言本同心悲歡何未齊怨咽前致辭
願得申所悲人間丈夫易世路婦難為始知經天月終
若流星馳天月相終始流星無定期長信佳麗人失意
非蛾眉廬江小吏婦非關織作遲本願長作對今已長
相思復有遊宦子結援從梁陳燕居崇三朝去來歷九
春誓心妾終始蠶桑奉所親歸願未克從黃金贈路人
潔婦懷明義從泛河之津於今千萬年誰當問水濱更
憶娼家樓夫壻事封侯去時恩灼灼去罷心悠悠不憐
妾歲晏十載隴西頭以兹常惕惕百慮恒盈積由來共
結䄜幾人同匪石故歲雕梁燕雙去今來隻今日玉庭
梅朝紅暮成碧碧榮始芬敷黃葉已淅瀝何用念芳春
芳春有流易何用重歡娛歡娛俄戚戚家本巫山陽歸
去路何長敘言情未盡採菉已盈筐桑榆日及景物色
盈高岡下有碧流水上有丹桂香桂枝不須折碧流清
且潔贈君比芳菲愛惠常不歇贈君比潺湲相思無斷
絶妾有秦家鏡寶匣裝珠璣鑑來年二八不記易隂暉
妾無光寂寂妾至影依依今日持為贈相識莫相違
綠珠篇
石家金谷重新聲明珠十斛買娉婷此日可憐君自許
此時可喜得人情君家閨閣不曾難常將歌舞借人看
意氣雄豪非分理驕矜勢力橫相干辭君去君終不忍
徒勞掩袂傷鉛粉百年離别在高樓一代紅顔為君盡
(知之有婢曰窈娘美麗善歌舞為武承嗣所奪知之怨惜因作綠珠篇以寄情密送與婢婢結詩衣帶投井而)
(死承嗣見詩大恨知之事見知之傳及本事詩)
羸駿篇
噴玉長鳴西北來自言當代是龍媒萬里鐵關行入貢
九重金闕為君開蹀躞朝馳過上苑䟃𧽼冥走發章臺
玉勒金鞍荷裝飾路傍觀者無窮極小山桂樹比權竒
上林桃花况顔色忽聞天將出龍沙漢主持將駕鼓車
去去山川勞日夜遥遥關塞斷烟霞山川關塞十年征
汗血流離赴月營肌膚銷遠道膂力盡長城長城日夕
苦風霜中有連年百戰場搖珂嚙勒金羈盡爭鋒足頓
鐵菱傷垂耳罷輕齎棄置在寒谿大宛蒲海北滇壑雋
崖西沙平留緩步路遠闇頻嘶從來力盡君須棄何必
尋途我已迷歲歲年年奔遠道朝朝暮暮催疲老扣冰
晨飲黃河源拂雪夜食天山草楚水澶谿征戰事吳塞
烏江辛苦地持來報主不辭勞宿昔立功非重利丹心
素節本無求長鳴向君君不留秖應澶漫歸田里萬里
低昂任生死君王倘若不見遺白骨黃金猶可市
楊師道
師道字景猷華隂人清警有才思隋末自洛陽來
歸尚桂陽公主累轉太常封安德郡公貞觀中拜
侍中參預朝政退朝必引當時英俊宴集園池文
會之盛一時莫比酣賞之際援筆直書有如宿搆
太宗每見其詩必吟諷嗟賞卒諡曰懿
古體詩
中書寓直詠雨簡褚起居上官學士
雲暗蒼龍闕沈沈殊未開窗臨鳳凰沼颯颯雨聲來電
影入飛閣風威凌吹臺長簷響奔溜清簟肅浮埃早荷
葉稍没新篁枝半摧兹晨悵多緒懷友自難裁况復重
城内日暮獨徘徊玉階良史筆金馬掞天才高甍通散
騎複道駕蓬萊思君贈桃李於此冀瓊瓌
近體詩
初秋夜坐應詔
玉琯凉初應金壺夜漸闌滄池流稍潔仙掌露方漙雁
聲風處斷樹影月中寒爽氣長空淨高吟覺思寬
奉和夏日晚景應詔
輦路夾垂楊離宫通建章日落橫峯影雲歸起夕凉雕
軒動流吹羽蓋息迴塘薙草生還綠殘花落尚香青巖
類姑射碧澗似汾陽幸屬無為日歡娛方未央
春朝閒步
休沐乘閒豫清晨步北林池塘藉芳草蘭芷襲幽衿霧
中分曉日花裏弄春禽野逕香恒滿山階筍屢侵何須
命輕蓋桃李自成隂
還山宅
暮春還舊嶺徙倚翫年華芳草無行逕空山正落花垂
藤掃幽石卧柳礙浮槎鳥散茅檐靜雲披澗戶斜依然
此泉路猶自昔煙霞
隴頭水
隴頭秋月明隴水帶關城笳添離别曲風送斷腸聲映
雪峯猶暗乘冰馬屢驚霧中寒鴈至沙上轉蓬輕天山
傳羽檄漢地急徵兵陣開都護道劍聚伏波營於兹覺
無渡方共濯朝纓
馬周
周字賓王清河人武德中補博州教授不治事刺
史達奚恕數咎責之乃遊曹汴為浚儀令崔賢所
辱遂感激西至長安客常何家太宗召之累遷至
中書令兼太子右庶子職兼兩宫處事精密甚獲
時譽尋以本官兼吏部尚書
近體詩
凌朝浮江旅思(一作韋承慶詩)
太清上初日春水送孤舟山遠疑無樹潮平似不流岸
花開且落江鳥没還浮羈望傷千里長歌遣四愁
杜淹
淹字執禮秦王引為天策府曹參軍賦詩尤工貞
觀初為御史大夫後檢校吏部尚書預參朝政
近體詩
詠寒食鬭雞應秦王教
寒食東郊道揚鞲競出籠花冠初照日介羽正生風顧
敵知心勇先鳴覺氣雄長翹頻掃陣利爪屢通中飛毛
遍綠野灑血漬芳藂雖然百戰勝會自不論功(唐新語云太宗)
(戡内亂以淹為御史大夫因詠雞以致意焉)
謝偃
偃衞縣人本姓直勒氏貞觀中引為弘文館直學
士拜魏府功曹時李百藥工為五言詩偃善作賦
時人稱為李詩謝賦後出為湘潭令
近體詩
樂府新歌應教
青樓綺閣已含春凝妝艷粉復如神細細輕裾全漏影
離離薄扇詎障塵樽中酒色恒宜滿曲裏歌聲不厭新
紫燕欲飛先遶棟黃鶯始哢即嬌人撩亂垂絲昏柳陌
參差濃葉暗桑津上客莫畏斜光晩自有西園明月輪
李百藥
百藥字重規定州人隋内史令德林子也七歲解
屬文陸乂嘗過其父有說徐陵文者云刈瑯琊之
稻並不識其事百藥進曰傳稱鄅人藉稻注云鄅
國在瑯琊開陽乂等驚異之貞觀六年召拜中書
舍人歷太子左庶子宗正卿封安平縣子百藥以
名臣子才行相繼四海名流莫不宗仰藻思沉鬱
尤長於五言詩樵童牧䜿並皆吟諷太宗嘗製帝
京篇命百藥竝作既上詔曰卿何身老而才之壯
齒宿而意之新乎
古體詩
少年行
少年飛翠蓋上路勒金鑣始酌文君酒新吹弄玉簫少
年不歡樂何以盡芳朝千金笑裏面一搦掌中腰挂纓
豈憚宿落珥不勝嬌寄語少年子無辭歸路遥
晩渡江津
寂寂江山晚蒼蒼原野暮秋氣懷易悲長波淼難泝索
索風葉下離離早鴻度丘壑列夕隂葭菼凝寒霧日落
亭臯遠獨此懷歸慕
近體詩
火鳳詞
歌聲扇後出妝影鏡中輕未能令掩笑何處欲障聲知
音自不惑得念是分明莫見雙嚬斂疑人含笑情
佳人靚晩妝清唱動蘭房影出含風扇聲飛照日梁嬌
嚬眉際斂逸韻口中香自有橫陳會應憐秋夜長
奉和初春出遊應令
鳴笳出望苑飛蓋下芝田水光浮落照霞彩淡輕烟柳
色迎三月梅花隔二年日斜歸騎動餘興滿山川
送别
眷言一杯酒悽愴起離憂夜花飄露氣暗水急還流雁
行遥上月蟲聲迥映秋明日河梁上誰與論仙舟
許敬宗
敬宗字延族杭州新城人武德初召補秦府學士
貞觀中封高陽縣男拜太子右庶子檢校中書侍
郎至龍朔中為右相册拜太子少師多誣搆事
近體詩
奉和過慈恩寺應制
鳳闕隣金地龍旂拂寶臺雲楣將葉並風牖送花來月
宫清晩桂虹梁絢早梅梵境留宸矚掞發麗天才
安德山池宴集
戚里歡娛地園林囑望新山庭帶芳杜歌吹叶陽春臺
榭疑巫峽荷蕖似洛濱風花縈少女虹梁聚美人宴遊
窮至樂談笑畢良辰獨歎高陽晚歸路不知津
李義府
義府其先瀛洲人後家於永泰貞觀中除太子舍
人與來濟俱以文翰見知時稱來李永徽中拜中
書侍郎封廣平縣男與人語必嬉怡微笑而褊忌
隂賊時人言其笑中有刀又以柔而害物亦謂之
李貓顯慶中為中書令進封河間郡公後楊行穎
表言罪狀流巂州史論言義府才思精密所謂猩
猩能言
近體詩
詠烏
日裏颺朝彩琴中伴夜啼上林如許樹不借一枝棲(紀事)
(云義府初遇以李大亮劉洎之薦太宗召令咏烏云云帝曰與卿全樹何止一枝)
盧藏用
藏用字子潛幽州人隱居終南山學辟穀鍊氣之
術長安中徵拜左拾遺神龍中為中書舍人景龍
中遷黃門侍郎尚書右丞先天中坐附太平公主
流嶺表
紀事云藏用初隱終南少室二山中時有意當世
人目為隨駕處士晚乃徇權利司馬承禎將還山
藏用指終南曰此中大有佳處承禎徐曰以僕視
之仕宦之捷徑耳
近體詩
奉和立春遊苑迎春應制
天遊龍輦駐城闉上苑遲光晚更新瑶臺半入黃山路
玉檻傍臨元灞津梅香欲待歌前落蘭氣先過酒上春
幸預柏臺稱獻壽願陪千畝及農晨
御定全唐詩錄卷二
