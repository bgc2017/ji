欽定四庫全書
御定全唐詩錄卷四十一
郎士元
士元字君冑中山人天寶十五年擢進士第寶應
初選京縣官詔試中書補渭南尉歴右拾遺出為
郢州刺史與錢起齊名
高仲武云士元員外河嶽英奇人倫秀異自家型
國遂擅大名右丞以後錢郎更長郎公稍更閒雅
近於康樂如荒城背流水遠雁入寒雲又去鳥不
知倦遠帆生暮愁又蕭條夜靜邊風吹獨倚營門
望秋月可齊衡古人掩映時輩又暮蟬不可聽落
葉豈堪聞古人謂謝朓工於發端比之於今有慚
沮矣
古體詩
題劉相公三湘圖
昔歲別衡霍邇來憶南州今朝平津邸兼得瀟湘遊稍
辨郢門樹依然芳杜洲微明三巴峽咫尺萬里流去鳥
不知倦遠帆生暮愁涔陽指天末北渚空悠悠枕上見
漁父坐中常狎鷗誰言魏闕下自有東山幽
塞下曲
寶刀塞下兒身經百戰曾百勝壯心竟未嫖姚知白草
山頭日初沒黃沙戍下悲笳發蕭條夜靜邊風吹獨倚
營門望秋月
近體詩
春宴張舍人宅
懶尋芳草徑來接侍臣筵山色知殘雨墻隂覺暮天鸎
啼漢宫桺花隔杜陵烟地與東城接春光醉目前
寄李紓
雨餘深巷靜獨酌送殘春車馬雖嫌僻鸎花不棄貧蟲
聲粘戶網鼠跡印床塵借問山陽會如今有幾人
送楊中丞和蕃
錦車登隴日邊草正萋萋舊好隨君長新愁聽鼓鼙河
源飛鳥外雪嶺大荒西漢壘今猶在遥知路不迷
送李將軍赴定州
雙旌漢飛將萬里獨橫戈春色臨關盡黃雲出塞多鼓
鼙悲絶漠烽戍隔長河莫斷陰山路天驕已請和
送裴補闕入河南幕
皎然青瑣客何事動行軒苦節酬知已清吟去掖垣秋
城臨海樹寒月上營門鄒魯詩書地應無鼙鼓喧
送洪州李别駕之任(錢起集云李善琴)
南去秋江遠孤舟興自多能將流水引更入洞庭波夏
口帆初上潯陽雁正過知音在霄漢佐郡豈蹉跎
送韓司直路出延陵(一作皇甫冉詩)
遊吳還適越來往任風波復送王孫去其如春草何岸
明殘雪在潮滿夕陽多季子畱遺廟停舟試一過
送元詵還丹陽别業
已知成傲吏復見解朝衣應向丹陽郭秋山獨掩扉草
堂連古寺江日動晴暉一别滄洲遠蘭橈幾歲歸
送奚賈歸吳
東南富春渚曾是謝公遊今日奚生去新安江正秋水
容清過客霜葉伴行舟遥想赤亭下聞猿應夜愁
盩厔縣鄭礒宅送錢大
暮蟬不可聽落葉豈堪聞共是悲秋客那知此路分荒
城背流水遠雁入寒雲陶令門前菊餘花可贈君
宿杜氏江樓
適楚豈無願思歸秋向深故人江樓月永夜千里心落
葉攪鄉夢鳥啼驚越吟寥寥更何有斷續空城碪
馮翊西樓
城上西樓倚暮天樓中歸望正凄然近郭亂山横古渡
野莊喬木帶新烟北風吹雁聲能苦遠客辭家月再圓
陶令好文常對酒相招一和白雲篇
春宴王補闕城東别業
柳陌乍隨洲勢轉花源忽傍竹陰開能將瀑水清人境
直取流鶯送酒杯山下古松當綺席簷前片雨滴春苔
地主同聲復同舍留歡不畏夕陽催
酬王季友題半日村别業兼呈李明府
村映寒原日已斜煙生密竹早歸鴉長溪南路當羣岫
半景東鄰照數家門通小徑連芳草馬飲春泉踏淺沙
欲待主人林上月還思潘岳縣中花
酬王季友秋夜宿露臺寺見寄
石林精舍武溪東夜扣禪扉謁遠公月在上方諸品靜
心持半偈萬緣空蒼苔古道行應遍落木寒泉聽不窮
更憶雙峯最高頂此心期與故人同
送崔侍御往容州宣慰
秦原獨立望湘川擊隼南飛向楚天奉詔不言空慰俗
清時應得訪遺賢荆門曉色兼梅雨桂水春風過客船
疇昔常聞陸賈說故人今日豈徒然
蓋少府新除江南尉問風俗
聞君作尉向江潭吳越風煙到自諳客路尋常隨竹影
人家大抵傍山嵐緣溪花木偏宜遠避地衣冠盡向南
惟有夜猿啼海樹思鄉望國意難堪
送李敖湖南書記
憐君才與阮家同掌記能資亞相雄入楚豈忘看淚竹
泊舟應是愛江楓誠知客夢烟波裏肯厭猿鳴夜雨中
莫信衡湘書不到年年秋雁過巴東
送郴縣裴明府之任兼充宣慰
白蘋楚水三湘遠芳草秦城二月初連雁北飛看欲盡
孤舟南去意何如渡江野老思求莫候館郴人憶下車
别後天涯何所寄故交惟有袖中書
聽鄰家吹笙
鳳吹聲如隔綵霞不知墻外是誰家重門深鎖無尋處
疑有碧桃千樹花
皇甫冉
冉字茂政潤州丹陽人十歲能屬文尤善詩張曲
江深器之謂清穎秀拔有江徐之風天寶十五載
舉進士第一歴無鍚尉左金吾兵曹王縉為河南
元帥表掌書記大歷二年遷左拾遺轉右補闕
獨孤及序云集凡三百五十篇其詩大略以古之
比興就今之聲律天機獨得非師資所奬每文會
别筵新意秀句輙加於常時一等才鍾於情故也
高仲武云冉詩巧於文字發調新竒遠出情外往
以世道艱虞避地江外每文章一到朝廷作者為
之變色如閉門白日晚倚杖青山暮與裛露收新
稼迎寒葺舊廬及遠山重叠見芳草淺深生岸草
知春晚沙禽好夜驚又燕知社日辭巢去菊為重
陽冒雨開可以雄視潘張平揖沈謝又巫山詩終
篇竒麗自晉宋齊梁已來採掇者無數而補闕獨
獲驪珠使前賢失步後輩却立自非天假何以迨
斯恨長轡未騁而芳蘭早凋悲夫
古體詩
題裴二十一新園
東郭訪先生西郊尋隠路久為江南客自有雲陽樹已
得閒園心不知公府步閉門白日晚倚杖青山暮果熟
任霜封籬疎從水度窮年常牽綴往事惜淪誤惟見耦
耕人朝朝自來去
近體詩
長安路
長安九城路戚里五侯家結束趨平樂聯翩抵狹斜高
樓臨遠水複道出繁花惟見相如宅蓬門度歲華
巫山高
巫峽見巴東迢迢出半空雲藏神女館雨到楚王宫朝
暮泉聲落寒暄樹色同清猿不可聽偏在九秋中
秋夜宿嚴維宅
昔聞元度宅門向會稽峯君住東湖下清風繼舊蹤秋
深臨水月夜半隔山鐘世故多離别良宵詎可逢
歸渡洛水
暝色赴春愁歸人南渡頭渚煙空翠合灘月碎光流灃
浦饒芳草滄浪有釣舟誰知放歌客此意正悠悠
奉和王相公早春登徐州城
落日憑危堞春風似故鄉川流通楚塞山色遶徐方壁
壘依寒草旌旗動夕陽元戎資上策南畝起耕桑
逄莊納因贈
世故還相見天涯共向東春歸江海上人老别離中郡
吏名何晚沙鷗道自同甘泉須早獻且莫嘆飄蓬
西陵寄一公朱放
西陵遇風處自古是通津終日空江上雲山若待人汀
洲寒事早魚鳥興情新南望山陰路心中有所親
送裴員外赴江南
分務江南遠留歡幕下榮楓林縈楚塞水驛到湓城岸
草知春晚沙禽好夜驚風帆幾日到處處暮潮平
送元晟歸潛山所居
深山秋事蚤歸去復何如裛露收新稼迎寒葺舊廬題
詩即招隠作賦是閒居别後空相憶嵇康懶寄書
送盧山人歸林慮山
無論行遠近歸向舊煙林寥落人家少青冥鳥道深白
雲長滿目芳草自知心山色連東海相思何處尋
途中送權三兄驊
淮海風濤起江關幽思長同悲鵲繞樹獨作雁隨陽山
晚雲和雪汀寒月映霜由來濯纓處漁父愛滄浪
送朱逸人
時人多不見出入五湖間寄酒全吾道移家愛遠山更
看秋草暮欲共白雲還雖在風塵裏陶潛身自閒
送陸潛夫茅山尋友
登山自補屐訪友不齎粮坐憩清楓晚行吟白日長人
煙隔水見草氣入林香誰作招尋侣清齋宿紫陽
賦得江路西南永送康判官往新安(一作劉長卿)
不向新安去那知江路長猿聲近廬霍水色勝瀟湘驛
路收殘雨漁家帶夕陽何須愁旅泊使者有輝光
獨孤中丞筵陪餞送韋使君赴昇州
中司龍節貴上客虎符新地控吳襟帶才高漢搢紳泛
舟應度臘入境便行春何處歌來暮長江建業人
酬袁補闕中天寺見寄
東林初結社已有晚鐘聲窗戶皆流水房廊半架城遠
山重叠見芳草淺深生每與君㩦手多煩長老迎
重送陸潛夫賦得越山三韻
西陵猶隔水北岸已春山獨鳥連天去孤雲伴客還秖
應結茅宇出入石林間
閒居作
多病辭官罷閒居作賦成圖書惟藥籙飲食止藜羹學
謝淹中術詩無鄴下名不堪趨建禮詎是厭承明已輟
金門步方從石路行遠山期道士高柳覓先生性懶尤
因疾家貧自省營種苖雖尚短榖價幸全輕篇詠投康
樂壺觴就步兵何人肯相訪開戶一逢迎
登玄元廟
古廟川原迥重門禁篽連海童紛翠蓋羽客事瓊筵御
路分疎桺離宫出苑田興新無向背望久辨山川物外
將遺老區中誓絶緣函關若遠近紫氣獨依然
河南鄭少尹城南亭送鄭判官還河東
使臣懷餞席亞尹有前溪客是仙舟裏途從御苑西泉
聲喧暗竹草色引長堤故絳青山在新田綠樹齊天秋
聞别鵠關曉待鳴鷄應歎沈冥者年年津路迷
送歸中丞使新羅
詔使殊方遠朝儀舊典行浮天無盡處望日計前程暫
喜孤山出長愁積水平野風飄疊鼓海雨濕危旌異俗
知文教通儒有令名還將大戴禮方外授諸生
宿嚴維宅送包七(一作劉長卿)
江湖同避地分手自依依盡室今為客經秋空念歸歲
儲無别墅寒服羨鄰機草色村橋晚蟬聲江樹稀夜凉
宜共醉時難惜相違何事隨陽侣汀洲忽背飛
送從弟豫貶遠州(一作劉長卿)
何事成遷客思歸不見鄉遊吳經萬里弔屈過三湘水
與荆巫接山通鄢郢長名嗟黃綬繫身是白眉良獨結
南枝恨應思北雁行憂來沽楚酒玄鬢莫凝霜
秋日東郊作
閒看秋水心無事坐對寒松手自栽廬岳高僧畱偈别
卯山道士寄書來燕知社日辭巢去菊為重陽冒雨開
淺薄將何稱獻納臨岐終日獨徘徊
同溫丹徒登萬歲樓
高樓獨上思依依極浦遥山合翠微江客不堪頻北望
塞鴻何事又南飛丹陽古渡寒煙積瓜步空洲遠樹稀
聞道王師猶轉戰誰能談笑解重圍
送李錄事赴饒州
北人南去雪紛紛鴈叫汀洲不可聞積水長天隨遠客
荒城極浦足寒雲山從建業千峰出江至潯陽九派分
借問督郵纔弱冠府中年少不如君
婕妤怨
花枝出建章鳳管發昭陽借問承恩者雙蛾幾許長
少室韋鍊師昇仙歌
紅霞紫氣晝氤氲絳節青幢迎少君忽從林下昇天去
空使時人禮白雲
送魏十六還蘇州
秋夜深深此送君陰蟲切切不堪聞歸舟明日毘陵道
回首姑蘇是白雲
送陸灃郭鄖
纔見吳洲百草春已聞燕雁一聲新秋風何處催年急
偏逐山行水宿人
曾山送别
凄凄遊子若飄蓬明月清樽秖暫同南望千山如黛色
愁君客路在其中
皇甫曾
曾字孝常冉之弟也天寶十二載第進士歴侍御
史坐事徙舒州司馬陽翟令詩名與兄相上下時
比之張氏景陽孟陽云
高仲武云昔孟陽之與景陽詩品遠慙厥弟今侍
御較補闕體制清潔華不勝文然寒生五湖道春
及萬年枝五言之選也其為士林所尚宜哉
徐獻忠曰景陽華淨遂掩哲昆平原英贍竟難家
弟若皇甫兄弟仕道既同才名亦配奈何高生猶
持不足之歎觀其律調澄泓聲文華潔俯視當世
殆已飄然木末矣雖紫霞碧落未堪凌駕亦何可
少
古體詩
贈霈禪師
南嶽滿湘源吾師經利涉身歸沃州老名與支公接淨
教傳荆吳道緣止漁獵觀空色不染對鏡心自愜室中
人寂寞門外山稠叠天台積幽夢早晚歸負笈
錫杖歌送明楚上人歸佛川(一作權德輿)
上人遠自西天至頭陀行遍南朝寺口翻貝葉古字經
手持金策聲泠泠護法護身惟振錫石瀨雲溪深寂寂
乍來松徑風露寒遥映霜天月成魄後夜空山禪誦時
寥寥掛在枯樹枝真法常傳心不住東西南北隨緣路
佛川此去何時迴應真莫便遊天台
近體詩
秋興
流螢與落葉秋晚共紛紛返照城中盡寒砧雨外聞離
人見衰鬢獨鶴慕何羣楚客在千里相思看碧雲
晚至華陰
臘盡促歸心行人至華陰雲霞仙掌出松栢古祠深野
渡冰生岸寒川燒隔林溫泉看漸近宫樹晚沈沈
玉山嶺上作
悠悠驅疋馬征路上連岡晚翠深雲竇寒臺淨石梁秋
花偏似雪楓葉不禁霜愁見前程遠空郊下夕陽
尋陸處士
幾年人不見林下掩柴關畱客當清夜逢君話舊山隔
城寒杵急帶月早鴻還南陌雖相近其如隱者閒
和謝舍人雪夜寓直
禁省夜沈沈春風雪滿林滄洲歸客夢青瑣近臣心揮
翰宜鳴玉承恩在賜金建章寒漏起更助掖垣深
題贈雲門邕上人院
春山臨一室獨坐草萋萋身寂心成道花開鳥自啼細
泉松逕裏返景竹林西晩與門人别依依出虎谿
寄劉員外長卿
南憶新安郡千山帶夕陽斷猿知夜久秋草助江長疎
髮應成素青松獨耐霜愛才稱漢主題柱待田郎
送李中丞歸本道
上將宜分閫雙旌復去秦關河三晉路賓從五原人孤
戍雲連海平沙雪度春酬恩看玉劍何處有煙塵
送元侍御充使湖南
雲夢南行盡三湘萬里流山川重分手徒御亦悲秋白
簡勞王事清猿助客愁離羣復多病歲晚憶滄洲
送韋判官赴閩中
孤棹閩中客雙旌海上軍路人從北少嶺水向南分野
鶴傷秋别林猿恐夜聞漢家崇亞相知子遠邀勲
送孔徵士
谷口山多處君歸不可尋家貧青史在身老白雲深掃
雪開松逕疏泉過竹林余生負丘壑相送亦何心
送人往荆州(一作李嘉祐詩)
草色隨驄馬悠悠同出秦水傳雲夢曉山接洞庭春帆
影連三峽猿聲近四隣青門一分手難見杜陵人
送少微上人東南遊
石梁人不到獨往更迢迢乞食山家少尋鐘野寺遥松
門風自掃瀑布雪難消秋夜聞清梵餘音逐海潮
烏程水樓留别
悠悠千里去惜此一樽同客散高樓上帆飛細雨中山
程隨遠水楚思望青楓共說前期易滄波處處通
送林中丞還京
罷戰回龍節朝天上鳳池寒生五湖道春及萬年枝召
化多遺愛胡清已畏知懷恩偏感別墮淚向旌旗
過劉長卿碧澗别業
謝客開山後郊扉去水通江湖十年别衰老一樽同返
照寒川滿平田暮雪空滄洲自有趣不復泣途窮
張芬見訪郊居作
林中雨散早凉生已有迎秋促織聲三徑荒蕪羞對客
十年衰老愧稱兄愁心自惜江蘺晚世事方看木槿榮
君若罷官㩦手去尋山莫計白雲程
秋夕寄懷契上人
已見槿花朝委露獨悲孤鶴在人羣真僧出世心無事
靜夜名香手自焚窗臨絶澗聞流水客至孤峯掃白雲
更想清晨誦經處獨看松上雪紛紛
早朝日寄所知
長安雪後見歸鴻紫禁朝天舞拜同曙色漸分雙闕下
漏聲遥在百花中爐煙乍起開仙仗玉珮成行引上公
共荷發生同雨露不應黃葉久從風
萼嶺四望
漢家仙仗在咸陽洛水東流出建章野老至今猶望幸
離宫秋樹獨蒼蒼
韓翃
翃字君平南陽人侯希逸鎮淄青翃為從事罷府
閒居十年李勉鎮夷門辟為幕屬時已遲暮不得
意多家居一日夜將半客叩門急賀曰員外除駕
部郎中知制誥翃愕然曰誤矣客曰邸報制誥闕
人中書兩進名不從又請之曰與韓翃時有同姓
名者為江淮刺史又具二人同進御批曰春城無
處不飛花寒食東風御柳斜日暮漢宫傳蠟燭輕
煙散入五侯家又批曰與此韓翃客曰此員外詩
耶翃曰是也是不誤時建中初也終中書舍人
南部新書云昇平公主宅即席李端擅場送王相
之幽鎮翃擅場送劉相巡江淮錢起擅場
紀事云德宗西幸有神智驄如意騮二馬謂之功
臣一日有進瑞鞭者上曰朕有二駿今得此可為
三絶因吟翃觀調馬詩云鴛鴦赭目齒新齊曉日
花間放碧蹄玉勒乍迴初噴沫金鞭欲下不成嘶
又云世傳翃有寵姬柳氏翃成名從辟淄青置之
都下數歲寄詩曰章臺柳顔色青青今在否縱使
長條似舊垂也應攀折他人手柳答曰楊柳枝芳
菲節可恨年年贈離別一葉隨風忽報秋縱使君
來豈堪折後果為蕃將沙叱利所劫翃會入中書
道逢之謂永訣矣是日臨淄大校置酒疑翃不樂
具告之有虞侯將許俊以義烈自許即詐取得之
以授翃希逸聞之曰似我往日所為也俊復能之
古體詩
送李明府赴滑州
渭城寒食罷送客歸遠道烏帽背斜暉青驪踏春草酒
醒孤燭夜衣冷千山早去事沈尚書應憐詞賦好
送客之江寧
春流送客不應賒南入徐州見柳花朱雀橋邊看淮水
烏衣巷裏問王家千閭萬井無多事闢戶開門向山翠
楚雲朝下石頭城江燕雙飛瓦棺寺吳士風流甚可親
相逄嘉賞日應新從來此地誇羊酪自有蓴羹味可人
送山隂姚丞㩦妓之任兼寄山陰蘇少府
東風香草路南客心容與白晳吳王孫青蛾柳家女都
門數騎出河口片帆舉夜簟眠橘洲春衫傍楓嶼山陰
政簡甚從容到罷惟求物外蹤落日花邊判溪水晴煙
竹裏會稽峯才子風流蘇伯玉同官曉暮應相逐加飡
共愛鱸魚肥醒酒仍憐甘蔗熟知君鍊思本清新季子
如今德有隣他日如尋始寧墅題詩早晚寄西人
送客還江東
還家不落春風後數日應沽越人酒池畔花深鬭鴨欄
橋邊雨洗藏鴉柳遥憐内舍着新衣復向隣家醉落暉
把手閒歌香橘下空山一望鷓鴣飛
送萬巨
漢相見王陵揚州事張禹風帆木蘭楫水國蓮花府百
頃清江十月天寒城鼔角曉鐘前金鑪促膝諸曹吏玉
管繁聲美少年有如過向長干地遠對湖光近山翠好
逢南苑看人歸也向西池畱客醉疎桺垂煙橘帶霜朝
遊石渚暮横塘紅牋色奪風流座白紵詞傾翰墨場夫
子前年入朝後高名藉藉時賢口共憐詩興轉清新遠
繼家聲在此身屈指待為青𤨏客回頭莫羨白亭人
贈别王侍御赴上都
翩翩馬上郎執簡佩銀章西向洛陽歸鄠杜回頭結念
蓮花府朝辭芳草萬歲街暮宿春山一泉塢青青樹色
傍行衣乳燕流鶯相間飛遠過三峯臨八水幽尋佳賞
偏如此殘花片片細桺風落日疎鐘小槐雨相思掩泣
復何如公子門前人漸疎幸有心期當小暑葛衣紗帽
望回車
近體詩
贈别韋兵曹歸池州
南陵八月天暮色遠峯前楚竹青陽路吳江赤馬船籝
金諸客貴佩玉主人賢終日應相逐歸期定幾年
寄武陵李少府
小縣春生日公孫吏隠時楚歌催晚醉蠻語入新詩桂
水遥相憶花源暗有期郢門千里外莫怪尺書遲
贈張建
結客平陵下當年倚俠遊傳看轆轤劍醉脱驌驦裘翠
羽雙鬟妾珠簾百尺樓春風坐相待晚日莫淹畱
送故人歸魯
魯客多歸興居人悵别情雨餘衫袖冷風急馬蹄輕秋
草靈光殿寒雲曲阜城知君拜親後少婦下機迎
送故人歸蜀
一騎西南遠翩翩入劍門客衣筒布潤山舍荔枝繁古
廟祠金馬春江帶白黿自應成旅逸愛客有王孫
酬程延秋夜即事見贈
長簟迎風早空城澹月華星河秋一雁砧杵夜千家節
候看應晚心期卧亦賒向來吟秀句不覺已鳴鴉
送高員外赴淄青使幕
遠水流春色回風送落暉人趨雙節近馬遞百花歸山
驛嘗官酒關城度客衣從來赤管筆提向幕中稀
送元詵還江東
渡江秋色裏詩興與歸心客路隨楓岸人家掃橘林潮
聲當晝起山翠近南深幾日華陽洞寒花引獨尋
送李秀才歸江南
過淮芳草歇千里又東歸野水吳山出家林越鳥飛荷
香隨去棹梅雨點行衣無數滄江客如君逹者稀
題慈恩寺振上人房
披衣聞客至關鎻此時開鳴磬夕陽盡捲簾秋色來名
香連竹徑清梵出花臺身在心無住他方到幾回
送崔過歸淄青幕府
平陵車馬客海上見旌旗舊驛千山下殘花一路時春
衣過水冷暮雨出關遲莫道青州客迢迢在夢思
贈王逖
端笏事龍樓思閒輙告休新調赭白馬暫試黑貂裘珠
履迎佳客金錢與莫愁座中豪貴滿誰道不風流
華亭夜宴庾侍御宅
世故他年别心期此夜同千峯孤燭外片雨一更中酒
客逢山簡詩人得謝公自憐驅匹馬拂曙向關東
送辰州李中丞
白羽逐青絲翩翩南去時巴人迎道路蠻帥引旌旗暮
雨山開少秋風葉落遲功成冀他日應見竹郎祠
題蘇許公林亭
平津東閣在别是竹林期萬葉秋聲裏千家落照時門
隨深巷靜窗過遠鐘遲客舍苔生處依依又賦詩
送客之上谷
北客悲秋色田園憶去來披衣朝易水匹馬夕燕臺風
剪荷花碎霜迎栗罅開賞心知不淺累月故人杯
題薦福寺衡嶽暕師房
春城乞食還高論此中閒僧臘階前樹禪心江上山疎
簾看雪卷深戶映花關晩送門人出鐘聲杳靄間
送金華王明府
縣舍江雲裏心閒境又偏家貧陶令酒月俸沈郎錢黃
蘖香山路青楓暮雨天時聞引車騎竹外向銅泉
令狐員外宅宴寄中丞
寒色凝羅幕同人清夜期玉杯留醉處銀燭送歸時獨
坐隔千里空吟對雪詩
家兄自山南罷歸獻詩叙事
時輩已爭先吾君未着鞭空嗟鑷鬚日獨是屈腰年不
以殊方遠仍論賞地偏襄橙隨客路漢竹引歸船雲外
巴東峽林中峴北川池餘騎馬處宅似卧龍邊夜簟千
峯月朝窗萬井烟朱荷江女院青稻楚人田縣舍多瀟
灑城樓入醉眠黃苞柑正熟紅縷鱠仍鮮坐厭牽絲倦
因從解綬旋初辭五斗米唯奉一嚢錢室好生虚白書
躭守太玄櫪中嘶欵段階下引潺湲落照淵明柳春風
叔夜絃綘紗儒客帳丹訣羽人篇雅論承安石新詩與
惠連興清湖見底襟豁霧開天魏闕心猶繫周才道豈
捐一丘自無逸三府會招賢
奉送王相公赴幽州廵邊
黃閣開帷幄丹墀侍冕旒位高湯左相權總漢諸侯不
改周南化仍分趙北憂雙旌過易水千騎入幽州塞草
連天暮邊聲動地秋無因隨遠道結束佩吳鈎
送李中丞赴商州
五馬渭橋東連嘶逐曉風當年紫髯將他日黑頭公不
異金吾寵兼齊玉帳雄關營春雪下吹角暮山空香麝
松隂裏寒猿黛色中郡齋多賞事好與故人同
送田明府歸終南别業
故園此日多心賞窗下泉流竹外雲近舘應逢沈道士
比鄰自識卞田君離宫樹影登山見上苑鐘聲過雪聞
相勸早移丹鳳闕不須常戀白鷗羣
送故人赴江陵尋庾牧
主人持節拜荆州走馬應從一路遊斑竹岡連山雨暗
枇杷門向楚天秋佳期笑把齋中酒遠意閒登城上樓
文體此時看又别吾知小庾甚風流
送康洗馬歸滑州
腰佩雕弓漢射聲東歸銜命見雙旌青絲玉勒康侯馬
孟水金堤滑伯城臘雪夜看宜縱飲寒蕪晝獵不妨行
懷君又隔千山遠别後春風百草生
送丹陽劉太眞
長千道上落花朝羡爾當年賞事饒下筯巳憐鵝炙美
開籠不奈鴨媒嬌春衣晩入青陽巷細馬初過皂莢橋
相訪不辭千里遠西風好借木蘭橈
送客歸江州
東歸復得采真游江水迎君日夜流客舍不離青雀舫
人家舊在白鷗洲風吹山帶遥知雨露溼荷裳巳報秋
聞道泉明居止近藍輿相訪為淹留
送鄭員外
風流不減杜陵時五十為郎未是遲孺子亦知名下士
樂人爭唱卷中詩身齊吏部還多醉心顧尚書自有期
要路眼看知已在不應窮巷久低眉
寄徐州鄭使君
江城五馬楚雲邊不羨雍容畫省年才子舊稱何水部
使君還繼謝臨川射堂草遍收殘雨官路人稀對夕天
雖卧郡齋千里隔與君同見月初圓
送襄垣王君歸南陽别墅
都門霽後不飛塵草色凄凄滿路春雙兔坡東千室吏
三鴉水上一歸人愁眼客舍衣香滿走渡河橋馬汗新
少婦北來多遠望應知蟢子上羅巾
送王少府歸杭州
歸舟一路轉青蘋㪅欲隨潮向富春吳郡陸機稱地主
錢塘蘇小是鄉親葛花滿把能消酒梔子同心好贈人
早晚重過魚浦宿遙憐佳句篋中新
題仙遊觀
仙臺下見五城樓風物凄凄宿雨收山色遙連秦樹晚
砧聲近報漢宫秋疎松影落空壇静細草香聞小洞幽
何用别尋方外去人間亦自有丹丘
送劉評事赴廣州使幕
征南官屬似君稀才子當今劉孝威蠻府參軍趨傳舍
交州刺史拜行衣前臨瘴海無人過却望衡陽少雁飛
為報蒼梧雲影道明年早送客帆歸
送冷朝陽還上元
青絲䋏引木蘭船名遂身歸拜慶年落日澄江烏榜外
秋風疎柳白門前橋通小市家林近山帶平湖野寺連
别後依依寒夢裏共君攜手在東田
送王光輔歸青州兼寄儲侍郎
幾回奏事建章宫聖主偏知漢將功身着紫衣趨闕下
口銜丹詔出關東蟬聲驛路秋山裏草色河橋落照中
遠憶故人滄海别當年好躍五花驄
宴楊駙馬山池
垂楊拂岸草茸茸繡戶簾前花影重鱠下玉盤金縷細
酒開金甕綠醅濃中朝駙馬何平叔南國詞人陸士龍
落日泛舟同醉處回潭百丈映千峰
送長史李少府入蜀
行行獨出故關遲南望千山無盡期見舞巴童應暫笑
聞歌蜀客又堪悲孤城晩閉清江上匹馬寒嘶白露時
别後此心君自見山中何事不相思
送端州馮使君
白晳風流似有鬚一門豪貴領蒼梧三峯亭暗橘邊宿
八桂休香節下趨玉樹羣兒爭翠羽金盤少妾揀明珠
懷君樂事不可見騣馬翩翩新虎符
漢宫曲
駿馬繡障泥紅塵撲四蹄歸時何太晚日照杏花西
繡幕珊瑚鈎春開翡翠樓深情不肯道嬌倚鈿箜篌
送客知鄂州
江口千家帶楚雲江花亂點雪紛紛春風落日誰相見
青翰舟中有鄂君
寒食
春城無處不飛花寒食東風御柳斜日暮漢宫傳蠟燭
輕烟散入五侯家
羽林騎
駿馬牽來御柳中鳴鞭欲向渭橋東紅蹄亂踏春城雪
花領驕嘶上苑風
看調馬
鴛鴦赭白齒新齊晚日花中散碧蹄玉勒乍回初噴沫
金鞭欲下不成嘶
宿石邑山中(一作李益)
浮雲不共此山齊山靄蒼蒼望轉迷曉月暫飛千樹裏
秋河隔在數峯西
江南曲
長樂花枝雨點銷江城日暮好相邀春樓不閉葳蕤鎖
綠水回通宛轉橋
贈張千牛
蓬萊闕下是天家上路新回白鼻騧急管晝催平樂酒
春衣夜宿杜陵花
贈李翼
王孫别舍擁朱輪不羨空名樂此身門外碧潭春洗馬
樓前紅燭夜迎人
少年行
千點斑斕玉勒驄青絲結尾繡纏鬃揮鞭曉出章臺路
葉葉春衣楊柳風
御定全唐詩錄卷四十一
