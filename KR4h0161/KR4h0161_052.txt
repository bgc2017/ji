欽定四庫全書
御定全唐詩錄卷五十二
盧仝
仝自號玉川子洛陽人累舉不第韓愈為河南尹
愛其詩厚禮之後因宿王涯第中遂預甘露之禍
仝老無髮奄人於腦後加釘焉以為添丁之兆
宋韓盈序曰玉川先生履道守正之節見於昌黎
退之之文當時洛中才名碩德者如溫石二處士
咸應辟署吏於諸侯唯先生自顧俯仰不能與世
合築環堵以居休焉遂志而浩浩自娛又傳先生
春秋之學舉世莫得見其書但歌詩百篇鏤板巳
行於世其為體峭挺嚴放脱略拘維特立羣品之
外要夫指事措意於救物之為忠憤深切者矣
古體詩
寄男抱孫
别來三得書書道違離久書處甚麤殺且喜見汝手殷
十七又報汝文頗新有别來纔經年囊盎未合斗當是
汝母賢日夕加訓誘尚書當畢功禮記速須剖嘍囉兒
讀書何異摧枯朽尋義低作聲便可養年夀莫學村學
生麤氣強呌吼下學偷功夫新宅鋤藜莠乘涼勸奴婢
園裏耨葱韮遠籬編榆棘近眼栽桃柳引水灌竹中滿
池種蓮藕撈漉蛙䗫脚莫遣生科斗竹林吾最惜新筍
好看守萬籜苞龍兒攅迸溢林藪吾眼恨不見心腸痛
如搊宅錢都未還債利日日厚籜龍正稱冤莫殺入汝
口丁寧囑托汝汝活籜龍不殷十七老儒是汝父師友
傳讀有疑誤輒告諮問取兩手莫破拳一吻莫飲酒莫
學捕鳩鴿莫學打雞狗小時無大傷習性防己後頑發
苦惱人汝母必不受任汝惱弟妹任汝惱姨舅姨舅非
吾親弟妹多老醜莫惱添丁郎淚子作面垢莫引添丁
郎赫赤日裏走添丁郎小小别吾來久久脯脯不得喫
兄兄莫撚搜他日吾歸來家人若彈糺一百放一下打
汝九十九
月蝕詩
新天子即位五年歲次庚寅斗柄插子律調黃鍾森森
萬木夜殭立寒氣贔屓頑無風爛銀盤從海底出出來
照我草屋東天色紺滑凝不流冰光交貫寒朣朧初疑
白蓮花浮出龍王宫八月十五夜比並不可雙此時怪
事發有物吞食來輪如壯士斧斫壞桂似雪山風拉摧
百鍊鏡照見膽平地埋寒灰火龍珠飛出腦却入蚌蛤
胎摧環破璧眼看盡當天一撘如煤炲磨縱滅跡須臾
間便似萬古不可開不料至神物有此大狼狽星如撒
沙出爭頭事光大奴婢炷暗燈揜菼如玳瑁今夜吐燄
長如虹孔隙千道射戶外玉川子涕泗下中庭獨自行
念此日月者太隂太陽精皇天要識物日月乃化生走
天汲汲勞四體與天作眼行光明此眼不自保天公行
道何由行吾見隂陽家有說望日蝕月月光滅朔月掩
日日光缺兩眼不相攻此說吾不容又孔子師老子云
五色令人目盲吾恐天似人好色即喪明幸且非春時
萬物不嬌榮青山破瓦色綠水冰崢嶸花枯無女艷鳥
死沈歌聲頑冬何所好偏使一目盲傳聞古老說蝕月
蝦蟇精徑圓千里入汝腹汝此癡骸阿誰生可從海窟
來便解緣青冥恐是眶睫閒揜塞所化成黃帝有四目
帝舜重瞳明二帝懸四目四海生光輝吾不遇二帝滉
漭不可知何故瞳子上坐受蟲豸欺長嗟白兔搗靈藥
恰似有意防姦非藥成滿臼不中度委任白兔夫何為
憶昔堯為天十日燒九州金爍水銀流玉煼(音炒)丹砂焦
六合烘為窯堯心增百憂帝見堯心憂勃然發怒決洪
流立擬沃殺九日妖天高日走沃不及但見萬國赤子
&KR0766;&KR0766;生魚頭此時九御導九日爭持節幡麾幢旒駕車
六九五十四頭蛟螭虬掣電九火輈汝若蝕開齱齵輪
銜轡執索相爬鉤推蕩轟訇入汝喉紅鱗燄鳥燒口快
翎鬛倒側聲醆鄒撑腸拄肚礧磈如山丘自可飽死更
不偷不獨填飢坑亦解堯心憂恨汝時當食蔵頭㩎腦
不肯食不當食張脣哆觜食不休食天之眼養逆命安
得上帝請汝劉嗚呼人養虎被虎齧天媚蟇被蟇瞎乃
知恩非類一一自作孽吾見患眼人必索良工訣想天
不異人愛眼固應一安得嫦娥氏來習扁鵲術手操舂
喉戈去此睛上物其初猶朦朧既久如抹漆但恐功業
成便此不吐出玉川子又涕泗下心禱再拜額榻砂吐
中地上蟣虱臣仝告愬帝天皇臣心有鐵一寸可刳妖
蟇癡腸上天不為臣立梯蹬臣血肉身無由飛上天揚
天光封詞付與小心風颰排閶闔入紫宫密邇玉几前
擘坼奏上臣仝頑愚胷敢死横干天代天謀其長東方
蒼龍角插戟尾捭風當心開明堂統領三百六十鱗蟲
坐理東方宫月蝕不救援安用東方龍南方火鳥赤潑
血項長尾短飛跋躠頭戴丹冠高達枿月蝕鳥宫十三
度鳥為居停主人不覺察貪向何人家行赤口毒舌毒
蟲頭上喫却月不啄殺虛眨鬼眼明窔䆷(上音挾下音血)鳥罪
不可雪西方攫虎立踦踦斧為牙鑿為齒偷犧牲食封
豕大蟇一臠固當軟美見似不見是何道理爪牙根天
不念天天若准擬錯准擬北方寒龜被蛇縛蔵頭入殼
如入獄蛇筋束緊束破殼寒龜夏鼈一種味且當以其
肉充臛死殼没信處唯堪支牀脚不堪鑽灼與天下卜
歲星主福德官爵奉董秦忍使黔婁生覆尸無衣巾天
失眼不弔歲星胡其仁熒惑矍鑠翁執法大不中月明
無罪過不糺蝕月蟲年年十月朝太微支盧謫罰何災
凶土星與土性相背反養福德生禍害到人頭上死破
敗今夜月蝕安可會太白真將軍怒激鋒芒生恒州陣
斬酈定進項骨脆甚春蔓菁天唯兩眼失一眼將軍何
處行天兵辰星任廷尉天律自主持人命在盆底固應
樂見天盲時天若不肯信試喚臯陶鬼一問一如今日
三台文昌宫作上天紀綱環天二十八磊磊尚書郎整
頓排班行劍握他人將一肆太陽側一肆天市傍操斧
代大匠兩手不怕傷弧矢引滿反射人天狼呀啄明煌
煌癡牛與騃女不肯勸農桑徒勞含淫思旦夕遙相望
蚩尤簸旗弄旬朔始搥天鼓鳴璫琅枉矢能蛇行眊目
森森張天狗下砥地血流何滂滂譎險萬萬黨架構何
可當眯目舋成就害我光明王請留北斗一星相北極
指麾萬國懸中央此外盡掃除堆積如山岡贖我父母
光當時常星没殞雨如迸漿似天會事發叱喝誅姦強
何故中道廢自遺今日殃善善又惡惡郭公所以亡願
天神聖心無信他人忠玉川子詞訖風色緊格格近月
黑暗邊有似動劍戟須臾癡蟇精兩吻自决拆初露半
箇璧漸吐滿輪魄衆星盡原赦一蟇獨誅磔腹肚忽脱
落依舊掛穹碧光彩未蘇來慘澹一片白奈何萬里光
受此呑吐厄再得見天眼感荷天地力或問玉川子孔
子修春秋二百四十年月蝕盡不收今子咄咄詞頗合
孔意不玉川子笑答或請聽逗遛孔子父母魯諱魯不
諱周書外書大惡故月蝕不見收予命唐天口食唐土
唐禮過三唐樂過五小猶不說大不可數災沴無有小
大瘉安得引衰周研覈其可否日分晝月分夜辨寒暑
一主刑一主德政乃舉孰為人面上一目偏可去願天
完兩目照下萬方土萬古更不瞽萬萬古更不瞽照萬
古(臣按月蝕詩艱澁難讀各本互異不同今徧索諸家抄本刻本一一考訂庶覺文從理順不似絳州園池)
(記也)
附韓愈倣玉川子月蝕詩
元和庚寅斗插子月十四日三更中森森萬木夜僵
立寒氣贔屓頑無風月形如白盤完完上天東忽然
有物來噉之不知是何蟲如何至神物遭此狼狽凶
星如撒沙出攅集爭強雄油燈不照席是夕吐燄如
長虹玉川子涕泗下中庭獨立念此日月者為天地
之眼睛此猶不自保吾道何由行嘗聞古老言疑是
蝦蟇精徑圓千里納女腹何處養女百醜形爬沙脚
手鈍誰使女解緣青冥黃帝有四目帝舜重其明今
天秪兩目何故許食使偏盲堯呼大水浸十日不惜
萬國赤子魚頭生女於此時若食日雖食八九無嚵
名赤龍黑鳥燒口熱翎鬛倒側相搪撑婪酣大肚遭
一飽飢腸徹死無由鳴後時食月罪當死天羅磕帀
何處逃女刑玉川子立於庭而言曰地行賤臣仝再
拜敢告上天公臣有一寸刃可刳凶蟇腸無梯可上
天天階無由有臣蹤寄牋東南風天門西北祈風通
丁寧附耳莫漏洩薄命正值飛廉慵東方青色龍牙
角何呀呀從官百餘座嚼啜煩官家月蝕汝不知安
用為龍窟天河赤鳥司南方尾秃翅觰沙月蝕於汝
頭汝口開呀呀蝦蟇掠汝兩吻過忍學省事不以汝
觜啄蝦蟇於莵蹲於西旗旄衛毿㲚既從白帝祠又
食於蜡禮有加忍令月被惡物食枉於汝口插齒牙
烏龜怯姦怕寒縮頸以殼自遮終令夸娥抉女出卜
師燒錐鑽灼滿板如星羅此外内外官瑣細不足科
臣請悉掃除慎勿許語令啾譁併光全耀掃我月盲
眼鏡淨無纖瑕弊蛙拘送主府官帝箸下腹嘗其皤
依前使兔操杵臼玉階桂樹閒婆娑姮娥還宫室太
陽有室家天雖高耳屬地感臣赤心使臣知義雖無
明言潛喻厥旨有氣有形皆吾赤子雖忿大傷忍殺
孩稚還女明月安行于次盡釋衆罪以蛙磔死
示添丁
春風苦不仁呼逐馬蹄行人家慚愧瘴氣却憐我入我
憔悴骨中為生涯數日不食強強行何忍索我抱看滿
樹花不知四體正困憊泥人啼哭聲呀呀忽來案上翻
墨汁塗抺詩書如老鴉父憐母惜摑不得却生癡笑令
人嗟宿舂連曉不成米日高始進一椀茶氣力龍鍾頭
欲白憑仗添丁莫惱爺
有所思
當時我醉美人家美人顔色嬌如花今日美人棄我去
青樓珠箔天之涯娟娟姮娥月三五盈又缺翠眉蟬鬢
生别離一望不見心斷絶心斷絶幾千里夢中醉卧巫
山雲覺來淚滴湘江水湘江兩岸花木深美人不見愁
人心含愁更奏綠綺琴調高絃絶無知音美人兮美人
不知為暮雨兮為朝雲相思一夜梅花發忽到窗前疑
是君
樓上女兒曲
誰家女兒樓上頭指揮婢子掛簾鈎林花撩亂心之愁
卷却羅袖彈箜篌箜篌歴亂五六絃羅袖掩面啼向天
相思絃斷情不斷落花紛紛心欲穿心欲穿憑欄干相
憶柳條綠相思錦帳寒直緣感君恩愛一迴顧使我雙
淚長珊珊我有嬌靨待君笑我有嬌蛾待君掃鶯花爛
漫君不來及至君來花已老心腸寸斷誰得知玉階羃
歴生青草
走筆謝孟諫議寄新茶
日高丈五睡正濃軍將打門驚周公口云諫議送書信
白絹斜封三道印開緘宛見諫議面手閱月團三百片
聞道新年入山裏蟄蟲驚動春風起天子須嘗陽羡茶
百草不敢先開花仁風暗結珠琲瓃先春抽出黃金芽
摘鮮焙芳旋封裹至精至好且不奢至尊之餘合王公
何事便到山人家柴門反關無俗客紗帽籠頭自煎喫
碧雲引風吹不斷白花浮光凝椀面一椀喉吻潤兩椀
破孤悶三椀搜枯腸唯有文字五千卷四椀發輕汗平
生不平事盡向毛孔散五椀肌骨清六椀通仙靈七椀
喫不得唯覺兩腋習習清風生蓬萊山在何處玉川子
乘此清風欲歸去山上羣仙司下土地位清高隔風雨
安得知百萬億蒼生命墮在巔崖受辛苦便為諫議問
蒼生到頭還得蘇息否
憶金鵝山沈山人
君家山頭松樹風適來入我竹林裏一片新茶破鼻香
請君速來助我喜莫合九轉大還丹莫讀三十六部大
洞經閒來共我說真意齒下領取真長生不須服藥求
神仙神仙意智或偶然自古聖賢放入土淮南雞犬驅
上天白日上昇應不惡藥成且輒一丸藥暫時上天少
問天蛇頭蝎尾誰安着
直鈎吟
初歲學釣魚自謂魚易得三十持釣竿一魚釣不得人
鈎曲我鈎直哀哉我鈎又無食文王已没不復生直鈎
之道何時行
苦雪寄退之
天生二月行時令白銀作雪漫天涯山人門前偏受賜
平地一尺白玉沙雲頽月壊桂英下鶴毛風剪亂參差
山人屋中凍欲死千樹萬樹飛春花菜頭出土膠入地
山莊取粟埋却車冷絮刀生削峭骨冷虀斧破慰老牙
病妻烟眼淚滴滴飢嬰哭乳聲呶呶市頭博米不用物
酒店買酒不肯賖聞道西風弄劍戟長街殺人如亂麻
天眼高開欺草芽我死未肯興歎嗟但恨口中無酒氣
劉伶見我相揄揶清風攪腸筋力絶白灰壓屋梁柱斜
聖明有道(缺)命漢可得拜見朝日耶柴門没脛晝不掃
黃昏遶樹棲寒鴉唯有河南韓縣令時時醉飽過貧家
近體詩
自詠
為報玉川子知君未是賢低頭雖有地仰面輒無天骨
肉清成瘦萵蔓老覺羶家書與心事相伴過流年
物外無知已人間一癖王生涯身是夢耽樂酒為鄉日
月黏髭鬢雲山鎖肺腸愚公只公是不用漫驚張
常州孟諫議座上聞韓員外職方貶國子博士有
感
忽見除書到韓君又學官死生從有命人事始知難烈
火先燒玉庭蕪不養蘭山夫與刺史相對兩巑岏
何事遭朝貶如何被不容不知思所自只欲涕無從爵
服何曾好荷衣巳慣縫朝官莫相識歸去老巖松
劉义
叉失其字里少任俠殺人會赦出更折節讀書善
歌詩嘗客韓愈門作冰柱雪車二詩出盧孟右後
以爭語不能下賓客因持愈金數斤去曰此諛墓
中人得耳不若與劉君為夀歸齊魯不知所終
古體詩
自古無長生勸姚合酒
奉子一杯酒為子照顔色但願顋上紅莫管頦下白自
古無長生生者何戚戚登山勿厭高四望都無極丘隴
逐日多天地為我窄秪見李書真對之空脈脈何曾見
天上著得劉安宅若問長生人昭昭孔丘籍
答孟東野
酸寒孟夫子苦愛老叉詩生澁有百篇謂是瓊瑤辭百
篇非所長憂來豁窮悲唯有剛腸鐵百鍊不柔虧退之
何可罵東野何可欺文王已云殁誰顧好爵縻生死守
一丘寧計飽與飢萬事付杯酒從人笑狂癡
勿執古寄韓潮州
古人皆執古不辭凍餓悲今人亦執古自取行坐危老
菊凌霜葩獰松抱雪姿武王亦至明寧哀首陽飢仲尼
豈非聖但為互鄉嗤寸心生萬路今古棼若絲逐逐行
不盡茫茫休者誰來恨不可遏去悔何足追玉石共笑
唾駑驥相奔馳請君勿執古執古徒自隳
冰柱
師干久不息農為兵兮民重嗟騷然縣宇土崩水潰畹
中無熟榖壠上無桑麻王春判序百卉茁甲含葩有客
避兵奔游僻跋履險阨至三巴貂裘蒙茸已敝縷鬢
髮蓬舥雀驚鼠伏寧遑安處獨卧旅舍無好夢更堪走
風沙天人一夜剪瑛琭詰旦都成六出花南畝未盈尺
纖片亂舞空紛挐旋落旋逐朝暾化簷間冰柱若削
出交加或低或昂小大瑩潔隨勢無等差始疑玉龍下
界來人世齊向茅簷布爪牙又疑漢高帝西方未斬蛇
人不識誰為當風杖莫邪鑑鏜冰有韻的皪玉無瑕不
為四時雨徒於道路成泥柤不為九江浪徒能汩没天
之涯不為雙井水滿甌泛泛烹春茶不為中山漿清新
馥鼻盈百車不為池與沼養魚種芰成霪䨟不為醴泉
與甘露使名異瑞世俗誇特稟朝澈氣潔然自許靡間其邇
遐森然氣結一千里滴瀝聲沈十萬家明也雖小暗之
大不可遮勿被曲瓦直下不能抑羣邪奈何時逼不得
時在我目中倏然漂去無餘些自是成毁任天理天於
此物豈宜有忒賖反令井蛙壁蟲變容易背人縮首競
呀呀我願天子迴造化藏之韞櫝玩之生光華
雪車
臘令凝綈三十日繽紛密雪一復一孰云潤澤在枯荄
闤闠餓民凍欲死死中猶被豺狼食官車初還城壘未
完備人家千里無烟火雞犬何太怨天不䘏吾甿如何
連夜瑤花亂皎潔既同君子節沾濡多著小人面寒鏁
侯門見客稀色迷塞路行商斷小小細細如塵間輕輕
緩緩成樸簌官家不知民餒寒盡驅牛車盈道載屑玉
載載欲何之祕蔵深宫以禦炎酷徒能自衛九重間豈
信車轍血點點盡是農夫哭兵刃殘喪後滿野誰為載
白骨遠戍久乏糧太倉誰為運紅粟戎夫尚逆命偏箱
鹿角誰為敵士夫困征討買花載酒誰為適天子端然
少旁求股肱耳目皆姦慝依違用事佞上方猶驅餓民
運造化防暑阨吾聞躬耕南畝舜之聖為民呑蝗唐之
德未聞攄孽苦蒼生相羣相黨上下為蟊賊廟堂食禄
不自慚我為斯民歎息還歎息
近體詩
自問
自問彭城子何人接汝顛酒腸寬似海詩膽大于天斷
劍徒勞匣枯琴無復絃相逢不多合賴是向林泉
入蜀
望空問真宰此路為誰開峽色侵天去江聲滚地來孔
明深有意鍾會亦何才信此非人事悲歌付一杯
獨飲
盡欲調太羹自古無好手所以山中人兀兀但飲酒
嘲荆卿
白虹千里氣血頸一劍義報恩不到頭徒作輕生士
觀八駿圖
穆王八駿走不歇海外去尋長日月五雲望斷阿母宫
歸來落得新白髮
賈島
島字浪仙(一作閬仙)范陽人初為浮圖名無本能詩元
和中元白尚輕淺島獨變格入僻以矯艷俗當其
苦吟寢食俱廢雖行值公卿貴人不覺也來東都
韓愈竒之令反初服教其為文應舉累上不第文
宗時坐飛謗貶長江主簿會昌初以普州司倉參
軍遷司戶未受命卒
紀事云島初為僧洛陽令禁僧午後不得出寺賈
有詩自傷云不如牛與羊猶得日暮歸韓愈貽之
詩云孟郊死葬北邙山日月星辰頓覺閒天恐文
章中斷絶再生賈島在人間由是振名
摭言云島為詩甚苦嘗跨驢張蓋横截天街時秋
風正厲黃葉可掃島忽吟曰落葉滿長安求聯句
不得因唐突京兆尹劉栖楚被繫一夕乃得釋或
云島騎驢賦詩得僧推月下門之句欲改推作敲
引手作推敲之勢未决不覺衝韓愈乃具言愈曰
敲字佳矣遂並轡論詩久之
島不善程文試日每巡鋪告人曰乞一聯乞一聯
久不第為病蟬吟刺公卿及為裴晉公池亭詩時
人惡其不遜與平曾等目為舉場十惡因同奏貶
古體詩
古意
碌碌復碌碌百年雙轉轂志士中夜心良馬白日足俱
為不等閒誰是知者目别來兩淚盡誰向荆山哭
客喜
客喜非實喜客悲非實悲百迴信到家未當身一歸未
歸長嗟愁嗟愁填中壞開口吐愁聲還却入耳來常恐
滴淚多自損兩目輝鬢邊雖有絲不堪識寒衣
翫月
寒月破東北賈生立西南西南立倚何立倚青青杉近
月有數星星名未詳諳但愛杉倚月我倚杉為三月乃
不上杉上杉難相參眙&KR0787;子細視睛瞳桂枝劖目常有
熱疾久視無煩炎以手捫衣裳零露已濡霑久立雙足
凍時向股䏶淹立久病足折兀然黐膠粘他人應以睡
轉喜此景恬此景亦胡及而我苦淫耽無異市井人見
金不知廉不知此夜中幾人同無厭待得上頂看未擬
歸枕函強步望寢齋步步情不堪步到竹叢西東望如
隔簾却坐竹叢外清思刮幽潛量知愛月人身願化為
蟾
冬月長安雨中見終南雪
秋節新已盡雨疎露山雪西峯稍覺明殘滴猶未絶氣
侵瀑布水凍著白雲穴今朝灞滻雁何夕瀟湘月想彼
石房人對雪扉不閉(必結切)
易州登龍興寺樓望郡北高峯
郡北最高峯巉巖絶雲路朝來上樓望稍覺得幽趣朦
朧碧烟裏羣嶺若相附何時一登陟萬物皆下顧
望山
南山三十里不見踰一旬冒雨時立望望之如朋親虬
龍一掬波洗蕩千萬春日日雨不斷愁殺望山人天事
不可長勁風來如奔隂淫一以掃浩翠瀉國門長安百
萬家家家張屏新誰家最好山我願為其鄰
劉景暘東齋
松隂連竹影中有無苔井清風此地多白日空自永景
暘公幹孫詩句得真景勸我不須歸月出東齋靜
攜新文詣張籍韓愈途中成
袖有新成詩欲見張韓老青竹未生翼一步萬里道仰
望青冥天雲雪壓我腦失却終南山惆悵滿懷抱安得
西北風身願變蓬草地祗聞此語突出驚我倒
寄孟協律
我有弔古泣不泣向路岐揮淚灑暮天滴著桂樹枝别
後冬節至離心北風吹坐孤雪扉夕泉落石橋時不驚
猛虎嘯難辱君子詞欲酧空覺老無以堪遠持岧嶤倚
角窗王屋懸清思
寄劉栖楚
趨走與偃卧去就自殊分當窗一重樹上有萬里雲離
披不相顧髣髴類人羣友生去更遠來書絶如焚蟬吟
我為聽我歌蟬豈聞歲暮儻旋歸晤言桂氛氲
寄遠
别腸多鬱紆豈能肥肌膚始知相結密不若相結疎疎
别恨應少密離恨難祛門前南流水中有北飛魚魚飛
向北海可以寄遠書不惜寄遠書故人今在無況此數
尺身阻彼萬里途自非日月光難以知子軀
近體詩
新年
嗟以龍鍾貌如何歲復新石門思隠久銅鏡強窺頻花
發新移樹心知故國春誰能平此恨豈是北宗人
夏夜
原寺偏鄰近開門物景澄磬通多葉罅月離片雲稜寄
宿山中鳥相尋海畔僧唯愁秋色至乍可在炎蒸
病起
高丘歸未得空自責遲回身事豈能遂蘭花又巳開病
令新作少雨阻故人來燈下南華卷驅愁當酒杯
雪暗晚望
倚杖望松雪溪雲幾萬重樵人歸白屋寒日下危峯野
火燒岡草斷烟生石松却回山寺路聞打暮天鐘
江亭晚望
浩渺浸雲根烟嵐没遠材鳥歸沙有跡帆過浪無痕望
水知柔性看山欲倦魂縱情猶未已迴馬欲黃昏
京北原作
登原見城闕策蹇思炎天日午路中客槐花風處蟬遠
山秦樹上清渭漢陵前何事居人世皆從名利牽
春行
去去行人遠塵隨馬不窮旅情斜日後春色早烟中流
水穿空館閒花發故宫舊鄉千里思池上綠楊風
暮過山村
數里聞寒水山家少四鄰怪禽啼曠野落日恐行人初
月未終夕邊烽不過秦蕭條桑柘外烟火漸相親
旅游
此心非一事書札若為傳舊國别多日故人無少年空
巢霜葉落疎牖水螢穿留得林僧宿中宵坐默然
僻居無可上人相訪
自從居此地少有事相關積雨荒鄰圃秋池照遠山硯
中枯葉落枕上斷雲閒野客將禪子依依偏往還
宿孤館
落日投村宿愁生為客途寒山晴後綠秋月夜來孤橘
樹千株在漁竿一半無自知風水靜舟擊岸邊蘆
雨後宿劉司馬池上
藍溪秋潄玉此地漲清澄蘆葦聲兼雨芰荷香遶燈岸
頭秦古道亭面漢荒陵靜想泉根本幽崖落幾層
題長江廳
言心俱好靜廨署落暉空歸吏封宵鑰行蛇入古桐長
江頻雨後明月衆星中若任遷人去西溪與剡通(能改齋漫)
(錄長江縣廳前果有古桐人以賈詩不忍伐大觀中令胡同老惡其枯枿砍去)
題皇甫荀藍田廳
任官經一年縣與玉峯連竹籠拾山果瓦瓶擔石泉客
歸秋雨後印鎖暮鐘前久别丹陽浦時時夢釣船
題李凝幽居
閒居少鄰並草徑入荒園鳥宿池邊樹僧敲月下門過
橋分野色移石動雲根暫去還來此幽期不負言
早春題友人湖上新居
近得雲中路門長侵早開到時猶有雪行處已無苔勸
酒客初醉留茶僧未來每逢晴暖日惟見乞花栽
門不當官道行人到亦稀故從餐後出多是夜深歸開
篋收詩卷掃牀移卧衣幾時同買宅相近有柴扉
題竹谷上人院
禪庭高鳥道迴望極川原樵徑連峯頂石泉通竹根木
深猶積雪山淺未聞猿欲别塵中苦願師貽一言
懷博陵故人
孤城易水頭不忘舊交遊雪壓圍碁石風吹飲酒樓路
遙千萬里人别十三秋吟苦相思處天寒水急流
憶江上吳處士
閩國揚帆去蟾蜍缺復團秋風吹渭水落葉滿長安此
地聚會夕當時雷雨寒蘭撓殊未返消息海雲端
思遊邊友人
凝愁對孤燭昨日飲離杯葉下故人去天中新雁來連
沙秋草薄帶雪暮山開苑北紅塵道何時見遠回
蔣亭和蔡湘州
蔣宅為亭榭蔡城東郭門潭連秦相井松老漢朝根巳
積蒼苔徧何曾舊徑存高齋無事後時復一攜樽
山中道士
頭髮梳千下休糧帶瘦容養雛成大鶴種子作高松白
石通宵煮寒泉盡日舂不曾離隠處那得世人逢
寄山友長孫栖嶠
此時氣蕭䬃琴院可應關鶴似君無事風吹雨遍山松
生青石上泉落白雲間有逕連高頂心期相與還
寄胡遇
一自殘春别經炎復到涼螢從枯樹出蛩入破階藏落
葉書勝紙閒砧坐當牀東門因送客相訪也何妨
送朱可久歸越中
石頭城下泊北固暝鐘初汀鷺衝潮起船窗過月虛吳
山侵越衆隋柳入唐疎日欲躬調膳辟來何府書
送唐環歸敷水莊
毛女峯當戶日高頭未梳地侵山影掃葉落露痕書松
逕僧尋藥沙泉鶴見魚一川風景好恨不見吾廬
送田卓入華山
幽深足暮蟬驚覺石牀眠瀑布五千仞草堂瀑布邊壇
松涓滴露嶽月泬寥天鶴過君須看上頭應有仙
送僧歸太白山
堅冰連夏處太白接青天雲塞石房路峯明雨外巔夜
禪臨虎穴寒潄撇龍泉後會不期日相逢應信緣
哭孟郊
身死聲名在多應萬古傳寡妻無子息破宅帶林泉塚
近登山道詩隨過海船故人相弔後斜日下寒天
弔孟協律
才行古人齊生前品位低葬時貧賣馬遠日哭惟妻孤
塚北邙外空齋中嶽西集詩應萬首物象徧曾題
題劉華書齋
白石床無塵青松樹有鱗一鶯啼帶雨兩樹合從春荒
榭苔膠砌幽叢果墮榛偶來疎或數當暑夕勝晨露滴
星河水巢重草木薪終南同住意趙北獨遊身渡葉司
天漏驚蛩遠地人機清公幹族池草卧漳濱
落第東歸逢僧伯陽
相逢須語笑人世别離頻曉去長侵月思鄉動隔春見
僧心暫靜從俗事多迍宇宙詩名小山河客路新翠桐
猶入爨清鏡未辭塵逸足思奔驥隨羣且退鱗宴乖紅
杏寺愁在綠楊津老病難為樂開眉賴故人
寄武功姚主簿
居枕江沱北情懸渭曲西數宵曾夢見幾處得詩披驛
路穿荒坂公田帶淤泥靜棋功奥妙閒作韻清凄鋤草
留叢藥尋山上石梯客迴河水漲風起夕陽低空地苔
連井孤村火隔溪卷簾黃葉落鎖印子規啼隴色澄秋
月邊聲入戰鼙會須過縣去況是屢招攜
上谷旅夜
世難那堪恨旅遊龍鍾更是對窮秋故園千里數行淚
鄰杵一聲終夜愁月到寒窗空皓皛風翻落葉更颼飀
此心不向常人說倚識平津萬戶侯
早秋寄題天竺靈隠寺
峯前峯後寺新秋絶頂高窗見沃州人在定中聞蟋蟀
鶴從棲處挂獮猴山鐘夜渡空江水汀月寒生古石樓
心憶挂帆身未遂謝公此地昔年游
上杜駙馬
玉山突兀壓乾坤出得朱門入戟門妻是九重天子女
身為一品令公孫鴛鴦殿裏參皇后龍鳳堂前賀至尊
今日澧陽非久駐佇為霖雨拜新恩
贈某翰林
清重無過知内制從前禮絶外庭人看花在處多隨駕
召宴無時不及身馬自賜來騎覺穏詩緣見徹語長新
應憐獨向名場苦曾十餘年浪過春
贈圓上人
誦經千紙得為僧麈尾持行不拂蠅古塔月高聞呪水
新壇日午見燒燈一雙童子澆紅藥百八真珠貫綵繩
且說近來心裏事仇讎相對似親朋
劍客
十年磨一劍霜刃未曾試今日把似君誰為不平事
夜坐
蟋蟀漸多秋不淺蟾蜍巳没夜應深三更兩鬢幾枝雪
一念雙峯四祖心
題興化園亭
破却千家作一池不栽桃李種薔薇薔薇花落秋風起
荆棘滿庭君始知(古今詩話云賈島狂狷行薄執政惡之不與選裴晉公于興化里作池亭)
(島題詩云云人皆惡其不遜)
題隠者居
雖有柴門常不關片雲孤木伴身閒猶嫌住久人知處
見擬移家更上山
尋石甕寺上方
野寺入時春雪後﨑嶇得到此房前老僧不出迎朝客
巳住上方三十年
題青龍寺
碣石山人一軸詩終南山北數人知擬看青龍寺裏月
待無一點夜雲時
渡桑乾
客舍并州巳十霜歸心日夜憶咸陽無端更渡桑乾水
却望并州是故鄉
過京索先生墳
京索先生三尺墳秋風漠漠吐寒雲從來有恨君多哭
今日何人更哭君
題戴勝
星點花冠道士衣紫陽宫女化身飛能傳上界春消息
若到蓬山莫放歸
御定全唐詩錄卷五十二
