欽定四庫全書
御定全唐詩錄卷九
張九齡
九齡字子壽韶州曲江人幼聰敏善屬文登進士
第拜校書郎明皇在東宫舉天下文藻之士親加
策問九齡對策高第開元中遷中書舍人後出為
洪州都督徙桂州充嶺南按察使召入累遷中書
令知政事密有陳奏多見納用宰執每薦引公卿
上必問風度得如九齡否坐引周子諒左遷荆州
大都督府長史請歸拜墓卒諡文獻九齡為中書
令時天長節百寮上壽多獻珍異唯九齡進金鏡
錄五卷言前古興廢之道上賞異之
張說評云九齡之文如輕縑素練實濟時用微窘
邊幅
古體詩
登郡城南樓
閉閣幸無事登樓聊永日雲霞千里開洲渚萬形出澹
澹澄江漫飛飛度鳥疾邑人半艫艦津樹多楓橘感别
時已屢憑眺情非一遠懷不我同孤興與誰悉平生本
單緒邂逅承優秩謬忝為邦寄多慙理人術駑鉛雖自
勉倉廩素非實陳力儻無效謝病從芝术
歲初巡屬縣登高安南樓言懷
山城本孤峻憑高結層軒江氣偏宜早林英粲巳繁餘
滋含宿霽衆妍在朝暾拂衣釋簿領伏檻遺紛喧湥俯
東谿澳遠延南山樊歸雲納前嶺去鳥投遥村目盡有
餘意心惻不可諼朅來彭蠡澤載經敷淺原春及但生
思時哉無與言不才叨過舉唯力酬明恩美化猶寂蔑
迅節徒飛奔雖無成立效庶以去思論行復徇孤迹亦
云吾道存
秋晩登樓望南江入始興郡路
潦收沙衍出霜降天宇晶伏檻一長眺津途多遠情思
來江山外望盡烟雲生滔滔不自辯役役且何成我來
颯衰鬢孰云飄華纓櫪馬苦踡跼籠禽念遐征歲陰向
晼晚日夕空屏營物生貴得性身累由近名内顧覺今
是追歎何時平
郡舍南有園畦雜樹聊以永日
為郡久無補越鄉空復湥苟能秉素節安用叨華簪却
步園畦裏追吾野逸心形骸拘俗吏光景賴閒林内訟
誠知止外言猶匪忱成蹊謝李逕衞足感葵陰榮達豈
不偉孤生非所任江城何寂歴秋樹亦蕭森下有北流
水上有南飛禽我願從歸翼無然坐自沈
臨泛東湖(時任洪州)
郡庭日休暇湖曲邀勝踐樂職在中和靈心挹上善乘
流坐清曠舉目眺悠緬林與西山重雲因北風卷晶明
畫不逮陰影鏡無辨晩秀復芬敷秋光更遥衍萬族紛
可佳一遊豈能展羇孤忝邦牧顧已非時選梁公世不
容長孺心亦褊永念出籠縶常思退疲蹇歲徂風露嚴
日恐蘭苕剪佳辰不可得良會何其鮮罷興還江城閉
關聊自遣
始興南山下有林泉嘗卜居焉荆州卧病有懷此
地
出處各有在何者為陸沉幸無迫賤事聊可祛迷襟世
路少夷坦孟門未嶇嶔多慙入火術常惕履冰心一跌
不自保萬全焉可尋行行念歸路渺渺惜光陰浮生如
過隙先達已吾箴敢忘丘山施亦云年病侵力衰在所
養時謝良不任但憶舊棲息願言遂窺臨雲間日孤秀
山下面清深蘿蔦自為幄風泉何必琴歸此老吾老還
當日千金
晨坐齋中偶而成詠
寒露潔秋空遥山紛在矚孤頂乍修聳微雲復相續人
兹賞地偏鳥亦愛林旭結念憑幽遠撫躬曷羇束仰霄
謝逸翰臨路嗟疲足徂歲方暌㩦歸心亟躑躅休閒倘
有素豈負南山曲
龍門旬宴得月字韻
恩華逐芳歲形勝兼韶月中席傍魚潭前山倚龍闕花
迎妙妓至鳥避仙舟發宴賞良在兹再來情不歇
雜詩
孤桐亦胡為百尺傍無枝疎陰不自覆脩榦欲何施高
岡地復迥弱植風屢吹凡鳥已相噪鳳凰安得知
良辰不可遇心賞更蹉跎終日塊然坐有時勞者歌庭
前攬芳蕙江上託微波路遠無能達憂情空復多
感遇
蘭葉春葳蕤桂華秋皎潔欣欣似生意自爾為佳節誰
知林棲者聞風坐相悅草木本無心何求美人折
幽林歸獨卧滯慮洗孤清持此謝高鳥因之傳遠情日
夕懷空意人誰感至精飛沉理自隔何所慰吾誠
魚游樂深池鳥棲欲高枝嗟爾蜉蝣羽薨薨亦何為有
生豈不化所感奚若斯神理日微滅吾心安得知浩歎
楊朱子徒然泣路岐
孤鴻海上來池潢不敢顧側見雙翠鳥巢在三珠樹矯
矯珍木巔得無金丸懼美服患人指高明逼神惡今我
遊冥冥弋者何所慕
吳越數千里夢寐今夕見形骸非我親衾枕即鄉縣化
蝶猶不識川魚安可羡海上有仙山歸期覺神變
西日下山隠北風乘夕流燕雀感昏旦簷檻呼匹儔鴻
鵠雖自遠哀音非所求貴人棄疵賤下士嘗殷憂衆情
累外物恕已忘内修感歎長如此使我心悠悠
江南有丹橘經冬猶綠林豈伊地氣暖自有歲寒心可
以薦嘉客奈何阻重湥運命惟所遇循環不可尋徒言
樹桃李此木豈無陰
永日徒離憂臨風懷蹇修美人何處所孤客空悠悠青
鳥跂不至朱鱉誰云浮夜分起躑躅時逝曷淹留
抱影唫中夜誰聞此數息美人適異方庭樹含幽色白
雲愁不見滄海飛無翼鳳凰一朝來竹花斯可食
漢上有游女求思安可得袖中一札書欲寄雙飛翼冥
冥獨不見耿耿徒緘憶紫蘭秀空蹊皓露奪幽色馨香
歲欲晩感嘆情何極白雲在南山日暮長太息
我有異鄉憶宛在雲溶溶憑此目不覯要之心所鍾但
欲附高鳥安敢攀飛龍至精無感遇悲惋填心胸歸來
扣寂寞人願天豈從
閉門賾羣化憑林結所思嘯嘆此寒木疇昔廼芳蕤朝
陽鳳安在日暮蟬獨悲浩思極中夜深嗟欲待誰所懷
誠已矣既往不可追鼎食非吾事雲仙嘗我期胡越方
杳杳車馬何遲遲天壤一何異幽嘿卧簾帷
入廬山仰望瀑布水
絶頂有懸泉喧喧出煙杪不知幾時歲但見無昏曉閃
閃青崖落鮮鮮白日皎灑流溼行雲濺沫驚飛鳥雷吼
何噴薄箭馳入窈窕昔聞山下蒙今乃林巒表物情有
詭激坤元曷紛矯默然置此去變化誰能了
出為豫章郡途次廬山東巖下
兹山鎮何所乃在澄湖陰下有蛟螭伏上與虹蜺尋靈
仙未始曠窟宅何其湥雙闕出雲峙三宫入煙沈攀崖
猶昔境種杏非舊林想像終古跡惆悵獨往心紛吾嬰
世網數載忝朝簪孤根自靡託量力况不任多謝周身
防常恐横議侵豈匪鵷鴻列惕如泉壑臨迨兹刺江郡
來此滌塵襟有趣逢樵客忘懷狎野禽棲閒義未果用
拙歡在今願言答休命歸事丘中琹
冬中至玉泉山寺屬窮陰冰閉崖谷無色及仲春
行縣復往焉故有此作
靈境信幽絶芳時重暄妍再來及兹勝一遇非無緣萬
木柔可結千花敷欲然松間鳴好鳥竹下流清泉石壁
開精舍金光照法筵真空本自寂假有聊相宣復此灰
心者仍追巢頂禪簡書雖有畏身世亦相捐
在郡秋懷
秋風入前林蕭瑟鳴高枝寂寞遊子思寤歎何人知宦
成名不立志存歲已馳五十而無聞古人湥所疵平生
去外飾直道如不羈未得操割效忽復寒暑移物情自
古然身退毁亦隨悠悠滄海渚望望白雲涯露下霜且
降澤中草離披蘭艾若不分安用馨香為
庭蕪生白露歲候感遐心策蹇慙遠途巢枝思故林小
人恐致寇終日如臨深魚鳥好自逸池籠安所欽挂冠
東都門採蕨南山岑議道誠愧昔覽分還愜今憮然憂
成老空爾白頭吟
近體詩
折楊柳
纖纖折楊柳持此寄情人一枝何足貴憐是故園春遲
景那能久芳菲不及新更愁征戍客容鬢老邊塵
答陳拾遺贈竹簪
與君嘗此志因物復知心遺我鍾龍節非無玳瑁簪幽
素宜相重雕華豈所任為君安首飾懷此代兼金
晨出郡舍林下
晨興步北林蕭散一開襟復見林上月娟娟猶未沈片
雲自孤遠叢篠亦清深無事由來貴方知物外心
園中時蔬盡皆鋤理唯秋蘭數本委而不顧彼雖
一物有足悲者遂賦二章
場藿巳成歲園葵亦向陽蘭時獨不偶露節漸無芳旨
異菁為蓄甘非蔗有漿人多利一飽誰復惜馨香
幸得不鋤去孤苗守舊根無心羡旨蓄豈欲近名園遇
賞寧充佩為生莫礙門幽林芳意在非是為人論
送韋城李少府
送客南昌尉離亭西候春野花看欲盡林鳥聽猶新别
酒青門路歸軒白馬津相知無遠近萬里尚為隣
自湘水南行
落日催行舫逶迤洲渚間雖云有物役乘此更休閒暝
色生前浦清暉發近山中流澹容與唯愛鳥飛還
初入湘中有喜
征鞍窮郢路歸棹入湘流望鳥惟貪疾聞猿亦罷愁兩
邊楓作岸數處橘為洲郤記從來意翻疑夢裏遊
耒陽谿夜行
乘夕棹歸舟緣源路轉幽月眀香嶺樹風静聽谿流嵐
氣船間入霜華衣上浮猿聲雖此夜不是别家愁
湞陽峽
行舟傍越岑窈窕越溪深水闇先秋冷山晴當晝陰重
林間五色對壁聳千尋惜此生遐遠誰知造化心
望月懷遠
海上生眀月天涯共此時情人怨遙夜竟夕起相思滅
燭憐光滿披衣覺露滋不堪盈手贈還寢夢佳期
秋夕望月
清迥江城月流光萬里同所思如夢裏相望在庭中皎
潔青苔露蕭條黃葉風含情不得語頻使桂花空
詠燕
海燕何微眇乘春亦暫來豈知泥滓濺祇見玉堂開繡
戶時雙入華軒日幾迴無心與物競鷹隼莫相猜(記事云九)
(齡為相與李林甫方同列陰欲中傷之屢陳九齡頗懷誹謗于時方秋帝命高力士持白團扇以賜將寄意焉)
(九齡惶恐因作賦以獻又為燕詩以貽林甫云云林甫覽之知其必退恚怒少解)
庭梅詠
芳意何能早孤榮亦自危更憐花蔕弱不受歲寒移朝
雪那相妬陰風已屢吹馨香雖尚爾飄蕩復誰知
奉和聖製早渡蒲津關
魏武中流處軒皇問道迴長堤春樹發高掌曙雲開龍
負王舟渡人占仙氣來河津會日月天仗役風雷東顧
重關盡西馳萬國陪還聞股肱郡元首詠康哉
奉和聖製送尚書燕國公赴朔方
宗臣事有征廟算在休兵天與三台座人當萬里城朔
南方偃革河右暫揚旌寵錫從仙禁光華出漢京山川
勤遠略原隰軫皇情為奏薰琴唱仍題寶劍名聞風六
郡伏計日五戎平山甫歸應疾留侯功復成歌鐘旋可
望袵席豈難行四牡何時入吾君憶履聲
奉和聖製早登太行山率爾言志
孟月攝提貞乘時我后征晨嚴九折度暮戒六軍行日
御馳中道風師卷太清戈鋋林表出組練雪間明動植
希皇豫高湥奉睿情陪遊七聖列望幸百神迎氣色煙
猶喜恩光草尚榮之罘稱萬歲今此復同聲
奉和吏部崔尚書雨後大明朝堂望南山
迢遞終南頂朝朝閶闔前朅來青綺外高在翠微先雙
鳳褰為闕羣龍儼若仙還知到玄圃更是謁甘泉夜雨
塵初滅秋空月正懸詭容紛入望霽色宛成妍東極華
陰踐西彌嶓冡連奔峰出嶺外瀑水落雲邊漢帝宫將
苑商君陌與阡林華鋪近甸烟靄遶晴川既庶仁斯及
分憂政已宣山公啓事罷吉甫頌聲傳濟濟金門步洋
洋玉樹篇徒歌雖有屬清越豈同年
和許給事中直夜簡諸公
未央鐘漏晩仙宇靄沈沈武衞千廬合嚴扃萬戶湥左
掖知天近南窗見月臨樹搖金掌露庭徙玉樓陰他日
聞更直中宵屬所欽聲華大國寶夙夜近臣心逸興乘
高閣雄飛在禁林寧思竊抃者情發為知音
高齋閒望言懷
高齋復晴景延眺屬清秋風物動歸思煙林生遠愁紛
吾自窮海薄宦此中州取路無高足隨波適下流歲華
空冉冉心曲且悠悠坐惜芳時晏胡然久滯留
郡内閒齋
郡閣書常掩庭蕪日復滋簷風落鳥毳窗葉掛蟲絲拙
病宦情少羇閒秋氣悲理人無異績為郡但經時唯有
江湖意沈冥空在兹
西江夜行
遥夜人何在澄潭月裏行悠悠天宇曠切切故鄉情外
物寂無擾中流澹自清念歸林葉換愁坐露華生猶有
汀洲鶴宵分乍一鳴
自始興谿夜上赴嶺
嘗蓄名山意兹為世網牽征途屢及此初服已非然日
落青巖際谿行綠篠邊去舟乘月後歸鳥息人前數曲
迷幽嶂連圻觸闇泉湥林風緒結遥夜客情懸非梗胡
為泛無膏亦自煎不知于役者相樂在何年
郡中每晨興輙見羣鶴東飛至暮又行列而返哢
唳雲路甚和樂焉予愧獨處江城常目送此意
有所羡遂賦以詩
雲間有數鶴撫翼意無違曉日東田去烟霄北渚歸歡
呼良自適羅列好相依遠集長江靜高翔衆鳥稀豈煩
仙子馭何畏野人機却念乘軒者拘留不得飛
奉和聖製早發三鄉山行
羽衞森森西向秦山川歴歴在清晨晴雲稍卷寒巖樹
宿雨能銷御路塵聖德由來合天道靈符即此應時巡
遺賢一一皆羈致猶欲高深訪隠淪
答太常靳博士見贈一絶
上苑春先入中園花盡開唯餘幽徑草尚待日光催
賦得自君之出矣
自君之出矣不復理殘機思君如滿月夜夜減清輝
照鏡見白髮聯句
宿昔青雲志蹉跎白髮年誰知明鏡裏形影自相憐
孫逖
逖博州武水人文思敏速崔日用定為忘年交應
舉授山陰尉累轉黃門侍郎李暠出鎮太原辟為
從事後入為集賢修撰拜中書舍人掌誥八年制
勅所出為時歎服以疾求散秩改左庶子轉詹事
終刑部侍郎諡曰文
紀事云顔魯公序其文曰逖年十五崔公日用試
土火爐賦援翰立成甫冠三擅甲科吏侍王丘試
竹簾賦降階約拜待以殊禮其典誥也宰相張九
齡掎摭疵瑕沈吟久之不能易一字公除庶子苑
咸草詔曰西掖掌綸朝推無對張說命二子施伯
仲之禮江夏李邕自陳州入計繕錄其集詣公託
知已之分可謂人文之宗師國風之哲匠也
古體詩
夜宿浙江
扁舟夜入江潭泊露白風高氣蕭索富春渚上潮未還
天姥岑邊月初落煙水茫茫多苦辛更聞江上赴人吟
洛陽城闕何時見西北浮雲朝暝湥
春日留别
春路逶迤花柳前孤舟晚泊就人煙東山白雲不可見
西陵江月夜娟娟春江夜盡潮聲度征帆遥從此中去
越國山川看漸無可憐愁思江南樹
近體詩
正月十五日夜應制(一作沈佺期詩)
洛城三五夜天子萬年春綵仗移雙闕瓊筵會九賓舞
成蒼頡字燈作法王輪不覺東方日遥垂御藻新
奉和崔司馬遊雲門寺
繫馬清谿樹禪門春氣濃香臺花下出講坐竹間逢覺
路山童引經行谷鳥從更言窮寂滅迴策上南峰
宿雲門寺閣
香閣東山下烟花象外幽懸燈千嶂夕卷幔五湖秋畫
壁餘鴻雁紗窗宿斗牛更疑天路近夢與白雲遊
楊子江樓
楊子何年邑雄圖何楚關江連二妃渚雲近八公山驛
道青楓外人煙綠嶼間晩來潮正滿數處落帆還
送張環攝御史監南選
漢使得張綱威名攝遠方恩霑柱下史榮比選曹郎江
帶黔中闊山連峽水長莫愁炎暑地秋至有嚴霜
張丞相燕公挽歌詞
海内文章伯朝端禮樂英一言興寶運三入濟羣生命
與才相偶年將位不并台星忽已坼流慟軫皇情
甲第三重戟高門四列侯已成冠蓋里更有鳳凰樓人
世方為樂生涯遽若休空餘掌綸地傳慶百千秋
淮陰夜宿
水國南無畔扁舟北未期鄉情淮上失歸夢郢中疑木
落知寒近山長見日遲客行心緒亂不及洛陽時
永夕卧烟塘蕭條天一方秋風淮水落寒夜楚歌長宿
莽非中土鱸魚豈我鄉孤舟行已倦南越尚茫茫
和常州崔使君詠後庭梅
聞唱梅花落江南春意深更傳千里外來入越人吟弱
榦紅妝倚繁香翠羽尋庭中自公日歌舞向芳陰
梅院重門掩遥遥歌吹邊庭深人不見春至曲能傳花
落彈棋處香來薦枕前使君停五馬行樂此中偏
送新羅法師還國
異域今無外高僧代所稀苦心歸寂滅宴坐得精微持
鉢何年至傳燈是日歸上卿揮别藻中禁下禪衣海闊
杯還度雲遥錫更飛此行迷處所何以慰虔祈
和左司張員外自洛使入京中路先赴長安逢立
春日贈韋侍御等諸公
忽覩雲間數雁迴更逢山上一花開河邊淑氣迎芳草
林下輕風待落梅秋憲府中高唱入春卿署裏和歌來
共言東閣招賢地自有西征作賦才
同洛陽李少府觀永樂公主入蕃
邊地鶯花少年來未覺新美人天上落龍塞始應春
王翰
翰字子羽晉陽人少豪邁恃才及進士第然喜蒱
酒張嘉貞張說為本州長史厚遇之舉直言極諫
調昌樂尉後為駕部員外郎坐事貶道州司馬
張說評云王翰之文如瓊杯玉斝雖爛然可珍而
多有玷闕
古體詩
贈唐祖二子
鴻飛遵枉渚鹿鳴思故羣物情尚勞愛况乃予别君别
時花始發别後蘭再薰瑶觴滋白露寶瑟凝凉氛裴徊
北林月悵望南山雲雲月渺千里音徽不可聞
古蛾眉怨
君不見宜春苑中九華殿飛閣連連直如髮白日全含
朱鳥窗流雲半入蒼龍闕宫中綵女夜無事學鳳吹簫
弄清越珠簾北卷待凉風繡戶南開向明月忽聞天子
憶蛾眉寶鳳銜花揲兩螭傳聲走馬開金屋夾路鳴環
上玉墀長樂彤庭宴華寢三千美人曳花錦燈前含笑
更羅衣悵裏承恩薦瑶枕不意君心半路迴求仙别作
望仙臺琳琅禁闥遥相憶紫翠巖房晝不開欲向人間
種桃實先從海底覓蓬萊蓬萊可求不可上孤舟縹緲
知何往黃金作盤銅作莖青天白露掌中擎王母嫣然
感君意雲車羽旆欲相迎飛廉觀前空怨慕少君何事
辜相誤一朝埋没茂陵田賤妾蛾眉不重顧宫車晩出
向南山仙衞逶迤去不還朝晡泣對麒麟樹樹下蒼苔
日漸斑人生百年夜將半對酒長歌莫長歎情知白日
不可私一死一生何足算
近體詩
子夜春歌
春氣滿林香春遊不可忘落花吹欲盡垂柳折還長桑
女淮南曲金鞍塞北裝行行小垂手日暮渭川陽
奉和聖製送張尚書巡邊
紫綬尚書印朱軿丞相車登朝身許國出閫將辭家不
憚炎蒸苦親嘗走集賖選徒軍有政誓卒爾無譁帝樂
風初起王城日半斜寵行流聖作寅餞照台華騎歴河
南樹旌搖塞北沙榮懷應盡服嚴殺已先加業峻靈祇
保功成道路嗟寧如鑿空使遠致石榴花
涼州詞
葡萄美酒夜光杯欲飲琵琶馬上催醉卧沙場君莫笑
古來征戰幾人回
春日思歸
楊柳青青杏發花年光誤客轉思家不知湖上菱歌女
幾箇春舟在若耶
李乂
乂趙州房子人舉進士景龍中累遷中書舍人景
雲初遷吏部侍郎尋轉黃門侍郎開元初為紫微
侍郎俄拜刑部尚書又本名尚真少與兄尚一尚
貞俱以文章見稱後兄弟同為一集號曰李氏華
萼集
紀事云與蘇頲對掌綸誥明皇曰前有味道嶠朕
今有頲又皆號蘇李
近體詩
春日侍宴芙蓉園應制
水殿臨丹籞山樓繞翠微昔遊人託乘今幸帝垂衣澗
篠緣峰合巖花逗浦飛朝來江曲地無處不光輝
奉和登驪山高頂寓目應制
崖巘萬尋懸居高敞御筵行戈疑駐日步輦若登天城
闕霧中近闕河雲外連謬陪登岱駕欣奉濟汾篇
奉和九日侍宴應制
望幸紆千乘登高自九重臺疑臨戲馬殿似接疏龍捧
篋萸香遍稱觴菊氣濃更看仙鶴舞來此慶時雍
次蘇州
洛渚問吳潮吳門想洛橋夕煙楊柳岸春水木蘭橈城
邑南樓近星辰北斗遥無因生羽翼輕舉託還飈
陪幸韋嗣立莊
樞掖調梅暇林園種槿初入朝榮劍履退食偶琴書地
隠東巖室天迴北斗車旌門臨䆗窱輦道屬扶疎雲䍐
明丹谷霜笳徹紫虚水疑投石處溪似釣璜餘帝澤頒
巵酒人歡頌里閭一承黃竹詠長奉白茆居
奉和春日幸望春宫應制
東城結宇瞰千尋北闕迴輿具四臨麗日祥煙承䍐罼
輕荑弱草藉衣簪秦商重沓雲巖近河渭縈紆霧壑深
謬接鵷鴻陪賞樂還欣魚鳥遂飛沈
樓穎
穎天寶中進士作國秀集序
古體詩
伊水門
朝涉伊水門伊水入門流愜心乃成興澹然泛孤舟霏
微傍青靄容與隨白鷗竹陰交前浦柳花媚中洲日落
陰雲生彌覺兹路幽聊以恣所適此外知何求
近體詩
東郊納凉憶左威衞李錄事收昆季太原崔參軍
三首(并序)
僕三伏於通化門東北數里避暑之地地即故
倅天官顧公之舊林今貳宰君李公之别業右
抵禁籞斜界沁園空水相輝步虹橋而下視竹
木交映弄仙棹而傍窺足滌煩襟可陶蒸暑獨
往成興恨不與數公共之率然有作因以見意
水竹誰家宅幽庭向宛門今知季倫沼舊是辟疆園饑
鷺窺魚靜鳴鴉帶子喧興成秖自適欲白反忘言
納涼每選地近得青門東林與繚垣接池將沁水通枝
交帝女樹橋映美人虹想是忘機者悠悠在興中
林間求適意池上得清飈稍稍斜回檝時時一度橋水
光壁際動山影浪中搖不見李元禮神仙何處要
西施石
西施昔日浣紗津石上青苔思殺人一去姑蘇不復返
岸傍桃李為誰春
御定全唐詩錄卷九
