欽定四庫全書
御定全唐詩錄卷七十四
杜牧(二)
近體詩(二)
長安雜題
觚稜金碧照山高萬國珪璋捧赭袍䑛筆和鉛欺賈馬
讃功論道鄙蕭曹東南樓日珠簾捲西北天宛玉厄豪
四海一家無一事將軍攜鏡泣霜毛
晴雲似絮惹低空紫陌微微弄袖風韓嫣金丸莎覆綠
許公韀汗杏粘紅煙生窈窕深東第輪撼流蘇下北宫
自笑苦無樓護智可憐鉛槧竟何功
雨晴九陌鋪江練嵐嫩千峯叠海濤南苑草芳眠錦雉
夾城雲暖下霓旄少年羈絡青紋玉遊女花簮紫蔕桃
江碧柳深人盡醉一瓢顔巷日空高
束帶謬趨文石陛有章曾拜皂嚢封期嚴無奈睡留癖
勢窘猶為酒泥慵偷釣侯家池上雨醉吟隋寺日沉鐘
九原可作吾誰與師友瑯琊邴曼容
洪河清渭天池濬太白終南地軸横祥雲輝映漢宫紫
春光繡畫秦川明草妬佳人鈿朵色風迴公子玉銜聲
六飛南幸芙蓉苑十里飄香入夾城
豐貂長組金張輩駟馬文衣許史家白鹿原頭迴獵騎
紫雲樓下醉江花九重樹影連清漢萬夀山光學翠華
誰識大君謙譲德(聖上不受徽號)一毫名利鬭鼃蟇
街西長句
碧池新漲浴嬌鴉分鏁長安富貴家遊騎偶同人鬭酒
名園相倚杏交花銀鞦騕裊嘶宛馬繡鞅璁瓏走鈿車
一曲將軍何處笛連雲芳樹日初斜
懷鍾陵舊遊
一謁征南最少年虞卿雙璧截肪鮮歌謠千里春長暖
絲管高臺月正圓玉帳軍籌羅俊彦絳帷環珮立神仙
陸公餘德機雲在如我酬恩合執鞭
榺閣中春綺席開柘枝蠻鼓殷晴雷垂樓萬幕青雲合
破浪千帆陣馬來未掘雙龍牛斗氣高懸一榻棟梁材
連巴控越知何有珠翠沉檀處處堆
十頃平湖堤柳合岸秋蘭芷綠纖纖一聲明月采蓮女
四面朱樓卷畫簾白鷺煙分光的的微漣風定翠湉湉
斜暉更落西山影千步虹橋氣象兼
控壓平江十萬家秋來江静鏡新磨城頭晚鼓雷霆後
橋上遊人笑語多日落汀痕千里色月當樓午一聲歌
昔年行樂穠桃畔醉與龍沙㨂蜀羅
潤州
句吳亭東千里秋放歌曾作昔年遊青苔寺裏無馬跡
綠水橋邊多酒樓大扺南朝皆曠達可憐東晉最風流
月明更想桓伊在一笛閒吹出塞愁
謝朓詩中佳麗地夫差傳裏水犀軍城高鐵瓮横強弩
柳暗朱樓多夢雲畫角愛飄江北去釣歌長向月中聞
揚州塵土試迴首不惜千金借與君
九日齊安登高
江涵秋影鴈初飛與客攜壺上翠微塵世難逢開口笑
菊花須插滿頭歸但將酩酊酬佳節不用登臨恨落暉
古往今來只如此牛山何必獨霑衣
登池州九峯樓寄張祜
百感中來不自由角聲孤起夕陽樓碧山終日思無盡
芳草何年恨即休睫在目前長不見道非身外更何求
誰人得似張公子千首詩輕萬戶侯
八月十二日得替後移居霅溪館因題長句四韻
萬家相慶喜秋成處處樓臺歌板聲千歲鶴歸猶有恨
一年人住豈無情夜涼溪館留僧話風定蘇潭看月生
景物登臨閒始見願為閒客此閒行
題青雲館
虬蟠千仞劇羊腸天府由來百二強四皓有芝輕漢祖
張儀無地與懷王雲連帳影蘿陰合枕遶泉聲客夢涼
深處會容高尚者水苖三頃百株桑
題宣州開元寺水閣閣下宛溪夾溪居人
六朝文物草連空天澹雲閒今古同鳥去鳥來山色裏
人歌人哭水聲中深秋簾幕千家雨落日樓臺一笛風
惆悵無因見范蠡參差煙樹五湖東
寄題甘露寺北軒
曾向蓬萊宫裏行北軒欄檻最留情孤高堪弄桓伊笛
縹緲宜聞子晉笙天接海門秋水色烟籠隋苑暮鐘聲
他年會着荷衣去不向山僧道姓名
今皇帝陛下一詔徵兵不日功集河湟諸郡次第
歸降臣獲覩聖功輒獻歌詠
捷書皆應睿謀期十萬曾無一鏃遺漢武慚誇朔方地
宣王休道太原師威加塞外寒來早恩入河源凍合遲
聽取滿城歌舞曲涼州聲韻喜參差
奉和白相公聖德和平致兹休運歲終功就合詠
盛明呈上三相公長句四韻
行看臘破好年光萬夀南山對未央黠戞可汗修職貢
文思天子復河湟應須日御西巡狩不假星弧北射狼
吉甫裁詩歌盛業一篇江漢羨宣王
正初酬歙州刺史邢羣
翠巖千尺倚溪斜曾得嚴光作釣家越嶂遠分丁字水
臘梅遲見二年花明時刀尺君須用幽處田園我有涯
一壑風烟陽羨里解龜休去路非賒
酬張祜處士見寄長句四韻
七子論詩誰似公曹劉須在指揮中薦衡昔日知文舉
(令狐相公曾表薦處士)乞火無人作蒯通北極樓臺長掛夢西江
波浪遠吞空可憐故國三千里虚唱歌詞滿六宫(處士詩曰)
(故國三千里深宫二十年一聲河滿子雙淚落君前)
湖南正初招李郢秀才
行樂及時時巳晩對酒當歌歌不成千里暮山重叠翠
一溪寒水淺深清高人以飲為忙事浮世除詩盡強名
看看白蘋芽欲吐雪舟相訪勝閒行
初春雨中舟次和州横江裴使君見迎李趙二秀
才同來因書四韻兼寄江南許渾先輩
芳草渡頭微雨時萬株楊柳拂波垂蒲根水暖雁初浴
梅徑香寒蜂未知詞客倚風吟黯淡使君迴馬濕旌旗
江南仲蔚多情調悵望春陰幾首詩
早鴈
金河秋半鹵弦開雲外驚飛四散哀仙掌月明孤影過
長門燈暗數聲來須知胡騎紛紛在豈逐春風一一迴
莫厭瀟湘少人處水多菰米岸莓苔
聞慶州趙縱使君與黨項戰中箭身死長句
將軍獨乘鐵驄馬榆溪戰中金僕姑死綏却是古來有
驍將自驚今日無青史文章争點筆朱門歌舞笑捐軀
誰知我亦輕生者不得君王丈二殳
殘春獨來南亭因寄張祜
煖雲如粉草如茵獨步長堤不見人一嶺桃花紅錦黦
半溪山水碧羅新高枝百舌猶欺鳥帶葉梨花獨送春
仲蔚欲知何處在苦吟林下拂詩塵
送杜顗赴潤州幕
少年才俊赴知音丞相門欄不覺深直道事人男子業
異鄉加飯弟兄心還須整理韋弦佩莫獨矜誇玳瑁簮
若去上元懷古處謝安墳下與沉吟
閨情代作
梧桐葉落雁初歸迢遞無因寄遠衣月照石泉金點冷
鳳酣簫管玉聲微佳人力杵秋風外蕩子從征夢寐稀
遥望戍樓天欲曉滿城鼕鼓白雲飛
宣州留贈
紅鉛濕盡半羅裙洞府人間手欲分滿面風流雖似玉
四年夫壻恰如雲當春離恨杯長滿倚柱關情日漸曛
為報眼波須穏當五陵遊蕩莫知聞
長安秋望
樓倚霜樹外鏡天無一毫南山與秋色氣勢兩相高
江樓
獨酌芳春酒登樓已半醺誰驚一行雁衝斷過江雲
將赴吳興登樂遊原
清時有味是無能閒愛孤雲静愛僧欲把一麾江海去
樂遊原上望昭陵
秋浦途中
蕭蕭山路窮秋雨淅淅溪風一岸蒲為問寒沙新到雁
來時還下杜陵無
江南春
千里鶯啼綠映紅水村山郭酒旗風南朝四百八十寺
多少樓臺煙雨中
齊安郡中偶題
兩竿落日溪橋上半縷輕烟柳影中多少綠荷相倚恨
一時迴首背西風
秋聲無不攪離心夢澤蒹葭楚雨深自滴階前大梧葉
干君何事動哀吟
題齊安城樓
嗚軋江樓角一聲微陽㶑㶑落寒汀不用憑欄苦回首
故鄉七十五長亭
村舍燕
漢宫一百四十五多下珠簾閉瑣窗何處營巢夏將半
茅簷烟裏語雙雙
入茶山下題水口草市
倚溪侵嶺多高樹誇酒書旗有小樓驚起鴛鴦豈無恨
一雙飛去却迴頭
漢江
溶溶漾漾白鷗飛綠淨春深好染衣南去北來人自老
夕陽長送釣船歸
念昔遊
十載飄然繩檢外罇前自獻自為酬秋山春雨閒吟處
倚遍江南寺寺樓
李白題詩水西寺(宣州溼縣)古木迴巖樓閣風半醒半醉遊
三日紅白花開山雨中
題禪院
觥船一棹百分空十歲青春不負公今日鬢絲禪榻畔
茶煙輕颺落花風
春申君
烈士思酬國士恩春申誰與快冤魂三千賓客總朱履
欲使何人殺李園
題烏江亭
勝敗兵家事不期包羞忍恥是男兒江東子弟多才俊
捲土重來未可知
登樂遊原
長空澹澹孤鳥没萬古消沈向此中看取漢家何似業
五陵無樹起秋風
赤壁
折戟沉沙鐵未銷自將磨洗認前朝東風不與周郎便
銅雀春深鎖二喬
題横江館
孫家兄弟晉龍驤馳騁功名業帝王至竟江山誰是主
蒼磯空屬釣魚郎
泊秦淮
烟籠寒水月籠沙夜泊秦淮近酒家商女不知亡國恨
隔江猶唱後庭花
過勤政樓
千秋佳節名空在承露絲嚢世巳無唯有紫苔偏稱意
年年因雨上金鋪
過華清宫
長安迴望繡成堆山頂千門次第開一騎紅塵妃子笑
無人知是荔枝來
新豐綠樹起黃埃數騎漁陽探使迴霓裳一曲千峯上
舞破中原始下來
題桃花夫人(即息夫人)
細腰宫裏露桃新脉脉無言度幾春至竟息亡緣底事
可憐金谷墮樓人
題木蘭廟
彎弓征戰作男兒夢裏曾經與畫眉幾度思歸還把酒
拂雲堆上祝明妃
讀韓杜集
杜詩韓集愁來讀似倩麻姑癢處㧓天外鳳凰誰得髓
無人解合續弦膠
出宫人
閒吹玉殿昭華管醉折梨園縹蔕花十年一夢歸人世
絳縷猶封繫臂紗
鄭瓘協律
廣文遺韻留樗散雞犬圖書共一船自說江湖不歸事
阻風中酒過年年
贈朱道靈
劉根丹篆三千字郭璞青嚢兩卷書牛渚磯南謝山北
白雲深處有巖居
寄揚州韓綽判官
青山隠隠水迢迢秋盡江南草木凋二十四橋明月夜
玉人何處教吹簫
送李羣玉赴舉
故人别來面如雪一榻拂雲秋影中玉白花紅三百首
五陵誰唱與春風
送隠者
無媒徑路草蕭蕭自古雲林遠市朝公道世間唯白髮
貴人頭上不曾饒
贈别
娉娉裊裊十三餘荳蔻梢頭二月初春風十里揚州路
卷上珠簾總不如
多情却似總無情惟覺罇前笑不成蠟燭有心還惜别
替人垂淚到天明
宫詞
監宫引出暫開門隨例須朝不是恩銀鑰却收金鎖合
月明花落又黃昏
秋夕
銀燭秋光冷畫屏輕羅小扇撲流螢天階夜色涼如水
卧看牽牛織女星
山行
遠上寒山石徑斜白雲生處有人家停車坐愛楓林晩
霜葉紅於二月花
南陵道中
南陵水面漫悠悠風緊雲輕欲變秋正是客心孤迥處
誰家紅袖凭江樓
遊邊
黃沙連海路無塵邊草長枯不見春日暮拂雲堆下過
馬前逢著射雕人
早春題真上人院
清羸已近百年身古寺風煙又一春寰海自成戎馬地
唯師曾是太平人
金谷園
繁華事散逐香塵流水無情草自春日暮東風怨啼鳥
落花猶似墮樓人
華清宫
零葉翻紅萬樹霜玉蓮開蕊暖泉香行雲不下朝元閣
一曲淋鈴淚數行
贈獵騎
已落雙雕血尚新鳴鞭走馬又翻身憑君莫射南來雁
恐有家書寄遠人
贈漁父
蘆花深澤静垂綸月夕烟朝幾十春自說孤舟寒水畔
不曾逢着獨醒人
贈終南蘭若僧
北闕南山是故鄉兩枝仙桂一時芳休公都不知名姓
始覺禪門氣味長
江上
楚鄉寒食橘花時野渡臨風駐綵旗草色連雲人去住
水紋如縠燕參差
許秀才至辱李蘄州絶句問斷酒之情因寄
有客南來話所思故人遥枉醉中詩暫因微疾須防酒
不是歡情减舊時
懷吳中馮秀才
長洲苑外草蕭蕭却算遊程歲月遥唯有别時今不忘
暮烟秋雨過楓橋
閒題
男兒所在即為家百鎰黃金一朵花借問春風何處好
綠楊深巷馬頭斜
偶見
朔風高緊掠河樓白鼻騧郎白罽裘有箇當壚明似月
馬鞭斜揖笑回頭
歎花
自是尋春去校遲不須惆悵怨芳時狂風落盡深紅色
綠葉成陰子滿枝(摭言云牧佐宣城幕遊湖州刺史崔君張水戲使州人畢觀令牧間行閱)
(竒麗得垂髫者十餘歲後十四年牧刺湖州其人已嫁生子矣乃悵而為詩)
李尚書席上作
華堂今日綺筵開誰喚分司御史來偶發狂言驚滿座
兩行粉面一時回
遣懷
落魄江湖載酒行楚腰纖細掌中情十年一覺揚州夢
贏得青樓薄倖名
月
三十六宫秋夜深昭陽歌斷信沉沉唯應獨伴陳皇后
照見長門望幸心
斑竹筒簟
血染斑斑成錦紋昔年遺恨至今存分明知是湘妃泣
何忍將身卧淚痕
邊上聞胡笳
何處吹笳薄暮天塞垣高鳥没狼烟遊人一聽頭堪白
蘇武曾經十九年
子規
蜀地曾聞子規鳥宣城又見杜鵑花一呌一回腸一斷
三春三月憶三巴
同趙二十二訪張明府郊居聯句
陶潜官罷酒缾空門掩楊花一夜風(牧)古調詩吟山色
裏無絃琴在月明中(嘏)遠簷高樹宜幽鳥出岫孤雲逐
晩虹(牧)别後東籬數枝菊不知閒醉與誰同(嘏)
御定全唐詩錄卷七十四
