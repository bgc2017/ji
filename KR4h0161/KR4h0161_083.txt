欽定四庫全書
御定全唐詩錄卷八十四
李羣玉
羣玉字文山澧州人性曠逸赴舉一上而止惟以
吟咏自適裴休廉察湖南厚延致之及為相以詩
論薦授弘文館校書郎未幾乞假歸羣玉才健邁
詩筆妍麗好吹笙常使家僮奏之又善急就章性
喜養白鵝盧肇贈詩妙吹應諧鳳工書定得鵝嘗
題詩黃陵廟神告以二年之兆果如期殁洪井
羣玉進詩表云草澤臣羣臣言臣宗緒凋淪丘壑
賤品幽沈江介分托漁樵伏遇皇帝陛下運屬昇
平率土歡泰沐雨露膏育之化在薰風長養之間
願同率舞之誠遠逐越裳之貢頃以鼓腹勲華之
代怡情林阜之隈涵泳皇風殆忘仕進以致年踰
不惑痾恙暴侵但慮寒餓江湖之濱與枯魚涸鱗
為伍瞑目黃壤虚謝文明是以徒步負琴遠至輦
下謹捧所業歌行古體七言今體五言今體等合
三百首謹詣光順門昧死上進伏以卿雲在天草
木五色廣野之氣燭為祥煙熙熙含生盡躋壽域
白日亭午物無斜隂方今風后提衡庶尹咸秩言
語侍從之列皆嚴徐班馬之倫凡在墨客詩人詠
歌聲名文物不暇何敢諷刺興於筆端臣所貢前
件歌詩以居住沅湘宗師屈宋楓江蘭浦蕩思搖
情蕪纇之餘過於諷野天文不到徒窺星漢之高
滄海攸歸豈阻潢汙之陋然而爨桐不爆俄成曲
突之烟埋劒無光永作幽泉之鐵巴濮下調塵觸
天聽螻蟻之微伏待刑戮謹拜表陳獻以聞延英
口宣勅旨卿所進歌詩異常高雅朕已遍覽今有
少錦彩器物賜卿宜領取夏熱卿比平安好又制
詞李羣玉放懷丘壑吟咏性情孤雲無心浮磬有
韻吐妍詞於麗則動清律於風騷冥鴻不歸羽翰
自逸霧豹遠近文彩益奇信不試而逾精能久幽
而獨樂念其求志可以言詩用是縶維俾之刊校
可守弘文館校書郎
古體詩
秋怨
瑟瑟涼海氣西來送愁容金風死綠蕙玉露生寒松所
思在溟碧無因一相逢登樓睇去翼目盡滄波重虚窗
度流螢斜月啼幽蛩疎紅落殘豔冷水凋芙蓉歲暮空
太息年華逐遺蹤凝情耿不寐攬涕起疎慵
湘中古愁
涼風西海來直渡洞庭水翛翛木葉下白浪連天起蘅
蘭委皓霜百草一時死摧殘負志人感歎何窮已
昔我觀雲夢窮秋經汨羅靈均竟不返怨氣成微波奠
桂開古祠朦朧入幽蘿落日瀟湘上淒涼吟九歌
南雲望重華水死悲一女天邊九點黛白骨迷處所朦
朧波上瑟清夜降北渚萬古一雙魂飄飄在烟雨
我思何所在
我思何所在乃在陽臺側良宵相望時空此明月色歸
魂泊湘雲飄蕩去不得覺來理舟檝波浪春湖白煙光
皓楚秋瑤草不忍摘因書天末心繋此雙飛翼
傷思
八月白露濃芙蓉抱香死紅枯金粉墮寥落寒塘水西
風團葉下疊縠參差起不見棹歌人空垂綠房子
感興
洞房三五夕金缸凝燄滅美人抱雲和斜倚紗窗月沈
吟想幽夢閨思深不說絃冷玉指寒含顰達明發
朔雁銜邊秋寒聲落燕代先驚愁人耳顔髮潛銷改凝
雲蔽洛浦夢寐勞光彩天邊無書來相思淚成海
感春
春情不可狀豔豔令人醉暮水綠楊愁深窗落花思吳
宫新暖日海燕雙飛至愁思逐煙光空濛滿天地
漢陽春晚
漢陽抱青山飛樓映湘渚白雲蔽黃鶴綠樹藏鸚鵡憑
高送春目流恨傷千古遐想禰衡才令人怨黃祖
湘西寺霽夜
雨過琉璃宫佳興浩清絶松風冷晴灘竹路踏碎月月
波蕩如水氣爽星明滅皓夜千樹寒崢嶸萬巖雪後山
鶴唳斷前池荷香發境寂涼夜深神思空飛越
盧溪道中
曉發潺湲亭夜宿潺湲水風篁掃石瀨琴聲九十里光
奔覺來眼寒落夢中耳曾向三峽行巴江亦如此
雨夜呈長官
遠客坐長夜雨聲孤寺秋請量東海水看取淺深愁愁
窮重於山終年壓人頭朱顏與芳景暗赴東波流鱗翼
俟風水青雲方阻修孤燈冷素焰蟲響寒房幽借問陶
淵明何物可忘憂無因一酩酊高枕萬情休
江樓獨酌懷從叔
水國發爽氣川光靜高秋酣歌金樽醁送此青楓愁楚
色忽滿目灘聲落西樓雲翻天邊葉月弄波上鈎芳意
長搖落蘅蘭謝汀洲長吟碧雲合悵望江之幽
小弟艎南遊近書來
湘南客帆稀遊子寡消息經時停尺素望盡雲邊翼笑
言憑夢寐獨立想容色落景無來人修江入天白停停
倚門念瑟瑟風雨夕何處泊扁舟迢遞湍波側秋歸舊
窗竹永夜一淒寂吟爾鶺鴒篇中宵慰相憶
將遊羅浮登廣陵楞伽臺别羽客
清遠登高臺晃朗縱遊歴濯泉喚仙風於此盪靈魄冷
光邀遠目百里見海色送雲歸蓬壺望鶴減秋碧波瀾
收日氣天上回澄寂百越落掌中十洲點空白身居飛
鳥上口詠玄元籍飄如出塵籠想望吹簫客冥冥人間
世歌笑不足惜朅來羅浮顛披雲鍊瓊液謝公雲岑興
可以躡高跡吾將抱瑤琴絶境縱所適
别尹鍊師
吾家五千言至道懸日月若非函關令誰註流沙說多
君飛昇志機悟獨超拔學道玉笥山燒丹白雲穴南窮
衡疑秀採藥歴幽絶夜臥瀑布風朝行碧巖雪洞宫四
百日玉籍恣探閱徒以菌蟪姿緬攀修真訣塵籠罩浮
世遐志空飛越一罷碁酒歡離情滿寥泬願騎紫蓋鶴
早向黃金闕城市不可留塵埃穢仙骨
送鄭子寬棄官東遊便歸女几
八月湖浸天揚帆入秋色岷峨雪氣來寒漲瀟湘碧子
眞冥鴻志不逐籠下翼九女叠雲屏於焉恣棲息新詩
山水思靜入陶謝室困醉松花春追攀紫烟客相逢十
年舊嚬笑等歡慼一飯玉露蔬中腸展堆積停食不盡
意傾景悵可惜雲水一分飛離憂洞庭側迴車三鄉路
仙菊正堪摘寄謝杜蘭香何年别張碩
龍山人惠石廩方及團茶
客有衡岳隠遺予石廩茶自云凌烟露採掇春山芽珪
璧相壓叠積芳莫能加碾成黃金粉輕嫩如松花紅爐
爨霜枝越兒斟井華灘聲起魚眼滿鼎漂清霞凝澄坐
曉燈病眼如蒙紗一甌拂昏寐襟鬲開煩挐顧渚與方
山誰人留品差持甌默吟味搖膝空咨嗟
醒起獨酌懷友
西風靜夜吹蓮塘芙蓉破紅金粉香摘花把酒弄秋芳
吳雲楚水愁茫茫美人此夕不入夢獨宿高樓明月涼
近體詩
湖閣
楚色籠秋草秋光洗洞庭夕霏生水寺初月盡雲汀棹
響來空闊漁歌發杳冥欲浮欄下艇一到斗牛星
登蒲澗寺後二巖
五仙騎五羊何代降兹鄉澗有堯年韭山餘禹日糧樓
臺籠海色草樹發天香浩笑波光裏浮溟興甚長(典術曰堯)
(時天降精於庭遺韭感百隂為菖蒲南越志云菖蒲為安期生所種)
南溟吞越絶極望碧鴻濛龍度潮聲裏雷喧雨氣中趙
佗丘壠滅馬援鼔鼙空遐想魚鵬化開襟九萬風
遊玉芝觀
尋仙向玉清獨倚雪初晴木落寒郊迥烟開疊嶂明片
雲盤鶴影孤磬雜松聲且共探玄理歸途月未生
雲安
灘惡黃牛吼城孤白帝秋水寒巴字急歌迥竹枝愁樹
倚荆王館雲昏蜀客舟瑤姬不可見行雨在高丘
湖閣曉晴寄呈從翁
高秋憑遠檻萬里看新晴重霧披天急閒雲觸石輕湖
山四五點湘鴈兩三聲遙想潘園裏琴尊興轉清
臨水薔薇
堪愛復堪傷無情不久長浪搖千臉笑風舞一叢芳似
濯文君錦如啼漢女妝所思雲雨外何處寄馨香
晚蓮
露冷芳意盡稀疎空碧荷殘香隨暮雨枯蕊堕寒波楚
客罷奇服吳姬停櫂歌涉江無可寄幽恨竟如何
早鴻
木落波浪動南飛聞夜鴻參差天漢霧嘹唳月明風野
水蓮莖折寒泥稻穗空無令一行侣相失五湖中
金塘路中
山連楚越復吳秦蓬梗何年是住身黃葉黃花古城路
秋風秋雨别家人冰霜怯度商於凍桂玉愁居帝里貧
十口繋心抛不得每回回首即長顰
黃陵廟
小姑洲北浦雲邊二女明妝共儼然野廟向江春寂寂
古碑無字草芊芊迴風日暮吹芳芷落月山深哭杜鵑
猶似含顰望巡狩九嶷凝黛隔湘川
玉真觀
高情帝女慕乘鸞紺髮初簪玉葉冠秋月無雲生碧落
素蕖含露出清瀾層城烟霧將歸遠浮世塵埃久駐難
一自簫聲飛去後洞宮深掩碧瑤壇
同鄭相并歌姬小飲因以贈獻
裙拖六幅湘江水鬢聳巫山一段雲風格只應天上有
歌聲豈合世間聞胷前瑞雪燈斜照眼底桃花酒半醺
不是相如憐賦客肯教容易見文君
醉後贈馮姬
黃昏歌舞促瓊筵銀燭臺西見小憐二寸橫波回慢水
一雙纖手語香弦桂形淺拂梁家黛瓜字初分碧玉年
願托襄王雲雨夢陽臺今夜降神仙
寄長沙許侍御
二年文會許追隨和遍南朝雜體詩未以綵毫還郭璞
乞留殘錦與丘遲竹齋琴酒歡成夢水寺烟霞賞對誰
今日秋風滿湘浦只令搔首詠瓊枝
送蕭十二校書赴郢州婚姻
蓬萊才子即蕭郎綵服青春卜鳳凰玉佩定催紅粉色
錦衾應惹翠芸香馬穿暮雨荆山遠人宿寒燈郢夢長
領取和鳴好風景石城花月送歸鄉(古樂府有鳳兮歸故鄉)
九子坂聞鷓鴣
落照蒼茫秋草明鷓鴣啼處遠人行正穿屈曲﨑嶇路
又聽鉤輈格磔聲曾泊桂江深岸雨亦於梅嶺阻歸程
此時為爾腸千斷乞放今宵白髮生
南莊春晚
草暖沙長望去舟微茫烟浪向巴丘沅江寂寂春歸盡
水綠蘋香人自愁
北亭
斜雨飛絲織晚空疎簾半捲野亭風荷花向盡秋光晚
零落殘紅綠沼中
江南
鱗鱗别浦起微波泛泛輕舟桃葉歌斜雪北風何處宿
江南一路酒旗多
紫極宫齋後
紫府空歌碧落寒曉星寥亮月光殘一羣白鶴高飛散
惟有松風吹石壇
黃陵廟
黃陵廟前春已空子規啼血滴松風不知精爽落何處
疑似行雲秋水中(太平廣記羣玉解天祿之任歸涔陽經二妃廟題詩云云羣玉疑春空遂)
(至秋色欲易之恍若有物告以二年之兆時襄陽太守段成式志其事後二年果死于洪井段以詩哭之事與)
(詩見段集)
漢陽太白樓
江上晴樓翠靄間滿簾春水滿窗山青楓綠草將愁去
遠入吳雲暝不還
戲贈姬人賦尖字韻(一作張祜詩)
骰子巡抛裹手拈無因得見玉纖纖但知謔道金釵落
圖向人前露指尖
劉駕
駕字司南江東人工古風大中六年登進士第官
國子博士
紀事云駕與曹鄴友善鄴擢第不出京候駕登科
同去兩人俱以古詩名故相契如此
徐獻忠云司南矯時新體多作古詩雖乏筆致亦
頗渾雄
古體詩
築城詞
前杵與後杵築城聲不住我願築更高得見秦皇墓
戰城南
城南征戰多城北無飢鴉白骨馬蹄下誰言皆有家城
前水聲苦倏忽流萬古莫爭城外地城裏終閒土
空城雀
飢啄空城土莫近太倉粟一粒未充腸却入公子腹且
弔城下客豈曾空爾族不聞莊辛語今日寒蕪綠
苦寒吟
百泉凍皆咽我吟寒更切半夜倚喬松不覺滿衣雪竹
竿有甘苦我愛抱苦節鳥聲有悲歡我愛口流血潘生
若解吟更早生白髮
苦寒行
嚴寒動八荒䓶䓶無休時陽烏不自暖雪壓扶桑枝歲
暮寒益壯青春安得歸朔雁到南海越禽何處飛誰言
貧士歎不為身無衣
賈客詞
賈客燈下起猶言發已遲高山有疾路暗行終不疑寇
盜伏其側猛獸來相追金玉四散去空囊委路岐揚州
有大宅白骨無地歸少婦當此日對鏡弄花枝
皎皎詞
皎皎復皎皎逢時即為好高秋亦有花不及當春草班
姬入後宫飛燕舞東風青娥中夜起長歎月明裏
唐樂府(并序)
唐樂府自送征夫至獻賀觴歌河湟之事也下
土土貢臣駕生於唐二十八年獲見明天子以
德歸河湟地臣得與天下夫婦復為太平人獨
恨愚且賤蠕蠕泥土中不得從臣後拜舞稱於
上前情有所發莫能自抑作詩十章目曰唐樂
府雖不足貢聲宗廟形容盛德而願與耕稼陶
漁者歌田野江湖間亦足自快
送征夫
昔送征夫苦今送征夫樂寒衣縱攜去應向歸時著天
子待功成别造凌烟閣
輸者謳
輓粟上高山高山若平地力盡心不怨同我家私事去
者不遑寧歸者唱歌行相逢古城下立語天未明一身
遠出塞十口無税征
弔西人
河湟父老地盡知歸明主將軍入空城城下弔黃土所
願邊人耕歲歲生禾黍
邊軍過
城前兵馬過城裏人高臥官家自供給畏我家産破健
兒食肥肉戰馬食新穀食飽物有餘所恨無兩腹草青
見軍過草白見軍回軍回人更多盡繋西戎來
望歸馬
東人望歸馬馬歸蓮峯下蓮峯與地平亦不更徵兵
祝河水
河水清瀰瀰照見遠樹枝征人不飲馬再拜祝馮夷從
今億萬歲不見河濁時
田西邊
刀劍作鋤犁耕田古城下高秋禾黍多無地放羊馬
崑山
昔時玉為寶崑山過不得今時玉為塵崑山入中國白
玉尚如塵誰肯愛金銀
樂邊人
在鄉身亦勞在邊腹亦飽父兄若一處任向邊頭老
獻賀觴
莫但取河湟河湟非邊疆願今日入處亦似天中央天
子壽萬歲再拜獻此觴
牧童
牧童見客拜山果懷中落晝日驅牛歸前溪風雨惡
秦娥
秦娥十四五面白於指爪羞人夜采桑驚起戴勝鳥
鄰女
君嫌鄰女醜取婦他鄉縣料嫁與君人亦為鄰所賤菖
蒲花可貴只為人難見
桑婦
牆下桑葉盡春蠶半未老城南路迢迢今日起更早四
鄰無去伴醉臥青樓曉妾顔不如誰所貴守婦道一春
常在樹自覺身如鳥歸來見小姑新妝弄百草
棄婦
回車在門前欲上心更悲路傍見花發似妾初嫁時養
蠶已成繭織素猶在機新人應笑此何如畫蛾眉昨日
惜紅顔今日畏老遲良媒去不遠此恨今告誰
寄遠
雪花豈結子徒滿連理枝嫁與征人妻不得長相隨去
年君點行賤妾是新歸别早見未熟入夢無定姿悄悄
空閨中蛩聲遶羅帷得書喜猶甚况復見君時
姑蘇臺
句踐飲膽日吳酒香滿杯笙歌入海雲聲自姑蘇來西
施舞初罷侍兒整金釵衆女不敢妬自比泉下泥越鼓
聲騰騰吳天隔塵埃難將甬東地更學會稽棲霸跡一
朝盡草中棠梨開
釣臺懷古
澄流可濯纓嚴子但垂綸孤坐九層石遠笑清渭濱潛
龍飛上天四海豈無雲清氣不零雨安使澆埃塵我來
吟高風彷彿見斯人江月尚皎皎江石亦磷磷如何臺
下路明日又迷津
效古
融融芳景和杳杳春日斜嬌嬈不自持清唱嚬雙蛾終
曲翻成泣新人下香車新人且莫喜故人曾如此燕趙
猶生女郎豈有終始
效陶
兩曜無停馭蓬壺應有墓何况邙山色只近市井路大
恢生死網飛走無逃處白髮忽已新紅顏豈如故我有
杯中物可以消萬慮醉䄂日婆娑誰能記朝暮如求神
仙藥階下亦種黍但使長兀然始見天地祖
醒後
醉臥芳草間酒醒日落後壺觴半傾覆客去應已久不
記折花時何得花在手
春臺
臺上樹隂合臺前流水多青春不出門坐見野田花誰
能學公子走馬逐香車六街塵滿衣鼓絶方還家
上巳日
上已曲江濱喧於市朝路相尋不見者此地皆相遇日
光去此遠翠幕張如霧何事歡娛中易覺春城暮物情
重此節不是愛芳樹明日花更多何人肯回顧
曲江春霽
宿雨洗秦樹舊花如新開池邊草未乾日照人馬來馬
蹄踏流水漸漸成塵埃鴛鴦不敢下飛繞岸東西此地
喧仍舊歸人亦滿街
早行
馬上續殘夢馬嘶時復驚心孤多所虞僮僕近我行棲
禽未分散落月照古城莫羨居者閒冢邊人已耕
秋夕
促織燈下吟燈光冷於水鄉魂坐中去倚壁身如死求
名為骨肉骨肉萬餘里富貴在何時離别今如此出門
長歎息月白西風起
馮叟居
天作馮叟居山僧尚嫌僻開門因兩樹結宇倚翠壁溪
南有微徑時遇採芝客往往白雲生對面千里隔機忘
若童僕常與猨鳥劇曬藥上小峰庭深無日色自從歸
鄉里不見新舊戚纍纍子孫墓秋風吹古柏
長安旅舍紓情投先達
岐路不在地馬蹄徒苦辛上國聞姓名不如山中人大
宅滿六街此身入誰門愁心日散亂有似空中塵白露
下長安百蟲鳴草根方當秋賦日却憶歸山村靜女頭
欲白良媒况我鄰無令苦長歎長歎消人魂
琪樹下因唫六韻呈先達者
舉世愛嘉樹此樹何人識清秋遠山意偶向亭際得奇
柯交若鬭生葉密如織塵中尚菁葱更想塵外色所宜
巢三鳥影入瑤池碧移根豈無時一問紫烟客
近體詩
春夜
一别杜陵歸未期祇憑魂夢接親知近來欲睡渾難睡
夜夜夜深聞子規
秋懷
歲歲干戈阻路岐望山心切與心違秋來何處開懷抱
日日日斜空醉歸
望月
清秋新霽與君同江上高樓倚碧空酒盡露零賓客散
更更更漏月明中
晚登成都迎春閣
朱櫛凭闌眺錦城煙籠萬井二江明香風滿閣花滿樹
樹樹樹頭啼曉鶯
叚成式
成式字柯古宰相文昌子以蔭為校書郎研精苦
學秘閣書籍披閱皆遍歴尚書郎太常少卿連典
九江縉雲廬陵三郡坐累退居襄陽以書史自娛
尤深佛書
玉堂閒話云成式少好馳獵文昌以為患令幕客
言之唯唯遜謝翊日復出獵諸客各送兔一雙書
中徵引典故無一事重叠者諸客齊詣文昌以書
示之始知其子藝文該贍
近體詩
折楊柳
枝枝交影鎖長門嫩色曾沾雨露恩鳳輦不來春欲盡
空留鶯語到黃昏
玉樓烟薄不勝芳金屋寒輕翠帶長公子驊騮往何處
綠隂堪繋紫遊韁
隋家堤上已成塵漢將營邊不復春只向江南并塞北
酒旗相伴惹行人
題谷隠蘭若
風惹閒雲半谷隂巖西隠者醉相尋草衰乍覺徑增險
葉盡却疑溪不深
風帶巢熊拗樹聲老僧相引入雲行半坡新路畬纔了
一谷寒烟燒不成
戲高侍御
七尺髮猶三角梳玳牛獨駕長檐車曾城自有三青鳥
不要蓮東雙鯉魚
花恨紅腰柳妬眉東鄰牆短不曾窺猶憐最小分瓜日
奈許迎春得藕時
自等腰身尺六疆兩重危鬢盡釵長欲薰羅薦嫌龍腦
須為尋求石葉香
别起青樓作幾層斜陽慢卷鹿盧繩厭裁魚子深紅纈
泥覓蜻蜓淺碧綾
可羨羅敷自有夫愁中漫捋白髭鬚豹錢騘子能擎舉
兼著連乾許換無
朝飛卿
醉袂幾侵魚子纈飄纓長罥鳳凰釵知君欲作閒情賦
應願將身作錦鞵(飛卿有錦鞵賦)
御定全唐詩錄卷八十四
