欽定四庫全書
御定全唐詩錄卷二十二
李白(三)
古體詩(三)
蜀道難
噫吁嚱危乎高哉蜀道之難難於上青天蠶叢及魚鳬
開國何茫然爾來四萬八千歲不與秦塞通人烟西當
太白有鳥道可以横絶峨眉巔地崩山摧壯士死然後
天梯石棧相鈎連上有六龍回日之高標下有衝波逆
折之迴川黃鶴之飛尚不得過猿猱欲度愁攀援青泥
何盤盤百步九折縈巖巒捫參歷井仰脅息以手撫膺
坐長嘆問君西遊何時還畏途巉巗不可攀但見悲烏
號古木雄飛雌從繞林間又聞子規啼夜月愁空山蜀
道之難難於上青天使人聽此凋朱顔連峯去天不盈
尺枯松倒挂倚絶壁飛湍瀑流爭喧豗砯厓轉石萬壑
雷其險也若此嗟爾遠道之人胡爲乎來哉劒閣崢嶸
而崔巍一夫當關萬夫莫開所守㦯匪親化爲狼與豺
朝避猛虎夕避長蛇磨牙吮血殺人如麻錦城雖云樂
不如早還家蜀道之難難於上青天側身西望長咨嗟
(嚴武傳云武爲劒南節度使房琯以故相爲部内刺史武慢倨不爲禮最厚杜甫然欲殺甫數矣李白作蜀道)
(難爲房杜危之也韋臯傳云天寶時李白爲蜀道難以斥嚴武陸暢更爲蜀道易以美韋臯㦯曰太白蜀道難)
(譏章仇兼瓊蕭士贇注曰太白深知眀皇幸蜀之非故作是詩以達意按太平廣記云太白初自蜀至京師)
(賀知章聞其名訪之旣奇其姿又請所爲文白出蜀道難示之讀未竟稱嘆數四號爲謫仙人觀此蜀道難作)
(於眀皇幸蜀之前亦非嚴武節度劒南之日前諸說俱不足據)
梁父吟
長嘯梁父吟何時見陽春君不見朝歌屠叟辭棘津八
十西來釣渭濱寧羞白髮照綠水逢時吐氣思經綸廣
張三千六百釣風期暗與文王親大賢虎變愚不測當
年頗似尋常人又不見高陽酒徒起草中長揖山東隆
凖公一聞游說騁雄辯兩女輟洗來趨風東下齊城七
十二指揮楚漢如旋蓬狂客落魄尚如此何况壯士當
羣雄我欲攀龍見眀主雷公砰訇震天鼔帝傍投壺多
玉女三時大笑生電光倏爍晦冥起風雨閶闔九門不
可通以額扣關閽者怒白日不照吾精誠杞國無事憂
天傾猰㺄磨可競人肉騶虞不折生草莖手接飛猱搏
彫虎側足焦原未言苦智者可卷愚者豪世人見我輕
鴻毛力排南山三壯士齊相殺之費二桃吳楚弄兵無
劇孟亞夫咍爾爲徒勞梁父吟梁父吟聲正悲張公兩
龍劒神物合有時風雲感會起屠釣大人&KR1160;屼當安之
將進酒
君不見黃河之水天上來奔流倒海不復回君不見高
堂眀鏡悲白髮朝如青絲暮成雪人生得意須盡歡莫
使金樽空對月天生我材必有用千金散盡還復來烹
羊宰牛且爲樂會須一飲三百杯岑夫子丹丘生將進
酒君莫停與君歌一曲請君爲我傾耳聽鐘鼎玉帛豈
足貴但願長醉不願醒古來賢聖皆寂寞惟有飲者留
其名陳王昔時宴平樂斗酒十千恣讙謔主人何爲言
少錢徑須沽取對君酌五花馬千金裘呼兒將出換美
酒與爾同銷萬古愁
行路難
金樽清酒斗十千玉盤珍羞直萬錢停杯投筯不能食
拔劒四顧心茫然欲渡黃河冰塞川將登太行雪暗天
閒來垂釣坐谿上忽復乘舟夢日邊行路難行路難多
岐路今安在長風破浪會有時直挂雲帆濟滄海
長相思
長相思在長安絡緯秋啼金井闌微霜凄凄簟色寒孤
燈不眀思欲絶卷帷望月空長嘆美人如花隔雲端上
有青冥之高天下有淥水之波瀾天長路遠魂飛苦夢
行不到關山難長相思摧心肝
日色已盡花含煙月眀欲素愁不眠趙瑟初停鳳凰柱
蜀琴欲奏鴛鴦絃此曲有意無人傳願隨春風寄燕然
憶君迢迢隔青天昔時横波目今爲流淚泉不信妾腸
斷歸來看取眀鏡前
春日行
深宫高樓入紫清金作蛟龍盤繡楹佳人當窗弄白日
絃將手語彈鳴箏春風吹落君王耳此曲乃是昇天行
因出天池汎蓬瀛樓船蹙沓波浪驚三千雙蛾獻歌笑
撾鐘考鼔宫殿傾萬姓聚舞歌太平我無爲人自寧三
十六帝欲相迎仙人飄翩下雲軿帝不去留鎬京安能
爲軒轅獨往入窅冥小臣拜獻南山壽陛下萬古垂鴻
名
前有一樽酒行
春風東來忽相過金樽綠酒生微波落花紛紛稍覺多
美人欲醉朱顔酡青軒桃李能幾何流光欺人忽蹉跎
君起舞日西夕當年意氣不肯平白髮如絲竟何益
夜坐吟
冬夜夜寒覺夜長沈吟久坐坐北堂冰合井泉月入閨
金缸青凝照悲啼金缸滅啼轉多掩妾淚聽君歌歌有
聲妾有情情聲合兩無違一語不入意從君萬曲梁塵
飛
獨漉篇
獨漉水中泥水濁不見月不見月尚可水深行人没越
鳥從南來胡雁亦北度我欲彎弓向天射惜其中道失
歸路落葉別樹飄零隨風客無所托悲與此同羅幃舒
卷似有人開眀月直入無心可猜雄劒挂壁時時龍鳴
不斷犀象繡澀苔生國恥未雪何由成名神鷹夢澤不
顧䲭鳶爲君一擊鵬摶九天
陽春歌
長安白日照春空綠楊結煙垂褭風披香殿前花始紅
流芳發色繡戸中繡戸中相經過飛燕皇后輕身舞紫
宫夫人絶世歌聖君三萬六千日歲歲年年奈樂何
楊叛兒
君歌楊叛兒妾勸新豐酒何許最關人烏啼白門柳烏
啼隱楊花君醉留妾家博山爐中沉香火雙煙一氣凌
紫霞
幽澗泉
拂彼白石彈我素琴幽澗愀兮流泉深善手眀徽高張
清心寂歷似千古松颼飀兮萬尋中見愁猿吊影而危
處兮叫秋木而長吟客有哀時失職而聽者淚淋浪以
霑襟乃緝商綴羽潺湲成音吾但寫聲發情於妙指殊
不知此曲之古今幽澗泉鳴深林
王昭君
漢家秦地月流影照眀妃一上玉關道天涯去不歸漢
月還從東海出眀妃西嫁無來日燕支長寒雪作花蛾
眉憔悴没胡沙生乏黃金枉圖畫死留青塜使人嗟
中山孺子妾歌
中山孺子妾特以色見珍雖然不如延年妹亦是當時
絶世人桃李出深井花豔驚上春一貴復一賤關天豈
由身芙容老秋霜團扇羞網塵戚姬髠髮入舂市萬古
共悲辛
久別離
別來幾春未還家玉窗五見櫻桃花况有錦字書開緘
使人嗟至此腸斷彼心絶雲鬟霧鬢罷梳結愁如回飇
亂白雪去年寄書報陽臺今年寄書重相催東風兮東
風爲我吹行雲使西來待來竟不來落花寂寂委青苔
白頭吟
錦水東北流波蕩雙鴛鴦雄巢漢宫樹雌弄秦草芳寧
同萬死碎綺翼不忍雲間兩分張此時阿嬌正嬌妬獨
坐長門愁日莫但願君恩顧妾深豈惜黃金買詞賦相
如作賦得黃金丈夫好新多異心一朝將聘茂陵女文
君因贈白頭吟東流不作西歸水落花辭條羞故林兔
絲固無情隨風任傾倒誰使女蘿枝而來強縈抱兩草
猶一心人心不如草莫捲龍鬚席從他生網絲且留琥
珀枕㦯有夢來時覆水再收豈滿杯棄妾已去難重回
古來得意不相負祇今惟見青陵臺
採蓮曲
若耶溪傍採蓮女笑隔荷花共人語日照新妝水底眀
風飄香袂空中舉岸上誰家遊冶郎三三五五映垂楊
紫騮嘶入落花去見此踟蹰空斷腸
白紵辭
揚清歌發皓齒北方佳人東鄰子且吟白紵停綠水長
褏拂面爲君起寒雲夜捲霜海空胡風吹天飄塞鴻玉
顔滿堂樂未終館娃日落歌吹濛
月寒天清夜沈沈美人一笑千黃金垂羅舞縠揚哀音
郢中白雪且莫吟子夜吳歌動君心動君心冀君賞願
作天池雙鴛鴦一朝飛去青雲上
吳刀剪綵縫舞衣眀妝麗服奪春暉揚眉轉褏若雪飛
傾城獨立世所稀激楚結風醉忘歸高堂月落燭已微
玉釵掛纓君莫違
擣衣篇
閨裏佳人年十餘嚬蛾對影恨離居忽逢江上春歸燕
銜得雲中尺素書玉手開緘長嘆息狂夫猶戍交河北
萬里交河水北流願爲雙燕泛中洲君邊雲擁青絲騎
妾處苔生紅粉樓樓上春風日將歇誰能攬鏡看愁髮
曉吹弦管隨落花夜擣戎衣向眀月眀月高高刻漏長
眞珠簾箔掩蘭堂横垂寶幄同心結半拂瓊筵蘇合香
瓊筵寶幄連枝錦燈燭熒熒照孤寢有便憑將金剪刀
爲君留下相思枕摘盡庭蘭不見君紅巾拭淚生氤氲
眀年若更征邊塞願作陽臺一叚雲
襄陽歌
落日欲没峴山西倒著接䍦花下迷襄陽小兒齊拍手
攔街爭唱白銅鞮傍人借問笑何事笑殺山翁醉似泥
鸕鷀杓鸚鵡杯百年三萬六千日一日須傾三百杯遥
看漢水鴨頭綠恰似蒲萄初醱醅此江若變作春酒壘
麴便築糟丘臺千金駿馬換小妾笑坐雕鞍歌落梅車
傍側掛一壺酒鳳笙龍管行相催咸陽市上嘆黃犬何
如月下傾金罍君不見晉朝羊公一片石龜頭剝落生
莓苔淚亦不能爲之墮心亦不能爲之哀清風眀月不
用一錢買玉山自倒非人推舒州杓力士鐺李白與爾
同死生襄王雲雨今安在江水東流猿夜聲
江上吟
木蘭之枻沙棠舟玉簫金管坐兩頭美酒樽中置千斛
載妓隨波任去留仙人有待乘黃鶴海客無心隨白鷗
屈平詞賦懸日月楚王臺榭空山丘興酣落筆搖五嶽
詩成笑傲凌滄洲功名富貴若長在漢水亦應西北流
侍從宜春苑奉詔賦龍池柳色初青聽新鶯百囀
歌
東風已綠瀛洲草紫殿紅樓覺春好池南柳色半青青
縈煙裊娜拂綺城垂絲百尺挂雕楹上有好鳥相和鳴
間關早得春風情春風卷入碧雲去千門萬戸皆春聲
是時君王在鎬京五雲垂暉耀紫清仗出金宫隨日轉
天迴玉輦繞花行始向蓬萊看舞鶴還過茝若聽新鶯
新鶯飛繞上林苑願入簫韶雜鳳笙
玉壺吟
烈士擊玉壺壯心惜暮年三杯拂劒舞秋月忽然高詠
涕泗漣鳳凰初下紫泥詔謁帝稱觴登御筵揄揚九重
萬乘主謔浪赤墀青瑣賢朝天數換飛龍馬敕賜珊瑚
白玉鞭世人不識東方朔大隱金門是謫仙西施宜笑
復宜嚬醜女效之徒累身君王雖愛蛾眉好無奈宫中
妬殺人
西嶽雲臺歌送丹丘子
西嶽崢嶸何壯哉黃河如絲天際來黃河萬里觸山動
盤渦轂轉秦地雷榮光休氣紛五綵千年一清聖人在
巨靈咆哮擘兩山洪波噴箭射東海三峯却立如欲摧
翠厓丹谷高掌開白帝金精運元氣石作蓮花雲作臺
雲臺閣道連窈冥中有不死丹丘生眀星玉女備灑掃
麻姑搔背指爪輕我皇手把天地戸丹丘談天與天語
九重出入生光輝東來蓬萊復西歸玉漿儻惠故人飲
騎二茅龍上天飛
扶風豪士歌
洛陽三月飛胡沙洛陽城中人怨嗟天津流水波赤血
白骨相撐如亂麻我亦東奔向吳國浮雲四塞道路賖
東方日出啼早鵶城門人開掃落花梧桐楊柳拂金井
來醉扶風豪士家扶風豪士天下奇意氣相傾山可移
作人不倚將軍勢飲酒豈顧尚書期雕盤綺食會衆客
吳歌趙舞香風吹原嘗春陵六國時開心寫意君所知
堂中各有三千客眀日報恩知是誰撫長劒一揚眉清
水白石何離離脫吾帽向君笑飲君酒爲君吟張良未
逐赤松去橋邊黃石知我心
梁園吟
我浮黃河去京闕挂席欲進波連山天長水闊厭遠涉
訪古始及平臺間平臺爲客憂思多對酒遂作梁園歌
却憶蓬池阮公詠因吟淥水揚洪波洪波浩蕩迷舊國
路遠西歸安可得人生達命豈暇愁且飲美酒登高樓
平頭奴子搖大扇五月不熱疑清秋玉盤楊梅爲君設
吳鹽如花皎白雪持鹽把酒但飲之莫學夷齊事高潔
昔人豪貴信陵君今人耕種信陵墳荒城虛照碧山月
古木盡入蒼梧雲梁王宫闕今安在枚馬先歸不相待
舞影歌聲散綠池空餘汴水東流海沈吟此事淚滿衣
黃金買醉未能歸連呼五白行六博分曹賭酒酣馳輝
歌且謠意方遠東山高卧時起來欲濟蒼生未應晩
鳴臯歌送岑徵君
若有人兮思鳴臯阻積雪兮心煩勞洪河凌競不可以
徑度冰龍鱗兮難容舠邈仙山之峻極兮聞天籟之嘈
嘈霜厓縞皓以合沓兮若長風扇海湧滄溟之波濤玄
猿綠羆舔舕崟岌咆柯振石駭膽慄魄羣呼而相號峯
崢嶸以路絶挂星辰於巖㟼送君之歸兮動鳴臯之新
作交鼓吹兮彈絲觴清泠之池閣君不行兮何待若反
顧之黃鶴掃梁園之羣英振大雅於東洛巾征軒兮歷
阻折尋幽居兮越巘㟧盤白石兮坐素月琴松風兮寂
萬壑望不見兮心氛氲蘿冥冥兮霰紛紛水橫洞以下
淥波小聲而上聞虎嘯谷而生風龍藏溪而吐雲寡鶴
清唳饑鼯嚬呻塊獨處此幽默兮愀空山而愁人雞聚
族以爭食鳳孤飛而無隣蝘蜓嘲龍魚目混珍嫫母衣
錦西施負薪若使巢由桎梏於軒冕兮亦奚異乎夔龍
䠥&KR0887;於風塵哭何苦而救楚笑何誇而却秦吾誠不能
學二子沽名矯節以耀世兮固將棄天地而遺身白鷗
兮飛來長與君兮相親
橫江詞
人言橫江好儂道橫江惡一風三日吹倒山白浪高於
瓦官閣
金陵城西樓月下吟
金陵夜寂涼風發獨上高樓望吳越白雲映水搖空城
白露垂珠滴秋月月下沈吟久不歸古來相接眼中稀
解道澄江淨如練令人長憶謝玄暉
白雲歌送劉十六歸山
楚山秦山多白雲白雲處處長隨君君今還入楚山裏
雲亦隨君渡湘水水上女蘿衣白雲早卧早行君早起
懷仙歌
一鶴東飛過滄海放心散漫知何在仙人浩歌望我來
應攀玉樹長相待堯舜之事不足驚自餘嚻嚻直可輕
巨鼇莫戴三山去我欲蓬萊頂上行
酬殷眀佐見贈五雲裘歌
我吟謝朓詩上語朔風颯颯吹飛雨謝朓巳没青山空
後來繼之有殷公粉圖珍裘五雲色奕如晴天散彩虹
文章彪炳光陸離應是素蛾玉女之所爲輕如松花落
金粉濃似苔錦含碧滋遠山積翠橫海島殘霞飛丹映
江草凝毫採掇花露容幾年功成奪天造故人贈我我
不違著令山水含清暉頓驚謝康樂詩興生我衣襟前
林壑歛暝色褏上雲霞收夕霏羣仙長嘆驚此物千厓
萬嶺相縈鬱身騎白鹿行飄颻手翳紫芝笑披拂相如
不足誇鷫鸘王恭鶴氅安可方瑶臺雪花數千點片片
吹落春風香爲君持此凌蒼蒼上朝三十六玉皇下窺
夫子不可及矯首相思空斷腸
贈裴十四
朝見裴叔則朗如行玉山黃河落天走東海萬里寫入
胷懷間身騎白黿不敢度金高南山買君顧徘徊六合
無相知飄若浮雲且西去
醉後贈從甥高鎮
馬上相逢揖馬鞭客中相見客中憐欲邀擊筑悲歌飲
正値傾家無酒錢江東風光不借人枉殺落花空自春
黃金逐手快意盡昨日破産今朝貧丈夫何事空嘯傲
不如燒却頭上巾君爲進士不得進我被秋霜生旅鬢
時清不及英豪人三尺童兒重廉藺匣中盤劒裝䱜魚
閒在腰間未用渠且將換酒與君醉醉歸託宿吳專諸
贈漢陽輔錄事
鸚鵡洲橫漢陽渡水引寒煙没江樹南浦登樓不見君
君今罷官在何處漢口雙魚白錦鱗令傳尺素報情人
其中字數何多少祇是相思秋復春
江夏贈韋南陵冰
胡驕馬驚沙塵起胡兵飲馬天津水君爲張掖近酒泉
我竄三巴九千里天地再新法令寬夜郎遷客帶霜寒
西憶故人不可見東風吹夢到長安寧期此地忽相遇
驚喜茫如墮煙霧玉簫金管喧四筵苦心不得申長句
昨日繡衣傾綠樽病如桃李竟何言昔騎天子大宛馬
今乘欵叚諸侯門賴遇南平豁方寸復兼夫子持清論
有似山開萬里雲四望青天解人悶人悶還心悶苦辛
長苦辛愁來飲酒二千石寒灰重暖生陽春山公醉後
能騎馬別是風流賢主人頭陀雲月多僧氣山水何曾
稱人意不然鳴笳按鼓戲滄流呼取江南女兒歌棹謳
我且爲君搥碎黃鶴樓君亦爲吾倒却鸚鵡洲赤壁爭
雄如夢裏且須歌舞寬離憂
對雪醉後贈王歷陽
有身莫犯飛龍鱗有手莫辮猛虎鬚君看昔日汝南市
白頭仙人隱玉壺子猷聞風動窗竹相邀共醉杯中綠
歷陽何異山隂時白雪飛花亂人目君家有酒我何愁
客多樂酣秉燭遊謝尚自能鸜鵒舞相如免脫鷫鸘裘
清晨鼓棹過江去千里相思眀月樓
春日獨坐寄鄭眀府
燕麥青青遊子悲河堤弱柳鬱金枝長條一拂春風起
盡日飄揚無定時我在河南別離久那堪坐此對窗牖
情人道來竟不來何人共醉新豐酒
寄王屋山人孟大融
我昔東海上勞山餐紫霞親見安期公食棗大如瓜中
年謁漢主不愜還歸家朱顔謝春暉白髮見生涯所期
就金液飛步登雲車願隨夫子天壇上閒與仙人掃落
花
憶舊遊寄譙郡元參軍
憶昔洛陽董糟丘爲余天津橋南造酒樓黃金白璧買
歌笑一醉累月輕王侯海内賢豪青雲客就中與君心
莫逆迴山轉海不作難傾情倒意無所惜我向淮南攀
桂枝君留洛北愁夢思不忍別還相隨相隨迢迢訪仙
城三十六曲水迴縈一溪初入千花眀萬壑度盡松風
聲銀鞍金絡倒平地漢東太守來相迎紫陽之眞人邀
我吹玉笙餐霞樓上動仙樂嘈然宛似鸞鳳鳴褏長管
催欲輕舉漢中太守醉起舞手持錦袍覆我身我醉橫
眠枕其股當筵意氣凌九霄星離雨散不終朝分飛楚
關山水遥余旣還山尋故巢君亦歸家渡渭橋君家嚴
君勇貔虎作尹并州遏戎虜五月相呼度太行摧輪不
道羊腸苦行來北涼歲月深感君貴義輕黃金瓊杯綺
食青玉案使我醉飽無歸心時時出向城西曲晉祠流
水如碧玉浮舟弄水簫鼓鳴微波龍鱗莎草綠興來㩦
妓恣經過其若楊花似雪何紅妝欲醉宜斜日百尺清
潭寫翠娥翠娥嬋娟初月輝美人更唱舞羅衣清風吹
歌入空去歌曲自繞行雲飛此時行樂難再遇西遊因
獻長楊賦北闕青雲不可期東山白首還歸去渭橋南
頭一遇君鄼臺之北又離羣問余別恨知多少落花春
暮爭紛紛言亦不可盡情亦不可極呼兒長跪緘此辭
寄君千里遥相憶
廬山謠寄盧侍御虛舟
我本楚狂人鳳歌笑孔丘手持綠玉杖朝別黃鶴樓五
嶽尋仙不辭遠一生好入名山遊廬山秀出南斗傍屏
風九疊雲錦張影落眀湖青黛光金闕前開二峯長銀
河倒挂三石梁香爐瀑布遥相望迴崖沓嶂凌蒼蒼翠
影紅霞映朝日鳥飛不到吳天長登高壯觀天地間大
江茫茫去不還黃雲萬里動風色白波九道流雪山好
爲廬山謠興因廬山發閒窺石鏡清我心謝公行處蒼
苔没早服還丹無世情琴心三疊道初成遥見仙人綵
雲裏手把芙容朝玉京先期汗漫九垓上願接盧敖遊
太清
自漢陽病酒歸寄王明府
去歲左遷夜郎道琉璃硯水長枯槁今歲敕放巫山陽
蛟龍筆翰生輝光聖主還聽子虛賦相如却與論文章
願掃鸚鵡洲與君醉百場嘯起白雲飛七澤歌吟淥水
動三湘莫惜連船沽美酒千金一擲買春芳
早春寄王漢陽
聞道春還未相識走傍寒梅訪消息昨夜東風入武陽
陌頭楊柳黃金色碧水浩浩雲茫茫美人不來空斷腸
預拂青山一片石與君連日醉壺觴
夢遊天姥吟留別
海客談瀛洲煙濤微茫信難求越人語天姥雲霓眀滅
㦯可覩天姥連天向天橫勢拔五嶽掩赤城天台四萬
八千丈對此欲倒東南傾我欲因之夢吳越一夜飛度
鏡湖月湖月照我影送我至剡溪謝公宿處今尚在淥
水蕩漾清猿啼脚着謝公屐身登青雲梯半壁見海日
空中聞天雞千巖萬轉路不定迷花倚石忽已暝熊咆
龍吟殷巖泉慄深林兮驚層巔雲青青兮欲雨水澹澹
兮生煙列缺霹靂丘巒崩摧洞天石扉訇然中開青冥
浩蕩不見底日月照耀金銀臺霓爲衣兮風爲馬雲中
君兮紛紛而來下虎鼔瑟兮鸞回車仙之人兮列如麻
忽魂悸以魄動怳驚起而長嗟惟覺時之枕席失向來
之煙霞世間行樂亦如此古來萬事東流水別君去兮
何時還且放白鹿青崖間須行即騎訪名山安能摧眉
折腰事權貴使我不得開心顔
金陵酒肆留別
風吹柳花滿店香吳姬壓酒勸客嘗金陵子弟來相送
欲行不行各盡觴請君試問東流水別意與之誰短長
南陵別兒童入京
白酒新熟山中歸黃雞啄黍秋正肥呼童烹雞酌白酒
兒女嬉笑牽人衣高歌取醉欲自慰起舞落日爭光輝
游說萬乘苦不早著鞭跨馬涉遠道會稽愚婦輕買臣
余亦辭家西入秦仰天大笑出門去我輩豈是蓬蒿人
魯郡堯祠送竇眀府薄華還西京(時久病初起作)
朝策犂眉騧舉鞭力不堪強扶愁疾向何處角巾微服
堯祠南長楊掃地不見日石門噴作金沙潭笑誇故人
指絶境山光水色青於藍廟中往往來擊鼓堯本無心
爾何苦門前長跪雙石人有女如花日歌舞銀鞍繡轂
往復迴簸林蹶石鳴風雷遠煙空翠時眀滅白鷗歷亂
長飛雪紅泥亭子赤闌干碧流環轉青錦湍深沈百丈
洞海底那知不有蛟龍蟠君不見綠珠潭水流東海綠
珠紅粉沈光彩綠珠樓下花滿園今日曾無一枝在昨
夜秋聲閶闔來洞庭木落騷人哀遂將三五少年輩登
高遠望形神開生前一笑輕九鼎魏武何悲銅雀臺我
歌白雲倚窗牖爾聞其聲但揮手長風吹月度海來遥
勸仙人一杯酒酒中樂酣宵向分舉觴酹堯堯可聞何
不令臯陶擁篲橫八極直上青天揮浮雲高陽小飲眞
瑣瑣山公酩酊何如我竹林七子去道賖蘭亭雄筆安
足誇堯祠笑殺五湖水至今憔悴空荷花爾向西秦我
東越暫向瀛洲訪金闕藍田太白若可期爲余掃灑石
上月
單父東樓秋夜送族弟沈之秦
爾從咸陽來問我何勞苦沐猴而冠不足言身騎土牛
滯東魯沈弟欲行凝弟留孤飛一雁秦雲秋坐來黃葉
落四五北斗已挂西城樓絲桐感人絃亦絶滿堂送君
皆惜別卷簾見月清興來疑是山隂夜中雪眀日斗酒
別惆悵清路塵遥望長安日不見長安人長安宫闕九
天上此地曾經爲近臣一朝復一朝髮白心不改屈原
憔悴滯江潭亭伯流離放遼海折翮翻飛隨轉蓬聞弦
虛墜下霜空聖朝久棄青雲士他日誰憐張長公
送羽林陶將軍
將軍出使擁樓船江上旌旗拂紫煙萬里橫戈探虎穴
三杯拔劒舞龍泉莫道詞人無膽氣臨行將贈繞朝鞭
同王昌齡送族弟襄歸桂陽
爾家何在瀟湘川青莎白石長江邊昨夢江花照江國
幾枝正發東窗前覺來欲往心悠然魂隨越鳥飛南天
秦雲連山海相接桂水橫煙不可涉送君此去令人愁
風帆茫茫隔河洲春潭瓊草綠可折西寄長安眀月樓
送蕭三十一之魯中兼問稚子伯禽
六月南風吹白沙吳牛喘月氣成霞水國鬱蒸不可處
時炎道遠無行車夫子如何涉江路雲帆嫋嫋金陵去
高堂倚門望伯魚魯中正是趨庭處我家寄在沙丘傍
三年不歸空斷腸君行旣識伯禽子應駕小車騎白羊
宣州謝朓樓餞別校書叔雲
棄我去者昨日之日不可留亂我心者今日之日多煩
憂長風萬里送秋雁對此可以酣高樓蓬萊文章建安
骨中間小謝又清發俱懷逸興壯思飛欲上青天覽日
月抽刀斷水水更流舉杯銷愁愁復愁人生在世不稱
意眀朝散髮弄扁舟
酬中都吏㩦斗酒雙魚於逆旅見贈
魯酒若琥珀汶魚紫錦鱗山東豪吏有俊氣手㩦此物
贈遠人意氣相傾兩相顧斗酒雙魚表情素雙鰓呀呷
鬐鬛張潑剌銀盤欲飛去呼兒拂机霜刃揮紅腮花落
白雪霏爲君下筯一餐飽醉著金鞍上馬歸
醉後荅丁十八以詩譏余搥碎黃鶴樓
黃鶴高樓已搥碎黃鶴仙人無所依黃鶴上天訴玉帝
却放黃鶴江南歸神眀太守再雕飾新圖粉壁還芳菲
一州笑我爲狂客少年往往來相譏君平簾下誰家子
云是遼東丁令威作詩調我驚逸興白雲遶筆窗前飛
待取眀朝酒醒罷與君爛漫尋春暉
㩦妓登梁王棲霞山孟氏桃園中
碧草已滿地柳與梅爭春謝公自有東山妓金屏笑坐
如花人今日非昨日眀日還復來白髮對綠酒強歌心
已摧君不見梁王池上月昔照梁王樽酒中梁王已去
眀月在黃鸝愁醉啼春風分眀感激眼前事莫惜醉卧
桃園東
把酒問月
青天有月來幾時我今停杯一問之人攀眀月不可得
月行却與人相隨皎如飛鏡臨丹闕綠煙滅盡清暉發
但見宵從海上來寧知曉向雲間没白兔擣藥秋復春
嫦娥孤棲與誰鄰今人不見古時月今月曾經照古人
古人今人若流水共看眀月皆如此唯願當歌對酒時
月光長照金樽裏
三五七言
秋風清秋月眀落葉聚還散寒鴉棲復驚相思相見知
何日此時此夜難爲情
寄遠
憶昨東園桃李紅碧枝與君此時初別離金瓶落井無
消息令人行嘆復坐思坐思行嘆成楚越春風玉顔畏
銷歇碧窗紛紛下落花青樓寂寂空眀月兩不見但相
思空留錦字表心素至今緘愁不忍窺
美人在時花滿堂美人去後餘空牀牀中繡被卷不寢
至今三載聞餘香香亦竟不滅人亦竟不來相思黃葉
落白露濕青苔
愛君芙容嬋娟之豔色若可飡兮難再得憐君冰玉清
迥之眀心情不極兮意已深朝共琅玕之綺食夜同鴛
鴦之錦衾恩情婉孌忽爲別使人莫錯亂愁心亂愁心
涕如雪寒燈厭夢魂欲絶覺來相思生白髮盈盈漢水
若可越可惜凌波步羅襪美人美人兮歸去來莫作朝
雲暮雨兮飛陽臺
對酒
蒲萄酒金叵羅吳姬十五細馬䭾青黛畫眉紅錦靴道
字不正嬌唱歌玳瑁筵中懷裏醉芙容帳裏奈君何
怨情
新人如花雖可寵故人如玉由來重花性飄揚不自持
玉心皎潔終不移故人昔新今尚故還見新人有故時
請看陳后黃金屋寂寂珠簾生網絲
思邊
去年何時君別妾南園綠草飛蝴蝶今歲何時妾憶君
西山白雪暗秦雲玉關去此三千里欲寄音書那可聞
示金陵子
金陵城東誰家子竊聽琴聲碧窗裏落花一片天上來
隨人直渡西江水楚歌吳語嬌不成似能未能最有情
謝公正要東山妓㩦手林泉處處行
御定全唐詩錄卷二十二
