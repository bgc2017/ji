欽定四庫全書
御定全唐詩錄卷十七
儲光羲
光羲兖州人登開元進士第又詔中書試文章歴
監察御史禄山反受偽署賊平貶死
顧况序云儲公進士高第與崔國輔員外綦母潛
著作同時其明年擢侍御史常建少府王龍標昌
齡皆當時之秀而侍御聲價隱隱轥轢諸子其文
篇賦論七十卷雖無雲雷之會而意氣相感扶危
急病有賢達之風失身賊廷竟陷危邦士生不融
何以言命然窺其鴻黃窈邃之氣金石管磬之聲
如登瑤臺而進玉府靈篇邃宇景物寥映綠流翠
草嘉禾瑞鳥不足稱珍
殷璠云儲公詩格高調逸趣遠情深削盡常言挾
風騷之迹得浩然之氣
欒城遺言云儲公高處似陶淵明平處似王摩詰
古體詩
野田黃雀行
嘖嘖野田雀不知軀體微閒穿深叢裏爭食復爭飛窮
老一穨舍棗多桑樹稀無棗猶可食無桑何以衣蕭條
空倉暮相引時來歸斜路豈不捷渚田豈不肥水長路
且壞惻惻與心違
樵父詞
山北饒朽木山南多枯枝枯枝作采薪爨室私自知詰
朝礪斧尋視暮行歌歸先雪隱薜蘿迎暄卧茅茨清澗
日濯足喬林時曝衣終年登險阻不復憂安危蕩漾與
神遊莫知是與非
漁父詞
澤魚好鳴水谿魚好上流漁梁不得意下渚潛垂鈎亂
荇時礙楫新蘆復隱舟靜言念終始安坐看沈浮素髮
隨風揚遠心與雲遊逆浪還極浦信潮下滄洲非為徇
行役所樂在行休
牧童詞
不言牧田遠不道牧陂深所念牛馴擾不亂牧童心圓
笠覆我首長蓑披我襟方將憂暑雨亦以懼寒陰大牛
隱層坂小牛穿近林同類相鼓舞觸物成謳吟取樂須
臾間寧問聲與音
采蓮詞
淺渚荇花繁深潭茭葉疎獨往方自得恥邀淇上姝廣
江無術阡大澤絶方隅浪中海童語流下鮫人居春荻
時隱舟新萍復滿湖采采乘日養不思賢與愚
采菱詞
濁水菱葉肥清水菱葉鮮義不遊濁水志士多苦言潮
没具區數潦深雲夢田朝隨北風去暮逐南風旋浦口
多漁家相與邀我船飯稻以終日羹蓴將永年方冬水
物窮又欲休山樊盡室相隨從所貴無憂患
射雉詞
曝暄理新翳迎春射鳴雉原田遙一色臯陸曠千里遙
聞咿喔聲時見雙飛起羃䍥疎蒿下毰毸深麥裏顧敵
乃忘生爭雄方決死仁心貴勇義豈復能傷此超遙下
故墟迢遞回高畤大夫昔何苦取笑歡妻子
猛虎詞
寒亦不憂雪飢亦不食人人肉豈不甘所惡傷明神太
室為我宅孟門為我鄰百獸為我膳五龍為我賓蒙馬
一何威浮江一以仁彩章耀朝日爪牙雄武臣高雲逐
氣浮厚地隨聲震君能賈餘勇日夕長相親
雜詩
混沌本無象末路多是非達士志寥廓所在能忘機耕
鑿時未至還山聊采薇虎豹對我蹲鸑鷟傍我飛仙人
空中來謂我勿復歸格澤為君駕雲霓為君衣西遊崑
崙墟可以世人違
秋氣肅天地太行高崔嵬猨狖清夜吟其聲一何哀寂
寥掩圭蓽夢寐遊蓬萊琪樹遠亭亭玉堂雲中開洪崖
吹簫管玉女飄颻來雨師既先後道路無纖埃鄙哉楚
襄王獨如雲陽臺
效古
晨登涼風臺暮走邯鄲道曜靈何赫烈四野無青草大
軍北集燕天子西居鎬婦人役州縣丁男事征討老幼
相别離哭泣無昏早稼穡既殄絶川澤復枯槁曠哉遠
此憂冥冥商山皓
東風吹大河河水如倒流河洲塵沙起有若黃雲浮赬
霞燒廣澤洪曜赫高丘野老泣相語無地可蔭休翰林
有客卿獨負蒼生憂中夜起躑躅思欲獻厥謀君門峻且
深踠足空夷猶
酬綦母校書夢遊耶溪見贈之作
校文在仙掖每有滄洲心況以北忩下夢遊清溪隂春
看湖口漫夜入迴塘深往往纜垂葛出舟望前林山人
松下飯釣客蘆中吟小隱何足貴長年固可尋還車首
東道惠言若黃金以我采薇意傳之天姥岑
使過彈箏峽作
烏雀知天雪羣飛復羣鳴原田無遺粟日暮滿空城達
士憂世務鄙夫念王程晨過彈箏峽馬足凌兢行雙壁
隱靈曜莫能知晦明皚皚堅冰白漫漫陰雲平始信古
人言苦節不可貞
述華清宫(天寶六載冬十月皇帝如驪山温泉宫名其宫曰華清)
上在蓬萊宫莫若居華清朝朝禮玄閣日日聞體輕大
聖不私已精禋為羣氓
上出蓬萊時六龍儼齊首長道舒羽儀彤雲映前後天
聲殷宇宙眞氣到林藪
昔在軒轅朝五城十二樓今我神泉宫獨在驪山陬羣
芳趣順動百辟隨天遊
正月開陽和通門緝元化穆穆睟容歸豈為明燈夜高
山大風起肅肅隨龍駕
上林神君宫此地即明庭山開鴻濛色天轉招搖星三
雪報大有孰謂非我靈
池邊鶴
舞鶴傍池邊水清毛羽鮮立如依岸雪飛似向池泉江
海雖言曠無如君子前
釣魚灣
垂釣綠灣春春深杏花亂潭清疑水淺荷動知魚散日
暮待情人維舟綠楊岸
題太玄觀
門外車馬喧門裏宫殿清行即翳若木坐即吹玉笙所
喧既非我眞道其冥冥
喫茗粥作
當晝暑氣盛鳥雀靜不飛念君高梧陰復解山中衣數
片遠雲度曾不蔽炎暉淹留膳茶粥共我飯蕨薇敝廬
既不遠日暮徐徐歸
泛茅山東谿
清晨登仙峯峯遠行未極江海霽初景草木含新色而
我任天和此時聊動息望鄉白雲裏發棹清谿側松栢
生深山無心自貞直
過新豐道中(二十八年有詔種果)
西下長樂坂東入新豐道雨多車馬稀道上生秋草太
陰蔽皋陸莫知晚與早雷雨杳冥冥川谷漫浩浩詔書
植嘉木衆言桃李好自愧無此容歸從漢陰老
泊舟貽潘少府(時潘在後浦)
行子苦風潮維舟未能發宵分卷前幔卧視清秋月四
澤葭葦深中洲煙火絶蒼蒼水霧起落落疎星没所遇
盡漁商與言多楚越其如念極浦又以思明哲常若千
里餘況之異鄉別
仲夏入園中東陂
方塘深且廣伊昔俯吾廬環岸垂綠柳盈潭發紅蕖上
延北原秀下屬幽人居暑雨若混沌晴明如空虚此鄉
多隱逸水陸見樵漁廢賞亦何貴為歡良易攄且言重
觀國當此賦歸歟
終南幽居獻蘇侍郎(時拜太祝未上)
暮春天氣和登嶺望層城朝日懸清景巍峩宫殿明聖
君常臨朝達士復懸衡道近無良足歸來卧山楹靈階
曝仙書深室鍊金英春巖松栢秀晨路鵾雞鳴羽化既
有言無然悲不成
中歲尚微道始知將谷神抗策還南山水木自相親深
林門一道青嶂成四鄰平明去採薇日入行刈薪雲歸
萬壑暗雪罷千巖春始看玄鳥來已見瑤華新寄言搴
芳者無乃後時人
卜築青巖裏雲蘿四垂陰虚室若無人喬木自成林時
有清風至側聞樵采音鳳凰鳴高岡望望隔層岑既言
山路遠復道谿谷深偓佺空中遊虬龍水間吟何當見
輕翼為我達遠心
田家即事
蒲葉日已長荇花日已滋老農要看此貴不違天時迎
晨起飯牛雙駕耕東菑蚯蚓土中出田烏隨我飛羣合
亂啄噪嗷嗷如道饑我心多惻隱顧此兩傷悲撥食與
田烏日暮空筐歸親戚更相誚我心終不移
同王十三維偶然作
仲夏日中時草木看欲焦田家惜功力把鋤來東皋顧
望浮雲陰往往誤傷苗歸來悲困極兄嫂共相饒無錢
可沽酒何以解劬勞夜深星漢明庭宇虚寥寥高柳三
五株可以獨逍遙
北山種松栢南山種蒺藜出入雖同趣所尚各有宜孔
丘貴仁義老氏好無為我心若虚空此道將安施暫過
伊闕間晼晩三伏時高閣入雲中芙蓉滿清池要自非
我室還望南山陲
野老本貧賤冒雨鋤瓜田一畦未及終樹下高枕眠荷
蓧者誰子皤皤來息肩不復問鄉墟相見但依然腹中
無一物高話羲皇年落日臨層隅逍遙望晴川使婦提
蠶筐呼兒榜漁船悠悠泛綠水去摘浦中蓮蓮花艷且
美使我不能還
浮雲在空虚隨風復卷舒我心方處順動作何憂虞但
言嬰世網不復得閒居迢遞别東國超遙來西都見人
乃恭敬曾不問賢愚雖若不能言中心亦難誣故鄉滿
親戚道遠情日疎偶欲陳此意復無南飛鳬
黃河流向東弱水流向西趨舍各有異造化安能齊妾
本邯鄲女生長在叢臺(叶)既聞容見寵復想元為妻刻
畫尚風流幸會君招攜逶迤歌舞座婉戀芙蓉閨日月
方向除恩愛忽焉暌棄置誰復道但悲生不諧羨彼匹
婦意偕老常同棲
日暮登春山山鮮雲復輕遠近看春色踟蹰新月明仙
人浮丘公對月時吹笙丹鳥飛熠熠蒼蠅亂營營羣動
汩我眞訛言傷我情安得如子晉與之遊太清
空山暮雨來衆鳥竟棲息斯須照夕陽雙雙復撫翼我
念天時好東田有稼穡浮雲蔽川原新流集溝洫徘徊
顧衡宇僮僕邀我食卧覽牀頭書睡看機中織想見明
膏煎中夜起唧唧
田家雜興
春至鶬鶊鳴薄言向田墅不能自力作黽勉娶鄰女既
念生子孫方思廣園圃閒時相顧笑喜悦好禾黍夜夜
登嘯臺南望洞庭渚百草被霜露秋山響砧杵却羨故
年時中情無所取
衆人恥貧賤相與尚膏腴我情既浩蕩所樂在畋漁山
澤時晦暝歸家暫閒居滿園植葵藿繞屋樹桑榆禽雀
知我閒翔集依我廬所願在優游州縣莫相呼日與南
山老兀然傾一壺
逍遙阡陌上遠近無相識落日照秋山千巖同一色網
罟繞深莽鷹鸇始輕翼獵馬既如風奔獸莫敢息駐旗
滄海畔犒士吳宫側楚國有夫人性情本貞直鮮禽徒
自致終歲竟不食
田家趣隴畆當晝掩虚關鄰里無煙火兒童共幽閒桔
橰懸空圃雞犬滿桑間須臾農事隙採藥遊名山但願
所采多不言路險艱人生如蜉蝣一往不可攀君看西
王母千歲美容顔
貧士養情性不復知憂樂去年行賣畚留滯南陽郭秋
至黍苗黃無人可刈穫孺子朝來飯把竿逐鳥雀忽見
梁將軍乘車出宛洛意氣軼道路光輝滿墟落安知負
薪者咥咥笑輕薄
楚山有高士梁國有遺老築室既相鄰同田復同道糗
糒常共飯兒孫每更抱忘此耕耨勞愧彼風雨好蟪蛄
鳴空澤鶗鴂傷秋草日夕寒風來衣裳苦不早
梧桐蔭我門薜荔網我屋超超兩夫婦朝出暮還宿稼
穡既自種牛羊還自牧日旰嬾耕鋤登高望川陸空山
足禽獸墟落多喬木白馬誰家兒聮翩相馳逐
種桑百餘樹種黍三十畆衣食既有餘時時會親友夏
來菰米飯秋至菊花酒孺人喜(一作善)逢迎稚子解趨走
日暮閒園裏團團蔭榆柳酩酊乘夜歸涼風吹戶牖清
淺望河漢低昂看北斗數罋猶未開明朝能飲否
題辨覺精舍
朝隨秋雲陰乃至青松林花閣空中遠方池巖下深竹
風亂天語谿響成龍吟試問眞君子遊山非世心
行次田家澳梁作
田家俯長道邀我避炎氛當暑日方晝高天無片雲桑
間禾黍氣柳下牛羊羣野雀棲空屋晨風不復聞前登
澳梁坂極望温泉分逆旅方三舍西山猶未曛
秋次灞亭寄申大
橘柚植寒陵芙蓉蔕修坂無言不得意得意何由展況
我行且徒而君往猶蹇既傷人事近復言天道遠薄暮
入空亭中夜不能飯南聽鴻雁盡西見招搖轉千門漢
主宫百里周王苑杲杲初景出油油鮮雲卷會朝幸歲
正校獵從秋獮念君久京國雙涕如露泫無人薦子雲
太息竟誰辨
晩霽中園喜赦作
五月黃梅時陰氣蔽遠邇煙雲連晦朔菰菜生鄰里落
日燒霞明農夫知雨止幾悲袵席濕長歎垣牆毁曭朗
天宇開家族躍以喜渙汗發大號坤元更資始散衣出
中園小徑尚滑履池光搖萬象倏忽滅復起嘉樹如我
心欣欣豈云已
夏日尋藍田唐丞登高宴集
東望春明門駕言聊出遊南行小徑盡綠竹臨清流君
出罷六安居此澹忘憂園林與城市閭井隨人幽披顔
闢衡闈置酒登崇丘山河臨咫尺宇宙窮寸眸是時春
載陽佳氣滿皇州宫殿碧雲裏鴛鴦初命儔良辰方在
兹志士安得休成名苟有地何必東陵侯
同諸公登慈恩寺塔
金祠起眞宇直上青雲垂地靜我亦閒登之清秋時蒼
蕪宜春苑片碧昆明池誰道天漢高逍遙方在兹虚形
賓太極攜手行翠微雷雨傍杳冥鬼神中躨跜靈變在
倏忽莫能窮天涯冠上閶闔開履下鴻雁飛宫室低邐
迤羣山小參差俯仰宇宙空庶隨了義歸崱屴非大厦
久居亦以危
同諸公秋霽曲江俯見南山
天靜終南高俯映江水明有若蓬萊下淺深見澄瀛羣
峯懸中流石壁如瑤瓊魚龍隱蒼翠鳥獸遊清泠菰蒲
林下秋薜荔波中輕山戛浴蘭沚水若居雲屏嵐氣浮
渚宫孤光隨曜靈陰陰豫章館宛宛百花亭大君及羣
臣宴樂方嚶鳴吾黨二三子蕭晨怡性情逍遙滄洲時
乃在長安城
貽劉高士别
夙駕出東城城傍早霞散初日照龍闕峩峩在天半壯
哉麗百常美矣崇兩觀俯視趨朝客簪珮何璀璨而我
送將歸徘徊灞陵岸北雲去吳越南雁離江漢伊昔蹈
丘園翩翩理文翰高談閔仲叔逸氣劉公幹每言竹栢
貞常輕朝市玩山晝猿狖靜谿曛魚鳥亂寧止卧崆峒
直云期汗漫聖君既理歴族士咸炳煥矯首來天地振
羽泛漪瀾元淑命不達伯鸞吟可歎東去姑蘇臺乃過
陟陽館舍轡函關道浮舟滄海畔耳目曠暄涼懷抱盈
悲惋沈沈青歲晚靄靄秋雲換自言永遯棲無復從羈
絆揮手謝知已知已莫能讃
山中貽崔六琪華
恍惚登高嶺徘徊看落日遙想仲長園如親幼安室春
渚菖蒲登山中播穀鳴相思不道遠太息未知情意君
來此地時復疎林薄中夜掃衡門迎晨閉菌閣屣履清
池上家僮奉信歸憂隨落花散目送歸雲飛故交在天
末新知復千里無人暫往來獨作中林士
鞏城南河作寄徐三景暉
初年雨候遲鞏洛河流小搖搖芳草岸屢見春山曉清
露洗雲林輕波戲魚鳥唯言故人遠不念鄉川眇舟檝
去縈迴湍溆行奔峭寄書千里路莫道南鴻少
華陰作貽祖三詠
朝行敷水上暮出華山東高館宿初靜長亭秋轉空日
餘久淪汩重此聞霜風淅瀝入谿樹颼飀驚夕鴻悽然
望伊洛如見息陽宫舊識無高位新知盡固窮夫君獨
輕舉遠近善文雄豈念千里駕﨑嶇秦塞中
閒居
薄遊何所愧所愧在閒居親故不來往中園時讀書步
櫩滴餘雪春塘抽新蒲梧桐漸覆井時鳥自相呼悠然
念故鄉乃在天一隅安得如浮雲來往方須臾
同王十三維哭殷遙
生理無不盡念君在中年遊道雖未深舉世莫能賢筮
仕苦貧賤為客少田園膏腴不可求乃在許西偏四鄰
盡桑柘咫步開牆垣内艱未及虞形影隨化遷茅茨俯
苫蓋雙殯兩楹間時聞孤女號迥出陌與阡慈烏亂飛
鳴猛獸亦以跧故人王夫子靜念無生篇哀樂久已絶
聞之將泫然太陽蔽空虚雨雪浮蒼山迢遞親靈櫬顧
予悲絶絃處順與安時至此乃空言
新豐主人
新豐主人新酒熟舊客還歸舊堂宿滿酌香含北砌花
盈樽色泛南軒竹雲散天高秋月明東家少婦解秦箏
醉來忘却巴陵道夢中疑是洛陽城
薔薇篇
裊裊長數尋青青不作林一莖獨秀當庭心數枝分作
滿庭陰春日遲遲將欲半庭影離離正堪玩枝上嬌鶯
不畏人葉底飛蛾自相亂秦家女兒愛芳菲畫眉相喚
采葳蕤高處紅鬚欲就手低邊綠刺已牽衣蒲葡架上
朝光滿楊柳園中冥鳥飛連袂踏歌從此去風吹香氣
逐人歸
近體詩
臨江亭五咏(并序)
建業為都舊矣晉主來此而禮物盡備雖云在
德亦云在險京口其地也嗚呼有邦國者有廢
興焉自晉及陳五世遞嬗以今懷古五篇為咏
臨江亭得其勝槩寄以興言雖未及乎辯士亦
其志也
晉家南作帝京鎮北為關江水中分地城樓下帶山金
陵事已往青蓋理無還落日空亭上愁看龍尾灣
山横小苑前路盡大江邊此地興王業無如宋主賢潮
生建業水風散廣陵煙直望清波裏祗言别有天
城頭落暮暉城外搗秋衣江水青雲挹蘆花白雪飛南
州王氣疾東國海風微借問商歌客年年何處歸
古木嘯寒禽層城帶夕陰梁園多綠樹楚國盡楓林山
際空為險江流長自深平生何以恨天地本無心
京山千里過孤憤望中來江勢將天合城門向水開落
霞明楚岸夕露濕吳臺去去無相識陳皇安在哉
泊江潭貽馬校書
明月掛青天遙遙如目前故人遊畫閣却望似雲邊水
宿依漁父歌聲和采蓮采蓮江上曲今夕為君傳
夜觀妓
白雪宜新舞清宵召楚妃嬌童攜錦薦侍女整羅衣花
映垂鬟轉香迎步履飛徐徐斂長袖雙燭送將歸
官莊池觀競渡
落日吹簫管清池發棹歌船爭先後渡岸激去來波水
葉藏魚鳥林花間綺羅踟蹰仙女去猶似望天河
霽後貽馬十二巽
高天風雨散清氣在園林況我夜初靜當軒鳴綠琴雲
開北堂月庭滿南山陰不見長裾者空歌遊子唫
題山中流泉
山中有流水借問不知名映地為天色飛空作雨聲轉
來深澗滿分出小池平恬澹無人見年年長自清
題陸山人樓
暮聲雜初雁夜色涵早秋獨見海中月照君池上樓山
雲拂高棟天漢入雲流不惜朝光滿其如千里遊
漢陽即事
楚國千里遠孰知方寸違春遊歡有客夕寢賦無衣江
水帶冰綠桃花隨雨飛九歌有深意捐珮乃言歸
寒夜江口泊舟
寒潮信未起出浦纜孤舟一夜苦風浪自然增旅愁吳
山遲海月楚火照江流欲有知音者異鄉誰可求
苑外至龍興院作
朝遊天苑外忽見法筵開山勢當空出雲陰滿地來疎
鐘清月殿幽梵靜花臺日暮香林下飄飄仙步迴
隴頭水送别
相送隴山頭東西隴水流從來心膽盛今日為君愁暗
雪迷征路寒雲隱戍樓唯餘旌旆影相逐去悠悠
洛橋送别
河橋送客舟河水正安流遠見輕橈動遙憐故國遊海
禽逢早雁江水值新秋一聽南津曲分明散别愁
洛潭送人覲省
清洛帶芝田東流入大川舟輕水復急别望杳如仙細
草生春岸明霞散早天送君唯一曲當是白華篇
張谷田舍
縣官清且儉深谷有人家一徑入寒竹小橋穿野花碓
喧春澗滿梯倚綠桑斜自說年來稔前村酒可賒
藍上芳茨期王維補闕(見王維集)
山中人不見雲去夕陽過淺瀨寒魚少叢蘭秋蝶多老
年疎世事幽性樂天和酒熟思才子谿頭望玉珂
田家即事
桑柘悠悠水蘸堤晩風晴景不妨犁高機猶織卧蠶子
下坂饑逢餉饁妻杏色滿林羊酪熟麥涼浮壠雉媒低
生時樂死皆由命事在旻天迥不迷
長安道
鳴鞭過酒肆袨服遊倡門百萬一時盡含情無片言
西行一千里暝色生寒樹暗聞歌吹聲知是長安路
洛陽道獻吕四郎中
洛水春冰開洛城春樹綠朝看大道上落花亂馬足
春風二月時道傍柳堪把上枝覆官閣下枝拂車馬
洛水照千門千門碧空裏少年不得志走馬遊新市
江南曲
綠江深見底高浪直翻空慣是湖邊住舟輕不畏風
逐流牽荇葉緣岸摘蘆苗為惜鴛鴦鳥輕輕動畫橈
日暮長江裏相邀歸渡頭落花如有意來去逐船流
隔江看樹色沿月聽歌聲不是長干住那從此路行
同武平一員外遊湖
竹吹留歌扇蓮香入舞衣前溪多曲溆乘興莫先歸
明妃曲
日暮驚沙亂雪飛傍人相勸易羅衣強來前殿看歌舞
共待單于夜獵歸
同武平一員外遊湖
青林碧嶼暗相期緩楫揮觥欲賦詩借問高歌凡幾轉
河低月落五更時
朝來仙閣聽絃歌暝入花亭見綺羅池邊命酒憐風月
浦口迴船惜芰荷
朦朧竹影蔽巖扉淡蕩荷風飄舞衣舟尋綠水宵將半
月隱青林人未歸
花潭竹嶼傍幽溪畫楫浮空入夜谿芰荷覆水船難進
歌舞留人月易低
寄孫山人
新林二月孤舟還水滿清江花滿山借問故園隱君子
時時來往在人間
嚴武
武字季鷹華州人中書侍郎挺之之子神氣儁朗
敏於見聞弱冠哥舒翰奏充判官遷侍御史至德
中累為劍南東川節度成都尹兼御史大夫尋遷
黃門侍郎復拜成都尹劍南節度等使廣德中破
吐蕃改檢校吏部尚書封鄭國公
紀事云武年二十二為給事黃門郎明年擁旄西
蜀杜甫乘醉言不謂嚴挺之乃有此子也武恚目
久之曰杜審言孫子擬捋虎鬚合坐皆笑以彌縫
之房太尉琯微有所忤憂怖成疾李太白作蜀道
難為房杜危之也
古體詩
題巴州光禄寺楠木
楚江長流對楚寺楠木幽生赤崕背臨谿插石盤老根
苔色青蒼山雨痕高枝閙葉鳥不度半掩白雲朝與暮
香殿蕭條轉密隂花龕滴瀝垂清露聞道偏多越水頭
煙生霽歛使人愁月明忽憶湘川夜猿叫還思鄂渚秋
看君幽靄幾千丈寂寞窮山今遇賞亦知鐘梵報黃昏
猶卧禪牀戀竒響
近體詩
酬别杜二
獨逢堯典日再覩漢官時未效風霜勁空慙雨露私夜
鐘清萬戶曙漏拂千旗並向殊庭謁俱承别館追斗城
憐舊路鍋水惜歸期峯樹還相伴江雲更對垂試迴滄
海棹莫妬敬亭詩秪是書應寄無忘酒共持但令心事
在未肯鬢毛衰最悵巴山裏清猿醒夢思
寄題杜拾遺錦江野亭
漫向江頭把釣竿懶眠沙草愛風湍莫倚善題鸚鵡賦
何須不著鵕䴊冠腹中書籍幽時曬肘後醫方靜處看
興發會能馳駿馬應須直到使君灘
巴嶺答杜二見憶
卧向巴山落月時兩鄉千里夢相思可但步兵偏愛酒
也知光禄最能詩江頭赤葉楓愁客籬外黃花菊對誰
跂馬望君非一度冷猿秋雁不勝悲
軍城早秋
昨夜秋風入漢關朔雲邊月滿西山更催飛將追逃虜
莫遣沙場匹馬還
鄭虔
虔鄭州滎陽人天寶初為協律郎或告其私撰國
史坐謫十年還京以不事事更為置廣文館以虔
為博士自寫其詩畫以獻帝署曰鄭虔三絶後貶
台州司戶參軍
近體詩
閨情
銀鑰開香閣金臺點夜燈長征君自慣獨卧妾何曾
崔成甫
成甫開元末為陜縣尉李白澤畔吟序云澤畔吟
者逐臣崔公所作云代業文宗早茂才秀起家校
書蓬山再尉關輔中佐於憲車因貶湘陰流離沅
湘摧悴草莽忠憤義烈形於清辭其怨者之流乎
近體詩
贈李十二白
我是瀟湘放逐臣君辭明主漢江濱天外常求太白老
金陵捉得酒仙人
奚賈
賈常建同時人
近體詩
尋許山人亭子
桃源若遠近漁子棹輕舟川路行難盡人家到漸幽山
禽拂席起溪水入庭流名是何年隱如今成白頭
李康成
康成天寶中與李杜同時撰玉臺後集
古體詩
采蓮曲
采蓮去月没春江曙翠鈿紅袖水中央青荷蓮子雜衣
香雲起風生歸路長歸路長那得久各迴船兩搖手
自君之出矣
自君之出矣絃吹絶無聲思君如百草撩亂逐春生
御定全唐詩錄卷十七
