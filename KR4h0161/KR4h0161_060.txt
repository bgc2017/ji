欽定四庫全書
御定全唐詩錄卷六十
白居易(三)
古體詩(三)
訪陶公舊宅(并序)
予夙慕陶淵明為人往歲渭川閒居常有傚陶
體詩十六首今遊廬山經柴桑過栗里思其人
訪其宅不能默默又題此詩云
垢塵不汚玉靈鳳不啄羶嗚呼陶靖節生彼晉宋間心
實有所守口終不能言永惟孤竹子拂衣首陽山夷齊
各一身窮餓未為難先生有五男與之同饑寒腸中食
不充身上衣不完連徵竟不起斯可謂眞賢我生君之
後相去五百年每讀五柳傳目想心拳拳昔嘗詠遺風
著為十六篇今來訪故宅森若君在前不慕樽有酒不
慕琴無絃慕君遺榮利老死此丘園柴桑古邨落栗里
舊山川不見籬下菊但餘墟中煙子孫雖無聞族氏猶
未遷每逢姓陶人使我心依然
北亭
廬宫山下州湓浦沙邊宅宅北倚高岡迢迢數千尺上
有青青竹竹間多白石茅亭居上頭豁達門四闢前楹
捲簾箔北牖施牀席江風萬里來吹我涼淅淅日高公
府歸巾笏隨手擲脫衣恣搔首坐卧任所適時傾一杯
酒曠望湖天夕口詠獨酌謠目送歸飛翮慙無出塵操
未免折腰役偶獲此閒居謬似高人跡
游湓水
四月未全熱麥涼江風秋湖山處處好最愛湓水頭湓
水從東來一𣲖入江流可憐似縈帶中有隨風舟命酒
一臨汎捨鞍揚棹謳放迴岸傍馬去逐波間鷗煙浪始
渺渺風襟亦悠悠初疑上河漢中若尋瀛洲汀樹綠拂
池沙草芳未休青蘿與紫葛枝蔓垂相樛繫䌫步平岸
回頭望江州城雉映水見隱隱如蜃樓日入意未盡將
歸復少留到官行半歲今日方一遊此地來何暮可以
寫吾憂
宿簡寂觀
巖白雲尚屯林紅葉初隕秋光引閒步不知身遠近夕
投靈洞宿卧覺塵機冺名利心既忘市朝夢亦盡暫來
尚如此況乃終身隱何以療夜饑一匙雲母粉
睡起晏坐
後亭晝眠足起坐春景暮新覺眼猶昏無思心正住淡
寂歸一性虚閒遺萬慮了然此時心無物可譬喻本是
無有鄉亦名不用處行禪與坐忘同歸無異路
過李生
蘋小蒲葉短南湖春水生子近湖邊住靜境稱高情我
為郡司馬散拙無所營使君知性野衙退任閒行行㩦
小榼去逢花輙獨傾半酣到子舍下馬扣柴荆何以引
我步繞籬竹萬莖何以醒我酒吳音吟一聲須臾進野
飯飯稻茹芹英白甌青竹筯儉潔無羶腥欲去復徘徊
夕鴉已飛鳴何當重遊此待君湖水平
食笋
此州乃竹鄉春笋滿山谷山夫折盈抱抱來早市鬻物
以多為賤雙錢易一束置之炊甑中與飯同時熟紫籜
折故錦素肌擘新玉每食遂加飱經旬不思肉久為京
洛客此味常不足且食勿踟蹰南風吹作竹
香爐峰下新置草堂即事詠懷題於石上
香爐峰北面遺愛寺西偏白石何鑿鑿清流亦潺潺有
松數十株有竹千餘竿松張翠傘蓋竹倚青琅玕其下
無人居悠哉多歲年有時聚猿鳥終日空風煙時有沉
冥子姓白字樂天平生無所好見此心依然如獲終老
地忽乎不知遷架巖結茅宇斵壑開茶園何以洗我耳
屋頭飛落泉何以洗我眼砌下生白蓮左手擕一壺右
手挈五絃傲然意自足箕踞於其間興酣仰天歌歌中
聊寄言言我本野夫誤為世網牽時來昔捧日老去今
歸山倦鳥得茂樹涸魚反清源捨此欲焉往人間多險
艱
草堂前開一池養魚種荷日有幽趣
淙淙三峽水浩浩萬頃陂未如新塘上微風動漣漪小
萍如汎汎初蒲正離離紅鯉二三寸白蓮八九枝遶水
欲成徑護堤方插籬已被山中客呼作白家池
登香爐峰
迢迢香爐峰心存耳目想終年牽物役今日方一往攀
蘿蹋危石手足勞俯仰同遊三四人兩人不敢上上到
峰之頂目眩心怳怳高低有萬尋闊狹無數丈不窮視
聽界焉識宇宙廣江水細如䋲湓城小於掌紛吾何屑
屑未能脫塵鞅歸去思自嗟低頭入蟻壤
弄龜羅
有姪始六歲字之為阿龜有女生三年其名曰羅兒一
始學笑語一能誦歌詩朝戲抱我足夜眠枕我衣汝生
何其晩我年行巳衰物情小可念人意老多慈酒美竟
須壞月圓終有虧亦如恩愛緣乃是憂惱資舉世同此
累吾安能去之
截樹
種樹當前軒樹高柯葉繁惜哉遠山色隱此蒙蘢間一
朝持斧斤手自截其端萬葉落頭上千峰來面前忽似
决雲霧豁達覩青天又如所念人久别一欵顔始有清
風至稍見飛鳥還開懷東南望目遠心遼然人各有偏
好物莫能兩全豈不愛柔條不如見青山
題座隅
手不任執殳肩不能荷鋤量力揆所用曾不敵一夫幸
因筆硯功得升仕進途歷官凡五六禄俸及妻孥左右
有兼僕出入有單車自奉雖不厚亦不至饑劬若有人
及此傍觀為何如雖賢亦為幸況我鄙且愚伯夷古賢
人魯山亦其徒時哉無奈何俱化為饑殍念彼益自愧
不敢忘斯須平生榮利心破滅無遺餘猶恐塵妄起題
此於座隅
贖鷄
清晨臨江望水禽正諠繁鳬雁與鷗鷺游颺戲朝暾適
有鬻鷄者挈之來遠村飛鳴彼何樂窘束此何冤喔喔
十四雛罩縳同一樊足傷金距蹜頭搶花冠翻經宿費
飲啄日高詣屠門遲迴未死間饑渴欲相吞常慕古人
道仁信及魚豚見兹生惻隱贖放雙林園開籠解索時
鷄鷄聽我言與爾鏹三百小惠何足論莫學啣環雀﨑
嶇漫報恩
秋日懷杓直(時杓直出牧澧州)
晩來天色好獨出江邊步憶與李舍人曲江相近住常
云遇清景必約同幽趣若不訪我來還須覓君去開眉
笑相見把手期何處西寺老胡僧南園亂松樹擕持小
酒榼吟詠新詩句同出復同歸從朝直至暮風雨忽消
散江山眇回互潯陽與涔陽相望空雲霧心期自乖曠
時景還如故今日郡齋中秋光誰共度
對酒示行簡
今旦一樽酒歡暢何怡怡此樂從中來他人安得知兄
弟惟二人遠别恒苦悲今春自巴峽萬里平安歸復有
雙幼妹笄年未結䄜昨日嫁娶畢良人皆可依憂念兩
消釋如刀斷羈縻身輕心無繫忽欲凌空飛人生苟有
累食肉常如饑我心既無苦飲水亦可肥行簡勸爾酒
停杯聽我辭不歎鄉國遠不嫌官禄微但願我與爾終
老不相離
長慶二年七月自中書舍人出守杭州路次藍溪
作
太原一男子自顧庸且鄙老逢不次恩洗拔出泥滓既
居可言地願助朝廷理伏閤三上章戇愚不稱旨聖人
存大體優貸客不死鳳詔停舍人魚書除刺史寘懷齊
寵辱委順隨行止我自得此心于兹十年矣餘杭乃名
郡郡郭臨江汜已想海門山潮聲來入耳昔予貞元末
羇旅曾遊此甚覺太守尊亦諳魚酒美因生江海興每
羨滄浪水尚擬拂衣行況今兼禄仕青山峰巒接白日
煙塵起東道既不通改轅送南指自秦窮楚越浩蕩五
千里聞有賢主人而多好山水是行頗為愜所歷良可
紀策馬渡藍溪勝遊從此始
初出城留别
朝從紫禁歸暮出青門去勿言城東陌便是江南路揚
鞭簇車馬揮手辭親故我生本無鄉心安是歸處
自秦望赴五松驛馬上偶睡睡覺成吟
長途發巳久前館行未至體倦目巳昏瞌然遂成睡右
袂尚垂鞭左手暫委轡忽覺問僕夫纔行百步地形神
分處所遲速相乖異馬上幾多時夢中無限事誠哉達
人語百齡同一寐
鄧州路中作
蕭蕭誰家邨秋梨葉半拆漠漠誰家園秋韭花初白路
逢故里物使我嗟行役不歸渭北村又作江南客去鄉
徒自苦濟世終無益自問波上萍何如澗中石
山路偶興
筋力未全衰僕馬不至弱又多山水趣心賞非寂寞捫
蘿上煙嶺蹋石穿雲壑谷鳥晩仍啼洞花秋不落提籠
復擕榼遇勝時停泊泉憩茶數甌嵐行酒一酌獨吟還
獨笑此興殊未惡假使在城時終年有何樂
初領郡政衙退登東樓作
鰥惸心所念簡牘手自操何言符竹貴未免州縣勞頼
是餘杭郡臺榭遶官曹凌晨親政事向晩恣遊遨山冷
微有雪波平未生濤水心如鏡面千里無纖毫直下江
最闊近東樓更高煩襟與滯念一望皆遁逃
郡亭
平旦起視事亭午卧掩關除親簿領外多在琴書前况
有虚白亭坐見海門山潮來一凭檻賓至一開筵終朝
對雲水有時聽管絃持此聊過日非忙亦非閒山林太
寂寞朝闕空喧煩惟兹郡閤内囂静得中間
郡中即事
漫漫潮初平熙熙春日至空闊遠江山晴明好天氣外
有適意物中無繫心事數篇對竹吟一杯望雲醉行擕
杖扶力卧讀書取睡久養病形骸深諳閒氣味遙思九
城陌擾擾趨名利今朝是雙日朝謁多軒騎寵者防悔
尤權者懷憂畏為報高車蓋恐非眞富貴
郡齋暇日辱常州陳郎中使君早春晩坐水西館
書事詩十六韻見寄亦以十六韻酬之
新年多暇日晏起褰簾坐睡足心更慵日高頭未裹徐
傾下藥酒稍爇煎茶火誰伴寂寥身無絃琴在左遥思
毘陵官春深物嫋娜波拂黃柳梢風搖白梅朵衙門排
曉戟鈴閣開朝鎖太守水西來朱衣垂素舸良辰不易
得佳會無由果五馬正相望雙魚忽前墮魚中獲瑰寶
持翫何磊砢一百六十言字字靈珠顆上申心欵曲下
叙時轗軻(口我切)才富不如君道孤還似我敢辭官遠慢
且貴身安妥勿復問榮枯冥心無不可
官舍
高樹換新葉陰陰覆地隅何言太守宅有似幽人居太
守卧其下閒慵兩有餘起嘗一甌茗行讀一卷書早梅
結青實殘櫻落紅珠稚女弄庭果嬉戲牽人裾是日晩
彌靜巢禽不相呼嘖嘖護兒鵲啞啞母子烏豈惟云鳥
爾吾亦引吾雛
吾雛
吾雛字阿羅阿羅纔七齡嗟吾不才子憐爾無弟兄撫
養雖驕騃性識頗聰明學母畫眉樣效吾詠詩聲我齒
今欲墮汝齒昨始生我頭髮盡落汝頂髻初成老幼不
相待父衰汝孩嬰緬想古人心慈愛亦不輕蔡邕念文
姬于公歎緹縈敢求得汝力但未忘父情
題小橋前新竹招客
雁齒小紅橋垂簷低白屋橋前何所有苒苒新生竹皮
開拆褐錦節露抽青玉筠翠如可飱粉霜不忽觸閒吟
聲未巳幽翫心難足管領好風煙輕欺凡草木誰能有
月夜伴我林中宿為君傾一杯狂歌竹枝曲
病中逢秋招客夜酌
不見詩酒客卧來半月餘合和新藥草尋檢舊方書晩
霽煙景度早涼窗戶虚雪生衰鬢久秋入病心初卧簟
蘄竹涼風襟卭葛疎夜來身較健小飲復何如
除官去未閒
除官去未閒半月恣遊討朝尋霞外寺暮宿波上島新
樹少於松平湖半連草躋攀有次第賞翫無昏早有時
騎馬醉兀兀冥天造窮通與生死其奈吾懷抱江山信
為美齒髮行將老在郡誠未厭歸鄉去亦好
洛下卜居
三年典郡歸所得非金帛天竺石兩片華亭鶴一隻飲
啄供稻粱包裹用茵席誠知是勞費其奈心愛惜遠從
餘杭郭同到洛陽陌下擔拂雲根開籠展霜翮貞姿不
可雜高性宜其適遂就無塵坊仍求有水宅東南得幽
境樹老寒泉碧池畔多竹隂門前少人跡未請中庶禄
且脫雙驂易(買履道宅價不足因以兩馬償之)豈獨謀吾身安吾鶴與
石
自詠
夜鏡隱白髮朝酒發紅顔可憐假年少自笑須臾間朱
砂賤如土不解燒為丹玄鬢化為雪未聞休得官咄哉
箇丈夫心性何惰頑但遇詩與酒便忘寢與餐高聲發
一吟似得詩中仙引滿飲一杯盡忘身外緣昔有醉先
生席地而幕天於今居處在許我當中眠眠罷又一酌
酌罷又一篇回面顧妻子生計方落然誠知此事非又
過知非年豈不欲自改改即心不安且向安處去其餘
皆老閒
晏起
鳥鳴庭樹上日照屋簷時老去慵轉極寒來起猶遲厚
薄被適性高低枕得宜神安體穩暖此味何人知睡足
仰頭坐兀然無所思如未鑿七竅若都遺四肢緬想長
安客早朝霜滿衣彼此各自適不知誰是非
春葺新居
江州司馬日忠州刺史時栽松滿後院種柳蔭前墀彼
皆非吾土栽種尚忘疲况兹是我宅葺藝固其宜平旦
領僕使乘春親指揮移花夾暖室徙竹覆寒池池水變
綠色池芳動清輝尋芳弄水坐盡日心熙熙一物苟可
適萬緣都若遺設如宅門外有事吾不知
泛春池
白蘋湘渚曲綠篠剡溪口各在天一涯信美非吾有如
何此庭内水竹交左右霜竹百千竿煙波六七畆泓澄
動階砌淡泞(支吕切)映戶牖蛇皮細有紋鏡面清無垢主
人過橋來雙童扶一叟恐汚清冷波塵纓先科擻波上
一葉舟舟中一樽酒酒開舟不繫去去隨所偶或遶蒲
浦前或泊桃島後未撥落杯花低衝拂面柳半酣迷所
在倚榜兀回首不知此何處復是人寰否誰知始疏鑿
幾主相傳受楊家去云遠田氏將非久天與愛水人終
焉落吾手(此池始楊常侍開鑿中間田氏為主予今有之蒲浦桃島皆池上所有)
新栽竹
佐邑意不適閉門秋草生何以娛野性種竹百餘莖見
此溪上色憶得山中情有時公事暇盡日遶欄行勿言
根未固勿言陰未成巳覺庭宇内稍稍有餘清最愛近
窗卧秋風枝有聲
寄江南兄弟
分散骨肉戀趨馳名利牽一奔塵埃馬一汎風波船忽
憶分手時憫然秋風前别來朝復夕積日成七年花落
城中池春深江上天登樓東南望鳥滅煙蒼然相去復
幾許道里近三千平地猶難見況乃隔山川
寄題盩厔廳前雙松(兩松自仙遊山移植縣廳)
憶昨為吏日折腰多苦辛歸家不自適無計慰心神手
栽兩樹松聊以當嘉賓春來日一往生意漸欣欣清韻
度秋在綠茸隨日新始憐澗底色不憶城中春有時晝
掩關雙影對一身盡日不寂寞意中如三人忽奉宣室
詔徵為文苑臣閒來一惆悵長似別交親早知煙翠前
攀翫不逡巡悔從白雲裏移爾落囂塵
别元九後詠所懷
零落桐葉雨蕭條槿花風悠悠早秋意生此幽閒中况
與故人别中懷正無悰勿云不相送心到青門柬相知
豈在多但問同不同同心一人去坐覺長安空
早秋曲江感懷
離離暑雲散嫋嫋涼風起池上秋又來荷花半成子朱
顔易消歇白日無窮已人壽不如山年光急於水青蕪
與紅蓼歲歲秋相似去歲此悲秋今我復來此
寄元九
身為近密拘心為名檢縛月夜與花時少逢杯酒樂唯
有元夫子閒來同一酌把手或酣歌展眉時笑謔今春
除御史前月之東洛别來未開顔塵埃滿樽杓蕙風晩
香盡槐雨餘花落秋意一蕭條離容兩寂寞况隨白日
老共負青山約誰識相念心鞲鷹與籠鶴
别舍弟後月夜
悄悄初别後去住兩盤桓行子孤燈店居人明月軒平
生共貧苦未必日成歡及此暫為别懷抱巳憂煩况是
庭葉盡復思山路寒如何不為念馬瘦衣裳單
勸酒寄元九
薤葉有朝露槿枝無宿花君今亦如此促促生有涯既
不逐禪僧林下學楞伽又不隨道士山中煉丹砂百年
夜分半一歲春無多何不飲美酒胡然自悲嗟俗號消
愁藥神速無以加一杯驅世慮兩杯反天和三杯即酩
酊或笑任狂歌陶陶復兀兀吾孰知其他况在名利途
平生有風波深心藏陷穽巧言織網羅舉目非不見不
醉欲如何
曲江感秋
沙草新雨地岸柳涼風枝三年感秋思併在曲江池早
蟬已嘹唳晩荷復離披前秋去秋思一一生此時昔人
三十二秋興巳云悲我今欲四十秋懷亦可知歲月不
虚設此身隨日衰闇老不自覺直到鬢成絲
酬張太祝晩秋卧病見寄
高才淹禮寺短羽翔禁林西街居處遠北闕官曹深君
病不來訪我忙難往尋差池終日别寥落經年心露濕
綠蕪地月寒紅樹陰况兹獨愁夕聞彼相思吟上言歡
笑阻下嗟時歲侵容衰晩窗鏡思苦秋絃琴一章錦繡
段八韻瓊瑶音何以報珍重慙無雙南金
早朝賀雪寄陳山人
長安盈尺雪早朝賀君喜將赴銀臺門始出新昌里上
堤馬蹄滑中路䗶燭死十里向北行寒風吹破耳待漏
午門外候對三殿裏鬚鬢凍生冰衣裳冷如水忽思仙
遊谷闇謝陳居士暖覆褐裘眠日高應未起
初與元九别後忽夢見之及寤而書適至兼寄桐
花詩悵然感懷因以此寄(元九初謫江陵)
永壽寺中語新昌坊北分歸來數行淚悲事不悲君悠
悠藍田路自去無消息計君食宿程巳過商山北昨夜
雲四散千里同月色曉來夢見君應是君相憶夢中握
君手問君意何如君言苦相憶無人可寄書覺來未及
說叩門聲鼕鼕言是商州使送君書一封枕上忽驚起
顚倒着衣裳開緘見手扎一紙十三行上論遷謫心下
說離别腸心腸都未盡不暇叙炎涼云作此書夜夜宿
商州東獨對孤燈坐陽城山館中夜深作書畢山月向
西斜月前何所有一樹紫桐花桐花半落時復道正相
思殷勤書背後兼寄桐花詩桐花詩八韻思緒一何深
以我今朝意憶君此夜心一章一遍讀一句十回吟珍
重八十字字字化為金
重到渭江舊居
舊居清渭曲開門當蔡渡十年方一還幾欲迷歸路追
思昔日行感傷故游處插柳作高林種桃成老樹因驚
成人者盡是舊童孺試問舊老人半為遶村墓浮生同
過客前後遞來去白日如弄珠出入光不住人物日改
變舉目悲所遇回念念我身安得不衰暮朱顔消不歇
白髮生無數惟有山門外三峰色如故
白髮
白髮知時節闇與我有期今朝日陽裏梳落數莖絲家
人不慣見憫默為我悲我云何足怪此意爾不知凡人
年三十外壯中巳衰但思寢食味已減二十時况我年
四十本來形貎羸書魔昏兩眼酒病沉四肢親愛日零
落在者仍别離身心久如此白髮生巳遲由來生老死
二病長相隨除却念無生人間無藥治
酬李少府曹長官舍見贈
低腰復斂手心體不遑安一落風塵下始知為吏難公
事與日長宦情隨歲闌惆悵青袍袖芸香無半殘頼有
李夫子此懷聊自寬兩心如止水彼此無波瀾往往簿
書暇相勸強為歡白馬晩蹋雪綠觴春暖寒戀月夜同
宿愛山晴可看野性自相近不是為同官
曉别
曉鼓聲巳半離筵坐難久請君斷腸歌送我和淚酒月
落欲明前馬嘶初别後浩浩闇塵中何由見回首
北園
北園東風起雜花次第開心知須臾落一日三四來花
下豈無酒欲酌復遲迴所思𦕈千里誰勸我一杯
秋月
夜初色蒼然夜深光浩然稍轉西廊下漸滿南窗前况
是綠蕪地復兹清露天落葉聲策策驚鳥影翩翩棲禽
尚不穩愁人安可眠
朱陳邨
徐州古豐縣有邨曰朱陳去縣百餘里桑麻青氛氳機
梭聲札札牛驢走紜紜女汲澗中水男採山上薪縣遠
官事少山深人俗淳有財不行商有丁不入軍家家守
村業頭白不出門生為陳邨民死為陳邨塵田中老與
幼相見何欣欣一村惟兩姓世世為婚姻親疎居有族
少長游有羣黃鷄與白酒歡會不隔旬生者不遠别嫁
娶先近隣死者不遠葬墳墓多遶村既安生與死不苦
形與神所以多壽考往往見玄孫我生禮義鄉少小孤
且貧徒學辨是非秖自取辛勤世法貴名教士人重冠
婚以此自桎梏信為大謬人十歲解讀書十五能屬文
二十舉秀才三十為諫臣下有妻子累上有君親恩承
家與事國望此不肖身憶昨旅游初迨今十五春孤舟
三適楚羸馬四經秦晝行有饑色夜寢無安魂東西不
暫住來往若浮雲離亂失故鄉骨肉多散分江南與江
北各有平生親平生終日别近者隔年聞朝憂卧至暮
夕哭坐達晨悲苦燒心曲愁霜侵鬢根一生苦如此長
羨陳邨民
歎老
晨興照青鏡形影兩寂寞少年辭我去白髮隨梳落萬
化成於漸漸衰看不覺但恐鏡中顔今朝老於昨人年
少滿百不得長歡樂誰謂天地心千齡與龜鶴吾聞善
醫者今古稱扁鵲萬病皆可治惟無治老藥
我有一握髮梳理何稠直昔似玄雲光今如素絲色匣
中有舊鏡欲照先歎息自從頭白來不欲明磨拭鵶頭
與鶴頸至老常如墨獨有人鬢毛不得終身黑
前年種桃核今歲成花樹去歲新嬰兒今年巳學步但
驚物長成不覺身衰暮去矣欲何如少年留不住因書
今日意徧寄諸親故壯歲不歡娛長年當悔悟
送兄弟回雪夜
日晦雲氣黃東北風切切時從邨南還新與兄弟别離
襟淚猶濕迴馬嘶未歇欲歸一室坐天陰多無月夜長
火消盡歲暮雨凝結寂寞滿爐灰飄零上階雪對雪畫
寒灰殘燈明復滅灰死如我心雪白如我髮所遇皆如
此頃刻堪愁絶迴念入坐忘轉憂作禪悅平生洗心法
正為今宵設
同友人尋澗花
聞有澗底花貰得村中酒與君來較遲巳逢搖落後臨
觴有遺恨悵望空溪口記取花發時期君重擕手我生
日日老春色年年有且作來歲期未知身健否
别行簡(時行簡辟盧坦劍南東川府)
漠漠病眼花星星愁鬢雪筋骸巳衰憊形影仍分訣梓
州二千里劍門五六月豈是遠行時火雲燒棧熱何言
巾上淚乃是腸中血念此早歸來莫作經年别
感鏡
美人與我别留鏡在匣中自從花顔去秋水無芙蓉經
年不開匣紅塵覆青銅今朝一拂拭自顧顦顇容照罷重
惆悵背後雙盤龍
送春
三月三十日春歸日復暮惆悵問春風明朝應不住送
春曲江上眷眷東西顧但見撲水花紛紛不知數人生
似行客兩足無停步日日進前程前程幾多路兵刀與
水火盡可違之去唯有老到來人間無避處感時良為
已獨倚池南樹今日送春心心如别親故
初出藍田路作
停驂問前路路在秋雲裏蒼蒼縣南道去途從此始絶
頂忽盤上衆山皆下視下視千萬峰峰頭如浪起朝經
韓公坂夕次藍橋水潯陽僅四千始行七十里人煩馬
蹄跙勞苦已如此
仙娥峰下作
我為東南行始登商山道商山無數峰最愛仙娥好差
參樹若插匼匝雲如抱渴望寒玉泉香聞紫芝草青崖
屏削碧白石床鋪縞向無如此物安足留四皓感彼私
自問歸山何不早可能塵土中還隨衆人老
寄微之
江州望通州天涯與地末有山萬丈高有江千里闊間
之以雲霧飛鳥不可越誰知千古險為我二人設通州
君初到鬱鬱愁如結江州我方去迢迢行未歇道路日
乖隔音信日斷絶因風欲寄語地遠聲不徹生當復相
逢死當從此别
君遊襄陽日我在長安住君今在通州我過襄陽去襄
陽九里郭樓雉連雲樹顧此稍依依是君舊遊處蒼茫
蒹葭水中有潯陽路此去更相思江西少親故
去國日巳遠喜逢物似人如何合此意江上坐思君有
如河嶽氣相合方氛氳狂風吹中絶兩處成孤雲風廻
終有時雲合豈無因努力各自愛窮通我爾身
御定全唐詩錄卷六十
