欽定四庫全書
御定全唐詩錄卷五十五
王建
建字仲初潁州人大歴十年登進士第辟魏博幕
府入朝官昭應縣丞太和中轉太常寺丞終陜州
司馬建與張籍同時相友善工為樂府歌行思遠
格幽宮詞百首天下傳播傚此體者後雖有數家
而建為之祖
古體詩
元日早朝
大國禮樂備萬邦朝元正東方色未動冠劒門已盈帝
居在蓬萊肅肅鐘漏清將軍領羽林持戟廵宫城翠華
皆宿陳雪仗羅天兵庭燎遠煌煌旗上日月明聖人龍
虎衣寢殿開璇扃龍樓横紫烟宮女天中行六蕃陪位
次衣服各異形舉頭看玉牌不識宮殿名左右雉扇開
蹈舞紛滿庭朝衣帶金玉珊珊相觸聲泰階備雅樂九
奏鸞鳳鳴徘徊慶雲中竽磬寒錚錚三公再獻夀上帝
錫永貞天明告四方羣后保太平
早發金堤驛
蟲聲四野合月色滿城白家家閉戶眠行人發孤驛離
家尚苦熱衣服唯輕綌時節忽復遷秋風徹經脈人睡
落塹轍馬驚入蘆荻慰遠時問程驚昏忽搖策從軍豈
云樂憂患長縈積唯願在家貧團圓過朝夕
七泉寺上方
長年好名山本性今得從回首塵蹟遥稍見麋鹿蹤老
僧雲中居石門青重重隂泉養成龜古壁飛却龍掃石
禮新經懸幡上高峰日夕猿鳥合覓食聽山鐘將火尋
遠泉煑茶傍寒松晩隨收藥人便宿南澗中晨起衝路
行濕花枝茸茸歸依向禪師願作香火翁
温門山
早入温門山羣峰亂如戟崩崖欲相觸呀豁斷行跡脫
屐尋淺流定足畏欹石路盡十里溪地多千歲栢洞門
晝隂黑深處惟石壁似見丹砂光亦聞鍾乳滴靈池出
山底沸水衝地脈暖氣成温烟濛濛&KR1084;中白隨僧入古
寺便是雲外客月出天氣涼夜鐘山寂寂
將歸故山留别杜侍御
有川不得涉有路不得行沈沈百憂中一日如一生錯
來干諸侯石田廢春耕虎戟衞重門何因達中誠日月
俱照耀山川異隂晴如何百里間開目不見明我今歸
故山誓與草木并願君去丘坂長使道路平
送張籍歸江東
清泉澣塵錙靈藥釋昏狂君詩發大雅正氣回我腸復
令五彩姿潔白歸天常昔歲同講道青襟在師傍出處
兩相因如彼衣與裳行行成歸計離我適咸陽失意未
還家馬蹄盡四方訪餘咏新文不倦道路長僮僕懷昔
念亦如還故鄉相親惜晝夜寢息不異床猶將在遠道
忽忽起思量黃金未為罍無以挹酒漿所念俱貧賤安
得相發揚廻車遠歸省舊宅江南廂歸鄉非得意但貴
情義彰五月天氣熱波濤毒於湯慎勿多飲酒藥膳願
自強
送韋處士老舅
憶昨癡小年不知有經籍常隨童子遊多向外家劇偷
花入鄰里弄筆書墻壁照水學梳頭應門未穿幘人前
賞文性梨栗蒙不惜賦字咏新泉探題得幽石自從出
關輔三十年作客風雨一飄颻親情多阻隔如何二千
里塵土驅蹇瘠良久陳苦辛從頭嘆衰白既來今又去
暫笑還成戚落日動征車春風卷離席雲臺觀西路華
嶽祠前栢會得過帝鄉重尋舊行蹟
送人
白日向天没黃河復東流人生足著地寧免四方游我
行無返顧况子勿回頭當湏向前去何用起離憂但恐
無廣路平地作山丘令我車與馬欲疾反停留蜀客多
積貨邊人易封侯男兒戀家鄉歡樂為仇讐丁寧相勸
勉苦口幸無尤對面無相成不如豺虎儔彼遠不寄書
此寒莫寄裘與君俱絶蹟兩念無因由
白紵歌二首
天河漫漫北斗燦宮中烏啼知夜半新縫白紵舞衣成
來遲邀得吳王迎低鬟轉面掩雙袖玉釵浮動秋風生
酒多夜長夜不曉月明燈光兩相照後庭歌聲更窈窕
館娃宮中春日暮荔枝木瓜花滿樹城頭烏棲休擊鼔
青娥彈瑟白紵舞夜天曈曈不見星宮中火照西江明
美人醉起無次第墮釵遺佩滿中庭此時但願可君意
廻晝為宵亦不寐年年奉君君莫棄
温泉宮行
十月一日天子來青䋲御路無塵埃宮前内裏湯各别
每個白玉芙蓉開朝元閣在山上起城繞青山籠暖水
夜開金殿看星河宮女知更月明裏武皇得仙王母去
山鷄晝啼宮中樹温泉泱泱出宮流宮使年年修玉樓
禁兵去盡無射獵日西麋鹿登城頭梨園弟子偷曲譜
頭白人間教歌舞
隴頭水
隴水何年隴頭别不在山中亦嗚咽征人塞耳馬不行
未到隴頭聞水聲謂是西流入蒲海還聞北去繞龍城
隴東隴西多屈曲野麋飲水長簇簇胡兵夜回水傍住
憶著來時磨劒處向前無井復無泉放馬回看隴頭樹
荆門行
江邊行人暮悠悠山頭殊未見荆州峴亭西南路多曲
櫟林深深石鏃鏃看炊紅米煮白魚夜向鷄鳴店家宿
南中三月蚊蚋生黃昏不聞人語聲生紗帷疎薄如霧
隔衣噆膚耳邊鳴欲明不待燈火起喚得官船過蠻水
女兒停客茆屋新開門掃地桐花裏犬聲撲撲寒溪烟
人家燒竹種山田巴雲欲雨熏石熱麋鹿過江蟲出穴
大蛇過處一山腥野牛驚跳雙角折斜分漢水横千山
山青水綠荆門關向前問個長沙路舊是屈原沈溺處
誰家丹旐已南來逢著流人從北去月明山鳥多不棲
下枝飛上高枝啼主人念遠心不懌羅衫對舞章臺夕
紅燭交横各自歸酒醒還是他鄉客壯年留滯尚思家
况復白頭在天涯
田家行
男聲欣欣女顔悦人家不怨言語别五月雖熱麥風清
簷頭索索繰車鳴野蠶在繭人不取葉間撲撲秋蛾生
麥收上場絹在軸的知輸得官家足不望入口復上身
且免向城賣黃犢田家衣食無厚薄不見縣門身即樂
田家留客
人客少能留我屋客有新漿馬有粟遠行僮僕應苦饑
新婦厨中炊欲熟不嫌田家破門戶蠶房新地無風土
行人但飲莫畏貧明府上來可苦辛丁寧回語房中妻
有客勿令兒夜啼雙塜直西有縣路我教丁男送君去
賽神曲
男抱琵琶女作舞主人再拜聽神語新婦上酒勿辭勤
使爾舅姑無所苦椒漿湛湛桂座新一雙長箭繫紅巾
但願牛羊滿家宅十月報賽南山神青天無風水復碧
龍馬上鞍牛服軛紛紛醉舞踏衣裳把酒路傍勸行客
當窗織
歎息復歎息園中有棗行人食貧家女為富家織翁母
隔墻不得力水寒手澁絲脆斷續來續去心腸爛草蟲
促促機下啼兩日催成一疋半輸官上頭有零落姑未
得衣身不著當窗却羡青樓倡十指不動衣盈箱
織錦曲
大女身為織錦戶名在縣家供進簿長頭起樣呈作官
開道官家中苦難回花側葉與人别唯恐秋天絲線乾
紅樓葳蕤紫茸軟蝶飛參差花宛轉一梭聲盡重一梭
玉腕不停羅衷卷窗中夜久睡髻偏横釵欲墮垂著肩
合衣卧時參没後停燈起在鷄鳴前一疋千金亦不賣
限日未成官裏怪錦江水涸貢轉多宮中盡著單絲羅
莫言山積無盡日百尺高樓一曲歌
羽林行
長安惡少出名字樓下劫商樓上醉天明下直明光宮
散入五陵松栢中百回殺人身合死赦書尚有收城功
九衢一日消息定鄉吏籍中重改姓出來依舊屬羽林
立在殿前射飛禽
水運行
西江運船立紅幟萬棹千帆繞江水去年六月無稻苖
已說水鄉人餓死縣官部船日筭程暴風惡雨亦不停
在生有樂當有苦三年作官一年行壞舟畏鼠復畏漏
恐向太倉折升㪷辛勤耕種非毒藥看著不入農夫口
用盡百金不為費但得一金即為利遠徵海稻供邊食
豈如多種邊頭地
水夫謠
苦哉生長當驛邊官家使我牽驛船辛苦日多樂日少
水宿沙行如海鳥逆風上水萬斛重前驛迢迢後淼淼
半夜緣堤雪和雨受他驅遣還復去衣寒衣濕披短蓑
臆穿足裂忍痛何到明辛苦無處說齊聲騰踏牽船出
一間茆屋何所直父母之邦去未得我願此水作平田
長使水夫不怨天
夢看梨花雲歌
薄薄落落霧不分夢中喚作梨花雲瑶池水光蓬萊雪
青葉白花相次發不從地上生枝柯合在天頭遶宮闕
天風微微吹不破白豔却愁春露涴玉房彩女齊看來
錯認仙山鶴飛過落英散粉飄滿空梨花顔色同不同
眼穿臂短取不得取得亦如從夢中無人為我觧此夢
梨花一曲心珍重(墨莊沒錄云東坡作梅花詞云高情已逐晚雲空不與梨花同夢注云唐)
(王建有夢看梨花雲詩余歴求之及得其全篇或誤傳為王昌齡非也)
春詞
良人早朝半夜起櫻桃如珠露如水下堂把火送郎回
移枕重眠曉忩裏
失釵怨
貧女銅釵惜於玉失却來尋一日哭嫁時女伴與作妝
頭戴此釵如鳳凰雙杯行酒六親喜我家新婦宜拜堂
鏡中乍無失髻樣初起猶疑在床上高樓翠鈿飄舞塵
明日從頭一遍新
寄遠曲
美人别來無處所巫山月明湘江雨千迴相見不分明
井底看星夢中語兩心相對尚難知何况萬里不相疑
鏡聽詞
重重摩挲嫁時鏡夫婿遠行憑鏡聽回身不遣别人知
人意丁寧鏡神聖懷中收拾雙錦帶恐畏街頭見驚怪
嗟嗟㗫㗫下堂階獨自竈前來跪拜出門願不聞悲哀
郎在任郎回未回月明地上人過盡好語多同皆道來
卷帷上床喜不定與郎裁衣失翻正可中三日得相見
重繡鏡囊磨鏡面
北邙行
北邙山頭少間土盡是洛陽人舊墓舊墓人家歸葬多
堆着黃金無買處天涯悠悠葬日促崗坂﨑嶇不停轂
高張素幕繞銘旌夜唱挽歌山下宿洛陽城北復城東
魂車祖馬長相逢車轍廣若長安路蒿草少於松栢樹
澗底盤陀石漸稀盡向墳前作羊虎誰家古碑文字滅
後人重取書年月朝朝車馬送葬回還起大宅與高臺
精衛詞
精衛誰教爾填海海邊石子青磊磊但得海水作枯池
海中魚龍何所為口穿豈為空啣石山中草木無全枝
朝在樹頭暮海裏飛多羽折時墮水高山未盡海未平
願我身死子還生
鞦韆詞
長長絲繩紫復碧嫋嫋横枝高百尺少年女兒重鞦韆
盤中結帶分兩邊身輕裙薄易生力雙手向空如鳥翼
下來立定重繫衣復畏斜風高不得傍人送上那足貴
終賭鳴璫鬭自起回回若與高樹齊頭上寳釵從墮地
眼前争勝難為休足踏平地看始愁
題天台隱静寺
隱静靈山寺天鑿杯度飛來建巖壑五峯直上插銀河
一澗當空瀉寥廓崆峒黯淡碧琉璃白雲吞吐紅蓮閣
不知勢壓天幾重鐘聲常在月中落
望夫石
望夫處江悠悠化為石不回頭山頭日日風復雨行人
歸來石應語
雉將雛
雉吚喔雛出殼毛斑斑嘴啄啄學飛未得一尺高還逐
母行旋母脚麥壟淺淺難蔽身遠去戀雛低怕人時時
土中鼓兩翅引雛拾蟲不相離
短歌行
人初生日初出上山遲下山疾百年三萬六千朝夜裏
分將強半日有歌有舞湏早為昨日健於今日時人家
見生男女好不知男女催人老短歌行無樂聲
飲馬長城窟
長城窟長城窟邊多馬骨古來此地無井泉賴得秦家
築城卒征人飲馬愁不回長城變作望鄉堆蹄蹤未乾
人去近續後馬來泥汚盡枕弓睡着待水生不見隂山
在前陣馬蹄足脱装馬頭徤兒戰死誰封侯
行見月
月初生居人見月一月行行行一年十二月強半馬上
看盈缺百年歡樂能幾何在家見少行見多不緣衣食
相驅遣此身誰願長奔波篋中有帛倉有粟豈向天涯
走碌碌家人見月望我歸正是道中思家時
遠將歸
遠將歸勝未别離時在家相見熟新歸歡不足去願車
輪遲回思馬蹄速但令在舍相對貧不向天涯金遶身
烏夜啼
庭樹烏爾何不向别處棲夜夜夜半當戶啼家人把燭
出洞戶驚棲失羣飛落樹一飛直欲飛上天回回不離
舊棲處未明重繞主人屋欲下空中黑相觸風飄雨濕
亦不移君家樹頭多好枝
簇蠶辭
蠶欲老箔頭作繭絲皓皓場寬地高風日多不向中庭
㬠蒿草神蠶急作莫悠揚年來為爾祭神桑但得青天
不下雨上無蒼蠅下無鼠新婦拜簇願繭稠女灑桃漿
男打鼓三日開箔雪團團先將新繭送縣官已聞鄉里
催織作去與誰人身上著
促刺詞
促刺復促刺水中無魚山無石少年雖嫁不將歸頭白
猶著父母衣四邊田宅非所有我身不及逐鷄飛出門
若有歸死處猛虎當衢向前去百年不遣踏君門在家
誰喚為新婦豈不見他隣舍娘嫁來常在舅姑傍
銅雀臺
嬌愛更何日高臺空數層含啼暎雙袖不忍看西陵漳
水東流無復來百花輦路為蒼苔青樓月夜長寂寞碧
雲日暮空徘徊君不見鄴中萬事非昔時古人不在今
人悲春風不逐君王去草色年年舊宮路宮中歌舞已
浮雲空指行人往來處
近體詩
昭應官舍
繞廳春草合知道縣家間行見雨遮院卧看人上山避
風新浴後請假未醒間朝客輕卑吏從他不往還
長安春遊
騎馬傍間坊新衣著雨香桃花紅粉醉柳絮白雲狂不
覺愁春去何曾得日長牡丹相次發城裏又湏忙
閒居即事
老病貪光景尋常不下簾妻愁躭酒癖人怪考詩嚴小
婢偷紅紙嬌兒弄白髯有時看舊卷未免意中嫌
貧居
眼底貧家計多時總莫嫌蠧生騰藥紙字脱換書籖避
雨拾黃葉遮風下黑簾近來身不健時就六壬占
山居
屋在瀑泉西茅簷下有溪閉門留野鹿分食養山鷄桂
熟長收子蘭生不作畦初開洞中路深處轉松梯
新修道居
世間無所入學道處新成兩面有山色六時聞磬聲間
加經遍數老愛字分明若得離煩惱焚香過一生
原上新居
新占原頭地本無山可歸荒藤生葉晩老杏著花稀厨
舍近泥竈家人初飽薇弟兄今四散何日更相依
一家榆柳新四面遠無鄰人少愁聞病莊孤幸得貧耕
牛長願飽樵僕每憐勤終日憂衣食何由脱此身
長安無舊識百里是天涯寂寞思逢友荒涼喜見花訪
僧求賤藥將馬市豪家昨得新蔬菜朝盤忽覺奢
鳴鷄村舍遥花發亦蕭條野竹初生筍溪田未得苖家
貧僮僕瘦春冷菜蔬焦甘分長如此無名在聖朝
自掃一間房唯鋪獨卧床野羹溪菜滑山紙水苔香陳
藥初和白新經未入黃近來心力少休讀養生方
擬作讀經人空房置淨巾鎻茶藤篋密曝藥竹床新老
病應隨業因緣不離身焚香向居士無計出諸塵
移家近住村貧苦自安存細問梨果植遠求花藥根倩
人開廢井趁犢入新園長愛當山立黃昏不閉門
和暖遶林行新貧足喜聲掃渠憂竹旱洗地引蘭生山
客憑栽樹家僮使入城門前粉壁上書著縣官名
住處鐘鼓外免争當路橋身閒時却困兒病可來嬌鷄
睡日陽暖蜂狂花豔燒長安足門戶亹亹看登朝
過來年紀到世事總無心古鶴憑人搨閒詩任客吟送
經還野院移石入幽林谷口春風惡梨花蓋地深
嬾更學諸餘林中掃地居膩衣穿不洗白髮短慵梳苦
相常多淚勞生自悟虚間行人事絶親故亦無書
住處去山近傍園麋鹿行野桑穿井長荒竹過墻生新
識隣里面未諳村社情名田無力及賤賃與人耕
冬夜感懷
晩年恩愛少耳目静於僧一夜不聞語空房惟有燈氣
嘘寒被濕霜入破忩凝斷得人間事長如此亦能
惜懽
當懽湏且懽過後買應難歲去停燈守花開把火看狂
來欺酒淺愁盡覺天寬次第頭皆白齊年人已殘
照鏡
忽自見憔悴壯年人亦疑髮緣多病落力為不行衰暖
手揉雙目看圖引四肢老來真愛道所恨覓還遲
南中
天南多鳥聲州縣半無城野市依蠻姓山村逐水名瘴
烟沙上起隂火雨中生獨有求珠客年年入海行
醉後憶故人山中
花開草復秋雲水自悠悠因醉暫無事在生難免愁遇
晴湏看月鬭健且登樓暗想山中伴如今盡白頭
送李評事使蜀
勸酒不依廵明朝萬里人轉江雲棧細近驛板橋新石
冷啼猿影松昏戲鹿塵少年為客好况是益州春
送吳郎中赴忠州
西臺復南省清白上天知家每因窮散官多為直移廵
邊過驛近買藥出城遲朝野憑人别親情伴酒悲故園
愁去後白髮想回時何日忠州界山頭卓望旗
杜中丞書院新移小竹
此地本無竹遠從山寺移經年求養法隔日記澆時嫩
綠卷新葉殘黃收故枝色經寒不動聲與静相宜愛護
出常數稀稠看自知貧家緣未有客散獨行遲
上陽宮
上陽花木不曾秋洛水穿宮處處流畫閣紅樓宮女笑
玉簫金管路人愁幔城入澗橙花發玉輦登山桂葉稠
曾讀列仙王母傳九天未勝此中游
聞說
桃花百葉不成春鶴夀千年也未神秦隴州緣鸚鵡貴
王侯家為牡丹貧歌頭舞遍回回别鬢樣眉心日日新
鼓動六街騎馬出相逄總是學狂人
初授大府丞言懷
除書亦下屬微班喚作官曹便不閒檢案事多關市井
聽人言志在雲山病童喚著唯行慢老馬鞭多轉放頑
此去仙宮無一里遥看松樹衆皆攀
晩秋病中
萬事風吹過耳輪貧兒活計亦曾聞偶逄新語書紅葉
難得閒人話白雲霜下野花渾著地寒來溪鳥不成羣
病多體痛無心力更被頭邊藥氣熏
歲晩自感
人皆欲得長年少無那排門白髮催一向破除愁不盡
百方廻避老湏來草堂未辦終湏置松樹難成亦且栽
瀝酒願從今日後更逢二十度花開
自傷
衰門海内幾多人滿眼公卿總不親四授官資元七品
再經婚娶尚單身圖書亦為頻移盡兄弟還因數散貧
獨自在家常似客黃昏哭向野田春
春日五門西望
百官朝下五門西塵起春風過御堤黃帕蓋鞍呈過馬
紅羅繫項鬭回雞館松枝重墻頭出御柳條長水面齊
唯有教坊南草綠古苔隂地冷凄凄
武陵春日
尋春何事却悲涼春到他鄉憶故鄉秦女洞桃欹澗碧
楚王堤柳舞烟黃波濤入夢家山遠名利關身客路長
不似冥心叩塵寂玉編金軸有仙方
江陵即事
瘴雲梅雨不成泥十里津樓壓大堤蜀女下沙迎水客
巴童傍驛賣山鷄寺多紅藥燒人眼地足青苔染馬蹄
夜半獨眠愁在遠北看歸路隔蠻溪
題元郎中新宅
近移松樹初栽藥經帙書籖一切新鋪設暖房迎道士
支分閒院著醫人買來高石雖然貴入得朱門未免貧
惟有好詩名字出倍教年少損心神
薛二十池亭(一作姚合詩)
每日樹邊消一日遶池行匝又湏行異花多是非時有
好竹皆當要處生斜竪小橋看島勢遠移幽石作泉聲
浮萍著岸風吹歇水面無塵晩更清
郭家溪亭
高亭望見長安樹春草崗西舊院斜光動綠烟遮岸竹
粉開紅豔塞溪花野泉聞洗親王馬古柳曾停貴主車
妝閣書樓傾側盡雲山新賣與官家
題金家竹溪
少年因病離天仗乞得歸家自養身買斷竹溪無别主
散分泉水與新隣山頭鹿下長驚犬池面魚行不怕人
鄉使到來常欵語還聞世上有功臣
逍遥翁溪亭
逍遥翁在此徘徊帝改溪名起石臺車馬到春常借問
子孫因選暫歸來稀疎野竹人移折零落蕉花雨打開
無主青山何所直賣供官税不如灰
故梁園公主池亭(一作姚合詩)
平陽池舘接秦川門鎻南山一朵烟素柰花開西子面
綠楊枝散沈郎錢裝檐玳瑁隨風落傍岸鵁鶄逐暖眠
寂寞空餘歌舞地玉簫聲絶鳳歸天
題柱國寺
皇帝施錢修此院半居天上半人間丹梯暗出三重閣
古像斜開一面山松栢自穿空地少川原不税小僧閒
行香天使長相續早起離城日午還
題石甕寺
青崖古寺夾城東泉脈鐘聲内裏通地壓龍蛇山色别
屋連宮殿匠名同簷燈經夏紗籠黑溪葉先秋臘樹紅
天子親題詩總在畫扉長鏁碧龕中
上杜元穎相公
學士金鑾殿後居天中行坐侍龍輿承恩不許離床謝
密詔長教倚案書馬上喚遮紅嘴鴨船頭看釣赤鱗魚
閒曹散吏無相識猶記荆州拜謁初
閻少保
髭鬚雖白體輕徤九十三來却少年問事愛知天寳裏
識人皆是武皇前玉裝劒珮身長帶絹寫方書子不傳
侍女常時教合藥亦聞私地學求仙
贈崔禮駙馬
鳳凰樓閣連宮樹天子崔郎自愛貧金埒減添栽藥地
玉鞭平與賣書人家中絃管聽常少分外詩篇看即新
一月一回陪内宴馬蹄猶厭踏香塵
贈王樞密
三朝行坐鎮相隨今上春宮見長時脱下御衣偏得著
進來龍馬每教騎長承密旨歸家少獨奏邊機出殿遲
不是當家頻向說九重爭得外人知(紀事云建初為渭南尉值内官王樞)
(密者盡宗人之分然彼我不均復懷輕謗之色忽過飲語及漢桓靈信任中官起黨錮興廢之事樞密深憾其)
(譏乃曰吾弟所有宮詞天下皆誦於口禁掖深邃何以知之建不能對後賦此詩贈之乃脱其禍一云即守澄)
(也)
寄楊十二袐書
初移古寺正南方静是浮山遠是莊人定猶行背街鼔
月高還去打僧房新詩欲寫中朝滿舊卷常抄外國將
間出天門醉騎馬可憐蓬閣秘書郎
送宮人入道
休梳叢鬢洗紅妝頭戴芙蓉出未央弟子抄將歌遍叠
宮人分散舞衣裳問師初得經中字入静猶燒内裏香
發願蓬萊見王母却歸人世施仙方
御定全唐詩錄卷五十五
