欽定四庫全書
御定全唐詩錄卷四十四
竇叔向
叔向字遺直扶風人代宗時人與常衮善衮為相
用為左拾遺内供奉及貶出為溧水令贈為工部
尚書諸子常牟羣庠鞏皆有詩名號五竇
近體詩
春日早朝應制
紫殿俯千官春松應合歡御爐香焰煖馳道玉聲寒乳
燕翻珠綴祥烏集露盤宫花一萬樹不敢舉頭看
過擔石湖
曉發漁門戍晴看擔石湖日銜高浪出天入四空無咫
尺分洲島纖毫指舳艫渺然從此去誰念客帆孤
秋砧送包大夫
斷續長門夜清泠逆旅秋征夫應待信寒女不勝愁帶
月飛城上因風散陌頭離居偏入聽况復送歸舟
貞懿皇后挽歌
後庭攀畫柳上陌咽清笳命婦羞蘋葉都人插柰花夀
宫星月異仙路往來賖縱有迎神術終悲隔絳紗(晉史云成)
(帝時三吳女子相與簪白花望之如素柰傳言天公織女死為之著服已而杜皇后崩其言遂驗)
夏夜宿表兄話舊
夜合花開香滿庭夜深微雨醉初醒遠書珍重何曾達
舊事凄涼不可聽去日兒童皆長大昔年親友半周零
明朝又是孤舟别愁見河橋酒幔青
酬李袁州嘉祐
少年輕會復輕離老大關心總是非強說前程聊自慰
未知攜手定何時公才屈指登黃閣匪服胡顔上赤墀
想到長安誦佳句滿朝誰不念瓊枝(嘉祐以詩送叔向并寄其弟紓云自)
(歎未霑黃紙詔那堪遠送赤墀人老為僑客偏相戀素是詩家倍益親妻兒共載無羇思鴛鷺同行不負身憑)
(爾將書通令弟惟論華髮愧頭巾故叔向詩有瓊枝之句)
竇常
常字中行叔向長子大歷中王儲榜登第累官水
部員外郎後遷國子祭酒父叔向有詩名五子皆
工詞章為聯珠集五卷時取昆季若五星焉
近體詩
北固晩眺
水國芒種後梅天風雨涼露蠶開晩簇(釋圓至云露蠶謂露養於外自)
(淮以西其俗皆然每至晚晴連屋開箔望之如雪簇蠶箔也)江燕繞危檣山趾北來
固潮頭西去長年年此登眺人事幾銷亡
晩次方山精舍卻寄張薦員外
楚臘還無雪江春又足風馬羸三徑外人病四愁中西
塞波濤闊南朝寺舍空猶銜步兵酒宿醉在滁東
途中立春寄懷楊郇伯
浪跡終年客驚心此地春風前獨去馬澤畔耦耕人老
大交情重悲涼物外親子雲今在宅應見柳條新
早春金鈎店寄奚十唐大二茂才
出門山未曙風葉暗蕭蕭月影臨荒栅泉聲近廢橋歲
經秋後役程在洛中遙寄謝金門侣弓旌悞見招
之任武陵寒食日途次松滋渡先寄劉員外禹錫
杏花榆莢曉風前雲際離離上峽船江轉數程淹驛騎
楚曾三戶少人烟看春又過清明節算老重經癸已年
幸得桂山當郡舍在朝長詠卜居篇(桂山在武陵郡東十七里今德山縣)
過宋氏五女舊居(宋氏女姊妹五人貞元中同入宫)
謝庭風韻婕妤才天縱斯文去不回一宅柳花今似雪
鄉人擬築望仙臺
竇牟
牟字貽周貞元二年進士累佐節度府穆宗長慶
中為國子司業叔向次子
近體詩
望終南
日愛南山好時逢夏景殘白雲兼似雪清晝乍生寒九
陌峰如墜千門翠可團欲知形勝盡都在紫宸看
元日喜聞大禮寄上翰林四學士中書六舍人二
十韻
有事郊壇畢無私日月臨歲華春更早天瑞雪猶深玉
輦迴時令金門降德音翰飛鴛别侣藂植桂為林粉澤
資鴻筆薰和本素琴禮成戎器下恩徹鬼方沈麟爵來
稱紀官師退絶箴道風黃閣靜祥景紫垣隂夀酒朝時
獻農書夜直尋國香煴翠幄庭燎豔紅衾漢魏文章盛
堯湯雨露湛密辭投水石精義出砂金宸扆親惟敬鈞
衡近匪侵疾驅千里駿清唳九霄禽慶賜迎新服齋莊
棄舊簪忽思班女怨遙聽越人吟末路甘貧病流年苦
滯淫夢中青瑣闥歸去碧山岑竊抃聞韶濩觀光想韎
任大哉環海晏不笇子牟心
洛下閒居夜晴觀雪寄四遠諸兄弟
雪月相輝雲四開終風助凍不揚埃萬重瓊樹宫中接
一直銀河天上來荆楚歲時知染翰湘湖醇酎憶銜杯
強題縑素無顔色紅鴈南飛早晩回
秋夕閒居對雨贈别盧七侍御坦
燕燕辭巢蟬蜕枝窮居積雨壞藩籬夜長簷溜寒無寢
日晏厨煙濕未炊悟主一言那可學從軍五首竟徒為
故人驄馬朝天使洛下秋聲恐要知
奉誠園聞笛
曾絶朱纓吐錦茵欲披荒草訪遺塵秋風忽灑西園淚
滿目山陽笛裏人(唐史馬燧之子暢以第中大杏餉竇文場文場以進德宗德宗未嘗見怪)
(之令中使封杏樹暢懼進宅為奉誠園雍錄云在安邑坊西暢自父死後屢為豪家邀取財産末年妻子凍餒)
(無室無居德宗播越非馬燧幾亡不能恤其孤又奪其財業使之失所此故吏之所以傷也)
竇羣
羣字丹列叔向第三子初以處士隠毗陵韋夏卿
薦之朝德宗擢為左拾遺代武元衡為中丞薦吕
温羊士諤為御史李吉甫以二人躁險持不下羣
怨吉甫伺吉甫隂事幾為憲宗所誅
古體詩
晨過昌師院
深庭芳草濃曉井山泉溢林馥亂沈烟石潤侵徑室幽
巖鳥飛靜晴嶺雲歸密壁蘚凝蒼華竹隂滿晴日生期
半宵夢憂緒仍非一若無高世心安能此終畢
近體詩
初入諫司喜家室至
一旦悲歡見孟光十年辛苦伴滄浪不知筆硯緣封事
猶問傭書日幾行
竇庠
庠字胄卿叔向第四子舉進士韓臯出鎮武昌辟
為幕府陟大理司直權岳州刺史
古體詩
金山行(潤州金山寺寺在江心)
西江中&KR0893;波四截涌出一峰青滯㙞外如削成中决裂
陽氣發生隂氣結是時炎天五六月上有火雲下冰雪
夜色晨光相蕩沃積翠流霞滿坑谷龍泓徹底沙布金
鳥道插雲梯甃玉架險凌虚隨指顧榱桷玲瓏皆固護
斡流倒景不可窺萬仞千崖生跬步日華曈曈上金榜
丹楹碧砌真珠網此時天海風浪清吳楚萬家皆在掌
瓊樓菌閣紛明媚曲檻回軒深且邃海鳥夜上珊瑚枝
江花曉落琉璃地有時倒景沈江底萬狀分明光似洗
不知水上有樓臺却就波中看閉啟舟人忘却江水深
水神誤到人間世歘然風生波出沒瀖濩晶熒無定物
居人相顧非人間如到日宫經月窟信知靈境長有靈
住者不得無仙骨三神山上蓬萊宫徒有丹青人未逢
何如此處靈山宅清涼不與囂塵隔曾到金山處處行
夢魂長羡金山客
近體詩
詶韓愈侍郎登岳陽樓見贈(時予權知岳州事)
巨浸連空闊危樓在杳冥稍分巴子國欲近老人星昏
旦呈新候川原按舊經地圖封七澤天限鎖重扄萬象
皆歸掌三光豈遁形月車纔碾浪日御己翻溟落照金
成柱餘霞翠擁屏夜光疑漢曲寒韻辨湘靈山曉雲常
碧湖春草遍青軒黃曾舉樂范蠡幾揚舲有客初留鷁
貪程尚數蓂自當徐孺榻不是謝公亭雅論冰生水雄
材刃發硎座中瓊玉潤名下茝蘭馨假守誠知拙齋心
匪暫寧每慙公府粟却憶故山苓苦調當三嘆知音願
一聽自悲由也瑟敢墜孔悝銘野杏初成雪松醪正滿
瓶莫辭今日醉長恨古人醒
陪留守韓僕射巡内至上陽宫感興
愁烟漠漠草離離太液鈎陳處處疑薄暮毁垣春雨裏
殘花猶發萬年枝
竇鞏
鞏字友封叔向第五子雅淡與人言若不出口世
號囁嚅翁元稹為武昌軍節度辟為秘書少監兼
御史中丞充節度副使
近體詩
老將吟
烽烟猶未盡年鬢暗相催輕敵心空在彎弓手不開馬
依秋草病柳傍故營摧惟有酬恩客時聽說劍來
早秋江行
回望湓城遠西風吹荻花暮潮江勢闊秋雨雁行斜多
醉渾無夢頻愁欲到家漸驚雲樹轉數點是晨鴉
題任處士幽居
紅葉江村夕孤烟草舍貧水清魚識釣林靜犬隨人採
掇山無主扶持藥有神客來惟勸酒蝴蝶是前身
贈蕭都官
蕭郎自小賢愛客不言錢有酒輕寒夜無愁倚少年閒
尋織錦字醉上看花船好是關身事從人道性偏
江陵遇元九李六二侍御紀事書情呈十二韻
自見人相愛如君愛我稀好閒容問道攻短每言非夢
想何曾間追歡未省違看花憐後到避酒許先歸柳寺
春隄遠津橋曙月微漁翁隨去處禪客共因依蓬閣初
疑義霜臺晩畏威學深通古字心直觸危機肯滯荆州
掾猶香柏署衣山連巫峽秀田傍渚宫肥美玉方齊價
遷鶯尚怯飛佇看霄漢上連步侍彤闈
南陽道中作
東風雨洗順陽川蜀錦花開綠草田彩雉鬭時頻駐馬
酒旗翻處亦留錢新晴日照山頭雪薄暮人爭渡口船
早晩到家春欲盡今年寒食月初圓
哭吕衡州八郎中
今朝血淚問蒼蒼不分先悲旅舘喪人送劍來歸壠上
雁飛書去叫衡陽還家路遠兒童小埋玉泉深晝夜長
望盡素車秋草外欲將身贖返魂香
自京將赴黔南
風雨荆州二月天問人初僱峽中船西南一望雲和水
猶道黔南有四千
南遊感興
傷心欲問前朝事惟見江流去不回日暮東風春草綠
鷓鴣飛上越王臺
宫人斜
離宫路遶北原斜生死恩深不到家雲雨今歸何處去
黃鸝飛上野棠花
代鄰叟
年來七十罷耕桑就暖支羸強下牀滿眼兒孫身外事
閒梳白髮對殘陽
襄陽寒食寄宇文籍
烟水初消見萬家東風吹柳萬條斜大隄欲上誰相伴
馬踏春泥半是花
寄南遊弟兄
書來未報幾時還知在三湘五嶺間獨立衡門秋水闊
寒鴉飛去日銜山
放魚(武昌作)
金錢贖得免刀痕聞道禽魚亦感恩好去長江千萬里
不須辛苦上龍門
悼妓東東
芳菲美豔不禁風未到春殘已墜紅惟有側輪車上鐸
耳邊長似叫東東
暢當
當河東人初以子弟被召從軍後登大歷七年進
士第貞元初為太常博士終果州刺史與弟諸皆
有詩名據盧綸還往詩嘗辟山南幕又為參軍
計敏夫云當詩平淡多佳句如水定鶴翻去松欹
峰儼如遲暉耿不暮平江寂無聲湖畔聞漁唱天
邊數雁行陽崖全帶日寬嶂偶通耕皆有遠意
近體詩
軍中醉歌寄沈八劉叟
酒渴愛江清餘酣潄晩汀軟莎欹坐穏冷石醉眠醒野
膳隨行帳華音發從伶數杯君不見都已遣沈冥
山居奉酬韋蘇州見寄
孤茅泄烟處此中山叟居親雲寧有事耽酒詎知餘水
定鶴翻去松欹峰儼如猶煩使君問更欲結環廬
天柱隠所重答韋江州
寂寞一悵望秋風山景清此中惟草色翻意見人行荒
徑饒松子深蘿絶鳥聲陽崖全帶日寬嶂偶通耕拙昧
難容世貧窮别有情煩君瓊玖贈幽懶百無成
登鸛鵲樓
迥臨飛鳥上高出世塵間天勢圍平野河流入斷山
暢諸
諸暢當之弟
近體詩
早春
獻歲春猶淺園林未盡開雪和新雨落風帶舊寒來聽
鳥聞歸雁看花識早梅生涯知幾日更被一年催
朱灣
灣字巨川西蜀人自號滄州子貞元元和間為李
勉永平從事
灣嘗干湖州崔使君侃不遇獻書云灣自假道路
問津主人一身孤雲兩度圓月凡再請職事三趨
戟門信知庭之與堂不啻千里寄食漂母夜眠漁
舟龍門轉深玉粟轉貴屬谿上風便囊中金貧望
甘棠而歎自引分而退也
高仲武云朱灣率履貞素放情江湖郡國交辟潛
耀不起有唐高人也詩體幽遠興用宏深因詞寫
意窮理盡性於詠物尤工如受氣何曾異開花獨
自遲所謂哀而不傷國風之深者也
古體詩
寒城晩角
高臺高高畫角雄五更初發寒城中寒城北臨大河水
淇門賊烽隔岸是(闕)風送過黎陽川我軍氣雄賊心死
羇人此夜寐不成萬里邊情枕上生乍似隴頭戍寒泉
幽咽流不住又如巴江頭啼猿帶雨斷續愁忽憶嫖姚
北征伐空山宿兵寒對月一聲老將去三奏行人發冀
馬為之嘶朔雲為之結二十年來天下兵到處不曾無
此聲洛陽陌長安路角聲朝朝兼暮暮平居聞之尚難
度何况天山征戍兒雲中下營雪裏吹
壁畫古松
石上盤古根謂言天生朽安知草木性變在畫師手隂
深方丈間真趣幽且閒木文離披勢搓捽中裂空心火
燒出掃成三寸五寸枝便作千年萬年物莓苔濃淡意
不同一半死皮藏蠧蟲風霜未必來到此氣色杳似寒
山中孤標可玩不可取能使支公道場古
近體詩
賦得白鳥翔翠微送陳偃下第歸
不知鷗與鸖天畔弄晴暉背日分明見臨川相映微淨
中雲一點迥處雪孤飛正好高枝立翩翩何所歸
九日登青山
昔人惆悵地繫馬又登臨舊處烟霞在多時草木深水
將空合色雲共我無心想見龍山會良辰亦似今
秋夜宴王郎中宅賦得露中菊
衆芳春競發寒菊露偏滋受氣何曾異開花獨自遲晚
成猶有分欲採未過時忍棄東籬下看隨秋草衰
逼寒節寄崔七
閒庭只是長莓苔三徑曾無車馬來旅舘尚愁寒食火
羇心懶向不燃灰門前下客雖彈鋏溪畔窮魚且曝腮
他日趨庭應問禮須言陋巷有顔回
尋隠者韋九於東溪草堂
尋得仙源訪隠淪漸來深處漸無塵初行竹裏惟通馬
直到花間始見人四面雲山誰作主數家烟火自為隣
路傍樵客何須問朝市如今不是秦
過宣上人湖上蘭若
十年湖上結幽期偏向東林遇遠師未道姓名童子識
不酬言語上人知閒花落地滋苔徑細雨和烟著柳枝
問我别來何所得解將無事當無為
于鵠
鵠大歷貞元間詩人也隠居漢陽嘗為諸府從事
徐獻忠云鵠習隠多高人之意故其詩能有景象
山中訪道諸大篇遂與松檜同幽雲霞混迹不疑
世外人作也
古體詩
過凌霄洞天謁張先生祠
戢戢亂峰裏一峰獨凌天下看如尖高上有十里泉至
人愛幽深一住五十年懸犢到其上乘春耕藥田衣食
不下求乃是雲中仙山僧獨知處相引衝碧烟斷崖晝
昏黑槎臬横雙椽面壁攀石稜養力方敢前累歇日已
沒始到茅堂邊見客不問誰禮質無周旋醉卧枕欹樹
寒坐展青氊折松掃藜牀秋菓顔色鮮白犬䑛客衣驚
走聞腥羶乃知軒冕徒寧比雲壑眠
入白芝溪尋黃尊師
觸煙入溪口岸岸唯檉櫟其中盡碧流十里不通屐出
林山始轉絶徑緣峭壁把藤借行勢側足憑石脈顑牙
斷行處光滑猿猱跡忽然風景異乃到神仙宅天晴茒
屋頭殘雪蒸氣白隔窗梳髮聲久立聞吹幘抱琴出門
來不顧人間客山院不灑掃四時自虚寂落葉埋長松
出地纔數尺曾讀上清經知注長生籍願示不死方何
山有瓊液
寄盧儼員外秋衣詞
寄遠空以心心誠亦難知篋中有秋帛裁作遠客衣縫
製雖女工尺度手自持容貌常目中長短不復疑斜縫
密且堅遊客多塵緇意欲都無言澣濯耐歲時殷勤託
行人傳語慎勿遺别來年已老亦聞鬢成絲縱然更相
逢握手惟是悲所寄莫復棄願見長相思
近體詩
山中自述
三十無名客空山獨卧秋病多知藥性年長信人愁螢
影竹窗下松聲茅屋頭近來心更靜不夢世間遊
春山居
獨來多任性惟與白雲期深處花開盡遲眠人不知水
流山暗處風起月明時望見南峰近年年懶更移
尋李逸人舊居
舊隠松林下衝泉入兩涯琴書隨弟子雞犬在隣家茅
屋長黃菌槿籬生白花幽墳無處訪恐是入烟霞
尋李暹
任性常多出人來得見稀市樓逢酒住野寺送僧歸簷
下懸秋葉籬頭曬褐衣門前南北路誰肯入柴扉
題隣居
僻巷隣家少茅簷喜並居蒸梨常共竈澆薤亦同渠傳
屐朝尋藥分燈夜讀書雖然在城市還得似樵漁
山中寄韋鉦
懶成身病日因醉卧多時送客出谿少讀書終卷遲幽
窗聞墜葉晴景見遊絲早晩來收藥門前有紫芝
送韋判官歸薊門
桑乾歸路遠聞說亦愁人有雪常經夏無花空到春下
營雲外火收馬月中塵白首從戎客青衫未離身
山中寄樊尚書
却憶東溪日同袍是魯儒僧房閒共宿酒肆醉相扶江
上雙旌貴山中病客孤無媒還有計春谷種桑榆
送客遊塞
若到并州北誰人不憶家塞深無去伴路盡有平沙磧
冷惟逢鴈天春不見花莫隨邊將意垂老事輕車
公子行
少年初拜大長秋半醉垂鞭見列侯馬上抱雞三市鬭
袖中攜劍五陵遊玉簫金管迎歸院錦袖紅粧擁上樓
更向苑西新買宅月陂春水入門流
送宫人入道
十五吹簫入漢宫看修水殿種芙蓉自傷白髮辭金屋
許著黃冠向雪峰解語老猿開曉戶學飛雛鶴落高松
定知别後宫中伴遙聽緱山半夜鐘
江南曲
偶向江邊採白蘋還隨女伴賽江神衆中不敢分明語
暗擲金錢卜遠人
巴女謠
巴女騎牛唱竹枝藕絲菱葉傍江時不愁日暮還家錯
記得芭蕉出槿籬
襄陽席上
老大看花長不足沿江尋得一枝紅黃昏人散東風起
吹落誰家明月中
題美人
秦女窺人不解羞攀花趁蝶出墻頭胸前空帶宜男草
嫁得蕭郎愛遠游
朱放
放字長通襄州人隠於越之剡溪召為拾遺不就
近體詩
山中聽子規
幽人自愛山中宿又近葛洪丹井西窗中有箇長松樹
半夜子規來上啼
戴叔倫
叔倫字幼公潤州金壇人師事蕭穎士為門人冠
劉晏掌鹽鐵表主管湖南歴撫州刺史容管經略
使所至治行稱最德宗嘗賦中和節詩遣使者寵
賜世以為榮
高仲武云叔倫為人温雅善舉止無賢不肖見皆
盡心詩體雖不中越格然廨宇經山火公田沒海
潮亦指事造形之工者其骨氣稍輕故詩亦少
晁公武曰叔倫唐史不稱其能詩正以時人少其
綿弱耳
古體詩
感懷
尺帛無長裁淺水無長流水淺易成枯帛短誰人收人
生取舍間趨競固非優舊交跡雖疎中心自云稠新交
意雖密中道生怨尤踟蹰復踟蹰世路今悠悠
南野
治田長山下引流坦溪曲東山有遺塋南野起新築家
世素業儒子孫鄙食禄披雲朝出畊帶月夜歸讀身勩
竟忘疲團團欣在目野芳綠可採泉美清可掬茂樹延
晩涼早田候秋熟茶烹松火紅酒吸荷杯綠解佩臨清
池撫栗看修竹此懷誰與同此樂吾所獨
女耕田行
乳燕入巢笋成竹誰家二女種新穀無人無牛不及犁
持刀斫地翻作泥自言家貧母年老長兄從軍未娶嫂
去年灾疫牛囤空截絹買刀都市中頭巾掩面畏人識
以刀代牛誰與同姊妹相擕心正苦不見路人唯見土
疏通畦壠防亂苗整頓溝塍待時雨日正南岡下餉歸
可憐朝雉擾驚飛東隣西舍花發盡共惜餘芳淚滿衣
白苧詞
館娃宫中露華冷月落啼鵶散金井吳王扶頭酒初醒
秉燭張筵樂清景美人不眠憐夜永起舞亭亭亂花影
新裁白苧勝紅綃玉佩珠纓金步搖回鸞轉鳳意自嬌
銀筝錦瑟聲相調君恩如水流不斷但願年年同此宵
東風吹花落庭樹春色催人等閒去大家為歡莫延佇
頃刻銅龍報天曙
邊城曲
人生莫作遠行客遠行莫戍黃沙磧黃沙磧下八月時
霜風裂膚百草衰塵沙晴天迷道路河水悠悠向東去
胡笳聽徹雙淚流羇魂慘慘生邊愁原頭獵火夜相向
馬蹄蹴蹋層冰上不似京華俠少年清歌妙舞落花前
屯田詞
春來耕田遍沙磧老稚欣欣種禾麥麥苗漸長天苦晴
土乾确确鉏不得新禾未熟飛蝗生青苗食盡餘枯莖
捕蝗歸來守空屋囊無寸帛缾無粟十月移屯來向城
官教去伐南山木驅牛駕車入山去霜重草枯牛凍死
艱辛歴盡誰得知望斷天南淚如雨
早春曲
青樓昨夜東風轉錦帳凝寒覺春淺垂楊搖絲鶯亂啼
裊裊烟光不堪剪博山吹雲龍腦香銅壺滴愁更漏長
玉頰啼紅夢初醒羞見青鸞鏡中影儂家少年愛遊逸
萬里輪蹄去無跡朱顔未衰消息稀腸斷天涯草空碧
相思曲
高樓重重閉明月腸斷先年隔山别紫簫横笛寂無聲
獨向瑤窗坐愁絶魚沈雁杳天涯路始信人間别離苦
恨滿牙床翡翠衾怨折金釵鳳凰股井深轆轤嗟綆短
衣帶相思日應緩將刀砍水水復連揮刃割情情不斷
落紅亂逐東流水一點芳心為君死妾身願作巫山雲
飛入仙郎夢魂裏
懷素上人草書歌
楚僧懷素工草書古法盡能新有餘神清骨疎意真率
醉來為我揮健筆始從破體變風姿一一花開春景遲
忽為壯麗就枯澁龍蛇騰盤獸屹立馳毫聚墨劇奔灑
滿座失聲看不及心手相師勢轉竒詭形怪狀翻合宜
人人細問此中妙懷素自言初不知
近體詩
除夜宿石頭驛
旅舘誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春
汝南逢董校書
擾擾倦行役相逢陳蔡間如何百年内不見一人閒對
酒惜餘景問程愁亂山秋風萬里道又度穆陵關
早行寄朱放
山曉旅人去天高秋氣悲明河川上沒芳草露中衰此
别又千里少年能幾時心知剡溪路聊且寄前期
潘處士宅會别
相邀寒影晩惜别故山空鄰里疎林在池塘野水通十
年多難後一醉幾人同復此悲行子蕭蕭逐遠蓬
灞岸别友
車馬去遲遲離言未盡時看花一醉别會面幾年期撨
路商山館漁洲楚帝祠南登回首處猶得望京師
送謝夷甫宰鄮縣
君去方為縣干戈尚未銷邑中殘老小亂後少官僚廨
宇經山火公田没海潮到時應變俗新政滿餘姚
山居即事
巖雲掩竹扉去鳥帶餘暉地僻生涯薄山深俗事稀養
花分宿雨剪葉補秋衣野渡逢漁子同舟蕩月歸
卧病
門掩青山卧莓苔積雨深病多知藥性客久見人心衆
鳥趨林健孤蟬抱葉吟滄洲詩社散無夢盍朋簪
晩望
山氣碧氤氲深林帶夕曛人歸孤嶂晩犬吠隔溪雲杉
竹何年種烟塵此地分桃源寧異此猶恐世間聞
山行
山行分曙色一路見人稀野鳥啼還歇林花墮不飛雲
迷棲鶴寺水澁釣魚磯回首天將暝逢僧話未歸
泛舟
風軟扁舟穏行依綠水堤孤樽秋露滑短棹晩烟迷夜
静月初上江空天更低飄飄信流去悞過子猷溪
客中言懷
白髮照烏紗逢人只自嗟官閒如致仕客久似無家夜
雨孤燈夢春風幾度花故園歸有日詩酒老生涯
江干
江干望不極樓閣影繽紛水氣多為雨人烟遠是雲予
生何濩落客路轉辛勤楊柳牽愁思和春上翠裙
春日訪山人
遠訪山中客分泉漫煮茶相擕林下坐共惜鬢邊華歸
路逢殘雨沿溪見落花候門童子問遊樂到誰家
江上别張歡
年年五湖上厭見五湖春長醉非關酒多愁不為貧山
川迷道路伊洛暗風塵今日扁舟别俱為滄海人
客舍與故人偶集
天秋月又滿城闕夜千重還作江南會翻疑夢裏逢風
枝驚暗鵲露草覆寒蛩羇旅長堪醉相留畏曉鐘
送友人東歸
萬里楊柳色出關逢故人輕烟拂流水落日照行塵積
夢江湖闊憶家兄弟貧徘徊灞亭上不語自傷春
和汴州李相公勉人日喜春
年來日日春光好今日春光好更新獨獻菜羹憐應節
遍傳金勝喜逢人烟添柳色看猶淺鳥踏梅花落已頻
東閣此時聞一曲翻令和者不勝春
宫詞
紫禁迢迢宫漏鳴夜深無語獨含情春風鸞鏡愁中影
明月羊車夢裏聲塵暗玉階綦跡斷香飄金屋篆烟清
貞心一任蛾眉妬買賦何須問馬卿
過賈誼舊居
楚鄉卑濕歎殊方鵩賦人非宅已荒漫有長書憂漢室
空將哀些弔沅湘雨餘古井生秋草葉盡疎林見夕陽
過客不須頻太息咸陽宫殿亦凄涼
閨怨
看花無語淚如傾多少春風怨别情不識玉門關外路
夢中昨夜到邊城
題友人山居
四郭青山處處同客懷無計答秋風數家茅屋清溪上
千樹蟬聲落日中
夜發烏江作
半夜回舟入楚鄉月明山色共蒼蒼孤猿更叫秋風裏
不是愁人也斷腸
湘南即事
盧橘花開楓葉衰出門何處望京師沅湘日夜東流去
不為愁人住少時(釋圓至云身不得去故怨水之去所以深傷已不能去蓋叔倫事曹王於)
(湖湘故有是作秦少游謫彬州有詞云彬江幸自遶彬山為誰流下瀟湘去正用此意)
蘇溪亭
蘇溪亭上草漫漫誰倚東風十二闌燕子不歸春事晚
一汀晩雨杏花寒
别張員外
木葉紛紛湘水濱此中何事往頻頻臨風自笑歸時晚
更送浮雲逐故人
送吕少府
共醉流芳獨歸去故園高士日相親深山古路無楊柳
折取桐花寄遠人
御定全唐詩錄卷四十四
