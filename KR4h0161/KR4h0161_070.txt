欽定四庫全書
御定全唐詩錄卷七十
張祜
祜字承吉清河人初以宫詞得名五言詩善題目
佳境言不可刊置他處長慶中令狐楚表薦之不
報辟諸侯府多不合自劾去嘗客淮南杜牧深重
之愛丹陽曲阿地築室卜隠性嗜水石悉力致之
不畜田産為身後計
雲溪友議云祜初與徐凝同赴白居易杭州求解
白試之以凝居首而次祜祜不服自述佳句及觀
獵宫詞二首白云君獵詩欲以較王右丞乎宫詞
四句中皆數對何足竒因太息歸自此罷舉又云
祜長慶中深為令狐楚所知楚鎮天平自草薦表
令以詩三百篇隨狀表進祜至京屬元稹在内庭
上問之稹曰祜雕蟲小技壯夫不為或奬激之恐
變陛下風教上頷之於是失意東歸有孟浩然身
更不疑之句又云杜牧嘗論元白詩體舛雜因兹
有恨守秋浦與祜為詩酒交以白有非祜之論頗
不平之有詩云誰人得似張公子一首詩輕萬戸
侯又云如何故國三千里虚唱歌詞滿六宫欲異
於元白以曲成祜焉
祜今多誤作祐祐有子望虔為冬瓜堰官祜自謔
冬瓜合出瓠子事見太平廣記此名祜之証
古體詩
西江行
日下西塞山南來洞庭客晴空一鳥渡萬里秋江碧惆
悵異鄉人無言空脉脉
送蜀客
楚客去岷江西南指天末平生不達意萬里船一發行
行三峽夜十二峯頂月哀猿别曾林忽忽聲斷咽嘉陵
水初漲巖嶺耗積雪不妨高唐雲却藉宋玉說峩眉遠
凝黛脚底谷洞穴錦城晝氲氲錦水春活活成都滯遊
地酒客須醉殺莫戀卓家壚相如已屑屑
車遥遥
東方曨曨車軋軋地色不分新去轍閨門半掩床半空
斑斑枕花殘淚紅君心若車千萬轉妾身如轍移漸遠
碧川棲棲山宛宛馬蹄在耳輪在眼桑間女兒情不淺
莫道野蠶能作繭
近體詩
吳宫曲
日下苑西宫花開香徑紅玉釵斜白燕羅帶弄青蟲皓
齒初含雪柔枝欲斷風可憐傾國豔誰信女為戎
公子行
春色滿城池杯盤著處移鐙金斜雁子鞍帕嫩鵝兒買
笑歌桃葉尋歡折柳枝可憐明月夜長是管絃隨
塞上曲
邊風捲地時日暮帳初移磧迥三通角山寒一點旗連
收榻索馬引滿射雕兒莫道功勲細將軍昔戍師
塞下曲
二十逐嫖姚分兵遠戍遼雪迷經塞夜冰壯渡河朝促
放鵰難下生騎馬未調小儒何足問看取劍横腰
塞下
萬里配長征連年慣野營入羣來揀馬抛伴去擒生箭
插鵰翎闊弓盤鵲角輕閒看行近遠西去受降城
秋霽
垂老歸休意栖栖陋巷中暗燈棋子落殘語酒瓶空滴
羃侵簷露虚疎入檻風何妨一蟬嘒自抱木蘭叢
晚夏歸别業
古岸扁舟晚荒園一徑微鳥啼新果熟花落故人稀宿
潤侵苔甃斜陽照竹扉相逢盡鄉老無復話時機
憶雲陽宅
一别雲陽宅深愁度歲華翠濃春檻柳紅滿夜庭花鳥
影垂纖竹魚行踐淺沙聊當因寤寐歸思浩無涯
江城晚眺
重檻構雲端江城四鬱盤河流出郭靜山色對樓寒浪
草侵天白霜林映日丹悠然此江思樹杪幾檣竿
江西道中
日落江村遠烟雲度幾重問人孤驛路驅馬亂山峯夜
入霜林火寒生水寺鐘凄凉哭途意行處又饑凶
西江江上月遠遠照征衣夜色草中網秋聲林外機渚
田牛路熟石岸客船稀無復是鄉井鷓鴣聊自飛
秋灘一望平遠遠見山城落日懸烏桕空林露寄生燒
畬殘火色盪槳夜溪聲况是曾游處荒田小變更
夕次桐廬
百里清溪口扁舟此去過晚潮風勢急寒葉雨聲多戍
出山頭鼓樵通竹裏歌不堪無酒夜廽首夢烟波
松汀驛
山色遠含空蒼茫澤國東海明先見日江白迥聞風鳥
道高原去人烟小徑通那知舊遺逸不在五湖中
洞庭南館
一徑逗霜林朱欄遶碧岑地盤雲夢角山鎮洞庭心樹
白看烟起沙紅見日沈還因此悲屈惆悵又行吟
入潼關
都城三百里雄險此廻環地勢遥尊嶽河流側讓關秦
皇曾虎視漢祖昔龍顔何事梟兇輩干戈自不閒
登廣武原
廣武原西北華夷此浩然地盤山入海河遶郭連天遠
樹千門色高檣萬里船鄉心日云暮猶在楚城邊
題海鹽南館
故人營此地臺館尚依依黑夜山魈語黃昏海燕歸舊
隂楊葉在殘雨槿花稀無復南宫賞高簷紅燭輝
題曾氏園林
十畝長堤宅蕭疎半老槐醉眠風卷簟棋罷月移階斫
樹遺桑斧澆花濕笋鞋還將齊物論終歲自安排
題杭州孤山寺
樓臺聳碧岑一徑入湖心不雨山長潤無雲水自隂斷
橋荒蘚澀空院落花深猶憶西窗月鐘聲在北林
潤州甘露寺
千重搆横險高步出塵埃日月光先到江山勢盡來冷
雲虚水石清露滴樓臺况是東溟上平生意一開
金山寺
一宿金山頂微茫水國分僧歸夜船月龍出曉堂雲樹
影中流見鐘聲兩岸聞因悲在朝市終日醉醺醺
禪智寺
寶殿依山險臨虚勢若吞畫簷齊木末香砌壓雲根遠
景窗中岫孤烟竹裏村憑高聊一望鄉思隔吴門
喜王子載話舊
相逢青眼日相嘆白頭時累話三朝事重看一局棋歡
娛非老大成長是嬰兒且盡罇中物無煩更後期
途中逢李道實游蔡州
征馬漢江頭逢君上蔡游野橋經亥市山路過申州僻
地人行澀荒林虎跡稠殷勤話新守生物頼諸侯
訪許用晦
遠郭日曛曛停橈一訪君小橋通野水高樹入江雲酒
興曾無敵詩情舊逸羣怪來音信少五十我無聞
送韋整尉長沙
遠道長沙去憐君屈一官風帆彭蠡疾雲水洞庭寬木
客提蔬束江烏接飯丸莫言卑濕地未必乏新歡
送沈下賢謫尉南康
秋風江上草先是客心摧萬里故人去一行新雁來山
高雲緒斷浦迥日波頽莫怪南康遠相思不可裁
殘獵
殘獵渭城東蕭蕭西北風雪花鷹背上冰片馬蹄中臂
挂捎荆兔腰懸落箭鴻歸來逞餘勇兒子亂彎弓
題杭州天竺寺
西南山最勝一界是諸天上路穿巗竹分流入寺泉躡
雲丹井畔望月石橋邊洞壑江聲遠樓臺海氣連塔明
春嶺雪鐘散暮松烟何處去猶恨更看峯頂蓮
公子行
玉堂前後畫簾垂立却花驄待出時紅粉美人擎酒勸
錦衣年少臂鷹隨輕將玉板敲花片旋把金鞭約柳絲
晴日獨游三五騎等閒行傍曲江池
愛妾換馬
一面夭桃千里蹄嬌姿駿骨價應齊乍牽玉勒辭金棧
催整花鈿出繡閨去日豈無沾袂泣歸時還有頓銜嘶
嬋娟躞蹀春風裏揮手搖鞭楊柳堤
綺閣香銷華廐空忍將行雨換追風休憐柳葉雙眉翠
却愛桃花兩耳紅侍讌永辭春色裏趨朝休立漏聲中
恩勞未盡情先盡暗泣長嘶兩意同
題干越亭
扁舟亭下駐烟波十五年遊重此過洲觜露沙人渡淺
樹梢藏竹鳥啼多層欄漲水痕猶在古板題詩字已訛
况是高秋正圓月可堪聞唱異鄉歌
秋夜登潤州慈和寺上方
清夜浮埃歇井鄽塔輪全照露華鮮人行中路月生海
鶴語上方星滿天樓影半連深岸水鐘聲寒徹遠林烟
僧房閉盡下樓去一半夢魂離世緣
和杜牧之齊山登高
秋溪南岸菊霏霏急管繁絃對落暉紅葉樹深山逕斷
碧雲江淨浦帆稀不堪孫盛嘲時笑願送王弘醉夜歸
流落正憐芳草在砧聲徒促授寒衣
寓懷寄蘇州劉郎中
一聞周召佐明時西望都門強策羸天子好文才自薄
諸侯力薦命猶竒賀知章口徒勞說孟浩然身更不疑
唯是勝游行未徧欲離京國尚遲遲
感王將軍柘枝妓殁
寂寞春風舊柘枝美人休舞曲停吹鴛鴦鈿帶抛何處
孔雀羅衫付阿誰畫鼓不聞招節拍錦靴空想挫腰肢
今來座上翻如醉曾見梨園教徹時
宫詞
故國三千里深宫二十年一聲河滿子雙淚落君前(此詩)
(傳入宫禁杜牧酬祜詩云七子論詩誰似公曹劉須在指揮中可憐故國三千里虚唱歌辭滿六宫)
自倚能歌日先皇掌上憐新聲何處唱腸斷李延年
白鼻騧
為底胡姬酒長來白鼻騧摘蓮抛水上郎意在浮花
蘇小歌
新人千里去故人千里來剪刀横眼底方覺淚難裁
牆頭花
蟋蟀鳴洞房梧桐落金井為君裁舞衣天寒剪刀冷
穆護沙
玉管朝朝弄清歌日日新折花當驛路寄與隴頭人
金殿樂
入夜秋砧動千聲起四隣不緣樓上月應為隴頭人
長門怨
日映宫牆柳色寒笙歌遥指碧雲端珠鉛滴盡無心語
強把花枝冷笑看
鄴中懷古
鄴中城下漳河水日夜東流莫記春腸斷宫中望陵處
不堪臺上也無人
寧哥來
日映宫城霧半開太真簾下畏人猜黃翻綽指向西樹
不信寧哥回馬來
阿䳰湯
月照宫城紅樹芳綠窗燈影在雕梁金輿未到長生殿
妃子偷尋阿䳰湯
邠王小管
虢國潛行韓國隨宜春深院映花枝金輿遠幸無人見
偷把邠王小管吹
邠娘羯鼓
新教邠娘羯鼓成大酺初日最先呈冬兒指向真真說
一曲乾鳴杖子輕(海錄雜事云明皇宫中有容兒弄鉢頭邠娘羯鼓耍娘歌悖挐兒舞張祜)
(各有詩云云)
耍娘歌
宜春花夜雪千枝妃子偷行上密隨便喚耍娘歌一曲
六宫生老是蛾眉
悖挐兒舞
東風南内百花時道唱梁州急遍吹揭手便拈金椀舞
上皇驚笑悖挐兒
容兒缽頭
爭走金車叱鞅牛笑聲誰是說千秋兩邊角子羊門裏
猶學容兒弄缽頭
李謩笛
平時東幸洛陽城天樂宫中夜徹鳴無奈李謩偷曲譜
酒樓吹笛是新聲
折楊柳枝
莫折宫前楊柳枝明皇曾向笛中吹傷心日暮烟霞起
無限春愁生翠眉
凝碧池邊斂翠眉景陽樓下綰青絲那勝妃子朝元閣
玉手和烟弄一枝
玉環琵琶
宫樓一曲琵琶聲滿眼雲山是去程回顧段師非汝意
玉環休把恨分明(玉環者睿宗所御琵琶也明皇置别榻帕覆之未嘗持用祿山犯京上欲)
(遷幸登華萼樓置酒進玉環命樂工賀懷智取調之又命禪定僧段師彈之段師用皮絃)
集靈臺(集靈臺明皇所作雍錄云在華清宫中非漢集靈宫中之臺也)
日光斜照集靈臺紅樹花迎曉露開昨夜上皇新授籙
太真含笑入簾來
虢國夫人承主恩平明騎馬入金門却嫌脂粉汚顔色
淡掃蛾眉朝至尊
華清宫
天闕沉沉夜未央碧雲仙曲舞霓裳一聲玉笛向空盡
月滿驪山宫漏長
紅樹蕭蕭閣半開上皇曾幸此宫來至今風俗驪山下
村笛猶吹阿濫堆(紀事云驪山小禽名阿濫堆明皇御玉笛採其聲翻為曲且名焉遠近以)
(笛爭效之)
山遶宫牆處處聲殘紅長綠露華清武皇一日夢不覺
十二玉樓空月明
雨淋鈴
雨淋鈴夜却歸秦猶見張徽一曲新長說上皇垂淚教
月明南内更無人(明皇别錄帝幸蜀南入斜谷屬淋雨彌旬於道中聞鈴聲與雨相應因採)
(其聲為雨淋鈴曲以寄恨時梨園樂工張徽善觱篥從帝至蜀都以曲授之洎至德中幸華清宫左右皆非昔人)
(於望京樓令張徽奏此曲不覺悽愴流涕)
退宫人
開元皇帝掌中憐流落人間二十年長說承天門上宴
百官樓下拾金錢
歌喉漸退出宫闈泣話伶官上許歸猶說入時歡聖夀
内人初著五方衣
題金陵渡
金陵津渡小山樓一宿行人自可愁潮落夜江斜月裏
兩三星火是瓜州
晚秋潼關西門作
日落寒郊烟物清古槐隂黑少人行關門西去華山色
秦地東來河水聲
題弋陽館
一葉飄然下弋陽殘霞昏日樹蒼蒼吳溪漫淬干將劍
却是猿聲斷客腸
獻王智興
十年受命鎮方隅孝節忠規兩有餘誰信將壇嘉政外
李陵章句右軍書(紀事云智興鎮徐州見從事會飲賦詩引毫立成祜獻詩頌美左右曰書)
(生諂辭耳智興叱曰張生海内名士篇什豈易得耶)
贈竇家小兒
深綠衣裳小小人每來廳裏解相親天生合去雲霄上
一尺松栽已出塵
秋曉送鄭侍御
離鴻聲怨碧雲淨楚瑟調高清曉天盡日相看俱不語
西風搖落數枝蓮
聽崔侍御莒葉家歌
宛羅重縠起歌筵活鳳生花動碧烟一聲唱斷無人和
觸破秋雲直上天
聽箏
十指尖尖玉笋紅雁行輕遏翠絃中分明似說長城苦
水咽雲寒一夜風
耿家歌
十二年前邊塞行坐中無語嘆歌情不堪昨夜先垂淚
西出陽關第一聲
塞上聞笛
一夜梅花笛裏飛冷沙晴檻月光輝北風吹盡向何處
高入塞雲燕雁稀
平原路上題郵亭殘花
雲暗山横日欲斜郵亭下馬對殘花自從身逐征西府
每到花時不在家
徐凝
凝睦州人元和中官至侍郎
雲谿友議稱白樂天為杭州刺史凝與張祜並詣
之求解凝先有題開元寺牡丹詩白到寺看花見
其詩賞之命與同醉而歸試訖解送遂以凝為元
祜次之祜不服自述題金山詩凝曰美則美矣爭
如老夫千古長如白練飛一條界破青山色凝遂
擅場杜牧常不平之盛言祜美異於白後蘇東坡
目為惡詩洪容齋以為諸絶如辭韓侍郎相思林
憶揚州亦皆有情致云
計敏夫云樂天薦凝屈祜論者至今鬱鬱或歸白
之妒才祜元和中作宫體豔詩輕薄之流能其才
合譟得譽其不羈之狀往往間見凝之操履不見
於史然方干學詩於凝贈之詩曰吟得新詩草裏
論戲反其辭謂村裏老也方干世所謂簡古者且
譏凝則凝之朴略椎魯從可知矣樂天方以實行
求才故薦凝抑祜牧之少年所為亦近於祜為祜
恨白理有之耳
近體詩
題杭州開元寺牡丹
此花南地知誰種慚愧僧閒用意栽海燕解憐頻睥睨
胡蜂未識更徘徊虚生芍藥徒勞妒羞殺玫瑰不敢開
惟有數苞紅萼在含芳只待舍人來(樂天刺杭州日令訪求牡丹獨開元)
(寺僧惠澄近於京師得之植於庭時春景方深惠澄設油幕覆其上以俟白至會凝自富春來未識白先題詩)
(云云)
廬山獨夜
寒空五老雪斜月九江雲鐘磬知何處蒼蒼樹裏聞
宫中曲
披香侍宴插仙花厭著龍綃著越紗恃頼傾城人不及
檀妝惟約數條霞
身輕入寵盡恩私腰細偏能舞柘枝一日新妝抛舊樣
六宫爭畫黑煙眉
樂府新詩
一聲盧女十三絃早嫁城西好少年不羨越溪歌者苦
采蓮歸去綠窗眠
長慶春
山頭水色薄籠烟久客新愁長慶年身上五勞仍病酒
夭桃窗下背花眠
八月九月望日雨
八月繁雲連九月兩回三五晦漫漫一年悵望秋將盡
不得嫦娥正面看
奉陪相公看花宴會
丞相邀懽事事同玉簫金管咽東風百分春酒莫辭醉
明日的無今日紅
木蘭花謝可憐條遠道音書轉寂寥春去一年春又盡
幾回空上望江橋
憶揚州
蕭娘臉下難勝淚桃葉眉頭易得愁天下三分明月夜
二分無頼是揚州
嘉興寒食
嘉興郭裏逢寒食落日家家拜掃回惟有縣前蘇小小
無人送與紙錢來
題縉雲山鼎池(相傳黃帝鑄鼎處)
黃帝旌旗去不回空餘片石碧崔嵬有時風捲鼎湖浪
散作晴天雨點來
廬山瀑布
虚空落泉千仞直雷奔入海不暫息千古長如白練飛
一條界破青山色(芥隠筆記云凝一條界破青山色句白公稱之東坡以為塵陋至稱為惡)
(詩天台山賦瀑布飛流而界道目為惡詩無所自耶)
相思林
遠客遠遊新過嶺每逢芳樹問芳名長林徧是相思樹
爭遣愁人獨自行
自鄂渚至河南將歸江外留辭韓侍郎
一生所遇惟元白天下無人重布衣欲别朱門淚先盡
白頭遊子白身歸
古樹
古樹欹斜臨古道枝不生花腹生草行人不見樹少時
樹見行人幾番老
翫花
麯塵溪上素紅枝影在溪流半落時時人自惜花腸斷
春風却是等閒吹
朱霞燄燄山梔動綠野聲聲杜宇來誰謂蜀王身作鳥
自啼還自有花開
誰家躑躅青林裏半見殷花燄燄枝憶得倡樓人送客
深紅衫子影門時
花到薔薇明豔絶燕支顆破麥風秋一番弄色一番退
小婦輕妝大婦愁
楊凝
凝字懋功與兄憑弟凌並負詩名大歷中擢進士
第歴司封員外郎為權幸所忌徙官宣武董晉表
為判官攝行亳州刺史事在幕荒湎遇卒亂還京
拜兵部郎中
近體詩
送客往夏州
憐君此去過居延古塞黃雲共渺然沙闊獨尋邊馬跡
路迷遥指戍人烟夜投孤店愁吟笛朝望行塵喜控弦
聞有故人今從騎何須著論更言錢
柳絮
河畔多楊柳追遊盡狹斜春風一回送亂入莫愁家
花枕
席上沈香枕樓中蕩子妻那堪一夜裏長溼兩行啼
楊衡
衡字仲師吳興人初與符載崔羣宋濟隠廬山號
山中四友後登第官至大理評事
古體詩
白紵辭
玉纓翠珮雜輕羅香汗微漬朱顔酡為君起唱白紵歌
清聲褭雲思繁多凝笳哀瑟時相和金壺半傾芳夜促
梁塵霏霏暗紅燭令君安坐聽終曲墜葉飄花難再復
費冠卿
冠卿字子軍池州人登元和二年進士第會母卒
嘆曰干禄養親耳得禄而親喪何以禄為遂歸隠
九華山長慶中殿院李行修舉其孝行以右拾遺
召不赴
近體詩
答蕭建問九華山
自地上青峰懸崖一萬重踐危頻側足登塹半齊胸飛
狖啼攀桂遊人喘倚松入林寒㾕㾕近瀑雨濛濛徑滑
石稜上寺開山掌中幡花撲淨地臺殿印晴空勝景層
層别高僧院院逢潛魚候洗缽老玃戱撞鐘外戸憑雲
掩中廚課水舂搜泥時和麵拾橡半添種渡壑緣槎濟
持燈入洞窮夾天開壁峭透石蹙波雄澗藹清無土潭
深碧有龍畬田一片淨谷樹萬株濃野客登臨慣山房
幽寂同寒爐樹根火夏牖竹梢風邊鄙籌賢相黔黎託
聖躬君能棄名利歲晏一相逢
閒居即事
生計唯將三尺僮學他賢者隠墻東照眠夜後多因月
掃地春來祇藉風幾處紅旗驅戰士一園青草伴衰翁
子房仙去孔明死更有何人解指蹤
沈亞之
亞之字下賢吳興人元和十年舉進士辟涇原李
彙幕長慶中累遷殿中丞御史内供奉太和初李
同捷反副行營使栢耆為判官耆擒同捷赴京諸
將害功論列耆坐貶亞之亦貶尉南康後終郢州
掾亞之以文詞得名嘗遊韓愈之門當時李賀杜
牧皆稱許之
古體詩
村居
有樹巢宿鳥無酒共客醉月上蟬韻殘梧桐隂繞地獨
出村舍門吟劇微風起蕭蕭蘆荻叢叫嘯如山鬼應緣
我憔悴為我哭秋思
近體詩
春色滿皇州
何處春輝好偏宜在雍州花明夾城道柳暗曲江頭風
軟遊絲重光融瑞氣浮鬭雞憐短草乳燕傍高樓繡轂
盈香陌新泉溢御溝廻看日欲暮還騎似川流
題候仙亭
新剏仙亭覆石壇雕梁峻宇入雲端嶺北嘯猿高枕聽
湖南山色卷簾看
蔣防
防義興人官右拾遺李紳元稹保薦以司封郎中
知制誥進翰林學士李逢吉逐紳因出之為汀州
刺史
常州志防年十八父友令作秋河賦援筆立就于
簡遂妻以女
近體詩
春風扇微和
麗日催遲景和風扇早春暖浮丹鳳闕韶媚黑龍津澹
蕩迎仙仗霏微送畫輪綠搖官柳散紅待禁花新舞席
皆逥雪歌筵暗送塵幸當陽律候惟願及佳辰
熊孺登
孺登鍾陵人登進士第元和中終藩鎮從事劉白
俱有詩往還執易其從姪也
近體詩
湘江夜泛
江流如箭月如弓行盡三湘數夜中無奈子規知向蜀
一聲聲似怨春風
贈靈徹上人
詩句能生世界春僧家更有姓湯人况聞暗憶前朝事
知是修行第幾身
與左興宗湓城别
江逢九𣲖人將别猿到三聲月為愁不知相見更何日
此夜少年堪白頭
于武陵
武陵會昌時詩人也登大中進士
近體詩
贈賣松人
入市雖求利憐君意獨真欲將寒澗樹賣與翠樓人瘦
葉幾經雪淡花應少春長安重桃李徒染六街塵
山中桂
日暖上山路鳥啼知巳春忽逢幽隠樹如見獨醒人石
冷開常晚風多落已頻樵夫應不識歲久伐為薪
西還
不繫與舟閒悠悠吳楚間羞將新白髮却對舊青山一
葉初飛樹幾人同入關長安家尚在秋至又西還
夜與故人别
白日去難駐故人非舊容今宵一别後何處復相逢過
楚水千里到秦山幾重語來天又曉月落滿城鐘
孤雲
南北各萬里有雲心更閒因風離海上伴月到人間洛
浦少高樹長安無舊山徘徊不可駐漠漠更東還
勸酒
勸君金屈巵滿酌不須辭花發多風雨人生足别離
御定全唐詩錄卷七十
