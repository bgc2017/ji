欽定四庫全書
御定全唐詩錄卷九十二
吳融
融字子華越州山隂人(融有田在長洲東百里松江傍為詩云故隠茅山西)
(今來笠澤涘蓋嘗寓吳云)融力學富辭調龍紀初及進士第韋
昭度討蜀表掌書記遷侍御史坐累去官流浪荆
南依成汭久之召為左補闕以禮部郎中為翰林
學士拜中書舍人昭宗反正御南闕羣臣稱賀融
最先至於是左右歎駭帝有指授疊十許藁融跪
作詔少選成語當意詳帝咨賞良厚進戶部侍郎
鳳翔劫遷融不克從去客閺鄕俄召還翰林遷承
旨
古體詩
贈李長史歌(并序)
余客武康縣既旬日將去邑長相餞於溪亭座
中有李長史袖出蘆管自請聲以送客且言我
業此二十年年少時五陵豪俠無不與之遊梨
園新聲一聞之明日皆出我下洎巢賊腥穢宫
闕逃難於東江淮間非吾土又無樂音敝衣旅
食雙鬢雪然風月好時或亭臯送别必引滿自
勸不能忘情一曲未終泫然承睫越鳥胡馬之
慼感動傍人羅進士隠初遇金陵有贈詩尚能
成誦在口余憫李之流落仰羅之所感故贈之
時光啓戊申歲清明月之八日
危欄壓溪溪澹碧翠褭紅飄鶯寂寂此日長亭愴别離
座中忽遇吹蘆客雙攘輕袖當高軒含商吐羽凌非煙
初疑一百尺瀑布八九月落香爐巔又似鮫人為客罷
迸淚成珠玉盤瀉碧珊瑚碎震澤中金銀鐺撼龜山下
鏗訇揭調初驚人幽咽細聲還感神紫鳳將雛呌山月
玄兔喪子啼江春咨嗟長史出人藝如何值此艱難際
可中長似承平基肯將此為閒人吹不是東城射雉處
即應南苑鬭雞時白櫻桃熟每先賞紅芍藥開長有時
賣珠曾被武皇問薰香不怕賈公知今來流落一何苦
江南江北九寒暑翠華猶在橐泉中一曲梁州淚如雨
長史長史聽我語從來藝絶多失所羅君贈君兩首詩
半是悲君半自悲
李周彈筝歌(淮南韋太尉席上贈)
古人云絲不如竹竹不如肉乃知此語未必然李周彈
筝聽不足聞君七歲八歲時五音六律皆生知就中十
三絃最妙應宫出入年方少青驄慣走長楸日幾度承
恩蒙召急一字鴈行斜御筵鏘金戛羽凌非烟始似五
更初殘月裏凄凄切切清霜蟬又如盤石罅堆葉下冷
冷瀝瀝蒼崖泉鴻門玉斗初向地織女金梭飛上天有
時上苑繁花發有時太液秋波闊當頭獨坐摐一聲滿
座好風生拂拂天顔開聖心悦紫金白珠霑賜物出來
無暇更還家且上書樓卧明月年將六十藝轉精日寫
梨園新曲聲近來一事還惆悵故里春荒烟草平供奉
且聽語自昔興衰看樂府秖如伊州與梁州盡是太平
時歌舞旦夕君王繼此聲不要停絃淚如雨
太湖石歌
洞庭山下湖波碧波中萬古生幽石鐵索千尋取得來
竒形怪狀誰能識初疑朝家正人立又如戰士方徂擊
又如防風死後骨又如於莵活時額又如成人楓又如
害癭柏雨過上停泓風來中有隙想得沈潜水府時興
雲出雨蟠蛟螭今來硉矹林庭上長恐忽然生白浪用
時應不稱媧皇將去也堪随博望噫嘻爾石好憑依幸
有方池并釣磯小山叢桂且為伴鐘阜白雲長自歸何
必豪家甲第裏玉闌干畔争光輝一朝荆棘忽流落何
異綺羅雲雨飛
近體詩
端居
片雨過前汀端居枕簟清病魔随暑退詩思傍涼生别
燕殷勤語殘蟬彷彿鳴古來悲不盡况我本多情
途中
柳弱風長在雲輕雨易休不勞芳草色更惹夕陽愁萬
里獨歸去五陵無與遊春心漸傷盡何處有高樓
出潼關
重門隨地險一逕入天開華岳眼前盡黃河脚底來飛
軒何滿路丹陛正求才獨我無成者飄然又此回
途次淮口
寒流萬𣲖碧南渡見煙光人向隋宫近山盤楚塞長有
邨皆綠暗無徑不紅芳巳帶傷春病如何更異鄕
西陵夜居
寒潮落遠汀暝色入柴扃漏永沈沈靜燈孤的的青林
風移宿鳥池雨定流螢盡夜成愁絶啼蛩莫近庭
登途懷友人
日落野原秀雨餘雲物閒清時正愁絶高處更躋攀京
洛遙天外江河戰鼓間孤懷欲誰寄應付塞鴻還
題越州法華寺
寺在五峯隂穿緣一徑尋雲藏古殿暗石護小房深宿
鳥連僧定寒猿應客吟上方應見海月出試登臨
春詞
鸞鏡長侵夜鴛衾不識寒羞多轉面語妬極定晴看金
市舊居近鈿車新造寬春期莫相誤一日有花殘
即席
家住叢臺舊名參絳圃新醉波疑奪燭嬌態欲沈春伴
雨聊過楚歸雲定占秦桃花正濃煖爭不浪迷人
出遲
園密花藏易樓深月到難酒虚留客盡燈暗遠更殘麝
想眉間印鴉知頂上盤文王之囿小莫惜借人看
戲作
恨極同填海情長抵導江丁香從小結蓮子徹枝雙整
髻花當檻吹燈月在忩秦臺非久計早晩降霓幢
湖州溪樓書獻鄭員外
危檻等飛檣閒追晩際凉青林上雨色白鳥破溪光目
以高須極心因靜更傷唯公舊相許早晩侍長楊
夏夜有寄
月上簟如水軒高簾在鈎竹聲寒不夏蛩思靜先秋偶
得青霄興方知白日愁所思何處遠斜漢欲低流
詠柳
自與鶯為地不教花作媒細應和雨斷輕秖愛風裁好
拂錦步幛莫遮銅雀臺灞陵千萬樹日暮别離回
赴闕次留獻荆南成相公三十韻
分閫兼文德持衡有武功荆南知獨去海内更誰同拔
地孤峯秀當天一鶚雄雲生五色筆月吐六鈞弓骨格
凌秋聳心源見底空神清飡沆瀣氣逸飲洪濛臨事成
竒策全身仗至忠解鞍欺李廣煮弩笑臧洪往昔逢多
難來兹故統戎卓旗雲夢澤撲火細腰宫鏟土樓臺構
連江雉堞籠似平鋪掌上疑湧出壺中豈是勞人力寧
因役鬼工本遺三戶在今匝萬家通畫舸横青雀危檣
列綵虹席飛巫峽雨袖拂宋亭風場廣盤毬子池閒引
釣筒禮賢金璧賤煦物雪霜融酒滿梁塵動棋殘漏滴
終儉常資澹靜貴絶恃穹崇唯要臣誠顯那求帝渥隆
甘棠名異奭大樹姓非馮自念為遷客方諧謁上公痛
知遭止棘頻歎委飄蓬借宅誅茅綠分囷指粟紅只慚
燕館盛寧覺阮途窮渙汗霑明主滄浪别釣翁去曾憂
塞馬歸欲逐邊鴻積感深於海銜恩重極嵩行行柳門
路回首下離東
賦得欲曉看妝面
朧朧欲曙色隠隠辨殘妝月始雲中出花猶霧裏藏眉
邊全失翠額畔半留黃轉入金屛影偎侵角枕光有蟬
隳鬢樣無燕著釵行十二峯前夢如何不斷腸
和韓致光侍郎無題
珠佩元消暑犀簪自辟塵掩燈容燕宿開鏡待雞晨去
嬾都忘舊來多未厭新每逢憂是夢長憶故延真杏小
雙圓壓山濃兩點嚬瘦難勝寳帶輕欲馭飇輪篦鳳金
雕翼釵魚玉鏤鱗月明無睡夜花落斷腸春解舞何須
楚能箏可在秦怯探同海底稀遇極天津綠柰攀宫豔
青梅弄嶺珍管纖銀字咽梭密錦書勻厭勝還隨俗無
疑不避人可憐三五夕武媚善為隣
舞轉輕輕雪歌霏漠漠塵漫遊多卜夜慵起不知晨玉
筯和妝裛金蓮逐步新鳳笙追北里鶴馭訪南真有恨
都無語非愁亦有嚬戲應過蚌浦飛合入蟾輪杯樣成
言鳥梳文解卧鱗逢迎大堤晩離别洞庭春似玉曾誇
趙如雲不讓秦錦收花上露珠引月中津木為連枝貴
禽因比翼珍萬峰酥點薄五色繡妝勻獺髓求魚客鮫
綃託海人寸腸誰與達洞府四無鄰
綺閣臨初日銅臺拂暗塵鷾鴯偏報曉烏鶂慣驚晨魚
網裁書數鵾絃上曲新病多疑厄重語切見心真子母
錢徵笑西南月借嚬𢷬衣嫌獨杵分袂怨雙輪貝葉教
丹嘴金刀寄赤鱗捲簾吟塞雪飛楫渡江春解織宜名
蕙能歌合姓秦眼穿回鴈嶺魂斷飲牛津藥自偷來絶
香從竊去珍茗煎雲沬聚藥種玉苖勻草密應迷客花
繁好避人長干足風雨遥夜與誰隣
倒次元韻
南陌來尋伴東城去卜鄰生憎無賴客死憶有情人似
束腰支細如描髮彩勻黃鸝裁帽貴紫燕刻釵珍身近
從淄右家元接觀津雨臺誰屬楚花洞不知秦淚滴空
牀冷妝濃滿鏡春枕涼欹琥珀簟潔展冰鱗茂苑廊千
步昭陽扇九輪陽城迷處笑京兆畫時嚬魚子封牋短
蠅頭學字真易判期巳遠難諱事還新艇子愁衝夜驪
駒怕拂晨如何斷岐路免得見行塵
箇人三十韻
嫋嫋復盈盈何年墜玉京見人還道姓羞客不稱名故
事諳金谷新居近石城臉横秋水溢眉拂遠山青粉薄
塗雲母簪寒篸水晶催來兩槳送怕起五絲縈髻學盤
桓綰床依宛轉成博山凝霧重油壁隠車輕額點梅花
樣心通棘刺情搔頭邀顧遇指約到平生魚網徐徐襞
螺巵淺淺傾芙蓉褥巳展荳䓻水休更趙女憐膠臉丁
娘愛燭明炷香龍薦腦辟魘虎輸睛管咽參差韻絃嘈
倰僜聲花殘春寂寂月落漏丁丁柳絮聯章敏椒花屬
思清剪羅成綵字銷蠟脫朱纓邂逅當投珮艱難莫拊
楹熨來身熱定䑛得面痕平匣鏡金螭怒簾旌繡獸獰
頸長堪鶴並腰細任蜂爭滴淚泉饒竭論心石未貞必
雙成鳳去豈獨化蟬鳴書遠腸空斷樓高膽易驚數錢
紅帶結鬭草舊裾盛映柳闌干小侵波略彴横夜愁遥
寄鴈曉夢半和鶯翼秖思鶼比根長羨藕幷可憐衣帶
緩休賦重行行
雪十韻
灑密蔽璇穹霏霏杳莫窮遲於雨到地疾甚絮隨風四
野蒼茫際千家晃朗中夜迷三繞鵲晝斷一行鴻結片
飛瓊樹裁花照蘂宫壅應邊盡北填合海無東高愛危
峰積低愁暖氣融月鄰都浩渺日射更玲瓏送臘辭寒
律迎春入舊叢自憐曾未至聊復賦玄功
賦雪十韻
雨凍輕輕下風乾淅淅吹喜勝花發處驚似客來時河
靜膠行棹嵓空響折枝終無鷓鴣識先有鶺鴒知馬勢
晨爭急鵰聲晩更饑替霜嚴柏署藏月上龍墀百尺樓
堪倚千錢酒要追朝歸紫閣早漏出建章遲臘候何曾
爽春工是所資遥知故溪柳排比萬條絲
賦雪
一夜隂風度平明顥氣交未知融結判唯見混茫包路
莫藏行跡林難出樹梢氣應封獸穴險必墮禽巢影密
燈回照聲繁竹迭敲翫宜酥讓點飡稱蜜同抄結凍防
魚躍粘沙費馬跑爐寒資爇荻屋暖賴編茅遠不分山
疊低宜失地坳闌干高百尺新霽若為抛
古錦裾六韻(錦上有鸚鵡鶴陸處士有序)
濯水經何日随風故有人綠衣猶偪畫丹頂尚迷真暗
澹雲沉古青蒼蘚剥新映襟知惹淚侵韉想縈塵掣曳
無由覩流傳久自珍武威應認得牽挽幾當春
敗簾六韻
有客編來久彌年斷不收不堪風作候豈復燕為讐盡
見三重閣難迷百尺樓伴燈微掩夢兼扇劣遮羞零落
亡珠綴殷勤謝玉鈎涼宵何必捲月自入軒流
追詠棠梨花十韻
蜀地從來勝棠梨第一花更應無軟弱别自有妍華不
貴綃為霧難降綺作霞移時歸紫府駐合餌丹砂密映
彈琴宅深藏賣酒家夜宜紅蠟照春稱錦筵遮連廟魂
棲望飄江字遶巴未饒酥點薄兼妒雪飛斜舊賞三年
斷新期萬樹賖長安如種得誰定牡丹誇
上陽宫辭
苑路青青半是苔翠華西去未知回景陽春漏無人報
太液秋波有鴈來單影可堪明月照紅顔無奈落花催
誰能賦得長門事不惜千金奉酒杯
偶書
青牛關畔寄孤村山當屏風石當門芳樹綠隂連蔽芾
長河飛浪接崑崙苔田綠後蛙爭聚麥隴黃時雀更喧
只此無心便無事避人何必武陵源
書懷
傍巖依樹結簷楹夏物蕭疎景更清灘響忽高何處雨
松隂自轉遠山晴見多隣犬遥相認來慣幽禽近不驚
爭得便誇饒勝事九衢塵裏免勞生
春晩書懷
落盡紅芳春意闌綠蕪空鏁辟疆園嫦娥斷影霜輪冷
帝子無蹤淚竹繁未達東林還絶想不勞南浦更銷魂
晩來雖共殘鶯約爭奈風凄又雨昏
偶題
賤子曾塵國士知登門倒屣憶當時西州酌盡看花酒
東閣編成詠雪詩莫道精靈無伯有尋聞任俠報爰絲
烏衣舊宅猶能認粉竹金松一兩枝(按融為韋昭度掌記受知似深韋在)
(相位崔昭緯忮而殺之後昭緯勢敗亦被殺於荆南韋之死類晁錯故比昭緯於爰絲方回以為感恩之言是)
(矣獨疑為朱溫之徒則失考耳)
即事
抵鵲山前寄掩扉便甘終老脱朝衣曉窺清鏡千峯入
暮倚長松獨鶴歸雲裏引來泉脈細雨中移得藥苗肥
何須一筯鱸魚膾始挂孤帆問釣磯
秋日經别墅
别墅蕭條海上村偶期蘭菊與琴樽簷横碧嶂秋光近
樹帶寒潮晩色昏幸有白雲眠楚客不勞芳草思王孫
北山移去前文在無復教人歎曉猨
禁直偶書
玉皇新復五城居仙館詞臣在碧虚釦砌看翻紅芍藥
鏁窗還詠碧蟾蜍敢期林上靈烏語貪草雲間彩鳳書
爭奈滄洲頻入夢白波無際落紅蕖
憶釣舟
青山小隠枕潺湲一葉垂綸幾泝㳂後浦春風隨興去
南塘秋雨有時眠慣衝曉霧驚羣鴈愛颭殘陽入亂煙
迴首無人寄惆悵九衢塵土困揚鞭
海上秋懷
辭無珪組隠無才門向潮頭過處開幾度黃昏逢㒺象
有時紅旭見蓬萊磧連荒戍頻頻火天絶纖雲往往雷
昨夜西風巳搖落那堪更上望鄕臺
東歸次瀛上
暖煙輕澹草霏霏一片晴山襯夕暉水露淺沙無客泛
樹連疎苑有鶯飛自從身與滄浪别長被春教寂寞歸
回首青門不知處向人楊柳莫依依
靈寳縣西
碧溪㶑㶑流殘陽晴沙兩兩眠鴛鴦柳花無賴苦多暇
蛺蝶有情長自忙千里宦遊成底事每年風景是他鄕
高歌一曲垂鞭去盡日無人識楚狂
重陽日荆州作
萬里投荒巳自哀高秋寓目更徘徊濁醪任冷難辭醉
黃菊因暄却未開上國莫歸戎馬亂故人何在塞鴻來
驚時感事俱無奈不待殘陽下楚臺
春歸次金陵
春隂漠漠覆江城南國歸橈趁晩程水上驛流初過雨
樹籠堤處不離鶯跡疎冠蓋兼無夢地近鄉園自有情
更被東風動離思楊花千里雪中行
湖州晩望
鼓角迎秋晩韻長斷虹疎雨問微陽兩條溪水分頭碧
四面人家入骨涼獨鳥歸時雲鬭迥殘蟬急處日爭忙
他年若得壺中術一簇汀洲盡貯將
閒望
三點五點映山雨一枝兩枝臨水花蛺蝶狂飛掠芳草
鴛鴦穏睡翹暖沙闕下新居成别業江南舊隠是誰家
東遷西去俱無計却羨暝歸林上鴉
富春
水送山迎入富春一川如畫晩晴新雲低遠渡帆來重
潮落寒沙鳥下頻未必柳間無謝客也應花裏有秦人
嚴光萬古清風在不敢停橈更問津
兩岸山花中有溪山花紅白徧高低靈源忽若乘槎到
仙洞還同採藥迷二月辛夷猶未落五更鴉舅最先啼
茶煙漁火遥看處一片人家在水西
宋玉宅
草白煙寒半野陂臨江舊宅指遺基巳懷湘浦招魂事
更憶高唐說夢時穿徑早曾聞客住登牆豈復見人窺
今朝送别還經此吟斷當年幾許悲
關西驛亭即事
晚霞零落雨初收關上危欄獨悵留千里好春聊極目
五陵無事莫回頭山猶帶雪霏霏恨柳未禁寒冉冉愁
直是無情也腸斷鳥歸帆没水空流
廢宅
風飄碧瓦雨摧垣却有鄰人為鎖門幾樹好花閒白晝
滿庭芳草易黃昏放魚池涸蛙爭閙棲燕梁空雀自喧
不獨凄涼眼前事咸陽一火便成原
金橋感事
太行和雪疊晴空二月春郊尚朔風飲馬早聞臨渭北
射鵰今欲過山東百年徒有伊川歎五利寧無魏絳功
日暮長亭正愁絶哀笳一曲戍煙中
彭門用兵後經沛路
長亭一望一徘徊千里關河百戰來細柳舊營猶鏁月
祈連新塜巳封苔霜凋綠野愁無際燒接黃雲慘不開
若比江南更牢落子山詞賦莫興哀
隋堤風物巳凄涼堤下仍多舊戰場金簇有苔人拾得
蘆花無主鳥銜將秋聲暗促河聲急野色遥連日色黃
獨上寒城正愁絶戍鼙驚起鴈行行
鐵馬雲旗夢渺茫東來無處不堪傷風吹白草人行少
月落空城鬼嘯長一自紛争驚宇宙可憐蕭索絶烟光
曾為塞北閒遊客遼水天山未斷腸
太保中書令軍前新樓(韋昭度遷太保中書令討陳敬瑄出節度蜀中)
十二闌干壓錦城半空人語落灘聲風流近接平津閣
氣色高含細柳營盡日捲簾江草綠有時欹枕雪峯晴
不知奉詔朝天後誰此登臨看月明
滻水席上獻座主侍郎
暖泉宫裏告虔回略避紅塵小宴開落絮巳隨流水去
啼鶯還傍夕陽來草能緣岸侵羅薦花不容枝蘸玉杯
莫訝諸生中獨醉感恩傷别正難裁
富水驛東楹有人題詩
繡纓霞翼兩鴛鴦金島銀川是故鄕只合雙飛便雙死
豈悲相失與相忘烟花夜泊紅蕖膩蘭渚春遊碧草芳
何事遽驚雲雨别秦山楚水兩乖張
和座主尚書春日郊居
海燕初歸朔鴈回靜眠深揜百花臺春蔬巳為高僧掇
臘醖還因熟客開簷外暖絲兼絮墮檻前輕浪帶鷗來
謝公難避蒼生意自古風流必上台
憲丞裴公上洛退居有寄
瘦如仙鶴爽風篁外却塵囂興緒長偶坐幾回沈皓月
閒吟是處到殘陽門前立使修書懶花下留賓壓酒忙
目斷瓊林攀不得一重丹水抵三湘
淛東筵上有寄
襄王席上一神仙眼色相當語不傳見了又休真似夢
坐來雖近遠於天隴禽有意猶能說江月無心也解圓
更被東風助惆悵落花時節蝶翩翩
病中宜茯苓寄李諫議
千年茯莵帶龍鱗太華峰頭得最珍金鼎燒煎雲漾粉
玉甌寒貯露含津南宫巳借徵詩客内署今還託諫臣
飛檄愈風知妙手也須分藥救漳濱
寄貫休上人
别來如夢亦如雲八字微言不復聞世上浮沉應念我
筆端飛動只降君幾同江步吟秋霽更憶山房語夜分
見擬沃州尋舊約且教丹頂許為隣
送弟東歸
偶持麟筆侍金閨夢想三年在故溪祖竹定欺簷雪折
稚杉應拂棟雲齊漫勞筋力趨丹鳳可有文詞詠碧鷄
此别更無閒事囑北山高處謝猨啼
送知古上人
昔年離别浙河東多難相逢舊楚宫振錫纔尋三徑草
登船忽挂一帆風幾程村飯添盂白何處山花照衲紅
不似投荒憔悴客滄浪無際問漁翁
途中見杏花
一枝紅豔出牆頭牆外行人正獨愁長得看來猶有恨
可堪逢處更難留林空色暝鶯先到春淺香寒蝶未遊
更憶帝鄕千萬樹澹煙籠日暗神州
杏花
粉薄紅輕揜臉羞花中占斷得風流軟非因醉都無力
凝不成歌亦自愁獨照影時臨水畔最含情處出牆頭
徘徊盡日難成别更待黃昏對酒樓
高侍御話皮博士池中白蓮因成奉呈
白玉花開綠錦池風流御史報人知看來應是雲中墮
偷去須從月下移巳被亂蟬催婉娩更禁凉雨動䙰褷
習家秋色堪圖畫只欠山公倒接䍦
葉落
紅影飄來翠影微一辭林表不知歸伴愁無色烟猶在
替恨成啼露未晞若逐水流應萬里莫因風起便孤飛
楚郊千樹秋聲急日落紛紛惹客衣
子規
舉國繁華委逝川羽毛飄蕩一年年他山呌處花成血
舊苑春來草似煙雨暗不離濃綠樹月斜長弔欲明天
湘江日暮聲凄切愁殺行人歸去船
華清宫
漁陽烽火照函關玉輦怱怱下此山一曲羽衣聽不盡
至今遺恨水潺潺
山居即事
不傲南窗且採樵乾松每帶濕雲燒庖厨却得長兼味
三秀芝根五术苖
萬事翛然只有棋小軒高淨簟涼時闌珊半局和微醉
花落中庭樹影移
華清宫
四郊飛雪暗雲端唯此宫中落旋乾綠樹碧簷相掩映
無人知道外邊寒
壬戍歲閿鄕寓居
六載抽毫侍禁闈不堪多病決然歸五陵年少如相問
阿對泉頭一布衣(阿對是楊伯起家僮嘗引泉灌蔬其泉至今尚在)
結得茒簷瞰碧溪閒雲之外不同棲猶嫌未遠函關道
正睡剛聞報曉雞
清溪見底露蒼苔密竹垂藤鏁不開應是仙家在深處
愛流花片引人來
石臼山頭有一僧朝無香積夜無燈近嫌俗客知蹤跡
擬向中方斷石層
憶街西所居
衡門一别夢難稀人欲歸時不得歸長憶去年寒食夜
杏花零落雨霏霏
渡淮作
紅杏花時辭漢苑黃梅雨裏上淮船雨迎花送長如此
辜負東風十四年
楚事
悲秋應亦抵傷春屈宋當年並楚臣何事從來好時節
只將惆悵付詞人
陳琳墓
冀州飛檄傲英雄却把文辭事鄴宫從道筆端由我得
九泉何面見袁公
王母廟
鸞龍一夜降崑丘遺廟千年枕碧流賺得武皇心力盡
忍看煙草茂陵秋
秋色
染不成乾畫未銷霏霏拂拂又迢迢曾從建業城邊路
蔓草寒烟鏁六朝
楊花
不鬭穠華不占紅自飛晴野雪濛濛百花長恨風吹落
唯有楊花獨愛風
羅鄴
鄴餘杭人與宗人隠虬齊名世稱三羅咸通中舉
進士不第殁後光化中韋莊奏追賜進士及第贈
官
詩評云羅隠才雄而疎羅鄴才清而緻
近體詩
僕射坡晩望
離人到此倍堪傷陂水蘆花似故鄕身事未知何日了
馬蹄惟覺到秋忙田園牢落東歸晩道路辛勤北去長
却羨無愁是沙鳥雙雙相趁下斜陽
冬夕江上言事
僻居多與懶相宜吟擁寒爐過臘時風柳欲生陽面葉
凍梅先綻嶺頭枝山川自小抛耕釣骨肉無因免别離
賴有陶情一尊酒愁中相向展愁眉
蚤發
一點燈殘魯酒醒巳㩦孤劍事離程愁看飛雪聞鷄唱
獨向長空背雁行白草近關微有路濁河連底凍無聲
此中來往本迢遞况是驅羸客塞城
登凌歊臺
高臺今古境長閒因想興亡自慘顔四海巳歸新雨露
六朝空認舊江山槎翹獨鳥沙汀畔風遞連檣雪浪間
好是輪蹄來往便誰人不向此躋攀
留題張逸人草堂
長懸青紫與芳枝塵世無因免别離馬上多於在家日
尊前堪惜少年時關河客夢還鄕後雨雪山程出店遲
却羨高人此中老軒車過盡不知誰
山陽貽友人
性僻多將雲水便山陽酒病動經年行遲暖陌花闌馬
睡重江村雨打船閒弄玉琴雙鶴舞靜窺庭樹一猱懸
結茅更莫期深隠聲價如今滿日邊
途中寄友人
秋庭悵望别君初折柳分襟十載餘相見或因中夜夢
寄來多是隔年書㩦樽座外花空老垂釣江頭柳漸疎
裁得詩憑千里鴈吟來寧不憶吾廬
春夕寄友人時有與歌者南北
芳徑春歸花半開碧山波暖鴈初廻滿樓月色還依舊
昨夜歌聲自不來愁眼向誰零玉筯征蹄何處駐紅埃
中宵吟罷正惆悵從此蘭堂鎖綠苔
送張逸人
自說歸山人事賖素琴丹竈是生涯床頭殘藥鼠偷盡
溪上破門風擺斜石井晴垂青葛葉竹籬荒映白茅花
遥知此去應稀出獨卧晴窗夢曉霞
謝友人遺華陽巾
剪霧裁烟勝角冠來從玉洞五雲端醉宜薤葉欹斜影
穏稱菱花子細看野客愛留籠鶴髮溪翁爭乞配魚竿
真仙首飾勞相寄塵土翻慙戴去難
牡丹
落盡春紅始着花花時比屋事豪奢買栽池館恐無地
看到子孫能幾家門倚長衢攢繡轂幄籠輕日護香霞
歌鍾滿座爭歡賞肯信流年鬢有華
芳草
廢苑牆南殘雨中似袍顔色正蒙茸微香暗惹遊人步
遠綠纔分鬭雉蹤三楚渡頭長恨見五侯門外却難逢
年年蹤有春風便馬跡車輪一萬重
聞杜鵑
花時一宿碧山前明月東風叫杜鵑孤館覺來聽夜半
羸僮相對亦無眠汝身哀怨猶如此我淚縱横豈偶然
爭得蒼蒼知有恨汝身成鶴我成仙
秋别
别路垂楊柳秋風凄管絃青樓君去後明月為誰圓
宫中
芳草長含玉輦塵君王遊幸此中頻今朝别有承恩處
鸚鵡飛來說似人
公子行
雕鞍玉勒照花明過後香風特地生半醉五侯門裏出
月高猶在禁街行
秋怨
夢斷南窗啼曉烏新霜昨夜下庭梧不知簾外如珪月
還照邊城到曉無
春遊鬱然有懷賦
芳草和煙暖更青閒門要路一時生年年點檢人間事
唯有春風不世情
黃河曉渡
大河平野正窮秋羸馬羸僮古渡頭昨夜蓮花峯下月
隔簾相伴到明愁
吳王古宫井
古宫荒井曾平後見說畊人又鑿開拾得古釵鐫勑字
當時恩澤賜誰來
含青薜茘隨金甃碧砌鱗鱗生綠苔莫言數尺無波水
曾與如花並照來
望仙
千金壘土望三山雲鶴無蹤羽衛還若說神仙求便得
茂陵何事在人間
陳宫
白玉尊前紫桂香迎春閣上燕雙雙陳王半醉貴妃舞
不覺隋兵夜渡江
歎平泉春
生前幾到此亭臺尋歎投荒去不回若使春風會人意
花枝盡合向南開
為人感贈
歌舞從來最得名如今老寄洛陽城當時醉送龍驤曲
留與誰家唱月明
梅花
繁如瑞雪壓枝開越嶺吳溪免用栽却是五侯家未識
春風不放過江來
柳絮
處處東風撲晩楊輕輕醉粉落無香就中堪恨隋堤上
曾惹龍舟舞鳳凰
鷄冠花
一枝濃豔對秋光露滴風搖倚砌傍曉景乍看何處似
謝家新染紫羅裳
放鷓鴣
好倚青山與碧溪刺桐毛竹待雙棲花時遷客傷離别
莫向相思樹上啼
螢
水殿清風玉戶開飛光千點去還來無風無月長門夜
偏到階前照綠苔
御定全唐詩錄卷九十二
