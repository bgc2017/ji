欽定四庫全書
御定全唐詩錄卷五十九
白居易(二)
古體詩(二)
寓意詩
豫樟生深山七年而後知挺高二百丈本末皆十圍天
子建明堂此材獨中規匠人執斤墨米度將有期孟冬
草木枯烈火燎山陂疾風吹猛焰從根燒到枝養材三
十年方成棟梁姿一朝為灰燼柯葉無孑遺地雖生爾
材天不與爾時不如糞土英猶有人掇之巳矣勿重陳
重陳令人悲不悲焚燒苦但悲采用遲
赫赫京内史炎炎中書郎昨傳徵拜日恩賜頗殊常貂
冠水蒼玉紫綬黃金章佩服身未暖已聞竄遐荒親戚
不得别吞聲泣路旁賓客亦已散門前雀羅張富貴來
不久倏如瓦溝霜權勢去尤速瞥若石火光不如守貧
賤貧賤可久長傳語宦遊子且來歸故鄉
促織不成章提壺但聞聲嗟哉蟲與鳥無實有虚名與
君定交日久要如弟兄何以示誠信白水指為盟雲雨
一為别飛沉兩難并君為得風鵬我為失水鯨音信日
已疎恩分日巳輕窮通尚如此何况死與生乃知擇交
難須有知人明莫將山上松結託水上萍
翩翩兩玄鳥本是同巢燕分飛來幾時秋夏炎凉變一
宿蓬蓽廬一棲明光殿偶因銜泥處復得重相見彼矜
杏梁貴此嗟茅棟賤眼看秋社至兩處俱難戀所托各
暫時胡為相歎羨
婆娑園中樹根株大合圍蠢爾樹間蟲形質一何微孰謂
蟲之微蟲蠧巳無期孰謂樹之大花葉有衰時花衰夏未
實葉病秋先萎樹心半為土觀者安得知借問蟲何在在身
不在枝借問蟲何食食心不食皮豈無啄木鳥觜長將何為
和答詩十首(并序選四首)
五年春微之從東臺來不數日又左轉為江陵
士曹掾詔下日會予下内直歸而微之巳即路
邂逅相遇於街衢中自永壽寺南抵新昌里北
得馬上話别語不過相勉保方寸外形骸而已
因不暇及他是夕足下次於山北寺僕職役不
得去命季弟送行且奉新詩一軸致於執事凡
二十章率有比興滛文豔韻無一字焉意者欲
足下在途諷讀且以遣日時消憂懣又有以張
直氣而扶壯心也及足下到江陵寄在路所為
詩十七章凡五六千言言有為章有旨迨於宫
律體裁皆得作者風發緘開卷且喜且怪僕思
牛僧孺戒不能示他人唯與杓直拒非及樊宗
師輩三四人時一吟讀心甚貴重然竊思之豈
僕所奉者二十章遽能開足下聰明使之然也
抑又不知足下是行也天將屈足下之道激足
下之心使感時發憤而臻於此耶若兩不然者
何立意措辭與足下前時詩如此之相遠也僕
既羨足下詩又憐足下心盡欲引狂簡而和之
屬直宿拘牽居無暇日故不即時如意旬月來
多乞病假假中稍閒且摘卷中尤者繼成十章
亦不下三千言其間所見同者固不能自異異
者亦不能強同同者謂之和異者謂之答并别
錄和夢遊春詩一章各附於本篇之末餘未和
者亦續致之頃者在科試間常與足下同筆硯
每下筆時輙相顧共患其意太切而理太周故
理太周則辭繁意太切則言激然與足下為文
所長在於此所病亦在於此足下來叙果有詞
犯文繁之說今僕所和者猶前病也待與足下
相見日各引所作稍刪其繁而晦其義焉餘具
書白
和思歸樂
山中不棲鳥夜半聲嚶嚶似道思歸樂行人掩泣聽皆
疑此山路遷客多南征憂憤氣不散結化為精靈我謂
此山鳥本不因人生人心自懷土想作思歸鳴孟嘗平
居時娛耳琴泠泠雍門一言感未奏淚沾纓魏武銅雀
妓日與歡樂并一旦西陵望欲歌先涕零峽猿亦何意
隴水復何情為入愁人耳皆為腸斷聲請看元侍御亦
宿此郵亭因聽思歸鳥神氣獨安寧問君何以然道勝
心自平雖為南遷客如在長安城云得此道來何慮亦
何營窮達有前定憂喜無交争所以事君日持憲立大
庭雖有回天力撓之終不傾况始三十餘年少有直名
心中志氣大眼前爵禄輕君恩若雨露君威若雷霆退
不苟免難進不曲求榮在火辨玉性經霜識松貞展禽
任三黜靈均長獨醒獲戾自東洛貶官向南荆再拜辭
闕下長揖别公卿荆州又非遠驛路半月程漢水照天
碧楚山插雲青江陵橘似珠宜城酒如餳誰謂譴謫去
未妨遊賞行人生百歲内天地暫寓形太倉一稊米大
海一浮萍身委逍遥篇心付頭陀經尚達死生觀寧為
寵辱驚中懷苟有主外物安能縈任意思歸樂聲聲啼
到明
和陽城驛
商山陽城驛中有歎者誰云是元監察江陵謫去時忽
見此驛名良久涕欲垂何故陽道州名姓同於斯憐君
一寸心寵辱誓不移疾惡若巷伯好賢如緇衣沉吟不
能去意者欲改為改為避賢驛大署於門楣荆人愛羊
祜戶曹改為祠一字不忍道况兼姓呼之因題八百言
言直文甚竒詩成寄與我鏗若金和絲上言陽公行友
悌無等夷骨肉同衾裯至死不相離次言陽公迹夏邑
始棲遲鄉人化其風少長皆孝慈次言陽公道終日對
酒巵兄弟笑相顧醉貌紅怡怡次言陽公節謇謇居諫
司誓心除國蠧决死犯天威終言陽公命左遷天一涯
道州炎瘴地身不得生歸一一皆實錄事事無孑遺凡
是為善者聞之惻然悲道州既巳矣往者不可追何世
無其人來者亦可思願以君子文告彼大樂師附於雅
歌末奏之白玉墀天子聞此章教化如法施直諫從如
流佞臣惡如疵宰相聞此章政柄端正持進賢不知倦
去邪勿復疑憲臣聞此章不敢懷依違諫官聞此章不
忍縱詭隨然後告史氏舊史有前規若作陽公傳欲令
後世知不勞叙世家不用費文辭但使國史上全錄元
稹詩
答桐花
山木多蓊鬱兹桐獨亭亭葉重碧雲片花簇紫霞英是
時三月天春暖山雨晴夜色向月淺闇香隨風輕行者
多商賈居者悉黎民無人解賞愛有客獨屏營手攀花
枝立足蹋花影行生憐不得所死欲揚其聲截為天子
琴刻作古人形云待我成噐薦之於穆清誠是君子心
恐非草木情胡為愛其華而反傷其生老龜被刳腸不
如無神靈雄鷄自斷尾不願為犧牲况此好顔色花紫
葉青青宜遂天地性忍加刀斧刑我思五丁力拔入九
重城當君正殿栽花葉生光晶上對月中桂下覆階前
蓂汎拂香爐煙隱映斧藻屏為君發清韻泠泠如叩瓊
風來聲滿耳鄭衞不足聽受君封植力不獨吐芬馨助
君行春令開花應晴明受君雨露恩不獨含芳榮戒君
無戲言剪葉封弟兄受君歲月功不獨資生成為君長
高枝鳳凰上頭鳴一鳴君萬歲壽如山不傾再鳴萬人
泰泰階為之平如何有此用幽滯在巖坰歲月不爾駐
孤芳坐凋零請向桐枝上為余題姓名待余有勢力移
爾獻丹庭
和大觜鳥
烏者種有二名同性不同觜小者慈孝觜大者貪庸觜
大命又長生來十餘冬物老顔色變頭毛白茸茸飛來
亭樹上初但驚兒童老巫生奸計與烏意潛通云是非
凡鳥遥見起敬恭千歲乃一出喜賀主人翁祥瑞來白
日神靈占知風隂作北斗使能為人吉凶此鳥所止家
家産日夜豐上以致壽考下可宜田農主人富家子身
老心童蒙隨巫拜復祝婦姑亦相從殺鷄薦其肉敬若
禋六宗烏喜張大觜飛接在虛空烏既飽羶腥巫亦饗
甘濃烏巫互相利不復兩西東日日營巢窟稍稍近房
櫳雖生八九子誰辨其雌雄羣雛又長成衆觜逞殘兇
探巢吞燕卵入簇啄蠶蟲豈無乘秋隼羈絆委高墉但
食烏殘肉無施搏擊功亦有能言鸚翅碧觜距紅暫曾
說烏罪囚閉在深籠青青窗前柳鬱鬱井上桐貪烏占
棲息慈烏獨不容慈烏爾奚為來往何憧憧曉去先晨
鼓暮歸後昏鐘辛苦塵土間飛啄禾黍叢得食將母哺
飢腸不自充主人憎慈烏命子削彈弓絃續會稽竹丸
鑄荆山銅慈烏求母食飛下爾庭中數粒未入口一丸
巳中胷仰天號一聲似欲訴蒼穹反哺日未足非是惜
微躬誰能持此冤一為問化工胡然大觜烏竟得天年
終
有木詩(并序)
余嘗讀漢書列傳見佞順媕娿圖身忘國如張
禹輩者見惑上蠱下交亂君親如江充輩者見
暴狠跋扈壅君樹黨如梁冀輩者見色仁行違
先德後賊如王莽輩者又見外狀恢弘中無實
用者又見附離權勢隨之覆亡者其初皆有動
人之才足以惑衆媚主莫不合於始而敗於終
也因引風人騷人之興賦有木八章不獨諷前
人亦儆後代爾
有木名弱柳結根近清池風煙借顔色雨露助華滋峩
峩白雪毛嫋嫋青絲枝漸密隂自庇轉高梢四垂截枝
扶為杖軟弱不自持折條用樊圃柔脆非其宜為樹信
可翫論材何所施可惜金堤地栽之徒爾為
有木名櫻桃得地早滋茂葉密獨承日花繁偏受露迎
風闇搖動引鳥自來去鳥啄子難成風來枝莫住低軟
易攀翫佳人屢迴顧色求桃李饒心向松筠妬好是映
牆花本非當軒樹所以姓蕭人曾為伐櫻賦
有木秋不凋青青在江北謂為洞庭橘美人自移植上
受顧盼恩下勤澆溉力實成乃是枳臭苦不堪食物有
似是者眞偽何由識美人默無言對之長歎息中含害
物意外矯凌霜色仍向枝葉間潛生刺如棘
有木名杜棃隂森覆丘壑心蠧已空朽根深尚盤薄媚
狐言語巧夭鳥聲音惡憑此為巢穴往來互棲託四傍
五六本枝葉相交錯借問因何生秋風吹子落為長社
壇下無人敢芟斵幾度野火來風迴燒不着
有木香苒苒山頭生一蕟主人不知名移種近軒闥愛
其有芳味因以調麯糵前後曾飲者十人無一活豈徒
悔封植兼亦誤采掇試問識藥人始知名野葛年深巳
滋蔓刀斧不可伐何時猛風來為我連枝拔
有木名水檉遠望青童童根株非勁挺柯葉多蒙蘢彩
翠色如栢鱗皴皮似松為同松栢類得列嘉樹中枝弱
不勝雪勢高常懼風雪壓低還舉風吹西復東柔芳甚
楊柳早落先梧桐惟有一堪賞心中無蠧蟲
有木名凌霄擢秀非孤標偶依一株樹遂抽百尺條託
根附樹身開花寄樹梢自謂得其勢無因有動搖一旦
樹摧倒獨立暫飄颻疾風從東起吹折不終朝朝為拂
雲花暮為委地樵寄言立身者勿學柔弱苗
有木名丹桂四時香馥馥花團夜雪明葉剪春雲綠風
影清似水霜枝冷如玉獨占小山幽不容凡鳥宿匠人
愛芳直裁截為厦屋榦細力未成用之君自速重任雖
大過直心終不曲縱非梁棟材猶勝尋常木
青塜
上有飢雁號下有枯蓬走茫茫邊雪裏一掬沙培塿傳
是昭君墓埋閉蛾眉久凝脂化為泥鉛黛復何有時有
隂怨氣常生墳左右鬱鬱如苦霧不隨骨銷朽婦人無
他才榮枯繫妍否何乃明妃命獨懸畫工手丹青一詿
誤白黑相紛糺遂使君眼中西施作嫫母同儕傾寵幸
異類為配偶禍福安可知美顔不如醜何言一時事可
戒千年後特報後來姝不須倚眉首無辭插荆釵嫁作
貧家婦不見青塜上行人為澆酒
常樂里閒居偶題十六韻兼寄劉十五公輿王十
一起吕二炅吕四熲崔十八玄亮元九稹劉三
十二敦質張十五仲元時為校書郎
帝都名利場鷄鳴無安居獨有懶慢者日高頭未梳工
拙性不同進退迹遂殊幸逢太平代天子好文儒小才
難大用典校在秘書三旬兩入省因得養頑疎茅屋四
五間一馬二僕夫俸錢萬六千月給亦有餘既無衣食
牽亦少人事拘遂使少年心日日常晏如勿言無知巳
躁静各有徒蘭臺七八人出處與之俱旬時阻談笑旦
夕望軒車誰能讎校閒解帶卧吾廬窗前有竹翫門外
有酒沽何以待君子數竿對一壺
答元八宗簡同遊曲江後明日見贈
長安千萬人出門各有營唯我與夫子信馬悠悠行行
到曲江頭反照草樹明南山好顔色病客有心情水禽
翻白羽風荷嫋翠莖何必滄浪去即此可濯纓時景不
重來賞心難再并坐愁紅塵裏夕鼓鼕鼕聲歸來經一
宿世慮稍復生頼聞瑶華唱再得塵襟清
松聲(修竹里張家宅南亭作)
月好好獨坐雙松在前軒西南微風來潛入枝葉間蕭
寥發為聲半夜明月前寒山颯颯雨秋琴泠泠絃一聞
滌炎暑再聽破昏煩竟夕遂不寐心體俱翛然南陌車
馬動西隣歌吹繁誰知兹簷下滿耳不為喧
寄李十建
外事牽我形外物誘我情李君别來久褊恡從中生憶
昨訪君時立馬叩柴荆有時君未起稚子喜先迎連步
笑出門衣翻冠或傾掃階苔紋綠拂榻藤隂清家醖及
春熟園葵乘露烹看山東亭坐待月南原行門静惟鳥
語坊遠少鼓聲相對盡日言不及利與名分手來幾時
明月三四盈别時殘花落及此新蟬鳴芳歲忽已晩離
抱悵未平豈不思命駕吏職坐相縈前時君有期訪我
來山城心賞久云阻言約無自輕相去幸非遠走馬一
日程
禁中曉卧因懷王起居
遲日禁漏盡悄悄暝鴉喧夜雨槐花落微涼卧北軒曙
燈殘未滅風簾閒自翻每得一静境思與故人言
禁中偶直夢遊仙遊寺
西軒草詔暇松竹深寂寂月出清風來忽是山中夕因
成西南夢夢作遊仙客覺聞宫漏聲猶謂山泉滴
秋山
久病曠心賞今朝一登山山秋雲物冷稱我清羸顔白
石卧可枕青蘿行可攀意中如有得盡日不欲還人生
無幾何如寄天地間心有千載憂身無一日閒何時解
塵網此地來掩關
效陶潛體詩(并序)
余退居渭上杜門不出時屬多雨無以自娛會
家醖新熟雨中獨飲往往酣醉終日不醒懶放
之心彌覺自得故得於此而有以忘於彼者因
詠陶淵明詩適與意會遂傚其體成十六篇醉
中狂言醒輙自哂然知我者亦無隱焉(今錄九篇)
翳翳踰月陰沉沉連日雨開簾望天色黃雲暗如土行
潦毁我墉疾風壞我宇蓬莠生庭院泥塗失場圃邨深
絶賓客窗晦無儔侶盡日不下牀跳鼃時入戶出門無
所往入室還獨處不以酒自娛塊然與誰語
朝飲一杯酒冥心合元化兀然無所思日高尚閒卧暮
讀一卷書會意如嘉話欣然有所遇夜深猶獨坐又得
琴上趣安絃有餘暇復得詩中狂下筆不能罷惟兹三
四事特用度晝夜所以隂雨中經旬不出舍始悟獨住
人心安時亦過
東家采桑婦雨來苦愁悲簇蠶北堂前雨冷不成絲西
家荷鋤叟雨來亦怨咨種豆南山下雨多落為箕而我
獨何幸醖酒本無期及此多雨日正遇新熟時開瓶瀉
樽中玉液黃金脂持翫巳可悦歡嘗有餘滋一酌發好
容再酌開愁眉速進四五酌酣暢入四肢忽然遺我物
誰復分是非是時連夕雨酩酊無所知人心苦顚倒反
為憂者嗤
天秋無片雲地静無纖塵團團新晴月林下生白輪憶
昨隂霖天連連三四旬頼逢家醖熟不覺過朝昏私言
雨霽後可以罷餘樽及對新月色不醉亦愁人牀頭殘
酒榼欲盡味彌淳擕置南簷下舉酌自殷勤清光入杯
杓白露生衣巾乃知隂與晴安可無此君我有樂府詩
成來人未聞今宵醉有興狂詠驚四鄰獨賞猶復爾何
況有交親
中秋三五夜明月在前軒臨觴忽不飲憶我平生歡我
有同心人邈邈崔與錢我有忘形友迢迢李與元或飛
青雲上或落江湖間與我不相見于今三四年我無縮
地術君非馭風仙安得明月下四人來晤言良夜信難
得佳期杳無緣明月又不住漸下西南天豈無他時會
惜此清景前
家醖飲巳盡村中無酒沽坐愁今夜醒其奈秋懷何有
客忽叩門言語一何佳云是南村叟挈榼來相過且喜
樽不燥安問少與多重陽雖巳過籬菊有殘花歡來苦
晝短不覺夕陽斜老人勿遽起且待新月華客去有餘
趣竟夕獨酣歌
原生衣百結顔子食一簞歡然樂其志有以忘飢寒今
我何人哉德不比先賢衣食幸相屬胡為不自安況兹
清渭曲居處安且閒榆柳百餘樹茅茨數十間寒負簷
下日熱濯澗底泉日出猶未起日入已復眠西風滿村
巷清涼八月天但有鷄犬聲不聞車馬喧時傾一樽酒
坐望東南山稚姪初學步牽衣戲我前即此自可樂庶
幾顔與原
煙霞隔玄圃風波限瀛洲我豈不欲往大海路阻修神
仙但聞說靈藥不可求長生無得者舉世如蜉蝣逝者
不重迴存者難久留踟蹰未死間何苦懷百憂念此忽
内熱坐看成白頭舉杯還獨飲顧影自獻酬心與口相
約未醉勿言休今朝不盡醉知有明朝否不見郭門外
纍纍墳與丘明月愁殺人黃蒿風颼颼死者若有知悔
不秉燭遊
吾聞潯陽郡昔有陶徵君愛酒不愛名憂醒不憂貧嘗
為彭澤令在官纔八旬愀然忽不樂掛印著公門口吟
歸去來頭戴漉酒巾人吏留不得直入故山雲歸來五
柳下還以酒養眞人間榮與利擺落如泥塵先生去巳
久紙墨有遺文篇篇勸我飲此外無所云我從老大來
竊慕其為人其他不可及且傚醉昏昏
渭上偶鈎
渭水如鏡色中有鯉與魴偶持一竿竹懸釣在其傍微
風吹釣絲嫋嫋十尺長身雖對魚坐心在無何鄉昔有
白頭人亦釣此渭陽釣人不釣魚七十得文王況我垂
釣意人魚亦兼忘無機兩不得但弄秋水光興盡釣亦
罷歸來飲我觴
春眠
新浴肢體暢獨寢神魄安況因夜深坐遂成日高眠春
被薄亦暖朝窗深更閒却忘人間事似得枕上仙至適
無夢想大和難名言全勝彭澤醉欲敵曹溪禪何物呼
我覺伯勞聲關關起來妻子笑生計春茫然
晩春沽酒
百花落如雪兩鬢垂作絲春去有來日我老無少時人
生待富貴為樂常苦遲不如貧賤日隨分開愁眉賣我
所乘馬典我舊朝衣盡將沽酒飲酩酊步行歸名姓日
隱晦形骸日變衰醉卧黃公肆人知我是誰
秋遊原上
七月行已半早涼天氣清清晨起巾櫛徐步出柴荆露
杖笻竹泠風襟越蕉輕閒㩦弟姪輩同上秋原行新棗
未全赤晩瓜有餘馨依依田家叟設此相逢迎自我到
此邨往來白髮生村中相識久老幼皆有情留連向暮
歸樹樹風蟬鳴是時新雨足禾黍夾道青見此令人飽
何必待西成
東園翫菊
少年昨巳去芳歲今又闌如何寂寞意復此荒涼園園
中獨立久日淡風露寒秋蔬盡蕪没好樹亦凋殘惟有
數叢菊新開籬落間㩦觴聊就酌為爾一留連憶我少
小日易為興所牽見酒無時節未飲心欣然近從年長
來漸覺取樂難常恐更衰老強飲亦無歡顧謂爾菊花
後時何獨鮮誠知不為我借爾暫開顔
觀稼
世役不我牽身心常自若晚出看田畆閒行傍村落纍
纍繞場稼嘖嘖羣飛雀年豐豈獨人禽鳥聲亦樂田翁
逢我喜默起具杯杓歛手笑相延社酒有殘酌愧兹勤
且敬藜杖為掩泊言動任天眞未覺農人惡停杯問生
事夫種妻兒穫筋力苦疲勞衣食常單薄自慙禄仕者
不曾營農作飽食無所勞何殊衞人鶴
冬夜
家貧親愛散身病交遊罷眼前無一人獨掩村齋卧冷
落燈火闇離披簾幕破策策窗戶前又聞新雪下長年
漸省睡夜半起端坐不學坐忘心寂寞安可過兀然身
寄世浩然心委化如此來四年一千三百夜
遊悟貞寺詩(一百三十韻)
元和九年秋八月月上弦我遊悟貞寺寺在王順山去
山四五里先聞水潺湲自兹捨車馬始步藍溪灣手拄
青竹杖足蹋白石灘漸怪耳目曠不聞人世喧山下望
山上初疑不可攀誰知中有路盤折通巖巔一息幡竿
下再休石龕邊龕閒長丈餘門戶無扃關仰窺不見人
石髮垂若鬟驚出白蝙蝠雙飛如雪翻回首寺門望青
崖夾朱軒如擘山腹開置寺于其間入門無平地地窄
虛空寬房廊與臺殿高下隨峯巒巖㠋無撮土樹木多
瘦堅根株抱石長屈曲蟲蛇蟠松桂亂無行四時鬱芊
芊枝梢嫋青翠韻若風中絃日月光不透綠隂相交延
幽鳥時一聲聞之似寒蟬首憩賓位亭就坐未及安須
臾開北戶萬里明豁然拂檐虹霏微遶棟雲回旋赤日
間白雨隂晴同一川野綠簇草樹眼界吞秦原渭水細
不見漢陵小于拳却顧來時路縈紆映朱欄歴歴上山
人一一遥可觀前對多寳塔風鐸鳴四端欒櫨與戶牖
恰恰金碧繁云昔伽葉佛此地坐湼槃至今鐵鉢在當
底手迹穿西開玉像殿白佛森比肩抖擻塵埃衣禮拜
冰雪顔疊霜為架裟貫電為華鬘逼觀疑鬼功其迹非
雕鐫次登觀音堂未到聞栴檀上階脫雙履歛足升瑶
筵六楹排玉鏡四座敷金鈿黑夜自光明不待燈燭然
衆寶互低昂碧佩珊瑚幡風來似天樂相觸聲珊珊白
珠垂露凝赤珠滴血殷點綴佛髻上合為七寶冠雙瓶
白琉璃色若秋水寒隔瓶見舍利圓轉如金丹玉笛何
代物天人施祇園吹如秋鶴聲可以降靈仙是時秋方
中三五月正圓寶堂豁三門金魄當其前月與寶相射
晶光争鮮妍照人心骨冷竟夕不欲眠曉尋南塔路亂
竹低嬋娟林幽不逢人寒蝶飛翾翾山果不識名離離
夾道蕃足以療飢乏摘嘗味甘酸道南藍谷神紫傘白
紙錢若歲有水旱詔使修蘋蘩以地清淨故獻奠無葷
羶危石疊四五&KR1041;嵬歌且刓造物者何意堆在巖東偏
冷骨無人跡苔點如花牋我來登上頭下臨不測淵目
眩手足掉不敢低頭看風從石下生薄人而上摶衣服
似羽翮開張欲飛騫&KR1128;&KR1128;三面峯峰尖刀劍攅悠悠白
雲過决開露青天西北日落時夕暉紅團團千里翠屏
外走下丹砂丸東南月上時夜氣青漫漫百丈碧潭底
寫出黃金盤藍水色似藍日夜長潺潺周迴繞山轉下
視如青環或鋪為慢流或激為奔湍泓澄最深處浮出
蛟龍涎側身入其中懸磴猶險難捫蘿蹋樛木下逐飲
澗猿雪迸起白鷺錦跳驚紅鱣歇定方盥潄濯去支體
煩淺深皆洞徹可照腦與肝但愛清見底欲尋不知源
東崖饒怪石積甃蒼琅玕温潤發于外其間韞璵璠卞
和死巳久良玉多棄捐或時洩光彩夜雨星月連中頂
最高峰拄天青玉竿&KR2794;&KR2332;(音冋令)上不得豈我能扳援上
有白蓮池紫葩覆清瀾聞名不可到處所非人寰又有
一片石大如方尺甎插在半壁上其下萬仞懸云有過
去師坐得無生禪號為定心石長老世所傳却上謁仙
祠蔓草生綿綿昔聞王氏子羽化升上玄其西曬藥臺
猶對芝术田時復明月夜上聞黃鶴言迴尋畫龍堂二
叟鬚髮斑想見聽法時歡喜禮印壇復歸泉窟下化作
龍蜿蜒階前石孔在欲雨生白煙往有寫經僧身靜心
精專感彼雲外鴿羣飛千翩翩來添硯中水去吸巖下
泉一日三往復時節長不愆經成號聖僧弟子名揚難
誦此蓮花偈數滿百億千身壞口不壞舌根如紅蓮顱
骨今不見石函尚存焉粉壁有吳畫筆彩依舊鮮素屏
有禇書墨色如新乾名境與異跡周覽無不殫一遊五
晝夜欲返仍盤桓我本山中人誤為時網牽牽率使讀書
推挽令傚官既登文字科又忝諫諍員倔直不合時無
益同素餐以此自慙惕戚戚常寡歡無成心力盡未老
形骸殘今來脫簪組始覺離憂患及為山水遊彌得縱
疎頑野麋斷羈絆行走無拘攣池魚放入海一往何時
還身著居士衣手把南華篇終來此山住永謝區中緣
我今四十餘從此終身閒若以七十期猶得三十年
酬張十八訪宿見贈
昔我為近臣君常稀到門今我官職冷唯君來往頻我
受狷介性立為頑拙身平生雖寡合合即無緇磷況君
秉高義富貴視如雲五侯三相家眼冷不見君問其所
與遊獨言韓舍人其次即及我我愧非其倫胡為謬相
愛歲晩逾勤勤落然頽簷下一話夜達晨牀單食味薄
亦不嫌我貧日高上馬去相顧猶逡巡長安久無雨日
赤風昏昏憐君將病眼為我犯埃塵遠從延康里來訪
曲江濱所重君子道不獨愧相親
朝歸書寄元八
進入閣前拜退就廊下飡歸來昭國里人卧馬歇鞍却
睡至日午起坐心浩然況當好時節雨後清和天柿樹
綠陰合王家庭院寬瓶中鄠縣酒墻上終南山獨眠仍
獨坐開襟當風前禪僧與詩客次第來相看要語連夜
語須眠終日眠除非奉朝謁此外無别牽年長身且健
官貧心甚安幸無急病痛不至苦飢寒自此聊以適外
緣不能干惟為静者信難為動者言臺中元侍御早晩
作郎官未作郎官際無人相伴閒
酬吳七見寄
曲江有病者尋常多掩關又聞馬死來不出身更閒聞
有送書者自起出門看素緘署丹字中有瓊瑶篇口吟
耳自聽當暑忽翛然似潄寒玉冰如聞商風絃首章歎
時節末句思笑言懶慢不相訪隔街如隔山嘗聞陶潛
語心遠地自偏君住安邑里左右車徒喧竹葉閉深院
琴樽開小軒誰知市南地轉作壺中天君本上清人名
在石堂間不知有何過謫作人間仙常恐歲月滿飄然
歸紫煙莫忘蜉蝣内進士有同年
舟行江州路上作
帆影日漸高閒眠猶未起起問鼓枻人巳行三十里船
頭有行竈炊稻烹紅鯉飽食起婆娑盥潄秋江水平生
滄浪意一旦來遊此何況不失家舟中載妻子
御定全唐詩錄卷五十九
