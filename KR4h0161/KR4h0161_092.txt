欽定四庫全書
御定全唐詩錄卷九十三
韓偓
偓字致光(紀事云本字致堯史云致光誤)京兆萬年人擢進士第
累翰林學士中書舍人劉季述之變佐崔允反正
為功臣隨幸岐下遷兵部侍郎進承旨還京昭宗
益加信任欲相者三四讓不敢當以薦趙崇貳於
允朱全忠欲罪之允不為解貶濮州司馬昭宗執
手涕别歎左右自此無人再貶榮懿尉徙鄧州司
馬天祐中復原官不赴召挈族南依王審知偓十
歲能詩嘗即席為詩送父友李商隠一坐盡驚(商隠)
(集贈韓冬郎詩有十歲裁詩走馬成及雛鳳清於老鳳聲之句冬郎偓小字父瞻開成中商隠同年)
(也)富才情詞靡麗初喜為閨閣詩後遭故遠遁出
語依於節義得詩人之正焉自號玉山樵人
石林葉氏曰唐史偓傳貶濮州後即不甚詳吾家
所得偓詩皆以甲子歴歴自記有天祐二年乙丑
在袁州得人賀復除戎曹依舊承旨詩又有丁夘
年聞再除戎曹依前充職詩蓋兩召皆辭不赴也
終身不食梁禄大節與司空表聖略相等惜乎唐
史止書乙丑一召不為少發明之
晁公武曰偓有君子之道四焉唐之末南北分崩
而忘其君偓雖崔允門生獨能棄家從上一也其
時搢紳無不交通内外以躐取爵禄偓獨能力辭
相位二也不肯草韋貽範起復麻三也不肯致拜
於朱温四也詩曰風雨如晦鷄鳴不巳偓之謂矣
而宋子京薄之奈何
南唐近事云偓捐館日有一篋緘鐍甚密家人意
其中必有珍玩發觀之惟得燒殘龍鳳燭百餘條
蠟淚尚新蓋在翰院日昭宗召對金鑾深夜宫妓
秉燭以送偓悉藏之識不忘也
古體詩
幽獨
幽獨起侵晨山鶯啼更早門巷掩蕭條落花滿芳草煙
和魂共遠春與人同老默默又依依凄然此懷抱
雨中
青桐承雨聲聲聲何重叠疎滴下高枝次打欹低葉鳥
濕更梳翎人愁方挂頰獨自上西樓風襟寒帖帖
南亭
每日在南亭南亭似僧院人語靜先聞鳥啼深不見松
瘦石稜稜山光溪澱澱壍蔓墜長茸島花垂小蒨行簪
隠士冠卧讀先賢傳更有興來時取琴彈一遍
出官經硤石縣
謫官過東畿所抵州名濮故里欲清明臨風堪慟哭溪
長柳似帷山暖花如醭逆旅訝簪裙野老悲陵谷暝鳥
影連翩驚狐尾纛遫尚得佐方州信是皇恩沐
暴雨
電尾燒黑雲雨脚飛銀線急點濺池心微煙昏水面氣
涼氛祲消暑退松篁健叢蓼亞頳茸擎荷飜綠扇風期
誰與同逸趣余探遍欲去更遲留胸中久交戰
閒步
莊南縱步遊荒野獨鳥寒煙輕惹惹傍山疎雨濕秋花
僻路淺泉浮敗果樵人相聚指驚麏牧童四散收嘶馬
一壺傾盡未能歸黃昏更望諸烽火
近體詩
寄京城親友
苦吟看墜葉寥落共天涯壯歲空為客初寒更憶家雨
牆經月蘚山菊向陽花因味碧雲句傷哉後會賖
歲九月在蕭灘鎮駐泊兩月忽得商馬楊迢員外
書賀余復除戎曹依舊承旨還緘後因批四十
字
旅寓在江郊秋風正寂寥紫泥虚寵奬白髮巳漁樵事
往凄涼在時危志氣銷若為將朽質猶擬杖於朝
向隅
守道得途遲中兼遇亂離剛腸成繞指玄髮轉垂絲客
路少安處病床無穏時弟兄消息絶獨歛向隅眉
社後
社後重陽近雲天淡薄間目随碁客靜心共睡僧閒歸
鳥城銜日殘虹雨在山寂寥思晤語何夕欵柴關
息慮
息慮狎群鷗行藏合自由春寒宜酒病夜雨入鄕愁道
向危時見官因亂世休外人相待淺獨說濟川舟
信筆
春風狂似虎春浪白於鵝柳密藏煙易松長見日多生
涯採芝叟鄉俗摘茶歌道在無伊鬱天將奈爾何
感事三十四韻
紫殿承恩歲金鑾入直年人歸三島路日過八花塼鴛
鷺皆廻席臯䕫亦慕氊慶霄舒羽翼塵世有神仙雖遇
河清聖慙非岳降賢皇慈容散拙公議逼陶甄江總參
文會陳暄侍狎筵腐儒親帝座太史認星躔側弁聆神
算濡毫侯密宣宫司持玉硯書省擘香牋(宫司書省皆宫人職名)
推理心無黨憐才膝屢前焦勞皆實錄宵旰豈虚傳始
議新堯歴將期整舜絃去梯言必盡仄席意彌堅上相
思懲惡中人詎省愆鹿窮唯觝觸兔急且㺦猭本是謀
賖死因之致劫遷氛霾言下合日月暗中懸恭顯誠甘
罪韋平亦恃權畏聞巢幕險寧寤積薪燃諒直尋鉗口
奸纖益比肩晉讒終不解魯瘠竟難痊秖擬誅黃皓何
曾識霸先嗾獒翻醜正養虎欲求全萬乘煙塵裏千官
劍戟邊斗魁當北折地軸向西偏袁董非徒爾師昭豈
偶然中原成劫火東海遂桑田濺血慙嵇紹遲行笑褚
淵四夷同效順一命敢虚捐山岳還青聳穹蒼舊碧鮮
獨夫長啜泣多士巳忘筌鬱鬱空狂呌微微幾病癲丹
梯倚寥廓終去問青天
守愚
深院寥寥竹蔭廊披衣欹枕過年芳守愚不覺世途險
無事始知春日長一畝落花圍隙地半竿濃日界空牆
今來自責趨時懶翻恨松軒書滿床
睡起
睡起牆隂下藥欄瓦松花白閉柴關斷年不出僧嫌癖
逐日無機鶴伴閒塵土莫尋行止處煙波長在夢魂間
終撐舴艋稱漁叟賖買湖心一崦山
半醉
水向東流竟不回紅顔白髮遞相催壯心暗逐高歌盡
往事空因半醉來雲護鴈霜籠淡月雨連鶯曉落殘梅
西樓悵望芳菲節處處斜陽草似苔
三月
辛夷才謝小桃發踏青過後寒食前四時最好是三月
一去不回惟少年吳國地遙江接海漢陵魂斷草連天
新愁舊恨真無奈須就鄰家甕底眠
惜春
願言未偶非高卧多病無心選勝遊一夜雨聲三月盡
萬般人事五更頭年逾弱冠即為老節過清明却似秋
應是西園花巳落滿溪紅片向東流
傷春
三月光景不忍看五陵春色何摧殘窮途得志反惆悵
飲席話舊多闌珊中酒向陽成美睡惜花衝雨覺傷寒
野棠飛盡蒲根暖寂寞南溪倚釣竿
春盡
惜春連日醉昏昏醒後衣裳見酒痕細水漾花歸别浦
斷雲含雨入孤村人閒易得芳時恨地勝難招自古魂
慙愧流鶯相厚意清晨猶為到西園
冬日
蕭條古木銜斜日淅瀝晴寒滯蚤梅愁處雪煙連野起
靜時風竹過牆來故人每憶心先見新酒偷嘗手自開
景狀入詩兼入畫言情不盡恨無才
傷亂
岸上花根總倒垂水中花影幾千枝一枝一影寒山裏
野水野花清露時故國幾年猶戰鬭異鄕終日見旌旗
交親流落身羸病誰在誰亡兩不知
歸紫閣下
一笈㩦歸紫閣峰馬蹄閒慢水溶溶黃昏後見山田火
朧&KR0008;時聞縣郭鐘瘦竹迸生僧坐石野藤纏殺鶴翹松
釣磯自别經秋雨長得莓苔更幾重
重遊曲江
追尋前事立江汀漁者應聞太息聲避客野鷗如有感
損花微雪似無情疎林自覺長堤在春水空連古岸平
惆悵引人還到夜鞭鞘風冷柳煙輕
曲江夜思
鼓聲將絶月斜痕園外閒坊半掩門池裏紅蓮迎白露
苑中青草伴黃昏林塘閴寂偏宜夜煙火稀疎便似邨
大底世間幽獨景最關詩思與離魂
早發藍關
關門愁立候雞鳴搜景馳魂入杳冥雲外日随千里鴈
山根霜共一潭星路盤暫見樵人火機轉時聞驛使鈴
自問辛勤緣底事半年驅馬傍長亭
老將
折槍黃馬倦塵埃掩耳凶徒怕疾雷雪密酒酣偷號去
月明衣冷斫營廻行驅貔虎披金甲立聽笙歌擲玉杯
坐久不須輕矍鑠至今雙擘硬弓開
午睡夢江外兄弟
長日居閒門不開遶門青草絶塵埃空庭日午獨眠覺
旅夢天涯相見廻鬢向此時應有雪心從别處即成灰
如何水陸三千里幾月書郵始一來
見别離者因贈之
征人草草盡戎裝征馬蕭蕭立路傍罇酒闌珊將遠别
秋山迤邐更斜陽白髭兄弟中年後瘴海程途萬里長
曾向天涯懷此恨見君嗚咽更凄涼
過臨淮故里
交遊昔歲巳凋零第宅今來亦變更舊廟荒涼時饗絶
諸孫饑凍一官成五湖竟負他年志百戰空垂異代名
榮盛幾何流落久遣人襟抱薄浮生
疎雨
疎雨從東送疾雷小庭涼氣淨莓苔卷簾燕子穿人去
洗硯魚兒觸手來但欲進賢求上賞唯將拯溺作良媒
戎衣一掛清天下傅野非無濟世才
六月十七日召對自辰及申方歸本院
清水簾開散異香恩深咫尺對龍章花應洞裏常時發
日向壺中特地長坐久忽疑查犯斗歸來兼恐海生桑
如今冷笑東方朔唯用詼諧侍漢皇
中秋禁直
星斗疎明禁漏殘紫泥封後獨凭欄露和玉屑金盤冷
月射珠光貝闕寒天襯樓臺籠苑外風吹歌管下雲端
長卿秖為長門賦未識君臣際會難
雨後月中玉堂閒坐
銀臺直北金鑾外暑雨初晴皓月中唯對松篁聽刻漏
更無塵土翳虛空綠香熨齒冰盤果清冷侵肌水殿風
夜久忽聞鈴索動玉堂西畔響丁東(禁署嚴密非本院人雖有公事不敢)
(遽入至於内夫人宣事亦先引鈴每有文書即内臣立於門外鈴聲動本院小判官出受受訖授院使院使授)
(學士)
苑中
上苑離宫處處迷相風高與露盤齊金階鑄出狻猊立
玉柱雕成拂秝(一作秣狒又作翡翠)啼外使調鷹初得按(五方外按使以)
(鷹隼初調習始能擒獲謂之得按)中官過馬不教嘶(上每乘馬必閹官馭以進謂之過馬)
(既乘之而後躞蹀嘶鳴)笙歌錦繡雲霄裏獨許詞臣醉似泥
宫柳
莫道秋來芳意違宫娃猶似妒娥眉幸當玉輦經過處
不怕金風浩蕩時草色長承垂地葉日華先動映樓枝
澗松亦有凌雲分争似移根太液池
冬十一月駕幸岐下作
曳裾談笑殿西頭忽聽征鐃從冕旒鳳蓋行時移紫氣
鸞旗駐處認皇州曉題御服頒羣吏夜發宫嬪詔列侯
雨露涵濡三百載不知誰擬殺身酬
寄湖南從事
索寞襟懷酒半醒無人一為解餘酲岸頭柳色春將盡
船背雨聲天欲明去國正悲同旅鴈隔江可忍更啼鶯
蓮花幕下風流客試與温存譴逐情
贈湖南李思齊處士
兩板船頭濁酒壺七絲琴畔白髭鬚三春日日黃梅雨
孤客年年青草湖燕俠冰霜難狎近楚狂鋒刃觸凡愚
知余絶粒窺仙事許到名山看藥爐
欲明
欲明籬被風吹倒過午門因客到開忍苦可能遭鬼笑
息機應免致鷗猜岳僧互乞新詩去酒保頻徵舊債來
唯有狂吟與沈飲時時猶自觸靈臺
小隱
借得茅齋岳麓西擬將身世老鋤犁清晨向市煙含郭
寒夜歸村月照溪爐為窗明僧偶坐松因雪折鳥驚啼
靈椿朝菌由來事却笑莊生始欲齊
避地
西山爽氣生襟袖南浦離愁入夢魂人泊孤舟青草岸
鳥鳴高樹夕陽村偷生亦似符天意未死深疑負國恩
白面兒郎猶巧宦不知誰與正乾坤
登南神光寺塔院
無奈離腸易九廻強攄離抱立高臺中華地向城邊盡
外國雲從島上來四序有花長見雨一冬無雪却聞雷
日宫紫氣生冠冕試望扶桑病眼開
秋深閒興
此心兼笑野雲忙甘得貧閒味甚長病起乍嘗新橘柚
秋深初換舊衣裳晴來喜鵲無窮語雨後寒花特地香
把釣覆碁兼舉白不離名教可顛狂
秋郊閒望有感
楓葉微紅近有霜碧雲秋色滿吳鄉魚衝駭浪雪鱗健
鴉閃殘陽金背光心為感知長慘慼鬢緣經亂早蒼浪
可憐廣武山前語楚漢虚教作戰場
巳巳年正月十二日自沙縣抵邵武軍將謀撫信
之行到纔一夕為閩相急脚相召郤請赴沙縣
郊外泊船偶成一篇
訪戴船廻郊外泊故鄕何處望天涯半明半暗山村日
自落自開江廟花數醆綠醅桑落酒一甌香沬火前茶
(闕)
卜隠
屏跡還應減是非却憂藍玉又光輝桑梢出舍蠶初老
柳絮蓋溪魚正肥世亂豈客長愜意景清還覺易忘機
世間華美無心問藜藿充腸苧作衣
江岸閒步
一手㩦書一杖笻出門何處覓情通立談禪客傳心印
坐睡漁師著背篷青布旗誇千日酒白頭浪吼半江風
淮隂市裏人相見盡道途窮禾必窮
殘春旅舍
旅舍殘春宿雨晴恍然心地憶咸京樹頭蜂抱花鬚落
池面魚吹柳絮行禪伏詩魔歸静域酒衝愁陣出竒兵
兩梁免被塵埃汚拂拭朝簪待眼明
安貧
手風慵展八行書眼暗休尋九局圖窗裏日光飛野馬
按頭筠管長蒲盧謀身拙為安蛇足報國危曾捋虎鬚
舉世可能無默識未知誰擬試齊竽(太平廣記云昭宗嘗面許偓為相奏)
(云陛下運契中興當復用重德鎮風俗臣座主右僕射趙崇可充是選乞迴臣之命授崇天下幸甚上喜歎翌)
(日制用崇暨兵部侍郎王贊為相全忠聞之馳入請見於上前且言二公長短上曰趙崇是偓薦時偓在側全)
(忠叱之偓奏曰臣不敢與大臣爭上曰韓偓出尋謫官詩謀身云云此也按史稱偓直内禁屢參密謀為全)
(忠所忌又侍宴時全忠臨陛宣事衆皆去席偓守禮不為動全忠以為薄巳其云危捋虎鬚非獨薦趙崇一事)
(也廣記似覺未盡)
贈僧
盡說歸山避世塵幾人終肯别囂氛瓶添澗水盛將月
衲掛松枝惹得雲三接舊承前席遇一靈今用戒香燻
相逢莫話金鑾事觸撥傷心不願聞
南安寓止
此地三年偶寄家枳籬茅屋共桑麻蝶矜翅暖徐窺草
蜂倚身輕凝(去聲)看花天近函關屯瑞氣水侵吳甸浸晴
霞豈知卜肆嚴夫子潜指星機認海查
野釣
細雨桃花水輕鷗逆浪飛風頭阻歸棹坐睡倚蓑衣
從獵
獵犬諳斜路宫嬪識認旗馬前雙兔起宣示羽林兒
小鐙狹鞭鞘鞍輕妓細腰有時齊走馬也學唱交交
蹀躞巴陵駿毰毸碧野鷄忽聞仙樂動賜酒玉偏提
思歸樂
晩日催絃管春風入綺羅杏花如有意偏落舞衫多
招隠
立意忘機機巳生可能朝市汚高情時人未會嚴陵志
不釣鱸魚只釣名
使風
茶香睡覺心無事一卷黃庭在手中欹枕捲簾江萬里
舟人不語滿帆風
阻風
平生情趣羨漁師此日煙江愜所思肥鱖香秔小艛艓
斷腸滋味阻風時
秋霖夜憶家
垂老何時見弟兄背燈愁泣到天明不知短髮能多少
一滴秋霖白一莖
曛黑
古木侵天日巳沈露華涼冷潤衣襟江城曛黑人行絶
唯有啼烏伴夜碪
醉著
萬里清江萬里天一村桑柘一村煙漁翁睡著無人喚
過午醒來雪滿船
柳
一籠金線拂彎橋幾被兒童損細腰無奈靈和標格在
春來依舊褭長條
翠碧鳥
天長水遠網羅稀保得重重翠羽衣挾彈小兒多害物
勸君莫近市朝飛
家書後批二十八字
四序風光總是愁鬢毛衰颯涕横流此書未到心先到
想見孤城海岸頭
茘枝
遐方不許貢珍竒密詔唯教進茘枝漢武碧桃爭比得
枉令方朔號偷兒
封開玉籠雞冠澁葉襯金盤鶴頂鮮想得佳人微啟齒
翠釵先取一枝懸
巧裁霞片裹神漿崖蜜天然有異香應是仙人金掌露
結成冰入茜羅囊
鄭左丞入洛一絶請為申達京洛親友知余病廢
鬢惹新霜耳舊聾眼昏腰曲四肢風交親若要知形候
嵐嶂煙中折臂翁
自沙縣抵尤溪縣值泉州軍過後村落皆空因有
一絶
水自潺湲日自斜盡無鷄犬有鳴鵶千村萬落如寒食
不見人煙空見花
即目
書牆暗記移花日洗甕新知醖酒期須信閒人有忙事
早來衝雨覓漁師
訪隠者遇沈醉書其門而歸
曉入江村覓釣翁釣翁沈醉酒缸空夜來風起閒花落
狼藉柴門鳥徑中
寄鄰莊道侣
聞說經旬不啟關藥窗誰伴醉開顔夜来霜壓村前竹
剩見溪南幾尺山
香奩集(附)
偓自序曰余溺章句信有年矣誠知非丈夫所為
不能忘情天所賦也自庚辰辛巳之際迄辛丑庚
子之間所著歌詩不啻千首其間以綺麗得意者
亦數百篇往往在士大夫之口或樂工配入聲律
粉牆椒壁斜行小字竊咏者不可勝計大盜入關
緗帙都墜遷徙不常厥居求生草莽之中豈復以
吟諷為意或天涯逢舊識或避地遇故人醉咏之
暇時及拙唱自爾鳩輯復得百篇不忍棄捐隨時
編錄遐思宫體未敢稱庾信攻文却誚玉臺何必
倩徐陵作序麤得捧心之態幸無折齒之慚柳巷
青樓未嘗糠粃金閨繡戶始預風流咀五色之靈
芝香生九竅咽三危之瑞露春動七情如有責其
不經亦望以功掩過翰林學士承旨行尚書戶部
侍郎知制誥韓偓序
石林葉氏曰世傳香奩集江南韓熙載所為誤沈
存中筆談又謂漢相和凝所為後貴惡其側豔嫁
名於偓亦非也余家有唐吳融詩一集其中有和
韓致堯無題三首與香奩集中無題韻正同而偓
序中亦具載其事又余曾在温陵於偓裔孫埛處
見偓親書所作詩一卷雖紙墨昏淡而字畫宛然
其裊娜多情春盡等詩多在卷中此可驗矣偓富
於才情詞致婉麗能道人意外事固非凝所及據
北夢瑣言云凝少年好為小詞令布於汴洛洎作
相專令人收拾焚毁契丹入寇號為曲子相公然
則凝雖有集名香奩與偓同乃浮豔小詞耳安得
便以今世所行香奩集為凝作耶
古體詩
春晝
春融豔豔大醉陶陶漏添遲日箭減良宵藤垂戟戶柳
拂浮橋簾幕燕子池塘伯勞膚清臂瘦衫薄香銷楚殿
衣窄南朝髻高河南縣遠清波地遥絲纏露泣各自無
憀
五更
秋雨五更頭桐竹鳴騷屑却似殘春間斷送花時節空
樓鴈一聲遠屏燈半滅繡被擁嬌寒眉山正愁絶
意緒
絶代佳人何寂寞梨花未發梅花落東風吹雨入西園
銀線千條度虚閣粉臉難勻蜀酒濃口脂易印吳綾薄
嬌嬈意緒不勝羞願倚郎肩永相著
後魏時相州人作李波小妹歌疑其未備因補之
李波小妹字雍容窄衣短袖蠻錦紅未解有情夢梁殿
何曾自媚妒吳宫誰教牽引知酒味因令悵望成春慵
海棠花下鞦韆畔背人撩鬢道怱怱(北史廣平人李波宗族強盛殘掠不)
(巳公私咸患百姓為之語曰李波小妹字雍容褰裙逐馬如卷蓬左射右射必叠雙婦女尚如此男子安可逢)
(相州刺史李安世設方略誘波等殺之宋姚寬以為本辭無關閨情所補不合然安知當時不别有所感托之)
(此女子乎)
近體詩
幽窗
刺繡非無暇幽忩自尠歡手香江橘嫩齒軟越梅酸密
約臨行怯私書欲報難無憑諳鵲語猶得暫心寬
馬上見
驕馬錦連乾乘騎是謫仙和裙穿玉鐙隔袖把金鞭去
帶懵騰醉歸成困頓眠自憐輸廐吏餘暖在香韉
欲去
紛紜隔忩語重約踏青期縦得相逢處無非欲去時恨
深書不盡寵極意多疑惆悵桃源路惟教夢寐知
信筆
睡髻休頻攏春眉忍更長整釵梔子重泛酒菊花香繡
叠昏金色羅揉損砑光有時閒弄筆亦畫兩鴛鴦
懶起
百舌惱朝眠春心動幾般枕霞紅黯淡淚粉玉闌珊籠
繡香煙歇屏山燭焰殘暖憐羅襪窄瘦覺錦衣寬昨夜
三更雨臨明一陣寒海棠花在否側卧捲簾看
春悶偶成十二韻
阡陌懸雲壤欄畦隔艾芝路遥行雨嬾河闊過橋遲鴈
足應難達狐蹤浪得疑謝鯤吟未廢張碩夢堪思有意
通情處無言攏鬢時格高歸歛笑歌怨在嚬眉醉後金
蟬重歡餘玉燕欹素姿凌白柰圓頰誚紅梨粉字題花
筆香牋詠柳詩繡窗㩦手約芳草踏青期别淚開泉脈
春愁罥藕絲相思不相信幽恨更誰知
無題(并序)
余自辛酉歲戲作無題十四韻故奉常王公相
國首於繼和故内翰吳侍郎融令狐舍人渙閣
下劉舍人崇譽吏部王員外渙相次屬和余因
作第二首却寄諸公二内翰及小天亦再和余
復作第三首二内翰亦三和王公一首劉紫微
一首王小天二首二學士各三首余又倒押舊
韻成第四首二學士笑謂余曰謹竪降旗何妍
如是也遂絶筆是歲十月末余在内直一旦兵
起隨駕西狩文藁咸棄更無孑遺丙寅年九月
在福建寓止有前東都度支院蘇暐端公挈余
淪落詩藁見授中得無題一首因追味舊作缺
亡甚多唯第二第四首彷彿可記其第三首才
得數句而巳今亦依次編之以俟他時偶獲全
本餘五人所和不復憶省矣
小檻移燈灺空房鎖隙塵額波風盡日簾匣月侵晨香
瓣更衣後釵梁攏鬢新吉音聞詭計醉語近天真妝好
方長歎歡餘却淺嚬繡屏金作屋絲幰玉為輪致意通
綿竹精誠託錦鱗歌凝眉際恨酒發臉邊春溪紵殊輕
越樓簫豈羨秦柳虚禳沴氣梅實引芳津樂府降清唱
宫厨減食珍防閒襟併歛忍姤淚休勻宿飲愁縈夢春
寒瘦著人手持雙荳䓻的的為東鄰
碧瓦偏光日紅簾不受塵柳昏連綠野花爛爍清晨書
密偷看數情通破體新明言終未實暗祝始應真枉道
嫌偷藥推誠鄙效嚬合成雲五色宜在月中輪照獸金
塗瓜釵魚玉鏤鱗渺瀰三島浪平遠一樓春墮髻還名
夀修蛾本姓秦棹尋聞犬洞槎入飲牛津麟脯隨重釀
霜鱗間八珍錦衾霞彩爛羅襪砑光勻羞澁佯牽伴嬌
嬈欲泥人偷兒難捉搦慎莫共比鄰
紫蠟融花蔕紅綿拭錦塵夢狂翻惜夜妝嬾厭凌晨茜
袖啼痕數香牋墨色新(從此失記)
第四倒押前韻
白(一作查)下歸同路烏衣枉作鄰珮聲猶隔箔香氣巳迎
人酒勸杯須滿書羞字不勻歌憐黃竹怨味實碧桃珍
剪燭非良策當關是要津東阿初渡洛楊惲舊家秦粉
化横波溢衫輕曉霧春鵶黃雙鳳翅麝月半魚鱗别袂翻
如浪廻腸轉似輪後期纔注脚前事又含嚬縦有才難
詠寧無畫逼真天香聞更有瓊樹見長新鬭草長更僕
迷鬮悞達晨嗅花判不得檀注惹芳塵
六言
春樓處子傾城金陵狎客多情朝雲暮雨會合羅襪繡
被逢迎華山梧桐相覆蠻江荳蔻連生幽歡不盡告别
秋河悵望平明
一燈前雨落夜三月盡草青時半寒半暖正好花開花
謝相思惆悵空教夢見懊惱多成酒悲紅袖不乾誰會
揉損聯娟淡眉
横塘
秋寒灑背入簾霜鳳脛燈青照洞房蜀紙麝煤添筆媚
越甌犀液發茶香風飄亂點更籌轉拍送繁絃曲破長
散客出門斜月在兩眉愁思向横塘
五更
往來曾約鬱金牀半夜潜身入洞房懷裏不知金鈿落
暗中唯覺繡鞋香此時欲別魂俱斷自後相逢眼更狂
光景旋消惆悵在一生贏得是凄涼
詠浴
再整魚犀攏翠簪解衣先覺冷森森教移蘭燭頻羞影
自試香湯更怕深初似洗花難抑按終憂沃雪不勝任
豈知侍女簾幃外賸取君王幾餅金
倚醉
倚醉無端尋舊約却令惆悵轉難勝靜中樓閣深春雨
遠處簾櫳半夜燈抱柱立時風細細遶廊行處思騰騰
分明窗下聞裁剪敲遍闌干喚不譍
有憶
晝漏迢迢夜漏遲傾城消息杳無期愁腸泥酒人千里
淚眼倚樓天四垂自笑計狂多獨語誰憐夢好轉相思
何時斗帳濃香裏分付春風與玉兒
裊娜
裊娜腰肢淡薄妝六朝宫樣窄衣裳著詞但見櫻桃破
飛盞遥聞豈蔻香春惱情懷身覺瘦酒添顔色粉生光
此時不敢分明道風月應知暗斷腸
偶見
千金莫惜旱蓮生(一作買娉婷)一笑從教下蔡傾仙樹有花
難問種御香聞氣不知名愁來自覺歌喉咽瘦去誰憐
舞掌輕小叠紅箋書恨字與奴方便寄卿卿
閨情
輕風滴礫動簾鈎宿酒猶酣懶卸頭但覺夜深花有露
不知人静月當樓何郎燭暗誰能咏韓夀香銷亦任偷
敲折玉釵歌轉咽一聲聲入兩眉愁
寒食日重遊李氏園亭有懷
往年曾在彎橋上見倚朱欄詠柳綿今日獨來香徑裏
更無人跡有苔錢傷心闊别三千里屈指思量四五年
料得他鄉過佳節亦應懷抱暗凄然
半睡
擡照仍嫌瘦更衣又怕寒宵分未歸帳半睡待郎看
春閨
願結交加夢因傾㶑灔尊醒來情緒惡簾外正黃昏
氤氲帳裏香薄薄睡時妝長吁觧羅帶怯見上空牀
效崔國輔體
淡月照中庭海棠花自落獨立俯閒階風動鞦韆索
酒力滋睡眸鹵莽聞街鼓欲明天更寒東風打窗雨
雨後碧苔院霜來紅葉樓閒階上斜日鸚鵡伴人愁
羅幕生春寒繡窗愁未眠南湖夜來雨應濕采蓮船
宫詞
繡屏斜立正銷魂侍女移鐙掩殿門燕子不歸花著雨
春風應自怨黃昏
閨怨
時光潛去暗凄涼嬾對菱花暈晚妝初拆鞦韆人寂寞
後園青草任他長
寒食夜
惻惻輕寒剪剪風杏花飄雪小桃紅夜深斜搭鞦韆索
樓閣朦朧細雨中
寒食夜有寄
風流大抵是倀倀一度相思一斷腸雲薄月昏寒食夜
隔簾微雨杏花香
新秋
一夜清風動扇愁背時容色入新秋桃花臉裏汪汪淚
忍到更深枕上流
日高
朦朧猶認管絃聲噤瘁餘寒酒半醒春暮日高簾半捲
落花和雨滿中庭
聞雨
香侵蔽膝夜寒輕聞雨傷春夢不成羅帳四垂紅燭背
玉釵敲著枕函聲
巳涼
碧闌干外繡簾垂猩色屏風畫折枝八尺龍鬚方錦褥
巳涼天氣未寒時
深院
鵝兒唼啑梔黃觜鳳子輕盈膩粉腰深院下簾人晝寢
紅薔薇映碧芭蕉
中庭
夜短睡遲慵蚤起日高方始出紗忩中庭自摘青梅子
先向釵頭帶一雙
江樓
鯷魚苦笋香味新楊花酒旗三月春風光百計牽人老
爭那多情是病身
偶見
鞦韆打困解羅裙指點醍醐索一尊見客入來和笑走
手搓梅子映中門
忍笑
宫樣梳頭淺畫眉晚來妝飾更相宜水精鸚䳇釵頭顫
歛袂佯羞忍笑時
不見
動静防閑又怕疑佯佯脈脈是沈機此身願作君家燕
秋社歸時也不歸
密意
呵花貼鬢粘寒髮凝酥光透猩猩血經過洛水幾多人
唯有陳王見羅襪
寄恨
秦釵枉斷長條玉蜀紙空留小字紅死恨物情難會處
蓮花不肯嫁春風
新上頭
學梳蟬鬢試新裙消息佳期在此春為要好多心轉惑
遍將宜稱問傍人
半睡
眉山暗淡向殘燈一半雲鬟墜枕稜四體著人嬌欲泣
自家揉損砑繚綾
哭花
曾愁香結破顔遲今見妖紅委地時若是有情争不哭
夜來風雨葬西施
御定全唐詩錄卷九十三
