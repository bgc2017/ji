欽定四庫全書
御定全唐詩錄卷五十三
楊巨源
巨源字景山河中人貞元五年第進士為張弘靖
從事自秘書郎擢太常博士禮部員外郎出為鳳
翔少尹復召除國子司業年七十致仕歸時宰白
以河中少尹食其禄終身巨源在元和間詩韻不
為新語體律務實功夫頗深旦暮吟咏不輟年老
頭搖人言吟詩所致
古體詩
題趙孟莊
管鮑化為塵交友存如線升堂俱自媚得路難相見懿
君敦三益頽俗期一變心同襲芝蘭氣合迴霜霰石門
雲卧久玉洞花尋遍王濬愛旌旗梁竦勞州縣烟鴻秋
更遠天馬寒逾健願事郭先生青囊書幾卷
秋日題陳宗儒圃亭悽然感舊
曾隨何水部待月東亭宿今日重凭欄清風空在竹前
山依舊碧閒草經秋綠時物方宛然蛛絲一何速
大堤詞
二八嬋娟大堤女開壚相對依江渚待客登樓向水看
邀郎卷幔臨花語細雨濛濛溼芰荷巴東商旅駐帆多
自傳芳酒翻紅袖誰調妍妝回翠娥珍簟華鐙夕陽後
當壚理瑟矜纖手月落星微五鼓聲春風搖蕩窗前柳
歲歲逢迎沙岸間背人多整綠雲鬟無端嫁與五陵少
離别烟波傷玉顔
楊花落
北斗南回春物老紅英落盡綠尚早韶風澹蕩無所依
偏惜垂楊作春好此時可憐楊柳花縈盈艷曳滿人家
人家女兒出羅幕靜掃玉庭待花落寶環纖手捧更飛
翠羽輕裾承不著歴歴瑤琴舞態陳霏紅拂黛憐玉人
東園桃李芳巳歇獨有楊花嬌暮春
近體詩
關山月
蒼茫臨故關迢遞照秋山萬里平蕪靜孤城落葉閒露
濃棲雁起天遠戍兵還復暎征西府光深組練間
胡姬詞
妍艷照江頭春風好客留當壚知妾慣送酒為郎羞香
度傳蕉扇妝成上竹樓數錢憐皓腕非是不能愁
美人春怨
妾家巫峽陽羅幌寢蘭堂曉日臨窗久春風引夢長落
釵仍掛鬢微汗欲銷黃縱使朦朧覺魂猶逐楚王
名姝詠
阿嬌年未多體弱性能和怕重愁拈鏡憐輕喜曳羅臨
津雙洛浦對月兩嫦娥獨有荆王殿時時暮雨過
春晚東歸留贈李功曹
芳田岐路斜脈脈惜年華雲繞青絲騎香含翠幰車歌
聲仍隔水醉色未侵花唯有懷鄉客東飛羡曙鵶
春日奉獻聖夀無疆詞
文物京華盛謳歌國步康瑤池供夀酒銀漢灑宸章雨
露含雙闕雷霆肅萬方代推仙祚遠春共聖恩長鳳扆
臨花暖龍爐傍日香遙知千萬歲天意奉君王
鴛鷺彤廷際軒車綺陌前九城多好色萬井半祥烟人
醉逢堯酒鶯歌答舜絃花明御溝水香暖禁城天賜宴
文逾盛徵歡物更妍無窮艷陽月長奉太平年
雲陛臨黃道天門在碧虛大明含睿藻元氣抱宸居戈
偃征苗後詩傳宴鎬初年華富仙苑時哲滿公車化入
絪縕大恩垂渙汗餘悠然萬方靜風俗揖華胥
玉漏飄青璅金鋪麗紫宸雲山九門曙天地一家春瑞
靄方呈賞暄風本配仁巖廊開鳳翼水殿壓鰲身文雅
逢明代歡娛及賤臣年年未央闕恩賜物華新
垂拱乾坤正歡心品類同紫烟含北極元澤付東風珠
綴留晴景金莖直曉空發生資盛德交泰讓全功間氣
登三事祥光啟四聰遐荒似川水天外亦朝宗
代是文明晝春當燕喜時爐烟添柳重宫漏出花遲漢
典方寬律周官正採詩碧霄傳鳳吹紅旭在龍旗造化
膺神契陽和沃聖思每因隨百獸率舞奉丹墀(紀事云宫漏出)
(花遲句梁貞明三年薛廷珪取為試題為後人賞愛如此)
睿德符元化芳情翊太和日輪皇鑒遠天仗聖朝多曙
色含金牓晴光轉玉珂中宫陳廣樂元老進賡歌蓮葉
看龜上桐花識鳳過小臣空擊壤滄海是恩波
物象朝高殿簪裾溢上京春當九衢好天向萬方明樂
報簫韶發杯看沆&KR1197;生芙蓉丹闕暖楊柳玉樓晴閶闔
開中禁衣裳儼太清南山同聖夀長對鳳皇城
日上蒼龍闕香含紫禁林晴光五雲叠春色九重深賞
叶元和德文垂雅頌音景雲隨御輦顥氣在宸襟永保
無疆夀長懷不戰心聖朝多慶賜瓊樹粉墻隂
化洽生成遂功宣動植知瑞凝三秀草春入萬年枝鳳
掖嘉言進鴛行喜氣隨仗臨丹地近衣對碧山垂渥澤
方柔遠聰明本聽卑願同東觀士長覩漢威儀(胡元瑞云中唐)
(諸家排律雖時見天趣然或句格偏枯或音調孱弱初唐鴻麗氣象無復存者獨巨源此詞十首典雅精工莊)
(嚴律切大有沈宋風骨第每篇不過六韻要之中唐諸作此最傑然)
上劉侍中
命代生申甫承家翊禹湯廟謨膺間氣師律動清霜鐘
鼎勲庸大山河誡誓長英姿凌虎視逸步壓龍驤道協
陶鈞力恩回日月光一言弘社稷九命備珪璋政洽軍
逾肅仁敷物已康朱門重棨戟丹詔半縑緗位總興龍
野師臨涿鹿鄉射鵰天更碧吹角塞仍黃深入平夷落
横行闢漢疆功垂貞石遠名暎色絲香斷磧瞻貔虎臨
池識鳳皇舞腰凝綺榭歌響拂雕梁杯靜傳鸚鵡裘鮮
煦鷫鸘吟詩白羽扇校獵綠沈槍風景佳人地烟沙壯
士場幕中邀謝監麾下得周郎珠影含空徹瓊枝映座
芳王渾知武子陳寔奬元方富貴春無限歡娛夜未央
管絃隨玉帳樽俎奉金章俗理寧因勸邊城詎假防軍
容雄朔漠公望冠巖廊分野鄰孤島京坻溢萬廂曙花
分碣石秋色入漁陽城遠迷玄莵川明辨白狼忠賢多
感激今古共蒼茫堤擁紅蕖艷橋分翠柳行軒車紛自
至亭館鬱相當珍簟迴煩暑層軒引早凉聽琴知思靜
說劍覺神揚佳景燕臺上清輝鄭驛傍鼓鐘喧北里珪
玉映東牀敢衒由之瑟甘循賜也墻官微思假路戰勝
忝升堂欲奮三年翼頻迴一夕腸消憂期酒聖乘興任
詩狂海内栽桃李天涯荷稻粱升沈門下意誰道在蒼
蒼
贈鄰家老將
白首羽林郎丁年戍朔方隂天瞻磧路秋日渡遼陽大
漠寒山黑孤城夜月黃十年依蓐食萬里帶金瘡拂露
陳師祭衝風立教場箭飛瓊羽合旗動火雲張虎翼分
營勢魚鱗擁陣行誓心清塞色鬭血雜沙光戰地晴暉
薄軍門曉氣長寇深爭暗襲關迥勒春防身賤竟何訴
天高徒自傷功成封寵將力盡到貧鄉雀老方悲海鷹
衰却念霜空餘孤劍在開篋一霑裳
和吕舍人喜張員外自北番回至境上先寄二十
韻
割愛天文動敦和國步安仙姿歸舊好戎意結新歡並
命瞻鵷鷺同心揖蕙蘭玉簫臨祖帳金榜引征鞍廣陌
雙旌去平沙萬里看海雲侵鬢起邊月向眉殘突兀隂
山迥蒼茫朔野寬毳廬同甲帳韋橐比琱盤義著親殊
俗儀全識漢官地鄰冰鼠淨天映燭龍寒節異蘇卿執
絃殊蕃樂彈磧分黃渺渺塞極黑漫漫歡味羶腥列徵
聲佅僸攢歸期先雁候登路劇鵬搏上客離心遠西宫
草詔殫麗詞傳錦綺珍價掩琅玕百兩開戎壘千蹄入
御欄瑞光麟閣上喜氣鳳城端尚德曾辭劍柔凶本舞
干茫茫斗星北威服古來難
題賈巡官林亭
白鳥閒棲亭樹枝綠樽仍對菊花籬許詢本愛交禪侣
陳寔由來足好兒明月出雲秋館思遠泉經雨夜窗知
門前長者無虛轍一片寒光動水池
贈李傅
知因公望掩能文誓激明誠在致君曾罷雙旌瞻白日
猶將一劍許黃雲搖窗竹色留僧語入院松聲共鶴聞
莫被此心生晚計鎮南人憶杜將軍
贈史開封
天低荒草誓師壇鄧艾心知戰地寬鼓角迥臨霜野曙
旌旗高對雪峯寒五營向水紅塵起一劍當風白日看
曾從伏波征絶域磧西蕃部怯金鞍
贈張將軍
關西諸將揖容光獨立營門劍有霜知愛魯連歸海上
肯令王翦在平陽天晴紅幟當山滿日暮清笳入塞長
年少功高人最羨漢家烟樹日蒼蒼
贈于駙馬
綺陌塵香曙色分碧山如畫又逢君蛟蔵秋月一片水
驥鏁晴空千尺雲戚里舊知何駙馬詩家今得鮑參軍
陽和本是烟霄曲願向花間次第聞
和大夫邊春呈長安親故
嚴城吹笛思寒梅二月冰河一半開紫陌詩情依舊在
黑山弓力畏春來遊人曲岸看花發走馬平沙獵雪迴
旌旆朝天不知晚將星高處近三台
述舊紀勲寄太原李光顔侍中
玉塞含悽見雁行北垣新詔拜龍驤弟兄間世真飛將
貔虎歸時似故鄉鼓角因風飄朔氣旌旗映水發秋光
河源收地心猶壯笑向天西萬里霜
倚天長劍截雲孤報國縱横見丈夫五載登壇真宰相
六重分閫正司徒曾聞轉戰平堅寇共說題詩壓腐儒
料敵知機在方寸不勞心力講隂符
寄中書同年舍人
晴明紫閣最高峯仙掖開簾范彦龍五色天書詞煥爛
九華春殿語從容綵毫應染爐烟細清珮仍含玉漏重
二十年前同日喜碧霄何路得相逢
張郎中段員外初直翰林報寄長句
秋空如練瑞雲明天上人間莫問程丹鳳詞頭供二妙
金鸞殿角直三清方瞻北極臨星月猶向南班滯姓名
啟沃朝朝深禁裏香爐烟外是公卿
盧郎中拜陵遇雪蒙見召因寄
南宫使者有光輝欲拜諸陵瑞雪飛蘋葉已修青玉薦
柳花仍拂赤車衣應同谷口尋春去定似山隂帶月歸
寒冷出郊猶未得羡公將事看芳菲
寄江州白司馬
江州司馬平安否惠遠東林住得無湓浦曾聞似衣帶
廬峯見說勝香爐題詩歲晏離鴻斷望闕天遙病鶴孤
莫漫勾牽雨花社青雲依舊是前途
送裴中丞出使
一清淮甸假朝綱金印初迎細柳黃辭闕天威和雨露
出關春色避風霜龍韜何必陳三略虎旅由來肅萬方
宣諭生靈真重任回軒應問石渠郎
送絳州盧使君
應將清淨結心期又共陽和到郡時絳老問年須筭字
庾公逢月要題詩朱欄迢遞因高勝粉蝶清明欲下遲
他日徵還作霖雨不須求賽敬亭祠
送章孝標校書歸杭州因寄白舍人
曾過靈隠江邊寺獨宿東樓看海門潮色銀河鋪碧落
日光金柱出紅盆不妨公事資高卧無限詩情要細論
若訪郡人徐孺子應須騎馬到沙邨
送人過衛州
憶昔征南府内遊君家東閣最淹留縱横聯句長侵曉
次第看花直到秋論舊舉杯先下淚傷離臨水更登樓
相思前路幾回首滿眼青山過衛州
觀打毬有作
親掃毬場如砥平龍驤驟馬曉光晴入門百拜瞻雄勢
動地三軍唱好聲玉勒回時霑赤汗花騣分處拂紅纓
欲令四海氛烟靜杖底纖塵不敢生
寄薛侍御
世上無窮事生涯莫廢詩何曾好風月不是憶君時
折楊柳和練秀才(一作戴叔倫詩)
水邊楊柳麯塵絲立馬煩君折一枝惟有春風最相惜
殷勤更向手中吹
宫燕詞
毛衣似錦語如絃日暖爭高綺陌天幾處野花留不得
雙雙飛向御爐前
答振武李逢吉判官
近來時輩都無興把酒皆言肺病同惟有單于李評事
不將華髮負春風
賦得灞岸柳留辭鄭員外
楊柳含烟灞岸春年年攀折為行人好風倘借低枝便
莫遣青絲掃路塵
崔娘詩
清潤潘郎玉不如中庭蕙草雪消初風流才子多春思
腸斷蕭娘一紙書(李公垂鶯鶯傳云鶯鶯嘗以書寄張生生與巨源善出示之巨源歎賞為)
(此詩)
觀妓人入道
荀令歌鍾北里亭翠娥紅粉敞雲屏舞衣施盡餘香在
今日花前學誦經
聽李憑彈箜篌
聽奏繁絃玉殿清風傳曲度禁林明君王聽樂梨園散
翻到雲門第幾聲
李約
約字存博汧公勉之子識度清曠迥出塵表元和
中仕至兵部員外郎
紀事云約雅度簡遠有山林之致在潤州得古鐵
一片擊之清越又養一猿名山公月夜泛江登金
山鼓琴猿必嘯和曾佐庶人李錡幕至金陵屢讚
招隠寺標致一日庶人宴寺中明日謂曰子嘗稱
招隠標致昨日遊宴可殊州中約曰某所賞者疎
野耳若遠山將翠幕遮古松用綵物裹羶腥涴鹿
跑泉音樂亂山鳥聲此則實不如在叔父大廳也
性又嗜茶能自煎曰茶須緩火炙活火煎活火炭
火有焰者曾奉使行陜州硤石縣東愛渠水清流
旬日忘發梁武造寺令蕭子雲飛白大書一蕭字
約自江淮竭産致歸洛中扁于小亭號曰蕭齋
古體詩
城南訪裴氏昆季
相思起中夜夙駕訪柴荆早霧桑柘隠曉光溪澗明邨
蹊蒿棘間往往斷新耕貧野烟火微盡無烏鳶聲田頭
逢餉人道君南山行南山千萬峯盡是相思情野老無
拜揖村童多躶形相呼看車馬顔色喜相驚荒圃雞豚
樂兩塍禾莠生欲君知我來壁上空書名
近體詩
從軍行
看圖閒教陣畫地靜論邊鳥壘天西戍鷹姿塞上川路
長唯算月書遠每題年無復生還望翻思未别前
柵高三面鬭箭盡舉烽頻營柳和烟暮關榆帶雪春邊
城多老將磧路少歸人點盡金河卒年年添塞塵
堠火起雕城塵沙擁戰聲遊軍蔵漢幟降騎說蕃情霜
落滹沱淺秋深太白明嫖姚方虎視不學請添兵
歲月感懷
曙氣變東風蟾壺夜漏窮新春幾人老舊歴四時空身
賤悲添歲家貧喜過冬稱觴惟有感歡慶在兒童
贈韋況
我有心中事不向韋三說秋夜洛陽城明月照張八(尚書)
(故事云約與主客員外張諗同官二人匡牀靜言每達旦不寐人莫得其故約贈韋徵君況詩云云韋墻東避)
(世不婚娶不治生業約亦與之厚者)
觀祈雨
桑條無葉土生烟簫鼓迎龍土廟前朱門幾處看歌舞
猶恐春隂咽管絃
劉言史
言史趙州人與李賀同時歌詩美麗恢贍自賀外
世莫能比亦與孟郊友善多還往詩初客鎮冀王
武俊奏為棗強令不受人因稱為劉棗強後又客
於漢南李夷簡署司功掾
皮日休撰墓碑云言史客武俊所嘗從騎射雙鴨
起蒲稗間武俊一發中之言史馬上草射鴨歌以
進時比之禰衡之賦鸚鵡李相夷簡少與言史遊
其鎮襄陽也以襄之髹器千事賂武俊請得之置
幕中獻酬歌詩大播當時或勸相國官之公曰愚
與劉分豈有間哉觀其狀有不足稱者為惜其夀
爾問所欲官署為司功掾後從事復請加其秩不
得已表奏焉詔下日無恙而卒相國慟曰果然殺
吾愛客葬之有加等
古體詩
買花謠
杜陵村人不田穡入谷經谿復緣壁每至南山草木春
即向侯家取金碧幽艷凝花春景曙採來移得將何處
蝶惜芳叢送下山尋斷孤香始回去豪少居連鳷鵲東
千金使買一株紅院多花少栽未得零落綠娥纖指中
咸陽親戚長安里無限將金買花子澆紅溼綠千萬家
青絲玉轤聲啞啞
觀繩妓(潞府李相公席上作)
泰陵遺樂何最珍綵繩冉冉天仙人廣場寒食風日好
百夫伐鼓錦臂新銀畫青綃扶雲髮高處綺羅香更切
重肩接立三四層著屐背行仍應節兩邊圓劍漸相迎
側身交步何輕盈閃然欲落却收得萬人肉上寒毛生
危機險勢無不有倒掛纖腰學垂柳下來一一芙蓉姿
粉薄鈿稀態轉竒坐中還有沾巾者曾見明皇初教時
王中丞宅夜觀舞胡騰(王中丞武俊也)
石國胡兒人見少蹲舞樽前急如鳥織成蕃帽虚頂尖
細㲲胡衫雙袖小手中抛下葡萄盞西顧忽思鄉路遠
跳身轉轂寶帶鳴弄脚繽紛錦靴軟四座無言皆瞪目
横笛琵琶遍頭促亂騰新毯雪朱毛傍拂輕花下紅燭
酒闌舞罷絲管絶木棉花西見殘月
近體詩
題茅山仙臺藥院
擾擾浮生外華陽一洞春道書金字小仙圃玉苗新芝
草迎飛燕桃花笑俗人樓臺爭聳漢雞犬亦嫌秦願得
青芽散長年住此身
長門怨
獨坐鑪邊結怨愁暫時恩去亦難留手持金筯垂紅淚
亂撥寒灰不舉頭
題十三弟竹園
繞屋扶疎聳翠莖苔滋粉澲有幽情丹陽萬戶春光靜
獨自君家秋雨聲
贈成鍊師
花冠蕊帔色嬋娟一曲清簫凌紫烟不知今日重來意
更住人間幾百年
黃昏騎得下天龍廵遍茅山數十峯采芝却到蓬萊上
花裏猶殘碧玉鐘
等閒何處得靈方丹臉雲鬟日月長大羅過却三千歲
更向人間魅阮郎
曾隨阿母漢宫齋鳳駕龍軿列御階當時白燕無尋處
今日雲鬟見玉釵
看山木瓜花
裛露凝氛紫艷新千般婉娜不勝春年年此樹花開日
出盡丹陽郭裏人
尋花
遊春未足春將度訪紫尋紅少在家借問流鶯與飛蝶
不知何處有幽花
李觀
觀字元賓趙州人貞元八年舉進士宏辭連中授
太子校書郎韓退之稱其才高當世行出古人
古體詩
宿裴有書齋
卧君山窗下山鳥與我言清風何颼飀松栢中夜繁久
遊失歸趣宿此似故園林烟横近郊谿月落古原穉子
不待曉花間出柴門
李翺
翺字習之涼武昭王之後貞元進士第元和中史
館修撰累遷諫議大夫知制誥中書舍人會昌初
終山南東道節度使翺性峭鯁議論無所屈勤於
儒學博雅好古從韓愈為文章辭致渾厚見推當
時有集十卷而無詩非其所長也
近體詩
贈藥山高僧惟儼
鍊得身形似鶴形千株松下兩函經我來問道無餘說
雲在青天水在瓶(傳燈錄翺問儼如何是道儼云雲在天水在瓶翺因述詩云云)
再贈
選得幽居愜野情終年無送亦無迎有時直上孤峯頂
月下披雲嘯一聲(𫝊燈錄云儼嘗登山徑行忽雲開見月大笑一聲澧陽九十里皆聞翺再)
(贈云)
崔立之
立之貞元進士第
近體詩
南至隔仗望含元殿香爐
千官望長至萬國拜含元隔仗爐光出浮霜烟氣翻飄
飄縈内殿漠漠澹前軒聖日開如捧卿雲近欲渾輪囷
灑宫闕蕭索散乾坤願倚天風便披香奉至尊
皇甫湜
湜字持正同李翺為韓門弟子皆不能詩惟于容
齋洪氏隨筆中得一詩
古體詩
浯溪石間詩為元結而作
次山有文章可惋只在碎然長于指叙約潔多餘態心
語適相應出語多分外於諸作者間拔戟成一隊中行
雖富劇粹美君可蓋子昂感遇佳未若君雅裁退之全
而神上與千載對李杜才海翻高下非可槩文於一氣
間為物莫與大先王路不荒豈不仰吾輩石屏立衙衙
溪口揚素瀨我思何人知徙倚如有待
御定全唐詩錄卷五十三
