欽定四庫全書
御定全唐詩錄卷八十五
陸龜蒙
龜蒙字魯望蘇州人博學工歌詩及賦與顏蕘皮
日休羅隠吳融為友舉進士不第往從湖州刺史
張摶遊摶歴湖蘇二州辟以自佐嘗至饒州三日
無所詣刺史蔡京率官屬就見之龜蒙不樂拂衣
去居松江甫里多所論撰初稱天隨子後自號江
湖散人以高士召不至李蔚盧攜素與善及當國
召拜左拾遺詔方下龜蒙卒光化中韋莊表龜蒙
及孟郊等十人皆贈右補闕
魯望自撰甫里先生傳曰先生性野逸無羈檢讀
書探六籍大義尤樂春秋平居以文章自怡雖幽
憂疾病中無旬日生計未嘗暫輟點竄塗抹投筐
篋歴年不能淨寫一本少攻謌詩遇事輟變化不
一其體裁始則輘轢波濤穿穴險固囚鎖怪異破
碎陣敵卒造平淡而後已好潔几格窗戶硯席剪
然無塵埃得一書詳熟然後置值本即校不以再
三為限所藏雖少咸正定可傳借人書有斷壊緝
之繆誤刊之樂聞人學講論不倦有田數百屋三
十楹田苦下雨潦則與江通由是苦饑躬自畚鍤
無休時嗜□置園顧渚山下歲入茶租為品第繼
茶經茶訣後高僧逸人時致惠山石泉虎丘松江
水以助其好初病酒再朞後能起有客至亦㓗樽
置觶但不復引滿性不喜與俗人交雖詣門不得
見不置車馬不預慶弔内外姻黨伏臘喪祭未嘗
及時往返寒暑得中體性無事時乘小舟設篷席
賫一束書茶竈筆床釣具櫂船郎而已所詣小不
會意徑還不留性狷急遇事發作尋復悔之無大
過亦無出入事不傳姓名世無有得之者豈涪翁
漁父江上丈人之流者乎
古體詩
贈遠曲
茱萸匣中鏡欲照心還懶本是細腰人别來羅帶緩從
君出門後不奏雲和管妾思冷如簧時時望君暖心期
夢中見路永魂夢短怨坐泣西風秋窗月華滿
築城詞
城中一掊土手中千萬杵築城畏不堅堅城在何處莫
歎築城勞將軍要却敵城高功亦高爾命何足惜
井上桐
美人傷别離汲井常待曉愁因轆轤轉驚起雙棲鳥獨
立傍銀床碧梧風嫋嫋
門前路
門前向城路一直復一曲曲去日中還直行日暮宿何
必日中還曲塗荆棘間
惜花
人壽期滿百花開唯一春其間風雨至旦夕旋為塵若
使花解愁愁於看花人
引泉(睦州龍興觀老君院作)
上嗣位六載吾宗刾桐川余來拜旌戟詔下之明年是
時春三月繞郭花蟬聫嵐盤百萬髻上插黃金鈿授以
道士館置榻於東偏滿院聲碧樹空堂形老仙本性樂
凝澹及來更虚玄焚香禮真像盥手披靈編新定山角
角烏龍獨巉然除非淨睛目不見蒼崖巔上有拏雲峰
下有噴壑泉泉分數十汊落處皆崢潺寒聲入爛醉聒
破西窗眠支笻起獨尋祇在牆東邊呼童具畚鍤立鑿
莓苔穿□漴一𣲖墮練帶橫斜牽亂石抛落落寒流響
濺濺狂奴七里瀨縮到疎楹前跳花潑半散涌沫飛旋
圓勢束三峽掛瀉危孤磴懸曾聞瑤池溜亦灌朱草田
鳧伯弄翠蕊鸞雛舞丹烟凌風捩桂柂隔霞馳犀船况
當玄元家嘗著道德篇上善可比水斯文參五千精靈
若在此肯惡微波傳不擬爭滴瀝還應會淪漣出門後
飛箭合勢浮青天必有學真子鹿冠秋鶴顏如能輔余
志日使疏其源
紀夢游甘露寺(寺在京口北固山上)
昔臥嵩高雲雲窗正寒夕披裘忽生夢似到空王宅峩
天一峯立欄楯橫半壁級倚綠巔差關臨赤霄闢捫虚
陟孤峭不翅千餘尺疊掌望罘罳分明袒肩釋焚香稽
首罷嘹喨依長揖高戶承北風聲號太波白光中目難
送定驗方可覿樹細鴻濛烟島疎零落碧須臾羣籟入
空水相噴激積浪亞寒堆呀如鬭危石跳音簇鞞鼓濺
沬交矛戟鳥疾帆亦奔紛紛助勍敵思非水靈怒即是
饑龍擘怯懾不敢前荷襟汗霑霡迴經定僧處泉木光
相射巖嶝雲族栖松柯露華適逍遙得真趣邐迤尋常
跡山腹貯孤亭嵐根四垂帟誰題雪月句乃是曹劉格
(愛樹亭有故太尉房公詩)閬闕一枝瓊邊樓數聲笛吟高矍然起若
自蒼旻擲短燭墮餘花圓蟾掛斜魄自從神錫境無處
不登陟忽上南徐山心期豁而獲豈伊煩惱骨合到清
涼域暗得蝴蝶身幽期盡相識奈何有名氏未列金閨
籍翻慙丱頂童得奉真如策雲濤觸風望毫管和烟搦
聊紀夢中遊留之問禪客
讀襄陽耆舊傳因作詩五百言寄皮襲美
漢臯古來雄山水天下秀高當軫翼分化作英髦囿暴
秦之前人灰滅不可究自從宋生賢特立冠耆舊離騷
既日月九辯即列宿卓哉悲秋辭合在風雅右龐公樂
幽隱辟聘無所就秖愛鹿門泉泠泠倚巖潄孔明臥龍
者潛伏躬耕耨忽遭玄德雲遂起麟角鬭三胡節皆峻
二習名亦茂其餘文武家相望如斥堠緬思齊梁降寂
寞寡清胄凝融為漪瀾復結作瑩琇不知粹和氣有得
方大受將生皮夫子上帝可其奏并包數公才用以殿
厥後嘗聞兒童歲嬉戲陳俎豆積漸開詞源一派分萬
溜先崇丘旦室大懼隳結搆次補荀孟垣所貴亡罅漏
仰瞻三皇道蟣虱在宇宙却視五霸圖股掌弄孩幼或
能醢髖髀或與翼雛鷇或喜掉直舌或樂斬邪脰或耨
鉏翳薈或整理錯謬或如百千騎合沓原野狩又如曉
江平風死波不皺幽埋力須掘遺落貲必購乃於文學
中十倍猗頓富囊乏向咸鎬馬重遲步驟專場射策時
縛虎當羿彀歸來把通籍且作高堂壽未足逞戈矛誰
云被文繡從知偶東下帆影拂吳岫物象悉摧藏精靈
畏雕鏤伊余抱沈疾顦顇守圭竇方推洪範疇更念大
元首(去聲)陳詩採風俗學古窮篆籀朝朝貰薪米往往逢
責詬既被鄰里輕亦為妻子陋持冠適甌越敢怨不得
售窘若曬沙魚悲如哭霜狖唯君枉車轍以逐海上臭
披襟兩相對半夜忽白晝執熱濯清風忘憂飲醇酎驅
為文翰侣駑皂參驥廏有時諧宫商自喜真邂逅道孤
情易苦語直詩還瘦藻匠如見詶終身置懷褏
奉酬襲美先輩初夏見寄次韻
積雨晦皋圃門前烟水平蘋蘅增遙吹枕席分餘清村
旆詫酒美賒來滿鋞程未必減宣子何羨謝公榮借宅
去人遠敗牆連古城愁鴟占枯枿野鼠趨前楹昨日雲
破損晚林先覺晴幽篁倚數照碧粉含疎莖蠧簡有遺
字㾌琴無泛聲蠶寒繭尚薄鷰喜雛新成覽物正搖思
得君初夏行誠明復散誕化匠安能爭海浪刷三島天
風吹六英洪崖領玉節坐使虚音生吾祖傲洛客因言
幾為傖末裔實漁者敢懷干墨卿唯思釣璜老遂得持
竿情何須乞鵝炙豈在斟羊羹畦蔬與甕醁便可相攜
迎蟠木几甚曲筍皮冠且輕閒心放羈靮醉脚從欹傾
一逕有餘遠一窗有餘明秦皇苦不達天下何足并
襲美先輩以龜蒙所獻五百言既蒙見和復示榮
唱至于千字提奬之重蔑有稱實再抒鄙懷用
伸酬謝
洪範分九疇轉成天下規河圖孕八卦煥作玄中奇先
開否臧源次築經緯基粤若魯聖出正當周德衰越疆
必載質歴國將扶危諸侯恣崛強王室方凌遲歌鳳時
不偶獲麟心益悲始嗟吾道窮竟使空言垂首贊五十
易又刪三百詩遂令篇籍光可竝日月姿向非筆削功
未必無瑕疵逮至夫子没微言散如枝(一作披)所宗既不
同所得亦異宜名法在深刻虚玄致希夷自從戰伐來
一派縱橫馳寒谷生豔木沸潭結流澌驚奔失壯士好
惡隨纖兒嬴氏并六合勢尊丞相斯加於挾書律盡取
坑焚之南勒會稽頌北恢胡亥阺猶懷徧巡狩不暇親
維持及漢文景後鴻生方鋠槻(出三都賦)簸揚堯舜風反作
三代吹飄飄四百載左右為籓籬鄴下曹父子獵賢甚
熊羆發論若霞駁(魏文帝典論有論文篇)裁詩如錦摛徐王應劉
輩頭角咸相衰或有妙絶賞或為獨步推或許潤色美
或嫌詆訶癡倏以中利病且非混醇醨雅當乎魏文麗
矣哉陳思不肯少選忘恐貽後世嗤吾祖仗才力(士衡文賦)
革車蒙虎皮手持一白旄直向文場麾輕(去聲)若脱鉗釱
豁如抽扊扅精鋼不足利腰褭何勞追大可罩山岳微
堪析毫釐十體免負贅百家咸起痿爭入鬼神奥不容
天地私一篇邁華藻萬古無孑遺刻鵠尚未已雕龍奮
而為(劉勰有文心雕龍)劉生吐英辯上下窮高卑下臻宋與齊
上指軒從羲豈但標八索殆將包兩儀人謠洞野老騷
怨明湘纍立本以致詰驅宏來抵□清如朔雪嚴緩若
春烟羸或欲開戶牖或將飾纓緌雖非倚天劒亦是囊
中錐皆由内史意致得東筦詞梁元竟降魏後主終歸
隋哀音但浮脆豈望分雄雌吾唐揖讓初陛列森咎夔
作頌嫓吉甫直言過祖伊明皇踐中日墨客肩參差岳
淨秀擢削海寒光陸離皆能取穴鳳盡擬乘雲螭邇來
二十祀俊造相追隨余生落其下亦值文明時少小不
好弄逡巡奉弓箕雖然苦貧賤未省親嚅㖇秋倚抱風
桂曉烹承露葵窮年只敗袍積日無晨炊遠訪賣藥客
閒尋捕魚師歸來蠧編上得以含情窺抗韻吟比雅覃
思念棿㰚因知昭明前剖石呈清琪又嗟昭明後敗葉
埋芳蕤縱有月旦評未能天下知徒為強貔豹不免參
狐狸誰蹇行地足誰抽刺天鬐誰作河畔草誰為洞中
芝誰若靈囿鹿誰猶清廟犧誰輕如舉毛誰密如凝脂
誰比蜀嚴靜誰方巴賨貲誰能釣抃鼇誰能灼神龜誰
肯如水火誰同若塤箎誰可作梁棟誰敢驅谷蠡用此
常不快無人動交鈹空銷病裏骨枉白愁中髭鹿門先
生才大小無不怡就彼六籍内說詩直解頤顧我迷未
遠開懷潰其疑初開鑿本源漸乃疏旁支邃古派泛濫
皇朝光赫曦揣摩是非際一一如襟期李杜氣不易孟
陳節難移信知君子言可並神明蓍枯腐尚求律膏肓
猶謁醫况將太牢味見㗖逋懸饑今來置家地正枕吳
江湄餌薄鈎不曲跫然守空坻嘿坐無影響唯君欵茅
茨抽書亂籖帙酌茗煩甌㰕或伴補缺砌或偕詣荒祠
孤笻倚烟蔓細木橫風漪觸雨妨扉屨臨流泥江蘺既
狎野人調甘為豪士訾不敢負建鼓唯憂掉降旗希君
念餘勇挽褏登文陴
和襲美初夏遊楞伽精舍次韻
吳都涵汀洲碧液浸郡郭微雨蕩春醉上下一清廓奇
蹤欲探討靈物先瘵瘼飄然蘭葉舟旋倚烟霞泊吟譚
亂篙艣夢寐雜巘崿纖情不可逃洪筆難暫閣豈知楞
伽會乃在山水箔金仙著書日世界名極樂薝蔔冠諸
香琉璃代華堊禽言經不輟象口川寧涸萬善峻為城
巉巉扞羣惡清晨欲登造安得無自愕險穴駭坤牢高
蘿挂天索池容澹相向蛟怪如可摸苔蔽石髄根蒲差
水心鍔嵐侵荅摩髻日照狻猊絡仰首乍眩旋迴眸更
煇㸌簷端凝飛羽磴外浮碧落到迥解風襟臨幽濯雲
屩塵機性非便靜境心所著自取海鷗知何煩尸祝酢
峯圍震澤岸翠浪舞綃幕瀲灔豈堯遭㟞嵃非禹鑿潛
聽鐘梵處别有松桂壑靄重燈不光泉寒網猶薄童能
躡孤刹鳥慣親摐鐸服道身可遺乞閒心已諾人間亦
何事萬態相毒蠚戰壘競高深儒衣漫褒博宣尼名位
達未必春秋作管氏包霸圖須人解其縛伊余採樵者
蓬藋方索漠近得風雅情聊將聖賢度多君富遒采識
度兩清恪詎寵生滅詞肯教夷夏錯未為堯舜用且向
烟霞託我亦擺塵埃他年附鴻鶴
奉詶襲美先輩吳中苦雨一百韻
微生參最靈天與意緒拙人皆機巧求百逕無一達家
為唐臣來奕世唯稷卨只垂清白風凜凜自貽厥(龜蒙五代)
(祖六代祖皇朝繼在台輔)猶殘賜書在編簡苦斷絶其間忠孝字萬
古光不滅孱孫誠瞢昧有志嘗榾榾敢云嗣良弓但欲
終守節諠譁不入耳讒佞不挂舌仰詠堯舜言俯遵周
孔轍所貪既仁義豈暇理生活縱有舊田園抛來亦蕪
没因之成否塞十載真契闊凍骭一䄡䄖饑腸少糠籺
甘心付天壤委分任迴斡笠澤臥孤雲桐江釣明月盈
筐盛芡芰滿釜煮鱸鱖酒幟風外㩻茶槍露中擷(江南謂茶)
(芽未展者曰槍已展者曰旗也)歌謠非大雅捃摭為小說上可補薰莖
傍堪&KR1868;牙蘖(龜蒙嘗著稗語三卷)方當賣罾罩盡以易紙札蹤跡
尚吳門夢魂先魏闕尋聞天子詔赫怒誅叛卒宵旰憫
烝黎謨明問征伐王師雖繼下賊壘未即拔此時淮海
波半是生人血霜戈驅少壯敗屋棄羸耋踐蹋比塵埃
焚燒同稿秸吾皇自神聖執事皆間傑射策亦何為春
卿遂聊輟伊余將貢技未有恥可刷却問漁樵津重耕
烟雨墢諸侯急兵食冗賸方剪截不可抱詞章巡門事
干謁歸來闔蓬楗壁立空豎褐煖手抱孤烟披書向殘
雪幽憂和憤懣忽愁自驚蹶文兮乏寸毫武也無尺鐵
平生所韜蓄到死不開豁念此令人悲翕然生内熱加
之被皸瘃况復久藜糲既為霜露侵一臥增百疾筋骸
將束縛腠理如箠撻初謂抵狂貙又疑當毒蝎江南多
事鬼巫覡連甌粤可口是妖訛恣情專賞罰良醫只備
位藥肆成虚設而我正萎痿安能致訶咄椒蘭任芳苾
精粣從羅列醆斝既屢傾錢刀亦隨爇兼之瀆財賄不
止行盜竊天地如有知微妖豈逃殺其時心力憤益使
氣息惙永夜更呻吟空床但皮骨君來贊賢牧野鶴聊
簪笏謂我同光塵心中有溟渤輪蹄相壓至問遺無虚
月首到春鴻濛猶殘病根茇看花雖眼暈見酒忘肺渴
隱几還自怡逢盧亦爭喝抽毫更唱和劒戟相磨戛何
大不包羅何微不挑刮今來值霖雨晝夜無暫歇雜若
碎淵淪高如破轇轕何勞鼉吼岸詎要鸛鳴垤秪意江
海翻更愁山岳裂初驚蚩尤陣虎豹爭摶嚙又疑伍胥
濤蛟蛋相蹙拶千家濛瀑練忽似好披拂萬瓦垂玉繩
如堪取縈結况余居低下本是蛙蚓窟邇來增號呼得
以恣唐突先夸屋舍好又恃頭角凸厚地雖直方身能
徧穿穴常參莊辯裏亦造揚玄末偃仰縱無機形容且
相忽低頭增歎詫到口復嗢咽沮洳漬琴書莓苔染巾
襪解衣換倉粟秕稗猶未脱饑鳥屢窺臨泥僮苦舂䑔
或聞秋稼穡大半沈澎汃耕父蠧齊民農夫思旱魃吾
觀天之意未必洪水割且要虐飛龍又圖滋跛鼈三吳
明太守左右皆儒哲有力即扶危懷仁過救暍鹿門皮
夫子氣調真俊逸截海上雲鷹橫空下霜鶻文壇如命
將可以持玉鉞不獨扆羲軒便當城老佛顧余為山者
所得纔簣撮譬如飾箭材尚欠鏃與筈閒將歈兒唱強
倚帝子瑟幸得遠瀟湘不然嗤賈屈開緘窺寶肆璣貝
光比櫛朗詠衝樂懸陶匏嚮鏗擖古來愁霖賦不是不
清越非君頓挫才沴氣難摧折馳情扣虚寂力盡無所
掇不足謝徽音祇令凋鬢髮
和皮襲美太湖詩
初入太湖
東南具區雄天水合為一高帆大弓滿羿射爭箭疾時
當暑雨後氣象仍鬱密乍如開雕笯聳翅忽飛出行將
十洲近坐覺八極溢耳目駭鴻濛精神寒佶栗坑來斗
呀豁涌處驚嵳崒&KR1361;異拔龍湫喧如破蛟室斯須風妥
帖若受命平秩微茫識端倪遠嶠疑格(音閣)筆巉巉見銅
闕(湖中穹崇山有銅闕)左右皆輔弼盤空儼相趨去勢猶橫逸嘗
聞咸池氣下注作清質至今涵赤霄尚且浴白日(太湖上稟)
(咸池五車之氣故一水五名也)又云構浮玉宛與崑閬匹肅為靈官家
此事難致詰(太湖乃仙家浮玉之北堂)纔迎沙嶼好指顧俄已失山
川互蔽虧魚鳥空聱耴何當授真檢得召天吳術一一
問朝宗方應可譚悉
曉次神景宫
曉帆逗碕岸高步入神景灑灑襟褏清如臨蕊珠屏雖
然羣動息此地常寂靜翠鑷有寒鏘碧花無定影馮軒
羽人傲夾戶天獸猛稽首朝元君褰衣就虚省呀空雪
牙利嗽水石齒冷香母未垂嬰芝田不論頃遙通河漢
口近撫松桂頂飯薦七白蔬杯釃九光杏人間附塵躅
固陋真鉗頸肯信抃鼇傾猶疑夏蟲永玄津蕩瓊壟紫
汞啼金鼎盡出冰霜書期君一披省
入林屋洞
知名十小天林屋當第九(人間三十六洞天知名者十爾餘二十六天出九微志未)
(行於世)題之為左神理之以天后(林屋為左神幽虚之天即天后真君之便闕)
魁罡辟邪輩左右專備守自非方瞳人不敢窺洞口唯
君好奇士復嘯忘情友致傘在風林低冠入雲竇中深
劇苔井傍坎纔藥臼石角忽支頤藤根時束肘初為大
幽怖漸見微明誘屹若造靈封森如達仙藪常聞白芝
秀狀與琅花偶又坐紫泉光甘如酌天酒(白芝紫泉皆此洞所出乃)
(神仙之飲餌非常人所能得)何人能挹嚼餌以代漿糗却笑探五符
徒勞步雙斗真君不可見焚盥空遲久眷戀玉碣文行
行但迴首
雨中遊包山精舍
包山信神仙主者上真職及棲鐘梵侣又是清涼域乃
知烟霞地絶俗無不得巖開一徑分柏擁深殿黑僧閒
若圖畫像古非雕刻海客施明珠湘蕤料(平聲)淨食有魚
皆玉尾有烏盡金臆手攜鞞鐸佉(唐言楊枝)若在中印國千
峯殘雨過萬籟清且極此時空寂心可以遺智識知君
戰未勝尚倚功名力却下聽經徒(生公有聽經石)孤帆有行色
三宿神景宫
靈蹤未徧尋不覺溪色暝迴頭問棲所稍下杉蘿逕巖
居更幽絶澗戶相隱映過此即神宫虚堂愜雲性四軒
盡疎達一榻何清零(去聲)髣髴聞玉笙敲鏗動涼磬風凝
古松粒露壓修荷柄萬籟既無聲澄明但心聽希微辨
真語若授虚皇命尺宅按來平華池漱餘淨頻窺宿羽
麗三吸晨霞盛豈獨冷衣襟便堪遺造請徒深物外趣
未脱塵中病舉首謝靈峰徜徉事歸榜
毛公壇
古有韓終道授之劉先生身如碧鳳凰羽翼披輕輕先
生盛驅役臣伏甲與丁勢可倒五嶽不唯鞭羣靈飄颻
駕翔螭白日朝太清空遺古壇在稠叠烟蘿屏遠懷步
罡夕列宿森然明四角鎮露獸三層差羽嬰迴眸盻七
炁運足馳疎星象外真既感區中道俄成邇來向千祀
雲嶠空崢嶸石上橘花落石根瑤草青時時白鹿下此
外無人行我訪岑寂境自言齋戒精如今君安死(字君安)
魂魄猶羶腥有笈皆綠字有芝皆紫莖相將望瀛島浩
蕩凌滄溟
以毛公泉獻大諫清河公
先生鍊飛精羽化成翩翻荒壇與古甃隱軫清冷存四
面蹙山骨中心含月魂除非紫水胍即是金沙源香實
灑桂蕊甘惟漬雲根向來探幽人酌罷祛蒙昏况公珪
璋質近處諫諍垣又聞虚靜姿早挂冰雪痕君對瑤華
味重獻蘭薰言當應滌煩暑朗詠翬飛軒我願得一掬
攀天叫重閽霏霏散為雨用以移焦原
縹緲峯
左右皆跳岑孤峯挺然起因思縹緲稱乃在虚無裏清
晨躋磴道便是孱顏始據石即更歌遇泉還徙倚花奇
忽如薦樹曲渾成几樂靜烟靄知忘機猿狖喜頻攀峻
過斗末造平如砥舉首閡青冥迴眸聊下眎高帆大於
鳥廣墠纔類蟻就此微茫中爭先未嘗已葛洪話剛氣
云地四千里苟能乘之游止若道路耳吾將自峯頂便
可朝帝扆盡欲活羣生不唯私一已超騎明月蜍復弄
華星蕊却下蓬萊巔重窺清淺水身為大塊客自號天
隨子他日向華陽敲雲問名氏
明月灣
昔聞明月觀(在建業故臺城)祇傷荒野基今逢明月灣不值三
五時擇此二明月洞庭最看奇連山忽中斷遠樹分毫
釐周迴二十里一片澄風漪見說秋半夜淨無雲物欺
兼之星斗藏獨有神仙期初聞鏘鐐跳(音姚)積漸調參差
空中卓羽衛波上停龍螭縱舞玉烟節高歌碧霜辭清
光悄不動萬象寒咿咿此會非俗致無由得旁窺但當
乘扁舟酒甕仍相隨或徹三弄笛或成數聯詩自然瑩
心骨何用神仙為
練瀆(一云吳王開以練兵)
越恃君子衆大將壓全吳(越有私卒君子六千人)吳將派天澤以
練舟師徒一鏡止千里支流忽然迂蒼奩束洪波坐似
馮夷驅戰艦百萬輩浮宫三十餘平川盛丁寧絶島分
儲胥鳳押半鶴膝錦杠雜肥胡香烟與殺氣浩浩隨風驅
彈射盡高鳥杯觥醉潛魚山靈恐見鞭水府愁為墟兵
利德日削反為讎國屠至今鉤鏃殘尚與泥沙俱照此
月倍苦來兹烟亦孤丁魂尚有淚合灑青楓枯
孤園寺
浮屠從西來事者極梁武巖幽與水曲結搆無遺土窮
山林榦盡竭海珠璣聚况即侍從臣敢愛烟波塢幡條
玉龍扣殿角金虬舞釋子厭樓臺生人露風雨今來四
百載像設藏雲浦輕鴿亂馴鷗鳴鐘和朝艣庭蕉裂旗
旆野蔓差纓組石上解空人窗前聽經虎林虚葉如織
水淨沙堪數徧問得中天歸修釋迦譜
上真觀
嘗聞昇三清真有上中下官居乘佩服一一自相亞霄
裙或霞粲侍女忽玉奼坐進金碧腴去馳飇歘駕今來
上真觀恍若心靈訝祇恐暫神遊又疑新羽化風餘撼
朱草雲破生瑤榭望極覺波平行虚信烟藉閒開飛龜
帙靜倚宿鳳架俗狀既能遺塵冠聊以卸人間方大火
此境無朱夏松蓋蔭日車泉紳拖天罅窮幽不知倦復
息芝園舍鏘佩引涼姿焚香禮遙夜無情走聲利有志
依閒暇何處好迎僧希將石樓借
消夏灣
霞島焰難泊雲峯奇未收蕭條千里灣獨自清如秋古
岸過新雨高蘿蔭橫流遙風吹蒹葭折處鳴颼颼昔余
守圭竇過於回禄囚日為籧筁徒(渠曲二音簟之異名)分作祗禂
讎(氐刁二音並單衣)願狎寒水怪不封朱轂侯豈知烟浪涯坐
可思重裘健若數尺鯉泛然雙白鷗不識號火井孰問
名焦丘我真魚鳥家盡室營扁舟遺名復避世消夏還
消憂
包山祠
靜境林麓好古祠烟靄濃自非通靈才敢陟羣仙峯百
里波浪沓中堂簫鼓重真君具瓊轝髣髴來相從清露
濯巢鳥隂雲生晝龍風飄橘柚香日動旛蓋容將命禮
且潔所祈年不凶終當以疏聞特用諸侯封
聖姑廟
渺渺洞庭水盈盈芳嶼神因知古佳麗不獨湘夫人流
蘇蕩遙吹斜領生輕塵蜀綵駮霞碎吳綃盤霧勻可憐
飛鷰姿合是乘鸞賓坐想烟雨夕兼知花草春空登油
壁車窈窕誰相親好贈玉條脱堪依紫綸巾殷勤撥香
池重薦汀洲蘋明朝動蘭檝不翅星河津
太湖石
他山豈無石厥狀皆可薦端然遇良工坐使天質變或
裁基棟宇礧砢成廣殿或剖出温瑜精光具華瑱或將
破仇敵百礮資苦戰或用鏡功名萬古如會面今之洞
庭者一以非此選槎牙真不材反作天下彥所奇者嵌
空所尚者蔥蒨旁穿參洞穴内竅均環釧刻削九琳窗
玲瓏五明扇新雕碧霞叚旋剖秋天片無力置池塘臨
風只流盼
崦裏
山橫路若絶轉檝逢平川川中水木幽高下兼良田溝
塍墮微溜桑柘含疎烟處處倚蠶箔家家下魚筌騃犢
臥新□野禽爭折蓮試招搔首翁共語殘陽邊今來九
州内未得皆恬然賊陣始吉語狂波又凶年吾翁欲何
道守此常安眠笑我掉頭去蘆中聞刺船余知隠地術
可以齊真仙終當從之游庶復全於天
石板
一片倒山屏何時隳洞門屹然空闊中萬古波濤痕我
意上帝命持來壓泉源恐爲庚辰宮囚怪力所掀又疑
廣袤次零落潛驚奔不然遭霹靂強半沈無垠如何造
化首便截秋雲根往事不足問奇蹤安可論吾今病煩
暑據簟常昏昏欲從石公乞(石板在石公山前)瑩理平如璊前
後植桂檜東西置琴樽盡攜天壤徒浩唱羲皇言
奉和襲美二游詩
徐詩
嘗聞四書曰經史子集焉苟非天禄中此事無由全自
從秦火來歴代逢迍邅漢祖入關日蕭何為政年盡力
取圖籍遂持天下權中興熹平時教化還相宣立石刻
五經置於太學前賊卓亂王室君臣如轉圜洛陽且煨
燼載籍宜為烟逮晉武革命生民纔息肩惠懷並寡昧
戎馬俄腥羶已覺天地閉競為東南遷日既不暇給墳
索何由專爾後國脆弱人多尚虚玄任學者得謗清言
者為賢直至沈范輩(沈約范雲皆藏書數萬卷)始家藏簡編御府有
不足仍令就之傳梁元渚宮日盡取如蚳蝝兵威忽破碎
焚爇無遺篇近者隋後主搜羅勢駢闐寶函映玉軸彩
翠明霞鮮伊唐受命初載史聲連延砥柱不我助驚波
湧淪漣遂令往古書半在餘浮泉貞觀購亡逸蓬瀛漸
周旋炅然東壁光與月爭流天偉矣開元中王道真平
平八萬五千卷一一皆塗鉛(開元麗正殿書錄)人間盛傳寫海
内奔窮研目云西齋書有過東臯田吾聞徐氏子奕世
皆才賢因知遺孫謀不在黃金錢插架幾萬軸森森若
戈鋋風吹籖牌聲滿室鏗鏘然佳哉鹿門子好問如除
㾓倏來參卿處遂得參卿憐開懷展橱簏惟在性所便
素業已千仞今為峻雲巔雄才舊百派相近浮日川君
抱王佐圖縱步凌陶甄他時若報德誰在參卿先
任詩
吳之辟疆園在昔勝槩敵前聞富脩竹後說紛怪石(竟陵)
(子陸羽玩月詩云辟疆舊林閬怪石紛相向)風烟慘無主載祀將六百草色
與行人誰能問遺跡不知清景在盡付任君宅却是五
湖光偷來傍簷隙出門向城路車馬聲躙躒入門望亭
隈水木氣岑寂犨牆繞曲岸勢似行無極十步一危梁
乍疑當絶壁池容澹而古樹意蒼然僻魚驚尾半紅鳥
下衣全碧斜來島嶼隠恍若瀟湘隔雨靜挂殘絲烟消
有餘胍朅來任公子擺落名利役雖將禄代耕頗愛巾
隨策秋籠支遁鶴夜榻戴顒客說史足為師譚禪差作
伯君多鹿門思到此情便適偶蔭桂堪帷縱吟苔可席
顧余真任誕雅遂中心獲但喜醉還醒豈知玄尚白甘
閒在雞口不貴封龍額即此自怡神何勞謝公屐
漁具詩(并序)
天隨子䱷於海山之顏有年矣矢漁之具莫不
窮極其趣大凡結繩持網者總謂之網罟網罟
之流曰罛曰罾曰罺圓而縱捨曰罩挾而昇降
曰曷緡而竿者總謂之筌筌之流曰筒曰車橫
川曰梁承虚曰笱編而沈之曰箄矛而卓之曰
矠棘而中之曰义鏃而綸之曰射扣而騃之曰
根置而守之曰神列竹於海澨曰滬錯薪於水
中曰&KR2000;所載之舟曰舴艋所貯之器曰笭箵其
他或術以招之或藥而盡之皆出於詩書雜傳
及今之聞見可考而驗之不誣也今擇其任詠
者作十五題以諷(今選十二首)噫矢魚之具也如此
今既歌之矣矢民之具也如彼誰其嗣之鹿門
子有高灑之才必為我同作曷字書作&KR1933;女
減切矠矛也桹者以薄板置瓦器上擊之以驅
魚鯉魚滿三百六十歲蛟龍輙率而飛去年置
一神守之則不能去矣神鼈也滬吳之滬瀆是
也
網
大罟網目繁空江波浪黑沈沈到波底恰共波同色牽
時萬鬐入已有千鈞力尚悔不橫流恐他人更得
罩
左手揭圓罛輕橈弄舟子不知潛鱗處但去籠烟水時
穿紫萍破忽値朱衣起(松江有朱衣鮒)貴得不貴名敢論魴與
鯉
&KR2320;
有意烹小鮮乘流駐孤棹雖然煩取舍未肯求津要多
為蝦蜆誤已分鵁鶄笑寄語龍伯人荒唐不同調
釣車
溪上持雙輪溪邊指茅屋閒乘風水便敢議朱丹轂高
多倚衡懼下有折軸速曷若載逍遙歸來臥雲族
义魚
春溪正含綠良夜才參半持矛若羽輕列燭如星爛傷
鱗跳密藻碎首沈遥岸盡族染東流傍人作佳翫
射魚
彎弓注碧潯掉尾行涼沚青楓下晚照正在澄明裏抨
弦斷荷扇濺血殷菱蕊若使禽荒聞移之暴烟水
鳴桹
水淺藻荇澁釣罩無所及鏗如木鐸音勢若金鉦急敺
之就深處用以資俯拾搜羅爾甚微遁去將何入
滬(吳人今謂之籪)
萬植禦洪波森然倒林薄千顱咽雲上過半隨潮落其
間風信背更值雷聲惡天道亦裒多吾將移海若
&KR2000;(吳人今謂之叢)
斬木置水中枝條互相蔽寒魚遂家此自以為生計春
冰忽融冶盡取無遺裔所託成禍機臨川一凝睇
種魚
鑿池收頳鱗疎疎置雲嶼還同汗漫遊遂以江湖處如
非一神守潛被蛟龍主蛟龍若無道跛鼈亦可禦
舴艋
篷棹兩三事天然相與閒朝隨稚子去暮唱菱歌還倚
石遲後侣徐橈供遠山君看萬斛載沈溺須臾間
笭箵
誰謂笭箵小我謂笭箵大盛魚自足飡寘璧能為害時
將刷蘋浪又取懸藤帶不及腰上金何勞問蓍蔡
和襲美添漁具詩
漁菴
結茅次烟水用以資嘯傲豈謂釣家流忽同禪室號閒
憑山叟占晚有溪禽嫪華屋莫相非各隨吾所好
釣磯
揀得白雲根秋潮未曾没坡陁坐鼇背散漫垂龍髮持
竿從掩霧置酒復待月即此放神情何勞適吳越
篛笠
朝攜下楓浦晚戴出烟艇冐雪或平簷聽泉時仄頂飇
移靄然色波亂危如影不識九衢塵終年居下浻
樵人十詠(并序首選七)
環中先生謂天隨子曰子與鹿門子應和為漁
具詩信盡其道而美矣世言樵漁者必聮其命
稱且常與隠君子事詩之言錯薪禮之言負薪
傳之言積薪史之言束薪非樵者之實乎可不
足以寄興詠獨闕其詞邪退作十樵以補其闕
漏寄鹿門子
樵家
草木黃落時比隣見相喜門當清澗盡屋在寒雲裏山
棚日纔下野竈烟初起所謂順天民唐堯亦如此
樵叟
自小即腁胝至今凋鬢髮所圖山褐厚所愛山爐熱不
知冠蓋好但信烟霞活富貴如疾顛吾從老巖穴
樵子
生在蒼崖邊能諳白雲養(去聲山家謂養柴地為養)纔穿遠林去已
在孤峯上薪和野花束步帶山詞唱日暮不歸來柴扉
有人望
樵斧
淬礪秋水清攜持遠山曙丁丁在前澗杳杳無尋處巢
傾鳥猶在樹盡猿方去授鉞者何人吾今易其慮
樵擔
輕無斗儲價重則筋力絶欲下半巖時憂襟兩如結風
高勢還却雪厚疑中折負荷誠獨難移之贈來哲
樵風
朝隨早潮去暮帶殘陽返向背得清飇相追無近遠採
山一何遲服道常苦蹇仙術信能為年華未將晚
樵歌
縱調為野吟徐徐下雲磴因知負樵樂不減援琴興出
林方自轉隔水猶相應但取天壤情何來郢人稱
置酒行
落塵花片排香㾗闌珊醉露栖愁魂洞庭波色惜不得
東風領入黃金樽千筠擲毫春譜大碧舞紅啼相唱和
安知寂寞西海頭青&KR1597;未垂孤鳳儀
放牛
江草秋窮似秋半十角吳牛放江岸隣肩抵尾乍依隈
橫去斜奔忽分散荒波斷壍無端入背上時時孤鳥立
日暮相將帶雨歸田家烟火微茫濕
水鳥
水鳥山禽雖異名天工各與雙翅翎雛巢吞啄即一例
游處高卑殊不停别有觜鈹爪戟勁立直眎者擊搏挽
裂圖羶腥如此等色恣豪橫聳身往往凌青冥為人羅
絆取材力韋韝綵綬懸金鈴三驅不以鳥捕鳥天下先
得聞諸經超然可繼義勇後恰似有志行天刑鷗閒鶴
散兩自遂意思不受人丁寧今朝櫂倚寒江汀舂鉏翡
翠參鵁鶄孤翹側睨瞥滅没未是即肯馴簷楹婦女衣
襟便佞舌始得金籠日提挈精神卓犖背人飛冷抱蒹
葭宿烟月我與時情太乖剌祇是江禽有毛髮慇勤謝
汝莫相猜歸來長短同羣活
刈穫
自春徂秋天勿雨廉廉早稻纔遮畆芒粒稀疎熟更輕
地與禾頭不相拄我來愁築心如堵更聽農夫夜深語
凶年是物即為災百陣野鳬千穴鼠平明抱杖入田中
十穗蕭然九穗空敢言一歲囷倉實不了如今朝暮舂
天職誰司下民籍苟有區區宜㭊析本作耕耘意若何
蟲豸兼教食人食古者為邦須蓄積魯饑尚責如齊糴
今之為政異當時一任流離恣徵索平生幸遇華陽客
向日飡霞轉肥白欲賣耕牛棄水田移家直傍三茅宅
雨夜
屋小茅乾雨聲大自疑身著簔衣臥兼似孤舟小泊時
風吹折葦來相佐我有愁襟無可那纔成好夢剛驚破
背壁殘燈不及螢重挑却向燈前坐
食魚
江南春早魚無澤歲晏未曾腥鼎鬲今朝有客賣鱸魴
手提見我長於尺呼兒舂取紅蓮米輕重相當加十倍
且作吳羹助早餐飽臥晴簷曝寒背橫戈負羽正紛紛
祇用驍雄不用文爭如曉夕謳吟樣好伴滄洲白鳥羣
鶴媒歌
偶繋漁舟汀樹枝因看射鳥令人悲盤空野鶴忽然下
背翳見媒心不疑媒閒靜立如無事清唳時時入遙吹
徘徊未忍過南塘且應同聲就同類梳翎宛若相逢喜
祇怕纔來又驚起窺鱗啄藻乍低昂注定當胷流一矢
媒懽舞躍勢離披似諂功能罾弩兒雲飛水宿各自物
妬侣害羣猶爾為而况世間有名利外頭笑語中猜忌
君不見荒陂野鶴陷良媒同類同聲真可畏
奉酬襲美苦雨見寄
松篁交加午隂黑别是江南烟靄國頑雲猛雨更相欺
聲似虓號色如墨茅茨裛爛簷生衣夜夜化為螢火飛
螢飛漸多屋漸薄一注愁霖當面落愁霖愁霖爾何錯
滅頂于余奚所作既不能賦似陳思王又不能詩似謝
康樂(曹有愁霖賦謝有愁霖詩)昔年嘗過杜子美亦得高歌破印紙
慣曾掀攪大筆多為我才情也如此高揖愁霖詞未已
披文忽自皮夫子哀絃怨柱合為吟㤞我窮棲蓬藋裏
初悲濕翼何由起末欲牋天叩天耳其如玉女正投壺
笑電霏霏作天喜我本曾無一稜(去聲)田平生嘯傲空漁
船有時赤脚弄明月踏破五湖光底天去歲王師東下
急輸兵粟盡民相泣伊余不戰不耕人敢怨烝黎無糝
粒不然受性圓如規千姿萬態分毫氂唾壺虎子盡能
執䑛痔折枝無所辭有頭強方心強直撐柱頽風不量
力自愛垂名野史中寧論抱困荒城側唯君浩嘆非庸
人分衣輟飲來相親橫眠木榻忘華薦對食露葵輕八
珍欲窮玄鳳未白欲懷仙鯨尚隔不如驅入醉鄉中只
恐醉鄉田地窄
御定全唐詩錄卷八十五
