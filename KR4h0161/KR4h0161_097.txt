欽定四庫全書
御定全唐詩錄卷九十八
僧皎然
皎然姓謝字清晝吳興人靈運十世孫居杼山顔
真卿為刺史集文士撰韻海皎然預其論著貞元
中集賢院取其集藏之于頔為序皎然嘗于舟中
抒思作古體十數篇求合韋蘇州韋大不喜明日
獻其舊製乃極稱賞云向不但以所工見投而猥
希老夫之意人各有所得非卒得至晝大服其鑒
裁之精
皎然詩式著偷語詩例云如陳後主詩日月光天
德取傅長虞日月光太清上三字語同下二字義
同偷義詩例云如沈佺期詩小池殘暑退高樹早
涼歸取柳渾太液滄波起長楊高樹秋偷勢詩例
云如王昌齡詩手攜雙鯉魚目送千里雁悟彼飛
有適嗟此罹憂患取嵇康目送歸鴻手揮五絃俯
仰自得游心太玄又云詩有跌宕格二品一曰越
俗其道如黃鶴臨風貌逸神王杳不可羈郭景純
游仙詩左挹浮丘袖右拍洪崖肩二曰駭俗其道
如楚有接輿魯有原壤外示驚俗之貌内藏達人
之度郭景純遊仙詩嫦娥揚妙音洪崖頷其頤王
梵志道情詩我昔未生時冥冥無所知天公強生
我生我復何為無衣使我寒無食使我饑還你天
公我還我未生時賀知章放達詩云落花真好些
一醉一回顛盧照隣漫作云城狐尾獨□山鬼面
䟃𧽼淈沒格一品曰淡俗此道如夏姬當壚似蕩
而貞吳楚之風雖俗而正古歌曰華陰山頭百尺
井下有流泉徹骨冷可憐女子來照影不照其餘
照斜領調笑格一品曰戲俗漢書云匡鼎來解人
頤蓋說詩也此一品非雅作不足以為談笑之資
矣李白狂詠女媧弄黃土摶作愚下人散在六合
間濛濛若埃塵
古體詩
偶然
隱心不隱迹却欲住人寰欠樹移春樹無山看盡山居
喧我未錯真意在其間
擬古
日出天地正煌煌闢晨曦六龍驅羣動古今無盡時夸
父亦何愚競走先自疲飲乾咸池水折盡長桑枝渴死
化爝火嗟嗟徒爾為空留鄧林在摧折令人嗤
冬日山行遇薛徵君
我行倦修坂四顧無平陸雨霽鳴鷹鸇天寒聚麋鹿幽
人訪名士家住南崗曲菜實縈小園稻花繞山屋深居
寡憂悔勝境怡耳目徵心尚與我永言謝浮俗
訪陸處士羽
太湖東西路吳王古山前所思不可見歸鴻自翩翩何
山賞春茗何處弄春泉莫是滄浪子悠悠一釣船
苕溪草堂自大歷三年夏新營洎秋及春彌覺境
勝紀其事簡潘丞述湯評事衡四十三韻
萬慮皆可遺愛山情不易自從東溪住始與人羣隔應
物非宿心遺身是吾策先民崆峒子淪景事金液綺里
猶近名於陵未泯跡吾師逆流教禪隠殊古昔洗足臨
潺湲銷聲寄松柏緗荷採堪服柔草持可席道心制野
猿法語授幽客境淨萬象真寄目皆有益原上無情花
山中聽經石竹生自蕭散雲往常潔白却見羇世人遠
高摩霄翮達賢觀此意煩想遂冰蘖伊予戰苦勝覽境
情不溺智以動念昏功由無心積形骸爾何有生死誰
所戚為與勝悟冥不憂頽齡迫春風自駘蕩禪地長閴
寂擲札成柳枝漑瓶養泉脈道人知止足盥潄聊自適
學外見古賢頗令我心惕眇綿雲官世夢幻羽陵籍鬼
錄徒相矜九原誰家宅俗情封淺近至理昧堯跖蹈善
嗟沉冥履仁傷陻阨匠心聖亦尤攻異見天責試以慧
眼觀斯言諒可覿外事非吾道忘緣倦所歴中宵廢耳
目形靜神不役色天夜清迥花漏時滴瀝東風吹杉梧
幽月到石壁此中一悟心可與千載敵故交徒好我篋
中無咫尺潘生入空門祖師傳秘賾湯子自天德精詣
功不僻放世與成名兩途在所擇吾高鴟夷子身退無
瑕謫吾嘉魯仲連功成棄圭璧二賢兼彼才晚節何感
激不然作山計改服我下澤君隳元亮冠我脱潛師屐
倚卧高松根共逃金閨籍
答孟秀才
羸疾依小院空閒趣自深躡苔憐靜色掃樹共芳陰物
外好風至意中佳客尋虛名誰欲累世事我無心投贈
荷君芷馨香滿幽襟
妙喜寺達公禪齋寄李司直公孫房都曹德裕裴
從事方舟顔武康士騁四十二韻
我祖傳六經精義思朝徹方舟頗周覽逸書亦備閱墨
家傷刻薄儒氏知優劣弱植庶可彫苦心未嘗輟中年
慕仙術永願傳其訣歲駐若木景日飡瓊禾屑嬋娟羨
門子斯語豈徒設天上生白榆葳蕤信好折實可反柔
顔花堪養玄髮求之性分外業棄金亦竭藥化成白雲
形彫辭素穴一聞西天旨初禪已無熱涓子非我宗然
公有真訣却尋丘壑趣始與纓紱别野飯敵膏粱山楹
代藻梲與君比巖侣遊寓日常昳靜對春谷泉晴披陽
林雪境清覺神王道勝知機滅詣寂長杳冥忘歸暫採
擷物生豈有心麗容俟予别桂子何蓂苓竒葩亦皎潔
此木生意高亦與衆芳列賞心識屢換省躬悟彌切微
尚若不虧足以全吾節北風吹蕙帶蕭寥聞蜻蛚宿昔
廬峯期流芳已再歇不有清屏鑒使我商絃絶願寄千
里心月高不可掇優游邦之直遠矣踵前烈立俗忘毁
譽遇物遺巧拙真氣獨翛然軒裳詎能泄都曹風韻整
綱紀信明決于交必傾寫立行豈矜伐政與清渭同分
流自澄澈裴侯資亮直中誠豈徒說古人比明義清士
願交結温温躬珪彩終始聲不缺顔生炯介士有志不
可越仗義冒險艱持操去淄湼世論高二顔賢賢繼前
哲四子遭明盛裒然皆秀傑埋名雖殊迹悟道寧異轍
愛爾竹柏姿為予寒不折
杼山禪居寄贈東溪吳處士
青雲何潤澤下有賢人隱路入菱湖深跡與黃鶴近野
風吹白芷山月搖青軫詩祖吳叔庠到君才不盡身當
青山秀文體多郢聲澄澈湘水碧泬寥楚山青時人格
不同至今罕知名昔賢敦師友此道君獨行既得廬霍
趣乃高雷遠情别時春風多掃盡雲山雪為君中夜起
孤坐石上月悠然遺塵想邈矣達性說故人不在兹幽
桂惜未結
冬日天井西峯張鍊師所居
採薪逢野泉漸見棲閒所坎坎山上聲幽幽林中語仙
卿何代隱鄉服言亦楚開水洗藥苗掃雪候山侣零葉
聚敗蘿幽花積寒渚冥冥孤鶴性天外思輕舉
奉和陸使君長源水堂納涼效曹劉體
柳家避暑亭意遠不可齊煩襟蕩朱絃高步援綠荑愛
公滿亭客來是清風攜瀅渟前溪上曠望古郡西六月
正中㐲水軒氣常凄野香襲荷芰道性親鳬鷖禪子顧
惠休逸民重劉黎乃知高世量不以出處睽
秋日毘陵南寺送潘述之揚州
孤客秋易傷嘶蟬靜仍續佳晨亦巳屢歡會常不足禪
地非路歧我心常羈束情生遠别時坐恨清景促望中
千里隔暮歸西山曲蕭條月中道彩蒨原上綠不見同
心人幽懷增躑躅
雜言重送皇甫侍御曾
人獨歸日將暮孤帆帶孤嶼遠水連遠樹難作别時心
還看别時路
山月行
家家望秋月不及秋山望山中萬境長寂寥夜夜孤明
看月上海人皆言生海東山人自謂出山中憂虞歡樂
皆占月月本無心人不同自從有月山不改古人望盡
今人在不知萬世今夜時孤月將誰更相待
往丹陽尋陸處士不遇
遠客殊未歸我來幾惆悵叩關一日不見人繞屋寒花
笑相向寒花寂寂遍荒阡柳色蕭蕭愁暮蟬行人無數
不相識獨立雲陽古驛邊鳳翅山中思古寺魚竿村口
望歸船歸船不見見寒烟離心遠水共悠然他日相期
那可定閒僧著處即經年
奉和顔魯公真卿落玄真子舴艋舟歌
滄浪子後玄真子冥冥釣隱江之氾刳木新成舴艋舟
諸侯落舟自兹始得道身不繫無機舟亦閒從水遠逝
兮任風還朝五湖夕三山停綸乍入芙蓉浦擊汰時過
明月灣太公取璜我不取龍伯釣鼇我不釣竹竿嫋嫋
魚簁簁此中自得還自笑汗漫一遊何可期後來誰遇
冰雪姿上古初聞出堯世今朝還見在堯時
奉應顔尚書真卿觀玄真子置酒張樂舞陣畫洞
庭三山歌
道流迹異人共驚寄向畫中觀道情如何萬象自心出
而心澹然無所營手援毫足蹈節披縑灑墨稱麗絶石
文亂點急管催雲態徐揮慢歌發樂縱酒酣狂更好攢
峰苦雨縱横掃尺波澶漫意無涯片嶺崚嶒勢將倒盼
睞方知造境難象忘神遇非筆端昨日幽竒湖上見今
朝舒卷手中看興餘輕拂遠天色曾向峯東海邊識秋
空暮景颯颯容翻疑是真畫不得顔公素高山水意常
恨三山不可至賞君狂畫忘遠遊不出軒墀生蒼翠
顧渚行寄裴方舟
我有雲泉隣渚山山中茶事頗相關鶗鴂鳴時芳草死
山家漸欲收茶子伯勞飛日芳草滋山僧又是採茶時
由來慣採無近遠陰嶺長兮陽崖淺大寒山下葉未生
小寒山下葉初卷吳姹攜籠上翠微蒙蒙香刺罥春衣
迷山乍被落花亂度水時驚啼鳥飛家園不遠乘露摘
歸時霧彩猶滴瀝初看抽出欺玉英更取煎來勝金液
昨夜西風雨色過朝尋新茗復如何女宫寒澀青牙老
堯市人稀紫笋多紫笋青牙誰得識日暮採之長太息
清冷真人待子元貯此芳香思何極
陳氏童子草書歌
書家孺子有竒名天然大草令人驚僧虔老時把筆法
孺子如今皆暗合飇揮電灑眼不及但覺毫端鳴颯颯
有時作點險且能太行片石看欲崩偶然長掣濃又燥
少室枯松攲不倒夏日炎炎少人歡山軒日色在闌干
桐花飛盡子規思主人高歌興不至濁醪不飲嫌昏沈
欲翫草書開我襟龍爪狀竒鼠鬚銳冰牋白晢越人惠
王家小令草最狂為予灑出驚騰勢
觀王右丞維滄洲圖歌
滄洲誤是真萋萋忽盈視便有春渚情褰裳掇芳芷颯
然風至草不動始悟丹青得如此丹青變化不可尋翻
空作有移人心猶言雨色斜拂座乍似水涼來入襟滄
洲說近三湘口誰知卷得在君手披圖擁褐臨水時翛
然不異滄洲叟
戛銅椀為龍吟歌(并序)
唐故太尉房公琯蚤歲常隱終南山峻壁之下
往往聞龍吟聲清而靜滌人邪想時有好事僧
潛戛以五金寫之唯銅聲酷似他日房公偶至
山寺聞林嶺間有此聲乃曰龍吟復遷於兹矣
僧因出其器以告公命戛之驚曰真龍吟也大
歷十三祀秦僧傳至桐江予使童兒戛金放之
亦不減秦聲也緇人或有譏者曰此達僧之事
可以嬉禪爾曹無以瑣行自拘因賦龍吟歌以
見其意
逸僧戛椀為龍吟世上未曾聞此音一從太尉房公賞
遂使秦人傳至今初戛徐徐聲漸顯樂音不管何人辨
似出龍泉萬丈底乍怪聲來近而遠未必全由戛者功
聲生虛無非椀中寥亮掩清狖縈迴凌細風遥聞不斷
在煙杪萬籟無聲天境空乍向天台宿華頂秋宵一吟
更清迥能令聽者易常性憂人忘憂躁人靜今日鏗鍠
江上聞蛟螭奔飛如得羣聲過陰嶺恐成雨響駐晴天
將起雲生來吟盡空江碧却尋向者聽無跡人生萬事
將此同暮賤朝榮動還寂
觀李中丞洪二美人唱歌軋箏歌
君家雙美姬善歌工箏人莫知軋用蜀竹絃楚絲清哇
宛轉聲相隨夜靜酒闌佳月前高張水引何淵淵美人
矜名曲不誤蹙響時時如迸泉趙瑟素所嘉齊謳世稱
絶箏歌一動凡音輟凝絃且莫停金罍淫聲巳闋雅聲
來游魚噞喁鶴徘徊主人高情始為開高情放浪出常
格偶世有名道無跡勲業先登上將科文章巳冠諸人
籍每笑石崇無道情輕身重色禍亦成君有佳人當禪
伴於中不廢學無生愛君天然性寡欲家貧禄薄常知
足謫官無愠如古人交道忘言比前躅不意全家萬里
來湖中再見青山綠吳興公舍幽且閒何妨寄隱在其
間時議名齊謝太傅更有攜妓似東山
近體詩
勞勞山居寄呈吳處士
山事田來到只應中老身寒園掃綻栗秋浪拾乾薪(楚人)
(呼養柴為柴浪)領鶴閒書竹誇雲笑向人俗家相去遠野水作
東隣
早秋桐廬思歸示道彦上人
桐江秋信早憶在故山時靜夜風鳴磬無人竹掃墀猿
來觸淨水鳥下啄寒梨可即關吾事歸心自有期
懷舊山
一坐西林寺從來未下山不因尋長者無事到人間宿
雨愁為客寒花笑未還空懷舊山月童子念經閒
若溪春興
春生若溪水雨後漫流通芳草行無盡春源去不窮野
煙迷極浦斜日起微風數處乘流望依稀似剡中
陪盧中丞閒遊山寺
野寺出人境捨舟登遠峯雙林秋見月萬壑靜聞鐘擁
燭明山翠交麾動水容如何股肱守塵外得相逢
晦夜李侍御萼宅集招潘述湯衡海上人飲茶賦
晦夜不生月琴軒猶為開牆東隱者在淇上逸僧來茗
愛傳花飲詩看卷素裁風流高此會曉景屢徘徊
沈道士新亭
何處好攀躋新亭俯舊溪坐中千里近簷下四山低小
浦依林曲回塘繞郭西桃花春滿地歸路莫相迷
尋陸鴻漸不遇
移家雖帶郭野徑入桑麻近種籬邊菊秋來未著花叩
門無犬吠欲去問西家報道山中去歸來每日斜
酬秦山人系題贈
出齋步杉影手自開禪扇花滿不汙地雲多從觸衣思
山石蘚淨欵客露葵肥果得宗居士論心到極微
送陸判官歸杭州
芳草潛州路乘軺憶再旋餘花故林下殘月舊池邊峰
色雲端寺潮聲海上天明朝富春渚應見謝公船
送贇上人還京得微字
久遊春草盡還寄北船歸沙鳥窺中食江雲滿淨衣秦
原山色近楚寺磬聲微見說翻經館多聞似爾稀
送重鈞上人遊天台
漸看華頂出幽賞意隨生十里行松色千重過水聲海
容雲正盡山態雪初晴事事將心證知君道可成
送簡栖上人之建州覲使君舅
亂峰江上色羨爾及秋行釋氏推真子郗家許貴甥㲲
花新雨淨帆葉好風輕千里依元舅迴潮亦有情
啼猿送客
萬里巴江外三聲月峽深何年有此路幾客共沾襟斷
壁分垂影流泉入苦吟凄凄别離後聞此更傷心
題餘不溪廢寺
武源離亂後真界積塵埃殘月生秋水悲風起故臺居
人今已盡棲鴿暝還來不到無生理應堪賦七哀
山居示靈徹上人
晴明路出山初暖行踏春蕪看茗歸乍削柳枝聊代札
時窺雲影學裁衣身閒始覺隳名是心了方知苦行非
物外寂中誰似我春風草色共忘機
晚春尋桃源觀
武陵何處訪仙鄉古觀雲根路巳荒細草擁壇人跡絶
落花沈澗水流香山深有雨寒猶在松老無風韻亦長
全覺此身離俗境玄機亦可照迷方
送如獻上人遊長安
關中四子教猶存見說新經待爾翻為法應過七祖寺
忘名不到五侯門閒尋鄠杜看修竹獨上涼風望古原
高逸詩情無别怨春遊從遣落花繁
待山月
夜夜憶故人長教山月待今宵故人至山月知何在
塞下曲
寒塞無因見落梅何人吹入笛聲來勞勞亭上春應度
夜夜城南戰未回
答張烏程
莫道謫官無主人秣陵才令日相親前溪更有忘憂處
荷葉田田間白蘋
答裴評事澄荻花間送梁肅拾遺
波上荻花飛雪花風吹撩亂滿袈裟如今歲晏無芳草
獨對離尊作物華
送邢台州濟
海上仙山屬使君石橋琪樹古來聞他時畫出白團扇
乞取天台一片雲
戲題松樹
為愛松聲聽不足每逢松樹遂忘還翛然此外更何事
笑向閒雲似我閒
僧靈一
靈一姓吳氏廣陵人居餘杭宜豐寺精於律學每
禪誦之隙輙賦詩歌與朱放張繼皇甫曾諸人為
塵外之友高仲武云自齊梁迄宋道人工文多矣
一公乃能尅意精妙與士大夫更唱遞和不其偉
歟如泉湧階前地雲生戸外峰道猷寳月曾何及
此
古體詩
棲霞山夜至
山頭戒壇路幽映雲巖側四面青石牀一峯苔蘚色松
風靜復起月影開還黑何獨乘夜來殊非晝所得
溪行即事
近夜山更碧入林溪轉清不知伏牛路潭洞何縱横曲
岸烟巳合平湖月未生孤舟屢失道但聽秋泉聲
安公
彌天稱聖哲象法初繄賴弘道識行藏匡時知進退秦
王輕與舉習生重酬對學文古篆中義顯新經内法服
應華夏金言流海岱西方浮雲間更陪龍華會
林公
支公信高遠久向山林住時將孫許遊豈以形骸遇幸
辭天子詔復覽名臣疏西晉尚虛無南朝久淪悞因談
老莊意乃盡逍遥趣誰為竹林賢風流相比附
遠公
遠公逢道安一朝棄儒服真機久消歇世教空拘束誓
入羅浮中遂棲廬山曲禪經初纂定佛語新名目缽帽
絶朝宗簪裾翻拜伏東林多隱士為我辭榮祿
近體詩
春日山齋
野逕東風起山扉度日開晴光拆紅萼流水長青苔逋
客殊未去芳時巳再來非關戀春草自是欲徘徊
再還宜豐寺
再尋招隱地重會宿心期撨客問歸日山僧記别時野
雲陰遠甸秋水漲前池勿謂探形勝吾今不好竒
同使君宿大梁驛
旌旗江上出花外捲簾空夜色臨城月春寒度水風雖
然行李别且喜語音同若問匡廬事終身媿遠公
靜林寺
靜林精舍遠蕭帝有遺蹤水擊羅浮磬山鳴于闐鐘燈
傳二際火樹老五株松無數烟霞色空聞昔卧龍
自青山詣於潛道中作呈元八處士
苕水灘行淺潛州路漸深參差遠岫色迢遞野人心凍
澗冰難釋秋山日易陰不知天目下何處訪雲林
酬陳明府舟中見贈
長溪通夜靜素舸與人閒月影沈秋水風聲落暮山稻
花千頃外蓮葉兩河間陶令多真意相思一解顔
酬皇甫冉西陵見寄
西陵潮信滿島嶼没中流越客依風水相思南渡頭寒
光生極浦落日映滄洲何事揚帆去空驚海上鷗
酬皇甫冉將赴無錫於雲門寺贈别
湖南通古寺來往意無涯欲識雲門路千峰到若耶春
山子敬宅古木謝敷家自可長偕隱那言相去賒
贈别皇甫曾
幽人從遠岳過客愛春山高駕能相送孤舟且未還紫
苔封井石綠竹掩柴關若到雲峰外齋心去住間
留别忠州故人
一身無定處萬里獨銷魂芳草迷歸路春流滴淚痕幾
時休旅食何夜宿江村欲識相思苦空山啼暮猿
送陳元初卜居麻源
欲向麻源隱能尋謝客蹤空山幾千里幽谷第三重茅
宇寧須葺荷衣不待縫因君見往事為我謝喬松
送别
憑高莫送遠看欲斷歸心别恨啼猿苦相思流水深翠
雲南澗影丹桂晚山陰若未來雙鵠遼城何更尋
題韓明府别業
聞說花源堪避秦幽尋數日不逢人烟霞洞裏無雞犬
風雨林中有鬼神黃公石上三芝秀陶令門前五柳新
醉卧白雲閒作夢不知何物是吾身
題東蘭若
上人禪室路徘徊萬木清陰向日開寒竹影侵行道石
秋風聲入誦經臺閒雲不繫從舒卷狎鳥無機任往來
更惜片陽談妙理歸時莫待暝鐘催
江行寄張舍人
客程終日風塵苦蓬轉還家未有期林色曉分殘雪後
角聲寒奏落帆時月高星使東看遠雲破霜鴻北度遲
流蕩此心難共說千峰澄霽隔瓊枝
宿靜林寺
山寺門前多古松溪行欲到已聞鐘中宵引領尋高頂
月照雲峯凡幾重
雨後欲尋天目山問元駱二公溪路
昨夜雲生天井東春山一雨一回風林花併逐溪流下
欲上龍池通不通
題僧院
虎溪閒月引相過帶雪松枝挂薜蘿無限青山行欲盡
白雲深處老僧多
僧靈徹
靈徹姓湯氏字澄源與吳興詩僧皎然遊皎然薦
之包佶李紓以是上人之名由二公而颺貞元中
遊京師緇流嫉之造飛語激動中貴人浸誣得罪
徙汀州後歸會稽元和十一年終於宣州劉夢得
曰詩僧多出江右靈一導其源護國襲之清江揚
其波法振㳂之如么絃孤韻瞥入人耳非大音之
樂獨吳興晝公能備衆體徹公承之至如芙蓉園
新寺詩曰經來白馬寺僧到赤烏年謫汀州云青
蠅為弔客黃犬寄家書可謂入作者閫域豈獨雄
於詩僧間耶
近體詩
初到汀州
初放到滄州前心詎解愁舊交容不拜臨老學梳頭禪
室白雲去故山明月秋幾年猶在此北戸水南流
僧法振
近體詩
趙使君生子晬日
毛骨貴天生肌膚片玉明見人空解笑弄物不知名國
器嗟猶小風姿望益清抱來芳樹下時引鳳雛聲
送人遊閩越
不須行借問為爾話閩中海島春寒雨江帆來去風道
遊玄度宅身寄朗陵公此别何傷遠如今關塞通
題天長院少府湖上客歸
孤棹移官舍新農寄楚田晴林渡海日春草長湖煙對
卧閒鷗戲談經穉子賢佳期更何許應向笑臺前
送韓侍御自使幕巡海北
微雨空山夜洗兵繡衣朝拂海雲清幕中運策心應苦
馬上題詩卷已成離筵莫惜花源醉古道猶看蔓草生
因說元戎能破敵高歌一曲隴關情
僧法照
近體詩
送禪師歸新羅
萬里歸鄉路隨緣不算程登山百衲敝過海一杯輕夜
宿依雲色晨齋就水聲何年持貝葉却到漢家城
寄錢郎中
閉門深樹裏閒足為經過駟馬不為貴一僧誰奈何藥
苗家自有香飯乞時多寄語嬋娟客將心向薜蘿
僧太易
近體詩
贈司空拾遺
侍臣何事辭雲陛江上微吟見雪花望闕未承丹鳳詔
開門空對楚人家陳琳草奏才還在王粲登樓興尚賒
高館更容塵外客仍令歸路奉瑶華
僧惟審
近體詩
賦得聞黃鳥啼
捲簾清夢後芳樹引流鶯隔葉傳春意穿花送曉聲未
調雲路翼空負桂林情莫盡關關興羇愁正厭生
僧無本
近體詩
行次漢上
習家池沼草萋萋嵐樹光中信馬蹄漢主廟前湘水碧
一聲風角夕陽低
金地藏
地藏新羅國王子也至德初落髮航海隱於池之
九華山
近體詩
送童子下山
空門寂寞汝思家禮别雲房下九華愛向竹欄騎竹馬
懶於金地聚金沙添瓶澗底休招月烹茗甌中罷弄花
好去不須頻下淚老僧相伴有烟霞
僧子蘭
古體詩
飲馬長城窟
游客長城下飲馬長城窟馬嘶聞水腥為浸征人骨豈
不是流泉終不成潺湲洗盡骨上土不洗骨中冤骨若
比流水四海有還魂空流嗚咽聲聲中疑是言
秋日思舊山
咸言上國繁華豈謂帝城羇旅十點五點殘螢千聲萬
聲秋雨白雲江上故鄉月下風前困處欲去不去遲遲
未展平生所佇
襄陽曲
為憶南州人移家大堤住千帆萬帆來過盡門前去
近體詩
太平里尋兵部裴郎中
不語凄涼無限情荒階行盡又重行昔年住此人何在
空見槐花秋草生
僧護國
古體詩
題醴陵玉仙觀
王喬一去空仙觀白雲至今凝不散星垣松殿幾千秋
往往笙歌下天半瀑布西行過石橋黃精採根還採苗
路逢一人擎一碗松花夜雨風吹滿自言家住在東坡
白犬相隨邀我過南山石上有碁局曾使樵夫爛斧柯
僧應物
近體詩
龍潭
石激懸流雪滿灣五龍潛處野雲閒漸收雷電九峰下
且飲溪潭一水間浪引浮槎依北岸波分曉日浸東山
回瞻四面如看畫須信遊人不欲還
題化城寺
平高選處創蓮宫一水縈流處處通畫閣晝開紅日畔
禪房夜掩碧雲中平川不見龍行雨幽谷遥聞虎嘯風
偶與友人論法要真元浩浩理無窮
僧可朋
可朋丹稜人少與延讓為風雅之友有詩千餘篇
號玉壘集題洞庭詩云水涵天影闊山拔地形高
贈友人曰來多不似客坐久却垂簾歐陽炯以此
比孟郊賈島言其好飲酒貧無以償酒債以詩賙
之可朋自號醉髠
近體詩
賦洞庭
周極八百里凝眸望則勞水涵天影闊山拔地形高賈
客停非久漁翁轉幾遭颯然風起處又是鼓濤濤
僧法宣
法宣貞觀間人常州弘業寺沙門嘗敕召至東都
近體詩
和趙王觀妓應教
桂山留上客蘭室命妖嬈城中畫廣黛宫裏束纖腰舞
袖風前舉歌聲扇後嬌周郎不須顧今日管絃調
於冬日普光寺卧疾值雪簡諸舊遊
卧疴苦留滯闢戶望遥天寒雲舒復卷落雪斷還連凝
華照書閣飛素涴琴絃迴飄洛神賦皎映齊紈篇縈階
如鶴舞拂樹似花鮮徒賞豐年瑞沈憂終自憐
僧慧宣
慧宣常州法師與僧道恭同召
古體詩
秋日遊東山寺尋殊曇二法師
木落樹蕭槮水清流㵳寂屬此悲哉氣復兹羇旅慼奚
用寫煩憂山泉恣遊歴萬丈窺深澗千尋仰絶壁傍嶺
竹參差緣崖藤羃䍥行行極幽邃去去逾空寂果值悉
心侣喬枝方挂錫圍遶悉栴檀純良豈沙礫妙法誠無
比深經解怨敵心歡即頂禮道存仍目擊慧力幸巳逢
疑網於焉析豈直袪煩惱方期拯沈溺
僧辨才
辨才姓袁氏居越州永欣寺智永弟子
何延之蘭亭記云太宗購右軍書獨未得蘭亭真
蹟初此記在右軍七代孫智永所永傳才師才鑿
梁上貯之保惜甚至太宗嘗敕召才面問數四固
以亡失對帝知不可奪以蕭翼多權謀令充使詐
取翼改服稱山東書生攜二王雜帖數道赴越州
徑造才院才一見欵密留宿設缸面酒江東缸面
猶河北稱甕頭蓋初熟酒也各探韻賦詩經旬朔
談論翰墨出所攜帖示之才云此未佳因言藏有
蘭亭於梁上出視之翼故疑為響搨駁辨留置几
案一日伺其不在徑取之乘驛歸上太宗報命拔
翼員外郎仍賜才物三千段榖三千石才驚惋歲
餘卒
近體詩
設缸面酒欵蕭翼探得來字
初醖一缸開新知萬里來披雲同落寞步月共徘徊夜
久孤琴思風長旅雁哀非君有秘術誰照不然灰
僧虛中
虛中宜春人也遊瀟湘山水與齊巳尚顔棲蟾為
詩友住湘西栗城寺潭州馬氏子希振侍中好事
每出迎納於詩閣虛中好燒火烟昏彩翠去後又
復粉飾又題馬侍郎池亭云嘉魚在深處幽鳥立
多時
近體詩
寄中條司空圖侍郎
門徑放莎垂往來投刺稀有時聞御札特地掛朝衣嶽
信僧傳去天香鶴帶歸他年二南旨無復更衰微
遥製裋褐成一劔動精靈白晝夢仙島清晨禮道經黍
苗侵野徑桑椹汚閒庭肯要為隣者西南太華清
經賀監舊居
不戀明皇寵歸來鏡水隅道裝汀鶴識春醉釣人扶逐
朵雲如吐成行雁似驅蘭亭名景在蹤跡未為孤
贈屏風岩棲蟾上人
岩房高且靜住此幾寒暄鹿鼾安禪石猿啼乞食村朝
陽生樹罅古路透雲根獨我閒相覓凄涼碧洞門
泊洞庭
槐柳未知秋依依館驛頭客心俱念遠時雨自相留浪
沒貨魚市帆高賣酒樓夜來思展轉故里在南州
僧貫休
貫休姓姜氏字德隱婺州蘭溪人與齊巳齊名有
西嶽集十卷吳融為之序休每得句云只堪供養
佛故懷贈武昌棲一云風清江上月霜灑月中砧
得句先呈佛無人知此心
古體詩
古意
乾坤有清氣散入詩人脾聖賢遺清風不在惡木枝千
人萬人中一人兩人知憶在東溪日花開葉落時幾擬
以黃金鑄作鍾子期
公子行
錦衣鮮華手擎鶻閒行氣貌多輕忽稼穡艱難總不知
五帝三王是何物
野田黃雀行
高樹風多吹爾巢落蒿深葉煖宜爾衣泊莫近鴞類蛛
網亦惡飲野田之清水食野田之黃粟深花中睡𡋯土
裏浴如此即全勝啄太倉之榖而穿人之屋
行路難
君不見山高海深人不測古往今來轉清碧淺近輕浮
莫與交地卑只解生荆棘誰道黃金如糞土張耳陳餘
斷消息行路難行路難君自看
夜夜曲
蟪蛄切切風騷騷芙蓉噴香蟾蜍高孤燈耿耿征婦勞
更深撲落金錯刀
近體詩
春山行
重疊太古色濛濛花雨時好山行恐盡流水語相隨黑
壤生紅黍黃猿領白兒因思石橋日曾與道人期
晚泊湘江懷古
烟浪漾秋色高吟似得隣一輪湘渚月千古獨醒人岸
濕穿花遠風香禱廟頻只應諛佞者到此不傷神
天台老僧
獨住無人處松龕嶽雪侵僧中九十臘雲外一生心白
髮垂不剃青眸笑轉深猶能指孤月為我暫開襟
途中逢周朴
東西南北路相遇共興哀世獨無知巳子從何處來菊
衰芳草在程遠宿烟開倘遇中興主還應不用媒
投錢鏐
貴逼身來不自由幾年勤苦蹈林丘滿堂花醉三千客
一劍霜寒十四州萊子衣裳宫錦窄謝公篇詠綺霞羞
他年名上凌烟閣豈羨當時萬戶侯
投王建
河北河南處處災惟聞全蜀少塵埃一瓶一鉢垂垂老
千水千山得得來秦苑幽棲多勝景巴歈陳貢愧非才
自慙林藪龍鍾者亦得親登郭隗臺
山居
休話喧譁事事難山翁只合住深山數聲清磬是非外
一箇閒人天地間綠圃空階雲冉冉異禽靈草水潺潺
無人為向君王道岩桂枝高正好攀
誰是言休即便休清吟孤坐碧溪頭三間茅屋無人到
十里松關獨自遊明月清風宗炳社夕陽秋色庾公樓
修心未到無心地萬種千般逐水流
心心心不住希夷石室巉岩白髮垂惜竹不除當路筍
愛松留得礙人枝焚香開卷雲生砌卷箔冥心月在池
無限故人頭盡白不知頭白又何之
僧尚顔
近體詩
贈村公
袖衣木突此鄉尊白盡鬚眉眼未昏醉舞神筵隨鼓笛
閒歌聖代和兒孫黍苗一頃垂秋日茅棟三間映古原
也笑長安名利處紅塵半是馬蹄翻
僧棲白
近體詩
八月十五夜月
尋常三五夜豈是不嬋娟及至中秋半還勝别夜圓清
光凝有露皓色爽無煙自古人皆望年來復一年
僧無可
近體詩
金州陪姚員外遊南池
柳暗清波漲衝萍復潄苔張筵白鳥起埽岸使君來洲
島秋應没荷花晚盡開高城吹角絶騶馭尚徘徊
夏日送田中丞赴蔡州
出守汝南城應多戀闕情地遥人久望風起旆初行楚
廟繁蟬斷淮田細雨生賞心知有處蔣宅古松平
秋夜宿西林寄賈島
暗蟲喧暮色默思坐西林聽雨寒更盡開門落葉深昔
因京邑病併起洞庭心亦是吾兄弟遲回共至今
秋日寄厲玄
楊柳起秋色故人猶未還别離俱自老少壯豈能閒夜
雨吟殘燭秋城憶遠山何當同一見語默此林間
廬山寺
千峰盤磴盡林寺昔年名步步入山影房房聞水聲多
年人跡絶殘月石冰清便可求居止安閒過此生
新年作
然燈朝復夕漸作長年身紫閣未歸日青門又值春掩
關寒過盡出定草生新自有林中趣誰驚歲月頻
贈圭峯禪師
絶壑禪床底泉分落石層露澆高頂草雪隱下方燈朝
滿傾心客溪連學道僧半旬持一食此事有誰能
金州别姚合
日日西亭上春留到夏殘言之離别易免以道途難山
出一千里溪行三百灘松間樓月裏秋入五陵寒
僧清江
近體詩
贈淮西賈兵馬使
破賊功成百戰場天書親拜漢中郎映門旌旆春風起
對客絃歌白日長階下鬭雞花乍拆營南試馬柳初黃
由來吳楚多同調感激逢君共異鄉
僧齊巳
齊巳本姓胡名得生住襄州謁鄭谷獻詩云高名
喧省闥雅頌出吾唐疊巘供秋望無雲到夕陽自
封修藥院别下著僧牀幾夢中朝事久離鴛鷺行
谷覽之云請改一字方可相見經數日再謁稱巳
改得詩云别掃著僧牀谷嘉賞結為詩友
古體詩
還人詩卷
李賀李白遺機杼散在人間不知處聞君收在芙蓉江
日聞鮫人織秋浦金梭劄劄文離離吳姬越女羞上機
鴛鴦浴烟鸞鳳飛澄江曉映餘霞輝仙人手持玉刀尺
寸寸酬君與珠璧裁作霞裳何處披紫皇殿裏深相覓
近體詩
夏日草堂作
沙泉帶草堂紙帳卷空牀靜是真消息吟非俗肺腸園
林坐清影梅杏嚼紅香誰住原西寺鐘聲送夕陽
寄方干處士鑑湖舊居
賀監舊山川空來近百年聞君與琴鶴終日在漁船島
路深秋石湖燈半夜天雲門幾回去題徧好林泉
戊辰歲湖中寄鄭谷郎中
白髮久慵簪常聞病亦吟瘦應成鶴骨閒想是禪心上
國楊花亂滄洲荻笋深不堪思翠巘西望獨沾襟
山寺喜道士至
閏年春過後山寺始花開還有無心者閒尋此境來鳥
幽聲忽斷茶好味重迴知住南岩久冥心坐綠苔
登祝融峯
猨鳥共不到我來身欲浮四邊空碧落絶頂正清秋宇
宙知何極華夷見細流壇西獨立久白日轉神州
早行
舟子相呼起長沙未五更幾看星月在猶帶夢魂行鳥
亂村林迥人喧水柵横蒼茫平野水慙愧遠峰明
贈孫生
見君詩自别君是繼詩人道出千途外功爭一字新寂
寥中影迹霜雪裏精神待折東堂桂歸來更苦辛
聽李尊師先生彈琴
仙子弄瑶琴仙山杉月深此聲含太古誰聽到無心灑
石霜千片噴空瀑萬尋何人傳指法攜向海中岑
聽泉
落石幾萬仞泠聲飄遠空高秋初雨後半夜亂山中秖
有照壁月更無吹葉風昔曾廬嶽聽到曉與僧同
詠鶯
何事經年閟好音暖風催出囀喬林羽毛新刷陶潛菊
喉舌初調叔夜琴怕雨並棲紅杏密避人雙入綠楊深
曉來枝上千般語似共桃花訴舊心
僧棲蟾
近體詩
牧童
牛得自由騎春風細雨飛青山青草裏一笛一蓑衣日
出唱歌去月明撫掌歸何人得似爾無是亦無非
宿巴江
江聲五千里瀉碧急於弦不覺日又夜爭教人少年一
汀巫峽月兩岸子規天山影似相伴濃遮到曉船
僧清塞
近體詩
山舍秋思
一從雲水住曾不下西岑落木故園在秋庭積葉深泉
流通井脈蟲響出牆陰靜夜更聲徹寒燈獨自吟
送耿逸人南歸
南行隨越僧舊業一池菱兩鬢巳如雪五湖歸挂罾夜
濤嗚柵鎖寒葦露船燈此去應無事却來期未能
早秋過郭勁書齋
暑消崗舍清閒坐有餘情石水生茶味林風減扇聲遠
雲收海雨靜角揜山城此地秋吟苦時來遶菊行
送康沼歸建業
南朝秋色滿歸去思如何帝業空城在民耕壞塚多月
明臺獨上栗綻寺頻過籬下西江闊相思見白波
贈柏巖禪師
野寺絶依念空山曾徧行老來披衲重病起讀經生乞
食嫌村遠尋溪愛路平多年柏巖住不記柏巖名
岳陽樓
平楚起寒色杪秋猶未還世情何處淡湘水向人閒空
翠隱高鳥夕陽歸遠山孤舟萬餘里惆悵洞庭間
晚秋江館
病寄西州居帶城傍門高柳一蟬鳴澄江月上見魚擲
荒徑葉乾聞犬行越嶠夜無侵閣影寺鐘涼有隔原聲
故園賣盡休歸去湖水秋光空自平
贈李道士
布褐高眠石竇春迸泉多濺黑紗巾昂頭說易當閒客
落手圍碁對俗人自算天年窮甲子誰同雨夜守庚申
擬歸太華何時去他日相逢乞藥銀
宿隱靜寺
一宿五峯杯渡寺虛廊中夜磬聲分疎林未落上方月
幽澗忽生平地雲高鳥背泉生靜景遠人當燭想遺文
暫來此地歇勞足望斷故園滄海濆
湘漢懷傑公
一宿空山聽水流仍同賈客坐孤舟遠書來隔巴陵雨
雙鬢去驚彭蠡秋不擬為身謀舊業終求斷榖隱高丘
吾宗尚作無憀者中夜廢吟生旅愁
重陽
雲木疎黃秋滿川茱萸風裏一樽前幾回為客逢佳節
曾見何人再少年霜報征衣冷針指鴈驚幽隱泣雲泉
古來醉樂皆難得當取窮通委上天
僧無悶
近體詩
暮春送人
折柳亭邊手重攜江烟淡淡草萋萋杜鵑不顧離人意
更向落花枝上啼
寒林石屏
草堂無物伴身閒惟有屏風枕簟間本向他山求得石
却於石上看他山
僧文益
近體詩
看牡丹
擁毳對芳叢由來趣不同髮從今日白花是去年紅豔
色隨朝露馨香逐晚風何須待零落然後始知空
僧修睦
近體詩
秋日閒居
是事不相關誰人似此閒捲簾當白晝移榻對青山野
鶴眠松上秋苔長夜間嶽僧頻有信昨日得書還
宿岳陽開元寺
竟夕凭虛檻何當興歎頻往來人自老今古月長新風
送沈漁唱松疎露鶴身無眠鐘又動幾客在迷津
睡起作
長空秋雨歇睡起覺精神看水看山坐無名無利身偈
吟諸祖意茶碾去年春此外誰相識孤雲到砌頻
賣松者
求利有何限將松入市來直饒人買去也向柳邊栽細
葉猶粘雪孤根尚惹苔知君用心錯舉世重花開
落葉
雨過閒田地重重落盡紅翻思向春日肯信有秋風幾
處隨流水河邊亂暮空秖應松自立而不與君同
落花
一片又一片等閒苔面紅不能延數日開亦是春風公
子歌聲歇詩人眼界空遥思故山下經雨兩三叢
題東林寺
欲去不忍去徘徊吟遶廊水光秋淡蕩僧好語尋常碑
古苔文疊山晴鐘韻長翻思南嶽去欠此白蓮香
送元泰禪師
去去去何往一盂兼一瓶水邊寒草白鳥外晚峯青宿
處林聞虎行時天有星回期誰可定浮世重看經
僧景雲
近體詩
老僧
日照西山雪老僧門未開凍瓶粘柱礎宿火陷爐灰童
子病歸去鹿麋寒入來齋鐘知漸近枝鳥下生臺
溪叟
溪翁居處靜溪鳥入門飛早起釣魚去夜深乘月歸露
香菰米熟煙暖荇絲肥瀟灑塵埃外扁舟一草衣
僧棲一
近體詩
武昌懷古
戰國城池盡悄然昔人遺跡遍山川笙歌罷吹幾多日
臺榭荒涼七百年蟬響夕陽風滿樹鴈横秋島雨漫天
堪嗟世事如流水空見蘆花一釣船
僧處默
近體詩
題聖果寺
路自中峰上盤回出薜蘿到江吳地盡隔岸越山多古
木叢青靄遥天浸白波下方城郭近鐘磬接笙歌
題棲霞僧房
名山不取買山錢任創花宫近碧巔松桂老依雲裏寺
樓臺深鎖洞中天風經險嶂迴疎雨石動危屏掛落泉
欲結茅菴共師坐肯饒多少薜蘿烟
織婦
蓬鬢蓬門積恨多夜闌燈下不停梭成縑猶自陪錢納
未直青樓一曲歌
僧澹交
近體詩
寫真
圖形期自見自見却傷神已是夢中夢更逢身外身水
花凝幻質墨彩染空塵堪笑余兼爾俱為未了人
僧若虛
近體詩
樂仙觀
樂氏騎龍上碧天東吳遺宅尚依然悟來大道無多事
真後丹玄不直錢老樹夜風蟲咬葉古垣春雨蘚生甎
松傾鶴死桑田變華表歸鄉未有年
僧曇域
近體詩
懷齊巳
鬢髯秋景兩蒼蒼靜對茅齋一炷香病後身心俱澹薄
老來朋友半凋傷峩眉山色侵雲直巫峽灘聲入夜長
猶喜深交有支遁時時音信到松房
僧懷浦
近體詩
初冬旅舍早懷
枕上角聲微離情未息機夢回三楚寺寒入五更衣月
没棲禽動霜晴凍葉飛自慙行役早深與道相違
僧慕幽
近體詩
冬日淮上别文上人
家國各萬里同吟六七年可堪隨北雁迢遞向南天水
與行人遠山將落日連春淮有雙鯉莫忘尺書傳
柳
今古憑君一贈行幾回折盡復重生五株斜傍淵明宅
千樹低垂太尉營臨水帶烟藏翡翠倚風兼雨宿流鶯
隋皇堤上依依在曾惹當時歌吹聲
三峽聞猿
誰向兹來不恨生聲聲都是斷腸聲七千里外一家住
十二峯前獨自行瘴雨晚藏神女廟蠻烟寒鎖夜郎城
憑君且聽哀吟好會待青雲道路平
御定全唐詩錄卷九十八
