欽定四庫全書
御定全唐詩錄卷七十九
温庭筠(二)
近體詩
握柘詞
楊柳縈橋綠玫瑰拂地紅繡衫金騕褭花髻玉瓏璁宿
雨香潛潤春流水暗通畫樓初夢斷晴日照湘風
送洛南李主簿
想君秦塞外因見遠山青槲葉曉迷路枳花春滿庭禄
優仍侍膳官散得專經余亦還愚谷歸心在翠屏
春日野行
騎馬蹋烟莎青春奈怨何蝶翎朝粉盡鴉背夕陽多柳
豔欺芳帶山愁縈翠蛾別情無處說方寸是星河
早秋山居
山近覺寒早草堂霜氣晴樹彫窗有日池滿水無聲果
落見猿過葉乾聞鹿行素琴機慮靜空伴夜泉清
送人南遊
送君遊楚國江浦樹蒼然沙淨有波迹岸平多草烟角
悲臨海郡月到渡淮船唯以一杯酒相思隔楚天
贈鄭處士
飄然隨釣艇雲水是天涯紅葉下荒井碧梧侵古槎醉
收陶令菊貧賣邵平瓜更有相期處南籬一樹花
江岸即事
水容侵古岸峰影度青蘋廟竹唯聞鳥江帆不見人雀
聲花外暝客思柳邊春別恨轉難盡年年汀草新
中書令裵公輓歌詞
王儉風華首蕭何社稷臣丹陽布衣客蓮渚白頭人銘
勒燕山暮碑沈漢水春從今虚醉飽無復汚車茵
箭下妖星落風前殺氣回國香荀令去樓月庾公來玉
璽終無慮金縢竟不開空嗟薦賢路芳草滿燕臺
太子西池
梨花雪壓枝鸎囀柳如絲嬾逐妝成曉春融夢覺遲鬢
輕全作影嚬淺未成眉莫信張公子窗間斷暗期
花紅蘭紫莖愁草雨新晴柳占三春色鸎偷百鳥聲日
長嫌輦重風暖覺衣輕薄暮香塵起長楊落照明
偶題
孔雀眠高閣櫻桃拂短檐畫眀金冉冉箏語玉纖纖細
雨無妨燭輕寒不隔簾欲將紅錦段因夢寄江淹
贈越僧岳雲
世機消己盡巾屨亦飄然一室故山月滿缾秋澗泉禪
菴過微雪鄉寺隔寒烟應共白蓮客相期松桂前
蘭亭舊都講今日意如何有樹關深院無塵到淺莎僧
居隨處好人事出門多不及新春雁年年鏡水波
商山早行
晨起動征鐸客行悲故鄉雞聲茅店月人迹板橋霜槲
葉落山路枳花明驛牆因思杜陵夢鳬雁滿回塘
題竹谷神祠
蒼蒼松色晚一徑入荒祠古樹風吹馬虚廊日照旗煙
煤朝奠處風雨夜歸時寂寞湘江客空看蔣帝碑
題陳處士幽居
松軒塵外客高竹自蕭疎雨後苔侵井霜來葉滿渠閒
看鏡湖畫時得越僧書若待前谿月誰人伴釣魚
處士盧岵山居
西谿問樵客遙識主人家古樹老連石急泉清露沙千
峰隨雨暗一徑入雲斜日暮鳥飛散滿山蕎麥花
初秋寄友人
閒夢正悠悠涼風生竹樓夜琴知欲雨曉簟覺新秋獨
鳥楚山遠一蟬關樹愁憑將離別恨江水問同遊
宿白蓋峰寺寄僧
山房霜氣晴一宿遂平生閣上見林影月中聞澗聲佛
燈銷永夜僧磬徹寒更不學何居士焚香為宦情
盧氏池上遇雨贈同游
簟翻涼氣集谿上潤殘棋萍皺風來後荷喧雨到時寂
寥閒望久飄洒獨歸遲無限松江恨煩君解釣絲
宿一公精舍
夜闌黃葉寺缾錫兩俱能松下石橋路雨中山殿燈茶
爐天姥客棋席剡溪僧還笑長門賦高秋卧茂陵
敷水小桃盛開因作
敷水小橋東娟娟照露叢所嗟非勝地堪恨是春風二
月艷陽節一枝惆悵紅定知留不住吹落路塵中
題造微禪師院
夜香聞偈後岑寂掩雙扉照竹鐙和雪看松月到衣草
堂疎磬斷江寺故人稀惟憶江南雨春風獨鳥歸
登盧氏臺
勝地當通邑前山有故居臺高秋盡出林斷野無餘白
露鳴蛩急晴天度雁疎由來放懷地非獨在吾廬
題蕭山廟
故道木隂濃荒祠山影東杉松一庭雨幡蓋滿堂風客
奠晚沙濕馬嘶春廟空夜深雷電歇龍入古潭中
送淮隂孫令之官
隋隄楊柳烟孤櫂正悠然蕭寺通淮戍蕪城枕楚田魚
鹽橋上市燈火雨中船故老青葭岸先知宓子賢
早春滻水送友人
青門烟野外渡滻送行人鴨卧溪沙暖鳩鳴社樹春殘
波青有石幽草綠無塵楊柳東風裏相看淚滿巾
送僧東遊
師歸舊山去此別己悽然燈影秋江寺篷聲夜雨船鷗
飛吳市外麟卧晉陵前若到東林社誰人更問禪
細雨
憑軒望秋雨凉入暑衣清極目鳥頻沒片時雲復輕沼
萍開更歛山葉動還鳴楚客秋江上蕭蕭故國情
感舊陳情五十韻獻淮南李僕射
嵇紹垂髫日山濤筮仕年琴尊陳座上紈綺拜牀前鄰
里纔三徙雲霄己九遷感深情戃怳言發淚潺湲憶昔
龍圖盛方今隺羽全桂枝香可襲楊葉舊頻穿玉籍標
人瑞金丹化地僊賦成攅筆寫歌出滿城傳既矯排虚
翅將持造物權萬靈思鼓鑄羣品待陶甄視草絲綸出
持綱雨露縣法行黃道内居近翠華邊書迹臨湯鼎吟
聲接舜絃白麻紅燭夜清漏紫微天雷電隨神筆魚龍
落彩牋閒宵陪雍畤清暑在甘泉耿介非持禄優游是
養賢冰清臨百粤風靡化三川委寄崇推轂威儀壓控
弦梁園提彀騎淮水換戎旃照日青油濕迎風錦帳鮮
黛娥陳二八珠履列三千舞轉回紅袖歌愁斂翠鈿滿
堂開照耀分座儼嬋娟油額芙蓉帳香塵玳瑁筵繡旗
隨影合金陳似波旋緹幕深回互朱門暗接連彩虯蟠
畫戟花馬立金鞭有客將誰託無媒竊自憐抑揚中散
曲漂泊孝廉船未展干時策徒抛負郭田轉蓬猶邈爾
懷橘更澘然投足乖蹊徑冥心向簡編未知魚躍地空
媿鹿鳴篇稷下期方至漳濱病未痊定非籠外鳥真是
殼中蟬蕙徑鄰幽澹荆扉興靜便草堂苔點點蔬囿水
濺濺釣罷谿雲重樵歸澗月圓嬾多成宿疢愁甚似春
眠木直終難怨膏明只自煎鄭鄉空健羨陳榻未招延
旅食逢春盡羇游為事牽宦無毛義檄婚乏阮脩錢冉
弱營中柳披敷幕下蓮儻能容委質非敢望差肩澀劒
猶堪淬餘朱或可研從師當鼓篋窮理久忘筌折簡能
榮瘁遺簪莫棄捐韶光如見借寒谷變風烟
洞戶二十二韻
洞戶連珠網方疏隠碧潯燭盤烟墜燼簾壓月通隂粉
白僊郎署霜清玉女碪醉鄉高窈窈棋陳靜愔愔素手
琉璃扇玄髫玳瑁簪昔邪看寄迹梔子詠同心樹列千
秋勝樓懸七夕鍼舊詞翻白紵新賦換黃金唳隺調蠻
鼓驚蟬應寳琴舞疑繁易度歌轉斷難尋露委花相妬
風歌柳不禁橋彎雙表迥池漲一篙深清蹕傳恢囿黃
旗幸上林神鷹參翰苑天馬破蹄涔武庫方題品文園
有好音朱莖殊菌蠢丹桂欲蕭森黼帳回瑤席華鐙對
錦衾畫圖驚走獸書帖得來禽河曙秦樓暎山晴魏闕
臨綠囊逢趙后青瑣見王沈任達嫌孤憤疎慵倦九箴
若為南遁客猶作卧龍吟
過華清宫二十二韻
憶昔開元日承平事勝遊貴妃專寵幸天子冨春秋月
白霓裳殿風乾羯鼓樓鬭雞花蔽膝騎馬玉搔頭繡轂
千門伎金鞍萬戶侯薄雲欺雀扇輕雪犯貂裘過客聞
韶濩居人識冕旒氣和春不覺烟暖霽難收澀浪和瓊
甃晴陽上彩斿卷衣輕鬢嬾窺鏡澹蛾羞屏掩芙容帳
簾褰玳瑁鉤重瞳分渭曲纖手指神州御案迷萱草天
袍妒石榴深巖藏浴鳳鮮隰媚潛虯不料邯鄲蝨俄成
即墨牛劒鋒揮太皥旗燄拂蚩尤内嬖陪行在孤臣預
坐籌瑤簪遺翡翠霜仗駐驊騮豔笑雙飛斷香魂一哭
休早梅悲蜀道高樹隔昭丘朱閣重霄近蒼厓萬古愁
至今湯殿水鳴咽縣前流
詠寒宵
寒宵何耿耿良讌有餘姿寳靺裵回處熏鑪悵望時曲
瓊垂翡翠斜月到罘罳委墜金缸燼闌跚玉局棋話窮
猶注睇歌罷尚持頤晻曖遙相屬氛氲積所思秦娥卷
衣晚胡雁度雲遲上郡歸來夢那知錦字詩
春日
問君何所思迢遞豔陽時門靜人歸晚牆高蝶過遲一
雙青鎖燕千萬綠楊絲屏上吳山遠樓中朔管悲寳書
無寄處香轂有來期草色將林彩相添入黛眉
開聖寺
路分谿石夾烟叢十里蕭蕭古樹風出寺馬嘶秋色裏
向陵鴉亂夕陽中竹間泉落山廚靜墖下僧歸影殿空
猶有南朝舊碑在敢將興廢問漁翁
贈蜀將
十年分散劒關秋萬事皆從錦水流志氣己曾明漢節
功名猶尚帶吳鉤雕邊認箭寒雲重馬上聽笳塞草愁
今日逢君倍惆悵灌嬰韓信盡封侯
寄清涼寺僧
石路無塵竹徑開昔年曾伴戴顒來窗間半偈聞鐘後
松下殘棋送客回檐向玉峰籠夜雪砌因流水長秋苔
白蓮會裏如相問說與遊人是姓雷
重遊東峯宗密禪師精廬
百尺青厓三尺墳微言已絶杳難聞戴顒今日稱居士
支遁他年識領軍暫對杉松如結社偶同麋鹿自成羣
故山弟子空回首蔥嶺還應見宋雲
題李處士幽居
水玉簪頭戴角巾瑤琴寂歷拂輕塵濃隂似帳紅薇晚
細雨如煙碧草新隔竹見籠疑有隺卷簾看畫更無人
南窗自有忘機友谷口空稱鄭子真
春日偶作
西園一曲豔陽歌擾擾車塵負薜蘿自欲放懷猶未得
不知經世竟如何夜聞猛雨判花盡寒戀重衾覺夢多
釣渚別來應更好春風還為起微波
和友人悼亡
玉貌潘郎淚滿衣畫羅輕鬢雨霏微紅蘭委露愁難盡
白馬朝天望不歸寳鏡塵昏鸞影在鈿箏弦斷雁行稀
春風幾許傷情事碧草侵階粉蝶飛
池塘七夕
月出西南露氣秋綺寮河漢在鍼樓楊家繡作鴛鴦幔
張氏金為翡翠鉤銀燭有光妨宿燕畫屏無睡待牽牛
萬家碪杵三篙水一夕横塘似舊游
偶遊
曲巷斜臨一水間小門終日不開關紅珠斗帳櫻桃熟
金尾屏風孔雀閒雲髻幾迷芳草蝶額黃無限夕陽山
與君便是鴛鴦侣休向人間覓往還
贈知音
翠羽花冠碧樹雞未明先向短牆啼窗間謝女青蛾歛
門外蕭郎白馬嘶殘曙微星當戶沒澹烟斜月照樓低
上陽宫裏鐘初動不語垂鞭過柳隄
過陳琳墓
曾於青史見遺文今日飄蓬過此墳詞客有靈應識我
霸才無主始憐君石麟埋沒藏春草銅雀荒涼對暮雲
莫怪臨風倍惆悵欲將書劒學從軍
西江上送漁父
却逐嚴光向若邪釣綸菱櫂寄年華三秋梅雨愁楓葉
一夜篷舟宿葦花不見水雲應有夢偶隨烟鳥便成家
白蘋風起樓船暮江燕雙雙五兩斜
經李徵君故居
露濃烟重草萋萋樹暎闌干柳拂隄一院落花無客醉
五更殘月有鸎啼芳筵想像情難盡故榭荒涼路己迷
風景宛然人自改却經門巷馬頻嘶
懷真珠亭
珠箔金鉤對彩橋昔年於此見嬌嬈香燈悵望飛瓊鬢
涼月殷勤碧玉簫屏倚故窗山六扇柳垂寒砌露千條
壞牆經雨蒼苔徧拾得當時舊翠翹
經五丈原
鐵馬雲雕共絶塵柳隂高壓漢宫春天清殺氣屯關右
夜半妖星照渭濱下國卧龍空寤主中原得鹿不由人
象牀寳帳無言語從此譙周是老臣
和王秀才傷歌姬
月缺花殘莫愴然花須終發月須圓更能何事銷芳念
亦有穠華委逝川一曲豔歌留宛轉九原春草妒嬋娟
王孫莫學多情客自古多情損少年
送盧處士游吳越
羨君東去見殘梅唯有王孫獨未回吳苑夕陽明古堞
越宫春草上高臺波生野水雁初下風滿驛樓潮欲來
試逐漁舟看雪浪幾多江燕荇花開
蘇武廟
蘇武魂銷漢使前古祠高樹兩茫然雲邊雁斷胡天月
隴上羊歸塞草烟回日樓臺非甲帳去時冠劒是丁年
茂陵不見封侯印空向秋波哭逝川
途中偶作
石路荒塘接野蒿西風吹馬利如刀小橋連驛楊柳晚
廢寺入門禾黍高雞犬夕陽喧縣市鳬鷖秋水曝城壕
故山有夢不歸去官樹陌塵何太勞
盤石寺留別成公
槲葉蕭蕭帶葦風寺前歸客別支公三秋岸雪花初白
一夜林霜葉盡紅山疊楚天雲壓塞浪遙吳苑水連空
悠然旅榜頻回首無復松窗半偈同
牡丹
水漾晴紅壓叠波曉來金粉覆庭莎裁成艷思偏應巧
分得春光最數多欲綻似含雙靨笑正繁疑有一聲歌
華堂客散簾垂地想凭闌干歛翠蛾
谿上行
綠塘漾漾烟濛濛張翰此來情不窮雪羽䙰褷立倒影
金鱗撥刺跳晴空風翻荷葉一向白雨濕蓼花千穗紅
心羨夕陽波上客片時歸夢釣船中
題望苑驛
弱柳千條杏一枝半含春雨半垂絲景陽寒井人難到
長樂晨鐘曉自知花影幾年通博望樹名何代號相思
至今十二樓前月不向西陵照盛姬
宿杜城亡友李翔處士故墅
柳不成絲草帶煙海槎東去鶴歸天愁腸斷處春何限
病眼開時月正圓花若有情還悵望水應無事莫潺湲
終知此恨難消遣辜負南華第二篇
題柳
楊柳千條拂面絲綠烟金穗不勝吹香隨靜婉歌塵起
影伴嬌嬈舞袖垂羌管一聲何處曲流鸎百囀最高枝
千門九陌花如雪飛過宫牆兩不知
贈少年
江海相逢客恨多秋風葉下洞庭波酒酣夜別淮隂市
月照高樓一曲歌
蔡中郎墳
古墳零落野花春聞說中郎有後身今日愛才非昔日
莫抛心力作詞人
長安春晚
曲江春半日遲遲正是王孫悵望時杏花落盡不歸去
江上東風吹柳絲
彈箏人
天寳年中事玉皇曾將新曲教寧王鈿蟬金鳳皆零落
一曲伊州淚萬行
瑤瑟怨
冰簟銀牀夢不成碧天如水夜雲輕雁聲還過瀟湘去
十二樓中月自明
渭上題
吕公榮達子陵歸萬古烟波繞釣磯橋上一通名利迹
至今江鳥背人飛
目極雲霄思浩然風帆一片水連天輕橈便是東歸路
不肯忘機作釣船
烟水何曾息世機暫時相向亦依依所嗟白首磻谿叟
一下漁舟更不歸
經故翰林袁學士居
劒逐驚波玉委塵謝安門下更何人西州城外花千樹
盡是羊曇醉後春
題城南杜邠公林亭
卓氏壚前金線柳隋家隄畔錦帆風貪為兩地分霖雨
不見池蓮照水紅
過分水嶺
谿水無情似有情入山三日得同行嶺頭便是分頭處
惜別潺湲一夜聲
鄠杜郊居
槿籬芳楥近樵家隴麥青青一徑斜寂寞遊人寒食後
夜來風雨送梨花
楊柳枝
宜春苑外最長條閒裊春風伴舞腰正是玉人腸斷處
一渠春水赤闌橋
南門牆東御路旁預知春色柳絲黃杏花未肯無情思
何事行人最斷腸
蘇小門前柳萬條毶毶金線拂平橋黃鸎不語東風起
深閉朱門伴細腰
金縷毶毶碧瓦溝六宫眉黛惹春愁曉來更帶龍池雨
半拂闌干半入樓
館娃宫外鄴城西遠映征帆近拂隄繫得王孫歸思切
不關春草綠萋萋
兩兩黃鸝色似金裊枝嗁露動芳音春來幸自長如線
可惜牽纏蕩子心
御柳如絲映九重鳳凰窗柱繡芙蓉景陽樓畔千條露
一面新妝待曉鐘
織錦機邊鸎語頻停梭垂淚憶征人塞門三日猶蕭索
縦有垂楊未覺春
觀棋
閒對楸枰傾一壺黃華坪上幾成盧他時謁帝銅池水
便賭宣城太守無
御定全唐詩錄卷七十九
