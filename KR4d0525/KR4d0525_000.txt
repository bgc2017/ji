鯨背吟集别集類四(元)
提要
(臣)等謹案鯨背吟集一卷舊本題元朱晞顔
撰前有自序署其字曰名世末又有自䟦序稱
至元辛夘泛海至燕京舟中成七言絶句三
十餘首詩尾各以古句足之其末章云早知
鯨背推敲險悔不來時只跨牛因名鯨背吟
曹學佺編入十二代詩選中長洲顧嗣立編
元百家詩據趙孟頫所作宋无翠寒集序謂
无舊以晞顔字行先世自晉陵遷吳冒朱姓
至元中其父領東萬戶案牘當行病痿无丐
以身代遂入海經高麗諸山未嘗廢吟咏鯨
背吟正其時作然序稱偶託迹於胄科未忘
情於筆硯緣木求魚乘桴浮海與代父入征
東幕府情事渺不相涉與孟頫序所稱西溪
王公以茂才舉之辭不就者亦不合又不知
其何故矣疑以傳疑可也乾隆四十六年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
