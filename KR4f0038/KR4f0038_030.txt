古歡堂集卷三十戶部侍郎田雯撰
記
雁塔題名碑記
德州南城上巽位有浮屠三層孤峰竦立曰雁塔考元
史崔敬傳言至正間州無城郭明洪武三十年垣堞以
興塔與城並建此雁塔之權輿乎塔腹寬如屋鑿壁納
石鐫甲乙科姓氏於其上明洪武甲戌科劉撝謙為始
至崇禎癸未科榮爾竒止凡進士六十一人又洪武庚
午科張璞郭麟為始至崇禎壬午科宋炳止凡舉人一
百九十六人萬歷四十年壬子濟南同知孫森立石督
刻蓋倣唐慈恩寺塔之遺制也歲久塔圮余於康熙壬
申重修之補石二一列進士姓氏自我
朝順治丙戌科至康熙乙丑科凡十六人一列舉人姓
氏自順治乙酉科至康熙庚午科凡二十八人工既畢
塔復以完因泚筆而紀其事曰按西域記云昔有比丘
見雙雁飛翔忽一雁投下自隕於是瘞雁建塔故謂之
雁塔又長安志云慈恩寺隋無漏寺故地唐高宗在春
宫時為文德皇后立故名慈恩浮圖六級崇三百尺依
西域窣堵波制度至尊遊豫秋登報恩浮圖從者獻菊
花酒稱夀此雁塔所由始杜甫登慈恩寺塔詩乃傷天
寳時事於文章人才之故未嘗一語及之與科名無涉
也自唐人及第後有題名於慈恩寺塔者遂為故事州
之有雁塔殆以此歟前明二百七十餘年我
朝五十年甲乙科姓氏歴歴備載於石余生也晚不及
見前賢之行事其得之父老之傳聞或以文章名或以
節義顯流風遺牒猶有存者夫州之科名稱盛也所望
於後之來者獨斤斤于科名之盛已哉是為記
董顔書院碑記
德州有董顔書院漢董仲舒唐顔真卿合祠也祠州守
北海馬公明瑞創之時萬歷四十三年也先大夫麗水
公重修之我
朝順治十年也德州為仲舒故里真卿平原太守故合
祠之祠在屯氏河東滸水驛之西前孝廉李公誠明作
碑記載於州乘然自其創也距先大夫重修之日未五
十年自重修以迄今日忽已四十年矣所存一斷碣横
陳於路側龜趺沒泥甃中漫漶磨滅莫可辨過其下者
猶得識其故處盛衰興廢之感未嘗不欷歔太息也彼
老氏之宫梵王之宅非不久且廢也而敗瓦壊垣規模
麤具未有荒烟野草陳跡茫然如兹祠之甚者歲康熙
壬申余小子以棘人偶至其地見夫長河一綫帆影垂
空棗葉柳花夕陽在樹憑弔流連者久之謀所以復之
而民居左石鱗次舊基敚去其半不可與爭因購吕氏
止園之後屋葺治丹雘置兩主於上俾俎豆無闕先大
夫意也余小子體先大夫意而推廣之以漢蕭望之匡
衡東方朔配饗望之為平原太守衡為平原文學皆有
功於經學者曼倩里人厭次村在州城東二十里明人
盧公世㴶生平蕭疎曠達有曼倩遺風晚年以詩酒自
放全其大節故並祀於一堂夫前人有其志與其事後
之人不能繼述之不孝也鄉有大儒名臣而使之淹沒
無聞士大夫之恥也嗟乎千百世而下曩哲之陳跡常
存瞽宗之風流不墜豈易得哉豈易得哉
重修安平縣學碑記
安平之有學自前明崇禎庚午始越今康熙庚午蓋六
十年矣夫以六十年之久其間兵燹多故茂草丘墟者
幾何年學興而人才以成學廢而人才以壊泥是說者
果信而有徵歟竊考十五國之風鄭在周畿之内非無
學校也子衿三章城闕佻達之刺詩人傷焉子産為政
輿人誦之以為能教其子弟而當時有毁學校之說無
禁其非者魯禮義之邦也泮宫之作猶待僖公則從前
闕略可知然士之生其時者槩不乏弘通俊偉之英足
以從政而顯於當世此其故何也若是則人才之成壊
似無與於學校之興廢吾儒反覆不得其說舛謬遊移
而申韓莊老之習詭言邪行蠭談涌辯無惑乎紛紛日
啟世道人心不亦大可慮耶余嘗論之子曰民可使由
之不可使知之蓋為民之愚者言之也民之秀則可使
知者惟其知可以行其教則士為貴而學之所關為最
大先王之教知仁聖義中和曰六德孝友婣睦任恤曰
六行禮樂射御書數曰六藝士之蕩檢踰閑率循罔謹
者必敺之於學以約結而感發之則學者所以行其教
之地也夫士自束髮受書冠儒冠衣儒衣為學官弟子
進退揖讓曰我仲尼之徒也人見之亦曰仲尼之徒也
冥冥然仲尼之徒已耳一日挾詩書歴山川東遊吾鄉
闕里流連洙泗之間登其堂而肅然以敬觀其車服禮
器而悠然以思遂莫不奮起其文章道德之心而恨不
得厠名於七十二人之列則郡縣之必立聖人之宫以
俎豆聖人職此故也有學而後教可以行有行其教之
地而後人才有所從出余是以深為安平幸也已已嘉
平奉
朝命往滇治蜀叛番獄過其地正經營之始相其形勢
面對五峰天馬金鰲諸山環拱左右規模粗定眎前庚
午加廣詢其捐俸從事則廣文張君之珮之力居多云
諸生之美秀文采可觀者羣擁馬首而前曰學之興也
丐公一言為記遲歲餘落成復來請故書此以示之使
勒諸石
貴陽府學藏書碑記
今天下儒術昌吏治修凡郡縣各有學獨以黔則興廢
半焉雖沿革不同弗遑建置亦西陲羈縻之邦不以通
例論也貴陽有學明萬歷間黔撫郭公青螺於平播後
創之而黔學之有藏書也亦自青螺始歲既久學且圮
隳書亦煨燼春秋俎豆有司奉行故事而已而游歌講
肄之事無聞焉余自戊辰入黔見夫士之進退周旋者
亦羣思爭自濯磨無如載籍寥寥見聞荒陋非惟古學
不講即帖括之近習流傳委巷者不過一二斷簡殘帙
可覆醬瓿已耳而吳越間之書賈從不重趼一至焉考
其地傳之無人漸且藏之亦無其地而况兵盜水火風
雨蟲鼠之劫灰散佚哉余於甫入黔之日葺治學宫復
其舊觀顧曕題榮周行階戺俾有司帥博士弟子游歌
講肄於其地踰三年辛未秋余以憂去黔將行矣巾箱
中有書如干種凡數十百卷皆著目留之學宫櫝藏庋
載令學官掌之學使者集黔之士日稽月課庶有志者
得以卒業焉嗟乎夜郎鬼方士既苦於無書又苦於不
知當讀何書雖有聰明魁傑之彦冥思雕搜枵腹無當
人終以卉衣椎&KR2155;之蠻髦輕視之余是以不忍特留書
於黔也夫古人之為學不外經史二者余所以留於黔
者經史為上文苑詩賦次之不然矞宇嵬瑣固為荀卿
所恥萬一取舍悠繆流於怪僻荒誕為非聖之言所係
於學術風俗不少余之意惟青螺知之亦余之私淑青
螺然也余去黔五年矣客歲林子石來以視學赴黔曾
以是告之又復踰年寄以此文勒諸頖水之石林子負
文章名今為黔士師無異司馬長卿之在滇吾知黔之
士必有如盛覽張叔講習經史之學揚聲游光於當代
者儒術昌而吏治修更大且遠也是為記並列書目於
碑隂
孫文恭公祠碑記
余於戊辰奉撫黔之
命驅車萬里道經楚南湘沅地見三閭大夫新息侯二
祠幾遍五溪七澤間入黔則不祠祠竹王夫三閭大夫
楚之放臣新息侯壺頭一戰楚人惜之尸祝俎豆之千
百載不少衰宜也夜郎竹王其事怪誕不經黔人何以
祠武鄉侯渡瀘之役大有功於黔貴筑銅鼓山為諸葛
貯甲處陳跡猶存黔之人又何以不祠余入黔慨然為
立丞相祠堂於涵碧潭上迨考黔志所載清平有孫文
恭祠今廢墓在邑西五里蔦葛蒙薈狨語熊鳴公之一
抔土雖樵蘇莫辨矣嗟乎當明世廟時邊㝢乂安崇尚
儒術公一鬼方産耳以著書講學自任樹立勲名入為
司成出膺節鉞有古仲山甫風何以歴今不二百年里
之父老及公之子孫遂無傳聞紹述之者所以於入黔
時搤擥抵掌慷慨論列流連追慕其為人且重有感於
祠之廢而絫歔流涕也公姓孫氏名應鰲字山甫别字
淮海先世揚州人以流寓占籍清平舉嘉靖癸丑進士
累官南京工部尚書卒其諡文恭則萬歷間從黔撫郭
青螺之請也公著述數種有學孔精舍彙藁易談四書
近語教秦語錄春秋節要律吕分解諸書詩賦若干卷
夫蠻髦之邦農不習耒耜士不治詩書官斯土者必表
章一二前哲所以扶植綱常祓濯習俗庶可潛移而默
化之不然羅施鬼國未有積十數年近或五七年無疵
癘夭札刀兵水火之患者以公之文章理學事功而顧
可使之閼而不耀耶則余今日之祠公亦猶青螺請諡
之意也余嘗謂畏壘祠庚桑有垣牆蓬蒿之喻大抵人
情各樂祀其鄉里之聞人齊人高石慶之行立石相祠
白居易以文章名没而鄉人祭其墓以視欒公之社朱
邑之桐鄉有間焉武鄉侯功在征蠻余既為黔人祠之
則文恭可知矣祠之上高柳澄潭小山叢篠可與丞相
祠堂遙相望也是亦黔人之幸矣清平令許君國幹曰
是不可以無記蓋祠成於辛未之春遂以文請值余以
憂去黔踰三年官京朝殆復二年許君書凡六至始為
文寄之鋟之石而系以辭
香爐峰童麥冲瀧黑&KR0859;音駭駭苴風瑟瑟毒霧運帚碧
空垂蔓粹靈雥集王後鄒前曰誕偉人淮海山甫伊吕
其儔程朱之伍神囂獨立仙的孤臨絳花㭊落翠茿幽
尋經行牢牢儒林長德&KR1715;&KR1715;敐敐髳人僰客遺文墜翰
駢出橫陳周情孔思一代名臣經師人師大雅㑂佛歴
位司空才猷躒逴迓鼓盜竽偽體别裁醇儒正學範往
圍來李杜雄辭徐庾麗句焱逌容裔鈞天㲈頀爰有遺
廟平邑崈岡何以妥之不疚其光胸舂旦饑梳烟&KR1937;草
鳳衰雉噫日睨官道剗禊磨石紺文紫錢擺雲捩風用
永千年平仲君遷干霄蔽日&KR0596;其下者𦍕獚狫犵許君
賢宰百廢聿興無隕芳躅&KR2094;齧馮陵萬里而來盪櫛鯉
雁俾余摛詞青螺再見舊植荒落華顛白紛侻腕渴筆
何以為文峜研覃思言䪥且陋觸懷誰昔䢣酹酘酒堙
山塹谷㹠鼉雨風長卿晚翠簡子秋紅
重修鎮遠橋碑記
今夫杠梁為政之細者也不杠不梁子輿氏責鄭僑不
知為政此何故歟論吏治於今日百政待舉什不能一
二焉矧杠梁之細初無關於課最而為政於黔誠難官
斯土者往往去家萬里才抑氣沮因循悠繆狃目前之
安而不思為利於靡窮不至於如蘇子瞻所謂躁則妄
惰則廢不止視地方之事如秦越人之肥瘠黔之所以
久荒不治者常出於此而不足怪何也財用絀經畫艱
也官無錢垂空槖也民少且貧力役無征也公帑無可
支私歛所必禁也况興一役則多一擾骩胥㬥吏奉行
弗善以致鳥言椎髻之倫激而成亂者有之則省事為
便識者堅持其說而無米之巧炊又得藉以為口實凡
學宫社倉雉堞射圃廳廨之屬大者遠者日久盡廢率
無一完而杠梁俴俴之務抑又難矣先王之教曰雨畢
除道水涸成梁其謂之何余之為政奚取焉鎮遠一郡
黔之門戶也石屏之下㵲水洶涌險不可渡舊有橋不
知創自何年余於戊辰之歲受
命撫黔秋八月甫入境適當橋圮之會遂議所以治之
而制府范公之檄已先期下矣因率文武屬員捐俸鳩
工且遴太守之賢者思州王君民皞董其事權輿於己
巳之秋落成於庚午之冬閱歲餘而功畢&KR0008;匠卒徒如
千人木石鐵炭牙祭竹䌫如干目計銷白金二千五百
有竒王君果賢財不費民弗擾精勤以集事寬恤以勞
人其大略可睹也夫得其人則事理不得其人則上官
鞭筴莫及日以硃牒大聲疾呼叮嚀告戒而究無所濟
即苟且報成亦利與病半焉不僅一橋為然得王君橋
之役可以無憾矣况乎黔之鎮遠非若溱洧之郊比也
瘴烟毒霧盲風怪雨無橋則厲揭莫施民不止於病涉
杠梁雖細所關不大且遠哉余將以望夫黔之為吏治
者治它事一循此橋但能如子産為衆人之母平其政
可也即捐一車亦惠人之一端無不可也盍其勉之爰
伐石於山樹之岸並系以辭
水鎖支祁谷駕飛虹木插地肺石破蛟宫蜿蜒百尺贔
屭萬狀假道斲空楚喉滇吭九股之苗五溪之蠻庶民
子來給以官錢萬牛臠炙百瓮行酒餉爾般倕夕陽在
柳雁齒垂績黿鼉不驕
天子萬年康衢載謠
大司馬生祠碑記
今
皇上聖仁神武垂拱穆清覆冐九州和恒泰謐繄惟海
岱重區簡咨大司馬保釐鎮撫四載於兹楙德嘉績東
國用乂式恊
帝心&KR1715;&KR1715;敐敐旗常景鐘冊勲書伐傳示後禩俾無斁
公&KR0596;稽首對揚休命會關中饑道殣相望呼聲嗷嗷上
撤霄陛發帑輓粟蠲賑兼施壍山堙谷舟膠車塞脱或
後時民何以蘇
上西顧京兆馮翊間痌瘝在念命公曰額額雍土哀此
矜人思所以勞來安集之職任艱鉅非汝不可尚移汝
油幢笳&KR0008;出巖關臨汧渭統制秦蜀彈壓布濩以綏此
億兆人庶公曰惟
天子命敢不凛承簡書甫下
御劄重頒刻期趣装擁傳遄征公自此去東邦福西人
矣行之日風日晴美雪消峰明泉氣粘天山光貼地一
戲疾馳千騎徐進臿&KR1076;在前吹螺在後金鉞一玉節一
羽葆&KR0008;吹各一部趫健之士負䪍矢傔從之班捧
寳命涉濼灣之渟漍眺華注之厜㕒茶臼河邊旌旗舒
卷鴨王口外槖駝&KR1041;崈公炙牛挏酒饗士醳軍畢馮軾
就道東之甿有自無棣穆陵臨淄即墨斟鄩牟子重趼
來者有自龜蒙鳬繹澹&KR0034;單父鄒滕聊攝擔壺漿至者
黃□鯢齒牽帷膜&KR0596;迎馬首反袂拭面而言曰吾儕小
人願詣
闕借公以慰婦子望願公勉留信宿無傷父老心公絫
歔流涕牢讓者再四牡登涂烝徒理枻王事靡盬不遑
啟處予縱弗忍烏可爾留乃召耆辳而告焉曰其促爾
畊督爾穫厪爾繰織字爾幼孩遂爾雞豚毋逞夸詐毋
失撙節毋悖倫犯上毋嚚于訟鬭以麗撻罰願著為絜
令與爾甿相終始東之甿匑匑㸐率公教唯謹公四載
以來清圜土靖雈苻戢豪右劾貪惏懲&KR1327;敓扶士氣均
徭賦偫儲委積倉廩充實雷動風匽訖有成效吾儕小
人沐公之澤年登四鬴畮收一鍾役車其休㷭撅無警
豳蜡膢臘羔羊朋酒烟火嬉敖康衢載賡龔黃召杜屬
城錯落蒲□木吏抶訽罔聞五鳳神爵重覿今日伐&KR0615;
坎坎吹笙嗚嗚頌颺
帝力賽禮神祗鬭雞者弦誦蹋鞠者詩書尊親而守懿
訓擊壤以樂太平吾儕小人何以報公爰遴藕市曰建
生祠圬人工師堊廧度木瓴甓鱗集畚挶雲興東㳅巡
簷西嵐排闥夏屋重軒喬木修竹巷謳里謠譜之樂章
八風回回長離雝雝俎豆於斯詠歌於斯貞珉一言用
垂永久余以為是舉也齊魯變而至道信有徵矣公之
&KR0034;似方叔召虎仲山甫才似陶侃富弼清儉似孔奮楊
綰嚴峻似宋璟仁恕似王旦曹彬齋戒神明露香告天
似趙抃威名赫赫笑比河清似包拯審機度務變通宜
民别嫌疑决是非摘隠伏絶賓客保持善類陶淑風俗
洎政之成也豈弟樂易清静寧一行所無事似李沆故
齊魯大治東之甿歌而思之宜也昔衮衣之詩懷姬公
也輿人之誦美子産也畏壘之社稷無忘庚桑也武子
之德在人如南國之思召公並愛其樹也石慶為齊相
齊人高其行立石相祠欒布治燕燕人服其廉有欒公
社今日之祠公也渠曰不宜故不可以無記
觀水雜記
秦郵城南漕堤如帶設三里五里八里車邏南兆五壩
又金灣滚水一壩隘者十餘丈闊者四五十丈淮水西
來滙洪澤出高堰入高寳諸湖贔怒鼓騰雲湧電轉惟
虞堤之潰也故洩之以云減也蟻穴誰穿泥丸莫塞萬
井千村不遑恤矣
人字河在卲伯之東廣五丈深八尺尾分四道似雙人
字雁書天邊竹寫忩上可繪也左右懸厓奔峭如張兩
翼纜舟登岸上炊烟出樹雞犬遶籬荳花稻穗掩映村
落間惟地高故無水患亦澤國僅見者
芒稻河受人字河之水折而南向東西閘二水門九地
卑岸闊放閘洩水數里入揚子江最便水東向為鹽河
乃商竈往來以通舟楫者因不利於芒稲河之洩水而
故閉之閉則利洩則害閉則田涸而民害洩則舟膠而
商害今之議者大抵利商而害民矣昔河臣朱公梅麓
云芒稻河東西二閘宣洩大浸王文通水利一書利害
詳明夫何奸商阻撓簧鼓當事將舊閘易卑為高夫水
平之日原聽束閉無礙行鹽及至水漲不過十餘日耳
况高郵别有一河亦不過紆迴六十里奈何惜諸商數
日之濡滯而遂忍於萬姓之顛連而莫之顧傷哉作俑
抑何其不仁之甚耶三復斯言則啟其閘洩其水亟浚
芒稻河以使巨浸入江不可不講矣
二閘在鹽河之南朱公沿閘之上流北堤外開月河一
二里上下相通橫亘一堤可避閘水吸舟之險水漲之
時亦稱安瀾於鹽艘大有禆益如此則二閘之洩水初
無害於商也既詢之父老復登高遐矚四際分明了無
疑義
泊宜陵篷忩燈下按輿圖考之又有白塔河亦可洩水
入江在芒稻河之左惜乎鼓枻而東罕有津逮者以知
今人之略不若昔人之詳也
泰州老東堤三里至魚行莊蔀屋數家見婦子立牆下
衣履穿決形容枯槁惻然者久之會州牧以溢完漕米
留抵災民牒請入
告為之流涕
淤溪鎮四圍皆水一望瀰漫霧氣雲浮寡見星日
溱潼鎮時堰田埂半露稻孫初熟四埜雲黃萬頃波碧
雖魚莊蠏舍中而有崇墉比櫛之景土人謂稻之晚香
者為稻孫最佳名矣蓋水至是略淺而民可以食也扣
舷前引廣袤無際鳬雁容與鵁鶄上下紅蕖的礫綠菰
參差亦采風者之一寓目矣脫使鄰國不壑昏墊無聞
沃野桑麻民安物阜又何如耶
西溪昔范仲淹監西溪鹽倉即此地烟火千家依水環
居北柯南榮黃茅白葦
西溪三里為梁垜場地連丁溪東臺戶口殷繁煮海為
業因詢十場所産曰鹽品以散為上淮南之鹽熬於盤
鐵其形散其色白至於青黃色之變也其味鹹至於苦
辛味之雜也五行水潤下作鹹故鹽味之厚者曰鹹場
有十而産鹽者五曰東臺曰何垜曰富安曰安豐曰梁
垜而五場所産亦略不同東何之鹽兼形神色而得其
正富安之鹽文細體重而色微青安豐之鹽其色青白
日久甜美入口無鹵苦之味而質較重故商多聚焉獨
梁垜之鹽味鹹而甘形細而散色白而光貢之於上供
宗廟頒百官非四場所及也至於拼茶角斜或土宜之
不同而角斜瀕海灰&KR0008;為潮汐所浸致稍減耳北而丁
溪草蕩多灰&KR0008;寡草堰小海竈不嗜煎蓋&KR0008;蕩而黍禾
矣竈丁每買他場鹽以供課此十場大槩也
串場河者並范公堤串十場之中而為水渠以通鹺艘
也淮南富賈挑浚方興特岸狹水淺耳湖水西來東注
大海為縱串場河首南尾北長百六十里為橫闊之深
之乃入海之通津矣挂帆東流由何垜而丁溪而草堰
而白駒而岡門皆串場河東岸節節鱗次者也
堤以范名傳人也宋仁宗天聖初公監泰州西溪鹽倉
時海堰久廢民苦潮汐田不可耕公具書白發運副使
張綸綸奏上以公知興化縣董修築之役會大雨雪波
濤洶湧役夫散走旋濘而死者百餘人於是羣相譁言
以為堰不可成朝廷遣中使安之將罷其役又詔轉運
使胡令儀同公度其可否而令儀常宰海陵熟知潮患
於是力主公議而不可奪未幾以憂去綸表請身自董
役踰年堰成民卒享其利夫公一鹽官耳何與海潮事
乃引為巳責首倡其議或亦先憂後樂之本懷也雖然
當是時公有欲為之志而無可為之柄不有綸為之薦
達欲圖斯役難矣役事方殷議欲中輟不有令儀為之
主持又安望其成功哉從來舉大事動大衆或惑於浮
言或阻於聚訟蓋成功若斯之難也而有世道之責者
又利害之心太明彼此之見未化因循推諉終無一成
適足以貽笑於鹽官已矣
四口之工岡門較易草堰次之白駒又次之而丁溪為
難以其地高土堅也地高故去海愈遥土堅則事倍功
半千夫畚鍤委身泥塗風雨興咨不聞歌子來矣矧岡
門垂成宣洩有路節財用而惜民力誰之職耶
鹽城窪下有海潮之患潮之沸者土人名之曰嘯亦數
年一見也東有石䃮口草沒泥封宜亟治之不然止謀
岡門之利而罔諳石䃮之防一旦鹹水倒灌斥鹵之田
不可耕矣此范公堤所以設也
沙溝朦朧口廟灣白沙鎮又二十里黃河北岸石碑巋
然曰雲梯關關去海六十里粘天一綫朝宗萬里滔滔
下注鳥避雲飛造化之竒烏得而測之嗟乎秦皇驅石
鞭跡猶存大禹鑿山掌形宛在循故道而安瀾頌明德
於弗替不可謂無人事矣
重修白佛寺碑記
白佛寺繇來舊矣昉自何代莫可究極重修於明萬歷
二十五年丁酉鄉毘耶長者程公瑶趙君繼隆發大弘
願嘘氣成雲與垂頭龍泉兩刹鼎峙相望也掘地得白
石佛故名白佛寺端嚴殊特今像存焉昔軒后之圖載
浮河洛秦王之璧更涌滄溟以斯連類未足稱竒當旹
滿月流光頂日感夢羅睺空中變相南陽地下鐘聲自
土迸出從天飛下如丈六之踞鹿苑金剛之胎雙林也
洎後辟支體裂非復騎象崑崙薝蔔香消化作須彌芥
子身橫五寸衣刻三銖産兜率之苐四宫戴神鰲之十
五背謂石佛為有則實無所行謂石佛為無則妙有常
住無名無相無身不身既有石身何謂無相青瓷鉢底
晨開四照之花楊柳枝邊夜滴三危之露獅子之座高
廣於燈王聽講之筵衆多於方丈心花成樹共轉六塵
鏡裏得珠俱開三障高臺迥立絶類玉臺之山長廊複
迴疑同步廊之岫柱削芳桂豈俟開陽木飛材選海檀
無煩豫章神拔千輪足起萬字胸書亭宿金烏櫩棲銀
鳥千櫨嶻嶪風搖九子之鈴百栱穹霳雨落六如之果
三階齊列虹駕蜿垂四壁周流蓮抽井倒所謂函谷恥
其詠歌臨淄恧其祥應者矣矧乎徒駭之水淰淰澄波
鹿角之關遥遥翠巘蒼松秃柳參鷲嶺以争高翔雁游
鱗傍祗洹而相狎微飈扇草則蘭葉紫敷寒霜墮林則
菊叢黃吐隣邨大厦春風之婢弄雙聲詞侣酒朋招提
之遊蠟兩屐更有天台衲客曾來卓錫此寺深修五定
淨持七文飜十地楞伽善石經隸書追一乘二諦之原
闡三明六通之旨比石室之寫金言邁草堂之傳真教
斯真乾陀之寳域天竺之香城也是以髮墖喜園流名
天上耆山鵠院布跡人間自非白石老佛手劈關鍵何
以標兹淨土妥此伽藍悲夫雨破山門颶折庭表牆被
蕭艾砌滿荆棘真人西滅以何為羅漢東遊而不返温
子昇之碑久罹灰燼吳道子之壁早化丘墟舍利匿以
無暉法喜過而隕涕幻像徒存非空非有靈境尚在不
滅不生雖衆魔列陣散天華猶數十里而羣兒當前飛
母乳能五百道誰其荷如來之菩提鑿生靈之耳目拯
迷途於彼岸駕橫海之大航法雨降而燋種旋甦慧日
升而長夜復旦石佛有言維摩善病當思此生實是大
苦如遭霜花如少水魚望免四大不虧百一無惱不己
難哉釋廣開方便門具真實相喻之以衆流入海示之
以不二法門經堂洞啟寳殿霞開幢號摩尼旛懸金縷
苜蓿刈光風之園枝柯嚼婆樓之樹遂有蘭那行者獻
玉衣於幻人豈但恒河夙因施金錢於沙跡已哉白石
佛寺今如其舊應如是住作如是觀生十智之祥雲流
八功之淨水佛是石佛彭亨不頑石是白石湼盤不染
布護此一方民麥菽旆登人牛平善翳桑無餓札厲鮮
聞坤軸誕相步三界而為尊道樹成光普大千而留照
口誦南無合掌連日作白佛寺碑記
古歡堂集卷三十
