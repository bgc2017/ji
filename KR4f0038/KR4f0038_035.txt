古歡堂集卷三十五戸部侍郎田雯撰
雜文
廣種瓜說
蕭韓坡翰林種瓜河村貽余數十又作種瓜說一篇余
考種瓜法莫詳於齊民要術亦未嘗專指何瓜也楊升
菴云本草瓜類中不載西瓜後讀五代郃陽令胡嶠記
嶠於回鶻得瓜種以牛糞結實大如瓜味甘名曰西瓜
是西瓜至五代時始入中國也文選浮甘瓜於清泉蓋
指他瓜耳韓坡又有西洋瓜皮白味别子有字似可辨
余詩云斑青更有西洋種剖之如乳傾壺漿子面字形
細於髮蒼頡鳥篆爭微茫是也昔張載陸機輩皆有瓜
賦而於種瓜法則略而不書直作駢麗文辭耳邵平秦
東陵侯後布衣種瓜於長安俗謂之東陵瓜漢施延沛
人種瓜自給姚俊常種瓜灌園又陳壽吳書步隲與衞
旌同年相善俱種瓜自給郭平原以種瓜為業劉義慶
幽明記韓珍種瓜營葬孫鍾富春人種瓜為活以上數
人昔人謂之瓜隱取以報韓坡詩中末句云明年我亦
學老圃犂鋤自操身手強與君入山稱瓜隱徒駭河上
歌滄浪殆取種瓜說而推廣其意如此
黔陋說
陋哉黔也與滇並稱自京朝言之以為同處萬里之遥
耳以山川疆域考之均為楚莊蹻開拓地西南荒徼蠻
髦靡莫之鄉公孫宏賈捐之所弗屑有也以滇眎黔猶
宫室之有門庭然無黔則無滇以黔較滇擬之古諸侯
國黔且不得與於曹鄶邾莒之列何論秦楚則黔也者
亦適足以為滇之一州一邑附庸於金馬碧雞之末巳
矣豈不陋哉豈不陋哉嘗讀兩京三都諸賦凡職方所
載風土所紀與夫山川之美草木鳥獸人物之竒莫不
各標其勝槩以驚人耳目之觀即一滇也五華點蒼峰
巒聳秀金沙洱海波濤瀠洄以暨孔雀翡翠氂尾象齒
琥珀琴瑟檳榔金鐵茶漆之産不可勝數惜乎張平子
左太沖之所未睹薛綜之所未注也若夫黔山秃水窮
草木亦稀跬步亂石日與蛇蝮虎豹蠱毒瘴癘相周旋
鬼方多鬼青白黑赤各異其名魑魅魍魎隸籍而分部
揶揄於道路充斥於市衢黎丘斄亭之間蠕蠕動也嗚
乎何陋之甚耶雖然鬼方之鬼飲食男女侏&KR0867;睢盱三
年已來與人白晝往來馴擾而無所害鬼之性朴而淳
中原險阻澆薄之習反出其下又有斷腸花紫穗下垂
實如鶯粟夏秋蕃茂人與牛馬食之則腸斷有綠衣鳥
小如兒拳雨晴來啄之土人呼為斷腸雀極可翫唯黔
有此差足以豪矣亦資孔驛當滇黔兩戒之交十步之
内疆土風物妍媸頓殊一似造物有心自洪荒時劃山
川而為二者亦甚可怪也余譔黔書嘗思粉飾其說以
洗黔之陋道士祝天寧自滇來述滇之勝寒廳夜半娓
娓不絶余縱懸河之辯效枚乘七發以爭之卒莫能勝
而黔之陋如故道士知讀書能言楊升菴在滇胡粉傅
面簪花擁伎彈曲項琵琶遺事亦隱者云
策題(丁夘江南武鄉試)
問自古言兵之家各著一書流傳於世後之學者未有
講習不明才識淺陋而可以得用兵之道者也陣法始
於黃帝古所謂魚麗鸛鵝皆陣也諸葛亮李靖之徒無
不本其意而用之然孫子十三篇言戰甚詳而獨不及
陣法何也豈陣法之精微即在十三篇中可深求而得
其故歟孫子之書載諸藝文志及四庫書目後人註孫
子者魏武杜牧陳皥輩二十餘家宋梅堯臣彙集諸說
自為一書歐陽修亟稱之其果有合於孫子之旨歟張
良受書圮上老人但言太公兵法未見其書也後人遂
以六韜實之而中有騎戰篇言用騎之法甚詳夫三代
春秋時馬以駕車無用為騎者其為後人偽撰可知矣
葉適謂龍韜以後四十餘篇皆學者所當講習其說何
歟齊威王使大夫追論古者司馬兵法附以先齊大司
馬穰苴兵法夫所謂古司馬兵法周之制也乃以穰苴
所論即為古司馬兵法然歟否歟漢成帝命任宏論次
兵法為四家有權謀有形勢有隂陽有伎巧說者謂權
謀家能兼三者之長然權謀中有韓信三篇形勢中有
項羽一篇韓項皆善用兵果可得而優劣歟尉繚子二
十九篇今逸五篇大抵其學類商鞅其言似吳起而其
法則專以立威為主如重刑伍制分塞束武將令等篇
皆所以明制度嚴號令而已非有神竒變化之道也而
宋儒張横渠獨善其言為之釋解彼果何所見歟他如
車戰馬戰火攻舟師無不各有一家之言可得聞其詳
歟不淹貫乎羣書不可以云將略也不諸熟乎將略不
可以為武臣也竒正互用變化莫測用之貴乎應機習
之在乎有素豈淺嘗者之所可幾歟多士幸際雍熙之
世行將策名登朝專閫之制匪異人任平日讀何兵書
及今條達披陳盖欲為
聖天子求什伯庸衆之材焉
策題二
問從來選將之法有由於科目者亦有不由於科目者
盖需才甚殷而其途至廣也我
國家設科取士赳桓之彦與文章之英並重一時可謂
遭際之隆矣然昔人渭濱一遇登壇數言仗策營門草
廬三顧豈必由科目而後得之歟彼汾陽出身武舉又
何功業若斯之竒也漢以六郡良家子選給羽林唐文
吏能應武科者優等擢用之宋歐陽修告仁宗於軍中
求將謂賢豪之士不可限以下位智略之人不必試以
弓馬山林之傑不得薄其貧賤乃選將之良法也今亦
可倣而行之歟兵法論將有五材十過八徵可謂詳矣
而惟於科目中求之穿札飲羽之伎磨盾草檄之詞其
果無遺士歟自古為將者或拔於行伍或出於詩書委
巷粗材無不可用而折節好學乃授兵法抑如何而後
選之當用之專登俊拔尤樹勲名而垂史冊也夫人才
出於學校而名將多屬儒生丘瓊山謂宜建置武學祀
太公廟以穰苴孫吳李衛公配享猶夫祀孔子之配以
顔曾十哲焉用五經七書教授生徒三年大比制非不
善也今則韜鈐之士槩列於尼山之宫牆思樂泮水令
雍容進退其間彬彬稱盛盖不欲使其判然兩途而於
以收儒將之效也然歟否歟有輕裘雅歌之風而乃可
以戰勝有稱詩說禮之學而始可以用兵多士其亦有
志於此歟我
皇上文教誕敷武功赫濯當兹銷兵之日而重干城之
選誠以科目乃人材所自出而選將之法於斯為至當
也其各抒其所學以對
古歡堂集卷三十五
