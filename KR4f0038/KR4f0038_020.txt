古歡堂集卷二十戶部侍郎田雯撰
雜著
雁塔
余於壬申作雁塔記以為甚詳由今考之未也西亰記
曰唐慈恩寺西院浮圖高三百尺永徽五年沙門元奘
造國人謂之雁塔塔在朱雀街第十五坊南臨黃渠木
竹陰翳最於京師沈佺期詩雁塔丹青古龍池歲月深
即此唐故事進士及第列名於慈恩寺塔謂之雁塔題
名塔以石為壁唐人遊觀畱題甚多不特進士題名而
已塔屢遭火斷石遺字猶有存者進士題名僅數處餘
皆唐人遊觀留題耳劉公嘉話曰慈恩題名起於進士
張莒遊寺中題其姓名於塔下遂為故事錢希白南部
新書曰李肈初及第題名於此李肇國史補曰進士既
捷列名於此謂之題名如此則雁塔列甲不列乙州有
之不妨並列以沿襲其舊亦甚悔鄉者作記之疎也癸
酉十月三日清淵蓉波園雨後書
山䕬
邢昺爾雅疏陶弘景本草注言山䕬甚詳又太上導仙
銘云子欲長生當服山精子欲輕翔當服山䕬蓋山䕬
山精山薊山連术之同種而異名者其為物無竒葩艷
蘂佳果美實而久服輕身有辟穀止飢之功則余之號
山䕬不知者以為思餌术之意也唐人皮日休詩多言
术之句曰白日半窗抄术序清泉一器授芝圖又曰多
攜白术鍤愛買紫泉缸又曰倚杉閒把易燒术靜論玄
又曰白石靜敲蒸术火清泉閒洗種花泥又曰度日著
書千萬字經冬煎术兩三缸殊不曉术序所出後讀道
藏仙經有載紫微夫人撰术序其略曰吾察草木之勝
速益於已者不及术之多驗乎所以長生久視遠而更
靈非謂諸物減於术也以术之用今之所要末世多疾
宜當服餌夫道有内足者猶畏外事之禍有外足者亦
㦯中崩之弊我見山林隱逸得服术者比肩五嶽今撰
术數方以傳好尚此服术之法也庾肩吾答陶隱居术
煎啓云山精見書華神在錄木榮火謝盡採擷之難啓
旦移申窮淋漉之劑故能競爽雲珠爭竒水玉此妙於
餌术者列仙傳載涓子餌术陳子皇餌术南陽父氏食
术皆得法余以山䕬自號不過學襲美之見於詩句而
已雖然他日遇王方平詢之將以採而餌之焉
錦竹
楊升菴曰杜子美有從韋二明府續處覓錦竹兩三叢
詩黃鶴注云竹譜竹紀無錦竹意以其文如錦名之竹
紀有蒸竹䈄墮竹其皮類繡豈即此耶錦竹他無見唯
杜詩有之杜詩又有錦樹行近閱梅宛陵錦竹詩雖作
湘竹紋還非楚筠質化龍徒有期待鳳曾無實本與凡
草俱偶親君子室又注其下云此草也似竹而斑始知
黃鶴有金注之昏耳升菴所考如是此草有節如竹其
花似錦意即今之石竹花也及閱國初人杜詩箋注無
錦竹有覓綿竹詩華軒靄靄他年到綿竹亭亭出縣高
江上舍前無此物幸分蒼翠拂波濤初疑為錦字之訛
及細玩詩意亭亭高出蒼翠波濤石竹草花信不如是
必别有一種如宛陵所咏則石竹也升菴嘗謂蔡中郎
以反舌為蝦蟆淮南子以蛩為蠛蠓詩義以蟊為螻蛄
高誘以乾鵲為蟋蟀舛謬何啻千里而已之疎略若此
蓋博物之難矣
周璆伯俞
陳蕃初為青州太守郡人周璆字孟玉高潔之士郡守
召命莫肯至惟蕃能致焉特為一榻去則懸之後為豫
章太守不接賓客惟徐穉来特設一榻去則懸之今人
但知陳蕃之榻為徐穉而不知有周璆陳思王靈芝篇
曰伯俞年七十綵衣以娛親今人但知老萊子之稱而
不書伯俞也古人事多類此
淵明閒情
困學紀聞載鄭毅夫謂唐太宗功業雄卓然所為文章
纖靡浮麗嫣然婦人小兒嬉笑之聲不與其功業稱甚
矣淫詞之溺人也又云唐太宗英主乃學庾信為文如
温泉銘小山賦之類是也余謂不然文章何所不可豈
必如大風垓下始為劉項本色哉嘗讀陶潛閒情賦柔
情麗語竟出於高士之口始信賦梅花者不獨宋廣平
也
梓龜
郭氏玄中記曰秦文公造長安宫面四百里南至終南
山山有梓樹大數百圍蔭宫中公惡而伐之連日不克
輒大風雨夜有鬼問梓樹樹曰豈奈吾何鬼曰若使三
百人披頭以繩繞樹豈不敗汝樹默然不應明日人言
於秦王王依此言伐之有青牛奔出入豐水此與劉敬
叔異苑載孫權時永康縣伐桑煮龜事相類夏日撥悶
偶援筆述之
馬伶粉本
壯悔堂馬伶傳從段善本琵琶遺事来唐貞元中長安
旱詔移兩地祈雨街東有康崑崙擅琵琶絶技謂街西
無已敵也遂登樓彈一曲新翻調綠腰街西亦一樓東
市大誚之及崑崙度曲西樓出一女郎抱樂器亦彈此
曲移楓香調中妙絶入神崑崙驚駭請以為師女郎遂
更衣出乃莊嚴寺段師善本也德宗詔之加奬異帝乃
令崑崙彈一曲段師曰本領何雜兼帶邪聲崑崙曰段
師神人也德宗令授崑崙段師曰且請崑崙不近樂器
十數年忘其本領然後可教詔許之後果窮師之技楊
升菴集中亦載此事此馬伶傳之粉本也
酒法
吾州酒極美色白清香鮮潔東坡所謂錯著水也又有
露酒色如黛漆味比醍醐然造法不同要先治麴余有
咏麴詩治酒先治麯如穀之播種酒曹策異勲釐牟良
可用揉以薑杏汁包猶菰葉糭麴餅十字裂月令三伏
仲晝曝亭午炎夜滋花露重赤脚長鬚徒不異猿狙衆
竹筥榿木盆朝暮相搬弄西村黍將熟新米農父送桑
落菊花開浮蛆成數甕車前擁八騶誰復為此夢但結
麴生歡不知大官俸對之口流涎樹間秋鳥哢未便荷
鍤埋已作酒德頌詩中言治麴法頗詳酒以菊名似在
暮秋而實釀於孟冬月令孟冬曰是月也乃命有司秫
稻必齊麴蘖必時湛熾必潔水泉必香陶器必良火齊
必得兼用六物大酋監之無有差忒釀酒之法莫善於
是又月令注曰有司謂煮酒之官諺云煮酒本此歐陽
公醉翁亭記釀泉為酒泉香而酒冽正所謂水泉必香
也吳錄曰長城若下酒張協七命曰荆州烏程豫北竹
葉即此酒也亦云下箬即吴興霅水村人取以釀酒其
味醇美劉夢得詩駱駝橋下蘋風起鸚鵡杯中箬下春
宋璟送張說赴吴興幕詩政餘底處邀真賞洲下風薲
箬下杯是也余於酒名甚愛桑落二字水經注云民有
劉白墮者宿擅工釀採挹河流醖成芳酎蓋以桑落之
辰而釀此酒故酒得以桑落名矣然香醑之色清白若
滫漿焉别調氤氲不與他同蘭薰麝越自成馨逸方土
之貢選最佳酌矣自王公庶友牽拂相招者句云索郎
有顧思同旅語索郎反語為桑落亦竒哉夫酈道元所
注河水也吾州酒美亦用河水與泉香酒冽又是一格
東坡云濃纖肥瘦各有態玉環飛燕誰敢憎味斯語可
以評酒味矣
麝紅
亰師李名色如綺雲駮霞味比彩醴雀餳當流津濺齒
時芳香襲人冉冉撲鼻頰間珍果也未知與荔枝孰勝
予齊人蜀與閩足跡所不至荔枝之鮮者未啖也閱曾
子固荔枝狀言閩江綠方紅蚶殼之類頗詳又讀白樂
天荔枝圖曰荔枝生巴峽間形團如帷蓋葉如桂冬青
花如橘春榮實如丹夏熟朵如蒲桃核如琴軫殼如紅
繒瓤肉潔白如冰雪漿液甘如醴酪如離本枝一日色
變二日香變三日味變四五日色香味盡去也數語真
為荔枝寫照歐陽公詞曰絳紗囊裏水晶丸亦極盡其
態矣杜工部詩側生野岸及江蒲不熟丹宫滿玉壺蓋
别有寓意焉惟曾吉甫六言二首一曰蕉子定成噲伍
梅丸應愧盧前金谷危樓魂斷白州舊井名傳二曰紅
皺解羅襦處清香開玉肌時繡嶺堪憐妃子苧蘿不數
西施尤為妍妙李中有麝香紅惜諸公未及見之考子
美側生之句本之左思蜀都賦㫄植龍目側生荔枝是
也山谷題楊妃病齒云多食側生損其左車張九齡賦
雖觀上國之光而被側生之誚殆托諷以鄙之不若麝
香紅之貞馨耐久也
人牛平善
詩小雅云誰謂爾無羊三百維羣誰謂爾無牛九十其
犉爾羊來思其角濈濈爾牛来思其耳濕濕註謂濕濕
潤澤也牛病則耳燥安則潤澤也朱子何以知之或出
於相牛經耶又或降于阿㦯飲于池或寢㦯訛註謂適
其性也適性有平善之義謠云歲晏風日煖人牛相對
閒人牛字蓋用東方朔占書春與歲齊人牛並立也余
昔過秣陵關入禪院小憩見大石門二上鏤花鳥形有
字云淳熙五年伐石立禮佛賽豐人牛平善詞甚古雅
今人不及矣按古多用善字毛詩女子善懷前漢志岸
善崩後漢紀蠶友善收晉春秋陸雲善笑是也如小雅
所云則平善之說耳因紀於此
驚驢腸
山谷外集有食驢腸詩垂頭畏庖丁趨死尚能鳴說以
雕俎樂甘言果非誠生無千金轡死得五鼎烹禍胎無
腸胃殺身和椒橙春風都門道貫魚百十并騎奴吹一
吷駔駿不敢爭物材苟當用何必渥洼生忽思麒麟種
突兀使人驚余嘗竊怪山谷驢腸何可食即偶一啖之
亦何必有詩一生有好潔癖一日庖人以糯汁蒸藕餉
余呼生共之生驚詢何物余曰驢腸生拂衣却走曰公
何食此耶余佯曰子不聞山谷食之且有詩耶生以袖
掩面唾地而去少頃召之来令觀之生慚飽餕餘意猶
未足也余因悟論天下事必見之明識之定詳慎而後
可言處天下事亦必見之明識之定詳慎而後可行不
然未有不慚且悔者也生固余之益友矣十月十八日
以火爐烘足追記於涪軒
漢儒宋儒
天下事執一理字說之甚長行之多戾宋儒是也余嘗
謂經學與理學相為表裏後人謂理學明於宋而漢儒
則純雜之不同非也宋儒理學皆本於經學周程張朱
自是一代名賢使值當時秦火之餘非有漢儒諸人倡
明而闡發之火續薪傳以聞於後世宋儒欲直登洙泗
之堂不可得也宋儒無漢儒之學問而執一理字其勢
又踞漢儒之上後世腐儒胷無寸長徒拾宋人牙後慧
竊據一理字藉名溷厠其中鼓雌黃之舌以與人辯論
而道德經濟有志當世之士反智短而為其所困豈不
大可歎哉
二十一史
二十一史㠑嵬浩瀚數千餘卷宋元各史直居其半可
謂繁冗矣元人修宋史如反賊李全一傳凡二卷六萬
餘字雖覽之數過亦不知其首尾何說起没何地楊升
菴曾言之書曰詞尚體要子曰辭達而已矣荀子曰亂
世之徵文章匿采揚子所為說鈴書肆正謂其無體要
也吾觀在昔文弊於宋奏疏至萬餘言同列書生尚厭
觀之况人主一日萬幾乎其爲當時行狀墓銘將相諸
碑皆數萬字朱子作張魏公浚行狀四萬字猶以爲少
流傳至今蓋無人能覽一過者繁冗故也南豐為人後
救災等議誰能記誦之乎予資鈍下讀書最難所謂一
傳未終恍已迷其姓氏片文屢過幾不辨其偏㫄也見
文之繁冗無體要者望洋而歎聊以為引睡之媒而已
八陣圖
孔明作魚復八陣圖司馬仲達見而竒之矣又作損益
連弩木牛流馬皆載於蜀書本傳至俗所傳划車鷄鳴
枕之類竒而又竒再閱楊升菴集紀平谷縣耕民得一
釡以凉水沃之忽自沸以之炊飯即熟釡下有諸葛行
鑊字鄉民碎之其釡複層中有水火二字嗚呼異哉瑞
應圖曰丹甄不炊而自熟玉泉不汲而常滿其此類乎
夫孔明以南陽布衣自比管樂其實是渭濱莘野一流
張良李靖輩遠莫能及然未知其生平所讀何書也而
神竒偉異如此至於梁父吟一篇詩思遒逸又出人意
表雖有識者亦莫能窺其涯涘矣
夫子與點
昔人謂聖人以行道救世為心而時不我與忽聞曾晳
浴沂之言若契其浮海居夷之志曲肱飲水之樂故不
覺喟然而歎惜哉斯言未足以知聖人也四子侍坐夫
子曰如㦯知爾則何以哉蓋試言其用於世者何如耳
子路率對春秋之世魯弱甚矣攝乎大國之間正師旅
饑饉之際子路以亂世功名正觸夫子憂時憤俗之意
哂之者蓋憂之也求言可使足民民之不足可知矣赤
之願為小相吾道之不大用可知矣一聞點暮春數語
夫子於此穆然有盛世之思焉世未有師旅㫄午饑饉
流亡而儒者跧伏林泉放浪形骸之外尚可以優遊自
適無是理也必也堯舜在上雍熙而登上理擊壤以樂
太平如點所言此盛世也兵刑不作民康物阜黃童白
叟得遂其雞犬桑麻之樂詩書絃誦之休使吾儒遭逢
得志便是臯夔事業再見明良喜起之風與由求赤亂
世勲名大不相侔故曰夫子穆然有盛世之思也若謂
夫子與點以其與聖人之志同老安少懷上下與天地
同流等語點之學問何能至是夫子歴聘列國荷蕢晨
門長沮桀溺楚狂之徒非笑譏諷而轍不回佛肸公山
之召亦往豈以不仕爲高者耶縱與之何以歎為點因
夫子之與心滿意矜不隨三子同出又與夫子問答不
啻說夢夫子無限胸懷却亦直道不出曰爲國以禮其
言不讓曰安見方六七十如五六十而非邦也者曰赤
也為之小孰能為之大隨問隨答聊以塞責抑鬱嘅歎
之意宛在目前朱子晩年於易簀之前悔不改浴沂註
一章留為後學病根有以哉
藻識事同
漢武帝尹夫人婕妤邢夫人娙娥同時並幸詔不得相
見尹夫人請帝願見邢夫人帝許之令他人飾從御數
十人為邢夫人来前尹夫人曰非也帝曰何以言之對
曰視其身貌不足以當人主矣於是帝乃詔邢夫人故
衣獨身来前尹夫人曰此真是也低頭而泣自歎其不
如也魏武見遠國使自以形陋使崔季珪代帝自捉刀
立床頭既畢令諜問曰魏王何如答曰魏王雅望非常
然床頭捉刀人此乃英雄也帝追殺此使晉孟嘉作庾
太尉州從事知名褚太傅裒有知人鑒罷豫章還武昌
問庾曰聞孟從事佳今在此不庾云君自求之褚眄盼
良久指嘉曰此君小異得無是乎庾大笑曰然三事藻
識相同而實有不同者從来傾城之姿英雄之氣凡有
目共見雅望非常一語猶涉周旋疑似之詞不及邢夫
人遠矣江州生以從事賤職位置座末當正旦大會之
際時彥羣集褚太傅於儔伍之中暗索得之斯為竒矣
陶潛作傳稱其温雅平曠要亦文章神采騰踔發越其
氣象固自不侔太傅有心人自應辯此高陽許詢一見
歎曰都邑人士吾盡識之獨不識此人唯聞中州有孟
嘉者將非是乎噫能識嘉者又不僅褚公矣亦竒哉
古歡堂集卷二十
