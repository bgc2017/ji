古歡堂集卷四十五戸部侍郎田雯撰
長河志籍考
官廨橋梁存湮半矣廣川之樓淒迷秋雨匡衡之館悵
望春蕪俟民力之少紓望通人之改作今之從政者
獨無意乎
論曰古者建國必有九牧九牧區分局署以立魏晉以
降則署行臺唐制由行臺而至採訪使州諸官署其
遺制也下至水陸傳處倉庾鋪舍或繕修庫廐或平
治道塗條晰縷分巨細畢舉至于近代為尤盛矣大
要藩籬之設以規其内溝洫之限以虞其外其制衛
重于州部署已下又無論已維時創立巨址廣以新
規高其閈閎厚其籬垣肥楹巨棟間架相構雖非土
被朱紫木衣綈繡而膠葛周通飛簷峻宇亦足以明
其規制矣于是西盻衛水輳淮徐之&KR0712;舟北倚神京
通商賈之寶貸議疆場之事接舟車之濟啓生民之
疾痛參軍旅之賞罰八署官舍職領相次洵大邦之
襟帶畿輔之咽喉乎逮歲月滋久官署改創三廳圮
為茂草二衛鞠為園蔬名號猶存官物侵敝惟有子
産之對壊其館垣都無叔孫之賢葺其牆屋夏施之
柳孰念之哉
編戶三十四里其戶口田賦之數凡以地出庸者以社
出牧者以戶出貲者以丁出徭者增減不齊支解有
差詳載州志舊通志云山東濱海禦寇有斥堠之役
河入濟嘗決為患有隄障之役漕河資於百泉有堰
埭啟閉濬治之役東南舟車絡繹逹於京師有傳舍
津塗之役總之當齊魯燕趙之衝居濟南河間兩戒
之首戶口蕃殖征求有藝惟
國家休養之仁尤在輔世長民之吏也一旦用尹鐸為
保障之守封千秋以富民之侯則規模一新矣
州為屯牧之地不罹兵燹五十餘年歴考前代如漢韓
信破歴下軍取鬲城王莽時平原女子遲昭平聚衆
千人為亂光武中吳漢擊清河軍獻帝時公孫瓉討
黃巾後魏孝昌二年平原劉樹劉倉生叛隋平原李
德逸叛十年張金寇平原唐玄宗時安祿山反太守
顔真卿起兵討之德宗征朱滔滔奔入悳州文宗討
李同捷戰於平原後梁貞明元年晉王以五百兵夜
襲悳州後晉梁進以鄉社兵取悳州元至正十七年
毛貴據陵州明洪武元年徐逹率兵取山東建文元
年都督韓觀練兵於悳州秋九月李景隆合兵五十
萬進河間二年白溝河敗績奔悳州三年與燕兵戰
於夾河大潰復奔悳州天啓二年武邑白蓮教于弘
志作亂其最著者唐之天寶為清臣見節之時明之
建文乃景隆潰師之日隋帝伐高麗開渠而大役興
明代封悳藩行宮而民力竭至於水旱飢饉之災地
震蝗飛之變書不勝書具詳州志至崇禎十七年三
月十八日李自成陷京師遣偽將軍郭陞入山東州
人盧世㴶等奮臂一呼誅偽官為懷宗發喪起義兵
討賊以王孫朱帥&KR0008;為盟主傳檄而出鄰境皆應會
我
朝大兵入關破走自成冤耻既雪
大寶有歸秋七月將軍石廷柱撫諭民賴以安
論曰當有明之將亡也王甫興鉤黨之誅張角倡左道
之術黨錮之議略與東京相等邦國殄瘁大厦已傾
頭會箕斂者合從締交耝耰棘矜者因利乘便春秋
州兵之舉師出有名隋唐義旗之興負之無力考厥
遺事故大略足紀也
古歡堂集卷四十五
