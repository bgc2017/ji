古歡堂集卷四十七戸部侍郎田雯撰
長河志籍考
永慶寺舊在衛河西元季兵燬僧古峰興復於城内佛
閣銅鼎三唐天寶元年鑄左右廡廊周流重叠估客
坌來僦舍其内西有金藏法輪列羅漢獅子像妝飾
丹碧㶷爛霞表遊人士女競相轉輪焉壁上有彼岸
二字大一丈八尺似徐季海書余於壬申重遊之今
昔殊矣因題僧舍云鹿苑猊臺徑已迷殘僧一二講
堂栖磬聲驚起羣飛鴿落在茶商屋上啼燕麥&KR0693;葵
落日間老年重到舊禪關空憐佛子三唐鼎豕腹竜
頭翡翠斑
儒學東有董子祠余曾題繁露云公羊一卷至今存千古醇
儒道自尊繁露何緣傳異術隂陽水火閉城門(風俗通云)
(武帝時迷于鬼神尤信越巫仲舒數為言武帝欲驗其道令巫詛仲舒仲舒朝服南面誦詠經論不能傷)
(害而越巫忽死常搜神記云董仲舒下帷講誦有客來詣舒知其非客又云知雨舒戲之曰巢居知風)
(穴居知雨卿非狐狸則是鼷鼠遂化為老狸論衡曰董仲舒著書不稱子者意殆謂過諸子也䜟書云董)
(仲舒亂我書盖孔子言也或為煩亂孔子之書或以為亂者理也其言皆非孔子曰師摯之始關雎之亂)
(亂者於孔子言也孔子生周始其本仲舒在漢終其未盡也賦頌篇下有亂曰章盖其類也其修雩始龍)
(未可怪矣)
城内西北隅有高真觀元時道院也(故城孫沙溪記略云道家者流本於黃老申明)
(莊列清淨治身虚明應物太史公列老莊於管晏申韓之間漢異聞志亦謂其秉要執本有南面無為之德秦漢以)
(来文景薄竇崇其學以致黎民醇厚天下殷富豈若後世竊無為之說欲長生久視為不可知之事耶)
論曰記一州之道院而遠追黃老旁稱薄竇其詞迂矣
以地而論其漢之東方朔乎葛稚川神仙之流稱老
子元中金闕鬱華九靈廣夀廣成之族赤精綠圖務
成尹夀真行錫成文邑守藏鴟&KR0642;之倫見於羣書不
出正經夫有天地則有道術道術之士何必一老子
也風俗通曰俗言東方朔太白星精黃帝時為風后
堯時為務成子周時為老聃在越為范蠡在齊為鴟
&KR0642;子皮應劭案漢書所云以其恢誕多端不名一行
優智直隱滑稽之雄逢占射覆僮牧眩耀竒言怪語
附著之耳安在能神仙歴世樹功業哉然則周之柱
史漢之大中老子守於周藏本是儒家者流方朔佐
於武皇又在聚書之日責董偃諫上林踐十洲於
方外超儒墨之文網老子而後若鄉之曼倩而可
哉
觀右有江東神廟神赫靈短身黧面碑闕州志亦不載稱曰
江東莫之攷矣俗傳神聾凡禱者牽衣雷雨其禱輙應
然何以神也當亦如伏波之神於壺頭桓侯之神於
閬中儀曹之神於柳州也非淫祀矣
參將署後有東嶽廟泰山廟祀有二一為東嶽泰山之神本
古命祀一為元君起於宋世五經通義云一曰岱宗東方
萬物始交代處宗長也言為羣嶽之長元君者居東嶽
岱宗山見神仙傳故泰山上有玉女池下有王母池
池泉壅濁宋真宗東封泉忽湍湧王欽若請浚沼之
悳州去奉高之邑三百餘里其為山川之神祭不越
望二祀岱宗為古
論曰昔封禪一書首稱泰嶽郊祀之典亦志岱宗玉簡
金繩封之者七十二代雲亭日觀上之有五十餘盤
凡稱酸棗酢梨秦松漢柏五嶽四鎮之山其祠舊矣
若夫太乙受元君之道宋臣浚天女之池擁神休明
尊號方之華嶽明星持玉女之漿譬以嵩高少室表
夏姨之跡閭閻霧集士女駢羅靈妃分解珮之因軒
盖得捐金之所豈西王少女值司命而還生東岳遊
魂乞天孫而未活與自帝后改觀金木逓運而嶽宗
之神幾其忽哉
參將署東北有武安王廟稱為古關帝廟又一在桑園鎮者
亦最稱古蜀志關侯傳先主為平原相以關張為别部
司馬分統部曲今志載先主為平原相亦宜載二公之
為平原别部司馬也
論曰前將軍關公在於蜀漢人臣也及其沒也稱王稱
帝祠祀遍天下矣然其在平原者則與河東涿郡蜀
國江陵同焉何則河東是其生鄉涿郡固其亡命建
勲於蜀國授命於江陵而平原之别部司馬也自涿
水威神濫觴於悳水桑園巨鎮擬跡於樓桑當是時
也先主之不為劉平所刺者雖衆多歸之賴公在焉
晏公廟在小西門南昭惠廟即二郎廟在學宮西元孟
祕云神昔守嘉州老蛟為患河水汎濫漂沒民居廼
持刃入水府斬蛟首以出歴唐迄宋載在祀典未詳
於陵州何與也
北門城闉有北極廟明會典載京師北極佑聖宫即真武廟
開國靖難神多效靈故祀之按建文二年燕王進攻悳
州李景隆自悳州奔濟南燕兵遂入悳州山東參政鐵
鉉方督餉赴景隆軍會景隆師潰東奔鉉與參軍高巍
酌酒同盟收集潰亡守濟南燕兵列陣圍之三月不
下堰城外諸溪水灌城城中大懼鉉乃議令軍中詐
降迎燕王入約壯士縣鐵板伏城上闉王且入則下
板拔橋計定使守陴卒晝夜哭曰濟南魚矣乃撤守
具出居民伏地請曰奸臣不忠誰非高皇帝子燕王
大喜乘駿馬徐行率勁騎數人渡橋直至城下門中
人呼千歲鐵板亟下傷燕王首王驚易馬而馳急挽
橋橋堅不可挽燕王竟從橋逸去復合兵圍濟南鉉
令守陴罵燕王大怒以礟擊城垂破鉉書高皇帝神
牌縣城上燕兵不敢擊當連城之戰也時鐵鉉見真
武神叱之神幪面而去
論曰真武者北極耀魄寶之靈黑帝叶光紀之神也或
云出自星宿玄枵顓頊之虚或云起於有隋淨樂國
王之裔元龜虬龍之異表三垣七曜之奥區仗劍披
髮衷甲徒跣豈周公吐哺之勤未及握髮黃石傳書
之下寧暇進履與孟氏稱往救之義如是其急夫元
壇之設帝道為尊北陸之祀威神及遠若其效靈燕
國則在衞水之南濟河之北鐵公鼎鑊爛沸刀鋸横
分既背仇而反屍曾叱神以幪面曾謂泰山不如林
放乎然飛燕之啄漸及皇孫外蛇之鬭實資鄭厲天
實為之以授雄主將欲洩金陵之王氣開析津之
帝圖至於朔漠親征望見北斗在南非北辰助之
耶
南關有天妃廟神林氏莆田人生而靈淑能乘席渡海
雲遊島嶼歷加封號勅曰古以神女列祀典者若湘
水之二妃北阪之陳寶西宫之少女南嶽之夫人以
至丁婦聖姑莫不廟食夫生不出閨門而死祀百世
此其義烈有過人者元至元中以護海運有竒應
加封天妃洪武初復有護海運舟之功自永樂後
海運既罷衛河已通州人祀之其有關於永濟渠
與
南關外臘月八日祭八蜡廟郊特牲云天子大蜡八伊
耆氏始為蜡蜡者索也歲十二月合萬物而索饗之
也八蜡以記四方鄭云先嗇一司嗇二農三郵表畷
四貓虎五坊六水庸七昆蟲八也禮傳夏曰嘉平殷
曰清祀周曰大蜡漢改曰臘臘獵也田獵取獸祭先
祖也唐宋以臘日蜡百神古制也
東關有鐵佛寺大鐵佛彌勒各一尊像高三丈八尺端
肅殊特傳自地中湧出體製甚古難可揚㩁非歐冶
子所為也余壬申遊之題云野草寒花補壊垣秋
風不閉破山門我來欲覓殘碑讀横卧龜趺壓樹
根
州東南三十里有臺頭寺在黃河岸上有村曰解家牌
有刹曰臺頭寺昔之日誦室講堂洞開廻複梵樂法
音聒動遠近寺有白松二株衙衙作虬龍形今斤盡
矣昔王元美為家難北来不敢詣闕僑寓於寺取寺
中藏經閱之凡三月幾遍命胥史鈔數篋而去後卒
致南藏兩大龕從吳船来以補寺藏之缺今亦不存
城東有東方朔祠余謁祠題壁云古廟寒烟厭次雲鴉
飛黑陣冒斜曛周圍滿樹桃花放茅屋三間二細君
小院依栖九尺身櫩間布榖雨聲頻村農来賽雞豚社
不是尋君射覆人寂寂荒祠白板扉隔牆風送楝花飛
遠看一叟騎驢至疑是先生割肉歸春鳥貪啼便是歌
風前據地酒顔酡野花沾落公袍袖似較三干奏牘
多神頭小店白楊風十里徒河一水通昨過董生下
帷處今朝長揖滑稽雄(晉夏侯湛東方朔畫贊碑其略曰大夫諱朔字曼倩平原)
(厭次人也魏建安中分厭次以為樂陵郡故又為郡人焉事漢武帝漢書具載其事先生瓌瑋博逹思周)
(變通遠心曠度瞻智宏材倜儻博物觸類多能合變以明算幽贊以知來自三墳五典八索九丘隂陽圖)
(緯之學百家衆流之論周給敏捷之辨支離覆逆之數經脉藥石之藝射御書計之術乃研精而䆒其理)
(不習而盡其功經目而諷於口過耳而闇於心夫其明濟開豁包含弘大陵轢卿相嘲哂豪傑籠罩靡前)
(跆藉貴勢出不休顯賤不憂戚戲萬乘若僚友視儔列如草芥雄節邁倫高氣盖世可謂拔乎其萃游方)
(之外者已譚者又以先生嘘吸沖和吐故納新蟬蛻龍變棄俗登仙神交造化靈為星辰此又竒怪恍惚)
(不可備論者也常又顔真卿東方畫贊碑東方先生畫贊者晉散騎侍夏侯湛之所作也湛字孝若父)
(莊為樂陵太守因來覲省遂作斯文贊云大夫諱朔字曼倩平原厭次人魏建安中分厭次為樂陵郡又)
(為郡人焉厭次今移屬樂安郡東去祠廟二百里故厭次城今在平原郡安德縣東北二十二里廟西南)
(一里先生形像今則捏塑為之并二細君侍焉郡當為悳州其贊開元八年刺史韓公思復刻於石碑真)
(卿去歲拜此郡屬殿中侍御史平公冽監察御史閻公寬李公史魚右金吾胄曹宋公謇咸以河北採訪)
(使東平王判官廵按狎至真卿候入境上而先生祠廟不遠道周亟與數公呆卿家兄淄州司馬耀卿長)
(史前洛陽令蕭晉用前醴泉尉李伯魚徵君左驍衛兵曹張璲麟遊尉韋宅相朝成主簿韋夏有司經正)
(字畢曜族弟渾前參軍鄭悟初同兹謁拜退而遊於中堂則韓之刻石存焉僉歎其文字纖靡駁癬)
(生金三十年間已不可識真卿於是勒諸他山之石盖取其字大可久不復課其工拙故授翰)
(而不辭焉至若先生事蹟則載在太史公書風俗通武帝内傳十洲記列仙神仙高士傳此不復記)
(焉)
衛河岸有顔魯公祠崇禎初州人程紹改逆璫魏忠賢生祠
建於此祠後有景顔斗室舊唐書傳顔真卿為平原太守
安祿山逆節頗著顔真卿以霖雨為託修城浚池隂
料丁壯儲廪實乃陽會文士泛舟外池飲酒賦詩或
䜛於祿山祿山亦密偵之以為書生不足虞也無幾
祿山果反河朔盡䧟獨平原城守具備乃使司兵參
軍李平馳奏之玄宗初聞祿山之變歎曰河北二十
四郡豈無一忠臣乎得平來大喜顧左右曰朕不識
顔真卿形狀何如所為得如此傳文多不盡載錄其
在平原者著於篇
論曰魯公之守平原也陽會文士泛舟外池為飲酒賦
詩之事隂料丁壯深溝高壘為斬將搴旗之舉又其
守道殁身堅貞一志史臣謂段成公無楊炎弄權任
之為將豈有朱泚之禍顔清臣無盧杞惡直任之為
相豈有希烈之叛顔公兼將相之材光文武之道䑛
公父之血以愧姦臣守吾兄之節而叱軍士嗚呼有
盛德者必百世祀公之謂哉(又按魯公五代祖之推亦嘗為平原太守北齊)
(書傳周兵䧟晉陽之推進奔陳之策雖不從猶以為平原太守令守河津齊亡入周觀我生賦云乃詔余)
(以典郡據要路而問津斯呼航而濟水却鄉導於善鄰又云忽成言而中悔競受陷于姦臣是其事)
(也)
西關河上有河神廟廟在衛河之滸當為衛河之神衛
河源出蘇門山或祠其源或祠其委如沔祠漢中湫
祠朝那楚祠江漢非耶
衛河西有慈氏寺俗呼銀瓦寺寔陶家物瓦色光白故曰銀
矣複殿重房交疏對霤香烟似霧旛幢若林名僧德衆負
錫為羣信徒法侶持花成藪伽藍之勝最得稱首佛
閣去地百仞面臨長河帆檣舳艫經過其下里人程
紹有碑紹風情雅潤文辭駢麗如北魏之邢子才也
余少時嘗遊之壬申重遊寺弗完矣吟云名藍精舍
野烟中半墖依然立晩風門外長河流水去鐘聲漁
唱夕陽紅昔王元美投宿於此曾有詩日落山門閉
未曾苾芻前揖大中丞騶鳴欲盡篝燈語元是人間
行脚僧又入門金像欣然笑笑我津梁老此生兜率
天中觀自在不知賢劫也求名法華經彌勒佛稱求
名菩薩按明七子滄溟弇州川樓四溟龍灣蘭汀方
成並生嘉隆之世清淵歴下皆去此地不遠弇州當
王裒東向之餘周南留滯亦嘗過此臺頭寺閱其經
藏安悳驛戲其官柳自七子零落而風雅道衰矣譬
如求名菩薩七佛住世後人詩選阿修羅耳夫洪鐘
莛擊又何為焉寺後入景州路路旁多官吏清悳碑
洛陽伽藍記述趙逸云牧民之官浮虎慕其清塵執
法之吏埋輪謝其梗直所謂實為盜跖名為夷齊妄
言傷正華詞失實皆是類矣又城東南有龍泉寺碑
云寺在崇悳鄉北連徒水橋東鑑魏國城西枕徒駭
岸是也
論曰長河舊地鹿角巖關風景依然物華半落不必興
黍離之感作麥秀之吟也特今曩殊觀盛衰觸歎耳
夫石氏有齊相之祠燕人立欒公之社自昔然矣若
彼老子之宮梵王之宅儒者不屑道然飛館生風重
樓起霧崇臺芳榭羽客談玄精舍名藍緇徒倚錫春
風動樹則紫葉蘭開秋霜降草則黃花菊吐選徒命
侶作賦流觴亦一邦之盛事吾土之美觀也乃何以
未罹兵火漸致丘墟牆被蒿艾巷羅棘榛野鼠銜神
鬼之髭怪雨冷幡幢之魄遊覽所及感慨係之矣故
城内城外表裏環列略著於篇
古歡堂集卷四十七
