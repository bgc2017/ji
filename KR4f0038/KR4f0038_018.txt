古歡堂集卷十八戸部侍郎田雯撰
雜著
詩話(評茂秦十則)
作詩雖貴古淡而富麗不可無譬松篁之於桃李布帛
之於錦繡也余謂如畫然秋山平遠野水寒林復加點
染著色斯為妙耳黃倪而外有熙筌淵明之後有三謝
非富麗之謂也徒云富麗則黃金白雪等語皆佳矣
二
凡作近體誦之行雲流水聽之金聲玉振觀之明霞散
綺講之獨繭抽絲此詩家四關一關未透便非佳句茂
秦刻意為其七子一派寫照閱之不覺捧腹然能如此
亦自登峯造極近人一槩貶斥非公也千載而下定評
出焉畢竟七子在鍾譚之上
三
陶潛不仕宋所著詩文但書甲子韓偓不仕梁所著詩
文亦書甲子偓節行似潛而詩綺靡蓋所養不同耳薛
西原曰立節行易養性情難茂秦之論謬矣詩各成一
家豈書甲子同而詩亦必相肖耶此猶齊人之待客使
𦕈者御𦕈者跛者御跛者供婦人之一笑而巳
四
茂秦云唐山夫人房中樂十七章格韻高嚴規模簡古
駸駸乎商周之頌迨蘇李五言一出詩體變矣無復為
漢初樂章以繼風雅惜哉余嘗觀今之詩家多以樂府
為卷首如君馬黃上之回陌上桑大小垂手之類句之
長短語之繁簡師心自用漫無一定之格音節多所未
諧即樂府解題亦在影響之間蓋樂府失傳久矣
五
詩以漢魏並言魏不逮漢也建平之作率多平仄穩貼
此聲律之漸而後流於六朝千變萬化至初盛極矣余
但知齊梁儷句為五言律祖茂秦乃謂自魏晉巳然非
臆說也
六
揚雄作反騷廣騷班彪作悼騷梁竦亦作悼騷摯虞作
愍騷應奉作感騷漢魏以來作者繽紛無出屈宋之外
茂秦之言是也以予觀之宋不如屈况其他乎古云離
騷離憂也又有騷離見於宋人困學紀聞亦竒矣又枚
乘始作七發後有傅毅七激張衡七辨崔駰七依馬融
七廣劉向七略劉梁七舉崔琦七蠲桓麟七說李尤七
疑劉廣世七興曹子建七啓徐幹七喻王粲七釋劉卲
七華陸機七徵孔偉七引湛方生七歡張協七命顔延
之七繹竟陵王七要蕭子範七誘大抵馳騁文詞而欲
齊驅枚生也七發来自鬼谷子七箝之篇余謂諸作遜
枚生遠甚猶之作騷不及屈原也杜子美七歌来自十
八拍李空峒亦作七歌未免生吞活剥之誚矣
七
韋蘇州曰窗裏人將老門前樹已秋白樂天曰樹初黃
葉日人欲白頭時司空曙曰雨中黃葉樹燈下白頭人
三詩同一機杼司空為優善狀目前之景無限凄感見
於言表余所見與茂秦不同司空意盡不如樂天有餘
味初字欲字妙有含蓄老淚暗流情景難堪更深一層
八
茂秦云山房隨筆四禽言一曰鵓鴣鴣鵓鴣鴣帳房徧
野相歡呼阿姊含羞對阿妹大嫂揮涕看小姑一家不
幸俱被擄猶幸同處為妻孥願言相憐莫相妬其人不
是女故夫此作讀者尚不堪况遭其時乎又馬柳泉賣
子歎曰貧家有子貧亦嬌骨肉恩重那能抛饑寒生死
不相保割腸賣兒為奴曹此時一别何時見遍撫兒身
䑛兒面有命豐年来贖兒無命九泉抱長怨囑兒切莫
苦思量憂思成病誰汝將抱頭頓足哭聲絶悲風颯颯
天茫茫此作一讀則改容再讀則下淚三讀則斷腸矣
愚謂鵓鴣鴣詞意雖慘蓋罹亂離之變世不恒有若賣
子歎則情真語酸富貴之家喜用鞭笞者宜發深省陶
淵明所謂此亦人子也蕭穎士不得以博奥矜長矣
九
詩法曰事文類聚不可用蓋宋事多也後引蘇黃之詩
以為式教以養生之訣繼以治病之物可乎茂秦視蘇
黃詩為何物耶又唐人歌詩如度曲可以協絲簧諧音
律晩唐格卑聲調猶在及宋柳耆卿周美成輩出能為
一代新聲詩與詞為二物是以宋詩不入絃歌也詞曲
自六朝已然不始於宋唐詩可入歌譜者亦少茂秦此
論亦謬又嚴滄浪曰學其上僅得其中學其中斯為下
矣甚有不法前賢而法同時者李洞曹松學賈島唐彦
謙學温庭筠盧延讓學薛能陳履常學黃山谷予筆之
以為學者戒夫詩以求工為主何以同時便不可學如
皮日休陸龜蒙賈島孟郊盧仝馬異劉滄許渾諸人皆
有心相肖天然匹偶彼此同學之意黃山谷蘇門六君
子之一也嘗云子曕詩句妙一世乃云學庭堅體蓋退
之戲效孟郊樊宗師之體以文滑稽耳如山谷斯言愛
之斯學之蘇且學黃也
十
茂秦曰麈史云王得仁謂七言始於垓下歌栢梁篇祖
之劉存以交交黃鳥止于桑為七言之始合兩句為一
誤矣大雅曰維昔之富不如時頌曰學有緝熙於光明
亦非也蓋始於擊壤歌帝力何有於我哉雅頌之後有
南山歌子産歌採葛婦歌易水歌皆有七言而未成篇
及大招百句小招七十句七言已盛於騷但以參差問
之而觀者弗詳焉余一日讀擊壤篇細玩文氣語韻另
為句讀日出而作(句)日入而息(句)鑿井而飲(句)耕田而
食(句)帝力(句)何有於我哉(句)末一句乃歌餘之曼聲也
不入韻蓋彼時之民安田里樂耕桑感激之意深實目
覩帝力之勤劬以成雍熙之化何有於我謂君勞而民
自逸歸美於上之詞也若云我民之日用飲食與帝力
何涉則後世悍俗不可訓矣王者之民皥皥如也亦謂
氣象則然非市恩小惠之比豈有以堯舜之民而不知
感澤者乎歌有曼聲即今曲之尾聲也如此讀則擊壤
歌非七言之祖矣
碩人
風人之旨往往含蓄不露意在言外讀碩人篇大槩可
暏矣首章言族類之貴二章言容貌之美三章言始来
親厚之意皆未說出卒章似可以露矣河水洋洋五句
只極狀嫁来時所歴之境却以庶姜二語終之婉摯多
風藴藉有味非善讀詩者不知也杜甫之詩無以復加
其去三百篇遠甚如千家今有百家存哀哀寡婦誅求
盡獨使至尊憂社稷諸君何以答昇平俱少含蓄亦大
失三百篇之遺意矣
秦風
小戎四章竒文古色斑斕陸離讀至在其板屋亂我心
曲二語逸情絶調悠然無盡今之學詩者無論古體近
體凡收處皆當從此神會
許渾
楊慎曰唐詩至許渾淺陋極矣而俗喜傳之高棅編唐
詩品彙取至百餘首甚矣棅之無目也棅不足言而楊
仲弘選唐音自謂詳於盛唐而略於晩唐不知渾乃晩
唐之尤下者而取之極多仲弘之賞鑒亦羊質而虎皮
乎陳后山云近世無高學舉俗愛許渾又凌歊臺一篇
謂渾目不觀書徒弄聲律以僥倖一第如此予謂聲律
之熟無如渾者七言拗句如嶺猿羣宿夜山靜沙鳥獨
飛秋水来孤舟移棹一江月高閣捲簾千樹風一聲溪
鳥暗雲散萬片野花流水香劉伶臺下稻花晩韓信廟
前楓葉秋兩巖花落夜風急一徑葦荒秋雨多拗字聲
律極自然可愛又如蘭葉露光秋月上蘆花風起夜潮
来村徑遶山松葉暗柴門臨水稻花香花盛庾園攜酒
客草深顔巷讀書人舟横野渡寒風急門掩荒山夜雪
深寒雲曉散千峰雪暖雨晴開一徑花牛羊晩食鋪平
地鵰鶚晴飛摩遠天暖眠鸂鶒晴灘草高挂獮猴暮澗
松對岸水花霜後淺傍簷山果雨来低亦自挺拔兼饒
風致似不可過詆丁卯也
三句一韻
余官楚中得&KR0642;陵雷何思太史詩集讀之有聽雨一篇
三句一韻以為創作古無此格載之山䕬詩話中及閱
宋會稽高菊磵緯略秦碑三句一韻引證甚確梁書范
雲傳曰竟陵王子良為會稽太守雲為府主簿王登秦
望山雲以山上有秦始皇刻石三句一韻人多作兩句
讀之並不得韻又加大篆人多不識乃夜取史記讀之
暨登山子良命賓客讀之皆茫然末問雲雲曰嘗讀史
記見此刻石文讀之如流水子良大悦按老子明道若
昧夷道若類進道若退上德若谷大白若辱廣德若不
足建德若偷質直若渝大方無隅大器晩成大音希聲
大象無形文皆用韻三句一易秦望山石刻文亦猶是
乎始知三句一韻詩雷太史非無所本也
鳬盟說杜
少陵江上值水如海勢詩為人性癖耽佳句語不驚人
死不休老去詩篇渾漫興春来花鳥莫深愁新添水檻
供垂釣故著浮槎替入舟焉得思如陶謝手令渠述作
與同遊申鳬盟說杜甚譙讓之謂與題無涉此老無故
作矜誇語抑又陋矣余初學時亦以為然後官楚入黃
州泊舟港口約葉井叔登赤&KR2988;絶頂縱目千里命酒豪
飲俄而潮平月上風露蒼凉有白鸛數百隻鳴於樹間
井叔顧余曰望水天之一色呼周郎而欲出子不可無
詩余瞪目不答井叔又曰子陶謝手也何遜謝焉余靜
默久之因悟少陵此詩蓋目觸江上光景思成佳句以
吟咏其奔濤駭浪之勢而不可得廢然長歎曰性癖曰
驚人言平生所篤嗜在詩也曰老去漫興與晩節漸於
詩律細似不相屬謙辭也曰花鳥莫深愁言詩人刻毒
遇一花一鳥摹寫無餘能令花鳥愁也今老無佳句不
必深愁矣花鳥尚然况值此江勢之大閉口束手能復
有驚人篇章耶故只可添水檻以垂釣著浮槎以閒遊
而已若述作之手非陶謝不可吾則何敢悠悠千載猶
思慕陶謝不置焉少陵殆抑然自下者全無矜誇語氣
言在題外神合題中而江如海勢之竒觀隱躍紙上矣
何謂無涉固哉鳬盟之說杜也
原上草詩
劉孝綽妹詩落花掃更合叢蘭摘復生孟浩然林花掃
更落徑草踏還生此聮豈出自劉歟白樂天咏原上草
送客詩野火燒不盡春風吹又生一句之意分為兩句
風致亦自不減古人作詩皆有所本而脫化無窮非蹈
襲也
杜牧徐渭
牧遣懷詩云落魄江南載酒行楚腰腸斷掌中輕十年
一覺揚州夢占得青樓薄倖名又才子風流咏晩霞倚
樓吟住日初斜驚殺東鄰繡床女錯將黃暈壓檀花此
二詩乃牧在揚州為牛僧孺書記時作也牧負才不羈
日為放浪狎邪之行僧孺縱其出入且遣人易服隨後
潛護之其愛才如此數百年後山陰徐渭得胡太保宗
憲而事之草露布為幕府上客放浪狎邪無復拘束亦
如牧之在揚州然余於此歎杜徐二子之竒尤歎牛胡
兩公之愛才前後一轍也乙亥暮春望曰書
雪詩
甲戌歲除前三日大雪一時文士飲酒賦詩流傳都下
其分題則謝傅袁安王子猷李愬吕徽之又錢思公洛
中遺事也次日客過予言之云如旗亭畫壁之類雪事
正多予謂世傳七賢過關圖乃唐開元日冬雪後張說
張九齡李白李華王維鄭虔孟浩然出藍田關遊龍門
寺鄭虔圖之觀元虞集有題孟浩然像詩風雪空堂破
帽温七人圖裏一人存又前人詩云二李清狂狎二張
吟鞭遥指孟襄陽鄭虔筆底春風滿摩詰圖中詩興長
豈非一證又李商隱送王校書分司詩云多少分曹掌
秘文洛陽花雪夢隨君定知何遜緣聯句每到城東憶
范雲再漫成一絶云不妨何范盡詩家未解當年重物
華遠把龍山千里雪將来擬並洛陽花二詩亦不知所
指按何遜與范雲聯句詩云洛陽城東西却作經年别
昔去雪如花今来花似雪大意可見皆足為咏雪之一
助也
詩文演法
余嘗謂白香山琵琶行一篇從杜子美公孫大娘舞劔
器詩得来臨潁美人在白帝法曲妙舞神揚揚與余問
答既有以感時撫事增惋傷杜以四語白成數行所謂
演法也鳬脛何短鶴脛何長續之不能截之不可各有
天然之致不惟詩也文亦然楊升菴曰郭象莊子注云
工人無為於刻木而有為於運矩主上無為於親事而
有為於用臣柳子厚演之為梓人傳一篇凡數百言毛
萇詩傳云漣風行水成文也蘇老泉演之為蘇文甫字
說一篇亦數百言皆得脫胎換骨之三昧知此則余之
論白杜之詩了然無疑義矣
竹枝
山谷自荆州上峽入黔備嘗山川險阻因作二疊傳與
巴人令以竹枝歌之云鬼門關外莫言遠五十三驛是
皇州又鬼門關外莫惆悵四海一家皆弟兄自云可入
陽關小秦王余只覺其調俚其言淺不及劉夢得竹枝
詞多矣比之古樂府巴東三峽巫峽長猿鳴三聲淚沾
裳奚啻千里
閒情賦
淵明之賦閒情柔姿麗語大非高士本色蘇子瞻曰淵
明作閒情賦所謂國風好色而不淫正使不及周南與
屈宋所陳何異然亦曲為解嘲耳孰謂挂冠高尚人便
無冶思艷態也
代作
余老患怔忡之病不能作詩一槩酬應泛作皆他人代
為之如有不可人代代必不如我意者則仍已作也昔
韓昌黎曾代張籍書蘇子瞻曾代張方平疏代固未可
少然捉刀者亦甚難矣
古歡堂集卷十八
