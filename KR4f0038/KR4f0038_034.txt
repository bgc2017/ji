古歡堂集卷三十四戸部侍郎田雯撰
跋
讀老莊跋
諸子以子稱獨道德南華以經名則老莊之學勝於諸
子明矣仲尼猶龍之言尊老氏也人生而靜天之性也
感物而動性之欲也漢儒取入禮記遂以為經若使宋
儒知其出於老氏則必加譏評矣逍遥遊盡性也齊物
論窮理也養生主修身也邵堯夫云庖人雖不治庖尸
祝不越樽俎而代之言君子思不出其位也楊龜山曰
逍遥遊一篇子思所謂無入而不自得也莊子之合於
中庸又如此此其所以經也宋儒於漢儒之擬經者皆
斥之馬融之論禮樂誕矣束晳之補華黍贅矣揚雲之
作太玄妄矣史遷之實錄司馬彪之九州春秋麟筆之
玷矣王通之續書孔衍之漢魏尚書典謨之累矣力詆
漢儒不遺餘力而謂之叛經僭經也何哉
讀孔叢子跋
孔叢子抗志篇曰衛公子交見於子思曰先生聖人之
後執清高之操交不敏竊慕下風願師先生之行幸顧
恤之子思曰公子不宜也今公子紹康叔之業處戰伐
之世當務收英雄保其疆土非所以明臧否立規檢修
匹夫之行之時也夫匹夫之行何為者也豈無益於人
之家國而故為此言歟又儒服篇曰儒者包衆美兼六
藝動靜不失中道如此或病其言之自相矛盾也非也
亦猶莊子之毁仲尼正所以尊仲尼也非毁仲尼也毁
彼假仲尼之道而流為偽儒者也故世之病莊子者皆
不善讀莊子者也病叢子者亦不善讀叢子者也
讀商子跋
商鞅開塞耕戰數篇可謂工於富強之術矣然可用於
秦而不可用於魏蓋秦之俗敝久矣用之則大治若用
於魏則多事更張適足以釀禍亂鞅之去魏而仕秦也
豈待公叔座之激景監之言而乃識去就哉鞅曰一賞
一教一刑揆其旨亦政刑德禮竝用之意未始非治國
之大道也迨慮其說之不行而遂專一於刑雖殘刻暴
虐有所不暇恤耳王安石天不足畏之說亦由乎此其
積怨蓄禍以至於敗也宜哉甚矣刑名之學不足法而
執拗偏倚之用大為世道人心害不可不知也趙良之
言曰五羖大夫之相秦也功名藏於府庫德澤施於後
世及其死男女流涕童子不歌謠舂者不相杵嗚呼誠
賢矣哉
讀鬼谷子跋
戰國之士雋邁譎變者多矣而騁其才氣以自放於文
章者唯鬼谷子最著今讀其捭闔反應内揵抵巇飛箝
忤合揣摩權謀諸篇抑何竒也大約出自隂符深於老
氏而自逞一代之雄此其所以竒耳郭璞遊仙詩云青
溪千餘仞中有一道士借問此阿誰云是鬼谷子景純
之愾慕其人如此余嘗謂人之經濟學術未有無其傳
者儀秦為鬼谷之傳人而縱横之說成房魏為河汾之
傳人而貞觀之佐顯雖邪正殊途遭時各異其間授受
淵源要非偶然也鬼谷子不見於他書隋志始有之唐
四庫以為蘇秦之書秦記云周時隱士自號鬼谷先生
又世稱鬼谷子嘗有書責儀秦夫何以責之無乃自悔
其教之不精而恥彼學之未至歟
讀鬻子跋
鬻熊楚人年九十見文王王曰老矣鬻子曰使臣捕獸
逐麋已老矣使臣坐策國事尚少也文王師之著書十
二篇前人謂其理致通遠旨趣恢宏織組仁義經緯家
邦實先達之真言為諸子之首唱愚以為其文俚其詞
戔必後世偽作之書無足稱述也且其中引魯周公衞
康叔年代相去遠甚讀者察之按賈誼新書所引鬻
子七條皆正言確論兹本無之又文選引鬻子武王率
兵車以伐紂紂虎旅百萬列於商郊起自黃鳥至於赤
斧三軍之士莫不失色今本亦無知為偽書無疑矣
讀子華子跋
晉趙簡子殺竇犢舜華孔子為作臨河之操子華子却
其聘而弗顧可謂有知幾之哲矣及其老也館於晏平
仲氏著書數十篇言數則本乎易言治則崇堯舜言道
則尊孔子斯其為聖人之徒也歟至於符瑞必黜鼎湖
有辨尤非春秋之世談天炙轂諸家所可及卒章云宣
王時吾宗君實董六師盖程伯休父之後也苐篇中引
中行氏已是戰國時人孔子贈一章當是因家語韓詩
外傳而傅會者讀之疑為偽書焉劉歆七略叙稗官小
說以周書為首即晉代所伐冡汲冡周書也今所傳者
什之一耳其中言舜囚堯禹距舜伊尹通末喜太甲殺
伊尹武王斬紂皆害義傷教之甚太史公信之以斬紂
事入史記亦誣甚矣
王叔明琵琶行畫跋
杜甫觀公孫大娘舞劔器行小序古致錯落姿態竒横
如青天數峯晴霞上下入其中莫可端倪申聰山謂詩
不大佳取宫中侍女八千人公孫劔器初第一二句而
已以余評之首四語說盡無餘味連用㸌如矯如來如
罷如只是形容套語羿射九日落羣帝驂龍翔雷霆收
震怒江海凝清光設想平常五十年間似反掌以下又
復太露收處老夫二語音節蹙縮大失驚人本色小序
工而詩轉遜矣惟中四句云臨穎美人在白帝妙舞法
曲神揚揚與余問答俱有以感時撫事增惋傷白香山
琵琶行一篇擴充之脱化粉本於此雅妙無匹所謂分
其餘技足了十人少陵所以不可及也
龍淙帖跋
余昔嗜摹官奴帖苦無善本及學之無成亦漸已之曾
作詩云十指如椎筆如杵有鬼若踞秋毫顛閉門客謝
管城子老研取作支頭磚是也後得涪公墨蹟嗜之更
篤又願學焉而未逮余雖不知書而於世之以書名者
輒敢論其工拙今在夜郎見范公龍淙帖禇公絶倫遂
驚嘆為莫及雪消風柔紅茶花二本大放安得此老解
衣槃薄疾書澄心堂百紙餉我耶因並題於卷末春蚓
秋蛇自顧生悔
林處士銘跋
此吾友曹生所作為文古奥遒邁有昌黎竒崛之氣熊
熊琅琅可誦也内綴數語云儒者數行墨有時珍重慳
惜雖重貨不與易強威不能奪韋貫之拒裴均之銘不
納萬縑孫盛不懾門戶之禍而改枋頭是也余閱之不
能無議焉曹生既作此文揆其意又若有所不屑者將
自視其文之可傳而高自位置歟抑恐言之失實貽世
譙讓而故為支飾脱卸之詞歟考貫之沈厚寡言與人
交終歲無欵曲不為偽辭以悦人曹生果如是耶盛與
殷浩齊名所著晉陽秋詞直理正稱良史焉不改枋頭
雖禍及門戶不顧亦非明哲之道區區林處士一銘又
大不相侔也夫人有一善之行君子亟稱之吾儒有心
救世正藉此以淑人心挽頽俗又往往採片長發之為
文章以傳世而行遠況林處士實有善之可稱哉善可
稱而已不深知之不為作銘可也銘既作矣而又為支
飾脱卸之詞吾不解其何說也文章固不可不珍重慳
惜也珍重慳惜之太過而文章亦日少封禪書誠文章
之大者可數十上乎余曾有詩云少時便愛遂初賦老
去終無封禪書聊以述懷亦用譏曹生也
石鼓詩跋
嘗考以石鼔為周宣王獵碣者韓愈張懷瓘竇&KR2116;也謂
文王鼓至宣王而鋟以詩者韋應物也謂成王鼓以左
傳岐陽之蒐證之者程琳董逌也謂出宣王時史籀書
者蘇軾趙明誠也斷為秦鼔合於秦斤秦權又以岐陽
秦地秦好田獵是詩作於獻公前襄公後者鄭樵鞏豐
也然皆傅會之論不足據惟歐陽修辯漢桓靈時金石
多磨泐此文細而鋟淺不應二千年尚在又字法古詩
與雅頌同漢多博古好竒之士不應略而不道又隋藝
文志錄及始皇刻石㜑羅門外國書不應獨無石鼓遺
近摭遠其說似矣金時馬子卿則辯為宇文周造焦竑
以蘇綽傳證之云周文十一年狩岐陽孝武保定元年
再狩岐陽命綽倣大誥則詩體倣詩可知然此亦影響
臆度烏足為鼓文確論哉予按鼓文有吳人鄰亟朝夕
儆惕語周宣時吳未通諸夏安得有此又周之文武無
藝祖稱而鼓文又云進獻用特歸格藝祖嘗觀宇文祭
河神誥自稱其先世為藝祖且周與陳接壤陳建國吳
地故應有吳人之戒由此以言石鼓為宇文周物無疑
如執小篆科斗以訂是非則六朝人豈無善摹之者亦
未為通論也元馬虛中絶句云獵碣鐫功事惘然摩娑
壞石臥寒煙昌黎已道文殘缺又較昌黎五百年令人
涵泳無盡桐高詩中互据一說正不妨並存以竢折衷
於後之雕摉宏博者
古歡堂集卷三十四
