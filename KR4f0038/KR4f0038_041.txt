古歡堂集卷四十一戸部侍郎田雯撰
長河志籍考
九河故道在州東南二十餘里曰古黃河崖堤猶存即
九河逕流之故道也黃河入海歴經遷徙禹時注碣
石漢世移東郡乃注勃海後漸南徙今從雲梯關入
海其為古黃河者禹貢導河積石至於龍門南至於
華隂東至於底柱又東至於孟津東過洛汭至於大
伾北過洚水至於大陸又北播為九河同為逆河入
于海謂碣石也又云九河既道孔傳云平原以北桑
欽水經謂之大河故瀆也今欲考濫觴於二原觀浴
日於九道消異說之爭鳴原舊物之有在則黃河之
故道可得詳矣若夫東海方丈亦有崑崙之稱西王
玉堂更别酒泉之境蒲昌蔥嶺誰討其瀾于闐天墟
莫名其處前史有烏覩之論後世資繙繹之言又非
所論已
爾雅九河一曰徒駭二曰太史三曰馬頰四曰覆鬴五
曰胡蘇六曰簡七曰潔八曰鉤盤九曰鬲津郭璞注
之矣李廵曰徒駭者禹疏九河以徒衆起故曰徒駭
太史者禹大使徒衆通其水道故曰太史馬頰者河
勢上廣下狹狀如馬頰也覆鬴者水中多渚往往而
處形如覆釡胡蘇者其水下流故曰胡蘇胡下也蘇
流也簡大也河水深而大也絜言河水多山石治之
苦絜絜若也鉤盤言河水曲如鉤屈折如盤也鬲津
河水狹小可鬲以為津也孫炎曰徒駭禹疏九河用
功雖廣衆懼不成故曰徒駭胡蘇水流多散其餘同
春秋緯寶乾圖云移河為界在齊闐閼八流以自廣
尚書中候亦云齊桓之霸遏八流以自廣鄭氏據此
文為齊桓塞之塞其東流八枝竝使歸于徒駭也夫
欲明九河必先知其上游曰二渠曰洚水曰大陸又
知其下尾曰逆河曰碣石曰勃海
二渠者史記河渠書漢書溝洫志竝云至于大伾禹以
河所從來者高水湍悍難以行平地數為敗廼釃二
渠以引其河北載之高地過洚水至于大陸播為九
河同為逆河入于海漢塞瓠子北行二渠復禹之迹
孟康曰釃分也二渠其一出貝丘其一則漯川也河
自王莽遂空惟用漯耳索隱曰二渠其一則漯川其
一王莽遂空也故俗謂之王莽河隋煬帝引衞之淇
水入河為永濟渠
洚水有二說其一地理志云降水在信都縣班固漢書
以襄國為信都在大陸之南其一鄭康成以降讀作
降下江反聲轉為共河内共縣淇水出焉周時國於
此地者惡言降水改為共尚書正義以為此鄭臆說
不可從也水經注云鄭氏注尚書引地說云大河東
北過絳水千里至大陸為地腹水土之名變易世失
其處見洚水則以為絳水或作絳字非也降讀當如
城降于齊師之降又今河所徙去大陸遠矣館陶北
屯氏河其故道與九河既播八牧代絶遺迹故稱往
往時存故鬲般列於東北徒駭瀆連漳絳同逆之狀
粗分陂障之會猶在案經考瀆自安故目矣
史記正義曰大陸澤在邢州及趙州界一名廣阿澤一
名鉅鹿澤今鉅鹿縣廣阿澤及隆平縣廣阿城故大
陸也
逆河者禹貢同為逆河入于海孔傳曰為一大河名逆
河漢書地理志莽曰迎河師古曰在勃海之濱因以
為名又勃海郡南皮縣有莽迎河亭師古曰言相迎
受也
碣石勃海者禹貢夾右碣石入于河史記夾右碣石入
于海按夏書謂其逆上故云河本紀因其順流故稱
海山海經曰碣石之山繩水出焉東流注于河河之
入海舊有碣石今川流可導非禹瀆也按碣石所在
鄭氏引戰國策在常山九門郭璞注山海經在遼西
臨渝太康地志以為樂浪遂城長城所起漢書地理
志稱其北平驪成昭帝所登雖數說不同未定厥所
其在驪成者謂之大碣石山亦景純之所兼引矣
九河之堙在于春秋之世水經注齊桓霸世塞廣田居
同為一河故自堰以北館陶廮陶貝丘鬲般廣川信
都東光河間樂成以東川瀆多亡城地竝存漢世河
決金堤南北離其害議者欲求故迹而穿之未知其
所是矣溝洫志云河決瓠子是時田蚡為丞相其奉
邑食鄃鄃居河北河決而南則鄃無水災蚡言于上
曰江河之決皆天事未易以人力彊塞而望氣者亦
以為然是以久不復塞也按鄃今在平原舊縣後漢
書馬武傳建武十年更封鄃侯注云鄃縣名屬平原
郡今悳州平原西南有鄃城舊唐書志隋分鄃縣置
歴亭又夏津縣本漢鄃縣皆蚡奉邑所在夫使禹績
不復貽害梁楚雖二渠復流而九河終塞武安侯可
謂私爾忘公者也望氣之言媚於是矣又溝洫志云
自塞宣房後河決於館陶後二歲河復決於平原流
入濟南千乘建始時河堤都尉許商與丞相史孫禁
共行視圖方略禁以為今河決平原金隄間宜開通
大河令入故篤馬河水道浚利許商以為古有九河
之名自鬲至徒駭相去二百餘里今河雖數徙不離
此域孫禁所欲開者在篤馬河失水之勢處勢平&KR0642;
旱則淤絶水則為敗不可許公卿皆從商言議者常
欲求索故迹而穿之然究不可得矣按蔡九峰云九
河其一則河之經流先儒不知遂分簡潔為二自漢
以來講求九河者甚詳漢世近古止得其三唐人集
累世積傳之語遂得其六歐陽忞輿地記又得其一
或新河而載以舊名或一地而互為两說要之皆似
是而非無所依據至其顯然謬誤者則班固以滹沱
為徒駭而不知滹沱不與古河相涉樂史馬頰乃以
漢篤馬河當之鄭氏求之不得又以為齊威塞其八
流以自廣夫曲防齊之所禁河水可塞而河道果能
盡平乎皆無稽考之言也惟程氏以為九河之地已
淪于海引碣石為證以為滄州之地北與平州接境
相去五百餘里禹之九河當在其地後為海水淪没
故其迹不存又上文言夾右碣石則九河入海之處
有碣石在其西北岸九河水道既遷難於推考而碣
石通趾頂皆石不應仆没今兗冀之地既無此石而
平州有山名碣石者尚在海中去岸五百餘里卓然
可見則是古河自今以為入海處向北斜行始分為
九其河道已淪入于海矣漢王横言昔天常連雨東
北風海水溢西南浸數百里九河之地已為海水所
漸酈道元亦謂九河碣石苞淪于海後世儒者知求
九河于平地而不知求碣石引河以為之證故前後
異說竟無歸宿盖非九河之地而強鑿求之宜其支
離而不能得也乂曾氏曰先儒分簡潔為二非也禹
之前既有九河洪水湮塞禹乃疏之故言九河既道
但疏通復其故道耳播之者非禹也宋儒之論如此
今知不然者按禹貢九河既道同為逆河未聞八河
之外一為枝流九河之中徒駭最大班固稱北亡八
枝其八悉是枝流而有太史等名簡潔二河先儒為
是譬如人之命名或事單文或取重複簡易潔約於
理何害且此之九河既淪巨海一為枝流于何而考
改作八河又非其故山川鬼神豈其憑虚而告其不
然者一也填塞八流固尚書中候之旨北亡八枝又
班志溝洫之言五霸假之何嫌曲防之禁乎其不然
者二也且後儒舉不信漢人乎東北風起海水浸溢
此固漢人之言也而乃操我戈矛&KR0008;其墨守其不然
者三也漢世近古止得其三既得之矣又復何失若
然者成平非海若之墟鬲縣豈天吳之府考迎河則
南皮有亭問胡蘇在東光之界息壤在彼而欲問諸
水濱其不然者四也取酈生之言則營州之城垂淪
者半碣石雖在海中所淪苞者僅營州半城耳九河
之地川瀆雖亡城地竝存而云悉皆淪没其不然者
五也冀兖之域中國奥區黃濁安流百川經瀆而勤
勤皆沃若之鄉屑屑於海禺之地憑兹風伯以藉海
神其不然者六也且九河之名前此未有故漢書稱
二渠曰釃禹貢道九河曰播釃則狀同釃酒播則散
如播榖而云播之非禹更是何人其不然者七也新
河舊名一地兩說偶一為之適相符契則漢世何難
于六名唐人豈襲其三說崑崙巨派幾于繩水之同
流廣阿大澤化作滄州之平地其不然者八也且取
法莫若經傳信莫若史經則爾雅夏書史則河渠溝
洫是之不務而又焉從事取韋昭而非韋昭言酈氏
而非酈氏雅奏未終片言破道其不然者九也秦漢
相傳蕭何先收圖籍宋薛爭舊晉人視諸故府徵信
猶可若又疑之求其合也不亦難乎其不然者十也
攷宋神宗時河決曹村北流斷絶而黃與淮合自漢
元光中決瓠子注鉅野通于淮泗合淮入海既東徙
而南奔蹈元光之故轍今之所謂金城五港雲梯巨
關則又穆陵之碣石桐柏之勃海也(附雲梯關觀黃河入海謌章亥)
(不到天墟遙崑崙一竇通重霄漢津初犇坤軸坼溤夷沃焦紛來朝雍州積石河之首龍門下瀉隨神飈)
(底柱孟津遶大伾中華沙漠連元枵洚水迤東大陸北地平土疎山不搖一出一伏千萬里大曲小曲風)
(雨飄濁黃一斗沙居六風輪陣馬無停鑣潁亳徐宿在唇齒曹濮單鄆排脊腰雲梯古關尾閭地榑桑滄)
(嶼誰相招來自天上歸地底不知此水從何消三門四折又九派錫圭之祖烏能祧碣石既没苦泛濫故)
(道不復悍且驕白馬沉後無消息瓠子浪湧横泬寥議築議塞日聚訟治河治漕羣嘵嘵賈讓賈魯各前)
(席史册言在作準標華容武功印川子其人羅立如斗杓關前下馬摉遺蹟天晴海面拖青瑤洪濤光駛)
(䃸磹電黑齒旗豎黿鼉橋始悟萬物有歸宿浮生馳逐朱顔凋精衞銜木究何益尹公術幻真無聊落日)
(西風透白祫沓連愁聽番禺潮寄語司空蚤底績山行乘檋泥行橇)於是黃河故道久
不復治九河之地悉成枯溝按九河始播之也自徒
駭至於鬲津相去二百餘里至下尾漸近是以合為
一河名為逆河徒駭在成平胡蘇在東光鬲津在鬲
縣此三河見於漢書其餘六者太史馬頰覆釡在東
光之北成平之南簡潔鉤盤在東光之南鬲縣之北
今悳州之境經啓九道茫茫禹跡盡在于是循求其
故不失夏物考王横風雨之徵參韓牧四五之議庶
夏后故蹟靡刊於河渠伯益内經有聞於山海逹觀
博物之客其辨之哉
鬲津古河今稱鬲海夏時鬲國漢世鬲縣皆以此名左
氏傳曰靡奔有鬲氏自有鬲氏收二國之燼以滅浞
而立少康杜預曰有鬲國名今平原鬲縣史記韓信
自平原攻破歴下軍還定濟北取鬲城水經云大河
故瀆逕平原鬲縣故城西注云地理志曰鬲津也王
莽名之曰河平亭故有窮后國也應劭曰鬲偃姓咎
繇後也光武建武十三年封建議將軍朱祐為侯國
也今悳平縣舊鬲城北有朱祐墓嘉靖通志云安悳
廢城本夏鬲國後漢書吳漢傳北擊清河長直及平
原賊皆平之時鬲縣五姓其逐守長據城而反諸將
爭欲攻之漢不聽曰使鬲反者皆守長罪也敢輕冒
進兵者斬乃移告郡使收守長而使人謝城中五姓
大喜即相爭歸降諸將乃服曰不戰而下城非衆所
及也章懷太子注云鬲縣名屬平原郡今悳州長直
當是賊號或因地以為名又案漢世稱為阻中即郭
氏阨狹可鬲為津渡之義漢書王莽傳平原女子遲
昭平能說經博以八投聚衆數千人在河阻中晉書
云武帝咸寧五年白兔見於平原鬲縣世說桓公有
主簿善别酒惡者為平原督郵平原有鬲縣督郵言
在鬲上輿地志云鬲鼎足空也河勢踞高欹䧟肖形
焉故名或曰以其據九州之上游若肝鬲居心脾之
間也按鬲津鬲縣鬲國自西南以逹于東北其地大
矣是以平原安悳之間所在有之又海豐縣有大枯
河即其下流
古商河即古漯河又作漯沃為漯沃津漢書作溼(濕同)沃
水經謂之商河隋加水曰滳河從其音近又以字改
互異也禹貢浮於濟漯逹於河水經云漯水又東北
過陽墟縣東商河出焉注云陽墟平原之隸縣也商
河亦曰小漳河商漳聲相近故字與讀移耳水經又
云商河逕安悳縣故城南又東北漯沃津注云漯沃
縣王莽之延亭也水經所稱逕平原歴安悳此地是
其所經按漢書許商所欲開者乃是九河雖數移徙
不離此地其流逕平原安悳之間即是九河故道自
九河不能復開後人乃于故處名為商河故桑欽漯
沃之津酈元小漳之號為得之矣若夫許商名河未
聞前史也
篤馬河漢世所開河也漢書地理志平原縣有篤馬河
東北入海又溝洫志鴻嘉四年清河信都河水湓溢
孫禁議決平原金堤間開通大河令入故篤馬河許
商非之考水經云屯氏别河南瀆自平原城北首受
大河故瀆東出亦通謂之篤馬河樂史以篤馬河為
馬頰河自古河湮塞名稱相亂又復同為馬字後人
乃以篤馬為馬頰河樂氏不尋其源漫指為一循其
故道非也今州城東俗尚稱馬頰河高唐州亦有馬
頰河見於水經至有訛為馬家者馬頰本道在徒駭
太史南其數居九河之三在滄州廢清池縣東南為
是自河水㫄流後人穿渠引派因循舊名謂之馬頰
若今土河名徒駭河矣
古防黃河堤在悳州境悳州舊有護河堤大約鯀禹之
蹟多在於是今大名濬縣廣平清河縣順悳廣宗縣
皆有鯀堤悳平縣西南亦有鯀堤世傳伯鯀所築南
自魏郡北過平昌伯鯀之湮洪水大禹之修鯀功遺
蹟所在有之尚書帝咨四岳湯湯洪水有能俾乂僉
曰於鯀哉帝曰方命圮族岳曰异哉試可乃已九載
績用弗成孔傳曰功用不成則放退之展禽曰鯀障
洪水而殛死禹能以悳修鯀之功夏后氏郊鯀而宗
禹凡禘郊宗祖報五者國之祀典也加之以社稷山
川之神皆有功烈于民者也按四岳薦鯀又佐禹矣
禹之大功固亦因鯀又其罪不至死故孔傳云放退
之耳放退之後死于羽山故國語云鯀障洪水而殛
死禹能修鯀之功上下文舜勤民事而野死稷勤百
榖而山死山野亦非死字因殛至死猶山野而死耳
惟山海經洪水滔天鯀竊帝之息壤以湮洪水不待
帝命帝命祝融殺鯀于羽郊鯀復生禹帝乃命禹卒
布土以定九州此為異聞也開筮曰鯀死三歲不腐
剖之以吳刀化為黃熊左傳國語子産曰昔鯀違帝
命殛之于羽山化為黃熊以入於羽淵實為夏郊三
代舉之王子年拾遺記堯命鯀治水九載無績鯀自
沉于羽淵化為元魚時植鬐振鱗横遊波上見者謂
為河清羽淵與河海同源上古之人于羽山下立鯀
廟四時致祭常見黑魚與蛟龍瀺灂而出舜命禹疏
川奠岳行遍日月之下唯不踐羽山之地濟巨海則
黿龜為梁踰峻山則神龍為負皆盛悳之感也述異
記今會稽祭禹廟不用熊白黃熊即黃能也陸居曰
熊水居曰能漢書溝洫志禹治河北載之高地按經
義治水有决河深川而無隄防壅塞之文賈讓言大
川無防小水得入陂障卑下以為汙澤堤防之作起
于戰國雍防百川各以自利又王横言禹之行水乘
高地而東北入海廼無水患按此禹之治水法也盖
大禹决河深川其築堤束薄亦無墮壊息壤矣
論曰古黃河之蹟其興者有夏呂之功其廢者有共鯀
之敗共工有從孫鯀伯興賢嗣雖云幹父之蠱實亦
修鯀之功夫南城忍嗜尚斷羊棗之餘豈東海薦歆
特舍熊白之味治水見功殆所不忍然而詳其祀典
以祭昊天之郊記其巡行不踐羽山之地元魚出水
于尭年黃熊入寢于晉世若鯀生不惠神於何寄乎
原其墮高堙庳終成息壤之悲决河深川實念明悳
之遠戰國之世齊地卑下而西泛趙魏瀕山以東抵
若夫四海之衆難誣九河之地不冺千載以下亦知
神禹之績哉
衞河在城西門外即漢之屯氏河隋大業中疏為永濟
渠亦名御河其源出蘇門山魏書地形志所謂蘇門
山蘇門水所出南流名太清水是也晉阮籍常于蘇
門山遇孫登至半嶺聞嘯聲歸著大人先生傳神仙
傳孫登授嵇康一絃之琴魏氏春秋云康採藥于汲
郡共北山見隱者孫登矣山有百門泉泉通百道衞
風泉源在左淇水在右是也(百門泉謌我家住在衞泉尾乘興來訪衞水源)
(輝縣城北六七里十畝一沼如缾盆其土肥厚水清泚中有百竇穿石根大珠小珠盤渦走粘天拔地流)
(奔渾直向東北入海去遠從碣石通析津撰杖到此夏五月祖龍不動炎雲屯振衣千仞清暉閣納凉河)
(朔傾窪樽蒼松古槐立斜岸秃柳叢竹排當門須臾天漏大雨注空濛澒洞山無痕四面風來葛衣冷簷)
(前蝙蝠飛黃昏鹿角關連讀書宅此水亦到山薑村今日徙倚山水窟新詩美酒安足論更下太行問濟)
(瀆還探黃河窮崑崙)又合滏洹淇三水滏水源出磁州神麕山
東入于漳洹水者水經注出上黨洹氏縣洹山過鄴
城南春秋左氏傳曰聲伯夢涉洹水歌曰濟洹之水
贈我以瓊瑰歸乎歸乎瓊瑰盈我懷乎杜預曰水出
汲郡林慮縣是也屢伏屢見東入衞河淇水者源出
彰悳府林縣大號山流逕淇縣合清水入衞河山海
經曰淇水出沮洳山疑大號沮洳一山異名矣漢書
地理志漳源有二一自山西長子縣西發鳩山名濁
漳一出樂平縣南少山名清漳禹貢覃懷底績至于
衡漳是也合衆山之水其流頗大自涉縣東南來注
之世名其處曰交漳口逕鄴縣西門豹祠又與滏水
合入衞河
屯氏河者漢書溝洫志曰自塞宣房後河北决於館陶
分為屯氏河元帝元光五年河决清河靈鳴犢口而
屯氏河絶成帝初清河都尉馮逡奏浚屯氏河以助
大河泄暴水備非常水經云大河故瀆東逕平原縣
北逕繹幕縣(繹幕城在今平原縣西北)西流逕平原鬲縣枝津北
出至安陵縣遂絶屯氏别河北瀆逕重平縣别河南
瀆逕平原縣又有枝渠右出至安悳縣遂絶此屯氏
故道及南北二瀆之舊跡也今按大名府元城縣有
屯氏大河故瀆俗云王莽河一名毛河又今館陶縣
西南有毛州城遺址尚存顔師古漢書注屯氏河隋
室分析州縣誤以為毛氏河乃置毛州失之甚矣
永濟渠者隋書大業四年詔發河北諸郡男女百餘萬
開永濟渠引沁水南逹于河北通涿郡七年帝自江
都行幸涿州渡河入永濟渠又開元二十八年刺史
盧暉徙永濟渠注魏橋通江淮之貨逕悳州境又滄
州有永濟隄金史將陵縣有永濟渠即今州西衞河
是又按永濟渠本決衞水而隋書云沁水者沁水源
出沁州穿太行逹濟源逕武陟入黃河元郭守敬猶
言沁河東流至武陟北合入御河故永濟渠總有御
河之目煬帝故事自蕪城北至涿鹿皆牙檣錦纜之
所經矣
會通河者元史河渠志會通河起東昌路須城安山之
西南由夀張西北至東昌又西北至臨清與衞河合
會通河引汶絶濟直歸漳衞洪武中會通漸淤永樂
九年因海運艱阻詔開會通河鑿通元人故道自徐
州抵臨清七百里大為漕運之利(于慎行筆麈曰隋煬帝開通濟渠自)
(東郡西苑引榖洛之水逹于河又自板渚引河水逹于汴又自大梁東引汴水入泗逹于淮又自山陽至)
(揚子逹于江於是江淮河汴之水相屬而為一矣煬帝又開永濟渠因沁水東南連于河北通涿郡又穿)
(江南河自京口至杭州八百里盖今所用者皆其舊跡也滹沱御漳則永濟之遺也自京口閘通于浙河)
(則江南之遺也煬帝此舉為其國促數年之祚而為後人開萬世之利可謂不仁而有功者矣)又按
二河之出境也北逕桑園至東光滄州天津下直沾
入海直沽者在武清縣東南衞河白河丁字沽合流
于此又東南四十里名海口通典謂之三會河口元
於此置海津鎮有三沽丁字沽西沽直沽丁字沽者
以河形三岔如丁字也或云此即古者九河入海之
處地勢卑下遇霖潦直與海平諸水類以直沽為壑
也
總論曰昔禹湮洪水十三年九載稱鯀蹟焉其間為陂
湖為藪澤河之羡溢害中國也尤甚廼導河自積石
過龍門至于大伾此時猶數為敗由此北載高地二
渠竝釃九河分播此功一成諸夏乂安河之從來高
矣河之乘流急矣斯時百川經此多不勝數自天庭
太帝之室河伯馮&KR0642;之都崑崙之墟去嵩高者五萬
瀍水以北逹陽紆者三千桃水同流荷精分布其為
色也一川皆黃其為泥也六斗并濁魚一躍而暴腮
狐始渡而銜尾盖諸瀆俱獨唯黃河用衆濟出王屋
淇近太行恒衞滱易之水望恒山以奔流漳潞汾涑
之川越壺口而湍逝衆川之流有以濁之故黃河兼
濁河之名矣懷明悳而念禹功九河其首烈哉降及
後世幾踰千年填遏始自齊桓隄防起于戰國秦灌
大梁漢塞瓠子既通溝而入淮遂北絶而東注河之
南徙也漸矣自九淵既堙八支并塞則在北諸水譬
諸投吳未可歸蜀無路盛則通津委海耗則微涓絶
流若今之土河為徒駭者此類是矣然當此之時諸
水乃各自稱焉何則昔在漢世九河之南自為一河
名曰篤馬孫禁之所欲開許商以為未可豈以角津
相傍趙高同指鹿之譏頰河未遠莊生寓一馬之旨
歟於是乎有以篤馬為馬頰之誤二渠之中漯居其
一九流同注河其總稱本出武陽之臺亦逕高唐之
地平原有漯隂之縣河北有漯沃之城涇沃既訛斯
滳河遂改商漳相近則小漳字移張公之城重源潛
發落里之坈淵而不流談者妄謂許商所鑿因名為
商於是乎古者有漯沃之津今者有商河之縣且絳
水出自屯留二漳源於上黨與夫稱淇水為洪水目
共城為降城從糸則漳絳雙流從共則淇衞竝出此
二水者皆能為害此二說者均非無因於是乎有以
洚水為絳水洪水為共水之說若漳絳同矣淇衞合
矣而屯留與純粹之純同聲屯氏與屯田之屯相襲
張長史引括地有毛留之言顔師古笑隋氏置毛州
之誤地形則同音義迥絶當驚波沛厲望沫揚奔既
知河有九游寧復云泉通百道乎自九河既滅而難
明則兩川分流而新絶出館陶決鳴犢於是乎有屯
氏之水有張甲河首受屯氏之經若衞河者即屯氏
之水也今者已獨出其所而入海矣自隋渠永濟元
鑿會通䢴溝備荒王之游幸啓為利涉之川黃池假
句吳之霸圖化為通溝之漕江河淮泗竝龍骨以開
渠滹沱御漳若魚貫而成次由直沾而至海跨潞水
以踰燕陳瑄之著績於江淮宋禮之收功於齊魯徐
有貞之築張秋潘季馴之鑿董口既若建瓴之比幾
于朝宗之勢於是摉粟都尉河堤使者蒼鷹赤雀引
紅粟于淮海鐵軸牙檣泛歸舟于秦晉齊臣不涸對
此懷慙漢后常平方兹為劣雖復鞭石餘威固多秦
皇之力而鑿山故道猶是大禹之遺哉
古歡堂集卷四十一
