古歡堂集卷十七戶部侍郎田雯撰
雜著
論五言古詩
十九首之妙詞義炳婉而成章後人專稱所遇無故物
焉得不速老二語淺矣蘇李二子為五言之祖所謂非
清廟之瑟朱絃疏豁一唱三和更無可為喻也他如班
婕妤怨謌行卓氏白頭吟辛延年羽林郎宋子侯董嬌
嬈諸葛梁父吟以及陌上桑焦仲卿妻鷄鳴八變艷謌
之類音調不同古詩之變矣
曹家父子思王為冠有正有變駸駸乎大雅之遺焉老
瞞樂府如苦寒行諸作膾炙人口御軍三十餘年手不
釋書登高必賦被之管絃無不入妙然往往以漢末事
敘入别是一格丕洋洋清綺舊謂去植千里亦非篤論
王徐應劉輩望路爭驅可云盛矣然公讌諸篇一望黃
茅白葦此昔人所云蕭統簡輯過冗而不精劉勰敘論
闕略而未詳也直至黃初之末嗣宗詠懷一出清峻遥
深研微入奥詩品謂如剡溪雪夜孤棹沿流乘興而来
興盡而已非好鍛者所可方駕矣
晉世羣才以綺情藻思爭長競勝然采縟於正始力弱
於建安或㭊文以為妙或流靡以自妍視漢魏一變焉
茂先休奕二陸三張均稱作者而氣體弱矣獨太冲卓
犖騰踔標能擅美振衣千仞岡濯足萬里流非必絲與
竹山水有清音蓋臨菑自道其詩然也景純雋上之才
安仁清矯之致抗左稱雄而越石又過之謝尚袁宏各
家篇章無幾至於子夜四時繁文麗曲其别調也
典午之末陶公出焉絶唱高蹤清才逸響亦從蘇李十
九首来特襟懷不同故詩境異耳
宋代詩人無出康樂之右者自益夀導於前而諸謝迭
起後先輝映何其盛也南史傳謂顔謝齊名其實顔不
及謝昔延年問鮑照已與靈運優絀照曰謝五言如初
日芙蓉自然可愛君詩若鋪錦列繡雕繢滿眼蓋於延
年有微詞而論詩之善可睹矣若夫明遠挺拔名貴俊
偉光華直與客兒並驅尤非錯彩鏤金者所及
元暉含英咀華一字百煉乃出如秋山清曉霏藍翕黛
之中時有爽氣齊之作者公居其冠劉後村謂餘霞散
成綺澄江淨如練皆吞吐日月摘躡星辰之句故李白
登華山落雁峯云恨不攜謝朓驚人詩搔首問青天其
服膺如此
蕭郎右文作者林立當以何遜為首江淹輔之沈約范
雲吳均柳惲庾肩吾劉孝綽次之下至陶弘景周捨諸
家亦有片語足錄大約水部之作不費雕飾如庖丁解
牛風成於騞然幽蝶弄晩花清池映疎竹水底見行雲
天邊看遠樹是其詩之真境也文通罷宣城郡後夢景
純索筆景陽索錦忽忽才盡文章雖小技於道未為尊
豈亦有數然歟
陳朝孝穆之作如魚油龍罽列堞明霞輝㸌丰茸文采
溢目總持狎客可以樹幟爭雄子堅則遜謝矣
北魏劉昶才氣頗高惜篇什寡耳温子昇詩武帝衍稱
曰曹植陸機復生於北土實非溢美
北齊顔之推絶佳蕭慤詩又在邢卲魏收之上
北周庾信史評其詩曰綺艷杜甫稱曰清新又曰老成
綺而有質艷而有骨清而不薄新而不尖所以為老成
也王褒才思英拔不弱於庾
隋煬帝初屬文學庾子山體及見柳𧦬以後文體遂變
氣格遒邁一洗靡麗錮習楊處道詩亦一時傑作薛河
東輩餘子碌碌矣
初唐陳伯玉感遇詩出自阮籍詠懷盡滌綺靡力追正
始
謫仙五古直接阮陳之派而竒矯豪宕殆又過之
王維孟浩然清淑散朗窈窕悠閒取神於陶謝之間而
安頓在行墨之外資制相侔神理各足儲光羲似少遜
之元結别有風調
中唐韋蘇州柳柳州一則雅澹幽靜一則恬適安閒漢
魏六朝諸人而後能嗣響古詩正音者韋柳也非廑貞
元元和間推獨步矣
右五言古詩正派未有不權輿於十九首與蘇李者建
安之盛思王為宗鄴下之末阮籍為最至於典午之朝
左思郭璞劉琨稱鼎立焉淵明一出空前絶後學者誰
敢輕加位置由其詩高其人異也自是而後宋有謝靈
運鮑照齊有謝朓梁有何遜江淹陳有徐陵江總以暨
北魏劉昶北齊顔之推北周王褒庾信無不摩壘堂堂
雄壓當代譬如列國然諸公晉楚也他家邾莒曹鄶也
又如畫然淵明秋山平遠煙樹寒林野水斜陽天光雲
影翛然於篇幅之外若鮑謝以下各家則著色點染取
董巨神理而兼熙筌藻繪者矣總而論之大約高曾於
蘇李根柢於漢魏神明於彭澤規摹於鮑謝何庾所謂
正派其在兹乎迨乎初唐之陳子昂盛唐之李白王維
孟浩然中唐之柳宗元韋應物亦復如是好學深思者
遡源尋流當自得之
論七言古詩
昔人謂七言沿起昉於擊壤予於擊壤篇另作句讀非
七言之祖明矣三百篇已露其端離騷實闢其境至於
飯牛臨河易水皇娥白帝子産誦采葛婦諸篇聲長字
縱皆歌行之祖昔人所謂滄浪擅其竒栢梁弘其質四
愁墜其雋燕謌開其靡也
漢魏而下六朝亦多長篇惟鮑照為最優雖曰樂府實
具七言之長
初唐格體王楊盧駱汗漫長篇李商隱云沈宋裁詞矜
變律王楊落筆得良朋當時自謂宗師妙今日唯觀對
屬能大旨可見少陵曰楊王盧駱當時體輕薄為文哂
未休爾曹身與名俱滅不廢江河萬古流别有寓意
太白以縱横之才俯視一切蜀道難等篇長短句竒而
又竒可謂極才人之致然亦惟青蓮自為之他人不敢
學亦不能學也滄溟謂太白往往於彊弩之末間雜長
語英雄欺人耳此言論詩極當而以之詆太白無乃太
過耶
子美為詩學大成沉鬱頓挫七古之能事畢矣洗兵馬
一篇句云三年笛裏關山月萬國兵前草木風猶是初
唐氣格王李高岑諸家各有境地開元大歷之間觀止
矣
善學少陵者無如昌黎歌行盤空硬語妥帖恢竒乃神
似非形似也李商隱韓碑一首嫓杜凌韓音聲節奏之
妙令人含咀無盡每怪義山用事隱僻而此詩又别闢
一境詩人莫測如此
香山諷諭詩乃樂府之變上陽白髮人等篇讀之心目
豁朗悠然有餘味後李西崖樂府又變於白
七言古詩至唐末式微甚矣歐陽文忠公崛起宋代直
接杜韓之派而光大之詩之幸也
王臨川恢竒縱横可為歐陽後勁蘇黃前矛矣
眉山大蘇出歐公門墻自言為詩文如泉源萬斛是其
七言歌行實錄神明於子美變化於退之開拓萬古推
倒一世
蘇門六君子無不掉鞅詞場凌躐流輩而坡公於山谷
則數效其體前哲虚懷往往如是山谷詩從杜韓脫化
而出剏新闢竒風標娟秀陵前轢後有一無兩宋人尊
為西江詩派與子美俎豆一堂實非悠謬
南渡諸詩亦似晩唐已後格卑氣弱非復東都之舊矣
陸務觀挺生其間祓濯振拔自成一家真未易才七言
古詩登杜韓之堂入蘇黃之室雖工力不敵前人亦一
傑搆
金元之間元好問七言妙處不減東坡放翁又虞集楊
仲弘范梈揭徯斯四家各擅其長他如劉因吳淵穎薩
都剌輩亦有數家可採者
總而論之七言古詩肇於離騷毛詩而漢魏已來遂備
其體大風垓下秋風栢梁四愁燕歌等篇古音錯落皆
成竒觀唐人體凡數變王楊盧駱别是一格何大復極
言其工固不必深議太白曠世逸才自成一家少陵昌
黎空前絶後宋則歐王蘇黃陸諸君子根抵於杜韓而
變化出之元則裕之道園輩頗有法則其餘間有可採
而非歌行大觀矣大約作七古與他體不同以縱横豪
宕之氣逞夭矯馳驟之才選材豪勁命意沉遠其發端
必竒其收處無盡音節琅琅可歌可聽如老將用兵漫
山瀰谷結率然之陣中擊不斷而壁壘一新旌旗改色
乃稱無敵
論五言律詩
齊梁儷句即五言律祖楊用修李于鱗已備言之愚專
取盛唐五家似巳槩五律之善
老杜登峰造極諸法俱備其寄高三十五書記句云美
名人不及佳句法如何分明自道其得力處
摩詰恬潔精微如天女散花幽香萬片落人巾幘間每
於胷念塵雜時取而讀之便覺神怡氣靜
嘉州句琢字雕刻意鍛鍊
青蓮作近體如作古風一氣呵成無對待之迹有流行
之樂境地高絶
襄陽佳處亦整亦暇結構别有生趣輞川太白殆能兼
之
五家而外樂天極清淺可愛往往以眼前事為見到語
皆他人所未發張司業姚少監妙句天成筆端韶秀
放翁意摹香山取材甚廣作態更妍讀去歴歴落落如
數家珍而苦心覃思體純格正
論七言律詩
七言律諸家所難王維李頎頗臻其妙子美篇什雖衆
隤焉自放矣滄溟斯語愚所未解七律誠難而獨有取
於二家何也杜之七律百美畢備滄溟過矣
中唐劉夢得王仲初調響詞練高華深穩
義山七律逐首擅場特須鄭箋耳蓋義山諸體之工唐
人實無出其右者不獨七律也又不獨香奩也温飛卿
韓致光輩比事聯詞波屬雲委學之成一家言勝於生
硬乾酸者遠矣
松陵一派西山爽氣碧水澄波白雲蓊欲歸遠樹忽削
半詩境似之
白香山張司業名言妙句側見横出淺淡精潔之至
劉滄許渾琢句之秀拗字之工亦稱傑作楊新都錢虞
山皆痛斥之何也
陸務觀七律不下千篇其間取料寄興無不令人解頤
有作詩之樂而無傷於大雅
論七言絶句
七言絶句起自古樂府盛唐遂踞其巔太白龍標無以
加矣他如旗亭雪夜畫壁鬭竒非其自信者深乎工夫
轉換之妙全在第三句若第三句用力則末句易工滄
溟之言韙矣然實二十八字俱有關合乃成一首學者
細玩黃河遠上之篇思過半矣
義山佳處不可思議實為唐人之冠一唱三弄餘音嫋
嫋絶句之神境也飛卿什之一耳
香山山峙雲行水流花開似以作絶句為樂事者
文昌標致悠閒宛轉流暢如天衣無縫鍼鏤莫尋
少陵作手崛強絶句一種似避太白而别尋蹊徑者殆
不易學
樊川鬢絲禪榻翩翩才致冬郎都官表聖昭諫皆有妙
境
松陵兩君子别具風骨不屑雷同
東坡包括唐人而自成其高唱雲涌泉沸藻思竒才
山谷道人新潔如璽絲出盆清颺如松風度曲下筆迥
别
放翁七言絶句却有數種讀者不可不知如秋風亭云
人生窮達誰能料蠟淚成堆又一時巴東詩句澶州策
信手拈來盡可驚籌筆驛云一等人間管城子不堪譙
叟作降箋歸舟重五云屈平鄕國逢重五不比尋常角
黍盤小舟遊近村云死後是非那管得滿村聽說蔡中
郎讀李泌傳云人生若要常無事兩顆梨須手自煨剡
谿圖云從今步步須回棹不獨山陰興盡時讀杜詩云
拾遺大欠修行力小吏相輕便動心項羽傳云范增力
盡無施處路到烏江君自知曹公傳云赤壁歸來應歎
息人間更有一周瑜讀史云可憐赫赫丹陽尹數顆㯽
榔尚繫懷此一種也如細腰宫畔過重陽細雨騎驢入
劒門卧聽蠻童放轆轤射雉歸来夜讀書數聲柔櫓下
巴陵幅巾短褐小籃輿又乘微雨去鋤瓜庭樹鳴梟鬼
弄燈病觀周易悶梳頭一雙黃蝶弄秋光一窗晴日寫
黃庭紅蜻蜓點綠荷心丁卯橋應勝午橋一樹梅前一
放翁時有殘蟬一兩聲此又一種也如聽雨云憶在錦
城歌吹海七年夜雨不曾知蔬圃絶句云可憐遇事常
遲鈍九月區區種晩菘憑誰為向曹瞞道徹底無能合
種蔬一事尚非貧賤分芼羹僭用大官葱秋夜讀書云
也知賦得寒儒分五十燈前見細書三十三年真一夢
茅簷寒雨夜蕭蕭梅花句今日溪頭須小飲冷官不禁
看梅花秋懷云年來多病題詩嬾付與鳴蛩替說愁探
梅云平生不許凡桃李看了梅花睡過春晩眺云樊川
詩句營丘畫盡在先生拄杖前聞笛云一曲忽聞高士
笛臨窗和以讀書聲棃花云征西幕府煎茶地一幅邊
鸞畫折枝讀書云燈前目力雖非昔猶課蠅頭二萬言
聞百舌云閒眠不作華胥計說與春烏自在啼有懷云
何時得與平生友作字觀書共一燈此又一種也如醉
道士圖云邇来祭酒皆巫祝眼底艱逢此輩人歎俗云
看渠皮底元無血那識虞卿魯仲連冬日暄甚云為君
小試回春手便似暄妍二月天排悶云白頭爛醉東吳
市自拔長刀割彘肩戲贈園中花云我欲小施調燮手
酌中寒暖半晴陰夜過大姓云醉飽要勝饑欲死看渠
也復面團團社日小飲云世事恰如風過耳微聾自好
不須醫村行云不須更求芎芷輩吾詩讀罷自醒然華
佗傳云華佗老黠徒驚俗吾豈無書可活人此又一種
也如題城南堂云春寒催喚客嘗酒夜靜卧聽兒讀書
郊居云巳炊藟散真珠米更點丁坑白雪茶農桑云山
歌高下皆成調野水縱横自入塘春日雜興云花開欵
欵寧為晩日出遲遲却是晴夏日云倚床奴子垂頭坐
搖手孫兒小步行齋中雜題云棐几硯涵鸜鵒眼古奩
香斮鷓鴣斑此又一種也
金元人絶句如元好問薩都刺馬臻宋旡諸家多有可
觀
古歡堂集卷十七
