定山集卷一
明莊㫤撰
五言古詩
柳塘春意
萬物吾一身著眼無不是大程方少年曾點亦狂士真
樂本忘言一笑乃深契還知萬柳中春塘雨方霽
梅花卷
老矣孤山中那復他料理惟兹太極心點綴寒梅幾暗
香疎影詩戲劇乃如此安得無極翁共此無極旨
江湖勝覽卷
滄溟水一漚天地一芥子我問具眼人此眼何處使從
今打撲破此眼吾眼耳
雪梅
太極圖偶封天地若混沌不知滕六誰乃打無極諢安
得邵堯夫閒與一究竟
題竹
獨坐湘江潯見此叢篁幽風雨日暝晦萬雀聲啁啾垂
垂正結實恐為鵷鶵謀豈無九苞羽飛下十二樓延竚
久不見此意良悠悠我因王者瑞極意垂鴻猷採之欲
往食道路阻且修問之在何所乃古西康州西康有西
伯已矣三千秋至尊應昌運致此能無憂清時一再睹
咄哉何所求
送白沙先生門人容彦昭陳秉常回南海次韻
君子久不見一書凡幾月開門見高徒儀形宛相接可
久亦可大自抱賢人業束書不可羈含情送歸楫
橘潭和杜韻
攖寧何處所天地此溪堂世物如凋瘵醫門有棟梁寒
泉真自冽老橘故須香水晚留蒼翠花深到淼茫淨回
真本色定有碧圓光實好垂垂大根靈故故長綠非懸
宿雨黃豈弄秋霜沆瀣仙漿裏方書聖道傍野夫長老
病白首幾低昂多謝扶持力殘生豈敢忘
沃洲山為新昌石秉殷賦(元忠臣余廷心韻)
我聞沃洲山渺絶如仙洲仙洲不可到夢想空自遒清
風為我御白雲為我輈欲憑萬古心窮此天地幽何時
沃洲仙與我相綢繆振衣鰲峰岡濯足津溪流把畫庖
犧圖開卷大禹疇六經不得志萬古重刪修悠悠天壤
間邈矣吾何求
養菴為永興馬貞夫元題
北嶽霜雪幹玉漢強千尋南溟珊瑚枝玄宫極幽深應
誰見毫末積效踰山岑撫卷得玩頤隠几亦觀心辭琢
豈金玉受厲須黃金無寐月自生無覺日自沉回首人
間世坐騖復行吟枵然舍予琴誰哉賞此音
七言古詩
題蒙泉葡萄卷
古今萬妙真無窮飛走動植皆化工葡萄楊柳幾千卉
堯夫老眼觀物中蒙泉學士燕山傑平生邵學王天悅
白頭一覩甘州英老癢欲搔搔未得濡毫大呌掃不停
墨花一放三千城須臾萬紙各飛動纍纍總是皇極精
相馬無將九方處不向驪黃論形似要知花柳過前川
閒弄程家真意思
和石翁贈鄭通政雲山吟
雲蒼蒼水悠悠青山萬古人白頭華山老母一渴睡天
地枕席今未收塵纓自濯已堪喜敝屣既脫何足留河
圖鳳鳥至不至仲尼已没無人愁嗟乎仲尼已沒無人
愁乾坤誰解生民憂羲文堯禹正今日千年治道還西
周
與竹泉道士
燕城道士馮竹泉定山風雨來相過向人兩眼如兩星
頭上笠子五尺大開門握手延入坐須家詩書攜一箇
自言仙道亦頗佳老死人間已除破古今詞翰豈易得
吾子高名吾所慕盧老神丹我解傳老杜長篇子須作
嗚呼道士吾與汝黑髮紅顔何用那痛惟老父雙膝拳
日夜高牀五年卧倉公俞附竟何人仰首蒼天淚交墮
刀圭相乞倘不辭嘔出吾心吾亦可道士道士何須再
拜苦索我
雪蓬為盛行之作
雪蓬老人瘦且清前身想只梅花精墨梅一寫幾千萬
雞林交趾知其名南京小兒不曉事相逢盡喚梅先生
一蓬有屋鳳城裏土脊茅簷竹椽子蝸牛半角祗藏頭
我為量之剛丈許不題偃月晝錦堂扁作雪蓬聊爾耳
北風大雪五尺深無限傍人愁壓死老人高坐方掀髯
大呌狂歌對兒女大兒捧筆婦捧觴一醉梅花三百紙
籬邊竹樹往往佳萬箇弓弰千鼠尾忽然幾處鼎石根
便是懸崖活梅樹此時天趣不可當誰人肯許同清狂
花光補之己非敵當時空有王元章定山先生無一好
雪蓬老人當笑倒只有區區觀物亭半庭茂叔窗前草
定山歌用杜韻
定山不與靈山白萬古江淮一峯碧青天作蓋擁層巔
北斗當空挂巖石我今借此一榻雲欲與希夷華山敵
豪來得句不肯眠醉筆一揮千丈壁
定山泉歌和杜韻
此泉門外不可斷日日來過如相依小扶藜杖看清濁
老人雨後鋤園歸遊人一見詎敢唾白鷺偶來何忍飛
耳聾眼暗與世惡此泉磊落人間稀
木石圖為許志完作
定山破袖無尺大東歸袖取蓬萊峯峯頭老秃幾千樹
槎牙萬古撑長空箕山老人不曉事問余欲向青天住
醉中見許不作難袖中滾滾傾天地老人覩此造化權
返却而走心茫然忽然江海一平地千仞萬仞飛蒼烟
錦樹蒼峯不須買草閣秋崖明月在白頭得此當有知
還我東坡袖中海
蒼松為許志完作
箕山老人松樹圖開卷凌亂千人呼畢宏已老更誰手
南京老盛天下無此松畫本得何處元是公家挂瓢樹
虬髯偃蹇老鐵蟠雷雨蒼龍未騰去嗚呼此樹百鍊鋼
數千萬變冰與霜忠臣義士我所拜山中萬古文天祥
和司馬提學倡和詩韻(八首)
來教和王尚文司諫見懷之作奉和一章兼呈
司諫
江山契合膠漆凝君子小人炭與冰兩公投分忽京國
一洗世間桃李色同心契合真斷金老眼乾坤誰並得
一公海月照木難一公天馬辭塵鞍青天英爽總高興
白日坐收千古暝與人同善真我思古今四海皆相知
來教謂尚文再和只有梅花知之句甚動野夫
尋梅之興復和一章㫤亦奉和請教
凍雲四劃天地凝一口嚼碎萬里冰借天欲賞梅花國
天許先生無吝色白頭中坐太極圈醉點萬花歸未得
天心子半知者難一枝笑撚隨歸鞍乾坤萬古有真興
夢中說夢空癡暝定山老我徒爾思此樂惟許先生知
來教謂尋梅之約已訂然不知此中梅易得否
李貞伯和章雖有相尋不難之句然亦約莫
之言耳故更和一章問尚文土人云㫤為貞
伯解圍遂亦不揣和奉一章然亦不知更為
約莫之言否也
江山雪冷凍欲凝梅花萬壑藏深冰數枝何處更江國
淡影無香亦無色看花須看花未開公欲尋梅尋便得
徒然約莫尋本難白頭爛醉空吟鞍李君平生亦清興
未始歸途日空暝公才自出人所思那得李君真不知
來教謂從者云此地故少梅追念舊樂悵然興
懷復和一章㫤亦奉和一章以答從者
人間一理萬物凝夏蟲底用多疑冰我曾爛賞萬花國
每謂乾坤總形色梅花肯欲為公尋江北江南皆可得
指燈為火諒不難不然枉跨城東鞍萬紫千紅總佳興
影響前頭路空暝高齋獨坐幾深思此意我知公亦知
來教謂尚文尋梅詩比類精絶思致深遠但微
近相䙝不可為訓更和一章為老梅寫懷請
教亦不知老梅之懷果如此否也
草窗萬物生意凝梅花豈憚霜與冰平生不解作傾國
古淡只隨真本色春風自許先羣芳豈是羣芳同未得
古今何許真賞難風花蕩滿青驄鞍萬紫千紅總佳興
老眼梅花肯孤暝乾坤此意君且思物各付物誰大知
來教謂陳師召太常久稽和章以此見促㫤亦
以太常非久稽者以全取勝故耳故揣太常
之意亦奉和一章
詩壇四野凍雲凝重兵十萬屯堅冰梅花相遇幾敵國
戰酣落日天無色相持不勝不肯休不是老梅禁不得
太常先生豈和難手持巨槊横吟鞍養威自待有餘興
一鼓坐收天地暝詩家老將須更思仁者無敵何人知
來教謂尋梅告勞且將移梅一章㫤以移梅尋
梅難易何如亦以一章奉和
折膠萬里爭嚴凝瘦笻拄斷江南冰尋梅約到羅浮國
瘦馬疲童總難色先生乃謂尋頗勞豈若移梅兩相得
移梅恐比尋更難天機吹到春風鞍風光聊遣適吾興
肯被梅花惱春暝有無難易何足思乾坤禮樂先生知
承不鄙見賜諸作命和登卷敢逐一依韻請教
不勝愧感更和一章
深山破屋苔已凝敲門忽枉清玉冰問之何來自京國
清詩潤澈珊瑚色梅花句句太極圖合是濂溪乃吟得
老夫奉和不敢難詩肩出聳驢背鞍短才無學更無興
信口風花醉初暝無他意義公莫思野老山歌吾自知
和愳庵先生定山石
乾坤何物非鴻造竒妙極為千古好愳庵天挺觀物豪
老脚溪山無不造定山此石絶竒古地秘天藏得深奥
萬形吐露總天機呈怪爭雄各軒閙迴身菌縮龍屈蟠
仰首獰猙虎蹲嘯鴻濛自判各付與高者巉空下深潦
流形彼此固已安誰復歡忻與悲悼世人劍首吹吷然
渾沌那知有真竅愳庵覽此萬丈竒撫掌隂陽叫真妙
笑拈水火土一揮天地精靈愈輝耀雨風雷露交相形
日月星辰炫高照庖羲畫裏春熙熙皇極眼中天浩浩
縱觀萬古我何人也一掀髯與公笑
題通伯先生山水畫
乾坤萬物吾一體此意人間幾山水平生畫者知未知
一幅烟雲春萬里蒼然蔚然神莫涯動者植者妙何擬
平溪欲靜蒼天留白雲忽散青山起世人看盡只是畫
眼底誰能會斯理愳庵天挺觀物豪天地斯人能有幾
鳶飛魚躍忽滿前正契吾心妙斯旨三十六宫徧挂之
一日一宫春煦煦明月天心舞邵雍春草庭前夢周子
先生不鄙癡老翁持向定山拈一語老翁高坐溪雲亭
春在千巖正紅紫笑將此畫聊捲之更與先生看真此
泉山為新安吳以魁作
結吾廬兮山麓濯吾足兮泉央邈斯人兮何為隨吾道
兮行藏知聖人兮在上慕洗耳兮虞唐泉有魚兮活活
山有木兮蒼蒼慨箕潁兮不見聊自適兮徜徉如有我
兮夢卜胡斯世兮敢忘
松石歌為周禮作
老翁夢攜東海來袖中猶帶鴻濛胎天蓬亭下一點綴
歘然散作三蓬萊中峰聳拔極天巧旁有三峯更竒峭
蘇家父子俱下風勾曲三茅猶老草層巒起伏意不窮
更從竒處著兩松雲烟幾筆天幾峯天然李白金芙蓉
老翁此手無他妙能將松石供談笑王維馬遠絶古今
老筆雖工猶未到老翁老翁須天生前身只是松石精
呵呵一醉白雲裏笑將松石呼翁名老翁謂我假松石
但呼周禮名自實嗚呼老翁言最直乾坤夢幻人豈識
狂夫此語休過劈老翁作山假與真我且向翁深一揖
祈晴有感為滁陽曾太守作
隂陽升降真何如正蒙欲著吾無書胸中不飽龍眠馬
老夫敢望張横渠環滁太守温如玉古人黃憲今張黻
祈晴大手西臺文千古為公剛一讀空山破屋縣青燈
天地至誠當果靈程氏遺書蠧魚裏呼兒夜半尋金縢
馬遠畫刪去楊妹子題愳庵以余為俗
平生看畫真糢糊一字不識之與無家藏古筆雖馬遠
兩行細字其誰乎愳庵先生畫中傑一見心神便飛越
憑陵大叫尋品題俗眼謂余那認得九臯看馬將無同
豈在牡牝玄黃中看畫且須論畫外婦人軟語徒匆匆
牝雞晨鳴家國醜老夫此眼真俗否
題玉川畫
江西老丁天造深一樹一石皆有法忽然得此竒人圖
天下良工吾久瞎皴如馬遠翻老蒼勢比董源還峭拔
芾乎維乎空有名誰能寫此水兩峽中間兀坐忽兩翁
白髮溪風若飄颯一人古貌而古裳一人不巾而不襪
欣然欲問此老誰老丁已死誰能答我聞古亦有至人
非聖非愚亦非達茫乎蒙乎無所取一兮混兮而不雜
婁卷羶行已笑虞非仁非義似嗤發世間萬事只土塊
何物斗筲堪用伐伊人石戸豈其徒不然亦是王與齧
子州支父當佳哉壺丘子林那易得世人固不知此流
許由巢父徒高節吮癰䑛痔術已工侈然秣馬丹其轍
痴奴老僕誇豪雄達士先生殊不屑此波已倒雖莫收
鈍牛未死猶堪策老丁老丁爾何人世上小兒真豕虱
瓊林宴歸圖
永清有僕雙赤足手持一畫剛五幅自云此是瓊林圖
一幅主公真面目瓊林宴罷醉歸來十里香塵馬蹄速
一日看盡長安花柳汁宫袍春正綠望中隠隠宫闕深
萬片綵雲人一笏人間萬事豈足榮進士出身良可錄
進士出身良可錄臺閣阿衡俱此卜從容一代真明良
萬古朝堂正都咈人臣為報當何如盛治豈容前史獨
願言一拜各勉旃稷契臯夔幸毋惑
夏太常畫貓
花竹蒙茸太湖畔細細東風春欲轉老貍明月睡正酣
玉漏無聲夜將半乾坤萬物理不誣買魚底用深相呼
人間坐鎮自雅俗翻盆倒甕何時無君不見一菜誰甘
論藜藿猛虎在山非自惡
鍾欽禮畫牛
東風渺渺平原綠幾鼻浮江春帶犢短蓑耕罷一犂歸
數畝山陂雨初足薄田我亦耕定山六角未能終日閒
一笑還尋飲牛處夕陽疎柳前溪灣君不見江山萬古
驅牛樣用則耕田閒則放
題劉侍御畫
東之太古英老眼庖羲畫文字六經前心了不須讀山
川流峙鳶魚中看畫得此將無同李成馬夏何足數此
心直欲窺鴻蒙乾坤此卷忽披看數點青山正濃淡眼
中何處俗與真一笑天機俱爛漫世人見畫空茫然安
知畫外無真傳先生萬古有真趣白頭還我羲皇天古
文篆籀藏科斗我羡東之不容口尚書宅裏聞劇談天
地斯人世何有人間一默歸玄元老夫更欲觀無言手
持此卷已一月病回閣筆城東軒
溪雲水碓短歌行
山中水碓活水中老夫起坐觀無窮源頭活水不用借
活水自舂無日夜
題畫鳳(有序)
余往來濟寧見姚江蔡公懋成其老練其洞達甚可
人意至磚河又得見其兄懋隣真可謂翩翩兩鳳凰
也懋成以吕邦振此畫索題余以為聖人出則鳳凰
麒麟皆在郊藪遂書以為朝廷賀焉
鳳凰非聖世不生非竹實不食非梧桐不鳴比之為太
華為滄溟應之為文明得之為干戈息為天下太平古
今四海誰與盟姚江兩蔡當代英乾坤到處有高名畫
中吕紀稱兩京回頭天地須此評翩翩兩鳳凰忽爾飛
丹青偶然見者無不驚皆言摹擬真絶精嗚呼皆言摹
擬真絶精吾於兩蔡心忽傾虞廷老鳳快一覩簫韶天
地終九成岐山萬古更忽此文王一怒西周興舜有二
十八相武王曰予有亂臣十人其世瑞其數寧皆可以
為麒麟為鳳凰為慶雲為景星方今堯舜正在上樂和
禮備刑更清嗟夫姚江蔡氏兩夫子慎勿負所學孤朝
廷
題海陽謝氏族譜後
海陽謝氏譜牒存萬古世系稱名門至今不絶乃如綫
祖武繩繩還子孫南雍上舍真文胄人物元為謝家秀
不知苖裔果出誰想只東山謝安後欲將孝悌油然興
遠尋族譜蘇氏亭表章且此求大作誰為天下名公卿
咀嚼鶯花老牙痛天地一丸吾自弄人生萬事須勉為
文字他人空借重君不見仲尼譜系果亦真乾坤萬古
今一人
誠齋卷
聖賢一脈傳無窮誰家燈火西窗紅韋編斷盡蠧魚走
中庸豈在書版中於穆此天吾一理周孔羲文長不死
此齋一過一悚然白髮披披已垂耳為堯為舜無古今
天人分數誰復深莫怪不知楊萬里草廬文字子思心
定山集卷一
