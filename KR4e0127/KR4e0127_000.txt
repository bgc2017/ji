定山集别集類五(明)
提要
(臣)等謹案定山集十卷明莊㫤撰㫤字孔暘
江浦人成化丙戌進士官至南京吏部郎中
事蹟具明史本傳㫤官檢討時不奉詔作鼇
山詩進培養聖德疏以是遷謫垂三十年與
陳獻章羅倫皆講主静之學寔開姚江之先
其為詩祖擊壤集多為人所嗤點其中病眼
詩殘書漢楚燈前壘草閣江山霧裡詩之句
楊慎亦嘗稱之其他如山隨病起青逾峻菊
到秋深瘦亦香土屋背牆烘野日午溪隨步
領和風酒琖漫傾剛月上釣絲纔颺恰風和
等句亦頗有詩意然此類如沙中金屑深苦
無多且有句無篇亦罕逢全美其文多本太
極之旨以闡明性理為宗與古来作者尤當
别論矣是集詩五卷初刻為弓元所編再刻
于定山書院為陳常道所編三刻于蕭惟馨
此本乃其裔孫清佐所重刊也乾隆四十三
年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
