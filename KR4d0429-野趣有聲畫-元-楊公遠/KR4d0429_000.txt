野趣有聲畫别集類四(元)
提要
(臣)等謹案野趣有聲畫二卷元楊公遠撰公
遠字叔明歙縣人是集前有咸淳中吴龍翰
序稱一卷而此本二卷然至元乙酉方回跋
原本在上卷末所載回溪道中一詩乃在下
卷中使原為二卷則此跋不應介在其間使
集中原載此詩則回又必不更錄其全文知
原集止一卷而下卷為後人所續輯故又有
丙戌初度詩在作跋後一年也其詩不出宋
末江湖之格蓋一時風尚使然然一邱一壑
亦時有佳致以久無刊本故選宋元詩者多
遺之明嘉靖丙申汪元鍚始得本於其族子
瀚乃復傳鈔集中有至元二十二年乙酉生
朝詩稱六十平頭慳兩歲則是年為五十八
以長歷推之當生於理宗紹定元年宋亡時
年已十九入元未仕當從周密之例稱宋之
遺民然集中春雪詩題下註己夘正月初三
作正張世傑陸秀夫等蹈海捐生之歲而其
詩有向曉披衣更擁衾略無一事惱胸襟語
則是以宋之存亡付諸度外與前朝故老惓
惓舊國者頗殊且入元以後干謁當路頌揚
德政之詩不一而足其未出仕當由梯進無
媒固不能與密之終身遁跡者同日稱矣今
繫之元人從其志也乾隆四十五年四月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
野趣有聲畫原序
楊君家松蘿白嶽下園池林木蔚然大類魏野之居多
所得趣故其襟懷玉雪不涴點塵然天地間風月常新
煙雲不斷君磨墨濡毫畫難畫之景以詩凑成吟難吟
之詩以畫補足觀此一卷則知意匠經營亦良苦矣抑
作詩如市肆冕旒無人問當疇若顧虎頭畫維摩一日
責施十萬二日五萬乎予坐詩窮未之能畫今則自惜
君當自勉云咸淳六四一古梅吳龍翰拜手
