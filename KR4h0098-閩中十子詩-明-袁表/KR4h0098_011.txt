閩中十子詩卷十一明袁表
馬熒編
高待詔集二
七言古詩
瑞應甘露詩并序
永樂十年冬十月甲子皇上將舉大狩之典
乃命皇太孫殿下率諸軍演武於方山之陽
是日天降甘露於兹山既採取以獻越五日
戊辰天子親御六飛由朝陽而東大獵於陽
山天復降甘露視方山有加上命採取以示
羣臣又十日丁丑再獵於武岡甘露降如前
戊寅朝於奉天門山西繁峙縣復進嘉禾休
徵符集臣庶稱賀翰林待詔臣高廷禮稽首
頓首恭惟皇上嗣統以來海内乂安萬方賓
服至德至功格於四表太和之氣蒸於六合
發見諸祥前後以百十計是行式遵典禮觀
兵以講武事獲禽以虔祭祀故天祥隨處以
應地瑞符日而進蓋由皇上與天地合德所
致也臣忝職詞垣獲際文明之運覩兹盛事
謹拜手稽首賦詩以獻詩曰
聖皇至德超八荒太和絪緼天畀祥五風十雨樂耕桑
靈飛瑞走來梯航時平講武弓矢張冬隙大狩虔蒸嘗
神孫受詔先啓行南出大獵方山陽萬乘繼發循東方
先於陽山後武岡三軍熊虎多材良千里蹄翼無匿藏
岳靈告功徹上蒼下降甘露何瀼瀼千林萬木森松篁
浥浥泥泥凝精光流珠綴粉懸琳琅採枝掇葉含芬芳
歸來天子坐明堂三三九戶羅神漿清如冰壺涵雪霜
湛如玉瓚泛流黃滑如凝脂白截肪丼如醍醐冽且香
東方小兒琉璃觴華山童子五綵囊星輝獻采來鏘鏘
側聞海外異人千里長胸吞美酒五斗量又聞金莖高
插空中央雲表沆瀣分清涼紀諜傳說誠荒唐兹非天
公輔聖皇此物何以升巖廊西土佳禾亦致將一莖五
穗垂金穰禎駢瑞集符運康薦諸太廟昭先王示彼臣
民協萬邦百辟稱賀聲洋洋卿雲興歌舜德彰靈芝涵
泳漢祚昌小臣再拜獻頌章陛下萬歲垂衣裳
擬老將行
十三身屬執金吾二十專征破骨都一生力盡三河外
萬死身輕百戰餘敵兵長驅度絶幕漢騎憑陵皆奮躍
勇決寧懷巾幗羞擒生每作轅門縛六十年來白髮新
玉關長望苦悲辛老去廉頗思用趙憂來王翦尚要秦
一朝謝病衡門下萬事蹉跎成解瓦麾下偏禆屬鎮軍
里中俠少輕司馬落葉空庭鳥雀閒蒼苔窮巷車輪寡
春山抱甕向青門秋水行歌歸綠野昨夜魂飛到隴頭
壯心未已淚雙流寶劍匣中光烱烱驊騮櫪上鳴啾啾
近聞天子掃狼烟闕下論功皆少年白首將軍新破敵
黑頭僕射再臨邊始笑子卿歸屬國節旄落盡海西邊
邯鄲少年行
燕趙多奇士邯鄲俠少年平生負膽氣勇決如流泉黃
金如山不足惜百萬呼盧常一擲家藏死士不記名身
遇恩讐便輕敵邯鄲陌上盛繁華鬭雞走馬相矜誇忽
報烟塵在東北回鞭却向平原家相看一言不合意歸
來縱醉邯鄲市市人笑我同衆人擊劍悲歌向誰是天
生俊意自飛揚不遇知音徒慨慷君不見幽并壯士死
千載猶聞俠骨香
浮亭月下聞李大秦筝歌
孤館夜寂寞秦聲轉淒然醉來聞向明月下客心搖落
秋風前飄飄十指聲猶訴颯颯長林驟飛雨激若荆卿
易水歌悲如蘇子河梁語角羽初停又拂商四郊黃葉
紛飛揚劍門滴盡邊人淚鏡閣啼殘少婦腸西江曾臨
吹玉笛馬上淒涼聽不得祇今彈得心欲狂四座相看
失顔色伶倫去後空有思世上秦聲誰得知偏同客裏
歌楊柳長伴軍中舞鴈兒轆轤金井梧桐冷壯士衣寒
心耿耿一杯何處酹平原酒盡浮亭不堪醒
終南叠翠歌贈趙孟寬少府
我本學仙者名山愛遊遨登高少東魯泰岱如秋毫南
遊北走不稱意西攀始得終南高終南崢嶸何壯哉勢
拔五岳橫三台層巒沓嶂紛霧集縈青叠翠如屏迴矯
首睨絶頂聳身獼猴臺憑虛一長嘯萬里陰風來雙峯
却立高欲摧石門厓口皆曀霾颯然雲散四天淨千巖
萬壑青如苔皎如映日戈矛開煜煜丹霞雲錦堆飄如
羣仙羽蓋下瑤水儼如千官劍佩趨蓬萊龍飛鳳舞各
奮躍崖張壁立爭崔嵬翫景不厭遠探奇未能回松杉
嘈嘈度空籟兩耳似聽絲絃哀逍遙東吞黑谷日昆明
北浸陰地灰西南太白最高處黃鶴玄猱愁欲度寒飈
六月吹雪花紫氣三時結玄霧下視羣峯失翠微中窺
萬嶺迷行路我欲攀雲造天語歷井捫參未言苦晶明
照耀或可親倏忽晦暝不知所瀑泉殷殷秦地雷落葉
蕭蕭漢陵雨昔時此地如登仙榮光體氣何赫然九重
宫闕碧霄上夾道軒車白日邊富貴榮華知幾許千金
快意如浮烟邇來秦漢幾千載空餘渭水流東海妙舞
清歌不復聞金輿玉座今安在但見千林蒼蒼杳靄間
秋風去兮春日還白雲長入畢原樹明月虚照藍田關
又聞猿聲啾啾滿林谷啼烟嘯雨愁空山山中之人野
服黃冠掃石朗咏揮絲妙彈春風時來落花晝閒了然
高卧紫岑裏綠羅裊裊不可攀固守麋鹿志本無軒冕
情因來窺捷逕笑學盧生行倏起把芙蓉飄颻朝玉京
我時拂衣蹈東溟君亦鸞飛到蓬瀛風期汗漫三山上
向余每說終南青憶為終南行興因終南發醉揮墨客
紫霜毫為君掃却長松雪眼前空翠如可捫何必山中
弄雲月
醉歌行鄭二廣文西齋宴集(分得一字)
吾愛鄭夫子妙年振英聲讀書不肯死章句笑殺當時
魯兩生男兒何事空饑餓角巾嘯起東山卧三奏陽春
和者稀立談古人獨知我知我家無二頃田幾番相見
客中憐開心寫意不足惜千金散盡還依然廣文高館
歸來好撾鼓談經日應早堂下諸生揖鄭虔門前食客
謁平原傾家祿米三百斗一歲只供沽酒錢西齋為余
造瑤席滿堂盡是青雲客綺席金盤蘇合香銀瓶綠酒
玻璃色昨夜東風天際來桃花笑人歷亂開春光如此
得幾日毋多酌我何為哉山公不解倒騎馬習池春水
空莓苔我歌白雲興偏逸君起揮毫誇第一空名何用
掛百年劇飲惟須醉千日鄭夫子聽我歌與君更進酒
但使朱顔酡君不見陌頭楊柳色青青飛花昨日吹滿
城又不見樂遊原上咸陽道漢闕秦陵幾迴好昔時歌
吹激浮雲今日殘陽映衰草不用悲歌空斷腸請君勸
客勿停觴古來惟有留賓驛到處逢人說鄭莊
題無為天師畫閩山勝覽圖為延平王將軍賦
閩山設險雄兩關九峯直下連三韓真人落筆走山海
浮天縮地須臾間窮崖絶壁不可攀飛青叠翠來相攅
聳身欲上萬仞表秪疑坐我浮雲端壯哉形勝矜吳楚
開國英雄幾威武劍城高拱控雙溪鐔水東流送千古
君不見鐔水東流去不還鐔上至今風雨寒深沈洞府
了莫測那知不有蛟龍蟠好文將軍不好武白晢專城
偃貔虎城頭鼔角靜朝昏城裏絃歌儼鄒魯幕府秋閒
爽氣來金鞍駿馬重遊陪登高極目見萬里壯心直與
雲俱開一時幕下皆鄒枚摛文振藻何奇哉開圖釃酒
賦嘉頌遙祝堯天萬歲杯我愛名山將白首五岳尋真
不辭走偶聞高義逸興飛披拂白雲笑揮手手揮白雲
袖兩毫金天汗漫接盧敖相期更訪蓬萊頂百尺長竿
釣巨鰲
題景昭畫長江萬里圖為鐔郡生季鐔賦
潯陽九道流雪波三湘漢沔通岷沲邊鸞丹青狀雲水
寫空走浪回江河江頭東風昨夜過綠綺粼粼春色多
汀花遠近向人笑水鳥下上鳴相和鴛鴦鸂鶒明沙渚
四喜雙喓亂紅樹漂揚鳬鴈鏡中浮浩蕩白鷗雲外去
昔遊桂棹楚天深三月風光春滿林載妓傾杯醉魚鳥
桃花兩岸蕩人心别去繁華三十載夢憶湘潭隔滄海
九峯溪上粉圖開一片江南春色在季生妙年肌骨清
古心愛畫如瑤瓊胸吞雲夢萬餘里欲寫層瀾登玉京
玉京峨峨五雲裏天塹洪濤限揚子芳草萋萋白鷺洲
垂楊裊裊秦淮水恩波照耀錦為衣拂拭畫圖天上歸
我亦買船待江口與君爛漫娛春暉
何滄洲(伯度)寫月中影扇面為曾維直賦(曾時)
(應薦京師)
鏡裏桂秋影滿堂明月寒不聞風雨聲但見蛟龍蟠滄
洲之人何伯度亂葉縱橫走毫素瀟湘洞庭當几筵玉
管瑤笙起窗戶昔年飛夢楚江潯蒼梧日出生遙陰九
山高縣片月白萬綠倒浸寒波深英皇不來夜沈沈淒
涼誰奏雲和音空林落葉響秋露啼猿嘯鬼愁人心魂
搖魄動倏驚起長憶夢遊千萬里南豐夫子開新圖飄
然如入篔簹裏君披琅玕朝玉京余亦拂釣歸滄溟臨
岐愧乏繞朝策高歌贈爾雙瑤瓊功名事業照汗素風
期汗漫來相迎一枝折待連鰲手持向蓬萊頂上行
題畫山水
楚水日夜綠楚山多在秋賞心掛遙翠逸興生遠游長
松虚構臨空闊松影波光映窗闥一葉扁舟天際來疑
是山陰雪中發了然相對澹忘機短策尋橋行且遲洞
庭水落鴈聲遠夢澤天寒霜氣微憶曾飛夢三湘渚桂
棹浮空不知所酒酣吟上岳陽樓錦袍仙人和予舞西
風吹冷紅塵衣紅塵著人思夢歸何處江山如畫裏期君
爛漫弄晴暉
送鄭克萬還睢陽軍
海國尚殘暑梁山寒露多一帆掛秋色北上臨大河河
山設險睢陽戍張許昔時守兵處至今忠義在人心壯
士聞風毛髮竪夫子驍雄仍好文少年投筆要奇勲倚
戈汴水看明月立馬夷門望白雲時平大道無難阻遊
子歸來念鄉土羽檄還同毛檄歡鐵衣也學萊衣舞家
林暫駐復言辭拂劍西風傷别離萬里送君歸幕府幾
時寄我從軍詩
贈友漁樵歌
我本漁樵者結交青雲人朱門華館不下士青山白屋
歸來貧聞君愛與漁樵友每逐漁樵在林藪兩屐松風
萬壑間孤舟蘿月雙溪口朝與漁者親暮與樵者隣山
厨束薪煑白石墅飯折荷包紫鱗春風行歌出林鳥落
日扣舷渡江渚負策閒隨黃鳥吟濯纓時對騷人語世
人結交徒結名黃金不多交不成羨君不交黃金貴却
友漁樵如弟兄白頭與我初傾蓋開口論心向十載渭
水稽山人已非鮑生仲父名空在往事蒼茫不可尋越
城斗酒惜離心醉向滄浪歌伐木更從何處覓知音
古咸陽行
長安古城盡禾黍故國荒涼變今古秦帝山河滿夕陽
漢家宫闕隨塵土咸陽昔時何壯哉離宫複道飛空迴
五陵白日歌鐘起三輔紅塵車騎來一朝坐見繁華歇
冠蓋散為烟霧滅草木猶纏戰血腥丘墟尚帶行輪轍
年代悠悠經幾秋空餘渭水向東流回中古道無遊輦
關内何門尋故侯傷心此地不能道惆悵雄圖成蔓草
惟有終南萬仞青年年看盡行人老
奉酬陳二先輩歲晏憶别首春見寄之作
歲暮雨霰集海雲暗長空滄洲寒盡飛白雪春風吹落
龍門東龍門江上滄浪子忽聽陽春滿流水君不見千
里滄浪歸海深看君文章亦如此知已如君不易知與
君相逢須醉歸别去還為殘歲隔詩來却有滄洲期人
生萬事良悠悠百年莫為離别愁今日相酬郢中唱他
時還放剡中舟
賦得吳航渡送趙少府之京
君不見吳航渡河上蕭蕭多古樹樹根積石長青苔應
比昔人繫舟處寂寞寒潮自往還關河北望空雲山天
浮百粤榮光歇海接三吳霸氣寒吳王城闕幾千載舸
艦何年到閩海危檣峻櫓逐飄風今日吳航名尚在江
上年年春草新城頭車馬往來頻野鳥不知驚候吏垂
楊空自送行人郎官匹馬趨京口吳航渡口飲君酒輕
舟應過闔閭城為問樓船今在否
賦得龍門渡送林八之京
龍門渡流水行人日來去行人怨别嘆西東流水無心
自朝莫君不見江水東流到海深若比離情更深處居
人誰奈住龍門朝朝觀别易傷魂夕陽忍見瀛洲草莫
雨愁聽西峽猿逢君躍馬趨京闕渡口柳枝為君折昔
時相見不盡歡此日相看空惜别雲山漠漠興悠悠正
是龍門落葉秋河上竹枝歌莫發知君故里惜移舟
賦得落木寒泉送陳京進士之京
谷口飛雨散微霜天地寒寒泉與落木一夜滿空山山
前驪駒歌未已落木寒泉一夜起萬壑長風吹出來愁
聲併入行人耳一路行人聽不窮閩山浙水秣陵東飛
流琤琮雜空籟亂葉颯沓兼寒蛩長松高月古溪映靈
境真機更清淨野客琴中趣轉深孤僧定裏心偏靜六
屛山下憶幽尋褰裳一步一清心白雲對酒看懸瀑落
日披書坐遠林於今桂枝在君手笑我支離去時久況
是臨𡵨落葉分相思不奈怨離羣山中泉木轉蕭索夜
夜寒聲誰共聞
賦得籌谷飛雲留别滄洲陳隱君
籌峯崢嶸紫翠分千厓萬壑皆白雲宛如朝莫陽臺下
巫山氣色含氛氲有時出岫連烟渚幕樹遮泉不知所
渡海長隨萬里風浮空忽作千山雨蘿逕松門落照寒
孤猿獨鶴共知還巖頭仙客應閒卧溪上幽人時坐看
滄浪别墅依猿鳥遊子春來看山好回首龍門盡白雲
念此使人歸欲早别路峯前花正飛何年共結白雲期
幾回吟向春天樹惆悵江東日莫時
題臺江别意餞顧存信歸番禺
置酒臺江上悵然傷解攜番禺天萬里矯首南雲低停
舟對君日將暮目送南雲指歸路鄉夢多隨蜃母樓家
林近入扶桑樹滄浪浩蕩杳難期此别重逢又幾時東
去臺江應到海惟因流水寄相思
梅江謠留别梅江諸友
六月登玉京炎蒸欺人不可行側聞梅江水寒冰玉壺
只如此梅江之水千丈深人言此水直千金千金未必
稱人意我欲愛之清煩襟皆山樵人坐我語相攜尋幽
指何許塵心飛度象湖雲水闊天長未言苦青眼故人
如白鷗招邀待我黃沙頭采秀探奇入靈境上攀龍峰
最高頂龍峰絶頂窺蓬瀛登高望遠形神清大江茫茫
寫溟漲元氣浩浩無虛盈飛濤一髮雪花白遙山數點
琉球青欹帆側柂凌空闊歷亂中流棹歌發居人雲水
弄生涯撇網抛綸到窮髮君不見龍峰山陽五百家龍
峰市上半魚蝦儒生不學老農稼青門多種故侯瓜三
尺兒童誦詩禮向余亦指長風沙一嚴兵備限荒服百
雉孤城鎮海涯孤城殘戍揚威武島夷蠻苗竄如鼠清
秋幕府偃旌旗白日轅門卧貔虎如此承平百事無江
山所以待吾徒賢豪傾倒平生意璚杯綺席來相娛我
愛江山對君酌江山笑我辭猿鶴從來心事戀烟霞漸
老誰知愧林壑今日向君傾綠尊千觴不斷别離魂臨
岐揮手謝知己飛心騁目瞻天門興為梅江謠醉别梅
江去他年此地濯塵纓意得西城别君處
送鄉人王仲詢之永嘉司訓
楊花飛盡春三月離人思繞楊花雪一車行李發京華
千里鄉心指閩越念我辭家一度春春殘愁别故鄉人
銜杯祖道惜分手羡子儒冠早致身此行不用傷離索
一路雲山引鳴鐸茂苑花邊匹馬遲錢塘月下孤舟泊
五月揚帆入四明永嘉百里候文星白面書生向人詢
黑頭博士解談經
題畫山水贈别陳希道
青山置眼前秀色可攬結白雲忽飛來相看共怡悦秪
疑坐我匡廬間五老芙蓉半明滅嘉樹重林生晝陰清
溪流水清我心野橋蘿逕孤笻晚古屋茅&KR0585;落照深山
中之人希夷子妙年習隱雲山裏秪愛青山不厭貧高
卧白雲未應起知我無聲詩趣閒起來長揖指雲山含
毫繹思遇知己攅青叠翠須臾間我欲辭山拂衣去君
還索我相思句留却相思一片心掛向圖中最高樹情
亦不可盡言亦徒爾為惟應看畫長相憶笑指雲山遲
後期
遊靈峰寺和王皆山舊遊之作
丁亥六月五日大暑余時將釋服歸朝别藍
田諸舊好陳氏伯仲領余來遊此山因覩故
人王恭舊遊之作慨想當時之幽致雅集不
減山陰而不知一觴一咏罰酒者幾人矣今
余後來衣冠載歌陽春能無繼乎詩成并贅
斯語以記歲月
紫雲炎氣横紫清客行愁作升天行側聞龍龕有絶境
清涼可以清心情招邀結佩賢豪客採秀探奇入靈宅
徑轉香雲靜影空溪回定水驚湍寂登高壯觀大海東
扶桑樹色搖空濛蓬萊一勺幾清淺萬劫此地開禪宫
翫景興轉逸騰身凌紫烟上攀香爐最高頂下聞水樂
鳴三天三天諸品同清淨兀坐安禪了真性蛟龍破壁
動心魂應是故人昔題咏故人如今在玉堂雄詞逸翰
生輝光舊遊幾處空陳迹别夢三時繞故鄉而我辭山
笑遲暮暫息塵機得玄度支公不遇且銜杯大醉題詩
下山去
題米元暉畫山水卷
米家墨妙稱擅場關李俗狀安可方虎兒雄筆力扛鼎
早有才名繼阿章白雲鴻洞無根樹光溢重瞳接恩遇
尺縑不肯與閒人世上流傳少真趣此圖恍惚海岳菴
得非家學青於藍摩挲不暇别疑似但見雪山一片如
江南遙岑叠巘含殘雨羣壑重林不知所水接方蓬海
上吳樹浮雲夢天連楚却憶匡廬倚桂舟祇今疑是畫
中遊白頭謬隱金門日清夢長懸碧嶂秋承平公子餘
紈綺脱略高情愛山水重購冥搜喜得之良金美玉徒
為耳襄陽橋梓幾風烟寶晉真源誰復傳嗟予好古笑
流俗幾度含毫愧昔賢
賦得朱雀橋送周惟翰典籍扈從北巡
金陵二月春雪消南出都門天路遙玉虹垂空飲絶岸
朱雀何年橫作橋橋邊芳草迷春望橋上風光春駘蕩
流水遙連白鷺洲行人共指烏衣巷千古行人行不休
六朝流水至今流中華日月扶神器萬國車書聚帝州
承平海宇歡寧謐萬乘時巡從此出白下門前轉翠華
長干道上傳清蹕玉堂詞客載圖書扈從萬乘駟馬車
行到橋頭應駐轂市人爭看馬相如
賦得三山曉霞送黎慎之歸清江
秣陵諸峯蒼翠重青山削立三芙蓉朝朝丹霞掛絶頂
曄曄紫氣如蟠龍扶桑弄影浮窮髮捧出晴陽照天闕
瑞彩遙連鍾阜雲祥光倒映金川月羃洞蒸林瑣翠微
江山到處含清暉赤城長帶千巖色楚澤曾隨孤䳱飛
有時橫空散紋綺白鷺洲前映秋水畫史雙毫點染間
行人匹馬沈吟裏清江才子遠朝天逸興臨岐對惠連
目送三山霞外路玉堂邀我送行篇我憶三山隔閩海
蜃氣尋常吐光怪别來霄漢歲月深夢去烟霞泉石在
復此三山送子行殘霞片片帶離情好將霞彩裁為錦
歸去人看衣晝榮
紫微峯歌送劉大之京
六平西倚大海邊橋柯東與三神連迴厓沓嶂去不息
攅青飛翠來眼前紫微秀出霄漢中孤峰巧削金芙蓉
幽厓朝光積陰雨暗谷夜氣生長虹傍有翠微高下立
雙開文筆出晴空四時仙風長瑤草六月古雪鳴寒松
片雲當遮白石澗萬籟吹度珠林鍾登高壯觀大海東
扶桑樹色明方蓬洪濤萬里浩無極奔溪百折來相通
紫微之山人深居紫微裏閒看山色清我心高卧白雲
扶不起昨日凌風頂上行千林樹色帶離情遙見山陽
開祖道交觴共餞劉公榮眷此斗酒别惆悵金陵道人
言帝鄉樂勝似長安好出門西笑江路分三山回望紫
微雲高歌一曲各分手惟有青山長送君
閩中十子詩卷十一
