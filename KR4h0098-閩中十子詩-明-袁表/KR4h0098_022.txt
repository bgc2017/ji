閩中十子詩卷二十二明袁表
馬熒編
王檢討集一
五言古詩
感寓
吾聞上古初渾灝本一氣羲皇肇人文龍馬颯已至軒
鴻垂衣紳唐虞臻至治橧巢邈以遠黼黻日云貴云胡
蒼姬還玄酒薄真味鳳衰其如何寥落匪一世
其二
雙精激飛輪循虚節驚至逝川無迴波千秋倏如駛浮
生日及榮孰與喬松齒君看邙山墳纍纍正相似鵙鳴
羣芳歇大暮同歸矣誰知清濁間中有恒不死
其三
團魄載陽燄終古無虧盈因人示朏朓側見死與生蟾蜍
薄陰采顧兔潛其形何當凌倒景一覩天地精
其四
璇穹垂至象衆曜何煌煌能符調庶極帝車斡陰陽晝
夜無停機所職各有章蒼精奉東壁神虎屯西央淵淵
北辰尊穆爾居其方司契古有成無為位彌昌始知羣
殷牧共戴君為王
其五
素琴縆朱絃中有流水音連城為之彈太容發哀吟仙
人空中來鸞鶴翔幽岑斯意不可述江漢清且深
其六
中堂發駕辯清聲間陵阿鄭客一在坐自以延露和至
音久寥寂窊靡世共佳俚耳不可尚子瑟將奈何
其七
驅車首陽下望古懷清芬斯人久已化令名今尚存讓
國就倫命殺身以成仁如何有千駟寂寞身無聞
其八
端居閱玄丈云是古苔編中有羽化術鍊服可延年中
夜養玄牝積虚成自然朝餐沆瀣糧夕飲玉醴泉東邀
青童君西揖金母前笑攀若華枝頫見昆吾顛兹事苟
不繆吾將命吾旃
其九
真人趣恬漠澹爾中若浮無心亦無為日與至道游羣
生接為搆水火鬭不休軒轅赤水珠須以象罔求寥寥
六合間可以命虚舟
其十
太白夜食昴流輝燭天街精感動穹漠君心寧元懷白
璧忌暗投徒使按劍猜所以狂接輿鳳歌歸去來
十一
玄穹貯幽默至理何寥寥良窳潛一機迴薄如旋飈嬙
嫫孰妍媸殤聃詎遄遼張生既中廢單子亦外彫所以
塞北翁頗識理亂條云胡徇物者汲汲徒内焦咄哉感
吾衷長歌且行謠
十二
龍虎啓晉伯熊羆兆齊封豺聲餒敖鬼牛禍成庚宗廢
興自古來吾將訊其蒙蒼旻本何心至理元冲冲
十三
嬴皇&KR1373;威武漢帝非仙才玄闕祕靈府何處求蓬萊終
餘鎬池璧空獻新垣杯但見三泉下寶衣變寒灰
十四
大庭昔酣醉遺此鈞天章遂令鶉首墟虎視吞八荒嬴
基苦莫敦所恃逾兇狂詭命終見奪百二空蒼涼
十五
金行昔弛馭兵戎偪神州宫闕被荆棘狼竄走王侯蹴
踏五都裂穢濁三精收上天實禍淫所佑在祥休豈伊
否泰運一氣恒相遒經過覽故墟落日黃雲浮冥穹不
可訊涇渭方安流
十六
商君挾三術西遊詫秦君上陳帝王略邈以寧見珍陽
春信寡和下里迺得親孔轍七十週信哉無停輪我有
縈絃思區區向誰陳
十七
番番南昌尉不知名位卑上書抱區區忠懇何由知靈
鳥鳴朝陽莫為世所希終然吳門市散髮招鴟夷
十八
蚩尤卓長空漢兵出陰朔材官三十萬旌甲蔽墟落長
驅破轒輼萬里靖寥廓朔南無王庭功成衛與霍誰知
青塞月白骨照沙漠
十九
玄精格至理寂感通幽明造化雖甚微焉能外吾形飛
霜激齊臺振風揚楚庭庶賤尚復爾況與至道并聖功
極中和二儀為清寧緬彼歸昌音何時復來鳴
二十
秋氣肅萬物嚴霜下空庭不惜百草晚惜此蘭蕙傾祥
麟一朝羈尼父為涕零大運固莫測聖哲那能營容成
安在哉遠跡良冥冥
二十一
艷色不足貴所貴在適時昭君傾國容遂為丹青欺蛾
眉嫁單于一往不可追至今青塚月夜夜令人悲
二十二
玉麗不盈把德輝照四隣段生日偃卧迺能蕃衛君澆
風薄士節自碎明月珍求蟬貴明火俛仰懷古人
二十三
闤居嬰世媒局束無安步石火流狂飈憂來鬒成素誓
言濯吾纓釋此出門去臨流弄滄浪升丘引遐顧仰羨
雙飛鴻肅肅在雲路
二十四
蘭以薌見焚膏以明自煎高才信非美賢知成禍愆龔
生蹈偉節楚老有遺言清風雖可希惜哉夭天年
二十五
直木忌先伐甘井忌先竭何為抱區區昭如揭日月至
人善閉關埋照慎不發入獸不亂羣虚丹任超越襄野
迷帝軒汾陽枉堯轍棲心玄靈臺可與人世絶
二十六
春至百卉生感我池上情折芳玩新綠臨風為誰榮蠲
忿樹合歡忘憂樹萱草忿蠲憂亦忘希夷自為寶
二十七
幽居玩羣生小大俱物役嗟嗟羽族微擾擾亦何極鶼
鶼共聯羽精衛勞木石何如三青禽□尾戴勝側
二十八
庖丁擅操割目行神為虚三年無全牛投刃劃有餘淵
情妙至理豈受外物拘冥筌苟不棄安能得神珠
二十九
凌晨採琅玕泝彼洛水涯翛然有神遇綽約見令姿投
我以珮環却致交甫辭艷色豈不姣贈賂良亦稀但恐
結褵好中道有所虧
三十
夭夭園中桃灼灼映綺窗窗中有織婦顔色如青陽三
年弄機杼七襄成報章成章欲何為願以充君裳但恐
不見察徘徊空感傷
三十一
繁條藴徂謝清宫媒炎寒涇陽擅秦寵豈得長交歡一
朝成遠間歛怨東出關昔日夭桃華今同秋草殘所以
龍陽魚痛哉涕汎瀾
三十二
富貴千里合貧賤促膝離骨肉尚云爾何況他人為不
覩竇門士請看藺庭綦翟公何為者謝客無乃遲
三十三
柝龍敏辯給惠施夸便儇竹書信激詭堅白方自賢滕
口徒見尤胡能事幽玄九州誰復徵多方亦已然去矣
桃李蹊余將欲忘言
三十四
翩翩遊俠子出入咸陽城千金買意氣五陵交弟兄袖
中徐匕首拂拭秋霜明十步殺一人千里不留行世人
矜勇智中貴聯芳聲末路賤行檢此輩方縱橫至今季
布死尚識朱家名
三十五
折盤引菱荷激風和結楚皓齒揚修蛾清尊間芳爼三
川美少年五陵遊俠子取樂不知疲但畏韶光阻焉知
董生帷心妙在千古
三十六
我有太阿劍龍文粲奇章精文動星斗揮霍迴陰陽淬
以金鸊鵜衣之古盤囊夜深雷雨驚恐逐風雲翔剛明
易點缺貴能歛其鋩用之如發硎保之在深藏去去勿
復道相期霄漢長
三十七
齧滕志萬里蘭筋何權奇長鳴一見馭蹀躞遺風追伯
樂苟不值曠世誰能知離離玉山禾曷慰渴與饑八龍
𦕈何許宛足長相隨
三十八
東園桃李樹灼灼春妍華佳人不再摘芳意其如何白
日每不退流光竟蹉跎大運苦難遇感此哀情多
三十九
孤鳳久不食所志金琅玕喧呼百鳥中束翮歛羽翰會
當覽德輝飛下青雲端虞廷方見待阿閣當空盤誰令
抱威儀局促風塵間
四十
宋人得燕石自謂璠與璵徒勞十襲重見哂周大夫流
俗久繆悟美價恒異沽所以卞和子抱璞空長吁
四十一
公軒處懿鶴白屋譏千秋菉葹盈高閣申椒揜荒陬頎
頎東方生虚為歲星遊方將猿鶴化豈為沙蟲謀歸從
紫泥海再弄清淺流
四十二
照影莫唾井種葵莫傷根傷根葵不生唾井隳明神樂
生北去趙由余西霸秦壯士感知巳鄙人惠私恩止止
且勿哀千古黃金臺
四十三
昏璧中始見烈風號北林飄颻遠遊子中夜抱單衾繁
音激楚奏清商悲越吟豈兹異鄉感兼之年歲侵胡為
苦行役薄暮猶駸駸
四十四
四時有代謝千古誰成功昔時東陵侯今日瓜田中雄
劍且勿悲骩順天地同武安豈不偉掩襼終何庸
四十五
桂樹生高嶺揚芬散天風濯濯甘露滋泠泠被芳叢託
根既得所衆卉匪與同幽蘭獨何為顦顇荆棘中
四十六
楚夫重鴟夷詫作丹穴招鷃飛東南至文羽不見邀一
鳴旭日升再弄律吕調蕭臺有練實歲歲翔遐霄
四十七
世人競功利志得靡暫寧邴生事薄遊匆匆懷蘭馨游
心不滯物泛若浮雲輕豈徒漆園傲百世同高情
四十八
微禽變淮海流光迅驚湍人生豈不化徒結千載歡昔
為金虎臺今見荆棘攅碧海不可蹈紫關邈難攀誰邀
箝丙馭去覓無窮源
野田黃雀行
黃雀何翩翩羣飛野田側飛鳴自相呼飲啄仍共適誰
知遊俠子張丸事彈射腥軀薦鼎爼腐壤委毛翮微物
何足甄感念在疇昔蔡侯富游盤行樂方未極安知子
發至一旦殞其國至哉莊辛談可以長太息不覩黃雀
哀千秋復何益
結客少年場
玉勒驕驌驦寶刀耀星芒相逢鬭雞里結客少年場探
丸殺公吏白日醉咸陽司隸不敢捕意氣凌秋霜一朝
許報國投軀赴邊疆喋血匈奴庭萬人不敢當彎弓射
月支斬首得賢王歸來不受賞出入金殿傍輕脫季布
死却哂聶政狂鄙哉汗陽石不使俠傳芳
今日良宴會
三川富豪雄濟濟美少年驩遊及芳歲鞍馬何翩翩秦
筝奏新聲妙舞妖且妍今日良宴會意氣如雲烟人生
若朝榮灼灼寧久鮮無為坐坎壈流光悲逝川
置酒高堂上
置酒高堂上豐厨出鮮肥廣筵羅衆賓清尊間蛾眉羽
觴若流星絲竹清且悲陽阿屢迴雪結楚超蘭猗晝盡
繼以燭取樂良未涯流連豈不荒所慎白日移一朝委
山丘琴瑟將奚為嗟彼蟋蛑詩母為世所嗤
車遙遙
車輪何遙遙西上長安道不見車上人空悲道傍草君
行日已遠恩愛難自保憂來當何如一夕夢顛倒豈無
中山酒一浣我懷抱但恐三春華顔色不再好車聲何
粼粼風吹馬蹄塵願隨馬蹄塵飛逐君車輪
苦别離
瑤瑟對玉巵中有千萬思欲彈再三歎多是苦别離妾
顔如秋華零落方在兹君心如逝水一去無迴時皎皎
雲間月幾見雲復缺月缺有圓時君胡苦離别
步虚詞
東華青陽君授我寶篆文六角粲星芒讀之了不分謂
之蕊珠篇玉檢浮空云持此可度世出入齊化鈞再拜
服至言歸來嗽芳芬火粒一排棄永此偕仙真
其二
卿雲爛沖霄祥景啓大羅紫微穆虚皇太清為我家鏘
鏘八琅璈和以希夷歌一氣但浮衍至道良不頗頫觀
區中緣蜉蝣競眷華夭濁不自愛真意其如何
其三
精心仰真範稽首朝玄都祥氛結靈宇雙闕浮太虚離
羅古仙人羽駕紛來趨冥言感至理道化超羣無口吟
三洞章身佩五嶽圖真詮諒斯在邈矣浩劫初
其四
瓊臺瑤圃西弱水扶桑東飈輪歘上征八龍儼來從整
佩訪金母弭節朝玉童津津九霞觴粲粲方諸宫授以
至道言所濟良無窮却馭俯倒景八表空冥濛
從軍行
投筆出虎觀從軍事龍韜平生弧矢志誰慚五陵豪大
江天宇晴平明集千艘組練照雲日戎師候旌旄一笑
挽弓胎三杯拂豪曹酒酣意氣重萬事輕鴻毛袖中黃
石編可與烈士高
其二
上將躬受脈鈇鉞專南征熊羆百萬師長驅下青冥五
嶺息瘴癘三邊讋威靈指揮動星漢嘯咤生風霆洗兵
當載櫜斬馘期弗爭上以宣國威下以甦民生周詩有
遺什敢不滋令名
遊仙曲為張真人羽化而作
祥雲凝素華初景麗璇霄羽駕集萬靈上下何飄颻杳
𦕈笙鶴音和以空山謠塵緣一洗脱頓覺形神超下士
盼末光長跪不可招回飈灑雨至矯首空雲翹
其二
剛飈載飛軒上泝無始鄉心冥一氣表坐斷萬劫場兹
來食色身緬邈情俱忘長歌畣雲璈朗詠流玉章空明
結真炁晝夜何煌煌嗟哉下土家仰止徒悲傷
其三
晞髮九暘域濯足咸池津明明在天祖翼我登飈輪金
天謁西母紫府朝玉真朝遊扳曜羅夕憩邇結鄰空同
仰真梵天濁慚下民因之一緘札稽首黃麒麟
其四
化機無停輪萬有互始終至人出陶鈞與道相無窮大
庭儼羣仙羽蓋時來從逍遙玉虛境一炁每自同真詮
久云遼至理標鴻濛何時復降世清都振玄風
詠史
逹人志莫測變化猶鵬鵾倏忽翔九萬虞羅空見存莊
生揮楚璧仲連却秦軍峻武薄層漢高情寄浮雲昔過
聊城側復經濮水濆餘風尚不泯肅肅來清芬
其二
狐白僅一腋勝彼千羊皮壯士出片言萬諾空奚為毛
生奉平原自脱囊中錐提攜十九人咤彼猶嬰兒一語
定從盟不待日昃時英風被廣座磊落誠可奇知人豈
不難長鋏聲同悲
其三
丈夫一言合不論故與新傾蓋即相許白首如路人夕
為牛下士旦作齊上賓吐論即見收揚芳及後塵豈無
私嬖讒不能間其親虞卿起相趙五羖西入秦一旦魚
水歡舉屬䟽賤臣志士慕知已臨風一馳神
其四
讒言信罔極構亂成禍媒不有明哲鑒誰能知是非青
蠅一朝集白璧成瑕疵姬文不見明宋墨名為隳賢聖
尚云爾耿耿將誰為爍金不待燃毁骨痛莫追空懷素
絲志寧却貝錦詩白圭懷魏珠季子食駃騠膠漆苟有
契誰能為别離
其五
芝蘭生中林寂寞翳荆杞豈不擅芳芬乃與茆蕪齒丈
夫昔未遇憔悴亦如此范睢快仇敵蘇秦笑妻子淮陰
出胯下相如困泥滓悠悠世俗態落落誰知已
其六
戍役赴關隴馳車經洛陽羣公蓊雲集節鉞何煇煌炎
精啓初輝云定神鼎方顧瞻瀍澗瀕山川蔚蒼蒼脱輓
棄道左躡履整敝裳叩軍陳便宜烱目如曙光折此利
害端吐論何軒昂咸秦古天府百二誠帝疆丈夫鏡時
機識此理亂章一語棄貧賤笑談綰銀黃此儒竟何為
空守蓬蓼場
其七
賈生洛陽人年少有遠識當其痛哭時漢祚如磐石其
言實非狂四座為動色抱火厝積薪寢食方自得長沙
卑暑地自古舞鯤窄吞舟詎能容驥足誠窘迫弔湘見
微志感鵩成太息後恒古云客夫子亦何極駑駘服上
襄騄駬棄道側卓哉治安書遺耀在簡冊
其八
昔人有奇策折衝尊爼間何必百萬師出入無時閒司
成久不作晏嬰邈難攀廟勝久已非徒興聖父嘆莫酬
突徙薪賞及焦面顔神功貴無迹此道良獨難
其九
三卿譏世及孔筆粲若星尾大恒不掉拊枝攀根榮炎
光倏中微五豎並列庭禁兵設蘭錡金彯貂長纓私門
填萬軌指顧山嶽平龜鼎潛欲移擁弱徒虛名豈無賢
知謀發言炳中誠根蟠固已久大運終就傾
其十
彭薛志已卓貢公榮未遺二邴近止足兩䟽明見機朗
識洞在初何勞張楷譏功成有代謝四序恒推移狂瀾
方橫流六合飄驚颸天損不我加至樂同希夷
十一
鳳躍難為枝龍潛難為淵驥足不一展百里枉大賢士
元困已委文舉類左遷苟足知已明虛為世所捐劍埋
風胡悲璞殞卞氏諐黃鐘雜瓦缶舉世方復然
十二
翩翩城隅雀所産得鵋䳢孰云小可臣殷祀乃忽而禎
祥不足恃昏狂禍之基番番無顔冠出語自聾期嗟哉
倪侯館得死乃所宜
閩中十子詩卷二十二
