閩中十子詩卷二十九明袁表
馬熒編
周祠部集
塞下曲(六首)
天子垂衣日將軍擁節行百金驕漢騎千彀弱羌兵曉
戰霜填角宵眠雪照營不經黃磧道誰悉玉關情
其二
草檄馳高闕分符出未央雕弓秋玉鏤寳劍夜金裝馬
飲長河白兵交落日黃軍中諸校喜生得左賢王
其三
功成屬飛將萬里解重圍病奪蕃兒馬親分漢主衣狼
山吹獵火虎帳合兵機直斬樓蘭首軍中立號歸
其四
羽箭拂雕弓金鞍駕玉驄凌秋千騎動直夜萬夫雄磧
暗邊塵起鞭長漢月通祇今麟閣上誰數貳師功
其五
辛苦代門邊寧輸衛霍先彎弓辭夜月走馬入遙天力
戰身堪報承恩命若懸烟塵猶未沒天子在甘泉
其六
防身三尺劍計日斬樓蘭漢寵今方盛邊勛古獨難沙
塵弓外暗楊柳笛中寒絶塞無春色蕭條不忍看
孟春同郡學諸公遊烏石蘭若仙臺
松門媚烟景探玩輟輕策林谷諧宿懽川雲返初迹鳴
弦希叔夜躡屐企安石妙賞心寓玄芳遊髮驚白詎躭
緇錫流幸接鄒魯籍俯仰百年身能為幾時客晨風應
序至好鳥欣春及物候俱有情人生豈無適餘花映尊
爼落日散巾舄笑語淡忘歸重期諒超隔
題山水畫寄筠州王校文
六奇秀南州五老萃西路風壤雖異區英靈總佳譽千
迴邊海日百丈際江樹蒼翠春到時空濛鳥飛處沾衣
蘿磴雨宿櫂花崖霧適楚偶目新瞻閩屢懷故雅躭浩
然想解道玄暉句慰爾遠暌離因之裂紈素
寄陳八參軍兼似余二書記
嘗慕天下士許君如古人如何無良媒十載家仍貧落
拓禮節疎屢為時輩嗔宇宙不可測江淮徒問津賈傅
傷鵩鳥仲尼泣麒麟聖賢尚如此我輩奚悲辛伊昔負
高誼橫行值風塵倚劍走蛟龍談經驚鬼神戀國不戀
土顧恩寧顧身邊庭淨殺氣漢月迴陽春豈期時事改
再覩天地新拂衣乃歸來衡茅仍荆榛我生竟蹉跎悠
悠志難伸北望君門開欲進路無因詩書未得用岐路
誰相親白社憶陶趣青山思杜隣偶兹南宫眺而臨滄
海濆探玄坐竹晚縱酒看花晨萬里發長嘯白雲濕衣
巾封緘寄知己庶以攄中懃
揭天謠
巨靈吹空南斗死鬼哭如雲學流水桂闌天影白鶴秋
兔光斜墜三泉裏泉宫暗蟲寒草根土燈燃露絓黃昏
鐵心九回滴秋血三十六帝聞俱吞帝遣雙童去不返
楸梧參差牧馬苑青烟一點吹六龍芙蓉吐光海波淺
其二
西池鵲寒墜靈羽冰凘粼粼凍王母青娥遏雲紛玉琚
水簾桃花逗香乳紫元雙眉牽黛光頽蒿折玉壽齊長
風臺神人鐡作背哭聲酸骨啼秋裳綵絲繩結絓秋影
身騎白龍勸天醒暗魂斜背南山飛獨立香蟲泣空冷
其三
魚鱗居次龍堂高琉璃砌空銀爛濤波靈泣訴海若浪
腥風卷晝雲漕漕珠潭沈光瘞神嫗瘦蛟啾啾走沙雨
仙郎秋袂斑斑啼淚花凝碧扶桑樹
其四
湘人敲鼓迎二真娃郎苕綰參差塵東風翦雪綃綠水
半天斜露葡萄春竹根沿花鑄明月野墳死草泉幽咽
銅龍玉狗閽重重東方不高眼穿血
其五
呼天走馬指千里刺龍血濺秋杯水直欲三澆壯士衣
莫教空瘞苔花紫白烟戛城滴鉛粉鬼燈翳墻星隱隱
斜飛敗草濕露光玉門一滴牽秋腸商靈參差拾枯骨
晚歲沙頭葬明月妖姬爛醉黃金錢簌簌青霜翦歸髮
其六
玉鱗瑣瑣秦家土鳳凰去天竄寒鼠載得仙橋度玉關
誰管秋烟星栩栩粉窗綺簾十二家井龍咽火紛棲鴉
宫姝秃袖學秋舞背客紉珠河影斜舊紗銀燈翳椒壁
銅輦秋雲夢中泣石氏珊瑚勸作杯直捲黃河三千尺
其七
菱蒲泣露鴛鴦渚香墳綺羅作塵土碧玉斜明五五橋
藕絲流雲逆行雨墮鴉春綠不勝梳撩亂芳風浩無主
殺青欲竟吟鬼妬蘇堤已遠波聲苦
其八
白天戛雲漏龍歇九道愁泉土花咽衰蛩粉壁牽暗光
殘霞墮溪藤葛涼苦烟恨骨埋蒿里哭聲水寒凝不起
青屏玉女斷香魂露黛如啼怨秋鬼
其九
魂青青魄濯濯鳥不號魚不躍紛水神激山樂天亦搥
殘地亦摧却提攜踏青霞九回弔孤月秋臺鄉樹結桐
花千年恨血點泉沙鬼燈送客三山下黃塵清水扶桑
斜
賦得河橋草色送高大歸龍門
江頭微暄冰始開河橋一夜春風來傷心宛似叢臺下
青青草色青如苔二月三月青門道積素浮光不堪掃
酒幔烟中望却無釣磯水畔看還好橋上蕭條人幾家
芳洲漠漠楚天涯暝隨斷梗飄寒雨晴逐遊絲映落花
龍門還家孟諸野清尊惆悵河橋下臨岐盡醉歌送君
草上片時駐君馬
答林子山見寄山中
百年心事共悲歡浮世風波夢裏看洛下青山相憶久
郢中白雪獨酬難將春野路孤鶯早乍雨江城半夜寒
自愧五陵空學劍侯門誰復識馮驩
寄齋中諸公
滿院飛花積雨晴春深卧病更傷情舊遊白社思陶令
歸夢青山憶馬卿水國烟光孤鳥沒官城槐葉一蟬鳴
南州勝事多乘興羸馬吟鞭倦獨行
謝明府宅觀妓
舞換綠羅衣歌傾白玉巵自矜謝公宅勝似梁王池雲
月絃中醉天河曲外移風流在兹夕誰不道相宜
望浮漚亭子
揚雄遺舊宅寂寞竟誰過野鳥能歌舞山花作綺羅池
空秋草沒樹雜暝烟多縱有琴臺月清光奈爾何
留别玉融林八先輩
八月蘆葦鳴海風氣微寒離心若浮雲薄暮空漫漫夜
湖夢蛟龍十日阻風瀾燕鴻自飄颻知時各飛還如何
淹病客别苦不成歡耿耿尊前酒離離無醉顏微絃亘
商意起向中宵彈井水金轆轤陰窗碧琅玕其將空中
月度以天涯山行行玉融興一顧恒三嘆
遊鼓山西畬
穹形抱虬木壁色限蒼鐵澉潄身屢傾量轍崖頻折披
羅至雲杪恍眎崑崙竭初景動扶桑電旌或明滅高秋
軼纖翳千里亘寥廓野曠衆慮恬天清百愁絶青陽與
赤谷詎可辨優劣設險造化功蟠幽鬼神穴國師峰萬
丈鍾靈氣參錯雙鳳何年來徒聞此棲躍晤遊非所私
況賴古賢哲崔嵬泰華巔作書家人訣
龍津夜月
鯨波激清淺虬木鬱凌亂一片涵虛空千尋曠崖岸金
流白沙杪璧碎青霄半桂幕張邃淵雲旗靜高漢紛羅
廣寒府洞闢馮夷觀隱目石磑磑澄襟沙漫漫明璫弄
參差神女遊渙汗設險雖地形湊奇實天判不令敷景
光徒以積幽暗擊汰頻負秋挐舟詎淪晏漂零時頗殊
俯仰跡俱換靈物諒護持良期恣探翫
錢舜舉金碧山水圖
風土隣巴國山河枕蜀城層流九折轉積石七盤横樹
影分螢檻崖光護鳥楹絳雲全抺曙紫磴半牽晴磵鹿
緣苔卧山猿抱葉行鏡標巖岫合衣拂薜蘿輕旅望迷
鸞渚仙遊憶鶴京斷金秦谷恨殘粉漢宫情瀟洒浮埃
軼參差倒景清嶺烟三島暝潭雨百花明桃水真難寫
蓬萊獨異名何能諧雅興端化沐餘生
小李將軍金碧山水圖
池島疑秦屬雲山似洛疆四圍青嶂合一望綠川長野
浦全春樹人家半夕陽峯巒看似繡草木訝聞香凍竹
澌銀雪寒風落錦霜樓思王粲倚谷憶鄭生藏石髮和
烟潤林衣浥露光日華初布煖風信未經涼水泛蛟龍
迫巖居豺虎防魚情空渺漠鴈思更微茫獨浩巢松興
多懷辟榖方天台與蓬島對此永相忘
送曾譯史歸山中
凌霄臺下罷登臨一曲離歌淚滿襟芳草懷人頻積夢
流年遠别又驚心春城鴈去餘寒盡野戍花飛暮雨深
今日遠尋陶令尹青山卧病謝朝簪
驃騎席上餞别典監鮑公歸長沙
高館涼風送别過膏車秣馬謾蹉跎玉壺暫醉將軍酒
寳劍新彈俠客歌楚水夕陽行處遠官橋春樹夢中多
王門到日能相憶千里愁心竟若何
温泉宫行送夾谷琦之涼州
君不見温泉宫朧朧綠樹不可數粉牎綺樓九天上日
麗鉛華夜歌舞憶昔長安全盛時温泉宫中誰敢窺鶯
聲慣識霓裳調風光偏醉金明枝驪山一日烟塵起却
嘆温泉乃如此翻為戰士牧馬池不及耕人飲牛水此
去涼州鴻鴈回音書别後醉難裁經過何處問陳迹惟
見黃河天際來
寄浙中魏元夫先輩
感激布衣士兹隨麋鹿羣長安道上如雲客問爾姓名
皆不聞鄴中風物蹉跎久年少辭家今白首自判功勲
衛霍先肯輸詞賦班揚後舊業蕭條江海濱天涯極目
隔風塵綺羅春去空啼鳥桃李花開不見人往來書劍
為儔侣縱酒悲歌淚如雨楚水懷恩志未酬吳門寄食
心常苦男兒得志須有時生平窮逹復奚疑請看世上
悠悠者誰識當時游俠兒
賦得宿猿洞送友人之湘中
怪石如雲起天上枯藤盤根垂百丈蘿深苔滑鳥不栖
索漠寒猿卧相向兩兩三三往復迴銜花映水皆奇狀
清秋倒樹風磵號初日排雲雪崖壯醉客應為巫峽吟
行人厭作巴山望洞裏愁聲誰忍聞别時對此堪惆悵
甲子歲孟夏中四日陪林膳部登鼓山
五季開皇運三峯遶佛筵雲霞通寳地日月麗金天石
罅泉源出山迴漲海連麥風銷碧氣海雨布蒼烟夏届
裁衣後宵分卷幔前攀崖如過鳥入洞訝迎仙道喜傳
燈久名推射箭賢談空超物累習定演經禪大化應知
寂微生欲棄捐軒車待明發回首更茫然
賦得函谷關送賈一
西望長安愴别顔荒城迢逓白雲間行人惡聽河聲險
舊路長連草色閒樹裏月來通漢苑天邊雲霽傍秦山
憑君如見關門尹為問青牛幾日還
晚眺懷陳大
少年離别惜蹉跎南國登臨感慨多薛老嶺頭雲欲盡
越王臺上雨初過戍樓夕照啼山鳥林谷春香送女蘿
遙憶故人霄漢上荆州詞賦復如何
得浮丘書
客裏書回慰所思開緘忽感别離時殘春滄海攀楊柳
明月瑤琴怨竹枝故里風烟三徑掩舊遊心事幾人知
江州司馬歸何處遙憶青衫淚欲垂
齋居呈陳二高三兼似故人黃玄林敏及從弟
槐葉陰陰楊柳垂高齋獨坐日斜時地經積雨多秋竹
鳥惜殘花戀故枝卧病山城非中酒舊遊洛社總能詩
相從每過揚雄宅一曲陽春慰所思
行經華陰
西遊莫嘆勞行役風物繁華記往年千里關城臨渭水
萬家烟樹入秦川露盤臺迥金為掌泰華峰高石作蓮
聞道盛時多宴樂更傳車馬幸温泉
陳大宅挾彈圖
鳴弓日晚騁霜蹄灞上飛花踏作泥辛苦塞垣多少恨
五陵春色醉中迷
春夜宿曾大别墅懷故人泉
春夜沈沈思萬重朝雲暮雨去無蹤天河坐見三星沒
知在巫山若箇峰
季冬林志道歸山中
日暮河水廣北風屬嚴涼豈惟歲華晚顧此道路長河
水尚可涉子行不能將賴有琴與瑟改絃為君張請聽
遊子吟泠泠悲慨慷諒無晨風翼千里共翺翔去去保
令德别離以為常
歲晏紀懷書寄武林魏原夫
日晚鴈聲急霜空洲上田農家事機杼織作涼風前顧
兹惻遠别悠悠阻山川百川竟到海豈道無歸年但恐
綠髮變將隨時事遷長歌市上醉酒盡心如懸逹夜風
雪至蒼茫楚江邊自非剡中客欲泛山陰船野色動遠
雞天明路迴沿相期有飛夢千里長周旋
秋詠
南山閉戶絶風塵舊業依依少四隣秋草望中曾獨往
野鷗閒裏最相親荆門西望迷歸客湘水東流怨逐臣
榮辱升沈只如此更將心事問何人
送彭生歸温陵
春天送客粤王城南陌萋萋草自生遠路花枝拚醉别
舊遊滄海寄歸情路尋金粟孤雲入山到壺公片月明
兩地經過多勝槩看君高興一題名
登望湖亭寄王孟揚
朝來一上望湖亭湖草茫茫入望青空判鄉書憑朔鴈
頓忘旅食換春星洛陽久病憑誰賦湘水長歌忌獨醒
暫拾芳菲歸潦倒酒杯相對慰飄零
寄王校文
壯遊江海總離居豈料同君歲月疎湘水每勞懷舊夢
筠陽曾枉薦賢書霜空落葉清砧候天入平蕪白鴈初
自古長沙文化地聖朝逢掖近何如
寄居異上人
上人家何處百丈山中住林下曝衣紅槿根潭邊絓錫
青松樹口誦楞伽日幾回柴門不閉亦不開自言此身
無住著昨日恒河沙上來有時面壁坐不起却忘乞食
春城裏桂花松子不逢人趺跏惟對雙童子杳靄鐘聲
薄暮聞登臨幾日思紛紛世人欲見何由得長望中峰
禮白雲
平遠臺宴集
高樓翠微裏振袂凌蕭散坐觀滄海流仰視白日短飄
颻居化城羈離賦文舘偶兹躭琴尊詎非避書簡境絶
萬塵滅趣愜衆妙管川上風雨來蒼然望中滿烟鐘度
山暝野燒穿林晚東城領車騎相邀下崇坂
温陵旅次懷馮伏林謹二上舍兼簡王褒秀才
行邁日苦短奄忽歲云徂慆慆東山下氣結何由舒人
命若朝露百年立斯須鄙夫徇形役君子抱沖虚結駟
遊燕趙奮志執金吾榮耀非故物富交貧恐疎飄颻羨
門輩高舉凌雲衢胡為困泥滓嘆息希良圖
蘆鴈詞
田食不厭肥沙宿不厭廣天長洲渚靜露下蒹葭響關
河屢超忽寒暑互來往南翔先雪過北翼迎春返預愁
遠道苦豈暇高丘想同類聊自持分飛恐矰網
行路難
長安行路難上闕隘秦關萬里貂裘敝三邊寳劍閒近
聞絳灌在翻謫賈生還歸去狂歌客蕭條草莽間
温陵中秋陳大宅後亭觀月
紫英亭前露欲香習家池上夜偏長醉來見月知何處
還道清光是故鄉
十六日湖塘上觀月
玉露寒侵鳷鵲樓桂花池館恨悠悠不妨歌舞留人醉
一夜清光減却秋
題陳大宅方壺子層層雲樹圖
昔年曾記秦川客雲樹參差去欲迷日暮孤舟行不盡
鷓鴣啼過渭城西
贈夾谷琦之温陵
粤河臘盡雪澌流千里離心醉未休半夜山城聞笛恨
斷腸那似古梁州
秦家小慧
小小持金鏡隨妝日幾迴春光能自媚飛燕莫相猜香
逕緣花掃寒窗候月開長陪雲雨態學夢楚陽臺
題陳生魁畫圖别意
我昔朝玉京而多登覽情東關倦前迹却泛西江行西
江十日窮烟水落景揚瀾走千里蒼然秀色吹角巾望
湖亭下涼飈起咫尺匡廬何壯哉五峰綺繡相縈迴長
空飛瀑如濤瀉淙淙噴壑鳴風雷雙騎白鹿古仙子雲
間笑引青霞杯遠欲從之不可得顧余揮手長千陌金
作鍾山掌上開濛濛萬古清無極黃鶴西辭璚樹枝别
來夢寐惜光輝請移粉墨滄洲趣遲爾天門慰所思
龍街秋月
天上知何歲人間值此宵龍街初見月兔闕漸移杓倒
影孤輪滿清光四望遙谷昏催罷牧山暝引歸樵遠漢
懸飛鏡中流濯碎瑤穿林疑作瀑湧海訝成潮東出光
臨夜西沈影迫朝蚌中澄碧氣鵬際入金飈幾見陰晴
處偏令物候凋冬迎將薄冷夏送軼餘歊濕翠桐枝落
空香桂子飄人家舉酒問僧舍捲簾邀赤壁思聯玉秦
臺憶奏韶廣寒何處是仙步思飄颻
漢上聞邊人吹笛
不識邊城路方從篴裏聞千聲悲漢月萬里遶秦雲響
入天山動寒兼隴水分梅花今夜落江上正紛紛
竹枝詞
湖上鴛鴦飛一雙人生最苦住他鄉郎舟蕩入荷花水
引蔓牽絲恨更長
寄涵江陳韞玉
南望涵江無盡期蕭條還解憶荆扉相思豈道音書少
祇為春來鴈北飛
閩中十子詩卷二十九
