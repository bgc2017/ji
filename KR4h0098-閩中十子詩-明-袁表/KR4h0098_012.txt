閩中十子詩卷十二明袁表
馬熒編
高待詔集三
五言律詩
寄陳五先輩
春山曾共賞一别又西風岐路非關遠心期恨不同暮
天孤嶂靜秋水夕陽空為有相思寄雲邊送斷鴻
晚春寄懷林八員外董七侍讀(先有遊董巖之期)
黃鳥堪求侣青山獨掩扉相思空夜月一别換春衣江
樹雲邊出林花雨外稀董巖佳賞地連佩莫相違
題仙山樓觀圖
神仙不可接真境亦應求我有烟霞想心飛泰華秋花
源通碧洞松路入丹丘彷彿雲中望參差十二樓
夜泊官塘見新月
落日長川暝孤舟獨客愁若為今夜月不是故園秋片
影懸珠斗微光下玉鈎心期明鏡滿指日大刀頭
送許志學北遊
聞說幽并北嚴冬雪作花長空無過鴈念子獨辭家朔
月迎仙櫂灤雲引客車薊門登覽處顒望憶京華
題可貞王紀善獨秀山房
别構倚雲開孤峯秀色來飛泉侵畫幌空翠落瑤杯名
比三珠樹詞傾五吏才況陪銅輦暇賦咏有鄒枚
除夕
臘盡雪初晴春迴促漏聲孤燈親遠客一歲只殘更律
候青陽轉年隨白髮生迎新應待旦端珮謁承明
重送許子之巴西
雙鳬新被命萬里遠從官聞說巴西好何愁蜀道難峽
猿驚印綬蠻吏識衣冠聖德懷荒服賢勞莫憚煩
題四皓圖
逹生無不可世外復人間雲卷逃秦去風期翼漢還功
名留碧簡圖畫見蒼顔千載商山下松泉自掩關
閩中十子詩卷十二
