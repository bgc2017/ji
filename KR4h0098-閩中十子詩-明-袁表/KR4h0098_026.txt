閩中十子詩卷二十六明袁表
馬熒編
王檢討集五
七言律詩
登無諸釣龍臺懷古
高臺遠枕大江流江上雲屏宿靄收才子揮毫春作賦
商人酹酒晚移舟空潭龍去山河改古殿雲寒劍戟愁
莫向此中多感慨漢家陵樹已先秋
留别梅溪諸友
涼風才動芰荷衣却憶青山賦獨歸近别慈親温省曠
乍抛酒伴醉吟稀天邊鴻鴈秋雲薄水面蒹葭夕鳥飛
後夜與君相憶處蕭蕭羅月掩荆扉
新築草堂成有述
買得幽溪絶世塵林間車馬到無因茅廬新就堪招隱
松菊移來散及隣薄暝鳥歸臨水樹傍崖鹿趁採芝人
廟堂豈敢干時用但幸雲泉了此身
草堂與山僧夜坐喜自牧馬大見過
移居深入水南村五柳新栽正對門傍岸春流沿翠篠
亂籐棲鳥近黃昏林頭折簡山人致燈下名香野衲焚
童子夜深知客至隔隣呼取醉芳尊
春暮同周玄郊行宿烟霞道院時約黃生同奕
累月看花奈醉吟不知春樹變鳴禽偶隨芳草同閒屐
靜拂孤雲響素琴塵世關情人事少松壇期宿夜燈深
明朝入洞觀棋去未許樵夫得見尋
晚至鶴林寺
問訊山人指白雲數聲烟磬隔溪聞竹房燈靜知僧梵
松院苔深見鶴羣聽法夜深山寂寂懶吟衣上月紛紛
曉鐘又逐塵烟散此地心期孰與論
山中送陳生歸海上
洞口花飛春欲闌玉缸攜酒送君還三年厭見天涯月
千里歸尋海上山壯志功名看髮變浮雲世事與心閒
要知别後相思意萬壑松濤懶閉關
登宿雲臺
一逕緣蘿到上方宿雲臺閣樹蒼蒼憑虚目送秋霞遠
向夕窗涵海雨涼童子見人能下拜老僧出定自焚香
近來性癖耽禪悦長向空門禮法王
寄張員外
新年柳色滿都城仙掖朝回聽早鶯日隱層埤殘雪在
香傳别殿曉寒輕瑤池阿母憐方朔漢室公卿羨賈生
獨笑長卿淹病久茂陵高卧有餘情
登古囊山辟友巖和瓢所居士之作因寄黃八
粲
何處秋吟覓遠公蒼苔古道石林東月生雙樹聞虚籟
香繞諸天見化宫萬法巳超言說外此身多在别離中
明朝更寫三生偈去約忘機海上翁
中秋與劉大會温陵因寄舍弟
相逢斗酒粤江濱客裏襟期有故人天上幾迴今夜月
此生空笑百年身且須縱醉清尊倒謾說憂時白髮新
却憶鴈行同賞處故山回首一沾巾
温陵送劉大還三山
江流幔曙入河低一尺魚箋醉懶題古道菊花秋草裏
敗林莎井露螿啼空山寒影凋芳樹遠澗泉聲下碧溪
客路相逢方絶倒馬蹄何事又東西
秋日與胡泉州會小山叢竹亭分韻得飛字
秋風江上早鴻飛桂樹團團影漸稀此日尊前須盡醉
古來林下幾人歸青衫烏帽情何戀翠竹黃花願不違
更愛山亭車馬散照人蘿月自依依
客清源贈董别駕
清時不逐登壇貴瘴海聊因作郡過細柳營中辭虎竹
刺桐花底聽絃歌雙旌暇日朋簪盍别駕行春雨露多
自是清源山水勝日勤車馬訪烟蘿
山中招黃博士不至因再約以寄之
秋風吹落桂花殘寂寞淮南賦小山自笑草堂魚佩冷
空將瑤水鶴書還石門蘿月誰同醉洞口松枝祇獨攀
明日角巾能到否呼兒竹下掃柴關
春日對酒酬鄭公啓
與君相見即相歡況值芳春感二難尊酒且邀花底醉
流年不用鏡中看江頭草色侵衣袂雨後鶯聲滿石欄
世事悠悠祇如此出門何處可彈冠
登九仙山懷林頫因寄
雪後空江一棹過新年草色送離歌心知别後登臨少
福地重來感慨多谷口飛花看薄暝洞門啼鳥掩垂蘿
知君亦有東山屐歸去雲林近若何
崇川寄懋功張秀才
百尺灘頭一訪君碧山秋靄正紛紛故人巳嘆晨星少
此會翻成落葉分遠樹孤城江上閉晴空疏鴈醉中聞
也知西去寧親日還有相思寄斷雲
與夏少府迪話别登薛老峯
新秋客裏喜相逢絶頂登臨興不窮遠渚綠波孤鳥外
亂山黃葉白雲中明朝霄漢應誰共别墅琴尊此會同
去後重來相憶處短笻吟倚候歸鴻
同自牧瓢所宿張氏南樓
鳥下平蕪夕靄收偶攜江客宿層樓月明清夜聞鴻鴈
窗近天河絓斗牛幾杵鐘聲雲外杳千家樹色暝中浮
醉來枕藉秋香薄疑借仙槎覓遠遊
過舊游有感
濕雲如醉護輕塵黃蝶東風滿四隣新綠只疑銷晚黛
落紅猶記掩歌唇舞樓春去空殘日月榭香飄不見人
欲覓棃雲仙夢遠坐臨芳沼獨傷神
秋日懷林源前輩
載酒行吟野寺秋青山去後與誰遊懷人獨卧雲中島
感興頻登江上樓黃菊久拚陶令醉白頭空抱仲宣愁
夜來明月還相照好寄心期到劍州
寄自牧時客林生别館
芙蓉秋水漫漁磯白石蒼苔靜掩扉南國懷人成久别
茂陵多病有誰依花飛别澗空流水客去高齋對落暉
料得只應賢地主相看未訝故人稀
挽石泉藍公前元閩省知事
曾將孤憤負當時老判南荒衆豈知王氣已隨陵谷改
劍歌空對海天悲秋風白髮驚殘夢落日窮泉有所思
欲弔玄沙孤鶴遠不堪惆悵淚如絲
送卓民逸還越中民逸以善書客翰林者三年
至是得請告歸
送君尊酒發都亭亭下春深柳色青别思漫縈風裏絮
浮生慣學水中萍客程蘭棹天邊遠舊業柴扉海上扄
若向山陰逢道士也應為寫換鵝經
元夕午門侍宴
臘雪霏微柳外消天衢杳靄逐人飄千門火樹攢珠斗
五夜笙歌下碧霄玉醴恩頒春色早金波影浸漏聲遙
侍臣湛露將何補願頌康哉答聖堯
早朝同周員外玄賦時有祀事
花擁千官刻漏傳蓬萊遙在五雲邊星移北斗當宸極
樂動南薰捧帝筵遲日漸晞仙掌露輕風猶裊御爐烟
明朝海上祠金馬紫鳳丹書下九天
送林叔亮教授四明
秦淮斷鴈不堪聞惆悵官亭一送君尊酒暫留吳市月
扁舟遙指越溪雲秋來幾處寒聲早海上千峯秀色分
帳下諸生相待久未應寂寞嘆離羣
送顯上人還閩中
半生蹤跡慕雲山結得真僧住世間夜宿孤燈隣妙梵
曉隨清磬度禪關心通萬法緣俱寂目泯空華意自閒
此日微官牽物累更堪江上送師還
寄鳴秋趙山人兼似幻居閒士
石橋低覆薜蘿陰澗戶虚窗憶醉吟書寄遠公林下偈
調高中散竹邊琴藥欄春去啼禽換茶竈秋來落葉深
别後此情何所似題封一寄故人心
送龍河傑首座自五臺歸將赴天台
偶逐孤雲下五臺又攜明月上天台衣傳異域曾留偈
楓落長江見渡杯上界經行人世别天宫說法夢中迴
明朝相憶霞城遠空仰金繩覺路開
過晚城謁余忠宣祠
寂寞孤城野水濆亂餘猶見幾家存女墻落日埋秋草
官樹啼烏集暮雲百戰徒聞存國步孤忠誰復弔英魂
夜來遺廟空庭月長篴悲笳不忍聞
寄郭麾使希武
青年建節似君稀千騎轅門擁鐵衣萬里獨留孤劍在
三苗已見遠人歸西風暫及黃花醉遠檄時將白羽揮
却笑參軍淹病久未諧清論寸心違
五言絶句
楚調曲
君行巫陽道妾住渚宫湄莫戀荆臺樂輕抛桃李時
紈扇詞
皎潔渾無染團圓孰與裁秋風原不妬四序自相催
飲牛潭
洗耳在潭下飲牛在潭上白鷺飛復來烟中立相向
送人隱松溪
送爾松溪上猿聲樹樹聞夜涼弄溪月衣上拂松雲
秋江漁唱
漁舟晚唱來聲在秋江水月明曲未終前汀鷺飛起
荷露
翠盤捧明珠蕩漾圓復碎夜來明月中留得鮫人淚
題美人撲蝶圖
為惜韶華去春深出繡緯撲將花底蝶祇為妬雙飛
從劉禮部折菊花歸
三徑猶未歸東籬露華冷折得一枝來蕭蕭怨秋影
望君山
風來洞庭白雨歇君山青巴陵明月夜瑤瑟怨湘靈
七言絶句
懷仙寄上清何尊師
崇臺高映太羅顛三素流雲繞碧天王母不來春又暮
洞門閒却古苔編
其二
雲母屏風月影孤碧雲琪樹兩三株道童慣識鈞天舞
偷向階前教鶴雛
閨思
冷落殘箏十指疎良人遠戍近何如樓頭數盡南飛鴈
不見遼陽一字書
秋山吟望
一徑吟秋到石壇烟蘿遠暎碧峯寒松邊獨鶴歸來晚
贏得閒雲片片看
題畫美人
八駿瑤池去不迴蛾眉蕭颯鏡中衰至今楚水荒臺上
化作行雲夢裏來
題張友謙倭扇山水
萬里空濛海上山仙人樓閣有誰攀只緣博望星河棹
移得蓬萊到世間
題米老山水
海岳庵前覓舊蹤蒼茫雲樹米南宫别來幾片青山影
都付寒鷗一篴風
題趙仲穆小景
疎烟淡月大堤傍遠樹連墻接水鄉子夜吳歌驚宿鷺
風流宛似趙家莊
題畫鵪鶉
原草飄殘作雪絲日斜馬上鬭歸時五陵别後傷心事
零落涼州笛裏吹
王奉祠宅餞其伯氏之蜀縣令
我家仙令來何處又見雙鳬日下歸明發謝庭看玉樹
可憐片月憶光輝
其二
都門飲散動行旌千里看花到錦城好借三巴江上水
與君流作玉琴聲
夜泊潯陽江驛
度盡名山問楚湘扁舟此夜泊潯陽琵琶聲斷知何處
江水江烟自渺茫
雨中過洞庭
昨夜南風起洞庭曉來湖上雨溟溟忽看天際驚濤白
失却君山一點青
重登岳陽樓望君山
南湖烟水接天流天際青螺掌上浮欲弔湘君何處是
不堪重倚岳陽樓
常山道中即事
前山月曉樹蒼蒼野蕨初抽綠笋長一路春風如有約
馬頭吹送落花香
宿鄂渚
禰衡洲古白雲低庾亮樓空綠樹齊惟見晚空漁艇火
隨風遠過漢陽西
黃陵廟
芳洲烟草碧萋萋古廟雲深落日低剥盡殘碑無可問
春山惟有鷓鴣啼
登月江樓(仙人槎浦也)
朝來一上月江樓江雨長涵瘴水流望斷釣槎人巳遠
青山點點是邕州
左江錄似友人
左江江水日潺湲鳥語莎裳住百蠻莫道天涯應在此
交州更隔萬重山
病中懷故山
遠向清溪掩石門碧蘿烟帳鶴成羣一從誤作遊仙夢
誰管秋山幾片雲
其二
裊裊春陰石徑斜野人迎住近烟霞别來門外滄浪月
開遍青松幾度花
九日有懷
故園松菊應無恙上國新醪也自佳兩地思歸俱未得
一身長笑在天涯
晚眺鬱孤臺
百尺高臺怯暮寒虎頭城枕碧雲端縈迴二水蒼龍合
流下泉溪十八灘
交州即事二首
一騎衝嚴到市橋夕陽烟樹草蕭蕭居人猶指高駢㙮
碧瓦朱甍尚未凋
莫道平居是百蠻烟花江月也同攀一從烽火連天後
縱有神珠去不還
交州病中錄似諸友時軍中絶餉以手帖干主
帥索糧
問病尋方事總虛謾勞車馬慰躊躇三年玉署蘭臺筆
學寫顔公乞米書
江上見酴醿分得人字
向來同醉帝城春馬首東風落絳茵玉架錦屏消息斷
只今誰是冶遊人
閩中十子詩卷二十六
