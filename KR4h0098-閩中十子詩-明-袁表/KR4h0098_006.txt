閩中十子詩卷六明袁表
馬熒編
陳徵君集一
五言古詩
諸兄東園宴集奉和景桓兄兼呈景獻景德
少小攖憂患抗志慕疇曩乃蒙諸哲兄引接更推奬昨
日陪佳賓天宇氣清朗東園數畝地春雨草木長幽花
媚時節鳴禽散清響陽坡翠竹淨陰巖綠蘿上曠望得
所懷胸襟自夷廣新亭當中開面勢廓弘敞哲人昔經
營於今化黃壤當時用心苦終老曾莫享令子獨能賢
盛年獲真賞思人當愛樹寧不發一愴大兄氣沈邃舍
爾吾焉倣卜地力充拓開荒去榛莽清池既疏鑿疎籬
亦幽枉蹇余昧生事常恐失所養有地卒汚萊覩物增
慨慷良時難再遇勝會易成爽新懽且云樂往事成泱
漭我歌棠棣詩前徽足欽仰願結桃園期相從日來往
遊昇山寺簡初上人
出自北郭門村村好林藪我行訪精菴百折渡溪口藍
輿經濟勝拄杖還入手幽深足探討十步停八九飛甍
近可覩尚覺登頓久乃知地位高上可挹星斗靈巖下
窺瞰衆壑皆培塿千村繞城郭百水互奔走茫茫浩劫
中大厦幾頽朽名山自終古半為空門有吾兄智力大
叱咤龍象吼昔憂爭奪繁今已脱塵垢歡迎道契闊為
我開戶牖未論淸淨理且勸盈尊酒豈無物外想業網
苦纏糾明晨下烟閣悵望空回首
避亂鵬程陪諸公山行觀先蹤
晨從杖屨出薄暮方言歸山川變殺氣春野少光輝只
為避風塵攜家遠相依何意陪清遊使我憂慮微青山
多古墳夕陽鷓鴣飛登臨散懷抱幽興閒多違野望接
清談一壺時共揮非君情意眷寂寞掩柴扉
亂後入城逢故人感憤有作
奔走避鋒鏑幽懷難復論今朝一握手少慰堪傷魂憶
昔紀綱壞賊臣亂中原遂令狐鼠輩乘釁窺城門鐵騎
從西來紅旗汎崩奔氛祲彌列境誅求尚苛煩竊愁兵
火餘已作饑饉根相逢對杯酒悲憤不能吞九重高宴
安豈不憂黎元安得補天手一為正乾坤
秋日登御風臺
鴈峯有高臺西望近林嶺乘閒一展眺舉步凌絶頂秋
高灝氣肅風物漸淒冷寒蛩始發聲過鴈有餘影惟時
收穫竟遠目即馳騁北海澄不波西山碧逾淨蕭晨感
搖落賞玩愛清景未結塵外遊即此足幽屛
古意呈陳漢臣
鬱鬱澗底松離離原上草春風一吹拂秀色相映好金
商行素秋滋蔓已枯槁大材終不凋且向巖壑老娟娟
孤生竹托根在别島枝幹苦不長風烟莫能掃寒暑更
代謝霜雪正傾倒相期抱幽獨貞堅以為保
秋後涉園
為圃何必廣近家乃為良數畝足採掇廢為蔓草場果
樹或僅存竊取難周防僕夫喜能勤種藝得其方鋤治
返其初畦町忽成行憶昔事遊嬉豈顧田園荒及兹悟
生理始覺興味長方池匯綠水澹然浸天光匪但資灌
溉亦足居鯉魴瞻彼叢桂樹敷陰已過墻先人手所植
餘蔭猶芬芳濯濯數本蘭移植叢桂傍新荄貴培養昨
夜多繁霜羣山西南來秀色近可望那無數楹屋留客
持杯觴千戶江陵柑八百成都桑豈不念宏曠居分安
吾常行吟雙徑間散步聊徜徉新蔬既布綠殘菊復委
黃覽物感時序胡為獨遑遑僕夫告我語何時是春陽
及時好種樹能使根本臧但恨墻陰竹生意尚茫茫深
感僕夫言賦詩示不忘
秋日感懷
白露下庭樹忽然天地秋蕭條海上望愴惻令人愁世
路日紛梗干戈滿中州王業豈不廣居然如綴斿嗟彼
徇名人尚愛關内侯南琛效職貢盡逐滄溟舟印綬何
纍纍報國無良籌獨有雲臺子深懷蹙額憂
秋暮懷劉宗魯
海國别來久長懷瓊樹枝閒齋坐幽獨悵望秋風時自
非物外人邈焉難與期空傷綠華歇坐惜白日馳徘徊
孤月明愴惻蛩聲悲對此更愁予勞歌空爾思
寄陳復樸鍊師
太白懷賀監扁舟尋會稽應物憶全椒一瓢慰相思子
也列仙儒余亦山林姿同鄉復同姓胡為不相知昔從
陳藍田朗誦秋巖詩真仙不可接舍爾今其誰半榻清
晝陰一川秋月輝瑤琴啓塵匣遲子山中歸依依城郭
存擾擾人民非金丹不相授每恐朱顔衰芳洲有綠華
路遠曷致之緘詩寫沖素握手若為期
六月九日與景和思和二友生熙鑛二上人同
遊前峯晚宿萬歲山下遲明登山歷覽名勝
得至首石果公房吟寄山中自庵華溪二禪
師
屴崱高萬仞雄壓東南偏昔聞多名勝此日來攀緣朋
遊樂過從琴錫相後先威夷陟層巘浩蕩窺平川危亭
歷更佳物象明相鮮石門現金刹始信别有天近山如
翠屏飛雲繞其巔樓閣麗白日松檜靑無烟惟時祀法
祖鐘鼓鳴喧闐嗣法演大教聽者相摩肩我來為奇觀
詎敢問空禪且尋靈源洞雲壑娛風泉捫蘿恣幽探剥
蘚看奇鐫意愜情有適境空慮欲捐憑虛望海濤天風
正泠然神馳八極表思入飛鴻邊茫茫天壤間日月相
推遷城郭幾劫灰海水成桑田至人果何修一燈永相
傳宗風遠益振濟濟今多賢穎師舊論交贊公亦忘年
何時許入社日夕長周旋
田園感興二首
近宅數畝田種秫仍種秔三時力農事幸見秋禾登大
兒能了官輸租先入城小兒方能學稍長還願耕不喜
兒孫多不願倉廪盈所願薄税歛庶幾家業成
其二
近宅一畝園種果復種蔬果以薦佳賓蔬以充中厨桃
李種成蹊瓜芋亦有區華實與時新足為心目娛我本
灌園人寧學董仲舒所願適其樂帶經時荷鋤
遊瑞巖
古磴入幽洞危亭俯層巔昔聞魑魅居幻作兜率天生
平愛奇觀雙屐勞攀緣安知窮海陬有此佳山川涼秋
天宇晶四野無浮烟憑高送遠目海色清無邊開筵薦
芳尊拂石看名鐫登臨愜素賞感慨傷華顛一丘志未
酧百慮紛相牽日夕還吾策高懷徒悵然
冬日過石首簡天石老禪
世累日多門驅馳壓塵雜駕言尋招提雙屐早已蠟霜
餘葉盡脱回首見孤塔入門謁金仙鐘鼔響鏜鎝吾師
投跡久終歲一舊衲曾從大方遊已悟世外法深居行
無取問語終不荅竹影覆經房茶烟繞禪榻天寒苦日
短千嶂夕陰合笑别虎溪頭松風起蕭颯
陪徐汝澄元暉元中張宗獻陳彦初諸君飲陳
太真湖亭順泛滄洲磯遊三山書院沿郭西
而歸同賦
白日照湖曲嘉樹藹芊芊開筵眺麗景卷幔俯晴川遠
岫列蒼翠芳洲紛眇綿揮觴觀魚鳥寫興吟蘭荃落日
舉輕櫂幽情期賞延沿洄入空闊望盡雲霞天天際見
新月城頭生暮烟預愁鼔角動飲散各言旋
簡華嚴寺無極上人寺近許樞密墓
久耽丘壑遊未歷東山路偶訪招提居兼謁郇公墓雲
林更左轉始得禪棲處落日寒蟬鳴藹然松杉莫真僧
欣相接況有平生故秘篋散芸香名巵酌甘露常懷談
空理暫喜捐塵慮永願依道林慚非許玄度
陪照師同遊大頂精舍
連策上層坂幽尋行自遲芳春麗晴景萬象皆呈披一
水忽湧竇千山爭獻奇乃知真栖地久與靜者期吾師
願力弘住世多有為禪宫盡煇煥斂跡歸茅茨向來精
修心進退無不宜久欲依道風未能息驅馳
雨中孔士新見訪
旬日苦霖潦深居掩柴荆良朋適我遊執手良慰情昔
别秋菊殘今來夏木榮百年多離别能得幾合幷斗酒
叙襟情為君滿意傾當筵不盡醉興在尋楸枰清歡暫
從容俗慮紛相縈興懷一感舊肝腑徒崢嶸我聞賢逹
人德業老始成家聲慎勿墜三孔非常名
遊西巖
西巖鬱嵯峨石門獨奇壯躋攀久未暇蒼翠長在望今
晨泛湖曲舍棹一登訪招攜得良友濟勝有藜杖夤緣
歷溪澗憩息玩屛嶂經時困塵務忽若涉玄閬新晴衆
峯出原野森萬象微雲忽變陰片雨過潭上溪明識磑
轉谷瞑聞樵唱幽栖信非遠未果脱塵鞅終學種桃人
兹焉保閒放
奉别寄前員外野公士弘新任武進幕官以病
乞歸養
喬喬南山松挺直任梁棟寧從丘壑老恥作杗桷用早
歲登文場價比瑚璉重省曹雖歷踐館閣未供奉皇綱
久陵夷陵谷忽變動遂令燕山玉盡入南國貢乞身幸
優許肯顧升斗俸本懷貞女心況切高堂夢憶昔過首
山人中識麟鳳再聆金玉章一一可傳誦修途勞枉顧
逸駕難遠送寂寞返巖扃孤琴不成弄
集南亭書舍呈董伯元諸子
歲序去奄奄寒窗坐蕭條不有文字歡何能永今宵故
人抱衾裯傍舍來匪遙情諧句總好道契琴亦調常恐
大雅沈文風日寥寥向來重談論豈為懽娛招松栢有
晚操幽花不崇朝世態何足傚相期終久要
秋日訪董伯元於玉溪李子麒招飲賦清夜吟
(得吟字)
久别乖致書暫喜能盍簪訪舊獲新益式契求友心半
生紹箕裘常恐力不任栖遲就荒陋就使殷憂深溪光
湛虛明露氣浮高林虚齋坐超越庶以開煩襟杯盤勞
親朋幽賞難重尋聊持合并樂寫作清夜吟
高彦恢適安堂
即地可棲遯何必遠結廬作堂依故宅聊以適起居青
青映戶庭嘉木羅且敷圖史積左右日與文士俱有時
風日佳吟行步前除蕭散咏樂情暢然形神舒用世豈
無心出門畏&KR0706;嶇優游保貞素庶得遺毁譽
奉别吳志孚先生
澤國鴻鴈集衡門風雨深齋居抱行素惻惻感秋吟久
懷延陵風高駕幸過臨惠然襟期合孰云曠難尋既潔
尊中醪載拂牀上琴無言一會易賴寫千古心憶昔傾
蓋時游集多朋簪臨觴忽不樂感舊復慨今盛時不重
來白髮苦相侵斯文恐將墜勖爾道自任三江多茝蘭
地古饒雲林跂望信修阻尚憶金玉音
賦采菊東籬下悠然見南山(分得南字)
散痾衡門步睇目南山南天高氣候肅林壑歛氛嵐手
種籬下菊繁花已毿毿覽物念流景吾年竟何堪豈無
一壺酒發我衰顔酣賴兹逹生趣可以齊彭聃歸鳥托
喬木潛魚志深潭嗤彼當世士日晏猶清談
董司征愛日堂
去日已可惜來日苦無多事親期百年百年能幾何捧
檄萬里行單車越關河祿養敢言薄流光恐蹉跎親夀
亦有期子心固無他安得魯陽手為君駐羲和
夜泊古﨑
寒山夜蒼蒼清猿數聲響風生蘆葦鳴水落洲渚廣月
出知潮來時聞人蕩槳
夏夜對月有懷王甥至之
白日苦炎歊良遊寄夜永微風度荷香霽月散林影境
幽神已澄坐久慮絶屛不見心所親寥寥此清景
送别詩
白日照大川清空無&KR0655;埃揚帆向海島正值南風來汀
移深樹隱棹急羣鷗迴水氣滌炎暑扣舷信悠哉憶與
王子别登艫尚徘徊江干片時話少慰襟期乖遙知今
宵月正照碧潭隈因之托遠夢一寄相思懷
同諸子靈隱寺石上野飲
世路多喧囂春山自幽靜偶從澹蕩人共陟招提境沙
明日在野林暝雲起嶺憩石歌且吟傾瓢醉還醒方欣
靈府曠漸覺塵慮屏預恐解攜歸愁襟復難整
冬日遊嶼南登龜石賦詩貽同志
疇昔過兹鄉駐馬望龜石蹉跎兩鬢華始作登臨客是
時久向深氣候未蕭瑟追隨得良友周覽訪奇跡浮雲
散輕陰日霽見海色千巖含暮景湖影侵空碧郊原紛
綺錯左右羅第宅向來多賢豪聲譽何籍籍良辰作佳
遊此地幾登歷我來一感慨俯仰今視昔落日松風生
遲回景將夕
寄鄭孟宣文學
佳士不易得結交良獨難十年傾慕意未獲一承顔君
負青雲器局促處籠樊余乏濟時策白首甘泥蟠安得
凌風遊雙飛振羽翰佳期且寥邈素襟何由殫明月在
霄漢芳草滿江干幽情不可寄聊取玉琴彈
澹虛亭為何明府作
結宇臨清曠賓客日過從有時抱幽獨深覺心賞通霽
月澄清景微雲含水容羣動喧已寂衆色望俱空了與
世氛遠豁然心境同冥懷信足樂王事徙勞衷何日拂
衣去高攀陶令風
六月初七夜與嶺南族中長少二十二人乘月
泛西湖紀興一首示諸同遊
落日動高興輕舟過碧潯方欣齊橈樂復惜羣山陰時
愛波上月清光猶未沈乍離洲渚淺稍入蒲荷深花香
襲人衣水風涼我襟杯行吸素彩曲度飄清音昔聞此
湖間畫舫相追尋繁華不可問新賞良在今佳宴共桃
園勝遊同竹林寧知今宵樂不協古人心
再送唐進士士昭之京
鷙鳥刷勁翮志欲凌九霄神魚鼓巨浪豈憚禹門遙十
年磨干將試用在一朝學富名早著才高擢宜超衰年
辱見知聽言生風飈將期白首好無奈青雲招春風吹
江水草色滿河橋追攀不可及佇立送行鑣
五月十一日雨中會飲馬氏西樓分得衆字
索居畏離羣取樂歡與衆既同仁里居復美襟期共芳
年足致力衰蹇果何用謬諧文字飲深荷情意重鳴琴
晚雨至滅燭明光動詩思浩縈懷西樓不成夢
贈琴師朱宗銘
夜思何寥閴聽君調玉琴豈惟愜素賞兼得聞正音一
鼓月當戶再彈風滿林回軫拂清商寒雲澄幽陰盡將
湖海氣寫入秋鴻吟感嘆未終曲令人傷古今夙昔顔
鬢蒼今來雪盈簪何意暌離後沛然山水深觀光信可
學衰蹇自難任聊傳白雪調一寄歲寒心
答林良箴客中見寄
置酒悵不樂孤吟對黃花忽承尺書問尚覺幽期賖憶
昨束書去幡然莫能遮所思避網罟豈憚栖幽遐似聞
鹿門居山水多清華題名遍僧宇揮翰滿人家處困乃
如此懷才良足誇新知且為樂舊友徒咨嗟久别臨滄
亭欲乘浮海槎終當訪陸羽一賞春山茶
夏日閒居感懷寄浮丘皆山二知己
炎夏日方永幽齋如道居牀頭有遺帙展玩一起予嘉
樹蔭衡門鳥雀鳴階除時物得所適我懷胡不舒仲子
貢成均經年無尺書仍聞抱疢疾遠道今何如處世本
無機探囊久空虚餘年免憂患庶以狎樵漁君子吾知
音邇來會面疎書堂諒多暇所望惠瓊琚
同歐陽彦中賦西湖路
杳杳西湖路曾經大建年昔時湖上坡今作湖下田人
世幾變易山水尚清妍惟應西湖上閒弄釣魚船
江南橋納涼詠懷
火星出東方遠水搖光芒羣山際大野夜色何蒼蒼客
舍苦炎熱江風有餘涼煩襟輕一浣王事殊未央默默
故園想中情那可忘
題夏日幽居圖亡壻景振家藏
氛氲溪上雲綠縟雲間樹一徑入烟蘿山人讀書處長
懷永日遊文酒展清晤回首秋風深淒涼碧山暮
觀陳摶傳
寰宇方板蕩有道在山林矯首雲臺館悠悠白雲深五
姓若傳舍戈鋋日相尋雖懷蹙額憂終作大睡淫世運
豈終窮大明已照臨乘驢聞好語一笑歸華陰區區諫
大夫富貴非我心
閩中十子詩卷六
