閩中十子詩卷二十三明袁表
馬熒編
王檢討集二
五言古詩
遊小雄澗壑有賦
陰島變殘雪流星吐溶溶偶尋一逕微獨與採樵同兩
崖濕花霧衆竅吟天風雲根濯苔髮亂蓧相冥濛盤嵓
折磴道似各冥搜窮石門忽中斷曠望開烟叢蘿雨澤
毛髮松栝清心胸了然青洲霞照影寒潭空始知人境
外别有仙源通振舄揮片雲投情依遠鴻玄棲極杳𦕈
神遊小崆峒真仙金鵝蕊一室丹火紅勅授紫囊訣永
期鸞鶴蹤却憶望城市白日氛埃中
尋小雄仙嵓二龍潭值風雨歸草堂作
昔人洗玉髓幽洞驅龍耕丹成輟瑤耒成此秋水泓飛
崖夾兩鏡洞見雲霞生百鬼不敢啼雌雄常夜鳴有時
湍瀨寒幾曲流瓊英清秋墮蟾影白日聞雷聲偶兹訪
靈奇掃石窺清泠洗心盟鷗鷺濯髮解冠纓長風動懸
羅颯爽毛骨驚飛雨洒而至萬壑秋冥冥歸途檉桂影
了了心目醒到家興未已石室披丹經
登屴崱峯宿湧泉得仍字
翠微白雲裏逢秋思一登聳身躡雲壁飛泉搖古藤洞
豁海天際坐見萬景澄飲澗動羣鹿宴林逢真僧邀我
宿化城珠林懸古燈寥寥片月上悄悄天籟凝因悲向
城市塵髮秋相仍
水亭夜懷黃八粲林六敏
孤亭水雲深人境自幽絶七絃罷鳴彈桐陰初上月偶
酌尊中醪高卧望雲闕荷露清角巾松飈濯毛髮寥寥
天籟寒吟詠了未輟志偕南阜隱興藉東山發同心念
離居中夜思超忽
入西山訪張隱士
兩崖噴飛瀑結屋烟羅裏山人不冠履客至同隱几獨
鶴海上歸孤雲澗中起淨掃白石牀風來墮松子
晚至石潭遇孤鶴懷仙
洞口拾瑤草石流正淙淙尋源信輕筴一逕披鴻濛攀
緣雜花島亂聒松桂風石牀留片雲玉鏡莓苔空少焉
羣壑靜落景明西峯獨鶴何處來舞影寒潭中因之想
長馭乘化入無窮
遊清源别後寄温陵田處士
夙性慕玄賞少年復離羣囊書不得意菽水懷親恩請
纓卑任俠點筆徒工文腰間脱寳劍歸卧清溪雲櫂歌
有時閒放浪滄海濆雲木秀孤島石壁澄霞紋茸茸紫
藤花濯濯敷泉根鶴影波上歸龍吟水中聞興來拂瑤
軫蘭情灑餘芬曲罷劃長嘯衆籟清衣巾夫子弄玉簫
邀余醉瓊尊紅泉看洗藥碧澗思垂綸區緣一以蛻恍
若超埃氛别後緬靈境中夜飛吟魂昨夢紫峰岑月色
何紛紛清光阻天末𦕈懷猶為君拄我手中策拂我衣
上塵明當營丹砂去與壺公隣
晚至囊山寺
蒼山入疎烟狀若土囊決振衣秋磵鐘投舄化城月天
吟動風籟霞想陋雲闕沈沈慧燈影了了見毫髮余生
值多故所性慕禪脱偶偕真僧期始若妄緣絶冥心依
覺場度世賴慈筏誰能量虛空澹爾離言說
自牧居士與玉壺道人古囊善復二師共結三
生之社書來與余論老釋二書遂用畣之
觀空泯羣有崇虚悟真玄微言掃煩障妙契排冥筌況
之憩遠跡邈在雲蘿巔空香出人境花雨來諸天三緣
等無生衆妙同自然喻心了無取濯濯如青蓮襄城除
害馬祇舍留真詮願君解明月示我浩劫前
遊清源山道院
仙人有奇觀雞犬白雲裏春至桃花開千枝映流水星
壇藥草青夜室丹光紫天上期鶴笙人間識鳬履伊余
倦俗流十載困泥滓久意期大還乘風一來此金書啓
真秘石洞洗玄髓河車信可營心期羨門子
登薛僊峯書懷寄自牧知已
少年學劍術㯋脱神鋒生身閒韜略書吐論吞從橫旁
搜百家言復得夷鞅情自顧萬人豪不慚一代英擔簦
赴神州十上空無成巍巍黃金臺邈哉阻天庭歸來守
故墟索漠羅秋螢作書謝知已閉門絶浮榮悄悄林下
居一室有餘清間尋白社約或作青山行傲吏期解冠
漁父同濯纓縱酒竹林逸尋仙松子盟匣中雙寳器棄
置蛟龍鳴偶兹凌丹梯足下雲霞昇孤鴻天外出白日
波上明九節菖蒲花採掇延吾齡飄颻羽人居蛻骨遺
玄經吸景若可弄丹砂思一營惟君抱孤絶襟懷洞春
冰相期苟有志雲鴻極冥冥
與鳴秋趙山人夜宿山居述懷有贈
塵居厭湫隘抗節慕遠遊道逢遷喬侣假以雙翠虬周
覽六合虛閬風不可留兹山富形勝歸來事玄謀紉蘭
理初服飲水期前修芳盟及歲晚世事輕雲浮伊人負
奇抱泛若乘虛舟斂跡三十年不應當世求高齋探玄
默衆妙窮冥搜有時發逸興登臨眺高秋鳴奕送天籟
酌酒環清流朝尋蘿谷曉暝期蓮社幽布衾清夜闌欵語
相綢繆沖懷薄華組心跡同悠悠青楓落遠磵芳蘭蔽
層丘不見温白雪非君誰與儔
送陳貢士
陳生江海士趿履當豪門五侯少知已倚劍思平原海
國一相訪别余歸故園杯銜霜夜月袂拂秋山雲四望
大野空蕭蕭鳴鴈羣意氣但自許離懷何足論
送黃紀事濟
寳劍雙轆轤鍔吐青芙蓉臨岐一脫贈恍若騰蛟龍君
行感我懷起視雲海空百年閱幻境萬里吹飛蓬登天
覽餘暉孰挽濛汜東詩書古有立貧賤道何窮常希日
月私獨負雨露功長卿卧茂陵不為世所容季子黑貂
弊當年怨秋風丹塗困布衣渭水悲釣翁山松落澗草
海鶴羞樊籠大運自古來俛仰那能終感兹不成歡别
去何匆匆城南登高丘眺遠情所鍾一水瀉寒練斷雲
引歸鴻中座擊筑心醉吟氣頗雄興落遠天碧思染秋
山紅暌離自兹始夢繞青林楓
永思堂
茫茫宇宙内蕩蕩成古今淒淒霜露繁惻惻遊子心終
天何漫漫長夜竟沈沈庭闈不復趨宰木風滿林林中
有啼烏嗚嗚吐哀音感兹物性微我懷良不禁入室若
有見焄蒿或來臨區區抱遺體戚戚幽怨深嗟余年弗
髦多難早見侵為君賦永思澘然淚盈襟
夢萱堂為孫進士子良題
堂前種嘉草端以忘親憂我憂何能忘愛日遲此留如
何一朝變庭樹驚高秋悲風委殘綠薄暮寒颼飀緬懷
堂上人欲展情無由慘慘隔下泉冥冥閉荒丘惟應中
夜魂庶以慰永愁
其二
中夜有遐思寤寐忽見之覺來起傍徨四顧令心悲是
時返哺烏方遶庭樹枝微禽果何知亦各懷其私念我
罔極恩欲報情何施鑑帷月娟娟動幔風淒淒鸞哀不
成章隕涕雙漣洏
其三
白楊風蕭蕭日夕來古道不見堂下萱空吹墓門草緬
懷疇昔時如何間音儀入室若靡至出門當訴誰上山
山有巔涉水水有涯傷哉陟屺心永作終天悲
其四
日沒晨復旦海落潮再生如何長逝魂終天竟冥冥長
風振林柯颯爽久不停心將寸草折淚逐衣線零倚門
不可見登輿竟誰榮向應椿與梓頫仰當中庭
愛日堂為陳編修全賦
羲和整六轡晝夜無停機青陽方届候朱火倏已馳壯
士感芳歲佳人惜流暉懷哉孝子心視景起徘徊奉觴
庭闈趨喜懼恒共之去日不可留來日方在兹中堂絃
筦清疏房帷幄垂誰揮魯陽戈為我駐四時
節婦吟為上虞黃氏作
祁祁寒日暝嫋嫋秋風涼淒淒卷素幔切切悲空牀昔
為雙飛鴻今作獨宿凰妾身豈復惜子幼姑在堂捐生
諒非難老稚誰扶將日月良有食海水良有極妾身千
萬年當化山頭石
虛舟
剡桂破崑玉刳蘭移楚芳濟深良可憑橫淺徒自傷偶
值蒙莊叟無心寄大荒
山城寄郡城諸生中
還山見孤雲悠然與心契素絃橫石牀泠泠寫秋意却
憶社中人寥寥在城市
歷峯蘭若宿偉上人禪房
烟林晚蒼蒼白石開禪扉閒中叩幽寂恍似東林時大
千息羣動水月破陰霏出世逢真僧允矣旃擅枝空香
出深竹梵唄諸天隨真源寂無取化育潛一機嗟我食
色身未能釋羣疑嘗希妙高聚洞豁杳莫窺因心了衆
幻稽首成皈依
秋夜齋居懷唐泰
高梧月未出暝色疎烟裏雝雝鳴鴈來聲在秋塘水孤
燈捲簾坐寒影對窗几青空吹微霜瑟瑟動輕葦援琴
不成音感别在千里誰值晨風翰淮波盼游鯉
寳山蘭若
山門隱松桂花雨浮半空金仙青蓮居乃在烟霞中石
竹覆紫苔四壁泉濛濛因窺一燈影宴坐萬劫同衆籟
清梵音浮塵愧微蹤願言别苦海永矣投禪宫
登仰山一覽亭
久懷名山遊偶宿翠微寺化城依寳坊累劫即初地心
空萬籟寂夜久衆壑閉寥寥水月觀了了獨忘寐凌晨
覽孤峯更在白雲際躋攀興未已恍惚身若寄危欄倏
而倚曠望海天細松際見鳥巢簪裾落烟翠惟時物候
肅千里軼纖翳神行極空闊豁爾心日霽翩翩鸞鶴影
冉冉芝蘭氣浮蹤浩天遊蟬蛻隔人世顧余眷名籃似
與夙緣契因偕緇錫侣尚覺章甫累便當脫塵纓投情
緬靈異
兔峯孤月
靈鵲墮寒羽清輝澹溶溶誰將一片秋絓向溪南峯蔓
壁落金鏡陰窗鳴夜桐幽懷迥未已杳靄東林鐘
鶴峯閒雲
前溪孤嶺秀旦夕浮雲陰暝結鳥巢白靚連蘿蓽深蕭
蕭丘中賞游心在鳴琴悠然太古調相期鸞鶴岑
龍寺寒泉
靈源沁寒泉乃在翠微頂中有修鱗蟠白日烟雨暝山
僧習止觀木客照孤影余亦洗心人坐來白雲冷
塹石歸樵
旦出事斤斧薄暮歸青林澗迷猿鹿引踏滑莓苔侵白
雲覆我頂山風吹我襟嘯歌靜炎燠邈矣烟霞心
漳溪晚渡
微鐘逗前林林端晚烟發扁舟去俄頃雲水坐超忽中
流離思靄天際孤帆沒日夕緬同心相看成楚越
瓜田寄南山處士
種瓜一畝間榛蔓苦翳之雨深苗未抽惻然令我悲清
晨行荷鉏芟刈亦忘疲仰觀天宇寬俯視羣物滋却憶
南山老終年澹無為
菊逸為三衢金山人賦
結廬避喧俗青嶂託四隣乃知寰壤中而有羲皇民間
邀白衣酒坐對黃花晨所樂憂患除陶然任天真
其二
郊原掩窮秋孤思久寥寂賴此霜下英庶以見顔色開
尊命濁醪取醉聊自適坐望飛鳥還不見南山夕
畫馬篇為童將軍賦
聖皇覽乾馭天駟流星芒太乙貺靈異倏見渥水傍神
精何權奇意氣尤軒昂兩顴夾明月四蹄亂秋霜早為
汗血駒三載清大荒長驅奄上征逸態凌雲翔驍騰日
萬里脫略誰能當歸來驂六龍殊恩擅中黃賜浴天池
津剪拂鬚鬛長顧影驕玉姿含嘶泛清商丹青寫餘照
對之亦騰驤駑駘世豈乏伏櫪空成行
晚宿雙峯驛樓與故人陳哲言别
山暝烟已斂林涼月初生扁舟薄江汜倏吏欣相迎登
樓引孤興開筵坐空明杯分劍溪綠簾捲雙峯青几席
湛碧流蘭氣浮冠纓泠泠露叢鵲中夜四五驚偶因念
物性終焉感吾情十年懷一枝三匝棲未寧兹晨胡為
哉又逐孤雲征良宵一邂逅明發增屏營蕭蕭衆籟寒
萬壑同時鳴緘辭别知已解纜搖行旌
讀書樓為四明王子沂賦
曠野豁烟翠層梯標石叢奎輝貫窗牖颯颯來天風良
宵清諷音飄落如牛空雅調既云遠古心誰與同豈無
華構崇飛軒切層穹春風羅綺醉落日烟花紅詎知靜
心者兀坐窺鴻濛游心太古巢寤寐雲霞中榮艷適自
媚清芬在無窮
題畦樂處士成趣園
凌晨啓柴扉有客過我廬雕鞍照玉勒輕紈曳羅襦入
閒坐高堂騶從閑且都自言匪他人少小六郡徒二十
登漢朝三十執金吾五侯吐然諾七貴相追趨笑我久
淪落勸我無迂疎富貴不早致白首徒棼如而我聞其
言笑謝陳區區緬彼堂構姿安用散與樗以兹避軒裳
悟靜解天誅況云樂丘園取適自有餘朝搴邵侯瓜夕
灌鮑氏蔬榮辱不我干憂患豈我虞閒心託浮雲不知
卷與舒客揖上馬去還歸倒一壺
其二
逹生貴忘我守靜體自然外物苟不榮取樂無過愆鼎
食豈不甘軒裳詎非賢大功難久居盛名難久全淮侯
登將壇絳侯寄重邊寵辱一朝異殞替誰能憐寧兹遠
世氛寄身在中園間濯漁父纓時誦老氏篇適性乃化
初冥心超至玄知止幸不殆胡必誇輕儇嗤彼當世人
碌碌隨貨遷端居有真趣此意誰能傳
其三
勞生厭喧市養痾閉幽樊角巾念何從孤興寄南園南
園曠且深春至卉木繁嘈嘈鳥雀鳴聒聒泉流喧呼兒
牽蔓籬殷勤薙荒殘時雨倏已至佳蔬茁而蕃臨風襲
芳馨繞籬擷蘭蓀倦來聊自息支頥對前山載歌綠水
詞和以白石言東隣有傲吏邀我相與旋取意一自慰
此外寧復論
其四
稍烟吹林墟微雨被空谷雜卉翳層陂秀色宛如沐籬
落相逶迤鳥雀繞我屋行行出幽徑散帙寧見束濯纓
臨清流解帶絓修竹殘花明亂畦曲沼陰喬木神行趣
已恬理愜心自足閒情適虛曠空籟時斷續兹焉謝紛
擾亦以靜歊燠山風吹衣巾落日候樵牧顧同張翰心
寧事季主卜
晚至洞神宫
晚直下仙闕乘閒清道機福地集萬靈迢遙麗神圻入
門喧自息微風吹我衣烟林閉虛境密竹垂陰扉於時
東嶺霽素月流清輝妙賞愜初願閒心不知歸夜桐有
商意掃石横金徽
遊靈谷寺
東城領遐矚北山開禪宫松聲度衆壑塔影懸晴空衣
冠有時暇幽期白雲中入水覓解流三生咏玄風上人
啓竺墳說法超羣蒙是時寳花墜十里香濛濛别來問
玄度幾日還相從
楊進士新卜幽居
大隱在朝市蕭然小蓬丘藥欄醉歌鳥竹逕沿清流良
朋偶而集雜花暎觥籌遂忘簪組念頗似山林幽片雲
池上來傍我几席浮重遊未超隔佳會何能酬
與諸公同遊神樂觀
涼雨度高閣蕭條秋氣深洞門薄微寒逸興生前林道
人琳館靜開窗修竹陰詎因避書簡偶此諧纓簪掃石
鳴素絃遂忘名跡侵前山倏已見秀色浮重襟翳翳青
桑枝颯颯來遠音笑言欲遺返落景明西岑
畫菖蒲
晞髮慕遠遊端居閱玄文願言金光草緬此九節根芳
叢何葳蕤冉冉幽澗濆溪雨濯秀色臨風動清芬當聞
嵩山客乃是九疑君採佩却百邪服餌諧仙真蓬壺翠
水區玄圃鸞鶴羣吾將整吾駕去與烟霞親
寄壺山道士
清溪幽且深猿鶴邈雲嶠中有冥棲士隱几若埋照我
昔從之遊遠落蘇門嘯顧余指石髓示以斯道妙其言
直而純梗槩領其要别來在風塵摧赧中若燎未遂鴻
鵠舉將貽碧山誚因之寫雲緘日夕引遐眺
題林處士壁
荒居厭藜莠寂如張仲園閒來枕肱卧廓爾排真筌仰
觀浮雲生舒卷任自然綬無蕭氏結冠乏貢公彈暝色
起修竹寒光流遠川因心玄冥子共樂壺中天
寄題吳大僕鑑滁州皆山軒
環滁富山水秀特東南叢蒼蒼瑯琊峯削出金芙蓉芙
蓉夾天帳萬壑縈相向岩烟吹亂霏滅沒不可望昔人
五馬來笑舉青霞杯雙旌舊遊處石徑滋莓苔至今餘
松聲瀟灑在林薄絶巘瀉飛泉孤亭倚寥廓懿哉延陵
君此地懷清芬開窗引列岫坐詠醉翁文醉翁久不作
羨子有仙骨良時但開尊公暇惟駐笏雲生島樹沒雲
散翠微連璧月動海色亘若壺中天嗟余戀塵鞅青山
勞夢想為君發孤吟風泉寄遺響
秋夜同諸公神樂觀玩月
秋臨萬象空良夜寂如水了然東山月照影清尊裏塵
蹤厭汩沒緬此方悠然況之仙壇高俯瞰區中緣坐授
紫霞笙嘯引琪林鶴參差斗未橫零落露已薄朋簪諧
夙驩佳期感二難中思拂衣去永卧烟霞間
初秋夜坐寄王紋
輕飈生早涼孤館清興發桐陰落前墀遙空瞰華月方
此抱沖素況值清境豁濁酒聊自持瑤琴弄應闋知音
念乖阻咫尺不可越相思良未巳坐見曙河沒
送張謙
東風變碧草積雪開紫垣都門集同袍酌酒送行軒劍
歌一何長激烈驚心魂丈夫顧義分豈為兒女言名駒
出幽隠枳棘嗚祥鵷千年值嘉運萬里期騰騫
其二
崑山固多玉抵鵲良可悲羣龍方盈庭子行獨何之空
懷徑寸珠粲粲五色輝相投不相矚魚目丼同歸至寳
豈真秘良材終見希誰能辨瑜瑾遲爾黃金閨
其三
醉呼秦淮酒臨岐歌慨慷吳姬小垂手一曲春風長扁
舟不停橈去路但茫茫青山入楚甸白雲思越鄉豈無
壯士懷擊節心飛揚憑將繞朝策一贈囊中裝
其四
海鶴青雲姿豈解司晨鳴時來暫斂翮終當遊太清奔
鶉復何知開口笑沈冥饑來不飲啄再唳長風生請看
昂藏軀寧與雞䳱爭維應瑤臺鳳可與蜚英聲
其五
故人發白馬翩翩臨路岐腰間脫玉劍贈子表相思霜
鋏爾勿彈狂歌欲為誰英風灑毛骨四座驚别離别離
豈足惜意氣方在斯何當凌九萬並駕青雲螭
投胡學士
撫劍坐中夜長吟思一彈彈之有餘音激烈摧心肝出
處分以然中道敢不安但恐春華衰白日凋朱顔伊余
羽翼微宜棲枳棘間清樾苟自適孰能事鵬搏那因遇
知已刷羽排鵷鸞雲霄一翺翔九萬期風湍昔似丹穴
雛志薄金琅玕今如涸轍鲋鬐鬛空摧殘有沫不自濡
焉能禦所患淮山饒桂枝楚澤有芳蘭欲去戀明主引
領徒悲歎故人把天瓢豈憚一滴艱願因終號呼庶以
脫險艱毋令東溟使仰候西江瀾
送僧歸越中
錫挑龍河雲衣帶越溪雨說法方西來隨緣復東去松
枝偃故房栢子落庭樹從此上方遙人間但凝佇
賦得幔亭峯送張員外還閩中
秀色照海甸百里青嶙峋衆山如游龍一峯高出雲昔
傳武夷君於兹宴曾孫鸞飈載河車來往何繽紛羽蓋
云已久玄賞今尚存夜深天籟寒猶疑鶴笙聞而我昔
遊覽望之隔塵氛天影瀉潭鏡翠壁明微曛别來區中
緣汩沒摧心魂兹山不可見夢寐懷清芬張侯有仙骨
幾年在雞羣中林赤松期久負瑤池尊斯行問初服訪
古清溪濆幻宇結空翠層崕閉氤氲櫂歌九曲來餘聲
振衣巾玉女或可訊為余謝仙真
送劉太守之任福州
海國變民俗君行領專城千室豈云小所志在蒼生烈
士慕知已浮人歸頌聲驅馬登古臺覽望窮滄溟山雲
拂露冕海月生霞旌鄙人舊茅屋桑梓連雞鳴溪流九
曲水門掩三山青異時偶樵牧此日慙簪纓因兹送君
去悵望難為情
送林少府還九江得月字
握手白下門棹歌莫催發且沽玉壺酒共醉金陵月明
日望匡廬孤舟坐超忽
齋所示同宿諸寮友
華館敞清夜空香靄氤氲孤懷湛如水因之絶垢氛城
闕度疎雨河漢霽微雲明發奉禋祀坐待禁鐘聞
龍江阻風寄同院諸公
客心疾如飛咫尺隔大江長風夜半生濁浪曉來降戀
闕情豈緩望鄉思彌切且呼一斗酒坐待艫頭月艫頭
月漸明抽簪散長纓潮生揚子白山出石頭青却念攜
手好如何寫懷抱明發烟際帆萋萋但芳草
宿釣臺
高臺薄層霄仰視烟霞深羊裘昔何為遺身在雲林漢
宫久荒涼霸業成古今飄飄釣臺絲尚爾清煩襟幾年
倦羇旅扁舟宿溪濱折芳欲有酹灑酒絃素琴臨流恍
中夜霄漢星光沈
過武夷約遊不果
武夷為閩望山余十年三過其下期一遊而
屢以事阻世傳蓬萊方丈去人間不遠顧非
有仙風道骨者莫得而至焉是則兹山之靈
異余輒將以塵跡混之宜其迴巒返嶂却我
於風塵之表因賦此詩尚俟後遊果於何日
扁舟下溪口薄暮烟沈沈羣峯暝色厚九曲寒流深不
見幔亭君徒懷笙鶴音雲霞結飛夢風雨生平林牛生
慕名山十年阻登臨長懸紫宫戀未遂滄洲心豈伊真
仙源避我塵跡侵回橈發長嘯起坐鳴吾琴
宿分水關
凌晨起芻秣驅馬白雲間倒窺猿鶴岑薄暮宿層關關
門閉古色落日鳴哀湍我行倦前征憩息天風寒下臨
羣壑陰仰視星宇寬攬衣不成寐脫劍膝上彈劍歌有
餘情豈為行路難
登金山寺
江近海勢鬭中流孤島分化城若浮出鐘梵空中聞真
僧何方來於兹巢白雲魚龍護法界日月棲山門而我
泛梗蹤偶因滌囂紛真源杳莫測積氣長氤氲一灑甘
露言便覺蘇焦焚棲身恍圓鏡永絶諸漏音
發龍江和同官王洪之作時使節之長沙
朝發龍河津駕言適南楚顧兹念王程臨流不遑處是
時長風來遙空霽疎雨羣山坐滅沒千里但延竚豈不
懷友生幸此息辛苦歸命諒有期毋為惜乖阻
舟中望匡廬
兹山東南美植立雲霞中九疊縈秀色萬古青茸茸我
懷志靈奇絓帆喜相逢林端望飛瀑天際數雲峯香爐
紫烟滅玉鏡澄湖空飛翠落巾袖毛髮疏天風顧此逐
行役無由訪仙蹤長詠遠公傳坐憶東林鐘
登黃鶴樓
迢迢江上樓飛構梯層穹黃鶴何年來結巢白雲中仙
人整羽蓋一往無遺蹤瑤笙紫河車瀟灑餘天風至今
啓重關呵守虎豹雄雕簷敞白日闌檻標晴虹我因駐
旄節登攀興何窮神行萬物表目送雙飛鴻依依烟際
帆遠落三湘東霜清楚天碧樹盡荆門空長辭愧禰生
高興懷庾公落日下樓去烟水青濛濛
游浯溪錄呈陳司馬及同登諸公
客舟久探奇興落浯水上搴蘿豁遠目所至窮異狀是
時天宇晴物象自清曠烟開楚山斷千里彌一望遐延
極覽眺近歷飽搜訪層崖劃中開峭壁摩萬丈顔公英
烈姿元叟士林仗文辭金石奏字畫蛟龍壯伊余抗塵
容所志在清賞孤雲寄微蹤獨鶴引空杖豈無千載懷
亦有高山仰同游二三侣相與情頗暢芳蘭薦山庖林
瀑灑行帳醉揮紫霞觴亂落白雲唱歸舟漫容與潭月
吐雲嶂幽興任時違心遠覺神王但云諧斯遊何以畣清
貺
全州道中(夾道松栢千株前守章復所植)
全南走百里碧澗緣幽岑躋險屢得勝曠望清煩襟道
傍菀菀松誰氏甘棠陰聞有章大夫昔年兹撫臨政循
俗云變世遠澤尚深顧兹手植繁蓊沃猶至今天長日
色薄風靜雲滿林我行念徒侣苦被名跡侵畏影且息
蔭避喧聊洗心據牀久兀傲思奏丘中琴知音何寥哉
猿鶴空哀吟
南海登粤王臺
載酒豁清眺嘯歌粤臺巔粤臺久寂寞海色空蒼然荒
城南斗外碧草春風前雲木隱暝色落日哀啼鵑緬懷
全盛日萬里恢疆躔疏封赤社大列雉南溟專兹臺一
何高頫視如控弦運世神物改代往陵谷遷千金買辨
士古瓦空寒烟惟有山僧來此地開梵筵諷唄發深夜
鐘鼔羅諸天觀物理則如倏往猶千年誰將峴山淚為
灑南雲邊
南海郡庠宴集書贈董郡博
高堂輟絃誦秩秩敷賓筵朋來何雍容對此方穆然勸
酢禮有加陟降容無偏芳蘭發中座品物羅庶籩是時
海雨至須臾遍南天夏日如涼秋清風灑軒懸酣情久
已暢秉德良益虔用言賦兹什以代伐木篇
龍州道中
微生易為役遠節恒自持夙興戒前征萬里投南陲迢
迢古龍州山猺雜羣夷浮雲翳兩曜衆壑昏陰霏由兹
望明都尚隔天一涯淹留暫停騎促刺心不怡所愧子
桑戶中林人見稀
交阯贈節鎮黃司空
補衮美周甫分岳咨堯牧晤言懷古人於兹緬芳躅圭
璋信偉器麟鳳豈凡族天南一星明萬里忻共矚朅來
炎海濱奠拓古輿服懷柔心為勤撫馭令尤肅政淳回
澆漓仁遠起頽伏鯨濤安中流鳥語變華俗頓令天地
春浩蕩被陰谷伊余慕光華幸此近膏沃衆中覩節鉞
丰采朗如玉天狼畫已墮神珠夜當復願言歌德音吉
頌愧清穆
交州病中喜林伯禎大參歸
孤館抱餘瘵殊方積沈憂況兹風雨交薄暮來颼颼中
夜夢九遷上國魂獨遊豈無同心人曠望阻林丘驅馳
王事勤未得休戈矛旦坐念暌違此會良悠悠忽聞擁
前麾載見迴輕輈欣遂懷始開晤言疾徐瘳須臾笳鼔
悲耿耿星漢流餘情寄長劍激烈何能休
出雞陵關
手麾白羽箑凌晨出夷關夷關春始開行旅多歡顔笑
掬清澗流為洗瘴癘殘浮雲引征佩共結輕陰還前登
忘險疲憑高眺林巒却憶征南幕溟濛海霧間
宿烏岩灘
扁舟宿層灘灘漲夜來雨飄颻遠客情寂歷榜人語登
途畏虎跡突瀨逢鱷怒東山尚沈冥推篷幾延佇
蒼梧道中
驅車九疑道獨鳥東南飛看山不覺遠秋雲生我衣深
谷走羣籟半岑明夕暉中林有蘭茞薄暮空芳菲
道上觀别者
完山有鳴鳥其聲一何哀死别徒已矣生離當告誰聖
人登總期玉燭耀九垓三殤無怨苛四表罔不諧爾行
獨何之萬里觸炎垓五嶺表異服更邈天一涯毒蜧噆
人肌菵露冒草萊荷戈方前馳夙夜敢怠哉去去逐行
侣悠悠念中懷心存長相思身沒淪死灰願同六月息
倚輪為徘徊落日雲始暝長嘯悲風來
曲江謁張文獻祠
停舟曲江滸弔古謁遺祠嚴嚴始興公遺澤芬在斯堂
傾風雨萃碑斷苔蘚滋芳春奠行旅落日歸文狸唐宫
昔全盛衡鑒方獨持弼諧展嘉猷讜論非詭隨雝雝朝
陽鳳粲粲補衮絲側聞卧病後九廟烟塵飛漁陽突騎
來衣冠辱塗泥信知砥柱功用舍同安危昭陵鐵馬空
仙李祚久移維餘蘭菊存千秋恒若兹我來薦微誠再
拜當前墀顧瞻廟貌間風度猶可希武溪何淫淫蓉峰
亦巍巍只今相業隆孰與前修期臨風一長嘆山雨來
霏霏
過清遠峽
兩山夾飛流曲折始東走排宫殷崩雷出峽去愈驟商
人數畏津漁子駭奔溜回瀾乍窺淵进瀨亂洩竇上當
羣石爭下及衆川漱勢齊龍門險雄長碣石右惜哉神
禹功奠畫遠莫究遂令五嶺南别與萬靈鬭我行一停
舟適值風雨候崩騰心為徨滉瀁目已瞀篙師戒前征
薄暮不敢逗開篷訝驚湍宛若羣鷺簉乃知造化神兹
實亘宇宙三復忠信言呼酒聊獨侑
舟移豫章高士亭址下寄新喻文學潘時彦
雲水極杳靄一櫂東南歸青林相掩映白鳥烟中飛新
蒲乍隱舟漫流侵夕磯偶尋高士宅忽悵故人違搖曳
鳴玉琴誰云出處非明發引前望五老收陰霏
幽中送張用剛還晉安
海水天際落北風捲蓬根愁烟結遠思薄暮空紛紛握
手子不留驅車出都門離筵楓葉下客路猿聲聞借問
此日還何時鷗鷺羣舟移九曲棹樹隱重關雲笑我鸞
鶴姿久閉樊籠春烟霞有歸夢為爾飛吟魂
閩中十子詩卷二十三
