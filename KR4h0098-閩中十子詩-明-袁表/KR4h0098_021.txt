閩中十子詩卷二十一明袁表
馬熒編
鄭博士集
望黃鶴樓
黃鶴不可見高樓霄漢間仙人度瀛海黃鶴何時還長
江天際來驚濤震雪山欲窮湘漢流誰啟虎豹關空餘
崔李興釃酒破愁顔
南風謠
南風吹河河水滿百丈牽舟牛力挽逆流巨浪如登天
牛罷軛重舟不前作書投河訟風伯多助南商疎比客
北客家居南海堧來時南風吹北船武夷清泠過九曲
匡廬疊嶂聞清猿片帆搖搖出京口夜倚淮雲瞻北斗
南風五月經吕梁兩岸青山如馬走今年作客還南遊
南風正爾當船頭風神與我若相識十日五日成淹留
南風何多北風少南北人生如過鳥早晚回船望北歸
直候南風吹到曉
高郵女兒歌
高郵湖水清且幽高郵女兒能盪舟十八梳妝好高髻
二十嫁夫長遠遊青菱鏡破寳釵折翡翠衾寒疊香雪
芳草王孫去不歸蟪蛄啼處秦樓月樓前楊柳飛絮多
門外蛛絲成網羅高郵湖水增夕波高郵女兒將奈何
塞下曲
結髮事專征沙場草作城軍中分虎節天上錫龍旌士
卒全甘苦蠻兵半死生至今西域地還數衛青名
題方明府秋江圖
疾風吹江江倒翻龍伯起舞波連山湘娥錦柱奏清曲
黃竹染淚秋斕斑崑丘鸞鳳五彩翰欲下不下鳴辛酸
瑤池夢回八駿遠麻姑寄信何當還漁郎蕭蕭老風雪
濯足波心弄明月布袍冷著蘆花霜身到南山白銀闕
白銀宫闕迷九霄羣仙降節清夜朝星槎到海不可涉
烏鵲歲度難為橋刺桐花前浯浦小新築茅廬倚江沼
金錢擲卦果有神應駕歸帆逐飛鳥
渭上觀獵
草折渭門霜蕭蕭獵氣黃飛弓秋萬里縦馬日千場鵰
霧藏沙迥鷹風入樹長將軍驕意氣射殺白河狼
送僧遊五臺
浮雲心跡應無住臘月逾淮上五臺寳地近臨天界上
佛香遙度鴈門來山中别友惟留偈雪裏逢人只寄梅
此去安禪高絶處舊遊知不憶天台
伏波祠懷古
荒祠衰草已淒然猶有邦人話往年銅鼓苔生秋雨後
宫墻花落夕陽邊竹書早著平蠻策沙井空餘飲馬泉
詞客經過休感慨雲臺麟閣總寒烟
送友人歸閩
梅福三上書聲名□朝野宫袍柳色不掛身歸作吳門
抱關者丈夫事業貴有為祿食五鼎徒光輝忍貧難受
胯下恥脱穎未見囊中錐七閩山水還依舊故業家饒
一㕓授海鷗不入鸞鳳羣雞口猶知勝牛後致書闕下
拜宸旒式微賦歸奚所求既為疏廣東門别却買丹陽
河上舟河流屈曲通南折閩粤關河壯如鐵數程驛路
小肩輿顧食不遑歸夢切過門妻嫂亦下機伯仲問季
歸何遲龐公久種鹿門粟張翰亦採松江薇贈君白接
䍦脱君遠遊履都門二月花正飛辟穀之行自今始
六如亭懷古
香魂豔骨瘞崇阿瘴雨蠻烟奈爾何苔上舊碑行客弔
蘿深荒徑野僧過山花寂寂留妝靨堤柳青青想翠蛾
落日平湖風乍起餘情并入采菱歌
竺溪簡朱行人
叢篁疎柳覆沙汀水鳥雙飛度鏡屛山雨來時雲樹白
榜人歸後夜燈青竺溪共是羇人夕銀漢遙連使者星
此地方舟期共賞玉壺春酒莫教醒
寄贈紫陽道士
道人曾是紫陽君冠隱芙蓉帔翦雲寳匣苔深龍劍躍
石壇花落鳳簫聞漫傳駕鶴邀王母幾見籠鵝坐右軍
便欲攜琴遠相訪秋山黃葉落紛紛
閩中十子詩卷二十一
