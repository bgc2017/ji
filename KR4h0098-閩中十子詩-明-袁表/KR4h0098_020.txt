閩中十子詩卷二十明袁表
馬熒編
唐觀察集
江上書懷寄周玄林敏
昔年曾共醉蘭舟明月閒情憶舊遊獨客荒村空向暮
異鄉多病厭逢秋殘烟古戍聞寒笛落日楓林見驛樓
為報别來憔悴甚漫因尊酒一銷憂
送馮華
古人得志苦不早送君今上秦淮道銀鉼醉倒白日斜
黃鸝啼向青春好春風衣繡登玉墀宮花照耀增光輝
千里離心那可道萬言射策人爭希官亭祖餞情何如
酣歌攜手仍躊躇平生交誼寸心在無因割贈雙明珠
古意
洞房掩秋碧落葉銀井闌美人芙蓉服繡作三青鬻鏡
眉怨深黛妝淚悽餘斑惟將明月影雙繫南金環
送友人之金陵
醉别解長劍時人無此心看君青雲去驛騎何駸駸祖
錢不及言徒為進南金得意必殊倫離憂當自任於焉
向江漢千里多寒陰片帆吹霜氛落葉兼鳴砧淮水西
北流相望一何深獻納拜雲闕光輝弁華簪母作兒女
懷將分淚盈襟
送舒從事歸瓊海
年少不得意勸君須盡觴南天七月火雲熱古道蟬鳴
槐葉長翩翩匹馬辭鄉縣豈為臨岐淚如霰征旆飄颻
君莫悲戎衣慷慨人皆羨城陰相送白日斜驛道南登
瘴癘賖夢著還尋北堂草醉來忘却東園花行色匆匆
爾何苦世上悠悠何足數歲月休將鏡底過功名好向
刀頭取知君此去壯心横島夷卉服海塵清粤王臺上
垂楊色黎母山前斷鴈聲君不聞絳灌却因屠酤輩祇
今青史傳其名
寄林七欽
千里一為别思君遠更親雲霄心獨倦江海葉長貧古
道迷黃葉寒汀覆白蘋秋風如有待歸計欲垂綸
過黃玄之山居
半生流落意相見但依依卧病看春盡愁心對客稀砌
花飄磵戶畦藥映園扉莫怪頻來此滄洲興不違
訪陳逸人
久别頻相憶知君獨掩扉跡留塵外遠春向夢中歸幽
戶寒苔淺深花暮鳥微近來詩酒興翻與故人違
晚次雪峯寺
微霜落葉度關河古寺清秋掩薜蘿輕策獨隨飛鳥去
好山偏向夕陽過三花祗苑逢僧少獨樹空臺積雨多
暫合朋簪躭勝果下方塵土易蹉跎
送王秀才偁之春官
同遊冠蓋正紛紛南國才華獨數君名列上庠深問道
年猶弱冠解攻文秋齋燈影花深見晝幔書聲竹外聞
共喜窮經過伏勝誰能壯志忝終軍扶搖已縱圖南翮
騕䮍仍空冀北羣路向吳關飛朔雪朝趨魏闕靄春雲
華裾想接金門侍野服將令社客分何處高吟可相送
冬青葉落岊江濆
次陳山人隱處
獻春始休沐輕策尋幽風烟篠不知路柴扉隠其中雜
花覆小磵下映流泉紅冥心聽喧鳥解帶投芳叢誰識
此嘉遯心期黃綺同南軒有餘興月出鳴絲桐
鶺鴒行送李㪍尋兄於建業
君不見鶺鴒鳥平原索寞無所見可憐此鳥心獨苦蕭
蕭日暮愁霜霰上林風物幾時過羽翼摧殘竟若何顧
影空懸遊子恨聞音尚寄詩人歌舊巢好在清池上秋
水寒雲共來往未學慈烏返哺棲偏同斷鴈驚弦想君
家賢兄心跡奇自言多難久相違此行好似鶺鴒鳥目
望雙雙海上飛
谷大畫屏山水歌
楚客會幽賞清秋思蛾眉忽令見圖畫逸興何離離蒼
梧雲霞更明滅洞庭波濤與天接漁郎舟小往復旋飄
然一棹江中烟望中歷歷漢陽樹鸚鵡洲邊夜來雨松
潭百尺金黛光蓮花萬丈銀屛長堪誇真影不可買有
時飛夢凌蒼蒼我來忘却謝公屐清泉白石遙相望君
不見五岳迢迢幾千仞東攀南緣何時盡縱聞海上採
藥行此中亦有安期名何當洒掃石上月願接仙人吹
玉笙
題䨇馬圖
雙龍出御閑僕從解金鞍顧影星眸疾回翔霧鬛寒曉
雲隨立仗落月隱鳴鑾何日孫陽顧光輝畫裏看
山中舊業枉陳山人見訪兼呈林處士
少年書劍愧蹉跎舊業山空掩薜蘿看竹渾忘塵外跡
懷人偏向雪中過乞歸故國青霄遠卧病閒門白髮多
别去為言林處士何時相望一高歌
過賈誼宅
聞君放逐此淹留獻納空懸漢室憂舊宅獨臨湘水遠
遺文曾弔屈原愁青楓極浦烟光晚白鳥空江樹影秋
西望不堪懷古意欲因歸去卧滄洲
閩中十子詩卷二十
