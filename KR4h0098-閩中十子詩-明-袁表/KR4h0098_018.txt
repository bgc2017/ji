閩中十子詩卷十八明袁表
馬熒編
王典籍集四
七言律詩
吳城懷古
姑蘇城下刺蘭橈却憶吳王古市朝香輦路邊春寂寂
館娃宫外草蕭蕭千年往事空啼鳥半夜疎鐘自落潮
明發不堪回首處暝烟秋雨過楓橋
賦得白鴈送人之金陵
燕山榆葉望秋稀雪羽瀟瀟向楚微夜雨蘆花看不定
夕陽楓樹見初飛影隨漢騎營邊落夢遶胡兒笛裏歸
君到石城霜漸冷暮雲聲斷欲沾衣
送僧試經赴金陵
奉詔西遊說梵經秋風應到石頭城帆飛楚水舟中飯
夢落淮山樹裏行一錫獨攜空界月三車遥對廣庭聲
禪心彼此隨緣住塵世空驚遠别情
贈别友人之長沙牧
青年作郡被恩榮五馬瀟瀟向楚城關外葉飛鄉舍遠
湖南草綠吏人迎嶺雲漠漠空離恨津樹依依若送行
君到長沙應暇日定懷賈誼不勝情
江南春盡偶作
郊外空林帶夕霏海天離思遠依依流年又逐殘春去
華髮空驚兩鬢稀啼鳥落花孤夢斷白雲芳草舊遊非
家園此日堪惆悵况是天涯客未歸
甲戌歲九日旅懷
客裏凄凉欲暮秋忽逢佳節倍離憂西風白髮慚烏帽
旅舍新寒憶敝裘千里故人同落葉十年歸夢隔滄洲
别來記得家林賞黃菊花時醉不休
賦野寺殘僧
古寺蕭條絶四隣寺前松栢幾回春月明下界猶聞磬
年老荒山少見人貝葉舊聽雙樹法衲衣孤坐兩朝身
秋風巳爛蒲團草悟得西來意自真
送人貶海南
官亭幾度飲離觴此夕憐君謫遠方馬上看山椰葉暗
津頭沽酒荔枝香秋深嶺表猶多瘴臘盡天南尚少霜
憔悴更須懷直道臨歧何必淚沾裳
送越山隱士
憐君久住在空山寂寂巖扉晝不關落木寒泉青嶂裏
素琴孤鶴白雲間五陵年少何曾到三徑秋來祇獨閒
欲問塵中何事業青雲能有幾人還
題彭韞玉秋山行旅圖
閒門秋晚葉皆飛征路逢霜客漸稀獨樹斷猿愁遠騎
隔林殘燒映行衣西風一飯人烟少落日千峯夕鳥微
莫向他鄉留滯久故園山水候君歸
温陵留别陳方山先輩
温陵雪後鴈聲寒芳草青青客未還千里離情江上月
十年鄉思夢中山荒城對酒應難别遠路逢春好是閒
滄海故人零落盡臨岐那忍聽陽關
題郭韓臣家藏趙大年汀渚秋烟卷
大梁公子寫滄洲幾百年中墨尚留芳草祇疑韋曲社
青山多是洛陽秋天邊積靄鴻初斷浦口微霜葉盡流
遥想繁華何事業汴河東去更悠悠
題長樂林生叔逹湖山幽處
樓前積水映丹楓清隱林扉趣不窮人影迥臨飛鳥上
書聲遥在翠微中青山對酒聞猿斷花嶼横琴與鶴同
此日長安鳳城内五陵車馬正匆匆
題墨梅
林下花時雪更繁蕭條苔逕共誰看空香半入孤僧定
霜影全侵鶴夢閒任着隣歌江上發恐隨邊笛月中殘
故人天外遥相憶欲寄南枝愧獨難
和林孔逸見寄之作
淮隂漂泊嘆王孫生事蕭條一劍存春草閒堂思舊業
暮雲孤館寄荒村月明野寺同栖鶴落葉寒山聽斷猿
傾蓋相逢誰似者且陪歌舞倒芳罇
次韻陳九狂客西岩見寄之作
黃金沙界接岧嶤鐘磬微微下九霄禪榻鳥啼殘雨過
香臺經盡落花飄心持半偈緣應淺身寄迷途恨獨遥
堪笑此生何住著期君天路遠相邀
賦磬石秋風送别
磐石蒼蒼入翠微秋風嫋嫋碧蘿飛凄凉半度誰家篴
颯沓全吹野客衣孤嶂斷猿聲漸遠荒岡殘樹葉將稀
由來此處堪乘興何事同心又遠違
寒夜宴别陳叔晦得霜字
縣城高館宴離觴共對寒燈别意長孤嶂啼猿驚落葉
誰家殘笛度微霜雲山驛路遥相送魚鳥滄洲舊莫忘
知爾懷人何處是秣陵春樹遠蒼蒼
送林彦賓之淮上省兄
斗酒何須惜路歧此行偏感鶺鴒詩青山野店淮南暮
孤棹微鐘雪後時猿斷曉關驚落葉鴻飛滄海憶連枝
十年官冷英山下幾度看雲悵别離
哭陳叔晦
只道青雲定有期忽聞長逝使人悲尊前握手難重會
客裏論心更與誰月隱屋梁愁獨夜魂飛淮海夢歸時
青山何處荒墳樹未絓吳鈎淚巳垂
留别馮公魯兄弟
海國微霜葉已丹玉壺清酒夜漫漫天寒客路鴻聲曉
月落芳江樹影殘情在不堪分手去興來猶戀故人歡
惠連羣從偏能賦一曲驪歌欲和難
送蔣節菴鍊師還建上
十年江海慕清芬何事逢君又别君花嶼到來應幾日
茆山歸去獨尋雲清溪碧水琴邊落黃葉秋聲鶴上聞
自愧萍蹤無住著欲將飛佩息塵紛
送林思禮歲貢成均
十年漂泊故人稀歲晏逢君又遠違候館暮鴻驚别夢
粤河殘雪照行衣潮生楚岸風帆夕樹遶淮山驛路微
此度橋門應早達莫忘書札問林扉
早秋懷林良箴因憶東峰諸上人
正月孤帆别遠津秋風林下忽沾巾他鄉久住愁雙鬢
故國遥看隔幾塵江海又逢初下葉關河同是未歸人
坐來更憶東山賞共對閒僧話夙因
為陳榖駿賦東墅閒居
習静何須隱翠微一間心遠便忘機窗臨絶嶼雲來近
門掩荒洲客到稀禾黍露寒秋釀熟蒹葭霜冷夜漁歸
知君悟得幽棲趣却向清時祇布衣
初秋寄清江林崇高先輩
十年滄海寄萍蹤迢遞鄉山思萬重鳥外明河秋一葉
天涯凉月夜千峯心知久别魂應斷生事中年夢亦慵
無限相思何處著越山仙島樹蒙茸
與連川吳彦器夜酌
延陵才子舊知名今日應憐好弟兄客裏襟期疑是夢
天涯萍水况多情清秋一葉琴中落黃菊孤樽月下傾
傾蓋相逢今又别不堪江上斷鴻聲
題玉融鄭可久遊建溪卷
谷口閒耕歲不豐烟波何處寄行蹤孤舟夜泊鐔津渡
九曲朝看玉女峯殘葉市橋溪上酒夕陽蕭寺鳥邊鐘
遠遊知有懷親夢應到鄉山第幾重
逢楊玽感舊
十年萍梗愧相違我尚飄零子未歸江國鴻聲驚别棹
河橋草色映行衣他鄉共嘆生涯薄往事空憐故舊稀
日暮臨歧倍惆悵伯勞東去燕西飛
近體留别楊二高隱客三山
别情羈思共何如迢遞鄉山夢有餘仙井碧泉思舊業
客庭芳草對離居關河夜笛鴻飛外海國春帆雪霽初
愧我萍蹤無住著知君終食故江魚
贈蔣節庵鍊師
觀門迢遞碧蘿陰塵跡空懷物外尋滄海月明人去遠
瑶池秋晚雁來深孤雲野鶴悠悠别積水江楓夜夜心
遥想山中多勝事相思時復寄瑶琴
送林彦時謝得圭之建上
才子溪行秋興深仙舟同汎復同心也知王粲偏能賦
誰識嵇康更解琴驛館夜殘明候火市樓霜曉度寒砧
遥憐别後陽春調客裏何人為賞音
暮春邑中與漫士别時滄洲叟命邀不果來
縣城春暮雨紛紛歌罷驪駒厭獨聞蓬鬢相逢俱未達
萍蹤無定又離羣綠蕪客路風將遠黃鳥官亭酒半醺
江上草堂誰倚和杜陵白髮更思君
贈别林伯予召天京兼柬鄭助教董紀善
蓬萊薦剡五雲深才子囊書赴上林雙澗野僧留别偈
七巖山色寄離心廣文官舍期同飲記室王門待盍簪
明到秣陵應話舊為言江畔獨行吟
寄曾伯剛趙景哲
鴻鴈南飛不寄聲暮雲春樹遠含情白湖高館何年别
青浦孤帆幾日行香界竹深僧共隱市樓花滿酒同傾
誰憐白髮滄江上閒倚東風聽晚鶯
為樵僧賦閒雲軒
城郭紛紛静者稀野雲多戀定僧衣依微乍入靈花去
瀟散仍隨法雨飛心寄虛空忘色相身將生滅悟禪機
世人未識孤寒意遥聽經聲禮翠微
挽陳方山先輩
清朝遺老舊參軍幾處移家遠世紛白馬公孫何事業
青袍書記向來聞西風野水山陽笛秋草黃花郭外墳
零落異鄉空有淚憑誰書寄岊江雲
歲暮岱峰同龍門漫士留别高景度先輩
龍門歲晚惜同心迢遞龜峯遠更尋殘雪亂山頻對酒
白雲芳草又分簪離堂夜燭猿聲斷别路江楓鴈影深
名下只今多俊逸臨歧高唱比南金
送别林彦時之建上
黃葉紛紛秋滿天故人今夜惜離筵他鄉見月長為客
别路逢霜半在船劍浦綠蕪連晚燒幔亭荒樹帶寒烟
明朝碧水丹山下知爾相思若箇邊
送嚴主簿罷官歸黃州
罷官歸種故侯瓜鄉國蒼茫楚望賖湘水無情空弔古
江蘺初綠暫還家鸞栖野棘誰同調玉點青蠅未是瑕
宣室他年思賈誼更持黃紙到長沙
山水圖為造士陳叔能書
屋上羣峰舊隱居澹雲凉月午窗虛滿庭芳草人稀到
半畝黃精手自鋤積水斷橋寒鳥外夕陽鳴磬夜霜初
泮林莫羡蘇門嘯未許尋山共結廬
題蕭將軍家藏山水圖
十年身被白雲留見盡青山到白頭微雨數峯孤磬夕
半林殘火幾家秋風波不繫袁宏棹魚鳥相懷謝尚遊
聞道將軍戎暇日偏能看畫想滄洲
赴山秋色送秦校尉還觀海軍
稽峯閒望赤城標霞氣蒼茫水霧銷獨樹過江吳地盡
斷雲歸海楚山遥空林木葉驚秋雨極浦鴻聲帶晚潮
相約買舟尋賀老知君終事霍嫖姚
送林叔仁計偕之京
泮林官滿欲趨朝况值金門早見招粤國青山江上别
秦淮秋水鴈邊遥砧催帝苑霜初落馬度宫城葉漸飄
若得浮丘書信便為言衰老尚漁樵
贈林漢孟赴召天京
七巖峰下舊逃名何事輶軒赴上京白首相逢萍梗别
青山誰共薜蘿情疎烟夜火丹陽騎遠樹春風白下鶯
想到都門知巳在南宫西掖有逢迎
題吳景元江臯雲卧
宦遊西上正紛紛何事江臯獨卧雲夢裏杜蘭隨意綠
鏡中魚鳥向人分潮歸沙館當窗見漁唱楓洲卷幔聞
身外浮名都不繫唯應林叟得逢君
和林孔逸見寄之作
西巖爽氣亂峯頭此地曾陪静者遊雨霽珠林芳草徧
春深蘭若落花幽清池白石俱禪意野服黃冠半道流
自愧浮生無住著飄然江上一孤舟
贈别劉宗禮還京師
官船一櫂大江流才子還京賦遠遊帆帶夕蕪依御苑
夢隨凉月到家樓長淮鴈影催寒曙近郭砧聲報晚秋
此度金門應早達莫令鄉舍久淹留
送浮丘鄭先輩被命重赴京師
丹陽京口暝烟收幾度勞歌送客遊吳岳曉連秋雨碧
御河寒帶雁聲流衣冠召對金門裏文翰周旋玉案頭
聞道漢庭深顧問承平不遣賈生憂
贈别林孔逸從薊丘軍
越城砧杵亂紛紛多少閒情此送君别路寒山驚落葉
深秋孤鴈忍離羣薊門日照霜中樹羌笛寒凄塞上雲
聞道漢南曾獨立也將書劍去從軍
寄鳳池故人鍾太
谷口遥鐘半掩門疎燈空館住荒村㯶櫚葉上驚新雨
砧杵聲中憶故園多難未銷豪俠氣長貧難答舊交恩
鳳池月色歌鐘裏應念殘山獨聽猿
書延平王將軍閩山勝覽卷
遠攜兵印鎮南州山水青青馬上遊玉帳醉看華頂溜
琱弓閒掛劍潭秋雙溪樹底泉聲合九曲花邊瘴雨收
自是承平多勝事七閩應許擅風流
道人延翠軒
山水蟬娟掃黛屛清暉迢遞到柴扄雲歸獨樹天邊小
雪罷孤峯鳥外青寒蘚帶花侵卷幔野泉流葉近閒庭
浮生只解人間事未得從師種茯苓
寄滄洲狂客
三年憔悴得君憐君上青雲益惘然客裏思鄉何日到
天涯見月幾回圓未期歲晚同攜手預恐新正對别筵
貧賤獨慚無可贈臨岐空憶繞朝鞭
寄劉大
閒宵燈裏夢劉郎夢覺還驚是兩鄉孤館幾回江上月
流年空度鏡中霜青蒲野水林扉静黃鳥山亭酒甕香
遥想丘園多樂事也應飛札慰離傷
留别黃山周氏兄弟
候館逢霜落葉深更堪憔悴對青衿荒村野水殘陽路
遠樹孤雲故國心絶地也憐頻送酒情多誰忍更分襟
惠連羣從皆清俊别後相思總解吟
文筆山房為延平郡造士朱員賦
文筆山深隔翠微清暉迢遞映書幃門臨絶澗逢人少
簾卷孤峯見鳥飛四壁泉聲喧午夢半簷藤影落秋衣
鐔津自昔多才俊詞翰如君世所稀
挽黃山周正卿
與君相識便相知却歎相逢最後時滄海幾回明月夜
黃山終負薜蘿期秋風野水寒猿斷落葉荒原弔客悲
遥想泉臺今不恨傳家應有鳳毛奇
歐陽明府江上草堂
青原山上草堂開竹杖黃冠日往廻雨過新潮低卷幔
雲連孤嶂落銜杯聞棋每憶林間榻静約還思石上苔
佳政秪今人共說未應陶令賦歸來
次韻答黃嗣傑
滿林烏桕飄殘臘獨客關心漫倚樓幾處移家驚落葉
十年歸夢在孤舟青塘野鳥當窗白積雨寒山卷幔幽
何似董湖高隱處朝朝巾舄與同遊
題鄭克曼復睢陽軍手卷
綠髮辭鄉白髮歸遠因行役問庭闈離心又惜連枝别
愁思仍隨獨鴈飛汴河霜落寒砧早梁苑烟空晚樹稀
行到洛陽秋色後柳營長是憶春暉
沙堤燕集次韻答王介軒黃嗣傑
滄洲沙館共懽攜紅燭青樽月易西孤客獨憐萍尚泛
幽期那似鶴同棲霜飄敗葉催殘臘鴈引寒聲入夜溪
何事故人俱斷酒風流佳句若為題
送林思隱之金陵
布衣何事欲朝天螺渚霜空見發船閩樹曉關分楚澤
越城寒火接吳烟白門酒熟誰同醉華館燈孤笑獨眠
闕下名公多舊識莫令歸興後春前
送郁判官秩滿之天官
東膠冠蓋舊稱賢佐郡曾分刺史權官署到來應似水
禮闈今去獨朝天家臨故苑長洲樹鐘度寒山半夜船
遥想五雲霄漢上從容又賦帝京篇
偕陳叔弢宿崇山蘭若期少尹陳思孝不至賦
近體一首遂書于壁
化城烟磬晚微微何事同心也負期雙樹焚香栖鳥定
空山對酒白雲隨風飄仙梵清機遠月隠禪枝夜坐遲
明發寄聲賢少尹支公渾似鄭當時
送兵衛從事考滿赴銓
幾年從事總兵機千里輶軒入帝畿驃騎别時多載酒
故人分處尚留衣秦淮遠火春鴻斷長樂微鐘晚雪稀
聞道宦遊西上好莫將蓴菜憶東歸
贈張明府入奏
滿縣棠梨春著花郎官書奏覲京華帆開楚水猶逢鴈
道過金壇得到家紫禁曙鐘雲外聽白門春酒日邊賖
遥知馬首春歸早不待青門盡種瓜
高待詔自京回必遜王修撰寄聲相問賦詩以
答之
幾年分教向長沙此日摛文在帝家清禁日斜還視草
白門朝退暫看花玉壺載酒多同醉青鬢流年想未華
近得故人天上别感君傳語問烟霞
寄翰林王孟敡兼促皆山樵記
釣鱸橋上惜分簪别後聞君入禁林近道相如能獻賦
誰言賈誼少知音永陽獨樹還家夢魏闕晴雲捧日心
寂寞山林樵采事何時為記比南金
寄贈林志仁博士
麟經獨抱上王畿宫錦新裁博士衣六館夜凉聞漏起
五門天曙退朝歸鳳凰臺上吹簫迥鳷鵲樓前見鴈飛
西掖環林應不遠相逢休道故人稀
寄潘源潤因悼黃山陳平叔
偶因行客問潘郎憶得黃山醉墨堂斗酒幾廻澆宿草
松門何處閉秋霜尺書不到邊鴻斷三徑猶存舊業荒
何日遠尋高待詔扁舟能過輞川莊
送陳自立遊古田
孤舟何處興堪攜紅樹千山野水西别路鴻聲天外小
荒江帆影望中迷到樓殘笛兼秋聽向壁新詩倚醉題
我有相思寄流水寒潮唯到白沙谿
謝得圭東嵐秋思圖
海上仙山連翠岑夕嵐孤樹遠沉沉遥天落葉鴻邊盡
絶島殘鐘雨外深烟火數家餘舊業漁樵幾處動歸心
秋來好是蓴鱸美知爾看圖憶故林
海天離思送林生復瓊州軍
十年弓騎向邊州暫喜還家又别愁綠酒江亭鄉樹晚
斷雲南鴈海天秋鯨波萬里孤舟遠椰葉千峯片雨收
明到瓊臺霜漸冷知君長夜看吳鈎
初秋留别石田阜陽諸公
相逢那忍别匆匆綠酒清詩興不窮病起異鄉驚暮雨
坐來高館見秋風關河一葉離聲裏江郭千峰醉影中
堪笑人生多是别盍簪能得幾回同
七言排律
夏日遊碁山寺燕集
塵中何處避炎蒸静愛空王澹愛僧沙界樹凉晴作雨
石渠泉響暗流冰青山載酒隨閒到飛閣觀潮倚醉登
水繞蓮花通寳藏路廻蘭若轉金繩仙人棋局埋幽草
開士禪扉閉古藤荒殿鳥啼時近榻香臺猿卧夜窺燈
老來行止愁無地病後懽攜愧有朋明發别離方外去
何時清興又同乘
閩中十子詩卷十八
