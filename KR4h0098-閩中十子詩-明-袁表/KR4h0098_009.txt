閩中十子詩卷九明袁表
馬熒編
陳徵君集四
七言律詩
寄陳叔起時在永嘉不歸
閩南一别幾經秋林館鶯花憶舊遊過鴈不堪頻北望
滄江無奈自東流風塵冉冉逢人少江草萋萋向客愁
白髮丹青應更好何時飛翰寄滄洲
希召彦中見訪有詩留别次韻
壯歲相期據要津中年共愛作閒人賞心未逐青春老
佳景惟添白髮新映日花枝深淺發拂波燕子往來頻
他時海上能相憶還記花朝是别辰
冶城懷古
東西屹立兩浮屠十里臺江似帶紆八郡河山閩故國
雙門樓閣宋行都自從風俗歸文化幾見封疆入版圖
惟有粤王城上月年年流影照西湖
擬咸陽懷古
羣山迢逓走咸陽王業當年此地昌天府首開秦社稷
金城已作漢封疆澠池北入河流去軹道西連草樹荒
故苑離宫何處是空令詞客弔興亡
滄浪漫興贈友人
湖波澹澹漾清暉閒倚苔磯坐不歸日暖風恬魚自躍
渚深沙靜鷺忘飛青山滿目堪忘慮白髮盈簪未息機
笑問磯頭楊柳樹何年始掛薜蘿衣
暮春望日陪彦貞諸友遊西巖留宿而歸
歷澗穿林不覺遙石門咫尺到丹霄春晴野色相輝映
日落烟光欲動搖巖壑暫紆高士駕杯盤還愧故人招
多情昨夜臺前月不比尋常照寂寥
秋日與林彦衡遊集懷乃弟彦賓不預奉寄
小陸清才敵阿機鴈行何事每分飛故園搖落經時别
佳節登臨幾日歸客夢未忘巫峽路鄉心終戀釣魚磯
新詩江左題皆遍却訝雲牋到我稀
代送林童子恩榮學道之延平
一棹夷猶上劍津烟霞樓觀可棲身雲山漫漫空傷别
野鶴昂昂已出塵溪路梅花千樹雪仙家瑤草四時春
他年鍊得金丹就持向高堂壽老親
奉寄高廷禮時求賢甚急高且講學編詩不暇
壯遊心事已蹉跎寂寞扄扉似養痾秋盡却看來鴈少
暮愁空對遠山多頻傷白露摧蘭蕙獨羨清風滿薜蘿
見說新編又超絶近來衡鑑復如何
送道士王景闌還上清
無心出洞等閒回莫共離亭醉一杯看竹憶曾飛珮過
還山應許寄書來鄉園雨後饒芳草仙竈春深長碧苔
幾欲從師遊物外却憐容鬢滿塵埃
七言排律
代賦野堂詩
白沙深淺映叢篁中有幽人卜草堂繞屋晴波浮鴨綠
近堤新柳拂金黃芳洲水滿鳬鷗集曲岸風來杜若香
小艇繫籬閒不釣青山當戶澹相忘幽居豈必巖棲遠
涉世何如書味長龐德只將安遺子馮唐不覺老為郎
牀頭古帖從人借缸面新醪約客嘗誰道沽名高世俗
懸知得趣在林塘勝遊屢接湖山賞晚學難追翰墨場
時得抱琴彈夜月濯纓一曲和滄浪
閩中十子詩卷九
