閩中十子詩卷八明袁表
馬熒編
陳徵君集三
五言律詩
(闕)
中秋陪東臯草廬諸公玩月
明月出雲端亭亭轉玉盤涼風飄素彩零露溢清寒幸
與同袍賞寧辭徹夜看獨慚才思淺兹夕接清歡
以舊蓄怪石疊為假山
自有為山力何煩役五丁奇峰開巘崿秀色落階庭日
映莓苔潤風搖松菊青更無登陟倦日日到巖扃
秋晚與徐元暉同遊崇信寺
南畝黃雲盡西林白日低秋光浮翠巘暮色帶湖堤遠
水留蟾影涼風送馬蹄知君城市客不肯宿招提
春日與仲仁伯弘與善諸子同遊西峯寺
西峰鬱林壑有客始登臨入寺山偏秀聞鐘路更深古
松高疊蓋流水細鳴琴笑問同遊者誰為淨宇心
何士廉坐中片石甚奇名曰玲瓏玉士廉吳人
一片玲瓏石奇峰足品題色同孤玉潤勢比九華低几
席閒相對罏薰近可栖知君有古癖名與米公齊
冬初與張文初劉宗魯遊聖泉寺晚謁殊我上
人不遇覩寺前白牛因寄
步入金沙地禪居偶閉關碧雲凝暮色紅樹滿寒山尚
覺香緣淺空攜俗慮還三車何處演却放白牛閒
寄道士陳芝山
客舍重相問仙標見轉難一年秋復盡兩地月同看宫
巷聞絃誦霞洲想珮環聖朝方急士莫倚是黃冠(時館宫巷)
(霞洲建之東觀地名)
晚春閒思
門巷客來稀閒居靜掩扉微風花自落細雨燕雙飛向
曉披遺帙迎暄換袷衣年年此時節惆悵送春歸
人日儲玉樓觀霽雪
快雪初晴後高樓獨倚時初陽照欲爛青嶂間偏宜春
淺花開滯寒深酒力遲曾聞作嘉瑞甿望在東菑
哭照禪師
首石鍾神秀雙林仰德輝維摩長養病弘忍早傳衣鐘
鼓清規在林泉賞客稀談空余未解有淚不勝揮
九日節後希石林公邀遊西巖(分得須字)
佳色尚未遠登臨興不孤秋風吹遠樹暮色滿平蕪白
髮題詩懶黃花泛酒須幽棲終未果即此寄歡娛
寓董氏書館留别吳彦器
把手向江干新知未盡歡百年文物少異縣别離難白
日尊前度青山海上看他時解相憶琴裏寄幽蘭
戱簡雲石寺僧洽公
少食如持戒冥居尚坐禪心魔漸欲伏火宅豈能燃行
止雖殊地風波共一船何時訪雲刹掇茗賞山泉
題洋江林彦禎所藏洋江春晚圖
江上曉來晴春波鴨綠生山雲半歛色汀芷盡含榮野
艇乘潮去官橋隔岸橫亭中舒眺者猶有愛鵝情
穀日遊鄰霄臺
飛磴薄雲霄崇臺遠市囂山川掌底見世界望中超清
磬隨風度名香隔竹飄芳期亦難屢永日且逍遙
滄浪清隱
我愛滄浪水千尋見底清月明三島近風定一波平清
隱將遺世垂竿不釣名何時歌鼔枻相就濯塵纓
五言排律
題鄭浮丘與客臺江晚泛卷
千古臺江勝三英上客遊醉乘閩海月如泛洞庭秋木
落山逾靜天寒水急流高懷凌浩渺長嘯振林丘弔古
情何遠揮杯樂未休興歸非雪夜人望是仙舟樂事何
年再雄詞此日留無因陪逸賞操翰思悠悠
元夕與周微之唐士亨趙景哲同登神光塔
寶塔層層現天燈面面紅玉毫光不夜火樹迥當空七
級高標壯千門屬望同朱欄晴映月金鐸遠鳴風弛禁
逢元夕重修溢梵宫游觀多士庶登陟有文雄共許超
羣品應知仰六通迷津如可照於此息微躬
閩中十子詩卷八
