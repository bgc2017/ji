閩中十子詩卷五明袁表
馬熒編
林膳部集五
七言律詩
春日遊東苑應制
長樂鐘鳴玉殿開千官步輦出蓬萊已教旭日催龍馭
更借春流泛羽杯堤柳欲眠鶯喚起宮花乍落鳥銜來
宸遊好續簫韶奏京國于今有鳳臺
春日陪車駕幸蔣山應制三首
鍾山月曉樹蒼蒼鳳輦乘春到上方馴鳥不隨天仗散
曇花故落御衣香珠林霽雪明山殿玉澗飛泉近苑牆
自媿才非枚乘匹也陪巡幸沐恩光
其二
鐃鼓鸞輿出曙煙翠華玉節上方連諸天日月依龍衮
九域山河拱象筵香擁寳城熏瑞氣泉當玉几送清絃
宸遊暫此開春澤豈作金輪浪學禪
其三
笳鼓雲中動帝京六龍移處彩輿輕三天日色臨仙仗
八水波光接帝城寳域旛搖銀燭影香山泉送玉絃聲
侍臣此際承恩澤願述歌章頌治平
早朝
紫禁初開月欲低千官待漏五門西玉階柳色侵朱閣
寳帳香車過御堤仙仗日臨花氣動鵷班風急佩聲齊
天顔有喜朝回晚散步花邊路欲迷
寄右講經春日早朝
奉天宮殿五雲間舊是春官侍早班大禮度成嚴鷺序
長楊賦奏覲龍顔風光漸報三眠柳佳氣長浮萬歲山
身落江湖心魏闕夢魂猶逐曉鐘還
和張考功春日早朝遇雪
今年春早覺春寒紫禁朝回雪未乾太液月低銀兔濕
蓬萊天近玉龍蟠吳鹽色瑩差堪擬郢曲才高欲和難
最喜風光先報柳漸舒晴翠拂闌干
雪夜張尚書籌招飲以事不赴
南宮儤直雪晴時凍雀無聲隠竹埤貰酒暫同寒夜飲
盍簪深負故人期雲垂絳闕知天近月浸霜簾覺曙遲
除却安禪與招隠此身此外欲何為
題中天樓觀圖
海上仙山接混茫仙居遠在白雲鄉樓當太乙星辰近
樹拂勾陳雨露香絳節馭風來阿母玉簫吹月醉周王
可憐八駿歸來晚蕭颯蛾眉兩鬢霜
采石磯
斷磯縹緲駕危亭欄檻孤高見杳冥牛渚波濤通海白
溧陽煙樹入淮青騎鯨夜憶遊仙月泛鷁春浮奉使星
萬古憑高一回首玉壺清酒莫教醒
呈浦舍人
無諸臺下乍秋風客舍逢君興不窮性僻共耽詩句險
愁多却仗酒杯空平蕪一騎經吳苑積雨孤舟夢晉宮
明日又從江上别曲闌愁倚送飛鴻
浮亭夜坐懷黃玄之
浮亭孤坐夜燈紅一倍離憂百感同春草綠波頻賦别
流年青鏡暗驚蓬也知纓冕皆身外久憶心知向酒中
此意漫勞題尺牘都門雪後有歸鴻
送高書記之邊
青袍書記去翩翩紫塞從戎不記年磧裏倚弓看淡月
雪中走馬入遥天烏孫部落通煙火勑勒沙場乏水泉
聞道安西無戰鬭時時醉向酒家眠
春日寳峯蘭若游集得房字
化城鐘動曙蒼蒼野服乘春到上方一犬卧園芳草暖
亂禽啼樹石楠香珠林對酒朋簪盍寳地看花色相忘
欲向寰中除苦惱無過依止贊公房
遊秦川龜湖寺
風動松門野殿荒老僧相見漫焚香身隨斷梗棲卑邑
跡比閒雲到上方葉落空林行處滿心超諸品坐來忘
清泠久别煙霞侶想是青苔長石牀
寄高逸人
君家别墅抗浮塵曾共浮丘醉度春花落更聞啼寺鳥
柳深或見渡江人生涯不定如蓬斷會晤無期望月頻
明日扁舟東海去幽居欲與孟家鄰
送人入蜀
把酒長歌蜀道行高堂千里見君情微霜半落青楓樹
曙月平臨白帝城挂席不離江鴈影沾衣多向峽猿聲
錦城莫道無知己何限居人識馬卿
閩關春曉圖送司倉之京
江上離筵惜解攜閩關北上亂山迷花深野戍嘶疲馬
月隠關牆聽曙雞劒佩朝天雙闕迥林園近日片雲低
京華故舊如相問白鴈音書醉懶題
秋江别思圖
無諸城下送行舟滿座詩人賦遠遊歸夢不離秦苑夕
客程多在越鄉秋江楓葉落填沙岸塞鴈聲寒到驛樓
會見使君簪冕貴未應華髮老滄洲
九日登絓月蘭若憶鄭二宣
微霜初下越王城衰病逢秋也自輕九日登臨多縱醉
百年感慨獨鍾情斷蟬野寺黃花晚遠樹江天白鴈晴
却憶浮丘炎海上懶題詩句寄同聲
寄高逸人
獨倚城南百尺闌粤鄉秋思浩漫漫平臺樹色催殘照
近郭砧聲報早寒雲物正當搖落後關河終念别離難
龍門别墅今宵月誰與相同把酒看
送楊孝廉之京
刺桐花發茘初垂海國逢君話别離日下共傳優對策
天邊相送醉題詩石城古樹秋風早淮水孤帆夕鳥遲
君有長才如賈誼追趨好向鳳凰池
浮亭風雨夜集憶鄭二宣
天涯此别意何窮一片愁心萬里同明鏡曉霜驚白髮
浮亭秋雨夢青楓書回絶島孤帆遠門掩寒塘舊業空
說著登臨多感慨一緘封淚寄南鴻
過東林雙磵有懷舊遊
曾於此地盍朋簪歲晏重來百感深門掩薄寒初暝雪
樹含輕靄欲棲禽滄波涉海驚魂夢白髮看山倦嘯吟
聞說遠公能館我便投章甫卧東林
冬夜與高五秀才館林八員外宅
遠别悠悠歎二難多君留飲故情歡生涯祗合尊前醉
功業無勞鏡裏看落葉走階風動晚古梅臨水月侵寒
何因得似龍門叟野艇終身一釣竿
與陳八參軍夜飲話舊
鄉園别後隔烽煙此夕論交意惘然鴈引歸心離海國
杯銜好月醉霜天謀生自愧青雲後話舊多驚白髮前
明日豫愁分手處憑君慷慨看龍泉
寄周一秀才玄兼呈陳八處士炫
薛老峯前夜詠詩若為離别思凄其忝於詞客推前輩
久約林僧恐後期澤國未霜楓落早山城上月鳥歸遲
自慚淺薄非徐穉賴有陳蕃是故知
海口道上有述懷鄭二宣
露下菰蒲有鴈聲曉驂初發宿寒輕新知乍别孤吟倦
舊國重來百感生黃葉閉門逢野寺白波侵郭見江城
家園暫别堪惆悵翻憶浮丘海上行
將歸冶城留别陳八炫林六敏
南宮歸後歲蹉跎此日逢君奈别何野館解鞍行客飯
寒山對酒故人歌蒹葭水國孤鴻度橘柚霜林匹馬過
為報巳無軒冕夢清泠臺下卧煙蘿
憶龍門高逸人
浮亭露飲玉樽空千里心期此夕同海路想經春草綠
越吟愁對夜燈紅他山花發鶯啼後别墅春歸積雨中
聖代祗今無隠逸不應多病卧孤蓬
畢公房
躋閣攀巖入化城薜蘿高卧寄閒情孤窗上月分燈影
亂葉隨風雜磬聲麋鹿自知諧野性簪珪何用絆虚名
真僧出世心無事戒得冰壺徹底清
謫居寄冶城同志
遠别悠悠泣路歧丹心雖在鬢毛衰阮籍猖狂緣世難
叔牙感慨為心知春城久判花前醉野館無由雪後期
自愧不如閒草木也承雨露沐恩私
宋中送魏萬之安西
梁苑微霜梨葉紅行人此日發關東酒邊怨别看長劒
馬上驚心見斷蓬雲散岳蓮開泰華月寒郊樹隠新豐
窮秋亦有臨邊使待爾題詩寄塞鴻
送浦大歸晉陽分得依字
離亭征騎曉騑騑正值關河朔鴈飛白髮相看閩海别
青山遥送晉陵歸江城雨外蓮峯出野寺霜前柿葉稀
自愧忘情非上知臨歧唯有一沾衣
送宮人入道二首
温泉宮裏洗鉛華共訝君恩許出家阿監别時留佩玦
道流迎處指煙霞乍抛月殿吹簫譜學煉星壇伏火砂
幾度春風緱嶺上步虚閒遶碧桃花
其二
大家有旨許求仙便著麻衣下九天碧落早知騎鶴路
青春悔度種花年已教水月澄心鏡無復香雲綰鬢蟬
昨日麻姑來問信又言滄海變成田
江上送王悅歸關中
秋風吹冷薜蘿衣客裏逢君賦式微楚水别來浮桂櫂
秦川歸去掩柴扉中天華岳三峯削獨樹關河一葉飛
我有愁心如斷鴈隨君征路向斜暉
送朗上人歸匡廬
浮杯渡海寄行蹤歸去匡廬若箇峯月滿空山行迹遍
心通萬法看經慵蘿深自識雲中寺秋晚遥尋澗底鐘
共有東林蓮社約寒流石上幾時逢
將之三華留别冶城知巳
躑躅花開黃鳥吟春城送别柳隂隂故人共洒臨歧淚
逐客空懸戀闕心白髮流年嗟落魄青山歸夢憶登臨
金溪此去多乘興不似看花醉故林
賦得垂楊送客
客路垂楊最有情暖風吹綠漸冥冥雨深煬帝宮前見
月落桓伊笛裏聽葉暗乍堪藏乳燕花飛終恨化浮萍
分攜欲折長條贈愁絶河橋酒幔青
歸冶城辱羣公追餞至江心亭
梅風初熟布帆歸相送勞君到翠微遠樹啼鶯留客醉
高林深竹見僧稀江心絶島晴浮出雨外孤雲濕倦飛
浦溆白鷗如有待想應知我拂朝衣
送僧遊蜀
蜀道岧嶤不易攀浮雲蹤跡去如閒畏途棧倚天邊樹
舊寺門扃海上山暝猿峽裏焚香宿暮雪城中乞食還
歧路送師多感慨朝簪未擲復何顔
吳航送鄭二之海上
百年相見幾悲歡久客移家欲别難海路雲山天際斷
縣城春樹雨中寒已辭紫禁休魚佩未築丹丘愧鶡冠
從此一杯分散後嘯臺明月共誰看
留别高八逸人
野客行歌賦式微江亭垂柳鸊鵜飛久從别墅花前醉
倦逐征鴻雨外歸極浦波光搖去棹晴川柳色滿行衣
冶城亦有同遊侶高調于今似子稀
天王寺煙蘿洞
寒巖精舍石林東冉冉垂蘿洞穴空宴坐袈裟深杳靄
仙遊環佩小崆峒紅泉雨過花皆落翠篠雲來月下通
掃石焚香頻到此定逢秦世採芝翁
夏日與諸公至絓月蘭若
翠微精舍薜蘿垂磵戸隂隂暑不知青草舊遊苔滿院
白蓮新社雨侵池題詩好是書蕉葉招隠誰同賦桂枝
不向空門休物累下方塵土欲何為
秋江離思圖
粤城衰柳拂金堤雨裏秋襟惜解攜客散江亭聞斷鴈
酒醒沙館候鳴雞楓橋夜冷吳謳起笠澤天寒楚望迷
天路雲山從此别一封愁札為君題
秋夜浦舍人見宿園亭分得天字
南宮飲散動經年此會羈魂各黯然霄漢故人誰更在
江潭逐客自堪憐疎燈細雨開秋宴落葉驚風攪夜眠
歸去晉陵成遠别好憑陽鴈望南天
寄王六博士
西鏞城下舊過從兩地心期意萬重詞客青山題藻句
逐臣滄海寄萍蹤忘情已覺看花懶多病真成對酒慵
却憶西齋好明月相思吟送暮天鐘
高逸人見過園亭分得何字
園亭鳥散掩垂蘿上客連鑣晚見過纓冕巳捐身外事
玉壺且向醉中歌鷹風入樹凋秋葉蚌月流雲度曉河
今夕相逢須盡醉明朝分手奈君何
夕陽
抹野銜山影欲收光浮鴉背去悠悠高城半落催鳴角
遠浦初沈促繫舟幾處閨中關繡戸何人江上倚朱樓
凄涼獨有咸陽陌芳草相連萬古愁
老卒還田里
蚤從玉帳出邊關雪鬢垂絲喜得還銳氣暗隨秋色盡
老情翻樂故園閒戰場尚記歸時路村逕猶依舊日山
留得少年長劒在壁間懸却獨頻看
歌風臺
漢祖龍飛竟不回巍巍臺榭倚天開霸圖寂寞終塵土
王氣消沈向草萊無復故人同擊筑空如野客獨銜杯
于今六合為家日颯颯悲風古樹隈
秋日同諸公至洽師房
洽公蘭若宿雲隂上客何頻此盍簪幔捲雲山邀逸興
樓標霜月喻禪心空階雨過閒花發絶磵風來落葉深
今夜上方期共宿一燈竹裏對君吟
送惠師歸東山别業
遠公飛錫出人寰别築精藍俯碧灣啼鳥不離階下樹
閒雲長護檻前山燈懸靜室觀身悟屐響空林送客還
借問松醪何日熟會須乘月到禪關
懷友人陳三源
浮雲聚散幾悲歡久客懷歸憶萬安門對西山朝氣爽
城臨東海暮潮寒身隨斷鴈兼秋遠夢入疎砧向夜闌
為問松蘿舊遊處别來花下共誰看
懷浦舍人
祖筵相送槿花時江上逢春感别離詞客登臨芳草變
鄉山吟望尺書遲鶯聲吳苑行人度海色官船暝柳垂
最憶王門聽曙漏思君閒夜益淒其
懷南宮趙大叔度
悲歌對酒強成懽三十窮經尚考槃楚水逐臣空作賦
淮隂年少獨登壇青山官舍疎鐘晚黃鳥蕪城暮雨寒
料得西鏞多勝事凌霄明月憶同看
送友之京
翩翩驛騎拂青絲斗酒城隂醉莫辭别路遠從雲外去
論文誰向雪中期寸心冉冉懷丹闕雙珮鏘鏘拜赤墀
遥想朝回春更早好音還慰倚門思
送池王二友歸劒鐔二首
竹枝歌罷早潮平把酒離筵感别情年少常懷郄詵第
才華獨羨馬卿名鐔津柳色迎歸棹螺渚鶯聲送客程
良會未窮分散去好題飛札到岩扃
其二
卧病丘園感越吟對君離思忽驚心琴樽何意成寥落
纓冕誰知尚陸沈滄海一身懸北望青山雙淚向南深
須知夢裏還相憶風雨浮亭夜盍簪
賦得羅浮山送人之任
陶令之官瘴海濆羅浮勝境昔曾聞飛來島嶼丹青合
畫裏樓臺紫翠分曲澗花深常帶雨龍川水暖欲生雲
别離巳是春風後那得梅花折贈君
浮亭夜集寄華故人
南亭高館薜蘿深此夜思君萬里心鄉國舊遊多怨别
雲山何處獨登臨寒蕪落鴈天低樹野戍平沙燒隔林
尊酒相逢還寄意也應知我一沾襟
送林一歸山中
揀花雨裏醉逢迎南國看山又送行求侶暗驚春草色
還家愁逐暮江聲殘陽向野聞邊笛遠樹登樓見海城
誰念長沙遷謫久懶從季卜問君平
送余司馬歸晉中
騘馬朝來欲渡河官城把袂惜蹉跎滄洲舊業驚蓬斷
白馬流年倚劒過梨葉煙村行客少鷓鴣陵苑夕陽多
天涯相憶知何處空有愁心對酒歌
送逸人之嶺南
把酒離筵江上青水亭客散雨溟溟心懷遠道頻看劒
跡向南天祗類萍孤驛城頭晴見樹片帆海上夜浮星
知君此去堪乘興何必臨歧涕淚零
送林十一歸山
青門長笛起愁聲滄海離杯感故情賓館芰荷清夜語
鄉山砧杵暮秋行浮雲北去無蹤跡旅鴈南歸有弟兄
莫歎蹉跎向年少古人白首尚躬耕
懷林外史
騷人别去易蹉跎門掩浮亭長薜蘿北闕才名嗟放逐
西鏞親友念經過醉題候館桐花早歸夢鄉山夜雨多
料得登臨多勝事南州詞賦復如何
晚日杉關
荒苔古道斂微曛馬上笳聲不可聞地自亂離民舍少
山當閩楚客程分長林積雨寒為雪深樹孤峯濕作雲
愧我舊遊見關吏也將書劒學終軍
擬送馬秀才下第歸江南
嗟君失意賦歸休家在滄洲憶舊遊灞上柳條牽客恨
江南草色向人愁山城落日寒吹角水國連天夜泊舟
莫歎青春悞年少古來白首未封侯
擬送客歸江州
悠悠草色醉離樽送子東歸欲斷魂洛社分攜孤劒去
潯陽耆舊幾家存湓江浪白潮通海楚地山青柳在門
若見别來相識問風波此日不堪論
擬送人入蜀
江亭把酒唱離歌遊子扁舟發汝沱草色到江知地盡
猿聲入峽覺山多水流深向荆門出棧道遥從樹杪過
去去蜀中應計日相思明日復如何
擬宿淮浦寄司空文明
思君深夜百憂新淮浦東頭問去津千里楚天初度鴈
兩河明月未歸人從風自歎成黃葉臨水空思采白蘋
知已飄零有如此舊遊那復洛陽春
擬賈誼宅
少年何事到長沙此處翻成謫宦家地濕楚鄉秋雨後
草深甲第夕陽斜清湘東去人空弔盛世南遷衆所嗟
我亦為君長太息懶將書劒客天涯
擬積雨輞川莊上
短褐山中荷蓧時東菑風雨共棲遲久從野老田間餉
深負林僧竹下期梨葉煙村聞布穀桃花潭水隠鸕鷀
懸知别墅安農意此外餘生空爾為
五言絶句
題白蓮二首
淡月瑶池夜微風泰華隂翠翻擎雨蓋玉冷墜波簪
其二
神妃遊洛水照影弄晴暉明月沈珠佩香風動羽衣
詠草
閒門春雨後芳草上階生詎知嚴霜月聊復一時榮
流沙江夜泛
登艫日向夕出浦雲已平月黑渡江處北風蘆葦鳴
七言絶句
下山尋朱繼
攜琴載酒遠尋君石逕人稀日半曛縱醉也須山上去
莫教閒却半床雲
寄周隠者
卜築深依野鹿羣姓名何用世人聞平生身外無餘物
只有秋山幾片雲
題朱舍人為史太守寫梧竹
舍人退食寫閒情公子開椷玉雪清曾向鳳池同夜直
掖垣梧竹緫秋聲
放歸言志
君門乞得此身閒野樹煙江一櫂還收拾舊時詩酒伴
遠尋僧舍入秋山
題吳江垂虹橋
雲帆秋晚過垂虹落日鯨波動遠空欲借仙家遼海鶴
月明吹笛水晶宮
曉行
前山樹暗月朧朧馬色雞聲共曉風不為逢秋多感慨
只緣身在别離中
將之海上羣公相餞至龍津
百尺雲帆絓海霞勞君相送到天涯重來應恐清秋晚
落盡清泠桂子花
宿逆旅聞泉聲
練瀑飛空作雨聲樓虚月白旅魂驚相思不道無歸夢
自是離人睡不成
將之鐔城留别冶城諸彦
冬青花外雨霏霏半濕征鞍半濕衣此去孤舟無伴侶
空江惟有白鷗飛
其二
知已相攜欲别難白波春草路漫漫劒潭誰道無明月
不似清泠把酒看
溪山春曉
香霧濛濛濕翠霞半簾殘月到仙家野橋初過鶯聲曉
乍見春溪水漲沙
綠楊燕
上國繁華畫裏看綠楊紫燕鬭春闌金河堤上朝回路
最是飛花撲玉鞍
題宋故宮御屏芍藥
雨暈霞綃粉繪香品流應得亞花王五侯池館春如夢
無復繁華似洛陽
題竹
醉墨淋漓濕未乾拂雲雙玉倚秋看别來嶰谷空林月
幾度淒涼篴裏寒
畫竹
玉節娟娟老雪霜蒼梢勢欲拂雲長南風昨夜吹煙霧
添得虚堂六月涼
題小景圖
林木疎疎小徑分石泉嵐氣絶塵紛抱琴野客歸何處
閒却松窗半榻雲
題鄭昭甫寫張騫乘槎圖
滚滚黃河天上來茂陵底事望蓬萊早知博野乘槎便
虚築通天百尺臺
寄周生
生事蕭條鷗鳥知春來長憶看花時祇今酒伴俱零落
說著高陽淚便垂
書寄鄭二先輩
粤國佳人歌竹枝吳航歸客不勝悲送君别後秦樓月
猶見清光似昔時
題牧牛圖
綠草萋萋黃犢肥半蓑殘雨卧東陂煙深埜水行人絶
家在寒林月上遲
題蘭竹圖
楚山湘水亂雲遮欲往題詩路更賖昨夜燈前醉看畫
雨枝風葉亂横斜
枇杷山鳥
沈香煙暖碧窗紗綠柳隂分夏日斜夢覺只聞鈴索響
不知山鳥啄枇杷
平林歸牧
松林日入煙火生風起時聞長笛聲灞頭芳草無歸路
騎向清溪沙上行
對菊
獨對秋風感客懷南山舊業半蒿萊浮生想被微名絆
知得花前醉幾回
春詞
夢回明月隠銀屏香冷微風動翠綾從此離心無處寫
起來花下拜三星
竹枝詞
吴王宮前春水平灞陵橋上柳色青江水不流離恨去
楊花長送遠人行
閩中十子詩卷五
