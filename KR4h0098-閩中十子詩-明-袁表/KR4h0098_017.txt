閩中十子詩卷十七明袁表
馬熒編
王典籍集三
五言律詩
塞下曲
雲中今巳平軍士凱歌聲天地黃塵沒關山碧月明洗
兵秋度磧牧馬夜歸營多少還家夢中原有弟兄
其二
鐵騎向邊州生隨定遠侯戰餘關月冷兵盡塞塵秋萬
骨纏沙草孤魂集戍樓唯餘忠憤在須獻月支頭
其三
邊城那可論烽火照營門萬竈愁烟合孤城殺氣喧雪
高弓力勁沙凍馬蹄皴百戰蕭條盡何須老獨存
其四
百戰臯蘭北長驅入塞垣隂雲橫敵陣朔雪度營門牧
馬邊塵黑鳴笳隴日昏辛勤看玉劍猶未答君恩
其五
十二羽林郎横行事朔方陣雲飄戍壘殺氣慘沙場戰
苦隂山黑兵殘落日黃君看射鵰手生繫右賢王
其六
塞垣寒日沒斷草逐霜飛璧月臨朝戟黃塵暗鐵衣檄
傳青海戰陣解玉門圍辛苦沙場北鄉園夢裏歸
其七
幾戰交河北天山暗雪花横戈走塞月驅馬躍黃沙窮
寇依深壘殘兵慘暮笳烟塵如未息鄉國不須嗟
其八
軍城飛殺氣絶塞接窮荒隴笛凄邊月天兵肅漢霜鈴
聲沙磧曙馬色玉關凉辛苦防秋卒聞笳益斷腸
金陵送人落第歸江南
風臺寒日莫千里送君還别夢愁京雨鄉心絓楚山落
花偏擁棹歸鴈獨臨關應醉家林月青雲好是閒
野望
極浦遥山外荒城瘴海頭夕嵐松葉暗孤嶼鳥聲幽塞
笛飄寒淚隣謳起暮愁連天秋草色歸思日悠悠
送鄭浮丘被詔重赴京師
關河殘葉下征棹復西遊遠火臺城暮微霜禁苑秋詔
書天上出宣室夜深留浩蕩論經史時時近冕旒
送劉逸山還山
天高寒日暮念念獨還山綠樹懸心遠孤雲入望閒水
流侵石榻葉落擁柴關别後分遥想諸峯香靄間
梅江夜泊
卸帆依瞑渚帶雁宿沙頭戍鼓嚴更漏寒鐘落釣舟霜
明城下水月暗海西樓薄曉啼猿罷蒼蒼遠樹愁
山人入城
行行别翠微迢遞入城扉故舊多零落人烟半是非清
霜寒使馬落日動軍鹿薄暮遥鐘起還尋舊路歸
題無諸廟壁
野廟大江干蕭蕭樹色寒斷碑荒草沒畫壁古苔乾龍
去春潮在猿鳴海月殘英雄那可問東逝更漫漫
客中聞子規
關路草凄凄楓林杜宇啼思深湘岸曲聲斷郢雲西故
國春歸盡他鄉客去迷凄凉聽漸近疲馬亦長嘶
春莫田家
野藤垂谷口林徑少人行茅屋先春補沙田候水耕籬
深孤犬吠樹密一鳩鳴花落家僮掃寥寥遠市聲
江樓聞笛
纖月絓楓林晴樓覆夕隂誰家吹鳳管永夜作龍吟楊
柳邊頭恨梅花客裏心天明漢江上唯見冰雲深
古鏡
匣裏菱花鏡摩挲恨轉深土花浮綠暈秋月閉寒隂漢
女曾窺貌秦人已照心蛟龍今剥落徒爾折黃金
夏夜曲
初月照廻廊鳴璫出洞房竹清殘暑氣荷汎小池香雪
腕宫羅潤雲鬟夜月凉庭前有梧葉早晚落銀牀
翡翠
羡爾炎州翠雙棲羽翼微雨香紅玉觜風颺碧羅衣避
鶻藏深竹銜魚上釣磯吳宫矜首飾莫道網羅稀
送人從海城軍
從軍江海上征棹去微茫瘴雨孤城白秋風大野黃旌
旗連蟹舍烟火近鮫房但使封侯貴何須憶故鄉
送人還嶺海
別君滄海上况是暮秋天亂葉驚離席孤雲逐去船荔
枝瘴雨外椰葉夕陽邊回首風塵隔相思共渺然
松寺清秋
迢遞青蓮宇雲邊事事幽松花山路晚鶴夢寺門秋黃
葉僧前落清泉屋上流所嗟塵累久那得此淹留
秋日遊山寺
荒山殘日晚秋思正凄凉野鳥啼花逕溪泉溜竹房鐘
聲雲外遠樹色雨中黃更與詢休輩焚香坐石牀
送衲子遊方
乞食向人烟心閒處處禪浮杯江上月浣衲澗中泉蜀
道峨眉遠廬山瀑布懸孤雲自飛去誰得扣玄玄
聞劉一敦擢監察御史
幾年遊璧水一旦候金扉勑賜騎驄馬人看着錦衣天
連楓陛曉霜借栢臺威此際如相憶毋令尺素稀
輓邢逸民
流落衣冠沒他鄉幾度春青山行賣卜白首坐忘貧昔
愛林中酒今為草下塵平生數行淚為爾獨沾巾
挽僧
人間那久住隻履獨西歸夜雨虚禪座寒山葬衲衣鴿
棲青草㙮猿弔白雲扉從此無期會空令淚欲揮
夜到漁家
渡口集昏鴉緣村逕路賖楓青迷野水竹密暗江沙遠
火人烟絶孤帆月影斜扣門驚犬吠如入子陵家
宫人入道
雨露恩寧薄烟霞思獨迷向人披鶴氅無分卷龍衣女
伴愁將别君王夢亦稀他年青鳥使銜表到金扉
經漂母墓
寂寞淮隂路荒城接楚原誰能懷漂母曾此飯王孫孤
塚今猶在千金不復論身慚非國士兹去向何門
昭君怨
淹淚向邊州君恩此日休身隨沙漠遠心是漢宫愁雁
塞春難度龍堆草易秋玉容何足貴翻作羽林羞
山路見落花
野花垂嶺口無主亦芳菲色映林僧帽香隨木客衣凄
凉猿折去零落鳥銜歸日暮人行絶山風吹更飛
送林山人入城
林棲無外事訪舊入東城漸失聞猿處多逢結駟行古
榕藏驛舍殘柳拂軍營薄暮遥鐘起紛紛薜荔情
題王孫挾彈圖
金衣騎小駟迢遞茂陵山按鶻花邊落鳴鞭柳外還斷
猿驚雨箭過雁落金丸歸醉瓊樓夕天街雪正寒
秋暮寄山中人
水國催寒早微霜幾夜砧懷君隱居處殘葉亂山深野
鳥無遺跡孤雲不繫心懸知燈火夕閒坐聽猿吟
書江山别意圖送羽人還神樂觀
羽人何處去歸事玉宸君飛珮花間别横簫鶴上聞過
關閩樹斷絓席楚江分想到齋宫夕圜丘候五雲
書谷口雲深圖
連峯轉幽邃竟夕白雲多峽裏非人境春深但女蘿仙
源空翠遠香界斷鐘和鸞鶴飄飄去塵蹤獨奈何
題黃聲玉環清樓
樓虚千嶂合水木澹清華積雨仙源白歸雲鳥道斜褰
衣凌野翠捲幔拂秋霞想見横經夕蒼藤落數花
梅江送林中州歸龍塘
清時尚不官道在任家寒夜夢梅花帳朝吟苜蓿盤魚
風吹鬢冷蚌月照衣殘歸去鄉林下横塘竹萬竿
題陳孟敷耕圖
野情魚鳥邊孤興寄秋田霜降黃花酒山空白日眠雲
根緗帙散林杪桔橰懸子亦栖栖者遥知沮溺賢
擬唐儲光羲題陸山人樓
愛爾幽棲處樓居水木清松高清鶴夢竹密助猿吟簾
捲山光入窗虚日色明獨慚官府繫臨眺不勝情
擬唐祖詠江南旅情
支離那可道搖落倍凄然歸夢將秋月愁心對暮天吳
山蒼靄斷楚樹白雲連日夕凉風動鄉園若箇邊
擬唐祖詠題韓少府水亭
少府愛清暉孤亭近翠微石林娛晚坐池水净風扉野
鹿銜花過溪雲帶鳥歸何須謝纓冕臨眺始忘機
擬唐祖詠蘇氏别業
忘機依别墅豐水帶南山野竹連孤嶼溪雲伴獨閒鹿
鳴花外去鶴夢雨中還寂寂何人到年年但掩關
擬唐王仲初邊上送故人
羌笛與驪歌相逢柰别何關河孤夢斷邊地幾人過沙
磧鴻聲小輪臺雪片多看君馬上去拚取醉顔酡
寒夜擁爐有懷
擁爐寒夜坐寂寞對閒居凍雪千山白情人萬里餘京
南無過鴈汶上少來書愁絶殘燈裏横窗片月虛
送人奉使市馬
使節向宛西承恩出御堤千金求駿骨萬里得霜蹄漢
武思神驥燕昭重駃騠歸朝應早計苜蓿苑中齊
送僧遊金陵
金陵維帝里宫闕五雲間師到是何日禪栖若箇山浣
衣天界曉清梵白雲閒早晚門人念東林定裏還
暮春送人還温陵
斗酒惜分襟温陵驛路深關河孤客棹滄海故人心柳
葉迷行旆桐花醉客簪清源仙洞好知爾日登臨
征婦怨
夫壻遠從征雲中路幾深作旗餘帳帛買劍斷釵金被
綉香蘭淺粧奩鳳影沉年年衣上淚隨恨寄寒砧
挽黃蘖大休上人
隻履復還西令人憶我師空門了生滅塵世漫凄其馴
鴿棲新㙮靈花落故枝愁來雙樹下空有淚如絲
送人之雲南
雲中路不窮迢遞入烏蒙馬上看山别天涯見月同昆
明波淡淡金齒樹朦朦異域空相憶音書幾日通
送人從温陵軍
温陵南海上孤劍獨横行策馬經花縣看山到柳營明
珠來市舶落葉遍山城長楫嫖姚幕從容論五兵
贈倭僧
參方離日本乞食向中州滄海無行跡浮天但法舟扶
桑孤島曙貝葉舊房秋借問西來意無言坐石頭
送人使重譯
奉詔浮東海魚龍護去舟雙星别鳷鵲幾日過琉球絶
島夷王拜重番使節遊歸朝應早計休起見京樓
梅花戍觀練兵
笳吹動江城將軍練五兵水搖金甲影風度角弓聲戎
幕斜連海軍麾遶下營時平嚴武備非欲樹功名
夏日遊碁山寺
載酒空門下林幽暑氣清半天聞梵語雙壁隱鐘聲野
鳥知禪意孤雲薄世榮何應謝塵事從此學無生
夏夜泛江因造澹山
畫舫宜凉夜滄江酒氣清星河分棹影鷗鷺起歌聲海
曠天低水潮平月到城澹山有佳處遥見蚌珠明
送中州逸人歸龍塘
幽棲何處是積水近柴扉樽酒沙頭别輶軒月下歸竹
深林鳥待村遠故人稀遥想齋居裏狂吟竟落暉
林敬仲以醫往瓜哇國其卒也詩以挽之
君懷秦緩術埋骨向扶桑昔賣人間藥今修地下方魂
飛隨漢使客葬感藩王此日龍門道清猿益斷腸
梅江送林澤中歸嶼南
賣藥偏成隱相逢但布衣梅江秋外别花嶼雨中歸遠
火千峯夕遥鐘獨鴈飛自言今白首此去故人稀
客中見新燕
可憐江上燕幾日到烏衣欲向誰家去多應舊主非落
花深巷小喬木畫梁稀自笑天涯别秋風想未歸
山居春曉
仙源隔幾塵林館更宜春葉暗青連雨雲孤白近人浣
衣溪沫綠濯足野苔新余亦無機者誅茅願卜隣
寒夜宿張藻宅偶賦
旅人眠不安抱劍夜中彈月映花林白霜棲畫壁寒澹
雲孤夢遠流水半生殘想是平原館萋萋草正繁
都門即事
都門閒望處車馬滿香塵禁繞龍池樹鐘殘鳳闕春衣
冠三輔客劍履五侯賓唯有揚雄宅門前草自新
五言排律
美憲僉陳公重修玉融天寶陂
咨訪代宸聰霜威八郡中褰帷詢潦旱按俗憫年凶地
古瀦防失江流斥鹵通繡衣親計粟玉節坐鳩工瘴海
秋騰隼關河曉駐驄已兼修廢墜非但慰疲癃陂水寒
仍綠鹺田歲又豐永貽饘粥惠寧忘我侯功利澤思王
景恩波感白公銘心那可報鐫石紀無窮
書黃典幕盤石書室記
盤石隣幽構青山獨下帷别來鄉望斷心遠宦情微官
舍羈黃綬親闈念綵衣只應懸魏闕那得戀春暉故國
銅魚杳音書白鴈稀家林唯有夢時繞薜蘿歸
林景時雲山圖
鷲嶺積蒙茸連山翠幾重險疑金粟洞高訝玉華峯谿
迥雲藏屋林深雨翳鐘客帆秋外小仙珮烏邊逢夢遶
三花樹歌殘五粒松在槃多在澗惆悵獨迷蹤
書滄洲翁家藏高漫士山水圖
草屋滯滄波連峯掃黛蛾路疑盤谷入門訝輞川過野
杖依松桂春衣換薜蘿弄琴魚鳥近卷幔水雲多機静
都忘世槃成遂永歌紛紛人代裏纓冕欲如何
閩中十子詩卷十七
