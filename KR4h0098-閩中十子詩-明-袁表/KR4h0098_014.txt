閩中十子詩卷十四明袁表
馬熒編
高待詔集五
七言絶句
春暮寄林一和
雨裏春衣惜解攜出門愁見草萋萋憶君只在星溪月
無那青山杜宇啼
溪上别馮一嶼
出門紅葉滿清溪君向東湖我向西今夜青山明月在
相思兩地聽猿啼
江亭别
春江湛湛白鷗波一曲陽關為爾歌莫向尊前惜沈醉
青山長在别離多
早鴈
涼霜八月塞天寒飛度衡陽楚水寬少婦樓頭初掩瑟
一行先向夕陽看
林真士畫
楚雲天外數峰青春水桃花滿洞庭落日樓臺明鏡裏
欲停瑤瑟候湘靈
江上扁舟圖為林維德賦
扁舟一葉楚天寒遠樹空江野照殘憶得湘潭歸棹晚
千峰倒影鏡中看
題界畫臺閣
帝子鳴鑾去不還朱簾空捲對西山詞華零落三珠樹
秋水長天祇自閒
其二
銅雀高樓借日懸姑蘇舞榭入雲烟繁華一落金屛影
半是吳山鄴水邊
題天山罷獵圖
雪淨沙場獵騎歸解鞍相對語寒暉左賢又獵天山道
正是天山雪片飛
題瘦馬
一自天閑謝六飛霜毛蕭颯力行微圉官獨立休惆悵
明歲秋風苜蓿肥
題夏景
空翠凝雲濕未乾草堂相對正臨湍溪頭昨夜添新雨
百道泉聲作夏寒
題秋景
疎林遠岫帶烟霏積水長天合翠微何處寒聲隨落葉
一行新鴈向南飛
題赤壁圖
赤壁江山幾度秋畫圖猶見舊時遊祇今惟有東山月
夜夜清光照客舟
閩中十子詩卷十四
