閩中十子詩卷二十八明袁表
馬熒編
王翰林集下
五言律詩
送陳校官之溧陽
春歸殘臘裏行色在孤舟山訝毘陵翠河經溧水流青
氊寒榻共絳帳夜燈留時雨諸生望休過太白樓
送無為知州鄒以信
一麾新出守五馬獨專城啼鳥留吟珮垂楊引别旌青
山雲外見綠野雨中耕千里皇畿内行人播政聲
送王志仁歸餘杭
誰知逢掖貴東觀校書時待漏趨青瑣題詩立赤墀自
憐心似石莫嘆鬢成絲後夜玉堂月勞君千里思
送陳德剛歸莆
近得鍾王法才華世共稱劍鋒看舞女筆陣笑狂僧散
帙花前席鳴琴竹裏燈石渠成遠别白下酒如澠
送湘鄉令王子材
玉堂寒月白吟思在長沙作令時爭譽新詩衆共誇漁
家連島嶼川路入桑麻煩寄江南信疎梅已著花
寄顧謹中
滕閣結壯游文闈接高會笑語一尊同分攜十年外山
光對揮毫峽影引聯佩河間賢士多著述推先輩
送僧還莆田
都門相送處無奈柳條長呪引天花落經翻貝葉香浮
杯吳水綠飛錫海天蒼後夜涵江月應期到上方
送林德入成均
羨君年最少夙有子雲才駐馬看吳苑聽鶯憶粤臺寒
聲林外落暝色鴈邊來惆悵離亭思惟多白玉杯
送王界善首坐還莆
遠公京國久飛錫日邊還雙樹行時見三花坐處攀木
杯滄海渡定室白雲關何日辭軒冕來尋物外閒
養蔬四首
漢府教授王先生圃以養蔬自號先生非學
圃者也蓋因名寓意亦將究其本歟作四詩
以貽之
微雨朝來過園蔬取次看韭芽忻土暖芥莢怯霜寒畦
理高低種厨供旦夕飱莫嫌藜藿舍金玉試春盤
其二
睡起應行藥羣畦喜有成銀茄星錯落金薤筆縱橫薑
掌香生饌葱芽寸入羹南窗時一飽未數五侯鯖
其三
雲生花裏逕雨泛竹邊渠積水收菰米編籬護土酥堪
嗟漆園馬誰憶季鷹鱸王業豳風舊慇懃叙斷壺
其四
御冬當旨蓄應得治芳園掛壁藏新種培泥擁宿根萍
虀憐鳳炙玉糝詫熊蹯擬作冰壺傳雄才獨討論
寄唐進士震
我憶京華侣經年意若何别深鄉思減客久宦情多淡
月回銀燭疎鐘帶玉珂青雲如可及傾蓋一相過
送友人之京
銀缸盛美酒江上送君行共惜孤舟别那知幾日程闕
寒逢斷鴈宫曙聽新鶯早獻金門策休論漢賈生
題雪景圖
高閣凝雲閉虚窗帶雪開鳥寒多辨鷺樹暝總疑梅遣
興惟詩句銜情祇酒杯遙知函丈下已遣二生回
題綠柳紫燕圖
綠柳夏依依差池玄鳥飛蹴花隨别騎銜絮點征衣隋
渚晴烟暝章臺夕照微衡門相托久應傍主人歸
挽徐母施氏二首
綠鬢克家子青襟上國賓政榮三釡養誰念半生貧華
館魚供母空山鶴弔人至今徐孺宅猶是孟家隣
其二
極目烏程路高堂旅櫬歸音容芳樹遠心緒片雲飛别
淚茅生饌荒塵萊子衣青山佳兆在寂寞掩春暉
七言律詩
元夕觀燈應制
魚鑰春開虎豹關五雲星斗近天顔絳河月濕金盤露
火樹香分玉筍班鳷鵲漏傳花外觀蓬萊仗列海中山
萬方樂事同元夕恩賜千官十日閒
送裴孝感歸省
都門霜落鴈南飛官舍蕭條獨憶歸澹月疎星辭帝闕
亂雲高樹近親闈淵明對酒心猶好斯立能詩趣不違
聞說邑人相候久高堂莫戀老萊衣
送别
北堂幾許問歸音暫向都門寄越吟躭酒自能成野癖
逢人不用說朝簪日邊歸旆飛鴻遠天際孤舟落木深
莫訝年來鄉思遠也知寸草惜春心
采石江上元夕簡武昌周博士臨湘李驛宰
朝迴無處不淹留元夕江頭駐去舟九奏簫韶天上聽
千家燈火月中游燃犀壯志空流水倚馬長才見故邱
佳節謾勞傷往事百壺共醉鷫鸘裘
送張指揮
龍虎旌旗度塞河羽林將帥擁天戈銀潢淨洗烽烟地
玉疊窮搜狐兔窠萬里山川傳駐蹕九重日月共鳴珂
邊庭不用防秋計沙漠如今總漢歌
送曾太守之官
誰言五馬共翩翩百丈惟牽上水船故吏青山開候館
遺民綠野趁春田頌聲遙播啼猿外歸夢長隨落鴈邊
聞說潁川曾入相知君未必讓先賢
次鄭校書左掖聞鶯之作
白頭著作丈人行左掖聞鶯有短章委佩乍分花外仗
停驂歸滯柳邊墻謫仙老去鄉心切賈至才高野趣長
自笑雲泥蹤跡異無因傾耳接飛觴
送匡行人顯回京師二首
儒冠歲月易蹉跎孤館相看奈别何匡裕棲遲名獨盛
王猷落魄興偏多流鶯高樹雙壺送積雨長江一棹過
自笑烟波為客久陽關休向醉中歌
其二
少年多是嘆暌離岐路相逢況後時倚棹每違求友興
說詩應喜解人頤閒花澤國春如在驟雨江城暑不知
此去雲霄猶咫尺長沙回首是天涯
送教諭陳廷傑歸湖口
臘月江頭送季方北山飛雪撲離觴匡廬樹影吟邊近
彭蠡江聲夢裏長晚歲重瞻堯日月清時獨擅漢文章
春來多少南歸翼毋惜題緘寄玉堂
陳主簿稔過宿賦答
君門已許解朝衣此後相期過竹扉池上青山留客醉
郢中白雪和人稀雨晴閒館花空落月上層城鳥倦飛
明日獨懷乘興地不堪愁思更依依
送陳生温陵省親
問君何處拜庭闈海國蒼茫去路微洛社舊遊同北望
温陵積夢獨南歸春行樹外空聞鳥夜坐花邊靜掩扉
轉向高堂思綵服雲山惆悵與心違
贈道士陳清隱
琳宫遁跡學無為姓字休勞世上知廬阜遠公蓮社别
鑑湖賀老酒船期石牀花落因風掃丹竈雲深近水移
幾度鈞天聞九奏餘音半入步虛詞
送校書陳秀才省親
都門雨雪正霏霏馬上雙壺送獨歸闕下馬周留客邸
郡中潘岳訪親闈萬花島嶼春移棹五柳郊原晝掩扉
霄漢朋遊總知己此行莫戀故山薇
送醫士使海上還閩
滄海何年見異人一瓢曾飲上池春諸番左語通三譯
絶域神方重百珍鳳閣曉班沾雨露鯨波夜夢接星辰
沈痾願施千金劑知爾無嫌北郭貧
題劉儀部山水圖二首
(闕)
芳秦藩留
宰輔唐室得賢良鼻祖風雲會仍孫德澤光杏林喬木
古橘井細泉香活世名重播傳家業愈昌雀闈趨石奮
鳩杖侍王祥玳瑁開新席蒲萄進舊漿移忠同後覺養
志獨先嘗五季英髦域羣編禮樂場詞源韓愈並策對
馬周強易水勞詢訪燕臺肅紀綱郊原車送雨廊廟筆
飛霜致遠須騏驥爭先覩鳳凰江遲京口棹城駐石頭
裝逸氣吐彭蠡高懷倒豫章已知金作帶猶憶綵為裳
捧日丹心壯看雲白髮長河流汝水碧樹影朗山黃佇
見推恩詔應歸介壽觴
送王僉憲
車書逢泰運庠序毓賢良粲若三秋月威如六月霜文
章槐寺重法律栢臺強奏對元推馬平反獨數張同心
依夏省優秩入春坊喬木鶯遷谷朝陽鳳在岡兔毫應
載筆雞舌半銜香詔賜東寮服恩分北座觴侍臣崇簡
拔憲府出翺翔旆拂匡廬秀帆移蠡渚長新吟憐二謝
傑作繼三王攬轡澄清志埋輪論議昌百司還惠政列
郡仰宏綱近說西江上春風幾樹棠
七言排律
題御史鄭文志望雲圖
江城回首思紛紛祇是孤飛一片雲紅葉擁村隨縹緲
青山隔岸半絪緼使旌搖動疑驄馬綵袖光迴辨繡紋
捧日獨知酬壯志為霖共仰策奇勛相如獻賦心猶在
潘岳閒居樂不羣晴帶孤鴻花外見陰迷啼鳥樹間聞
朝飛滕閣庭闈近暮宿匡廬水國分出岫謾同陶處士
横空好擬鮑參軍異鄉作客應如我故苑懷親每念君
努力從龍天上去河陽顧望莫徒云
七言絶句
題墨梅贈蘇上舍
翠屏山下水雲香别墅歸來月在牀今日看圖詩興動
渾如東閣送何郎
夢作
楚山飛雨濕行旌猶記臨岐唱渭城橫笛江頭聞折柳
斷腸又是别離情
過九江二絶似同舟諸游好
孤舟幾日别京華望盡南天不見家客裏相看須盡醉
江心何用泣琵琶
其二
屠峰斷岸見涵城風景依稀灞上營最恨春來長是客
新鶯細柳不勝情
雨中齋居寄倪烱
空齋疎雨又黃昏那復孤燈坐掩門縱道異鄉常不雨
舉頭見月也消魂
夏日卧病寄同舍二三知己
獨憐卧病送殘春說著春光惱殺人把酒看花等閒事
布衣空惹陌頭塵
題高安朱少尹莆山書舍
林下横門隔斷橋溪邊草徑入雲遙青山綠樹知多少
誰道書聲到市朝
題俞紫芝臨懷素千字文
昔年艤棹桐江道草聖相傳紫芝老長風千里吹夏雲
落日空山跡如掃
題木梅贈平度李太守
平度守長沙李務本氏濱行余以前御史沈
士廉所作梅并題一絶贈之蓋最其循良之
政以慰齊民之望梅云乎哉
北闕初乘五馬迴故園風景引離杯應知露冕行春處
祇見棠梨不見梅
題唐馬圖
錦韀金鐸舞傾杯驛路相傳換馬臺零落黃塵鼙鼓歇
祇從圖畫識龍媒
閩中十子詩卷二十八
