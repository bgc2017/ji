牧齋初學集卷第九十三
外制三
太僕寺卿吴默授大中大夫
制曰在昔久安長治之世必有骨鯁彊直之臣
如觹玦之解嫌疑若猛&KR0743;之衞藜藿名在海内
望及累朝朕用慨然想見其盛具官吴默嶷然
山立湛然淵停以高文冠冕南宮以素節回翔
郎署議易名于典禮則出入陽秋著雅望于璽
丞則毖勤夙夜迨納言封駮之日正衆議諠呶
之時職思其居偘然以喉舌爲任義形于色再
三上駮正之章將朕師之不驚庶國論于有底
比洊登乎卿寺猶養賁于丘園羽儀滋章蹈道
彌固乃以覃恩授具階於戲繼序伊始多難未
堪人皆競進于本朝余方求助于在廟如聞風
烈尚有典刑母壹意于卷懷其勉思夫正國欽
哉
妻龐氏加贈淑人
制曰夫婦之義備于風人雞鳴有交儆之勤琴
瑟有偕老之嘆百爾君子閔焉傷之具官某妻
贈宜人某氏少以女士不勤姆師克有令儀作
配君子命之不淑溘矣長終翟茀以朝何以慰
縞衣之歎蘋蘩可薦依然興宿草之悲玆加贈
爲淑人賁此愍綸詔于幽穸䰟兮不昧尚克享
之
繼妻殷氏加贈淑人
制曰朕聞嚶鳴之好莫如友生簪履之求不遺
故舊夫婦之際二者兼之死生契闊尤足悲也
具官某繼妻贈宜人某氏有齊季女來嬪德人
修織衽而有儀操井臼而唯謹迨于膴仕巳絶
哭于陳根以我御窮尚興思于旨畜式覩新恩
于象服永言舊事于牛衣玆加贈爲淑人庶幾
百年之遺思不與長夜而共盡
祖奎贈大中大夫太僕寺卿
制曰朕休承丕緒朌布湛恩凡我臣僚均玆介
福今吾九列之臣里居休沐乃獨請堅辭蔭叙
追恩祖妣用以錫孝思于無窮風廉恥于有位
余嘉乃志著之訓辭吴某乃具官某之祖父慷
慨慕義倜儻多奇以任俠而長貧雖屢躓而不
悔慨有大志詒于乃孫今爾孫志節巋然覃恩
之典猶能榰柱未俗非爾之遺風也與是用贈
具階官於戲率祖以霈恩辭策以教讓傳之彝
典著爲美譚豈不休哉
祖母孫氏贈淑人
制曰詩不云乎孝子不匱永錫爾類夫臣之孝
移于君也婦之孝移于夫也孝之爲德錫類自
天雖在没世必有譽聞某氏乃具官某之祖母
克謹内行動應閨彝移孝敬于夫家事尊章于
篤老宗族稱孝閨門化之施于孫子資以作忠
令德藹然再世滋大玆特贈爲淑人我有訓辭
表于幽宅崇臺綽楔何以加諸
父鵬先贈奉直大夫禮部祠祭淸吏
司員外郎加贈大中大夫太僕寺卿
制曰人才之生原本有自凡志節之茂著必風
氣之先開如燧于火知鑒于水默喻爲壹非有
使然贈具官某乃具官某之父倜儻負奇修潔
自好孝友急難茹荼蓼而彌甘孤特寡援老蓬
蒿而不悔抱遺經而教子引古人以爲師命筆
丹鉛博喻出蟲魚之外矢心白首風期在牖戸
之閒爲我藎臣率由玆訓悵話言之已遠儼徽
範之猶存是用贈具階官非獨示教忠之規用
以爲壹行之表
前母施氏加贈淑人
制曰今吾臣子推恩必及前母揆之典禮無可
考見而先河之祭自葉之恩有攸寄焉凡以教
民厚也贈宜人某氏乃具官某之前母仔肩壼
彝率由圖史拮据荆布閔不逮于春華黽勉歲
時溘巳先于朝露幸矣其追恩之子乃在所不
知之人蓋簪履之棄捐猶不能遺忘于舊故而
桮棬之戀慕安得有限隔于裏毛玆加贈爲淑
人用以使觀感之人衆著于水木之義
母陳氏加贈淑人
制曰名材之生必依喬嶂簡珠之藴不在瀿流
旋觀哲乂之興必本娠賢之德休有華問在其
没身贈宜人某氏乃具官某之母稟德静專結
心貞淑少勤濯摡謹婦式于𧖟桑長服井舂操
家門而荼苦辛勤十指每中夜而篝燈顦顇一
身恒計日而幷食嗟相夫之多閔乃教子而有
聞藹然麟趾之風本其仁厚肅矣羔羊之節似
彼安貞我有寵章遡其聖善玆加贈爲淑人惟
此彤管之美傳之無窮庶幾白華之悲釋于有
永
太僕寺添註卿管京營少卿事畢自
嚴授大中大夫
制曰朕嗣守丕構睠顧封疆每思折衝之臣稱
吾臨遣之寄其有文武大略久著行閒邊塞威
名暫居卿寺者朕之錫命豈有愛焉具官某質
性廉直姿材敏明自理官而陟水曹載膺民譽
歷臬藩而推卓異三奉璽書逮入西陲益騰宿
望山川諳習撫長城湟隴於聚米之餘種落畏
懷臥羌羊胡馬於儲胥之内圖像競傳于板屋
萬帳知名軍容留鎮于竝邊諸戎嚙指乃登九
列作我僕臣秉心塞淵允叶元年之頌錫馬蕃
庶正當晝日之時式伸眷倚之懷聿有便蕃之
命乃以覃恩授具階於戲王師在野賊壘未平
當爾釋干戈參廊廟之際是吾聞鼓鼙思將帥
之秋我馬斯臧旣有聞于卿月在師中吉且上
應乎將星爾往欽哉朕有後命
妻胡氏仍前封
制曰人臣之任閫外也猶女子之任閫内也古
之卽戎者曰内政無出外政無入則寢門之業
豈不亦有助于疆埸乎具官某妻累封淑人某
氏溫恭叶德雝肅爲儀佐誦讀于寒窗相高寒
于膴仕爾夫子馳驅秦晉敭歷邊陲而爾能寄
軍令于向屛風淸鈴索親女工于織薄氣震鼓
桴曰惟女能相在爾室玆仍封爲淑人爾夫子
有師中之寄爾之佽助于閫内者將與膚公俱
奏可不𢡟哉
祖忠臣先贈中大夫陜西布政使司
右參政加贈大中大夫太僕寺添註
卿管京營事少卿
制曰古之有鼎銘也以稱揚其先祖之美而著
之後世則夫子孫之有勲德而追美其先自義
率祖亦禮之經也贈具官某乃具官某之祖父
精金未鎔良玉不琢馴行孝謹家傳澣滌之風
根本農桑手創詩書之業睠予卿士惟爾聞孫
于公之門巳高巋然綽楔畢萬之後必大蔚矣
雲仍是用加贈具階官酬而劬後之勞示我流
光之報
祖母王氏仍前贈
制曰詩不云乎烝卑祖妣以洽百禮王者所以
事其先也今吾大寮亦得用此推恩之典所謂
自上而下者與贈淑人某氏具官某之祖母頌
圖叶德賓祭飭躬風雨饁耕具有家人之禮法
農桑創業用培絃誦之本源偕老難見于百年
餘慶有光于奕世玆仍贈爲淑人尚思介福于
王母無忘僇力于冲人
父木先贈陜西布政使司右參政加
贈大中大夫太僕寺添註卿管京營
事少卿
制曰士抱遺經于一室讀出車撻伐經營告成
之詩豈不願于身親見之乎巳不得而得之其
子有志之士爲之默舉焉累贈具官某乃具官
某之父學窺墳典行應範模飲水盡歡孺慕有
聞于白首舉火市義好施不問乎黃金肆有後
人繼其大志虎鈐祕卷發揮篋笥之書龍塞宣
猷茂著揣摩之略是用加贈具階官節鎮方新
于臨遣威靈默贊其折衝
母劉氏仍前贈
制曰古之賢母望倚門而辭伏劒者無不教其
子以作忠也爲吾首公之臣弘濟時艱所以慰
其母于冥冥者豈有窮哉累贈淑人某氏乃具
官某之母珩璜載德蘋藻揚芬昭婦道于組紝
著母勤于辟績服官滋久告誡彌新絕塞馳驅
已斷許身之志憂時忼慨常懷恤緯之忠睠我
寶臣率玆慈訓玆仍贈爲淑人慰爾桮棬之慕
釋吾鼙鼓之思
管理直隷天津至山海關等處屯田
安插遼民事務太僕寺卿兼河南道
監察御史董應舉授中大夫
制曰爲國以得人爲急人臣以憂國爲先今吾
睠顧多艱𬗟懷共濟而國有臨事乏使之慮人
無急病讓夷之思朕是用聽鼓鼙而咨嗟在朝
廟而嘆息肆我卿士猶有人焉具官董應舉旣
直且溫亦彊而義以通逹世務爲學以奉公體
國爲心自擢銓曹以歷卿寺回翔滋久風操愈
修乃者狡夷不廷東隅失守追惟桑土綢繆之
策可謂蚤見而先憂屬當烽火震驚之時遂能
奮身而抗議朕不忘收復乃眷忠勤欲試其折
衝之能先付以屯牧之寄爾受命往矣乃以覃
恩授具階於戲撫生齒而念版章遼人固吾人
也因屯種而寓軍令遼人卽吾兵也在爾之畫
地按圖已非一日因用以生聚教訓何待十年
尚其策將帥之勳豈徒課農田之績嗣有崇叙
須爾告成欽哉
妻陳氏加封淑人
制曰爲吾志義之臣攻苦食淡勞其身以徇國
必有賢配艱難懃瘁以相成也朕深念之具官
某妻累封恭人某氏生于德門得配君子布素
之風被于閨門韲鹽之操凛于白首爾夫子爲
淸郎爲淸卿其得以壹意束修無交讁之慮也
爾則成之玆加封爲淑人闕狄洊加素沙如故
永綏福履肆余寵嘉之
祖父公義贈中大夫太僕寺卿
制曰古之君子論譔其先祖之有德善功烈而
銘之祭器其欲稱揚其先祖也可謂至矣今吾
臣工追恩及祖必有書命視諸其子孫之自名
也不滋重乎董某乃具官某之祖父天性篤誠
内行淳備規言矩步則子弟從之敬敏任恤則
鄕里化之畜其善慶以燾後昆厥有聞孫爲我
卿士是用贈具階官於戲惟乃孫祗懋厥績紀
于太常德善功烈皆本厥祖朕之書命尚有耿
光哉
祖母王氏贈淑人
制曰善無不報天不吾欺以鄉里婦孺家人璅
屑之行而天道罔不監觀焉用以發聞于孫子
吾有寵章亦以著教也王氏乃具官某之祖母
含德在躬壺儀攸備親井臼以相夫飽糠覈而
没齒辛勤弗懈善慶有遺施及孝孫陟于高位
玆特贈爲淑人烝卑斯及饋享用加謂天蓋高
尚克監止
父克濟先贈中憲大夫太常寺少卿
加贈中大夫太僕寺卿
制曰賢才之生譬之巨木磥若多節斯爲大廈
之資傑然羣材夫豈拱把之積我有卿士蔚爲
棟梁遡其家風厥有原本贈具官某乃具官某
之父馴行孝謹厲節激昂雖在布衣慨有大志
捐貲讓產視財賄如毫毛排難解紛以然諾爲
生死至于版築以禦宼平糴以賑貧高岸崇墉
建于指掌滯穗閒粟化爲社倉蓋誠奇偉倜儻
之人豈曰匹夫咫尺之行宜有賢子以大而家
繼志事以大光洵風骨之不朽是用贈具階官
於戲惟爾有子惟我有臣移孝作忠斯肯堂而
肯構允文允武曰民功而國功尚其冥靈佇此
休顯
母馬氏加贈淑人
制曰古之賢哲必有母師蓋圖頌之風珩璜之
訓母儀克舉臣道具焉累贈恭人某氏乃具官
某之母無非無儀共大慈小備嘗辛苦盡家人
之道責備行誼有丈夫之風惟我賢臣率繇慈
訓貞白端莊儼華丹之弗御共儉純壹祭魚菽
而不慙光塵未昧儀範有傳玆加贈爲淑人爾
爲賢母子爲寶臣豈惟光昭彤管亦可以具訓
于蒙士矣
太僕寺少卿陳大綬授中憲大夫
制曰閒者官常刓敝習俗競流思得秉正守義
之人以幾疏穢鎮浮之效士多容悅此風寂寥
誰其似之我有邦彦具官陳大綬器資肅括德
性堅貞淵如止水之不波斷若精金之能割自
爲邑令以及南曹擢寘外臺俾視學政奉公砥
節謝苞苴竿牘之私守已俟時絶傳遽拜除之
竇十年高臥一旦升華睠顧親闈豈忍絶裾而
出倉皇國恤遂不俟駕而行正色立朝如猛獸
之衞藜藿夙夜謀國猶行旅之憂負擔惟其誠
結于中是以義形于色玆以覃恩授具階於戲
汲黯抗論則淮南寢謀干木踰垣而秦人偃息
爾尚勉思夫正國行且收效于折衝服乃訓辭
欽哉勿替
父時霖原任文林郎四川叙州府高
縣知縣封奉政大夫南京兵部車駕
清吏司郎中加贈中憲大夫太僕寺
少卿
制曰士有試于一命屯膏不施而光大于其子
匪獨積習名教有開必先挹彼注玆天亦以著
廉吏之報焉毋謂廉吏不可爲也原任具官封
具官某乃具官某之父文章炳蔚德性溫文發
跡賢書分符蜀地脂膏不染首周官廉善之稱
𥜗袴有聞最漢吏循良之等懸車致仕歸休乎
一畝之宮俛首受書遺子以一經之業率繇家
訓惟我賢臣環堵蕭然坐客之寒氊未改門庭
寂若傳家之廉石猶新睠玆黃髮之賢契我緇
衣之好是用贈具階官厥考作室豈曰莫爲之
前其子和之是以没而不朽
母馬氏加封太宜人
制曰白華之詩孝子相戒以養也然而必以潔
白爲義則孝子之所謂養者蓋有異焉今吾賢
臣家有壽母白華之養再見于今余深嘆之累
封宜人某氏乃具官某之母淵懿可度柔嘉有
章椎布練裙却華丹而不御衡門泌水甘淸白
以相安是有素風施于令子守身無點養志有
聞夕膳晨餐菽水致潔馨之養來歸燕喜飲御
皆孝友之朋是豈非當世之美譚而淸朝之盛
事矣乎玆加封爲太宜人令妻壽母洵未艾于
頌圖文駟雕軒誠何羨于古昔
太僕寺添註少卿熊明遇授中憲大
夫
制曰朕眷顧疆宇寤寐俊賢願得瓌材任重之
人以建經營告成之業却騏驥而不御人皆歎
之聽鼙鼓而興思吾有望矣具官某謀猷膚敏
器緼純明蔚有君子之文兼通當世之務而自
起家邑令奮筆諫垣政邁等夷言多補助出自
瑣闥不薄外藩風力愈修槃根盡解頃者人才
隤陁國事劻勷惟爾之能效在巳試欲付以遐
衝之寄人皆曰賢先置之禁近之閒夫然後用
乃以覃恩授具階於戲惟静而共可以明德惟
深與幾可與盡神材周于五行用乃不匱氣備
于四序志乃不盈益勉自修以荅民望無忘休
美服我訓辭
妻朱氏加封恭人
制曰爲我志義之臣束修砥節必有賢明之助
焉夫婦之誼同于賓友詩之所以賦彤管也具
官某妻封孺人某氏溫柔顓静得媲君子作其
内治壹以儉共爰自于歸以及宦成晨昏之儆
不替終始玆加封爲恭人服我訓辭比于圖頌
襢衣編服終當女加
父儒先贈文林郎浙江湖州府長興
縣知縣加贈中憲大夫太僕寺添註
少卿
制曰朕聞合抱之木不生于步仞之丘千金之
子不出于三家之市國之元氣發爲賢才遡其
家風必有原本贈具官某乃具官某之父志節
磥砢風氣激昂身致千金而不以居積射利澤
及三黨而不以施予取名以奇偉倜儻之人修
退讓君子之行徒豐厥德不贏其躬施于後賢
善繼爾志疎節闊目故知爲大廈之材駟馬軒
車庶以信高門之願是用贈具階官旋觀晝日
之錫蔚爲長夜之光國猶有人爾復何憾
母王氏贈恭人
制曰古之女子莫不有左圖右史之訓珩璜琚
瑀之規故能蔚爲母師克成賢子朕加恩人母
原本慈訓蓋尤寵嘉之封太孺人某氏乃具官
某之母柔嘉可章淵懿有度發言光于訓箴動
容資于典禮異粻宿肉敬事罔愆夜績晝舂劬
勞匪懈殉夫殁世鬻子孤生針縷之勤不忘于
垂老魚菽之祭尤儉于宦成居然女史之風茂
矣娠賢之德玆加贈爲恭人於乎令妻壽母固
已生而發聞彤管漆書蓋將没而不朽
太僕寺少卿杜士全授中憲大夫贊
治尹
制曰太僕卿貳國家用專理馬政與古稍異然
書稱僕臣之正詩頌我馬之臧自非秉心不回
邦之司直其可與于玆選哉具官某風操端莊
訏謨經遠作令楚淛治行籍甚如玉在珮動必
有聲迨登諫垣益著令聞憂國之心有悴其容
便時之策不啻出口秉金聲玉色之姿著疏穢
鎮浮之望朕顧瞻周行擢貳大正蓋非徒以歲
月叙進而巳也而爾果能淵塞自將交脩不逮
精詳辨馬物之屬彊敏&KR0679;畜烙之弊朕甚嘉焉
玆以覃恩授具階夫兵興以來需馬甚急虜騎
疾如風雨而我馬虺隤不能戰又牧監非不錯
置也而内地苦乏馬此皆爾之事守也爾尚悉
乃心力以佽厥政&KR0648;渭之盛在吾郊坰予亦何
愛于康侯蕃庶之錫乎爾其懋哉
妻施氏加封恭人
制曰淸公純壹之臣乃心王事者其退食委蛇
室家相貳之私人主亦有以知之矣具官某妻
封孺人某氏秀于閨門動以儀法珩璜之訓以
勖子孫布素之風以敕僕御爾夫之能其官爾
勞懋焉玆加封爲恭人於戲婦人之相助其夫
也同于賓友人主之省視其臣也近于戸庭風
俗有不美而天下有不治矣乎
父宗翹先贈徵仕郎刑科給事中加
贈中憲大夫
制曰書稱堂構播穫所以教爲人子者至矣雖
然作室與菑獨非厥考之責也與封具官某乃
具官某之父彊學勵行質有其文屯膏不施以
昌其後肯構肯穫蔚爲名卿爾有子矣然而本
仁祖義爾之底法旣勤而讀書纘言爾之望歲
良苦矣予其可以忘所自乎是用贈具階官夫
生不逢時而身食其報没又加渥焉爾豈知其
所使然乎詩不云乎愷悌君子神所勞矣
母唐氏加贈恭人
制曰麟趾之詩序以爲關雎之應蓋因公子之
信厚而原本于后妃也贈孺人某氏乃具官某
之母祖風綿邈儀法肅明腆洗致養洽比逮于
里鄰羶薌薦嘗和氣藹于媪御發其長祥篤生
爾子正色歛容而不履不踐之德人皆望而儀
之則豈非爾之胎教者周而娠賢者至與玆加
贈爲恭人朕思致成周之盛治仁及草木爾之
遺休其未艾哉
太僕寺少卿史弼授中憲大夫
制曰頃者屬夷稽誅河東陷没朕拊髀興歎願
與卿大夫洗四郊多壘之恥凡公忠憂國之臣
有言入告朕必知之具官某德器溫文風操廉
辨起自邑令躋于西臺正色寡言而班行肅括
登車攬轡則江楚澄淸家居有年體望滋茂迨
囧寺服官之日正軍書交至之時而爾乃忼慨
憂危指陳戰守崇墉樓櫓屹立目前大海重關
廻環掌上蓋其氣吞醜虜直欲章天討于出車
矧乃職在庶蕃何難整軍容于牧馬乃以覃恩
授具階於戲匈奴未滅何以家爲以爾之志其
肯忘玆戎索而服我寵詞乎余不以國方蹙土
而廢我彝章亦不以虜未渡河而忽爾儆戒有
臣若是惟良顯哉
妻李氏加封恭人
制曰惟我勞臣必有賢耦蓋庭屛之不飭摧讁
之無時牽内顧以縈心顧前期而惰氣此北門
之刺所以作也具官某妻封孺人李氏嫺于内
則秉是壼彝指龍具以厲功名長塗云邁問雞
鳴而資告誡短檠相依膴仕有年御窮如故闔
門如洗淸風可激于埋輪言閫不踰淑愼有同
于焚草玆加封爲恭人佩此素沙之服壹以爲
儀故知荆布之風終焉不替
父洪逹先贈文林郞廣西道監察御
史加贈中憲大夫太僕寺少卿
制曰記有之士庶人有善本諸父母而况于卿
大夫乎朕作求世德發皇幽潛教必有初其敢
忘報贈具官某乃具官某之父彊學有聞負奇
不偶醇風扇物藴孝友于家門和氣襲人解紛
爭于閭黨終身數卷人曰君子之儒教子一經
使爲淸白之吏紹其素業爲我淸卿十載孤貞
藉用白茅之舊累年建白發揮靑簡之遺是用
贈具階官用酬塗墍之心爾有子矣庶叶屋楹
之望國有人焉
母吴氏加贈恭人
制曰楊雄不云乎女惡華丹之亂窃窕也士淡
然忠貞白首一節斯不以華丹亂者乎非有母
師誰與成之贈孺人某氏乃具官某之母含章
可貞柔嘉維則饋祀而公姑交賀持家而媪御
咸宜攻苦服勞迄無寧日御窮屛貴遂以終身
朝韲暮鹽尚閔告勞于田畯輕綃綺縠終嗤爲
蠹于女紅泊然儉德之可師宛爾素風之不替
玆加贈爲恭人永以詒女史之範不徒成爾子
之名
尚寶司少卿袁可立授奉直大夫
制曰我皇祖化成久道遐不作人摧挫有時
扶養無巳留卑皇考迨予冲人闢門登庸猶
恐不及具官某風簡淸眞文章炳蔚祥刑惟允
執法有聞乃以震門之言旋干削籍之譴口不
言事恥漢人部黨之名退不忘君有楚尹毀家
之志越朕嗣服起自田閒奉英簜以周旋人咸
想望其風采歷殿陛而進止朕尤屬目于老成
睠玆典瑞之賢永懷仍几之託晉爾卿佐爲我
典刑遂用覃恩授具階於戲凡今一時起家之
人率多兩朝憖遺之老白首完節爾尚念皇
祖養士之仁黃髮在廷余敢忘古人求舊之義
勉旃夙夜服此訓辭
妻宋氏加封宜人
制曰主聖則臣直故思志義之臣家人利女貞
尤頼賢明之助具官某妻累封安人某氏蘭行
彰信蕙風满盈當相夫膴仕之時能自勵御窮
之操及乎一朝抗疏二紀歸田風雨饁耕不廢
丘園之禮燈窗課讀宛如賓友之期使爾夫幸
偕隱之有人期没齒而無憾惟此女士無愧古
人玆加封爲宜人服玆翟茀之策益念縞綦之
素
父淮先贈承德郎尚寶司丞加贈奉
直大夫尚寶司少卿
制曰傳曰子之能仕父教之忠親之成其子也
記曰士庶人有善本諸父母子之成其親也贈
具官某乃具官某之父行無考纇言有表坊以
孝友淑其躬居家無子弟之過以忠義勉其子
過庭多長者之言克生直臣事我皇祖干嚴
譴而不悔固云無忝所生遜盛名而弗居亦曰
皆本諸父是用贈具階官於戲没祀以仁者之
粟奚五鼎之足云求忠于孝子之門庶百世以
不朽
前母陸氏加贈宜八
制曰忠臣不頼寵而事君孝子不怙愛而慕親
故禮有舊君之服而傳垂如母之文國家異數
霈恩推及前母教孝勸忠率用斯道贈安人某
氏乃具官某之前母行應箴圖動循珩珮新昏
燕爾中道棄捐哀哉若人命之不淑乃無子而
有子得因親以及親比及一年遂膺再命玆加
贈爲宜人於戲以爾子之于爾毛裏漠然桮棬
何慕顧此襢編之錫曾不閒于烏鳥之懷是知
簮履之遺益無解于龍胡之痛用章誘勸非我
恩私靈其有知尚克享此
母安氏加贈宜人
制曰爲人母者或賢而不著于綸綍或貴而不
昭于管彤其能兼而有之幾何人哉贈安人某
氏乃具官某之母蔚爲女士實惟母師機絲閒
讀誦之聲匕箸著平反之教迨抗章之怒未測
而偕隱之願不違歡然舉觴喜常在于目下慨
焉太息想齊名于古人宜爾娠賢作吾遺直玆
加贈爲宜人瀧岡之表未艾于今介山之封有
光誰昔
尚寶司少卿王之寀授奉直大夫
制曰朕嗣服以來念我先帝往居儲副備歷
憂危惟昔年調護之人多今日登庸之士龍胡
莫逮鴻羽日新顧彼周行爲之愾嘆具官王之
寀風期魁礨志節激昂歷邑宰而稱能在刑曹
而有執乃東朝臲&KR1142;之日正九廟震驚之秋
爾猶能窮究要辭抗言奸狀我皇祖是以有
慈寧之召而舉朝得以釋宗社之憂惟爾孤忠
著于易世還追奪之恩命寵以訓辭起淪棄之
餘生置之禁近蓋隻身嚴譴固聖朝養士之深
仁而一旦召還亦皇祖安儲之本意致其忠
愛爾方感痛于山陵思其著存余尤睠顧夫簮
履乃以覃恩授具階於戲惟靖共爾位可以繼
前修惟夙夜在公可以終後譽尚終念生全之
德其無忘死諫之時欽哉
妻孔氏加封宜人
制曰朕觀古忠臣志士身名坎壈而妻子流離
未嘗不惻然傷之今吾追念先朝召還遺直而
分策及其室家國家寬大之恩顧不著與具官
某繼妻封安人某氏女圖母越婦道可宗相夫
子以能官奉先姑于篤老迨抗章嚴譴之日正
闔門皇恐之時環堵篝燈晤對有同于賓友田
園饁餉没身何羨于榮華是以雷風之震驚不
廢瑟琴之静好國論旣定閫範滋章玆加封爲
宜人爾其言念國恩黽勉内治砥節必期于衰
白立名相勸于汗靑服我訓辭永綏福履
父登洲累贈承德郎刑部浙江淸吏
司主事加贈奉直大夫尚寶司少卿
制曰國家激勸臣工莫先恩命以追奪爲辱則
尤以補給爲策至于牽復未幾而褒冊相逮度
越彝典佩服異恩移孝教忠顧不美與累贈具
官某乃具官某之父天性剛方人倫篤厚抱遺
經以究終始業不在于蟲魚負俠骨以游里閭
志安知夫鴻鵠慨有大節傳之後賢惟玆法署
之危言實乃家庭之遺教奮一身以爲九廟子
可下報其先人褫一命以及九京父亦何憾于
没世迨國論之旣定肆恩命之載頒試觀日
月之昭回言念雷霆之摧擊人心不死何待三
錫以爲策天道有知豈曰十年而不復是用贈
具階官於戲是父是子惟孝惟忠徵于本朝固
當垂之掌故爲觀後世尚亦視彼冊書
母趙氏加贈宜人
制曰古之賢母劬躬燾後其後必有砥節立名
之人以顯揚其親我有賢臣率由慈訓贈安人
某氏乃其官某之母言不出閫德宜爾家黽勉
相夫有雞鳴儆戒之義恩勤鬻子有蜾蠃負化
之仁旣娠賢而有聞遂收華而長逝惟爾令子
茂著忠賢奮爲死諫之臣志義有光于彤管祀
以仁者之粟顧養何慙于白華玆加贈爲宜人
於乎遡今古之榮名惟忠孝爲不朽不獨著珩
璜之教亦以垂巾幗之規
尚寶司卿歸子顧授奉政大夫
制曰尚寶之卿掌司符璽夾侍殿廷其班行最
爲淸切非其人名德老成宜在帝左右不以處
焉具官某德器温文訏謨經遠初在綸省巳謝
聲華旋登掖垣益章體望蓋爾之正直忠厚本
諸先民而吐剛茹柔乃其素守當徑竇奔趨之
日遵彼周行處羣言沸羹之時默爲榰柱緜歷
滋久簡用惟新列在清卿職司尚璽出入殿陛
還顧瑣闈獻納之班回翔禁嚴彌覩夙夜在公
之節甄陞惟允資望聿先乃以覃恩授具階於
戲世變風移所貴得沉實守正之士尊賢求舊
庶幾倡靜共爾位之風尚爲吾之典刑以勉須
夫不次欽哉
原任左春坊左庶子兼翰林院侍讀
馮有經贈禮部右侍郎
制曰我先帝儲闈日久育德通儒踐阼未幾
追懷舊學德音不遠山陵告成顧瞻懷思澘然
出涕聿舉追恩之典以終憑几之言咨爾營䰟
聽余申命具官馮有經湛&KR0636;經術蹈履中和蚤
踐禁林拔自聖祖遂參講幄侍我先皇誦
文王世子之篇有裨寢門之孝非唐虞三代不
道無忘東序之規啓沃有聞勤勞茂著胡收華
于朝露徒齎志于辰猶昔在先皇爲之三嘆
惟余冲子悼以百身是用洊越宮僚峻副宗伯
漏彼下泉之澤蔚爲儒者之光於戲涕泗何從
言念春宮之舊事話言猶在追懷靑殿之執經
尚與享于在天誠何憾于入地靈其不昧鑒我
衋傷
諭祭原任左春坊左庶子兼翰林院
侍讀贈禮部右侍郎馮有經文
惟爾蚤踐翰苑洊陟桂坊事先帝于春宮若
甘盤之舊學蓋亦馮翼孝德之士不獨章句誦
說之儒回翔有年奄忽長逝霜天雪夜尚想遺
忠鶴禁龍樓遂成陳迹悼弓劒之已往念簮履
之如存睠我先朝式章異數賁玆新竁祭以共
牢尚其冥靈歆此嘉饗
下葬文
惟爾望茂宮僚勞深講幄寵數追錫日月有時
爾尚收歛營䰟追趨弓劒其從與享長侍先
皇居此幽宮庶幾不朽
原任總督陜西三邊軍務兵部尚書
兼都察院右副都御史贈太子少保
謚恭襄石茂華追贈資德大夫
制曰閥閱在朝永念鼎鍾之績羽書旁午式勤
鼙鼓之思無競惟人逝者可作睠言舊烈敢告
治庭具官石茂華志慮忠純材術膚敏踐更中
外歷著風猷蹴島寇于維揚捍強胡于汾石入
登樞貳籌邊屛幛之閒出總元戎宣威區落之
外上首虜者二十餘章讋羌夷者七十一族再
臨秦隴俄然星隕于營中一望節旄尚爾風驚
于塞上睹玆鈴索之警視彼冊府之勳矧予將
帥之臣亦有箕裘之胤乃以覃恩追贈爾資德
大夫錫之誥命於戲肆承平之日久致戎索之
漸隳黑水白山尚留殘孽旄頭畢口未斷夷氛
起冡象祁連猶限匈奴之未滅將星高太白誰
當長子之帥師推九原猶視之忠稱一人拊髀
之意惟靈不昧服我訓辭
原任太常寺卿洪文衡贈通議大夫
工部右侍郎
制曰朕簡召遺逸登用老成蓋將網羅武宣之
人材修舉成康之政治虞門載闢黃髮在廷其
不幸而淪亡余何愛于贈卹具官洪文衡學術
醇正風操端莊當束髮以登朝迨白首而壹節
奉公體國殆庶幾知無不言言無不爲蹈道潔
身則可謂三揖而進一辭而退迨我初服載陟
淸卿雖回翔卿寺之間實蔚爲本朝之望論不
阿世抗議以存祧廟之規義深愛君盡瘁以蕆
園陵之禮方期枋用胡不憖遺撫先朝梓漆
之材慨漸凋于再世念夙夜寅淸之德恍或在
于周行爾生平懷報國之心持以入地余一人
懋厚終之典書而納棺是用特贈通議大夫工
部右侍郞錫之誥命於戲士有令名至身没而
論定國之彝典蓋生策而死哀惟朕言之有聞
庶逝者其可作營䰟不昧尚服享哉
原任南京吏部稽勳淸吏司主事安
希范贈光祿寺少卿
制曰爲國以養士爲先養士以厲節爲本昔我
神祖野多遺賢蓋將鬱積一時之材以爲子孫
百年之用如鳳麟之服猛鷙若珠玉之茂山川
迨我新朝疇咨故老或有淪没余深嘆焉具官
安希范德行溫文風節凝遠抗章郞署力陳社
稷之言削籍編氓固守丘園之賁窮而譚道誠
畢世以何求退不忘君蓋没身而後巳方當召
用竟不假年睠彼遺民至于今日風霜閱歷徒
知松栢之心節目朻喬莫竟梓材之用爲之一
涕胡不百身特贈光祿寺少卿錫之誥命於戲
考完節于生前蓋棺始定表令名于身後簡冊
猶新尚念我祖百世之仁庶亦慰爾生平之
志
四川叙州府興文縣知縣張振德贈
光祿寺卿謚烈愍
制曰比以疆圉多故奔潰相仍余欲僇死而施
生責以致命必先憫忠而厲節教之事君庸峻
恩章以昭激勸具官張振德入孝出弟經明行
脩爲吏有儒者之風居官以保障爲事屬逆酋
之作難數郡風靡遂登陴以授兵孤城斗絶力
戰無援盡室自焚哀哉一死之堅貞烈于猛火
壯矣闔門之婦孺皆爲國殤惟吾謀軍師國邑
之臣率多保身軀妻子之軰誰無百口甘視息
以偷生視爾一門尚汗顔而愧死是用易名烈
愍峻秩司光致祭歲時立睢陽之廟世官環衛
字羽林之孤異數以朌寵錫斯備於戲生吾所
欲矧二十餘口赴義如歸國猶有人蓋二百餘
年養士之報庶幾精爽尚克顧歆
自兩制專屬館閣而贈祭誥文及武官恩
命誥勑房辦事者據爲職掌天啓元年余
當外制中書譔馮庶子贈官誥鄙俚不典
有抱明月而長終之語余信筆爲改竄自
後大臣子弟欲表章先德相率來請余受
其辭而却其幣中書恚余侵官往愬於中
堂中堂唯唯余不與置辨也迨今上初
褒贈應山諸公制詞皆出詞林歷數年而
吾邑許祭酒以譔高忠憲制左官蓋中書
抉摘其制語獻之韓城藉手以報東門之
役韓城喜于斥許初不問故事云何而許
亦未悉余之爲始禍也穆廟初高文襄
當國歸熙甫以僕丞管制敕一時贈祭文
爾雅可觀厥後辦事者多用乙科闌入閣
中亦視爲故紙不復簡括制詞日陋王言
日輕閒與諸老言之相視目笑而已於乎
亦可爲一慨也壬午長至後五日記
牧齋初學集卷第九十三
