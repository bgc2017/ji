牧齋初學集卷第四
歸田詩集下(起天啓七年丁卯盡一年)
丁卯元日
一樽歲酒拜庭除稚子牽衣慰屛居奉母猶欣
餐有肉占年更喜夢維魚鈎簾欲迓新巢燕滌
硯還疏舊著書旋了比鄰雞黍局竝無塵事到
吾廬
再用前韻
流年巳過似蠲除歲酒江南正索居靜聽兒童
喧竹馬閒看几榻走衣魚迎來冨貴占新夢鞭
得聰明讀舊書(迎冨貴鞭聰明皆正旦童稚俗法見元微之詩)笑殺吳
儂成底事頽然一醉偃蓬廬
書破山刻石屋珙禪師語錄後
石屋虞山產初機逗天目西峯扣擊久風亭悟
因熟透網橫金鱗法海吞鮪鮛靈骨歸海外微
言著遺錄此事非等閒玅悟絶軌躅單傳歷千
載釁鼓號塗毒神劒光差差飛矢鋒鏃鏃性命
若絲懸誰與敢輕觸嗟吁數年來法門倒竿纛
游蜂各稱王蚍蜉羣聚族紛紛召聾瞽往往汙
簡牘愚人苦煮沙智者哂災木頑磗不成鏡焦
芽難種穀哀哉犬與驢豈堪龍象蹴山僧刻此
編貽我寒齋讀一讀再三嘆喟然感流俗淤泥
生妙蓮炎火見眞玉誰續傳燈傳一洗肉眼肉
上元夜點燈與家人小飲
小欄曲幕自周遮燕賞依然盡室譁羅袖參差
迎畫燭玉釵旋折避銀花燈如宿鳥枝相亞人
似遊魚影互加聞道六街俱寂寞憑將一笑挽
年華
十六日雨中邀徐于諸人看燈口占代簡
曲欄隂靄意萋迷發興邀賓走尺蹏巳剰宿雲
遮繡幕更添微雨作香泥花閒沾濕春衣好屋
裏廻旋舞袖低著屐賞燈君莫笑風光正在小
樓西
次韻徐大于王别後有憶之作
月午花深底樣愁更堪淚眼送歸舟他年結子
空悲杜前度看花尚憶劉人可意時無那死物
牽情處信知尤柳絲不斷西陵夢掛紙知君到
秀州(蘇刂小墓在秀州徐凝詩只有縣前蘇小小無人送與紙錢財徐有故伎歲上其墓)
(墓亦在秀州道中)
別後有憶賦七字句請牧翁同作
徐于
觸忤閒腸舊置愁追憐夜壑早亡舟情牽嫩
柳曾傷李選唱新詞絶似劉投老餘痴堪自
笑爲花添瘦任人尤惟憑月落孤衾夢覓遍
虚無更九州
再和徐于前韻
萬斛風帆不載愁多情一别類沉舟生憎燕子
辭王謝錯怨桃花賺阮劉人爲風懷偏易老天
因離恨也多尤君看東海還淸淺或有神芝出
祖州
柳絮詞爲徐于作六首
唱斷蘇臺楊柳枝春愁如線又如絲古歌舊恨
君休記聽取新翻柳絮辭
其二
送郞莫唱楊柳枝生憎一簇更千絲柳枝只解
綰離别柳絮隨郞無盡期
其三
白於花色軟於綿不是東風不放顚郞似春泥
儂似絮任他吹著也相連
其四
亂點新粧拂畫眉玉樓春盡倚欄時隨風乍可
沾泥死莫作浮萍逐水移
其五
高下縈廻度好春悠揚如夢又如塵風流性格
依然在爭似長條解絆人
其六
柳絮新歌續柳枝情塵如浪淚如絲沈園柳老
綿吹盡夢斷香銷向阿誰
次韻徐于傷故伎詞二首
桂華落盡影鬖&KR4651;日夕牛羊上壠多記得當年
歌此曲引聲不忍到嫦娥(桂華徐故伎名也白樂天有桂華曲)
其二
豔質嬌歌宿草前淸明拜掃巳多年秋風舞盡
雙蝴蝶還是春來送紙錢
澤州王述文侍御罷官里居詒余書曰杜
門無事灌畦教子公爲我賦詩以發雀羅
蝶夢之意遂屬善畫者爲二圖以寄各系
五言十韻書于卷尾
雀羅
落薄休官日蕭條却埽初高軒多去跡連騎少
來車鶴蓋隂方散龍門阪遂虛陸潘槐柳在趙
李履綦疎賓客何勞謝蓬蒿不用鋤無媒荒徑
路有雀下階除剝啄兒童喜嬉遊伴侶如張羅
還寂寂避網亦徐徐彈射珠堪惜飛鳴粒願餘
物情君自見莫學署門書
蝶夢
愕夢前塵外浮生一枕餘蛇鈎身入定蟬蛻息
還虛寐熟眠龍穩神閒化蝶舒良宵看栩栩淸
晝想蘧蘧牽惹游絲竝懵騰戲慢如花明䰟蕩
漾日煖影于徐颺去茶煙緩驚廻枰響疎鶯梢
酣畼後燕語欠伸初莫辨蕉隍訟何因鼠穴車
與君聊作伴昔昔願爲魚
寄澤州張吏部(光前)四十韻方聞屯留暴
給諫之訃詩末悼之兼懷張藐姑甘州
前年入都門逢君戒徒御班馬鳴路岐斜日寺
門暮衝風起御溝落葉滿行路滄海忽颺塵市
朝了非故君旣自免歸余亦見抵去小人無遠
慮戢身守沮洳襏襫卽田功笭箵省魚具公上
給耕桑伏臘俟牧酤屛跡徒墻面端居類穴處
痴痴鑚紙蠅兀兀蛀書蠹剠劓刑或免躄顙疾
巳痼吾衰何足云終焉其殆庶聞君方樂志築
室理園圃王屋面軒窗天井負楹柱丹林被翳
薈沁水逕廻互林巒却復迎煙靄潰還聚花藥
春榮繁燕麥冬暄布潛藏養氣志蕩滌放情愫
明月見嘯歌淸風起毫素鳴鶴哀居貞漸鴻貴
儀羽三晉饒雲山中條鬱西顧秀發著眉宇屈
盤儼負護風隄絳守池覽炤王官墓參井畜氣
潤靈境神所居被褐矜懷抱登朝好修嫮掩抑
避謠諑局促事翁嫗一朝謝羈紲懼夢喜得寤
游觀極俯仰天其爲君助人生皆旅人勞勞苦
寄寓功名如輕塵冨貴比危露嵳峩暴公子匶
車出通潞淖約藐姑人荷戈酒泉戍膏火自煎
熬駟馬帶傾仆不見黑頭公策免羡徒步修門
杳何期靈璅邈難訴脫髮寧戀梳截足肯適屨
有酒且當歌方時莫量雨盛壯欣樂康晼晚足
暇豫看君鵾鵬遊笑我尺鷃舉長謠匪遂歌聊
以代晤語
苦雨嘆
東南天漏何時好一月愁霖失晴昊卑濕嘗看
墻壁昏繁翳不辯窗櫺曉羲和望舒停轡御商
羊黑蜧肆鱗爪簷溜鏗訇如撞胷點滴搊琤欲
貫腦蛟蛇蹙拶爭平陸蛙黽跳梁上木杪未須
沮洳愁九穀且自裛爛悲百草今年獻歲巳發
春雨雪稍遲震電早玉女忽隨滕六笑雪師兼
把雷車掉隂陽攅簇拜一時天公號令肯顚倒
占年誰與問乙巳(唐誌李淳風撰乙巳占起算上元乙巳)紀事將
無類乙卯(唐布衣李潛用撰乙卯記乙卯大和九年也)爲箕爲畢各
有好恒雨恒暘責非小老農嘈嘈亦何爲歸來
蒸薪避行潦
寒食後雨不止書示鄰里
甲子冥冥雨浹旬愁霖高揖轉傷神今年寒食
眞無火何處煙花别有春呼婦鳩還勤過我竊
脂雀亦窘如人自慙及物非吾事早餉鄰翁有
束薪
其二
從星不辯畢箕文行雨誰將點滴分近靄渾疑
平作地遠山直恐化爲雲江鄕蝦蟹還遺種海
國蛇龍敢亂羣擬上天公牋一紙老農可許綠
章聞
畫士張季挽詞
一棺寂寂掩柴菅零落貧交漬酒還俠骨千年
埋傲兀孤墳三尺起孱顏松頭月炤新封土花
裏鶯啼舊隱山粉繪不隨長夜盡數峯依約暮
雲閒
贈陸墓邵叟是僧彌之父
蓬蒿三徑少追扳中有高人善閉關忙爲市南
行藥去閒從城北討春還齋時婦料供僧米畫
裏兒皴過雨山寄語道旁名利客靑門原只在
人閒
金壇于潤甫釀五加皮酒爲南酒之冠潤
甫與繆仲醇友善仲醇善别酒釀法蓋得
之仲醇今年潤甫釀成損餉而仲醇亡矣
賦四十二韻奉謝幷悼仲醇
我飲不五合頗知酒中味苦愛北酒佳芳香入
夢寐頻年再出山衰遲受顚躓不獨戀官爵兼
亦爲酒累自從歸田來道遠苦莫致吳酒負虛
名往往煩餉饋餔糟與啜醨委頓非吾志惡酒
如惡客其性悍而鷙撑腸芒角起薄喉爐炭熾
甜酒如小人其性柔且遲口吻滋囁嚅關鬲長
脂膩我性與之違何能強周比入盞先皺眉沾
唇已蜇鼻方當困幽憂况復苦隂曀無帚孰埽
愁有鈎不除睡朝來送酒人遠自金壇至未暇
潔尊罍先呼擊泥埴黃柑洞庭春雲露石湖貴
猶嫌金醴薄不羡松花細肅如見君子寒清沁
心肺藹如近美人光風汜腸胃雲隂解翳駮鶯
花見明媚暄如踏春陽泠如坐月地頭風愈眩
運末疾起重膇螟蛉息嘲啁雷霆斷驚悸丁寧
戒室人此物吾所嗜升合謹斟酌朝夕手封閉
頻煩看甕面促數滌飲器不畏大戸嗤但恐後
車匱中年多哀樂昔遊盡顦顇我友繆仲醇别
酒號渠帥生平家人產強半營酒事勁正本式
法淸濁剖涇渭酒家有南董此翁庶無愧一朝
歸黃壤酒鎗閉空笥盈尊不能飲墳土空復漬
感君餉我酒知君有深意安用聖人爲飲此盡
日醉我醉亦易醒君酒難再乞流涎忍口饞信
筆作詩戲羡彼公孫朝封麴成委積從君賃酒
城願爲此中隷
金壇酒垂盡而孟陽方至小飲作
佳醞那能不共持開尊欲酌便相思曹公自解
沉吟意陶令偏憐顧影時杯盡政如春去急壺
傾可柰客來遲一觴莫笑頻相勸無酒明朝更
愬誰
顧炳秀才遺書索飲有醉吐丞相車茵之
語作七字句報之
糟丘且莫歎沉淪漢世君看尚酒人巳見相公
呼後舍更聞馭吏歐車茵無多酌我終須醉時
一中之頗近眞却笑楊雄老投閣鴟夷瓶井向
誰論
與顧秀才飲酒作
無花頗恨司(去)花神有酒偏宜衝酒人但看當
筵浮大白何愁後閤走窮賓桑閒布穀催耕急
樹上提壺勸飲頻我老君貧何所作商量同占
醉鄕民
以頂骨飲器勸酒次秀才韻
風雨闌珊春暮時銜杯莫問夜何其酒旗巳分
臨天駟飲器休辭倒月氏新廟還應祀儀狄後
車定合置鴟夷中山醉死眞堪羡千日無勞問
醒期
短歌答博羅韓孟郁博士
昔年留君醉燕市東方兵起君歸里今年君官
南橋門我巳久褫頭上巾人生相知苦難見何
異秋鴻與社燕感君寄我長句詩懷袖殷勤置
君扇東華茫茫舊塵土我巳無夢君何詡花磗
日午啼邨雞鈴索蕭閒睡鸚鵡與君俱巳鬢如
絲可憶靑山有宿期廣文雖泠官猶在吳市相
尋定幾時(孟郁丁未落第和余詩云異時倘相尋或在吳門市)
文三啓美次余除夕元旦詩韻見寄疉韻
奉荅兼簡文起狀元
奇石名花錯盎盆淸言竟日寡寒溫停雲家世
紅欄里邀笛風流白下門芳草閒庭新度曲桐
華小院别開尊廿年游跡如前夢每向空齋屈
指論
其二
信美芝蘭接砌除依然布褐共閒居霧深欲隱
南山豹風積能搏北溟魚陸氏有文嘗互評謝
家無夢不堪書對床風雨聽蕭瑟珍重衡山舊
草廬
代鶴荅
軒墀會是誤恩來野性終期碧海隈承日自憐
丹頂在梳風未忍素翎摧長鳴半夜知誰和靜
立閑庭恥受媒惆悵玉京稀伴侶爲君三叠舞
琴臺
贈竹深堂鶴徐于
野鶴婆娑舞竹深疎簾隱几對蕭森長鳴自
吸三危露獨立孤舍萬里心未許軒墀分氣
色漫隨魚鳥看升沉可因彈射年來甚祗是
幽棲合在林
和徐于悼響閣前小松之作
新松無復倚疎籬想見亭亭偃蓋姿風過尚傳
淸𣑽語鶴歸還認舊栖枝讖符十八終爲夢壽
到千齡亦有期猶勝不材樗與櫟空令匠石笑
支離
其二
提壺自挂石攔前每爲庭柯一悵然可是孤根
難蟄地也應造物忌參天未成鱗甲先供伐稍
出蓬蒿已被鐫回挽滄江更誰是直須雲壑臥
千年
孟陽載酒就余同飲余方失子疉前韻志
感
别後春醪憶共持多君載取慰相思豈知河朔
開尊日正是延陵喪子時醉死却輸劉白早憂
來還恨杜康遲淋漓戲墨燈前事涴壁書窗更
泥誰
三疉韻荅孟陽慰余哭子作
中酒心情不自持如魔似病攪人思懵騰殘夢
花飛候寂寞空梁燕去時老覺繁霜侵鬢早愁
看明月入懷遲憑君一笑聊相共開口來朝更
向誰
亡兒後拆所築月臺悵然有作
月臺平築子城隈一日嬌兒上幾回思子不堪
頻悵望傷心無復倚崔嵬欄傾似逐風鳶去檻
拆誰牽竹馬來又恐他年雛鶴返不知城郭認
樓臺
登茅山三首
便闕虛臺已字文仙山終古屬三君秦王自改
人閒臘梁代空餘嶺上雲芝月有光期獨采松
風無價許平分積金連石遺封在笑殺紛紛蟻
子羣
其二
一入華陽隔世氛天壇眞擬見茅君溪田黯黮
流殘月樓觀葱籠駐曉雲谷口樵歸纔出日洞
中碁罷又斜曛白頭未了人閒事慚愧曾探七
誥文
其三
飈輪迹在大茅東逋客依然識舊宮近岫過雲
如設色遥山湧浪欲排空暮蟬乍歇千林雨秋
笛先催一葉風回首南朝塵霧裏徒聞宰相在
山中
六月二十三日元符萬寧宮爲亡兒設醮
星月空寥便闕開拜章親上步罡臺誰知玉斧
尋眞去却要非熊戀世回天上㖟書傳不易(眞誥)
(云許氏遺經皆傳玉斧之子黃民)塵中小兆夢還來仙山亦有
呼兒鳥莫道人閒盡可哀(顧況大茅嶺東憶亡子詩云谷鳥猶呼兒)
(山人夕霑襟況之子非熊也見叚氏酉陽雜俎)
茅山懷古六首
磐石崇天壇勾金隱地肺叔申旣來遊二弟亦
至止山中輕宰相人閒重長史君看神武門掛
冠復誰子
其二
新莽竊漢籙徧走媚百神刻鏤金玉鐘齎贈三
茅君斗柄難久據䵷聲徒穢聞三君笑不顧騎
鶴凌白雲(逆奄遣使祈福方内名山首及三茅)
其三
夏馥謝漢辟徵書著桑樹及其遇鈎黨變形老
傭雇仙籍隷方諸史傳書黨錮寄語人閒子蹙
蹙何所慕(夏馥爲保命府明晨侍郞保命府華陽五府之一也見眞誥稽神樞)
其四
隱居度世人豈昧救世局惜哉齊梁主難縶白
駒足高名託外兵微言著别錄英英嶺上雲至
今在空谷
其五
峩峩積金峯帶以連石鄕隱居割封邑弟子授
寵章蠻國逓相雄蟻封安可嘗煌煌十賚文千
年勒華陽(逆奄之子進爵寧國將議封建)
其六
紹述亂綱紀鼎物象播遷仙都白玉印乃在華
陽巔銅人巳辭漢石鼓終入燕至寶歸上淸長
得保天年
謝于昭遠寄廟後茶次東坡和錢安道韻
昔人苦作有情癡下飲不知茶與茗我今懵懂
百不解獨有啜茶能記省感君寄惠手自煎洗
杓停匙坐傾聽活火新泉沸石銚潑觸乳花發
香性森然茶星知有無但覺芒寒與色正睡魔
逬散暑氣退松風蕭颼白日永搜腸潤吻如有
靈破悶袪煩不須猛此茶先春出顧渚宛如金
苗引石礦山崖高寒初日溫受氣中和離炎冷
輕身療病比服食醫國豈必用骨鯁我生愛茶
復愛仙近日初來積金嶺世事突兀看槍旗富
貴紛紜詫團餠長腰米飽午夢足捫腹但餘光
炯炯行買山田入陽羡更置水逓近石井東坡
老人太苦硬刺刺品茶刺貴倖我詩漫浪聊戲
耳只愁湍泉飲生癭
丁卯孟秋聞時享太廟作
淸露晨流肅羽旄上公升拜朵雲高殊勳久冠
貂蟬列聖主初辭祼獻勞九廟神靈還陟
降千官趣走(奏)倍莙蒿遺民舊日叨陪祀親見
曾孫奠黍蕭
八月十四夜艤舟虎丘與孟陽長蘅小飲
小舟如簾閣艤向虎丘涘笙歌何喧闐餘音沸
煙水孤吟發蚓竅閔默復隱几譬如坐禪僧飄
瞥心數起跫然空谷音忽見程與李殷勤如明
月入我船窗裏小酌無盤餐開顏且歡喜四山
歌吹罷落月汎淸泚貧老羞見月(子繇詩句)斯言未
爲旨月如令我羞不及故人矣歸舟對孤枕懩
懩心未巳延緣葦閒音猶恐是二子
八月十五夜
歸舟信孤颿忍與明月别今夜生公石騈闐那
可說酒氣昏深池人煙冒淸樾喧喧鼓吹罷淸
歌如一髮歸人盡扶醉坐客但耳熱有曲誰解
賞歌者自悽咽我生好淸游避此繁麗窟歸來
呼病婦舉杯共邀月忽聞小樓西高歌唱圓闕
去去勿復聽使我心斷絶
八月十七夜
今年十七夜圓月勝三五月滿不厭遲弦望自
有敘譬如繁豔花春殘始開吐又如妖冶人半
老鬭眉憮我爲驗曆頭欣然命儔侶新篘絜尊
罍小摘倒筐筥酒伴期不來茫然似失伍長鬚
兩三人嘆息自相語北里考歌鍾黃金充棟宇
東鄰喧鼓吹錢刀壓倉庾主人有何樂懵騰自
豪舉病婦支空床嬌兒臥淺土文籍滿四壁饑
來不堪煑流光炤素髮吟蟲響空杼任彼明月
好豈能變愁緒僮言良可聽我興未能阻捫胸
自跳𨁝擊撞類臼杵天公爲解圍晴昊變風雨
依韻荅徐于病中見懷
簾閣香殘正憶君新詩宛轉似廻文每憐面會
如千里未省腰圍到幾分合眼閑來推昨夢支
頥懶去看秋雲多情多病眞相似搔首何辭到
日曛
彭幼朔仙翁丙寅十月化去歲盡却有手
書貽所知多言化後事蓋尸解也幼朔嘗
登高寄余詩云謾嗟魚服英雄老爛醉龍
山感慨多蓋亦功名自喜之士晚而入道
者昔人言英雄回首卽神仙此語蓋不誣
丁卯九日獨坐感嘆因續成其詩以傳于
好事者
桃實偸嘗已再過榴皮書字半銷磨尚嗟魚服
英雄老無那龍山感慨多梁父舊游還跨鹿(幼朔)
(云有道人見徐元直跨白鹿往來巴蜀山中)靑城老將去乘騾(姚平仲事)
(見陸務觀渭南集)知君不少登高伴却望人閒一醉歌
九日得徐于詩却寄
今辰掩戸復停觴總爲登高易斷腸四海知予
惟兩髩三年與爾共重陽黃花笑客應無數白
鴈愁人又一行同病更憐同賞在解捐萸酒助
茶香(皎然九日與陸羽賞茶詩云俗人泛萸酒誰解助茶香)
重陽次日徐二爾從饋餻蟹
肴具圓方雜醢熬白衣今日送衡茅旨甘重識
加餐意選擇遙憐纖手勞自笑吾家傳嗜蟹敢
言詩句𥙷題餻小人屬厭君休誚一飽如今學
老饕
天啓七年九月九日聞大行皇帝遺詔
二首
風悲霜慘集玆辰旅鴈南來報訃眞萬國心傷
馮几詔三年腸斷屬車塵身爲馬角生來客夢
作龍胡墜下人欲臨國哀何處所市南扶杖問
遺民(東坡聞元祐太后升遐吏以罪人不許成服余雖除名猶爲平人遂從耆老後哭臨)
(亦亡于禮者之禮也)
其二
豐芭深懷皇祖仁艱危誓欲副貽孫兩年書
命塵東閣(天啓元二承乏內制)三月官銜忝北門(乙丑春兼學士)
(至五月而罷)一出承明占國論得歸茅屋頼君恩
殺身自此知無地泣盡三聲向嶺猿
九月二十六日恭聞登極恩詔有述
三載先朝版藉民詔恩重許從儒紳沭猴
自笑冠非我廐馬應慙顙似人(柳子厚起廢答有病顙之馬)
革解帶圍多漫漶蟫辭衣篋尚逡巡影娥川水
淸如許偏炤東歸舊角巾
其二
衰殘不稱掛金章且作斑斕拜北堂旋取朝衣
來典庫還如舞袖去登場聊將野鶴爲雞伴寧
許沙鷗入鷺行只合鄕人推祭酒蒸豚簫鼓賽
畊桑
徐大于王聞詔枉詩見賀奉荅二首
彈冠何敢附淸流擊壤欣爲野老儔屈指浮名
眞泛泛驚心噩夢尚悠悠朝家求舊存芻狗人
世更新學土牛見說臯夔滿臺閣祗應留我作
巢由
其二
安穩磯頭舊釣緍主恩深處是沉淪敢言身
退如迂叟却喜人呼作老民(陸務觀自署山隂老民)襏襫
久裁春後服畫圖時墊雨中巾騎驢倒墮君休
笑聖世今眞作幸人
丁卯十月書事四首
道塗好語沸兒童扶杖讙呼我亦同斗柄巳聞
歸聖主冰山何事倚羣公阿璫總曳尚書履
頌厰還乘御史驄勇退史應書阿母拜章先出
掖庭中(事竝見天啓七年邸報)
其二
絲綸閣下競津塗楊李(新都茶陵)諸公不可呼夏屋
棟應書梓匠明堂梲亦畫侏儒羹調衆口須兼
味船急中流仗一壺共道微垣新氣象天樞旁
看四星無(於時果有四相)
其三
秋窗晴日影遲遲午夢初醒黍罷炊獨對空枰
嘗歛手每臨殘局更談碁霜淸狡兔爭營窟月
白驚烏盡揀枝一著雖低差較穩且依旁角守
茅茨
其四
黃門北寺獄頻仍錄牒刊章取次徵死後故應
來大鳥生時豈合點靑蠅蒼茫野哭憂邦國寂
寞家居念友朋痛定不堪重拭淚淸齋勤禮佛
前燈
羣狐行
一狐縊死鏁琅璫一狐縊死懸屋梁羣狐作孽
兩狐當公然揶揄立道旁昔日羣狐假狐勢一
狐爲宰一狐帝一朝狐敗羣狐跳殺狐烹狐卽
爾曹兩狐就縊皆號咷狐不生狐乃生梟狐巳
死梟尚肆捕梟作羹亦容易羣狐羣狐莫嬉戲
夜半睒忽雷火至
舟師歎
千舟百舟若鱗次大艫小艣如櫛比舟師夢寱
呼水至愕起依然閣平地黃旗夙昔淩長風布
帆滿張百石弓攤錢白浪笑舉酒胡乃束手稱
技窮我坐船艙自閔默眼看寸進還退尺潮平
風正尚無期橫飛直下何繇得君不見午潮巳
落暮潮催九日灘頭未是遲長年自辦乘風具
捩柂開船會有時
牧齋初學集卷第四
