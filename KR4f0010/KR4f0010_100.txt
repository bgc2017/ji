牧齋初學集卷第一百
外制十
順天府薊州遵化縣知縣顧天寵授
文林郞
勑曰閒者邊鄙多聳輦轂繹騷徵求日煩供億
滋敝吾畿內長吏有躬任槃錯之寄而身兼牧
帥之長者乎余何愛壐書不以風異之具官某
器縕純明風操廉辨始令盧氏蔚有賢聲比遷
北平在吾左輔以物力凋殘之地當薊遼傳遽
之衝而爾以講武訓農爲能以傷財害民爲戒
師行糧食比閭無荆棘之憂士飽馬騰竝邊有
金湯之勢應辦良苦幹濟有聞乃以覃恩授具
階自有東事以來言者率欲簡用邊吏擁衛近
畿遵西接渝關東連潞水鈐轄京邊之際爾爲
令廉辨得民漁陽突騎皆爾赤子朕方拊髀頗
牧爾無以循良吏自足也則余汝嘉
父咸寧贈文林郞順天府薊州遵化
縣知縣
勑曰節目磥砢是徵喬木之材源流演涵乃識
大川之浸惟我舊老粤有後賢風流未替於前
而慶祉有詒於後余寵嘉之顧某乃具官某之
父藹藹吉人振振公姓循墻却步有退讓君子
之風讓產食貧修孝弟長者之行守先朝之遺
笏棨戟依然服舊德於一經箕裘未艾是用贈
具階官於戲世家巨室將徵盛美於本朝積慶
留餘尚徵挹注於造物
母文氏封太孺人
勑曰福祿攸同蓼蕭之所以自葉也福履綏之
樛木之所以逮下也和德致祥盛德有後風雅
之教其可誣哉某氏乃具官某之嫡母出自德
門教成師氏備倉庚不妬之德有鳲鳩一視之
仁熏然太和蔚爲盛事黃髮鯢齒御文駟以生
光大斗兕觥躋公堂而稱慶美哉介眉壽而歌
燕喜猶然憑几杖以勑子孫玆特封爲太孺人
於乎子爲人母爾爲母師洵五福之竝圓將百
年而未艾
生母王氏贈孺人
勑曰于傳有之母以子貴今吾臣子父有追命
之冊母有從爵之封而恩不逮於所生豈吾所
以推恩念母之意乎某氏乃具官某之生母矢
行結縭屈身助簉服小星之訓柔順有儀鍾大
國之祥劬勞罔極宜廣因心之典用伸欲報之
恩玆特贈爲孺人嗚呼先得我心尚考孝慈之
錄永錫爾類彌深長樂之悲
直隷順天府昌平州順義縣知縣張
國綱授文林郞
勑曰頃者東方多故戎車未寧內地戒嚴民亦
勞止睠兹甸邑介在竝邊思得周才以安搶攘
其長吏賢勞茂著朕安得忘之具官某升敘澤
宮綰符赤縣屬歲時之不易兼警急之相仍而
爾才優割剸志存保障溝池襟帶百雉屹然邑
屋騈闐四郊樂只推是爲理眞吾所求之劇令
也乃以考績授具階夫燕京南壓區夏若坐堂
皇而俯庭宇順義其在奥窔之閒乎內附輦轂
外傍陵關雖蕞爾一隅鈐轄非小吾所以留心
弊吏者非徒以文法期會而已也爾其念哉
直&KR0674;眞定府深州衡水縣知縣郭鳳
翔授文林郞
勑曰朕觀人主優異三輔賢吏至召致榻前訪
以理人之術人主臨堂皇而俯區夏扶風近地
雖屬城下邑猶庭階也具官某奮跡賢科試政
畿赤以靜安之支邑在信都之故區邑有流傭
野多蕪穢而爾勞瘁長養專勤撫循所司上爾
治狀曰節愛字人爬搔剔蠧稱曰循吏殆無愧
焉乃以覃恩授具階傳稱恒山之野五榖蕃熟
四種五穫衡雖蕞爾邑其州則冀其鎮則恒也
爾爲政歲登人和天其有意於恒之野乎爾益
懋乃績用以乂恒而毗冀朕將顯陟汝
直隷順德府內丘縣知縣吉天敘授
文林郞
勑曰朕留心弊吏問民病苦蓋將萬里庭階矧
於近畿在吾轂下璽書褒異豈有愛焉具官某
持身謹㓗美才周通以徵輸繹騷之時兼冠蓋
相望之地能使桴鼓不作厨傳有嚴閱爾程書
用深嘉歎乃以覃恩授具階今東隅不靖畿輔
震驚蕞爾中丘倚太行而枕鉅鹿亦一要害也
昔言此地當安靜無事之日知戰鬭攻掠之備
爾亦有事於此乎詩不云乎綢繆牗戶甸邑之
爲牗戶亟矣其將有以庸汝
直隷河閒府靑縣知縣楊應震授文
林郞
勑曰昔魏郡十五城獨繁陽有異政漢史書之
矧於甸服近在扶風當吾擇官憂民之際安有
尤異之政蔽不上聞者哉具官某明經修行學
道愛人以蕞爾彈丸之邦值累年捐瘠之後戴
星爲治計日有程辛勤於暑雨祈寒勞苦若家
人婦子爰以考上最於畿南乃以考績授具階
靑雖小邑然滹水衛河會斯邑以入於海民雖
力穡崇本凋瘵之後奸利易生爾治之寬然有
餘矣夫治小如大故能治大如小治大國若烹
小鮮此善喻也爾尚益懋厥猷以稱朕意
直隷廣平府成安縣知縣馬珍授文
林郞
勑曰成安爲武安屬邑漢之斥丘今爲赤縣夫
以其地多斥鹵因以氏縣而今乃轉斥而爲赤
也則豈非以地多賢宰如古寇今桂之流而邑
遂以稱雄緊與朕睠顧邦畿留心弊吏未嘗不
思見其人也具官某論秀鄕闈授官京邑當水
旱洊臻之後兼輸輓絡驛之時而能使歲不爲
害民不告疲烝徒謳歌流亡安集此可以爲長
人之吏矣薦牘婁上朕甚嘉之是用特授具階
朕聞寇在邑符移不出縣門而百姓莫敢後期
今吏徒取期會徵發豈復知此意乎爾治斯邑
聿有能聲寇於爾猶前政也余不以文法吏弊
爾爾其念哉
直隷順德府平鄕縣知縣仇夢台授
文林郞
勑曰唐制有之畿邦之宰任得其人有以又安
黎庶足以張吾京師也平鄕吾甸內之邑在郉
洺之閒土地夷曠汚萊彌望朕思得良吏爲吾
休養生息久矣具官某儒能飾吏政以養民發
跡賢科仔肩劇邑嚴肅以薙稂莠淸淨以起疲
癃能使吏畏民懷政平訟理臺察大吏咸以治
理薦聞乃以覃恩授具階夫平鄕西望沙河東
臨漳水亦畿內一水國也宋人言漳水一石其
泥數斗願募民復史起十二渠以資灌漑今畿
南盛言水利爾將以何說而處此爾其更列狀
以上化沮洳爲督亢此吾之所急也朕將顯陟
汝
直隷鳳陽府虹縣知縣張鳳翼授文
林郞
勑曰朕初踐阼詔長吏問民疾苦南望中都爲
興王湯沐之地其屬城下邑父老子弟皆高
帝豐沛故人之遺也朕豈能一飯置之哉具官
某以公車之儁出宰百里初官南詔越在蠻邦
繼宰中都乃其支邑勞心撫字殫力興除遂使
道絶流傭野無蕪穢最其上考中於程書乃以
考績授具階今天下全盛而中都乃稱殘瘠流
離滿野夫漢之沛卽周之豳也王業之本根其
可以弗念乎虹故屬符離高帝割宿泗以奉
陵邑故幷歸於濠朕不以一下邑吏小汝明矣
爾其敬哉
直隷應天府句容縣知縣羅延光授
文林郞
勑曰句容故留京左輔民旅雜居冠蓋相逮吏
斯土者有墨易以彰有德亦易以望劇衝之地
蓋亦吾長吏之攻錯也具官某鼓篋有聞鳴琴
稱治再更句曲試於錯盤置水不淆棼絲必理
傳遽交織而野無勞人徵輓奔流而民有餘粟
漢法計吏廉平不苛庶幾近之乃以考績授具
階爾之前政有徐九思其人者乎屬在孔道厨
傳未嘗不飭賓至未嘗不如歸也吏習民安不
事蠭厲斯亦爲政之師表與爾尚毖乃心力無
俾九思專美於前輓近世之吏不足學也朕且
庸觀爾於成
浙江杭州府錢塘縣知縣李白春授
文林郞
勑曰吏分符出宰治辦爲難至於古都今會風
俗陊而獄市繁斯又盤根錯節剸割之要區也
朕綜覈吏治法必首此具官某南圭無玷東箭
有筠試割能操更絃益習以旁午浩穰之會兼
凋殘靡弊之餘茹蘖飲冰躬儉樸以風末俗戴
星移日殫勤瘁以恤勞人小物必勤棼絲咸理
薦書累上功狀昭然乃以考績授具階嗚呼今
之吏介在通都大邑飭厨傳走竿牘游光揚聲
拜除如流用是通顯而已爾能敦守樸學拮据
吏事不以都會爲市朝不以邑宰爲傳遽不獨
副吾詔旨且可以風俗吏焉朕則顯陟汝
浙江寧波府鄞縣知縣沈猶龍授文
林郞
勑曰朕嘗觀於方志明州踐山枕海處百粤之
東偏生齒蕃庶夷舶時至頃年以來滋益囂敝
民旣告病而吏亦勞矣誰能字吾人者其文學
飭治廉平不苛者乎具官某起家甲科出宰劇
邑有素絲之節而居之以平有遊刃之能而行
之以恕用能肅遏姦蠧扶養小弱循良之聲往
復有聞朕方更新弊吏所司以考績來上用授
具階在昔王安石令鄞多善政貸穀立息以紓
其民而人以謂新法之所自始爾讀先王之書
撫前政之跡其必有槩於中矣觀一邑知天下
母謂一邑小也爾其念哉
浙江台州府臨海縣知縣張時暘授
文林郞
勑曰邇者吏治縱弛民不堪命朕初卽位言者
章滿公車意䀌然傷之今長吏有遵奉詔條往
復有聞者吾用以表率新政頒播百城如不及
焉具官某器資純篤風操修明始試政於剡城
旋治劇於回浦冰蘖自誓廉平服官歌思不忘
於溪藤美隂日滋於琪木乃以覃恩授具階志
稱&KR0792;在四山民多強梗而臨負海以樸靜儉約
聞爾爲政如登車射御罄無不宜以何道致然
爾亦旣貫而獲矣尚毖乃心力視後而鞭之母
以丘陵之獲自喜也朕汝嘉哉
浙江台州府黃巖縣知縣周玄昭授
文林郞
勑曰台爲淛之奥區其屬城多阻山瀕海而黃
巖以山爲名阻深樸靜尤爲易治此可以循良
長吏坐而鎮之難以瑣科急切理也具官某起
自賢書遂膺民社飲冰官舍遊刃簿書事計日
而可觀民望風而自理所司上爾治狀曰野有
歸鴻案無留牘其庶幾乎乃以歲績授具階夫
橋虔之吏專厲蠭氣廉平如爾可以用爲儀矣
然朕聞異時中倭自黃巖始以偏師扼海門而
東南晏如此亦長吏之任也桑土之詩豈遽忘
于前事乎朕于爾觀厥成矣
江西南安府上猶縣知縣張國棟授
文林郞
勑曰朕初卽位頒布詔條勞問疾苦阻深僻壤
越在數千里外猶吾階戶也有能副朕德意將
爲遠民報之具官某登在公車試之百里處虔
廣交衝之地當奸寇充斥之餘冰蘖矢心剸割
在手遂使吏惴視牘盜息探丸風聲茂著于書
山歌詠長流于猶水乃以覃恩授具階夫上猶
南迫東廣西帶郴桂虔吉之閒一要地也割虔
以隷庾蓋自宋始上猶戢而虔庾之閒咸乂豈
可以遠方吏附贅視之乎爾尚毖乃心力朕且
有後命
湖廣嘗德府桃源縣知縣張醇儒授
文林郞
勑曰古稱桃源之中其人淳朴至不知有漢晉
今世民俗嚚澆思得循良吏牧養小民去雕返
朴聞桃源之風欣然說之采訪遺俗存問其長
吏今何如也具官某初宰沅江而政蕑訟稀移
令桃源而民淳俗茂蓋爾以淸操約巳以醇德
撫人勸課惟勤畜字不擾遂使桑麻雞犬藹然
上古之風女種男耕宛爾家人之樂教條滋簡
程書有聞乃以考績授具階今之桃源介在沅
湘溪蠻接跡亦稍勤征繕矣其視中土望縣俗
敝而文多者有閒也因其教不易其俗斯善理
人者乎朕視天下如此邑矣行且以爾風異焉
河南河南府永寧縣知縣孫志元授
文林郞
勑曰朕聞儒者以經術潤飾吏事化行俗美至
于修治學官春秋鄕射藹然先王之風於乎何
修而得此乎今有能復古教化以漢之吏道字
吾人者吾何愛于璽書具官某服鄒魯之遺教
作江漢之名儒兩試爲邦皆用古法迨于永寧
之政又當優仕之餘問織問耕宛若家人之事
依孝依弟居然長者之言民旣以爲不煩吏亦
知其可畏朕聞之漢吏曰所居民富所去見思
爾庶幾近之玆以覃恩授具階爾亦嘗爲中牟
矣便坐之嘉禾其圖狀猶在乎召伯之甘棠蔽
芾弗伐去爾今所治不遠也爾之爲吏先教化
上禮義其亦有前政之思乎朕將風異爾以昌
明儒者之效尚懋勉哉
河南開封府太康縣知縣李之茂授
文林郞
勑曰大梁爲天下要衝其屬城多古循吏風績
朕嘉與長吏滌除煩苛有能遵奉詔條以卓魯
之遺字吾民者朕不愛璽書以風異之具官某
器識經遠風操肅明牧此疲邦副吾德意撫勞
人以緩徵發行荒政以救凶饑束矢均金不改
飲冰之操盤根錯節益徵遊刃之能乃以考績
授具階夫宋斤魯削遷乎其地而弗能爲良爾
一令武垣再蒞湯夏何以所至治辦也誠心以
求之精心以理之以此理人何施而不可詩不
云乎爾之教矣民之效矣
陜西鳳翔府岐山縣知縣趙民戴授
文林郞
勑曰朕端憂民生循省吏治乃眷西顧岐雍之
遺化猶有存焉者乎于斯地也得一循良之吏
蓋尤褒異之具官某學術淹通器資恢傑出宰
百里越在岐山漢三輔之舊墟號爲難治周文
王之至德載在簡書而爾壹以古人爲師聿成
循吏之治勞問疾苦三時跡遍于周原休養勞
民四野味飴于荼堇絜諸漢法是曰廉平律以
周官則云能辨玆以考績授具階夫吏道雜揉
南北異宜然而民猶先王之民政猶先王之政
也爾旣以治岐有聞矣率是以往其忍以叔季
之治治吾民乎爾往欽哉
山西平陽府浮山縣知縣陳崇虞授
文林郞
勑曰朕聞平陽堯之所理窮鄕下邑其人儉嗇
善讓有堯之遺風朕方深思治理嘉與良吏去
雕返樸問吏于晉尤拳拳加意焉具官某廉以
生明廣而能儉拊循勞問跡徧郊圻勸課巡行
身棲里舍治邑如家人之事斯民有上皇之風
乃以考績授具階夫南北堯山在爾竟上傳稱
新田土厚水深有汾澮以流其惡而澇水西北
流入于汾爾官于斯撫唐晉之餘覽山川之舊
其可以助吾理人者必多矣益圖前效以稱朕
意欽哉
四川潼川州安岳縣知縣翟學程授
文林郞
勑曰安岳隷劒外遠在井絡之閒朕軫念遠民
思其俾乂治行高等不浹月而達于朕聽猶吾
庭戶也具官某風姿廉潔條令和平疏食敝衣
脂膏不潤均金束矢約劑有孚興文則詠歌接
于西眉問俗則僻陋革于東普遂以考績授具
階劒外徵兵徵材民不堪命俗吏壹切蠭厲教
化闕焉爾廣厲學官存問耆老步趨漢吏或以
謂迂闊寡效然政聲流傳不遠萬里又豈有使
然者乎詩不云乎愷弟君子神所勞矣
四川雅州名山縣知縣劉爾完授文
林郞
勑曰朕在宥天下俛仰遐荒卭蜀漢嘉靑衣故
地朕雖在明堂法宮之中黎風雅雨夷獠雜處
之民未嘗不食坐見之也朕不忘遠民其忍忘
遠吏哉具官某應經明行修之選慕尚德緩刑
之書近畿巳著年勞嚴道尤傳聲績民風土俗
無往不宜幹辦廉平所至而治遂使沈黎夷落
之地蔚有黃圖赤縣之風乃以覃恩授具階日
者蜀方多事名山猶未受兵然控帶西蜀咽喉
南詔亦一要區也爾其益相視衿要撫民治兵
如雷簡夫之在雅則吾無劒外之憂矣爾勉之
哉
原任福建福州府羅源縣知縣倪千
禩授文林郞
勑曰朕初踐阼覃恩區夏而先朝循良之吏乃
有政聲流聞程書中格者咸得𥙷給如例此亦
彝典宜然也具宫某蜚聲鄕舉出宰永昌勤視
戴星淸如飲水百城稱異三年有成乃于報最
之時遽有親藩之擢長裾可曳尚思五袴之歌
叢桂爲招不忘甘棠之隂撫玆舊政霈我新恩
乃如所請授具階夫漢諸侯王相吏必擇文學
治行優異者爲之而近制乃以爲左遷破格甄
拔之議亦屢聞矣朕非獨推恩及爾亦示所司
以璽書褒異之意令毋以資格限天下良吏也
欽哉
牧齋初學集卷第一百
