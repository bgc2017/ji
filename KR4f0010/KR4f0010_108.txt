牧齋初學集卷第一百八
讀杜小箋下
諸將五首
漢朝陵墓對南山胡虜千秋尚入關昨日玉魚
蒙葬地早時金盌出人閒見愁汗馬西戎逼曾
閃朱旗北斗殷多少材官守涇渭將軍且莫破
愁顏
此言胡虜入犯陵墓焚毀非解嚴安枕之日
所以責諸將也英華辨證曰漢書有朱旗絳
天此云曾閃朱旗北斗殷則是因朱旗絳天
閃見斗亦赤也是殷字何疑
韓公本意築三城擬絕天驕拔漢旌豈謂盡煩
回紇馬翻然遠救朔方兵胡來不覺潼關隘龍
起猶聞晉水淸獨使至尊憂社稷諸君何以荅
昇平
首章言胡虜入犯之事以責諸將此又責諸
將之反借助於胡也自回紇助順收復兩京
之後雍王之討朝義子儀之敗吐蕃皆用回
紇之力故曰盡煩回紇馬僕固懷恩曰朔方
將士爲先帝中興主人是陛下蒙塵故吏故
曰遠救朔方也龍起猶聞晉水淸追歎晉陽
起義之時所謂以一旅取天下也立意與首
章迥别
雒陽宮殿化爲𤇺休道秦關百二重滄海未全
歸禹貢薊門何處覓堯封朝廷衮職誰爭補天
下軍儲不自供稍喜臨邊王相國肯銷金甲事
春農
此責朝廷之大臣出將者也兩京殘毁幽薊
盤踞袞職未補軍儲不貢此乾坤何等時也
而將相大臣當安危重任不思何以歸職貢
復封疆補袞職於朝廷供軍儲於天下如王
縉者則不過募耕勸農修承平有司之故事
而巳曰稍喜者婉詞以致不滿之意非褒與
之詞也朝廷衮職思得中興賢佐如仲山甫
者以𥙷衮闕非尋嘗諫諍之謂也
廻首扶桑銅柱標冥冥氛祲未全銷越裳翡翠
無消息南海明珠久寂寥殊錫曾爲大司馬總
戎皆插侍中貂炎風朔雪天王地只在忠臣翊
聖朝
此言朝廷不當使中官爲將也楊思勖討安
南五溪殘酷好殺而越裳不貢矣吕太一收
珠廣南阻兵作亂而南海不靖矣以中官拜
兵部尚書者李輔國也所謂殊錫也以中官
爲觀軍容使者魚朝恩也所謂總戎也炎風
朔雪皆天王之地不精求忠良以翊聖朝偏
用一二中人專將帥之重任潰僨國事豈不
繆哉詩之立意如此而詞意敦厚不露頭角
眞詩人之風也
錦江春色逐人來巫峽淸秋萬壑哀正憶往時
嚴僕射共迎中使望鄕臺主恩前後三持節軍
令分明數舉杯西蜀地形天下險安危須仗出
羣材
卒章言蜀中將帥也是時崔旰楊子琳等交
亂於蜀杜鴻漸以姑息爲政奏以節鎮刺史
授之公以鴻漸治蜀遠遜嚴武故作此詩巫
峽錦江言西蜀之地形也曰正憶曰往時感
今而指昔也鴻漸以三川副元帥兼節度主
恩尤重而軍令之分明豈得如往時乎如嚴
武者眞出羣之材可以當安危之寄而惜鴻
漸之非其人也然其指近而詞文非深思之
則但以爲追誦嚴武而巳此公之所以不可
及也
首章責諸將之防胡者次章責諸將之用胡
者三章刺大臣之出將者四章戒中官之出
將者末章則身在蜀中而婉刺鎮蜀之將也
故其命題總曰諸將公詩凡長篇累章皆鋪
陳排比首尾炤應觀此可以例知
殿中楊監見示張旭草書圖
嗚呼東吳精逸氣感淸識
李頎贈張顚詩皓首窮草隷時稱太湖精公
詩云嗚呼東吳精信無一字無出處也
承聞河北諸道節度入朝歡喜口號絕句
祿山作逆降天誅更有思明亦已無洶洶人寰
猶不定時時戰鬪欲何須
社稷蒼生計必安蠻夷雜種錯相干周宣漢武
今王是孝子忠臣後代看
河北諸降將歸順之後朝廷多故招聚安史
餘孽擁兵擅地互相表裏朝廷專事姑息不
能制公聞其入朝喜而作詩首舉祿山思明
以立戒也稱周宣漢武以聳動之稱孝子忠
臣以勸勉之題曰歡喜口號雖曰歡喜亦恫
乎有餘悲矣
李相將軍擁薊門白頭惟有赤心存竟能盡說
諸侯入知有從來天子尊
光弼懼魚朝恩之害不敢入朝人疑其有異
志田神功等諸軍不受其制因此不得志愧
恥成疾而薨公獨以諸將入朝歸功光弼以
白頭赤心許之八哀詩云直筆在史臣將來
洗箱篋此公之直筆也
十二年來多戰場天威已息陣堂堂神靈漢代
中興主功業汾陽異姓王
末二章詠李郭二公使河北諸將知所表儀
也詩之主意章法如此
本朝弘正閒學杜者專法此等詩摸擬其槎
牙突兀麤皮老幹以爲形似而不知其敦厚
雋永來龍遠而結脉深之若是也今人懲生
吞活剥之病幷此詩與秋興諸將而嗤點之
如李于鱗所云子美篇什雖衆隤然自放則
又矮人觀場之見豈足道哉
贈李十五丈别
&KR0648;公制方隅迥出諸侯先封内如太古時危獨
蕭然淸高金莖露正直朱絲絃
汧公李勉也史稱勉淸廉坦率好古尚奇爲
宗臣之表張彥遠云曾祖魏國公與司徒&KR0648;
公竝佐霍國公關内三年幕府汧公博古多
藝寄情蓄奇許詢逸少經年共賞山泉謝傅
戴逵終日惟論書畫
鄭典設自施州歸
南謁裴施州義合無儉僻溫溫諸侯門禮亦如
古昔勑厨倍嘗羞桮盤頗狼籍
施州裴冕也冕性侈靡好尚車服及營珍饌
每會賓友滋味品數坐客有昧于名者二詩
記汧公施州事皆詩史也
寄韓諫議(注)
今我不樂思岳陽身欲奮飛病在牀美人娟娟
隔秋水濯足洞庭望八荒鴻飛冥冥日月白靑
楓葉赤天雨霜玉京羣帝集北斗或騎騏驎翳
鳳皇芙蓉旌旗煙霧樂影動倒景搖瀟湘星宮
之君醉瓊漿羽人稀少不在傍似聞昨者赤松
子恐是漢代韓張良昔隨劉氏定長安帷幄未
改神慘傷國家成敗吾豈敢色難腥腐食楓香
周南留滯古所惜南極老人應壽昌美人胡爲
隔秋水焉得置之貢玉堂
孟陽云此詩疑爲李泌而作予攷之是也泌
從肅宗於靈武旣立大功而李輔國害其能
因表乞游衡岳優詔許之絶粒怡神數年代
宗卽位號天柱峰中岳先生無幾徵入翰林
此詩云今我不樂思岳陽正思泌在衡山也
外傳記泌居衡山仙人羡門安期降之羽車
幢節流雲神光炤灼山谷玉京羣帝以下闇
記其事也肅宗猜忌蜀郡功臣而泌在靈武
乃心上皇故李輔國因而譖之非獨害其能
也張子房願棄人閒事從赤松子遊以避呂
氏泌之心跡略相似故以子房赤松爲比又
曰帷幄未改神慘傷也肅代之際安劉帷幄
比功子房又欲從赤松子遊者舍泌其誰韓
以諫議爲職故公望其薦泌於朝而貢之玉
堂也舊本韓名注按韓休之子汯上元中爲
諫議大夫風尚高雅當卽其人注字或傳寫
之誤也
謁先主廟
如何對搖落況乃久風塵孰與關張竝功臨耿
鄧親應天才不小得士契無鄰遲莫堪帷幄飄
零且釣緡向來憂國淚寂寞灑衣巾
孰與關張竝公自許非關張之流猶言羞與
噲等爲伍也功臨耿鄧親以中興賢佐自命
也述古詩吾慕寇鄧勳濟時亦良哉亦此意
也遲莫飄零徒有應天得士慘澹風雲之感
而已謁先主之廟而灑淚沾巾公之自負如
此
秋興
玉露凋傷楓樹林巫山巫峽氣蕭森江閒波浪
兼天涌塞上風雲接地隂叢菊兩開(一作重)他日
淚孤舟一繫故園心寒衣處處催刀尺白帝城
高急莫砧
招䰟曰湛湛江水兮上有楓目極千里兮傷
心悲宋玉以楓樹之茂盛傷心此以楓樹之
凋傷起興也九日詩云故里樊川菊登高素
滻源他時一笑後今日幾人存叢菊兩開指
樊川之菊故云他日淚繫舟身萬里伏枕淚
䨇痕卽所謂孤舟一繫故園心也
夔府孤城落日斜每依南斗望京華聽猿實下
三聲淚奉使虛隨八月槎畫省香爐違伏枕山
樓粉堞隱悲笳請看石上藤蘿月巳映洲前蘆
荻花
孤城落日悵望京華曰每依南斗蓋無夕而
不然也只今石上之月巳映洲前又是依斗
望京之時候矣請看二字緊映每字無限凄
斷見於言外如云巳又過却一日矣不知何
年得歸京華也
千家山郭静朝暉百處(一作一日)江樓坐翠微信宿漁
人還汎汎淸秋燕子故飛飛匡衡抗疏功名薄
劉向傳經心事違同學少年多不賤五陵衣馬
自輕肥
千家山郭静朝暉一静字寫盡淸秋慘澹之
景百處江樓坐翠微一何其不自聊也漁人
燕子卽所見以自傷亦以自况也匡衡抗疏
功名薄衡以數上疏陳便宜不數年至公卿
公抗疏不減匡衡而遭際不如故曰功名薄
也九歎序曰向以博古敏達典較經書追念
屈原忠信之節故作九歎歎者傷也息也向
數奏封事不用而典較五經非其素志故曰
心事違亦以自比也七歌云長安卿相多少
年富貴應須致身早此所謂同學者蓋長安
卿相也曰少年曰衣馬輕肥公之目當時卿
相如此其相輕之意正在言外(孟陽云公詩厚祿故人書)
(斷絶曰自輕肥亦有望其不相存之意)
聞道長安似奕棋百年世事不勝悲王侯第宅
皆新主文武衣冠異昔時直北關山金鼓振征
西車馬羽書遲魚龍寂寞秋江冷故國平居有
所思
左傳奕者舉棋不定不勝其耦曰長安似奕
棋言當國者如奕棋之無定算故貽禍於百
年之遠而不勝其悲也辛有曰不及百年其
爲戎乎百年世事用辛有之言也當年誤國
之臣如林甫國忠輩其第宅巳更新主矣自
玄宗倚仗蕃將專制節鎮而肅宗以中官居
重任文武衣冠亦異於昔時矣以致戎虜交
侵海内版蕩金鼓未息羽書交馳惜哉魚龍
寂寞故國平居無所短長於世而徒抱百年
世事之悲也
蓬萊宮闕對南山承露金莖霄漢閒西望瑤池
降王母東來紫氣滿函關雲移雉尾開宮扇日
繞龍鱗識聖顏一臥滄江驚歲晚幾廻靑瑣炤
(一作點)朝班
此記蓬萊宮獻三賦之事也瑤池二句記天
寶時事王母指貴妃也唐人詩以王母喻貴
妃不一而足以貴妃曾爲太眞宮女道士也
公詩亦曰惜哉瑤池飲又曰落日留王母也
天寶元年玄元降形云有靈寶符在函谷關
尹喜宅上發使求得之故曰東來紫氣滿函
關也雖記天寶承平遺事而荒淫失政亦略
見矣雲移二句記獻賦時朝儀之盛曰識聖
顏者公於是日以布衣親見玄宗所謂往時
文彩動人主也落句方及拾遺移官之事
瞿唐峽口曲江頭萬里風煙接素秋花萼夾城
通御氣芙蓉小苑入邊愁朱簾繡柱圍黃鵠錦
纜牙檣起白鷗廻首可憐歌舞地秦中自古帝
王州
此記祿山陷長安事也玄宗自秦幸蜀故有
瞿唐曲江萬里風煙之句開元中廣花萼樓
築夾城至芙蓉園曰通御氣曰入邊愁則歌
舞樂遊之地一切傷殘而宗廟宮闕不言可
知矣此序事之妙也
昆明池水漢時功武帝旌旗在眼中織女機絲
虛夜月石鯨鱗甲動秋風波漂菰米沈雲黑露
冷蓮房墜粉紅關塞極天唯鳥道江湖滿地一
漁翁
此借武帝以喻玄宗也兵車行云武皇開邊
意未巳韋應物云少事武皇帝唐人皆然織
女以下四句模寫昆明池淸秋景物而天寶
喪亂玄宗僊遊之後凄凉黯淡如在目前關
塞鳥道眼中之地也江湖漁翁眼中之人也
故國舊臣俯仰上下情見乎詞矣
昆吾御宿自逶迤紫閣峰隂入渼陂紅豆(一作香稻)
啄殘鸚鵡粒碧梧棲老鳳凰枝佳人拾翠春相
問僊侶同舟晚更移綵筆昔遊(一作昔曾)干氣象白
頭吟望苦低垂
此記在長安時遊宴渼陂之事也僊侶同舟
指岑參兄弟輩也此公最得意之遊最得意
之詩蜀中寂寞追思故有吟望低垂之感公
詩云氣衝星象表詩感帝王尊此云綵筆昔
曾干氣象蓋公與岑參輩遊長安在天寶獻
賦之後故秋興卒章更三歎於此也遊城南
記曰圭峰紫閣在終南山寺之西圭峰下有
草堂寺紫閣之隂卽渼陂故曰紫閣峰隂入
渼陂也
收京
衣冠却扈從克復有羣公
劉辰翁曰衣冠却扈從爲還京之喜與先生
之不及扈從而今扈從道旁觀者之歎班行
回首之悲盡在一却字中辰翁評杜多於虛
字著眼亦小小閒架耳於杜詩實無所解姑
舉此以例之
牧齋初學集卷第一百八
