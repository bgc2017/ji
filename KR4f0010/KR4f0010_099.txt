牧齋初學集卷第九十九
外制九
河南歸德府知府高鏘授中憲大夫
制曰頃者夷烽日聞道殣未息郡守多傳遽厥
職希望拜除朕深患之思得良二千石表率屬
城意甚亟也具官某學多師古志在濟時奮筆
刑官駁正藩封之典陳情留署力伸將母之懷
久積年資出守劇郡搜剔疾苦勞問吏民手執
丹鉛設教時聞夫絃誦身親畚鍤行河不憚於
追呼至於選將治兵爲未雨綢繆之計屯田峙
糗愧望風奔走之徒四境藉以乂安百城恃以
無恐乃以覃恩授具階睢陽引江負淮南北要
領爾居其閒慨然有屛蔽之思古稱刺史多文
武大略不徒以廉平稱治而巳也爾勉之哉
河南河南府知府郭忠宁授中憲大
夫
制曰朕觀於西漢吳公守河南治行爲天下第
一而史不載其名意欣然慕之以爲安得此良
吏悃愊無華者以稱吾德意乎具官某風規凝
遠器局恢明初在西曹平反茂著比遷水部歲
閱滋深乃命專城出守雒邑庀國事如家事嘗
夙駕而問耕以察吏為安民每晨興而視牘所
司以狀來聞曰實政實心宜民足國所稱治行
第一爾庶幾焉乃以覃恩授具階河南故稱土
中乃作雒保釐周家盛時何廩廩也今東方徵
兵未巳嵩少虢雒之閒戈殳相逮皆爾所部也
詩不云乎召伯勞之爾無以漢吏自滿予將祇
命爾以召伯之事欽哉
福建泉州府知府趙士許授中憲大
夫
制曰泉之爲郡眇然在嶺海之表冠蓋相望奸
利滋多蓋有中土壯郡所不及者安得良二千
石與我爲理朕蓋深念之具官某民譽淸華家
風綿邈廷評水部蔚有賢聲劒浦泉山所至治
理謝貴游之竿牘霜凜雉門破奸軌之根株風
淸虎穴乃可惠我單赤因而聮以師儒四民歌
淸德之詩千載繼前賢之迹乃以歲閱授具階
泉之治莫盛於宋蔡之理行王與眞之教化何
異車而合轍也爾爲郡一出於仁人學士之爲
而絶去鄙儒俗吏之習其亦有前政之思乎朕
之嘉爾不徒以治一郡而已也欽哉
直隷河閒府通判劉濡恩授承德郞
勑曰乃者狡夷作難東方失守勞人志士奮身
下僚願爲國家冒危難效死力者斯國之寶臣
也朕深念焉具官某起自明經擢爲佐郡雖在
佐貳蔚有體望屬有東國之使三韓道梗使車
縮朒爾乃橫身奮袂慨然從行不卑小官不避
艱險颶風鯨波之發作簸頓良苦島夷賊艇之
窺伺出没無時斯可以愧臣子之當事而避難
失事而逃死者矣爾往在河閒年勞懋著乃以
覃恩授具階於乎仗復國之寵靈銜天子之威
命率彼師徒搗其窟穴此勞人報國之秋而志
士立功之會也以爾才略勉思建竪無使泛舟
之師終爲遷延之役爾往欽哉
父必紹原任眞定府同知加四品服
色致仕加贈奉政大夫
制曰國家簡用賢能崇獎吏治蓋有淹滯下僚
抑没功令而當宁爲之動色没世猶以發聞予
有褒冊必先及之以有報也亦有勸也原任具
官某乃具官某之父孝友服先民之訓言行以
古人爲師出牧竝邊入佐畿輔敭歷滋久廉辨
有聞凜執筆於平反甘曳裾而終老懸車致仕
雖未及大夫之年脫屣去官至首勤明主之問
終能穀子教以事君留未盡之忠於後人試己
效之譜於今日服師儒之教能以賢而得民勤
鼙鼓之思願移忠而報國觀箕裘之滋茂知風
骨之猶新是用加贈具階嗚呼天不吾欺庶可
觀忠赤之報人誰無死尚勉遺汗靑之名
山西大同府東路同知劉士璉授奉
政大夫
制曰雲中爲幽幷重鎮控制虜衝以寇至之無
時軍儲之時詘錯置郡丞分理餉務儲偫出納
鈐轄邊防任兹選者難其人矣具官某再更劇
邑蔚有能聲遂以長才試於邊郡操甘飲水才
捷轉丸伍無庚癸之呼儲有崇墉之積用能飽
吾戰士壯此軍聲乃以覃恩授具階乃者素酋
稱雄游牧多警邊吏又往往因仍耗蠧不惜士
卒夫武夫枕戈坐甲不得宿飽而文吏乃以升
斗龠合坐而扼將士之死命斯巳傎矣朕將以
儲政寄軍政用軍興之法以弊文吏爾勉之哉
朕則顯陟汝
父輔平封文林郞山西平陽府解州
聞喜縣知縣贈奉政大夫山西大同
府同知
制曰三秦土厚水深奇偉之士嶄然輩出卽終
老儒服而行義炳如聲施於後朕固將表而出
之矧其有子封具官某乃具官某之父生稟瓌
姿慨有大志下帷攻苦奮玉杯繁露之文矢志
博綜通禮樂兵農之學有奇不偶爲善於家薰
德善良秉仁心而御物傾身然諾蘊義氣以生
風肆爾遺經傳於賢子丹鉛猶在奉手澤於簡
編白賁可貞儼心師於函文是用贈具階官尚
有聞壹行之傳不獨享書命之榮
四川順慶府通判張一鴻授承德郞
勑曰巴郡遠在西南征繕之後民亦勞止重以
徵材於蜀披林薙箐以勤吾人朕不忘遠民其
忍忘遠吏哉具官某起於鄕舉分倅專城幹濟
多方淸勤一節勞問疾苦閱歷於金泉渠篆之
閒省視農桑勸勉以父子家人之事野聽賨人
之頌山無木客之吟顧此&KR1839;方聿有能吏乃以
覃恩授具階爾不觀夫木乎浮江達淮傳致萬
里一旦斲爲棟梁登於明堂法宮之上爾遠吏
治行高等不浹月而達於朕聽猶是木也爾茂
勉之朕之材爾不小矣
江西廣信府通判吳士熙授承德郞
勑曰國家設官半判上佐得與二千石參挍政
事短長利病信州據吳楚閩粤之交爲東南望
鎮有能舉綱引墨飭贊郡符亦吾之所急也具
官某騰譽徵書起家循吏初尹南靜繼宰新寧
皆曰周才躋於別駕事藂必理刃皆有餘庭無
呼謈之民野絶探丸之盜屬城咸率程書有聞
乃以考績授具階昔有宋靑溪盜發比疆連壤
褎如充耳王愈在信謂賊不百里俯吾境設防
禽獮東南乂安信地僻山深盜賊淵藪遼左兵
興漸次騷動萬一有事爾能爲吾之王愈乎勉
思率勵副我甄昇欽哉
浙江台州府通判趙應旟授承德
郞
制曰悃愊無華之吏隨牒平進所至而治有績
可書古所稱詳明政術可以理人者蓋庶幾焉
具官某初試宰邑綽有賢聲屢冠程書遂遷倅
郡江山瀟灑旣淸淨以宜民政理廉平亦勤勞
而問俗乃以覃恩授具階台之爲郡在前宋稱
壤僻民愿牒訴簡少而後乃以繁敝著也今何
如哉爾爲政日久問俗以知台因台以知天下
不獨倅一郡而巳也朕則顯陟汝
江西南康府推官李應昇授文林郞
勑曰郡國之有理官所以矜庶獄重民命也頃
者吏不率職希望拜除有能壹意祥刑稱國家
所以設理之意朕將不次擢之具官李應昇少
擅文名長爲民譽如衝牙之玉動而有聲佐憲
以來蔚有令聞以淸明穎異之才而有直溫簡
廉之德平亭疑獄爲之清夜而思聚教罷民至
欲下車而泣能使人懷愷弟吏襲淸寒庭無呼
謈之聲野屛椎埋之跡所司上爾治狀久矣乃
以覃恩授具階書不云乎欽哉欽哉惟刑之靜
哉今刑官之不職不靜之故也若爾者可謂能
靜矣靜於刑則理靜於位則共不獨理一郡而
巳也欽哉
河南開封府推官范復粹授文林郞
勑曰郡國置司理之官專以祥刑爲事刑一成
而不變君子所盡心焉者也舍祥刑之職弗修
而游意於法之外豈吾所以任理官之意乎具
官某抱蘊冲和懷才倜儻雅負先憂之志仕爲
淑問之官嗟教導之未純時見罷民而啜泣顧
重輕而宜允每臨胏石而咨嗟蓋爾旣精於爰
書而又傳以經術遂使右武習豪之俗幾無攘
獄遏訟之人汝能俾獄無留余欲厝刑不用副
我欽恤良用歎嘉乃以覃恩授具階嗚呼國家
妙選理官登之臺諫理官刑人以理言官刑人
以言皆丹書也理於刑則祥理於言則昌爾其
務竟爾理朕且有後命焉欽哉
浙江嘉興府推官姚鈿授文林郞
勑曰郡國置司理之官所以佐察六條而觀中
五刑也嘉興爲東南要區奸利交跡非肅明強
幹之士克勝其任胡以中於程書具官某介珪
不琢精金有聲擢對大廷讞刑劇郡以明允愷
弟之德兼綜釐擊斷之才公以生明肅吏鑑昭
於水鏡廉而不劌亭刑科中於玉條玆以覃恩
授具階夫三尺律人主所與治天下也今要辭
日煩獄麗罔察猥以世輕世重爲解朕深患之
爾爲理明於五刑式繇敬爾獄以長我王國豈
異人任乎爾其懋哉
廣西南寧府橫州知州趙廷忠授奉
直大夫
制曰頃者邊隅繹騷吏治頽阤朕大弊羣吏周
視遐方蓋將遺汰瑣科名法之人簡用文武大
略之士需材方亟書伐宜先具官某發跡賢書
出宰百里爰稽勞績晉典雄州久著吏能兼閑
將略峒夷溪蛋首服於屛幛之前盜海剽山晏
息於指顧之下黃洞投欵三江之土宇來歸烏
獄革心百雉之城墉屹立頃因有事移爾近畿
須爾臂指之能爲吾肩背之捍服玆新命念彼
舊勞乃以覃恩授具階於乎治近何異於治遠
有初必克於有終益勉告成以須不次欽哉
陜西興安州知州馮珣授奉直大夫
制曰朕卽位以來留心弊吏如古所謂奉詳明
政術可以理人之詔者未嘗不嘉子之具官某
爰以明經試於吏治三更壯縣晉典方州以學
優則仕之能當三年有成之後操刀能割曾不
患乎尨茸比屋可封又何憂乎獷悍衿要之防
彌固𥜗袴之澤有聞乃以考績授具階乃者蜀
寇告警褒斜棧道閒流離接踵爾在金州故稱
良牧撫綏彈壓方略可觀古稱刺史有文武大
略不徒以治辦爲能事也爾其勉哉朕將顯陟
汝
山西平陽府吉州知州魏可教授奉
直大夫
制曰朕留心弊吏方州之長奉可以理人之詔
咸與勞問至於控制衿要號爲雄繁治理茂著
尤深歎嘉具官某博喩爲師經術飾治拊循疾
苦字憂深思遠之民休養敦龐還土厚水深之
俗四境咸理三年有成乃以考績授具階志稱
此地西臨黃河控引龍門壷口之險雖少屬邑
實爲雄州爾牧其閒循覽襟帶其亦有要害之
思乎天下有事文武大略未可謂不在儒者也
爾其懋哉
四川保寧府巴州知州賀納賢授奉
直大夫
制曰巴於劒外號爲雄州古之名牧有惠洽閭
巷名以子孫者今吾理人之吏追古風績膏雨
吾土吾何愛璽書不以風異之具官某筮仕壯
邑晉踐方州吏不能欺可謂向風而治民亦勞
止庶幾計日而安惟爾年勞登於師薦乃以覃
恩授具階頃者蠻洞不賓蜀漢道梗爾所牧地
猶未被兵益勉吏治兼討軍實相視衿要礙戎
屛華夫時平則嬉寇至則戒此俗吏之爲而非
朕所望於爾也爾其念哉
原任四川成都府崇慶州知州楊伯
高授奉政大夫
制曰朕初卽位朌布湛恩覃及中外至先朝循
良吏政聲流傳而陟明未逮者所司以聞咸得
給補如例具官某奮跡賢書典州劇地問民勞
苦蒞事廉平天淸冰以爲心在棼絲而必理中
於賞率積有歲年迨乎免喪以來朝乃得循資
而上請蕭然襆被猶餘琴鶴之高寒蔚有薦章
尚載袴𥜗之歌頌撫爾舊政霈我新恩用如所
請以覃恩授具階惟爾之先聿有遺直家風弘
長及其後昆朕之霈恩於爾用醻爾牧養之勞
國有彝典抑亦使天下知忠臣義士尚有餘慶
而以砥節首公相勸勉也爾其懋哉
父曰孝贈奉政大夫四川成都府崇
慶州知州
制曰古者崇獎節孝宣延風美是以𣏌雖小國
亦吊城隅之哀而周之中興厥顯夷宮之命今
吾節義萃於一門不有封崇何言激勸旌表孝
子某乃具官某之父起自孤生茂著名行夙夜
怵厲奉母氏寢門之規晨昏膳羞顧孝子循陔
之養歡愉菽水羹何必於嘗君眷戀雞豚痛有
同於益母是以烏巢鯉集雖異類亦相其誠而
表墓旌門在宗黨咸歸其孝無愧荀何之號居
然曾閔之風矧有遺休延於再世是用特贈具
階官於乎圖禮宗之像錫以胙膰勒孝門之銘
合於上下是母是子咸有聞也以觀以感不亦
休乎
山東濟南府德州知州謝錫教授奉
政大夫
制曰國家轉漕仰給東南而德州實爲綰轂衛
漳諸水合流城下水陸浩穰介在孔道爲我守
玆土者亦甚劇且勞矣具官某文學有聞束修
自好休有譽處出典方州菑祲頻仍冠蓋相望
征繕四出而官無鼛鼓之鳴廚傳飭修而民無
繭絲之擾乃以覃恩授具階乃者東隅亦多事
矣德當五方之交亦四戰之地援兵繹騷盜賊
生發保障折衝兩者交重夫所謂刺吏有文武
大略者在撫字其人而善用之未可謂儒者何
以在朝歌也爾其念哉朕將顯陟汝
直隷河閒府景州知州宗萬化授奉
直大夫
制曰吾三輔之地景爲畿南之首而介於冀兖
之閒頃者盜賊生發探丸椎埋者交跡國門思
得健吏以鈐轄之疆埸之地一彼一此吾何患
焉具官某志存休息政在撫循當冠蓋之相仍
兼歲時之不易而能使過賓如歸暴客遠屛六
條咸事師薦上聞乃以覃恩授具階夫古蓚今
景方軌橫騖亦四戰之地也晉人謂三方有事
幽薊無兵使梁得蓚必西侵深冀其患益深今
東方不靖畿輔戒嚴景實幽薊之外屛也尚其
悉意保障屹爲重鎮朕將有崇寄焉爾勉之哉
牧齋初學集卷第九十九
