牧齋初學集卷第五十
墓誌銘一
都察院左副都御史贈右都御史加贈太
子太保謚忠烈楊公墓誌銘
天啓四年都察院左副都御史楊公劾奏逆閹
魏忠賢二十四大罪明年七月二十四日考死
詔獄後三年今天子卽位追錄死閹忠臣以
公爲首又五年其友人陳愚撰次行狀率其二
子跋陟數千里請誌公墓嗚呼公之死慘毒萬
狀暴屍六晝夜蛆蟲穿穴畢命之夕白氣貫北
斗災青疉見天地震動其爲冤天猶知之而况
於人乎當其舁櫬就徵自䢵抵汴哭送者數萬
人壯士劒客聚而謀簒奪者幾千人所過市集
攀檻車看忠臣及炷香設祭祝生還者自豫冀
達荆吳綿延萬餘里追贓令亟賣菜洗削者爭
持數錢投縣令匭中三年而後止昭雪之後街
談巷議動色相告芸夫牧竪有歎有泣公之忠
義激烈波蕩海內夫豈待誌而後著擊奸之疏
愍忠之綸大書特書載在國史雖微誌誰不知
之若夫光宗皇帝之知公與公之受知於
先帝君臣特達前史無比公之致命遂志之死
不悔者在此而羣小之定計殺公者亦在此謙
益苟畏禍懼死沒而不書則舉世無有知之者
矣先是光宗久在東朝閒於鄭氏儲位危&KR1142;
慬然後定神宗寢疾皇太子希得召見日
旴尚傍徨寢門外公爲兵科給事中走告閣臣
當直宿閣中日率百官問安效宋文潞公訶內
侍故事傳語伴讀王安太子當力請入侍遲
明而出日暮還宮以備非嘗安故守正力擁佑
太子同心憂懼者也光宗踐祚五日而病趣
封鄭貴妃爲皇太后及所愛李選侍爲皇貴妃
傳旨旁午中外奸邪詗知上病不能自還扇
動鄭李謀踞兩宮挾皇長子以專國命公要
諸大臣集左掖門面折貴妃姪養性貴妃知不
可奪卽日移慈寧宮去公遂上疏極論鄭氏所
遣醫崔文昇侍疾無状宜下司禮監推舉窮究
宣示中外罔俾賤臣誣汙起居發病狀虧損盛
德上暫輟萬幾進皇長子及皇子扶床
繞膝導迎和氣收回封太后成命無輕發詔令
以尊國體事關禁近皆人臣所難言者疏上三
日上特命錦衣召公人意公且得罪上對
羣臣從容言病狀而視數歸乎公指皇長子
科臣謂不當去朕左右皆理公疏中語也故事
宣召羣臣止及吏科掌垣他垣不得與公以兵
垣特召閣部咸在兵衞甚嚴示以設九賓廷見
之意自是再召與聞末命馮几注視與執手
付託者何異公雖欲不誓死以報其可得哉
光宗崩選侍踞乾清宮羣閹教選侍閉皇長
子不聽出度外廷無可如何公首定大計大
行在乾淸羣臣哭臨畢卽擁皇長子升文華
殿呼萬歲暫御慈慶宮須選侍移宮而復則羣
奄之計格我輩得以事少主矣初詣乾清宮
閽人持梃誰何公大罵奴才手梃却之將及宮
門內竪傳李娘娘命追呼拉還者至再公復手
格叱退之皇長子旣居慈慶選侍猶踞乾淸
不肯去宣言將垂簾詰責御史左光斗疏中武
氏何語公抗論於朝房於掖門於殿廷者日以
十數叱小竪於麟趾門者一叱閣臣方從哲及
大奄於朝者再選侍乃移一號殿而天子復
還乾清後先諍辨謂選侍不得毋天子天
子不當託宮嬪反復痛切聞者口噤移宮之日
奮髯叫呼聲淚逬咽選侍能於九廟前殺我
則已今日不移宮死不出矣聲徹御座殿陛
皆驚上亦語近侍胡子官眞忠臣也當是時
三朝大故變起旬月舉朝匈匈不知所爲公儼
然行顧命大臣之事外戒金吾簡緹騎周廬儆
備內戒中官乳毋禁宮人闌入身露坐宮門外
五日夜不交睫頭須盡白每有大議大臣左右
顧視問楊給事云何莫敢專決也自神廟中
年羣小窺菀枯之埶開離閒之隙浸淫蘊崇而
發作於鼎革之交公察知奥窔誓死伏節奪人
主於婦寺之手其功最爲奇偉昔漢武帝之識
霍光金日磾也近者數十年遠者二十餘年
先帝以一疏知公不假歲月上無負圖付託之
跡下無伏蒲涕泣之語意喩色授屬大事而安
社稷吾於公庚申九月事未嘗不奇其遇壯其
決而因以頌先帝之神聖爲不可幾及也移
宮旣竣羣小失其所馮依膏唇拭舌造作蜚語
聳動朝士好異者進安選侍之揭以撼公公乃
上移宮始末疏優詔歎嘉則誣公交關司禮王
安脅取中旨以恚公公發憤再疏移病歸而魏
忠賢漸用事搆安殺之羣小私相幸以爲殺公
有基矣明年卽家起太嘗寺少卿擢都察院左
僉都御史轉左副都御史羣小日夜中公忠賢
所顧猶未敢卽發使其私人疏糾左光斗魏大
中牽連公客汪文言以嘗公公家居時嫉忠賢
關通阿毋竊弄威福必爲社稷憂扼腕流涕草
疏藏弆篋中至是乃修飭上之忠賢驚且恚擲
地輾轉號哭羣小教之曰毋恐逐楊某公可安
枕矣忠賢喜假會推盡逐公等羣小又嗾之曰
不殺楊某公之禍未艾也忠賢大懼急徵公等
坐故經略熊廷弼贓考死先是考文言五毒備
極迫使引公文言號(去)呼公仰天笑曰安有貪
贓楊大洪乎至死不服及考公獄吏顧以文言
爲徵公大呼太祖高皇帝神光兩宗竟坐
誣伏以死初羣小謂移宮之名正故坐贓罪殺
公公死後大舉鈎黨轉相連染死徙廢禁逮捕
相望乃爲閹定三案刊要典借公爲質的以欺
誣天下而羣小所以殺公之本謀始大露然後
知公之死不死於擊閹而死於移宮定計殺公
者非操刀之閹而主張三案之小人也今上
旣僇閹詔所司上公死状閹孽猶用事初贈僅
平進一級再贈削去部御不肻上羣小之忌公
而憎其骨餘至於此極也適足以暴公之忠甚
公之冤與自旌其殺公之志而巳矣公何憾矣
哉公之爲人孝友絜廉公忠誠篤家貧喪父躬
自相地勞瘁得疾幾殆夜聞鼓樂聲有神人降
其室爲處方病良巳事繼母至孝事其兄淸更
衣幷食如一人其妻有違言於母兄痛歐之令
長跪謝罪乃已爲諸生落拓自喜里中呼爲狂
生少與陳愚結交以豪傑相期許嘗雪夜兩人
行歌徧邑中倚柱而嘯畫地而書狂呼痛哭人
莫能測也舉萬曆丁未進士知嘗熟縣其爲治
好古教化豪強大姓爲姦猾亂吏治收案致法
吏人捧手絫氣丞尉嚴事如大府字養小弱問
民所疾苦徒行阡陌閒執手慰勞如家人父子
亦更以此察知謠俗及閭里奸利訟衰盜息邑
以大治邑令俸薄不足贍家口其兄賣田以資
之五年入覲毁所束帶以佐辦嚴舉淸官第一
在省垣四方貨賂不敢窺其門閒受故人問遺
緣手散盡家無餘財知與不知皆稱爲廉吏所
謂無貪贓楊大洪者也在戸兵二垣條奏天下
大計言遼事必大壞宜更置經略擇可以辦遼
者經略者卽公所坐贓熊廷弼也藴義生風抗
論惽俗憤邪穢濁溷之徒持祿養交瞶眊誤國
不啻欲咀嚼之其風裁峻拔所謂以利刃齒腐
朽也採纖芥之善貶毫末之惡是是非非明白
洞達推賢讓能尉薦單素手疏口贊如恐不及
與人交輸寫心腹貿易首領奮迅感槩急人之
危甚於巳輕財重氣手不名一錢揮斥數千金
如棄涕唾與之遊者雖小夫壬人狠子悍卒皆
傾心倒身願爲公死無所辭也蓋世之議公者
有三其一曰以移宮貪功夫以先帝之長主
操危慮深猶不免入鄭李之彀中况以幼沖之
君而付之婦寺之手乎女主專制何啻阿毋羣
閹連結豈第一忠賢議者不深惟國家之大憂
而徒懷婦人之仁惋惜選侍於踉蹌出宮之頃
斯巳傎矣漢庭欲窮治趙昭儀議郞耿育以謂
不當覆挍省內暴露私燕空使謗議上及山陵
自古事關宮禁憂國奉公之臣動而禍從挾持
邪說者往往剽竊經術依附長厚動以離閒訐
揚爲詞幸則爲撤簾不幸則爲移宮一成一敗
何嘗之有萬曆之末指翼儲爲沽名天啓之初
目移宫爲生事䜛夫懦臣異口同喙此可爲歎
息者也其二曰以交奄釣奇奄亦人臣也懷恩
覃吉可與振瑾同科乎王守仁楊一淸不嘗用
張永乎先帝二十餘年之儲宮三旬之堯
舜皆賴此老奴之力移宮之議與朝論相表裏
雖欲與安異其將能乎當熹宗出乾淸時安
擁於後英國奉右手閣臣一燝奉左手公奮出
班行手格羣奄盈朝之人咸屬耳目是可謂之
交結乎當安用事時公不以此時通關致公卿
乞身引退及其身沉灰冷顧乃黨附枯骨與刑
人腐夫爭衡取滅亡之禍善交結者如是乎此
奴婢小人論公之語不足辨者也其三曰以攻
奄激禍譬如猛虎一搏不中飛而擇人則曰虎
本不噬人是搏者之爲也其可乎縊裕妃害皇
子危中宮此朝廷何等事而公奮筆書之彼
雖凶竪亦破膽矣公死之後封爵踰上公祠廟
窮四海卒以寢移鼎之謀正參夷之罰公一疏
逆折之也閣老門生之訴交媚於公朝刊章錄
牒之籍競獻於私室奄用是氣壯手滑瞋目語
難今沒藜藿不採之功而議一掌堙河之失逢
閹者不以教猱正罪而擊閹者欲以撩虎追罰
爲此言者是與於閹之甚者也其知公者則曰
以公之才之志身兼數器惜未盡其用以死孔
子曰志士仁人無求生以害仁有殺身以成仁
曾子曰託六尺之孤寄百里之命臨大節而不
可奪也夫人生而爲志士仁人亦可以巳矣爲
人臣託孤寄命奠安社稷其爲用亦不小矣不
咀藥以自屛不引刀以懟君慷慨對簿從容絶
命千載而下讀枕中嚙血之書殆未有不正冠
肅容傍徨涕泗相與教忠而勸義者也議公者
固失之矣惜公未盡其用者亦豈知公者哉公
諱漣字文孺其先故關西之裔流入安南居唐
街宣德中從英國歸附賜居湖南徙家應山曾
祖諱公鐸好任俠爲人報讎祖諱萬春以好施
予破家里人稱楊二齋公葬之夕鬼諠呼護其
竁穴父諱彥翺少爲儒性端重不侵爲然諾亦
以好施著母劉氏以隆慶五年某月某日生公
其卒也年五十有四娶張氏繼室詹氏生四子
之易之賦之言之環詹有婦德公遇難與後姑
棲止譙樓風雪中二子乞食以養崇禎元年之
易等詣闕追訟父冤天子追贈公祖(父如)其
官祖母及母妻皆一品夫人而任之易爲郎是
年後姑始沒詹遂擗踊歐血卒某年某月之易
等卜葬公於某地之賜塋兩夫人祔焉公令嘗
熟時語謙益曰吾生平畏友子與元朴耳元朴
陳愚字也愚於公周旋生死匿其幼子於廬山
閒行過予謀經紀之事予方遭黨禍杜門絶跡
相與屛人野哭今年之易寓書曰婦翁罷公車
歸屬疾且死猶以謁銘爲念謙益泫然久之是
以抆淚執筆不復敢固辭不獨不忍負公抑亦
不忍負愚也銘曰
國有蠧孽牙於承平有城有社狐鼠作朋衆口
磨牙嚼嚙緘縢眇然一絲九鼎曷勝時危運當
異人乃興奮臂一呼宮禁肅淸乾端坤倪載淸
載寧先帝知公堯舜之明臥内受遺參列公
卿公之報塞誓死隕生上見九廟下從大行
夷之初旦奄忽晦肓碧血輪囷震爲雷霆天門
詄蕩雲旗紛迎御我三后陟降帝廷關西之
楊淸白齊聲暮夜無金夕陽有亭靑蠅胡點大
鳥俊鳴沉沉黃土炯炯汙靑我作銘詩永詔簪
纓
太嘗寺少卿管光祿寺丞事贈大理寺卿
賜謚鹿公墓誌銘
崇禎九羊七月二十七日奴酋兵破定興太嘗
寺少卿鹿公死之明年正月其子化麟伏闕上
疏曰奴之掠畿南也臣父移疾村居無城守之
責臣父念定興當涿南保北背障神京我入郡
邑誰與守自已巳奴警望風髠首臣節掃地非
不知孤城難守老親當念誠不忍桑梓當存亡
之會朝廷無仗節之臣遂令臣侍臣祖居江村
辭丘墓授兵登陴令弱民疲號令不一死守七
日而城始陷臣父守南門奴從東北隅上挾刃
索衣臣父嚙齒大罵天朝鹿太嘗衣肯覆羯狗
奴耶奴怒甚斫三刀復射一矢罵不絶口而死
臣父贊樞輔於關門厲志恢復奴素懾其名肉
薄環攻志在必下臣父以無備之城必破之邑
獨堅誓死之心衡拒方張之虜捧一墣以塞潰
波挽杯水以澆烈焰以投閒之吏死朝廷以抱
病之身死鄉里不獨城存與存效斯民勿去之
義且欲人戰家守折狡虜南下之謀假令人盡
臣父則一隅可保九塞可寧是臣父爲一城死
義爲小爲天下大義死忠爲大也疏上天子
下所司按覈十一年二月兵部覆請詔贈公
嘉議大夫大理寺卿廕一子入監讀書專祠賜
謚予祭造墳恤終之典無不備蓋異數也先是
公殉義之冬十二月十二日化麟奉其祖太公
命權瘞於祖塋拜疏歸待命苫次哀慟不勝喪
而死化麟之子盡心謀於其祖之執友孫奇逢
與其徒張果中請吾師高陽公志墓而屬予表
其隧十二年五月予哭高陽公旣除服乃喟然
而歎曰嗚呼高陽旣沒鹿之誌非予其誰宜爲
乃按歸安茅元儀及盡心所著公事狀而誌之
曰公諱善繼字伯順其先小興州人也國初有
諱榮者徙居定興南之西江村曾祖諱府封文
林郞山西平陽府襄垣縣知縣祖諱久徵江西
道監察御史贈光祿寺少卿直言厲行蔚爲名
臣考諱正累封如公官妣田氏贈恭人正貴公
子少爲諸生縣令宋繼登請與相見正方糞田
投畚鍤而往縣令歎息逆奄時傾身急諸公之
難所謂鹿太公者也公端方謹慤巋如斷山少
以祖父爲師小章句薄溫飽慨然有豪傑聖賢
之思萬曆丙午舉於鄉過容城與孫奇逢酌酒
切脯定交楊忠愍墓下癸丑舉進士與吳郡周
順昌吳橋范景文襆被蕭寺雞鳴風雨以節義
相期勉選戸部山東司主事職鹽法與同舍郞
袁世振爬搔利病洞悉源委袁後疏理兩淮卓
有成效著爲絜令焉丁田恭人憂服除補戸部
河南司主事署廣柬司事遼左方闕餉請帑疏
皆不報會廣東解金花銀至公奏記大司農李
汝華曰每歲廣東解金花銀兩恭進大內此近
例也頃督部有扣留之議此時仍進大內則部
議終成畫餅欲徑解太倉則兪旨艱如拔山莫
若題留爲便考會典國初金花銀折糧俱解南
京供武臣俸祿各邊或有緩急亦取足其中正
統元年始改解內府歲以百萬爲額嘉靖三十
二年題准三宮子粒及各處京運錢糧不拘金
花折銀等項應解內府者一倂催解貯庫悉備
各邊應用不許別項那借夫曰緩急取足是內
府與外府分用也曰備各邊不許那借是備外
府耑用而內府不得旁分也今邊烽告急軍糈
乏用卽舉金花全數一旦復還太倉亦率繇祖
制非奪大內所有而益外府也唯是皇上批
發庋之高閣而中涓熒惑其閒急難得旨一面
題知一面劄納銀庫轉發遼左權自外操不至
如帑金之緘縢不可問天下事爲之有機留與
不留係於進與不進此際閒不容髮萬一宸怒
不測請以身任罪不然局外者方議留而局內
者且議進無論淸議不可卽主上視吾輩何
如也司農如公議上請上怒奪公俸一年勒
令補還司農不敢違公力持不可謝恩日中官
闔門扇不聽公出勒問太倉云何管太倉主事
劉榮嗣報曰發三日矣然實未發也中官傳嚴
旨促令補還公曰有銀何用借無銀又安用補
中官愕眙不敢應公曰但執善繼語回奏死生
唯命不敢易一字也中官歎息而去無何堂官
奪俸二月公降一級調外任舉朝交章請留不
報擬降山東運判亦不報公遂移疾去而司農
竟如數補進矣嗟乎金花不可予邊而他賦乃
可補金花忽而扣留怱而補進忽漫無所執持
奈何不令人主厭薄臣下哉光廟御極首
復公官典新餉改兵部職方司主事是時遼陽
初陷中外匈匈公受事誓天淚流浹面杜絶請
託申明法紀爲大司馬草疏請逮某斬某以申
國法法不能行請自臣始言官羣噪之公抗章
力爭無以難也大司馬以撫夷行邊請用廢弁
坐贓敗者職方郞耿如𣏌持之不肯覆司馬疏
爭之奉旨命司官不得違阻公上書福淸曰邊
疆之壊繇於債帥中外諸貴人入其債而請求
於職方職方自愛其官不得不徇諸貴人之請
今幸得一憂國奉公不徇情面之人反奉不得
違阻之旨胥天下以職方爲市永無不債之帥
者自此一言始勿謂能違阻之司官爲易得勿
謂去能違阻之司官爲小失也福清謂其刺已
也怒已而屈服焉歲壬戍高陽公以閣臣理部
事高陽淸嚴果銳以天下爲已任請寘逃臣熊
廷弼王化貞於理公舉手加額遂委心焉從高
陽閱關以歸高陽自請督師公請從吏部司官
缺太宰堅以屬公公不可曰相公一日在師中
卽一日在幕中鹿善繼髯鬚如戟肯回頭作吏部
郞乎高陽當關四年經營遼河東西恢復遼疆
四百里安插遼人四十萬入而造膝密畫出而
指授二三大帥實倚公爲左右手禁餽遺絶宴
會朝韲暮鹽漠然兩書生也布衣敝馬出入亭
障閒延見老較退卒與相勞苦因以勾稽將士
察識營壘鼓勇敢拔跅跎錄寸長理小過二十
年名將咸出高陽之門公之功也高陽自寧遠
還鎮屬公入都門催軍需甲仗已事而還去家
二百里不遑省視中朝自此知關門決計進取
而沮抑之謀百出矣十二車營成高陽將渡河
入奏逆奄懼有晉陽之舉矯旨趣令歸鎮中朝
忌高陽者進謀於奄議省餉減兵以隂撓之公
詒書兵垣曰遼之當復非直以故有之封疆不
宜委敵無遼則不能有薊禍遂迫於京畿也今
之持論者大端有二一曰愼重一曰簡汰夫進
取則當愼重振刷則宜簡汰而出於今之君子
則愼重非爲進取意在退怯簡汰非爲振刷意
在隳兵而總以巧行其撓沮恢復之計夫百計
而鼓之進不能當一言之退也三年而集此衆
不能供一日之隳也不征不戰去將去兵垂成
之緒旣廢前日之禍復作遼廣潰陷時都門之
光景猶能記憶否身在事外之朝士以隔壁之
猜而索邊人之情心在事外之邊人以一面之
詞而迎朝士之意索邊人之情者遂持邊情以
爲朝論迎朝士之意者因借朝論以撼邊情從
此恢復兩字無人出口錦片河山丼心腥穢忠
臣義士有負戟長歎而巳未幾高陽解兵柄公
亦移疾乞歸迄今十四年舉世無復有言恢復
者矣嗚呼此可爲痛哭者也公在關門不以邊
吏邀一階半級以久次轉員外陞武選司郞中
家居四年上卽家起公爲尚寶司卿陞太嘗
寺少卿管光祿寺寺丞事公再起物望崇重精
勤吏事夙夜在公一如爲郞吏時未三載復請
告歸以沒己巳冬虜薄城下公昌言於朝非急
召高陽出馬世龍於獄無可辦虜者先是公物
色世龍於羣帥中薦之高陽推轂爲大將諸誹
謗高陽者皆以世龍爲質的及高陽再鎮手復
四城以還主上世龍之功爲多而世龍亦卒
以功名終於是人咸謂公能知世龍世龍不負
公而公與高陽果能相與以有成也公天性純
孝母旣沒念太公獨居共臥起者二十年其子
亦馴行孝謹四世一堂更衣幷食雍雍穆穆如
也里居教授生徒以百數攝齊升堂離經辨志
江邨之上有河汾濂雒之風畿南之士殖學修
行鏃礪自好者不問而知爲鹿氏之徒也晚而
師事高陽曰不圖周孔猶在人閒高陽亦曰伯
順在幕中如淸風止水助我神明者多矣公之
沒也高陽哭之慟爲挽詩六十四章又二年高
陽亦殉虜難公與高陽與遼事相終始公又與
高陽相終始嗚呼痛哉公爲人齋莊中正明允
篤誠辭受取與如水之有坊而不以一節加人
是非可否如食之必吐而不以一青掩人以身
命歸君父以心膽質鬼神以深心冶鑄善人以
至誠變化異類其道之不行而以完節自見則
天也斯世之不幸也公之没也年六十有二娶
王氏贈恭人再娶王氏封恭人子化麟天啓辛
酉舉鄕試第一人後公一年卒孫男四人盡心
舉崇禎丙子鄉試洗心以蔭入太學悅心從心
皆幼孫女二人曾孫男三人所著有四書說約
三十一卷文集若干卷公與予俱出高陽之門
予以枚卜被訐公正告蒲州當爲上別白忠
佞無以門墙故混淆國論上負明主蒲州不
能用遂終身不見蒲州當是時予待罪邸舍公
數過予執手而不使予知也予是以愧公銘曰
幽朔之地斗極崆峒三光五岳篤生駿雄生不
獨生有孔鑄顏高陽定興二百里閒堂堂鹿公
羽儀斯世矩方規圓渾然元氣羯奴鴟張全遼
如燬白首郞吏獨抱國恥帝命視師輟我綸
閣公辭銓郞出贊戎幕枕戈席馬抱冰履霜指
授將吏魚麗武剛軍書少閒危坐促膝麤飯瓦
盆寒燈土室羯奴外訌䜛夫內扇白山未勒黑
水猶戰誓涓七尺以報天子吁嗟鹿公與遼
終始碧血不變白光如虹江邨之阡有氣熊熊
彗星角芒參旗先後驂乘高陽扈我三后高
墳宿草我友我師人之云亡孰知成悲
山東道監察御史贈太僕寺卿黃公墓誌
銘
天啓逆奄之難淛河東西忤奄考死者兩人故
吏科都給事中謚忠介魏公山東道御史黃公
也先是神廟末年淛人浸淫黨論雄唱雌和
一詞同軌一二方正之士離而不服者如蘭蕙
之孤生於荆棘而已自兩公之死然後兩淛之
人曉然知此之爲正彼之爲邪雖樵夫牧竪皂
隷庸丏語及忠臣義士靡不嗟咨涕洟如不獲
見其人也語及於閹兒媪子靡不呼號罵詈恨
不得食其肉也三十年以來士大夫立名矯行
聚徒植黨所以鼓動激颺者至矣而人未必從
兩公以死教而人從之子言之有殺身以成仁
豈不大哉黃公諱尊素字眞長其先江夏人十
六世祖諱萬河爲明州錄事徙家餘姚國初菊
東先生諱珏精皇極經世之學祖諱大綬父諱
曰中世有儒行母盧氏公少負軼才摛詞掞藻
下筆不能自休年三十未𥙷博士弟子員授徒
苕霅閒意豁如也萬曆乙卯舉於鄉丙辰舉進
士授寧國府推官郡多能人以氣力漁食閭里
持吏長短公精強廉辨執法如山咸相戒莫敢
犯入爲山東道御史當是時先帝沖幼宮府
晦蒙都城一日三震公上疏曰阿保重於趙嬈
禁旅近於唐末蕭墻之禍慘於戎狄宵人爲之
咋指應山楊忠烈公劾奄二十四罪公抗疏繼
之極論廷杖非祖制曰後世史臣書之曰某年
某月工部郞萬燝以言某事死杖下可不爲惜
哉乙丑黨禍大作楊公魏公考死公除名爲民
丙寅以織監疏逮繫坐贓考掠體無完膚慷慨
談笑抵死不少屈臨難賦詩一章南北向叩頭
以謝君父丙寅閠六月朔日也年四十有三越
五日出獄肌肉漲爛頭面不可別識矣公爲人
通敏博達明習掌故自爲理官引大體折大獄
多所保全耆定及爲御史南樂附逆奄入相朝
右交關鼓扇楊公魏公曁高邑趙忠毅公無錫
高忠憲公出死力相榰柱公語門人徐石麒曰
乾六龍一亢姤豕至矣姤一豕蹢躅玄黃至矣
羣賢之龍戰可謂亢矣南樂其姤豕也不務堅
貞用晦敦復以俟時而出一決無復之之計其
可幾乎羣公善其言而不能用也公去郡郡人
持短長蜚語相中總憲鄒公力持之初入臺卽
進規於鄒曰京司非講學地也徐文貞已叢議
於盛世矣鄒公卒用是去羣小之撼君子自此
始也萬燝之杖也公語楊公可以去矣楊曰苟
濟國生死以之公曰言不用何濟君子不顧生
死成敗不可不顧出處魏公將攻南樂公曰頒
朔後朝小過也攻之急勢不反顧二憾交作不
可爲矣魏曰一死可以盡節公曰不然李固機
失謀乖遺梁冀書猶戀戀不能已君子愛國之
心甚於愛臣節也公志在弘濟艱難雅不欲婞
直僨事每有搏擊飛章廷爭未嘗不爲人先公
固曰吾寧不與諸君子同其功不願不與諸君
子同其禍也臺省詣閣請救止廷杖羣奄數百
人咆哮訽詈閣臣噤不發一語公叱之曰內閣
絲綸要地司禮不奉命不得至若等何爲皆稍
稍引去京朝官奉詔乘馬羣奄顧京營馬馳穾
爭道公語京營嚴顧馬之禁奄無所得馬遂少
戢矣彰德進玉璽將御門受賀公執奏曰宋喆
宗得璽蔡確等爭言祥瑞改年元符其後朋黨
煩興宋祚不永弘治十三年陜西進玉璽止命
取進祖宗成例當法不應踵襲宋事其據經守
正援据切當皆此類也楊魏死公爲位慟哭是
夕夢楊公告曰大禍未解公之與諸君子同禍
天爲之矣又何尤哉公沒之次年子宗羲詣闕
訟冤天子贈公太僕寺卿祖父皆如其官蔭
一子入太學立祠於邑之文昌閣前慈谿馮公
元颺與其弟元飈具特牲往拜諸生馮文昌等
數百人胥會祠下淛河西東與魏公相望焉於
是宗羲以己巳十一月廿五日葬公又十餘年
而以墓銘屬予公娶某氏封恭人子五人長卽
宗羲次宗炎宗燧宗轅宗懷葬在化安之新阡
予往識公長安退而語人黃公豐頥廣顙長身
山立巋然福德大人也公沒人或以惎予在昔
元季有以南臺大夫抗節死僞吳者袁廷玉相
之曰公大貴人也當秉忠致命名垂後世公必
勉之繇此言之士大夫非具福德相其能以忠
義顯聞乎予之相公蓋未爲不驗也銘曰
夷之初旦明未周虹蜺揚煇蔽贅旒天門詄蕩
叫莫繇一夫九首擇肉投高冠長劒部黨儔一
葦誓塞江河流一擊不中恥下韝衣冠血肉填
厠㢏艱難弘濟需巨舟風顚䌫弱柂不收人謀
不遠輸鬼謀長年三老空嘲啁抗辭同日自我
求芳膏煎灼非我尤天晶日光死何憂幸哉不
從李范游淋漓碧血閟一丘蓀芳蘭茁天汝醻
我銘其藏語不偷丹書靑史俱千秋
陜西按察司副使贈太僕寺卿顧公墓誌
銘
天啓中羣小嗾逆奄興大獄謀殺應山楊忠烈
公桐城左公嘉善魏公逮其客汪文言下詔獄
考問無所得聚而謀曰先是經撫之獄刑部顧
員外引八議議熊廷弼廷弼楚人也顧員外楊
左之黨人也以鬻獄坐顧以關通坐楊左則諸
人一網盡矣公已調兵部再調禮部出爲陜西
按察司副使奉嚴旨逮繫與楊左等六人竝
下詔獄五人後先考死移公下刑部獄命法司
定爰書公慷慨對簿曰某奉旨送法司據招
定罪豈容復辯欲辯則抗聖旨也欲不辯則
自欺本心欺法司且欺天下後世是亦欺皇
上也不抗卽欺無一而可也且五人者皆前死
矣借某以實五人之招則某旣自誣服又代五
人誣服何以見五人地下乎明公能昭雪此
案則萬代瞻仰不然有鎮撫原招在某復何言
法司環坐愕眙無以難也巳而歎曰汪文言猶
能爲貫高我獨不能乎吾不可以再辱矣乃呼
酒與其弟大夏從弟大武訣別趣和藥飲之未
絶復雉經而卒天啓乙丑九月十四日也享年
五十後三年丁卯今上卽位僇逆奄贈公太
僕寺少卿命法司更定先朝爰書於是公等六
人冤狀始白嗚呼痛哉公登萬曆丁未科進士
除泉州府推官移病免歸改嘗州府儒學教授
稍遷國子監博士是時黨議已成朝右以東林
相抉讁斥逐殆盡公歎曰昔賈彪不入顧廚之
目西行以解其難吾不預東林正可以彪自况
也廣文官冷非世所指名公又能奕棋謔浪與
朝士浮湛上下而實以其閒爲收拾人才改紀
國政之地迨光廟御極南昌爲政楊左在臺
省除舊布新海內煥然改觀知公者以謂居中
斡旋有功爲多而羣小之側目深矣遷刑部歷
主事員外以久次議改調而經撫之獄起司宼
王莊毅公以爲非公不能辦也留公署山東司
事欲以重公然卒用是敗嗚呼經撫之獄厥罪
惟均公惜熊之才議貰之以責後效然卒定熊
辟者公也楊初抗疏請易熊魏抗疏請辟熊其
不受熊賕甚易明也公之禍醖釀於庚申鼎革
之時而發作於甲子擊奄之日機不深則禍不
烈冤不極則白不早其始終借端於公則天也
公何憾矣哉公精敏彊直明習法比案牘山積
手批口決老獄吏皆爲吐舌遼瀋之陷也臺省
搜獲奸細棄市無虛日繫者二百餘人饑寒瘦
死莫敢問者公請於王公曰以一身易五十餘
人命某猶丼之况一官乎卽日讞之論一人頌
繫二人他皆移大理縱遣王公歎息稱焉杜茂
者冒登撫之餉逃匿僧舍爲邊吏邏得者也張
鶴鳴以司馬行邊劾與佟卜年約李永芳謀叛
獄已具矣王公以問公公曰招謂卜年令河閒
茂匿廨舍三月偕其二僕往來永芳所具有本
末獨不知二僕姓名何也同謀三月聚首摩腹
親踰骨肉豈不識其僕爲誰某往來永芳所同
行數千里不一扣其姓名者何也以原招覆之
茂之誣服無疑也王公曰然然則何以處卜年
公曰卜年雖非叛實佟養眞族坐叛族流三千
里可也王公去而侍郞楊東明署事奏卜年實
奴酋族每歲拜金世宗墓當伏誅公曰此語何
從得之楊曰聞之人言公曰刑部奏事有審得
某人云云無聞得某人云云也楊大驚奏已發
亟追止之楊欲更坐卜年論死曰佟養眞旣以
謀反論卜年乃反族非叛族也公曰律反族不
同謀不同居者止朞親論斬餘不坐楊作色曰
謀反夷三族寧論朞親公曰明公所言者漢法
員外所執者大明律也從容簡律以進楊默然
慚恚而止公之據經察獄不詭隨徇人皆此類
也公與其弟大韶孿生竝負異才有二陸兩蘇
之目長而通經術諳掌故慨然有經世之志典
試廣西作財賦文武對策識者以爲今之子瞻
也卒之前數日手指重傷強拈筆作自敘筆記
訣別書凡數千言酒酣慷慨語曰自唐虞至今
纔四千年吾生世五十年已得八十分之一不
可爲不壽卽以凶終不猶愈於老死牖下者乎
又爲偶語曰故作風波翻世道長留日月炤人
心曰此他日祠堂對聮也公之豪爽自喜通達
死生之際如此公諱大章字伯欽世居嘗熟之
均墩村曾祖諱江贈南京太嘗寺卿妣賈氏贈
淑人祖諱早妣陸氏贈如曾祖妣父諱雲程歷
官南京太嘗寺卿母周氏封淑人生母張氏以
公封太宜人娶蔣氏封宜人貴州道監察御史
以化之女子麟生邑諸生女三人嫁太學生趙
士晉諸生申濟芳知府凌必正公在西曹數與
奄黨抗論相擊排及議䘏奄黨猶在事有贈而
無蔭麟生詣闕訟冤上下其事於部寢閣者
又十二年矣於是麟生卜以崇禎巳卯三月初
八日葬公於均墩之新阡而屬予爲之銘銘曰
公人詔獄芝生廟旁一莖六瓣獄卒告祥公曰
惜哉芝產非所六人畢命芝亦隕堕豈惟芝祥
天亦告異白氣豆天南斗失位誰無七尺誰及
百年孰如公死上感昊天霜飛愍綸日炤高闕
星辰昭回芝蘭坌拂我作銘章鑽石幽扄丹書
永刊靑史足徵
牧齋初學集卷第五十
