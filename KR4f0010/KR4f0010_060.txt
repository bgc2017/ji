牧齋初學集卷第六十
墓誌銘十一
隨州知州贈太僕少卿徐君墓誌銘
崇禎十四年獻曹二賊攻䧟隨州知州事徐君
死之君將行戒其子肇森肇樑曰賊隳突襄鄧
及隨隨三破之餘然郢之肩背也守隨所以衛
陵寢也樑也行扞牧圉以佐守森也居斥家
貲以益軍吾必死于此無返顧矣十三年十月
莅隨朝國人而誓戒之歃血於關壯繆廟要以
必死修城濬濠拓羊馬墻抽壯勇庀礮石䘏饑
寒平振糶府庫匱乏則捐家財給之民和而奮
咸有固志繕南城譙樓寢處其下慨然謂僚屬
曰身與公等枕戈待敵以此樓爲死所矣明年
四月賊䧟襄陽躪德安購獲細作要遮捕斬賊
知有備棄疾于我悉衆力攻閒使三走郢告急
巡道趙某抵其章于地弗顧巡撫發一遊擊率
兵援隨趙勒之守郢留弗遣君不食二日不解
甲五日再盟于壯繆大臨以告哀二十五日賊
急攻南城潛師八道隳北城以入君遣肇樑埋
州印廨後東墻下勒馬巷戰矢貫於頥刀屬于
頰眼鼻橫斷墮馬左手掣佩刀右手握印廂鍉
帨䘖于袖賊栧之不得鈹刀交下䧟胸斷股而
死肇樑趨至拊尸頓踊哭且罵賊驅至老營殺
之且死疾呼州人告以埋印處妾趙氏王氏臧
獲十八人皆死賊驅趙出不可先殺其所抱幼
女申姑斷其八指罵益厲賊刃之推土石碎顱
而死君死之三日吳人石琳求得其屍歛之趙
氏屍與申姑相抱不解胸著布囊凾金剛經三
寸許遂倂棺以歛而肇樑屍卒不可得巡道以
阻援自諱也欲沒公死事狀荆西道力持之楚
撫按乃上其事肇森亦詣闕陳請天子贈君
太僕少卿賜祠祭廕一子入監視天啓中張興
文振德例而少殺焉惟守隨之事與睢陽異睢
陽江淮之前障也拔雍而扼睢則可以通南北
隨承天之後翼也越隨而保郢則無以蔽陵
寢捐必死之身委必破之城俾其專力致死䧟
隨之後兵鈍氣單橫折而去而陵寢晏然無
恙君之志遂矣後二年賊再至漢東無藩籬之
限原廟震驚然後知君之以死據隨與南陽之
據睢一也嗚呼護陵之功守隨爲大失隨之
罪絶援爲大今也賞靳于守死罰佚于擁兵國
論傎錯而盜賊滋不可撲滅則豈非謀國者之
咎哉君諱世淳字中明五代時始祖崇自海州
徙淮安三傳南唐左嘗侍鉉徙廣陵唐亡入宋
二傳翰林學士遹徙盱眙其二子從高宗渡江
徙越雜居山隂海鹽洪武初諱土金者贅嘉興
之白苧鄕遂爲嘉興人六傳爲雷州府同知諱
學周生南京兵部侍郞贈兵部尚書諱必達而
公其冡子也尚書偉望碩儒爲時明德公胚胎
前光沈浸經史食息擩染不離典訓萬曆戊午
以春秋薦于卿累試南宮不第署永嘉縣教諭
修學宮闢講堂劉香餘孽出没海上建關隘絶
勾引甌越底寧方略多自君出除重慶府推官
居官計口食俸禁誅求省廚傳所至不知有官
獮大奸折大獄斧劈理解奏成于手中雖賁育
不能奪也督師徵餉萬斛過五日以尚方從事
括倉穀僦舟船咄嗟立辦民不告病督兵勦資
簡諸酋水陸並進弓刀相啣歸師過峽班馬之
聲蕭然滿考當內召蜀人疾君彊直以隨爲絕
地䧟君其卒以成君者天也隨饑士就食粥厰
君曰可使士以饑餓失禮乎分粟以賑之士皆
感泣潰兵過隨索餉鏵釦震地君援兵登陴單
衣入其營執帥手語曰軍之不供給守之過也
殺守足矣無已則械守以見於督師監紀乎帥
氣奪歛衆而去其從容應變如此君爲人孝友
順祥內明外柔尚書久宦雷州篤老君晨昏娛
侍雷州忘尚書之不在側也尚書病將析產君
請以分諸弟尚書頷之終喪籍以告于几筵終
其身未嘗有德色于諸弟也君長不滿六尺退
然如不勝衣耐勞苦甘淡薄補衣蔬食如後門
素士經術之外兼通象緯數學參同悟眞家言
博簺祕戲無不通曉與人居陶陶永夕飲酒至
一石不亂確守家法重規叠矩稱心而言擇地
而蹈蓋温文樂易深中好修之君子也其所成
就奇偉激烈乃如是君遇害時春秋五十七娶
恭人戴氏生三子肇森高才生以尚書廕入太
學肇樑肇彬孿生子也肇樑奉詔祔祭隨嘉
二祠與肇彬俱廩生繼室包氏生一子肇森女
二人孫男六人崇禎十六年十二月廿四日
賜葬于東荒之新阡而戴恭人祔肇森奉其宗
老司寇公所撰行狀及排纘行略哭而請于余
曰夫子在先朝草張興文制詞載在冊府先人
闔門殉義與興文等而愍綸或後焉惟夫子哀
而賜之銘是先人與興文俱不死也余喟然歎
曰興文事聞高陽公掌樞部召見其孤撫而哭
之手自題覆請于先帝峻秩世廕度越彝典
迎柩于蜀給符傳而遣之其所以崇奬激厲若
此之至也今之當國者政以賄成厭薄仗節死
義之事惡其疥吾畢牘君之獲斯典者亦幸也
觀于興文與君可以覘國矣敢不志而銘諸銘
曰
江漢廻復拱趨顯陵天造地設萬靈式馮漢
東之國隨爲後蔽如人肩背心膂是衛烈烈徐
君效死守隨隨亡身隕寇戈北廻如隄受水捍
禦奔敗岸嚙隄崩水勢亦殺煌煌顯陵原邑
膴膴空曲鬱盤王氣自古衣冠月游陵樹葱青
帝眷南顧慰我光靈父子肉糜婢妾屍枕闔
門刲屠以保陵寢帝曰念哉女䘏女祠功
崇報夷過在所司賀蘭環顧始興不作䧟巡莫
問議壺誰駮下有靑史上有白日假彼貞珉奮
此直筆疇司戒律疇秉國成義則竊取䜛鼎之
銘
張昭子墓誌銘
君諱弇之字昭子兵部左侍郞堂邑張公鳳翔
之孫威縣知縣幼安之子也崇禎十四年六月
十八日卒年二十有二旣葬司馬公自長安詒
余書曰吾有四孫弇之其叔也生有奇表嶷然
異凡童始教方書受甲子矩步規言無子弟之
過從吾戍于潼關歷少室度崤函上太華絶頂
登高望遠志氣廓然所謂鴻鶵鵠子有靑雲之
意也家世受春秋從西華里先授詩淬掌燎髮
六十日通曉六義於羣經皆然嘗病劇醫教之
輟書三日恚曰人可三日廢學耶晨興扄戶啓
東窗炷香迎日而拜退而箋之小櫝曰某日告
某日不告知其日必告天也年十三補博士弟
子員從其父于威戊寅威䧟于奴痛其父之歸
司敗也蚤夜呼憤願以身代已而喪其母食無
鹽酪居無爪剪踰小祥不勝喪而卒痛乎天之
祝余也弇之好讀薛文淸之書修容整襟如見
其人天不假年而使之不得有成天其無意于
斯文乎弇之死矣非假諸名筆無以留其生面
且以志吾悲也敢以墓中之石請幸無辭焉余
嘗聞唐人陳元敬之言曰幽觀大運賢哲生有
萌芽時發乃茂古之合者百無一焉堯與舜合
禹得之四百餘年湯與伊尹合五百年文王與
太公合四百年幽厲版蕩賢聖不相逢也老𣆀
仲尼淪溺溷世不能自昌彌四百餘年赤龍以
來迄于我明三百年貞元周復之一會也天旣
篤生昭子又從而芟薙之天之意其可懼也昔
者王仲淹十歲而侍銅川知其憂王綱不振生
人勞于聚歛而天下將亂也遂有元經之受昭
子之告天也其此志乎離經辨志尊師取友其
銅川歌伐木之年乎元會休明君師道合坤師
之占不當兆于斯世昭子用是短折嗚呼其又
可幸也以此志昭子而解司馬公之悲其可乎
昭子娶蘇氏生遺腹女曰慰家蓋昭子死踰年
而威縣之獄得白銘曰
有明崇禎龍集癸未葬張昭子于梁水之原獲
麟之後二千一百三十餘年嗚呼奈何乎天
鄒孟陽墓誌銘
李長蘅苦愛武林山水歲必一再游其游也以
鄒孟陽爲湖山主人花時月夜晴雪煙雨扁舟
幅巾茶罏筆床未嘗不與孟陽俱長蘅高人朗
士秀出人表歌詩圖繪與湖風山雲互相映發
孟陽鈎簾據几隗俄其閒山僧舟子皆能指而
識之長蘅于畫矜愼自娛不受促迫顧獨喜爲
孟陽畫西湖江南臥遊冊凡三十餘幀孟陽所
至必擕之以行曰長蘅與江南山水皆在吾篋
笥中矣長蘅買山西蹟下環山三十里皆梅花
花時千邨萬落漫山炤野欲搆小閣臨之名曰
六浮孟陽過而樂之許代卜築焉長蘅爲詩曰
十年山閣不得就却負靑浮日夜浮故人一見
豁雙眼何日三閒銷百憂百年有錢作底用一
朝卜築偕行休長蘅卒孟陽家益落閣竟不就
挐舟吊長蘅還登鐵山酹酒痛哭而去歸而祀
長蘅于小築生平師友祔焉春秋佳日採蓴剪
菊山僧故人取次助祭其崇尚風義絶出流俗
皆此類也晚年山水之情彌勝偕老僧游天台
軍持漉囊居然兩衲子也訪余拂水輙留連旬
月擕臥遊冊索題曰吾遊天台挾此冊與俱長
蘅有知當偕我越楢溪凌石橋耳其託寄如此
孟陽名之嶧其先世元末鎮撫海寧居東門外
至今地名鄒家渡四傳徙錢塘東溪以貲雄里
中至孟陽讀書好修爲知名士不事生產老而
貧困以死崇禎癸未六月某日卒年七十子曰
某某年某月葬于某地之阡昔盧簡辭遊伊水
别墅霰雪微下忽有蓑笠牽蓬艇白衣與衲僧
同坐炊桐甑烹魚煑茗泝流吟嘯使問之乃白
傅同佛光往香山每遇親友無不話之以爲高
逸之情莫及余誌孟陽詳書其與長蘅游跡如
此世有簡辭其可以知孟陽也銘曰
猗鄒生標美譽儒行修內美具通經術函雅故
慕節俠鄙章句萬卷書籖軸互手朱黃自題署
師雲棲奉檀度友檀園共毫素攬湖山寫情愫
生寂莫死遲暮神之游非丘墓西蹟趾石橋路
抑菴姚君墓誌銘
君諱以高字汝危太子太傅工部尚書諱思仁
之第三子娶項氏故襄毅公之孫女鄭端簡公
之自出而中翰臯謨之女也姚世爲嘉興人洪
武初始祖成一奉直粧鑾司隷匠籍生二子曰
聰曰明遂分南北支聰子敬有女諱妙莊生有
異徵嘗見盥水中日月雲霞爛然五色羽扇夾
兩旁憲廟選妃江南妙莊在選中髮短不任
髻渡松江髮忽長八尺故地名八尺生皇第
九子壽王冊封端懿安妃官其弟福員世錦衣
百戸是爲北支明之孫諱緯緯生烈烈生履道
履道生太傅皆以太傅貴贈宮保是爲南支君
沈厚精敏咨禀教飭不縱爲子弟華靡遨放事
項孺人生於盛族恭柔專勤佐君以事其親鷄
鳴宿戒廪廪如也君少與伯仲二兄掉鞅詞壇
久之伯仲皆以父任爲郞君數踏省門以乙榜
謁選當得郡倅奮欲以制科自見不肯就從太
傅游兩都諳曉臺閣故事訪求兵農利害邊徼
阨塞以儲偫有用之學太傅守南京兆君檥舟
江干徒步郊關問得都市奸猾惡少主名及其
根株囊槖太傅立遣使掩捕論治奄忽如神京
兆以此大治天啓中皇極門告成有旨庀
三殿工太傅仰屋咄咄君從容請曰大人不見
璫兒媪息佻佻拌拌以將作爲市耶竭帑藏盜
名爵張奄𦦨在此役也大人且休矣太傅大悟
立抗疏請停止無何遂得請歸已而復交關興
作先帝彌留之日猶用殿工拜官濁亂朝著
太傅顧君而歎兒之免我多矣君之喪母唐夫
人也念無以報罔極痛不欲生孺人曰盍盡出
先姑鏡奩貲用以廣母慈資冥福乎編茅於三
塔寺側食餓者衣寒者槥埋死且殣者合掌讙
呼祝姚夫人升天聲與浮屠下上於太傅之壽
也亦然太傅年益高伯仲皆宦游君孺人聽聲
辯色損飯益衣太傅甘寢燕息神明太和崇禎
四年太傅奉詔存問扶掖駿奔燕勞贈賄禮
無違者是年八月孺人卒閏十一月君亦卒且
死皆以老人爲念語不及私君生二男子長曰
澣郡諸生孺人出也次曰溥國子生庶陳出也
女子三人皆庶出也於是以癸未十二月甲子
合葬於嘉興縣三宿字圩之阡而澣奉其婦翁
譚工部狀來請銘在昔東京楊袁爲漢名族華
嶠以謂能守家風袁不及楊唐房太尉琯以德
行爲相世號其門爲太尉家啓爲鳳翔參軍人
咸曰眞房太尉家子孫也太傅博大傑魁爲時
厖臣君握文矯志晨昏有助夫婦媲德厥子趾
美雖楊房之子弟何以加諸澣游吾門以材稱
葬其父母乞銘以圖長存可尚也已銘曰
君年四十有一繫之易得河圖四面之四十而
餘其一孺人年三十有七繫之皇極得邵氏之
三十六宮而亦餘其一餘一爲奇餘二爲偶歸
餘於二子以昌厥後嗚呼吾非瞽史蓋聞諸姚
氏之叟
金文學墓誌銘
武林金子漸臯以崇禎十六年八月幾日葬其
父而爲狀來請銘曰君姓金氏諱某字某祖諱
某生四子長爲君父諱某舉癸卯鄕試爲邳州
守次則御史某也君少孤束髮爲諸生不事生
產邳州老于公車將之官鬻其居于御史以治
裝風雨之夕御史家奴促令徙居君之伯兄臥
病其妻徐孺人與其長姒負墻匿門扇後行無
燎火彳亍泥濘中比至旁舍乞容榻之地以置
伯兄而身與徐孺人露坐以待旦未幾伯兄夫
婦相繼殁邳州久宦不歸送往事居庀治喪葬
歲逼除突煙不起與徐孺人相對空案而已邳
州在官時爲兩幼叔娶婦爲兩大母卜改葬黽
勉有無備所不堪及其歸而析產田取其磽瘠
者器什取其刓敝者又舍故居而别僦居于市
曰吾不欲遠[婺-矛+牙]婦弱弟傷老人心也其孝友篤
摰好行其義若此君自以不得志于場屋督課
漸臯甚切然嘗正告之曰士君子以立身爲本
功名富貴非所急也御史爲人飛章劾王耀州
至今以爲諱可不戒哉漸臯旣舉于鄕卓然以
名行有聞君之教也君卒于崇禎辛已五月享
年幾十有幾子三人某某某女三人孫五人墓
在仁和之南山漸臯言君故有大志易簀之時
執漸臯手而語曰民窮矣盜益起吾欲以七事
上于朝而未能也汝爲我成之漸臯問七事云
何瞑不復言矣銘曰
有美一人婉淸揚目營四海滯堵墻彌留之言
何琅琅載筆入棺告上皇啓爾後賢繼述長安
寢巨室無䀌傷
朱府君墓誌銘
君諱萊字左元其先自雒陽徙崑山貴州按察
司副使諱熙洽之次子也君少於其兄懋四歲
副使以授易爲大師多君之才令治春秋遂以
春秋名家副使舉進士宰潛江淸田築城簿籍
叢劇君手自繕寫勾稽會較首尾鱗次副使歎
曰助我理潛者是兒也副使自閩歸罄槖中裝
買舍旁廢宅君兄弟舉倍稱之息斥而新之副
使縣車歸老華堂燕寢俛仰極樂不知其所繇
辦也君遂棄去舉子與伯氏晨夕子舍娛侍百
方山川登涉歲時燕賞畫船游屐周流數百里
閒廚傳供張皆取給于稱貸城南數頃盡折入
於子錢家而不使其父知也伯氏病困收責者
塞戸副使聞狀大怒命君出其所有謁親知爲
率錢會期一日盡償長子宿負人或謂君若他
日寧有避債臺乎君歎曰我豈不自知非計哉
顧親老矣今又不樂忍令知兩子皆廢產損老
人眠食乎君且休矣副使没君以其田廬按籍
予債主一夕而盡歲大侵甁無儲粟撫其子日
爃笑曰此萬金產也與二三故人契闊談讌修
隻鷄近局之樂及見其長女壻王志堅舉進士
與日爃舉鄕書而卒君少卓犖負奇氣從副使
宦游江楚江山鬱盤登臨吊古作爲歌詩曼聲
高歌投其稿於江流而去嘗語日爃曰古之學
游江楚江山鬱盤登臨吊古作爲歌詩曼聲高
歌投其稿於江流而去嘗語日爃曰古之學者
爲人致君澤民是也今之學者爲巳榮身肥家
是也其托寄不偶如此君以萬曆甲寅十二月
卒年五十有九妻徐氏勤勞共儉共養舅姑饘
&KR0755;酒醴芼羹必躬必親於孝養有助焉後君十
年卒年六十有九子二人長日爃工部營繕司
員外郞次日焌某年某月葬某地之阡日爃涕
泣來告曰日爃狀吾先人之行事十有三年矣
思得一命以慰九京而後謁銘於夫子奉職無
狀身爲僇人幸得湔洗奉先人之丘墓不及今
乞銘以葬豈歐陽子之所謂有待者乎夫子其
何忍辭余曰諾銘曰
半通者綸四尺者土壹行孝友之傳片牘而巳
矣嗚呼其孰與千古
牧齋初學集卷第六十
