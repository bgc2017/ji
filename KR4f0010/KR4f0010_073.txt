牧齋初學集卷第七十三
傳四
梅長公傳
公諱之煥字長公一字彬又黃之麻城人其先
宋宛陵先生後也元至正中避兵徙家焉曾祖
吉舉進士守惠州吉生汝觀汝觀生六子長國
楨以御史監寧夏軍平哱賊官止兵部右侍郞
第三子國森舉鄕薦公之父也公十歲喪父從
其母劉居東山之沈莊日課書盈寸倜儻雄駿
異於凡兒年十四爲諸生臺使者按部閱武騎
馬橫絶教場使者怒命與材官角射執弓腰矢
射九發連九中中輙一軍大呼以笑長揖上馬
徑去使者不懌而罷縣西龍潭絶璧下瞰公指
曰誰能下此潭不足縮者乎同游者謾應曰能
再問之如初趣舉手推墮之&KR1405;沒泅水慬而得
免旁人皆攝讋公談笑不改色人以此異之萬
曆癸卯與應山人楊漣同舉於鄕以功名節義
相期許盰衡抵掌視舉世無如也甲辰舉進士
選翰林院庶吉士高陽孫少師以史官同館性
嚴重不可一世士獨推重公公在館中語則矯
尾厲角坐則掀髥搖扇視館閣諸公低頭緩步
暖姝相向恒目笑不自禁也居七載出爲吏科
給事中神廟靜攝日久朝政隤弛公上封事
言近日國事無内無外無大無小釀成一片虚
泡世界如蠧在樹中風起則摧耳方今民窮餉
竭虜橫兵疲大小臣工兵農錢穀之司日夜講
求猶懼不給言官舍國事而爭時局部曹舍職
掌而建空言羣天下盡爲一虛套子所束縛輦
轂之下京營之兵馬入衛之班軍戸部之錢糧
皆有費無用有名無實種種弊蠧動曰舊例不
省是太祖高皇帝之例耶亦成祖文皇帝
之例耶敝蠧日積㳂襲爲嘗有作意整頓者不
曰生事則曰苛刻事未就而謗興法未伸而怨
集何怪豪傑灰心庸人養拙付國家事干不可
爲乎臣請陛下嚴綜覈以責實事通言路以
重紀綱别臧否以惜人才臣所言者不過老生
嘗談能眞實舉行未必非對症之藥也公旣扼
腕時政又數爲上條奏故江陵相所以修整
初政督課名實者慨然欲有所建置䟽屢上不
見省部黨角立如敵國不相下一無所附離每
有封駮恒兩非之其大指務在破私交絀黨論
矯時救弊愛惜人才而已居六載出爲廣東按
察司副使分守惠州惠獄多冤結栲一連十累
歲不得決閉門周視案牘期且日會堂下據案
呼囚明舉其刑書云何據几決遣獄成於手中
奄忽如神嶺表多盜賊勢豪家通行爲之囊槖
盡知根株窟穴所在用沈命法分行收捕窮治
所犯卽時伏辜由是盜賊禁止惠州豪沈烈女
於水禽得就烈女死地撲殺之瘞其女於蕭烈
婦墓旁賦詩刻碑以識焉官家子依倚父勢恣
爲好利禽治之不可得使人曉諭其父若欲其
子出而生乎抑匿而死乎其父大寤聽其子就
理命冤民如牆而立占人田園若干攫金錢若
干擄子女若干甲乙丙以次質對盡反其侵掠
則縛狠子痛箠之曰用以謝鄕人幷以謝而父
也卒自刮磨爲善士公爲吏精於吏職發奸擿
伏厲使彊壯蠭氣類趙子都奮髯抵几罷斥舒
緩養名類朱子元賞罰分明見惡輙取類張子
高仁心爲質不務近名扶養元氣執持大體則
漢吏弗如也海宼袁人老掠潮殺守吏潮非公
所部自請往勦嚴兵扼海道絶饋運斷樵汲散
免死牌數千有服者接踵八老窘迫乘潮夜遁
乞降於閩公督學山東八老率舟師援遼謁公
于登公語之曰海上之役不得望見顔行今何
以在此八老泥首謝曰畏公天威是以走閩今
日敢不爲公死乎公文人不便武事其爲劇寇
畏服如此其視學闊略教條謝絶請寄考課之
暇進諸生而教誡之賢者降階執手重以慰籍
不類者嚼齒唾罵申以榎楚諸生始而駭中而
服久而歌思頌慕咸以爲師保父母也兗富人
謀幷隣生園廬使二盜要諸叢薄中捽摶而殺
之有司以盜抵罪公曰是所謂功意俱惡者也
人止一命而盜無兩死今度主使而論盜扶同
殺士衆口讙譁五月不就吏幷用柱後惠文彈
治耳逮至一訊而服遂以重論而二盜坐前案
論死天啓元年召入爲通政司參議遷太嘗寺
少卿三年擢都察院僉都御史巡撫南贑丁母
憂歸里未幾而逆奄之難作先是神光二
廟相繼登格先帝幼冲楊漣爲兵科都給事
中參預顧命建白移宮及爲副憲案劾逆奄魏
忠賢罪狀羣小嗾奄興大獄逮漣考死言官擿
觖漣黨以公爲首指漣就徵日公往送執手慟
哭誣公在省中受取賕賂牽連卽訊當是時鈎
黨徧天下鋃鐺之使四出公自分旦夕逮繫而
獄久未決每呼憤頓足曰我何渠不如野貓頭
致奄黨忽忘我耶野貓頭者公與漣平居相爾
女之辭也巳而歎曰主少國危朝家事壞於璫
兒媪息之手刺血草奏大呼二祖十宗之
靈撼承天門慟哭引歐刀自剄北闕下男兒死
耳肯低頭騈首作圜扉中一片血耶短衣襆被
從兩蒼頭跨馬北上親知股栗莫敢遏過信陽
故人王思延止之曰壯哉遂與子長别矣強爲
我少留痛飲信宿而去越翼日邸報至坐追贜
遣戌思延笑謂公可以歸矣跨馬復返據鞍却
望鞅鞅如有所失也今上卽位召還以原官
巡撫甘肅甘鎮孤縣虜中絶餉七閱月套虜土
魯多蠻犯塞軍無見糧公鈎校邊吏邀勒淮商
中鹽引悉以給商一日得鹽引銀三萬兩有奇
戰士宿飽一軍讙呼乃爲三覆以待虜遣羸卒
數百人領羸畜數羣駐牆内虜入卽反走虜略
取羸畜逐北深入總兵楊嘉謨部前鋒迎戰虜
驚將從閒道闌出則二覆起邀其後礟弩齊發
公親率標兵夾擊虜大敗斬首虜凡七百餘級
生得銀定酋王子綽木素降六百餘人悉分隷
爲精騎甘兵以此益強明年春虜復大入病㾐
大黃山下枕籍相望諸將請掩捕之得首虜數
千中封賞率公曰鄙哉用是得侯何不武也遣
譯人宣諭朝廷威德乞沙蹟地活汝愼無恐踰
月虜病瘉望邊城搏顙涕泣引去虜酋小王子
入謝公返其金玉取所貢矢與諸將耦射十射
皆貫革矢矢相屬虜嚙指曰眞吾父也烏程用
閣訟攘相位公在鎮撠手罵詈數飛書中朝别
白是非烏程深䘖之思中以危法巳巳冬奴兵
薄都城公奉入援詔卽日啓行虜踞峽口峯瞭
大兵盡東合海虜窺河西公命援兵分五道肅
州高臺兵從西北而東凉莊兵從南而北伏賀
蘭山西徼虜歸路大兵會水泉峽口腹背掩擊
虜再戰再北斬首虜八百四十級我師遂東而
總鎮兵先譁於塗公駐蘭州盛陳兵塞諸隘口
下令盡赦脅從斬首亂一人以首虜論賞夷丁
莊哈傑等斬五人以獻公叱曰首亂者四人安
得五也賞四人抶一人一軍皆喜曰吾屬無憂
矣甘鎮去都門七千里師次邠州奉詔還鎮
已又趣入援紆廻往還又數千里師行半年始
至本兵希烏程指劾公逗留欲用嘉靖中楊守
謙例殺公保鎮三百里甘鎮七千里保以先至
論功甘以後期論罪上心知公材憐其枉部
議力持之乃命解官歸里久之烏程當國豪宗
惡子嗾邑子上書告公烏程從中下其事中朝
明知其滿讕忌公才能借以柅公公自是不復
起矣公爲人忠誠樂易光明洞達遇顯貴人不
摳衣奉手亦不爲崖岸斬絶遇後門單士不爲
翕翕熱亦無所施易剛腸疾惡面折人過如矢
激弦一往輙發憐才好士賑窮急難雖讎人怨
家片言諈諉輸寫心腹未嘗有纖毫芥蔕也家
居門無重閉室無典謁殺雞飯黍賓客雜坐笑
語諠闐几案狼籍小夫孺子乞兒販婦冤憤赴
愬直入坐隅公召其所與交關者往復譬解平
亭曲直務使得當而止縣中桀黠奴與奸猾吏
盤互漁食閭里閭里冤結者不之有司而之公
公必禽治痛折辱之列其罪狀付守令案伏其
辜不得以勢力變詐自解由是蓽門圭竇倚爲
司命勢豪側目視公亦不能不爲絀服也縣阻
山多盜皆奴吏爲淵藪盜連發不得得卽妄引
平人連染株送盜得不窮竟公曰除盜莫如除
窩除盜窩莫如除勢窩具得其主名區處責問
游徼尉卒令壹切受署勢家有首匿者自領尉
卒搜捕又不得則發蒼頭健兒褁糧與俱追逐
數千里外無有遺脫驗服輙折其兩足縳送所
司俾不得受賄縱舍羣盗摇手勿復過麻城界
自送死也流賊起秦隴躪豫楚蔓延光黃間公
告戒守令勿去有我在用軍法部勒材官鄕人
子弟僮奴警巡迾遠偵探援兵登陴所畜養贑
兒數百人爲正兵備出戰收無籍惡少爲游兵
資應援一參將領辰兵護關廂南贑大砲東粤
紅夷砲架樓櫓募獵戸操藥弩矢分伏關隘城
沈莊别墅濬渠壍具藺石渠答與縣治犄角警
急親領家丁跨馬巡徼黑夜往還數十里守者
恃以無恐乙亥二月賊乘夜遶城而南不敢逼
自是賊游兵相及不敢犯麻城者八年獻賊投
牃乞撫稱西營張獻忠每過城東指穀堆山相
戒勿近沈莊西陲兵所在焚掠過沈莊必斂兵
免胄稽首而去鄕人入保者益衆名其堡曰保
生蒔花之圃養魚之陂皆斥以予民誅茅結廬
鷄豚成社所全活數十萬人兵後凶烖振廩貸
粟又全活數萬人公以士大夫失勢家居卒能
枝拄劇宼保全江漢以其至誠惻怛急病讓夷
一腔熱血夙爲鄕里士民所傾信也官兵日暮
行劫東山寨礟石傷二騎羣噪周侍郞第登其
屋將爇焉公至厲聲叱曰奴輩三百人欲反耶
吾遣家丁縛汝如搏兔耳一軍皆聲喏擁公馬
抵沈莊聽處分而去邑子董環據東山巴河聚
衆且數萬郡邑恟懼公折簡召之曰環敢不來
乎環至竿其首衆卽日解散其呼吸應變不動
聲氣皆此類也公聽勘久之敘甘鎮前後功加
級廕一子忌公者盈朝卒不果用辛巳八月十
三日發病卒享年六十七殁之日里人皆巷哭
每歲誕日聚哭於墓者數千人向受公鐫責者
無不行哭失聲公嘗言吾於天下有三友虞山
如龍應山如虎臨邑如象臨邑者故大司馬王
洽也與同邑陳侍郞以聞好應山初殁語陳曰
昨曾見野貓頭來陳駭曰何謂也公曰日午時
忽見於竹亭篁籜閒狀貌如生把余臂語曰血
書中未盡之語汝爲我證明之言訖而殁所謂
質諸鬼神者耶公卒之年先喪其壯子二孫才
成童今又弱一个焉其行事將日就湮没後死
之責也乃据其門生萬延行狀且與其從弟惠
連念殷訪求其遺事作公傳庶國史有徵焉
贊曰崇禎初客或語予曰政將及子滅奴盪宼
策將安出余曰用孫高陽辦奴用梅長公辦宼
天下可安枕矣未幾余坐譴罷已已以奴警卽
家起孫公當關三年旋放歸又七年公殉節死
而遼事不可爲矣長公罷鎮里居賊八年不敢
窺麻黃長公殁後二年癸未三月獻賊陷麻城
戒勿犯梅氏持羊酒祭長公墳羅拜而去
張進諫傳
張進諫萊州人也萬曆中麻城梅公克生以御
史監寧夏軍討哱賊進諫以小較隷魔下親隨
執槊不去左右賊被圍急我師決堤水灌城賊
詐降請縋城見監軍皆及濠稽首而退許朝揮
刃踰濠將及公公披襟當之朝内刃下拜當是
時朝相逼在十步内進諫色動公眣止之進諫
退曰主在此使賊好去進諫握兩拳欲腫矣公
每夕變服爲迾卒周巡城壘昏黑中辨人影相
隨必進諫也夜有零賊取食他堡一軍空營逐
之公起巡營見帳下一人植立則進諫也公問
胡弗往進諫曰軍中昏旦多警敢逐一首一級
俾主公懼然獨夜乎城下之日制府縱軍大掠
金珠委地進諫獨持一槊從公就道制府疾監
軍幷絀進諫功陞黑溝鎮撫梅公嘆曰吾雖不
爭功不能不慙于進諫也且死以屬其弟子長
公長公官諫垣抗疏爲進諫伸雪有詔錄用未
幾而進諫死進諫膂力絕人蹻捷如飛鳥以二
食指按屋簷擲身空中騰躍數廻瓦不墜裂亦
無磕撞聲拳擊牙旗石磴火逬石裂屑飛數丈
數十人持刀槊環刺進諫赤手盡奪羣械敵亦
不受傷跳躍上馬橫側鞦鐙下上馳驟見者目
眩善料敵偵報賊出沒不差晷刻陷陣先登多
獲首虜及上功粥粥若無與者卒伍索首功輙
分與之梅公殁拊膺慟哭曰進諫自今無死所
矣嘗與壯士劇飲長安市中酒酣譚少年擊石
事進諫曰吾老矣貧不辦飲噉氣力差減尚當
爲諸君試之揮拳擊巨石石碎如粉兩眥皆裂
血出如注不數日卒
贊曰寧夏之役梅公功高賞薄將士血戰者皆
不得敘如進諫者可使其無傳哉梅公晚自號
雲中老子老子嘗言寧夏諸賊皆奴才耳許朝
饒有機變堤水決朝命造舟不終日而辦縋城
之日城中譌傳朝爲進諫所殺朝妻曰吾義不
受辱遂自縊李冡宰長庚梅公之女壻也作雲
中老子遺事紀進諫事甚備余爲進諫立傳幷
朝事亦附見云
紫髥將軍傳
紫髥將軍者姓周氏名文郁字蔚宗嘗州宜興
人也長身美鬚髥深沈好書能譚文武大略天
啓中奴酋陷遼陽杖劍謁高陽公于關門首建
四衞之議公喜而執其手呼爲紫髥將軍留幕
中參預謀議丁卯奴掠朝鮮踞黃海道文郁率
師赴援覆舟獐子島有神人教之登木浮海而
免崇禎已巳奴酋入大安口袁崇煥督師入援
文郁主旗鼓鏖廣渠門殺奴千人傷僞六王子
奴移營南海子旋引去崇煥文郁兩肋集矢如
蝟幸重鎧不受傷崇煥坐謀逆下詔獄遼兵潰
而東上卽家起高陽爲督理甫抵關立命文
郁軍前贊畫冐雨雪一日夜馳祖帥營勸諭還
師庚午三月高陽以四城未復興東江牽制之
師命茅元儀陳繼盛及文郁統龍武中左右恊
兵以往四酋懼自永平潜回瀋陽中恊兵譁改
文郁爲中恊副總兵兼攝左右兩恊舟泊覺華
島而劉興治之變作興治興祚之弟興祚在奴
中自拔歸戰死永平城下所謂劉愛塔者也興
祚死興治居皮島陳繼盛署島事流言關門興
祚未死自奴中有書招興治興治領夷丁且有
變興治大恨誘殺繼盛等二十餘人揚帆至小
平島距旅順五十里文郁擕傔從數人輕舟泊
島口興治來見意頗施易文郁令戎服趨謁少
挫折之已而開顔語曰爾兄初見閣部于關西
與我結爲兄弟誓以死報國太平之戰以八百
騎敗奴萬騎血戰死綏爲東人忠勇第一今爾
以睚眦讐殺負叛逆之名不亦傷乎早自爲計
束身歸命殺賊自贖閣部念爾兄必請貰爾罪
我一門忠義之名爾念頭再一蹉跌無救處矣
興治長嘆失聲又耳語曰島中將士非盡兄弟
骨肉也身在絶島惶急相隨若一登陸人自尋
活路安知不借爾爲功興治矍然失色少定惎
之曰閣部有成言矣陳繼盛欲殺興治非興治
欲殺繼盛也諸人之死夷丁護主人誤及之非
興治使之也奏去本章自家不知文義憑人做
去爾但依閣部說閣部必爲爾主張興治唯唯
别去文郁往興治營直入帳中夷漢兵執刀斧
猙獰離立酒酣語興治舟小欲借宿帳中興治
欣然陪宿至夜半忽逸去文郁如弗聞也留營
中五日島衆呼噪索餉口語籍籍開誠慰論衆
皆帖服比入舟並舟數十艘列炬呼嚻弓刀戞
戞然文郁曰此興治嘗我也干掫竟夕鈴拆相
聞侵晨皆散去部將逃匿雙島擊傷東師之過
島者興治怒令島衆繞舟號愬文郁夜臥不起
呼其將擁被語之曰二將逗遛畏避流言島叛
自解今又激島衆殺我以實其言汝等墮其計
中可趣取我首去島衆不足恤劉氏從此無噍
類矣興治大悔悟翼日飲餞文郁使人扶而拜
之搏顙大哭而别九月興治敗奴于靑山鳳凰
城捷聞高陽上奏曰興治斬奴三十餘級雖不
足以自贖其誓與奴絶則已明矣副總兵周文
郁以口舌爲甲兵跳身虎穴而偃臥其中擕其
衆堅其心申明皇上威德一操一縱使百十
跋扈蛟螭豺虎咸就一手調服數萬兵民賴以
安定首當敘錄以爲忠勤之勸當國者惡文郁
從海外來無所贈遺引同姓嫌絀文郁不敘高
陽嘆息而已當興治變起四酋尚據灤永興治
所領皆精甲降夷盡奪兵船商舶奴方馳僞檄
誘島衆興治勾連奴孽不南走登則西扣關不
歸奴則盤踞皮島奪鮮人馬市之利借地以交
奴如宋李全故事國家方急奴安所得餘力制
島論者以謂平島之功與四城驅奴相爲表裏
孤貧赤手爲權倖抺摋至今未有能訟之者此
可爲嘆息也壬申二月孔有德陷登圍萊文郁
奉詔率津師千六百人赴海外協勦賊擁衆
數萬自登入海圍旅順結老營于龍王堂自率
精銳屯雙島我師單弱僅龍武左右兩營乃僞
立內丁二營火器一營招練一營夷丁百人更
番出哨夜分布各艘唱夷歌遼人能夷歌者和
之賊聞之謂我營中皆夷丁也十六日遣將焚
龍王堂老營十八日遇賊雙島浮屍蔽海而下
賊知老營熸乘風遁去追擊之沉其八舟獲叛
將毛承祿旅順之圍始解二十三日追賊至三
山島二十四日至廣鹿島二十九日至黃骨島
先後焚獲賊舟四十餘艘獲僞副將都司旗鼓
參謀官四十餘人僞副將蘇有功者孔賊在登
參將馬聰等十四人謀以元旦行香時縛賊有
功告變賊盡殺十四人妻妾貲産盡給有功幷
統其衆有功擒孔賊益氣奪三十日追賊至獐
子島中國之地始盡賊初欲據獐島西北阻江
西南控制諸島及旅順結奴掠鮮鼓煽叛將出
沒海上爲所欲爲至是乃遁入鴨綠江壹意投
奴矣文郁會舟師入江檄朝鮮遏賊投奴要路
初十日與賊戰鴨綠江卓山擒僞都司等官三
十六人十三日合兵攻賊于蔴坨鮮兵軍陸我
師軍水兩戰皆大捷耿賊遣僞官乞降請修築
南關復金州以自贖鎮兵忌其功要擊之二叛
乃繇西北遁合奴營奴舟列馬耳山下結營于
九連城文郁遣部將於馬耳山下下流縛草爲
空營泅人候奴睡熟舉火奴舟火發誤奔空營
營中火亦起奴自相蹂殺無算是時朝鮮陪臣
都巡察使雒君興金自點來會師吏曹參議李
行遠來奉書奴遣使英俄兒仄遺書朝鮮求欵
請以耿賊質軍中欵議成則並歸孔賊文郁方
條列具上而革任聽勘之旨至矣耿賊得
罪老奴逃回皮島至是逡巡不敢去奴歸叛以
求欵我用鮮以欵奴其名甚正視武陵用瞽人
之事何如惜乎其不就也文郁率單師追賊洪
流巨浸中轉戰三千餘里殺傷賊十之八九俘
獲數千雖未能禽孔馘耿亦足以復命矣諸鎮
以畏敵敘賞文郁以血戰鐫責東事之不平豈
盡疆事之失哉文郁歸貧無以爲家僑居武林
布衣徙步閉門讀書作邊事小紀敘高陽幕府
及袁督行閒事甚覈擔簦游武夷訪曹能始于
三山能始敘而傳之刻其詩于十二代選中歸
而謁余虞山曰高陽旣殁文郁當爲公死矣與
閩人蔡鼎無能無錫顧杲子方極論制禦闖獻
方略其言曰逆賊竊據上游江南重地當廣搜
豪傑多集義勇盡收草莽輕俠團聚爲兵肘腋
淸則內無他虞反側歸則外有勁旅庶幾先聲
可奪其魄也逆賊焚陵僣號天人弗與日捱
一日坐失時機彼將撫江漢掠全蜀守豫南扼
楚東則我從何處下手不亦儼然敵國乎今荆
襄失而不與宋同禍者以有西北諸路可進也
我師繇唐鄧進則掣其右繇隨德進則牽其左
舟師&KR1140;流以批搗其胸蜀師出房竹以橫截其
腰秦師守關隴以控扼其面堂堂正正不錯不
亂可一鼓而完二十年不了之局也鼎拊膺嘆
曰高陽死宿將盡天留紫髯爲國家辦賊耳文
郁别去約旬月復來久之不至杲來訃曰紫髥
歸病不汗十日死矣贊
曰曹能始敘邊事小紀曰髯之志以報國爲重
而酬知已次之自廣寧失已無全遼高陽出而
始定議守寧爲守關奴騎撤回僞城震動故丙
寅之春袁督得以却虜守寧若已巳之再出驅
奴復土神京晏如又不待明也關門遣師助禁
在奴未入口之先迎敵克捷在奴已迫畿之後
此叚公案非身在行閒誰知之者時事日非人
才日少追往以思來在國而不在人也予讀之
而悲髥之志焉嗚呼紫髯死矣髥死賊愈熾衡
永秦晉相繼陷沒暇日攤書髥所論次方略依
然敝簏蟫蠹中爲之嘅然太息作紫髥將軍傳
庶幾後世有論髥之生平而悲其志如能始者
牧齋初學集卷第七十三
