牧齋初學集卷第十六
丙舍詩集(起十三年庚辰正月盡二月)
庚辰元日次除夕韻
就煖風光在臘前布袍芒屨稱新年園梅約略
迎歌扇門柳蕭疎引畫船遠浦煙銷看白鶴豁
厓雲過見靑天鶯花絃管尋嘗有只合囊中辦
酒錢
得曹能始見懷詩次韻却寄二首
院竹溪雲入庭花野雀窺憶君題扇日巳是歲
殘時細雨篝燈早輕寒命酒遲卽看堤上柳春
月想容姿
其二
年來淪放事只合與君論伏臘先人冡樵漁聖
主恩詩來期晚歲吟罷倚柴門歎息庭梅樹天
涯共一尊
觀美人手跡戲題絶句七首
油素朝橅帖丹鉛夜較書來禽晉內史盧橘漢
相如
其二
花飛朱戸網燕蹴綺窗塵挾瑟歌盧女臨池寫
雒神
其三
蘭室桂爲梁𧖟書學採桑幾番雲母紙都惹鬱
金香(金壺記𧖟書秋胡妻玩𧖟而作河中之水歌十四採桑南陌頭)
其四
芳樹風情在簪花體格新可知王逸少不及衞
夫人
其五
牋紙劈桃花銀鈎整復斜却憐波磔好破體不
成瓜(李羣玉詩瓜字初分碧玉年)
其六
書樓新寶架經卷舊金箱定有千年蠧能分紙
上香(用上官昭容書樓及南唐宮人寫心經事)
其七
好鳥難同命芳蓮寡竝頭生憎綠沈管玉指鎮
雙鈎
題武林鄒孟陽所藏李長蘅臥游畫冊
李生騎鯨去莫扳畫本散落流人寰鄒生所藏
尤神逸參差畫出江南山初從武林寫游跡西
湖潑墨流潺湲六橋雨中每放艇雲棲月下頻
扣關山僧追游負囊米妓女乞畫敲銅鍰意中
煙景亟追取興來筆墨不可刪虎丘天竺總腳
底山泉秀絶勤躋攀靈巖廊邊山盡響虎山橋
頭月幾彎西山梅花千萬樹盤螭光福爭回環
聚塢楊梅亞紺紫洞庭朱實垂朱殷巾車櫂舟
窮冬夏命觴染翰銷餘閒白頭荏苒好友盡靑
山潦倒樂事慳鐵山寒梅空炤眼六浮閣址埋
草菅山堂懷人更感舊摩娑畫冊流涕澘山中
宿昔共游燕酒痕墨瀋猶班班惜哉不見此卜
築點染尺幅看斕斒石田詩句拂雲浪大痴粉
本留孱顏潦收漁莊淥炤水霜酣寶巖紅滿灣
海山雲氣互吞吐羽人仙客時往還石田大癡
尚未死共捉麈尾戴白綸顧我與子不見耳安
知李生今不游其閒嗚呼安知李生今不游其
閒
小築詩十章爲鄒孟陽作
小築維何鄒氏之廬湖山回環水木翳如偕彼
朋好惇我詩書斯晨斯夕以息以娛(其二)日月不
居伹年悠悠邈矣物化零落山丘山窗鳥啼礀
戸水流伐木丁丁友聲曷求(其三)懷人撰德允搆
斯堂我師我友木主相望馮方蟬連(祭酒開之提學孟旋)
楊聞鴈行(武林名士楊兆開聞子將)祔以寓公維李及王(嘉定)
(李長蘅虞其山王季和四)寒食重九佳節良辰薦此山蕨侑
以湘蓴湖山舊主風月新賓神具醉止載矚載
欣(其五)依依杖函落落硯席燈瑩殘膏屧儼遺跡
床橫淸琴鄰奏暮笛庭戸愾然如聞嘆噫(其六)在
昔蘇公守官于杭惠勤僧舍會哭歐陽六一之
泉芬於椒漿兩高巋然斯義不亡(其七)凡今之人
豈無師友崇朝烏集日中兔走何如矢心况念
携手哭絶陳桹墳鮮漬酒(其八)抑抑鄒生陳義不
渝小築雖小孤山不孤春秋之日昔酒一壺載
滌載酹以祝吾徒(其九)吾徒烝哉冠衣楚楚爲弓
爲冶爾父爾祖湖波潮汐林木仰俯有風肅然
馮以告汝(其十)斯人之徒昔我同羣安得促地相
彼明禋作爲此詩誨爾諄諄先民之思以勖後
人
次韻和徐二爾從散遣歌兒之作二首
華堂人散只空屛搔首祗餘兩髩星花好便判
辭舊樹絮飛終自作浮萍誰家榜枻歌靑翰幾
處彈箏怨白翎惟有啼鶯幷語燕尚留殘曲與
君聽
其二
歌舞偏隨夢短長黃金白髮正相妨誰傳一曲
高樓上却聽三聲客舍傍林木無情還激越梁
塵何苦尚飛揚燈殘月落君須記贏得西齋一
炷香
寄江上李次公故侍御仲達之父
黃田港口足煙波席帽山頭明月多舊事總歸
風伯訟新聲都付雪兒歌香灣夜雨催桃李釣
浦春風動綺羅花塢藥闌應次第好留昔酒待
經過
迎春曲春夜别陽羡蔣澤礨
去年春歸苦寂寞撫檻題詩對紅藥送春恰似
别好友情事懵騰數日惡今年獻歲春始廻山
翁迎春開春醅雪花盈階梅繞屋好友又逐春
風來與君結髮俱壯游取次逢春三十秋年年
春恨如流水歲歲春風旋白頭與君就花移酒
海歎息風光不相待南翔靑簡猶未沬吳門黃
閤今何在(謂李長蘅文文起)與君莫漫羡朱門朱門春
多白日昏氍毺夜月愁眉樣屈䣛屛風舞袖䰟
不若春宵酌春酒促席行杯逓爲壽明燈簫管
度新曲夜雨盤餐剪春韭惜君别去殊草草春
來未幾君去早却憐君去似春歸但願春來比
君好今年元夜兩冰輪料理三春作四春莫放
梅花隨臘雪更栽桃樹待春人
雪中楊伯祥館丈(廷麟)過訪山堂卽事贈别
去年燕山雪如掌巢車雪暗胡塵上紫髥參軍
疋馬嘶黑頭總理鞾刀響今年江南春雪飛雪
花滿頭來欵扉菡蓞燈前談戰壘梅花樹下看
征衣自從瞽史持漢節(瞽人周元忠以琵琶出入奴營邊廷倚以講欵)
金繒輦載邊庭血虜騎爭誇曳落河廟堂自倚
中行說翰林飛書叫帝閶至尊感激模御
床但令中使催房琯(指盧督師)肯爲金人縛李綱(指伯)
(祥)賈莊戰血高樓櫓元戎堂堂徇旗鼓周處詎
死齊萬年(指督師)韓愈寧作孔巢父(指伯祥)匝天鋒
刀一頭顱鬼護神撝九死餘秦庭自效無衣哭
漢黨終慙舉網疎明發堂中酌君酒笑問于思
無恙否神州幸免犬羊族太史何妨牛馬走酒
闌耳熱夜欲分錯莫同雲是陣雲紅袖白衣猶
未返彤弓玈矢竟何云江天漫漫失山樹雪柱
冰車塞行路江南老翁髩如雪擁鼻吟詩送君
去
寄西蜀尹子求使君二首
歌殘棋罷曲廊東笑語依然礀戸空萬里音書
燈火外十年身世雨聲中黃楊節比餘生在(時值)
(閏正月)苦笋心期晚歲同約略封題重搔首倂將
花信寄春風
其二
簾閣焚香道氣和雷琴晉帖手摩挱詩依歲月
偕蒼老才與功名未折磨秋水每將河伯笑春
風自度雪兒歌輕紅重碧猶能賦惆悵難隨鳥
翼過
尹西有棄官歸覲僑居成都賦長句寄訊
西有嘗爲余上萬言書於政地不見省納
故有感慨之言西有子求之子也
官滿曾無擔石裝傳家共羡漢循良談兵磊落
如師魯謀國頻煩論少陽髀裏何當悲老大膝
前應復念疎狂勒銘籌筆須公等莫戀西郊一
草堂
題女郞楚秀畫二首
曼綠輕紅約略分墨華凝碧濺羅裙煙嵐一抺
看多少知是吳雲是楚雲
其二
小艇疎簾水墨閒落梅風過點朱顏欲看粉本
頻臨鏡自埽脩眉畫遠山
送曾霖寰使君左遷還里二首
流言且莫問操戈節鉞名高卽網羅海內正人
當路少年來淸吏左官多落梅幾瓣添行李新
柳千絲挽去波詄蕩天門無路撼白頭野老自
悲歌
其二
珠投璧抵亦何妨國論惛呶重可傷浮躁科偏
收卓異考功法爲中循良十州鑄鐵看他錯徑
寸鎔金笑我狂從此山中老樗櫟因君嘉譽比
甘棠
張玉笥中丞撫吳七載晉秩少司空總河
奉旨召見枉别山堂漬酒光隴于其行
也賦長句送之兼以爲贈四首
喧呼節鉞闢蒿萊罨畫旌旗炤水隈伏臘村翁
看上冡弓刀小隊候登臺橋邊彩仗差新柳花
外金鞍糝落梅衰晚慙恩兼悵别葦閒自櫂釣
船廻
其二
吳關楚望上游賖天塹眞成隻手遮東海雲帆
輸北極西陵候火到南沙發兵每見頭須白憂
國還看髩髮華早晚丹靑傳畫像爲君點筆繼
乖厓
其三
金陵鐵甕頼帲幪新領河堤節鎮同橘柚秋苞
長向日桃花春水正分風馬銜沈璧開前路龍
護探珠徙舊宮千里洪河才一曲恩波取次到
江東
其四
祕殿傳宣畫詔餘材官傳遽趣鋒車少陳南服
瘡痍狀徐奏東封暇豫書漏刻從容成故事天
章筆札久單疎頻年側席勞明主莫訝神鈴
撼直廬
送林自名憲使歸閩二首
以君移疾意正值左官時不耐歸心切翻嫌吏
議遲江花愁解纜堤柳笑牽絲獨有君山石猶
存墮淚碑
其二
晼晚誰憐我倉皇又送君不堪垂老别長恐此
生分鴈塔嗟前夢驪歌愴暮雲天涯雙髩髮能
不白紛紛
春夜聽歌贈秀姬十首
煙蛾掩歛睡痕輕撼起朦朧意態生無那泥人
腸斷處似酲如夢最關情
其二
懵騰夢起逗春寒薄髩叢叢宿粉殘臺上爭傳
尋夢好恰留殘夢與君看
其三
依約新鶯乍囀喉含情含睇總含羞一聲逬騞
嬌歌發玉裂珠跳不自繇
其四
當歌解得唱歌情無限情從歌裏生唱到夫憐
絃管急就中簇拍更分明
其五
一曲霓裳教一廻九歌天上少人猜明珠萬顆
歌喉裏不信明珠換得來
其六
口叶宮商耳辯詞一聲偸誤恰先知安歌顧曲
誰兼得驚倒當筵老曲師
其七
歌聲搖曳發陽阿急雪停雲舞袖多骨節會歌
聲解舞請君評泊道如何
其八
燭花偏趁舞傞傞畫鼓銀箏揭豔歌只有氍毺
不解語勾留紅袖似廻波
其九
蘭缸如晝夜烏棲漏點歌聲簇簇齊一曲未闌
郞未醉莫教明月過花西
其十
歌罷輕身下舞筵歌場如月舞如煙儂今也解
尋他夢三日歌聲在耳邊
乞蘭詩示西隱長老
山僧養秋蘭蔚蔚靑與綠聞香嫌破戒插髩苦
頭秃譬如絶代人寂寥守空谷榮悴向秋風何
異凡草木賣得十千錢三徑離松菊酒肉相薰
染珠翠竝攅簇譬如漢明妃嫁與胡虜族終當
刈作薪遑恤美如玉藹藹五畝園幽幽讀書屋
旣脫蔬筍酸不受腥腐辱淸歌時激颺纖手助
膏沐新婦配參軍豈不得所欲山僧聞我言一
笑覆齏粥趣移蘭若蘭長伴竹里竹
廣陵鄭超宗圃中忽放黃牡丹一枝羣賢
題詠爛然聊復效顰遂得四首
玉鈎堂下見姚黃占斷春風舊苑墻但許卿雲
來側畔卽看湛露在中央菊從土色論三正葵
讓檀心向太陽作貢會須重置驛(取吾家思公貢姚黃亦兼)
(用置驛之事)軒轅天子正垂裳
其二
鄭圃繁華似雒陽斬新一萼御袍黃后皇定許
移栽植靑帝知誰作主張梔貌花神刊譜牒檀
心香國與文章若論魏紫應爲匹月夕依稀想
鞠裳
其三
一枝紅豔笑沈香道貌文心兩擅場冨貴看誰
誇火齊妖饒任爾媚靑陽開尊正愛鵝兒色拂
檻偏憐杏子粧此是鄭花人未識無雙亭畔爲
評量(宋人呼玉繠爲瑒花亦曰鄭花云卽廣陵瓊花也)
其四
綉轂春風羡雒陽小闌何意見維楊仙人鶴騎
來雲表玉女香車駐道旁十里珠簾廻燕賞萬
花紅燭換風光竹西歌吹雷塘路夢裏華胥日
正長
次韻答茅孝若見訪五首(孝若扼腕時事思以布衣召見)
(故有諷止之言)
綃頭還戀闕麈尾且升堂地僻禽魚貴春深草
木香灰心看蠟燭矢口問壺觴錯莫恩仇事蕭
蕭與白楊
其二
蝸牛亦有廬鬪蟻上階除林宿驚絃鳥池游失
網魚五行占退鷁八祀記爰居載筆非吾事陽
秋待子書
其三
養生原有主齊物是吾宗掉尾羞鹽虎垂頭羡
酒龍鳥還多暇豫魚出正從容日暮柴荆外樵
歌伴老農
其四
世事看如許君今巳悟不商歌何處達說夢豈
能求善觸兼防鹿知機幷畏鷗永懷河渚客喑
默古今優
其五
夏馥爲傭雇蘇翁事灌園天人猶反覆筆舌敢
豗喧薄俗安䋲墨淸時許耐髠君看懸礀水汩
汩到波渾
有客
有客雄談抵夕曛又看銀燭刻三分君才如海
眞難敵我病如喑了不聞有口未緘袛可飲此
身已隱更何云山堂近有三章約邸報除書罵
鬼文
牧齋初學集卷第十六
