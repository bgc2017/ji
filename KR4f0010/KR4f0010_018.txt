牧齋初學集卷第十八
東山詩集一(起庚辰十一月盡十四年辛巳三月)
庚辰仲冬河東君至止半野堂有長句之
贈次韻奉答
文君放誕想流風臉際眉閒訝許同枉自夢刀
思燕婉還將摶土問鴻濛(太白樂府詩云女媧戲黃土團作下愚人)
(散作六合閒濛濛若沙塵)霑花丈室何曾染折柳章臺也自
雄但似王昌消息好履箱擎了便相從(河中之水歌云)
(平頭奴子擎履箱)
半野堂初贈詩河東柳是字如是
聲名眞似漢扶風妙理玄規更不同一室茶
香開澹黯千行墨妙破冥濛竺西甁拂因緣
在江左風流物論雄今日沾沾誠御李東山
蔥嶺莫辭從(集名東山取此詩句也)
次韻程嘉燧
居然林下有家風誰謂千金一笑同杯近仙
源花㶑㶑(半野堂近桃源礀故云)雲來神峽雨濛濛彈
絲吹竹吟偏好抉石錐沙畫更雄詩酒已無
驅使分熏鑪茗盌得相從
冬日泛舟有贈
冰心玉色正含愁寒日多情炤柂樓萬里何當
乘小艇五湖巳許辦扁舟每臨靑鏡憎紅粉莫
爲朱顏歎白頭苦愛赤闌橋畔柳探春仍放舊
風流
次日疉前韻再贈
新詩吟罷半凝愁斜日當風似倚樓爭得三年
才一笑可憐今日與同舟輕車漫憶西陵路斗
酒休論溝水頭還勝客兒乘素舸迢迢明月詠
緣流
次韻奉答河東(以後詩竝附見)
誰家樂府唱無愁望斷浮雲西北樓漢珮敢
同神女贈越歌聊感鄂君舟春前柳欲窺靑
眼雪裏山應想白頭莫爲盧家怨銀漢年年
河水向東流
次韻嘉燧
蚤聞南國翠娥愁曾見書飛故國樓遠客寒
天須秉燭美人淸夜恰同舟玉臺傳得詩千
首金管吹來坐兩頭從此煙波好乘興萬山
春雪五湖流
寒夕文讌再疉前韻是日我聞室落成
淸尊細雨不知愁鶴引遥空鳳下樓紅燭恍如
花月夜綠窗還似木蘭舟曲中楊柳齊舒眼詩
裏芙蓉亦竝頭(河東新賦竝頭蓮詩)今夕梅䰟共誰語任
他疎影蘸寒流(河東寒柳詞云待約箇梅䰟黃昏月淡與伊深憐低語)
半野堂夜集惜別嘉燧
何處珠簾擁莫愁笛床歌席近書樓金鑪銀
燭平原酒遠浦寒星剡曲舟望裏靑山仍北
郭行時溝水向東頭老懷不爲生離苦雙淚
無端只自流
冬至日感述示孫愛
鄕人重亞歲羔黍薦履長婦女獻履襪兒孫備
蒸嘗自我失慈母於今八星霜四載哭苫塊兩
年繫鋃璫歸來守丙舍尚未拜影堂豈不想愾
歎何忍覩容光怦怦杵撞胸戚戚刀倳腸泣下
誰能啜悲來不可詳創鉅痛愈遲蹢躅還回翔
再拜強自割遣汝代祼將庸敢怠顧饗聊以貰
毁傷有故則使人禮不廢舊坊昔者晉二鍾起
宅千萬強荀勖負宿憾潛往畫門堂須眉儼太
傅衣冠坐堂皇入門大感慟終令此宅荒桮棬
痛口澤蓼莪廢篇章我雖慙古賢終慕詎敢忘
我昔晚生子視汝如圭璋汝之老祖母襁葆親
扶將兒饑午不食兒啼夜徬徨我年逾五十猶
在阿母旁與汝共乳哺與汝同袴襠母慈如負
債再世方了償名汝曰孫愛所以志不忘阿母
彌留時汝頭才及床今日拜家廟巳能整襟裳
幼者長駸駸老者逝茫茫哀哉阿母墳宿草兼
白楊我生長顑頷于世靡短長仕宦三十年但
餘書滿牀儘可與汝讀俾汝無面牆濟濟造門
士學問多老蒼文筆規歐蘇風雅論三唐汝如
念阿母夙夜勉就將落實咀其華誰能禁翺翔
我衰不足學師友咸激卬孝友慕慈水(慈水謂馮爾賡)
(兄弟也)忠壯企高陽應山與臨邑(臨邑故大司馬王公和仲)風
義何雷硠人生不矜奮百歲空黍蝗勖哉男兒
志無愧弟子行今朝日南至緹幔灰低昂願汝
崇陽德排隂自開張陽生象敦復閉關養微芒
戒汝勿凌躁一線隨日長年至人古老歲晏天
滄浪嗟我至下心祝汝小歲觴何不如杜陵有
作成一囊何不效阿宜一月讀一箱卓哉杜牧
詩苦語箴膏肓汝其日三復書紳庶子張
迎春日偕河東君泛舟東郊作
罨畫山城畫舫開春人春日探春來簾前宿暈
猶眠柳鏡裏新粧欲笑梅花信早隨簪髩發歲
華徐逐蕩舟回綠尊紅燭殘年事傳語東風莫
漫催
河東君春日詩有夢裡愁端之句憐其作
憔悴之語聊廣其意
芳顏淑景思漫漫南國何人更倚闌巳借鉛華
催曙色更裁紅碧助春盤早梅半面留殘臘新
柳全身耐曉寒從此風光長九十莫將花月等
閒看
春日我聞室作
裁紅暈碧淚漫漫南國春來正薄寒此去柳
花如夢裡向來煙月是愁端畫堂消息何人
曉翠帳容顏獨自看珍重君家蘭桂室東風
取次一憑闌
除夕山莊探梅口占報河東君
數日西山踏早梅東風昨夜斬新開停車未許
傾杯酒走馬先須報鏡臺冷繠正宜簾閣笑繁
花還仗剪刀催衫襠攜得寒香在飄瞥從君嗅
一回
庚辰除夜偕河東君守歲我聞室中
除夜無如此夜良合尊促席餞流光深深簾幕
殘年火小小房櫳滿院香雪色霏微侵白髮燭
花依約戀紅粧知君守歲多佳思欲進椒花頌
幾行
次韻
合尊餞歲羨辰良綺席羅帷罨曙光小院圍
爐如白晝兩人隱几自焚香縈窗急雪催殘
漏炤室華鐙促豔粧明日珠簾侵曉卷鴛鴦
羅列已成行
辛巳元日
新年轉自惜年芳茗椀薰爐殢曲房雪裏白頭
看髩髮風前翠袖見容光官梅一樹催人老宮
柳三眠引我狂西蹟藍輿南浦櫂春來只爲兩
人忙
元日次韻
蘪蕪新葉報芬芳彩鳳和鸞戲紫房已覺綺
窗廻淑氣還憑靑鏡綰流光參差旅髩從花
妬錯莫春風爲柳狂料理香車幷畫檝翻鶯
度鷰信他忙
新正二日偕河東君過拂水山莊梅花半
開春條乍放喜而有作
東風吹水碧於苔柳靨梅䰟取次廻爲有香車
今日到儘教玉笛一時催萬條綽約和腰瘦數
朵芳華約髩來最是春人愛春節詠花攀樹故
徘徊
上元夜泊舟虎丘西溪小飲沈璧甫齋中
西丘小築省諠闐微雪疎簾鑪火前玉女共依
方丈室金床仍見雨花天寒輕人面如春淺曲
轉簫聲竝月圓明日吳城傳好事千門誰不避
芳姸
次韻
絃管聲停笑語闐淸尊促席小闌前已疑月
避張燈夜更似花輸舞雪天玉繠禁春如我
瘦銀缸當夕爲君圓新詩穠豔催桃李行雨
流風莫妬姸
次韻示河東君
三市從他車馬闐焚枯笑語紙窗前晚粧素袖
張燈候薄病輕寒禁酒天梅繠放春何處好燭
花如月向人圓新詩恰似初楊柳邀勒東風與
鬭姸
有美一百韻晦日鴛湖舟中作
有美生南國淸芬翰墨傳河東論氏族天上問
星躔漢殿三眠貴吳宮萬縷連星榆長歷落月
桂竝蹁躚鬱鬱崑山畔靑靑谷水[田耎]託根來淨
域移植自芳年生小爲嬌女容華及麗娟詩哦
應口答書讀等身便緗帙攻文選綈囊貫史編
摛詞徵綺合記事見珠聮八代觀升降三唐辨
泝沿盡窺羽陵蠧旁及諾臯儇花草矜芟擷蟲
魚喜注箋部居分甲乙讎正雜丹鉛餘曲廻風
後新粧落月前蘭膏燈燭繼翠羽筆床縣博士
慙厨簏兒童愧刻鐫瑶光朝孕碧玉氣夜生玄
隴水應連類唐山可及肩織縑詩自好擣素賦
尤賢錦上文回復盤中字蜿蜒淸詞嘗滿篋新
製每連篇芍藥翻風艷芙蓉出水鮮頌椒良不
沗詠樹亦何愆文賦傳鄕國詞章述祖先採蘋
新藻麗種柳舊風煙字脚元和樣文心樂曲騈
千番雲母紙小幅浣花牋吟詠朱樓遍封題赤
牘遄流風殊放誕被教異嬋娟度曲窮分刌當
歌妙折旋吹簫嬴女得協律李家專畫奪丹靑
妙琴知斷續絃細腰宜鞠弱骨稱鞦韆天爲
投壺笑人從爭博癲修眉紆遠翠薄髩妥鳴蟬
向月衣方空當風帶旋穿行塵嘗寂寂屐齒自
姍姍舞袖嫌纓拂弓鞋笑足纏盈盈還妬影的
的會移姸妙麗傾城國塵埃落市廛眞堪陳甲
帳還儗畫甘泉楊柳嗟扳折蘪蕪惜棄捐西家
殊婉約北里正諠闐豪貴爭除道兒郞學墜鞭
迎車千錦帳輸面一金錢(勾踐獻西施於吳王夫差幸之每入市人)
(願見者先輸金錢一文見孫奭孟子疏)百兩門闌咽三刀夢寐羶
蘇堤渾倒踏黟水欲平填皎潔火中玉芬芳泥
裏蓮閉門如入道沈醉欲逃禪未許千金買何
當一笑嫣釘心從作惡唾面可除㾓蜂蝶行隨
遶金珠却載還勒名雕琬琰換骨飲珉瓀枉自
求蒲葦徒勞卜筳篿軒車聞至止雜珮意茫然
錯莫翻如許追陪果有焉初疑渡河駕復似泛
湖船搒栧歌心說中流笑語婘江淵風颯沓雒
浦水潺湲疎影新詞麗忘憂别館偏華筵開玳
瑁綺席豔神僊銀燭光三五金尊價十千蠟花
催兔育鼉鼓促烏遷法曲煩聲奏哀箏促柱宣
步摇窺宋玉條脫贈羊權點筆餘香粉繙書雜
翠鈿綠窗和月掩紅燭帶花搴菡萏歡初合臯
蘇痗巳蠲凝明嗔亦好溶漾坐堪憐薄病如中
酒輕寒未折綿淸愁長約略微笑與遷延茗火
閒房活爐香小院全日高慵未起月出皎難眠
授色偏含睇藏&KR0848;互握拳屛圍燈焰直坐促笑
聲圓朔氣除簾箔流光度毳氊相將行樂地共
趁討春天未索梅花笑徒聞火樹燃半塘春漠
漠西寺草芊芊南浦䰟何黯東山約已堅自應
隨李白敢儗伴伶玄密意容挑卓微詞托感甄
楊枝今婉孌桃葉昔因緣灞岸偏縈别章臺易
惹顚娉婷臨廣陌婀娜點晴川眉憮誰堪畫腰
纖孰與擩藏鴉休菴藹拂馬莫纏綿絮怕粘泥
重花憂放雪蔫芳塵和藥減春病共愁煎目逆
歸巢燕心傷叫樹鵑惜衣鶯睍睆護粉蝶翩翾
攜手期弦望沈吟念陌阡暫游非契闊小别正
流連卽席留詩苦當杯出涕泫茸城車轣轆鴛
浦櫂夤緣去水廻香篆歸帆激矢弦寄憂分悄
悄贈淚裹漣漣迎汝雙安槳愁予獨扣舷從今
吳搒夢昔昔在君邊
鴛湖舟中送牧翁之新安
夢裏招招畫舫催鴛湖鴛翼若爲開此時對
月虛琴水何處看雲過鈎臺惜别已同鶯久
駐銜知應有鷰重來祇憐不得因風去飄拂
征衫比落梅
棲水訪卓去病
一官落薄賦歸來華髮蕭騷棲水隈陶令門前
惟綠柳江淹宅畔只靑苔三閒老屋談經座兩
版荆扉避債臺贏得他時靑史在儒林廉吏竝
崔嵬
夜集胡休復庶嘗故第
第宅蕭條不稱春空堂寂寂網蛛塵惟餘寡婦
持門戸更倩窮交作主賓(休復無子去病代爲主人)燈火共
憐長夜客屐聲猶憶下樓人廿年舊事東風裏
梁燕歸來又一巡
西溪永興寺看綠萼梅有懷梅二株蟉虯
可愛是馮祭酒手植
略彴緣溪一徑斜寒梅偏占老僧家共憐祭酒
風流在未惜看花道路賖繞樹繁英團小閣廻
舟玉雪漾晴沙道人未醒羅浮夢正憶新粧萼
綠華
二月九日再過永興看梅梅花爛發髣髴
有懷適吾家仲芳以畫冊索題遂作短歌
書於紙尾
西溪梅花千萬樹低亞凝香塞行路永興兩樹
最綽約素豔孤榮自相顧飄黃拂綠傍香樓春
寒日暮含淸愁依然翠袖修林裏遥憶美人溪
水頭徙倚沈吟正愁絶見君畫冊思飄瞥開懷
落落生雲山觸眼紛紛綴香雪羨君畫高神亦
閒趣在蒼茫近遠閒仲圭殘墨潑武水子久粉
本留虞山我將梅花比君畫月地雲階吐光怪
乞君揮灑墨汁餘向我蕭閒草堂挂草堂深柳
淨無塵淡墨疎窗會賞眞還將玉雪橫斜意舉
似淩風却月人
西溪鄭庵爲濟舟長老題壁
老僧能具四威儀稽首雲棲是本師頻炷香燈
頻埽地不拈佛法不談詩落梅風裡經聲遠修
竹隂中𣑽響遲飯罷松窗重回首夕陽花塢下
山時
西溪湖水看梅贈吳仁和
湖水尋梅共扣舷兒童齊指令君賢皎如疎影
通斜月瑩比繁英濯曉煙晴昊早看幽谷變寒
香偏借一枝傳西湖花竝河陽縣爭似西溪萬
樹姸
橫山汪氏書樓
人言此地是琴臺小院題詩閟綠苔糚閣正臨
流水曲鏡奩偏向遠山開印餘屐齒生芳草行
處香塵度早梅日暮碧雲殊有意故應曾伴美
人來
二月十二春分日橫山晚歸作
杏園邨店酒旗新度竹穿林踏好春南浦舟中
曾計日西溪樓下又經旬殘梅糝雪飄香粉新
柳含風瀁麴塵最是花朝幷春半與君遥夜共
芳辰
橫山題江道闇蝶庵
疏丘架壑置柴關冡筆巢書斷往還盡攬煙巒
歸几上不教雲物到人閒蕭疎屋宇松頭石峭
蒨風期竹外山莫殢蝶庵成蝶夢似君龍臥未
應閒
餘杭道中望天目山
東西天目兩峯垂曾與高人約采芝(故憨山大師王孟夙)
(朱白民)人世但餘靑嶂在此生空有白雲期雪中
樵徑流泉記雨外禪燈去鳥知舊事撞胷如水
碓停車惆悵立多時
發於潛簡昌化方明府
餘杭西去盡山城攫樹奔泉處處生雙目地形
垂乳下一枝天柱入雲平溪因碓激春撞勢石
與車爭犖确聲借得坡公詩贈汝亂山深處長
官淸
陌上花樂府三首東坡記吳越王妃事也
臨安道中感而和之和其詞而反其意以
有寄焉
陌上花開正掩扉茸城草綠雉媒肥狂夫不合
堂堂去小婦翻歌緩緩歸
其二
陌上花開鷰子飛柳條初撲麴塵衣請看石鏡
明明在忍撇粧臺緩緩歸
其三
陌上花開音信稀暗將紅淚裹春衣花開容易
紛紛落春煖休教緩緩歸
奉和陌上花
陌上花開炤版扉鴛湖水漲綠波肥班騅雪
後遲遲去油壁風前緩緩歸
其二
陌上花開一片飛還留片片點郎衣雲山好
處亭亭去風月佳時緩緩歸
其三
陌上花開花信稀楝花風煖颺羅衣殘花和
夢垂垂謝弱柳如人緩緩歸
響雪閣(新安商山)
綺窗阿閣赤山湄想像憑闌點筆時簾捲春波
塵寂寂歌傳石瀨響遲遲淸齋每憶桃花米素
扇爭題楊柳詞日夕汀洲聊騁望澧蘭沅芷正
相思
登齊雲巖四首
二月晦日循桃花礀歷虎巖觀眞珠泉抵
天門宿榔梅菴
梯廻磴複躡雲根白岳居然配極尊地折井幹
窺帝座厓剜屋霤啓天門累空重甗排松障界
壁飛流破蘚㾗石室水池何處所桃花礀底是
仙源
三月朔日謁玄天太素宮是世廟禖祀
所建
先帝祈年肹蠁聞紫壇降節正氤氲金莖上直
虛危位銀牓親書天地文東海幾經龍漢劫北
宮長列羽林軍綠章祕祝無多語願指靈旗蕩
祲氛
繇天門登文昌閣望五老三姑獨聳諸峯
巖欲游石橋巖未果
平臨雲氣俯崔嵬黟水黃山一抹開近巘紆煙
留翠駐遥峯排浪湧靑廻嵌空隂壑生竽籟太
古陽厓閟蘚苔咫尺石橋成異境靑鞵應自笑
空來
宮之右有桃源洞天壁閒有故揚州太守
劉鐸訪張躐蹋詩版
别館玄都小洞天劉郞詩版尚依然曾聞魯國
爲兵解又恐嵇康未學仙流水落花看小劫兔
葵鷰麥記前緣留題聊示桃源叟遇問津人莫
漫傳
牧齋初學集卷第十八
