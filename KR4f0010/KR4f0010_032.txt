牧齋初學集卷第三十二
序五
嘉定四君集序
嘉定四君集者嘉定令四明謝君所刻唐叔達
婁子柔程孟陽李長蘅之詩文也嘉靖之季吾
吳王司寇以文章自豪祖漢禰唐傾動海内而
崑山歸熙甫昌言排之所謂一二妄庸人爲之
巨子者也當司寇貴盛之時其頤氣涕唾足以
浮沉天下士熙甫窮老始得一第又且前死其
名氏幾爲所抑没二十年來司寇之聲華燀赫
爛漫卷帙者霜降水涸索然不見其所有而熙
甫之文乃始有聞于世以此知文章之眞僞終
不可揜而士之貴有以自信也熙甫旣没其高
第弟子多在嘉定猶能守其師說講誦于荒江
寂寞之濱四君生于其鄕熟聞其師友緒論相
與服習而討論之如唐與婁蓋嘗及司寇之門
而親炙其聲華矣其問學之指歸則確乎不可
拔有如宋人之瓣香于南豐者熙甫之流風遺
書久而彌著則四君之力不可誣也四君之爲
詩文大放厥詞各自已出不必盡規摹熙甫然
其師承議論以經經緯史爲根柢以文從字順
爲體要出車合轍則固相與共之古學之湮廢
久矣向者剽賊竄竊之病人皆知訾笑之而學
者之冥趨倒行則愈變而愈下譬諸懲塗車芻
靈之僞而遂眞爲罔兩鬼魅也其又可乎居今
之世誠欲箴砭俗學原本雅故溯熙甫而上之
以蘄至于古之立言者則四君之集其亦中流
之一壺也矣嘉定僻在海隅風氣完塞四君讀
書談道後先接跡補衣蔬食有衡門泌水之風
史稱楊子雲不汲汲于富貴不戚戚于貧賤不
修廉隅以徼名當世蓋庶幾近之夫文章之道
蘄于徵古人而信後世則固非誘于勢利望其
速成者可徼倖而幾及也讀斯集者尚亦深思
其人而夷考其志行也哉謝君刻旣成以余獲
奉教于諸君也俾爲其序吾觀歐陽公稱和凝
有文集百餘卷自鏤版以行于世識者非之古
人重立言而薄取名其用意深遠如此今四君
之集久閟於篋衍而謝爲刻之以行于世可謂
相與以有成矣斯亦可書也
虞山詩約序
陸子敕先撰里中同人之詩都爲一集命之曰
虞山詩約過而請於余曰願有言也余少而學
詩沈浮於俗學之中懵無適從已而扣擊於當
世之作者而少有聞焉於是盡發其嚮所誦讀
之書泝洄風騷下上唐宋回翔於金元本朝然
後喟然而嘆始知詩之不可以苟作而作者之
門仞奧窔未可以膚心末學跋而及之也自玆
以往濯腸刻腎假年窮老而從事焉庶可以竊
附古人之後塵而余則巳老矣今將何以長子
哉余竊聞之太史公曰國風好色而不淫小雅
怨誹而不亂若離騷者可謂兼之故夫離騷者
風雅之流别詩人之總萃也風雅變而爲騷騷
變而爲賦賦又變而爲詩昔人以謂譬江有沱
乾肉爲脯而晁補之之徒徒取其音節之近楚
者以爲楚聲此豈知騷者哉古之爲詩者必有
深情畜積於内奇遇薄射於外輪囷結轖朦朧
萌折如所謂驚瀾奔湍鬱閉而不得流長鯨蒼
虬偃蹇而不得伸渾金璞玉泥沙掩匿而不得
用明星皓月雲隂蔽蒙而不得出於是乎不能
不發之爲詩而其詩亦不得不工其不然者不
樂而笑不哀而哭文飾雕繢詞雖工而行之不
遠美先盡也唐之詩藻麗莫如王楊而子美以
爲近於風騷奇詭莫如長吉而牧之以爲騷之
苗裔繹二杜之論知其所以近與其所以爲苗
裔者以是而語於古人之指要其幾矣乎諸子
少年而彊力博學而矯志其聞道也先於吾不
鄙而下問其將以余爲識塗之老馬也故敢以
風騷之義告焉得吾說而存之深造自得以求
跂乎古人追風以入麗㳂波而得奇詩道之大
興也吾有望矣嗟夫千古之遠四海之廣文人
學士如此其多也諸子挾其所得希風而尚友
揚扢研摩期以砭俗學而起大雅余雖老矣請
從而後焉若曰以吾邑之詩爲職志刻石立墠
胥天下而奉要約焉則余願爲五千退席之弟
子卷舌而不談可也壬午涂月虞山老民錢謙
益序
徐元歎詩序
自古論詩者莫精於少陵别裁僞體之一言當
少陵之時其所謂僞體者吾不得而知之矣宋
之學者祖述少陵立魯直爲宗子遂有江西宗
派之說嚴羽卿辭而闢之而以盛唐爲宗信羽
卿之有功於詩也自羽卿之說行本朝奉以爲
律令談詩者必學杜必漢魏盛唐而詩道之榛
蕪彌甚羽卿之言二百年來遂若塗鼓之毒藥
甚矣僞體之多而别裁之不可以易也嗚呼詩
難言也不識古學之從來不知古人之用心徇
人封已而矜其所知此所謂以大海内於牛跡
者也王楊盧駱見哂於輕薄者今猶是也亦知
其所以劣漢魏而近風騷者乎鈎剔抉摘人自
以爲長吉亦知其所以爲騷之苗裔者乎低頭
東野慬而師其寒餓亦知其所謂橫空磐硬妥
帖排奡者乎數跨代之才力則李杜之外誰可
當鯨魚碧海之目論詩人之體製則溫李之類
咸不免風雲兒女之譏先河後海窮源遡流而
後僞體始窮别裁之能事始畢雖然此益未易
言也其必有所以導之導之之法維何亦反其
所以爲詩者而已書不云乎詩言志歌永言詩
不本於言志非詩也歌不足以永言非歌也宣
已諭物言志之方也文從字順永言之則也寧
質而無佻寧正而無傾寧貧而無僦寧弱而無
剽寧爲長天晴日無爲肓風澁雨寧爲淸渠細
流無爲濁沙惡潦寧爲鶉衣裋褐之蕭條無爲
天吳紫鳳之補坼寧爲麤糲之果腹無爲荼堇
之螫唇寧爲書生之步趨無爲巫師之鼓舞寧
爲老生之莊語無爲酒徒之狂詈寧病而呻吟
無夢而厭䆿寧人而寢貌無鬼而假面寧木客
而宵吟無幽獨君而晝語導之於晦蒙狂易之
日而徐反諸言志詠言之故詩之道其庶幾乎
徐元歎少工爲詩隱長城藝香山中築室奉母
數年而其詩益進元歎之爲人淡於榮利篤於
交友苦心於讀書而感憤於世道皆用以資爲
詩者也元歎之詩爲一世之所宗則夫别裁僞
體使學者志于古學而不昧其所從元歎之責
也余故於元歎之刻其詩而舉以告之且以爲
學元歎之詩者告焉嗟乎江西之宗不百年而
羽卿闢之本朝之學詩者三變而榛蕪彌甚元
歎之不辭而闢之者何也
黃子羽詩序
近代之學詩者知空同元美而已矣其哆口稱
漢魏稱盛唐者知空同元美之漢魏盛唐而已
矣自弘治至於萬曆百有餘歲空同霧于前元
美霧于後學者冥行倒値不見日月甚矣兩家
之霧之深且久也以余所見才人志士踔厲風
發可以馳驟古人者多矣惟其聞見習熟抑没
於兩家之霧中而不能自出如昔人所謂有下
劣詩魔入其肺腑者夫是以少而眩長而堅老而
無成而終不自悔也吾友何季穆少而稱詩篇
帙甚富病亟屬其友盡焚之曰無以隻字留人
閒也季穆之才踔厲風發可以馳驟古人而不
能自解免于兩家之霧然其少而眩長而不自
堅巳而大悔之而自恨其無及吾以此益嘆季
穆而深惜其無所成也子羽少與季穆遊遂喜
爲歌詩季穆没而子羽之詩始出蓋子羽之詩
成而季穆不及見也子羽之稱詩未久而舉世
擊排李王適會其解駁穿漏之時是故子羽之
才之學於季穆實相伯仲而其爲詩也後發而
先至以其早脫兩家之霧而祈向于古人無所
謂下劣詩魔入其肺腑者也子羽之爲人貌婉
而神淸氣和而志厚淡聲色薄滋味寡氣矜畏
榮進天實遵養之以資其爲詩子羽之詩之成
也將自今日始若夫李王之後詩家之霧四塞
解駁穿漏未有其時而其不眩而自堅者吾未
之見也吾老矣自恨無以易世然尚當與子羽
極論之甲戌中秋序
華聞修詩草序
蘇子瞻惠山泉詩云玆山定空中乳水滿其腹
遇隙則發見臭味實一族余嘗持此以論詩以
謂古人之詩奇正濃淡萬有不齊要其空中滿
腹遇隙而發見則一也不然者如行潦之水不
足以灌一畦求其缾&KR1125;走海内豈可得乎梁溪
華聞修讀書惠山之下朝夕焚香煑茗酌泉而
賦詩余語客曰子知聞修之詩乎是子瞻之所
以評惠泉者也客曰何以徵之余曰以秦少游
之言徵之少游之論泉曰泉者山之精氣所發
也岸湖之山有所誘而不克以爲泉岸江之山
有所脅而不暇以爲泉今之爲詩者聲利釣心
繁華鑠骨壯氣攻其中而僨盈張其外其爲誘
且脅也亦多矣聞修布衣疏食蕭閒淡止無所
誘以越散其神無所脅以虧疎其氣山川之映
發友朋之伸寫意行而臥游酒悲而夢愕皆用
以資爲詩如是而詩不大昌者未之有也且子
之酌斯泉也取其白泥赤印供水符而走傳遽
者乎抑取其冰牙雪齒鳴松風而潑石鼎者乎
語有之在山泉水淸出山泉水濁泉之出山而
濁者誘與脅使之也子欲知聞修之詩取之於
斯泉足矣而他何徵焉客曰善哉子之言詩雖
然以此品泉殆陸鴻漸張又新之所未及也
越東游草引
梁谿黃心甫渡娥江薄游東嘉登池上樓出西
射堂訪南北白岸亭遊華蓋山巳而越楢溪上
天台踐滑石臨石梁而後返出其記游詩文以
示余余嘗聞吳中名士語曰至某地某山不可
少一游游某山不可少一記馮元成每游名山
具騶從盛服危坐僧院聲如放衙屬其門客
傔從曰爲我探某石某泉供我作記今杭城刻
名山記累積充几案皆元成之流耳心甫之游
以靑鞵布襪軍持漉囊爲供億以高人逸老山
僧樵客爲伴侣以孤情絶炤苦吟小飲爲資糧
與山水之性情氣韻自相映發蓋必如心甫而
後可以言游必如心甫之記游而後可以言詩
文也嘗讀杜詩再游何將軍園林皆與鄭廣文
俱杜吟咏累日而廣文無一言詶和向平婚嫁
旣畢因游五岳迄今五岳無向平隻字古之通
人其志意高遠豈今世可幾及哉余去年游黃
山不自量度作紀游一卷旣而大悔之讀心甫
之詩文書之以志吾悔且以諗世之好游者
曾房仲詩敘
泰和曾棠芾先生有才子曰房仲敏而好學以
應舉之隙攻比興不遠四千里再拜遣使奉其
尊人之簡牘椷致其詩若干首以求是正于余
且請爲序余讀其詩風氣警遒興寄婉愜雲霞
風雨含吐於行墨之閒劌目鈢心搯擢胃腎戞
戞乎去故而就新也皇皇乎經營將迎如恐失
之也房仲之於詩可謂能矣其求之斯已勤而
得之斯已艱矣余固非知詩者也操斧於班郢
之門亦已難乎余蓋嘗奉教于先生長者而竊
聞學詩之說以爲學詩之法莫善于古人莫不
善于今人何也自唐以降詩家之途轍總萃於
杜氏大曆後以詩名家者靡不繇杜而出韓之
南山白之諷諭非杜乎若郊若島若二李若盧
仝馬異之流盤空排奡橫從譎詭非得杜之一
枝者乎然求其所以爲杜者無有也以佛乘譬
之杜則果位也諸家則分身也逆流順流隨緣
應化各不相師亦靡不相合宋元之能者亦繇
是也向令取杜氏而優孟之飭其衣冠效其嚬
笑而曰必如是乃爲杜是豈復有杜哉本朝之
學杜者以李獻吉爲巨子獻吉以學杜自命聾
瞽海内比及百年而訾謷獻吉者始出然詩道
之敝滋甚此皆所謂不善學也夫獻吉之學杜
所以自誤誤人者以其生吞活剝本不知杜而
曰必如是乃爲杜也今之訾謷獻吉者又豈知
杜之爲杜與獻吉之所以誤學者哉古人之詩
了不察其精神脉理第抉擿一字一句曰此爲
新奇此爲幽異而已於古人之高文大篇所謂
鋪陳終始排比聲韻者一切抹殺曰此陳言腐
詞而已斯人也其夢想入於鼠穴其聲音發于
蚓竅殫竭其聰明不足以窺郊島之一知半解
而況于杜乎獻吉軰之言詩木偶之衣冠也土
菑之文綉也爛然滿目終爲象物而已若今之
所謂新奇幽異者則木客之淸吟也幽冥之隱
壁也縱其悽淸感愴豈光天化日之下所宜
有乎嗚呼學詩之敝可謂至于斯極者矣奔者
東走逐者亦東走將使誰正之房仲有志于是
余敢以善學之一言進焉杜有所以爲杜者矣
所謂上薄風雅下該沈宋者是也學杜有所以
學者矣所謂别裁僞體轉益多師者是也舍近
世之學杜者又舍近世之訾謷學杜者進而求
之無不學無不舍焉于斯道也其有不造其極
矣乎在房仲勉之而已矣吾又聞宋人作江西
詩派圖推尊黃魯直爲佛氏傳燈之祖而嚴羽
卿訶之以爲外道周益公問詩法于陸務觀則
曰學子繇西江之論詩其淵源流别今猶可得
而考乎房仲必有聞焉而其所師事曰蕭伯玉
伯玉今之好爲務觀者以吾言質之以爲何如
也
鄭孔肩文集序
近代之僞爲古文者其病有三曰僦曰剽曰奴
窶人子賃居廊廡主人翁之廣廈華屋皆若其
所有問其所託處求一茅蓋頭曾不可得故曰
僦也椎埋之黨銖兩之奸夜動而晝伏忘衣食
之源而昧生理韓子謂降而不能者類是故曰
剽也傭其耳目囚其心志呻呼啽囈一不自主
仰他人之鼻息而承其餘氣縱其有成亦千古
之隷人而巳矣故曰奴也百餘年來學者之於
僞學童而習之以爲固然彼且爲僦爲剽爲奴
我又從而僦之剽之奴之㳂譌踵繆日新月異
不復知其爲僦爲剽爲奴之所自來而況有進
于此者乎當此之時錢塘鄭圭字孔肩奮起於
諸生之中讀柳子厚蘇子瞻之文句比字櫛疏
通其意義以授學者斯可謂難矣孔肩以明經
入官爲令及守皆在西粤蠻夷之區廉平惠和
至今歌思之老于逢掖牽率應酬不能以暇日
餘年竟其修辭居業之志及其爲序記論議之
文簡古質雅不少貶以徇俗卓然有志于古者
也孔肩没數年其子某收拾遺文刻之凡若干
卷而余爲之序曰嗚呼孔肩之文其僅傳于世
者如此雖未竟其修辭居業之志我知其不爲
僞學者也世之學者有能搜抉古學察識爲僦
爲剽爲奴者之病而思砭而起之也其將自孔
肩始
王元昌北游詩序
華州王元昌關中之名士也其從祖允寧先生
臮其父敬卿先生後先官詞垣籍甚文苑元昌
胚胎前光矯志博學如後門寒素今年應辟召
入京師謁余于請室摳衣奉手修凾丈之禮以
其詩就正于余而余告之曰子秦人也秦之詩
莫先于秦風而莫盛于少陵此所謂秦聲也自
班孟堅敘秦詩取王于興師及車轔駟鐵小戎
之篇世遂以上氣力習戰鬭激昂噍殺者爲秦
聲至于近代之學杜者以其杜詩爲杜詩因以
其杜詩爲秦聲而秦聲遂爲天下詬病甚矣世
之不知秦聲也蒹葭蒼蒼白露爲霜所謂伊人
在水一方懷賢之思也未見君子寺人之令譎
諫之義也佩玉將將壽考不忘規頌之辭也如
可贖兮人百其身殄瘁之痛也溫柔敦厚婉而
多風其孰有如秦聲者乎以杜詩言之樂游渼
陂蒹葭之比也麗人兵車車轔之亞也收京左
掖終南之頌也八哀詠懷黃鳥之賦也北征羌
村諸將秋興小戎無衣之篇什也先河後海則
秦詩實爲濫觴之端增華加厲則杜氏寧有椎
輪之質學者不知原本猥以其浮筋怒骨齟齒
吽牙者號爲杜詩使後之橫民以杜氏爲質的
而集矢焉且以秦聲爲詬病不亦傷乎元昌沉
酣輕術出入子史百家之書含咀据摭皆用以
資爲詩其爲詩也麗而則怨而不怒此善爲秦
聲者也夫爲秦聲者莫善于杜知學杜之利病
矯俗學之述而反其轍斯眞善爲秦聲者乎元
昌之鄕郭胤伯者博學好古人也亦辱與余游
其幷以吾言告之
王元昭集序
古今作者之異我知之矣古之作者本性情導
志意讕言長語客嘲僮約無往而非文也塗歌
巷舂春愁秋怨無往而非詩也今之作者則不
然矜蟲魚拾香草騈枝而儷葉取靑而妃白以
是爲陳羹像設斯已矣而情與志不存焉昔有
學文于熊南沙者南沙教以讀水滸傳有學詩
于李空同者空同教以唱瑣南枝二公于古學
不知何如而其言則可以教世嗚呼是可爲今
人道哉河東王元昭少負軼材每思以尺蹏寸
管籠挫吞吐古今之作者一旦偕其友韓次卿
南游下衝關登太行渡河涉淮憩戲馬臺弔古
于金墉隨堤之閒其游益壯詩文日益多自徐
走書千餘里端拜命使而謁余序之吾不知元
昭之詩文取材於古今孰多知其爲人有忠君
愛友憂時懷古之志意抑塞磊落而激昂自命
者也當其登高能賦對客伸紙酒後耳熱慷慨
悲歌不知其孰爲筆孰爲墨也亦不知其孰爲
詩孰爲文也筆不停書文不加點若狂飈怪雨
之發作而風檣陳馬之凌厲也若神仙之馮于
乩而鬼神之運其肘也若雷電之倏忽下取而
虬龍之攫挐相掉也有低廻萌折不可喩之情
有峭獨堅悍不可干之志而後有淋漓酣畼不
可壅遏之詩文吾之所以知元昭者若是則巳
矣而又何譏焉若夫古今詩文之變不可勝窮
而南沙空同之緒言未可以更僕悉也他日得
布席函丈當更與元昭極論之兼眎次卿以爲
何如也
黃孝翼蟫窠集序
富家翁誇于人曰吾之富可比于王侯乎其人
曰近矣猶有未似者焉翁曰吾之田宅有未美
園池有未具飲食妓樂有未善與曰皆非也然
則奚而未似其人曰君所未似者誇耳翁嘿然
無以應此其言戲耳而有至理猗頓不誇富季
孟不誇貴彭祖不誇壽范希文不誇政事歐陽
永叔不誇文章誇生于所不足不足而誇則無
時而有餘矣今之爲詩文者剽于耳傭于目賃
于口不知其枵然無有也而汲汲然誇示于人
人亦雜然誇之冨家翁之有而誇也猶見笑于
其人而況于無所有而誇者乎舉世之相誇也
無已則其中之所有者亦鮮矣此可以一笑者
也籠溪黃孝翼氏少而好學六經三史諸子别
集之書填塞腹笥久之而有得焉作爲詩文文
從字順弘肆貫穿如雨之膏也如風之光也如
川之壅而決也孝翼之學殖如是斯其所以有
而不誇也與孝翼之集行于世則舉世之相誇
者亦可以少衰止矣雖然吾不能以孝翼之有
易世之無則又安能以孝翼之不誇易世之誇
乎余衰遲失學數孝翼之冨以誇于人亦徒以
供相誇者之一笑而已矣
邵幼靑詩草序
辛巳二月余將登黃山憩余掄仲之桃源庵日
將夕矣微雨霡霂四山無人白龍潭水撞耳如
懸霤顧而樂之謂同游吳去塵曰此時安得一
二高人逸士剝啄欵門爲空谷之足音乎俄而
籬落閒颯拉有聲屐齒特特然則邵幼靑偕其
叔梁卿儼然造焉再拜而起曰吾兩人宿舂糧
從夫子于白岳而不及也今乃得追杖屨于此
皆出其詩以求正焉越翼日余登山憩文殊院
幼靑踵至曰梁卿肥不便登頓至慈光寺而返
吾亦從此而止明日遙望天都峰頂如昔人登
蓮華峰以白煙一縷爲信摇手一笑耳余語去
塵新安城市浩如塵海得二邵君差足粧點物
色他日可以爲美譚也去塵問二邵詩云何余
曰古云詩人不人其詩而詩其人者何也人其
詩則其人與其詩二也尋行而數墨儷花而鬭
葉其於詩猶無與也詩其人則其人之性情詩
也形狀詩也衣冠笑語無一而非詩也吾與子
游薌邨藥谷之閒山重水襲谿回谷轉靑鞋布
襪杳然塵壒之外于斯地也穿煙嵐穴雲氣扶
杖而追尋司空表聖之論詩曰晴雪滿竹隔溪
漁舟可人如玉步&KR1231;尋幽吾之遇二邵於斯也
表聖之所云顯顯然在心目閒稱之曰詩人焉
其可矣吾游黟山不獲見桃花如扇竹葉如笠
松花如纛得二詩人於薌村藥谷之閒夫然後
而知詩夫然後而知詩人玆游之所得奢矣去
塵告我曰幼靑以求序故典婦一釵賃舟過虞
山食盡反矣幸有以慰之余曰諾遂書之以爲
序幼靑膚淸貌癯如羽人道流其詩少摹長吉
晩師香山骨氣淸穩非以割剝爲能事也海内
能詩者知之余不具列焉辛巳嘉平月序
邵梁卿詩草序
余游黃山海陽邵梁卿與其姪幼靑追隨於薌
村藥谷之閒恨相見之晚也梁卿好爲詩其詩
每一時爲一集擕以就正于余余何能知梁卿
之詩以黃山之游知之也夫黃山三十六峰高
者至九百仞其高二三百仞者不啻千百圖經
略而不書蓬峰之石橋阮溪之仙樂靑牛之所
栖毛人之所止非乘風雲御六氣者莫能至焉
然而陟黟山之麓未及翠微固洫然足以駭矣
自郡至山口一百二十里礀石如瑩谿流如鏡
美箭衣壁靈草被厓人世之塵壒腥腐莫得而
至焉吾以謂黃山之天都天子之都也率山匡
廬大鄣天子都之鄣也一百二十里之内譬之
皇都之畿會也吾詩有曰玆山延袤蘊靈異千
里坤輿盡扶侍不如此則黃山之勢不尊其脉
不長所蘊之靈秀亦峭薄而易盡善游黃山者
徘徊于薌村藥谷之閒旋觀其一重一掩却迎
廻合之形勝而黃山之面目巳在吾心目中矣
唐人之詩光𦦨而爲李杜排奡而爲韓孟畼而
爲元白詭而爲二李此亦黃山之三十六峯高
九百仞厜㕒直上者也善學者如登山然陟其
麓及其翠微探其靈秀而集其淸英久之而有
得焉李杜韓孟之面目亦宛宛然在吾心目中
矣余遇梁卿于薌村藥谷之閒讀其詩而善之
以爲善喩梁卿詩者無如此何也梁卿之詩其
氣深隱其音和雅塵壒腥腐之所不至不若世
之趨奇側古者窮大而無歸茫然喪其所懷來
也自薌村藥谷而上之煙嵐無際雷雨在下斯
可以爲登黃山矣語人曰我乘雲御風舍薌村
而弗繇非狂則惑也余游黃山遇梁卿知游山
與學詩之法焉亦知之薌邨藥谷之閒而已矣
朱雲子小集引
吳中之才子無如徐昌國唐伯虎昌國少與伯
虎齊名規摹六朝初唐婉弱綺靡故其詩有文
章江左家家玉煙月楊州樹樹花之句已而舉
進士遇李獻吉于長安悔其少作變爲廸功集
伯虎不得志于名場頽然自放信口縱筆不復
隱括諷諭嘲戲時有香山之風人謂伯虎如李
龜年流落江潭紅豆一曲使人凄然掩泣昌國
如明妃遠嫁呼韓作穹廬中閼氏不免風流頓
盡此雖戲語亦可思也今之才人無如雲子其
才情繁冨纏綿絡繹良可爲昌國伯虎之流亞
近所爲長歌古詩才力橫&KR1405;凌偪退之老夫不
得不退避三舍矣史稱大江之南五湖之閒其
人輕心晉人言吳音妖而浮故曰其人巧而少
信昔奪于秦中服于齊今咻于楚此其徵也雲
子年富力強以吳之文自立一洗輕心少信之
耻余日望之夫吳中之文昌國之早就固不如
伯虎之晚而未就要皆君子之所惜也敘雲子
之集聊復及之以爲吾吳人告焉
張孟恭江南草序
蘇子瞻作太息一篇送秦少章稱引孔北海論
盛孝章書深嘆英偉奇逸之士不容於世俗他
日贊北海以爲人中之龍使之誅操如殺狐兔
而李太白之論錢少陽以爲投竿而起可以爲
帝王之師又稱其門人武諤慕要離之風中原
作難冐胡兵以致其愛子繇今觀之孔文舉盛
孝章猶在世而錢少陽武諤非太白之詩世寧
知爲何人哉士之負奇往往不偶于世而其抑
没于後世者亦多矣此其可以太息也余少而
骯髒慕孔文舉劉越石之徒思與之馳騁上下
今老矣垂頭塌翼視少年盛氣殆髣髴如昔夢
今年遇張孟恭於吳門見其沈雄駿發慨然有
子瞻太息之思喜孟恭之能起予也孟恭出其
詩若干首屬爲其序余不能知詩也而以孟恭
知之史稱秦地迫近戎狄修習戰備高上氣力
故其詩有王于興師修我甲兵及車轔駟鐡小
戎之篇晉有先王之遺教君子深思故有蟋蟀
山樞葛木之篇孟恭晉產也遭時多難感秦人
無衣同讎之義志節激昂深思用壯甚矣孟恭
之詩似秦晉也孟恭居吳游必就士橫經藉史
好學深思人謂孟恭取吳越淸嘉之風參秦晉
雄徤之氣其詩必大昌孟恭欿然不自得也詩
不云乎蕭蕭馬鳴悠悠旆旌徒御不驚大庖不
盈之子于征有聞無聲允矣君子展也大成夫
車攻之詩其視秦晉之土風豈可同日道哉余
之所以期孟恭者如此
馮定遠詩序
古之爲詩者必有獨至之性旁出之情偏詣之
學輪囷偪塞偃蹇排奡人不能解而已不自喻
者然後其人始能爲詩而爲之必工是故軟美
圓熟周詳謹愿榮華冨厚世俗之所嘆羡也而
詩人以爲笑凌厲荒忽敖僻淸狂悲憂窮蹇世
俗之所訽姍也而詩人以爲美人之所趨詩人
之所畏人之所憎詩人之所愛人譽而詩人以
爲憂人怒而詩人以爲喜故曰詩窮而後工詩
之必窮而窮之必工其理然也定遠吾友嗣宗
之子也而游于吾門其爲人悠悠忽忽不事家
人生產衣不揜骭飯不充腹銳志講誦亡失衣
冠顚墜坑岸似朱公叔燎麻誦讀昏睡爇髮似
劉孝標闊略眇小蕩佚人閒似其家敬通里中
以爲狂生爲耑愚聞之愈益自喜其爲詩沈酣
六代出入于義山牧之庭筠之閒其情深其調
苦樂而哀怨而思信所謂窮而能工者也成弘
之閒吾里有桑悅民懌博學多奇以狂名于世
其南宮對策之言曰胸中有長劍一日磨幾廻
又曰夫子去而我來主者惡之勒置乙科李文
正公賦詩贈之以李郃劉畿爲比民懌以此名
滿天下定遠之才不減民懌子勝斐然未見其
止世無長沙誰知民懌然世有民懌亦豈患無
長沙乎定遠之名從此遠矣
陳鴻節詩集敘
陳遯字鴻節閩之侯官人也少爲諸生忽忽不
得志一日盡發篋衍中應舉文字及所著衣巾
燔之而儛其灰逃入越王山中以釣弋自娛者
二年出爲村夫子教授三年復弃去家貧從人
借書口吟手寫窮日繼晷作爲歌詩高歌長嘯
視鄕人無如也鄕人益惡之貸富人金爲遠游
觀泰山日出游嶧陽拜闕里登戲馬臺涉淮渡
江抵陪京覽故宮軒渠自喜謂少陵壯游莫巳
若也過桃葉渡遇曲中諸姬揄長𬒮侻薄裝酒
闌促坐目眙手握以爲果媚已也命酒極宴流
連宿昔橐中裝盡矣還寄食於僧院故人黎博
士贈百金遣游錫山途中遇何人自稱公安袁
小修稚弟邀與同載夜發篋盜其金亡去益大
困臥病於江上李生家亡友何季穆賞其詩載
歸虞山具湯沐視藥食旬月乃強起季穆偕過
余山中賦詩飲酒相樂也季穆爲庀衣裝送之
於斷橋痛哭而别自後不復相聞亦未知其存
否今年忽訪余於虎丘握手道故喜劇而涕問
其年長余二歲耳素髮被領兩目兜眵觀鴻節
而吾衰可知也出其詩則卷帙日益富曹能始
爲采入十二代詩選中矣鴻節之詩用物博使
事切練句穩譬之於膳烹羊炰鼈右腴割鮮非
餖飣之具也譬之於酒縹淸醇酎三釀五齊非
糟醨之屬也傳有之學猶殖也誦詩百篇讀賦
千首古學之不講久矣詩可以觀其鴻節之謂
乎鴻節詩能始選者爲工五七言今體尤工贈
能始七言長句至八十韻多矣哉古未有也鴻
節將行余爲略次其生平與其出游之槩以叙
其詩且以爲别屬其歸也以質諸能始癸未中
春十四日敘
徐子能集序
古之文人才士當其隱鱗戢羽名聞未彰必有
文章鉅公以片言隻字定其聲價借其羽毛然
後可以及時成名若蔡中郞之于王仲宣張茂
先之于二陸韓退之之于李長吉顧逋翁之于
白樂天是也其有求之不得而呌號以自見則
爲陳子昂之破琴又有求之而卒不得而吊詭
以自閟則爲唐山人之留瓢古之人汲汲于知
已而惟恐不得一當若是其急也余老而失學
衰遲屛廢其言語文字不能使人軒輊然海内
之俊民掉鞅詞壇者往往過而問焉乙亥之秋
子能訪余于虎丘膚神淸令翩翩美少年出其
芳艸詩名章繡句絡繹奔會余與西蜀尹子求
共嘆賞之更數年而子能之著作益富名益成
南昌徐巨源爲之序頗引余言以爲子能重吾
郡張異度旣爲之序又爲子能索序于余且死
猶以爲屬巨源異度文章家之渠帥也片言隻
字可以軒輊人業已爲子能定其聲價而假之
羽毛矣余雖有言亦何以加諸雖然名不虛得
士不虛附世有知巨源異度者卽能知子能世
有知子能者卽以知巨源異度有中郞茂先則
仲宣二陸不抑沒于晚進有退之逋翁則長吉
樂天不沈埋于舉子世之知子能者必多矣子
能年甫壯而得末疾須人以行衣冠質雅宛如
古人杜門埽軌日晏忘食若陳子昂唐山人之
汲汲於自見或非子能之所屑也此則余之知
子能者也
黃藴生經義序
嘉定黃藴生金聲而玉色規言而矩行韓子之
稱李翺所謂有道而文者也兒子孫愛自家塾
省余山中奉其文三十篇以請曰幸一評定之
余曰吾何以定而師之文乎哉而師之學韓子
之學也其文韓子之文也口不絶吟于六藝之
文手不停披於百家之編記事必提其要纂言
必鉤其玄焚膏油以繼晷恒兀兀以窮年而師
之爲學之勤也不若是乎沉潛乎訓義反復乎
句讀礱磨乎事業而奮發於文章沉浸醲郁含
英咀華張皇幽眇閎其中而肆其外而師之爲
詞之富也不若是乎處若忘行若遺儼乎其若
思取于心而注于手惟陳言之務去而師之爲
文之專也不若是乎偃仰一室嘯歌古人耕於
寬閒之野釣於寂寞之濱玉固未嘗獻而足固
未嘗刖也而師之爲道之勇也不若是乎雖然
有本焉行峻而言厲心醇而氣和昭哳者無疑
優游者有餘養其根而竢其實加其膏而希其
光仁義之人其言藹如也此而師之所以爲學
爲文者也孫愛起而拜曰小子朝夕在函丈之
閒服膺吾師不知吾師即今之韓子也請以斯
言授簡以爲吾師近藝序
牧齋初學集卷第三十二
