給事集卷四宋劉安上撰
策問
一
韓愈讀孟軻書然後知孔子之道尊聖人之道昜行也
今七篇具存學者服膺而讀之孔子之道何如其尊乎
聖人之道何如其昜行乎學者同是堯舜同尊孔孟雖
五尺之童知之也宰我曰夫子賢于堯舜遠矣堯舜聖
之盛者也孔子果賢乎或曰門人之私言也以為私言
孟子何取焉孟子曰伯夷伊尹柳下惠皆古聖人也乃
所願則學孔子孔子與三子者班乎孟子獨學孔子何
也學者學為聖賢者也不知所以為聖賢而學也寧不
謬用其心乎願聞其說
二
聖賢難知久矣自非聖人不能深考而詳辨之子貢方
人子曰夫我則不暇孔子非不能也蓋難之也昔孔子
稱堯之文章舜之無為禹之無間然皆不言其聖太伯
之德文王之文周公之才伯夷叔齊柳下惠之賢咸有
稱述而各不同孟子稱伯夷叔齊柳下惠皆古聖人也
稱孔子則信宰予之言以為賢于堯舜稱禹稷顔回則
曰同道孔孟所稱其有異同否西漢揚雄議論不詭于
聖人而漢之將相咸述品藻東漢班固博極群書至論
古今人則别為九等二子去取與孔孟異乎否也諸君
學古久矣試考聖人之所以推稱二子之所以優劣者
如何
三
天下未嘗無材也作而成之材不可勝用矣周之盛時
求賢用士處之以宜文武政事之材出焉詩曰濟濟多
士文王以寧此其效也天縱上聖聰明日躋厲精圖治
求賢如不及比詔大臣博訪人才因事審用處文學之
士于儒舘寘幹敏之士于寺監求心計之才于漕臺養
智勇之人于將帥可謂得養士用人之道矣然承平日
久四方之士雲蒸而雨至榮路既廣競進者衆賢否未
眀眞偽難别論辨之必有其方也或沉于下僚或隠于
遐遠無以汲引之卒困于無聞薦延之必有其道也人
材不同遇事乃見槩求其全則賢或有遺拘以常格則
用或不盡奬厲之必有其術廊廟議之熟矣諸君平居
討論亦及此乎願聞其說
四
綱紀法度所以維持防範不可一日廢也主上大智深
明厥理旋乾轉坤闔闢萬化緝熙既已大備告播罔不
是孚猶以為未也親灑宸翰申戒有官持循兢兢形于
詔令豈不以今日先務有在是乎乃者協賞罰明法令
嚴分守因官以察治因事以訓飭異論者息貪鄙者化
侵紊衝革者不得作可謂得持守之道矣于斯時也是
宜丕應徯志同寅協恭率職趨事以躋極治然而侵令
玩法狃于故習以干有司者尚時有之其故何哉今欲
内外小大之臣四方萬里之遠皆能體上之德恪遵成
憲謹守常彛毋紛更是圖毋苟玩是習不待勸沮咸廸
有功法令憲章永永無弊其尚何術以臻此歟諸君被
教養懷經術習治體久矣願詳陳之將以其說獻焉
記
望思亭記
某生十有九年先人奄棄諸孤業守緒餘能自樹立雖
不辱其身每念不及一日之養未嘗不追痛殞絶也及
濫吹于朝偏親垂白既懼且喜方以出入言路奉職唯
謹而又不及朝夕之養亟欲請外以伸烏鳥之情天降
酷罰夫人即世某銜哀茹荼扶杖護送歸以終竁事實
荆溪余奥山之原去先人之兆一里而近從先志也夫
合葬雖後世所尚然謂之古則不可故後世有不合葬
者世或未之罪也先人葬方潭山丙地山小而狹舊不
為壙今將竁而合之或撓動其神靈毁傷其林木于小
子安乎余奥距方潭山矗矗相望也廬居于山之下作
亭于巔名之曰望思左乎高祖之所葬也右乎先兄之
所葬也登斯亭也若祖若父顧盼之間靡不畢見既而
望而悲悲而思愀然省厥躬其不忝前人乎則廬居之
間不待訓諭告戒與夫座右之銘矣矧予憂患之久重
以頑暗若不愓厲何以奉承大訓經曰無念爾祖聿修
厥德又曰夙興夜寐無忝所生嗚呼小子可不念哉可
不念哉亭去夫人墓五十二步建于既葬之年五月二
十三日記
書方潭移溪事
余遊方潭昔日力不繼每至輙去戊戌冬至後三日宿
寺中步自橋而北觀新築堤岸與浴堂後基址累石捍
溪堅緻逾十數丈用工不數十人慨然歎曰圓淨師以
修造作佛事人所不及鑿引水渠田疇加闢回溪昜流
基址增廣他日方潭僧益衆屋宇益廣供膳益給誰之
力歟先長史締創于前圓淨師復培緝于後實無窮之
利後人可不知所自乎故書以遺其徒使刊諸石政和
戊戌十二月初六日
墓銘
從弟元素墓銘
元素予叔父第二子也宣和癸邜以鄉薦赴試禮部甲
辰三月不幸卒于京師建炎改元十二月庚申葬于其
縣仙桂鄉方潭院之西從兄徽猷閣待制某臨送山原
為之銘曰
吾兄元承有弟元素安禮其名宣義其父兄官河東元
素實從左右是依問學從容羣書博觀繼以編纂口誦
心記浹洽貫穿覃思既精吐為華英爰列薦書士友以
傾宣和辛丑睦寇嘯聚浸淫鄉邦官吏恐懼劉公士英
紏合義兵除器峙糧分部扞城元素忠勇長揖守帥贊
以方略佐其大計羣盗果至城堅叵當林松伯高記之
甚詳元素倜儻篤于風義赴人急難不顧其已惟鮑商
霖病于京師詗候闕然獨往視之歸得寒疾遂不可治
嗚呼哀哉鄉喪善士家失令子人之云亡邦國殄瘁我
在夀陽聞訃震驚使加數年學就業成升于王朝為國
俊英今也已矣言之涕零荆溪方潭山水竒秀爾父伯
叔環葬前後元素從之實志之舊建炎改元歲在丁未
維丑之月窀穸是事早婚于吳中道不偶以仲氏子昭
孫為後享年幾何三十有七白首偏親追念曷畢仲氏
孝友厚其送終拊親幼孤實與已同我作銘詩以閟其
藏於乎萬年泉室有光
頌
頌堯
在昔明聖曰堯舜氏黃屋非心唯天我視堯有天下不
私其已舉以授舜猶棄敝屣天下四海不頌其美舜以
禪禹禹以命子傳夏之歴八百其祀天下四海不訾其
鄙堯禹異趣其歸一揆道德之公精神之至維時淳厚
異議不起後世囂薄紛紜披靡簞食豆羹與者見色得
者私喜而况舉國推以予人天下不駭者寡國不明智
士不養氣上下一律惟已自利大道之公淪没垂地嗚
呼巍巍大哉唐虞氏之風實聖賢之高軌
銘
誠齋銘
先妣傾喪築室墓下牓曰誠齋作誠齋銘
彼荒者廬予昔所苃僅蔽風雨苟完歲月唯誠則存不
誠無物勉哉厥修没齒勿輟
二齋銘
予罷官東陽築室城南作耘齋溉堂以為燕居之所
因作二銘以自警
耘齋
地不在廣方寸實同惟情為田耕穫乃功昔為校官耘
人之苗今也退休自耘其疇田耘伊何芟夷蘊崇稂莠
不生嘉榖乃豐固我靈根存我夜氣太和保合蒸為美
瑞不然戕賊荆棘之地非天爾殊爾則自棄銘于座隅
庶免蹈之弗克念兹小人之歸
溉堂
凡物之生雨露是資彼生者天人則相之曰歲大旱一
溉何益溉而不輟豈不為力後枯之理夙夜斯得伊予
早衰外嗇中乾豈無靈液自涸其源至人葆真吐納為
最譬如植物雨則茂遂亦曰天醴飲其醇和暢乎四肢
惟顔之酡我銘斯堂訂予之迷欲成厥功戒之在虧
偈
山中四偈
予廬居山中朞年鄰之父老遺以花卉藥果雜植亭
之左右以備採掇服食幸不滅性作山中四偈
花蹊
彼芳者華乘時敷榮革其焦枯爰變丹青畹蘭之秀嶺
梅之英雜植旁羅别狀異名孰使然哉自色自形理可
以燭學可以明桃李不言蹊徑自成
竹徑
綠竹猗猗如璧如玉如衛武公在彼淇澳其勁挺挺其
高矗矗剛不可折榮不可辱虚不可實直不可曲夏不
受暑冬不變綠蕭蕭其隂清爽絶俗今雖未多來者可
續鞭萌繁滋渭川在目
藥圃
彼藥多品州土各異甘苦既殊莖葉或類桐君所編神
農所記謾不可考真偽孰是維此遐邑地偏多厲服食
所資自遠而至厥壤攸出封殖宜閟英華紛敷根實茂
遂採擷必親杵臼爰備攻疾蠲痾惟勤服餌欲見竒功
騐所嘗試
蔬畦
彼嘉者蔬于山之下棋布可觀區分如畫引溜灌溉不
捨晝夜擢本後先更王迭覇紫芥耐冬白菘宜夏其甘
逾瓠其美勝蔗予方蔬食每掇盈把烹肥擊鮮夫我不
暇抱甕灌畦率先園者
祝文
登州告先聖
朝廷方興崇學校郡縣内外奉王之制㒺敢不肅維兹
殿宇閱歲之久塗塈頽落廟貌不嚴不足以妥神之靈
今涓日之良昜桷與瓦徹而新之以稱眀天子所以欽
祀之意惟王其鑒
壽州謁先聖
某以諸生擢由學校今被命于朝來守兹土學道愛人
敢忘吾先聖之訓涖事之始不敢不告
諸廟
維神以休烈廟食兹土雨暘時若民受其賜蓋亦久矣
某被命出守爰初視事賴神之休自今其始惟神監之
敢忘昭告
天齊廟
維神以靈惠垂庇一方民所瞻仰其亦久矣某被命守
土爰初視事賴神之庥自今其始惟神鑒之敢忘昭告
社稷
維神以休烈垂祐下民生殖之功萬世永賴某被命守
土涖事之始率諸常事敢不祗謁
祈晴
耕耨既修方冀來年之瑞霖淫繼作不無水潦之憂輒
控微誠仰祈眀貺伏願上靈降鑒休證來臻消隂沴而
應時赫陽光而普照豐年可望庶類均懽
淮源王
某被命出守爰初視事問民疾苦皆以為瀕淮之民恃
麥以生去歲麥幾成而水害之今麥欲秀而雨不已吏
民惶懼不知所為其何以供税賦奉神明之祀乎惟神
實庇一方民所依賴刺史失職當被譴責彼民何辜神
獨不憫焉躬率羣僚奔走祠下惟神鑒之
祭文
祭范忠宣公
嗚呼公乎惟公烈考慶歴名臣歿十餘年公名復振治
平之初召為御史惟帝曰吁文正有子爰及熙寕進公
諫垣公曰用我知無不言先天下憂後天下樂公惟似
之不叛其學二聖臨御圖任老成公歸西極四方敉寧
帝曰汝賢引登輔弼公不苟安踰歲而出公之出處為
時升降去國五年帝復用公公初在朝非堯不陳于蕃
于宣一于愛君紹聖初政出居宛邱抗章極言朋黨是
憂惟時謗誣讐怨畢斥諸公南行恩典廢格公曰不可
貽國後患宜因赦原聽其自便公言一出人為公危公
則泰然言非我私今上嗣位眀燭萬國惟公皤然起自
謫籍上趣入覲曰留相予公以疾辭其來徐徐公休于
家問勞洊至冀公少康以佐天子天不憗遺公訃遽聞
縉紳咨嗟故老涕顰嗚呼公乎仁祖及今五聖百年惟
公世家以忠義傳父子兄弟一門俱賢危言正論讀者
潸然臨歿之章一何切焉某戅愚不敏舊辱公知提携
振拔俾聞于時今公云亾欲報曷追西望輀車綍紖莫
持寓辭千里侑此一巵
祭黃右丞
惟公懿學美材蔚于時望嘉言讜論簡在三朝裕陵超
寘于憲司哲廟擢登于政府歴時既久經德不回肆真
人之作興越多士而進用未踰歲月乃以疾聞力請宮
祠旋歸故里章所上者六七詔趣召者再三雅意本朝
老而彌篤乃心王室歿且不忘夫何驅馳才及于近郊
而奄忽俄臻于大故僚寀興云亡之嘆淵衷軫不憗之
悲某久辱誤知適當言路趨風方邇去德猶新豈知歲
月之間遂作九原之隔聊陳薄奠詎盡誠悲
祭丁包蒙
惟靈禀天資之異常企前脩而為志潔&KR0757;履之無玷坦
襟懷而樂易自郡計之五上信行能之已試視科第以
俯拾偶澤宫之未利方援此以有請遽被誣而下吏念
横逆之來集誠古今之異事嗟造物之頓挫實伊人之
私意罄多士以懷怨豈予親之獨議自去歲之東下欲
投觚而操耜期閉戶以自樂俄執經之如市悵講席之
未暖嘆沈痾之驟至攬遺墨以尚濕驚銘旌之已植嗚
呼哀哉昔先子之捐館惟一女之醇懿擇良配以付託
實伊予之兄弟念久之而未獲既得公而極慰匪冨貴
以皇恤期偕老以卒歲何中路之蹉跌忽如川而先逝
兹孤幼以滿堂藐餘生之誰寄將修短之前定非人謀
之能致嗟彼蒼之謂何痛斯人之殄瘁閟聲容之杳然
願再瞻而莫遂陳薄奠以叙哀神來舉兮斯觶
祭亡兄左史
惟我與兄總角相從後來出處未嘗不同鼓篋帝京跨
嶺涉江留滯韲鹽燈夜雨窗間關百試志莫肯降獲聯
優最奏對宸楓載念西游擔簦于洛依歸夫子覃思力
學格物致知會方守約惟兄蚤達立有所卓視彼衆人
允矣先覺不鄙疎庸提誨磨琢濫吹同升得官于朝西
掖𤨏闈揣分實叨兄由烏府記言螭坳人謂子榮予憂
方膠蓋予二人憤邪疾饕羣隂以目其能一朝予丐補
外領郡壽春兄守鄱陽抗章力陳再易于宣篤勤為民
天災流行夜寐不伸救療旁午活此州人兄俄奄逝嫂
亦殞身夭禍盈門天何不仁萬口盡傷當路以聞淵衷
軫悼褒典疏恩嗚呼哀哉追念疇昔恍如一日或升或
沈靡曾弃失今乃獨先顧影孰匹雙旌翩翩飄風瑟瑟
予繫州組追送不克天實臨之監此悃愊薄奠道周老
淚泉激
祭張宗博
惟兄沈識偉器見于夙成蚤擅辭華領袖後生旋宰劇
邑治煩有聲受佐大府朅來帝京親賢宗藩公談是程
優游静退利徑靡争有識咨嗟躁進革情謂公見知臺
省飛纓云胡不淑禍患相攖綿延累載竟殞厥靈嗚呼
哀哉如何不肖舊辱公知館我甥室時方布衣提携剪
拂繆列金閨非公之賜何以至斯昔公罹艱遠歸海涯
我亦去國假守淮西相望天末江湖渺瀰孰謂數月公
訃遽來聞問驚怛肝膽沸糜罷斥來歸公喪在堂入門
望帷涕泗已滂嗚呼哀哉謂才必達公乃困阨謂仁者
壽公壽不多悠悠蒼天曰如之何公有令子克紹厥緒
公今云亡豈復兹慮惟我鈍頑凛凛危懼厚德不報尚
期末路敢以菲薄恭薦情素冀公不昧歆此奠爼
祭張宗博夫人
夫人生長于永嘉而卒葬陶山蓋從其先舅姑之兆域
亦其平日志意之所安者也禮婦人不及事舅姑謂之
不幸今也生則逮事死焉從之嗚呼夫人可以無憾靈
輿啟行徑趨殯所日月不遠以待大葬道路瞻視㒺不
嗟嘆矧乎至親悲痛何極聊陳薄奠詎盡哀誠
代祖母祭八叔
惟我長史兄弟三人叔氏之後唯汝獨存汝于諸房既
長且賢顧我獨存情均至親歲時問勞有味其言豈無
他人莫如汝勤嗚呼吾宗繄汝克敦唇齒相依枝葉附
根吾老已衰爾纔六旬冀汝康寧以庇弟昆如何不淑
乃棄而先吾孫罹憂自京而旋汝犯霜雪迓于江堧得
疾而歸謂宜少痊曾不浹旬遽隔九泉命也天只莫知
其原寓哀以辭薦此芳尊
祭十七嫂方氏
嗚呼先兄之亾十有九年惟我令嫂送往事存鞠育二
子迨其諸孫至于有成實艱且勤念昔宦學兄當我門
道路裹糧悉出厚恩嫂實相之絶口不言我婦來歸教
誨周旋雖曰娣姒如弟妺焉究觀施為豈不曰賢云胡
南來避地秦川不幸得疾藥石弗痊神識奄忽遂歸九
泉嗚呼哀哉生死修短厥數在天雖云異鄉如鄰邑然
魂魄流行往還不難旋館于兹神其少安音容永違日
改月遷一奠靈帷摧胷裂肝
祭十八嫂朱氏
嗚呼為士去其鄉而遊學四方非得兄弟經其家豈無
養親之憂有兄弟者又必得夫人之賢助其内治然後
兄弟得盡其愛某愚不肖初離鄉井兼有此二者今也
不幸學未得伸其志而夫人棄去以失吾賢兄之助其
為痛傷抑可知已敬陳薄奠伏惟尚饗
正議贈朝議大夫燎黃
某愚不肖年未及冠遭罹孤苦賴先人積善之慶不殞
其躬竊食于朝天子哀其禄不及養每遇大禮疏恩仕
籍輒下告第之制加褒贈之寵所以推恩廣惠以為臣
子之勸也政和丙申冬祀圜壇則有朝請郎之命政和
丁酉大饗合宫時則有朝散大夫之命至政和戊戌誕
受九寶則有朝議大夫之命凡三歲于兹叠被寵渥朝
廷之意厚矣惟靈上體至意受此顯命以庇我後人某
亦敢不夙夜自竭圖報萬一以永我先人休德
謁先祖長史墓
賴皇祖之大庇竊禄京師迨今七年比遭酷罰扶護還
舍未即殞滅敢忘展省惟靈其享之
謁先考正議墓
賴祖考庥庇竊禄京師違遠松楸迨今七年天禍我家
先妣傾喪日月不居奄經卒哭號天叩地哀痛㒺極苟
延殘息扶護歸葬未即死滅不敢不祗見墓下嗚呼哀
哉
謁十四叔墓
某自幼時蒙被叔父教誨爰以誤恩竊官于朝德厚賜
深未知報稱違去五載叔父不幸捐館某貪戀榮寵不
克謁告以歸今以禍罰還家叔父之葬已更歲籥其為
悲痛尚復何言薄奠薦誠有淚如雨嗚呼哀哉
謁十七兄墓
自昔兄長既克大葬某踰月即為蓬萊之行違去松楸
經及七載竊官于朝濫綴班列兄賜實多久欲歸省墳
園志願未遂今天降禍先妣喪亾日月不居奄經時序
號天叩地哀痛何極苟延殘生以畢大事未即死滅不
敢不展謁墓下嗚呼哀哉
給事集卷四
