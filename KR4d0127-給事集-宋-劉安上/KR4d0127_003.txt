給事集卷三宋劉安上撰
表
賀皇太子冠禮
涓擇休辰備成嘉禮慶傳中禁喜浹寰區中賀竊以昜
之卦震為長男禮之經冠為重事前代所慎曠古莫行
惟睿聖之作興緝舊章而備舉肇稱盛典允屬熙朝恭
惟皇帝陛下乾健日新離明洞照惟時冢嗣乃國元良
孝友肅恭嶷然畢稟容儀辭令卓爾夙成兹順考于經
常遂肅加于弁冕筮日之吉正纚于朝措國本若泰山
繫人心于少海天人共慶夷夏交欣服備三加方顯成
人之禮日開五色遽呈休應之祥凡在觀瞻孰不呼舞
臣叨膺外寄竊覩盛儀萬壽稱觴阻綴鵷鸞之列一心
享上誓殫葵藿之誠
謝除中書舍人
嚴召亟頒循牆莫避隆恩曲逮撫已奚勝中謝竊以周
以内史贊善實欽王命漢以郎官掌誥亦重王言㳂襲
雖殊慎擇則一於皇聖世妙簡詞臣居侍從清切之班
以論典文字為職考諸前代尤重厥官方駿德之日躋
仰睿謀之天縱訓誥溫厚則同風三代文章爾雅則軼
美兩京儻非潤色之才曷副清華之選伏念臣稟資固
陋逢運休眀雖少習于藝文詎堪世用唯粗安于節守
敢為身謙旋蒙眷奬之殊以至超踰之速待罪憲府承
乏諫垣惟抵忤之徒多蔑事功之可錄比緣禍罰分屏
邱園忽拜恩除超陞綸閣備左右游談之助繇聖神特
達之知載揆空虛彌增震懼兹蓋伏遇皇帝陛下法天
廣大如日照臨樂得賢以持盈守成廣籲俊以立政造
士將翹翹之是刈故斷斷而弗遺致是妄庸猥叨選任
臣敢不覃思舊學進繹前聞少殫鉛槧之勤庶冀涓埃
之補欲及親之鍾釡既往何追堅許國之忠誠自今其
始
謝除給事中
伏奉制命除臣依前官試給事中仍賜對衣金帶者承
乏綸闈方虞曠職陞華𤨏闥遽沐眀恩荷寵數之優隆
撫微躬而震懼中謝竊以寵司中禁列屬東臺不專閱
牘之司實與論思之責儻非宿望曷副詳延伏念臣學
術迂疎智能淺薄奮身寒苦遭世休明誤膺特達之知
寖躐清華之選涓埃未效憂患洊臻分遠屏于窮鄉苟
安歲月俄䟽榮于從槖參掌訓詞顧潤色之非工在黜
幽而難逭敢圖矜貸特俾甄陞佩恩典之有加被身章
而增煥退循僥倖彌積凌兢兹蓋伏遇皇帝陛下紹述
先猷廣開言路欲羣才之並用雖一介以弗遺致兹妄
庸亦叨委任臣敢不勉其未至增所不能知無不為益
勵事君之節死而後已誓殫報國之忠
謝除待制知壽州
囊封自列方虞冐昧之誅綸制俯頒遽賜允俞之命既
將從槖仍畀州麾拜寵優隆撫躬震懼中謝伏念臣才
資甚下問學不優徒抱區區之忠蔑聞赫赫之譽遇逢
華旦親被聖知擢由庠序之中置之臺諫之列志清朝
著罪若邱山旋經憂患之餘洊冐禁嚴之選天地之大
恩未報終誓捐糜犬馬之微疚遽侵慮難勉強實懼曠
瘝之責莫逃竄殛之誅輙瀝懇誠上干聦聽敢圖鴻造
俯亮愚衷濫陞延閣之華更付名城之寄兹蓋伏遇皇
帝陛下德侔乾覆道與日新察臣屡被使令每加簡記
憐臣粗安分守特賜矜從是致孱微亦叨委任臣敢不
恪遵睿訓茂廸前修砥節首公益勵靖共之操承流宣
化庶殫夙夜之勤儻一得之可收雖九殞而奚恤
壽州謝到任
持荷𤨏闥慙無論俊之風剖竹淮堧誤玷蕃宣之寄拜
恩優幸撫已凌兢中謝伏念臣學術迂疎智能蹇淺徒
遭休眀之運誤沐聖神之知擢自孤生寘之要路徒多
睚眦無補毫分方盡瘁以效官遽銜哀以去國僅終禮
制洊拜恩除參邇臣鵷鷺之行供内省文書之職仰荷
乾坤之施不勝犬馬之心薄效未臻宿痾間作懼寖隳
于素守難苟逭于大訶冐昧陳誠懇祈補外敢圖鴻造
俯亮愚衷既陞延閣之華更畀名城之重亟趨封部首
見吏民祗服寵榮惟深感涕兹蓋伏遇皇帝陛下舜明
洞照堯天并容憫臣素乏技能偶塵法從察臣未更事
任姑試便藩臣敢不深體眷懷力行舊學虔奉丁寧之
訓益宣寬大之恩夢想雲天徒結戀軒之念勤勞夙夜
敢忘報國之忠
謝提舉毫州眀道宫
頑冥抵罪合即誅夷仁聖矜容止從罷黜戴恩隆厚撫
已戰兢中謝伏念臣學識迂疎智能蹇淺徒有自強之
志實無可用之才遭際休辰躐登膴仕憲臺諫省詞掖
𤨏闈事功微毫髮之榮罪戾有邱山之重比緣宿疢偷
假便州閉閤臥疴未容自效瘝官慢令已致人言原情
當寘于嚴科竊食尚容于真舘永惟僥冐彌切怔忪兹
蓋伏遇皇帝陛下乾度并包離明廣照俯念羈單之士
嘗參近侍之聯故雖罪辜亦未捐棄臣敢不銘肌荷德
刻骨思愆掃軌窮閻竊幸里閭之佚遊心魏闕敢忘畎
畆之忠儻溝壑之未填願捐糜而上報
謝磨勘轉朝散郎
一麾假守已分黜幽三載稽勞乃蒙增秩拜恩知幸撫
己增慙中謝伏念臣學不知方才非適用徒遘休眀之
運誤蒙神聖之知擢自冗僚寘之言路訖無云補積媿
空餐比緣抱疢之餘竊覬承流之效事任未聞于黽勉
頑冥已抵于譴訶方深竄殛之憂敢冀褒嘉之及載循
忝冐彌切驚惶兹蓋伏遇皇帝陛下盛德海涵至仁天
育予奪本馭臣之柄黜陟乃考績之公故雖至微亦不
偏廢臣敢不仰承眷注祗畏眀威真館投閑庶獲夷瘳
之福餘生未泯誓圖報塞之方
知婺州謝到任
(缺)闈肇建大蕆盛儀解澤旁流溥霑羣品孰謂疵謬之
迹亦蒙曠蕩之恩内揆庸虚惟深感涕中謝伏念臣禀資
至陋被學不優蚤誤聖知濫叨法從訖無云補積有過
愆未報天地之恩已沾犬馬之疾露章請外畢力效官
顧勉強以圖終果顛躋而自取江湖悠遠常懷戀闕之
心畎畝優閑益篤愛君之義敢意未填于溝壑尚慮滋
玷于蕃宣初見吏民具頒條教兹蓋伏遇皇帝陛下文
謨武烈舜孝禹功豫立國本以垂無疆之休廣施睿恩
以隆莫大之慶致兹罪釁復與使令臣敢不深體眷懷
益圖來效銘肌刻骨誓殫欲報之忠奉法愛民更勵自
公之節庶幾萬一上荅毫分
謝提舉建州武夷山沖佑觀
列郡承流懼難仰稱祠宫竊禄特荷矜從佩恩眷之優
隆撫危窮而戰慄中謝伏念臣稟資至陋被學不優蚤
遇休辰濫塵法從不由左右之助盡出神聖之知歲月
寖更事勞無補昨驟違于宸陛爰再領于州麾居官無
以喻人守己但期寡過邇者解符婺女易地邢臺念私
門之多艱禍延諸父唯祖母之垂老病且累年不勝烏
鳥之情遂有祝釐之請囊封薦貢天聽曲回俾遂里居
獲盡疲癃之養豈惟家食又叨廩禄之豐賜厚不貲恩
深難報兹蓋伏遇皇帝陛下則堯之大用舜之中俯憐
孤蹇之蹤嘗備使令之列故雖久外亦不遐遺臣敢不
深體睿慈仰承大惠誓永堅乎節守以上報于君親當
孝治之朝敢怠晨昏之奉祝聖人之壽願憑香火之緣
謝服闋除官
凖告以臣丁祖母憂服闋除臣依前官職封賜如故者
禮制甫終僅存殘息絲綸驟降亟復舊官厚德難名孤
衷昜感中謝伏念臣稟生艱蹇逢運休眀廹祖母之垂
年丐宫祠而就養諸父早世伯兄繼亡既罹閔凶遂即
承重憂傷備至羸劣奚勝歲月其徂祥禫俄及載念栖
遲之久重仍疢疾之餘去國十年望軒墀而結戀有園
三徑頼松菊之猶存敢懷馳闕之心苐畢首邱之志孰
謂隆恩之誤及復叨故秩以增榮仰荷記憐彌深戰慄
兹蓋伏遇皇帝陛下天地合德日月並明禮尤厚于邇
僚仁不遺于踦屨故雖昩逖亦被寵光曠洪造之難酬
曷圖報稱顧餘生之未泯永誓捐糜
再謝知壽春府
窮閻掃軌僅終禮制之嚴藩服分符遽奉絲綸之寵荷
恩優渥撫己戰兢中謝伏念臣學術空疎智能短淺偶
逢華旦誤被聖知初由耳目之司旋歷禁嚴之選訖無
云補徒積過愆緣私門兄弟之彫零丁祖母年齡之遲
暮丐辭郡紱力請宫祠曾禄養之未淹俄禍灾之洊及
方承重制忽已外除蕞爾餘生懼填溝壑纚然溫詔亟
復官聯繼䟽宸扆之榮再畀淮城之寄念嘗曠職豈敢
冐居引私義以陳誠冀天心之從欲循牆莫避渙汗難
收兹蓋伏遇皇帝陛下盛德兼容大眀洞照察臣昨緣
微累不以瑕疵憐臣嘗綴近班特加覆護故雖罪戾亦
備使令敢不仰體睿懷益堅素守永念兵民之重日思
撫馭之方三折肱而為醫已懲既往九殞身而論報尚
冀方來
謝磨勘轉朝奉大夫
營職罔功方懼黜幽之命渙恩增秩仍叨進爵之榮拜
賜優隆撫躬戰慄中謝竊以九年黜陟有虞眀考績之
方三載賞誅周官詳計吏之治惟我聖代若昔大猷具
存會課之文深得用人之法伏念臣迂疎末學樸&KR0554;散
材自遭際于昌辰偶濫塵于膴仕徒淹歲月無補毫分
尸禄則多計功蔑有比驟頒于恩綍俄超進于文階内
省僥逾惟深震懼兹蓋伏遇皇帝陛下衡聽萬事器使
羣工予奪本馭臣之權爵禄為厲世之具故雖孤外亦
不遐遺臣敢不仰戴殊私益勤在已夙夜匪懈每懷享
上之忠死生以之庶罄為臣之節
謝降官
營職不虔自干典憲議刑從恕姑削文階罪大責輕感
深涕隕中謝伏念臣稟資㢲懦逢運休明雖屢被于使
令初蔑聞于勞效比由里閈擢總州麾已試無堪固嘗
辭免臨事不力自速譴訶方勵精求治之朝公考績用
人之法既眀殿最宜正典刑雖未寘于嚴科庶或責于
後效仰推寬大俯積震驚兹蓋伏遇皇帝陛下發由中
之斷排被譛之多察臣克勤民隠心其靡他念臣服在
官聯理或可貸姑從降秩以警曠官敢不夙夜省循淵
冰戒懼庶盡尺寸之效仰報邱山之恩
謝再降官
失職之愆屢聞于聰聽降官之罰洊逮于微躬戚實自
貽咎將誰執中謝伏念臣器資至陋風力不強蚤誤聖
知嘗服在邇僚之末出更郡寄再臨于淮甸之區不惟
勞效之蔑聞抑亦罪戾之多有眷言畿内實宿重兵廩
給之資轉輸是頼豈謂催科之甚拙致滋常賦之乏供
自速曠瘝莫逃竄殛仰頼皇明之燭隠正從寬典以議
刑賜厚不貲恩深難報兹蓋伏遇皇帝陛下廓天地之
量推日月之明念臣所部灾傷力或弗逮憐臣稟生艱
蹇理有可矜未寘嚴科姑從輕比臣敢不銘肌戴德刻
骨省愆知無不為敢辭勞于事任死而後已當永誓于
捐糜
知舒州謝到任
解壽春之組曾未浹旬綰德慶之符已臨近境見吏民
而問俗諭條詔以宣恩仰佩寵榮惟增戰慄中謝伏念
臣稟資罔陋逢運休明蚤誤聖知濫塵法從供内省文
書之職無補毫分參邇臣鵷鷺之聯自慙蹇拙昨一辭
于天陛凡再緫于麾州計勞無蟬翼之微尸禄有鵜梁
之愧中更憂患已分羈窮願安田里之居遂畢桑榆之
景敢圖睿奬洊及庸愚淮蔡承流時偶遭于儉歲潜舒
昜地身遂庇于樂邦釋繫重而稍寬顧憂危而獲免静
言僥冐彌切震驚兹蓋伏遇皇帝陛下德平施于萬方
仁不遺于一物擇人而任愛民如傷謂臣久備使令必
知綏撫察臣餘生孤尚曲賜奬知就委眀綸俾移善郡
臣敢不劬勞任職夙夜奉公首務勸農期格豐登之歲
庶幾底績共臻晏粲之風一德可酬九殞奚恤
啟
謝釋褐
黌舍養賢叨塵上選眀庭賜第得預丙科獲寵若驚撫
躬增愧竊以自三代教養之法廢而兩漢薦舉之制興
時雖射策以决科士蓋專門而受業尊崇傳術擯斥異
端沉酣六藝之文網羅百家之說于時則有晁董公孫
之輩歆向揚雄之流率皆肆筆而成書亦或傳經而供
事僅尋遺緒莫究大全豈如盛治之朝大闡聖經之學
斥蟲篆而屏聲律先根底而後辭華博選師儒招徠俊
乂立三舍以示勸奬訓五經以開蔽蒙法度復新風流
大變學者去積年之弊儒生欣千載之逢以談經者思
游夏之淵源以從政者慕由求之果藝才率可用孰有
面牆之譏名無苟傳且異畫餅之誚故凡科目之得士
宜皆俊偉之異人如某者才無他長少而自信學以窮
理人或愛其顓勤文不適時世多笑其迂闊徒以升斗
之養出從衿佩之遊來學累年辭親百舍將期文史之
足用敢意功名之可圖偶獲薦名再叨升舍己方自愧
人指為能蓋太羹以貴本不遺而昌歜以偏嗜見取物
非有異時適使然再緣姻故之嫌俄徙别頭而試悵失
友朋之助駭驚英俊之多一一吹竽宜不容于濫進人
人抱璞夫孰得而爭先何過聽之無從忽殊等之下及
逮公車之召試瞻黼座以對揚務陳蹇諤之樸忠肯效
媕阿之曲學已分甘于擯斥乃誤辱于甄收幸雖自天
恩實有地兹蓋伏遇某人學優聖域道覺天民推樂育
之心以成人材廣包荒之量以誘後進暫分虎節來鎮
海邦作新泮宫大集儒士至如庸妄之跡尤荷品題之
深師席載敷獲預摳衣之列賢書上獻更蒙勸駕之勤
凡兹毫髮之榮舉出生成之賜某敢不敬修士檢祗服
官箴增益其所不能日聞其所未至上酬鈞造少荅已
知
謝薦舉
伏蒙某官奏舉堪充陞擢内外學官任使者效官賤局
曾蔑異聞薦士公朝誤叨名舉退揆妄庸之跡不緣左
右之容顧念甚慙願言何報竊以去就之義實儒者之
難能刺舉之公蓋古人之深慎自開請託之路遂成奔
競之風下焉者唯利是圖故尚馳騖而賤名節上焉者
觀時所嚮故先勢要而後人材既取捨之趣乖則公正
之塗塞道衰久矣孰使起之向非挺然自拔于流俗之
中何以卓爾遠到于賢者之地如某者草茅弱植江海
孤生志不逮人學方為己徒以偏親之致養未甘問舍
求田偶緣斗粟以服勤切比抱關擊柝念繼英游之舊
躅慙非脫穎之長才經術既以闊疎更因犇走而頓廢
吏事又非諳習惟虞譴責之難逃未嘗敢祈人之知姑
以安所得之分豈期特達之舉驟及庸常之流兹蓋伏
遇某人德無不容仁以為任曲收寒素覬懲貪競之源
褒進懦庸因激廉退之士顧非所稱奚取于斯某敢不
益勵操修愈敦名檢守君子難進之節鑒鄙夫患得之
心雖米鹽盗賊之間固不辭于盡力而塵埃箠楚之地
豈無幸于脫身庶少免于過愆以上報于知遇
謝薦舉
效職尉曹蔑聞善狀論材學省繆辱褒辭被寵若驚循
涯知愧竊以國家自崇序庠之教尤重師儒之官善首
辟雍化流泮水繫風俗之厚薄為人才之盛衰苟得其
人所補甚大内則倚近輔以選擢外則委監司以簡求
自非學博而經明志修而行㓗則何以上膺薦拔仰副
詳延如某者江海孤生草茅弱植學迂闊而無用性顓
愚而不移鼓篋橋門濫預諸生之後彯纓仕路敢辭薄
宦之卑徒以志氣困于米鹽日月廢于犇走舊學將失
故步已非拄頰悵然空想山林之至樂折腰儻爾敢期
英俊之並遊夫何僥倖之多竊辱高眀之舉此蓋伏遇
某人栽培善類推轂寒塗務長育于人材不遺忘于微
賤曲憐晚學已屢試于有司特借重言俾獲遊于鄉校
某謹當益堅其操勉副所知寒谷能生實假吹噓之力
頑金可貴敢忘陶冶之恩
上中丞
伏審恭承眀命入總中臺搢紳聳觀寰宇交慶伏惟慰
抃竊以風憲之職紀綱所憑非至公不足以彈壓百僚
非至正不足以紏察羣慝惟鯁直端方之士居凖繩耳
目之司聞望既隆中外自服恭惟某人受天間氣為世
正人智識合乎蓍龜純誠貫乎金石經綸有儒者之效
質直多古人之風不吐剛而茹柔好面折而庭諍頃居
言路實撓貴權比登從班藹有聲譽果被至神之眷進
陞獨坐之榮方今道協正中時屬開泰苐虞黨與之迭
進或憂邪正之雜居盡言以退小人竭力以進君子舉
世所望非公而誰自溫詔之外頒已群心之悚聽行見
上威之隆盛刑賞信而忠佞分佇觀國體之丕平法度
眀而政事舉為生民甚盛之福求宗社無窮之基某限
守詔條阻趨門廡踴躍之至倍百等倫
賀溫守蘇起再任
伏審光膺渙渥載緫藩條帝命惟新海邦何幸恭惟某
人風度凝遠宇量閎深擢秀名家素著材猷之美飄纓
膴仕夙馳譽望之隆自榮領于漕權已簡知于宸扆傾
東南之寇虐軫宵旰之顧憂爰擇循良以綏彫瘵克副
岩廊之選孰踰賢收之才鈴閣雍容下觀而化民財豐
衍歲再有秋四郊絶愁歎之聲千里騰襦袴之詠朞年
報政棠蔭才成部使論材鶚書交上趣召將聞于黃覇
借畱俄許于寇恂方承命之遠傳翕羣情而胥抃某州
麾承乏歲籥俄遷夢遶松楸望白雲之時起興濃蓴膾
幸西風之已生行覿履絇喜搖心旆
給事集卷三
