龍川詞
宋陳亮撰
水調歌頭(送章德茂大卿使金)
不見南師久謾說北羣空當場隻手畢竟還我萬夫雄
自笑堂堂漢使得似洋洋河水依舊只流東且復穹廬
拜會向藳街逢堯之都舜之壤禹之封于中應有一
個半個挽琱弓萬里烽烟如許千古英靈安在磅礴幾
時通世運何湏問赫日自當中
又(癸夘九月十五日壽朱元晦)
人物從來少籬菊為誰黃去年今日倚樓還是聽行藏
未覺霜風無賴好在月華如水心事楚天長講論參洙
泗杯酒到虞唐人未醉歌宛轉興悠揚太平胸次笑
他磊磈欲成狂且向武夷深處坐對雲煙開歛逸思入
微茫我欲為君夀何許得新腔
又(和吴允成遊靈洞韵)
人愛新來景龍認舊時湫不論三伏小住便覺凛生秋
我自醉眠其上任是水流其下湍激若為收世事如斯
去不去為誰留本無心隨所寓觸虛舟東山始末且
向靈洞與沈浮料得神仙窟穴爭似提封萬里大小幾
琉球但有君才具何用問時流
又(和趙周錫)
事業隨人品今古幾麾旌向來謀國萬事盡出汝書生
安識鵾鵬變化九萬里風在下如許上南溟斥鷃㫄邊
笑河漢一頭傾嘆世間多少恨幾時平覇圖消歇大
家創見又成驚邂逅漢家龍種正爾烏紗白紵馳騖覺
身輕樽酒從渠說雙眼為誰明
念奴嬌(至金陵)
江南春色筭來是多少勝遊清賞妖冶廉纖只做得飛
鳥向人偎傍地闢天開精神朗慧到底還京樣人家小
語一聲聲近清唱因念舊日山城個人如畫已作中
州想鄧禹笑人無限也冷落不堪惆悵秋水雙明高山
一弄著我些悲壯南徐好住片帆有分來往
又(登多景樓)
危樓還望嘆此意今古幾人曾會鬼設神施渾認作天
限南疆圵界一水横陳連崗三面做出争雄勢六朝何
事只成門戶私計因笑王謝諸人登高懷遠也學英
雄涕憑却江山管不到河洛祲氛無際正好長驅不須
反顧尋取中流誓小兒破賊勢成寧問彊對
又(送戴少望參選)
西風帶暑又還是長途利牽名役我已無心君因甚更
把青衫為客邂逅卑飛幾時高舉不露真消息大家行
處到頭須管行得何處尋取狂徒可能著意更問渠
儂骨天上人間最好是閙裏一般岑寂瀛海無波玉堂
有路穏著青霄翼歸來何事眼光依舊生碧
賀新郎(同劉元實唐與正陪葉丞相飲)
脩竹更深處映簾櫳清陰障日坐來無暑水激泠泠知
何許跳碎危欄玉樹都不繫人間朝莫東閣少年今老
矣況樽中有酒嫌推去猶著我名流語大家綠野陪
容與筭等閒過了薰風又還商素手弄柔條人健否猶
憶當時雅趣恩未報恐成辜負舉目江河休感涕念有
君如此應忘阻歌未罷誰來舞
又(寄辛幼安和見懷韵)
老去憑誰說看幾番神奇臭腐夏裘冬葛父老長安今
餘幾後死無讐可雪猶未燥當時生髮二十五弦多少
恨筭世間那有平分月羌婦弄漢宫瑟樹猶如此堪
重别只使君從來與我話頭多合行矣置之無足問誰
換妍皮癡骨但莫使伯牙絃絶九轉丹砂牢拾取管精
金只是鐵龍共虎聲應裂
又(酧辛幼安再用韵見寄)
離亂從頭說愛吾民金繒不愛蔓藤纍葛壯筆盡消人
脆好冠蓋陰山觀雪虧殺我一星星髮涕出女吴成倒
轉問魯為齊弱何年月丘也幸由之瑟斬新換出旗
麾别把當時一樁大義拆開收合據地一呼吾往矣萬
里搖肢動骨這話覇只成癡絶天地洪爐誰扇鞲算于
中安得長堅鐵淝水破關東裂
又(懷辛幼安用前韵)
話殺渾閒說不成教齊民也解為伊為葛樽酒相逢成
二老却憶去年風雪新著了幾莖華髮百世尋人猶接
踵嘆只今兩地三人月寫舊恨向誰瑟男兒何用傷
離别況古來幾番際會風從雲合千里情親長晤對妙
體本心次骨臥百尺高樓斗絶天下適安耕且老看買
犁賣劎平家鐵壯士淚肺肝裂
滿江紅(懷韓子師尚書)
曾洗乾坤問何事雄圖頓屈試著眼階除當下又添英
物圵向爭衡幽憤在南來遺恨狂酋失算淒涼部曲幾
人存三之一諸老盡郎君出恩未報家何恤念横飛
直上有時還戢笑我只知存飽煗感君原不論階級休
更上百尺舊家樓塵侵帙
桂枝香(觀木樨有感寄呂郎中)
天高氣肅正月色分明秋容新沐桂子初收三十六宫
都足不辭散落人間去怕羣花自嫌凡俗向他秋晚喚
回春意幾曾幽獨是天公餘香賸馥怪一樹香風十
里相續坐對花旁但見色浮金粟芙蓉只解添愁思況
東籬凄涼黃菊入時太淺背時太遠愛尋高躅
三部樂(七月送丘宗卿使金)
小屈穹廬但二滿三平共勞均佚人中龍虎本為明時
而出只合是端坐王朝看指揮整辦埽蕩飄忽也持漢
節聊過舊家宫室西風又還帶暑把征衫著上有時
披拂休將看花淚眼聞絃病骨對遺民有如皎日行萬
里依然故物入奏幾策天下裏終定于一
又(七月卄六日壽王道甫)
入脚西風漸去去來來早三之一春花無數畢竟何如
秋實不須待名品如麻試為君屈指是誰層出十朝半
月爭看摶空霜鶻從來别真共假任盤根錯節更饒
倉卒還他濟時好手封侯奇骨没些兒媻姍勃窣也不
是崢嶸突兀百二十歲管做徹元分人物
瑞雪濃慢(六月十一日壽羅春伯)
蔗漿酪粉玉壺冰醑朝罷更聞宣賜去天咫尺下拜再
三幸今有母可遺年年此日共道月入懷中最貴向暑
天正風雲會遇有恁嘉瑞鶴冲霄魚得水一超便直
入神仙地植根江表開拓兩河做得黑頭公未騎鯨赤
手問何如長鞭尺箠向來王謝風流只今管是
阮郎歸(重午壽外舅)
波光渺渺浸晴陂有亭湖岸西芰荷香拂柳絲垂升堂
獻壽巵紅約腕綠侵衣願祝屇期頤花間妙語欲無
詩一年歌一詞
祝英臺近(六月十一日送葉正則如江陵)
駕扁舟衝劇暑千里江上去夜宿晨興一一舊時路百
年忘了旬頭被人攙破故紙裏是争雄處怎生訴欲
待細與分疏其如有憑據包裹生魚活底怎遭遇相逢
樽酒何時征衫容易君去也自家須住
又(九月一日壽兪德載)
嫩寒天金氣雨攬斷一秋事㒰樣霏微還作小晴意世
間萬寶都成些兒無欠只待與黃花為地好招致對
此鬱鬱蔥蔥新篘未成醉番手為雲造物等兒戱也知
冨貴來時一班呈露便做出人中祥瑞
蝶戀花(甲辰夀元晦)
手撚黃花還自笑笑比淵明莫也歸來早隨世功名渾
草草五湖却共繁華老冷淡家生冤得道旖旎妖嬈
春夢如今覺管領歲華須到了此花之後花應少
卜算子(九月十八日夀徐子才)
悄静菊花天洗盡梧桐雨倍九週遭爛漫開祝壽當頭
取頂戴御袍黃疉秀金稜吐仙種花容晚節香人願
爭先覩
垂絲釣(九月七日自壽)
菊花細雨蕭蕭紅蓼汀渚景物漸幽風致如許秋未莫
又值吾初度看天宇正澄淸欲往登高未也紅塵當
面飛舞幾人吊古烏帽牢收取短髮還羞覷遐壽身近
五雲深處
彩鳳飛(一作彩鳳舞伯七月十六日壽錢同)
人立玉天如水特地如何撰海南沈燒著欲寒猶煗算
從頭有多少厚德陰功人家上一一舊時香案煞經慣
小駐吾州纔爾依然歡聲滿莫也教公子王孫眼見
這些兒穎脫處高出書卷經綸自入手不了判斷
鷓鴣天(懷王道甫)
落魄行歌記昔遊頭顱如許尚何求心肝吐盡無餘事
口腹安然豈遠謀纔怕暑又傷秋天涯夢斷有書不
大都眼孔新來淺羨爾微官作計周
謁金門(送徐子宜如新安)
新雨足洗盡山城袢溽見說好峯三十六峯峯如立玉
四海英遊追逐事業相時伸縮入境德星須做福只
愁金詔趣
天仙子(七月十五日壽内)
一夜秋光先著柳暑力平明羞失守西風不放入簾幃
饒永晝沈煙透半月十朝秋定否指點芙蕖凝佇久
高處成蓮深處藕百年長共月團圓女進酒男稱夀一
點浮雲人似舊
洞仙歌(丁未夀朱元晦)
秋容一洗不受凡塵涴許大乾坤這回大向上頭些子
是鵰鶚摶空籬㡳下只有黃花幾朵騎鯨汗漫那得
人同坐赤手丹心撲不破問唐虞禹湯武多少功名猶
自是一點浮雲鏟過且燒却一瓣海南沈任拈取千年
陸沈竒貨
踏莎行(懷葉八十推官)
書册如仇舊遊渾諱有懷不斷人應異千山上去夢魂
輕片帆似下蠻溪水已共酒杯長堅海見君忽忘花
前醉從來解事苦無多不知解到毫芒未
南鄉子(謝永嘉諸友相餞)
人物滿東甌别我江心識俊遊北盡平蕪南似畫中流
誰繫龍驤萬斛舟去去幾時休猶是潮來更上頭醉
墨淋漓人感舊離愁一夜西風似夏不
點絳唇(詠梅月)
一夜相思水邊清淺横枝瘦小窗如晝情共香俱透
清入夢魂千里人長久君知否雨僝雲僽格調還依舊
龍川詞
