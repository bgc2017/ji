唐英歌詩卷下
唐吳融撰
武關
時來時去若循環雙闔平雲澷鏁山祗道地教秦設險
不知天與漢為關貪生莫作千年計到了都成一夢閒
爭得便如巖下水從他興廢自潺潺
月夕追事
曾聽豪家碧玉歌雲牀冰簟落秋河月臨高閣簾無影
風過迴廊幕有波屈指盡隨雲雨散滿頭贏得雪霜多
此時空見清凉影來伴蛩聲咽砌莎
送于員外歸隱藍田
曾吟工部兩峰寒今日星郎得挂冠吾道不行歸始是
世情如此住應難圍棋已訪生雲石把釣先尋急浪(一作)
(雨)湍若遇秦時雪髯客紫芝兼可備朝餐
廢宅
風飄碧瓦雨摧垣却有鄰人為鏁門幾樹好花閒白晝
滿庭荒草易黃昏放魚池涸蛙爭聚栖燕梁空雀自喧
不獨凄凉眼前事咸陽一火便成原
湖州晚望
鼓角迎秋晚韻長斷虹疎雨間微陽兩條溪水分頭碧
四面人家入骨凉獨鳥歸時雲鬭迥殘蟬急處日爭忙
他年若得壺中術一簇汀洲盡貯將
上陽宫辭
苑路青青半是苔翠華西去未知迴景陽春漏無人報
太液秋波有鴈來單影可堪明月照紅顔無奈落花催
誰能賦得長門事不惜千金奉酒杯
宋玉宅
草白煙寒半野陂臨江舊宅指遺基已懷湘浦招魂事
更憶高唐說夢時穿徑早曾聞客住登牆豈復見人窺
今朝送别還經此吟斷當年雲夢悲
春晚書懷
落盡紅芳春意闌綠蕪空鏁辟疆園嫦娥斷影霜輪冷
帝子無蹤淚竹繁未逹東林還絶想不勞南浦更銷魂
晚來雖共殘鶯約爭奈風凄雨又昏
寄楊侍郎
雲情鶴態莫誇慵正上仙樓十二重吟逸易沉(一作成)鳷
鵲月夢長先斷景陽鐘奇文已刻金書劵秘語看䥴玉
檢封何事春來待歸隱探知溪畔有風松
杏花
粉薄紅輕掩歛羞花中占斷得風流軟非因醉都無力
凝不成歌亦自愁獨照影時臨水畔最含情處出牆頭
徘徊盡日難成别更待黃昏對酒甌
憲丞裴公上洛退居有寄(二首)
鴻在冥冥已自由紫芝峰下更高秋抛來簮紱都如夢
泥著杯觴不為愁晚樹拂簷風脱翠夜灘當戶月和流
自嗟不得從公去共上仙家十二樓
瘦如仙鶴爽風篁外却塵囂興緒長偶坐幾回沉皓月
閒吟是處到殘陽門前立使修書嬾花下留賓壓酒忙
目斷瓊林攀不得一重丹水抵三湘
叢祠
叢祠一炬照秦川雨散雲飛二十年長路未歸萍逐水
舊居難問草平烟金鞍正伴桐鄉客粉壁猶懷桂苑仙
何必向來曾識面拂塵看字也凄然
分水嶺
兩派潺湲不暫停嶺頭長瀉别離情南隨去馬通巴棧
北逐歸人逹渭城澄處好窺雙黛影咽時堪寄斷腸聲
紫溪舊隱還如此清夜梁山月更明
赴職西川過便橋書懷寄同年
平門橋下水東馳萬里從軍一望時鄉思旋生芳草見
客愁何限夕陽知秦陵無樹烟猶鏁漢苑空牆浪欲吹
不見(一作是)傷春愛回首杏壇恩重馬遲遲
太保中書令軍前新樓
十二欄杆壓錦城半空人語落灘聲風流近接平津閣
氣色高含細柳營盡日捲簾江草綠有時欹枕雪峰晴
不知捧詔朝天後誰此登臨看月明
玉女廟
九清何日降仙霓掩映荒祠路欲迷愁黛不開山淺淺
離心長在草萋萋簷横綠𣲖王餘擲窗裊紅枝杜宇啼
若得洗頭盆置此靚粧無復碧蓮西
坤維軍前寄江南弟兄
二年征戰劍山秋家在松江白浪頭關月幾時乾客淚
戍烟終日起鄉愁未知遼堞何當下轉覺燕臺不易酬
獨羡一聲南去鴈滿天風雨到汀洲
滻水席上獻座主侍郎
暖泉宫裏告虔回略避紅塵小宴開落絮已隨流水去
啼鶯遠傍夕陽來草能緣岸侵羅薦花不容枝蘸玉杯
莫訝諸生中獨醉感恩傷别正難裁
送知古上人
昔年離别浙河東多難相逢舊楚宫振錫纔尋三徑草
登船忽挂一帆風幾程村飯添盂白何處山花照衲紅
不似投荒憔悴客滄浪無際問漁翁
和座主尚書登布善寺樓
往事何時不繫腸更堪凝睇白雲鄉楚王城壘空秋色
羊祜江山秖瞑光林下遠分南去馬渡頭偏認北歸航
誰知此日憑軒處一筆工夫勝十(一作七)襄
金橋感事
太行和雪疊晴空二月春郊尚朔風飲馬早聞臨渭北
射鵰今欲過山東百年徒有伊川嘆五利寧無魏綘功
日暮長亭正愁絶哀笳一曲戍烟中
蕭縣道中
戌火三籠滯晚程枯桑繫馬上寒城滿川落照無人過
卷地飛蓬有燒明楚客早聞歌鳳德劉琨休更舞雞聲
草堂舊隱終歸去寄語巖猿莫暁驚
兖州泗河中石牀(李白杜甫皆此飲詠)
一片苔牀水潄痕何人清賞動乾坤謫仙醉後雲為態
野客吟時月作魂光景不迴波自遠風流莫(一作難)問石
無言邇來多少登臨客千載誰將勝事論
禁直偶書
玉皇新復五城居仙館詞臣在碧虚釦(一作錦)砌漸看翻
芍藥鏁窗還詠隔(一作碧)蟾蜍敢期林上靈烏語貪草雲
間彩鳳書爭奈滄洲頻入夢白波無際落紅蕖
送弟東歸
偶持麟筆侍金閨夢想三年在故溪祖竹定欺簷雪折
稚杉應拂棟雲齊謾勞筋骨趨丹鳳可有文詞詠碧雞
此别更無閒事囑北山高處謝猿啼
和座主尚書春日郊居
海燕初歸朔雁回靜眠深掩百花臺春蔬已為高僧掇
臘醖還因熟客開簷外暖絲兼絮墮檻前輕浪帶鷗來
謝公難避蒼生意自古風流必上台
僧舍白牡丹(二首)
膩若裁雲薄綴霜春殘獨自殿羣芳梅粧向日霏霏暖
紈扇搖風閃閃光月魄照來空見影露華凝後更多香
天生潔白宜清淨何必殷紅映洞房
侯家萬朵簇霞丹若並雙林素艷難合影只應天際月
分香多是畹中蘭雖饒百卉爭先發還在三春向後殘
想得惠林憑此檻肯將榮落意來看
八月十五夜禁直寄同僚
中秋月滿盡相尋獨入非烟宿禁林曾恨人間千里隔
更堪天上九門深明涵太液魚龍定靜鏁圓靈象緯沉
目斷枚臯何處在欄干十二憶登臨
上巳日花下閒看
十里香塵撲馬飛碧蓮峰下踏青時雲環照水和花重
羅袖擡風惹絮遅可便無心邀窈(一作嫵)媚還應有淚憶
袁熙如烟如夢爭尋得溪柳回頭萬萬絲
禪院奕棋偶題
裛塵絲雨送微凉偶出樊籠入道場半偈已能消萬事
一枰兼得了殘陽尋知世界都如夢自喜身心甚不忙
更約西風搖落後醉來終日卧禪房
和張舍人
玉女盆邊雪未銷正多春事莫無憀杏花向日紅勻臉
雲帶環山白繫腰鶯囀樹頭欹枕聽凍開泉眼杖藜挑
陵遷谷變如須問控鶴山人字子喬
送友赴闕
故人歸去指翔鸞樂帶離聲可有歡驛路兩行秋吹急
渭波千疊夕陽寒空郊已嘆周禾熟舊苑應尋漢火殘
遥羡從公無一事探花先醉曲江干
文德初聞車駕東遊
龍旆叢叢下劍門還將瑞氣入中原鼇頭一蕩山雖沒
烏足重安日不昏晉客已知周禮在秦人仍喜漢官存
自憐閒坐漁磯石萬級雲臺落夢魂
子規
舉國繁華委逝川羽毛飄蕩一年年他山呌處花成血
舊苑春來草似烟雨暗不離濃綠樹月斜長弔欲明天
湘江日暮聲凄切愁殺行人歸去船
簡州歸降賀京兆公
分棟山前曙色開三千鐡騎簡州回雲間墮箭飛書去
風裏擎竿露布來古謂伐謀為上策今朝静勝自中台
功名一似淮西事只是元臣不姓裴
登漢州城樓
雨餘秋色拂孤城遠日凝時萬象新疊翠北來千嶂盡
漫流東去一江平從軍固有荆州樂懷古能無峴首情
欲下闌干一回首鳥歸帆沒戍煙生(一作明)
過鄧城縣作
不用登臨足感傷古來今往盡茫茫未知堯桀誰臧否
可便彭殤有短長楚壘萬重多故事漢波千疉更殘陽
到頭一切皆身外只覺閒(一作關)身是醉鄉
岐下寓居見槐花落因寄從事
纔開便落不勝黃覆著庭莎襯夕陽只共蟬催雙髩老
可知人已十年忙暁窗須為吟秋興夜枕應教夢帝鄉
蜀國馬卿看從獵肯將閒事入凄凉
和人有感
莫愁家住石城西月墜星沉客到迷一院無人春寂寂
九原何處草萋萋香魂不散烟籠水舞袖休翻柳拂堤
蘭棹一移風雨急流鶯千萬莫長啼
春歸次金陵
春隂漠漠覆江城南國歸橈趁晩程水上驛流初過雨
樹籠堤去(一作處)不離鶯跡疎冠蓋兼無夢地近鄕園自
有情更被東風動離思楊花千里雪中行(一作更被東風致愁絶)
途中見杏花
一枝紅杏出牆頭牆外人行正獨愁長得看来猶有恨
可堪逄處更難畱林空色曙鶯先到春淺香寒蝶未遊
更憶帝鄉千萬樹澹烟籠日暗皇(一作神)州
秋日經别墅
别墅蕭條海上村偶期蘭菊與琴樽簷横碧嶂秋光近
樹帶閒潮晩色昏幸有白雲眠楚客不勞芳草思王孫
北山移去前文在無復教人嘆暁猿
紅葉
露染霜乾片片輕斜陽照處轉烘明和烟飄落九秋色
隨浪汎將千里情幾夜月中藏鳥影誰家庭際伴蛩聲
一時衰颯無多恨看着清風綵翦成
離霅溪感事獻鄭員外
足恨饒悲不自由萍無根蒂水長流庾公明月吟連曙
謝守青山看入秋一飯意專堪便死千金諾在轉難酬
雲沉鳥去回頭否平子才多好賦愁
岐州安西門
安西門外徹安西一百年前斷鼓鼙犬解人歌曾入唱
馬稱龍子幾來嘶自從遼水煙塵起更到塗山道路迷
今日登臨須下淚行人無箇草萋萋
偶書
青牛關畔寄孤村山當屏風石當門芳樹綠隂連蔽芾
長河飛浪接崑崙苔田綠後蛙爭聚麥隴黃時雀更喧
只此無心便無事避人何必武陵源
得京中親友書訝久無音耗以詩代謝
退閒何事不忘機况限溪雲靜掩扉馬頰浪高魚去少
鷄鳴關險雁來稀無才敢更期連茹有意兼思學採薇
珍重故人知我者九霄休復寄音徽
即事
抵鵲山前雲掩扉便甘終老脫朝衣暁窺清鏡千峰入
暮倚長松獨鶴歸雲裏引來泉脉細雨中移得藥苗肥
何須一筯鱸魚膾始挂孤帆問釣磯
病中宜茯苓寄李諫議
千年伏莬帶龍鱗太華峰頭得最珍金鼎暁煎雲漾粉
玉甌寒貯露含津南宫已借徵詩客(杜工部有寄楊員外茯苓之什)内
署今還託諫臣飛檄愈風知妙手也須分藥救漳濱
關西驛亭即事
晚霞零落雨初收關上危欄悵獨畱千里好春聊極目
五陵無事莫回頭山猶帶雪霏霏恨柳未禁寒冉冉愁
直是無情也腸斷鳥歸帆沒水空流
望嵩山
三十六峰危似冠晴樓百尺獨登看高凌鳥外青冥窄
翠落人間白晝寒不覺衡陽遮雁過如何鍾阜對龍盤
始知萬歲聲長在只待東巡動玉鸞
題湖城縣西道中槐樹
零落欹斜此路中盛時曾識太平風暁迷天仗歸春苑
暮送鸞旗指洛宫一自煙塵生薊北更無消息幸關東
而今只有孤根在鳥啄蟲穿沒亂蓬
東歸次瀛上
暖烟輕淡草霏霏一片晴山襯夕暉水露淺沙無客泛
樹連疎苑有鶯飛自從身與滄浪别却被春教寂寞歸
回首青門不知處向人楊柳自(一作莫)依依
槎
浪㾗龍跡老欹危流落何時别故枝歲月空教苔蘚積
芳菲長倩薜蘿知有文在朽人難識無蠧藏心鳥莫窺
家近滄浪從汎去碧天消息不參差
汴上觀
九曲河冰半叚來嚴霜結出勁風裁非時已認蟬飄翼
到海須憂蚌失胎千里夜清聞戛玉幾人東下憶奔雷
殷勤莫礙星槎路從看天津弄杼回
閒居有作
依依芳樹(一作草)拂簷平繞竹清流侵骨清愛弄綠苔魚
自躍慣偷紅果鳥無聲踏青堤上烟多綠拾翠江邊月
更明只此超然長往是幾人能遂鑄金成(一作城)
離岐下題西湖
送夏迎秋幾醉來不堪行色被蟬催身隨渭水看歸遠
夢挂秦雲約自回雨細若為抛釣艇月明誰復上歌臺
千波萬浪西風急更為紅蕖把一杯
岐陽蒙相國借宅因抒懷投獻
風有危亭月有臺平津閣畔好徘徊雖非宋玉誅茅至
且學王家種竹來已得静居從馬歇不堪行色被蟬催
故園蘭菊三千里旅夢方應校懶回
晚泊松江
落日停橈古渡邊古今蹤跡一蒼然平沙盡處雲藏樹
遠吹收來水定天正困東西千里路可憐瀟洒五湖船
如何不及前賢事却謝鱸魚在洛川
過澠池書事
澠池城郭半遺基無限春愁挂落暉柳渡風輕花浪綠
麥田烟暖錦雞飛相如忠烈千秋斷二主英雄一夢歸
莫道新亭人對泣異鄉殊代也霑衣
富春
水送山迎入富春一川如畫晩晴新雲低遠渡帆來重
潮落寒沙鳥下頻未必柳間無謝客也應花裏有秦人
嚴光萬古清風在不敢停橈更問津
高侍御話及皮博士池中白蓮因成一章寄博士
兼呈侍御
白玉花開綠錦池風流御史報人知看來應是雲中墮
偷去須從月下移已被亂蟬催婉娩更禁凉雨動䙰褷
習家秋色堪圖畫只欠山公倒接䍦
憶猿
翠微雲歛日沉空呌徹青冥怨不竆連臂影垂溪色裏
斷腸聲盡月明中靜舍烟峽凄凄雨高弄霜天嫋嫋風
猶有北山歸意在少驚佳樹近房櫳
紅樹
一聲南雁已先紅神女霜飛葉葉同自是孤根非暖地
莫驚他木耐秋風暖烟散去隂全薄明月臨來影半空
長憶洞庭千萬樹照山横浦夕陽中
新鴈
湘浦深春始北歸玉關搖落又南飛數聲飄去和秋色
一字横來背晚暉紫閣高鳴雲羃羃灞陵晚渡雨微微
莫從思婦臺邊過未得征人塞外書(一作萬里衣)
海上秋懷
辭無珪組隱無才門向潮頭過處開幾度黃昏逢罔象
有時紅旭見蓬萊磧連荒戌頻頻火天絶纖雲往往雷
昨夜西風已搖落那堪更上望鄉臺
憶山泉
穿雲落日細湔湔盡日疑聞弄管絃千仞灑来寒碎玉
一泓深去碧涵天烟迷葉亂尋難見月好風清聽不眠
春雨正多歸未得只應流恨更潺湲
東歸望華山
碧蓮重疉在青冥落日垂鞭緩客程不奈春煙籠暗澹
可堪秋雨洗分明南邊已放三千馬北面猶標百二城
只怕仙人撫高掌年年相見是空行
遊華州飛泉亭
走馬街南百畆池碧蓮花影倒參差偶同人去紅塵外
正值僧歸落照時萬事已為春棄置百憂須賴酒醫治
殷勤待取前峰月更倚欄干弄釣絲
葉落
紅影飄來翠影微一辭林表不知歸伴愁無色煙猶在
替恨成啼露未稀若逐水流應萬里莫因風起便孤飛
楚郊千樹秋聲急日暮紛紛惹客衣
池上雙鳬(二首)
碧池悠漾小鳬雛兩兩依依祗自娛釣艇忍移人散去
寒鴟有意即相呼可憐翡翠歸雲髻莫羡鴛鴦入畫圖
幸是羽毛無取處一生安穏老菰蒲
雙鳬狎得傍池臺戲藻銜蒲遠又回敢為稻粱凌險去
幸無鷹隼觸波來萬絲春雨眠時亂一片濃萍浴處開
不在籠欄夜仍好月汀星沼剰徘徊
和皮博士赴上京觀中修靈齋贈威儀尊師兼見
寄
霓結雙旌羽綴裙七星壇上拜元君精誠有為天應感
章奏無私鬼怕聞鶴馭已隨烟際下鳳膏還向月中焚
(漢武燒鳳膏為燭以祀神壇)白雲鄉路看看到好駐流年翊聖文
春雨
霏霏漠漠暗和春羃翠凝紅色更新寒入膩裘濃暁睡
細隨油壁靜香塵連雲似織休迷雁帶柳如啼好贈人
别有空階寂寥事綠苔狼籍落花頻
秋池
冷涵秋影碧溶溶一片澄明見底空有日晴來雲襯白
幾時吹落葉浮紅香啼蓼穗娟娟露乾動蓮莖淅淅風
凌暁無端照衰髮便悲霜雪鏡光中
太湖石歌
洞庭山下湖波碧波中萬古生幽石鐡索千尋取得來
竒形怪状誰能識初疑朝家正人立又如戰士方狙擊
又如防風死後骨又如於菟活時額又如成人楓又如
害癭柏雨過上停泓風來中有隙想得沉潛水府時興
雲出雨蟠蛟螭今來硉矹林庭上長恐忽然生白浪用
時應不稱媧皇將去也堪隨博望噫嘻爾石好憑依幸
有方池并釣磯小山叢桂且為伴鍾阜白雲長自歸何
必豪家甲第裏玉闌干畔争光輝一朝荆棘忽流落何
異綺羅雲雨飛
贈方干處士歌
把筆盡為詩何人敵夫子句滿天下口名聒天下耳不
識朝不識市曠逍遥閒徙倚一杯酒無萬事一葉舟無
千里衣裳白雲坐卧流水霜落風高忽相憶惠然見過
留一夕一夕聽吟十數篇水榭林蘿為岑寂拂旦舍我
亦不辭攜笻徑去隨所適隨所適無處覓雲半片鶴一
隻
李周彈筝歌(淮南韋太尉席上贈)
古人云絲不如竹竹不如肉乃知此語未必然李周彈
筝聽不足聞君七歲八歲時五音六律皆生知就中十
三絃最妙應宫出入年方少青驄慣走長楸日幾度承
恩蒙急召一字鴈行斜御筵鏘金戛羽凌非烟始似五
更初殘月裏凄凄切切清露蟬又如盤石罅堆葉下泠
泠瀝瀝蒼崖泉鴻門玉斗初向地織女金梭飛上天有
時上苑繁花發有時太液秋波闊當頭獨坐縱一聲滿
坐好風生拂拂天顔開聖心悦紫金白珠霑賜物出來
無暇更還家且上青樓醉明月年將六十藝轉精自寫
梨園新曲聲近來一事還惆悵故里春荒烟草平供奉
且聽語自昔興衰看樂府祗如伊州與梁州盡是太平
時歌舞旦夕君王繼此聲不要停絃淚如雨
贈𧦬光上人草書歌
篆書朴隸書俗草聖貴在無羈束江南有僧名𧦬光紫
毫一管能顛狂人家好壁試揮拂瞬目已留三五行摘
如鈎挑如撥斜如掌迴如斡又如夏禹鎖淮神波底出
來手正拔又如朱亥鎚晉鄙袖中擡起腕欲脱有時軟
縈盈一穗秋雲曳空闊有時瘦巉巗百尺枯松露槎枿
忽然飛動更驚人一聲霹靂龍蛇活稽山賀老昔所傳
又聞能者唯張顛上人致功應不可(一作下)其奈飄飄滄
海邊可中一人天子國絡素裁縑毫洒墨不繫知之與
不知須言一字千金直
贈李長史歌(并序)
余客武康縣既旬日將去邑長相餞於溪亭座中有李
長史袖出蘆管自請聲以送客且言我業此二十年年
少時五陵豪俠無不與之遊梨園新聲一聞之明日皆
出我下洎巢賊腥穢宫闕逃難於東江淮間非吾土又
無知音弊衣旅食雙髩雪然然風月好時或亭皋送别
必引滿自勸不能忘情一曲未終泫然承睫越鳥朔馬
之慼感動傍人羅進士隠初遇金陵有贈詩尚能成誦
在口余憫李之流落仰羅之所感故贈之時光啟戊申
歲清明月之八日
危欄壓溪溪澹碧翠褭紅飄鶯寂寂此日長亭愴别離
座中忽遇吹蘆客雙攘輕袖當高軒含商吐羽凌非烟
初疑一百尺瀑布八九月落香爐巔又似鮫人為客罷
迸淚如珠玉盤瀉碧珊瑚碎梓澤中金銀鐺撼龜山下
鏗鍧揭調初驚人幽咽細聲還感神紫鳳將雛呌山月
玄猿喪子啼江春咨嗟長史出人藝如何值此艱難際
可中長似承平基肯將此為閒人吹不是東城射雉處
即應南苑鬭雞時白櫻桃熟每先賞紅芍藥開長有詩
賣珠曾被武皇問薰香不怕賈公知今來流落一何苦
江南江北九寒暑翠華猶在橐泉中一曲梁州淚如雨
長史長史聽我語從來藝絶多失所羅君贈君兩首詩
半是悲君半自悲
贈廣利大師歌
化人之心固甚難自化其心更不易化人可以程限之
自化元須有其志在心為志者何人今日得之於廣利
三十年前識師初正見把筆學草書崩雲落日千萬状
隨手變化生空虚海北天南幾迴别每見書蹤轉竒絶
近來兼解作歌詩言語明快有氣骨堅如百鍊鋼挺特
不可屈又如千里馬脱韁飛滅沒好是不雕刻縦横衝
口發昨來示我十餘篇詠殺江南風與月乃知性是天
習是人莫輕河邊羖䍽飛作天上麒麟但日新又日新
李太白非通神
古别離(雜言)
紫鸞黃鵠雖别離一舉千里何難追猶聞啼風與呌月
流連斷續令人悲賦情更有深繾綣碧甃千尋尚為淺
蟾蜍正向清夜流蛺蝶須教墮絲罥莫道斷絲不可續
丹穴鳳凰膠不遠莫道流水不迴波海上兩潮長日返
風雨吟
風騷騷雨涔涔長洲苑外荒居深門外流水流澶澷河
邊古木鳴蕭森夐無禽影寂無人音端然拖愁坐萬感
叢於心姑蘇碧瓦十萬戶中有樓臺與歌舞尋常倚月
復眠花莫說斜風兼細雨應不知天地造化是何物亦
不知榮辱是何主吾囷長滿是太平吾樂不極是天生
豈憂天下有大憝四郊刁斗長錚錚官軍擾人甚於賊
將臣怕死唯守城又豈復憂朝廷苦弛慢中官轉縱横李
膺勾黨即羅患竇武忠謀又未行又豈憂文臣盡遭束
高閣文教從今日蕭索若更無人稍近前把筆到頭同
一惡可歎吳城城中人無人與我交一言蓬蒿滿徑塵
一榻獨此閔閔何其煩雖然小或可謀大婺婦之憂史
尚存况我長懷丈夫志今來流落滄溟涘有時驚事再
咨嗟因風因雨更憔悴只有閒横膝上琴怨傷怨恨聊
相寄伯牙海上感滄溟何似今朝風雨思
首陽山
首陽山枕黃河水上有兩人曾餓死不同天下人為非
兄弟相看自為是遂令萬古識君心為臣貴義不貴身
精靈長在白雲裏應笑隨時飽死人
江行
來時風去時雨蕭蕭颯颯春江浦欹欹側側海門帆軋
軋啞啞洞庭櫓
壁畫折竹雜言
枯纏藤重欹雪渭曲逢湘江别不是從來無本根畫工
取勢教摧折
古錦裾六韻(錦上有鸚鵡鶴陸處士有序)
濯水經何日隨風故有人綠衣猶偪畫丹頂尚迷真暗
澹雲沉古青蒼蘚剥新映襟如惹淚侵韉想縈塵掣曳
無由覩流傳久自珍武威應認得牽挽幾當春
賦得欲暁看粧面
朧朧欲曙色隱隱辨殘粧日始雲中出花猶霧裏藏眉
邊全失翠額畔半畱黃轉入金屏影隈侵角枕光有蟬
隳髩樣無燕着釵行十二峰前夢如何不斷腸
府試賦得雨夜帝里聞猿聲
雨滴秦中夜猿聞峽外聲已吟何遜恨還賦屈平情暗
逐哀聲(一作鴻)切遥含禁漏清直疑遊萬里不覺在重城
霎霎侵燈亂啾啾入夢驚明朝臨曉鏡别有鬢絲生
題畫柏
不得月中桂轉思陵上柏閒取畫圖看煩紆未(一作果)冰
釋桂生在青冥萬古煙霧隔下蔭元兔窟上映嫦娥魄
圓缺且不當高低圖難測若非假羽翰折攀何由得天
遠眼虚穿夜闌頭自白未如陵上柏一定不移易有意
兼松茂無情從麝食不在是非間與人為憤激他年上
縑素今日懸屋壁靈怪不可知風雨疑來逼明朝歸故
園唯此固所適回首見團枝無勞惠消息
平望蚊子二十六韻
天下有蚊子候夜噆人膚平望有蚊子白晝來相屠不
避風與雨羣飛出菰蒲擾擾蔽天黑雷然隨舳艫利嘴
入人肉微形紅且濡振蓬亦不懼至死貪膏腴舟人敢
停棹陸者亦疾趨南北百餘里畏之如虎驅噫嘻天地
間萬物各有殊陽者陽為伍隂者隂為徒蚊蚋是尤(一作)
(隂)物夜從喧牆隅如何正曦赫吞噬當通衢人筋為爾
斷人力為爾枯衣巾穢且甚盤饌腥有餘豈是陽德衰
不能使消除豈是有主者此鄉宜毒荼吾聞蛇能螫避
之則無虞吾聞蠆有毒見之可疾趨唯是此蚊子逢人
皆病諸江南夏景好水木多蕭疎此中震澤路風月彌
清虚前後幾來往襟懷曾未舒朝既蒙襞積夜仍跧蘧
除雖然好吟嘯其奈難踟蹰人生有不便天意當何如
誰能假羽翼直上言紅鑪
桃花
滿樹如嬌爛漫紅萬枝丹彩灼春融何當結作千年實
將示人間造化工
木筆花
嫩如新竹管初齊粉膩紅輕樣可携誰與詩人偎檻看
好於牋墨併分題
唐英歌詩卷下
