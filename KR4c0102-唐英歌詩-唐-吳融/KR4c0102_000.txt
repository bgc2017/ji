唐英歌詩别集類一(唐)
提要
(臣)等謹案唐英歌詩三卷唐吳融撰融字子
華越州山隂人龍紀元年登進士第昭宗時
官至翰林學士承旨戶部侍郎知制誥事迹
具唐書本傳融與韓偓同第進士又同為翰
林學士故偓有與融玉堂同直詩然二人唱
酬僅一兩篇未詳其故以立身本末論之偓
心在朝廷力圖匡輔以孱弱之文士毅然折
逆黨之凶鋒其詩所謂報國危曾捋虎鬚者
實非虛語純忠亮節萬萬非融所能及以文
章工拙論則融詩音節諧雅猶時有中唐之
遺風較偓所作有過之無不及焉在天祐諸
詩人中雖閒遠不及司空圖沉摯不及羅隱
繁富不及皮日休奇闢不如周朴然其餘作
者實罕與雁行唐書本傳稱昭宗反正融於
御前跪作十餘詔少選即成意詳語當唐詩
紀事又稱李巨川為韓建草謝表以示融融
吟罷立成一篇巨川賞歎不已盖在當時亦
鐡中錚錚者矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
