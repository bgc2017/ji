唐英歌詩卷上
唐吳融撰
奉和御製
嶽寺清秋霽宸遊永日閒霓旌森物外鳳吹落人間玉
潄穿城水屏開對闕山皆知聖情悦麗藻灑芳蘭
和集賢相公西溪侍宴觀競渡
片水聳層橋祥煙靄慶霄畫花鋪廣宴晴電閃飛橈浪
叠搖仙仗風微定彩標都人同盛觀不覺在行朝
山居即事(四首)
桂樹秋來風滿枝碧巖歸日免乖期故人盡向蟾宫折
獨我攀條欲寄誰
不傲南窗且採樵乾松每帶濕雲燒庖厨却得長兼味
三秀芝根五术苖
萬事翛然只有棋小軒高靜簟凉時闌珊半局和微醉
花落中庭樹影移
無鄰無里不成村水曲雲重掩石門何用深求避秦客
吾家便是武陵源
紅白牡丹
不必繁絃不必歌靜中相對更情多殷鮮一半霞分綺
潔澈旁邊月颭波看久願成莊叟夢惜畱湏倩魯陽戈
重來應共今來别風墮殘香襯綠莎
中秋十五夜陪熙用學士侍郎禁中翫月因書五
言六韻
月圓年十二秋半每多陰此夕無纖靄同君宿禁林未
高知海闊當午見宫深衣似繁霜透身疑積水沉遭逄
陪侍輦歸去憶抽簮太液池南岸相期到暁吟
題豪家故池
歲久無泉引春來仰雨流萍乾粘巧檻沙淺露沉舟照
影人何在持竿客寄遊翛然興廢外廻首謝眠鷗
偶題
賤子曾塵國士知登門倒屣憶當時西川酌盡看花酒
東閣編成詠雪詩莫道精靈無伯有尋聞任俠報爰絲
烏衣舊宅猶能認粉竹金松一兩枝
渚宫立春書懷
春候侵殘臘江蕪綠巳齊風高鶯囀澁雨密雁飛低向
日心須在歸朝路欲迷近聞驚御火猶及灞陵西
聞李翰林遊池上有寄
花飛絮落水和流玉署詞臣奉詔遊四面看人隨畫鷁
中流合樂起眠鷗皇恩自抱丹心報清頌誰將白雪酬
不為禁鐘催入宿前峰月上未迴舟
谷口寓居偶題
涔涔病體怯朝天谷口歸來取性眠峭壁削成開畫障
清溪飛下咽繁絃不能塵土爭閒事且放神形學散仙
巳熟前峰採芝逕更於何處養殘年
無題
萬態千端一瞬中沁園蕪沒佇秋風鵁鶄夜警池塘冷
蝙蝠晝飛樓閣空粉貎早聞殘洛市簫聲猶自傍秦宫
今朝陌上相非者曾此歌鐘幾醉同
賦雪
一夜陰風度平明顥氣交未知融結判唯見混茫包路
莫藏行跡林難出樹梢氣應封獸穴險必墮禽巢影密
燈迴照聲繁竹送敲翫宜酥讓點食稱蜜同抄凍結防
魚轉粘沙費馬跑爐寒資爇荻屋暖賴編茅遠不分山
疊低宜失地坳闌干高百尺新霽若為抛
寄僧
柳拂池光一樣清紫方袍帶杖藜行偶傳新句來中禁
誰把閒書寄上卿門倚山根重蘚破碁敲石面碎雲生
應憐正視淮王詔不識東林物外情
酬僧
吾師既續惠休才况値高秋萬象開吟處遠峰横落照
定中黃葉下青苔雙林不見金蘭久丹楚空翻組繡來
聞說近郊寒尚綠登臨應待一叨陪
題延夀坊東南角古池
蔓草蕭森曲岸摧水籠沙淺露莓苔更無簇簇紅粧點
猶有雙雙翠羽來雨細幾逄耕犢去日斜時見釣人回
繁華自古皆相似金谷荒園土一堆
登鸛雀樓
鳥在林梢脚底看夕陽無際戍烟殘凍開河水奔渾急
雪洗條山錯落寒始為一名抛故國近因多難怕長安
祖鞭掉折徒為爾贏得雲溪負釣竿
和峽州馮使君題所居
三年拔薤成仁政一日誅茅葺所居暁岫近排吟閣冷
夜江遥響寢堂虚唯懷避地逃多難不羡朝天卧直廬
記得街西隣舍否投荒南去五千餘
秋日感懷
一葉飄然夕照沉世間何事不經心幾人欲話雲臺峻
獨我方探禹穴深雞檄固應無下策鶴書還要問中林
自憐情為多憂動不為西風白露吟
鶯
月落林西鳥未知自先飛上最高枝千啼萬語不離恨
已去又來如有期慣識江南春草處常驚薊北夢回時
謝家園裏成吟久只欠池塘一句詩
次韻和王員外雜遊
一分難减亦難加得似溪頭浣越紗兩槳慣邀催去艇
七香曾占取來車黃昏忽墮當樓月清暁休開滿鏡花
誰見玉郎腸斷處露牀風簟半欹斜
秋事
江天暑氣自凉清應候須因一雨成松竹健來惟欠語
蕙蘭衰去始多情他年擬獻書空在此日知機意盡平
更欲輕橈放烟水葦花深處睡秋聲
和陸拾遺題諫院松
落落孤松何處尋月華西畔結根深暁含仙掌三清露
晚上宫牆百雉陰野鶴不歸應有怨白雲高去太無心
碧巖秋澗休相望捧日元須在禁林
題揚子津亭
揚子江津十四經幾行文字遍長亭驚人旅髩斬新白
無事海門依舊青前路莫知霜凛凛故鄉何處鴈冥冥
可憐不識生離者數點漁舟落暮汀
閒望
三點五點映山雨一枝兩枝臨水花蛺蝶狂飛掠芳草
鴛鴦熟睡翹暖沙闕下新居非故業江南舊隱是誰家
東還西去俱無計却羡暝歸林上鴉
雪後過昭應
路過章臺氣象寬九重城闕在雲端烟含上苑沉沉紫
雪露南山𢥠𢥠寒綺陌巳堪馳寳馬綠蕪行即墮金丸
灞川南北真圖畫更待殘陽一望看
商人
百尺竿頭五兩斜此生何處不為家北抛衡岳南過鴈
朝發襄陽暮看花蹭蹬也應無陸地團圓那覺有天涯
隨風逐浪年年别却笑如期八月槎
岐下聞杜鵑
化去蠻鄉北飛來渭水西為多亡國恨不忍故山啼怨
已驚秦鳳靈應識漢雞數聲烟漠漠餘思草萋萋樓迥
波無際林昏日又低如何不腸斷家近五雲溪
雨夜聞思歸樂(二首)
山禽連夜呌兼雨未嘗休解道思歸樂應多離别愁我
家方旅食故國在滄洲聞此不能寐青燈茅舍幽
一夜鎮飛鳴間關徹五更似因歸路隔長使别魂驚未
省愁雨暗就中傷月明須知越吟客欹枕不勝情
中夜聞啼禽
漠漠蒼蒼未五更宿禽何處兩三聲若非西澗迴波觸
即是南塘急雨驚金屋獨眠堪寄恨商陵永訣更牽情
此時歸夢隨腸斷半壁殘缸閃閃明
靈池縣見早梅(時太尉中書令京兆公奉詔討蜀余在幕中)
小園晴日見寒梅一寸鄉心萬里迴春日遲時抛笠澤
戰塵飛處上琴臺棲身未識登龍地落筆元非倚馬才
待勒燕然歸未得雪枝南畔少徘徊
野廟
古原荒廟掩莓苔何處喧喧鼓笛來日暮鳥歸人散盡
野風吹起紙錢灰
閒書
接鷺陪鸞漫得羣未如高卧紫溪雲晉陽起跡尋常說
湖口屯營取次聞大抵鷦鵬須自適何嘗玉石不同焚
迴看帶礪山河者到得危時沒舊勲
寄貫休上人
别來如夢亦如雲八字微言不復聞世上浮沉應念我
筆端飛動只降君幾同江步吟秋霽更憶山房語夜分
見擬沃州尋舊約且教丹頂許為隣
書懷
傍巖依樹結簷楹夏物蕭疎景更清灘響忽高何處雨
松隂自轉此山晴見多隣犬遥相認來慣幽禽近不驚
爭敢便誇饒勝事九衢塵裡免勞生
重陽日荆州作
萬里投荒巳自哀高秋寓目更徘徊濁醪任冷難辭醉
黃菊因喧却未開南國莫歸戎馬亂故人何在塞鴻來
驚時感事俱無奈不待殘陽下楚臺
松江晚泊
樹遠天宜盡江奔地欲隨孤帆落何處殘日更新離客
是凄凉本情為繫滯枝寸腸無計免應只楚猿知
湖州溪樓書獻鄭員外
危檻等飛牆閒追晚際凉青林上雨色白鳥破溪光目
以高須極心因靜更傷唯公舊相許早晚侍長楊
秋興
微雨過菰葦野居生早凉襟期漸蕭灑精爽欲飛揚魚
買罾頭活酒沽船上香不緣人不用始道静勝忙
端居
片雨度前汀端居枕簟清病根隨暑退詩思傍涼生别
燕殷勤語殘蟬髣髴鳴古來悲不盡况我本多情
途中
一棹歸何處蒼茫落照昏無人應失路有樹始知村湖
岸春耕廢江城戰鼓喧儒冠久相悞學劒盡乘軒
寄貫休
休公何處在知我宦情無巳似馮唐老方知武子愚一
身仍更病雙闕又須趨若得重相見冥心學半銖
秋日渚宫即事
漠漠澹雲煙秋歸澤國天風高還促燕雨細未妨蟬静
引荒城望凉驚旅枕眠更堪憔悴裡欲泛洞庭船
荆州偶居書懷
一室四無隣荒郊接古津幽閒消俗態搖落露家貧絶
跡思浮海修書嬾寄秦東西不復問翻笑泣岐人
和嚴諫議題簫山廟十韻(舊說常聞簫管聲因而得名次韻)
澤國瞻遺廟雲韶仰舊名一隅連嶂影千仞落泉聲老
狖尋危棟秋蛇束畫楹路長資税駕歲儉絶豐盛默默
雖難測昭昭本至平豈知遷去客自有復來兵美舜歌
徒作欺堯犬正獰近兼聞順動敢復怨徂征日出天須
霽風休海自清肺腸無處說一為啟聰明
西陵(一本多夜居二字)
寒潮落遠汀暝色入柴扄漏永沉沉静燈明的的青林
風移宿鳥池雨定流螢盡夕成愁絶啼螀莫近庭
鷰雛
掠水身猶重隈風夕尚微瓦苔難定立簷雨忽喧歸未
識重溟遠先愁一葉飛銜泥在他日兩兩占春暉
新秋
白髮又經秋端居海上洲無機因事發有涕為時流新
酒乘凉壓殘棋隔夜收公車無路入同拜老閒侯
題越州法華寺
寺映(一作在)五峰隂穿緣一逕尋雲藏古殿暗石護小房
深宿鳥連僧定寒猿應客吟上方應見海月出試登臨
寒食洛陽道
路岐無樂處時節倍思家綵索颺輕吹黃鸝啼落花連
乾馳寳馬歴禄鬪香車行客勝回首看看春日斜
憶事
去年花下把金巵曾賦楊花數句詩回首朱門閉荒草
如今愁到牡丹時
金陵遇悟空上人(上人與故相國楊公有舊)
東閣無人事渺茫老僧持鉢過丹陽十年棲止如何報
好為南譙剰炷香
途中
柳弱風長在雲輕雨易休不勞芳草色更惹夕陽愁萬
里獨歸去五陵無與遊春心漸傷盡何處有高樓
秋園
始憐春草細霏霏不覺秋來綠漸稀惆悵擷芳人散盡
滿園烟露蝶高飛
富春
天下有水亦有山富春山水非人寰長川不是春來綠
千峰倒影落其間
山居即事
小亭前面接清崖白石交加襯綠苔日暮松花滿階砌
不關風雨鶴歸來
寓言
非明非暗朧朧月不暖不寒縵縵風獨卧空牀好天氣
平生閒事到心中
華清宫(二首)
四郊飛雪暗雲端唯此宫中落旋乾綠樹碧簷相掩映
無人知道外邊寒
長生秘殿倚青蒼擬敵金庭不死鄉無奈逝川東去急
秦陵松柏滿殘陽
過九成宫
鳳輦東歸二百年九成宫殿半荒阡魏公碑字封蒼蘚
(魏文貞徵有碑)文帝泉聲落野田(太宗行幸有靈泉自湧)碧草斷霑仙掌
露綠楊猶憶御爐烟昇平舊事無人說萬疊青山但一
川
出潼關
重門隨地險一徑入天開華岳眼前盡黃河脚底來飛
軒何滿路丹陛正求才獨我無稽客飄然又此回
過丹陽
雲陽縣郭半郊坰風物蕭條萬古情山帶梁朝陵路斷
水連劉尹宅基平桂枝自折思前代(李考功於此知貢舉)藻鑑難
逄恥後生(殷文學於此集英靈)遺事滿懷兼滿目不堪孤棹倚荒
城
和人題武城寺
神驚已覺三清近目斷仍勞萬象牽渭水遠含秋草渡
漢陵高枕夕陽天半巖雲粉千竿竹滿寺風雷百尺泉
别有闌干壓行路看人塵土竟流年
長安里中聞猿
夾巷重門似海深楚猿争得此中吟一聲紫陌纔回首
萬里青山已到心慣倚客船和雨聽可堪侯第見塵侵
無因永夜聞清嘯禁路人歸月自沉
岐下聞子規
劒閣西南遠鳳臺蜀魂何事此飛來偶因隴樹相迷至
唯恐邊風却送回自有花知啼血處更無猿替斷腸哀
誰憐越客曾聞處月落江平暁霧開
敷水有丐者云是馬侍中諸孫憫而有贈
天地塵昏九鼎危大貂曾出武侯師一心忠赤山河見
百戰功名日月知舊宅已聞栽禁樹(即今奉誠園)諸孫仍見
丐征岐而今不要教人識正藉將軍死鬪時
還俗尼(本是歌妓)
柳眉梅額倩粧新笑脱袈裟得舊身三峽却為行雨客
九天曾是散花人空門付與悠悠夢寳帳迎回暗暗春
寄語江南徐孝克一生長短託清塵
彭門用兵後經汴路(三首)
長亭一望一徘徊千里關河百戰來細柳舊營猶鏁月
祈連新塚巳封苔霜凋綠野愁無際燒接黃雲慘不開
若比江南更牢落子山詞賦莫興哀
隋隄風物已凄凉堤下仍多舊戰場金鏃有苔人拾得
蘆花無主鳥銜將秋聲暗促河聲急野色遥連日色黃
獨上寒城正愁絶戍鼙驚起鴈行行
鐡馬雲旗夢渺茫冬來無處不堪傷風吹白草人行少
月落空城鬼嘯長尚有(一作一自)紛爭驚宇宙可憐蕭索絕
煙光曾為塞北閒遊客遼水天山未斷腸
寄殿院高侍御
黃梅雨細羃長洲柳密花稀水慢流釣艇正尋逋客去
繡衣方結少年遊風前不肯看垂手燈下還應悞點頭
一夜自憐無羽翼獨當何遜滴階愁
新安道中翫流水
一渠春碧弄潺潺密竹繁花掩映間看處便須終日住
算來爭得此身閒縈紆似接迷春洞清冷應憐有雪山
上却征車更回首了然塵土不相關
憶釣舟
青山卜(一作小)隱枕潺湲一葉垂綸幾泝沿後浦春風隨
興去南塘秋雨有時眠慣衝暁霧驚羣雁愛颭殘陽入
亂煙回首無人寄惆悵九衢塵土困揚鞭
靈寳縣西(側律縣一本題作靈寳西側津)
碧溪㶑㶑流殘陽晴沙兩兩眠鴛鴦柳花無賴苦多暇
蛺蝶有情長自忙千里宦遊成底事每年風景是他鄉
高歌一曲垂鞭去盡日無人識楚狂
即席
家住叢臺舊名參絳圃新醉波疑奪燭嬌態欲沉春伴
雨聊過楚歸雲定占秦桃花正濃暖爭不浪迷人
出遲
園密花藏易樓深月到難酒虚留客盡燈暗速更殘麝
想眉間印鴉知頂上盤文王之囿小莫惜借人看
送僧歸日本國
滄溟分故國渺渺泛杯歸天盡終期到人生此别稀無
風亦駭浪未午巳斜暉繫帛何須鴈金烏日日飛
夏夜有寄
月上簟如水軒高簾在鈎竹聲寒不夏蛩思靜先秋偶
得青霄興方知白日愁所思何處遠斜漢欲低流
春詞
鸞鏡長侵夜鴛衾不識寒羞多轉面語妬極定睛看金
市舊居近鈿車新造寬春期莫相誤一日百花殘
送僧歸破山寺
萬里指吳山高秋杖錫還别來雙闕老歸去片雲閒師
在有無外我嬰塵土間居然本相别不要慘離顔
汴上晩泊
亭上風猶急橋邊月巳斜柳寒難吐絮浪濁不成花岐
路春三月園林海一涯蕭然正無寐夜櫓莫咿啞
送僧南遊
戰鞞鳴未已瓶屨抵何鄉偶别塵中易貪歸物外忙後
蟬抛鄠杜先鴈下瀟湘不得從師去殷勤謝草堂
戲
恨極同填海情長抵導江丁香從小結蓮子徹枝雙整
髻花迎(一作當)檻吹燈月在窗秦臺非久計早晚降霓幢
雪中寄盧延讓秀才
苦貧皆共雪吾子豈同悲(一作兹)永日應無食經宵必有
詩渚宫寒過節華省試臨期努力圖西去休將凍餒辭
花村(六韻)
地勝非離郭花深故號村巳憐梁雪重仍媿楚雲繁山
近當吟冷泉高入夢喧依稀小有洞邂逅武陵源月好
頻移座風輕莫閉門流鶯更多思百囀待黃昏
賦雪(十韻)
雨凍輕輕下風乾淅淅吹喜勝花發處驚似客來時河
靜膠行棹嵓空響折枝終無鷓鴣識先有鶺鴒知馬勢
晨爭急雕聲晩更飢替霜嚴柏署藏月上龍墀百尺樓
堪倚千錢酒要追朝歸紫閣早漏出建章遲臘候(一作後)
何曾爽春工是所資遥知故溪柳排比萬條絲
溪邊
溪邊花滿枝百鳥帶香飛下有一白鷺日斜翹石磯
長安逄故人
歲暮長安客相逄酒一杯眼前閒事盡(一作靜)心裏故山
來池影含新草林芳動早梅如何不歸去霜鬢共風埃
雨夜
旅夕那禁雨梅天巳思秋未明孤枕倦相弔一燈愁有
戀慙滄海無機奈白頭何人得濃睡溪上釣漁舟
旅中送遷客
天南不可去君去弔靈均落日青山路秋風白髮人言
危無繼者道在有明神滿目盡秦越平生何處陳
寄尚顔師
僧中難得靜靜得是吾師到闕不求紫歸山祗愛詩臨
風翹雪足向日剃霜髭自歎眠漳水雙林動所思
微雨
天青濕(一作織)未遍風急舞難成粉重低飛蝶黃沉不語
鶯自隨春靄亂還放夕陽明惆悵池塘上荷珠點點傾
送廣利大師東歸
紫殿久霑恩東歸過海門浮榮知是夢輕别肯銷魂明
發先晨鳥寒棲入暝猿蕺山如重到應老舊雲根(大師善於)
(草聖故云)
關東獻兵部劉員外
昨夜星辰動仙郎近漢關玳筵吟雪罷錦帳押春還巳
到青雲上應棲絳圃間臨卭有辭賦一為奏天顔
塗次淮口
寒流萬𣲖碧南渡見煙光人向隋宫近山盤楚塞長有
村皆綠暗無徑不紅芳已帶傷春病如何更異鄉
詠柳
自與鶯為地不教花作媒細應和雨斷輕祗愛風裁好
拂錦步障莫遮銅雀臺灞陵千萬樹日暮别離迴
武牢關遇雨
深(一作澤)春關路迥暮雨細霏霏帶霧昏河浪和塵重客
衣望中迷去騎愁裏亂斜暉惆悵家山遠溟濛濕翠微
春寒
固教梅忍落休與杏藏嬌巳過冬疑剰將來暖未饒玉
階殘雪在羅薦暗魂銷莫問王孫事煙蕪正寂寥
早發潼關
天邊月初落馬上夢猶殘關樹蒼蒼暁天階澹澹寒宦
遊終自苦身世静堪觀争似山中隱和雲枕碧湍
送策上人
昨來非有意今去亦無心闕下抛新院江南指舊林瓶
添新澗綠笠卸晩峰隂八字如相許終辭尺組尋
和諸學士秋夕禁直偶雪
太華積秋雪禁闈生夜寒硯冰憂詔急燈燼惜更殘正
遂攀嵇願翻追訪戴歡更為三日約高興未將闌
御溝(十六韻)
一水終南下何年𣲖作溝穿城初北注過苑却東流遶
岸清波溢連宫瑞氣浮去應涵鳳沼來必滲龍湫激石
珠争碎縈堤練不收照花長樂曙泛葉建章秋影炫金
莖表光搖綺陌頭旁沾畫眉府斜入教簫樓有雨難澄
鏡無萍易擲鈎鼓宜堯女瑟盪必蔡姬舟臯的(一作着)通
鳴鶴津應接斗牛逗風還㶑㶑和月更悠悠淺憶觴堪
泛深思杖可投祗懷涇合慮不帶隴分愁自有朝宗樂
曾無潰穴憂不勞誇大漢清渭貫神州
赴闕次畱獻荆南成相公(三十韻)
分閫兼文德持衡有武功荆南知獨去海内更誰同拔
地孤峰秀當天一鶚雄雲生五色筆月吐六鈞弓骨格
凌秋聳心源見底空神清飡瀣沆氣逸飲洪濛臨事成
奇策全身仗至忠解鞍欺李廣煮弩笑臧洪往昔逄多
難來茲故統戎卓旗雲夢澤撲火細腰宫鏟土樓臺搆
連江雉堞籠似平鋪掌上疑湧出壺中豈是勞人力寧
因役鬼工本遺三戶在今匝萬家通畫舸横青雀危檣
列綵虹席飛巫峽雨袖拂宋亭風場廣盤毬子池開引
釣筒禮賢金璧賤煦物雪霜融酒滿梁塵動棋殘漏滴
終儉常資澹靜貴絶恃穹崇唯要臣誠顯那求帝渥隆
甘棠名異奭大樹姓非馮自念為遷客方諧謁上公痛
知遭止棘頻嘆委飄蓬借宅誅茅綠分囷指粟紅只慙
燕館盛寧覺阮途竆渙汗沾明主滄浪别釣翁去曾憂
塞馬歸欲逐邊鴻積感深於海銜恩重極嵩行行柳門
路回首下離東
三峰府内矮檜(十韻)
擢秀依黃閣移根自碧岑周圍雖合抱直上豈盈尋遠
砌行窺頂當庭坐芘隂短堪驚衆目高已讓他林日轉
無長影風迴有細音不容蘿蔦附只耐雪霜侵玉帳籠
應匝牙旗倚更禁葉低宜拂席枝褭易抽簮綠澗支離
久朱門掩映深何須一千丈方有歲寒心
雪(十韻)
灑密蔽璇穹霏霏杳莫竆遲於雨到地疾甚絮隨風四
野蒼茫際千家晃朗中夜迷三繞鵲晝斷一行鴻結片
飛瓊樹裁花照蕊宫壅應邊盡北填合海無東高愛危
峰積低愁暖氣融月交都浩渺日射更玲瓏送臘辭寒
律迎春入舊叢自憐曾未至聊復賦玄功
和睦州盧中丞題茅堂(十韻)
有士當今重忘情自古稀獨開青嶂路閒掩白雲飛石
累千層險泉分一帶微棟危猿競下簷迥鳥爭歸煙冷
茶鐺静波香蘭舸飛好移鐘阜蓼莫種首陽薇樹密含
輕霧川空漾薄暉芝泥看即捧蕙帶且休圍東郭鄰穿
履西林近衲衣瓊瑶一百字千古見清機
奉和御製(六韻)
天曉密雲開亭亭翠葆來芰荷籠水殿楊柳蔽風臺恩
洽三時雨歡騰萬歲雷日華偏照御星彩迥分台葦岸
縈仙棹蓮峰倒玉杯獨慙歌聖德不是侍臣才
敗簾(六韻)
有客編來久彌年斷莫收不堪風作候豈復燕為讎盡
見三重閣難迷百尺樓伴燈微揜夢兼扇劣遮羞零落
亡珠綴殷勤謝玉鈎凉宵何必捲月自入軒流
玉堂種竹(六韻)
當砌植檀欒濃隂五月寒引風穿玉牖搖露滴金盤有
韻和宫漏無香雜畹蘭地嚴雲鏁易日近雪封難靜稱
圍棋會閒宜閣筆看他年終結實不羡樹棲鸞
和韓致光侍郎無題三首(十四韻)
珠珮元消暑犀簮自辟塵掩燈容燕宿開鏡待雞晨去
嬾都忘舊來多未厭新每逄憂是夢長憶故延真杏小
雙圓靨山濃兩點顰瘦難勝寳帶輕欲馭飇輪篦鳳金
雕翼釵魚玉鏤鱗月明無睡夜花落斷腸春觧舞何須
楚能筝可在秦怯探同海底稀遇極天津綠捺攀宫豔
青梅弄嶺珍管纖銀字咽梭密錦書勻厭勝還隨俗無
疑不避人可憐三五夕嫵媚善為隣
舞轉輕輕雪歌霏漠漠塵漫遊多入(一作卜)夜慵起不知
晨玉筯和粧裛金蓮逐步新鳳笙追北里鶴馭訪南真
有恨都無語非愁亦有顰戲應過蚌浦飛合入蟾輪杯
樣成言鳥梳文解卧鱗逄迎大隄晩離别洞庭春似玉
曾誇趙如雲不讓秦錦收花上露珠引月中津木為連
枝貴禽因比翼珍萬峰蘇點薄五色繡粧勻獺髓求魚
客鮫綃託海人寸腸誰與達洞府四無隣
綺閣臨初日銅臺拂暗塵鷾鴯偏報曉烏鶂慣驚晨魚
網裁書數鵾弦上曲新病多疑厄重語切見心真子母
錢徵笑西南月借顰𢷬衣嫌獨杵分袂怨雙輪貝葉教
丹嘴金刀寄赤鱗捲簾吟塞雪飛楫渡江春解織宜名
蕙能歌合姓秦眼穿回鴈嶺魂斷飲牛津藥自偷來絕
香從竊去珍茗煎雲沫聚藥種玉苖勻草密應迷客花
繁好避人長干足風雨遥夜與誰隣
唐英歌詩卷上
