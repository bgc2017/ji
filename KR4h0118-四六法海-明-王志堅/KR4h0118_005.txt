四六法海卷五明王志堅編
為晉安王謝南兗州章(沈約)
臣以萊孱幼無秀業依天宅照藉海憑瀾王爵早加藩
麾夙樹進不能閑詩西楚好禮北河退無以振采六條
宣風萬里懷慚起懼載溢心顔而皇明輝燭照被彌遠
遂乃徙旆淮區遷金濟服朱驂出邸青組臨方瞻惟徵
寵俯仰亡厝
此等文本無大異但以秀潤勝人後人雖極力求勝
而不可得故存之
為陳六宫謝章(江總)
恭膺禮命愧集丹縷之顔拜奉曲私愁縈翬羽之色魯
宫夜火伯媛匪驚楚榭奔濤貞姜何懼豈期日月騰影
風雲瀉潤遂復位崇九御聲高六列象服增華丹軿耀
采何以弼佐王風克柔隂化兢惶竝集追想流荇之詩
荷據相并遂失鳴環之節
上陸宣公奏議劄子(蘇軾)
竊謂人臣之納忠譬如醫者之用藥藥雖進於醫手方
多傳於古人若巳經效於世間不必皆從於巳出伏見
唐宰相陸贄才本王佐學為帝師論深切於事情言不
離於道德智若子房而文則過辨如賈誼而術不疎上
以格君心之非下以通天下之志但其不幸仕不遇時
德宗以苛刻為能而贄諫之以忠厚德宗以猜疑為術
而贄勸之以推誠德宗好用兵而贄以消兵為先德宗
好聚財而贄以散財為急至於用人聽言之法治邊馭
將之方罪巳以收人心改過以應天道去小人以除民
患惜名器以待有功如此之流未易悉數可謂進苦口
之藥石鍼害身之膏肓使德宗盡用其言則正觀可得
而復臣等每退自西閣即私相告言以陛下聖明必喜
贄議論但使聖賢之相契即如臣主之同時昔馮唐論
頗牧之賢則漢文為之太息魏相條鼂董之對則孝宣
以致中興若陛下能自得師莫若近取諸贄夫六經三
史諸子百家非無可觀皆足為治但聖言幽遠末學支
離譬如山海之崇深難以一二而推擇如贄之論開卷
了然聚古今之精英實治亂之龜鑑臣等欲取其奏議
稍加校正繕寫進呈願陛下置之坐隅如見贄面反復
熟讀如聞贄言必能發聖性之高明成治功於歲月
文忠斯舉即孔明為後主寫申韓意盖起懦莫如厲
療昏莫如晰乃古人因病用藥之意而孰知膏肓之
不可起何也可為長歎
中和日謝恩賜尺狀(白居易)
右今日奉宣賜臣等紅牙銀寸尺各一者伏以中和屆
節慶賜申恩當晝夜平分之時頒度量合同之令况以
紅牙為尺白銀為寸美而有度煥以相宣逮下明忖度
之心為上表裁成之德慶澤所及歡心畢同臣等塵忝
日深寵賜歲至雖恩光下濟咫尺之顔不違而尸素内
慚分寸之功未效捧受愧畏倍萬恒情謹具奏聞謹奏
吕頌令狐楚各有謝賜春衣牙尺表盖唐時制度如
此
為濮陽公涇源謝冬衣狀(李商隠)
恩極解衣榮加降璽戴山未重負日非暄臣謬領藩垣
適當戎狄唯憑廟算粗展軍威絶塞獵迴幸無警急高
烽火過但報平安直以地勢多隂川形稍背三伏常聞
於屏箑九秋尋訝於垂繒代馬暫嘶隴山無葉燕鴻未
過涇水先冰是以每降王臣仍迂御筆緘封垂露寵錫
禦冬非玉女裁成即仙人織出徒驚在笥莫覩因針始
顧孱微深懼不勝冠帶旋蒙被服便如能執干戈遍逮
軍前歴霑麾下逹喜氣而陳根復秀動歡聲而蟄戶潛開
華楚成行曳婁塞路其山南宣歙三道大將等雖久居
炎燠不慣嚴凝亦既更衣皆忘易地賈餘勇而例思盡
敵感鴻私而咸願殺身各限征行不獲陳謝
為中丞榮陽公謝借飛龍馬送至府界狀(李商隐)
右中使某奉宣恩旨以臣赴任特借飛龍馬一疋并鞭
轡等送至京兆府界者臣謬奉恩榮出叨廉間豈期蹇
步深軫皇慈特命内臣俾騰上駟梁懸蜀鐙几覆吳鞍
每多曳練之疑不假着鞭之力倏踰秦甸將復周閑照
地迴光瞻天送影長亭欲别未期東道而來雙闕儻嘶
願附北風之思無任感恩戀闕言涕屏營之至
古者中丞出都上以一騎假之便為特恩今一介小
人盗用偽符洋洋乘輿甚至以八人舁之此何為者
也
為南承嗣上中書門下乞兩河效用狀(柳宗元)
伏以越敗夫差多會稽納官之子趙摧栗腹即長平死
事之孤何者義烈之餘色氣猛厲上將效於國用下欲
濟其家聲所以憤激悽愴常思致命者也某先父死難
睢陽事存簡冊累降優詔榮及子孫爰自襁褓超昇品
秩肉食廩給未嘗暫停頃守涪州屬蜀西遘逆將至死
命以盡夙心寢戈嘗膽志願未究會刀筆之吏寘以深
文首級之差今復誰辨薏苡之謗不能自明猶賴舊勲
謫居樂土食人力之粟守無事之官拳拳血誠無所陳
露伏見明制興師討伐恒冀蔑爾小醜尚欲逋誅某材
非古人志慕前烈願得身當一隊效死戎行竭平生之
忠懇申幽明之冤痛撫劔心往發言涕零嘗聞漢法有
奮擊匈奴者諸侯不得擁遏又况丞相總軍國之重定
廊廟之謀固當弘奬無所棄捐伏乞哀憫收撫以成其
心
承嗣歴涪州刺史劉闢叛以無備謫永州越語句
踐栖於會稽乃令於三軍曰孤子寡婦疾疹貧病者
納官其子官仕也仕其子而教之廩以食之也
代人進甆器狀(柳宗元)
藝精埏埴制合規模禀至德之陶蒸自無苦窳合太和
以融結克保堅貞且無瓦釡之鳴是稱土鉶之德器慙
瑚璉貢異砮丹既尚質而為先亦當無而有用
負暄雜錄云陶冶自舜時便有三代迄於秦漢所謂
甓器是也末俗尚靡不貴金玉而貴銅甆遂有秘色
窑器世言錢氏有國日越州燒進不得臣庶用故云
秘色陸龜蒙詩九秋風露越窑開奪得千峯翠色來
如向中宵盛沆瀣共嵇中散鬭遺杯乃知唐世巳有
非始於錢氏按子厚此狀可以補負暄之遺故錄之
奏彈曹景宗(任昉)
御史中丞臣任昉稽首言臣聞將軍死綏咫步無却顧
望避敵逗撓有刑至乃趙母深識乞不為坐魏主著令
抵罪巳輕是知敗軍之將身死家戮爰自古昔明罸在
斯臣昉頓首頓首死罪死罪竊尋獯獫侵軼暫擾疆陲
王師薄伐所向風靡是以徐淮獻捷河兖凱歸東關無
一戰之勞途中罕千金之費而司部懸隔斜臨寇境故
使狡虜憑陵淹移歲月故司州刺史蔡道恭率勵義勇
奮不顧命全城守死自冬徂秋猶轉戰無窮亟摧醜虜
方之居延則陵降而恭守比之疎勒則耿存而蔡亡若
使郢部救兵微接聲援則單于之首久懸北闕豈直受
降可築涉安唘土而巳哉實繇郢州刺史景宗受命致
討不時言邁故使蝟結蟻聚水草有依方復按甲盤桓
緩救資敵遂令孤城窮守力屈凶威雖然猶應固守三
關更謀進取而退師延頸自貽虧衂疆場侵駭職是之
繇不有嚴刑誅賞安置景宗即主臣謹按使持節都督
郢司二州諸軍事左將軍郢州刺史湘西縣開國侯臣
景宗擢自行間遘兹多幸指縱非儗獲獸何勤賞茂通
侯榮高列將負擔裁弛鐘鼎遽列和戎莫效二八已陳
自頂至踵功歸造化潤草塗原豈獲自己且道恭云逝
城守累旬景宗之存一朝棄甲生曹死蔡優劣如是惟
此人斯有靦面目昔漢光命將坐知千里魏武置法案
以從事故能出必以力錙銖無爽伏惟聖武英挺略不
世出料敵制變萬里無差奉而行之實弘廟算惟此庸
固理絶言提自逆胡縱逸久患諸夏聖朝乃頋將一車
書慜彼司氓致辱非所早朝永歎載懷矜惻致兹虧喪
何所逃罪宜正刑書肅明典憲臣謹以劾請以見事免
景宗所居官下太常削爵土收付廷尉法獄治罪其軍
佐職僚偏裨將帥絓諸應及咎者别攝治書侍御史隨
遣續奏臣謹奉白簡以聞
景宗字子震新野人梁武為雍州刺史景宗深自結
附及起兵率五服内子弟三百人從軍城平封湘西
縣侯天監二年為任昉所奏帝以功臣不問後又以
功進爵為公
修竹彈甘蕉文(沈約)
渭川長兼淇園貞幹臣脩竹稽首臣聞芟荑蕰崇農夫
之善法無使滋蔓剪惡之良圖未有蠧苖害稼不加窮
伐者也切尋蘇臺前甘蕉一叢宿漸雲露荏苒歲月擢
本盈尋垂蔭含丈階緣寵渥銓衡百卉而與奪乖爽高
下在心每叨天功以為己力風聞籍聽非復一塗猶謂
愛憎異說所以挂乎嚴網今月某日有臺西階澤蘭萱
草到園同訴自稱雖慙杞梓頗異蒿蓬陽景所臨繇来
無隔今月某日巫岫斂雲秦樓開照乾光弘普罔幽不
矚而甘蕉攅莖布影獨見鄣蔽雖處臺隅遂同幽谷臣
謂偏辭難信敢察以情登攝甘蕉左近杜若江蘺依源
辨覆兩草各處異列同欵既有證據羌非風聞切尋甘
蕉出自藥草本無芬馥之香柯條之任非有松栢後凋
之心蓋闕葵藿傾陽之識憑藉慶會稽絶倫等而得人
之譽靡即稱平之聲寂寞遂使言樹之草忘憂之用莫
施無絶之芳當門之弊斯在妨賢敗政孰過於此而不
除戮憲章安用請以見事徙根翦葉斥出臺外庶懲彼
將来謝此衆屈
任昉有彈劉整范縝文沈約有彈王源文皆先攝左
右及媒人等到臺辯問明確而後以白簡從事蓋當
時政體如此或云風聞言事起於武后朝此語信然
此與䱉表皆近俳然實毛穎之嚆矢也
拜中軍記室辭隨王牋(謝朓)
朓聞潢汙之水願朝宗而每竭駑蹇之乘希沃若而中
疲何則臯壤搖落對之惆悵岐路東西或以鳴邑况乃
服義徒擁歸志莫從邈若墜雨翩似秋蔕朓實庸流行
能無算屬天地休明山川受納裒采一介抽揚小善故
得捨耒場圃奉筆免園東亂三江西浮七澤契闊戎㫋
從容讌語長裾日曳後乘載脂榮立府廷恩加顔色沐
髮晞陽未測涯涘撫臆論報早誓肌骨不悟滄溟未運
波臣自蕩渤澥方春旅翮先謝清切藩房寂寞舊蓽輕
舟反溯弔影獨留白雲在天龍門不見去德滋永思德
滋深惟待清江可望候歸艎于春渚朱邸方開效蓬心
于秋實如其簮屨或存衽席無改雖復身填溝壑猶望
妻子知歸攬涕告辭悲来横集
朓為隨王子隆鎮西功曹轉文學子隆好詞賦脁尤
被賞長史王秀之以朓年少相動欲以啓聞朓知之
因事求還箋辭子隆云云時荆州信去倚待朓執筆
便成文無點易
為司徒趙國公謝皇太子寄詩牋(許敬宗)
無忌惶恐白内使榮陽夫人至蒙寄歎别五韻并垂示
擬古一首蹤開玉札炫目澄心行諷金聲式歌且抃竊
惟化成天下實繫以導洪源體物緣情自風騷而綿列
代莫不咸相祖述罕見生知伏惟殿下摛絢紹天含章
挺睿温文表裕藻清漢於離暉麗則凝華縟春宫於博
望乃以監守餘暇俯貺清篇覽夜月之流光降無私於
遠客想懸旌之未卷察翹心於征旆加又作依依垂柳
益愴邊城欎欎中園偏傷遠塞殊私所被文旨兼深詞
運理而參神氣凌雲而含粹五章間發若啓榮光之圖
六律相宣如覿奏金之字無忌幸從神武愧乏王粲之
才忝降斯文益深吳質之戀無任感荷慶躍之至於是
扣寂求音繼震方之逸響披肝見意吐爝火之微光
高麗之役長孫無忌從征太子監國定州敬宗典機
劇岑文本卒帝驛召敬宗以本官檢挍中書侍郎掌
誥令此牋是時作也
求自試啓(王融)
臣聞春庚秋蟀集候相悲露木風榮臨年共悦夫惟動
植且或有心况在生靈而能無感臣自奉望宫闕沐浴
恩私拔迹庸虚參名盛列纓劍紫複趨步丹墀歲時歸
来誇榮邑里然無勤而官昔賢曾識不任而祿有識必
譏臣所用慷慨憤懣不遑自安誠以深恩鮮報聖主難
逢蒲柳先秋光隂不待貪及明時展悉愚效以酬陛下
不世之仁若微誠獲信短才見序文武吏法惟所施用
夫君道含弘臣術無隱翁歸乃居中自見充國曰莫若
老臣竊景前修敢蹈輕節以冐不媒之鄙式罄奉公之
誠抑又唐堯在上不參二八管夷吾恥之臣亦恥之願
陛下裁覽
融以父宦不達弱年便欲紹興家業啓齊武帝求自
試
謝高祖啓(袁昂)
恩降絶望之辰慶集寒心之日熖灰非喻荑枯未擬摳
衣聚足顛狽不勝臣遍歷三墳備詳六典廵挍賞罰之
科調檢生死之律莫不嚴五辟於明君之朝峻三章於
聖人之世是以塗山始會致防風之誅酆邑方構有崇
侯之伐未有緩憲於斮戮之人賖刑於酎罪之族出萬
死入一生如臣者也推恩及罪在臣實大披心瀝血敢
乞言之臣東國賤人學行何取既殊鳴鴈直木故無結
綬彈冠徒藉羽儀易農就仕往年濫職守秩東隅仰屬
龔行風驅電掩當其時也負鼎圖者日至執玉帛者相
望獨在愚臣頓昏大義殉鴻毛之輕忘同德之重但三
吳險薄五湖交通屢起田儋之變每懼殷通之禍空慕
君魚保境遂失師涓抱器後至者斬臣甘斯戮明刑殉
衆誰曰不然幸約法之弘承解網之宥猶當降等薪粲
遂乃頓開鉗赭斂骨吹䰟還編黔庶濯疵蕩穢入楚遊
陳天波既洗雲油遽沐古人有言非死之難處死之難
臣之所荷曠古不書臣之所死未知何地
昂字千里顗之子齊末為吳興太守梁武起兵州郡
望風皆降昂獨拒境建康平帝使李元履喻之敕曰
袁昂道素之門世有忠節勿以兵威陵辱元履至昂
亦不請降開門徹備而巳及至以為臨川王參軍昂
啓謝云云帝答曰朕遺射鈎卿無自外
謝隨王賜紫梨啓(謝朓)
味出靈關之隂旨珍玉津之澨豈徒真定歸美大谷慙
滋將恐帝臺妙棠安期靈棗不得孤擅玉盤獨甘仙席
雖秦君傳器漢后推餐望古可儔於今何答
謝隨王賜左傳啓(謝朓)
昭晰殺青近發中汗恩勸挟冊慈勖下帷朓未睹山笥
早懵河籍業謝專門說非章句庶得既困而學括羽瑩
其蒙心家藏賜書籯金遺其貽厥披覽神勝吟諷知厚
謝勑賚地圖啓(梁昭明太子)
漢氏輿地形兹未擬晉代方丈比此非妙匹之長樂唯
畫古賢儔之未央止圖將帥未有洞該八藪混觀六合
域中天外指掌可求地角河源戸庭不出豈問千秋自
識烏丸之地脱逢壯武方著博物之書
謝勑賚貂坐褥席啓(梁簡文帝)
東瀛美毳不著馬彪之儀北朔文茵豈問張敞所記隂
炭既重寒井猶冰特降殊私温華曲被雖狐白千金織
成千種李頒漢被楊降曹氊不足以髣髴洪慈連類聖
澤
上皇太子玄圃講頌啓(梁簡文帝)
竊以舜韶始唱靈儀自舞陳律纔宣風心競萼輕禽短
葉尚識音光沐善歡心寧忘舞抃伏惟殿下體高玄賾
養道春禁牢籠文圃漁獵義河注意龍宫研心寶印雲
聚生什之才並命應王之疋探機析理怡然不倦朱華
景月詎此忘罷屬素藏晩節玄英初氣霜竹浮隂風梧
散葉從容雅論實會神衷綱經生多幸屬此休世䟿蹰
奉渥得備磐藩而黏蠅未拔迷象不羈寶沒醉衣珠沈
勇額得聞勝善寧忘歌詠謹上玄圃園講頌一首文慚
綺發思闕雕英徒懷舞蹈之心終愧清風之藻冒昧呈
聞追深赧汗謹啟
謝賚扇啓(梁簡文帝)
臣綱啓傳詔饒僧明奉宣勑旨垂賚細綾大文畫柳蟬
山扇二柄文均析縷香發海檀肅肅清風即令象簟非
貴依依散采便覺夏室含霜飲露青蜩應三伏之修景
羣飛黃雀送六月之南風蔽日垂隂薰澤慙采浮凉滌
暑蘋末愧吹聖人造物之巧俯萃庸薄王府好玩之恩
於兹下被頂戴曲私伏增欣躍謹奉啓事謝聞謹啓
謝東宫賜裘啓(梁簡文帝)
綱啓蒙賚豹裘一領降斯止謗垂兹信服物華雉毳名
高鷰羽綱才慙齊相受白狐之飾德謝漢藩均黑貂之
賜地卷朔風庭流花雪故以裾生惠氣袖起陽春荷澤
知慙瞻恩興戀不任下情謹啓事謝聞謹啓
東宫上掘得慈覺寺鐘啓(梁簡文帝)
竊以白亭舊室絶顯禎祥之氣闕里故堂暫聞鐘石之
響猶復存諸良史汙彼篆素豈如杏梁遺飾逥成紺殿
椒墀昔處仍構寶階啓彛鐘於殊里記靈文於福地雖
魏廟出璽魯祠現璧固以推兹孝感恧此禎契將郭舍
鄙其開金羊田陋其産玉豈宜季武庭樹愧韓起之譽
蜀相宅基慙孝安之碣伏惟覽啓增思撫瑞深悲慟切
視奩哀喻封箧
謝勑賜第啓(梁元帝)
竊以漢錫五倫實云清吏魏寵衛臻用旌庸直未如靈
光輪奐睢陽爽塏北連城闕有似甄侯之舍東望市鄽
榮深豫章之圃昔狼望未平冠軍辭宅馬池猶隔雍丘
諫邸臣慙霍曹遠志但識君命無違再思庸陋九殞非
答
上東宫古跡啓(梁元帝)
師宜八分之巧元常三體之妙史籀李斯之篆梁鵠曹
喜之書莫不總華桂宫盈滿甲館竊以鸞驚之勢既聞
之於索靖鷹跱之巧又顯之於蔡邕是以遊霧重雲傳
敬禮之法鳥頡魚頏表揚泉之賦頗好六文多慙三禮
尚方大篆既其牢落柱下方書何曾髣髴空慕河間之
聚書竟微東平之獻表齊攸尺牘顧巳缺然北海楷隸
終成難擬
謝東宫賜白牙縷管筆啓(梁元帝)
春坊漆管曲降深恩北宫象牙猥蒙霑逮雕鐫精巧似
遼東之仙物圖寫竒麗笑蜀郡之儒生故知稽賦非工
王銘未善昔伯偕致贈纔屬友人葛龔所酬止聞通識
豈若遠降鴻慈曲覃庸陋方覺瑠璃無當隨珠過侈但
有羡卜商無因則削徒懷曹植恒願執鞭
謝晉安王賜馬啓(梁元帝)
繹武媿仲都遂蒙大驪之錫儒謝春卿空頒名馬之賚
故以取方驎友自匹龍媒不待景公婉如齊畫無勞馬
援翻等漢銅豈有滅沒黑龍連翩白馬錢文見重津名
取貴相彼騏驥猶深戀主矧伊伏櫪彌結懷恩
為妾宏夜姝謝東宫賚合心花釵啓(梁元帝)
未得投壺先應含笑不因鸞鳳自能歌舞夜姝昔住陽
臺雖逢四照曾遊澧浦慣識九衢未有仍代爵釵還勝
翠羽飾以南金装兹麗玉修靡夫人本分章華之裏中
山孺子獨荷春宫之恩有志當熊無期投閣
求為劉瓛立館啓(任昉)
昔在魏中爰及晉始書貴虚玄人悦陶縱瑚璉廢泗上
之容樽爼恣林下之適春干秋羽委曠而弗陳西序東
膠寂寥而誰仰所以金雞忘曉玉羊失馭神器毁於獯
戎寶歷遷于於越豈不悲歟劉瓛澡身浴德修行明經
賤圭璧於光隂竟松筠於歲晩貧不隕穫其心窮不二
三其操而困無居止浮寓親遊垣棟傾鑚窐衢墊側有
朋自遠無用栖憑皆負笈擔簦櫛風沐露瓛之器學無
謝前修輙欲與之周旋開館招屈臣第西偏官有閑地
北拒晉山南望通邑雖曰人境實少浮喧廣輪裁盈數
畆布以施立黌塾薄藝桑麻粗創茨宇
瓛字子珪惔六世孫也篤志好學博通訓義為安成
王參軍公事免自此不復有宦情聚徒教授貴遊士
子莫不下席受業當時以比曹鄭嘗講月令畢謂學
生曰江左以来隂陽律數之學廢矣吾今講此曾不
得其彷彿學者美其退讓何胤嘗從受經時胤未知
名惟瓛與周顒深器之齊武帝中竟陵王子良表為
立館未及徙居卒梁武為立碑謚貞簡先生
為卞彬謝修卞忠貞墓啓(任昉)
臣彬啓伏見詔書并鄭義泰宣勑當修理臣亡高祖晉
故驃騎大將軍建興忠貞公壼墳塋臣門緒不昌天道
所昧忠搆身危孝積家禍名教同悲隱淪惆悵而年世
貿遷孤裔淪塞遂使碑表蕪滅丘樹荒毁狐兔成穴童
牧悲歌感慨自哀日月纏廹陛下弘宣教義非求效於
方今壼餘烈不冺固陳力於異世但加等之渥近闕於
晉典樵蘇之刑遠流於皇代臣亦何人敢謝斯幸不任
悲荷之至謹奉啓以聞
彬字士蔚險拔有才而與物多忤仕既不遂乃著蚤
蝨蝸蟲蝦蟇等賦又為禽獸決錄皆大有指斥
謝東宫賚園啓(張纉)
性愛山泉頗樂閒曠雖復伏膺堯門情存魏闕至於一
丘一壑自謂出處無辨常願卜居幽僻屏避喧塵傍山
臨流面郊負郭依林結宇憩桃李之夏隂對鏡開軒採
橘柚之秋實而王畿陸海畆號一金涇渭土膏豪傑所
競徙居好畤必待使越之装别館河陽亦貲牧荆之富
此園左帶平湖修陂千頃右臨長薄清潭百仞前逼逸
陌朝夕爽塏之容後望鍾阜表裏烟霞之氣每賸春迎
夏華卉競發背秋向冬雲物澄霽窺瞰戶牖不異登臨
升降階墀巳窮歷覽舟楫所屆累日不能究其源魚鳥
之豐山澤不能喻其美
纉字伯緒尚武帝女富陽公主博學多通與元帝為
布衣交元帝自比諸葛亮桓温惟纉許焉河東王譽
之隙纉實搆成之後為岳陽王詧所殺性貪婪貲賄
填積元帝皆收之以粽蜜之屬還其家
荅皇太子啓(何胤)
胤性愛山泉情篤魚鳥而從鷗未狎入獸相驚兼年齒
衰暮荒徑榛梗既無語稼之客寧有論書之賓緘默畎
畆栖息丘壑秀木清潭於茲未巳伏惟明睿之德誕縱
自天忠孝之規不待因習猶復留神六經降意百氏同
仁博古等物簉聞闢承華而延儒雅掃黃闥而列文學
嘉美聿宣無思不勸胤無解頥之談屢蒙奬飾之重匪
南皮之舊每荷存問之恩銜慈永極罔知攸寘
胤字子季尚之之孫齊欎林時為中書令雖貴顯常
懷止足居會稽若邪山雲門寺後還吳居虎丘山西
寺初胤二兄求點並栖遯世謂何氏三高又以點為
大山胤為小山昭明太子欽其德遣舍人何思澄致
手令以褒美之故有此荅年八十六卒
從弟喪上東宫啓(劉孝儀)
亡從弟遵百行無點千里立志同氣三荆之友假寢十
起之慈皆體之於自然行之如俛拾自碣宫陪宴釣臺
從幸攀附鱗翼三十餘載茫昧與善一旦長辭劍匿光
芒璧碎符采躬搖神筆親動妙思雖每想南皮書憶阮
瑀行經北館歌悼子侯不足輩此深仁齊兹舊愛
謝晉安王賜宜城酒啓(劉孝儀)
歲暮不聊在隂即慘惟斯二理總萃一時少府鬭猴莫
能致笑大夫落雉不足解顔忽值缾瀉椒芳壺開玉液
漢罇莫過殷杯未逢方平醉而遁仙羲和耽而廢職仰
憑殊途便申私飲未矚罍恥已觀幘岸傾耳求音不聞
霆擊澄神密視豈覿山高愈疾銷憂于斯已騐遺榮忽
賤即事不欺酩酊之中猶知銘刻
謝東宫賜城傍橘啓(劉孝儀)
多置守民晉為厚秩坐入縑素漢譬封君固以俛疋穰
橙俯連楚柚寧以魏瓜借清泉而得冷豈如蜀食待飴
蜜而成甜重似倒影陽池垂華金堞信可珍若榴於式
乾貴蒲萄於别館
孝儀名潜孝綽嘗云三筆六詩三即孝儀六謂孝感
也孝儀為人寬厚内行篤
謝東宫賜淨饌啓(劉孝威)
糜獻牛牧飯出龍宫千品甘露之食百花珍藥之菓餅
兼髓乳漿苞蔗㮏雕盤流其滋旨寶器委其色香足使
三世長者羞彼識味一角僊人耻其呪術微物多幸叨
奉曲恩性命可捐殊私難答
謝賚錦被啓(劉孝威)
色豔蒲桃采踰聯璧鄂君慙繡楚侍羞珠雖復帝賜鶴
綾客贈鴛綺高懸麗藻遠謝鮮明漢老悦其怪文魏馬
驚其香氣
謝東宫賜宅啓(庾肩吾)
肩吾居異道南才非巷北流寓建春之外寄息靈臺之
下豈望地無湫隘里號乘軒巷轉旛旗門容幰盖况乃
交垂五柳若元亮之居夾植䨇槐似安仁之縣却瞻鍾
阜前枕洛橋池通西舍之流窗映東隣之棗来歸高里
翻成待封之門夜坐書臺非復通燈之壁才下應王禮
加温阮官成名立無事非恩
肩吾字慎之初為晉安王國常侍被命與劉孝威等
十人抄撰衆籍號高齋學士王為太子兼東宫通事
舍人簡文即位以為度支尚書侯景矯詔遣諭當陽
公大心因逃入東後間道奔江陵仕至中書令卒
謝東宫賚米啓(庾肩吾)
滍水鳴蟬香聞七里瓊山合穎租歸十縣某人慙振藻
徒降雲間之松職濫更繁空散家承之俸成珠委地事
重逢仙遊玉為糧珍踰入楚雖復激水滄流不待監河
之說春風掃地方誚文學之篇
肩吾又有謝湘東賚米啓云連舟入浦似彦伯之南
歸積地為山疑馬援之西至
謝東宫賚古跡啓(庾肩吾)
竊以仙巖遺傳入握成塵孔壁藏文隨開已蠧石書乍
暗厨畫猶飛豈有跡經四代年踰十紀芝英雲氣之巧
未損松鉛鵲反鸞驚之勢不侵蒲竹必使酒肆人来池
流色變將損北海之牘還代西河之簡
謝賚棃啓(庾肩吾)
睢陽東苑子圍三尺新豐箭谷枝懸六斤未有生因汾
水産自桐丘影連鄧橘林交苑柿遠薦中厨爰頒下室
事同靈棗有願還年恐似仙桃無因留核
謝武陵王賚白綺綾啓(庾肩吾)
圖雲緝鶴鄴市稀逢寫霧傳花叢臺罕遇雖復馬均騁
思比巧猶慙虞卿受金方恩未重此扁舟獨反燕路有
心載寶言歸銜珠無日
謝歷日啓(庾肩吾)
凌渠所奏弦望既符鄧平之言錙銖皆合登臺視朔覩
雲物之必書拂管移灰識權衡之有度初開卷始暫謂
春留末覽篇終便傷冬及徘徊厚渥比日為年
謝東宫賚内人春衣啓(庾肩吾)
階邊細草猶推綟染之光戶前桃樹反訝藍花之色遂
得裾飛合燕領鬭分鸞試顧採薪皆成留客
謝蒙賚朱櫻啓(庾肩吾)
成叢殿側猶連製賦之條結實西園非復粘蟬之樹異
合浦之歸来疑藏朱實同秦人之逐彈似得金丸
荅陶隱居賚术煎啓(庾肩吾)
竊以綠葉抽條生於首峯之側紫花標色出自鄭嵓乏
下百邪外禦六府内充山精見書華神在籙木榮火謝
盡採擷之難啓旦移申窮淋漉之劑故能競爽雲珠争
竒冰玉自非身疲掌硯役倦攀桃豈可立致還年坐生
羽翼臨洮丹井方覺可捐酈縣菊泉無勞復汲庶得遨
遊海岸追涓子之塵馳騖霍山共陳生為侣謠俗輕施
尚曰難酬出世鴻恩寧知上報
肩吾又有謝术煎一小啓云味重金漿芳踰玉液足
使芝慙明麗丹愧芙蓉坐致延生伏深銘戴并附於
此
謝滕王集序啓(庾信)
紫薇懸映如傳闕里之書青鳥遥飛似送層城之璧若
夫甘泉宫裏玉樹一叢玄武闕前明珠六寸不得譬此
光芒方斯照燭有節有度即是能平八風愈唱愈高殆
欲去天三尺殿下雄才蓋代逸氣横雲濟北顔淵關西
孔子譬其毫翰則風雨争飛論其文采則魚龍百變蒲
桃繞館新開碣石之宫修竹夾池始作睢陽之苑琉璃
泛酒鸚鵡承杯鳳穴歌聲鸞林舞曲况復行雲逐雨廻
雪隨風湖陽之尉既成為喜之因舂陵之侯便是銷憂
之地某本乏材用無多述作加以建鄴陽九劣勉儒硎
江陵百六幾從士隴至如殘編落簡並入塵埃赤軸青
箱多從灰燼比年痾恙彌留光隂視息桑榆已逼蒲柳
方衰不無秋氣之悲實有窮途之恨是以精采瞀亂頗
同宋玉言辭蹇吃更甚揚雄一吟一咏其可知矣好事
者不求知音者不用非有班超之志遂已棄筆未見陸
機之文久同燒硯至於凋零之後殘缺所餘又以雜用
補袍隨時覆醬聖慈憐愍遂垂存錄始知揄揚過差君
子失辭比擬縱横小人迷惑荆玉抵鵲正恐輕用重寶
龍淵削玉豈不徒勞神慮匠石廻顧朽材變於彫梁孫
陽一言奔蹄成於駿馬故知假人延譽重於連城借人
羽毛榮於尺玉溟池九萬里無踰此澤之深華山五十
仞終愧斯恩之重即日金門細管未動春灰石壁輕雷
尚藏冬蟄伏願聖躬與時納豫南陽寶雉幸足觀瞻酈
縣菊泉差能延夀伏遲至鄴可期從梁有日同杞子之
盟會必欲瞻仰風塵共薛侯而来朝謹當逢迎冠蓋魚
腸尺素鳳足數行書此謝辭終知不盡
滕王名逌周文帝第十三子少好經史解屬文後為
隋文帝所害謚曰聞所著文集頗行於世
荅趙王啓(庾信)
仰承張幕全韓連營上地澠池置陣解鄧禹之圍凾谷
開關削王元之印蜂旗朝上刁斗夜鳴彌雄壯士之心
足起横行之志况復才人出娉還得賢夫塞外有夫人
之城軍中有女子之氣都尉青旗即時春色將軍大樹
已復花開雲氣浮壘流星泛枕細舞長歌横簫直笛當
乎此時青雲之上信不學無術本分泥沈忽逢天造搜
揚仄陋今者遂總憲司預聞刊鼎獻歲刑書既應懸法
上春木鐸方須徇人但年髮已秋性靈久竭嘉石肺石
無以測量舌端筆端惟知繁擁乖展一月遂涉兩年傾
首東瞻山河千里風塵未盡霜露霑衣仰願珍宜以為
身寶
趙王名招周文帝第七子幼聰穎博涉羣書文學庾
信體詞多輕豔隋文輔政招欲圖之事覺陷以反殺
之謚曰僣有文集十卷
謝趙王賚絲布等啓(庾信)
望外之恩實符大賚非常之錫乃溢生涯曳練且觀無
勞白馬之望流泉欲委佇見青鳬之飛楊池掘荷李園
移樹陳留下粟有媿深恩櫟陽雨金翻慙曲施靈臺久
客從此數炊黍谷長寒於今更暖從雲夢之田不喻此
樂得豐城之劍未均斯喜
謝趙王賚絲布啓(庾信)
某啓奉教垂賚雜色絲布三十段去冬凝閉今春嚴勁
霰似瓊田凌如鹽浦張超之壁未足鄣風袁安之門無
人開雪覆鳥毛而不暖燃獸炭而逾寒遠降聖慈曲垂
矜賑諭其蠶月殆罄桑車津實秉杼幾空織室遂令新
市數錢忽疑敗綵平陵月夜驚聞𢷬衣妾遇新縑自然
心伏妻聞裂帛方當含笑莊周車轍實有涸魚信陵鞭
前元非窮鳥仰蒙經濟伏荷深慈
謝趙王示新詩啓(庾信)
八體六文足驚毫翰四始六義實動性靈落落詞高飄
飄意遠文異水而湧泉筆非秋而垂露藏之山嵓可使
雲霧欎起濟之江浦必當蛟龍繞船首夏清和聖躬怡
裕琉璃彤管鵲顧鸞迴婉轉綠沈猿驚鴈落下風傾首
以日為年犍為舍人實有誠願碧雞主簿無由遂心寂
寞荆扉疎蕪蘭徑驂駕來梁未期卜日遣騎到鄴希垂
枉道
謝趙王賚白羅袍袴啓(庾信)
程據上表空論雉頭王恭入雪虚稱鶴氅未有懸機巧
綜變躡竒文鳳不去而恒飛花雖寒而不落披千金之
暫暖棄百結之長寒永無黃葛之嗟方見青綾之重對
天山之積雪尚得開襟冒廣樂之長風猶當揮汗白龜
報主終自無期黃雀謝恩竟知何日
謝明帝賜絲布等啓(庾信)
臣某啓奉勑垂賜雜色絲布綿絹三十叚銀錢二百文
某比年以来殊有闕乏白社之内拂草看冰靈臺之中
吹塵視甑懟妻狠妾既嗟且憎瘠子羸孫虚恭實怨王
人忽降大賚先臨天帝賜年無踰此樂仙童贈藥未均
斯喜張袖而舞玄鶴欲来撫節而歌行雲幾斷所謂舟
檝無岸海若為之反風薺麥將枯山靈為之出雨况復
全抽素蠒雪板疑傾併落青鳬銀山或動是知青牛道
士更延將盡之年白鹿真人能生已枯之骨雖復拔山
超海負德未勝垂露懸針書恩不盡蓬萊謝恩之雀白
玉四環漢水報德之蛇明珠一寸某之觀此寧無愧心
直以物受其生於天不謝
謝趙王賚米啓(庾信)
某啓奉教垂賚米十石丹烏銜穟既集西周黃雀隨車
還飛東市漬而為種不無霜雪之精取以論兵即有山
川之勢某陋巷簞瓢櫛風沭雨剥榆皮於秋塞掘蟄燕
於寒山仰費國租遂開塵甑非丹竈而流珠異荆臺而
炊玉東方朔之捧米既息長饑西門豹之墾田方慙此
賚
謝趙王賚乾魚啓(庾信)
某啓蒙賚乾魚十番澧水朝浮光疑朱鼈文鰩夜觸翼
似青鸞况復洞庭鮮鮒温湖美鯽波瀾成雨鱗甲防寒
某本吳人常想江湖之味乃其饑也唯資藜藿之餘慈
賚渥恩膏腴流竈不勞獅子之亭即勝雷池之長翻驚
河伯獨不愛人足笑任公終年垂釣
謝滕王賚馬啓(庾信)
某啓奉教垂賚烏騮馬一疋柳谷未開翻逢紫鷰臨源
猶遠忽見桃花流電争光浮雲連影張敞畫眉之暇直
走章臺王濟飲酒之歡長驅金埒
時王褒亦有謝馬啓云漢時樂府偏愛權竒晉世桑
門特憐神駿黃金作勒足度西河白玉為鐙方傳南
國倘逢漢帝仍駕鼓車若值魏王應驚香氣
答豫章王啓(崔頥)
某昨伏奉教書榮貺非恒心靈自失若乃理高象繫管
輅思而不解事富山海郭璞注而未詳至於五色相宣
八音繁會鳳鳴不足喻龍章莫之比吳札之論周頌詎
盡揄揚郢客之奏陽春誰能赴節伏惟令王殿下禀潤
天潢承輝日觀雅道邁於東平文藝高於北海漢則馬
遷蕭望晉則裴楷張華雞樹騰聲鵷池播美望我清塵
悠然路絶祖濬燕南贅客河朔惰遊本無意扵希顔豈有
心於慕藺未嘗聚螢映雪懸頭刺股讀論唯取一篇披
莊不過盈尺况復桑榆漸暮藜藿屢空舉燭無成穿楊
盡棄但以燕求馬骨薛飬雞鳴謬齒鴻儀虚班驥皂挾
太山而超海比報德而非難堙崑崙以為池匹酬恩而
反易忽屬周桐錫瑞唐水承家門有將相樹宜桃李真
龍將下誰好有名濫吹先逃何須别聽但慈旨抑揚損
上益下江海所以稱王丘陵為之不逮曹植儻豫聞高
論則不殞令名楊修若竊在下風亦詎虧淳德無任荷
戴之至謹奉啓以聞
本傳頥字祖濬此書自稱祖濬蓋以字行也隋唐間
人名字多不可定大率如此詳考在王書後
上武侍極啓(王勃)
某聞玄螭掩耀光銷赤堇之芒白鶴催輝影滅青胡之
寶由是紫氛霄耿指牛漢而忘歸舟水神迷道驪泉而
罔悔其有龍文巳遠輕圖剸兕之功魚目濫持自疑靈
蛇之色循榮覽分朝聞夕可君侯締華椒閣席寵芝扄
粲貂冕於金軒藻龜章於玉署月開鸞鏡懷精鑒以分
形霜湛虬鐘藴希聲而待物吞九溟於筆海若控牛涔
抗五岳於詞峯如臨蟻垤馳䰟霧谷忻逢紫岫之英驛
思霞丘佇接青田之響某北巖曲藝東臯下節攀翰苑
而思齊傃文風而立至迹疲千里未陪丹轂之遊葉契
三英尚隔黃衣之夢謹憑洪貸輙錄舊文輕敢上呈列
之如右涓波有託望日谷以馳誠鐘鼓無施伏雷門而
假息
王勃益州夫子廟碑云帝車南指遁七曜於中階華
蓋西臨藏五雲於太甲張燕公讀至此不解訪之一
行一行言北斗建午七曜在南方有是之祥無位真
人當出華蓋以下卒不可悉蓋其學之奥僻如此雖
古人不盡知亦不諱其不知也近有人舉勃文問唐
叔達叔達言諸果吾能别之若搗為果單則不能别
矣此文中之果單也英雄欺人哉然諸公文實亦有
此病
上明員外啓(王勃)
側聞金烏縱轡俯圓燧而抽光瑶兔浮輪候方諸而吐
液斯則洪纖異數冥符造化之津高下相懸精契陶鈞
之表故知聲同義合存長幼於三州理隔氣殊置山川
扵一面神交可託風雲於杵臼之間道不虚行涇渭於
簮裾之列其有跡申知已投爵里於思齊事廹當仁抱
龍泉而願割雖荆山已峻多輕抵鵲之珍而渤澥方春
敢進歸鳬之景伏惟丈人珠躔降德銑社抽英河嶽縱
其神器烟霞發其符采江東第一家傳正始之音日下
無雙譽重名流之首三冬文史先兆跡於青衿百里絃
歌即馳芳於墨綬彭澤陶潜之菊勝氣猶存河陽潘岳
之花芳風遂遠榮加從袂上清蘭府之遊寵奪攀輪更
掌蓬山之務麟圖緝諡定榮辱於三泉鵷閣裁書考薰
蕕於四部既鶴鳴雲路望儷朝端鴻漸星臺俯諧僉議
廉平譽號李宣伯之當官雅操䋲時山巨源之稱職加
以文場武庫發揮廊廟之師瓊樹瑶林寥廓風塵之表
一丘一壑同阮籍於西山一嘯一歌列稽康於北面詞
條鬱霧遥騰駕日之隂辨鍔横霜直上衝星之氣鳬鐘
蓄韻聞片言而指掌鸞鏡懸心見一善而明目情源九
𣲖士流欣滿腹之期德宇千門詞人有庇身之望方當
坐談帝席雄視羣公豈徒比跡天府雌伏郎宫而已哉
某崇徽啓緒盛德傳家承太子之仙宗析將軍之遠系
朱輪在漢列高士於三台青蓋浮江扈平王於七姓遺
風舊烈尚存清白之基祖德家聲代有縱横之自及金
陵東覆玉馬西奔髦頭傑起文儒繼出鳳鳴朝日森梢
烟雨之標龍躍雲津盤礴江山之氣雖雄名雅譽隨朔
野而揚聲而華冕雕軒比南風而不競陳太丘之積善
羔鴈成羣謝車騎之餘芳蘭蓀不替趨庭洽訓共歌朱
萼之篇避席承觀猶守青箱之業嘗謂酣神北阜籍春
渚而忘歸動影南櫺坐秋山而長往不意蘭臯獨嘯輕
交委鶴之書芝澗行謠坐辱飛龍之使年殊賈誼仰宣
室而方同業謝劉繇俯長途而遂恧塞上浮雲之跡空
倦吳山隋侯明月之珠終悲暗室豈不知拂衣長謝林
泉多倦俗之因安枕有餘廟堂非養高之所松楹坐月
臨黛壑而遐征桂席攀風俯青嵓而自足而欲俛首屈
膝逡巡多士之林弔影慙䰟骯髒文昌之府徒以牛蹄
巳倦臨文壑而驤鱗羊角可逢想高衢而撫翼參名國
士方叨智伯之恩揮迹奉常冀雪公孫之恥識正平於
處士雖在孔融期仲容於望外終資許允猶恐先馳拆
翮頻驚鶂路之風再舉枯鱗空擊龍門之水丈人借以
顔色資以恩波垂雅契於長年叙情交於累代情加倒
屣知步頃之生光禮極升堂覺聲名之有地是用俯抽
丹思上凟清顔鏤殊奬於肝膽銜德音於咳唾懦夫增
氣先歌易水之風壯士投心思赴吳宫之火恩崇命淺
瞻吕梁而可泛山高海深涉孟門而何險
上兖州刺史啟(駱賓王)
側聞未遇孫陽鹽車無絶塵之跡時逢和氏荆山有連
城之珍豈若聽清音於㸑餘則枯桐發響收夜光於玄
壁則怪石騰輝在物猶然况於含識者矣伏惟明使君
公鳳穴振儀龍門標峻瓊姿岳立表秀干雲霞煥霜飛
瑶貞鏡鑑既而代工天府忠簡帝心擁熊軾而撫百城
建隼旟而臨千里坐棠敷惠恩纏去思剖竹垂仁式歌
来暮清凝夜燭化警晨烏外勖九農内弘五教導之以
禮樂齊之以刑書約法遵寬誤示蒲鞭之耻發言唯信
結控竹馬之期甘雨隨車雲低輕重之蓋還珠合浦波
含遠近之星至如卧理稱難坐嘯匪易披裳問疾垂愛
景以字人褰帷廣聽穆薰風以扇物飛霜秋降叶隼擊
而防小人零雨春濡飾羔旌而禮君子於是仁風革俗
吏不忍欺美譽欎於三高芳猷騰於萬古若乃清規遠
鏡皎月色於靈臺玄鑒虚凝穆松風於智府研幾三箧
探賾九流縟綺萼於詞林綷仙花於筆苑文江飜浪織
玉㶑以韜霞學海驚瀾綴珠連於濯錦加以懸榻待士
擁篲禮賢汲引忘疲奬提不倦懷經味道之客望範圍
以駿奔兼流包略之夫窺義園而遐集求小善於毫芥
顧正禮於二龍振幽滯於泥沙許公明於一驥某淹中
故俗體列朴厚之宏規稷下遺氓祇陶禮義之餘化頗
遊簡素少閱縑緗每蟋蟀凄吟映素雪於書帳莎雞振
羽截翠蒲於翰池既而學異懷蛟才非夢鳥價乍齊於
南漢芳不重於東山幸屬日月光華雲霞紛郁方結羡
魚之網將謠扣角之詞奮短翮於榆枌希高標之餘拂
躍纖鱗於涓滴望鴻澤之微霑所冀顧盻曲流翦推增
價則鉛刀起一割之用跛鼈致千里之行是以竊混吹
於齊竽濫飛聲於郢唱抱山雞而自恧顧遼豕以多慙
輕觸威顔不遑流汗
上兖州崔長史啟(駱賓王)
側承鄷城戢耀駭電之輝俄剖沙丘蜿跡籋雲之轡載
馳然則激溜侵星佩潜蛟於壯武騰鑣歷塊騁蹀駿於
咸陽且喣轍疲鱗側羡鼇潭之躍觸籠短翼迥望鵬程
之飛是以齊郊夕唱牛歌掞白石之詞漢境朝趨車候
驚拂塵之思伏惟某公騰瀾浴景濬靈𣲖以含珠擢幹
梢雲翊淮巖而聳桂崇基疊秀匡霸道於周盟茂緒聯
輝贊文場於漢戚偉龍章之秀質騰孔雀於觹年叶鳳
彩之英姿辨蟾精於弱歲靈臺宏遠騁霄練於霜鐔丹
府幽深絢朝虹於璧渚心波湛漢詠魄曜於黃陂情岳
干天韞風雲於稽巘龍津共濟競忻登御之車蕪室欽
賢必攬澄清之轡鬱文條而耀彩藻逸潘花蔚詞峯而
衒價光浮衛玉然則昆溪既琢必見山川之精樹羽已
懸行嗣雲韶之響是以佐龜隂而演化務肅百城翼麟
壤以宣風恩覃千里徽猷克著逾盛德於休徵聲績聿宣
軼規模於恭祖佩吕刀而紹美自贊褰帷之遊屈龐驥
而流芳將叶順風之問加以側階引彦鑒宋子之微言
倒屣迎賓辨王生之雅量故使圓流之下探照乘於長
波高岫之巔剖連城於幽石某斗筲小器蟭蚊末品斜
帶嶧梧戢晞陽之厚德旁隣汶篠慕貫時之貞勁直以
容膝一丘曲阜之瓢遽切枕肱五畆成都之壁巳窮擔
石厭於糟糠負薪疲於裋褐然而少奉過庭之訓長趨
克已之方弋志書林咀風騷於七略耘情義圃偃圖籍
於九流灑惠澤於羊陂屢泛文通之麥峻曲岸於鶯谷
時遺公叔之冠雖不能縱逸韻於霜臯唳野致九天之
響而頗亦蓄餘芬於露薄垂薰有十步之芳而乃恧迹
魯鴻悲荆山之抵鵲簉名韓犬歎稽阜之横梁方今玉
琯躔秋金風動籟吳宫歸乙望隂岫以依遲素林反鴈
候朝陽而低舉籯金味道之子候纁帛以彈冠屑玉含
毫之人望弓旌而翹足竊不揆於庸識輙輕擬於揚庭
所冀恩波時流咳唾儻蒙分其斗水濟濡沫之枯鱗惠
以餘光照孀居之寒女得使伏櫪駑蹇希騏騮而蹀足
竄棘翩翾排鵷鸞而刷羽則捐軀匪恡碎首無詞雖復
投報楊金君子以之貽戒效誠魏草小人之所懷恩輕
凟威嚴懼深履尾載塵聽覽廹甚蹈冰
上齊州張司馬啓(駱賓王)
某啓昔者薛邑聞歌揖馮驩於彈鋏夷門停駕顧侯嬴
於抱關何則志合風雲載笠均乎乘馬情諧道術忘筌
貴乎得魚是以挹蘭言於斷金效蓬心於匪石庶清音
動聽賞流水於牙絃妙思通神叶成風於郢匠伏惟司
馬公䟽源白水浸地軸以輪波纂慶黃軒感星精而誕
命綴珠華於七耀聯玉葉於五雲至夫神石呈祥靈鈎
表貺千年馭鶴振仙駕於帝鄉七葉珥貂襲榮光於戚
里因以紛綸國牒昭晰家聲洎乎鹿走周原相秦圖以
興霸蛇分沛澤翼漢運以基皇常山王之玉潤金聲博
望侯之蘭薰桂馥羽儀百代掩梁竇以霞騫鐘鼎一時
罩袁楊而岳立固得重規遠鏡湛月路以流清茂趾遐
鋪架雲門而擢秀公飛英鳳穴藻五色以凝華顯曜驪
泉含九重而流潤風情疎朗霜明月湛之姿氣骨端嚴
雪白冰清之槩若乃性符神授道擅生知挫三端扵情
鋒朝九流於學海博聞強記辨晉國之黃能將聖多能
識吳門之白馬言泉漱潤驚瀑布以飛瀾文江澹清含
濯錦而翻浪欎槐市而增茂穆蘭室以流芳於是翔鱣
應符觀光上國飛龍成卦利見大人摶羊角以垂天展
驥足而騰景翼貳潛邸紹敬祖之清廉光贊外臺陳君
回之亮直推公平而折獄磔鼠謝其嚴明擁端慤而行
仁化蛇慙其智勇加以清規日舉湛虚照於冰壺玄鑒
露凝朗機心於水鏡謙光自牧恭己愛人片善必甄揖
虞翻於東箭一言可紀許顧榮以南金但某疾抱支離
材均擁腫進不能握蘭分竹綰銀黃於雲臺退不能絶
粒茹芝煉金丹於地肺而出沒風塵之内漂淪名利之
間知無毛薛之交仕乏金張之援塊然獨居者一紀於
茲矣然而日夜相代恐溝壑之非遥貧病交侵思薜蘿
之可託尚欲乘幽控寂追夏黃於商山樂道栖真從魯
連於滄海豈圖語默易爽心跡難并陟橋之恨愈深攀
桂之情徒結是用絶心乾沒躭閱丘墳謁子將於南荆
訪康成於北海西遊梁益仰司馬王揚之風東入臨淄
慕淳于管晏之智瞻言前古徒欲思齊俯惟當今空勞
懷刺不意雲浮礎潤霜落鐘鳴揖郭泰於仙舟有道斯
世賞鬷明於撤爼盛德猶存雖雅調清歌誠寡和於郢路
而庸音濫吹竊混奏於齊竽輕課撮嚢揄揚盛德庶幾
金波離畢零陵之石自飛瑶光建寅蕭丘之火暫爇學
慙麟角德輕鴻毛愧汗如漿憂心若厲
榖山筆麈云漢唐贈答詩不必知其為誰而一叚精
神意氣非其所與者不足以當之近代之詩必點出
姓氏地名官爵以為工妙而不知其反拙矣此論極
妙此篇組織張姓故事乃此套之祖也片善必甄
以下數聯上李少常啓中復用之其他雷同尚有數
處以賓王之才儉於數語乃爾何耶
上高長史述和詩啓(李嶠)
某啓近於錄事參軍杜延昌處伏見公秋月遥想洛城
十韻之作曲中之妙傳乎郢客之聲天下之珍得自隋
侯之掌鳳鳴六吕龍文九光駭屬奇觀相趨動色若乃
政理餘隙翺翔多暇臨八水之高秋企三河之上國衣
冠濟濟入青𤨏而步丹墀車馬諠諠下銅衢而赴金谷
人物仙舟之會風塵俠窟之遊莫不屬想心目託情謠
詠九迴靈府遥馳雨露之郊千里神畿近接風雲之思
雕文將錦繡同美惠氣與芝蘭等馥用迫秦肆懸輕吕
氏之金持入周京即貴洛陽之紙足使兩都賓主羞談
翰墨二陸兄弟耻論詞賦死者可作賈生為入室之徒
来者難誣潘子得扶輪之地某學異通敏才非沉欎刀
筆為吏趨馳之歲月巳多黼藻成文雅頌之風流尚缺
平原從者終慙入楚之遊闕里門人空積後陳之歎徒
以夙承光彩早延提拂曾將薄伎見知思以庸音自效
輙忘固陋敢有和歌登卞肆而論寶入䕫門而撫節擬
託非倫揣摩增靦謹啓
謝李相公示手札啓(柳宗元)
某啓六月二十九日衡州刺史吕温道過永州辱示相
公手札省錄狂瞽收撫羈縲沐以含弘之仁忘其進越
之&KR1255;感深益懼喜極增悲五情交戰不知所措宗元質
性庸塞行能無取著書每成於廢疾進德且乏其馨香
常願操篲醫門掬溜蘭室良辰不與夙志多違昨者踴
躍殘䰟奮揚蓄念激以死灰之氣陳其弊箒之詞致之
煙霄分絶流盻今則垂露在手清風入懷華衮濫褒於
赭衣龍門俯收於埳井藻鏡洞開而秋毫在照文律旁
暢而寒谷生輝化幽欎之志若覿清明換兢危之心如
承撫薦非常之幸豈獨此生伏以淮海劇九天之遥瀟
湘參百越之俗傾心積念長懸星漢之上流形委骨永
淪魑魅之羣何以報恩唯當結草無任喜懼感戀之至
謹啓
謝中書張相公啓(劉禹錫)
某智乏周身動必招侮一坐飛語如衝駭機昨者詔書
始下驚懼失次呌閽無路擠壑是虞草木賤軀誠不足
惜鳥烏微志實有可哀伏蒙聖慈遽寢前命移蒞善部
載形綸言凡在人臣皆感至德凡為人子同荷至仁豈
唯鯫生獨受其賜伏以相公心符上德道冠如仁一夫
不獲慼見於色密啓未下歎形於言竟廻三舍之光能
拔九泉之厄袁公之平楚獄不忍錮人晏子之哀越石
仍伸知己所以慶垂胤祚言成春秋神理孔昭報應斯
必身侔蟬翼何以受恩死輕鴻毛固得其所卑守有限
拜謝末由
禹錫字夢得初以伾文之黨貶朗州司馬久之召還
宰相欲任為南省郎會作玄都觀詩語譏忿出為播
州刺史御史中丞裴度言播極遠禹錫有老母恐傷
陛下孝治乃易連州又徙䕫州入為主客郎中又以
詩得罪分司東都度復薦為禮部郎中集賢直學士
度罷出為蘇州刺史遷太子賓客分司東都會昌中
卒年七十二禹錫得播時在相位者張弘靖也
謝僕射李相公啓(劉禹錫)
某啓州吏還伏蒙擺落常態手筆具書言及真元中登
朝人逮今無十軰又發中書相公一凾具道閣下亟言
曩遊顧間頗有哀色夫溝中之木與犧象同體追琢不
至則坐成枯薪朱而藍之猶足為器苟液樠曲戾不足
枉斧斤願為庭燎以照嘉客謹啓
骯髒之人乃能作此嫵媚語
為同州任侍御史上崔相國啓(李商隱)
憲啓憲質異楚材實同燕石重以羇丱即丁憫凶瞻遺
構以闕然不堪多難奉成書而未就無處求生藐是流
離屢經寒暑逮於既冠猶恤無家叨承師友之規獲忝
簮纓之列此皆相公推孔李之素分念國高之舊家鎪
朴雕頑披聾抉瞶沐膏雨以令植假順風而使飛不然
則安得獲驪龍之珠假獬豸之角榮皆過望感豈勝言
而猶長望下風徘徊高義望賀燕以難去撫柄烏而不
寧者蓋以相公以伊臯之事業佐大君以楊馬之文章
輔昌運一登宣室遂借前籌以有征無戰之方彰明下
武以永逸暫勞之勢恢拓中華不舞梯䡴不鳴金鼓復
數千里之沃野刷十五聖之包羞彼圍榖而榖人不知
入鄭而鄭陴皆哭方兹决勝彼有多慙今百戰聿修九
功咸叙萬國佇登封之禮五山傾望幸之祥鰈至鶼來
茅歸楉入馳湯驟夏轢漢陵周若憲者雖不能行舞舜
戈坐耕堯壤至於獻千載河清之序裁二王助祭之詩
歌詠相庭發揮帝載則其志願亦或庶幾伏希孫閣時
開邴茵多恕克懋山公之德終全趙氏之孤擁篲瞻門
封函即路苑沙宫樹雖吟左輔之風煙良夜慶霄唯望
中台之晷度感恩撫巳誓志投誠仰唯輝光終賜埏埴
下情無任感激攀倚惶戀之至
謝河東公和詩啓(李商隱)
某前因暇日出次西溪既惜斜陽聊裁短什蓋以徘徊
勝境顧慕佳辰為芳草以怨王孫借美人以喻君子思
將玳瑁為逸少裝書願把珊瑚與徐陵架筆斐然而作
曾無足觀不知誰何仰達尊覽果煩屬和彌復驚惶某
曾讀隋書見楊越公地處親賢才兼文武每舒錦繡必
播管絃當時與之握手言情披襟得侣者惟薛道衡一
人而已及觀其唱和乃數百篇力鈞聲同德隣義比彼
若陳葛天氏之舞此必引穆天子之歌彼若言太華三
峯此必曰潯陽九𣲖神功古跡皆應物無疲地理人名
亦争承不缺後来酬唱罕繼聲塵嘗以斯風望於哲匠
豈知今日屬在所天坐席行衣分為七覆烟花魚鳥置
作五衡詎能狎晉之盟實見取鄫之易不以釁鼓惠莫
大焉恐懼欣榮投措無地
為先輩獻集賢相公啓(李商隱)
某竊觀貞觀朝書伏見文皇帝因夢吹塵方求風后于
畋問卜始載磻溪事偉於王圖道光於帝載下惟敷袵
上則虚襟纏綿圖緯之前窈窕天人之際崇基立極四
足雖斷於神鼇開物成功七竅仍沾於混沌禹羞乘&KR1964;
舜耻彈琴白烏巳見於將雛朱草仍聞於滯穗共工蚩
尤之輩與二負同袍豕韋晉耳之徒與七騶共御是以
今上貽謀負扆相公餘慶持衡用十一德之資贊七百
年之祚古猶今也仁豈遠乎伏惟相公日觀同光天球
並價揚鋒露鍔則武庫常開散藻摛華則文星鎮見一
言悟主三接承恩季孟伊繇友朋蕭邴漢皇發論十萬
常愧於淮隂齊后推誠一二皆歸於仲父百度既巳貞
矣九流又復清焉牆東竈北隱淪者咸欲呈材猿飲鳥
言僻陋者皆思入貢莊生獻臂楊子拔毛三百篇之詩
更無諷刺二百年之史永絶譏嫌斯乃百代可知一言
可蔽豈立錐側管可折齒尋環巍乎煥乎盛矣美矣若
某者剖心寡竅對面多牆小比焦螟敢矜巢窟微同觸
氏寧務戰争徒以簮紱承家階庭受訓堂中得桂已有
前叨幕下開蓮仍當後忝所宜結囊無咎綵服為榮絶
方朔之上書罷禰衡之投刺直以措心賢路誓志昌時
既慕義無窮思有道則見伏惟相公霧能蔚豹燔可燒
龍為百氏之指南作九州之木鐸任安彦國已在於廐
中楊子馬卿並歸於門下而猶饑渴未副影響無寧請
客者不解衿稠當關者空有皮骨此某所以淮山遠至
漢棧斯来望姬旦之吐餐冀張華之倒屣以昇堂客衆
擁篲人多苟無鬷蔑之言難佐仲宣之陋今輙以嘗所
著文若干首上獻伏惟少迴巖電微駐台星固無望於
討論庶或觀於指趣儻蕭稂可刈菅蒯無遺蒙文宣一
字之褒得玄晏三都之序便若神巫去癘司命添年禱
祝之誠造次於是門遥閶闔路隔瀛洲於人世存思空
移氣序以塵中仰望未見端倪希陪上士之流終預君
仙之末祈恩望德乃百斯生干冒威嚴下情無任惶懼
感激之至
為張周封上楊相公啓(李商隱)
某聞不祥之金大冶所惡自衒之士明時不容斯實格
言足為垂訓然或顧逢伯樂但服鹽車聽屬鍾期不調
綠綺臯壤搖落老大傷悲同劉勝之寒蟬效子綦之枯
木則亦跡歸棄世行闕揚名某價乏琳琅譽輕鄉曲粗
霑科第薄涉藝文錐不穎於囊中水竟深於山上淹留
蓮幕栖託戎麾插羽佩鞬從相公於關右束書載筆隨
校尉於河源自北徂南巳秋復夏心驚於急弦勁矢目
斷於高足要津而又永念敝廬空餘喬木山中桂樹遠
媿於幽人日暮柴車莫追於傲吏捋鬚理鬢霜雪呈姿
弔影颺音烟霞絶想徒以相公遠敦世故容在恩門存
趙氏之孤受梁王之禮竽將濫吹石有參瓊咳唾隨風
眄睐成飾追惟疇曩曾是逢迎蜀郡登文翁之堂上國
醉曹參之酒吹嘘力盡撫愛形顔雖以捧承莫能銜戴
况許之高選光彼宦情以曲臺之任用猶輕憲署之發
揮方盛仍期官牒不越歲時今則節遇白藏候臨玄律
鷰雖戀主馬亦嘶風郭伋還州尚不欺於童子文侯校
獵寧爽約於虞人苟四時之信是孚亦一諾之恩斯及
况自元和已後公侯冡嫡卿士子孫與之同時歷然可
數莫不翔踰鳥道泳出龍津或並命南臺或迭居青𤨏
金朱照耀軒蓋追隨某雖忝伊人亦惟華胄比王謝之
子弟誠有重輕在嵇吕之交朋夙嘗連接而獨分光隣
女貸潤監河野鶴天麟絶比倫於朝右髯參短簿困擬
議於軍前竊聽重言嘗興深歎是以願馳蹇步誓奉光
塵倘或厠錯薪之斯翹詠歸荑於自牧少窺上路試睨
重霄擊水三千暫隨鵬運澄流十二免使魚勞猶能贊
叙燮調謳歌鎔範庶無雅拜以累於君公不使繁聲見
憂於仲子心懷右席夢結邊城寓尺牘而畏逹空函寫
丹誠而慚非徤筆
為崔從事寄尚書彭城公啓(李商隱)
福聞雀辭楊舘常懷資箧之恩鷰别張巢永結雕梁之
戀推誠况物某有類焉始者尚書晞髮丹山騰身紫府
曉趨清禁則瓊樹一枝夜直黃闈則金釭二等人寰莫
見塵路難逢而某志在諱窮勇於求益輙干皂隸自露
菲葑寶肆迴腸只期和氏醫門投足永念倉公果蒙愍
彼顓愚溢為題品勾萌始逹依周囿以揚翹滴瀝纔分
託靈光而振響遥輕短羽驟化窮鱗每欲陶冶肺肝耕
耘筆硯粗雕宫徵以謝陽秋而義有多塗情非一槩辭
煩轉野意密彌賖雖塗逭如韓遂之書反覆類葛洪之紙
終無髣髴可得端倪去歲洛陽獲陪良宴頻趨綘帳累
坐青氊汎聞懇拒台階請從藩屏舉郄超之幕畫數阮
瑀之軍書懸以嘉招形以善謔何言違阻復賀光隂潼
水千波巴山萬嶂接漏天之雨露隔嶓冡之烟霜皓月
圓時樹有何依之鵲悲風起處巖無不斷之猿煎嚮義
之初心軫懷仁之勁氣竊惟秦鏡當察衛桃一昨伏承
擁節浚郊建牙隨岸將求捧幣申好裂裳就塗接枚叟
之餘光奉鄒生之末座又伏慮旋登殷夢俄奉周畋徵
詔已行拜塵無及徘徊失措欎悒誰聊必也華榻長懸
簡書無廢即割任安之席堪哂無圖負田叔之鈴可嗟
非據伏惟慎安寢膳勉護興居早秉信圭速調大鼎至
於禱祝實倍等倫半粟思貯於神倉一勺願投於靈海
道之云遠更開殷浩之凾書不盡言重灑楊朱之淚攀
戀感激不知所裁伏惟俯賜鑒照
為舉人獻韓郎中琮啓(李商隱)
某啓某少承嚴訓早學古文非聖之書未嘗關慮論都
之賦頗亦留神徒以不授綵毫未吞瑞鳥馳名江左陸
機莫及於材多擅譽鄴中王粲終聞於體弱上下羣士
差池累年頃者輙露疎蕪不思狂簡捧爝火以干日御
動已光銷抱布鼓以詣雷門忽然聲寢不謂郎中搜才
路廣登客門寬望犬附書冀雞談易特垂題目曲賜丹
青旋屬榮嶓從行神州視善同孟陽之覲蜀比孝若之
歸齊雖佩恩私竟乖陳謝光隂荏苒誠抱勤拳今此秋
期遂有天幸更奉禰衡之刺敢無鬷蔑之言某在京多
時自夏有疾失外郡薦名之限俯神臯試士之期物情
既集於宗師公選果歸於令季懷材者皆云道泰抱器
者自謂時来以卞和為玉人無不收之瓊玖得蹇修為
媒氏無不嫁之娉婷是以願託一拳潛布百兩顧方流
而有託慮良會之猶賖伏惟郎中與先輩賢弟價重兩
劉譽高二陸比李膺則仙舟對棹方馬融則綘帳雙褰
若某者雖陋若左思瘦同沈約無庾信之腰腹乏崔琰
之鬚眉然至於感分識歸啣誠議報將酬楊寶則就雀
求環欲答孔愉則從龜覓印推其異類不後他人謹復
陳新文重干清鑒馬卿室邇孔子牆高遲面莫由隳肝
無所任重道遠方懷驥坂之長鳴一日三秋空詠馬嵬
之清什知深可恃言切成煩幽谷未見於鶯喬曲沼空
勤於鳬藻仰瞻几閣伏待簡書謹啓
為李貽孫上李相公德裕啓(李商隱)
月日從姪某官某謹齋沐裁誠著於啓事跪授僕者干
獻于司徒相國叔父閣下某伏遠牆藩亟踰年籥抱徽
音於故器雖賞逐時遷竊餘潤於奥雲亦情由類至中
阿彌節末路增懷沉吟易失之時悵望難邀之會石崇
著引徒願思歸殷浩裁書其如慕義伏惟相公丹青元
化冠蓋中州羣生指南命代先覺語姬朝之舊族莊武
慙顔叙漢代之名門韋平掩耀歲鄰三紀克佐伍君動
著嘉猷行留故事陶冶於無形之外優游於不宰之中
始者主上以代邸承基琅琊續業明發不寐懷清廟之
景靈日晏忘餐念蒼生之定命爰徵元老久在寶臣五
載于兹六符斯炳頃單于故境獯鬻遺疆屢緣喪荒亟
致携貳夙沙自縛其主冒頓忍射其親遂去北邊欲事
南牧既赫斯而貽怒乃密勿以陳謀管氏將来屢發新
柴之井留侯每入便聞借箸之籌全師受成中樞獨運
前軍露板方事於羽馳清禁夀觴旋聞於月捷仍其貴
種慕我華風或辨姓寫誠推諸右校或釋兵仗義列在
周廬潞子離狄而春秋書徐夷朝周而大夏詠其餘麕
驚鳥散風去雨還亘絶漠以銷䰟委窮沙而喪膽胡琴
公主已出於襜襤毳幕天驕行遺其種落向若非薛公
料敵先陳三策充國為舉嘗通四夷則何以雪高廟稱
臣之羞全肅祖復京之好此廟戰之功一也惟彼參代
實興皇家天濮美名方之尚陋舂陵王氣比此非多而
物衆藏姦地寬長孽敢起在行之衆因興逐帥之謀遂
使起義堂邊台臣夙駕晉陽宫下逆䜿宵奔翻勢將冀
於連鷄勇鬭尚同於困獸詎知長算巳出奇兵金僕靈
鉟靡留於旬朔便輿貫木巳集於都街此廟戰之功二
也而潞寇不懲兩䜿之兇徒恃三軍之力干我王略據
其父封袁熙因累葉之資衛朔拒大君之詔人將自棄
鬼得其誅蛙覺井寬蟻言樹大招延輕險曾微吳國之
錢藏匿罪亡又乏江陵之粟所謀者河朔遺事所恃者
巖險偷生今則趙魏俱攻燕秦併入奉規於帷幄遵命
於指縱亞夫拒吳驚東南而備西北韓信擊魏艤臨晉
而渡夏陽百道無飛走之虞一縷見傾危之勢計其反
接當不踰時是則陳曲逆之六策翻成屑屑葛武侯之
八陣更見區區此廟戰之功三也孤寇行静萬方率同
將盪海騰區夷山拓宇高待泥金之禮雄專瘞玉之辭
烟閣傳形革車就國盡人臣之極分煥今古之高名况
又奉以嘉聲諧兹國檢傳文賜糗遠箴醉飽之徒晏子
毳衣横厲輕肥之俗比周息慮孤介歸仁紹續勲家扶
持舊族罔容私謝皆事公言景風至而慶賞先行仲吕
叶而賢良必遂豈直杜伯山之令子大邑傳榮陶彭澤
之孤孫西曹受署重以心游書囿思託文林提抱於絶
藝之場班楊掃地鞠旅於無前之敵江鮑輿尸故矯枉
則黃冶之賦興(贊皇有黃冶賦譏人惑於點化之術)游道則知止之篇作
詞窮體物律變登高文星留伏於筆間綵鳳翺翔於夢
裏此固談揚絶意報效何階若某徒預宗盟早塵清鑒
而行藏遷貿岐路差池今將抽實吐誠推心叙欵緘猶
未寫詞巳失煩某爰自弱齡實抱孤操寒郊映雪暑草
搜螢雖有謝於天姿或無慙於力學庾持奇字(陳庾持好為奇)
(字)信未皆通敬禮小文頗常留意大和中敢揚微抱竊
獻短章方候明誅忽蒙復命荆州一紙河東百金叨延
月旦之評長積竹林之戀竟以事將願背蹇與身期離
索每多交攀莫遂武陵被病洛表求醫未及上言先蒙
受代肩輿而至杜門以居蓬藋荒凉風霜迅厲今巳稍
痊美疹護託休辰殷浩體羸尚能為郡馬卿疾罷猶可
言文退無井臼之資進乏交朋之助是以徘徊軒幄託
附緘封冀陳蔡之及門庶江黃之列會敢渝孤直仰累
清光東浪驚年西颷結郄矢心佩賜畢命䘖輝道阻且
躋書不盡意金楹假蔭望同相賀之禽珠岸迴光庶及
不枯之草明懸肝膽唯所鑪錘干冒尊嚴伏用兢灼謹
啓
陳明卿云義山代人哀則哀代人䛕則䛕此語可謂
曲肖
為賀拔員外上相公啓(李商隱)
某啓某聞被彩飾於無用之姿斯須或可垂休光於不
報之地始卒攸難至有馬瘦而尚報輕軒蓆敝而猶存
華幄推仁則極備用無聞雖有切於戀思且自量其涯
分嗚呼某者今甚類焉翰柔莫申語苦難聽聊凴牋素
用寫肺腸伏惟少霽尊顔猥賜披省某伏思早歲仰景
深知龍尾貽譏敢通交契牛心前㗖實媿時才世故推
遷年華荏苒葭灰檀火屢變於寒暄靈濟泥涇遂分於
清濁羈離管札僶俛絃歌名汙柳營顔慙花縣竟以千
金之産三逕無歸初服莫從迷津亟問屬者伏幸相公
羹梅調味川檝濟時起塌翼於衝風活枯鱗於亂轍登
諸蘭署轄彼芸籖臺閣移文語薛夏而無取東南才子
並張率以何能未報前叨旋承後顧版圖被召花幕分
榮牧駑駘於皂棧之中刻蚣蝑於樂縣之上勢高足跌
道泰身屯未竭私誠已嬰沉痼况某素無靈氣夙昧攝
生乏單豹飬内之功闕王吉實下之效湫㡳莫適節宣
失中然猶深願待年少酬厚德三醫畢訪百藥皆投竟
非無妄之災莫見有瘳之候濱於九死夐彼十旬取暖
則煩加寒必痢(二句全用沈約與徐勉書)髮寧支弁帶不成圍謝述
心虚方兹未逮田光精竭比此猶強豈可尚占職員但
尸俸入久塵物議且速殘骸况相公職統薄違時登衆
寡任崇按比務繫孤終職是賓僚豈宜虚曠固不可不
私微物曲降深慈憫將盡於桑榆妨得材於杞梓是以
推枕興感攝衾占辭願申斂跡之期以贖曠官之咎祇
聽裁旨用息兢惶必也舊履流恩遺簮結念恤以孀孤
非少婚嫁未終不使衰羸便辭祿仕致乎外地晞以末
光未乖念錄之仁稍减憂慙之累亞尹諸府别乘近郊
負荷無羞饘餬有繼則猶冀逢十全之藝近一日之生
重發門牆再就埏埴是所願也非敢望也詞多力殆感
極涕繁避席承言未卜曹參之侍封凾抒欵畏遺殷浩
之誠瞻望清光實動䰟守伏惟特賜優察謹啟
為舉人上翰林蕭侍郎啓(李商隱)
某啓某聞師曠之琴不鼓之則無以召玄鶴楊羲之石
不用之即無以聘應龍物既有之言亦猶是伏惟侍郎
學士絪緼降秀翕闢資華天上比方但有文星粗爾人
間議擬未將泰華為然爰自妙齡遂肩名輩當時人物
何戢唯效於褚公邇日風流杜乂難方於衛玠加以弘
成與石郭璞傳毫渙水儻来皆逢藻繪荆峯若至只有
璆琳合沓縑緗縱横筆硯三都作序不勞皇甫士安萬
乘為僚只有東方曼倩况從近歲且有外虞傅介子在
樓蘭國中奇功未就班仲叔於玉門關外報命猶賒雖
太平之業已隆而震耀之威尚作侍郎又綢繆武帳密
勿皇圖九地九天之兵寧因舊學七縱七擒之術固已
玄通用視草之工觧按劔之怒手為天馬心繪國圖九
重之中暫煩前箸萬里之外輙敢衡車位誠在於論思
功已參於鎮撫圖書之府鼎鼐之司伊咎懸遺悵之誠
䕫說貯妨賢之媿載惟後命夫豈踰時抑某又聞之昔
管仲經邦賓客有二周公待士吐握皆三邴丞相之車
茵寧彈醉客平津侯之賓館不礙布衣並脂粉簡編冠
纓圖史後之披卷皆若昇堂侍郎美譽滂流高節彌折
擔簦者成市躡履者如雲此乃前賢後賢不殊軌轍往
哲来哲非異門牆縱燕有黃金之臺齊為碣石之館料
其棟宇必已荒蕪若某者陋若左思醜同王粲鬚眉不
及於崔琰腰腹無預於鄭玄若值庭蘭固多慙德如逢
巖電不望齊名重以慧劣禰生專非董氏殊顔回之易
鑄若宰我之難雕徒欲萬卷咸披且乏五行俱下叨從
歲賦勉致文編戶戶醬瓿唯聞見辱人人虀臼不肯留
題再困於魚登一慙於鴈序然天付直氣家傳義方雖
在顓蒙不苟述作廣絶交之論抑有旨焉移太常之書
非無為也項者曾干閽侍獲拜堂皇既容納之有加遂
希望之滋甚爾後以毛傷崇彈鱗損在鈎拔刺不遷噞
喁無暇既乖受教便以經時今孝秀員来風霜巳積秦
人屢出自欲焚舟楚卒數奔誰教拔旆是以更持魚目
當夜肆以沽諸復挈豚蹄祝天時之未巳義誠多媿志
亦可憐儻蒙猶枉鉛華更施丹雘俾其恩地不在他門
雖不及采椽備枝梧於大厦亦庶乎梯米增流衍於神
倉與夫九九之能猶或萬萬相遠誠深詞切聲急響煩
仰郭泰之龜龍望仲尼之日月濡毫伏紙億萬常心干
冒尊威伏用戰灼謹啓
四六法海卷五
