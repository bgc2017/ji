金陵百詠别集類三(宋)
提要
(臣)等謹案金陵百詠一卷宋曾極撰極字景
建臨川布衣晚以江湖集事得罪謫道州卒
所著有舂陵小雅今已不傳此乃其詠建康
古蹟之作皆七言絶句凡一百首詞旨悲壯
有磊落不羈之氣嘗錄寄羅椅枸謝以書云
不知景建是何肺腑能辨此等惱人語於千
載下今觀其詩如天門山云高屋建瓴無計
取二梁剛把當殽函新亭云江右于今成樂
土新亭垂淚亦無人大抵皆以南渡君臣畫
江自守無志中原而作其寓意頗為深切豫
章人物志載極遊金陵題行宫龍屏忤時相
史遠以是獲譴是編有畫龍屏風一首云
乘雲遊霧過江東繪事當年笑葉公可恨横
空千丈勢剪裁今入小屏風與人物志所紀
相合蓋其憤激之詞雖不無過於徑直而淋
漓感慨與劉過龍洲集氣格往往相同固不
徒以模山範水為工者也劉壎隠居通議摘
其中可惜當年殺嚴續無人為益决囚燈二
語謂續始終全美未嘗被殺不免誤用故事
考資治通鑑載陳覺使周還矯世宗詔命李
景殺嚴續景表請於周明續無罪覺詐始露
而續得免是續寔未被殺壎所駁良是究其
致謬之由蓋以姚寬西溪叢語有鍾謨奉使
歸唐以陳覺矯周帝之命斬嚴續事言於唐
主云云所言不具首尾極遂以為寔有是事
也又決囚燈事以中主誤為後主亦為乖舛
是則考證之偶疎固不必為之諱矣乾隆四
十六年五月恭校上
總纂官(臣)紀昀(臣)陸錫熊(臣)孫士毅
總校官臣陸費墀
