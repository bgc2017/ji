雲松巢集别集類四(元)
提要
(臣)等謹案雲松巢集三卷元朱希晦撰希晦
樂清人至正末隠居瑶川與四明吳主一簫
臺趙彦銘游詠雁山之中稱雁山三老明初
有薦于朝者朝命未至而卒是集乃其子豳
所編天臺鮑原宏為之序正統中其元孫元
諫刊板章陬又為之序原宏序稱其飄逸放
曠宗于李典雅雄壯宗于杜陬序稱其思致
精深詞意豐贍滔滔汩汩如驚濤怒瀾蛟鼉
出沒而可駭可愕今觀其詩五言詩氣格頗
清而邊幅少狹興象未深數首以外詞旨略
同七言稍為振拔古體又勝于近體溯其宗
派蓋瓣香于劍南一集原序所稱未為篤論
也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雲松巢集原序
初予在樂清咨訪故老得瑶川朱先生希晦而惜其死
矣先生當元季有詩名在士夫間而行檢尤峻潔可重
時秉使節下甌越者如僉憲宋公學士貢公皆願見儀
範以厲士風入國朝先生鬚髮皓白動合軌度幅巾短
策徐行林壑望者以為神仙中人郡邑始行鄉飲酒禮
求齒德崇高名實相副足充大賓者而先生居首選予
嘗厠翰林修撰趙君彦銘客席得見梅灣詩八首而楮
尾先生自署姓名惟予謹圭誦再四不能去手因揚搉
於衆曰古人謂名下無虚士信然也而每欲見其諸子
求先生全集以觀未能也間嘗道經瑶奥瞻先生舊第
在叢林間而菟裘有曰永春菴者輒式焉永樂五年秋
予自京師還龍鳴山中而先生之子豳袖出雲松巢詩
集謁予言曰豳先子平生之志發於詠歌者盡在是編
願序以垂諸遠予謂詩自三百篇以後惟唐為盛唐人
以詩名者千餘家而李杜最著以故後世言詩者率以
李杜為大家數而宗之今觀是集其飄逸放曠者宗於
李歟其典雅雄壮者宗於杜歟先生可謂善於學詩者
矣惜予不得親見先生以談詩家利病而又慶其有子
能守先生之家學也序而載名其上永樂五年十月晦
日迪功郎伊府紀善天台鮑原弘撰
雲松巢集者樂清朱先生希晦所賦咏也先生家瑶川
世有令德自幼嗜學勵行有志於古人元季遭海内亂
遂囊括不仕益閉戶讀書以究其業下筆才思泉湧而
於詩尤工故因物寄情傷時感事凡有觸於外而動於
中一於歌焉發之日增月積多至千餘篇扁其室曰雲
松巢而稿因以名焉自先生沒迄今五六十載而瑰詞
藻句往往傳誦于世予每見而竊嘆之且以未獲覩其
全集為恨正統庚申其玄孫美從予讀書空明山中間
嘗捧先生遺稿示予請為之序予發而視之但見其思
致精深詞意豐贍滔滔汩汩如驚濤怒瀾蛟鼉出沒而
可駭可愕要其所至多有得于唐人大方家之心法而
無雕琢委靡之氣故沈潜反覆累日不厭焉嘗因是推
之先生以有為之才不幸生于季世故形於言者澹然
無求于時而怡然有安貧樂道之志往往自放於山巔
水涯以寄其興而摸寫雲林泉石之幽以及草木昆蟲
之變雖所寓不同而皆曲盡其妙至于閔時病俗婉詞
諷刺又有得于風騷之遺意焉故玩其詞想其人而知
先生之不遇為可嘆也使其生于明時而出其所有以
鳴國家之盛豈不偉哉雖然先生之志固不獲自見于
世而其可以傳世垂後者未必不在乎是矧其諸孫咸
有志以繼述而美方以俊又選為郡庠生異時業成名
就以昭先生之德者尚有待也若然則是集之傳將彌
久而彌彰矣奚待序而顯哉然美之請甚勤有不容于
終默者因書以歸之正統六年歲在辛酉四月初吉賜
進士出身行在禮部主事台郡章陬撰
雲松巢集原序
