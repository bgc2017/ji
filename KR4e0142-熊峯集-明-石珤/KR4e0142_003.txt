熊峯集卷三
明石珤撰
詩
五言律
晴郊觀麥
縱目晴郊外青青麥自芳葉藏前夜雨花帶及時香淺
浪初凝綠輕雲欲試黃東風來往拂應為兩岐忙
睡起
白晝清如水當軒納好風形忘開口外樂在曲肱中竹
榻偏憐舊繩樞不避窮偶懷徐孺子還愧食非躬
晴坐
十日不作詩新晴偶撚髭冷雲含古意秋葉記相思疎
懶成何事蕭條對此時誰家砧杵急空亂郢人辭
秋雨
何事秋來雨蕭蕭便不同已愁聞落葉争忍傍梧桐客
路思千里長門望九重幾人當此夜揮淚亦隨風
憶在京師與從善郎中雨中倡和頗多今君南
徙悵然有懷
對雨思前事揮毫憶俊才詩情同賈至仙客本天台别
後壇應冷春深鴈不來金陵城外路一日幾花開
春渡滹沱
世路無閒日風波歲歲新東風沙上鴈落日岸頭人去
國曾千里還家又一春林花應笑客憂病往來頻
雪鴈
懶客無多興庭寒晝掩扉幾人江上釣一雁雪中歸獨
往心何壯遺音世自稀春來諸伴侣有願莫相違
題董太守連枝巷
手澤經年在深悲人未知陟岡空有望同被己無時老
墮風前淚靈鍾雨後芝他年羣從輩長合誦遺詩
静夜
十日不對鏡新霜又幾莖疎燈長伴客過鴈一留聲鐘
磬城中滿星河檻外明遥聞花月院停杵話西征
和許黃門九日述懷
往日看花興中年苦太遲静開平世眼閒對廩秋時風
雨催枯榦江山得幾詩因懷工部句瀕老釋歡悲
宿性公院
清齋夜無寐星月耿前除野客尋詩罷高僧入定初欲
來還去夢纔讀又忘書豈為悲華髮聰明漸不如
出西郊
久積丘園思春深始出城水添幽澗滿花發舊枝明野
哭聞修祭田炊見餉耕年光隨眼過幾度得閒行
故關道中
曉望榆關道肩輿坐未安石墻多五色山徑忽千盤松
栢何年樹風塵舊日冠半巖有蘭若試上白雲看
夜起
鼓柝清溪夜張帆待曉風月中雞唱早天下犬聲同暫
住能留跡重來欲作翁年華等流水回首語篙工
偶書二首
紫閣金閨吏穠桃郁李年鳴鐘朝進食撤幄晝分筵禍
淺方深念時危未穩眠裂冠如可忍寒暖付青天
其二
籠鳥曾矜寵闌花大逞姿不因風雨夕那識豔陽時萬
卷將焉用扁舟尚可為從今持史論應悔過崇卑
過清流橋北望
江國春多雨偶晴圖畫開竹邊朱戸啟花下美人來高
柳藏歌榭新鶯過吹臺近郊山更好蒼紫競崔嵬
晩坐
春色晩何在綠楊來數鴉影單猶作客夢好轉思家風
雨牀頭劍笙歌上苑花百年空健興惆悵日西斜
午坐
松韻灑寒髮清風銷積懷似難芟惡草無可障狂霾湖
海書頻滯山林願未諧知音不相待明月滿秦淮
秋日寄孟賢
秋聲驚短鬢忽忽過中元荷冷紅初褪林幽綠尚繁歸
心梁上燕客夢檻中猿不得張公子同來倒玉尊
宫詞
水殿荷風軟雲車草露新簾垂三峽雨香散六宫春青
雀黃龍舳朱衣畫袴人君王渾未厭歌吹已經旬
冬夜
夜坐無他事危居擁布袍斷編繙竹簡殘火爇松膏寒
暑雙車轂生涯一羽毛涓埃渾未報素食愧吾曹
南莊書事
罷讀離騷賦悠然解獨酲苔痕石上綠山色雨餘青鵠
立懷東觀鵬搏快北溟殘鶯猶有意閒向柳邊聽
送趙鴻臚省兄
春草舊多情西風别恨生高吟動池水清夢落江城密
線秋辭母崇岡曉望兄鵬飛聊一息回首又雲程
送人
彩鷁乘風順名山過幾州地形多北共天漢自西流冠
履三千客瓊瑶十二樓憶歸江海上應述太平謳
移居長安門西安福巷
誰言廣陌好陋巷亦清幽夜月春長滿晴雲晝不收宫
中聞報漏門外度鳴騶時復乘間興憑軒望五樓
道院
山中逢道士尊酒坐逍遥草色連天綠雲香入幔飄古
潭龍夜語紫府鶴晨朝應有飛仙侶倚樓吹玉簫
送别
我送霜臺使還歌白雪篇微名曾附驥竒骨自飛鳶夢
切雲霄上情忘水石邊臨風舒一嘯驚斷夕陽蟬
喜晴
幾日多風雨新晴乍可憐青山當屋角白鳥到花前掃
榻袪塵夢揮毫著短篇不須登漢閣有思欲凌烟
早朝二首
南風霏早露筦簟覺微涵宫漏猶傳五鄰雞已報三冠
從燈下正筆憶殿頭簪跨馬看城闕彤雲曉正酣
其二
散步瑶臺側東方尚渺茫御溝驚珮落宫霧著衣涼上
將金裝甲臺臣皂作囊景陽鍾未盡天語徹簷廊
燈花
誰道春光薄寒燈亦放花粟金装寶樹文火伏丹砂千
里長為客三年不見家明朝有鄉信遥寄自天涯
開戶見殘月
開戶見殘月雕弓已下絃蛾眉窺淺水玉玦在青天近
寺聞清磬趨朝握短鞭不因鐘鼓急春曉正高眠
代夏先生題風木卷
西風吹拱木哽咽不成音樹古疑翻海人亡莫問琴淚
明原畔草魂黑雨中林日暮啼鴉急應憐孝子心
恭承誥封母趙為恭人進四品秩從家君貴也
喜而有作二首
乳烏思反哺荏苒一春無聖主推人子重封視大夫黃
金新束帶翠羽舊明珠未得承顔色徘徊立送途
其二
吾翁推憲法二十五年來直矢何曾曲高槐每自栽兒
曹思養色家國愧非才徒藉君王寵殷勤效老萊
冬至前二日赴朝天宫習儀
罷朝還走馬紫府亦丹墀地擁神仙跡人諳博士儀角
聲鳴夜月旗影掛朝曦莫辨黃鐘律寒灰已自知
西山
莫道山行樂山行愁更深擾龍僧坐鉢飛燕女横金酒
著莓苔醉情熏草樹陰夕陽人語静無處覓巢禽
長門怨
閉妾深宫裏宫門知幾重君恩如白日妾命自寒蛩月
落銀河澹天高玉露濃一般秋枕上聽得景陽鐘
秋夜
徙倚西風外秋聲滿鳳池何堪砧杵夜又在月明時病
葉辭柯響寒桐轉漏遲起看三尺劍悲壯兩難持
午夢
枕上行千里危樓望欲登有時生兩翼飛到最高層栩
栩隨園蝶悠悠訪寺僧白雲看未了鶯語落青綾
秋思
白露籬間響殘螢是處流朝朝上樓望日日使人愁未
遇梅花使空題蕉葉秋殷勤報明月為我照西州
過山寺
百里見高峯山僧出寺逢老松棲倦鶴幽靄度疎鐘野
闊饒風露巖深無夏冬不知天已暮歸騎尚從容
送葉守
紫衣高蓋客誰復歎升沉萬里圖南翼平生拱北心麥
岐看入頌牛角遇知音他日簷廊上憑君作傅霖
西湖
城中稀暇日取適過林泉古寺排金榜離宫枕玉泉折
花聊映醉藉草亦成眠不學王孫嘔平心過百年
雙鴈傷翮育于庭中有感
自是排雲侶秋聲被網羅耦行猶作字長恨不成歌北
望燕山月南思楚水波忽驚樓外影愁絶定如何
遊北寺亨上人後園
偶為尋詩出穠華觸眼新鳥歌行酒地花覆倚闌人風
籟渾無譜蟲書太逼真絶勝絃管夜紅袖舞香塵
城北
悵望城東北遠風增客愁生涯自流水人世本虚舟淚
向清時墮身當未老投誰能齊萬物長嘯憶莊周
哭貴閑女
何處能忘爾紗窗睡起遲古詩吟絶句小學誦題辭竹
馬朝隨伴&KR0961;笙手自吹有時端坐久狼籍畫雙眉
過丘頭寺故韓師院
古寺高僧去荒林但鳥歸鐘浮石潭月苔滿畫廊衣世
事驚春夢西風冷宦機坐看秋葉下惆悵昔人非
西港
高城舒一望明月下銀沙草閣平臨野溪流半繞槎樹
嚴秋尚茂蘭静晩宜花不為尋真隱誰能卧紫霞
風中花
春花有殊色何事逐風流欲墮還依水頻飛不過樓託
枝憐命薄傾國使人愁願落簾櫳裏遺香尚及秋
園中
思君不可見三月正花飛楊柳垂金縷新苔勝舞衣鳥
來枝上語人自水邊歸盡日西南望空山但落暉
題都下主人壁
久出易春衣田園苦未歸興同花漫發身與燕俱飛古
劍雙明雪殘編幾絶韋金張雖可屬意不在光輝
東昌荅鄭侍御
勞君相問訊别意正茫茫魯國風何古吳山路更長水
平舟去穩春暖鴈飛忙安得乘驄使追隨達建康
同陳宗之諸同年飲雞鳴山憑虚閤時羅太常
景鳴作倡二首
細雨緣山到清風待客來閣凌霄漢起門傍斗牛開雲
樹千家錦豪華六代才遺蹤不可問今古一銜杯
其二
二月到金陵秋山始一行人間無此地坐上得清卿痛
飲平生侶高樓萬古情蓬萊在何處縹緲暮聞笙
詠御溝紅葉
宫樹悴清霜泉聲落建章更無紅葉字猶是碧波光氣
肅秋將老人寒影太長東流和宿恨黯慘度年芳
得白宗伯先生書
北鴈正南翔書來自帝鄉人同秋色老情比道塗長禮
樂歸宗伯文章憶大方江湖無限意延佇幾斜陽
秋夜
曲檻散沉思高齋瞻夜雲人聞河漢語天示斗星文有
恨能銷骨無詩可贈君溪風與巖露悲哽若為分
雨後奉憶家兄
小雪還逢雨晴窗漸覺寒南來風土異北寄鴈魚難晩
稻垂霜穗殘荷捧露盤塞門今夜月禁冷立危欄
秋興
今年秋令早白露已霏霏巢久燕將别草寒螢漸稀多
情惜亭柳未老定漁磯更與江湖伴收荷為製衣
熊峯集卷三
