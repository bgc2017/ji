熊峯集卷一
明石珤撰
詩
五言古
送楊提學應寧
蚤聞伯起譽亦欲摳吾衣長風振郊壑雲龍忽分飛仰
止徒高山而勢不能依文章絢圭璧日得窺餘輝臯鳥
倏一舉淵魚遂其肥道合志乃同此意識者稀所以淵
明琴不在弦與徽京國再相逢蹲豸有餘威一展疇昔
願清論聆霏霏灑我塵埃襟登之清風磯雖非暮春姿
忽爾吟咏歸何怪公門人器識俱可希公門有青驄行
色動朝暉安能一束芻聊以駐騑騑晨星本易散流雲
亦易微遡彼西北風兹懷良不違
旭日春耕為閻大參賦
東方白已發壟畮明浩浩不辭荷耒倦穡事貴及早道
逢同心人勞問亦草草共言年穀登百歲可相保
秋日遣興
旭日戒僮夫駕言適東野市朝垢心境廣莫快一寫況
值目疾除秋色尚可假豈徒望封龍巖壑翠堪把近觀
百穀繁一一含大化我雖宦遊人自是悠悠者忽逢鄰
叟来相歡坐桑下
寄兄舊作
寒空變春雲奔驥逐迅景君看宫前楊忽已露碧影幽
居西窗下感事發深省誰言有為者譬掘九仞井盛顔
易消歇此道獨未領空奏郢人吟懷抱殊耿耿吾兄繡
衣使仗鉞指西境清詩賞風流正論崇骨鯁寄言願相
勖共此百歲永
鼓不絶
鄰巷相見語兹農薄收成何緣累旬日簫鼓未絶鳴東
家男已長西家女將行羔雁来問吉雞豚往通名置宴
召賓侣責逋急官征斛粟易百錢入坐恐未盈花顔照
四席典客稽考明布帛身不著妻子徒力耕違俗懼乖
義先王近人情歌管沸兩耳中心悁且驚但見蟻杯綠
不知魴尾赬憑君聽簫鼓中有勞者聲
怨歌行
珠人本中國萬里向海陬結網沈洪波深入黿鼉湫珊
瑚由寸積驪龍不易求百死冒霜霧累年被淹留舉手
得夜光寶樹照斗牛三獻入漢庭聲名動九州日往歲
亦徂忽生瑕纇憂長恐棄道側勤苦不能酬豈惜寒與
飢懼貽重寶羞中夜起長歎淚下如泉流
春日即事
林塘鳴春鳩忽忽過穀雨繁紅多辭柯綠甲半出土魚
欣荷錢青鳥悦石髮古凌雲思高臺對日作獨舞為生
良支離被命孰傴僂悠然東風来兀坐聽杜宇
飲鮑雲瑞莊
城柳初盡處薄靄開空明潦降古洲出千里關寸情斷
岸帶芳草遠樹啼殘鶯釣艇日往還或有羊裘生下馬
對尊斝故人相與傾坐久出歌舞柔風濯長纓落霞酣
野色吟蛩戰秋聲長恐西日下衢路立屏營
夜渡滹沱
西日光已微跨馬出村境唧唧林鳥鳴仰見河漢影南
巡古堤麓地峻行屢警踏軟知近沙野闊夜逾静誰將
笙歌耳復聽秋蟲哽萬事倏春夢對此山河永驚波嚙
斷岸跳梁老魚猛星斗搖長練薄吹搜鬢穎鼓枻歌滄
浪懷人憶千頃遥望城西門熠熠煙火冷
秋夜
涼夜始多夢升沈頃相尋蟠蟀入牀下蕭序已載陰褰
裳出庭戸河漢清且深華月掛林杪高鴻送哀音百歲
豈不多半為風雨侵嗟彼蝸角名煩此孤鶴心流水激
古洲高山出遠岑子期果難逢獨卧枕素琴
蚤起
城陰苦寒沍積雪冬未消日夕人馬馳流塵亂瓊瑶抱
志諒猶潔凌風詎能飄徒然漾空月皎皎射窗綃野客
官大都雞鳴候晨朝卧聞車轂聲軋啞上干霄起披黑
貂裘啓明正搖搖竦踊不能寐曳珮趨午橋
寄羅汝實
寒齋坐無事對此春晝雨雙鴻自南来流韻落庭廡起
尋故人書别緒那可數春草南園綠秋月西林吐歌詩
每達夜笑噱曾過午雲龍忽乖張感物益悽楚何時倒
清尊共醉恒川滸
雨中寄白文明
開書復開書雲影照顔色東風昨夜至渠柳柔無力雖
有龍泉劔袖短時拂拭時人競彎弧古道惡弦直聖王
崇舊儒不忍棄一得漫隨東觀班豈有圖南翼經書雖
滿案抱病長憂惻遥見孤雲飛佇立而歎息
新婦詞
醜婦羞見姑終難不上堂鷄鳴理箴帨對鏡著衣裳薰
沐再至三稍覺有容光長跪問起居顧影尚徬徨大人
總家政百務惟德將舉手能績麻出門時採桑辛勤無
日夜歡喜動姑嫜入與諸姑遊諸婦日翺翔愛璧不見
瑕度材或惜長邦家本一致竭力安可忘
章錦衣園餞克温
惜别駐郊坰名園及璀璨朱榮懸弱葼清樾護修榦載
展夙昔歡頗興萍蓬歎觥繁亂迴波坐逸何泮渙妙舞
出京洛清歌徹雲漢探幽入虎谷躡蹬聳飛翰幾欲凌
長風六極遊汗漫主人愛真景廢榭臨斷岸豈惟示樸
淳正欲知憂患吾儕睹落葉朝聚夕又散當時盛紅顔
幾許髮已換安知垂汗青試聽歌石爛願言保終始慶
雲旦復旦
雜詩
妙舞恒赴節善歌多應弦藝精契至理輪扁非言傳情
矯性始鑿禮煩本日顛所以大觀人遊目無為先豈不
笑與嚬造適意悠然投足得規矩率真外蹄筌庶幾達
聖境併可延天年
雨坐述懷
結髮事竒謀年徂志彌遠雖蒙簮紱榮抱病日長偃興
到偶繙閱吟哦不終卷古来忠與邪往往激褊淺長城
能自壊元惡疇克殄所以樂道人但欲脱軒冕境大意
自舒身安慮長鮮此理本分明不用更輾轉
雜詩
大樸已彫散頽波漫末塗牋誥日紛綸君臣互為諛直
弦忽見絶白璧多掩瑜但聞都俞聲無復咈與吁往往
抗顔色猶稱邁唐虞唐虞不可見烈士始全軀王掾名
癡絶槐里號狂愚安能起臯益重述邦家謨
春出西郭門
芳郊豔春陽百卉待葱蒨念我多悲人如何及遊宴聞
鴉墮清淚睹草增眷戀豈獨感蓼莪正自哀衣線仰天
恩㒺極銜慟髮先變愧彼九臯禽和鳴徹霄漢
擬古
閱世貴知忌骯髒始多諐趾發物已迕意行悔相連苦
抱叔夜僻誰辨箕季賢坦枉固有分直絲寧改弦豈不
悟裸撾賈禍几席前鴻鵠各負志輮方豈成圓出門欲
學步足亂首忽顛何如執堅貞歲晏循固然王道本寬
衍鍥薄世謂良鞟革大始裂箠軛齊已僵雖剔毫末疵
不顧根本傷譬彼几上琴軫急寧久張中行任智敗季
孫以斂亡覆車鑒不遠胡為復周章廟堂宜有樞開闔
道始昌憑誰用楊綰暫為輟絲簧
熊耳峯
封龍山勢壮嶻嶪見熊耳高峙層霄間下聽幾千里威
深貔虎避意拔雷電起乃知天降靈自與凡石異浮嵐
出晴丹淑氣凝夜紫彷彿懸崖旁呵護有神鬼我思漢
三老幽谷訪遺屣人去事亦非荒池但秋水地靈應未
散烈士還繼軌遥遥白雲中何人隠高几
恭睹臨雍釋奠敬述以詩
璧水晨漭瀁石壇花始垂雲開大成殿檜栢鬱葳蕤盛
王重孔道祼獻皆親持簫韶切雲漢八佾盈階墀禮成
進諸生講席命爾師敷陳唐虞理論說羲文辭坐久進
珍茗雨露必旁施三氏既榮耀九卿亦華滋東瞻學士
班文采何陸離各斂補衣手默默猶論思斯文日中天
志士正揚眉
送王司徒分韻得五字
在昔稱高士箕山及巢父雖垂千載名吾道固未取君
臣義自重豈得薄圭組惟是勲業成幾微貴先睹二疏
辭漢榮季鷹懷吳土司徒志亦然百世殆同矩辛勤三
十年出身事清主行者必有歸安得長傴僂明山有茅
亭亭南有瓜圃象觀有卷舒理玩月三五始息負重肩
時與荷蓧伍睡足江南春無人報風雨
夜至張秋
日暮出荆門夜行復十里半帆乘順風一篙得春水篝
燈危檣末餘映徹洲沚遠遠聞犬聲漸喜近井市纜人
相和歌飢渴被驅使恨無濁酒勞畢力共王事
擬古二首
江北好風花江南好魚米北来南去人好謝長江水
其二
風發吾舟停風停吾舟發誰知乘舟人正是觀風客
過沛望歌風臺
三王久不作淳風變縦横兵戈入戰國耆宿填秦坑天
賜赤帝子龍泉定升平豈獨體貌異聖度疇與京功成
歸故里慷慨道平生意氣自雄俊歌詞亦峥嶸至今千
載下聞者心膽明是宜冠庶物直與商周并帝子乘龍
升故臺未全平臺下春草綠時鳥間關鳴猛士安在哉
四海復永清仰見雲飛揚遡風有餘情
送王尚書德輝還餘姚五首
杳杳稽山青茫茫舜江白意倦行且休身存歲寧迫唐
虞世已遠孔孟道未塞長嘯凌秋空黃花正盈陌
其二
吾行何所求青山映華髮板輿傍春花清波濺仙韈功
名一炊黍人世幾明月歴覽千萬秋百巧未如拙
其三
春花豈勝秋新人不如故紛紛紅紫羣酣豔良未悟千
金買馬首百㒺捕毚兔一曲雍門歌夕陽在高樹
其四
塞北多歸雁江南有去人塵寰回鶴夢神劍斂龍鱗童
冠同三月鶯花又一春羊裘灘底在吾欲問吾津
其五
試看春花萼朝来枝上疎有形寧免化何水不堪漁道
德五千字豪華十二衢寸心應未減長拱帝王居
送馬汝礪
山隠隠兮蛾眉草蒙茸兮綠髮送君去兮南浦君之情
兮北闕曰有罪兮薰天宜祝融兮鬼罰念莫撲兮燎原
悔厝薪兮直突孰解網兮縦予懸明照兮日月牛刀用
兮雞豚宛駒變兮䘖橜日窅窅兮飛鴻秋蕭蕭兮縦鶻
廬江兮悠悠黃堂兮突兀此判兮不改臣力兮當竭延
北望兮瀛洲儼瞻雲兮擁笏君恩兮碎首父誡兮銘骨
身則遠兮心邇孰朝宁兮巖窟
送王伯安還江東
吾欲歌吾詩歌詩已盈卷知君歸駕速不作題橋炫春
蘭與秋菊萬事類輪轉未成山龍補且息鵾鵬倦人從
日邊来豹向山中變長路多西風看雲亦北面誰垂見
花淚自鏃達犀箭國士稱無雙數竒本能戰況聞玉署
翁昨侍青宫燕神驚兔穎出目擊龍頭眩君學有源委
文場許獨擅高吟激青空逸草翻白練運斤忽成風疾
足詫追雷志屈藝迺竒才高君不見伏波窮益堅淮陰
多益善木大須十圍金精亦百鍊巍巍蓬莱宫鬱鬱白
獸殿看君来獻書首被賢良薦
送王僉憲分韻得事字
出門仰青天千里見孤翅嘘氣成采霞百鳥不敢企借
問希有鳥南遊欲何事一蜚歴江海再舉掠恒冀来遊
大韶庭雝雝領羣瑞亦有阿閣顛故巢尚深閟帝許中
翺翔銜書澤顦顇鴻鵠豈不高鷹隼豈不鷙一鳴天下
春所貴在純粹何異君子登快睹歆士類鳳兮盍歸来
德輝正光被
秋風吟
驚飈振修麓槁葉下喬林怒號捲積靄急轉楊輕砧翩
翩孤鳳雛託身芳樹陰中夜感簫韶激烈發清音下有
抱貞士聞之援素琴一彈南山高再彈流水深離鸞與
别鶴嘹唳聲相尋律吕轉清切壮懷竚蕭森誰言人生
貴無異巢中禽得時應春鳴遇寒亦哀吟萬動各有息
睹物悟人心服我敝緼袍安知辟寒金
擬古
秋夜何迢迢蟠蟀鳴陰壁蟾升林薄見露下庭宇閴螢
火寒依人羸駒倦嘶櫪開襟納虚明萬事謝忻戚
題林郎中瞻雲卷
南望烏石山白雲何悠悠下有仙人居玉宇對瓊樓開
籠縦白鶴鑿沼盤蒼虯樓前樹蘢葱結實長千秋仙人
不下堂白髮初蒙頭養雛能冲霄一一動宸旒銜来五
色書閃爍銀垂鈎大雛奮四海健翮横九州小雛鳴朝
陽逸響和鳴球仰窺白雲飛悵然念遠遊開軒列屏素
徧與良工謀圖兹一寸心聊以紓百憂南山突兀起海
水東南流長松聳孤翠陰壑風颼颼王母開瑶池旨酒
復嘉羞紫氣浮霞觴宴集多仙儔酒酣迭稱夀屈指不
計周笑指海上山消搖發清謳
觀麥
步出城東門微徑南迤邐騁馬歴磊确春光何靡靡蘇
紫及藍黃瑣細不足指引睇耒耜外麰麥方薿薿晴浪
淺不揚頽雲互偃倚驚烏驀然飛翠色墮欲起萬旗森
摩戛力與東風抵苞桑繫高畛宛若大將壘馮虚縦遐
矚詩興勃填委朝霞餐未饜清颸歴牙齒馬上揖農夫
願言滌兩耳年来有司良民得展四體去冬雪何厚膏
澤尚漫瀰朝夕時雨降足食良可擬感兹芻蕘言志動
氣亦喜揮鞭聊一吟慷慨殊未己
月夜同諸友歸自徐村
驅馬臨高臺月色瑩如鏡衆星吐寒芒東方横斗柄宇
定光自發林深鳥相慶驢思棧豆鳴人有歸風詠吾曹
際明時為道俱希聖貧同一瓢顔貴比萬鍾孟所重在
操存原思果非病譬彼道邊木枝柯何枯硬白日發榮
華春條漸繁盛吁嗟枯易榮豈不由正性飛雲無長停
流電無久映今我不馳驅歲月忽欲竟
擬君子有所思
朝登黃金門暮上白玉堂清飇播柔絃倏忽變炎涼蟠
蟀吟苔砌宵行流夜光雲漢懸西南星斗何縦横唐虞
布文德中國奏韶章羣后讓於朝鳳凰亦来翔流音激
青霄奮翮向朝陽萬動各飛奔賴此一人慶志士思喪
元賢人願垂芳攬鏡照容鬢無使生秋霜不及少壮時
攄此忠義腸仰視西日速怛然令内傷
田居
五月麥風清新蟬占高柳緩行向南阡延望亦已久露
氣濡我裳枯芒森觸手遺禾資貧窶豈獨利寡婦緬思
先王時世道何忠厚老死民不流官長鮮迎走終歲庸
數朝方田給十口庖厨雖未豐雞豚養黃耆一自澆偽
滋此言遂成否甔石猶不盈焉知肉與酒世降苟如兹
吾於爾何有
送馬汝礪次韻
歲事如流星奄忽迫遲暮甫愛槐陰庭旋看蓼花渡西
風撼秋色況值連夜雨瑶琴不成調簷溜下如注緬懷
同心人自昔無蔵怒芝蘭許深入蓬藋賴持護鄰芳得
屢接家善本多祚壮如百堵幹足以保顛仆廉如千頃
波所志在清素文如布帛衣不但形月露直繩置我旁
曲木豈回互寶鑑懸我前清輝照門戶君去我懸榻我
来君倒屨漢禁柳色稠吟情屢相付膠漆方謂堅萍梗
乃有數我歸萊子衣君徙廬江路離合奚足云窮通理
其固不見閭閻人隆寒出無袴睠彼貴介子裘狐仍舞
鷺託身穹壤間何異草與樹溪澗自謂清潢潦豈知汚
娟娟如花人恥逢東鄰嫗寧知衆物情長短無定度運
改王孫饑時来奴臺飫此事難重陳君子道以助不須
叩禪關萬想勞頓悟静聞發天籟浩蕩如大頀君能久
此安胡為不興慕況乃椿庭翁耆儒德猶孺包荒門下
士發憤肆傾吐誰嗤吾贈言祗以道舊故
秋日寄宋侍御
西風吹鬢毛忽忽驚節變疎籬漸飛螢故壘欲辭燕亦
有蛟雷鳴中夜捉紈扇緬懷同心人悵望不可見起對
庭前花銀河白如練況逢重七日兒女試鍼線寧知牛
與女此夕真歡宴百年離合情忽如萍蓬轉富貴浮空
雲豪奢落花片安能不銜杯苦與歲月戰黃金不鑄身
白石不鏤面負此令時節回首歲將晏
原上
東風吹古丘白楊何蕭蕭烏鴉號樹顛鳴鳩亦飄颻昔
我先世祖挺身自芻蕘種德發餘光甘貧長寂寥源深
流易長本厚木斯喬累葉繼衣冠金門擁瓊瑶誰云高
堂鼎不自陋巷瓢徘徊陟墓道瞻望心搖搖西山鬱蘢
葱爽氣干雲霄荆莽蔽人目草色春含嬌陽和發幽響
好鳥協笙簫黍稷各通誠戴白與垂髫念入千載深魂
魄良可招登車懼任重横帶愧虚驕榮華豈不美君子
貴後凋
謁王滹南先生祠
行過數仞宫步自廡南入古祠就荒頓穹碑猶岌岌敗
瓦翳綠草頽垣跛而立感此百代人安能不於邑在昔
金氏興豪傑稍驅集惟公負雄才辯博人鮮及入掌絲
綸言侃侃激懦習砥柱不隨流珪璋有操執著書闡墳
典文義無蹈襲鄉邦識楷範後進勞引汲能使綺紈子
森然如響翕豈徒富文學自是高品級下視饕餮徒何
翅相百十古人不可作流風振原隰愧我後知人徒然
負書笈登堂顔欲汗端拱還趨揖虚位滿塵埃戸牖莓
苔澁陋巷諒不改行者為迫急文芒無由睹樹杪光熠
熠
題長春軒詩卷
春陽無恒燠春雨無恒滋如何軒中人日詠長春詩豈
有師文絃如彼魯陽麾至哉萬化源舒慘固自知庭除
辟餘壤百卉紛及時春蘭色可悦秋菊亦垂垂脩樹交
清陰好鳥鳴高枝俯窺華實繁仰視風霆馳吟嘯皆春
風習習被朱絲有時掔墜露咀嚼療晨飢乃知廣文飯
不異商嶺芝平生執經人廟堂今設施珍重葱鬱間或
有棟梁姿
古别離曲
官楊何青青野花明道傍妾東君向西坐見道路長留
妾千金刀贈君雙鳴璫日月如流星歲暮永相望
雜詩
涼風動書幔彷彿西南来庭柯下露葉哽咽遞相催瓜
蔓滯宿雨裊裊蒙塵埃草蟲階下鳴流螢亦徘徊坐感
歲事速忽如車輪推門前有層城層城復高臺乘風欲
登眺仰遡天漢迴帝子不可見青鳥非良媒中夜耿深
憂淚落秋生苔
逢太原故人
浮生易飄轉忽如車轂塵與子十年别念君如舊貧感
慨奏詩篇況復届陽春為問城中景一一及交親白璧
猶待價巨魚多戢鱗昔時富遊子忽為寒乞身荒蕪積
水處時見紅樓新賤子負干戈依然羇旅人遭逢太平
年幸免罹苦辛感此人事變對談忽忘真
池上
良辰不易得池上一来臨微風感新綠幽蘭欣客襟方
洲語鳴鳥忽如鼓瑟琴悠悠南行雲成此匝地陰美人
隔千里贈我百煉金我有錦綬帶願言結同心
漫書二首
嶧陽生孤桐弦之以吳絲坐令風雨色變出陽春詞可
以養聖性可以獻帝墀孤高諒有合君丁貴後時
其二
曾子日在野食力事躬耕納屨踵時決掩肘衿不盈豈
無百鎰餽乖義色所輕天光觸鳴籟商頌出金聲終焉
領聖業千載崇鉅名
秋夜
蕭蕭暮秋意似與騷人期西風凄布袍河漢影垂垂高
城奏清角感愴有餘悲故壘欲辭燕殘蟬猶附枝烹羊
及炰羔農家欣及時不念抱窮士文章光陸離忽觸秋
濤聲壮懷良在兹
小園雨後二首
新雨膏炎壟遠風滌繁林取涼李井上仲子跡可尋玄
駒下危垤屈蠖鳴幽陰萬類均一適忘古安有今雖復
病兩眥稍在愜孤襟密雲焉久留素石悟同心
其二
夏木豈無陰古井亦有泉陰疎僅自庇泉苦得永年羲
黃世遼邈疇與論自然稍喜禾稼成藜藿比醲鮮浮生
能幾許沈鬱貴自宣偃卧轆轤側南風勻樹弦
夏夕
暮色蒼然至涼思澹盈衿坐閱古人編稍見古人心遥
岑出天末薄靄凝夏林羣動各有息衡門幽且深
擬古
翩翩海中蚌長養非一朝含靈向秋浦出沒隨春潮展
月夜咀華精爽洞丹霄孕為徑寸珠光采兼瓊瑶遠人
致筐篚萬寶坐自消本期綴冕旒何意投寂寥聖王惜
合抱尺朽安足嘲
寄所知
昨夜清颸發懷君在遠道雙魚不可託寂寞對池草寒
露日夕凝林麓霜苦早誰念裘褐單泥滓難自保百年
會有樂中歲已枯槁如何日孳孳復為毫末惱濁酒幸
滿尊藜藿亦堪飽同心盍来歸盤桓以怡老
五月朔日獨坐
風日昨炎燠坐睹麥秋暮青山當戶牖黃塵滿岐路旅
舍亦宏敞夕陰舞嘉樹羈鳥恒思歸舉翼未能去極目
西南天哀鳴亂幽緒
春日雜言
長空多浮雲微雨霑四郊美人隔蘭渚雜佩不可要去
年梁間燕今歲將尋巢時物各芬芳吾興亦飄颻珠箔
障東風星月耿深霄欲理陽春詞朱絃為君調
二十五日有作
悴葉看復脱遠聽無回音美環墮石砌破碎安可任平
生氣頗逸不受萬事侵幾因兒女曹折盡壮士心南舟
駕言邁先壟行復尋感此重悽惻何用榮朝簮牀頭富
緗紩囊中有素琴恨来煑白鶴放歌青松林
漢宫詞
漢宫有明月秋風悴碧枝紫苔繡壁帶積翠隠罛籬夜
久星河變人来鸚鵡知舊恩隨露瀉餘懽與日移尚憶
朝辭輦深承夜誦詩陽阿新得幸谷永況多辭指斥椒
房寵吹求飾室疵榮枯付階草物化效冰澌無言掩明
鏡千古妬蛾眉
熊峯集卷一
