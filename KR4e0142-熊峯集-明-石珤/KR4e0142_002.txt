熊峯集卷二
明石珤撰
詩
七言古
阿堵歌
銅山夜燄熏天紅寶鼎不藉鈐椎功東吳黠匠誇老手
一日萬斛海水空何人冷笑九府公逆濞已死惟佞通
虚名狼籍遍天下赤龍不救騰蛇窮沈郎兄弟一朝貴
坐困海内諸豪雄金門紫闥明出入鴟鼫得志聲隆隆
北州司徒枉才士腥風一流千萬里雀環太尉那易逢
直須痛飲潯陽市蚨婆生兒好顔色豈徒褒妲能傾國
一丈珊瑚滿塢金千年不化饕翁血九逵一動呼魯褒
剛風颼飀吹布袍阿堵繞身凡幾遭鱗鱗忽觸南斗高
爛醉起来不脱口鳳凰下視百鳥空嘈嘈
春鴻曲
春宵愛月登高臺舉首忽見賓鴻来平沙漸煖關塞闊
長空萬里心悠哉亦知陽生進君子嗈嗈不似三秋哀
揮絃振衣喜欲舞九陌何人更桴鼓山川遙望雲滃然
定是今年好風雨五日一雨十日風百穀盡麗陽和中
陽和復陽和東風動微波開蓮誇並蒂實穎愛同禾野
人還笑春鴻曲不似武皇朱雁歌
擬古巫山高
巫山高十二重攅峯繡出青芙蓉朝雲不還暮雨歇金
輿冷落雙盤龍秋横素山澹相續萬壑鳴泉響寒玉風
流宋玉況多情揮絃更奏相思曲曲聲嘹亮繞天愁雨
態雲情凝不流寒煙裙紫草鈿碧楚王猶在離宫泣
東閣奉試梧桐夜雨
街前碧梧十丈長下有鸛鶴上鳳凰鳳凰西飛碧梧老
朝風暮雨能凋傷乍聞嘖嘖如私語忽疑四壁鳴蛩螿
黃金井邊玉轆轤銀瓶汲水聲琅琅推枕啓門望雲色
簷溜滴我羅衣裳倏忽雲消星斗出婆娑老幹猶昂蔵
道旁何人更太息問之無乃蔡中郎願得孤枝折贈君
絃以朱絲發宫商
題南山樵隠
采采山木凌虚上征松檜干雲幽隠乍明下有飲澗之
羣猱上有鳴鳥之嚶嚶短柯一振山谷應豕鹿辟易豺
貙驚吾聞仲夏斬陰木百草黃落秋令行先刊菑翳後
樸&KR0554;鉅材養之待棟楹城中貴薪若貴桂兩肩取足何
求贏從来賢達適志耳豈山而樵惟董生勞形不殊
抱甕叟食力亦有孺子耕嗟哉樵隠有至理機事未忘
安可評
東溪漁樂
敲針作鈎絲作綸結繩作網綱目陳長竿裊裊波粼粼
遠風来吹頭上巾江花野草俱可悦海鶴嘹唳山猿嚬
疇知造物有深意坐我寂寞之江濱得魚換酒亦易致
樂與莊叟怡吾真不須羊裘與鶴氅磯頭磊石高嶙峋
意苟造適境亦化不覺宇宙安有人溪南野老相勞問
世事了不罥其唇但言堯舜已在上巢許應為草莽臣
送王懋綸僉憲還蜀
峩眉山錦江水送君西南幾千里秋光如畫當馬頭江
草江花何靡靡鳴騶夾道驚山人玉堂霏屑冰霜新丈
夫得志横四海焉得獨守蓬瀛春當時李杜亦落落山
川尚擬蔵精神今人古人車跡多豪華過眼東流波及
時肝膽報明主躍馬食肉亦不頗君看孔明廟前栢銅
柯鐵榦猶嵯峩不然託體金鑾坡朝朝染翰宵鳴珂螢
流電瞥亦頃刻奈此日近清光何
擬古傷歌行
葉落花殘君不見春来秋去如飛電富貴千年劫火灰
丘陵幾度桑田變五侯高樓臨大道寶釵金鈿埋秋草
張放寧知金穴平楊家一旦冰山倒君看荒塚饒荆棘
當年俱有回天力勸君對酒且高歌莫負庭前芳草色
田家行
上岡下岡走僕僕驅牛下岡上岡宿岡頭風雨多則多
畏有兒童来牧犢短裙蔽膝筐繫肩此是貧人来拾田
老夫渾有十畝麥大半人家種子錢年年田中穧不斂
今年刮田如鏡面秋田雖好猶未熟熟時更有還官穀
東華真人圖代寅軒先生題
徐生入海不復還人傳已在三神山山頭宫殿千萬間
青玉琢戶黃金鐶銀城射日日色斑望之可見不可攀
不可攀那可度誰人海上遇安期貌得山光入生素雕
瓊作樹瑶作華白璧樓中張采霞靈芝五色蒲九節青
鳥窗前墮紅雪蟠桃結實三千秋大仙小仙来宴遊或
駕蒼麟或驂赤虯或乘白鹿或服青牛采丹葩兮綠萼
雜瑶草兮為羞揚清歌兮雲駐玉麈揮兮風流揚歌兮
揮麈吹簫兮擊鼓彈湘絃兮執鷺羽青鳳吟兮白鸞舞
吾不知其為誰或童顔而貌古東華真人鬚滿顋吐吞
日月餐風雷天漿一滴可以祛塵胎何況日飲三萬杯
黃芽夜半珠纍纍瑶光直上衝三台青頭童子時往来
我欲因之問王母瑶池之會豈可復得哉吾間東方朔
李謫仙年来亦在瀛洲邊二君於我有舊故公其為我
相周旋不知竒辯猶能雄斗酒一吟今幾篇東華真人
笑不語但見花梢露如雨桃源舊事言未終回首洪波
幾桑土
題瓜瓞圖為劉驗封
岡頭十畝春膏足曉色和煙放新綠雕雲撲地正離離
忽覩金葩明繡褥長莖短蔓相鉤連巨瓜小瓞珠璧聯
蛟龍得雨欲飛走虎豹出穴猶聯拳誰言將軍印如斗
掇取纍纍繫雙肘分明釀作清冷泉丹砂玉屑争春妍
士庶不敢輕疐齕錦幕獻將天子前憶昔名工發毫素
豈乏青山與茂樹長風悠悠度阡陌平林藹藹幪煙霧
謬說根從海上移直疑家近青門住文章五色未足雄
子孫千億將無同周人昨夜奏絲竹此意猶播聲詩中
瓜瓞兮綿綿綿綿兮瓜瓞為君再頌大雅篇齒頰依稀
洞冰雪
桑條韋
桑條韋青青照田圃二月神龍不行雨綠陰婀娜宿鸚
鵡桑韋正含滋鸚鵡来哺兒鳴鳩戢其羽戴勝無降時
忙殺蠶姑摧散絲宫中筐筥那得知一絲兩絲繅未盡
倦點牙籌上堂寝健蛾鼓翅搖春魂蹋碎珊瑚黛眉損
桑韋桑韋好歸根城南斤斧星月屯潞州别駕宜少恩
豹韀騎士身虎文
夢程正之
少陵三夜夢謫仙魂来魄往楓林前今吾夢君亦連夕
邂逅相逢道相憶似為九天風露長悵望江南歸未得
布帷夜久風凄凄顛倒衣裳為君啼鴟梟得志燕雀舉
鳳鳥文章無宿栖昊天七政誰與齊璣衡倒植昂或低
臯陶五帝不可問坐對青燈落寒燼人生逆旅會有歸
但取榮名比華衮
登臨篇
登高丘臨清流驚濤拍岸風蕭颼東奔到海何日休浮
生聚散類萍梗滿地花草凝閒愁士稚空盟大江楫仲
宣復上荆南樓日落蒼梧思帝子風生蘆葉按伊州富
貴豪華成莽蒼斜月窺林影千丈誰家金塢草猶黃舊
日歌臺人竟往舊人已往新復来仍張寶瑟勸金杯流
魚偶與水相得長嘯不知山欲摧鬢毛未白心成灰城
南啼烏聲絶哀長空蘸酒波澒洞峻坂墮足愁崔嵬仰
天憤頓一起舞蹋碎石壕千古苔
清夜遊
宫夜泠泠月華白嬌騎踏空紅墮雪西園門外䭾鼓聲
十六院中樂齊發楊郎蕭郎各一席千年嚙臂宫娃泣
坐中誰是陳宣華寶帶猶拴繍同結芰荷風柔酣酒霞
錦繒綳樹啼雙鴉侍臣自舞王自歌蜥蝪香銷金縷紗
佛經僕射呼不起梁燕才人竟冤死潼門烽火照宫紅
猶自心輕漢天子龍舟翩翩蔽白日醉擁笙歌南下疾
一聲悲鐸不堪聽至今江柳生愁色
秋蓮曲
西塘菡萏初破紅小舟蕩漾東南風羅裙曳水蘸輕碧
驚起沙頭雙落鴻昨日采蓮蓮尚好今朝采蓮蓮已老
綠房結子空垂垂翠黛朱顔可長保江湖日暮生嫩寒
鴛鴦雙飛不過灘回首女伴各無語淚洒銅仙承露盤
有所思
雙星熒熒隔秋水秋入城頭漏聲裏窗間梧桐風瑟瑟
青鳥南飛月華白朱絃一撥意已傳夢繞博山雙紫煙
藕絲易脱雲易散十二碧峯秋雨前
送静學先生南還
文星夜半屬紫薇北門學士江南歸江頭新水漾輕舸
清嘯裂空雲不飛壮遊絶勝窺禹穴錦袍不獨誇漁磯
憂深廊廟見顔色歴盡世味忘甘肥鍾山直道饑花鳥
寧知衮職思華藻鉅筆明教賦兩都安車又見迎三老
龍門賤士言非夸海内文章公大家公方鵬運擊千里
賤士望洋真井蛙他日龍泉如可用雷生争敢負張華
傷徵伯
冀北多駿馬君才自乘黃長安多神雀君才自孤凰一
鳴安足盡子志快覽六合窺無旁東遊名山跨絶頂詞
燄一吐千丈長槐花照地爛宫綺四方學士奔且僵天
門咫尺病在牀老兔泣月秋無光平生佳句漫收錄上
公来看淚如瀑碧水愁深洗墨池幽庭恨折棲鸞竹海
波東流日西傾古来轗軻幾豪英鵩鳥不還賈太傅鸚
鵡重傷禰正平造物生才意良亟往往棄之不甚惜豈
有蒼天忌令名至今蘭畹生荆棘世間萬事莫開口誰
人松柏誰蒲柳陵谷猶應有變遷神仙詎謂能長久因
君感慨壮且衰樓外瑟瑟陰風来君豈復能登高臺長
流濯足一萬里落日高歌三百杯人生有生會有盡清
淚等間成綠苔
競渡辭
競渡復競渡波光浩渺渺潮頭如馬来舟子疾於鳥輕
舠迅檝鬭繽紛伊誰從之楚靈均江深海闊安得濟鼉
抃鯨吞愁殺人蒼天不照烈士苦日暮洞庭聞擊鼓九
辨誰招夢澤魂一杯枉酹荆南土競渡兮来歸湖上兮
依依櫂歌齊發淚沾衣寶笙瑶瑟清且哀四望躑躅悲
又悲安能遇君與君攜
暮夜金
暮夜金光陸離故人心君不知金經百煉不爽毫與釐
故人之心良似之還君金君往矣但願君為清白吏絶
勝千金報知已
九門城晨望
平原黍稌風凄凄漢家荒城大道西田間古瓦碧如鈿
海日欲上山禽啼村童掘鼠拾斷戟漁父高歌悲故堤
猶傳天寶盛烽燧軋犖山人貪豔妻汾陽血戰禄山死
杲卿義名恒嶽齊時移事去陵谷換車轂年年下長坂
草色猶連碣石青濤聲豈憚滄波遠武靈臺下春雲生
董相原前秋露明誰家牛背横短笛高呼一聲千古情
秋園
露華綴草秋離離迴風捲葉揚赤旗老槐團團翠如蓋
山鳥欲下驚曲枝自臨古井牽素索農圃滋味須吾知
平生骨法本貧賤謫仙福薄王濛癡安能久躡名利場
猛虎赴塘當無疑雖非祀竈可郤老庶幾服息能忘饑
籬邊寒蛩忽唧唧滿林秋色正葳蕤為君痛飲三百爵
醉待明蟾生海涯
神樹行
我家墳上老白楊風摧雨蝕分枯朽一脈纔存天地性
十年更作風雷吼崛起似有神明扶發榮却在凋傷後
路傍行人坐歎息此事依稀古曾有上林高柳僵復生
田家紫荆悴重茂間關海嶠存遺孤斡轉乾坤賴貞婦
豈獨義擬衛共姜自是忠同晉杵臼秋霜照膽繁本枝
幽谷回陽保長久龍皮屈律張萬鱗虎骨聯拳露雙肘
氣排霄漢春愈滋勢壓郊原地增秀陰功自得天維持
世澤誰知自忠厚臨風瞻拜思不窮更祝多男與多夀
有所思
東風二月揚新沙憶醉燕南豪士家狂歌劇舞共春色
正值東鄰桃始華情闌每厭筝笛聒意放不遣山林遮
船頭詩篇船尾酒解纜直下清溪涯太原喬生興踔絶
偏愛漁蓑冐風雪杯空正自吸流泉月出先判宿巖穴
封龍山人意原苦坐覺悲風起尊俎鬢星豈乏長安塵
衣斑尚帶西湖雨百年離合江上雲萬事紛紜江水紋
千里夕陽春草綠停雲空憶鮑參軍
秋塘曲
長陂水落魚龍冷芙蕖墮香菱葉靚采蓮猶繫青娃船
萍藻中間照粧影岸上人語積漸稀羅袂掩面踏船歸
亦知明年荷復出但恐綠鬢失芳菲人間白日不重午
黃金自可當年揮悲歌一聲下江渚回頭更見鴛鴦侣
落日悲風葉亂飛藕絲愁緒俱千縷
招隠詞
秋山惨慄兮吾土肥園蔬畹藥兮猶光輝路餘菅兮可
緝屨池有荷兮能製衣山中之美人兮胡不歸秋江兮
白蘋綠波起兮魚鱗鱗吹長笛兮激丹唇鳥盈盈兮雲
紛紛胡不歸兮山中之美人吾尊兮有酒呼明月兮當
牖綠竹兮與鄰清風兮為友美人樂兮且久綠顔兮皓
首
望蒼巖行
蒼巖之山在何許大行東来如馬駐上有千年不老之
長松下有清泉及茂樹顛猿棲其中千歲亦不去玄鳥
吐雲白鹿走異相不獨隋帝女山翁飲水猶綠髮野草
通靈亦金縷吁嗟乎佳哉名山神仙直在天壤間我欲
從之問大還路遠莫致行苦艱但見淑氣擁丹閣竒峯
歴錄青如環百里之外且如此何況暮宿玄圃朝洧盤
人生不滿百日月凋朱顔安能不行樂苦為名利慳到
頭鐘鼎亦徒爾眼前行路猶間關君胡不歸来山水有
餘歡吾為汝致安期棗更為汝栽武陵花黃童高歌素
女舞同醉吹笙王子家
溪亭
溪南小亭清且孤漁父送酒剛百壺水風欺人雙鬢短
飛瀑不救詩腸枯輕帆翩翩進復却蒲梢初長蓮未萼
惟有楊花恨别離化為萍草猶飄泊浮生百年無定蹤
太平景象長雍容不妨爛醉卧溪上夜聽黑潭鳴水龍
灌木詞
灌木萋萋兮露既濡草抽萌兮楊垂須岵不可陟兮屺
不可踰白日皎皎兮下丘墟神飛越兮道阻迂仰歸雲
兮不能俱園有桑兮巷亦有車嗟祀事兮弗馳弗驅隕
涕淚兮庭之隅金章赤紱兮徒華吾軀
行路難
我歌行路難路行人聽之羊腸鳥道未足險眼前蟻垤
何參差去年栽花今荆棘舞臺歌榭無顔色朝朝風雨
夜未休美人空抱瑶絃泣湘江欲歸歸未得霜華剥盡
秋蟬翼但覺年光逐逝波不知何地留歡國行路難不
能不行奈路何寶刀駿馬成蹉跎道逢酒伴且痛飲世
上知心本不多
燕歌行次静夫都憲韻
東風吹古丘客淚垂清澘燕豪凍欲死劍指無閭山彎
弓夜獵黃草灣層岡上接飛猱攀錦弢銀甲四十萬往
往馳驟呼泜間秦人遠交衆不悟魯猶姑息齊何頑千
金致士一語走何怪白日開函關報燕書成事已去拒
秦璧返謀何慳英雄忽隨易水逝境地豈復長城閑至
今國士猶感慨似有劍氣蔵蓬菅時清兵甲棄不用世
上耆叟多清閒鶡冠者誰雙鬢斑高歌欲挽餘風還先
王治日未忘亂夜拭龍泉照酒顔
題老子出關圖
南山爽氣開秋晴紫蜺抱天西北横關門令尹早聞道
周柱下史能研精青牛脚健風雨急彤芝作蓋雲峥嶸
乾坤合放雙眼碧河漢欲繞飈輪行窪盈白黑萬物理
浩蕩廣莫真人情無為始知有至治抱一可與言長生
崆峒山前逢廣成海上舊結安期盟露桃神棗共春色
雲際彷彿聞竽笙江樓夜悄醉華月文星燄屬三台明
瑶宫銀闕望縹緲青騾誰識芙蓉城大江東流秋水清
梧岡日上天雞鳴千金為夀未足貴願逐羣仙歌太平
都貞婦辭
秋霜雨空白日孤老死不逢程大夫新鳳傫傫自哺雛
十年淚著梧桐枯亂来誰問唐與都徐家弱女能奉姑
冰輝玉映如合符古人誰云今絶無似聞義壻報翁死
節婦之子宜有此
碧窗曲
銀河夜悄冰蟾泣露蕊風荷軟無力香奩半掩碧菱光
獨向窗間理蟬翼南風挾雨江雲濕綠怨紅愁滿胸臆
可憐明月如青鏡不照妾心同鐵石人生命薄空自惜
轉眼風光成故迹願郎身與松柏堅隨意萋萋寒草碧
初涼曲
新涼入幃秋思醒簾間嘖嘖絡緯鳴起看銀河墮金屋
仙槎髣髴空中行西風桂屑晨盈盈露盤不假丹砂成
九華真人亦珠履何必六貴誇簮纓曲江春水春又生
過雁千古誰遺聲飛黃未落祖鞭後白璧坐使秦城輕
金陵酒美舊有名吳娃再見髮已星龍泉解換一石五
正值城南風稍晴
浩歌行
春風秋月何年畢今人古人三萬日少年不覺成壮夫
一日悲歌長六七人人都說太平年年去年来亦忽然
未論功名到鐘鼎須臾白日凋朱顔君看書劍還如故
煙閣雲臺不知處古道聊驅羸馬行壮心幾逐飛龍去
長安辯士如懸河豪氣能傾馬伏波簮纓貂錦一朝歇
露盤仙掌仍嵯峩君不見杯中酒又不見筵前歌酒闌
歌盡人何在依舊年年芳草多金印玉腰真可羨丈夫
未遇欲如何
望春曲
百花籬邊夜飛雨蛺蝶愁多散還聚惜春心緒無奈何
欲逐遊絲成萬縷花間好鳥鳴聒聒柳風吹綿繞天末
一春不敢上高樓記得樓前嘶叱撥郎去去不来花殘
春又開門前遠人語又是寄書回
送劉司直先生使淮府
朔風吹南騎宛轉如游龍中夜戒僕夫行行未從容麒
麟殿前初降節華萼樓外猶聞鐘君言入耳那敢宿飛
雲極目何重重翰林主人留不得江南碧草生春色乘
風欲濯大江流驚散鴛鴦與鸂鶒江流潺潺幾千里君
王恩深如厚地赤社遥看金冊来故鄉又見文星至君
不見昔日巴蜀還相如縣官先驅光里閭佳哉此行良
似之志況不在駟馬車胸中錦繡萬段餘時乎可卷亦
可舒但恐江山未容盡高興講殿日来催進書
冬日寄雷廣文
迴風壘紅葉簇簇綺縠紋栗烈薄重裘東隅負微曛當
軒對酒不能飲忽憶郡中雷廣文廣文甲第陽和西朝
朝冠蓋夕輪蹄置酒耆英日高會門前突兀青雲梯雲
梯聳寥廓東望大悲閣門楣瑩如洗南瞰滹沱水閣勢
峥嶸千仞高老鶴直上危顛號吐吞雲物挹四極下視
羣動如蠏螯滹水奔霆入溟渤怒濤洶湧如車突海神
夜起探滄波萬顆珠光弄明月國之雄觀乃如此士生
其間富文字歴都並海筆力肆我欲問之司馬史嗟哉
山川勃鬱鍾豪英英風豪氣還與山閣相支撑摩空作
賦聲鏗鍧詞源一決翻鯤鯨憶昨登筵一相見孔融新
識龍門面饜飫清芬十五年使我傾蓋心怡然丈夫邂
逅有相感雄襟縦發時翩翩公顔如童髮如絲日服沆
瀣與朝曦風煙近望阻談笑倚劍長吟有所思
留贈翟克徵
海魚移来海邊住照耀海水生紫霧鳳皇亦繞丹山飛
采霞光屬青桐樹丈夫遠志千萬里幽冀朝遊青兖暮
浩浩長風振佩環悠悠芳草迷歸路逢人盡與道寒暄
論心何必分新故相期巨擘俱摶雲不學寒蟬空飲露
君家善慶聞有餘大鴻臚卿亦新除攀龍不獨一身貴
掛角況有當時書我行共北拭雙眼青雲有意君何如
東閣試春日喜雨
西山多積雪日暮呈清光協風自東来吹綠到池塘池
塘昨夜春草生羣鴉啞啞含春情遥聽宫車藉千畝轆
轤聲轉輕雷鳴青帝勾芒驅白衣中天倏忽晦復明六
街無塵見甘雨誰將萬斛珠璣傾曾見珠璣雨下土無
食無衣竟何補但願淋漓浸田壠壠頭不獨商羊舞小
兒拍手歌太平老人援枹擊土鼓西窗兀坐興有餘陰
陰草色侵庭除披衣登高發長嘯王家膏澤真隨車北
望銀山氣蔥鬱喬松老栢青扶疎青扶疎雨如液農夫
荷耒正南行桑柘無煙芳草碧
惜春詞
青瑣燒燈人夜語起看夭桃落紅雨蕩漾春光繫不回
楊條枉自垂千縷南鄰少婦色惆悵朝朝獨上粧樓望
封侯不顧家存亡何必薄情惟魯將
傷哉行
誰言負休不擇地青苔白石安可棄誰言貧仕不擇禄
人情一旦如轉轂東家生子頎且長西家小兒亦相當
魚龍頭角或上下鳳毛鴻翼俱翺翔九重昨夜下明詔
東家蓬戸生光耀少年位列執金吾擁者擁兮趨者趨
懷寶不售君子節太息西兒猶服儒街前燕雀無慮萬
朝朝東飛暮西返東家畫梁穏可棲切莫隨風飛向西
西家網羅不可度門前冷落無遺梯嗟哉人情反覆安
有公燕雀亦與人情同回身掩戶且高卧安用空羅張
晩風
擬古遠離别
風飄飄雨蕭蕭落木下寒蟬號長相思綠滿枝東流波
無盡時送君長安道傷心對秋草祗道蠶時歸而今桑
已老君真棄妾妾憐君暮暮朝朝作雨雲隨風忽上君
衣袖莫道無聲君不聞
美人歌題潘侍御畫
綠窗朱戶悄無人花枝照眼明青春美人睡起向花語
驚回蝴蝶飛西鄰珮環欲整嬌未已蝴蝶不来花莫嗔
寒煙作愁千萬縷鶯梭燕剪催人頻機頭織羅纔丈二
冉冉日月將逾旬舅姑年来厭紈綺此羅豈欲榮妾身
聞道兒夫致將相織成仍繡雙麒麟君不聞樂羊妻有
言繭絲積寸至丈匹天下事難倉卒成獨立清陰花繞
膝
題李冬官時升墨竹
淇園園中萬竿竹疎如離人密如簇清陰不逐梧桐梢
高榦還来鳳凰宿長空夜寒雲不流鳳凰雝雝鳴上頭
媧皇倚聽截笙管一十二簧聲逓換漢中郎笛秦女簫
律吕隨風切雲漢君不見王子猷此君不可一日無又
不見阮嗣宗中林嘯傲仍提壺謫仙之裔亦愛此高興
復與前人殊欲劙老節紀故事汗青滴滴秋霜孤枝柯
瑣屑亦不棄急呼毛穎濡其須上下百千萬億載潛光
寒骨蒙褒誅嗟哉虚心致用君子器乘時釣寵非吾徒
為語徂徕及新甫同盟歲晏期不渝
上劉司徒
東南白鶴清且孤往歲亦上黃河圖刊山注海功立就
萬姓得免魚鼈區商宗午夜夢良弼曉入豸府風雷俱
諸難歴嘗漢太傅三物竟付周司徒平生蓬藋切山斗
畫省未敢輕摳趨涯師丈席一相睹冰雪落齒幽襟孚
維公鳳凰下千仞安能顧此雞與鳬芝蘭蕭艾兩不棄
亦謂此是同年雛開心已覺江海傾憂世忽睹春陽鋪
宰臣謀國知即語遠視萬里如坐隅嗟哉萬事動有拘
安得回天如轉樞上為文武佐張弛下為匹夫匹婦完
肌膚後生小子非獻諛亦豈抵好吹齊竽斯文世契有
相感景望詎忍分雲塗
聽雨
芙蕖出水高作盤夜来著雨聲珊珊客愁萬種滴未盡
離夢五更敲欲殘翠衾生寒花氣濕庭階無人蟲唧唧
起看綠柄仍扶疎何處湘靈鼓瑶瑟君不見芭蕉葉梧
桐枝離人一聽思千里亦有潸然墮淚時闌前不復植
此種恐經百感凋華姿今宵忽聽荷盤雨依舊閒愁千
萬縷乃知古来壮士多悲心不用當筵怨歌舞
東風别
我欲留東風東風不可留百花吹盡已無力青輿旋軫
芳池頭啾啾鳥聲啼不歇就中黃鸝最啁哳千呼萬轉
喚不回東風東風從此别嗟哉進退與疾遲不言君自
知陰陽莫道如環轉秋菊春蘭亦有時
樵山吟
樵夫歲歲居樵山短斧入山樵採還雙肩向市易斗粟
堂上日暮俱垂斑官家謬選備工役報國那能惜觔力
運斤直瞰危鶻巢喚侣時招牧牛笛寧知今年法令改
青山却用金錢買有斧不得重刊雲無錢誓欲先逾海
昨日城中丁壮来城中百事猶傷哉析薪已費千餘萬
賣子不足私門陪衣裳藍縷敢自惜已看釡甑生塵埃
貧家止有田十畝定知明年非我有安能遯跡豺虎之
深林縣官来時無處尋
吳侍御父母挽詩
青山日暮生紫烟豈有寶玉蔵山顛層巒如壁護風雨
林鳥喔喔號旻天山中行人知故事江南往日多遺賢
鼓琴不獨伯鸞隠亦有種德如耕田人消歲改墓木拱
兒身復在君王邊天書昨夜贈泉壤寒光直與青山連
鳶肩豸角世所貴寧知季路心悽然欲知季路心悽然
檗苦梅酸年又年
殘鶯歌
賤子歌殘鶯鶯歌聲遞續負此垂楊陰明朝日月促宛
轉復遲迴莫是離人曲似恨上林枝春啼猶未足玉堤
幾度聽淒清半是湘靈鼓瑟聲朝桃花上音難寫暮雨
臺中夢不成幽谷東頭喬木近殷勤更奏商絃引征馬
踟蹰淚暗垂芳心鬱結愁難盡殘鶯復殘鶯羇懷今夜
生茫茫海角難求友漠漠天涯誰有情須知不是烏衣
比空煩王謝堂中耳今人惟有名利親不愛清秋愛暮
春老舌如簧君莫惜隄防利口能黃白
送伍朝信守寧波
官柳風柔拂酒盞渭北江東意何限五馬誰驅高蓋車
畫省秋雲猶滿眼纍纍肘印腰帶黃太守年纔三十強
閭門不敢鳴騶過里中長老多父行高堂日遲采衣舞
一觴一咏聲琅琅紫微鉅公顔色揚諸孫繞膝兒繞牀
牀頭經史映簮笏膝下懽娛殊未央親恩君寵兩磅礴
膏雨還隨使車落深村無吠&KR0008;公府多神雀愛月還登
鎮海樓尋幽或到燒丹壑鏡川幾曲春澄澄人言使君
如水清棠陰無事坐舒嘯惟聽江聲雜鳥聲
題程正郎蟾宫折桂瓊林錫宴詩卷
蟾宫前後交桂陰桂氣襲人寒不禁吳剛倚斧夜不寐
兔毫冷浸冰壺深青袍綠鬢誰氏子獨上雲霄親折取
歸時不遣素蛾知兩腋西風日千里東風吹塵紅映道
恩光著袍綠如草男兒得意非尋常出門仰天氣浩浩
雕瓊作樹瑶作華乘春早宴仙人家驀聽虞韶雜鳴鳳
停杯一嘯凌紫霞
聞羅景鳴入京
鯨牙漱海珠貝翻鼇足暴柱神鬼奔羅生尾月掣兔穎
横筆如彗當天門列星吐燄燒紫垣銀潢小水漂崑崙
竒詞一放衆怪縮長劍倚日龍當軒江山何爾鬱始發
産此異物之輪囷五經百子世所有咀嚼玩味平且温
片詞尺論一經口歕作萬段霞紛綸羊腸詰屈未足險
驚雷破地山欲蹲宗師吐舌方朔走侈麗慎勿矜文園
況有元氣貫脈絡高深得奥愚駭繁聖朝文化洽寰海
閭閻草澤俱飾轅固應有此大匠手彫書五輅修輪轓
綃纁紘紞方有待豈止山藻兼篪塤材竒益知世運美
士大始見民風敦有時調笑狎諸貴意氣豈睹崇與尊
我慚同袍更館閣寒鴻迺逐孤鳳騫徒能問字向揚子
敢望學劍逢公孫天南矯首識虹采詞海覬君能一援
遠别離
秦雲隴樹高復低君去臺輪西更西亦知此别經歲月
臨岐素手牽衣啼山長水深覓無處妾心如荼苦復苦
玉容顦顇金縷裂猶憶徘徊出門語春冰易消雲易斷
妾意如何不零亂人生難得駐朱顔空帷夜長淚潸潸
長相思
長相思長且深暮雲湘水愁陰陰海棠庭院燕雙語惱
亂無人知妾心妾登池上樓淚滴池中水水聲活活向
東流妾淚將心千萬里
烏夜啼
庭前古槐猶未花寶釵晨入兒夫家兒夫重俠輕離别
空林夜半啼烏鴉誰將鴛枕千行淚却寄龍城萬里沙
折楊柳
千轍萬轍曉行車誰人折柳臨長渠紅顔皓齒春閨女
掩袂攀條獨無語秦樓不見吹簫人灞橋空有吟詩侣
天長海闊飛鵬翼迢迢直到天池息青瑣朱扉閉阿嬌
綺窗日暮生愁色
行路難
盧家語燕棲畫梁美人夜半宴蘭房瑶琴欲奏弦更張
移宫換羽聲低昂歌喉舞袖競韶光花顔照人藕骨香
歡娛欲盡解鳴璫寧知杖策走咸陽君門咫尺不得見
空彈長鋏歌清商世路﨑嶇行不易丈夫未遇同尋常
怨歌行
黃牛將犢雞將雛辛苦不異汝與吾一朝雛犢背母死
洒淚空成草頭水梁間紫燕輕復斜誰歌烏衣野草花
紡甎尚有未完線繡帖猶藏舊鏤紗吁嗟吾兒不還家
城南愁殺雙慈鴉
上殿熊
熊上殿昭儀趨誰其當者馮倢妤玉顔豈能編虎鬚不
難一死遮乘輿孟陽登牀信誑楚亦有華泉逢丑父分
明造次效忠貞豈意嬋媛成錯迕傅姬手持黃紙来昔
何勇銳今何衰兩朝淚濕黃金階宫中妬色亦妬才
擬古將進酒
銅龍水澀蟾蜍泣桂花參差夜雲碧地上落葉何紛紛
花枝不似三春日鴻聲漸遠江水寒百年轉眼風月殘
夜深杯滿君莫難
寄衣曲
越絲迴波翔紫鳳丹芝水花相間香并刀剪綠藕絲脱
中有二十四鴛鴦碧窗夜寒鍼指冷一線未縫雙淚迸
秦雲隴樹千萬重欲寄還愁道塗梗封題錦字託衣中
殷勤先謝西飛鴻
銅雀臺
西陵綠樹無顔色邯鄲女兒猶豔質魏家空起千金臺
一旦飄零同瓦礫名姝綺麗皆塵土至今里女能歌舞
粧成仍唱望仙詞夢回不記霓裳譜人間白日奔隙駒
綠顔回首雪盈顱秦樓楚榭今安在日暮殘鴉下冷蕪
首陽薇
朝采薇露未晞夕采薇風凄凄岐山東来墨為縗大白
小白懸兩旗食周之粟不如蕨與薇蕨薇雖不飽應是
商山草
嫵媚謠
嫵媚復嫵媚不道李與桃阿嬌十四著繡袍錦襦雙佩
并州刀自從貞觀見天子宫粧靚麗珠鞋高親挑佛燈
誦佛語邂逅君王淚如雨未央前殿恰垂簾白馬道場
齊抱杵提兵誰遣太法師縳賊親煩長公主大雲經梵
不足聽天堂火發延御屏雨露新歸奉宸監浮屠鬼戰
金輪庭李花不開媚娘舞海内紛紛争好武道旁誰遇
觸邪冠骨肉不如巖下土
磊磈行
深林人稀豺虎嘷荒崖墮石海潄濤長安萬里烟浩浩
黃金觸手輕如毛貂裘敝盡何足惜腰下焚焚雙寶刀
西来黃塵撲天起將軍破敵見天子圉夫竈下盡蒙恩
困殺英雄老燕市燕南美人好顔色壓酒槽頭勸行客
東風舞折柳絲狂醉擊龍泉按歌拍歌聲嘹亮舞熊柔
不數當年宋意謳知已難逢頭易白出門跨馬路悠悠
迎冬詞
畫簷小鐵嘶北風疎櫳日影搖輕紅疊綺重茵夜雲暖
博山紫氣飛遥空霜凄落葉護寒井素綆縈紆指尖冷
翠屏東面繡新苔幼出瀟湘美人影日高寶瑟拂蛛絲
魚上深潭雀繞枝十二闌干烟細細伊州一曲譜相思
大陸行
大陸澤水秋泠泠葦花初白荷盖青紅裙蕩槳紅波靚
八月江寒猶采菱菱角槎牙芡實滿明珠紫貝多零散
白日清歌應石淙黃昏鳴佩隨歸伴西風作惡凋苧衣
穠華回首葉飛飛塞鴻嘹唳江南歸陽和漸减霜生威
百年富貴轉眼非昔人遊處尚依稀水頭屏營見漁火
深夜洞房清淚微
陌上花歎
陌上花何離離秋風吹汝汝不知汝有丹葩及紫萼恨
汝不值瓊瑶池朝朝行人暮遊子泣露酣霞何日止花
枝漸减秋月寒獨抱餘芳道旁死不如二月楊柳綿猶
自飄颺帝城裏
八月九日雨
前年棘闈苦多雨觀音街前泥沒股單袍赤脚来叩簾
八郡英豪面如土今年此日雨復多長安走馬知如何
魚龍慣識風浪色禹門寧畏高嵳峩衝冠已奪戰士氣
落筆不數將軍戈豈無昌黎豁衡嶽或有傅說為滂沱
桂香葳蕤晩含露天漢西流聞棹歌
大行山行
大行之山何崔嵬巖幽谷隠藏風雷漢軍已料騎士屈
魏武重歎車輪摧其開如陘下如井雲作炊烟瀑垂綆
羊牛只道来層霄雞犬方知接人境山僧何年住山頂
亦有山田二三頃非關避世應避名我欲從之玩流景
行遊樂
初夏清和燕子飛遊人陌上鬭輕肥羅襦小步作伴歸
翻涴宫袍新賜衣去年幽花恨欲死今年花飛逐流水
是處笙歌感歲華何人夜月思千里紛紛末俗不足謀
豈獨當時趙孟偷一餉清談誤平世空令兒輩說風流
城南思
肥纍城南花滿地紫燕雙飛掠香水雕題畫棟帶新巢
惆悵重来阿嬌死堂前寶瑟待新張短扇輕衫生細涼
疇知兒女成參商一日悲歌千斷腸窮通夀夭不有素
小智鍾情苦復苦輕顰巧笑尚平生骨肉分明化為土
城頭漏盡西日徂有錢莫下黃公壚爛醉百年何所惜
鸞鳳鴟鴞等無益
涼風曲
涼風涼風汝勿至行人為君掩雙耳綠楊蕭蕭葉半脱
一步愁深千萬里昨朝猶著越羅裳今夜洞房添錦綺
百年展轉涼復暄綠髮絲絲今幾縷涼風涼風汝勿至
江天寂寥愁到爾
妾薄命
女家趙下襄陽曲往来大河蕩輕槳嬌紅膩白照清波
一曲高歌衆惆悵去年花枝今又紅白日西沒月生東
顔色空隨落花陣恩情旋逐東南風當時容顔不自保
而今零落同秋草夜夜傷心淚暗垂出門萬里長安道
雨雁詞
猛雨斷哀雁離離不成行寒雲蔽關塞落月暗瀟湘樓
中鼓角飛秋霜仰看孤影空彷徨拈鍼繡作孤鴛鴦為
寄遠遊都下郎燈寒指冷夜寂寂獨抱瑶琴為君泣
郤湖獻
俠累死袁絲僵近時裴公亦被創臣豈不念存與亡丈
夫許國能自臧況聞君王旰未食思政殿前還歎息不
才幸備鼎趾臣豈惜微軀化為腊江西湖南獻各寝頭
上神明方懍懍金吾兩導夜逶迤臣有丹心為君盡撓
法全身臣豈忍
熊峯集卷二
