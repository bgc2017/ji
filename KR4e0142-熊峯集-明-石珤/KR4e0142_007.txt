熊峰集卷七
明石珤撰
詩
四言古
述始
於皇崇祖植義槀郊板蕩越疆神鳥寓巢回翔故都革
緇正綃增墉廣田以培以條維伯仲季載富載有載碩
載阜以貽我後曾祖皇皇震器是將既經我畮益樹其
桑肇造文業聿興義方冠裳肆好俾遊于庠我祖孔達
閟銳見末爰抱三傳如飢如渴有髮斯總才莫我越羣
師相雄一鼓而奪莫顯匪文莫大匪倫臨晉于鐸文敷
行惇諸生循循五經紛綸士習有立凮流于民攝行宰
政以教為令蠢彼細氓往蹈于阱迺蒐迺羅覆謂我縱
韶陽之謫湖利是正人皆戚戚往覘公色奚遠而欣有
道是式維出與處如語如默横流度江宅于炎國黽勉
陳力奉天應時庚桑能化柳下不卑瘴雨為沴耻賦式
微殀壽曷貳我願則違烈烈祖妣豫章出徐義正掩衾
澤存束書勇不難死乖道廼虛瀝血褓嬰北懷敝廬江
水瀰瀰鳬鷺蕩止我心有傷曷惟其已長鯨巨龍有戟
其齒志存趙孤即隕無悔維帝相忠載徒載航大節既
完遺骸亦藏烈日明明有嚴其霜我公克念實嗣其芳
家造孔艱一得百喪脱簮授經以泣為杖大科既捷繡
鉞斯抗貞節顯褒允也非妄曷統匪垂曷則匪作我公
昌之有穰其穫正色莪聲衆枉錯愕松栢之姿振而不
落人咎公直公曰我平安能低卬以趨衆稱人咎公方
公曰我正毁廉刓隅實拂乃性王事靡盬載馳載驅中
饋允吉内言不踰肆我恭人實勞實劬匪機匪刀爰字
我雛維兹伯氏克踵前武抗顔在廷亦既有斧我德則
凉游藝之圃職雖論思衮闕曷補公曰爾兄暨爾諸弟
爾讓爾友是為鍚類我有清白以為汝遺我有不欺俾
汝不匱翼翼其庭有訓匪邈載瞻載仰四世伊託周源
孔津公教所泊我小其浮靦焉有忤巖巖丘山公戒肖
之懔懔淵冰我實蹈之潛德未揚惨莫道之悠悠蒼天
莫鍳我思
遠遊
君之出矣遊如之何朝覽冀野夜浮滹沱帝子不逢中
流揚歌高鳥墮雲游鱗遡波曷發崑崙曷濯洧盤禾黍
蔽野童欣耄歡新聲在梁清酒在尊聊以永日以抒憂
煩
謝桑園子送山丹
有灼其華綠莖丹葩我思古人德容孔嘉南有赤烏其
聲安安我思古人為家孔艱朱鴻翩翩載宿于渚亦有
駵馬服我車下維葵維藿可以療飢維山之英與子樂
之
五言古
芹香别思代郝立夫作
泠泠堂中琴肅肅階下羽藹藹來冠衿森森日鼓舞及
時惟春風萬物待朝雨射師示正鵠學者識規矩誰悲
鄭虔飯自誨宣尼脯白髮顔可怡青天色不憮朝游仁
義淵日夕宿藝圃清風起芹末幽芬在庭戶至樂紛兼
三達道亦由五寸心良不欺持此報君父詎謂臣之忠
必待分圭組婺緯知憂國叟黂知獻主况兹擁臯比何
翅什與伍亦有待問鍾不獨攻堅斧行聞棟榱篇餘韻
更縷縷
雜詩二首
雪霰紛漉漉忽然見朝暾冰霜墜盈地中有青苔㾗幡
幡鳴春鳥解使朝變昏果哉烏鴉白不謂黃河渾小雅
歌緡蠻陳王悲豆根此曲勿復竟子蘭方在門
其二
鷃籬無高鳥牛涔無巨鱗物大會有合淺小安足陳藤
蘿附松栢繳繞固其真桃李雖不言吐華自陽春齊魯
事口舌秦人如鬼神末路多此比龍蛇貴存身
五月大雨
仲夏月幾望藴隆何爞爞洪罏鼔元氣烈火燔層空陰
谷絶爽籟齊紈累無功鳥疑焚其巢翼榻飛不翀東方
有雲盖裊裊來天中崩騰蹴萬騎閃爍張琱弓雷電動
俄頃滂沱灌羣叢不有明神力蛟龍詎能通憶昔漢中
造此日生髯公昭烈帝子胄桓侯萬夫雄翺翔歴郡國
意氣驅羆熊走馬萬衆間斬將如發蒙刮骨不動顔志
存安有躬炎燼再吹嘘白日諒精忠至今百世下栗烈
增嚴風威靈行九天霈澤垂無窮三驅獲魍魎一怒號
豐隆豈感懸弧辰伐鼓聲&KR2280;&KR2280;憑軒良悚然仰看氣成
虹
真意堂詩
大道流宇内羣形各含醇紛紜千萬端率性固其真高
鳥凌風翔游魚翕其鱗天淵苟易置拂欝詎能伸卓哉
孤貞士築室西江濱盼菊以怡顔意與鳶魚均兀傲疎
籬下不知累重茵赤芾稱峩冠物假吾之身勃然見真
吾此樂難具陳真意良在兹高吟謝市塵
擬古秋懷
弱齡希仲尼無位非所患寧知歲月駛白日旦復旦才
逢春英隕更睹秋河爛温凉轉世象吐吸步仙算雖非
北海豪却比東山慢緬懷千古人落葉視微宦忠肝奪
霜明雅志戒物翫色潤貞觀業筆轉奉天亂縱無浴日
功夙夜不停翰仰山益慚高涉途恐廢半願馳騏驎足
不負孫陽歎
九月不見菊
九月不見菊兹襟若為開深巷有酒家喜聞潑新醅朝
回往叩關酤取三二杯當軒斟酌之况復臨高臺雖無
露英掇西風亦時來百慮忽已祛聊復優游哉緬思靖
節言無絃未宜猜天真會有得魚鳥自徘徊感此坐已
忘兼欲停尊罍浩歌星月前餘興良崔嵬
偶書
青晨罷盥潄紅日已篩影東風雖應律尚逼重裘冷徙
倚餐朝霞用意貴精猛乃知塵紛中萬動輸一静食君
數石禄疎散亦已幸覧此床頭書千古得馳騁所嗟志
難持人事亦易屏或恐被嗤責此去當笑領
元夜
山林有夙約駕言至東門倦鳥翼斯歛廻翔正翩翻呼
皃上市頭所買燈亦繁并剪鏤紅雪照夜光輝存濁醪
三兩觥百念胷次屯望月憶親顔素餐怍君恩出身逾
十年尺寸無足論長恐秋霜生壯志託空言請謝門前
轍深居涵性源
中秋對月
華月出東海萬國同中秋冰輪轉碧落風露聲蕭颼坐
數寒桂枝扶疎應九州老兔毛欲脱杵舊不足謀瓊瑶
十二重空鎻嫦娥愁天道日左旋長河亦東流人生望
朱顔靈藥安可求不如天津橋幸遇董糟丘一笑萬事
失黃髮昇瀛洲
寒泉濯足
翩翩黃髮翁濯足巖下水吾志在清波世事如脱屣青
山長悠悠白石亦齒齒千古孺子歌誰能契斯理
南薰午夢
寄傲北窗下無思日蘧蘧前林交遠隂薰風入吾廬羲
皇千載上夢或與之俱寤言盼庭雲對之時卷舒
猛虎行
南山有猛虎聲勢何咆哮野豕食殆盡無論鹿與麅山
徑行人稀田事苦莫抛叩鉏下危岡秉火仍喧呶誓將
棄此業往適彼樂郊丘中有遺髑哀哀婦人哭
黃雀
小小黃雀羣鮮鮮刷毛羽躍躍笑飛鵬啾啾學鸚鵡雀
來吾語爾爾德焉比數乾鵲能知風商羊亦知雨雎鳩
知定匹慈烏知返乳爾既無可稱喧囂競為伍竊榖不
厭多趨炎赴堂宇天下羽族中吾於爾何取去去遠吾
廬莫待我鳴鼓
勵志
日暮飄風發掩身固重關深居擁裘褐一榻危如山榾
柮奮殘燼稍亦能祛頑炎凉固人情道在意自閒呼童
命濁酒一飲便酡顔顔酡不足羡豪氣時往還仲尼道
高美可望不可攀學聖聖之徒不學髮斯斑若射就由
基若木就輸般致志在躬行能言固非艱烏獲未謂強
匹雛詎云孱不見鄒國人浩然塞兩間
春日郊行
驅馬薄言邁悠悠歴阡陌桃花照人紅柳絮隨意白舊
巢飛燕入高樹鳴鳥擇水流金勒駒草藉青油軛舞蝶
下新粧落梅點宫額那堪繁盛時猶作羈旅客彈劒發
燕歌木葉驚摵摵太息日月流何翅驥過隙貴家磊珍
寳萬金起高宅心雄百代人身作九州伯撞鐘集舞女
建旆列畫戟盛運一朝變蕩滅無遺迹乃知身後先貴
賤未可逆幸對一尊酒春意何其適放浪脱形骸談諧
鈎隱賾不知秋菊英安問歲寒栢錦綺賦百篇金聲試
一擲不負春日陽草樹俱澤澤
悼亡
驟驥下長坂日月雙轉轂容華易消歇奈此光景速結
髮與君歡繡簾映華屋芙蓉為君面秋水為君目佩君
宜男草飯君落英菊誰知綽約姿棄置在山谷凄風偃
蔓草猶疑靡羅縠皎月射危坡哀烏號古木安知下泉
人不念我幽獨君無兒與女誰為君斬服白楊漸有芽
二月酒初熟荒凉隧道外徒使奔童僕紙錢燒作灰素
手豈堪掬抛殽在中野秪充饑鳶腹廻風從西南裊裊
如紡軸未知是芳䰟瞻望令頞顣伉儷雖人合乃亦繫
骨肉顧彼雙飛鳥安能不反復語盡情未舒聊以歌代
哭
碌碌何足道
為學二十年聞善思允蹈四歲知詩書八歲勤灑掃十
三為文章光澤春雨膏十九學漸富士林有稱號瀛洲
名濫入君親思未報高步望登堂爝火求就燥迨今又
十載不覺壯夫到彬彬猶未能碌碌何足道
病驥吟
良驥本龍子病來失風雲北風振長鬛猶念萬里勤朝
飲長城窟日夕秣崑崙意氣輕百戰功成大將軍漢家
麒麟閣丹青貌殊勲騄駬棄道傍哀鳴人不聞四蹄空
踣鐵五花不能分平生感一顧何以報明君
述志
五采莫如白數動莫如息貴名幾喪身嗜利竟死食首
陽垂令芳顦顇亦云極矧兹末路塵鉤曲亂弦直胡為
佩芝蘭役意強脩飾吾聞上古人無為日玄默避名若
深淵安辨淑與慝駕言往從之相忘於道德
夏日二首
夏日本多暑百思併予嬰呼童灑廷内几閣稍凄清燕
子自來往雞孫亦生成深林來客疎古甃有苔明薰風
何拂拂朱絲非我聲
其二
夙昔念遠遊抱痾願多爽坐觀流景速池霽綠初長庭
樹漸鳴蟬蓽門日恒敞溽暑苦中人棲雲猶漭瀁安能
吹清角暫與豁幽賞
漫書
炎炎積暑意耿耿抱深懷雲含雨遲落鳥呼風不來疎
林滯清響幽客卧高齋暄凉雖殊態謀道詎云乖獨披
牀頭書如與古人偕曠思倏無極焉能顧塵埃
園中
董子下帷日三年不窺園而我希躅人胡為出屢繁遠
風嘘病骨百念跬步存新燕雖好音不能盡欲言回首
告稚子夕陰已盈門
夏日憶京師
雲意夕已集晨初鳴雨繁烏情急繞樹蝶拍亦翩翻芳
圃綠逾靚藕花紅不言憶在京都日屢尋山水源妍景
宛相似朋侶亦俱存所殊多病及猶掩去年門沾巾雜
簷溜聞笛銷旅䰟忽恐秋霜落沉憂感鬢根
漫書古體
僻性鮮諧合樂聞長者言忽從黃綺遊曳履過東園徜
徉意自適杯飲禮不繁下論暨秦漢上談遡羲軒麋鹿
卧我側羣猱戲相援睹物契至理歸求吾所存
對雨
午窗山鳥來乍起倦無力遊颷素帷翻急雨銀箭直初
添地氣爽倏作簷甍黑炎氣驟失勢庭樹或改色我雖
非農夫情亦欣稼穡養氣徒浩然抱痾苦偪側所幸風
雨時得收黍與稷歗歌濁酒前可以寫胷臆
夜坐
微月倏已出明星裁數箇露來花上繁雲到窗間破誰
家擊鼓聲忽有驚烏過
暑中
暑氣連日惡坐甑有此語庭除日已滿况復少茂樹清
風呼不來灑汗欲成雨喘熬但狂奔棲鳥亦刷羽寒思
冰在咽渴望露澆腑誰能起秦青高歌木葉舞暫與豁
塵煩坐我澄江滸
立秋
造化妙生息貞元互為機坐見夏木林忽有秋葉飛新
凉化炎歊此意亦已微誰令西南風颼颼度窗扉窮士
悲物變哲人貴知幾仰觀斗柄移歎息聲未希
古詩
器微滿乃溢才備德不形大功有神軸至平惟水停不
見唐虞日垂衣臨廣庭運動物不覺端居天下寧作誓
民始畔勤盟血徒腥何况衂敗餘繼之以幽囹古道不
可復誇詡類俳伶藐視三皇業嘒嘒如小星自謂臯契
出不希麟鳳靈俯視秦漢士牛涔間鯤溟大言久不怍
吾歌安足聆
余既病目逾年竊自痛悼廼憶古之賢士亦屢
抱痾漫作病士諸詠雖與靖節詞旨不同質
之原思亦復慚負讀者體其情耳
子輿本達士曲僂當盛年輔車下參脅會撮高指天隂
陽氣有沴中心良獨閒日勤平生唁鑑井方便&KR1271;造物
等傳馹乘之隨化遷俯安支離形言笑恒晏然漢廷論
遺直無如汲長孺面數平津姦庸知武安怒將軍感長
揖君王為冠屨賜告禮已勤拾遺志猶固矯矯社稷臣
淮陽廹遲暮千年仰餘風理欲為君悟上林多奇獸萬
乘愛手格耀武誰揄揚臨卭有詞客駟馬志何壯千金
價非索渴卧歸茂陵文君亦頭白負弩夸先驅琴心貽
内熱爵禄雖未充聲華固軒赫魯人固多兀不獨叔山
子亦有申屠嘉談精略相似操幾躭至言遺形契真理
肝膽或楚越何况顱與趾能感高蓋朋視之若脱屣咻
笑雖塞塗方遊太虚始
漫書二首
化機流宇内浩蕩春如波性命豈吾有隂陽惟委和至
人率眞意俗士較寡多天功為已力百感形泣歌欲識
榮衰理請盼庭前柯
其二
騏驎日千里捕鼠愧貍狌魯雞伏鵠卵越雞良不能小
大固物理鷦鷯等鵾鵬得造境自適入眞化可乘何必
朱門戟可以易樞繩
中山酒
中山有旨酒自昔聞其名倦客驅羸驂主人有佳情呼
童具一斗酬唱多鉅觥耳熟增逸韻慷慨道衷誠憶當
玄石飲三年然後醒形化託丘壠妻子泣嚶嚶西來剖
棺歛相勞若平生驚倒里中父行人竚屏營豈有大聖
藥能歛神氣精豈有駐顏飯如彼瑶瓊瑛束縳不能害
泉扄若通明嗟彼野史言荒誕安足評
病言
多病欲無言凄風感心曲十年侍明光羣書校天禄冠
佩含春風翺翔總鸞鵠素飽愧未湔拾遺夢空觸豈期
揮翰手欲展扶黎足竹簡經蠧穿胷襟被塵梏雖云日
偃仰亦復成局促非不思古人知榮守其辱雅志良難
酬歎息聲相屬
慈烏吟
啞啞城頭烏朝日帶寒輝啣䖝哺其子直下草野飛天
寒老雌獨日暮望雛歸啄粟至已晩長恐摧羽衣下有
倚閭母歎息聲未希遊子在天涯四牡恒騑騑
有所思
蘭臯步余馬騁望登白薠美人隔江渚夙昔相定言遠
道不可見深思歴寒暄世運如轉轂秋霜變春顔出言
雖有章佩服多蘭蓀妍醜懼相形心肺日翩翻翩翻詎
有極君子貴容德
冬至感舊
兀兀坐虛簷兹晨日長至念隨供奉班風雲動高思鳴
環待宫漏擁笏趨嚴地謹身殿初啟聖人在高位徬徨
日月側親睹天顔喜三號聽雞人四表瞻光被遠方致
琛賮車馬陳廷内豈徒列炬煇賸有鸞聲噦聮袂歸鳳
池歌詩亦鳴治那知風雨惡抱憂忽逾歲巖穴隔重華
秋鴻但垂翅起窺一陽生臨軒墜雙淚
感興三首
世路險且廹冰雪滯行輪歲暮安適歸西方有佳人采
薇食芝實聖主不得臣誓欲往求之為叙累世親凄風
吹我衣龍劍欲張鱗豺虎鳴道旁君子有未仁悵望不
可見嘅歎而傷神
其二
至清則無魚至察則無徒山藪貴藏疾大川恒納汙仲
舉見已晩元禮隕其軀疾甚廼主亂反以瑕敗瑜嘉木
未易茂荆棘可勝誅所以明哲士但在守德隅周詩歌
玁狁薄伐不窮驅
其三
鳳凰翔千仞鴟鴞嗜腐鼠卑高各異性戈長不舂黍至
人等彭殤鳥獸可同處君子慎辨物擇身貴得所寧為
昂昂駒不作鷗與鳬銛刅雖易缺白璧終難汚棄置勿
復談祝鮀言孔甘
春日
春鳥鳴漸和遊絲倏輕颺寒蕪吐新碧冉冉階砌上憶
昔初結交所遇多倜儻孔楊謬見數沈鮑惟堅譲含葩
當盛日發耀亦炳烺朝吟昆明池暮集金門仗氣勁志
靡奪歌悲節逾壯那知日月速朱顔易凋喪綠髮日以
疎驩娱成惻愴感此花木辰澘然泣相向
夜坐同兄
明月出東方蟲聲初在戸宿靄倏已收庭階出芳杜流
雲翻細波坐對喜欲舞秋色何悠揚龍泉碧花古緼袍
良非貧所貴在清素况値宵旰勤側席思口苦紅日關
寸心移孝固其所豸角飬既成山龍門應補乃知南阮
心不以萬金富
燕將雛
飛飛梁間燕可憐日將雛雄雌更出入羣兒恣喧呼城
南虫蟻少苔花濟餘餔皇皇往求之似畏西日徂豈復
惜舞翅譙譙大勞劬聲音覺漸長羽翼齊已無會須見
返哺詎後庭中烏
夢西湖
山靈有宿約寤寐應未爽高韻擺塵俗幽思入無象分
明桃花潭春水增十丈遲廻虎穴傍展轉不可上平生
志多違萬事一悵惘出門見明月悠悠興深往
書秋
炎駕煽中宇海沸魚龍頳梧井葉倏墜錚然簷騎鳴白
露晃丹葉明河瀉長楹坐見螢火流凉思驟能生平生
不習暑况兹多病嬰濯手理黃卷前除凄以清微颸度
脩竹木杪下秋聲不待張朱弦兩耳已開明俯拾青莓
苔宿靄自盈盈移枕頽簷下簮紱欲忘情
送邵國賢分韻得引字
君帆已南下僕念日旋軫豈謂萍水分如失䋲與凖平
生東朝歡肝膽屢得盡曠然趨大塗一笑破畦畛器鉅
用不微多士宜汲引誰撞待問鐘虚往歸必稇吾聞凌
霜幹乃自階下筍願培正直姿出身濟時閔
雜詩二首
世路多窘廹曠然同衆趨發步未成矩榛棘已盈塗行
人笑蹩躠自顧益躊躇暫得美蔭息似欲忘其軀豈敢
厭紛濁頗能遂疎愚乃知佩明月不如服草珠雖有萬
金鼎所安在陶盂至德貴愔翳皂白始興誅珍重廣成
訣静看雞與鳬
其二
皎月邈中天清光照無極秋毫森可數萬里經一拭寧
知黑水潭其下深莫測龍蛇方蚴蟉白日鬼争食居人
自凛凛行者為惻惻乾坤有遺憾周孔不盈德安取混
沌鑪萬象鎔一色臯禽不知素城烏不知黑大化康衢
人不知復不識
雜詩二首
辛俞從欒子寧畏大戮施欒布事梁王冐險猶陳詞古
人守節義豈在崇與庳意定蹈湯火志明羞詭隨寧為
白璧碎不作脂與韋寧為鈍劔折不作鈎與錐彼視富
且貴草芥奚足為正氣日淪喪功名始多岐射利等趨
市廉耻棄如遺雖有首陽薇莫療夷齊飢荆卿與灌夫
末路未可嗤
其二
節鉞不期傲金珠恒自豐物交中乃移至詘豪與雄疇
能讓田畔斵榱竟不礱訾祏雅端博張老仁且忠不有
賢哲言主名安取隆所以公與卿下士貴從容諤諤有
深惠唯諾禍所鍾勿怙圭組貴軒鶴笑寒鴻苟移造物
柄簣土亦易崇高臺置郭隗蒲輪起申公此道久不作
紛紛喑與聾
對雲
庭除若偪仄况乏林與溪浩志罔所投日長對雲霓岌
嶪聳千仞犇騰散羣麑暫逐健鶻上遄同歸騖西取物
良不窮入眞相與携更思窺玄窟待月升華題
秋日
秋日晴自好遠空明鴈書雲净碧峯出棨戟列吾廬墜
葉填古井積潦自成渠雖當搖落辰壯志尚有餘眞欲
乘長風浩蕩遊六虚倘遇廣成子試與談太初
蛾眉山
驅馬歴長阪溪流縈且廻俯聽寒泉聲斷岸亦崔嵬星
斗耿深光古道各徘徊雞鳴喜達曙努力進虺隤晴旭
掛林杪巖隂倏然開始見蛾眉山蒼翠出灰堆主人綰
銀魚勞問列尊罍探奇試潄石懷古復登臺感彼郭與
樂疇昔萬金才功業那可見英爽久沉埋悠悠百代下
松栢等蒿萊乘時登雲霄失運墮塵埃雲霄與塵埃畢
竟安在哉不如飲美酒笑傲破羣猜
南溪雨歸
南溪豈不佳碧沚漾輕舸柔絃日凄清花樹何妸娜境
勝簮易集適到意多可苦為急雨催未得長坐我倉皇
出籬落萬弩縱銀笴飛鞚捷澗猱復惴道相左冠裳信
滂沱蓑笠悔失荷望中岡與陵所遇乃坎坷振策行復
呼饑僮踣而跛潨流横奔壑角觸浪交瑳疾雷躍我前
避電驚蹈火平生嗜臨眺有約屢未果奚為奉遺軀小
視類蜾蠃玩物幾喪真懷土信多禍下馬結沉思從兹
戒遊惰
偶書
浮梗已汗漫託棲仍未寧身外雖無餘舉目亦充庭十
口可誰捐敝笥滿六經紛綸繫手澤不獨遺氈青疎琴
載餘響瘦鶴驅伶俜轉徙諒非難肩轂恒未停物貴心
反役豈為善存靈細詠卜居篇永服陋室銘
憶遊南溪
雅積山水懷自非簮纓質屢辱知者招頗袪愚蒙疾南
風初滌暑出日自逢吉峯巒千里秀禾黍望時實始泛
南溪舟兼鼓瓠巴瑟中流躍文鯉萍藻亦何密茂樹鳴
時禽雄雌若相失地勝詎因人吾遊幸終日清醖坐銷
憂浩談忘促膝明珠公勿靳此有鮫人室
養生答張進之
殉名思馬革殉利同即蛆智僅脱虎口忠能葬江魚前
躓後愈憤衆毁吾獨譽勞神役百感所得惟高車一念
忽超脱萬事皆成虚行止但無心亦如雲卷舒放浪廣
莫境優游心遠廬黑白非所計且願復其初
紀夢
夙昔夢飛騰中年羽翼短有時暫凌霄意願每不滿内
省知志衰前行任塗坦如何今宵夢復似奇與誕偉然
登廟堂受詔亦不緩還提三尺法往雪九秋旱所恨事
未竟遊刃中肯窽一回幽谷春更為塵國澣雖非無夢
徒猶勝但酣懶
秋郊
湖山縈宿襟危眺偶一豁葉脫峭峰見烟霽平野闊下
馬遵石堤廢碣蘚可掇昔人來歌地歴歴增惨怛事去
朝露空安辨窮與達吾儕際清朝復此謝轇轕嵐光舞
宮寵凮物療文渴坐對古今變萬類等毫末猶思勤鍾
鼎一繼伊與葛
夜寒
永夜寒氣生屋低仍積草引燭爇乍紅和燠徹肌表擁
衾坐稍安萬事塞幽抱城漏何淙淙東南有鳴鳥起窺
寳劒光報恩人未老
曉寒
樹杪煙籠䓤棲鴉噤無語寒日上更遲茅簷試延佇豈
無濁酒觥惡醉每慚舉敝紬幸多絮不待砧與杵掩戸
坐屋角拳跼稍得所雖無聖賢對正自潜心處迢迢長
安道飄風逆行旅
自惜二首
淵潜夙知名霄舉頗負志誓探東觀書仰作尚友士黽
勉二十年十事九失意中遭家造艱屢為積痾制壯顔
忽改色修途更垂翅賈生徒經邦馮衍空抱知寤寐明
良詩碎首亦不易坐見流光馳報德恨無地
其二
青松斧為薪不異蒿與草白璧劘為泥安睹為至寳雖
有文章姿積瘵苦縈抱芳春失歡娱白日成懊惱六經
箋䟽繁一變疇至道意盛歲遄徂榮華倏枯槁伏櫪心
尚雄凌霜榦須老造物苟曲全安能遂卑小
春日雜言
晨暾映林薄庭除鳥微喧雞號猶未倦宛轉登高垣嚴
氣尚欺柳寧到荷與萱時復古壁上土花回綠痕歲月
感徂邁幽衷難具論坐使壯夫顔青銅照霜根馮衍已
不偶袁絲意徒繁何處商山芝復近東陵園策杖一長
往居然謝塵喧
南圃
古城繡春草翠色交短垣夭桃開何遲李花正翩翻平
畦森綠甲圃人初列藩汲井水易渾輓綆意已繁隔塹
聞鳴蛙蚯蚓寂不言坐感清明風幽襟惬素園
過羅園
取適憩林薄道心幽且閒園𬞞日已長零雨時尚慳繘
井試溉之菲菲綠增顔雖無千章木桃柳自成環日出
風凄人日入鳥下山抗意世塗表悠然忘險難
雨後
久望始得雨耕種猶及時城苔乍回綠港柳俱垂絲跳
踏集坎窞取樂無高卑豈徒物性欣童耄各信眉樵歌
不擇譜成文聲自詩一唱世昇平再賡孝與慈穆風戞
新戈歸雲變妍姿仰見北山出美人有幽期
初夏偶書
春服仍衞病坐與童冠違暖綠雖决决風詠未同歸轉
盼百花盡輕綿逐人飛新鴉已出巢習習有光輝人生
非彭喬昔鬢今已非若欲築高臺高臺竟何為六貴豈
無紱五侯亦分珪往者繁盛名所遇多湮微東南爽氣
發柔桑綠成圍欲適千古意未可厭深杯
夜作
斗水入鬵釜薪然初沸驚寸蟲滯幽隂逢春各飛鳴人
生值命薄所遇多不平狂草未盡態豪吟豈勝情醉拍
青瑶闌仰見白氣横六合堪一俯千年藉孤撑棲雲固
無心化日寧揜明意劇獸欲躍機忘鷗頓盟南尋羡門
子共憩黃金城
早行
雞號出村巷凉颷欺宿酲雲開忽見斗東方漸熹明落
葉墮馬前舞意亦輕盈殘月隱樹杪眉黛不勝情病客
自多愁况乃聞秋聲一步一嘆息恨繁足屏營人生安
即樂豈必公與卿要當識尼父從好勝浮榮
秋意
雲疎月吐華葉老林張繡凄清意獨苦蕭爽氣初透白
鶴飛又還青鸞報何後卧聽銀浦濤人與秋山瘦
静逸二首
至樂本無聲簡言始遺味至治本無為用察乃興偽飲
水終自樂抱獨仰何愧強置方丈筵欲暢顧多累讙謔
志已馳將送禮復贅安得同心人忘言日相對
其二
太虚雖泬寥二氣自闔闢山嶽雖不移萬物自生息誰
言吾静拘吾静乃得逸居静淵水明行静岩月出應斷
亦不蹉百感難混寂豈必歌繼謼方能謝忻戚
讀沈東山老先生所寄先君輓章
不見東山翁荏苒二十霜几杖日已遠寤寐恒未忘尚
憶垂髫年兩親俱在堂進有師友樂退得父母將歲徂
事倏變拱木森墓傍遠勤平生言芝蘭有餘芳猶道管
鮑交亦勉男兒強盛篇戞金石沒世垂鴻光道脩恨莫
報徒憶鬚眉蒼
有答
夷吾繇檻車郅惲脱狴犴時來齊業興策售亦匡漢丈
夫生世間立志貴侃侃多少英與賢未遇恒患難况復
抱貞士富貴非所憚豈為雲林深白首輟篇翰漁父歌濁
清牛人詠夜旦雖萎蘭亦香不雨雲自燦終然千古下
忽有知己歎黽勉讀且耕歲事行復換
殘歲
山城廹歲暮闌街兒女喧老氓來負布傴僂行且言雜
果陳道側列圈多雞豚榖賤不敵鈔祀事安可喧明時
宜豐樂徵索無乃繁豈獨吏治敝奢風變丘園婚嫁盛
紈綺肆筵亦勞煩况復夜晝飲不計罍與尊生事歲幾
入費出乃紛綸豈不有稱貸旦暮聞扣門
移居太僕街
從仕二十載卜居亦六七身世任蓬轉無問喧與僻最
後移闕西地位更平直趨鼓向啟明遶盡宫樹碧城遥
漏聲杳起望恒竚立憑仗窗間禽晨晦有消息迂慢恐
非宜取近愧寡力暫借鷦鷯枝豈敢望安逸
擬古别離曲
君向吳中去妾上高樓望忽聞南鴈聲夜久獨惆悵水
西雙鴛鴦水東一鶖鶬未會芙蕖意藕絲空爾長
同年會分得是字
暮春清且煦賓御此燕喜豈無絲竹繁德音快盈耳憶
昔同升日黑髮俱相似荏苒二十年頗覺疎舊齒及時
當亨衢一一被金紫入為家庭光出致邦國理長松晩
益茂大道行可止往古多才賢閱世固如是離合豈足
歎造化有終始珍重斷金心垂芳共青史
夜坐次舊韻
草色映明月微風生遠松去年南浦雨今夜北窗鍾紈
素未應棄煙雲何太工山林有隙地投散亦投慵清夜
有凉露庭除多綠莖正憐嬌烏語忽聽焦蟬聲浮雲自
西來新月吐微明安得挾黃鵠與子共遐征
奉荅兄次韻
秋日忽已悽小軒納殘照西峯入吾眼振迅思一嘯藹
藹棠葉紅千載獨懷召豈無雲臺勲不寫子房貌五斗
淵明歸千金魯連笑何况末路塵錐刀計多少鼯技安
足稱螢火聊自耀所以希聖徒出處非偶剽餓寧饜薇
藿一予甘衆誚坐翫華月升逸興飛遠嶠
丁卯元夜立春後七日始雪
燈火已春夕風日亦暄妍望雪意久倦桂屑忽翩翩豈
獨農父喜啣杯話豐年疎梅老屋旁乃見清遊仙驚鳥
踴而啄臯禽互盤旋白馬嘶長風搖搖載金鞭况聞天
日開斥邪用才賢枯朽得吹嘘窮谷免顛連暫留上岡
田願出新丁錢敢恨衣縷单十口幸復全小臣性惻怛
聽言欣且憐更祝雨及時呻吟變歌弦酌酒盡餘興醉
下江東船
南望湖
牽舟乘流上日行不百里春冰已到海魚龍未出水地
涸泉脉細天黃塵霾起清波間長洲盤桓進復止豈徒
旅色愠三農未有喜青青壟畮麥沙礫壓欲死蒼天亦
何意不復閔赤子科徭豈宜緩公事聚如蟻無雪蝗已
兆鮮雨旱恐繼縱多良有司焉能救瘡癠臣願告九閽
旁求到胥靡甘霖徧海内新綠生地底吾當沽濁酒兼
欲致雙鯉浩歌下長川痛飲濟州市
夜泊七級偶書
泊舟七級口夜久灘潏潏輕風搖水光燈下老魚出繁
星麗霄漢經緯誰與識稍喜春泉通新綠添數尺金陵
在吾眼公期未可必坐感節序換安得不華髮人生謂
如寄有志貴取適此理未易言千慮望一得
憶古二首
好花生階間風日晴更好有時風雨來不異階前草
其二
情欣見花好情乖見花惡須看老婦手亦有調羹錯
九日遊靈谷
地迥意森爽秋水瀠復流萬栢夾修徑古松枝相樛寺
門窈且深臺殿若雲浮布席列笙歌同心日遨遊有時
狎麋鹿忽爾侶羣鷗心曠境殊豁山深吾可留不識簮
纓貴豈復茅茨羞山谷宜有靈賓友此倡酬坐閱寒桂
影出門無所求
再遊靈谷同陳大理崇之月下散步
乘月下鍾嶽山深氣增爽高松偃萬蓋幽澗逸清響扣
關碧雲隈適與棘寺往縱嘯起巖鹿狂吟搜象罔金磬
杳靄間瑶臺欝森上客去主未發天遊意徒攘名都富
佳麗一代列宏敞依龍地盡湿向日木先長風鳴萬年
榦瑞出九華杖漫與林僧談餘興入蒼莽
松聲
閱世苦多累息此嘉木陰坐翫磥砢節孤高契芳心遠
風自東來乍如鳴素琴漸竽密籟沸劃變戈矛森棲鳥
各去枝閒雲亦辭林淑氣不爾嚴蕭瑟有此音感之髮
竦竪起聽更斂衿調律豈無意事大力不任覆餗明在
塗敢試鼎與鬵歎息偃庭際出門春已深
雨後思欲一遊牛首漫爾賦之
春初見牛首浩欲覧其顛日短多凄風塵鞅苦紏纏今
辰雨初霽遥山斂蒼煙思得賞心侶一潄山中泉清願
動有違老驥空翩翩惜名不顧身倏忽過流年伊周固
洪烈莊列豈不賢人生貴適意華簮非所憐
瀛洲即事
長廊古松栢深院畫風雨水煖荷漸出人静鶴獨語碑
垂玉亭記前哲留踵武壁載伐桑說近事亦快睹紫厓
本公輔愛與聖賢伍題詩徧池臺置筆及牖戸寗菴雖
峭拔言動蹈遺矩獨開論文榭不出彈棋塢時來各飛
騰此地自今古庭竹猶餘青隣峯翠可數去歲吾始入
治塘亦䟽圃豈望菱芡成不辭菜根苦春風不改和夜
月明如午一觴時嘯傲萬事付毛羽
午坐
輕風度松籟庭閒午更寂倦鳥貪熟眠幽草何歴歴新
鶯忽一囀宛若江上笛翩翩葉間蛾盡日何所覓時物
自生長吾性亦順適臨池翫清寒倚竹聆浙瀝誰言牡
丹叢不道蘆與荻眞意苟自全圭璧同瓦礫悲哉處士
心色動於尺檄曾念公子臣牽若執羈靮奇功隨物化
榮名今安覿所以大聖徒無為以為績軒冕豈不華一
喜生衆惕卓爾巢由存千載欲目擊
重陽前一日雨中遣興
九月每多雨吾齋况無菊蕭蕭松檜傍草色媚幽獨豈
乏同心人舒嘯振巖谷正悲落帽侶流浪至敗俗人生
太矜耀動欲垂簡牘苟無道德將所志固僕僕太樸散
已久言出成訕讟希聲疇可聞美人倚修竹
春日
松籟交遠風江濤落林杪虚庭客來稀時復囀野鳥春
草漸萌茁碧甃瑩如掃豈必河漢水浩蕩勝潢潦百年
貴適意一喜九懊惱擺脱天宇寬境域無鉅小寒林亦
有筍寒澗亦有藻清虚苟自慰夢寐出塵表
送李少宰赴召
春雨集郊陌含生被華滋桃李俱無言好風時拂之大
人操化機不假鑪與錘張弛有妙理量劑諧羣思公昔
乘青騘已負梁棟姿明揚三十年海内獲所施清裁簡
帝心大雅為世師宿志幾見酬白首寧謂遲飛花初撲
缸晴江綠生漪遠節趨金陵新恩舞彤墀我有柳一枝
贈之比清詩廟堂惜寸朽萬物正熙熙
蓮北坐上分韻得獨字
冬日暄且妍鳴鳥集嘉木客從瀛洲來對我清湘竹銜
觴潄今古一獻再三祝各言崇令德不道位與禄肝膽
何相照鬚眉不空綠相送出前除裵回月中獨
孤筠情所託為陳竹坡賦
羣芳足春意愛此寒歲叢植之蘭畹傍下有流泉通主
人抱奇志徙倚興未窮琅然叩高節千古來淇風清幽
既絶俗彩鳳鳴其中偉然君子堂阿閣相玲瓏新雷起蘀
龍春水搖蘢葱素心諒有合散髮池水東
熊峰集卷七
