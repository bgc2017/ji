熊峰集卷八
明石珤撰
詩
七言古
搏蛟歌
白額猛虎已射殺長橋尚有老毒蛟殺人絫百不可數
水南敗骨如危巢里中父老坐歎息三害未除凶已極
驕人好好勞人悲終朝對餐不能食嗟哉父老公莫憂
佩刀勇士吾姓周横波叱水水不流幽陰鬼呌風颼飀
怒眸直視烱如電流血玄黃龍野戰寶刃光寒殺氣腥
批鱗拔角不足羡道上行人走决决閉門讀書方折節
畫灰
爐中火盡灰尚温一撥再撥心翩翻披沙僅見赤璗出
豁霧亦有明星存從容指畫續復斷石鼓籀文倉頡篆
巨擘縱横分岸畔先王經國區溝畎太和茫茫猶未收
初為河圖後洛疇四隅五氣可按數七八九六紛相鉤
倏然蛇蟠忽鳥發天前地後擁諸葛亦知炎燼不可嘘
尚冀燎原勢莫遏須臾寂滅難重尋悲哉此是佛氏心
此灰可滅佛未熄獨坐寒窗玩周易
麥場
上場新麥高嶙峋手擁雲漢批魚鱗赤騾雙拖碧玉輪
碾碎場頭青草茵咿軋車鳴石徑路轟騰馬躍長河津
雲烟豁開珠貝出金網决斷珊瑚新揚鍬直上一百尺
海風捲波生細塵較然神農别賢否糠粃不與榖實倫
青錢墜地量滿斛男顔歡悦女不顰明朝報神薦&KR2193;&KR1979;
十口幸免為饑人寄語城中冗食者百榖由來皆苦辛
秋夕
銀河玉露粧新秋露聲斜逐河聲流美人相望隔千里
對此翻令生百愁誰家簫鼓夜行樂寂寂那知客懷惡
知音不來可若何一任蟲絲護絃索
壬辰同年會詩得見字代陳天澤作
長安陌頭柳如線朝東暮西君不見人生何翅参與商
短景催人疾於箭憶昔初趨鴛鷺班幾人同獻麒麟殿
科協人乘龍背年時逢水擊鯤池便家君白簡猶遲留
上客青袍各䓤蒨二十四回春草生昔人那似今人面
應門小子亦長成尚記嬉隨侍清燕世情離合那可陳
霜葉風萍曉花片孫放曾從父執行孔融令受通家薦
白雲南望繼餘歌願借清光入家傳
芟田行
芟田復芟田短刀長柄颼颼然開鎌先芟三百束村後
村前轟陸續南風吹場場土乾烏犍載車角觳觫去年
種麥麥不成今年麥熟家無贏為語農夫合勤儉汲水
聊舂麥仁飯
北望瀚海歌
北望瀚海何艱哉龍蛇雜糅兼風霾排天巨浪聲如雷
長船大艦為之催凌空歕石雜飛雨幽巖白晝號鬼嫗
砥柱頓折崩沙流驚人駭獸相視莫先語我亦欲乘桴
凌此萬里渚顛猿僵踣不敢前孤鳥却顧愁鎩羽嗟哉
海勢奚爾然歴姬不揚波當堯乃滔天坤靈海若不爾
謬且顛豈有黠蛟老毒潜深淵誰能豁浮雲扶日當空
懸斯道果流離舉世多瓦全及此始知大禹功不細孟
軻拯溺稱大賢九原大呌不可作伊當為誰者執鞭鞭
亦不可執意亦竟不舒濁水會有清上智本非愚哀哉
岌岌乎誰能下坂回奔車
東園行
桃花李花俱不言誰人高呼東名園洛陽才人惜暮日
淋洒春色翻清尊揮毫倚梧自擊節韞籍不道白與元
正值清和風氣好放歌一曲雲翩翻古來英雄不趐百
黃金煉藥亦不存秦皇漢武志極侈回首高閣成荒原
何如對此一杯酒且與明月心相論興闌還卧花陰下
不管春衣涴蘚㾗
金穴行
君知黃金貴寧知金有穴崔嵬不踰仞中可萬夫宅穴
門紫氣横亘天高金為壘深為泉飛湍濺沬幾千里湧
作十丈開花蓮池頭春水流活活蓮花顔色長如昨一
雙赤鯉當波翻萬點飢鳥向人啄嗟哉漢皃何乃憨隨
塵僕僕追彈丸彈丸欲擊飛鳥死安保骨肉無摧殘猶
勝東海老夫手皴裂白日披沙夜不絶驚濤推岸岸夜
崩傷哉見利不見血何如此穴利最偏窮人欲愬之青
天青天高高不可扣丹崖錦谷還依然人言此穴通揚
州禹貢三品其源流又言此穴接東岱萬水東奔盡歸
海吁嗟乎富貴福澤天與成請君聽歌金穴行
柳條歌
霸陵一夜春風到兩岸毿毿飛絮早千條弱線正勻黃
百囀流鶯笙復簧朝朝折柳無重數日日行人亭短長
離筵一觴歌一曲前車未遠後車續别多方恨柳枝繁
風雨明年又新綠
巨牛行
巨牛出東郊見虎良不畏自恃形龐然文采亦森蔚况
食三品芻曾為景升貴寧知吏卒不敢嗔乃是主人豢
養之深恩狂犇出柙若無敵欲與虎豹相噬吞履尾幸
未咥捋鬚安可論枯摧老角迸林藪膩灑膏血沾平原
方悔技藝薄勢燄難久藉平生誇詡皆雷同往日聲名
亦狐假嗟哉牛莫闘虎欲來不如量力無後災天下之
事寧獨牛虎哉
春閨怨
蓮花燭短宵沉沉照見東家桃杏林畫梁影入燕夜語
寂寞東風愁正深羅帷不閉鴨香煖新歡直道春宵短
寧知冷枕漏偏繁啼痕滴著羅𥜗滿窗前花叢宿雙蝶人
生莫逢離與别
出鞘龍
漁陽上谷兵馬雄復有老將卧軍中城頭吹角戰士起
報國那能計生死登壇慷慨抽寶刀忽然百尺龍騰霄
三軍股栗舌半吐御史中丞亦愁沮嗟哉何為股栗與
愁沮已將身向君王許
貧家行
深山有鹿水有魚平原終日無寧居村中昨暮正長下
官府星夜馳文書父老訛傳閱戶役有馬出馬車出車
妾本貧家女少小得養息自嫁與良人日出官家力眼
見春澤生欲謀今歲食牛種猶逋巨室錢蠶桑敢望當
窗織城南草屋纔兩間千錢出易無人還夫妻秪有一
弱子不忍棄去携歸山已聞長吏税間架恐有生死鞭
箠下
送穆使君入覲
肥纍城頭寒月明驪駒蹀躞車鏗鍧殷勤羞此潢潦水
送君直上燕之京燕京紫氣盛蘢䓤九重霄漢飛神龍
闕下親瞻帝堯日人間但憶君子風誰言河陽好花柳
居然單父閒絲桐一錢不忍勤父老百里還見趨兒童
滹沱冰壁一百尺下聽活水雷行空雪消冰泮水更闊
竚待雙鳬來自東
菜傭行
長安城中吏夜奔星飛趣對御史門抱𬞞易粟入里巷
實以芥蔕生囂諠朱衣赫怒授大杖此惡不得從輕論
妻孥被繫盡泥首仰天抆淚聲喑吞嗟哉狐狸扇腥風
卻縳雞與狗那知白日狼豺行市中吏不敢問士反走
張公周公世豈有
題崔氏所藏豫章吳彦英歲寒三友圖
孝芬家藏三友圖峥嶸相照冰雪孤豫章名墨出道子
揮毫掃素能如此當軒一見毛骨竦已覺足踏空山裏
朔風如刀剷丘垤陰崖一夜玄冰裂萬壑千巖惨不舒
菑翳塞塗桑檿折磥砢獨有松凌風疎篁亦與梅花同
鐵肝石膽可瀝視不獨能顯還能窮大夫森森氣千尺
䘙武流風映淇澳誰言處士盗虛名林逋老去清如玉
憶昔東風繁盛時妖紅靚綠闘春姿桃花柳花各馳騁
笑人冷落顰栖遲富貴徒知輕澹泊寧知世態終搖落
萬種豪華一夕盡誰人顏色還如昨天王昨夜召匠氏
玉帛待獻明堂裏榱桷如雲匝地垂隆然巨棟中天起
伶倫奏樂來鳴鳳調珍列鼎庖人送笙簫曉入軒轅庭
和羹夜落高宗夢嗟哉遲速有命奚可誣丈夫未遇聊
躊蹰知我豈無鮑叔義國士亦有睢陽鬚貞心勁節可
相保榮辱背棄非吾徒君不見今人但知暖勝寒多少
人家爱牡丹洛陽丹青布天下我看君畫心獨懽
春雪詞
蓬萊宫中夜飛雪蓬萊宫外春泉决宫娥起聽漏聲乾
小閣紅燈半明滅闌干十二堆瓊瑶君王禦寒猶服貂
殿前内侍撾鼓急報道鑾輿視早朝銀燭影隨花絮舞
煖雲香逐珮環飄街頭父老呼萬歲東楼那惜千錢費
呼朋酌酒話豐年不道今年米騰貴君王重念萬物槁
亦謂此是民之寶三春宜麥夏宜禾特勑六宫無汛掃
小臣更望風雨時一畮還收千種稲官不催租吏不討
肩負牛車滿官道小臣坐食飢亦好
題守堅李翁所藏牧牛圖
空山無人雲自流草色不喚王孫遊平波粼粼動烟縠
高柳拂地黃金柔路旁白石净於几松膏竹杖亦易求
蒼巖翠壁幾千仞此中敢謂無巢由巢由巢由不可見
牧竪悠悠下長坂烏犍濈角春正肥短笛横吹不知晩
已判乘月過前村不道林深路猶遠嗟哉長安豪俠千
金軀奔車騁馬光路衢掛角寧須二三卷徒聞十斛計
明珠春華秋葉忽飄轉誰憐數尺高珊瑚乃知抗志貴
世表眼底得喪真區區君不見豐城李翁今皓鬚積書
教子勤且劬人生意得會有娱霄漢豈與山林殊我知
翁意固如此不待臨風看畫圖
和杜子美醉時歌在七級作
獨上高樓望宫省北斗芒寒布袍冷尊中有酒筵有肉
醉飽翻河濯雙足東北望燕齊西南連汴宋君王有道
萬里清寶劔匣中長不用素餐大恐前人嗤為文更覺
無色絲讀書每破千萬卷交結時與英雄期豈不有仲
長統又不有雋不疑名言入耳足感激俊爽豁達俱吾
師海榴花開晩獨酌江風吹帆何磊落雨後蟬聲雜綺
絃林間月色搖銀□詩情畫在霸陵岸筆鋒欲撼滕王
閣主人作宦猶未來田園一半為荒苔我亦安能居此
哉馬蹄獵獵踏風埃人生離合大如此為君且盡黃金
杯
契苾兒曲
垂拱朝民間歌契苾兒詞曲多媟豔亦樂之
妖也契苾兒為張易之小字云
君歌契苾兒妾按龜兹舞酒盡燈欲滅堂前鸚鵡語光
順門宣供奉郎蓮塘水暖雙鴛鴦象牀犀簞伏熊枕春
風夜簸花枝狂誰家少年眼如虎犂斷并州杏花雨
剖心慟
萬象宫中鐵鸞舞金輪壓碎中原土龍雛纍纍血刃紅
房州天子亦姓武開門告密死恨遲李家神靈那得知
英雄相顧入鼎爼棟摧梁折誰能支皇嗣寔不反臣心
端可明佩刀掣斷黃絲纓忠肝義膽照日星大呼徹天
鬼下聽周屠不語來屠醒簾前鸚鵡躑躅鳴刀圭桑線
何多情君王從此脱奇禍保國存孤勲始大鼎彛誰勒
定唐功太常工與狄梁公吁嗟貴賤道可同萬世栗烈
增剛風
邯鄲行
邯鄲女兒未二十堂下理筝堂上食梅魂清澈藕絲柔
舞罷花枝困無力羅幃繡幕春復春可憐白璧滯風塵
陌上幾逢珠履客花前誰是錦袍人百年命分多不偶
不獨西池蒲與柳李廣不侯溤衍貧文姬流落明妃朽
傷心萬事難具論積恨烟緜春草㾗
井陘行
陘山不高山有名幽并一覽俱分明鹿泉古水浸平壌
恒嶽遠峰朝上京丹崖翠壁相峥嶸亦有列石如分營
淮隂千載但遺廟土人至今知用兵羲農虞夏忽已傾
首陽薇蕨春又生路旁老松抱世憤時復林間風雨聲
短歌行
苦霜凋綠華耿耿抱香死快力割直絲一斷不可已翠
䄂弓鞋雙黛眉香輪回首淚沾衣采雲一散無消息惆
恨綠鬟生雪絲
栢梁臺詞
栢為梁梓為柱絫金作臺高幾許未央宫闕太液波萬
寶晴搖夜明樹日月星辰和四時梁王以下皆陳詩龍
顔喜溢豹文蔚虞廷賡歌再見之君王千載英睿姿惜
哉不逢皋與䕫董生閉門長孺出平津閣中賢者誰雄
才逸發不自制始略祁連山外地東來海上遇安期西
向宫中封五利乃知為君難為臣亦不易君王已悔人
未知白首始興搜粟尉栢為梁金為瓦治大國如大厦
一材豈宜輕用舍用舍一失害不輕瘡痏呻吟徧天下
空令中國至今人但說葡萄與天馬
落花嘆
牽牛花開香繞風纖指削成青玉筒三春曉露沁花蘂
飄颻仙珮凌天中當時鉛華稱遊冶盡日含姿粧不卸
楼頭月落尊酒空短景催人急如馬臨臺自覺朱顏非
倚闌淚濕金羅衣似恨秋風太相虐積雨隂隂凋綽約
啼鶯無復艷陽時乳燕空驚舊簾幕春來秋去何足歎
君不見五族七貴皆高冠朱樓畫棟連雲起中有殊麗
多邯鄲明珠翠羽綴首飾紫檀紅玉雕闌干一朝桑田
變滄海脂房秋水空氿瀾誰能使烏不飛兔不走肘後
黃金印如斗庭前有花尊有酒高歌一曲三千杯長與
南山作賓友
别離曲
十里紅亭憶君别落花飛絮飄香雪垂雲偏礙復讐冠
野水空漫舊車轍歡娱未盡早暌離綠損紅嫣當怨誰
六貴五侯君自取如何教妾度芳時君去不來妾已老
夢魂猶繞紅亭道
中秋對月
日落崦嵫雲半赭烏鴉啼碎鴛鴦瓦海東雪浪搖冰城
驚落銀河向城瀉瑤輪隱隱驂素龍木犀花間雙兔雄
開元李郎厭花塢霓裳一曲聆天風長生殿前人對月
漁陽鼙鼓兵如雪滿路楊花碎馬蹄至今坡草沾鸞血
君不見今人古人一杯酒誰人扙淚誰開口㗭&KR0008;頻驚
在戸庭西風不獨衰蒲柳子卿去日尚丁年定遠歸来
空白首請君當筵對月聽高歌惟有尊中月色多
寒雨曲
夏初一雨直徂冬百草落盡黃金茸庭前老樹枝榦秃
上有古苔如錦封鳥巢冐葉飛不起繚繞飄颺日千里
夜深忽觸西南風吹作新腔阿滿子巢中寒鳥鳴唧唧
窗下愁人抱雙膝龍泉不出佐清時繡徧蓮花秋水色
燕燕謠
燕燕飛入翠微越羅為君裳齊紈為君衣披香殿裏雙
宿栖茅次舊壘生光輝張公子来擊鼓按紅牙歌金縷
一曲陽春掌中舞弱佩隨風墜鳴雨君王為爾金刻櫨
可憐窠成不將雛腐木作柱能幾時棟焚火滅猶未知
廢昭臺徙長信前雉雊後星隕惱亂春心君莫問錦衾
夜夜裹宫奴温鄉老人朝不甦
答秋官蔡從善自南都見寄
讀君千里書上有加飡飯為君起坐明月前兩耳清霜
響枯蔓窗間閃爍燈夜紅水龍朝西雲暮東十載同心
歌伐木如今愁鬢信飛蓬憶歌君詩對君酒慷慨當筵
幾開口次公不獨帶醒狂正平夲自輕豪右南山當戸
乍卷簾北極關心共昂首心知萬物固不齊鳳凰高飛
寧顧雞羣葩落盡老松出樂國忽有飢兒啼人生何苦
必得意有時霄漢等塗泥但願丹心不負青天與白日
青燈黃卷相對生虹霓龍泉夜蹴祖生舞黃鶴朝追崔
顥題豎儒報國乃如此鍾鼎旂常豈吾事素心未愜憂
孔多薄分如蝸命如蟻青山抱病守荒廬寥落鄴矦三
萬書虚名已負故臺價廣陌誰誇駟馬車奉君之書濺
吾淚愧無篇章報瓊佩竹笛中郎應未忘小冠子夏真
狼狽哀歌一聲動明月的的寒星耿華髮林幽幽兮風
發發水層冰兮草寒色車輪催兮馬蹄脱安得往兮附
鴻鵠為君強賦長歌行莫訝吾歌多苦聲
冷齋對雪
蕪蔞亭南夜飛雪瘦驥嘶羣鳴不絶五更漏點滯銅龍
朔吹蕭颼戰簷鐵書生忍凍貪熟眠獨裹布衾雙足拳
龍泉不用寶弓弛老兔欺人来屋前盧家老婢赤脚走
東郭先生空辨口英雄富貴兩難欺寂寞黃公舊壚酒
登樓望城西諸山
西湖山水清且幽漢宮恩澤賜旬休鳴鞭走馬出廣陌
一望太行無盡頭儲郡喬王并時俊相與共上湖邊樓
看山酌酒無鼓吹自作歌詞還自謳飄颺始覺霄漢迥
搖落忽驚花樹秋浮萍滄海易離合芳草綠波誰去留
舊時諧笑果一夢當日池臺成獨遊頽雲坐見墮平地
春水潏潏西北流不知古壁滿苔蘚曾有幾字垂銀鉤
人生百年驥過隙金丹駐顔那易求有名莫上鍾與鼎
留取爭光烟月洲
題沈石田遊張公洞詩畫
南樓午夢袪復生長風掣卷雙眼明姑蘇沈翁得名舊
不獨畫好詩更精敷金山頭片明出張公洞口春雲横
躋攀始信老益壮貌寫不遣神遺情立當空谷虎豹栗
吟入窈幽䕫魍驚不知元氣已滲泄宛見石筍俱峥嶸
層巒絶巘觸遐思百歲幾日能閒行縱無健步鬭石角
願借地圭湔塵纓江湖亦與廓廟等富貴何止蝉翼輕
青山白髮自夙約今我秋霜已數莖
堕鈿怨
猩紅琥珀金指鈿一日不曾離妾身指文鈿花細相映
綠紗夜繡蘭釭新堕来恐在泥與土掩袂含情獨無語
寶釵珠履任輕抛女伴争知妾心苦節旄雖落馬骨存
一夜為君傷舊恩
臨淵行
兢兢復兢兢臨淵遊子泣且行孤鴻夜保萬里翮逸驥
朝踏三春冰洪濤可畏髮欲竪斷岸未坼神先驚長安
少年惜金紫白日彎弧射封豕凌煙一筆萬死輕冷笑
王陽但為子人生莫大君與親家家飬子圖出身此身
一出難自保驅馳䟽附猶因循丈夫何苦不若人但惜
無名指屈信揮戈拔劍出門去長路風塵多苦辛
大學幡
博山爐小煙曲曲漢鼎雖存已虧足蒼生但怨皇天癡
不信高安好皮肉長樂宫中斷袖起相國府前人倒屣
關東王母正行籌日下白虹空貫珥東朝將相無所倚
何事復令司隸死誰能砥柱障頽波不若彈冠伏都市
孤幡揚揚生烈風海内是非須有公浮雲蔽日不作回
天功正氣自可凌蒼穹老臣若肯存精忠遮道一言羞
殺翁
再作太學幡
三尺布踰仞竿太學諸生朝舉幡誰其救者司隸冤回
天轉日諒不難請君先為遮道言馳道不可行使者安
可閉車馬已沒官有過各宜悔但願相公屈於理無使
司隸屈於勢庶為邦家保廉耻廉耻一壊公莫輕拜塵
頌功風始成
晩對西窗
赭雲留照窗綃赤煖透山房梅夜實梁間棲燕語未休
石上龍池翠如溢山人有興酒滿尊旋掃花階待月出
迎秋詞
井梧葉堕凉颷發聽盡秋鶯待明月畫闌夜悄珠露垂
銀漢飛湍濺城闕新螢乍起促織鳴誰家砧杵纔數聲
夜凉始覺素幃爽不應夢逐相思生相思復相思美人
來幾時百草尚欲望秋實何處蓮花無藕絲
紫絲怨
妾本瀛洲洲上女自小不曾窺外戸感君恩愛與君深
霧閣雲甍杳無路空將紅葉寄相思亦有雙魚傳尺素
君家與妾隣苑墻暮暮朝朝幾斷腸夜雨燈寒怨瑤琴
春風淚落失紅粧知君自是文章士妾亦能吟書與史
鳳胎龍子照芳春盡道風流世無二豈惟君情與妾心
兩家大人亦如此不知妾命自秋蓬去年謬許戎家子
君雖多情情亦薄當時但見功名樂携書挾劍遊上京
寧憐風雨凋花萼妾亦怱怱去鄉里香書未動悲風起
萱花堂前一見君飲恨吞聲隔生死君雖不言妾已知
似恐鴻鵠滯遊絲妾身雖稱窈窕姿受恩知恩不復疑
宿緣已付金井索往事空悲紈扇詞君乘青驄妾乘車
白蘋洲前相送時明霞有意伴孤鶩清夜何人歌伏雌
君恩深沉比滄海能保明年妾身在試將象篦表幽衷
更結同心待君解君上青霄應念妾小字紅箋仍萬叠
輕塵霏霏蕩紅雪一步一顧腸斷絶寒泉堕灘水嗚咽
銀鈿中分寶釵折繡韉蕭蕭輪曳曳古楊無風下黃葉
天長地久今朝别有夢難逢淚空血蒼天蒼天高截截
人生何為罹此業為君一死盡妾心他日君來空馬鬛
遠水曲
春水深且遠扁舟不可度纖素空牽衣飛黃已前路妾
意如孤舟君情似浮漚浮漚一散無尋處短棹輕帆日
夜愁
新涼曲
碧梧蕭蕭金井寒露華瑤月瀉金盤籬間螢火濕不起
仰見銀潢飛素湍紵衣凄風凉更薄綘蠟生花照絃索
草蟲似答風樞吟窗禽不與書燈約百年光景轉眼殘
君臣際遇古所難一杯尚可盡餘興長嘯秋空登石壇
餔糟吟
高堂置酒白日驩顛裳倒屦意未闌主人不惜珠璧碎
刲麟剝鳳充朝餐西池鼓發縱牛飲爛醉掣斷曼纓冠
狂歌劇舞無夜旦宫商錯亂知誰彈春缸綠沸壯士喜
紅籠曉開鸚鵡死盡脱金貂豈論錢不妨麯蘖多成市
湘南遺老坐歎息斜日烘顔亦酣色江上何人更唱歌
千愁萬恨無人識
斗酒吟
我有磊磈懷斗酒不能下有時忽一作中夜每自詫大
呼滿掬槽頭珠千滴萬滴恨未除昆陽虎鬭壮士走龍
韜安用囊中書先人遺我百金劔我每佩之生死俱赤
蛟青兕不試用風霜枉殺江南魚叱奴停杯莫更酌拂
拭龍光倚太虚
寒夜曲
霜風試嚴摧碧䟽翠缾錦鱗屈不舒蕭蕭古城月西上
孤鴻時作空中書西湖往日多芙蕖山明水麗畫不如
與君一别歲月改蒼苔落葉填前除時移世換何足惜
瑶筝翠管無顏色繡被猶霑雨露恩朱闌不似芳菲日
青燈作花垂紫蕤沉憂銷骨人豈知寸心千里託明月
夜夜期君望月時
擬古烏夜啼
城上柝漁舟夜寒城下泊城頭烏啼月欲落豈知城中
人苦樂錦坊織兒誇織錦蠶婦采桑兼采椹千金賈兒
那復忍
蓮北座上分韻得新字
寒空露下苔色新西堂掃月迎清賓天風吹落鳳池珮
爽籟逸出東華塵主人遠致碧蓮酒况有水陸羅奇珍
洿尊事往不可見意古獨薦藻與蘋牀頭錦軸卷復申
墨池寒浸龍生鱗枯藤弱蔓滿籬壁眼中書法誰先秦
西山秀色堕杯影長安落葉隨行人寒烟不銷萬古碧
野草尚憶昇平春城頭杵築聲振振四坐斂袂各定神
魚頭參政自骨鯁蓬萊詞客何嶙峋青蟲吐絲不盈尺
照我短鬢明如銀相看一笑日欲瞑松畔鶴聲凌紫旻
熊峰集卷八
