熊峯集卷四
明石珤撰
詩
七言律
欲雨
菡萏風柔日又西秋陰漠漠水鴉啼池邊别舘琴書潤
雲外層樓簾幕低螢草不多新化火蟻柯猶有未封泥
明朝欲上茅亭飲多少詩情在綠溪
聞鴈
獨倚西樓送秋色疎絃短笛亦凄清書還白鴈無多字
家隔青山更幾程急調南思洞庭水斷行高傍夕陽明
將身却顧雞鳬侣不及隨風一羽輕
題清江捕魚圖
江上輕風吹短蓑江邊漁父動漁歌漫將芳餌投湖渚
猶恐扁舟驚芟荷鳬鴨不妨隨錦纜魴鯊須為擲金梭
濠梁真樂誰圖畫坐覺灘聲生素波
東閣奉試題長江萬里圖
誰將一帶長江水苦盡閒心畫得成萬頃玻瓈千頃雪
吳峯煙雨楚峯晴舟橫赤壁渾無夢潮到胥山覺有聲
秖恐夜深明月下有人乘興欲騎鯨
和吳克温送弟還宜興
夜來風雨忽思還畏損臨溪屋數間興發不煩張祖道
氣豪真欲過名山通宵虹采依然合一路鶯花未得閒
日暮鵷鶵飛正疾紫萱堂上一開顔
秋日遊城南張氏莊
斜日高城傷客懷百年多暇此裴徊燕山雲樹無今古
鶯谷漁樵自往來野水漾舟歸遠浦老鵳窺兔上荒臺
村翁慣記從前事說罷澘然對酒杯
送方石謝先生
搔首乾坤任達窮高情誰復歎飄蓬學傳伊洛非無用
官比陽城更不同直筆史宜留閣下抱琴人已立堂中
分明六舘諸生力奪我春來滿坐風
春草
幾夜東風入燒痕塞垣南望接吳門一川靄靄明殘照
千里萋萋黯别魂夢破池塘青乍曉舞闌臺榭綠猶温
漢宫多少芳菲地何處偏涵雨露恩
題陽和樓
南北襟喉此路岐一方鉦鼓控三陲不妨樓觀高千尺
剩為江山得幾詩平仲有才當鎖鑰細侯無事下襜帷
登臨幾觸先憂眼廊廟江湖有所思
過尉佗先塚
高塚纍纍列道傍尉佗南向越稱王功成七郡歸西漢
事去千年留故鄉古樹風煙巢鸛鶴夕陽坡壠下牛羊
牧兒芻豎閒來往一曲哀歌感孟嘗
望諸君墓
感慨重來弔望諸一杯明水灌遺墟昌黎好古心偏壯
諸葛謀王膝未舒故國猶傳下齊事老儒空讀報燕書
憑誰屈指當時士多少縱横盡不如
經九門城
廢堞荒臺故九門千年漢縣尚名存陂陁勢隱恒山脉
草樹陰連董相原陵變幾傳金盌出土崩猶記鐵車奔
惟應滹水波長綠依舊漁舟下遠村
謁王滹南先生祠
中原文獻盡南車獨障頽波力有餘金馬已消天下望
碧山空帶昔人居心平陳寔能循物頭白揚雄尚著書
千古來尋高士躅為公斜日幾躊躇
貞節四詠
先祖母貞節事已在别錄其艱苦萬狀卒收成功
古之忠臣烈士殆不能過也愧未能紀述以詔萬
世謹撮其大槩詠為四詩告我後人永念無斁
送終
遺言盈耳血盈頥萬里漂淪欲問誰莒國慟聲無地著
栢舟心事有天知掩形不借偏衾足抱子猶憐一死遲
遂使韶江蘆荻岸至今風雨泣孤雌
歸柩
鶴馭鸞驂勢已分天南地北幾劬勤寸心出淚多成血
萬死存孤欲露筋有石未填東海水無風可掃瘴鄉雲
片帆飄泊魚龍窟神鬼前呵世豈聞
教子
冰霜嚙盡齒將枯不藉程嬰為保孤萬里獨歸雙白璧
半生惟聽幾慈烏牀頭手澤書猶在夢裏風濤氣未蘇
見說親教范滂傳有時扶杖更喑嗚
旌門
百年貞節被新旌海若山靈恨始平國士共高滂母義
路人猶指孟姜城已無淚可斑湘竹惟有心堪付史評
千古神遊九泉下照人肝膽正分明
中山
西風故國水東流野客經過雨乍收塔影遥連官樹渡
鴈行多下靖王丘春秋百戰猶存地唐宋諸賢半入州
閱古堂前今夜月幾人華髮共先憂
翰林王公從之
捋鬚誰信虎縱横一字千金有重輕身為綱常還壁立
義形聲色正霜明趙人端不侵然諾齊史曾何計死生
天為斯民應有意尚留此老握機衡
處士安公敬仲
中州豪傑半朱輪抱志如公有幾人道為續經頭蚤白
詩成感興語長真封龍客散留書舍滹水春深憶釣綸
千古精英遊地下定知高步接劉因
謁趙公墓
曾讀壺關杜老詩栢梁高詠有公詞世驚龍虎千年會
功在璣衡七政司東市漫收晁錯笏斷坡猶仆魏徵碑
金縢石室當時事欲問當年太史誰
徐内翰先生
漢苑探春跨渥駒冰清無處指瑕瑜風雲筆㡳詞何健
霖雨人間望欲蘇夢破豈知瀛島别劍亡空訝客星孤
荒墳四尺城南畔海鶴年年下綠蕪
聞鴈
戸外蕭然客履稀酒懷詩興未相違花因愛日長東向
雁為知時又北飛人世幾多塵漠漠春光一半草萋萋
五絃揮罷聊憑几已覺和風透舞衣
夜同朱揮使飲待王以德未至
酒闌殘月照高臺還有詩篇次第裁舞劍莫教張旭看
登樓須待仲宣來徒言南海三千里已過東風二十回
岐路相逢聊暢飲曉城鉦鼓漫勞催
送董宗伯
十年身在鳳池頭曳履鳴環動斗牛瑣闥初明催進講
金縢欲閉教重修賢良舊槀傳天下風俗新篇動海陬
共道伯夷應典禮兩都相望帝王州
再送楊天章
東望青山五日程海風剛得振冠纓信都家近雲長白
靖節官貧水共清花木候琴如有意君王留斧待馳名
閒情不到池臺賞聽說西疇每課耕
送胡長史之建昌
親隨帝子出龍墀曳紫横金見陛辭羽附雄風千里外
心懸北斗十年時周人壤地新開國漢代賢良舊下帷
歌頌不妨長紀事君王方采列侯詩
荅李時升見示遊道院作次韻
百年西日又生東多少豪華散曉風隨意且看春草綠
幾人長得壯顔紅茅山道士書長有水部仙郎興不空
安得相從還一笑悠然身世酒杯中
夏日思欲園中搆小屋稍儲經史以資避暑之
餘事雖未集聊爾賦言寄意
夏木陰中小結廬興來時誦古人書梧桐月冷流丹硯
禾黍風輕度綺疎抱病隱侯猶有帶守貧原憲不求車
遥看大陸湖光好未得投簪伴老漁
夏日有感
春露才濡夏木陰感時扶病幾沾襟拂龜自信顔含命
奉檄空勞毛義心蟲蝕舊書青竹斷斗含遺劍紫虹沉
漢廷更有何人問萬石君家德最深
聞太守新修陽和樓成寄題壁上待病愈一登
尚當繼作
通衢十二接平坡笙鼓叢中氣正和春入太行山色好
雨晴南浦掉聲多白雲凝望詩人醒紅日關心國士過
獨有悲歌倦游客薰風不散奈愁何
往年嘗拜徐内翰外祖像追作此詩
文章見說獻麒麟内苑年年翰墨新帝愛賈生知治體
世傳孫策好丰神九泉别入修文舘千載重宣作記人
書疏滿堂凋落盡不堪登拜為沾巾
和杜工部秋興八首
恒山西望繡成林絶壁竒峯劍戟森雲滿碧臺隋帝女
樹藏紅廟漢淮陰西風牧笛吹遺恨芳草歌樓動客心
最是南烏棲未穩黃昏鐘鼓亂寒砧
其二
長洲沃野抱城斜未為深秋减物華樓近紫清聞朔雁
水通銀漢識仙槎承平江海多漁牧落日邊關半鼓笳
為問開元橋上客月中丹桂幾生花
其三
野寺璇題帶夕暉鐘聲遥度翠林微蕪蔞渡口逢人語
恒嶽山前見鴈飛月露風花情太劇江湖廊廟願多違
不知蓴菜鱸魚鱠何事能令沈約肥
其四
城頭星斗燦如碁孤劍能同楚客悲蟋蟀夜吟明月下
樓臺高映廩秋時淹留漢署馮唐老霖雨商巖傅說遲
觸目雲霄猶萬里西風落木坐愁思
其五
沙鷗麋鹿舊溪山十畆瓜田蒼翠間風雨多從滄浦樹
秋聲來自鴈門關相如擊缶虚酬志勾漏燒丹莫駐顔
叵耐九重恩未斷曉窗時夢集鵷班
其六
江海因循易白頭幾番蕭瑟對高秋青山紅葉霜前麗
蔓草寒煙雨後愁髀肉尋常消漢馬閒情早晩付沙鷗
華蟲藻火關心日雲樹籠葱接帝州
其七
赤符帝子建神功此地紛紛百戰中滹水龍飛冰乍合
昆陽虎散晝還風東都不獨雲臺貴上將應無血刃紅
二十四陵今寂寞一籌剛勝釣灘翁
其八
秋郊騁望日逶迤鳬鷺雙雙下稻陂天襯丹楓成暮景
雨催黃菊出新枝田家歲有烹羊樂國士心非列鼎移
喚起十年風月夢春江還受一竿垂
寄王僉憲應韶
燕臺雲散自西東清嘯誰同虎谷風千里夢隨明月到
幾壇詩為故人空中原苦口思良藥江海垂綸有釣翁
君馬青青吾馬白馳驅何地定逢公
過崔軒讀舊作仍次原韻
十年未誦壁間詩庭樹籬花半古枝山鳥向人何格格
水雲浮日故遲遲黃公酒散名空在平子愁深鬢欲絲
躍馬紆朱成底事世情如夢要君知
與張岳州話
故鄉相見淚沾纓擬話深懷坐徹明楚國魚鹽風土異
楊家清白子孫成極知雲夢舒長嘯始恨邯鄲失故行
霄漢迢遥江海迥分明一夜百愁生
錢地官求鄒公詩
楓落吳江秋已殘鶴歸遼海路漫漫龜蒙性僻曾投散
卜式財輕竟不官誰向煙波尋畫舫幾將功業混漁竿
寧山道口碑三尺儘有行人墮淚看
荅兄自關中見寄
督亢亭下鴈來時積雨初晴水落陂秋水空深河伯望
白雲遥繫漢王思汾陰廟古行人度山市嵐收歸騎遲
紅葉滿林明月上共誰持酒坐東籬
元宵二首
三山屹立繡嵳峩花萼樓前景最多舞馬引來燈下看
瑞禽籠向月中歌乍移天仗香仍滿重奏簫韶曲更和
自是萬幾關一念未須頻問夜如何
其二
萬戶千門夜不關采燈搖月影闌斑城連星斗無多尺
春在蓬萊第幾山寶樹有花移海上碧簫吹暖到人間
君王有慶臣民樂共對東風一解顔
送劉衡仲
布衣東上錦袍還光動三川境上山一代冰霜猶晩節
幾家花萼共清班江南舊事誇驅弩渡口行人話入關
君到化龍池畔看彩雲如畫水潺湲
送林居魯次韻
百年來去幾風塵江上青峯是故人豈必龜蒙情獨散
分明陸賈語多新金陵詩社誰争長魯國儒生自有真
我亦金門多病客鑑湖何日乞閒身
元夕奉讀先君詩追和次韻
松山直上與雲齊一𣲖笙簫隔水西明月正當銀樹轉
煖禽時到畫檐啼風翻雪檻香猶濕酒傍歌樓價不低
莫道山城春寂寞萬花叢裏驟霜啼
石井送羅文學湖南考試
西風匹馬送君南兩嶽晴開萬里嵐斧桂再看遊月窟
紉蘭兼喜過湘潭氣吞雲夢寧論九璧認連城豈待三
我亦懷人歌楚調不勝蓬鬢晩毿毿
中秋
水瓜山棗薄成筵塵鬢蕭蕭桂影前九十秋光恰平半
因循人世到中年無詩久負登樓眼有興猶儲賣藥錢
為寄南飛烏鵲語江鄉何處好高眼
中元日西舍對雨
故苑松梧繫遠心春風秋雨淚盈襟病身強向清時出
别恨將同積水深無策可行耕亦廢有書堪讀老相尋
重金累紫非容易傳語兒童選竹林
十六夜陪儲太僕喬太常張光祿於朝天宫奉
送王宣溪次韻二首
詩名争願識蘇州老去孤桐思轉幽海氣夜寒龍久卧
池冰新化鳳重遊道深莊叟時論劍興寓天津一倚樓
春草青青春水闊試聽鳴珮繞仙洲
其二
陽春幾日徧人間偶步春城又見山芳草似知吾興在
片雲能共此心閒江湖履跡聞新語虎豹文章識舊斑
方擬御風追未得月中時有鶴飛還
送兄
雲滿青山酒滿尊兒時舊事共兄論書仍累代家藏在
樹有當年手植存恒嶽雨餘峯隱見桑乾秋漲勢翩翻
將身不及征鴻影一夜相隨過雁門
送孫醴陵
東風一夜感琴聲却捧新除向楚城湖水不知春雨到
野人争看使星明門墻樹古三千尺江海雲深幾萬程
何用劇談忠孝事已多豪氣拂長纓
元夕
故園良夜若為情坐看冰輪轉碧城喜入燈山花細細
春回星市火熒熒豫知棠棣三年别可是和羹一旦成
憑語西鴻報消息曼卿舟去正風輕
出城
春風剛煖日剛晴匹馬西循廣陸行山近太行雲乍白
雪消滄浦水猶明對牀盟在逢新月負笈年多識舊程
莫歎綠絲容易改短亭疎柳半平生
過淮陰廟
鹿泉山下水生波古廟長松帶碧蘿星斗尚瞻淮市劍
煙霄疑駐楚人歌中分鼎足非無蒯晩疾蛾眉豈獨何
萬古幾人知國士愧予蓬鬢一經過
栢井别兄
門對青山閣俯流絃歌聲裏却生愁最難為别緣同氣
忽漫相看是異州春草不違池上夢布帆先問水邊舟
金陵迢遞勞頻憶夜夜聞鴻定倚樓
濟寧别翟體和
君家原上好松栢小樹亦可干雲霄百年喬木自春色
千里行人過午橋為别莫歌南浦句相期還共紫宸朝
秋來江上多歸鴈應有書緘慰寂寥
送張光祿弟克允還兖州
扁舟來探石城春一夜壎篪動四鄰虎踞龍蟠看王氣
鳥啼花發助詩神燈前白髮身俱健畫裏青山說未真
有興不妨秋更到年年光祿酒杯新
三月一日得憲副兄書
北來書札報平安水遠山高會面難漸老事多違蔗境
欲歸天豈喪漁灘一春桃杏風還雨落日江湖暖乍寒
鶯壘燕巢無限好有人深夜立欄杆
次韻張大經奉寄二首
江波東去月生西花竹深中尚故蹊尊酒幾償三徑約
詩篇難盡百年題丹心灼灼葵當檻綠髮蕭蕭水映畦
我亦江南植雙檜月明時有鶴來栖
其二
鵲橋東畔鳳城西問竹尋花識舊蹊載酒又詢前日字
改詩兼換向來題豈知明月思千里未厭江離種百畦
為向天池鵬鳥道鷦鷯隨分亦安栖
次韻静夫神樂觀祈雨
洞簫吹徹水烟殘羽隊雙雙引鷺班雲漢有詩空跂望
天河無路正間關一年農事看將盡六月王師恐未閒
為報先憂驄馬客霜威還與促青山
望姑蘇兼送友
送客因懷客往還笙歌池舘繡江山深愁忽與雲俱往
好景曾於夢有關帆帶夕陽增地勝虹收殘雨覺春閒
相逢却話當年事只恐悲歡損壯顔
送儲静夫
别意短長驚去水離筵浩蕩對春光心懸捧日新還闕
夢切瞻雲暫入鄉說命未陳先有在漢恩應報正難忘
江南江北無窮思埜草東風共夕陽
滹沱春望
平田渺渺樹亭亭斷岸危堤古地形草色幾年回野燒
冰澌二月落寒汀蕭王舊事曾經問趙士悲歌不可聽
獨立殘陽數來鴈欲將高思付青冥
送陳宗之采錄江西因得過省
金縢昨夜啟承明問野還勞秘省行一點帆青春水闊
萬重雲白故山横閣中帝子思王勃橋上居人識馬卿
遥想高堂稱壽罷對牀經史夜深評
秋日寄兄
細和陶詩到日斜晩風吹鬢作霜華缾中粟米聊供鶴
醉後繩牀可當槎興發尚思春載酒淚流非為夜聞笳
關山千里同明月孤負庭前郁李花
題程廷臣榮感卷
古樹蕭蕭帶遠風百年心在此聲中池頭使者歸王母
壟上耕人憶德公高蓋擁閭朝起鳳玉書幪錦夜垂虹
酬恩莫道非絪鼎草色龜趺雨露同
滹上謁禹祠
雪晴風暖廟門開神禹旌旗尚未回川上晩烟龍曳出
樹頭春色鳥啣來地兼燕趙山河壯人自陶唐雨露培
獨采香芹薦明水古松陰畔一徘徊
秋夜漫書
銀河影落畫樓西興入高秋萬象低湖海胸襟空浩浩
乾坤風景自凄凄誰家蟋蟀催機杼野寺鐘鈴亂鼓鼙
滿地月明人未寢木犀花外有鳥啼
寄從兄德堅進士
漢宫新酒宴仙曹千樹名花半杏桃鯨甲曉浮紅旭動
鳳毛春占彩霞高萬年書奏麒麟殿十里香分翡翠袍
遥想玉堤歸去路水禽嘹亮助風騷
宿郭鄉丈書軒
三回得上壽萱堂醉卧當年坦腹牀枸杞通靈籬畔藥
龍涎拂面坐中香主人愛客誰彈劔賤子悲歌亦繞梁
岐路明朝又離别雲霄萬里意徒長
明月清風繞畫堂獨留詩客卧高牀庭前草色愁仍碧
帳裏梅花夢亦香絶代佳人在空谷暮天遊子感河梁
夜來離思千千點應比樓頭刻漏長
燈火交輝照夜堂淋漓醉墨倚繩牀新來詞曲多宫體
舊日衣袍半御香汲黯何曾忘入闥枚生不是漫遊梁
酒闌揮劔當筵舞慚愧東君别意長
留連尊酒坐虚堂蕭索詩衾擁半牀臺上落紅寒燭燼
雨中殘碧晩榴香江波已没龍泉劔海月空驚燕子梁
故舊飄零如昨日百年真有幾多長
移居安福巷柬諸同館
十年蹤跡尚飄蓬假館長安歲歲同已恨無文承史闕
不知何骨類詩窮鷦鷯得樹棲方穩駑馬思羣影半空
擕去琴牀日高束欲將塵鬢對南風
答蔡舍人從善次韻
午夢忽驚風雨落起鉏畦藥半猶荒過林高鳥時呼友
近水幽蘭自惜香綈戀未忘秦范叔卧衣誰遣漢王章
百年開眼青天在忍學紅塵白面郎
又
新春過眼秋還近急景抛人志欲荒已悟雲程難闊步
得依蘭室且薰香牀頭古史三千卷天上霄衣十二章
一縷色絲如可用憑誰持此報中郎
又
清朝未老已為郎道在吾身屈未妨已分閒心消歲月
不將名字望旂常青林近屋秋多意白璧投人夜有光
欲步高吟慚跛鼈還思十駕到飛黃
又
紫薇花下訪仙郎興發時慚俗累妨白雪詩篇誰倡和
金蘭言語是尋常春生采筆應多夢月過寒齋亦冷光
瘦盡不堪還苦思忽驚籬葉為人黃
逢郝立夫
岐路相過語未終悠悠北燕又南鴻已成霖雨雲猶濕
不改葵心日自紅千里故人詩夢隔幾場春事酒杯空
知君醉墨長揮洒屏幛先開草閣中
秋水
秋水相看意偶同有時波浪似因風轉來芳砌平猶綠
流入花溪慢亦紅齊物未逢莊叟問汎槎虚道漢侯通
西窗忽觸尋詩眼幾點青山在雨中
觀國趨庭為楊子題
上國風烟滿目青若為南去又趨庭胸中八九吞雲夢
海上三千快北溟驄府彩衣秋半舞鶴樓仙笛夜深聽
學詩安用重操几楚國諸生正執經
聞蔡中舍從善南擢
交貧已恨眼中稀誰遣南雲拂子衣神馬又逢雷雨變
高鴻寧為稻梁肥青春行李三千卷落日孤桐十幾徽
何處别魂銷易盡江郊極目草菲菲
和丁秀才
西郊日日還芳草安得丁郎引子來雲為駐歌猶未散
花如待客故遲開百年心賞逢人共幾日東風屈指回
周鼓漢碑君不見一番晴雨換新苔
宜安城晨眺
千載宜安尚故墟却秦存趙幾躊躇江山事往惟餘跡
頗牧功成可大書從散始憐蘇季子璧完空憶藺相如
無人拊髀興遐歎羸馬西風思有餘
滹沱
往日驅車出鴈門幾從漁牧到河源三泉戞石湍猶小
萬壑潨流水正渾勢落平原通海嘯氣蒸恒嶽見雲屯
無端忽作崩城怒似為英雄洗血痕
城西懷古
平川一望際遥空虎僨龍傷正此中南去竟頒興國號
北來猶論夾河功書分帶礪人何在魂吼波濤氣尚雄
千古海田非一日路傍閒對白頭翁
肥纍城
肥子西行竟未還遺蹤空寄舊山川都俞氣散應難復
秦晉功成亦忽然古樹啼鵑經幾度城門來鶴又千年
直今平地皆禾黍野老寧知海變田
望封龍山
名山萬仞白雲封千古人來憶卧龍郭震志豪頻倚劍
李躬望重幾臨雍弦歌未壞藏經壁萍水徒悲過客蹤
獨訝題詩安處士斷碑多在最高峯
清苑懷古
河嶽千年帝宅開昔人功業幾摧隤風生易水荆卿去
臺築黃金樂毅來鴉帶夕陽多閃爍樹酣秋色正崔嵬
昭王祠下經過少為讀碑文細拂苔
秋夜
海榴花外送高秋卧看長空片月流野客夢回綾被早
清歌聲助畫堂幽舊書消日裁千卷壯志驅人尚九州
獨倚西風搔短鬢洞蕭何處起閒愁
東閣奉試上林春色
上林春色曉陰陰遥想風光動鬱金路馬嘶回芳草畔
宫鸎啼入杏華深鑪烟細裊和微雨積雪初消露遠岑
住對蓬萊宫闕近玉河時聽水龍吟
柳塘
一水溶溶隔柳南浪花如舞落深潭飛來黃鳥添春色
影出青山識舊嵐萬事忽同萍梗聚幾人能與世情諳
憑君一會滄波意坎止流行肯漫談
中秋前一夜西涯先生召諸生會飲命題試月
空庭待月月來遲把酒青天試問之丹桂不愁持斧客
素娥應怯促粧詩九旬秋色平分處一夜清光未滿時
城裏花陰城外樹南飛烏鵲欲參差
宫柳
内裏垂楊自不同萬條柔翠拂瓊宫葉含華萼樓前雨
枝帶朝元閣上風望入畫眉情正切囀來黃鳥語初工
一般霸水橋頭綠日日行人惆悵中
早秋書懷
木葉驚秋落上林玉堂青鎖氣蕭森凌雲愧乏相如賦
憂國空懷賈誼心萬里家書憑海鴈十年豪興託瑶琴
學成長劍全無用獨立斜陽正苦吟
北上門
北上門高接昊蒼依稀樹色露微黃龍舟罷競菰蒲合
鳳輦停遊軌跡香春草鬭青圍水殿晩雲成錦覆昭陽
外人不識摐金處虚說君王幸虎房
宿昌平學舍奉和匏菴吳先生
諫議祠前滿樹風夜深殘燭對長空夢遊數仞門墻外
人在五陵烟霧中多病可勝雞肋苦倦飛應與鳥心同
飯餘檢點今朝事望水尋山亦是功
春暮見鶯
百花開盡見鶯流一囀能添數種愁巧舌傍人何太苦
春光隨水已難留心驚陌上誰家笛夢破城南少婦樓
柳色萬行聽不斷莫牽詩思到揚州
送毛黃門貞甫
黃門近地接彤雲御筆新除愜素聞揚子不徒多識字
賈生平日本憂君清時諫草看遥入畫省鑪烟得細熏
不用臨塗悲二鳥藏心獨有李翺文
次韻答兄
深秋一鴈惜離鄉排恨寧論字短長夜月待詩當面白
寒空蘸酒逼人蒼極知堅木原多節自覺幽蘭不改芳
千里書回雙劍合壯懷誰受淚浪浪
春日郊齋即事呈西涯學士先生
玉堂行過到池亭歴歴春聲亦可聽浴馬水邊嘶宛轉
啼鴉樹裏語丁寧去官學士猶名在得句詩人本地靈
分付近牆新柳色朝來更與發深青
和吳通政韻送陳僉憲
白屋當年貧賤交青雲今是貴人曹却思舊日遊遨地
已隔東風二十遭話到夜深情更切相看老去氣猶豪
主賓俱在高樓卧雨榻清烟一罋醪
九日陳秋官明之邀賞菊
清霄對菊酒腸寬拂拭西風子細看彭澤衙中誰速客
靈均老去漫加餐冠當霄漢危疑墮醉倚冰霜夢亦寒
便合移根松竹裏相期歲晩未凋殘
送蘇指揮解職還江南
投簪意思定何如不為羹蓴與膾魚多懼有人傳劍術
太平無日用兵書山中石避將軍矢陌上花迎處士車
猶恐未全消矍鑠獵原回首更躊躇
舟中送宋侍御
㶑灔晴波照錦衣仙舟歸去疾如飛一盤零露初傾酒
五兩柔風半繞扉身向龍門慚接武心隨鷗鳥亦忘機
帝城千里勞魂夢遥見行雲入翠微
寄兄次韻二首
千仞巉巖俯碧悠分明蘇子滯南州歌詩待月同良夜
聽客吹蕭亦此秋今古英豪多坎軻廟廊名字得甄收
遥知碧樹書還日人在中堂賦遠遊
其二
詞源濯錦日悠悠酬答詩題邵許州興比淵明能止酒
愁如宋玉未悲秋冰懷不為淄塵染麗景多逢采筆收
儗種西窗數叢菊他時風雨漫追遊
清河感古
十里陂陁帶綠茸廢城誰記漢時封池臺地古逢人掘
花鳥春深為客容宦路偶同雲北散野情偏在日西舂
江山舊事難重問斗酒閒澆壘塊胸
卜築南園
偶同漁父讀離騷為卜新居選寂寥草色近郊宜眺望
土膏隣水更肥饒漫將心事還彭澤敢道風流似午橋
有興不愁詩社冷牧歌樵唱儘容招
西涯先生席上偕嚴宗哲閻侍御王太僕伍秋
官飲命韻更送以言
白玉堂中話别離東風垂柳亦新竒誰言聚散如萍水
親見飛騰自鳳池楚水巴山催去馬江雲渭樹入清詩
南來獨作斑衣舞滹上春光曉正宜
憶京華故居
官酒新分雙玉瓶看花又上避風亭到門山果呼兒買
隔樹黃鸝促席聽塵土不沾霄漢夢天河曾笑女牛星
而今簾幕春無主惟有宫楊似舊青
送穆尹入覲
征鞍欲發更飛觴北望堯天路短長江漢情深終到海
山河福壯正當陽詩篇我愛陶元亮豈弟人傳卓子康
君去七絃誰解鼓滿輪明月射虚堂
得西涯先生手教
多少英豪望後塵清風長播玉堂春斗星麟鳳光天下
韓柳蘇黃合一人附驥慚非千里翼登龍敢負十年身
青雲仰止情何限會逐鳴環上紫宸
新正將赴京
底事逢春直苦吟五雲東北最關心防身劍可長三尺
買賦名空直萬金海上風濤多浩蕩路傍花木自高深
青山日暮催行客幾為離亭滴壯襟
讀蘇伯修滋溪文藁
城郭千年落照紅高丘往往道西東非因斷簡垂遺德
誰識先民有古風蚴蟉龍蛇碑石壞喧啾鳥雀嘯臺空
不知餘澤歸何處坐對寒烟意未窮
遊西湖同李廷評喬考部王祠部諸友
離宫數十半仙蹤玉輦金輿悵不逢漫道雲中聞鼓吹
猶疑水底住魚龍風帆影没平川樹天樂聲留野寺鐘
更有暮烟知故事還將殘黛抹秋容
寄張廷評元瑞
江南江北草菲菲倚檻相思露濕衣秋盡玄禽辭主去
夜寒螢火偪人飛一封雲樹初回信萬里風塵暫息機
舊日交遊今總貴夕陽高詠和全稀
次韻荅兄雲中道中諸作
盧同夢破曉陰殘詩卷開封朔氣寒故事遥知騎馬問
名山還欲按圖看風雲滿眼遊何壯簡牒關心卧未安
豪俊不慙天子使合令諸將揖儒冠
奉和内閣芍藥詩四首
春臺浩蕩午庭陰綺閣金閨幾許深花下細翻紅藥譜
殿頭猶繫紫泥心從龍忽訝雲千朵棲鳳全勝樹十尋
應是玉皇親賜種開時長有列仙吟
其二
紅藥翩翩清晝陰紫泥封罷興猶深閒拈彩筆追遺事
暫為名花愜賞心絶品似曾天上見靈根欲向鼎中尋
瓊樓十二人難到時復雲間一鳳吟
其三
早園榮耀已先歸誰似開遲色更稀華萼樓前分雨露
鳳凰池上見芳菲粧成自合藏金屋寵極何曾列步圍
香遍省廊三十丈有時還到殿東扉
其四
芍藥花前佩玉歸花容玉韻兩依稀光懸上相籠中品
色借長楊雨後菲看到天然如欲語似憐香散自成圍
揮毫便寫昇平象記得深紅傍曉扉
飲伯誠軒中
危樓帶酒更憑闌細雨斜風十月寒雲亂直疑翻手作
天低欲礙舉頭看百年歌歗存知已一味清閒是好官
莫把東山容易卧幾多青眼望長安
遊石都尉山莊
城東水石坐生秋不到山林地已幽隨意雲間高鳥下
有時潭低倦龍遊閒花笑客偏相向古竹吟風可待求
杯酒未闌何處笛已將新月上簷頭
送馬汝礪還廬州
隔歲仙舟見往還半因承寵半承顔聞鍾肯動楓林色
曳珮猶連棘寺班凉入客樓秋夢遠舞餘吟膝夜庭閒
廬州新槀難頻得極目淮南兩岸山
庚戌元夜
五雲宫殿晩氤氲簫鼓聲繁萬井聞聖主未行春令下
侍臣先奏夜光分燈搖穴鳳儀時尾火暎山龍補後紋
别有隻雞尊酒會閭閻相勞正欣欣
早朝追和匏老韻
蓬萊宫闕玉為橋曳履年年侍早朝罏靄著衣如過雨
御溝搖月欲生潮未排閶闔心猶壯纔望金莖渴已消
奏罷從容過東觀五雲隱隱聽笙簫
送羅司教赴浙中主試
茫茫江海獨垂綸豪士停橈此問津莫遣芙蓉成寂寞
須防騏驥在風塵斗山門望知名舊菽帛文章過眼新
聞道草茅來獻賦中間亦有似雄人
送鄧丞兄歸揚州
蕪蔞漢水駐仙槎羡爾吹篪早放衙池上夢回春草綠
塞門秋盡鴈行斜心懸邊檄聞歸馬望入淮山喜近家
好向高堂說難弟哦松終日更看花
五言徘律
秋日
志士悲秋日文園抱病年西風吹落木金氣入商絃柿
葉紅初透禾麻實既堅弋鳬歌昧旦授棗訝神仙即境
情彌重銜哀力未宣斜陽驚牧笛中夜舞龍泉夢破梧
桐雨詩賡鴻雁篇謝安猶穩卧劉向本難遷伏櫪心千
里端居席半穿才惟思大雅理獨契先天不問門前市
非求汶上田守貧甘瓠飲知足謝腰纏楚客蘭為佩陶
門柳拂顛屨稀苔漸滿月冷鳳孤騫范叔寒如此王生
興偶然漫吟秋色畔回首看鷹鸇
夕陽晩坐
危城亘遠岑薄靄變新陰鳥啄乾苔盡魚衝綠藻沉穠
華易彫謝貧病苦侵尋鳬脛續終短牛涔濬豈深乾坤
聊送目江海幾交心淡憶上池水平思太古音蓬萊何
處是回首見雲林
代作送人
設險雄西北分符倚俊英裁聞陪晉嘯又見抗秦旌霖
雨隨車到秋風逐馬生豈徒綏赤子真欲恃長城廟筭
期全勝人心服老成民和方用武食足始論兵曳紫恩
非細專城寄不輕大才宜盡展寰海望昇平
送毛宫諭兄文之
馬朔連傳檄燕齊一縱觀助邊新輓粟過闕更彈冠子
喜親重貴兄兼弟兩難暮雲凝望眼秋色壓歸鞭鵬路
三千里龍樓十幾闌風迴光禄酒日射翰林盤此别真
餘寵何時定續談為君興遠思欲看海生瀾
秋意
玄鳥將歸日寒蟬恰蜕時風吟金井葉露哽木犀枝薦
寢登麻黍經村見酒旗猶傳拊缶曲兼誦斷壺詩農樂
有如此帝功安所知壯心鷹隼上舊業菊花籬漏永稽
殘夢才遲折凍髭卿雲在東北空繫小臣思
五言絶句
古意四首
王昌娶少婦日夕盛絃歌妾亦有秦筝夫壻戍交河
其二
君情薄如葉妾貎瑩如雪葉落雪成冰孤房夜凛冽
其三
生長邯鄲下少小能鼓瑟君王好新聲寵愛一朝失
其四
妾家青雲樓樓前花柳深花容如妾貎柳絮是郎心
日圭
高臺鬱嵯峨苔色亦已古無人看日圭晝夜自子午
城上松
澗下遲遲松誰將植城上東南紫氣浮翠蓋遥相向
觀蓮
人皆愛蓮紅我獨愛藕白那知根本心偶向滄浪得
古意
志士多悲心如何值秋夜仰見星月光歎息茅簷下
搗衣曲
雙杵夜沉沉中懸萬里心露華欺白練明月映秋砧
擬古秋夕
深閨逢七夕獨拜星月前但願無離别今歲又明年
秋色
返照入高樓樓中客惆悵開樓看秋色猶在闌干上
長信秋詞三首
白露垂珠箔新蟾上玉鈎那知霄漢上不為替人愁
其二
螢火夜不滅碧紗冷初透不因風雨聲聽盡銅龍漏
其三
薄命已如霜君恩未可忘一般清夢裏夜夜到昭陽
古意
晨起望征人烟波綠如草不見雙車輪但見長安道
砧聲
西嶺無情石東林枯木枝如何明月夜觸手動相思
古意
秋葉不堪書青蟲解心事屈曲往復回却是相思字
遊東園
坐久香不斷開殘花尚竒林鶯知客意一囀似笙詩
鹿泉
白鹿今何在清泉故自流淮陰祠下道芳草漫生愁
擬古三首
開田種嘉榖中有稂與莠日暮人未歸新鸎在高柳
其二
青青庭前樹上有黃栗留去年人聽喜今年人聽愁
其三
桃花隨意紅柳枝向人綠山人夜歸來獨上蘭臯宿
酌泉
往往城中水不如郊外甘如何城市客不肯住城南
夜鐘
山寺數聲鐘霏霏度林薄夜久霜氣嚴林間下樓鶴
七言絶句
夢張岳州
綠苔滿地明如錦共向溪西石閣吟一掉好風人未散
夢回凉月正沉沉
送燕
蚤聞秋社已思歸更為新雛櫛羽衣故壘明年管無恙
東風簾幕待君飛
吟窗雜詠二首
印文生綠銅獅冷硯沼瀠波石獸歡坐久篆烟清不斷
兩鬟童子立闌干
其二
琴衣書幔未全乾試學神仙夜爇檀盡日無言對芳草
南山蘭似北山蘭
答趙叔鳴員外
平原東望幾停雲古鶴離巢雁出羣未得報書空有夢
曲江池上憶逢君
春意
柳綠花紅千萬枝煖香隨馬霧絲絲東風莫厭頻來賞
轉眼黃鸝欲暮時
雙栢亭對雨
深春亭舘客來稀坐看幽花著雨飛十二碧闌鶯語細
江南夢好未思歸
長門怨
瑶光門裏閉嬌娃舞袖盈盈翠黛斜半餉好風吹未足
橋南橋北柳俱花
撲棗呈蓮北司城
東廂撲棗及秋分露顆風枝喜共君明歲却煩君撲棗
可能迢遞寄溪雲
天上謠
玉兔新生乳鳳鳴小仙擕瑟喚飛瓊霓裳歌舞方重按
已道人間有此聲
香奩曲
玉堂金馬少年身雲髻空粧别樣新紅葉一枝簫一管
殷勤寄與鳳樓人
繡檀雕枕閣蓮花紫錦裁衫露藕芽西望銀河剛只尺
好乘秋水上仙槎
憶親
龍城望月四經秋夢逐金波影外流為憶稱觴奉顔色
三番不敢近高樓
鶴髮童顔會面難况將歌酒奉深歡南風已入高秋樹
纔得歸鴻一問安
次韻奉答兄
渡口斜風吹古柳城門落日映新花書來正過清和節
惆悵青驄未到家
何處風光似去年豆花含雨草含烟無端見月思千里
卧看行雲曲檻前
寄兄
鵬海誰羈色養身錯教芳草怨蹄輪近來不復臨池立
却恐浮萍亦笑人
楊柳枝詞
春風惜别霸陵川多少長條似馬鞭誰道無情是花柳
賺人來去自年年
送歐時振還姑蘇二首
燕市南頭曉送君誰人高韻遏行雲北風吹落姑蘇月
山寺鐘聲夜半聞
其二
茫茫衰柳接平原不許離人不黯魂日月如流行役倦
定知何處協篪壎
聞事偶述
閬苑橋西春雨多傷心春草淚增波無人更說昇平事
日暮雲生聞棹歌
送傅日章
鴉飛長樂散晨鐘春雪翩翩為客容歸路不須誇竹馬
幾多雲氣正從龍
過報國寺
古寺蕭蕭玉作闌滿衣塵土下征鞍老僧相見無茶筍
共坐松庭日影寒
長門怨
翠袖淋漓素腕寒宫門漏盡夜將闌若將妾恨添壺水
滴到平明亦不乾
閨怨十首
繡被重重捲不舒綠窗春蚤燕來初東風底事關雙淚
濕透紅箋小字書
其二
沉沉閨閣夜熏香准擬東風放海棠青雀西飛鶴東去
落殘紅燼漏初長
其三
侍女吹笙出鳳池郎從侍女贈花枝指痕應是郎親摘
簪到紅嫣綠减時
其四
刺繡無心幾欠舒剪刀裁錦破雙魚嬌紅不似文君寡
輒就相如夜讀書
其五
郎家門戶妾家樓日暮輕烟相對愁妾貎如花郎似玉
無人不到是當頭
其六
水向東流幾日還碧梧枝上鳥閒關絳綃銀鈿渾閒夢
一夜千山與萬山
其七
牙篦輕盈下綠雲寸心如月遠從君莫言月落花須盡
中有蘭膏是妾熏
其八
含消半帶齒痕香連理枝分人斷腸從此離魂招不得
晩風回首怨垂楊
其九
淚淋鶯領亂花紋滴碎紅梭小釵裙馬上見郎郎見妾
青山底事亦氤氲
其十
破鏡分釵碎玉簪碧山無語海沉沉春魂只化雙青鳥
飛向郎山話妾心
秋夜
梧桐落盡倚危闌寂寂秋燈照夜殘二十餘年多少事
此心雖在不勝寒
送友人
肥纍城外見花枝東望長安日暮時千里萋萋春草碧
不知何處記相思
憶昔
二十餘年夢裏恩春風秋月幾消魂梧桐樹老人華髮
千古莓苔淚有痕
金陵曲
錦纜牙檣鼓又歌畫橋無數酒旗多一番雨過青山出
處處紅樓映綠波
江南曲
雲間甲第隱笙歌橋北橋南畫傍多盡說昇平風雨好
年年月底拜山河
寄兄
遠書封就獨憑闌斜日晴風兩鬢寒屈指秦中三十驛
到時公又過延安
雨中雜興
去年井上梧桐雨今夜籬邊豆葉霜多少閒愁滴不盡
五更風雨響迴廊
新鴈
惆悵南飛又北還渚蘋沙草未消閒不知身為浮名誤
來往風塵鬢欲斑
元宵應制三首
火樹燈山幾萬重五雲攢出繡芙蓉中天一𣲖風雷動
知是簫韶從六龍
其二
龍燭騰光鳳吐煙千花爛漫月團圓君王欲駐行春輦
侍從先擎七寶鞭
其三
鳳管鸞簫擁内城上元燈火月中情天風吹下昇平曲
中有山呼萬歲聲
元康宫詞二首
兔軛羊車夜未過人間烏鵲上銀河洛南星吏還無賴
卧蹴青娃奏九歌
其二
紫殿彤樓鎖阿薰藥囊提碎夜行雲鈎簾看罷承盤舞
自摘珠松泣送君
天寶宫詞四首
羽士承恩列上仙寶花十樹照當筵宫中未有新儀注
旋檢先朝納婦篇
其二
勤政樓前鬭兩朋寧王新樂最堪聽太真偏賞凉州曲
自奉黃金出内屏
其三
太常迎駕樂聲齊戲馬場中舞象犀隊隊宫嬪椎法鼓
繡襟文袴立樓西
其四
龍池樂上練帬飄珠履金鐺稱舞腰舞罷芙蓉冠欲墮
殿頭傳旨賜含消
唐武宫詞
宜春苑外兔初肥長從君王射獵歸一色赭袍飛兩騎
外人不辨是賢妃
江都曲
金篦吹笙絳袴謳君王自理卧箜篌夜深未喚憨憨寢
一曲歸飛萬里愁
定昆池
環寶攅山夜陸離主家新鑿定昆池珊瑚未大諸韋死
多少珠璣向月悲
態峯集卷四
