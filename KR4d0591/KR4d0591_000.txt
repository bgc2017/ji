提要
庸菴集十四卷别集類四(元)
(臣)等謹案庸菴集十四卷元宋禧撰禧初名
元禧後改名禧字元逸庸菴其號也餘姚人
元至正庚寅中浙江卿試補繁昌教諭尋棄
歸洪武初召修元史所撰外國傳自高麗以
下悉出其手書成不受職乞還山復與桂彦
良同徵主考福建故明史列之文苑中附見
趙壎傳末然集中題桐江釣隠圖有云黃冠
漫憶賀知章老病憐予簡書趣又寄宋景濓
云當時十八士去留各有緣而戴良贈以詩
亦有麥秀歌殘已白頭逢人猶自說東周之
句則亦沈夢麟趙汸之流非危素諸人比也
禧學問源出楊維楨維楨才力横軼所作詩
歌以竒譎兀奡凌鑠一世效之者號為鐵體
而禧詩乃清和婉轉獨以自然為宗頗出入
香山劍南之間文亦詳贍明逹而不詭於理
可謂善學柳下惠莫如魯男子矣黃虞稷千
頃堂書目載庸菴文集三十卷又庸菴集十
卷自明以來未有刊板故流播絶稀今浙江
所採進者乃其詩集即千頃堂書目所云十
卷之本而文集則已久佚惟永樂大典各韻
内詩文並載尚具梗槩以浙本相較其詩惟
多七言絶句四首詞一首其他轉不若浙本
之詳備疑編錄之時多所删汰其雜文每題
之下各載年月檢勘皆至正間所作而入明
乃無一篇當亦不免有所遺脱然世無傳本
惟藉此以獲見一班尤不可不亟為甄錄謹據
浙本参互考証仍編詩集為十卷文集則别
釐為四卷又從西湖志補詩二首餘姚志補文
二首統題作庸菴集以備元末之一家焉乾隆
四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
