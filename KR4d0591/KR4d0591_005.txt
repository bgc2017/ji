庸菴集卷五元宋禧撰
七言律詩
送諸道初該萬有歸寳林寺
天末二郎思舊隠山中一老望歸來乾坤多被樓臺隔
昏曉長為鼓角催月色清凉何處見夢魂辛苦有時迴
還鄉又在中秋後黃葉蕭蕭寳殿開
送人還高麗
奉使遠離山水國稱藩先入鳳凰都素聞箕子明皇極
更憶周家展地圖風舉天池鵬一息潮迴遼海鶴相呼
中華自古通殊域北往南來萬里途
贈紫芝山人
紫芝山人有青門種瓜之志而未得其所五
口之家無一夕之儲不知造物者將何處之
也今慕義而遊將以石刻集王右軍書墨本
售凡好事者予竊有感焉因賦此詩為山人
道噫時既艱矣歲既晏矣山人所嚮其有值
乎其無值乎雖然吾故人見吾紫芝而讀吾
詩其為前途之導者盖不獨吾也紫芝其往
哉
有客有客王紫芝江空歲晚欲何依試看墨本打碑賣
勝謁朱門冐雪歸浙水文章依舊在晉賢字跡到今希
年饑有粟知相易不用山中更采薇
十二月卄五日送趙鳴玉以其所畫游南山
雪滿空山二尺深可人獨步費幽尋政同沙漠飡氊厄
豈有山隂返棹心不惜衾裯換斗粟誰言圖畫直千金
南山親舊知吾意除夜歸來聽好音
贈術者胡桂堂
鄉閭見面不知姓江海傳聲未識君百歲人生易相失
五行家學許誰聞天寒北郭初青眼日落西山總白雲
萬事忘言唯一笑謝君點檢更云云
送赫彦明
惜君遠去在新正貧病無緣叙别情臘雪已消三尺盡
春潮初送一舟行天涯有夢尋鄉曲海角何年聽珮聲
烏帽蕭蕭俱皓首萍流蹤跡歎浮生
留題葉氏隠居
正月卄三日偕王處士起東王山人紫芝出
城東門過葉君伯泰隠居及竹山渡先濟而
往者郭廷羽伯泰之隣會吾人同席而隠者
張子仁也過午而還賦詩一首以贈伯泰
生來兩過竹山渡早歲經今已暮年黃認橘林寒雪後
白知梅蘂暖風前麻鞋屢約通家舊草閣幽居覺爾賢
作伴豈知江海客為誰激烈酒樽邊
喜柯氏復舊物為賦詩一首
天台柯君叔靜以童時喪其先公奎章閣博
士所遺圖書等物之最重者無以考世德瞻
親像驗家慶而恒以為大憾凡與親故語未
嘗不流涕而皇皇焉盖叔靜自知人事即不
能釋于懷者有年矣山隂唐君彦常好義之
士也于柯氏舊物之喪嘗得之以重直一旦
見叔靜而閔其孝悉以向所得者歸柯氏不
靳于是大夫士以詩文美叔靜之孝彦常之
義者無愧辭焉予雖不敏而詩之為作固不
得而辭也
奎章博士丹丘公輝赫聲名天歷中遺像還家兼舊物
佳兒隔世識先翁趙人猶喜歸全璧魯史曾書得大弓
好義今聞唐處士解憂孝子寸心同
二月三日過婣戚倪氏深秀樓留宿賦詩一首
福地重來白髮疎仙標誰復好樓居驚心世事三年後
照眼梅花二月初解凍陽岡仍種橘生賢後代每收書
君家積德由來盛親戚相過喜有餘
為汪復初題四明溪舍
丹山赤水洞天中水出長溪似白虹簾外鶯聲春樹綠
潭邊鷗影晚花紅汪倫釀酒能留客李白題詩不負公
欲看丹經坐清夜為予下榻候仙翁
為倪道原題九老圖
何代傳來九老圖清平文物定何如水中亭館晴移棹
樹下衣冠晝讀書閱世長於佳處住論交不與少年居
可憐奔走風塵客田舍歸來白髮疎
倪安道一樂堂
高堂並坐白頭親兄弟相看樂意真對酒雲溪金奏響
過庭華月錦衣新兵前骨肉誰無恙屋外田園况不貧
家慶從來最慳得願將愛日荅洪鈞
倪煥章藏翠軒
長松高竹覆春隂小院開簾翡翠深逕轉賀溪知幾曲
枝巢越鳥見層林清狂未羡黃冠好少壯無愁白髮侵
勲業關心書萬卷酒船何用客相尋
留題上虞陳處士皆山樓
老來厭住城郭中眼暗車塵千丈紅十日看山坐西閣
半春多雨怕東風榻移更覺陳蕃好賦就那知宋玉工
夜對青蓮須秉燭明朝有約遍溪東
再題皆山樓
高樓百尺坐元龍客到山間度幾重雲薄霏霏含翡翠
窗虚面面見芙蓉空中書寄仙人鶴月下詩成佛寺鐘
三十六峯都在眼登臨更憶最高峯(原註皆山樓去丹山赤水洞天十五)
(里劉樊昇仙之蹤尚存樓之東一里許有山若屏障列其牖前山之外有所謂東明寺在其下風清月朗往往)
(聞其鐘磬之音登是樓者恍惚若與仙佛接故詩中及之)
二月十六日過楊氏嘉樹軒訪三山岑宗昭
嘉樹軒中久不來新年窗戶為誰開生還再見三山客
老去同觀二月梅天際相思曾聽雨花前一笑為銜杯
清江難覓漁郎棹醉後愁吟坐石苔
過亡友楊昭度宅見其諸子復習舊業悲喜交
集為賦詩一首
楊子宅前春草新老夫一過一沾巾城東聞笛經三載
江上垂竿復幾人當室兒郎愁獨立通家子弟喜相親
新年又聽書聲好竹徑幽尋莫厭頻
為楊生簡兄弟題嘉樹軒
軒前嘉樹為誰栽南國曾移此樹來孝子懷金寒果熟
德人比玉暖花開侵凌冰雪寧無難粲爛文章定有才
愛汝諸郎對書册東家桃李自尊罍
題鄭山輝畫蘭
醉眠居士何憔悴託意秋蘭似獨醒身後流芳頭已白
人間看畫眼俱青湘靈夢寐同紉佩楚語愁吟可續經
誰解烹茶留此老吳興文物久凋零
為王漢章題鄭山輝李石樓合作蘭竹圖
冀北李侯多晚興江南鄭老有春愁風潭對影來溪曲
雲谷聞香坐石頭會合可稱雙璧在畫圖將見萬金收
清華自古歸王謝所愛曾兼二美不
為老圃生題錢舜舉畫瓜
官路歸來兩鬢華誰知老圃樂生涯種瓜不作封侯想
攀桂猶稱進士家一卷畫圖兵後物百年世事眼中花
炎天客過三山下豈厭煎茶與設瓜
三月一日再過楊氏嘉樹軒與岑宗昭王起東
楊生宗權對酒既用前韵再賦
半月春風兩度來楊家兄弟酒尊開西軒已為吟嘉樹
東閣那堪見落梅此去綠隂還在眼寧貪清晝更傳杯
吾曹相過多深意門徑無令長綠苔
為聞人生題鄭先生李太守合作蘭竹圖
石樓寫竹有書法山輝作蘭非畫師絶憐一老衰遲日
虚憶諸公全盛時澤國凄凉今見此玉堂文采舊稱誰
流傳後代應難得肯與聞人玉雪兒
三月十六日會蘇伊舉于楊氏嘉樹軒辱示見
寄詩一首次韵酬之
老病生還九死餘杖藜寧嘆出無車五年不見先生面
三徑相逢處士居芳草綠隂還自好落花紅雨已成虚
白頭會合知誰健見說燈前尚著書
過建初奉上人房
城南僧舍我頻過塵世閒情奈爾何雨後畫圖修竹潤
春深窗戶落花多齋庖燒筍留人飰醉筆題詩倩客歌
緩步幽尋知幾度虚期杖履入烟蘿
周信原南溪草堂
南市津頭春水生南溪一里上流清堂前日夜生芳草
海角平安過大兵先世圖書猶在眼故鄉山水更關情
出門舟楫元非遠問柳尋花及晚晴
周氏木香亭
城南周氏木香亭人倚欄杆眼為青照夜白華春澹澹
生凉綠葉晝冥冥月明不怕緇塵暗露重能令宿酒醒
誰向東家看芍藥愁来簫鼓不堪聽
三月卄三日南門訪柯逸人及還遇張與權偕
過建初佛舍觀畫題詩之際與權出舊紙索詩
為書五十六字
南郭春晴榖雨餘為尋山客過郊居畱侯孫子歸途遇
佛氏園林與世疎頻見赤松清夢裏同遊寳地綠隂初
老夫已悟人間事爾祖丹經願起予
三月卄七夜與諸友宿孫尚質書舍
白頭病叟歸鄉里杖履清遊及暮春連夜城南隨處宿
五更燈下有誰嗔穿花送茗呼童子隔屋聞雞報主人
莫怪閒情太真率去年辛苦在風塵
與諸友宿城南即事
吾邑東門外五里許有岱嶽行祠在小黃山
俗傳三月卄七夜其神出而還恒有火光若
列炬自諸叢祠出送嶽神還明滅聚散雲霧
間不可勝數者是其徵也每歲邑人候而觀
之以為常今年其夕周原信孫尚質范德梓
郭廷羽趙自立張與權陳子範輩要予宿南
門外初不知觀所謂神燈者因賦詩一首以
寓感慨之意云
同宿城南有八人送春箇箇惜殘春空中何物明燈燭
夜半高歌動鬼神白雪滿頭猶激烈緇塵在眼復酸辛
年華不及諸郎好作賦吟詩齒髮新
四月卄九夜宿楊氏嘉樹軒
前月城南連夜宿今宵水北對花眠梅天未食楊家果
夜雨都耕舜水田惡客不來成好夢大兵已過重豐年
酒醒得句呼燈燭一丈紅葵在榻前
留飲汪尚志成趣軒
城東門外步晴暉柳絮無情作雪飛好客兒郎留午宴
看花今日送春歸霓裳自愛荼䕷好雲錦誰憐芍藥稀
念爾通家今再世歲時歡會莫相違
松雲軒
幽人屋前多古松松上白雲知幾重蒼蒼寒色經年在
漠漠春隂盡日封子規啼月許同宿神龍作雨能相從
丈夫出處亦如此山澤巢居恐未容
題張立中負米詩卷
竹山渡東葉處士為我曾談張立中負米只期慈母飽
還家不泣暮途窮太倉黠鼠無饑歲老樹啼烏有烈風
薄俗驚心那可說長歌在耳慰衰翁
題沈鍊師樵雲卷
白雲可只自怡悅此語曾聞陶隠居有客樵雲吾未解
通宵煑石豈成虚神仙對奕看何厭富貴忘情樂有餘
應念當時賣薪者暮年勤苦讀何書
五月十日楊灌園留飲後清漁舍且用梅字韵
見教予亦用韵酬之
長懷載酒為君來夢裏寒花一夜開識字可期天禄閣
吐詞何望廣平梅田園歸處松三徑詩賦生涯水一杯
白首追從頻有約今朝又為掃蒼苔
五月十日訪楊灌園于後清漁舍而唐景顔澄
了然先生留飲至晚與了然還及汪尚志之門
遇雨見留甚勤又置酒臨昏而散乃用向所留
題韻紀其事
梅天疎雨灑斜暉水北平田白鷺飛飲酒偶同諸客醉
吟詩相伴一僧歸茅堂會合誰知好蓮社交遊更覺稀
暝色苦催花底散南隣留客意難違
方氏山意樓
山意衝寒欲放梅杜陵詩句為誰裁南山種樹人猶在
東閣看花客再來風煖小春能自耐雪深殘臘未須開
早年訪舊曾同宿白髮題詩愧不才
五月卄八日為梅川羅翁題會稽俞景山山水
圖
關情俞老卄餘年忽見畫圖東海邊閱世兵戈成死别
銷愁山水覺渠賢登高昔有穿雲屐訪舊今無泛雪&KR0657;
索我題詩羅處士卷簾梅雨落梅川
贈杖錫寺安大愚長老
四明山中仙佛居世界自與凡人疎藤蘿諸天映微月
樓閣孤禪棲太虚金錫何年留寳地石窗有客寄丹書
生平欲往已衰老路遠安得乘籃輿
留贈郭思賢
去年己酉夏余有龍河之行以衰疾留滯錢
唐十餘日寓所與郭子思賢氏相近間與語
若舊相識然其家世業婦人醫由汴徙錢唐
已及三百年而其名不替以趙郭氏稱于遠
近者是今年七月予以考藝適閩道經錢唐
復與思賢會迺為賦詩一首盖塞其去年之
請也
種樹曾聞郭槖駝錢唐趙郭業如何名家汴水逾三世
治疾邯鄲擅一科舊歲客居頻晤語新秋藥室再經過
暮年遠向三山去歸對黃花為醉歌
過釣臺
先生昔自吾鄉來愛此桐江雙石臺石臺萬古端有待
羊裘一出能復迴在越丘園成感慨入閩舟楫為徘徊
豈知陵谷推遷後過客暮年青眼開
大浪灘
大浪灘頭大雨來樓&KR0657;不放四窗開低流江水來如箭
直下山泉響似雷豈怕晚凉行李濕只愁秋熱簡書催
白頭涉險緣何事考藝南閩愧俊才
