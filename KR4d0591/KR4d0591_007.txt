庸菴集卷七元宋禧撰
七言律詩
留題岑氏隠居
冬十月既望予過三山岑西峯隠居嘗再宿
焉明月十五日自游原將過梅川西峯長子
子輈又要子宿其家西峯蓋善士晚歲恒誦
佛書不涉外事是日夜予與其父子語至雞
鳴不睡明日别去留題律詩一首
白頭兩度過三山三宿西峯紫翠間明月再圓潮滿海
寒雞亂呌石當關論文半夜新知樂齋佛殘年老子閑
榻下諸即總清秀雲中丹桂許人攀
聞宋思賢等將還有作
半載江頭悵望頻遠途音信苦難真雲霄忽報辭鵷鷺
郊野還看養鳳麟别去孤舟秋節晚歸来斗酒歲華新
海隅山角長相見歌詠同為擊壌民
新正即事
日色相催暖氣回千家寒盡舊爐灰南山臘雪新年在
東海春潮昨夜來野老獨登高閣望江梅遠背故人開
感時懷抱無今古強學詩翁近酒杯
葉貴中自天台還臨濠寓所正月晦舟過餘姚
江上與予别五載而會話舊之際悲喜交集因
賦律詩一首寄題其寓所曰竹居者末意蓋有
所祝也
濠梁種竹已成林客舍凴渠伴獨吟蝶化南華春夢短
鶴歸東海暮愁深别來每得平安信老去重傾故舊心
江上雷聲交二月錦䙀為汝憶抽簪
為陳山人題顧雲屋大松圖
顧侯秀異天所種胸中有此千尺松深山大澤久藏器
層冰積雪當嚴冬羽化登仙巢老鶴樓居閱世對亢龍
小山桂樹何年種譲爾獨立青芙蓉
羅壁隠居圖雲屋為方溟遠作
玉山有客尋佳處金谷何人比此山溪閣幽居青樹裏
園泉遠落白雲間燈明春夜看圖畫地主年華集珮環
隔水桃花深幾許洞門斜日未須關
為方允恭題顧山人龍門雪霽圖
羅壁山形似金谷今人誰繼古人遊龍門雪色入鳥道
顧老霜毫追虎頭高情脱略風塵跡遠眼冥迷草木愁
客底敝裘能忍凍畫圖不許世人求
與顧山人宿羅壁方氏停雲樓贈詩一首
雲屋山人雲與遊十年為客海東頭蛟龍過處石窗冷
鴻雁來時水國秋燈影獨留羅壁夜雨聲長送玉山愁
桃花流水春隂裏白髮關情共倚樓(原註顧氏吴中所居號玉山草堂者)
題高氏萬綠堂
路入郊堂度石橋可堪詩思晚蕭蕭隂連桑柘凉如雨
氣接風雲遠似潮紅紫一時隨過客清和四月聽吹簫
梧桐葉上題佳句乘興重來不待招
雨中遣懷
老去追游轉覺難盍簪誰復共清歡江山暮色孤城暗
風雨秋聲四月寒路遠情人長駐屐樓空餘子獨凭欄
可堪鼓角催昏曉萬古心期只自寬
雨中席上贈承漢德
濠梁有客意相親風雨孤舟泊水濱攜具入門添我恨
烹茶為主奈家貧從游誰作觀魚伴就語今逢裹飯人
秋晚能酬江上約豈無雞黍待嘉賓
鄭山輝春草圖
悵望情人立水南水南風日正清酣踏青已去空遺佩
拾翠重來可盍簪當日佳期猶自惜暮年别恨更何堪
夢中綠暗關河路愁破天光動鬱藍
為承漢德題淵明采菊圖
高眠不道羲皇遠爛醉猶知晉室尊三徑有花歸栗里
千山無路記桃源去官彭澤皆真意避世秦人亦寓言
老去忘憂忘未得秋來采菊度朝昏
五月十四日過平應仲書塾其夜至明日雨不
止有懷藍溪許月山化安真淨源
天晴獨跨蹇驢來凖擬書堂一宿迴野色幾年違白首
雨聲半夜落黃梅南山樹對高僧立東浦花隨處士開
親舊有懷難晤語出門流水沒蒼苔
贈沈生從訓
王氏園林好讀書山光野色入幽居鄉關百里騰騏驥
燈火三更落蠧魚江動春暉慈母别天開文運大兵餘
苦心能答三遷教青眼誰譏野老疎
過聞人叔勉家賦詩一首
今年六月三日予與陸谷賓過聞人叔勉家
叔勉有南山之行未還其母夫人隔屛障語
其童孫以天熱固留過午叔勉臨出時有屬
故也叔勉之家約甚而處之恬然事母孝謹
躬執薪水之勞而問學不廢予于諸生中尤
愛而閔之屢過其家不忍費其為具也至是
予雖不留又見其一家待我之心真切若此
谷賓亦為之感嘆以謂叔勉有是美質而獲
乎親其于古人之學豈難進哉予因賦詩一
首紀其事且為叔勉學古之勸云
觸熱相尋北郭生昨朝已有南山行在堂慈母隔屏語
愛客小兒開戶迎凉館苦留憐老病暑途竟返負真情
誰知剪髮陶家事竹簡千年有令名
題朱叔經怡雲樓
秋來江上望甘雨念此山中多白雲樂土稻粱何早熟
靈湫膏澤許誰分怡情豈羨陶弘景足飯能留鄭廣文
為倚高樓愁野客關心豐歉對斜曛(原註壬子歲七月十二日謁豐城揭)
(先生于慈溪朱叔經家登其怡雲樓時先生之子平仲以教授館于家他壌有不雨之閔而山中田榖已有熟)
(者其鄉多龍湫故詩及之)
為方出翁題顧雲屋大松圖
去年寫松小山下今年寫松羅壁中千尋竒材拔厚地
兩度苦吟愁老翁羽蓋青天落冰雪龍門白日起雷風
虎頭筆力今重見神妙能分造化功
龍門眺遠圖
誰寫龍門眺遠圖風流顧老出勾吳河中天闕爭高下
海上雲山半有無杜甫神游應自惜安期仙去待誰呼
未須東望成長往小住塵寰慰老夫
秋日過郁仁齋翠深軒與顧山人夜坐有作
風霜高潔暮秋天誰住紅林白水邊愛畫能留吳下客
過門為治越中船葉垂山果臙脂重石出溪毛翡翠鮮
底憶桃源深處宿樓臺春夜對花眠
顧山人畫
高峯特立翠芙蓉疊嶂飛來宛似龍雲度雙關如有約
水流千磵總相從秋林谷口安亭舘曉寺巖阿響鼓鐘
老去可堪城郭住關心草閣傍青松
龍門大松圖
虎頭孫子氣吞虎龍門怪松身似龍落筆蕭梢朔風起
潑墨慘淡飛雲從無疑杜老歌韋偃謾說秦封臨岱宗
天生異材久盤屈青眼千年纔一逢
長江疊嶂圖
病翁曾上大江船晚發江心佛寺邊不見青山歸海去
可憐白日枕書眠畫圖雲樹看今夕客子風潮憶往年
誰似杜陵詩興好浮家吳楚到西川
張氏梅花塢
粉牆如雪花如雲花間月色白紛紛曾留野興老夫宿
更愛天香春夜聞皓首彷徨詩未就綠衣歌舞酒初醺
堪笑西來葉處士到今猶為索吾文
為徐性全題萬壑秋聲圖
誰愛玉山草堂靜畫圖尚見千古情懸崕迢迢來磵道
隔林蕭蕭聞水聲西窗書卷白日暮中天石壁丹霞明
何人遠住萬松下百頃風潭堪濯纓
為趙德齊題林壑隠居圖
每懷羅壁在城外更愛草堂臨水西洛客曾將金谷比
杜詩偏向玉山題重陽風雨看圖畫暮景雲林過杖藜
多謝眼青留下榻自憐頭白聽鳴雞
觀陳履常所藏春山圖有懷雲屋山人
有誰能尋山上山兩翁遠在溪林間雲生大澤龍蛇窟
風度重巖虎豹關長松開花落日在幽人采藥幾時還
别來又是三千日尚想月明聞珮環
邵氏秦湖隠居
秦湖隠者邵平孫舊日生涯不復論垂釣花間親白鳥
種瓜海上似青門還知教子書千卷不願封侯酒一尊
蓴菜鱸魚秋更好扁舟何處覓桃源
題畫
小縣曾聞鼓角傳雲山深處夢相牽年來還愛丘園近
老去偏于杖屨便樹遶石頭知客路巖迴谷口見人烟
攜琴出郭茅堂宿誰復含愁鳥道邊
長度翺清碧法師住蕭山淨土寺朱雲巢以送
行詩卷見示遂題一詩于後
早年頻過蕭山縣暮景新知淨土師夢筆江淹留勝跡
講經支遁喜文辭鐘聲曾聽孤舟夜詩卷今題落葉時
何日相随朱太史百花深院話前期
贈徐常
高風尚憶南州士後輩堪憐北郭生歲晚孤城多雪意
夜長深巷自書聲楓林已落清霜重梅蕊將開遠照眀
念汝黑頭須努力起家黃卷答昇平
二月十二日即事書懷
新愁底與舊愁深塵世猶關野老心二月江村三日雪
百花時序半春隂閉門實信袁安卧步屧虛期杜甫吟
此際懷人徒自切那能裹飯往相尋
三月二日過陳處士家為題眠松圖
驚蟄已過寒食近元龍樓上看眠松春来雷雨雜冰雪
凍合深山留卧龍作畫興随隂壑迥吟詩愁對暮雲濃
子規啼處同誰聽花落芙蓉第一峯
天台謝用文寄惠竹扇以詩謝之
竹皮作扇出天台情重幽人遠寄來蕉葉已經寒雪長
桃花徒趁暖風開十年塵俗懷高節三伏炎蒸見異材
問訊仙翁總瀟洒夜凉眀月在瑶臺
柏山臺
柏山胡氏有光輝爾祖尚書近代稀舊族子孫今散處
故鄕丘壑豈忘歸壮年有暇親黃卷清晝無緣羡錦衣
樹色嵐光堂上滿先賢風采未相違
次韻喜雨有作
吾邑自五月梅雨不降及夏至種有未入土
者皆以為憂是月廿三日甲子乃雨其夜雷
殷殷而鳴土俗有梅霖之望矣明日予過城
南僧舍客有賦喜雨者予次韻和之
夜来一雨足銷憂五月晴江露遠洲三日為霖還可擬
重梅應候未宜休城中米價增連月海角民生望有秋
僧舍出門同一飯加餐知我此情不
任從義寄惠新昌石鼎以詩謝之
石鼎斵来天姥骨江頭寄到野人家難逄道士重聮句
可待先生為煮茶飢歲不堪烹故紙老夫亦欲煉丹砂
得随采藥尋仙去却用相擕入紫霞
六月喜雨有作
大雨時行六月天舊疑月令信今年秋前共喜先完廩
夏至曾憂未種田市價减錢吴下米江行有水浙東船
蒼生已免填溝壑皓首猶知對聖賢
代人挽汪太守二首
深谷為陵路轉迷病軀無復計東西心随歸雁春天遠
淚落啼鵑夜月低漢史已知稱召杜周人誰復哭夷齊
生前不食甘冥寂應許諸生奠隻雞
其二
對策妙年書萬卷承恩晚節粟千鍾生前未貴龍頭選
死後纔安馬鬛封曾為王風歌黍稷定歸仙境主芙蓉
野人洒淚甘棠下尚憶當時雨露濃
七月廿日與永蘭亭納凉極樂寺贈詩一首
江水蒼蒼江柳黃閉門誰與坐茅堂儒冠徵去容吾老
佛寺吟行得此郎桐井浮瓜秋葉暗荷池對竹晚花凉
可堪世界猶炎熱樂土同游意不忘
題畫松四首
潜蛟出壑石門開夜半風雷動地來落筆一時驚變化
吟詩三日為徘徊忽思采藥龍蛇窟更欲消愁琥珀杯
偃蹇自同樗散者誰言山澤有遺材
其二
秋宵有夢到蓬壺萬里浮雲一寸無白兔在天開舊窟
蒼龍出海弄明珠冰霜還憶諸朋友風雨堪憐五大夫
睡覺不知眀日事客來却見古松圖
其三
昂霄聳壑勢崔嵬知是何人幾日栽百世恩深山澤叟
萬牛力怯棟梁材雲邊雪色随風落海上潮聲送月來
留得幽人長作伴北山猿鶴不須猜
其四
老夫欲學服松花曾到丹山道士家千尺紫蘿垂落景
一聲黃葉出層崖采芝商皓身何健辟榖留侯計不差
三月山中花滿樹願留人世閱年華
為山隂朱善之賦三山樵隠
昔日會稽朱太守至今孫子住山隂家聲不耻為樵者
書卷還存濟世心山入雲寒看虎跡屋連夏木聽鶯吟
逄時衣繡非難事苦學何愁歲月侵
贈天台僧日東巖
東方日出照寒巖絶頂孤禪離衆凡海色已随丹鳳至
天關不許白雲緘眼明經卷開蕉葉雪落空花滿石函
當暑上方過野老清晨風露濕春衫
看雲樓
梅川胡斯敏舊與其季斯厚同居其宅之東
樓斯厚既早世斯敏乃思之不置以看雲名
其樓取杜工部詩語以寓其憶弟之意也今
年秋九月予復來梅川嘉斯敏䔍於友愛而
又得朝夕在其親之左右以養志為樂固有
在者矣遂從其請為題詩一首云
高樓海上看雲飛有弟仙遊竟不歸夜雨雞鳴曾共
被秋天雁過為沾衣杜陵生别情何異康樂清吟夢不
違還勝思親太行客朝朝綵服在庭闈
胡生芙蓉館觀花
一川秋水照芙蓉山院開窗晚色濃使客星槎何杳杳
天孫雲錦自重重仙家作主當時話人世看花此日逄
應喜高堂偏好客佳期須費酒千鍾
九月晦宿王氏書舍早起即事有懷遯菴翁
而喜有東歸之音因賦詩一首
睡起西齋感物華清秋重宿故人家花開白槿兼紅蓼
日出青雲帶紫霞鳬舄歸来今有約雁書傳到定無差
每懷知已令人瘦歡會誰憐暮景斜
