庸菴集卷三元宋禧撰
五言律詩
胡氏斗室
一室從渠小能容何限人孰知江海客不怪往來頻紫
竹長年好黃花臘月新我來時一飯避地作東隣
胡氏一鶴亭
一鶴歸何晚人間事已非野亭留獨立海月照孤飛落
落新黃葉蕭蕭舊縞衣主人鷗夢遠對汝亦忘機
贈岑敬先
不見岑徵士驚心忽二年三山新歲到一棹舊情牽執
紼哀吾母通家見汝賢相過不相遇邂逅在梅川
贈徐生
下榻東軒夜看花北海春愁來驚歲月老去厭風塵邂
逅論文地留連避世人眼明衿佩合燈下肯相親
歸雁
歸雁離南海翩翩向北飛青春愁送目白髮淚沾衣萬
里渠能往孤雲夢已違關山今夜月應為照清輝
送友人
老去復相見别來今幾年窮鄉君再到多病我堪憐渡
水山雲薄當樓海月圓客邊愁送客頭白聽啼鵑
送謝用敬
白髮梅川客梅天看種田故人能再見往事勝相傳海
氣樓臺盡山輝玉石全秋來還有約雞黍願豐年
徐氏瞻綠軒
綠竹似君子長年不厭看沉吟風雨夜牢落雪霜寒開
徑連書屋臨流足釣竿眼中高節在早晚候平安
水竹軒
水竹都堪愛幽居二美兼曉光浮釣艇秋色暗書簾已
有江湖興寧無雨露霑我來聞好語酒量為渠添
送天界寺書記聫季芳歸四明省母
四明三佛地一出幾番歸母在頻回首秋來遠寄衣燈
前黃葉落舍上白雲飛愁極成歡喜禪心即此機
送景德輝
水汎春江綠山圍曉郭青登高花黯黯送遠雁冥冥禮
樂興周室賢良滿漢庭從來多際會念子久窮經
蘭室
幽人種芳草宛在書室前天香熏夕寢琴曲入春絃耿
耿同心友飄飄遺世賢相逢曾解珮山澤往來便
竹深軒
曲徑晝隂合虚忩寒色交琴清風動葉衣潤露垂梢徑
造不須問遠謀能解嘲相過待春晚留客筍供庖
王生允承以其畫像求詩像畫古冠服手執書
卷有抱琴者從其後于古槐之下游息焉盖其
家有軒扁曰嘉樹云
隂隂嘉樹下有此稱家兒冠服超流俗琴書樂盛時趨
庭應有訓出戸政多岐念爾槐根立清晨有所思
為楊灌園題鄭山輝天涯芳草圖
春草生長坂幽人竟不知參差添翠羽蕭散長青絲西
日高低照東風晝夜吹畫圖非鄭老遠道望渠思
為徐自牧題李侯墨竹
瀟灑金閨彦分明玉箸書天機元不淺繪事未應疎持
節風霜際含香雨露初江南相别後清興更何如
七月卄五日題崇安驛壁
到得崇安驛初聞打鼓聲白衣知不悔烏帽出相迎考
藝思前輩明經愧後生往還愁遠道老病重關情
八月二日留題靈山庵靈山去福建省治十五
里
江郭待期入雲山連夕留星明俄近斗露下不知秋迢
遞逢僧語虚空忘客愁勞生真似夢暮景願回頭
還自閩中過鵝湖寺
落日過鵝湖青山塔影孤當時論道處今我憶先儒舊
寺烟霞窟荒祠草木墟躊躇多古意僕馬趣前途
冬至前一日宿永樂寺水竹居次鄭山輝吳主
一壁間倡和韵
寒過冰上客陽復地中雷宇宙兵車靜山林佛寺開舊
交多死去久别始重來知已三更語傾心一宿迴
懷紀大璞
二月朔過廣濟寺觀上虞士人送傅本真徽
正音游學杭之普福詩卷有懷大璞講主且
喜傅徽二子已還舊隠乃題詩卷末
聞說芝山老虚名只累身城居長借榻官事苦勞人二
妙陪寒夜孤舟别早春歸來詩卷好江海尚緇塵
題釋交卷
天台朱伯言當吳越道梗時挈家由海道抵
上虞而居既而遭母夫人之喪時同郡周宗
性為稅官五夫為助治喪事殊有力焉伯言
感其誼著釋交一通以遺之今予見其卷乃
題五字八句
兩賢交有道同郡又同心度海秋風急聫床夜雪深親
喪埋旅櫬家難助籝金高誼稱詞伯雄文動士林
次毛進仁留題張氏書舍韻
步屧幽居近論文畏友稀春郊風落帽晚渡水沾衣對
榻良宵坐題詩逸興飛雨聲生客悶帆影待潮歸
留題張德言書舍
連日勤相過寧知曲逕迂雨中春剪韭飯後夜投壺巾
屨緇塵外琴書碧海隅竹林逢二阮古意慰狂夫
過東山寺航毒海房留題
湖曲藏深院山空出遠鐘森森春砌笋肅肅晚衙蜂僧
老看孤榻兵餘憶舊松自憐花竹畔獨畏酒杯濃
秋懷十首
枕上憐衰朽江邊遣寂寥綠楊臨水立黃葉帶風飄扇
去清秋雨帆回落景潮凉襟何日遂愁思暫時消
其二
往事隨塵夢新愁對物華暮年身少藥秋暑眼添花剥
落風前棗荒凉雨後瓜相逢皆此况慰意野人家
其三
秋半江城裏砧聲夜不聞衣裳雖未換機杼豈無分暑
枕留冰簟寒閨惜布裙蕭蕭桑葉畔誰與倚斜曛
其四
閒暇多高誼艱難有俗情水深魚始樂林盡鳥須驚邂
逅非吾事盈虚任此生已知齊物我漸覺一身輕
其五
秋熱愁無雨秋凉雨復愁衣單驚夜半屋漏聽床頭且
得山家樂還看地利收吾生聊自遣有計補冬裘
其六
海角思相贈濠梁阻數陪十年袍可補千里客難迴范
叔寒如舊王郎醉必哀高秋頻送目鴻雁幾時來(原註時王)
(遯庵留淮右)
其七
舟楫何增價衰翁訪舊難只嫌前路遠轉失向時歡酒
滿金波甕瓜寒玉露盤梅川胡老子秋夜幾相看(原註予留)
(梅川時胡白石待予甚篤)
其八
憐才心獨苦恨别淚頻流又報吹笙客將為跨鶴遊鳴
琴山水夜下榻竹梧秋頭白貪來往誰能為我留(原註吹笙)
(客指王時敏)
其九
燭湖秋雨過山閣定清凉髮為高僧白塵兼落照黃老
懷同閱世空境更聫床有約酬花月良宵意不忘(原註高僧)
(白雲翁也)
其十
晚歲情偏切英才遇亦稀豈知麟在野翻使淚沾衣東
閣朝相候南塘晚共歸傳經今已矣此事與心違(原註此詩)
(為梅川胡生斯厚作)
自題葉氏隠居壁上墨戲
桃竹秋生笋藤蘿早着花暄凉驚物候老壯惜年華重
過招賢里遲留處士家月明貪坐石天近欲乘槎
次韻徐性全同宿小山陳氏書樓有作
出郭天猶暖登山興獨深雨餘初衣褐秋盡未聞砧黃
葉經過處青燈故舊心客樓頻對榻倡和有清吟
三山王叔婉世善堂
舊識王徵士今登世善堂青氊多過客白首未為郎作
堰三山近修隄百里長傳家有遺澤鄉井豈能忘
贈應生自脩
憶汝童蒙日從親邑郭時七年今已過萬卷早相期世
變看渠長河清嘆我衰功名歸少壯辛苦勸男兒
次韻滑先生六月十六日宴集鄉校東齋有作
汗流聊解帶心定復垂紳蕭爽論文地淹留避暑人杖
擕桃竹舊衣製芰荷新共愛山翁醉相過作近鄰
鄭氏竹亭
空山喬木畔種竹傍溪亭水落霜初白人來眼共青也
知棲獨鶴猶憶度流螢凉處誰相過題詩酒半醒
為玉生題東軒
早起東軒坐晨光海上來乾坤誰久住日月底相催梅
熟從今喫松高自昔栽後生須有用書卷及時開
輝谷上人東軒
東軒何所有日出見光輝客去仍懸榻鐘鳴早着衣市
聲聞下界山色悟初機時有看雲叟朝來暮不歸
正月卄八日偕白雲長老過葉伯泰隠居
浦遠春潮急風高晚渡遲同來非舊伴一宿似前時雨
對高僧飯花題病叟詩新年行樂少重過荅幽期
五言排律
三月卄三夜與張與權宿建初寺燭下為賦生
意垣十四韻
同宿城南寺吟詩過夜分為誰揮我筆念爾好斯文靜
裏含生意垣中謝俗氛當階春草長入戶妙香聞清液
看朝露微酣倚夕曛豈知愁似海但覺氣成雲濓洛堪
傳業岐黃可策勲天心常惻隠世事謾紛紜孰契鳶魚
妙難同虎豹羣窮隂陽始復殘夜日將昕至理從誰究
深衷為汝云張燈破昏黑得句慰慇懃屢聽城頭鼓長
延鼎内薰一時留勝事明發報嚴君
贈魏松岡俞復嬰二道士十韻
予以庚戌秋九月卄四日自閩省還至崇安
武夷宫魏鍊師松岡率紫清庵俞逸人復嬰
以小舟偕予與四明桂徵士同德等數客遊
九曲以水淺中道而還是日予與同德出溪
口上驛舟向浙水東而歸舟中賦十韻以别
魏俞二師云
武夷山水窟自古集羣仙半世看圖畫三秋入洞天情
親雙羽士勝引一漁船飯罷擕茶具經存及草玄雲巖
風颯颯石瀨水濺濺九曲何如好中途不得前紫陽餘
舊跡清氣望先賢世變仍竒觀吾衰已暮年分袪閩嶺
下歸櫂浙江邊何日重相見神交諒有緣
送承漢德復往濠梁兼寄王遯庵十四韻
久客多親舊殊方似故鄉南還經鑑曲北上到濠梁賀
老黃冠好莊生清夢長未須論往事且復惜流光治圃
甘辛苦思家付渺茫果蔬資雨露萍梗歴星霜脱屣神
仙宅揮毫翰墨場浮生雖浩蕩勝地足徜徉為問吹笙
客何當過草堂寄來承解珮别去憶聫床幾見桐花落
又驚梅雨凉湖山長有待淮海尚相忘託子傳心素懷
人覺鬢蒼詩成兼送遠離思滿斜陽
挽汪太守二十韻
五馬人生貴三衢歲貢竒賢能真間有名節固無虧伏
枕吾鄉日憂天故國時病來辭藥裹死去了心期既覺
黃粱夢難求白璧疵漢庭曾有策周室豈無詩誰憶天
人對空懷黍稷悲殺身多進士報主足為師同輩公無
愧純臣世不疑當書班固筆已撰蔡邕碑舊治三遺愛
凡民百爾思桐鄉知負土蒿里望歸旗有子恩情切逢
人涕泗垂孝思難奪志哀挽謾修辭山郭迎棺久江船
上瀨遲秋風鳴驛樹朝露泣園葵華表今聞鶴佳城舊
卜龜幽明俱已盡魂魄更何之神道停飛盖仙遊看奕
棋洞天雖可樂官舍肯相遺
