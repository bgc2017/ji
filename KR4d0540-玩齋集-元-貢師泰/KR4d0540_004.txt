玩齋集卷四元貢師泰撰
七言律詩
和石田馬學士殿試後韻
丁夘歲學士與先君同為讀卷官在院倡和
甚多此則放榜後所作韻也
春風馳道入宫牆青鎖深沈引夕郎草染綠波生太液
花扶紅日上披香聲名已重千金璧恩寵方隆七寶牀
治世斯文今極盛九天星斗自成章
送賈有恒赴潞城縣令
上黨人參五葉齊郎君今日馬行西滿溪藍水魚初上
繞縣青山鸎亂啼小吏報籌衙欲退長官封印手還題
洛陽自古多才思好賦新詩寫赫蹏
送陳太祝使江浙收禮器樂書二首
天子齊明奉宗廟容臺祇飭備儀章雲雷出地雕彝鼎
日月懸天畫衮裳驛騎晝停山木蔭船窗風度水花涼
過家莫醉紅樓月上國迴鸞欲禘嘗
六月樓船泛御河太平樂譜自編摩鳳鳴嶰谷曾吹律
馬出蒲梢更作歌古尺要將諸部定新聲還用四清和
器成早入神庭奏人頌明時瑞應多
壽庫庫子山學士
上林春滿樹蒼蒼别殿新頒外國香龍虎風雲依日馭
斗牛河漢列天章瀛洲勅賜黃金榜學士名高白玉堂
千載太平今有在文昌高映紫微光
崇真宫醮罷勅畫吳宗師像
海日曈曨照九衢靈旌霞旆擁高居尚方勅畫僊官像
中使傳宣學士書劒氣朝寒垂白練丹光夜暖出紅蕖
石壇醮罷清如水猶聽松隂起步虚
贈盧醫
豫章盧斌好遠遊落魄燕臺今白頭酒家不識灤都尉
女子迺知韓伯休天茄結實庭戶晚山藥作花籬落秋
投老欲歸尋舊隠忽騎孤鶴過揚州
畫馬
漢家旌節渡流沙奪得戎王鐡啄騧天上白魚秋弄影
月中玄兔夜生花九圖妙入將軍筆八駿神空阿母家
獨控奚官更超絶長楸錦隊謾如霞
送黎兵胡萬戶南還
將軍仗策去安邊詔下東南萬里天雲海旌麾趨玉帳
春江鼓角載樓船黎人滿溜㯽榔水蜑戶齊分牡蠣田
遙想軍中無一事坐驅千騎獵平川
送陶翁歸豫章
秋雨初晴䆉稏香蟹紅魚白憶江鄉十年客枕鷄聲月
千里歸帆雁背霜入室親朋羅酒饌上堂兒女挽衣裳
逢人莫說京華事漢署今無白髮郎
費秀才進所著春秋歸
雲滿青山雪滿頭一生辛苦著春秋抱書不向公車獻
遣使須煩謁者求翁子行年當富貴虞卿終老豈窮愁
玉杯繁露應非舊更請先生為校讐
送壽弘毅應奉赴興國路經歴
院門深鎖落松花東接蓬萊小海斜絳蠟夜深催視草
紫泥春早聽宣麻鳳凰池上人辭直鴻雁江南客過家
幕府秋來清似水吟詩應對白鷗沙
次泗安光上人韻是日聞有供奉之除
水氣朝寒生白烟寺前楊柳繫吳船佛燈紅映流蘇座
僧榻青裁海艾氊書報誤叨金馬召廚空應愧木魚懸
定知别後相思處楓葉蘆花宛句邊
天壽節日大明宫朝罷口占柬張約中博士
金門珠箔轉迴廊文武分班有舊章花露重沾腰珮濕
松風輕度鬢絲涼仗隨騏驥通朝貢杯進䕫龍祝壽康
最喜太常張博士清標如雪照鵷行
江浙獻嘉禾賀丞相朵公
玉燭金穰屬化釣九農和氣洽深仁靈根獨占山河秀
顆粒先迴宇宙春天上畫圖方入貢江南簫鼓正迎神
作書願紀成周治慚愧無才備史臣
南城試院和張仲舉博士
紅燭搖光坐夜分學宫魚鑰鎖重門歸心已逐南湖雁
壯志空慚北海鯤傍几香添霜漸冷隔簾燈過月微昏
校文歸向西曹日會送䕫龍謁至尊
送林希元應奉赴上虞縣尹
居庸雪消河水深南行賴有買舟金相如多病因能賦
東野長貧為苦吟已許姓名辭鳳闕更傳聲價到鷄林
白頭作縣臨東海誰識先生去住心
送余廷季赴海東僉憲
綠髮相從白髮生都門握手倍多情論交豈少新朋友
對酒何如老弟兄玉節綉衣江上騎苑花宫柳日邊鸎
使星一夜移東海定遣文章到兩京
試院和周伯溫待制韻
羣僊盛集瀛洲館丹鼎芙蓉徹夜開斗下璿魁聮外府
坐間珠唾落中台黃封酒醉賓筵散綘蠟紗籠佩馬迴
禮樂光華當此日九重側席正需才
送蘇伯修侍郎赴淮東廉使
黃金臺上受新恩還向長楊謁至尊行殿曉寒頒王節
驛亭春暖簇朱轓青蒲葉短烟波闊黃柳枝長雪水渾
别後新詩好相寄廣陵冠蓋接都門
送吏部郎中王可表出守棣州
别殿春深奏選歸雙旌新賜出王畿齊東山水開船近
天上星辰聽履稀竹馬總來迎使節金魚猶似掛朝衣
遙知最政還車日定草封章謁紫微
題張真人父一間堂
真人騎鶴下蓬萊詔許諸孫次第來玉佩春隨黃道轉
綠章夜並紫雲開香分别殿傳中使書賜名山映上台
還向僊都拜家慶碧桃千樹擁霞杯
送周舍人赴山南宣慰司照磨
紫衣袖窄金圍重花底傳呼出殿遲欲向新年開幕府
還思舊日進朝儀雪寒淮水魚方出歲晚江陵橘尚垂
料得中朝盡知已重來應是不多時
送篤敬夫赴南臺御史
御街初日柳梢紅廌角新冠出禁中天上使華恩詔密
江南民瘼奏書通九霄風送孤飛鶚萬里雲隨一駒驄
欲把真心酬聖主青松多種石臺東
題四川張萬戶夫人貞節卷
白帝樓前巷陌深將軍旌旆正沈沈玉簫聲斷孤鸞曲
綠綺絃空别鶴吟豈是人生輕一羽要知妾死重千金
春風冢上連枝樹只有韓憑會此心
贈僊居散人
青山四面玉嵯峨中有山人隠薜蘿細雨閑門芳草滿
微風深澗落花多童窺丹竈時驚鶴客寫黃庭欲換鵝
我亦平生愛疏散春來應許謝朝珂
送道士王仲遠還江州玄妙觀就柬李子威太
守
羽節參差佩陸離蓬萊坊裏日偏遲花邊奏簡雙鸞至
松下攜琴一鶴隨白日常過燕市飯青春忽動庾樓思
江州太守吾知己為說年來鬢已絲
送大都路陳學錄使往江浙造祭器雅樂
世祖投戈事籩豆素王宫殿在南城百年禮樂當今日
一代文華寄此行潞水朝寒初過雁浙江春晚尚啼鸎
還鄉莫為蓴鱸遲祀典由來重兩京
送吕師賢赴山北憲使
白月微沈曙色紅憐君書劒别匆匆臺高日望羣烏北
海闊雲隨一鶴東俗古尚遺箕子教官清還慕伯夷風
遙知六轡巡行處馬上看山日日同
送東流葉縣尹
江流東下縣南遷一簇人烟野岸邊荻笋洲青鷗鳥狎
楊花浪白鱭魚鮮印來聚吏排衙鼓社到隨民出俸錢
應是綉衣行部處攔街齊頌長官賢
壽吳宗師
帝遣真僊位上卿五城迢逓接蓬瀛雲浮紫氣旌幢潤
日射紅光劒佩明池館晝閑教鶴舞江湖歲晚結鷗盟
軒轅曾訪長生術應信崆峒有廣成
贈毛李祥還江南
白面書生江漢客幾年琴劒落京華聞鷄曾度居庸雪
立馬還看上苑花楊柳枝長方去國蘼蕪葉短已還家
遙知綵袖娛親處酒暈微生兩臉霞
送臺典張子誠辟山北憲史
芙蓉幕府清如水愛子新來意氣多天近烏臺依執法
風清黃閣聽鳴珂燕山北望千峰盡遼海東迴一騎過
刀筆曾為漢丞相起家應不愧蕭何
送安南使者黎括省之
四海光華明主德萬方奔走遠臣心來依北斗朝閶闔
歸逐南流過鬱林㭨子酒酣歌蹋蹋刺桐花落馬駸駸
遙知下國郊迎日首啟金函播玉音
送舒亦誠南歸
芳草生庭履跡稀裳梨花落燕交飛題詩忽報客將去
出戶却知春已歸天上雲開黃鵠健江南水長白魚肥
人生最是閒中樂早晚相從賦式微
送黃子中南還
雪風吹寒春尚遲暗黃恰上楊柳枝東門立馬旋沽酒
南浦停舟還賦詩去路間關須約伴到家歡喜總忘疲
相如自是多才思未必閒居兩鬢絲
廣微天師祈雪有應詩以美之
九枝鐙照碧壇空龍虎旗高滿殿風綠簡夜深朝玉陛
素幢春淺拂珠宫一天凍色星河合萬里冰華陸海同
明日内家應錫宴綵符爭取綴釵蟲
送王彬叔赴淮西憲史
黃金築臺高嵯峨抱犢憐君日日過丹鳳銜書辭冀闕
白魚供酒過淮河京華遠去交遊少幕府新來贊畫多
料得聲名從此起分司行處聽民歌
送連子竒歸隠贑州
薊門風冷白鵝來萬里孤舟一日開去路定過彭澤縣
到家重上鬱孤臺煮茶林下收黃葉珮釣磯邊掃綠苔
太史明朝占處士少微依舊傍三台
送馬叔敬赴江西醫學提舉
柳花飛盡綠隂多萬里歸船發御河自嘆官閒無客到
却憐君去有誰過丹成海上收瑤草酒熟江南醉碧荷
何日定將醫國手為民談笑起沈痾
送黃季亨赴永嘉松山巡檢
萬里船開直到門江南楊柳雪紛紛馬前士卒爭誇武
坐上將軍喜論文夜月村深宜紡績春風海熟稱耕耘
舊時逸少曾遊處綠水青山帶夕曛
題河間榮溥孝義堂溥嘗事哈克繖丞相既被罪
衆皆散溥獨收尸以葬後又白其冤得復封
爵今溥官亦至四品云
丞相門前客如市一落陷阱烟塵空解衣哭尸壯士志
吞炭報主前人風氣摧青山作平地精貫白日成長虹
當時富貴不復見惟有節義垂無窮
上都咱瑪大燕
紫雲扶日上璇題萬騎來朝隊仗齊織翠轡長攅孔雀
鏤金鞍重嵌文犀行迎御輦爭先避立近天墀不敢嘶
十二街頭人聚看傳言丞相過沙堤
㯶閭别殿擁僊曹寶蓋沈沈御座高丹鳳銜珠裝騕褭
玉龍蟠甕注葡萄百年典禮威儀盛一代衣冠意氣豪
中使傳宣捲珠箔日華偏照鬱金袍
卿雲弄彩日重暉一色金沙接翠微野韮露肥黃鼠出
地椒風軟白翎飛水精殿上開珠扇雲母屏中見衮衣
走馬何人偏醉甚錦鞲賜得海青歸
簫韶九奏南風起沙燕高低撲繡簾醽綠酒多杯迭進
鷓鴣香少火重添舊分宫錦緣衣襵新賜奩珠簇帽簷
日午大官供異味金盤更換水晶鹽
清涼上國勝瑤池四海梯航燕一時豈謂朝廷誇盛大
要同民物樂雍熙當筵受几存周禮拔劒論功識漢儀
此日從官多獻賦何人為誦武公詩
過柳河
野曠山寒露易霜短榆疎柳路茫茫雨來黃潦聚成海
風過白沙堆作岡驛館到時逢數騎馳車宿處錯羣羊
客懷政爾無聊賴忽見南飛雁一行
將干嶺
病體朝來正苦寒驛程又報度將干出門莫怪山谿險
到嶺不知天地寬鶴背旋風欺客帽馬頭飛雪點征鞍
此中自是神仙境何用吹笙駕玉鸞
榆林有感
老夫白髮已如許山後馳驅動數年正為貧民均馬政
何嫌富戶倍車錢人生要在心無愧物論難齊理自然
欲盡微忠報明主簡書深夜手重編
送上都吳學錄歸河東就試
驅車直渡灤河水千里青山半月程自信文章當世用
人言書劒到家榮上林久已稱司馬宣室終須召賈生
料得鳳池春色滿柳隂立馬共聽鸎
上京和周伯溫御史韻
漢室論功誰最多封侯第一是蕭何從知將相元無種
却笑神仙亦有魔映月蠧魚成脈望倚風飛燕避淘河
憑闌欲說行藏事萬里長空碧似磨
輓李千戶
灤陽草色易黃昏忽報將軍號令新落日青山移石壘
因風白野動邊塵雙弓直挫三千士一劒長先五百人
太史已書忠孝節佇看高塚卧麒麟
榆林道中
兩行官柳夾長隄縷縷青絲拂面齊馬上睡來渾似醉
客中詩就却忘題一天煩暑都成雨百里平沙不作泥
自笑微臣頻扈從年年載筆度山溪
興安道中
萬重山後人行路五百年前古戰場落日枌榆接鷄犬
秋風禾黍没牛羊自逢治化躋堯舜誰論封疆過漢唐
慚愧小臣無補報清時白髮許徜徉
寄王魯川推官
公庭草綠訟聲稀時見雙雙蛺蝶飛曹吏盡隨衙鼓散
理官獨抱獄書歸曾同太守行紅旆更與高僧别翠微
近報兩臺多辟薦殿前早晚賜朝衣
送胡斯文辟南臺掾
鳳凰臺下水東流潮去潮來白石頭細雨一帆人到岸
清風兩袖客登樓幕開江上紅蓮日書寄山中碧樹秋
珍重此行多意氣繡衣玉節定重遊
送倪秀才從學維揚
日日南風吹水立掛帆搥鼓下艂艭青山落酒驀到岸
明月照書還倚窗文章少年誰第一才華近日子無雙
綵衣在篋須頻著歲晚還時鶴過江
送孟景章赴廬州判官
先帝初開太禧院一時郎吏盡瓌竒名高闕下心如鐡
官到淮南鬢已絲月照寒庭空視牘雲開秋興偶成詩
舊遊天上多相憶早折梅花寄所思
送友人還錢唐
海門飛雪湧潮頭萬里乘風起壯遊隔岸爭呼楊柳渡
到家先買浙江樓才高班馬非無賦世治蘇張似少謀
賴有玉堂知已在人生何必定封侯
送宋仁甫赴池州隂陽教授
北風吹雪路漫漫萬里荆門客正寒自愛青山同博士
也勝白髮老長安城南欵段此時别江上芙蓉到日看
我亦春來買舟去九華絶頂望揚瀾
贈日者范竹友
溪流繞屋綠如苔箇箇琅玕手自栽勁節久宜君子號
清懷近為故人開夜窗風雨驚龍起秋谷烟霞待鶴來
誰似丹陽袁太守時時車騎一裵回
送吳師禮赴池州直學
大江西下九華東古殿重扉鎖學宫載酒滿船歌白苧
題詩送客憶青楓蒲蓮歲熟倉箱實鹿豕秋肥爼豆豐
遙想郡齋多暇日壺觴時在翠微中
題括蒼潘照磨具慶堂
十年孤客三尺劒七袠雙親萬里家江上離歌催疊雪
山中壽酒酌流霞登堂白髮同鳩杖繞徑紅顔共鹿車
莫羨飛丹似霜雪括蒼巖畔有松花
送徐復初辟掾南臺
闔閭城外望金陵千里江流一帶青桃葉風生催客渡
杏花雨過别郵亭黃金臺上書方到采石磯邊酒却醒
應是紀綱多暇日綠隂清晝坐閒庭
芝庭為吳中靈子文賦
斜闌曲檻護春晴五色金花照眼明南極尾低凝瑞采
東吳雲近結華英封書欲跨青鸞奏上壽還隨白鹿行
謝氏諸郎才總俊唯應幼度最知名
送醫士王安重
滿天風露氣蒼蒼十二臺高桂子香白兔夜寒分玉白
紅蓮春暖長沙床上醫名就肱三折大藥功成視一方
海上謾傳瓜五色長生元不遠昌陽
贈寫神鏡塘上人歸京口
鶴翎風動碧天涼寶月新凝百鍊霜水面散成千種影
波心元只一輪光玉簮道士來空室金粟維摩現十方
此去要觀真法相却收畫本過維揚
别周鍊師雲臺真館
二十八將已僊去真館有臺名偶同白鶴千年來故國
青山萬疊起神宫有時採藥幽澗底無事種花深谷中
昨夜曾攜龍虎出一壇明月滿旗風
送周希元高士歸廬山
萬里江湖第一關波濤洶湧接廬山九華雲度青天闊
五老峰迴白日間鍊藥房中猿候火散花壇上鶴隨班
何時倚棹清溪曲一笑相從覓大還
送韓執中還錢唐
萬里長江風浪多拂衣長别意如何獻書賈誼非無術
決策揚雄自有科羽檄定逢河上捷畫船還聽越中歌
何時乞取閒身去共倚湖亭醉碧荷
題廬山楊宗鄉思永樓
危樓百尺倚匡廬西蜀衣冠幾世居對客每傾桑落酒
傳家猶有草玄書天寒倚柱招黃鶴日莫憑闌數白魚
萬里岷峨歸未得亂雲飛處正愁予
新蝶
杏樹生香蠧化成向人飛下不勝情寒辭薄趐猶粘粉
暖溢柔鬚始弄晴燕舞盤中嫌露重鸎歌扇底避風輕
春閨未解南華夢乞與滕王為寫生
月舫為裳鍊師賦
老龍吹浪滿江湖雪兔西飛碧落孤太乙方乘蓮一葉
蘂僊還倚樹三珠開窗白露沾瓊佩對酒寒光射玉壺
萬頃秋波看不盡却攜靈藥上玄都
送成誼叔應奉分院上京並呈謝敬德學士
太平天子重時巡首詔詞林擢侍臣書載駝車隨劒珮
射從熊館代絲綸片雲忽送摩姑雨五月方開芍藥春
想得班揚才最贍龍山立馬賦詩頻
柬吕仲實左丞
十五年前舊供奉一官留滯越王城不因左轄輸公道
誰向南州進老生史學是非從筆削人才輕重在權衡
甘泉奏對歸來晚猶草封章獻治平
送趙國瑞舍人赴澤州同知
太行雲起亂山青馬上風吹别酒醒試論文章惟晉國
還思典禮在虞廷賣刀民化耕春雨佐印官清戴曉星
迴首晴霄十萬里大鵬終見徙南溟
送明原道赴南豐判官
日華西轉萬年枝記得甘泉奏賦歸佩馬新迎州倅節
緋魚舊賜從臣衣詩成江驛梅花瘦酒醒山城蕨菜肥
為謝南豐舊詩友白鷗春夢繞苔磯
送江西傅與礪赴廣州教授
買得吳船便欲東更騎羸馬别諸公文聲久許江西盛
詩律因歸海外工人羨義陽封介子客從泰畤薦揚雄
五羊城下南風起茉莉花香荔子紅
彭叔輿赴尼山書院長
少年才學動儀曹旋賜朝衣換鵠袍萬水東歸滄海闊
千厓北拱岱山高杏花壇近蒸紅雪楷木林深漲碧濤
珍重此行多令譽古來齊魯出英豪
寄郡士陶公美
問君生事竟何如亂石溪邊小卜居止酒久知揮白墮
論詩今喜到黃初天寒門外數株柳歲晚山東一束書
賴得西庄頗相近蒼頭時遣寄雙魚
天寒落葉滿庭臯此夕思君正鬱陶百里青山來欵段
一庭明月舞豪曹賈生未遇才因大王粲雖窮氣自高
何事相逢久相别且燒紅蠟醉春醪
輓侯敬文秀才
客裏青燈二十年手書細字動成編扁舟觸熱方辭館
孤劒横秋已夢僊山下數椽仍舊屋溪南半頃足新田
可憐鉅鹿侯芭去誰與揚雄論太玄
采石和劉顯仁即事韻
下水春生巴蜀雪上江人駕武昌船晚風天外三弄笛
落日淮南一簇烟斷岸淺莎行獨鶴危磯倒樹立雙鳶
綵霞义報明朝霽瑟瑟紅光萬縷懸
徐州
白雲天際散如衣四面青山落水涯鑿石空遺唐將廟
連峰猶豎漢臣旗魚龍浪挾黃樓動牛斗星隨碧漢垂
醉倚船窗問河伯濁流何日是清時
冠州
萬里關山鬢已華冠州橋下御河斜千門烟冷分榆火
三月春寒見杏花新水聚船人趁市順風吹旆客還家
莫憐書劒頻漂泊擬學東陵老種瓜
送江生還江南
漕河冰泮水溶溶百尺帆開五兩風戲綵歸人從海上
倚門慈母問遼東漁罾荻笋灣灣綠酒旆桃花處處紅
莫向江南久留滯龍山還有北來鴻
送賈舍人赴廣東宣慰司照磨
五月南風起舳艫番禺曾是趙王居貔貅萬竈新趨幕
虎豹千門舊直廬茉莉編籬香旖旎蔞藤接屋影扶疎
故人畫諾如流水報政還應得最書
代祝還呈太師
丞相傳宣出紫宸鶯花萬里浙江春捷書近已擒豺虎
瑞紀還先慶鳳麟宇宙經綸歸聖主山河帶礪屬元臣
幾迴凝睇雲霄上夜夜三台拱北宸
年來供奉屢遷官聖主恩同宇宙寬左部正慚疎吏牘
西曹仍許進儒冠清時有道遭逢易白髮無才補報難
却上船頭望江月天風吹露不勝寒
新州寄馮養素彦明二都水丞
天子時巡猶北駐詞臣將命許南行遠聞都水來新濟
到說分司在鄆城玉節遙知連海潤金函近見報河清
丈夫莫為離愁惜要把文章佐太平
朱仲文編修還江西諸公分題賦詩為餞予適
同載南歸約至揚子橋分别因為賦此
瓜州渡口山如浪揚子橋頭水似雲夾岸芙蕖紅旖旎
滿江楊柳綠紛紜一杯酒向今朝别萬里船從此處分
他日重來須艤棹莫教驚散白鷗羣
邳州和劉顯臣韻
吳船蕩漾一毫輕楚客飄零萬里情驟雨挾雲行斷岸
亂山湧浪入孤城黃河風起鷗無侣紫塞春深雁有程
莫怪仲宣多感慨朝來白髮鏡中生
晚泊邳州
一帶黃河百折灣下邳城外更潺湲烟迷兩岸疑無地
日落中原喜有山法重鹽租嚴犯界官多魚稅倍征關
白頭父老相逢處猶似圯橋授履還
彭城懷古
戲馬臺前擁旆旌三齊纔破到彭城項王帳底猶虞舞
漢祖軍中盡楚聲百二山河功自棄八千弟子勢都傾
丹明閒却烏江渡長使英雄恨不平
崔鎮喜邵少監至
使君五月渡黃河白髮依然壯志多且喜掛帆來舊約
何妨釃酒起高歌船頭北斗五更落柁尾南風連夜過
自笑驅馳成底事漪湖間却釣魚蓑
高郵夜泊
薄莫秦郵聚客船孤城三面接冰田戍樓月映高低雪
墟市星搖上下天千里綠蕪分曙色萬家紅粟起炊烟
南風忽起舟人便幅幅蒲帆盡北懸
揚州别韓克莊僉憲
紅日東生綠霧收海風吹客到揚州露分僊掌金盤冷
香動瓊花玉樹秋使者乘驄開大府僊人騎鶴醉高樓
朝來别我垂楊岸珂佩如雲簇水頭
婁家港祠神回寄元臣僉憲子約監郡
焚香海上祠神罷獨駕樓船夜半迴萬里長風催掛帆
一天明月阻登臺綉衣人仰邦侯至玉節官分水部來
咫尺相望不相見白蘋洲渚重徘徊
江隂君山次陸子方韻
畫橋垂柳傍官壕夾岸青山擁雪濤楚相邱墟遺石馬
吳王宫殿壓金鰲天迷鴻雁江流闊風撼魚龍海氣高
此日登臨無限意古今消盡幾英豪
輓汪尚書妻譙國夫人
尚書謝政江南去特許夫人大國封春日上堂尊酒共
歲時環坐綵衣重離鸞忽奏雲中瑟别鶴還歸隴上松
白髮夫君正愁絶空江何處採芙蓉
輓王君佐秀才
十里青山宅一區平生甘分隠樵漁新詩自寫因求序
故篋常隨為教書杖屨在門人去遠壺觴掛壁客來疏
白雲滿地松隂冷孤鶴時時守墓廬
和楊德章監憲詠物詩
僊子初裁蜀錦裳玉壺清映内家粧一百五日花尚好
三十六宫春正長新綠漸生應帶露舊紅微褪為經霜
自從深院留題後一任東風上下狂(右瓶中百日海棠)
僊標厭入錦雲鄉却傲冰霜取次芳銀燭高燒遊太液
紫綿初拂侍明光春攙杏帶微生暈暖漏梅梢欲試粧
不是東君偏耐冷要將風韻入詩囊(右冬日海棠)
送蜀士史道章訪蕃昌張縣尹
上江船裏枕書看雪浪千堆寄一翰太白山人元蜀學
蕃昌縣令只儒冠渚花對酒公庭晚沙草憐衣客路寒
攜得琅玕滿歸袖謝公堂在碧雲端
送赴試春官
水落沙痕寄岸齊冬深無雪薺生泥遙知上馬徐州北
且看開船句水西待詔門開金騕褭榮恩燕賜玉偏提
若將文字追時好萬里雲霄自有梯
送内官棄職買書歸蜀立三賢祠
内官買書三十萬從此聲名天下知正為身輕歸印早
不妨船重到家遲客非杜甫依嚴日人是文翁化蜀時
愧我無由能載酒敲門頻問子雲竒
輓陳公輔縣尹
短衣垂脛寄遺孤自立聲名重里閭座上鼎彝前代器
篋中經史外家書縣花春老初封印庭藥秋慵久廢鋤
惆悵冰壺清絶處露寒應是泣蟾蜍
峨眉山
霧作衣裳雲作屏玻璃萬頃著娉婷望夫石上偏多雨
織女河邊欲隕星螮蝀夏涼收淺絳蟾蜍秋冷抹長青
可憐天際微顰處六代興亡一夢醒
詠姚氏瑞蓮
雨洗瑤池六月涼侍兒初試錦雲囊花開雙鳳迷歌扇
子綴羣蜂背蜜房波淨忽成溪女匹露寒却笑月娥孀
合歡帳底鴛鴦夢臂枕猶聯玉雪香
題丁元善鍊師陽明樓
賀老家西百尺樓好山多處稱僊遊丹光散作霞千縷
劒氣吹成月一鉤窗外鶴歸遼海暮袖中龍起鑑湖秋
道人久直黃金殿可使歸來雪滿頭
謝季衡上人惠松花湯餅
雲門寺裏青松樹五月南風花正香膜粉輕披魚子白
藥珠重綴蜜胖黃餅和甘露曾分送湯合僊霞更共嘗
慚愧老僧多意氣一杯毛骨盡清涼
送國子掌儀魏居仁還山東
京國相逢二十年當時綠髮盡華顛升堂獻贄吾居後
立館司儀子在先夜雨溪聲連客枕夕陽山色滿歸船
古來齊魯多竒士側耳聲名起日邊
贈淵上人住涇縣延壽寺
半生辛苦住城西修竹滿園蔬滿畦正愛閒雲依疊嶂
忽隨流水度三溪藤花院靜禪初定槲葉村深路欲迷
此去莫憐知已少青山到處好留題
登會稽寶林寺塔
百尺浮圖東海上晴天目力見秋毫莫愁風露衣裳薄
且喜雲霄步武高屋角長松來鶴背城頭荒草落鴻毛
闌干倚遍心猶壯更待持杯酹雪濤
送山隂賈縣尹
公吏呼籌催坐衙朝朝下馬事如麻三年作官惟飲水
萬里還朝先過家賈傅席前因獻策潘郎縣裏只栽花
江船明日西與渡兩岸青山白雁斜
和王繼學憲使玉泉觀魚韻
一方寒玉浸泠泠天上雲開影倒青卓錫黃龍曾聽法
撫闌頳鯉亦通靈明珠碎逐涼風散濕翠空圍月露零
此日使君行樂處一時民俗自清寧
陪偰少監海修撰飲西湖
十年不到西湖上此日重來意倍親尊酒暫陪天上使
畫船猶待水邊人題詩香漬箋花舊度曲聲傳玉樹新
歸醉小樓明月曙開元鐘鼓正朝真
送外兄李學父
鵓鳩涼雨睡偏宜正是敲門下馬時萬里風塵從戍早
十年江海到家遲書將使節真行錦春上萊衣欲繡絲
且買樓船醉雙玉紅蓮白蒻滿西池
送醫士張景遠歸太平之黃池
秋塘雨白水平堤有客撐船繫屋西司馬賦多方病渴
葛洪丹熟尚封泥滿階花落惟金鳳開戶香來是木犀
昨夜月明天似水櫓聲不覺過龍谿
劉山驛
開窗坐看千峰頂對酒還思萬里程飛雨遠隨松子落
濕雲近向樹頭生正愁絶壁烏鳶背忽聽半空鷄犬聲
安得身騎遼海鶴徧遊八極醉吹笙
出大横道中
朝來數騎嶺頭過忽見青山障白波候吏報來先擊鼓
販鮮船至盡吹螺南邊泊久烟塵少天上思深雨露多
料得祝釐還報日春風楊柳滿官河
武夷道中
蒼龍飛起崖中斷九曲溪流直上天駕壑舟船遺故物
幔亭簫管會真僊大王巖上雲初散玉女門前月正圓
醉裏櫂歌聲未已忽看孤鶴下翩翩
贈漳南巡檢許以衷
將軍早獻安邊策手挽強弓起七閩正為功名輕萬里
已知勇略冠千人風鳴鼓角山村曉日射旌旗海戍春
匹馬何時渡江水笑談為國掃妖氛
懷安縣别莊嘉監憲
荔支食罷龍眼熟此日閩南使者過得俸莫嫌三月少
買舟已覺一時多盟鷗狎舞迎歸櫂别騎驕嘶動佩珂
酒醒青天明月上思君迢逓奈愁何
建寧得宣州家書
江上干戈猶未息此身何處可偷安居民戰死終無援
主將逃生竟被殘已報老妻來太末尚憐孤姪壽長干
扁舟十日閩溪上恨不身生兩羽翰
題樂逸軒
山下長溪溪上村溪山如畫正當門遣懷詩就題蕉葉
理釣船歸繫柳根問姓不教通郡縣買書只許遺兒孫
相望只是柴桑里何日從君酒一尊
題宋仁甫樂山亭
當陽城外碧嵯峨獨構危亭意若何嵐氣漸來簷角少
水聲偏向石稜多青雲鶴慣荆州舞白雪人傳郢上歌
何事近來真得趣新松十萬在巖阿
建德城西寺
山門東轉步廊深長日禪房占綠隂松逕雨晴添虎跡
竹潭風冷聽龍吟上林久說相如賦故里徒誇季子金
獨坐胡床看明月不知涼露濕衣襟
蘭溪胡仁中家喜雨
赤日行空勢似焚老龍一起雨翻盆芙蕖趁水紅侵岸
䆉稏盈疇綠繞門自是風雲當盛會從知天地有深恩
朝來熟睡南窗醒却憶灤陽從至尊
龍公夜捲天河水散作虚空風雨聲豈獨榮華霑潤澤
要令枯槁遂生成藥欄雙蝶凌晨舞草岸羣蛙徹夜鳴
造化功神竟無迹披衣默默坐前榮
江山縣
萬山深處開孤縣下馬入門風滿庭雨脚遠垂松澗白
雲隂低覆稻田青已知賣劒人歸野還憶彈琴客在亭
安得寰區皆卓魯最書時復報虞廷
台州留别林希元
三年直閣常懷士萬里乘槎許問津滄海日華中夜曉
赤城霞氣四時春謝公高卧元非隠陶令歸來豈為貧
白髮清心自多壽更從何處覓僊人
贈天台李鍊師
赤蛟青鳳下晴空家住天台第幾重歲久松脂成琥珀
夜深丹氣出芙蓉僊童奏簡騎文虎太乙縣旗起毒龍
昨夜從師到天上故山還著白雲封
題天台方氏山亭
赤城霞氣燭天起四面窗開碧樹涼山鳥晝啼深竹裏
溪魚晚近落花旁茯苓酒共僊人飲蛤蜊盤分野老嘗
何日投簮東海去秋風同制芰荷香
過雁山
王事驅馳敢厭勞秋風白髮氣猶豪八千餘里行正遠
四十九盤山更高石壁連雲愁鳥道海門飛雪壯鯨濤
同遊賴有孫公子時遺新詩浣鬱陶
建寧道中
雙玉山前溪水流朝來風雨暗灘頭舟穿亂石方停棹
驛傍空巖更近樓江海十年飛野鶴乾坤萬里蕩沙鷗
七閩見說多凋弊莫為蓴鱸動客愁
延平
樓閣近依山上下市橋横接岸東西四時雲氣浮孤堞
萬&KR0676;泉流會一溪道學已同濓洛盛劒光猶與斗牛齊
延平祠下歸來晚獨對寒燈待曉鷄
蒜嶺道中
溪雲帖帖雨沈沈頓覺新寒薄暮侵待渡人歸榕葉岸
過山驛候荔支林清游暫作還鄉客白髮難忘報國心
莫哄行囊輕似羽一錢元自重千金
泉州驛别太守偰世玉
老夫欲起猶便睡候吏頻催却治行萬里烟雲隨驥足
五更風雨雜鷄聲乾坤笑我應無補江海逢君倍有情
且解金魚沽别酒洛陽橋下正潮平
賦韶州王太守養老園
手種滿園桃李樹東風披拂爛如霞歌催金縷停鳩杖
酒注銀瓶載鹿車白日青春閒衛戟碧溪流水護僊家
使君自是吹簫侣不記菖蒲幾度華
漳州
漳南五縣半溪洞狂獠恃險時縱横巨蛇吞象出當道
猛虎搏人行近城如何百年漸禮化尚爾兩度煩天兵
頑愚無知固可悼承宣亦合思廉平
玉泉為宜春黃子中賦
銀河迸落青天上盡作山中風雨聲溪岸碧桃千歲在
石田瑤草四時生雲流空洞潜蛟舞月湧潺湲睡鶴驚
幾度秋高環珮冷瓊僊吹笛過蓬瀛
風涇舟中
白髮飄蕭寄短篷春深杯酒憶曾同落花洲渚鷗迎雨
芳草池塘燕避風烽火此時連海上音書何日到山中
故人别後遙相望夜夜空隨斗柄東
送汪仲恭往千山
白月團團星斗稀夜深船去疾如飛聲傳海角來鴻雁
光湧潮頭出貝璣歲晚正當還漢節天寒誰為寄蘇衣
芙蓉絶頂鑱天禄何日相從跨鶴歸
和千山孫元寔韻
霜落梧桐葉上銀秋來白髮似相親詩工不讓唐人律
政拙空慚漢吏循誰謂度遼能下士自因逢掖學驚人
吳淞江上芙蓉老還憶南山佩可紉
和潘叔寬所寄詩韻
一笑行藏似賁須誰知白髮事皆殊蒼龍欲化平津劒
老蚌應還合浦珠蔡女書傳猶四百山公學在未全孤
秋來江海非無志柰此兵塵滿道途
風雨吳江秋漸過别來身世轉蹉跎滿階金鳳落將少
傍水樹鷄生尚多且對清尊歌慷慨莫嫌白髮舞婆娑
欲將功業標銅柱誰是當年馬伏波
感春
會稽東望隔兵塵消息傳來總不真楊柳傍人青眼舊
梅花笑我白頭新一愁風雨三更夢萬里乾坤二月春
寂寞心期誰會得獨支笻竹立江濱
吳景文居庭牡丹盛開飲後有感
韶光天遣屬君家猶是東京第一花金鼎夜寒團絳雪
錦機春暖簇紅霞倚風忽作纏頭舞避日還將便面遮
薄莫闌干同醉倚却憐孤客鬢先華
題朱教授送行詩卷
至正十八年冬余自省府退歸西湖之上郡
博士朱君斗瑞來謁出示京師送行詩一卷
讀之則揭學士巙丞旨吳大宗師王尚書沂
潘司業迪陳監丞旅胡應奉助劉博士聞馮
助教三竒凡九人去今纔二十年皆已凋謝
無存者為之撫卷嘆息因係之詩曰
中朝諸老凋零盡一讀遺詩感慨多萬里還家猶俎豆
十年為客尚干戈秋風東海雲帆舉春水西湖畫舫過
此去太平應有象杏花深處聽絃歌
用謝元功韻贈劉生庸道還錢唐
綠隂門巷燕遲歸白日看書見客稀自是病多便野服
豈因性僻解朝衣諸生載酒臨滄海獨子開船背落暉
有約重來莫相遠好將編簡究精微
送方舟上人往靈鷲
靈鷲之山出東海小朵飛來不記年佛國夜光珠作闕
龍宫春冷玉為泉浮雲不礙遊人履流水還隨釣客船
試問禪師去何處夜來騎虎上西天
巴陵女子韓希孟貞節
尚書子婦魏王孫清白傳家節更文諸將已捐南渡主
孤身猶抗北來軍血書夜灑巴陵月烈氣秋横鄂渚雲
欲弔忠魂無覓處唯應瑤席從湘君
寄謝丞相康里公
海雲飛盡天如水夜夜遙瞻北斗高正愧無才叨末座
忽聞有命轉東曹鵬搏已借扶搖力鯨背終成轉運勞
白髮儒生何以報唯應執筆從䕫皋
送胡孟然還錢唐并柬周伯溫程以文宇文子
貞
老夫多家東海上愛子相從又一春官為閒多知性僻
客因住久見情親諫章行曳尚書履漉酒誰同處士巾
此去故人如問訊一槎將泛越江津
送有亨姪還錢唐
嗣宗諸姪仲容賢客路飄零雪滿顛曾為頌椒留子美
却思戲蠟愛僧虔十年江海三杯酒百里溪山一釣船
何日兵戈得休息敬亭春雨共歸田
錢唐壯觀天下竒昔日繁華曾見之夜月管絃唯鼓角
春風羅綺盡旌旗湖山謾想遊人樂城郭徒增志士悲
今日别離東海上一飄村酒鬢如絲
題劉生庸道竹林書室圖
劉生讀書竹林下滿耳金石聲琅琅翠隂碎落日當戶
緗帙亂翻風滿床中夜蛟龍神變化清時鸞鳳瑞文章
此君標致誰能寫一幅雲烟墨數行
送朱道夫赴廣西巡檢
將軍慷慨出幽燕又佩刀弓過海邊桂嶺秋回南去雁
潯江夜泊北來船正憐主印官無事更喜迎親禄有田
萬里若逢天上使好將詩句寄蠻牋
題蘆花被圖
秋深江上白蒙茸野客分來一色同酒醒孤篷卧明月
帳寒老屋不禁風羽毛乍聚摶空鶴蹤跡真成踏雪鴻
夜半何人吹鐡笛夢魂疑在楚江東
次韻李清叔元夕
絳燭燒烟散滿城九衢車馬似潮聲山河影轉琉璃薄
陸海光浮菡萏平蝶睡誤翻歌扇暖鵲驚疑報畫簷晴
夜闌人靜天如水依舊殘星數點明
玩齋集卷四
