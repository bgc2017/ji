玩齋集卷三元貢師泰撰
五言律詩
冬至
子月先三正初陽動六虚氣從溫室候雲向曉臺書自
許心猶壯誰嗤髮已疎乾坤萬里客何計樂樵漁
太平三山值風
天塹東南地長江日夜流大風吹水立驟雨挾山浮浩
蕩掀黃鵠欹傾舞白鷗莫憐舟似葉此亦壯哉遊
蕪湖
昨日何處别今朝此地留青山逼岸起白水滿江流雨
隠巡鹽鼓風腥掛網舟何時歌欸乃同買綠簔遊
遊麻姑萬松菴
秋日訪招提雲深處處迷殿門松影直庭檻藥苗齊接
竹通流水編籬護野畦道人偏愛客留得樹頭梨
又
積雨變秋思清游愜道心過橋分履迹問寺逐鐘音紅
墮鳥爭果綠深魚占隂何當脫塵鞅重此契幽尋
贈方外閒人
白日青天外壺中别有春江湖萬里客宇宙一閒人採
藥雲歸袖看花月滿身何時重會面醉拂布袍塵
遊江隂君山
孤嶂臨滄海千山湧大江遠帆歸市獨高塔倒波雙鷗
鷺爭洲溆蛟龍怒石矼壯遊心未已飛雨灑樓窗
遊滸墅龍華寺
偶到龍華寺因同半日留禪林將結夏客路尚如秋衆
樹綠偏靜一花紅更幽最憐高岸柳容易繫行舟
遊虎邱
海上地偏勝吳中山更竒畫圖雲洶湧冠佩石參差花
落談經坐苔封試劒池倚闌烟水闊千載一䲭夷
聽雨堂為周叔量賦
聽雨高堂上君家好弟兄樹深催暮色竹密助秋聲列
坐情方適連床夢屢驚却憐江海闊鴻鴈每孤征
題韓與玉所藏春山行旅圖
乾坤春浩蕩江海日舒徐孤客千山騎雙童一篋書桃
花溪口渡松葉嶺頭居何日西湖上從君晚結廬
台州寄楊子秀
路轉千峰合溪通一帶斜飯炊黃渡雪酒染赤城霞未
訪僊人宅先尋博士家近聞歸隠處盡種碧桃花
興化湄洲島祠天妃還
清朝嚴典禮宣閣遣詞臣衣帶天邊雪花逢海上春稍
能更祀事亦足慰疲民萬里行方遠朝來更問津
又
夜宿吳山上朝行莆海東地偏元少雪天闊自多風不
見波濤險寧知造化功百年神女廟長護海霞紅
題程以文竹雨山房
山人愛種竹竹高上雲端屋近琅玕潤林深翡翠寒好
栽鳴鳳管莫截釣魚竿白髮相鄰處時時一問安
又
天上春雷起山中夜雨過林聲遙帶瀑池影净生波對
坐此君獨迎門稚子多何時深翠裏擊節共長哦
梁山濼
涼雨忽飛過濕雲猶湧來渚花紅陣陣汀樹綠堆堆一
鶴搏空起雙鳬觸浪開梁山非舊俗禾黍滿高臺
東昌次孟景章韻
溪滑魚苔淺沙柔馬藺長一鷗當水浴雙燕背人翔客
路頻看月征帆尚帶霜灣灣見花柳回首重思鄉
送陳子敬赴南昌尉
送君南作尉黃綬去翩翩縣倚邊江郡花迎上水船自
憐官主印人喜吏如僊定見雙鸂鶒飛來御史前
送國子伴讀張德貞歸湖南
薊北湖南路孤舟萬里程晴天黃鵠健春水白鷗輕芳
草歸時恨閑花别後情定知袍笏貴不似綵衣榮
南城監試和同院張進遠韻
清朝隆禮治僊館榮賢良冠冕山河大文章日月光九
關嚴虎豹千仞下鸞凰此日橋門盛何論漢與唐
送李盤野
秋水芙蓉岸孤帆天上歸青山四面起白雁數行飛里
父供新釀家人澣舊衣封侯定何事且理釣魚磯
題劉子明西雲亭
野樹偏宜晚江花欲變秋幌明霞散綺簾暗月沈鉤解
補青山闕還生白髮愁何時作霖雨却共水東流
送國子生哲德明歸淮西覲省
落日青山外西風白雁邊幾人同飲酒一客自開船江
蟹經霜美淮魚出水鮮遙知到家日白髮語燈前
送華以愚南歸
禁城秋雨後柰此薄寒何江上書來少吳中客去多莫
帆依橘柚晨爨就蒲荷遙想歸榮處鄉人日醉過
分題得獲麟堆送李伯貞廉使往山東
正朔周王紀春秋魯國書瑞圖齊鳳鳥麟趾應關雎絶
筆懷西狩揚鑣過舊墟泰山青萬古相對一躊躇
送偰元魯應奉代祠海嶽
天子臨丹扆祠官侍玉除香從中禁出祝遣北門書海
若通方貢山靈候使車青春隨處好六轡且徐徐
送蒙古彭教授往高州
萬里高州路憐君此日行藤隂頻駐馬榕葉亂啼鸎人
到烏蠻異官同博士清定知江海上殊俗盡諧聲
居庸關觀新寺
渡水復渡水上山重上山黃金鑄菩薩白玉凍潺湲數
騎朝還驛千夫夜守關帝城行欲近喜色動衰顔
將干嶺
絶頂低高斗重關壯北門隴雲浮地白谷水帶泥渾宇
宙神功大山河帝業尊小臣叨載筆華髮感深恩
赤城
山近雲連驛沙虚雪擁村瓠壺縣榖種土銼爨柴根凍
雀來依幔晨鷄立傍門客中甘澹泊不必問盤飱
題黃觀瀾卷
碧天看不盡滄海去無邊氣湧風雷動光涵日月縣竒
文方浩瀚餘景尚漪漣好種珊瑚樹他年繫釣船
送趙宗吉赴河間太守
闕下聲名舊河間治化新一麾方到日五馬已行春報
最寬明主緘書慰老親何時鳳池上重與掌絲綸
題雪軒
白天隂欲合冷日景微遮風勁將飄絮春嬌且弄花照
窗冰柱直印几玉文斜試聽吾伊處山南有幾家
圓修寺雨後書懷三首
長風動高樹疎雨落空庭傍几香烟白開簾樹色青病
軀便倚杖老眼倦繙經為問新來雁何時過敬亭
又
晨起坐堂上白髮亂如絲野鼠銜梨果山禽繞竹枝寸
心甘自許多病竟誰知頼有溪南友時時慰渴饑
又
開窗對修竹日莫更深寒感慨情偏極棲遲淚不乾酒
醒驚絡繹衣薄怯闌干烽火何時息餘生得少安
和前韻
病多疏白墮心靜熟黃庭日莫藤蘿暗天寒橘柚青蝸
涎緣畫壁蛛網綴函經睡起成長嘆浮生一草亭
又
眼花風瑟瑟心緒雨絲絲狡兔成三窟鷦鷯寄一枝青
雲慚故友白髮感新知最好南山石相看可樂飢
又
日移棋局晚山落酒杯寒欄蝶穿花濕窗禽飲硯乾夢
魂空宛句音問阻長干多病文園客秋來強自安
春晚書懷
東吳喪亂後消息竟何如日望平安信空傳報捷書壯
心徒感激老淚獨欷歔坐對垂楊晚行人江上疎
又
江黑雨將至水高潮正來花隨兩岸别鷗逐片帆開世
治逢多難吾生愧不才飄零添白髮見者莫驚猜
寄靜庵上人
細雨桐花晚微風麥氣秋王符偏好學宋玉不勝愁世
事同蕉鹿人心類棘猴何時虎溪上還共遠公遊
憶姪景
相望亦何遠夢中頻見之干戈連數歲書問動經時寂
寞揚雄賦飄零杜甫詩江東春樹綠偏重阿咸思
又
自汝南臺去棲遲兩見春鼓鼙江上月烽火海邊塵衰
病全非昔傳聞總不真近知更大將旗幟一時新
憶吳會草堂芭蕉寄汪仲恭
别後芭蕉樹青青定長成月移窗上影雨送枕邊聲愛
惜煩吾友飄零愧此生更需花實大同飲露華清
和馬仲臯立秋韻
酒盡青山莫書從白雁過長風斷疎雨缺月掛明河故
國逢人少新秋到客多不知滄海上何日罷干戈
又
一向城東住荒涼客少過疾雷時送雨陋巷忽成河自
許丹心在誰嗤白髮多平生二三策可是勝横戈
題朱質夫東埜草堂
幽人海昌住草屋向村墟擊竹頻呼鶴分泉謾種魚梨
花春巷冷榆葉夜窗虚細雨篝燈火匡床正讀書
題奥屯秋江墨蹟
滄江渺何許歲晚正愁予密諫囊無槀閒吟卷有書青
天來鸑鷟秋水照芙蕖風致今誰似令人憶使車
贈李可度
當年丞相掾孤劒泊天涯白日懸心事青春老鬢華定
憐鴻有路終愧燕無家志士須聞道人情付落花
赴京道中
風雨新河口孤舟此日行送多親友義别見弟兄情路
識春山熟洲迷雪水生臨岐重回首一雁起江城
茅市簡友人
顧我行方遠憐君意倍親雪篷依渡口雨笠待河濱酒
熟還留飲詩成不厭貧相期重下馬花柳隔年春
贈張士方
昔年東海上曾共綉衣行小吏銜冤久分司用法平江
沙清可數海月晦還生隂德今誰似于公有令名
以拄杖贈程以文先生
海上桄榔樹殷勤舉一枝功能扶正直力可濟顛危文
玉膚生潤玄犀質換竒何時同野服江海遠相期
茂上人古木圖
老龍起聽法蛻骨在空山雲迥青天闊風來白日閑曲
身雖偃蹇直氣自孱顔株坐誰偏似禪歸晝掩關
鵰窩驛
鵰鶚入雲去空巖遺舊窩冷烟迎日少晴雪背隂多擾
擾羣烏集蕭蕭數騎過此時孤舘客歸思竟何如
洪棧驛
萬壑從東下羣峰向北圍牛車絙水去驢䭾負薪歸隙
日斜窺戶尖風直透衣羇懷正無賴一鶚向南飛
王元吉蘿月山房
每愛城南宅空庭坐夜分隂垂青裊裊光漏白紛紛卷
幔飄花雪開尊度碧雲何時搴薜荔猿鶴與同羣
毅上人蒲室
上人蒲作室絶似睦州禪父母今誰養弟兄惟汝賢齋
房連紫竹佛座擁紅蓮明日長蘆去春江正拍天
許光遠先世讀書樓
高樓當海上有客正看書門對千峰暝闌回萬象虚榜
聲飛宿鳥燈影避潜魚留得題詩在諸孫更卜居
會稽韓道士滄洲
風雨四山至空江生早寒白鷗秋水上黃鵠暮雲端杜
若人移棹蓬萊客倚闌何時分一曲同把釣魚竿
玩齋集卷三
