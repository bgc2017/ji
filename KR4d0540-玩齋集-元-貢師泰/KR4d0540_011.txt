玩齋集拾遺元貢師泰撰
絶句
庭前雙荔支細花開滿樹隔牆胡蝶來擾擾飛不去
題銘古鼎小像
是身本無想忽幻生綃裏一心自空明秋月照寒水
五雲詩
神龍蟄水底噓氣如丹霞鱗鱗動光耀散作金蓮花
右雲溪
青烟一緒起白石凝不流輕鷗傍人過落日上簾鈎
右雲居
朝隨漁樵來莫逐漁樵去天門十二重黃鵠在何處
右雲路
漂漂荷葉風濯濯菱花雨五采散霞機中有耶溪女
右雲渚
六丁駕蒼虬蜕骨東海上靈飈一鼓之半天起波浪
右雲松
題延平圖
兩山夾長溪巨石如浮鵠中有雙蟠龍光射萬家屋
偶成
空庭橄欖樹直榦上參天時時風撼動青子落階前
題虞先生遊山詩後
九轉丹成骨已僊珠璣滿幅尚清圓偶然飄落人間世
猶有神光夜燭天
題天台隠士小像
鹿&KR0769;青衣兩髻髽飛流光爛赤城霞静中悟得先天訣
手按丹經看落花
題白頭鳥
太湖浮玉晝生隂翠蔓紅梢取次深無限白頭人不管
野禽何事訴春心
喜雨
赤龍吐火金石流漫膚熏灼汗不收雷公忽捲天河水
洗出人間一色秋
電光閃閃太隂黑須臾驟雨隨轟霆江流易長亦易退
只有南山依舊青
寄贈圓脩鍾道人
寶塔今成第幾層浮雲不隔石碐磳誰知庾嶺傳衣後
元是當年有髮僧
同唐佐堯尊師游麻姑萬松庵謁石佛祠將登
絶頂尋丹爐劔匣故跡山高日莫悵然空歸
因賦三絶句
雙廟西頭十數家門前秋色老蒹葭野田湖水猶相接
時有游魚唼稻花
華姑山下華姑廟千尺長松在屋西可是丹青易凋落
梁間猶有百年題
客來鲁記十年前䆉稏西風滿石田近日山前頗蕪没
耕牛賣去納官錢
偶成
司馬年來多病渴小樓凉雨趁高眠無端一樹櫻桃熟
句引鶯聲到枕邊
安石榴花隔女牆高枝一半過西房我來急借蒲團睡
猶自貪看半倚床
題段吉甫應奉所臨十七帖後
碧桃紅杏倚池邊花露如珠顆顆圓一夜清寒歸醉墨
蘭亭空費打碑錢
海歌十首
黑面小郎棹三板載取官人來大船日正中時先轉柁
一時舉手拜神天
出得蛟門才是海虎蹲山下待平潮敲帆轉艙齊著力
不見前船正過焦
大星煌煌天欲明黃旗上寫總漕名願得順風三四日
早催春運到燕京
隻嶼山前放大洋霧氣昏昏海上黃聽得柁樓人笑道
半天紅日掛帆檣
四山合處一門開雪浪掀天不盡來船過此間都賀喜
明朝便可到南臺
千戶火長好家主事事辛苦不辭難明年載糧直沽去
便著綠袌歸作官
大工駕柁如駕馬數人左右拽長牽萬鈞氣力在我手
任渠雪浪來滔天
碇手在船功最多一人唱聲百人和何事淺深偏記得
慣鲁海上看風波
亞班輕捷如猿猱手把長繩飛上高你每道險我不險
只要竿頭著脚牢
上篷起柂氣力強花布纏頭袴兩襠說與衆人莫相笑
喫酒著衣還阿郎
書扇送張天爵
海昌城頭築城散堂帖忽催簾外官且向文場了清事
四郊烽火正平安
和謝太守二首
老夫看月三茅山風露高寒兩鬢斑早起偶隨雲水出
不知珂佩到柴關
翠竹青梧倚屋山秋寒日影下苔斑道人白晝心如水
只有清風為掩關
題細魚圖
誰剪胥江一尺濤尚分波面幾銀刀細鱗可是非神物
風雨還隨蜃氣高
鄭静思小像
青山綠水是江南鶴&KR0769;翩翩髮一簪萬疊璚臺看不厭
却來海上望晴嵐
題張師夔春江聽雨圖
雲擁亂山山擁屋天浮野水水浮天江頭見說多風雨
蓬底高人自在眠
寄顔經略羊酥
三山五月尚清寒新滴羊酥凍玉柈何物風流可相稱
兔豪花瀹水龍圖
題倪中凱春山訪隠
海上青山面何人為寫真日華僊掌曉雲氣舞衣春竹
墅人疑晉桃源世尚秦兵塵方滿目莫惜往來頻
禱雨聖泉留題二首
數騎朝來出遠林青山可解隔氛祲靈泉久卓穿雲錫
近寺猶遺布地金古殿鼪鼯窺荔子空庭鳷鵲下榕隂
坐間煩暑都消盡更倚長松一解襟
蔞郍盛開紅滿庭四圍山色晚偏青齋分香積松花飯
坐對珠函貝葉經劫火不焚唐刻在聖泉偏為福州靈
何當灑作天瓢雨頓使朝來老眼醒
秋日城南有懷張師夔令尹
閶闔風來東海頭釣龍山下萬家秋荒祠槲葉飛黃雀
野水荷花浸白鷗對酒謾慚犀首飲移家渾似馬人留
舊遊忽憶張公子吹笛雙溪月滿舟
即事次李景儀治書韻
楊僕船歸百越平捷書今喜出甌寧秋高劍氣衝南斗
天近綸音動北溟萬里聲名雙鬢白百年文物一氊青
珠璣忽向三山落誰復歌詩繼魯坰
贈相里山人
七閩山色曉參天萬里東洋海水連欲借長風騎鶴背
却來平地看牛眠鋤雲已種三株樹駕壑空遺九曲船
誰謂蓬瀛相去遠卷中還有玉堂僊
題子固所蔵鮮于墨蹟
一自昭陵蔵墨本書名誰復更超羣忽傳河朔專行草
不譲吳興變隸分黃鵠夜深隨落月白鵝秋冷化孤雲
風流賴有張公子雪繭封題比右軍
會飲香嚴寺次李治書韻三首
當門老樹高百尺分得禪房一段清坐上且歌鸚鵡賦
尊前莫聽鷓鵠聲正慚欲隠元非隠却笑逃名誤得名
萬里乾坤望霖雨未容莘野卧阿衡
先生坐對梅花樹標致元同一色清僊使已傳青鳥信
吳姬空唱綵簫聲詩豪太白真無敵老懶知章浪得名
試聽高吟誰得似一時清興屬鈞衡
越王城西莫山紫螺女磯頭江水清笑飲未窮尊俎興
醉歸猶駐珮珂聲自緣鷗鷺知心事因許漁樵識姓名
吟得新詩還袖去解頥今復見匡衡
燕潛春樓次廉院使韻
海上三山青不斷小樓分得半閒雲樹深庭桂同碁晚
花落瓶梅為酒熏岸幘謾稱人習懶問竒還許客來勤
明朝只恐乘槎去撇却芝田野鶴羣
晚歸香嚴寺二首
烏石山前白石堤獨騎羸馬入招提天寒古屋來松鼠
日莫空庭叫竹雞樹老根穿牆壁畫苔荒墨落棟梁題
倚闌不覺成深黑隠約孤鐙過殿西
身閑暫住城西寺到處青山佀故鄉把酒漫懷年少樂
題詩還笑老來狂海風船候㯽榔信溪雨茶煎橄欖香
聖主需賢方有詔未應白髮老馮唐
城西晚步
桃花杏花爛漫紅半巖斜日滿林風青雲客子歌三疊
白髮僊人酒一中道路干戈思故國江湖書劔感飄蓬
不才已分成樗櫟且把長鑱碧海東
遊玄沙馬上偶成
十里青山馬上看東風拂面尚微寒偶隨芳草來僧寺
却咲飛花點客鞍東野先生方載酒西都博士亦彈冠
莫怜白髮江湖遠且為諸公一盡歡
秋日移居永源寺者踰月臨别贈浩無涯和尚
塵世茫茫浩如海無涯觀海亦竒哉赤龍湧日水底出
白馬駕潮天上來北風吹作雨鬢雪平地震動千山雷
鳳凰池邊花爛漫玻瓈盆裏青崔巍
挽朱郎中夫人
江上西風吹白雪山頭衰草怨黃昏朱儲盡說陶家母
韓姞原來魏國孫綠綺絃空愁海鸐紫簫聲斷散文鴛
它年太史書彤管更有恩封大里門
題仲穆山水
翡翠為崖金作坡白雲重疊護曾阿背琴童子松間坐
束帶仙人馬上過高閣半天開寶月飛流千尺寫銀河
王孫已老丹青在轉覺風流意氣多
荆門閘
長堤迢遞石嵯峨兩耳波濤枕上多半夜鳴鉦風滿樹
五更提板雪生河上灘船重千牛力下水帆輕一鳥過
欲識漕輸誰畫策馬侯祠宇枕坡陀
李都事榮夀堂
繡衣初拜幕中賓詔許疏封及二親鳩杖御前頒白玉
魚軒花下從朱輪郡君得請賢康靖司馬增官說舍人
何似一門全夀祉白頭同謝寵章新
試院夜坐
滿地松隂翠欲流嬋娟偏解妬清幽樺燈照夜官分署
葦幕窺寒客擁裘院裏支更鈴語細門前待曉履聲稠
紫烟吹散蓬萊近誰得僊壺第一籌
縉雲道中(時孫網之同行王子充期未至)
五門宫闕擁官曹詔許乘風看海濤擲地每慚孫綽賦
登樓還意仲宣豪梯田稻蔟黃龍甲閣道松森翠鳳毛
莫咲江南行客遠舉頭偏見日華高
泉州道中
千山落日丹霞北萬里孤城白水南玉椀霜寒凝紫蔗
金丸露暖熟黃柑海商到岸纔封舶蕃國朝天亦賜驂
滿市珠璣醉歌舞幾人為爾竟沈酣
題張平章凝香閣
嚴城控東南列戟衛華搆日照洞房深芳璘永清晝窈
窕帶鎖幃逶迤拂羅袖還因疎雨駐忽逐微風溜燕坐
飲冲襟即此介純茂開門湖水綠一一來遠岫飛鴻不
可攀灝氣横宇宙
寄題谷叟莊
連山起東南薄海勢逾迥丹霞峙華鄂靈籟挾光景絶
壑蔓烟蘿白晝何深冷若人在空谷逶迤遠凡境浮雲
謝軒冕雅志尚箕潁意適神逾超理悟心自省日莫梁
父吟白髮還一整
題倪元鎮小景
高松半為槎細竹亂如棘峰巒遠近見慘澹帶古色幽
居在林下可望不可即
贈貫朽石
我身如朽石石朽身不朽雨灑龍文斑風吹獅子吼凉
生玉几香花落金罍酒跏趺默相對因之葆眉夀
風雨送别張道亨僉憲
空山自寥閴况此連日雨清晨起開門隨意立東廡風
吹橄欖樹青子落當戶濕薪就齋厨早飯已及午飯來
美虀盤初非厭雕俎相知屬歲晚落落還可數君去不
可留雲帆在南浦
玄石歌次彦昭僉憲韻
女蝸手煉五色石乖龍角鬭人不識泗濱風捲入英韶
九奏功成萬夫力清標一染越江塵歲月蹉跎竟誰拭
秋莖露冷蝕生銅天柱雲收倚蒼壁何人為爾出妖緇
萬里遂得相追隨無諸試劍謾屴崱螺女學舞空差池
嵌嵓泄雨下墨黑霹靂忽起孤蟠螭夜深星斗散如雪
曉日未掛扶桑枝世間頑礦滔滔是草根零落何足記
瓦礫不混瓊瑶珍宗廟别有璠璵器使君知已為作歌
鵰鶚横飛見高志青天五嶺秀芙蓉且向三山看空翠
和李經略寄廉院使韻
今晨欲别還復留兵塵澒洞何時休海天萬里風浪闊
却思策馬登崇邱白頭寧復希世用高門大宅蜂衙閧
虞江雖少橘千頭陶家尚有虀百甕羨君慷慨多真情
一絲似重九鼎輕明朝沽酒再相約共坐西樓聽雨聲
和達道夫寄李經略韻
銀鞍白馬江南使散作五花雲滿地當門下馬看吹簫
掀髯别有飛騰志海波漫漫高山耳白日湘妃為君起
黃龍負米去朝天百萬都人盡懽喜老夫雪髮目眵昏
作事戾契人見瞋阿誰顧我意最真沙頭一舸鷗鷺親
和李治書遊玄沙寺
建山北起青巃嵸晴天直下雙蛟龍玉刻肺腑烟重重
自是身毒飛來峰黃金布地貝闕崇萬年之枝千歲松
亦有野客如茅容寶劔出匣光芙蓉上方笙磬下方鐘
桃花流水春溶溶日高驄馬來相從星斗錯落錦繡胷
愧予江海萍梗蹤
題牧牛渡水圖
兒騎牛兒騎牛雨牛渡水當中流一牛帶犢臨沙洲沙
洲泥深没牛足中流浪高拍牛腹長繩墜手衣裹身前
者起顧後俯伏牛背敧傾不自由誰云穏比萬斛舟待
兒出險走平地畫圖忽落東海頭東海頭飯牛之子鲁
封侯
吳水謠
吳之水兮有魴有鯉雖有魴鯉食之弗美豈曰弗美不
如我漪湖清且駛吳之陂兮有蒲有荷雖有蒲荷食之
弗嘉不如我漪湖安無波吳之野兮多黍與稌雖多黍
稌食之無補豈曰無補不如我漪水寬且膴漪水之陽
兮姑山之隂亦復澒洞兮更阻深寒雨颼颼兮白日雲
零零我望不見兮實勞我心
北堂詩序
北堂者外兄李庭玉奉親之堂而余先人名之鄧公善
之書之龔公子敬又為之記也李涇望族世變中微庭
玉父南翔甫娶於貢余姑也有淑行善居積相與左右
家復振迺謀徙居宣城之西未幾南翔没庭玉益樹立
室廬園池務極崇麗而北堂為尤勝晨昏定省婦順子
孝以供食膳必於斯堂而歲時上夀少長咸集綵衣襴
斒觴豆交錯亦必於斯堂余以子姪之禮數得列拜堂
下會飲堂上時宣城稱故家文物之盛皆推先焉後六
七年余游京師歸則庭玉已物故又一年先姑亦去世
及登斯堂而哭之視其書則鄧公逝矣讀其記則龔公
逝矣想余姑之形容思余父之名扁此心之感慨悽愴
當何如哉一旦庭玉之子岳攜詩一卷而請曰人非事變
斯堂尚存朝出暮歸不勝其悲幸加完葺以存先澤先
生能強記之乎嗚呼渭陽之送見舅如母北堂之名想
姑如父杯圈不棄猶思手澤而况於斯堂乎且世之子
不能守其業者多矣今子不惟能守而又加葺焉是不
可以無記且非獨為子之慰實以慰余思也
陸氏世系表序
江東憲史陸仲賢甫示余族譜一通其昭穆次第取法
史遷年表綱舉目張親疎畢錄遠近備見蓋至於是六
十有二世矣余既閱已未嘗不嘆其世德之遠也先王
制禮以服繋親至五世而止非欲人以路人視同姓也
不過為之中制耳中世以降而五世外遂至於吉不慶
凶不弔視同姓與路人無異於是去先王之意遠矣當
是時也使族譜誠具為之後者按而求之某也某所自
出某也某所自出將必惕然自省曰吾今千萬人之身
其始一人之身也孝弟之心將油然生矣而昧者不知
也今仲賢甫汲汲以脩譜為事其知此者乎譜稱陸氏
在吳郡者出自漢太中大夫賈唐末之亂或有舉族居
杭者錢氏欲用之遂徙家山隂而居四明者又山隂出
也聞人代出若吳大將軍遜大司馬抗平原内史機清
河内史雲唐國子博士德明丞相兖國文貞公象宣城
公贄吳郡公扆宋尚書左丞楚國公佃文安公九淵待
制國史湄南國伯游文學事業照暎前後吾仲甫之譜
之作也非獨有以繋凡氏陸者孝弟之心蓋必有繩其
祖武而興起者矣語有之曰盛德必百世祀吾於陸氏
有徵焉
送宗人貢宜仲歸丹陽序
至正二年春二月宗人宜仲自溧上執其譜來謁曰將
訂吾所自出而收其未續者師泰敬受而合觀之則先
世出於大名之滿城其南徙曲阿之柳墅與宣城之南
湖其世次行第又甚相契於是合族之人而叙其故明
日迺謁我始祖武德公之墓以及我鲁大父侍郎府君
大父大監府君先考集賢府君而祭告焉既畢事請序
以别師泰聞之凢天下之受姓命氏未有不本於聖賢
之後而族屬之疏且遠未有不原於一人之身也故君
子欲訂其出收其續必知姓而後可考氏知氏而後可
論族苟戾乎是則宗庶不明昭穆失次雖日諰諰以求
其合必如斷潢絶港其何由達其流而究其源哉然姓
與氏族之訛自姬周之末已不能免况歴世寖遠因官
因賜因邑因其所能因其所乘因字文之省因聲音之
近紛紛錯繆其弊不可勝言乎烏敢據其近似者矯之
以為同也唯我貢氏得之黎陽公之字而漢御史大夫
禹尤加著稱千有七百年來固未嘗有若向之所謂錯
繆者且柳墅南湖之先由大名而渡江也於宜仲於師
泰皆為七世祖而二祖之行第相契嗚呼不妄援於已
遠而遺於己荒使人皆有以動其不敢忘祖之念其庶
幾乎宜仲之心重有所取也宣城貢師泰序
雲溪菴記
吳淞江之上三涇之口有高上人者芟茆架木以棲其
身扁曰雲溪門無藩垣室不墁甃引潮為池周以竹樹
池上治圃以植蔬果其外平田廣野嘉穀彌望橋其東
南用渡來者去即徹之上人旦暮食息其中土床木榻
若將終焉余自千山泛舟江上因友人吳景文過雲溪
上人曰吾始受學禪林遊方之外甚幸承教於碩師聞
人今年七十九而兹屋之成且四十年矣顧惟我佛真
佛又何必膠膠然以求佛也我且拂石而棋坐樹而飲
棋罷飲酣則于于而步陶陶而歌休休而卧不知天之
高地之迥日月之往來寒暑之代謝也客亦能同我樂
乎余時憂患多病莫知所對久乃強起坐溪西南石上
會有大魚數十尾浮游松竹枇杷之隂授以果饌則波
翻沬噴飛濺几席間心甚樂之而不足以知上人之樂
也迺相與一笑而退
遊千山記
余來機山逾月居恒鬱鬱雖率意而行僑目而眎其高
深幽曠不暇窮也一旦乘小舟緣溪東二里許見連岡
矗矗直走飲溪復昂而拱神祠佛宇繡綺上下有浮圖
冠其顛者問之千山也山上四望則全吳之勝殆無遺
覽里人周彦英居其麓聞余到遣子從行又東三數里
少折而西止宿圓脩寺寺外大竹數萬竿乍入委巷寒
翠落人衣帽凛不可留其後穹堂層軒阻以嵌崖帶以
崇林雜樹蒙密蘿蔓聯綴每風從山下回注叢薄則鱗
羽森動隙光參差鸞鵠舉而蛟龍驤也鳥多鷓鵲鴶鵴
竊脂又有異禽類鴉正黑而小終日飛鳴窗戶間若與
人相樂者時余病熱多悸亦為之洒然寺故曹宣慰創
宣慰入粟萬石得官而家廢子孫因歸之郡人姚氏云
歸隠庵記
雲間處士吳崇謙世居支縣之蘆城由蘆城徙郡城之
南久君怫然不樂者更徙三涇之口自號小村且二十
年矣一日由涇北二里許顧瞻草樹叢茂旁多間田將
復遷焉道見黃鼠人立而拱明日出如之明日又如之
處士曰是若迎我者豈偶然哉吾其終隠於此矣屋後
益樹花果阻以重溪溪之外數十步有沙阜穹窿若曝
龜然大竹多至萬竿森立如綠玉處士每過輒盡日迺
去間見雉雊竹間相嚮而馴未幾雙兔踴躍伏於前因
慨然曰始定宅而鼠拱我今雉兔復見天其告我矣乎
夫雉死不變士節之徵也兔穴而蔵菟裘之兆也遂築
屋四楹扁曰歸隠語其子野曰我夀當四百七十甲子
明年我將死死必葬是至期處士死野謹卜日而蔵焉
後十二年余客吳淞江上野間泣請曰野之先世自大
梁扈從來永嘉四傳而至忠訓來蘆城又三傳而至我
先君先君凡四遷而終於此歸隠之扁手澤也先生其
能賜一言乎余聞吳氏之先出姬姓自泰伯譲國來吳
遂以國氏至延陵季子而復脩譲德天下後世聞其風
者猶且超然有遺世絶俗之意况為其子孫者哉處士倜
儻負氣好周人之急嘗言鑿江引潮溉田數萬頃邑人
甚德之今貽其後者能使食有柔秔香稻甘瓜旨芋嘉
蔬珍果之饌居有崇堂邃宇凉軒燠館紋筦漪簟之適
書有六經諸史浮圖老子醫卜衆技百家之言又有鴈
鳬兔雉魚鱉鰌鱣以供其弋釣其志亦欲使後之人自
食其力而無媕妸脂韋從人以辱吾隠德也野字景文
慷慨尚義自嚴陵歸即不樂於仕豈將慕季子之高風
而繼先君之志乎雖然隠非君子之得已也不得已而
隠則可不當隠而隠則人其以我為矯矣昔之人有二
隠者一處北海之濱一處東海之濱其出處窮達不同
而為世教重則無不同者景文去東海不遠他日或有
駕四馬之乘載千金之璧即其廬而聘焉者亦當視其
時而進退之毋徒諉曰吾歸隠而已庶幾可為繼志之
大者并書以為勸
尚賢齋記
余客吳淞江之上獲交於吳君景文景文之子克潛顧
余尤厚荒村野水之濱即有不樂則杖策來往父子間
所以慰其窮愁羇苦者久矣一日克潛請曰甚幸奉親
有堂燕處有室而禮賓之次在西偏獨弗稱也將闢屋
之南嚮以通其明塞北嚮以寧其隩又疏其東西以宜
蚤莫之適扁其顔曰尚賢庶幾賢者之至於斯也有以
寓吾崇敬尊奉之意而樂告吾以善道也先生能辱記
之乎余曰凡事之請皆其所已知者余復何言哉然亦
豈無一得為子問學之助乎竊聞之尚賢之辭嘗載見
於易之傳矣其立言取義雖不同其尊德崇善則無不
同者在大有之上九曰履信思乎順又以尚賢也夫處
崇高富有之極而能降從有位之賢固可見上九之謙
退不居矣然不知所以致之者實由六五虛中而信順
也在大畜之六五曰剛上而尚賢能止健大正也夫以
篤實光輝之德而能外尊無位之賢固可見六五之資
人以為善矣而不知其所以然者實由上九剛健而能
止也虛中信順故從人之賢而賢者之助日益衆剛健
能止故不矜己之賢而在己之賢日加脩非深於易者
其孰能之乎雖然世之人或有尚賢者矣而賢者卒不
可得何哉豈甘鱻之味不適於口與靡曼之色不悦於
目與窈眇之音不入於耳與宫室輿馬之奉不足以便
其體而快其心與賢者固不為是也賢者不為是則凡
所以崇敬尊奉之者亦必有其道矣詩曰緇衣之宜兮
敝子又改為兮又曰中心蔵之何日忘之好賢必若此
而後可以稱尚賢之實也否則外雖詡詡相徵逐而内
實戾契不相合人亦孰肯樂告以善道哉克潛歸而復
諸景文遂刻之楣間以為尚賢齋記
記河豚
河豚出江海之濱方春時伏游水底盛氣善怒遇物觸
之圓張如鼓漁者伺知其處沈鐵䋁木搥下就之即仰
浮波面因網取之以為羹味絶美用作鱠作鱐皆可或
云暮春柳花飛魚始大肥蓋不然出鹹水者肥早此云
淡水魚爾然魚状甚惡蝟皮駢齒忿腹短尾又性毒能
殺人故人雖愛之而輒疑畏不敢食往年余客江隂見
魚出時居人争買取無問肝卵腸胃雜食之且更相餽
遺不已比來松江甚嗜之如江隂二州人最為善治河
豚及問之則間亦有死於是者矣大抵此魚有三種大
者名青郎君小者名班兒皆可食獨河豚載之傳記河
豚又有三色淺黑無雜文者最佳褐色黑班者次之文
如點朱者有大毒其目睛脊血能立殺人必剜去之乙
腴白如脂俗號西施乳肝大類鳬鴈者亦有毒然鱻肥
在此去之則肉無味矣將食當披薄浸以新水使血淨
如浮玉乃入釡或熬取油和肉而棄其滓卵細類粟以
酒沃之經宿大可比彈丸能脹人腹至死食者皆棄之
獨江隂人飽啖無難色問之無它法在熟煮而已世傳
荻筍蒿芽菘菜可去毒故庖者先鋪菜釡底次鋪肝次
鋪肉復以菜芼其上和薑桂五味熟烹之或生食則層
胡椒釅醯如常鱠絡非良法也昔者養生君子以其為
害也往往作為詩文以相告戒而後之人若罔聞知因
食以傷生者猶踵相接嗚呼口腹之欲惑人如是哉余
今備錄之者非以醟滋味也顧惟駞峯熊掌猩唇燕髀
之竒一失其時猶且屏而不食况兹鯹穢毒人之物乎
君子能慎於彼而或不能忍於此至有拚命直一死之
說亦可悲矣因記以為戒
三真觀碑
三真觀在長興州四安鎮石磵山之麓西北二里許穹
林深池左右連屬里人周貴謙與弟進元善信實始創
焉中殿像真武神及神之父曰明真母曰瓊真祠祭之
法甚謹且備嗣漢天師聞而嘉之以神與父母為三而
事神者兄弟亦三遂題觀以今額號貴謙曰通真明悟
守道法師進元曰清真守素明道法師善信曰凝真守
一崇道法師師先世在宋嘗數舉進士第至師寖微因
竊力田治生家用復充已而曰何為是囂囂以勞吾形
歟乃盡捐其家以為觀衣草食木絶去五味與仙人隠
士相羊棲息乎其中而其徒之來日亦衆師□委蛻明
遠清逸宏教法師教門高士陳君守中實嗣之於是益
拓其疆址增其土田崇其門牖廣其屋廬復於殿之左
廡起如殿者四楹以祠東岳右廡亦如之以祠三官祠
繪象天神地祗鬼物伏衛婐寺魚龍飛走百怪之状撞
鍾擊鼓笙磬互答簪星帔霞環珮瑲鳴祈禳奔走神人
翕和而邦域之内益少水旱疾癘之苦矣余聞真武者
北方黑靈玄冥之神也其星虛危其象龜蛇危上高旁
下如蓋故類龜虛上下如連珠故類蛇合二者之名曰
玄武玄武七宿實主過行罰增年延德列於四司載於
六宗自昔祠官方士往往先焉宋避祖諱易玄為真而
後真武之號行今并以神有父母曰真豈世傳襲之久
道書又傳襲之耶然函三為一太極之真也自一而三
人性之真也能不漓其真斯不亦長生久視之道乎若
是則觀之名三真亦奚疑况我皇元肇基朔漠水德之
符厥有攸緒其主祠北方玄武之神又豈無所本哉元
統甲戌歲余以江浙相府掾驛過吳興間謁陳君山中
見其神完氣和論議灑然已竊異之及見其徒費惟正
潘元德張君自成李君致堅與諸弟子揖譲進退各共
其職夫然後知陳君之賢果能有以服其人也明日衆
皆前曰觀始創於至元庚寅被旨優護於延祐戊午迄
今凡四十有五年而規制儀文庶克少備獨始未未記
敢請以垂久遠余時雖固辭而心則已許之矣别去十
年南北之望愈遠而陳君之請愈勤至正甲申夏將理
刑會稽道出鎮上陳迎笑上手曰礱石待子文久矣余
赧焉無以應退即舟中為書其故且貽詩三章俾歌以
媚神曰神之徠兮連蜷脩與熙兮後先容穆穆兮離帝
前閱光景兮俾民無愆神之駐兮旆墨墨雲黭黭兮沍
圜則披髮仗劔兮威以力享庶幾兮籩豆有式神之返
兮旆差差肹饗孚兮玄□諧樂將徹兮烝顧懷烈騰上
下兮降福孔皆
余編玩齋集既已卒業貢生欽搜諸敝篋又得先
生遺稿數紙雜詩若文共八十一首一日持來予
讀之愛而不能捨也仍為校定刻附卷後外有幽
懷賦一首詞意頗不類歸之欽俾自錄入家集云
蓋欽與武俱郡庠生從余受詩經武已登壬午鄉
薦欽俟後舉貢氏世不乏人矣歲甲申良月日性
又識
玩齋集拾遺
