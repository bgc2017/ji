玩齋集卷二元貢師泰撰
七言古詩
題伊尹耕莘圖
碧海晝沸白日淪禹鼎欲徙湯網仁長繩短箠行蹩&KR0887;
驅牛獨耕莘野雪有時仰面一長吁青天漫漫風烈烈
身居畎畆堯舜心忍看民生墮昏沈乾坤闔闢係出處
幡然起作商家霖先農有詩亦有譜後世南陽詠梁父
段節婦吟
河可塞山可移志不可奪義不可虧妾為段家婦年紀
方及笄上堂奉翁姑入室擕兩兒兒死夫亦死此生將
何為昔如雙鴛鴦今日為孤雌昔如三春花今日成枯
枝寒風吹短髮明月照空帷百年在世能幾時父兮母
兮不我知青天在上將誰欺
金谿縣葛烈女廟
金谿廟前草離離金谿廟中兩女兒青山猶似舊時色
流水不盡行人悲翠翹珠珥垂孔雀廟門深鎖藤華落
靈風蕭颯半空來髣髴音容啟珠箔憶昔里中初賦銀
銀賦日急家日貧父身搒掠痛欲絶女心憤結何由伸
鬼狐夜號天漆黑大冶騰騰火光烈可憐踴躍雙蛾眉
變作兼金白如雪君不見緹縈上書更肉刑木蘭遠赴
可汗兵固知才略過男子不如孝女英烈能捐生又不
見湘妃江邊淚斑竹韓憑冢上連理木固知精誠可相
召不如孝女感化獨神速赤龍並駕參嬋娟萬古日月
懸中天人生雖死名不死吁嗟丈夫應愧爾
送國子張教授
九烏彈羽鰲斷足六龍飛光晝相逐何人造書泄機巧
夜夜天隂聞鬼哭岐山鳳遠科斗空弋鳥殳蟲漸湮伏
太史方垂鼎足金丞相已變釵頭玉下邽拘囚死復生
三千晚奏雲陽獄自從毛錐擅楷法今古紛紛踵遺躅
天生真人起北方吏遣浮圖出身毒六書垂世盡諧聲
八體彌文貴句曲黃鍾大吕徒恊和鉄畫銀鉤謾摹錄
大音直與造化同隂翕陽舒驗䟽數先生典教元非輕
直使昌言被殊俗歸來繫馬在堂階莫厭微官就羈束
人生得志亦有時萬里晴天竚黃鵠
黃河行
黃河水水闊無邊深無底其來不知幾萬里或云崑崙
之山出西紀元氣融結自兹始地維崩兮天柱折於是
横奔逆激日夜流不已九功歌成四載止黃熊化作蒼
龍尾雙䜫鑿斷海門開兩鄂嶄嶄尚中峙盤渦盪激回
湍衝射懸崕飛沙斷崕決石瞬息而爭靡洪濤巨浪相
喧豗怒聲不住從天來初如兩軍戰方合飛礟忽下堅
壁摧又如豐隆起行雨鞭笞鉄騎驅奔雷半空澎湃落
銀屋勢連渤澥吞淮瀆天吳九首兮魌魋獨足潜潭雨
過老蛟吟明月夜照鮹人哭扁舟側掛帆一幅滿耳蕭
蕭鳥飛速徐邳千里半日程轉盼青山小如粟吁嗟雄
哉其水一石其泥數斗滔滔汨汨兮同宇宙之悠久汎
中流以擊楫兮召羣僊而揮手好風兮東來酹河伯兮
杯酒
題高麗李衆甫員外稼
三韓山前春草綠柘枝連村桑滿谷大牛飯罷濈雙角
小犢跳梁野如鹿夜來東原雨新足九扈向人催布榖
畫省郎官朱兩轂歸佐明王理藩服土膏初起如雪沃
淺種深耕貴勻熟豈獨勤身化殊俗要使扶餘皆菽粟
新亭翼翼滄海濱手持酒肉親撫循鳴箏擊鼓更吹豳
大田多黍高過人車載輦負聲轔轔甌婁汗邪錯雜陳
露處有積居有囷鬱金煮酒煮已醇葵羹香飯調酸辛
句驪唱歌田畯神我有炰炙供嘉賓醉來欹帽更迭舞
韓娥拍手山月吐
為郭宗道祭酒題韓滉移居圖
田夫生長田間住辛苦移家向何處老牛帶犢驢引駒
婦姑騎過前村去牽衣裹兒囊在肩瓠壺瓦缶縣蒲韉
一童鬅鬙隨左右兩髯傴僂相後先新來茆屋徒四壁
東鄰西鄰不相識種田未了主家租又恐官司着差役
唐朝宰相韓晉公念爾流離多困窮當時落筆豈無意
正欲廊廟知民風願得轉徙安居室周公亦曾作無逸
分題得蕪湖月送宋顯夫赴山南僉憲
蕪湖月碧天無風江似雪與君迢逓行相隨一似都門
别時節揚州覓得賣鹽船夜來泊向蟂磯邊磯邊潮平
人語靜但見一鏡當空懸君心明白有如此光照荆州
幾千里郡曹隔岸俟新官識得繡衣前御史山南父老
來勸酒前日清光還在手
分題得姑蘇臺送吳元振赴江浙省左丞
姑蘇城外江水綠姑蘇臺是吳王築吳王燕罷越王來
舘娃夜冷宫門開落花飛去春無迹江邊却起姑蘇驛
馬頭旌節何皇皇候吏傳呼謁道旁孤山梅白堤柳黃
相君入坐中書堂
為紹興虎兒治中題畫魚
大魚跳波長數尺三十六鱗如列戟江湖淡蕩起烟雲
宇宙蒼茫變朝夕子英方騎一角蒼琴高忽跨雙尾赤
中堂展玩風驟起猶恐神光化空碧
雪後會飲瑞應宫
蓬萊僊人厭煩熱掃盡炎埃為玉屑乾坤滉瀁寂無聲
宇宙糢糊氣方結初裁六出學春嬌漸疊重花妬霜烈
隂風忽起勢欲攪冷日全遮凍纔徹千門落絮亂棲鴉
萬樹梨花噤啼鴂穿簾入幕自纖妍積戶堆䆫更澄澈
時從壁隙印尖斜還向庭隅補虧缺篆文一一寄鵝羣
縞帶雙雙繞車轍重湖翻捲浪崔嵬曠野平堆山&KR1005;嵲
高屋風吹盡日寒中堂月照通宵潔珊瑚色變琪樹開
琅玕光射瓊芽茁薄如鋪簟厚如茵圜者為環斷者玦
亭臺蝶化亂翩翻巗洞獅成爭噬囓党家金帳謾麄豪
王子扁舟正竒絶始疑瑤池會王母羽蓋雲軿擁旌節
又疑廣寒會羣姝徧舞霓裳樂將闋幕中武君真可人
載酒滿船邀我别東蒙道士號疏放頭戴七星衣似鉄
昨朝呼我山上飲錯認梅花醉中折今晨又請出西門
有似生駒脫羈紲龍團旋試坐盤桓鶴氅輕披行蹩&KR0887;
須臾燭龍飛太空萬家冰柱懸玲瓏願將和氣先貧窮
為歌豳雅祈年豐
寄聶高空隠居
旴江之水深且清朝流莫流繞旴城城頭多青山羅列
如旗旌高空先生澹無營有園數畆屋數楹前當闤闠
後林麓不種桃花種松竹竹高十丈松百圍還來照我
軒窗綠先生黑髮今白頭坐閱七十春與秋架上書可
觀床頭酒可篘或巾車兮遠邁或散策兮近遊麻姑壇
前蓮變色華子岡頭月如玦朝來兩僊人為我留秘訣
石室探青霞砂床拾紅雪長生大道無他求要知富貴
如雲浮千鍾粟萬戶侯飄忽真成水上漚鳳凰不來黃
鶴舉只今誰與先生侣旴江江上一釣絲好共閑鷗作
賓主
題山水圖
前山後山雲亂起山脚入溪清見底溪南更有山外山
散如浮塵聚如米老楓枯櫟葉紛紛下有人家深閉門
釣絲欲收風浪急却回雙艇來籬根老翁曳杖行傴僂
一童負樵一童斧筆端意度盡神妙卷裏衣冠自淳古
商周寂寞經幾秦後來莘渭寧無人茫茫耕釣去不已
武陵竟隔桃花春
題江隂丘文中山水圖
老龍渴飲池中墨飛上半天成崱屴雲烟著地凝不開
白晝神驅太隂黑筆端巧奪造化功咫尺峰巒千萬重
長林似洒楓葉雨虚亭不動松花風隔江更有山無數
江上扁舟纔半渡他年白髮許重來為君别寫容城賦
題太醫宋居仁萬竹軒
文江江上萬竿竹日莫天寒森似玉僊人竹間結茅屋
窗戶蕭蕭護深綠天風忽捲篔簹谷坐看琅玕怒相觸
蒼龍起舞青鸞宿髣髴雲霄度僊曲山中伊誰伴幽獨
此君何人真不俗杖策東林復西麓千載風流一時足
黃金鼎煉丹砂熟白玉壺懸湛瓊醁野鹿銜芝虎收榖
長松吹花落棋局便當乞取長生籙月下吹簫弄□渌
子虚道人歌
吾聞涉海有蓬萊登陸有天台攅峰與絶壁萬仞高崔
嵬翠屏白石掛飛瀑赤城丹霞駐空谷子虛道人位其
麓流水桃花繞茅屋問之不笑亦不言却向青雲借黃
鵠黃鵠兮無迹青雲兮何極崇真宫中晝日寒一瓢作
宇僅容膝吁嗟兮子虚抱道兮不居呼牛應牛馬應馬
謂僊非僊儒非儒不騎任公之碧驢不跨東海之生駒
不學汝南市上懸一壺又不學葉令朔望飛雙鳬紫丸
入口百病蘇邯鄲枉記石室書邇來年六十頭髮點漆
黑形輕類飊舉骨瘦如鶴立腰纏一百錢即去買酒喫
醉醒撐目忽大呌海天漫漫山月碧許由巢父呼不得
江南春水白鷗飛六幅新蒲向日歸
書河上成安驛
扁舟落日成安驛驛前危檣密如簣岸高浪急不得前
爭先進寸復退尺須臾纜定心稍安獨據胡床坐深夕
水邊燈影正晶熒陌上鈴聲還絡繹纔聽打鼓接官船
又見驅車送行客攬衣近前試問誰往來一日多數百
中原征需苦繁劇江南轉輸嚴督責況今使者類狼貪
水陸鮮肥隨口索致令編戶疲差役生計蕭條徒四壁
已將弱女納官錢更遣中男補丁額曩時河上幾人家
今日飄零竟無迹請君置此勿復言言罷空令愁思積
幾點殘星散空碧船頭别我東芴白
題太師贈長學士墨竹
墨池飛出雙鳳凰青霞碧雲搖日光九重阿閣幾千尺
如聽羽節飛鏘鏘集賢學士瀛洲客朝回拾得連城璧
便思手把釣魚竿萬里江南秋水碧
題陳仲明所藏雙松圖
六丁驅雷山石裂乖龍角鬭雙屈鉄太隂忽閃鱗中開
墨池翻濺吳江雪阿誰挽之茅屋東萬里不斷笙竽風
天台石橋俱謾爾坐中别有蓬萊宫
次赤城驛
老夫辭家今一月馬上行行過各節山空野曠風栗烈
木皮三尺吹欲裂貂帽狐裘冷如鉄癡雲作雪還未雪
自是天公念駑劣上高下高隨小驖褁轡哦詩亦清絶
人生何苦事羈紲候吏來迎稍羅列入門登堂火微爇
須臾凍解通身熱
過浦城
浦城三百六十灘灘灘巨石鳴飛湍四山欲雨風亂起
霆驅雪迸駑晝寒青竹縛篷白木榜側坐敧眠任搖蕩
潭深墨黑蟠蛟螭壯士猶然懾精爽老夫平生疏且愚
安得涉險同坦途形如健鶻膽如虎此心只與青天孚
騰波寳劒今在不夜夜光芒燭牛斗
題楊元初理問送行詩卷
玉堂學士關西楊當時長策動四方九鼎一筆絲綸光
星斗錯落成文章白首作史誇三長書成石室金匱藏
翩然拂袖辭帝旁十年歸卧衡與湘妖狐黠鼠爭陸梁
芒角煌煌横攙槍阿玄昔日焚香囊祇今馬上能挽強
虎皮裁鞍騎驌驦龍泉之劒百寳裝萬夫披靡同驅羊
既佐大將平武昌鏖殺袁賊走潯陽旌旗蔽日浮艅艎
大江東下孰敢當耀兵桐汭勢愈張吳興嘉禾稍聚糧
短衣一譟還錢唐軍門捷書報天子遼海雲帆日千里
宫墻馳道平似砥披圖畫奏天顔喜左轄之功近無比
賜以裘馬及弓矢錦袍文犀靸珠履凉州葡萄甘且美
幕中元初名最韙黃金横帶官作理海若率職波不起
百艘南還疾如駛吳山越山青靡靡大開中書聽宣旨
十萬甲兵齊拜跪樵牛作炙膾頳鯉一時光耀盛百禮
玉堂僊人元不死吁嗟畫圖何所似麟閣雲臺有如此
題二馬圖
鐡喙騧連錢驄何年墜影江水中蒲梢西來八尺龍天
閑十二為爾空五花雲錦吹東風
楊白花
楊白花無定止昨日宫中飛今朝渡江水江水茫茫千
萬里綿輕雪薄春旖旎把臂踏歌歌未已石頭城邊風
亂起楊白花無定止
題上虞謝元公春暉堂
東海有母母有兒萬口一出稱孝慈兒在襁褓寒且饑
母雖不言心自知兒大讀書又讀詩贈以長劒遠從師
十年走客江水湄氣吞雲夢八九之星斗錯落文章竒
神駒如龍來月支真珠作轡金作羈追風掣電不受騎
便欲一蹴超天池天池瑤草净如拭移得靈根種堂北
阿母升堂日五色照見舞衣華翠織寸心有限恩無極
浩蕩春暉誰報得玉桃上壽兒侍側兒當作官五鼎食
白髮如斯應載黑此時方知教兒力文昌星高輝南國
學圃吟
江邊乞地學種蔬周遭步量弓百餘十日去耕十日鋤
耕鋤未畢僕已痡東家倩人不受呼西家倩人納官租
菜苗蟲食且半枯昨朝許有今朝無出門抱甕空躊躇
南鄰老圃笑我迂共倚大樹立須臾手把一卷神農書
口稱此事焉可誣治土貴熟甕貴腴三犂兩耜工力俱
燥濕得所避亢淤由不辟确堅已觕深畦淺壟畫成區
四分井字旁通渠瀏瀏野水翻渴烏然後種藝皆榮敷
寒暑按節順弗踰風和日媚雨露濡水菘山芥菠䔖苽
韭黃薤白䓗蔱蘇綠葵青藿華覩姝藻荇芹茒蘋蘩蕪
瓜瓞茭藕苔筍蒲蔓菁蘆菔連根株牡丹芍藥萼重趺
茄房豆莢懸瓠壺紫薑紅蓼鬱雕胡玉延蹲䲭巧相扶
皮毛脱迸明月珠長頸短脰膩理膚冰漿雪液如凝酥
翠鱗銀甲虬髯鬚魁首肥顔施丹朱琅玕琥珀鉤珊瑚
鑱劚摘掇視密疏多盈筐箱少盈裾削剥淹漬役膳奴
甘膬鱻微薌味殊主奠翼翼賓于于熟可羹芼生可咀
適口絶勝羞僊廚子欲學圃不早圖只今後時將何如
列鼎肉食稱鄙夫炰膾日厭葷與魚請子置之勿次且
褒衣博帶歸爾儒吾計子食當晨晡家園自足供所需
余嗤翁言亦何愚翁實勤苦少暇娛白鬚黑面形瘠癯
暵即腁胝汗轆轤澇即腰脛没垢汙矧兹惡□與苦荼
加以臭蒜雜穢荽邪蒿濁莧兼滑榆多食嘔泄神志瘉
得失往往如瑕瑜西伯愛歜垂聖謨太官專服國以墟
曾晢嗜棗宣尼徒亦有請學譏樊須孤竹採薇終餓殂
屈到好芰竟離居元亮隠菊多令譽諸葛元修名豈虚
陶家虀瓮庾家葅黃金不聘蘇東湖是非榮辱理不渝
世間萬物皆乘除翁言固辨亦過諛鄰家有酒且共沽
醉酣仰面一長吁忽見黃鵠翔天衢
當塗李伯羽母夫人貞節詩
碧天夜落星如雪甲士長弓射孤月孤月照孤城千鈞
懸一髮娉婷女兒方及笄誓將死節愧當時頸血不汚
春花枝夫家桑梓青隂垂生子伯仲好羽儀旨山之名
天下知誰其作銘吳太史蛟龍筆底烟雲紫古來賢母
有如此
秦郵露筋廟
飛蚊撇天連白草落日荒原泣姑嫂嫂留旁舍姑獨行
花顔夜委長淮道亂聲鼓趐腹正饑利觜噆膚血方飽
妾行豈不念辛苦死重如山生似羽欲識當年一寸心
廟前老樹啼春雨
吳中曲送楊伯幾南遊
鯉魚風起波紋綠枯葭折蘤啼寒玉榜聲催曉渡江心
驀聽吳娃舊時曲楊郎年少輕别離三尺光芒練帶垂
虎邱山頭候月出靈巖洞口看雲飛梅花雪點身上衣
慈母倚門聽馬歸
送左祥卿之香山縣尹
九星排玉雙門開抱旗石鼓青嵬嵬帝子城頭跨龍去
僊人海上騎羊來禺南燕北天萬里五月河邊青雀起
鸊鵜膏暖射晴虹海月光寒烱明水宓子琴中化易成
吟得新詩字字清馬立階前待衙退刺桐花裏鷓鴣鳴
送王士鳳之龍泉縣北鄉巡檢
豹囊弢弓鳴鏑懸白玉為玦鉤重弦雙魚倒勒躍如電
山人爭識將軍面將軍傳令出白斜桴鼓無聲衆不譁
前村草長黃犢飽四封寂寂多桑麻三年最書還北向
當日賢侯在天上腰間寳劒重提攜新恩却賜龍泉歸
送刁萬戶奏事回蜀
肉鬃驕馬來青城朱英畫戟擁朝京溪子二石霜月盈
魚腸三尺秋水横九門洞開論五兵却賜龍章歸柳營
雄威纔發貔虎騰猛氣已使豺狼驚杏花春雨别行旌
兩玉舟深猩血盛太白連雲萬里程夕陽到處聽鵑聲
送涇王府蒲司馬西還
重弓滿引鳴鏑和翻身躍馬渡長河日高射獵王半醉
軍中司馬功最多白狼西來獻天子腰間玉龍鱗甲紫
寳書緘奏動宸京黃封御酒貺邊庭弦蒲汭鞠幾千里
芳草萋萋春似水鳥聲山色不勝情枚生作賦才(闕)比
送鄭伴讀歸省山東
綠烟曉發扶光遲畫橋鳴鴉度低枝郎君恰恰燕山歸
僊人笑迎兒女隨手攜松杖高過眉雙舟滿江堂上巵
五色戲着囊中衣香雪飄飄吐盤螭風吹雨脚沸朱絲
黃花醉飲秋正宜況今太平天子時
送張介臣伴讀歸省濟南
白天迷濛日脚消雪花散亂風飄蕭重裘着體如壓鉄
呼酒不來寒正驕東風疋馬去千里仰視王屋當雲霄
到家方慰母心喜入門更聽兒啼嬌華燈夜照舞衣熱
髣髴鳴鳳和笙簫暗黃着柳垂長條虎闈春信趣還鏕
一林遲子城南橋
友人赴陜西作縣
角聲吹起滿城雪北風蕭蕭嘶小驖銀瓶細溜蒲萄熱
三疊歌殘人欲别長安西去山嵯峨野曠春濃詩思多
縣深花拂琴絲和小吏呼籌衙又過莫忘都門送時節
楊柳枝寒不堪折
輓陳堯
草廬吳先生門人也有俊才卒年十八其妻
亦痛哭而絶
垂舟沃酒魚口熱小袖萊衣雙鳳結春歸白玉不禁寒
雪兔西沈半山缺望夫化去孤石烈死與韓憑誓同穴
鬼狐寒食上新邱隂風自掃梨花雪
上元送别
越王城中燈火明郎君早發越王城春酒一壺歌一曲
楊柳風吹波面綠
關山月送殷文學還浙西
白波洶湧風初起綠烟漸墮冰壺裏林鳥沙鷗寒不棲
萬頃玻瓈浮如水攬衣推戶仰視天一寸鄉心幾千里
僕夫在門嚴戒程宵人呼籌催罷更街頭蕭蕭馬初過
城中商角鷄亂鳴嗟哉我亦天涯客握手欲别難為情
遙憐後夜相思處楓葉滄江一舡輕
歸彦溫赴河西廉使
賀蘭山前河水西金沙路平香草齊綉衣玉節往問俗
驄馬顧影時驕嘶當年長身多意氣拔劒歌呼人半醉
只今太平七十年盡把英豪化仁義甘州枸杞紅玉重
涼州葡萄醬滿甕九重有詔趣還朝莫惜駞囊少分送
玩齋集卷二
