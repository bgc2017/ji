滄洲塵缶編卷十三宋程公許撰
記
寶慶府改建設廳記
皇帝御極之明年紀年寶慶制詔在昔潛躍之地命有
司搜典故以聞邵陽郡得以寶慶名其府後二十二年
升為軍節度至是長沙趙侯由著作郎兼戶部郎官參
江淮督視軍馬行府幕議未及期以親老丐便郡上俞
其請若曰邵距京僻且遠爾父母國之比鄰也其往為
朕撫循其旄倪州境介潭衡控湖右地磽産薄民魯而
勤穡事士愿而無異習侯審其易理始至諏咨利病簡
節條目待之猶父兄之於子弟令行化洽人喻其心賦
輸以時庭無留訟公暇周覽官寺位置卑狹率不中程
度而黃堂為甚丹堊漫漶搘拄欹傾楹柱蠧敗過者怵
惕若將壓焉侯愕曰郡由偏壘升節鎮而饗軍之堂圮
敝若此將何以飭侯度肅視瞻於吏民吾將擴大而更
張之合二邑歲入供上送使具有彝制而留州之數殆
無以給用度前此堂寢之加葺園池之苟有不亦艱乎
哉吾聞之廉可以律衆勤可以集事儉可以無煩於民
矧吾州阻山為國非通都大邑車馬馳騖之衝非公燕
庖厨經旬朔閴無㸑烟約已節用是究是圖庶克有濟
謀之掾屬信期會覈登耗節浮冗苞苴不以交鄰無名
錢不入私府日積月累期歲而帑藏之儲有羨乃度面
勢拓其尺度悉撤而更新之以廣壯革隘陋以輪奐易
腐撓堅密宏鉅可支久遠即此宣布條教延接寮吏平
理訟訴及大賓客大宴饗始足以嚴等威之辨備禮樂
之容問梓匠奚所取則選衆以募之淛右問章箇奚自
致則計直以貨之士民胥吏以稽簿書營卒以供役使
費錢米以緡計一萬有竒以斛計七百有竒司理參軍
眉山楊辰應莅其事肅賓有館司饔有所以次繕治皆
底於成惟麗譙及軍資公使常平等庫方將以餘力撤
而新之侯以内艱不克受代解印組去參佐相與謀曰
侯之牧州也焦思以軫民瘼嗇已以裕公儲更造斯堂
匪事遊覽將礱石求記於舊同朝程子而侯也棘心之
疾方新士曹於程子有葭莩契侯意所屬盍介以請伻
來以圖義不可郤聞之春秋之書新作譏不時也是役
也僝工己酉之冬竣事庚戌之秋易故為新而不奪農
時不傷民力刻辭紀事可無愧侯名&KR1643;字希周擢嘉熙
戊戌進士第三人第文學行誼蔚然為時聞人乘一障
萬山中治行焯焯若此一堂之建未足展才而營建顛
末弗可以弗志也乃大書而夀之石俾來者有考淳祐
十有一年龍集辛亥夏四月吉日中大夫寶章閣待制
新知婺州軍事兼管内勸農營田使眉山縣開國子食
邑五百戶賜紫金魚袋程公許纂朝請郎荆湖南路提
點刑獄公事高斯得書并篆額
序
周鑑序
昔者孟軻氏嘗述夫子之言曰王者之迹熄而詩亡詩
亡然後春秋作晉之乘楚之檮杌魯之春秋一也蓋列
國皆有史官周天王為天下共主禮樂征伐所自出焉
得獨無紀載歟周禮春官之屬有外史掌書外令掌四
方之志掌三王五帝之書此即周史官之職也墳典達
之四方人人得以誦讀故能長存於世周史不知何自
散逸幾與晉乘楚擣杌偕泯沒而無聞甚可惜也猶幸
魯史經聖人筆削得與易詩書二禮並傳年月日之間
加一王字所以示賞罰予奪非周天子不得專名曰魯
史實周史也書法謹嚴賴左氏傳旁採列國史詳記其
事使後世沿事以求經不為無補然周自后稷基王業
至文王受命作周武王克殷以有天下成康以守成繼
統宣王以勵精中興平王東遷訖於季末歴三十四世
享祚八百六十七年其間理亂得失散見於詩書六典
大小戴記諸子百家之文可為萬世鑑者莫容勝紀惜
未有博採精擇輯為一書以補墜典翼聖經者豈一代
謨訓闡揚固有其時耶吾友宋煇彦祥幼嗜古及壯自
知命不偶時棄去科舉銳精典籍剏義例著成周鑑一
書因系序之後先摭經傳之紀述研核同異斷以己見
積二十年薈萃之功始克脫藁蜀罹敵難彦祥避地峩
眉山中寢食與俱間關出峽届洪都探篋校所亡失借
屋蕭寺杜門省記久之而成全書余時以少蓬直西掖
移檄江右俾索本上秘府有司視為迂緩弗之省會出
守宜春招彦祥館郡齋為裒札翰集小史抄錄移書達
之部使者江公子遠子遠嘉賞欲轉以上聞留備乙覽
亡幾罷去彦祥以余悉其論著之苦匄為序引記以永
其傳竊惟三代有道之長周為盛此無他仁之涵養也
厚禮之維持也固而已行葦之序以仁及草木或以福
祿言王通氏亦云周禮其敬天命茲其證也誠使文武
成康之後子孫繩繩世守勿墮則召旻之詩安得隠然
以池之竭矣不云自頻為刺而天下蕩蕩無綱紀文章
衞武公寧遽為之戚嗟乎以古為鑑可知興替彦祥此
書之作所以為萬世有天下者之戒意甚切也成周遠
矣即是編求之一得一失一理一亂如鑑對形萬古猶
目前也彦祥眉山人先考君擢慶元丙辰鄒某榜進士
第以文墨議論推重搢紳彦祥與兄光載熟聞過庭之
訓常以所學質疑於鄉長老雁湖悅齋二李先生源委
濬深其得之父師者蓋有自云淳祐四年歲在甲辰良
月五日同郡程某序
送軍器監丞秦侯入覲序
安岳秦侯以儒學起家為二千石其為人碩大頎整器
識稱之文章自作一家體不為陳言理體密察而本以
寬恕由銅梁更巴郡所至籍籍有治行會西垂連年用
師武備單弱敵兵坌入天漢三泉武休潰卒相挻為變
侯以偏壘遏其鴟張列柵近郊意有憚而不敢肆逡巡
引郤騖入他境武不足以折其暴誠不足以戢其偷燎
原炎炎寢不可遏閬果遂之民其孰不以巴民為天幸
而恨秦侯之施局於千里也會有詔起節度使儀同安
公于家授鉞專征督諸將合圍進擊不淹月妖腰亂領
併膏鈇鑕幕府上功簿安公愀然變色曰爪牙之衞而
腹心之梗赤子於昔而蟊賊於今是孰使之然哉有告
於公方變作之初秦侯嘗有意於招降之策矣人情不
大相遠捨逆為順不過翻覆手間斯策果行禍不若是
慘也既往何咎方來可圖世故多端人物滋𦕈有才若
此不以白之吾君公之天下而私以為賓介之選於心
獨無愧歟飛章籲天上頷其奏詔以軍器監丞入覲士
大夫交手相慶不但為秦侯一吐氣抑亦幸公道之獲
伸而蜀産之不遂終棄也重南輕壮昔人有遠識謂為
分裂之萌邇年以來廟堂意忽遐外士之進用者落落
如辰星不能獨當東南一郡憤氣鬱積天用疾威假時
運之搶攘彰才具於艱棘而侯也首以瑰望為蜀士召
用之倡秋濤噴薄鼓枻東去延頸乎登仙之慕拜手乎
三接之禱愛人以德者所不當爾耶公許嘗拜侯於成
都再侍於武信望其容毅而温接其詞莊而裕退而欿
然若有失已而充然如有得夫遇合之難自昔為病或
失之於交臂或迷之於目睫然世固有一言之契不由
紹介而意氣相許者殆天授非人合也未同而言古訓
所戒然後學所以事長者不當援此以自晦敢誦所聞
請於侯侯其許之乎西南一面幸奪命於蛟涎改絃更
張未可中輟事有可否見有異同裁之以公雖怫何病
然上流之託以今揆昔其難百倍若非公朝推誠委任
使得以展布四體即諸葛復生亦無所措手昔威愍宗
公留守東京經理有緒異議中沮憤不得伸遂使王業
偏安中原淪沒遺恨千古言之痛心愚以為今日所當
鑒殘敵窮蹙相挻為變兩河山東雄傑環起兵交始此
憂端日滋蜀自古以陸海擅名以天險立國今財殫兵
弱險為虛設變故繼扇人心易搖所當中外一心上下
併力往復可否協濟艱難如韓范以西事並命宣威陜
西河東之時范議增兵韓與之異杜富當國主韓抑范
而范意亦不以為忤也愚以為今日所當法侯以儉府
元僚入為中都官面對宸扆退謁宰相於政事堂安知
不以西事咨焉從容敷陳所以沃帝心贊朝算者取之
胸腹如繭抽絲緯文經武何適非用蜀父母邦也言之
可不盡乎公許少讀書知所趨向見有抱才藴識可期
以古人者私竊企慕恨不為之執鞭聞之伯修張君嘗
辱侯之譽以齒牙也於其行義不可以無贈詩不云乎
我儀圖之愛莫助之請書以為送侯之序
送果州使君楊文叔赴召序
公許童丱粗省事侍儒林文人評當代人物聞有古遺
直曰老圃楊先生學粹行芳日光玉潔拱手問姓字不
覺神悚形肅私願為之執鞭而生晩無由窺牆仞常怏
怏為終身恨嘉泰癸亥始識今果州太守楊徵君於左
綿郡泮知其為老圃之嫡子竊自以心語口此生何幸
得端士為楷模而後喜可知也流風不競以多自證以
同自慰求如徵君父子一家後先相望譬之朱絃疏越
清廟之遺音天球粹温有國之鎮瑞俗眼之所眩而俚
耳之所愕獨何怪歟老圃以直言擢上第以廉平稱吏
師累辭旌招持節建閫藹有聲聞晩節不樂通訊權倖
白首卧家十餘年士論歸重以為范景仁劉器之一等
人也徵君胚胎先烈正直強毅得於生知輔以趨庭義
方之訓麗澤講習之功以名節行義為膏梁視軒冕金
玉如塵土先皇帝在御宣威大臣露章薦於朝一再命
召循牆固避會丹成鼎湖嗣聖訪落收攬耆舊協濟艱
難以徵君為賢有詔趣召徵君躍然投袂而起吾黨之
士一為公朝賀一為徵君疑公許曰不然凡出處去就
何常惟適於義而已晨門之吏以知其不可而為之為
夫子譏荷蕢之夫以有心哉擊磬乎為夫子疑二子勇
於避世果於忘世者也聖人以利澤生民為心視天下
無不可為之時而忍於避忍於忘之乎不寧惟是公山
弗擾召佛肸召子皆欲往而子路不悅彼師友函丈薰
而炙之如由也勇於義尚不能盡知聖人之心則亦無
怪乎晨門荷蕢之流也已故曰夫召我者而豈徒哉如
有用我者吾其為東周乎又曰吾豈匏瓜也哉焉能繫
而不食徵君行矣士大夫風俗一壊於嘉泰開禧之學
禁再壞於嘉定之更化三十年間方刓為圓剛揉而柔
波蕩風靡拱視天下事變之極如大厦之仆風雨漏舟
之沉江湖猶且委曲遮護相與誦歌談笑若無事時其
間毅然有特操能以忠言讜論為國家扶綱常於綴旒
續氣脉於沉痼屈指中外落落幾何人徵君行矣直已
以信其道至誠以盡其言隂極而陽剥盡而復安知夫
不能牖聖君於一聽聞之頃乎雖然磨而不磷涅而不
緇惟至堅至白者能之堅白未至而欲嘗試於磨涅此
滔滔者所以甘心乎磷緇而莫之悟也若徵君者其堅
之至而白之至者歟昔逡巡而避今飜然而往徵君之
於進退語默權衡之審矣道之行不行是則有命焉若
徵君者其能磨而不磷涅而不緇也決矣先兄伯剛父
仲遜父於徵君為同年生某疇昔又從徵君遊故其贈
行請以聖門出處去就之大義為士大夫釋所疑他日
持斯文以證當知老圃為有子而某為知言也寳慶元
年九月日序
送前益部漕寶謨寺丞范公赴召序
始朝廷以江西范公戍安豐有異績擢守涪會尋改鎮嘉
邸所至不待黔突至是持節將漕益部久駐踰六年中
間以備禦奏功璽書加賜顯秩由中秘郎拜太府寺丞
陞寶謨閣恩寵赫奕同時乘軺車使西南者不逮也公
感渥恩殫勞厥官久益不懈累疏請代詞旨懇切制詔
入奏事公使蜀日久樂其風俗之媺教化之易以施也
時其喜怒哀樂而調適之剔其螟蟊稂莠而扶植之故
惠利之洽於民者深民愛之若父母誠心之孚於士大
夫者一士大夫尊之若師保父母之顧復而師保之振
德不虞一朝之舍我而惸惸其無依也是以驛召之始
至也其君子抃手以相慶其小民蹙額以相告其抃手
以相慶也幸其功之見知而公之所施者溥也其蹙額
以相告也畏二天之奪去而蜀之所芘者遐也人情不
大相遠或欣或戚無非發於誠而厚於公者有質於某
曰子昔以文贄范公一見賞晤命掌記室旋擬為左綿
文學掾削牘論薦游談引重公之門多士雲滃而子則
薦臺之隗也於公之行也將何詞以寬其小人之戚又
何說以答其君子之望某薰炙公道誼歲月遠矣其明
練靜密者不敢臆度論也其劬躬而惻民隠泛愛而别
品流則未知與古人何如耳蜀自更多故利在齊民取
無遺算行齎居送公疇昔軫如傷之視而汲汲乎一分
之寬不啻已之饑渴入對便殿必能為上開陳圖所以
利其後岷峨悽愴未嘗一息不在公思慮間而尚奚戚
乎雖然寬小民之戚也易而答君子之望也難今中外
事勢沸渭紛紜如杭漏舟涉大川海飈起濤洶莫知所
屆而執事者未有深思碩畫為國家固基本排患難之
道奏疏之傳四方類皆鈎摭微細苟以塞責免咎豈朝
廷之大獨無一士諤諤昌言者乎習俗弊其前名位怵
其後自非秉志剛強其不淪胥以溺者鮮矣文正公先
天下之憂而憂後天下之樂而樂以終其身忠文公十
九疏請建儲卧家百日鬚髮為白此公之家法也大丈
夫願忠於君不以官之崇卑二其志公由儒學超擢官
不為卑矣榮晝日之三接效朝陽之一鳴茲非其時歟
某受知於公也厚感恩於公也深而所以期於公也遠
且大倚廬銜恤竊慕昔人上書時宰論天下事而聲迹
冗賤瘖不敢吐夫善類不常有有則天下之責四面至
矣此某所以妄臆其易者之無不言而期其難者之能
盡言也憤懣感激因或者之問矢詞以答而書以為送
行之序詩不云乎誰能烹魚溉之釡鬵誰將西歸懷之
好音嘉定十七年二月日門人程某序
送制置閣學侍郎崔公赴召序
先是北敵乘勝奮長驅之師闖我三邊蜀口以不戒禍
尤慘武休潰卒倒戈挻變既芟既夷民志未固上當宁
太息亟命冬官侍郎五羊崔公以鈇鉞鎮益部入辭便
殿玉音隠然蜀遠且陋民警於多難惟是吏治臧否邊
防緩急合六十四郡咸汝咨公頓首奉詔即日戒途始
公奮自孤遠遊膠庠擢名第以清忠端亮為廟堂簡注
立功立事藹有聲實龜鶴萬里未至而人已孚入境下
車刑賞信必官祗厥事民無惰遊軍律以修吏姦以戢
未期年治成制定會旬宣虛位公以便宜密旨往莅其
軍旋有詔由候對陞雜學士真除四川制置使邊不撤
戍至是五年矣將驕卒惰怯戰而怙亂重以士大夫溺
心功利之說不奪不厭民病警警訴天靡所公疇昔軫
念於斯牽掣而莫得伸者一朝如轉圜石於千仞之山
決積水於千丈之堤民氣太和無憤不洩易諸將蒐練
卒乘號令風采能使人畏而愛之某幸甚辱公深知於
入蜀問士之初十乘啓行命執鉛槧從賓客後侍言笑
於碧油之幕凡六閱月握吐接士則姬公旦夙夜匪懈
則仲山甫諸葛亮之公道范孟博之清德羊叔子之方
略凡異時想像於簡冊者幸薰而炙之請别轅門歸遭
酷罰伏苴絰以奉喪葬尚公之德宇焉依郵音飛傳上
有閔勞賜環之詔搢紳戀嫪介胄愕顧賈議於途農蹙
於畆昔公未來有銜莫吐公既來止如病得愈天胡忍
此奪我慈母客有聞而諗之曰國家南渡今茲百年中
原瓜分敵亡無日銀夏諸部不可以為援山東新附尤
難於堅凝師老力殫隠憂轇轕此固不待智者而後知
也況中外寒心於國本而儲極未正尚不能無疑於憂
國者之懷論人才則軟熟者容鯁直者斥天下大勢危
若綴旒而士大夫恬不知畏得如公數十輩坐廟堂主
國論庶乎其砭鍼於斯世奚西南一隅獨能私其利哉
聞者愀然變乎色曰子之言諒矣雖然公之未專事任
於全蜀也將佐之能否無所辨卒伍之功罪無所别戶
籍檢括鹽酒規贏營田屯田騷然椎剥威假於狐鼠冠
竊於沐猴公之開府也髮櫛而苗薅之事聞於朝久乃
不決夫去數汙吏難若拔山於公心寧不拂鬱於此使
公而入贊樞軸吾知其決不能模棱兩端容容以取厚
福也審矣客聞斯言疑以質於某曰子獲私於崔公盍
為訂其說某竊嘗聞之孟子夫天未欲平治天下也如
欲平治天下當今之世舍我其誰也蓋時運有興替吾
道有汙隆謂之命直道而行不可枉者謂之義君子信
其在已惟義之從君子不謂命也公之心若權衡因物
以見輕重不能為物作輕重彼黷貨讎民而莫知夫禍
人刑之可畏者公固因民之怒執而付之有司矣網漏
吞舟則有任其責者公心其何慊歟天祐國家錫公以
康寧夀考使之儀刑百揆宰制六合則凡志士仁人為
吾君癙思而不得釋者吾將有望矣詩不云乎籊籊竹
竿以釣于淇豈不邇思遠莫致之某素韠端憂聞公之
去不得再拜以别懷恩未報望遠悽斷掻首秋風渺不
知再侍之何日也嘉定十七年二月日門人程某拜手
謹序
送新懷安使君度侯西歸成都序
浩齋先生楊公為益部詳刑使者忠厚欽恤事存大體
公退引賓客人士與之講學漢嘉舊隸臺治郡丞合陽
度侯與公為師友每請見談經析理往往卜夜不能罷
官滿當代上命為金堂守未及瓜為楊公留七閱月江
風清暑扁舟至成都士與民咸惜其去客有聞而諗之
曰地方千里齒民版者不啻數萬丞貳郡政事任之專
非牧守比度侯何以得此於民也曰不然今薦紳之論
鮮不曰為州縣之難而為州縣之難不若為民之難男
耕女絲應縣官之須日不遑給憔悴困苦未有甚於此
時而為之上者方且掌握三尺假公以濟其私一有怨
嗟又從而讐之曰是有分焉如之何其不使民厲且戚
也侯之丞吾州也亦豈家至戶到人人悅之耶寬大樂
易凡前後守將以慘毒為能侯從容贊決隂以義理化
其悍強使之感愧而無所肆如斯而已矣余聞之憮然
昔明道先生所居官每書視民如傷一語於左右常恐
其行之有愧士大夫苟能一日用其力於斯則所謂若
保赤子心誠求之雖不中不遠矣者其慈愛之實固非
外鑠而強為之也侯自蚤歲讀伊洛書有所省入齎粮
萬里請問於晦翁先生得求放心之一言由是而後充
其所知體驗力行覃思不舍今德益懋行益粹而欿然
於懷翫索講求無一息之間斷自其與楊公游也志合
道同神會心契其於一事一理格之至而發之審譬之
水盈科而進燈加膏而光固亦理之常北風驛騷機不
容髮懲羹吹虀之論滔滔滿天下而嫠緯隠憂則有大
可寒心者愚以謂今日扶持國家之本在得民心得民
心有道在革士大夫之心士大夫之心之蠧也甚矣誠
使知味乎講學之樂致察乎義利之分移愛子孫之心
以愛民推為己之念以為國天下之事奚足慮哉以侯
之博大純實其欲已立而立人已達而達人蓋自以聖
學為重任聲名暴白當有引類而進之者行將去是而
羽儀天朝願有以告於吾君起民病於沈痼導人心於
公直夀國脉於無窮事在今日如拯溺救焚不可緩矣
公許不敏承學於楊公之門且幸朝夕辱從侯游不鄙
其陋以為可教演充養之義為之銘坐右觀省敢不求
所以克私補過重拜侯賜詩云心乎愛矣遐不謂矣中
心藏之何日忘之於其行請誦斯語為序以别嘉定八
年六月庚子眉山程某謹序
送江油使君司令洪公赴召四川制屬項公入
候班引序
璧瓚瑚璉煇煌乎宗廟之美杞梓楩楠委輸乎匠石之
門國有鉅人焉其寶器之府而異材之藪歟五羊崔先
生之鎮蜀也其賓介皆一時選曰於潛洪公宣城孫公
括蒼季公後一年而永嘉項公始至先生清峻威重居
今行古劬躬而務博施密察而崇大體其為文章尤精
勁雅健搢紳大夫造其門踧踖悸悼斤輟於手絃縮於
袖而四君子者從之游獨久而不渝大率人奮所長畢
知無隠而言行皆以先生為凖的故能情親若父子義
重若師友殆天作之合非苟然也公許蜀之鄙人不自
意一言之孚攜手而升之堂上退得與四君子者相周
旋雜蒹葭於琬琰之林藝艾蕭於蘭茝之徑光采之所
照耀芬馨之所薰襲縱未能化而同退而察其私則亦
幸而不為善類之棄也先生匪躬盡瘁拯蜀民於險阨
至是三年餘矣治定制成奉詔入覲洪公守江油期月
同賜命召而項公亦以通籍入侍班引舟自嘉陵銜尾
下三峽獨孫季二君子以官守宿留未即去搴芳杜若
之浦排雲蒼龍之闕志同而氣合蔚相扶而炳相輝鴛
鷺歸僊仗之詩彰義主賓未得專媺於前也公許孤苦
病羸壯志銷蝕千金敝帚拜貺於先生者厚矣游談引
重曷敢復以累諸君子嘗竊自念洪公下筆妙天下而
屈與商論項公温雅有檢柙而辱為同年親喪未除銜
恤丘隴離羣索居之感安得而嘿耶太史公有言曰同
明相照同類相求閭巷之人欲砥行立名非附青雲之
士惡能施於後世諸君子得先生而事之終身其為名
也遠矣君子疾沒世而名不稱驥尾蒼蠅千里可致先
生抑有意乎願從諸君子證之
北巖序
徽學尚書弘農公授鉞鎮瀘以無事治暇日領客北巖
憑高四顧景與心會乃即仁祠之舊剏為禪林左有五
峯連娟競秀作書院其下以來四方之游學者追漢忠
武侯遺志為北定堂因山之崇卑搜竒抉勝壓以小亭
危榭覆苫鱗瓦簡朴幽雅而曠如奥如之境皆擅其妙
公許晉謁節下一再侍杖屨相徉觀覽每欲選義考辭
有所紀述而文不逮意間得數語隨筆抄記歸舟容與
乃能編綴為北巖二十詠思荒語澁無以摹繪勝槩庶
幾萬一託不朽於名世如太虛賦黃樓云寶慶歲丁亥
重陽節前四日門人程某拜手謹序
送胡侊子仁序
杜少陵﨑嶇戈戟間轉徙巴蜀簡成華諸子詩自訴其
飢餓彌旬敝衣百結空堂日晩吞聲灑淚阨窮亦甚矣
賴嚴中丞為結屋浣花溪上舉家始有棲託盧玉川洛
師破屋數間怪辭驚衆韓吏侍時為河南令愧鄰僧之
送米捐餘俸以助其祭祀自昔騷人墨客類皆拙於謀
生而鉅公達官則不以傾身下士為憚風流相尚千載
猶可想見其高致也金華胡君子仁雋永書傳嘗以多
聞自列落落不偶則退而殫思於詩詩益工而家益貧
西山鶴山二君子盛稱道之負笈京都以明道明經明
學三論進闕下不報朝紳高其義為白大尹延致三賢
堂戊戌七月颶風大作蘇堤之柳拔者十之三四有司
規以為薪給酒人之須子仁曰不可此蘇公手植愛其
人而思其樹忍加之斧斤乎家餘良田二十畆走僕鬻
於鄉之大姓得錢緡課丁夫盡舉而築之綠隂界湖還
復舊觀身之寒餓不遑恤而懇懇乎惟蘇公茇憩之是
謀人之迂子仁者衆矣子仁方且移胡床嘯歌於清蔭
之下攬湖山穠秀於几席間休休自得不知其為迂也
葯房荷屋蓀壁辛楣三賢之與儕而風月之與鄰子仁
之取於世也能幾何而尚不容一朝寧其居嗚呼嚴中
丞韓吏侍代豈無其人哉子仁之游道甚廣凡今之大
夫士以勲業聲名暴天下者半為子仁之知已子仁奚
旅瑣之病而不即以謀之乎子仁行矣鼴鼠之腹奚耗
乎河流鷦鷯之巢奚侵乎喬木然而湖漘三間之茅以
燕以處於子仁不啻足矣衡門之下可以棲遲泌之洋
洋可以樂饑載歌此章豫為子仁賀厦
送道傳姪補中國學序
吾姪道傳父以詞賦試中紹定元年類省附試待補生
理舟入膠庠期以名業自奮先是道傳父之母太孺人
孫氏歸我從兄貢士希文期年而嫠居矢死靡他父母
不能奪道傳父自近屬入繼鞠育教誨以克有立郡太
守高其節義表聞於朝前後三奏始有旨命州縣長吏
旌其門閭適道傳父補中當理舟東征宗族鄉黨榮之
維聖朝表節義以勸風俗雖著在令甲而蒙被渥惠者
實為希闊之遭太孺人躬其艱而食其報可無愧道傳
父謹佩慈訓篤志修名期無忝於所後斯可尚已膠庠
英俊之藪上國衣冠之會道傳父自遐遠遊其間所見
者大所交者廣氣當益充學當益進文當益工令聞廣
譽歸悅其親科級之華抑又其次也道傳父立志甚弘
不以已之一得為矜而惟以親之節義顯著為喜方將
移孝於忠精行藝以答聖天子教育造物當有以相其
遠者大者於其行贈以詩而冠之以序
