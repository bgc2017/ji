滄洲塵缶編卷七宋程公許撰
七言古詩
觀浩齋楊先生偕後溪劉先生白鶴魏校書潼
川南樓唱酬三復嘆仰馳介詢問以古篆體書
西銘為壽並和元韻
一日不見如三秋人如湘浦春風樓危途崔嵬坂九折
萬事變滅水一漚我公方寸湛古井砥柱四海之頽流
藝蘭九畹媚幽處公暇獨立誰為儔畏虎一悟真知說
亡羊不向諸子搜默參鄒軻論直養長與潛聖同四憂
綉衣方看霄漢立青雲忽賦汎濫浮平生得趣稽古樂
如水赴海無時休考槃棲我書萬卷有意晚歲專一丘
時無子西賦招隠貪伴漁翁歸釣涪澗瀍脉絡元不斷
洙泗氣象端可侔身縻簡書去無繇夜夢策蹇霜滿裘
悠悠底是歸宿處願聞一語歸而求勇撤臯比誰復見
訂頑之訓萬古留篆書為公揭素壁千里持寄寬離愁
元關道祕杳莫授玉鑰為我一啓不
池口昭明太子釣磯蜀僧住山相邀訪古和壁
間韻
繫船池口汎濫遊老禪邀我半日留岸莎堤柳度窈窕
初暑忽送風雨秋蕭郎釣臺三間屋萬頃煙波媚幽獨
長令千載好事人貪為淮山流遠目芊芊蔓草迷長竿
臺城直作平野寬那知萬古文選理不盡詞源八節灘
英䰟遠逝招不得謫仙小杜底處覓插天&KR0886;崒九芙蓉
試與憑高閒物色
多勝亭
宜春以韓公重東湖尤一郡勝處祖侯營剏
亭臺碣記古雅且南軒題評盧石扁牓如新
而委之荒落可乎稍加繕修頗復舊觀仍摘
昌黎詩句扁新亭為多勝紀以長韻
昌黎文章緯河漢只合彯纓侍香案帝遣騎麟下大荒
肯為吾州一笑粲至今千里被膏沐猶自霱雲餘絢燦
後二百年來祖侯不以左官興寤歎西園作堂娛歲豐
東城選勝湖波漫不知此湖孰經始秀水之涯矗堤垾
花嶼逶迤雙徑通荷蕩淼莽三塘貫憑堤築臺夐清曠
羇官賴此泄憤惋嘉二三子南渡來營葺頗能還舊觀
風流轉燭冷如鐵仆雨摧風存者半蹇余意倦直承明
次補適來忝藩翰腐不能通柱後文拙尤不辨牙籌算
自公正須豁滯懣時屈何能事輪奐支傾補壊聊復爾
護邃培高足娛玩江山入手要彈壓風月無邊供判斷
高賢一語真實錄勝游雖多此為冠水花岸草錯雲錦
雨瘴清嵐無界畔忘機自與鷗鷺親無事從渠鳬鶩散
老仙音塵可得追移得盧家石堅悍題評倚重南軒翁
瞻相如瑟黃流瓉迂頑我豈經世具乞身去詠南山矸
作詩聊與來者期何去後思可稱讚尚友三賢自不差
時復憑熊一來看
和賈伯用架橋築堤韻
策蹇僕僕忘寒温勞心惻惻桑棗村長虹卧穏煙雨面
千金屹障波濤㾗涉川利作初九益括囊肯為六四坤
道旁築室勿與議可使正論成排根
六和塔寺館三宿和秀江亭詩牌韻
鯨呿鼇擲三神山幻境起滅指顧間東西颿檣來復去
得似上方僧獨閒看山看水知多少詩債責償殊未了
膠膠擾擾竟何如早結把茅佚吾老
雪峯道院
寺評劉侯分竹石紐創此院賦詩落成左綿
勸學從事某借韻寄題
琅函真筌何所云丈人嵳峩五嶽尊矞雲晝護耀魄寶
玉繩夜低天市垣瓊瑶其上矗千仞冰雪為人醒醉魂
飛鴻沒處杳難辨飼虎遺跡應猶存甘泉使君趣丘壑
薰爐默坐存崑崙(真誥有想崑崙得仙者)高齋圖史羅左右大厦
風月相吐吞巖泉酒熟芳桂蘂茶鼎火活蒼松根坐邀
麻姑來擘脯祗恐摩詰難亡言界天之雪滿窗戸喚起
老仙重與論丁寧來者時汛掃燕寢可避蜂衙喧
凌雲李聖可西郊别墅創小亭屬余作風月無
邊古篆四字為扁顔平岡馮炳仲賦詩和者盈
軸因賦此
我不願築受降城朔方職總管又不願金狨繫馬西池
萬人看只願寬閒寂寞濱倚醉高吟青玉案秋霜斫蟹
草泥滑春浪叉魚楊柳貫江湖長恐寸心違世界饒君
左手斷水寒軒檻碧萬頃山掃巫娥雲一叚鶴唳那愁
蕙帳空羊裘未讓嚴陵岸是家太白孕英精待詔鑾坡
摛藻翰藕船駕得玉井來荔支腰重金章煥至今人物
說淳熙可並成周歌伴奐誰令七葉侍中貂風月無邊
奉娛翫犧尊屢喚㪺玉液科斗何能體先漢相期雲路
早騫翔分明世澤流波漫(聖可乃淳熙從官李公昌圖之孫先世自華州入蜀者)
諸友載酒飲滄江海棠下公許以上壽親庭不
克與勝賞翌日招飲出示新作敬和元韻
杜陵老翁身轉蓬浣花溪頭詩更工向來隠語最沉著
錦宮花里看曉紅想當繞樹經營時吟思拍拍春醅醲
重跗疊萼今勝昔五百年遠誰為容使君結廬滄江上
補處不隔牛馬風竹蹊花塢穿窈窕佳趣似是桃源同
一年好春海棠擅隔牆恨不載酒從頗聞花隂喧語笑
何似橘仙隠巴卭主人眼底有青白風流駭俗阮嗣宗
化工不耐凌鑠苦故使分薄阿堵中那知陽春恣陶寫
何物芥此雲夢胸玉湖亭上一尊酒柳花漠漠江溶溶
錦機轉眼雪糝逕還有明年春再逢要知造物無盡藏
那肯一日居成功商謳為公不成調誰呌閶闔箋天公
晚紅一醉亦聊爾休逐滄浪垂釣翁
楊子春酌飲清節亭示諸公舊賦索和
雨餘熱喘思澡雪有客叩門笻九節相携欵竹墨池家
竹間張飲碧筒折樅樅玉立肩相齊何羡掖垣歌紫微
會須把臂入林去山王掉首麾去之骨相恐難飛食肉
功名浪費殺青竹渭川自有千戸封持此較彼差不俗
平生我亦厭榮觀為君醉眠蘄簟寒人間有此碧玉鏡
那怕火繖張炎官
滿戍有日置酒學宮為諸友贈别
左綿山川平且寬周遭四境皆竒觀廣文官曹冰雪寒
摧風剥雨無時安巧手無麪良獨難慚汗如瀋時一歎
浪浪春雨紅杏壇堆盤苜蓿空闌干三年轉燭槐夢殘
明當西郊掛征鞍平生但知取友端忍御艾蕭捐杜蘭
丁寧何須勸加飡活計不但故紙鑚孔轍回環顔一簞
君民堯舜無兩般此印萬古元不刓聚奎堂中儼衣冠
尚友謹勿輕杇墁丈夫事業期不刊脚根牢取百尺竿
九日以酒贈雪江胡賢良蒙惠詩和韻
蓀壁辛楣芰荷屋靜揖秋風酣聖讀占斷湖天拓戶封
不待詔書賜一曲紅塵車馬交衢術渠肯冠霞立於獨
滿城風雨又重陽念子蕭疎對寒菊雙壺遣贈灔蛆浮
想見羈愁盡蛾伏高人一巢有餘地底須駟馬駕車軸
但得長年交酒聖不妨一笑命騷僕若云歸隠須買田
巢由嗤人未免俗
碧雲程道士自清江相過示以玉淵劉清叔詩
借韻同賦
掣鈴者誰金門客神秀廹人似曾識八返未問龍虎交
一杯且薦琳腴碧我昔卜隠大面山招旌驅人難得閒
梗野自適麋鹿性逡廵遠引鵷鷺班始青一氣色非色
此中自有金丹訣政須趺坐共商量忍向塵勞磨歲月
為玉汝賦蓴湖借田家樂府韻
蓴湖何物堪怡悦與鑑湖境無差别(蓴湖與鑑湖相近)詩人胸
貯冰雪清湖邊吟作寒螿鳴紫蓴可羹菰可飯把茅自
足了一生食前方丈位鈞軸何如深林一枝足寬閒之
野寂寞濱釣有緡竿耕有犢男兒何須嗟命薄富貴不
淫貧賤樂
李宰和唐子西芙蓉溪詩索同賦
子西詩律傷於嚴掉頭沉吟春飲酣何曾一字低處著
有似國工精手談千古江山長媚好水曹依舊清風掃
只慙次補較非才更願乞靈依此老天涯憔悴一詩窮
溪流泯泯山叢叢事須登臨作酬賞剰破酒榼官泥紅
李季實以龍鶴山菜餅見惠長句將之呂兄亦
有和章借韻答謝
山林遠志久封殖誤隨小草輒輕出得似乾淳太史公
萬古不磨董狐筆太史龍鶴山中人翫心竹素如醉醒
鍊師喜為作妙供靈苗相間叢卉生七年飄摇湖海客
生怕魚鯉腐關膈圓規得自太史孫清苦本來同氣質
十洲地産富瓊芝龍鶴何曾欠蕨薇與君約歸如有期
躍鯉何用薑芥胹(李鍊師山中仙者躍鯉亦女仙故事也)
和鍾道士若谷投贈韻
流年衮衮灘頭浪蕭騷白髮三千丈人生榮禄底須多
何嗟及矣負米養滄溟不禁尾閭泄養素略窺道家說
庶幾真一復保全可以衆言強分裂瀛洲醉揮碧霞杯
集雲峯前偶此來吏衙鳬散鈴索靜怪有飛佩鏘瓊瑰
紫霄洞經曾熟讀歸來煙霞繞冠服嵯峨千仞獅子峯
寒棲旋營數間屋飈遊為我晷刻停汲泉引滿如海鯨
要學旌陽累功行不妨天詔遲飛昇岷峨念歸可輕發
枉辦青鞋并布襪禁闥侯藩信所遭幾曾仰空虛咄咄
爐薰浪擬叩玄微何如趙州東院西了知此理只麽是
亡羊何必惑多蹊自心有疑須自斷勿用周遮添着一
重案鍊師鍊師為我印證之六合同風兮九州共貫
和陸放翁笑詩呈雲端子
道人身佩含景蒼精龍灑落不與流俗同酒酣興逸不
覺一捧腹那似義府有刀藏其中人間萬事誰醜復誰
好兒童何知不必便驚倒試問虎溪三士之樂如此不
霜寒夜永勿遣虛&KR1553;籌
别雲端子和元字韻
玉樓雙聳吟肩寒自孔氏出參玄元荒尋得君相指似
清吐對我如瀾飜歸歟金華葺茅屋間有洞戶通麻源
世塵轇轕勿浪出執手且須空此尊
寄謝碧雲張高士
臨卭自昔多仙才鶴鳴神丹夜昭回唐鴻都客尤竒俊
飛神碧落超蓬萊宋采石戰強敵摧少微褒封自公台
玄風寥寥閟寒灰那知軒髯張心印今復傳雲來儒釋
老氏鼎立如三才凡囿形數由剸裁授非其人委煙埃
如碧雲張亦異哉幾年願見心渴梅吾徒笑我老尚孩
三生髣髴同侍劫刃臺羊腸百折何獨行虺隤赤城醮
盟三月齋青雲有梯攀崔嵬星冠禹步旋斗魁天門蕩
蕩金碧堆章函歴上九虎開津梁爽靈帝所哀瞬息命
令傳風雷帝宸留侍非不佳眷此濁海多劫災力扶道
法授沉埋三千功行之積仙可階世人汩沒井底蛙各
主其教相觝排吾師思以一理該與我心契無復猜何
當歲晩棄置塵累棲巖一龕煙雲相與儕芝术可庖露
可杯商略道藴生死裁左携羡門安期右洪崖超塵沙
劫馭氣凌九垓
和小阮沇感時韻
豆籩列炙凌丘垤有酒如澠旨且洌得似年豐世小康
漁樵結社談蜚屑畏途羊腸徧宇縣二十年間行未徹
憂時無力為支撑問計商顔未能决頻年水旱釀災眚
况復刀兵值空劫剜瘡補肉不遑恤椎膚瀝髓供一切
詩歌碩鼠想樂郊澤自無魚可堪竭何時天狼隕芒熖
盡驅狐兔縶故穴危機欲濟重坎䧟暴征須戢猛火烈
所期世路靜風塵甘隠瓜疇耘露瓞阿咸年少知激昂
勉法前修立功業
先兄叔逢種花盆池秋初開一朵二姪感悼成
韻作栢梁體答之
懷昔三昆皆青春揮毫翻水驚鬼神我方丱角瞠後塵
有如犇林鹿甡甡高堂壽朋鬢嚲銀時節歌舞綵服新
二十年間存幾人叔氏終老一葛巾盆池折花秋中旬
共房感我雙瓜辛無窮生意根陳陳寸卉雖微均我身
㙲培涵浸宜及辰一氣之運屈必伸子如不信有蒼旻
一冬無雪和陸放翁梅詩陸句豪誇余句清苦
要自不失梅兄本分家風也
清羸怯問黃昏月呵手寒忩寄幽絶一枝幽艷棖觸人
花與詩人皆本色孤山飛鶴舞空去詩家何曾絶正脉
經營慘澹空亡竒不如倚筆珊瑚格滕六冬來偏放惰
暖日暄風渾坼破便擬飛章上訴天怕主林神合連坐
我昔與梅同謫堕隨分世塵聊贖過薰天肉食休問渠
萬古清芬首陽餓
制幕孫君即益昌舍館疊石栽竹於盆池索賦
好山意度如高人偃蹇那肯來朱門青油幕中盛快士
愛山惟恐不能致昭亭東望天一涯武擔亦復歸遲遲
開忩延得竹君瘦借竹為媒來石友煙雲吐吞一席間
瓦盆取月湖海寬羽書撤警文書省一炷水沉銷日永
不嗔鄰客喚門頻支頥對翫玉嶙峋平生我亦煙霞痼
強擬為君援筆賦破除幾許白雲腴腸枯搜攪一句無
昨宵夢怕大刀折詩債未償寧許别從君差樂休念歸
賸借前箸禆籌帷主公威聲劘敵壘旆旌行拂終南翠
若携諸吏上峥嶸容我後乘陪載賡
别馮伯昭新班歸三榮末句乞呈似使君王萬
里年兄
東郭滄江市橋柳邂逅論心成二友仙曹如水往復來
永晝論文間巵酒十五年間如掣電屋梁落月幾回首
愛君冲静天機深玉雪照我驚老醜寶屏兩月同舍館
青眼相看祗如舊秋風一鶚空百鷙四海知心悦齋老
鵲聲查查客當還鶴髮倚門春一笑榮途埃壒倦馳騖
聖域工夫窺窔奥挐雲豈無九霄志緩轡徐驅千里道
平生我亦重擇交與君同盟期耐久紛紜歸夢促嚴裝
黯淡羈情更分手旭川夙檀溪壑勝雌堂况得文章守
贏粮寧憚兩日程龍洞煙霞共幽討
投贈洪倅司令舜俞(崔侍郎入蜀首蒙檄召剡薦舜俞侍郎客也)
博陵先生天下士圭瓚鼎彝宗廟器駕風閶闔駐參旗
要與疲氓起憔悴同來誰是儉府僚一朵庾蓮吐秋水
義以取人道自任河陽主賓信竒偉誰云風月立分鼎
待借前籌答知已峨岷其下十六城魴魚鱍鱍更赬尾
情傷涸轍轉清波陡覺濠梁復生意井梧幕府省文書
雪界松圍絶烟燧餘事何妨筆墨工浣谿新沐煙雲膩
老翁補處待公續燕外鷗邊儘吟思主公佇還丹地峻
携上峥嶸去天咫社樗愧我本亡竒冷落官曹窮五技
何階方便來相招醪醴一朝饗厚味燕臺嶻嶪萬金黃
豈意謙勤從隗始𦕈然人物索扶持勿惜拔茅多引類
君不見璇杓一夜摇天東人間萬物皆春風
和謝孟彛祕丞館中書懷
虎頭一生信癡絶虛名誤人可多竊蕭疎白髮寧可貸
流浪紅塵幾時歇三神山夐隔囂紛衆君子聚瑩冰雪
麈犀時接寶唾香玄關要待玉&KR1630;掣緬懷元祐載賡唱
誰為崇丘補亡缺直廬竹帛不停披酺池齋盂寧浪出
故都何在渺煙埃湖山也自佳風月擬結齊盟修故事
莫向深杯辭百罰烝哉與我心事同詩來可作成規揭
甚慙老醜強塗抹得與嬋娟夸二八静思世故殊未艾
澒洞憂端不可掇由來館殿育英髦期為朝家效絲髮
不然坐費玉帛招奚異信手沙土撮天閽何曾九關隔
愚慮或補萬分一諸君信是廊廟具老我已愧瓶罌溢
驚看淋漓灑巨軸豈比呻吟點枯筆吾儕立名要不朽
榮禄過眼才一瞥從今朝謁得休暇勿使文會多間闊
摩挲尊罍品書畫上下古今商得失乞歸早得隠林巖
誇與漁樵舊人說
和使君王子堅游鄧氏天開圖畫韻
春風滿城開笑顔使君明當出遊山東州山川北佳麗
凌雲耀日季孟間紫絲步障元不要飛檻層欄一憑眺
歲豐民樂征調寬挾四老仙共舒嘯使君吟肩李杜齊
落筆便覺三山低招來倦客同賡載韻險令我窘見擠
煙霞風月無疆界不憂寒具油侵壊寄謝摩詰休苦心
使君詩是有聲畫
壽悦齋李先生
君不見温公崇福十五年上下千載書法嚴又不見蜀
公静退不待耄鐘律製成天一笑樂則行之憂則違出
處無非聖之時一朝都人擁馬首留相天子不得辭潁
昌胡為屹不動各以就去揭榘儀悦齋先生天下士琬
琰琮璜國鎮瑞盛名姱節耀古今歲晚松階猶候對時
臺劇談鋸蜚屑志堂析疑&KR1630;啓鑰夜歸風雨一龕燈目
電窺書光爍爍禹貢山川如指掌漆園之解無郭象更
將次五訂箕疇不妨後覺勤鑽仰年來岷峨殊愴悽公
與潔齋名德齊長庚磊磊配曉月士有司命國蔡蓍卧
架詩書差足樂憑高忍見楚氛惡豈不望公勇拂衣正
恐百姓須公活願公相業追元祐以一至誠服雄狡願
公眉壽如東軒黃髮皤皤國元老雲蒸雨族霈作霖賢
以類聚治乃興卷舒在公亦何心四海矯首西山岑薰
風自南一披襟起舞稱壽千黃金洗耳五絃虞氏琴為
公緩軫歌嗣音
壽李子先
正陽用事月初吉騎鯨之孫生此日滴露能將三畫吞
積風少忍六月息平生最耐反復看其文炳彪心地直
骨肉十年長眼青今年差覺叢談密一尊稱處薰風曉
紅藥丫頭香露濕誰令絶艷殿光景羣葩斂避表獨立
洗盡人間丹粉妍傾國傾城須正色文章瑞世寧論晩
時來造物能借力為君折花起長歌請君滿引無餘瀝
丹霄一武不難梯更看飛階弄吟筆
壽廷邁叔祖
吾宗譜牒祖通義蟬聯到公十五世五𣲖之分同一源
如木有本瓜有蔕公家門戸最赫奕簮紱相承真鮮儷
堂堂鐵面渠州牧能以方寸永來裔用之不盡地自寬
信有詩書為可繼龍駒墮地汗流赭修途萬里自迢逓
箭鋒巧中由基的桂香慳與春官第誰知風雨短檠燈
慣作儒生窮活計彤檐問俗歴三州和平斂退鋒芒銳
羹黎任笑庖煙冷嚼蠟倦親歌舌脆似聞皇華催遣送
斗城未必能留滯廣平傳緒五百年凛凛千鈞若旒綴
藉公一力為挽回澡刷家聲舊芳桂平生况耐反覆看
穮蓘懸知多斂穧鼎來富貴正黑頭粲粲芝蘭滿庭砌
周盟有幸聯肺腑魯頖居然覺疣贅所願宗風振寂寥
敢將末路竊聲勢霧雨濛濛梅子黃廉泉堂上薰風細
千金稱壽意何如自倚情親為新製
壽漕使者權帥黃大監
金華仙人紫綺裘朝戱三山暮十洲偶經劍浦弭節留
浪花噴雪躍兩虯海若禠氣馮夷愁精英為公一日收
義理之窟探魯鄒詞章之工廹韓歐榮途砥平不停輈
盛名何自徹冕旒粉省賜香馥衣裯萬里持節寬顧憂
更煩幕府開碧油文書堆案如陵丘焦心靡憚勤咨諏
賓朋遝進奚所求否臧吾豈無陽秋吏姦膽破民病瘳
肯綮可見才刃優孰知學富用力周取之不窮繭絲抽
寶書移監交置郵斗水那能局吞舟事機鼎來寧易投
紫清側席渴告猶東風破冷初和柔皇覽揆度當孟陬
矞雲我亦分餘庥無階稱壽㪺玉甌眼明西南百尺樓
繡天錦地十六州雅拜何以祈寵休早徵環召飛鵠頭
穎川歸趣鼎鉉調偉業定自追前修承家有子文炳彪
燈燈之傳天與謀殿前峩冠進鴻疇杏園亦復聯俊游
斯文壽脉江漢流何羡韋平世通侯
壽程使君和獲白鴈詩韻
流膏千里喧笑聲祥心萬丈南極星祈年未了香火債
饌客肯汙刀鑊腥此心與民同疴癢出令可忍奔風霆
仙人飛來丹楓闕俗眼詫見白鶴翎蟻封縈策屈良御
牛軱輟刃煩庖丁立談千仗環鐵甕傾耳千行頒紫冥
雅知方寸厚培殖未覺雙鬢輕飄零馬蹄去踏東華塵
猿吟恐辜北山靈賸將石田沃雨露更為嘉穀除蟊螟
寥寥宗風特扶起懇懇善頌何丁寧長生祕籙啓雲笈
紫府丹臺元不扄
壽制使董侍郎
秋雲隂隂壓邊城秋風颯颯飛邊塵淮堧夕烽連峴首
往來羽檄無時停那知籌邊樓上一長嘯環六十郡皆
陽春老翁哺兒誇說尹連年我倉歌既盈皇明如在殿
西角恩許借留為福星六弧標慶當揆度載途鼎沸歌
謠聲請公細酌成都酒拄笏看度西山雲只將祭酒瞪
目意坐鎮坤軸如砥平可憐兒輩見坎井孰知我公身
遠萬里心朝廷天生人物關運數豈為爾較山重輕浙
江時廵今四葉上流地險如建瓴強敵逆天天久厭力
困尚逞牙距獰膽折棧雲不敢向介胄酣眠宵徹明雅
知折衝妙方略胸中歴歴不啻風雪身經行我聞四海
如一體手足雖異脉絡元相親癢疴何適不關我仁者
頃刻安得寧吾皇盛德堯舜主包瑕匿垢韜厥靈一朝
震怒詔薄伐天戈所指壺漿迎西南倚公九鼎重草木
亦自知威名寶書斑斕真學士陣圖指授諸將軍頻來
寵光對赫奕富有學問規經綸蜀才自昔比齊魯公既
崇學揚其文更須度外廣物色聲病未可拘豪英蜀民
生理日艱急公既减賤矜其貧張弓何時可復弛一分
可寬寬一分蜀邊儲峙僅虛籍公既檄吏探其囷餽糧
千里憂不繼渭上可無人雜耕蜀兵十萬今有幾公既
選練蒐其精將驕易置端在我尾大安得平如衡公心
渾如古井水沄沄外物何關情公才信是澗壑松大厦
安樂扶其傾勿謂蜀漢彈丸土酇侯用之開西京間關
武侯亦良苦千古大分垂丹青願公為國一引手饑食
渴飲心經營從前規模會展拓蓋世事業看崢嶸旆旌
揚風出子午笳鼓動地超三秦毋使酇侯武侯得專美
蜀山豈無齊天之石可磨亦可銘少徐帶礪河山盟命
圭相印酬元勲胙土奕葉疏恩榮却歸麻壇之山命仙
侶脯麟酌醴一曲歌長生
壽東師楊尚書
去年拜公北定堂中秋翫月喧絲簧長風趣駕泝江艇
恨不初度㪺一觴轉頭玉鑑秋又滿北定風景遙相望
寸心炯炯千里共欲往從之川路長五年為帝屏南服
掃清塞塵為樂鄉盡捐歲糴為丁壯米斛二萬饒積倉
民無箕歛士宿飽一面屹立如金湯平安遙夜飛炬火
燕寢永晝凝清香雅知烹鮮不可擾豈無發硎善而藏
官閒選勝極曠奥天巧為公時雨暘五峯講席環子佩
北巖布金開道場要將名教植根本參以佛法芟莠稂
君不見海觀煙濤碧萬頃衛公心眼周八荒又不見開
福浮屠玉千尺給事願力同覺皇得如我公志淑艾未
許二老相頡頏𦕈然人物殊乏使鼎來事會那可常維
北有斗天喉舌乃作福星私一方何不喚歸坐巖廊五
色線補舜衣裳拓開賢路舊荆棘勿遣旄頭森角芒腐
儒憂世心慷慨百未一成鬢蒼浪公憐不麾客倚牆肯
借齒頬加雌黃頌言我豈知已私民亦勞止須小康岐
山之顛豈無巢鳳凰何時口銜瑞圖飛高岡我亦刷翅
相從千仞翔引吭一聲鳴朝陽請賦卷阿之詩之九章
壽史丞相
君不見唐朝郭元振退朝愉色奉温凊又不見國初王
文康黑頭拜相歸捧觴台衮崇嚴親壽考歴數古今良
亦少而况二老偕耆頥如二公者那易有四窗爽氣舒
雲霞相業之盛專一家父子弟昆踵科級到公名業尤
榮華蔡州擒吳抑何壯開幕江淮護諸將手提黃鉞郤
欃槍即軍中冊右丞相我乘馳驅亦勞止衮衣趣覲天
顔喜垂紳列弁競趨迎恩遇之隆昔無比
書懷
字民能使民和悦儒術信與吏道别十年妖祲滓太清
有耳厭聽鼙鼓鳴創殘之餘忍椎剥逃生要不如無生
願絜乾綱奠坤軸罷兵寬賦家給足聖躬示朴吏廉平
歲歲蠶登牛産犢宦情我自春雲薄何日西歸田舍樂
