滄洲塵缶編卷五宋程公許撰
五言古詩
理舟入奉大對臨發有賦
弱齡誦書史所慕在經世靦顔科目中頗恨愆素志天
府兩貢書恥逐時粧媚諸公誤賞音偶玷春官第王明
渴疇咨臨軒有故事明當鼓枻下陛對去天咫采蘭有
常供胡為輕萬里趨庭願有聞丁寧汝其識謹無曲學
阿恐作儒冠恥士當志遠大富貴餘事耳百拜請書紳
誓言其敢替萬古洙泗傳豈為青紫計
良月十六日以祈晴宿齋郊壇寺僧拉登梅嵒
讀高孝兩朝宸翰記事
祝册頒九重郊丘以晴禱小臣職駿奔單車勌塗潦崇
阜踰巘崿層壇敷秸藳中興念經始面勢若天造濤雲
日兩潮幄霧山四抱袍毳亦可人杖藜共幽討枯梅傲
歲晚隂壑得寒早勲華昔同来奎文絢麗藻山靈沐高
澤虹彩軼晴昊苔蹊幾窘步椶榦撐健倒嵌竇咽泉流
金石韻擊考齋廬耿燈青簷花垂帶縞苦憐風力癡未
快霾隂掃排雲出烏輪測景進黃道六合還清明烟霞
願投老
和憲使張郎中
四海一竒男象賢真柬之繡斧外執法滯淹猶在斯冰
壑棟梁具鳳梭雲錦機粉省趨含香璽書嗇封泥生平
方寸丹雲端雙闕齊小試川檝手晒網蘆中磯以道拯
世溺先事防繻袽三江昔怒號一席今淪漪平波淨縠
浪祥風浹瑶池八極滙濤瀾四顧蛟涎危孰能戒維楫
重與謌平夷
上茶使鄒郎中孟卿
四海一道鄉千古有生意元宗得君侯風流是以似窅
然天機深寧以物欲累丈夫要如此步步皆實地
政術自學術本來同一機後生溺華采用世理或違恭
惟自孔氏六籍探指歸心清事自簡吏瘠民則肥
忍話去年事令我膽欲碎公獨於此時砥柱衆流滙事
難見君子爾曹費車載海山危風濤當有巨鼇戴
節傳擁玉帳天遣西南來怦怦朱絲䋲皎皎明鏡臺稂
莠亟芟夷本根費栽培度外廣物色世豈真乏才
廣文官獨冷博士冗不治况此侯國頖贅哉童子師蕭
散非鄭老文章慙退之可能冰雪地一借春風吹
喜雨上西清崔先生
東皇司發生何以忽僤怒旱乾遍兩川隂陽錯常度侍
晨秉清德方嶽煩卧護隠憂切四體曉夕煎百慮尫暴
奚以為丘禱元有素皇明一頷首膏澤倏如霔豐隆鼓
增氣耕父愁失據苧桑鬱華滋餅餌當厭飫乃知天九
重不隔香一炷宇宙滿戈甲椎剥劇刀鋸殺氣惨未除
衆慼那得籲毋以休咎徵諉曰水旱數憂端轉搶攘邦
本須愛護願公遲東歸為帝寬西顧以萬金良藥起衆
兆沉痼使民安農疇櫜弓藏武庫為霖澤四海嫓迹商
巖傅
工侍國史奉御香禱雪上竺前一夕雪瑞已應
道間志喜成詩以示敬借韻同賦
庚子歲維夏亢陽一何驕侵尋徂暑廹惻怛聖慮焦祈
禱喧三農雩祀奔百僚商飈忽以厲老魃意愈囂萬井
沸湯釡四野烜赤熛俄聞罪已詔還下中興朝寶香欵
太一嘉薦羞廟祧移蹕給孤園熏心梵音潮芝蓋屏不
御鸞扇亦罷摇還宫慘玉色轉燭翻天瓢小臣忝侍祠
囊封叩層霄帝念亦勞止暵災殊未消良月始沾洽封
畿轉蕭條白瑞彌渴望沍隂那易料測景展繡紋飛霜
困青要麥芒鬱不吐蔬甲半已凋足蹷叢祠趨潔蠲沉
水燒忱念交肸蠁同雲散瓊瑶夜忩訝明皎曉檻俄紛
飄天意竟作慳瞬息倏已消冬瘟幸稍壓蝗蟄故自饒
東皇趣命駕北斗將旋杓更須絮亂撥間作珠碎跳儻
幸尺許積庶幾食可邀(莊子邀食於地)民脉餘幾何邦儲况復
枵但知骨髓瀝遑恤膏火焦老我雜班綴素絲颯飄蕭
強令典綸綍拙不工琢雕炯兹方寸丹敢以後福徼世
味本枯淡癙思劇蒸敲灑血書綠章飛神羾清飂玉食
自不甘黃竹寧復謠扶持倚梁棟諮詢及芻蕘正途會
四闢賢旌欲旁招上帝如悔禍盗賊非難梟斂盡戰鋒
慘重使農畝劭玉燭調氣機黼扆寬旰宵量才愧擁腫
賦分甘漁樵經綸有管樂議論付董鼂故山歸去來歲
晚樂逍遥曝背茅簷日擊壤歌帝堯
代上䕫帥丁文伯
璧月行素空流魄寒潭水水非與月期月豈待濯洗天
光發於定妙契元一理士生無南北樂在相知心同行
不同調有如辰與參一言針芥投山水皆知音畏齋天
下士執鞭愧我後當時儉府蓮最說庾公秀十年一欠
伸西樓黯回首油幢古䕫子鎖棘外南宫寶鑑貯英裁
氊筆題至公訊舊一以悽浩蕩華表風宇縣莽烟塵人
物嘆今眇蘭芷閟其芳所御或荼蓼隠思不遑寐令我
憂心悄古今幾枰棋勝敗無常形世豈欠國手一著何
可輕但恐當局迷渠知死可生向來一寸心行世幾濩
落矯性動有妨幽思誰與豁為君歌慨慷長風起天末
入都一年餘舍館五遷最後得楊園空屋僻遠
市囂寬㓗爽塏火後莊文府以中旨攘奪倉皇
徙寓奉常之寅清堂成五言長篇
瀆江萬里来武林一年客飄摇無定棲一一得安宅委
巷遠塵囂八窗耿虛白冰曹省造請公退味禪寂乃者
赤熛怒横為閭井厄羇貧幸我貰安坐有慙色侯門意
睥睨府檄加峻廹倉皇襆衣被包裹到書冊曲臺許借
居虛堂暫休息砌蛩伴宵吟樹鵶趣晨汲隨寓亦足娛
一枝更須擇是身如浮雲何所為定跡顧憐性梗野雅
嗜祇泉石陳力怯荷殳康屯况無策強顔雜班綴頗覺
非本色時清早得歸永願守蓬蓽
去歲重陽日得彦威信附六月間二小姪及從
弟姪所寄書自蜀閫遞中附至歷言去冬今春
所遭兵禍及有司督廹科調之苦喜其存全哀
其窘蹙灑涕如霰寄訊邀其下峽而邊事又告
急未知其達與否也會杪冬見邸報宣諭使者
余公侍郎改命授鉞盡護蜀師意欲以此事歸
控骨肉會聚兹事其諧矣喜極涕零遂成長篇
令節恩賜沐把菊開清尊天涯信音來拆緘為一欣展
視未竟幅淚雨溢帨帉辭家甫八年邊塵覆全坤平生
幾親故半為兵死魂縱脱虎口涎亦復馬鬛墳所幸二
猶子從弟偕諸孫﨑嶇矛戟中偶得性命存意欲守丘
壠死不去榆枌是時陳理卿受命開帥垣奮身艱危際
勉圖戡濟勲鏟壕峙城壁鋤荒列營屯敵至誓固守為
力良艱勤變故起肘腋轅帳塞轒輼一死事則已萬恨
誰與論遺氓能幾何天未許貸原貔虎暫斂退寇盗還
紛紛哀我數子者挈孥競驚奔亦不免維縶恐廹甚溺
焚掠奪幸得脱歸來匿空村生涯蕩無餘暴斂何寡恩
萬里遠訴我重我憂心熏爾苦我得知爾創我得捫豈
不憶松檟歲時薦炮燔永惟宗祀計忍自遏其源威也
託我久尚以窮愁言寧不思爾曹命危豺虎羣安得田
二頃有屋休寒暄順風招之來相與共饔飱皇后職生
化蟄蟄庶且蕃胡忍趣其斃獮割如羔豚夙傳老上殞
國亂猶絲棼若為秋風高已復羣吠狺呼童具黑瀋襞
紙當前軒萬一郵傳通庶幾信息聞嚴装理航棹及春
下荆門余公新受鉞尚義氣薄雲感我骨肉念不難隻
手援茲計不早决噬臍何復云憤極思一吐聲出輒復
吞長謠欲上訴九穹隔重閽劫運極必復玉石可不分
感事建除體二首
建國維藝祖受命同有虞除苛五閏後返朴邃古初滿
盈持以道德澤久不渝平治二百年中原忽榛蕪定亂
得高皇如日升昏衢執中嗣堂播奕葉垂範模破碎今
已殘敵人踵闚𨵦危哉武休破漢沔幾丘墟成功頼諸
將三蜀仍覆盂收藏問何時官已廹征輸開倉儲百榖
為我供軍須閉關且堅守民力庶少蘇
建大將旗鼓遴選兹維艱除授得其人國勢維泰山滿
朝綬若若熟謀須萬全平生想衞霍摧枯無留難定論
真黷武亦足激懦孱執爵酹太宫感慨清淚澘破敵豈
無策百年祗長嘆危機屢反復地險失故關成敗雖運
數人謀忌訑謾收民心第一根本無創殘開納智與勇
及時護風寒閉口勿多言天道諒好還
木皮口紀事為故沔戎帥何進賦也
驅車木皮口地接嘉陵市山川鬱盤紆草木慘憔悴昔
在歲辛卯大將何憨子行營與賊遇力戰遂死此道逄
田舍翁欵曲問所以耳目親見聞朴忠今無比沉鷙老
不衰甘苦同戰士以此得士心急難不相棄閫制力主
和豈虞敵情詭幣篚方交馳羽書俄狎至初冬二十五
坌入我内地或渡河而馳或截路以伺俄然斡腹來陡
若自天墜諸軍抽摘餘精銳能有幾千兵僅烏合轉鬭
殊未已可忍負將軍同生亦同死落日塵土昏鼓寒聲
不起至今堆阜間白骨猶紛委語罷聲悽哽相顧潛灑
淚念昔佐戎軒世屯未云弭主公極仁明慘惻念此事
露章求恤典爵子嚴廟祀意將勸忠臣為國當盡瘁儒
守陳西和武將田與李(田燧李冲)後先被褒錄名姓編國史
敵知吾有人心寧不畏忌自古重徂征司命在主帥委
託或非人險阻那可恃嗚呼數君子一死甘若薺推原
其本心死奚益於世事大繆不然舍生而取義乃知丈
人吉易自有深旨往轍忍復云方來那得諱長謠激凄
風嗚咽嘉陵水
祖餞三山趙茂實二首
茂實毓秀麟定振采鵷班由掌故籍田令試
館職歷正字校書秘書郎載筆史筵轉丞容
臺兼南宫舍人權直學士院晉貳戎監擢宗
正少卿駸駸禁塗遽請外補宰相以上意留
行茂實請益力詔直煥章閣佩以永嘉郡二
千石印組二三執政及在庭百執事咸愕眙
惜其去於是館閣諸彦以茂實為冊府舊游
請置酒道山堂祖餞飲酣有誦大蘇公東海
獨來看出日石橋先去踏長虹之句相約賦
詩為贈分韻凡十一人餘三韻三人各補一
篇淳祐改元龍集辛丑中元節也分韻得東
字踏字二首
煌煌洛陽城衢術萬國通車塵日交騖襟期那易同目
成者誰歟言笑春怡融我自商聲歌君亦手絲桐西風
忽以厲高情逐雲鴻輟筆金鑾坡一麾滄海東補過要
汲直草詔須陸公盈庭愕相顧蹇蹇胡不容君去我獨
留我闕誰與攻况復狗尾續羞顔蓮炬紅
三生巖壑姿失脚紅塵踏羡君得郡去勝事踵康樂雲
海渺無津烟霞互開闔似聞石門蘚猶帶屐齒蠟惜哉
荒遊誤竟為時論薄秉誼以事君奚間暌與合矧是侯
社貴艱哉保障託宣室恐渴思趣歸職獻納我拙念請
閒鴈蕩恣飛屩及君留郡齋為我拂塵榻
送本仲聘君分韻得良字
國家全盛時幅員萬里長委幣到空谷靡才不周行豈
其貴自珍而病匿弗彰南渡今百年蜀遠天一方彝典
僅歲貢幾人與庭揚况復多沮撓誰不甘摧藏戎軒起
耆哲禮羅極精詳穎脱者家父玉質而金相邂逅志念
同惻怛根本傷拔尤首推轂有詔催嚴裝吾黨一吐氣
彙征類破荒慨昔升璧水瀝血籲紫皇百壬眩縮頸斯
文彌耿光倫魁合騫飛吏選何回翔孰知五色絲未盡
一皂囊殺氣昏宇宙洚流渺津梁何以郤外侮盍先正
皇綱翕合賢德聚更須股肱良壽脉庶可續客邪不難
防癙思耿宵寤傾耳鳴朝陽名節勉自立官職那得忙
大難我同榜諸老競剡章渠豈州縣材籍甚英俊場相
期上連璧少待同飛航我自分斂退為君喜激昂流目
大江滿執手薰風凉豈無佩繽紛奮起相頡頏世味竟
落寞暇日聊相羊友誼古所重心知遠難忘歲晚有良
約岷山瑶草芳
以堰事走永康宿金馬早行見雪山排霄極明
麗因感行役之苦卭守程叔達郎中便民五事
欲牛溪轉船朝廷下其議於帥臣監司不知衆
議僉諧否也
雨響清客夢雨晴催客行㢠野曉寥落界天玉崢嶸銀
海眩雙照瓊鈎對孤明英雲強吐吞杲日還晶熒邂逅
得竒觀瞻相愜幽情意疑邃古初立極扶西傾誰知絶
險外復有蓬婆城青天危輓輸剽攘加怖驚奏函籲衆
慼仁言韙宗英早願虎口奪少紓魴尾赬不勞嚴僕射
分弓窺敵營
又以堰事滯留姜主簿學父載酒相勞於離堆
新繁宰鮮於子清永康理曹季德夫導江士鮮
於才卿同會
穿江慨秦守曕岷懷子長成書著不刊明德益難忘千
載志尚友百里職勸相每負伐檀恥欲期盡心償籠石
飽冬霽雲車喧春陽經始愧前哲憫勞得仇香選勝山
水窟浣我冰雪腸飛幰集諸彦引睇周八荒暖翠凝黛
面晴雲抹川梁清歌勸引滿佳趣殊未央舉頭萬仞雪
中有千斯倉采薇亦勞止薄斂恐未遑何當洗甲兵無
以累廟堂文移寬郡邑靴鞭郤藩方源清流乃浚葉瘁
根必傷念此意惝怳憑高歌慨慷不如邀飛仙更與釂
一觴
李西清先生創凌霄觀於潼川府治紅樓之上
賦詩敬和韻
丈人氣湖海合卧百尺樓引袖麾八極無處豁前眸肯
以治城志而忘天下憂窘步爭徑捷危炊迷劍頭攀天
限九閽起家先一州顧瞻衆山會慘澹春色浮憑高展
遐眺幾幅烟雨秋象緯逼紫宸飈輪通十洲吏衙散鳬
鶩野盟參鷺鷗所思隔秋水倚天看吳鉤寄懷廣莫外
任運逍遥遊遐哉郝使君一往歲月遒名字著不朽實
繄杜參謀後先五百年意氣有此不不須蘇門嘯我自
商聲謳烟霞雜揮灑風月共獻醻跡忝梁苑舊目送涪
江流可能呼小艇醉歌賡四愁宇縣暗矛戟田原輟耡
耰念公志經綸季孟忠武侯肯䄂斵泥手江海寂寞休
檻前水東注鼓枻不可留撫翼附青雲忍滯鸎谷幽
送考功劉大著出守嘉禾分韻得相字
夙昔抱竒志取友周四方遠遊阻風塵隠思鬱衷腸羞
以麋鹿性綴茲鴛鷺行三年去復還同省皆望郎劉侯
交最久德履金玉相佩瓊矯衆嫮製荷耿孤芳暫寄錦
衾直倚登白玉堂忽以刺郡請翻然整歸裝安輿擁鶴
髮懷綬榮錦鄉那知檇李城騎竹喧道傍矯首候鳴騶
如渴須飲漿紫禁屢入對從前幾封章肯袖活國手春
疇課耕桑納約易為入公寧久回翔熟看氣弘毅致遠
可易量蹇我歸未能遲留重慙惶亦思丐一麾庶以毫
髮償樂莫樂心知執手歌慷慨安得飛霞佩雲霄相頡
頏
送李季才戶部出守衡陽
君來我去國我還君得州世事巧違人參辰不同謀庚
午蜀貢琛君名亞龍頭回翔三十年班序晚見收邊聲
震宇縣樞筦須良籌心期白粉闈晉扈翠雲裘忽以外
庸請高軒擁前騶展也清廟器若為南國侯事會轉轇
轕材難費搜求似聞石廪峯瓊佩鬱飛浮其下維清湘
杜蘭滿汀洲官閒足娛玩聊以寬隠憂良會當有期玉
泉來蹇修芳聲保不沫歲晏終綢繆我迂諒無補行世
况鮮儔言歸承明直塵容祗含羞思土重紆軫風埃苦
淹留佇君建名業同理溯峽舟白首三間茅相依岷峨
陬
遂寧喻生畫鹿甚精介同官梁知丞謁余因令
作八幅圖帳適赤城觀主惠一鹿甚馴未數日
忽又一鹿犇至縣圃非邑士所豢養者竟不詳
其所自來物理感召畫龍而致真龍似未足為
誕也借邑士張權父詩韻以贈之
生不逮治古郊藪觀鳳麟頗愛麋鹿性似是我輩人食
苹詠周雅祝網依湯仁幸不主八卦非關十二辰無魂
休我欺掇皮詳皆真佳哉喻生筆能與元吉倫雅可簿
書堆坐有澗壑春適意自起卧匿樹如徼廵便思投手
板長嘯岸白綸藉爾為我駕仙會陪末陳人生幾蕣華
洞天自靈椿謹護此畫本勿遣侵俗塵
縣齋秋懷
璣衡斡霄極裘葛參歲功榮瘁均一氣何獨悲秋風往
哲不我待今俗誰與同渥丹易槁木鬢鬒忽飛蓬丈夫
秉壯節自信無終窮願勒羲和鞭長繫扶桑東
弱齡去激昂漸老增感慨所親日以疎既往不可貸世
途轉艱棘意行懼顛沛乾坤一戰場今古幾變態超超
浮丘伯何修獨堅耐駕言從之游永嘯塵劫外
幼學自魯鄒素心卑管商誰令簡書縛課我星火忙我
自友古人渠肯兄孔方飛檄浩盈几泛窺隠中腸閣束
且登樓雲鴻秋着行
春渠鍼綠秧秋畦壓黃雲積憂稍緩帶轉手俄空囷况
彼東人子石田加灼焚算緍方趣辦蒙袂須勸分誰為
本根慮天高聞不聞
瞿瞿彼奚窺樊圃漫折柳金甌費將護鼎餗戒顛覆屯
雲曖將夕西風一掻首沉思扶持計誰是穎脱手需臑
母久翫利處那得久癙思恐傷人聊復一杯酒
雲濤扶胥口烟雨匯澤涯知心隔湖海悠悠我之思玉
堂真學士衡門且棲遲那知古渠陽無地逃駭機昔在
肩洪崖風騷屹相推道遠苦莫致孰與一解頥皎皎彼
白駒空谷誰縶維吉士國元氣須造物扶持
蜀西金天晶氣禀勇於義時臺紬書樂一麾豈其志堂
堂蜀公孫加璧不可致語默未易闚經綸那得避君看
西山岑鬱積好雲氣膚寸澤四海斂退無一事持以問
亨泉寒洌忍自閟
暁案環吏牘朱墨勘舛差自公借隙光書函昡眼花千
里有命駕同心樂無涯秋空霜月明秋山雲氣佳留連
忽重陽列坐粲九華良會不可失醉酣整烏紗
古人日以遠古心誰與共陳編如有覿整袂神自竦晝
短疲衆喧夜永息羣動頼此一炷膏假我數行誦古今
費探討心力老賓送世味久已空餘業此偏重歲晩儻
得閒只願書冊擁
學仙宗無為學禪空萬緣自昔抱竒志師心為真傳失
脚墮世網茲事幾棄捐惟有一念息不受物欲牽空花
起滅處我心長泊然冷暖渠自知妙處非言筌
勞農安德鎮古刹過句德華園二首
青煒留中分風日和且釅冰綃熨遠空雲錦織方甸農
政自古然長官欲身勸皤皤彼黃髮懇懇余素念腁胝
無乃勞推瀝不敢怨文移窘星火日夕靦顔面所欣歲
洊熟况復江可堰蒙袂奚自來儲粟何以贍瓣香企璇
穹徧界雨美饍(天宫雨美饍華嚴經偈)使民樂耕桑為國罷征戰
堯俗可盡封嗚呼何日見
招提欵松竹古碣閱楷籀惠然二友佳共此一巵釂扶
擕涉幽園邂逅展遐晀海棠飲未酣芳檻破微笑何如
老桂叢傲睨幾年少清言愜襟期轉首俄夕照箯輿度
杳靄石梁穿窈窕留連得竒賞傲朗可無誚聊憑一餉
歡緩我憂心悄明知古難挽嫌與俗同調民勞儻得醫
氣脉猶可夀
送平章解機政以保寧之節榮還里第
孔山高嵳峩其下一區宅敷床萬牙籖寧取籯金積委
身事君子星駕莫遑息豈不念林巖政爾柄樞極巨川
爾杭之陛下心以懌累章拜俞旨告廷敡顯冊一笑堂
印抛我友浮丘伯士以名德重如護萬金璧受寵惕臨
深持滿常懼溢恭惟學古胷富有經世策探懷取二三
興運際五百賢人如參术足以壯國脉茲理要密庸寧
復膠於迹肘後可無傳能使夀金石先生還孔山宸奎
揭素壁似勝平泉墅林立萬株石向來翹材館楹桷富
山積終焉愧輪囷可能補寸尺淛潮浪拍天歸颿風借
力百拜壽斯文華皓配南極何當脱拘攣日侍維摩室
