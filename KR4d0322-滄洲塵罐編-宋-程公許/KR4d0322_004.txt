滄洲塵缶編卷四宋程公許撰
五言古詩
今日良宴會
良辰不可久飛幰會華館雕爼粲陳前羽觴勸引滿危
柱瑟難和急軫琴失按含思以亮激響入凌霄漢四坐
聽我歌歌罷倚長歎勿遣歌聲悲悲多聽者慘振轡騰
康莊及此歲未宴
春事無幾端居蕭索追懷成都舊遊慨然有賦
憶昔吏錦城寄隱雲水鄉蕭散不任事上官容我狂短
篷漾空明舞棹歌滄浪會心多勝友一舉累十觴芳春
樂事饒飛幰集寶坊意行無定在有花即相羊馬蹄穿
夜市奚奴背詩囊三年一炊黍舊遊想微茫誰知涪江
濱側翅不得翔醉飲無與和三歎熱中腸雨晴好風景
輕輿便晩涼亂絮撲晩靄牡丹泫殘粧春物能幾何營
巢燕飛忙茶事廹榆火餳膠催粥香我本樂煙霞失身
縛簪裳官曹幸云冷詩債可不償錦城未即去十景兹
難忘安能窘邊幅低頭甘鎻韁升沈自天分矯情恐有
妨借我白玉壺為君歌慨慷
餞寄菴居士龔彦質
彦質僑處南山僧寮泊然無營趣尚高潔某
嘗為彦質謀投老不可無棲宿地亦當及兹
時圖之贈以文庶幾見者或一動心而彦質
素不苟求未嘗輕以示人也彦質遊甚廣莫
如殿撰都承敷文大卿二趙公厚為彦質辦
此更以古詩二十韻餞其行
煌煌帝王都列第喧絲竹林園競選勝四匝湖山曲誰
知南屏下老叟甘幽獨憶從古栝來紅頰鬢鬒綠王侯
争倒屣交友為屬目引觴百壺倒授簡千穎秃功名良
誤人日月如轉轂侵尋四十年一往不可復浮雲玩身
世投老寄僧屋堅忍不苟求趺坐淡無欲人生固幻夢
要須有歸宿買山豈不念探囊一捧腹舊交上連璧情
未忘伐木蘇臺香正凝寶婺駕已夙談笑百金揮拮据
三間足何妨山水窟就訊高燥卜行矣不可遲片帆浪
花蹙歸来督工師涓選亟營築開軒納雲水繞檻藝松
菊身閒心自平長把黃庭讀
三伏中積雨如秋
峨眉三日雨客館六月秋幽懷無與娱欹枕清夜遊炎
官失聲勢萬木皆商謳一涼德我厚耿耿何隱憂憂多
白人頭頭白可復休積隂忤正氣潢流冒崇邱世故莽
難期病根寧易瘳履霜不知戒堅冰諒難尤天運不停
機明當火西流勿以餘熱在而忘晩歲謀家貧廹短晷
及時戒衣裘
縣圃蓮花方開同時木犀吐芳劉光遠仙尉賦
詩為和韻
季夏苦積隂泥逕殊窘步彼姝水花紅媚此晴色暮邂
逅小山桂纔洗仙掌露相携齋閣來不著丹鉛汚杲之
與黃香胡為此同聚向來古錦丸散落不知數吟腸久
荒澁幽賞但默喻殷勤吳市仙能供巖&KR0676;趣詩味淡愈
佳交情凝有素我願同蔦蘿得與長松附
十四日同張伯修羅堅甫大智賞月探韻即事
感興殊激懦衷翌日會保福辱詩示教借張大
韻同賦
涉秋苦多隂嬋娟喜見乍天巧竟作難借此三五夜屯
雲滃四面如騖俗士駕寶坊盍朋簪尊酒共清話諸君
讀書眼明不失纖罅天眼物昏之誰為彎弓射連宵耿
孤吟虛窗自高挂竹風静逾爽露葉燦可畫夢踏市橋
去醉眠僧榻借隂晴且勿言幽賞可能罷恨欠截老龍
三弄倚風榭酒酣歌慨慷四坐勿渠詫邊塵日澒洞志
士惜閒暇君看古聖賢憂樂以天下持此閱人多何但
如傳舍短氣吐復吞欲言恐遭罵徑思投紱去甘老漁
樵社世論熟脂韋人物歎衰謝相期崇令猷蘭鮑觀所
化
重陽後一日親友會飲於滄洲以初九未成旬
重陽即此辰探韻得初未二字
雅志厭闤闠考槃樂郊墟言歸憩桑梓不憚躬拮据歲
晩此棲宿佳氣欎扶輿滛雨度陽節晴雲吐月梳獨酌
良亦佳所思在羣居晨興喜復晴草具何可徐黃花有
餘馥白酒無多儲清灘蟄雷吼輕霞綵幄舒翳然林水
間舒嘯天籟虛雪髯醉先起衆賓且躊躇人生有定分
適意不願餘衣食粗能給吾當賦遂初相期晩節堅結
社同樵漁
風露澹秋容汀洲肅秋氣吾廬倚高寒遊目周品彙既
空買山資恨欠除堂費醪觴漾籬菊淺酌殊有味蜜餌
雜園蔬何妨食之既興酣一憑眺情感忽累愾裔夷恃
天驕邊關猶鼎沸殺氣纏慘澹將材乏沈毅吁嗟楚芡
荒遑恤頃筐暨腐儒拙料事積憂漫如蝟伊昔賢哲人
用智奔流未駟隙詎容追蟻潰可不畏索裘已較晩寒
機密經緯
過房公湖臨發廣文載酒登南樓聽隱士陳希
逸彈琴讀鴈湖先生詩及悦齋先生賦
湖蕩匝城府堤柳一徑通森戟晝漏永閴如墟野中掣
鈴三日畱欎欎殊寡悰登埤展遐眺盪我磊磈胷溝畦
磨衲麗煙蕪圖采工廣文一尊酒邂逅清賞同慨昔石
林老小駐雙旌紅燕坐鳬鶩退行散龜鶴從得句陵子
美高世猶房公想此據胡牀長嘯延清風想此躡珠履
和月吸酒鍾想此援采毫醉題揖遙峯想此披綺裘憑
高目征鴻逸駕渺難追風光為誰容空餘翰墨香披拂
葭葦叢翠琰子由賦正聲響笙鏞千年古徐州綺䟽貫
晴虹過眼不再讀恨我性識蒙喬木噪晩鴉低回馬首
東綠綺有餘韻因之訊仙翁
送安少愚下第東歸
去年遊凌雲傳觀一篇書問客誰所作作者安少愚少
愚賨城人萬里走東吳憫俗日搶攘正途欲荒蕪磊塊
不能平憂憤何當攄推枕一長歎落筆萬字餘才難繆
取舍政棼費爬梳國讎不可忘儲德要力扶肝膈無留
藏首末詳繹鋪吾豈貪徇名致主於唐虞書成詣匭投
甘心斧鉞誅九天隔雲雨萬目争雎盱聖恩不忍殺放
使歸田廬我心日起敬未見長欷歔今年科詔頒君來
試成都邂逅忽傾蓋名下信不虛貌不踰中人若為膽
滿軀革囊三尺劍束書一蹇驢蹙額談世事抵掌嗤俗
儒慨慷三策陳傲睨衆口諛諸公眼如月誰遣紫奪朱
少愚&KR0008;然笑得失毫髮如行止諒由天通塞何關渠歸
歟三間茅搜我萬卷儲抱膝梁父吟曲肱味道腴雅志
期古人昂昂千里駒安能徇衆兆汎汎水中鳬今晨忽
叩門謁我掺執袪劇談重激昂欲去仍踟躕時俗競佻
巧捷徑争馳趨悦耳或為忠仕道寧免迂㗖以鼎食味
誘以蛾眉姝煌煌萬釘饒翼翼潭府居衆醉日以酣獨
立誰為徒世豈有巢由甘受泥滓汙或俛首州縣或遁
跡樵漁顧謂今乏材毋乃幾厚誣失計如我軰苟為五
斗驅有志困風塵浮沉非故吾思昔新法行士有鄭介
夫斥監安上門憤世膽氣麄一朝勾驛傳奏䟽列畫圖
天子惻然感民力幾少蘇九原凜如生千載足起予荆
舒最護短植黨盤要途如何職冗賤九關許呌呼偪仄
復偪仄視今良可吁喧然衆楚咻甘作嬴秦拘所以見
君子羞汗如隕珠牛驥不同皂雞鳳寧同笯要當操此
心聖賢為範模借問蘭玉棄如何蕭艾敷詩成為君歌
臨風怳喑嗚向來清廟瑟忍濫齊門竽
贈吳郡諸居士
居士有官不仕善醫不責報以道義自持隱
君子也友人楊良臣求詩故贈之
終南徑甚捷結茒鄰帝鄉朝為谷口翁暮為省中郎先
生獨何事寄傲臨滄浪才高世莫染德薰名自香青黃
分誰數膏火竟堪傷遊心聖賢域脱身憂患場世路雖
齟齬天衢自騰驤捫虱竟誰見卧龍興何長借居仲奄
里未升公德堂十年逐流擯千里坐相忘頽齡或可借
辟榖豈無方終期繼青蓮摇筆頌紫陽
過眉山謁鄉耆宿李八丈提刑
憶昔下吳會拜公古渝州别來忽星紀不知幾三秋豈
不願舂糧占烏渠渠屋良期若難儷千里勞遠目公家
難兄弟與蜀關重輕峨眉疊連娟石筍屹峥嶸維國有
蓍龜維士有司命並生天地間受命獨也正憂端日搶
攘世論滋軟熟誰謂空谷遠有美人如玉我如南州橘
托根非不深踰淮恐成枳望遠勞我心鮐背髮皤然齒
頰探骨鯁跪履乞一言書紳以自儆
述志
仙曹寄江干吏隱適吾願西軒館梅友屋老狸鼠覘坐
令高世姿不耐塵網罥殷勤數問訊餘力稍營繕八窗
敞虛明孤標對老健佇立慘澹中恍覺容采絢天風發
奇芬霜月潑冷艷官卑苟逃責交淡日相見凍摇哦詩
吻堅作忍饑面癡頑信可憐無取復奚羡村醪未必佳
苦味且耐嚥洗醆壽親尊春和元不欠勿競桃李場恐
為吾友玷
三年銜恤絶不吟詩既奉祥祭觸緒摧裂偶得
古詩三章呈叔逢兄併似彦威姪
髠髦聯鴈隊娛侍三老人清風一家法歡顔四時春轉
矚二十年俯仰含悲辛聚散泡起滅了知幻非真忽忽
如有見耿耿恨難平孝愛自天性寧與迹俱陳
母慈不逮養翁健長相依重關一回首及瓜時當歸平
安墨未乾諱問心有疑繭足跛菅屨高堂空繐幃罔象
不可索流光倏如馳五鼎嗟奚及一生風樹悲
秋風殷巖壑萬木皆商謳棘人有餘哀攬衣良夜遒三
年輟清吟寸腸堆百憂淚眥日以眵霜根一何稠棣華
幸有依竹林可俱遊心事期歲晩庶無墜前修
遊仙二章上范殿撰潔菴先生
風埃曀八表濤瀾浩無涯岧嶤崑崙峯高與星緯排真
人撫元運太虛以為家控轡下碧落蜚步凌紫霞周覽
興未已歸憩誰與偕喬松撫瑤瑟偓佺薦瓊花顰蹙睨
塵世腐鼠紛攫拏迢遥五雲佩蕩漾八月槎我欲往從
之層雲不可階素心耿相照退當三月齋
空山學仙子幽獨性成癖誰令一念差失脚塵網密隨
緣翫泡影隱思曉繼夕了了三生夢掣電了無跡豈不
志遠遊誰為傅羽翼抱關覘紫氣跪履問黃石静慮儻
冥契玄機詎難入縞髮古仙公遺世而獨立惝恍如有
遇一言曰守一引臂許相從長生託瑤籍
送悦齋先生
上躬攬權綱與天下更始悦齋先生洊被宸翰
趨朝行闕擢畀秋卿渴佇黃髮之詢別膺白
麻之拜某拏舟追送引睇嫪戀激奬訓誨真
情郁然敢不肅戒行李拱俟造命作五言古
體一章少抒衷曲語意斐拙惟高明賜覽
風塵三十年世途日險窄嬋娟棄土梗倚市競容澤大
雅何寂寥志士三歎息維皇惠斯文為國永壽脉靈光
巋獨存碩果有不食坤維返全璧北墅歸散策天開景
氣新晴破層冰積疇咨耿宵慮圖任先耆德披雲絢天
章趣駕覲宸極喉舌俄申命股肱待宣力解絃未為難
航險那可忽涇渭不同流薰蕕詎相入所虞憤失職隂
拱或伺隙事須衆賢和乃可殄行堲沉幾陛下聖虛已
言路闢稍欣元氣充猶慮外憂廹敵情任反覆廟論須
謹密功名百尺竿家國萬金璧平生一知己瓣香無愧
色駑怯勉荷擔遲頑費推激大艑駕雲濤薰風飽帆席
丁寧耳面命遠别何須惜寬以七月程修門拜赤舄
上後樂劉先生左史十首用襄陽詩兩句行藏
堅晚節進退法先民為韻
永平昔全盛舊學尊五更惜哉趨舍繆眩眼車服榮恭
惟自孔氏時止亦時行心泰無不足外内誰重輕
峩豸凛霜簡立螭廹荷囊從渠衆醉酣我自深林芳歲
晩髮雪白德稱腰鞓黃世無香山老誰與論行藏
前谿文緯國東谿學草玄補處自天授絶韋待誰編淵
源後谿水脈絡千載傳兹事端不朽松石同其堅(公有松石)
(一峯以扁堂額)
厚德最耐看士當論志遠沄沄物歸根混混泉有本眼
明長庚曉心知歲華晩後生須榘矱所願加餐飯
鹿門憶龐公栗里懷靖節我嘗評斯人用則同稷契空
谷倚逍遥風塵俱騷屑明發耿不寐長歌彌激烈
事往置勿言積厚報豈恡毫眉兩山尊照眼雙璧潤衮
衮生公侯世佩斯文印譬之水盈科吾方見其進
楚都初拜公里門跪承誨一言忽喚醒頓首汗浹背志
遠苦力短寸進而尺退大書揭齋顔朝夕警不逮(公許嘗請)
(誨先生謂其資禀既純當加充養之功因以扁書齋云)
月冷塞垣刁塵暗西風箑所思天一方飄飄管寧帢我
欲往從之問以安樂法雲深波浩蕩定自鷗鳥狎
千載嗣韓統斯文諒關天字衮失所歸何以革其先陟
屺有遺恨琢石圖方鐫百拜涕綆縻萬一彤史傳
負米困風塵靦顔白頭親歎息執戈苦走也猶幸民依
依孔牆夢拍拍芹水春安得萬里風駕予往問津
和大著何兵部
兵部還南林寓居食鑑湖祠禄錄寄近作中
有和坡仙所賦鮮于子駿新堂二首末句寄
語蓬萊仙千里永相望此意何可虛辱塵緒
膠擾會移容臺奉祠太室始得和答
何侯起膠庠巋立諸老後霜空茂檜栢驚秋笑蒲柳平
生經世心短舞困長袖白頭謁承明彩闥炳郎宿去國
一漁舟順風輕放溜寒花耀荒寒靈芝茁腐朽身閒澹
無慮歲熟宜釀酒更將自性觀妙契得無漏
憶昔歲云暮言趨君子堂昕班偶同歸三度金節涼木
天並英遊東壁分餘光日者對宸扆直聲動巖廊豈不
志歸田胡遽喧巧簧别久花竹秀山積書傳香時無塵
外交若許令支郎願言從之遊珪璧保聞望
和廬陵士尹八俊投贈韻
白苧裁春衫京塵可得緇一麾江海去何成復何虧馳
驅兩輪朱蕭騷雙鬢絲所欣歲功就千里春臺熙素念
恥伐檀煩政戒楚茨同心何自來邂逅得我師金華仙
去遠文其不在兹諸公競唐體頽流誰檝維命將騷雅
壇幸子無牢辭為我緩節歌紓我商謳悲邊塵塞鄉國
介鱗語侏&KR0867;登樓仲宣賦遣興子美詩懷歸自無計慘
戚將奚為排雲天九重抒我危苦詞
壽張敬立二首
高堂八十親備福九五疇虎節安山國鴈序班霜秋積
善有源委觸目皆琳璆一笑壽觴舉背諼可忘憂
育德譬源泉務學如農疇盈科會歸海力穡當有秋期
君懋遠業東序陳大璆對敭竭忠鯁一洗宵旰憂
上憲使張郎中壽借西山集中甲申秋所賦雨
荷詩韻
榮途驚一世志士獨苦心君看曲江公中宵梁父吟豈
無平反笑可使貫索沉獨醒睨衆醉枉尺那直尋世事
本前期朱明多盛隂氣運有伸屈扶持要賢能金甌一
擲誤天步深淵臨瓊圃擷衆芳願以遺美人繡斧岷雪
外閶闔雲海深請彈薰風絃再拜壽斝斟功名儻來耳
一念君與親
壽憲使江寺簿八首以座右公廉勤謹忠信和
緩八字為韻
並生宇宙間分殊理則同訂頑有明訓造化與同功心
腹與手足疴癢均我躬皇皇一仁字天下皆為公
人心無底谷貪求何自饜徇名膏火熬徇財刀蜜甜受
命獨也正取造物者廉孤竹有世守範防無乃嚴
咸池浴曉光西汜俄夕曛流景寧我貫用志可不勤王
事念靡盬聖恩期策勲歲晩須糗糧及時力耕耘
吾師孔子孫云莫見乎隱所以盡性學必於獨也謹兩
間陟降異一念堂奥近何但丹筆持能使明克允
乾坤奠崇卑君臣分則同中心一有慊何以字曰忠孔
曾為榘矱伊周其事功千載誰嗣音我願順下風
豚魚自物耳猶可孚以信疑心一芥我相靡而相刃君
看易中孚義取說而巽虚心竊實理可不精體認
和與同近似同乃異於和九官遜虞廷儆戒而賡歌不
然水濟水後患將如何期公調鼎食一柱障頽波
緩有用有體事須明眼看用欲行而宜體則偏於緩射
審固而發斯理一以貫仁静壽可占巧歷那得算
上游參預壽二首(以檜石為韻余所寓館乃參舊第屏畫檜石題詩在焉)
並生覆載間肖翹無小大隂陽所發舒榮瘁各變態若
為壽命獨厥有松柏檜鬱鬱被澗阿童童狀車蓋神明
扶正直霜雪表堅耐豈不願擁腫而使匠石愛大厦須
柱撑寧免萬牛載一柱屹擎天羣生此依賴尚念楹桷
材無可柞棫拔風雨任震凌安宅遍宇内
河流貫陜虢底柱自中立江水迸瞿唐灧澦制其溢豈
此一拳多雲根閟奇質檜柏相因依煙霞老山澤閟世
縱堅久於人果奚益漲洪彌八埏睨視如已溺巖巖國
嵩岱萬仞峙鐵壁隻手障狂瀾九鼎奠磐石我自不動心
深根而寧極還歸金泉山采藥鍊金液
壽曹大博以東憲臺治新築亭館扁榜寄意
聖道如太極品彙自生成二人各言志點也心和平春
風發高詠懷哉沂水濱千載寄遐思光景無邊春一潭
鑑寒碧方寸洞虛明執卷恍瞻前舍瑟鏗有聲勿遣柱
後文醨我春風醇穹舞麗景舒琴歌南薰清誰知此中
樂天理皆流行
右詠歸亭
蔚藍水中天岧嶤千萬重樓觀聳煙霞光景浮星虹天
上老仙伯萬劫冰雪容笑下金華山長歌唳霜鴻一去
五百年山頭忽重逢身衣直指繡神超蓬海東摇蕩瓊
臺光拍浮玻瓈鍾瓊臺縱可樂虞庭渴䕫龍丹鳳銜詔
來人侍甘泉宫
右垂光亭
涪江駛清瀏四山玉連環中有一掌平萬井浮晴煙鶯
花随世界妙語發天慳公來抉其秘作堂娱燕閒襲芳
皆俗好伐木友士賢念昔白波洶止沸談笑間熙熙春
臺樂誰知有今年初度沸歡謠願公眉壽延移此世界
春浩蕩彌八埏
右鶯花世界
壽喬平章三首
岧嶤崑崙顛縹緲虚皇宅下睨四大洲何啻一塵積萬
類託其間擾擾無暫息強弱互吞噬殺氣干斗極虚皇
燕五雲憑軒慘不懌絳節授金童瓊函探寶冊運會有
度期欲藉老仙伯
老仙何自來文熖貫東壁八十五春秋骨健神氣溢權
衡有定度蓍蔡無遺策若非安期生定是李八百堅苦
海津梁壽斯文命脉后皇大所畀陶冶妙無迹故山豈
不思老屋須柱石
屋老當奈何風雨撼四壁主公志經營所賴有匠石度
材林藪幽計土帑廥積心思妙規製指授契繩尺逮其
萬間具夫豈一人力柱天紀元功眉夀永無極周宣當
中興拜手歌考室
屏居北郊自秋涉冬絶省人事觸緒有感託之諷
吟書雲前一日緝成八章寓興抒情非以言詩也
氣運有盈虚品物迭滋耗人生於兩間誰能長不老胡
為翫鮮榮而獨恨枯槁婉孌兒女態愛惜容色好志士
競修名覽鏡慨華皓所念固有殊達觀同一笑本來真
妙明何有少壯老茲理非言傳惟心自深造
斷梗得棲泊高堂擁圖書中宵風露氣營我方寸軀静
慮何易感有銜莫能袪今古一瞬息智愚等丘墟戰奪
日相尋死生互吞屠念此耿無寐推枕長嗟吁天理諒
好還人謀何可疎
宿嗜本幽閒世途倦馳騁廹茲門戸託強把冠佩整招
手誤一來麾退諒予警寬恩假郡寄静俟亦天幸橐空
歸無家旅泊仰微廪如聞爛柯谷宛似飛仙境苦飢問
豹胎留渴須遠井天將厚所畀吾寧不少忍睡起一欠
伸篆煙凝晝永
口為禍之穽異者同之仇誰能噤不語兀兀如羈囚我
豈好違俗心未忘好修本不慕華顯寧有忮與求逍遥
鵬鷃同貧賤非所羞風濤漲平陸駕予一虛舟未如泯
機智鷗鳥與之游吾今已得師稽首漆園周
鳥飛暮知還螘微亦有藏遊子悵無託故鄉那得忘轒
輼歲横騖生涯日淒涼骨肉各竄匿冡祠缺烝嘗萬里
一緘書臨風淚千行垂白念汝兄憂樂苦相望安得附
羽翮奮飛同一觴
西陲失支吾如老屋積腐墻闥縱蹂躪堂屋何依怙伊
誰階此厲乃為元老誤疾痛切吾身利鈍難逆睹瘴暑
困新恩隕星泣忠武梁壊將安仰天高杳難訴向來十
二樓捲簾誤一顧灑淚嫁時衣誰與論心素
坤維以文瑞民俗本柔淑何代無戰争冤哉今爾酷戎
馬塞里墟劫鈔遍林谷平生金石交屈指半鬼錄從子
尤可哀别歸奉水菽伯姪併戕殞荼毒復荼毒探囊數
幅書吞聲不忍讀崑崗焮烈熖寧辨石與玉叩首一爐
香請為遺黎贖(姪子能伯請假歸奉親同其伯父先後皆為敵所害)
南山翠鬅鬙四荔拱故宅采衣侍三壽教愛如夙昔曉
然一夢闌無復萬里隔了知恩愛縛障我修行力亦嘗
勤遍參漸欲空結習妄念絶攀援自性非假借(入聲)百千
三昧門惟此一事實持問諸老禪少露真消息
