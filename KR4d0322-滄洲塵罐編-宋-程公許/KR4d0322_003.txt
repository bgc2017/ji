滄洲塵缶編卷三宋程公許撰
四言古詩
明禋進戒詩
臣公許言伏覩皇帝陛下改元端平躬親政
事之三禩大饗明堂以報以祈竭情致敬先
期格於道祖即以是日齋太廟詰朝薦祼月
星明穊乾坤清夷逮玉輅言旋齋宫都人夾
道瞻望天顔晬穆嘉氣扶輿中夕雷雨交作
於乘輿未興之前而小霽於降神盥奠之際
意者雨露風霆無非所以為教皇皇帝后於
吾君顧歆警戒其仁愛之至歟熙事告成聖
心加惕詔有司郤步輦輟班賀免御樓所以
敬天威銷眚沴祈祥也後四日申詔避殿減
膳孚號告廷以禮拜罷明智天運威斷神謀
列辟退朝舉笏相慶不期乾道淳熙之氣象
復見於今臣列屬奉常預觀容典深惟陛下
欽畏圖治之心凡百臣子當知所以將順規
戒效塵露於海嶽謹倣周頌敬之之義撰成
明禋進戒古詩一章凡二百四十六句繕寫
進呈懇懇精忠惟陛下裁赦
於赫圓宰視聽自民惟聖能饗非德莫親乃眷炎宋受
命以仁十有三葉涵海毓春德厚流光施及吾君歷數
有歸兆協大横性篤孝恭天縱睿神思皇帝統積累艱
勤譬彼菑田是播是耘遺大朕躬曷其敢寧嗣訓九年
端拱嚴宸權綱復歸如日宣精姦憸投荒耆哲揚廷與
物更始三載惟寅宗祀戒期歷吉中辛孚號萬方以肅
先庚飭我玉幣潔我粢盛秋霖淫泆俄浹六旬法宫祇
懼虔祈百靈爐沉未燼如谷應聲飈籟號起霧祲歛昏
凡百執事肄習彬彬戊辰齋居彌竭精純昧旦盛服天
仗肅陳爰趨殊庭溯瞻九閎眷我道祖凝神窈冥濬發
靈源流福無垠旋蹕清廟感惻蒿焄端冕對越秉心著
存暨入禰室有涕其零僾若有見愾如有聞景緯陸離
瑞靄輪囷乃備法駕玉[車犬]金輪蒼龍載驅和鸞鏘鳴黃
纛晅晝翠蕤梢雲還復齋寢以須肇禋重屋啓邃八牖
徹扄秸席純敷蠟炬交熒金石森列豆籩苾芬有雨其
&KR1480;激電震霆先事以戒升奠而停皇心益祗惕若持盈
上帝降鑒富媪式憑二后嚴配五帝侍軒陛級陟降食
飲樂欣禮儀既備廷列九賓宣旨輟賀免御端門天降
威靈寧不震驚省咎宸扆肆眚八紘相古肆祀酒冽牡
騂託物薦忱惟德之馨玉帶之圖奉高所營蓋苐圜水
入自崑崙辯說踳駁舛厥本源若稽皇祐裁自帝尊合
祛參侑不凟不煩維時泰和穆穆迓衡尚勞聖慮抑加
鴻名制詔辠已千古日星(皇祐手詔引咎頃者星躔舛歷水旱沴和人適洊饑物非)
(備順方軫納蝗之念彌興罪已之懷)其在於今履運艱屯經躔錯度水旱
洊臻寇盜虔劉公私窶貧國論轇轕政條放紛所宜急
急補壊支傾皇帝明哲問學日新䕫䕫翼翼是究是詢
廣内九重方丈八珍采翠昡轉尊罍溢醇皇情泊然堯
采若顰沓來封章敷列典墳旰不遑食坐或達晨雖躬
其劬未凝厥勲因饗而思咎證之頻天誘帝衷躋之乾
淳天啓神斷旋乾轉坤抵龜蔽志敡號列紳若古有訓
股肱惟人進退以禮艱哉選掄匪余則私弛弛必更皤
皤一老為世重輕毋徐其驅擾我心旌奚蠹莫理奚墜
莫撑孰枉而陟孰賢而湮孰道之同而返丘園遲汝之
來秉我化鈞莫莫葛藟芘其本根有來贊祼麟趾振振
時庸展親金帛脤膰慨昔急難在原脊令豈不爾矜義
或奪恩盍考故實以厚人倫言路之闢公論以信誰窒
其來歲久積堙亦既疏瀹源清則亨毋厭其鯁而其佞
言藥石我愛醪醴我醒好惡之岐治忽以分民亦勞止
魴尾其赬託之守宰爾撫爾循邊以警聞皇皇算緡吏
緣為姦星火急征慨彼嘉殖耗於螣螟戢貪禁苛前令
蓋申祁祁中原百年荆榛天狼耀芒較昔則獰摲我邊
關殱我邊氓汔可小休亦人之情儻得少暇修其政刑
毋寧翫愒以縦鯨吞維是四端急甚救焚天何言哉警
戒諄諄仁愛之心與父母均皇帝曰咨爾公爾卿其左
右我以經以綸鼎雉申儆中興有殷雲漢懼災王化復
行維思無邪負扆有銘敢不參倚日省吾身我闕汝規
毋我逢迎淵冰虎尾始終一誠神示神考寧不我聽百
臣司蕝虔恭駿奔跪誦祝冊如帝其聆式稽周頌進戒
九閽敬之敬之毋圮於成海深岳崇不廢㳙塵圖易於
艱渝險而平天錫帝壽如古大椿天祚景運萬億子孫
臣雖不敏知力於文泚筆以俟矢歌維清
五言古詩
遊靈隱寺
夙好在巖壑強持縛纓簮野性當奈何惝恍如驚麕京
華百萬家&KR0766;&KR0766;瓦疊鱗海氣蕩煩暑作威凌轢人湖山
招我來九里松風清稽首靈鷲山西瞻目若營云何一
峯碧飛來如羽輕俗見囿畛域達觀渺沙塵不見毗耶
離示病老淨名古掌斷世界猶如陶家輪竺慧去不返
雪猿呼莫聞斯言誰與證萬壑空煙雲老禪法龍象談
塵紛縱横萍蓬萬里外繾綣猶鄉情齋盂乳鋪玉茗椀
花糝瓊兩腋扶清風取意巖壑行冷泉掬清泚五峯凌
峥嶸真賞味無味内觀湛空明可能一枝笻雲水自由
身永愧隱峯老勇決拂衣巾
連日快晴登金華菴觀大面諸峯
齋心謁殊庭異境目力眩積隂疑漏天媧石誰與鍊列
仙喜我至一笑晴景現絮雲斂太空螺翠敞大面正位
儼宸極羣峯拱星弁煙雲互吐吞草木鬱葱蒨錯磨金
碧麗襞積霞綺絢平生飫看山及兹頗創見常聞西城
君承詔通明殿玉虬層空來寶室仙境擅真侣萬五千
朝夕侍游燕凝神杳渺間稽首瓣香薦倏看碧瑤岑坌
起白雲片溟涬含一氣瞬息閱千變意恐大隗迷或作
巨鼇抃仙者奚異人豈忍為獨善利欲膏火熬是非蠻
觸戰持是以求仙何異沙作饍吾身信浮漚世事如掣
電本來一晶明初不假方便隨緣聊爾耳可使為物轉
寸田須鋤耘老屋亟營繕行迷及未遠補過以無倦飈
游如有聞印我本誓願他年童初館或可備精選
古碑塔寺改律為禪鄉大夫招凌雲智禪師主
法席規模就整侯丞用晦為賦揭章和者成軸
書來索和
智禪生峩下稚齒希空門落髮受具戒持鉢巡諸村有
如摩尼珠烱然古井渾又若大明鏡不受塵垢昏衰世
不見理窺天於覆盆誓將昌祖道特用報佛恩得法歸
燕社閉口不復論眷言古叢城往事空劍痕誰規此浮
屠峻極壓厚坤意令五濁海親見兩足尊末法禆販盛
遺教髣髴存破律會十方有詔下九閽法席遴厥選爐
香冷復温竪拂集龍象催粥吼鯨鯤能使幽衢暝豁開
若木暾空花眩俗眼孰辦牢脚跟斯道許津梁如天柱
崑崙施金方山積巧匠猶水犇請以六度法為拔六欲
根諸君快說偈羣魔驚禠䰟何時共峻陟層霄疑可捫
勿謂蟹井小可敵鯨海吞
投龍寶室洞天過延慶觀訪王倅共父劍峯精
舍
璧簡薦寶室襟裾馥旃檀眷言石交舊可憚脚力酸層
崖一劍裂隂壑千古寒數椽棲泬寥小樓面巑岏風穴
激虎嘯石洞掀龍蟠(共父開一風穴并鑿開一古洞之中得小蛇如筯)是日朔
吹慘舞空雪花漫開尊聊暖熱芼蔬勸加餐心事喜我
同晤言藹清歡欲去有餘戀小駐搜奇觀評畫過神品
誓鬼猶故壇君家古叢城甲第十畝寬胡獨嗜幽寂而
樂兹考槃戍邱漸相廹住山殊未安春風動倅馬雲霄
插雙翰儻念猿鶴怨無多貪熱官
羅僊宫道士留午飯後徧覽山中佳景三十六
峯羅列几席夜雨達旦客枕甚清
老樹萬安驛古井羅真山玉虬五雲車僊翁此往還雲
蹤久不刓汎景疑可攀憶昔摛藻頖題詩揭松關(此指羅江)
(縣真宫事)抱琴唐昌來快晴春物妍截竹倚伶俜引袂飛褊
褼歷階一稽首為我展笑顔善救無棄物廣度隨有緣
殊庭遥相望異關非浪傳道士多野朴山肴親潔蠲披
榛為前導㪺酒勤欵延墨池鑑寒藻書臺滃非煙所著
何隱帙乃忍慳不傳空餘六六峯可想格筆椽最憐覆
盂亭秀出層巒顛周遭碧霞嶂莽蒼雲海連酒囤擬泂
酌花坪夐連娟暝色阻窮探夜雨得佳眠塵緣一相悞
凡骨何當僊雲霞豈不戀簡書當趣旋神丹夜澗火青
藜洞中天僊翁如點頭未忍甘棄捐
過金堂迂路登三學山李八百仙人道場
失脚塵土窄謁歸旬朔暫迂徑欵名山攀險得幽翫平
川開靄杳長江遠疎散驅車松柏隂闖戸風日淡棲居
規制古殿壁丹青暗(樓制極古而工夫精麗殿壁畫皆唐人作)仙翁李八百
曾舉陟霄漢遺跡古未陳見我若笑粲靈液噴幽嵒枯
楠茁新幹(皆山中事)黃冠肅延勞綠茗勸澆灌飢腸殷雷蟄
塵慮忽冰泮碑閱唐隸遒詩為處士歎三生學精苦一
日升汗漫(觀中唐碑最多有處士送崔鍊師詩刻石存焉三學山據碑刻中所載以李八百仙人三)
(生學道乃登仙故以三學為名)我豈無宿緣心猶憫世難思見甲兵洗
永息氈毳悍王度式金玉民勞拔塗炭翛然一儒腐不
自省疎緩強令事馳驅終覺窘羈絆何當脱屣去託跡
煙霞伴宫洞吟步虛丹經嚴静觀太初以為鄰巧歷那
可算松風天末來為我發永歎
擬古二章
剛風軼飛浮叢霄隱寥闊其上仙者家俯世塵漠漠慨
我志遠遊幽思無與豁披雲一長嘯曾舉騎轇轕整袂
謁靈君授我一丸藥侍宴旬始宫從遊紫虛閣琅函閟
道帙許我抽玉鑰玄期記三生廣度有夙諾世氛日澒
洞帝念慘不樂願借萬里風從君駕鸞鶴鞭雷揮斗柄
䕫罔併縶縛掃清六合塵景象回閶闔帝命不可稽侍
晨司校錄永劫保澄明何問癡仙愕
霜英濾雲母月華吐幽魄濬房鎖葳蕤弄杼夜咿軋天
寒日苦短篋不貯寸帛嬋娟空自妍襟袖無乃窄停機
掩孤嚬欲歌心已咽積此萬縷工織成苧羅白蹇修來
何時復關滯塗轍女無終不嫁謹勿昧所擇忍寒青瑣
窗熏麝翠羅幕粲粲雙明璫團團雙白璧稚齒昔所娛
翫之不能斁春風蕩繁囿觸眼會良匹擷芳索幽占兩
美斯有合及兹歲未晏為君媚芳澤
人頭山肅謁石壁清源真君像
人頭接劒門濯濯危髻綰一峯表獨立層崖平若剷有
一偉丈夫遠莫辨眉眼異聞騐清源竒質自天産三生
舊緣契邂逅一笑莞江流怒未平父功子其僝坐令老
鼃縛笑看離堆鏟陸海擅兩川利百倍㶚滻神聖杳難
詰事或載編簡明德遠矣哉椒漿酌盈琖
鹽亭登高山廟
曉馳光禄坂暑憩鹽亭縣嵳峩山疊雲窈窕溪横練長
憐少陵叟浪走天涯徧耿然憂國心甘作忍飢面世難
今略平軍行余後殿憑高慨往哲欲去有餘戀
景行堂
斯文一綫流伊川師弟子萍梗記經行丹青肖容止升
堂如有聞虛心探厥旨毋與時俗競溺心於口耳
貫道堂
道秘不可傳非文無以貫君看聖畫易風行水上渙誰
令鞶帨工能使雅鄭亂六經日麗天諸子雲霧散
逢源堂
務學有彛訓左右逢其原後生巧穿鑿末派迷本源世
不有先覺誰當警羣昏佩衿來于于千古師道尊
卧龍亭
隆中抱膝吟意豈慕聞達翻然起潛蟄了不愆宿諾廢
興渠有命忠直理難奪出處士所重羞死荀文若
小亭
道義日羣居閒暇一游息小亭擁芳榮長江鑑空碧風
雩不盡春庭草有生色習學自孔氏深體而默識
題枕帶雙流閣
層樓架蒲牢其下表奇觀江連内外流山列遠近案烽
火日平安煙霞奉娛翫蔽芾南國棠挺特九秋幹
圓嶠
羣峯最高處一席如鏡平煙霞敞松牖風月棲茅楹仙
姑紫綺裘飛步白玉京揮手一長嘯四海風塵清
水雲天
樓臺錯圖畫高低各雲煙小車倦登覽危欄且回旋滄
波納暝色溟濛同一天此中有真賞題詩謝雕鐫
解纜凌雲快晴
淫雨三月賖點篷今夕止蕭晨企璇漢微雲散霞綺鴨
綠澹不波腝翠淨如洗吾行及端月餘寒未云已何以
寫幽情無多佳句子
舟行過昭化望遠山秀色柬幕中諸文
劍北山巑岏刺眼亂矛戟煙雲借光景稍覺含秀色倚
檣寄遐瞻慨我三友益有懷無與晤掻首暮雲碧
重陽陪諸鄉丈遊水樂洞過風篁嶺龍井張飲
觀兩蘇仙辯才法師像晩憩楊家梅園歸路小
雨
凛秋天氣佳令節天賜沐客居意莫展勝賞諾已宿風
澹湖不波霧斂山更簇畫舫厭囂喧筍輿恣追逐閒尋
水樂洞嵌空韻琴筑煙雲互吞吐臺館適涼燠非無人
力勝亦自天巧足側步滑青苔醉面爽飛瀑風篁轉幽
徑龍井鑑寒玉默堂定未起清風誰與續四海兩仙翁
三生緣契熟定知明月夜屐響答空谷歸路取名園移
尊屢更僕凍雨不成泥騶騎未須趣峨岷渺何在萬里
勞遠目安得天瓢翻盡把邊塵沃文昌德宏毅承旨氣
肅穆温雅奉常卿忠憤膠庠博宫講静有儀正字竭忠
告而我贅其間自省羞樸&KR0554;明堂索桴棟底用采卷曲
平生邱壑姿本不耐羈束撫事長鬱陶臨觴轉顰顣故
園俯大江繞屋藝嘉木何以娛歲晩籬落森杞菊糗糧
幸有儲那不返耕築
同王萬里山行
邂逅非宿期意行得奇眺三生湖山緣青眼不改舊飛
榜漾湖光躡屐梯雲嶠玉立緱嶺仙灑落我同調冲懷
寄寥闊塵外恣吟嘯眯目東華塵誰識此中妙吾儕骯
髒資如痼不可療溷溷渠得知不自恥牛後已矣毋復
言恐貽水仙笑
次李晉仲同遊南巖韻
風林舞霜葉野水收寒溪旭日愛清美良友欣招携近
遊南巖麓遠躡樵人溪世未變野處地已呈榱題鍊石
既有穴補天亦餘梯仰睇磴可涉窮擇日從低窅深有
神護險絶令心悽我歸期再出後會豈終暌第膺三接
寵未許尋高棲
晉仲文學淵邃方為朝陽鳴鳳僕所次前韻及
之而洊賜佳章招隱敢再次韻以反之以資他
日重會一笑
丈夫為世用釣築辭巖溪不用身徇道固可卷而攜侃
侃紫陽翁不踐桃李蹊淳熙用不終歸途此留題坐令
南巖高萬丈誰能梯倘止論兹山僅亦培塿低今如峴
首碑千載令人悽我輩何適莫但觀道合暌鳥獸不可
羣仲尼非棲棲
遊涪州北巖
恭惟同出自斯文其在兹白衣帝王師古聞今所疑慘
澹涪江濱煙雨寒無炊一編洗心易後學之蓍龜學禪
譙夫子窺牆胡不麾兹道貫三極何曾限籓籬柱史接
武來相望幾何時舊隱勤汛掃大書挺雄奇江山著羈
臣千古同一悲渠自氣浩然何成復何虧高堂儼遺像
寶墨鐫豐碑往者不可作掻首空涕洟蕭蕭北巖松悠
悠我之思
和江平叔遊無為山詩韻
夙嗜一邱壑誓言苦難踐夢踏西山雲陟降原復巘世
紛不可耐道根日以淺永愧龕中定三歎涕如霰君從
柯山來行盡蜀山險不憚屐齒蠟恣襞蘭亭繭毫端花
五色優曇時一現翛翛塵外趣歷歷眼中見人生歡會
少搏沙隨手散何以慰瞻思英詞展黃絹
自道場山至何山讀故人洪舜俞内翰詩刻追
和
褊性不諧俗泛梗歸無家故人右扶風雙旌擁崇牙欵
門及暇日褰裳躡飛霞維南古道場諸天集毗耶巍撑
鳳騫舞岌起龍騰拏坡仙舊詩刻清芬郁天葩雲表塔
標峻具區颿影賒萬象森湊泊窮探忽谽谺金輿度窈
窕(何山一名金輿)翠幄巧蔽遮昔賢此幽棲禪扉寂無譁蕭爽
萬竿竹芬甘一甌茶清泉茁蘭茗黃粉飄松花意疑人
境外身漾天漢槎浮生能幾何騖智那有涯神龜寶巾
笥曳尾寧坳窪所嗜在閒曠何心事雄夸洪崖石交舊
歲晩蔗境佳心源秋水澹藝苑春容奢冢上木遽拱海
山棗如瓜今古一轉燭聚散猶搏沙暮江趣浮鷁城樹
喧棲鴉願言借一窗爐香繙楞伽
連日駐白帝城懷古感事閱陸放翁詩集追和
其韻
益以搤為國前後闢兩門劒棧徑偪側峽江浪崩犇盤
礴六十州奠位西南坤天險豈輕設參旗寧易捫我行
當嚴冬岸沙高漲痕絶壁走猱玃深潭伏鼉黿東逝注
滄海西來非一源相傳石筍三下接灔澦根長懷草廬
公受遺龍準孫志節局不展德義深可尊矧伊躍馬壯
得與同日論形勢今猶昔世故難為言撫事重感慨遐
瞻莽塵昏空餘瀼西東未泯冰雪䰟臘殘春意動清波
躍河豚撾鼓趣下峽渚宫同一尊
中元節日登舟赴官巴西兄姪偕親友追送三
十里乃别相顧悽黯舟行得此詩以寄
隨牒倦塵土歸夢長紛紜及歸歲阻飢負米良艱勤細
摹食粥帖長歌送窮文忽捧毛生檄往擷魯宫芹元方
與猶子念我當離羣折柬期諸彦褰裳集江濆追送三
十里酒炙羅繽紛夜航語達旦摻袂俄夕曛汀蘆黯回
首風萍悵輕分時危事遠役所遇無一欣元戎調新律
笑談静邊氛容我坐無氊峩冠誦皇墳采蘭勸加餐伐
木友多聞諸君志姱修未可恬耕耘努力崇令猷時來
皆青雲
弔齊齋先生尚書文節倪公
公以正學清文精忠讜論為先朝名侍從玉
色山立百壬望而沮懾故身退而名益高浮
玉山碧浪湖吳興勝處規創書院來往宴娛
雅慕雪堂老僊亭館皆摘詩句為扁榜某之
生也後僻處岷山不獲順下風而趨幸與先
生之季子新安使君理正子武同朝為三益
友會以口語去國扁舟訪子武為置酒相羊
水石間清風勁節岌嶪與衡弁競爽矧承家
惟肖先生固有不亡者存子武謂是行也不
可無記述偶閱坡集峴山亭飛英寺分韻月
明星稀四詩僣率借韻語拙不工姑以抒其
惓惓企慕之意云爾
披襟白蘋風蕩槳碧瀾月若下酒可斟顧渚茗堪啜兹
遊足娛翫所遇皆勝絶四海齊齋翁清風傳奕葉平生
心本朝峩冠蓬怒髮子皮五湖棹煙波時出沒
仕道昔有訓退處非為名齊竽醉聒耳虞絃自希聲清
波貫霅苕空翠浮弁衡圖史足怡悦風月無將迎生世
我已後景行寧忘情昂昂雞羣鶴慰我雙眼明
萬頃湖浪碧一點浮玉青先生此考槃有道甘沉冥植
柳蔭水檻栽蓮繞風亭感慨手遺奏精神超列星鴻鵠
既層舉鴞鴆争刷翎克家類季子隧碑新刻銘
風塵日騷屑耆哲晨星稀九原不可作斯文今誰歸臨
風想孤標把酒哦落暉扁刻見尚友雪堂密傳衣歸帆
拂蘋波晴煙抹松扉滿箧貯寶刻展誦省昨非
劉園
春來雨雪連綿仲月之二日夙興快晴急借
小舫欲過沈氏大小玲瓏嵒怒風簸揚撑入
小港舟子告以劉園近在因往縱觀乃戊戌
舊遊也花竹逾茂亭館加葺尤覺奇偉徘徊
抵暮始入城先時結束書籠偶案上白集一
冊是日早信手繙閱中有和夢得洛中早春
見贈七韻末句云何日同晏遊心期二月二
兹行本非夙戒而偶與白詩參合小小嬉遊
亦有數耶因追和其韻
隂沍閟陽和快晴差惬意怒飈妬心賞清遊殊鮮味繫
船枯葦叢悶損兀坐睡斷港麴塵波見引著勝地逕梅
佇攬結堤柳是才思尤憐石交舊勸我取一醉異事詫
白詩偶同二月二
贈修水黃君子行
黃君以元祐太史公之諸孫寓籍分宜苦志
於詩以蓬甕寐語名其集長篇短調不主一
體敷腴而雅重瀏亮而奇崛使讀之者如遊
羣玉府百珍眩目未暇覩也庚伏袢熱惠然
再臨贈五言古體二十八韻清風披拂袖間
念宿諾不可負而蘧徑曹侍郎三山陳廣宗
韋輔江彛叟之序引固無可復加因次所示
詩韻贅附編末云
雨潤莘野犁水給漢隂甕一為大烹鼎玉食此焉供一
如朽木偶肯受關索弄顯晦勢則然達觀等一夢可憐
蓬甕生萬卷皆成誦静退一何勇本不借慫慂使孔孟
復起必能與折衷世道日以隘古心誰與共君家太史
公以文瑞吾宋崛奇莊騷語雅淡商周頌學力探窅深
天巧妙機綜風流被諸孫璆琳富包貢若若綬滿朝傱
傱清燕奉那知一畝宫有士苦唫諷寐語甘自怡經綸
付時棟伊余曩在列竊自恥隂拱斥去職蕃宣翫愒糜
廪俸何階繆推激為我破愚憃由唐及國朝作者亦已
衆元氣所融會諒亦勞藝種苦心欲其工何者適於用
當知正始音若睹治世鳳覽輝千仞岡一洗羣目瞢謏
聞我自知可能相引重乞閒會得請敢覬百錢送假道
願欵門單車屏徒從不妨蒿藋逕容我於二仲秋風來
有期心旌轉飛動
和景韓贈子敬末章韻
艷冶昭陽妃嬌好浣紗女盛時一轉盻零落委黃土彼
姝秋胡婦真節甘獨守煒煒編簡上芳聲乃持久我欲
呼緒風酹以一觴酒君看澗底松閱世幾寒暑丈夫要
如此千載可尚友鬼蜮玩阿暪何妨摻撾鼓平生書五
車一字不堪煑愾我左右手雙顧石棱紫忍窮學師道
覓句廹徐俯横陳味嚼蠟下筆迅流水憶昨涪江濱對
吟夜床雨胡為輕判袂愁凭烏皮几人生如飛蓬飄落
無定所那知錦官城尊酒又同舉草玄幾垂絲筆力造
化補自我交斯人短翅思決起不因得趣同那覺同心
苦至今浮山夢歷歷西窗語齋廚厭苜蓿塵甑窘禾稆
忍飢搜枯腸數息保氣母何當陪勝賞一醉詩分取終
恐吃期期輸君白玉塵
唐文權郡見前作和韻見教乃賦詩三首以答
之
隂陽無停機寒暑迭更代迅商俄慄憀炎官亟斂退巖
壑有餘妍雨晴皆可愛迫迮紅塵海適喜翠屏對
魯國久仙去詩偕芙蓉秋淵淵韻金石往往餘巖丘象
賢來題輿同聲應鳴璆清渭發源遠濁涇難混流
贊房容久愒遊子奚所嘆樹老晝常寂雲埋宵易寒龕
燈對青熒手箑失白團撫運忽有感秋防趣三單
宗博宫講何丈以諸賢所賦清賦堂詩軸示教
借和元韻附軸尾
避影惡木隂忍渴貪泉水君看象渡河步步須徹底士
當秉特操盛行貴知止佳境著蔗根苦或起瓜蔕上尊
錫方進萬事咨伯始孰能超然觀貫之以一理瓢飲有
餘樂我自味無味憶登君子堂積雪幾沒趾雙鶴舞前
除穟煙縈素几疊石肖嶮崿俯檻鑑清泚旌招還此來
歸夢曷能已紅塵交轡語新律吐瓊蘂千載友元亮顧
未忍違世將壇建鼓旗許我陪末至政恐如濁涇難以
汩清渭俗氛日轇轕箓茨亂蓀芷為君歌停雲倦翮思
决起念歸悵無家素食心所恥安得三間茅託身安穩
地一編岫雲吟枯腸或能擬
題夾江馮臨父玉山莊圖
後溪劉先生為題小絶故秘書郎薛公賦長
篇今益部祥刑秘閣張公屬公許賦併呈山
房邵傳中康節曾孫也
天下最佳處惟二室三川一氣所融結何地無雲煙憶
遊古南安倦憩大觀前十洲與三島渺莽雲水連追隨
子邵子飛步山房巔醉歸迷夕靄笑歌呼渡船至今詩
箧中秀色餘芳鮮永願借一壑抱耒耕石田不學谷口
隱姓名京師傳邂逅大馮君為我開愁邊煙霞粲畫本
風月起筆椽上有玉山莊遥挹峩峯妍士為聲利役何
如擁腫全脱粟幸可飽苦茶宜活煎畫計不用決與山
終薄緣三間苟完矣萬松想蒼然羊腸摧君輈問君歸
何年早逐山房翁江郊掉吟鞭往來成二老日醉壺中
天對峙五言城寫之七絲絃勿遣俗士駕汙我青苔錢
