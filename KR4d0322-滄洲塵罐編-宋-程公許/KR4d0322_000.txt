提要
滄洲塵缶編十四卷别集類三(宋)
(臣)等謹案滄洲塵缶編十四卷宋程公許撰
公許字季與一字希穎叙州宣化人舉嘉定
四年進士歴官權刑部尚書寳章閣學士知
隆興府事蹟具宋史本傳公許冲澹自守而
在朝讜直敢言不避權倖屢為羣小齮齕不
安其位而去當代推其風節初不以文采見
長然所作才氣磅礴風發泉湧往往下筆不
能自休本傳稱所著有塵缶文集内外制奏
議奉常擬諡掖垣繳奏金華講義進故事行
世今皆散佚不傳惟永樂大典載有公許詩
文題曰滄洲塵缶編又有公許自序一篇末
署淳祐改元辛丑盖公許為秘書少監時所
自編也案公許當日所論列如應詔言事乞
留杜範乞還言官言蜀事四條請蠲和糴乞
罷龔基先論徐元杰事諸疏宋史皆撮其大
綱著于本傳其全文必更剴切詳明而詳檢
永樂大典均未之載殆以内外制奏議諸編
當時皆别本單行今惟文集僅存故其他遂
不復見歟至古今體詩據自序本以一官為
一集而其目為永樂大典所割裂原第已無
可考雜文亦僅有序記策問等寥寥數篇尤
非完帙今姑就所存者裒輯掇拾分類編次
釐為十四卷大抵直抒胸臆暢所欲言雖不
以鍜鍊為工而詞旨昌明議論切實終為有
道之言其格在彫章繪句上也乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
自序
余自童丱從師習舉子藝業每竊窺古文章輒欣然慕
之日課有程度稍間則滌筆研屛處一室中試為詩章
騷賦等作父兄密窺進而責之曰士生今世舍科舉何
自致身而所嗜獨不爾得無左乎拱手對曰小子不敏
敢不歛手於父兄之命雖然竊嘗聞之匠石為人營宫
室小大廣狹圓方短長視主人所欲為度羣材會衆工
以迄於成亦惟規矩繩墨運於心而措諸手者何如耳
若曰我能是我不能是奚取於匠石為父兄若然其言
未嘗不深抑之也逮冠用志益苦嘗病記問不能過人
而伐柯取則粗究端緒再貢里選充賦於類省主司皆
竒其文以為脱去時文窠臼辛未忝綴末第自是始得
肆力於翰墨之林蜀之儒先若後溪劉公鴈湖悅齋二
李公浩齋楊公皆辱進之函丈指示繩尺而東南哲艾
則有菊坡崔公昌谷蘧經二曹公先後推挽游揚引重
是數先生者其學行風節薰炙日久所得不但文字而
已獨浩齋謂文非學者先務每侍坐必誨以蒙莊文滅
質博溺心二語余固服膺其言勉自謹飭而宿習深痼
文思一動伸紙濡筆飈激泉湧沛然不得而遏亦不暇
於擇也日月邁矣甲子一周學不足以通古今才不足
以勝煩劇謬當推擇職忝詞翰公暇閱所藏藁編盈箱
累篋因取筮仕以来次第編綴古律詩以一官為一集
賦騷箴頌銘贊書序記誌表啓各以類相從奏篇諡議
内外進退故事則自為一帙追念三四十年間幼而壮
壮而老所遇有逆順所作有工拙固當搜剔龐雜采綴
精英以必其傳之久披編一閱堅白同異無非前塵分
别影事而敝敝然猶欲追記其一字一語之精與否勞
形怵心老而不知息鮮不為遠觀之一笑乎蘧伯玉行
年六十而六十化是以始於是之之為非也寧知今以
非之之為是也後日不又以為非乎余自中年喜交方
外粗聞至道之要方當落華取實反求其一性之元而
友朋尚欲索我於文字言語間用采陸士衡懼蒙塵於
叩缶顧取笑於鳴玉之句名其編曰塵缶併叙所以未
暇蒐擇之本意友朋見者幸無強之以雲雷之飾責之
以宫商之音庶幾萬一不以吴楚之僣取辠於當代作
者是編成於淳祐改元歲辛丑之中秋嗣有譔述續綴
右方程公許書於翰苑之摛文堂
王邁序
西山真先生文忠公不喜作詩嘗語門人曰予每不滿
班史古今人物表且有感程正公且作第一等人之言
頃詮次聖賢别為一表以傳道者為第一德行次之節
義又次之而後及於講明學術之儒先建列論議之公
卿植立功業之將相曰循吏曰逸民皆品列臚分之若
文藝則在數等之下詩又其下矣僕有請曰若然則刪
後信無詩乎先生曰有之寬閒寂寞之濱寄興冲澹惟
有陶靖節流離顛沛之際一飯不忘君惟有杜少陵其
餘則有之不為補亡之不為缺先生雖不喜作詩而其
言則深於詩矣今滄洲程公以道德文章之緒餘發而
為大篇短章無慮千百題方濯纓虖滄浪偃盖虖僊谷
覽峨眉象耳之勝吸錦江瀘水之清落筆成章神閒韻
遠寘之經曲阿游桃源及雜詩中所謂何其聲之似我
君者旋罹兵旤脫身豺虎中冒瞿唐灔澦而東下也念
家懷土雪涕行塗前有思治行後有感懷成都十絶可
與北征同工異曲他如大地衆生愁暍死清風一壑可
能專等句疊見層書極其惻怛謂非從窮年憂黎元嘆
息腸内熱得乎使吾師文忠公見此帙必喜陶杜之後
有人矣抑僕所訝者年来評詩往往北面晩唐恍惚形
似争相位置共觀其自謂得意者其格卑而猥者其氣
餒榮者其意纖以壯澁為平淡以淺俳為閒雅以要褭
婉弱為得幽深之趣公則不然其勢雄健如靈鼇之擘
泰華其步驟迅捷如峻岅之走銅丸時乎綺麗如晴空
彩霞竒譎百態時乎蕭散如孤雲野鶴不受羈&KR0919;盖其
學饜經飫史含莊咀騷采掇菁華材料飽足故能兼陶
杜之體而有之長䄂善舞理固應爾詩乎詩乎晩唐云
乎哉僕非能詩僣為後序先之以詩說人必不以為非
終之以臆說常有謂其嗜好背時老獨不改且笑且罵
者公亦能為之解紛否臞軒王邁敬書
滄州塵缶編序考證
第四頁前五行案思治行及感懷成都十絶永樂大
典内俱已佚去今無可校補附識於此
