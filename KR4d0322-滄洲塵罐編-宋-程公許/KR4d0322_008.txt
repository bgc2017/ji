滄洲塵缶編卷八宋程公許撰
五言律詩
送游提刑祕閣赴召三首
舊聞游監簿姱節紹熙朝有子登臺省危言動冕旒不
容求外補親政復旌招四海澄清志無寧久使軺
日馭中天運冰山失勢多可能羣枉杜端藉衆賢和公
去應前席人言合上坡調停前轍誤國事竟如何
外敵日侵伐滋為元氣傷憂心耿不寐洗耳待封章弱
植如羇羽知音念五羊因書及疎賤决起尚榆枋
送成都倅黎德升赴召崔侍郎薦士召者五人
三首
憶侍西征幕叢談夜達晨别來青鬢換喜見紫泥新宸
極拱朝幘曉星看蜀珍一朝樓五鳳積憤洗峨岷
塵暗朔風急雨淫晨景昏憂心長似擣欲語吐還吞持
底舒天步云何塞亂源熱官餳裏鴆名節貴璵璠
已往嗟奚及方來當若何幸無疎藥石庶可起沈疴讎
偽半盧扁滌腸須華佗康時付公等隨分且絃歌
送别魏校書借參預李先生韻
斯文天未椓世復有斯人縹帙磨鉛舊泥封染墨新詞
華班馬富道術魯鄒醇滿腹經綸願逢時氣益振
雙闕一回首滯留今十連河圖元國鎮泗石待宮縣南
紀浪飜雪北風塵暗天經營倚天定九軌達山川
搔首暮雲碧懷人酒淺斟萬鍾心不動九鼎力能任夜
雨青綾直春風紫禁深愛君須引類一念帝來臨
送别長翁制幹赴審察
戎幕接談笑薦函聯姓名自憐風退鷁快見浪飜鯨知
已方圖任聯鑣夐有榮明堂足材具社櫟復何營
屯雲開宇宙八表歛風塵獵德恢天網充庭詫蜀珍一
編元祐學雙闕武林春赤汗青絲鞚修途欵問津
機欲審而發瑟調音自諧况思萬全計可畏一毫差回
斡須羣彦輪囷疊寸懷樵漁暫相狎鴛鷺豈其儕
到闕政府以辟郡未下隔對
練紙密銜袖宫門報隔班衷腸鬱未吐殿檻可容攀巨
用須桴棟旁搜及蒯菅對揚當有日傾盡不須刪
和龔彦質韻送别趙税院
譏征傍南海何遽别同盟漫仕不妨學能詩新有聲煙
濤千里隔書劍一航輕榘範求諸近菊坡冰雪清
别家仲行得成都尉西歸
遠役得佳伴天涯還摻袪憂端今轉甚漫仕意何如落
筆敏無敵軒髯豪不除市橋春好在勿共酒杯疎
華陽尉授代喜成二首
唱第八年久折腰三考書上官容我拙樸學與時疎冷
落隨陽鴈蹣跚上竹魚平生經世志窮達豈關渠
冉冉歲云暮齊邱促戍忙倦憑南郭几静寄贊公房夢
想蠶絲軟涎流蟻杓香循陔歸潔養一笑樂哄堂
用光弟攜兒送至南定
親友遠追送後先還故鄉殷勤仲光父嫪戀及江陽執
手哽無語修名那易量歸來訓子姪椿桂會聯芳
挾文薛君自賦五首克己讀書安貧擇交訓子
為題戒其子婿王叔儼萬里索和
為人非外鑠已與物同之私欲陰霾蔽良心日月虧若
能無窒礙底用苦思惟天理渾然處吾生自有涯
静得山林趣閒知日月長清風披竹素小雨潤芸香外
飾謝文繡饑餐須稻梁人生有同嗜只此絶難忘
賦予有常分非關智力求違行能自信顯晦復何憂瓢
飲賢顔子瓜疇隠邵侯胷中吉祥宅何處不天游
士能知尚友豈必盡同時雜鮑蘭胥化亡羊路或岐醴
甘知易絶絲素亦奚悲可以交難擇而忘伐木詩
萬事煙雲過須留尾段看芝蘭庭砌茂風雨夜燈寒楚
澤荷紉綠燕山桂染丹詩書門戸壯何待侈重欒
夀李悦齋五首和送三榮使君韻
南薰諧玉軫舜殿載賡歌天憫蒼生苦人如安石何無
心書咄咄有術辦多多肯學癯山澤楸枰詫爛柯
宇縣風塵暗軍需色目繁時機寧我待心事向誰論羶
聚螘争慕泉深驥渴奔非公能借箸猛虱恐徒捫
國鎮重雙璧寵光均一時姱修甘俗忤忠憤倚天知聞
道徵環急難忘側席思分明調鼎味梅熟雨垂垂
衡泌春無盡湖天風快哉書堂三夀語仙籍幾生來一
髮扶周鼎千金築隗臺人心索調護根本更須培
磊磊松椿幹淵淵金石聲功名寧貰我富貴本無情陛
對三千牘胷竒百萬兵扶持天意在容我請長纓
送道傳姪旅中赴省
上國友多士三年期一鳴藝須專必勝禄逮養為榮門
戸久灰冷雲霄如砥平五豪同着便一為起家聲
參選成都親友追送月夕飲江上
久聚未知樂暫離能許愁清江一輪月後夜兩般秋語
倦且呼酒寒侵頻索裘鼎湖龍去遠憂憤涕滂流
留别李貫之大著二首
車馬紅塵裏閱人誰似君洚流傾世論砥柱倚斯文籍
甚詩書譽超然利欲醺相從期歲晚蘭佩襲芳熏
二老俱黃髮遙憐望倚門淒凉遊子意慚愧主人恩酒
舫湖光灔書燈夜雨昏三山渺雲海何日聽重論
楓橋寺侍悦齋先生誨語三日而别
唐人舊題處那復有江楓寺近闔閭國門當岝㟧峯清
風三宿戀紫氣一尊同恨與心知别煙波千萬重
雨中送客觀魚閣(即少陵東津觀魚賦詩處也)
送客觀魚閣山光水色中最憐秋慘澹况復雨溟濛坐
久覺衣薄杯行到手空恨無佳句子喚醒少陵翁
風雨過南溪
小艇泝洄穏短蓬興寢勞斷崖榕倒影亂石水翻濤過
雨山如沐終風晚更饕愁須詩自遣吟罷轉蕭騷
三江曉渡
喚渡三江岸停車兩眼明煙涵秋日澹露洗曉寒輕山
色晴逾爽波流怒未平詩翁舊游處有句不堪呈
陪憲節飯石堂書院渡江游雙泉墅即席和韻
箯輿杭野渡竹逕繞平疇紅蓼前宵漲黃花幾日秋談
鋒蜚屑玉巖竇答鳴球山水饒心賞能忘恤緯憂
仲春八日自成都起程度劍閣
蕭寺深居穏春深殊未知偶然成遠役猶幸及芳時麥
浪含風軟花光眩日遲客行無復恨隨處可尋詩
秉炬游麻仙玉華洞
雲峯環翠幄洞戸閟瓊臺勝處難名狀飛仙此往來近
應通玉局遠或接蓬萊安得一伸臂乘風遍九垓
送劉時可縣丞奉母游岷山
西爽抗層霄南牆日見招乘春扶鶴馭披霧過龍橋香
火祈親夀煙霞遠俗囂歸來索吟稿起我意逍遙
過中嵒渡月出峨眉山上
返照中嵒渡峨眉分外清一彎新吐月共我兩忘形露
下沙逾白宵寒酒易醒荻花風索索擁被不堪聽
山中戱雲端子
追路歸山後開關喚客眠那知言在耳已作醉逃禪急
雪濃篩瓦中宵冷透氊清愁分不盡惜别意淒然
題丹景山
原廟標丹景神游想岱宗寶龕嚴石像紺殿鎖雲峯浪
說侵疆復何當檢玉封天門東北望漠漠曉煙濃
題信州半月巖
巖際半輪月神工幻怪竒本來無顯晦何自有盈虧嵐
霧凝蟾彩藤蘿影桂枝能令萬里客為爾憶峨眉
炷香至德山
異時聞至德滴水洗沈冤(唐悟達國禪師遇十三尊者洗人面瘡解宿負)空寂
等三世悟迷同一源松杉膏宿雨樓閣麗朝暾猶恨高
峯頂藤蘿未得捫
自船莊過化城留宿翌旦炷香宣石橋卯塔
路欲轉前嶺僧邀宿化城飯抄青飢軟茶瀹乳花輕嵐
雨侵衣潤松風入夜清瓣香宣老塔坐待日華生
侍飲寶子山遊忠武侯祠
一郡最高處元戎領客遊雲根棲萬井城角帶雙流日
薄樓臺暝風悲鼓角秋卧龍千古恨煙靄隔神州
題馬溪寺二首
久客愁多雨清遊喜驟晴雲藍猶獨踞玉嶺忽雙撑洞
口龍方卧山腰虎尚獰方池竟何在一水至今清
先子舊遊此余時方五齡風神見圖像雲體想儀刑衰
髮年年白遙山面面青不須論舊事欲說喚誰聽
留題馬溪寺二首即用前韻
玉筍競秋爽翠屏張曉晴天開金地勝鼎峙紫霄撑見
說禪心静能調異物獰十方薌水海何處不澄清(水觀禪師)
(三峯屹立如屏)
翠珉瞻手澤六十有餘齡嚢錦傳宗旨錐沙更典刑髮
緣憂世白眼獨為山青蕙帳搖歸夢秋猿正可聽
香積寺午齋
峻陟龍門路來參雞骨師樓臺春雨霽魚鼓午齋時倦
憩僧留話荒尋僕憚隨一笻支野步且以暮為期
挽桃源使君虞公二首
疇昔交諸季曾聞說長公聖涯探窔奥詞藻亦精工偶
幸趨徵詔方當順下風飈斿無處問延佇鬢飛蓬
解印桃源後卜居梅溆幽秉心難偶俗樂道自忘憂故
國八千里妖氛六十州公䰟如不冺時作玉芝游
挽前眉州使君廖子長二首
二老金蘭好諸昆筆硯交坐隅親問字投分漆如膠决
眥雲間步驚心水上泡屋梁耿殘月含涕祖西郊
卧羆花石戍夢蝶古渝津秀子嗣榮禄諸郎皆聘珍笄
珈陪墓窆霧雨暗車塵今代誰班范牽連漢傳循
挽永康守成寺簿同年二首
模楷親前哲丰姿自軼羣回翔垂白髮凌厲即青雲幕
府列功簿詩書清塞氛寶仙催命駕拱木漫新墳
友愛根天性今人古與俱棣華雖殄瘁玉樹更扶疎經
濟終齎恨循良誰讀書慈恩共心賞霜月淚霑裾
挽潼帥許侍郎成子三首
天地英靈氣風雲感會期龍頭推蜀産骨鯁自天知雨
露榮三接江湖滯一麾甲兵何日洗遠慮憶蓍龜
正色趨文石危言竦列紳直前香案曉批敕瑣闈春天
要明堂柱人閒匠石斤汲公寧妄發軒冕付平津
雪慘龍沙節春濃豹尾班難銷方寸赤不待二毛斑力
盡三醫謁憂深九虎攀丁寧尸諫語端不愧家山
七言律詩
元正書懷
甲子循環六十年手披新歷意茫然了知自性覺元妙
寧與世間寒暑遷寡過得如蘧瑗化諾惺要了瑞巖禪
故園未卜西歸日遇好溪山且數椽
立春
月墮霜空發上亭土牛今日却鞭春六花度臘慳呈瑞
二麥何時飽食新四序斡旋均一氣萬殊元化託洪鈞
已煩元帥調新律早願三邊静戰塵
正月二十日雪
東皇弭節未多時忽作漫空六出飛商略田功興嗣歲
翕張天巧惜陰機麥才覆土欣蘇醒梅久烘晴稍發揮
蕭寺掩關終日卧忍寒不著獸紅圍
正月念三日以南床劾論去國憩淨慈客館蘇
稅院惠二詩和韻
意不求全那得毁本來知足豈須多世途何處非乘險
古井如今已不波緣督更須師漆吏乞墦可使愧鄒軻
君看野馬難羈束寧羨天街想玉珂
寄色古刹客過門煨芋殘爐晚未温萬里風塵迷遠望
三峯文獻接諸孫湖山春動饒佳趣杖履時來共至言
一笑老仙堤柳畔人間誰怨復誰恩
仲春再雪與禪衲夜話
蓬萊不肯著癡仙放去湖山一任顛術不競時甘斂退
僧知同趣喜留連春深半地雪盈尺雲破遙林月一弦
撥盡灰寒吟未穏不如欹枕愜昏眠
寒食
賣餳簫咽紙鳶飛愁思驚隨節物來誓墓可能同逸少
操音誰復憫鍾儀松楸此日空瞻望桃李當年奉宴嬉
投老與公同一恨淒風撩亂我心哀
清明日郡圃遊觀者如織余以趙園之約至夕
乃還若水賦詩後四日偶因小疾謁告清坐始得
奉答
老怯尊前倒玉山清晨有約夕曛還似知是日笙簫沸
趁賞羣芳綺纈班細閱餘妍能幾許喜因小疾得端閒
持觴不釂春應笑若欠題詩亦厚顔
三衢道士鄭自得即天慶寮舍種梅疏池為小
亭扁曰横清有詔住南岳道觀復以此扁其亭
解官事言歸袖詩相訪為次韻
高人久已悟空花養就丹田日月華方丈有誰來晤語
横枝相對慮無邪雲開衡岳重回首雪滿柯山遲到家
乞得歸閒來叩戸摘將青子薦流霞
和虞使君賦山茶花二首
眼明絶艷照凋年傲雪凌霜分外妍鶴頂染砂那得似
犀棱削角自蒼然若為白瑞三冬裏獨抱丹心一節堅
歲晚須公與商略儘渠春晝萬紅嫣
梅花蘸影碧江潯似怪高人金玉音詠絮可憐清寡伴
冠霞來與共論心定知句迫瓊瑤響莫惜杯浮琥珀深
姑射清寒西子醉一時嫵媚索高吟
道傳山丹一本兩花舉以見遺夜窗翻書偶見
劉潜夫嘗賦云偶然避雨過民舍一本山丹恰
盛開種久樹身樛似蓋澆頻花面大如杯怪疑
朱草非時出驚問紅雲甚處來可惜書生無事
力千金移入畫欄栽因借韻同賦一首
種類山茶花較大一根恰有兩枝開鉛砂煉熟大還鼎
琥珀琢成雙勸杯威鳳想從丹穴下飛仙近自赤城來
便船惟會加培養寄伴階庭芍藥栽
仲秋池塘荷蓋方密有四五朵花
公暇羽衣凴水檻漸多翠蓋倚紅粧想應三伏怯袢熱
待到仲秋吐艷香藻澗魚跳晴景眩樹陰蝉嘒晚風凉
意行偶與欣佳會門外催科正自忙
擬玉谿體賦醴泉墅海棠二首
東皇張飲錦周遭華艷偏宜望處高結綺樓深迷玉樹
銷金帳暖醉羊羔先驅瑞節眩穠李近侍舞衫環舊桃
乞得巫雲來芘護蜚廉作横未應饕
濯錦波光繞百遭(花覆池面下映綠水如濯文錦)夜寒秉燭更須高恨
無麗藻供摛翰聊復重裘索俊羔長笑董仙癡守杏可
憐曼倩坐偷桃若教入侍紅雲殿應悔從前俗慮饕
昌元郡圃看海棠紅苞爛然未有開者問訊以
詩
畫本争如覿面竒含苞香露已霏霏阿嬌早合貯金屋
南子似羞褰錦帷花信定因寒較晚賞心何事巧相違
壁題恨欠江城句綵筆誰能為發揮
崇女擷菜煮羹
穉女春間繞舍嬉手挑野菜滿籃歸細㪺碧澗和根煮
旋掬香粳芼糝稀久識道腴知雋永更從禪悦悟精微
投床忽作還鄉夢雪暖西山筍蕨肥
督堰至岷下借館南浦張叔全家臨别惠以潤
石香几一峯挺拔于白雲杳靄間殊有遠意小
詩謝之
飛幰輕輿御暖風欵門何事日憧憧芳榮滿檻丹青麗
穠秀當軒紫翠重石几拜嘉才徑尺雲天無際挺孤峯
更煩指似麻壇路萬壑千巖借一笻
同家德清侍尚書楊寶學山行先過上嵒訪家
諧季(諧季乃恭伯本仲之季弟其先人累承制垣以學行薦)
鶴書杳杳上巖雲錦里安車忽暮曛二陸久當為世瑞
一䕫留與護香芸中春澗壑晴如暝亭午松蘿氣自薰
倚檻欲歌招隠賦客塵痼我不成文
北新橋借孫氏宅内有井甘寒又有柳陰度夏
為宜
幸有安居暫寄包拙如鳩不費營巢日長有井供茶課
客至移床蔭樹梢無事莫將吟思攪儘閒且把舊書抄
心知守道惟玄默不用援毫賦解嘲
樊丈子思以予兄弟三年端居招飲山房為破
愁寂賦詩以謝
銜恤三年意緒凋嘉招為我破無憀露秋爽借談鋒利
霜月寒侵酒力消心事寂無機事擾詩情何似道情饒
平生我亦輕簮紱安得長年共一瓢
再賦
物華過眼半黃凋萬竅號風夜慄憀一寸古心難石轉
三生妄念易冰消鉛黃汗筆千年夢白黑文枰幾路饒
勘破古今無一事省煩更好去風瓢
借東溪巷錢莊寓居
蕩蕩青天隔九門攜孥飄泊此江村漁蓑且當青綾被
賜酒何如老瓦盆萬軸書籖須細閱九還火候要重温
少陵有句須參透政藉幽居拙養尊
同振之德久分韻賦坐石東坡得坡字
千年間氣落岷峨驚世聲名鎮不磨唫詠西湖雖有案
經年儋耳却無波細看據石横藜坐想見騎龍跨海過
山谷老人猶剰語是非元不到東坡
移住西門之溪上
罷官來就湖州住為愛雙流貫一城僦屋本非嫌僻静
開窗正要納空明魚蝦幸可隨宜買饘粥何妨逐漸營
况有雙梅供索笑昭琴底處有虧成
雨晴後同兄姪遊開元寺一覧亭飲道傳書院
勝賞幾為雨罷休霽光俄湧屋山頭松根煙暖留飛屐
蓼岸波寒緩泝舟霧斂長江青眼對雪消遠岫翠眉浮
郊原浩蕩春無價漫索枯腸唱且酬
山色撩人共一杯夜堂淺酌不須催醉吟兀兀驚頽玉
睡思齁齁易轉雷蠟炬烘殘三寸㷔水流潤浥一爐灰
西游歸趁桃紅暖相約清尊陸續開
三高亭二首
一棹松江朔雪饕椒漿曾此酹三高遠遊借與薰風便
偉觀還如昔日遭喚起玉龍嘘霧雨饒教綵蜺戰雲濤
平生最愛登高賦盍為豐碑續擬騷
水仙要我小遲留探借五湖風雨秋三萬頃波融一鑑
八千里客只孤舟望迷漁荻荒寒境思挾琴高汗漫游
模寫自知才未稱天隨有集更精搜
避暑鏘璆亭
老怯新秋暑鬱蒸晚風水檻一披襟試教通閘喧雷鼓
何似穿崖響玉琴默坐自能醒渴夢微吟時與和清音
專城大似專丘壑不待山行記蔚深
重陽後一日陪憲節登清音亭飲見易亭即席
和韻
一封諫疏徹銀臺感憤題詩醉墨堆喚醒菊邊秋寂寞
爛游松下逕縈回參軍逸韻頻欹帽詩老多情不放杯
勝日追隨容湛軰從容歸騎不須催
煇父道父攜酒相伴飲飛赴寺四望亭(吕汲公所創)
四望竒觀廣莫同瘦藤拄入畫圖中晴煙杳靄景無盡
醉眼糢糊鳶墮空邑蕞也曾基相業井眢誰復現神通
漫勞二妙相追逐勝處宜搜未易工
移居北新橋彦質惠詩和答
束書欲去意遲遲從此寧無一會期客路相逢如宿契
人生難得是閒時虚廊過午陪行食淨院中宵共說詩
此樂何時仍共賞底須簮佩侍彤墀
繡叚輕投報苦遲隔關那復共襟期艱虞敢自求安宅
懶慢欣知不入時王粲登樓初有賦杜陵屏跡可無詩
邊聲又逐秋風勁誰有良籌動玉墀
計煇父訪予上皇山中拉歸龍溪欵話一夕和
前韻相贈仍為賡賦
憶曾欵竹憩神輿賡賦傳抄勌小胥偶復緣雲尋勝踐
忽驚響屐慰逃虚卜鄰也擬營環堵飽飯何當共趁墟
浮世升沈何足計得如一室静翻書
子春再約避暑和樊子思韻(興元事變後聞已收復)
憂端引起鬢絲長喜報梁州復故疆相約楊園舒野步
頻呼竹葉沃剛腸颼颼翠篠風生檻灔灔紅蕖水滿塘
剰殖芳榮好看客春風勿吝費除堂
張伯修令君賦詩同韻稱慶
玉節何如素節高歸來喜氣溢東臯存耕元自有餘地
嘉植何曾生不毛采石勲名須世濟陵陽今昔幾人豪
含飴一笑春無價授簡梁園可憚勞
七曲和魏校書韻
神理之公參造化簡書千古豈虚傳權衡無意物輕重
水鏡何心人醜妍天爵一身元不欠人生萬事且隨緣
椒漿跪奠無餘禱擬續離騷愧斐然
揆初之日承父用晦以余前歲登玉華樓翫月
借宋青山詩韻賦詩稱夀仍和答之并示甥姪
防意由來似守城澗潢潔祀及良辰命名猶念記閭史
學道粗知存谷神欲誦蓼莪心楚愴愧投木李句清新
何當共覓長生訣去逐商顔四老人
和答括蒼龔彦質
不慣參禪不學仙不婚不宦忽華顛前身疑是林和靖
好句多於謝惠連投贈頗堪華錦繡擇交當勝佩韋弦
鷄蟲得失何時了洗耳松風共醉眠
和樓大參韻贊史伯謙少弼二同年掛冠
俚耳驚聞古曲彈地行元不慕僊官方看鳳穴將雛上
(伯謙父子同登)已悟羊腸涉世難蟻夢未酣誰喚醒魚遊自樂
與誰觀不妨散策三巖路聽徹松風度百灘
琴自無絃不用彈歲寒姱節傲蒼官青衫吏隠非吾願
綵服兒啼畏色難(少弼孝侍孀母)三徑歸尋元約在萬緣回向
自心觀何時欵竹雲莊去洗耳香山八節灘
小詩謝霅川使君幇祠庭薄俸
地行不必羨飛仙驤首青雲恐疾顛但得一㕓耕谷口
底須萬騎戰祁連齋房盡日清如水吾道從來直似絃
頼有故人供禄米飽餐贏得枕書眠
