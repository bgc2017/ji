坦菴詞詞曲類一(詞集之屬)
提要
(臣)等謹案坦菴詞一卷宋趙師使撰師使字
介之燕王德昭七世孫集中有和葉夢得徐
俯二詞蓋南宋初人也案陳振孫書錄解題
載坦菴長短句一卷稱趙師侠撰陳景沂全
芳備祖載梅花五言一絶亦稱師侠與此本
互異未詳孰是蓋二字點畫相近猶之田肯
田宵史傳亦姑兩存耳毛晉刊本謂師使一
名師侠則似其人本有兩名非事實也是集
前有其門人尹覺序云坦菴為文如泉出不
擇地詞章乃其餘事其摸寫體狀雖極精巧
皆本情性之自然今觀其集蕭疎淡遠不肯
為剪紅刻翠之文洵詞中之高格但微傷率易
是其所偏師使嘗舉進士其宦遊所及繋以
甲子見於各詞註中者尚可指數大約始於
丁亥而終於了已其地為益陽豫章柳州宜
春信豐瀟湘衡陽莆中長沙其資階則不可
詳考矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
坦菴詞原序
詞古詩流也吟咏情性莫工於詞臨淄六一當代文伯
其樂府猶有憐景泥情之偏豈情之所鍾不能自已於
言耶坦菴先生金閨之彦性天夷曠吐而為文如泉出
不擇地連收兩科如俯拾芥詞章迺其餘事人見其摸
寫風景體狀物態俱極精巧初不知得之之易以至得
趣忘憂樂天知命兹又情性之自然也因為編次俾鋟
諸木觀者當自識其胸次云門人尹覺先之敘
