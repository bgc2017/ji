玉臺新詠考異卷九
姚安府知府紀容舒撰
歌詞二首(此二首藝文類聚亦並作古詞然核其時代不應在越人歌之前按文苑英華)
(載前一首為梁武帝作樂府詩集載後一首亦為梁武帝作疑此二詩本署武帝序在簡文之前後)
(人因蓺文類聚之文改為古詞升之卷端而偶忘越人歌等之尤古耳觀前八卷五言詩及第十卷)
(五言小詩均以梁武列簡文前獨此卷歌詞有簡文而無梁武其為改竄移掇痕迹顯然可觀也)
東飛伯勞西飛燕黃姑織女時相見(李義山燕詩有去應逢阿母句自註)
(引古詞東飛伯勞西飛燕黃姑阿母時相見則織女字當作阿母然黃姑織女義取相望阿母則於義似無所)
(取桂華馮馮庾子山誤讀漢書弋者何慕張曲江訛記法言名流涉筆不必定無疎舛義山或偶然失記耳)
誰家女兒對門居開顔發豔照里閭南窗北牖挂明光
(宋刻及蓺文類聚並顔作華豔作色今從文苑英華及古樂府挂明光文苑英華古樂府並作桂月光按此)
(即珊瑚挂鏡爛生光意作桂月無義蓺文類聚亦與宋刻同)羅帷綺帳脂粉香女兒
年幾十五六窈窕無雙美如玉三春已暮花從風空留
可憐與誰同(與誰文苑英華古樂府並作誰與)
河中之水向東流洛陽女兒名莫愁莫愁十三能織綺
十四采桑南陌頭(南蓺文類聚作東)十五嫁為盧家婦十六生
兒字阿侯盧家蘭室桂為梁中有鬱金蘇合香頭上金
釵十二行足下絲履五文章珊瑚挂鏡爛生光平頭奴
子提履箱人生富貴何所望恨不早嫁東家王(早嫁宋刻作嫁)
(與今從古樂府)
越人歌一首(併序)
楚卾君子脩者(子脩說苑作子晢)乘青翰之舟張翠羽
之蓋榜栧越人悦之櫂檝而越歌以感卾君歡
然舉繡被而覆之其詞曰
今夕何夕搴舟中流今日何日與王子同舟山有木兮
木有枝心悦君兮君不知(說苑載此歌曰今夕何夕兮搴洲中流今日何日兮得與)
(王子同舟蒙羞被好兮不訿詬耻心幾煩而不絶兮得知王子山有木兮木有枝心悦君兮君不知與此所載)
(互異然古籍流傳是不一本介之推龍蛇之歌史記與呂氏春秋說苑新序各殊接輿之歌論語與莊子互異)
(滄浪之歌孟子與文子不同六朝人所見之書隋志所著錄者今已十不存一苟其文從字順義可並通即不)
(能斷其必悞也)
司馬相如琴歌二首(併序)
司馬相如遊臨卭富人卓王孫有女文君新寡
竊於壁間窺之相如鼓琴歌挑之曰
鳳兮鳳兮歸故鄉遨遊四海求其皇(求其太平御覧作索我)時未
通遇無所將(通遇太平御覧作遇兮)何悟今夕升斯堂(升宋刻作昇悞今從)
(蓺文類聚)有豔淑女在此方(方太平御覧作房)室邇人遐毒我腸(毒宋)
(刻作獨悞今從樂府詩集)何緣交頸為鴛鴦(樂府詩集此句下有胡頡頏兮共翺翔一句于)
(文為複宋刻無之太平御覧亦無之)
皇兮皇兮從我栖得託孳尾永為妃交情通體心和諧
中夜相從知者誰雙興俱起翻高飛無感我思使余悲
烏孫公主歌詩一首(併序)
漢武元封中以江都王女細君為公主嫁與烏
孫昆彌至國而自治宫室(宫室宋刻作室宫據漢書改)歲時
一再會言語不通公主悲愁自作歌曰
吾家嫁我兮天一方遠托異國兮烏孫王穹廬為室兮
氊為墻以肉為食兮酪為漿居常土思兮心内傷願為
黃鵠兮還故鄉(吾家下宋刻有之字以肉為食宋刻無以字居常土思宋刻作常思漢土願為)
(黃鵠宋刻作願為飛黃鵠又蓺文類聚所載遠託句居常句俱無兮字土思作思土肉字上亦無以字按此歌)
(出漢書西域傳正史所載當以為據諸本蓋傳寫訛異今並從漢書改正)
漢成帝時童謠歌二首(併序)
漢成帝趙皇后名飛燕寵幸冠於後宫常從帝
出入時富平侯張放亦稱佞幸為期門之遊故
歌云張公子時相見也飛燕驕妒(驕宋刻悞作嬌)成帝
無子故云啄皇孫華而不實王莽自云代漢者
德土色尚黃故云黃雀飛燕竟以廢死故為人
所憐者也
燕燕尾涏涏(案涏涏宋刻作殿殿蓋以音近而誤今據漢書改正近本漢書作涎涎又以形似而)
(訛矣)張公子時相見木門倉琅根(琅宋刻悞作狼今從漢書改)燕飛來
啄皇孫
桂樹花不實黃雀巢其顚昔為人所羡今為人所憐(按漢)
(書五行志前一首啄皇孫句下有皇孫死燕啄失二句後一首桂樹華不實句上有邪徑敗良田讒口亂善人)
(二句宋刻皆無之然孝穆所列小序每句各為訓釋而不及此四句似乎孝穆原本即以刪節非傳寫脱漏今)
(仍從宋刻所載以存其舊)
漢桓帝時童謠歌二首
小麥青青大麥枯誰當穫者婦與姑丈夫何在西擊胡
吏買馬君具車請為諸君鼓嚨胡
城上烏尾畢逋公為吏子為徒一徒死百乘車車班班
入河間河間姹女工數錢以錢為室金為堂石上慊慊
舂黃粱梁下有懸鼓(按上句梁字從米下句梁字從木諸本多淆)我欲擊之
丞相怒(宋刻子作兒入作至河間姹女上亦有一至字錢為室上無以字慊慊舂黃梁作舂膴梁梁下)
(作膴粱之下蓺文類聚子亦作兒班班作班蘭入亦作至河間下不叠河間二字以錢為室四字作銀為室石)
(上慊慊作戶上膴膴梁下有懸鼓句無梁字懸字按此謠載續漢書五行志司馬彪隨文詮釋劉昭復加推衍)
(一字一句俱有意義其宋刻及蓺文類聚所載頗為格格難通恐傳寫有訛今從續漢志改正)
張衡四愁詩四首(按文苑載此四詩前有平子自叙所謂依屈原以美人為君子)
(以珍寶為仁義以水深雪雰為小人思以道術相報貽於時君而懼讒邪不得以通者正作者之本)
(意孝穆獨刪去之蓋此集所錄皆裠裾脂粉之詞可偹豔體之用其非艷體而見收者亦必篇中字)
(句有涉閨幃故一卷漢時童謠以廣眉半額字而錄三卷陸機緩聲歌以宓妃等字而錄陶潜擬古)
(以美人酣歌字而錄五卷何遜贈魚司馬詩以歌黛舞腰字而錄以及此卷漢謠四首其二以趙飛)
(燕張放而錄其二以丈夫何在及姹女數錢二語而錄晉謠一首以女子千妖字而錄其意旨皆可)
(逆推此四詩之見錄亦以美人贈報等語若存其本序則與豔體為不倫故刪去以就此書之例非)
(遺漏也吳氏本從文選補入殊非孝穆之本旨)
一思曰我所思兮在太山欲往從之梁甫艱側身東望
涕沾翰美人贈我金錯刀何以報之英瓊瑶路遠莫致
倚逍遥何為懷憂心煩勞
二思曰我所思兮在桂林欲往從之湘水深側身南望
涕沾襟美人贈我金琅玕(金宋刻及五臣文選註本並作琹今從李善文選註本)
何以報之雙玉盤路遠莫致倚惆悵何為懷憂心煩怏
三思曰我所思兮在漢陽欲往從之隴坂長側身西望
涕沾裳美人贈我貂襜褕(太平御覧氍㲣部引張衡四愁詩曰美人贈我氈氍㲣以)
(韻推之當在此首然諸本並作貂襜䄖疑御覧悞也)何以報之明月珠路遠莫致
倚歭&KR2152;何為懷憂心煩紆
四思曰我所思兮在雁門欲往從之雪紛紛側身北望
涕沾巾美人贈我錦繡段何以報之青玉案路遠莫致
倚增嘆何為懷憂心煩惋
秦嘉贈婦詩一首(宋刻原註四言)
曖曖白日引曜西傾啾啾雞雀(雀可云赴楹鷄不可云赴楹鷄字疑悞然潘岳)
(寡婦賦曰雀羣飛而赴楹兮鷄登栖而斂翼李善注引此詩亦作鷄雀)羣飛赴楹皎皎明
月煌煌列星嚴霜悽愴飛雪覆庭寂寂獨居寥寥空室
(室字與燭字不諧疑當作屋)飄飄帷帳熒熒華燭爾不是居帷帳何
施爾不是照華燭何為
魏文帝樂府燕歌行二首
秋風蕭瑟天氣凉草木摇落露為霜羣燕辭歸雁南翔
(雁樂府詩集作鵠悞)念君客遊多思腸(君樂府詩集作吾悞)慊慊思婦戀故
鄉君何掩留寄他方(君何蓺文類聚作何為)賤妾煢煢守空房憂
來思君不可忘(不可樂府詩集作不敢)不覺淚下沾衣裳援琴鳴
絃發清商短歌微吟不能長明月皎皎照我床星漢西
流夜未央牽牛織女遥相望爾獨何辜限河梁(辜宋刻作幸悞)
(今從文選)
别日何易會日難山川遥遠路漫漫鬱陶思君未敢言
寄聲浮雲往不還涕零雨面毁容顔誰能懷憂獨不歎
展詩清歌聊自寬樂往哀來摧肺肝耿耿伏枕不能眠
披衣出戶步東西(馮氏校本注西一作偏由不知西古音先而摭左傳臆改之以就後世聲)
(律也)仰看星月觀雲間(看晉樂所歌作載按入樂之詞率皆增損本不足以為據然此句看)
(與觀複殊乖句格疑戴字乃其本文而看字為傳寫訛舛也)飛鳥晨鳴聲可憐留連
顧懷不能存
曹植樂府妾薄命行一首(宋刻原註六言)
日既逝矣西藏(日既逝矣宋刻作日月既逝按日夕不當兼言月藏蓋分為二篇時所改今從)
(蓺文類聚)更會蘭室洞房華鐙步障舒光(步障蓺文類聚作先置悞)皎若
日出榑桑促樽合坐行觴主人起舞娑盤能者冗觸别
端(此句未詳)騰觚飛爵闌干同量等色齊顔任意交属所歡
朱顔發外形蘭(形蘭二字未詳)袖隨禮容極情妙舞僊僊體輕
(妙蓺文類聚作屡)裳解履遺絶纓(裳解蓺文類聚作解裳)俛俯笑喧無呈
(呈字未詳疑當作程程節度限制也)覧持佳人玉顔齊接金爵翠盤(接蓺文類)
(聚作舉)手形羅袖良難腕弱不勝珠環御巾裛粉君旁(裛粉)
(太平御覧作粉於悞)中有霍納都梁鷄舌五味雜香進者何人齊
姜恩重愛深難忘名筵親好宴私但歌桮來何遲客賦
既醉言歸主人稱露未晞(蓺文類聚載此篇前有携玉手喜同車北上雲閣飛除鈞)
(臺蹇産清虚池塘靈沼可娛仰汎龍舟綠波俯擢神草枝柯想被宓妃洛河退詠漢女湘娥八句樂府詩集則)
(分前八句自為一篇按前八句文似未畢而此首既逝更會二字亦突起無根當以蓺文類聚通作一篇為是)
(然吴兢樂府解題亦曰妾薄命曹植云日月既逝西藏蓋恨燕私之歡不及則分日月既逝以下自為一篇當)
(時原有此别本孝穆編次之時偶據所見錄之非刪節亦非脱誤今仍宋刻所載而附錄異同如右)
傅玄擬北樂府三首
歴九秋兮三春遺貴客兮遠賓(宋刻遺字上悞衍分字今從樂府詩集刪然遺)
(字亦不可解疑為邀字之訛)顧多君心所親乃命妙伎才人炳若日
月星辰(其一)序金壘兮玉觴賓主逓起雁行(雁樂府詩集作寫悞)杯
若飛電絶光交觴接巵結裳(結裳二字未詳)慷慨歡笑萬方(其二)
奏新詩兮夫君爛然虎變龍文渾如天地未分齊謳楚
舞紛紛歌聲上激青雲(其三)窮八音兮異倫奇聲靡靡每
新微笑素齒丹唇逸響飛薄梁塵精爽𦕈𦕈入神(其四)坐
咸醉兮沾歡引樽促席臨軒進爵獻夀翩翻(翩翻樂府詩集作翻)
(翻)千秋要君一言願愛不移若山(其五)君恩愛兮不竭譬
若朝日夕月此景萬里不絶長保初醮結髮何憂坐生
胡越(其六集坐字下樂府詩悞脱生字)擕弱手兮金環上遊飛閣雲間
穆若鴛鳳雙鸞(鸞樂府詩集悞作燕)還幸蘭房自安娛心極意難
原(其七)樂既極兮多懷盛時忽逝若頽寒暑草御景廻春
榮隨風飄摧感物動心增哀(其八)妾受命兮孤虚男兒堕
地稱姝(堕樂府詩集作随悞)女弱雖存若無(雖宋刻作難今從樂府詩集)骨肉
至親更疎奉事他人托軀(其九)君如影兮隨形賤妾如水
浮萍明月不能常盈誰能無根保榮良時冉冉代征(其十)
顧繡領兮含輝皎日回光側微(側樂府詩集作則)朱華忽爾漸
衰影欲捨形高飛誰言往恩可追(其十一作恩樂府詩集思悞)薺與
麥兮夏零蘭桂踐霜逾馨(霜樂府詩集作履)禄命懸天難明委
心結意丹青何憂君心中傾(其十二)
歴九秋篇董逃行(逃宋刻悞作桃逃吴兢樂府解題稱傅玄董行十二章)
(具述夫婦離别之意所言與詩意全殊豈别有十二章而亡之耶然曹植妾薄命篇解題謂恨)
(燕私之歡不久亦非詩意則所解固不盡可據也)
車遥遥兮馬洋洋廹思君兮不可忘君安遊兮西入秦
願為影兮隨君身君在隂兮影不見君依光兮妾所願
車遥遥篇
燕人美兮趙女佳其室則邇兮限層崕雲為車兮風為
馬玉在山兮蘭在野(玉在太平御覧作玉為悞山蓺文類聚作泥)雲無期兮
風有止思心多端兮誰能理
燕人美篇
擬四愁詩四首(併序)
昔張平子作四愁詩體小而俗七言類也聊擬
而作之名曰擬四愁詩其辭曰
我所思兮在瀛洲願為雙鵠戲中流牽牛織女期在秋
山高水深路無由愍予不遘嬰殷憂佳人貽我明月珠
何以要之比目魚海廣無舟悵勞敂寄言飛龍天馬駒
風起雲披飛龍逝驚波滔天馬不厲何為多念心憂世
(其一)
我所思兮在珠厓願為比翼浮清池剛柔合德配二儀
形影一絶長别離愍余不遘情如擕佳人貽我蘭蕙草
何以要之同心鳥火熱水深憂盈抱申以琬琰夜光寶
卞和既沒玉不察存若流光忽電滅何為多念獨藴結
(其二)
我所思兮在崑山願為鹿&KR0034;窺虞淵日月回耀照景天
(照景疑當作景照)参差曠隔會無緣愍余不遘罹百艱佳人贈
我蘇合香何以要之翠鴛鴦懸度弱水川無梁申以錦
衣文繡裳三光騁邁景不留鮮矣民生忽如浮何為多
念祗自愁(其三)
我所思兮在朔方願為飛燕俱南翔煥乎人道著三光
胡越殊心生異鄉愍余不遘罹百殃佳人貽我羽葆纓
何以要之影與形增冰憂結繁華零申以日月指明星
星辰有翳日月移駑馬哀鳴慙不馳何為多念徒自虧
(其四)
盤中詩一首(按滄浪詩話列盤中詩為一體注曰玉臺集有此詩蘇伯玉妻作寫之盤)
(中屈曲成文也據此則此詩出處以玉臺新詠為最古當時舊本亦必明署蘇伯玉妻之名故滄浪)
(云爾宋刻于題上悞佚其名因而目錄失載馮氏校本遂改題為傅玄之詩殊為疎舛又此詩列傅)
(玄張載之間其為晉人無疑詩紀詩乘並列之漢詩亦未詳何據)
山樹高鳥鳴悲泉水深鯉魚肥空倉雀常苦饑吏人婦
會夫稀出門望見白衣謂當是而更非還入門中心悲
北上堂西入階急機絞杼聲催長嘆息當語誰君有行
妾念之出有日還無期結巾帶(巾帶疑當作中帶說見一卷枚乘雜詩苐二首)
長相思君忘妾天知之(天馮氏詩紀作未似於義為長)妾忘君罪當治
妾有行宜知之黃者金白者玉高者山下者谷姓為蘇
字伯玉作人才多智謀足家居長安身在蜀何惜馬蹄
歸不數羊肉千斤酒百斛令君馬肥麥與粟今時人智
不足與其書不能讀當從中央周四角
張載擬四愁詩四首
我所思兮在南巢欲往從之巫山高登厓遠望涕泗交
我之懷矣心傷勞佳人遺我筒中布何以贈之流黃素
願因飄風超遠路終然莫致增想慕(其一)
我所思兮在朔湄欲往從之白雪霏登厓永眺涕泗頽
我之懷矣心傷悲佳人遺我雲中翮何以贈之連城璧
願因歸鴻超遐隔(超宋刻作起悞)終然莫致增永積(其二)
我所思兮在隴原欲往從之隔秦山(秦山宋刻作泰山按隴原在西泰山)
(不能相隔蓺文類聚作秦山今從之)登厓遠望涕泗連我之懷矣心傷煩
佳人遺我雙角端何以贈之彫玉環願因行雲超重巒
終然莫致增永嘆(其三)
我所思兮在營州(四愁本分属四方南巢在南朔湄在北隴原在西此首應指東方而曰營)
(州者蓋據爾雅釋地齊曰營州之文非訛字也)欲往從之路阻修登厓遠望涕
泗流我之懷矣心傷憂佳人遺我綠綺琴何以贈之雙
南金願因流波超重深終然莫致增永吟(其四)
晉惠帝時童謠歌一首
鄴中女子莫千妖前至三月抱胡腰
陸機樂府燕歌行一首
四時代序逝不追寒風習習落葉飛蟋蟀在堂露盈階
念君遠遊常若悲君何緬然久不歸賤妾悠悠心無違
白日既沒明鐙輝寒禽赴林匹鳥棲雙鳩關關宿河湄
憂來感物涕不晞非君之念思為誰别日何早會日遲
鮑昭代淮南王二首
淮南王好長生服食練氣讀仙經琉璃藥碗牙作盤金
鼎玉匕合神丹合神丹戲紫房(戲蓺文類聚樂府詩集並作賜悞)紫房
彩女弄明璫鸞歌鳳舞斷君腸
朱城九門門九開(首句樂府詩集作朱門九重門九閨悞)願逐明月入君
懷入君懷結君佩怨君恨君恃君愛築城思堅劍思利
同盛同衰莫相棄
代白紵歌詞二首
朱脣動素袖舉(宋刻作素腕蓺文類聚作素袖按晉白紵舞詞質如輕雲色如銀愛之遺誰贈)
(佳人製以為袍餘作巾袍以光軀巾拂塵麗服在御會佳賓則素袖寔切白紵宋刻蓋不知古不忌白而誤改)
(樂府詩集亦與蓺文類聚同今從之)洛陽少童邯郸女古稱渌水今白紵
催弦急管為君舞窮秋九月荷葉黃北風驅雁天雨霜
夜長酒多樂未央
春風澹蕩使思多天色净綠氣妍和桃含紅萼蘭紫芽
(桃含藝文類聚作含桃)朝日灼爍發園花卷幌結帷羅玉筵齊謳
秦吹盧女弦千金一笑買芳年(一藝文類聚樂府詩集並作顧悞)
行路難四首
中庭五株桃一株先作花陽春妖冶二三月隨風簸蕩
落西家西家思婦見之惋零淚沾衣撫心嘆初送我君
出戶時何言淹留節廻換床席生塵明鏡垢纖腰瘦削
髮蓬亂人生不得恒稱意惆悵徙倚至夜半
剉蘗染黃絲黃絲歴亂不可治昔我與君始相値爾時
自謂可君意結帶與我言死生好惡不相置(結帶二句古樂府注)
(一作結帶與君同死生好惡不肯相棄置)今日見我顔色衰意中錯漠與先
異還君金釵瑇瑁簮(金古樂府作玉)不忍見之益悲思
奉君金巵之美酒(美酒宋刻作盌酒按既曰金巵不應複用盌字今從樂府詩集)瑇瑁
玉匣之彫琴七采芙蓉之羽帳九華蒲萄之錦衾紅顔
零落歲將暮寒花宛轉時欲沉(花樂府詩集作光)願君裁悲且
減思(減宋刻作滅悞今從樂府詩集)聽我抵節行路吟不見栢梁銅雀
上寧聞古時清吹音
璿閨玉墀上椒閣文窗繡戶垂綺幕中有一人字金蘭
被服纖羅藴芳藿春燕差池風散梅開帷對影弄禽爵
(禽爵未詳樂府詩集注一作春爵亦不可解疑作金爵謂釵也曹子建美女篇頭上金爵釵)含歌攬
淚不能言人生幾時得為樂寧作野中之雙鳬不願雲
間之别鶴(宋刻作寧作野中雙飛鳬不願雲間别翅鶴不及此二句之矯健且别翅鶴三字尤凑泊)
(今從樂府詩集)
釋寶月行路難一首(按鍾嶸詩品以此詩為柴廓作述寶月攘竊之事甚詳此)
(仍題寶月蓋古人詳慎不輕采雜說也)
君不見孤雁關外發酸嘶度揚越空城客子心腸斷幽
閨思婦氣欲絶凝霜夜下拂羅衣浮雲中斷開明月夜
夜遥遥徒相思年年望望情不歇寄我匣中青銅鏡倩
人為君除白髮行路難行路難夜聞南城漢使度使我
流淚憶長安
陸厥李夫人及貴人歌一首
屬車挂席塵豹尾香煙滅彤殿向蘼蕪青蒲復萎絶坐
萎絶對蘼蕪臨丹階泣椒塗寡鶴羈雌飛且止彫梁翠
壁網蜘蛛洞房明月夜對此淚如珠
沈約八詠二首(宋刻原註六首在卷末)
望秋月秋月光如練照耀三爵臺徘徊九華殿九華瑇
瑁梁華榱與璧璫以此雕麗色持照明月光凝華入黼
帳清輝懸洞房先過飛燕戶却照班姬床桂宫裊裊落
桂枝露寒凄凄凝白露上林晩葉颯颯鳴雁門早鴻離
離度湛秀質兮似圭委清光兮如素照愁軒之蓬影映
金階之輕步居人臨此笑以歌别客對之傷且慕(且慕蓺文)
(類聚作旦慕悞)經衰圃映寒叢凝清夜帶秋風隨庭雪以偕素
與池荷而共紅臨玉墀之皎皎含霜靄之濛濛轥天衢
而徒步(徒步二字未詳文苑英華作從度亦不甚可觧疑為徙度之訛謂按周天之度而徙也)轢
長漢而飛空隐巖崖而半出隔帷幌而纔通散朱庭之
奕奕入青瑣而玲瓏閒階悲寡鵠沙洲怨别鴻文姬泣
胡殿(文姬宋刻作昭姬其悞顕然今從古詩類苑本)明君思漢宫余亦何為者
淹留此山東
望秋月(本作登臺望秋月寒山趙氏以為與後首會圃二字皆孝穆所刪於理為近蓺)
(文類聚亦題曰望秋月蓋即從此本也)
臨春風春風起春樹遊絲暖如網落花雰似霧先泛天
淵池還過細柳枝蝶逢飛摇颺燕值羽参差(参差二字與下複疑)
(為差池之訛)揚桂旆動芝蓋開燕裾吹趙帶趙帶飛参差燕
裾合且離回簮復轉黛顧步惜容儀容儀已照灼春風
復回薄氛氲桃李花青跗含素萼既為風所開復為風
所落摇綠蒂枕紫莖(枕字不可解馮氏詩紀作杭亦不可解按左思吴都賦曰扤白蔕銜)
(朱蕤許慎說文曰扤動也李善文選註亦訓扤為摇疑為扤字之悞)舞春雪雜流鶯曲房
開兮金鋪響金鋪響兮妾思驚梧桐未隂淇川始碧(始宋)
(刻作如悞)迎行雨于高唐送歸鴻於碣石經洞房響素紈感
幽閨思幃帟想芳園兮可以遊(芳園下宋刻悞脱兮字)念蘭翹兮
漸堪摘拂明鏡之冬塵解羅衣之秋襞既鏗鏘以動佩
又氤氲而流麝始摇蕩以入閨終徘徊而緣隙鳴珠簾
於繡戶散芳塵于綺席是時悵思婦安能久行役佳人
不在兹春風為誰惜
臨春風(本作會圃臨春風說見望秋月條下)
春日白紵曲一首
蘭葉参差桃半紅飛芳舞縠戲春風翡翠羣飛飛不息
願在雲間長比翼
秋日白紵曲一首
白露欲凝草已黃金管玉柱響洞房雙心一影俱回翔
吐情寄君君莫忘(按古今樂錄曰沈約云白紵五章勅臣約造武帝造後兩句樂府載春白)
(紵詞曰蘭葉参差桃半紅飛芳舞縠戱春風如嬌如怨狀不同含笑流芬滿堂中翡翠羣飛飛不息願在雲間)
(長比翼佩服瑶草駐容色舜日堯年歡無極秋白紵詞曰白露欲凝草已黃金管玉柱響洞房雙心一影俱回)
(翔吐情寄君君莫忘翡翠羣飛飛不息願在雲間長比翼佩服瑶草駐容色舜日堯年歡無極與此所載皆不)
(同或為孝穆所刪取或為後人所竄易或為傳寫所訛脱均無顕証不欲輕改舊本姑仍家刻所載而附識其)
(異同如右)
吴均行路難二首
君不見上林苑中客冰羅霧縠象牙席盡是得意忘言
者探腸見膽無所惜白酒甜鹽甘如乳綠觴皎鏡華如
碧少年持名不肯嘗(甜塩字持名字諸本並同皆不可解以上下文義推之疑甜塩當作)
(甜釅持名當作持杯)安知白駒應過隙博山爐中百和香欝金蘇
合及都梁逶迤好氣佳容貌經過青瑣歴紫房已入中
山隂后帳(隂后樂府詩集作馮后按漢書外戚傳雖載馮昭儀為中山太后然中山隂后戰國策亦)
(有明文既義可並存即不必輕改舊本)復上皇帝班姬床(梁代詩人不應泛稱漢成為皇)
(帝疑為漢帝之說)班姬失寵顔不開奉帚供養長信臺日暮耿
耿不能寐秋風切切四面來玉階行路生細草金爐香
滅變成灰得意失意須臾頃非君方寸逆所裁
洞庭水上一株桐經霜逐浪困嚴風昔時抽心耀白日
今旦卧死黃沙中洛陽名工見咨嗟(工文苑英華作士悞今從蓺文類聚)
一翦一刻作琵琶白璧規心學明月珊瑚映面作風花
帝王見賞不見忘提攜把握登建章掩抑摧藏張女弹
殷勤促柱楚明光年年月月對君子(子文苑英華作王按此詩皆隔句用)
(韻不應此句獨叠一韻)遥遥夜夜宿未央未央綵女弃鳴篪(未央綵女)
(文苑英華作綵女宫娥悞)争先拂拭生光儀(光文苑英華作見生文華英華作争並悞)茱
萸錦衣玉作匣安念昔日枯樹枝不學衡山南嶺桂至
今千年猶未知
張率擬樂府長相思二首
長相思久離别美人之遠如雨絶獨延佇心中結望雲
去去遠望鳥飛飛滅(樂府詩集作望雲雲去遠望鳥鳥飛滅)空望終若斯
珠淚不能雪
長相思久别離所思何在若天垂鬱陶相望不得知玉
階月夕映(宋刻羅幃上悞重羅幃二字今從蓺文類聚)羅幃風夜吹長思不
能寢坐望天河移
白紵歌詞二首
歌兒流唱聲欲清舞女趁節體自輕歌舞並妙會人情
依絃度曲婉盈盈揚蛾為態誰目成
妙聲屡唱輕體飛流津染面散芳菲俱動齊息不相違
令彼嘉客憺忘歸時久玩夜明星稀
費昶行路難二首
君不見長安客舍門倡家少女名桃根貧窮夜紡無燈
燭何言一朝奉至尊至尊離宫百餘處千門萬戶不知
曙惟聞啞啞城上烏玉闌金井牽轆轤丹梁翠柱飛屠
蘇香薪桂火炊雕胡當年反覆無常定薄命為女何必
麄(何必文苑英華作心已又註一作必已並悞麄者輕賤之意麄婢麄官唐人尚有此語何必麄者言雖薄)
(命為女亦何必定輕賤也)
君不見人生百年如流電心中埳壈君不見我昔初入
椒房時詎減班姬與飛燕朝踏金梯上鳳樓(踏宋刻作踰悞今從)
(文苑英華)暮下瓊鈎息鸞殿(下文苑英華作入悞)柏梁晝夜香錦帳自
飄颺笙歌棗下曲(棗下曲宋刻及文苑英華並作膝上吹今從馮氏校本註)琵琶陌
上桑過蒙恩所賜(蒙文苑英華作叨)餘光曲霑被既逢隂后不
自專復值程姬有所避黃河千年始一清微軀再逢永
無議(議字未詳文苑英華作義亦未詳)蛾眉偃月徒自妍傅粉施朱欲
誰為不如天淵水中鳥(鳥文苑英華作鳬)雙去雙歸長比翅
皇太子聖製烏栖曲四首(宋刻原註簡文)
芙蓉作船絲作䋏北斗横天月將落采桑渡頭礙黃河
(桑宋刻作蓮按樂府詩集采桑度條下采桑度梁時作水經曰河水過曲縣西南為采桑津春秋僖公八年晉)
(里克敗狄於采桑是也梁簡文帝烏栖曲曰采桑渡頭礙黃河即今欲渡畏風波蓺文類聚亦作采桑然則采)
(蓮為悞)即今欲渡畏風波
浮雲似帳月成鉤那能夜夜南陌頭宜城醖酒今行熟
(按周禮酒正五齊條下鄭玄注曰泛者成而滓浮泛泛然如今宜成醪矣賈公彦疏曰宜成說以為地名曹植)
(酒賦曰宜成醴醪蒼梧縹青若馬融所云今之宜成會稽稻米清則以宜成為酒名故劉杳要雅亦以宜成為)
(酒名二者未知孰是據此則宜城當作宜成英醖酒樂府詩集作投泊宋刻作□酒並悞今從文苑華行)
(文苑英華作夜有按賈思勰齊民要術造酒法凢以米入麴皆謂之酘自初酘至十酘者則謂醖為酘實六)
(朝之語似文苑英華醖字乃酘字之訛樂府泊字乃酒字之悞併附識以偹考)莫惜停鞍暫棲
宿(莫惜停鞍宋刻作停鞍繫馬今從文苑英華)
青牛丹轂七香車可憐今夜宿倡家倡家高樹鳥欲棲
羅幃翠帳向君低(向文苑英華作任)
織作屏風銀屈膝朱脣玉貌鐙前出相看氣息望君憐
誰能含羞不自前(自文苑英華作向悞)
雜句從軍行一首
雲中亭障羽檄驚甘泉烽火通夜明貳師將軍新築營
(營宋刻作城韻與下復今從蓺文類聚)嫖姚校尉初出征復有山西將絶
世愛雄名(愛宋刻作受悞今從蓺文類聚)三門應遁甲五壘學神兵白
雲垂旆色(旆宋刻作陣悞今從蓺文類聚)蒼山答鼓聲邐迤觀鵝翼参
差睹雁行(邐迤二句文苑英華在侍婢句下悞)先平小月陣却滅大宛城
善馬還長樂黃金付水衡小婦趙人能鼓瑟侍婢初笄
解鄭聲庭前柳絮飛欲合(柳絮宋刻作桃花文苑英華作柳花欲宋刻及文苑英華)
(並作已今從蓺文類聚)必應紅妝起見迎(起見蓺文類聚文苑英華並作來起)
和蕭侍中子顯春别四首(宋刻原註七言)
别觀葡萄帶實垂江南豆蔲生連枝無情無意猶如此
(猶蓺文類聚作又悞)有心有恨徒别離
蜘蛛作絲滿帳中芳草結葉當行路紅臉脉脉一生啼
黃鳥飛飛有時度故人雖故昔經新新人雖新復應故
可憐淮水去來潮春堤楊柳覆河橋淚迹未燥詎終朝
行聞玉佩已相要
桃紅李白若朝妝羞持顦顇比新芳(芳宋刻作楊悞今從蓺文類聚)不
惜暫住君前死愁無西國更生香
雜句春情一首
蝶黃花紫燕相追楊低柳合路塵飛已見垂鈎掛綠樹
誠知淇水沾羅衣兩童夾車問不已五馬城南猶未歸
鶯啼春欲駛無為空掩扉
擬古一首
窺紅對鏡斂雙眉含愁拭淚坐相思念人一去許多時
眼語笑靨迎來情心懷心想甚分明憶人不忍語含淚
獨吞聲
倡樓怨節一首(宋刻原註六言)
朝日斜來照戶春鳥争飛出林片光片影皆麗一聲一
囀煎心上林紛紛花落淇水漠漠苔浮年馳節流易盡
何為忍憶含羞(憶蓺文類聚作意)
湘東王春别應令四首(宋刻原註七言竄湘東王又不書名蓋偶然易未盡也)
昆明夜月光如練上林朝花色如霰花朝月夜動春心
誰忍相思不相見(不相蓺文類聚作今不)
試看機上交龍錦(交蓺文類聚作蛟悞)還瞻庭前合歡枝映日通
風影珠幔(珠宋刻作朱按王融詠幔詩曰幸得與珠綴羃䍥君之楹則以珠綴幔故曰珠幔作朱為)
(非今從蓺文類聚)飄花拂葉度金墀不聞離人當重合惟悲合
罷會成離
門前楊柳亂如絲直置佳人不自持適言新作裂紈詩
誰悟今成織素詞
日暮徙倚渭橋西正見凉月與雲齊(凉蓺文類聚作流)若使月
光無近遠應照離人今夜啼(夜蓺文類聚作瞑悞)
蕭子顯春别四首
翻鶯度燕雙比翼楊柳千條共一色(共蓺文類聚作同)但看陌
上攜手歸誰能對此空相憶(相蓺文類聚作中悞)
幽宫積草自芳菲黃鳥芳樹情相依争風競日常聞響
(競蓺文類聚作竟悞)重花叠葉不通飛當知此時動妾思慙使羅
袂拂君衣(蓺文類聚慙作暫羅作罷君作臣並悞)
江南大道日華春垂楊掛柳掃清塵淇水昨送淚沾巾
紅妝宿昔已應新
銜悲攬淚别心知桃花李花任風吹本知人心不似樹
何意人别似花離
樂府烏栖曲應令二首
握中清酒瑪瑙鍾(清酒宋刻作酒桮按既曰桮又曰鍾于文為複今從文苑英華)裾邊
雜佩琥珀龍(龍馮氏校本注一作紅按史游急就篇曰係臂琅玕虎魄龍顔師古注曰言以虎魄)
(為龍并取琅玕係著臂肘取其媚好且珍貴也此句蓋用此典琥珀即虎魄字異文耳然則紅字為不知悞改)
(矣)欲持寄君心不惜(欲樂府詩集作虚悞君文苑英華作心義可兩存)共指三
星今何夕
濃黛輕紅點花色還欲令人不相識金壺夜水詎能多
(夜水蓺文類聚作夜永文苑英華註一作此夜並悞過詎宋刻作誰悞今從文苑英華注多蓺文類聚作)
(悞)莫持奢用比懸河(持文苑英華作恃悞賖悞今從蓺文類聚)(奢宋刻作比文苑英)
(華作此悞)
燕歌行
風光遲舞出青蘋蘭條翠鳥鳴發春洛陽梨花落如雪
河邊細草細如茵(文苑英華落作白細作青吴氏注本下細字作組于義為愜而未詳所本)
桐生井底葉交枝今看無端雙燕離五重飛樓入河漢
九華閣道暗清池還看白馬津上吏傳道黃龍征戍兒
明月金光徒照妾(徒文苑英華作從)浮雲玉葉君不知思君昔
去柳依依至今八月避暑歸明珠蠶繭勉登機鬱金香
蘤持香衣(上香字文苑英華作春)洛陽城頭雞欲曙丞相府中烏
未飛夜夢征人縫狐貉私憐織婦裁錦緋吴刀鄭綿絡
(緋文苑英華作絡絡文苑英華作結按楚詞招魂秦篝齊纓鄭綿絡此則結字為悞下韻既不作結則上句作)
(絡亦悞矣)寒閨夜被薄芳年海上水中鳬日暮寒夜空城雀
王筠行路難一首
千門皆閉夜何央百憂俱集斷人腸探揣箱中取刀尺
拂拭機上斷流黃情人逐情雖可恨復畏邊遠乏衣裳
(復文苑英華作傷悞)已繅一蠒催衣縷(繅文苑英華作䋲悞)復𢷬百和裛衣
香猶憶去時腰大小不知今日身短長裲襠雙心共一
抹袙複兩邊作八襊襻帶雖安不忍縫(縫文苑英華作繫)開孔
裁穿猶未達胸前却月兩相連本照君心不照天願君
分明得此意勿復流蕩不如先含悲含怨判不死封情
忍思待明年
劉孝綽元廣州景仲座見故姬一首(按此詩語意不似孝綽自)
(作疑孝綽於元景仲座見故姬而王筠嘲之宋刻因題上有孝綽姓名時代先後又適與王筠相接)
(遂悞以為孝綽作而目錄别出一條耳詩紀注一作代人詠見故姬則又明人覺其未安而改之然)
(代字仍未安也)
留故夫(留字未詳)不歭&KR2152;别待春山上相看采蘼蕪
劉孝威擬古應教一首(按此及梁簡文帝作二首並載文苑英華而此詩又)
(二百三卷二百五卷兩見皆題曰紹古詞蓋古有是作而擬之武帝東飛伯勞一首亦擬作也後人)
(失其本詞遂以武帝作當之而不審其詞氣之不類馮氏詩紀兼收於晉代樂府中更臆斷矣)
雙棲翡翠兩鴛鴦巫雲落月乍相望(巫雲文苑英華二百五卷作巫山洛)
(月宋刻作落月並悞)誰家妖冶折花枝蛾眉&KR1863;睇使情移(蛾眉句文苑英)
(華二百三卷作衫長釧動任風吹)青鋪綠瑣琉璃扉(青鋪綠瑣文苑英華二百三卷作金)
(鋪玉瑣二百五卷作青鋪瑣窗李翀日聞錄所引與英華二百三卷同)瓊筵玉笥金縷衣
(瓊筵句文苑英華二百三李翀日聞錄並作花鈿寶鏡織成衣)美人年幾可十餘含羞
轉笑斂風裾(轉文苑英華二百三卷作騁)珠丸出弹不可追空留可
憐持與誰
徐君蒨别義陽郡二首
翔鳳樓遥望與雲浮歌聲臨樹出舞影入江流葉落看
村近天高應向秋
飾面亭(飾宋刻作飭悞又馮氏校本此下增妝成二字註曰宋本缺按二詩起句皆三言故孝穆編入)
(歌詞馮氏所增殊悞)妝成更點星(妝宋刻作莊悞)頰上紅疑淺眉心黛不
青故留殘粉絮掛着簾箔釘(着宋刻作看悞)
王叔英婦贈答一首
妝鉛點黛拂輕紅鳴環動佩出房櫳看梅復看柳淚滿
春衫中
沈約古詩題六首(宋刻原註八詠孝穆止收前二首此皆後人附錄故在卷末)
(按此書之例非詞關閨闥者不收故八詠惟錄二章非挂漏也以類贅附殊失孝穆之旨)
愍衰草衰草無容色憔悴荒逕中寒荄不可識昔時兮
春日昔日兮春風含華兮佩實(含蓺文類聚作銜)垂綠兮散紅
氛氲鳷鵲右照耀望仙東送歸顧慕泣淇水(慕宋刻作暮悞)嘉
客淹留懷上宫巖陬兮海岸冰多兮霰積爛漫兮客根
攅幽兮寓隙布綿密于寒臯吐纖疎於危石既惆悵於
君子倍傷心於行役露高枝於初旦霜江天於始夕(江宋)
(刻作紅悞)凋芳卉之九衢(衢字未詳)霣靈茅之三脊風急崤道難
秋至客衣单既傷檐下菊復悲池上蘭飄落逐風盡方
知歲早寒流螢暗明燭雁聲斷纔續萎絶長信宫蕪穢
丹墀曲霜奪莖上紫風銷葉上綠山巒兮青薇(巒宋刻作變悞)
水折兮平葦(葦字於今韻不諧然陸德明爾雅釋文言葦字謝嶠讀于歸反謝嶠陳人與休文時)
(代相接知其時皆讀平聲非舛誤也)秋鴻兮疎引(鴻蓺文類聚作鷗悞)寒鳥兮聚飛
逕荒寒草合艸長荒逕微園庭日蕪沒(艸長句宋刻作桐長舊巖圍園)
(庭句宋刻作日漸蘼蕪落並於義為短今從蓺文類聚)霜露日沾衣願逐晨征鳥
薄暮共西歸
歲暮愍衰草
悲落桐落桐早霜露燕至葉未抽鴻來枝已素本出龍
門山長枝仰刺天上峯百丈絶下趾萬尋懸幽根已盤
結孤枝復危絶初不照光景終年負霜雪自顧無羽儀
不願生曲池芬芳本自乏華實無可施匠者時留眄(時宋)
(刻作特悞)王孫少見之分取孤生枿(孤生宋刻作生孤悞)徙置北堂陲
宿莖抽晩幹新葉生故枝故枝雖遼遠新葉頗離離春
風一朝至榮華並如斯(華宋刻作戶悞)自惟良菲薄君恩徒照
灼顧已非嘉樹空用憑阿閣願作清廟琴為舞雙元鶴
薜荔可為裳文杏堪作梁勿言草木賤徒照君末光末
光不徒照為君含噭咷(咷宋刻作眺悞)陽柯綠水弦隂枝苦寒
調厚德非可任敢不虚其心若逢陽春至吐綠照清潯
霜來悲落桐
聞夜鶴夜鶴呌南池對此孤明月臨風振羽儀伊吾人
之非薄無賦命之天爵抱跼促之長懷隨冬春而哀樂
愍海上之驚鳬傷雲間之離鶴離鶴昔未離近發天北
陲忽值疾風起暫下昆明池復值冬冰合水宿非所宜
欲留不可住欲去飛已疲勢逐疾風舉求温向衡楚復
值南飛鴻参差共成侣海上多雲霧蒼茫失洲嶼自此
别故羣獨向瀟湘渚故羣不離散相依滄海畔夜止羽
相切晝飛影相亂刷羽共浮沉湛澹泛清潯既不經離
别(經宋刻作得悞)安知慕侣心九冬霜雪苦六翮飛不任且養
凌雲翅俯仰弄清音所望浮丘子旦夕來見尋
夕行聞夜鶴
聽曉鴻曉鴻度將旦跨弱水之微瀾發成山之遠岸怵
春歸之未幾驚此歲之云半出海漲之蒼茫(茫宋刻作芒悞)入
雲途之渺漫無東西之可辨孰遐邇之能筭微昔見於
洲渚赴秋期於江漢集勁風於弱軀負重雪於輕翰寒
谿可以飲荒臯可以竄谿水徒自清微容豈足玩秋蓬
飛兮未極(極字韻複義亦未陿疑當作息)寒艸萎兮無色楚山高兮杳
難度越水深兮不可測美明月之馳光顧征禽之騁翼
(顧宋刻作願悞)伊余馬之屡懷知吾行之未極夜綿綿而難曉
愁参差而盈臆望山川悉無似(似宋刻作以悞)惟星河猶可識
聞雁夜南飛客淚夜沾衣春鴻思暮返客子方未歸歲
去歡娛盡年來容貌非攬袵形雖似撫臆事多違青蒲
雖長復易解白雲誠遠詎難依
晨征聽曉鴻
去朝市朝市深歸暮辭北纓而南徂浮東川而西顧逢
天地之降祥值日月之重光伊當仁之菲薄非余情之
信芳充待詔於金馬奉高宴於柏梁觀鬭獸於虎圈望
窅窕於披香遊西園兮登銅雀舉青瑣兮眺重陽講金
華兮議宣室晝武帷兮夕文昌佩甘泉兮履五柞簮枍
詣兮紱承光(簮宋刻作贊悞)託後車兮侍華幄遊勃海兮泛清
漳天道有盈闕寒暑遞炎凉一朝買玉椀(椀宋刻作琬悞)眷眷
惜餘香曲池無復處桂枝亦銷亡清廟徒肅肅西陵久
茫茫薄暮余多幸嘉運重來昌(複昌字一韻)沗稽郡之南尉
典千里之光貴(典宋刻作曲悞)别北芒于濁河戀横橋于清渭
望前軒之早桐對南階之初卉非余情之屡傷寄兹焉
兮能慰眷昔日兮懷哉日將暮兮歸去來
解佩去朝市
守山東山東萬嶺鬱青葱兩溪共一寫水潔望如空岸
側青莎被巖間丹桂叢上瞻既隐軫下睇亦溟濛遠林
響咆獸近樹聆鳴蟲路帶若谿右泉吐金華東(複東字一韻)
萬仞倒危石百丈注懸灇(灇宋刻作叢悞)掣曳瀉流電奔飛似
白虹洞井含清氣漏穴吐飛風玉竇膏滴瀝石乳室空
籠峭崿途彌險崖岨步纔通余捨平生之所愛倏暮年
而逢此願一去而不還恨鄒衣之未禠揖林壑之清曠
事氓俗之紛詭幸帝德之方升值天綱之未毁(綱宋刻作網悞)
既除舊而布新故化民而俗徙播趙俗以南徂扇齊風
以東靡乳雉方可馴流蝗庶能弭清心矯世濁儉政革
民侈秩滿歸白雲淹留事芝髓
被褐守山東
玉臺新詠考異卷九
