玉臺新詠考異卷一
姚安府知府紀容舒撰
古詩八首(昭明選古詩十九首皆不著作者姓名劉勰文心雕龍曰古詩佳麗或稱枚叔)
(其孤竹一篇則傅毅之詞鍾嶸詩品曰其外去者日以疎四十五首舊疑是建安中曹王所製客從)
(遠方來橘柚垂花實亦為驚絶矣孝穆取枚叔之說而此八首不取傅毅曹王之說盖年代緜遠傳)
(聞異詞著書者各據所見故莫能畫一)
上山采蘼蕪下山逢故夫長跪問故夫(長跪太平御覽作回首考文瑩)
(玉壺清話引此句證古婦人有跪禮則作回首為悞)新人復何如新人雖言好未
若故人姝顔色類相似(此句藝文類聚作其色似相類)手爪不相如新
人從門入故人從閤去新人工織縑故人工織素織縑
日一疋織素五丈餘將縑來比素(藝文類聚閨情部全載此詩此句作持縑)
(將比素又素部引末二句此句作以縑持比素盖屢經傳寫雖一書不免異文)新人不如故
凛凛歲云暮螻蛄多鳴悲(多文選作夕案夕字與下文獨宿累長夜相應似勝於多)
(字然何谿汶竹莊詩話載此詩亦作多字則宋本寔作多不作夕非緣後來誤刻既義可兩通即不必據彼改)
(此矣)凉風率已厲遊子寒無衣錦衾遺洛浦同袍與我違獨
宿累長夜夢想見容輝良人惟古懽枉駕惠前綏願得
長巧笑携手同車歸既來不須臾又不處重闈諒無晨
風翼焉能凌風飛眄睞以適意引領遥相睎徙倚懷感
傷垂涕霑雙扉
冉冉孤生竹結根太山阿與君為新婚菟絲附女蘿(莵文)
(選作兔宋刻則皆從艸按玉篇艸部菟字註莬絲草名則加艸尚非俗體又楚詞天問顧菟在腹字亦從艸則)
(菟兔古字本通今仍從宋刻作菟後皆倣此)菟絲生有時夫婦會有宜千里
遠結婚悠悠隔山陂思君令人老軒車來何遲傷彼蕙
蘭花含英揚光輝過時而不采將隨秋草萎君亮執高
節賤妾亦何為
孟冬寒氣至北風何惨慄愁多知夜長仰觀衆星列三
五明月滿四五蟾兔缺客從遠方來遺我一書札上言
長相思下言久離别置書懷袖中三歲字不滅一心抱
區區懼君不識察
客從遠方來遺我一端綺相去萬餘里故人心尚爾文
采雙鴛鴦(文采太平御覽綺部引之作文作然鴛鴦部引之又作文綵盖御覽刊本多訛不盡可據)
裁為合歡被著以長相思緣以結不解以膠投漆中誰
能離别此
四坐且莫諠願聽歌一言請說銅鑪器崔嵬象南山上
枝以松栢(以藝文類聚初學記並作似誤)下根據銅盤雕文各異類離
婁自相連誰能為此器公輸與魯班朱火然其中青煙
颺其間從風入君懷四坐莫不歎(歎藝文類聚作歡)香風難久
居空令蕙艸殘(初學記器用部收此萹題曰詠香爐盖類書以意標目非其本題亦非其本旨)
悲與親友别氣結不能言贈子以自愛道遠會見難人
生無幾時顛沛在其間念子棄我去新心有所歡結志
青雲上何時復來還
穆穆清風至吹我羅裳裾青袍似春艸長條隨風舒(長條)
(句藝文類聚作艸長條風舒悞)朝登津梁山(吳顯令曰案下抱柱山當作上)褰裳望所
思安得抱柱信皎日以為期
古樂府詩六首
日出東南隅照我秦氏樓秦氏有好女自名為羅敷(名為)
(初學記作言名)羅敷善蠶桑(善藝文類聚作喜樂府詩集作憙並誤蠶初學記作采亦誤)采
桑城南隅青絲為籠系(系藝文類聚初學記並作䋲)桂枝為籠鉤頭
上倭堕髻耳中明月珠綠綺為下裳(綠藝文類聚初學記樂府詩集俱作)
(緗)紫綺為上襦行者見羅敷下擔捋髭須少年見羅敷
脱巾着帩頭(巾樂府詩集作帽帩初學記作幞)耕者忘其耕鋤者忘其
鋤(初學記下耕字作犁上鋤字作刈)來歸相怨怒(怨初學記作喜悞)但坐觀羅
敷(樂府詩集此句下有一解二字宋刻删之非是)使君從南來五馬立歭&KR2152;使
君遣吏往問此誰家姝秦氏有好女自名為羅敷羅敷
年幾何二十尚未滿十五頗有餘使君謝羅敷寧可共
載不羅敷前致詞(致宋刻及樂府詩集後村詩話皆作置今從古樂府)使君一何
愚使君自有婦羅敷自有夫(樂府詩集此句下有二觧二字)東方千餘
騎夫婿居上頭何用識夫婿白馬從驪駒青絲繋馬尾
黃金絡馬頭(絡宋刻作駱悞今從樂府詩集)腰間鹿盧劍可直千萬餘
十五府小吏二十朝大夫三十侍中郎四十專城居為
人潔白晳鬑鬑頗有鬚(馮氏曰鬑鬑宋本作&KR0034;&KR0034;按&KR0034;字字書不載凡宋刻書髯字多)
(如此寫活本楊本作鬑鬑說文力兼切長貎刻按樂府詩集及古樂府皆作鬑鬑不但明人刊本宋顯属舛)
(訛今改正)盈盈公府步冉冉府中趨坐中數千人皆言夫婿
殊(樂府詩集此句下有三解二字)
日出東南隅行(宋刻凡題有綱目者皆以總題居前而每篇之題係於末盖古)
(書行欵類然近本悉移於前是亦輕改之一端今仍依宋刻以存其舊後皆倣此)
相逢狹路間道隘不容車如何兩少年(如何句樂府詩集作不知何年)
(少案梁簡文帝春情襍句詩有兩童夾車問不已句正用此典樂府詩集誤也)挾轂問君家(挾樂)
(府詩集古樂府並作夾)君家誠易知易知復難忘黃金為君門白
玉為君堂堂上置樽酒使作邯鄲倡(使作樂府詩集古樂府皆作作使)
中庭生桂樹華鐙何煌煌兄弟兩三人中子侍中郎(侍中)
(郎樂府詩集古樂府皆作為侍郎)五日一來歸道上自生光黃金絡馬
頭(絡宋刻作駱誤從樂府詩集)觀者滿路旁(滿古樂府作盈)入門時左顧但
見雙鴛鴦鴛鴦七十二羅列自成行音聲何&KR1523;&KR1523;鶴鳴
東西廂(鶴字未詳然諸本並同無從校正)大婦織羅綺(羅綺太平御覽樂府詩集古樂)
(府皆作綺羅)中婦織流黃小婦無所作(作太平御覽作謂悞)挾瑟上高
堂丈人且安坐(安坐太平御覽作徐徐)調絲未遽央(未遽樂府詩集古樂府皆)
(作方未義可兩存太平御覽作遽未則悞倒其文)
相逢狹路間
天上何所有歴歴種白榆桂樹夾道生青龍對道隅鳳
皇鳴啾啾一母將九雛顧視世間人為樂甚獨殊好婦
出迎客顔色正敷愉伸腰再拜跪問客平安不請客北
堂上坐客氊氍毺清白各異尊酒上正華疏(此句未詳樂府詩集)
(酒上作酒止亦不可解)酌酒持與客客言主人持卻略再拜跪然
後持一桮談笑未及竟左顧勑中厨促令辦麤飯慎莫
使稽留廢禮送客出(廢禮二字諸本並同然不可解當有譌誤)盈盈府中趨
送客亦不遠足不過門樞取婦得如此齊姜亦不如健
婦持門戶勝一大丈夫(末句古樂府作亦勝一丈夫樂府詩集作一勝一丈夫則傳寫)
(之悞)
隴西行(漢魏樂府體例不一郊廟諸歌多依律以製詞相和諸歌則多採詩以入樂詩)
(或不能協律則增减其文以就之詩長而調短則或節其數句詩短而調長則或採他詩數句)
(益之或兩詩之中各取半章合歌之但取音調之和諧而不必文義之連属郭茂倩樂府詩集)
(多以入樂之詞與本詞並列其分合增減之迹尚有一二之可求後人不究其本一一悞執為)
(本詞或強為訓詁或疑為脫悞均所謂大惑不觧者也此詩自好婦出迎客以下文不與前相)
(属盖即兩詩各採半章者也)
翩翩堂前燕冬藏夏來見兄弟兩三人流蕩在他縣故
衣誰當補新衣誰當綻頼得賢主人覽取為吾綻(下綻字馮)
(氏詩紀作䋎案廣韻綻訓衣縫觧䋎訓補縫則兩字皆應從旦然流俗相沿補綻字皆從定上綻字既已從俗)
(下綻字不應獨從古今並依宋刻作綻)夫婿從門來斜柯西北眄(斜柯馮氏詩紀)
(作斜倚考梁簡文帝遥望詩曰散誕垂紅帔斜柯插玉簪則斜柯原是古語當為欹側之意後人誤改為倚耳)
語卿且勿眄水清石自見石見何纍纍遠行不如歸
豔歌行
皚如山上雪皎若雲間月聞君有兩意故來相決絶今
日斗酒會明旦溝水頭蹀躞御溝上溝水東西流淒淒
復淒淒嫁娶不須啼願得一心人白頭不相離竹竿何
嫋嫋魚尾何蓰蓰男兒重意氣何用錢刀為
皚如山上雪(案此詩即白頭吟郭茂倩樂府詩集引王僧虔技錄曰白頭吟歌古)
(皚如山上雪篇宋書樂志載此萹亦曰古詞後人因西京雜記之說舉卓文君以寔之然西京)
(雜記但曰文君作白頭吟不云即此詞也此列之古樂府中而不署文君之名古人詳慎去後)
(來臆斷遠矣輾歴代之樂音節遞殊故其增減入樂之詞亦轉更改不止一本此篇晉樂所)
(歌相決絶下增入平生共城中二句東西流下增入郭東亦有樵四句不相離下增入&KR0008;如馬)
(噉萁四句宋志有明文矣其實竹竿何嫋嫋四句已是先時入樂所加其文迥不相属說者曲)
(為之詞究牽強不可通也)
飛來雙白鶴乃從西北來十十將五五羅列行不齊忽
然卒疲病不能飛相隨五里一反顧六里一徘徊吾欲
銜汝去口噤不能開吾將負汝去羽毛日摧頽樂哉新
相知憂來生别離歭&KR2152;顧羣侣淚落縱横垂今日樂相
樂延年萬歲期(末二句文不相属盖亦入樂所加非脫誤也樂府詩集載此篇作飛來雙白)
(鵠乃從西北來十十五五羅列行行妻卒被病行不能相隨五里一反顧六里一徘徊吾欲銜汝去口噤不能)
(開吾欲負汝去毛羽何摧頽樂哉新相知憂來生别離歭&KR2152;顧羣侣淚下不自知念與君離别氣結不能言各)
(各重自愛遠道歸還難妾當守空房閉門下重關若生當相見亡者會黃泉今日樂相樂延年萬歲期前十六)
(句每四句註一觧又註念與下為趍左克明古樂府次句作乃從西北方盖又因韻不相叶而改之皆與此本)
(不同豈此最初入樂之詞而樂府所載又後來增益之文歟自唐以前學者無輕改古書之習孝穆去古未遠)
(必有所受之也)
雙白鶴(吳邁遠擬作作飛來雙白鵠疑此題脫悞)
枚乘雜詩九首
西北有高樓上與浮雲齊交䟽結綺忩阿閣三重階上
有絃歌聲音響一何悲誰能為此曲無乃把梁妻清商
隨風發中曲正徘徊一彈再三嘆慷慨有餘哀不惜歌
者苦但傷知音稀願為雙鴻鵠奮翅起高飛
東城高且長逶迤自相屬回風動地起秋艸萋以綠四
時更變化歲暮一何速晨風懷苦心蟋蟀傷局促蕩滌
放情志何為自結束燕趙多佳人美者顔如玉被服羅
衣裳當戶理清曲音響一何悲絃急知柱促馳情整中
帶(中帶劉履選詩補註作巾帶案文選李善本亦作中帶註曰中帶中衣帶又鄭玄儀禮註曰中帶若衿褌)
(襂則作巾為悞)沉吟聊躑躅思為雙飛燕銜泥巢君屋
行行重行行與君生别離相去萬餘里各在天一涯道
路阻且長會面安可知胡馬依北風(依宋刻作嘶按此二句乃以一南一)
(北申足各天一涯之意以起下相去日遠作依為是今從文選)越鳥巢南枝相去日已
遠衣帶日已緩浮雲蔽白日遊子不顧返思君令人老
歲月忽已晩棄捐勿復道努力加餐飯(滄浪詩話謂玉臺新詠以越鳥)
(巢南枝以下另為一首與此宋刻又不同觀陳玉父䟦宋時已多别本矣)
涉江采芙蓉蘭澤多芳艸采之欲遺誰所思在遠道還
顧望舊鄉長路漫浩浩同心而離居憂傷以終老(憂傷宋刻)
(作傷憂誤今從文選)
青青河畔草鬱鬱圍中柳盈盈樓上女皎皎當忩牖娥
娥紅粉粧纖纖出素手昔為倡家女今為蕩子婦(初學記昔)
(為作自云今作嫁)蕩子行不歸空床難獨守
蘭若生春陽涉冬猶盛滋願言追昔愛情欵感四時美
人在雲端天路隔無期夜光照玄隂長嘆戀所思誰謂
我無憂積念發狂癡
庭中有竒樹綠葉發華滋攀條折其榮將以遺所思馨
香盈懷袖路遠莫致之此物何足貴(貴李善文選註本作貢註貢獻也)
但感别經時
迢迢牽牛星(迢迢宋刻作苕苕全書皆然按古詩迢迢牽牛星吕延濟註曰迢迢遠貌張衡西京)
(賦干雲雨而上逹状亭亭以苕苕李善註曰亭亭苕苕高貎然則迢苕迥别混而一之非是不得以古字假借)
(為詞今於凡作遠意者用迢迢凡作高義者仍從宋刻作苕苕)皎皎河漢女纖纖擢素
手札札弄機杼終日不成章泣涕零如雨河漢清且淺
相去復幾許盈盈一水間脉脉不得語(義門讀書記曰昹當從見從目)
(亦可通從月則乖其義廣韻嗼字下箋列此作嗼嗼不得語)
明月何皎皎照我羅床幃憂愁不能寐攬衣起徘徊客
行雖云樂不如早旋歸出戶獨傍徨愁思當告誰引領
還入房淚下霑裳衣
李延年歌詩一首(併序而此書體例前八卷皆收五言長短歌詞則皆入第九)
(卷此歌疑後人所竄入文選一書家絃戶誦五臣註本尚妄增君子行一篇此書自唐迄宋皆不甚)
(行並無善本是正好事者輾轉傳寫各以已意附益盖所不免陳玉父䟦稱以石氏傳本補亡校脱)
(則變亂舊本必自石氏玉父不及辨别轉據以增入耳觀七卷武陵王詩九卷沈約詩宋刻皆註附)
(入而六卷徐悱妻詩十卷劉孝威詩皆顯為附入而不註則失註者諒不止是□不可盡考矣)
李延年知音善歌舞每為漢武帝作新聲變曲
聞者莫不感動延年侍上坐(上坐宋刻作坐上悞)起舞歌
曰
北方有佳人絶世而獨立一顧傾人城再顧傾人國寧
不知傾城復傾國(宋刻原脱寧不知三字據漢書外戚傳補)佳人難再得
蘇武詩一首(蘇李詩始見文選李陵詩三首題曰與蘇武而蘇武詩四首則皆無題此)
(其第三首也宋刻目錄及題皆作蘇武詩一首盖猶舊本馮氏校本改題曰留别妻妄也)
結髮為夫妻恩愛兩不疑懽娛在今夕嬿婉及良時征
夫懷遠路起視夜何其参辰皆已沒去去從此辭行役
在戰場(行宋刻作征今從文選)相見未有期握手一長嘆淚為生
别滋(生别宋刻作别生悞今從文選)努力愛春華莫忘歡樂時生當復
來歸死當長相思
辛延年羽林郎詩一首
昔有霍家奴姓馮名子都(霍家奴樂府詩集作趙家姝案馮子都見漢書霍光傳作)
(趙家姝誤)依倚將軍勢調笑酒家胡胡姬年十五春日獨當
壚長裾連理帶廣袖合歡襦頭上藍田玉耳後大秦珠
兩鬟何窈窕一世良所無一鬟五百萬兩鬟千萬餘不
意金吾子娉婷過我廬銀鞍何煜爚(煜宋刻作昱悞今從樂府詩集)翠
盖空歭&KR2152;就我求清酒絲䋲提玉壺就我求珍肴金盤
鱠鯉魚貽我青銅鏡結我紅羅裾不惜紅羅裂何論輕
賤軀男兒愛後婦女子重前夫人生有新故貴賤不相
渝多謝金吾子私愛徒區區(案後村詩話引此詩無一鬟五百萬二句又無就我)
(求清酒四句又無不惜紅羅裂二句盖刪節之本不足為據)
班婕妤怨詩一首(併序曰此詩文選作怨歌行李善註歌錄曰怨歌行古詞然)
(言古者有此詞而班婕妤擬之則此題曰怨詩似悞然善註謝朓和王主簿怨情詩江淹擬班婕妤)
(詩並作怨詩盖相傳有此二本又江淹雜擬題為班婕妤詠扇則櫽括其意而命題非舊有此目)
昔漢成帝班婕妤失寵供養於長信宫乃作賦
自傷併為怨詩一首
新裂齊紈素鮮潔如霜雪(鮮潔文選作皎潔然李善註謝朓江淹詩並引為鮮潔盖)
(亦有二本)裁為合歡扇團團似明月出入君懷袖動摇微風
發常恐秋節至凉風奪炎熱棄捐箧笥中恩情中道絶
宋子侯董嬌饒詩一首(嬌饒諸本或作嬌嬈盖以相沿俗字誤改古書今仍)
(從宋刻)
洛陽城東路桃李生路旁花花自相對葉葉自相當春
風東北起(東太平御覽作南悞)花葉正低昂不知誰家子提籠行
采桑纖手折其枝花落何飄颺請謝彼姝子何為見損
傷高秋八九月白露變為霜終年會飄墮安得久馨香
秋時自零落春月復芬芳何如盛年去(如宋刻作時諸本亦皆作時惟)
(藝文類聚作如案此四句本言花落仍可重開不如人之盛年一去即遭捐棄而從前之歡愛俱忘乃一篇立)
(言寄慨之本旨如作時字則此句竟不可觧全篇文義俱閡矣今從藝文類聚改正)懽愛永相忘
吾欲竟此曲此曲愁人腸歸來酌美酒挾瑟上高堂
漢時童謠歌一首
城中好高髻四方高一尺城中好大眉四方眉半額城
中好廣袖四方用匹帛(後漢書大眉作廣眉眉半作且半廣袖作大袖用疋作全疋皆)
(與此本不同然後漢諸史今惟范蔚宗袁宏及司馬彪十志存耳東觀以下諸家今並不傳未審孝穆所據定)
(属何本太平御覽引謝承後漢書載此文高一尺作且一尺眉半額作畫半額已有兩字不同則劉珍張璠薛)
(瑩華嶠袁崧之書難斷其必不異詞未可以一家䋲之况趙王好大眉見風俗通石華廣袖見飛燕外傳義既)
(兩通即不必輕改也)
張衡同聲歌一首
邂逅承際會得充君後房(得充君宋刻作遇得充于上句際會為複今從樂府詩集)
情好新交接恐慄若探湯(慄宋刻作瞟廣韻注引埤蒼云瞟一目病與慄字音義全)
(别無容假借馮氏校本曲為回護乃過擬宋刻之失)不才勉自竭賤妾職所當綢
繆主中饋奉禮助烝嘗思為莞蒻席(莞宋刻作苑悞馮氏指為通用亦曲)
(說也)在下蔽匡床願為羅衾幬在上衛風霜灑掃清枕席
鞮芬以狄香(楊用修丹鉛錄辨此句狄香字訛為秋香今考宋刻正作狄字知用修所說不謬)
重戶結金扃高下華鐙光衣解巾粉御列圖陳枕張(此句)
(未詳)素女為我師儀態盈萬方衆夫所稀見天老教軒皇
樂莫斯夜樂沒齒焉可忘
秦嘉贈婦詩三首(併序徐姚寬西溪叢語以第一首為淑贈詩後二首為秦嘉)
(答詩盖由誤讀小序不足為據)
秦嘉字士會隴西人也為郡上計(計宋刻作掾西溪叢語引)
(此文註掾一作計案漢法歲終郡國各遣吏上計鄭玄注周禮歲終則令羣吏致事句謂若今)
(上計是也其所遣之吏亦謂之上計後漢書趙壹傳光和元年舉郡上計晉書宣帝紀建安六)
(年郡舉上計掾是也鍾嶸詩品直題漢上計秦嘉嘉及其妻往来書亦並稱為郡詣京師則作)
(計為是宋刻悞也馮氏詩紀又因漢有上郡遂倒其文為上郡掾更誤中之誤矣)其妻
徐淑寢疾還家不獲面别贈詩云爾
人生譬朝露居世多屯蹇憂艱常早至歡會常苦晩念
當奉時役去爾日遥遠遣車迎子還空往復空返省書
情悽愴臨食不能飯獨坐空房中誰與相勸勉長夜不
能眠伏枕獨輾轉憂來如尋環(尋疑作循尚書大傳曰三王之道若循環)匪
席不可卷
皇靈無私親(皇西溪叢語作帝悞)為善荷天禄傷我與爾身少小
惟煢獨既得結大義歡樂苦不足念當遠離别思念叙
欵曲河廣無舟梁道近隔丘陸臨路懷惆悵中駕正躑
躅浮雲起高山悲風激深谷良馬不回鞍輕車不轉轂
針藥可屢進愁思難為數貞士篤終始恩義不可屬(此句)
(未詳詩紀屬作促稍為可通然未詳所本)
肅肅僕夫征鏘鏘揚和鈴清晨當引邁束帶待鷄鳴顧
看空室中髣髴想姿形一别懷萬恨起坐為不寧何用
叙我心遣思致欵誠(遣宋刻作遺悞今從西溪叢語)寶釵好耀首(好西溪叢)
(語作可)明鏡可鑒形芳香去垢穢素琴有清聲詩人感木
瓜乃欲答瑶瓊愧彼贈我厚(贈我西溪叢語作持贈)慚此往物輕
雖未知足報貴用叙我情(貴西溪叢語作良悞)
秦嘉妻徐淑答詩一首(此亦歌詞特連兮字為五言耳然鍾嶸詩品謂五言)
(不過數家而婦人居二徐淑叙别之作亞於團扇則當時固以為五言詩矣)
妾身兮不令嬰疾兮來歸沈滯兮家門歴時兮不差曠
廢兮侍覲情敬兮有違君今兮奉命遠適兮京師悠悠
兮離别無因兮叙懷瞻望兮踴躍佇立兮徘徊思君兮
感結夢想兮容輝君發兮引邁去我兮日乖恨無兮羽
翼高飛兮相追長吟兮永嘆淚下兮霑衣
蔡邕飲馬長城窟行一首(滄浪詩話云文選飲馬長城窟無人名玉臺以)
(為蔡邕作所言與此本合後人編入蔡集盖即據此)
青青河邊草(河邊文選五臣注本作河畔按六朝擬作凡題青青河邊艸者皆擬此篇題青青河)
(畔艸者皆擬枚叔之作然則五臣誤矣)緜緜思遠道遠道不可思夙昔夢
見之夢見在我旁忽覺在他鄉他鄉各異縣展轉不可
見枯桑知天風海水知天寒入門各自媚誰肯相為言
客從遠方來遺我雙鯉魚呼兒烹鯉魚中有尺素書長
跪讀素書書中竟何如上有加餐食下有長相憶
陳琳飲馬長城窟行一首(此亦當入第九卷疑此附入之人未究孝穆之)
(體例以與中郎時代相接題目又同遂竄置于此耳)
飲馬長城窟水寒傷馬骨往謂長城吏慎莫稽留太原
卒官作自有程舉築諧汝聲男兒寧當格鬭死何能怫
鬱築長城長城何連連連連三千里邊城多健少内舍
多寡婦作書與内舍便嫁莫留住善事新姑嫜時時念
我故夫子報書往邊地君今出語一何鄙身在禍難中
何為稽留他家子生男慎莫舉生女哺用脯君獨不見
長城下死人骸骨相撑拄結髮行事君慊慊心意關明
知邊地苦(宋刻悞脱明知二字樂府詩集亦然文義句格俱不諧今從古樂府補入)賤妾何
能久自全
徐幹室思一首(馮氏校本分此詩前五萹為雜詩後一萹為室思註曰前六章宋本)
(統作室思一首按郭茂倩樂府詩集云徐幹有室思詩五章據此則後一章不知何題檢諸本都作)
(雜詩五首室思一首姑仍之今按偉長本集不傳其詩昭明亦不錄見於選本者惟玉臺新詠為最)
(古所題較為可信藝文類聚載浮雲何洋洋一首正作室思又載宋孝武自君之出矣一首亦作擬)
(室思唐人舊本可以互証郭茂倩所記特以六為五耳然第四首與第五首文既相属韻亦相同或)
(茂倩所見之本偶合為一孝穆所見之本則分為二又或原書本為一首宋人傳刻以萹幅獨長而)
(悞分之均未可定不得以旁證一字之異遂疑末首之無題而輕改古書也今仍從宋刻以此書之)
(例凡一題數首者皆題為一首聯属其文而以其一其二等字夹注于中今亦皆從宋刻不復變亂)
(其例)
沉隂結愁憂愁憂為誰興念與君生别各在天一方良
會未有期中心摧且傷不聊憂飡食慊慊常饑空端坐
而無為髣髴君容光(其一)峩峩高山首悠悠萬里道君去
日以遠鬱結令人老人生一世間忽若暮春草時不可
再得何為自愁惱每誦昔鴻恩賤軀焉足保(其二)浮雲何
洋洋願因通我詞飄颻不可寄徙倚徒相思(飄颻二句藝文類聚)
(作一逝不可歸嘯歌久踟蹰)人離皆復會君獨無返期(君獨藝文類聚作我獨悞)
自君之出矣明鏡不復治思君如流水何有窮已時(其三)
惨惨時節盡蘭葉復凋零喟然長太息君期慰我情(君期)
(二字未詳疑為期君之訛又傅玄秋蘭萹君期歴九秋句樂府詩集期作其或此亦當作君其歟)展轉
不能寐長夜何緜緜躡履起出戶仰觀三星連自恨志
不遂涕泣如涌泉(其四)思見君巾櫛以弭我勞勤(見君宋刻作君)
(見弭宋刻作益並悞今從太平御覽勤御覧作慙則書勤為懃因而轉悞)安得鴻鸞羽覯此
心中人誠心亮不遂搔首立悁悁何言一不會復會無
因緣(其五)人靡不有初想君能終之别來歴年歲舊恩何
可期重新而忘故君子所尤譏寄身雖在遠豈忘君須
臾既厚不為薄想君時見思(其六)
情詩一首
高殿鬱崇崇廣厦凄泠泠微風起閨闥落日照階庭歭
&KR2152;雲屋下嘯歌倚華楹君行殊未返我飾為誰容鑪薰
闔不用鏡匣上塵生綺羅失常色金翠暗無精嘉肴既
忘御旨酒亦常停顧瞻空寂寂惟聞燕雀聲憂思連相
屬中心如宿酲
繁欽定情詩一首(按李善註洛神賦引繁欽定情詩曰何以消滯憂足下雙遠遊)
(不知當在何句下附識備考)
我出東門遊邂逅承清塵思君即幽房侍寢執衣巾時
無桑中契廹此路側人我既媚君姿君亦悦我顔何以
致拳拳綰臂雙金鐶何以致殷勤約指一雙銀何以致
區區耳中雙明珠何以致叩叩香囊繋肘後何以致契
闊繞腕雙條脱何以結恩情佩玉綴羅纓何以結中心
素縷連雙鍼何以結相於(相於古樂府作相投誤盖不知古音本諧而以今韻臆改)
(之)金薄畫幧頭(幧宋刻作搔按西京雜記搔頭乃玉簪之名不得云金薄云畫且太平御覽收)
(此句於幧頭部知非誤字今從之)何以慰别離(慰太平御覽作表)耳後瑇瑁釵
何以答歡忻紈素三條裠(忻宋刻作悦裠宋刻作裾樂府詩集古樂府並同然于韻)
(不諧案初學記裠部引此二句則裾當作裠更無疑義悦當作忻亦可以韻推之矣又太平御覧引此二句作)
(何以合歡忻紈素為衫裠義可兩存併附識之)何以結愁悲白絹雙中衣與我
期何所乃期東山隅日旰兮不來谷風吹我襦遠望無
所見涕泣起歭&KR2152;與我期何所乃期山南陽日中兮不
來凱風吹我裳逍遥莫誰睹望君愁我腸與我期何所
乃期西山側日夕兮不來躑躅長太息遠望凉風至俯
仰正衣服與我期何所乃期山北岑日暮兮不來凄風
吹我襟望君不能坐悲苦愁我心愛身以何為惜我華
色時中情既款款然後尅密期褰裳躡茂草(茂樂府詩集作花悞)
謂君不我欺厠此醜陋質徙倚無所之自傷失所欲淚
下如連絲
古詩無名人為焦仲卿妻作(併序)
漢末建安中廬江府小吏焦仲卿妻劉氏為仲
卿母所遣自誓不嫁其家逼之乃沒水而死仲
卿聞之亦自縊於庭樹時傷之為詩云爾(樂府詩集)
(時下有人字末句作而為此詞也)
孔雀東南飛五里一徘徊十三能織素十四學裁衣十
五彈箜篌十六誦詩書十七為君婦心中常苦悲君既
為府吏守節情不移(馮氏校本註曰按活本楊本此句下有賤妾留空房相見常日稀二)
(句檢郭左二樂府並無之)鷄鳴入機織夜夜不得息三日斷五疋大
人故嫌遲非為織作遲君家婦難為妾不堪驅使徒留
無所施便可白公姥及時相遣歸府吏得聞之堂上啓
阿母兒已薄祿相幸復得此婦結髮同枕席黃泉共為
友共事二三年始爾未為久女行無偏斜何意致不厚
阿母謂府吏何乃太區區此婦無禮節舉動自專由吾
意久懷忿汝豈得自由東家有賢女自名秦羅敷可憐
體無比阿母為汝求便可速遣之遣之慎莫留府吏長
跪答伏惟啟阿母今若遣此婦終老不復取阿母得聞
之搥床便大怒小子無所畏何敢助婦語吾已失恩義
會不相從許府吏默無聲再拜還入戶舉言謂新婦哽
咽不能語我自不驅卿逼廹有阿母卿但暫還家吾今
且赴府不久當歸還還必相迎取以此下心意慎勿違
吾語新婦謂府吏勿復重紛紜往昔初陽歲謝家來貴
門奉事循公姥進止敢自專晝夜勤作息伶仃縈苦辛
謂言無罪過供養卒大恩仍更被驅遣何言復來還妾
有繡腰襦葳蕤自生光(自生藝文類聚作金縷)紅羅複斗帳四角
垂香囊箱簾六七十(簾字未詳疑為奩字之訛)綠碧青絲䋲物物各
自異種種在其中(箱簾四句藝文類聚作交文象牙簟宛轉素絲䋲太平御覽簏部引此二)
(句又作交文象牙簏宛轉青絲䋲)人賤物亦鄙不足迎後人(人賤二句藝文類聚)
(作鄙賤雖可薄猶中迎故人按不足迎後人句似與留待句語意不應不及此二句之諧適惟故人字不可觧)
(當是後人之訛)留待作遺施於今無會因時時為安慰久久莫
相忘鷄鳴外欲曙新婦起嚴妆著我繡裌裠事事四五
通足下躡絲履頭上瑇瑁光腰若流紈素(按腰如束素雖本宋玉賦)
(語然著我繡夹裠六句皆言服飾指如削䓤根四句乃言姿態此處腰若一句未免叙述夹雜疑若字當作著)
(字)耳著明月璫指如削葱根口如含朱丹纖纖作細步
精妙世無雙上堂拜阿母母聽去不止(八代詩乘馮氏詩紀古詩類苑)
(此句皆作阿母怒不止然樂府詩集古樂府皆同宋刻)昔作女兒時生小出野里
本自無教訓兼愧貴家子受母錢帛多不堪母驅使今
日還家去念母勞家裏却與小姑别淚落連珠子新婦
初來時小姑始扶床今日被驅遣(宋刻悞脫此二句文義不續今從樂府詩)
(集)小姑如我長勤心養公姥好自相扶將初七及下九
嬉戲莫相忘出門登車去涕落百餘行府吏馬在前新
婦車在後隠隠何甸甸俱會大道口下馬入車中低頭
共耳語誓不相隔卿且暫還家去吾今且赴府不久當
還歸誓天不相負新婦謂府吏感君區區懷君既若見
錄不久望君來君當作磐石妾當作蒲葦蒲葦紉如絲
磐石無轉移我有親父兄性行暴如雷恐不任我意逆
以煎我懷舉手長勞勞二情同依依入門上家堂進退
無顔儀阿母大拊掌不圖子自歸十三教汝織十四能
裁衣十五彈箜篌十六知禮儀十七遣汝嫁謂言無誓
違(誓違二字義不可通疑是諐違之訛諐古愆字詩不愆于儀禮緇衣萹引之作諐顔延年秋胡詩百行愆)
(諸已句李善文選註本亦作諐可以互證)汝今無罪過(無詩乘諸書並作何按無罪過不似問詞)
(作何為是然皆不言所本盖明人推求文義以意改之)不迎而自歸蘭芝慙阿母
兒實無罪過阿母大悲摧還家十餘日縣令遣媒來云
有第三郎窈窕世無雙年始十八九便言多令才阿母
謂阿女汝可去應之阿女含淚答蘭芝初還時府吏見
丁寧結誓不别離今日違情意恐此事非竒(竒字義不可通疑為)
(宜字之訛)自可斷來信徐徐更謂之阿母白媒人貧賤有此
女始適還家門不堪吏人婦豈合令郎君幸可廣問訊
不得便相許媒人去數日尋遣丞請還(請還二字未詳)說有蘭
家女(說樂府詩集作誰誤又吳顯令註曰序云劉氏此云蘭家未詳或字之誤也按此二句文義不属說)
(有云有亦複疑此句下脱失二句不但字句有訛也)承籍有宦官云有第五郎嬌逸
未有婚遣丞為媒人主簿通語言直說太守家有此令
郎君既欲結大義故遣來貴門阿母謝媒人女子先有
誓老姥豈敢言阿兄得聞之悵然心中煩舉言謂阿妹
(謂宋刻作為誤今從樂府詩集)作計何不量先嫁得府吏後嫁得郎君
否泰如天地足以榮汝身不嫁義郎體(義郎體三字未詳樂府詩集作)
(即亦不可解)其住欲何云蘭芝仰頭答理寔如兄言謝家事
夫婿中道還兄門處分適兄意那得自任專雖與府吏
要渠會永無緣登即相和許便可作婚姻媒人下床去
諾諾復爾爾還部白府君言談大有緣府君得聞之心
中大歡喜視歷復開書便利此月内六合正相應良吉
三十日今已二十七卿可去成婚交語速裝束駱驛如
浮雲(駱驛諸本多作絡繹案後漢書郭伋傳駱驛不絶字正從馬宋刻猶是古字明人悞改也)青雀
白鵠舫四角龍子旛婀娜隨風轉金車玉作輪躑躅青
驄馬流蘇金鏤鞍齎錢三百萬皆用青絲穿雜綵三百
疋交廣市鮭珍從人四五百欝欝登郡門(登字疑當作發)阿母
謂阿女適得府君書明日來迎汝何不作衣裳莫令事
不舉阿女默無聲手巾掩口啼淚落便如瀉移我琉璃
榻(榻宋刻作塌悞今從樂府詩集)出置前忩下左手持刀尺右手執綾
羅朝成繡裌裠晩成單羅衫晻晻日欲暮愁思出門啼
府吏聞此變因求假暫歸未至二三里摧藏馬悲哀(摧宋)
(刻作催悞今從樂府詩集)新婦識馬聲躡履相逢迎悵然遥相望知
是故人來舉手拍馬鞍嗟嘆使心傷自君别我後人事
不可量果不如先願又非君所詳我有親父母逼廹兼
弟兄以我應他人君還何所望府吏謂新婦賀卿得高
遷磐石方且厚(且宋刻作可悞今從樂府詩集)可以卒千年蒲葦一時
紉便作旦夕間卿當日盛貴我獨向黃泉新婦謂府吏
何意出此言同是被逼廹君爾妾亦然黃泉下相見(下宋)
(刻作不悞今從樂府詩集)勿違今日言執手分道去各各還家門生
人作死别恨恨那可論念與世間辭千萬不復全府吏
還家去上堂拜阿母今日大風寒寒風摧樹木嚴霜結
庭闌兒今日冥冥令母在後單故作不良計勿復怨鬼
神命如南山石四體康且直阿母得聞之零淚應聲落
汝是大家子仕宦於臺閣慎勿為婦死貴賤情何薄東
家有賢女窈窕豔城郭阿母為汝求便復在旦夕府吏
再拜還長嘆空房中作計乃爾立轉頭向戶裏漸見愁
煎廹其日牛馬嘶新婦入青廬菴菴黃昏後(前作晻晻此作菴菴)
(案廣韻晻烏感切晻靄暗也而左思蜀都賦豊蔚所盛茂八荒而菴靄焉正作菴字李善亦音烏感切然則二)
(字本通非訛異也)寂寂人定初我命絶今日魂去尸長留攬裠
脱絲履舉身赴清池(清宋刻作青悞今從樂府詩集)府吏聞此事心知
長别離徘徊庭樹下自挂東南枝兩家求合葬合葬華
山旁東西植松栢左右種梧桐枝枝相覆盖葉葉相交
通中有雙飛鳥自名為鴛鴦仰頭相向鳴夜夜達五更
行人駐足聽寡婦起彷徨(起宋刻作赴悞今從樂府詩集)多謝後世人
戒之慎勿忘
玉臺新詠考異卷一
