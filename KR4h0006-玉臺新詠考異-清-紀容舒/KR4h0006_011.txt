後叙
右玉臺新詠集十卷幼時至外家李氏於廢書中得之
舊亰本也宋失一葉(宋字未詳疑當作本)間復多錯謬板亦時有
刓者欲求他本是正多不獲嘉定乙亥在會稽始從人
借得豫章刻本財五卷蓋至刻者中徙故弗畢也又聞
有得石氏所藏錄本者復求觀之以補亡校脱於是其
書復全可繕寫夫詩者情之發也征戍之勞苦室家之
怨思動于中而形于言先王不能禁也豈惟不能禁且
逆探其情而著之東山杕杜之詩是矣若其他變風化
雅(化字未詳)謂豈無膏沐誰適為容終朝采綠不盈一掬之
類以此集揆之語意未大異也顧其發乎情則同而止
乎禮義者蓋以矣(以字於義當作異)然其間僅合者亦一二焉
其措詞託興高古要非後世樂府所能及自唐花間集
(花字宋刻悞作苗)已不足道而况近代狹邪之說(狹宋刻悞作挾)號為
以筆墨動滛者乎(動疑作勸)又自漢魏以來作者皆在焉多
蕭統文選所不載覧者可以睹歴世文章盛衰之變云
是歲十月旦日書其後永嘉陳玉
