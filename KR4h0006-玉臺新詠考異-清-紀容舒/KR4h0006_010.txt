玉臺新詠考異卷十
姚安府知府紀容舒撰
古絶句四首
藁砧今何在山上復有山何當大刀頭破鏡飛上天
日暮秋雲隂江水清且深何用通音信蓮花瑇瑁簮
兔絲從長風根莖無斷絶無情尚不離有情安可别
南山一樹桂上有雙鴛鴦千歲常交頸歡愛不相忘
賈充與妻李夫人連句三首
室中是阿誰歎息聲正悲(賈公)歎息亦何為但恐大義虧
(夫人)大義同膠漆匪石心不移(賈公)人誰不慮終日月有合
離(夫人)我心子所達子心我亦知(賈公)若能不食言與君同
所宜(夫人)
孫綽情人碧玉歌二首(樂府詩集作古詞然蓺文類聚亦作孫綽)
碧玉小家女不敢攀貴德感郎千金意愧無傾城色
碧玉破瓜時相為情顛倒(相諸本多作郎然義可兩通則不必埶彼改此)感郎
不羞難(難樂府詩集作郎)回身就郎抱
王獻之桃葉歌二首
桃葉復桃葉渡江不用檝但渡無所苦我自迎接汝(迎接)
(蓺文類聚作接迎古樂府此句作我自來迎接然隋書五行志所引與宋刻同)
桃葉復桃葉桃葉連桃根相憐兩樂事獨使我殷勤(殷勤)
(蓺文類聚作纏綿于古音亦諧)
桃葉答王團扇歌三首(樂府桃葉歌不署名氏然古今樂錄及隋書皆明言)
(為子敬作是無可疑惟此歌樂府引古今樂錄云起王珉嫂婢謝芳姿所列古詞八首内第七首署)
(王金珠餘皆無名其第八首即此第三首末二句與謝芳姿歌大同小異似衍謝歌而為之均無桃)
(葉之說然初學記蓺文類聚皆初唐之書去孝穆時不遠已皆載為桃葉與此書同蓋婦人女子之)
(作詞人喜傳為佳話輾轉附會往往失真傳聞異詞歴代皆有孝穆所據又當别有一本今則不可)
(考耳)
七寳畫團扇燦爛明月光與郎却暄暑相憶莫相忘
青青林中竹可作白團扇動摇郎玉手因風託方便
團扇復團扇(下團扇字蓺文類聚作向誰)持許自障面憔悴無復理
羞與郎相見
謝靈運東陽谿中贈答二首
可憐誰家婦綠流洒素足明月在雲間迢迢不可得
可憐誰家郎綠流乘素舸但聞情若為月就雲中堕
宋孝武詩三首
督護上征去(上征去樂府詩集作初征時)儂亦惡聞許(惡宋刻作思悞今從樂府)
(詩集)願作石尤風四面斷行旅
黃河流無極洛陽數千里坎坷戎旅間(戎旅宋刻作我途悞今從樂府)
(詩集)何由見歡子
丁都護歌二首(後一首樂府詩集作王金珠)
自君之去矣金翠闇無精思君如日月回環晝夜生
擬徐幹詩一首(蓺文類聚作擬室思)
許瑶之詩二首(宋刻目錄作許瑶之而題則作許瑶按詩品齊有許瑶之則題為悞)
(脱今從目錄補之字)
端木生河側因病遂成妍朝將雲髻别夜與蛾眉連
詠柟榴枕(吳都賦柟榴之木註曰柟榴木之盤結者材理堅邪可作器然則柟榴即)
(所謂木癭榴字瘤字假借通用耳故曰因病成妍也)
昔如影與形今如胡與越不知行遠近忘却離年月(却宋)
(刻作去蓋悞脱半字今從馮氏校本註)
閨婦答隣人
鮑令暉寄行人一首
桂吐兩三枝蘭開四五葉是時君不歸春風徒笑妾
近代西曲歌五首
生長石城下開門對城樓(門樂府詩集作窗)城中美年少(美年少樂)
(府詩集作諸少年)出入見依投
石城樂
有客數寄書無信心相憶莫作瓶落井一去無消息
估客樂
歌舞諸少年娉婷無種迹(此句未詳大&KR1328;樂府多雜方言不能盡通於後世其悞否)
(蓋不可知)菖蒲花可憐聞名不曾識
烏夜啼
朝發襄陽城暮至大堤宿大堤諸女兒花豔驚郎目
襄陽樂
暫出白門前楊柳可藏烏郎作沉水香(郎古樂府作歡)儂作博
山爐
楊叛兒(楊宋刻作陽悞)
近代吴歌九首
朝日照北林(樂府詩集作明月照桂林語意與春景無涉)初花錦繡色誰能
春不思獨在機中織
春歌(此及下三首按樂府皆當冠以子夜字蓋宋刻悞脱)
鬱蒸仲暑月長嘯北湖邊芙蓉始結葉抱豔未成憐(宋刻)
(始作如抱作抛並悞今從樂府詩集)
夏歌
秋風入窗裡(風樂府詩集作夜悞)羅帳起飄颺仰頭看明月寄情
千里光
秋歌
淵冰厚三尺素雪覆千里我心如松栢君心復何似(君心)
(樂府詩集作君情)
冬歌
黃葛結蒙蘢生在洛溪邊花落隨流去何見逐流還(樂府)
(詩集此句下有還亦不復鮮一句疑孝穆以其竭情而刪之)
前谿
新衫繡裲襠(新宋刻作留悞今從樂府詩集裲襠樂府詩集作兩端悞)迮置羅裙
裡(置樂府詩集作著義可兩存裙宋刻作裳按末句正應此句不應上下異文今從樂府詩集)行步
動微塵羅裙隨風起
上聲
迢遥天無柱流漂萍無根單身如螢火持底報郎恩
歡聞
紅羅複斗帳四角垂珠璫(珠宋刻作朱悞今從樂府詩集)玉枕龍鬚席
郎眠何處牀
長樂佳(佳宋刻作住悞)
楊柳得春風一低復一昂誰能空相憶獨眠度三陽
讀曲(宋刻作獨曲按樂府詩集引古今樂錄曰讀曲歌者元嘉十七年袁后崩百官不敢)
(作聲歌或因酒醼止竊聲讀曲細吟而已以此為名然則作獨為悞)
近代雜歌三首
稽亭故人去九里新人還送一便迎兩無有暫時閒
潯陽樂(潯宋刻悞作尋)
青荷蓋綠水芙蓉發紅鮮下有並根藕上生同心蓮(發樂)
(府詩集作披同心樂府詩集作並目)
青陽歌曲(樂府詩集作青陽度)
春蠶不應老晝夜長懷絲(絲宋刻作思吴歌西曲多借隐語然率不露本字今從樂)
(府詩集)何惜微軀盡纏綿自有時
蠶絲歌(樂府詩集作蠶絲)
近代雜詩一首
玉釧色未分衫輕似露腕舉袖欲障羞回持理髮亂
丹陽孟珠歌一首
陽春二三月草與水同色道逢遊冶郎恨不早相識
錢塘蘇小小歌一首
妾乘油壁車郎騎青驄馬何處結同心西陵松栢下
王元長詩四首
花蒂今何在示是林下生(示蓺文類聚作不悞)何當垂兩髻團扇
雲間明
擬古(蓺文類聚作代藁砧悞)
自君之出矣金爐香不然思君如明燭中宵空自煎
代徐幹
秋夜長復長夜長樂未央舞袖拂明燭歌聲繞鳳梁
秋夜
冰容慙遠鑑水質謝明輝是照相思夕早望行人歸
詠火(宋刻原註離合賦物為詠)
謝朓詩四首
夕殿下珠簾流螢飛復息長夜縫羅衣思君此何極
玉階怨
渠椀送佳人玉桮邀上客車馬一東西别後思今夕
金谷聚
綠草蔓如絲雜樹紅英發無論君不歸君歸芳已歇
王孫遊
佳期期未歸望望下鳴機徘徊東陌上月出行人稀
同王主簿有所思
虞炎有所思一首(後山詩話以黃鳥句為謝朓詩蓋由悞解詩品不足為據)
紫藤拂花樹黃鳥度青枝(宋刻作間青枝蓺文類聚作度青枝按鍾嶸詩品言學謝)
(朓劣得黃鳥度青枝則作度為是)思君一嘆息苦淚應言垂
沈約詩三首
分首桃林岸(首文苑英華作手)送别峴山頭(送蓺文類聚文苑英華皆作望)若
欲寄音息(音息文苑英華作書信蓺文類聚作音信)漢水向東流
襄陽白銅鞮
殘朱猶曖曖餘粉尚霏霏(尚宋刻作上悞)昨宵何處宿今晨拂
露歸
早行逢故人車中為贈
影斜逐月來香遠随風入言是定知非欲笑翻成泣
為鄰人有懷不至
施榮泰詠王昭君一首
垂羅下椒閣舉袖拂胡塵唧唧撫心歎蛾眉誤殺人
高爽詠酌酒人一首
長筵廣未同上客嬌難逼還桮了不顧回身正顔色
吴興妖神贈謝府君覧一首(馮氏詩紀作吳興妓童詩極言玉臺妖神)
(之悞然不言何據按太平御覧釵部收此詩作吳興妖童贈謝府君詩云出志怪馮氏殆因别本訛)
(神為童遂視妖為妓耳然詩載志怪是妖明矣妓則何怪之有)
玉釵空中堕金鈿色行歇(行太平御覧作已)獨泣謝春風孤夜
傷明月(太平御覧作良夜辜明月)
江洪詩七首
風生綠葉聚波動紫莖開含花復含實正待佳人來
白日和清風輕雲雜高樹忽然當此時采菱復相遇
采菱二首
潺湲復皎潔輕鮮自可悦(自蓺文類聚作尚悞)横使有情禽照影
自孤絶
塵容不忍飾(飾宋刻作飭今從蓺文類聚)臨池思客歸誰能取渌水
(能蓺文類聚作知)無趣浣羅衣
渌水曲二首
孀居憎四時况在秋閨内凄葉落晩暉虚庭吐寒菜
北牖風催樹(催疑作摧)南籬寒蛩吟庭中無限月思婦夜鳴
砧
秋風二首(宋刻原註已上六首和巴陵王四詠)
上車畏不妍顧盼更斜轉太恨畫眉長猶言顔色淺
詠美人治粧
范靖婦詩三首
早信丹青巧重貨洛陽師(貨文苑英華作賂又註曰毛延夀長安人作洛陽非)千
金買蟬髩百萬寫蛾眉
今朝猶漢地明旦入胡關高堂歌吹遠遊子夢中還(宋刻)
(原註一本云情寄南雲返思逐北風還可按情寄二句殊笨滯然此本遊子二字亦不解)
王昭君嘆二首
輕髩學浮雲雙蛾擬初月水澄正落釵萍開理垂髮
映水曲
何遜詩五首
苑門闢千扇苑戶開萬扉樓殿聞珠履(聞宋刻作間悞今從本集)竹
樹隔羅衣
南苑(本集作苑中絶句)
閨閣行人斷房櫳月影斜誰能北窗下獨對後園花(園本)
(集作庭)
閨怨
燕子戱還檐飛花落枕前寸心君不見拭淚坐調絃
為人妾思(本集思作怨)
可聞不可見能重復能輕鏡前飄落粉琴上響餘聲
詠春風
竹聲響南窗月光照東壁誰知獨夜覺枕前雙淚滴
秋閨(本集作閨怨絶句第二首)
吴均雜絶句四首(目錄作新絶句然體仍舊格不應云新當由字形相近而悞)
晝蟬已傷念夜露復沾衣昔别曾何道(曾宋刻作昔悞馮氏校本一作)
(曾今從之)今夕螢火飛
錦腰連枝滴繡領合歡斜夢中難言見(難疑作雖)終成亂眼
花
蜘蛛檐下掛絡緯井邊啼何曾得見子照鏡窗東西
泣聽離夕歌悲銜别時酒自從今日去當復相思否
王僧孺詩二首
雪罷枝即青冰開水便綠(水文苑英華作春)復聞黃鳥聲(聲宋刻作)
(思悞今從文苑英華)全作相思曲(全宋刻作令悞今從蓺文類聚)
春思
日晩應歸去上客久盤桓稍知玉釵重漸覺羅襦寒
為徐僕射
徐悱婦詩三首(按此三詩皆涉佻蕩出自文士不過溺情之語出自閨閣則為累德)
(之詞唐蓺文志載令&KR0570;有集三卷如以此等自編於集信為理所必無如其本集不收而以委巷傳)
(聞載諸簡牘無論編此書時距令&KR0570;之時不遠劉氏徐氏多列華簮未必聽其宣播即以孝□而言)
(彭城之佚女即東海之宗婦亦斷不登諸集内以貽家牒之羞以意推之此書排纂之例蓋以所卒)
(之歲為先後第六卷中徐悱在姚翻前令&KR0570;則在姚翻後此忽移令&KR0570;於姚前不應自亂其例疑此)
(三首皆徐悱詩而傳寫悞增一婦字猶六卷答唐嬢七夕所穿針詩本令&KR0570;作而傳寫悞脱一婦字)
(耳魯魚帝虎考証為難年遠人湮雖未可以臆斷而有兹矛盾不妨疑以傳疑姑識所見待博雅者)
(更考之)
長廊欣目送廣殿悦逢迎何當曲房裡幽隐無人聲
光宅寺
夕泣已非疎(已宋刻作以於義未愜今從詩紀)夢啼真太數惟應夜枕
知過此無人覺
題甘蕉葉示人
兩葉雖為贈(兩葉二字未詳)交情永未因同心處何限支子最
關人
摘同心支子贈謝孃因附此詩
姚翻詩三首(此三首宋刻題姚翻後村詩話亦引為姚翻詩馮氏詩紀併以為令&KR0570;詩)
(悞)
臨妝欲含涕羞畏家人知還持粉中絮擁淚不聽垂
代陳慶之美人為詠
覺罷方知恨人心定不同誰能對角枕長夜一邊空
夢見故人
黃昏信使斷銜怨心悽悽回鐙向下榻轉面暗中啼
有期不至
王環代西豐侯美人一首
于今辭宴語方念泣離違無因從朔雁一向黃河飛
梁武帝詩二十七首
秋月出中天遠近無偏異共照一光輝各懷離别思
邊戍詩(戍宋刻作戎悞)
堂中綺羅人席上歌舞兒待我光泛豔為君照参差
詠燭
昔聞蘭蕙月獨是桃李年春心儻未寫為君照情筵
詠筆(題與詩不相應筆字疑悞)
柯亭有奇竹含情獨抑揚妙聲發玉指龍音響鳳皇(既曰)
(龍音又曰響鳳皇語殊夾雜疑龍字有悞)
詠笛
腕弱低復舉身輕由回縱可謂寫自歡(此句未詳)方與心期
共
詠舞
傾城非人美(此句未詳)千載難重逢(重宋刻作里悞馮氏校本註一作重今從之)
雖懷軒中意愧無髩髮容
連句詩(髩髮用衞子夫更衣事與宫妾連吟之作句間當有子注傳寫失之耳)
階上香入懷(香宋刻作歌悞今從蓺文類聚)庭中花照眼春心一如此
(一樂府詩集作鬱悞)情來不可限(可限蓺文類聚作自限悞)
蘭葉始滿地梅花已落枝持此可憐意摘以寄心知
朱日光素冰黃花映白雪折梅待佳人共道揚春月(道字)
(未詳樂府詩集作迎較有文義)
春歌三首(此及下夏歌秋歌皆子夜四時歌宋刻悞脱其搃題然蓺文類聚已如此)
(蓋相沿之省文也)
江南蓮花開紅花覆碧水色同心復同藕異心無異(蓺文)
(類聚别載一首曰江南蓮花水紅光復碧色同絲有同藕異心無異菂未詳即此首之别本抑或另一首也)
閨中花如繡簾上露如珠欲知有所思停織復歭&KR2152;
玉盤著朱李金杯盛白酒雖欲持自親(親宋刻悞作新今從樂府詩集)
復恐不甘口
含桃落花日黃鳥營飛時君住馬已疲妾去蠶欲饑(已古)
(樂府作欲欲古樂府作己)
夏歌四首
繡帶合歡苣(苣馮氏校本作炬悞樂府詩集作結義可兩存蓺文類聚作給亦結字悞刊也)錦
衣連理文懷情入夜月(懷情宋刻作情懷今從樂府詩集)含笑出朝雲
七采紫金柱九華白玉梁但歌雲不去含吐有餘香
吹滿未可停(滿宋刻作蒲樂府詩集作漏並悞今從詩紀)絃斷當更續俱作
雙絲引(絲樂府詩集作思)共奏同心曲
當信抱梁期莫聽回風音鏡中兩入髻(此句未詳中樂府詩集作上亦)
(未詳)分明無兩心
秋歌四首
恃愛如欲進含羞未肯前(未肯古樂府作出不)朱口發豔歌(朱口宋刻)
(作口朱悞今從古樂府)玉指弄嬌絃
朝日照綺錢光風動紈羅巧笑倩兩犀美目揚雙蛾
子夜歌二首
花色過桃杏名稱重金瓊名歌非下里含笑作上聲
上聲歌一首
豔豔金樓女心如玉池蓮持底報郎恩俱期遊梵天(梵樂)
(府詩集作楚悞)
南有相思木合影復同心(合影宋刻作含情悞今從樂府詩集)遊女不可
求誰能空息隂(空息隂樂府詩集作識得音悞)
歡聞歌二首
手中白團扇净如秋團月(團蓺文類聚作圓)清風任動生嬌香
隨意發(香隨樂府詩集作聲任蓺文類聚作香乘)
團扇歌一首
杏梁日始照蕙席歡未極碧玉奉金杯綠酒助花色
碧玉歌一首
陌頭征人去閨中女下機含情不能言送别沾羅衣
草樹非一香花葉百種色寄語故情人(故宋刻作古悞今從樂府詩集)
知我心相憶
龍馬紫金鞍翠眊白玉羈照耀雙闕下知是襄陽兒
襄陽白銅鞮歌三首
皇太子雜題二十一首(宋刻原註簡文)
被空眠數覺寒重夜風吹羅幃非海水那得度前知(度字)
(未詳)
寒閨
本是巫山來無人睹容色惟有楚王臣曾言夢相識
行雨
依帷蒙重翠帶日聚輕紅定為歌聲起非關團扇風
梁塵
兔絲生雲夜(月不應稱兔絲吴氏註謂當作兔腹然兔腹生雲於文未愜疑本是兔影傳寫者見)
(豔詞多用兔絲字因而筆悞耳)蛾形出漢時(蛾形吴氏本作蛾影註引漢影蛾池事按洞冥記蛾)
(字從女不從虫乃嫦娥字非蛾眉字也)欲傳千里意不照十年悲
華月(宋刻原註已上雜詠四首)
北斗闌干去夜夜心獨傷月輝横射枕鐙光半隐床
夜夜曲(原題作擬沈隐侯夜夜曲古樂府遂作沈約詩悞)
暫别兩成疑開簾生舊憶都如未有情更似新相識
從頓還城南
容行祗念路相將度江口(將樂府詩集作争)誰知堤上人拭淚
空摇手
春江曲
新禽應節歸俱向吹樓飛入簾驚釧響來窗碍舞衣
新燕
弹筝北窗下夜響清音愁張高絃易斷心傷曲不遒
弹筝
錦幔扶船列(列宋刻作烈悞)蘭橈拂浪浮去燭猶文水(文字未詳疑當)
(作交)餘香尚滿舟
夜遣内人還後舟
頂分如兩髻簮長騐上頭捉桮如欲轉疑殘已復留
詠武陵王左右伍暠傳杯
可嘆不可思可思不可見餘絃斷瑟柱殘朱染歌扇
寂寂暮檐響黯黯垂簾色惟有瓴甋菭如見蜘蛛織
入林看碚&KR1235;(碚&KR1235;疑當作蓓蕾)春至定無賖何時一可見更得
似梅花
有所傷三首
遊戲長楊苑擕手雲臺間歡樂未窮已白日下西山
遊人
腰肢本獨絶眉眼特驚人判自無相比還來有洛神
絶句賜麗人
散誕垂紅帔斜柯插玉簪可憐無有比恐許值千金
遥望
别來顦顇久他人怪容色只有匣中鏡還持自相識
愁閨照鏡
可憐片雲生暫重復還輕欲使襄王夢應過白帝城
浮雲
綠葉朝朝黃紅顔日日異譬喻持相比那堪不愁思
寒閨(以詩意推之當是秋閨)
婉娩新上頭湔裠出樂遊帶前結香艸鬟邊插石榴
和人渡水
蕭子顯二首
金羈遊俠子綺機離思妾春度人不歸望花盡成葉
春閨思
二月春心動遊望桃花初回身隱月扇却步斂風裾
詠苑中遊人
劉孝綽詩二首
菱莖時繞釧棹水或沾妝不辭紅袖濕惟憐綠葉香
遥見美人采荷
采蔆非采菉日暮且盈舠歭&KR2152;不敢進畏欲比殘桃
詠采蔆小兒
庾肩吾詩四首
歌聲臨畫閣舞袖出芳林石城定若遠前溪應幾深
詠舞曲應令
故年齊總角今春半上頭那知夫婿好能降使君留
詠主人少姬應教
委翠似知節含芳如有情全由履跡少併欲上階生
詠長信宫中草
蘭堂上客至綺席清絃撫自作明君詞還教綠珠舞
石崇金谷妓
王臺卿同蕭治中十詠二首
空度高樓月非復三五年何須照床裏終是一人眠
蕩婦高樓月
斂容送君别一斂無開時只應待相見還將笑解眉
南浦别佳人
劉孝儀詩二首
金鈿已照耀白日未蹉跎欲待黃昏後含羞淺渡河
詠織女
蓮名堪百萬石性重千金不解無情物那得似人心
詠石蓮
劉孝威和定襄侯八絶初笄一首
合鬟仍昔髮略髩即前絲(略當作掠然二字古人亦通用)從今一梳罷
無復更縈時
江伯瑶和定襄侯八絶楚越衫一首
裁縫在篋笥薰髩帶餘香(薰髩二字未詳)開看不忍著一見落
千行
劉泓詠繁華一首
可憐宜出衆的的最分明秀媚開雙眼風流著語聲
何曼才為徐陵傷妾詩一首
遲遲衫掩淚憫憫恨縈胸無復專房日猶望下山逢
蕭驎詠袙複一首(袙宋刻目錄作袙按衵服字雖出左傳然與複字不屬劉熙釋)
(名帕複横帕其腹也段成式酉陽雜俎載鬼以繗帊複贈辛祕帶有一結蓋即帕腹之異文徐鉉說)
(文新附字註曰幞帕也丁度集韻曰幞袙也韓愈元和聖德詩以紅帕首續漢書輿服志載秦始以)
(絳帕為武將首飾則帕帊袙本屬一字此作袙複與酉陽雜俎正合目錄作衵悞也)
的的金絃净離離寶襊分纖腰非學楚寬帶為思君(初學)
(記收於裠部題曰詠裠複詩作皛皛金紗净離離寶縫裠腰非學楚舞寬帶為思君皆與此不同)
紀少瑜詠殘鐙一首
殘鐙猶未滅將盡更揚輝惟餘一兩焰纔得解羅衣
王叔英婦暮寒一首
梅花自爛發百舌早迎春愈寒衣愈薄(二愈字宋刻併悞作逾)未
肯惜腰身(惜宋刻作懷悞)
戴暠詠欲眠詩一首
拂枕薰紅帊回鐙復解衣旁邊知夜久不唤定應歸
劉孝威二首(馮氏校本註曰此二首宋本所無與第八卷徐悱同例按宋刻實有此二)
(首但孝威業已見前顯為後人附入宋刻偶然失注耳)
朝日大風霜寄事是交傷(此句未詳)葉落枝柯净常自起棋
張(吳氏本註曰棋疑作箕)
古體雜意
可憐將可念可念值千金惟言有一恨恨不逐人心
詠佳麗
玉臺新詠考異卷十
