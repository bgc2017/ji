玉臺新詠考異總集類
提要
(臣)等謹案玉臺新詠考異十卷
國朝紀容舒撰容舒有孫氏唐韻考已著錄是
編因徐陵玉臺新詠自明代以來刊本不一
非惟字句異同即所載諸詩亦復参差不一
萬歷中張嗣修本多所增竄茅國縉本又併
其次第亂之而原書之本真益失惟寒山趙
宦光所傳嘉定乙亥永嘉陳玉父本最為近
古近時馮舒本據以校正差為清整然舒所
校有宋刻本悮而堅執以為不悮者如張衡
同聲歌訛恐慄為恐瞟訛莞蒻為苑蒻之類
亦以古字假借曲為之說既牽強而難通有
宋刻不悮而反以為悮者如蘇武詩一首舊
本無題而妄題為留别妻之類復偽妄而
無據又有宋刻已悮因所改而益悮者如塘
上行據宋書樂志改為魏武帝之類全與原
書相左彌失其真皆不可以為定故容舒是
編参考諸書裒合各本倣韓文考異之例兩
可者並存之不可通者闕之明人刊本雖於
義可通而於古無徵者則附見之各箋其棄
取之由附之句下引證頗為賅備他如塘上
行之有四說劉勲妻詩之有三說蘇伯玉妻
詩誤作傅元吴興妖神詩誤作姣童徐悱詩
悮作悱妻其妻詩又誤作悱梁武帝詩誤作
古歌以及徐幹室思本為六首楊方合歡實
共五篇與王融徐陵之獨書字昭明太子之
不入選梁代帝王與諸臣並列之類考辨亦
頗詳悉雖未必一一復徐陵之舊而較明人
任臆竄亂之本則為有據之文矣乾隆四十
五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
玉臺新詠考異原序
六朝總集之存於今者文選及玉臺新詠耳文選盛行
而玉臺新詠則在若隠若顯間其不亡者幸也自明以
來無善本趙靈均之所刻馮默菴之所校悉以嘉定宋
刻為鼻祖然觀所載陳玉父䟦則傳寫踳駮自宋已然
䟦又稱得石氏錄本補亡校脱然則竄亂舊本未必不
始於斯時陳氏兹刻盖亦功過参半矣崇禎癸酉距今
百有餘載意其書已不存乾隆壬申忽於常熟門人家
得之紙墨完好巋然法物摩挲遠想如見古人然亦時
時有訛字馮鈍吟云宋刻是麻沙本故不佳信矣乙亥
六月余自雲南乞養歸檢點藏書多所散佚惟幸是本
之僅存林居無事稍理舊業偶取閱之喜其去古未遠
尚有典型終勝於明人臆改之本用参校諸書仿韓文
考異之例各箋其棄取之由附之句下兩可者並存之
不可通者闕之雖可通而於古無徵者則别附註之丹
黃矻矻盖四閱月乃粗定耗日力於綺羅脂粉之詞殊
為可惜然鄭衛之風聖人不廢苟心知其意温柔敦厚
之旨亦未嘗不見於斯焉乾隆丁丑二月廿一日河間
紀容舒序
