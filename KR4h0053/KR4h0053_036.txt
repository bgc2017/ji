江湖小集卷三十六宋陳起編
芳庭斯植采芝續稿
送故人之天台
新綠又成隂歸期直到今人行芳草遠犬吠落花深野
店春寒雨江城橘樹林無情名利事休繫一生心
送敏上人歸永嘉
風光苦變遷客裏對殘年别我此時路問鄉何處船斷
雲連雨雪落日遠人煙又向龍湫畔開扉近瀑泉
上竺寺
古寺寒橋路鐘聲靜忽聞數峰平處合一水衆谿分老
樹烟蘿雨殘燈石塔雲閒心寄幽寂似覺遠塵紛
山中即事
千峯當此境誰可共登臨月過秋池靜雲歸古木深懶
觀前去事已悟未來心更欲尋詩伴相攜向石林
對梅寄人
欲問江梅信唫笻帶晚霞笑看今日樹開過幾年花疎
影生來瘦寒枝折處斜要教人寄遠何地是君家
春日
人生厭别離老去更何為獨對清明雨閒吟社日詩野
蜂生蜜早海燕入簾遲未盡尋春興應須愧後期
夜坐有感
角送重城月微風入夜凉身輕長是寄唫苦未應忘坐
久燈成燼愁多鬢欲霜百年還老去誰可繼餘芳
送人之吳
無心學隱淪此去向吳津千古是非地一燈煙雨村烽
塵連楚戍榆柳隔淮春别後新吟句何人可共論
題天竺巖栖山房
一室寄雲隈憑欄日幾回無風山自雨有主燕還來野
徑通樵遠巖花向晚開舊時題數壁今已半蒼苔
丁巳燈夕前六日觀抱拙寄敏齋韻因事有感
走筆以賦
萍跡倚春風春光苦未濃人間連日事塵外一宵鐘遠
鴈書難寄殘碑字已封幽人住城市清夢兩三重
送隱士游京淮
送君湖柳下未别已關情古塞去程遠寒江入夢清野
雲低水樹山雨閉春城到處逢知已虚傳隱姓名
雨夜
雨雪寒窗下孤燈夜不眠衰殘如舊日榮達是何年已
覺觀書妄方參入世緣存心在仁理何必後人傳
晚春偶題呈政甫先生
老來春去怯凭欄今古興亡一笑間滿徑落紅人不到
杜鵑啼雨入空山
山居遣興
山寺閉脩竹偏宜靜者居觀空心已悟集理事常虚日
月供吟筆乾坤入草廬何如釣臺叟得計在樵漁
登吳山
嵯峨宫樹靄晴空吳越迢迢一望中幾處笙歌人遠近
萬重花柳路西東風生簾幕春雲碧水遶樓臺海日紅
沙鳥自飛還自宿百年無計與誰同
題彭澤後人吟樓
結屋在雲端悠然趣自安江南隨望遠星月近人寒歛
氣當空正詩情對酒寬往來庭畔叟只作晉時看
挽白雲趙宗丞
天上樓成日人間獨喪君料知生死事還與去來分夜
月江村路春風嶺樹雲交餘多感慨那忍見遺文
遣懷
愁極鬢成絲滄江夢未歸鳥啼山雨急春盡故人稀曉
潤侵吟壁寒雲繞竹扉向來詩滿束應是與心違
秋思
雨過山城日又西西風一陣木犀開莫將心事憑秋鴈
恐帶邊愁入夢來
客路和胡元魯出入韻
十載天涯客浮雲不定身烟波春雨渡燈火夜漁村世
事空為累人心未覺仁何時留片石歸老古松根
淮邊柳
寂寞淮邊柳春來自舞腰恨生爭戰地不得近官橋
雪鴣
風吹蘆葦鳴殘雪滿橋板不見棹回人愁立沙河晚
鳴鳩
何處芳草多相呼向深塢竹外立寒枝山南又春雨
道宫
千年興廢地仙訣字猶存露重雲生樹壇空月到門心
清無外事靜極是真源此境非凡世何人與續言
淮北
兵戰何時息邊城染客旌亂鴉啼又歇荒草死還生島
雨連秋曙江風入鴈聲近淮民自悅應是宦情清
東齋書事
客裏吟情懶天涯望欲昏斷雲流澗水殘月照衡門猿
嘯它山樹砧聲何處村浮名身外事於此不須論
傚樊川體
吟邊繞架書千卷壁上梅花水一瓢世事盡從忙裏過
年華空向靜中消山雲宿雨籠殘日汀草浮香滿小橋
對此不須惆悵去野人今已悟吹簫
觀化
閒觀造化餘靜極悦自性胡蝶忽飛來吾心已無競
和路字
青山何人家芳草滿樵路猿鶴未歸來殘月照烟樹
宿雲軒
千峯雲未還數樹芭蕉綠風雨暗黃昏何人共幽獨
從軍行
茫茫塞月籠寒霧萬里征人不知數年少難消壯志多
精銳連營肅貔虎從軍何日見軍迴但見日日長淮雨
烽煙散漫滿路岐邊聲颯颯秋風起天涯荒草馬成羣
放去彎弓亂飛舞夜深更聽胡女歌古來白骨多於土
湖上晚望
繞堤楊柳暗漁舟二月風光淡似秋幾度笙歌人散後
夕陽依舊滿紅樓
送人謁所知
西風忽别離滿袖百篇詩取已尚如此問人應可知山
寒城角遠地闊海帆遲料想回車日相看是歲期
山中寓意
白髮今如許自吟還自愁滿山晴葉雨四壁老蛩秋看
水知心靜觀雲覺事浮數年衰感意揮淚不能收
丙辰季夏避暑山中長松脩竹恍若蓬萊異人
之居走筆索句以紀其事
六月厭煩襟縱步情未足愛此石徑長渺渺清溪曲古
道何人居門閒對脩竹好鳥發新聲靜極成幽獨山風
吹晚凉山影搖紅綠翹首興未闌青猿睡初熟
送人遊吳
闔門煙靄外地闊水城高蜃氣蒸吟鬢霜風入緼袍數
程秋岸雨一飯野船蒿若問當時亊人誇有二豪
丙辰季夏雨中
天涯身尚寄何日向東州一夜霜欺鬢連朝雨送愁夢
多吟作祟閒極懶為讎若問浮生事無心即是謀
寄彭澤後人
不為折腰事田園足野情筆粘春霧重詩帶晚唐清柳
巷閒漁艇山扉對水城論心暫來往無愧遠公名
寄靜佳朱明府
傷心獨立舊池臺日日西風送雨來别後思君無限事
一封書發兩番開
葉
天涯誰與寄相思殘片疎疎尚戀枝一自西風寒勁後
凋零能得幾多時
柳
汴水隋堤總寂寥春風吹恨未曾消長條本自無拘束
也向人前學舞腰
春隂書事呈正甫先生
二月花隂已覺遲黃昏簾幕燕歸時小欄獨立無人處
春雨春寒總欠詩
江湖寥落轉飄蓬歸夢年年逐去鴻唫鬢一番春又半
杏花無語立東風
金陵道上
一望江山去不迴斷碑荒草舊宫臺六朝陳跡皆如夢
夜夜寒潮送月來
山行
巖邊結屋與樵隣流水桃花幾度春行到碧雲無盡處
深山怪木老如人
詠古
欲尋仙闕覓仙丹仙在瀛洲緲緲間一自祖龍東去後
更無人到會稽山
送張十二秀才至維揚
江山迢遞水東流芳草無情管别愁苦聽春風商女曲
天涯人在古揚州
偶成
漁歌聽盡欲狂唫一徑人家柳影深天意似嫌花信早
東風吹雨又成隂
雪中寄巖泉
唫罷新詩秖自看曉風吹恨上闌干夜來雪滿前山路
誰對梅花說歲寒
春日湖上五首
繞堤蓑草綠纖纖老裏唫情覺未厭應是踏青天氣近
柳條多插野人簷
曉山漠漠盡煙霏四面樓臺白鳥稀芳草年年湖上路
柳花風送釣船歸
樂天遺跡暫徘徊路入深雲滿徑苔花影上欄唫未穏
東風空倩蝶飛來
雨餘蛙吹歇池塘庭院人閒日正長獨倚畫欄看不盡
海棠無處是山光
今朝纔得是閒身來往琳宫不厭頻鷰葺舊巢春又暮
風光一半屬遊人
與趙五話别
送君無計路漫漫玉笛聲悲遠戍間自是行人多有恨
離情吹不到陽關
首夏
新篁搖綠雨初晴彩簟風生一枕清昨日小亭幽夢覺
隔簾花影弄鸎聲
湘竹詞
湘䰟何自怨千古尚名存不種庭邊竹那知有淚㾗
池上曲
曉雨生池荷圓珠漾新綠入手不成珠空歌采蓮曲
詩志也樂於情性而已非所以有關於風教者
近於覽卷之暇心忘他用得之數篇目之曰續
稿然不可謂之無為也寶祐丙辰良月望日芳
庭斯植書
江湖小集卷三十六
