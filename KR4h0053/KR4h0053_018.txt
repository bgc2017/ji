江湖小集卷十八宋陳起編
張至龍雪林删餘
宿靈巖
樹杪鐘樓出半層佛床黠鼠弄殘燈五更石上僧猶定
頭滿清霜喚不譍
登東山懷朱静佳
布石行山澗雲封竹洞名照池傳古貌借箸數同庚禽
鬭巢幾覆蛛閑網半成冬深猶見菊還憶晉淵明
塞上曲
匣裡干將午夜鳴碧油幢下夢魂驚沙場燐火風吹起
半在骷髏眼底明
紫微閣贈凌丹士
風林葉葉帶新寒已著虀鹽客味酸兔抱粟眠傳道石
鹿銜花上拜章壇㳂崖取水和冰嚼掃壁題詩當畫看
盡日玄房無俗話山鐘敲月上欄干
送鏡山僧遊雪峰
海風迎鐵錫半是往来程故國往来熟空門宿食清舊
房雲借住早路月同行象骨最高處師今履似平
齊雲寺
雨疎分點下略彴界横塘接竹通生水搴蘿補壊墻字
塗忩眼黑香染佛衣黃未晚螢先出蕭然兩畫廊
化龍閣
鐫滿留題屋柱間風吹醉面不知寒漁舟撑出垂楊岸
驚鷺銜魚過别灘
弔蝶
數日偎紅氣力傭化成長夢别春風却憐蟻為埋香玉
舁入殘花土穴中
寄胡竹洲
野菜生根土亦香寒林晴久漏春陽山臨古畫開當戶
蝸學臨書篆滿墻密竹旋刪嫌碍月青柑遲摘待經霜
兒童閑取池頭水剜破玻璃綠一方
題白沙驛
霧褁峰頭薄似巾路逢水後誤行人山泉釀酒力偏重
石銚煎茶味最真燕不傳家猶教子梅纔有肉便生仁
枕邊學夢人方悟未到鐘聲夢更頻
贈劉介庵
一心憂道不開眉懶扣黃扉謁故知有累祗因難棄鶴
無疑何用苦求龜常厨飲食夷齊輩晚筆文章漢魏時
冷笑富家錢寒屋蘭亭誰更有真碑
馬升菴惠鞠苗
税得隣東地一方旋栽黃鞠待重陽春晨摘落青苗葉
挼作秋花氣味香
東林寺
滿院香風乍熟楂猴孫抱子坐枯槎頭陀不慣迎賓客
自折芙蓉供釋迦
李梅磵雪夜留飲
擁爐收案牘市遠隔喧嘩妓唱新填曲僮分旋碾茶花
枝承雪重燭熖受風斜僦屋為官舍更深酒更賖
宿易冲妙道院
松髮經寒亂不梳夜来風減屋茆疎吟邊凍指僵如鐵
袖裡枯笻畫雪書
朱栢巖約南歸
忍聞秋管悲猶未定歸期吟咏窮邊長艱難老後知水
寒魚上少月閏鴈来遲不作膏粱夢長令一劒隨
横峰感事
石角多情挽布衣候䖝送響出林微文章首面趨時好
字學偏傍徇俗非綠水被風吹作白密花因雨打教稀
歸鴉路熟知巢近直望松林盡翅飛
答黃芳洲
抱膝書樓望太清一生心事月同明因過隣寺分茶供
閒取高僧史傳評
餞翁丹山發南浦
嗚鳩語燕近清明柳絮風輕秧水平一帶春流多斷岸
盡緣倒樹當橋行
點史
水草山花各自春閑居常謹坐船身忠言似藥偏醫國
好句如金不療貧王伯興亡難諱史彭殤夀夭不由人
感来莫計更深淺祗見蒼頭換燭頻
採蓮曲
荷葉籠頭學道情花粧那似妾粧清雙雙頭白猶交頸
翻笑鴛鴦不老成
拗落圓房響釧金背人細數子藏深不嫌到手多尖刺
祗怕傷人有苦心
子期臺
拾葉題詩愧不才袖遮微日上層臺山僧分我松隂坐
隔岸花香渡水来
武夷山
九折蒼江轉葦航花間流水自宫商巖開天綫登無路
殿鏁僊金拜有光曝背龜從平石上避人猴向險枝藏
斷橋盍有重紅日狂欲乘風扣魏王
擬韓偓體
一聲阿鵲顫鸞雙學調新詞未得腔拜了夜香郎喚睡
旋收鍼綫背銀缸
題隱者壁
寒着麻衣餒食薇樂山清興只琴知蛛經圓網當中立
蜂徙新厨出外飛山脊倚天無改日草根埋雪有青時
莫言鴻燕多相背去去来来共一機
雨中過陸家園
斜搭鞦韆忩半扃行人屐送隔墻聲羣花相倚啼妝面
苦不催晴怨懶鶯
寄苕川故人
千古長情抵翠岑休談點石化黃金秋来國事方嘗膽
病後禪機忽上心老眼看書嫌字細乾喉飲酒喜杯深
幾回空檢斑衣篋望斷白雲天外隂
晚忩
風約鐘聲落耳根歸鴉點點不成羣前山野燒青煙起
散滿空中作暮雲
喜楊琴隱至
世塗多不平擇地度吾生風静花遲落雲移月倒行自
抄閒作改客借古琴評凡事虚空裏何勞苦着情
寄寳林僧
磨折英雄軰無停日月梭達人愁夢少明主直言多藥
試單方驗碑評近本訛吟成無愛者寄與病僧哦
巴嶺
處處柴門掩半邊鶯啼綠樹隔炊煙竹梯閑倚柔桑畔
定是人家蠶正眠
楚節西堂省鞠
鞠胎綠蕊未曾成百種藂中半忘名試檢記花牌字看
春籬醉墨欠分明
槎
槁形冷度幾晨昏不受東風一點恩郤有僊人求作伴
浪遊星渚到天門
古别離
扶上花騘酒半醺望沉鞭影暗銷魂離情恐被行人覺
背拂菱花補淚痕
峽口
峽深猶有路泉遠不知源禽學鄉談語山填野燒痕晚
風樵笛塢春日酒旗村茆舍人畊罷鳬雛浴水渾
北津
獨立長橋喜近城半闌斜日又催行船過别浦波痕沒
堠立當塗里界明古木雲邊僧住處落花風裏鳥啼聲
青山莫道渾無事自與行人管送迎
江常庵出武夷
厭居京洛說行持袖裏青蛇上武夷仙為寫真供御覽
天憐病眼召神醫江中白石差龍斵洞裡蒼松帶鶴移
無事出山衣屨濕滿城風雨鞠花時
晚步寄劉徵齋
縱横屐齒印蒼苔夢筆山高翠作堆日帶晚光歸海去
風傳秋信下天来竹開小路通螢過松守空巢待鶴回
蚋甕乾坤還自樂何須金屋玉樓臺
簡勝上人
林深嵐氣重一犬吠寒煙高思天雲外新房柏樹邊愛
蒲尋石種惜茗濾泉煎昔剏如来殿老於師一年
演雅十章
麒麟感世出鳳凰覽德至人苟嘗見之應不指為瑞
櫩蛛巧經網林鳩拙營巢孰知拙反勝網壊巢獨牢
雀食野人田燕栖公子堂野情飢亦樂依人難久長
猩猩隕機穽鸚鵡鏁金籠言笑適為累緘嘿斯保躬
蠶飽辦絲課蜂忙供蜜工役役為人勞衣食還自空
鵲鳴人共憐烏鳴人共嫉祗因聲妍媸何心報凶吉
江鱗行比目沙鴛睡交頸不知山兔寒清夜顧蟾影
飢鷹健摶兔饞鷺勤哺魚各為口腹累不聞有騶虞
犬眠蒼玉地猫卧香綺叢倘無鼠與盗猫犬命亦窮
墨魚黑覆形火螢明照身拙於用顯晦蹤跡徒自陳
寓興十首
孤鐙照長夜膏盡燈影滅劃見忩戶間鮮鮮有明月
日夜江水流不海水不止孰謂流去者不是海中水
東日照瓦霜西嚮界餘白莫言日不到日光来未及
遲月上深夜新蟾不終夕何如月圓時通宵照無極
種鞠一百叢九月開盈枝莫言無好花好花開較遲
庭前無繁植疎竹附梅坡雖然無巨蔭明月飛来多
草䖝設細網小穽不可見日日朝露中羣白草間現
高風吹秋霜庭前百草死誰知草有根昨夜東風起
夏月灌鞠根見花在秋日先時不施工臨花已何及
十年插柳枝今與高樹齊垂條綠春風上有流鸎啼
梅花十詠
梅梢
根清條不肥影落明月地凄凄欲寒時胚渾已生處
蓓蕾
歴歴銜冰霜綴作珠的皪香色俱渾然花中之太極
欲開
凝成姑射姿幽㓗世所獨春近廹芳心羞澀破唇玉
半開
五出梢敷露不受塵目愛鮮鮮着精神獨於此時最
全開
昨夜東風多花神莫之禦玉立對幽人十分盡情吐
欲謝
垂垂雪中枝暗裡度香遠忽動調羹機黏枝花力軟
半謝
旋隨瓊霙飛繞我茆屋角結子意漸濃豈為羌管落
全謝
冰花不留丁收香盡藏白一朝作陳人遜與桃李出
小實
青青長朱裳小摘脆不墮勿期如豆微中懷仁已大
大實
圓碧日益肥磊落壓枝重雖然苦味酸酸中藏大用
江湖小集卷十八
