江湖小集卷五十四宋陳起編
俞桂漁溪乙藳
江上
江頭雲閣雨柳色與春深船發春風阻誰知客子心
居閒
富貴人所願貧賤不堪憂自有蘭蕙清非比蕭艾羞功
名如露草飄瓦若虚舟千載儻相遇臯夔及伊周苟使
窮未達一壑營一邱出處謹吾節斯心已細籌
古意
無言情脉脉美人久相隔道阻修且長春草幾番碧鳳
釵冷鬢雲鸞鏡輕雲羃昔為比翼鳥今作孤飛翮愁絶
寄郎衣腰瘦裁宜窄
春日即事
羲馭舒徐日正遲園林已覺杏花稀半晴半雨春無凖
燕怯輕寒不耐飛
薄薄輕輕寒露雨微微颯颯早秋風小舟辦了松江去
占取三高作釣翁
賞月
天淨無一雲地淨無一塵十六月圓滿皎皎白玉輪古
今同此月照破世間人夜久方浴出露坐風滿襟清影
入窗戶聊足慰我心所欠一樽酒所乏一張琴如此好
月色惜乎在海濱癡兒官事了空自疲精神不得賞新
月酬酢相與頻今宵詩興動狂吟漁溪民獨對猶復爾
况逢親共賓
採蓮曲
畫艇將歸笑語頻鴛鴦對對起還沉妾心先自懷郎苦
怕嚼蓮心苦轉深
靈隱
回首得兩年曾入靈隱去一路看不足衣霑松上露白
雲來相迎澗泉飛瀑素此景天下無遠勝廬山路
種竹
門前槐已長庭内草自生所欠園中竹多種渠幾莖此
君真可愛非獨王猷情有時吟詠暇入園得閒行所幸
筍萌出次第陰可成更使神宇爽漸覺眼界清最是秋
雨夜風來(闕)
春暮寄友人
日煖棃花雪風吹楊柳綿春踰三月半夢憶十年前詩
借鶯聲和書無雁字傳東君還似舊吾鬢嘆皤然
即事
吹落楊花春事了小池新綠雨添痕育蠶時節寒猶在
村落人家半掩門
初夏
薔薇花已謝芍藥擬下坡午陰有嘉樹景序猶清和日
得詩篇詠門無俗客過笋胎今歲少荷葉小池多春去
餘旬日夏雲已嵳峩吾年嗟老矣身事笑蹉跎但欲卧
白石幽巖捫青蘿已與心料理不必問如何
次下竺僧韻
朝市軟紅塵山林氣味深放懷隨野鶴過耳任春禽石
澗鳴泉玉松釵墜日陰隱居無箇事存養讀書心
江上
小雨纔收日漸斜酒旗插處兩三家江頭粧點秋來景
半是蘆花半蓼花
秋日
芙蓉未折桂香浮落日西風雁過樓一雨空階深夜滴
十分秋是十分愁
偶成
吹來一葉報秋知玉露金風正及時戴了涼巾披野服
桂花香裏看唐詩
秋行唫
西風緊兮葉脫枝寒露瀼兮菊繞籬蘆花白兮蓼滿湄
雁聲急兮蛩轉悲樂吾淛兮殊興思况東淮兮落遠陲
朝氣肅兮夜漏遲暮雲黯兮山色衰紛紛眯目黃埃吹
艱關千里徒驅馳窮猿投林任所之膏粱諸公那得知
從今休被微官縛未若琴歌詩酒樂豈無手足懷我情
當念行人多寂寞
習氣
習氣於詩却未除儘教人笑治生疎功夫若到窮吟地
雖是居貧富不如
即事
暑赫綀襟汗欲流倩誰喚得一天秋無人共訂吟邊句
獨有蟬聲呌樹頭
平湖
平湖一景堪圖畫舟子烟波去復歸舊日元真無覓處
西山長見鷺鷥飛
半塘
因訪雲巖過半塘清明時候野花香小舟趁雨衝風去
不及尋僧到上方
送人至松江
西風蕭瑟入船窗送客離愁酒滿缸要記此時分袂處
暮烟細雨過松江
雨後
雨後新晴日轉西桑間猶有拙鳩啼十分愁意無人管
紅蓼黃蘆水滿溪
紀愁
可笑無詩紀四愁強將歡伯解吾憂夜長明月紗窗冷
分得寒蛩一半秋
和樂天初夏韻
雨脚來山岫溪痕漲岸沙插旗多酒戶掛網盡漁家地
出綳兒笋園收菜子花春歸鸎囀嬾風急燕飛斜杯瀉
青荷葉甌煎白玉茶孤村流水晚數點有歸鴉
述已
落落功名鬢久斑重遊京國又何顏早知寸禄榮家晚
悔不當初便入山
釣臺
不愛三公漢禄榮一絲風月許多清只將節義高千古
豈釣人間利共名
七夕有懷
擘釵情緒思悠悠月下穿針嬾傍樓非獨雙星惜離别
人間天上一般愁
秋夜
月華如水淨無塵千里相思總一心絡緯籬邊吟不徹
做成秋意十分深
賡宋雪巖韻
詩與梅花一樣清江湖久矣熟知名未容便理趨朝計
行見相留入幕榮照座精神澄玉宇當官才刃壓金城
星郎况是曾知己刮目英游藻鑑明
南蹌跧上人之平江
青浦相逢恰二年今宵再會亦前緣詩囊和月橫挑去
穏泛楓橋夜半船
夏日遣懷
老大今無用吟詩了白頭百年如電影萬事付沙鷗性
淡偏宜靜居貧動是愁人情難似舊門外水長流
寓歸
水激長江浪風傳遠寺鐘宦情秋意薄歸興客愁濃捲
箔迎新雁喧籬厭舊蛩何時旋故里載酒插芙蓉
性拙
性拙難為巧年來險屢經身閒詩謾賦心靜夢能靈富
貴如朝露英雄幾曉星尋思世間事日影過中庭
秋日即事
宿有騷人興休教世俗知郊墟聊晚眺風月入秋宜愁
極惟憑酒囊空却剩詩更長人不睡燈火可親時
論詩
大道本無體何在文字間易從先天畫詩自聖人删流
風傳益遠後作莫可攀推敲誰氏子一字不可閒
江湖小集卷五十四
