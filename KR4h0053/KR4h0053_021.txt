江湖小集卷二十一宋陳起編
李龏剪綃集
謫仙吟
空山凝雲頹不流牧龍丈人病歌秋尋詩北嶺截珠樹
老夫飢寒龍為愁呼龍耕烟種瑤草若為失意居蓬島
泓泓水繞青苔洲鯉魚風起芙蓉老
(李賀李賀)(陳陶陳陶)(陳陶陳陶)(李賀李賀)
公無渡河
屈平沈湘不足慕公無渡河兮公苦渡行搔短髮提壺
漿玉白蘭芳不相顧驚波不在黤黮間顔色錯漠生風
烟其下無底旁無邊何用將身自棄捐
(李賀齊已)(王叡盧仝)(李咸用白居易)(温飛卿王建)
長安春
春欲來日日望春門早開花臺欲暮春辭去禁城煙暖
蒸青苔齷齪浮生如走電客舍似愁誰遣來夜夜抱冰
寒不睡流光暫出還入地門外平橋連柳堤落花聲裏
仙娥醉
(王建羅鄴)(李賀元稹)(韋莊張籍)(陳陶卿温飛)
(莊南傑)
行路難
君不見長安城北渭橋邊長安惡少不少錢飛窗複道
傳籌飲金鯨瀉酒如飛泉春風細雨走馬去鳴鞭晚出
章臺路半垂衫袖揖金吾誰道黃金如糞土床頭黃金
盡中門為異域骨肉且不顧促刺復促刺世路有趨競
人無一定顔何處是平地暗水自波瀾君不見建章宫
中金明枝春花落盡蜂不窺雙輪晚上銅梁雪當春對
酒不須疑行路難君好看
(盧照鄰杜牧)(趙適韓翃)(李賀吾施肩)(温飛卿貫休)
(張籍錢起)(聶夷中孟郊)(盧仝顧况)(王建薛能)
(崔顥齊已)(賀蘭進明)(翁綬)(張紘)
塞上北風行
北風呌枯桑玉沙粼粼光天寒山路石斷裂駐馬相看
遼水旁軍容帶甲三十萬都護寶刀凍欲斷旄頭夜落
捷書飛少年金紫就光輝
(孟郊高適)(李賀岑參)(張籍王維)(王建張祜)
吳娃歌
洞庭明月一千里芙蓉水殿春風起殘絲欲斷黃蜂歸
鴛鴦翡翠承燕私露脚斜飛濕寒兔越王金雞報天曙
官街柳帶不堪折謝豹空啼采香月
(李賀李賀)(陳陶陳陶)(李賀李賀)(陳陶陳陶)
致酒行
零落棲遲一杯酒綠凸蠻觥奉君壽湖花江月前後鄰
寒風又變為春柳離鸞别鳳烟梧中曦輪送客溝水東
霜白松溪轉斜蓋世間何處無春風
(李賀李賀)(陳陶陳陶)(陳陶陳陶)(李賀李賀)
採蓮歸
採蓮女採蓮歸落日晴江裏蓮舟漸覺稀蓮莖有刺不
成折爭弄蓮花水濕衣白練束腰袖半卷不語低鬟幽
思遠碧玉搔頭落水中粉痕零落愁紅淺
(閻朝隠孟遲)(王勃齡王昌)(劉方平張籍)(崔顥震毛熙)
(白居易)(温飛卿)
溪上春
黃璈散珠層殿曛東方風來滿眼春龍蛇洗鱗春水暖
薇帳逗烟生綠塵古人花為今人發溪女洗花染白雲
赤水閬風誰是主西山日沒東山昏
(陳陶陳陶)(李賀李賀)(陳陶陳陶)(李賀李賀)
秋閨思
征人遥遥出古城天河夜轉漂迴星銀縷香寒鳳皇薄
樹色深含臺榭情雨滋苔蘚侵階綠為有秋期眠不足
城邊殘月勢如弓月下丁東擣寒玉
(張籍岑參)(李賀王建)(陳陶高適)(温飛卿韋莊)
京洛篇
東望龍門北朝市甲第千甍分戚里朱門峩峩臨九衢
垂柳金絲香拂水毗陵震澤九州通董賢女弟在椒風
周公舊跡生紅蘚九泉寂寞葬秋蟲
(蘇頲言杜審)(王勃輔崔國)(韋應物李咸用)(李賀傑莊南)
夢上天
馭鳳昇崑崙夢上高高天雲樓半開壁斜白蓬萊宫殿
玉爐煙春羅書字邀王母綠章封事諮元父鴻瓏九關
朝玉皇大道無言暗相許身不沈骨不重半空回首晨
雞弄寒綠幽風生短絲春雷蟄蟄龍蛇動
(孟郊李賀)(元稹李賀)(李賀陳陶)(陳陶陳陶)
(齊已)(温飛卿)(李賀)(陳陶)
空城曲
玉轉濕絲牽曉水昔日住人今住鬼東家胡蝶西家飛
星流露泫誰驅使秋風吹地百草乾兔苑詞人去不還
誰念幽寒坐嗚呃長憶深雲海上山
(李賀李賀)(陳陶陳陶)(李賀李賀)(陳陶陳陶)
短歌行
日月出又沒貴賤同一塵求榮不求辱利欲相紛綸鯨
魚張鬛海水沸擬學長生更容易不知中有長恨端秦
亡祖龍失天地野草白根肥鳳雛長忍飢人生過五十
何用假光輝四時相催節回换烏頭雖黑有白時一尊
綠酒綠於染有歌有舞聞早為庭前芳樹朝夕改可歎
年光不相待
(曹松李賀)(皎然貫休)(子蘭物韋應)(權德輿陳陶)
(温飛卿顧况)(李羣玉白居易)(聶夷中李咸用)(于濆王建)
(李嶠)(張柬之)
蒿里曲
古人今人留不住六街馬蹄浩無主喪車轔轔入秋草
丘壠年年無舊道天娃剪霞鋪曉空幽愁秋氣上青楓
寒食家家送紙錢紙錢那得到黃泉
(陳陶陳陶)(李賀李賀)(張籍張籍)(王建王建)
烏夜啼
衆鳥各歸枝落花香滿泥狹斜柳樹烏爭宿夜夜夜半
當戶啼浮萍搖蕩門前水九節菖蒲石上死感郎中夜
渡瀟湘恩光暗入簾櫳裏
(聶夷中楊巨源)(崔道融李賀)(李端平劉方)(王建卿温飛)
公無出門
天迷迷地密密海漫漫身若倉中鼠遲回出門難大道
冥冥不知處小人心裏藏崩湍我亦為君長歎息炊沙
作飯豈堪喫棘針生猛義路閑太華磨成一拳石不懼
天地傾津涯浩難識龍蟠泥中未有雲封狐雄虺自成
羣人生結交在終始細人何言入君耳歸卧東窗兀然
醉任他上是天下是地
(李賀貫休)(白居易齊已)(曹鄴卿温飛)(陳陶顧况)
(劉义張籍)(馬異王駱賓)(王建進明賀蘭)(高適鮑溶)
(李頎)(羅隠)
少年行
丈夫十八九驄馬拂繡裳倒插銀魚袋陪遊出建章醉
下酒家樓軒車滿垂楊君王正年少無人薦馮唐
(邵謁韋莊)(陶翰于濆)(李廓札司馬)(李嶷曹鄴)
遠别離
太湖三山口中有西行舟望望不相近望中生遠愁重
露濕蒼苔秋風散楊柳空藏蘭蕙心離恨如旨酒碧紗
窗外葉騷騷三更風作切夢刀千里萬里獨為客少年
心事風中毛
(皎然李端)(沈佺期顧况)(邵謁韋莊)(于武陵貫休)
(徐凝)(施肩吾)(張籍)(李咸用)
銅雀妓
淚眼看花枝齊行奠玉杯日暮銅雀迥歌舞妾空來悲
心舞不成恨唱歌聲咽君王去後行人絶但見西陵慘
明月
(李賀弼朱光)(梁瓊朱放)(王適文程長)(沈佺期李咸用)
江南思
妾家白蘋浦柳惲乘馬歸恰值清風起朱服弄芳菲離
居不自堪留情此芳甸臨醉欲拚嬌惡許傍人見相逢
恐相失徘徊雙明璫歸時不覺夜要使兩情傷
(温飛卿宋之問)(李賀李端)(陸龜蒙李商隠)(劉希夷丁仙芝)
(崔國輔)(劉眘虚)(張仲素)(韋應物)
折楊柳
萬里邊城地垂楊二月春年華枝上見日暮客愁新露
葉疑啼臉風花思舞巾玳梁誰道好持此寄情人
(韋承慶盧照鄰)(張祜劉憲)(歐陽瑾李商隠)(孟浩然張九齡)
秋夜曲
秋夜長殊未央秋燈向壁揜洞房天漢東西月色光啼
蛄吊月鈎欄下寒衣未寄莫飛霜
(王勃王建)(張籍)(李賀)(王維)
出塞
單于寇井陘進軍飛狐北沙昏夜探遲遠樹深疑賊胡
霜損漢兵不妨得頭白功成須獻捷會勒燕然石
(王昌齡沈佺期)(陶翰于濆)(張籍崔顥)(貫休竇威)
老婦吟
萬轉愁成繫腸線青畝春蕪連石苑為他人作嫁衣裳
頭白如絲面如繭
(施肩吾)(温飛卿)(秦韜玉)(王建)
寒女歎
國色久在室寒女不自知安得長不老為君玄鬢衰我
有古時鏡一照一回悲
(于濆朱畫)(曹鄴邵謁)(薛耀)(司馬札)
怨詩二首
綠蔓花綿綿日晚梧桐落所思終不來蟲聲入羅幕
(鮑溶)(薛竒童)(于濆)(崔國輔)
洞房秋月明玉關芳信斷含怨倚蘭叢日驚羅帶緩
(張修之)(劉元濟)(吳少微)(李華)
江湖小集卷二十一
