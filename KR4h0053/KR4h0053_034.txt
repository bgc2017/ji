江湖小集卷三十四宋陳起編
陳必復山居存稿
余愛晚唐諸子其詩清深閑雅如幽人野士冲澹自
賞要皆自成一家及讀少陵先生集然後知晚唐諸
子之詩盡在是矣所謂詩之集大成者也不佞三熏
三沐敬以先生爲法雖夫子之道不可階而升然鑚
堅仰高不敢不由是乎勉姑裒存作筆之是編將以
求印於運詞林之斤者非曰自眩云爾是爲山居存
藁閩人陳必復无咎書於葯房吟所
山居
接砌斜通徑緣籬矮結牆地卑蝸篆壁山暖蜜分房過
雨林亭静落花春晝長幽居差省事猶有課詩忙
領客游聞人氏省庵園
半夜雨方住一春晴不常倚欄聽鳥語開戶納花香庭
暮竹隂净池風水氣凉幾番吟未稳步月細平章
搆得
搆得數簷椽閒身與静便半簾花影碎一樹鳥聲圓吟
苦瘦於舊春寒多似前閉門無客過心事付琴邊
百五節
獨遊苦無侣偶步到前川春水綠於染山花紅欲然冷
煙寒食月小雨浴蠶天此去嬉游少風光又一年
贈林尚仁自號端隱
谿邊著吟屋亦足老生涯洗硯渾池水敲棋落案花客
來多載酒童去自煎茶愛爾丰標異逢人滿口誇
舟中得催字
出郭少晴日春隂欲釀梅岸痕新雨過島色曉雲開數
鳥煙中落一帆天外來谿行正如畫頻報長年催
客枕
客枕偏饒睡春歸尚擁綿屋深燈易暈漏短夢難圓棲
鳥警凉夜閙蛙喧雨天一聲桑櫓過何處上谿船
歸自德清
午隂雲弄日水漲浪侵磯小巷漁舟聚深村酒戶稀牛
閑童自睡蠶熟客方歸隔岸人家近繅聲出翠微
游前谿西庵
為愛僧居雅時來扣野扉沼清魚可數軒静客忘歸脩
竹負牆立幽禽背水飛道人差不俗洗耳聽絃徽
贈張駉自號牧隱
乍見語相合苦吟心更親老於琴得趣隱與牧為隣一
夜簷花雨十年江樹春所交半湖海恨晚識斯人
東野故居
先生高隱地遺跡尚堪尋出郭秪疑近入村還覺深秋
光淡平野暝色帶遥岑幾度祠邊過詩成不敢吟
響應寺
步屧窮幽討扶笻上碧尖山高秋易瘦瀑小雨方添寺
老僧單少潭深廟祀嚴平生丘壑志愛此結茒檐
宿龍山精舍
偶貪禪宇静襆被到深林夜榻僧同話寒簷客自吟忩
明疑積雪樹黑怪常隂猶恨匆匆出丁寧約重尋
僧房
結廬脩竹裏身外世緣輕滑几淨如拭小忩低更明夜
深留佛火人静聽鐘聲共撥爐火坐跏趺對短檠
山中書事
天氣如春盎連朝未有霜數蟬嘶老木一鳥渡寒塘風
竹寫晴影水花臨曉妝静中觀物化此意等羲皇
曉步
清曉步幽逕庭蕪帶綠莎籬根惟有菊池面已無荷高
樹蟬聲急遠山寒色多小忩風日轉便覺似春和
吳江道中
葉老蠶登箔泥肥燕葺巢曉風帆腹飽夜雨柂梢高久
客交游少一春行役勞短篷終日坐煮茗讀離騷
和客用韻
麥風翻蝶夢花露濕蜂巢水闊浪痕帖雨晴雲氣高酒
功書下下詩料辦勞勞擬喚三高起豪吟些楚騷
舟行崇德
落日掛征帆西風客袂單燈明村店近船重水程寬蘆
蓼作秋意汀洲生晚寒鐘聲煙外寺山色夢中看
嘉禾境上
聯疇岡勢斷缺岸浪痕垂野店茒柴酒人家槿樹籬逆
風魚上少連雨稻開遲客路秋偏好歸程盡是詩
寄石泉雲間明府叔
容易成離索臨分重忍言夜船楊柳岸曉枕荻花村山
雨斷雲脚谿風生浪痕懸知自公退懷抱欠同論
異政人能說新吟客為傳一官清似水萬事信於天養
鶴分厨料收書出俸錢晝庭少公事閉閣抱琴眠
卧念相從樂杜門岑寂中曙忩報晴色寒葉語秋風别
去詩難稳愁來酒易空相看才數驛好爲寄書筒
席上和林端隱韻
雲壓簷花重谿禽濕不飛烟林生暝色雨砌上苔衣暮
鼓深村急疎鐘遠自微吟忩得新句寫向錦嚢歸
梅花
瘦得冰肌骨亦清詩人於爾獨關情孤高不愛塵埃涴
潔白猶嫌縞練輕天下有花皆北面歲寒惟雪可同盟
當時只欠靈均識不與離騷寫姓名
防風氏廟
一去歸期不復聞故鄉目斷會稽雲烏江空墮將軍淚
蜀國曾招望帝魂兩壁衣冠存古貌十年城郭說邦君
遺民尚指專車骨老樹槎牙枕廟門
偶成
遶屋栽梅亦可人最憐夏月綠隂清前村雨過山如洗
深徑風來竹自鳴滌硯不嫌池水冷寫書愛傍午忩明
近吟未許人知得且向梅邊隱姓名
舟中效東坡用韻
㡳事京塵踏軟紅又隨征棹過吳淞人家半在桑柘住
春水忽迷蘆葦叢赤蟹白魚今稍稍紅櫻紫笋已匆匆
船忩盡日看山色多少好山供眼中
江湖小集卷三十四
