江湖小集卷二十宋陳起編
李龏梅花衲
菏澤李君寄示梅花衲余讀之若武陵漁人誤入桃
源但見深紅淺紅後先相映雖有竒花異卉間厠其
間莫能辨其孰彼孰此也紹熙間余尉江寧有李魴
伯鯉者實余鄉人年七十餘客授方山觀示余梅花
集句百首其所取用上及晉宋下止蘇門諸君子雖
句句可攷而意或牽強如兩服兩驂用生馬駒費盡
御者力終難妥帖今李君所取下及於近時諸作猶
犧象尊間雜以一二瓶罌雖雅俗不同然適用可喜
也况後視今未必不如今視昔耶余故喜為之書丁
亥春丹陽劉宰
蟾精雪魄孕靈荄逐朵檀心巧勝裁要比春工高一著
凌寒先伴六花開
(歐陽永叔)(丁謂之)(王承可)(田元邈)
封植何人考厥初一枝價直萬瓊琚未央宫裏三千女
捲上朱簾總不如
(馮文度)(蘇子瞻)(李商隠)(杜牧之)
冰姿元住藐姑山一落風塵即厚顔寄語清香少愁結
春光不度玉門關
(歐陽凱士)(黃岩老)(林君復)(王之渙)
粉容冰艷玉玲瓏此外評花四海空可惜國香天不管
吹開吹落任東風
(李泌)(陸務觀)(黃魯直)(丁謂之)
霜晴十月玉谿村占盡風情向小園采石浪寒青塚暗
是誰招此斷腸魂
(鼂補之)(林君復)(義銛)(黃魯直)
山屐經過滿逕蹤高枝千歲對孤峯女冠夜覓香來處
須撥白雲三四重
(薛能)(雍陶)(王建)(陸暢)
本是離騷國裏人更無人為作招魂誰家玉笛吹春怨
占斷孤山水月村
(周晉仙)(蘇召叟)(姜堯章)(高九萬)
獨上西樓四望賖玉林瓊樹影交加春風也解嫌蕭索
借發明年最早花
(姚揆)(蘇子瞻)(楊廷秀)(李縝)
冰壺骨相自清臞流落荒郊道轉孤正是花中巢許輩
風標高古漢唐無
(韓子蒼)(張武子)(陸務觀)(義銛)
東君借與好風光窮巷無人亦自芳誰念故都花落盡
客愁春恨兩茫茫
(白樂天)(張安國)(陳祐)(李縝)
無熱天中第一僊幽姿高韻獨蕭然畫圖省識春風面
莫遣孤芳老澗邊
(義銛)(田元邈)(杜子美)(蘇子瞻)
南園北園花滿風南枝與客兩飄蓬平生一點調元意
都在吟情句眼中
(李縝)(陸務觀)(義銛)(趙從善)
醉倚東風不自持清香誰許比荼蘼南枝向我渾如昨
燕未歸來蝶未知
(蘇子瞻)(丁謂之)(張安國)(陸務觀)
琳瑯觸目路人驚上有黃鸝深樹鳴喚起一聲腸斷處
枝頭時見子初成
(黃魯直)(韋應物)(閩妓周氏)(韓退之)
傾國傾城豈在人人間只有此花新冰霜過了翩然去
萬紫千紅各占春
(唐彦謙)(蘇子瞻)(義銛)(王介甫)
茅屋蕭然野水東掃窗映竹見玲瓏城中桃李休相笑
豈待世間桃李風
(曹元寵)(韓退之)(謝無逸)(李縝)
孤舟江上畏春寒故國烟花想已殘沈醉不愁歸路遠
憑君傳語報平安
(張謂)(盧弼)(張蠙)(岑參)
不擬寒山不廣騷春風藜杖起詩豪霜鴻入夜驚還止
人立梅花月正高
(張武子)(吕棫)(上官良史)(趙紫芝)
栗里先生花夾門且尋詩社著詩勲莫嫌春淺花房小
春在枝頭已十分
(侯季良)(陳無已)(李縝)(唐人)
月會深情借艷開相逢月下是瑶臺斷崖絶壑元無主
嫁與春風不用媒
(陸龜蒙)(蘇子瞻)(蘇養直)(李長吉)
驛迥村幽客路微今朝楚樹發南枝重門深鎖無尋處
故斸雲根帶蘚移
(司空圖)(柳子厚)(郎士元)(李漢老)
攜手城南憶舊遊故人行役向邊州冰肌自是生來瘦
不識人間離别愁
(韓退之)(張謂)(虞美人詞)(徐道暉)
病與西湖絶半年一春長費買花錢詩懷自笑多塵土
猶恐春隂咽管絃
(趙紫芝)(俞國寶)(徐致中)(李約)
上苑年年占物華東湖同住水雲家莫言春度芳菲盡
閑閉春風看落花
(柳子厚)(李漢老)(賀知章)(秦系)
空倚梅花說住山他鄉風景亦相關北窗人物羲皇上
身與浮雲處處閑
(張武子)(皇甫冉)(李漢老)(靈一)
一方明月可中庭坐見年芳憶帝京宿客盡眠眠不得
半山寒色與春爭
(劉禹錫)(韋應物)(雍陶)(裴說)
五陵春色泛花枝春半如秋意轉迷細雨濕衣看不見
千行珠淚滴為泥
(陳羽)(柳子厚)(劉長卿)(顧况)
閏月今年春意賒年光誤客轉思家夜來有夢登歸路
侵岸疎梅已放花
(錢起)(王翰)(方干)(曾存之)
不論朝暮帶輕煙錯向春風恨杜鵑楊柳枝頭風料峭
為君醉倒燭花前
(徐致中)(趙子野)(韓无咎)(李漢老)
天與芳時豈待催高樓曉見一花開夜來省得曾聞處
香駕寒雲入酒杯
(范希文)(令狐楚)(許渾)(張芸叟)
青帝來時值晚芳有時經雨乍凄涼玉笙聲裏鸞空怨
細嚼花鬚味亦長
(王初)(羅隠)(晏叔原)(蘇子由)
洞天誰道却歸難浩思藍山玉彩寒常是臘前欺雪色
等閒莫遣俗人看
(唐求)(薛濤)(梅聖俞)(李漢老)
自是春愁正斷魂半緣修道半緣君孤城吹角猿相應
遥結芳心向碧雲
(韋莊)(元稹)(徐道暉)(楊衡)
小橋分路入青苔冰萼瓊華次第開欲識春風最竒處
空林月落始應回
(王介甫)(宋庠)(李頎)(李端)
玉笛誰家叫落梅夜來春病不勝懷傍人未必知心事
惟有君恩白燕釵
(韋莊)(王之渙)(劉卓)(殷堯藩)
遮莫江頭柳色遮隨風好去落誰家江春不肯留歸客
馬踏春泥半是花
(鄭谷)(劉禹錫)(劉長卿)(竇鞏)
聽鐘投宿入孤烟旅館寒燈照不眠竹裏江梅寒未吐
平臺賓客有誰憐
(施肩吾)(高適)(蘇養直)(王昌齡)
九衢風土帶花香月到枕前春夢長天意最饒惆悵事
殘花殘雪尚交光
(唐彦謙)(温飛卿)(陸龜蒙)(王初)
舊業叢臺廢苑東别來二十一春風越梅半拆輕寒裏
抛擲深山亂木中
(劉言史)(賈島)(和凝)(李九齡)
撚玉搓瓊軟復圓衣篝不用綠沈烟自緣今日人心别
暖熨寒英只鬭先
(趙光遠)(周晉仙)(鄭谷)(銛朴翁)
隔得盧家白玉堂蜂争粉蘂蝶分香不隨殘雪埋芳草
若箇傷春向路傍
(李商隠)(温飛卿)(韋莊)(唐彦謙)
雪徑清寒蝶未知錦囊消得探春詩多情為我香成陣
憑仗東風分外吹
(李希聲)(舒亶)(辛幼安)(高蟾)
月落烏啼霜滿天江頭歸客木蘭船愁腸斷處春何限
忍把敲吟舊竹鞭
(張繼)(潘德久)(温飛卿)(李洞)
梅花暗落嶺頭雲盡日出門還掩門却見舊房階下樹
春風應自怨黃昏
(李益)(曹鄴)(賈島)(韓渥)
龍脊橋邊住最幽誰將小笛按梁州年年歲歲花相似
馬上多逢醉五侯
(銛朴翁)(劉武子)(賈曾)(吳融)
東風不用更相催不向東風怨未開無限春愁莫相問
碧山明月照蒼苔
(令狐楚)(高蟾)(趙嘏)(曹唐)
五湖賒與一年春幽佩仙香半夜聞暫到人間歸不得
有人傳是紫陽君
(陸龜蒙)(李羣玉)(盧綸)(熊孺登)
殘燈無焰影幢幢人世心形兩自降借問梅花何處落
春風吹到讀書窗
(元稹)(薛濤)(高適)(武元衡)
暗香時復過窗紗不是桃花與李花試問花枝何處好
病來簾外是天涯
(朱雍)(陳去非)(王介甫)(裴夷直)
一枝折盡一重新纔見吳州百艸春山路獨歸衝夜雪
不堪仍送故鄉人
(施肩吾)(皇甫冉)(王建)(顧非熊)
盡日含毫有所思殘花應逐夜風吹春郊雨盡多芳艸
立馬煩君折一枝
(薛能)(李昌符)(雍陶)(楊巨源)
倚竹佳人翠袖長薔薇花露染衣裳一時傾倒春風意
豈是常娥月裏香
(蘇子瞻)(韓子蒼)(陳去非)(宋咸)
野外相逢一笑新寒枝清槁玉粼粼雖然未得和羹便
纔道和羹便失真
(洪覺範)(王績)(羅隠)(曾㮣)
夕陽原上兩三家行不逢人只見花正是一年春好處
春風應怪在天涯
(杜荀鶴)(陳無已)(韓退之)(鄭毅夫)
酥滴寒英露滴香迎春先有好風光落花寂寂黃昏後
疎影横斜最斷腸
(李縝)(白樂天)(韋莊)(謝無逸)
江邊身世兩悠悠遶著瑶芳看不休月淡烟深聽牧笛
冰肌銷瘦為誰愁
(蘇子瞻)(林君復)(陸務觀)(楊時可)
雪後相看意更深摩挲拄杖過溪尋含情似領歲寒約
料峭東風不易禁
(道潛)(陸務觀)(侯季長)(吕誨)
蘭替天香蜜替黃巧如施粉妒何郎東君若要分流品
儂是水仙鴻雁行
(李縝)(徐師川)(种放)(黃岩老)
隔屋穿籬見一枝幽香深謝好風吹兒家門戶重重閉
縱有春來何處知
(張會川)(寇平仲)(唐才婦詩)(唐人)
深院無人獨倚門暗香浮動月黃昏夜寒那得穿花蝶
疑是西湖處士魂
(韋莊)(林君復)(蘇子瞻)(李縝)
出屋香捎幾樹花對花今日奈天涯秦中驛使無消息
又遣相思夢到家
(道潛)(周美成)(杜子美)(李縝)
乞得東風一杖藜尋花覓逕忽成迷欲知前面花多處
湖水東邊鳳嶺西
(蘇養正)(陳去非)(韓退之)(蘇子瞻)
西曹深處見春來半欲離披半欲開箇裏愁人腸自斷
秦樓寒角更相催
(王仲至)(郭震)(劉禹錫)(盧強)
一樹春花千萬枝戀花行步步遲遲可憐日暮嫣香落
直似山隂雪下時
(白樂天)(方干)(李長吉)(李縝)
瘦倚疎篁半出牆幾多深意斷人腸不如醉裏風吹盡
踏作花泥透脚香
(釋惠璉)(李易安)(杜子美)(楊廷秀)
冰棹風船雪滿篷年年長策探花功可憐幾許懷春意
盡在疎枝冷蘂中
(楊廷秀)(陸務觀)(李縝)(王性之)
江頭短樹亞衡門誰與詩人管醉魂惆悵西湖仙去後
不堪細雨濕黃昏
(侯季長)(黃岩老)(銛朴翁)(蘇子瞻)
玉樹交横雪後天月明素質自生烟人間那得花如許
疑是蟾宫降謫仙
(司馬君實)(蘇子瞻)(銛朴翁)(洪覺範)
淺淺池塘短短牆眼明初識道家裝夢魂不入人間世
雲雨巫山枉斷腸
(王介甫)(李縝)(僧法平)(李太白)
草為床坐瓦為杯愛著幽香未擬回醉到花殘呼馬去
姚黃魏紫莫相猜
(銛朴翁)(黃魯直)(陸務觀)(謝無逸)
仙衣襞積素中單物外風塵不染顔世上幾時曾好古
孤標只合在孤山
(李縝)(倪無隠)(李山甫)(黃岩老)
玉顔知復為誰容鶗鴂一聲春事空昨日倚欄枝上看
教人錯恨五更風
(王履道)(李縝)(范希文)(王建)
老去青林又一霜折花鏡裏憶新妝幾回夢作花間蝶
不怕清寒嗅冷香
(張武子)(黃魯直)(李縝)(楊廷秀)
羨君瀟灑有餘清密雪無端苦見侵長使詩人動幽興
平生和靖最知音
(歐陽永叔)(李白)(謝幼槃)(張彦實)
子美詩中黃四娘滿身新裛瑞龍香似嫌時世妝梳淺
故作無情淡淡妝
(蘇子瞻)(毛熙震)(李縝)(謝無逸)
閱盡冰霜念已乾秦南燕北見君難自憐野客都無著
拈得花枝不忍看
(銛朴翁)(張武子)(寇平仲)(蘇子瞻)
林蘿深處過溪橋眼底青山映寂寥真態生香誰畫得
一枝春瘦雪初消
(林君復)(蘇養直)(蘇子瞻)(何正平)
瓊酥滴滴綴斜枝莫恨東風剪拂遲花底自從和靖死
臨流誰復賦新詩
(謝無逸)(趙世長)(銛朴翁)(徐師川)
女鬟誇巧幻寒芳送我東山紫翠傍指似鳳城烟月路
一杯當屬水仙王
(李縝)(秦宰)(張武子)(蘇子瞻)
鏤冰疊雪鬭輕盈片逐銀蟾落醉觥惆悵晚來風定後
隔林横笛兩三聲
(謝無逸)(辛夤遜)(李縝)(釋無則)
西湖西畔北山前日日春風是管絃何似玉堂裁詔罷
銀瓶玉柄兩蕭然
(蘇子瞻)(趙紫芝)(吳融)(皮日休)
吹殺梅花影裏燈凄涼一似觀堂僧滿山明月東風夜
茶煮西峰瀑布冰
(張功父)(周晉仙)(羅鄴)(貫休)
一樹&KR0034;鬆玉刻成月中還似日中明等閑只怕花零亂
何處人家籠解盛
(王建)(齊已)(李頻)(蘇子由)
就泥沾處襯芳塵憶昔爭遊曲水濱疎影暗香如昨日
東風二十四回春
(高九萬)(王駕)(徐無競)(白樂天)
人人欲看壽陽妝自笑狂夫老更狂取醉不辭留夜月
踏花歸去馬蹄香
(范希文)(蘇子瞻)(李太白)(胡曾)
孤根何事在柴荆苕水相逢眼便青盡日問花花不語
窮途阮籍幾時醒
(林君復)(毛澤民)(嚴惲)(杜子美)
淡烟疎雨又青山月映横枝古磵寒十日笙歌一宵夢
無人起就月中看
(周晉仙)(銛朴翁)(韋莊)(開元名公)
疎疎枝上發陽和月冷高臺影在波留客看花賦詩坐
不須此地有笙歌
(潘德久)(徐致中)(翁靈舒)(徐道暉)
花壓闌干春晝長玉中還有辟邪香少陵苦被花相惱
可是無心賦海棠
(温飛卿)(蘇子瞻)(謝無逸)(王介甫)
水邊遥見久停橈似與詩人破寂寥兩岸嚴風吹玉樹
莫教虛度可憐宵
(丁謂之)(王介甫)(韋莊)(蘇子瞻)
愁絶江南日暮春東風何事入西鄰誰家月下看花女
莫竊香來帶累人
(劉貢父)(蘇子瞻)(元稹)(薛能)
黃鳥隂中實已團從教革帶減詩鐶錢塘岸上春如織
誰伴仙翁倒玉山
(黃魯直)(李縝)(温飛卿)(蘇防)
小雪疎烟雜瑞光月窗花院夢悠揚落星樓上吹殘角
不是愁人也斷腸
(蘇子瞻)(李白)(韋莊)(戴叔倫)
恨滿東風意不傳蘂珠宫殿擁神仙司空見慣渾閑事
一夜相思笑玉川
(陳去非)(洪龜父)(韋應物)(林憲)
藜杖扶人趁雪乾玉蕤初發映溪寒不須苦問春多少
索笑情懷老漸闌
(劉應時)(道潛)(楊廷秀)(陸務觀)
蕙死蘭枯菊亦摧與春先作斷腸媒騷經失我無慚色
時節來時畢竟開
(蘇子瞻)(皮日休)(潘德久)(楊廷秀)
候得南枝臘後芳斬新氣象敞書堂幾回醉嚼春風骨
清殺玉川文字腸
(周開祖)(謝無逸)(李縝)(黃岩老)
雪裏消磨一半春乍晴芳草競懷新青天無雲月如燭
仰看横枝自寫真
(陳叔昜)(范至能)(盧綸)(楊廷秀)
天放嬌嬈豈自知春風日日雨時時晚香消歇無尋處
多在青苔少在枝
(王介甫)(齊已)(蘇子瞻)(崔魯)
日衝霜雪走風埃今日江邊首重回空掩玉樓先睡去
暗香都自著人來
(連彦夫)(羅隠)(張武子)(李縝)
天與風流春與嬌酒旗風急更相招先生莫道心如鐵
愁殺蘇州也合銷
(李縝)(林君復)(陳去非)(高子勉)
霜羅袖薄綠衣單家是江南友是蘭借問幾時辭碧落
一枝欲寄北人看
(范至能)(陸務觀)(喻迪孺)(歐陽永叔)
雪後東風未肯和此中不醉又如何江南春色花千里
自笑茅簷一樹多
(蘇子瞻)(劉浩)(朱松)(銛朴翁)
下馬旗亭酒可沽水精簾内看如無應緣近水花先發
獨凭欄干恨有殊
(潘德久)(于武陵)(戎昱)(來鵬)
策杖窺園日數巡無端寒雨損精神青裳素面天應惜
不著笙歌不肯春
(王介甫)(張正見)(陳去非)(范至能)
冷艷孤光照眼明暖風不為惜輕盈江南破後無詞客
吟破愁腸句不成
(張安國)(孫仲益)(張武子)(亡名)
玉河仙子下雲逵探請東皇第一機莫道春歸無覓處
年年魂傍隴頭歸
(趙世長)(黃魯直)(陳子高)(銛朴翁)
童初宫裏兩斑斑粉落香肌汗未乾五月京塵渴人肺
滿將春色上金盤
(李縝)(崔珏)(亡名)(韓琦)
倚樹空驚白髮新風飄萬點正愁人不知誰唱歸春曲
更在朱欄綠水濱
(張會川)(杜子美)(曹唐)(楊傑)
閒踏宫花獨自行飄廊點地色輕輕臨風長作南枝想
欲化西園蝶未成
(白樂天)(王建)(黃岩老)(張泌)
玉女精神不尚妝一身盡著雪衣裳只應尚有驕春意
淺笑微顰盡斷腸
(張文潛)(黃岩老)(王介甫)(李縝)
南枝先暖北枝寒便領東風到世間寶髻斜簪光照座
暗香終不似孤山
(女仙)(鄭毅夫)(陸務觀)(銛朴翁)
落日天寒客自愁數枝斜亞磵横流春風也是多情思
無限清香夜不收
(黃岩老)(銛朴翁)(韓退之)(梅摯)
出得城來事事幽併知春色上枝頭一年好處君須記
江上行人空自愁
(楊廷秀)(鄭毅夫)(蘇子瞻)(蔡君謨)
萬古蕭條楚水西步尋芳徑到寒溪行人將底酬春色
一絶清詩手自題
(劉長卿)(吳居厚)(李縝)(陸務觀)
玉為風骨雪為衣瘦倚疎篁不解肥絶磵斷橋幽獨處
夕陽長送釣船歸
(楊廷秀)(銛朴翁)(陸務觀)(杜牧之)
大道青樓御苑東珠簾約住牡丹風一枝帶雨牆頭出
不與花爭世態紅
(韋莊)(宋祁)(羅隠)(陶商翁)
蜂撩蝶嬲不相饒二月春風似剪刀可惜屈原吟澤日
不并香艸入離騷
(李縝)(賀知章)(晏殊)(林君復)
每愛花光畫作圖姑山親見雪肌膚芒鞵遠覓香來處
醉倒黃公舊酒壚
(銛朴翁)(蘇子瞻)(李縝)(陸龜蒙)
西望長安不見家駞裘幾折犯寒花玉驄慣識西湖路
不覺歸鞍帶月華
(李太白)(李縝)(俞國寶)(蘇子瞻)
雲為肌骨玉為神耐盡冰霜破俗塵政爾玉壺相俎豆
寄言幽谷可終身
(張安國)(銛朴翁)(黃岩老)(譚勉翁)
花有清香月有隂何人月下此幽尋巷南巷北相知少
自把茶甌當酒斟
(蘇子瞻)(李縝)(趙紫芝)(劉應時)
一年春色負歸期每見梅花輒入詩腸斷江南一百五
然犀何處覓瓊枝
(羅鄴)(林君復)(張武子)(蘇子瞻)
一樹寒梅白玉條風魂雪魄去難招三年枕上吳中路
先到王城第一橋
(戎昱)(栖白)(蘇子瞻)(張武子)
萬木逢霜一劫灰動搖詩興又逢梅野橋漏泄春光處
不用君王羯鼓催
(黃岩老)(杜子美)(李希聲)(居仁)
梅梢風暖弄殘陽花氣侵人笑語香太歲只遊桃李徑
肯隨桃李鬭梳妝
(陳純益)(秦少游)(盧仝)(黃岩老)
一段春愁雨帶來空令懷古更徘徊深宫不與閒人到
枝上年年生綠苔
(銛朴翁)(司空圖)(蘇君叟)(姜堯章)
新年何事最堪悲雖老於梅亦未衰日暮漢宫傳蠟燭
東風全在小桃枝
(盧仝)(蘇子瞻)(韓翃)(唐子西)
擁裘來看玉梅春江上悠悠不見人報答春光知有處
十千沽酒莫辭貧
(蘇子瞻)(王介甫)(杜子美)(崔繁童)
宛陵堂下探梅時淑氣隨風裂麝臍昨夜小園春已老
落花枝上鷓鴣啼
(韓子蒼)(陳朝老)(韓琮)(閩妓周氏)
問訊松篁嶺下梅今朝忽見數枝開長干白下相逢少
莫負江南鸚鵡杯
(道潛)(唐才婦)(張武子)(史千)
北客南來豈是家名園又作醉生涯因風蛺蝶低仍起
飛去方知不是花
(蘇子瞻)(陸務觀)(毛達可)(楊廷秀)
一枝斜映佛前燈興味都來似野僧記得玉人春病後
穿花却與共扶藤
(陳去非)(失名)(薛能)(蘇養直)
高標不畏雪霜侵松竹初栽未靚深多謝東君深屬意
盡教枯朽作瑶林
(鄭毅夫)(吕栻)(林迥)(李太白)
古苔留雪卧牆腰小戶無風暖氣饒一段好春藏不得
有人和淚獨吹簫
(姜堯章)(潘德久)(張武子)(劉武子)
江頭千樹玉糢糊客子搖船遶畫圖唯愛風流當月夜
滿身花影倩人扶
(李縝)(張武子)(林紹宗)(陸龜蒙)
仙子乘雲下玉溪幽人又賦探春詩遠香暗度横橋上
正是横斜一兩枝
(嬾愚)(陸務觀)(史千)(李希聲)
白玉堂前一樹梅先於城外百花開物情似與閒相稱
又惹東風意緒來
(唐才婦)(劉禹錫)(劉威)(來鵬)
花籠微月竹籠烟多病多愁負少年一院落花無客醉
謝娥行處落金鈿
(元稹)(張泌)(温飛卿)(韋莊)
不知雨後更精神與水相蒸暖盎春獨自捲簾樓上望
夕陽吟殺倚樓人
(俞商卿)(曾幼度)(翁靈舒)(韋莊)
有花偷笑臘前枝筆寫春闈客賦詩獨夜客心何處是
和烟和雨雪離披
(錢翊)(慕幽)(施肩吾)(韋莊)
海天臘盡凍初融平旦梅花破冷紅借問清都舊花月
共驚雲色帶微風
(上官良史)(張武子)(賈至)(盧綸)
雪裏開花却是遲羞歸應為負花期即今耆舊無新語
獨立蒼苔自詠詩
(蘇子瞻)(蘇子瞻)(杜子美)(杜子美)
紅梅
小萼裁成絳蠟勻繡難相似畫難真春風用意勻顔色
未怕青腰玉女嗔
(石曼卿)(方干)(鄭谷)(王介甫)
蠟梅
絶無聲色動凡情香比江梅分外清欲問此根何處得
游蜂多思近經營
(林憲)(洪覺範)(石懋)(韓退之)
墨梅
一從笛裏送孤妍興寄揚雄獨守玄憶著江南舊行路
可憐風味故依然
(銛朴翁)(張子文)(林君復)(李縝)
半幅溪藤萬里春夜窗添起月精神眼看白璧埋黃壤
鬒髮空歸想太真
(陳去非)(石懋)(黃魯直)(張子文)
五言
前村深雪裏天意不教遲玉色復何異東風萬古吹
(齊已)(熊皎)(朱晝)(張喬)
閶闔春風起花開次第新拂牆花影動疑是弄珠人
(令狐楚)(王涯)(崔鶯鶯)(王適)
素面凝香雪孤根尚惹苔春風有餘力一一為愁開
(韋莊)(修睦)(曹松)(楊衡)
上苑春何早百花猶未知逢春多霰雪玉性肯磷緇
(王表)(熊皎)(戴司顔)(白樂天)
雪中多日靜春富野人家廢苑荒堤外誰知改歲華
(銛朴翁)(上官良史)(徐道暉)(徐致中)
歲晚樹無葉欹花半在池水光斜漾月憶在故山時
(歐陽詹)(徐道暉)(高九萬)(皎然)
自入春來早梅花處處妍幾家深樹裏只怕晚風顛
(徐致中)(翁靈舒)(項斯)(姜堯章)
高枝分曉月花發蝶先知野渡冰生岸清香可贈誰
(陸贄)(文兆)(皇甫曾)(虚中)
孤燈然客夢疎雪亂梅花憶昨經過處鄉心月滿沙
(岑參)(徐致中)(沈佺期)(修睦)
衆芳春競發隂砌雪花殘獨樹臨江古猶疑畫上看
(朱灣)(慕幽)(上官良史)(徐致中)
官歷春猶淺夜寒霜滿枝欲消冰似雪明月不須期
(翁靈舒)(歐陽詹)(趙紫芝)(錢起)
客路逢人少春城不盡頭無風花自落何處避春愁
(惟鳳)(上官良史)(杜子美)(顧况)
幾夕疎林下山花慰客心哀猿自相叫惟恐暮雲隂
(保暹)(崔備)(盧拱)(張亦)
高檣起行色帶月過江村逐吹梅花落無言只斷魂
(劉禹錫)(劉長卿)(李嶠)(銛朴翁)
閏年春過後衆樹碧光鮮已瘦梅枝影關心又一年
(齊已)(翁靈舒)(徐致中)(銛朴翁)
冬暖梅花早前庭如月輝北人歸欲盡不用惜花飛
(徐致中)(陸暢)(戴叔倫)(王涯)
雪氣衝簾入天寒白屋貧不知園裏樹先結日邊春
(徐道暉)(劉長卿)(東方虬)(陳羽)
春宵多旅夢輕醉不成鄉靜室簾孤捲花間暗斷腸
(張喬)(唐彦謙)(行肇)(魚玄機)
近舍新為圃春梅避石開風兼殘雪起詩思澁難裁
(徐致中)(周晉仙)(于良史)(包佶)
忽見寒梅樹西陵西又西可憐枝上色歸路莫相迷
(王適)(周晉仙)(楊衡)(皎然)
野蝶難爭白芳香散著人風光人不覺寒氣自通春
(司空曙)(紇于著)(王涯)(李頻)
萬仞冰梢折春回客未歸黃昏掩門後教熨看花衣
(馬戴)(戴叔倫)(戎昱)(王建)
寒雪梅中盡紗窗薄似煙怨魂迷恐斷多是晚風前
(李太白)(張仲素)(李商隠)(姚合)
舊國迷江樹羞將淚對花老魂招不得明月落誰家
(皇甫冉)(孟郊)(杜子美)(李太白)
東風吹暖氣花泛曉光鮮破月斜天半垂藤壓樹偏
(陳羽)(司空圖)(劉得仁)(姚合)
梅花今正發折盡向南枝相送河梁晚春風動柳絲
(李頎)(張籍)(陳伯玉)(耿湋)
深居白雲穴幽意滿山楹風遞幽香去何人識此情
(馬戴)(祖詠)(齊已)(劉長卿)
自愛新梅好相懽得幾回來年又相見先發映春臺
(張籍)(戴叔倫)(任蕃)(齊已)
花落青軒樹山僧帶雪期荒階羅疊蘚未遠剰相思
(包融)(尚顔)(鄭愔)(包何)
尋芳愁路盡山寺始花開獨上高樓望傷春不易裁
(姚合)(齊已)(姚係)(張泌)
寒盡梅猶白春光幾處偏嬌鶯解言語不是怨流年
(宗楚客)(郎士元)(馬異)(李端)
常恐韶光晚繁花已滿林花心愁欲斷月冷洞房深
(陸贄)(王表)(王維)(上官儀)
碧落風烟外正朝發早梅散空香鬱鬱應為剪刀催
(王維)(張說)(陳羽)(宋之問)
嬾成真似病山妓笑酣歌花落煎茶水疎叢蝶未過
(于鵠)(孟浩然)(姚合)(劉象)
林間明見月深戸映花關想像吹簫處空尋伊洛間
(皎然)(韓翃)(丁仙芝)(司空曙)
月寒花露重貌為客愁銷一落又經歲鄉關此路遥
(江為)(田澄)(于濆)(祖詠)
月明渾似雪樹老數枝傾月落江村黑孤吟意不平
(雍裕之)(劉得仁)(項斯)(姚合)
白日依山盡春風引思長抱琴沽一醉尋艷復尋香
(王之渙)(雍陶)(宋林)(齊已)
旅館誰相問霜晴凍葉飛花當隴上發邊色滿戎衣
(戴叔倫)(懷浦)(楊衡)(温飛卿)
風起寒雲斷飛花入戶香孤城吹角罷一鏡有愁霜
(戎昱)(李頻)(李宣遠)(栖蟾)
梅落經霜霰雲連京國深金罍列四座春色豈知心
(張暈)(陳存)(劉復)(王維)
池草艷春色流芳復滿園只應連夜雨花落擁籬根
(李太白)(韋應物)(李敬方)(于鵠)
世上樹桃李逢春解惜春不知春色早對此合傷神
(崔膺)(李益)(王適)(唐彦謙)
逆旅相逢處冥冥花正開今朝與君醉不辨越王臺
(孟浩然)(崔峒)(張說)(張軫)
野渡人初過人悲花自閑歌聲隨渌水春滿杏花山
(清塞)(孟郊)(劉眘虚)(姚合)
舊雪逐泥沙驚雷長荻芽低簷一枝在恐有夜來花
(李端)(翁靈舒)(紇于著)(左緯)
一點白如雪玄機未易窺歲華搖落盡空把月中枝
(徐道暉)(韓仲止)(左緯)(翁靈舒)
病見岩花發風霜一歲殘月斜寒影動清比玉堪餐
(張亦)(徐道暉)(徐致中)(趙仲白)
高樹梅初發城隅古謝村况多秋蘚色巧詠任人言
(徐致中)(翁靈舒)(趙紫芝)(徐道暉)
落日明深塢新移棘補籬野花春後發獨自立多時
(趙昌甫)(徐道暉)(趙紫芝)(張武子)
畫閣餘寒在花明綺陌春今年看花伴東去汶陽濱
(張起)(王涯)(李益)(宋之問)
無處寫幽懷前山雪未開一階春草碧偶到樹邊來
(銛朴翁)(清塞)(翁靈舒)(楊衡)
數枝寒照水幽意日相親愛此無他客遥將寄野人
(翁靈舒)(趙紫芝)(張亦)(徐道暉)
漁舸汀鴻外霜天似水清更無花上月新句與誰評
(翁靈舒)(徐致中)(周晉仙)(趙紫芝)
枯株圍古寺老怪昔誰栽水國花開早疎花晚自開
(徐道暉)(翁靈舒)(趙紫芝)(徐致中)
問得梅花信新晴花氣香戲賡和靖句炙背負斜陽
(徐致中)(杜子野)(周晉仙)(銛朴翁)
觸處是花開孤高不受埃春風别有意時有暗香來
(東方虬)(翁靈舒)(李義甫)(王介甫)
幾度尋春信親曾到石橋寒雲拂縞夜恨不坐通宵
(左緯)(徐道暉)(徐致中)(趙紫芝)
旅望因高盡江春入舊年紛紛對寂寞花隔杜陵烟
(崔曙)(王灣)(劉眘虚)(郎士元)
捲簾清夢後靜角揜山城氣射燈花落肌膚片玉明
(惟審)(清塞)(貫休)(護國)
積雪暮山寒枝枝入肺肝高風吹不盡一半更須看
(皇甫冉)(趙仲白)(處默)(張亦)
雪消春力展林雪似芳菲獨映孤松色煩君問是非
(可止)(司空曙)(嚴維)(王維)
蠧根停雪水花落釣人頭萬里猿頻斷春風亦似秋
(周賀)(魚玄機)(劉長卿)(張繼)
鳥喧金谷樹惟此出塵埃古戍鳴寒角池塘暗不開
(朱放)(劉得仁)(清江)(司空曙)
人情皆共惜勿謂少知音若問陽臺客曾供雪夜吟
(熊皎)(無可)(張循之)(馬戴)
寶慶丁亥余留句曲嘗錄寄漫塘劉平國今十五年
矣熹事人屢囑板出或者欲易為天機雲錦余曰此
集實如野僧敗襖將新捺舊拆東補西元無一片完
物非衲而何是名豈可易也客曰唯傳而見者豈不
直一笑淳祐二年壬寅二月八日李龏書
江湖小集卷二十
