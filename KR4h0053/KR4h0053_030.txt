江湖小集卷三十宋陳起編
劉翼心游摘稿
躔父與余同事樂軒先生躔父鄙夷場屋之事技獨
力於詩自晉唐而下至我朝諸公遺集掇擷數百家
所作不主一體大抵學樂軒為之先生有道之士也
其詩初為唐語後為晉語晚而傲世自樂盡去繩墨
法度自為樂軒一家之言蓋耻入今人古人窠臼也
如娑羅林中最後說法六師諸魔聞者益懼矣同門
諸友獨躔父入此三昧心游之稾甚富今乃摘取余
所可知者十九首見寄余讀而喜曰此吾師初時詩
法也是豈不足行世耶然君世事樂軒乃翁俗下筆
尤勁高處不下止齋岷隠而不以進取為意方躔父
少年聞人說舉子業即掉頭揮手而去獨與翁守樂
軒之書呻吟竟日今年六十有四好慕如十八九時
充此心至道不難也是豈求以詩名家者哉余長躔
父五歲於道無聞詩亦不進非特媿於吾師亦媿於
吾友矣躔父名翼横塘劉氏景定辛酉竹溪鬳齋林
希逸序
題心游樓
一自浮光抵玉融東林山曲世為農前場歲計禾麻麥
後圃年深竹荔松博我多聞千載史喚人深省五更鐘
不消更會楞嚴語面面披雲挹曉峯
心游樓即事
禪坐寧離此意行何所如稻粱詩七月果木賦閒居活
水嘗新茗顛風落舊書無才甘用拙不是隠樵漁
癸邜十月同林子宜拜掃先師樂軒墓因和南
谷寺壁間韻
秋風颯颯已華顛男女猶賖嫁娶錢問道西軒空有夢
繙經南谷恐無緣登墳薦酒徒為爾對佛拈花亦偶然
回首白雲無呌處青山長在淚痕邊
答林昌宗詩筌韻
經鋤小暇弄詩筌老去仍知默是襌滄海移舟盡琴趣
雖然終不似無絃
題東皋詩卷
雪竹霜松不老身儘教後進笑陳人相逢亦有吟詩客
誰似先生語意眞
書情
蕭疎遠市囂山窟雜耕樵窮鬼乘吾拙錢神挾汝驕世
途自巇嶮眞性本逍遥尚想榮期樂綸巾傲漢貂
夜意
平生萬事水東流獨有多情是風癢夜長無寐月窺牀
擁被孤吟起還想
伯言見和拙作以漢隸書之謝以七韻
李潮善八分求歌杜陵叟有人和我詩半紙餘科斗風
雲生其懷劔戟出其手石經中郎蔡新樣元和柳元常
文不傳退之書何有待我農隙時載筆隨君後袖手眼
亦明聊與之飲酒
偶見官舍梅花作
天然標格自瀟疎底用松篁水月俱但是梅花皆可愛
何關東閣與西湖
挽敖儀仲
半面春風已有情别來重見眼終青空齋夜雨十年後
一醉黃花呌不醒
對坐茶甌日兩迴胷懷眞率向人開茶甌對客如前度
不見先生杖屨來
晝倚籃輿餞一杯殷勤别語到簾幃那知此夜成長往
書屋無人月掩扉
書中有種復何愁酒興詩狂卒未休莫唱横塘斷腸句
不堪斜日獨登樓(儀仲有題心游樓詞)
送二子從子宜讀書
三代讀書無寸功又將此法教兒童旁人笑我背時好
不背旁人背樂翁
山寺聽雨
問道論詩也一宗燒柴煨芋佛家風要知真樂人間少
聽雨空山破寺中
戲和劉雪巢題壁韻(劉有不知何處有唐詩之句)
吟懷秪怕俗塵迷若慕唐人也自癡要識性情根極處
請觀三百五篇詩
題平遠軒呈竹溪玉堂
溪堂闢小軒此景絶可愛蔡松道東邊千載典刑在高
低萬頃田面勢溪向背生綃一幅寬晴雨不盡態中有
謫仙人來尋莘野耒畎畆雖不忘知進不如退乾坤入
醉眼風月出吟喙我非人境遊亭在人境内心平水不
波見遠山無礙時携琰石遊間以劉白輩僕忝老諸生
來和佛三昧
題簡上人西亭詩文後
眞如非字義綺語道之疵未見西亭作長爲北磵欺晚
因僧媚遠初實客從曦多少才名士沉淪世不知
夢呈樂軒先生既覺不失一字錄呈竹溪
玉堂
不見仙翁四十春幸然丘隴在比鄰當年四海從游者
報佛深恩有幾人(艾軒先生工部侍郎文節林公一傳爲網山林先生諱亦之字學可再傳)
(爲樂軒陳先生諱藻字元潔皆有集行世竹溪樂軒之嫡子也)
江湖小集卷三十
