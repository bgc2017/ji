江湖小集卷三十三宋陳起編
林尚仁端隱吟稿
七閩山川竒秀行建劒以南溪流益駛傑峯峻崖挺
挺峭立渟涵鍾結發爲人物皆瓌偉俊明抱負之美
至不減中州故擔簦負笈來試於京者常半天下家
有庠序之教人被詩書之澤而仕於朝爲天子侍從
親近之臣出牧大藩持節居方面者亦常半而今世
之言衣冠文物之盛必稱七閩吾福又七閩之盛也
古爲長樂郡縣因以名有林君尚仁者一日以詩來
謁讀其詩識其爲人也揖之進使之坐與之上下議
論皆纚纚可聽知其深乎詩而非苟於作者也因請
定交越數日林君又出數則以示讀之矍然而喜因
請見全藁林君曰余平生苦於吟所得亦不少矣然
微不合我意則裂去惟恐緩今存者無幾何公有命
其奚敢辭又數日林君携短編以過見之愕然而驚
離席而起執其手謂林君曰子腸腑間豈皆錦繡耶
不然何其言之多美也嗚呼吾知之矣子生於山川
竒秀之區而家於文物衣冠最盛之地呼吸其所謂
瓌偉俊明之氣而來西湖之上漱濯於清泠之濱以
發其胷中所有者吾聞昔孤山有和靖翁高風退節
凛凛可尚君豈其耳孫乎蓋嘗登兹山而問乃翁舊
游今其朝煙莫雲冉冉滿山而昔所謂蒼童白鶴尚
無恙乎老梅玉立如故不知暗香疎影之句尚可得
而聞乎千百載之下誦其詩如見其人余意翁未嘗
亡也子行山中久矣清風明月之夕或一遇之翁必
有以授子矣固宜詩之多美言也嗟夫天下之義理
無窮而詩爲難工昔余率然而作今退然而悔者多
矣林君益務勉之使余屢見而屢驚焉則夫所以期
林君者不止此林君字潤叟自號端隱其爲詩專以
姚合賈島爲法而精妥深潤則過之每來對余言切
切然惟憂其詩之不行於世而貧賤困苦莫之憂也
觀其志蓋知所尚矣余誠懼乎世之知林君者未能
衆故樂爲序其詩而表出之後有知林君必自此詩
始淳祐歲辛亥小至日陳必復書於封禺山中
飲葯房陳戶山居分韻得閤字
常人厭寂寥隱士畏喧雜山居主人百好無終日哦詩
閉書閤我本山中人心事亦頗合杖藜約客行幽深來
扣吟扉坐陳榻不叙寒暄說晚唐滿座春風屢傾榼霜
晴沙路軟如泥谷鳥相呼聲自答花時不飲空白頭世
味由來如嚼蠟秪憐無夢化作蝴蝶飛遶盡百花深處
日千匝
暑夜
松風生晚凉坐久市聲歇客去行獨吟踏石碎明月
題蘆鄉思歸圖
不畫梅花却畫蘆自言家在箇鄉居當時恨不曾添鴈
爲帶平安一紙書
九日登烏回寄鄭渭濱
烏回山下寺閑抱一琴遊客路黃花晚江城寒露秋持
書誰送酒懷古獨凭樓想爾西風裏遶籬吟未休
和陳葯房納凉
貪凉分石坐野服岸巾紗竹暗鳴風葉溪暄聚水花深
村人語静高樹鳥飛斜不飲論文酒敲碁煮夜茶
贈歌者
聲逐嬌雲學鳳鳴王孫幾醉拍欄聽春深莫唱關情曲
多少行人過柳亭
新昌道中
春紅落盡雨霏霏爲怯輕寒尚夾衣村路每於泥處滑
鄉音漸與市人非護蠶谿女條桑去抱布山翁换米歸
世味徧嘗只如此幾番清夢落漁磯
寓華亭下砂鹽場
地僻民居少官勤國課優遠程驅瘦馬小港礙行舟晴
日鹽花曉風潮海氣秋野人因買鶴半月此遲留
秋日書懷
十年客路歎飄蓬歷盡風霜鬢欲空睡少半疑茶作祟
愁多全覺酒無功數蛬厭静鳴秋雨一葉驚寒落晚風
惆悵故園歸未得草荒籬下菊花叢
適越留别
江亭飲罷起離愁何事西風又越遊潮信欲來人欲去
夕陽紅蓼滿汀洲
此山林僉葯房陳戶偕張牧隱暮春晦日載酒
相過席上以手揮素絃爲韻得絃字
春詩敲未稳一醉傍琴眠吟客相過日飛花欲盡天竹
隂池水暗樹色島雲連幽鳥可人意數聲清似絃
寒夜即事
吟苦過於顚吟成亦自憐凍油燈影薄深屋語聲圓分
月照歸客避寒移卧氊一冬少閑日不得到梅邊
春日偶成
未逢知己愧蹉跎又見春風長徑莎杜宇一聲詩思減
楊花三月客愁多從人乞米貧如舊借吏抄書字半訛
懶說江湖十年事近來平地亦風波
廢寺
勅額雖存屋半傾爐香無主佛無靈豪家不管空門事
日夜西風語㙮鈴
自賦
學書學劔兩無成天乞梅邊隱姓名未必清閑非盛福
縱教富貴亦虚榮百年有限春風老萬事無心夜月明
何計莫餐煙火供潄流眠石過今生
送林雲岫歸省
西風吹客衣束擔出王畿千里莫嫌遠幾人猶未歸山
空秋鶴瘦天闊暮雲飛料得還家日將詩壽綵闈
雨中和張西麓
雨聲聽易厭况復事關心終夜不成寐一春徒費吟委
紅花命薄重碧酒杯深何日西湖上移船繫柳隂
連雨留宿陳葯房吟所
谿水分流急谿雲帶濕飛防飢童乞米畏冷客添衣雨
院碁聲潤風忩燭影微終須待晴去踏月夜深歸
偶題
矮屋過如斗樣寬閉門渾不受春寒海棠睡去棃花瘦
次第東風到牡丹
弔友人墓
樹隂雲影暗空山銘石雖存不忍看燒罷紙錢灰未冷
落花啼鴂雨聲寒
遊陽明洞天
每箇虚亭坐片時旋尋古蹟上巖梯石含秋色苔㾗老
洞接雲天樹影低樵客出林驚虎嘯道人臨水聽猿啼
吟邊欲記陽明事恐動山靈不敢題
清眞觀
一宫占斷水中央瘦竹添丁護短牆老鸛聲中松子落
遊魚影裏藕花香雲房不雨琴常潤池閣無風榻自凉
擬辦隱心終老此便須歸與鶴商量
春晚
春事又無幾隂晴苦不齊久貧交味薄多病語聲低落
絮行風徑歸雲度晚谿故鄉二千里日夜子規啼
贈禇雪巘
多年林下隱猶帶舊儒酸自說因詩苦還如學易難曉
忩花氣潤夜枕雨聲寒又欲名山去應尋勝跡看
村居即事
外事少曾聞深居似隱君谿明花照影風細水行文蠶
室寒初閉蜂房早已分偶因尋藥去踏破一村雲
寓舍留别
撥盡寒灰雨後深半忩燈影伴孤吟不眠只有琴知得
明日陽關何處心
課伐木
手揮樵斧氣如虹幾樹寒煙一餉空午夜無依烏鵲冷
數聲應恨月明中
懷潘寒嵒
别後空相憶無書直至今頻年千里客多事半生心卯
酒欺人醉春詩帶病吟倚欄政無緒一鳥過花隂
余種竹方成扁其室曰竹所友人以詩至用其
韻
屋老苔荒席久虚近分一榻與雲俱梅花未種招蜂怨
竹所雖清欠鶴圖無事看山如對客有時隱几亦忘吾
過門除却能吟者不是高僧即老儒
山居
帝城花錦地讓與市人居萬事不到耳一貧唯讀書掃
牀留月宿種藥帶雲鋤未晚多先醉爲官恐不如
簡許有實
閑磨霜刃破銀瓜沉水香銷日影斜吟客不來情思懶
晚風庭院落槐花
陳葯房聞人禺谿黃平嶺春日相過分得琴字
半生無厚業秪合住山林留客旋沽酒典衣因買琴晴
忩行野馬高樹語春禽彼此知心久相看意轉深
過友人幽居
門似野人家空園擬種瓜有僧分石坐無酒問鄰賖獨
鶴喜欲舞老梅寒自花此身歸未去猶愧暮林鵶
旅懷
欲暮西風引客愁十年如夢住他州故交零落誰知己
往事凄凉欲白頭一紙音書燈下淚滿城砧杵月明秋
早知世路風波險只在山中煮石休
懷蒲一庵許紒嵒
新營一榻養天和獨喜身閑鬢未皤藥性不諳緣病少
花名慣識爲吟多移書曬日防留蠧寫帖臨池擬換鵝
不到玉峯今兩載故人情味近如何
陳葯房舟中分得詩字
移舟春岸曉小雨欲晴時烟樹望疑暗水程行較遲推
篷山色近得句野鷗知來往無多路歸囊又一詩
寄表兄鄭古潭
江湖風浪惡飄泊此依依白髮親俱老深春人未歸雲
留行李住風遣落花飛強飲杯中物芳心莫易違
閑裏
閒裏身心得自如春風茅屋燕同居松花滿地谿雲滑
一榻晴忩卧看書
寄西湖友人
湖邊春更好别後費吟思載酒曾遊處憶君同醉時面
風花落易背日雪消遲早晚携琴去山中與鶴期
送友人别
此心偶無事君復叙離情江國多寒色春風幾日程雪
添行李重船逐浪花輕後夜應相憶空山月正明
送楊巨川遊邊
此行不必語離愁且舉匏樽醉幾籌天下豈無山可買
男兒當與國分憂劒辭星匣邊風凛船駕雲帆海月流
莫道讀書無用處讀書方有用兵謀
寄鄉友
此身拘不得暮楚又朝吳故國幾人在三年一字無天
風潮信急江月鴈聲孤久不看明鏡年來有白鬚
寄吳宗之
在家猶苦熱客路足應疲書劒果何地江湖非舊時久
晴苖欲雨多病藥如飴憶自分携後知心更有誰
雪中呈社友
風雨蕭蕭攪雪飛一寒如此只貪詩酒瓢傾盡囊金少
恐被梅花笑不知
送陸月湖歸玉峯
行李無多半是詩買船兼載鶴同歸思君晚泊吳江冷
風捲蘆花幾鴈飛
喜友人爲僧
身披雲衲瘦伶俜一刺新添得寺名餐供未便趺足坐
誦經猶作讀書聲禪忩欲晚聞鐘掩吟履逢秋踏葉行
應是千生修得到幾人頭白尚無成
贈許紒嵒
年齒未三十清名已照人才高猶苦學俸薄不言貧留
客醉終日愛花吟過春自憐閑未得滿面撲京塵
辛亥元日遊聞人省庵園和陳葯房韻
倚欄吟未稳把酒問溪山今日又添歲一冬無此閑梅
花依竹静雪意避春慳次第燈期近重逢一解顔
賀陳石泉宰華亭歸
天下稱繁邑一廉如此希政成人惜去官滿鶴先歸家
學傳金管春風入紫薇知音正當路健翼看高飛
夜坐
焚香獨坐勘騷經庭樹無風葉不鳴静入夜深聞鼓吹
一池明月亂蛙聲
梅雨
繁聲不可聽點滴似秋霖谿長欲無岸忩低微復隂葛
衣凉意重礎石潤㾗深欲出愁泥濘依依獨客心
訪隱者
姓名多已在仙行見說曾傳辟穀方未必詔書徵便起
可憐人世老猶忙浴蒲磵冷雲初濕種术山春土亦香
何日此身分半隱歸須先製芰荷裳
戲友人買侍兒歸
幾扣吟忩多不遇識君雖久會君稀近聞行李擔書去
添得明珠伴劒歸開甕酒香春遶屋倚欄人醉月侵衣
野夫别有觀心法不在深山獨掩扉
鶴
楚楚異凡禽相看瘦不禁飢尋芝未晚夢憶海山深華
表千年事青天萬里心一聲唳清夜霜月滿疎林
江湖小集卷三十三
