江湖小集卷二十四宋陳起編
施樞芸隠横舟稿
樞丙申冬趨淛漕舟官戍小廨泊崇新門外傍河依
柳髣髴家居刳剡之餘時作一二解殊自適丁酉鬱
攸挻變場地焦土轉徙不常脩繕御前諸營投身竹
木瓦礫中奔走不暇及涉筆冰幕塵埃益甚經年僅
得十餘篇非曰忘之勢也戊戌秋捧檄東越鑿石障
江因登蓬萊挹秦望探禹穴訪蘭亭上會稽中峯謁
陽明洞天山川之秀陶鎔胸次間唫一聯自謂可意
故所得最多亥春旋幕董築江隄清事始盡廢矣嘗
觀銀濤萬叠瞬息去來翠山數點空遠呈露非不足
以發雅思而動雄心而無一語及之者亦勢也歲晚
壩岸成樞秩適滿裒集舊作共百二十題先正詩云
野水無人渡孤舟盡日横與樞官業偶同遂命曰横
舟稿嘉熙庚子元日樞書
輪差祝聖所拈香
瓣香來謁玉晨宫月在觚稜絳闕東轉向御街西畔過
朝天萬馬正匆匆
幾度來游幾賦詩又因將命到靈芝三呼祝了君王壽
偷眼湖光立片時
至日謁廟吳山見日初出
曦龍浴海上扶桑雲表輝芒燭萬方史館繽紛書瑞色
禁城奕燁鎻祥光從知繡線添紅影獨喜丹心向太陽
節裡官閑無一事諦觀易道靜焚香
廨宇傍河髣髴家居
合是清溪近處居在官却與在家如柳風拂岸時鳴櫓
梅月横窗夜讀書休問舟閑無喚渡須知水到自成渠
俸錢已足供薪粒比著簞瓢儘有餘
昨夜
昨夜隂風刮地鳴亂敲窗紙夢魂驚壁寒剥落泥成片
屋老漂搖瓦作聲野市霜明人蹟險官河水冷客舟横
飜思帶甲眠戈者何幸唫身傍帝城
月夜憶梅花
夜深寒月照窗紗忽憶林逋處士家鷗鷺正眠煙樹冷
不知誰可伴梅花
生朝報恩夜醮
絳節翩翩七寶車謠歌飛上玉皇家鶴壇月冷天風靜
開盡碧桃無限花
菊潭賦小窗睡香次韻
兀兀蒲團萬慮除定回寒月滿康廬幽香自有禪心會
春不相知亦任渠
夜聞城中簫鼔
簫鼔喧天競看鐙都民應喜見昇平芳心自不同年少
細嚼梅花坐月明
和東圃鄭震見寄
薄官來京洛相逢久更親丹心期為國白髮易催人月
冷烏驚夜霜明鷄喚晨吟邊頻自感還染九衢塵
題桃源圖
山中與世不相關鷄犬桑麻盡日閑傍水桃花春爛漫
誤傳消息到人間
和菊潭玉泉韻
不是靈源透碧虛可容六六化龍魚講經人去前湖暝
翻手為霖自有餘
酧瓜疇趙鑪夫投贈
謀生百拙世無如嬴得心清剩讀書薄宦喜從京國路
閑身還似野人居濟川事業歸商傅獻賦聲名羡子虛
歲晚且留梅作伴吟邊月冷一枝疎
仲孚歲晚書懷因次其韻
終有徵書訪綺園心期獨向老天言物情已逐東風轉
未必全歸野燒痕
端平除夕
宦遊來此亦随緣過了新冬又餽年今夕桃符猶自寫
明朝栢酒讓誰先但令世道皆平地此外身名任老天
春與詩家如有意早傳清夢謝池邊
嘉熙元日
先春一日紀正元熙號初更氣候暄萬象光随黃道轂
千官班凑紫宸門梅迎霽色來窗底柳挽和風到水根
但願時平年事好升沉有命不須論
立春
彩勝飄春上鬢蓬倚欄一笑問東風青青柳眼梅花面
纔染陽和便不同
雨後道間見紅梅
玄都境界玉堂身輕裊湘裙步曉隂昨夜雨肥添酒暈
紅情染得十分深
盆梅
白玉堂前樹誰移此地栽看教清意足喚得艷陽回舞
片疑雲墮留香待月來只應標格好獨為歲寒開
春雪
臘裡霏微未許多春來舞片却交义混成天地皆同色
點染園林盡著花岸蹟雲凝迷去鷺屋頭煙煖見饑鴉
東風畢竟能融化不放寒澌冰(去聲)柳芽
再雪
投曉又飜飛春風亦被欺須知寒徹夜勝似臘殘時艷
粉同梅落輕花替柳吹渾然成片玉凍合在前池
題龍首圖
變化成來體勢高坐令幽思起雲濤春雷一鼔驚頭角
碧海風輕滚絳袍
落梅
粉香銷盡骨猶清望斷瑶臺轉有情便是百花無此分
看看事業到和羹
桃花
武陵人去水横陳獨向玄都管領春日煖風輕塵撲面
劉郎空老苦吟身
宿接待寺
梵境忽巍峩門前對市河有心弘誓願於此接經過郭
近人聲雜簷高雨氣多規摹踰百載猶說喻彌陀
宿龍泉寺(有葛仙丹井)
既濟功成列左玄餘波猶作世間泉苔荒碧甃龍宫寂
庭老梅花月在天
横瀆岸遊梅花方開
雪梁梅花倚道傍亭亭野水弄幽芳東風似賞孤高意
未許飄零一片香
竹籬茅舍本相安誰與移根入畫欄儘道重簾妨暖日
疎枝却得護春寒
風標夐與萬花殊可有塵埃染得渠把住瓊枝相映語
只疑身在玉堂居
雙路
王命馳驅不敢輕文書要覈去來情青山步步生幽意
碧澗悠悠趁遠程春淺禽聲猶自小泥酥馬蹟正宜晴
地名見說名雙路便舍﨑嶇就坦平
寔際窗前睡香
瑞錦窠應對錦郎誰將靈種到幽坊山深月冷梅花老
壓盡羣英是此香
石橋接待
當年立雪直齊腰宗旨流傳到石橋風急窗寒燈影遠
疎橅無語夜薌銷
手筆華嚴梵笈新更開寶地接迷津一聲金磬人初靜
月照空山草自春
聞寺中晚鼔
靈鼉一鼔振潮音征夢迢遥枕畔聞語斷頻伽天正曉
松風吹散滿山雲
跨水道間
店舍總迢遥山深轉寂寥看鷗臨遠水下馬過危橋晴
雪林間少春風野外饒此行為王事旅食任蕭條
峮山鋪
未說路行難山深分外寒晚村林隠寺春磵石鳴灘薄
宦曾無補勞生敢自安羽書雖較少備禦莫教寬
杏塘
境接江東界郵程是杏塘雨喧茅屋小泥滑草橋長曠
野人稀少平田水渺茫半生遊歷地未若此荒凉
四安梵惠藏殿(記云曾經兵火不能焚法輪自轉)
劫火不能焚空中轉法輪風霜鴟殿古金碧貝函塵物
本由成數人言不壞身却憐無問者遺蹟竟成陳
上司諫曹先生
聲名滿世重於山果見延登左掖班天子虛心求國是
先生著手濟時艱要看出處諸公上只在精神一轉間
前此極言雖引去安危理亂正相關
池萍
一番雨過一番多間挾晴風漲綠波柳絮吹殘遊蹟在
謝池點點是陽和
分賦楊花(曲字)
纖腰睡起芳情足誰道春風浪拘束日暮天涯細草多
輕風誤入闌干曲
雨吟
園林綠盡合清和猶有餘寒在薄羅幾縷情風春别柳
一庭苦雨夜鳴莎人於生處窮通定事到難時感悟多
水上浮漚頻起滅看來物理總由他
夜坐有感
不為名所累應是得安居客夢方知幻身謀反似疎風
高秋塞遠雨急夜窗虛猶望收來效頻翻舊讀書
送黃卷遊金陵
六朝多舊事誰與問江山我亦身重到材疎語竟慳燕
歸秋巷靜鷺去晚洲閑健筆無輕賦前賢轍可攀
酧山月江與投贈
帝里風光好随緣適宦情却居城郭外不雜市廛聲水
國霜天冷梅庭夜月清正慚無雅韻敢說到詩名
和陸明叟
了無閑事上眉纖一炷清香靜晝簾造化自從回暖律
芬華頓覺轉窮簷輕風度柳春情薄細雨催花土脉黏
所愧微官相束縛何因共訪酒家帘
夜窗聽雨
一炷夜香清挑燈聽雨聲雖然添客夢却可助詩情澤
(闕)蘭心重泥酥笋角萌山行頻有約日日候晴明
破榴
蜂殼盈盈萬顆珠潤于瑪瑙浸冰壺吟心先(去聲)自清如
水嚼了寒霜骨更臞
登應天塔
雲級湧青冥金鰲載寶輪地高心自逸天近足無塵圖
畫千峰晚樓臺萬井春三生許元度曾此證前身
鰻井
(在應天塔後羅漢堂舊聞有泉透海後為婦人所穢今枯涸矣下即濮邸園廟)
人言此井有靈源潮落潮生透海門陵谷未須窮變易
朱廧裡是濮王園
大能仁寺(山門八百餘年戊戌秋震於風雨)
規模應甲刹殿閣擁金僊歲歉炊烟絶城低野色連客
僧皆散去主者獨安眠成毀難逃數山門八百年
留滯
何期蹤跡又遲留行止於人自不由夢境固知空似蟻
生涯却笑拙如鳩碧涵一鏡晴天闊翠湧千峰宿雨收
從此公餘須杖履未應草草度春秋
曉寒
曲曲屏山憶夢中峭寒成陣入簾櫳宿香銷盡金猊冷
一樹梅花怯曉風
晚思
客思悠悠幸自安亦因吟事可相寬小窗過了廉纖雨
細與東風說晚寒
用明叟韻併寓山行未成之意
久客住蘭亭心同晉水清忘機盟宿鷺伐木聽雛鶯物
亦知人意春寧有世情幽尋空作計一夜雨連明
苦雨
何期一雨成三日約客行山竟未能春到分時隂不解
夜當深處氣猶凝簷低捲箔看飄灑礎潤添香散鬱蒸
想見故園梅落盡和羹消息又堪凴
雨中用雪坡韻
無計酬春獨有詩倚欄終日候晴暉東風漸屬新桃李
簾幕深深燕子飛
雪坡以雨阻山行有詩因以次韻
為欲看山助眼明頻占鵲喜報新晴春光已過三之一
塵世難逢四者并詩酒深情殊未適肴蔬薄具亦頻更
終來不似西湖好晴雨皆堪傍柳行
月丹和鶴莊韻
靈種飛來鶴頂紅誰云九轉有仙功廣庭曾侍東風宴
留得霞杯照晚叢
即景
且要盡清懽須知一出難人因晴後喜春到水邊寬柳
長官橋媚梅飄客袖寒荒祠存禹蹟得得又來看
鏡湖一曲
天與平湖老賀郎春波依舊染晴光可憐千載風流意
付與租符曉夕忙
用雪坡春色韻
纔出城門興便濃晴光野色兩俱融柳方染得三分綠
桃已熏成一半紅山湧林巒荒寺隠湖分港汊小舟通
相携各自論年事幾度春風上鬢蓬
用梅溪鏡湖韻
畎畆鏡中分滄波雜斷雲向來官裡賜今屬野人耘懷
古天難問貪吟日易曛羽衣遺傳本起誦想餘芬
天基瑞應宫(舊毓聖地)
金碧耀瓊廬天門繞電區鳥流周室瑞蛇斷漢家符石
井騰曦馭瑶壇布斗樞願將皇極福敷錫徧康衢
送東浦張應發歸永嘉
客裡偶相逄襟懷亦偶同對梅吟夜月折柳問春風子
勿言浮梗余方笑轉蓬歸程經雁蕩得句附郵筒
碧桃
月浸虛庭夜未央一枝靜對白雲鄉三生自結玄都約
來伴疎棋到玉堂
一春屢有陽明之約雨輙尼之將旋幕侍外舅
來游薢茩二羽衣一能參上道一能知大丹竟
日留話喜賦二解時清明日也
幾有行山約山靈聖得知仙家寧易到塵世亦何為草
潤非煙石花流止水池不晴還不雨正是賣餳時
裂石未嘗關毋將俗眼觀虛中元有受造藴亦何難羽
客能談道雲房識候丹只應仙有分風響步虛壇
道間見桃李花
東風到處競繁華不問窮櫩與大家垂柳絲中深院宇
隔廧時有出來花
龍瑞宫側訪姑仙不值
輕紅片片落桃花劉阮空迎紫鳳車石洞有天元不閉
何須流水覓胡麻
送妻叔歸栝
此身元是客還作送行詩笑語如今度綢繆似舊時買
船春載酒剪燭夜抨棋烟雨樓前景圖來慰所思
出西門寄呈外舅姑
自從依監宅不似(闕)時親義重難為别情同久更真一
簫思去鳳雙璧倚靈椿只等中除報相迎輦路塵
唐園(内人朝陵此園供午頓)
幽居已似水中仙更有亭臺在屋邊擬作小圖難畫處
一年兩駐内家船
覺苑寺
(宋江淹舊宅今山門扁為江寺寺前橋驛驛中井皆以夢筆名酌水凉甚)
此是詞人宅名因後世傳驛中存廢井橋下駐歸船一
夢空塵蹟千年尚福田筆靈應賸馥試為酌清泉
祗園寺許詢舊宅有戚公水
應天曾建塔又此結精廬釋氏緣何熟詩人念總疎壁
荒遺畫水僧老學醫書笑我重來者經年不定居(去年點木)
(白洋曾居此寺)
奉和龜翁送别
為說吟邊事曾陪讌笑頻自慚無韻者敢對有名人雨
洗秦山曉波明鏡水春匆匆還别去芳草正如茵
蕭山望城中遺漏
見說天文變頻占太史臺但云星犯月不料火為灾盡
夜看烟滅逢人問訊來丹心勤戀闕東向極裴回
喚渡旋幕
半載蓬萊地相携只是詩心懷丹鳳去夢與白鷗随俯
仰俱無愧勤勞必有知歸舟平似掌天亦念孤危
江湖小集卷二十四
