江湖小集卷四十一宋陳起編
葉茵順適堂吟稿
晚年闢地為圃僭用老坡和靖節歸田園居六
韻
太湖三萬頃湖中東西山謀隱媿不早欲往嗟衰年道
南地夷曠半占龜魚淵斷岸連疎村浮雲棲平田得此
願可酬不啻湖山間瞻彼閔子巷卜居千載前猶存六
七舍古柳生青煙鄰曲來無時為予喜欲顛疇知在塵
境中有風月閒吾將老此鄉草木俱欣然
二
已受鱸鄉招柴車異塵鞅方春融融時紅紫形夢想勝
遊計自今樂事何曾往迎意引壺觴班荆集少長容膝
地有餘意不在衺廣牧豎良知心長歌振林莾
三
蠶姑饋新蛹籬落桑柘稀一蠒視萬事浮生同于歸水
淺凉可濯荷深香可衣載言老圃計勇决無依違
四
疏牖炷栢子日與琴書娛已復廻商飈凉意浮郊虛自
成松菊趣不雜軒冕居悠悠鳥脫罟局局兔守株試叩
塞上翁得喪為何如元亮抱至道詩發道之餘利名莫
能束精神游太虛冥想田園歸其樂無時無
五
控驢灞橋坳縱棹剡溪曲繽紛天上花拍拍春意足能
追茲辰歡獨許蘇玉局憧憧市朝人繼晷猶秉燭野翁
太無營借暖待晴旭
六
結廬田疇間稔步東西陌時哉休且休聊以適吾適汗
漫游難逢崦嵫日易夕篠影延戶深苔暈補階隙而有
蛙蚓居口腹猶役役顧予安一間頂踵蒙帝績發為四
時吟吟中自規益
鱸鄉道院
步兵舊游地野人今結廬千載同一調志隱不志魚
光風霽月
濓溪有此天天外得此景景中一衰翁融入吟哦境
耕釣境
一犂足春雨一絲搖晴風樂此至樂地其惟蓑笠翁
春詠
舍瑟聲不傳詠歸聲在道風乎野外濱夕陽轉芳草
見天地心(梅)
百卉伏窮隂一枝倚春色因易探眞機生意何曾息
存方寸地(桂)
客問燕山地燕山地不多秪因解培植桂子綠婆娑
翠波(竹)
蕭疎拂行雲清隂籠遠汀水色元無色相逢眼自青
皆春
一氣融萬象大哉造化仁自耕還自鑿熙熙康衢民
塵外(門)
自有此山扃疑與浮世隔清風襲我裳竹下有來客
雲思(松檜)
交柯靉蒼寒不礙青霄路油然隱者心一聲孤鶴度
道院
園林慳十畝天賜老生涯雪境吟終夜春時醉一家籬
疎簪菊種石古絡藤花莫有同盟者多煎榖雨茶
舟中即事
草舍密還稀編籬枕釣磯鴨羣迎棹去牛背曬衣歸風
緊浪千疊村深柳四圍倚檣無與語數鴈失斜暉
新春
老來分外喜新春春事關心世事輕棋肯輸時方是着
路疑險處不須行雨催農業鳩夫婦風帶邊聲鴈弟兄
辦得斗園隣屋角剩栽芝术了餘生
嚴子陵
怕被劉郎認故人披裘釣澤隱餘生無端伸足龍牀上
多却嚴陵一姓名
陶淵明
喚得歸來是督郵東籬千古占風流白衣未至秋蕭索
曾記公田種秫不
賈浪僊
舉世知心獨有韓為何無髮強加冠若人了得推敲事
僧服儒衣一樣看
孟東野
出仕因詩怍長官布衣時節更孤寒長安得意春風裏
百歲都來一日歡
次韻
舉世一枰棋誰能着着奇懶皆安樂法醉即太平時梅
雨飛不斷茶煙凝欲垂吟詩為無事多事又因詩
天童山
着足萬松關東州第一山聽泉窮地脉歷棧近天顔奎
畫疎烟外鐘聲遠樹間衲翁曾有約分我片時閒
次守歲韻
爆竹散千災從今事事諧五辛空餖飣六甲已安排井
貯屠蘇藥庭輝榾柮柴謾教添一歲依舊好情懷
道院偶成
水生遠岸拍蒲芽春色駸駸染物華伎&KR0008;一時安老草
眵昏兩眼眩空花樓分古柳煙光薄橋倚青帘日影斜
此樂未知誰可共隔籬獨許釣魚家
又
柳長柔絲草長芽隨時委化答年華呼來便了能酤酒
抱去添丁共看花憂世中宵心耿耿題春半壁字斜斜
江湖風月今猶昔能學龜蒙有幾家
次韻
鬢邊驚雪點腰下欠金圍已絶功名想甘為耕釣歸浮
生醒亦醉往事是耶非獨有樓前景年年霞鶩飛
二十里雲亭(杖鍚山)
蔽空青不斷杉徑影中行僧指夜無月客嫌春少晴卧
龍安舊窟倦翼亂歸程吟到長虹背人間天上驚
田父吟
桃花深映水邊莊夫婦相擕笑語香耕耨有糧蠶有種
丁男戽水女條桑
又
家家柳色染輕黃柳外歸鴉噪夕陽屋角有煙青不斷
粞兒飯熟淡齏香
又
羣來野雀遶林梢三五人家住水坳翁媪語人年歲好
屋山添得一層茅
又
未曉催車水滿溝男兒鬼面婦蓬頭但求一熟償逋債
留得糠粞便不憂
又
往來雞酒樂村村一稔難忘大造恩糶榖可酬婚嫁願
今年好事屬柴門
僧舍小泊
屏息小胡牀心魔已受降香留烟出戶雲過雨來窗自
許參禪觀誰能折慢幢山童求說偈竹影落寒江
雪(嘲王竹齋)
春意滿庭除紅塵半點無山川同變化天地一糢糊石
友聳冰骨松公掀壽鬚相望王子宅不見夜篷孤
梅
溪橋一樹玉精神香色中間集大成疎影逼真前處士
羣花推重老先生春回隴首人千里月到窗前夢五更
甚欲折來還不忍歲寒留取看崢嶸
次韻
幾載江湖兄弟心老夫吟了聽君吟休論聚散時難易
要識推敲意淺深晝靜牀頭便竹簡風清牆角度松琴
山靈應是馳山檄知向孤山何處尋
又
古貌如君更古心艤舟來伴故人吟十分酒醉憂時切
一點燈昏語夜深半似畫圖經雨壁不成宫社亂風琴
箇中好辦栽梅計勝友從教載月尋
次得雨韻
畎畝思國事箋天淚成流鮮風鼓中夜凍雨喧西疇一
飽將如願卒歲應莫愁料得廊廟心猶懷溝壑憂香燈
荅帝力籉笠懸車頭白首逢三登酣歌娛春秋
次吳菊潭八月十四夜韻
來夕九秋半月同心迹清已知千里共秪欠一分明流
水往來影片雲今古情撞鐘先得句塵世不須驚
又
月過市無聲令人毛髮清連村三鼓急隔水一燈明琢
句醉時語簪花老後情凭欄發長嘯不管卧龍驚
又(十六夜月)
昨雨轉今晴晴新越樣清恐孤秋半賞為補夜來明檢
點有斜影看承無異情微吟樵唱句猶恐鬼神驚(杜工部八)
(月十六夜翫月谷口樵歸唱孤城笛起愁)
喜義莊成
以義名莊遺後昆隱然文正典刑存當知疎遠諸親族
同是高曾下子孫先世家風傳不墜廢祠香燼喜重温
更能培植詩書種忠孝他年萃一門
多景樓
北望中原慘莫煙樓頭風物故依然後人拍得闌干碎
往日輕教眼界偏水撼金焦聲亦怒雲連楚泗勢猶全
壯懷且付生前酒千古英雄冢道邊
旅况
未慣秋情緒客中方覺難酒慳疏舊識衣薄怯新寒雨
過浮雲濕風來病葉乾倚樓搔短髩一鴈掠闌干
讀梅雪村詩
雪村吟有稿名峻斗牛低聲調唐之上精神江以西愛
君憂國意臨水傍山題何代無風雅人心自鶩鷄
北窗(僧舍)
八面&KR0785;瓏靜向隂靜中時現定中身解傳佛祖從前意
便是義皇向上人背日一簷渾不暑依山百卉若為春
未逢惠遠相招致厭殺浮生有劫塵
桂謝
廣寒世界放新晴景物蕭疎八月深窗外方疑天雨粟
風前已見地流金舉留清致為詩助收拾餘香付酒斟
但得僊根耐霜雪不妨擕囝步繁隂
次禊帖韻
梅花舊刻字將磨勘辨其如病眼何千載鼠鬚遺墨少
一時贗本誤人多肯將金谷序文比因想山隂氣候和
最喜孤居山下姥慕名特特為烹鵝
寄社友
近來何事倦於吟豈是因吟誤却身此道自來多冷淡
郊寒島瘦少陵貧
買魚
柳線穿來網上魚寬償所直辦朝厨烹鮮不及為親養
一笑分羹問二雛
石佛
一段無情作有情如來相貌十分真不因人世皆塵土
誰識山頭不壞身
僧舍偶成
枝頭紅白亂飄零又是風光入柳汀自笑半生成草草
不知雙髩已星星貪吟為有詩磨勘戒飲從教酒勒停
旋學禪林諸衲子蒙頭相對一函經
謝韓菊山道院詩
正傳國子先生印遠訪松陵隱士廬二十四篇風月句
幾千萬卷聖賢書地偏自覺因人重日涉從教與世疎
已戒園丁多種菊重來對菊膾鱸魚
晚秋即事
曳笻獨獨倚柴扉翠潑西山漾落暉衲子頂雲隨鴈遠
牧童腰笛挽牛歸
晚梅
錦樣桃花占曉晴桃邊梅樹尚寒英莫羞老大無顏色
自是前賢畏後生(杜詩不覺前賢畏後生)
友人見借放翁絶筆
放翁今已矣猶有未刊詩閱藳無三豕還書欠一鴟聽
兒弦誦罷留客笑談時發越吟邊思心香答所知
水天一色亭上即事
芰荷深處小壺天時見征帆破晚煙非主非賓和氣裏
似晴似雨綠隂邊凭闌笑語驚魚鳥信步遊行廢管絃
剩喜利名塵不到持竿柳下問漁船
又
得得尋幽到水天開樽洗勺動庖煙敗懽紅袖飜棋局
慣客烏衣拂坐邊好景自應分半席雅歌政不欠繁絃
黃昏未忍輕歸去長笛一聲何處船
遇風
捲地沙塵撲面來(音離)歸舟不進去帆飛世間何事無遲
速逆者由來順者機
次台州巾子山任翻韻
天留勝處占清凉山挾波光薄我裳看遍塵寰興廢事
竹隂千古一禪房
舟次
輕舟小駐綠楊隄載得閑雲過别溪雲本無心天欲暮
一聲何處杜鵑啼
壽水竹弟(以疾留秀野園)
人生真樂在家山况有名園五畝寬眼底不隨花富貴
水邊長報竹平安養心澹泊千詩藳種德蕃滋九畹蘭
以此壽君君必壽年年新月照杯盤
秋夜
秋滿讀書林篝燈報夜深肯閑詩有趣為拙仕無心驚
鵲擇枝宿幽蟬抱葉吟未能游夢境何處搗衣砧
江湖偉觀山亭
結束虛亭近太清山光水影互逢迎人心祇覺山多險
幾箇人心水樣平
又
輭紅塵外聳嵳峩題品先曾屬老坡立脚愈高天愈闊
靜看舟楫駕風波
次七夕遊松江韻
謫仙歌洞庭坡翁賦赤壁逢時汗漫游元不計何夕慨
慷晞英豪老大謾悽惻矧茲笠澤區萬頃混空碧一葦
縱所如卧虹控秋色雲軿駕雙星銀潢幾經歷柳州乞
巧文我欲為已易邂逅竹林賢胸次小八極氣勝棋聲
高量寬酒杯窄載笑輕公侯一閒抵金璧多謝簡齋孫
遺詩話平昔二雛掖吾旁對景亦自得髣髴真率會相
與鄙肉食駐睇芙蕖邊擬卜子雲宅清風繼三高名利
焉能役因誇江上人有此坐中客
試問
在在江湖蘆葦家家楊柳樓臺試問燕鴻心事為誰飛
去飛來
江湖小集卷四十一
