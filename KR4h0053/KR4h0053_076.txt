江湖小集卷七十六宋陳起編
許棐融春小編
開爐十日併當融春小室為六藏計亂書中得舊稿
數紙稿自甲午至己亥詩不滿三十更散失不得傳
則與日月俱棄矣併綴數文為融春小編非千金弊
帚實尺璧餘隂也梅屋許棐題
樂府
妾心如鏡面一規秋水清郎心如鏡背磨殺不分明
小窗寒燭夜結紐綴郎襟不結尋常紐結郎長遠心
郎身如紙鳶斷線随風去願得上林枝為妾縈留住
題舒王遊半山圖
驢載新詩僕抱書松聲禽語當傳呼不知邂逅耕田者
問著青苗免役無
題錢叔恭立齋銘後(蔣魁作銘)
拄義撐仁難著脚十人著脚九斜欹此銘不特為君助
今古儒家砥柱碑
舊漁竿
掣斷江湖幾線風蓑衣閑掛餌瓢空何因獻入君王手
持向磻溪釣太公
草屨
江湖蓑笠舊交情石滑泥深步轉輕恰是革華蹤跡嶮
官程高處越難行
贈劉相士
滿鏡秋霜鬢影寒此生堪笑復堪憐煩君只相看書眼
更對青燈得幾年
宗之惠梅窠水玉牋
百幅吳冰千蘃雪對吟終日不成詩憶君同在孤山下
商略春風弄筆時
月澗惠硯滴梅腦
手不題詩已半年硯磚相伴學枯禪為君蘸濕元暉筆
寫出江山雪後天
踏雪尋梅興未償衣襟賴有隔年香銅&KR1250;更炷冰花腦
不到孤山也不妨
春思
嫁得蕭郎不戀家幾年流落在天涯滿懷多少傷春事
嫌殺門前呌賣花
送趙丞(汝䛣)
竹梢風露松梢月未抵吟丞氣味清笑問兩年何所得
錦囊詩重俸囊輕
贈墨僧
老硯磨穿事不成萬書堆裏鬢星星願随君去柯山下
收拾殘烟寫佛經
重陽乏酒
黃花冷笑竹籬邊笑我床頭乏酒錢帶雨折來無用處
碎挼金屑和茶煎
燭
長身夜占銀臺立熖熖光搖頂上珠貪向華堂照歌舞
不知灰得寸心無
代術者言
不聞沸鼎烹夷叔那有雲臺畫四凶自與心君消息了
却將甲乙問窮通
贈錢相士
我貎君容一種寒鷺漂鷗泊卄來年我詩吟就無人買
君相公卿煞得錢
觀松巖畫卷
老屐相随四十年慣看蒼翠聽潺湲今朝細玩松巖畫
猶有行吟未到山
吳江道中
一别吳松二十秋敗荷枯柳總新愁白頭交友凋零盡
頼有寒江幾箇鷗
題陸宣公堂
一編奏議從頭讀句句冰聯玉綴成不是德宗嫌坦直
自緣唐室未升平謟魂盡逐殘星滅義魄長随霽月明
我亦愛君憂國者歲時來一拜先生
送趙蘭坡
弟判嘉興藹政聲蘭坡兄又出專城如將天上一蟾影
分作人間兩郡明江冷雪随帆幅去路晴梅夾轎窗行
開藩便拜歸班詔也與玉山添重名
題趙恕可山臺
繞宅無非罨畫山吟臺更對好峰巒錦囊低掛花梢上
玉子輕敲竹廕間小硯買來猿解捧異書編就鶴同看
主人出赴功名會澗水自清雲自閑
小蓑道人
滿面瘡痍瘢胸中一泓雪醒吟鶴背風醉卧鷗邊月不
賣嚇鬼符不試&KR2057;金訣笑問舊蓑衣秋來添幾結
題丘竹坡新第
長安富貴海十客九倦還君去不著意君歸無愧顔舊
圃一二畆新居十數間花尋直樹種竹簡斜枝刪詩句
滿壁寫書編到處安冬簷日春煖夏戶風晝寒不是時
令舛自緣心地寬天下多政事未須牢閉關
題雪林畫卷
亂灑春霙著紙寒玉成天地片時間有人諳盡江湖冷
却愛尋常罨畫山
送旦上人序
詩曰琴瑟友之東萊謂無時而不在側若朋友然故曰
友今士自時文之外無學不仇何止牙䕫庭戶草深三
尺哉山僧野道間或習琴亦未能以友友也旦上人禪
外一琴朝携莫欵調合而氣同予謂若師者始可與言
琴之友矣師曰言友琴者惑也言不友琴者亦惑也言
友琴不友琴皆惑者尤惑也海上有子春先生吾為子
往而問之遂抱琴而去
巫說
小人倚巫為命一人疾闔衆走巫以巫之在不在候吉
凶以神之降不降驗生死巫在衆喜神降衆益喜降曰
某有某罪某祟祟之祀可贖也衆諾雷應惟恐瘠酸不
嗛其饗疾瘳重謝巫不瘳不巫責也梅屋居士曰我命
在我不在天而在神乎不在神而在巫乎蓋其中心有
愧愧則疑疑則亂亂則邪入矣邪則病病則懼懼則妖
興矣邪入妖興而命在我乎命不在我禱猶詛也生猶
死也巫小人之尤也不可倚也作巫說
䟦四靈詩選
藍田種種玉薝林片片香然玉不擇則不純香不簡則
不妙水心所以選四靈詩也選非不多文伯猶以為略
復有加焉嗚呼斯五百篇出自天成歸於神識多而不
濫玉之純香之妙者歟芸居不私寶刊遺天下後世學
者愛之重之
䟦臨上人所藏東坡像
平生所見坡像此筆最凡宛然閭里一翁耳那稱如許
文章學問然文章學問祟坡一生流離萬狀安得如閭
里翁優游終老不識半點榮辱邪
䟦劉季必畫册
讀東坡石氏畫苑記每恨不見其畫此劉氏畫苑惜東
坡不及見之
題松巖所惠雪屏
一玉千山化工之無盡春也為山寫神筆端之無盡意
也揭之梅屋往來者之無盡觀也
寫真自贊
人道女不似我我道别無人似女似我非森森千丈松
之精神不似我也非濯濯春月柳之標度似不似皆得
人憎然亦有一些好處好處是今人衣冠苞著箇古人
腸肚
䟦竹軒乞藥帖
茄不上貴人盤飣賴有山僧野道閑肚皮安著不感德
而反以為祟誠蔬中之小人也
書先祖監丞手澤後
翁年踰從心猶鑚燈下細字諸父懼非老人所宜又不
敢明諫一夕令棐稟翁寒漏下幾刻矣請歸寢翁解意
曰吾不愈於埋没富貴達旦歌舞遺鴆兒孫者邪垂誨
四十年洋洋如昨日語真吾家之韶音也
硯志
此硯雖未佳而愛踰金玉者以先君舊物也先君游宦
章貢人硯俱亡後三十年硯歸於棐惟夜臺茫茫人無
歸日哀哉痛哉然能朝夕摩滌寫先君胸中未吐之書
人硯俱不亡矣
江湖小集卷七十六
