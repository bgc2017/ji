江湖小集卷四十七宋陳起編
余觀復北窗詩稿
讀柴桑集
游心太古初得句萬物表平生一罇酒寂寞三逕小有
琴不張絃正以知音少伊予挹殘芳道心烱相照北窗
清夢長山間自啼鳥吾欲問先生天闊白雲杳
咏懷
山容洗眼青江光照肌白翻枝鵲查查抱葉蟬嘖嘖蒹
葭搖風聲梧桐淡秋色草木了無能隂陽互相激人於
大化中真成逆旅客藏舟夜半移不假賁育力塵網罩
八紘貪夫受羅織蹇予丘壑姿一室頗安適荒尋縱竒
懷清詭弔塵迹風搖泛海槎雨澁登山屐世遠事荒唐
風高興寥閴渺渺孤征鴻一舉振六翮此意人莫知獨
嘯巖扉寂
寄伯成
昔别青梅酸今來黃葉墮葉墮卻歸根窗隙見駒過大
巧亦自然小智空瑣瑣一言取封侯千金賈竒禍達人
知倚伏去就無不可天公亦可為妙用正在我
風雅不可復亦乃世代然君看黃初語已減河梁篇神
思透溟涬至寶辭雕鐫儻欲剰著語不如寂無言
梅花引
耨銀雲鋤璧月裁得寒花寄愁絶陽和一點來天根春
滿江南誰漏泄珊瑚作樹玉為膚沉水薰香檀吐屑野
橋横寒澗潔斜梢舞破屋角烟老樹壓殘牆角雪風流
不肯王謝倚孤高尚笑夷齊劣蕭然與俗最無緣此話
難明向誰說絶愛西湖君暗香浮動月黃昏亦愛東坡
老竹外一枝斜更好二仙去矣花寂寥著語壓花花不
倒誰能淡筆傳其真誰能楚語招其魂參横月落興未
了三呌花神聞不聞花影搖搖情默默冷透吟脾醒醉
魄問渠桃李豈知春西抺東塗愛春役自然香無色色
譙樓角動霜初飛蕭寺鐘鳴天欲白披衣遶徧樹頭行
判斷人間風月國
梅花
羣卉皆輿隸孤標真聖賢乾坤清不徹風月興無邊生
意春常在貞心晚更堅騷經雖不載已入二南篇
山居即事
密竹環茒舍應無俗士過睡濃嫌日出坐久厭塵多鬭
雀翻危葉饑鵝唼短莎世涂真九曲犇走欲如何
梅花
自是孤芳集大成紅紅白白漫争名天邊差有雪堪亞
世上更無花敢清筆到花光空幻相句如和靖藹遺聲
一枝勾引窗前月冷淡相看太古情
次韻春日
日淡風輕養物華老天將此付詩家人情巧似營巢燕
春意忙於赴壑蛇寂寞蘭亭空有感凄涼金谷竟誰誇
絶憐狂甚樊川杜枉殺吟情荳蔲花
次韻
稻簇殷紅竹迸青風驚簷玉一時鳴晚來幽趣無人解
流水聲中看月行
步遶
步遶蒼苔自詠詩吟情惟有澗泉知山猿忽地來偷果
攀斷庭前烏桕枝
木犀
盤盤老桂樹金屑黃&KR0034;鬆字此無盡香襲襲乘西風幽
人為延佇古意滋無窮王孫招不來西郊草蒙茸欲以
遺遠者道阻嗟難從(闕)不忍替㩜之寄房櫳夢魂怳
而清夜午超鴻濛常恐芳氣歇我恨何時終
江湖小集卷四十七
