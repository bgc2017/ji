江湖小集卷九十三宋陳起編
武衍藏拙餘藳
平生最愛讀洪文敏所編唐絶句手之輙不忍置今
閱此卷何翅千里對似人也龍泉張實甫充聖
東坡見齊安朱廣文小詩云官閒廳事冷蝴蝶上階
飛謂其可入圖畫適安此卷絶句模寫景物吟詠情
致多有可筆於丹青者惜不遇坡之品題端平丙申
夏五蕙巖方萬里
昔徐孝穆以魏收之文沈於江曰吾與魏公藏拙衍
學詩三十年投質於宗工名勝者甚多藏拙之餘僅
存此稿故云淳祐改元立冬日衍書
秋夕過松陵
月冷江空夜氣濃桂香飛下廣庭風不知何處神仙過
鶴唳數聲烟靄中
鶯
柳外飛來恰弄聲瞥然流去一梭輕分明嗁斷春愁處
風不驚花午院晴
宮詞補遺
梨花風動玉闌香春色沉沉鎻建章唯有落紅官不禁
儘教飛舞出官牆
牡丹春籞正穠華有旨今年不賞花翦落金盤三百朵
内批分賜近臣家
采桑曲
粉光薄薄髻雲垂葉滿湘籠獨步時女伴未來歸未得
水邊閒照插花枝
道是蠶忙未是忙日長猶得事梳粧羅敷有語何曾解
倚樹偷窺馬上郎
虚星壇月下聞笙
何人吹動玉笙攅天闊風高桂殿寒聲軋五雲飛不去
夜深和鶴落瑶臺
宮思
當時十五正嬌妍選入宮中二十年誰料祗今三十五
舞鞾未踏玉階前
書畫扇
雙成午夜約飛瓊齊駕紅鸞看月明縹緲碧雲歸去曉
洞天霜冷玉簫清
贈苕上隠者
夾谿槐柳綠雲堆轍蹟何嘗到碧苔不種桃花緣底事
恐因流水悞人來
開元廣寒詞
桂花珠殿水精樓柘袖籠香乙夜遊飛下銀橋人不覺
月明三十六宮秋
客去
晉人冠子羽人衣客去移牀傍小池扇影不摇蘄竹淨
藕花風裏看唐詩
遊吳門同樂園疥池光亭壁呈使君張都承
一城和氣萬花春金碧樓臺處處新太守不孤同樂意
木蘭堂上看遊人
春日舟中書所見
翠峰斜倚側金翹羅帶縈紅罥碧桃應是春愁禁不得
東風深院粉牆高
花外風來夾膩香片雲誰遣下巫陽不須回首頻相顧
彼美傷春易斷腸
明妃曲
一霎春風出塞行六宮揮淚别傾城當時誰議誅延壽
益重君王好色名
馬上風沙亂鬢蟬氊鄉同地不同天琵琶何用彈深怨
出降烏孫更可憐
聞角呈宗諭方蕙巖
曉角吹愁客夢寒一聲聲落曲屏間吳兒可殺無風味
老却梅花祇當閒
韓幹照夜白
八尺&KR0008;龍雪到蹄阿瞞騎罷阿環騎絶憐千古房星魄
不見明時見亂時
振金歕玉出天閑幾向驪宮驟月還脫使幹生天寳後
畫圖那得到人間
柳枝詞
靈和殿裏最風流三月飛花雪御樓换得玉人眉樣巧
一春渾不下簾鈎
秋夕清汛
弄月吹簫過石湖冷香搖蕩碧芙蕖貪尋舊日鷗邊宿
露濕船頭數軸書
老將
幾回夢裏到邊陲馬上猶能磨戰旗彈淚對人偏愛說
建炎隨駕渡江時
春日湖上
苑外垂楊閱四朝東風依舊綠條條當年盛事人猶說
二殿龍舟泊畫橋
拆桐花上雨初亁寒食遊人盡出關一片湖邊春富貴
斷橋船簇夕陽間
飛鷁鳴鑣鼓吹喧繁華應勝渡江前吟梅處士今還在
肯住孤山爾許年
船裏歌聲去復還遊人樂在酒杯間爭如策蹇長隄上
細看南山與北山
宜永觀雨
池上泠泠過雨聲綠荷風走萬珠明天公未欲從羣望
作(佐)了晚涼俄便晴
長橋月夕
卷來滄海黃銀浪飛出層雲白玉團千古垂虹奇絶處
獨凭三百赤闌干
雙鷺
誰驚雙鷺起蘋汀蹵裂玻瓈細有聲飛入白雲渾不辨
碧山橫處忽分明
重訪西湖舊遊
西風吹曉鳳城開桂子香中信馬來十載不行湖上路
知它添了幾樓臺
榴花
蹙蹙生紅露滴珠薰風涼幌曉粧初折來戴朵頻拈看
應訝羅裙色不如
燕子
燕子攙風入畫楹不知人傍綠窗行香泥驚落忽飛去
却向桐華頂上鳴
老宮人
寳髻無光玉貌昏悲歌空感舊承恩君王喜問先朝事
時許車兒到殿門
侍輦觀花上苑春太皇宣索鳳笙頻如今猶記當時曲
對譜閒教小内人
湖亭席上贈商素
一曲春風已擅場淺顰低囀更傳觴令人憶殺香山老
舊日玲瓏也姓商
貴遊
鈿車轆轆輾芳塵步障香移一片春花下玉盤行禁臠
御前宣勸到湖濱
次平小景
一拂殘烟暝不收作(佐)成谿上十分秋空林落日西風
急紅葉無詩水自流
尋昔遊
碧水青山舊路迷劉郎怊悵阮郎悲仙桃一别人間去
洞裏春風自四時
七夕
金鍼插並玉搔頭月落河傾尚倚樓細認雙星還自感
别離同是一般愁
雁奴
斷沙殘汐葑田枯寂歷寒烟臥雁奴飛起不知何處落
數聲驀忽隔黃蘆
阮客
粉靨嬌春掌上輕玉琴聲裏見深情花邊臨别重回首
猶恐絲絃說未明
書吳江塔院水月
疊疊滄波隔亂山白鷗飛去復飛還吟邊好思無多子
祇在孤舟落照間
九日
倒盡䲭夷酒更沽西風吹興滿江湖客中賸喜身強徤
歲歲秋香看紫萸
寄社友
秉燭西園事已非更堪中酒落花時隔簾燕子偏饒舌
不管春愁倦作詩
立春
蓼滴辛盤色鬭鮮已將春到酒尊前金幡不用吳娃祝
自唱新詞插鬢邊
孤山訪梅不遇簡知己
結客尋春過舊隄雪香雲冷鎻雙扉隔牆應是梅花笑
弊却貂裘尚未歸
雪中登垂虹亭
投箠江邊雪滿頭玉虹千尺要詩酬詩成馬上誰同說
說似亭前兩白鷗
江湖小集卷九十三
