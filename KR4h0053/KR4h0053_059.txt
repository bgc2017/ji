江湖小集卷五十九宋陳起編
周文璞詩集
瞿塘神君歌
黃衫紗帽佳少年烱然餓虎窮山淵不居秦鹿祖龍畔
却走碧雞金馬邊左手斜執巨靈鑿右手敬抱禹貢篇
離堆順流已受命一下不打天吴鞭有時挾彈莫雲表
有時蹴踘春風前有時却自著絳帕走入藥市尋神仙
為人早似李太白學道定似葛稚川孫翁走避乖崖叟
遣僕送畫不取錢神君廟食與畫像千古萬古當流傳
我昔夢上神君殿偶值蓬萊衆真冥洛陽開盡姚黃花
銅駝陌上難相見
清明日書事
蒼弁一如楚執珪思想越唫身自低澗水又如古智士
縱横流轉又滑稽雜花半開已倏落如怨曠女離深閨
幽禽自呼復相命如譴逐魄傷窮棲而我自是不羈者
行行踏破青萋萋今回蕩槳苕霅溪與野老輩相扶擕
園池亭墅游歷遍自對蜀錦傾偏提興闌徑走歸第舍
同沃浮蟻烹村雞百五之後最寥閴獨過趙灣西更西
野夫不知時節換但要熟醉與春泥
雲根
雲從會稽生旦旦見伯禹聽讀山海經成龍不成虎禹
命雲歸歟可命蕺山去昂昂王内史眉宇照今古常在
此盤旋深藏無處所王孫江海人雲根自栖翥招邀玉
葉來以石為伴侶既從衣上浮只就茶裏煮不入晉家
池肯作秦望雨兩儒一支郎不學世間語吴傖哦五字
坎壈酸澁苦併送山人中約束雲下去
聽琴
向人猶抱舜文絃不信書生不值錢彈去履霜空作惡
一林風雨已鳴蟬
寄友人
流落他鄉鎩羽翰半年寧復寄悲歡夜轉樓鼓思成角
朝見江船念客鞍不恨形體老閭里遂令唇舌滿長安
寄聲好在文章友目送春雲自倚欄
雨
雨意遽如許雲容亦可怜聲聲總斷續滴滴更勻圓道
院燒香地山房焙畫天故園無恙否潤色到瓜田
隂山
隂山祠下月如霜不為吟猿斷殺腸折得橙花無處賞
帶枝分與棹船郎
新亭
諸君收淚已無言烟外中原草色昏老子歸來坐廊廟
短轅車上欲消魂
法寶寺
細竹千竿殿影斜龍顔曾此著袈裟寺樓杳杳鐘聲度
疑有宮娥出晚花
戒壇
相君孫女小乘僧身入祗園佛律行三級戒壇秋色冷
箇中螻蟻亦長生
桓野王像
朝來三弄清溪笛嘆息欷歔太極箏怊悵斯人風味減
江花江草不勝情
玉晨觀二首
野笋衝泉出山花避石開余方有公事不為等閑來
羽扇臨元寺霓衣上醮壇九松枝葉冷千葉杏花殘
寒食有感三首
生平參道術歸事大茅翁持鑰開金匱焚香立玉童黃
麟來地上朱鯉出江中今在桁楊畔依依睡晚風
清明好時節傲吏小詩家失意因流水傷心為落花人
歸知事盡日落見山斜明月三义路村醪亦自佳
亭午步江臯誰云命不遭愛風吹蛺蝶怕雨爛櫻桃鑚
火烹新乳槌門覓小槽今年竒事少塵滿舊征袍
桂
偶向花邊立懸知病已瘳小山今夜月團樹滿庭秋清
露霑叢底斜河在上頭須臾香更好還與碧雲浮
自笑
自笑蕭條甚微吟坐到昏江風來掃地山鳥見開門茶
面龍頭縮花梢犢鼻温一從杯酒少不復過深村
檇李道中二首
吹徹鵝笙醉碧桃古城斜日泛輕舠此行憶著經行處
綠樹黃桑一樣高
臥龍山下聽吟松細雨清明似夢中柳蔭朱欄三百尺
渴烏猶自泣江風
梅梁歌
文命殿角東北左上有梅梁鉄交鏁傳聞舊時枝葉生
木質鱗身無不可有時疋練離朱栱歸帶濕萍光欲動
低頭下及菲領泉奮髯直入陽明洞旁觀但怪香火濃
頃刻即令風雨送爾不見飢烏啄鼓來饋食走入嵩高
化為石禨祥禍福倘或是隂陽幻變誰能測玉笥觀白
玉掛梁含元追下流血柱異事苟逢博物問後來那得
詳其故卷丹雲凝素霧玉簫九成奠雕俎登歌升降只
仰俯嗚呼梅梁勿飛去
題胡女騎
燕山雪花一尺飛胡人胡女夜打圍海東青過流沙西
黃頭郎主獨自歸創殘狐兔懸氈車疲憊鷹犬聞笳悲
君不見自從石晉納書欵白溝河漘作邊面
東陽道中
野店稍頭起竈烟江雲弄色半晴天暗泉遶砌喧人語
遠燒侵林照客韉晚日未收雞上樹春風欲度鳥耘田
布帆無恙歸心穏纔到家山又迫年
鳳門泉
石根兩眼北風吹乳竇潜通御井邊飄出宮花人不識
又沿衰草下山前
寒食曲
今年寒食好天色遊人踏青行不極尋山不憚千里遠
往往啼號濕松栢一杯纔酹墳上土祇就墳前便歌舞
故鄉自有惱懊聲插腰羊皮小番鼓吁嗟悲歡一餉間
但愁死人不能語君不見北客紛紛俱落南青邱望斷
白雲漫影堂逢節具飲食魂魄夜行溪谷山
賞春二首
滿酌黃封都市酒斜簪縹帶御園花半酣更乞跳珠水
獨對風爐自煮茶
賞春社裏鼓逢逢尚恨聲同調不同我亦明朝苦無事
更來吹笛亂山中
春懷
棠梨未落柳絲長料望幽人作斷腸已自不堪田父飲
更能重入少年場山連莽莽荒陂白門掩蕭蕭野日黃
想得故園疎雨外樽前催拍杜韋娘
暮雨
暮雨瀟瀟郎不歸尊前誰憶舊歌詞望夫烏臼濃於染
黃葉驚秋恨欲飛
即事二首
樂使金花鼓蠻衣紫錦鞍蕃官船過界驛吏報平安
龍護朝元閣鶴棲封禪臺中原垂白叟只望羽書來
題堯章新成山堂
早將心事付漁樵若被幽人苦見招多種竹將挑笋喫
遍栽松待砍柴燒壁間古畫身都碎架上枯琴尾半焦
猶有住山窮活計仙經盈卷一村瓢
題盧申之驘網圖
昔日三郎騎爾祖廟食太山可辛苦後來﨑嶇蜀棧間
弃置龍媒復親汝深山古木雪漫漫險途十步九步艱
網頭呪囑勿損折要爾助軍身補官
贈相士丁日宣
張公謂予可神仙薛顛謂余可英傑丁生謂二皆無成
世間安有此竒絶麒麟閣上冠貂蟬龍虎鼎内治大丹
興來一笑掃燕騎回首已自升雲端何如只向松江渡
楊柳影邊茅屋住臥看蒼虬挾白雲卷取秋濤過江去
弔黥卒
吾作窮竒白下囚汝披短褐從吾遊蔣侯廟畔沽春酒
周處臺邊送客舟械欲破時應日慘命將絶處亦天愁
江陵柳大如知此對著官軍輒淚流
楊孟博挽詞
向來洛下老書生今見諸孫更老成不復秀才趨試院
已題文學上銘旌泛觀今古人亡恨只有英雄命莫爭
來弔乍聞妻子哭依然認作讀書聲
贈隱者
袁三柳大劉廿八長到先生卜肆邊便拜逸妻為嫂氏
更沽村酒作家筵山公馬在何須爾林屋丹成亦偶然
獨此老身無藉賴為他人擲卦爻錢
劔客行
燕雲大長著柘黃仁人烈士集太行已聞泣涕拜明詔
共挾金輿歸大梁安得山人一雙劍走入雲中看不見
人間夜半風雨時渠魁首奏延和殿我生四十無所成
荆淮好漢為知音丈夫志在仁義耳麟閣貂冠非本心
功成劍化兩龍去我亦變名入烟霧此時再來康山人
九霄客星在何處
書事
說戰猶能聽聞屍不忍過役夫愁似鬼病馬瘦於駝甚
欲參經緯其誰出揣摩中古有遺老亡奈檄書何
見泗州降者
纔自降兵便守邊大家齊數中興年姑蘇寺裏相逢處
為爾呻吟一悵然
感興七言三首
寥寥古意少人傳莫為薰琴只五絃夫子縱心方學易
我曹何意便談玄神馳洙泗身將老望斷沅湘眼欲穿
月白風清如此夜阿郎不肯上鈞天
在家莫羨出家僧擾擾營營竟未曾相國舟中龍奪劍
山人吟畔鬼吹燈從來不肯尋真訣更自無心學大乘
漢室諸公鳴玉佩也須還我一枝藤
夜夜推敲學苦吟一無鍜鍊假黃金石間真隱何時出
地下詩狂無處尋獨鶴向知長袖舞哀猿空作斷腸音
故墟杞菊今何似桂落小山春水深
題天童全老
天童寶樓閣銅釘敞朱扉一老燒香後諸禪乞食歸天
聽塗毒鼓神捧苾芻衣說了村夫偈依然入紫微
送人之金陵
江山不逐寒朝晚陵墓猶含古木春君入臺城須訪問
箇中定有六朝人
送道人歸茅洞
三君乘白鵠各在一山椒子去穿茅洞人方采藥苗花
連雲氣近松轉水程遥想得尋幽侶空歌散午朝
中秋日遊能仁北寺兩刹
輕雲漠漠烟漫漫杖藜扶行不作難無量壽佛像最古
未曾有經碑亦殘秋花泫露顔色好客子著雨衣裳單
題詩寫寄莓苔壁勿使俗人相對看
贈虎丘僧道輝遊天台二首
世讃碑人換穹龜上綠苔琵琶不可聽樓閣更堪哀竹
動禪僧入梅香凍雀回闡幽繙内典日晚未歸來
少小即精勤參禪復著文香薰滬瀆像茶酹武丘墳入
定山猿見吟詩海鶴聞幽情正迢遞又拜石橋雲
西湖即事
閑看浮鷗棲曲渚倦隨奔鹿上荒陵松門雨過長廊靜
一架藤花供病僧
宮人斜
魂魄凄凉掩暮塵野花山葉自精神年年中使頭邊過
暗裏相看似路人
上強寺
方池流水碧溶溶怊悵靈蛇不易逢門外行人常立看
一株唐末半枯松
太湖
太湖我汚池茂苑我林莽橘柚我堆盤鱸魚我登俎區
區為蘋花移去溪上住終當賦歸歟來此臥烟雨
寫懷二首
吾聞唐諸僧往往多人傑有擕至嵓廊可並䕫稷契偉
哉寒山子拾菜衣百結其文似離騷但自寫木葉
往時陸荆門自是天下雄徒隸解散盡何處尋樊翁遂
令一世士默默逃虚空至今大堤上葉葉皆春風
九溪十八磵
九溪十八磵冷見帝青臺洗足僧書石臨流客放杯按
頭似葉響身畔野花開百六辭歌吹清遊始一回
弔辨才二首
讀了碑文讀祭詩冷看遺像立多時即當嶺上生雲處
山鳥心花憶老師
坡使參寥滴奠茶定將老淚濕烟霞誰知走入靈山隊
又對閑人說法華
西湖小隱
先帝何曾寵倖臣家園籍沒幾經春一丘賜與嬋娟魄
教主西湖似洛神
麯坊
麯坊纔盡上湖船笑問雲山欠酒錢兩行柳絲黃不斷
不知身在御園邊
壽星老問子規二首
子規欲歸歸未得啼向錢王壽星石月明思盡不知疲
只怪晚山深似碧
莫向空山惱病僧莫雲臺殿夜鄉人多時不識巴江路
守著濃花哭過春
分梦泉
偷得兩泓清同他猿鳥喫上下泉邊身上下床上客相
對各相忘山中小花白
隱者居
密竹綠坡便當籬野泉入戶自花池床頭一卷麻衣易
更有寒山拾得詩
逸士墳
魂魄歸散兩遥逍小小邱亭慰寂寥守墓未須耘宿草
白蟾方護紫芝苗
夏日偶題
溪友相呼上釣舟藕花菱葉思悠悠好詩已在前山處
寫放參寥石井頭
謝頥田見過
雲卷道老方晝睡有僧奚為入桑杞惠然相過窮壑底
共談僊流佛宗旨二家之風亦頽靡吹而颺之誰為起
寒灰煨芋香透紙呼童就鄰一賖米作糜煮菜相料理
吾窮于世無比擬殷勤相覓有吾子謾書七字聊送似
往供天嬪泣山鬼
望茅山六言三首
羽衣藥叟歡迎手執蘭花共行從此十年不調可能久
視長生
昔年唱采芝歌已老頭顱奈何不見飊輪碾變白雲出
沒常多
蔣兄家弟清古著書互相推宗搏土劃沙戲劇穿崗度
嶺從容
寄山中道友三首
玉凾捧上五雲堆著意通幽此一回三十年來增悵望
更無人上望僊臺
忩忩山信寄來時中有黃庭七字詩已死華顛無覓處
幾回吹斷玉參差
憶得尋山復出山綠楊時候莫春間至今只有游仙梦
長與松風自往還
初營鳳山
香草參差種幽花逐旋移既添醒酒石須著放生池春
在年年好山來處處竒吹簫吾不解長嘯却相宜
梅谷
香焰雲頭玉雪身緩行微詠岸烏巾始從谷裡看修竹
却向水濱逢麗人客子去時方得月嶺猿啼後便無春
鳳凰欲下簫聲緊狼藉瀛州萬斛塵
法華小隱
偃盖著地臥清瑶傍渠走散入流觴壺轉若珠曲九淙
淙不知休還赴石鯨口灣澴合巨澗横橋傍蒲柳來看
莫春餘衆綠濃似酒摩挲蘇陳刻愈覺歲月久寺僧愛
月焰捧送貴侯有至今星散居各自開戶牖自棄眠雲
身誰縛釣月手夕陽令我歸為爾重搔首
既離洞霄遇雨却寄道友
凡骨何堪得再行渴心猶要謁通明驚聞竹樹連山雨
疑有風雷㩧地聲鹿啖黃精知歲久人逢青箬便神清
重來只要齊盂飯副以常堂枸杞羹
題曹武帝削瓜圖
阿瞞瓜分姿見之垂髫中此心既弗乂此道安可洪漢
祚既墜地餘子方困窮仁義儻自唱歷數豈不同挾令
及宮閫殺士延奴童至今弔古徒哀痛殊未終實以已
偪仄遂令彼長雄畫圖出後世略見經營工想其鼎峙
勢亦天誘其衷此章弗徒歌聊以禆國風
題蔡武伯所藏荆公硯
獸面鼎足莽回互中有潤澤比雨露當年曾出富國疏
老子平生用心處帝謨商頌周六典刻畫聲形勞解詁
至今文字與風騷一一相輝炫緗素如聞四海失枝梧
可憾諸公欠調護誰令天乎遽如許可是石也能無預
陳元同歸蔣山路亦使高人野僧覷若為持入定林中
應有明雲入天柱吾鄉風流蔡夫子匣而藏之美無度
君不見公卿後進陸象山作祠堂記餘千言直欲百世
俟聖賢惜哉不得銘此硯使我失意心惘然
歸別墅
幽棲久不到猿鶴擅藤蘿叢篠生將遍流泉咽更多鄰
翁新釀熟野寺暮鐘和亦有經行者來觀倚杖歌
早起
佛香纔了換儒巾身是人間自在身一路野花清養目
半溝流水靜怡神
雨宿山中
留連如有情蕙帳極空明晚粥知泉味昏鐘度雨聲稍
容林叟睡莫放曉猿驚剰欲剜苔蘚應當寫姓名
再遊九溪
昔年九溪十八澗今度見之逾清真靜依落落石路晚
閑繞寂寂山家春可憐潺湲似留客更覺曲折能隨人
得得杖藜來盡日野棠山杏亦精神
偶題
海氣江聲相與浮今時帝里舊杭州西湖寺裏多金碧
自厭穠華不肯遊
送人之官嚴陵
如君風貌又精神自合拖紳近紫宸平地有心開洞穴
十年無俸著閑身已看青舫垂垂去須憶緋桃灔灔春
若向元英臺下過為言亦是學詩人
與弁山道士飲
采苕歸來日未斜更擕苦菜入仙家後園同坐枯桐樹
仰看紅桃落澗花
不欺齋(四首皆為陳將軍孫作)
陳兄榜名不欺齋不欺本自誠中來晚周洙泗漢伊雒
中間此道寒如灰不欺齋中一尊酒兄乎此意差耐久
真情往往到僮僕何況親知與朋友君不見湯脱胡桃
一語失此是迂翁年少日陳吾再拜吾事畢
望雲亭
淑氣槃槃接九原須臾鱗合更瀰漫自從蒿里無顔色
來到鍾山有淚痕往者英雄俱雨絶後來哀痛欲河翻
夜深月照長松下誰見孤飛出墓門
敬思堂四言
有亭央央高丘之傍父兮母兮堅深埋藏厦屋凄凉宰
木成行春秋烝嘗酒漿牛羊身體俯傴雖勞弗彰心志
瞀亂雖煩弗揚欲求幽隂茫茫洋洋兩間四方實繫我
腸何以照之明神后皇凡今之人誰同慨傷
陳將軍哀詞
扞環城兮保赤子歸王所兮執弓矢雖有妻子兮不如
兄弟嗟全家兮南向而死護行殿兮卧旗鼓統伍符兮莫
余侮故宮蕪兮胡作哀將軍兮鬢垂素氣力絶兮委塵
土後來孤童兮不勝惻楚天隂隂兮春寂寂曰余兄兮
有廟食偕友于兮往作配駕鐵駟兮載雲旆山中人兮
望余歸江鼯翔兮花亂飛
弔清溪姑詞
清溪之濆有小廟焉相傳以為溪神蔣子文之妹也旁
二偶人陳叔寶宮人也癸酉歲或言有妖据之郡太守
毁三像于溪中而犁其廟彼亾國妃嬪可棄也姑不可
棄善惡無別而廢者古今不可勝數也何獨此哉因感
之為弔詞曰
投余兮綠波彼土偶兮奈何余魂兮無依依余兄兮山
阿兄姿兮甚雄青骨兮朱弓稱天兮訴余冤令讒夫兮
不終
水仙廟鼔吹曲四首
水奫淪兮不揚山嶔岑兮多巨石神來下獨舂仰昂神
遠適王孫的咳神無亟兮
倚碧櫨欵銅鋪德星在南烏尾逋兩峯隱天花深草蕍
錢唐十餘萬戶皆看使君歡娱雖涉流沙歷炎都入醫
無閭不如東吴
龍飛天門雞鳴日觀湖州有鶴知夜半端冕結纓絳車
施幰瞻彼孤山男呼女怨欲裂冕毁車春榮秋枯無翁
愁予
雲冥冥雷闐闐横玉轉流珠乾靈龜入我夢謂君當旋
既窮海壖之炎天當飲山中之流泉
招魂
天孫招魂鬼伯催促千歲之淵不為谷巉嵓既刊松栢
桓桓曰惟君之魂于兹考槃其永安君窆初成余以歸
藏筮之其兆盖如此也嗚呼休哉
江湖小集卷五十九
