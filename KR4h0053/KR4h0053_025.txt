江湖小集卷二十五宋陳起編
何應龍橘潭詩稿
春寒
博山熏盡鷓鴣斑羅帶同心不忍看莫近欄干聽花雨
樓高無處著春寒
客懷
客懷處處不宜秋秋到梧桐動客愁想得故人無字到
鴈聲遠過夕陽樓
寫情
灑淚題春墨暈乾東風無便寄郎難青箱再展雲牋看
蠧却相思字不完
寄胡雪江
借得官亭小似船六橋風月友三賢芙蓉未發荷花老
一點詩情若箇邊
旅中示同輩
與君同出已多時費盡囊金典盡衣只待春江煙浪暖
小舟先趁白鷗歸
清曉
清曉輕傳一信風花添紅粉草添茸畫樓十二欄干曲
春在珠簾第幾重
笋
泥中莫怪出頭遲歷盡冰霜秪自知昨夜震雷轟渭畆
請君來此化龍枝
過垂虹
垂虹橋下水連天一帶青山落照邊三十六陂烟浦冷
鷺鷥飛上釣漁船
吳蠶
正是吳蠶出火時交交窗外一禽啼溪西有葉高難採
遥見青裙上竹梯
效香奩體
雲幕重重雨未收嫩寒先到玉簾鈎一杯晚酒無人共
羞帶雙花下小樓
木犀
露粟藏金一半開層層碧玉映樓臺西風昨夜吹香過
人在欄干待月來
夏日即事
野土生烟草樹焦彤彤日脚火雲燒池邊自拗青荷葉
吩咐山童蓋藥苖
題駱秀才葺故廬疏
家在西湖合澗橋短籬圍得數椽茅歸來頗費支撐力
羞見春風燕子巢
有别
樓上佳人唱渭城樓前楊柳識離情一聲未是難聽處
最是難聽第四聲
春詞
玉纖輕揭繡簾開行到花前淚滿腮正爾春心無處託
一雙蝴蝶忽飛來
有所思
曾倚空屏唱柳枝一聲嬌逐暮雲低重來只見流鶯在
立盡斜陽不肯啼
小園
池占方方十丈寬已栽花木四時看客來莫笑生涯薄
窗外新添竹數竿
為客
初秋為客暮秋歸一擔輕囊半是詩試問客情何處惡
五更孤店酒醒時
東風
和徹詩篇得暫閑落梅香裡立欄干新裁白紵春衫薄
猶怯東風一陣寒
有所見
不著畫羅金縷衣尋常打扮最相宜春風燕子樓前過
飄落梨花雪一枝
曉窗
桃花落盡李花殘女伴相期看牡丹二十四番花信後
曉窗猶帶幾分寒
居家
居家到底勝居官啼鳥聲中晝掩關待得小園花落盡
更須移酒對青山
採蓮曲
採蓮時節懶勻粧日到波心撥棹忙莫向荷花深處去
荷花深處有鴛鴦
盆中四時木犀
一樹婆娑月裏栽是誰移種下天來金英恰似清霄月
一度圓時一度開
相思
二月春風楊柳青聞郎繫馬到長亭相思情味如中酒
折盡梨花嗅不醒
江上有感
江上秋深客未歸荻花楓葉兩依依傷心最是長橋路
落日西風一鴈飛
見梅
雲遶前岡水遶村忽驚空谷有佳人天寒日暮吹香去
盡是冰霜不是春
舟中偶成
黃帽招呼急下船天明僅可過涵山朦朦一枕梅花夢
猶在寒窗紙帳間
題臨安僦樓
過了燒燈望燕歸春寒剗地勒芳期杏花深巷無人賣
細雨空簾盡日垂
粉蝶
宿粉棲香樂最深暫依芳草避春禽晚來風起還無定
舞入梨花何處尋
活計
三間茅屋蓋頭顱除却吟篇事事無擬把十年窮活計
一時傾倒向江湖
無愁
世間惟我最無愁纔是無愁得自由午睡覺來門半掩
一池春水看魚遊
春隂
密雨流酥入翠苔春隂日日鏁樓臺女郎未有尋芳約
辜負櫻桃一半開
老翁
八十昂藏一老翁得錢長是醉春風杏花村酒家家好
莫向橋邊問牧童
清明
踏歌槌鼓近清明小雨霏霏欲弄晴喚起十年心上事
春風樓下賣花聲
杜鵑
君若思歸可便歸故鄉秪在錦江西不知何事留君住
却向空山日夜啼
贈友人
我向詩中為活計君於酒裡作生涯世間樂事惟詩酒
各自風流占一家
簾
半窣香波護曲欄纈花紅映玉鈎閑曉來幾陣輕風過
時見溪南罨畫山
碧桃
玉僊同駕玉鸞飛天上曾攀帶露枝一片不知何處落
曉來流到湧金池
芍藥
金蘂絲頭茜染成五雲樓映玉盤傾謝郎一入中書後
二十四橋空月明
傷春
荷葉初浮水上錢柳花飄盡岸頭綿不知春色歸何處
欲向空山問杜鵑
效無題體
玉釵風斷扇雲深砌冷簾空月易沉流水落花無處問
一年春事一年心
江湖小集卷二十五
