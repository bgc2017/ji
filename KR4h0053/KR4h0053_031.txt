江湖小集卷三十一宋陳起編
朱繼芳靜佳龍尋稿
和顔長官百詠(并引)
龍尋邑東有顔長官仁郁祠長官五代時能撫循其
民使不見兵革龍尋志所刻詩百篇皆道民疾苦皇
皇不給之狀余生三百年後奉天子命字兹邑晉
謁祠下因次韻以寄甘棠之思且使來者知我愛桐
鄉之意云
農桑
裹飯甌兒候暖耕塍泥滑滑不堪行如何說得農家苦
雨笠風蓑過一生
婦饁夫耕日尚長碓聲嗚咽宿舂粮尋思一飯何時飽
秧種青青麥未黃
淡黃竹紙說蠲逋白紙仍科不稼租努力經營猶恨晚
官司那問有錢無
編茅爲屋荻爲簾老小團欒苦樂兼樂歲輸丁猶未了
饑年家口更堪添
頭白村翁尚把鋤瓶中那復斗升儲午飡减與饑烏食
却愧家人問有餘
四月官場入納時鄉耆旁午上門追請看貧婦通宵織
身上曾無掛一絲
腸隨絲斷手生胝羡殺星邊織女機借問輸官零落否
兒郎寒冷且無衣
農父眉頭百念攅雨愁爛死旱愁乾龍神社鬼燒香遍
不到秋成睡不安
客戶耕田主戶收螟蝗水旱百般憂及秋幸有黃雲割
債主相煎得自由
帶得鷄豚趁曉虚荒村牢落數家居一家幸是田園主
留與兒孫寫契書
朱門
紅雨聲乾未作泥繡成十里綠楊堤金杯緩勸玲瓏唱
玉勒催歸腰裊嘶
晉代豪華不數家萬錢下筯未爲奢客來只是家常飯
豆粥萍虀費咄嗟
曲池畢竟有平時冷眼看他炙手兒十數年間三易主
焉知來者復爲誰
客履三千此托身晚杯狐白暖生春狂來且置興亡事
金塢銅陵不解貧
天近偏承雨露榮深深庭院鎻清明柳絲風送鞦韆影
牆外行人空復情
朱門往事若爲懷積雨苔痕綠上階幾處敗甎吟蟋蟀
玉人曾此溜金釵
百斛明珠米在倉沉香火底捻銀簧人生行樂須如許
多少邊兵未有糧
泥金摺損舞衣羅蹙破遥山皓齒歌此曲人間聽不得
莫愁還自有愁多
中壽知無滿百身暖歌冷舞及青春黃金不買長生藥
白髮偏驚快活人
長楸走馬却歸來雉挾春驕未應媒不信杏梁雙燕語
日長簾幕有風開
客路
一曲長歌行路難昏鴉歸盡倚闌干不知楚水巴山地
更有高樓鳥外看
哀猿啼斷暮雲深摸索牀頭未盡金莫道他鄉千萬里
去家三日幾般心
兒女傷悲士不爲健行童僕遠相依春風日日生芳草
未必啼鵑怨不歸
俠客千金不稱求途窮相顧問因由臨分脫贈青萍劔
莫蕩人間𤨏碎讎
客裏情懷更晚秋鴈烟蛩雨五更頭從前諳盡江湖味
不省神州作麽愁
身如海燕傍誰門别淚雙垂不見親惟有一條卭竹杖
相隨萬里共艱辛
是處人家搗練忙天寒日短路偏長蛩聲四壁無時歇
不遣羇人夢到鄕
送窮不去柰窮何山有荆榛水有波萬物得時人自老
梁鴻頭白五噫歌
屈指秋風與鴈期陽關西去到何時側身一望腸堪斷
天似穹廬碧四垂
高鳥翩翩去未窮行人擾擾復西東何湏華表千年鶴
城郭重來便不同
邊庭
年年塞草欲秋時左右紅旗說戰機介冑麄官應有語
而今宰相好吟詩
角聲吹裂肺肝愁說與將軍莫逗留男子生當侯萬里
死判馬革海西頭
一劔沙場獨苦辛天隂殺氣作黃塵沉思鳥盡弓無用
肘後纍纍却顧身
探使歸來半信疑帳前相語怕人知沉香霧裏嬌絃暖
莫遣邊愁到兩眉
征夫戰骨洒桑乾帳下蒼頭自轉官一騎紅塵天外落
籌功更說幾多般
公主琵琶胡地秋將軍刁斗漢關愁相逢老病無依卒
未說沙場淚已流
蒼苔白骨滿黃沙馬汗成冰帶雪花夜夜鞘中長鋏吼
教人不得夢還家
有客新從塞上回解包收得戰場灰營家未敢分明哭
請看刀痕始欲哀
兵罷邊方得暫寧棗兒紅近莫忘兵漢家誰倡和親議
此錯烏金鑄不成
北風吹骨最酸辛白面書生四角巾戰士總成亡命鬼
將軍纔是有功人
城市
村翁生長在柴門身有丁男犢有孫爲了官租纔出市
歸家夸說與鄉村
雀羅門巷昔趨榮味似餳甜忽變辛說與侯門休謝客
朝朝暮暮看人情
王孫公子少年遊醉裏摴蒲信采投指點某莊還慱直
明朝酒醒到家求
山人只合住山中入得城來調不同滿面紅塵無處避
手携白羽障西風
紫陌尋春日日過楊花無主奈春何傾城壓酒嬌無力
醉裏相扶踏踏歌
相班士女狹邪間總把喧啾賣却閑人壽幾何春不再
典衣沽酒強追攀
春風日日柳年年到老那知稼穡難若見田家秋作苦
教人一飯不遑安
蕪城懷古最愁人劫火燒殘得此身舞榭歌臺何足道
秦宫漢苑尚流塵
百人聚處小喧闐析到秋毫似計然見說天公還掠剩
鵠形懷寶度饑年
身遊城市髮將華眼見人情似槿花惟有梁間雙燕子
不嫌貧巷主人家
貧女
春風有分到兒家也插花枝表歲華但得作嬪君子室
隨宜粧遣不湏奢
洗盡鉛華淨潔貧嫁衣莫說爲他人絶憐父母窮相守
不爲金多賤却身
枯木無枝可作花門前度盡七香車四隣日日笙歌裏
背立東風有幾家
他家百兩送于歸成匹鴛鴦作錦機獨守空閨愁不寐
一燈明滅補寒衣
燈下穿針影伴身懶將心事訴諸親阿婆許嫁無消息
芍藥花開又一春
卓家人富頗輕財犢鼻堪依不用媒只似儂家貧亦好
枯桐那得鳳凰來
少年蕩子有黃金投贈明璫結兩心不得良媒終不肯
一春風雨洞房深
伯鸞不作悵誰從鳳尾香衾翠慢重静對菱花勻淚粉
不知膏沐若爲容
問天乞巧看銅儀再拜雙星恨不隨塵世未知天上事
隔河相望一年期
纖手清閑理瑟工高樓半在碧雲中行人豈是知音者
小立花隂待曲終
負薪
三千門館躡珠賓半百還家衣錦身却是吏民私告語
十年前是賣薪人
薪樗塞破野人居此是餱糧卒歲儲客裏黃金燃桂盡
厨無煙火欲何如
爛柯人去隔存亡一局棋終愴故鄉想得山中絶煙火
松花松子當乾糧
破帽籠頭髮半華樵歌一曲勝長嗟鷄鳴褁飯登高去
日暮天寒未到家
有薪可賣未須悲滿百青銅况有竒十指束枯從秃盡
不堪棘刺罥人衣
天寒氣入鼻中辛竹擔彎彎却戀身賣得錢來回首望
蠟煙起處屬何人
腰鎌上到白雲邊惆悵長松不盡年近市山山皆有主
遠山高峭步難前
蒸梨炊黍付荆妻指點青山澗水西忽聽丁丁雲外斧
一聲山鳥背人啼
捫蘿緣壁到山頭俯羡鴻飛儘自由風雨蕭蕭黃葉滑
未行十步兩三休
黃昏樵采早回歸同伴相邀未有期抱子老妻門口望
南山有虎悔何追
空門
閉口桐魚勿復論數間老屋枕雲根曉鐘三板出山去
分付獼猴爲守門
錫杖凌空去復還片雲縹緲伴身閑春風錯種醍醐草
引得牛來食雪山
人居天地一樊籠撫掌山家四壁空不道今年空得盡
且無雀鼠到山中
四祖門庭寂寞秋牛頭只是舊牛頭如何一旦風光别
花落花開百鳥愁
四卷楞伽几上安而今老去懶能看庭前桂樹花開未
分别西風信鼻端
黃金欄護紫袈裟禁苑恩深賜予奢林下衲僧那有此
多年枯木對春華
結草爲廬萬仞頭人間蟻穴自王侯客來借問窮通理
不意僧中有許由
白蓮有社一經過會意由來不在多滿目廬山青未了
聞鐘歸去意云何
我本三生兜率天爲差一念又塵緣早知密意無多子
不着旁行貝葉邊
燈燈相續古猶今怪㡳門前立雪深衣不得傳關臂事
汝師輕發老婆心
山居
春到寒荄緫向榮藥苖旋種亦初成山翁幸自無誰識
可要山中宰相名
空山薇蕨供清齋世事悠悠不掛懷梅溽得風醒午枕
竹隂轉日上南階
白雲縹緲野人家丹事年來漸有涯不與世人爭月歲
却將椿菌勘南華
宿雨初乾一杖藜欲呼漁艇訪前溪碧桃花落無尋處
惆悵人間日又西
半屋雲霞與鹿分兩株古木正當門野花自落東流水
坐對青山酒一樽
好山當戶四無隣似是秦時採藥人千百年間天地裏
不多不少一閑身
宿世仙家十二樓誤嬰時網未深愁浮丘輩行如相覓
騎却紫雲歸去休
種藥千畦手自鋤年來漸喜識人疎等閑旋點黃金賣
莫訝家無擔石儲
矮牎欹枕看朝榮老覺迎逢禮數生來往頗知麋鹿性
寒暄不會俗人情
擁樹溪雲迷近遠低簷山果亂紅青莫言身外都無事
早晚焚香看道經
漁父
不踏長安十二門鸕鷀飛處數家村停橈試向灘頭問
莫是嚴光末世孫
一曲清漪濯晚霞釣竿斜插白鷗沙傍人借問居何處
四海五湖都是家
秋風淅淅獵菰蒲如此江山其可孤天與玻瓈三萬頃
更添一半夕陽鋪
長作絲綸短短牽一池漢水盡南天誰知有客量江面
不是漁郎兩板船
推起篷窗抱月眠三三兩兩柳邊船不須聽說文王事
孤負漁竿八十年
傳呼扶柁晚風前一陣驚鴻没遠煙不是吾儂棲泊處
却回别港避官船
五湖煙裏我知魚屬玉舂鋤一處居欲到垂虹風作惡
幾株官柳向人疎
秋聲只在樹中間極浦斜陽更有山卷却絲綸呼酒盞
鷗邊聊得此身閑
舟繫蓬萊淺水傍鰲頭縮盡海生桑百川日夜㴞㴞去
借問人間有底忙
璧月滄波上下天秋風搖落四無邊玉龍盡喚眠鷗起
兩岸蘆花不見船
江湖小集卷三十一
