江湖小集卷九宋陳起編
釋紹嵩江浙紀行集句詩
舟中戲書
芳草青青古渡頭扁舟幾日為詩留心閑對境渾無競
寂寂長江萬里流
(崔櫓)(晁叔用)(趙紫芝)(蓋嘉運)
十二峯前且繫船眼中百里舊山川遥知此夕多情思
江月隨人處處圓
(呂居仁)(祖可)(山谷)(温飛卿)
郊行
默默看雲旋旋行風光清美日華明愁腸斷處春何限
勾引詩人太瘦生
(韓偓)(誠齋)(温飛卿)(謝逸)
花落江堤簇曉烟遊人柳外蹙鞦韆直須分付丹青手
畫出清明二月天
(鄭谷)(繆瑜)(方干)(韋莊)
出門縱步細哦詩正是山中多景時顧我於兹詩有興
流鶯百囀最高枝
(曉瑩)(陳與義)(曉瑩)(温飛卿)
舟泊嚴灘
萬里春流繞釣磯扁舟繫柳向朱扉悠然到此忘情處
默默無言對落暉
(趙嘏)(袁說友)(温飛卿)(謝逸)
江上
春岸波平汀草深江雲黯黯作愁陰詩材眼界知多少
欲罷不能聊一吟
(李彭)(曉瑩)(張君量)(曉瑩)
桐廬理舟
桐廬江上晚潮生帆挂秋風一信程萬里歸船弄長笛
斷腸重看白鷗鳴
(李郢)(杜荀鶴)(山谷)(藴常)
再遊道場
萬仞峯頭古道場重來敗葉帶飛霜感時偏動騷人興
橘柚園籬近半黃
(劉褒)(李彭)(李宗諤)(翁元廣)
放舟戲書
放纜山溪一葉輕樹頭半落半猶青竹間飛下雙鸂䳵
天作人間小畫屏
(誠齋)(誠齋)(誠齋)(盧襄)
兩岸蕭蕭蘆荻秋斜風細雨轉船頭年來頻作江頭夢
須向山陰上小舟
(劉夢得)(山谷)(山谷)(杜工部)
見張明府
聲采當年陸士龍為官古雅少人同柱天勲業須君子
更用文篇續國風
(翁元廣)(林和靖)(陳與義)(方干)
善政忻聞老父評甘棠不剪嚮來榮佇看孤㓗成三考
千古無人繼盛名
(翁元廣)(曉瑩)(方干)(方干)
宏博自居韓若柳素王妙道况親傳聖朝未有徐州相
莫讀當時歸去篇
(翁元廣)(曉瑩)(陳無已)(方干)
雅淡天姿固可知能除疾瘼似良醫道途誇客無他語
道是徵黃有近期
(曉瑩)(方干)(翁元廣)(誠齋)
江表人材獨數公南朝臺閣是家風景星但欲爭先覩
還許從容廣坐中
(曉瑩)(和靖)(翁元廣)(道潛)
賀黃少府受辟
天下無雙雙井黃妙齡聯轡戰文場東南一尉臞仙外
清試君家肘後方
(誠齋)(張君量)(翁元廣)(于湖)
風流文采舊家聲玉麈高談四座傾他日親知問官况
三年民戴尉曹清
(誠齋)(歐陽永叔)(杜荀鶴)(翁元廣)
一鶚新收薦士書從今價重百車渠麒麟步舞開天上
會見含香近紫虚
(于湖)(李彭)(道潛)(寶曇)
柳
江頭楊柳麴塵姿斜壓漁家短短籬日暖遊絲飛絮落
和風得路合偏吹
(李彭)(崔櫓)(李彭)(秦韜玉)
舟中戲書
喬木荒城古渡頭鳥啼花落水空流從吾所好煙波上
秪在船中老便休
(皇甫冉)(劉岡)(徐師川)(杜荀鶴)
題林唐臣别業
茅屋週迴松竹陰依稀氣象似山林一窗風月生涯足
相與清名映古今
(杜荀鶴)(方干)(張君量)(翁元廣)
遊張園觀海棠戲作
春色都將付海棠羣仙會處錦屏張約齋妙出春風手
子美無情為發揚
(誠齋)(張芸叟)(誠齋)(鄭谷)
越上即事
禹穴生雲朝暮竒青山斷送夕陽垂鶯聲正好還飛去
獨倚枯笻無限詩
(陳與義)(藴常)(誠齋)(陳與義)
知府黃寺簿生日
綠楊紅杏滿城春雜樹含芳讓錦茵天為吾皇宗社計
老君親送石麒麟
(楊巨源)(方干)(李師中)(宋景文)
春來何事謫蓬瀛自是山河應數生尚父年齡子儀考
請君從此振朝纓
(孫僅)(方干)(誠齋)(于湖)
文章士海已多傳供奉班中須此賢美化事多難諷誦
自宜松鶴伴長年
(翁元廣)(李彭)(杜荀鶴)(楊滌)
器度風操合出塵高賢應總貴全真野僧何以伸謠詠
鶴筭三千别有春
(韋莊)(林和靖)(修靜)(邵康節)
邦伯由來有令名修持清苦振佳聲至尊仄席思耆舊
即看徵黃侍紫清
(夏倪)(方干)(趙暘)(誠齋)
筆端風雨發天慳應有清名動九關正直早春聞苦節
只今文翰許誰攀
(陳與義)(張君量)(方干)(翁元廣)
惠愛如春威似霜家傳活國有良方平章風物詩無敵
玉唾銀鈎十萬行
(和靖)(張君量)(曉瑩)(誠齋)
從容此日見清規玉珮瓊琚杜拾遺檇李轉聞風教好
蒼生從此得伸眉
(方干)(誠齋)(方干)(曉瑩)
文星漸見射台星仙籍高標第一名為語邦人休眷戀
北門卧護要耆英
(杜荀鶴)(韋莊)(張君量)(誠齋)
自笑無機觸事真衰遲猶許望光塵此邦若有誅茆地
乞借風波起涸鱗
(曹緯)(錢勰)(胡安國)(鄭文勰)
口占
谷口殘春黃鳥稀野梅山杏暗芳菲百千幽勝無人見
紅白路花相雜飛
(錢起)(韋莊)(和靖)(宋庠)
城西野行
三月城西淑景多曉烟清露暗相和晚鐘未用催歸鴈
聞客新亭更可過
(徽廣)(陸龜蒙)(翁元廣)(皇甫冉)
細草疎花自在春悠悠煙水似天津垂楊一徑深深去
白鳥雙飛不避人
(張君量)(方干)(誠齋)(方干)
江上嬉行和永上人
飛花滿眼句縱横江上閑吟立又行正是如今江上好
薰風盡日語流鶯
(張君量)(曉瑩)(韋莊)(劉原父)
解嘲十絶呈浩西堂
殘骸已廢自知休少不愁窮老豈愁坎止流行聊爾耳
一身隨世作虚舟
(李涉)(徐師川)(翁元廣)(山谷)
世緣自覺逐時輕可要王侯知姓名未合白頭今已白
知渠何事太忙生
(劉潛夫)(方干)(杜荀鶴)(誠齋)
江湖放浪未寧居處世真同逐隊魚但願一生長若此
時清不問命何如
(翁元廣)(洪玉父)(徐師川)(杜荀鶴)
可堪時序苦侵尋留滯誰知此日心萬事轉頭如墮甑
忘懷未得是微吟
(曉瑩)(曉瑩)(山谷)(和靖)
中年養病只吟詩心跡懸知兩握竒莫笑吾儂躭此癖
鏡中嬴得鬢成絲
(邵康節)(翁元廣)(曉瑩)(徐師川)
浩然南北與西東自笑今為白髮翁畢竟浮生謾勞役
一場大夢到頭空
(翁元廣)(歐陽永叔)(杜荀鶴)(邵康節)
崎巇世路九回腸兩鬢年深一鏡霜身事龍鍾應是分
誰知貧樂異尋常
(翁元廣)(鄭谷)(賈島)(翁元廣)
不知經世竟如何轉看人情敗意多賴有好山供客眼
此生吾亦未蹉跎
(温飛卿)(易嘉猷)(張君量)(張君量)
杜門芳草與蒼苔况是囊無挑藥財莫歎浮生三十九
人間萬事要寒灰
(和靖)(翁元廣)(陳克)(李彭)
平居懶與慢相親養拙藏愚春復春已信此心安此命
世情奈值不容真
(李彭)(李夢符)(張鎡)(杜荀鶴)
浩西堂見和因再用韻
無錢使鬼故宜休已失裝懷萬斛愁况有西湖好山水
一帆還有上歸舟
(陳與義)(李彭)(林和靖)(林和靖)
老景人情一羽輕絆身何用尚浮名備嘗世事灰心久
更問儂當作麽生
(晁叔用)(曉瑩)(易嘉猷)(誠齋)
蕭條四壁是閑居老子而今非故魚大抵人生只如此
只消如此看何如
(方干)(寶曇)(邵康節)(劉改之)
鏡中老色日侵尋更有江湖萬里心心許故人知此意
為吾因掉白頭吟
(徐師川)(呂居仁)(温飛卿)(邵康節)
每慚疎散為吟詩說破當知未大竒似此誤人多少事
如何兩鬢不成絲
(康節)(誠齋)(康節)(誠齋)
行盡天涯西復東大家閑作卧雲翁紛紛燕雀休相羡
得喪悲歡盡是空
(黃華)(杜荀鶴)(趙國昌)(温飛卿)
笑殺人來斷殺腸可憐嬴得鬢成霜人情易變乃如此
秪有江山不改常
(誠齋)(曉瑩)(呂居仁)(翁元廣)
道方險阻擬如何今古疎愚似我多否去泰來終可待
尚須客裏訪蹉跎
(韓偓)(方干)(韋莊)(楊濟翁)
小園和雨掃莓苔箇箇圓如濟世財丘壑同盟從此定
莫談休咎動寒灰
(呂居仁)(鄭谷)(李彭)(翁元廣)
沙邊鷗鷺日相親老去光陰非我春百巧從來知是妄
獨援詩筆得天真
(翁元廣)(陳克)(蘇穎濱)(和靖)
示德圓
莫問居此與名殊未可唐捐肘後書晝短夜長須強學
青春不再汝知乎
(杜荀鶴)(翁元廣)(杜荀鶴)(余良弼)
作詩固難集句尤不易前輩有云不行萬里路莫讀杜
甫詩一杜詩且病其難讀而况集諸家之詩乎亞愚嵩
上人穿戶於詩家入神於詩法滿心而發肆口而成玉
振大成默詣諸聖處人目其詩固不知其為集句而上
人亦不自知也抑猶有妙於此者青出於藍而青愈於
藍蓋諸家之體製各隨其所至而形於言今觀亞愚之
集千變萬態不梏於所見如所謂老坡之詞一句一意
蓋不可以定體求也雖然愚固喜其詩然亦有不平於
上人者焉夫以無為為有以有識為無此固宗風箕裘
之業顧乃攙行城市嘲風弄月與我輩抗衡是果何見
也上人浩然歎曰君之言過矣孔墨之道本相為用况
予由儒入釋也非為釋而盗儒也如(闕)山齋易文昌(闕)
東山楊大師諸公皆不我棄予方以詩而與君友君反
以詩而怒我也君苟釋然於心請為我書之於集句之
首或有不知我而罪我者當以此公案為之張本予於
是乎慨然為之書亦以為雌黃者之戒云紹定四年季
夏中澣從事郎監慶元府昌國縣西監鹽場宣城陳應
申䟦
江湖小集卷九
