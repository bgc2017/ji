江湖小集卷二宋陳起編
洪邁野處類稿
書僧房
陸續流泉自成句來擁紅爐聽山雨道人更有深深處
詰曲如珠蟻絲度几硯無塵寒欲霧雕盤篆破孤螢吐
味如嚼蠟那禁咀茶甘未回君莫去
題蘆雁屏
征鴻坐何事天遣南北飛蕭然如旅人無情自相依孤
葦吹欲折秋風不勝威冥冥一孤鶱空費弋者機寒聲
落烟渚相應不我違嗟我識此情手納空歎欷安知丹
青師落筆乃庶幾畫形孰不工畫意識者稀他時因吾
句購此千金揮
題臨賦軒
蒼山圍岑寂下有一水奔閉戶卧風雨束蒿翳籬籓寥
哉祗樹人心遠忘世喧此身自蘧廬長物餘此軒鳥語
幽夢斷香横經帙飜未成借路行自要窺潺湲遠師淵
明意不愧靈徹魂月度了無迹風行偶成痕心境兩清
妙尺喙何由吞賦詩安所取碧雲未足論何當拂朱絲
窈眇絃吾言
答併安江師送米
不見道人久天涯歲云除朝來食指動忽接送米書念
師折脚鐺五合未省餘雖無覆餗禍尚有乞食逋云何
憐孤客日受饑火驅未曾貸監河矧肯索胡奴誰言升
斗意矯矯超萬夫嗟予事筆耕輕棄南畝鉏慁煩方外
客此計良已疎何時事粗了歸葺五畝居生涯寄綿竹
豈即非良圖不為泉壤蚓願學江湖魚
陳德瑞饋新茶
空山冥冥雲霧忩春風好夢倚殘缸朝來果得故人書
微凸而么犀銙雙貴人爭買百瓔珞此心兒女久已降
坐觀市井起攘袂念之使我心紛龐領君此意九鼎重
雖有筆力安能扛何時來施三昧手慰我渴夢思長江
次韻希旦喜雨
驕陽挾酷暑何啻虎而翼高田土可籭況乃耕與殖風
伯真可訟雲合吹復拆那知下土民糟粕配橡寔古佛
棲巖隈旱沴豈吾責應緣賢令尹閔雨丐法力積隂暝
山谷流潤凄几格朝來賀客散置酒浣愁疾古詩成雲
外險句動潛蟄旋看蓑笠出競喜溝澮溢讙言令與佛
念我一何悉嗟我困蒿藜最覺民可恤何當問牛喘免
使訴魚失九關虎豹守懷此欲安適誰哉此心同吾飽
將何日
古風二首寄汪明道
紫蘭初茁芽深壑終自秀骯髒蕭艾中不采則誰咎兒
曹逐紛華壯士保窮陋應知此調同萬世無先後
俗士白人眼從誰明此心不欲故人見訶我車轍深蕭
然江上廬客卧詩書林得句不相寄誰賞氣駸駸
建安道中
吾生意行初不謀汎汎何啻波中鷗攜家來作閩海夢
三年客食天南陬我先人廬在何許大江之左道阻修
奉新家有手足愛隻身歸掃先梧楸旋當來此營斗粟
南北顛倒無時休此心轉與世事左自作磨螘將誰尤
安知不滿達者笑窮達一戲如觀優咄哉吾語亦已墮
且與造物同浮游
書事呈元聲如愚起莘三兄
隠吏朱墨暇飽眠北忩風時呼方外客逃暑尊酒中寂
寞杜拾遺四壁口不供坐取盤餐疑哀哉豈天窮何如
平生友磁銕間不容每懷千里駕今作五斗逢吏行散
鳬鶩楸局收鸞龍共話十年舊事往如飛篷浮榮真一
戲何者為窮通應須河漢語淨洗芥蔕胸僕夫適在門
客醉尊亦空更為後日約及此芙蓉紅
寄題起莘家義軒
貞觀盛德後餘慶未渠央舊聞閩海家欲縱燕山芳教
子嗣先訓開軒翼中堂地偏市朝遠几淨書簡香先生
陳太丘飯糜百憂忘弟子真胡羯不聞觸屏僵一變豪
俠窟遂成鄒魯鄉下車里門外他年看諸郎坐上紆素
髮詵詵立冠裳我詩自可絃請以侑壺觴
梅花
山深春未動沙淺水欲冰玉梅於此時靚妝略無朋露
蕊欲的皪月枝挂鬅鬙儼如江漢女可愛不可陵他年
江南路曉粧犯嚴凝尋香烟雨中横斜插茅簦却數今
幾日痴如秋後蠅北嶺枝欲空誰與扶一登聊分窺水
影依我照字燈坐使惜花夢臨風脚騰騰昔如夢中蝶
今學桑下僧了知菩提長念起吾何曾
十一月十九日與仲猷大年綽中美中飲于南
臺
空山欲暝雲冥冥玉梅半開吾眼青此身垂欲走塵土
聊復舉酒看崢嶸折腰向人不知恥故園可鉏在千里
金昆石友一開眉珍重道人相料理楚江東岸先人廬
竹君安否久無書歸歟何時應白首我食吾言如此酒
春社齋禁連雨不止賦呈夢得
歲豐農猶飢歲惡何可說哀哉半菽氓罪歲同一舌年
來旱塵漲臘盡不見雪青皇忽雨我萬頃麥苗活令尹
民父母溝壑思手挈祈年祓齋居有酒不忍設那知桃
李徑狼藉香泥滑芳意一如此坐恐及鶗鴂郊原佇開
晴出勞南畝饁秋成已在眼一醉宇宙豁更呼湔裙人
勸此側帽客和公斜川詩磨石鑱歲月
次韻夢得見示長篇
雉馴不因媒鳩煖自呼婦詩成桃李隂知是霹靂手簿
書我亦厭丘壑渠自有却憐支離疏飽食得薪槱俗夫
嘗世味甘苦半噦嘔知公超然處心迹兩無垢愁隂老
芳物蟲鳥故相誘浪蕊費收拾柔條可給揉豈無我輩
人一醉開笑口那知市門底客倦枕兩肘眼高可人稀
命蹇亨運偶平生願執鞭見惠予小友細觀愷悌心宜
在帝左右却來塵埃中寂寞對五柳鷇音藏鵠羽正待
荆雞剖學政容窺譜問字當載酒虚名翻悞夢恐坐箕
與斗言詩終不稱永愧賦瓊玖
久雨短句呈夢得
身閒書有味吏傲俗不親小忩據物表掃盡心眼塵令
尹垂珠玉敲門喚行春作意向芳物吾車曾未巾愁隂
入病骨鳩婦聲亦嗔冥冥三日雨桃李迹已陳空餘深
枝間一一青子新穠芳殿春晚猶堪慰佳辰酴醿曉粧
靚芍葯醉臉勻白萼簮嫋嫋風枝倒粼粼言當呼短舞
抵掌回雙顰年來得相從稍覺安沈論豈不挂俗事察
公極清真眼中醉鄉路風味良獨醇流光不容玩尺壁
何足珍漓俗益可厭願言勤問津
牡丹&KR1616;醿各一首呈周宰
珍藂壓朝露無人羞欲欹春風醉香骨綽約不自持誰
憐曲肱人一笑遣穠姿不言意可了君醉當弗疑
妝淡洗逾靚肌香薰不成皎然月露姿一笑午景晴聊
移夢蝶床相對戶不扃誰令風雨暴睡起春縱横
次韻夢得淺紅芍藥長句
十日愁隂病不出卧看春歸無計惜詩翁遣送淮海春
衰眼熨開雲霧拆胭脂注臉勻未徧月紅借酒生真色
了知造物著意深傾倒春工不餘力年來不顧溱洧女
載酒非公復安適且將妙句寫餘妍欲立佳名付精識
一春頗困歌酒汙回首紛華三太息願言付與洗心方
歸對爐香誦周易
宿禪寂院
夢中一葉摇江湖困睡不覺身籃輿眼明佛屋麗丹碧
瓦鴟鴺鳳凌空虚疲民日者困苛索半作頳尾相濡魚
鵜鶘數罟兩不置肯念竭澤明年無道人誰與辦此事
斤琢千指開渠渠頗疑如幻三昧力上方手攬歸吾廬
了知舌本法輪轉咄嗟檀施爭奔輸不辭割愛一念善
誰謂歲惡窮民愚書生袖手對溝壑力不能援心煩紆
事無大小成者少談說治亂何區區調悲絃急誠齟齬
鑿圓枘方尤闊疎古今罪歲同一口撫掌一笑皆愚儒
詩約范直夫遊萬葉寺觀瀑泉
范侯隠下吏夙尚本丘園身投攫金市藂書以自藩烱
然如孤月不受黃流渾要知句律工競病何足論我生
羣末俗涇渭同一源同心無楚越傾盖如弟昆人生各
有役不暇捧一尊風蒲挂南浦念欲東西奔對床定何
夕青燈照晤言懸知題詩處千尺銀河翻
次韻夢得見示之什
居楚求齊音美惡不同土喧豗俗物華羣復有佳處時
從玉璧人商略窮萬古詩如粟牛戲誤得摩頂許望道
渺逾遠久生真暫寓忍持尺璧隂空作秋蟲語微言儻
傾倒河漢濯肺腑向來說詩口自此行可杜
送甌寧魏生赴武舉
建安少年請纓客横槊賦詩兩無敵辭家去作入彀英
氣拂天狼夜無迹廟堂運䇲開鴻圖智名勇功付壯夫
引弓没羽世自有敢問上策當何如
陳仲仁止止堂
以我有限景逐彼無涯知失足踐畏途投身試危機舟
車日奔覆定無丘與夷萬古踐此轍嗟我與誰歸仲仁
古靜者懷璧照褐衣名途嘗一戲回首羞前非心如得
坎水不受狂風吹功名憂不免當復定何之請觀本無
作今復止者誰築室市門側著書園不窺蓬藋深一丈
圖書周四圍時有好亊人載酒問所疑攫金奮敏手倚
市誇妍姿回光時自照何者非吾師
送志宏西上
九州眼一概餘子真瑣瑣嶽立㟝嶁中喜此高岋峨如
公吾輩人取友亦到我揮毫賦垂天風雨卷蓬顆相期
八表游未覺夙心左解龜醉江閣酒面山月墮起瞻帝
鄉雲感嘆不成坐何須飛霞佩自辦凌風舸瀛洲渺溟
渤萬里一掀簸緘詩寄天涯秉燭對新火那知市門仙
斗禄事么麽空餘腸九迴上疏何日果
有懷舍弟逢年時歸婺源以詩督之
木落天未霜君歸定何時相思如驚鵲中夜未安枝夢
中見阿連鏘然咏新詩寤驚衰葉翻道是步屐移攬衣
下中庭風露浩淼瀰遥知客衣薄歸來一何遲平生短
檠燈相對忽解頥萬古一舒卷佳處良在兹是中及物
心上與稷契期援古以自例自笑無乃痴夜乂叱九闕
側足不敢窺坐令一寸心日抱二柄疑遲君商略此免
得兒輩嗤況乃綠髮親倚門鬢欲絲狶膏非鳳喙車轄
無可脂再拜壽百分斑衣舞參差秋芳未云歇采采黃
金蕤萬鍾不足樂古人豈吾欺
九月十七日夜度蔡道嶺宿彌勒院
日出度松嶺露香霏羽衣肅肅夜氣清蒼蒼烟徑微川
光浴秋容蘿影挂夕輝冰輪碾空闊飛轍無因依擬掬
星渚波恐觸天孫機偓佺何時見沆瀣聊獨揮未應青
霞志即與素願違稍休塵外軫憩此巖下扉清吟寫萬
籟妙想絶百非不須河漢言盡解紛華圍飛仙亦戲劇
玄學乃庶幾鰲山切丹極歲晚行將歸
游鄭圃
城郭不去眼而得林壑娛低徊撫壯心欲吐無與俱鏗
然一枝笻細磴爭樵漁挽衣竟與飲不省誰為吾
女貧苦難妍
女貧苦難妍士貧苦難高了知論此者不識一世豪此
身百斛鼎流俗手欲操寧當捨其中局促計所遭頗疑
有若人骯髒棲蓬蒿考槃一丘壑光景不可韜斯人不
我忘空復踰垣逃軒裳亦云華唾去如腥臊哀哉夸毗
子擾擾冠猿猱恬無濟世心閔默死滔滔朅來事斗禄
俛仰身桔橰一官戲人間幾何非餮饕誰言眷此幘擲
去輕秋毫區區欲驕士一哭嗟兒曹
溪南梅花
巉巉石徑鳴枯笻意行詰曲無西東心知幽壑梅已動
一枝寄我曾未蒙暗香横露忽驚顧冰蕊的皪蠻烟中
有如佳人久去眼邂逅相得情何窮蔬畦壓霜翠雨亂
已覺雪片棲丰茸嗟吾辜此來已晚攀條嚼蕊聊從容
玉仙遊戲下塵世絶豔一洗朱鉛空不知閬苑在何許
叱回風馭毋匆匆溪寒沙淨迷俛仰坐待山月來朦朧
豈無尊酒相暖熱錦裘起舞如驚鴻仇池老仙羽化久
妙曲三叠餘仙風歸時醉倒不知卧明日來此誰能同
再和求首座
道人昔曳羌廬笻五老負雪湓江東犯寒貪覓玉梅句
雖有衲被何曾蒙歸來苦雨熟梅子卷械深卧蠻烟中
詩傳絶境忽入手置我鄉國情何窮十年不踏江上路
漠漠海氣昏貂茸異鄉歲晚慰流落一笑賴此冰雪容
嶠南絶唱誰敢和騎鯨人去塵寰空崑墟下視堪笑閔
雕琢肝腎愁匆匆那知幽子雲雨上風斤玉斧脩朣朧
讀詩令我一回首杳若目送孤飛鴻何時晤語折鐺側
坐聽萬籟號天風拈花特地兩顔解他時與子真參同
奉酬令德見示長句
閒官屋舍如幽棲寒苦餘業償鹽虀忽聞鵲聲作破竹
尺書入手誰所齎交游勝絶似公少矯矯鸞孔依蒿藜
青冥側足在咫尺誰使狡獪捐其梯秋風溪上共尊酒
擺落羈束忘畛畦紅裳起舞意未足缺月銜嶺星河低
只今跌宕走塵土清夢往復無山谿新詩驚怪爛盈幅
筆力拗怒蟠虹霓遥知槃礴小忩底得喪已著一理齊
此生同困造物戲未覺與世誰雲泥雖無絶唱追白雲
賴有妙契如靈犀一笑從公豈無日挽袖相屬空玻璃
不須俗物敗真賞但覓佳處同扳躋
答林康民見和梅花詩
寒崦人家碧溪尾一樹江梅卧清泚仙姿不受凡眼汙
風歛天香瘴烟裏向來休沐偶無事誰從我遊二三子
彎碕曲徑一攜手凍雀驚飛亂英委班荆勸客小延佇
酌酒賦詩相料理多情入骨憐風味依倚横斜嚼冰蕊
至今清夢挂殘月強作短歌傳素齒韻高嘗恨句難稱
賴有君詩清且美天涯歲晚感鄉物歸歟何時路千里
柁樓一笛雪漫空回首江亭淚如洗
上丁餘膰置酒招綽中德粲德茂逢年
我生無幾求畢願老葭菼誰令事斗禄飯糲羹不糝書
生亦可憐微物有先感朝來食指動膰肉豐咀啖恭惟
魯司寇道大長壈坎空餘祠千載不救陳蔡慘永言百
世師願學吾豈敢當饑不忘歌既飽復何憾安能如王
孫長物貯頥頷急呼講肄人一醉捨鉛槧相攜桃李徑
歷亂蹴紅毯言強三尺喙氣溢一身胆平生超然處獨
嗜逾昌歜詩成持似君莫遣兒輩覽
用綽中韻送正臣正臣欲歸隠而無資故廣其
意以告識者云爾
華裾錦領烏紗幘氣盖當年五陵俠胸中磈礧不可平
拂衣歸來抱長鋏軒然寄傲楸枰間長恨坐隠非雲山
相逢笑我眷微粟我歸未可君何難世人錢作牛吼音
誰能立談壽千金空令擁鼻誦招隠知君心在仙峰隂
故山自欲無歸期作詩但擬淵明詞却愁他日林下信
千里寄我唯當歸
秋懷六首
庭柯一葉失風挾凉氣歸湛湛陂水清芙蕖脫紅衣非
無岑寂士句法妙玄暉獨懷履霜戒德人貴知微
真儒六經學文字聊解紛長孺棄諸侯漢庭相公孫兒
口乳未乾妄作黑白分誰能領斯會事往風中雲
導江自岷山源淺觴可濫下集大小川千丈水府暗策
策井桐寒炯炯忩月淡後生抱竒志黃墨勤點勘
市朝富危機匹夫死馮河何如狎鷗子烟雨同一波行
藏各有趣不在相詆訶我師陋巷人千古冠四科
穿堵超玉繩倒影夜忩寂火雲一洗空月露清欲滴幽
人負疴卧起坐三嘆息歸同對床第晤語永佳夕
掩忩耿不寐道人亦無悰故山新稻香粥魚響枯桐夢
中信了了推枕聞西風少遲穉金壯歸轡與子同
逢年與德粲同之温陵謁大智禪師醫作四小
詩送之
丈室揜槐夏與君同卧疴平生莫逆人褁飯誰見過跰
&KR1271;起鑑井萬古寂不波觀心要知是造物如吾何
六年别故山松竹故無恙此身已天涯飄走復何向清
源老醫師砭僂出投杖勿辭一往勤挹彼上池漲
石梁跨蠔山永與方壺久憑君持一杯往酹濟川手遥
知相攜處溟渤浸箕斗作詩問大鈞猶有斯人否
山河我四大物我同一體誰為疾苦癢搔按不容擬多
生抱此念耿耿未云已那知知魚樂更有濠梁子
與陳彦時會華嚴道人偶書
屋頭烟雲屯屋下波濤喧團圞坐已久起扣丹霞門客
至苦舌強目擊翻無言元龍湖海士懷哉夙契敦清坐
鼎足峙妙語流潺湲君游華嚴海貝葉手自翻此心於
身世鳥度空無痕笑我流浪中久被業識吞讀書談古
今綺語生禍根望道渺未見況乃躐其藩職卑困掣肘
見溺不得援未知造物心頗復哀黎元近窺顔稷意未
敢遽揜關躬耕亦細事會要五畝園釋羈牛在牧駕鼓
馬伏轅居然見優劣不比魚熊蹯持問跏趺人一笑霜
眉掀相攜妙峰頂暝色窺遠村解衣略輩行班坐搴芳
蓀欲歸意未已幽境相與捫蒼崖出玉醴不受瘴毒温
願言同酌此我語庶不諼
書栟櫚院壁
側身西來度千山列仙仙去空孱顔斗升自役應笑我
何苦詰曲戲塵寰歸耕無田仕難合疑此二柄首鼠間
摩娑崖石三歎息我心安得如汝頑
次志宏韻督成壽置酒
歸耕食吾言回首媿江水方爭揚子席誰置穆生醴鄧
侯傾盖舊小寢萟桃李走書納㗖我涎迸齧唇齒朝來
獨何事怒色劇染指雖微射鴻游顧有捩手鬼平生談
天口得酒便鋒起年來病不觴但要謳貼耳真成蛇畫
足足就酒空矣樊川吐怨句想見紫雲美何時咄嗟辦
一醉吾亦擬噂沓聽羣兒口寔爭笑鄙
江湖小集卷二
