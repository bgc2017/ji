江湖小集卷八十三宋陳起編
李濤蒙泉詩稿
南山
南山思美人也彼美人兮在南山之陽豈不爾思道阻
且長彼美人兮在南山之側我不見兮寤寐思服彼美
人兮悠悠我思何以予之瓊瑰玉珮
南山三章章四句
登高丘而望遠海
登高丘望遠海萬里長城今何在坐使神州竟陸沉夷
甫諸人合葅醢望遠海登高丘知我者謂我心憂不知
我者謂我何求歸枕蓬萊漱弱水大觀宇宙真蜉蝣
讀阮籍詠懷十七首
人生天地間如花開春時遇晴即欣榮遇雨還離披晴
雨由上蒼汝花何悲為顯允阮嗣宗放達世所推憂思
獨傷心作為十七詩感慨懷辛酸似未達天理既好王
子喬又惡輕薄子善善又惡惡好生而惡死如何得徽
稱口不挂臧否
處事
處事無心萬象春任教逆境自横陳籠中無療家貧藥
門外有催詩債人酒盞闊疎瓶久卧文書散亂案多塵
生前富貴非吾願肯學癡人問大鈞
詩社中有赴補者
有詩千首可成名萬戶侯封亦可輕自是高標凌冨貴
肯随餘子逐恩榮君遊壁水甘芳餌僕為銓衡上玉京
水鏡蘭坡各求第詩盟似未十分清
新年開義館教族屬子姪作詩勉之
日與聖賢居其中樂有餘但存三寸舌讀盡五車書學
問勝金璧功名特土苴先當分義利毋作小人儒
蘭坡過省
俯随韁鎻就科名可笑蘭坡未苦清不管北山怨猿鶴
竟從南海掣鰲鯨賞延於世愧在我思濟斯民同此情
軒冕儻來來則受未來猶可以詩鳴
詩友作涉江采夫容觸撥鄙思亦成一首
涉江采芙蓉江水濕我衣厲揭不憚行將以遺所思所
思不我見持此將安歸野花逞姿媚衆好紛莫違此物
何足歎但傷愛者稀
春晝回文一首
茶餅嚼時香透齒水沉曉處碧凝烟紗窗閉著猶慵起
極困新晴乍雨天
贈染花徐仲湘
頃刻花開奕葉光花間竒字兆災祥神仙幻術從來有
昔日韓湘今仲湘
雜詩十首(今取其四)
滔滔東流水赴海無歸期亭亭右轉日今兹復來兹人
生寄天地百年七十稀思慮復營營恐為逹者嗤
燕雀賀厦屋蟲蟻慕腥羶野花引飛蝶古木来嘶蟬秋
天百蟲吟春天百禽喧翟公真闇事喜愠見色言
明主不棄士我自志山林爵服豈無華才疎力難任鳥
向深山棲魚由深淵沉吾亦愛吾廬高歌復微吟
深巖有老翁龐眉鬚鬢雪夜半呼我名授我微妙訣字
畫古籕樣體勢訛復缺雙眸忽烱烱須臾竟披閱至今
得其傳心會口難說
琴書
琴書随分足生涯只灌園畦亦自佳行狀是崔斯立記
門風似杜少陵家添詩人瘦因中酒解睡魔圍只上茶
無事出門覓詩料廵簷指點數梅花
寄范稅院倚衡(在輿西堂令嗣)
清敏當年宰寶唐至今遺愛在甘棠稅苗有例分三等
吏卒無因下六鄉時異事殊民尚憶人亡政息事堪傷
如今白納重催吏也坐先生對越堂
次韻平野王子厚登相山不及相過
兒童傳好語王子去求仙我住亦邇只君胡不惠然相
望百里外一别五年前會聚渾閑事鷺鷗盟要堅
題袁恭父神心精舍
山川城郭同一形市林鴉鵲同一聲吾身本自備萬物
萬物何有非吾身此心虛徹公則明事至能應物能名
君不見神心精舍袁主人叱咤風雷呵鬼神
僧本均乞蒙泉稿(均號翛然)
近聞甘子說僧裏有翛然詩學貫休體心參馬祖禪箇
中真有得名下豈虛傳索我蒙泉稿因風寄此篇
題盱江王章甫梅境
仙伯當年亭植梅當今天子題品來梅花是我丈人行
見梅不賦梅應咍王君結廬在梅境日與梅兄相追陪
吟詩些起逋仙魂索笑醉銜工部杯吾聞梅乃萬木母
桃為奴婢李輿臺一陽生于萬物始梅花獨先羣卉開
一隂生於萬物成梅實獨先羣蘤胎華寔先天天不違
梅之時義大矣哉紛紛餘論不知本秪說百花頭上魁此
語聞之梅亭翁錄以贈君君勿推
為廣夀長老文傑說嵩溪偈
隔江招手見高亭來謁嵩溪聽水聲縱是遠公今不出
也須強起送淵明
為能仁長老本端說無學偈
十二時中六不收了然無一事為頭禪河既寂無由浪
此岸已離那用舟塵世榮枯真幻夢湼槃生死是浮漚
要知無學用工處十二時中六不收
三月十六日西湖聞杜鵑
纔上蘇堤聞杜鵑杜鵑怪我在天邊平生不作功名想
今日胡為冨貴牽辟穀未能那廢食置山所欲尚無錢
但須兩事略如意便占白雲深處眠
訪林龍發
車馬喧闐桃李村誰人復識老梅尊時中只有梅亭姪
來訪西湖處士孫
江湖小集卷八十三
