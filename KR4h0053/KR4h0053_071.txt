江湖小集卷七十一宋陳起編
吳淵退菴遺集
文(序)(記)
鶴山文集序
藝祖救百王之弊以道理最大一語開國以用讀書人
一念厚蒼生文治彬郁垂之百年海内興起未艾也而
文章亦無慮三變始也厭五季之萎薾而崑體出漸歸
雅馴猶事織組則楊晏為之倡已而回瀾障川斵雕返
樸崇議論厲風節要以關世教達國體為急則歐蘇擅
其宗已而濓溪周子出焉其言具道德衆務而惟文之
能藝焉耳於是作通書著太極圖大本立矣餘有所及雖
不多見味其言藹如也由是先哲輩出易傳探天根西
銘見仁體通鑑精纂述擊壤豪詩歌論奏王朱而講說
吕范可謂和順積中英華外發矣後生接響謂性外無
餘學其弊至於志道忘藝知有語錄而無古今始欲由
精達粗終焉本末俱舛終則言之無文行之不遠亦豈
周子之所尚哉此予於鶴山魏公之文而重有感也南
渡後惟朱文公學貫理融訓經之外文膏史馥騷情雅
思體法畢備又未幾而公與西山眞公出焉予生晚不
及見考亭之典刑猶幸得接二公之緒論歲在丙申魏
公假督鉞(闕)道吳門予辱兼知戎敵事以故讀公詩文
為尤熟公夢背十二年而二子曰近思充愚萃遺稿刻
梓焉屬予序之竊惟公天分穎拔蚤從諸老遊書無不
讀而見道卓守道約故作為文章深衍閎暢微一物不
推二氣五行之所以運微一事不述三綱九法之所以
尊言已必致知力行言人必均氣同體神怪必不語老
佛必斥攘以至一紀述一詠歌必勸少諷多必情發禮
止千態萬變卒歸於正及究其所以作則皆尚體要而
循法度浩乎如雲浮空而莫可狀凜乎如星寒芒而莫
可干蔚乎如風縠波而皆自然其理到之言與其有德
之言與程張之問學而發以歐蘇之體法與公文視西
山理致同醇麗有體而豪贍雅健則其所自得故近世
言文者曰眞魏要皆見道君子與公雅早掇峻第晚踐
政途然身未嘗安於朝廷之上使得行其言以措諸事
如藝祖之訓而用之詎止如今所覯存者而天不假以
年故所可見者文而已惜哉淳祐已酉夏宛陵吳淵序
横碧堂記
此邦形勢水西南而山東北郡治居卑下處三湖固不
可望而見所謂長江亦必憑高而眺於微茫杳靄中始
得其髣髴然非天日大朗烟塵盡收則雖豁眸極目無
所覩也惟青黃二山白紵横空諸峯綿亘東北稍可供
登覽子城上有碧雲亭創始於大觀間不知命名何義
然山在東而亭面西亭之與山若相背然後又有一亭
頗與山對纔尋丈許僅可容四五客過此輒不可著足
恐妨游目騁懷余疇昔固已病之而欲改為矣會易地
弗果又十年再來則亭已撓敗有不容不舍舊而新是
圖者乃移其面勢以西為東作堂三楹又前後為軒各
三楹環以欄楯翼以窗戶使虚明軒敞四無障蔽頃成
觴客於上有笑而言者曰今之山猶昔之山也昔也余
來蓋常頭頸伸縮欲以見山而山終偃蹇今也排闥送
青入戶獻状凡四時晴雨之景朝夕煙雲之態不勞指
顧而盡入吾目然則位置之巧者固如是乎余曰昔山
谷罷郡嘗有句贈郭功甫云翰林本是神仙謫落帽風
流傾太白江山依舊雲横碧昨日主人今日客誰分賓
主強醒醒問取磯頭新婦石請以横碧易之可乎且山
谷在郡不滿旬日其戀戀於此邦之幽勝猶若是矧余
父子兄弟三十年間相繼來守余又再至則其不能忘
情固宜此堂之所以作也客退余坐而假寐夢與浮丘
先生弘景太白相遇笑談傾謔如舊交蓋若喜余之能
作此堂又能對此山者二公既去劉寄奴桓司馬繼至
余揮之曰余堂不為二子作赧而退余亦睡覺云堂之
南舊連清風亭多歷年所圯尤甚亦因餘材新之凡三
楹一翼輪奐相稱故并書
太平郡圃記
姑孰郡圃視他郡為隘自王冠卿紫微以窈深為神祠
又自李儔老棘卿以駐春為仗甲庫益隘甚巋然獨存
者惟近民堂然創於淳熙間已百餘年屋老材腐多支
以木居者每危壓是懼堂舊對池之陽修可二十丈中
有官梅亭跨以橋水面纔七八尺少晴輒涸雖名為池
而實溝澮之弗若也乃鑿而廣之灌以江水作堂其上
扁曰揮麈即劉丞相畢老詩中語也中為堂五楹前為
軒三楹堂後又為重堂五楹扁曰窈深復舊也池上三
峯植桃三本李十八本柳二十本既成適當仲春試與
客倚欄而觀之清漪綠漣渺如一壑輕波微瀾隨風四
起密藻叢生小荷簪抽柳眼已舒漸露黃金之色梅花
雖謝尚飄白玉之香鷗鳬翩翩而來龜魚洋洋而遊恍
然身在江湖之上若夫炎夏納風高秋賓月冬曦煦背
寒雪眩目三時之景又可知恨余之不及見而去也堂
之東十餘步即前所謂神祠天神主於靜貴於肅乃宅
於宴游之處賓客騎從之喧填優仱倡幻之褻狎其為
不靜不肅毋乃甚乎於是移於帑庫之側以其地為亭
前種梅三十本後種竹一百箇揭倪正父文昌所書官
梅扁官梅之後有隙地盈丈亦作小亭植紅藥二壇扁
曰駐春池之西亭有午橋莊野處洪公所創洪公文章
妙天下其所為記至今膾炙人口然屋實卑陋縱横纔
尋丈且歲久亦弊又為之創屋十一楹中揭洪公舊扁
以為宿客館賓之所於是太平郡圃雖不敢以為美亦
庶幾可備政暇游憩笑語或曰子自開藩以來減租蠲
賦弛征代輸修黌宫治書院葺浮梁整倉宇居養濟皆
當為而為宜也乃若園池亭榭毋乃不必若是乎余應
曰昔者藝祖皇帝之開國立考課之制凡州縣廨宇之
修廢成毁皆書之以行殿最賞罰今課歷猶有存者則
莅官臨政之餘退休之所亦在不廢固聖祖神宗之屬
望而金科玉條之所許也昔柳子厚作零陵縣三亭記
以為氣煩則慮亂視壅則志滯故君子必有游息之物
高明之具於以滌其煩而宣其壅宜不可廢於一邑况
郡乎此郡圃之所以作也
采石虞忠肅公祠記
阜陵在宥二十有八載循名責實始終惟一蓋嘗與丞
相趙衞公評雍國虞公事業以采石之功為第一詔特
贈太傅嗚呼可謂不没其實者矣余家有别業在楊林
裕溪之間少小督租往來必艤舟蛾眉下時紹興舊校
猶有存者每為予言當李顯忠未至敵兵將渡三軍無
主百姓皆荷擔立會虞公適至即立馬指揮部分某軍
登某船某船守某隘言未既敵舟已塞中流公以重賞
嚴罰督勵將士且躬自鼔之莫不人百其勇盡死鬭又
益以火攻之具於是天反風敵舟焚焉其主遁焉當是
時非公則江南幾殆嗚呼余聞其言著諸心蓋四十年
於此矣夫天欲啓一代中興之君必為篤生一代中興
之臣周之宣王維申與甫漢之世祖寇恂鄧禹唐之憲
武裴度德裕皆能戡禍亂定變故安黔黎康海宇以光
復先古之業此豈偶然而然哉初大觀間有俊明者成
都人精於易數嘗詣闕上書我汴京王氣盡乞移洛陽
朝廷以妄斥之時雍公猶幼張魏公尚小官俊明一日
謂公之父秦公曰國家之運將在東南南渡之後大變
有二譬如大舟巨艦厄於駭浪驚濤維楫操柁非命世
之才不濟任其事者其張公與郎君乎秦公聞其言當
時固未信也嗚呼苗劉之逆宗社幾危北敵渡江南垂
不保天生二公再造我宋中興之祚千萬載未有艾此
豈偶然哉夫德施於民則祀之以死勤事以勞定國則
祀之能禦大災能捍大患則祀之豈非以勞定國者歟
豈非禦大災捍大患者歟而采石之祠昉於嘉定九年
春予開閫金陵公之曾孫兟以池倅來入幕既至諗余
曰兟自池而昇道經先公祠下地局址隘棟撓樹傾草
萊生階牛羊入室甚非所以安神靈昭勲烈敢請夫見
河洛而思禹功此人心所同然與生俱生不可冺没矧
余以守江為職公以守江策勲因職而懷其勲因勲而
懷其人因人而崇其祀是非予之責與於是捐緡粟治
材木委馬步軍副總管關侯寶董役郡太守章御史琰
又相其費自門及廡及堂莫不鼎新焉凡為屋十有四
楹左圖采石卻敵之實右繪京口防江之規當時將士
之用命者亦肖像其後既落成兟又請記因書顚末授
之俾刊於石
濟民藥局記
淵猶及見先生長者談乾淳間事其言曰聖朝體列聖
好生之德每以民命為重一念懇惻無所不用其至乃
至濟藥療病亦加宸慮一日忽遣中使宣索太平局龍
虎丹既進御命捐其價十之九蓋聖意謂親嘗則主者
不敢苟直廉則貧者易以得嗚呼神農氏日試百藥周
官醫師掌醫之政令自十全以至十失必次第而躬行
誅賞實此意也近世天下郡國臺府開設廣惠局以便
民服餌皆所以廣此意也姑蘇城大人衆余領郡適有
春疫亟擇羣醫之良分比閭而治某人某坊某人某里
家至戶到悉給以藥窶而無力者則予錢票疾不可為
者復予周身之具繇二月訖七月其得不夭者一千七
百四十九人因念倉卒取藥於市既非其眞非惟不眞
且弗可以繼乃創濟民一局為屋三十有五楹炮澤之
所修和之地監臨之司庫廩庖湢鑪磑鼎臼翼然井然
罔不畢具夫匠木石之費錢以緡計者七千八百四十
五米以石計者三百二十三既落成復以二萬緡實之
為市材費凡川廣水陸之産金石草木之品無珍不致
無遠不取冀有益於人故眞其劑弗求贏於官故輕其
直料置豐盈薌味芳烈較市之衒玉賈石者相去不啻
萬萬列肆闤闠過者懽悦他日設遇流行之災四時之
沴則分醫以療捐藥以濟其為吳門之利蓋未有已也
恭惟聖天子仁同阜陵視四海之痒疴如在體淵幸叨
選擇出守是邦求牧與芻不敢不勉此局之設蓋亦所
以推廣德意萬分一云紹定四年八月奉議郎直煥章
閣知平江軍府事新除浙西提刑吳淵記
廣惠坊記
淵不肖仄聞先君子之訓曰先儒有云志伊尹之所志
學顔子之所學又云一命以上有志於及物於人必有
所濟此吾之所以終身拳拳服膺而勿失者也書曰一
夫不獲時予之辜孟子曰思天下之民有不被堯舜之
澤者若已推而内之溝中此伊尹之所志也小子識之
淵入耳注心三十年於此矣故自領一簿宰一邑以至
貳一州佐一臺未嘗不日思先君子言求所以及物濟
斯民者迺庚寅之冬被命守姑蘇道過吳江橋下淵延
見所部吏艤舟焉時夜雪凝㮚霜風凜冽襲裘不知其
為溫附火不知其為炎於是惻然動心進左右而問之
曰爾邦城大民夥鰥寡孤獨癃老癈疾顚連而無告者
其多乎曰然郡有廬以聚之有廩以食之乎曰否淵獨
念言窮州陋邑猶有所謂居養安濟之所吳門甲三輔
多名守富課租不應有此缺典既領印即括夫田之没
入於王官者廢絶於緇黃者未幾則公以財市民膏腴
者寸積尺累厥數既登迺卜地鳩材為屋七十程總土
木夫役費錢緡九千六百八十米石三百一十七既成
扁曰廣惠坊廳堂耽如廊廡翼如男子婦人各有位置
倉廩庖湢井臼牀几鼎鼎備具無一乏缺適然而疾病
者又别室以居之大者人日粟一升半月錢三十有三
小半之米則三殺其一焉夏則湯沐冬有衾纊病有藥
死有槥額以二百人為率亡者得續此其大略也竊嘗
考祖宗時在京有四福田院外郡有居養安濟院當時
奉行惟謹甚者至有設㡩帳具酒食其所全活不可勝
記深仁厚澤與天同普此國家運祚之所以久長州縣
長吏之所當遵守而廣惠坊之所由以作也後之人與
我同志尚思先儒之言益而侈之是亦上不負天子下
不負所學之一端云若夫租入多寡方策具載兹故不
書紹定四年八月既望奉議郎直煥章閣知平江軍府
事新除浙西提刑吳淵記
江湖小集卷七十一
