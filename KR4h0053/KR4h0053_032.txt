江湖小集卷三十二宋陳起編
朱繼芳靜佳乙稿
庚戌壽意一先生
江涵秋色碧潭潭飲馬胡兒不敢南宥密老臣功第一
緝熙天子歲登三身扶紫極星辰正手拆黃封雨露甘
見說年來淮尾漲漢庭可要百曹參
反招隱
木末徑微微誰敲白板扉緩行松葉滑小摘藥苖稀山
色自今古塵寰多是非昂昂千歲鶴便肯傍人飛
太極圖
動靜無端畫一圈分明擘破又渾全日光漏得先天意
鑚入書忩箇箇圓
觀化
看見青蟲作蝶時不知蝶是此身非牀頭爲有南華卷
午枕酣來忽夢飛
蛬
一蛬何唧唧吟落兒童心只在竹籬外篝燈無處尋
春晚有感
坐對吳山酒閑同越客吟月明人渡淺花暗鳥啼深往
事空流水還丹未化金不堪春又晚惆悵百年心
送僧蘋洲遊檇李
師今遊檇李自刺釣船篙地說三吳勝人夸二陸豪草
黃工女績波白課丁熬近海寒應早霜毛怯剃刀
有歎
與老本無期相尋天一涯履承雙足繭帽裹半頭絲路
近行猶歇鄕逢夢豈知酒酣增意氣忽憶少年時
子規
自身歸未得却勸别人歸思婦心中事征夫淚滿衣蜀
天知近遠江樹間稠稀幸自安雙翼誰教不奮飛
老將
不把琱刀賣曾隨夜斫營老年猶善飲壯日想能兵上
馬身仍健看鴻眼更明戰多人不信枉指箭瘢呈
登眺
破帽任風吹天知髮已絲大江流禹蹟老樹見秦時北
際山如礪南溟水似池夜凉無夢到久矣歎吾衰
梨山廟
無處着詩名梨山萬古青人間留此像天上作何星祝
史祠神醉騷人謁夢醒當時青紫楦曾有許精靈
惜花
留春春不住春去落花隨枉自收殘片何堪綴舊枝輪
蹄前日約蜂蝶一年期代謝由來事誰能作許悲
桃源官罷芸居以唐詩拙作贈别
自作還相送唐詩結伴來歸裝携此重笑口爲君開蓮
上巢難稳桃邊艇却回空餘吟卷在沙鳥莫驚猜
元日
堂上序周親相看又一春吾年方覺老童子儼成人婪
尾屠酥酒從頭鬱壘神何須千歲上即此是新陳
昭慶寺
幽尋得勝趣城市幾人能古柳深中磬長廊盡處燈畫
龍聽說法塑佛看齋僧别寺經行遍兹遊昔未曾
苕溪
維舟古祠下野飯就魚羹坐聽篙人說行逢牽路平居
民難問姓溪鴨自呼名天目無由到沿洄更幾程
雪中僧虚舟來
雪中聞犬吠清卧起來遲開戶千山白逢僧一箇緇言
從風絮裏憶得雨花時寒舍無祗待煎茶且說詩
湖蕩
雙橈入天影野葑綠全交魚唼垂絲柳鷗眠折葉茭行
人沿岸曲落日掛林梢歸去嚴城隔僧門尚可敲
六和㙮
三百有餘年潮頭不敢顚孤尖標白浪層級上青天鈴
隔山僧唄燈通海客船老來登眺眼不道步難前
題丘芳仲月林
阿姊種婆娑秋風柰若何人間千樹少天上一枝多安
得仙槎客携將玉斧柯和根都斫却還我舊山河
贈日者
烏兔走雙丸誰將手控摶短長三萬日好醜百千般數
遠談何易天高問却難送君尋富貴我命不中看
旅館
僕行方請息旅館復相招小市三家聚前邨五里遥茅
柴侵熟飲松葉帶生燒猶有斜陽在行吟忽斷橋
嚴衢道中
草白三了路苔青五里牌長年車馬客幾兩利名鞋斗
糴隨時責方言到處乖近山樵有主童稚拾松釵
舟到梅雨暴漲
夜月離於畢篙師可奈何帆穿風减半江闊雨添多側
岸無牽路中流有旋渦平生柂樓㡳得在柳梢過
對酒
莫信樵人說秦時有樹存青天浮渤澥白日走昆侖爲
有愁千斛時須酒一樽醍壺亦相勸花下綠隂繁
客路
閨閤空相憶那知客路艱背人前去鳥迎面遠來山夜
泊孤燈悄晨裝片月彎猿聲不知處杳杳白雲間
送人之武昌
秋風吹落葉君作武昌遊只道從軍樂那知别路愁寒
暄楚岫色日夜漢江流大閫多珠履無爲彈蒯緱
舊遊
兩峰多少寺分日去遨遊山翠横天目湖光浴佛頭花
朝騎馬醉月夜傍船謳一被微官縳重來不自由
挽芸居
不得書來久那知是古人近吟丞相喜往事諫官嗔身
死留名在堂空着影新平生聞笛感為此一沾巾
溪寺
背人沙鳥一行斜喚客桐魚幾疊檛誤向山中參白足
不知頭上着烏紗煮茶烟暖浮新竹洗鉢泉香帶落花
過夏功勞眠與食誰能展卷看楞伽
暮春
姚黃魏紫惱人看羅襪成塵俛仰間蜀魄聲乾花有血
湘靈淚盡竹無斑年光冉冉趍雙鬢暮雨霏霏失四山
老裏情懷天地窄莫教一日酒杯閑
少年
紫陌尋芳愛馬遲一春能得幾晴時海棠露重衣全透
楊柳風微帽半欹大白引浮銀鑿落小紅吹徹玉參差
人生行樂須年少莫等星星滿鏡絲
江湖偉觀
吳山表裏水為池百有餘年壯帝畿天目舊將雙鳳下
海門新拱六龍飛胥濤白雪生秋思太乙紅雲駐夕暉
江上沙鷗湖上舫柳絲風裏兩依依
用前韻謝野水郎君招飲
爲有臺池無限嬌遊人歌舞尚朝朝清漪浴日開金面
晴哢調風衮綠腰騷客五花唐殿馬主家七葉漢庭貂
丁寧紅紫休開遍約住春風待見邀
次韻橋亭禊事
圯上還成集禊亭杉松自古草仍新彩虹卧飲流杯水
白鷺飛迎入座賓俛仰已成今昔事東西更看往來人
聚蚊金谷皆安在若見吾徒合主臣
次庸齋先生韻贈黃隆中
醒眼隆中閱逝川茅茨爲屋竹爲椽吟成梁父時當隱
炊熟邯郸客正眠漢土一抔無處覓白墳三尺有人憐
君歸欲作千年計只合躬耕一寸田
聽白雲寺清師琴
古寺沉沉晝日長泠然清響發僧房昭君别去顔如玉
蘇武歸來鬢已霜山水無端言爾志炭冰何事置吾腸
老來却愛虚簷外雨滴梧桐一味凉
送李敬則之昇揚
江北江南一葉舟憑將往事問東流錦帆月冷瓊花夜
綺閣風高玉樹秋杜牧三生開笑口劉郎五絶掉吟頭
淮山眼見詩人慣高築詩壇汗漫遊
次韻池上暮雨
濕遍欄干欲倚休手中團扇漸知秋細聲合作簷間溜
大點漂成水面漚小小竹忩醒倦鶴疎疎荷屋冷棲鷗
漁翁蓑笠隨身在立到黃昏釣未收
書窗夏日
南風伊軋語忩扉團扇無功白日遲長恨老來方學易
自從春去不吟詩蟲絲有力縈琴索蛀粉無聲點墨池
偶出門前行數步石榴花過已多時
贈西蜀馮道士
峨眉山月照清溪中有方瞳一羽衣柱杖經行天下半
丹砂乞與世人希千年城郭空歸鶴萬里山河自落暉
安得與君遊汗漫乘槎一問女星機
次韻李黃州江淮偉觀
檻前卷箔見晴峰夏口武昌西復東三國六朝襟帶地
孤城四水鼓鼙中女牆夜送淮山月老樹秋生夢澤風
君作此堂(闕)萬里應憐世上少英雄
示醫卜逢松崖
我生八月十五夜清淺斜河浸月華顧兔擣殘千歲藥
牽牛引動半天槎自抛蓬海傳方處曾過成都賣卜家
今日相逢圓昨夢一杯松下醉流霞
陳令君增誠齋三三徑爲十二徑次韻
四家三徑各風流今古悠悠貉一丘拍甕新篘浮臘膩
繞堤老柳弄春柔日邊黃紙催人去霞外青山聽鶴留
若問西疇蓑笠事合還陶令一孤舟
次韻野水花朝之集
睡起名園百舌嬌一年春事說今朝鞦韆庭院紅三徑
&KR0008;艋池塘綠半腰苔色染青吟屐蠟花風吹暖弊裘貂
主人自欠西湖債管領風光是客邀
和秋房題半湖樓二首
天目飛來第幾峯峯前着屋貯虚空濕雲低亞鈎欄角
缺月斜窺戶牖中一水東西添柳岸兩山南北欠樵風
住家欲作千年計頃刻隂晴便不同
四明仙客此樓居畢竟西湖壓鑑湖曾謂家童欺賀老
不如沙鶴認林逋蒲根釣水知深淺柳外行人乍有無
此景天公厭多取只分一半與吾徒
栽松道者像
手便笻杖冷脚厭芒鞋緊兩袖吹松風東岡復西嶺
吳歌
鴈影江潭底秋聲浦溆間吳兒歌一曲月子幾回彎
草蟲便面
蝶舞蜂歌倦蜻蜓看未休誰知織婦意方夏已思秋
意行橋
我行且奚適興盡忽自返倒影射清漪回光在橋板
塵外
塵飛不到處山色入芒屨乘興一長吟回頭已忘句
鴻
鴻飛九天上人在平地望塵土與青雲其間能幾丈
聽雪
瓦溝初瑟瑟隱几坐虚白良久却無聲門前深幾尺
東菑
東菑足時雨離離半青黃田家不待穫小摘炊新香
畫舫
畫舫茭中出青山樹上斜浪醒孤客酒塵蓋萬人家
溪村(六言)
櫸柳正當官道漁舟偏繫柴門今年春水深淺看取層
層岸㾗
雨洗山光綠净波涵天影清空草際自浮鵝鴨柳隂分
坐兒童
漁翁
漁翁家在何許慣宿蘆花不歸昨夜江村欲雪百錢買
得蓑衣
揚州
金陵王氣水東流流到東淮古岸頭夜半一聲天上曲
錦帆天子下揚州
七夕
兒女穿針夜向分樓頭月落尚爐熏憑誰爲覓機邊石
留取支牀卧白雲
野望
帝青八萬四千里更着脩眉一兩尖古往今來愁得盡
不教我輩送愁添
題李秋堂盟鷗集
相逢已恨十年遲買酒吳山一夜詩明日送春仍送客
柳花風颺鬢絲絲
航海
地角與天倪茫茫何處期星回析木次日挂扶桑枝沉
石尋孤嶼浮針辨四維飄然一桴意持此欲安之
橋西
雲澹風微日未低瘦藤扶到小橋西林花過雨相争發
谷鳥無人自在啼
淮客
長淮萬里秋風客獨上高樓望秋色說與南人未必聽
神州只在闌干北
調宜州冷官不赴
瘴海南邊路淺深客愁不待嶺猿吟無人喚得涪翁起
分我桄榔橄欖隂
辛亥二月望祭齋宫因游甘園
山入湖光碧四圍棋枰零落葑田稀蒲芽短短鴛鴦冷
惟有漁師幾網歸
朝霏作雨連天濕春氣熏人到骨香四望水亭無正面
有花多處背湖光
海棠隂下小徘徊屐齒深深一徑苔忽聽銅鉦花外近
園丁說是主人來
老眼看花興未厭不知頭上雨廉纖流鶯浪語春風恨
誰拗花枝插帽簷
公事相妨一半春今朝纔得自由身眼中領略能多少
細雨斜風便妬人
晚眺
鳥飛欲盡暮烟横一笛西風萬里晴山外有山青不見
微雲映出却分明
次意一先生仙霞壁間韻
回首仙源隔彩霞叢祠攫肉有飢鴉貞元朝士重來晚
不見桃花見菜花
宜春臺(是長沙定王子築)
定王米换長安土北望長安日幾迴更有築臺歸未得
憑高却望定王臺
行路難贈蕭坦翁
行路難居不易旋買生柴煮一字三千風月不直一杯
水何用狂吟動天地君不見陸天隨忍窮讀書白眼屠
沽兒又不見孟東野載少於車車是借丈夫吐氣摩星
斗六印黃金眞唾手莫吟詩詩能窮人君不知古人坐
詩窮到骨今人方笑古人癡又聞夜半舟移壑却嘆東
門黃犬華亭鶴人生短長無百年富貴未必如賤貧富
貴賤貧何足據出門摠是亡羊路居不易行又難况是
長安十二門相逢一笑豈易得莫惜床頭沽酒錢
送李秋堂赴京口酒人
客懷正頼春相與苦欲留春天不許送君一舸下南徐
落花起舞流鶯語鮫人浴出扶桑繭天女染作紅雲叚
君從何處得錦機借與人間爲樣看青杏園深暖漏長
柳綿如雪撲酒缸吳姬道字未端正當壚學唱新番腔
貔貅百萬張頥仰都將鐵甕盛春釀有客高談四座傾
主人合序諸侯上日邊此别各南北君頥始髭我衰白
何以贈之折柳條千絲萬絲心搖搖
讀黃玉溪湯婆傳
君不見湯家阿泉驪山隂出入宫掖承恩深只流妃子
脂粉氣不暖少陵如鐵衾又不見湯家阿池紫塞上沉
香霧擁將軍帳天寒十指墮弓刀底用空言如挾纊何
如韓時老湯婆冬則飲湯惟腹皤形模混沌婦女笑閉
塞其兊藏天和老生門前十日雪兩脚凍皴眠不得斷
無蠻素構心兵賴有婆兮相暖熱夫人竹氏青玲瓏炎
炎幾時柰秋風婆耻居下常熱中毋棄憔悴以御冬得
黃太史五字詩厥孫傳之尤滑稽霜風蕭蕭歲年晚吾
喜湯婆有完傳
挽周伯弜
今日忽不樂散行湖水濱有懷天下士遽作夢中人醉
語驚天地狂歌哭鬼神九原如可贖那不百其身
贈續芸
誰謂芸居死餘香解返魂六丁將不去孤子續猶存科
斗三生債蟫魚再世冤向來詩作祟揮涕對人言
滄浪風月
我登滄浪亭復歌滄浪曲歌竟復長歌杳杳山水綠天
風吹散髮山月照濯足爲謝獨醒人漁家酒初熟
有懷鷲山次僧芳庭韻
一㙮與雲齊尋僧路不迷小舟沙鳥外疎磬夕陽西古
樹含雲亞春橋覆水低鷲峰飛不去夜夜子規啼
柳
臨水送將歸春風折贈時而今三丈樹元是手中枝
鷗
採魚秋江上鷗鳥來相隨蕩槳忽驚起雲天碧四垂
天竺分韻得芳字
縹緲白雲鄉天風吹曉凉人尋水源至路入樹隂長晝
静聞晴哢春餘拾澗芳余心忽有得欲語又還忘
江湖小集卷三十二
