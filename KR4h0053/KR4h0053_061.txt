江湖小集卷六十一宋陳起編
羅與之雪坡小藁
短歌行
金谷桃李叢畚鍤費培植寒冰猶未半花葉已薿薿貞
松生南山石老厥土瘠春回氣尚淺生意幾欲息東皇
本無私託根異形色曾謂天地功不及糞壤力
寄衣曲
憶郎赴邊城幾彀秋砧月若無鴻鴈飛生離即死別
愁腸結欲斷邊衣猶未成寒窗剪刀落疑是劍環聲
此身倘長在敢恨歸無日但願郎防邊似妾縫衣密
舟次赤壁
吴王峴畔泛川流赤壁磯頭半日遊勝地空餘豪傑迹
扁舟不載古今愁極知風景終無異莫念天時逝不留
往事傷懷長太息靜看江雨沒浮漚
束擔
束擔出荆扉征塵滿敝衣人憐雙鬢改我悟半生非抱
璞今誰訴知音古亦稀尋思無一可吾道欲安歸
旅思
荏苒秋光老空濛曉色竒霜嚴雀語澀風定雁飛遲旅
思荒烟㡳鄉心野水涯夢歸歸未得愁極祇顰眉
送春
政是風光欲別時可堪烟外雨絲絲怕看太白餘春賦
嫌誦淵明止酒詩晝短擬教持蠟炬愁深悔不下書帷
自知無計能遮道任作園林隔歲期
黃鶴樓
翬飛揀宇據城端車馬塵中得異觀雙眼莫供淮地闊
一江不盡蜀波寒老仙横笛月亭午騷客懷鄉日欲殘
獨撫遺蹤增慨慕徘徊不忍下層欄
玉梁道中雜詠
一別三會峯轉燭閱半紀山根石上苔已沒舊屐齒摩
挲青青松彼樹猶如此睠言枕清流為洗囂塵耳
清商從西來刺刺滿林塢草木儵變衰柯葉不相顧昔
時翳空雲今作連山雨菊花猶強項籬邊爭媚嫵
片石能邀人憩此雨足趼忽逢黃冠師對語白雲巘眼
中景物饒恨我蓬蓽遠躊躇不忍去泉石尚可剪
峭壁圍莽蒼荒谿人削迹時聞蘆葦叢野鳥話岑寂浮
生雖有涯幽討當無極御風獨長嘯此心謝鞿馵
曉霜媒薄寒巗壑失故綠輕飈振槁葉唱徹陽關曲秋
光何足憐嗟此歲事促愁吟思無聊日沒西山麓
泠泠澗㡳泉破碎山翠被似欲留佳客曲折二十四我
行無定止蠟屐信所詣偶來儵舍去乘興聊復爾
支桄郁木山月色瑩如洗林幽枕席清景勝夢遊偉丁
當鳥忽嗁令我驚欲起金丹事可期永願供薪水
乾坤掃隂霾晴色敞幽谷山川薦秋容奇秀若可匵千
巖寄一笻萬里付雙目行行翠烟中日與清景逐
濛鴻玉梁境縹渺雲霞仙月壇白雲洞遺址空依然千
年唯辭石蹲踞秋山烟徘徊莫可覓酌盡丹井泉
塵坌不可奈飄然入林坰稍覺道心勝漸至詩脾清靜
極生孤愁耿耿難為情喧寂兩莫愜吾意何由平
春殘
林端啼鴂損年芳洞口空憐野水香人與落英兼寂寞
蝶隨飛絮兩彷徨不因花事榮枯易未覺春工代謝忙
却愛曉來風日㬉綠隂千丈漾横塘
絶知
羈旅日騷騷人間事若毛絶知操筆誤深羨把犁高百
歲纔能幾終朝強作勞虚名竟何益肯把換蒲萄
登玉笥山投龍洞
捫蘿入幽谷眼累益崢嶸石壁斷人跡泉流間鳥鳴日
高雲未散秋晚草猶榮坐久無歸意悠然世念輕
閒立
晚來閒立小谿邊看徹遥峯入紫烟四壁儘堪供我隱
一寒未至乞人憐功名不與尊前事時序寧知局上遷
可笑區區當世士滿懷冰炭苦相煎
下第西歸
抛却銀袍製芰荷春風一曲紫芝歌古來至寶多横道
何事荆山泣卞和
才難濟世甘避世心不愁天惟樂天林下山間深密處
曲肱飲水興悠然
江行阻風小市
弭棹黃蘆外江雲遶柂牙寒深身軫粟風急浪生花日
暮人收市年窮客念家倚篷無可奈忍見後歸鴉
遊春
春濃無處不相宜草暖雲昏二月時蝶舞花梢風細細
鶯啼柳底日遲遲摸將景物歸詩卷判得光隂付酒巵
箇裏各隨人有得五陵豪俠豈能私
始見
雪後寒猶勁書忩怯暫開因沽江畔酒始見竹開梅歲
月崢嶸去衰頽次第來誰能憂許事杖履且徘徊
山行
狂飈卷雨辨朝曦似與新詩有會期秋水秋山秋草木
渾將乞與數篇詩
烟草凄迷露未晞一笻伴我立晴暉丹楓雖老猶多態
散作漫山野蝶飛
旆旆黃茒潑眼明荒郊盡日絶人行誰知氣象蕭條處
賸有山川可鼎烹
槁葉忘身絶澗流蘆花搖手欲風休羨渠山鳥渾無事
相對飛鳴草樹秋
片雲輕度半巖隂巾屨俄驚翠靄深澗底寒泉知害懶
石根㶁㶁自長吟
烏藤落手野烟開水秀山明入望來舊日經行曾著語
試看石壁已莓苔
盡日留連興未闌寒鵶背負夕陽還遥知今夜空&KR1084;夢
只在江南水石間
客裏
客裏愁濃處秋宵月欲斜雁聲頻到枕蝶夢未還家世
有多岐苦人因一念差遥思林下去蓑笠釣烟沙
寄玉笥蕭高士
滴露謄真誥蕭然莫與羣新詩高似月世念薄于雲俗
走堪憐我閒眠極羨君唯餘綠綺韻惆悵未曾聞
尋芳
尋芳自勒青絲鞚日暖烟濃春意重晚來被酒臥花隂
流鶯喚醒東風夢
桂花爛漫一夕敗于風雨呼僮掃落英以供香
事戲作古句
小山凉風高秋氣遶庭砌江南山水秀鍾此數叢桂亭
亭蒼虬蟠磊磊粟玉綴薰染風露香擺脱脂粉媚芙蓉
已無秋籬菊極羞媿幽芳蕙百畝香味亦𤨏細孰知標
格竒自取造物忌狂風挾怪雨族滅無噍類纔憐金作
屋俄驚粟布地姿容就枯槁氣骨尚竒異如彼死諸葛
凛凛有生意試炷博山火來參烟一燧
喚我
晴空喚我出柴扉山色留人倚落暉春意已隨流水去
晚風忍挾亂花飛尋思樂事惟心在惆悵良辰與願違
尚有扁舟竒絶處江南水煖鱖魚肥
客行
客行困泥淹山堠不勝長就使雨點暴更令風力狂時
危嫌店遠日暮覺程忙身世摧頹甚艱難已備嘗
山居閑思
雲散山月吐星稀山月高相羊風露底望月誦離騷
菡蓞兒女態舂鋤金石交曉來微雨過凉思滿蒲梢
雨作糟床注秋生鱸鱠思卷簾了清景流水裊烟絲
夢迴
酒薄難成醉輕寒襲破衾夢迴孤客枕聽徹草蟲吟寂
寞三秋夜凄凉一片心山林與朝市底處豁愁襟
夏雨
飄忽回風起差池高鳥翔雲攘千嶺碧雨獻一天凉飽
意歸田畝歡悰入醉鄉忽思素秋氣蕭瑟滿空堂
展轉
郵亭徹夜聽秋聲展轉藜床直到明月白霜輕寒剪剪
築成萬里客愁城
寄企梅兄
朱墨叢中不憚勞騞然聊試發硎刀得時行道官無小
與物為春政自高閑對崆峒餐秀色醉濡章貢助吟豪
自憐無計相從去十八灘頭泛一舠
中秋步月
林間一葉秋屏去三伏暑凄然風露繁絺綌莫能禦炎
凉相推移胡為遽如許孰知秋已半今夕四十五
幽人披襟來步此一庭月如渡滹沱水似泛山隂雪誰
將羌管急間彼隣杵切冉冉秋思生令人欲愁絶
空山本無塵况復值良夜風清月色佳圭璧不當價徐
行苔徑間小立林影下飄飄意欲仙舉手人世謝
光隂若劈箭行樂常恐遲人生百歲客擾擾竟何為四
美古難并千年調亦痴麯生不我棄邀月聊自怡
景物與意會撚髯聲悲鳴一語得總持萬狀就使令以
我詩思若賞他秋月明今夜月明裏幾人同此情
姑蘇道中
滿眼菰蒲翠撲衣雙雙沙鳥漾斜暉閑愁一叚如冰釋
楊柳叢中亂酒旗
信步
信步獨幽尋春山野霧深鳥啼如喚僕泉響似鳴琴日
暖草爭秀風狂花不禁却嫌荒僻地無酒與春斟
泛舟秋懷
白露消磨暑丹楓點畫秋閑吟小山賦歸思大江流世
盡營三窟人誰樂一丘篷忩有佳致月朗正風休
木犀花
金粟如來澗壑姿不隨桃李赴春期江南花品秋居最
何况秋花中絶竒
湯沐晴空顥露繁清香十里壓㮵檀紗忩夢覺秋風度
疑是秋家住廣寒
秋景連蜷隱士攀渾無蜂蹀涴林間何人說與陶元亮
未必東籬勝小山
山行愁思
日落烟欲横山寒翠將滴荒村渺愁人跬步觸四塞路
遥兩髀酸頗恨身不翼舍策還悵然倦倚松下石
明月印野水暮色進旅愁僕痡主亦疲心口相怨尤茅
舍劣容膝弛擔聊小休會當理歸策甘彼窮山囚
夜宿郁木福地倘徉明月間遐想仙風得五十
六字
騎氣乘雲事已灰娟娟野月照蒼苔自憐不及壇前石
曾遇仙翁躡屐來
凄凉風露濕人衣猶自踟躇未忍歸樹影忽來山月轉
誤驚鶴翅似輪飛
閒居遣懷
日暮掩松關悠然謝往還停杯因待月徙倚為看山貧
悟道中樂醉偷忙裏閒耳根偏可意風澗響潺湲
寂寥
睡起和春倚小廊寂廖情緒滿斜陽園林已是花飛急
簾幕爭禁燕語忙
江湖小集卷六十一
