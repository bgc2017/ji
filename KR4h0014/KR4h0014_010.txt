松陵集卷十
雜體詩八十六首
雜體詩序皮日休
案舜典帝曰䕫命汝典樂教胄子詩言志歌永言在焉
周禮太師之職掌教六詩諷賦既興風雅互作雜體遂
生焉後繫之於樂府蓋典樂之職也在漢代李延年為
協律造新聲雅道雖缺樂府乃盛鐃歌鼓吹拂舞予俞
因斯而興詞之體不得不因時而易也古樂書論之甚
詳今不能備載載其他見者案漢武集元封三年作栢
梁臺詔羣臣二千石有能為七言詩者乃得上坐帝曰
日月星辰和四時梁王曰驂駕駟馬從梁来繇是聫句
興焉孔融詩云漁父屈節水潜匿方作郡姓名字離合
也繇是離合興焉晉傅咸有迴文反覆詩二首云反覆
其文者以示憂心展轉也悠悠遠邁獨煢煢是也繇是
反覆興焉晉温嶠有迴文虚言詩云寧神静泊損有崇
亡繇是迴文興焉梁武帝云後牖有朽柳沈約云偏眠
船舷邊繇是叠韻興焉詩云螮蝀在東又曰鴛鴦在梁
繇是雙聲興焉詩云維南有箕不可以簸揚維北有斗
不可以挹酒漿近乎戲也古詩或為之蓋風俗之言也
古有採詩官命之曰風人圍棋燒敗襖着子故依然繇
是風人之作興焉梁書云昭明善賦短韻吴均善壓強
韻今亦效而為之存于編中陸生與予各有是為凡八
十六首至如四聲詩三字離合全篇雙聲叠韻之作悉
陸生所為又足見其多能也案齊竟陵王郡縣詩曰追
芳承荔浦揖道信雲丘縣名繇是興焉案梁元藥名詩
曰戍客恒山下當思衣錦歸藥名繇是興焉陸與予亦
有是作至如鮑昭之建除沈炯之六甲十二屬梁簡文
之卦名陸惠曉之百姓梁元帝之鳥名龜兆蔡黃門之
口字古兩頭纖纖藁砧五雜組已降非不能也皆鄙而
不為噫繇古至律繇律至雜詩盡乎此也近代作雜體
唯劉賓客集中有迴文離合雙聲叠韻如聫句則莫若
孟東野與韓文公之多他集罕見足知為之之難也陸
與予竊慕其為人遂合已作為雜體一卷囑予序雜體
之始云
苦雨襍言寄魯望皮日休
吴中十日涔涔雨歊蒸&KR0763;下豪家苦可憐臨頓陸先生
獨自翛然守環堵兒飢僕病漏空厨無人肯典破衣裾
&KR0034;蠃時時上几案鼃黽往往跳琴書桃花米斗半百錢
枯荒溼壊炊不然兩牀苮席一素几仰卧高聲吟太玄
知君志氣如鐵石甌冶雖神銷不得乃知苦雨不復侵
枉費畢星無限力鹿門人作州從事周章似鼠唯知醉
府金廪粟虚請来憶著先生便知愧愧多饋少真徒然
相見唯知攜酒錢豪華滿眼語不信不如直上天公牋
天公牋方修次且榜鳴篷來一醉
奉詶苦雨見寄陸龜蒙
松篁交加午隂黑别是江南烟靄國頑雲猛雨更相欺
聲似虓號色如墨茅茨裛爛簷生衣夜夜化為螢火飛
螢飛漸多屋漸薄一注愁霖當面落愁霖愁霖爾何錯滅頂
於余奚所作既不能賦似陳思王又不能詩似謝康樂
(曹有愁霖賦謝有愁霖詩)昔年嘗過杜子美亦得高歌破印紙慣曾
掀攪大筆多為我才情也如此高揖愁霖詞未已披文
忽自皮夫子哀絃怨柱合為吟㤞我窮棲蓬藋裏初悲
溼翼何繇起末欲箋天叩天耳其如玉女正投壺笑電
霏霏作天喜我本曾無一稜(去聲)田平生嘯傲空漁船有
時赤脚弄明月踏破五湖光底天去歲王師東下急輸
兵粟盡民相泣伊予不戰不耕人敢怨烝黎無糝粒不
然受性圓如規千姿萬熊分毫釐唾壺虎子盡能執䑛
痔折枝無所辭有頭強方心強直撑拄頽風不量力自
愛垂名野史中寧論抱困荒城側唯君浩歎非庸人分
衣輟飲来相親横眠木榻忘華薦對食露葵輕八珍欲
窮玄鳳未白欲懷仙鯨尚隔不如驅入醉鄉中只恐醉
鄉田地窄
齊梁怨别陸龜蒙
寥寥缺月看將落簷外霜華染羅幕不知蘭棹到何山
應倚相思樹邊泊
奉和次韻皮日休
芙蓉泣恨紅鉛落一朵别時烟似幕鴛鴦剛解惱離心
夜夜飛来棹邊泊
曉起即事因成迴文寄襲美陸龜蒙
平波落月吟閒景暗幌浮烟思起人清露曉垂花謝半
遠風微動蕙抽新城荒上處樵童小石蘚分来宿鷺馴
晴寺野尋同去好古碑苔字細書勻
奉和曉起迴文皮日休
孤烟曉起初原曲碎樹微分半浪中湖後釣筒移夜雨
竹傍眠几側晨風圖梅帶潤輕霑墨畫蘚經蒸半失紅
無事有杯持永日共君唯好隠墻東
夏日閒居作四聲詩寄襲美陸龜蒙
平聲
荒池菰蒲深閒階莓苔平江邊松篁多人家簾櫳清為
書凌遺編調絃夸新聲求懽雖殊途探幽聊怡情
平上聲
朝烟涵樓臺晩雨染島嶼漁童驚狂歌艇子喜野語山
容堪停杯柳影好隠暑年華如飛鴻斗酒幸且舉
平去聲
新開窗猶偏自種蕙未徧書籖風摇聞釣榭霧破見耕
耘閒之資嘯詠性最便希夷全天真詎要問貴賤
平入聲
端居愁無涯一夕髮欲白因為鸞章吟忽憶鶴骨客手
披丹臺文脚着赤玉舄如蒙清音詶若渴吸月液
奉詶夏日四聲四首皮日休
平聲
塘平芙蓉低庭閒梧桐高清烟埋陽烏藍空含秋毫冠
傾慵移簮杯乾將餔糟翛然非隨時夫君真吾曹
平上聲
溝渠通疎荷浦嶼隠淺篠舟閒攅輕蘋槳動起静鳥隂
稀餘桑閒縷盡晩蠒小吾徒當斯時此道可以了
平去聲
怡神時高吟快意乍四顧村深啼愁鵑浪霽醒睡鷺書
疲行終朝罩困卧至暮吁嗟當今交暫貴便異路
平入聲
先生何違時一室習寂歴松聲將飄堂岳色欲壓席彈
琴奔玄雲斸藥折白石如教題君詩若得札玉冊
苦雨中又作四聲詩寄魯望皮日休
平聲
涔涔將經旬昏昏空迷天鸕鷀成羣嬉芙蓉相偎眠漁
通蓑衣城帆過菱花田秋收吾無望悲之真徒然
平上聲
河平州橋危壘晩水鳥上衝崖搜松根點沼寫芡響舟
輕通縈紆棧墮阻指掌携橈將尋君渚滿坐可往
平去聲
狂霖昏悲吟瘦桂對病卧簷虚能彯斜舍蠧易漏破宵
愁將琴攻晝悶用睡過堆書仍傾觴富貴未换箇
平入聲
羈棲愁霖中缺宅屋木惡荷傾還驚魚竹滴復觸鶴閒
僧千聲琴宿客一笈藥悠然思夫君忽憶蠟屐着
奉詶苦雨四聲重寄三十二句陸龜蒙
平聲
幽棲眠疎窗豪居憑高樓浮漚驚跳丸寒聲思重裘牀
前垂文竿巢邊登輕舟雖無東皋田還生魚乎憂
平上聲
層雲愁天低久雨倚檻冷絲禽藏荷香錦鯉繞島影心
將時人乖道與隠者静桐隂無深泉所以逞短綆
平去聲
烏蟾俱沉光晝夜恨暗度何當乘雲螭面見上帝愬臣
言隂雲欺詔用利劍付迴車誅羣姦自散萬籟怒
平入聲
危簷仍空階十日滴不歇青莎看成狂白菊即欲沒吴
王荒金樽越妾挟玉瑟當時雖愁霖亦若惜落月
叠韻雙聲二首陸龜蒙
叠韻山中吟
瓊英輕明生石脉滴瀝碧玄鉛仙偏憐白幘客亦惜
雙聲溪上思
溪空唯容雲木密不隕雨迎漁隠映間安問謳鴉㯭
奉和叠韻雙聲二首皮日休
叠韻中山吟
穿烟泉潺湲觸竹犢觳轂荒篁香墻匡熟鹿伏屋曲
雙聲溪上思
疎杉低通灘冷鷺立亂浪草彩欲夷猶雲容空澹蕩
叠韻吴宫詞二首陸龜蒙
虜愉吴都姝眷戀便殿晏逡巡新春人轉面見戰箭
紅櫳通東風翠珥醉易墜平明兵盈城棄置遂至地
奉和叠韻吴宮詞二首皮日休
侵深尋嶔岑勢厲衛睥晲荒王將鄉亡細麗蔽袂逝
枍指替製曳康莊傷荒涼主虜部伍苦嬙亡房廊香
閒居雜題五首(以題十五字離合)陸龜蒙
鳴蜩早
閒来倚杖柴門口鳥下深枝啄晩蟲周步一池銷半日
十年聽此鬢如蓬
野態真
君如有意耽田里予亦無機向藝能心跡所便唯是直
人間聞道最先憎
松間斟
子山園静憐幽木公幹詞清詠蓽門月上風微蕭灑甚
斗醪何惜置盈樽
飲巖泉
已甘茅洞三君食欠買桐江一朵山嚴子瀨高秋浪白
水禽飛盡釣舟還
當軒鶴
自笑與人乖好尚田家山客共柴車干時未似棲廬雀
鳥道閒攜相爾書
奉和雜題五首(以題十五字離合)皮日休
晩秋吟
東皋烟雨歸耕日免去玄冠手刈禾火滿酒爐詩在口
今人無計奈儂何
好詩景
青盤香露傾荷女子墨風流更不言寺寺雲蘿堪度日
京塵到死撲侯門
醒聞檜
解洗餘酲晨半酉星星仙吹起雲門耳根莫厭聽佳木
會盡山中寂静源
寺鍾暝
百緣斗藪無塵土寸地章煌欲布金重擊蒲牢唅山日
冥冥烟樹覩棲禽
砌思步
襹襹古薜綳危石切切隂螿應晩田心事萬端何處止
少夷峰下舊雲泉
藥名離合夏日即事三首陸龜蒙
乘屐着来幽砌滑石罌煎得遠泉甘草堂秪待新秋景
天色微涼酒半酣
避暑最須從朴野葛巾筠席更相當歸来又好乘涼釣
藤蔓隂隂著雨香
窗外曉簾還自卷栢烟蘭露思晴空青箱有意終須續
斷簡遺編一半通
奉和皮日休
季春人病抛芳杜仲夏溪波繞壊垣衣典濁醪身倚桂
心中無事到雲昏
數曲急溪衝細竹葉舟来往盡能通草香石冷無辭遠
志在天台一遇中
桂葉似茸含露紫葛花如綬蘸溪黃連雲更入幽深地
骨錄閒攜相獵郎
懷錫山藥名離合二首皮日休
暗竇養泉容决决明園護桂放亭亭歴山居處當天半
夏裏松風盡足聽
曉景半和山氣白薇香清淨雜纖雲實頭自是眠平石
腦側空林看鹿羣
奉和陸龜蒙
鶴伴前溪栽白杏人来隂洞寫枯松蘿深境静日欲落
石上未眠聞遠鍾
佳句成来誰不伏神丹偷去亦須防風前莫怪攜詩藁
本是吴吟盪槳郎
懷鹿門縣名離合二首皮日休
山瘦更培秋後桂溪澄閒數晩来魚臺前過雁盈千百
泉石無情不寄書
十里松蘿隂亂石門前幽事雨来新野霜濃處憐殘菊
潭上花開不見人
奉和陸龜蒙
雲容覆枕無非白水色侵磯直是藍田種紫芝餐可夀
春来何亊戀江南
竹溪深處猿同宿松閣秋来客共登封徑古苔侵石鹿
城中誰解訪山僧
寒日古人名一絶陸龜蒙
初寒朗詠裵回立欲謝玄關早晩開昨日登樓望江色
魚梁鴻雁幾多来
奉和皮日休
北顧懽遊悲沈宋(梁武改為北顧)南徐陵寢歎齊梁水邊韶景
無窮柳寒被江淹一半黃
胥口即事六言二首皮日休
波光杳杳不極霽景澹澹初斜黑蛱蝶粘蓮蕊紅蜻蜓
褭蔆花鴛鴦一處兩處舴艋三家五家會把酒船偎荻
共君作(去)箇生涯
拂釣清風細麗飄蓑暑雨霏微湖雲欲散未散嶼鳥將
飛不飛换酒帩頭把看載蓮艇子撑歸斯人到死還樂
誰道剛須用機
奉和陸龜蒙
雨後山容若動天寒樹色如消目送迴汀隠隠心隨挂
鹿摇摇白蔣知秋露裛青楓欲暮烟饒莫問吳趨行樂
酒旗竿倚河橋
把釣絲隨浪遠采蓮衣染香濃綠倒紅飄欲盡風斜雨
細相逢斷岸沈魚&KR0034;&KR0034;(約略二音魚網也)鄰村送客&KR2556;&KR1956;即是
清霜刮野乘閒莫厭来重
風人詩三首陸龜蒙
十萬全師出遥知正憶君一心如瑞麥唯作兩岐分
破蘖共朝㸑須知是苦辛曉天窺落宿誰識獨醒人
聞道更新幟多應廢舊期征衣無伴𢷬獨處自然悲
奉和皮日休
刻石書離恨因成别後悲莫言春蠒薄猶有萬重絲
鏤出容刀餙親逢巧笑難日中騷客珮争奈即闌干
江上秋聲起從来浪得名逆風猶挂席苦不會帆情
寄題天台國清寺齊梁體皮日休
十里松門國清路飯猿臺上菩提樹怪来烟雨落晴天
元是海風吹瀑布
同前陸龜蒙
峰帶樓臺天外立明河色近罘罳溼松間石上定僧寒
半夜楢溪水聲急
寒夜聫句
静境揖神凝寒華射林缺(龜蒙)清知思緒斷爽覺心源澈
(日休)高唱戛金奏朗詠鏗玉節(龜蒙)我思方泬寥君詞復凄
切(日休)况聞風篁上擺落殘凍雪(龜蒙)寂爾萬籟清皎然諸
靄滅(日休)西窗客無夢南浦波應結(龜蒙)河光正如劍月魄
方似玦(日休)短燼不禁挑冷毫看欲折(龜蒙)何夕重相期濁
醪還為設(日休)
開元寺樓看雨聫句
海上風雨来掀轟雜飛電登樓一凭檻滿眼蛟龍戰(龜蒙)
須臾造化慘倏忽堪輿變萬戶響戈鋌千家披組練(日休)
羣飛抛輪石雜下攻城箭點急似摧胸行斜如中面(龜蒙)
細灑魂空冷横飄目能眩垂簷珂珮喧㩧瓦珠璣濺(日休)
無言九陔遠瞬息馳應徧密處正垂縆微時又懸綫(龜蒙)
寫作玉界破吹為羽林旋翻傷列缺勞却怕豐隆倦(日休)
遥瞻山露色漸覺雲成片遠樹欲鳴蟬深簷尚藏燕(龜蒙)
殘雷隠轔盡反照依微見天光潔似磨湖彩熟於練(日休)
疎帆逗前渚晩磬分涼殿接思強揮毫窺詞幾焚硯(龜蒙)
佶栗烏皮几輕明白羽扇畢景好疎吟餘凉可清晏(日休)
君攜下高磴僧引還深院駮蘚淨鋪筵低松溼垂鬋(龜蒙)
齋明乍虚豁林霽逾葱蒨早晩重登臨欲去多離戀(日休)
北禪院避暑聯句(院昔為戴顒宅後司勲陸郎中居之)
歊蒸何處避来入戴顒宅逍遥脱單絞放曠抛輕策爬
搔林下風偃仰澗中石(日休)殘蟬烟外響野鶴沙中跡到
此失煩襟蕭然揖禪伯藤懸叠霜蜕桂倚支雲錫(龜蒙)清
隂豎毛髮爽氣舒䈥脈逐幽隨竹書選勝鋪苮席魚跳
上紫芡蝶化緣青璧(日休)心是玉蓮徒耳為金磬敵吾宗
昔高尚志在羲皇易豈獨斷韋編幾將刓䥫擿(龜蒙)天書
既屢降野抱難自適一入承明廬盱衡論今昔流光不
容寸斯道甘枉尺(日休)既起謝儒玄亦翻商羽翼封章帷
幄徧夢寐江湖白擺落函谷塵高欹華陽幘(龜蒙)詔去雲
無信歸来鶴相識半病奪牛公全慵捕魚客少微光一
點落此芒磔索(日休)釋子問池塘門人廢幽賾堪悲東序
寳忽變西方籍不見步兵詩空懷康樂屐(龜蒙)高名不可
效勝境徒堪惜墨沼轉疎蕪玄齋踰閴寂遲遲不能去
涼颸滿杉栢(日休)日下洲島清烟生苾芻碧俱懷出塵想
共有吟詩癖終與淨名遊還来雪山覓(龜蒙)
獨在開元寺避暑頗懷魯望因飛筆聫句
煩暑雖難避僧家自有期泉甘於馬乳苔滑似龍漦(日休)
任誕襟全散臨幽榻旋移松行將雅拜篁陣欲交麾(龜蒙)
望塔青&KR1076;識登樓白鴿知石經森欲動珠像儼將怡筒
簟臨杉穗紗巾透雨絲静譚蟬噪少涼步鶴隨遲(日休)烟
重廻蕉扇風輕拂桂帷對碑吴地說開卷梵天詞積水
魚梁壊殘花病枕欹懷君蕭灑處孤夢繞罘罳(龜蒙)
寂上人院聫句
癭床空默坐清景不知斜暗數菩提子閒看薜荔花(日休)
有情唯墨客無語是禪家背日聊依桂嘗泉欲試茶(龜蒙)
石形蹲玉虎池影閃金蛇經笥安巖匼缾囊挂樹椏(日休)
書傳滄海外龕寄白雲涯竹色寒凌箔燈光静隔紗(龜蒙)
趁幽翻小品逐勝講南華莎彩融黃露蓮衣染素霞(日休)
水堪傷聚沫風合落天葩若許傳心印何辭古堞賖(龜蒙)
藥名聫句
為待防風餅須添薏苡杯(張賁)香燃栢子後罇泛菊花来
(日休)石耳泉能洗垣衣雨為裁(龜蒙)從容犀局静斷續玉琴
哀(賁)白芷寒猶採青箱醉尚開(日休)馬銜衰草卧烏啄蠧
根迴(龜蒙)雨過蘭芳好霜多桂末摧(賁)朱兒應作粉雲母
詎成灰(日休)藝可屠龍膽家曾近鷰胎(龜蒙)墻高牽薜荔障
軟撼玫瑰(賁)鸓鼠啼書戶蝸牛上硯臺(日休)誰能將藁本
封與玉泉才(龜蒙)
寒夜文晏聫句
文星今夜聚應在斗牛間(日休)載石人方至乘槎客未還
(賁)送觴繁露曲徵句白雲顔(龜蒙)節奏唯聽竹從容只話
山(日休)理窮傾祕藏論猛折玄關(賁)酃酒分中綠巴牋擘
處殷(龜蒙)清言聞後醒強韻壓来艱(日休)犀柄當風揖瓊枝
向月攀(賁)松吟方㗫㗫泉夢憶潺潺(龜蒙)一會文章草昭
明不可刪(日休)
報恩寺南池聫句
古岸涵碧落(龜蒙)虚軒明素波坐来魚陣變(日休)吟久菊(闕)
多秋草分杉露(嵩起)危橋下竹坡遠峰青髻並(龜原闕蒙)
髯和趙論寒仍講(日休)支硎僻亦過齋心曾養鶴(嵩起)揮翰
好邀鵝(南峰院即故相國裴公書額)倚石收竒藥(龜蒙)臨溪藉淺莎桂
花晴似拭(日休)荷鏡曉如磨翠出牛頭聳(嵩起)苔深馬跡跛
(石上有支公馬跡)傘敧從野醉(龜蒙)巾側任田歌跁跒松形矮(日休)
般跚檜樾矬香飛僧印火(嵩起)泉急使鑣珂蔆鈿真堪帖
(龜蒙)蓴絲亦好拖幾時無一事(日休)相伴著烟蘿(嵩起)
夜會問荅十首
寒夜清(日休問魯望)簾外迢迢星斗明况有蕭閒洞中客吟
為紫鳳呼皇聲(時華陽廣文先生在焉)
癭木杯(龜蒙問襲美)杉贅楠瘤刳得来莫怪家人畔邊笑渠
心祗愛黃金罍
落霞琴(日休問潤卿)寥寥山水揚清音玉皇仙馭碧雲遠空
使松風終日吟
蓮花燭(賁問襲美)亭亭嫩蕊生紅玉不知含淚怨何人欲問
無繇得心曲
金火障(日休問魯望)紅獸飛光射羅幌夜来斜展掩深爐半
睡芙蓉香蕩漾
憶山月(龜蒙問潤卿)前溪後溪清復絶看看又及桂花時空
寄子規啼處血
錦鯨薦(賁問襲美)碧香紅膩承君晏幾度閒眠却覺来彩鱗
飛出雲濤面
懷溪雲(日休問魯望)漠漠閒籠鷗鷺羣有時日暮碧將合還
被漁舟来觸分
霜中笛(龜蒙問襲美)落梅一曲瑶華滴不知青女是何人三
奏未終頭已白
月下橋(日休問魯望)風外拂殘衰柳條倚欄干處獨自立青
翰何人吹玉簫
松陵集卷十
