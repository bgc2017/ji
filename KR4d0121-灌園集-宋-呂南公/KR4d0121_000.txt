提要
灌園集二十卷别集類二(宋)
(臣)等謹案灌園集二十卷宋吕南公撰南公
字次儒南城人宋史文苑傳稱其於書無所
不讀於文不肯綴緝陳言熙寧中士方推崇
馬融王肅許慎之業(案熙寧中科舉所用乃王安石三經新義及字)
(說非馬融王肅許慎之學此語殊為乖妄宋史荒陋此亦一端謹附糾其謬)剽掠
臨摹南公度不能逐時好一試禮闈不偶退
築室灌園不復以進取為意元祐初立十科
薦士中書舍人曾肇上疏薦其不事俗學安
貧守道堪充師表廷議欲授以官未及而卒
陳振孫書錄觧題稱南公欲修三國志名其
齋曰衮斧將成而南公卒書亦不傳惟其子
郁編次遺文為三十卷然刊板久佚流傳遂
絶僅存抄本吕次儒集一卷惟錄麻姑山詩
二十四首福山詩一首及錢鄧州不燒紙鏹
頌義鷹志龍母墓三篇盖後人從宋文鑑及
麻姑山志抄撮而成十不存一今據永樂大
典所載裒輯薈萃篇帙尚夥謹依類排次釐
為二十卷雖不必盡符原數視世所傳本則
賅備多矣南公與汪秘校論文書自言於列
莊六經百家十八代史因文見道沈酣而演
繹之私心自許謂文學之事雖使聖人復生
不得廢吾所是惟當勒成一家俟之百世又
曰堯舜以來楊馬以前與夫韓柳之作此某
所謂文者若乃場屋詭偽劫剽穿鑿猥冗之
文則某之所耻者必若黃河泰山峻厚高簡
渾灝奔注與天地齊同而日月不能老之者
此某之所以究心今讀其集雖所言不無過
夸然其覃精殫思以力追秦漢要亦毅然不
惑於俗學者也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
灌園集原序
劉夢得嘗稱瀟湘間無土山無濁水民乘是氣往往清
慧而文吾鄕麻源地氣殊異江山炳靈視瀟湘間為不
足道近時人物磊落相望其位于朝光顯者固多而隱
於韋布卓立傑出如灌園先生者世未必知之曾子固
獨愛重其文謂麻姑秀氣世不乏人豈虛言哉先生幼
而警敏力學不倦於書無所不讀發為文章雄深浩渺
自成一家羞同舉子軰綴緝陳言氣象萎苶迎合有司
之好熙寧初嘗預薦試春闈不利退而築室灌園不復
以進取為意益務著書講道發揮聖賢妙旨且借史筆
褒善貶惡垂世立訓遂以衮斧名所居齋先生所養如
此視一第得失奚足為輕重耶元祐中在朝諸公交口
稱薦欲命以官而先生不幸蚤世咸用䀌傷余先君昔
與之遊備知其賢每嘆南城豪傑之士如李泰伯王補
之及先生其才皆有大過人者而所享皆不永泰伯補
之雖得卑位則旋而死先生且未及仕造物者何奪之
速殆難以理推蓋命也夫先生姓吕氏諱南公字次儒
其子郁亦有學問能世其家收拾先生遺稿編成三十
卷紹興壬戌余領漕江右廵行到鄉郁携以見訪且屬
為序欲傳不朽因循久未暇作後二年移憲浙部不遠
千里以書來請益堅義不得辭於是乎書南豐符行中
序
灌園集目錄
卷一
五言古詩
卷二
五言古詩
卷三
五言古詩
卷四
七言古詩
五言律詩
卷五
七言律詩
卷六
七言律詩
五言絶句
七言絶句
詩餘
卷七
議
論
序
卷八
序
卷九
記
卷十
書
卷十一
書
卷十二
書
卷十三
書
卷十四
書
卷十五
書
啟
卷十六
傳
頌
贊
銘
卷十七
雜著
卷十八
雜著
卷十九
墓表
墓誌
墓誌銘
卷二十
墓誌銘
祭文
