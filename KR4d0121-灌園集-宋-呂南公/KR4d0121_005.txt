灌園集卷五宋吕南公撰
七言律詩
呈知府内翰即次原韻
某頓首伏蒙知府内翰以某微時舊稿或似
可觀特賜篇章過形褒借園廬有幸緗袠增
榮夫大聲所入蓋非俚耳之能而無言不酬
是亦先民之訓謹循嚴韻特致斐吟僭凟有
愆戰越以俟某再拜
山人何事忽伸眉新得陳王七步詩題是船齋高詠後
開當寒谷帶經時仁風坐使羣心動健筆潛將暖律移
硯席久荒青案乏報酬非稱更慚遲
憂來無處寄深思也擬春秋也作詩空役肺腸添故紙
有何勲烈補明時身唯蓬蓽行將老志似嵩丘永不移
誰使翰林東道主肯敷餘論憫衰遲
重遊松溪偶題八句示升卿
七年前已到松溪不慮重經有此時寒苦慣為窮進士
清高長羨病禪師雲山契分輸今日香火因緣歎夙期
庭栢森森秋實在向來塵想誤多疑
夢寐
偶入重城坐客堂年年風味只荒凉春花秋月各無味
晚鼓曉鐘俱斷腸别恨不堪詩控引高情猶頼酒分張
著書耕釣平生事夢寐西村五畆桑
送傅濟道之漳浦尉
河梁東度送征鞭屈指閩荒路二千難向解擕無一語
再思重見尚三年高堂上夀今誰及白屋青衫合自憐
努力官箴莫輕墮清時無善不登延
送劉賢甫之餘干尉
太學諸生初入官綠衣新尉古餘干科場得志已容易
下邑徒勞不足難萑澤察姦行繚繞缿廳參論坐盤桓
羽儀更養文章去他日雲天見孔鸞
出蔡州
奉天橋下水湯湯橋上征人破曉光秋色稍能禁暑氣
客愁終欲害離腸遭逢未入千年會窮苦猶為此日忙
笑殺壺公祠畔路又隨塵土過仙鄉
奉酬純父浚都病起見寄
建康學士註魚蟲枹罕兵官策守攻此日精勤徒有得
異時榮盛各成空吾能委曲謀田上君乃呻吟厭旅中
故國他鄉俱未快勞生何事不齊同
奉别道先
邂逅過從兩載強詩書存問滿藜牀光榮得路誰非友
道義心知獨不忘聖代君才多勉勉中年吾髮已蒼蒼
牙絃自此聊停緩萬里窮山隔帝鄉
桐城與曾唐傑話别
事物無窮世路長人生聚散亦堪傷寒暄旦暮年年急
塵土風波處處忙我馬欲衝梁苑雪君帆先犯楚天霜
交情若是存悠久定有音書入帝鄉
宿青綏舗
兩檻中間風脚横解衣鋪簟近南榮曦光欲墮已睡熟
斗柄轉斜纔夢驚方恨此時無月色未知何處有蚊聲
塵埃惡熱明朝路會為今宵動旅情
過洪州
未定榮華與退休三年四度過洪州紅塵白日知何得
西去東歸不自由一帶好山誰舊隠百端閒事我新憂
可能石馬亭邊路見客區區到白頭
道先游仙都至李尊師故居見余早歲題贈拙
句存於屋壁輒寄四韻重相歎賞謹有賡酬
仙李枝條萬國分隴西舊望道家孫曾經二十載還往
忽過七千餘曉昏人落九泉無可奈詩存古壁更休論
困窮辭氣君偏愛太息南征返北轅
十月二十日過陳二表民追講昔年同學事迹
慨然贈之以詩
西齋共學昔辛勤一别侵尋十四春此日科場還似夢
舊時書屋已成塵文章不鬭錢財福貧病長依寂寞濱
相值酒邊當取醉大家忘却困窮身
百年
百年長短有愁兼世味如今豈足沾客路無聊貧苒苒
春風相值病厭厭辭章漫與前賢並氣調終遭俗士嫌
安得一㕓閒散去耕桑吟醉似陶潛
曉陪内翰步至北園
曉風吹雨北園開追逐䨇旌踏翠苔芍藥一欄霞上錦
嫩荷千片玉流杯多年架閣游春興此日關防感物才
花不能言草成恨故應知我偶然來
次韻顯翁幽居即事
文高只合論錢神屈膝須防望貴塵軒冕未來應有命
丘園隨分亦安身山樵水釣心常逸夜坐朝耕樂更均
嗟我久懷農圃計何時操耒即相親
送唐傑重過金陵
金陵春水解歸舟重到金陵恰仲秋世路已銜奔走恨
風光更引别離愁支持事變何由辦歎息安閒不易求
秪有北山長好在為余頻上冶城頭
寄贈張縣丞
二年來往南豐路飽聽鄉民說縣丞剛果已如秋漢鶚
潔清仍似玉壺冰室無姦吏縱横入門有書生旦暮登
何事廉車帷幕厚不將高位待賢能
熙寧五年歸至舊山傷已感時作詩奉呈升卿
黃丈
幾年奔走背農桑半世歸來只感傷蛇足畫成曾失酒
古書看遍却亡羊一㕓席屨何從受三徑園廬已就荒
猶頼比鄰賢父老許同飛鸒賊餘糧
杉樹湖前流水遠石城街左亂山蒼灘深潭淺無由問
竹秀松枯不可常物理自應隨變動道心聊欲寄存亡
唯君坐占忘言境珍重詩編與酒觴
再和呈二首
五畆之園未種桑自憐疎懶致財傷稻粱只是同鷄鶩
皮鞟徒勞勝犬羊敢羨蘇秦終富貴正憂郗鑒遇饑荒
遭承若值開元日何卹東南萬里糧
茂林修竹舊時鄉爭得安閒兩鬢蒼長憶樵漁有山澗
豈論勲業到旂常兒童好在今初見故舊尋來半已亡
此意不堪頻念慮便傾襟抱付深觴
再用前韻奉贈升卿三十一丈
百年此地有維桑後慶唯公免物傷早歲懿文如鸑鷟
一生純德似羔羊人推奥學追三篋自許寬巾貯八荒
冷笑村田諸父老滿胸茅塞只貲糧
好德年高富且康就中多福荷穹蒼吟哦有得能千首
議論無窮只五常此日鄉閭獲矜式異時風化免銷亡
嗟余欲買西隣住歲為先生祝夀觴
金陵遞中示到亨父老丈去年秋初見寄詩書
捧詠無窮之意不勝私感因成四韻奉呈
郵籖初發去年書嘆息貧窮未破除乞食君方如檻虎
賊糧我亦似卑居有求自恨傷生酷多難誰能慮事疎
同病相憂古來語此情今日好欷歔
九月一日口號奉呈顯翁文叔
九秋未盡六秋窮露冷風高爽氣雄無事日成多事過
故鄉身與異鄉同心隨酒盞歸愁外眼對時花到夢中
鴻鴈已南吾漸北自憐安穏愧龐公
次韻酬朱推官
上國輝光不許觀故園岑寂且閒眠無心自可齊窮達
有口皆能論聖賢百本柔桑繞茅屋一陂清水灌沙田
餘生飽暖聊依此豈有高風遠市㕓
寄酒伴唐彦君益
門外水渠鳴漉漉屋頭桐葉落翩翩向來苦旱難尋井
及此愁霖易怨天數盞舊藏真糯液一盤初爛壯牛肩
故人忙迫城隍遠獨息書牀又醉眠
得鄉信
鄉信迢迢出舊山琴心先落斷絃間數行文字傳新事
幾叚悲歡破客顔聞喜竹林經雪好想憐溪水逐年閒
征衫有淚歸無計一夜窮魂趁夢還
過聶彦倫故宅
彦倫門外舊城墻雉堞崩銷草木荒人物已成塵土去
風煙猶與歲時長綠衫科第何曾貴白髮詩書不可常
平昔往還吾亦預經過此日倍凄凉
范十七司理見問歲除鰍蔬夜飲之約新春愆
爽以八句答之
田泥渙爛鰍懷子圃壟肥腴菜長心僧鑊縱然忘忌諱
書刀何忍屢殘淫村漁不遜財難動澍雨無端草易深
拘束學官懶復懶坐愁佳約未能尋(范君寄住北成佛屋)
出都
霜風吹背出皇都大笑回頭謝酒壚楚國但聞悲棄璞
魯門那復辨真儒百年風槩文終在一世光榮意已無
乞得耕桑了疎野太平何害有潛夫
稚女
衣無羅綺且貧清口有詩書亦性靈論客鬚多如反寇
笑爺帽破似窮伶園中果熟心先動案上杯傳眼更青
釵擬荆枝帬擬布暮年吾活正凋零
寄李居士
三月山城歎旅窮冷看豪士振澆風送花盤上春情重
賣酒壚前醉魄雄鐘鼔聒眠崇佛廟綺羅爭路拜神宫
此懷若向林泉說又落仙翁大笑中
奉答顧言見寄新句二首
早年辛苦待飛翻翅折無因達九關更使襟靈憎市井
足知緣分在雲山誰憐古學長無用自幸餘生且就閒
多謝鹿鳴筵上友解傳詩句慰衰顔
羨君肝膽壯難攀不厭長安出入關探穴定期收虎子
採薇寧暇顧西山盱衡自慶千年運冷笑人求一日閒
乃肯題詩寄空谷的於游舊有温顔
和酬道先賢良見寄新句
中林獨往寡襟期祇與耕桑治町畦遲晚識君真幸會
生平於世似分攜未能捧履師黃石且欲同歌效紫溪
郡閣郊園遥百里未妨懷寄屢封題
池口阻風奉寄唐傑
貴池亭下浪如山觸撥愁根阻檝間眼為故人成北望
夢知鄉路數東還此生太半淪憂患萬事何時脫險艱
不敢臨流更窺影便疑秋鬢已斑斑
子發移令上高
兩州三載屈參卿百里初來福困甿無處不思逃濁暗
此邦何幸得賢眀後生智足科防密凶歲財傷性命輕
能為愛人忘富貴豈徒循吏有佳聲
有懷溪齋奉寄微之
溪光清媚四山稠十五年前記薄遊茆屋讀書風滿座
野橋尋酒月當頭身名不分輕如夢甲歷誰令過若流
此地主人相問否一㕓今帶百端憂
題陶集
未讀陶詩已愛閒自從能讀轉思山烟霞合定徘徊分
塵土剛侵勉強顔伊昔有人安白屋秪今何事慕青綸
披蓑戴笠終當去更在規謀俛仰間
豫章城
西山東下古池隍增飾依稀問晚唐平世但嚴民筦鑰
亂時曾是賊金湯春歸舊堞多芳草鳥聚荒陴正夕陽
也欲登臨賦風物自憐才筆厭憂傷
曉過城隍街馬上看木芙蓉
秋來風味苦闌珊偶為繁紅略據鞍何處更期征鴈過
祗今聊作故人看三冬已至休爭氣九月將殘未覺寒
自有榮華趁時節免將憔悴惜幽蘭
八月十四夜小雨
小雨遮空意未迴輕風迎夜勢初來青樓月好人何在
錦帳燈寒扇自開四七功名真土芥一千期運亦烟埃
會須放縱雲雷手不到人間有剰才
高賦亭二首
耳外蜩螗響切纔眼前岡麓秀環迴曦光墮地收風盡
雲脚遮山送雨來長恐易成多事恨可憐難見絶塵才
何由上得崐崘頂試使煩襟磊落開
事變紛紛不可防秪應人世惡憂傷高情易與時風背
遠慮空為智士忙感古有懷成戚戚就書圖活得遑遑
貧窮到處乖悰况不但他鄉異故鄉
將歸南城留别高賦亭二首
一上高亭一慘然飃流無狀見風煙林泉本是儂家分
衣食剛為此世牽流水嶺雲能自得樵歌谷響遠相連
來時秪恐禽魚笑掩斂南華第一篇
寄食官齋過一朞登臨容易此階梯四時光景非無樂
千里憂傷却自迷曠望可能舒感慨幽吟長是寫酸嘶
從今風物多清暇免被書生掩淚題
清明日再題高賦亭
二年來作旅行人節物相逢但感情彭蠡湖邊看競渡
摐陽山畔過清明游神杳默皆愁意傾耳尋常得恨聲
若有桑麻三畆地肯將高跡學蓬萍
送子發赴江州司理
湓江湛湛照闉闍廬岳蟠蟠蔭郭郛此地一官雖鬱屈
異人當日亦踟蹰元規樓下隨紅旆居易祠前看白鬚
才調似君真不薄有詩無吝寄雲夫
寄范司理
郡南郡北叫呼間硯席相望聚首難笑我性靈偏忍餓
憐君風韻似無官儻來富貴能多與不朽文章倍好看
莫怪參尋頗疎緩鞋穿衣薄怯霜寒
送張司理
三年頻說獄空虚歎息賢才治有餘曉踏府塵鈴窅眇
夜吟庭月樹扶疎尚微官職人皆有已大精神衆不如
努力無忘建功業秃毫他日為君書
感懷奉呈純父
去年三月出京關汴水東奔不可寬今歲此時還逆旅
牡丹開盡未曾看春風祗管添鬚髮世事爭來觸肺肝
傳語百憂休恣横已因泉石著南冠
次韻彦臣感懷
不得經綸輔太平枉於天地荷生成少如賈誼頻垂涕
老似樊須請學耕醉舞或將猴共勢飢吟時與蚓同聲
若教眼底不識字應已脫除窮困名
過湖口
野客西來意緒勞為停征棹到亭臯湖山氣象皆清曠
名利襟懷自鬱陶曉市魚多腥萬鼻晚波風健趁千艘
高情未有分張處愁誦山移一兩遭
偶書所懷
鳳凰亭上倚層軒桃李分香到几筵曾與故人同一飲
試思前事已三年歌懽舊興知何在衰䬃新愁祗自憐
縱使春風容病跡亦貪窗下枕書眠
奉和内翰太中建昌三見梅花
三見梅花似故人楚鄉春是洛陽春蘸杯酒意枝枝重
入筆詩情處處新南野幽林尋去遠西園高樹繞來頻
無心草木窮山裏還解遭逢侍從臣
登滕王閣
韋君德政滿洪州去後無人更講求帝子驕奢起高閣
到今連歲為增修座中簫鼔來無定檻外帆檣過不休
惆悵幽懷誰與問水長山遠總關愁
書邊
勞佚由來命不同悠悠身事幾時窮學能愛日終無補
愁解迎春却有功千慮漫游言語外寸心常在苦辛中
故應樽酒憐顦顇會借書邊醉頰紅
風雨
春來未苦狂風雨初見雲雷氣象豪合雜忽如喬岳倒
迷冥不辨九天高林巒偃亞傳雄韻溝澗蒼茫起怒濤
花卉一空何足問且欣餘潤入耕臯
哭鄧氏女兄
東田嶂下古荒村又向荆榛占一墳寒苦到今初是了
榮枯從此更休分棺旁乳女隨遺褓膝下亡男恨白雲
共係人間酸鼻事欲言聊復淚紛紛
凄凉三十六青春歎息從人只累身内外諸門方破碎
初終兩姓却沉淪平生尚未諳奢泰已病猶能強補紉
便向夜臺逢考妣應傳同氣各邅迍
答道先寄酒柴荆
江州雙酎到籬東快殺陶家寂寞翁田野放懷容易老
篇章寫意敢言工漸生耳外燻烘熱轉覺杯間㶑灧空
何必籃輿依五柳久來身世醉鄉中
已未上元宿崇相山寺
七十年華已半除新春猶復感窮途腸便酒味雖如舊
眼對花枝只似無計畫但求閒次第文章知是枉功夫
滿城燈火笙歌沸獨訪東山宿佛圖
陪道先兄游麻源輒賦二小詩
借得籃輿便出城山光門外望西行昨宵偶雨路塵少
今日好風林靄輕有竹人家庭院秀避騶樵客面顔生
溪田橋北駝鞍嶺猶記當年志未平
十五年前膽氣麤擬將文字換金珠科場委頓成何事
耕稼辛勤落晚途累歲不曾言石磴居山空道有茅廬
今朝碧澗潺湲響若不因公得聽無
永定東軒望淨土芭蕉
高叢獵獵畫簷西曾聽寒聲慘淡吹午枕有懷疎雨後
夜燈無語惡風時二年成别應多恨此日凭高動所思
人世不堪謀慮遠眼前容易得傷悲
過游源驛
游源驛裏壁間詩去歲經過一覽時客子面皮真鐵鑄
閒人公論是靈旂有誰謔浪慵開口只我哀憐為歛眉
多謝縣侯新蕩滌從今莫恨放行遲
池塘
池塘春草夏仍多更照層林發翠波到處風光長好在
座中愁客奈情何眼隨高鳥尋鄉思手把閒書養睡魔
誰使早蟬能觸撥新聲來與斷腸和
次韻濟道見寄
君作王官傚衆儒尚逢廊廟有為初塵中白日雖牽逼
筆下清風肯破除欲去定成賢者隠未歸嘗與俗流疎
人生到處隨榮願何必江湖勝漆沮
追送城東但立談當時惜别恨騑驂一封消息難頻到
千里傾思只坐諳知有才謀當奮發豈於州縣却悲慚
為文尚喜多餘暇寄我新詩似渭南
過莊子祠堂(堂以嵇康配坐)
客過蒙城日欲曛更尋祠館拜遺真文章昔已悲衰世
香火今誰望俗人諸子異端爭土苴千秋餘亂見緣因
秪應叔夜輕狂輩未是先生入室賓
奉寄蕪湖征局都曹
不見銅陵唱和翁相望三度歎秋風商量難得樽罍共
存問空煩簡札通驢上閬仙邀苦思草中田子建微功
明年官滿當攜手未定韓郎耳便聾
梳頭見白髮
未老先斑豈自由可憐蒲柳易驚秋不緣遷染應非俗
若有梯媒必是愁老蝨縱嫌相間别素絲何害共風流
塵勞興味吾諳盡肯似豪人諱白頭
黃九游河州
黃河東背賀蘭山迴望塵沙萬里寬土地久傳戎種姓
人民還笑漢衣冠軍中意氣誰先得史上功名我慣看
何日歸來談將略轉吾愁面入忻懽
六月二十七日醉書普安院壁
酉尋行甫戌已見夜候顯翁朝乃來隔樹鳴蟬休聒耳
滿樽浮蟻且銜杯多憂莫道無由解一醉從初不用催
傳語羣書未乖間只今相憶尚須迴
題河源諸兄壁
不見諸兄十載稀重來問事只傷悲一家未有中興地
兩地皆成永感時道在莫虧清白業力微空賦鶺鴒詩
吾門舊慶天如報會向層霄得桂枝
將離東洲書社留題屋壁
偶向林間寄病軀七看圓缺印蟾蜍何言霧隠南山豹
只得人憐涸轍魚衮衮光隂添一夢勞勞精幹落羣書
揚雄若有閒名在此地曾經寂寞居
將歸南城書内樂堂壁
野客辭鄕道轉孤秪於愁上進工夫乞衣借食虧豪氣
弄筆翻書滯壯圖三徑未成真隠約五窮爭現主人迂
南歸漫過庚桑國不得留參鞅掌徒
己酉歲歸省松楸過武陵翁所居留書屋壁
千里歸來儘苦辛見君依舊自由身始知絶學無文者
勝却翻書弄筆人案上方經閒白日門前車馬漫紅塵
半軒風竹一樽酒冷笑世途爭富貧
