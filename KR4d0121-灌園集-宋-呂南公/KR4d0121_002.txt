灌園集卷二宋吕南公撰
五言古詩
麻姑山詩(并引)
余年二十二初至麻姑山而未能題詩非不
能也以為不及古人則不如無作之愈也後
三年從友人括蒼鮑強久道往來山間盖三
歲中三至焉久道時時以題見屬或作或已
比其别也所就纔二十餘篇於是賦之為二
十四
初入東麓嶺路
調笑背南關虚徐夢榛梗稍窮田上路一驀雲間嶺身
高氣漸逸步疾神方騁傾盖歎紅塵滿身松檜影
息羽駕亭下
仙官不日見羽駕今誰識漫向嶺松隂掀掀對名額蓬
萊旌節到夜半麟羞擗簫韻沸寒空山人初鼾息
至瀑布崖前
忽過亂峯曲隔林聞水聲止車問樵夫知是飛瀑鳴下
步入幽徑蕭然覓澎渹仰看百尺崖倒瀉霜雪明乍近
骨月健久留毛髮驚疑身是雷仙滿耳鼓不停六月地
赤渴平川露乾汀此源一何長奔注常淫盈利澤固不
淺邦人昧嗟矜徒聞晏豫時相與憐凄清
至憩車亭
東岡十里險游客未嘗畏競愛仙都名豈知林下意道
人亦良苦冠簡日延遲漸近金龍潭軒車且停憩
觀金龍潭
鳴泉潄石出湍壓東崖落嶮石困衝撞穿中若深鑊轟
如怒雷鬭清響振林薄行人每驚窺心骨共矍索傳言
天寶帝龍以黃金作并投白玉簡敕使臨淵壑應雲啟
靈祉可不憂旱虐豈思嵳峩間雨霧長所託寧須藏象
物乃以致滂博茫茫八紘内至理參冥漠祈禳有舊文
千載引穿鑿揚雄去不返董相誣難削勿怪洞中雲隂
森護纖蠖
過忘歸橋
朱欄跨略彴孤絶東山口不見客忘歸華標字如斗軒
軒六龍轡不醉雲間酒何以贈遊人松聲雜鳴溜
至碧蓮池
青紅變芙蓉各是天然色時情苦賤眼每歎今非昔人
心與物態自古有更易只使碧蓮開游人果何得
上葛仙壇
南峯枕崇坂逕路荆榛稠遺壇在其巔名為仙翁留石
角已剥&KR1575;林芳自春秋誰無骨中塵來繼冲霄遊
尋鍊丹井
何年鍊金丹舊井穴田腹飛昇誰羽翼腐盡貪人肉幽
草蘸寒泉田禽時下浴
遊流杯池
靈仙心無累會合祗偶然當時玉酒杯放曠隨清漣不
知枯池上遂有無窮傳
宿仙都觀
仙山古秀拔百里見遭匝樓殿出其中鼔鐘日鏜鞳&KR0008;
&KR0008;雲間鶴下取芝菌噆道人鋤藥歸月色滿畚鍤夜眠
依松檻清思逼睡榻起詠步虚聲傾觴煑蔬甲事有屬
外念寄之以評商何由使我心浩浩上羲皇
讀李邕天師碣文
騰騰六尺碣標置羽客墳龜螭尚堅完字畫稍破分道
士惜故物編扶使長存前已三百年後當幾何春昔誦
八哀詠頗推李邕文披襟喜此逢再讀目愈昏道固難
洞達辭猶不雄渾豈殊沸鳴蛙見謂鼓吹繁惜哉開元
盛乃乏史筆人復疑少陵翁賞識或失真凡例竟何有
占招僅成言當時干謁兒誤聽一走門富貴世所擅文
章我知論忼慨韓柳思不返撰述䰟
謁真君殿
稽首香案下索火續新煙徘徊想功行緬盡千載前念
昔魏晉間士流罕身全高人樂遺世學者習虚玄往往
迷至道琅琅漫清言真君當此時豈以口吻賢獨持濟
衆術敢論名後先隂隲竟感格飛昇遂聯翩嚴嚴白玉
京侍從皆羣仙舊宅入祀典列祠更他巔平生豈有意
德在名自傳浩浩一氣游蕭蕭諸象專孰能知真君庸
俗但告虔
三清殿西廡見穆質題名石刻
香像壞已久虚名在金石深知無窮傳須以託文墨穆
卿剛直者公論觸權戚至於禍福間亦有隨俗迹端知
守財虜倚此銷罪慝秪今蚩蚩流持論能引掖憑誰致
我語解彼蚩蚩惑欲慕穆卿賢當充穆卿德區區建香
像是乃卿瑕讁用此而希卿何殊以耳食
殿後七星杉
巖巖寥陽殿東有蔽牛杉下無蘿薜拘上有雲霧參靈
根不納老秀色長如天已據烟霞都更帶星斗銜成名
在圖籍匠手安得芟由來非自謀時值本不凡鸞鶴豈
無侣棲翔倚䰐鬖詎知高古林大用有所堪
上齊雲峯
人言此峯峻謂與浮雲齊浮雲雖滿空勢自有高低驚
名不察實世論所以迷為君上峰頭曠望窮東西杳繚
城下澗遥遥線環堤人烟衆邑屋蒙密亂町畦想彼平
地眠仰如遇昏雞應論峯頭人已盡天路梯古士說高
廣中州扺倉稊豈嘗駭嶔岑隘若坐一閨安得千尺翼
翻身逐飛霓扶搖過丹山飽聽鳴鳳嘶
道法堂檢點三帝御書
日脚退前楹崇堂豁明淨縑緗出百函翰墨覩三聖舒
張溢墻壁燦爛累籖㡠鸞龍交飛翻金石避堅硬毫無
半分弱大至袤丈勁真行體兼精篆籀法畢正篇章入
題寫作者一何幸偉哉天縱能豈謂學成性名山徧藏
蓄終古得輝映墨客徒醉心黃冠荷覃慶嘗思八世主
覆燾足仁政詩書所敷揚乃獨蔑此命將非史官略紀
敘非盡併不然天日資肯特記名姓或應淳古治不以
餘藝競膚淺難考評隨羣但稱盛
無為閣見楊傑記仙都花
山風吹春來仙花靚如面芳馨豈不美俗耳未肯賤吾
聞西州地薪以牡丹㸑何嫌此中花開落無人看
望秦人峯
此地去秦中贏糧每三月秦人不厭遠期以一死脫何
言幸可數久竟各存活得非潜逃心世愛多洗割迥然
深林嶺雲氣長不滅避俗可成仙斯言盖疎闊余來翠
峯地把酒望深樾不見雲霞身山禽但驚聒
三門橋望五星峯
弄水石橋西退蔭百尺松看山同羽人初問五星峯為
我袖手指當前秀蒙籠平排五青尖似拱寥陽宫自外
雖峛崺其高莫能同固知天下名有以形類通不然天
精緯詎或聚此中他山岡阜名頓拔亦俊雄民耕牛羊
踐稱謂誰與宗維此古洞府羣仙屢從容烟霞庇草木
題號更峻崇融結俱土石靈凡異遭蒙想當有初物豈
自知所從嗟嗟蓬蓽士何用羡帝公
問玳瑁石所出
陂陀土中石含彩若龜貝伊誰攻取之傳玩詫竒怪山
家厭搜鑿養草事蔽盖閒名偶流聞尚自困酬對咨嗟
人間世豈直文為害大有可用姿難能免侵敗他山石
不美粗雜等頑塊奈何亦爭求爛漫入磨㧉情知既有
物順以除惡愛不然悠悠生孰在形器外
觀虎跑泉
名山一境鎮水土本深厚誰令虎來跑應爪泉飛透吾
知變化物持氣異羣畜慚愧剛猛身堂堂負文繡仙鄉
既遊歴不忍無所就怒掌發靈蹤山祇助噴溜乾坤任
陳故稱號長芬富歎息泯泯人平生不如獸
入丹霞洞
霞光滿西山古洞在其下石老只嵌空泉寒亦飛瀉有
居容冠褐無路縱車馬遊人務周徧強往不敢捨森森
南榮樹飄葉撲香灺過盡去來人誰為愛閒者
出山有感
偶隨愛山客亦賦看山詩方為昔日登又作今日歸勞
生竟何有清賞不可期故慚康樂侯萬里窮攀躋
答道先難交困新知二首
難交困新知觸事得晚悔人方趨勢富我獨居老大悠
悠強衰顔耿耿墮末界豈無相於迹襟腑殊惡愛羞同
復多嫌樂與翻自壊譚高遞互笑飲勇周旋怪嘉榮徒
染濡程孔肯傾盖閉門當止矣非敢事閒退
孤坐念平昔悽然垂涕洟他鄉二十遊故里四十歸父
老略已盡後來異襟期卑躬揖我進反顧問我誰譬彼
古器物形模漫瑰竒堯冠落戰國不貴理亦宜嘿塞習
蹇吃遲徊避横飛秋風吹我鬚蕭颯近素絲多感屬暮
齒難交困新知
道先賢良以南公出山愆期示詩見促謹依來
韻奉答
為農豈非天歸計恨不早業已入犂鋤謀惟在粱稻春
霜久不解乾渴滿耕隩布穀彼何心聲聲似相報不知
蘭臺聚安用樊間老定許叩鈴齋柴居就長道
以雙井茶寄道先從以長句
園公嗜慾淺所好杯中物有田在荒村半以種穤秫居
然成醖釀不復畏法律客至啟柴扉甆甌等閒出春蔬
間菘韭秋果雜梨栗取次得寬懷何曾計餘日山棲經
五載此興殊不失獨有醒覺時追傷往年屈羇游住破
屋愁寂靠&KR1579;鉞仰望步兵廚優如上公秩無錢輸𣙜吏
窮素又畏咄太息蘇源明仁襟信竒倔低徊憐鄭老長
使醉兀兀發我感古人何緣希髣髴粤從歸村後夙恨
億萬畢耕稼雖自勞醺酣不他乞親朋或知我問訊俱
委悉亦有贈助恩無非佳紙筆鄰家世耝耰竊笑事儒
術故故送樽壺端為鷂欺鶻披襟忍辭拒對案傾倒訖
特是今叚乖遭承極紆鬱遥遥海南尉憫我卧蓬蓽寄
以累幅書封題附郵驛慇懃屢存賜頗以照蕭瑟乃惠
雙井茶雲腴品居一人間有餽遺宜用彼所必牙櫛奉
戎王鴞䲭取侮忽藜羹予餓士荷德到身没驚嗟石上
英於我係搪突迴思西山閣其主異俗匹喜醉復喜醒
其胷抵溟渤今當議移獻不更嫌草率再拜寫私誠庶
幾無廢茀銀鍋焚蟹眼金匕攪雲骨陸叟片無三盧翁
盌論七能希擊節賞且勉按劒叱縱被睡魔嗔吾豪不
應恤
謝鄰翁
窮秋我何事歲計聊支凖割稻三萬斤栽松二千本辛
勤完廪庾顛倒糞畦畛為有空腹憂能忘此時謹菘肥
競垂隂稻美方聯稛自喜在丘園年衰且優穏天功偶
不助人力翻為窘彌月雨連滛交冬霜不霣蔬長煮有
綫穀濕舂多粉厚望乃無聊蕭如被宫臏今朝二十九
看歷驚秋盡去臘都幾何陽烏尚高隠鄰翁巧譚話念
我頻嗟憤杖插肯經過單辭稍牽引上論穹昊意窅嘿
難裁忖下說倚伏端回環恒切近熙寧大丞相周孔登
台衮手運道德樞生靈藉鍼診勞神十五載坐許無遺
恨歸卧睫未交紛紜見矛盾推稱忽排毁歌詠俄咍哂
藹藹攀附人層霄墮汚溷前愚初是智昔禹今成鯀譬
彼羹涴衣倉黃可潄抆問君官際會何似農藨蓘而以
望小乖便同身大疢飄風將暴雨自古稱豪敏邂逅不
崇朝誰嫌類榮槿羲和與青女會見驅輈軫晝煖夜嚴
凝安知不相趁低徊向翁謝老語真明允慚愧失路賢
吾貧固當忍
寄濟道
有田山陂間年歴六七過買園丘墓側畎畆十丈大於
焉擬柴荆垂就又垂破豈無速成意煎逼少財貨淹留
寄他門一跌防百蹉詩書相娛老兒女既翦鬌何必隨
羈游無屋覆高卧昨來錢可貸似有鬼隂佐鄉閭喜吾
歸驚咤競告譒一茅曾未結羣盜忽譀&KR0008;旌旗蔽枌榆
弓箭擁籬舍連甍被焚蕩萬室逃斫剉吾衰當此時林
下若為坐蒼茫依井邑買舍寧敢惰迎家郡樓南庭戶
困堀堁庇風惟古壁容足乏高座平生灌園心一旦入
頓挫譬如千鈞弩激發不中埻力窮墜泥沙豈免埃壒
涴浮沉非所善耿介誦楚些鄰叟異吾徒軒咍不垂和
慇懃懷我友契闊似棄播早以聲氣同中為章服裏牛
刀到芥羽蜀錦拭奴唾雖云不等閒無慮係轗軻能無
掛冠計尚却采薇餓低回頗賢勞自比蟻行磨閩州富
風物盈軸積文課時時寄吾廬恨不共製作相思匪朝
夕飢渴各無奈忽聞有歸期忻快亟自賀呼童治盆瓮
醖醷忻秋稬支持醉梯媒傷弔俗類䌴仁人不吾誑早
晚應沃輠延頸望東橋何當見紳拖
寄子發
後事喜乖初勞生擬何禀思山有藏市願起或成寢交
聲違本心歎恨只愈甚聽君東堂言去計非苒荏外危
速官謗内迫將母稔不能傚飛鴻為悔比拾瀋寒鄉有
舊隠秔稌歲充廪及此掛吾冠逍遥適衾袵咨余方問
舍期就指冬凛相邀林野娛高詠略宋沈閩蠻忽煽虐
白刃萬胸揕驚奔託城闉默若魚在椮問君歸來信延
佇久纔審亟聞漕臺公推待過流品縻留不許退讒口
亦旋噤古人制行藏緩走不為&KR0146;况今羣盜熾巖谷豈
安枕秋風又開菊庭砌鋪故錦江鱸鱠絲肥蔬果具豐
稔相思東堂遠努力文字飲
中山感懷
西村灌園生好尚只墳史偶為凍餒驅放浪離桑梓初
謀旅人食歲月涒灘紀城西謁郎官辭業入驚喜題門
辱皇甫啖炙煩周顗積漸近攀援依稀召訾毁郴陽不
果往劉館聊凄倚俛仰秋夏交飄然動行李凌雲古空
谷中卧幽真士寄書使來前得共考經旨依從得所好
不分嚴霜委宵話酒乾樽朝遊屐磨齒春風忽浩蕩客
興又遷徙邑里有名卿相尋走函紙淮南官未赴旴上
船猶艤祿廪見賸餘羈栖請依止蕭條出門去四月大
江水荏苒向樅山愔沉傍書几侯鯖豈無味旅疾或多
鬼諷誦難呻呼辛勤一朞矣天書問鄉貢侮角士爭起
却治舉場文歸參白襴子征鞍遂南首故園衝炎晷把
卷詣棘闈駢羅聚千趾文章雖草草論薦亦亹亹還與
同籍公西行望旒扆於時冰雪惡進步憂披靡迤邐達
浚郊徘徊經臘祀春官未相識退作暴顋鯉惆悵問鄉
程東隨汴波駛南京&KR0008;懆飲泗郡崩奔泚稍赴建康城
肋骸倦如死故人能俯接未許論亨否到得爽氣嚴艅
艎始東擬悠悠豫章岸速至日無幾進叩凌雲扉圖謀
備驅使同心潁川友曾共長安米解榻苦招延幽軒為
余啟歸來坐高館兩見柳垂蘂出有馮讙車居多穆生
醴為文萬許卷共學十餘第放論逼玄虚摛辭謝狂斐
邦君頗投分巨室能更視師友足成名貧窮豈常耻雖
懷招隠詠敢廢事君禮况乏一㕓家寧忘抱關仕須眉
保方秀時命固當俟蚖肆伏神龍山梁歎雌雉徜徉亦
何者游衍姑從爾藍輿走仙都皂盖繞仙寺掀呀赤松
笑穨塌豫亭醉極有挽袖情非無送鈎戲神鋒正軒揭
賢詔已蒙被辭學屬吾徒天衢合伊邇敗軍猶鼓勇韜
略助輕恃自負七札豪旌麾必摩壘高心不虞禍羣吠
忽滿耳絳灌怒如雷魋倉衆於蟻紛紜莫沮遏回避但
嗟唏大暑北路塵匆匆二千里倉皇忍飢渴迫若畏流
矢又見朱雀橋重尋保康市追隨國庠試玉石混臧否
皆謂連城珍無勞病瑰瑋誰援周宣手反棄中鄉芑顛
沛翅便垂思山對蟾朏迢遥馬鞍峽滂湃虎林涘倍道
怯糧空逢人類囚罷朝天兩朱闔寂寞徒還篚無數弔
唁聲傷懷淚如洗時情看成敗自昔有冰燬將軍匿風
稜縣尉乃凌抵雲泉豈不好消息視天理即速肥遁裝
勞君屢牽褫賓筵墮盈昃卦氣盡壬癸雖往省松楸仍
來仰盆錡人皆賤屑越已獨念摩揣會得卜終焉尤難
在輕只齎咨灌園業早晚工力庀譬彼蒙籠枝初培就
根柢求田闊陂側問舍長林尾此計或有涯成家倍為
美侵尋見冬暮我馬議駕彼請婚無高堂授室藉媒氏
風流愧王謝族望慚昭羋尚恃五噫才諸餘庶忘弭人
倫喜修正鰥黨成離仳驩快見芳時承前語惉懘啼鵑
聒窗戶野思兼耘耔計較理鋤耰躊躇背牀第棲遲撫
州路獨復操尺箠却整半老容臨泉照清泚比鄰舊時
叟相見意不菲兒孫喜詩書揚簸借糠粃潭潭翠岡下
其屋亦佌佌虚徐事毛錐脫略輟金耜盤飱得筍蕨滿
腹饜青紫或酌山泉醪醇香溢吟觜逍遥度晨夕次第
遺軒陛秪欲養疎慵誰能論欽企柴薪漸營度且閱灌
園技必可了餘生功名付塵滓安排聚雞栅編織釣魚
䉂剗草種篔簹扶欄栽枸杞多年此謀熟願與尺鷃比
平昔僥倖非從今定休已書邊夜來酌酩酊亂終始夜
半睡魄醒追惟到前此悲哉二千日倏忽象轉跬中間
事變繁何啻億及秭讙愉漫顔面愁痛徹骨髓若不悔
先迷將何異蟲豸向來與君住成熟至汝爾計成合初
終三回倒吾指當時盍簮輩今者隔彼已朱張既分明
陳夏浪同軌咨余逼衰晚謀望只尋咫打併矜衒名都
盧譲遼豕吾生大魂夢世路萬瘡痏作詩解君頥恨少
月露體
壬戌歲歸治西村居奉答次道見寄長句
肅肅白虎殿潭潭承明廬人皆通籍游我獨老飯蔬譬
彼獸啖土豈其惡甘腴道窮吾何之只得歸荷鋤盛夏
督耘耔先春理陂渠低徊居未寧倏忽歲又除但怯簿
有債誰羞門少車載歌裏飯辭謁酒聊自娱念子早奮
拔聲華係名駒誰云破青衫罪謗更勃如朝野固異分
知安盡夷途牛衣與樵歌各是對妻孥
