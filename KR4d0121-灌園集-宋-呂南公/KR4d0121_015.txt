灌園集卷十五宋吕南公撰
書
上曾龍圖書
知府學士閤下某南城之東野寒人少時自慮其智力
蹇薄不足以参農商工技下風故妄意於文學盖十五
而讀書二十而思義以為文者言詞之大美以天地之
化四時之運人物之成世古今之無窮其間變故顯幽
治亂盛衰賢愚勸戒一切藉文而後經遠其所關繫如
此雖古之人處之以力行之餘事然觀書契以來特立
之士未有不善於文者也士無志於立則已必有志焉
則文何可以卑淺所見既爾故自唐虞至於近代經子
史集說觧志載聞無不求得無不讀若是者數年於是
探索短長補綴同異隱以心靈之所明嘗奮筆而書之
所獲多矣猶未敢遽以為至也益取古之作者所成反
復熟爛之期於合似而止盖年三十餘矣其所造詣粗
若有就而遭值時變當路者以能文為賤工方且推崇
馬融王肅許慎之事業以風場屋而剽章掠句補拆臨
摹之藝藹然大行以韓柳之顯傳宜已不可掩然而後
生脱略往往輕之况於未顯傳者其何以露鋒而出彩
君子之道有得於中則外之貴賤無以損益於我也則
某於今豈有所歉而若有焉何也竊以自古文學之興
其人之所出隆汚不一然其必有合比也有大過人者
立乎世則相望而宗師之孔孟之門是已世無大過人
者猶有以致交遊之樂建安七子梁府十友與夫蘭臺
之聚烏衣之游是已近觀李唐文最盛於元和而退之
所與一時文士畢在相讙之地若張籍歐陽行周東南
之羈人賈島劉义朔北之異類而皆收拾引掖使至有
聞而况勢迹之親者士患無所有而已不患無所依歸
惟此時為然國朝文先有柳仲塗倡率吹噓預其曹者
各有聲實慶歷以後有歐陽永叔而閤下為之流亞海
内諸生出入門墻倚頼輝澤者凡不知其幾人矣夫生
而知學與學而有文皆離倫之效以某之不敏亦何敢
以此自張然方之今昔得所合比之徒以不辱其後塵
今乃孤行獨息若無所容則其所以有歉歟仲塗歐陽
聞而知之者也惟閤下之命世可以見而知之而攀援
仰望又幸有今日之密邇此其所以願於納謁也夫中
國之有江西而江西之有洪府其位任亦重矣人莫不
知趨重位希貴勢而某十年之間七八過洪未嘗納謁
於府門非不能也則今日之願拜光儀不為省閤之官
牧伯之權而來也伏惟賜亮謹獻雜文一卷幸垂覽焉
答李講師書
前辱見過又示以周易餘義五十篇翻讀竟帙欣喜不
能自停老丈之得志於經功效固自不淺以某之不肖
智識謬陋何足以快睛睫於此耶多幸多幸某於易嘗
學之矣而未始先於求言言之不敢先求則所以學者
特岌岌乎師心而已矣盖嘗以為使天下而世有聖人
則易雖不作迺無不可使天下而世多賢人則易之傳
觧復誰倚頼何者道可以心行故也今惟世數不幸每
希乏於聖賢而學諸生又動拘率而按道於文字之間
宜其易惑而難通也奈何世而無經學而無傳斯不可
已且夫道非出於聖人也盖其用亦明於聖人耳是故
資道以作經資道以作經於聖人乎何有而紛紛之徒
迺欲拜經以為道母此其所以駴眙於經之所言歟孔
孟以前學者不務傳經以見道鮮至於疑惑由漢以後
傳經之士相望而道益不明豈其經不可以傳耶有心
不師而無言不疑故亦自困扵狂而已矣何由見道夫
道之所以為易也以無為本而經之所以為易則文有
以助於無道一而言之二焉豈得已哉修乎教而已矣
然而未始不一也起意於先而立言於有是非一耶得
意於言而忘意於道是非一耶人能知夫一之二而二
之一則是不足以明之又况於駴眙乎其言哉唯夫知
此者寡是故苟有以知之則宜蒙敬慕昔者某嘗讀漢
以來衆家傳易之書矣方讀之時或笑其狂或怒其恣
或悲其暗及其久矣則遂以為不足煩吾笑怒與悲焉
因輒忘之乃中心所以敬慕而有加無損者王韓氏而
止耳為其能知一之二而二之一故也他人未及知此
則雖千百其徒何能為易之軒輊乎聽其自暗自狂自
恣可也故天下業不可以無經則衆家之書作與不作
存與不存皆不足論若王韓氏則不可容易視之讀王
韓氏書而尚不悟易則終不足以學易矣易且不足與
學其又可與行道歟觀餘義之所申知老丈之所以設
心展才當亦為此方之衆家有不愧處至於未免排斥
王韓則為難允老丈豈欲求異於經家耶將以行道而
廢經則異不必求也又世所傳子夏學者亦嘗讀之盖
借名甚高而持論特卑者疑其漢儒詐託果誠出於卜
氏則不已辱孔門哉彼穎達則唇舌家之役徒耳何足
恭涉然餘義所非往往并及若軰如令譬擬於王韓似
亦不倫也成人與成人談於堂上而先生或未是之即
騃孺子戱於堂下而謬言焉又何足怪願老丈嘗試察
之
與饒元禮論史書
借示十國志已略讀終篇此苟作之書也得在元禮藏
中何其優幸試為左右說其不足收之略盖史之作以
才過人為主其法必合於春秋然後當司馬遷為史不
甚合春秋然而號稱最良者其才高也班固之才不及
遷而措置謹密則過之故亦配遷流傳范曄以下卑乎
陋矣陳夀以史為志論者或謂之善以余觀之猶為未
盡何者三國皆漢盜而曹操先簒無以服人心是以袁
劉諸人睢盱競起其事與戰國無異不當以秦為宜傳
周也况曹氏威強比秦不侔遠甚然則夀以史為志者
猶言三國不足以優劣姑並記其事云爾雖然夀何知
春秋之法哉春秋雖據魯為内而尊王之外未嘗謂諸
國為盜賊亦書某師某人而已夀以魏為紀吳蜀則不
為紀而其次第則以建號之先後列之雖不類據魯為
内之體然猶無害至敘魏事則往往名權備又書吳賊
蜀寇此無謂也若以曹氏為宜傳漢則是王莽亦無罪
乎春秋之意夀固不足以知之且其才又弱則其為書
不盡善也固宜李延夀為北史各自標建無姓名賊寇
之誤其叙事才致亦優於夀此粗可也魏徵劉昫之徒
皆夀之罪人日者唐書遭會歐陽諸公商略法度其措
置文采遂與班馬争路可見吾宋文學之盛高映累古
矣前年初讀薛居正五代史病其有劉昫之謬思見歐
陽公所修書而無由得不知永叔如何處五代之亂也
大概十國之事皆如孫權劉備而五代則曹操司馬懿
耳但漢末天下為三故吳蜀之勢視魏為弱魏力固勝
吴蜀也唐末以天下為十則五代之力弱於魏而十國
之弱又可知故力足則與汴洛相持淮南兩川是也力
不足則偽辭聘貢廣南閩越是也力最不足則苟占地
利借臣幸活荆潭是也吾以為使孔子記此書不過以
五代為魯耳必不謂十國為盗也盖曹操之謀簒也非
不欲速也以其天下未易服故隠忍而俟之若當時無
吳蜀袁劉則建安以後無漢歷矣然則吳蜀非願盜漢
因魏之簒而自度不能臣事之故不獲已而成國也十
國之亂何以異之黃巢之後唐力不振而朱温首懷曹
魏之心何嫌英雄不服乎盖如桓玄侯景安史勛巢然
後謂之盜十國豈類此乎永叔書未可見然使不能辨
此則未免不合於春秋鄙哉十國之苟作也其文不及
居正其標建不及陳夀扶憊強行而已矣書此國之事
則皆知稱我而其君則姓名之又以盜賊名彼國至於
書彼國則又以盜賊名此國此噂沓背憎之人耳司馬
遷所謂世家者謂其諸傳世有家也其體與近世實錄
同今為十國世家又為列傳此何等法盖十二諸侯有
因上世得封者有因中世亂而盜國者方其稱公亦書
公稱王亦書王稱帝亦書帝所以不沒其實與春秋所
書諸侯皆稱公同意然春秋生不名唯死一名之葬復
稱公此孔子之深旨司馬遷於世家名次其爵盖春秋
有傳世家無外傳不得不然今乃題某地某人世家而
首尾則又姓名其人甚矣其無識也彼既建號改年廟
祖宗陵墳墓矣而猶謂之衆民乎若以其亂可貶則春
秋戰國非不亂孔子司馬遷非不知貶也其餘措置文
采一無所取而世或傳之疑好事者欲見事迹故爾雖
然此書事迹盖略矣嘗以吳錄江南錄江南别錄江南
野錄等書校此吳蜀二志可見其略天下大定錄固略
然此書往往遺其所載今新唐書楊行密傳最有功凡
行密之善可道者畢載於篇中又於京師見永叔所作
錢鏐傳亦甚核詳盖永叔多收野史記傳而去取從容
也但不知永叔書盡載十國君臣事迹果否不盡載則
又未免闕遺矣春秋之法要當一肆吾力但猶俟盡見
永叔書乃為之吾能論其措置不疑其文采也元禮慱
學好書且廣收藏異日不怠則修選之功當靖共之自
今可訪索十國野史記傳庶幾獲廣記備言之益此外
未須議某不日南行矣經過當面見馳此故不宣悉幸
察幸察
啓
上知縣啓
伏以執事才刃優長而屈於一邑一邑之人情物宜固
已無所不照若乃原田之沃瘠閭比之蕃耗陂澤之涸
盈山林之童茂工之良窳商之通滯農之勤惰士之賢
不肖皆莫逃於政術之中而某之事業實在辭學下風
謂之賢則或不足謂之不肖則太妄盖亦執事之所有
以處之矣夫未仕而交際於諸侯非盛古之禮意然而
世變已久則違衆不足以為高也視今無事於造請之
人唯不能學與未嘗學而杜門者或願之耳而某區區
之姓名猶未免於舉子科防則非杜門之時也非其時
而不見其所可見則旁口將傲慢之相傷是故不得不
畏雖然使某必進執事之門乎徒上謁則庸衆常為之
徒贄書則懷假倩之疑畏傲慢之謗而得紛紛之疑益
非善計故當少露文業以致夫賢不肖之情狀謹獻雜
體詩文一編雖未足以究平生之所長然而細流土壤
可占其高深之萬一伏惟探缿餘閒嘗賜披覽亦以騐
其非偶然而前者也
代人上知府待制啓
伏審知府待制抗章天陛得郡海濱辭南昌之要藩就
東牟之外地有將相之業而不謀事任當風雲之會而
樂處寬閒此盛德之難攀維羣心之所服恭以知府待
制懿文經國鴻藻掞天温温大德之基慥慥中庸之器
早軒翔於册府實表映於書林獻可納言簡在之心屢
沃出藩入侍具瞻之望良高仁宗以奬拔未終今聖以
知聞亟委魏舒領䄂上目送以為榮和嶠棟梁衆神伏
而咸待一昨鎮臨遐徼安集殊氓垂全文武之勲俄被
均勞之命盖許國雖堅於志而成功亦在於天矧眷注
之方隆竚登延之非晚豈繄千里能滯真賢仰祈撫字
之餘茂養保調之福某欽風有日拜德無階側聆旌戟
之臨遥深桑梓之慶限紆銅墨阻侍堂皇卑情無任悚
息依歸之至
為人謝舉知啓
學者入官所以行道於世君子薦士所以報上之恩盖
將成天下之公非止遂匹夫之獲惟其事出而弊見故
有名豐而實凶求之者無慎終如始之思引之者有深
情厚貎之患賢若葛亮而虧明於馬謖勇若魏勃而取
誚於灌嬰豈徒乖立事之奉期又以起稱人之深戒大
者有是下焉可知嘗觀艱棘於來今固已倍蓰於治古
夫合衆人之性行而責在上之畢照用此日之保任而
定終身之不愆熟而思之既自難矣而况員以歲限例
將法䋲頋惟所借之私信乃不輕之務向非富有於德
業何足承蒙於品題以某甚愚於人不逮幼為待試之
末藝晚得徒勞之小官方兹效莅職之勤詎敢望當途
之援不虞遭值亦預褒揚此盖伏遇運判明公豈弟存
心寬平遇物深為國簡才之念切視人如已之思茂惟
采菲之仁曲成推轂之賜敢不凌兢教意循服官箴庶
幾尺寸之長不負高明之舉
為人謝舉知啓
君子所謹莫大乎進身人臣之能尤見於知士士未嘗
無而知或不至身孰不愛而進或非夫惟難能所以發
則哲之慚而不謹亦以取自輕之累賢者之論由是觀
大臣之遠近先王之治所以考碩德之偽真盖義命未
盡則窮達易迷其初志尚不齊則賞拔各從其類究觀
世道之既薄鮮見掄才之克明惟自逞其私心遂不符
乎公議言行由是而相戾抑揚以此而多虛以宗元之
俊而詒誚於叔文以房琯之器而銷聲於劉秩故奬鑒
之得失繫虧全之始終深惟古今何間上下若某之鄙
趨時實疎偶從禄仕之下風叨&KR0681;刑書之末局依明公
之敏政懼不肖之瘝官蚤暮凌兢憂未逃於責察智能
寡拙敢非望於提携熟知天幸之來輙預幕僚之舉以
幾曠之職而免簡書之悚畏以最下之才而荷賢德之
甄收恩輝甚洪物議更駭嘿循涯分豈乏階緣此盖伏
遇知郡郎中樂易存心寬平待下不以己長而棄人之
短不以己備而責人之周譬如匠石之於山豈刊焚於
樸&KR0554;亦類冶師之於器各順任其埏鎔故使孱頑亦邀
題飾敢不激昂學植祇服官箴使高明無過舉之譏而
愚陋近立身之域
