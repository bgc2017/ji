灌園集卷七宋吕南公撰
議
追難皮日休鄙孝議
皮子作鄙孝議二篇疾時之剔股濟親及廬於墓者後
二百年余讀其文復病皮子之不強於道也造語以難
之難曰孝非淺狹之道也大推之彌六合不能限小存
之尋常方寸亦足以與之經曰聖人之德何以加於孝
乎非莫大之謂耶用天之道分地之利是亦為孝非小
存之謂耶蓋聖人之明孝以報也主之以愛恭不礙其
迹而特原其心心苟有在矣不必科其所趨也古之為
孝者多矣其時勢迹狀艱難平坦未嘗一轍要其所歸
惟愛親而已矣奚必聖人開以如此而後行之乎今人
能哀其親之疾苦而憂窮無策於是剔股以進焉此豈
以無益望其親哉用父母之遺體濟父母之危命經雖
不言然未為不道也若曰吾身可寶而吾親有命則悠
悠世習誰非頑忍耶雖大舜曾參苟其親病苦而有以
此告亦必為之矣二人之孝應不繫於避杖而漢景之
不肯吮癰亦未足賢也凡人之情便安佚而畏煩苦世
衰而教不振者久矣民之無良有生不能養而死不能
葬者為人上者取寸心而勸激之猶不足以&KR0719;動今有
人哀思其親不足而從之夙夕於草樹荒凉之間諒非
偶然必又禁之是愛親者反得刑也夫剔股甚痛而廬
墓甚不便也人情顧近而忽遠安有快於瘡割利於野
處而直幸悠悠之旌賞耶萬一為之而上之人不䘏則
其人亦將遽已耶天下之姦頑冀倖者時甚不少儻令
剔股廬墓皆主於邀名免徭則其剔且廬者奚其不紛
紛耶若人之心固易原也原其心而不害雖聖人出固
亦與之况經語哉惜乎皮子之隘吾名教而欲禁人愛
恭於親也
論
經行論
經明行修非相因之事是以古今講授之士雖以傳解
顯聞而有不免得罪於名教者也漢以來學經家衆矣
顧違行則猶多董仲舒號大儒而下流禳厭類巫覡不
自羞至推災異險受禍乃吞聲而絶口劉向燒金幸寵
罪延其父鄭康成八十不葬其親孔光張禹曲說卑意
亡國以存家戴聖見糾不法范升廢於出妻馬融驕奢
王弼躁急賈逵附圖䜟以希貴顯祝欽明誣周官以媚
祅后劉歆助新蔡邕懷卓譙周致主於輿襯陸質效鷹
犬於叔文是皆内不令於身外不祥於世清議之所投
竄而學者之人所為共羞而數君則為之夫豈經之所
能救哉蓋學之於人所以輔益其器資器資或陋雖力
於學亦安能保其措置不涉於小人譬諸染然同是朱
藍而入是則各有分繒之入不異黂之入而黂自然賤
繒自然貴貴賤豈色之預哉而論治者或稱行修出乎
經明吾詎敢信且數君之學皆世用其書不可闕者而
行已若此彼其學數君而不就者其有過而可羞誰能
計之謂明經人為必無罪焉吾終大笑此論耳夫明天
下之善曰德而德之所成有吉凶當天下之務曰才而
才之所設有邪正維吉以正故賢人君子業履所以全
維凶以邪故數君所以不免於過惡豈數君之願哉主
於中者無以勝於外之所行則經亦何能予奪於其間
但聖人之於教不欲引己望人又不欲駭以所不及是
故存經以為輔性之本使之上智益明下愚或畏雖然
終不必以經為母而行為子為其吉凶邪正之所自成
設有不齊故也蓋古之人有經行兼長者矣然而非實
相因也負可貴之器質而成德於吉設才於正焉則如
薪火之遇膏有加壯而益揚而非俟膏然後為火也語
而用此則聖人之意與士之所兼非實相因蓋亦可亮
矣嗟乎吾安得若人而見之
以孝事君則忠論
道之在人莫不資之以得其德成其行然而得之未必
能不汨成之未必能由序是故天下之名有生於不足
而實之所受有非因於有餘而性命自茲爛漫矣蓋生
而知之無待於外之學所以著愛親之心也推吾致愛
之道以自盡其力則得名於孝固裕然矣是之謂不汨
義無施而不宜則行無入而不出移吾致養之勤以效
於職業之官則得名於忠其必然矣是之謂由序經曰
以孝事君則忠以敬事長則順豈非謂其不汩而由序
者歟蓋天下之治待政而後治而政之所舉待人而後
明則出身以仕於當時何可以不蘄其能竭心思此忠
所以見貴於人臣之節也夫唯能竭其心思則力之所
致不擇事而安之唯其稱而已矣夫既出而安之不擇
其事則其未出也必亦不擇地而安矣夫非明其固有
而推之不奪於物修之不喪於怠則安能移不欺之志
於黽勉之次乎傳所謂求忠臣於孝子之門者以其得
於天者能定則立於人者易以成序故也先王之盛時
作德有教而天下之人材小以成其小大以成其大於
家無或不理於官無或不忠則士之履籍名不足以標
之蓋人愛其親各敏其事則孝忠誰與爲異及夫王迹
下熄禮義之澤稍涸而後名生於不足矣雖然從事而
不敢告勞念靡盬而憂父母至於陟岵屺以思望歎稻
粱之不藝則人之内性非其外之必能滅可知矣事親
之至不異於許國而公義不以廢私恩然也惟其有内
之實不勝其汩者之多則誠衰且漓官瘝職曠其上自
不能信操藥以進慈父其色焦然而聖人以爲羞而陳
蕃江革之徒方以獨高取名於世其遠于先王之盛又
可知矣夫資道以成其德性命序於日可見之行此理
之不易而事之易爲者也而何曾王祥孝足於父母而
忠不足於舊君則利之喪眞亦可戒矣
序
韋蘇州集序
初余未讀韓退之杜子美集時適讀薛許昌鄭守愚詩
而嘗讀韓杜者以余爲笑謂其讀之卑也方是時余遭
笑駴且自恨不識夫讀之入於高者奚獨人能而我頑
莫入者何故其後余年二十三始能讀昌黎文又明年
亦讀少陵詩矣而間以論於人則莫余明也時又自悲
以爲余眞用愚見外於人哉則又疾焉以求異時更讀
孟東野王摩詰張文昌李太白等詩迺至汎讀沈宋以
來至于晚唐詩人集本焉人雖漸不笑吾卑然往往怪
之以爲是無益於進取者何必困眼最後讀松陵唱和
編則復見笑於人余於是而洒然損愚之悲亦不復論
知昔之笑者未必識其卑而今之笑者未必在於高其
怪者亦不足問也夫入宫者自坂而門自門而屏自屏
而庭而廡而階然後堂奥可至今不容薛鄭又笑皮陸
而特喧然稱韓杜之高此何以異於不涉門庭而已至
堂奥者耶諒非鬼物恐不能至也未之至而亟以爲言
豈能得其所以言乎哉甚矣人之不足尤也所見之不
明而務因稱傳之顯晦以定論學之高卑其亦不思而
已矣安能笑人熙寧三年予歸自建康始讀韋蘇州集
於舟中愛而歎焉嗟乎蘇州已能使余得怪於人矣庸
詎知苟無欲笑者耶然予既饜聞而駴恨矣書予所遭
於袠方以自憐云
送葉著作序
熙寧二年夏某歸自淮南將至故園隣境之鄙人有迎
某者言若將爲賀而不果言時怪而問焉徒曰儂欲有
賀於子然患辭之不勝也子亦行當具見之矣入邑則
所見居者安行者肅有知者談無識者謠皆曰天畀特
厚於吾人今得賢大夫矣問其所以賢皆叩額曰無傾
河之辯與通幽之智亦何以壯我大夫之美維子亦徐
而察之得矣奚言之俟於是某往拜大夫焉初瞻公門
蕭乎無故時之紛紛而有未嘗見之肅肅已見大夫則
淵兮泰然終日不睹其懌愠之容而持評文學引諭開
擊如不足者私獨怪大夫之臨冗劇而不失雍容則以
爲其緩於聽斷也又竊視庭廡則將事者不諠被罪者
色泰縲有塵械有菌鞭梃稀鳴而勃詬已平吏胥不勞
而契牒已理出而觀於鄉則塗相謝而室相慶者又多
多也則又問焉曰爾之謝且慶也昔者莫之爲而今則
爲之其何以乎皆曰吾負大夫大夫以仁恕禮義治我
而我曹不令尚或爭焉今吾慚是以謝之其慶者亦曰
信吾父祖之言如大夫之賢非特未之見實亦罕聞今
吾得身見之奈何不慶於是某亦歎嗟累旬不能休是
以讀循良吏傳十餘年而不意親遇於今日又不知其
所以致此何修而吾人又何幸得此也是年之冬復以
事走京師比明年之秋乃歸至則又拜大夫焉凡前年
之肅者安者謠而叩額者不諠而色泰者平者理者與
夫塗相謝而室相慶者皆仍昔也獨觀談者有蹙容時
又勤而問焉乃曰天雖畀吾人甚厚而特不以久今吾
大夫被勅書當移官於蜀去有日矣吾悲焉顧末如之
何是以起憂某曰何爲其然蓋亦理遣而已矣天之生
賢也理不專爲爾一方閩吳燕蜀中土之人其誰不願
得如父母者爲之長然願而得者幾何今大夫之賢而
既知爲難有且以爲雖吾父祖皆未之見而既得之夫
豈不幸固欲戾天理以專所願乎大夫之賢其美利在
而身其無窮之傳惠而子孫孰使而子孫所逢皆得賢
如今大夫者耶今之大夫既在而所得蓋已無憾即無
有焉則是而身之幸已上越父祖而下過子孫矣獨何
爲窘窘於所末如之何於是憂者稍平因曰子之言然
其爲我叙而次之以慰我難忘之思亦書以告大夫使
知吾人之樂愛焉可也某曰慰汝而次之言是已若以
告者毋乃非大夫之意乎皆曰是何傷乎仲尼之不見
敬於鄉隣也千百世之後人莫不譏魯人之不令神龍
丹鳳之爲祥慶苟有口者莫不頌而美之未聞龍恥而
鳳恚也今吾人樂愛大夫而得怒焉是誦甘棠之詩者
可褫而讀循良傳者皆可撻矣大夫必不然吾子其文
之某曰然則吾文不足奈何皆曰不足則爲之何害於
有意以不足而遂不爲是吾子與隣境鄙人無以異矣
某不敢復辭即具書之并贊大夫之皂徒云
傅巖字夢弼序
學聖賢者學其内而已矣若夫軒裳禄位何足慕之有
其内而外者至焉審之義而宜觀之時而合君子於是
受之有其内而外者不至君子蓋不䘏也顔淵欲爲舜
豈主於百官牛羊公明儀欲爲文王豈主於三分天下
有其二孟子學孔子豈主於魯司寇揚子比孟子豈主
於齊卿然則君子之慕古聖賢名實可知矣吾鄉學者
傅巖其友字之爲夢弼蓋勉以輔佐之器業云爾豈可
以空疎無有者爲哉勉之遠大其内也字之固當而或
人譏其虚喝以爲傅吕之事非布衣書生取次所能享
嗚呼此論外而遺其内慕其德而折巾角之流也何足
傾聽巖與余待試於浚都亦同館舍嘗以其字之疑道
焉余爲之說如此巖因請爲之序是歲熙寧三年
送傅亨父序
自史館公在中書蒐能而餌善天下之士尺寸之長細
大各伸方患無有不患莫知方患未知不患莫用譬如
貴豪張宴其筵十里有豆如山有尊如澤有座如陣味
無品而不薦樂無工而不陳當是時賓之上者以賢其
未必賢者以親其次以附以倖以役大之有笑歌獻酬
以備福禄小之有筐篚幣帛以給沾丐不在是者身以
爲歉人亦以爲宜棄焉嗚呼熙寧之盛蓋如此遇豈易
哉而比歲之冬南城傅亨父始摩髯欠伸有必出之意
自言坐書邊四十年窮鉛竭丹吟口渴而捉指疼八十
吾親而三十吾子尚無所遇正獨困於雕蟲之有司耳
若今科衆路多人各以所負致其聞達我則不能強行
非聖人之訓學者之事朋舊聞而壯且是之吕南公曰
速乎夫子之運踵也吾聞士之學道不貴乎以己忘物
亦不使物忘己己忘物則不仁物忘己則非有德夫見
忘於物者世之謂無能之人而夫子寧固處之雖彼忘
物者尚未果賢或者本無能而借高以自幸爾從者審
非不仁又實有德而直樂於退藏吾又有說必令志局
異此則人俟時乎時俟人耶自古傑人俊士所以功名
成遂蓋棺無餘恨者亦各會時而已矣以夫子之所有
解括而露懷上可以聞于相君旁可以請援於故知之
人得無遇歟夫遇有小大我所不能知所可知者豆尊
既展聲味既給不在乎賓之上亦宜在於其次不在於
獻酬亦必在於沾丐爲夫子計惟亟進勿緩毋使身出
乎投轄反關之後而銜歉棄之悲耳於是聞而壯之者
皆曰信然盍相與賦詩以贊其行某既爲之賦又序之
以俟其所遇時則四年十一月之丙申
思亭詩序
余欲序思亭詩執筆而歎已歎而嘉蓋孝思之爲德其
取名甚美而致實甚不難然世之人率難于不難以自
棄于馬牛既自棄矣又迴首于美名銘乎其心其最無
恥者則斐僞熏馳盜取經傳愛敬其親之辭開屋而牓
之幸自標飾夫若人者只欲勝馬牛于毫髮之差其安
可得蓋馬牛去離衣冠又未嘗盜經傳之辭以自欺且
用欺人則雖不足于孝思不猶可恕哉嗚呼余飽於恕
久若于所嘉則未之頻煩今而値於江君是故先之以
歎頃嘗聞之江君喪父不但依于禮而又深長其情于
祭葬凡以自盡而哀摧念慕日月愈久而愈憂未至也
因葬已而爲屋于隧前與其仲季宵晝于其間以致其
思感涕之餘講讀先生之遺文曰吾親昔以是飭我者
也不敢忘治其田桑以足衣食之奉曰吾親昔以是爲
之家者也不敢隳命其子孫誘之戒之毋不令曰善慶
有先莫之思而紹者爲取誅蓋如是者至于除喪矣而
屋未嘗命名焚衰之明年邂逅余而及之適言親之于
子也愛無窮則子之思親亦豈有窮爲之祥禫之期節
者禮之名文云爾感德思報而罔極者人子之情烏可
已哉吾于學行思率吾親之訓以成吾身於四時肸蠁
想繹吾親之聲容以永吾懷于展墓而徬徨則思夫親
之所以位此而昔同仲季之所以留此者何緣乎歸而
述吾所思以鐫勉于所臨也故初題隧前之屋爲之思
亭蓋所以深長愛敬之情若夫美名吾安取也余謂江
君其勿固于謙天下豈有决于致實而疑于受名君之
所致無所避於嘉矣亟歸大其牓足以識君之意并錄
余之所歎于壁以懲艾夫馬牛之徒若嘗爲詩者過焉
爲謝之曰毋苟以章句媚人而不審諸己可也江君字
子儀與其弟子發皆以進士薦于鄉而子發先及第解
汀州司法執喪于亭熙寧六年正月序
豫亭詩序
潁川陳君益既一新其居宅有亭在堂之左而以豫題
其楹他日爲余說其名豫之意曰豫也者人情以之爲
悅而莫不同喜者也然知喜而不明所以爲悅豫之道
則亦有時而不得其所喜焉而或者因以豫爲不可常
其亦過矣蓋夫萬物之兆象也時各有所用有所用者
所以輔資于人情迺今不此之察則以我而赴物其爲
流連荒亡孰禦哉故吾之所以居豫者不以物用先我
者也吾如主物如輔如是可矣吾韝有禽吾尊有酒吾
絲竹有音吾架有書吾壁有琴吾局有碁吾園有花木
吾池有魚可繫可醉可聽可讀可彈可奕可翫可釣無
非樂事顧吾不以在意則彼未有能起我者吾固不以
物象而先我也是所命亭爲豫之意又曰人之不得所
以居豫之道也因其莫思而已使嘗思之庸有不察吾
亭之内有齋吾于是而燕休且以嘿題之蓋嘿者吾之
所以思也如之何余聽君益之言而不能易也亦曰嗟
乎允矣歌吟斐亹之士新與留辭詠于壁間余爲叙次
其題楹之說如上
陳君益宅觀假山序
上豫亭北顧其牆廡之間小山叢然面南如畫幛者即
而觀之工之塐繪所就也而幽致乃不少凡其爲山枝
者爲峯頓者爲阜灑者爲岩崖捍者爲崗嶺攤之成阪
衍之成隰竇之成洞陷之成谷有鳥道有夷路有裊繚
之徑有邐迤之坡而交聱蟠勃變狀總總又引自牆後
穴而釃之流乎絶壁之前垂爲瀑注爲潭平爲谿析爲
渠遏爲陂如是者又多態其間列茂林突枯楂渚沙磯
石層雜附見乃至人物諸類皆在焉其正中峯特險而
長其頂冢之隂亂石駢羅若可坐憩處有兩書生趨之
視其緣陟危然乎哉而猶未至也其路由東洞出者稍
近寬原有二游僧出焉軒軒有得色北下而西一徑更
深有道士跨驢背之而南一樵翁沾沾望驢後以行其
東洲橋堰之交則又有三牧兒伴二牛息焉夫工之所
就亦勞矣余既徘徊觀之已乃興感于中夫山林藪澤
之深懿爲天所覆皆有之然人常徒愛之以言而身不
肯安之此文雅之士每借耕漁清曠爲說而要知其所
願不在焉者皆是矣况下此者乎哉今道士僧俱背而
去之而書生則方抵巘未止豈非道士僧樸直不知矯
飾其情迹而書生善詐乃區區蘄出峻絶之上以成其
好高之妄歟道士僧皆背去山林而僧徒步道士乘豈
僧貧于道士而然歟世言僧之徒工以罪福脅誘人得
皆常厚而道士之說不及此故不爲流俗所䘏今見于
此乃不然其亦有偶然者歟今又豈塐家病世故之非
平而作此以譏之歟言之座客皆大笑君益曰是皆不
足議不若平之以酒于是取酒而散焉座客前循州司
戸吳充道新青州察推陳才甫陳留蔡彦臣南陽鄧信
臣才甫之弟純隴西李孝孺并余合八人是時熙寧癸
丑之仲秋
送傅濟道赴漳浦序
傅濟道爲漳浦尉初之官過其友吕某焉某念別方遠
不當無言以贈也摻其祛而告之辭曰嘗論士之所以
賢在全乎其美不全其美非所以賢也全美之事有二
曰能文曰飲酒蓋博學而力行者士之正功而無得於
文酒則齷齪不奇短缺而卑譬如爲車高箱暢軸輈軫
轂輻莫不材集四驪六轡襄而總之其於厚載致遠何
陸之不可行然一不置轄則雖有善御無以運動一不
載脂則雖運不流故文之於士猶轄而酒猶脂使遂無
之何害其爲致用之名顧聚而莫運運而莫流終亦不
奇而已大丈夫智識出沒六合而下筆如鳥跂黐才幹
振攝萬務而對杯盞愁眉則齷齪而卑夫酒之於人豈
但足以銷憂蓋所以平和其心而壯直其氣心平則德
厚氣直則行正是寧小補而世俗之人因屈原一語獨
醒便謂實爾此何嘗知原之意吳時韋昭以好學顯惟
不能飲酒故朝宴則竊以水漿代之終用此失吳主意
以至滅身夫齷齪固可憐而况滅身乎士不願賢則已
如或願之必致思於此矣且文酒人在襁褓時豈其能
之蓋亦長而得於習耳視今濟道之全美唯酒宜進之
耳頃吾初識濟道時云我値糟亦神昏吾嘗爲之歎恨
以爲雖有文辭異於學究而不識醉鄉終亦不全而已
及前年同舍於汴陽則濟道已能竭三盞既別一年重
見則又進至六七矣蓋造物者之於人業賦以賢則詎
容不備唯其所習有至不至則各止其止矣夫世豈有
不可能之事哉濟道行矣吾聞漳浦瘴癘之邑唯酒爲
能禦其毒於濟道之習尤利也異時歸來名兼飲戶則
吾當大喜賀拜矣濟道勉之俗人護短必稱禹惡旨酒
而好善言又曰市道衆人率能劇飲何足領略此言亦
誤發何則禹之所以聖者豈在於惡酒而已使其無德
與功則其異於市道衆人何也彼今稱禹之人未必能
好善言又無功德而特傚其惡酒其謬何翅千里此言
願濟道勿聽熙寧五年三月甲午序
測幽記序
灌園先生曰無物不有然後爲天地無事不有然後爲
世道通乎此而盡之則所謂非常之故不慮之變皆適
然耳孰復諄諄然問觸觸然驚哉夫有無之相因其順
矣雖或戾逆猶未始違乎理是故天地之所以生隂陽
之所以行日月之所以明鬼神之所以靈山川之所以
凝人物之所以成皆在乎不得不然之故而未足以言
其妙彼或謂之難知者未之思而已矣蓋理之所出數
之所必前既有是後則未睹者特未睹耳今而有是昔
或無傳者特偶無耳精也氣也非委何因命也性也非
復何眞形也品也非廣何伸廣之又廣未離乎息復之
又復未離乎極委之以無所委而不失其則此非理之
大致歟數因乎此者也明以是入幽以是立出無不藏
入無不陽以化合機或戢或張其亦何常何異之有悲
夫世之人特以耳目廢其心而已矣古之得道者之于
物也智有所原有所不原言有所宣有所不宣書有所
載有所不載其所以不爲者非眞不可也以爲姑不必
爾三才五行歙協推摩未有一日相無之道則事物之
變故舉足而値掀睫而際何必過而問爲哉而有問焉
是則寡見淺聞足以窒其靈府而開其愚徑也余少之
時讀書不出六經聽覽不離閭井以爲天下之理具諸
此矣窘窘乎追逐衆儒之步武而稱誦不語怪神之說
以拒乎諔詭之術如是者固久天誘吾使有超脱之幸
是以泛觀春秋以來諸子百家之文章太史公至于國
朝之史錄乃至山經地志野載私紀無所棄擲故識其
所爲非常者多矣助之以凍餒漂浮屢游乎數千里之
他邦而親見審問合于前識又多矣于是深思極索遂
見理數之始終知古人之于此言不言各有意也時又
浩歎乎夏蟲井蛙不幸而不知冰海也讀阮瞻之事見
其弊于慚懼而重悲之熙寧乙夘年始記于書所記隨
所憶故不復品列率二十四事爲一篇第而積之沒吾
齒而後止命之曰測幽言讀而能思者幽可測也自古
記異之筆不少余雖不敢有記然無害于理數之所存
而遂記焉趣異于蟲蛙而已矣若夫守經束教余雖不
爾其憂無人乎哉
