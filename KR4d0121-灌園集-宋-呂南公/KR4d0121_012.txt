灌園集卷十二宋吕南公撰
書
上提刑郎中書(代人作)
某聞之君子之道有見於退而終無意於進則雖天下
之大不以關乎已如其心未忘於有用之境則一身之
行止尚不得不借資於人亦何言天下哉蓋嘗觀書見
唐虞之盛時其世道已隆其治具已張上之人孜孜以
亮功若采為務而百揆四岳亦既在善而宜同矣而巢
許之徒方矯然以立異于是背睨而掩聽疾走而避逃
以為是笑而可羞求若人之心蓋以箕山潁水為無盡
之樂耳顧曾僉舉之涉慮哉士唯識願不必于均壹是
以咸熙庶績其必以人欽俞試命黜置之所繫則下之
所揚豈不重于上之所咨且以共兜之無狀而不决于
棄斥雖以舜禹之賢聖非由衆與則未拔出于羣工又
况乎碌碌之庶職歟舉知之所以重輕甚乃如此世衰
道隐士稀勉勉之修而盛佻佻之習皆知奔嚮于進仕
之地而不思人之謂已何如也而己果不為人所信求
者不以思而應者不以信故舉知之風自此寂寞而無
聞矣士而不幸出于寂寞無聞之後其行若止亦知奈
何必能遂志于退藏則嫌于未在中道將以區區于適
用則必進之助難容借之母已焉亦有端我以俟人而
已矣凡今之在于下者其路正軋而其勢甚驚也位與
言乖則事與力違唯乖且違此簡書察責之所為惴惴
而何暇望知己之人而舉揚之雖然猶有說焉以為各
占分所宜以自幸焉斯可矣蓋仕而願達苟有名于禄
籍莫不念之使今仕而得願之人盡已俊良則無所復
議萬一不爾則失所以蒙稱而被薦者尚非各幸于分
所宜乎一人真可而譽之者二焉衆猶未允也一人未
可而譽之者四則衆既服之夫某亦安識若人之為可
未可哉姑以時世之所同占而言之耳某不佞少而謬
志于進故為進士之學詰曲于薦試者先後十載蓋四
覆于禮部乃克有成綴名于選科掌法于山川在衆人
中誠不自知某嘗所蹈籍與今所莅領為果如何方思
端以俟焉而幸出于不圖前守張公與今守劉公及運
使徐公皆有言于甄借自惟孱陋無所堪于進用而獲
助于此則始之以駭而繼之以喜而中又自疑審以某
之行身為真不足用歟則三公者何為愛之而不至于
失措以三公之賢而措不容失則今憲司之重如執事
者何特未以為憐乎是某之所為自疑也伏惟執事有
才甚巨有德甚明當廟堂咨吁講求治道之時思有以
網羅器使倣像二典之光英而親承注委出振使者之
權以照耀于江表其神之所達精之所察十郡之休戚
良窳蓋無不在術中者矣如某之鄙必有所處即蒙嘘
及始末遂以成就則何但使某不見笑于退藏之徒必
將揚厲庶職以宜已分使三公者皆免失措之譏焉敢
布腹心唯實處之
上運使郎中書(代人作)
某以下才浪從諸生課試之後幸備一官守掾局于遠
方而屬當明公察臨之下自以無狀恐不能勝稱事任
而勞執事者之放斥迺不知大人君子惠顧所周存細
而容愚委此不議已為厚賜而間更被以書教以所不
能而又責之以其所見聞來訪于左右焉嗟乎此盛德
事也顧雖不足以辱問然區區之心亦由是而興感蓋
惟士之從于此世也苟未居乎頑鈍不靈之魁則幾乎
而不有心于行事少而學焉長且試之夫孰不欲而禀
今之法則勢有所制蓋上之人將大有為而欲盡宜于
下下之人喜于所逢而思有以伸于上然或不能也何
者位望之有分而崇庳之地遼則幸夫言論之協符事
權之相與亦已鮮哉今以某之荒庸無所取類雖亦有
所懷而志慮槃礴曾何得于明公之意外而于此過蒙
諮逮焉將奈何而復之毋亦因今所欲陳而取鄙心之
所謂尤足備用者致下僚之忠而不虚辱于明公之被
及冀高明亮之伏見今南城知縣著作佐郎葉誼端厚
俊明有巨人之器姿其當官所試蓋未顯久而事業趣
致超然無流俗之風莅職以來事日以簡而政日以優
不察而詳不厲而肅鄉姦勢害聞命而沮熄蔽欺悖盜
之伍藏怒于訟機欲以犯死而不返者初從庭所得令
一言而曲直醒解舞踊謝退而不俟刑平至于申飭所
加未嘗不本于仁義而無依違顧憚之思方其有所弛
張雖有挾泰山疾雷之勢不能撓奪于毫髮也南城故
冗劇盛有難宰之聲而某訪之士民政理盡善近數十
年來未見可與若人比者唯是往年蘇秘丞緘及近去
吳祕丞審禮皆有能譽于此縣然猶各有短處蓋蘇君
喜土木興造故或涉于煩苛而吳君之政迺獨不盡于
理稅科徭二者民事所先而缺閉如此若葉君之治則
無得有是蓋今時世所稱為賢吏者多以其能奉法循
令而已矣然奉法循令而已者果不足以盡吾葉君哉
凡令之近民威可以使其有畏而愛不可以貎得也事
可以心了而政不可以言辭善也今坐公堂臨衆務恬
聲暇氣終日不形于喜愠而理道整整使環境之俗讙
榮戴頼如倚父母非夫政以心化者其何及斯比以吏
格當移蜀官既已拜敕則郡之士民相與驚起列牒愬
于守公且幸其飛章請得終任以悅饜編甿而或人懷
其初無阿䛕順旨之事即遏沮之到今歎者未已聞此
邦之人無富貴老小皆拊髀悵惜譬猶嚴冬大寒方温
席快飲而忽有欲褫奪其衣碎其座而覆其醪饌者孰
不懔懔乎其憂哉晝陽夜漏修促以天未有可淹而返
遽者今民之情牽于所愛也以吾令之行有日迺恐其
即去以至于嫌恨景晷之不我遲留嗟乎何修而得此
也某誠不慧行于天下未盡極廣而所以見聞實無尚
于此者且夫人才不易得而君子之器能必見于事為
難與之間今南城之賢出此誰當賞之乎伏惟明公位
任方振當大有為之秋公忠所達朝野所為矜服蓋將
收引賢類揄揚養導以備輔熙朝之光如誼之賢宜蒙省
錄且無使其居衆人之後則非獨長茂明公之德抑足以稱
詠于太平之時擬之福禧古人有言得地千里不如一
賢蓋某之所以銜荷明公之賜也厚矣富矣即圖忠報
效于左右莫若稱賢之為事故輒以是舉為之先焉雖
區區所陳或涉明公之已聽聞者于某之忠猶無害也
伏惟加察
與傅亨甫書
十七老丈祕書閤下伏承車馬至自北方去國三年稱
遂成名得財得官跋涉無恙歸覲親庭銀髮萬夀井
邑親朋無問愚智莫不讙夸讃歎迎拜捧擁譬如買臣
露綬季子腰金之年伏惟君心亦在優慰某區區于老
丈下風知審顛末自以為最深側聞今段喜與感并竊
以往昔慶歷皇祐之間世路靖康廊廟大臣以洗拔文
人為先務布衣起茂材因以至宰輔其下或為列卿至
尤不幸猶不失禄養于此之時旴江之湄辭學渠魁聲
動天下者有李泰伯而陳漢郎與老丈為之流亞志氣
軒赫掩蓋褒博物議欽悚率以顯達奉期而天不契人
都大落寞泰伯晚蒙收召俄亦死于鬱鬱漢郎不及脫
布衣以早世老丈獨存而窮悴無雙艱危萬態險不自
濟比過五十而羈游萬里干戈戎馬之地辛勤暴露乃
蒙一命補吏于海上此豈足以為老丈之福哉黑頭公
卿秀髮御史迴首懇然雄文好詩填委篋衍傳滿吟口
曾是勞神殊不得力然則今日衆人所以讙夸讃歎者
見老丈一旦輝彩而莫知平素之襟藴也孔子錄詩有
取于淇澳緇衣孟軻春秋亟稱彼善于此不得于其卓
卓則次而又次者亦所咸收顧不為充盡而已老丈之
賢不得大行其志于當年而遲晚綠衣初隨趨走之後
較于漢郎則全勝視泰伯則稍過之若向宰輔列卿論
焉蓋欿然矣士之抱負出羣而遭遇不優如此雖世道
有不相與而亦區區所為感歎也河湟關陜舊事每從
紙上披見恨不如太史公周流縱覽故都遺迹以快心
目老丈留連其處日月多矣想無不熟于指畫冬初去
書社且展謁高堂以諮世變邇日惟冀自重不宣某載
拜
與傅商容書
三十四丈秘書閤下季夏極熱伏惟尊候動止萬福往
在城東幸得參拜行館過蒙引接至于忘年出示所著
易圖口談手點不愛再三某雖愚未能悉悟述作之意
然恭敬德美比之亨遇不啻百感歲窮走洪都仲春却
還舊山到今困于多故酬酢不支因亦不得馳送尺紙
請問安否傾企媿負交戰無已祕書風誼峻潔須向古
人中求之流俗卑汚知與不知蓋不足計某亦未超脫
流俗方且與之同波而就中檢校尚能商訂文行不為
衆人好惡所蔽此一直耳天下之人不限古今皆以能
賢望于儒者而儒者亦高大其說如必允蹈及察其迹
則不類市人者少矣農商鄙人眼不識字耳不貯仁義
之辭然安其職分貪不至墨羡不敢竊雖甚勞苦不緣
僥倖而布衣書生以士君子自號乃由少壯至于老死
胷中擾擾不離嗜利矜名捨性命犯禮律而為之一慕
十十慕百百慕千千慕萬萬慕億億慕句股夕桀力不
必破蝨而自許回天智不必衛足而自許窮神蓋讀周
孔書之徒于六經之言未克躬行一句而開口即罵老
莊方其罵時頗似不堕人短及察其迹則知足不辱知
止不殆此八字者千萬人中無一二人踐焉此所謂稚
子弄影不知為影所弄者也一語罵老莊尚係毁謗况
終身訕笑者哉夫少而求仕進至垂白而不達亦可以
卜其身之窮矣顧乃撑衰扶憊一步五喘五步三息趨
涉長道以冀或近于利名此當世之人所同欲也于未
必得者如此而况于可必得者誰肯捨之祕書三薦登
科補吏大縣一跌于冤誣盛年拂衣歸卧林野不復動
念親舊敦譬詔旨開示一如不聞被服飲食粗素薄淡
不啻屠酤俚兒而安若八珍重錦魚輕鼈忽兔䜛猘吠
相因而進而蒙受理遣不為之變考經論史日作清詩
取次勝人而不為時名此皆千萬人中未易尋者也而
秘書以為士固當爾夫流俗何足以知哉夷齊不經仲
尼評品止于蹇拙餓夫而已李仲元見知于揚子而人
更置疑近者吳孝宗能為出衆文辭而邦人呀呀謂之
可怪至信都公以詩褒賞然後笑者口吻乃斂士之藴
藉包蓄惟求名實相副而外譽不惟其實徒&KR1405;于名故
世俗紛紜如此祕書風誼豈以有求于世而為之哉某
所以歎嗟切切者感古人而已矣亨甫新慰遠歸想旦
暮聚首吟笑之樂良不纖細漳浦三郎久不見消息不
知有諮覆上左右否某坐山間亦漫銷日夙聞東巖幽
名尚未投足冬初思一往并得上謁戶外起居全望珍
愛謹奉手記不宣
復傅濟道書
昨許秀才經過連得吾兄夏中兩書伏聞官下諸况平
裕太夫人夀康不勝延跂之思所示古律體雜詩一軸
辭致良佳如白雲村篇殊有作者之氣視今日之賦諷
勝前遠矣方又屢進不止則古人何必獨能哉聞有解
周易及論語孟子文字甚善雖未得借讀然觀答徐生
書可見别來道學所造雖然濟道用此趨時以致及物
之功業則可果以為儒者功業正在乎此則吾恐未也
古之人有大勲名不少顧不必皆能解經而善解經人
亦未必利澤當世漢以來學士可按矣蓋古之所謂學
者非漢以來之所謂學也孔子所繙之經天人而已其
言雖有詳略要之可以心通理察非有虚荒誕幻鑿無
出孔之致三千七十二子所以服膺不捨而終無事于
傳注者誠不以不曉期後人也孰知其後日解日昧如
淖滌塊而為之者轉稱第一難能且爭為者相望乎哉
夫一經而數傳亦已足矣終之又有䟽釋則滋足矣賢
者雖不見此當自曉之愚者雖盡讀焉猶不可曉也然
則漢以來經師徒以口耳亂學者之性靈耳如使其言
具當則後人何必更言之如使吾道不失于聖賢則何
必專以說經為效此始為傳者之過也今之人有心智
可以通理義猶昔之人也彼後之人亦猶今耳今吾不
盡信昔人所言則後人不盡信吾言蓋可知矣不蘄力
行誠身而以唇舌紙劄相乘此爭為者之過也吾嘗取
譬解經之家正如水鄉漁戶方其垂綸合綱而有得也
軒軒然見喜色似他人莫我若者不思自古習漁之人
屢得此也及其挈而之市也苟售而已不計人之貴否
也故有以昔人之陳說為吾之新立者有以衆家之同
辨為吾之自得者呌呼而逞詫突梯而希譽欲以厭服
人心而反自彰其寡見淺聞其可憐如此往日宋咸注
周易自以無比及歐陽永叔取郭京說照之然後論者
笑咸為盜翁雖不笑者亦曰縱咸不盜京孰知京非盜
昔人者乎是則宋郭之所負未有以變王韓之解而徒
以取盜名于世耳士誠欲學經用先儒所說而發我之
神明見于行能可矣先儒雖有短何必力毁我雖有長
何必衒人不聞夫傳註能致益乎哉則益宜不小矣其
書既多故也嘉祐中詔求遺書其解經家學名存而書
亡者每經數十家而新唐書藝文志所錄解經之書存
者每經亦數十家夫未嘗盡見古人書而遽以我為獨
得也其誣孰禦今日解經人極多大槩不出于介甫之
書與皇祐以來題府韻類無異也先時王補之解論語
衆甚欽仰俄而皆曰是得之介甫云耳然則為補之者
孰若静坐熟眠而聽介甫自說乎介甫未嘗不開說也
則天下之士苟已心服介甫何必區區各鳴喉吭哉僕
誠怪為之者不思也或人謂彼非不知可以勿為然不
為則無以合世故已顯者以此示其可貴未顯者以此
希其見貴嗚呼若是則滋惑矣夫今天下之待介甫不
過如周孔耳周公至顯而作六典孔子至窮而繙六經
然當時無人傚而作且繙者雖傳解之文皆不為之而
何害其服周孔乎如以為直希利達則不必更稱深知
道德性命也濟道未三十而得官在仕途以材敏見知
于上之人地雖單平而勢亦利進今所為書特以抵當
路大官趣為教授直講可矣如盛心初不為此則吾儒
功業當重思之濟道不信吾言乎請約自今十年遠至
十五二十年間視今日解經諸書具傳不熄則吾飲墨
甘罪可也蕭統所集繆多而是少如王儉任昉之作秖
以汚人耳目濟道讀而擇之老氏師資之論可以為喻
矣新詩繼有作不吝寄及幸甚幸甚
