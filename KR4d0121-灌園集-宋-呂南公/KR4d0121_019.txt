灌園集卷十九宋吕南公撰
墓表
傅處士墓表
故處士傅君家於東巖山之陰實南城沙溪之上村傳
術聚書教子弟為邑里講學倡始才名學子相望得科
第惟傅氏人衆處士少而承訓既冠有俊譽而父病失
一目明因自惟念無兄弟奉養叵闕即棄進學業而專
治耕稼以致其旨甘如是者二十年父無後憂足不出
戶庭族人有謀并其同産土地者慮不見酢故羼處士
父名而訟於官縣攝符下處士察父有難色乃馳詣縣
請以身代病父縣憐而許之已而謀并地者辭窮猶誣
汚不肯置於是處士泣曰大夫言彼訟者志得人地耳
誠令病父免吏議則願推吾産畀之雖行乞養親所不
憾也訟者大慙無以遂其姦衆皆歎息其為人子槩如
此至自有子則亦盡義教之其言曰學優而仕非成人
已乎文辭而已非所謂學也苟禄而已非所謂仕也必
也德充乎已業利乎人然後可語優焉其為人父槩如
此喜奕棋工為近體詩居鄉以和易為主而不誘於非
義其心盖不徒合衆而止也治平二年夢游山觀至石
室間有羽衣人延之坐俄探桉上青嚢得白字碧簡示
之其文曰四十五日而病五日而卒寤而異焉明日召
其子於學山至則飭以家事且促凶備當是時處士稱
孤久矣母夫人在堂聞其語而悲之而碧簡之文果驗
十一月丁夘竟卒壽四十二將終涕泗謝母以不能終
養為憂且曰夫人所倚者孫耳語已端坐而瞑明年卜
葬於屋東之河源卜吉遂以二月丙午窆之處士娶鄧
氏女生二子其長曰權教之仕學者也其次早夭矣後
處士之葬五年權及第調漳州浦縣尉秩滿移建州觀
察推官待次來歸展墓内外宗姻鄰曲父老皆會於松
柏下雜然誦處士之德其幼壯者諮於長老以後生弗
及聞知為歉曰盍表以文刻石示來者乎衆皆曰然於
是以命吕南公曰唯子宜為之文某曰是文也當何愛
於論撰雖然以處士善慶而有子如此騰蹋翔摶高遠
坐致則追榮不晩而後書之豈不可哉亦曰賢在德不
在官焉耳夫宗姻鄰曲之志固亦得之此乎處士諱某
字世長其曾祖諱某父諱某熙寧八年秋七月取文後
三月刻之墓遂有表
講師李君墓表
灌園公曰自唐衰亡天下文鄙學謬積百許年極陋且
羞而士未知變也中間有工儷語即見推為辭伯有知
記誦經疏即被請為儒師承習髣髴如此又數十年而
後竒特之士相望出焉其變遂臻乎大若建昌之曾子
固李泰伯則肇荒一郡者也其餘號鄉先生力通辭語
以是非予奪傳注為事以不墮於路聽耳剽之浮則藍
田李君亦其人也君六七歲時聞佔畢之風而悦之不
俟父兄敦飭而曉夕黽勉盖家愈貧而志愈篤既壯則
以講勸取貲衣食其闔戶方且承顔竭力躬行孝悌衣
無定主甔無我粟而没齒安之鄉人嘆咨以為不可亞
其於人也和而徇禮信而附義喜揚人善如恐不足少
時應舉梁京中道同袍屬疾衆皆捨而前君獨守之不
忍去君於經無所不悅而尤用意於詩易嘗著詩講義
二十卷易統論三十卷孟子講義十四卷書成不遠千
里以獻當代聞人嗚呼盖恥乎無得而稱者也君諱彖
字材叔上世家臨川之青泥其遷藍田見三徙矣熙寧
九年十二月乙未君卒壽六十三明年卜宅兆得吉於
大源之鄧言阬某月日克葬有三子七孫子曰平仲擇
之琛而擇之能嗣業云後之人固有考評宿學以稽君
者乎問其家則子孫存焉問其墓則告之以在此
處士陳君墓表
建安處士陳君諱某生於景德乙巳死於慶歷丙戌哭
亡朞年卜葬瞿村之丁阮山食告後三十有三年其子
某某以母夫人棺祔之始議刻石表墓以狀來請文某
於處士世故也故應而不辭昔天下既休兵數十年間
民懲喪亂趣求安居樂業各盡其力得所以盡而奉養
愉逸有非禮律所同則亦遠荒之常情而聲教所未暇
者也處士當此時薄食陋衣極其苦淡不恤衆咻而以
有常自許盖已異於浮沉之俗矣方又欽慕儒學延致
時名進士訓範其息如恐不及至以婚援結之則其存
心豈徒安樂之得哉其配葉氏能助其力行故處士壽
雖不過中而家檢繼循不違文藝子孫皆以舉人命於
鄉類能不墮家聲謹承先業處士之為人可知也已處
士曾祖諱某祖諱某皆不仕為建人世久不知其先所
自徙也處士有七子某某實舉進士五孫皆率教云
墓誌
饒寺丞墓誌
故衞尉寺丞饒君諱懷英官以子貴得之其先世家金
陵祖漢仕李氏為散騎常侍唐社既屋君挈其室南遷
初來撫州買薄田數十畝力治耕種遂有其居君天資
彊悍智勇人也略知文字而不務仕學自任嚴整不畏
凶獷人莫敢以非意犯者嘗以公役如城南鎮鎮據四
野茶鹽諸盜騖涉之衝姦人挾禁貨舞肘而過無所顧
君使人邀責之盜怒索鬭君起與戰戰三日并夜不飲
食而鬭無倦色盜不勝棄其槖以遁嘗泛鄱江夜泊荒
浦旁有游舟若行賈者君潛察之意其賊也出揖與語
漸相近叙說不使疑即相往來以致熟亦出酒肉為讙
君睨其舟中有官器㐲愈憤欲圖之一夕賊來君所復
飲以酒賊大醉仆卧席次君使分鑰閉賊船諸戶已即
叱醉者起痛詰數之因斷其頭又呼奴盡縛衆賊搜其
蓄得誥敇十許道或藍椹袍猶在者君殺五六人生束
二人明日列於官盖名盜購而未得者也君盡獻其獲
取其購以歸撫人周僧聚輩據險山乘隙出抄掠經歲
官不能捕故事賊大難制則用金字牌以招之然及其
出則殺活未可知以是周僧蓄疑州守兩以牌示僧僧
輙殺使者而不肯聽君告州往焉賊聞要於山口擬刅
彀矢向君君袒而訶之曰吾非汝較者漫贈汝以不死
耳賊臂稍縮因前攬手造其廬諭以官家威靈本無不
擒之賊賊感泣拜謝為置飲宴君食之不疑賊益聽信
因相率赴官不勞一人而事定其彊銳敢為盖多此類
有子三人力飭其長進學為求師博收篇籍懇激不厭
及其得官起聲稱榮及親時君仍康強暮年或為詩多
忼慷悲嗟之氣有句云人老壯圖休劔靈中夜響又曰
膽斗醉猶動氣虹晴未舒又曰太平不見英雄事忠膽
長隨日月閒其大槩皆爾平居里閭歲時杯酒相追攀
與故人父老語身世事時召其子弟戒切之如己嗣或
時酒中耿歎噓叱拍髀取胡桃當接拳破之神色森凜
若有所負者嘗夜卧堂中有偷人入其隅君寤寐覺之
起援戈追擊中其腹偷者脱走去明旦視戈稜有寸腸
焉盖戈而絶之者也吕南公曰虎豹之威其精搏噬固
天性一至窮山渴陸壙垠千里無人煙不見毛類則無
所洩其豪毒然猶跳踉號嘯讋震草石以不忘於奮發
盖雄竒勇偉之士出而無所用則功名智力泯泯不發
時之所繫大矣自古豪傑抱負不羣而暌離濩落不耀
其施者不少何特寺丞哉寺丞之死在某年其壽七十
三墓在臨川南六十里凌雲山之東背岡面陽松檟盛
焉其處也熙寧元年夏五月初為之誌
李進士墓誌
熙寧四年正月乙夘黎灘李至改葬其先人前期以狀
來告曰維吾父幼而事學事之篤以至於破家年六十
猶以不得意死夫生而為善一無所遂已嘗興嘆死又
莫相吉穴以歸其棺斯嗣人之罪憂感不忘焉惟君子
幸暇誌之於是某亦楚然起悲乃不辭而為之誌誌曰
君諱某字聖源其上世為建州人危全諷在撫州時有
李蕃者實佐之盖君家之來南城自蕃始曾大父諱某
大父諱某父諱某皆不顯君少游學弱冠補廣文生在
舉場四十年當時多推其銳且勤既而無所遇則又多
為之惜初余為兒童時猶及識君盖康然謹厚長者也
雖今閭井猶知譚君之端善曰急人之急而諱人之惡
者此吾李聖源也哉嗟乎坎壈死矣君娶鄧氏有子二
人其長先君卒其次為進士今至是也至亦良令士黨
稱其象君初君之死以某年草葬舍南之萬松山今葬
招賢里之大窼云
墓誌銘
亡友黃公墓誌銘
南城東諸鄉其距縣百三十里者為豐義之馬村有宋
熙寧四年季春某甲子鄉之儒者黃君實死即葬之其
友吕南公銘其墓亦叙其世屬名夀於銘之端其辭曰
君諱某字道原遠祖居閩七世祖彦始遷以來為鄉蓄
戶道原生數歲晩解成人論說其大父愛之處之以學
問苦討嚴搜無夙夕之殊以致其知功危力悍譬弩千
鈞政善引滿莫遏其發則累扎不難貫而果遏焉命之
於材其戾亟哉雖然其器資亦可尚矣是夫人之所以
宜惜且悲也道原能飲酒為清麗詩其讀書博而益求
其為文速而不蕪而三十二以死死三月以葬嗚呼徒
悲何足以待之謂一家鄉邑郡并不幸焉而惜之可也
道原妻姓陳氏無男子有二女其叔五齡伯九齡銘曰
孝悌足於家仁信足於友而年不以久嗚呼
宋故撫州臨川縣丞李君墓誌銘
丞相晏元獻公之妹適李氏曰靖安縣君生六子其次
子曰亢字伯起幼而端謹元獻竒之至和二年元獻公
薨遺表以李甥為言有詔官之為試將作監主簿南郊
放選補饒州安仁縣尉書一考丁父建康軍節度推官
憂服除司戶於泉州秩滿司法於台州書一考丁靖安
憂服除為撫州臨川縣丞書一考以疾告尋醫歸豐城
之正信鄉新城里宅至一日而卒是日為熙寧七年二
月之丁亥後二百五十日為十一月之丙申葬於廣豐
鄉三峰里之天堂其季父修睦責銘於南城吕南公曰
而余兄之孫倩也勿以辭於是論次初縣丞君在泉泉
將貪墨其所顧待視僚屬之進賄寡多一時在位皆曲
媚厚獻以取薦稱而君與州司法獨無所奉泉將怒且
恨之提點福建路刑獄使羅公拯按部至泉問狀曰是
二掾不從衆益可知其為人即并薦之未幾泉將以贓
敗連郡縣佐皆得譴而君與司法獨無害及在台讞議
詳平台將為之特論其至臨川撫缺獄官撫將以君攝
之遽有能名臺使者過撫撫將言之會建昌之南豐無
令事久不治即以君權知南豐縣居數月被疾請於臺
求還本局臺使者曰聽之則南豐復不治矣不聽久之
君益病乃聽至臨川遂告尋醫及卒建昌撫之人皆嘆
息焉諱承從曾祖也諱彦珪祖也諱修永官節推君父
也君娶清江廖氏職方郎中詢之女生三男子曰傳經
傳師傳正皆幼生四女子長嫁金谿吳鼎其三未許人
銘曰
君為子弟三族愛之出為參佐其上賴之五十而死其
位則卑有材無命哀何已時
傅巖墓誌銘
夢弼諱巖其遠系無從詳知五世以來始居建昌之梯
雲坊曾祖宣遠咸平間與鄉貢繼又與王府貢竟不脱
布衣以終夢弼為兒時秀穎軼羣學問不勞而工弱冠
踐詞場下筆成語驚衆自是連五貢於鄉一時同輩欽
畏推避莫之敢望邑士至隣諸邦邦人必問傅巖容表
何似何爾未富貴時之處待盖如此熙寧六年最後試
於南宫之歲也試不利得疾出南薰關三月庚戌次蔡
州困甚州將龍閣陳公遣醫官為親治且命走吏敦勸
宜力飲藥然疾滋不堪及壬子而死同里夏翺趨臨洮
已過邵店聞之為返轡主其棺殯訃至南城無村郭賢
不肖皆嗟嘆失聲其父渙哭曰善固不可為也哉命壻
龔翌詣蔡得其骨以歸明年某月某甲子葬於某所之
原友人李莘請於渙曰必銘其墓遂買石取吕南公文
刻之而莘自書丹夢弼壽訖三十四初娶同縣陳氏生
一子天麟於是年十有三後娶金谿張氏生二子一女
皆幼銘曰
刻意勵行以依循仁義非以干禄也而禄不至則世道
莫為之勸懼嗚呼如子博茂雄竒而止於斯其誰望猗
蕭蕭者原有欝其窆曷昭其欝維銘之驗
鄉丈人黃君墓誌銘
嗚呼世人嘗知按學文以求君子而不知君子之盛有
不由於學問者其於所求可謂與余異矣盛古之時道
化成存是故學士之所行人多稱之其所知與所言雖
有不盡猶不極謬至於後世已一變而所謂學者有非
學矣乃求君子於皮毛色響之間余之不同世人終不
敢而已矣自余能讀書愛古人端窽之論每思持以察
世及其既察不能十二堪可若乃其名稱職業不在乎
學問者考其心迹往往能賢又頗至多夫然後益以不
同世人為最宜吾鄉丈人黃君所謂能賢者也其諱某
字某其上世不治儒術止相受以治生而丈人事親睦
族竭盡情誼與人忠信和順教子孫以百行不虧其處
心行事率愷悌慈祥下逮伶厮亦有所不忍聞人有善
欣稱如恐不及其於惡徒雖嫉之而不以掛齒牙專赴
人之急然諾信於官令里之人勃詬交争丈人為處平
之無不聽服者富屋以所藏驕衆天下之常而丈人財
多於澤國之蚊乃克恭敬第一余嘗論於人為難也知
者以余為允盖其履蹈如此豈非賢士君子哉然其未
始弄筆說經顧能使弄筆說經人羞愧於妄名而已熙
寧五年丈人春秋五十餘七年素康強鮮疾乃七月上
休忽病卧數日里之人卒驚憂既望稍危後五日復蘇
是日里之人聚朝虚聞之相與讙慶俄頃又報不起於
是各涕淚罷歸是歲季冬余至自汴值此惘惘彌月為
衆傷惜既哭弔於其家明年其孤埴塏墐塤使以命來
曰卜以明年四月五日遂葬亡父取若文銘於丘某讓
不敢承曰文鄙恐不足以揚丈人盛德埴等又使來曰
是不宜傚俗儒馳偽也促銘之某即撰次如左方謹按
丈人前系七祖彦始自閩遷於南城曾祖某祖某父某
皆已諱名丈人娶姚氏有賢德成助於家生四男皆令
善而塏以文才薦於鄉諸孫多秀茂其後盖未昜知丈
人宅兆松樹阬之坡其穴直丙其窆熙寧七年銘曰
其論不高其行不佻知足以知鬼神之卧内而不蹫仁
足以濟衆庶之逼乏而不驕嗚呼此風萬世之謠
亡友曾君墓誌銘
吾友曾唐傑為人剛簡厚直無險偽細謹之行以取合
於人其視世俗之毁譽是非如衢路之涕唾然而為子
不失孝為兄不失悌為父不失嚴為友不失忠雖知患
其異己之徒嘗以憎嫌相忌者猶不能有以少之也平
居大飲歌呼若不就事至於讀書商講文藝則愈多而
愈得籌策世務愈大而愈當人有所長無問識不識罔
不力揚之遇有可惡雖在世戚亦必為之切齒盖其不
類世俗之儒遠矣而年盡以方壯而已此余所以嘆悼
乎君子之窮也先時其父都官公罷江東常平使者得
知楚州而命其幹私來鍾陵既將復命而舟次大雲倉
遘疾進次蕪湖遂不起是日為熙寧七年之端午明年
歸葬建昌南城之行春門外真空寺之西南以七月甲
申封土焉唐傑諱景初妻劉氏有三子曰時保京郎宣
郎二女皆幼云銘曰
慶歷生熙寧没壬午甲寅為始卒萬千五百十五日孰
令匆匆居此室上空洪蒙難致詰有咨其賢在銘碣
