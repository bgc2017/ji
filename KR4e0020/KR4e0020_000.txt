白雲稿别集類五(明)
提要
(臣)等謹案白雲稿五卷明朱右撰右字伯賢
臨海人自號鄒陽子元至正二十一年嘗詣
闕獻河清頌不遇而歸洪武三年召修元史
六年修日歷除翰林院編修七年修洪武正
韻尋遷晉府右長史卒於官明史文苑傳附
載趙壎傳中所著白雲稿本十卷今世所傳
僅存五卷雜文之後僅有琴操而無詩檢勘
諸本並同無可校補朱彛尊靜志居詩話謂
後五卷嘗得内閣本一過眼恨未鈔成足本
則彛尊家所藏亦非完帙也右為文不矯語
秦漢惟以唐宋為宗嘗選韓柳歐陽曾王三
蘇為八先生文集八家之目實權輿於此其
格律淵源悉出於是故所作類多修潔自好
不為支蔓之詞亦不為艱深之語雖謹守規
程罕䏸變化未免意言並盡而較諸野調蕪
詞馳騁自喜終不知先民矩矱為何物者有
上下牀之别矣乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
白雲稿原序
古之人無時而不學而猶以為不足自其羈貫之始教
於校室移於鄊黨少長又去之四方博求賢人師之業
成而入官又即其官以為學盖學焉以終其身而蘄至
於聖人之道今學者幾成而棄之儢儢然自以為足惡
可與言哉臨海朱伯賢好學而敏嘗從吾甥叔夏游又
從於林景和氏三年二氏之徒皆稱之今年過余錢塘
出其所著白雲稿請於余余謂曰凡民之欲足而止惟
學不可以足而止夫食飲以除渴饑而足衣以適體而
足宫室以禦寒暑風雨而足足則止矣學問異於是足
則㢮不足則進足則損不足則益是故學常不足而明
生焉欲常不足而惑生焉故古之人所為無時而不學
余觀伯賢生真所謂嗜學若不足者吾無以易之然猶
為是瀆告焉者亦以為惟伯賢然後可與言也至元五
年五月一日永嘉李孝光序
白雲稿者朱君伯賢之所作也伯賢天台人名右父母
具在日望親舍白雲託於賦詠故因有所稱焉伯賢幸
臨既坐定出一編授余余盡讀之弔賈生瓌竒類賈生
利澤碑震澤賦雄徤有西漢風讀詩感興當不在魏晉
下至若讀史論議雖當世宿學弗過也乃今得知君之
學有所師皆合乎古之道凡古之道不得以行於今者
亦足以傳於後今信然數稱譽於人曰吾欲以博學識
字求若伯賢者盖鮮況其德操風裁又孰與伯賢齒竊
為有司惜之知者謂然不知者反相謂曰方今以明經
取士為儒者先字且不暇識何暇工古文辭為朱君明
經士也古之道其果能之乎余曰不然是非而等所知
也昔者周制教民三物三年興其賢與能者漢因之舉
孝廉舉茂才至唐乃有明經進士宏詞等選選寖多而
儒道寖以湮没然而自古聖人賢士教人為為已之學
何嘗教人為學以為廪祿哉吾聞道窮則變物盛則衰
譬猶漢之文章晉之字唐之詩此固其時也顧亦在乎
人之去處何如耳余始居吳見伯賢鄭宗魯所宗魯善
伯賢温雅有持吾已存諸胸中矣是後伯賢復如建業
從李季和游留歲餘周覧故都名山大江之勝其所與
接盡薦紳先生余益以竒之此二人者吾友也鄭君死
季和歸老其家吾亦將隠矣又及與伯賢友盖亦有所
自歟尚章協洽歲孟夏清河張天英序
余嘗怪為古文者多用險語以文義句讀異於時為工
非有合於古道者也古之人為言辭少文致又時語不
類故為訓誥等文似難為解大約使通上下之情而已
非故為其辭異於時也然其宣布號令君臣之等天倫
之重性情之懿義理所在炳如日星含蓄萬變無所不
偹後之人雖劇於文辭欲著論其說者不爾過故其傳
久不衰而人宗師之下逮漢唐以至今日文之升降率
與時等即其簡策之存而傳者讀之豈故為其辭而為
是異哉又嘗怪業進士者多自稱為時文言古文字異
學不知古文又何乖於今之人也唐因隋法有明經進
士自是取士者必設是科其間達人志士用以自見者
亦甚衆其為經義詞賦果可盡傳於人人耶又其人間
有為史官秉筆為典策載國家事盛衰傳後世者其叙
彛典明善惡果外於天人性命仁義道德之說耶文古
今誠不同不外是理理明辭達今與古不異也予為是
說甚久每欲從事二者之學離其異而大同之獨恨無
才氣不克自勵今年來獲與予友朱君伯賢共言之及
得其所為文若干卷讀盡數日其志傳序記等書詞義
優洽叙事多理趣有兩漢風其五經義皆正大嚴密不
𠞰取前人之成說不為時俗律拘且曰吾志是久矣通
於古而達於今也子知我盍書為文集序焉至正甲申
夏臨川危素序
先輩稱文章盛衰關乎世運愚竊以為未必然也彼見
歐蘇王曾諸子以文迭興而適當宋祚之隆故因得以
為說至若唐貞觀開元之治豈下於慶歷元豐間哉然
文習弊陋未聞有能掘起之者及韓柳軰出辭章始復
於古而唐室之政日就衰亂何在其能關世運哉我朝
政化之弘遠過前代延祐以降可謂極治者矣是以選
舉法行得人為盛然數十年中名公鉅人往往由科目
而進其能作為文章以上尊孔孟而下襲揚馬者顧多
在於窮賤之士吁是又不可詰矣傳曰豪傑之民雖無
文王猶興豈文章之出尤無所待於人歟天台朱君伯
賢清慎好學志專而才贍當羣士進取之日獨能致力
於空言之文非六經之道不傳非史漢之書不取斤斤
然惟古是法其所撰著誠可謂高潔博茂有足喜者而
不知朱君之志果何所為而為之是又為可歎矣然愚
聞之君子修學以立已纘言以明道己立而道明豈復
有待於外哉其視舍此而就彼者得之多寡亦既較然
著矣况朱君之才天之所厚其能終困之乎近讀其所
謂白雲稿見數公之序論甚詳故獨推其可喜而可歎
者為朱君言之庶或以慰其志云至正十四年歲在甲
午二月既望稾城俔中序
昔聞諸先子曰近世淛水之東以文章顯名於時者恒
欻然而起殆其山川風氣使然哉翮嘗服膺斯言頃識
臨海朱君伯賢氏於武林得其所著詩文而讀之方讃
其能不一二年復見其近作曰白雲稿者則楙長迅騫
倏瞠乎其不可及竊以為是不獨山川風氣之使然將
亦其精顓所繇致不然何其騰進之驟若此也盖伯賢
之先奕葉通貴而其祖父粹得儒先之傳伯賢自其蚤
年思纘世業心沈潛於經史壯則行四方從先生長者
遊既卓焉有所見聞復歸而杜門力學夙夜以古人自
期未嘗暫弛伯賢從事於外日久所交友皆天下鴻碩
儒士大夫而凡見之製述必與其人論長較勝直相頡
頏不肯出其下繇其學務師古且嘗經承作者講畫是以
詞氣光㷔流麗可觀而其奔逸跌蕩合散起伏之態象
物成形有莫能名狀其妙者故人稱伯賢之文章為善
於變化惟物之變化不常者莫如龍幽也而能顯小也而
能大潛見飛躍也而能神至其全體妙用曾不可得而
測識雲從龍者也其善變化亦然然則伯賢之所著號
白雲稿不以其變化之出於自然而無待乎藻繪以為
餙誠有類夫白雲之在天者乎今夫白雲之英英自然
成文孰不瞻望而玩悦之以伯賢氏之文章欻然而顯
名於時固宜矣而況乘山川風氣之昌秀於淛水之東
耶至正庚子歲三月既望上元楊翮序
鄊友朱君伯賢少穎拔不羣尚志氣好學讀書徵師問
道能自樹以承其家業居臨海金鼇山之陽山多白雲
常連接海氣晨夕出没君覧其蓬茀悠揚欎暢卷舒若
竒峰流水變態萬狀端俔莫測又蜿蜒若龍蛇鸞鵠縹
緲神化俛仰嘘吸怡悦性情以成其文章也既而上會
稽過金陵浮洞庭彭蠡弔古今名山大川靈文勝跡而
白雲之聚散又常在目睫别余去幾幾十載遭時多故
遂遯棲於越古姚虞之區至正十九年予以師旅事過
其地訪得之既相見出示所著白雲稿累十數卷且曰
吾於金鼇白雲不能一日忘也雖遠遊四方而親舍之
望寧或嫌於狄公乎故當操觚命牘時白雲之幽思遐
情固已勃於胷臆發於穎端矣因之以名編可與余聞
其語斐然興懌然喻盡日讀之識其氣體渾厚有西京
裁制而辭章嚴密典雅不務險怪艱深以求古不為綺
靡繢麗以徇時若此者宜其不利於有司而可馳騁於
賈董班揚之疆場以垂美於後觀也危太史序得其旨
矣予不能釋然忘情故又為之引說焉是歲庚子冬十
有一月望日同郡劉仁本序
劉勰論文有云論說辭序則易統其首詔策章奏則書
發其源賦頌歌讚則詩立其本銘誄箴祝則禮總其端
紀傳文檄則春秋為其根嗚呼為此說者固知文本乎
經而濓猶謂其有未盡焉何也易之彖象文言有韻者
即詩之属周頌敷陳而不協音者非近於書歟書之禹
貢顧命即序紀之宗禮之檀弓樂記非論說之極精者
歟况春秋謹嚴諸經之體又無所不兼之歟錯綜而推
則五經各備文之衆法非可以一事而指名也盖蒼然
在上者天也天不能言而聖人代之經乃聖人所定實
猶天然日月星辰之昭布山川草木之森列莫不繫焉
覆焉皆一氣周流而融通之苟欲強索而分配非愚則
惑矣夫經之所包廣大如斯世之學文者其可不遵之
以為法乎吾友朱先生伯賢以純篤之資而留意於辭
章先秦兩漢以至近代諸文無不周覧用功之久灼見
其是非之真復取近正無疵者聚而為書蠅頭細字動
至數十大册時出而諷咏之已而嘆曰學文不本諸經
其猶玩培塿之卑而忽嵩華之高乎乃復致力於經功
益倍於前時越數歲胷中浩然若有所得操觚書之凡
隂陽盈虚之運民物倫品之理萬彙屈伸之變皆隨事
而著源源乎罔知其所窮且其為體多而不冗簡而有
度神氣流動而精魄蒼勁誠可謂粲然藻火之章矣濓
之有志為文不下於伯賢古今諸文章大家亦多究心
乃游黃文獻公門公誨之曰學文以六經為根本遷固
二史為波瀾二史姑遲遲盍先從事於經乎濓遂取而
温繹之不知有寒暑晝夜今已四十春秋矣用心之苦
雖與伯賢同而伯賢之所造詣濓固不能窺見其髣髴
也然而太上立德其次即立言立言甚非易也自孟子
以來致力於是者非不多求其可與經並傳者舂陵周
元公一人而已元公之言曰文所以載道也輪轅餙而
人弗庸徒餙也况虚車乎是則文者非道不立非道不
充非道不行由其心與道一道與天一故出言無非經
也元公豈嘗拘拘學為文哉濓與伯賢又當共勖之可
也伯賢以白雲稿若干卷請予序濓故具論之使知伯
賢之文盖以經為本而蹈襲近代以為美者其尚有所
發也哉伯賢名右天台人著書甚多所謂書傳發揮春
秋傳類編三史鈎玄秦漢文衡深衣考邾子世家元史
補遺皆不在集中金華宋濓序
