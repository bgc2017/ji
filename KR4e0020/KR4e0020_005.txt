白雲稿巷五明朱右撰
序
書集傳發揮序
愚讀孔子所刪述易書詩春秋而深嘆夫聖人之道不
行及觀漢唐儒傳䟽又以痛聖人之道不能明也道不
行猶得以明其理義布諸方策以淑夫後之人道之不
眀天下貿貿焉棄本而遂末趨偽而厭真幾何不為異
端功利之歸矣乎竊以君臣父子之道尊尊親親之懿
莫詳於書自成康王澤一熄五百年而吾夫子者出雖
不得司其典禮命討之權猶能修其典禮命討之具奈
何遭焚滅之禍千數百年大義泯絶至宋程朱諸儒始
能因遺經以闡其教其功固不在漢唐下也天相元德
崇信五經詔取士科書以朱子訂傳為主經生學士尤
知嚮方則孔氏刪定之書將行於今矣噫世固有明經
而不得以行道者未有經不明而能行道者也固有通
其辭而不得其心者未有不察其辭而能知其心者也
然則道之行當自明經始經之通當自逹辭始達其辭
以知其心即其心以行夫道奚可以二觀哉右生也晚
於道未聞信習是經積有年矣集傳之作非後學所敢
妄議嘗参諸當代名儒質以所聞父師之教則不無所
相發明者於是謹述集傳發揮六卷綱領始末一卷指
掌圖一卷通證二卷凡一十卷藏之於家以詒子孫盖
以世有古今時有先後人心之所同然一爾心之所同
然者何也謂理也義也聖人先得我心之所同然爾苟
得其所同然雖越天地亘古今猶一日也嗟夫君心之
要王政之綱具在是經安敢以覬其萬一初學之士尋
繹之繁或庶免於紛紜眩惑之病云
三史鈎玄序
史倉作而文字始虞夏興而紀載明左氏傳春秋策語
叙列國史學之來遠矣司馬遷父子集羣哲之大成紬
一家言雄深雅健為太史氏宗彪固繼出以足漢紀典
贍優洽采摭無遺於是先秦西亰之文章炳炳焉與三
代同風信可謂萬世法則也自後漢荀悦服虔應劭伏
儼劉德魏之鄧展文穎張晏如淳吳之韋昭晉之徐廣
臣瓚郭璞蔡謨宋之裴駰後魏崔浩南齊鄒誕生皆留
心史漢為之音解唐司馬貞又為史記索隠述贊顏師
古為漢書集註叙例而折衷諸家學者於班馬二書固
瞭然於心目矣而簡策浩繁紀事詳偹盖有不能周覧
而習識也予看讀之餘愛其辭簡而意至因取叙贊論
說緝而成帙復以歐陽修五代史附焉總若干卷題曰
三史鈎玄俾子弟日習而記憶之庶為文學之助客或
難之曰諸史凡十八代何獨取於三史耶予曰馬班誠
不可尚也至范曄陳夀以來考索不足文氣愈下君子
既嘗病之歐陽公當一代文章宗匠而尤著意於筆削
庶幾乎馬班之亞歟傳曰文勝質則史是編也殆為作
文者設爾若夫紀述始末治道鑑戒則固學者所當偹
覧而不遺也客唯而退遂書為序
杜氏族譜序
氏族之來尚矣三代以前姓氏分為二若姜姬已祁為
姓有熊高辛為氏是也姓以别婚姻氏以明貴賤三代
以後姓氏合為一而族與譜行焉子孫或以號諡爵國
官宇居職為氏者有矣傳曰天子建德因生以賜姓胙
之土而命之氏諸侯以字為謚因以為族周人有功德
宜世享祀則賜之族按杜族出於堯後歷夏商為列國
諸侯周成王封弟叔虞於唐而故唐子孫徙封杜為唐杜
氏後有杜洩者適魯為大夫避季平子之難出奔楚生大
夫綽綽生叚叚生赫佐秦并天下為大將軍食邑南陽
衍邑稱大衍三世至周為漢御史大夫徙茂陵周少子
延年為霍光定册封建平侯陪葬杜陵子孫復居京兆
杜縣九世至當陽侯預為征南將軍顯於晉又四世至
池陽侯標為魏中書侍郎子安平公顒為侍中贈太尉
安平子思寧公景秀為渭州刺史思寧之孫甘棠公懿
三司禮部侍郎則唐修文館學士審言之曾祖也甘棠
少子行敏荆益大都督長史封南陽公南陽子崇慤尚
書左司員外郎生希望西河隴西節度使節度生岐國
公佑司徒門下平章事顯於唐又六世至鴻臚卿叔詹
追封吳國公吳國生尚書度支員外郎遂良封韓國公
韓國生祁公衍太子太師致仕顯於宋居越之山隂今
子孫世為越人予始居越之上虞祁公之十一世孫肅
修其世譜補其缺略序歷官爵諡旁考國史傳誌繕寫
成帙自岐國以前則太子賓客信所修者信岐國之長
兄也祁公以下九世則肅之高曾所遺舊譜也有元更
化以來世殊事遷或弗能襲而益之則肅為之補也肅
出示予請題於首簡予喟然而歎曰嗟乎世禄之家鮮
克由禮子孫不能守其先澤者衆矣杜氏自春秋諸侯
之子孫歷秦漢千有餘年得不絶其世裔代有顯人唐
之盛時公卿家能守家法而至於宋猶有存者亦惟杜
氏焉况祁公之興世以孝謹廉潔稱鄊里比祁公為大
臣忠信不欺動静有則歐陽氏以其始終大節雖古君
子有不能及者猗歟盛哉是宜後世子孫尚能襲詩書
守遺澤而弗替吾見其將有復興而大顯者矣詩云干
禄百福子孫千億又曰文王孫子本支百世信有德者
之必有後也氏族云乎哉因書以歸之俾修諸在己者
天夀聖節慶賀詩序
皇帝踐祚之三十一年至正癸邜四月十有七日天夀
節前南臺監察御史臣圖烈圖河南行省都事臣守正
浙東元帥府照磨臣昭文偕文武士祝釐於上虞雲麓
教寺禮也國朝常典凡正旦天夀節慶賀禮内之大臣
宰執百司行於朝外而省臺郡縣行於治所其寓公出
使官及居家需次大夫士則於近地寺觀行之今御史
諸君率循舊章恪恭廼事禮既成復以其心之不能已
者播之聲詩以贊揚國家之懿其用心亦忠矣夫臣子
之於君猶衆星之拱辰也萬水之朝宗也蜂蟻之附長
而葵藿之傾陽也鄊慕之情曷嘗有一息之或間也耶
其職分所在官守有常固各宜致身而盡力也然報謝
之心無復有加唯祝君之夀考而已邇者鄰境多故邊
鄙繹騷俗殊政異御史君當波頽風靡之餘嘗以振起
綱常為已任兹舉也於草野畎畆之中不忘慶賀之禮
多士雲從緇黃衆集田夫野老翕然來觀咸知所以尊
君親上之義是亦繫人心之一機也皇極之福有永而
弗替顧不韙歟况所賦諸作典雅清麗足以黼黻太平
之盛或者采詩以觀民風尚於此有考焉
送郭囉洛易之赴國史編修序
至正二十二年三月七日中書省臣上奏以處士布達
等四人為翰林國史院編修官郭囉洛氏納新易之寔
在第三命既下唯納新遠居大江以南僻阻淮襄越明
年治装告行於嘗所交友天台朱右為之言曰自昔唐
虞有史官夏商有太史成周太史則掌建邦之六典小
史志邦國内史詔王治外史掌四方之志列國亦各掌
記時事其職盖不輕且重也漢有太史令司馬談父子
嘗繼為之孝宣來文書修撰領以他官而太史唯掌占
候唐貞觀中建史官於門下省專掌國史編修四員起
居郎二員錄天子起居法度以授史官宋制監修國史
宰相為之凡國史則藏之編修院其編修官以三館秘
閣校理以上及京官充之非有常職國朝翰林國史院
署編修官若干員則皆有常職矣是非賢正洽聞篤志
守道之士曷能堪斯任以稱是職哉易之之行吾固知
其報稱於上也已易之少小楙學強記憶與其伯氏從
鄊儒先游伯氏既登進士第為時名賢易之泊然於進
取退遯句章山水間壯則遊京師歷燕薊上雲代所至
擇天下善士為之交際求天下碩儒為之師友日以詩
歌自娛遇可喜可諤必昌於辭則有金臺集涉歷南北
覧古今靈文秘跡必志於編則有河朔訪古記至於朝
廷之典禮臺閣之儀章靡不習聞而精究之其游歷益
廣聞見益充踐履益密好尚益篤自謂樂之終身而弗
厭斁何自信之深也平居安貧自守有道淑人雖屢空
乏不以動於中國家多故以來處一室教子弟習禮讀
書其家朋友有急則挺然為觧紛無德色達官貴人咸
信重之時劉公羽庭居行省左司知易之賢而貧也禮
致之主東湖書院冀得升禄以為養易之既領事所入
一不歸諸已盡以修治廟宇建先賢先師祠延有學行
者訓導其鄊之弟子旦望聚堂上親為講肄不輟鄊邦
嚮方而易之有遠役其父兄學徒至泣下相送企羡不
釋古之人一介取予千駟萬鍾則可知吾固信易之稱
職而報上也不難矣夫人幼而學於宫長而試於政推
此以往將何施而不可也耶况乎積中之厚則發乎外
也大用功之深則收名也遠今聖天子賢宰執方急於
求賢以圖至治易之之用當不止於一史官而已也昔
王陽為刺史貢禹弹冠而起亦各以類應也大山長谷
尚當有賢於人者接踵而出矣易之往矣盡乃心以
興儒者之效毋俾後之人諉曰朝廷用賢其效僅若是
則樂毅之材不得顯於燕賈誼之學終不施於漢矣咎
將誰執焉予交易之也久知易之也深故不以頌而以
規
新編六先生文集序
鄒陽子右編六先生文集總一十六卷唐韓昌黎文三
卷六十一篇柳河東文二卷四十三篇宋歐陽子文二
卷五十五篇見五代史者不與曾南豐文三卷六十四
篇王荆公文三卷四十篇三蘇文三卷五十七篇編成
廼為之序曰文所以載道也立言不本於道其所謂文
者妄焉耳夫日星昭布雲霞絢麗天文也川嶽流峙草
木華實地文也名物典章禮樂教化人文也三才之道
備文莫大焉惟六先生之文備三才之道適萬彙之宜
彛倫之懿鬼神之情性命之奥上下數千百年國家之
興壞人物之臧否彰善刺惡褒是去非探賾索隠鈎玄
提要或婉而章或顯而微或閎而肆或峻極而瓌竒要
約而嚴簡高曠深遠豐贍博洽動静隠見變化出沒炳
炳焉煥煥焉千態萬狀盖有不可殫論者矣然載道之
文莫大於六經孔孟既沒遭秦虐燄斯文或幾乎墜矣
漢興賈誼董仲舒劉向窺見涯涘不用於世徒載空言
若司馬遷相如荀揚班固之文雖傑然為後學之宗猶
未免於戾道之議自是而降三國晉宋齊梁陳隋以逮
於唐未聞有能振起斯道而奮乎百世之下者獨韓文
公上接孟氏之緒而又翼之以柳子厚至宋慶歷且二
百五十年歐陽子出始表章韓氏而繼響之若曾子固
王介甫及蘇氏父子皆一時師友淵源切偲資益其所
成就實有出於千百世之上故唐稱韓柳宋稱歐曾王
蘇六先生之文斷斷乎足為世凖䋲而不可尚矣予幼
讀之未知也壯而知之未好也年將五十始知好之未
能樂而不厭也邇以課子之餘取六先生所著全集徧
閱而編輯之妄意去取僭踰莫逃竊惟君子立言之際
接事措辭&KR0757;觚命牘隨物賦形初不計大小精粗淺深
也世人景慕日至片言隻字罔敢逸遺積集以傳靡暇
致擇况乎篇帙浩繁未能徧讀遺珠棄玉或所不免則
鹵莾之病生而妄作之患成矣此予所以惓惓於編次
而不釋將以俟後之君子
元朝文穎序
鄒陽子右既輯春秋傳類編三史鈎玄及唐宋六先生
文集復摭本朝名人文章穎拔者錄之積若干卷題曰
元朝文穎編成乃序之曰氣化流行之謂道道之顯著
之謂文道有升降故文有盛衰而國家之氣化繫焉有
元啟運肇造朔漠著作之家名世之士所以禆治化代
王言垂世範者固已產於金宋未亡之前風雲類從萬
物咸覩混一雄厚之氣見諸言辭豈偶然哉竊惟三代
聖賢吐辭為經動舉合道名實並存傳之萬世固未亡
也世降俗下道學無傳經生博士專門師師史氏詞官
務相矜眩實不稱名道烏乎在天開濓洛聖道重明詞
章體裁尚結習氣固未暇論也方南北未通江漢趙氏
默記朱子四書集註及各經傳身載以北許文正公私
淑有聞以身任道大闡其秘上啟君心下饜人望天下
後世知所嚮方無或有間興文開化之功豈小補哉此
編自江漢而下成一家言者得六十餘人傳誦之盛有
足以禆三代而軼漢唐詎不盛歟試嘗讀而評之文者
英華之外見者也文采外見莫花木若也國初之文猶
花木之蓓蘤蕤鄂未分藹然碩楙之氣殆闚見其精華
至大延祐間則葩敷葰鬯芬芳殊妍風日滋榮猶未露
其夭巧天歷以來春氣畢達百卉競冶竒態媚姿光燄
發越則極其著見矣夫物生而滋滋而盛盛而極固亦
氣化之使然尤於是可以觀世變也嗟夫人物囿形氣
化亦豈得容心於其間耶右生也晚既不及國初之淳
龐又不得觀休運之盛大區區呫嗶餘暇乃得歷考諸
作徧察情文而僭輯次於其間其亦不思之已甚是編
也各取人人之長而拔其尤萃者非相與較是非論短
長也有志君子嘗用心於修辭立言將不以予為妄也
諤軒詩集序
詩以言志也志之所向言亦隨之古今不易也三百篇
自刪定以後體裁屢變而道揚規諷猶有三代遺意俚
喭誕謾之辭不與焉是故屈宋之貞其言也懇李蘇之
别其言也恨揚馬多材其言也雄曹劉多思其言也麗
六朝志靡則言蕩而去古遠矣唐人以詩名家不下千
數其間憂喜懷思放情感興或清而婉或麗而葩或跌
宕而瓌竒艱深而刻苦亦皆各極其志而致其辭焉姑
未可以世之嗜好論優劣也天台郭公葵少負才氣積
學纘言篤志不倦予弱冠時辱托交好相與刮劘切偲
上下言論於河洛卦範之原無極性命之藴悉指授剖
析所得為多元統乙亥同貢有司而罷舉之令適下予
行四方求天下士而師友之君復家錢塘往還尤密凡
天文秘奥疆域圖籍家國興廢之故史記傳志諸子百
氏之言日鈔夜誦考見得失思所以措諸事業其志可
謂勤矣暇時登臨眺嘯肆情山水吟咏陶寫以樂天真
遇喜愕憂思題贈諷詠一發於詩自標曰諤軒集時至
酣醉則對客長歌泠泠餘韻人争喜前聽君之詩古雅
和婉悠揚清越一唱三嘆而有遺音誠可尚也君每抽
思騁辭不為庸常語較之世習好尚殆相什伯故獨為
知音者傳語云千人諾諾不如一士之諤諤豈其然歟
翰林承旨張公蜕闇嘗評君之文整密高古君之詩雅
趣絶俗有風人深致進士唐肅謂君詩清若玄酒雅若
朱絃當時以為知言戊申之歲予同以前朝故官寓臨
濠旦暮共出處得君所為詩三百八十餘首門分戸類
廼君之友柴季通詮次手鈔其命題往往多與予同賦
者今予稿以兵燹不存慨然興懷俛仰四十年已君以
疾卒濠上予每閱其編即揮淚不忍讀而又不忍舍去
嗟乎人莫不飲食也鮮能知味也予於詩也雖非知味
而君之英華精粹雋永有餘尤使人咀嚼弗能釋傅之
後人沾丐未巳予知君之志不盡施君之言尤足可法
遂序其編云
理性本原序
道之大原出於天而天亦氣化中一物爾然其所以為
造化必有尸之者理而已矣故曰天生烝民有物有則
又曰體物而不可遺則理者又天地萬物之本原也是
故君子即物以察理未嘗有無理之物即理以觀物未
嘗有物外之理子程子曰冲漠無朕萬象森羅已具殆
難以迹求之也自夫河洛出圖神聖闡閟所以立萬世
人極者固已昭然於簡策矣孔孟既沒道學不傳世之
言治皆苟而已幸天未喪斯文濓洛間出無極有圖東西
有銘與夫定性好學之論百世不惑揭日月於中天昭
矇瞶於既昧真來學之指南後世之衡鑑也右生也晚
於道靡聞父師有訓敢不祗承熟讀詳味恍然有覺安
敢自私故錄其尤要而切近者輯而為編名曰理性本
原且以河圖洛書揭之首本諸天以示乎人次序太極
圖說定性書好學論西東二銘擴諸人以復乎天盖異
世而同符者理性之本原至矣復以通書一卷感興詩
一卷附於後若正蒙諸書或有未純兹不復輯學者苟
能於是書讀之習而講之精知之明而行之力氣化之
流行人心之妙用有不待他求而能知天人之藴奥聖
學之淵源亦可指頋而得豈不為得其要乎至於盡心
知性以知天存心養性以事天殀夀不貳修身以俟生
順死安無復遺憾於出治乎何有學者其毋忽焉
歷代統紀要覧序
自古帝王建國子民德位並隆天命人心於是乎在禮
樂征伐於是乎出君臣之分既定天下宗之故曰天子
是以天子統三公三公率諸侯諸侯制卿大夫卿大夫
治士庶人貴以臨賤賤以承貴尊卑大小之分正則君
君臣臣父父子子之道立矣君臣父子之道立又何有
悖上簒逆之禍耶五帝以前薦紳先生難言之學者不
得而傳自唐堯甲辰以後統緒可考紀錄有稽遷固而
下載見典籍歷代是宗惜乎簡帙浩繁不能徧識正統
雜紀勸懲弗彰朱子辯魏尊蜀黜周宗唐上承孔子絶
學卓乎千萬世之凖的也右伏讀之餘參考衆史摭其
大略名曰歷代統紀要覧盖統以正其緒紀以載其年
統以經之紀以緯之若戰國秦楚南北朝五代遼金不
得正統者則間見於編悉取皇極經世甲子以表其歲
自堯甲辰迄元戊申凡三千七百二十五年又以諸侯
及僣國事别為譜略一卷附之上下數千年間國家之
離合年祚之久近世系禪繼之由成敗興亡之故瞭然
可見識者毋誚其簡易也易曰易則易知簡則易從或
者由易以入難自簡以盡詳則又予之望也
通鑑綱目考證序
上虞徐昭文考朱子通鑑綱目凡例以證刊本脱誤及
補朱子之未偹凡若干卷名曰考證有以淑後之人其
功不細矣予乃為之序曰大道之世典禮命討皆原於
天禮樂征伐自天子出書不作可也大道既隠禮樂征
伐出自陪臣刑爵不咨於衆吾夫子盖不得已而托二
百四十二年典禮命討之權此春秋之所由作也自時
明王不興治教靡著姦臣女后擅政滋甚司馬氏述左
氏為編年而發原於韓趙魏亦以王綱所繫典禮所存
而天下之大經大法在焉子朱子又祖春秋以修綱目其
歲年之久近國統之離合政刑之得失人材之賢否大
書以提其要分註以偹其辭誠有得於筆削遺意後世
之鍳誡昭矣近代尹起莘發明既相依附汪克寬考異
又多未精比以朱子凢例參會今本未免致疑兹讀徐
君考證則渙然冰釋矣其大者如莾之弑帝必加進毒
操懿進爵必加自為劉裕朱冕稱帝必著其姓君臣之
義凛不可犯漢昭烈章武三年分註建興晉武大康十
一年分註永熙父子之倫有叙不紊如漢景尊太后則
加薄氏帝禪立張后則加貴人於以别嫡庶貴賤之分
竇憲曰舅梁冀曰后兄楊堅曰后父楊釗曰貴妃兄於
以懲外戚僭竊之禍高力士李輔國程元振軰皆書宦
者於以防寺人干政之患拓䟦禄官南詔酋龍之卒皆
以死書於以戒蕃將用事之漸李從珂必書養子又以
明異姓絶嗣之危他如高后廢少帝則改曰主霍光輔
少主則改曰帝至若臨視如幸攻討誅弑莫不注意而
備書之一字褒貶善惡靡逃然後朱子立言之旨無毫
髮爽其君臣賢否之實治亂盛衰之機已瞭然於心目
間學者自是無缺略牴牾之患徐君之用心可謂公且
勤矣使朱子復生必將有起予之嘆是書之行詎不有
關於世教也哉其徒將鋟梓以傳遂書於首簡
秦漢文衡序
文莫古於六經莫偹於史漢六經蔑以尚矣史漢之文
庸非後世之凖衡也歟予既輯春秋三傳國語為之類
編復取戰國先秦西漢之文摭其醇正者萃於三卷凡
二十八萹標曰秦漢文衡將與同志共學之士正之乃
為之序曰道有升降氣有盛衰而文運亦為之高下其
來久矣史漢之文世既近古雄深雅健典實該洽炳焉
與三代同風為可法也馬班以後體裁屢變文氣日靡
獨唐韓子起八代之衰運一返諸古其他作者往往與
時上下寥寥二千年間不為世尚所移者亦幾何人若
然史漢之文誠後世之凖衡也况又采其醇正者乎予
嘗竊觀古人制作一發乎情情見乎辭氣與理會文從
字順各職其職秦漢以上皆若此後之作者不浮則俚
不膚則嗇甚至事與理悖辭與意違競相師師悉趨世
尚求其可為文章家凖衡百無二三吁文章可謂難矣
學者誠能於是編熟讀玩思流動充足心融理契正如
持衡以較物低昂不爽輕重適當其或&KR0757;觚命牘考文
選言悉皆有以應之不惑於世好不堕於氣習文衡之
枋又在我矣語云取法於上僅得其中學者取法有道
知所嚮方則庶幾乎可與論文矣
上巳燕集補蘭亭詩序
事有曠古今而相符者其趨同也故君子視其所遭而
適其所趨焉爾晉王右軍當永和中以暮春修稧事於
會稽山隂之蘭亭儀觀風度千載而下尚可想見獨未
有能繼其躅而補其遺者何哉人物之殊科風習之異
尚不可必其同也至正二十年春江浙行省郎中劉君
德玄督戍餘姚暇日常以文事從容尊爼慨流光之易
邁思往古之不可復乃三月初吉會文武士四十二人
於秘圖湖上衣冠畢集羽觴流波殽羞惟旅談笑有容
追王謝之風流想浴沂之咏嘆充然若有得也遂取前
人詩考其闕四言者十有二闕五言者三而全不就者
十有六偕坐客次第補之刻諸堅石吁顧兹多艱所遭
若彼所適若此何其默契有如是耶祕圖湖在州治北
百步舊志為禹藏圖經之地巖石坡陁其上多嘉木美
竹下窪成坻泉水自石出盤旋廽折因芟闢修治甃為
曲渠覆以軒亭而景益稱是舉也發神禹之秘蹤續蘭
亭之盛集補昔人之遺典上下二三千年使故蹟不泯
而復顯誠可紀也作後序
南堂錄序
古之尊宿道德充乎已功業融乎時吐辭立言又能昭
著表暴於天下後世而傳誦不衰其為道一而已予於
了菴禪師南堂錄而有徵焉師諱清欲世居台之臨海
北歲入徑山十六依虎巖伏得度繼往姑蘇謁古林茂
往復聞問羣疑冰釋語默動止無非妙用所至諸方碩
師咸加企敬自是出世主溧水之開福嘉興之本覺平
江之靈巖三坐道場踰二十載四方緇素遠近依歸提
唱激揚贈贊諷詠言近而指遠事該而理約隨意所向
靡有留碍昭乎白日之行天容光洞燭即之者如煦春
温膏乎時雨之潤物品彙沾被得之者如飲甘露引之
自高則人益尊降之自卑則人益附根器銳鈍悉得見
觧可謂仁人之言其利溥矣往予遊嘉禾識師於本覺
得接言論留宿方丈見師孤燈危坐了無世相予亦喜
就坐側來學有請即援筆措辭不經思慮而温潤敷腴
光采著見嘗喜讀之而未知其指歸之有在也自風塵
俶擾音問益疎而師即世矣兹來金陵師之門人祖潛
與予講里族好出斯錄示予其上堂舉古贊䟽偈頌凡
若干卷予披讀之乃媿向者之喜正非知師者潛俾予
序予謂曰文所以載道也文為藝而道為實篤其實藝
者書之美則愛愛則傳焉故曰言之無文行而不遠予
觀僧家者流能傳其道以淑夫人者亦未嘗不資藉文
章以發之也師業勤而行修道全而德劭有德者之言
也其有不行遠也哉後之人即其言以入道得其道以
傳心是又斯錄之不可無也
洎川文集序
昔人謂禪門尊宿之出世叱咤縱横去來無碍其發乎
心聲著之言論要不可以迹求之也真嬾禪師俊公用
章世居番易之洎川為董文靖公之從孫有慧性從浮
屠氏習通内外典徧參大方機語不契即弗為之下既
而入龍翔廣智之室而有得焉故留吳最久所至名卿
鉅儒咸與交際著為言辭踔厲前輩當時寺㙮祠墓紀
功告成必致禮造請師下筆亹亹不靳至於贈送序記
積而成集名以洎川示不忘所自也五坐道場具有成
績世之稱師者莫不以為能言之士師固豈在是哉比
居淨慈入覲亰闕未幾示疾嗒然化去闍維燄燼舍利
如菽葬日天雨飛花人人瞻贊則師之去來生歿顯嘿
無方且不可測其涯涘詎可以迹求之乎要不待文章
顯名也較然矣其徒紹智萃集遺稿將鋟諸梓介中竺
季潭公嘱予詮次而論列之潭於師為法門兄弟而予
與師交好殆三十年義不得辭乃復之曰師之文叙事
似柳河東議論似曾子固立言扶教似嵩仲靈淵源緒
餘本於其師廣智若連類引物從容譬喻又上窺王褒
劉向之倫情思泉湧藴蓄山輝灝灝渢渢茫無畔際則
又自成一家言矣傳之後人沾丐未艾庸不可以行後
也耶雖然文章固禪門餘事而載道之器又未嘗不資
之以傳也予嘗觀近代僧家者流以文鳴者固多要其
不失軌範充然有餘在元貞則天隱至公天歷則廣智
訢公也天隱之文雅正舒暢廣智之文雄徤超邁然皆
無林下習氣師於廣智為大弟子宜與之並傳也用書
於首簡
潛溪大全集序
客有語予者曰吾性嗜山水嘗偹觀其狀矣長溪曲澗
湍激流清波瀾澄瑩照燿日月莫不愛而玩之至江海
之大蛟龍光怪晴雨變更則有不得以窺其涯涘矣窈
谷幽林泉甘木楙竒勝競發風日逞妍莫不悦而即之
至大山絶壑峻極千仞百靈閟藏則有不得以窮其形
勢矣予信其說以觀夫世之能為文章者亦莫不然也
金華宋先生景濓素負材氣積學纘言以文章名世往
予承乏蕭山縣庠辱寄示所著潛溪集若干卷抽思騁
辭循蹈規矩法度森嚴而光燄自著後數年扺武林獲
睹其後集續集若辨諸子三十八篇燕書四十篇演連
珠五十首問對四十二條襍傳數十至紀功表墓談玄
讚空題咏贈送隨物賦形入無出有浩乎江海之淵深
巍乎山岳之峻拔固有非管窺蠡測可得而彷彿也今
天子詔修元史先生實總論裁予獲與編纂日讀制作
時接緒論知其藴乎中者富發乎外者高厚而該博其
筆削之嚴是非之公褒貶勸懲凡前代興衰之故善惡
之實甲兵錢榖軍馬之數天文地紀災祥豐凶之變瞭
然簡册以垂傳將來則又若山川之出雲雨澤被萬物
有非向者所見高廣靡測而已是宜為當代所宗也雖
然文章氣運與道汚隆物生而盛盛而衰衰而復盛勢
之必至也况文章有統自古稱西漢為宗而賈董馬班
之儔實可師法晉宋日流委靡唐韓子起八代之衰運
一復諸古五季浸衰歐陽子又從而振之當時若曾子
固王介甫蘇子瞻皆有所依賴濓洛以來聖學未眀文
愈難治工辭章者或昧於理務直述者或少文致二者
胥失之也要之辭嚴而理闡氣壯而文腴什無二三嗟
乎文章可謂難矣先生當文運肇開褎然司文衡之枋
盛衰之機其在先生乎是用書為潛溪大全集序
全室集序
往予客金陵今中竺季潭禪師泐公從龍翔廣智業與
予同里閈情誼歡合且以遠大相期待日切劘於文事
遊從薦紳宿德間往復聞問為甚盛也師嘗厭世之為
文辭者識性不高則見地膚陋體裁無度則鋪叙失倫
且曰學固弗如是已也乃杜門坐一室取古人載籍矻
矻讀之至忘寢食將求制作之體與所以立言之要其
志可謂大矣既而師上徑山掌記室元叟端公會下復
歸龍翔予還留吳中斆學廣業比載晤金陵而師之學
已充然有得沛然不可禦矣自是遭時多故予避地姚
虞間師出主宣之水西寺風塵修阻俛仰二十餘年兹
獲遇西湖之上握手道舊因出其平日所著全室集若
古詩樂府歌行唐律凡若干卷讀之累日不厭惟見其
高古温厚風度悠揚煜然若翔空之孤鳳覧德來儀欲
快睹而不可得也昂然若霜晨之老鶴聲聞九臯欲近
之而不可即也追乎黃流之玉瓚縝栗而有章也澹乎
清廟之朱絃一唱三嘆而有遺音也是非其識之高工
之精而趣之妙能若是乎置之古人未易甄别詎不可
以行後也哉固足以副予夙昔之望矣抑予嘗觀晉唐
來高僧以詩名者概不少也若支遁之冲淡惠休之高
明貫休齊已之清麗靈徹皎然之潔峻道標無本之超
絶惠勤道潛之滋腴雖造詣不同要適於情性寓意深
遠至於今傳誦不衰季潭師識地高邁調趣清古導揚
規詠有風人托物之思得三百篇傳之將來豈居徹休
軰下尚當有知音者矣
贈弟伯良赴隴西縣丞序
皇上即位之六年詔六科取天下士吾弟伯良以明經
試天官廷授鞏昌隴西縣丞自予去鄊井久不得叙情
話兹亦以被召至亰方喜遂會合即有數千里之别其
情為何如哉雖然君命不可緩也夙志不可負也乃為
之言曰吾朱氏世居偃師先諫議承光禄之澤傳道學
之懿立朝治郡卓卓可紀程子謂其在邦在家臨民臨
事造次必由至誠在吾子孫當世守弗替者也再傳至
先樞密扈從南徙臨海今六世矣先祖春江府君又親
受業魯齋王文憲公先子克紹家學教養彌篤而吾兄
弟遭世多故濩落無似深懼弗荷先德恒疚於衷幸際
昌時網羅遺佚一才一藝之士咸萃京師量材論爵固
士大夫願用之時是行也宜思盡其職分則為丞之道
稱矣且丞為一邑之佐貳有令焉所資以共理斯民者
大府焉所稟命以奉公上者然貳於令則不敢擅專承
命大府則事功或不逮澤民之志未伸而黜辱之責至
矣守是職者寧可不廉慎而勤敏也耶夫廉慎以勤敏
莫過乎誠未有誠而不能動者也吾弟往哉事大府如
事父事令如事兄獲上之道得矣愛民以惠待吏以嚴
馭下之道得矣若然則報國家而昭世德者庸可以他
求哉詩云夙興夜寐無忝爾所生吾弟思所以無忝則
遠近之情不足惜也吾弟勉乎哉
西閣集序
西閣集者四明阜法師之詩集也法師清謹博雅温厚
有持傳天台旨於息菴孜公兼通内外典有能詩名往
主錢塘之廣惠予嘗訪之師坐予雪堂談論詩篇體裁
清古詞意冲粹有風人之思心竊愛之比僑居上虞師
移幢餘姚之明真相去一近舍時得往還聞問以相資
倡和以相酬㫪容乎大篇幽悠乎短章唯見其温柔不
廹流麗和平風度閒整志趣深長為可喜也未幾以行
業高等被命入覲竟以疾終於南京人莫不為之嗟悼
一日友生趙撝謙詮次其平日所為詩凡若干卷來嘱
予序予惟天地間光嶽之氣融而為清淑鍾而為仁賢至
發乎聲聞著之事業皆其秀也為釋為道往往又得其
秀而最清者胸次悠然飄飄物外不為世尚俗累牽引
風朝月夕吟嘯嘲咏出人意表有非經生學子所能及者
如晉唐以來諸名僧稱譽當時傳誦來世雖所得各有
造詣然要其適乎情性寓意幽遠則同歸也自予所見
冲澹如支遁麗藻如湯休深粹如靈徹清婉如皎然高
遠如貫休沉識如齊已超絶如無本思致如希晝滋腴
如道潛槩不可企矣今法師以清粹之姿寄跡釋氏且
閒雅温潤宜其陶寫哦諷之間追古作者其詩有不傳
者乎予非知言重以撝謙不忘所受姑為之序法師名
如阜字物元
白雲稿卷五
