網山集卷五
宋林亦之撰
祭文
艾軒先生成服
淳熙五年夏五月癸夘門人林亦之以酒漿雞豚之奠
敬告於工部侍郎故艾軒先生子林子之靈嗚呼先生
而止是耶昔之人哭其師如哭其父謂其師之可以盡
吾情如其父則哭之如其父嗚呼先生其吾父也撫棺
大叫有所不可忍傷哉痛哉痛哉傷哉軻之死千載而
有伊水伊水不可見又寥寥乎有吾先生一等談論往
往自六經絶筆此為獨悟是軻之後有伊水六經之後
而有吾艾軒先生也嗚呼百年宇宙而有君子者吾得
而師事之百年宇宙而亡君子者我不得而師事之吾
又恨何如也嗚呼痛哉三日之殮門人之絰者出亦之
又帥紅泉諸生再哭之亦之之来紅泉以其隣為東井
也先生嘗至其廬而諸生列拜於堂下先生受其拜且
誨之曰如其諸孫行也嗚呼古道闕落非先生其孰起
之先生且死斯文斯道何所託此亦之所以仰天痛哭
淚且盡而眼眶裂也嗚乎痛哉
艾軒先生大祥
七年夏五月五日越明日丁巳侍郎先生以是日大祥
祥事告已門人林亦之敬以酒漿魚膾之奠再拜哭酹
於堂下嗚乎麥堆三年倏爾徂盡門人治任紛紛去軫
我於此邦有如并州来時弱齒今焉白頭可忍一日言
復故丘遶墳長號其鳴啾啾天地無人六經無師何土
可留何山可依昔人何為撫膺痛哭亦謂四海莫頓此
足當年河洛不絶如帶賴有羣子晚歲猶在紅泉之道
豈曰終僵願我同學宇宙斯張日月不返疑服告終沽
酒寓情悲来無窮自此重趼痛連心脾年年是日黃梅
雨飛嗚乎悲夫
艾軒先生祠堂告成
淳熙癸夘二月丁酉日故工部侍郎艾軒先生祠堂告
成門弟子近遠至者數百人郡侯祭已迪功郎致仕吳
悅之在諸生以齒先敬酌酒告於祠下嗚乎大道根源
畀諸聖賢千年百年乃見一人孟子無傳發於洛川洛
有程氏莆生艾軒于嗟先生皜皜誰匹六經脈絡神解
心得同堂相歎胡不著書交臂難言紙上何如四海學
者始知孔子不在訓詁不在文字莆人四世祖孫父子
殆數百人皆門下士不獨致身蟬聯簮組一時楚楚如
齊如魯忽爾梁壊哀沉痛深有来賢侯式慰我心一國
之師天下所慕㓗彼明祠血食兹土七閩都督義重交
友買田以祀邈乎不朽吉日維戊侯来執斝冠履雜沓
有淚如寫先生之道自此長存願究遺言勿絶此根
父大殮
乾道七年冬十月庚戌孤子某敬以巵酒家飱致酹于
處士考君嗚呼昨者食於斯今者酹於斯舉聲一哭心
魄俱斷薾然杖絰兹焉乃具是必倣諸古盖力之所至
惟是耳若謂我生汝汝今頭欲白而終無一事為稱吾
心又何必倣諸古此我不肖子也槌胸大叫其將何辭
以對也嗚呼蒼天嗚呼痛哉
父大祥
乾道九年冬十月庚申朔越四日癸亥孤子某謹以巵
酒雞魚之奠敬告大祥於考君處士之靈結巢莽蒼去
日不可返摧涕一出心潰血零百年號慕其將與此身
俱滅也耶
犀斜
乾道八年冬十月十有一日丙午孤子某自三十里奉
考君處士之柩卜葬於犀斜之原日向中乃掩坎而以
杯酒盤飱敬酹之嗚呼傷哉貧也養生送死焉得而無
憾雖然數尺之壟可以固蔵盖亦行其所聞者如是耳
捫心涕絶千古永極
南山墓
三十年十有二月二十有五日孤子某謹以觴酒盤飱
之祭敢昭告於考君承事墓下嗚呼十年松楸有如昨
日如是一杯又將隔歲敢告
外舅大殮
六年夏五月丁巳吾婦翁評事以是日大殮甥網山林
某敢以巵酒魚豚之奠敬告之曰嗚呼悲夫吾家去此
相望數驛一日為此来而婦翁死傷心何可言翁之死
故人親戚翕然為予悲雖欲勿悲焉得而勿悲也翁自
病至死沉瞑無一言每睹我来即以目視我亦了無一
語阿女以是故敂胸嘔血其聲呼呼翁之不肯出一語
豈其於我有所凄然者耶吾来此三十日翁之見我不
翅如三十年知我者我又何可恨幽明之隔不可復見
生死數語如此巵酒
又祭外舅
八年夏四月戊申甥網山林某謹以斗酒一食自三百
里致酹於惠安丈人陳公之靈嗚呼昨者拜公未有旬
月豈謂訣去及我未發一見而死耿恨何窮苟不有是
孰為婦翁適以衰衣奠哭芻靈計程南首心眩涕零何
年重来萬松蒼蒼前度劉郎苦為肺腸
林公執
三年冬十月壬子同郡生林某并姓名三十人以巵酒
盤飱敬致酹於故承事卜丈林公之靈嗚乎八十之老
故國喬木有此彫零云胡不哭街南巷北生事如麻垂
簾市中所謂君家君家何如教子一經十年聲名機雲
弟兄國人於是謂公有子問詩問禮来者楚楚我輩小
子陳良之徒斗酒哭公義其然乎死而有知聊聽吾語
有子如此公其不死
李監倉
四年夏五月甲寅曲堆林某敬以杯酒盤飱哭故監倉
李君之柩於龍山塔下嗚乎十年戸外足迹可數公一
見我如所未睹我亦何能而相尊俎反覆念此涕零如
雨龍山之巔上入雲霓公居其旁我居其西日則一至
夜則一来談笑無限欲去徘徊人皆謂我咄咄(丁忽反)怪
事公聞我語喜而不寐天下所難難於知己不謂君子
知我如此公於文律所長儷偶加之數年可以不朽公
之㓗已有似冰壺闔館之夕晻然弊裾如公所為知之
者誰公所敬我謂其相知視公之貌萬斛之舟豈謂一
死乃如轉喉芻靈所居嚮者書帷於此酹公觸目生悲
百年隔闊有酒一巵肺肝之言而盡於斯
陳以中
五年秋九月二十有一日甲戌林某合丹井羣居来哭
吾友陳生而告之曰嗚呼昨者無端紛紛行李子来語
離亦自知其謬也而不知此行乃為死期嗚呼痛哉子
之胸腹粲粲可數所視羣居有緩急即推身出力以相
助胡為一死千里冥濛言之愴心也嗚呼子平生於人
吐肝出肺相視如骨肉子之死於吳門也誰收汝骨誰
尸汝喪吾黨不得一撫棺而哭子今夕何夕子之兄弟
招汝魂魄吾得以哭子嗚呼痛哉吾黨有若人者其死
之日無骸可哭望影而弔何者為心目也嗚呼痛哉
陳旦中
六年二月十日日向夕林某合吾黨十數人以巵酒豆
肉致酹於吾友陳生先輩之靈嗚呼汝兄之死方感予
心今復哭汝悲惜彌深汝於一輩有如蘭芽娟娟數莖
其標已佳不謂一疾髐然把骨此豈久長言之涕絶今
夕何夕曲堆之旁澆酒地上舉目凄涼雖然今夕聊道
欵曲明日重来夕陽空屋
林斯容
癸巳之歲春正月十有三日丁巳林某合徒友二十人
以巵酒盤飱致酹於故林生二十四秀才之靈嗚呼痛
哉汝走儋耳曰哭其父豈謂迺身復死於是按彼圖經
此為何處爾父爾子於焉俱死岌然伯兄纍纍病軀乃
自朱崖隨一蠻奴骸骨兩函出入﨑嶇十日五日行店
俱無夜所投宿路傍草峬我聽此語累夕驚吁亦有灾
喪可曾似此等為死耳况有若苦勿謂鯨波邈焉已隔
所聞哭聲乃其故集一杯招汝亟其来止無為天末羇
愁之鬼嗚呼哀哉
友人稚春同爨兄
年月日林某敬以斗酒一食哭酹于吾友稚春同爨兄
之靈嗚呼稚春朋友道闕唯君為盡之撫膺長慟傷如
之何自幼結交便同襟袍於今白頭不見其過曩遭巨
浸吾婦初産四更呼我即来並爨奴婢雞犬各安所館
宇宙斯人命一何短我雖共廬身常作客門戸短長妻
孥纖悉有来家書皆君手跡阿誰弟兄如此用力嗚呼
稚春君死十日我始聞訃逆旅一號魂驚魄懼父無丁
男妻抱幼嗣天下單孑此情何措嗚呼稚春爾之阿翁
即吾之翁爾子可教當發其蒙君能先施我敢負君割
心一巵敬寓斯文
曹聲之
嗚呼故人有子故人有孫胡為一巢一雛不存我近客
還過我紛紛人各謂汝非昔郎君我喜未已哭聲忽聞
三世孀嫠煢煢一門伯道無嗣可續其傳李密祖母曷
終餘年質之蒼天天其愈高唯是朋儔相對悲號新涼
雨過月明秋毫亡者已矣未亡奈何
光澤朱尉
年月日同舍生林亦之林通平以巵酒一食哭酹于故
縣尉二十二丈朱君之靈嗚呼昨者識君紅泉之上義
為朋友齒則父行今者哭君小孤之下當時龐艾其存
已寡先生初出羣英沓至金簧銀甕照耀天地又有羣
老故木蒼松鴈行升堂執禮甚恭于嗟丈人是為一數
每視我輩連心並肺不謂偃斧忽爾木拱欵欵舊遊纍
纍新壟同州秋浦一水蟬聫昔造其廬今弔其阡一杯
長號轉臂陳迹百年永訣有如此夕
曹子微母
淳熙改元春正月丙午林某謹以清酒殽蓛之奠致酹
於故孺人陳氏之靈嗚呼昨者故人墳土初畢去之七
日又弔乃室茫茫太空孰為短長遂令支蔓其說多方
通家之集如今幾年劉郎去後孟母復捐豈堪逝者如
此翩翩追舊酸摧淚點雙懸貍首一巵亦云有子勿謂
幽壤卒焉若是况乃賢淑一門之懿視此酹辭可以勿
愧
陳夀夫
元年春三月乃日上弦越明日乙未同舍三十人謹以
觴酒雞豚之奠致酹于夀夫陳君之靈嗚呼三二年来
吁嗟弔文兩悲瘴魂今復哭君所謂南陬莫非死客有
来行李何必此域乃如結屋萬竹幽幽可以長子可以
白頭何事翩翩却為此游黃茅客舍尸骨誰收君死之
夕不知其時於此一哭即為死期知生者弔知死者傷
雜然来聚沉痛中腸隔海蒼茫煙雨生狂為語行人好
還故鄉
海陽章尉
甲午之歲夏四月壬午外兄林某以斗酒一食致酹於
故海陽縣尉章四十弟闢之之墓嗚呼闢之日已向中
泉關永隔傷心可奈何傷心可奈何一年凡幾日而吾
兩涉江以送葬人欲久不老何可得耶嗚呼秋風網山
明月疎野此意斷絶如今幾年每一紬尋即頭暈而眼
花亂矣嗚呼悲夫他日其有知我之悲者乎江南一帶
吾不忍視之長號一聲策馬而去滿山松栢相思何處
曹不占
年月日林某合徒友三數十人以巵酒豆肉致酹於故
友人曹不占子之靈嗟哉不占昌陽一飲去之幾日而
乃捉筆為子酹辭人其無情則已若其有情則此情何
時而已耶嗟哉不占了無是非了無可否故人無德於
已者亦無怨於已者二十年来我之所以友子者唯是
耳嗟哉不占花蹊西偏有宅一區子以是為歲寒切磋
不可緩者而子乃止於是數日沉吟出門入門有所不
可忍乃知昔人於西州門啾唧痛心之言苟非我輩何
從有此等語耶嗚呼哀哉欵欵故游有如兄弟平生胸
腹寓此一涕
夏循矩先生
年月日某人以酒漿魚豕之奠致酹於故循矩先生柩
下林某為之辭曰嗚呼先生百年黨巷於焉解惑樵車
過市安得不哭嗚呼白頭讀書賣屋而葬黔婁君平所
可道者唯是爾先生又何憾耶近遠畢集里門之隅乃
如陳相盍循其初空亭一巵聊道欵曲魂如可招敢後
宋玉
林伯謨
嗚呼伯謨其死矣乎昔人於昆弟父母無間言乃謂之
孝君之事親唯謹爾其視諸弟壺漿豆肉寒袍暑衣盖
有人之所難者而君無難色嗚呼君乎惡可謂之世人
而已乎綠煙之下花竹如晝君不可見傷如之何悲酸
數語道此胸腹勿謂泉關闇無白日
林斯行
二年秋九月朔日己夘同舍三十人謹以巵酒盤飱之
奠致酹于故友人斯行林生之靈嗟哉斯行其於羣處
娟娟可憐胡為一死不逮中年所嗜雕蟲不險不俗豈
謂歲月一等埋伏乃如菜畦便可終老何必去来苕霅
古道嗟哉斯行日者雙棺来自儋耳今者東吳復哭吾
子人生慘禍萃於一門首尾五年三度招魂行道相語
已自驚吁况乃故遊悲冤何如嗟哉斯行華亭水鄉鶴
叫三更夜航船上歌聲短長欲弔羇魂跂莫之往白日
一巵其或可想
鄭唐仲
嗚呼人生滅沒百世同轍君其長逝我所深惜君於壮
歲刻意問津以是得病豈為俗人茫茫宇宙安有斯病
窮海得此敢不起敬再拜柩車是為里門勿即遽去聊
寓一尊我為此文不獨弔君想得九原亦喜斯言
青龍陳君
六年秋八月既望越某日網山林某敬以千里一食致
酹於故提幹二丈青龍陳君之靈嗚呼舊故一别所懷
無數孰謂彫零乃如此遽我緣長者一下錢塘君聞我
来數程宿糧逆旅一見便如曩昔義薄層空身纔五尺
欵欵謂我淛人讀書哿矣富人傷哉寒癯欲為數椽芙
蕖秋浦有来館我不間爾汝願憑指畫為之凖繩我敬
此言我愧非人粲粲高致曾是滿堂適我南歸君其云
亡吁嗟舊遊零落一方向時射圃草如人長視人子弟
若其子弟想彼州閭誰不出涕我有巵酒哭君何處船
下姑蘇華亭東去不知何年問津於此憑高一慟落霞
千里
章氏婦
嗚呼嫁車何年葬車在門嫁衣何年殮衣已陳人命朝
露人世浮漚反覆歎息短長勿論惟是朋友便如閨壼
今日之義一杯敢後
林司法
年月日司法林先生訃来學生某聚哭於里門佛屋且
以巵酒一食敬酹之嗚呼先生少年場屋姓字轔轔里
閭模楷脫屨莘莘白頭一官雷州參軍尺寸未騁叢祠
招魂南為儋耳北是鬼門安得不死吾黨悲冤不獨一
身旅骸數人經涉半年凶問初聞六月炎海萬里故園
莽不可見徒有此尊哀哉
林稚春母
嗚呼空山晚歲寄巢一枝可忍長訣交横涕洟王珪之
家周瑜之母千年百年曠哉天宇縞衣數程来赴喪期
未曰有子有母如斯故於棲息欲託情重書曰網山浮
家之洞秋風落葉丹旐翩翩全家哭送巵酒何年
陳監場夫人
四年仲冬之月丙申朔越九日甲辰某以斗酒一食致
酹於故監場夫人林氏之柩吾里有母年濱九十如此
滅沒行道傷惜母也教子唯是擇隣與其子游耆老數
人母饋之食無或難色至今黨巷謂是母德歲時親戚
夜或宴(一作與)聚母也衰年端坐無倨此来涕淚曩嘗登
堂百年女法一夕云亡羣孫愷慈各自讀書諸婿豪華
亦有懸魚蕭騷海畔如母者鮮母也且死復何所恨里
有故母古昔可聞嗟哉莫見瑟瑟傷魂立冬大招遠日
不来巵酒長訣華屋蒼苔
谷堂賾和尚
四年孟春之月人日戊申網山林某以香茶果子致祭
於故精嚴長老谷堂禪師之靈吾里精藍一千五百本
色道人此為巨擘昨者浦西尚及一見惜哉已老使我
心眩諸方談禪拈椎豎拂何如谷堂無句可說嚼蔬吞
飯一等真實即此真實是謂古佛豪傑雜雜交朋不知
其人視其所親胡為一日寄我短札題其年月欵欵話
别天寒日暮快我行客平生草鞋這回得力芝山之下
松徑成行所謂伊人在水一方浮屠不哭我豈無情聊
寓杯茶有淚縱横
陳子白母
嗚呼昨者死喪井陌共嘆矧於我輩尤切凄斷嗟嗟夫
人良婦賢母絲調鳳鳴蘭芳芝秀何為一疾遽隔莽渺
年過五十已不為夭王珪之客梁鴻之賓風雨盤豆義
如家人行矣芻靈同是一哭孤墳屋角痛注心目
清遠林尉
嗚呼里閭老大如曉星寥落君不可見傷如之何君之
胸中了如童兒一物不留况乃是非門庭庳隘人嗤其
儉君則甚安不動一念以此所積富而且夀以此不惑
死生如晝紛紛来哭視君前輩豈為一哭無從而潰十
月寒原衰草殘雲情寓此酒悲視斯文
網山集卷五
