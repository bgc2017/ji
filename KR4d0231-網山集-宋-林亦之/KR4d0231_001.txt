網山集卷一
宋林亦之撰
古律詩
奉題林稚春(丰)菊花枕子歌
故人所說菊花枕似把冰九月下飲秋水一雙明炯炯
數在青囊第一品狂風江上吹蒹葭此物往往得之嵇
康阮籍家閉門誦書二十年眼睛損盡生空花建陽小
作箸頭書殘更燈火亂蟲魚石渠文字大如斗場屋歲
月又不偶却来南山青草邊東西四至盡為菊花田手
提長筐向山曲一下收拾三百斛昨者昏寐才起来解
把簷頭小字讀乃知妙物通羣(一作神)仙一切藥裹應棄
捐
奉酬稚春梅花行(稚春云草堂梅花一枝大不凡新詩見餉却不曾寄花来因道)
(此意以奉酬耳)
草堂梅花千萬枝新詩品題何太竒可憐一枝非凡羣
賞心何人空自珍請與君談别花人如或見之當俯身
西湖一帶何蒼茫娟娟數枝臨水傍上有幽人眉骨横
終日對花情意生花如秋月照芭蕉人似春風吹野苗
人與花枝自相親一篇至今吟如新胸中若有一點塵
縦對此花無精神平生不識市沽兒四更誦書長苦飢
摩挲此腹遶疎籬笑折花枝花自知
戲題稚春杜少陵詩集
十年蕭蕭去武林槖中唯有謫仙吟君今失意還山窟
少陵詩集如明月自怪平生每相似窮愁嗜好亦如許
飯顆山頭舊相逢安得娟娟同處所故人語我明年冬
或騎大馬長安中或倚書樓頭如蓬即見雙劒終然同
我聞此語驩且劇視君狀貌如其筆兩目津津可終遁
此物應蔵月魚室月魚文字非時好已問莵裘吾將老
綠煙亭下黃花時兩手抱取歸柴扉
和李監倉諤欲遊龍卧山以海風大作不果往
枉蒙龍卧篇如睹藤蘿境十年招隠士欲到此山頂坐
石誦離騷掬水弄清影無人同荷鋤長愧林下景昨者
逢李侯一笑便驩領為言有明月公事且暫屛騎驢學
賈島捫蝨喚王猛雙鑣雲外来斜帽不須整夜投招提
宿聽雨寒更永論文到昌黎說詩笑匡鼎悶人數日風
何時發深省
丁亥九月十六夜偕李監倉宿龍卧山中聽雨看
月同時事也所謂魚與熊掌兼得之賦詩一篇
以紀其事
相喚此山来狂風吹我衣把酒桂花下山雲片段飛掩
門雨初滴開門月還上倚樹看月明半山聞雨響人間
有佳景詩句頗發越何曾似今夕聽雨還看月
九月晦日登烽火山
興来走上烽火山著足不定秋風寒四邊黃茅滑如雨
低頭一看毛髮豎幾年要到紫菜鄉大練小練并東牆
如今一時在眼傍白雲浮水天茫茫酒闌更欲弔虎屋
無端日脚相催促一奴魋髻一跛足逐我下山如野鹿
見獨斯行叔綺子為赴春試一出江頭送别殊令
牽懷聊為巴闌行一首以道此意云爾
巴闌獨還歲月深相送出門自沉吟十年交舊總如許
狂歌一曲傷人心今人讀書如過客壺飱只向市頭索
吾曹苦思腸幾穿安得相逢不索莫念我平生弄典墳
六月北窗長閉門雕肝篆肺得一句旁人袖手評其文
思量至此復一笑如何躍馬追年少我今聞說有場屋
兩耳如聾怕聽得網山山下月魚亭就船買魚活煮羹
何時挾冊此来歸議論不到吾縦横故人年幾今猶未
正好欵門問知己時命相遭不用多或在半言幷片紙
老人校書紫雲樓相見或問吾因由為言索處海水頭
蓬莱方丈不可到此心日夕徒生憂
秋夜同章三十九弟次邠宿延慶山中紀遊一首
芭蕉月上照窗扉屋裏老僧眠不知起来樹根飲一盞
舉頭忽是三更時藤蘿一處一處好我亦持杯隨處坐
山雞忽叫野鐘鳴滿地西風愁殺我
古意
深夜步秋檐明月照石階所憶不可見乃愛徒興懷我
欲掛天帆長江風浪摧我欲跨綠耳蒼林煙雨回只有
坐長想佳人安在哉何時覿来袂雙目冏冏開
邑大夫范丈處義寵示廣陵餘事泠然誦之歷歷
慘惻如在目中輒賦短篇紀所聞也
嘗閱淮南圖蕭蕭草屋少人居及讀廣陵集惻惻我心
欲垂泣吁嗟戀鄉國生死不肯去邊笳纔一動殺戮先
此土可憐此土人父子無白頭不死於飢即死戰性命
只在道旁溝更聞維揚有鬼市銅錢須臾變為紙都緣
白日殺人多所以冤魂有如是君侯壮思凌雲空青衫
匹馬戎幕中當時轅門眼所見長歌短歌淚如綫少陵
嶇﨑䕫峽路一切悲愁託詩句至今太史不足憑惟有
此詩為可據紹興辛巳淮楚功紛紛予奪或異同他年
石渠訪遺事為說東陽有蔚宗
范宰登瑞峰塔續蒙寵寄古篇輒次来韻
平明眺遠目蒼波吐紅暾已瞻大鼇網復矚鸕鷀門宿
酲雖已解衫襟猶酒痕憑陵不可羈往往天欲捫却憶
去年時舟役勞朝昏幼婦帶桎梏嚼飯不敢吞今年復
此役溪山恣討論為有陶元亮心胸如阜坤
范宰見寄遊草堂誰謂漁鹽市之什輒同賦一篇
不用元白唱酬之法
誰謂魚鹽市乃枉大夫軒既登雲霞觀更尋薜蘿村松
枝何夾道萱草况當門借問阿誰家此為故人園倚竹
坐半日論詩到初根愧無捫蝨姿敢辱輟鸞言勞勞青
衫客莽莽紅塵奔所至有山水何曾解討論君侯食肉
相杞菊為心魂一縣固多事終朝如山樊行旌遇佳勝
呼賓羅芳尊有此幽寂趣從容以剸繁
范宰同鄭簿(公敏)應尉(振)送戰船至海上招野人
同遊賦得可月湖一篇奉呈
可月湖邊送戰舸長嘯便欲凌清波好風吹帆如去馬
鼠曹若可雙手把青天無雲水初漲一山兩山浮水上
平生膽意少羈束叩舷長歌心益壮生平誦書口啾啾
何似一日觀滄流厖眉太史足重繭盡驅百怪歸筆頭
羣公楚楚皆人物我亦自忘布衣拙恢諧莫續濟川君
可無一詩記明(一作年)月
丈人行答通平林簿(丈人乃泉州人嘗客紅泉與艾軒論樂律網山不知其)
(姓名但稱丈人尊之也其後乃子又寄書於林宜季石笋之喻美之也)
祖龍一出羣儒怒滔滔稷下如抽縷樂以聲傳非文字
千年闕斷無人補昔有丈人壺山前紹興甲寅乙夘年
定律不待絫黍起瓦缶皆可成宫徵更言吹律隨隆汙
百世不以一聲拘此法漢魏周隋無紅泉得之延坐隅
一時河漢東西奔姓氏胡為旅人門我欲栩栩還皇墳
要以六琯為根原九簫鼓吹百物和羽衣狼藉漁陽戈
須信樂能召太平非是太平為樂歌丈人宿草飛毿毿
乾旋坤轉誰更堪忽有尺紙如春蠶遺音石笋天一南
三更把書不成眠四更起坐霜月懸五更開門欲上馬
至竟此人何山下
賀江宰(濤)生朝
清秋八月月未弦河陽市上謳聲傳今年百姓杯飯足
敢不祝公長命篇青衫白馬鳴琴初適逢吁嗟舞羣巫
日維對案愁眉紆退食皇皇雙頰癯家雖貧困仰母慈
村村樂業無逃逋况此一熟十年無東家西家禾滿車
窮儒如儂四壁立亦有甌窶可讀書縣人安得此豐歲
實以善政吾非諛昨者越上人苦飢公一主簿何能為
自穿滄海告隣糴所視身命半縷絲長風駕浪海波黑
舟人各各面如墨尚據胡床取紙筆為文憤怒罵風伯
翩翩盛名日以起四海識公從此始總為六鼇帶歸去
何哉雙鳬更来此隂德由来活人多龜齡鶴筭定爾過
况當竹下圍棋日繽紛百福連山河(荆楚風俗八月初四日鄕人於竹下)
(圍棋勝者獲福也)
奉酬監鎮梁丈所惠臘梅之什
臘梅好好花枝閒官亭楚楚歲事闌思量窮冬損情思
感激芳意生容顔孤標不是如許骨野落可能禁此寒
誰信魚鹽屈詩客三更遶樹興未殘
答稚春送瘞鶴銘
烹魚蒙尺牘瘞鶴有殘碑老去無他好朝来愜所思幽
懷增感激妙處自傾欹喜劇還生嘆如今愛者誰
答稚春所寄詩卷
不見幾多日詩篇句句新沉吟堪膾炙塗抹更精神世
俗難知己文章却解貧竹忩休苦思思苦轉愁人
草堂同爨呈稚春
雲錦堂前花作堆尋幽養静屬吾儕高高下下黃柑樹
曲曲斜斜碧草階數點遠山如越縣一條寒水似秦淮
龐公父子能留客我亦三年忘客懷
奉酬監倉李丈金橘銀魚之什
為有風流賀季真道齋從此往来頻錦囊牙軸詩千卷
金橘銀魚酒一廵見我每呼蓮社客看君還是竹林人
有時夜話寒更盡明日相逢語又新
九月登龍卧山
丁亥九月同李監倉宿龍卧山越三年復與二
曹叔姪海陽章尉為此遊而監倉已沒矣今兹
九月二曹幷海陽又不可見首尾凡八年有是
存沒對酒悲慨情見乎詩
復此雲山飲吁嗟空自勞三迴看杞菊兩度歎蓬蒿昨
者唯傷李如今更憶曹海陽真俊逸一等野墳高
九月遊龍卧山留一夕明日值雨坐超上人房偶
題
野興更周遭應遲問大刀山房逢雨好人意與秋高多
謝烹鮮乳還令厭濁醪重来須累少欵欵聽蕭騷
歲晚山樓書懷
儺鼓逄逄起江邊歲又除哦詩猶古木高枕尚僧居脚
垢時忘洗頭蓬月懶梳自應塵事少非我故耽書
秋試歸訪綠煙亭
竹逕縈紆去相逢情若何江從木杪見秋向菊邊多謾
有風濤想如今歲月過唯於交舊裏聽取碧雲歌
陳文煥秀才所宅近市憑樓一望西山宛然墮几
案中縣之豪雋唱酬不下數十百篇野人後来
承聽許不必次韻故為之賦一首
西山簷外見何必鹿門行近晚市聲合疎簾野意生終
朝如此好初月更多情却愧才華鈍三年句不成
縣學東軒
莫道東軒惡朝来意欲迷平田飛白鳥高木叫黃鸝林
闕孤峰出簷低遠樹齊雖然有佳趣那似海門西
江上
敗絮滄江上柴門落日中論文誰與共覓句不須工壮
思如秋葉搔頭似老翁﨑嶇村浦路敢自說豪雄
陪范明府與諸同官飲新亭是夕以莞爾榜之因
賦此詩
把燭新亭下迂疎(一作疎狂)聊爾歌酒緣人品勝官要野情
多燕豆客俱好漁竿人亦過誰知武城笑深自惜蹉跎
瑞峰院夜語奉酬鄭簿
百級上層巒呼鐙同所歡甆杯真有道行李似無官妙
語勝熊掌疎才愧鶡冠古人相見意不作酒肴看
江樓陪范長官宴自警一篇戲呈鄭主簿
幾回過海上此日暫躊躇未盡尊前酒還奔使者車官
人無少暇賤子敢安居一畝芭蕉圃如今要自鋤
奉送范宰秩滿還東陽
語違今幾日猶更上層巒(一作戀征鞍)情自緣君子吾非送
長官衝寒去程遠惜别賦詩難政拙為遺愛留將識者
看
翁丈柔中同姪昭文相訪留兩日既别贈以詩
委巷無過客明燈迎此翁驩欣屐齒折羞澁酒缾空燒
芋隨家法論詩到國風胡麻煮清棗更擬故人同
網山二首
風濤生長處土地屬東隅樹樹懸魚網村村吹鷓鴣酒
旗孤嶼見書卷一山無欲趁雞豚社深慙身業儒
其二
屋舍高低住比隣活計同(一作衣裳結束同)笭箵嫌月白螃蠏
要霜紅吠犬隨村落賣魚成老翁地鹹耕種少海熟抵
年豐(前此和李倉詩序某欲於網山下結茅為屋空乏之人徒然有此念耳新詩餉我便催促為此行且)
(以輞川鹿門為同日事令人轉有終焉之想今欲且畫網山圖掛於西壁下篇詩斗酒日游其間此便可以呼)
(網山處士也買山一件徐問之未晚耳)
續夢中所見兩句
長劒歌明月吳門一夜過紅樓何處是為說馬闌坡
記九月二十五夜夢中作
藥圃幽人徑桃源處士居歲時雖屢改蹤跡尚如初
延慶寫真贊二首
住山頭欲白何爾太邪揄却厭舊時面丹青别換模
其二
秋雨秋山夜縱縱自横横平生無罪過不合去為僧
春晚招石門陳居士(淼)遊麥斜巖破新茶因讀南
華齊物論二首
叫破殘花深處眠麥斜巖下畢逋前更須汲井開茶共
讀盡南華齊物篇
好好輕衫清晝便短鋤欲乞此来田只應荷蕢無青髮
且謾春風二十年
范公彌誕之辰輒述閭巷語為邑大夫夀且俟採
詩者
錦樓夀曲未須吹且聽江邊老婦詞但願年年好官長
一如官長在官時
同范長官鄭主簿送戰船至鹽嶼江上奉酬應尉
相送長江風浪輕尉仙真自好心情四更明月宿何處
魚骨山前第一程
題長樂縣靈峰寺望日亭(庚子十月十六日作)
雲母江邊有草亭分明見得日頭生一村籬落更何處
此已無天只水聲
題嚴子陵釣臺
莫向金門傲冕旒歸来却要著羊裘乾坤不是劉文叔
那得長竿釣白頭
林井伯母生日口占
由来此母如吾母再拜一巵復一巵最好年年作生日
碧蘭黃菊與同時
淑人生日口占
方朔曾為老侍郎麻姑来降紫雲香夀杯今日逢長至
欵欵長年此日長
重陽次日登城山
城山飲罷冷侵衣湖上重来月滿巵未愛疎籬黃菊日
最憐秋水白雲時
重過紅泉
憶昔嘈嘈来拜經秋燈秋雨苦吟聲如今秋雨秋燈夜
大半當年猶未生
秋日題
漠漠騷騷如卷砂當門枯木見巢鵶秋林最怕風吹盡
一直愁心無樹遮
九日下水
黃花時候苦思鄕急水還家一日強不道南風打頭上
客船搖櫓作重陽
草堂老人和仲平頭七十宴客綠煙亭輒賦口號
一章以為草堂之夀
今年七十多青裏莫把仙翁一例看再拜尊前為翁舞
草堂最好是無官
辛夘歲應舉過西峽渡
白鹿山頭雲欲頽峽門灘下水如雷錦囊破裂元無用
席帽&KR0706;﨑還更来我自未能逃世俗人誰便解脫塵埃
扁舟且趁牛羊渡莫問如今第幾迴
寄精嚴谷堂(惟頥)老宿二十年欲訪谷堂觀筆法
因循去未得偶逢水西客沉吟久之因寄此詩
隔浦娟娟古佛廬幾迴欲去更踟躇欲誇柳氏元和脚
要問隋僧智果書見說交情多雋達每慙識面尚生疎
山頭紅葉知無限可許閒人暫寓居
寄范都廂
南去封題久不聞北来數數聽寒暄聫鑣太白三千首
擊柝長安十二門飛觀凌空天子國輕帆半日女兒村
淵明好趣柴桑近官職高卑(一作低)未要論(西都賦曰立十二之通門)
奉陪嚴陵史君楊校書(興宗)囊山夜語一别數月
欲再見不可得因寄此詩(庚子十月作)
鄉㕓一語竟何曾却向他州逢李膺白馬千山緣矍相
(先生之喪史君来弔往返數十程故有此句)朱幡四海有嚴陵鵝湖猶記通
宵雨虎石還同半夜燈素髮相看纔兩度不知再見幾
時能(楊校書云要得一書藏石室為緣新說自金陵)
秋試後再寄林井伯
方國三年一合圍圜門屢戰定高飛人如我友無青眼
天豈斯文厭紫微苦縣老聃終遁去敬亭小謝未須歸
丈夫謀宦非身計茘子山前有綵衣
送井伯赴上庠
紫微巷口送征鞍白社村前荳葉寒一賦雕蟲如癸水
(井伯曾作桂林賦)千山羸馬上長安短檠已自甘投老健筆胡
為未得官鳳閣起家緣六館州人更欲祝東巒(井伯自號東巒)
(子)
得舍弟行可(云之)鹽官病後書
荷花開盡蓼花紅遊子今年秋又窮千里病眠鴻鴈影
一書愁殺月魚翁天寒好處予煨芋日落何山汝轉蓬
名利不成作歸計先生已老海門東
舍弟客臨平
憑誰為問鶺鴒原燈火三更殞淚痕天遠未知萍梗迹
書来說在藕花村年華似汝寧為未場屋如吾已懶言
璧水(井伯時為國子生)故人今北去短長門戸好同論(吳僧道潛詩云)
(風蒲獵獵弄輕柔欲立蜻蜓不自由五月臨平山下路藕花無數滿汀洲故詩人以名其地如柳惲云汀洲生)
(白蘋日暮江南春後人因號白蘋洲)
借冊井伯
吉貝城邊寄此身(一作冬復春)故鄕歸少異鄕親蜀無擔石
雄何苦洛有書船孟不貧綠水孤村何處客白頭雙闕
老門人令狐冒雪成圖畫還(一作可)許渠儂續(一作接)後塵
憶浮家洞
萬竹蒼蒼烏鳥啼一江渺渺薜蘿西幽懷動處蘭初長
好句来時月已低年歲却從為客盡家書長是倩人題
疎鐘日落孤村立秋燕梁空歸思迷
寄表弟章由之為理曲堆屋廬
苦来為客竟何為宅舍荒村誰與治别墅雖無輞川畫
生涯堪入杜陵詩身如燕子年年去家似漁舟處處移
丹井西頭曲堆下更煩歲晚定疎籬
送林子方袐書(枅)赴廣東提舉
乘軺嶺外丈人回奉使天南學士来萬里家聲蠻子洞
一門旌節越王臺驛辭瀨口初逢菊界入潮州定折梅
莫怪襄陽負韓約芸香又好睗環催
次韻奉酬致仕通直吳七丈上元所寄之什
空齋自合冷如灰何物龍鍾似不才日日讀書無處用
年年作客幾時迴君為諸老先生行我在當初最後来
可忍殘春對耆舊不攜斗酒去相陪
次韻致政吳丈(悅之)和林縣丞(褒)丹桂非特之什
青山湖上宅丹桂月邊枝菊蘂元同日桐花却並時籠
鵝翁不俗蠟鳳子多竒須信三秋好先從數月期藍田
一廳壁黃卷五男兒問禮當年事芹宫未頌僖
次韻奉酬林仲雨
年去又来三月強詩成未了寸心狂已無精力能穿鵠
尚有頭顱可牧羊老柏縱教逢歲晚幽蘭本不為人香
東膠待補猶堪戰莫道今無識繞梁(仲雨次韻云萬事不成嗟畫虎一官)
(那得似驅羊)
謝林守(元仲)架艾軒先生祠堂
雙闕已嗟秋草邊兩楹誰作麥堆前幸逢皂盖行春日
如見紅泉講道年工部先生天下士莆陽太守大夫賢
斯文直待斯人出千載名聲與共傳(林守詩云原上卧龍無起日柱頭化)
(鶴見何年)
再用前韻和林守
清詠重重畫戟邊芳題短短竹籬前政如美稷西河日
詩到黃初正始年滕國已歌慈父愛韓門更感使君賢
銅魚好句關風教巴嶺賡酬只浪傳
奉寄雲安安撫寳文少卿林黃中(栗)
泥封欵欵下青冥却許麾幢換使軿夔子城頭開幕府
杜陵詩卷作圖經十年去國未還國萬里長亭更短亭
可信明時好人物亂猿啼處是州廳
滕王閣懷古奉呈撫州别駕兼簡戸曹
城連帝子閣西頭水遶南昌故郡流山短天長鷗鷺小
夜深雲淨月星浮澹臺墓暗竹根古孺子亭荒荷葉秋
漠漠滄江無了日哦詩莫苦替人愁
江西試罷還故里八月二十九日過飛猿嶺連日
遇雨
萬里﨑嶇愁不禁飛猿更聽雨淋淋剰將暑藥凉無用
未著秋衣寒已深刻鵠雕蟲成底事牧羊餧鴨負初心
還家漸近病漸好得句自題時自吟
秋試罷重九過滄峽
野闊村歸如暮鴉路沿溪曲似春蛇不諳水土愁多病(一作)
(屢眠野館愁為客)忽聽鄉談喜近家一帶青山將屋繞數行(一作)
(莖)綠竹倚門斜年年逆旅逢重九今歲須看籬下花
同安撫趙子直(汝愚)餞朱晦菴於懷安二首得重
字
祖帳寒梅白未空已看新葉綠重重八州斧鉞送行客
十里旌旗遶暮峰北斗獨高韓吏部南州争慕郭林宗
一時賓主俱豪傑敢道招要到野農
虎夷長想蕙蘭蹤螺渚幸修桑梓恭詩造本情天下誦
學傳正統世儒宗三山過客日無數四海聞人此一逢
官燭行行送歸路半村無月海雲重
别莆陽史君林宗丞二首
下筆翩翩如史君年過五十始朱輪蜀山久託無家客
滕國曾為負耒人(先任福倅)脫印忽聞過我里攀轅尤更甚
州民乍晴乍雨黃梅道好聽泥封下紫宸
扶羸十日候行期瓜葉初生荷滿池别袖難禁須進酒
離情未足更題詩飛鸞渡口還家後老鼠梯前到闕時
士論民謠如皦日甘泉直上豈容遲
别林黃中帥湖南
清秋緩轡馬如雲論定忠邪黑白分湘水傳呼新刺史
霸陵改觀舊將軍平生孤節人難到自此一番名愈聞
定有詔書催入覲不勞下擔楚江濆
代上陳給事(峴)二首
謝安舊宅翠雲環復見新牆月樣彎市近豈容三島客
樓居須向九仙山去天尚鬱金門步計日催歸玉筍班
好與衣冠添盛事一門三府照人寰
雲錦軒楹蘭玉階暫從仙仗下蓬莱良辰歌館聲聲起
明月粧樓夜夜開天上李藩批敇手蜀中嚴武搃戎才
(曾知成都)可教問舍悠然去即下紅泥促召回
暫還網山井伯以詩送别次韻
暫著芒鞋歸故丘新詩吟罷恍如秋麥堆去後惟君勝
茘子紅時送客愁好句合教吾北面生年長恨海東頭
如今别袂應須惜一日能留便少留
網山集卷一
