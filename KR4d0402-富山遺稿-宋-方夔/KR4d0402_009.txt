富山遺稿卷九
宋方䕫撰
七言律詩
雜興
溪上寒窗面綠漪孤蹤漂泊渺天涯愁聽火令抛長檠
醉折花籌記小詩鶯語難尋春去處鄉心偏等夢回時
文章滿腹知何用落得奔波兩鬢絲
重午
楚鄉節物又今朝老大催人不肯饒歲久菖花初見面
病多艾葉已盈腰浪濤何處尋沉魄菰黍無心逐畫橈
莫到獨醒空過了旗亭風急又相招
次韻稼隠上徐雲岫喜復貢舉
天闕誰推破旱雷蟻封鼠壤一時開雲飛遠岫無心出
春逐行人有脚來桂窟舊遊空雨露棘闈前度没蒿萊
短衣儻逐前麾去解向淮頭破賊回
沃祥卿次前韻見寄和以答之
羨君古洗刻雲雷苞裹珍竒祕不開亭枕寒流隨浪動
樓横空翠約雲來吟箋題滿投囊賀夀斝光浮戱綵萊
欲洗炎埃無處所玉梅泉下日千回
次韻通甫喜復貢舉
當年塗抹笑東施羣動儇儇各自飛不分前程移岸谷
至今遺恨滿庭闈文章老去攻詩律富貴年來發禍機
世上英雄君與操誰甘終老故山歸
秋興
笑呼笻竹過溪東摵摵秋聲到井桐落日遠山疑有雨
孤村古樹欲攅空貪嘶馬飽銜花草趁食魚肥墮水蟲
歸對書檠人不寐鄉愁怕入夢魂中
木犀
下土花中第一流移根自笑此生浮獨依上界清虚府
滿貯青冥沆瀣秋稜葉風翻低散亂蒼皮蟲蝕老雕鎪
醉來徑向高寒處自駕青鸞擁玉虬
又
蒼蒼珠樹俯寒流析木津頭戲拍浮褐鳳摶風朝紫極
硯蟾滴露寫清秋返魂香倩羅裳貯碍月枝憑玉斧鎪
夜景未闌清入骨蕭蕭鱗甲卧癡虬
又
綠衣年少正風流手折高枝喜氣浮三樹獨標仙窟種
四花分占玉壺秋濃薰藥杵長舂搗清逼詩肝巧斵鎪
世上紅兒那可比試將此句問羅虬
食西瓜
恨無纖手削駞峯醉嚼寒瓜一百筩半嶺花衫粘唾碧
一痕丹血搯膚紅香浮笑語牙生水凉入衣襟骨有風
從此安心師老圃青門何處問窮通
景德觀陳道士圃多菊覓其種栽並寄以詩
愛藥仙人醉不歸秋光次第入玄都蝶隨露蘤移花墢
風逼寒香落酒壺老去君方空結習興來我欲劚荒蕪
和篇應與花俱到換得驪龍百斛珠
送吳友直過吳門省親
海闊天南不盡頭雁來豈爲稻粱謀飄零骨肉憐杯酒
老病形骸戀破裘(時有足疾)日暮片雲勞望眼天寒孤棹發
行舟十年冷落江鄉夢願借西風過橘州
次韻雪岡徐景星二首
阿咸秀出竹林邊千古風流有此賢獨向詩盟參古律
不隨世態異憎憐夜光照耀需他日汗血奔騰出少年
乞我飛霞與青玉夜深環珮韻璆然
又
窮腹便便詫老邊敢將文字厭前賢愁懷不作功名想
衰鬢從教兒女憐客路知心惟有月書燈話舊更何年
欲投名字來吟社巳濕寒灰不復然
今歲吾鄉頗稔而收成値雨夜坐有懷二首
千步平場築杵齊西風墟落轉凄迷要教歲計收霜稻
不分時長弄雨粞(諺以細雨爲雨粞猶言雨毛也)曩祝汙邪酬願望近
居畏壘費推擠先生莫戀無錢飯定把長鑱理舊畦
又
蕭蕭疎雨未調霜空向寒階滴夜長風激木圍如撼枕
蟲號土穴欲扶牀蟻傾清濁香浮甕蠏劈尖圓黃戴筐
獨背殘燈眠未穏夢尋歸路到枌鄉
次韻陳道士和徐星韻見寄
寄跡琳宫絳闕邊聚星家世楚先賢但留法界寸田在
不要窮途衆目憐談客由來無負郭詩盟此去定忘年
吾衰有分非君獨休羨千金有計然
又
不將書劍奮窮邊藥裹君臣酒聖賢笑我文章全乏用
從渠心目兩相憐參同顛倒長生訣大衍推尋過去年
莫把詩狂壓師服興來還解賦超然
次韻沃祥卿見謝
屢緣倦翼發虚彈抛擲明珠不憚難但見雲烟歸筆下
不知風雨做秋闌枌鄉人在依餘熱桑落春濃壓早寒
時鼓梅花無譜曲坐中驚倒董庭蘭
又
有道論心知巳少世情開口向人難滴愁細雨驚秋暮
照睡青燈伴夜闌文席知君容孔暖孤吟愧我勝郊寒
浮花浪蕊何須數歲晩歸來看石蘭
遊碧沼寺(即晉郭文舉舊隠)
古寺蕭蕭晝閉房我來無處覓春陽門前綠靜江湖汛
松下清隂暑月凉空寄郭公留舊隠愁聽望帝斷離腸
借君拍板都無用看盡伶優老戲場
接花
枝頭信手奪春工要借并州一割功瓜柳皮粘混金碧
梅桃根換變鉛紅笑談自分求孫叔形似應難想孟公
却怪后皇同種橘過淮便隔馬牛風
清明遊塔山
海山鼇骨白如銀况是青山溟滓君不見黃泉沽紀釀
但驚紅雨落劉墳百年塵土鎖連骨一幅功名碑刻文
欲返斷魂呼不醒歸塗賓從醉紛紛
清明後一日
老年光景轉風輪惆悵清明又一春飛燕雙雙新舊恨
長亭五五往來人揩磨病眼朱成碧補接新花假像真
要覓西江千斛水拂衣徑去洗淄塵
遊苦竹徐墳値雨
數聲呼我竹溪鷞烟雨蒼茫苦竹岡半徑暮山浮翠滑
一渠春水落紅香無人羞乞墦間肉有酒空澆地下郎
萬化盡時終閉骨醉來誰復笇彭殤
次韻通甫至日
先生熨眼洗浮埃共看梅邊節物來破悶好詩勝搔背
澆寒新酒似淋灰賓主風裁推滕閣弟子聲名詠有臺
憐我歲華相逐老應將暖律發枯荄
别通甫
歸途渺渺廹年華回馬如飛不用撾遥指荒村沽竹葉
獨行殘月看梅花不嫌問路征夫冷頗訝迎門穉子譁
爲報江邊羈客道投林莫作後棲鴉
春歸雜興三首
白首青燈滯一鄉不將遲暮照韶光經風魏紫埋傾國
破曉離黃殞折楊老去功名隨夢斷别來雲水隔天長
此生聚散何時了定計歸鋤五畆荒
又
雙丸不肯駐頽光宇宙悠悠萬物長寂寞餞春風雨裏
笑歌睹命綺羅鄉破衾自卧三椽月枯硯猶耕萬卷莊
未脫書生窮口債向人時復說文章
又
東皇歌闋祖青宫借我鋒旗併送窮繭栗潤含萌竹露
槍旗香過焙茶風花殘來歲須重發日郤何時定再中
惆悵浮蹤底處所夢隨飛絮故園東
賀山房先生得孫
晩節歸來綠野堂傳家衣鉢付諸郎喜存千載古罍洗
初聽九苞雛鳳凰春蚤桐枝新濯秀日長棣萼賸流芳
公家好事聯翩在首寄詩篇寫弄璋
次韻沃梅泉見寄詠稼隠相過之樂併督作詩
星聚何曾奏少微浮萍桂海偶相隨摻袪東閣吟梅處
眵目寒窗點易時自嘆兩翁餘口業懸知千載有心期
啼猿唳鶴初無事怕有行人怪說詩
又
梅壓滄浪密復疎臨流幾度濯緌絇侯封富貴歸千首
身計行装挂一壺文飲暫教吾軰共騷壇誰道我軍孤
汾亭洗盡箏琵耳重理絲桐絙老梧
次對稼隠病後見寄
自憐數米續晨炊飢火空時萬想虛富貴由來如夢鹿
江湖是處可羹魚風輪歲月催人老水鏡襟懷與世殊
書信柴胡俱不到空慚多病馬相如
苦熱五首
其一
夏來樊圃隔陰晴誰與天工管不平一窟蛟龍時作怪
千年草木偶成精政疑沙界熬焦釜未倒銀河洗太清
誰是蒼生霖雨手普將禹甸釀西成
其二
絳節彤幢禦火精世間那是水晶城醉横蘄竹愁重醒
睡落齊紈惜屢驚家口飛蚊兒女語鄉心過雁弟兄情
更闌誰撼千章木悞作連牀夜雨聲
其三
午醉醒來濯碧泉水亭况是晩凉天横眠蓮葉半晞髮
靜對楊枝雙袒肩蹇蝘聲乾林更靜碧梧陰轉月初圓
茶甌更試纖纖手不仗清風送玉川
其四
六龍無計駐雙丸壮志摧頽似倒瀾萬里不成遊客夢
半生秖辦腐儒餐誰憐打草衰麻答不羨畫松楊契丹
世上紛紛誇秃髮到頭那肯着南冠
其五
六月紅雲不肯移清心自合勝炎曦雲根斵藥移松骨
石罅分泉插木皮未用冰蠶來海嶠坐看凍蟻走蛾眉
人間寒暑相催廹待寄東溪萬縷絲
桂花
服食生平屑辟邪死埋金粟或金沙忽驚秋骨開成雪
誰遣香魂化作花雲外孤芳吟舞鷲月中半影匿妖蟇
先生幽佩乘風去獨向仙堂看織紗
夜坐月下
殘雲點點四飛揚萬里離人共此光誰鑄水銀懸絳闕
獨留姹女搗玄霜窟中蟾免雙灰劫影底山河幾戰場
欲駐頽暉無意計何人樓角韻伊涼
讀赤壁賦
萬舸浮江互蕩磨一番蛟鰐戰盤渦中天日月悲分影
對局英雄付逝波形勝空傳二赤壁文章誰肯百東坡
荆州風景今何似秋夜時聞窈窕歌
雜興
衰草含烟木葉黃空城摇落客思鄉雁高孤月臨空塞
魚退殘星過曲梁醉眼昏花迷野馬帖書戱草掣風檣
閒來更試絲綸手新釣江鱸一尺長
晩眺二首
依稀風景小羌村不欠東屯稻菽園阿魏搗香風送響
雕胡擘玉水開痕招邀紫翠山當座摽撥紅黃菊上盆
世上去來俱是客隨風吹送夢歸魂
又
隔江斗入白雲村分我閒雲伴綺園月鵲自驚翻舞影
露蟲相弔洗啼痕窮通蜍玉横書案得失梟盧轉采盆
可惜牀頭枕客道蕭蕭奔馬醒吟魂
次韻王蒙泉見寄併和鄙作
夜雨連床憶舊時鱗鴻難寄故人詩憐君不察抱心久
寫我何如問信遲兩地雲萍無定跡一庭風月不分岐
寸衣换得天吳錦豈是騷盟一字師
菊花
不入萎紅爛紫場蕭然清苦凛風霜客中衰鬢隨秋老
籬下寒枝似舊香千載有陶期汗漫幾人後屈話凄凉
每愁摇落知誰在只有黃花守死黃
寄何稼隠
憶昔相逄霜露寒再三與我返鄉關溪行散亂飛蓬鬢
旅泊凄凉落日顔活計獨傳鴻寶苑清遊重上鹿門山
崇朝觸石需滂沛笑我閒雲苦未閒
偶作
結緣無成謾學書倦飛猶自揀庭梧不離文字添衰髩
巳外聲名謝壮圖伯略莫教累恩澤儒詩何事汙裙襦
從今便覺高擡眼不要奄奄學志蝓
次韻沃梅泉見寄併見和鄙韻
謾道萍蹤日夜浮自慚遲鈍戀莬裘聖傳杯裏蘭亭帖
婢熟山中笠澤秋有信付將來去燕無心寄與没浮鷗
(時稼隠解盟)去年曾記梅花下細雨離魂阻勝遊
又
散仙自在步如飛絡腦黃金不受羈籬菊清香須把酒
京塵紅漲不緇衣倚樓看劍浮名逼閉戸尋詩過客稀
水擊槍榆俱有得不妨着我子陵磯
至日
九地窮陰迸穉陽萬家起早拜迎長梅將暖信迎青帝
橘子真心服后皇耳藥肯塗銀盒雪牙硝自踏板橋霜
詩情只會如工部至日年年客異鄉
和府尹虚谷先生和徐子英韻併寄徐子英
千峯蒼翠擁城樓着我宗英七里洲昔日松楸相伴住
暮年湖海未歸休詠詩遥認窮司馬騎竹爭迎舊細侯
莫爲梅花長挽却好將繩削訂由求(漢賢良墓在雉山東郭先生嘗賦石)
(峽記其事)
又
袖手闌干獨倚樓暫舒倦眼對滄洲雲山勸我閒方住
聲利縈人懶即休後世豈無青史筆浮生那欠赤泉侯
巖幽得似銅駞陌粟飯藜羹却易求
富山遺稿卷九
