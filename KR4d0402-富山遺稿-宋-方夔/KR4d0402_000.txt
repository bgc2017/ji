富山遺稿别集類三(宋)
提要
(臣)等謹按富山遺稿十卷宋方䕫撰䕫一名一
䕫字時佐淳安人生於宋季嘗從何夢桂游
攻舉子業不利於有司退隱富山之麓扁其
堂曰綠綺授徒講學其間自號知非子嘗著
漢論十卷富山懶稿三十卷行於世其後刊
板散佚裔孫世德等復裒集其詩輯為是編
䕫學有原本人品亦極高邁商輅嘗稱其詩
紆徐渾厚弗事雕琢可見其沖雅之操周瑄
亦稱其發之聲律不為體裁音節之所拘蓋
䕫遇興揮毫所作頗乏研鍊之功故輅等云
然要其情致纏綿機趣自足五言一體氣勢
蒼莽尤較勝於七言淳安方氏自北宋以來
如殿中丞仲謀通判元修右文殿修撰誾太
僕少卿聞等皆擅詩名為時所稱許今其集
雖已亡佚而流風餘韻沾丐後人知其濡染
固有自矣乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
富山遺藁淳安方先生一䕫公所著詩也先生生宋元
間天資穎悟志學懇篤嘗從遊潛齋何先生究心義理
之學仕既勿顯因退而築室富山之麓授徒講學學者
稱之曰富山先生今所遺詩多五七言古體紆徐渾厚
弗事雕琢要其學有源委然亦足以觀先生沖雅之操
矣昔歐陽文忠公謂詩人多窮非詩能窮人殆窮而後
工世以為名言先生惟弗大用故事業無所見有藴於
中皆於詩發之豈非窮而後工者耶先生五世孫文傑
彙輯將鋟梓以傳屬予一言未及答適文傑之子中領
鄉薦来京復介宗人兵科給事中廷臣促予言敬為書
此先生詩予友周弘璧言之備矣覽者當有得也商輅
序
