富山遺稿卷六
宋方䕫撰
五言律詩
夜坐
竹翠濃如滴絺涼薄似空遐觀山缺處露坐月明中計
較圍碁勝喧呼琢句工畏途誰觸熱衣袂漲塵紅
宿赤山嶺
杖屨過山東一重高一重雲烟呈晩色雨露洗秋容偃
蹇石伏虎連蜷木寓龍夜深横短笛獨宿最高峯
雨雪交作
雪晴那復雨雨雪苦纏綿連月無行地窮冬不見天穴
居貍䑛掌水宿鷺聯拳更道深山裏翁飢歇午烟
吾生
行年四十九忽忽笑浮生客少真成懶兒多半學耕閒
身窮縛急壯志老圖成自號知非子悠然仕止情
春晩憶弟
自歎形容改空驚歲月更黠蠶附繭死怨鳥寄巢生歉
歲愁親故貧家分弟兄江南芳草地此别若爲情
秋夜
露白初濡木星虚漸集房蛾飛爭墮水魚退急投梁搗
練隄防冷收禾凖備荒只愁棗紅地萬馬逐殘羌
冬日
冬晴不作雪無處聽寒號山外一輪起霧中三丈高曝
肩樵解褐曬翼鳥遺毛不特寒梅早牆隂發露桃
早行
早行理歸装殘燈耿曙光開門半山月立馬一庭霜鐘
響知雲寺波聲認石梁脩途留不住去去出山莊
山行(此以下東安所作)
幽懷浩難寫倚徙一枝藤春蔓雲根草寒流石罅冰山
行千萬轉茶話兩三僧亭下尋歸渡漁舟喚不譍
晚坐二首
羲娥相逐走歲月不饒人露重棲翰倦月明歸夢頻還
家如過客落地即成親世路秋風早悠悠多賤貧
又
蘋風入疎竹紅影颭窗扉遠地猶爲客寒閨未寄衣絲
蟲墮復上旅雁去還歸寄語水曹裔相期老翠微(謂存耕也)
(與吾同庚)
雜興
旅雁南猶北絲蟲墮復粘流年忙裏過衰髮暗中添記
事推銀管尋題探玉籖區區淡生活與世異酸甜
游渌渚
朝遊伍胥渡暮投杜主祠綠蕪高犢背紅雨瘦花枝夾
道鳴腰鼓輕舟颭彩旗蹇驢寒服客未許看腰肢
曉行二首
百年長擾擾無地寄浮蹤客醉傷春酒人行送曙鐘烟
霏啼謝豹星斗壓盧龍笑共孤雲往歸投江上峯
又
百折飄香路千攢疊翠鄉斷橋人蹬蘚低樹女剃桑泊
店風烟靜問途山水長新歸愁復去佇立轉蒼茫
秋興四首
坐卧足清幽何須定遠侯一簷霜竹月四壁夜蟲秋酒
不推辭醉詩能斷送愁可憐江令老萬里返南州
其二
西窗幽絶處懶與老相便燕伴遲歸客潮推逆上船照
杯窺戸月注硯養花泉近藁無新語歸來學釣鯿
其三
孤跡寄滄洲浮雲無去留大山招楚些小海傍吳謳相
値誰非我欲歸春復秋西風葛溪路衣袖晩颼颼
其四
故里千山遠荒城八月寒霜椑餘鳥啄社雨洗魚殘紫
塞跑風鬛青冥縦露翰微生獨不化羈紲老江干
秋晩雜興十二首
其一
深秋轉蕭索木葉滿荒城逝水流年景西風逆旅情圉
監通馬語籠養變禽鳴吾道知衰久人都一概聲
其二
烏桕數家村漁樵自作鄰舊墳前日發富室近來貧古
道狐成怪深山鬼作人茫茫塵世事無處問蒼旻
其三
天涯誰道遠嶺海接并幽馬帶交河種人穿真臘裘梅
花南國夢苜蓿故宫秋安得方仙道飄飄訪十洲
其四
月去極百度天行水四旁渥洼駒汗血婆綠宇旁行朔
雨夏猶雪南苞冬未霜地中在何處無便向嵩邙
其五
門前吳越路幾步隔紅塵學課九千字年書十二神殷
牀馳道馬隔岸渡橋人自愧樊籠裏飛騰未有因
其六
地占繁雄郡人奔財賦疆北僧泥佛相南客賈胡装打
穀拳毛馬彈箏跕躧娼西風愁世路無路立蒼茫
其七
青溪溪上路書劍此棲遲凉月穿衣褐寒波照髩絲古
桐傳賀若横玉犯龜兹不為傷秋老孤吟自可悲
其八
誰作百年客聊隨三宿僧詩皆傳妙品禪未悟中乘曉
枕空鳴角秋窗夜剔燈欣欣會心處走墨剡溪藤
其九
蟲壁話秋闌西齋日巳寒階鳴辭故葉水擊跕飛翰路
接千峯榭潮通百丈灘葛仙無處覓我欲問燒丹
其十
夜魄湛精氣冰魂消瘴氛寒洲沙印篆荒樹葉鐫文詞
度柳三變書臨顧八分誰憑當道勢擡舉上青雲
其十一
蕭索巳秋色空濛欲暮天平蕪荒樹外疎柳斷橋邊山
暝殘雲合波停碎月圓眼前森萬境忽忽暗彫年
其十二
客來銀水北叩我老生涯裘褐多捫蝨田蕪半種瓜文
章動窮髮碑板過流沙終竟成何事逄人莫浪誇
世之詠物者採春花而落秋實余欲矯其失作冬
果十詠
橘橙吾臭味豈特是情親三寸燕南異一雙甌水珍色
包金錯晚香擘玉纖春無復承平事天恩徧貴臣
右柑
果綠景初好花開日正寒嚼香流玉瀣分熟剪金丸淮
枳標殊性甌柑並二難無人徵包貢蓬殿淚闌干
右橘
人皆遺外像爾獨取皮毛露顆團黃玉春枝剪綠袍搗
虀燒雨韭飛縷薦霜螯南橘應同派誰云僕命騷
右橙(翠橙春後可食肉)
自是雪香骨風霜閱四時紙包防蠆尾泉浸浴瓊肌不
作離愁斧能爲潤肺醫看渠津潤處詩就已涎垂
右梨
秦燕千樹地富貴出山莊外作蝟毛磔中含雞子黃懸
枝開霽日芽綠候春陽每憶和兒炒如今去故鄉
右栗
共祖青龍寺分支金谷湄擣生澄水漆摘熟剥霜皮半
啄餘秋鳥羣偷縳夜貍長卿消病久清冷慰詩脾
右椑
萬株名古寺近復說東陽翠樹駢頳卵燒空炯夜光果
堪凉渴朔葉復草顛張欲上潼江去尋思石蜜霜
右柿
有木出蠻鄉生居萬仞岡凌烟圖朽質中水濯青裳細
剥瓊肌瑩香浮琱俎光尸蟲穴何處食果得奇方
右榧
辛苦學淘河尋根不仗柯千虬蟠下土尺玉浸清波自
笑抽絲亂從渠鑿竅多誰分冰片片一醉洗沉疴
右藕
種自塗林得名隨博望來半因霜虐重多爲雨滛開粒
破冰生骨房分珠帶胎玉匙飛一餉爲我配金罍
右榴
别徐雪岡
春曉杏花路逄梅憶故知一年離别恨幾度唱酬詩風
雪愁歸路關山隔後期欲言難即見臨水寄相思
别子聲諸友
祗有去日數悠悠歲月除再三來使語千萬故人書老
况難爲别親情暫以疎往來愁道路吾道竟何如
夜坐
風葉夜蕭騷寒燈照寂寥冷泉和月汲殘葉帶霜燒半
白吟髭茁餘紅醉臉潮舊來樵牧地小隠不須招
山居二首
幽人在何處東崦是吾家小澗石楠樹疎籬木槿花林
深啼蜀鳥水滑搗胡麻五字山居偈長吟老歲華
又
柴扉終日掩一室靜無塵久坐巳穿塌高眠不秃巾詩
腸愁境樂酒面老年春自有白雲隔無勞麾俗人
早行臨安道中
早行高坎市遺構草新青敗壁蝸留篆空棺狐讀經落
花新舊恨别酒短長亭惟有松林下寒梅尚獨醒(駱氏今家)
(於松林之故菴)
燈下書懷二首
浮生幾半百况復値秋闌瘦地年年旱貧家種種難兒
因廢學懶妻爲典衣寒吾意憐文墨時時展卷看
又
青雲謝足下流水暗門闌生計作詩苦客愁行路難老
慙鞍馬晚窮笑硯蟾寒歲暮餘松菊留人仔細看
五言排律
過棠山徐墳欲招通甫不果晩憩景德觀以歸寄
通甫
送春過棠峯假步自登眺行田走詰屈攀磴上&KR0772;窱岡
巒聳四圍厓壁儼雙峭野芳躑躅紅林宿離黃呌感彼
松下人脆甚風中燎精靈散埃氛骨肉蔽窾竅晝眠嘷
狐狌夜照飛熠燿朗悟豁餘悲清響發長嘯思君客沃
洲對面隔蓬嶠扣門乏因緣更僕煩請召流落俱異鄉
節奏本同調風高鷁退飛月落牛反噍夷猶憩仙宫酬
答領道要幽尋屋種梅雜坐逕披藋棋枰夜半局丹竈
晝殘燒心期迥獨詣世誘浩難掉詩興逼行雲樹色留
晩照拾翠記前遊舉白倒餘釂桐尾隠寶匣龍文掩魚
鞘何日聯華鑣葭(闕)亂漁釣
遠遊四十韻
介士苦拘檢策士妙籌度俠窟養聲譽宦海高階爵紛
然殊門戸何能脫韁索自憐心期遠雅與俗物薄潜光
瑩璆璧幽芬結蘺葯濯濯出山泉亭亭横空鶚挾策誤
中眉投耒悲失脚文圍嚴靷鞅詩戰淬鋩鍔梯飈轉南
溟銘山蕩朔漠君門虎豹嚴天路鬼神惡高唱不逄和
貴售屢遭却龍移厓垠崩鼇掉海湖涸運流數遷謝時
改異今昨乃翁安事書此輩宜疎闊三年屠蛟蚪無用
閑猛斫百金買砂青不售虚奇藥日月雙飛奔身世兩
寂寞夜雨暗燈火秋月冷籬落不甘軟弱吞坐受飢窮
縛萬里落半途全局差一着逝將故人心共赴青雲約
東遊略蓬壺南望趍衡霍鼎中珠還返腰下寶踴躍朝
真玉皇頷問道金仙諾青邱啓玄命白虎司祕鑰朱實
足我糧靈液共我酌睠我上界仙差勝生民樂危登望
沙界横潰煎鼎鑊氈毳宅吳楚戈鋋血川洛冠纓望豺
狼羅綺逐猱玃枯根痛芟薙弱肉生啖嚼離離盡邱墳
莽莽空城郭悲來愴長懷悟去念遐託相期離塵垢有
便上寥廓翹跡霄漢隔動步窮途錯機關暗施張爪距
猛挐攫盆瓶喧蠛蠓旦暮算渠略紛紛自起滅泛泛無
棲泊雲烟渺空山浪濤赴舊壑他日欲相知姓名寄歸
鶴
富山遺稿卷六
