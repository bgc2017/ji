富山遺稿卷三
宋方䕫撰
五言古詩
續感興二十五首
其一
猛虎等百獸天賦與長雄曼胡利秋戟隅目磨青銅從
知世路暗羣行各西東吼地一長嘯颯颯来悲風飢来
待人肉不數豹與熊肥領而黑喙不知是何蟲坐卧不
自防穴爾皮毛中爾虎雖云猛一旦皮骨空慎勿欺微
細即且制神龍
其二
惡木生高岡枝疎上指天雨露非有私蟠踞幾何年蕘
子寢其下山鳥棲其巔匠石過不睨生理得自全皮為
野火燒根為螻蟻穿空中不足恃一朝踣而顛上有千
歲藤相依久纏綿樹猶不自保爾藤何足憐
其三
大塊無私運萬象同一陶及其成器時罅漏雜堅牢所
以一世人長短紛馬毛窮或仁與善達或虐與饕共疑
造物繆名利相煎熬人生有常理賦命安可逃為善不
必疑禍福任所遭孰云漆園達夷跖均天弢見夷不見
疇泰山等秋毫
其四
移根托西園桃李賞竒遇春妍雖可憐顔色悲中路奈
何窮巷士多被才華誤諸公謬愛客輪囷獲殊顧投分
未云深容易輸情愫恩光借春陽滋液荷凝露悠悠當
路塵素地輕點汚歲暮抱棄捐君看囚山賦
其五
濁水豈無月水濁不受光君看此孤蟾出入天中央遍
滿千家門徘徊度逥廊由来誰分璧招我昏暗場空庭
澹相對湛湛肺肝涼浮雲絶點翳寶此光明王天高萬
籟寂參斗低復昂人生何時畢收拾還穹蒼
其六
銅駞向京洛千里牽雙輪分不埋荆棘去鄴復還秦自
辭秋風客不浪五百春悲歡與窮泰過眼如飛塵眷言
返桑梓茂陵翳荒榛憶昔禹鑄鼎羅縷九土珍猶嫌問
輕重推落泗水濱况爾不任重頑鈍磨不磷未知從此
去何時免漂淪勿歎流落苦渠更多閱人
其七
鴻鈞大氣力日夜轉範模賦予有定形不與萬變俱君
看三春時動植紛萬殊一氣自結束誰與施粉朱人生
況知識均此造化罏豈是風火煽假合成形軀戀戀千
歲藥莽莽三生塗從渠夢幻論袖中得玄珠
其八
雲日半解駁東上雨中晴不知誰幻化倏然成氣形精
光錯異采勢且迫太清良苗不潤澤咫尺夷大明兒童
爭指目萬象俱晦冥須臾換光景變滅不暫停天運亘
終古百怪終無成吾欲乘清風再拜叩玄精
其九
二女灑竹淚盡是心中血精誠著於物千載猶不滅當
時從南巡豈少稷與契奈何比孤纍匍匐陽城謁皇英
獨何人風泉共幽咽可憐女子心慷慨男兒烈湘水流
不斷誰道恩情絶何時見歸来續君遠離别
其十
老火久斂戍蓐收令西方塵沙隨白日慘澹無晶光故
葉改顔色過雁新着行孤坐墜秋月寒燈颭空房悵然
盛時節開緘理衣裳芙蓉久當采浩蕩不可量芬芳易
消歇歲暮安得長毋為守空死萬代同山岡
其十一
西遊歴劍閣寡僕敝輪鞅水餐掬哀湍林宿拾墜橡悲
風振古木猩鼬挾魍魎十步九詰盤竒險躋攀上擔囊
偶不意一跌墮萬丈岷峨渺何許注目極遐想窮年食
外方浮蹤任漂蕩何時御長風振足謝籠網不須計三
餐迎我歸蒼莽
其十二
黃鵠浴海水一舉凌紫埃長風九萬里正值天門開不
知食何食雲路方徘徊嗟我鴻雁侣避寒聲悲哀失身
墮泥滓腹背日摧頽城東極惡少挾彈巧相猜稻梁未
足溉雲雨何時来不希附脩翮有分終蒿莱
其十三
大化差不齊人事固多繆紛紛騁牙角日夜齧且鬭所
以椅桐中徘徊束孤咮人情隨盛衰世途迭起仆天命
有定分氣數安能囿去去息吾駕西山老危岫
其十四
揚州舊服卉木綿白茸茸縷縷自余年紡績燈火中織
成一束素上有浴海鴻歲寒若可恃凄凄凛霜風昨夜
縣牒下頭綱出城東殷勤赴官急瘢瘡免殷紅我寒那
可忍負此卒歲功不知落誰手輸入秦娥宫
其十五
瞿曇未生世摩詰果誰宗問答了不語不立文字工開
流蕩千古一雌和羣雄揮斤紛萬變動寂不離空鏡壊
光不滅逥轉如輪風有能詰其迹推入滉瀁中以此連
環入合散常無窮愚者誘罪福高者超神通孔孟久不
作誰能掃其蹤
其十六
我賈賈日本挂席窮南海冰夷鬭蛟龍牙角吐光采血
人以宴娭窟宅一朝改赤手拾明月天幸獨我在歸赴
王侯需價直十百倍匹夫惜性命貪冒以賈罪歌笑履
波濤竟死復何悔
其十七
飄颻瑶臺雪沆瀣竹林露蕭然立高寒不受世滓汙采
芳拾三秀徘徊崑山路譬如漆園像華屋非其處誰能
使蹇修再拜扣情愫湘波日搖蕩去去悲遲暮
其十八
文章不用世毫端弄春妍滿聽疑可采躡空若浮烟君
尹西都日琅琅賈董篇如種田得榖如鑿井得泉子虛
與大人縹緲淩雲仙蕩節病桑梓不置巢邊鳶問君取
士意取士當誰先勿取春華豔秪取秋柏堅
其十九
化生如雀雉隨氣更變易卵生如鵝鴨不交無羽翼人
死心不滅化作秋柏實俄頃復為人萬化無終極莊周
固嘗云知命故不惑我生異草木未可從横直縱然反
常理一二於萬億種禾不生豆此喻要嘿識
其二十
老氏嗇而生併力攻一境深入黑暗中杳杳無光景佛
氏定而死百動不離靜了了誰在眼莫掇水中影終然
歸空無用處各馳騁紛紛墮此中未悟此二柄漂流餘
千年誰能折鋒穎邈哉我前修忠信得要領
其二十一
匣空龍得偶廚封畫通神可憐種瓜客猶自標故秦當
時祖龍死逐鹿灞水春早飛將軍檄晩分丞相茵抵死
心不閒不顧芻狗陳陶朱去越後未肯休此身猶聞載
窈窕千金散賤貧何如白雲叟自與青山鄰十年一易
世眉目輒少嚬悠悠華山裏甘作騎驢人
其二十二
金陵舊長安譙郡今豐沛吳州對楚山二水相縈帶團
團清淮月久落青天外長江穴岷峨奔迫走吳會一朝
金翅飛萬丈鐵鎖碎列郡空崚&KR1828;故國餘叢薈升高望
中原極目了河岱大運有奔淪興廢更百代客行秋風
早中路乏資貸歸尋舊蓑笠獨釣吾邦瀨
其二十三
自從判清濁人文肇古羲中間更百聖扶竪顛與衰孔
孟死不作千載無明師嗟此仁義路舉世爭背馳無人
障横潰一朝墜民彛微言雖尚在駸駸化侏離斯文亘
萬古悠悠竟何之
其二十四
昔時累科舉讀書患不足天今予我暇有書真不讀煌
煌百聖心清徹寒泉玉遺澤存讀書浸作生民福靜觀
靈臺中萬象森在目天寒境自明欲淺機自觸斯文化
異端駸駸即深谷晞顔以自勵吾欲求之復
其二十五
驚禽營顆粒飛飛集邱隅遊子困行役十年落江湖煌
煌秦與洛運轉天下樞啓明曜東漢萬足爭奔趨豈無
爪距力逐利如孫吳得失昧前料青雲間泥塗天命有
厚薄定分不可踰歸来北山下俛仰收桑榆
過深浦羅給事隠舊居
給事三父子著籍古池陽販夫偶竒貨末暮来錢塘維
時漢運衰紫宸厭天狼長鯨沸河洛幅裂萬里疆惟子
曉大義白筆搖風霜願提十萬旅巢穴傾朱梁青雲不
假翼無路凌高翔其事竟無成青史垂芬芳中原轉莽
莽一垤爭侯王登高抉浮雲極目慘八荒遐想同心人
過君橋梓鄉徘徊扣牧子遺跡悲荒涼區區夏蟲知知
我於詩長豈知用心處流落不忘唐我欲傳高士置君
後柴桑含情苦搖蕩佇立蒼洲旁
次韻徐古泉雪岡見寄
掬泉陟雲亭撼桐欵石室桐以藥清羸泉以洗愴惻惟
昔有二君靳與世紛出我来泛滄溟幽巖傍欹側不如
峴山去行盡風沙磧交君父子間風儀宛如昔引坐讀
書巢呼酒軟我膝吟髭怒氣張笑眼寒光溢莱編如正
色(古泉有莱堂藁見贈)澹然離薌澤别去不空手懷袖粲金碧笑
我頑魯胸孔竅暗如漆順塗詠其事搔癢發故疾閉門
課學子風雨隔十日蒼蒼喬木春杳杳碧雲夕相思托
空言各倚天一壁終攜赤藤杖相期訪仙釋
續評史二首
貴者不如賤桑麻鄙簪纓富者不如貧布荆勝珠瓊子
平悟損益持論悍且精併敵就一向力與世俗爭所以
昏嫁畢洗然外浮名投跡厓巘中便足了一身頽波不
可挽滔滔自東傾惟有吾由我去留聽從卿
右向子平
昔有嚴將軍積氣壯窮峽維時漢道季貙鯨潰河郟我
公弛長纓不閉蛇虎柙爾軍從何来兩強力相壓天未
厭亂離龍去留空匣區區報主情盟血不受㰱笑談履
刀鋸性命輕一掐吾但戴吾頭卿自用卿法
右嚴顔
諸葛武侯
我從古人中不數管晏輩紛紛後春秋僅有孔明在伊
人層壑冰表裏絶疵纇文章派莘巖氣節凌梁岱未把
渭上麾甘抱隆中耒維時太清暗芒炎亘彗孛老瞞鬼
蜮雄闊步無留碍區區蜂與蟻應手鐵山碎陸城冑天
潢窮乏卓錐塊垂白氣不衰逝肯一寸退孔明托末契
一起鎮横潰煌煌復讎義掀揭人心晦風雲兩飛揚眼
底無強對取分孫曹間隻手探懷内自堪托六尺不啻
才十倍暮年五丈師此舉不俟再中堅擁貔貅勢若決
瀦匯半道失良圖天理意茫昧彼哉髠鉗兒見雪空狂
吠是非付陳編清泉奉芳酹何時起九京六合需一溉
朗詠出師篇千載照肝肺
出塞行五首
其一
南方地卑濕北客畏蒸暑晨行螫菵露水宿射短矢秦
人發謫戍見行如弃市今古共一方今者不獨死穰穰
作家業鬼妾紛驅使鴟夷卵翼蕃小兒半高鼻元精穿
萬化蕩蕩不可恃
其二
出塞二千里平沙白如霜探兵失單于傳是左賢王梟
鳴金錯竿士氣慘不揚中軍一再鼓萬馬赴敵場名酋
不可得殺傷略相當縣鞍盡馘獲前驅槖駞羊幕府閱
五符半死半裹瘡天子不錄過猶侯水中鄉
其三
我本輕黠兒小少槿閭閈未知從軍苦悠悠赴沙瀚同
行五千人骸骨蓬麻亂中有脱死者人各鳥獸竄間懷
大將印辛苦生還漢包以襯甲綾来上長楊殿憐我不
負恩授印親書贊一来贖前過比再軍鋒冠
其四
主公再度遼油幢坐中堅憐我鳴吠豎出入後狨韀一
朝霍家敗主公忝姻聮富貴既相關受禍其固然我時
護屬國脱命来居延蹉跎偶不死彷彿三百年此来復
何幸皓首朝中天昔日霍家事歴歴在眼前偶行平陽
里細草空芊綿與卿等輩耳歲暮愁紅蔫
其五
登高望西北里數逾五千誰言龍庭遠轉盻跨幽燕喊
聲振瓦石鬭志前旌旃足蹈猛虎尾手攬飢蛟涎富貴
自有命此身若浮烟古来功名士發跡昉窮邊不見小
盤龍兜鍪換貂蟬豈為章句儒白首埋陳編見嗤灰與
土黯死吹不然
雨
吾聞陰陽書夏忌甲子雨蠶死麥復苦果諧老農語人
生無賢愚擾擾同一宇衣食固其端安可過取數哀哉
元相國胡椒滿倉庾區區口體計所費能幾許晴曦禦
朝寒野菜供晚茹君看此輩人政自有佳處
憶舍弟
衰世門戸單惟有子與我手足共一身右短固不可投
老得寡妻誰謂此計左鴟梟覆爾巢骨肉翻成禍知幾
苦不早漸理歸舟柁縣官不可入有理子亦頗自憐羽
翼低尺書忽遠墮兩年食奔走老蠶自纏裹相救在急
難寧能久安坐玄精有可倚矧此乃么麽
贈鶴峯楊提幹森富春人
功名真定兔赤手誰搏控十載武陵春一餉揚州夢時
窮非我獨萬事付破甕猶有夙昔心耿耿滿空洞豪氣
輕元龍雄卞眇子貢夢池句逾勁賭墅機屢中我来客
東安兩載補缺空青山浩獨媚飛雲倦孤送翩翩老令
威霜翮頗驚衆憐我一客鳥鳴和鬧晴哢妙哉屠龍手
老去餘此弄三年逝相從不為千金痛浮跡寄閒適片
語折喧閧歸鞭定何時矯首躡飛鞚
再疊前韻别鶴峯
仙鶴来富春造次欲手控偶然留一吷喚醒千年夢興
来屢相過小醉側春甕笑談驚座人輸瀉無底洞森然
栝柏材曾伴揚州貢班門無弃物一睨果竒中當今搆
廊廟况聞棟捊空行看飛騰去不待吹嘘送我亦懶散
人箋註鄙玄衆向何寫懷抱清苦等吟哢詩来出其右
雲月困朝弄風簷數四讀愈我岑岑痛復作摩天飛不
鬭雞鶩閧何時欵君門共把果下鞚
猩猩
醉酒水鉤吻短屐木連瑣猩猩見且罵爾欲寢處我吾
屬從此逝相語此最叵行行指忽動念念頥亦朵試来
衣食之危機忽交墮糟醨自熏煑繩索自纏裹獵者躡
其蹤羣隊相隨坐盛血亂殷紅剪髮供髢鬌明知好是
餌不悟貪為禍君看得意處早轉潮頭柁
觀兼山黃公河海圖二首
黃河從天落北來受降城劃至韓城縣噴薄萬雷霆何
處雜泥滓濁濁不復清奔迫梁楚間赤子如浮萍近來
到淮泗烟波鼓長鯨無人起隄障何時返滄溟惜哉神
禹疏高下昧地形胡中倘可注曷不施經營
右河
逝川走東海日夜無休歇咄此盤中渦不長亦不竭日
月走中天於焉雙出沒駭浪掀扶胥高於朔山雪蠵蜃
吐樓臺蛟鼉護窟穴海若不徒夸馮夷甘受屈吾聞三
神山恍恍銀宫闕便隨長風去發軔首溟渤倘逢方平
生海底探明月坐待清淺時歸來未華髮
右海
將歸戲作此以别諸友
新都玻瓈江下會東陽派南圖俟扶搖東首掉澎湃千
峰白雲粘百道清泉灑仳室舊樵貧釣瀨老漁怪桐君
古仙居稚川昔高邁都忘語嘿殊未覺高下隘棲身傍
冷門吐口洗殘債針石遠相粘鹽卵危不壊露翰倦孤
飛金波炯三桂驚心歲月遒過眼風雨快感此桑扈鳴
春蠶續菅蒯悠然耕田歌早秧補葵芥豈無田園念未
脱塵氛械去来久無書情愫不比畫自慙榱桷材曾螫
蟲虺蠆難將西山景少補東隅敗妻子累寒餓文字欺
聾瞶未酬醉鄉封暫倒仙源界蕭散縱孤騫遊戲留一
慨他日對牀情為君作佳話
富山遺稿卷三
