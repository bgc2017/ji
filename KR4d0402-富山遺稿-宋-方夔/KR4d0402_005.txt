富山遺稿卷五
宋方䕫撰
七言古詩
大水寄洪復翁
昨夜龍宫留惡客使者借車收二麥溪澗洪流十丈高
不辨東阡與西陌高田忽變黃鵠陂下者滙作魚龍宅
新陳接食已&KR1333;望夏不早耕後何獲似聞山縣未休戍
旁郡豪酋遺俘馘攜孥扶老避人禍漂麥漲田遭鬼責
不知造化誰主張罪欲誰歸問河伯生平舌耕真左計
邇來硯破筆毛磔中宵耿耿坐長歎滿眼兵荒遭此厄
先生少抱調燮才蒼生不忍飢寒迫潛深請磨楯鼻墨
試草千言救荒策
宋月山以陶金戶遁山中值雪有詩次韻
金沙潭頭石贔屭凍蟻紛紛半僵死淘江漉海攖龍鱗
領使省金蹲虎兕欲將江浙飽虚牝遮蓋誰施千丈被
先生誤墮世網中死灰更溺無遺燬攜家北走入深山
雪中高卧那能起世間得喪何足道坎止流行一彈指
忍凍孤吟寒士歌力將冰蘖戰紈綺君窮無比我更窮
濕沫難擊三千里明朝裹飯約共話炯炯方瞳巖壑裏
六月食寒梅
六月火雲聳竒觀讀書舌爛喉吻乾西湖水仙珠徑寸
使來遺我數百丸清冷冰齒嚼不碎玉池灔灔生微瀾
問仙何處得此物孤根漏暖来孤山霜嚴雪虐石斝确
美人忽破冰玉顔紛紛青黃暗烟雨我獨炎暑餘酸寒
異材晩成要有待居然升置鼎鼐間君不見周家老將
太公望八十封侯起釣磻
立冬前後大雷電震者數日
雲如車駮低壓城紅光閃電枉矢行老龍偷出牛蹄泓
霹靂數聲驚頑冥雨下如注翻四溟黑風吹落魚鮪腥
蚯蚓奮角蛇怒鱗穴居林處無潛形小目飛箋奏天庭
速收阿香加誅刑夜闌景霽百怪停炯炯北極環衆星
巖峯寄洪復翁(保安巖)
巖峯孤尖来何雄此地金紫山為宗西行百里無去處
突起峭壁高衡嵩一支側走截水口鱗甲閃閃卧玉龍
龍来苦渴噀澗水光芒錯出千丈虹試緣石嶝步巉絶
圭笏琬琰来會同(山形如圭笏)天風回聲過絶頂波濤洶洶
生寒松銀壪玉澗斵冰雪飛雪六月聲琤琮孤撑碧落
望北極世間無此竒絶峯其下仙人昔蜕骨玉棺往往
留遺蹤(山下有復翁祖塋)昂頭欲語忽飛去時有歸鶴来遼東
住持山人子洪子枝葉遠出厓仙翁妙年歴落出塵想
幽幽桂樹生芳叢溪山佳勝屬彈壓綺語異境爭天工
心期不與俗子偶移文招我来山中劇談抵掌振林谷
妙趣脗合比鐘鏞丈夫舒卷自常事要令邱壑藏心胸
他年蓄久極必泄膚寸油雲雨太空
桐關大石
蓋天蒼蒼非虚空高懸萬象驚愚蒙仙人朝罷玉帝側
戲抛黃土留遺蹤何年墮此作砥柱千古屹立洪濤中
巨魚出没深不測罅縫草長蒲花茸淙淙細浪夜舂擊
水石鞺&KR1861;鏗金鐘我來載酒坐其上扁舟南下編青篷
飲酣恍恍欲飛去如踞猛虎騎遊龍夜深酒醒山月落
一曲短笛横秋風
赤山嶺
赤山嶺罅闊百尺人言老龍破山出天生異物出有時
不知何年留此跡想龍久蟄當飛騰怒迸脩鱗血淋瀝
至今頑石尚嵌巖朝暾光映半山赤龍去川原秋雨足
龍歸洞穴寒雲濕我家山下龍為友欲挽銀河清八極
粤王墓
何年遺此粤王墓陳迹留傳自先故纍纍三塜壓荒山
古木寒烟暗行路憶昔祖父伯姑蘇北連齊楚陵強都
自從鴟夷載西子子孫運盡償前逋三軍散後東西走
窮無寄跡埋邱首安全發掘不可知故號至今喧衆口
邱山華屋何足言死名死利分汙尊英雄自古無葬處
誰與遺臭留乾坤
李伯時明皇按樂圖
開元天子方承平年年十月遊華清游龍爛簇五家錦
玉奴姊妹俱傾城太常舊譜看不足鬭雞舞馬渾麄俗
霓裳一闋天上来三郎自按新番曲賀老琵琶先定場
都曇擊鼓齊高張繡帽金童小垂手堂上合奏甘伊涼
蕃人大眼何曾見來簉膝前雙舞旋天顔有喜分塞酥
宫花銜出昭陽殿龍眠老手落貴家忽入老眼憑歎嗟
尚嫌却後欠二筆不寫漁陽鳴鼓撾人生歡樂如風影
自古極衰根極盛後来倘有曲江公此圖合作千秋鏡
明妃曲
明妃去時載槖駞金環珠絡紅錦靴燕支山北萬蹄馬
半夜劍槊鏘横磨呼韓鬚鼻極殊狀黃羊乳酪氈裘帳
此生賦分逐飛走一回坐起一惆悵當初自恃顔如花
不嫁比鄰来天家掖庭咫尺隔萬里十年不復逢宫車
畫工不信能相誤一朝流落天涯去漢使年年去復来
長安不見低烟霧寒沙擊面雁飛秋手抱琵琶淚暗流
上絃冷冷寫妾苦下絃切切寫漢羞妾身生死何須道
漢人嫁我結和好曲終誰是知音人斷魂去作墳頭草
太湖石獅子筆架
憶昔金仙去後遺雙狻化作雙玉南海邊洞庭山鬼逐
不得夜吼雲根今幾年先生曾作橘洲客屢撼梧桐怖
龍伯攜歸深山動光彩黑貙縮爪羆藏迹爛爛眼有百
步威安眠不動鎮書帷自慙四座無長物煩護老穎書
中(闕)醉墨淋漓日千幅毫端猶帶湖光綠憐渠駿猛助
竒怪他日相從校天禄
九里路
去年九里路烏攫人腸挂枯樹今年九里溪沙頭白骨
高復低人生變滅如泥土死後猶傳姜萬戸翠眉粉頰
誰家兒夜赴軍前效首虜將軍多愛恩意疎分將吳口
充包苴慇懃道與送行使前日朝官多有書(唐人攻藩鎮中朝官)
(多以書託主將求没官妻妾)
七夕織女謌
牛郎咫尺隔天河鵲橋散後離恨多今夕不知復何夕
遥看新月横金波拋梭擲紝愁零亂彩鳳飄飄度霄漢
重來指點昔游處香奩寶篋蟲絲滿一年一度承君顔
相别相逢比夢間舊愁未了新愁起已見紅日銜青山
當初謾道仙家别日遠月長不見接不似人間夫與妻
百歲光隂長會合
文書再報六月朔日食
憶昔雨洗冬甲子春来飛雪徧千里老農雪䜟古相傳
一番春雪一番水今年麥熟雲成堆并刀收斂疑寇来
自從入梅不見雨田間熱氣飛黃埃清臺奏下郵傳急
月蝕九分日蝕七昨宵搥鼓鬧如雷素娥憑怒面漆黑
太陽室家怒相囓東西不肯還宫闕天公不肯目偏盲
又傳日蝕林鍾月一箋夜拜東皇公休作怪變驚兒童
願分隂陽作平等五日一雨十日風
續憎蒼蠅
炎官煽毒日色頳四海鼎沸遭焚蒸吳牛耕罷汗且喘
暫休樹影眠溝堘不知蒼蠅名品夥乘時附勢相欺陵
其間一種號赤目巧窺猛攫如飢鷹鑚眸噆鼻不可奈
以首溷水澆清澄自期擺脱有此計須臾撲緣如牽繩
牧兒旁坐少肋力摑以指掌麾以肱更憑草帚時一掃
墜地死者堆斗升乾坤蕩蕩産萬類涵淹惡物吁可憎
閒從林下看水牯作詩為續憎蒼蠅
寄題沃祥卿梅泉二大字蓋何潛齋筆也
錢塘數首梅花聮羅浮三疊梅花篇世間妙語久絶響
誰能高步凌飛仙窮冬天氣寒刻栗草木槁死冰頑堅
孤根漏暖得春早水流石竇聲濺濺美人拭面照古鏡
沈吟不去愁嬋娟下有山人學冷淡入夜忍凍僵護肩
臨流赤脚踏白石手挼紅藟餐雲烟長哦新句詩清苦
口吻噤㾕棲飢鳶近聞梅花詩祖出水部久遣詩孫參
洞天許分一派伴岑寂毫端紫氣衝魁躔我来𠻳香嚥
清冷欲說妙偈夢未圓澹然人我了無語但見花梢明
月墮寒泉
人有叢菊見遺而花半分黃白者
有来遺我異色菊一叢深淺分白黃變窑燒成古罍洗
怪石錯出真琳琅我疑造物有間氣紛紛醜好都難量
不然司花出新巧分枝接葉為作半面粧書生生活澹
無味笑指枯硯收禾桑偶逢好事慰寂寞日與相對揮
清觴自憐今世少有趙昌徐熙水墨筆誰寫諸相争毫
芒惟有詩人具真畫翛然心地超羲皇
次韻吳友直和潘樂閒見寄韻時潘客華亭瞿氏
之門
文章蟠窟蛟蛇黑精神緊峭冰玉白置君承明天禄中
富貴不待相促迫學參諸老居二四氣凜羣兒壓千百
生平不主疽與環況復侯封羡賁赫蹉跎無便凌風雲
歸伴凡魚東海窄袖餘閩越竒傑氣掩藏光怪恣窺摘
如今老境謝紛華斥去浮花收粟麥我来兩見鳴春禽
低向藋間飛拍拍有時乘興騁詩俊稗說讕言都不擇
魚還非子子非我肝膽相忘總無隔苦無分遇食太倉
近犬驚人屢遭責一身何必要贏餘我為鼠謀從下策
用子聲韻謝吳友直惠蠟箋
千年老榖無人知萬杵椎冰身汗熱木膚解剝白於綿
凍手龜皴腕將折荆州魚網蘭亭絸彼美不曾傳祕訣
獨留此木在人間禿盡青山散妖血邇来竒製蠟作紋
草木蟲魚生眼纈只今吳越稱第一秋浦浣花派滕薛
先生好古得此物揮手行與時流别紫薇花前草尺一
書成氣凜寒松雪不然名山撰古史蛟龍鬱屈蟠奩篋
有時浮戲寫詩章颯颯落錐蠶食葉比来分遣二十輩
西江遠借餘波浥聊憑和詩報瓊瑶袖手愧逢強對怯
表甥何雲嶠舍館而語游於其行贈之以詩(善武侯數)
書生事業窘一門窮年獨處三家村蟾蜍爬沙鞭不走
無力號呌排天閽曩聞將軍狂可撼往舍窠臼窺其藩
讕言稗說不暇擇談笑抵當如優髠諸公義財澁且薄
頗樂軟熟憎囂煩今君窮餓坐百巧安肯挾冊媒朝昏
試探囊中祕花術勇決不待中宵奔吾聞武侯暗得司
馬法平沙散布風雲屯多時竒傑了不悟後來知者靖
與温子今持此說性命禍福出口如瀾翻文章不作杯
水直不如薄藝隨我兩脚跟滔滔世駕不可挽行矣與
汝傾離尊
和東坡惠州梅花三疊
其一
子真換骨三家村青帝東臯来醉魂夜深更遣明月洗
瘴氛吹散南海昏仙宫么鳳挽不住自要寂寞留故園
便教凍餓死亦足冷面不作雞肉温烟痕半空照寒水
露臉猶泫迎晨暾游蜂底處得消息不計春色關重門
先生對花韻清苦短偈袞袞翻千言花神嗔我太漏泄
罰以太白傾殘樽
其二
萬松嶺上三家村林下美人現香魂淡粧素服謝琱飾
擺落玉鏡塵埃昏散花衣裓粘不落昨夜偶過祇樹園
樹下冷冷潄澗玉亂流赤脚飛泉温噴成澗草萬片玉
隂崖未肯希春暾自憐豔質媚幽獨拄杖敲鏗誰過門
相期但有月知狀不用椽筆書要言花應一笑飲我語
隨風飛墜雙銀樽
其三
白鶴峯頭荔子村誰喚東坡半死魂作詩惱花太愁絶
雲月黯黯天昏昏欲教綺語洗蠻瘴不使冠服棲邱園
海山淮水隔萬里十年契闊陳寒温老仙不食烟火味
曉隨鴉餐暘谷暾此花亦解慰流落如在玉堂西掖門
自從三疊振絶響澹然相對俱忘言我来戲譜不調曲
時有問字爭芳樽
豆瘡歎
西家真王化作灰東家穉松雪霜摧人生有命惟脆薄
逝水一去何時回試看昨日繞牀戲或騎青竹折早梅
須臾變滅不可恃惟見松下雙土堆嗟哉玄冥弄權柄
掀簸炎瘴飛氛埃天公不肯憐赤子坐使瘡痏愁嬰孩
斷魂零落向何處溪頭望哭思歸来誰能便作忘情者
作詩往助風泉哀
次韻王介山别齋職
葛溪練練鋪瓊氈仙人燒丹幾何年庠老三年住仙窟
歸騎踟蹰鞭不前當今越雪竟誰是危坐臯比紛不恥
區區升斗老英雄得失何殊釣温水惟君挾策從東來
家傳瓢履師顔回後来終竟祠石室此去應難隠釣臺
青山笑我逢遲暮怪竒文字無人覷誰麾清夢落東安
疎頑尚費推擠去悠悠雲水交情中荆州篠簜慙中空
琤然餘韻逐飛鞚詩老箭鋒那可衝男兒事業人人有
氣概相期向杯酒他年擁節過子陵莫道故交翻覆手
代雲岫送王介山
功名零落如破氈羲娥不住隨流年問君發跡縣博士
幾時得到龍旂前我今老去覺今是回首當年空自恥
妄心不起百事冷巳作古井無波水看君富貴亹亹來
雲路何須取勢回忽然結束行萬里首冠步搖趨天臺
相思望望碧雲暮少微光芒紛下覷應憶秋江老故人
瑶音定寄雲鴻去我時階砌蘭玉中襹褷六翮搏秋空
與君追逐赤霄上寶劍騰空不可衝兩眼昏花惟我有
早梅樹下離亭酒呼童草寫送行詩不是當今無價手
代履道送王介山
寒廳零落分半氈雪霜刻栗年復年書生事業澹無味
賴有夫子坐我前世間好惡紛非是蠻觸相挻人不恥
嗟君嗜好與世殊推波獨障百川水君今何去昔
何來江南欲掉扁舟回相思此去杳如夢日斜獨
上高高臺富貴来時未為暮道旁愚婦從渠覷我亦来
乘下澤車看君萬里翺翔去雲萍聚散渺莽中講席人
驚冀北空少陵時作湖山主(傅草堂時謁告)一面誰當孔道衝
相看一醉無何有笑指春江作春酒丈夫何事兒女態
明日長亭一揮手
次韻洪復翁辭沃氏招館
可憐傾城無蹇修睥睨欲嫓王與侯年華荏苒春復秋
夜彈古詞韻三州紛紛箏笆沸啁啾忽爾雅操聲俱收
我亦少小獵九邱掩鼻利達視若蕕秣厲欲洗平生羞
羲娥鞭後逝莫留誰麾衰暮出巖幽丁丁斤斧愁林搜
苞裹破硯開荒疇詩卷千束喘兩牛隘視宇宙前無儔
賴有夫子紛應酬冷然獨繭繅長抽讕言不作詩帳囚
旁人指我作書郵雙雙紫芒炯中洲談笑不下孫叔優
交情雲水空悠悠肯為腐鼠瞥下韝湖海何處無俊游
對面不識非我謀醉呼梅花居上頭高寒不落第二流
我亦倒囊出飢猴雪中雙屨追清游
借王介山韻送子聲小學教諭
小兒心孔暗不開紛紛誰是驊騮材徐生善頌有名父
文旆新向儒宫来雁行趨立誰家子捧書驚看眉間喜
我亦歸謀二頃田送老西河從此始
五七言長短句
無愁潭
酌我無愁酒歌我無愁詩朅来無愁潭上弄明月潄滌
萬慮清肝脾平生蓄積總開豁便欲遺世超希夷持杯
試問此潭水昔來何處今何之覆船山高寒岌嶪玉泉
飛下東天池分流一瀉數百里直抵絶壑瀦清漪鏡平
百丈洞無底其下深黑蟠蛟螭幽蘭薜芷亂洲渚倒影
寒浸枯松枝千回萬折流到海波濤噴薄孤城危潮生
水滿潮退涸蓬莱清淺倏改移此愁與水兩無盡昔人
已去今人悲君不見莫愁山下春水長畫船鼉鼓相追
隨淡烟芳草望不斷石城荒廢留空陂不如此潭只在
山水窟縱有竒勝無人知何曾紅粉照清泚但有欸乃
漁翁詞一聲歌斷暮山碧秋風兩鬢寒颸颸
大雪
一日雪空裏浮花生眼纈二日雪竹松委地枯楠折三
日雪獸駭禽奔蹄跡滅四日雪翁嫗啼飢淚成血天生
萬物忍棄捐似為多情幻竒絶由来恩怨不相關無情
有情總磨折君不見堯時洪流浸十日赤子喁喁化魚
鼈湯時亢旱烘七年山河大地紅爐熱當時賢聖救不
得坐待時来自休歇蓋天垂地憂長人浪教寒士頭先
白玉皇高居耳目遠鬼神虎豹爭羅列頊冥滕屛罪當
誅劈牋試與東風說
次邵卓翁韻奉寄族祖竹巖令孫九歲通念六經
君不見李唐秘府堆故紙韓老作詩&KR0008;校理若此當時
九歲童苞裹寶函漸血指吾宗魁槖百世傳近騎箕尾
凌蒼烟再生雛鳳墮君砌次第聲名期拍肩願渠養氣
休吟誦六翮䙰褷鳳質竦椅桐傾枝真有待羽儀留作
清時用我今老去不作文閉精嘿坐學養神蕭然衰白
不復漆猶喜兒輩奔秦軍閒扣商謳詡人瑞筆陣縱横
人不畏歸看英物定何如山西老將空羞愧
富山遺稿卷五
