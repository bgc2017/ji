富山遺稿卷一
宋方䕫撰
五言古詩
古意四首
其
龍文雙寶劍誰鑄吳山英秋水光的皪俯視千金輕猶
餘報仇血白帝金天精百用不缺折潛鋒理故城芒角
不可掩氣衝牛斗星卓哉兩達士一旦出幽冥顯晦各
有數飛沈兩無情孤雄顧其雌玉匣時悲鳴吳楚隔千
里滄波會神靈一體互分合變化不暫停悠悠劍津水
早暮風雲生
其二
陽聲鼓羣動更變無停機至人奪造化假合出範圍渭
川起老龍一龍不得隨化為百尺竹玉立青差差仙人
去市門三年願相依金丹遲不就失路將安歸臨分投
之杖平地去如飛還家尚肉眼棄擲不復持回首失蹤
跡飛騰息天池惟餘萬叢玉年年長新枝猶疑風雨夜
回龍嘯空陂
其三
秦皇滅諸儒若人媚幽獨偶来得名山依山結茅屋希
聲陶淳風無意蘄絶俗兒孫日以遠幾見碧桃熟漁郎
從何来延緣寒溪綠兹遊窺天祕平生未經目頗見有
此容父老邀我宿清談略晉魏世路嗟翻覆淹留信可
樂離念苦羈束幡然理回棹瑟瑟風吹足往来記行迹
溪路三四曲機心不自閟何事驚麋鹿回首不逢人白
雲渺空谷
其四
遼海有黃鶴翛然出塵姿結巢青松頂百丈無柯枝磐
石護其卵清露哺其兒一朝羽翼成丹霄恣遨嬉夕倦
宿月窟朝飢飲瑶池升高忽反顧昔是今已非歸来三
歎息塵俗無由知焉能與衆鳥碎啄隨雄雌欲語不可
了復作摩天飛仰望邈不及千載留餘悲
予讀書之室先從兄時南嘗扁以綠猗今二十餘
年矣感歎存殁遂成長篇
峩峩高山東迢迢青溪曲采蘅擷薜荔結搆蝸牛屋中
有讀書堂堂外萬脩竹錯出泉石間翛然隔塵俗勁剛
逢干節空洞夷齊腹長釣横江鯨翠立摩天鵠借問主
人誰彼美清如玉瓶罌空四壁簡冊富萬軸小篆揭新
扁高步踵前躅籜龍忽變化遺歌焉忍續歲晩坐相向
此君幸予辱榮悴紛變態風雨寒暘燠春来枝葉蕃蒼
璆森在目勢且干青雲肯顧凡草木憐渠痛灑掃日哦
三四幅吾詩試評品千古配淇澳
富山泉
先故居此山兩翁各嬋嫣少翁復北徙宅廢餘此泉翁
死且求飲他水輒棄捐試以真水往一杯同蜕蟬兩翁
不可見久矣為飛仙澤餘有盡世泉流無竭年耜巖少
翁後往歲勘丹鉛倚徙感陳迹瘦蛟落長牋邇来絶妙
語此意誰能傳豈知援溺手鐵石新磨鐫嗟予世味薄
飲水抛葷羶時時汲脩綆洗眼看殘編
上按察胡大使
我生苦不早已後朱紫陽居近世未遠頗亦承餘光恭
惟紫陽翁派接周程張實學有實用為世作舟航古人
不可見来者猶有望紫山豪傑士理學望北方帝憂浙
右民煩公持臺綱吾道無南北得志同濟量我亦忝諸
生得升繡衣堂厥今民凋瘵如疾居膏肓棄捐不自保
况復有蓄藏吏貪不加恤乘時肆敓攘願公活斯民風
俗還虞唐
賀寺簿先生入新居
紫陽從西来孤峯望吳越自昔有佳人高蹈造理窟雉
山走其下清淑鬱未發吾宗紫陽居秀挺鸞鳳骨家學
印大程南北斗柄揭邇来卜新居佳氣渺葱鬱天香生
桂蘭野性老薇蕨嬉遊獨樂園翛然立清絶我来坐庭
隅幽草澹風月圖書有真趣為指掌中訣
牧牛
我有折角牛放在前山麓山瘦石稜稜歲月老觳觫摻
摻過百指仰此種田榖短笛卧斜陽我飯何時足
知幾
利欲沈着人猶如膠漆盤誰能逝不濯背走急水灘仕
宦豈不好惟有知幾難西風動歸興至今數張翰
讀李翰林詩
喜詩如喜酒舉世流饞涎問酒有何好妙處竟不傳古
人日已遠絶響三百篇後来誰措手諷詠皆陳編自從
騷選起衆作同蟲蟬憲章日淪喪變滅成飛烟翰林非
世人金晶應星躔手弄玉帝旂墮作詩酒仙行跡老屐
齒俠氣餘龍泉淋漓灑醉墨妙語窮真筌信手拈斧斤
一揮中方圓彼哉夸奪子駭汗莫敢肩玉堂不能留飄
落南海邊從此誇汗漫一往五百年生平尚邱壑夢想
岷峩巔慙君贈醉侯我飲不滴涓我詩如我飲撫頂期
相怜莫乞飛霞佩學舉白玉盤
九日讀陶淵明詩
晉有靖節翁古昔稱高士自陳簮組後為義不兩仕雖
乏報韓功深懷帝秦恥拂衣歸故園寒菊被栗里醉餘
灑新詩題自庚子始托此明大閑言外有餘旨我生後
千歲歴十五庚子區區一垤中起滅紛未巳壯夫感頽
光大運悲逝水登高極遐想舒卷寓至理風期渺相接
衰暮竟誰似酌泉薦芳馨茫茫九泉起
夜坐閱書
賈不至千萬仕不至萬石時窮兩不遂衰鬢秋蕭瑟平
生用力處文字派六籍胸中萬斛泉老不出涓滴丈夫
處世間志願何時畢抱此無用物價重連城璧蛟龍死
泥沙蟠屈留遺跡政使傳後人虚名復何益
寄題吳愛菊
淵明歸故園心與境俱會種菊滿東籬高致在菊外故
人絶世好尚友渺千載幽賞屬同流更有心期在
古意
子房英特人易老窮根柢縱横出妙用萬變不離體當
其報秦時家難不顧弟揮槌擣祖龍結客自燕薊天地
為震動此身一稊米秦亡志雖酬韓破顔仍泚来謁龍
準公投機類天啓中原紛戰爭兩強力難觝雍容談笑
間國恥竟刷洗舊君有反服臣子獲盡禮雄心就斂退
勲業猶唾涕仙人在何許高步凌北濟壑松作糗糧煑
石當酒醴千載邈高風仰望首重稽
郡人有朱買臣嚴子陵按史傳買臣吳人嘗出為
會稽太守名曰鄉郡會稽蓋今兩浙之地吾郡
特以去州二十里曰朱池為買臣昔居之地難
以攷見其實子陵晩耕於富春山中則今釣臺
是也二公出處不同心事亦異姑以其同為郡
人各賦一首使九原有作不悵来者之不我知
也
魯不識仲尼妄謂東家氏知音古為難而况諧俗耳寒
松翳遺貌弔古獨倚徙歌聲餘老樵昔居竟誰是當年
翁子貧賣薪沽酒市一朝入漢庭歘作青雲士出領虎
符貴牛酒賀閭里邸間綬若若差排庭中吏旁人自送
迎我亦附長史片言負茂陵竒禍竟博死窮通有定分
何足計戚喜豆羹輒動色未可欺妻子阿婦非棄翁頗
亦窺見此後車且恥載誰肯並廟祀
又
舟行徵君里步登徵君山雪瀨潄我齒玉泉洗我肝遐
想臺上人披裘曳漁竿去齊復適吳来往浮雲閒一釣
得文叔客星照林巒再釣得小苑高風凜祠壇古人邈
不及絶俗為甚難一時尚竒怪千載起懦頑我歌小招
詞公来顔不歡長嘯震冥杳載月下前灘
昌陽
昌陽十二節茸茸碧且鮮不堪置几案拳石留餘妍托
根寄幽絶夐在荒山巔不矚婦女盻不聞雞犬喧水石
相依附花開巳千年一朝服食成肌骨翔飛鳶我欲啜
此草隠訣無由傳逝將涉浩蕩相期十洲仙
詠史
代馬必死戰韓盧必死獵萬族雖有殊受性固莫奪君
看伏波翁心火老不滅萬里戰壺頭赤手擁馬鬛前言
一朝酬英氣半途折海南紀銅柱城西埋石蕝所以高
世人甘守田園拙梧楸老歸夢桑梓借餘熱人生貴適
意似用生分别為問澤車乘何如水鳶跕
早行
出門挂襆被客路寒溪早團團霧中日淡月隠林梢村
巷驅飢牛楓林度飛鳥山行未十里佳處輒藉草道逢
青衿生肝膽總傾倒分手各東西蘋花風嫋嫋
晩坐有感
青山圍四旁南斷如金玦殘霞映寒碧杳杳鳥孤没我
本忘機人忽忽老歲月身係三家村心到極窮髮蕭然
病脚僧丈室坐說法事業誰做盡堯舜行不徹義理誰
說盡孔孟引不發有心阻世用自來同一轍人生直如
寄世路會有役何時拂衣去結筏造溟渤
黃楊
萬物具生理日與化工運黃楊性獨殊一歲長一寸氣
機有時歇厄會屢遭閏豈無土壤培亦有雨露潤爾夀
傳雲仍爾木僅尋仞老氏損成益顔子退為進至人妙
觀物此理如符印
竹夫人
殘陽未斂戍中夜苦無奈噆膚跳蚤行掠面飛蚊過玲
瓏織翠縷有来饋一箇不惟供夜直亦可專房卧此君
丈夫心節操抱寒餓未免斤斧傷復受巾幗涴我老乏
風情偃息便慵惰不令魁梧人化作兒女&KR0008;
雁奴
雁落常水宿奴輒警暗晦巳逸渠處勞禍患出恩愛老
漁窮意巧半夜弄光怪奴亟告其羣舉羣驚相戒漁火
不時明奴告不息喙衆方恬夢寐不悟伏機械一夕雖
屢驚四顧無已害利觜叢之身尤恐奴相賣漁者乘其
囂尺箠盡同隊辱令孟堅死依勢博陸敗小忠悞平昔
今日復何悔
前梁父吟
朝趨梁父岑暮投梁父麓左肩抱長攙右手牽黃犢禾
生亘原隰生計自為足罷耕還讀書何必事精熟茫茫
萬古墳苞括納心曲琅山藹空青淄水漲寒綠嗟我七
尺軀披雲卧幽獨抱膝一長吟清響振空谷
後梁父吟
我生在畎畝志願向此畢糲飯為我糧醜女為我室英
英帝家冑屢駕欵蓬蓽片言誤相酬攙我手不釋立談
豢吳兒再戰走漢賊托孤赴永安仗鉞駐渭北人生盛
意氣事會靡終極桑株渺何許歲月去如擲朗然舒卷
心始末本無隔
偶閱淵明開歲古詩因和其韻
開歲倏五十陶翁感浮休我生苦後陶夜夢從之游大
塊無停機歲月去如流棄家客東安泛泛雙浮鷗羲軒
古主人中古稱旦丘大倫具五常大法列九疇寥寥向
千載孤唱絶衆酬藐然愧前哲中路肯止不逝言晩聞
道惻惻懷長憂廓落八紘内俛仰吾何求
别洪復翁
十載與君友何曾異悲歡憂寒夜同袍念飢日同餐晚
節各大繆濁世多波瀾我爭東山墩君赴金沙灘雲萍
不相接我窮君長歎出門重入門轉覺營生難故人贈
尺書招我来東安水雲三百里飛鴻集江磐君如跨海
鵬發軔鶱脩翰咫尺視萬里歸沂天池湍梅花點飛雪
相將理征鞍新詩月幾首願寄青琅玕
葛溪浴丹泉
杉松翳蒼翠古寺依寒溪小橋度空闊勝事窮朝隮仙
人渺何許昔年此孤棲丹成餘此泉高步凌雲梯至今
浴丹處精光貫虹霓老仙不厭世寄跡隨東西當時不
相顧野鶴羣鳬雞一朝上寥廓指爪留沙泥我生曠劫
内臨老歸途迷猶疑丹在水清嚥分刀圭
和淵明雜詩奈何五十年韻
我生未為後議論頗自喜讀書見古人慷慨欲立事既
壯涉憂患輾轉不如意五十今到門翻與窮鬼值老馬
但垂頭不似新駒駛前途勿復道有酒且勤置
比来東安以歡字十二韻别復翁寄有和章送别
今再和答之
我攜無言子東去顔不歡故人日巳遠嘿嘿寢與餐寄
洪樂山水岡巒湧濤瀾有時戲吟詩音韻搖風灘朋儕
相徵逐歌笑雜悲歎朝吳暮過楚千里不憚難功成早
斂退騎鶴伴子安下視地上友俛首依江磐低飛不能
起俯借摩天翰我老涉世患衰懦心不湍從君上寥廓
永謝輿與鞍歸来不空手玄圃收明玕
詩人詠鴟夷西子之事多矣按越敗於魯哀公元
年想鴟夷五餌之策必其時也至哀公二十二
年越滅吳西子復歸計其年亦老矣豈鴟夷如
洛陽賈人不能忘情於舊約耶
去時苧蘿山送我搏黍叫歸時苧蘿山迎我桃花笑一
别二十年過眼如風燎人生重後會世事中前料未驚
馬齒長猶喜雞皮少功名志已酬富貴頭終掉傍君鴟
夷槳舞我烏棲調撫景惜餘年烟波老漁釣
古意六首
其一
老樵腰短斧朅來此山中林深絶人跡邂逅兩老翁石
上安棋局零落歸飛鴻置斧偶坐睨終竟誰雌雄低頭
欲借問冉冉巢雲松索寞下山去樹杪餘殘紅不知歲
月遠但見邑屋空神仙在何處只與人世同眼淨偶自
見心到遥相通片時處仙境百年坐春風區區笑劉吕
妄覓蓬莱宫
其二
誰斧若木枝銅榦蒼玉葉年年来滄波疑與溟渤接戲
攜赤玉舄跨此寒岌嶪飄然造殊庭不用維與楫浩浩
吹天風涼氣入衣衱拍浮天漢濱匏瓜芒&KR0974;&KR0974;黃牛不
服箱放繩掉長鬛素娥不織裳抛梭理香頰千年蒼蘚
痕機杼空妥帖疑是媧皇土藏去壓歸篋歸来不知處
滿目迷空堞惟有賣卜人知向天根躡
其三
翩翩南昌尉来自九江西天關列虎豹欲進無階梯臣
有治安策不忍死窮棲浮浮山林氣披褐朝金閨上言
訐貴戚下言憫羣黎肉食久喑默狂叫發草藜臣言可
采擇寸刀刳鯨鯢一再不合意反旆風凄凄君綱墜不
振况復子與妻自諧塵外約東遊隠會稽
其四
武夷千餘仞山上巢羣仙曾遊析木津醉墮白玉船其
下誰換骨潤州小嬋娟烱烱玉蓮鎖棲之此山顛丹砂
一點染靈化誰控摶塵根洗不盡展轉来凡間從言一
念失巫山渺雲烟徒然八十返空度三千年
其五
牧牛長得嬉牧馬長得騎惟有牧羊苦奔走脚脱皮道
人不我惜令作牧羊兒我羊數萬頭豈不為渴飢食草
百步間寒碧青萋萋少許自為足不慕飽與肥羊眠即
化石羊行不跳籬竟日卧松下誰知藉金閨紫烟横石
室兄来莫相疑
其六
博浪不成功偶此脱民籍客從何方来年紀約五百相
逢昧平生視我猶厮役知是羲皇人来去了無跡神機
不忍閟袖有青囊冊讀之盡綠字歴歴幕中畫十年風
塵中談笑等兒劇清濁同一源凡聖本無隔願言邈清
風歸来抱山石
田家四事
耕
古人以農仕仕即為公卿未仕有常業安得不躬耕我
耕常及時破塊當初晴墳壚土性異勤怠人力并泥塗
淤手足霧露沾裳纓婦子挈午餉勞苦寬我情罷耕亟
放牧吾牛亦飢鳴投耒重回首深山空月明
種
我生古揚州田下異梁雍山田種荒菜水田種浮葑地
力肥瘦兼農器有無共及時撒新榖摶黍逓幽哢生意
日夜長移秧趁芒種未嫌豚酒祝自樂雞黍供落日竹
枝歌猶是豳原頌
耘
良苗巳入土田間水沄沄昨夜苗根發翳葉如烟雲草
生害我苗匝月一再耘是時人苦熱出門天未昕鬱蒸
體流膏爬捽手生皸手荼擁根節腰草驅蠅蚊青青衿
佩子從事哀我勤哀我勤自樂爾非沮溺羣
穫
涼風入衣襟斜日照墟落我稼將登場築杵聲槖槖宵
征備寇盜日行呀鼠雀腰鎌赴田間是處竟秋穫刈疾
笑翁健負重慚兒弱山炊雜戎菽野草配場藿人生累
衣食計較一餉樂巳矣復何言吾生老耕鑿
喜雨
去年稻田荒七月青蟲起今年七月雨稻田盈尺水人
生會有涯飢飽互煎煑造物如狙公顛倒生嗔喜我岑
枯槁人未脱烟火味試問河豚羹何如江鱠美
富山遺稿卷一
