







　　欽定四庫全書

　　五峰集卷二

　　元　李孝光　撰

　　古樂府

　　長干行

　　秋風従西來吹我庭前樹聞歡在揚州却向姑蘓去估
客離長干教儂寄書處

　　妾薄命


　　妾薄命當告誰身年二八為嬌兒阿婆嵗嵗不嫁女二
十三十顔色衰天公兩手摶日月下燭萬物無偏私奈
何醜女得好匹一生長在黃金閨美人如花不嫁人父
母既殁諸孤癡寄書東家小姑道得嫁莫擇夫壻好他
人好惡那得知失時不嫁令人老

　　一車南

　　一車南一車北山川悠逺無消息野風吹草朝日黃覊
旅獨憎絺綌涼男兒生身髙七尺何苦相思損顔色西

市日日買鯉魚魚中㑹有逺寄書

　　吴趨曲

　　四座並清聴有客歌狹邪狹邪不可聴聴我為爾歌吴
趨美人珠衱貂諸于美人寳釵有九雏美人投我眀月
珠

　　采蓮曲

　　采蓮江之南采蓮江之北采蓮何所有但采蓮中菂蚤
聞離别苦當爾不願従前作相識縦令離别不復相憶


　　雲之蒸

　　雲之蒸如鼎鬴天地坱圠兮有茹者吐隂陽糅兮作雨
萬物膏澤兮功其惟汝

　　溪之水兮幽幽下如槖兮中有蛟與虬人涉兮卬否我
操其具以楫以舟

　　五日一風十日雨涼著稻花香著土秋風䆉稏黄粘天
千家萬家狂欲舞溪頭大笑語向人溪南出雲溪北雨

　　蓮葉何田田


　　蓮葉何田田宛在水中央别離不足念亦復可憐生

　　蓮葉何田田見葉不見水貧賤貧賤交富貴富貴友

　　花生滿洲渚不復葉田田持身許人易將心許人難

　　采蓮曲

　　采蓮復采蓮蓮生隔江水不愁無舟楫但愁風浪起

　　采蓮復采蓮水深不得歸兒饑須母哺當令阿誰飴

　　送且迎

　　曙月疎星天欲眀馬鳴蕭蕭予且行行雖不遠思汝切

重是兄弟難為情星如撒沙天欲暝稚子候門人汲井
還車在郊予復返簷隙持燈笑相領

　　江橋樹

　　江橋樹荏苒年華暮迎得行人歸送得行人去落葉成
秋風行人在何處

　　江橋樹日日斜陽暮春風吹落花半隨流水去落花有
盡時水流無盡處

　　羽林曲


　　公子遺我白鼯裘公子遺我眀月珠孤兒假父云姓劉
其官髙於五諸侯公子之恩何日酬

　　白翎雀

　　黃金鑄作鍾子期綵丝繡作平原君平原能拔天下之
竒士子期能識天下之苦心丈夫生逢如此二賢者有
身豈復愁沈淪富貴不用自摧謝困厄不怨為窮人在
昔帝堯大舜為臣元凱並舉馭鳯覊麟周公勤勞握髪
吐哺身致多士為王强輔赤帝之子有士如雲相何肺

腑為漢舉信揷置羽翮拂摩龍鱗我歌白翎雀子為我
起舞人生不滿百一絶如飄雨户下有凍酒席上有懸
脯賓客共飲此聴我歌中語君年未五十遭逢大聖人
聖人之德如流泉先後輔挟皆英賢大開眀堂布萬化
垂衣拱手仁如天時雍詎異堯舜日持盈逺過成周年
汝於此時守東壁討論文字在上前何敢更較官大小
小星帝留衛帝垣嗟我行年五十六此豈有意凡骨仙
但令公等皆盡心我惟歌咏酧豐年今者别離何不樂

且飲莫問月未落官職況在天禄閣嗚呼國士之恩何
日酧為爾重歌白翎雀為爾重歌白翎雀

　　隴頭水

　　隴頭水嗚咽鳴行人聴斷膓聲隴頭水鳴嗚咽行人淚
眼中血月薄塞雲低行人到此心傷悲世間萬水東流
去隴水分流獨向西

　　效玉臺軆

　　夜夜曲


　　黃雀不離棘鴻飛不離雲可憐天上月夜夜照見君

　　擕手曲

　　擕手復擕手送出建業城男兒不在家又作萬里行

　　悲寒風

　　夜漫漫風凛凛嚴霜下風更甚狐鳴兔哂有今夕倉卒
劒㦸生髙枕神光墮地摧白虹嗚咽英雄淚空飲

　　桐江

　　朝取鱣與鮪暮取魴與鯉賦民無令困革盡毛安處我

欲言之大將軍家將軍不見省奈何減民田租將軍出
乗大馬入乗髙車

　　南山有鳥

　　南山有鳥名白鷳乃與凡鳥懸十塵樊籠既不能縶握
粟又不能馴好風東方來吹上天之門渇飲玉山之玉
酒饑食縣圃之瑶草鳴聲和樂羽毛鮮好天上鳯凰與
之偕老

　　成相歌


　　天不逺兒籲天哀哉父母兒棄捐死而無怨阿兒淚滴
到黄泉天甚髙聞兒號兒心慊慊一何勞謂予不信葭
則有莩芡則槖櫜

　　書窈窕圖後

　　予觀宋玉曺子建洛神諸賦其詞若近於嫚䙝
而世咸以為誠有是事殆不然也自國風雅頌
之亡也一變而為離騷然其比興之法則未甞
亡蓋詩之善善惡惡也其美是人則形容其德

之盛如曷不肅雍王姬之車之類是也其譏刺
是人則誇張其服餙之美顔色之麗如胡然而
天胡然而帝之類是也夫其所以愛惡之意固
以躍然於言外如屈原之湘君夫人宋玉之美
人子建之洛神亦皆為是假餙之詞以是發洩
其憂怨悲憤之情盖比興之遺音也今觀劉君
宏度其所貎窈窕圖又讀其所為歌詩而識其
意眀屈宋之作為庻㡬正大之情而非徒為是

淫亂之辭其言忠厚合於予心故歌以繋之其
辭曰

　　神煜煜兮來下翹翠旌翩其如舞嗟夫君兮懐女風淒
淒兮無感我户神将舉兮委蛇捫予心兮嘯歌不我與兮
奈何循吾理兮靡他行無留兮媞媞巫維子之宫兮安
女栖胡獨受命兮不齊吁嗟螮蝀兮朝隮

　　題睃上所藏蕙蘭圖

　　嗟蓀之生兮亦在中林竊獨不頋兮惡木之隂夫霜露

之慅慅兮而予愔愔昔逢君之不見察兮恐孺子之不
任苟返予乎中路兮尚當君之心唶有瑳其佩兮又何
逺於子之襟

　　所思

　　君乗馬兮予追於丘君乗舟兮予望於沙逺而不見兮
涉江與淮豈無人兮望予之所思鴻鵠髙飛兮孰知其
志道之方行兮我又焉求

　　怡雲


　　山有雲兮為雨滂沱山有雲兮媚江維河山中之人兮
和樂而有儀予心休休兮媚予非他而有客兮于予寤
歌

　　再賦怡雲詩

　　予既為魯君倫甫作怡雲之詩與之别六年而
復以示予則或有為是詩作序者於是更作詩
貽之永嘉令林清源見予詩又為易置改定前
序之詞而題其後曰容成之山魯君倫甫隱君

子也孝友於家泊然無求於外者也扁所居室
曰怡雲取陶𢎞景之言以言志夫人也非淡於
世味而自得於中者不足以喻斯言也至正三
年正月九日復寫此詩而志清源之辭云

　　雲予怡乎我以為飴予雲怡乎雲曽不知予朝出而雲
與出暮歸而雲與歸南山不爛兮常與雲期

　　黃民尚所藏王若水陶令歸來圖

　　連山兮雲中緑樹兮重重行人兮始歸佇立兮秋風鄉

予息兮栁下治田兮牆東誰令去此兮㡬失予躬諒非
予之不知兮逢彼之窮嗚呼知我者西鄰老翁

　　有車送韓従事行縣

　　有車兮涉逺大川當前兮漫漫吾所弗濟兮有如兹川
民之方艱兮我能獨安夙夜以思兮撫髀覆顛有車兮
桑田植其兩輪兮蒸我農人曰爾農兮傷我食艱曰予
天子之吏兮來綏爾民尚猶有寃兮及爾話言民曰嘻
兮田吾力農公惠我人兮不其已多我生庻㡬兮有瘳

凡百在位兮吾韓侯是倣

　　竹石圖

　　山之石兮峩峩鳴有鳯兮下來鳯無止兮予憂鳯之饑
盍歸來兮天池山有竹兮其實離離嵗將晏兮誰其俟
之橫絶浮雲兮雖有矰繳焉能知

　　雙松圖

　　有鬱者髯兮兩其蜿蜒望之在澗兮其漸而山霜雪之
慅慅兮受命獨全鬈而在澗兮有蒼者年孰為嗟女兮

胡不嵗寒嗟金之良兮寧久女捐棟則隆兮尚終異夫
茅與荃

　　蓮花障

　　池水有蒲兮君子有酒曰予有政兮庻也無侮池有荷
花兮其下維魚曰政其舉兮非予室家有跂者鵷兮有
振者鷺君子燕喜兮生民之休大冠繡裳兮君子有光
眉夀而和樂兮俾民弗忘民之弗忘兮維德之長

　　福源精舍


　　彩舟兮煥煥風將起兮無岸渚花兮白紅若有人兮為
粲相我樂兮未殫時㡬何兮日旰極浦兮水深下有兮
龍吟洞簫作兮波浪湧逆將歸兮于南諒佳人兮未逺
令我思兮何心颸風兮吹人層波兮粼粼掇芳草兮寄
逺與我期兮陽春

　　滁水

　　滁水兮滔滔其坎兮有蛟謂予兮無濟遂濟兮無匏使
予心兮怓怓


　　擇木

　　孔子居衛嘆曰鳥能擇木木豈能擇鳥予將去
楚而適吴越竊有感於斯言作擇木詩

　　提提兮飛鳥翔而集兮於木場有委粟兮而予之不欲
樊則有棘兮非予之樂鷙則不仁兮曽莫予毒

　　提提兮飛鳥又集於陵毋墮於矰豈不知兮有命嗟今
之人兮不仁

　　瓶有粟


　　友人張子約名其齋曰顔樂予見而訊之則曰
吾姑以自名吾烏知所謂顔子淵彼固不自知
而孔子知之吾又烏知吾之樂凡吾所自名亦
待夫吾知者爾予於是為之作瓶有粟

　　瓶有粟兮孰知予瘦居有宫兮孰笑予陋御冬有褐兮
又焉用夫文繡予哀兮予不知入事父與母兮出從仲尼
謂蠨蛸兮無罥我户吾嘯歌兮其下

　　沂有梁


　　沂有梁兮維鯉維魴沂之兩厓兮有棗樹桑居沂之人
兮寛裕而善良古之人古之人兮翺翔予之歸老兮沂
之南陽

　　箕山操為許生作

　　箕之陽兮其木颼颼箕之冡兮白雲幽幽夫世之人兮
孰能遺我以憂雖欲従予兮其路無由朝有人兮來飲
其牛

　　東干彦眀


　　我所思兮南麓之陽欲徃従之兮川無梁乃心向徃兮
弗忘縦不見兮何傷

　　其二

　　我所思兮南麓之下欲徃従之兮無馬撫予心兮獨苦
仰而太息兮不可以寫風泠泠兮吹女

　　雲之陽送人之兄代之

　　雲之陽雁成行我不如羣翺翔伯兮裹橐與其囊曰將
去此兮浮海之航我有兄弟同我父母豈不念父如足

之於手願而富貴歸故鄉阿弟兮策馬來相取

　　雲之飛成行雁我不如鳴相喚鷄鳴戒行裹其飰曰將
去此兮(闕)勤之澗嗟哉仕宦豈不有寵榮欲將兄弟離
居難為情願而富貴蚤歸來阿弟趨車來相迎

　　行則有車送李德章侍尊入京師

　　行則有車兮涉則有船人則兄弟兮不如我之同姓予
好仁兮樂子之仁子而在兮尚予有鄰

　　舟則在川兮車則在阪人則兄弟兮不如我之同本我

思古人兮鼎耳而玉鉉思而不見兮終㡬無愆孰輔予
仁兮孰謂仁逺















　　五峰集卷二

