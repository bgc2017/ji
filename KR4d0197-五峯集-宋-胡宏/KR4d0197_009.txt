







　　欽定四庫全書

　　五峰集卷九

　　元　李孝光　撰

　　七言古體

　　湖山八咏

　　沙頭酒店

　　陌頭楊栁金蟲落雨過桃花香漠漠沙頭小市類新豐
阿姬十五當壚嚳縷金半臂雙鴛鴦翠杓銀罌喚客嘗

嘶殺門前五花馬羅敷有夫空斷腸

　　山頂樵居

　　隠者辟人如辟虎山上衣冠自中古長老嬉遊類小兒
一生不識持門户南山阿婆許嫁女北山老翁自迎婦
野花竹葉並銀釵山下黄金賤如土

　　秋江漁火

　　八月九月風氣肅白波如山楚天緑蒼蒼夜色入蘆花
船泊中流燃楚竹夜半起坐寒颼颼遙見驚飛雙白鷗

鱸鱠蓴羹入我夢扁舟去起三吳秋

　　曉寺僧鐘

　　大星煌煌小星落城頭烏烏吹畫角機心暮夜伏不行
鐘鳴一聲羣動作市人射利坐待旦居人日晏呼不覺
嗟嗟居人未足多鐘兮鐘兮奈爾何

　　竹引流泉

　　山頭窪尊積冰雪銅瓶持歸療飢渴汝家阿母太憐君
斬竹來從虎豹羣傳聲夜落青雲濕坎中已作糟牀泣

囘首碧山心獨苦行逐蛟龍作雲雨

　　木檐蔽日

　　緑氣濕濕闌干北赤烏欲下嬌無力解衣磅礴忽倦卧
蒼鼠時行壞屋壁客子觸熱不自憐此豈有意清風前
屋頭夜色如霜雪却向溪南見明月

　　龜嶼迎潮

　　𤣥靈吐納日月光軒輊大海鼓其陽海枯石爛不得死
甲間緑髮如尺長昔年洛書薦神瑞攻車獨見收文章

天球河圖在東序豈久置汝南海旁

　　石亭避暑

　　南山石檻跨絶壑有飛翬者誰所作女蝸補天或見遺
徃徃天隂搆冰雹天上大火伏不流南山草木含清秋
老夫衰年畏炎熱朝來忽念山中客

　　鑑湖雨

　　越角鑑湖三百曲雨餘曲曲添新緑八月九月風已髙
詩人夜借漁船宿漁翁城中沽酒來筐底白魚白勝玉

當時賀老狂復狂乞得鑑湖此生足

　　和叔夏寄童質夫

　　溪頭春水緑欲活溪上行人馬蹄滑溪山周匝空翠香
駐馬看山惜不發有客有客蒼髯眉蘭襟蕙帶光參差
手攜鯉魚壓清酒勸我且復留斯須道傍廢垣蘚花裂
昔人富貴春雲滅此時不飲將奈何為君醉倒溪頭月

　　題青山白雲圖

　　江氣贔屭如蛟龍曉風吹老金芙蓉神女凌波洗雲去

莫為行雨陽臺東朝來白雲散白石小姑蛾眉翠欲滴
老蛟化作白嵗翁彭郎磯頭夜吹笛

　　秋曉角

　　青天蕩蕩吞孤月衆星熒熒明復滅城中雞鳴如蒼蠅
城頭畫角哀鳴裂八月九月風驚沙窮邊夜夜吹梅花
四方無事卧笳鼔行子何用思還家

　　賦絶照法師所畜硯屏山水

　　東風日暮吹蘭蘂美人相思隔江水九疑青落九州外

白雲飛髙明月死海邊八月客星來一尺銀河三萬里

　　墨梅

　　銀蟾呵春墨花碧香落江南濃欲滴孤山招得老逋魂
白鶴歸來楚雲黑王孫嵗晚客京華衣上緇塵深一尺
小姬未嫁怨東風夜夜髙樓吹鐵笛

　　山宫觀瀑

　　山宫寺前瀑布流直下千尺垂林丘山僧無燈靜欲死
夜氣如月空中浮黄河崑崙何壯哉鬼神牽挽天上來

先生藜杖來照影白髮千丈空崔巍

　　送楊明仲

　　江南老春濃壓酒神藍挼緑營東栁風吹落花飛入城
行子思歸百囘首越雨洗江鴨頭碧舟子牽船踏沙磧
蒓花香冷楚鸎鳴比户琵琶呼磔磔夫君五夜夢封侯
城中狐腋髙於丘泰山桂樹年年緑鳳凰踏玉聲啾啾

　　笋

　　雷公躡蛇夜鼔噪驚起龍孫觸旌纛炎沙燒之修尾脫

六丁控摶忽顛倒欲落不落虎豹皮錦䙀嬰兒籠大帽
斧斤幸貸凌雲姿留以觀渠嵗寒操

　　墨竹

　　蒼髯老翁鱗甲香力能拔山補青岡池邊日日吐雲雨
道人牀敷夜氣凉道人嗜睡莫勅嬲阿翁勸爾以一觴
天邊石上有髯客看汝巉龍頭角長

　　寄友人

　　河邊老人念我出逺寄京華書一行為言白髮今多少

又報南園竹樹荒門外石田秔稻熟犢子新生子如鹿
莫戀官家有俸錢長年作客(闕)如束

　　龍鼻水聽琴為劉芳在作

　　玉笥仙人鞭白犀天風吹度芙蓉溪手脫長劍洗妖血
驚起石上𤣥蛟啼炎沙燒尾鱗甲赤腹中慘淡蟠雲霓
頑鐵冶出太古色霜露欲結風凄凄老翁摩挲莫驚汝
置之膝上聽其語大聲伏雷鳴地中小聲颯颯吹風雨
阿香辛苦玉龍睡收霆捲電還元氣頷底明珠忽迸落

金支羅襪凌波去江清雲暖天無風暗潮自撼黄銀宫
紫髯𤣥甲卧不動真翁龜息深至踵大笑欠伸忽飛起
清月蕭蕭在秋水君為我起扣其角我亦長歌返其樸
却騎過海呼安期送君七尺珊瑚枝

　　覺此山和尚新住持雙峰作此贊歎之

　　雙峰矗天佛頭碧雙峰揷地滄海黑道人入山作化雨
藍玉亭邊深一尺光明白㲲紅鬘衣説法香南連雪北
紫皇香案九重天日照麒麟生五色


　　和薩郎中秋日海棠韻

　　念奴彈折鵾雞索君王正在彤雲幙内官連夜豎花旛
苑中明日東風薄妖環生作傾城姿開元始承恩澤時
麒麟障泥紅叱撥七寶作鐙黄金羈金烏東來啄大屋
宫中猶報睡未足翠袖皆塗守宫血專房唯詔環兒獨
七月七日天無風玉蜍吐漬氍毺紅錦官進錦裹金鈿
紫罽車八長生宫驪山瑤池行幸處秋風吹老珊瑚樹
九華遊魂歸不歸應憶仙人掌中露草木腥腐終無情

美人薄命如花輕古聞公桑祀神㚤安用絶色能傾城
馬嵬岡頭斷消息去時彩雲化為蜨莫歌玉環能涴人
君看黄菊真顔色

　　宿雁山下作瀑布詩寄徐仲禮

　　金臺刺天一萬丈湧出海底開青蓮下有三千六百地
軸相鈎聨壓遍東南地欲折白龍捲海飛上天雷公擊
鼓馮夷鞭龍漦入江化為石巨靈扶起太古色應真晏
坐天人來十八招提若幻出長風吹開天骨碧


　　張葵齋所藏江山風雨圖

　　元氣囷蠢生蛟龍銀河倒揷金芙蓉九疑正在九州外
碧樹悄悄連丹楓上有萬古不死之明月下有掀天巨
浪之長風有客有客陸龜蒙徃來江南成老翁天地無
窮屢囘首放船去踏江上之青峰船頭十日懸青雨風
拔銀山映萬户山隨没鶻落中原水作巴蛇走全楚向
來英雄定黄土空遺絹素留今古天地一合如金甌萬
嵗千秋奉明主


　　次三衢守馬昻書壘韻

　　主人歌且止聽我為爾歌作壘不厭小買書不厭多地
上小兒喜夸大睚眦生怒如膰蛙先生書壘止類巢不
樹長㦸兼横戈清淨如與聖賢遇髙明屢煩神物呵却
笑飛仙十二城鬼功日夜長琢磨其南通丹穴其東蹴
女倭北引崆峒挹酒之長柄西收西漠專車之木禾嘯
歌聚族無不可祓除安用索與儺羽衣伏妖踏白茅朱
鬘善幻言呿囉而我先生不語怪二氏羞伏面發酡我

壘何所有但聞詩作魔雕鎪奪天巧雅淡消衆疴我壘
何所有地窄安不頗惟有屈宋字文聲鏗然相戛摩我
壘何所有而蓄禮士羅羅致盡俊傑徃徃為么麽我壘
何所有而無白馬䭾羣書汗牛馬不涉流沙河我壘何
所有而有太白力士靴著鞭見天子竟徃金鑾坡我壘
何所有而有韓公紫玉珂通籍引金闕不愧國老皤先
生寧鈍不為銛寧方不為鈋竊聞先生骨已朽空教衆
語漫縷覼春秋訛字變亥豕宋楚方言作箕籮後來繼

者浸滅裂何其嬰齓相㗻唆紛紜百鳥更啁唧安知清
廟連猗那勿言我壘狹不用草與蓑容膝志自足吾其
敢蹉跎問字函丈間吳炔續四科勿言我壘小日月纔
一梭徃來雲漢上飄忽若輕蛾組織成文章飛揚如女
蘿中心若止水水上元不波深如相公讀書屋大如堯
夫安樂窩可以扣我匣中之飛景可以理我厀上之雲
和絃歌以解吾心之蘊結彈鋏以解吾愁之誘囮如轈
而不輻如舟而不舵髙如鸛鳴垤矗如蜂房渦又如仙

人宅初拔又如野處禮不苛又如橘中飲來去又如樹
間生以哦如蓮䔟偃蹇如藻井馺娑又如探虎穴又如
封蟻柯客至足周旋髙論如切磋坐以氍毺席酌以鸚
鵡螺佳兒引銀艾諸生避蓼莪開籠放白鶴臨池看白
鵝張具設□□中廚營饆鑼緑腰唱崑崙蒼頭彈鼙婆
屢歌明之君舉酒呌姮娥豐草露湛湛流水山峩峩人
生意氣足可惜奈此明月青天何昔者介推胡為乎自
焚于綿上屈平胡為乎自沈于汨羅何如先生日髙官

事了登城照影清江沱日課作詩三百首翻憐筆吏傳
寫訛丈夫作事要磊落布衣狐腋皆委佗海濱白首釣
鼇客清秋策杖相經過

　　送達兼善典僉

　　江頭風多花暗天舟子擊鼓牽官船繡鞍大馬來如烟
學士翠鵰袍領妍袖中三尺軟玉鞭手揮送者日在山
隴西男子更致言東方民力願少寛達官擔槖横索錢
先生歸到明主前上言赤子天哀憐仁人在位如解懸

大臣不讓臯夔賢天下畫一徽張絃未將俎鼎烹小鮮
如吾但願興力田眼見霖雨開豐年牆下飯牛薺花圓

　　次歐陽公效孟郊體用緑字韻題慶上人萬竿圖

　　白石如白羊起跪變化速芸芸籜龍雛身與雲俱緑嗟
哉兩神物曾不受迫逐我有囊中方因之試餐玉袖中
釣鼇手十年夢漁屋鳳凰干仞姿未省一枝足自我見
此君夜夜翻凍醁踏倒山中玉板師春風大笑成三宿

　　送周子善上金華教官


　　二月已暮江水深春風吹折行人心山頭明月落未落
杜鵑夜半莫哀吟泊船上有青楓林

　　其二

　　三月欲來花繞陌又唱銅鞮送行客男兒莫爾可憐生
男兒生身好顔色拔劍起舞雞鳴栅

　　茅山謠送鄧上人

　　道人兩鬢青如蓮大醉上山捫青天青天蕩蕩玉盤出
引手舉盤天上懸銀河傾倒桂樹影長風吹香落丹井

地上小兒霑玉馥白兔急搗𤣥霜熟愔愔仙家十二樓
夜半起拂踆烏浴手招茅君呌列仙帶劍上立紅雲前
茅君騎虎上天去道人乞我明霞篇














　　五峰集卷九

