







　　欽定四庫全書

　　五峰集卷五

　　元　李孝光　撰

　　五言古體

　　靈隠十咏

　　靈隠寺

　　南州綿西極太山樹崇闕經營緬齊梁宏麗自吴越玉
水生虹霓金樞孕初月稍髙得縱觀川流静如髮


　　冷泉亭

　　寒漪亂方折倒影盪晴宇濫觴側江流盈縮見寒暑下
土方旱暵神物閟霖雨水上有佳人不得與之語

　　蓮花峰

　　怪石蟠厚地神功謝琢飾水深玉井凍風多日車側空
聞涉江咏尚見嘉樹惜匪石有遺誡我心不可易

　　飛來峰

　　石室藏素猿丹穴養𤣥鷲刻劃鬼力窮䟽鑿禹功舊貝

葉出蟲書璞玉冺螭鈕棟宇何王家後人遂奔走

　　煉丹井

　　人生百歳期乃欲比金石鬼神守丹火龍虎泣𤣥液寒
泉石已凍繁露秋易碧徃者汲井生髙舉有飛舄

　　呼猿洞

　　猿静不自躁棲宿有常處朝飲既在澗暮止或在樹冥
冥青楓林上有飛鳥路思爾不可見去隠南山霧

　　水臺盤


　　幽幽南山下中沚有欹石窪樽絶制度曲流泛醪液自
鑑愧濯足臨深懷袵席惟應洗心者能使百慮釋

　　翻經臺

　　髙臺亦荒蕪雲氣乆已寂伊人樹白業後人念遺跡蟲
魚出華言科斗藏壊壁嗟然不可見風雨日易夕

　　高峰塔

　　地勢傾東維華嶽持厚載靈户俯河漢雄標㧞江海初
日射清暉宛虹貫華彩揚舲指吴越遥見出崦靄


　　龍泓洞

　　隂雨肅然至神物在洞府雷火走石間虎氣上幽處泄
雲無時出積雪自太古屈蟠混泥塗作觧致雷雨

　　寒汀小景圖為去疾監丞作

　　秋氣向黃落小雨収虹霓綿綿溆浦間水乾見塗泥蘆
人徃何處艇子亂鳬鷖飛鴻惡見欺决起無東西江水
動落日羣飛終不迷豈無稻梁願湖海尚擇棲冥冥一
髙舉不知弋與罤感此三太息北風吹草低


　　雙竹詩卷

　　老翁牽六鰲投此虹霓竿二子嘻已茁立玉照嵗寒精
氣原不隔紫鬛雷雨翻神物有如此豈乆泥中蟠

　　招張子約

　　棗花昔離離棗實今纂纂人生將幾何乃畏命髮短不
見或兩月可莫一昔欵江水今正㣲望子在中潬

　　題梅石為王集虚尊師書紙屏上

　　北風吹倒山三日雪塞門愔愔岩石裏萬木命歸根天

翁粲然笑洗出明月魂春如鼎中香已覺火力温

　　和天錫郎中城字韻

　　朝登石頭戍暮還建業城野花滿嘉樹芳草亦復生日
夕城郭暗仰見天星明登髙地勢壯誰謂東南傾

　　送蕭仲威御史歸葬

　　提提枝上鳥亦有哺母恩傷哉孝子心夢見母倚門有
心心亦折有淚淚如河豈不念父母尚奈君恩何

　　清暉


　　颸風飄餘靄旭日散清暉雨止山逾緑草木含芳菲林
居多樂意未與佳人違静者有妙理觀此萬化機行逢
流水源坐悟白雲飛仰天發孤咏怊悵以忘歸

　　雜詩

　　髙堂風雨夕深夏生㣲清但驚秋氣至壁間蟋蟀鳴起
坐念始衰遂令百感并前修諒非逺學道何由成哲士
不言命烈士恒狥名放歌淚欲出乃復有吾生

　　其二


　　有風西北來鷙鳥盡髙飛山頭兩黃鵠羽毛何摧頺黃
鵠子衆多路逺不得歸在者雖小弱鴟惡來乗之哀鳴
繞樹飛欲去重徘徊我徃喻黃鵠鵠汝且勿悲幸爾族
類繁飲啄在天池一朝銜(闕)母子去令汝母子生光輝
鳯凰叅翺翔長無渴與饑鷙鳥皆愧死寕論嚇鼠鴟

　　其三

　　芳草搖㣲風幽花泣輕露清晨有佳氣力疾坐南户感
懐聊晤歌思逺屢延佇吾道未褊廹誰能自勞苦俯仰

塵世中煉修亦何補所以王子喬陋世自輕舉

　　其四

　　幽人有佳期乃在南山陽上登南山冢雲氣鬱蒼蒼中
有雲棲翁得道夀命長披髪日中坐眸子如電光粲然
啓玉齒㣲吟入瓊章見之炎熱除如雪置我膓日夜聞
道妙饑食日月芒舉世無此樂樂哉不可忘

　　其五

　　促織復促織奈此秋氣何屬我有所思倚户商聲歌男

兒乗盛名千嵗乃不磨勲業未及樹流光已蹉跎志士
貴匪石貞女誓靡他勸汝一杯酒髙鳥無網羅

　　其六

　　北林有秋聲夜静獨先聞寒暑迭相謁萬物何芸芸深
坐百憂息仰見孤飛雲嗟予亦有念誰哉致夫君

　　其七

　　手種庭前竹苞生漸成樷枝枝濯零露葉葉含清風一
罹斤斧災遂為草莽蒙君子有終惠幽人實所恫蕪穢

既云剪膏沐亦易充已欣集鸞鳯將恐媚虬龍榮悴自
有時時哉係其逢

　　其八

　　予昔年始壯讀書無雜慮晝讀不知疲宵漏亦忘寐深
念古人事恒恐已不逮及兹五十餘懶惰疾病至抽書
目増眩就寢心若醉一夜再三起悲傷負初意寜甘即
摧折躑躅類老驥終嗤十駕駑長蓄千里志吁嗟先民
教學道功不計徃者詎可追來者猶可㡬


　　其九

　　童子小而黠髧髪臼長身性惡不可蓄使氣闘比鄰幸
哀夫子老為拂席上塵左右驅蠅蚋令毋汙冠巾升堂
朴犬豕腥臊不可聞庭宇日清浄未厭洒埽頻孰謂童
子惡童子仁以勤為我除衆患逍遥任天真取人棄其
短有過寜掩勲吾衰方藉汝但稱童子仁

　　其十

　　美人不可見夕河在雲端金莖髙露墮玉井碧梧殘鷄

鳴戒天旦蟲語傷夜寒同心疲夢寐遥知行路難

　　讀韓信傳因和李白贈新平少年韻

　　信之所以成功以能忍也惜其能忍于跨下之辱而
不能忍假齊之請遂令功名不終亦可悲矣余觀太
史公書追羽垓下事是時漢髙方為王而書帝信
猶為齊王而書淮隂其意㣲矣反覆讀之令人嘆息
不已太白詩云韓信在淮隂少年相欺凌屈體若無
骨壯心有所慿一遭龍顔君嘯咤從此興千金荅漂母

萬古共嗟稱而我竟何為寒苦坐相仍長風入
短袂兩手如懐氷故友不相恤新交寜見矜摧殘
檻中虎羈絏鞲上鷹何時騰風雲搏擊中作能

　　駃騠不可超國士安可凌當其跨下辱意有神明慿蓄
憤乆乃泄隆凖亦遂興錫圭王全楚遺烈士所稱乃公
少念功自作傳雲仍嗟乎烈士心皎月在清冰貧賤寜
愧恥富貴曽不矜草間鷃與鵲自同脱臂鷹

　　登任玉女仙臺


　　東崦有仙臺仰見地勢隔冬日轉清麗過午得散策山
花亦逶迤山鳥鳴始磔㣲行大松下其石盡玉脉路經
福鄉井帝子動精魄㑹意一筦爾吾道未褊廹阮籍竟
何物但作眼青白何如張山人有此捫虱客

　　送醫師王宜徃維揚

　　醫疾如醫國乃貴知慮周生死固有命慎此湯液投瞑
眩不足驚坐令積疾瘳活人樹隂德豈愛千金醻上天
工報施能令子門髙勿言醫小技大者喻國謀為術宜

慎重衆藥亦預收吾言如足念可比明月球

　　夏日荷亭即事

　　避暑何所適南亭俯中渚鷗鶩了不驚况復凉入髓水
華露未晞香氣紛旖旎美人美無度嬋娟照江水翛翛
玉雪姿何能畏袢暑南風從天來入我懐袖裏髙氣行
青雲且置吾白羽邇來不飲酒煮藥咽香蕊羣賢致自
佳有作動盈紙但恐清興䦨遭此催詩雨

　　天台謠送人還山


　　前年過天姥夜起窺扶桑碧海三萬里日出吐九芒飛
光上瓊臺瓊臺與天通積雪自混沌却在元氣旁龍駒
㗖靈芻白石皆白羊神人乆不死騎氣凌蒼蒼手把青
筠杖身著雲錦裳倒影照㓕没飄颻渡銀潢其中學仙
子面白雙瞳方能讀八瓊書再遣凋年芳暮入雷電室
朝窺朱鳥窻被謫向下土不使通緑章真宰遭其怒叱
咤欲發狂見我鳯凰山一别憶廿霜瞳子照人碧十日
飛電光自言得賜還復侍紫極宫去君五百嵗共㑹安

期生别後倘相憶山頭吹玉笙

　　吴明之既葬乃祖陽岡阡楊仲宏追為墓銘趙子
昻喜其才自為書之有詩名湖海者皆為賦詩
予客杭意必來徵因賦云

　　雲來陽岡南雲來陽岡北去者日以悠惻惻復惻惻嗟
哉氷在盤聚散不可測精神本流通心思豈終極

　　東鄰有佳士夀干彦明

　　真宰自閒暇控摶天地先賦物如㵼水未嘗致私偏生

人分以定上夀滿百年嵗月車轂□貴在天者全東鄰
有佳士美鬛朱庭寛窺見造物意頗得性所安能持詩
書暇愛此山水妍結廬在南陸開門湖水邉芙蓉間青
竹日出照碧鮮時時有好客洒埽東頭眠今日復何日
置酒花竹間人皆祈公夀我甚哀子賢相見且樂飲怡
此好妙顔

　　九月一日李晋仲張子良張仲舉蔡行之載酒西
湖是日㑹者凡九人分韻得采字


　　積水生秋隂旭日動晨彩始忻天宇曠稍見川容改騎
童屢見招舟子亦相待菱荷紛菲菲葭葦青漼漼浮鳥
或上下逰鯈自行隊山岡西北騖江水東南㑹羣賢聚
城邑三載隔江海長懐逺繒&KR1508;至性同蕙&KR0581;升髙露未
晞出谷日猶在幽期諒難違黃菊行可采

　　送王成能生歸畨陽

　　王生頗嗜學從師向江南安用四科續蚤聞炅炔㕘噲
噲發頭角終嵗成討探危坐不出户専如書中蟫聞道

得指畫丈間兩席函析理中肯綮時作霜鐘韽諸生坐
剖席對之靣發慚詎止白受和何言青謝藍夜半夢倚
閭懐袖饋珍柑明日告歸養思自進㫖甘秦淮水方盛
舟楫密如蠶掛颿指彭蠡千里杭江潭入門彩衣趨鄉
黨相媚談南鄰喜子歸翁媪饋罌甔古有嗜學子逸樂
不自妉况乃孔子聖猶師郯與耼盛年惜分隂利器淬
矛錟揚名在本朝後世稱竒男

　　賦天薌


　　我登鳯凰山夜半望踆烏髙秋爽氣豁金莖露塗塗青
天一浩蕩掛此白玉壺嵯峨千里水下連江與湖月脇
亦何有丹桂八九株山河孕靈氣白兔不受呼仙人騎
鳯凰翩然上清都神女皆青腰共守明月珠五老顧之
笑帯劒立玉除歸來夢猶(闕)醉坐錦氍毺

　　張本之春暉堂

　　泰山有嘉氣上與青天齊枝枝濯晨露葉葉含芳姿有
鳥巢其顛羽毛金色芝鳯凰生九子一一好光儀母食

九子哺母飛九子隨嗟我有父母常願千嵗期父兮捐
我去今獨與母居願母加餐飯且勿念兒饑願母増襦
袴勿念兒未衣夀命懸蒼天蒼天豈無私莫作冬日速
且作春日遲

　　寄張伯雨

　　清晨推南窻風雨雞不已别來曽信宿屢起望吾子沈
𤣥有奴客遺我書一帋新從城中來佳否問何似上言
善眠食下言丞相㫖丞相幸康强髪白顔色美峩冠藻

朱裳赤舄正几几甚髙先生賢不用衣青紫嵗晚無乃
寒何時戒行李時時問故舊頗及張外史日望兩客來
議論得亹亹平生信尼父將老尚泥滓知士乃世用愚
暗不得跂青黃真木災龜願塗曳尾珠玉生無脛或自
致千里造物何厚薄得失聊自喜榮華忽萎落妄謂月
出朏自我來江東饜飫好山水兩月留句曲善與麋鹿
友薄言霜露初青青見蘭芷亦逢留藥苗終嵗竟不死
便欲求神仙誰念走城市終然服名教神怪烏足恃遂

將持子去謀道先博依登樓放長懐發詠天地始憂來
望城郭聊用消迅晷古云佳麗地淮水清且瀰髙塚空
麒麟牧𥪡騎項箠豈無酒可沽亦有魴與鯉亭亭鳯臺
山應落吾樽耳

　　韓别駕舊宅

　　㑹稽韓别駕有宅棗木坊種德累數世上天降善祥屬
嵗在壬戍季冬澤已氷女丁媕災害壬夫遂走藏前擁
祝融節後驅風伯從瞋目㧞入屋中夜樹絳幢勢延萬

家邑易于燎秋蓬赤子當道號大官救火忙下馬叩頭
祝酷烈不得禳獨遺棗木宅岌若水在傍如聞被帝命
下為逐畢方熱官齚舌根肅然來反風邑子奔走救争
願與火杭云是别駕宅焦爛甘所䝉虐熖既衰止畫簷
照城隍宗禰儼如故稍修屋與墻遺老垂涕道賔客賀
在堂主人出拜客但言天所貺客稱别駕時為善多隂
功視民苦疾烈摩撫劇在躬有子身已貴恂恂比諸生
至孝自天性朴易而寛平能事母夫人受教跪嚮牀居

官號亷潔愷悌如治中後來捐館嵗夫人尚無恙諸孫
亦類父好文氣温良内外無遺言長穉順有恒家與子
錢貸予人不能償是為夫人教義聲日已揚天人一致
耳下報捷影響好德生賢子富貴無咎殃遂令不焚室
乃見天賜彰我常造其宅徴客言不空公子皆有道森
森似圭璋爼豆具静潔事客奉酒漿庭前紫荆樹深坐
聞㣲香羣子雁行出睍睆鳴鳯凰因知積德乆其氣愈
益昌仁人不望報吉士有餘慶作詩附佳傳願此善自

强

　　與杜書史

　　杜宗多賢人磊落照青史詩書百世澤源源若流水前
年識尊公今復見令子而公身玉雪皎白無泥滓三年
不得見規切常在耳昨日使車至民氣已湔洗㫁獄行
郡國六轡清瀰瀰况聞繡衣賢愷悌真父母秋堂耿華
燈民命懸可否上天有報施世世被青紫

　　次鐸志文韻送之歸武昌


　　崑崙起西極地勢鬱磅礴洪河蕩其胸土裂蒼石削羣
水日夜走風霆無時作泰山天下脊齟齬見㟯㟧升髙
望三晋黒子僅錯落風氣得精悍人性盡恢廓每問青
雲器徃徃在隠約識子吴楚間貧賤苦不樂手弄珊瑚
鉤去欲東採藥我畏與子别十夜夢猶愕男兒竟何物
嵗晚或可托北風簸江浪况也蛟龍惡少忍待舟楫送
子岳麓脚

　　送張信父


　　秋水清練練秋色在嘉樹登髙騁逺望臨别抒情愫朝
發梁楚郊暮厯燕代路思君無冬春使我煩夙夜幸辭
案牘勞上直雲霄顧藉之黃金閨實之白玉署

　　畫史朱好古卷

　　真宰簸槖籥笑睨造化爐皷金鑄賢智摶土作下愚畫
史天機精竊見造化樞盤礴解衣縱當窻吮鉛朱沾塗
狡兔翰神氣如走珠手掣巨鰲簮㾕□生肌膚六丁㧞
山來下無根與株海風吹之凝纍纍揷江湖其中有幽

人傲兀不可呼已知畫手好令我心躊躇五湖風雨夕
徑去理釣舟子技亦精絶白玉無疵瑕誰令薦天子遣
之畫雲臺一朝被賞識富貴真萌芽但訪青牛君乞受
黃金壺

　　觀龍鼻水贈天柱欽上人

　　天根盤海底大浪舂其南衆山漸萌芽迸出碧玉簮波
濤蝕之半玲瓏兀空龕其隂生玕琪其陽産楩楠絶頂
逼太白纔可一劒圅銀河從西來白鳯毛毵毵魚龍撼

不醒醉如卧箔蠶其中黒無底銅杖不可探一綫出山
腹牛乳清而甘清寒潄草木日出香馣馣雲霧急捲去
玉氣射紫嵐千峰碧菡蓞春霞散紅酣或黝如蒼璧或
青如挼藍或樹旗杠一或覆鼎足三或抉如怒猊或呀
如洪蚶或如馬奔踶或如虎視眈聳者如樓觀窽者如
罌甔仰者如箕踞俯者如負儋或螺髻紺目儼雅如瞿
曇或龎眉鮐背傴僂如老耼蹻如天女戱卑如童子参
萬鬼苦斵削天巧未易談招提十八寺過者常脱驂中

有天人師乆卧老柏菴法界如塵沙一一毫端含長風
吹逰子鬢毛青䰐鬖幽尋忽至此佳處若已諳我家雁
蕩頂擇勝不敢貪但悲食塵子腐作書中蟫相逢一大
笑新詩出長錟明朝芙蓉路惟聴霜鍾韽

　　失題

　　鳯凰在髙岡亦在嘉樹林我昔見君子未見君子心心
如朱絲絃可和南風琴願子鼓一曲雜以丹鳯吟一曲
南風至再奏百鳥喑


　　寄達兼善

　　天風起西北堅氷在河水日車寒易側霜露方泥泥居
入塗户牖日晏猶未起客子將安之行役乃不已平生
丈夫願剪鬌㺯弧矢豈不甘陋巷寜能老桑梓近者發
揚州舟楫水上艤幸逢地主賢設擺共遮止張燈轉清
夜髙論雜燕喜忽聞故人來如渴飲醪醴三年隔江潭
終日候河涘言旋猶望塵失笑或乃爾人生一邂逅亦
復自牾牴明日驅車去不得待行李聞將入臨海相見

亦近耳海臨古壯縣正在天姥裏大山揷青天瓊臺屹
相倚其東見扶桑踆烏有三趾碧海浸后土東維繞地
底山上多桃花雪霜摧不死我家山之南欲徃亦屢矣
因君紫旄節去訪白雲子

　　贈徐仲禮

　　泰山有桂樹結根千仞顛上枝撐紫冥下枝凌碧烟髙
秋八九月孤香掛青天赤子大如桔飛入黃金盤白兔
𢷬靈藥辛苦不敢眠和以白玉屑薌澤腴且鮮仙聖衆

𠻳嚥膚革豐如蓮鳯凰未飲啄蜕出彩翮姸何物烟火
腸望之療饑涎日食五斗塵意欲輕神仙有客東方來
聞之思飄然手招金色鵠去入雲中翩下視食塵者一
笑三千年

　　謝山人詩卷為鶴陽外祖題

　　憶吾為兒時將命父母傍舅氏袖鉅簡有作似季唐云
是而外祖遺此手澤芳再拜求之讀吾母泣自窻謂兒
幸念我兹文逢爾昌骨肉重違隔俯仰三十霜少長初

知學漸喜攻詞章痛昔川岳裂文氣苦不揚天運乆好
還東壁暗復明嗜好徐自定衆川漸趨江及觀葆光篇
悠然超鴻龎張樂軒轅丘鏞磬兼籥笙五絃落吾耳天
上孤鳯鳴南風三萬里吹之散大荒嗟哉彼孰氏出此
驚聵盲重是吾母黨外祖始有光母也有遺教感歎涕
泗滂吾今在牛下坐須羽翮成天子正好文去獻明光
宫

　　送熊括侍父至京師


　　我昔為兒時㸔書不停手十二作文賦㸃筆咏鸚鵡長
者見之駭云出諸父口竊聴樽爼間倔强愈自負寳劍
新出匣其氣動牛斗功名不經意自謂可拾取英華日
韜歛荏苒今白首家居來諸生終嵗守户牖時人不見
収何异蘭在滫去年應嘉招道路得奔走强顔為人師
設席事授受心知藍謝青獨喜獲小友虎脊千里姿駑
駘避梁蹂今晨别我去言欲省父母何以祝子行問學
當无咎尊翁清郎拜閒暇得時叩男兒志逺大豈愧緑

綟綬闗河嵗將晏嚴霜已催栁層氷礙行舟軺車就官
道平生過齊魯觀禮佐公酒見善思已遷氣質變矯揉
古人惜寸隂嵗月屈信肘努力樹明德鑑我遂衰老作
詩不成歌聊與子擊缶

　　古詩

　　聖天子龍飛詔被郡國之日四海赤子歡喜鼓
舞布衣臣李孝光輙為古詩七首書之所居巢
以志喜孝光南人也因用南飛覺有安巢鳥為

聲韻次第以自道其鳶飛魚躍之情

　　青青庭中樹有鳥巢其南户牖聊自謀飲啄性所甘中
野有繒繳相戒慎勿貪

　　日出照我屋政見鶺鴒飛鳴聲甚和樂永懐家人肥兄
弟式相好吾生式相依恩情重自將父母詎可違

　　冬氣漸閉塞百物盡零落中林有貞姿粲然獨先覺尺
蠖遞屈信天運不終剥勿言霜露酷晞陽已潜作

　　明月入我户照我何所有壁間有藏書牖下有濁酒吾

雖畎畆居先人所遺守獨念區中人嵗月屈信肘錙銖
見紛華丘岳積災咎野中有老翁平生版築手武丁動
夢寐殷商實左右主臣俱聖賢百世所稱首

　　考盤在澗谷伐檀寘河千利達或忘返窮處實已難中
夜起太息取琴為爾彈智士當黽勉仁人良獨安

　　旭日始曰旦有鳥鳴嘐嘐牡出得飲啄雌完守故巢幽
人念兹乆尼父詎繫匏先民重自任貴器藉白茅

　　東方有一士心思恒悄悄日聞天子聖至仁蒙海表陽

春達萌芽百物觧苛嬈吉人在髙位郊棷有鳯鳥

　　衡門有一士

　　衡門有一士閉門恒苦饑俯仰良自惜日晏空絃歌小
人未足異君子或見之寜為蘭玉摧不願蕭艾滋

　　結廬南山下

　　結廬南山下頗紆故人轍浮沉各自媚長愧生理拙中
園黃菊花契濶見晚節平生匡濟心敢叙已獨潔豈無
一樽酒可以療饑渴歸哉視汝菊將恐霜露結


　　中園

　　中園斬蕭艾幽花發孤姸紛吾窮所諧乃獨叙汝賢豈
無桃李花諒非同心言平生屈大夫不為人所憐

　　與范子澤

　　仁人在髙位幽士適中林出處元一致持爾耿介心黃
流受圭瓚秋蘭盈我襟故人既如此朱絃有遺音

　　其二

　　夷吾菁茅謀仲父四方翰悠哉南山歌夜永何時旦北

風吹短衣千載有餘歎相見且樂酒况也雲雨散

　　其三

　　佳菊有芳氣鳴雁忽南征故人在海縣重此話平生䟤
䟦黃塵下乃見玉屑清丈夫各有適貴賤定交情

　　和叔夏賦朝雪

　　鳥巢不畏人嘖嘖上庭樹蕭條山日黃慘憺江氣暮遊
子未得歸天嚴風斷渡

　　送翁景陽作台州掾


　　門前五株桃春暮始作花勸汝一杯酒丈夫莫思家功
成持身歸吏民相邀遮男兒自應爾父老慎勿誇

　　贈岳仲逺

　　大雅日已逺淫哇不可長素王樹人道作戒存桑中斯
文如綴旒東壁暗復明五絃落吾耳天上孤鳯鳴南風
九萬里吹之散大荒遺音正回薄令我心和平

　　夢先君二首

　　皇天政不仁尚忍奪吾父百身不可續至寳銷為土精

神夲流通多夢在父所依依平生歡鷄鳴月在户

　　父子百世縁父子一日歡一聚復一泮政如氷在盤嗚
呼誰為此皇天真少恩願欲寄尺書將與地下魂

　　和張子約早起

　　婉婉黃花菊曖曖霜露曉習懶養性真百慮今已掃衆
人自趨功我獨不自寳夷吾菁茅謀百世聖所討

　　題溧陽冶城財賦官王吉甫卷

　　玉山有嘉禾其大聞専車取禾食騏驥三年起晨鳬一

息馳萬里不顧後馬駑終當獻天子啖之以龍芻

　　送武呈景耀隨伯氏之金華

　　驅車出東門東行有離聲升髙望城郭嘉樹何青青平
生畏離别乃復送子行

　　寄憲使木齋王公

　　泰山有嘉樹結根在青天生子赤如日鳯凰巢其顛胡
為廊廟具卧鎮江海濵王事政靡盬驅馬撫百城中夜
(闕)載起永懐思致身


　　鬰鬰孤生松婉婉庭下菊天寒嵗將晏况乃霜露酷玉
雪終不如豈云受命獨君子亦可懐出門望遐躅

　　觀弋陽諸公詩題其後東劉國瑞

　　客有袖短牘過我城南陬云是鄉諸老文字吾所収當
窻取之讀驚喜頻掉頭應接不自疲赤手捕蛟虬徃徃
與我㑹殊源忽同流雄文虎鳯躍清詩千里駒才名自
如此咳唾傳九州羣公皆髙年老拳非衆仇辭醇殆純
熟智妙足發謀張子吾所畏文成已汗牛徐君金閨彦

綴文筆不留碧海運月窟雙袖珊瑚鉤爛漫發竒怪天
公聞之愁署云白玉署是使作者羞願我方老矣技薄
詎敢酬攬卷三太息深坐愧冥搜豈無正始音擊壺歌
不休常恐文獻落見此豈復憂沽酒白門下作賦仲宣
樓放蕩且娱樂焉知敝貂裘

　　送段仲鞏之京師赴奎章典書

　　憶在天厯初先帝圖中興天造固草昩國勢不可凌更
修世祖業實藉衆股肱次第興禮樂厚爵収俊能宫中

樹延閣奎章如日升天球間河圖兼以古豆登煌煌大
寳龜祖武自足繩當時侍黃屋盍簮引其朋長才皆董
賈涕唾錯與𢎞光輝生被服玉壺貯清氷簡㧞遺嗣聖
多士日烝烝公子雖後至已作飛黃騰季父在文部天
下士氣増傳家三萬卷載之車上縢强學足致逺任重
力所勝我逰吴楚間識子南城登都㑹賔客重况聞衆
交稱寜辭為子歌安得酒如澠

　　送觀志能分韻得更字


　　銀河復西傾北斗亦西柄江水秋易風日暮蛟龍橫逰
子好結束騎馬事秋(闕)送者來如兩川上舟楫盛畏别
不忍發天東掛飛鏡照見别離人獨我心怲怲挽鬚祝
君來持酒勸君更西舫彈琵琶忽作瓶中迸前曲度白
鶴後曲妾薄命平生烈士心掩耳不願聴男兒樹聲名
上與古人映願君且自愛聴我洛生詠

　　與鄭廷舉及其伯氏廷瑞

　　我行出天台羣山秀如舞大江忽中開金湯踞深阻地

勢抱鰲頷人家綴蜂戸東南有秀氣天地此融聚眼中
識鄭君精粹産兹土元方亦㒞㧞眉秀長鬛古嚴君鶴
髮新諸郎鳯毛吐鄭君愛敬客燈火聴夜雨劇談隠民
瘼開口見肺腑方今生民困子亦念此否努力樹明德
非子不與語

　　送心非鏡上人且寄銘師二首

　　北風吹庭樹斜雨入茅屋念子當逺去持酒一相屬丈
夫未懷土出户望遐躅况子浮屠法恩愛反予毒中林

有貞姿不見霜露酷乆矣秉玉雪豈云受命獨行哉無
淹留送子出西谷

　　江海多風雪鴻飛亦冥冥平生好交友十年各飄零相
見㑹有涯鬢髮豈復青浮雲日夜去悵望埼山亭長思
讀書地相共聚流螢

　　送王將軍

　　桓桓王將軍皎皎青雲姿被服甚姸雅蕙帶白玉佩翺
翔諸公間獨有好羽儀丹鳯五色毛擺落金籠羈嵗晚

始食粟閉戸常苦饑借問何為爾有粟士共之賊曺幸
無事日晏猶絃歌小人或予侮罵之如狐狸至性有如
此詎異吐哺姬吾論天下士爾獨無愧尤天子重愛士
豈復令公遺行哉戒車舟秋風大江陂

　　題安彛方美政卷

　　鳯鳴嶧山南鳯鳴含山北自古鳯鳥至恒集有道國其
民皆和樂㳺泳至仁德此時鳯來鳴百鳥喑以息後來
亦屢集世治乃下食方今天子聖守令拔正直含山得

仁宰宣布上膏澤知民處疾苦念之内怵惕為政不猛
戾稍除去蟊賊里無愁嘆聲談宰喜見色復為樹學宫
秀子挾書䇿民性變醇厚昔獷今遂革嗟哉即鳴鳯何
必五彩翮四疆頗沾塗絃誦事文飾要令作大郡乃始
見植立用之無不宜㳺刃妙觧砉誰能薦天子使一展
羽翼曈曈日初升照耀錦繡臆鳴聲中律吕赤霄意所
適歌風貽其民聊補采詩職

　　送夏簡伯之京


　　大堤花黄黃河水清瀰瀰行人驅車去反顧浮雲馳諒
酬四方願焉知懷土悲所嗟予滯留蹉跎鬢成絲子齡
正秀好况乃富才思髙堂望鶴髮努力謀養志違離倘
有念吾詩可絃歌

　　贈林泉生兄弟

　　予八月十八日至錢塘二十二日吴明之自三
山來㑹明日林氏兄弟曰泉生同生亦來假館
因為借仙林僧房居之臨别作此為贈林少年

有才情能為時文聞其父頗種德是二子者食
其報者也然二子之瑰竒敦雅非長者正其身
歟泉生字清源同生字清流一字亦流

　　蟋蟀入牀下鴻雁亦南征江頭送歸客浩蕩萬里情昨
日始識靣已覺畏子行蕭蕭一樽酒怊悵不能傾行子
在道路夢見鶴髪人懸知燈火夕笑語乆咿嚶男子四
方願養志在致身髙樹春色滿待子聴流鶯

　　潘子政具慶堂


　　清清椿樹林黃黃萱草花階庭大潔净老翁長在家夀
媪年六十鬢毛黑如鴉起居中禮度平生無嘆嗟大兒
在仕版身為管𣙜茶小兒讀父書被服生光儀時康出
遊衍衆兒自將車布席茂林間花木爛交加緑隂映朝
旭㣲芳䕃晴池衣清雨初霽客至日未斜移榻聞鶯囀
鈎簾見蜂衙諸婦羞甘脆奉觴進流霞羣孫飄錦紳摘
花共迎遮當軒舞傞傞連聲歌白華老翁顧之笑教語
思無邪歌我具慶篇此樂詎可涯


　　書丘老先生詩軸送蔡石雲縣正

　　仙家有浮玉六鰲引首扛天地結根蒂日月開八窻石
林千丈碧雲氣樹赤幢飈車不可到羽仙駕飛艭中有
九氣翁髯紫脩眉龎大瓢㪺玉酒嗽嚥香滿腔而我來
問道心拜氣伏降賜之瓊丹笈鏘然發愚蠢大鐘雷霆
怒鏜鎝誰敢摐嘆我髄未洗𢷬藥開昏矓餉以五彩筆
送以白鶴雙歸來疑夢寐怳怳心如撞長思天風起吹
渡萬里矼日暖蛟龍出巨石撑晴江


　　次江存厚逰盖竹洞天韻

　　地軸蟠東南水深山幽幽仙人五雲巢皎然堕蠻陬玉
胎白虹暖石璺清髄流羡門安期生夀考天為儔羽旓
翠霓旌光耀夜不収芙蓉白玉童居然導神逰嗟我聞
道晚愛閒復好修坐閲千嵗來疾如遞書郵神仙不可
學兹焉營一丘伐竹構我屋鑿井洗我眸赤脚踏紫鳯
白雲翼之浮翻悲赤松子暮年願封留長嘯揮白羽吾
將洗吾愁


　　同靳從矩縣尹宿雁山天柱院

　　東南地勢下海水復善齧青天乆軒輊獨見斗柄揭古
帝省下土東維或欹缺大靈駿奔走蛟螭改其穴洚水
縮入地萬鬼拔山出想見風雨黑電火上下掣兩柱㡬
支撑真宰仰咋舌遂令天行健不復見卼臲鬼工妙斲
削又不見剞劂日月轉半腹避隠若兩蝶我夜卧其傍
戸外白如月開户天冥冥岝崿立積雪居然混沌素元
氣淡不裂平生山水性念此心屢結緬想萬物初天地

亦萌蘖衆人如螻蟻細大强區别俯仰聊自喻白雲一
怡悦亭午日氣還鳥鳴著青樾我僕膏吾車前路在嵽
嵲

　　溪行分韻得美字

　　條風泛輕春野碧潤如雨幽人有新懐相攜玩山水岩
花既菲菲山石亦齒齒意行無前期適趣成坐起况兹
豪俊姿陶冩出妙理東山攜妓逰風流未余美持杯勸
松風韶頀忽盈耳歸來樂未央題詩寄幽緒


　　和叔夏觀石梁二首

　　六丁運神斧鑿此混沌素飛梁跨天來橫絶山中路行
人不敢過白雲自來去長嘯出山門羅衣翠烟暮

　　青山棲白雲顛倒冩繪素上有仙聖巢下有猿鶴路秦
王窺扶桑此物驅不去至今萬鬼神喑嗚風雨暮

　　華山有泉名沈碧

　　玉煖山脉潤雨新花氣薰銅瓶百尺綆觸裂階前雲天
光墮空碧萬象涵無垠蛟龍吐氷雹松窻絶飛蚊


















　　五峰集卷五

