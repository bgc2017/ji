







　　欽定四庫全書

　　五峰集卷四

　　元　李孝光　撰

　　五言絶句

　　清音亭(次雪菴和尚韻)

　　天地播清籟僧來聴法音雪菴歸去後多是少知心

　　諸葛武侯

　　自謂吾管樂或人猶笑之豈知扶漢手猶是帝王師


　　紈扇(題俛元鎮)

　　野水見落日幽人殊未還白雲滿洲渚搔首望青天

　　記持子所作山頭有草詩

　　山頭有長草山下有短蒲但見長草死不見短蒲枯

　　松雪竹石

　　幽篁碧悄悄白石白粼粼帝子吹簫罷月明愁殺人

　　子昻畫

　　汀洲木葉下斜日倚湘娥我欲采芳草洞庭秋水多


　　倪氏雨竹

　　落日楚江深鷓鴣啼逺林相思不可見池上寫春隂

　　段氏扇子

　　江上竹枝歌為君顰兩蛾秋風團扇底零落黛痕多

　　吕子敬所藏趙子昻墨蓀

　　彼羙幽人姿妙此造化寄秋風日夜來孤香動天地

　　采芹為樊子芳作

　　采芹復采芹芹生纔出泥朝食君作羹暮食君作虀


　　題皎如晦長老煑笋帖

　　自修良獨坐忘在轉身觸所以千載間尚想人如玉

　　寳林八咏

　　飛來峰

　　山似琅玕小地将秦望雄越王歌舞處長作梵王宫

　　應天塔

　　飛來山頂上塔有應天名天作穹廬勢惟須一柱撑

　　羅漢泉


　　稽首阿羅漢神通五百秋石中能鑿井泉湧幾時休

　　靈鰻井

　　一勺石間泉如聞異物眠今年雷鼓壁可出作豐年

　　大布衣

　　曾被白長身撝呵煩鬼神流傳六百載捧匱見如新

　　古鐵鉢

　　一日惟一食不著萬象撓自古學道人本領不求飽

　　深竹堂


　　枝枝含清風葉葉濯朝露堂無萬个竹炎熱何處度

　　盤翠軒

　　鳥浴旋木杪危軒臨廣谷雨餘朝日升萬象如初沐





　　五峰集卷四

