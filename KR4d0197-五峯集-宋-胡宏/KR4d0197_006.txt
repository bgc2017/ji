







　　欽定四庫全書

　　五峰集卷六

　　元　李孝光　撰

　　五言律

　　天台道上聞天香

　　八月天台路清風物物嘉晴虹生逺樹過雁帯平沙日
氣常蒸稻天香喜釀花門前五株栁定是故人家

　　越州郡庠壁和顔氏子韻


　　歳月渺無涯居然鬢髪華乾坤雞屢旦霜露菊猶花城
裏鑑湖稻山隂日鑄茶東南好官守行子莫思家

　　送友人

　　依依渉野水渺渺渡秋隂短褐北風急布㠶南斗深行
酬丈夫願乃見故人心莫作長回首因風惠好音

　　挽朱西隠

　　清氣還天地英靈太颯然年尊幾耳順子孝自心傳星
隕憂髙士山頽惜大賢竹西有舊隠草木亦蒼妍


　　乆客寄劉𢎞度

　　有客凄凉甚思家少定懽夜深知笛短秋半覺衣單積
水蓴絲滑髙田豆葉乾月明星露墜慎莫倚闌干

　　晚戴春澗

　　夫子不可作斯文又陸沈平生伊吕夢老去綺園心宇
宙理雄劍精靈䕶雅琴猶聞書萬卷自有鳯毛尋

　　其二

　　偃蹇經綸手俄殘兩鬢青人間夢霖雨天上失文星喑

咽㸔麟紱飄颻趂鶴翎文章能盖世祗合自為銘

　　江心寺贈唐博士

　　銀浪舞輕航天風起石塘六鰲扶地勢萬象發天光樹
湧中流碧蓮生隔浦香潭龍莫深臥一雨九州凉

　　送薩郎中賦得新亭

　　登髙望呉楚芳草滿汀洲離别安足念英雄翻百憂山
河吞故國江漢入秦州今日新亭飲因君感滯留

　　同徐仲禮劉方存在雁山作


　　北雁山前路扶藜上紫𡨕山空猿自語雲煖鶴初醒詩
妙驚天老琴靈畏瀑腥夜分蕭寺榻南斗下文星

　　代友人送于彦明之鄞

　　詩舸幾時發秋風海水腥雲分雁蕩路江繞蛣䗁亭天
府文星聚名山僧氣靈凴君道問訊無恙讀書螢

　　送裕上人歸儀興

　　行尋桂樹隠已與菊花期江永魚龍夕風髙鴻雁飢獨
憐相見晚況復欲歸時楚雨楓林黒勞予入夢思


　　陪薩使君志能遊城西光孝院得茶字

　　入谷向亭午城門已集鴉風沙天易夕霜露菊猶花騎馬
尋修竹逢僧問煮茶江南有獨客日夜憶京華

　　送客

　　出門嚴鼓後送客入舟時已自傷覊旅令人畏别離江
蟠全楚地山掩小姑祠歳晏多風雪題詩寄所思

　　次薩郎中題鐵塔寺壁

　　平生謝太傅勝日得重臨地勢呑呉盡江流入楚深金

湯非舊國棟宇尚青林野露漙黄菊獨為遊子吟

　　東林寺

　　騎馬過東林當階入緑隂路斜瑶草合雲去落花深老
去况獨立興來時一吟數來成故舊相對挽重臨

　　送郭仲方

　　莫作匆匆别人生易聚萍官船賢聖酒客帳短長亭恨
不車生角毋為井墜瓶蕭齋清夜榻莫負讀書螢

　　送人


　　蟋蟀已在宇凉風吹角巾别離低壯士富貴改全人旅
食貂裘敝文遊白髪深蕭蕭一尊酒落日大江濱

　　次韻虞學士見寄

　　白髪眉山老玉堂清晝閒聲名滿天下翰墨落人間才
俊賈太傳行髙无魯山獨憐江海客尊酒夜闌珊

　　匡濟

　　春風起天際遊子若為情多病仍覊旅令人白髪生山
連三楚壯地入九江平匡濟寧無術栖遲敢自名


　　送達兼善僉事

　　相逢九日裏更覺轉離羣倚杖㸔黄菊升堂望白雲天
星猶耿耿江水正沄沄勛業無勞夢平生有愛君

　　送王子安上淳安縣石峽書院山長

　　峽裏淳安縣深山樹學門野人尊爼豆遺老識罍樽茅
屋依山(闕)桃花入水源山中便静者官秩未須論

　　癸酉元日前一日歳除立春

　　昨日春有信今晨春已深江梅(闕)白玉湖栁帶黄金作

室兒孫計收書父母心登樓㸔萬象此亦足清吟

　　寄勞干彦明自呉歸

　　去及花時發來逢暑雨沾樹凉人憩午江熱馬行鹽不
畏黄金盡祗愁白髪添君㸔雙燕子隨意入人簾

　　冬至日用文字韻

　　宫中五色線刺繡補天文辰次星珠合郊嚴羽葆紛隆
平今有象麟鳯動成羣共仰堯天日仍書魯觀雲

　　留侯


　　感慨留侯事曽來客下邳手扶仁義主身是帝王師興
漢功居最存韓志可悲如何刼髙后反使卯金危

　　寄夏友伯

　　長憶浣花宅醉君雙玉瓶春風吹白髪山雨隔青燈卧
病從無客居閒欲似僧何時溪上路倚杖㸔魚&KR0699;

　　梅邊别墅小酌五人

　　春色已可愛溪桃花始繁却憐京兆騎來問武陵源山
暖蒸花氣泉清露竹根羣公招小飲文字得重論


　　次相國魯公鍾山韻

　　上邑垂虹帯祈僧孕素靈井沈龍虎氣岡㫁鳳皇形地
勢通句曲江源異建瓴懸車南斗下自有老人星

　　送人

　　天上迴麟鳯人間下使星相㸔愧弭節欲發盡揚舲喜
氣通烏鵲平安報脊令韋家有近集送酒玉為瓶

　　贈能仁寺建禪師

　　坐此山水僻亂趨麋鹿羣茶香隣屋借芋熟騎童分湖

淤兼成葑山髙常有雲禪師識道理杯酒得論文

　　送張子約

　　擊鋏髙歌裏丈夫輕别離雞鳴裹行槖燈暗覆殘棋行
矣復何適嗟哉我所思且歸慰妻子莫學五羊皮

　　次薩使君道林寺壁

　　詩妙人皆誦才髙世不容舊題經在眼新别憶聞鐘市
逺依春樹川明見石舂南風洲渚静幽窟閟魚龍

　　秋岑


　　更覺秋岑碧能尋勝日躋樹深來鵲鶴山㫁見虹霓釋
子行相問幽人去不迷雨餘天姥出吾欲陟丹梯

　　用韻呈真人

　　燈明髙閣裏今日重論文歳晏尋黄獨雲生嘆白分㸔
書當益友把酒畏離羣為客近長至登臺候彩雲

　　逺山

　　樓前萬里月窈窕碧峰孤江上自濃淡雲間疑有無行
人穿亂樹落日界平蕪佇立有真意隂隂鳥自呼


　　緑水

　　青春足新雨漪緑上魚磯積翠疑摇眼拖藍欲染衣雲
行天影動風颭日光微竚立無人見沙禽背艇飛

　　自和寄陳良友

　　向來詩律近庾謝不枝梧笠子從前瘦梅花未可孤更
憐冬夜寂寧覺壯心無煖日令人喜還勝滿眼沽

　　代送靳尹

　　謾説休官去恨公獨見幾玉簫和客恨黄菊待人歸詩

屋天圍座官船月上衣門前五株栁樽酒莫相違

　　次王宣政園亭

　　復過髙陽社還同北海尊池開摇倒影木落見孤根愛
日窺南户春風在北園老翁工種徳庭下鳯毛蕃

　　題元鎮畫古木寒林

　　冬氣漸閉宻萬物亦歸根歲晏龍蛇蟄山深雪霰繁物
理不終剥上天諒何言春風一朝至清隂被萬軒

　　次薩使君題暢曽伯都事幽居


　　四海暢夫子時歸學灌園兒童散書帙耆舊識罍樽移
竹須逢醉刈葵休㫁根升堂定何日凍酒為余温

　　何處難忘酒

　　何處難忘酒飄零祗自傷狂歌搔白首多病在他鄉秋
雨思魚鱠青天㸔㕍行友于深寄意加飯願身强

　　五馬呈昻夫大尹

　　五馬何時發聊逢勝日留天晴占鼓角地濕謹衣裘願
試匡時畫歸余理釣舟浮雲浩今古别地望神州









　　五峰集卷六

