







　　欽定四庫全書

　　五峰集卷十

　　元　李孝光　撰

　　七言律

　　次存厚周先生曲肱亭韻

　　曲肱亭前花木深紅塵肯受一毛侵息龜不動養夜氣
化蝶相忘伏午隂富貴浮雲天地醒胸襟霽月聖賢心
南風一枕負清夢竹裏煎茶沃醉吟


　　次國性菴韻送之入雁山

　　竹杖彭鏗響白雲山之南北水之瀕𤣥猿白雁愁行客
紫氣青霓下應真藥老雲根幾萬本山開石髓又千春
却還有客來相看已與先生隔一塵

　　和蔡石雲縣尉登西岑

　　西岑路滑不可上我此曾搘六尺藤塔頂雲凝明似鶴
松根石老瘦于僧玉簫苒苒飛春縣畫舸耽耽颭夜燈
聞有丹霞舊門户欲叅大意喜誰升


　　寄王真人

　　天上初分玉笋班鞭鸞笞鳳入名山輕軿紫氣浮闗近
雄劍紅光照海殷風露吹香台雁北星辰含潤斗牛間
隨龍羽翼多雲雨乞洗平生太樸顔

　　賀梅

　　水落山空百草乾天宫玉女耐髙寒松根雲暖客吹笛
竹外月髙誰倚門嵗晚王孫猶怨色天寒公主欲歸魂
北風端是春消息吹得雪多花更繁


　　送王元鳳

　　並遊英俊盡己貴夫子猶淹命世才老去勛名空汗竹
平生論議只鹽梅江南野水帆千幅稷下秋風酒一杯
鴻雁南歸江漢落卜君到日寄書囘

　　天香閣

　　青腰神女跪焚香花雨繽紛七寶牀玉臼雲英生蘂氣
冰壺寒露潄天漿珠簾弄月秋先到青瑣含烟夜未央
為爾題詩向丹笈急驅白兔搗𤣥霜


　　宿檇李寺次韻三過堂石刻東坡所遺文老詩

　　雨花閣前雙桂樹小雲積翠宛重重西臨大野羣水走
南望連山隔海空想見勾吳爭霸主遂令擕李記前功
吾家正住璚臺下看浴踆烏渤海東

　　二

　　城上烏啼犬吠村泊舟來打了菴門先生三過真彈指
狂客重來得共論坐定却呼諸子見酒行猶説丈人尊
君家好客多如雨一嘿何如發萬言


　　三

　　三過堂中舊遊客飛鴻踏雪已難尋錦襠何物闗生死
玉帶誰言閲古今明月隨人寧有意白雲似我少無心
平生鄉曲維桑梓春酒無辭百罰深

　　胡節婦

　　同穴從君結髮時忍逢中路見孤婺獨哀夫没姑當養
不願人言婦有知名續乗車修烈女身傳手澤與佳兒
東鄰日暮歌黄鵠得似共姜誓死詩


　　送王憲使

　　繡衣龍節下霄漢早晚即歸明主前江海獨驚華髮在
風霜祇見菊花妍行舟白鷺山山滿落日汀雲樹樹懸
有客嗟然慚未至當牕三歎理朱絃

　　泊舟姑蘇臺下

　　霸主吞雄事莽然空遺陳跡向千年天寒笛起孤城裏
日暮舟行積水邊萬里飛鴻如識路故園黄菊不勝妍
吳王臺沼連衰草惟有西山出斷烟


　　冶城飛龍亭詩卷

　　翠蓋鸞旂殷繡牆南公揮涕話先皇鴻宫望氣成龍虎
法駕吹簫引鳳凰今日畫圖看御幄當時草木識天香
先生曾對明光殿奏報新松似鶴長

　　次黄蕙卿韻(黄自號服蘭)

　　漢南五栁此班荆萬象森然(闕)欲明竹底孤香天地靜
石間紫茁雪霜盟紉歸璜佩離憂色譜列朱絃太古情
昨夜凉風&KR0978;天末浩歌忽憶楚修名


　　次韻薛公三衢石橋

　　石橋風雨碧冥冥天上神官隔九京吐蜃斜連銀漢白
垂虹遙度翠雲平偶隨木客來看奕逢著仙人不問名
便擬提攜九節杖爛柯山上訪先生

　　二

　　丹梯路絶倚𤣥冥上帝髙居在紫京定有編書在黄石
欲將神怪卜君平鶴歸日暮衘松子人住山中識藥名
笞鳳鞭鸞在何處遙應隔海呌期生


　　三

　　赤斧丹城跨紫冥上天官府玉為京雲含雌虎朝先見
雷挾黄虬路未平采藥老翁猶避世衘花幽鳥自呼名
若逢仙子休看奕乞授黄庭學養生

　　送青𤣥觀道士玉泉

　　淮南道士傳鴻寶眸子照人雙電光貫日白虹生玉氣
出山青髓射天漿去年踏雪尋丹井連日題詩滿畫廊
長憶青𤣥送客處栁花無數繞衣裳


　　送張生

　　工祝駿奔(闕)主在奉常最貴九卿卑前聞白士撡周禮
遂共清郎習漢儀騎覔孝亷驚估客屣迎逢掖矢羣兒
難兄天上司喉舌願試君家千里姿

　　玉林卷

　　天遶龍宫日月低鸞軺曾駐洛城西龍光午夜入牛斗
玉氣千歲生虹霓承恩已報紫旄節受詔屢入黄金閨
神媛仙官守桂樹東明碧縷自天題


　　送王僉憲

　　使者樓船鼔三疊猶見車前白鷺翿休嗔惜别把衣袂
他日與誰拈酒醪龍蛇未蟄江水壯鴻雁欲動秋風髙
槐樹東頭讀書處更憶君家雙鳳毛

　　送仲亨文學精舍山長

　　子合談經上石渠更從文學住精廬到家為覔言偃宅
弛擔先藏笠澤書日落青天猶過雁雪消新水欲生魚
傳聞聖世求遺士倘召君乘謁者車


　　挽熊天慵先生

　　歸來白髮照江湖伊吕平生亦釣徒八代文章惟子在
百年禮樂要人扶身騎箕尾神先見夢覺龍蛇嵗已徂
幸自有書遺手澤鳳毛後日色敷腴

　　遊雙峰贈覺上人

　　茶具酒壺從兩童入山慎莫作匆匆雪消新水鴨頭緑
沙暖小桃猩血紅吾意人生行樂耳只今杯酒與君同
依依藍玉亭前路他日重來憶逺公


　　和元澤見寄

　　平生豪氣欲消磨坐對長松盡日哦功業向來芻狗耳
丈夫政爾奈天何眼看孺子分符竹耳厭鄉民怨老禾
忽遣新詩相料理天孫自有織雲梭

　　次韻送叔夏

　　陳生蓮菂出泥香張老調髙含徵商來日燕翻芹雨暖
别時人趂稻風凉(闕)頭二客嘲虀杵乞巧諸郎具酒觴
日暮西風過鴻雁莫言無使問真長


　　為吳宗師題髙年耆徳門

　　秀眉鶴髮度期頥膝下兒孫錦作圍賜酒金盤通蘂氣
髙門銀榜散春暉天文清潤三辰正聖(闕)神明二老歸
萬古君家敦孝友垂魚玉帶出深衣

　　代送人

　　别離未是尋常事要見丈夫兒女情太傅中年猶作惡
阿蒙三日即知名北風鴻雁天籠野落日牛羊路遶城
我亦平生四方願先生未可辦歸耕


　　和王修竹時思菴韻

　　山公風流日逺矣還向山中問葛强補樹老雲晴亦雪
栖崖殘瀑夜何霜九原父母不可起百世子孫清徳長
竹色蒼寒風雨夢只應魂魄尚思鄉

　　二

　　道人舊住雪菴旁瀑布穿雲千尺强虚室天光清似月
隂崖夜色白于霜移來怪石欺僧瘦種得新松共鶴長
石鼎煨茶歡客(闕)


　　送劉起宗御史内除

　　身著綵衣依日月手分龍節藉光榮喜聞主上收賢俊
復見朝廷用老成四海清風生玉樹九天甘露凍金莖
袖中自有補衮線要與天家建太平

　　登平山堂故址(今為司徒廟)

　　蜀山有堂已改作騎馬出門西北行日落牛羊散平楚
風髙鴻雁過三城山河已失金湯固汗竹空遺帶礪盟
駱駝坡頭孔融墓令人憶爾淚縱横


　　寘磁甌於硯池旁以蓄水十餘日前得桂花二枝
揷瓶中數日花葉皆萎落戊辰早乍聞香氣滿
室視之兩枝皆再作花葉亦鮮碧佛書云天風
吹萎花更雨新好者感之為賦詩云

　　六六畫欄生晚凉青鸞對舞渡銀潢十分天上山河(闕)
萬斛人間雨露香珠佩風清生(闕)　玉壺冰薄吐蟾光
白銀宫闕紅雲合金粟繽紛七寳牀

　　入三茅山夜宿白雲觀贈沈紫𤣥


　　山有神靈氣鬱然茅君騎虎蔚藍天自擔詩草看雲去
莫剪燈花聽雨眠白鶴空悲纍塜客青牛猶見渡闗年
五峰雙澗連飛閣聞説留侯更學仙

　　寄玉虚劉尊師用趙凉公石亭韻

　　三見重瞳列紫庭還山更笑客居亭雲中雞唱飄金磬
木杪人行渡錦屏未語察微談補謶終憐宣室問先醒
石間泉水冷徹骨長照真翁鍊鶴形

　　二


　　玉池曾和白雲謠歸訪雲林洗鬱陶碧海生平超李契
香山嵗晚説劉豪袖中龍泣翻青雨門外風髙偃翠濤
勺水祗因人物在孤舟明月掣金鼇

　　用前韻寄張尊師

　　鴻雁南飛草木零放歌重上草𤣥亭坐深狂客俄吹帽
語久清童屢觸屏晏嵗風多衣自短空山月出酒初醒
江南客子歸來得漂泊何須影問形

　　二


　　自信文章凌鮑謝兼聞詩律逼韋陶雲霞此日交何慊
湖海平生興太豪麯纍蠏肥吹怪雨松肪酒熟𣺌雲濤
世人未識能題鳳名刺何妨作釣濤

　　為范以善賦雲林清逺圖

　　九老紫都青鬱然神峰鼎脚上蜿蜒風髙碧入金莖露
月出青囘玉樹烟獨鶴飄颻渡滄海大鵬决起負青天
牕中夜看踆烏浴一笑吹笙引列仙

　　次吳宗師韻寄趙閒逺真士


　　天光水鏡忽同流却憶吹笙駕玉虬雞下五更知旦氣
鶴歸千嵗問天遊白雲為放神峰出落月能兼河漢秋
㑹見仙官陪紫府却逢明主對青丘

　　次張伯雨韻寄徐閒逺真士

　　好閒還尋幽子廬習靜自與外人疎牛羊半下日夕後
鴻雁大來宿雨初黄菊未疎急釀酒碧山可數聊停車
眼中之人美無度十日不見九寄書

　　又次張尊師韻寄沈紫𤣥


　　學仙何曾拔宅去習靜誰能與世疎月下鶴雛隨母夜
屋頭梅樹欲花初天隨杞菊甘勝肉東里杖藜安當車
正欲與君同樂事不辭書後更題書

　　二

　　論交已與古俱妙為别寧嫌跡轉疎風雨登樓魚素裏
江湖行李雁聲初丈夫有志更彈鋏他日相逢㑹下車
清曉(闕)題還建業歸來就月理殘書

　　登石頭城


　　登髙悵望謝家墩千古風流酒一尊城郭已非空故國
英雄垂盡只遊魂天圍建業山形斷日落淮南海氣昏
未信浮雲能蔽日欲占北斗問乾坤

　　二

　　石頭遺堞滿蒼苔前日英雄安在哉芳草離離為誰緑
野花漠漠向人開鼎湖雲暗龍先去建業城荒鳳不來
二月江南梅未發北風日夜漲黄埃

　　金清叔為其友人某求夏梅岡挽詩


　　人説先生是漫塘風流儒雅未俱忘山林白髮空新氣
徑路黄花只舊香賸作唐詩傳衆口獨操周禮付諸行
杖藜若步佳城路應見梅花為斷腸

　　過(闕)　墓

　　何日先生起九原已將靈氣返山川論詩轉覺庾陶近
佐主終慚稷契賢拱木笙竽猶落日荒丘翁仲只寒烟
當時故物青山在說到英雄意惘然

　　鄱江寺擁翠樓


　　縹緲新居一握天好山將緑到樓前烟霏入闥清談麈
紫氣薰人濕坐氊未放白雲分榒住愛看青雨映簾懸
自憐華髮江南客也為登臨憶仲宣

　　元日陪趙相國家宴

　　紅光瑞氣起曚曈元日樽罍對上公轉午東風生渤澥
指寅北斗直崆峒天垂紫蓋黄旗外人在瓊林玉樹中
喜覩承平新氣象三朝合侍大明宫

　　夀平章凉國公迂軒先生


　　黄髮虬髯社稷臣手扶七聖轉洪鈞初迎年至收霖雨
遂遣人間識鳳麟紫府微聞珠佩集紅雲下覆衮衣晨
天令元老培皇祚玉女神官守大椿

　　送伯循御史天錫照磨至龍灣留别

　　西日杲杲馬蕭蕭君行不行手屢招舟人夜語見月出
客子别愁須酒澆霜天欲雨鴻雁去秋風未落河漢搖
寄語揚州張仲舉月明何處問吹簫

　　謝轉運判官張公口號


　　新分金節來天上即見褰帷下日邉汗竹勲名優大節
鹽梅議論見名賢小人終畏王紘在使者無踰子駿先
亦有疲民要蘇息願將仁氣洗腥羶

　　同吳明之在靈峰作

　　人言萬壑爭流勝故作雨中藤一枝楓樹朝來青鼠出
竹根日暮白鷴飛要看雲起水窮處政在峰迴路轉時
莫道白鷗機事少只今野老亦忘機

　　次陳輔賢遊雁山韻


　　竹杖椶鞋去去賒一春紅到杜鵑花山椒雨暗蛇如樹
石屋春深燕作家老父行尋靈運宅道人喚喫趙州茶
明朝塵土芙蓉路猶憶山僧飯一麻

　　鶴

　　胎化有鳥今千年俛啄璚枝飲醴泉縞帶長身通夜白
丹砂塗頂入秋圓山空蕙帳客初去月落竹房僧未眠
髙氣出塵如玉雪長風萬里趂飛仙

　　題師魯菊逸卷


　　十年種菊東臯下為愛清香更不衰晚節未愁霜露迫
苦心終與嵗寒期南陽身後成何事彭澤歸來祇自知
見説大官憂轉劇平生匡濟欲誰為

　　發舟錢塘

　　五年羇客留荆楚今日江頭把繡衣鴻雁欲飛天氣白
蛟龍晝蟄水妖微彈冠終坐王陽起敝褐何年季子歸
一舸南遊真勝事幽期未與故人違

　　次達公晚過釣臺韻


　　杳杳青楓江水暗客星遺廟映江花空聞使者來持節
猶有祠官祼聚沙平日故人多禮數終身髙誼厭紛華
漢家九鼎如山重霜露凄然在菼葭

　　春暉堂

　　老翁種徳百年强眼見諸郎復肯堂日繞大椿初轉午
雪融萱草自生香牕前鶴髮迎春好庭下鳳毛隨日長
慈母殷勤手中線他年願補舜衣裳

　　送吉希政赴諸暨同知


　　父書更遣讀龍&KR0802;門户于今擁節旄青海神駒含駿骨
赤霄威鳳疊竒毛懸知貳守分符竹坐使豪民賣佩刀
錦纜牽船渡江去到州明月已應髙

　　為陳師復賦喜白髮之什

　　畎畞平生足憂患愛將短髮照滄浪意憐得見從渠白
却笑縁愁祇自長秦羽終慚頭有幘馮唐未負老為郎
角巾小製聊容世漫向春風舞欲狂

　　避風龍潭五日登㟁即事


　　建業放舟下京口候風三老正髙眠歌長且復忘羇旅
遊逺何如歸力田茅屋晨炊繫牛犢叢祠社祭落烏鳶
故鄉風物渾相似祇憶南溪踏釣船

　　冬至

　　造物何言播大鈞又迎南至嚮初晨天開黄道三辰正
日轉青雲萬象春姤復已知涵太極乾坤元自有深仁
相君設醴珠林館眼見梅花一笑新

　　送客


　　攜手出門倍惆悵北風吹樹丹楓林栅中雞鳴天地醒
城頭雁去江湖深行人萬里稀歸夢烈士向來多苦心
東西相望道路永一書可抵雙南金

　　送人還鄱陽

　　東西湖水百花洲行子歸時雪已收明月可能隨客去
浮雲自足使人愁重來栁樹應千尺相見梅花隔數州
我亦髙歌望吾子春風好在仲宣樓

　　喜聞開經筵口號


　　封事如蠶照緑函九闗虎豹靜耽耽天垂赤縣神州外
地入黄旌紫葢南明主飛龍當位五重臣賜燕拜恩三
喜聞經幄延黄髮致主唐虞政不慚

　　同薩使君飲鳳凰臺

　　鳳凰髙飛横四海錦袍猶賦鳳凰遊天隨沒鶻低淮樹
江學巴蛇入楚流勲業何如飲名酒衣冠未省望神州
天涯芳草萋萋緑王粲歸來更倚樓

　　次薩使君登石頭城


　　西州門外石頭寺共説英雄緑鬢凋王氣黄旗千歳盡
水聲廣樂六時朝白鼯裘壞埋珠柙玉燕釵飛墜藻翹
重到謝安攜妓處維舟寂寞聽春潮

　　送國侍者

　　離别還同箭離弦題詩修竹記他年蘆人楚語時相問
估客巴歌也自傳遙望牽颿上南斗正逢飛雁出青天
綿綿逺道勞歸夢忽見梅花意惘然

　　舟中上趙相國


　　錦衣繡纛向秦川有客將離獨黯然日食猶分丞相餅
傳呼自愧孝亷船春風候雁青天外暮雨行人積水邊
因過清湘問欵乃楚儂此曲至今傳

　　泊舟銅陵縣下

　　銅陵縣前風已急鷁首凌波破石隂日送飛鴻知北鄉
夜聞羌笛起南音地通三楚青山斷天入九江春水深
五羖敢忘今日貴相如自有白頭吟

　　正月十四日夜宿巢縣


　　旅食荆吳改嵗年春風逺道思綿綿青山故遶周瑜墓
明月猶窺亞父泉楚縣城荒惟畫角漅湖日落有歸船
天涯芳草萋萋緑想見登樓憶仲宣

　　松風閣

　　上方碧氣隔塵寰絶頂巋然丈室寛風雨夜深珠佩語
江山秋凈玉笙寒老龍抱月髯猶碧獨鶴驚雲夢欲殘
㑹得無聲無住相曹溪有色上闌干

　　送鄞縣尹


　　秋風吹女鬢成絲移病還家竟不疑官似伯强曾補處
身如元亮已歸時青山老去渾相識黄菊平生最受知
我亦相從上吳㑹夕陽騎馬看殘碑

　　題本覺寺空翠亭

　　琅玕千畝映江渚天籟沈沈欲下來已見鳳毛沾雨露
長疑龍氣挾風雷樹團車蓋春隂合月射金銀夜色開
中野白雲如白石不辭一日到千囘

　　送郭子熈歸江西


　　我來錢塘住三月又識南昌郭子熈好古大類歐陽氏
作歌今無韓退之曾見魯晨援赤制還尋唐刻問苓芝
買船持女渡江去秦望禹穴故多竒

　　十六日宿蕪湖縣

　　蕪湖縣南泊船夜欲霜天色已蒼蒼雲山欲曙江流紫
洲渚初昏燒火黄自笑頭顱向華髮尚為羇旅適他鄉
東船西舫無人語可惜牕中明月光

　　喜雨(次神字韻録録呈逹兼善)


　　繡衣持斧後猶新又為人間洗火塵符節歸巡九江郡
函香行禱獨山神沾塗宿麥囘清潤採掇嘉蔬訝碧勻
天上于今待霖雨鳳池花栁不勝春

　　二

　　凈洗煩寃六合新清晨沙路絶囂塵泰山自古興雲雨
淫祀何勞問鬼神淝水急流舟欲起漅湖浮黛畫初勻
客遊却憶魚羮飯歸到江南及暮春

　　客孤山


　　孤山山中筍蕨香孤山山頭月湯湯桃雨洗除脂粉氣
栁風醞釀麯塵黄江山有待詩應老天地無情客謾狂
行李蕭蕭明日發烏鹽角外轉凄凉

　　次韓希古觀燈韻

　　大城春夜氣曈曨燈大如霞翠欲空牛女含星雙闕上
湘妃弄月五雲中電燒魚尾蒸天紫山湧鼇頭照海紅
北斗南頭有詩伯九天珠玉吐春風

　　和張顔樂秋夜聞蛩


　　西風蟋蟀共悲凉病木飄殘托腐腸鄰媼秋來借燈火
行人夜語怨參商啼殘紅葉催霜雨吟傍黄花飲露香
商㩁秋風與秋月腹中那有許雌黄

　　二

　　候蟲磔磔語新凉大耐平生鐵石腸茅屋清秋動機杼
土階永夜答宫商雲深過雁揩鳴瑟月黒飛螢度篆香
遮莫丁寧驚嬾婦曉妝猶愛理花黄

　　和人遊雁山家字韻


　　北雁山中路詰曲夕陽木杪見人家筍輿穿樹驚霜葉
銅杖敲雲損土花白雁秋髙還蕩頂亂螢月黒出簷牙
匆匆但得皮膚耳出外逢人莫謾誇

　　二

　　峽中鐘鼓十八寺山腹茅茨三兩家雨後亂溪青似髮
霜前病葉赤于花懸崖萬仞塗猩血怪石千株錯犬牙
牢絆芒鞋行一月出山慎勿向人誇

　　入雁蕩山


　　興國年間路始開前朝碑墨見蒼苔雁横蕩月驚寒到
僧踏湫雲看瀑來一嶺纔教靈運識萬松都是了翁栽
此行曾與秋風約説與山猿不用猜

　　予早作堂南户二蚊止余足聽厭其欲而驅之其
一颺去其一伏而不飛蓋貪而不知止者遂樸
之因託以詩而警夫貪墨者

　　利口端能作禍樞來從下土即紛拏飽思颺去僅免死
貪不知休或殞軀去楚原非愛醴酒假齊終必化梟葅

二蟲得失寘勿論門户碧山如畫圖

　　牡丹

　　富貴風流拔等倫百花低首拜芳塵畫欄繡幄圍紅玉
雲錦霞裳踏翠裀天上有香能蓋世國中無色可為隣
名花也自難培植合費天公萬斛春

　　題雁圖

　　蒲葦冥冥秋正疎江山𣺌渺更愁予颸風吹影横青女
落月收聲望白榆夢寐平生繒繳逺頭顱萬里稻梁初

前身定是典屬國曾見卑栖雪滿鬚

　　與郝萬户

　　貂蟬奕葉舊衣冠玉雪精神鳳羽翰騏驥已聞開道路
衣裘自可䕶風寒平生翰墨殊相識老大功名轉耐看
燈火新凉評麗句城頭北斗又闌干

　　道適句章艤舟曹江入謁曹娥墳廟

　　仰天誓下殺蛟魅敢擬濤江得父囘從古生民皆有死
獨聞孝女自興哀巫言先見清風起神降惟同夜月來

遺塜斷碑秋雨裏枉教黄絹忌雄才

　　為栖霞道士陳𤣥儕賦蟾宫

　　爬沙縁上青霄裏嵗久神靈故解飛憶與嫦娥來月地
即同顧兔款天扉清光忽射樓臺白夜色能留霜雪輝
牕外梅花臨鏡發却疑道士羽為衣

　　吳文靜晚香齋

　　緑隂紫茁已森森直待秋風滿地金烈士總知存晚節
可人終不負芳心肅辰霜露那能酷正色馨香不少侵

元亮平生多勁氣暮年華髮遂幽尋

　　岳王祠

　　人臣功髙逢忌嫉令終美殞古來稀山東義士向天哭
海外將軍被詔歸奏入國家無吉語獄成廊廟定危機
嗚呼信史為君諱自壞長城可嘆唏

　　松風閣

　　謖謖長松作人語開門出聽又千囘海潮欲上寒江動
瓦屋微鳴小雨來不用吹笙隨燕婉如聆廣樂上蓬萊

往年曾向三茅聽餉我丹砂滿玉杯

　　送人遊天台

　　此去蘭亭修禊後平明驅馬試征衣海邊山盡天無盡
花底春歸人未歸一浦潮生魚入市千山月上鶴投扉
舊遊二十年前路辜負東風賦采薇

　　三益堂芙蓉

　　三十六陂烟水碧紅紺嬲客著雕䦨守宫血暖娥池曉
翡翠巢香玉井寒風急周郎揮白羽日髙毛遂揷銅盤

絶憐月落無人見颯爽英姿大耐看

　　冬日見桂花

　　北風吹倒碧琅玕金粟栖枝露未乾翠氣遙連仙掌曉
天香微墮玉壺寒明蟾照影臨丹闕青女銷香著畫欄
可是天翁露消息小春先得一枝看

　　訪王君濟

　　好溪沙渚更停橈來訪仙人王子喬稚子候門如有喜
故人索酒不須招門含古樹春先到簾映青山雪未消

老子紅顔如昔日只添白髮不相饒

　　寄周别峰

　　雨灑髙城栁散絲扁舟長憶送君時前時書去惟憑客
今日詩成欲語誰修竹娟娟當石淨歸雲故故入山遲
平生不解求人識慚愧黄金鑄子期

　　咏棋

　　國手功名滿世間幾多竒思上眉端人心險處千機變
局面危時一著安陣入烏江迷項羽勢窮赤壁走曹瞞

近來黑白無分曉輸與樵翁冷眼看

　　七月十四夜宿東縣明日登山上亭

　　海上歸來訪舊遊草堂開宴醉新秋金花木落魚初鱠
玉液香浮酒旋篘展席凉風依緑樹振衣斜日濯清流
五年不見孫郎面一笑相看總白頭

　　二

　　髙人清隠住衡茅倦客過從話舊交露下碧梧啼絡緯
霜凋黄葉挂蠨蛸藥瓢或見臨川洗茶臼頗聞隔竹敲

窮愛夜凉連榻坐共看明月學吹匏

　　送趙岐山

　　飢馬蕭蕭靜不譁大城落日聽清笳北風吹黑貂裘領
明月磨青寳劒花論定男兒能報國古來烈士不思家
酒闌笑脫吳鈎贈逺道相依當輔車

　　戲柬王季行

　　才子勞心治墨莊風流文采足飛揚蒲萄釀酒澆鸚鵡
桐葉題詩咏鳳凰春滿畫闌花欲語月臨華屋竹生香

髙堂想像焉能賦翹首西風引興長

　　送蔡縣正

　　齊唱驪駒白玉珂使君千騎擁鳴笳鹽梅霖雨真吾事
劒履星辰舊世家天碧玉笙寒裂竹江清畫鷁暖圍花
九重香案紅雲曉日曬麒麟卧紫霞

　　送余同知

　　冠蓋風流二百春太平盛事復還真山林杖履何妨樂
丘壑經綸未苦貧丞相座間驚小友文公席上著元賓

閒中日月清如許政恐功名解逼人

　　二

　　樓船欲動鼓三疊玉節霓旌降素濤丞相何須將更至
大夫寧敢怨賢勞蟾蜍出海城郭曙鴻雁順風河漢髙
孺子自與使君約他年竹馬候江臯

　　答台州中山

　　兩鬢星星白髮翁扳援如與上天同山藏白鶴暮烟紫
石枕金雞落葉紅地載樓臺歸足下天垂星斗落胸中

詩狂欲把塔為筆倒蘸長江寫碧空

　　至九眼陡門

　　飛梁壓水接通津潮落蒼崖見蘚痕山色凌空孤鳳舞
水聲觸石萬牛奔風扶酒斾搖亭宇雲趂征帆出海門
人物盡隨時節換獨留鷗鶴伴江村

　　題梅仲蕃深淨亭

　　來看紫鳳啄琅玕(闕)菜蒓花午影圓渭水有雲香不斷
華峰見月骨應仙猶聞龍化驚投䇿㑹報龜來迎釣船

近日鶴雛能送客獨留被髮看青天

　　送友人金陵漕運

　　金陵從古帝王州漕運君今事勝遊丹鳳有臺春樹老
烏衣無國夕陽收潮聲挾雨翻蛟室山氣浮空結蜃樓
白髮髙堂日相待早囘蘭橈莫淹留

　　讀陶隠居九錫文録呈趙虚一真士

　　獨鶴能空雞鶩羣仙階還許世人聞題詩未倚李太白
學道願逢茅長君白鹿隨車繞山木丹沙入鼎染溪雲

先生少留亦不惡共讀華陽九錫文

　　次潘尊師韻

　　潘名雅言嘗住大茅峰下後住白雲觀今年七
十六詩為王季玉忌日作王名景溫季玉其字也
始樹白雲崇福觀每十二月十二日祠祭忌日

　　神君控鶴下冲融看浴踆烏碧海中仙去空遺三尺劍
道成更住一拳宫金丹授訣君應熟修竹題詩我未工
忌日諸孫起祠祭令人百世想𤣥風


　　十三夜聽吳道士吹簫

　　梓潼道士目方瞳酒醒吹簫月影中赤㟁銀河有(闕)氣
千年萬壑自松風沄沄緑水初生夜蕩蕩青天直下籠
白鶴歸時應有(闕)神君儼候錦城東

　　過山寺

　　隔溪茅屋半開扉緑䕶晴林盡打圍野鹿飲泉山影動
幽禽出樹㟁花飛百年往事囘頭換一路斜陽送客歸
要識上方何處是鐘聲隠隠隔烟霏


　　雨後村行

　　雨過沙頭落漲痕滿林紅葉自紛紛水平路面髙低見
風約溪聲斷續聞老屋無橋横獨木滄洲有雁起寒雲
殘蘆頭頂花如雪莫是吟人鬢上分

　　二

　　澤國秋深景物非西風獵獵又吹衣路行落葉離人去
山破寒烟獨鳥飛潮信到灘推月上隣家停火候船歸
村醪香軟鱸魚美自笑吟邊貌不肥


　　苦竹村

　　藍輿軋軋路髙低苦竹村南古峴西草舍爨茅留客飯
麥田焚棘斷人蹊花梢春意闗禽語石磴霜痕印虎蹄
心自愛閒身尚役好山何處是真栖

　　十里

　　官河十里數家莊石埠門前繫野航梅月逢庚江雨歇
稻花迎午水風凉橋横自界村南北候斷誰知里短長
倦矣野塘行瘦馬雲山杳杳復蒼蒼


　　秋晚别業偶成

　　平原渺渺路西東荳葉纔黄柿半紅獺下江潭塘水涸
鼠歸牆屋野田空燒烟不斷經秋旱草路無多徹夜風
行過小橋人住處短籬清曉䕶畦菘

　　為學古澹藏主題安慶金君美秀野次潘仲舉韻

　　户外黄塵滿地流亭邊山色轉幽幽牛無令鬬殘吾竹
客與俱來上某丘池上小風花樹午夜深疎雨橘林秋
老翁獨樂寧非計正使先生憶釣遊


　　遷新居與表弟徐元澤對牀卧夜半風雨作推枕
賦此復就枕夢縛秦檜既寐再和前韻呈元澤

　　此身畎畝亦何憂出處男兒要熟籌風雨對牀弟兄夢
山林築室子孫謀酒無著處紅生面老欲來時白上頭
長怪平生王景略只將捫虱取封侯

　　二

　　鐘鼎山林不損憂為君借箸席前籌身前恐是岳鵬舉
生子要如孫仲謀那用功名懸口角不縁憂樂改眉頭

栽花種竹溪南宅擬比人間萬户侯

　　泊舟姑蘇臺下

　　望逺升髙意慨慷姑蘇臺下水泱泱重湖日落波浪紫
大野風多草木黄臺榭當時藏妓女霸圖無乃失金湯
猶憐壯士收全楚却悞君王舞袖長

　　送客

　　日日秦淮送客船江中八月雨如烟道逢鴻雁東南去
眼見蟾蜍四五圓美酒相看不成醉黄花别後為誰妍

貂裘已敝秋風起我正思歸種石田

　　題宗師吳閒閒詩卷

　　簇仗神官踏緑烟玗琪華靜白麟眠夢騎黄鵠飛遶日
手弄紫雲行補天歌咏太平追雅頌扶持聖主屬神仙
宫中應受長生訣珠笈瓊章映御筵

　　聞詔赦因次王繼學大參聽詔韻

　　陛下聰明世武間尚方賜劒斬三姦樽開白獸千官入
詔下金雞萬國歡宗衮㑹聞朝日馭神駒自合在天閑

觀書一夜思賢佐廊廟于今即詔還

　　其二

　　書(闕)鳯詔下初聞聖主應思奕世勲抗直甚知楊震論
持盈不愧老耼云山寒白石羊羣起城轉雙江燕尾分
定有新詩薦賓客買絲願繡信陵君

　　送伏囘川長老遊京師

　　京師自昔精藍盛西域仍傳象教新天上香爐朝佛祖
雲中星宿號仙人瑶階乍識九苞鳳金地長逢五色麟

東土髙僧妙説法歸時更禮老能仁

　　用羣字韻寄伯雨尊師

　　使軺草草索離羣南北東西不更聞别去廿年如夢寐
山頭一日忽逢君蓬萊閣裏呼明月撫掌東邊洗白雲
詩律老蒼無可説祇須出酒覔論文

　　謝劉尊師雲江先生三用羣字韻

　　神官青女動成羣宫殿香多下界聞絳節珠幢引仙子
千秋萬嵗上明君天垂白獸開金甕日炙麒麟卧紫雲

寶劍玉符生五色自將拂拭認龍文

　　登鶴情超遼臺

　　崇禧宫北水二源鶴情亭前雲一垣烏鳥啄林動落日
黄菊辟霜當石根自憐髙坐看修竹翻畏歸時遭閉門
下到南宫見月出忽憶誰家老瓦盆

　　商山四皓圖

　　帝憂母主重廢嫡人料子房宜與謀盟詛不虞髙后刼
卑辭翻為建成籌腹心已去悲歌起羽翼雖成女禍留

俱墮術中曾不寤先生輕出後人羞

　　徐尊師壽父母詩卷

　　天公不妄與人齡眉壽原從種徳生翁媼真酬偕老願
子孫亦有養親名萱芽含土春暉暮椿樹生香鶴髮清
何日奉巵看盛事文人百嵗住青城

　　自壽

　　小耳長髯髙兩顴自持青鏡照神仙夢騎黄鶴飛繞日
手弄紫雲行補天幸自讀書逢聖世喜聞(闕)　起遺賢

平生儒術須君試更看渠能晚節全

　　次張伯雨韻

　　佳士望見知耐久俗子定交心已疎中林有客賦招隠
後日何人問遂初達官不入禰衡刺逸史㑹給陳農車
我見彌明太玩世自言不解人間書

　　題崇禧宫道士蘇仲簡梅石自號卷

　　句曲二竒在肺腑九老嚥𠻳飛蘂漿貞女玉貌臨臺迥
丹氣青泥出户香先生願試調鼎手神人自有補天方

春風吹碧琅玕子為爾題詩向石牀

　　題奉馮秦卿索榻

　　將軍結髮事俎豆却領貔貅節鼔鼙試劍未妨騎惡馬
讀書頗復聽靈雞即逢佳士為下榒自督兒曹學灌畦
投夜買魚為酒事懸知二客醉如泥

　　和范文正公遊茅山有作韻

　　著書寂寞舊相如也愛名山亦駐車丹氣忽騰山木上
異松畫出雪霜餘致君堯舜寧無術願學神仙自有書

念我功成拂衣去却從句曲卜吾居

　　次疎齋公書句曲唐侯韻

　　盡説唐侯濟世才一車還過句容來池塘水滿曾看影
花栁春深定手栽賓客能言為縣日兒孫曾築讀書臺
于公種徳天公笑大馬髙車祇自猜

　　癸酉元日

　　造物無私播大鈞江雲不動養麒麟青陽發嵗春風令
黄道經天日馭新仰見瑞圖開至理元知宰相有深仁

錦囊自有河清頌去上金鑾獻聖人

　　春雪寄薩使君

　　江東精舍好修竹翻憶吾廬近北林急雪未須愁見睍
白日自足懷羣隂烏鵲飛來三繞夜老驥平生千里心
張燈送客出門去城頭畫角聞哀吟

　　次鄭以吾清明韻

　　衢州城下清江好一舸因君作重尋早日頭顱能種種
春風門巷自深深窮魚得賴升斗活老驥終悲千里心

我别先生知更苦出門搔首望飛岑

　　二

　　北(闕)曽上河汾䇿寂寞空垂後世名漂泊鄭䖍祇老去
佯狂李白似平生衰翁猶是人麟鳳佳士能為世重輕
我送君歸吾亦去欲依僧寺聽江聲

　　送朱希顔

　　煖入舊年晴雪消聞君昨日買輕舠祇憐老母思驥子
還喜諸公識鳳毛何日重逢曲阿酒他年㑹聽鬱輪袍

吳姬莫唱花滿店雨後秦淮春水高

　　送古淡上人用張仲舉韻

　　夜聞石鼎車聲苦夢繞揚瀾浪蹴天狂客還尋破蝨録
清童解答野狐禪水來巴蜀如衣帶雲斷中峰見岳蓮
恨殺秦淮舊嵗月向人離别照年年

　　送許參議上官中書

　　企想才名二十年遽陪清宴賦登臨蒼生正藉經綸手
烈士盡知匡濟心已覺東風蘇萬蟄未愁白日作輕隂

官船擊鼔催官發一夜秦淮春水深

　　次王彦謙韻

　　昇州逆旅竟何物寧識人間有子房東野暮年只説劍
臨邛當日亦求凰魚生春水桃初雨雉沒髙原草欲香
寄語歸來雙燕子烏衣巷口又斜陽

　　次薛公信安太守韻

　　江山好在足淹留莫上新亭對楚囚赤制文章驂史籀
丹書功過掩春秋論心且復歌明月知己何勞怨白頭

我亦江南未歸客夜來獨倚仲宣樓

　　二

　　五馬何為嘆淹留春風夏雨洗(闕)囚飛花寂寂轉亭午
衆緑含含向麥秋衡鑒自因居省眼竹符六合(闕)雷頭
行天明月三萬里後夜相思更倚樓

　　副提舉陳衆仲乗傳如臨川為江浙行中書請起
學士虞伯生挍文賦詩送

　　平生識公殊恨晚曾見雄才九鼎扛向驚使星入吳楚

遂駕官舸行浙江玉為龍節指南斗山似蛇牙盤碧牕
聞汝去訪青城老安得化為黄鶴雙

　　聞得孫

　　曾占吉繇非熊羆喜氣俄(闕)尺紙馳為報生孫留緑鬌
頗慚為祖鑷霜髭俊聲莫作三珠樹佳夢先驚五彩旗
願我得齡踰八十眼看文字屬雄兒

　　送昭功判官保時中

　　材賢宜置鳳凰曹將相東行擁節旄使者當時聞進熟

侍臣豈敢賦賢勞河渠冰赤魴鱮困江漢風多鴻雁髙
春事即乘軺待發願陳計畫補鈞陶






　　五峰集卷十

