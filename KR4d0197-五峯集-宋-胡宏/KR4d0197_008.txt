







　　欽定四庫全書

　　五峰集卷八

　　元　李孝光　撰

　　七言絶句

　　簫臺八景

　　雲門福地

　　古帝南巡事已非土階茅屋尚依依夜深月底吹簫去
度得雲門一曲歸


　　蓋竹洞天

　　蝙蝠翻雲似白鴉石林玉氣亂晴霞山中雞犬應相笑
溪上紅桃幾樹花

　　雙瀑飛泉

　　雨洗天根雲洞幽黑蛟飛雹舞長湫只應壯士思酣戰
組練相銜夜不休

　　簫臺明月

　　山月崢嶸露玦環石樓香冷白雲閒玉簫吹裂階前竹

騎鶴仙人去不還

　　白鶴晨鐘

　　風約疎鐘下窈冥天南曙月颭飛星駞鳴閶闔囂聲起
老鶴巢深夢未醒

　　紫芝晚磬

　　蕭蕭清磬出雲遲月死空林日氣微重過紫芝山下路
壞垣燈火照人衣

　　東塔雲烟


　　海月四更移塔去天風萬里擘松開烟銷日出無人到
獨自看雲山上來

　　西岑松雪

　　山上行人如凍蠅西崖日出淡青熒太隂積雪草木縮
留得孤松長茯苓

　　雞啼

　　堯舜文章如混沌臯夔禮樂鑿崆峒雞鳴天地如夢醒
日出扶桑照海紅


　　白髮

　　半夜雞鳴非惡聲攬衣起舞若為情鬢邊白髮三千丈
總為憂君憂國生

　　六月初十日雨止月出坐大桂樹旁西風先秋

　　軟玉衣裳翡翠環暖笙初學鳳綿蠻廣寒宫闕西風緊
一夜天香滿世閒

　　得故人書

　　風前一紙故人書上説相思下起居却道梅溪新事業

聲名全勝紹興初

　　題牧牛圖(郭經歴)

　　牛下平生笠與蓑月明奈此北風何阿童吹笛無人問
中有南山夜半歌

　　春風

　　春風隨處作春晴楊栁依依緑未成昨夜池塘新雨足
蛙聲剛亂讀書聲

　　石門觀瀑


　　神龍捲海上青天萬斛明珠亂後前天下蒼生望膏澤
試將霖雨作豐年

　　過釣臺

　　赤龍已挾故人飛却愛清江理釣絲八覲匆匆謀去就
當時猶悔見機遲

　　農事

　　落日蜻蜓處處飛槿花門巷豆花籬行邊野老問農事
稻雨濕衣香未知


　　天台道中聞天香寫贈胡仲賓

　　萬斛天香夜氣收曉風凉月釀清秋詩人試與評花品
定是人間第一流

　　送李仲羽歸江東因寄伯循御史

　　江中八月雨如烟去買徐州送客船采石山頭送李白
身騎明月上青天

　　二

　　使者新從南海歸囊無薏苡獻慈幃自聞徹外開龍節

頗憶江頭把錦衣

　　三

　　扁舟便擬下姑熟恰值先生不在家杖策過從王御史
城南寺裏看黄花

　　春風狂甚漫成

　　為語春風莫太顛請函封事上皇天密轉洪鈞生衆物
莫吹急雪壞豐年

　　次朱希顔韻


　　士當禾用思見用不見南山夜半歌䟤跋黄塵赤日下
翻思幽谷弄春蘿

　　送周良臣上湖州幕兼寄希顔

　　日晏黄堂報起衙縁溪騎馬看桃花莫翻墨汁塗春水
篆籀成文散碧紗

　　二

　　建業水惡不可飲瓢泉最美憶湖州亦欲因君乘舴艋
故人正住霅溪頭


　　正月戊子夜大雨

　　偏方未覺春寒盡驟暖先疑雨氣生一夜東風弄雷電
攬衣起坐數三更

　　二

　　昨夜水淺雀兒浴今日兼行萬斛舟人生有時㑹稱意
請看秦淮新水流

　　送蔡飛卿之維揚

　　眼底閱人如過雨傳來家法祇論心老翁曾對明光殿

大笑時聞趣賜金

　　二

　　送君直渡秦淮水風急桃花飛過江自有行人囘首處
昇州山色滿船牕

　　題聚乘圖

　　收拾蘭蓀棄棘鍼銅瓶活水注深深國香不與凡花並
要見平生國士心

　　宿緱山侯氏宅


　　海東月明九萬里照見山頭白鶴還竹几匡牀清似雪
不知門外是緱山

　　贈靈岩秀禪師

　　北林日千煖如烘盡日溪行曲折中自愛敲冰看魚上
山頭樹影落溪紅

　　二

　　密室都無霜露氣壁間看此一枚笻平霞龕底論文酒
未信闍黎飯後鐘


　　時思菴通求頌一源

　　家住雁峰南復南碧寥飛雪下晴潭曹溪一滴無多子
要向源頭活處叅

　　通之弟成求雪屋頌

　　倒挽天河轉翠微玉虬鱗甲滿天飛道人結屋東邊住
愛看晴花不掩扉

　　偶書所感

　　鐘鼎山林易地難丈夫出處正相闗繡鞍大馬都門道

却憶西樓看碧山

　　擬西軒栽竹

　　寛築牆圍小築園多栽修竹倚晴軒我無一㸃容心事
養取清髙遺子孫

　　清明日郊行

　　清明處處麥風斜詩老得閒長在家逺樹小村千瓦雪
不知落日上棃花

　　寄張顔樂


　　燈前秋雨白沈沈慎莫思家恐損心夫子宫南木樨樹
有誰沽酒喚君吟

　　洗佩小刀

　　鱗甲青熒紫燄低猶能夜夜吐虹霓自從洗出雌雄劍
橋下蒼龍不敢啼

　　白菊(予讀古人咏白菊詩不愜予意繼作二首)

　　香無邪氣素無緇傲殺清霜死不衰誰遣白衣來送酒
到今魂魄遶東籬


　　二

　　昨夜西風吹汝寒幽香楚楚玉鱗鱗平生屈叟嫌儂醉
不放衣裳染麯塵

　　贈胡仲賓

　　九月風多短褐單劍光抱月忽飛還人言華頂峰前路
正在白雲飛處山

　　十月羣飲茅屋

　　茅茨十月煖如烘熨破南枝凍蠟紅政恐無人共料理

却將詩句惱天翁

　　題丁憲使琴鶴圖

　　七尺孤桐十萬師清風凛凛洗瘡痍詞髙調古無人識
惟有千年老鶴知

　　又題其四知圖

　　人間私語如雷動暮夜如何可受金政坐當年輕取友
故人不是不知心

　　微恙而臞聊自嘲


　　安卧書巢讀父書較量伏臘又贏餘讀書未必能成癖
伊傅諸公也太臞

　　望西北羣山

　　青處模糊白處多西山無奈白雲何詩人入細平章過
翻作岐陽石鼔歌

　　送輔賢出山作

　　儒官不畏簡書催拄杖休驚石上苔行到水窮雲起處
路從四十九盤來


　　二

　　路從四十九盤來樹底看雲首獨囘客裏不知身是客
向人猶愛話簫臺

　　張顔樂詩集後

　　蚤嵗蜚聲入紫庭暮年白社共傳燈香山句法無多子
可使兒童老婢聽

　　送人

　　江上晚山無數青行人草草似流萍水邊燈火江船發

五十長亭第一亭

　　次薩使君韻

　　烏几繩牀詩夢熟驚聞風雨欲翻江酒醒憶是長蘆寺
半夜松聲繞北牕

　　二

　　大江北岸望南岸山色微茫似破罾石馬麒麟竟何有
南公空說晉諸陵

　　三


　　使客匆匆感嵗華杏花消息又桃花江南佳麗春風見
栁絮樓臺十萬家

　　四

　　江氣蕭蕭如過雨起看北斗挂船頭猶憶前年稱使客
卧聽笳鼔入揚州

　　李遵道山水便面為董仲證題

　　銀河飛來挂絶壁下有長江徹骨清謫仙騎鯨上天去
應向山頭吹玉笙


　　新月

　　光中新見仙人跡桂樹初生影未濃仰望青天如止水
西頭一瓣玉芙蓉

　　贈潘九霞

　　道士自稱潘九霞身騎黄鶴大如車借我北牕眠一夜
酒醒共喫白丹砂

　　九霞聽松圖

　　不到茅山又五年煮茶更試碧雲泉山中百事便靜者

惟苦松聲攪醉眠

　　夜夢老人身長而峩冠自稱住釣臺僕意其為嚴
子陵居旁者曰此朱元晦也夢中作詩遺之既
覺猶能成誦

　　赤龍飛起九天開縁底先生住釣臺昨夜月明烟水濶
白鷗飛去又飛來

　　東古元端上人

　　竹扉花牖雨聲新一榻清風不著塵石笋山中舊時客

幸來相就説前身

　　牧牛歌

　　錦襠觸破死生機嵗月如流未得歸慚愧情人逺相訪
阿童惟有一牛衣

　　謝人送鹽

　　淡飯粗茶藜莧腸父書萬卷菜根香知君端是調羮手
遣送山人味最長

　　趙都監梅


　　一度來時一度看白鬚人立月闌干先生定有歸來日
要索夫君話嵗寒

　　過王貞婦廟

　　山下江流幸自清山頭明月已無情此心若愧王貞婦
莫向清風嶺上行

　　寄朱希顔

　　江邊鴻雁下年年客子何由兩鬢𤣥七十二灘秋月白
荻花風落釣魚船


　　二

　　城中鼕鼔雨凄凄舟子牽船上惡溪囘首意中人不見
兩邊楓樹郭公啼

　　懷薩使君

　　城上烏啼欲閉門蕭蕭風雨又黄昏無端畫角連雲起
鐵鑄梅花也斷魂

　　二

　　二月江城未見花笛聲嫋嫋起誰家曲中大半傷離别

馬上無人寫琵琶

　　三

　　門前杏樹髙過屋常説開時倒一樽不道花開君作客
暖風晴日與誰論

　　四

　　二月已過十五日北牆梅花猶未開今日開門花滿樹
頗憶共君銜一杯

　　五


　　月子纎纎青海頭使君昨夜過揚州城中髙髻瓊花曲
去聽吹簫何處樓

　　祠宇觀登樓

　　先生長出訪丹砂去入何宫道士家不是山南即山北
款門先覔看黄花

　　二

　　鳳凰臺前看明月姓字從此落人間西風昨夜吹庭樹
又逐閒雲過别山


　　三

　　祠宇觀前劚茯苓偶登髙閣眼為青西南到江三百里
只似案頭雙硯屏

　　舟過吳江

　　十五女郎可憐生牽挽百丈踏泥行洗脚上船歌白苧
春風吹過闔閭城

　　二

　　二十四番花信老溪頭紅減緑初肥東君也是多情思

盡日扶持栁絮飛

　　三

　　寒山寺裏風雨横栁下爭來繫客船後到官船鉦鼓急
却驅人出索人牽

　　懷薩使君

　　人到中年畏别離况逢多病轉相思夜深風雨滿髙竹
自起挑燈讀寄詩

　　題敬仲古木


　　髙鸞不下尚輪囷百尺龍門半死生裁製仙禽酬素賞
清風流薄夜啼聲

　　觀鏡芬陀室

　　老夫問訊芬陀室人與華芬久自薰波利城中君到不
爇香長是逐風聞

　　題斷江雪詩

　　老翁忍寒作寒語寧知願作冷秋菰今日張詩向素壁
只如悵見北風圖


　　辨妙明善蘇帖

　　學蘇未有能酷似品第空門入妙神妙明寺裏雜花苑
百贋忽然逢一真

　　題山谷遣姚青帖

　　君看用意到履屐得似先生始識仁霽月光風奈何許
分明茂叔一流人

　　華山圖

　　山頭夢覺三十年大笑騎驢踏紫烟後世兒孫盡仙骨

斷除烟火學神仙

　　二

　　紫髯緑髮如飛仙白驢偷喫種芝田二月三月春氣盛
山頭桃花紅入天

　　萊上人弱水頌

　　豈無船筏奈君何生怕無風水自波碧海倒流三萬里
手提明月上銀河

　　次韻薩使君雜咏


　　扣門人至從題鳳寫字誰憐可博鵞獨露亭中未歸客
懶閒成癖奈詩何

　　二

　　吳姝彈箏向秋月錦鞲裹恨覔題詩東鄰醜婦持門户
不願蛾眉映匏犀

　　三

　　烏衣更無王謝宅青山好在仲宣樓南堂明月無人管
清簟疎簾夜夜秋


　　四

　　僧學蜜蜂開牖户山中八月未知秋銀牀正換養花水
屋上一聲黄栗留

　　五

　　明月相窺憐我瘦幽雲不動妬僧閒病餘無力看賓客
獨露亭南數碧山

　　六

　　秋來野水亦已落行過女牆悲古苔西日正(闕)鵰鶚起

北風頻兼鴻雁來

　　秋江晚渡

　　散髮卧看江水流蕭蕭天地一孤舟白蘋紅蓼斜陽外
短笛偏生喚客愁

　　陪觀志薩天錫二使君遊城西光孝寺

　　客子知寒歸未歸北風鴻雁又南飛東家借馬看黄菊
頭白山僧開竹扉

　　石竹(題胡元中石竹春)


　　山上白雲如白茅夜寒玉氣漸應髙春風吹碧琅玕了
清曉西池看鳳毛

　　次薩郎中送蕭御史韻送薩郎中

　　樓上吳姬唱竹枝東風正急紙鳶飛客遊先自無聊賴
况是離人作惡時

　　十月庚申登舟口號

　　北風大浪依舟楫暫出歸來詩滿篋家人急遣筍輿迎
雁山一路看紅葉


　　老鶯

　　千絲影裏一梭金織得閒愁滿緑隂花外不知春已去
綿蠻猶自語芳心

　　歸樵晚渡

　　老翁住向溪西崦日暮溪南拾墮樵喚得鄰家人打渡
停舟更看碧嶕嶢

　　次崇禧真人徐景周韻送茅山鎮長馮秦卿

　　與君遊久最知我借問誰能似我閒即買扁舟過淮去

舒州城上望鍾山

　　從開元寺怡光長老覔茶

　　䟤跋黄塵赤日裏終慙觸熱到人家病起頗思茶破悶
願從君覔雨前芽

　　四月二十九日泊舟姑蘇臺下入城舍烏鵲橋南

　　姑蘇臺下牽船過烏鵲橋南見月生三更五更風露墮
誰家長笛故園情

　　希夷子睡圖


　　户外春風作意顛落花如雪解漫天先生醉睡復醒睡
燕語鶯啼又一年

　　和薩郎中韻

　　繩牀小寐聽茶熟夢繞山風猶怒號詩來恰逢三日雪
興教寺前春水髙

　　二

　　江上楊栁又青青雙㯭復作鵞鸛鳴中流擊楫渡江去
半夜啼雞非惡聲


　　三

　　客子飄零歸未得但願美酒為消憂故人若問吾消息
好説周南正滯留

　　病起寄伯循御史

　　何言痛飲即吾師病覆壺觴亦廢詩客久自應甘寂寞
獨憐風雨打牕時

　　二

　　病起無聊帶減圍看花驚有未開枝主家十二樓中見

爛漫春風祇自知

　　題王士讓御史所藏畫卷風雨歸舟畫卷

　　天昏地黑蛟龍惡風雨如山擘不開舟中自有刺蛟手
笑殺舟師捩柁囘

　　寒江獨釣

　　光光明月照青天青天落落江不&KR0978;老翁未是尋常人
一絲能令九鼎重

　　古廟折碑


　　山下荒祠山上溪繫牲斷石是誰題落日行人更囘首
青楓樹裏鷓鴣啼

　　送茂上人

　　五湖春水緑溶溶兩岸花開鬭白紅欲買扁舟隨汝去
卧聽疎雨打南篷

　　二

　　楚雨綿綿暗五湖稍看新水沒菰蒲湖中恐有隠君子
借問曾逢范蠡無


　　三

　　二月狂風已不禁天籠大野日隂隂髙齋一夜聽新雨
想見城東栁色深

　　漅湖之水九月流出江江水春長復入漅湖

　　洲渚日落雁相呼春風過雨亂菰蒲江水西來百餘里
一夜倒流還漅湖

　　病中

　　日夜東風相蕩磨故應地上落紅多更須病起能拈酒

可奈東池芍藥何

　　静軒

　　靜中萬物見天機祇有春風(闕)所知盡日緑隂庭院裏
閒看科斗上盆池

　　送陳輔賢上栁州興寧簿

　　阿兒有母阿兒飴請看林烏哺母時見說栁州好風土
江魚入饌老人宜

　　和戴舜臣樓字韻


　　子房老去願封侯庾亮平生獨上樓百曲青山百曲水
詩人浩氣拍天浮

　　遊石梁戲嘲主僧

　　樹底秋聲樹杪苔杖藜又過白雲堆青山縱是無情物
解笑山僧厭客來

　　主僧曰予豈厭客者哉求予解嘲用前韻

　　山頭老樹碧於苔山脚丹楓繡作堆慚愧山僧更解事
丁寧莫引俗人來


　　書岳法師屏

　　眼中有客久不見長見白雲成徃還風著紙牕疑是雨
酒醒忽憶在南山

　　宿棗樹灣

　　棗樹灣西亂石矼蕭蕭落木見秋江漁郎擊楫悲歌意
不道風吹上客牕

　　雷裕之釣雪齋

　　一絲能令九鼎重江海廊廟皆有餘今日天嚴風斷渡

先生談笑膾鱸魚

　　書所見

　　八口人家麥未黄白頭老婦色凄凉青裙少婦事供給
土竈烟微虀菜香

　　江頭春日

　　江頭楊栁弄黄金栁下春江緑已深可見東風能富貴
吹將紅紫上園林

　　松石圖


　　怪底白虹成玉氣惟應麈尾影離離嵗寒擬共青松説
交分寧無石友知

　　送上虞黄萬石作天台教

　　赤城本説是仙家雪白山青江隱沙㸃染秋霜烏桕樹
劉郎誤認是桃花

　　二

　　昔年曾向天台去走上璚樓看日生跳出海波三丈許
始聞山下一雞鳴


　　題彭生小景

　　江邊落木蕭條後百鳥皆生網罟悲㑹有春風吹衆緑
飛鴻况托最髙枝

　　次焦守贈天台老人韻

　　老翁教兒惟力田兩兒扶翁才及肩不知愁苦衣食足
何用離家師繼前

　　二

　　白髮髙顴映秀眉小兒竹馬大兒持南風轉夏小麥熟

猶説身迎太守時

　　八馬

　　黄髮白面三尺箠八馬最憐黄馬良勅號凌雲當玉輦
駑駘何意後騰驤

　　送江隂天壽觀吳清隠提㸃

　　仙法惟稱逺入山芙蓉城闕在人間紅霞覆地無人見
惟有飛仙自徃還

　　二


　　行年滿百漸輕强猶説長生却酒漿身在清都看下土
更嫌日月徃來忙

　　和宗儒縣尹見寄

　　為别經年望已深惟思覿面寫丹心髙樓極目應千里
修綆寒泉有百尋

　　二

　　升髙偵候有千囘意倦隨人坐碧苔忽報輶軒踰嶠過
急須杖策望塵來


　　賦樹下居

　　南溪南曲作屠蘇終愧古人樹下居緑隂十畝人稀到
惟有青天見讀書

　　二

　　䟤跋黄塵赤日下每逢行處借僧居老夫衰甚畏□暴
欲受幽人種樹書

　　題放翁詩後

　　老翁行年幾一百畫舸長從鏡裏還想見揮毫向賓客

眉間豪氣鬱如山

　　竹林寺姚上人求月潭頌

　　月到天心無㸃綴風來水面絶埃塵寒山到此無人説
笑殺何由舉似人

　　題秋江送别

　　落盡桃花落杏花曉風吹栁向西斜玉闌干畔無消息
燕入尋常百姓家

　　次茂禪師寛字韻為鑑上人題蒙古御史墨竹


　　借問誰家庭院寛春風喚起玉千竿客來看竹無人識
獨自吹笙跨鳳鸞

　　次薩使君六合詩韻

　　瞿塘雪解水初迴浪觸金山怒轉雷惟有詩人天亦愛
迎船怪雨為君開

　　二

　　夢驅樞郎發船去兩舷成與蛟龍撞醒時呼童開户看
月在青天天在江


　　用志能臺郎韻寄薩使君今為江南諸道御史臺
令史

　　騊駼傳疾趨烏府鳳凰曹貴拜清郎羣公幸自在霄漢
小子且可歌滄浪

　　二

　　金盡壯士安足惜酒多好懷聊復開昨夜東家借生馬
昇州髙處望君來

　　為鄭自牧題梅花睡鵲圖


　　屋上朝來烏鵲語此生直可相隨飛月明星落春風起
應夢雙鬟翠袖歸

　　題外郎所藏楊補之梅卷其家有清白堂

　　孤影獨留明月在苦心賴有老天知君家世世能清白
爛漫春風雪一枝

　　題森緑堂

　　人言種徳如種樹雨露百年初滿盈要識丈夫培養手
緑隂庭院讀書聲


　　髙書記求為獨峰詩

　　曾到泰山山冡上四垂星斗白纍纍天壇路絶無風雨
雷拱蛟龍飲石池

　　二

　　先生家近扶桑島獨上山頭見月生碧海沈沈三萬里
仙人遙住白銀城

　　題劉商觀奕棋

　　局間袖手看人奕石爛海枯人不知原是殺機生勝負

機心要看未生時

　　題李遵道枯木竹石圖

　　謫仙夜入雷電室捕得飛來石上梭却斫靈楂掛明月
横吹玉笛上天河

　　次韻伯循御史登滕王閣見寄

　　春風一紙至窮檐客久祇令白髮添别地初驚花婉婉
歸時方見月纎纎

　　題錢生折枝圖枝以三折為一圖前山花其色白

中黄蜀葵末金沙花即長春也

　　天宫自是長春手白白紅紅錦繡圍一種赤心能向日
百花不敢鬬光輝

　　白衣送酒圖

　　南鄰來饋五經酒束帶迎渠意甚真莫謂白衣田父耳
不妨元亮一流人

　　十二月十三日登鳳凰臺望淮南雪中諸山兼書
道上所見


　　雪花一丈欲齊樓人住鳳凰臺上頭雪隔淮南數千里
青山斷處是滁州

　　二

　　貂帽金鞲緑袴襦騎童自押小氊車黄金博得歌姬笑
却笑先生夜讀書

　　次梁有章韻

　　誰憐范叔老猶寒客裏兼旬酒榼乾天若無情天亦老
自調緑綺向君彈


　　干彦明新築南湖過而愛之

　　門前流水緑深深不著詩人此一吟昨夜雨來添數尺
小舟莫動白鷗心

　　送澤南州遊四明

　　髙秋送子四明去正見仙人開石牕怪牒神經讀未徧
時逢白鶴下來雙

　　憶昇州學

　　至順三年夏予在昇州學宫齋廬之西池水汗

漫而多芹藻菱茨龜魚禽鳥之屬兩鸂鶒時時
下之予又嘗與彦思置酒思樂亭上令僮僕下
求蓮菂還持大魚來二尺舁鼎堦下烹而飲酒
夜暑風雨凉甚追憶舊事因為二詩其一以遺
晉仲也鸂鶒復下否其一以遺伯羽公嘗與彦
思飲亦頗得大魚烹之否并貽諸君一笑

　　馬鬛誰翻酒一壺階前平地化為湖荷花菱葉應如拭
鸂鶒飛來定下無


　　其二

　　思樂亭前引酒壺蒼奴踏藕作虀菹頗哀老子無肴設
又入荷花踏鯉魚

　　香鼎

　　香鼎茶瓶只自隨先生有興只吟詩借居僧舍無書看
幸有東隣許一鴟

　　郭巨圖

　　自恨子驕分菽水獨哀母老共羮藜當時潁叔黄泉策

應愧埋兒郭巨妻

　　懷薩使君

　　憎夜還聞蟋蟀吟定知秋色上青林坐看黄葉落四五
記得題詩入緑隂

　　其二

　　山雨蕭蕭到楚囘夜凉鴻鴈漸應來題詩滿壁無人看
牆下玉簪花又開

　　宿嶀&KR0792;間乘月登棗樹灣嶺下瞰大江洲渚明如

雪悵然懷古

　　野水蒼蒼霜滿衣隔江欵乃雁南飛江邊洲渚明如雪
恐是王郎訪戴歸

　　百雁圖

　　稻梁追逐不自飽風雨急難從友于雁行至性有如此
題作人間百子圖

　　自壽

　　小耳長髯髙兩顴自持青鏡照神仙夢騎黄鶴飛繞日

手弄紫雲行補天

　　次張義侍郎思親韻

　　朝㑹簿書官有程又騎官馬過重城鬢間白髮三千丈
盡是愛君憂國情

　　其二

　　思親欲歸餽甘㫖故鄉有時夢釣遊老翁前日寄書到
但言君恩許汝酬

　　其三


　　馬上雪花大如掌黄州詩律俱老蒼紉衣女見手中線
進飯頗思魚在梁

　　其四

　　繡衣玉節遷文部眼底佳兒百不愁小(闕)還能致賓客
何妨老子住南州

　　觀駕壑船用文公韻

　　何人雲路駕飛船世上空傳汝濟川今日休嗔山鬼笑
論功只合鎖荒烟


　　送謝仲連小(闕)巡檢

　　承平已久桴鼔息事簡官清只煮茶山崦東西足僧寺
時時騎馬看黄花

　　二

　　將軍乃是謝博士旌旗渡海壓殊方丈夫豈止知文字
身試兜鍪鐵裲襠

　　送衛縣尹

　　秋風吹雨滴芙蓉下馬便看江上峰送者當歸船早發

縣中父老望官儂

　　其二

　　軒轅羽仗上雲霄天上璚臺絳節朝桂樹隂隂明月出
畫屏西畔聽吹簫

　　靜軒卷

　　沈沈院落無人語燕子歸來栁絮初行繞東池日卓午
春風吹亂一牀書

　　紀夢中所賦


　　天髙城郭散棊槊日出草木抽金銀山上無泥莫憚逺
下溝路近泥没輪

　　病中

　　化工弄春手未滑虚負幾番花信風自倚東園花未遍
故將小病惱詩翁

　　其二

　　憶騎竹馬戲階除忽漫人前號老夫病起又添新白髮
可能幾度問胡盧


　　道上

　　雙栁橋頭春水生微雲遮日起新晴春風千里廬江道
五馬東來入大城

　　十五日午次下臯是夜宿柘臯

　　白馬郎君著赭袍中興名將屬金刀將軍快戰人猶説
道上時時問柘臯

　　丙子五日雪

　　南土冬暄苦無雨今年春雪没行車夜深户外如月白

自起開牕續漢書

　　其二

　　一舸真成貫月槎乗風徑去渡天河人間不用支機石
但乞天孫織錦梭

　　其三

　　廓野無人鴻雁靜獨留明月在船牕舟人若道河流急
雪夜漅湖流入江

　　龍潭寄孟季明


　　秦淮舟楫密如蠶長送行人北以南離别偏能生白髮
况逢風雨過龍潭

　　送馮秦卿

　　天下承平邊事少將軍卧治莫談兵公庭吏散無來客
自數階前撾鼓聲

　　二

　　山頭月落茅君過慎莫抨弓恐鶴驚馬上春風三十里
碧桃花下少人行


　　三

　　憶君共坐桃樹下畫壁長廊貼彩旗門掩落花聞玉磬
青眉道士學無為

　　從雪牕上人覔茶

　　蔗漿金椀定何物啜茗哦詩正自佳忽憶緑隂堂上坐
娑羅花影滿南階

　　瓊花觀

　　畫閣朱簾映小星東風淡淡度重城揚州十月如三月

却入瓊花觀裏行

　　送宋武臣尉安慶之桐城

　　令人作惡惟離别今日江頭送客還贏得秋風斜照裏
倚篷滿意看青山

　　送王叔載上慈溪教

　　風流文采似深寧髙屐峩冠慰後生自著仲尼稱祖徳
前賢制作日星明

　　二


　　深寧學聖如朱子一代文章續六經自著河汾語王道
後園莫著草𤣥亭

　　題梅

　　木落山空衆草𤣥美人明月與為魂北風遮莫春消息
吹得雪多花更繁

　　送法璣首坐天則遊四明

　　僧來每説三山好獨乗舴艋過東湖育王寺裏風雨横
投宿田家滿眼沽


　　二

　　鄖嶺山多蘊麗名曾宿山頭看月生照見齊州烟幾㸃
須臾山下一雞鳴

　　示郭竒童

　　竒童十嵗事遊學五湖四海濶於天願兒拒户習靜坐
黄卷中間面聖賢

　　題蘭

　　是誰識得幽花意解道風和輕重香月地玉階今寂寞

猶餘麗句斷人腸

　　送宋武臣之桐城

　　欲霜江氣已颼颼鴻雁南飛木葉愁好為故人連夜飲
平明笳鼓出揚州

　　用觀志能韻寄薩使君

　　杏花落後見辛夷烈士無歌憶别離春草池塘蛙吹早
斜陽巷陌燕歸遲

　　過賈元實宅


　　共過故人溪上宅春風野水欲綿綿先生半月無詩思
恐有新詩在雪邊

　　趙汝甫枯木竹石卷

　　中林黄葉淨沄沄眼底崢嶸見此君清曉東池看黄菊
鳳毛無數落春雲

　　姑蘇臺

　　閶門楊栁自春風水殿幽花泣露紅飛絮年年滿城郭
行人不見館娃宫


　　題拒霜鸚鵡

　　涼月紛紛露脚斜守宫紅滴拒霜花翠襟相向愁清絶
敢怨春風只自嗟

　　題桃花鸚鵡

　　祇因充貢貯金籠自怨能言入漢宫眼底碧山歸未得
杏花嵗嵗屬春風

　　題觀奕圖

　　當機慎莫弄精神黑白由來辨未真笑殺臨枰爭勝負

輸他縮手袖閒人

　　次韻薩使君雜詠

　　(闕)　　　萬古情夜聞林竹墮遺笙寧知擊鐵髙歌(闕)

　　牀頭竹脚鐺

　　二

　　(闕)　楚尾望吳頭倦依秦淮賣酒樓清夜忽聞鴻雁(闕)
呼明月伴人愁

　　題吳孟思八分書黄庭經後


　　嫵媚無邊王右軍黄庭未省博鵞羣緑隂清晝城南(闕)
夢見文姬臨八分

　　舟過吳口

　　昨夜南風開夏(闕)江邊野花香入船道上行人去如蟻
匆匆不解惜流年

　　題劉萬户用中所藏馬圖

　　天廏騊駼馬有神牽來但有氣超羣龍駒川上春風(闕)
蹴踏龍烏上紫雲


















　　五峰集卷八

