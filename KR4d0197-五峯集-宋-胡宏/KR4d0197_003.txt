







　　欽定四庫全書

　　五峰集卷三

　　元　李孝光　撰

　　四言

　　有翼

　　羙郡監也郡使吏作哨船備不虞也為作有翼
之詩以羙之

　　有翼大艦如山之崇輕利攻突視彼艨衝司其操縦為

萬夫雄

　　中建重室守以貔虎其止如林其渉如舞孰敢當之予
㦸鉦鼓

　　鉦鼓淵淵其旗斾斾風揚其斿如雲斯薈波濤不驚鯨
鯢怳潰

　　有䟦於海或抗於濤舟師理舵軍旅樹纛執獲窮冦率
剪其曺

　　還泊於沙雨潦浸淫物久則腐或漏或沉是名武偹矧

公實臨

　　維仁侯公施惠布令使吏更作毋為民病命我岳守承
其有政

　　岳守謂民公實仁女官為亟作於民無取有翼斯艦唯
國之武

　　我武孔張皇威暢逺盗賊消沮改惡慕善海若安流陽
侯有愆

　　大哉皇仁武偹弗忘鷁彩漾影蛟文流光君子為政恒

慎豫防

　　河流

　　為隂君錫作

　　河流洋洋維鯉維魴君子有母君子之光

　　烏飛提提子則哺之君子有母何以事之

　　南山有雲凄其以雨我則有母莫在膝下

　　豈無好爵我不敢私母寒母燠歸視母宜

　　席何鄉矣又何趾矣其何羞矣命我婦子


　　我遊四方婦子甚敬雖有婦子不如我仁

　　嗟予有子事我甚善女則有子事女無愆

　　岐山

　　岐山小隐圖楊善卿追圖其先人所居之里宅
也善卿獨事母夫人宦遊江南将二十年歸而
未得因作是圖以示不忘其先人第宅丘墓之
故其意亦可悲矣他日予徃至善卿所見是圖
於壁間予為之憮然而又以知善卿之仁也為

作岐山之詩以慰之嗟乎以善卿之善事其母
奚必岐之宅而後為養哉孝子之心亦曰如是
而後盡焉耳

　　我思岐山無日不思彼岐出雲亦返於岐

　　思胡不歸孰言其逺舟則在川車則在阪

　　維岐之陽有枣有桑予歸不遑予心之傷

　　原田

　　樂成温屬縣也為鄉六其田土錯海中軒輖如

犬牙獨山門直縣北其地多髙山深溪土敝而
瘠居人無所稼穡五代間㑹有丁公者始教民
治田起大防其為式沉竹籠水中楗以巨石隆
以棲苴因地勢罄折行水稍溝以灌溉水勢所
至盡可耕種自丁公時為埭凡三曰北閣九房
丁公丁公埭在澱村其民曰我不知治田丁公
寔教我因名其埭曰丁公使我子孫世世無忘
丁公也澱村之民愚蠢而醇厚視諸為農者又

最勞苦縱無年不甚困鄉之富者竊睨而垂涎
欲隂壊其利而攘之而持布泉㗖惡人去丁公
三百歩更起埭奪水民訟諸有司吏畏富人不
即受民則泣守枯田悒悒不能言泰定二年秋
㑹縣尹靳公來止富人素畏威名乃自令惡人
壊埭他日又輒嗾惡人致詞小人乃喜澱村民
咸自相語曰公且去富人取吾屬矣公惠我等
甚大願相從留公以續吾命即不願當卧塞其

門無聼公去李孝光聞其言而悲之為之歌以
達其詞

　　我田維何於彼高原曰有知者淫水兩山

　　有渠閣閣丁公所作爰稼爰穡援手于壑

　　我渠既成我稼既同嵗則大有化為沃壤

　　飲食世世丁公之績富人睨旁隂作蟊賊

　　嗟彼富人胡俾我壊天生靳公小人所畏

　　我不有命汝則奪之孰我父母靳公活之


　　嗟嗟小人君子所怒公在如鼠公去如虎

　　爾操其輈我縶其駒有能還公則脱其牛

　　歸來

　　有悸孺子衣之狐裘匪予之病予以為仇既撰予杖升
望于丘江不可渉夕具予舟

　　有樊

　　有樊有樊樹予以蓀胡不蕭艾蕭艾實繁彼樊胡治刈
而為芻嗟人有邑曾不是圖匪予蓀之病予聞有命


　　東山

　　雲出於山不見雲還我不如雲我巢其間譬彼援溺操
其具以行奈何乎蒼生奈何乎蒼生

　　東里

　　葛之漫漫毋敗我垣河水之潰母齧我稻田予甚劳苦
彼黔不知予将遂歸其畬其菑東里之老聞予言而嘻
予曰歸哉

　　鄭氏義門詩


　　南有嘉樹鳳鳥所巢君子之孝君子是傚予何傚矣有
踐者禮匪予能孝自予祖禰先祖相宅猶泉之原豈不
貽世而瓞其綿擊鼓之鏜兄弟雁行衎衎栗栗執徳孔
明伯也甚敬衣冠燕䖏叔也絃歌陳其豆爼有髧而稚
錦紳佩&KR0581;数視諸父視其舉趾匪夫之良有婦有娣瑟
彼中饋饙饎酒醴謖哉話言自我諸昆羣弟具聼有踞
其敬毋狥毋怠毋酗毋淫毋聼婦言毋讙我庭嗟嗟話
言胡獨爾行凡人有家用爾為訓尚願子孫終永無忒

作嘉樹歌以朂明徳
















　　五峰集卷三

