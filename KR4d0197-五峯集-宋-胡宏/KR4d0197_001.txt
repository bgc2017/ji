







　　欽定四庫全書

　　五峰集卷一

　　元　李孝光　撰

　　樂府詩集序

　　太原郭茂倩所輯樂府詩百卷上采堯舜時歌謡下迄
於唐而置次起漢郊祀茂倩欲因以為四詩之續耳郊
祀若頌鐃歌鼓吹若雅琹曲雜詩若國風以其始漢故
題云樂府詩樂府教樂之官也於殷曰瞽宗周因殷周

官又有大司樂之屬至漢乃有樂府名茂倩雜取詩謡
不可以皆被之絃歌且後人所作弗中於古率成於侈
心猶錄而不削其意或有屬也歳久将弗傳監察御史
濟南彭叔儀父得其書手自校讎正其缺譌及是更購
求繕本吴粤之間重為挍之使文學童萬元刻諸學官
曰将使世之學士皆得受業焉上且興禮樂此足為之
兆屬孝光序之孝光曰昔者聖人之作樂鬯天地之和
達萬物之情其徳神明矣徒心耳之娱哉凡樂之制羣

聖人所増更至於周而大偹周之歌樂盡聖人之徒之
所自作其報祀天地百神又皆遵用黄帝堯舜禹湯之
樂舞宗廟之中神且下則奏九徳之歌九㲈之舞舞招
舞也歌招詩也然則自雲門以下樂皆自有歌因可知
矣周時於黄帝堯舜相去二千有餘嵗而樂猶不壊由
先王世世肄業存以遺後聖故周公為樂頗遵用之是
皆羣聖人之所作冝乎動盪天地變化國俗曾不崇朝
而後致或稱伏羲之立基神農之下謀祝融之屬續顓

頊之五莖帝嚳之六英以質故弗用余曰不然豈其制
久而遂亡不可復索意周公不能無遺憾向使猶有存
者則周公並用之矣自漢髙時為武徳之舞驂用招舞
而更曰文始武舞而更曰五行又因秦樂人制宗廟樂
詩三侯之章而房中樂楚聲至令唐山夫人為歌及孝
武世益為十九章則有宛馬産芝白麟赤蛟之物以明
得意至是聖制遂冺而黄帝以下之詩於是始併亡矣
此非獨漢過秦已帝秦以為功徳上兼三五改古制度

不師聖哲棄先王之道勿復用漢因而不修過秦過也
漢不得不任之且公子完去陳虞招猶不廢田仲微大
夫也負擔流離之際不敢失墜誠令漢訪求之是時去
古未逺什二三倘可得也孔子至自衛歎曰吾自衛反
魯然後樂正雅頌各得其所乃取殷周之詩皆絃歌之
以求夫韶舞雅頌之音孔子所為歎殆周公之意也然
則後之繼周者盍亦思其本矣由今論之殷周之詩具
在漢至於唐若茂倩所次又弗可考遺其所不可知而

講其所可知其殆庶幾乎余嘗竊謂周漢視六代其微
辭顯義不及者多矣及聞叔儀父言又深有感於不削
之意故為具著以俟至元六年十一月乙巳永嘉李孝
光謹序

　　蕭山縣公署記

　　㑹稽属縣蕭山漢餘暨也吴曰永興唐始以山名蕭山
土地陋故宋都吴時以比壮縣淳祐中令髙厯大起居
治作堂曰翠簾自厯至今百有餘歲風雨飄摇墉屋撓

缺吏失威重民慢勿莊至元五年居延崔侯嘉訥為縣
尹中誠病之未敢以為功乃務先利安斯民恩勤顧省
視如其家民滋信尹㑹是嵗大熟賦平人和進其耆艾
而告之将作居治皆應曰我且率子弟以供凡役於是
鳩工度材因其故制而拓之隆之相地卑濕增髙其址
乃作㕔事次賓幕次吏舍度其南作譙樓置鼓又少南
作觀化之亭以居察民之所好惡凡役皆次第以成而
侯且代去縣尹李侯守其政如崔侯適主簿劉君伯煥

至共踵成之益使為丹艧塗塈砥甓樹垣植松栢於庭
至是民思尹而曰我見諸吏賦功未有不漁民而侯於
是役不以病我其意常恐傷我此徳厚宜報乃謀樹刻
石余以為善保民者其民思報之保民者仁民也自崔
侯之去今五年矣民猶不能忘而将報其徳噫崔侯庻
幾知保民矣夫令受民於上不難於治民而誠仁民之
為難治民者固多為之防嚴為之制以禁其邪僻之行
伐其慆淫之思期無犯刑止耳仁民異於是寒徃衣之

饑徃食之無以為居舍之又唯憂其或墜於惡道之徳
以絶其詭行飬其仁以易其邪思習之禮以消其異習
朝嫗夕煦若顧赤子故民亦以為上常仁我而未嘗厲
我父母視其上而不怨由保民也觀于豳風之詩其曰
八月載績載𤣥載黄我朱孔陽為公子裳又曰取彼狐
狸為公子裘以報衣也其曰躋彼公堂稱彼兕觥以報
飲食也其曰上入執宫功晝爾于茅宵爾索綯亟其乘
屋其始播百糓以報居室也其所為報勞於趋工非有

驅廹狥戒之者上以此仁之下以此報之若初無所事
而其效自至嗚呼仁哉此其于治民者殆有間矣今不
肖不知慮此既不能保又不能治甚者愚其民以自殖
不得所欲則下苛政以厲之民且仇之今民思我尹果
遵何徳而至是吾故曰崔侯庻知保民者矣

　　始入雁山觀石梁記

　　予家距雁山五里近四方客遊者或舍止吾家吾嵗率
三四至山中每一至常如遇故人萬里外泰定元年冬

十一月予與客張子約陳叔夏復來他日從小筍用自
愒晝為餱粮食給夕則舍頓牀敷恒衡於吾心而莫得
縱於是盡屏去之獨從家僮兩持衾裯杖履冬日妍燠
黄葉布地客行望見山北口立石髧然如浮屠氏腰隆
起若世之遊方僧自襆被者客辴然而笑時落日正射
東南山山氣盡紫鳥相呼如婦人入宿石梁石梁㧞起
地上如大梯倚屋檐端檐下入空洞中可容千人地上
石脚空嵌類腐木根檐端有小樹長尺許倒挂絶壁上

葉著霜正紅始見謂是躑躅花絶可爱梁下有寺寺僧
具煮茶醅酒客主俱醉月已没白雲西來如流水風吹
橡栗堕瓦上轉射岩下小屋從瓴中出撃地上積葉鏗
鏜宛轉殆非世間金石音燈下相顧蒼然無語夜将半
設兩榻對卧子約沾醉比曉猶呼其門生不知岩下宿
也

　　遊靈峰洞記

　　自石梁南出五百步折而西行過謝公嶺嶺東居人多

謝姓故名或曰地舊屬臨海郡謝靈運為臨海開山適
至此人因以名之既渡緣澗南石路欲登觀羅漢洞于
篁竹窺見水西大石壁下有谷若𥪡槖子約曰譆此或
一竒也不可失呼家僮扶過澗入谷中見谷中石嶄然
下垂如懸户卷然中抱如壊壁坐其下而嘯如語甕盎
中居頃有人語聲漸近則吾家弟思誠子撝與諸生也
因皆屏從者從洞下入寺未至見道傍有石潭方丈而
深莫可測仰視潭南上有山孤起如偃芝北上有山離

立平地上如駢笋稍入始見兩大石相倚如合掌入天
数千丈從合掌根入兩傍植石欄直上千步乃至掌中
望見山嶨中青天如懸一片氷旁設大士一羅漢十八
設應真像懸崖上五百然皆為人緣取持去空遺土座
如燕巢棲崖上岩罅泉水下滴唧唧如秋雨鳴屋檐間
令人大呼呼聲繞洞中不即出泉墜半未至於地為聲
所軋則飄吹衣冠草木盡濕家僮戲馳石欄中脚頓道
上石淵淵作鼓聲既下出家僮守橐者私自更守竊登

之顧見主者皆已下即撃羅漢繩狀傍小鐘鐘聲奔谷
中如鸞鳳行鳴半天上倚杕聼不可去憶吾兒時從先
君子來列胡狀坐客洞隂令侍者先登雜吹笙簫擊懸
磬衆音縹緲鏗鍠飄飄客新從他縣來或駭愕不敢上
因大笑以為樂俛仰隔世凄然久之凡山寺僧皆為羙
名擬之若龍虎麒麟蓮花芝草之屬皆不錄錄尤勝者
谷中恒有雲氣是日又欲雨山木黯然户牖黝黒因呼
守橐者持槖中筆硯就屋上亭修逰事所舍亭曰㸔不

足盖取昔人山前向見白頭翁自道此山㸔不足者詩
云

　　暮入靈岩記

　　出靈峰院偶坐澗水南客有言雁山信多竒然豈復有
過於此者予為言山之峭刻瑰詭莫若靈峰雄壮渾龎
莫若靈岩峰言鋭岩言大也余適小疲倚大樹坐甚恬
客聞靈岩急欲徃即起促不得休前是一日行五里輙
止舍是日㑹已暮頃刻馳十里到寺天正曛黑及階舉

頭見巨石孤立如人之俯月出正懸東南角星象纍纍
下垂四旁客脅息不可上如遊魚噞喁以身為浮㳺在
灝氣上也入坐佛宫南階上正視見其面進升堂倚石
夹室則旁睨其脇夜分又数数開南牖視之月欲堕未
堕夜色如霜雪諸峰相向立儼然三四老翁衣冠而偶
語獨西南一柱白而長身者也明日粥後由昌上人房
下過澗得小石嶺可五六百歩上觀所謂龍鼻水山半
横石作鱗甲状䧟入石中獨見其脊從西南石峽中繞

出数十丈勢盡乃垂入谷中作懸鼻疑是石髓積嵗月
化為石故獨此鼻如瓠大乃紺碧膩滑異他石鼻端泉
時時一下滴谷石澗西有立石長三千丈如卓筆曰卓
筆峰峰傍流泉堕入澗中亦三千丈曰小龍湫稍西飛
泉湧出石罅直上指尺許曰劍峰泉寺以岩名岩又以
佛宫北大石障獨髙且大絶頂正平如塗丹堊是為平
霞障諸峰皆牽連在障傍其大石如樹旗居障左臂曰
展旗其大柱居障右臂曰天柱龍鼻水又在障右脇間

小龍湫卓筆峰劍峰泉當居脇中

　　靈岩二竒記

　　僧言山有二竒其一由障左臂架棧道至旗半有石穴下
窺穴中别有平土類人間土田一一具溝塍畎澮以小
石下撃如轉鳴甕中其一由障右脇旁令人百計牽挽
上懸崖上有石室室南有小徑沿徑兩旁皆麥門冬草
如人手植路平熟数里若日有人徃來者絶端有窪石
窪中泉冬煖如湯僧乃言昔有羅漢常浴是泉故石上

有平偃跡石室則其愒息地也予與客相顧竊笑惡
其言渉於怪然猶記之他日身至其地可一一推而知
也豈真有隐者居之如木客之類宋英宗時有居人行
湫水上見老父手弄葯一丸大如橡栗語之曰爾為我
持此獻天子忽復不見詣郡言状郡驛上之天子遣中
使持香来於是雁山名始在天下老父豈董五經之徒
能先知云

　　訪欽禪師過馬鞍嶺記


　　夜宿天柱下寺水英二上人來坐與之語不悖其師者
也頗能言欽禪師修浮屠氏之法居退讓之節知止足
之義予久不見欽因二人者謝之兩客怪而問之子平
生名不喜其法而竊私其人胡謂也余謂客今衆子百
家皆不能抗仲尼氏之道而異端獨遺其二焉曰佛與
老而已矣為佛之説又有二焉曰大乗小乘乘猶言道
也或為其大者或為其小者凡為果報禍福輪廻之說
皆其道之所謂小者為其大者固已譏笑之所謂為其

大者曰吾将以求吾心也吾将以見吾性也然恒過於
中而弗趋於常泥於體而不適於用視儒者之有父子
君臣夫婦昆弟也輙訕而卑之然其處斯世也非儒之
力則不能一息居也其訕而卑我者又其徒之不能盡
其師之道者也彼有能盡其師之道常頼吾之有君臣
父子夫婦昆弟也則不為强者之所暴貪者之所攘然
後去之窮山大谷取其人之枯槁顦顇不適於用而為
世之所棄者以為之徒而教以其師之説舍茨而不以

宫衣麻而不以絲食麥與菽而無以膏酪魚牲其言曰
修吾法者其為宫室土田衣服膏酪無以異於人是自
成其心也故其有宫室土田衣服膏酪則其徒之不肖
悖其師之意假為禍福之説以勸愚民也今使周公孔
子之居是也亦將修其禮樂政教以扶樹君臣父子夫
婦之道而已彼枯槁顦顇不適於用為世之所棄去之
窮山大谷以修其師之道則亦莫之制也今名為浮屠
氏廢其法不用然而為儒者不能盡其道則亦何以異

於是而欽獨善守其師之法而又能自為其道之大者
亦可尚矣於是客咸願一見其為人去從院南登小山
復折入西南過小溪百歩許至柏菴問欽適徃延恩院
未歸惟有一僮居户下遂南去谷口與持橐者㑹南過
馬鞍嶺借宿山人家山人姓金氏

　　大龍湫記

　　大徳七年秋八月予嘗從老先生来觀大龍湫苦雨積
日夜是日大風起西北始見日出湫水方大入谷未到

五里餘聞大聲轉出谷中從者心掉望見西北立石作
人俯勢又如大楹行過二百歩乃更作兩股相倚立更
進百数歩又如樹大屏風而其顛谽谺猶蟹兩螯時一
動摇行者兀兀不可入轉緣南山趾稍北回視如樹圭
又折而入東崦則仰見大水從天上堕地不掛著四壁
或盤桓久不下忽迸落如震霆東岩趾有諾詎那菴相
去五六歩山風横射水飛著人走入菴避餘沬迸入屋
猶如暴雨至水下擣大潭轟然萬人鼓也人相持語但

見口張不聞作聲則相顧大笑先生曰壮哉吾行天下
未見如此瀑布也是後予一歳或一至至常以九月十
月則皆水縮不能如向所見今年冬又大旱客入到菴
外石矼上漸聞有水聲乃緣石矼下出亂石間始見瀑
布垂勃勃如蒼烟乍大乍小鳴漸壮急水落潭上窪石
石被激射反紅如丹砂石間無秋毫土氣産木宜瘠黑
反碧滑如翠羽鳬毛潭中有斑魚卄餘頭聞轉石聲洋
洋逺去閒暇囘緩如避世士然家僮方置大瓶石旁仰

接瀑水水忽舞向人又益壮一倍不可復得瓶乃觧衣
脱帽著石上相持扼掔欲争取之因大呼笑西南石壁
上黄猿数十聞呼聲皆自驚擾挽崖端偃木牽連下窺
人而啼縱觀久之行出瑞鹿院前日已入蒼林積葉前
行人迷不得路獨見明月宛宛如故人老先生謂南山
公也

　　宿能仁寺東菴記

　　雁山西南一峰絶髙下視衆大山猶當是大父行舟行

南海月餘望見直西北有物如髙髻亂髪纔一握大倚
為指南又其上常有雲氣居人不呼某山而呼曰常雲
傍出二里有能仁院院亦名常雲予與客從大龍湫出
欲宿院中度已夜遂從山人家宿遲明浩上人聞吾當
至山中來迎舍東菴菴行公營以歸老殁今三年其徒
義上人秀上人居之設粥茗酒醴且止予宿日正亭午
猶可去忻然許之遂弛擔焉是行也察于為佛者得三
人焉欽能盡其道者也秀與義能不悖其師之道者也


　　逰惠上人開西谷記

　　靈峰去靈岩十里而近中路有亭名翠微旁夾樹兩垣
路從垣間出過澗行繞北山麓折而南南有深谷梁石
過之復折而西入谷中始見石林如犬牙岩下佛寺曰
净明遇兵焚其廬獨遺壊屋数楹殘僧喜閉門而不喜
迎客徃徃過者不復知有寺予方欲遊而不得其間是
日至自常雲将入門僧拒户不聼客入即呼溪南居媪
隔户語僧云是遊山人乃㧞去拒門木入弛擔為午炊

吾兒及諸生疲極皆小偃息陳生腹痛自煮葯家僮炊
未熟予将子約出南户徘徊徃來望屋上山山圍屋如
城府或纍纍然如蜂脾綴下而刳其中淫淫然如燕果
斜罥而剖其户頷者罛者仰者歕者羃者訛者傴者喙
者掉者俛而窺者騰而上者如人皆具耳目口鼻而無
一相似意此中當有大佳處耳更著□從屋窓中出上
屋上山行二十步復得石橋過澗去子約持杕撃草
又得石壇数方皆古人作亭遺址壇為階二三級或五

六級壇相距雖皆四五歩毎一壇上輒見山如人腹脇背
尻向背一一不同復益上数步草中尋見石階八九轉
一轉皆六七級兩傍夹大石壁如行巷中仰頭見青天
如曲池中綠水止而不波泉滴兩崖間如雪消作水建
瓴下注谷中大石上忽憶先子言净明維摩石室旁有
西谷是惠上人所開絶佳當是此地耳今寺僧乃畏人
知更作屋因相遮以故從忩中出不爾不見此竒特書
之庻無為僧所欺恵字栁下工為五言詩云


　　雁宕山記

　　客問山以雁名胡謂也予為言長老相傳絶頂上有大
湖冬春雁過入南海常棲止其中居人以為名湖水堕
入㵎流谷口為大龍湫湖傍有比丘尼塔寺一夕沉湖
中至今五百餘歳然猶遺餘地敗址棠梨花数十百株
皆儼然成行列土絶膏肥種蹲鴟大如斗長老又言湖
水漸淤為葑田歳月浸久彼湖皆化為腴土十年前有
僧来乞食因言吾於前年去雁湖傍依大樹縛屋種萊

菔菜蹲鴟以為餱粮獨無所棲願乞金錢作屋予聞之
欣然止其宿問道路何從入僧具言去從靈雲寺南入
山時時過極險挽牽懸藤偃木以過日初出時上山正
中僅可到山巔望見永嘉城下大江如牽一線白東靣
海氣蒼蒼如夜色山上無膏燭地爐中燒木葉葦竹
山鼠來與人相向坐如狐狸大無屋不可居也予爱其
言久欲登之度持二日粮乃足又向乞食僧已去無茒
舍釡竈賫具當用肉糒糗麨雜器之屬不果徃五六年

前嘗一至靈雲寺觀所從入路因徃至梅雨潭潭上瀑
水懸空数十丈谷中風起水吹著人常濛濛如四五月
間霧雨亦一竒也旁有鄰寺三四區曰古塔寳冠羅漢
石門又有一寺在南山巔與常雲相望路極高曰飛泉
種種自作面勢皆可逰獨不大耳

　　秋逰雁蕩記

　　比從天台來入古東甌郡境上望見西南有山相向立
如兩浮屠逰者咸曰此雁山門户也益深入其阻視羅

漢洞東西天柱大龍湫猶人有眉目十八寺皆其肺腑
也僧言其祖自開雁山為諾詎羅去遊方時師懸語之
曰若行四方當值勝妙山水起塔立寺花名村鳥名山
則其地也詎羅適行至山下問田間老父父所居云何
父曰芙蓉村又問山云何曰雁山詎羅曰是吾師所語
我者吾於此乎老矣入過四十九盤結屋谷底面湫水
以居既殁其徒弟子為立塔廟是十八寺之萌芽也詎
羅首所開正得其肺腑今人言春遊天台秋遊雁蕩此

非言地勢便利其時獨可遊耳雁山無土田桑枣兩山
束澗水人行盡日曲折在水中又多篁竹草長没人春
夏十日九霧雨後行人不見前行人時時遥相語又馬
蜞毒物善齧人緣木葉草末風動即著人出血数升獨
秋冬時草木黄落毒蟲盡去乃可入至数百里山皆在
目中無秋毫蔽遮然患遊者匆匆絶佳地恒逺在深谷
中不盡見也古人云𦂳絆芒鞋行一月彷彿見得皮膚
耳非過言也吕夷簡焦伯强劉器之王龜齡皆嘗為大

官而能留連山谷中盡發其勝豈古人用此為陶寫地
耶然名為遊者衆矣壁間姓名一一為狐狸貒貉㗖盡
獨此三四人者至今凛然有生氣何耶其草多寒凉藥
可用治疽痬滯下其木多杉檜豫章其獸多㺅狙豕
而無虎其蟲無蚊蚋而有馬蜞蜞善齧人以燒竹葉塗
創血立止其居人不為稼穡皆取給衣食於僧云

　　王貞婦傳

　　至元十三年冬王師南至貞婦夫舅姑俱被執師中千

夫将見婦色麗乃盡殺其舅姑與夫而欲私之貞婦憤
痛即自殺千夫奪挽不得殺責俘囚婦人雜守之婦欲
死不得間自念當被汚即佯曰若殺吾舅姑與夫而求
私我所為妻妾者欲我終善事主君也吾舅姑與夫死
我不為之哀是不天也不天君焉用我為願請為服朞
月苟不聴我我終死耳不能為若妻也千夫畏其不難
死許之然愈益置守明年春師還挈行至嶀嵊守者
信之滋益懈過青楓嶺上婦仰天竊嘆曰吾得死所

矣乃齧拇指出血冩口占詩山石上已南向望哭自投
崖下而死或視血漬入石間盡已化為石天且隂雨復
見血墳起如始日當是時后妃嬪嬙不死之三公九卿
不死之郡國守邉大吏不死之而貞婦獨守死下從舅
姑與夫獨何人也夫秉彛之性靡不有乃匹夫匹婦出
之遂以驚動萬世苟人人慮此則金湯不足喻其固矣
鈎㦸不足喻其利矣勇士不足喻其强矣何有亡國僨
家之憂彼貞婦何為者顧奮為烈丈夫之所不必為彼

宜為而有不為悲夫㑹稽嵊丞徐瑞為起石屋樹碑廟
中以旌其鬼焉余曰始吾見長老言貞婦所從死不能
悲也後身過其地見指血化為石追念貞婦决死時徬
徨悲傷不能去豈其鬼未冺尚猶感人耶嗟夫匹夫匹
婦顛沛流離誠能動天如此天豈逺人哉天豈逺人哉



　　五峰集卷一

