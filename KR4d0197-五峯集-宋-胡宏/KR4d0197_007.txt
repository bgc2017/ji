







　　欽定四庫全書

　　五峰集卷七

　　元　李孝光　撰

　　六言

　　江邊

　　江邊古樹猶碧天際白雲自流七十二灘浩蕩夕陽照
見孤舟

　　題鶯囀上林圖


　　臺榭東風婉婉池塘緑樹隂隂有箇黄鸝飛入一驚衆
鳥皆喑

　　雪晴

　　雪乾玉飰初香月瘦珠胎猶小開門不見臞仙白鶴横
江清曉

　　池上李花

　　天寒古雪逾碧月落行雲未歸孤鶴横秋清曉仙翁顛
倒裳衣


　　五言排律(七首)

　　山隂縣學文㑹用杜詩分韻予得春字

　　淮南樹北縣為政属賢人黌舎陳籩豆初筵集縉紳酬
賔更盥爵敬老有重裀相見修容盛還驚禮教新湛露
沾清夜泮水照芳春但願崇明徳盟雞庻有鄰

　　王都事仲能書巢

　　頻過三槐宅湖水帶階除儲書向籀閣為知類轈車户
牖綢繆後標枝偃伏初大壯除風雨文字起龍魚有虞

謝巖室遷史羡蕭居無煩猒儉樸堪容萬卷書

　　陪薩使君飲酒鉄塔寺分題得籜龍軒分韻得而
字

　　琅玕盡靈種玉立近東池已與風雲㑹終含冰雹姿氣
酣猶贔屓鱗動覺之而雨暗思雷澤天清入葛陂鳯毛
當户見蛇影倒杯疑神物煩呵䕶應㸔變化時

　　去病秘丞趙君凉國公子也

　　四世三公重承恩自主知清官守圖籍華省近論思英

聚懸車後斑衣致養時更聞紫霄願兼領白雲司玉節
光先起金閨步不遲世知麟趾貴人喜鳯毛垂嵩岳生
祥瑞朝廷樹羽儀于門種隂徳庭下見佳兒

　　竺雲為曇山人作

　　雲來自西極駘蕩復委蛇影度流沙曉峰臨鷲嶺竒從
龍飄婉轉觸石起參差光擬鳯毛紫清同玉業垂芙蓉
連華岳綺藻映天池五色生祥瑞賢人懐羽儀

　　𤣥冬館飲酒分韻得衝字


　　良朋謝悁悒仙賞屬𤣥冬野濶梅將發山乾雪不封生
荑近芳節出日媚川容愁用詩湔浣寒憑酒折衝幽人
毎多暇俗子自無悰聊以供娯悦詎知縻萬鍾

　　李子雲白雲圖

　　白雲如白月宛宛復離離青霓依澗出玉華映簷垂詎
閡飛花度還同病鶴窺分輝含户牖倒影𣪚園池近㸔
吁欲落佇立意俱遲坐卧常相對成峰晚更奇

　　五峰集卷七

