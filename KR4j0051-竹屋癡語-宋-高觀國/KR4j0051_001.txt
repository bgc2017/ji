竹屋癡語
宋高觀國撰
齊天樂
碧雲闕處無多雨愁與去帆俱遠倒葦沙閒枯蘭砌冷
寥落寒江秋晩樓隂縱覽正魂怯清吟病多依黯怕揖
西風袖羅香自去年減風流江左久客舊遊得意處
朱簾曾捲載酒春情吹簫夜約猶憶玉嬌香軟塵樓故
苑嘆璧月空簷夢雲飛觀送絶征鴻楚峰煙數點
又(菊)
叢幽一笑東籬曉霜華又隨香冷暈色黃嬌低枝翠婉
來趁登高佳景誰偏管領是彭澤歸來末荒三徑最惬
清觴道家標致自風韻南山依舊翠倚採花無限思
西風吹醒萬蕊金寒三秋夢好曾記餐英清詠闌斑淚
沁怕節去蜂愁雨荒煙暝明日重陽為誰簪短鬢
又(中秋夜懷梅溪)
晩雲知有關山念澄霄捲開清霽素景中分冰盤正溢
何啻婵娟千里危欄靜倚正玉管吹凉翠觴留醉記約
清吟錦袍初喚醉魂起孤光天地共影浩歌誰與舞
淒涼風味古驛煙寒幽垣夢冷應念秦樓十二歸心對
此想斗插天南㕍横遼水試問姮娥有愁能為寄(時刻于孤)
(光天地共影下分段非)
玉樓春(擬宫詞)
幾雙海燕來金屋香滿離宫三十六春風剪草碧纖纖
春雨浥花紅撲撲衛姬鄭女腰如束齊唱陽春新製
曲曲終移宴起笙簫花下晩寒生翠縠
又(海棠題寅亝挂軸)
胭脂染出春風錦生怕黃昏人有恨雨難揩淚玉環嬌
煙不遮愁紅袖冷醉魂吹斷香魂靜拂拂翠眉羞帶
粉最憐新燕識風流只為春寒消瘦損
又(春思)
多時不踏章臺路依舊東風芳草渡鸎聲喚起水邊情
日影炙開花上霧謝娘不信佳期誤認得馬嘶迎繡
戸今宵翠被不春寒只恐香穠春又去
又(憶舊)
春煙澹澹生春水曾記芳洲蘭棹艤岸花香到舞衣邊
汀草色分歌扇底棹沉雲去情千里愁壓雙鴛飛不
起十年春事十年心怕說濺裙當日意
玉蝴蝶(秋思載時刻不)
喚起一襟涼思未成晚雨先做秋隂楚客悲殘誰解此
意登臨古臺荒斷霞斜照新夢黯微月疎砧總難禁盡
將幽恨分付孤斟從今倦看青鏡旣遲勛業可負煙
林斷梗無憑歲華搖落又驚心想蓴汀水雲愁凝閒蕙
帳猿鶴悲吟信沉沉故園歸計休更侵尋
臨江仙(東越道中)
俱是洛陽年少客才華迥出天真青衫慣拂軟紅塵酒
狂因月舞詩俊為梅新寄語長安風月道鸎花緩作
青春披風沐露問前津客中春不當歸去倍還人
又
風月生來人世夢魂飛墮仙津青春日日醉芳塵一鞭
花陌曉雙槳柳橋春前度詩留醉袖昨宵香浥羅巾
小姬飛燕是前身歌隨流水咽眉學遠山顰
金人捧露盤(水仙花)
夢湘雲吟湘月弔湘靈有誰見羅襪塵生凌波步弱背
人羞整六銖輕娉娉裊裊暈嬌黃土色輕明香心靜
波心冷琴心怨客心驚怕珮解却返瑶京杯擎清露醉
春蘭友與梅兄蒼煙萬頃斷腸是雪冷江清
又(梅花)
念瑶姬翻瑶珮下瑶池冷香夢吹上南枝羅浮夢杳憶
曾清曉見仙姿天寒翠袖可憐是倚竹依依溪痕淺
雪痕凍月痕淡粉痕微江樓怨一笛休吹芳信待寄玉
堂煙驛雨淒遲新愁萬斛為春瘦却怕春知
又
楚宫閒金成屋玉為欄斷雲夢容易驚殘驪歌幾疊至
今愁思怯陽關清音恨阻抱哀箏知為誰弹年華晩
月華冷霜華重鬢華斑也湏念閒損雕鞍斜緘小字錦
江三十六鱗寒此情天闊正梅信笛裏關山
鳳栖梧
雲喚隂來鳩喚雨謝了江梅可踏江頭路拚却一番花
信阻不成日日春寒去見說東風桃葉渡岸隔青山
依舊修眉嫵歸㕍不如筝上柱一行常見相思苦
又(題岩室)
巖室歸來非待聘渺渺千崖漠漠江千頃明月清風休
弄影只愁踏破蒼苔徑摘取香芝醫鶴病正要臞仙
相伴清閒性朝市不聞心耳靜一聲長嘯煙霞冷
又(湖頭卽席長翁同賦)
西子湖邊眉翠嫵魂冷孤山誰是風煙主相喚吟詩天
欲雨嫩涼不隔鷗飛處移下天孫雲錦渚翠蓋牽風
綽約凌波女清約已成君記取月明夜半魚龍舞
賀新郎(賦梅)
月冷霜袍擁見一枝年華又晩粉愁香凍雲隔溪橋人
不度的皪春心未縱清影怕寒波搖動㪅沒纖毫塵俗
態倚高情預得春風寵沉凍蝶挂么鳳一杯正要吳
姬捧想見那柔酥弄白暗香偷送回首羅浮今在否寂
寞煙迷翠壠又爭奈桓伊三弄開遍西湖春意爛算羣
花正作江山夢吟思怯暮雲重
喜遷鸎(代人弔西湖歌者)
歌音淒怨是幾度訴春春都不管感綠驚紅顰煙啼月
長是為春消黯玉骨瘦無一把粉淚愁多千點可憐損
任塵侵粉蠧舞裙歌扇轉盼塵夢斷峽裏雲歸空想
春風面燕子樓空玉臺粧冷湖外翠峰眉淺綺陌斷魂
名在寶篋返魂香遠此情苦問落花流水何時重見
又(秋懷)
涼雲歸去再約著晚來西樓風雨水靜簾隂鷗閒菰影
秋到露汀煙浦試省喚回幽恨盡是愁邊新句倦登聎
動悲涼還在殘蝉吟處淒楚空見說香銷霧扃心似
秋蓮苦寶瑟弹冰玉臺窺月淺黛可憐偷聚幾時翠溝
題葉無復繡簾吹絮鬢華晚念庾郎情在風流誰與
菩薩蠻(春思)
春風吹綠湖邊草春光依舊湖邊道玉勒錦障泥少年
遊冶時煙明花似繡且醉旗亭酒斜日照花西歸鴉
花外啼
又(蘇堤芙蓉)
紅雲半壓秋波碧豔粧泣露嬌啼色佳夢入仙城風流
石曼卿宫袍呼醉醒休捲西風錦明日粉香殘六橋
煙水寒
又(水晶膾)
玉鱗熬出香凝軟并刀斷處冰絲顫紅縷間堆盤輕明
相映寒纖柔分勸處膩滑難停筯一洗醉魂清真成
醒酒冰
又
玉欄秋色知誰主隔欄一架蒲萄雨綠蘚怕啼螿可堪
宫漏長烏絲吟古怨清淚消塵硯夢冷不成雲楚峯
峯外情
又(中秋)
何須急管吹雲暝高寒灩灩開金餅今夕不登樓一年
空過秋桂花香霧冷梧葉西風影客醉倚河橋清光
愁玉簫
又(詠雙心水仙)
雲嬌雲嫩羞相倚凌波共酌春風醉的皪玉臺寒肯教
金醆單只疑雙蝶夢翠袖和香擁香外有鴛鴦風流
煙水鄉
青玉案
平生似欠西湖債每拚了金貂解嫵媚煙雲多變態雕
鞍來處畫船歸去花柳春風隘玉京相接蓬壺界入
畫遥山翠分黛蘇小不來時節改一堤風月六橋煙水
鷺約鷗盟在
醉落魄
鈎簾翠溼寒江上雨晴風急亂峰低處明殘日㕍字成
行界破暮天碧故人天外長為客倚欄一望情何極
新來得個歸消息去棹回舟數過幾千隻
夜合花
斑駁雲開濛鬆雨過海棠花外寒輕湖山翠㬉東風正
要新晴又喚醒舊遊情記年時今日清明隔花隂殘香
隨笑語特地逢迎人生好景難并依舊秋千巷陌花
月蓬瀛春衫抖擻餘香半染芳塵念嫩約杳難憑被幾
聲啼鳥驚心一庭芳草危欄晚日無限消凝
花心動(梅意)
碧蘚封枝點寒英疎疎玉清冰溼夢憶舊家春與新恩
曾映夀陽粧額綠魂青袂南隣伴應怪我精神都别恨
衰晩春風意思頓成羞怯猶念横斜性格惱和靖吟
魂自來清絶斜傍勁松偷倚修篁總是歲寒相識綠隂
結子當時意到如今芳心銷歇小橋夜清愁倦陪澹月
昭君怨(題春波獨載圖)
一棹莫愁煙艇飛破玉壺清影水濺粉消寒緲雲鬟
不肯凌波微步却載春愁歸去風澹楚魂驚隔瑶京
杏花天(春愁)
霽煙消處寒猶嫩乍門巷愔愔晝永池塘芳草魂初醒
秀句吟春未穩仙源阻春風瘦損又燕子來無芳信
小桃也自知人恨滿面羞紅難問
又
遠山學得修眉翠看眉展春愁無際雨痕半溼東風外
不管梨花有淚西園路青鞵暗記怕行入秋千徑裏
一春多少相思意說與新來燕子
又(題杏花春禽扇面挂軸)
花凝露溼胭脂透是綵筆丹青染就粉綃帕入班姬手
舒卷清寒時候春禽靜來窺晴晝閒冷落芳心知否
不愁院宇東風驟日日嬌紅如舊
又(杏花)
玉壇消息春寒淺露紅玉嬌生靚豓小憐鬢溼胭脂染
只隔粉墻相見花隂外故宫夢遠想未識鸎鸎燕燕
飄寒翠徑紅千點桃李春風已晚
祝英臺近(荷花)
擁紅粧翻翠蓋花影暗南浦波面澄霞蘭艇採香去有
人水濺紅裙相招晩醉正月上涼生風露兩凝佇别
後歌斷雲閒嬌姿黯無語魂夢西風端的此心苦遥想
芳臉輕顰凌波微步鎮輸與沙邊鷗鷺
又(閨思)
一窗閒孤燼冷獨自箇春睡繡被薰香不似舊風味靜
聽滴滴簷聲驚愁攪夢更不管庾郎心醉念芳意一
併十日春寒梅花㬠顦顇嬾做新詞春在可憐裏幾時
挑菜踏青雲沉雨斷盡分付楚天之外
江城子(代作)
綠叢籬菊點嬌黃過重陽轉愁傷風急天高歸雁不成
行此去郎邊知近遠秋水闊碧天長郎心如妾妾如
郎兩離腸一思量春到春愁秋色亦淒涼近得新詞知
見怨妾無訴泣蘭房
生查子(詠芹)
野泉春吐芽泥溼隨飛燕碧澗一杯羹夜韭無人剪
玉釵和露香鵝管隨春軟野意重慇懃持以君王獻
又
芙蓉羞粉香倚竹窺煙霽眼帶楚波寒骨豓春風醉
誰傳側帽情想解遺鞭意紅葉可憐秋不寄相思字
又(史輔之席上歌者贈雲頭香乞詞)
蓬萊一捻雲徹骨龍涎染風味韻而芳笑語柔而婉
花嬌綠鬢寒酒凝清歌怨翠幄已煙穠銀燭重休剪
又(木香)
春籠雲潤香露溼青蛟瘦偷學漢宫粧舞徹霓裳後
酥胸紫領巾冰剪柔荑手有意入羅囊不肯成春酒
又
飛花澹澹風被㬉疎疎雨香潤玉階塵翠溼紗窗霧
鈿筝離雁行寶篋留釵股唯有鳳樓魂夜夜江南路
又(梅次䪨)
香驚楚驛寒瘦倚湘筠暮一笛已黃昏片月尤清楚
沉沉冰玉魂漠漠煙雲浦酸淚不成弹又向春心聚
解連環(柳)
露條煙葉惹長亭舊恨幾番風月愛細縷先窣輕黃漸
拂水藏鴉翠隂相接纖軟風流眉黛淺三眠初歇奈年
華又晚縈絆遊蜂絮飛晴雪依依灞橋怨别正千絲
萬緒難禁愁絶悵歲久應長新條念曾繫花驄屢停蘭
楫弄影搖晴恨閒損春風時節隔郵亭故人望斷舞腰瘦
怯
又(春水)
浪搖新綠漫芳洲翠渚雨痕初足蕩霽色流入横塘看
風外漪漪皺紋如縠藻荇縈迴似留戀鴛飛鷗浴愛嬌
雲蘸色媚日挼藍遠迷心目仙源漾舟岸曲照芳容
幾樹香浮紅玉記那回西洛橋邊濺裙翠傳情玉纖輕
掬三十六陂錦鱗渺芳音難續隔垂楊故人望斷浸愁
千斛
燭影搖紅
别浦潮平遠村帆落煙江冷征鴻相喚著行飛不耐霜
風緊雪意垂垂未定正慘慘雲横疎影酒醒情緒日晚登
臨凄涼誰問行樂京華軟紅不斷香塵噴試將心事
卜歸期終是無憑準寥落年華將盡誤玉人高樓凝恨
第一休負西子湖邊江梅春信
憶秦娥
棲鳥驚隔窗月色寒於冰寒於冰澹移梅影冷印疎櫺
幽香未覺魂先清無端勾起相思情相思情惱人無
睡直到天明
又(舟中書事)
歌聲闌蘭舟只隔芙蓉灣芙容灣扇搖波影風捲雲鬟
餘音嫋嫋留餘歡雙鴛飛處傳情難傳情難曲終人
去愁寄湖山
清平樂(秋葉)
盤枝剪翠葉葉西風意吹上玉人雲鬢底無限新涼氣
味飄蕭露捲煙柔絶憐不逐宫流寄語多情宋玉悲
秋得似宜秋
又
春蕪雨溼燕子低飛急雲壓前山羣翠失煙水滿湖輕
碧小蓮相見灣頭清寒不到青樓請上琵琶絃索今
朝破得春愁
更漏子
玉簫閒清韵咽人倚畫欄愁絶雲惱月月羞雲半溪梅
影昏恨春風蕭散後夜夜數殘更漏情悄悄思依依
天寒一雁飛
東風第一枝(為梅溪夀)
玉潔生英冰清孕秀一枝天地春早素盟江國芳寒舊
約漢宫夢曉溪橋獨步看灑落仙人風表似妙句何遜
揚州最惜細吟清峭香暗度照影波渺春暗寄付情
雲杳愛隨青女横陳更憐素娥窈窕調羹雅意好贊助
清時廊廟羨韵高只有松筠共結歲寒難老
又(壬戌立春日訪梅溪雨中同賦)
燒色回青冰痕綻白嬌雲先釀酥雨縱寒不壓葭塵應
時已鞭黛土東君入夜怕預惱詩邊心緒意轉新無奈
吟魂醉裏已題春句香夢醒幾花暗吐綠睡起幾絲
偷舞酒醅清惜重斟菜甲嫩憐細縷玉纖綵勝願歲歲
春風相遇要等得明日新晴第一待尋芳去
山花子
嫋嫋天風響珮環鵲橋有女夜乘鸞也恨别多相見少
似人間銀浦無聲雲路渺金風有信玉機閒生怕河
梁分袂處曉光寒
浣溪沙
遮坐銀屏度水沉障風羅幕皺沉金日遲宫院靜愔愔
繁杏半窺紅日薄小憐低唱綠窗深試拈犀管寫春
心
又
魂是湘雲骨是蘭春風冰玉注芳顔誰招仙子在人間
濺水裙兒香霧皺唾花衫子碧雲寒洞簫聲絶却驂
鸞
又
偷得韓香惜未燒吹簫人在月明橋草芳似待玉驄驕
吹絮繡簾春澹澹隔香羅帳夜迢迢楚魂湏著楚詞
招
又
雲外峰巒翠欲埋雨沾黃葉溼青鞋小驚春色入寒荄
風月愁新空雁字神仙夢冷憶鸞釵淒涼不是好情
懷
又(題湖樓壁)
一色煙雲澹不消兩峰眉黛為誰嬌春寒猶占木蘭橈
燕子似甘愁寂寞海棠未肯醉妖嬈小園嫩約尚蕭
條
蘭陵王(為十年故人作)
鳳簫咽花底寒輕夜月蘭堂靜香霧翠深曾與瑶姬恨
輕别羅巾淚暗疊情人歌聲怨切慇勤意欲去又留柳
色和秋為重折十年迥淒絕念髻怯瑶簮衣褪香褶
雙鱗不度煙江闊自春來人見水邊花外羞倚東風翠
袖怯正愁恨時節南陌阻金勒甚望斷青禽難倩紅
葉春愁欲解丁香結整新歡羅帶舊香宫篋淒涼風景
待見了更向說
又(春雨)
灑塵閣羃羃天垂似幕眷寒峭吹斷萬絲溼影和煙暗簾
箔清愁曉來覺佳景愔愔過却芳郊外鸎恨燕愁不管
鞦韆冷紅索行雲楚臺約念今古凝情朝暮如昨啼
紅溼翠春情薄漫一犁江上半篙堤外勾引輕隂趁暮
角正孤緒寂莫斑駁止還作聽點點簷聲沉沉春酌
只愁入夜東風惡怕催教花放䟎將花落溟濛煙草夢
正遠恨怎託
水龍吟(雲意)
舊家心緒如雲乍舒乍卷初無定西郊載雨東城隔霧
還開晴景愛惱花隂喜移月地朦朧清影任無心有意
溶溶曳曳蕭散處有誰問朝暮如今難准枉教他慣
春人恨遠峰依舊前蹤何在有時愁凝此興飄然不妨
吹斷一川輕暝待良宵再入高唐夢裏覓巫陽信
又(為放翁夀)
道山玉府真仙去年再履論思地西清禁域香淙名重
年高身退玉振金聲水增川湧德兼才貴愛知章引去
安單穩駕軒冕付笑談外蘭玉孫枝競秀奉親歡萊
衣同戲蓬萊東接苧蘿西顧三山聳翠賜杖清朝命堂
綠野放懷高致似太公出將衞公入相為蒼生起
又(為夢菴夀)
夜來曾跨青虬海風嫋嫋吹襟袖蓬萊誤入羣仙爭問
劉郎安否玉麈冰壺日庭星角孕成竒秀看丹分寶鼎
&KR0034;傳祕篋聞重寄長生酒歸夢驚回晚漏正長庚輝
纏南斗祥開華旦菊香秋杪張黃霜後筆埽龍蛇句裁
螭錦俊才誰右看功勛繡衮家聲再振數千齡夀
聲聲慢(元夕)
壺天不夜寶炬生香光風蕩搖金碧月&KR1527;水痕花外峭
寒無力歌傳翠簾盡捲誤驚回瑶臺仙跡禁漏促拚千
金一刻未酧佳夕捲地香塵不斷最得意輸他五陵
狂客楚柳吳梅無限眼邊春色鮫綃暗中寄與待重尋
行雲消息乍醉醒怕南樓吹斷曉笛
隔浦蓮(七夕)
銀灣初霽暮雨鵲赴秋期去淺月窺清夜涼生一天風
露纖巧雲暗渡河橋路縹緲乘鸞女正容與西廂舊
約玉嬌誰見私語柔情不盡好似冰綃雲縷回首天涯
又怨阻無語西風魂斷機杼
思佳客(秋扇)
入手西風意已羞不湏玉斧為重修撲螢涼夜沉沉月
障面清歌澹澹秋休棄置且遲留可憐又向篋中收
莫教暗損乘鸞女漢殿淒涼萬古愁
又(題太真出浴圖)
寫出梨花雨後情凝脂洗盡見天真春從翠髻堆邊見
嬌自紅綃脫處生天寶夢馬嵬塵斷魂無復到華清
恰如佇立東風裏猶聽霓裳羯鼓聲
又
有約湖山却解襟書眠占得一庭深樹邊風色寒滋味
愁裏年華雁信音驚楚夢聽瑶琴黃花尚可伴孤斟
斷雲萬一成疎雨却向湖邊看晩隂
又
剪翠衫兒穩四停最憐一曲鳳清吟同心羅怕輕藏素
合字香囊半影金春思俏晝窗深誰能拘束少年心
鸎來驚碎風流膽踏動櫻桃葉底鈴
又(立秋前一日西湖)
不肯樓邊看畫船載將詩酒入風煙浪花濺白疑飛鷺
荷芰藏紅似小蓮醒醉夢喚吟仙先秋一葉莫驚蝉
白雲鄉裏温柔遠結得清涼世界緣
又(中秋後一日借月意)
白玉樓臺知幾重夜來望斷廣寒宫一分乍闕婵娟影
二八尤宜冰雪容雲鬢露鳳釵風水晶簾幕正玲瓏
慇勤再為天香醉可惜清光付曉鐘
永遇樂(次韵弔青樓)
淺暈修蛾脆痕紅粉猶記窺尸香斷奩空塵生砌冷誰
喚青鸞舞春風花信秋宵月約歴歴此心曾許銜芳恨
千年怨結玉骨未應成土木蘭艇子莫愁何在漫繫
寒江煙樹事逐雲沉情隨珮冷短夢分今古一杯遥夜
孤光難曉多少碎人腸處空凄黯西風細雨盡吹淚去
玲瓏四犯
水外輕隂做弄得飛雲吹斷晴絮駐馬橋西還繫舊時
芳樹不見翠陌尋春漫問著小桃無語恨燕鸎不識閒情
却隔亂紅飛去少年曾失春風意到如今怨恨難訴
魂驚苒苒江南遠煙草喚愁如許此意待寫翠牋奈斷腸
都無新句問甚時舞鳳歌鸞花裏再看仙侣
御街行(賦簾)
香波半窣深深院正日上花隂淺青絲不動玉鈎閒看
翠額輕籠葱蒨鸎聲似隔篆煙微度愛横影參差滿
那回低挂朱欄畔念悶損無人捲窺春偷倚不勝情彷
彿見如花嬌面纖柔緩揭瞥然飛去不似春風燕
又(賦轎)
藤筠巧織花紋細稱穩步如流水踏青陌上雨初晴嫌
怕溼文鴛雙履要人送上逢花須住纔過處香風起
裙兒挂在簾兒底更不把窗兒閉紅紅白白簇花枝恰稱
得尋春芳意歸來時晩紗籠引道扶下人微醉
霜天曉角(春情)
春雲粉色春水和雲溼試問西湖楊柳東風外幾絲碧
望極連翠陌蘭橈雙槳急欲訪莫愁何處旗亭在畫
橋側
又
爐煙浥溼花露蒸沉液不用寶釵翻炷閒窗下嫋輕碧
醉拍羅袖惜春風偷染得占取風流聲價韓郎是舊
相識
又(九日蘇堤)
霜清水碧冷浸紅雲溼休說季倫錦帳山南岸更花密
露滴空翠羃兩峰開霽色不為穠粧一醉西風帽為
誰側
眼兒媚
輕雲終被斷雲留不肯放春愁翠樓舊倚粉墻重見歌
酒風流今朝畢竟吟情澹芳意未全酬東風向晚鸎
花有意吹轉船頭
卜算子(泛西湖坐問寅亝同賦花菴作春晚)
屈指數春來弹指驚春去檐外蛛絲網落花也要留春
住幾日喜春晴幾夜愁春雨十二雕窗六曲屏題遍
傷春句
西江月
小舫半簾山色斷橋兩岸秋隂芙容消息已愁深紅染
雲機翠錦幾度煙波共酌半生風月關心飛來鷗鷺
是知因一笑歌邊醉醒
點絳唇
天外青鸞幾時常向人間住斷歌零舞月上欄隂莫
顦顇潘郎不解為花主知何處夢雲愁雨怕向西樓去
又
釣月蓬閒載詩却向旗亭醉翠蒲隂外莫放雙鷗起
水佩仙裳洒落煙雲意來相試玉綃新製要寫蓬壺記
踏莎行(九日西山)
水減堤痕秋生屐齒瘦笻喚起登高意翠微煙冷夢凄
涼黃花香晚人顦顇懷古風流悲秋情味紫萸勸入
旗亭醉玉人相見說新愁可憐又溼西風淚
又
花染煙香柳搖風翠春工寫出清明意翠灣還趁畫船
開粉墻到處驕驄繫歌喚紅裙酒招青旆吟情又許
春風醉何妨日日爛芳遊今宵先向西城睡
戀繡衾
碧梧偷戀小窗隂恨芭蕉不展寸心暗語近陽臺遠奈
秋宵砧斷漏沉月明欲教吹簫去隔驂鸞空留怨音
從此是天涯阻這一場愁夢更深
風入松(春晴)
捲簾日日恨春隂寒食新晴馬蹄只向南山去長橋愛
花柳多情紅外風嬌日㬉翠邊水秀山明杜郎歌酒
過平生到處蓬瀛醉魂不入重城晩穠歡寄桃葉桃根
繡被嫩寒清晩鸎聲喚醒春酲
又(聞鄰女吹笛)
粉嬌曾隔翠簾看横玉聲寒夜深不管柔荑冷櫻朱度
香噴雲鬟霜月搖搖吹落梅花簌簌驚殘蕭郎且放
鳳簫閒何處驂鸞靜聽三弄霓裳罷魂飛斷愁裏關山
三十六宫天近念奴却在人間
南鄉子(賦十四絃)
直柱倚冰絃曾見邊人馬上弹却笑琵琶風韵古濺濺
想像湘妃水一簾塞恨曲中傳兩摺琴絲費玉纖不似
江南風月好厭厭拍手齊看舞袖邊
洞仙歌(題真)
輕痕淺暈偷染春風面恰似西施影兒現擬新粧臨鑑
一段天真閒態度長恁香嬌玉軟從今懷袖裏不暫
相離似笑如顰任舒卷願芳容不老只似如今嬌不語
無奈情深意遠便雨隔雲疎暫分攜也時展丹青見伊
一見
柳梢青(柳)
翠拂晴波煙垂古岸灞橋春色斜帶鴉啼亂縈鸎夢
愁絲如織為憐張緒風流正瘦損宫腰褪碧綻綰同
心留連不住天涯行客
少年遊(草)
春風吹碧春雲映綠曉夢入芳茵軟襯飛花遠連流水
一望隔香塵萋萋多少江南舊恨翻憶翠羅裙冷落閒
門凄迷古道煙雨正愁人
訴衷情
西樓楊柳未勝煙寒峭落梅天東風渡頭波晚一棹木
蘭船花態度酒因緣足春憐屏開山翠雨怯雲嬌盡付
愁邊
夜行船
剪水天風吹醉醒高樓外凍雲愁凝袖口香寒歌喉春
暖不管鴈邊寒緊瓊屑瑶花飛碎影應須待玉田千頃
小約梅英教吟柳絮春在繡紅鴛錦
滿江紅
擊碎空明滄浪晚棹歌飛入西山外紫霞吹斷赤塵無
迹飛上冰輪涼世界喚回天籟清肌骨看驪珠影墮冷
光斜蛟龍窟長嘯外綸巾側輕露下纖絺溼聽洞簫
聲在臥虬隂北千萬江妃留醉夢二三沙鳥驚吟魄任天
河落盡玉杯空東方白
酧江月(靈岩弔古)
萬岩靈秀拱崇臺飛觀憑陵千尺清磬一聲簾幕冷無
復宫娃消息響屧廊空採薌徑古塵土成遺跡石閒松
老斷雲空鎖愁寂專寵誰比輕顰楚腰吳豓一笑無
顔色風月荒涼羅綺夢輸與扁舟歸客舞闋歌殘國傾
人去青草埋香骨五湖波淼遠空依舊涵碧
謁金門
煙墅暝隔斷仙源芳徑雨歇花梢魂未醒溼紅如有恨
别後香車誰整怪得畫橋春靜碧漲平湖三十頃歸
雲何處問
留春令(淮南道中)
斷霞低映小橋流水一川平遠柳影人家起炊煙髣髴
似江南岸馬上東風吹醉面問此情誰管花裏清歌
酒邊情又何日重相見
又
粉綃輕試綠裙微褪吳姬嬌小一點清香著芳魂便添
起春懷抱玉臉窺人舒淺笑寄此情天渺酒醒羅浮
角聲寒正月挂南枝曉
又
玉清冰瘦洗粧初見春風頭面等得黃昏月溪寒愛顧
影臨清淺歴盡霜空羞怨怨粉香消減江北江南舊
情多奈笛裏關山遠
又
玉妃春醉夜寒吹墮江南風月一自情留館娃宫在竹
外尤清絶貪睡開遲風䪨别向杏花休說角冷黃昏
豓歌殘怕驚落胭脂雪
太常引
玉肌輕襯碧霞衣似爭駕翠鸞飛羞問武陵溪笑女伴
東風醉時不飄紅雨不貪青子冷淡却相宜春晚湧
金池問一片將愁寄誰
浪淘沙(杜鵑花)
啼魄一天涯怨入芳華可憐零血染煙霞記得西風秋
露冷曾凂司花明月滿窗紗倦客思家故宫春事與
愁賖冉冉斷魂招不得翠冷紅斜
意難忘(代贈)
仙子竒容是名花第一美占春風煙香籠淺罩露靚浥
芳紅憐舞燕惜驚鴻想獨步吳宫料認得嬌雲媚雨來
自巫峰風流正與歡濃羡高樓並倚曲影欄東燭搖
留醉枕塵墜戀歌鐘三弄笛五花驄莫行樂匆匆但看
取天長地久笑語相逢
雨中花慢
旆拂西風客應漢星行參玉節征鞍緩帶輕裘爭看盛
世衣冠吟倦西湖風月去看北塞關山過離宫禾黍故
壘煙塵有淚應弹文章俊偉穎露囊鋒岩動萬里呼
韓知素有平戎手段小試何難情寄吳梅香冷夢隨隴
雁霜寒立勛未晚歸來依舊酒社詩壇
八歸(重陽前一日懷梅溪)
楚峯翠冷吳波煙遠吹袂萬里西風關河迥隔新愁外
遥憐倦客音塵未見征鴻雨帽風巾歸夢杳想吟思吹
入飛蓬料恨滿幽苑離宫正愁黯文通秋濃新霜初
試重陽催近醉紅偷染江風瘦笻相伴舊遊回首吹帽
知與誰同想萸囊酒醆暫時冷落菊花叢兩凝佇壯懷
立盡微雲斜照中
瑞鶴仙(笻枝)
一枝蒼玉冷愛露節霜根從他孤勁提攜遠塵境自清
癯骨力歲寒心性登臨助興甚偏與芒鞵相稱笑葛洪
陂外騰飛渺渺水閒煙迥尋勝撥開林影斷破苔痕
緩支幽徑分雲度嶺待隨處問梅信任香挑村醑寒抱
夜月識盡江山好景扣禪關拗折歸來萬緣自靜
竹屋癡語
