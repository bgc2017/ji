梅村集卷二十五
國子監祭酒吳偉業撰
壽序一
文先生六十壽序
滇南文先生以計偕入太學崇禎十六年天子命為婁
人師婁之人不知師道二十年於兹矣自先生至教以
君臣父子之禮堯舜周公孔子之道董其怠惰誡其凌
誶以期於有成於是遠近稱為先生鄉大夫之賢者必
之先生謁里中戴白之老不知詩書者咸曰先生君子
也無何兵至在先生之義不可以留將行其弟子進曰
先生行固當雖然先生所居者職也其所事者道也盍
謝其職而脩吾道乎先生而無為吾道計也其為吾道
計先生留先生拂然作色不悦曰異哉二三子之為此
言也吾比者教汝何若而棄之耶吾之行也不可以過
今日其弟子又進曰先生行矣滇南去吳萬里過酉陽
上灕水若是其險也且又阻兵今傫然儒者也將襆被
以越豺虎之逕而弟子莫隨此棄其師矣先生而行也
願請從先生曰諸君有親不可以吾故累且我固非歸
也吾將從蒼公游蒼公者滇人住吳之中峰以佛教重
東南者也先是蒼公講法華於婁之海印庵先生以同
里而異術豎義相論難婁之人知先生與師最深及是
聞之則大喜曰先生去我未遠也若亂定滇道未通者
當請先生還先生許諾久之迎諸山中有以私舍設都
講布函丈請者先生放杖而笑自理其鬚髯曰吾已僧
服矣廼即城南精藍中置木榻命一童子支鼎㸑盡謝
其生徒杜門不交人事如是者四年先生年六十弟子
請一言壽於先生予曰滇南天下饒樂地也丹砂鐘乳
土所出珠璣犀象果布之凑其田也畝數鍾千金之裘
不貴於市無為惡寒矣且其人以隔絶山海今猶襲冠
帶以居而先生獨阻亂不得歸出無車食無肉褐以為
煖瓿盎以為儲夫舊國舊都望之累欷况兄弟親戚之
洫焉若有亡乎年齒衰矣道路長矣而鼙鼓之聲日闐
闐者先生其獨且奈何哉或曰蒼公學道者也捐親黨
棄閭里遺世離人而立乎獨以彼視萬里猶尋丈也予
應之曰蒼公之所學者佛也其道如是足爾先生所學
者堯舜周公孔子之道其於君臣父子也仕必守其官
處必歸其家老有所以養少有所以奉今先生居此四
年矣庶幾師弟子之禮存焉其君臣父子之道所不行
者盖亦多矣而謂非先生之窮歟抑吾聞之先生又通
卜筮緯象形家者言夫滇南所産輙多高人絶學先生
以儒者籠絡萬物不名一德今毁服童髮而游於世也
將得乎儒釋之合而探其原於是焉齊得喪混欣戚浩
浩乎靡所津涯其為道也吾又烏足以知之哉噫嘻此
真先生也蒼公曰嚮者吾論難固自以為勿及也
陳確菴尊人七十壽序
吾鄉高世之君子於孝廉得二人焉曰陳君確菴華君
天御懷道絶俗窮餓而不悔者也夫古之隱者棄妻子
變名姓孤行獨立無所以累其心今此兩君者皆有親
在於是鄉之人進曰兩君則誠賢矣其如親何廼華君
則曰吾幸有兄盖嘗仕於朝矣廉吏薄宦槖中裝足具
甘膬以養老母而陳君則壯子也所恃以持門戶者也
一旦挈其親之於窮谷無人之境屋宇穿漏田園蕪塞
駕柴車躡草屫親朋無與游滋味無所奉彼其親之處
此也能泰然而已乎而陳君何以善其隱乎乃陳君之
隱也五六年矣未嘗一入城府鄉之人竊獨異之其尊
人溫如公今年七十予得其自壽之文讀之而嘆曰噫
確菴之高乃其父成之也吾鄉支塘以南直溪以東其
土墝埆其俗樸陋自元宋來若胡如村之清高龔安節
之忠義其故廬遺跡至今尚有識其處者陳君僑寓蔚
村父子手自立屋負耒作勞拾薪執苦嘗讀農經水利
諸書謂古人代田之法一畆三畎深耕易耨歲可穫數
十鍾又以尚湖巴城諸水挾淫潦泛濫勸諭父老築堤
設防經畫指點悉有成法出門操一小船販樵鬻苧往
來湖村塘市間得錢市酒進父公飲酣間作一二小詩
好譚古來高人獨行共相勉勵隣里化之輙遣子弟就
學其有小小勃谿誶語摇手面赤曰恐使孝廉父子知
也嗟乎世衰道微士大夫走通都騖聲利其遺民逸叟
以道德風義相高者不可復作矣自確菴以孝廉守身
事親躬耕弗屈而後人知教忠自公以孝廉之父樂道
安貧窮居無悔而後人知教孝君子於陳氏得君臣父
子之禮焉予交於確菴者十年知之最深故論公父子
質言其事庶幾與漢隂之丈人潯陽之漁父同傳而存
之以徵於信史則亦吾鄉人之所願也
彭燕又五十壽序
士之能立言者必需之歲月以自驗其學問之所至若
夫遭遇亂離而獨以其身超然於塵壒之表則筆之於
書者將為天下後世所攷正其平生之學尤可重焉往
者余偕志衍舉於鄉同年中雲間彭燕又陳卧子以能
詩名卧子長余一歲而燕又志衍俱未三十每置酒相
與為驩志衍偕燕又好少年蒱博之戲浮白投盧歌呼
絶呌而卧子獨據胡床㸐巨燭刻韻賦詩中夜不肯休
兩公者目笑之曰何自苦卧子慨然曰公等以歲月為
可恃哉吾每讀終軍賈誼二傳輙遶床夜走撫髀太息
吾輩年方隆盛不於此時有所紀述豈能待喬松之壽
垂金石之名哉曹孟德不云乎壯盛智慧殊不吾來公
等奈何易視之也其後十餘歲志衍不幸沒於成都卧
子則以事殉節其遺文卓犖流布海内不負所志余與
燕又偷活草間又六七年於此矣自顧平生無可表見
將以其餘年肆力於文章顧兵興以來流離奔走神智
耗竭每憶少時讀書不至觝滯今手一編者終日覆而
按之不能舉其辭盖余年過四十而髮變齒落志雖盛
而其氣亦已衰矣追念卧子疇昔之言未嘗不為之流
涕也春初與燕又遇於吳門問其年則已五十去余同
舉之歲曾幾何時而遂廹始衰日月如流能不浩歎已
而燕又盡出詩文讀之則余又驚其才之壯而意之新
博聞辯智有精強少年所不能及者其生平著述之足
以服當時而垂後世無疑也昔者吾夫子刪詩書定禮
樂自中古以来所推者則惟君家老彭其稱之曰述而
不作信而好古以此言之其為多聞博洽之儒歟後世
乃取神仙詭異之說附著其傳以為彭祖陸終氏之第
三子堯時受封至商武丁朝尚存而年且八百其言荒
遠不經搢紳者所不道然以吾思之當唐虞之禪讓夏
商之興衰故家舊臣無復存者上古譜牒失傳年祀莫
紀而彭祖獨以皤皤黃髮綴拾前王之舊聞受其說者
見多識往事年踰耆耋而有壯容震而矜之以為此數
百歲人耳非實事也老聃東周柱下史伯陽父史儋皆
先後同官而聃之書獨傳後世且合此三人者為一人
而謂老聃脩道養壽壽可百餘歲或云二百歲夫彭祖
猶是也今燕又之詩文其在天下者經世代遷改卷帙
塵蠧後生之徒覩其姓氏且以為古之賢人而不知其
年尚五十若令杜門絶跡不與世通著書三十年書成
而所紀皆易世之事日月闊遠見聞綿邈得無有疑其
甲子不知何代人耶自古遭兵火而磨滅如卧子志衍
者不少而遺民佚叟為造物所留以當文獻者亦往往
見焉余既自力於學懼勿克而以勉燕又有以知其必
成乃因其門人之請而叙之若此
張敉菴黃門五十壽序
吾友張敉菴黃門長於余一歲少同里長同學晩而同
事京師余羈愁困悴幾不能自還而敉菴躬蹈險巇慬
而後免今年敉菴五十方賀者之在此堂也余可以無
言乎初吾師西銘先生用經術大儒負盛名於當世而
敉菴為其愛弟西銘之有敉菴猶士衡之有雲孟陽之
有協也雒下之衣冠華隂之子弟負笈從游巷舍為滿
揮洗輟餐倒屣莫及敉菴則傾身容接人人各盡其意
使西銘愛士之名聞於天下敉菴力也雅擅絶才涉獵
彊記發為文章風起泉湧一時傳誦其制義謂富貴可
以俛拾鉅公長者握手定交不敢以後進相期語曰馭
二龍於長塗斯敉菴當日之謂矣既而屢試鎻闈不利
門戶中衰滄桑頓改凡諸子從西銘游者如飄風隕籜
湮没無遺而敉庵魁壘特逹方用科第起家為良吏為
直臣赫然名動海内噫嘻抑又何其竒耶余與交且三
十年習之久知之深其竊為敉庵幸者少游太學高門
著姓貴游慕之輻輳無文士干謁奔走之勞晩宰山城
直節強項大吏見而傾心無黃綬俛眉折腰之苦立乎
殿陛之間指得失陳利病口有所畫奏成手中繕寫未
上夜不能寐彈劾貴近搏擊豪強下至閭左之奸瑣條
其人得請名捕中外為之屏息股栗可謂出入省闥得
行其志矣雖以此譴逐之後仍被急徵而上察其忠人
亮其直身名復完意氣如故造物待之者似乎獨厚而
不知其天資學術實使之然非倖而致也平生無崖異
之行深沉之容造次語言率而能要任逹簡易不持威
儀與人交抒心寫腹推誠無我雖傾盖之際便同久要
一旦有急難挺身赴蹈傾囊營解罔所顧惜人有過面
加誚讓不為後言或有生平受德後負之者其人但一
見摧謝即釋然胸懷無纖芥之恨此其公直鯁亮得之
天性真不可及也已當吾師西銘在日敦氣誼尚名節
慨然有康濟斯世之心屬黨論紛紜壬夫設械幾罹不
測位不酬其望年不配其德論者至今以為恨敉菴薰
陶濡染於國是民生邪正利弊之關平居講求有素世
會雖移家學不改當官立事探囊底而出之清河著書
談道易世而後施行惜乎西銘不及見耳歴數三十年
來唯吾兩人為華顛之叟今者比閭接席蒔花藥治亭
圃營垂老里巷之娛顧吾已髮齒衰墜疲曳不堪敉菴
則姿容瓌偉飲噉日可三升常見其蒱博爭道獨酌引
滿呼小僮撾鼓奏伎聽淵淵之聲奮褎激昂大噱不止
少年精悍之色猶隱見於眉宇間其後日所就余又何
足以量之哉雖然敉菴之語人曰梅村知我勝我自知
故於其覽揆之祝不為夸詞叙素心而談舊故庶幾於
夙昔之好無少愧焉如此可以為敉菴壽矣
座師李太虚先生壽序
偉業嘗讀歐陽文忠公傳見其行事慨然想見其為人
以為上下千百年江右儒者學術之盛未有出於歐陽
公者也獨疑其致政之後不歸廬陵而買田潁上何歟
盖有宋待臣子之禮為最厚為之臣者亦戀戀君父不
忍遠歸故土而於宛雒汝潁之間起居朝請以近於京
師韓范杜富諸公皆然不徒歐陽公也自歐陽公後江
右士大夫咸被服其遺教凡數百載而有吾師李太虚
先生先生入承明典制誥掄文於楚楚之詩人才士夙
負重名者裒然為舉首此歐陽之歴二府司兩制以知
貢舉得人者也先生性彊直為臺諫所中隱居白鹿講
授生徒天子再召用决大計爭南遷深當上旨事不果
行此歐陽之貽書司諫貶秩夷陵力持濮議為朝論所
排者也先生攟摭累朝故實抄撮成書凡數百卷欲以
成一代之良史好古博物訪求金石篆刻遇有所好雖
傾囊為之勿吝此歐陽之修唐書紀五代以其餘力為
集古錄者也盛明之際詞林先逹如曾子啟崔後渠諸
公皆忼爽闊逹有詩酒稱嘉隆而降則齪齪拘謹以為
常先生則不屑也居公卿間興酣耳熱朝章國故忼慨
極論詩文揮灑援接後進為風雅所宗此又歐陽之自
號醉翁與石曼卿蘇子美共其流連者也凡先生之同
於歐陽公者如此而歐陽卜居潁上先生亦僑寓維揚
維揚者平山堂在焉歐陽公之所游處也則疑其無不
同而偉業獨有感者歐陽公處全盛之世天下無事雖
免而家居猶述其三朝被遇之榮以誇耀於田夫野老
而先生流離嶮岨浮海南還家園烽火禍亂再作僅以
其身漂泊於江山風月之間其視歐陽之潁上相去固
已遠矣雖然吾師之為人儻朗而曠遠以視人世之危
疑患難實不足以動其心而損其意氣其之維揚也與
偉業相遇於虎丘别十五六年矣其容加少其髮加鬒
握手道故漏下數十刻猶危坐引滿議論袞袞不倦偉
業顛毛斑白自數其齒少於師二十歲而憂患䠞迫以
及於早衰竊仰視慚歎以吾師為不可及歐陽公晩年
自號六一居士齊得失忘物我泊然其無憂浩然其自
適吾師似深有得於斯者而所遇各殊則歐陽為其易
吾師尤為其難也偉業聞之古之至人逹生之情識命
之理無江海而閒不導引而壽其吾師之謂耶
黃觀只五十壽序
往余讀碧山集知嘉禾黃葵陽先生以省元取高第入
史舘廻翔宫相幾及大用既而從吾師西銘之門識其
孫觀只亦以省元後先踵武浙東西誇為盛事則又吾
友大樽所鑒拔而登之者也歲月云邁二十餘年觀只
春秋五十其同里虞君譚君等徵余一言噫余言何足
為觀只重哉昔東漢之世江夏黃瓊偕其孫琬並至宰
相封侯直節彊諫彪炳史册運會有盛衰人事有險易
遂使再世之内遭遇懸殊君子讀其傳不能無感焉今
以近事觀之詞垣宿素世際休明雍雍乎清廟之朱絃
明堂之蒼璧詩曰鳳凰鳴矣于彼高岡葵陽之謂也藝
苑名流憂生坎壈惴惴乎芳蘭之當門冥鴻之在澤詩
曰蒹葭蒼蒼白露為霜觀只之謂也觀只之為人能孝
友知大節不為選耎&KR0008;骳俯仰以從時又不肯矜竒釣
名修&KR1542;&KR1375;非常之行遭逢變故周旋義舊死生急難勿
易其心若夫士窮見歸之時有親在不許之義闔門百
口累世卿宗不敢以徇知已刎頸之一言則其自處權
之審已名高則嫌無可避地近則義無所辭收者到門
曲刃在頸夷神委運詞色不撓誰謂荼苦其甘如薺觀
只其甘之矣及其免也不以慮患而刓方為圓不以違
俗而尊已忽物或柴門絶客離事自全或浮沉俗間與
世不競盖不夷不惠可否之間觀只之所處不已優乎
夫生於華胄少遇名師家在通都才稱國士當其駒齒
未落豫章尚小人便目之以騏驥期之以棟梁今五十
之年忽焉已至論者且為觀只惋惜余則以二十年來
人材凋落其齎志以往持忠不顧者不必更論廼有乘
時取寵據磐石之安而一朝蹉跌要領不全門戶破壞
者比比而是矣觀只以窮孝廉優游家巷關木索不以
為辱辭玄纁不以為榮其所以全之者天為之也詎不
幸哉家有秘書萬卷皆前人從西清異本手自校讐繕
寫成帙而舅家項氏所藏唐宋名人手蹟卷握之物價
值千金今悉化為煨燼貪及餘生孜孜搜訪庶幾蕉園
蠧簡重出人間玉軸丹青不罹劫火此觀只所以圖令
名而垂不朽者也韭溪之上練浦之傍其為辟彊之名
園羊曇之别墅亦既蕩於烽烟鞠為茂草矣乃以其暇
闢平臯灌蔬壤誅茅避跡伏臘迎賓漁釣自娛絲竹間
作弔汨羅之故人談鴟夷之往事望烟波而不見酹杯
酒以興懷此觀只所以消壯心而娛晩歲者也西銘之
有觀只中郎之於仲宣也大樽之有觀只廬陵之於子
瞻也兩賢既沒友道淪亡賴遺逸之尚存庶微言之不
墜雖以道喪元龍徒憐意氣猶幸人如叔度足繼風流
此觀只所以結平生而申同好者也余也少壯登朝羈
棲末路犬馬之齒未填溝壑獲與觀只稱齊年而困厄
憂愁頭鬚盡白其視觀只逍遥乎網羅之外蟬蜕乎塵
壒之表不啻醯雞腐鼠仰觀黃鵠之翺翔寥廓也乃因
諸君之請而為之辭其以識余之愧而觀只為不可企
及也夫
白封君六十壽序
吾州白侯林九視事之初年余在京師謁侯之太公䨇
泉於邸第其容粥然其氣溫然言呐呐不出口余目之
此真寬仁長者也越五年侯之報政成而太公六十州
人士以其習於余也不可無言余嘗讀萬石君傳見其
子孫馴行孝謹而少子慶之治齊也國人慕其家行而
大治心竊疑之漢時海内初定而齊又反覆夸詐以為
俗其法當以擊豪強清反側而區區以孝謹行之是豈
足為政哉既而觀盖公之言治齊而曹參用之以治天
下然後知秦以刑法刻鑠其民漢興瘡痍者未息不以
此時脱去文網清淨而寧一則何以去湯火彼夫元康
神爵之間嚴延年趙廣漢以慘礉負能名正以承平日
久戶口殷富名豪宿猾根株其間必大誅罰之而後勝
豈所論於新造之日子遺之民拊循而休息之哉此石
慶行孝謹之所以效也今以吾白侯之才曉習文法吐
决如流開張施設當機立辦非公廉彊正儼然擊斷之
能吏乎廼至勸耕桑修水利養小弱恤災荒煦煦然仁
心為質悃愊無華不欲稍用其長厲威嚴以自愉快非
其天資醇厚而居身之善入人之深何以至此噫此皆
太公之教漸漬使之然也州人士之入京師者太公必
坐而問焉曰子之君四境其修乎田疇其易乎賦役其
均獄市其平乎且曰吾今年六十矣自吾為兒童時樂
浪玄菟之間暴骨如莽流血成川父子兄弟肝腦塗地
者不知凡幾今吾一家無功德皆為
國恩所成就嗟爾江南之人夫孰非鋒鏑之後而捐瘠
之餘其可不宣
上恩澤以休養生息之耶余以是知
國家吏治之盛而太公之教忠與侯之所以孝也已抑
吾又聞之古之人臣皆仕於其國唯銜命四方始離乎
父母之側而其君作為歌詩以勞苦之如小雅四牡之
章其言不遑將父因人之情而為之咨嗟太息待之如
此其厚也今吾州之去長安三千里而侯以六年積勞
於外太公又為南陽之故人代北之貴族留宿衛京師
不得御車而南從其子於官也人子之念其親者必能
念人之親侯於聽政之暇舉吾州之白首耆艾者七人
倣周官之意飲酒於序正其齒位名曰婁東七老而吾
父與焉吾父行年八十其視太公也齒髮加衰太公有
賢子足以娛樂余也羈愁旅病不能取給於升斗之禄
俾老人輟食而太息中夜而屏營矣侯則式閭以勞之
肆筵以綏之其所謂老吾老以及人之老者歟當石慶
之相齊也有濟南伏生魯人申公者皆耆碩大儒慶不
聞執板到門北面而事之也然則石氏之所知者謹而
已矣烏識所謂孝夫孝有不貴德尚齒使民興行者哉
白侯經術最深内行醇至異日者進為公卿而太公齒
德彌邵
天子三雍告成修授几乞言之禮求國老於上庠舍太
公其誰乎當以尚德緩刑化民成俗之道再拜而獻之
庶幾老成黃髮之一言俾人各親其親長其長而先王
以孝治天下者始大備偉業請上其事於東觀以光
國之惇史固不僅與閭師黨正效祝嘏之詞以為公壽
已也謹書之以竢
蕭孟昉五十壽序
今天下士大夫講學者無如吾友少參愚山施公由服
官之暇倡其道於廬陵而青原山中無可大師修出世
之教與之相應和於是吉水之黑白二學盛為海内所
宗吾意其山川之靈秀亦必有世家名德者流相與鼓
舞倡導乎其間欲求其人以識之而不易得也今乃得
吾西昌蕭君孟昉孟昉故太常卿伯玉先生之猶子也
伯玉舉進士前於余者十五年自余為兒童時則已誦
習其文既仕而蹤跡參錯曾同官南中而竟不獲相見
惟聞與吾郡諸老宿遊因得聞其梗槩盖伯玉之為人
孝友於兄弟篤志於友朋淡泊於榮名利禄築春浮園
於柳溪之上極雲泉林木之勝有經史萬卷穿穴講貫
於弗倦又能闡繹教乘與緇衲往還相扣擊余益想慕
其風流而今乃復得之於孟昉孟昉慷慨好義不恡施
予嘗蠲田穀數千石具饔飱以活獄囚又為逋賦者完
室家贖子女愚山先生倡學湖西也問道者車接轂孟
昉為之供屝屨飾厨傳勝流歙集賓至如歸退而與無
可大師精研性相疏通證明刹廟之倡施伊蒲之供養
傾囊倒庋惟恐或後甚矣孟昉之為人有似於伯玉也
往者神廟盛時吾吳如顧端文公高忠憲公吉水如鄒
忠介公紹續微言倡明絶學而憨山紫柏二大師唱演
宗風於吳會豫章之間兩地之學者習其義而盛其傳
雖千里而遥猶同堂也伯玉之出入必與其弟次公季
公偕孟昉漸漬於諸父及父之所講究故西昌蕭氏有
家學伯玉嘗以之官便道與次公季公館於吾郡流連
度歲率其子弟言志賦詩友朋間極文章性命之樂紫
柏刻大藏方册於吳中卷帙未半其時有吴中毛子晉
謀續之伯玉與兩弟發願蕆事經營佽助之尤力滄桑
而後孟昉扁舟東來商度先公之所未竟余嘗以為續
佛慧命作文壽之孟昉其時年甫壯也歲月而往孟昉
今已五十追溯舊游有如昔夢吾吳之宿素凋落講舍
榛蕪而龍藏之莊嚴希有者亦漫漶不可復問矣同里
許君堯文官於吉水貽書及余述所謂春浮園者嘉樹
名卉高臺曲池滋榮而益觀圖書彛鼎庋藏而加富孟
昉又能以其餘力搘拄道法為緇素之所歸往噫嘻豈
不難哉愚山今已歸宛陵而龍眠之徒衆有請無可以
歸故山者此兩公皆吳人也吾之為孟昉壽者恐不足
以盡孟昉夫賢者之以道合其知之必深彼所以重孟
昉者詎止於此乎吾將為書以問之焉
梅村集卷二十五
