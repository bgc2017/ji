梅村集卷十七
國子監祭酒吳偉業撰
五言絶句
子夜詞
人采蓮子青妾采梧子黃置身宛轉中纖小歡所嘗
其二
憶歡教儂書少小推無力别郎欲郎憐修牋自雕飾
其三
夜凉入空房侍婢待除裝枕前鈎不下知未解衣裳
子夜歌
歡是南山雲半作北山雨不比薰爐香纏綿入懷裏
其二
夜夜枕手眠笑脱黃金釧傾身畏君輕背轉流光面
其三
故使歡見儂儂道不相識曾記馬上郎挾彈門前立
其四
微笑佯牽伴低頭悮弄絃衆中誰賣眼又說是相憐
其五
雙纏五色縷與歡相連愛尚有宛轉絲織成合歡帶
其六
淺碧魚文纈輕紅杏子花比來糚束素加上木蘭紗
其七
儂如機上花春風吹不得剪刀太無賴斷我機中織
其八
紅羅複斗帳四角垂明珠明珠勝明月月落君躊蹰
其九
指冷玉簫寒袖長羅袂溼此夜坐匡床春風無氣力
其十
夜色吹衣袂新聲出絳紗相逢更相認銀燭上鉛華
其十一
舞罷私自憐腰肢日嫋嫋總角諸少年虧他只言好
其十二
玉枕湘文簟金爐鳳腦烟君來只病酒辜負解香鈿
其十三
出門風露寒歡言此路去妾夢亦隨君與歡添半臂
子夜歌(代友人答閩妓)
白玉絳羅圍枝頭荔子垂待儂親用手緩緩褪紅衣
其二
郎來索糖霜莫持與郎喫郎要口頭甜不如是嘗蜜
其三
榕樹參天長郎栖在何處隨郎不見榕累儂望鄉樹
其四
綠葉吐紅苗紗忩月影高待郎郎不至落得美人蕉
其五
拂手慈悲樹相牽話生死為郎數還期就中屈雙指
其六
橄㰖兩頭纖終難一箇圓縱教皮肉盡腸肚自然堅
采石磯
石壁千尋險江流一矢争曾聞飛將上落日弔開平
新翻子夜歌
歡今穿儂衣窄身添扣扣欲搔麻姑爪教歡作廣袖
其二
含香吐聖火碧縷生微烟知郎心腸熱口是金博山
其三
歡有頷下貂與儂覆廣額脱儂頭上珠為歡嵌寳石
其四
龍團與羊酪相逢土風異為歡手煎茶調和見歡意
南苑應
制
熊舘發雲旌春蒐告禮成東風吹紫陌千騎暮歸營
讀漢武帝紀
岱觀東迎日河源西問天晩來雄略盡巫蠱是神仙
讀光武紀
雷雨昆陽戰風雲赤伏符始知銅馬帝遠勝執金吾
蕭何
蕭相營私第他年畏勢家豈知未央殿壯麗只棲鴉
偶見
合歡金縷帶蘇合寳香薰欲展湘文袴微微蕩畫裙
其二
背影立銀荷瓊肌映綺羅燭花紅淚滿遮莫為心多
古意
歡似機中絲織作相思樹儂似衣上花春風吹不去
題畫
亂瀑界蒼崖松風吹雨急石廊虛無人高寒不能立
六言絶句
偶成
南山不逢堯舜北忩自有羲皇智如樗里何用窮似黔
婁不妨
其二
張良貎似女子李廣恂恂鄙人祖龍一擊幾中猿臂善
射如神
其三
異錦文繒歌者黃金白璧蒼頭諸生唇腐齒落終歲華
冠敝裘
其四
寳帳葳蕤雲漾象床刻鏤花深破盡民間萬室遠踰禁
物千金
其五
韓非傳同老子蘇侯坐配唐堯今古一丘之貉不知誰
鳳誰梟
其六
雍齒且加封爵田横可誓丹青願得無忘堂阜相看寧
識神亭
其七
織薄吹簫豐沛拍張狂呌風雲朝領白衣隊主暮稱黑
矟將軍
其八
雅擅潘文樂旨妙參羊體嵇心畫虎雕龍染翰高山流
水彈琴
其九
東部督郵恣横北門待詔窮愁莫舉賢良有道且求刀
筆封侯
其十
食其長為說客夷甫自謂談宗著書一篇雋永緩頰四
座從容
其十一
趙壹恃才倨傲禰衡作達疎狂計吏恣睢卿相布衣笑
罵侯王
其十二
厨下綠葵紫蓼盤中白柰黃柑冠櫛懶施高枕樵蘇失
㸑清談
七言絶句一
汴梁
馮夷擊鼔走夷門銅馬西來風雨昏此地信陵曾養士
只今誰解救王孫
其二
城上黃河屈注來千金堤帚一時開梁園遺跡銷沉盡
誰與君王避吹臺
題歸玄恭僧服小像
豈是前身釋道安遇人不著鹿皮冠接䍦漉酒科頭坐
只作先生醉裏看(好酒)
其二
金粟山人道者裝玉山秋盡草堂荒刦灰重作江南夢
一曲開元淚萬行(能詩寳顧阿瑛號金粟道人著天遺事詩談庚申君事)
其三
共道淇園長異材風欺雪壓倩誰栽道人掃向維摩壁
千尺蒼龍護講臺(畫竹)
其四
中山絶技妙空羣智永傳家在右軍為寫頭陀新寺額
筆鋒蒸出墨池雲(工書)
戲贈
窄袖輕衫便洞房何綏新作婦人裝繡囊蘂結同心扣
十里風來袴褶香
其二
梅根冶後一庭幽桃葉歌中兩槳留管是夜深嬌不起
隔簾小婢喚梳頭
其三
香銷寳鴨月如霜欲罷摴蒱故拙行倦倚局邊佯數子
暗擡星眼擲兒郎
其四
仙家五老話驂鸞素女圖經掌上看如共王喬舊相識
鍊方從乞息肌丸
其五
玉釵仍整未銷黃笑看兒郎語太狂翻道玉人心事懶
厭將雲雨待襄王
其六
戒珠琥珀間沉檀弟子班中玉葉冠君是惠休身法喜
他年參學贊公壇
其七
蔬譜曾刪䱉議書一臠鮮菜定何如玉纖下筯無常味
珍重虞公數十車
其八
懶梳雲髻罷蘭膏一幅羅巾紫玉縧不向弓彎問消息
誤人詩句鄭櫻桃
其九
内家紈扇縷金函萬壽花開青鳥銜贈比乘鸞秦氏女
銀泥裙子鳳皇衫
其十
横塘西去窈娘還畫出吳山作楚山笑語阿戎休悵望
莫愁艇子在溪灣
亂後過湖上山水盡矣感賦一絶
柳榭桃蹊事已空斷槎零落敗垣風莫嗟客髩重游改
恰有青山似鏡中
聽朱樂隆歌
少小江湖載酒船月明吹笛不知眠只今憔悴秋風裏
白髮花前又十年
其二
一春絲管唱吳趨得似何戡此曲無自是風流推老軰
不須教染白髭鬚
其三
開元法部按霓裳曾和巫山窈窕娘見說念奴今老大
白頭供奉話岐王
其四
誰畫張家静婉腰輕綃一幅美人蕉會看記曲紅紅笑
喚下丹青弄碧簫
其五
長白山頭蘆管聲秋風吹滿雒陽城茂陵底事無消息
逤邏檀槽撥不成
其六
楚雨荆雲雁影還竹枝彈徹淚痕斑坐中誰是沾裳者
詞客哀時庾子山
觀棋
深院無人看劇棋三郎勝負玉環知康猧亂局君王笑
一道哥舒布算遲
其二
小閣疎簾枕簟秋晝長無事為忘憂西園近進修宫價
博進知難賭廣州
其三
閒向松忩覆舊圖當年國手未全無南風不競君知否
抉眼胥門看入吳
其四
碧殿春深賭翠鈿壽王游戲玉床前可憐一子難饒借
殺却抛殘到那邊
其五
玄黃得失有誰憑上品還推國手能公道世人高下在
圍棋中正柳吳興
其六
莫將絶藝向人誇新勢斜飛一角差局罷兒童閒數子
不知勝負落誰家
題莊榿菴小像
錦里先生住錦涇百花潭水浣花亭子雲寂寞餘竒字
抱膝空山著一經
其二
相如書信達郫筒入蜀還家意氣雄却憶故人天際遠
罷官嚴助在吳中
其三
把卷無人意惘然故鄉雲樹夢魂邊遥知石鏡山頭影
不及當時是少年
其四
舊朝人地擅簪纓詞賦風流妙兩京盡道阿兄多貴重
杜家中弟最知名
楚雲
楚雲字慶娘余以壬辰上已為朱子葵子葆子
容兄弟招飲鶴洲同集則道開師沈孟陽張南
垣父子妓有畹生者與慶娘同小字而楚雲最
明慧可喜口占贈之
十二峰頭降玉真楚宫祓禊采蘭辰陳思枉自矜能賦
不詠湘娥詠雒神
其二
白蘋江上送横波擬唱湘山楚水歌却為襄王催按曲
故低紈扇簇雙蛾
其三
越羅衫子揉紅藍楚玉鸞雛鏤碧簪莫羡鴉頭羅襪好
一鈎新月印湘潭
其四
新篘下若酒頻傾楚潤相看别有情小戸漫糺還一笑
衆中觥政自縱横
其五
風流太守綠莎廳近水夭桃入畫屏最是楚腰嬌絶處
一雙鸂鶒起沙汀
其六
范蠡湖邊春草長楚天歸去載夷光人間别有朱公子
騎鶴吹笙是六郎
其七
畫梁雙燕舞衣輕楚楚腰肢總削成記得錢塘兩蘇小
不知誰箇擅傾城
其八
廬山擕妓故人留白社流連謁惠休早為朝雲求半偈
楚江明日上黃州
山塘重贈楚雲(楚雲故姓陸雲間人)
宣公橋畔響輕車二月相逢約玩花烏桕著霜還擊馬
停鞭重問泰娘家
其二
家住横塘小院東門前流水碧簾櫳五茸城外新移到
傲殺機雲女侍中
其三
月夜分擕幾度圓語溪芳草隔雲烟那知閶闔千條柳
抛撇東風又一年
其四
挾彈城南控紫騮葳蕤春鎖玉人留花邊别有秦宫活
不數人間有秺侯
虞美人
咸陽宫闕早成塵莫聽歌聲涕淚頻若遇戚姬悲薄命
幸無如意勝夫人
過魚山曹植墓
小穀城西子建祠魚山刻石省躬詩君家兄弟空摇落
惆悵秋墳采豆枝
其二
鄴臺坐法公車令菑郡憂䜛謁者書天使武皇全愛子
黃初先已屬倉舒
釣臺
少有高名隠富春南陽游學為亡新高皇舊識屠沽軰
何似原陵有故人
贈妓郎圓
輕靴窄袖柘枝裝舞罷斜身倚玉床認得是儂偏問姓
笑儂花底喚諸郎
偶成
好把蛾眉鬭遠山鈿蟬金鳳綠雲鬟畫堤無限垂垂柳
輸與樓頭謝阿蠻
其二
海棠花發兩三枝燕子呢喃春雨時恰似闌干嬌欲醉
當年人說杜紅兒
感舊
赤欄橋護上陽花翠羽雕籠語絳紗羡殺江州白司馬
月明亭畔聽琵琶
贈寇白門
白門故保國朱公所畜姬也保國北行白門被
放仍返南中秦淮相遇殊有淪落之感口占贈
之
南内無人吹洞簫莫愁湖畔馬蹄驕殿前伐盡靈和柳
誰與蕭娘鬭舞腰
其二
朱公轉徙致千金一舸西施計自深今日祗因勾踐死
難將紅粉結同心
其三
同時姊妹入奚官桐酒黃羊去住難細馬䭾來紗罩眼
鱸魚時節到長干
其四
重點盧家薄薄糚夜深羞過大功坊中山内宴香車入
寳髻雲鬟列幾行
其五
曾見通侯退直遲縣官今日選蛾眉窈娘何處雷塘火
漂泊楊家有雪兒
其六
舊宫門外落花飛俠少同游並馬歸此地故人騶唱入
沉香火暖護朝衣
題殷陟明仙夢圖
蕉團桐笠御風行夢裏相逢話赤城自是前身殷七七
今生贏得是詩名
下相極樂庵讀同年北使時詩卷
蘭若停驂灑墨成過河持節事分明上林飛雁無還表
頭白山僧話子卿
下相懷古
戲馬臺前拜魯公興王何必定關中故人子弟多豪傑
弗及封侯吕馬童
過昌國
樂生去國罷登壇長念昭王知已難流涕伐燕辭趙將
忍教老死在邯鄲
任丘
回首鄉關亂客愁滿身風雪宿任丘忽聞石調邊兒曲
不作征人也淚流
臨清大雪
白頭風雪上長安裋褐疲驢帽帶寬辜負故園梅樹好
南枝開放北枝寒
阻雪
關山雖勝路難堪纔上征鞍又解驂十丈黃塵千尺雪
可知俱不似江南
送王玄照還山(王善書畫弇州先生曾孫偶來京師舊廉州太守也)
青山補屋愛流泉畫裏移家就輞川添得一舟乘興上
烟波随處小游仙
其二
始興公子舊諸侯丹荔紅蕉嶺外游席帽京塵渾忘却
被人強喚作廉州
其三
報國松根廟市開公侯車馬鬭如雷疲驢一笑且歸去
刑部街前曾看來(刑部街舊廟市開處也)
其四
内府圖書不計錢漢家珠玉散雲烟而今零落無收處
故國興亡已十年
其五
布衣懶自入侯門手跡流傳姓氏存聞道相公談翰墨
向人欲訪趙王孫
其六
朔風歸思滿蕭關筆墨荒寒點染間何似大癡三丈卷
萬松殘雪富春山
其七
河北三公一紙書浪游何處曳長裾歸田舊業春山盡
華子岡頭自釣魚
其八
五馬南來韋使君故人相見共論文酒闌面乞黃堂俸
明日西山買白雲
伍員
投金瀨畔敢安居覆楚奔吳數上書手把屬鏤思往事
九原歸去遇包胥
偶見
新更梳裹簇䨇蛾窣地長衣抹錦靴總把珍珠渾裝却
奈他明鏡淚痕多
其二
惜解雙纏只為君豐趺羞澀出羅裙可憐鴉色新盤髻
抹作巫山兩道雲
題帖
孝經圖像畫來工字格森嚴自魯公第一丹青天子孝
累朝家法賜東宫(禁本有孝經圖周昉畫顔魯公書神廟時曾發内閣重裱今在吏部侍郎)
(孫公處)
其二
金元圖籍到如今半自宣和出禁林封記中山王印在
一般烽火竟銷沉(甲申後質慎庫圖書百萬卷皆宣和所藏金自汴梁輦入燕者歴元及明)
(初無恙徐中山下大都時封記尚在今皆散失不存)
南苑應
制
綠楊春繞栢梁臺羽蓋梢雲甲帳開知是
至尊親講武日邊萬馬射生來
題石田畫芭蕉
一葉芳心任卷舒客愁鄉夢待何如平生枉用藤溪紙
綠玉忩前好寫書
其二
不妨脩竹共檀欒長對蕭蕭夜雨寒却笑休文強多事
後人仍作畫圖看
口占
欲買溪山不用錢倦來高枕白雲邊吾生此外無他願
飲谷棲丘二十年
無為州雙烈詩(為嘉定學博沈陶軒賦)
濡須城下起干戈二女芳魂葬汨羅安得米顛書大字
井邊刻石比曹娥
為李灌谿侍御題高澹游畫
烟雨扁舟放五湖自甘生計老菰蒲誰將白馬西臺客
寫作青牛道士圖
題釣隠圖(贈陳鴻文)
綠波春水釣魚槎縮項雙鯿付酒家忘却承明曾待詔
武陵溪上醉桃花
梅村集卷十七
