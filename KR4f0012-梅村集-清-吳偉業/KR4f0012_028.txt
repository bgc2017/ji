梅村集卷二十八
國子監祭酒吳偉業撰
記一
聖恩寺藏經閣記
吾吳天壽聖恩禪寺繇山門拾級而登仰見傑閣聳於
虛空剖石大和尚所構以奉一大部藏者也其地踞鄧
尉之半層巖拔起支隴蜿蜒雕楹文礎插入崖腹前瞰
具區渟泓萬狀遠則洞庭兩峰近則法華漁洋諸勝若
拱而揖或環而抱其下則秀樾干雲修篁漏日法花忍
草茁長繽紛怖鴿馴禽飛翔匝繞信兜率之鉅觀般若
之勝境矣先是萬峰蔚公當皇覺現身之初受聖恩開
山之寄弟子智璿等傳衣主席琅函貝葉結集流通尊
奉之地即今毘盧遮那閣是已歲月既往龍象中衰千
箱秘帙化作飛塵萬衆名區鞠為灌莽於是三峰老人
杖錫飛來剪剔薉荒經營宏敞庶事草創未盡云為剖
公親承記莂進補其處時節因緣緇素瞻仰信施填委
無廢不興梵夾竺墳缺焉未備會有峩眉道者裝成南
藏道梗西川因其方便之功申我殷勤之請遂移法寶
作鎮山門方當牛首飈廻瓦官霧塞未踰旬朔便接烽
烟獨此經早畀精藍不罹刦火咸以為脩多羅藏有天
龍神鬼百萬護持和尚福德感孚不脛而至四衆頂禮
罔不欣欣顧其時閣猶未之建也盖毘盧閣雖經修葺
業已供養諸佛結制生徒將謀改卜高原另圖嚴奉吾
母朱太夫人專心在道入山禮足躬覩勝因發願弘施
聞者坌集監院濟上等廼相材運甓揀日鳩工經始於
癸已之仲冬告竣於甲午之季臘列楹三間廣筵九丈
深如其廣之數崇殺其深之一翼翼嚴嚴若化若湧就
中塐釋迦藥師彌陀三像慈容睟盎纓絡交加其旁則
方匭長龕東西森向瓊籖玉軸充仞琳琅經律論藏部
分櫛比共有五千四百餘卷和尚以丁酉之夏六十初
度諸山老宿為禮華嚴尊經者五十三衆皆安單於閣
下規重矩疊衣裓肅然清淨道場得未曾有和尚曰是
閣之成所以揚祖風示學者不可以無記廼屬偉業為
之偉業合掌而白師言我佛如來演說三乘十二分教
利益衆生逹摩以拈花微笑之旨不立文字而見性成
佛盖慮世人教相紛拏欲以掃除支蔓非謂鹿野苑拔
提河金口所宣一切空之也古德相承共弘斯義後來
門庭太甚諍論滋多或執教以議禪或竊禪而掃教識
者憂焉今和尚從拈錐豎拂之中搜揚真典孳孳不倦
於以牢籠今古震壓諸方豈不盛哉且成壞相仍世相
如是以萬峰之聖皇授記說法名山猶不免講席榛蕪
勞後人之脩復然則貞珉之有鑱也其可已乎是經也
出於干戈俶擾之際慬而獲存百世而下知其孔艱是
纘是述俾勿隕墜皆記事之辭所不得而略焉者也為
之頌曰世尊天人師普說無上道傳譯至震旦是名修
多羅毘尼阿毘曇不可得思議鄧尉古道場衆山盡環
遶有一善知識親遇金輪王手持玉庫經開演一大藏
百年化宫壞乘願廼再來吼若獅子威直標正法眼臨
濟大宗旨文字本不留方便利衆生何所不融攝但能
去纏縛不落義解門即此文句身足證圓滿智如來廣
長舌八萬四千言於一卷卷中各滴醍醐味於一字字
内各貯摩尼珠護法天龍神呵衛在左右以此刀兵難
末劫不得侵將我貝多羅移入清淨界寶閣矗天起廣
望千由旬洞庭七十峰即為耆闍崛震澤五百里即為
阿耨池無量妙高臺變現彈指頃當知向上着不礙於
有為覩像生敬心藉彼莊嚴力諸佛所說法億萬恒河
沙究竟歸虚空本來無一字見道不見山何處復有閣
見心不見佛何處復有經乃至法界中草木禽鳥等飛
鳴與開落若以慧眼觀無非是經者經如紅日輪旋繞
須彌山照一四天下經如香水海舟航到彼岸湧出青
蓮花頭目與腦髓有人乞施捨無佈亦無愛此經當護
持能續慧命故珊瑚與瑪瑙高過蘇迷巔瓦礫了不異
此經當寶惜能種福田故用此告來者常生難遇想薰
心與注耳歴劫乃不磨我今作此辭毫端見如來刻之
靈鷲峰永永示無極
瑞光禪寺碑隂記(并頌)
瑞光禪寺碑者吾吳宫尹姚文毅公為竺璠上人所刻
辭也文毅偕相國文文肅公大弘佛事而寺塔放光震
耀遠邇於是供塔然燈而太湖漁人視塔影落處晨罝
暮綸投輙罔獲夫世人止以放生作佛事故有縱簡子
之鵲捨孔愉之龜以求福田利益而豈知佛光所及皆
有天龍鬼神保護衆生以相利濟夫以一塔之功若此
况我佛於忉利天宫建無量法幢之寶光明遍滿恒河
沙世界其於刀兵水火諸刦慈憫救度不知紀極文肅
文毅兩公道濟天下彼豈沾沾焉於太湖漁人爭網罟
之生命哉誠有見於佛法之廣大而憫末運空壞劫灰
將然非是不足以救之也自兩公歿後萬化變滅塔光
既息象教亦墜素孚上人為竺公上足住持負荷興起
其事而屬偉業書於文毅碑隂因係之頌曰瑞光之興
始吳大帝赤烏紀年康僧舍利迭有盛衰至於元豐有
宋禪師圓照本公慧日重開法雲四照再啓鴻基力弘
大道浮圖莊嚴放大光明為多寶塔為王化城大同寺
災崑崙山火世尊塵埃誰救諸苦我明之興馭世金輪
勅書賜建親下德音二百餘年得文相國宫尹姚公同
修戒律有竺上人廣集衆因樓開白玉地布黃金寶印
當胷神珠出掌乃見塔光緇庶共仰非虹非蜺非烟非
雲絪縕定水布濩香林二龍蜿蜒石佛示相道樹交枝
戒月對望長者施鐘仙人練火千層普炤然燈佛所一
燈一佛什迦分身大度濕生震澤之濱網罟莫獲漁師
夜泣老僧難辨人魚得失七十二峰若恒河沙浮般若
鏡開優曇花大道慈悲作清淨觀如燈取影即心成岸
求魚不得得妙善果投竿稽首歸於佛土四大海水人
魚同游彼網罟刦此刀兵憂刀兵刦起塔光亦止佛不
能救人魚同死素上人者竺公子孫代佛慈憫聽塔鈴
聲歲更一紀此光當復但崇佛事衆生受福凡此衆生
兵燹百城如魚漏網命懸釡鬵頭目腦髓皆非吾有胡
惜外命積金如斗佛云放生得長壽報况此燈光隂幽
畢炤仰視塔光如見兩公乘願再來在佛光中善信歸
依合掌喜捨視此刻辭以告來者
重修太倉州城隍廟碑記
太倉之為州也在弘治九年而廟始於二年其未為州
也則為崑山州城隍祠崑山州之祀城隍始於此乎曰
非也改也烏乎改崑山州治在今太倉衛基泰定甲子
始即州之前立廟其後州治遷而廟之祀如故也今廟
則為元時朱清所建東嶽行宫孝皇在御詔毁天下淫
祠知崑山事楊侯甫以舊廟湫塵庳陋不稱於明神廼
即行宫改焉迄今二百餘年矣歲在甲戌為崇禎七年
廟之正殿災民用震動弗寧爰因舊址是荒是度棲主
之壇妥像之室斧而不斵堊而不華浸尋乎故觀矣刺
史昌平陳公來蒞是邦每有事於神黍稷馨香靈貺昭
格而以重霤之下反宇不立中唐之内甓磩未周體薦
牲牢升歌象管皆雜沓乎軒楹欄楯之内以更衣則無
其署以登降則無其階甚非所以肅恭將事虔奉神明
之意也於是闢殿之南楹創為前軒高其杗廇廣其階
除而丹青塗塈之華栥桷垣墉之美始煥然其畢備道
士金某實董其役乃進而請偉業曰是不可無記且廟
堧以公占復除未有刻文願并勒諸碑偉業再拜稽首
為之記曰竊觀城隍一祀甚有合於古之社祭禮自天
子諸侯以下皆得立社今之郡縣即古之諸侯國社之
制其所當立社之祭也山林川澤罔有勿從而城隍不
聞焉則又何也傳有之江漢沮漳楚之望也又曰楚國
方城以為城漢水以為池記曰秦城百二軒華以為城
因河以為津而祀華於華州祀河於臨晉彼豈徒以名
山大川能出雲雨而致其祈報良亦建方立國有設險
之助焉易曰地險山川丘陵也王公設險以守其國古
者封疆之界山谿之險皆所以域民保境而後世專藉
城郭池隍以為固然則城隍之祠其即山林川澤之祀
而推焉者也明初洪武元年詔封天下城隍在應天府
者以帝在開封臨濠太平府和滁二州者以王在凡府
州縣者以公以侯以伯三年重定嶽鎮海瀆各依山水
本稱而城隍神號改正題木主去肖像焉四年特勅郡
邑里社各設無祀鬼神壇以城隍神主祭禮於社有配
食祝融句龍皆得侑享主祭者其配食之意歟然則以
泰厲之壇為掃地之祭脩明配食而深有當於國社在
令典祀城隍最為近古雖百世不易可也太倉神祠初
屬崑山雖馮翊近地不得視和滁二州故不稱王稱侯
而摶土肖像猶存初制二百年來祈水旱禳疾病靈蹟
燀赫具在州乘中邇者江南兵燹破城亡邑無慮數十
而太倉獨完且海波不揚艅艎戰艦不得進泊於内地
而金鼓之聲不作如有神靈呵護之者此所謂有功烈
於民者耶抑又聞之春秋傳曰人火曰火天火曰灾魯
之衰也占在雉門陳之災也驗於鶉火社稷壇壝所以
立國而玄冥回禄為之除舊布新此必神之仁愛斯民
懼其罹於兵火而示之警誡也今廟焚而復復十餘年
重修陳侯敬其神以及其民風雨以時物無疵癘神罔
怨恫生民以和可謂崇德報功垂肹蠁於無窮也已不
亦休哉係之以歌曰出天門兮九衢凌渤澥兮姑餘揚
霓旌兮曳魚鬚左驂蒼麟兮右秣神駒聲駍隱兮雲車
心攬轡兮躊躇天地墋黷兮九州為墟嗟生民兮安居
捎魑魅兮射虎貙豐隆扶轂兮列缺以趨奠此邦兮華
胥田有稻兮水有魚雲巃嵸兮甘露載濡坎其擊鼓兮
吹笙竽進桂酒兮獻椒糈通權火兮高烟俱錫蕃釐兮
神宴娛
舊學庵記
予梅村西偏有地數弓盖廢屋之址予斥而宫之繚以
土垣而築室三楹名之曰舊學庵庵成而圖史之所藏
講論之所集朝夕宴處賓游往來皆於是乎在客有過
予者曰子之名是庵也其為舊學之臣歟予應之曰唯
唯否否夫古所謂舊學者經術深厚行清而能高為天
子顧問之臣足以輔道德長教化如是庶乎其可也若
予者嚮以庸劣早忝朝列曾不以此時有所論建禆益
萬分今編蓬窮巷之中伏匿窮䠞退與後生小儒掇拾
舊聞然則吾之於學其初肄業及之耶未也而敢以名
吾庵歟客曰子以文章受知於先皇帝輔導太子起居
兩宫為講臣子而欲辭誰其可者予曰若所言者仕也
吾所言者學也如以仕而已當先皇帝方鄉經學開文
華召一二通博正直之儒虚已禮下之甚而執政大臣
勿善也中之以事輙罷去其在位者率篤癃疲曳使數
人扶持痀僂入省門居庭中惽惽不辨上或問掌故則
左右遌視涕唾流沫叩頭不起而顧號為馴謹備老成
俾主上敬而不急以儒生為無用即當事者稱任使矣
斯可謂之舊學歟非歟予因是發憤謝病將閉戶不出
讀書十年不幸國家多故顛沛詘辱欲如向日之老充
位備官不可得矣敢以放廢遺佚虚竊此名於田野間
哉雖然吾聞之君子之為學也於國家禮樂所繇生刑
政所自出苟涉其條流而探其損益雖窮巖之賤吾得
而論著之况其所躬遇者乎雖百世之遠吾得而紬繹
之况其所親見者乎今以予之坎壈侘傺休息乎此庵
也每發書陳篋伏而讀之其於朝廟典章之盛未嘗不
思周旋進反疇昔肅恭而將事也其於君臣誡勵之語
未嘗不思諮諏出納疇昔艱難而訓告也若夫治忽倚
伏陳說鍳戒之間則又輟卷廢書太息而流涕凡吾之
惓惓於此者非苟彊記博誦為當世取悦云爾庶幾發
揚朝廷之盛德用少禆具官之所不稱如是雖以謂之
舊學可也且吾之於學雖不自暇逸而疾病憂患恐其
弗底於成將使後之子弟讀吾書者仰觀堂構夫孰非
國家之恩澤以有此廬哉故書其事以貽後之人俾令
知吾志焉戊子八月吳偉業記
歸村躬耕記
吾友王烟客太常治西田於歸涇之上歸涇者去城西
十有二里或曰先有歸姓者居焉或曰以其沿吳塘而
北可歸也故名之烟客自號歸村老農築農慶堂以居
而以告其友人曰吾年六十盖已老矣將躬耕乎此聞
者疑之曰古之為耕者以其有耕者之樂也土膏陸海
畆乃一鍾芍陂白渠灌及萬頃故有築堤作塘開田引
瀆役使數千家此美田上腴者之樂也若夫陸渾山中
褒斜谷口平疇廣野反出於孤峰疊嶂之顛屏棄世事
隔絶人代架絶壑以立屋焚深林而糞田此高山窮谷
者之樂也今吾州僻陋海濱陂渠湮廢舄鹵沈斥沮洳
汚菜歲頻不登賦以日急居此土者亦何樂乎有耕烟
客自奉常謝政幅巾里門有城中賜第以安起居有近
郊别墅以娛杖屨圖書足以供朝夕之翫賓客足以接
談笑之歡又何必去城市舍園圃謝朋舊以樂此躬耕
為也烟客曰不然此田是先朝禄賜之所遺也是先相
國文肅所以貽子孫也往者神廟之世海内乂安生民
不見兵火江以南大臣之致政家居者美田宅盛邸舍
厚自奉養而吾祖惟得海濱寢丘之地以供饘粥蕭閒
杜門不知家人生計性愛田野嗜花藥開種竹之圃於
東郊築藝菊之亭於北郭而猶患過客之跡我也晩歲
璽書存問郡邑大夫執板而賀謁者車填馬咽而吾祖
命小舟擕短策逍遥於南陌東阡遇者不知為三公也
即今三十餘年而韋相之莊籬落猶存陸生之田桑麻
如故舊老遺民尚有過而嘆息者吾為人子孫忍使茀
而不治乎且吾受前人餘澤奉車省闥陪祀陵園以及
親郊視學大閱藉田無不具簪笏以從已而持節銜命
渡錢塘入豫章涉沅湘踰閩嶠足跡幾半天下世故流
離衰遲頽暮猶得守先疇之畎畆以送餘齒退而與田
夫野叟談昇平之遺事叙平生之舊游不亦幸歟雖其
土之瘠而賦之繁吾猶將樂而安之若夫歌舞陸博通
飲食侈游觀下至逐什一之利競錐刀之末者吾之所
不能為也梅村吳偉業聞之曰不忘禄賜忠也追述祖
德禮也保素節而出流俗義也其為躬耕也大且備矣
是不可以不記
梅村集卷二十八
