梅村集卷十
國子監祭酒吳偉業撰
五言律詩三
過中峰禮蒼公塔
下馬支公塔經聲萬壑松影留吟處石智出定時鐘尚
記山中約誰傳海外逢平生詩力健翹足在何峰
其二
明月心常湛寒泉性不枯鳥啼香積散花落影堂孤道
在寧來去名高定有無凄凉看筆塚遺墨滿江湖
其三
慧業誰能繼宗風絶可哀昔人存馬癖近代薄詩才鹿
走譚經苑鴉飛說法臺空懸竹如意落日講堂開
其四
故國流沙近黃金窣堵坡胡僧眉拄地梵夾口懸河傳
法青蓮湧還家白馬䭾他年乘願到應認舊山河(蒼公滇人)
過王菴看梅感興
練川城南三十里爲王菴學憲王先生著書地
也有梅萬株不减鄧尉余以春日過其廢圃學
憲所著數種其版籍尚存
地僻幽人賞名高拙宦居客來唯老樹花發爲殘書斜
日空林鳥微風曲沼魚平生貪著述零落意何如
獨往王菴看梅沈雨公擕尊道値余已遄返賦此
爲笑
屢負尋山約偶然來此間多君擕酒至愧我放船還雙
屐成孤往千林就一閒誰知種花叟鎮日不開關
送致言上人
獨下千峰去蒼溪出樹腰雲生穿磴屐月滿過江瓢一
飯從村寺前身夢石橋經行無定着惆悵故山遥
過韓蘄王墓
訪古思天塹江聲戰鼓中全家知轉鬭健婦笑臨戎汗
馬歸諸將疲驢念兩宫凄凉岳少保宿艸起秋風
其二
行在倉黃日提兵過故鄉傳聞同父老流涕說君王石
馬心猶壯雲臺跡已荒一抔堪漬酒殘日下平岡
其三
詔起祁連塚豐碑有賜亭掛弓關塞月埋劍羽林星百
戰黃龍艦三江白石銘趙家金椀出山鬼哭冬青
其四
丘壟今蕪沒江山竟寂寥松風吹北固碑雨洗南朝細
路牛羊上荒岡草木凋肯容樵䜿擾遺恨在金焦
宿沈文長山館
一徑艸堂偏湖光四壁天焙茶松竈火浴繭竹籬泉玉
鼠仙人洞銀鱸釣客船前村呼種樹偶語石橋邊
其二
遇山思便住此地信堪留謀食因溪碓齋心在石樓漁
舟帆六面橘井樹干頭長共鴟夷子翩然結伴游
福源寺(去毛公壇三里爲攢雲嶺有福源泉寺以泉名羅漢松係梁朝舊物)
千尺攢雲嶺金銀佛寺開鹿仙吹笛過龍女換珠來泉
繞譚經苑松依說法臺蕭梁留古樹風雨不凡材
包山寺贈古如和尚
古木包山寺蒼然曉氣平石毛仙蛻冷(近毛公壇)雲影佛衣
輕咒鉢蛟人聽彈碁鶴子驚相逢茶早熟匡坐說無生
過圻村
萬壑響鳴蟬湖光樹杪懸雲鬟神女廟雪乳隠君泉山
籠櫻桃重溪船菱芡鮮相攜從此住松老不知年
湖中懷友
渺渺晴波晚青青芳草時遠帆看似定獨樹去何遲花
落劉根廟雲生柳毅祠香蓴正可擷欲寄起相思
七夕即事
羽扇西王母雲軿薛夜來鍼神天上落槎客日邊回鵲
渚星橋迥羊車水殿開祗今漢武帝新起集靈臺
其二
今夜天孫錦重將聘雒神黃金裝鈿合寳馬立文茵刻
石昆明水停梭結綺春沉香亭畔語不數戚夫人
其三
仙醖陳瓜果天衣曝綺羅高臺吹玉笛複道入銀河曼
倩詼諧笑延年婉轉歌江南新樂府齊唱夜如何
其四
花萼高樓迥岐王共輦游淮南丹未熟緱嶺樹先秋詔
罷驪山宴恩深漢渚愁傷心長枕被無意候牽牛
大根菜
幾葉青青古穿泥弗染痕誰人愛高潔留汝歷凉溫輪
囷形難老芳辛味獨存古來盤石重不必取深根
趵突泉
似瀑懸何處飛來絶壑風伏流根窈渺跳沫拂虛空石
破奔泉上雲埋廢井通錯疑人力巧天地桔橰中
其二
不信乘空起憑闌直濺衣池平難作勢石隱定藏機曲
水金人立凌波玉女歸神魚鱗甲動咫尺白雲飛
贈新泰令楊仲延其地爲羊叔子故里
置邑徂徠下雙槐夾訟堂殘民弓作社遺碣石爲莊野
繭齊紈美春泉魯酒香歸來羊太傅不用泣襄陽
靈巖觀設戒
湖山留霸跡花鳥供經臺不信黃池會今看白社開枯
潭龍洗出妙塔雁歸來此地關興廢須資法將才
遥别故友
絶域重分路知君萬里餘馬頭辭主淚雁足覆巢書艸
沒還家夢霜飛過磧車齊諧他日事應記北溟魚
其二
雪深難見日海盡再逢關野鼠多同穴神魚似斷山只
應呼草地都不類人間勉謝從行者他年有箇還
秋夜不寐
秋多入衆音不寐夜沉沉浩劫安危計浮生久暫心鄰
雞殘夢斷窗雨一燈深薄冷披衣起晨烏已滿林
七夕感事
南飛烏鵲夜北顧鸛鵝軍圍壁鉦傳火巢車劍拄雲江
從嚴鼓斷風向祭牙分眼見孫曹事他年著異聞
喜願雲師從廬山歸(并序)
願師住雲居十年而歸出其匡廬詩道五老石
門九竒三疊諸勝飛泉怪瀑不可思議而尤以
御碑亭雲海爲第一觀竟似住鏡光白銀二種
世界不知滄桑浮塵爲何等事矣願公贈予五
十初度詩其落句曰半百定將前諾踐敢期對
坐聽松聲蓋責予前約會時方喪亂衰病無家
顧以高堂垂白不能隨師以去也乃爲此詩荅
之
勝絶觀心處天風萬壑聲石門千鏡入雲海一身輕出
世悲時事忘情念友生亂離兄弟恨辜負十年盟
贈錢受明
獨喜營時譽疎通邁等倫地從諸父重性似外家貧裘
馬無他好詩書别有神古來傳孝謹非必守前人
受明得子東賀
長因故人子往事憶流連曾忝充閭會俄逢拜衮年諸
甥今甫爾入抱却依然吾老猶堪待公卿只眼前
宿徐元歎落木菴(元歎棄家住故鄣山中亂後歸天池丙舍落木菴竟陵譚友夏)
(所題也)
落木萬山心蕭條無古今棄家歸去晩别業住來深客
過松間飯僧留石上琴早成茅屋計枉向白雲尋
送王子惟夏以牽染北行
晩歲論時輩空羣汝擅能祗疑櫟陽逮猶是濟南徵名
字供人借文章召鬼憎阿戎才地在到此亦何憑
其二
二十輕當世愁君門戶難比來狂大減翻致禍無端落
木鄉關遠疲驢道路寒敝衣王謝物請勿笑南冠
其三
客睡愁頻起霜天貫索明此中多將相何事一書生末
俗高門賤清時訟繫輕爲文投獄吏歸去就躬耕
其四
但可寬幽縶從教察孝廉昔人能薦達名士出髠鉗世
局胥靡夢生涯季主占定聞收杜篤寧止放江淹
虎丘中秋新霽
萬籟廣場合道人心地平天留今夜月雨洗去年兵歌
管星河動禪燈風露清凄凉闔閭墓斷壑起松聲
哭亡女
喪亂才生汝全家竄道邊畏啼思便棄得免意加憐兒
女關餘劫干戈逼小年興亡天下事追感倍凄然
其二
一慟憐渠幼他鄉失母時止因身未殞每恨見無期白
骨投懷抱黃泉訴别離相依三尺土腸斷孝娥碑
其三
扶病常聞亂漂零實可憂危時難共濟短算亦良謀訣
絶頻擕手傷心但舉頭昨宵還勸我不必淚長流
中秋看月有感
今年京口月猶得杖藜看暫息干戈易重經少壯難江
聲連戍鼓人影出漁竿晩悟盈虧理愁君白玉盤
支硎山齋聽雨明日早晴更宿法螺精舍
秋山所宿處指點白雲生故作中宵雨倍添今日晴一
峰當止觀萬象逼孤清更上上方去松風吹玉笙
憩趙凡夫所鑿石
石骨何年斵蒼然萬態收直從文字變豈止斧斤搜亂
瀑垂痕古枯松結體遒即今苔蘚剝一一類銀釣
趙凡夫山居爲祠堂今改爲報恩寺
高人心力盡石在道長存古佛同居住名山即子孫飛
泉穿樹腹竒字入雲根夜半藤蘿月鐘聲冷墓門
靈巖繼起和尚應曹村金相國請住虎丘祖席
應物心無繫觀空老辯才道隨諸佛住山是相公開日
出嚴齋鼔天清護講臺居然歌舞地人爲放參來
王增城子彥罷官哭子留滯不歸近傳口信不得
一字詩以歎之
老徇妻孥意辭家苦萬端關心惟少子失計在微官客
夢烏衣巷鄉愁白石灘可憐消息到猶作兩人看
其二
庾嶺應逢雁章江莫寄魚遥知雙淚盡不遣一行書家
在無歸趣途窮失所如故鄉宜早去臨發乃長吁
寄懷陳直方
漢法三冬繫秦關萬里流可憐諸子壯不料闔門收要
路冤誰救寬恩病獨留羈栖騎瘦馬風雪阻他州
其二
百口風波大三生夢寐眞膏粱虛早歲辛苦得前身索
米芒鞋雪傭書布帽塵不知公府掾可識路傍人
其三
萬事偶相値愁中且遣家江山俄轉戰妻子又天涯客
酒消殘漏軍書過落花出門翻自笑安穩只龍沙
其四
時世高門懼似君誠又稀何辜憂并坐即免忍先歸苦
語思持滿勞生羡息機向來兄弟輩裘馬自輕肥
詠月
長夜清輝發愁來分外明徘徊新戰骨經過舊臺城秋
色知何處江心似不平可堪吹急管重起故鄉情
訪商倩郊居有贈
花影瘦籬根江平客在門曉吟寒入市晚食雨歸村管
記看山爽傭書宿火痕西京游俠傳乃父姓名存
假寐得月
滅燭貪凉夜窗陰夢不成雲從閉目過月向舉頭生樹
黑添深影溪長耐獨行故人多萬里相望祗盈盈
三峰秋曉
曉色近諸天霜空萬象懸雞鳴松頂日僧語石房烟清
磬秀羣木幽花香一泉欲參黃蘗義便向此中傳
偕顧伊人晩從維摩踰嶺宿破山寺
樹老不言處秋深無事中雲根僧過白霜信客來紅樵
語隔林火茶烟小院風杳然松下路人影石橋東
維摩楓林絶勝則公獨閉關結足出新詩見示
遇賞只枯坐秋林自着霜道心黃葉澹勝事白雲忘澗
水通茶竈山花對石牀靜中幽思足爲我出詩囊
夜發破山寺别鶴如上人
得來松下宿初月澹相親山近住難定僧高别更眞暗
泉隨去馬急葉捲歸人過盡碧雲處我心慚隱淪
苦雨
響苦滴殘更愁中耳倍明生涯貪舊業天意誤躬耕乞
火泥連屋輸租潦滿城誰家歌舞宴徹曉不聞聲
茸城客樓大風曉寒吟眺以示友聖九日玉符諸
子
偶作扁舟興偏逢旅夜窮鴉啼殘夢樹客話曉樓風月
落三江外城荒萬馬中空持一尊酒歌哭與誰同
遇宋子建話故友有感
對酒徐君劍披襟宋玉秋蕭條當晩歲生死隔炎洲萬
里書難到三山夢可求(子建學仙)傷心南去雁老淚只交流
樓聞晚角
霜角麗譙聞天邊橫海軍旗翻當落木馬動切寒雲風
急城烏亂江昏野燒分何年鼙鼓息倚枕向斜曛
送錢子璧赴大名
一騎衝寒雪孤城呌晩鴉參軍雄鎮地上客相公家酒
盡河聲合燈殘劍影斜信陵方下士旅思莫興嗟
過諸乾一細林山館
興極期偏誤名山識旅愁橋痕穿谷口亭影壓溪頭霞
爛丹山鼎松鳴白石樓居然華燭夜先爲一峰留
神山夜宿贈諸乾一
高士能調鶴仙人得卧龍穿雲三徑杖聽月五更鐘管
樂名堪亞彭佺道自濃獨來天際住嘯詠赤城松
過徐文在西佘山莊
已棄藍田第還來灞水濱烟開孤樹迥霜淨一峰眞路
曲山迎杖廊空月就人始知蕭相計留此待沉淪
細林夜集送别倩扶女郎
遠翠入嚬眉輕寒袖半垂花生神女廟月落影娥池深
竹微風度晴沙細履移回看下山路紅燭爲誰遲
天馬山過鐵崖墓有感
天馬龍爲友雲山鳥自飛定愁黃紙召獨羡白衣歸長
卷心同苦狂歌調已非悲來吹鐵笛莫笑和人稀
陳徵君西佘山祠
通隱居成市風流白石仙地高卿相上身遠亂離前客
記茶龕夜僧追筆冢年故人重下拜酹酒向江天
橫雲
青嶂千金鑿丹樓百尺高空山開化迹異代接賢豪(李氏)
(園亭廢後近爲諸乾一改築)身世供危眺妻孥付濁醪雙眸雲背豁
飛鳥敢吾逃
送聖符弟之任蘄水丞
隨牒爲人佐全家漢水東放衙廳壁冷趨府戟門雄屈
宋風塵下江山醒醉中丈夫從薄祿莫作故園窮
其二
四十未專城除書負姓名才高方薦達地僻鮮逢迎夏
簟琴牀淨春泉茗椀清公餘臨墨沼洗筆畫圖成(蘄有陸羽)
(泉右軍洗筆池聖符善畫)
其三
西上今吾弟分擕北固樓最高搔白首何處望黃州故
舊忻無恙烟波感昔游蘄春有香草相寄慰離愁(兼柬畢協)
(公侍御)
其四
訪俗曾經亂車過大澤鄉殘民談勝廣舊國記江黃廿
載流移復三湘轉運長正逢休息後
溫詔重循良
暑夜舟過溪橋示顧伊人
深岸聽微風江清不寐中舟行人影動橋語月明空寺
樹侵門黑漁燈颭水紅誰家更吹笛歸思澱湖東
佘山遇姚翁出所畫花鳥見贈
七十忘機叟空山羡獨行只今來白石當日住青城一
斗開顔笑千花洗筆成那知牙齒落忽發浩歌聲
贈青溪蔡羽明
家傍山城住前賢定可追一經傳漢相八法繼秦碑仙
是麻姑降才非唐舉知逃名因賣藥不愧鹿門期
橘
莫設西山戍蕭條是橘官(時洞庭初增兵將)果從今歲少樹爲
去年寒(昨冬大寒橘大半枯死)一絹輸將苦千頭剪伐殘茂陵消
渴甚只向上林看
蛤蜊
彊飯無良法全憑適口湯食經高此族酒客得誰方水
斷車螯味廚空牡蠣房江南沈昭略苦嗜不能嘗
膾殘
棄擲誠何細夫差信老饕微茫經匕箸變化入波濤風
俗銀盤薦江湖玉饌高六千殘卒在脫網總秋毫
石首
採鮮諸狹少打鼓伐藏冰五月三江去千金一網能尾
黃荷葉蓋腮赤柳條勝笑殺兒童語烹來可飯僧
燕窩
海燕無家苦爭啣白小魚却供人採食未卜汝安居味
入金韲美巢營玉壘虚大官求遠物早獻上林書
海參
預使燂湯洗遲纔入鼎鐺禁猶寬北海饌可佐南烹(產登)
(萊海中故無禁)莫辨蟲魚族休疑草木名但將滋味補勿藥養
餘生
比目
比目誠何恨滄波作伴游幸逃網罟厄可免别離愁小
市時珍改殘書土物收若逢封禪詔定向海邊求(得東海比)
(目魚始可封禪見管子)
鮝
舊俗魚鹽賤貧家入饌輕自慚非食肉每飯望休兵餘
骨羶何附長餐臭有情腐儒嗟口腹屬饜負昇平
過吳江有感
落日松陵道堤長欲抱城塔盤湖勢動橋引月痕生市
靜人逃賦江寬客避兵廿年交舊散把酒歎浮名
莫釐峰
始信一生誤未來天際看亂峰經數轉遠水忽千盤獨
立久方定孤懷驟已寬亦知歸徑晩老續此游難
送沈友聖漢川哭友詩(并序)
漢川顧西巘侍御與雲間沈山人友聖爲布衣
交使吳深自折節友聖長揖就坐箕踞狂嘯無
所不敢當所居田㘭蓬蔚衡門兩版侍御出郊
枉訪停車話舊一郡皆驚西巘亡友聖徒步三
千里哭之糧盡道寒直前不顧予與友聖交厚
侍御亦以友聖之故厚予嘗三人虎丘夜飲其
鄭重之意形諸圖畫見於歌詩漢川之行惜予
不能從也爰作詩寓其悲焉
士有一知已無須更不平世翻嫌鮑叔人竊罵侯生置
飲忘形踞停驂廢禮迎柴門車轍在感舊淚縱橫
其二
得信俄狂走千山一哭中棄家芒屩雪爲位草亭風兩
水江聲合三聲友道空祗留黃鶴夢相見話詩翁
其三
貧賤誰曾託相逢許此身論文青眼客漬酒白衣人丘
壠松楸冷江山薤露新一杯傾漢水不肯負春申
其四
徒步愁糧盡傷心是各天雲埋大别樹雪暗小孤船死
友今朝見狂名到處傳范張千里約重補入晴川
秦留仙寄暢園三詠(同姜西溟嚴蓀友顧伊人作)
山池塔影
黛色常疑雨溪堂正早秋亂山來衆響倒景漾中流似
有一帆至何因半塔留眼前通妙理斜日在峰頭
惠井支泉
石斷源何處涓涓樹底生遇風流乍急入夜響尤清枕
可穿雲聽茶頻帶月烹只因愁水遞到此暫逃名
宛轉橋
斜月掛銀河虹橋樂事多花欹當曲檻石礙折層波客
子沉吟去佳人窈窕過玉簫知此意宛轉采蓮歌
慧山酒樓遇蔣翁
桑苧誰來繼名泉屬賣漿價應誇下若味豈過程鄉故
老空山裏高樓大道旁我同何水部漫說撥醅香
家園次罷官吳興有感
世路嗟誰穩栖遲可奈何官隨殘夢短客比亂山多閉
閣凝香坐行廚載酒過却聽漁唱響落日有風波
其二
勝事難忘處陰晴檻外峰高臺爭見水曲塢自栽松失
志花還放離程鶴未從白雲長澹澹猶作到時容
其三
枉殉千金諾空酬一飯恩只今求國士誰與報王孫強
悶裁詩卷長歌向酒尊古人高急難歎息在夷門
其四
劇郡非吾好蕭條去國身幾年稱傲吏此日作詩人京
洛虛名誤江湖懶病眞一官知已愧所得是長貧
許九日顧伊人和元人齋中雜咏詩成持示戲效
其體
焦桐
流落中郎怨薰風意乍開響因知已出歌爲逐臣哀一
曲尊前奉千金㸑下材漢家忘厝火絶調過江來
蠧簡
飽食終何用難全不朽名秦灰招鼠盜魯壁竄鯫生刀
筆偏無害神仙豈易成却留殘闕處付與䜿儒爭
殘畫
原自無多筆年深色便凋茶烟衝雨過竹粉遇風飄童
懶犀從墮兒頑墨誤描六朝金粉地落木更蕭蕭
舊劒
此豈封侯日摩挲憶往年恩仇當酒後關塞即燈前解
去將誰贈輸來弗值錢不逢張壯武辜負寶刀篇
破硯
一擲南唐恨抛殘剩石頭江山形半截寶玉氣全收洗
墨池成玦窺書月仰鈎記曾疏闕失望斷紫雲愁
廢檠
憶曾同不寐棄置亦何心喜伴疎窗冷愁添老屋深書
將隣火映夢共佛燈沉莫歎蘭膏燼應無黠鼠侵
塵鏡
舉目風塵暗全遮皓魄輝休嗟青鏡改憐我白頭非秦
女粧猶在陳宫淚怎揮不知徐孺子負局幾時歸
斷碑
妙蹟多完闕天然反失眞銷亡關世代洗刷見精神搨
處懸崖險裝來斷墨新正從毫髮辨半字亦先秦
過東山朱氏畫樓有感(并序)
東洞庭以山後爲尤勝有碧山里朱君築樓教
其家姬歌舞君每歸自湖中不半里令從者據
船屋作鐵笛數弄家人聞之皆出樓西有赤欄
干累丈餘諸姬十二人豔粧凝睇指點歸舟於
烟波杳靄間既至即洞簫鈿鼔諧笑並作見者
初不類人世也君以布衣畜伎晩而有指索其
所愛者以是不樂遣去無何竟卒余偶以春日
過其里雖簾幕凝香而湖山晴美樓頭有紅杏
一株傍簷欲笑客爲余言君生平愛花病困猶
扶而瀝酒再拜致别諸伎中有紫雲者爲感其
意至今守志不嫁嗟乎由此足以得君之爲人
矣爲題五言詩于壁上
盡說凝眸望東風徙倚身如何踏歌處不見看花人舊
曲抛紅豆新愁長白蘋傷心關盼盼又是一年春
葉君允文偕兩叔及余兄弟游寒山深處
投足疑無地逢泉細聽來松顚湖影動峰背夕陽開客
過攜山榼僧歸掃石臺狂呼聲撼木麋鹿莫驚猜
查灣西望
屢折纔成望山窗插石根溼雲低染徑老樹半侵門漁
直看疑岸沙橫欲抱村湖光猶在眼燈火動黃昏
拜王文恪公墓
舊德豐碑冷湖天敞寂寥勳名高故相經術重前朝致
主惟堯舜憂時在䜿刁百年人世改野唱起漁樵
胥王廟
伍相丹青像鬚眉見老臣三江籌楚越一劒答君親雲
壑埋忠憤風濤訴苦辛平生家國恨偏遇故鄉人
查灣過友人飯
碧螺峰下去宛轉得山家橘市人沽釀桑村客焙茶溪
橋逢樹轉石路逐灘斜莫負籃輿興夭桃已著花
寒山晩眺
驟入初疑誤沿源興不窮穿林人漸小攬葛道微通湖
出千松杪鐘生萬壑中晩來山月吐遥指斷巖東
翠峰寺遇友
卧疾峰腰寺欹危脚步勞松聲侵殿冷花勢擁樓高薄
俗詩書賤空山將吏豪(時有戍將居寺中)不堪從置酒白髮自
蕭騷
登寒山高處策杖行崖谷中
側視峰形轉空蒼萬象陰斷巖湖數尺絶澗樹千尋日
透玲瓏影烟生窈靄心忽逢天際廣始覺所來深
沙嶺
亂峰當面立反憩得平丘坐卧此云適歌呼不自由支
頥蒼鹿過坦腹白雲留笑指鳥飛處有人來上頭
飯石峰
半空鳴杵臼狼藉甑山傍莫救黔黎餓誰開白帝倉養
芝香作粒煑石露爲漿飯顆相逢瘦詩翁詎飽嘗
柳毅井(其地即橘社)
仙井鹿盧音原泉瀉橘林寒添玉女恨清見柳郎心短
綆書難到雙魚信豈沉波瀾長不起千尺爲情深
雞山(夫差養鬭雞處)
飲啄丹山小長鳴澤畔雲錦冠虚恃氣金距耿超羣歛
翅雌猶守專場勝未分西施眠正熟啼報越來軍
厩里(在武山吳王養馬處)
夫差芻秣地遺跡五湖傳柳葉青絲鞚桃花赤汗韉(武山)
(桃花爲東洞庭一勝)降王羞執轡艷妾笑垂鞭老驥哀鳴甚西風
死骨捐
仙掌樓留别衆友
杯酒鏡湖平持來送客行可憐高會處偏起故園情烟
鳥窗中滅風帆樹杪生遥看沙渡口明日是離程
登東山雨花臺
白雲去何處我步入雲根一水圍山閣千花夾寺門日
翻深谷景烟抹遠天痕變滅分晴晦悠然道已存
留洞庭二十日歸自水東小港
漸覺湖天改扁舟曲曲行野橋誰繫姓村樹亦知名晩
市魚蝦賤煙汀菰米生偶逢空闊處重起舊灘聲
武山(木名虎山夫差於其地養虎李唐諱虎爲武至今仍之)
霸略誇擒縱君王置虎牢至今從震澤疑是射成臯土
俗無機穽山風少怒號千秋遺患處誰始剪蓬蒿
題郁靜巖齋前壘石
就石補竒雲潭幽亂石文貞堅應有性高下亦惟君鳥
雀因人亂松杉我獨聞苔階含古色落落自同羣
梅村集卷十
