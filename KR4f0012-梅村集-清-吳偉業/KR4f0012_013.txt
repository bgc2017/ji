梅村集卷十三
國子監祭酒吳偉業撰
七言律詩三
恭紀
聖駕幸南海子遇雪大獵
君王羽獵近長安龍雀刀鐶七寶鞍立馬山川千騎擁
賜錢父老萬人看(賑饑)霜林白鹿開金彈春酒黃羊進玉
&KR0777;不向回中逢大雪無因知道外邊寒
聞撤織造志喜
春日柔桑士女歌東南抒軸待如何千金織綺花成市
萬歲廻文月滿梭
恩詔只今憐赤子貢船從此罷黃河尚方玉帛年來盛
早見西川濯錦多
上驆駐南苑閱武行蒐禮召廷臣恭視賜宴行宫賦五
七言律詩五七言絶句每體一首
露臺吹角九天聞射獵黃山散馬羣練甲曉懸千鏡日
翠旗晴轉一鞭雲竒鷹出架雕弓動新兔登盤玉饌分
最是小臣慚獻賦屬車叨奉羽林軍
送無錫堵伊令之官歷城
攬轡朱輪起壯圖遺民喜得管夷吾城荒戶少三男子
名重人看五大夫畫就烟雲連泰岱詩成書札滿江湖
茶經水傳平生事第二泉如趵突無
元夕
諸王花萼奉宸游清路千門照夜騮長信玉杯簪戴勝
昭陽銀燭擘箜篌傳柑曲裏啼鶯到爆竹光中戰馬收
却憶征南人望月金閨燈火别離愁
讀魏石生懷古詩
長安雪後客心孤畫省論文折簡呼家近叢臺推意氣
山開全趙見平蕪憂時危論書千卷懷古高歌酒百壺
自是漢廷眞諫議蕭王陌上賦東都
送永城吳令之任
春風驛樹早聞鶯馬過梁園候吏迎山縣尹來三月雨
人家兵後十年畊鴉啼粉堞河依岸草沒旗亭路入城
曾見官軍收賊壘時清今已重儒生
送安慶朱司李之任
到官春水畫橈輕天柱峰高即郡城百里殘黎半商賈
十年同榜盡公卿雞豚塢壁山中稅鼓角帆檣江上兵
亂後莫言無吏治此方朱邑最知名
送彦遠南還河渚
匹馬春風返故林松杉書屋晝陰陰猿愁客倦晨投果
鶴喜人歸夜聽琴我有田廬難共隱君今朋友獨何心
還家早便更名姓只恐青山尚未深
江上
鐵馬新林戰鼓休十年軍府笑諮謀但虞莊蹻争南郡
不信孫恩到蔡州江過濡須誰築壘潮通滬瀆(在今上海)總
安流蘆花一夜西風起兩點金焦萬里愁
送顧蒨來典試東粤
客路梅花嶺外飄江山才調屬車招石成文字兵須定
珠出風雷瘴自消使者干旌開五管諸生禮樂化三苖
憑君寄語征南將誰勒炎天銅柱標
送李書雲蔡閬培典試西川
柳陌征衫錦帶鉤
詔書西去馬卿游棧縈秦嶺千盤細水落巴江萬里流
兵火才人羈旅合山川竒字亂離搜莫愁沃野猶難問
取得揚雄勝益州
送山東耿中丞青藜
三經持節領諸侯好畤家風指顧收岱頂磨崖看出日
海邊吹角對清秋幕中壯士爭超距稷下高賢共唱酬
北道主人東郡守丹青剖策本營丘
送友人之淮安管餉
高牙鼓角雁飛天估舶千帆落照懸使者自徵滄海粟
將軍輙費水衡錢中原河患魚龍窟江左官租稉稻年
聞道故鄉烽火急淮南幾日下樓船
送隴右道吳贊皇之任
笳鼓千人度隴頭使君斜控紫驊騮城高赤坂魚鹽塞
日落黃河鳥鼠秋移檄北庭收屬國閱兵西海取封侯
請傾百斛葡萄酒玉笛關山緩帶游
恭遇
聖節次安丘劉相國韻
興慶樓前捧玉觴金張岐薛儼分行龍生大漠雲方起
河出崑崙日正長節過放燈開禁苑春將射柳幸平陽
燕公上壽
天顔喜親定甘泉賜宴章
朝日壇
曉日曈曨萬象鋪六龍銜燭下平蕪石壇爟火燔玄牡
露掌華漿飲渴烏不夜城傳宣夜漏王宫朝奉竹宫符
即今東汜西崐處盡入銅壺倒景殊
李退菴侍御奉使湖南從兵間探衡山洞壑諸勝
歸省還吳詩以送之
一官之楚復游燕歸去還乘笠澤船戎馬千山尋洞壑
鶯花三月羡神仙路穿江底聞雞犬家在湖中接水天
(侍御吾吳洞庭人)不似少陵長作客祝融峰下住年年
得蒲州道嚴方公信却寄
西風對酒夢魂勞聞道蒲津着錦袍山遶塞垣長坂峻
河分天地斷崖高登樓楚客看雲樹隔岸秦人拜節旄
回首舊游飛雁遠書來嚴助問枚臯
送趙友沂下第南歸
秋風匹馬試登臨此日能無感慨心趙氏只應完白璧
燕臺今已重黃金鄉關兵火傷王粲京國才名識杜欽
最是淮南遇摇落相思千里暮雲深
懷王奉常烟客
把君詩卷問南鴻憔悴看成六十翁老去祇應添髩雪
愁來那得愈頭風田園蕪沒支笻懶書畫蕭條隱几空
猶喜梅花開遶屋臘醅初熟草堂中
送友人從軍閩中
客中書劍愴離羣貰酒新豐一送君絶嶠烽烟看草檄
高齋風雨記論文中宵清角猿啼月百道飛泉馬入雲
詔諭諸侯同伐越可知勞苦有終軍
其二
平生不識李輕車被
詔揮鞭白鼻騧簫鼓濟江催落木旌旗衝雪冷梅花胡
床對客招虞寄羽扇麾軍逐吕嘉自是風流新制府王
孫何事苦思家
紀事
鄠杜山南起直廬從禽載筆有相如秋風講武臨熊館
乙夜橫經勝石渠七萃車徒堪討習百家圖史可佃漁
上林獸簿何曾問叩馬無煩諫獵書
送汪均萬南歸
扁舟春草五湖寬歸去酴醿架未殘撥剌錦鱗初上筯
團枝珠實已堆盤癭瓢量水僧燒筍拳石分泥客買蘭
四月山塘風景好知君端不憶長安
壽座師李太虛先生
放懷天地總浮鷗客裏風光爛漫收一斗濁醪還太白
二分明月屬揚州錦筝士女觴飛夜鐵笛關山劍舞秋
猶有壯心消未得欲從何處訪丹丘
其二
好客從無二頃田勝游隨地記平泉解衣白日消碁局
岸幘青山入釣船故國風塵驚晩歲天涯歌舞惜流年
篋中别有龍沙記不許傍人喚謫仙
其三
讀易看山愛息機閉門芳草雁還飛江湖有夢爭南幸
滄海無家記北歸烟水一竿思舊隱兵戈十口出重圍
杜陵豈少安危志老大飄零感布衣
其四
廬頂談經破碧苔十年不到首重回風清鐘鼓吳山出
雲黑帆檣楚雨來痛飲長江看自注異書絶壁訪應開
芒鞋歸去身差徤白鹿諸生掃講臺
寄房師周芮公先生(并序)
偉業以庚午受知於晉江周芮公師進謁潤州
官舍維時上流無恙京口晏然吾師以陸生入
雒之年弟子亦終軍棄繻之歲南徐月夜北固
江聲揮麈論文登樓置酒笑譚甚適賓從皆賢
已而入主銓衡地當清切周旋禁近提挈聲華
拜别河梁十有八載滄桑兵火萬事都非偉業
負耒躬畊誓終没齒不謂推遷塵事潦倒浮生
病苦窮愁羈縻煎迫師以同徵獨得不至方推
周黨共羡管寧而家居窮海身受重圍羽檄時
聞音塵莫及雖然江南近信已泊樓船京峴舊
游皆非樂土何必無諸臺上始接烽烟歐冶城
邊纔開壁壘也既知援師南下山郡依然鄭樵
居第可保圖書楊僕軍營惟聞笳吹欣故人之
杖屨致遠道之郵筒爰作短章聊存微尚抒平
生於慷慨寫盡日之羈愁庶幾同經喪亂識此
襟情雖隔山川無殊會面云爾
惆悵平生負所知尺書難到雁來遲桄榔月暗嚴城閉
鶗鴂風高畫角悲湖裏逢仙占昔夢洞中遇叟看殘碁
脫身衰白干戈際筍屐尋山話後期
其二
北府風流坐嘯清蕭郎白帢愛將迎蒜山望斷江干月
荔浦愁看海上城劉寄關河雖險塞盧循樓艦正縱橫
莫嫌戰鼓鄉園急瓜步年來已用兵(晉江黃東崖先生和予此詩中一聯)
(曰徵書鄭重眠飡損法曲凄凉涕淚横知已之言讀之感歎)
其三
但若&KR0777;桓便見收
詔書趨迫敢淹留始知處士青門里須傍仙人白石樓
晉室衣冠依嶺嶠越王刀劒閉林丘少微却炤南天遠
榕樹峰高隱故侯
其四
白鶴青猿呌晩風苦將身世訴飄蓬千灘水惡盤渦險
九曲雲迷絶磴空廣武登臨狂阮籍承明寂寞老揚雄
巨源舊日稱知已誤玷名賢啓事中
即事
夾城朝日漸臺風玉樹青葱起桂宫(時乾清宫成)謁者北衙
新掌節(初設内監)郎官西府舊乘驄(新選部郎爲廵方)叔孫禮在終
應復蕭相功成固不同百戰可憐諸將帥幾人高會未
央中
其二
六龍初幸晾鶯臺千騎從官帳殿開南苑車聲穿碧柳
西山馳道夾青槐繙書夜半移燈召教射樓頭走馬來
聞道上林親試士即今誰是長卿才
其三
元僚白髮領槐廳風度須看似九齡疏乞江湖陳老病
詔傳容貌寫丹青(曹村相公乞休不允畫其像賜之)從游西苑花初放
侍宴南臺酒半醒最是御書房下過賜茶清燕共談經
其四
列卿嚴譴赴三韓貰酒悲歌行路難妻子幾隨關外去
都人爭擁路旁看樂浪有吏崔亭伯遼海無家管幼安
盡說日南多瘴癘如君絶域是流官
其五
黃河東注出潼關本濟漕渠竟北還淮水獨流空到海
(淮水爲黃河所逼始于清口濟漕河去則淮竟入海此清江閘所以涸也)汴堤橫嚙不逢山
天心豈爲投圭璧民力何堪棄草菅瓠子未成淇竹盡
龍門遠掛白雲間(金龍口決用柳梢作土牛塞河功竟不就悼兩河民力之盡也)
其六
西山盜賊尚縱橫白晝畿南桴鼓鳴誰道盡提龍武將
翻教遠過闔閭城軍需苦給嫖姚騎節制難逢僕射營
斥堠但嚴三輔靖願消兵甲罷長征
其七
新傳使者出皇都十道飛車算國租故事已除將作監
他年須尚執金吾主持朝論垂魚袋料理軍書下虎符
始信蕭曹務休息太平良策未全無
其八
柳營江上羽書傳白馬三郎被酒眠無意漫提歐冶劒
有心長放呂嘉船金錢北去緣求印鐵劵南來再控弦
廟算只今勤遠略伏波橫海已經年
其九
秋盡黃陵對落暉長沙西去不能歸甘寧舊壘潮初落
陶侃新營樹幾圍五嶺烽烟城郭改三湘征調吏人稀
老臣裹革平生志往事傷心尚鐵衣
其十
巴山千丈擘雲根節使征西入劍門蜀相軍營猶石壁
漢高原廟自江村(駐兵南鄭分閫閬州兩地皆有高祖廟)全家故國空從
難異姓眞王獨拜恩回首十年成敗事笛聲哀怨起黃
昏
長安雜詠
玉泉秋散鼎湖龍世廟玄都閟御容絳節久銷金竈火
青詞長護石壇松運移梅福身難去道向麻姑使未逢
重過竹宫聞夜祭徐無仙客話乾封
其二
石門秋聳妙高臺慈聖金輪寺榜開龍苑樹荒香界壊
鹿園花盡塔鈴哀燈傳初地中峰變經過流沙萬里來
代有異人爲教出鳩摩天付不凡材
其三
鼓角鳴鞘下建章平明獵火照咸陽黃山走馬開新埓
青海求鷹出大荒奉轡射生新宿衛帶刀行炙舊名王
侍臣獻賦思遺事指點先朝說豹房
其四
百戰關山馬槊高恥將階級鬭蕭曹兩河子弟能談劍
一矢
君王已賜袍此日大家親較武他時年少定分茅功成
老將無人識看取征南帶血刀
哭蒼雪法師
憶昔穿雲到上方飛泉夾路筍輿忙孤峰半榻霜顚白
清磬一聲山葉黃得道好窮詩正變觀心難遣世興亡
汰公塔在今同傳無着天親共影堂(汰如住華山與師爲法侣最相得滅)
(度已十六載矣)
其二
說法中峰語句眞滄桑閱盡剰閒身宗風實處都成教
慧業通來不礙塵白社老應空世相青山我自哭詩人
縱教落得江南夢萬樹梅花孰比鄰
送友人出塞
上書有意不忘君竄逐還將諫草焚
聖主起居當日愼小臣忠愛本風聞玉關信斷機中錦
金谷園空畫裏雲塞馬一聲親舊哭焉支少婦欲從軍
即事
擊鼓迎神太乙壇越巫吐火舞珊珊露臺月上調絲管
禁苑霜凋挾彈丸赤驥似龍徠萬里白鷹如雪致三韓
柏梁焚後宜春起只有西山作舊看
送同官出牧
露掌明河玉漏寒侍中出宰據征鞍
君王此日親除吏臣子何心道換官壯士驪山秋送戍
豪家渭曲夜探丸扶風馮翊皆難治努力諸公奏最看
寄周子俶中州
聞道周郎數酒悲中原極目更依誰雲遮二室關山在
河奪三門風雨移銅狄紀年何代恨石經傳字幾人知
狂歌落日登臨罷殘醉歸來信馬遲
懷古兼弔侯朝宗
河洛風烟萬里昏百年心事向夷門氣傾市俠收竒用
策動宫娥報舊恩多見攝衣稱上客幾人刎頸送王孫
死生總負侯嬴諾欲滴椒漿淚滿樽(朝宗歸德人貽書約終隱不出余爲)
(世所逼有負夙諾故及之)
送曹秋岳以少司農遷廣東左轄
江東才子漢平陽身歴三臺拜侍郎五管秋清懸使節
百蠻風靜據胡床珠官作貢通滄海象郡休兵奉朔方
早晩鄼侯能薦達鋒車好促舍人裝
其二
秋風匹馬尉佗城銅鼓西來正苦兵萬里虞翻空遠宦
十年楊僕自專征山連鳥道天應盡日落蠻江浪未平
此去好看宣室召漢皇前席問蒼生
其三
銅柱天南起暮笳蒼山不斷火雲遮羅浮客到花爲夢
庾嶺書來雁是家五月蠻村供白越千年仙竇訪丹砂
炎州百口堪同住莫遣閒愁感髩華
其四
懸瀑丹崖萬仞流越王臺上月輪秋江湖家在堪回首
京國人多獨倚樓海外文章龍變化日南風俗鳥軥輈
知君此地登臨罷追憶平生話少游
送楊猶龍學士按察山西
碧山學士起嚴裝新把牙旌下太行玉麈開尊從將吏
銀毫判牒喜文章三關日落凝笳吹千騎風流出射堂
憶賜錦袍天上暖西游早拂雁門霜
其二
一天凉影散鳴珂落木平沙雁度河北地詩名三輔少
西風客思五原多紫貂被酒雲中火鐡笛迎秋塞上歌
回首禁城從獵處千山殘雪滿滹沱
送王藉茅學士按察浙江
始興門第故人稀才子傳家典北扉畫省日移花更發
御溝春過柳成圍江湖宦蹟飄蓬轉嵩少鄉心旅雁飛
重到冶城開戟地豈堪還問舊烏衣
其二
訟堂閒嘯聽流鶯十載東南憶避兵江左湖山多故吏
王家書畫豈虚名從容簿領詩還就料理烟霞政自成
欲過會稽尋褉事斷碑春草曲池平
送當湖馬覲揚備兵岢嵐
絶塞驅車出定羌洗兵空磧散牛羊黃河盡處無征戰
紫燕飛時敢望鄉獨客登臨傷廢壘前人心力困危疆
君恩不遣邊臣苦高卧荒城對夕陽
送王孝源備兵山西
秋盡黃河氣欲收千山雪色照并州鵰盤落木蒼崖壯
馬蹴層冰斷澗流父老壺關迎節使將軍廣武恥封侯
雍容賓佐資譚笑吹笛城南月夜樓
送同年江右朱遂初憲副固原
銜杯落日指雕鞍渭北燕南兩地看士馬河湟征戰罷
弟兄關塞别離難荒祠黑水龍湫暗絶坂丹崖鳥道盤
錯認故京還咫尺幾人遷客近長安
其二
清秋柳陌響朱輪帳下班聲到近臣萬里河源通大夏
七盤山勢控新秦北庭將在黃驄老西海僧來白象馴
最喜安邊眞節使君恩深處少風塵
其三
白草原頭驛路微十年蹤跡是耶非月明函谷朝雞遠
木落蕭關塞馬肥便道江城鄉思急故人京洛諫書稀
一官漂泊知何恨老大匡山未拂衣
其四
長將詩酒付奚囊此去征途被急裝苜蓿金鞍調白馬
梅花鐵笛奏青羌凉州水草軍營盛漢代亭臺獵火荒
往事功名歸衛霍書生垂老玉門霜
梅村集卷十三
