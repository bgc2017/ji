梅村集卷十四
國子監祭酒吳偉業撰
七言律詩四
七夕感事
天上人間總玉京今年牛女倍分明畫圖紅粉深宫恨
砧杵金閨瘴海情南國綠珠辭故主北邙黃鳥送傾城
憑君試問雕陵鵲一種銀河風浪生
和楊鐵崖天寳遺事詩
漢主秋宵宴上林延年供奉漏沉沉給來妙服裁文錦
賞就新聲賜餅金鳷鵲風微清笛迥蒲萄月落畫弦深
明朝曼倩思言事日午君王駕未臨
其二
複道笙歌幾處通博山香裊綺疏中檀槽豈出龜兹伎
玉笛非關于闐工浩唱扇低槐市月緩聲衫動石頭風
霓裳本是人間曲天上吹來便不同
送少司空傅夢禎還嵩山
高卧千峰鎖暮霞洛城春盡自飛花銅仙露冷宫門草
玉女臺荒洞口沙被褐盧鴻仍拜
詔賜金疏受早還家西巡擬上登封頌抱犢山莊候翠
華
夜宿蒙陰
客行杖策魯城邊訪俗春風百里天蒙嶺出泉茶辨性
龜田加火穀占年野蠶養就都成繭村酒沽來不費錢
我亦山東狂李白倦遊好覓主家眠
郯城曉發
匹馬孤城望眼愁雞聲喔喔曉烟收魯山將斷雲不斷
沂水欲流沙未流野戍凄凉經喪亂殘民零落困誅求
他鄉已過故鄉遠屈指歸期二月頭
聞台州警
高灘響急峭帆收橘柚人烟對鬱洲天際燕飛黃石嶺
雲中犬吠赤城樓投戈將士逍遥卧横笛漁翁縹緲愁
聞說天台踰萬丈可容長嘯碧峰頭
其二
野哭山深呌杜鵑閬風臺畔羽書傳軍捫絶磴松根火
士接飛流馬上泉雁積稻粱池萬頃猿知擊刺劍千年
桃花好種今誰種從此人間少洞天
其三
天門中斷接危梁玉館金庭跡渺茫石鼓響來開峭壁
干將飛去出滄浪仙家壘是何年築刺史丹無不死方
亂後有人還采藥越王餘算禹餘糧
其四
三江木落海天西華頂風高聽鼔鼙瀑布洗兵青嶂險
石橋通馬白雲齊途窮鄭老身何竄春去劉郎路總迷
最是孤城蕭瑟甚斷虹殘雨子規啼
贈遼左故人
詔書切責罷三公千里驅車向大東曾募流移畊塞下
豈遷豪傑實關中桑麻亭障行人斷松杏山河戰骨空
此去纍臣聞鬼哭可無杯酒酹西風
其二
短轅一哭暮雲低雪窖冰天路慘悽青史幾年朝玉馬
白頭何日放金雞燕支塞遠春難到木葉山高鳥亂啼
百口總行君莫歎免教少婦憶遼西
其三
潦倒南冠顧影慚殘生得失懴瞿曇君恩未許誇前席
世路誰能脱左驂雁去雁來空塞北花開花落自江南
可憐庾信多才思關隴鄉心已不堪
其四
浮生蹤跡總茫然兩拜中書再徙邊儘有温湯堪療疾
恰逢靈藥可延年垂來文鼠裝綿暖射得寒魚入饌鮮
只少江南好春色孤山梅樹罨溪船
其五
路出西河望八城保宫老母淚縱横重圍屢困孤身在
垂死翻悲絶塞行盡室可憐逢將吏生兒真悔作公卿
蕭蕭夜半玄莵月鶴唳歸來夢不成
其六
齊女門前萬里臺傷心砧杵北風哀一官悞汝高門累
半子憐渠快壻才失母况經關塞别從夫只好夢魂來
摩挲老眼千行淚望斷寒雲凍不開
春日小園即席次白林九明府韻
小築疏籬占綠灣釣竿斜出草堂間柳因見日頻舒眼
花為迎風早破顔地是廉泉連讓水人如退谷遇香山
新詩片石留題在採蕨烹葵數往還
題畫
芍藥
花到春深爛漫紅香來士女踏歌中風知相謔吹芳蒂
露恨將離浥粉叢漬酒穏教顔色異調羹誤許姓名同
内家彩筆新成頌肯讓玄暉句自工
石榴
碧雲剪剪月鈎鈎狼藉珊瑚露未收絳樹憑闌看獨笑
綠衣傳火照梳頭深房莫倚含苞固多子還憐齲齒羞
種得菖蒲堪漬酒劉郎花底拜紅侯
洛陽花
綠窗昨夜長輕莎玉作欄杆錦覆窠丹纈好描秦氏粉
墨痕重點石家螺剪同翠羽來金谷織並紅羅出絳河
千種洛陽名卉在不知須讓此花多
茉莉
剪雪裁冰莫浪猜玉人纖手摘將來新泉浸後香恒滿
細縷穿成蘂半開愛玩晩凉宜小立護持隔歲為親栽
一枝點染東風裏好與新糚報鏡臺
芙蓉
細雨横塘白鷺拳竊紅婀娜向風前千絲衣薄荷同製
三醉顔酡柳共眠水殿曉凉糚徙倚玉河春淺共遷延
涉江好把芳名認錯讀陳王賦一篇
菊花
夜深銀燭最分明翠葉金鈿認小名故著黃絁貪入道
却翹紫袖擅傾城生來艷質何消瘦移近高人恰老成
幾度看花花耐久可知花亦是多情
繭虎
南山五日鏡奩開綵索春葱縳軼材竒物巧從蠶館製
内家親見豹房來越巫辟惡鏤金勝漢將擒生畫玉臺
最是繭絲添虎翼難將續命訴牛哀
茄牛
擊鼓喧闐笑未休泥車瓦狗出同游生成豈比東鄰犢
觳&KR1100;何來孺子牛老圃盤飡誇特殺太牢滋味入常羞
看他諸葛貪游戲苦鬭兒曹巧運籌
鮝鶴
丁令歸來寄素書羽毛零落待何如雲霄豈有餔糟計
飲啄寧關逐臭餘雪比撒鹽堆勁翮蟻旋封垤附專車
秦皇跨鶴思仙去死骨何因葬鮑魚
蟬猴
仙蜕誰傳不死方最高枝處憶同行移將吸露迎風意
做就輕軀細骨糚薄髩影如逢越女斷腸聲豈怨齊王
内家近作通侯相賜出貂蟬傲粉郎
蘆筆
採箬編蒲課筆畊織簾居士擅書名掃來魯壁枯難用
焚就秦灰煑不成飛白夜窗花入夢草玄秋閣雁銜横
中山本是盧郎宅錯認移封號管城
橘燈
掩映蘭膏葉㡳尋玉盤纖手出無心花開槐市枝枝火
霜滿江潭樹樹金繡佛傳燈珠錯落洞仙争奕漏深沉
饒他丁緩施工巧不及生成在上林
桃核船
漢家水戰習昆明曼倩偷來下瀨横三士漫成齊相計
五湖好載越姝行桑田核種千年久河渚槎浮一葉輕
從此武陵漁問渡胡麻飯裏棹歌聲
蓮蓬人
獨立平生重此翁反裘雙袖倚東風殘身顛倒憑誰戲
亂服粗疎耻便工共結苦心諸子散早拈香粉美人空
莫嫌到老絲難斷總在汚泥不染中
戲詠不倒翁
掉首浮生半紙輕一丸封就任縱横何妨失足貪游戲
不耐安眠欠老成儘受推排偏屈強敢煩扶策自支撑
却遭桃梗妍皮誚此内空空浪得名
海虞孫孝維三十贈言
法護僧彌並絶倫聽經蕭寺紫綸巾高齋點筆依紅樹
畫檝徵歌轉綠蘋一榻茶香專供佛五湖蝦菜待留賓
丈夫早歲輕名宦鄧禹無為苦笑人
其二
招真臺下讀書莊總角知名已老蒼何氏三高推小隠
荀家羣從重中郎鬭茶客話千山雨寄橘人歸百顆霜
(太末理官孝若其兄也地産橘最佳)麈尾執來思豎義旻公同飯贊公房
其三
始立何容減宦情法曹有弟尚諸生松忩映火茗芽熟
貝葉研朱梵夾成金谷酒空消冶習曲江花落悟浮名
(花落者為扶桑志感也)年來耻學王懷祖初辟中兵捧檄行
其四
高柳長風六月天青鞋白韈尚湖邊輕舟掠過破山寺
横笛邀來大石仙(孫氏之先遇仙于鳥目山之大石)王儉拜公猶昨歲
張充學易在今年種松記取合圍後樹下著書堪醉眠
贈錢臣扆(同年給諫公弟)
杜家中弟擅閒身處士風流折角巾花萼一樓圖史遍
竹梧三徑管絃新東都賓客多同軰西息田園有主人
酒熟好從君取醉脊令原上獨傷神
贈荆州守袁大韞玉(袁為吳郡佳公子風流才調詞曲擅名遭亂北都佐藩西)
(楚尋以失職空囊僑寓白下扁舟歸里惆悵無家為作此詩贈之)
曉日珠簾半上鉤少年走馬過紅樓五陵烽火窮途恨
三峽雲山遠地愁盧女門前烏桕樹昭君村畔木蘭舟
相逢莫唱思歸引故國傷心恐淚流
其二
霓裳三疊遍天涯浪跡巴丘度歲華頼有狂名堪作客
誰知拙宦已無家西州士女章臺柳南國江山玉樹花
正遇秋風蕭索甚凄凉賀老撥琵琶
其三
詞客開元擅盛名蕭條白髮可憐生劉郎浦口潮初長
伍相祠邊月正明擊筑悲歌燕市恨彈絲法曲楚江情
(袁西樓樂府中有楚江情一齣)善才已死秋娘老溼盡青衫調不成
其四
湘山木落洞庭波杜宇聲聲喚奈何千騎油幢持虎節
扁舟鐵笛換漁簔使君灘急風濤阻神女臺荒雲雨多
楚相歸來唯四壁故人優孟早高歌
送楊懷湄擢臨安令
聽松鈴閣放衙陰飛瀑穿階石室琴許掾仙居丹井在
謝公游策碧雲深山農虎善樵微徑溪女蠶忙採遠林
此地何王誇衣錦錦城人起故鄉心(令成都人臨安乃錢鏐衣錦城也)
登縹緲峰
絶頂江湖放眼明飄然如欲御風行最高尚有魚龍氣
半嶺全無鳥雀聲芳草青蕪迷近遠夕陽金碧變陰晴
夫差霸業銷沉盡楓葉蘆花釣艇横
過席允來山居
碧梧門巷亂山邊灑掃雖頻得自然石筍一林雲活活
藥欄千品雨娟娟養花性為先人好種樹經從伯氏傳
社酒已濃茶已熟客來長繋五湖船
贈武林李笠翁(笠翁名漁能為唐人小說兼以金元詞曲知名)
家近西陵住薜蘿十郎才調歲蹉跎江湖笑傲誇齊贅
雲雨荒唐憶楚娥海外九州書志怪坐中三疊舞迴波
前身合是玄真子一笠滄浪自放歌
贈崑令王莘雲尊人杏翁(永平人)
半載江南客未深玉山秋静夜沉吟九邊田牧思班壹
三輔交游識季心快馬柳城常命酒軟輿花縣暫聞琴
白頭閒說西京事曾記循良久賜金(莘雲有能名未半載以錢糧報罷)
客譚雲間帥坐中事
五茸絲管妓堂秋奪得蛾眉付主謳豈是絶纓諸將會
偶因行酒故人留青尊有恨攀他手白削無情笑者頭
若遇季倫西市日可宜還墮綠珠樓
别維夏
惆悵書生萬事非赭衣今扺舊烏衣六朝門第鴉啼遶
九月關河木葉飛庾嶺故人猶未别(維夏叔增城公子彦)燕山游
子早應歸正逢漉酒登高會執手西風歎落暉
庚子八月訪同年吳永調於錫山有感賦贈
廿載京華共酒尊十人今有幾人存(京師知已為真率會今其人零落已)
(盡)多愁我已嫌身世高卧君還長子孫士馬孤城喧渡
口雲山老屋冷溪門相逢萬事從頭問樺燭三條照淚
痕
其二
杖藜何必遠行游抱膝看雲鶴氅裘天遣名山供戶牖
老逢佳節占風流干戈定後身還徤花月閒時我欲愁
莫歎勝情無勝具亂峰深處著高樓(永調有足疾)
其三
黃花秋水五湖船客髩蕭騷别幾年老去妻孥多下世
窮來官長有誰賢酒杯驅使從無分書卷消磨絶可憐
賸得當時舊松菊數間茅屋對晴川
其四
虛臺便闕信沉沉話及清郎淚不禁别處風波寧敢恨
僅存兄弟獨何心南州師友江天笛北固知交午夜砧
從此溪山避矰繳暮雲黃葉閉門深
送張玉甲憲長之官卭雅
秋水連天棹五湖勞勞亭畔客心孤飄蓬宦跡空迢遞
浩刦山川尚有無石鏡開花惟自照郫筒憶酒向誰沽
蕭條大散關頭路匹馬西風入畫圖
其二
劍外新傳一道通十年羣盗漫稱雄横刀割取青神渡
烈火燒殘白帝宫豈有山川歸李特猶能車馬識文翁
誰將牛斗龍泉氣移在天彭井絡中(張從江南學使者遷是職)
其三
岷峨悽愴百蠻秋路折卭崍九坂愁城裏白雲從地出
馬前黑水向人流松番將在看高卧雪嶺僧歸話遠游
欲問辟支諸佛土貝多羅樹即關頭(雅州關外即烏思藏)
其四
錦官春色故依然料理蠶叢半壁天葛相祠堂尋有蹟
譙玄門戶訪誰傳還家杜宇三更夢寄遠菖蒲十樣箋
此去壯游何所恨思君長問楚江船
哭中書趙友沂兼柬其尊甫洞門都憲
長沙長子九江船御史臺西月正圓两省親朋歡笑日
一官詩酒亂離年朱樓有淚看楊柳白髮無家聽杜鵑
太息賈生歸未得湘花湘草夕陽邊
贈學易友人吳燕餘
風雨菰蘆宿火紅胥靡憔悴過墻東吞爻夢逐虞生放
端策占成屈子窮縱絶三編身世外横添一畫是非中
道人莫訝姚平笑六十應稱未濟翁
其二
註就梁丘早十年石壕呼怒篳門前范升免後成何用
寗越鞭來絶可憐人世催科逢此地吾生憂患在先天
從今郫上田休種簾肆無家取百錢
壽繼起和尚
故山東望路微茫講樹秋風老著霜不羡紫衣誇妙相
惟憑白足遍諸方隨雲舒卷身兼杖與月空明詩一囊
台頂最高三萬丈道人心在赤城梁
惠山二泉亭為無錫吳邑侯賦
九龍山半二泉亭水逓名標陸羽經寺外流觴何處訪
公餘飛舄偶來聽丹凝高閣空潭紫翠溼層巒萬樹青
治行吳公今第一此泉應足勝中泠
梅村集卷十四
