梅村集卷三十七
國子監祭酒吳偉業撰
墓表塔銘
卓海幢墓表
公諱禺姓卓氏字肖生别字海幢浙之瑞安人明建文
時戶部侍郎忠貞公諱敬抗節不屈死與方正學俱夷
族其子孫有脱者流寓仁和從外家之姓曰宋氏萬歴
中鴻臚寺鳴贊公諱文炎忠貞之七世孫也始以仕顯
復其姓人廼知忠貞有後矣鴻臚娶於孫氏生公公之
從兄弟曰爾康字去病曰發之字左車俱以文章負重
名知交傾東南而公亦雅著才望時人莫能定其優劣
蓋仁和之卓始大去病博學好屬文而左車才辯穎悟
兼通佛理其所持說雖碩學名僧莫能屈公傾心好之
日夜叩擊不倦乃同為北游居京師五載屢試於鎻院
輒不利歸而讀書武康山中益探䆒為性命之學先是
公弱冠便有得於姚江知行合一之旨姚江重良知頗
近佛氏之頓教而源流本殊後之門人推演其義以見
吾道之大於是儒釋遂合公既偕同志崇理學談仁義
而好從博山雲嶠諸耆宿請質疑滯雖發自左車要本
其師說然也公之為學從本達用多所通涉詩詞書法
無不精詣即治生之術亦能盡其所長精彊有心計課
役僮隸各得其宜歲所入數倍以高貲稱里中客謂左
車曰君與君之兄同講學而獨以貧者何也左車曰白
圭之治生也以為知不足與權變勇不足以决斷仁不
能以取予彊不能有所守雖學吾術終不告之夫知勇
仁彊此儒者之事而貨殖用之則以擇人任時彊本力
用非深於學者不能辦也今余之學不足以及余兄而
余兄之為善里中嘗斥千金修橋梁之圮壊者歲饑出
囷粟所全活以百數彼其餘吾儒義利之辨佛氏外命
之說深有所得豈區區焉與廢著鬻財者比耶既而公
之子辛彛用高第入為秘書院編修公貽書教誡之所
以修身心勤職業其道甚備嗟乎富而不溢貴而不驕
左車之言益信而有徵矣夫忠貞之裔湮滅不可知者
二百餘年而去病左車與公三人者始以文章發聞於
世可謂盛矣而皆不能得一第去病左車竟淪沒窮困
以死論者且謂天道之不可信而公卒以其子貴享後
福然則天所以厚忠貞子孫者詎可量哉當方正學收
族之日一二賢者竊其幼息以免忠貞遺孥得脱史雖
不載其事保舍匿藏要自有人今正學之世未顯而卓
氏遂昌亦可見忠臣之必有後足以慰諸人於地下矣
嗚呼忠貞之德可以百世而公能上繼祖烈下啟來胤
苟不書其行事以告天下則無以昭示乎後之人乃鑱
諸墓石公二子長彛即編修公也次方清庠生公以某
年月日生以某年月日卒以某月日偕原配張孺人合
葬墓在武康縣之河圖村婁東吳偉業述
保御鄭三山墓表
余嘗讀戴元滑嬰寕傳見其人粹然儒者又好為名僧
耆宿之游蓋自疵癘夭札刀兵水火之並作善醫者非
原本儒與禪講求乎天人性命之故俾人聞之者身心
正定煩惱破除則其藥石之所奏不足以發膏肓而理
癥結求諸今人若保御三山鄭君斯近之矣鄭之先始
於司空公為宋天聖間名臣建炎南渡武顯大夫有扈
蹕功賜田松陵子孫習外家李氏帶下醫遂以術著其
别祖之顯者在宋曰學士忠惠公丞相忠定公在元曰
所南高士君堂構於程朱之學和緩之技咸有師承相
傳五百餘載為士族為名家君自少攻詩書鏃言行早
孤居喪能哀仲兄病刲肉以進人皆曰鄭氏有子長身
美鬚髯温良樂易一見知為通人長者其於醫也發揮
精微行之以誠心惻怛名乃益起千里之内鉅公貴游
輜軿接跡書幣交錯於庭君造請問遺無虛日窶人踽
叟僂行過者手注善藥以去視之必均性不喜入官府
有願交者必見重始終不干以私居嘗刪食疏為章程
然中廚日具十人之饌高人勝流明燈接席評隲詩文
書画為笑樂子弟守循墻之禮端拜詳視得義門之餘
風修先祀以收族㛰必告喪必訃周恤具有恩紀宗人
農部公庶子自其沒後始生鞠育教誨之者備焉同里
負重名者曰楊徐兩先生身殞家破所知皆亡匿君非
前有一言之托以已女女其子孫女女其孫處田宅謀
膏火成就其門戶徐之長子孝廉屏跡山中不交人事
嘗抱病且困君急拏舟往訪見突烟不起奄然壊絮弊
簀中為之泣手和藥解衣易粟割半氊充卧具孝廉乃
張目能視起而錄其事曰更生他若指囷賙寓公之急
推宅慰謫宦之窮為粥路人脱驂舊舘不可悉數此其
儒行之坊表者也君事雲棲蓮池和尚為幅巾弟子於
武林石公為同參晩扣擊於張司農静涵居士以研䆒
法乘有弟曰士敬余同年生襲浮屠服以避世講道論
藝學者奉為經師人師君朝而率其孫櫛聽士敬演大
易一章夕而偕士敬從静涵受般若妙義所居杏圃西
近永定舊刹名賢古德所游處傷其蕪廢揮斥數百金
擔荷修復偕曹村相國結同善之會誘掖勤懇施者坌
集君嘗謂人上藥養性中藥養生醍醐以為參苓楗椎
以為箴砭去其隂憂蠱惑之疾予以歡喜利益之方彼
且涊然汗霍然已我則不居功不尸利富者教以營像
設飯伊蒲貧者教以掩骴骼恤鷇卵皆不期而至不速
而成年七十餘矣三舂而眠雞鳴而起搰搰然若有不
容自己者畢餘景以護末法回塵勞而入種智飾巾正
定知命篤終末後證明歸諸解脱緇素合掌讚歎一以
為醫王一以為長者此其禪觀之撈籠者也余每見世
之士大夫困於更徭賦役之煩在杜門學佛者為尤甚
即其親黨故人義相收恤者不能黽勉佽助而營齋利
生恒詘於力之所弗及若其棄家室毁容貌雖或大人
長得其徒相與叙統系争壇墠以屈辱之庸兒俗媪見
其疏經詮教規重矩疊苦難知而避之若凂不得與一
知半解者同其利養是儒者窮儒而禪者尤窮醫獨出
入儒與禪之間其地位可以權巧其交游可以牽勸急
難死生捐金援手伽藍塔廟鳩財庀工在今日唯醫之
力饒為之顧獨難乎其人君則其人與術相值而適會
乎其時願力廼有所成就然則通儒與禪之窮者莫如
醫又莫如我三山之為醫也嗟乎苟不為三山士君子
之不振於斯世可勝道哉余與君為中表往來游跡甚
多間嘗記其一事登靈巖共謁吾師蘖庵蘖庵乃楚魚
山熊公也楚有何先生者在坐先朝為淮南倅因流寓
其土而過吳徒步訪師師命寓君舟還郡遇山村君登
岸遄返出十金曰此村人所以資藥囊願以為何先生
夀何先生之過吳也因故人為吳令不得見困甚藉君
金裝以歸夫以余所偶見如此則其不見者可得而推
矣若三山者今復有其人乎君諱欽諭三山其字晩自
號初曉道人子二長共亮次之洪亮早世之洪能飬志
先君四年以卒余所表其墓曰鄭孝子者也孫櫛醇謹
有學行能世其家余既論次君行事進而求之所南先
生似乎首陽柱下之不同然君子之道或默或語汨泥
揚波蓋所以救世也歸潔其身而已矣易曰不事王侯
高尚其事所南有焉詩曰凡民有喪匍匐救之三山有
焉所南之書埋之絶壑之下君之碑刻之高原之上後
三百年當有知其人而為之愾歎者是為表
先伯祖玉田公墓表
傍石湖而西不半里為梅灣余伯祖故福安縣縣丞玉
田公諱諫之墓也余家世鹿城人自禮部公以下大參
鴻臚三世皆葬於鹿城公為鴻臚長子次即贈嘉議大
夫少詹事諱議余祖也又次則諱誥偉業四五歲曾及
見之老且貧衣食於卜肆余祖嘗抱偉業於膝顧叔祖
而嘆曰爾知吾宗之所以衰乎三世仕宦廉吏之槖固
足以傳子孫爾伯祖實主其帑用之為飲食裘馬費産
遂中落余與爾叔祖庶出也少孤故皆貧余祖亡後祖
母湯孺人每談及鴻臚公時事輒言嘉隆中鹿城有倭
難伯祖自以私財募兵千餘人轉戰湖泖間兵敗左右
皆沒得一徤卒負之免家遂以破其遷吳門也買一故
宅啟廢甎下有巨穴見金繩縋棺朱砂題畫乃故王公
葬處以是邑邑不樂得病死有子而殤一女不知女誰
氏吾家自移婁東彼此不往來四十餘年矣偉業後十
年成進士於吳門遇三山鄭君曰余姻也詢之則三山
之兄曰某者為伯祖壻余姑尚在也偉業乃具禮幣拜
見則年已七十三泫然泣曰猶憶會鴻臚公葬時曾到
鹿城見二叔今已六十年不通家問二叔謂吾祖也歸
而告吾祖母湯孺人孺人泣吾世父與吾父知之亦泣
泣年六十始識有伯姊也相率至梅灣墓下再拜哭且
加封樹焉嗚呼甚矣吾宗之衰也自曾祖以下不三世
婁東去吳門不百里而門戶凋落子孫分適他國吉凶
婚葬訖不相聞即梅灣之一坏土使非有鄭氏者識其
故處則蔦葛蒙薈狐兔竄窟遼㙈穼莾之間若堂若坻
者忽焉過之且不知為何人之墓而何以示子孫惟有
刻詞於石表之於阡以明鄭氏之德而識余之愧俾後
之人知宗法之宜修也吾姑後三年以卒有二子以其
一從吳姓主梅灣之祭祔葬者為繼伯母查氏而殤子
諱(闕)冢在其左其陸氏從葬則吾姑生母也元配伯母
(闕)孺人先伯祖幾年殁猶葬鹿城云
誥封吳母孟恭人墓表
古鄉大夫之獲内助者匪僅國政於軍旅有裨益焉詩
秦風之詠西戎也用武之道傋矣終之以言念君子載
寢載興厭厭良人秩秩德音君子讀而嘆曰美哉國之
所由興乎自昔運會之將至精明強固之氣不獨男子
也閨門婦孺交相黽勉踴躍於軍興之會繇今觀之若
吳母孟恭人者其事大有關於民生國故可以墓門之
石弗之著乎吳氏山隂大司馬之族世為著姓後遷遼
之清河恭人清河指揮使德清孟公之女其嬪於吳為
贈中憲大夫越川公諱某之冢婦今御史按察司使匪
躬公諱執忠之配而知無錫縣事興祚字伯成之母也
當
國家王業始基吳氏孟氏實共執櫜鞬以通婚媾恭人
事其君舅君姑腆洗必豐箴管必飭遂以孝聞匪躬公
好結納徇然諾不問生計恭人篝火紡績資給之無乏
處危疑之時為親黨畫可否多中越川公曰微孟氏婦
無以寧吾家逮乎天下大定匪躬公出牧畿縣入擢西
臺官守言責恭人之助居多最大者無如閩漳南楚西
山之二役公之由御史出參政於閩也漳南首被寇我
師之調集者數十萬共偫惴惴弗及恭人内率其媵妾
傔從外命其縫人膳宰竭晝夜以就功於是乎縵纓鎧
扞䔲笠革舄所以犒士也稻醴粱糗牲牷餼牽所以醳
兵也皆取諸宫中而給之勿以累民且亟謀諸公曰嗟
沿海之人詿誤於賊者非下令招之諭以禍福將惶惑
無以自歸諸將之執俘者萬數
王師弔民伐罪此屬誠何辜亟宜請
王命脱其縛暴露也為之居餓莩也予之食仳離也還
其親屬俾得保聚公如其言行之恩及一道矣楚西山
者暴師於窮箐絶坂之中人負斗糧十日而後至三軍
之告匱狎聞公方受命督楚餉憂之不知所出恭人策
曰亟發取府之緡錢藏帛吾率執鍼之屬紉為縑囊用
襁負於軍所士頼以濟嗟乎此二者皆所以佐軍也而
恤民寓焉漳南之資糧屝屨既民不知勞若西山則驛
騷固不免矣然使羣有司之在事者一推以恭人之心
則楚人不至重困而當時如我公者不多見也噫嘻恭
人之賢豈不難哉恭人三子長伯成也次興基又次興
都伯成凡三娶元配韓氏繼李氏再繼以孔氏生子幼
未名也仲娶於于季娶於萬各有子一人孫女共四人
其許字皆名族恭人年六十有七墓在京西之山原曰
龔村其細行詳於幽堂之銘故不載初伯成令無錫而
恭人南就養將車都亭威儀甚盛踰數月辦嚴北發伯成
牽裾請留母正色勉之曰魯敬姜之教其子也男女效
績愆則有辟我孟氏也有弗聞乎修若職庀若政此乃
為孝何必朝於寢而夕於側耶伯成再拜受所戒弗敢
言既行未浹旬而訃至袒括髮而呌曰天乎自吾始筮
仕萍鄉有&KR0841;苻警而大寧山縣地被邊皆不克奉母從
惟沂州魯之南境而錫山江南又以家京師未畢正臘
而遽返今者視絞衾奠餘閣屬之兩弟而羈一官於斯
土吾之生其不如死也已偉業聞之曰甚哉伯成之孝
也雖然先王制禮不可以過也父在而為母滅性乎且
恭人可謂不沒矣夫以孝慈共恪之行又出之以佐軍
事而勤恤其民若此以圖不朽夫復奚憾耶伯成稽首
曰子宗老也請以一言累子偉業熟於大司馬之後誼
最深自少同舉進士直史舘晩而與伯成游伯成之母
猶吾母何敢辭抑吾聞之先王為治卿大夫妻若母之
賢者必表著之以風勵天下今吳氏忝世臣而恭人傋
有懿德
當宁修開代之史偉業衰且廢曩者曾與觀乎故府今
奮筆書之者詎獨為其宗人已乎乃修不文之辭俾刻
而表諸墓上
香山白馬寺巨冶禪師教公塔銘
如來以虚無為宗真實為義其有出世為人興頽舉廢
者揆之甚深微妙法機用相等我吳鄧尉聖恩寺剖公
璧和尚建大法幢尊勝殊特所度弟子各坐道場遠者
台宕蘄黃之間精藍巨刹千里列望焉廼若巾瓶弗離
鐘魚互答相去一牛鳴地無如穹窿之海雲香山之白
馬海雲起自道衍少師白馬則始於支公其後有道清
禪師實萬峰之法嗣香山分鄧尉支隴而聖恩原本萬
峰故命巨冶教公主之修别院復祖庭也巨師既委順
觀化嗣法門人正道件繋行事奉剖公命以塔銘來請
偉業皈依和尚仰見其擔荷大法囑累後人續佛慧命
世相遷滅不常十餘年來得法上首六人示寂白馬則
尤其龍象蹴踏所恃為金湯者也烏可不勒梵行昭法
派以垂示來兹乎師諱濟教巨冶其字毛姓也揚之泰
州人父古莊公有壹行母沈氏生師苕䜿穎發氣骨不
凡早歲厭薄塵勞父母見背捨家入道學於其族之為
浮屠道者西山寺深林茂叔父行也先朝神廟之世詔
集有道高僧證戒於五臺江南觀法師者與焉膺紫衣
之賜而茂公出其門師年十八薙染為大僧從觀法師
開講於天竺於雙徑廣通大藏尊經已而蟬蜕文句思
証覺海聞三峰漢和尚唱臨濟宗旨於鄧尉杖策往游
漢和尚者剖公之師海内所推為三峰禪也和尚一見
契合迎謂之曰汝拚得五年往即留單師應曰古人拚
這一生何論五年遂留侍左右服勞執苦朝夕弗懈禀
戒入堂為悦衆上堂晩參和尚舉鵓鳩樹頭啼語言下
有省和尚誡以古德行解相應方堪入道師盡心供職
一衆悦服漢公入滅剖公開堂之日舉為監寺當是時
鄧尉緇素坌集日有千人而經寮齋室規制未備師内
營資糧外接賓客十年之間威儀肅給信施填委湧閣
飛樓宏敞嚴飭凡使三峰之道揚於天下者剖公之力
師為之也空有一徹照用兼收猛求向上一着朝咨夕
叩既接源流受信拂觀法師亦取所賜紫衣為贈出主
香山草翳木荒敝屋三楹不蔽風雨乃剪林莾乃刳巖
巒度地鳩工簡材陶甓未幾而寶坊矗起四方不祈而
薦貨不命而獻力以潰於成師軌行方雅質性温醇與
人言煦煦然誘接初機惟恐弗及撈籠薰染罔不嚮赴
說法授戒千僧禮足拈錐䜿拂四衆趨風住香山之十
有(闕)年為辛丑八月二十八日報緣已盡沐浴更衣作
偈示衆曰生年五十七大事今已畢推倒須彌山打破
無生國泊然而逝得度弟子首戒雪即正道也次曰法
印宗曰天句玄曰千齡載曰化燈用曰二非合共六人
所著語錄二卷行世正道既以師命繼白馬席爰率同
衣於甲辰八月二十五日瘞靈骨於香山西麓遵遺意
也當道清開法之初有梅泉□沸於山顛湮沒已久師
至而泉於舊處迸出甘冽異常流細而供不竭中峰蒼
雪澈有細流引到泉盈壑空鉢持歸雪滿舟之句香山
以為勝事夫白馬始於支公以余所見若中峰蒼師者
深䆒竺墳旁通孔藉亦近代之支公也道林偕王許為
山澤之游百世而下風流可想蒼公沒踰十載而中峰
鞠為茂草識者過之太息當今海内尊宿如鄧尉靈巖
靈隱三四大老皆性相圓通了無窒礙後生淺聞薄植
掠知見而護門庭世俗靡然不復知有天台賢首之旨
經臺講席抑沒而弗振斯非未法之可憂者乎巨師之
從剖公游也建傑閣以奉尊經實轉華嚴藏海而與蒼
公有異常之契此其真實妙義有不墮於空寂者矣是
可銘也銘曰
維臨濟之印歸乎戒定用絶鬭諍師守其密令契於真
乘非相非性光明如鏡慧珠圓映斯之謂清淨維鄧尉
之宫湧乎虛空聲聞鼓鐘師相其成功遷於别峰有栝
有松丹樓如虹寶鐸吟風斯之謂顯融佛法西來至乎
東夏修多羅藏䭾以白馬夐矣支郎道德風雅後千百
年紹跡者寡有大導師厥稱巨冶不離文字坐証般若
大聲一喝震彼䏊啞頑石潛通飛泉高瀉栴檀香林青
山白社靈塔巋然雙樹之下法雲布濩道風瀟灑覺性
為真報身寧假權實同歸有無交捨刻兹銘詞用告來
者
炤如禪師生塔頌
吾郡西郊華雨菴炤如禪師俗曹姓諱洵字元孟祖為
魯川先生偉業外王母之父魯川著書數百卷其論浮
屠氏與孔子之道合炤如繇諸生出家先後一揆識者
稱之年七十有二乞言於余銘其生塔若以秘演浩初
有托乎文字以傳者余遜謝不敢祗以譜系渭陽傷心
風樹同登正覺有感夙因合掌作禮而為之頌曰
佛說大報恩左肩嘗負母經歴千餘年恩深難報故以
是作思維母上更有母乃至其親黨恩愛總不殊譬如
娑羅樹葉葉本同條譬如瓔珞珠絲絲自相續吾母朱
淑人曹乃所自出始余六七歲得見外王母嘗用兜綿
手摩頂在膝前阿甥汝當知我父循良吏上書忤時宰
拂袖歸田廬理學專門家孔氏水乳合諸方大尊宿推
重惟魯川教律與論藏一一手撰述吾母時諦聽大發
菩提心晩受具足戒修持二十載名山構傑閣虔奉修
多羅幡幢紛五色親見如來迎末後勘辨明往生安樂
國霜露漸以改中表日以凋朱曹兩姓人屈指存者幾
有一大比丘其名曰炤如住錫華雨庵精修木义行皎
然紹靈運智永嗣右軍是為魯川孫儒釋合而一少年
好詩酒有聲諸生中南適閩與甌西過伊與雒長揖謁
卿相高論傾賢豪相贈千黃金棄之若涕唾歸來槖如
洗客至貧無氊趺坐惟一床瞑目思萬里雒城佳麗地
冠蓋羅王侯兜率天王宫雲霞結成綺黃流俄屈注平
地起龍蛇千尺妙高臺遷變若泡影無諸越人市琥珀
珊瑚珠白象栴檀香黃犀金孔翠劫火忽燒灼委落恒
河沙七寶蘇迷山刹那成瓦礫微塵具世界世界為微
塵普視閻浮提嘗作寂滅想緣此棄妻子薙落為浮屠
梵夾手自詮薰心兼注耳惟有妙法華是為經中王藏
通别圓義開權而顯實無二亦無三融通歸一乘繕寫
貝葉文六萬九千餘音演第五時光週三法界妙義已
充足廣攝信解門稽首龍樹尊證入雜華海悉心念厥
祖多聞大總持遺書雖散亡般若烱然在百年種佛智
宗旨留家風重以文句身而修秘密印我初念舅氏逃
入於苦空比悟清淨因身心大饒益却恨煩惱障八萬
塵勞纏浮名若空華世慧如利刃歸命大慈氏法乳甘
醍醐佛恩與親恩昊天同罔極師共勤接引覺筏開迷
津三世諸眷屬共成無上道
梅村集卷三十七
