梅村集卷二
國子監祭酒吳偉業撰
五言古詩二
讀史雜詩
東漢昔云季黃門擅權勢積忿召外兵癰决身亦斃雖
自撥本根庶幾蕩殘穢誰云承敝起仍出刑餘裔孟德
沾丐養門資列朝貴憑藉盗弄兵豈曰唯才智追王故
長秋無鬚而配帝鈎黨諸名賢子孫為皂隸
其二
商君刑師傅徙木見威約范叔誣涇陽折脇吐謇諤地
疎主恩深法輕主權削苟非用刻深何以膺付託功成
或倖退禍至終難度屈伸變化間即事多斟酌談笑遷
種人吾思王景略
其三
蕭何虚上坐故侯城門東曹參避正堂屈已事蓋公咄
咄兩布衣不仕隆凖翁其術總黃老閱世浮沉中所以
輔兩人俱以功名終出處雖有異道義將毋同何必致
兩生彼哉叔孫通
其四
竇融昔布衣任俠家扶風翟公初舉事海内知其忠融
也受漢恩大義宜相從低頭就新莽顧入其軍中轉戰
槐里下盡力為摧鋒後来擁衆降仍以當時功忝竊居
河西蜀漢方相攻一朝决大計佐命蕭曹同吁嗟翟太
守為漢傾其宗劉氏已再興白骨無人封徒令千載後
流涕平陵東
又詠古
浹旬至台司三日遍華省慈明與中郎豈不念朝菌王
良御奔車勢逼崦嵫景急策度太行馬足殆而騁富貴
若歲時過則生災疹草木冬先榮經春輒凋殞桓桓梁
將軍赫赫蕭京尹一朝遇蹉跌未得全要領人生百年
内飽食與美寢毋以藜藿糲羡彼鐘與鼎毋以毛褐敝
羡彼紈與錦進固非伊周退亦無箕潁薄祿從下僚末
俗居中品寂寥子雲戟從容步兵飲
其二
西州杜伯山北海鄭康成季孟將舉事本初方用兵脱
身有追騎輿疾猶從征何胤絶婚宦遯跡東籬門受逼
崔慧景語默難為情網疎免刑戮大道全身名時命苟
不佑千載無完人入山山易淺飲水水不清一身累妻
子動足皆荆榛自非焦孝先何以逃風塵庶幾詹尹卜
足保幽人貞
其三
古来有烈士軹里與易水慶卿雖不成其事已並美專
諸弑王僚朱亥殺晉鄙惜哉博浪椎何如圯橋屨公孫
擅西蜀可謂得士死連刺兩大將探囊取物耳皆從百
萬軍夜半入帳裏七首中要害絶跡復千里若論劍術
精前人莫能比胡使名弗傳無以著青史誰修俠客傳
闕疑存二子
其四
高密未佐命早共京師游弱冠拜司徒杖策功名收靈
臺畫少年萬古誰能儔興王諸將相足使風雲羞鄧芝
遇先主七十才封侯位至大將軍矍鑠高春秋英雄初
未遇垂老猶窮愁祖孫漢功臣年齒胡不侔我讀新野
傳慷慨思炎劉
其五
遭時固不易推心尤獨難景略王佐才臣主真交歡天
意不佑秦中道奪之年苻堅有大度豁達知名賢獨斷
未為失興毁寧非天賊萇寔弑君聞者為衝冠鎮惡丞
相孫流落来江南西伐功冠軍力戰收長安手劍縳姚
泓俘之出潼關張良為劉氏雅志在報韓能以家國恥
詘申兩主間其地皆西秦功亦堪比肩區區一李方報
恩何足言
其六
宜城酒家保北海賣餅師千金懸賞購萬里刊章追途
窮變名姓勢急投親知漢法重亡命保舍加誅&KR0642;破家
相存濟百口同安危虞卿捐相印恨未脱魏齊惜哉燕
太子流涕樊於期瀨水一女子魯國一小兒今也無其
人已矣其安歸廣柳可以置置當猛虎蹊複壁可以藏
藏憂黠鼠窺古道不可作太息將何為
遇南廂園叟感賦
寒潮衝廢壘火雲燒赤岡四月到金陵十日行大航平
生游宦地蹤跡都遺忘道遇一園叟問我来何方猶然
認舊役即事堪心傷開門延我坐破壁低圍墻却指灌
莽中此即為南廂衙舍成丘墟佃種輸租糧謀生改衣
食感舊存園莊艱難守茲土不敢之他鄉我因訪故基
步步添思量面水背蒼崖中為所居堂四海羅生徒六
館登文章松檜皆十圍鐘筦聲鏘鏘百頃摇澄潭夾岸
栽垂楊池上臨華軒菡萏吹芬芳譚笑盡貴游花月傾
壺觴其南有一亭梧竹生微凉回頭望雞籠廟貌諸侯
王左李右鄧沐中坐徐與常霜髯見鋒骨老將東甌湯
配食十六侯劍珮森成行得之為將相寧復憂封疆北
風江上急萬馬朝騰驤重来訪遺跡落日唯牛羊吁嗟
中山孫志氣胡勿昂生世苟如此不如死道傍惜哉祼
體辱仍在功臣坊蕭條同泰寺南枕山之陽當時寶
誌公妙塔天花香改葬施金棺手詔追褒揚袈裟
寄靈谷製度由蕭梁千尺觀象臺太史書禎祥北
望占旄頭夜夜愁光鋩高帝遺衣冠月出修蒸嘗圖
書盈玉几弓劍堆金牀承乏忝兼官再拜陳衣裳
南内因灑掃銅龍啟未央幽花生御榻苔澀青蒼
琅離宫須望幸執戟衛中郎萬事今盡非東逝如
長江鍾陵十萬松大者參天長根節猶青銅屈曲
蒼皮僵不知何代物同日遭斧創前此千百年豈
獨無興亡况自百姓伐孰者非畊桑羣生與草木
長養皆吾皇人理已澌滅講舍宜其荒縹緗紛卷
軸零落誰收藏老翁見話久婦子私相商人倦馬亦疲
剪韭炊黃梁慎莫笑貧家一一羅酒漿從頭訴兵火眼
見尤悲愴(叶)大軍從北来百姓聞驚惶下令將入城傳
箭需民房里正持府帖僉在御賜廊插旗大道邊驅遣
誰能當但求骨肉完其敢擕筐箱扶持雜幼稚失散呼
耶孃江南昔未亂閭左稱阜康馬阮作相公行事偏猖
狂高鎮爭揚州左兵来武昌積漸成亂離記憶應難詳
下路初定来官吏踰貪狼按籍縳富人坐索千金装以
此為才智豈曰惟私嚢今日解馬草明日脩官塘誅求
却到骨皮肉俱生瘡野老讀詔書新政求循良瓜畦亦
有畔溝水亦有防始信立國家不可無紀綱春来雨水
足四野欣農忙父子力畊耘得粟輸官倉遭遇重太平
窮老其何妨薄暮難再留暝色猶青蒼策馬自此去悽
惻摧中腸顧羡此老翁負耒歌滄浪牢落悲風塵天地
徒茫茫
下相懷古
驅車馬陵山落日見下相憶昔楚項王拔山氣何壯太
息取祖龍大言竟非妄破釡救邯鄲功居入關上殺降
復父讐不比諸侯將杯酒釋沛公殊有君人量胡為去
咸陽遭人扼其吭亞父無諍言竒計非所望重瞳顧柔
仁隆準至暴抗脱之掌握中骨肉俱無恙所以哭魯兄
仍具威儀葬古来名與色英雄不能忘力戰兼悲歌西
風起酸愴廢廟枕荒岡虞兮侍帷帳烏騅伏坐傍踣地
哀鳴狀我来訪遺蹟登高見芒碭長陵竟抔土萬事同
惆悵
夜宿阜昌
我来古昌國望古思樂生總將六諸侯撫劍東專征下
齊功不細奔趙事無成草没黃金臺猶憶昭王迎涕泣
辭伐燕氣誼良非輕此真天下事豈獨因知兵忠心激
舊將誓死存聊城惜哉魯仲連排難徒高名勸使東游
齊毋乃傷縱横
贈家侍御雪航
士生搶攘中非氣莫能濟勁節行胸懷高談豁心智吾
家侍御公平生藴風義世難初横流事定猶草昧召見
邯鄲宫軍中獲能吏移牒拜諫官創業更新制長刀夾
殿門令下誰敢議扣馬忽上陳挺身艱難際文夫持國
是僵仆無所避封事即留中天語加褒異受命巡山東
恩威恤凋弊會討泰山賊無辜輒連治破械使之歸父
老皆流涕征南甘侯軍豪奪武昌地可憐黃陵廟鈔略
空村閉君来仗威名一言釋猜忌塢壁招殘民郊原戢
游騎從此巴邱兵始識長沙尉西望浚稽山黃河遶其
背青羌十七種驊騮飾文罽自古於金城互市有深意
蜀賈蒙山茶兵火苦莫致將吏使之然憂將玉關廢奉
詔清河湟俾復商人利千里摘岷峨五花散涇渭至今
青海頭共刻黃龍誓揭節還歸来公私積勞勩安卧無
多談循資躡高位却拜極言䟽手板指朝貴恩深因薄
謫材大終難棄古之賢豪人深沉在晚歲歛盡萬里心
日共殘編對學以閱世深官從讀書退以之輕軒冕蕭
條自標置我来客京師一身似匏繋老大慚知交凄凉
托兄弟臨風或長歌邀月非沉醉論世追黃虞刪詩及
曹魏恐君故鄉思失我窮途慰家在五湖西扁舟入夢
寐欲取石上泉洗濯塵中累羣公方見推雅志安得遂
朝罷看西山千峰落濃翠良友供盤桓清秋足游憩待
予同拂衣徐理歸田計
題河渚圖送胡彥遠南歸
馬背話江南春山吾負汝白雲能容人猿鳥不我與西
泠有高士結廬在河渚讀書尚感激平生慎推許獨坐
長微吟清言出機杼秋風忽乘興千里長安旅同好四
五人招尋忘出處寄跡依琳宮雙松得儔侶雖入侯王
門不受公卿舉登高見遺廟頽垣竄鼯鼠悲歌因卧病
歸心入春雨從此謝姓名問之了不語我為作此圖彷
彿梅花墅蒼然開南軒飛泉落孤嶼想見君山中相思
日延竚
送何省齋
哲人尚休官取志不在歲賢達恃少年輕心撥名勢神
仙與酒色皆足供蟬蜕在已本歡娛富貴應難累婆娑
彼頽老匪止妻孥計棲棲守腐鼠自信無餘技嗟我豈
其然今也跡相類同事有何郎英懷托深契三十拜侍
中向人發長喟拂袖歸去来故園有松桂世網敢自由
鄉心偶然遂樗散却見留送之以流涕我昔少壯時聲
華振儕輩講舍雞籠巔賓朋屢高會總角能清談君家
好兄弟緩帶天地寬健筆江山麗憑闌見湓口傳烽響
笳吹海㝢方紛紜虚名束心意夜半話掛冠明日扁舟
繫問余當時年三十甫過二採藥尋名山筋力正強濟
濯足滄浪流白雲養身世長放萬里心拔脚風塵際昔
為雲中鵠翩翻九臯唳今為轅下駒局促長楸轡楩柟
蟠枯根天隂蟲蟻萃縱抱凌霄姿蕭條斧斤畏時命苟
弗諧貧賤安可冀過盡九折艱咫尺俄失墜凄凉游子
裝訣絶衰親淚關山車馬煩雨雪衣裘敝長安十二衢
畫戟朱扉衛冠蓋起雞鳴蹀躞名豪騎通籍平生交於
今悉凋替磬折當途前問語不敢對衰白齒坐愁逡巡
與之避禁掖無立談獨行心且悸邂逅君登朝讀書入
中秘父子被詔除一堂共昆季呼兒爭出拜索果牽衣
戲回首十六年蹤跡猶堪記荏苒曾幾何萬事經興廢
停觴重剪燭相對加嘘唏我行感衰疾腰脚增疲曳可
憐扶杖走尚逐名賢隊薄祿貪負閒憂責仍不細扈從
游甘泉淅淅驚沙厲藉草貧無氊僕夫枕以塊霜風帽
帶斜頭寒縮如蝟入門問妻孥呻吟在牀被幼女掩面
啼燈青照殘穗白楊何蕭蕭衝泥送歸槥爾死顧得還
我留復誰為旁有親識人通都走聲利厚意解羈愁盛
言推名位不悟聽者心怛若芒在背忽接山中書又責
以宜退卿言誠復佳我命有所制總未涉世深止知乞
身易悶即君過存高談豁蒙蔽苦樂来無方窮達總一
致同是集蓼蟲以此識其味人生厭束縳擺落須才氣
君初丞相家祖德簮纓繼吐納既風流姿容更瓌異披
史妙縱横論詩富裁製激昂承明廷面折公卿議文士
寡先容疎通得交臂騶哄訪當關休沐杉齋閉良工鑄
干將出匣蛟龍忌趨駕度太行躊蹰棄騏驥矯矯朗陵
公竟下考功第老夫迫枯朽抱膝端居睡雖稱茂陵病
終乏鴟夷智遜子十倍才焉能一官棄早貴生道心中
年負名義蹉跎甘皓首此則予所媿君今謝塵鞅輕裝
去如駛雙槳石頭城木落征驂憩過我儒林館寒鴉噪
平地函丈無復存依舊晴嵐翠明年春水滿客興烟波
趣鶯啼笠澤船花發龍沙醉高堂剖符竹盡室千山内
郡閣遶鳴灘日晡散人吏無書悼遷斥有夢傷迢遞嶺
雁時獨飛楚天樹如薺雙眼渺荒江片帆忽而至家人
遠棹立愛子趨庭慰誰云謫宦愁老覺
君恩最共上鬱孤臺側身望燕魏惆悵念故人沉吟不
能置三載客他鄉一朝遽分袂勞生任潦倒失志同飄
寄少壯今逍遥老大偏濡滯舉世縱相識出門竟誰詣
太息行路難殷勤進規誨後會良可希尺書到猶未相
去各一方天涯隔憔悴開箧視此詩怳怳不能寐
送宛陵施愚山提學山東
秦皇昔東巡作歌示来裔李斯留篆刻足共神仙配胡
為泰岱巔蒼碑獨無字持此謝六經免滋後賢議至今
倉頡臺行人尚流涕君今懷古跡斯文起凋敝蟲魚雖
改竄扶桑自天際千載靈光宮丹書閉房記兵火獨搜
揚重見鍾離意
其二
魯儒好逢掖傴僂循墻恭長劍忽拄頥掉舌談天雄諸
侯走書幣擁篲梧丘宫孟嘗一公子珠履傾關東後来
北海相坐上猶遺風君愁吳越士名在甘陵中無使稷
下徒車馬矜雍容華士苟不戮横議將安窮古道誠可
作千里尊龜蒙
其三
伊昔嘉隆時文章尚丹雘矯矯濟南生突過黃初作百
年少知已褒譏互參錯風習使之然詩書徇然諾凄凉
白雲署前賢遂寥廓君初領法曹追蹤好棲托此行過
歷下高風緬如昨太白游山東後来訪廬霍獨愛宣州
城江山足吟謔讀君官舍詩鄉心戀巖壑目斷敬亭雲
口銜竹溪酌借問謫仙人何如謝康樂
礬清湖(并序)
礬清湖者西連陳湖南接陳墓其先禇氏之所
居也礬清者土人以水清疑其下有礬石故名
或曰范蠡去越取道於此湖名范遷以音近而
訛世遠莫得而攷也太湖居吾郡之西有大山
衝擊風濤湍悍而陳湖諸水渟泓演迤居人狎
而安焉烟村水市若鳬雁之着波面千百於其
中土沃以厚畆收二鍾有魚蝦菱芡之利資船
以出入科徭視他境差緩故其民日以饒不為
盗吾宗之繇倩青房公益兄弟居於此四世矣
余以乙酉五月避難倉皇擕百口投之中流風
雨大作扁舟掀簸榜人不辨水門故處久之始
達主人開門延宿雞黍酒漿將迎灑掃其居前
榮後寢葭蘆掩映榆柳蕭疎月出柴門漁歌四
起杳然不知有人世事矣是時姑蘇送欵兵至
不戮一人消息流傳緩急互異湖中烟火晏然
予將卜築買田耦耕終老居兩月而陳墓之變
作於是流離轉徙慬而後免事定將踐前約尋
以世故牽挽流涕登車疾病顛連關河阻隔比
三載得歸而青房過訪草堂見予髮白齒落深
怪早衰又以其窮愁煢獨妻妾相繼下世因話
昔年湖山兵火奔走提擕心力枉枯骨肉安在
太息者久之青房亦以毁家紓役舊業蕩然水
鳥樹林依稀如故而居停數椽斷&KR0034;零甓罔有
存者人世盛衰聚散之故豈可問耶撫今追往
詮次為五言長詩用識吾慨且以明舊德於不
忘也
吾宗老孫子住在礬清湖湖水清且漣其地皆膏腴堤
栽百株柳池種千石魚教僮數鵝鴨遶屋開芙蕖有書
足以讀有酒易以沽終老寡送迎頭髮可不梳相傳范
少伯三徙由中吳一舸從此去在理或不誣嗟予遇兵
火百口如飛鳬避地何所投扁舟指菰蒲北風晩正急
烟港生糢糊船小吹雨來衣薄無朝餔前村似將近路
轉忽又無倉皇值漁火欲問心已孤俄見葭菼邊主人
出門呼開柵引我船掃室容我徒我家兩衰親上奉高
堂姑艱難總頭白動止需人扶妻妾病伶丁嘔吐當中
途長女僅九齡餘泣猶呱呱入君所居室燈火映窗疏
寬閒分數寢嬉笑喧諸雛縛帚東西廂行李安從奴前
窗張罣網後壁掛未鋤苦辭村地僻客舍無精麤剪韭
烹㐲雌斫鱠炊彫胡床頭出濁醪人倦消幾壺睡起日
已高曉色開烟蕪漁灣一兩家點染江村圖沙嘴何人
舟消息傳姑蘇或云江州下不比揚州屠早晩安集椽
鞍馬来南都或云移民房插箭下嚴符囊槖歸他人婦
女充軍俘里老獨晏然催辦今年租饁畊看賽社醵飲
聽呼盧軍馬總不来里巷相為娛而我游其間坦腹行
徐徐見人盡恭敬不識誰賢愚魚蝦盈小市鳬雁充中
厨月出浮溪光萬象疑沾濡放楫凌滄浪笑弄驪龍珠
夷猶發浩唱禮法胡能拘東南雖板蕩此地其黃虞世
事有反覆變亂興須臾草草十數人盟歃起里閭兔園
一老生自詭讀穰苴漁翁爭坐席有力為專諸舴艋飾
餘皇蓑笠裝犀渠大笑擲釣竿赤手摶於莵欲奪夫差
宮坐擁專城居予又出子門十步九﨑嶇脱身白刃間
性命輕錙銖我去子亦行後各還其廬官軍雖屢到尚
未成邱墟生涯免溝壑身計謀樵漁買得百畆田從子
學長沮天意不我從世網將人驅親朋盡追送涕泣登
征車吾生罹干戈猶與骨肉俱一官受逼迫萬事堪欷
歔倦策既歸来入室翻次且念我平生人慘澹留羅襦
秋雨君叩門一見驚清癯我苦不必言但坐觀髭鬚歲
月曾幾何筋力遠不如遭亂若此衰豈得勝奔趨十年
顧妻子心力都成虚分離有定分久暫理不殊翻笑危
急時奔走徒區區君時聽我語顔色慘不舒亂世畏盛
名薄俗容小儒生来遠朝市謂足逃沮洳長官誅求急
姓氏屬里胥夜半聞叩門瓶盎少所儲豈不惜堂構其
奈愁征輸庭樹好追凉剪伐存枯株池荷久不開歲久
填泥淤廢宅鋤為田薺麥生階除當時棲息地零落今
無餘生還愛節物高會逢茱萸好採籬下菊且讀囊中
書中懷苟自得外物非吾須君觀鴟夷子眷戀傾城姝
千金亦偶然奚足稱陶朱不如棄家去漁釣山之隅江
湖至廣大何惜安微軀揮手謝時輩慎勿空躊蹰
梅村集卷二
