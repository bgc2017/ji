梅村集卷十二
國子監祭酒吴偉業撰
七言律詩二
題鴛湖閨詠
石州螺黛點新糚小拂烏絲字幾行粉本留香泥蛺蝶
錦囊添線繡鴛鴦秋風擣素描長卷春日鳴筝製短章
江夏只今標藝苑無雙才子掃眉娘
其二
休言金屋貯神仙獨掩羅裙淚泫然栗里縱無歸隱計
鹿門猶有賣文錢女兒浦口堪同住新婦磯頭擬種田
夫壻長楊須執戟不知世有杜樊川
其三
絳雲樓閣敞空虚女伴相依共索居學士每傳青鳥使
蕭娘同步紫鸞車新詞折柳還應就舊事焚魚總不如
記向馬融譚漢史江南淪落老尚書
其四
誰吟紈扇繼詞壇白下相逢吳綵鸞才比左芬年更少
壻求韓重遇應難玉顔屢見鶯花度翠袖須愁烟雨寒
往事只看予薄命致書知已到長干
補禊
壬辰上已蔣亭彦篆鴻陸我謀於鴛湖禊飲余
後三日始至同集有道開師朱子容沈孟陽徵
詩以補禊事余分得知字
春風好景定昆池散誕天涯却誤期溱洧漫搴芳杜晩
雒濱須泛羽觴遲右軍此會仍堪記白傅重游共阿誰
故事禊堂看賜柳年來無復侍臣知
過朱買臣墓(在嘉興東塔雷音閣後即廣福講院)
翁子窮經自不貧會稽連守拜爲眞是非難免三長史
富貴徒誇一婦人小吏張湯看踞傲故交莊助嘆沉淪
行年五十功名晩何似空山長負薪
題朱子葵鶴洲草堂
别業堂成綠野邊養雛丹頂已千年仙人收箭雲歸浦
道士開籠月滿天竹下縞衣三徑石雪中清唳五湖田
裴公舊宅松隂在不數孤山夜放船
題孫銘常畫蘭
誰將尺幅寫瀟湘窮谷無人吹氣香斜筆點芽依蘚石
雙鈎分葉傍篔簹謝家樹好臨芳砌鄭女花堪照洞房
我欲援琴歌九畹江潭摇落起微霜
送林衡者歸閩
五月關山樹影圓送君吹笛柳陰船征途鶗鴂愁中雨
故國桄榔夢裏天夾漈草荒書滿屋連江人去雁飛田
無諸臺上休南望海色秋風又一年
送文學博以蒼公招同住中峰寺(二公皆雲南人)
西風驅雁暮雲哀頭白衝寒到講臺莫問間關應路斷
偶傳消息又兵來一峰對月茅菴在二老論心石壁開
揀取梅花枝上信明年移向故園栽
鄧元昭奉使江右相遇吳門却贈
五湖春草隱征笳畫舫圖書泊晩沙人謂相如初奉使
客傳高密且還家黑貂對雪潯陽樹綠酒看山茂苑花
回首石渠應賜馬玉河從獵雁行斜
雪夜苑先齋中飲博達旦
扶杖衝泥逐少年解衣箕踞酒爐邊愁燒絳蠟消千卷
愛把青樽擲萬錢痛飲不甘辭久病狂呼却笑勝高眠
丈夫失意須潦倒劇孟平生絶可憐
其二
相逢縱博且開顔興極歡呼不肻還别緒幾年當此夜
狂名明日滿人間松窗燭影花前酒草閣雞聲雪裏山
殘臘豈妨吾作樂儘教游戲一生閒
癸巳春日禊飲社集虎丘即事
楊柳絲絲逼禁烟筆牀書卷五湖船青溪勝集仍遺老
白袷高談盡少年筍屐鶯花看士女羽觴冠蓋會神仙
茂先往事風流在重過蘭亭意惘然
其二
蘭臺家世本貽謀高會南皮話昔游執友淪亡驚歲月
諸郎才調擅風流十年故國傷青史四海新知笑白頭
脩褉只今添俯仰北風杯酒酹營丘
其三
訪友扁舟挂席輕棃花吹雨五茸城文章興廢關時代
兄弟飄零爲甲兵茂苑聽鶯春社飲華亭聞鶴故園情
衆中誰識陳驚座顧陸相看是老成
其四
絳帷當日重長楊都講還開舊草堂少弟詩篇標赤幟
故人才筆繼青箱抽毫共集梁園製布席爭飛曲水觴
近得廬陵書信否寄懷子美在滄浪
投贈督府馬公
伏波家世本專征畫角油幢細柳營上相始興開北府
通侯高密鎮西京江山傳箭旌旗色賓客圍棋劒履聲
勞苦潯陽新駐節舳艫今喜下湓城
其二
十年重到石城頭細雨孤帆載客愁累檄久應趨幕府
扁舟今始識君侯青山舊業安常稅白髮衰親畏遠游
慚媿推賢蕭相國邵平只合守瓜丘
自嘆
誤盡平生是一官棄家容易變名難松筠敢厭風霜苦
魚鳥猶思天地寬鼓枻有心逃甫里推車何事出長干
旁人休笑陶弘景神武當年早掛冠
登上方橋有感(橋時新修極雄壯望見天壇崩圮盡矣)
石梁天際偃長壕勢壓魚龍敢遁逃壯麗氣開浮廣術
虚無根削插崩濤秋騰萬馬鞭梢整日出千軍輓餉勞
回首泰壇鐘磬遠江流空繞斷垣高
鍾山
王氣消沉石子岡放鷹調馬蔣陵旁金棺移塔思原廟
(金棺爲誌公在雞鳴寺)玉匣藏衣記奉常(太常有高廟衣冠)楊柳重栽馳
道改櫻桃莫薦寢園荒(時當四月)聖公沒後無坏土姑孰江
聲空夕陽
臺城
形勝當年百戰收子孫容易失神州金川事去家還在
玉樹歌殘恨未休徐鄧功勲誰甲第方黃骸骨總荒丘
可憐一片秦淮月曾炤降幡出石頭
國學
松柏曾垂講院陰後湖烟雨記登臨桓榮空有窮經志
伏挺徒增感遇心四庫圖書勞訪問六堂絃管聽銷沉
白頭博士重來到極目蕭條淚滿襟
觀象臺
候日觀雲倚碧空一朝零落黍離同昔聞石鼓移天上
(元移石鼓于大都)今見銅壺沒地中黃道只看標北極赤烏還
復紀東風郭公枉自師周髀千尺荒臺等廢宫(渾儀郭守敬所)
(造)
雞鳴寺
雞鳴寺接講臺基扶杖重游涕淚垂學舍有人鋤野菜
僧寮無主長棠梨雷何舊席今安在支許同參更阿誰
惟有誌公留布帽高皇遺筆讀殘碑(寺壁有石刻高廟御筆題贊誌公像)
功臣廟
畫壁精靈間氣豪鄂公羽箭衛公刀丹青賜額豐碑壯
棨戟傳家甲第高鹿走三山爭楚漢雞鳴十廟失蕭曹
英雄轉戰當年事采石悲風起怒濤
玄武湖
覆舟西望接陂陀千頃澄潭長綠莎六代樓船供士女
百年版籍重山河(湖置黃册庫禁人游玩)平川豈習昆明戰禁地
須通太液波烟水不關興廢感夕陽聞已唱漁歌(時已有漁)
(舟非復昔日之禁矣)
秣陵口號
車馬垂楊十字街河橋燈火舊秦淮放衙非復通侯第
(中山賜宅改作公署)廢圃誰知博士齋易餅市傍王殿瓦換魚江
上孝陵柴無端射取原頭鹿收得長生苑内牌
無題
繫艇垂楊映綠潯玉人湘管畫簾深千絲碧藕玲瓏腕
一卷芭蕉展轉心題罷紅窗歌緩緩聽來青鳥信沉沉
天邊恰有黃姑恨吹入蕭郎此夜吟
其二
到處鶯花畫舫輕相逢只作看山行鏡因硯近螺頻換
書爲香多蠧不成媿我白頭無冶習讓君紅粉有詩名
飛瓊漫道人間識一夜天風返碧城
其三
錯認微之共牧之誤他舉舉與師師疎狂詩酒隨同伴
細膩風光異舊時畫裏綠楊堪贈别曲中紅豆是相思
年華老大心情减辜負蕭娘數首詩
其四
鈿雀金蟬籠臂紗鬧糚初不鬭鉛華藏鉤酒向劉郎賭
刻燭詩從謝女誇天上異香須有種春來飛絮恨無家
東風燕子知多少珍重雕闌白玉花
百草堂觀劇
肯將游俠誤躬畊愛客村居不入城亭占綠疇朝置酒
船移紅燭夜鳴筝金虀斫鱠霜螯美玉粒呼鷹雪爪輕
(主人好獵)却話少年逢社飲季心然諾是平生
送李秀州擢寧紹道
楊柳春風起郡樓故人嚴助昔同游烟霞到處推仙吏
棨戟今看冠列侯長水圖書移遠棹大雷笳鼓對清秋
閱兵海上應西望秦駐山高即秀州
周櫟園有墨癖嘗蓄墨萬種歲除以酒澆之作祭
墨詩友人王紫崖話其事漫賦二律
含香詞賦擲金聲家住玄都對管城萬笏雅應推正直
一囊聊復貯縱橫藏雖黯澹終能守用任欹斜自不平
磨耗年光心力短只因躭誤楮先生
其二
山齋清玩富琳琅似璧如圭萬墨莊口啜飲同高士癖
頭濡書類酒人狂但逢知已隨濃澹若論交情耐久長
不用黃金費裝裹伴他銅雀近周郎
贈陽羡陳定生
溪山罨畫好歸畊櫻笋琴書足性情茶有一經眞處士
橘無千絹舊清卿(故御史大夫子)知交東冶傳鉤黨子弟南皮
負盛名却話宋中登望遠天涯風雨得侯生(定生偕侯朝宗在南)
(中幾及鉤黨禍侯生歸德人)
江樓别幼弟孚令
野色滄江思不窮登臨傑閣倚虛空雲山兩岸傷心裏
雨雪孤城淚眼中病後生涯同落木亂來身計逐飄蓬
天涯兄弟分擕苦明日扁舟聽曉風
揚州
疊鼓鳴笳發棹謳榜人高唱廣陵秋官河楊柳誰新種
御苑鶯花豈舊游十載西風空白骨廿橋明月自朱樓
南朝枉作迎鑾鎮難博雷塘土一丘
其二
野哭江村百感生鬭雞臺憶漢家營將軍甲第櫜弓卧
丞相中原拜表行白面談邊多入幕赤眉求印却翻城
當時只有黃公覆西上偏隨阮步兵
其三
盡領通侯位上卿三分淮蔡各專征東來處仲無他志
北去深源有盛名江左衣冠先解體京西豪傑竟投兵
只今八月觀濤處浪打新塘戰鼓聲
其四
撥盡琵琶馬上絃玉鉤斜畔泣嬋娟紫駞人去瓊花院
青塚魂歸錦纜船荳䓻梢頭春十二茱萸灣口路三千
隋堤璧月珠簾夢小杜曾游記昔年
過維揚弔衛少司馬紫岫(衛韓城人與余同年同官後以少司馬死揚州)
(難)
畫省連床止論文天涯書劍忽離羣非關衛瓘需開府
欲下高昂在護軍(高杰秦人朝議以紫岫同鄉拜兵部侍郎典其軍事)葬骨九原
江上月思家百口隴頭雲故人摇落䢴溝暮爲酹椒漿
一慟君
過淮陰有感
落木淮南雁影高孤城殘日亂蓬蒿天邊故舊愁聞笛
市上兒童笑帶刀世事眞成反招隱吾徒何處續離騷
昔人一飯猶思報廿載恩深感二毛
其二
登高悵望八公山琪樹丹崖未可攀莫想陰符遇黃石
好將鴻寶駐朱顔浮生所欠止一死塵世無繇識九還
我本淮王舊雞犬不隨仙去落人間
贈淮撫沈公清遠
秋風杖節賜金貂高會嚴更響麗譙去國丁年遼海月
還家甲第浙江潮書生禮樂修玄雁諸將弓刀掣皂雕
最是東南資轉餉功成蕭相未央朝
淮上贈嵇叔子
湖海相逢一俊英風流中散舊家聲琴因調古須防怨
詩爲才多莫近名濁酒如淮歌慷慨蒼髯似戟論縱橫
慚余亦與山公札抱病推遷累養生
過宿遷極樂菴明日晤陸紫霞年兄話舊有感
同時知已曲江游縱酒高歌玉腕騮黃葉渾隨諸子散
白頭猶幸故人留雲堂下榻逢僧飯雪夜聽鐘待客舟
如此衝寒緣㡳事相逢無計訴離愁
白鹿湖陸墩詩(在宿遷縣東爲紫霞年兄避兵處)
招提東望柳堤深雁浦魚莊買棹尋墩似謝公堪賭墅
湖如賀監早抽簪雲遮老屋容君卧月落空潭照此心
百頃荷花千尺水夜凉兄弟好披襟
自信
自信平生懶是眞底須辛苦踏春塵每逢墟落愁戎馬
却聽風濤話鬼神濁酒一杯今夜醉好花明日故園春
長安冠蓋知多少頭白江湖放散人
新河夜泊
百尺荒岡十里津夜寒微雨溼荆榛非關城郭炊烟少
自是河山戰鼓頻倦客似歸因望樹遠天如夢不逢人
扁舟蕭瑟知無計獨倚篷窗暗愴神
將至京師寄當事諸老
柴門秋色草蕭蕭幕府驚傳折簡招敢向烟霞堅笑傲
却貪畊鑿久逍遥楊彪病後稱遺老周黨歸來話
聖朝自是
璽書修盛舉此身只合伴漁樵
其二
莫嗟野老倦沈淪領略青山未是貧一自弓旌來退谷
苦將行李累衰親田因買馬頻書劵屋為牽船少結鄰
今日巢由車下拜淒凉詩卷乞閒身
其三
匹馬天街對落暉蕭條白髮悵誰依北門待詔賓朋盛
東觀趨
朝故舊稀雪滿關河書未到月斜宫闕雁還飛赤松本
是留侯志早放商山四老歸
其四
平生蹤跡儘繇天世事浮名總棄捐不召豈能逃
聖代無官敢即傲高眠匹夫志在何難奪
君相恩深自見憐記送鐵崖詩句好白衣宣至白衣還
讀友人舊題走馬詩于郵壁漫次其韻
數卷殘編兩石弓書生摇筆壯懷空南朝子弟誇諸將
北固軍營畏阿童江上化龍圖割據國中指鹿詫成功
可憐曹霸丹青手銜策無人付朔風
其二
君是黃驄最少年驊騮凋喪使人憐當時只望勲名貴
後日誰知書畫傳十載鹽車悲道路一朝天馬蹴風烟
軍書已報韓擒虎夜半新林早着鞭
過鄚州
馬滑霜蹄路又長鴉鳴殘雪古城荒河冰雨入車難過
野岸沙崩樹半僵邢邵文章埋斷碣公孫樓櫓付斜陽
只留村酒雞豚社香火年年賽藥王
梅村集卷十二
