梅村集卷二十四
國子監祭酒吳偉業撰
序四
送胡彦遠南歸序
武林有横山江氏兄弟隱於横山者二十年天下言隱
居善避兵者無如横山矣已而武林亂横山先受兵余
疑焉或曰江氏固高貲有圖書玩好朋友聲酒之樂冨
於居山者也余廼嘆曰江氏之及也宜哉今年春遇詩
人胡彦遠於長安每酒酣詫客曰吾家在武林之河渚
巒廻澗複人跡罕至烟汀霧樹視之既盡杳若萬里吾
父子葺茅屋以居杜門著書不見兵革顧以貧故無以
贍老親不得已走京師從故人索河北一書今將涉漳
河過邢臺泝淮而南歸吾所居河渚誓不復出矣夫以
彦遠之詩與其人使有山田數十畆營灌自給可以勿
游既游矣即久留邸中曳裾公卿之門亦可以無困廼
彦遠自以居山久一旦來京師策秃尾驢障便面行泥
淖中鬱鬱不得志發病思歸歸而便道謁西諸侯西諸
侯恐無能識彦遠者其游也乃所以益其貧耳雖然吾
以知彦遠居山之安也織簾砍屧緯蕭拾橡可以養生
可以事親彦遠詎憂貧乎吾聞南高峰下有松仙人者
不衣不食大類焦先寒貧子之流此真隱居善避兵者
彦遠必知其人問之而不吾告何也他日有棄家變名
横山河渚之間莫知其處者其必彦遠也夫
送林衡者還閩序
閩為天下僻壤面山負海土風淳厚家禮樂而戶詩書
人才常甲天下而石齋黃先生以道德起漳南忠孝大
節光顯於朝廷而文章經術以教訓鄉里生徒榕壇之
下巷舍常滿閩士之盛天下莫隆焉閩於地既僻而人
才絶盛其郡舉上計試於禮部者過重山危棧涉錢塘
入武林取道於吳郡而後繇江淮以達於京師故雖以
石齋之賢海内望塵不及獨於吾吳則山川歴覽賓客
從游可指數而得也况其子弟都講之至於斯哉蓋是
時天下太平江南文事大振如余者夙為石齋所知能
推明其教故舟車之通聲氣之合有如此也自先生殉
節以死余卧病海濱不與當世接遠方之士徒步而過
我者亦已少矣今年興化林衡者布衣芒屩負其詩古
文詞十數卷入門長揖曰吾石齋弟子也先生沒吾黨
抱其經書逃匿巖谷蓋與天下絶矣獨念通都廣邑之
内名山大河之間人才輩出耆舊猶存今以絶意仕宦
不得復與之游則何以論道取友感發其志氣於是累
趼重繭襆被而來將由此入白門過廣陵一覩中原之
盛而恐其糧盡以返也余聞其言壯之往者在長安石
齋曾以易傳授余及豫章楊機部未及竟石齋用言事
得罪相送出都城機部慨然曰絶學當傳大賢難遇余
兩人曷棄所居官從石齋讀書鶴鳴山中十年不出余
心是其語兩人者逡廵未得去今機部後先授命余靦
顔苟活先生之學遂以失傳嗟乎吾聞之古人有辭親
遠游負笈求師三年不得見者矣有解去印綬不通官
閥北面稱弟子者矣此機部與余所不能為者而衡者
為之衡者行序其稿為贈所以明余之惰著衡者之勤
以見閩士多賢而石齋先生之學猶存於天下也衡者
名佳璣興化之莆田人為人質樸修志行詩文雅健有
師法其叔父小眉公以前進士隱居著述衡者能世其
家風云
贈琴者王生序
往時余兄志衍好琴琴之道非心手專壹勿能工也志
衍能詩文善書畫奕棋居能品又能投壺蹴踘諸戲其
於琴弗肯竟學顧好與其工者游有王生者以此技進
能為新聲當是時志衍方貴盛賓客日十數人談論方
起絲管間作行酒歌呼投盧絶呌志衍分身其間詼啁
抵掌以為笑樂已而王生擕其琴至撫絃布指則主人
焚香啜茗正容端膝四座閴寂無人聲余於是嘆琴德
之妙王生之工并以服吾志衍也不數年志衍官蜀之
成都闔門遇寇難以死王生者無所遇其道益以窮衣
其敝衣日抱琴行道中余與當時賓客遇亂各散去無
一人能收王生者蓋志衍之亡六七年矣今年夏復與
王生遇談志衍舊事則大哭哭已為余鼓一再弄凄然
以清悄然以悲聽之如見志衍也昔孟嘗君廣厦邃房
淫聲麗色撞鐘舞女乎其前而雍門高為之鼓琴也能
使如破國亡邑之人流涕泣下今以吾志衍才氣之雄
交游之衆可不謂盛歟一旦骸骨破碎門戶磨滅欲如
雍門所云千秋萬歲之後嬰兒豎子躑躅而歌於其墓
上噫何可得哉然則王生之為此曲也其為峨眉之高
乎其為瞿塘之深乎其為杜鵑之啼猿狖之吟乎其為
山鬼之連蜷而偃蹇乎其為秋風之憀慄中人肌膚乎
蓋坐客憯懔振悚變色而三嘆又從而歌之曰葛蔓蔓
兮雨冥冥楓林黑兮陰火青望故鄉而不見語白骨乎
空城顧愛子之罔托兮嗟賓御之無人則坐客無不矯
首西望欷歔而於邑也抑吾又聞之琴者所以理性怡
心導情宣鬱今聆王生之操不言哀而哀得毋張急調
下非中和之響耶是不然夫人心有煩冤菀結不能自
達者驟聞幽眇之音愀愴之調一彈再鼓涕淚横集則
仰首出氣足以釋然於胸懷且以文王之忠焉而幽囚
伯竒之孝焉而讒死孔子之聖焉而見逐顔回之賢焉
而早夭在深於琴者言之雖以志衍之罹極禍揆之義
命可以無憾况於吾輩為破國亡邑之人者耶王生推
琴而起曰善遂書其語為贈王生名愚吳郡人
贈炤如師序
儒者之道與佛教同為盛衰往者唐宋大儒專斥浮圖
氏而名僧大德咸出於其時蓋儒術與佛教同盛此古
人所以不可及也今之為浮圖學者大率重宗而絀教
其敝也黑白互異南北相訾賢人君子欲立說以勝之
而其道不足以相服卒舉天下愚智盡歸之宗門可謂
盛矣而名山老衲乃有末法淪墮之恨此所謂儒術敝
而佛教與之同衰其可嘆也已以余所聞神宗皇帝時
士大夫以讀書講學相高吾州先達管東溟曹魯川兩
先生研綜六經穿穴訓詁而又能得佛法大旨於教律
論藏皆有所參究為一時緇素之所諮仰蓋唐宋之講
學儒釋分而我明之講學儒釋合後來憨山蓮池諸大
法師皆能融釋書傳歸之教乘未必非兩公有以發之
也余生也晩於兩公不及見而魯川之婿為余外王父
少時從母黨竊觀其書多至百餘卷魯川三子其季曰
毅叔毅叔之子曰元孟父子為儒者能世其家學今年
夏余園居讀書元孟瓢笠叩門曰吾出家於郡城之文
殊庵僧臘已十年矣此即所謂炤如師也東溟之後曰
乾山手定法華疏鈔自為諸生四方講席見推為耆宿
今亦出家於吳郡嗟乎余於是知兩先生之教且復盛
也夫炤如乾山儒者也儒者之學通明廣達條析科儀
講求微密皆歴有援證彼夫自尊其學空疎而滅裂者
其說自足以勝之說足以勝之矣苟非能外死生去利
欲則何以折方袍圓領者之徒而使之震奉吾教所
謂其道不足以相服蓋以此也今炤如乾山受信具修
戒律勤苦專慤在疇人之中最為精進而始舉其先世
之書闡揚條貫用以尊道而訓俗然則儒術敝佛教衰
庶乎其有望者其在斯乎炤師年六十徵余文為夀夫
浮圖氏以天地萬物為空幻年祀久遠本非所計而獨
於道之盛衰不可不以身為擔荷故書是以貽之
李貞女傳序
事有不見於禮經先王不以訓世而君子稱之以其過
於制而合於道也禮於人子之養親也雞鳴而起日入
而夕請席衽奉敦匜治饘&KR1246;潔滫瀡其事至煩且勤矣
而獨於女子之孝不甚著内則曰婦事舅姑如事父母
蓋惟恐其不如父母也婦人内夫家外父母家先王垂
家法於天下故於其事父母則略言之而特舉婦德以
為訓女子之嫁也父母祝而送之其得於舅姑貽父母
令名不得於舅姑貽父母羞辱女子之事舅姑凡以孝
父母也舍事舅姑無以孝父母乎女子二十而嫁出於
襁褓之中離於保傅之手其去施衿結帨也近矣事舅
姑之日長事父母之日淺矣然則有終身不嫁以養父
母者乎曰有之子之娶婦事宗廟繼後世也古之孝子
有不娶以養其親者矣不孝有三無後為大以孝之之
心蹈不孝之罪猶且為之而女子無是也威后之對齊
使曰北宫之女嬰兒子無恙乎撤其環瑱至老不嫁以
養父母古固有不嫁之女矣而列女不書内儀不載異
常之事不可以教世而訓俗是以著其實於記而没其
文於經固未嘗不深與之也今嘉禾女子李鳳以事父
不嫁父病籲天感召靈藥有鳥啣果投厥鼎中飲之廼
瘳年四十七以没猶以不終養其父為恨里人懼其後
之軼傳也謚之曰李貞女屬余文序其事易曰女子貞
不字不字其果為貞歟有聘而不字者矣旣納采問名
以身許人矣而夫亡斷髮𠢐耳誓志不行此其為貞從
其夫言之也今李氏之志知有吾父焉爾斯可謂之孝
不可謂之貞夫女子之事夫猶人臣之事君也得吾君
而事之有死而無貳不得吾君而事之潔身守志其道
亦有死而無貳也君臣之義無所逃於天地之間而男
女有别自其為女子而居室之倫已備斯可謂孝也而
獨非貞歟
永愁篇序
吾友孫穉均擕九龍永愁人詩卷示予曰此龔佩潛中
書之女作也中書以進士遇國難投秦淮以死惜無人
表著之者有才女而復不得意用永愁名其篇昔屈原
赴湘流葬魚腹為離騷以見志百世而下復見之龔生
其惓懷故國死不忘君所志同也世之言愁者莫過乎
原原之死以不得乎君其時國尚存也中書則國亡矣
又以所死之君遭運會之極不獲與前此死忠者同日
而語夫君臣夫婦之道一也為中書女者當以其父命
之不猶名之不立仰天而侘傺其為愁也大矣舍是而
云永愁篇為已作也不亦末乎雖然屈原言愁而託之
湘君帝子菊芳蘭秀以寓其纏綿悽惻之旨今龔女能
詩又善畫湘花湘草使見之者有感乎幽谷無人不言
自芳而江潭顦顇亦可以形容而髣髴雖謂之為其父
作亦可也屈原有姊云申申其詈予後人尚以之名其
縣比於望帝啼鵑同其哀怨而况龔女之善愁者乎穉
均其識之它日必有紀中書之事而并及其女者是為
序
王石谷贈行詩序
士之負絶藝者中有神解而外與物化非至精者不能
幾也然而為之難知之亦難何以言之夫善琴者不必
於其音也善奕者不必於其博也善射者不必於其鵠
善御者不必於其馬也善書畫者不必於其毫素也孔
子曰用志不分乃疑於神神者芒䀜無形變化無端長
與造物者游而髣髴其所由始吾乃目將營之足將從
之若是乎其專且壹也雖有好惡利害非譽巧拙不得
而入焉久之如有得也窅然若喪其故吾而忻然與其
道相接如此謂之藝成藝既成居有以得於己出可以
無待於人苟或嗜我技貪我名而不窺我用志之所存
雖投之以千金之璧却行擁篲而前者弗顧也以其不
足乎知我也故曰為之難知之亦難海虞王子石谷者
善畫其畫也無地勢而尊不蓄積而富非宿素而老處
於蓬茅沮洳之間一日而傾天下遼廓乎三百年諸家
之所莫及噫嘻亦異哉余問之曰子惡乎操術而至於
是耶石谷曰吾行若遺坐若忘晝不食夜不寐賾探冥
索以與古人相遇于微𦕈之中凡歴三五年而所學始
大就嗟乎石谷之於斯事也可謂治之之勤悟之之深
者矣當其初起惟吾州兩王公知之既而少司農周櫟
園先生知之兩王公先逹盛名極意推挽而櫟園方為
江右重臣手筆致問降已折節若惟恐其不易致者石
谷為之辦裝而未及發會先生用職事被案劾或止之
曰此豈公論書畫時耶石谷曰公知我者不可以不往
既至先生流連傾倒不自知其身之在憂患也亡何先
生事解天下聞而兩賢之石谷不以先生多故而濡滯
其行先生不以失志而稍廢待士之禮相與作歌詩紀
其事嗚呼古之所謂知已者其在斯乎其在斯乎余嘗
有感於莊周列禦寇之說技之工者進乎道巧之至者
全乎天舉夫庖丁之刀宜僚之丸飛衛之矢匠石之斤
與宋元君之畫史䑛筆和墨解衣盤礴者其道相合而
韓退之之論張旭草書以為喜怒窮窘憂悲愉怢怨恨
思慕無聊不平皆於草書焉發之盖書畫之道本乎性
適乎情通乎天地萬物其不可端倪也如此今以王子
之有得而又與櫟園遊也櫟園既備嘗其平生之遭晩
而深思篤好於畫將取其二十年来嶔崎磈壘可憂可
愕暄凉顯晦代更乎前者托諸丹青粉繪為銷歸石谷
苟得其意而奮筆追之以視夫川巖之險易煙雲之起
滅草木之開落而榮悴人事變異物情顛倒皆是理也
然則王子之於畫不更進而其為知已也又何如哉余
既交於櫟園而其識石谷也不在兩王公之後喜是編
之成足以著兩人之深相知也於是乎言
鴻雪園詩集序
堯文將往廬陵出一編示余則其在樟亭由拳流連登
眺之作而溯淮入都懷人贈答居其半焉堯文之才開
敏樂易於讀書能采掇其菁華而出之以杼軸故其詩
貫串三唐姸秀典麗聲律穩貼雖專門名家莫或過之
余與堯文少同里長同學老而灌園連墻比屋槐柳之
隂相映草堂燈火相望於池塘林木之間余樵蘇不給
而堯文時出斗酒吟詩篇歌呼相應和今將舍我而遠
去余撫是編而沉吟若有不釋然者夫廬陵天下之名
郡也昔者有先正文章節義著在累朝之册今干戈久
息賢人君子接踵而起者流風餘習居然可見堯文過
匡山涉馬當以逹乎此也江山登臨賓客交游之盛收
攬以滋詩笈者且盈緗溢縹膾炙天下此豈吾窮谷之
叟抱甕作息帶索而行吟者能窺測其涯涘乎抑吾聞
之舊國舊都望之暢然當堯文在樟亭由拳相去不過
數舍今江天寥廓之外其於故園竹梧杉檜滋生而拱
把芙蕖芍藥芳郁而紛披未嘗不如杜氏之四松陶家
之五柳彷徨而想像也閭井日已荒親朋日已耗雖衰
遲如余者間與江右士大夫追舊游而話宿好未嘗不
如漢濱之老人滄浪之漁父寤寐而興懷也然則其見
之於詩者又烏得而已耶他日政成垂組揭節以還鄉
里余且盡出其田夫野老之作以是正於堯文得毋從
而嗤之曰固哉是夫之為詩也身窮才退足不出里巷
何足與於此乎亦相與為一笑而已於其行也遂書之
以贈
梅村集卷二十四
