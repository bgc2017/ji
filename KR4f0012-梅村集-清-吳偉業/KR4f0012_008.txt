梅村集卷八
國子監祭酒吳偉業撰
五言律詩一
穿山
勢削懸崖斷根移怒雨來洞深山轉伏石盡海方開廢
寺三盤磴孤雲五尺臺蒼然飛動意未肯卧蒿萊
元墓謁剖公
一衲消羣相孤峯占妙香經聲清石骨佛面冷湖光花
落承趺坐雲歸識講堂空潭今夜月鐘鼓祝前王
過聞果師園居
帆影窗中沒鐘聲樹杪移簷依懸果近閣避偃松欹菜
甲春來蚤茶槍雨後遲散齋閒獨往應與道人期
游西灣
斷壁猿投栗荒祠鼠竄藤鐘寒難出樹雲静恰依僧選
勝從吾意捫危羡客能生來幾兩屐到此亦何曾
送繼起和尚入天台
振錫西泠渡潮聲定後聞屐侵盤磴雪衣溼渡江雲樹
向雙崖合泉經一杖分石林精舍好猿鳥慰離羣
蚤起
蚤凉成偶游惜爽憩南樓碁響鳥聲動茶烟花氣浮衫
輕人影健風細客心柔餘興閒支枕清光淺夢收
五月尋山夜寒話雨
客衣輕百里長夏惜登臨正爾出門夜忽逢山雨深聊
將斗酒樂無作薄寒吟年少追凉好難為父母心
瑜芬有侍兒明慧從江上歸則言去矣
江上送君别餘情感侍兒對人先母意生小就儂嬉恃
穉偏頻進含嬌托未知今來羅帳底誰解笑微窺
溪橋夜話
予偕子俶兄弟臨流比屋異戶同橋久雨得月
新浴乍凉輒書數語以識幽事
竹深斜見屋溪冷不分橋老樹連書幌孤村共酒瓢茶
香消積雨人影話良宵同入幽栖傳他年未寂寥
感事
不事扶風掾難畊好畤田老知三尺法官為五銖錢築
土驚傳箭呼門避櫂船此身非少壯休息待何年
兔缺
舌在音何&KR1996;唇亡口半呿病同師伯齴方問仲堪醫露
涿從人誚銜碑欲語遲納言親切地補闕是良規
織女
軋軋鳴梭急盈盈涕淚微懸知新樣錦不理舊殘機天
漢期還待河梁事已非玉箱今夜滿我獨賦無衣
贈蒼雪若鏡兩師見訪
孤雲所宿處清磬出層隂高座惟斯道扁舟亦此心尋
秋逢講樹到海發禪音月色霜天正吾師詩思深
謝蒼雪贈葉染道衣
娑羅多寶葉煎水衲衣黃不染非真色拈來有妙香足
趺僧相滿手綻戒心長一笠支郎許安禪向石傍
送李友梅還楚寄題其所居愛吾廬友梅慕陶故
詩以記之
寒雪滿潯陽江程入楚鄉灘逢黃鵠怒嶺界白雲長十
里魚蝦市千頭橘柚莊歸人貰村酒彷彿是柴桑
黃州杜退之改號蜕斯其音近而義别索詩為贈
述志賦秋蟲孤吟御遠風掇皮忘我相換骨失衰翁畫
以通靈妙詩因入悟空少陵更字說不肯效韓公
王瓜
同摘誰能待離離早滿車弱藤牽碧蒂曲項戀黃花客
醉嘗應爽兒凉枕易斜齊民編月令瓜瓞重王家
豇豆
綠畦過驟雨細束小虹蜺錦帶千條結銀刀一寸齊貧
家隨飯熟餉客借餻題五色南山豆幾成桃李谿
送照如禪師還吳門
秋氣肅羣慮衲衣還故栖雲生孤杖迥月出萬山低乞
火青楓寺疏泉紫芋畦石牀㯶拂子盡說是曹溪(師姓曹)
初冬月夜過子俶
月色破林巒貧家共一灘門開孤樹直影逼兩人寒瀹
茗誇陽羡論詩到建安亦知譚笑久良夜睡應難
園居柬許九日
迸笋穿茶竈欹花罨釀房曝書移畫几敲筆響琴牀晩
食知眠懶輕衫便酒狂翛然吾願足不肯負滄浪
晩泊
寒鋤依岸直輕漿蕩潮斜樹脫餘殘葉風吹亂晩鴉沙
深留豕跡溪静響魚义乞火村醅至炊烟起荻花
題心函上人方菴
頂相安單穩圓塵覆鉢銷誰知眠丈室不肯效團焦石
鼎支茶竈匡牀掛癭瓢一枝方竹杖夜雨話參寥
題儆上人代笠
空山無住着就石架孤笻愛雪編茅整愁風剪箬工樹
隂休灌叟簔雨滴漁翁要自謀安隱吾師息此中
過南屏訪無生上人
謂此一公住偶來聞午鐘山容參雪嶠(無生壁間有雪嶠師畫)佛
火隱雷峯路細因留竹雲深好護松精廬人不到相對
話南宗
簡武康姜明府
地僻誰聞政知君自不同放衙山色裏聽事水聲中竹
稅官橋市茶商客渚篷前溪歌舞在父老習遺風
其二
花發訟庭香松風夾道凉溪喧因紙貴邑静為蠶忙魚
鳥高人政烟霞仙吏裝知君趨召日取石壓歸航
夜泊漢口
秋氣入鳴灘鈎簾對影看久游鄉語失獨客醉歌難星
淡漁吹火風高笛倚闌江南歸自近盡室寄長安
曉糚
學母糚應早留花稱小圍為憐新繡領故着舊時衣性
急梳難理衫深力易微素奩猶未斂袛道侍兒非
送友人還楚
燈火照殘秋聞君事遠游客心分暮雨寒夢入江樓酒
盡孤峯出詩成衆靄收一帆灘響急落日滿黃州
送黃子羽之任四首(子羽能詩以徵辟為新都令)
襄陽
始見征途亂十年憂此方君還思聖主何意策賢良楚
蜀烽烟接江山指顧長袛今龐德祖不復卧襄陽
巫峽
高深積氣浮水石怒相求勝絶頻宜顧竒情不易留蒼
凉難久立浩蕩復誰收詩思江天好春雲滿益州
成都
魚鳬開國險花月錦城香巨石當門觀竒書刻渺茫江
流人事勝臺榭霸圖荒萬里滄浪客題詩問草堂
新都
丞相新都後如今復幾人先皇重元老大禮自尊親舊
俗科條古前賢風尚醇似君真茂宰白石水潾潾
讀史雜感
吳越黃星見園陵紫氣浮六師屯鵲尾雙闕表牛頭鎮
静資安石艱危仗武侯新開都護府宰相領揚州
其二
莫定三分計先求五等封國中惟指馬閫外盡從龍朝
事歸諸將軍輸仰大農淮南數州地幕府但歌鐘
其三
北寺讒成獄西園賄拜官上書休討賊進爵在迎鑾相
國争開第將軍罷築壇空餘蘇武節流涕向長安
其四
御刀周奉叔應敇阮佃夫列戟當關怒高軒哄道呼監
奴右衛率小吏執金吾匍匐車塵下腰間玉鹿盧
其五
聞築新宮就君王擁麗華尚言虛内主廣欲選良家使
者螭頭舫才人豹尾車可憐青塚月已照白門花
其六
貴戚張公子奄人王寶孫入陪宣室宴出典羽林屯狗
馬來西苑俳優待北門不時中旨召著籍並承恩
其七
漫說黃龍府湏愁朱雀桁三軍朝坐甲十客夜傳觴王
氣矜天塹邊書棄御牀江州陳戰艦不肯下潯陽
其八
偏師過采石突騎滿新林已設牽羊禮難為刑馬心孤
軍摧韋粲百戰死王琳極目蕪城遠滄江暮雨深
其九
耰棘千夫聚艨衝百里通白衣摇急槳青草伏彊弓塢
壁推嚴虎江湖屬管崇丹陽故鄣郡山越土人風
其十
越絶山河在征人尚錦袍乘風竹箭利狎浪水犀豪怪
石千灘險疑城百里高臨江諸將帥委甲甬東逃
贈徐子能
徐子聲名早相聞盡故人懶余交太晩知我話偏真道
在應非病詩成自不貧休教嗟拊髀纔得保沉淪(子能病蹇)
其二
未卜林塘隠還將野興消鶴聲常入市樹勢欲侵橋老
病人扶拜狂吟客見招知從甫里近白首共逍遥
初春同王惟夏郁計登夜坐竒懷室
長日誰教睡夜深還擁書一燈殘酒在斜月暗窗虛官
退才湏减名高懶不除梅花侵曉發蚤得伴閒居
新霽喜孫令修至同步後園探梅
偶來因客興信步得吾園雨足山低樹花開日滿軒掃
林休石磴劚藥遇泉源絶壑人聲至驚栖聽鳥喧
送王子彦(王以孝廉不仕後因事避吏將入都)
失意獨焉往自憐歸計非無家忘别苦多難愛書稀白
首投知己青山負布衣秋風秣陵道惆悵素心違
遇舊友
已過纔追問相看是故人亂離何處見消息苦難真拭
眼驚魂定銜杯笑語頻移家就吾住白首兩遺民
偶值
偶值翻成訝如君不易尋出門因酒癖謝客為書滛久
坐傾愁抱高譚遇賞心明朝風日暇餘興約登臨
座主李太虛師從燕都間道北歸尋以南昌兵變
避亂廣陵賦呈八首
風雪間關路江山故國天還家蘇武節浮海管寧船妻
子驚還在交朋淚泫然兩京消息斷離别蚤經年
其二
白鹿藏書洞青牛采藥翁買山從五老避世棄三公舊
德高詞苑長編續史通十年金馬夢回首暮雲中
其三
愛酒陶元亮能詩宗少文桃花忘世事明月望湘君山
静聞鼙鼓江空見陣雲不知時漢晉誰起灌將軍
其四
浩劫知難問秋風天地哀神宮一柱火仙竈五丁雷劍
去龍沙改鐘鳴鼉鼓來可憐新戰骨落日獨登臺
其五
彭蠡初無雁潯陽近有書干戈愁未定骨肉苦離居江
渚宵傳柝山城里出車終難致李白卧病在匡廬
其六
世路長為客家園况苦兵酒偏今夜醒(新佞切)笛豈去年
聲一病餘孤枕千山送獨行馬當風正緊捩柁下湓城
其七
莫問投何處輕帆且别家漫栽彭澤柳好種廣陵瓜飲
興愁來減詩懷老自誇南徐山色近題語報侯芭
其八
海内論知己天涯復幾人關山思會面戎馬涕沾巾賓
客侯嬴老諸生原憲貧相看同失路握手話艱辛
歲暮送穆大苑先往桐廬
客中貪過歲又上富春船燭影欹寒枕江聲聽夜眠石
高孤岸迥雪重半帆偏明日停橈處山城落木天
其二
卧病纔回棹征軺此再游亂山穿鳥道匹馬向嚴州遠
水浮沙嶼高楓入郡樓知君風雨夜落葉起鄉愁
其三
到日欣逢節招尋有故人官厨消綘蠟客舍煖烏薪鎻
印槐廳静頒春柏酒新翩翩杜書記瀟灑得閒身
其四
知爾貪乘興衝寒蠟屐忙鶴翻松磴雪猿守栗林霜官
醖移山榼仙碁響石房嚴光如可作故態客星狂
曉發
曉發桐廬縣蒼山插霧中江村荒店月野戍凍旗風衣
為裝綿暖顔因被酒紅日高騎馬滑愁殺白頭翁
客路
客路驚心裏棲遲苦未能龍移對江塔雷出定龕僧(武林)
(近事)林黑人譚虎臺荒吏按鷹清波門外宿潮落過西興
贈劉虛受
中歲交朋盡新知得此翁道因山水合詩向病愁工悟
物談功進亡情耳識空(重聽)真長今第一兄弟擅宗風
其二
識面已頭白論心惟草玄孝標三世史摩詰一門禪獨
宿高齋晩微吟細雨天把君詩在手相慕十年前
苦雨
亂烟孤望裏雨色到諸峯野漲餘寒樹江昏失暝鐘夜
深溪碓近人語釣船逢愁聽惟支枕艱難媿老農
海溢
積氣知難極驚濤天地奔龍魚居廢縣人鬼語荒村異
國帆檣落新沙島嶼存横流如可救滄海漢東門
閬園詩(并序)
閬園者李太虛先生所創别墅也廣厦層軒迴
廊曲榭門外有修陂百頃堂前列灌木千章采
文石於西山導清流於南浦綠蕖被沼紫柰當
窗芳枳樹籬修藤作架白鶴文鷴飛翺廣囿鴐
鵝黃鵠游泳清池豈止都蔗為鄉素馨成幄已
哉况經傳惠遠厨藏金粟之儀山近麻姑壇擬
玉臺之觀果名羅漢花號佛桑紺室聞鐘丹泉
洗藥兹為靈境夫豈塵區而吾師偃仰茂林從
容長薄千里致程鄉之酒十年探禹穴之書叔
夜銅鎗可容一斗茂先寶劍足值千金焚香而
明月滿簾鬭茗而清風入座張華燈而度曲指
孤嶼以題詩若將終焉洵可樂也不謂平原鹿
走一柱蛟飛始也子魚已下虞翻之說既而孝
頃遽來周廸之軍浪激亭湖兵焚樵舍馬矢積
桓伊之墓鼓聲震徐孺之臺將仙人之藥臼車
箱俱移天上豈帝子之珠簾畫棟尚出人間雲
卿棄藥圃而不歸少陵辭瀼谿而又往放舟采
石浪跡雷塘愛子則痛甚元規故園則情同王
粲望匡山而不見指章水以為言嘿嘿依人傷
心而已於是稽生授簡趙子抽毫重邀大别之
雲再續小園之賦庶幾峰連北固不異香爐潮
上䢴溝居然湓口心乎慰矣歎也何如偉業幸
遇龍門曾隨兔苑自灌園於海畔將負笈於山
中顧兹三逕之荒已近十年之别願依杖屨共
肆登臨弟子舁陶令之輿興思彭澤故吏逐謝
公之屐寄念東山爰托五言因成十律華林園
追陪之宴而今渺然浣花潭話舊之遊於兹在
矣
先生家住處門泊九江船彭蠡春來水匡廬雨後天芰
荷香石浦秔稻熟湖田獨坐憑闌久虛堂且晏眠
其二
有客扶藜過空山猿鳥知苔侵蘿逕屐松覆石牀碁楚
米炊菰早吳羹斫鱠遲柴門相送罷重定牡丹期
其三
性僻躭書畫蹉跎遍兩京提擕詩卷重笑傲客囊輕小
閣尊彛古高人池館清平生無長物端不負虛名
其四
興極歌還哭狂來醉復醒牀頭傾小榼壁後卧長瓶月
出呼漁艇花開置幔亭門前流水急數點暮山青
其五
絶壑非人境丹砂廢井留移家依鶴砦穿水遇龍湫白
石心長在黃金藥可求何時棄妻子還伴葛洪游
其六
我愛東林好還家學戴顒經臺憑怪石麈尾折青松書
卷維摩論溪山曹洞宗欲修居士服持偈問黃龍
其七
倦策登臨减名山坐卧圖避人來栗里投老乞菱湖舊
業存榆柳新齋待竹梧亂離知又至安穏故園無
其八
陶令休官去迎門笑語忙那知三逕菊却怕九秋霜十
具牛誰種千頭橘未荒可憐思愛子付托在滄浪
其九
青史吾徒事先朝忝從臣十年搜典冊萬卷鎖松筠好
友湏分局竒書肯借人劫灰心力盡牢落感風塵
其十
早買淮隂棹仍登江上樓曉來看北固何處似南州王
謝池臺盡齊梁寢樹秋天涯憂國淚豈為故鄉流
課女
漸長憐渠易將衰覺子難晩來燈下立擕就月中看弱
喜從師慧貧疑失母寒亦知談往事生日在長安
嘉湖訪同年霍魯齋觀察
官舍鶯聲裏旌旗拂柳堤湖開山勢斷塔迥樹㾗齊世
路催青鬢春風到紫泥還看鮑司隸驄馬灞橋西
其二
蹤跡知何處溪山興不孤閒亭供鳥雀仙吏得蓴鱸紅
荔涪江樹青楓笠澤圖湏教趙承旨烟雨補南湖
其三
門外銀塘滿鷗飛入晩衙公田若下酒鄉夢杜陵花水
碓筒輸紙溪船簍貢茶看雲堪拄笏幕客莫思家
其四
羽蓋菰城道春風行部勞長公山郡簡小杜水嬉豪簫
鼓催征騎琴書壓畫舠獨憐憔悴客剪燭話同袍
贈郡守李秀州隆吉
偶值溪山勝相逢太守賢邀人看水閣載酒上菱船鶴
料居官俸魚租讌客錢今朝風日好春草五湖烟
野望
京江流自急客思竞何依白骨新開壘青山幾合圍危
樓帆雨過孤塔陣雲歸日暮悲笳起寒鴉漠漠飛
其二
衰病重聞亂憂危往事空殘村秋水外新鬼月明中樹
出千帆霧江横一笛風誰將數年淚高處哭塗窮
送張學博孺高之官江北
薄宦非傍郡孤舟幾日程詩傳沛子弟禮問魯諸生水
冽官厨釀城荒射圃耕北來車馬道猶喜簡逢迎
冬霽
烟盡生寒日山雲不入城船移隔縣雪屋遶半江晴照
眼庭花動開顔社酒清渚田飛雁下近喜有人耕
松化石(金陵任白受所藏)
高士無凡好常思買一峯如何三徑石却本六朝松老
筆應難畫名山不易逢榖城相遇處肯復受秦封
嘲張南垣老遇雛妓
莫笑韋郎老還堪弄玉簫醉來惟捫腹興極在垂髫白
石供高枕青樽出細腰可憐風雨夜折取最長條
破山興福寺僧鶴如五十
聽法穿雲過傳經泛海來花深山徑遠石破講堂開潭
出高人影泉流古佛苔長留千歲鶴聲繞讀書臺
園居
傍城營小築近水插疎籬岸曲花藏釣窗高鶴聽碁移
床穿磴遠喚茗隔溪遲自領幽居趣無人到此知
梅村集卷八
