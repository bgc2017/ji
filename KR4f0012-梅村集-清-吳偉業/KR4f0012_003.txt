梅村集卷三
國子監祭酒吳偉業撰
五言古詩三
清凉山讃佛詩
西北有高山云是文殊臺臺上明月池千葉金蓮開花
花相映發葉葉同根栽王母攜雙成綠蓋雲中來漢王
坐法宫一見光徘徊結以同心合授以九子釵翠裝雕
玉輦丹髹沉香齋護置琉璃屏立在文石階長恐乘風
去舍我歸蓬萊從獵往上林小隊城南隈雪鷹異凡羽
果馬殊羣材言過樂游苑進及長楊街張宴奏絲桐新
月穿宫槐攜手忽太息樂極生微哀千秋終寂寞此日
誰追陪陛下夀萬年妾命如塵埃願共南山槨長奉西
宫杯披香淖博士側聞私驚猜今日樂方樂斯語胡為
哉待詔東方生執戟前詼諧薰罏拂黼帳白露零蒼苔
吾王慎玉體對酒毋傷懷
其二
傷懷驚凉風深宮鳴蟋蟀嚴霜被瓊樹芙蓉凋素質可
憐千里草萎落無顔色孔雀蒲桃錦親自紅女織殊方
初云獻知破萬家室瑟瑟大秦珠珊瑚高八尺割之施
精藍千佛莊嚴飾持来付一炬泉路誰能識紅顔尚焦
土百萬無容惜小臣助長號賜衣或一襲只愁許史輩
急淚難時得從官進哀誄黃紙抄名入流涕盧郎才咨
嗟謝生筆尚方列珍膳天厨供玉粒官家未解菜對案
不能食黑衣召誌公白馬䭾羅什焚香内道場廣座楞
伽譯資彼象教恩輕我人王力微聞金雞詔亦由玉妃
出高原營寢廟近野開陵邑南望蒼舒墳掩面添悽惻
戒言秣我馬遨遊凌八極
其三
八極何茫茫曰往清凉山此山蓄靈異浩氣供屈盤能
蓄太古雪一洗天地顔日馭有不到縹緲風雲寒世尊
昔示現說法同阿難講樹聳千尺摇落青琅玕諸天過
峰頭綘節乘銀鸞一笑偶下謫脱却芙蓉冠游戲登瓊
樓窈窕垂雲鬟三世俄去来任作優曇看名山初望幸
銜命釋道安預從最高頂灑掃七佛壇靈境乃杳絶捫
葛勞躋攀路盡逢一峰傑閣圍朱闌中坐一天人吐氣
如栴檀寄語漢皇帝何苦留人間煙嵐倏滅没流水空
潺湲回首長安城緇素慘不歡房星竟未動天降白玉
棺惜哉善財洞未得誇迎鑾惟有大道心與石永不刊
以此護金輪法海無波瀾
其四
嘗聞穆天子六飛騁萬里仙人觴瑶池白雲出杯底遠
駕求長生逐日過濛汜盛姬病不救揮鞭哭弱水漢皇
好神仙妻子思脱屣東巡并西幸離宮宿羅綺寵奪長
門陳恩盛傾城李穠華即修夜痛入哀蟬誄苦無不死
方得令昭陽起晩抱甘泉病遽下輪臺悔蕭蕭茂陵樹
殘碑泣風雨天地有此山蒼崖閱興毁我佛施津梁層
臺簇蓮蘃龍象居虚空下界聞闘蟻乘時方救物生民
難其已澹泊心無為怡神在玉几長以兢業心了彼清
净理羊車稀復幸牛山竊所鄙縱灑蒼梧淚莫賣西陵
履持此禮覺王賢聖總一軌道參無生妙功謝有為恥
色空兩不住收拾宗風裏
石公山
真宰斸雲根竒物思所置飬之以天池盆盎插靈異初
為仙家囷百仞千倉閉釜鬲炊雲中杵臼鳴天際忽而
遇嚴城猿猱不能縋遠窺樓櫓堅逼視戈矛利一關當
其中飛鳥為之避仰睇微有光投足疑無地循級登層
巔天風豁蒼翠疲喘千犀牛落落誰能制傴僂一老人
獨立拊其背既若拱而揖又疑隠而睡此乃為石公三
問不吾對
歸雲洞
歸雲何孱顔雕斲自太古千松互盤結托根無一土呀
然丹崖開蒼茫百靈斧萬載長欹危撑拄良亦苦古佛
自為相一身雜仰俯依稀莓苔中葉葉青蓮吐若以庋
真詮足號藏書府仙翁刺船来坐擘麒麟脯鐵笛起中
流進酒虬龍舞晩向洞中眠叱石開百武牀几與棋局
一一陳廊廡翩然自兹去黃鵠瀟湘浦恐使吾徒窺還
將白雲補
縹緲峰
兹峰非云高高與衆山别其下多嵌空天風吹不折插
根虚無際縹緲為險絶細徑緣山腰人聲来木未籃輿
雜徒步佳處欣屢歇躋嶺路倍艱往往攬垂葛灝氣凌
泬寥一身苦冰雪輕心出天地羽翮生髣髴杖底撥殘
雲了了見吳越曜靈燭滄浪滉瀁金光發隂霞俄已變
慘澹玄雲結歸笻破暝靄半嶺值虹蜺始知清境杳跡
共人鳥滅丹砂定可求苦為妻子奪看君衣上雲飛過
松間月
林屋洞
震澤初未定水石爭相攻神龍排杳冥盪擊沉虚宮仙
人資禹力洞府開洪濛惜哉石函書不救夫差窮大道
既已洩國祚於焉終我行訪遺蹟興極探虚空絶徑不
可肥自視猶枯笻山神愛傴僂直立憂微躬以之生退
怯匍匐羞兒童傳聞過險澀谽呀来天風松炬厭明滅
乳竇驚青紅洪崖應常来牀几陳從容何不廻真馭日
月行其中銀房閟幽異勿使吾徒同終當齎餱糧鍊骨
如飛鴻路穿三江底境與諸天通南浮瀟湘水西上峩
眉峰歸来詫里人足比靈威翁
送周子俶
五載寄幽燕歸来問家室入門四壁在小婦當窗織恐
其話饑寒且呼治酒食妻子識君心低頭惟默默嗟余
忝隣里欲語弗遑及聞君又行邁君歸曾幾日睠此父
母邦過若遠鄉客丈夫志四海行矣須努力
其二
努力贏餱糧秋風即長路京口正用兵倉皇過瓜步扁
舟戒行李六月黃河怒脱身萬仞淵此險何足數慷慨
輕波濤長年豈知故中道感舊交良為詩書悮餘生嬰
世網重来獻詞賦登高望烽火躊躇屢迥顧
其三
廻顧去鄉遠進及長安城禁門十二戟策馬聞雞鳴解
褐初登朝日出趨承明慶雲生階墀天樂和且平立談
計誠用萬里無專征忘形樂簡易任氣高縱横常恐斗
酒後脱略驚公卿一官了婚嫁可以謀歸畊
其四
歸畊東岡陂清流貫羣木月明夜方静高話溪堂宿破
産求神仙丹砂徇微禄玉書晩應悟至道亡情欲一飯
輒萬錢并日恒不足知交雖云厚詎可先骨肉閱世經
艱難息心謝榮辱平生著述事尚有殘編讀
蕩子失意行贈李雲田
君家楚山下門前溪水流願識賢與豪不羡公與侯動
足有萬里妻子何能留丈夫重意氣恥為兒女柔中夜
理瑶瑟思婦當高樓鶯花二三月送君下揚州小孤白
浪惡腸斷征帆收長干嬌麗地一顧嘶驊騮菡萏亦已
落蘭杜方經秋十月嚴風寒剪燭紉衣裘太行車輪摧
落葉填霜溝君又自兹去匹馬將誰投趙女顔如花窈
窕廻明眸皎皎雙行纏巧笑搴羅幬男兒重紅粉妾夢
輕浮漚今年附書至慰訊猶綢繆客囊無長物旅病才
新瘳途窮徇知已進止詎自由狂走三十年布褐空蒙
頭不如歸去来漁釣滄浪謳大兒誦文史小婦彈箜篌
南村沽社酒西舍牽畊牛人生一蘧廬漂泊如飛鷗得
意匪為樂失路寧關愁居為叚干隠出作盧敖游我欲
竟此曲君笑登扁舟碧天浩無際極目徒悠悠
丁未三月廿四日從山後過湖宿福源精舍
千林已暝色一峰猶夕陽拾級身漸高樵徑何微茫回
看斷山口樹杪浮湖光松子向前落道人開石房橘租
飬心性取足鬚眉蒼清磬時一聲流水穿深篁我生亦
何幸暫憩支公床客夢入翠微人事良可忘
廿五日偕穆苑先孫浣心葉予聞允文游石公山
盤龍石梁寂光歸雲諸勝
大道無端倪真宰有融結兹山在天壤靈異蓄不泄萬
竅凌虛無一柱支毫末疑豈愚公移愁為巨靈拔劉根
作堂奥柳毅司扄鐍誰啓仙人閭繫我漁父枻刻鏤洪
濛雲雕搜大荒雪或人而痀瘻或馬而蹄齧或負藏壑
舟或截專車節或象神鼎鑄或類昆吾切地肺庖丁解
月窟工倕伐石囷封餱糧天厨甃涓潔重隒累瓿甑短
柱增櫨梲瓜瓤觚稜剖木皮槎枒裂皚皚黃河冰炎炎
崑岡熱㟏岈舞辟邪舕舑張饕餮斗起聳雲關一道通
箭筈碧藕玲瓏根文螺宛委穴丹梯躡而上鬱鬱虚皇
闕突兀撐青旻插地屏障列一身生羽翰百尺跨虹蜺
斷澗吟風柟颯爽侵毛髮側窺漏日影了了澄潭澈雞
聲出烟井乃與人境接廻思頃所歴過眼纔一瞥秦皇
及漢武好大同蠓蠛齊諧不能志炙輠不能說酈桑二
小儒註書事抄撮陋襲李斯碑闕補周王碣關仝亦妙
手惜未適吳越嵩華雖云高無以闘巧拙時俗趁姿媚
烟巒漫塗抹妄使傖父輩笑我驕蟻垤京江吸金焦漢
水注大别流峙合而滙竒氣乃一發睥睨五嶽間誰與
分優劣扶杖一村翁眼看話年月昔逢猶兒童今見已
耄耋昨聞縣帖下搜索到魚鱉訝彼白鼉逃無乃青草
竭却留幽境在似為肥遯設當年綺里季卜居採薇蕨
皓首走漢廷恨未與世絶若隨靈威去此處攬藤葛子
房知難致欲薦且捫舌浮生每連蜷塵界儘空闊謀免
妻孥愁計取山水悦入春桃李過韶景聽啼鴂籃輿累
親舊同載有二葉穆生老而健孫郎才且傑彼忘筋力
勞我愛賓朋挈過湖曳輕帆入寺憩深樾老僧諧語笑
妙理攻麯蘖曉起陳盤餐飽食非麤糲桑畦路宛宛筍
屩行兀兀快意在此游失記遺七八平湖鋪若茵磐石
幾人歇蹲踞當其旁拒戶相支遏黝黑聲訇稜欲進遭
嗔喝側肩僅容趾腹背供磨軋下踹蘚磴牢上覻崩崖
豁攀躋差毫釐失足憂一蹶前竒慕先過後險欣乍脱
歌呼雜齠穉嘻笑視履襪君看長安道高步多蹉跌散
誕来江湖蒲伏羞干謁頭因石丈低腰向山靈折四月
將已近天時早炎熱揮汗何沾濡驚飈俄凛冽歸来北
窗枕響入山溜徹不寐話夜凉連床擁裘褐晩歲艱出
門端居意騷屑閒蹤習羈旅逸興貪放達跌蕩馮夷宮
游戲天吳窟將毋神鬼怒亟遣風雨奪勝事滿現前得
失歸勇怯衰老偕故人幸喜兹游决它年子胥濤百里
聞咤咄鱣鮪隨風雷頸鎖金牛掣鮫人拭床几神女洗
環玦硠磕打空灘澎湃濺飛沫噌吰無射鐘嘹喨蕤賓
鐵孤客為旁皇嫠婦為悽咽那知捩柁下我輩行車轍
再拜告石公相逢慰饑渴既從人間世忍再洪波沒志
怪作大言嗜竒私神物肯學楊焉鐫願受壺公訣縮之
入懷袖弄之置盆鉢栽松龍氣上蓄水雲根活長留文
士玩勿被山君竊嘗聞岣嶁峰科斗尊往牒剝蝕存盤
螭捫索嗟完缺此山通巴陵下有神禹札後代文字衰
致起龍蛇孽我有琅玕管上灑湘娥血濯足臨滄浪浩
思吟不輟未堪追陽冰猶足誇李渤隠從烟霞閉出供
時世閱刻之藏書巖千載應不滅
游石公歸是夜驟雨明晨微霽同諸君天王寺看
牡丹
烟嵐澹方霽沙暖得徐步訪寺苔徑微遠近人語誤道
半逢一泉曲折隨所赴觸石松頂飛其白或如鷺尋源
入杳冥壑絶橋屢渡中有二比丘種桃白雲護花將舞
而笑石則落猶怒澆之以杯酒娟然若廻顧此處疑仙
源快意兼緇素苦辭山地薄縣官責常賦蔬果雖已榮
龍象如欲訴學道與飬生得失從時務吾徒筋力衰萬
事俱遲暮太息因歸来鐘聲發清悟
揖山樓
名山誰逢迎遇人若俯仰心目無端倪默然與之往幽
泉互相答飛鳥入空想傑閣生其間&KR0905;軒争一爽嘉樹
為我圓坐久惜餘賞暝靄忽而合明月出孤掌彈琴坐
其中萬籟避清響良夜此會難佳處莫能奬
鹽官僧香海問詩於梅村村梅大發以詩謝之
但訪梅花来今見梅花去何必為村翁重尋灌園處種
梅三十年遶屋已千樹饑摘花蘂餐倦抱花影睡枯坐
無一言自謂得花意師今遠来游恰與春光遇索我囊
中詩搔首不能對寄語謝故人幽香飬衰廢溪頭三尺
水好洗梅魂句
直溪吏
直溪雖鄉村故是尚書里短棹經其門呌聲忽盈耳一
翁被束縳苦辭槖如洗吏指所居堂即貧誰信爾呼人
好作計緩且受鞭箠穿漏四五間中已無窗几屋梁紀
月日仰視殊自恥昔也三年成今也一朝毁貽我風雨
愁飽汝歌呼喜官逋依舊在府帖重追起旁人共欷歔
感嘆良有以東家瓦漸稀西舍墻半圯生涯分應盡遲
速總一理居者今何栖去者將安徙明歲留空村極目
唯流水
臨頓兒
臨頓誰家兒生小矜白晢阿爺負官錢棄置何倉卒紿
我適誰家朱門臨廣陌囑儂且好住跳弄無知識獨怪
臨去時摩首如憐惜三年教歌舞萬里離親戚絶伎逢
侯王寵異施恩澤高堂紅氍毹華燈布瑶席授以紫檀
槽吹以白玉笛文錦縫我衣珍珠裝我額瑟瑟珊瑚枝
曲罷恣狼藉我本貧家子邂逅遭抛擲一身被驅使兩
口無消息縱賞千黃釡莫救餓死骨歡樂居它鄉骨肉
誠何益
梅村集卷三
