梅村集卷三十二
國子監祭酒吳偉業撰
墓誌銘一
僉憲梁公西韓先生墓誌銘
偉業奉先大夫之喪在殯真定少宰梁公諱清遠排纘
其尊人僉憲西韓先生行事來告曰月日公薨月日公
葬納竁之石未有刻文以累子偉業為之噭然號曰西
韓吾友也聞朋友之喪禮宜為位哭今惸惸苴絰之中
弗獲以其服哭之又大功廢誦矧可銜哀執筆預知文
字之役乎敢稽顙辭踰月方伯佟公再以少宰之意來
速銘則又絫歔流涕曰孤子交於梁氏父子者二十年
先大夫所具聞也梁氏方貴盛知交故吏滿天下少宰
不以假名公卿手顧重趼三千里固以屬余其謂篤老
故人知公之生平為悉也敢終用服為解乎乃反袂拭
面刪取其辭而銘焉按狀公諱維樞字慎可别號西韓
生真定人其先徙自蔚州七世至太宰貞敏公始大貞
敏第四子封中書澹明公諱志以元配吳夫人生公公
生而瓌異貞敏奇愛之既長負志節讀書不屑俗儒章
句澹明公俾就家塾塾師避席謝非所能誨且曰是其
文殊類夢白夢白者高邑趙忠毅公隆萬中所推真定
兩太宰也時以小選家居講道指授生徒公執經往侍
遂為入室弟子每著書必命校讐丹黃接席得所詠韓
河諸什撫卷嘆曰風雅不墜復見之梁生矣其愛重如
此學成至京師及應城楊忠烈之門楊一見嗟異曰高
邑誠知人乙夘京闈既雋諷誦自如罕接賀者趙公聞
而嘉之曰此吾所以取慎可也天啓初趙公枋用公以
貞敏褒終之典未備上書闕下因趙公以徧贊賓客表
章先烈討求國是愍綸下而公之聲名爛焉逆奄起詔
獄目趙楊為黨魁首被禍趙白首會逮公傾身贍護唯
謹趙公得减死出語人曰若慎可者斯可謂之義故矣
楊鋃鐺膠致道出恒州公策蹇往迓大言檻車之旁曰
公此行足以垂名竹帛死者公之本志豈足畏哉楊舉
手曰知子此來不徒師資之情昔人有言九死不悔此
吾心也於時邏卒獰立人皆以耳目非是盍不為門戶
計公不顧累下春官第臺使者疏其才京朝官以詔書
保舉久之用吏部銓考授内閣撰文中書舍人公大臣
子孫生長畿輔朝章國故耳濡目染機密之地演綸畫
勅胥倚辦於公上命草詔諭督師漏下二十刻中使闢
殿門以待傳呼迫趣援毫立就宫省為之嗟伏應詔陳
便宜多所指切進循良城守二書願頒諸選人為挈令
章下所司踰年晉尚寶司丞副掌典籍事先是典籍一
官非復祖宗舊制官資由他塗雜進久者子弟枝附盤
互於其中當國者與外廷忤疑為煽動坐以漏泄省中
語言之上杖殺之而改用公等一二正流擢自乙科特
重其選公屏交游避名勢雖為當途引用公務外弗肯
與通廼同事者班在公右沾沾喜自詡相君之私人交
關請謁向時得罪者親黨側目思報蜚語上聞中外皆
知公薰蕕不相緣染而論者以官聯接跡讕語及之誣
既白猶用其文罷公士論怫鬱未浹月起家擢任工部
主事從尚書吳橋范文貞公請也范公憂神京孤注增
樓櫓庀戎器公襄其勞無何廟社淪胥嬰城被執誓以
必死
皇清定鼎即舊官錄用奔澹明公喪歸而孝養吳夫人
者八年用疏薦復出補營繕郎管理三山掌灰物之徵
令以共邦用匠人之取厲碬冶氏之給薪蒸轉移執事
之車牛僦費公壹其數量課以員程烝徒稱平乾清宫
告成得文綺名馬之賜陞山東按察司僉事整飭武德
兵備武德多嗚&KR1076;暴客豪大姓為之窟穴莫能擒治公
簡練營兵署其驍雄為右職責以討捕收府姦者置之
法縳巨猾送都市戮之境内以清視事一年絶苞苴恤
徭役督河漕之卒而牽輓時申逋逃之條而株送免惠
政流聞會入賀遂乞養後五年而卒於家享年七十有
四學者私謚為文孝先生稱本志序篤行也公於書酷
嗜歐陽率更得其楷法
世祖皇帝知其能命書數紙以進
天語褒嘉傳為盛事所著玉劍尊聞及性譜日牋内閣
小識羣玉直譽等集數百卷公之在典籍嘗請下獻書
之令以備典章缺失事不克就至今金銷石泐之餘考
鉤黨之始終辨政本之功罪非公紀錄孰可援據哉公
生於丁亥年八月之二十九日卒於壬寅年十月之六
日元配王氏繼王氏再繼杜氏少宰貴於典得加恩二
母元配王贈恭人而杜貤封亦如之有六子長少宰也
次清泰諸生次清傳武進士候補鑾儀衛次清尚清芳
清烈與兄清泰皆早卒孫男七人允樸胄監允桓允栴
皆諸生允榛允梧皆清遠出允杰諸生允構皆清傳出
孫女五人曾孫男五人頥光卿光憲光蔭光誥光皆允
樸出曾孫女三人少宰以某月日葬公於真定某鄉之
某原禮也余與公定交於先朝比去京師十五年宿素
已盡唯公迎閤握手高譚盡日余疲薾不任趨拜而公
善飲噉據鞍躍馬能勤於其官當是時公之諸子鳴騶
夾道人或愛公勸其少自暇逸輙笑弗應間為余言年
少時射麋擊兔於茂山之下韓河之濱極望平蕪登高
長嘯慕袁絲鄭莊之為人又先業在雕橋莊有古柏四
十圍趙忠毅嘗過而憩焉歲月不居身名晼晩每摩挲
其下彷徨嘆息不能去余因察公志氣魁岸沉塞類古
勞人節士之風年雖遲暮宿心未摧每思出其所長自
效於當世非苟以家門貴盛樗散自全者也彼愛公者
烏足以知公心哉余投老荒江六年衰病坎壈倍於疇
昔公家英嗣皆以公故辱知余余得棲遲閭里苟視先
人之飯含者夫猶公賜也嗚呼其可無銘銘曰
漢有平原觸忤宦豎急難相勉不憂不懼偉哉裴生為
前孝廉徒步往送崤澠之間偘偘梁公嫓美前烈執義
名賢古人之節嬰也存趙融乎訟楊同垂信史北州之
良伯鸞五噫叔敬七序作為文章掌帝之制益耳有後
河西以封一門萬石四世五公烈士暮年壯心伏櫪毋
以老耄敢自暇佚恒山奕奕滹沱洋洋敦丘宰木赤壤
黃腸我銘幽宫以報死友陵遷谷移斯言不朽
左諭德濟寧楊公墓誌銘
故奉訓大夫左春坊左諭德兼翰林院侍講濟寧楊公
以避地卒於毘陵東南二十里戚墅堰之方&KR0034;村其孤
通睿奉其喪歸葬以狀來言曰先君之没也遺命就葬
江南而請子一言以銘其藏今諸孤奉母北還將卜諸
先大參之兆而不得子一言是再違先君意也予受而
哭之曰予何忍銘吾友哉按狀公諱士聰字朝徹别號
鳬岫中辛未進士選庶吉士癸酉授翰林院簡討甲戍
奉命冊封趙王王以疾請無拜公正色裁之卒如禮丁
丑會試同考得春秋士二十三人明年皇太子出閣講
學充較書官以職事紏中書黃應恩失當事意尋以經
筵講官召對面論考選得失疏劾吏部尚書田唯嘉及
其鄉人太僕卿史&KR1159;所為諸不法上用其語唯嘉黜免
&KR1159;逮問未幾田史之黨復振公病請回籍辛已史&KR1159;死
獄中詔籍其家應恩前已他事論死乃思公言為可用
壬午召見擢右春坊中允副考北闈得士百七十有一
人癸未題補日講陞左諭德管誥勅脩大明會典甲申
得旨宣慰襄藩賫手勅諭左鎮入援會通州相出治軍
請以公收山東義勇未及行寇䧟京師公投愛女於井
趣孔夫人與妾陽氏祝氏縊已則仰藥自殺為防守者
覺水灌之大吐復活孔懸絶甦二妾與女死焉得間棄
家南奔督輔請為監軍護諸鎮帥不果過江避兵武塘
既而轉徙於丹陽金沙終歸毘陵鬱鬱不得志以死初
予同館兄弟二十四人而豫章楊機部山右王二彌公
與予四人者立朝相終始機部最伉直予與二彌好持
論公謹質凝重多大節其以職事紏黃應恩也應恩者
小人歴事久關通中外舊制詞臣於殿閣大學士為同
官而中書特從史即積資至九卿不得鈞禮淄川相以
外臣入廢掌故而應恩挾中官重示籠絡又助為調旨
以此得相張心益驕無舊節公與語不合立具奏又移
書淄川責數之而僉人盡目懾公矣田唯嘉者以吏侍
郎取中旨進於相張為師生而史&KR1159;特虎而鷙父喪家
居頥指諸大吏為威福天下莫敢言公於便殿白發其
端退而上書條疏贓釁章十數上當是時先皇帝欲公
盡言故下嚴旨屢詰辨苟一語參驗失實且收坐而公
所彈奏又皆閣部大臣方任用領事其黨以聲勢權利
相倚行金錢數十萬金吾大璫為耳目日夜思有以中
公而公以一書生孤特寡助結怨要近危禍難測朝士
自一二人外莫敢過其門大會廷中無有立而與之言
者廼益慷慨發舒盡列其詆欺狀以進終使邪黨莫得
榰梧顛倒錯㦍咋舌喪氣自實而後止此固公質直忠
孝上感主知而先皇帝之明不可及也巳公之奔走漂
泊憤懣發病病革而大呼先帝召對者三凡以感舊恩
而必報之死也嗟乎當先帝親儒重學而同官三四人
奉詔輔導太子其遭遇之隆可不謂盛歟逮乎晩年則
交游盡二彌前以病亡機部嬰城不屈而死唯公與予
得相見於流離之中而復没於窮村喪櫬未還妻子不
立屈指二十四人零落亦無幾矣嗚呼可不嘆哉公始
祖諱林元季自北地遷濟林生惠惠生景高景高生鸞
鸞生贈中大夫震震生贈中大夫思仁皆以大參崑源
公洵貴贈如其官崑源公即公父也崑源公初娶周淑
人蚤卒繼娶聶淑人生公公以甲子舉于鄉丁夘而大
參公没聶淑人亦亡不及見公成進士公每言及未嘗
不涕泣也公初娶贈孺人黃氏繼娶封孺人孔氏實聖
裔妾陽氏宛平人祝氏江都人以殉難故其葬也必以
祔禮也男五人長通睿諸生黃出次通俊通久俱諸生
次通俶孔出次通佺妾經氏出女一孫一璜通睿出孫
女四人公詩文雅練章奏尤警覈所著靜遠堂稿玉堂
薈記戊寅紀事甲申核真略凡數千卷生于丁酉七月
十四日卒于戊子七月十一日享年五十有二其卒也
通佺甫二歲公命育之江南且指以托通睿曰青山埋
骨何必故土待此子成立以守吾墓今盡室北歸通睿
必能奉經氏母撫幼弟以無忘父命嗚呼公雖即安先
隴而臨没遺言請以刻諸墓石以明公避地之志也為
之銘曰
直矣而不罹其禍忠矣而不遂其名其必死而不死也
君父之德其不死而必死也臣子之心豈其道之將行
而命之不辰唯夫不有其家不有其身以全吾貞用昭
示乎後人
鴻臚寺序班封兵部武庫司主事丹陽荆公墓誌
銘
丹陽之北七十里為黃塘村有荆氏祠堂子孫累千人
喪葬祭享必合其族於祠下有以鴻臚寺序班封奉直
大夫兵部武庫司主事葬金壇之麥穗街者為玄初公
族人所推為祠正者也公諱文端字肅之玄初其别號
卒之歲得年八十有五其以兵部主事封公者曰吾友
實君諱廷實崇禎癸未進士其先漢荆王賈也以國為
姓元末祥十公徙居珥塘村始為丹陽人累傳而水南
居士諱輅以次子考功郎光裕貴封如其官丹陽之荆
始大福建漳州府幕省吾公諱光祚水南長子於考功
為兄則公父也公繇諸生入太學授官鴻臚輙去職家
居以孝悌聞先人資産推其上腴以與仲叔二弟仲蚤
亡子幼公成就之訖於舉進士而實君先是辛酉捷省
闈以經義知名當是時金沙婁東負天下望實君最蚤
達為共起者所推重海内之士贏糧徒步以趨金沙門
巷常滿其為實君所容接者見公無不拜公顧勿色喜
曰吾家自水南公以來皆用退素為業爾以經生驟致
虚譽若此可不戒哉已而實君棲遲累上顧視同輩及
後舉者皆食禄得顯官親老矣公廼慰之曰若以名德
重天下於我足矣豈藉一第娛老人耶其雅趣如此公
為人彊力任事醇謹篤誠性方嚴寡言笑不妄交與好
面折人之過其中寬然長者也輕財好施見孤嫠窮餓
者傾囊槖毁質劑無幾微德色其為祠正也每春秋時
享庀爼豆省牲牽具薪蒸眡滌濯率羣從子姓執籩祼
獻不以年至為譲不以寒暑為解祀畢手料簡酒肉序
列長幼飲三行顧視同坐諸老人曰吾族大子弟數犯
法不可以無教令乃書二簿明徵其善否召不率教者
前責之曰某年月日以某事應擿罰雖甚頑梗若撻于
市無所容退而相戒莫敢犯恐使我公知也一郡之人
咸稱其宗法公以己丑三月十八日卒即以是年十一
月十七日偕王宜人合葬宜人王恭簡公之孫涉縣令
栗菴公之女有家教年七十有五戊寅七月之三日卒
生四子長廷獻仲廷聘兵部主事實君為叔子而廷璧
其季也女一諸孫十人丙戍舉人名子周者廷璧出於
是實君以其狀來乞銘婁東吳偉業曰宗法之不行於
天下久矣自大夫不立家廟世族弗設宗老而長幼無
所習賢不肖無所勸兵興以來譜牒散失數傳之後將
視其祖父不知誰何之人此可為歎息者也余與實君
交二十年其間友朋摧折殆盡或親從凋落或家門䧟
破獨於荆氏名高而德違其禍仕晩而禄逮其親處於
邑危民亂搶攘流離之中而能使門戸晏然名位通顯
守先人之祠以教養子孫其祖宗之積厚使然歟抑宗
法之善足以致之歟君子謂玄初公之處已也惠而勤
其教人也肅而寬其事先也敬而有禮是不可無銘為
之辭曰
公生己丑世宗代日月七紀門庭改朝廷逸老古遺愛
宜人辰當甲子再又十有五禄不待四子十孫福大來
(叶)俊倬修傳建遠邁䕫臯及周後未艾龜食其吉筮無
害後五千年銘石在
嘉議大夫按察司使江公墓誌銘
按察司使江公病且革執余手流涕曰吾死不可不速
葬吾墓有寢室將於此終焉所以窆穸之易也言已哽
咽哭哭已復諈諉如前余為失聲長慟其明日公果輿
疾載椑而行越十有一日卒先是公葬其原配張宜人
遂自草生壙誌略於是其子德祉孫紹賢以庚寅六月
十五日葬公八里橋之新阡廼即公誌略來乞銘余泣
曰公未死而欲見余文既病而托予以死也其何忍辭
為序而銘焉序曰江氏家世無為軍始祖聚從高皇帝
起兵以功授昭信校尉世襲浙江衛所百戸聚子亮陞
千戸改太倉衛進指揮僉事亮生懷遠將軍宣宣生指
揮同知英英生二子長都襲世爵次山則公王大父也
山生復亭公天然始用文學顯復亭子五人長御史亨
泉公有源而見泉公有功為第三子見泉子亦五人仲
即公也見泉以孝廉通判寶慶府陞雲南彌勒州知州
謝病歸公始以乙夘舉春秋第五人壬戍成進士選授
刑部主事陞員外改調兵部車駕司進郎中以忤璫削
奪先皇帝即位起原官擢肅州副使丁外艱服除補廣
東嶺西道加參政再遷江西按察司使因署驛傳事以
微文被譴歸公之族出及閱官次第得於自敘者如此
公成進士叔弟翀寰公昌世甲子舉于鄉見泉公年八
十公兄弟五人日擊鮮奏酒諸孫帣韝䪕&KR0957;上夀里人
榮之其任嶺南也翀寰謁選亦得廣州一官公兄弟老
矣相愛也仕宦得相依里人又以為榮此公之孝弟也
其忤璫削奪也族弟雍世者游長安與里人某某作歌
詩刺璫事發駢斬雍世獨亡命得脫邏者大索蹤跡且
及公禍不測公正色無恐卒以免先皇帝初詔用摧折
諸臣起家輙致津要公僅循舊牒需次一載乃得備兵
肅州肅州為西凉絶域人馬踰隴者道上絶水草且十
日公以清郎召用棄擲萬里外於人情不能無少望公
處之晏如在嶺南日沿海賈舶闌入貨物為奸利長吏
坐而操其息以為常公所轄非汛口以颶作漂大艦數
百稅之可得十餘萬緡公禁止勿上岸曰庸知非洋寇
耶此公之居身服官也公與給諫荆巖許公為同年相
得歡甚里中人所稱江許者也從江右歸給諫已前殁
矣余兄魯岡初為孝廉公常奉詔以三品官得舉所知
疏其名入薦後魯岡成進士稱廉能世以公為知人始
余年七歲讀書公家塾識公公即是年領鄉薦後三十
年家居公折輩行與余及魯岡游當是時同里中如予
兄弟最稱蹇落矣公於他雖甚薰赫未嘗少降意此公
之居鄉與交友也公五十外便絶房室間好蒱博諸戲
里居十餘年起第舍斥園圃窮日并夜唯恐弗及每一
屋成張樂置酒無何窗櫺欄楣移就别築浸尋撤瓦椽
從之矣公於子弟不欲有所付託槖中裝多為僮奴竊
去晩歲常苦貧顧搜牢廢篋經營如故人或勸止之笑
勿應夫人生謀百年莵裘常為算久遠避凶忌公自以
旦暮入地手自料簡下里諸物可謂逹生知命矣生平
嗜好聊用遣放嗟乎其有不自得于中者耶公諱用世
字仲行别號鼎寰生於萬歷癸酉九月二十六日卒於
順治庚寅六月初四日年七十有八原配張宜人生於
萬歷丙子二月二十日卒於崇禎乙亥四月三十日年
六十子二長德禎蚤殁次德祉國子生孫男四紹賢府
庠生德禎出紹祖紹貴紹顯俱德祉出初公以己丑八
月先葬張宜人側室李氏祔焉及公之葬也去殁之日
僅及旬耳公羊傳曰不及時而日渴葬也不及時而不
日慢葬也過時而日隠之也過時而不日謂之不能葬
也當時而不日正也當時而日危不得葬也禮大夫三
月而葬同位至公其當時者歟不及時者歟予見六七
年來士大夫不告喪不會葬兵革殺禮危不得葬者有
之矣其子孫或以卜兆請具喪三年矣葬矣乎未可知
也夫過時而不日則固已葬矣春秋猶謂之不能葬况
過時而不葬者耶公之預作終制氣絶便歛歛訖便葬
子孫遵而行之哭泣盡哀送車數十乘渴葬而得其正
可不謂之禮歟吾故謹而日之也銘曰吁嗟江公居此
室筮言協謀龜食墨後五千年視銘石
封徵仕郎翰林院簡討端陽孫公暨鄒孺人合葬
墓誌銘
余所知先達如毘陵尚書孫文介公以理學為名臣偉
業初以後進禮請見會公病薨不果恨當吾世失之庶
幾得公之子弟及門與聞公之道者傳其緒言餘論則
猶之乎見公也乃今操筆而銘我端陽先生端陽文介
弟之子今簡討衣月館丈之父也孫氏家世臨濠明初
有都督同知繼達者以賜第常州遂為其郡人稱始祖
五傳而為山西行太僕卿鑾與從叔益同舉正德辛巳
進士太僕生洲洲生臬再世贈禮部尚書臬生文介諱
慎行為乙未進士第三人以禮尚書事光熹兩朝爭李
可灼紅丸案引春秋斷獄罹璫禍幾不免端皇帝召至
京將用以相遇疾薨其事具國史有弟曰北愚公諱慎
思由明經授藍山令生三子端陽先生其季也初藍山
教授里中與鄒擴菴孝廉為執友孝廉之子憲副澗寬
公少從藍山受經既貴而兩家通婚姻當萬歷之季毘
陵世家推孫氏鄒氏憲副用文章政術顯而端陽實為
之壻以此游叔父外父間修學行號知名孫氏自太僕
以清白起家子孫産復中落文介篤友愛其刻廉類貧
諸生端陽雖宦家子鄒孺人于歸乃至不能謀一椽就
文介别業以居攻苦食淡恥以干謁進年三十始補博
士弟子員家貧乏絶間出未歸鄒孺人不肯從親戚假
貸炊烟中斷者久之先生還喜而嘆曰真吾婦也文介
家居講學先生蚤有聞於止躬慎獨之訓其所辨曰義
利所重曰盡倫文介以盡倫為止至善嘗著困思抄一
書其首章曰文王以仁孝敬慈信為能止故曰聖人人
倫之至倫盡則道盡斯以謂之實學先生服膺弗敢忘
晩年郡太守會諸生論經義於傳是書院先生拱而言
曰學以明倫為本不則從事口耳與高談性命非俗學
即偽學也坐者皆為聳聽嗚呼文介之爭紅丸也深有
感於兩宫慈孝無間而在朝窺菀枯分水火以致不能
調護起居可謂不敬故援經義以垂戒人臣其說本乎
正心誠意要諸盡倫而止豈有一毫是非輕重於其間
哉先生於三十年之後重為舉揚大指良以見先臣居
官立朝為君父持論者在此其平日修身力行為子弟
誦說者亦在此然後文介一念篤誠不與黨論異同者
始明白於天下後之讀三案者知國是不知有家學非
先生之言莫得而徵也可弗識歟先生少失父事蒋孺
人以孝聞自傷孤露非科第不足娱侍寡母乃益鏃礪
於所業五子俾各通一經講論逾夜分乃罷數奇不得
志於有司衣月貴後猶兩應省闈試治經生言不少衰
既
覃恩受貤封益小心謹畏取文介公之學躬行實踐之
於義利之辨守之甚嚴一意絶交游造請臺使者行式
廬禮謝弗見撫伯兄兩孫如己出教養之俾皆有成就
族人之婚喪不能舉者傾囊槖以行賙救或其人有非
義干犯者弗與挍也性和易莊敬夙興夜寐終其身不
見有惰容修太僕公遺宅以仰崇堂構於舍後闢一圃
顔其堂曰寧遠取語錄大義題諸牆壁曰吾以觀心養
性焉善奕棋然亦非所好惟酷嗜行楷書能得文介筆
法嘗少抄隂符道德經指其中曰此與中庸之論未發
者合有異泉瀵湧於圃中作亭其上題曰丹泉自為文
記之笑曰人以我為好道徵不知此吾儒仁知動靜所
發端也其篤志醇正始終不貳若此鄒孺人知詩書嫻
内訓婉嫕能得其姑心蒋孺人臨革惓惓於賢且孝躬
操作佐烝嘗儉素樽節之操雖貴弗改其遇親舊也以
恩其教子女及諸婦也以禮其戒飭傔從也以法凡助
先生成德者功居多中年憂勞子女頗善病晚境漸康
適矣然每聞衣月辦嚴入都也疾復作其歸也良己以
此衣月不樂居京師同輩及門下士多至顯官而衣月
久之不調凡皆以親故也先生諱艅字季楫端陽其别
號卒於丁未正月十三日距其生庚子也年六十有九
端陽者著所生日也孺人同年生先一年卒子五長自
式丁亥進士以其官封先生為徵仕郎翰林院簡討而
母孺人暨妻潘氏并受封即衣月也潘殁繼室以高氏
次自儀其受婚母氏之女兄也自咸娶於瞿自晟娶於
陳自箴娶於吳仲叔以貢需次選而二季諸生女七所
適多名族諸子各有子自冢適諸生賢以下共十有六
其可名者四曰賢曰繩曰振曰謀餘未名也孫女十有
三其行者二餘許字未行也曾孫男一殤衣月將以庚
戍正月之九日舉襄事於龍蕩之新阡而因吾友鄒訏
士來請銘訏士憲副之孫孺人則其姑也故請之尤力
余論次孫氏因以追維疇昔當文介公之被召也余奉
謁於彰義門之邸舍既辭以疾其没也則從而哭之越
十六年再至京師則知同官中有衣月為文介子孫一
見相勞苦衣月時請外不許又請急余知其為親故耳
語之曰余實有老親乃不得已於此君固宜其官者也
且兩尊人歲方壯即不得請庸何憂衣月喟然曰先文
介以盡倫之道教吾父吾父以之教諸子自式之忝此
官也戒以書曰若惟弗墜忠孝以從祖及外王父為之
師吾父之所期自式者固不在乎一官也今吾母善病
而不去吾豈能以官易吾親哉余曰善為流涕而起嗟
乎日月云邁霜露不居吾兩人之蒙恩歸里者先後十
有餘年而罔極之痛亦同致恨於終天矣微訏士之言
予淚且澘然承䀹而銘乂烏可以已乎乃刪取其狀而
繫之以詞曰
宋有胡公文定儒宗猶子與子籍溪五峰我思先正毘
陵忠孝有姪傳家克己守道厥維初生夢彼赤雲再世
而昌協於祥徵有汍者泉取之以祭貽爾子孫源遠弗
替尚書阡左太僕塋東一丘巋然馬鬛新封我刻兹銘
其辭昭灼庶幾後生紹修家學
梅村集卷三十二
