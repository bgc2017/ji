梅村集卷十八
國子監祭酒吳偉業撰
七言絶句二
讀史偶述
射得紅毛兔似拳乳茶挏酒閣門前相公堂饌銀盤美
熊白烹來正割鮮
其二
雪消春水積成渠芻藁如山道不除怪殺六街騶唱少
只今驄馬避柴車
其三
新更小篆譯蟲魚乙夜横經在玉除訝道年來親政好
近前一卷是尚書
其四
直廬西近御書房插架牙籖舊錦囊燕寢不須龍鳳飾
天然臺几曲迴廊
其五
閤門春帖點霜毫玉尺量身賜錦袍聞道尚方裁製巧
路人爭擁看枚臯
其六
龍媒剪拂上華茵嚴助丹青拜詔新莫向天閑誇絶伎
白頭韓幹竟何人
其七
新張錦幄間垂楊四角觚稜八寶裝藉地煖茵趺坐軟
茸茸春草是留香
其八
騰黃赭白總追風八匹牽來禁苑中毛骨不殊聲價好
但看騎上即神龍
其九
側坐翻身馬上輕官家絶技羽林驚左枝忽發鳴&KR1076;箭
仰視浮雲笑絶纓
其十
柳陰觀射試期門撥去胡床踞樹根徙倚日斜纔御輦
天邊草木亦承恩
其十一
新語初成左右驚一言萬歲盡歡聲多應絳灌交歡久
馬上先行薦陸生
其十二
松林路轉御河行寂寂空垣宿鳥驚七載金縢歸掌幄
百僚車馬會南城
其十三
西洋舘字逼城陰巧歷通玄妙匠心異物每邀天一笑
自鳴鐘應自鳴琴
其十四
迴龍觀裏海棠開禁地無人閉綠苔一自便門馳道啓
穿宫走馬看花來
其十五
宣罏厰盒内香燒禁府圖書洞府簫故國滿前君莫問
凄凉酒盞鬭成窑
其十六
布棚攤子滿前門舊物官窑無一存王府近來新發出
剔紅香盒豆青盆
其十七
大將祁連起北邙黃腸不慮發丘郎平生賜物都燔盡
千里名駒衣火光
其十八
琉璃舊厰虎坊西月斧修成五色泥遍插御花安鳳吻
絳繩扶上廣寒梯
其十九
金魚池上定新巢楊柳青青已放梢幾度平津高閣上
泰壇春望記南郊
其二十
紛紛茗酪鬭如何點就茶經定不磨移得江南來禁地
迴龍小盞潑松蘿
其二十一
夜半齋壇唱步虛玉皇新築絳霄居吹笙盡是黃門侣
别勅西清註道書
其二十二
蘭池落日馬蹄驚魚服揮鞭過柳城十萬羽林空夜直
無人攬轡諫微行
其二十三
七寶琉璃影百層淪漪月色漾寒冰詞臣主客詩圖進
御帖親題萬壽燈
其二十四
玉砌流泉繞碧渠晩凉紈扇軟金輿采蓮艓子江南弄
太液池頭看打魚
其二十五
龍文小印大如錢别署齋名自記年畫就烟雲填寶篆
欲將金粉護山川
其二十六
渭園千里送篔簹嫩籜青青道正長夜半火來知走馬
尚方藥物待新篁
其二十七
新設椒園内道場雲堂齋供自焚香大官别有伊蒲饌
親割鸞刀奉法王
其二十八
直廬起草擅能文被詔含毫寫右軍賜出黃驄銀鑿落
天街徐踏墨池雲
其二十九
霜落期門喚打圍海青帽煖去如飛鴐鵝信至纔游幸
不比和林避暑歸
其三十
鵪鶉錦袋出懷中玉粒交争花毯紅何似平章荒葛嶺
諸姬蟋蟀鬭金籠
其三十一
綠翹聰慧換新糚比翼丹山小鳳皇巧舌能言金鎖愛
賜緋妬殺雪衣娘
其三十二
廣南異物進駝雞錦背雙峰一寸齊只道紫駝來絶塞
雞林原在大荒西(雞高三尺花冠翠羽背有雙峰似駝之肉鞍也)
題沙海客畫達摩面壁圖
松風拂拂水泠泠參得維摩止觀經從此西來真實義
掃除文字重丹青
題二禽圖
舊巢雖去主人空剪雨捎風自在中却笑雪衣貪玉粒
羽毛憔悴閉雕籠
詠柳(贈柳雪生)
走馬章臺酒半醒遠山眉黛自青青輸他張緒誇年少
柳宿傍邊占小星(柳星張三宿同度)
其二
十五盈盈擅舞腰無言欲語不能描武昌二月新栽柳
破得工夫鬭小喬(時有喬姬亦擅名)
其三
萬條拂面惹行塵選就輕盈御柳新枉自穆生空設醴
可憐青眼屬誰人(穆君初與雲遇為畫眉人所奪)
其四
玉笛聲聲喚奈何柳花和淚落誰多灞橋折贈頻回首
惆悵崔郎一曲歌(崔郎主人歌童也)
送友人出塞(吳兹受松陵人)
魚海蕭條萬里霜西風一哭斷人腸勸君休望令支塞
木葉山頭是故鄉
其二
此去流人路幾千長虹亭外草連天不知黑水西風雪
可有江南問渡船
雜題
白袷春衣繋隠囊少年吹笛事寧王武昌老者如相問
翻得伊州曲幾行
靈巖山寺放生雞
芥羽狸膏早擅場争雄身屬鬭雞坊從今喚醒夫差夢
粉蝶低飛過講堂
其二
縳柵開籠敢自專雲中誰許作神仙如來為放金雞赦
飲啄浮生又幾年
其三
敢效山雞惜羽毛卑栖風雨自三號湯泉夜半蓮花湧
佛號鐘聲日未高
其四
雞足峰頭夜雨青花冠錦臆影亭亭老莊談罷疎忩冷
閒向山僧學聽經
口占贈蘇崑生
樓船諸將碧油幢一片降旗出九江獨有龜年卧吹笛
暗潮打枕泣篷忩
其二
有客新經墮淚碑武昌官柳故垂垂扁舟夜半聞蘆管
猶把當年水調吹
其三
西興哀曲夜深聞絶似南朝汪水雲回首岳侯墳下路
亂山何處葬將軍
其四
故國傷心在寢丘蒜山北望淚交流饒他劉毅思鵝炙
不比君今憶蔡州(蘇生固始人即楚相寢丘也)
讀史有感
彈罷薰絃便薤歌南巡翻似為湘娥當時早命雲中駕
誰哭蒼梧淚點多
其二
重壁臺前八駿蹄歌殘黃竹日輪西君王縱有長生術
忍向瑶池不並棲
其三
昭陽甲帳影嬋娟慚愧恩深未敢前催道漢皇天上好
從容恐殺李延年
其四
茂陵芳草惜羅裙青鳥殷勤日暮雲從此相如羞薄倖
錦衾長守卓文君
其五
玉靶輕弓月樣開六宫走動射鵰才黃山院裏長生鹿
曾駕昭儀翠輦來
其六
為掣瓊忩九子鈴君王晨起婕妤醒長楊獵罷離宫閉
放去天邊玉海青
其七
上林花落在芳尊不死鉛華只死恩金屋有人空老大
任他無事拭啼痕
其八
銅雀空施六尺床玉魚銀海自茫茫不如先拂西陵枕
扶下君王到便房
為楊仲延題畫册
歴陽山下訪潛夫指點雲峰入畫圖為讀劉郎廳壁記
過江烟雨作姑蘇
偶得
莫為高貲畏告緡百金中産未全貧只因程鄭吹求盡
却把黔婁作富人
其二
家居柳市匿亡逃輕俠為生舊鼓刀一自赤車收趙李
探丸無復五陵豪
其三
金城少主欲還家油犢車輕御苑花望斷龍堆無雁字
黑河秋水弄琵琶
題畫
澤潞千山遶訟堂江程到日海城荒王郎妙手驅名勝
廳壁雲生見太行
其二
八詠樓頭翠萬重使君家傍洞門松不知尺許蒼茫裏
誰是䨇溪第一峰
其三
臺池蕭瑟故園秋庾嶺朱輪感昔游文采尚存先業廢
紙忩風雨寫滄洲
其四
太守囊惟賣畫錢琴書長在釣魚船長官近欲知名姓
築屋江村擬種田
夜游虎丘(次顧西巘侍御韻)
試劒石
石破天驚出匣時中宵氣共斗牛期魚腸葬後應飛去
神物沉埋未足竒
王珣故宅
捨宅風流尚可追王郎别墅幾人知即今誰令桓公喜
正是山花欲笑時
千人石
碧樹朱欄白足僧相擕劉尹與張憑廣場月出貪趺坐
天半風摇講院燈
顔書石刻
魯公戈法勝吳鈎决石錐沙莫與儔火照斷碑山鬼出
劒潭月落影悠悠
劒池
百尺靈湫風雨氣星星照出魚腸字轆轤夜半語空中
無人解識興亡意
可中亭
白石參來共此心一亭矯立碧潭深松間微月窺人澹
似識高賢屐齒臨
悟石軒
築居縹緲比良常有客逢僧話石廊仙佛共參唯此石
白蓮花發定中香
後山月黑不見
畫燭燒來入翠微更邀微月暎清輝欲窮千里登臨眼
笑約重游興不違
戲題士女圖
一舸
霸越亡吳計已行論功何物賞傾城西施亦有弓藏懼
不獨䲭夷變姓名
虞兮
千夫辟易楚重瞳仁謹居然百戰中博得美人心肯死
項王此處是英雄
出塞
玉關秋盡雁連天磧裏明駝路幾千夜半李陵臺上月
可能還似漢宫圓
歸國
董逃歌罷故園空腸斷悲笳付朔風贖得蛾眉知舊事
好修家傳報曹公
當壚
四壁蕭條酒數升錦江新釀玉壺冰莫教詞賦逢人買
愁把黃金聘茂陵
墮樓
金谷糚成愛細腰避風臺上五銖嬌身輕好向君前死
一樹穠花到地消
奔拂
歌舞侯門一見難侍兒何得脱長安樂昌破鏡翻新唱
換取楊公作舊官
盗綃
令公高戟妓堂開黃耳金鈴護綠苔博浪功成倉海使
緣何輕為美人來
取盒
銅雀高懸漳水流月明飛去女諮謀何因不取田郎首
報與官家下魏州
夢鞋
玉釵敲斷紫鸞雛消息聲華滿帝都能致黃衫偏薄倖
死生那得放狂夫
驪宫
天上人間恨豈消雙星魂斷碧雲翹成都亦有支機石
烏鵲難填萬里橋
蒲東
背解羅襦避月明乍凉天氣為多情紅娘欲去喚鐘動
扶起玉人釵半横
題寒香勁節圖壽袁重其節母八十
東籬漉酒泛芳樽處士傳家湛母恩傲盡霜花長不落
籜龍風雨夜生孫
烏棲曲
沉香為笮錦為牽白玉池塘翡翠船芙蓉翻水鴛鴦浴
盧郎今夜船中宿
讀陳其年䢴江白下新詞
漫寫新詞付管絃臨春奏妓已何年笑他狎客無才思
破費君王十萬箋
其二
鈿轂珠簾燕子忙宫人斜畔酒徒狂阿𡡉枉奏平陳曲
水調風流屬窈娘
其三
落日青溪載酒時靈和垂柳自絲絲沈郎莫作齊宫怨
唱殺南朝老妓師
其四
冶習春來興未除豔情還作過江書長頭大鼻陳驚坐
白袷諸郎總不如
題思翁倣趙承旨筆
佘山雲接弁山遥苕霅扁舟景色饒羡殺當時兩文敏
一般殘墨畫金焦
李青城七十有六以自壽詩積閏平分已耋年之
句索和余題一絶贈之
詞家老宿號山農移得青城八九峰細數餘分添甲子
黃楊千歲敵喬松
偶成
關河蕭索暮雲酣流落鄉心太不堪書劒尚存君且住
世間何物是江南
題冐辟疆名姬董白小像(并引)
夫笛步麗人出賣珠之女弟雉臯公子類側帽
之參軍名士傾城相逢未嫁人諧嬿婉時遇漂
摇則有白下權家蕪城亂帥阮佃夫刊章置獄
高無頼争地稱兵奔迸流離纏綿疾苦支持藥
裹慰勞羈愁苟君家免乎勿復相顧寧吾身死
耳遑恤其勞已矣夙心終焉薄命名留琬琰跡
寄丹青鳴呼鍼神繡罷寫春蚓於烏絲茶癖香
來滴秋花之紅露在軼事之流傳若此奈餘哀
之惻愴如何鏡掩鸞空絃催雁冷因君長恨發
我短歌詒以八章聊當一嘅爾
射雉山頭一笑年相思千里草芊芊偷將樂府窺名姓
親擊雲璈第幾仙
其二
珍珠無價玉無瑕小字貪看問妾家尋到白隄呼出見月
明殘雪映梅花(余向贈詩有今年明月長洲白之句白隄即其家也)
其三
鈿轂春郊鬭畫裙捲簾都道不如君白門移得絲絲柳
黃海歸來步步雲
其四
京江話舊木蘭舟憶得郎來繋紫騮殘酒未醒驚睡起
曲闌無語笑凝眸
其五
青絲濯濯額黃懸巧樣新糚恰自然入手三盤幾梳掠
便擕明鏡出花前
其六
念家山破定風波郎按新詞妾唱歌恨殺南朝阮司馬
累儂夫壻病愁多
其七
亂梳雲髻下糚樓盡室倉黃過渡頭鈿合金釵渾抛却
高家兵馬在揚州
其八
江城細雨碧桃村寒食東風杜宇魂欲弔薛濤憐夢斷
墓門深更阻侯門
又題董君畫扇
過江書索扇頭詩簡得遺香起夢思金鎖澀來衣疊損
空箱須記自開時
其二
湘君浥淚染琅玕骨細輕勻二八年半折秋風還入袖
任他明月自團圓
古意
爭傳婺女嫁天孫纔過銀河拭淚痕但得大家千萬歲
此生那得恨長門
其二
荳䓻梢頭二月紅十三初入萬年宫可憐同望西陵哭
不在分香賣履中
其三
從獵陳倉怯馬蹄玉鞍扶上却東西一經輦道生秋草
說著長楊路總迷
其四
玉顔憔悴幾經秋薄命無言祗淚流手把定情金合子
九原相見尚低頭
其五
銀海居然妬女津南山仍錮慎夫人君王自有他生約
此去惟應禮玉真
其六
珍珠十斛買琵琶金谷堂深護絳紗掌上珊瑚憐不得
却教移作上陽花
倣唐人本事詩
聘就蛾眉未入宫待年長罷主恩空旌旗月落松楸冷
身在昭陵宿衞中
其二
錦袍珠絡翠兜鍪軍府居然王子侯自寫赫蹏金字表
起居長信閤門頭
其三
藤梧秋盡瘴雲黃銅鼓天邊歸旐長遠愧木蘭身手徤
替耶征戰在他鄉
其四
新來夫壻奏兼官下直更衣禮數寬昨日校旗初下令
笑君不敢舉頭看
題錢黍谷畫蘭(為袁重其禖祝)
謝家燕子鬱金堂玉樹東風遶砌長帶得宜男春鬭草
衆中推讓杜蘭香
其二
北堂萱草戀王孫膝下含飴阿母恩錯認清郎貪卧雪
生兒強比魏蘭根
題王石谷畫
綠樹參差倚碧天波光瀲灧尚湖船烟巒自遶王維墅
不必重參畫裏禪
其二
初冬景物未蕭條紅葉青山色尚嬌一幅天然圖畫裏
維摩僧寺破山橋
梅村集卷十八
