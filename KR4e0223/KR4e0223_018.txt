涇皐藏稿卷十八
明顧憲成撰
育菴盧公暨配趙太孺人合葬墓表
盧子文勲泣而告於其友顧憲成曰嗚呼傷哉甚矣吾
父子之際也則又曰甚矣吾母子之際也吾父之卒五
年而不肖始成進士是不覿也不肖之成進士三年而
吾母奄棄是不享也不肖其大不數於人子矣惟是吾
父吾母之芳徽淳懿可按而數也不肖幸辱於吾子吾
子重綏兄弟之好假而張之一言吾子之高義其遂魁
然儕九龍而十之不肖將載之宗祊永弗敢墜願吾子
之無讓也顧憲成曰斯志也南陔白華之遺也吾不敢
不聽雖然子既得之矣無所俟於吾盧子聞之茫然有
間復請曰何哉願吾子之無固讓也憲成曰吾非敢謾
也始者子為諸生負矯矯聲每試輒傾其諸生衆以為
允曰是夫也大言爛爛小言燦燦不可幾也已而掇高
第釋褐祁州深衷邃畫惟元元是勤會其時當事者迫
修積榖之令即不滿品次第有譴輒稱貸而續之曰吾
不忍以吾民博吾官監司聞而異之左右治有不辦者
數移而屬諸子子益暠暠自洗濯不色驕顧其大指歸
於便民而已以故浹期而大辟得釋者三十六人諸逓
減者無筭政大行說者方諸渤海潁川焉子之所以張
厥育菴公而不冺於太孺人也不既多乎何所俟於吾
盧子曰果若子言不肖之懼滋甚不肖竊見吾父事親
孝事兄弟交友惟信與隣閈雍雍無間拯急如騖讓利
如遺邑有大家中落者吾父購得其居因往視焉其家
孀婦也忽有童子附耳語曰吾家有貂裘若欲之乎可
入視且不若爭直也吾父駭曰有是哉遂正色拒之并
棄所餘木石而還有歙商黃海山者賈於邑其家忽以
事趣歸乃悉委其貲於吾父無何而倭難作吾父謀徙
城中輒先輸其所委以入而已産從之倭退其人至亟
趣見吾父不暇吐一語惟涕泗横流而已吾父徐出其
貲示之笑曰封識無改乎其人大喜剖槖金以謝吾父
固却不受其中心嗜義如此而居恒乃數口吾母賢曰
是吾益友也其識正不減偉丈夫不肖竊得而識之當
不肖得祁州意不能無怏怏吾母特曰何官不可為且
夫官以人重乎人以官重乎及抵祁每日蒞事入必叩
其状云何不肖具以對即有所寬假喜動顔色即不類
必曰孺子更念之無令我愧雋氏之母愀如也由斯以
觀吾父吾母之芳徽淳懿不可為既也不肖孱書生耳
非有振也豈其敢厚自棄於鹵莽而以詩禮迷顧退而
考其行事若得若失槩於吾父吾母未及什一而千百
也若之何而張之巳而曰不寧惟是不肖其尤有深痛
於志法曰觀政進士踰年以上俱得内選非甚久也不
肖幾二年餘矣而卒領州法曰凡選人先内而後外其
數訖於五訖於十以為常庶幾巧者不得有所趨避云
爾不肖名第三十有二而卒領州無何皇上以聖嗣誕
生加恩海内山川草木靡不燁然與其光華而不肖竟
無由為吾父吾母徼一命之寵時時仰而思俯而思未
嘗不呼天而痛也不肖其大不數於人子矣吾子一言
而吾父吾母張不肖之志白願吾子之無終讓也於是
憲成喟然嘆曰嗟嗟育菴公之為卓也其樹德固也而
弗克耀也太孺人之為淑也其衛物周也而弗克永也
盧子之為慟也其創缺深也而弗克慰也為之次而揭
諸墓俾百世而下知祁大夫之有令父令母而育菴公
趙孺人之有令子也其亦可無憾焉育菴公名果字時
行郡諸生享年五十有五太孺人享年六十有一嗚呼
予言而徵其所享寧有涯哉
龍洲顧公暨室徐孺人合葬墓表
嗚呼是予叔父龍洲公及余叔母徐孺人之墓而表之
者不佞姪余憲成也蓋余先世故居上舍里自余先府
君始遷涇余居恒好問故里事即從故里來者輒就而
詢焉乃靡不稱數公也或曰甚矣公之能任也始東夷
中吾邑邑令謀城之命邑人分敦城事嚴伯氏業繫獄
矣公聞而大駭請於令願得以身受繫而寬伯氏令偉
而許之城成乃免或曰公甚晰於義利公嘗貿米溧陽
市有同舍商遺百金櫝而去公檢櫝得之故濡數日以
待而商且至矣公委櫝示之商驚嘆欲剖其半為謝公
固不可或曰公故負氣自喜始公父心樓翁居市中左
右多博徒酒俠恣行閭里莫敢問心樓公嫉之間以語
公公乃召而觴之既酣好諷之衆憚公莫敢不聽夕退
詰朝迹之帖然矣邑嘗下令覈田公為尸其事一切匿
漏盡出奸豪拱手無能私上下者里中大懽則又曰厥
亦有若孺人孺人生十九而歸公而公喜可知也諸内
外家務畢躬佐之秩如矣其緒餘乃以及於筐筥錡釜
之屬或曰孺人善勤晨興程其臧獲夕而徵之終其身
以為常無佚既罷篝燈而自為程子夜里舍猶聞機杼
聲也如是而又將之以儉或曰孺人非漫為儉者也又
能施即有求脱簪珥而濟之不靳以是宗姓婣黨欣然
無間言故曰孺人非漫為儉者也憲成聞之喟然起而
嘆曰美哉洋洋乎何其悉也書不云乎表厥宅里樹之
風聲余宗殷殷茂矣以樹其外度無踰公以樹其内度
無踰孺人是故於法宜表也公諱聚字大成别號龍洲
余叔祖心樓翁之仲子孺人尤塘徐海槎之女子五人
曰原成廩學宫有聲曰原道克其家曰原性曰原良曰
原教俱幼而慧於是憲成申之曰是翩翩者異時竝能
躬致顯揚表公及孺人者也若夫不腆之辭聊以為之
兆而已矣
明故贈文林郎錢塘知縣少源聶公墓表
予游虎林徜徉湖山間日與其村兒野老嬉竊見其莫
不歌且舞錢塘牧之政予灑然異之方求識所謂錢塘
牧而不得而聶君儼然臨予予覩其容溫而莊聽其言
簡而則乃豁然悟其得民之有自也居亡何奏予一編
曰少源壙記請曰先考事行也塋木拱矣心傷無似不
能顯揚而光大之今幸藉天子寵命得改藏山隂高原
塋頟且拓屬弟心武礲五尺砆以徼不朽敢乞靈於吾
子予嘉其善用孝更念古之人挹醴尋原采芝求根之
義遂不辭而寄題之曰新淦君子聶公之墓而序其行
於下方按記聶之先潭丘人也高皇帝時有國才者始
徙南源里世修隱德幾傳而至綂紹公綂紹公生而魁
竒足智善提衡其家家驟起偶譚媪舉四子公其第三
子也諱啟厚號少源自幼岐嶷長而行安節和於書無
所不窺而尤湛深於程朱溫公諸籍非徒事誦習已也
務以先聖賢為軌法身履而力行之時時舉其詞說其
義以訓家人事二大人夔夔如也處兄弟間怡怡如也
以父命代兄監總家事無巨細皆斷於公而不自有即
業析炊貲財恣所取不問居鄉飲人以和遘歲饑輒推
囷以膏窶子釜間以餘鏹賦子戶有力弗能償者往往
折其劵夜警獲偷兒引炬視之故將作役子也輒佯為
不識也者而遣之曰若真醉耶將作役子大慚去而改
行人比公王彦方云公之為德於鄉類如此宜其有錢
塘牧故說者咸謂由錢塘牧之為子可以知贈公予獨
謂由贈公之為父可以知錢塘牧耳記又言公配黃孺
人冲惠勤朴克相公有古彤管之遺由此觀之不特可
以知子於父且可以知子於母一門之内是綂是承憲
憲令德宜其家人施於有政久而彌新天之祚聶氏曷
可量哉敬因表公而及之復為賦南山之五章以志
涇皐藏稿卷十八
