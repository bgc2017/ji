涇皋藏稿卷十七
明顧憲成撰
(闕)
懷公生篤齋公是先生父也娶於王而生先生甫三歲
而孤王節母泣曰天乎孰使吾翁無子而有子吾子無
父而有父乎攻苦蠶績朝夕弗惰以為無懷公養而其
餘以資先生學先生少本朗悟絶人益暠暠自洗濯從
里中師受博士家言率歲所而師稱弗能師也年十六
遂晉邑諸生曹憚焉嘉靖乙夘試學臺最晉廩食厥秋
舉於鄉年二十有三耳無懷公聞之為釂三觴而王節
母喜可知也顧其上春官輒報罷無何無懷公及王節
母相繼沒先生哀痛踰節意鬱鬱不自禁嘆曰吾尚可
逐諸少年鬭筆舌之竒乎且休矣隆慶辛未遂謁選天
曹得浙之雲和令雲和瘠而貧人皆難之先生不顧矢
心冰檗約已裕民問所欲苦而替興之削借差汰馬役
孜孜不遑先時邑中水道久湮汲者遠或數里近猶二
三里暑雨祁寒怨咨盈城先生捐俸入佐以調額募工
疏水所源而𨗳焉民乃舒至今賴之近郊故多虎患漸
及於邑或食豕官舍先生牒禱城隍神請先去苛政而
後大戒攻虎旬日有田夫遇虎于塗手搏而斃之厥後
遂息邑人異焉獨以清介孤立任怨任謗不為監使所
容竟左遷寧波學博先生不色愠也苐亟往進諸生日
與校藝所短長上下今古奬其勤而作其怠士用翕然
若今太史周公應賓王公荁吏部傅公光前南昌王公
佐皆先生所賞鑒也乙亥攝慈谿篆治如雲和時邑有
漁課三百金吏白當如例受先生曰公也而登諸私何
例乎丙子秋用南京兆聘分校士於都舉憲成等十四
人明年丁丑擢濟南府通判主岱宗香税税多羨毫無
私焉或勸稍為子孫計先生謝曰吾於一官何有惟父
母寵命未沾之為慼慼是以三年淹奈何以子孫故為
父母羞乎會中蜚語掛冠去之不終日比至家四壁蕭
然時時從里父老游茗酒相樂而已有司高其行賓鄉
飲者再三先生夷然不屑也其為長者如此孺人之狀
曰孺人姓許氏諱端勤生而淑惠既嬪於黃上則佐王
節母奉無懷公婉而有則無懷公大歡下則奉王節母
佐先生讀每夕挑燈刺繡達旦不寐已而無懷公及王
節母終先生皆旅在京孺人後先竭力斂事必誠必信
無或憾王節母有姪女孤貧莫養孺人收而字之既長
而厚資嫁焉先生曰微吾妻吾幾不得稱人孫稱人子
矣先生幼孤鮮兄弟事同産二姊甚恭以愛孺人亦以
伯姊禮禮之終其身先生曰微吾妻吾幾不得稱人兄
弟矣先生之雲和孺人扶病而從既至病加劇且卒手
檢一縑謂先生曰以此斂我足矣君庭如水妾安敢以
死溷君先生泣而諾之曰吾所以志也孺人可謂知大
體矣顧憲成曰信哉丙子之秋余見先生於金陵邸以
為古貌古心篤行君子也甲申余請告里居先生杖策
而過余朝夕侍者三月戊子冬余徙官括蒼遇諸嚴陵
道中遂奉之至官舍朝夕侍者又二月因得益詳先生
内無城府外無邊幅一言一話一步一趍端慤不苟先
生亦不以余為陋自家居至於歷官無所不語其於孺
人之賢蓋縷縷不置也大要状所具略同不誣矣獨念
余菰蘆中孱書生耳無所短長先生儼然國士遇之
所為期且勖耿耿流俗之外厥誼甚高乃余莽莽風塵
乍進乍退進則多忤多尤率不免意氣用事無能樹
尺寸以章先生之明退則優游玩愒頽然自廢年來
益復善病倏忽向呻吟中浪擲日月獨行顧影獨寢
顧衾不勝慚負何以無墜先生命哉惟是先生之所
以修諸身刑諸家施諸郡邑者烺烺可紀而孺人同
心同德相以無違則其不朽者固自在也余小子何
為撫今追昔感愴百端聊以發余愧云爾先生生於嘉
靖癸巳享年六十有四孺人生於嘉靖辛夘先二十四
年卒享年四十有二孺人卒娶林氏曾氏皆先卒子男
五拱化娶劉拱治邑庠生娶傅卒拱振邑庠生娶曾欽
極邑庠生娶莊卒拱寧郡庠生娶周化治振極皆孺人
出寧林出女三一許字王林出一未許曾出一未許蔡
出孫男六命衮聘楊化出命紳娶彭命鞶聘朱嗣欽極
命繡未聘治出命黻命綖俱未聘振出命纓寧出孫女
八一適許餘未許字拱化拱振拱寧等擇以是年十二
月初十日奉先生與孺人合葬於王塘山之原而林氏
曾氏附焉禮也
銘曰紛而不可質者遇也固而不可格者年也積而不
可佚者德也餘而不可竭者福也久而不可忒者理也
貞而不可革者石也
明故處士景南倪公墓誌銘
昔司馬子長著貨殖傳談文者以為千古絶調予特嘉
其取善之周不擇巨細乃世人卒諱言富即為子若孫
者闡揚先懿亦惟恐以富揜也相習而為諱夫此何足
諱也富而好禮可與禔躬富而好行其德可與澤物顧
人之用之何如耳吾錫故有東湖鄒公望桂坡安公國
其人皆翩翩豪舉其名與貲俱傾一時本之各有所長
非苟而已也予以為國家得若人而用之必有禆於會
計即不然而一鄉有若人可備一鄉緩急一方有若人
可備一方緩急作史者倣子長遺指採而列之貨殖附
於陶白諸人之後豈為過哉屬景南倪公卒孤鎬等持
晴宇華比部所為狀乞誌銘於予予忽忽心動跡公勉
勉拮据其産非能與鄒安兩公相伯仲要其布衣起家
遵用繩墨尺寸不苟有足多者竊謂兩公倜儻而近狂
公敦慤而近狷未可槩以蓬蓽之操擯之也因按状而
誌之曰公諱理字良玉漢御史大夫寬之裔也唐宋間
代有顯人至吳縣監丞子雲始家吾邑梅李之祗陀五
傳為元鎮公瓚世稱雲林先生其兄元珮公珏嗜古好
修五傳為迪功郎竹溪公宗實始居坊前是生守溪公
澤澤生南樓公柏配張孺人舉三子而景南公為長公
生有異徵稍長課經生言神奕奕旺會南樓公家政旁
午兼以豪右齮齕之者衆公憤然頓足而起曰彼以我
為非夫也耶且男兒何必朱輪赤紱乃稱豪哉遂請於
南樓公願代理家政南樓公壮而許之無何家隆隆起
里中見之皆驚服相戒無犯公復念南樓公春秋高為
之栽花累石徵其生平往來故知相與煑茗烹醪徜徉
名勝以娛其老南樓公大喜曰吾今而知為人父之樂
也已而南樓公病籲天請代比卒柴毁骨立幾以身殉
族屬莫不嗟異曰是所謂五十而慕非耶先是南樓公
欲析箸公愀然不自得南樓公曰此莫非吾事汝獨賢
勞也強之公乃盡摘其甲産讓兩弟未幾兩弟俱早世
所以鎮撫其遺孤甚於已子每日必先過兩家擘畫畢
然後退而為家計兩家事稍有不當於意必召諸孤面
誨之丁寧諄切涕淚交下諸孤感激競奮卓有成立而
重役至則公又獨肩之至今邑人知有景南公不知有
兩家以皆在公卵翼中也公治生無他竒惟勤儉是務
每旦雞鳴而興出内梱聞曉織聲則喜過書齋見就明
而讀則喜出田間見披霧而畊則又喜大小臧獲量材
授役朝有課夕有程無敢以鹵莽報生平不為侏儒俳
優之樂不為六博圍碁之娛宴客有節不為流連長夜
之飲曰是誤已且誤人不可以訓其自奉也蔬水適於
膏粱韋布適於紈綺徒步適於車騎卒然遇者不知其
為公也與人交推心置腹不設城府有負公者亦夷然
任之終身未嘗先訟一人即里有不平事就公質務百
方曉譬以解甚而隂割已貲從中調護期於兩釋而後
快縣官編役知公長者輒問公云何公具以對多所縱
舍及役不滿數又不難以身任環公居數十里間饑者
待食寒者待衣有叩必應或不能償置不問歲戊子道
殣相望公惻然憫之損粟千石應募退復私為粥以活
老穉者無筭其能為人分憂恤患類若此而尤篤於水
木本源之思修尊賢祠謂是雲林公所俎豆也刻雲林
遺集謂是倪氏文獻所徵也輯家乘謂是祖宗脈絡所
係也晩而猶子鏳罹不測坐圜扉公日抱鬱鬱竟以成
疾至屬纊猶泣謂諸子曰向者爾大父與仲叔季叔受
誣我老人力爭得白乃今何以下見爾大父及兩叔也
嗟乎此可以觀公矣公生於嘉靖庚寅十月初九日卒
於萬歷甲辰十二月初二日享年七十有五以卒之明
年乙巳二月十六日葬於蘇團橋祖塋之昭配張孺人
先公三十三年卒繼配吳孺人子五長鎬娶貢士陸鳳
洲女繼娶華如愚女繼娶施右溪女次鋼娶邑庠彦浦
少陵女次錦邑庠生娶邑庠彦薛檢吾女次鎰娶武庠
彦華和陽女次銓聘太學華完素女女六一適華仁彦
一適刑部主事華士標即為公状者也一適顧問達一
適江隂邑庠生薛同祖一適許世芳一字周如璞孫男
八德源聘鴻臚署丞吳六如女德濟聘孝廉張弦所女
德洽未聘鎬出德清娶太學王一所女德淳娶邑庠彦
王心劬女德涵聘邑庠彦馬涵虛女德滋未聘鋼出德
泳聘邑庠彦華汝正女錦出孫女九一適王繩之一字
華衮寵一字華珉一未字鎬出一字潘㴻一字鄭步曾
一諾張祺徵鋼出一未字錦出一未字鎰出曾孫男一
未聘德清出曾孫女一未字德淳出予惟鄒安兩公之
於貨殖也以略公之於貨殖也以纖以略者聚之易散
之亦易宜乎一擲千金了無恡色以纖者聚之難散之
亦難於是&KR0714;縷必拾遺糝必噉夫何能遽忘積累之自
乎哉乃公所重在祖功宗烈則見此之為輕所先在父
子兄弟則見此之為後所急在姻戚井里則見此之為
緩自少而壯而老秉執一意始終不遷可謂識其大矣
是為銘
銘曰以義詘利以利詘義離而相傾抗為兩敵以義主
利以利佐義合而相成通為一脈人覩其離翁覩其合
此上士之所不能訾而下士之所不能測也曾何愧乎
名卿碩人之烈
明故禮部儀制司主事欽降南陽府鄧州判官文
石張君墓誌銘
予自壬辰冬因家季涇凡識君於燕邸一見輒心重之
徐而相與語見君論理必窮到頭論事必窮到底不作
皮膚觀則益心重之謂家季曰是真可與共歲寒者乃
家季不幸於丁未之夏即世君為文哭之甚哀越二歲
而君且繼之矣天乎何奪吾黨之亟即隨往哭君淚淫
淫不能自休無何君之伯子元鼎且具狀乞予志其墓
屬病甚乃令其弟元英來予作而嘆曰天乎君未可以
死也已而又曰君可以未死也則又曰君不死矣君生
而敏六歲就塾師授書數過即成誦八歲通書義父素
行翁教以櫽括破題法值卧懷中對忩前月令作破隨
應曰漏清光于暗室掛玉兔于當天翁大竒之九歲能
攻長短句十四太府龍岡施公拔五邑才子弟校藝其
中應試與選十六龍谿王公講學荆溪往聽之因悟良
知宗指信聖人必可師不欲局守章句十八素行翁捐
館居喪哀毁如禮服闋補邑庠生益自結束負笈從名
師締納良友相與考德問業學日進戊子舉應天鄉試
第六人己丑舉會試第十七人廷試二甲進士予告歸
省太夫人于家辛夘赴京謁選分校順天鄉試榜首沈
何山從春秋房落卷中搜拔之時以為知人壬辰授刑
部山東司主事尋調禮部癸巳春正月敕諭禮部竝封
三皇子為王君偕石帆岳公暨家季謂册立重事宜屬
大廷公議今諭札出元輔王婁江一人手且一旦創出
國朝二百年來未有之禮遂合疏爭之復倡議與同曹
郎詣各曹卿懇疏百司和之上意動移札元輔元輔亦
悔禍出三愧三悞疏請勿王三皇子而啟皇長子出閣
讀書是舉也時以為還内降定國本有回天力焉而人
人為君危適南星趙公主計事一時壬人以考功令盡
罷黜執政大不悦時省中有以庶僚掛拾遺章者部覆
皆留遂調旨切責考功罷其官衆正譁然不平君復抗
疏論捄上固怒爭册立事又犯之有旨謫捄考功者而
同事六人皆逐矣君得鄧州判尋念太夫人以假歸于
是朝夕承歡竭力子職杜門深研易理或為詩歌及古
文詞間則旁及書法畫法然不甚喜作意到則為之不
則索之不應也而特孜孜以學問為事與海内諸名賢
聲應氣求東溟管公倡道東南標三教合一之宗君相
與質難數百言管公心屈予兄弟從邑中同志修龜山
先生東林之社君時時造而臨之諸所闡發精懇的切
聽者莫不傾動蓋君素稱敏悟至其論學每以端本源
敦行誼為主大要衣鉢伊川晦菴兩夫子而一切虛談
渺論厭弗屑也又偕史際明吳之矩倡立麗澤大會每
歲與毘陵潤州輪舉切劘訂証務以羽翼聖真聯屬道
脈跡君少年而掇高第騰英掞藻人知其為文章之士
而已及乎立朝危言危行敝蹝一官人知其氣節之士
而已乃其用心喫緊如是天假之年所進寧可量哉故
曰未可以死也乃君林居十九年海内薦剡相屬不為
色喜銓曹推轂數十上不報不為色愠治家祗守遺業
稍有贏入輒以施貧周乏居恒不輕謁有司至事關郡
縣公是非大利害他人囁嚅不欲前者輒毅然先之任
怨任謗無少避忌歲乙巳郡守歐陽公延請入郡分修
府志是年修宜興一邑志成再修名宦志微顯闡幽悉
符輿論先是宜邑故行五年糧役大姓坐廢箸者十九
姚江丁公來令宜改行甲運法民便之迨後漸因圖分
有肥磽戶額有多寡解役有煩簡當邑侯秦公審編而
五年之役議復紛紛起矣君為移書陳條編之便七而
極言糧役之害議得寢又條上荆溪政要曰清賦入均
徭役謹使令議倉役議總税平解役平訟獄禁窩訪慎
交與重學校釐奸剔蠧鑿鑿見之施行歲戊申江南大
潦撫臺周公疏請于朝得頒蠲賑下諸有司君請蠲均
及於通邑賑獨施之水鄉邑侯喻公大然之人服以為
公君天性慈和督課諸子必柔聲氣而理諭之不聞有
疾言御臧獲以恩即有犯終不譴訶人有衡氣暴怒當
前微言道之靡不立解初君釋褐比部適當典獄有黠
盜越獄逸實在君代事前一日例得分咎君請之大堂
孫公曰失事在主事宜獨聽參幸勿他及孫公壮之從
輕議而更因是賢君延譽不已是則君之所施於人常
厚而其所求於人常薄即膺多福而荐遐齡豈不宜哉
故曰可以未死也及觀君於去來之際竊有異焉初君
生三日席燬彌月復完父素行翁閟之以為異徵甫四
齡伯祖置諸懷書門字示之對曰門曰誰教爾曰形似
無教者於是以米火等字言其義輒隨聲應弗訛夙慧
如此君宿有痰喘疾因得内養法靜坐久却至己酉春
三月偶患瘍復發至八月轉劇適史奉常玉池湯直指
質齋執友萬在菴萬顧菴狄匯川王道修潘公完萬奕
甫陳茂實相繼至時時邀至榻前叙論惟惓惓以國事
及兩郡大會為念不一及身後事廿六日晨刻漸彌留
索筆書知死知生何所畏懼八字命付元鼎時元鼎病
不在側也少頃執母徐太孺人手曰娘老矣復邀諸友
環向坐諸友因曰兄平生學問到此正得力處須定性
君點頭以手書至定尋云得正而斃徐斂手于胸作肅
恭状迄廿七日丑時逝矣先是癸夘秋君偕元鼎應試
句曲試之夕假寐以待旦忽夢前身八歲時入梵宫與
羣名僧說法一僧指君曰此闍禪師轉身也亦現作龐
居士指掌紋騐之衆咸謂然夢中記闍禪師者為面壁
公前代祖忽轉頭見素行翁撾君責以不作宦君亟曰
爹勿予撲此生壽不永當為僧來生復為父子可永年
而宦素行翁曰無墮落否曰不退位中矣因覺君嘗筆
之以紀夢由此言之君豈生而存死而亡者哉故曰死
而不死也嗟乎未可以死而死吾惜其局於人可以未
死而死吾惜其局於天至於死而不死則形骸不能域
氣數不能囿超然游於天人之表矣此予之所以為君
異也君名納陛字以登别號文石南唐時門下侍郎居
詠公生六子季曰逵避亂居義興之張溪是為義興初
祖傳十六世而致遠公邇生在元明間其季子曰新字
伯常伯常生楫楫生樵雲翁輯輯生斗山翁楨楨生子
五中曰素行翁希時娶徐太孺人生君於嘉靖四十年
辛酉二月壬子之亥距其卒得年四十有九元配陳孺
人故邑庠生少中公女生男三長即元鼎邑庠生娶吳
氏故同邑孝廉存劬公子邑庠生正誼君女次即元英
郡庠生聘武進故原任主事莫菴趙公冢孫上舍君錫
君女出嗣伯亦山公鉅俱陳出次元翼聘同邑原任江
西建昌府知府中復蔣公子孝廉如竒君女出嗣伯羹
堯公明德側室盛氏出女五孟張適郡庠生萬惟垣仲
張字吳允初俱陳出叔張字儲某盛出幼張字吳某側
室黃氏出少張未字盛出墓在某地葬以某年某月
某日
銘曰生而死存乎命死而生存乎性性命各適是曰得
正我為君參君為我證點頭斂手居然究竟而惜乎不
知者猶屑屑焉修短之競
薛母劉太孺人墓誌銘
予少受業於方山先師之門退而得謁其子景尼先生
已而與其孫以心兄弟游切切偲偲怡怡如也因得習
聞以心之母劉孺人之賢三十餘年於兹矣歲癸夘九
月十九日孺人卒越乙巳春以心等衰絰而過予屬予
文其墓中之石相對黯黯兩不勝情予自惟淺劣方山
先師之所教詔景尼先生之所引掖以心兄弟之所切
磨愧不能至中心未嘗不知向往也乃今得益悉孺人
而悚然有會焉孺人以嘉靖壬辰四月之日生於武進
之驛橋大父廷璽蘇州衛指揮僉事配蔣碩人年百歲
會莊皇帝戊辰詔選天下貢士碩人冢孫昌祚以武進
庠生舉巡撫林公潤言於朝表其門曰貞壽父大中戶
部書筭配唐令人永州守有懷翁女中丞荆川先生姊
也唐令人夙閑壼儀孺人則之不少軼於尺寸年十九
歸景尼先生景尼為先師冢子自丱角游郡庠受知學
使者試輒高等無何里中搆侮當事者乘機傾害禍且
不測孺人獨曰是必無虞曾參殺人誰其信之已而果
免久之景尼應辟其年先師捐館逾年景尼亦卒中外
之觀釁者如蝟毛而起人情洶洶孺人曰是不惟無虞
且固有益稚子之失所天也早庶幾其知警乎可以立
矣又久之以身成進士上書罷歸已起鳳翔教授轉國
子助教復上書出為光州教授於是以心亦舉於鄉季
子以缺亦舉於庠矣而生事日落門可設羅諸婢子嘖
嘖有後言孺人曰人苦不知足吾老人至此更復何望
所願政兒教兒無忘做秀才時敬兒無忘韋布時家人
輩無忘洶洶時足矣予故聞孺人事親孝少為父母所
鍾愛比歸問遺無虛日間歸寧與唐令人同臥起依依
不舍事姑謹不命之退不敢退理家勤督諸婢織紝刺
繡無閒晷自奉約布衣蔬食終身不厭與人慈下至販
婦村嫗待之欣然有以緩急告者傾篋笥不靳御下簡
晚年至不聞譙呵聲持身恪兀坐一榻終日莫測其喜
怒見謂寧靜柔婉閫德淳備乃其高識遠度又如此不
亦卓然有丈夫之槩哉嗟乎學者莫不服習詩書誦說
仁義當其平居偃仰自如稍涉事變輒爾手足失措不
勝其非意之惑幸而乘時履會得逞所欲又不勝其非
意之望欣戚悲愉惟物之役莫能自主此所謂鬚眉而
冠者耳詎可令孺人聞也以身兄弟竝負志操海内之
士相與共推讓之說者謂以方山先師為之祖以景尼
先生為之父宜其有是自今言之正以孺人為之母耳
其所從來微矣孺人子三人長敷政即以心娶無錫庠
生吳公應祈女次敷教娶吉州守蔣公如京女次敷敬
娶貢士董公汝孝女三婦俱早卒敷政子五人憲臯娶
丹陽勑封推官姜公士康女憲益娶太學吳公世寧女
憲龍娶太學惲公應雨女憲韓憲歐未聘敷教子四人
憲稷娶泉州推官劉公純仁女憲垂娶孫公明德女憲
岳聘無錫華公某女憲牧聘無錫庠生唐公道孚女女
三人一適戸部主事褚公國賢子玄生一適無錫太學
張公大任子鳳徵一未字敷敬子一人憲周聘無錫郡
庠生陳公爾馭女女四人一字邑庠生黃公建中子某
一字江西參政吳公之龍子某餘未字憲臯子二人某
聘邑庠生劉公明祚女某未聘女二人一字金壇庠生
于公玉理子某一未字憲益子一人某聘無錫庠生秦
公二宜女憲稷子一人某聘無錫庠生邊公彦昌女憲
龍女一人未字憲益憲稷憲龍憲垂俱入學稷與垂
之媍先後夭玄生亦卒於是以身等卜以歲之某月某
日葬孺人於陽湖之祖塋啟景尼先生之兆合焉禮也
乃為之銘
銘曰有孚在中其儀不忒危而知安安而知節施於有
政為人倫式子兮孫兮永服無斁
明故貞節錢母卞太孺人墓誌銘
憶昔癸夘予客琴川景行錢伯子齋頭相與講德論道
切磨文義因得聞其母卞太孺人之賢甚悉今讀景行
所為卞太孺人状字字實錄也當嘉靖己未行所先生
甫成進士庚申遂捐館卞太孺人年三十耳慨然欲身
從地下游也已而念曰上有高堂吾則婦而子矣下有
藐孤吾則母而父矣何以死哉又何以生哉於是行所
先生未了之事咸起而肩之其事舅姑虛菴公及趙宜
人也則以婦聞生事葬祭盡禮盡誠宛乎行所先生之
為子也其教伯子世揚也則以母聞尊師重友必虔必
慎宛乎行所先生之為父也其畜冢孫謙益也則以王
母聞貽謀燕翼無怠無替宛乎行所先生之為王父也
且屈巳以伸其父九峯公之冤又女而男捐産以周其
兄(缺)君之子又姑而父延宗人以教子姓暨舍人子
則由親逮疎也具資装以歸楚中之嫠婦則聮疎為親
也至嫁娶一事更饒典刑為世揚娶則臬副顧一江公
女蓋鄉先生殁可祭於社者為謙益娶則文學陳唐父
君女唐父世揚之素交也為長孫女嫁則中翰嚴道隆
君少子以行所先生春秋兩試皆文靖公之所收云行
所先生其不死哉景行高材篤行人倫欽矚謙益舉丙
午南畿麟經第一人父子之間侃然以古道交勖於是
太孺人未了之事又有人起而肩之矣故生於嘉靖之
辛夘卒於萬歷之甲辰合之得七十有四者太孺人之
小年也可以數計也禮宗女表聲施無窮歷千百年如
一日者太孺人之大年也不可以數計也太孺人其不
死矣太孺人率循儒矩而故好佛至老彌篤臨卒命沙
彌誦十六觀移榻向西方口稱阿彌陀佛已起沐浴敷
坐復以右脇着席吉祥而逝予因為之銘
銘曰儒者之言曰生生釋者之言曰往生余不知母之
往生而知母之生生何以為母之生生完行所公之志
則生永行所公之祚則生昌行所公之後則生是為母
之生生乃所以為母之往生
涇皐藏稿卷十七
