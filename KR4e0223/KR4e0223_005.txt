涇臯藏稿卷五
明顧憲成撰
簡鄒孚如吏部
伏讀衡言種種卓詣且斟酌上下求其恰當廓然不以
我見與焉允乎其足以為天下平矣至於論學特揭出
躬行二字尤今日對病之藥為之徘徊三復不能已已
佛老楊墨號為異端然其說得行於天下只以語語是
實有一段真精神在也况于孔孟之學為天地立心為
生民立命庸得以唇吻當之乎願與丈共勉之鄒爾瞻
為丈序銓草時局機緘直是一眼覷破此兄真有心人
也
又
文融謂足下不宜舍文學之好而登理學之航弟意却
恐足下登理學之航而猶不忘文學之好也足下試思
之天之所以與我者果何物乎於此有箇入處將焉用
文于此沒箇入處將焉用文况尚行之揭任重道遠方
當萃全體精神以赴之即欲與遷固諸豪爭執牛耳不
識丈且暇乎否也
又
趙儕老之内計遂與老長官之外計稱為二絶今亦遭
讒搆去矣奈世道何而獨意兩君子内不負一念外不
負一官功成而身不免夫復何憾弟碌碌在事未有效
于尺寸而夫人者業已逆其必為不祥眈眈而伺之不
知將來何所税駕耳
復夏璞齋書
展誦手札有以知賢之用心矣流俗靡靡何意及此真
不肖之至幸也舉業不患妨功只患奪志乃程先生至
言究竟體之豈惟不患妨功學者須辦得聖賢之心方
能讀得聖賢之書方能代得聖賢之言一畫不已而六
經六經不已而四子四子不已而傳註傳註不已而制
文只是此理何精何粗故曰灑掃應對便是精義入神
又曰唐虞揖讓三杯酒湯武征誅一局棋良自有旨想
當信其非妄耳抑之冲年而意甚廣賢之所以朝夕切
磨之者可知得才士易得志士難僕誠不勝惓惓惟賢
留意近作漫以其臆附復不知當否願裁之
與史玉池書
方本菴先生真老成典刑足為此時砥柱可見天下未
嘗無人也其所刻心學宗欲得置之公所足下即移之
明道書院中何如繼山先生即世云亡之痛海内同之
在吾輩尤切耳仲冬方想得過晤不盡
又
時議葛藤時情荆棘梅長公致思於江陵其言可痛僕則
更念五臺漸菴二老以為當此時應有一番妙用盖五臺
大漸菴細也如何如何去歲大會欲刻會語尚覺寥寥際
明此來可補之告期帖須托徹如寄奉想為分致諸兄矣
與陳鑑韋别駕書
敬啓敝里有牙行趙焕者往年目擊税棍俞愚金陽等
作耗地方慨然發憤具呈前撫臺曹嗣老公祖蒙行府
嚴查禁治愚陽等痛恨入骨日夜思有以報之適煥載
麥八石至江陰之長涇遂率衆攔截指為漏税罄擄人
舟而去尋殺煥沉之紅塔河下縲猶盤頸行道見之莫
不悲酸當有地方夏淮等呈報歐陽宜諸公祖時宜諸
公祖已升潁州道備兵使者頓足起曰此地方一大變
而為人父母者之責也遂檄敝縣林父母限五日檢報
而愚陽等俱係隔府人且自知罪大惡極無所復逃百
方延捺宜諸公祖又廹於簡書不能久待於是煥子趙
希賢不得已控諸前任鄒兵臺行韓公祖究解矣而延
捺猶故也又不得已控諸周撫臺又行韓公祖究解矣
而延捺猶故也頃又突生他計搆出哨兵顧堂借撓税
為題顛呈趙希賢於撫臺蒙行滸墅管税松江劉三府
轉關台臺行縣提解希賢聞之自分必死再具頂狀奔
訴撫臺而愚陽等且四路抄捉不容進頂徑縛而解臺
下行將轉解税監斃之杖下衆亦分希賢必死無疑矣
嗟嗟煥為地方而死煥之子又為父而死是何慘也愚
陽等既殺煥今又欲殺希賢必父子齊斃斬草除根而
後為快是何忍也為他方之税棍則白晝殺人而無罪
非惟無罪方且恣其吞噬而未已為老公祖之赤子則
含冤抱憤而莫控非惟莫控又將不免其身是何痛也
台臺仁人也斷不為税棍所欺而不肖忝在地方士紳
之末驟而聞之不覺心膽如裂怒髮上指輒布其概以
聞非僅僅請釋希賢而已以為天理人情至此而極是
殆造化所以稔愚陽等之惡而盈其貫使之昭昭自獻
於日月之下未可知也是殆造化哀煥之死憐希賢之
無伸特借此披瀝號呼白見冤狀於大父母之前庶幾
遂憫而拔之一酬九泉之幽魂未可知也台臺仁人也
當有不待鄙言之畢者矣伏乞大開天地之心重洩神
人之憤慨然借鼎言於韓公祖速將愚陽等勒限嚴獲
早賜究束為匹夫匹婦復此不共之讐為三吳百萬生
靈除此莫大之蠧真地方無量功德也臨緘曷勝激切
之至
簡修吾李總漕
此中水災異常頃已附聞矣詳具周懷老疏中字字實
情字字堪涕丈覽之自當忍淚不住今吳中諸父老且
匍匐萬里叩闕而請誠有萬不得已者意欲丈借鼎言
大司農趙老先生之前破格一處言出於趙老先生則
足以取信於皇上言出於丈則足以取信於趙老先生
此非區區一人之意實東南億萬生靈之所日夕嗷嗷
忍死而引領者也努力努力此地財賦當天下大半干
係甚大救得此一方性命繭絲保障俱在其中為國為
民一舉而兩得矣知不作尋常看也嗟乎茫茫宇宙已
饑已溺曾幾何人興言及此益忍淚不住矣萬萬努力
萬萬努力
又
弟已自分長卧烟霞而去冬忽叨光禄之命聖明浩蕩
之至仁知已抆拭之高誼中心銜之何能不感激思奮
少攄報效且數年以來今日言起廢眀日言起廢至於
口敝舌焦頃者臺省諸新郎君封事翩翩充滿公車亦
無不以此為第一義弟非其人却令聊塞斯白何能不
力圖淬礪勉赴鞭箠然而四顧徘徊進退維谷至於今
猶莫知所决何也竊嘗籌之矣罪籍諸君子林林相望
計且二百餘人其間蓋有去國在弟前者有科名在弟
前者又有摧折困頓視弟十倍者又有與弟同事被譴
者又有不與其事因弟波累者今皆埋光草莽弓旌之
招寂寂無聞弟獨何顔而先之乎此一說也猶未也東
林之社是弟書生腐腸未斷處幸一二同志並不我棄
欣然共事相與日切月磨於其中年來聲氣之孚漸多
應求庶幾可冀三益補緝桑榆無虚此生一旦委而棄
之既有所不忍憑軾而觀時局千難萬難必大才如丈
卓識如丈全副精神如丈方有旋轉之望如弟僅僅可
於水間林下藏拙耳出而馳驅世路必至僨事又有所
不敢於其所不忍而強為割於其所不敢而冒為承將
來處不成處出不成出兩無着落矣此又一說也猶未
也弟也少不自愛壯而善病乙未丙申之間瀕於死者
屢矣幸而獲生今年且六十矣所謂耳聰目眀手輕足
健一一不有所謂耳重目昏手遲足鈍一一不無即令
見作貴人亦應去而返初服况今鹿豕之與游鷗鷺之
與侣正於病骨為宜乃更去而就軒冕何僕僕不憚煩
乎此又一說也凡此種種都是實境實情實事實話在
他人前猶半含半吐惟丈前不敢一毫不傾盡丈其設
身處地為我裁之弟非敢妄自菲薄上負聖眀下負知
已揆德量力恰應如是無希高無慕大始終成就得江
東一老腐儒亦所以不負聖眀不負知已也丈當啞然
一笑而許之耳弟亦商諸朋好間各自有說兹特向丈
求一了語丈最能斷大事萬勿吝教
與趙太石吴因之二銀臺
不肖憲衰病日甚忽荷新命且感且驚且驚且愧遂擬
具疏乞休而一二親知固謂不可又謂此疏即至長安
必應見格頃檢仕籍乃知丈恰當柄事此憲之適有天
幸也且憲也非木非石何敢冥頑自居上蔑聖恩下罔
同志又生平頗懷熱腸何能耕閒釣寂去而尋接輿荷
蓧之轍與世恝然也直是有最不得已之情耳今亦不
敢縷瀆只重聽一節大於涉世不便曾不自揆冒昧就
列設有人過而詰焉其亦何辭以謝乎兩相國騰書曉
諭言言刺心竊計兩相國應未悉不肖憒憒狀耳乃丈
業已悉之此又憲之適有天幸也敢此仰干惟丈特為
主持并為道此實情及此苦情於兩相國前庶蒙慈察
慨賜玉成俾得遂所請俾得安愚分俾不至取譏於君
子此之為誼超越尋常萬倍矣九頓九禱無任懇迫引
領惠音為刻以俟
又
拜教之辱至誼惓惓能無佩服所示葉相公兩言實從
滿腔苦心來能無感悚先是李修老總漕王柱老中丞
吴安老錢繼老兩太僕貽書見勗其指亦同似可信而
不疑矣頃者赴毘陵之會商諸錢啟老孫淇老諸公又
皆以為未可造次而啟老言之尤鑿鑿適趙儕老寓書
姜養老其指正與啟老同且謂春間作詩送郭文老之
行曾及此意托之寄聲云夫出處大矣僕不敢以一已
之是非為出處而以天下之是非為出處又不敢漫以
天下之是非為出處而以天下賢人君子之是非為出
處今兹為僕計出處者皆愛僕者也乃其說判若水火
然何哉然而問其人皆天下所謂賢人君子也其謂宜
出者必非誨僕以徇世也其謂不宜出者必非誨僕以
忘世也僕又何敢格以一隅之見妄生分别於其間哉
獨計小疏所陳種種衰憒之狀都是實情若但私告於
朋友而不以顯列於君父之前終屬自欺又僕往時在
都下見有所謂乞休者每每朝而懷疏以入夕而懷疏
以出心竊恥之若亦墮落此套中終屬欺人夫如是反
之方寸尚不能慊然而無疚也柰何欲遽議於出處之
際哉是敢不避再三之瀆瀝誠申請惟丈垂慈照察特
賜主持無令僕僕道塗以致進退無據獲戾名教幸甚
葉相公前希為一道悃衷懇祈鑒許統俟得請另圖顓
謝耳臨風耿切筆不能宣亮之亮之
與南垣劉勿所書
近聞南中議論紛紜不能知其詳惟有浩嘆偶檢得古
人兩公案輒為臺下誦之魏其侯與田武安爭辨灌夫
事韓御史兩是之既罷武安出止車門召御史載怒曰
何為首鼠兩端御史良久謂武安曰君何不自喜夫魏
其毁君君當免冠解印綬歸曰臣以肺腑幸得待罪固
非其任魏其言皆是如此上必多君有讓魏其必内慚
齚舌自殺今人毁君君亦毁之譬如賈豎女子爭言何
其無大體也武安改容稱善此一案也王旦在中書有
事送樞密院違詔格寇準以上聞旦被責堂吏亦坐罰
不踰月樞密有事送中書亦違詔格堂吏欣然呈旦旦
曰向者樞密所為是耶不是耶堂吏曰不是旦曰既不
是又何效焉令送還樞密準大慚謝此又一案也恃道
義之愛敢借以效其愚不知可備採擇否惟臺下裁焉
與東溟高中丞書
敬啟海鹽故給諫贈太常錢海石先生勁節英猷登在
國史仁風義概留在鄉評當隆慶改元業同楊椒山諸
公一體褒恤建坊特祀海内共耳而目之矣惟是建坊
之所尚有書院三楹蓋先生嘗從甘泉湛公問道歸而
與門人共相切磋之處也世遠頽廢行路太息今其嗣
孫世堯等慨焉尋復業蒙台臺批行所司方具文申請
伏乞始終惠撫備閱衆懿借之華衮彰其美而盛其傳
兼賜優復給帖世守崇其先而及其後不惟一字九鼎
錢之宗祏燁燁生輝抑且一日千秋錢之子姓永永銜
德其為世勸大矣先生有孫陞向從弟游得習其詳因
為臺下誦之如此余漢城年兄已俎豆賢祠否幸為詢
之學憲君此兄人倫冠冕懿德之好諒有同然也
與檢吾徐中丞書
敬啟先嚴贈戶部主事南野府君生有四子長為先伯
兄鄉飲介性成次為先仲兄光禄寺監事自成又次為
不肖憲成又次為先季弟禮部主事允成先嚴居陋茹
菲而志意甚闊時時慕說范文正公之為人比即世有
遺租二百石先伯兄請於先慈錢太安人曰吾兄弟各
自經其生此田留之以成吾父之志何如先慈大喜許
之自是又稍加綜理漸有增益共得三百石有竒每歲
出以周宗人之貧者蓋二十春秋於兹矣而食指漸衆
漸不能給則先仲兄又時時捐廩而佐之因曰此須别
有措置乃為可久又曰吾邑糧役煩重亦當與同邑分
憂須并置役田又曰吾兄弟俱僅足支吾况伯兄季弟
俱已奄逝諸姪中尚有自給不充者吾賴有天幸節嗇
之餘不無一二可備推解此舉固當任之正在擬議而
疾作矣疾且病病且革問以家事概不答而特謂不肖
曰吾未了心事是在吾弟吾弟勉之亦須上緊歲月不
待人也不肖聞之為之流涕無何竟不起矣於是先仲
兄子與浹日夕哀痛亟圖所以慰之者首願捐租五百
石不肖亦願捐租一百石先伯兄子與滌亦願捐租五
十石先季弟子與溉與演亦願共捐租五十石并現在
二百石合為一千石即於家祠之旁建厫收貯擇人掌
管除錢糧耗折等費外以其半贍族以其半助役贍族
者照舊酌量上中下三等二季分散仍公同四房當面
查發登簿助役者每年糧長一名貼銀一百兩至十二
月照數分給仍各取領票送縣驗實如遇本戶當役亦
照前例如此庶幾先仲兄臨訣之言即見諸行事而先
嚴之志亦藉以稍伸矣苐念非藉台臺寵靈不可以垂
永永敢具呈以聞伏惟特加鑒察慨賜施行曷勝感荷
之至
復錢繼修太僕
弟於巖穴諸君子中曾不足以備執鞭而獨濫叨近命
此實聖眀浩蕩之殊恩知已抆拭之餘靈也伏讀來諭
情溢乎辭其所期誨督成更有溢乎情者丈視弟能副
萬一否人苦不自知弟則自知審矣泉觀谷處猶可藏
拙出而馳驅於世未有不蹶者也還視三十年間時用
寒心可再嘗試哉願丈為我籌之千萬千萬弟本無咫
尺之窺何敢有勝心而自覺精神偏墜處尚不無之一
則根基淺薄不能一超而直入一則目擊時弊未免矯
枉而過偏意見之冺界限之捐此實弟本心天假之年
或可庶幾今兹恐猶未也微乎微乎丈之進我至矣不
敢不自著鞭也率爾附復并謝容圖專布不盡
與陳仲醇
昔蘧伯玉行年五十而知四十九年之非弟行年六十
而猶未能知五十九年之非也罔生甚矣丈儼然稱龍
德以進之是責瞽者以秋毫之視責跛者以千里之趾
也能無懼乎不惟自懼兼為丈懼丈何以策之病骨支
離未能造謝特此候起居蕪刻請正幸不吝發藥或可
補之桑榆以始終德愛之萬分一也懇懇辰玉太史皎
皎異才弟以千古期之時效芹曝竟爾不永不獲觀其
大成可痛可恨計丈此懷倍切耳箧中遺文似不可不
為收拾也如何如何
與湯海若
不謂時局紛囂至此吾輩入深入密自是快事獨弟血
性未除又於千古是非叢中添箇話柄豈非大癡幸老
兄一言判此公案先弟事定錄奉覽暇中能不靳抆拭
否望之望之
復虞來初眀府
不肖莽莽無知惟是聞一善言見一善行輒中心欣樂
之如饑得食如渴得飲通體為暢往者讀門下會課淵
思卓識映心映目以為必非章句書生所及思一望清
光而無從過辱不鄙惠然下存如蘭之契情溢乎辭自
省何以獲此比讀郵政議求瘼恤隠備極焦勞充斯志
也所謂匹夫匹婦有不被澤若已推而納諸溝中者耶
則門下之大有造於崇邑居然可想又斷非簿書俗吏
所及也不肖於是益不勝向往矣敬因鴻旋肅此陳謝
并以為異日御李之藉云
又
不肖一生迂戇動而見尤門下獨却羣譁謬加許可一
則以感一則以懼天下有一人知已足以不恨感也衰
憒侵尋得無重負桑榆為知已羞懼也惟門下始終策
而進之幸甚同心之交千里一堂把臂促膝猶屬二義
門下其許我否臨風不盡祗有神馳
與陳赤石少參
去秋奉手教展誦再過可謂盡已盡人矣佩服佩服近
世談吐學委似多岐徐而按之却亦自昔而然即如孔
門顏曾便已彷彿成兩格雖欲一之而不得要其發端
結局未有不歸於一者誠如是雖千塗萬轍適以互相
發眀互相補救而未嘗二也只要向所謂一處校勘分
曉耳不識然否蕪刻請正滿身敗缺知無逃於眀眼惟
丈痛加鍼砭抉我膏肓幸甚
與湯質齋侍御
敬啟施嵊縣者吾郡故守龍岡先師之子也先師遺教
在士遺愛在民業已請諸當道俎豆名宦矣惟是當年
蒙謗異常至舉龍城書院一事通榜天下罪且不測得
以衣冠歸田談者無不為扼腕焉今嵊縣君克世其德
治行卓起雖起家孝廉絶不以資格自束當路者亦遂
不得以資格束之往登上考為兩浙循吏之冠兹且奏
三年績例得為其尊人乞恩復職擬聞諸左右不敢造
次輒代為紹介甘棠之懷人有同心况高誼如臺下所
以發先師之幽光成嵊縣君之孝思慰五城父老之亹
亹者豈待贊哉率爾布衷不勝企望仰祈慈省幸甚
簡吴徹如光禄
起廢一節向來諸君子無不以為第一著乃一二出山
者率闌墮是非叢中想氣運流來如此人力不得而強
也今丈以一疏自結局可謂知命而今而後惟應收拾
精神并歸一路只以講學一事為日用飲食學非講可
了而切磨淘洗實賴於此聖人將此二字插在修德之
下遷善改過之上干涉非細羅王二老人多訾其質行
至其自少而壯而老無一日不講學自家而鄉而國而
天下無一處不講學自衿紳而農工商賈無人不與之
講學箇中一段精神亦豈草草弟每念及便覺赧然發
愧願與丈共勉之此則氣運所不能如之何者乃所謂
立命也高明以為然否
又
弟謂兄之蒙時忌五分是熱心所招五分是苦心所招
此真實不誑語也何必更向人分疏兄自謂義質矣禮
行遜出信成則未此亦真實不誑語也何妨直任為已
過大率吾輩優游無事未免混混過去惟當毁譽利害
之交然後露出真身子來只在自磨自勘而已如何如
何
簡史際明太常
嘉善夏璞齋志士也無論做秀才時即已成進士在涇
里讀書且二年比選為令卓然有循良風不幸中道而
夭人倫共惜其鄉業儼然尸祝而俎豆之其人可知矣
所遺一子能讀父書去冬景逸過嘉禾曾為言諸郡伯
吴長老而未能記其名適聞考期在即欲為作書景逸
云恐此時例當戒嚴不若遂直道諸其邑侯徐韶階僕
深然之但亦未敢率爾以為不若借鼎言通之韶階兄
也輒此奉告幸即付數行屬其優加提植并托轉達吴
長老璞齋生平極自好家徒四壁所遺惟殘書一箧吾
三人合而徼韶階之靈因以徼吴長老之靈幸蒙收錄
得階寸進俾人知為善之有後此亦一勝事也如何如
何
與李孟白方伯
王鏡宇侍御貞衷勁節人倫砥柱不幸早世云亡之痛
海内共之不知已俎豆於賢祠否乞一詢之令親吴恒
初學憲何如聞侍御無子恐未必有為之經紀其事者
不識可經移檄行之無須郡縣竿牘否學憲留意風教
所以為章往勵來計應自有妙裁也
與周念潛太史
敝座師孫栢翁老先生吾鄉盛德君子也其立朝也進
不近名其居家也退不近利當在木天惟是杜門讀書
不喜交游比佐銓適當冢卿缺署篆數月兢兢慎守選
法汲汲愛惜人才已而與今太宰孫公共事最稱同心
相得甚歡尋被白簡則以徐輿浦事耳此謗一出同官
忌口一由徐素工鑽刺遂爾波及此吾輩所能矢諸天
日百口保其必無者也在事時復多匡正其請皇上恭
送陳太后喪一疏尤稱卓烈已而乞歸二十年前後兩
院薦章相屬待鄉人無衆寡無大小渾是一圑和氣良
心美腹兒童走卒莫不信之而簡澹自將一切不染一
切不與所不廢者山水之樂而已身沒之日累債數千
金即鬻其産不能償也亦足以觀其概矣今其次公詣
闕乞恩弟欲為一達諸輦下君子稍酬生平國士之遇
知已之感獨恨去國且久向來舊游既自寥寥而新知
又鮮意中惟有瑶圃與丈而已昨共丈商之丈意亦然
計丈必有以通於瑶圃丈者願丈即為一布區區何如
與李方伯孟白
聞已駐節江右矣江右故稱善地以其民習儉而士風
朴所在知學向方為當今宇内鄒魯也今得臺下表正
於其間興起當益衆矣不肖所聞南昌有朱以功布衣
行修言道慥慥君子也足與章本清布衣頡頏後先暇
中可物色之否偶敝門人鮑上猶際眀便郵附此上猶
向令閩之同安以拘執取忤今得在陶鑄之下幸甚又
家兄萬年令原成即起家貢途其志略有足多者倘可
不負任使均祈俯賜誨植是亦所以為地方計也如何
如何恃愛闌及希亮
復祈夷度駕部
不肖方為世戮獨不見棄於有道數蒙貽問臺下治行
冠冕東南僅得常調識者方重為扼腕乃臺下且夷然
處之見謂可以自盡真超出俗情萬萬總之直道久而
自著人心久而自眀區區固不足言計浮雲世路終不
能為日月蔽也姑俟之耳承賜龜山先生集刻道南一
脉頓覺生光隨當公諸同志在所為報塞萬一者謹此
附復并謝
又
竊聞仕優而學學優而仕惟宦石城者兼之則又聞優
者從容暇豫之意誠能行所無事日用動靜任其自如
即學即仕即仕即學矣何二之有此臺下見在之實境
也敢以請正如不肖學不成學仕不成仕進退維谷尤
悔交叢靜言思之時為汗下獨此一念耿耿尚未死耳
惟臺下抉其膏肓而進之幸甚
簡高景逸大行人
大會告期帖已次第發矣昨小兒歸述教意再為弦所
丈思之此舉似不必過讓蓋凡事須要認真不可半上
半下弦所只是恐不知者疑其諂知者譏其腐耳無乃
徇彼俗情沒我真性况諂之一字用之媚權附勢則為
大惡用之事賢友仁則為大美今社中所合并皆三益
也夫何嫌至腐之一字更是妙諦昔有笑邵文莊磕者
文莊聞之謝曰我如何當得這箇字腐即磕之别名文
莊之所遜而避也又何嫌若曰書生不當上交四方先
達則弟聞王泰州以一竈丁公然登壇唱法上無嚴聖
賢下無嚴公卿遂成一代偉人至於今但聞仰之誦之
不聞笑之訶之也况今僅僅遞為授餐之主而已耶丈
試以此再商諸弦所何如
與郭明龍宗伯
時局紛紛至此不肖何敢知第耿赤如吴興金沙荆溪
諸君子俱被以阿黨名亦非不肖所敢知翁以為何如
沈繼老李修老得翁為知己便足千古正復何恨劉金
吾與景逸書真書也并與不肖書錄覽其偽書未之見
也或謂原無偽書金吾陰陽其說為遁身之計耳果爾
其益不可知也己杞憂滿腔申申有言難盡所幸碩果
不食知天之未棄斯世斯民也惟翁自愛
復許中丞少微
計事一出輿情翕然稱快本之老兄之苦心勁力特為
主持曹湯諸君子又相與密贊其間而太宰公之平平
亦可見矣豈非世道之福不圖又有一番紛紛老兄應
疏和平婉篤誠不欲少露圭角以滋爭端其慮甚遠而
說者頗以為語意稍圓君子小人皆可通用恐巧者且
借為口實濟其私弟謂天若祚宋必無此事萬一有之
老兄自應眀目張膽直截說破斷不令此輩影射也蓋
太宰此舉不分人我不執愛憎真有古大臣之風須得
大力點出醒一世之眼平時恐嫌上言德政之條今因
計事蒙忌老兄與有一體之誼言者又未嘗侵及老兄
正不嫌儘意發揮耳如何如何恃道義之愛有懷不敢
不盡未知可備採擇萬一否惟裁之
又
弟久已甘心守拙况又以狂言招戾乎老兄惓惓以弟
為念是益弟之罪也此後幸置之但得青雲知己盡展
生平所謂天地之用皆我之用何必功自已出也徹如
百折不回丈夫世猶以惡口相加老兄抆拭極力感不
獨在徹如矣近養冲年兄携示尊札又從徹如得見與
太僕公書極難題目做出極好文字不知何處更討个
少微中丞來也
與徐十洲侍御
歲序更新時局如故不知天下何時太平也竊以為自
今以後姑寧忍以待之何如語云瓜熟蒂落水到渠成
此言甚有味計考選之命必且旦夕下不遠亦望吾丈
盡舍葛藤另開日月蔡虚齋先生曰居今之世有許多
當避嫌處不可便以聖賢自處敢并為吾丈誦之
又
時局至此猶有諸賢代興揭日月於中天此天之未棄
斯世也然亦岌岌矣不知究竟何如耳要以論是非不
論勝負論曲直不論利鈍即在我有餘裕矣他何問哉
近來又慣用離間之術始者别淮上於東林今且别金
沙於江夏矣言者不見江夏公妖書記事始末乎將無
汗流浹背也意渠輩别有機竅耳可一一見示否馬徵
君之行附此徵君表裏粹然弟之畏友也
與友人
今日議論紛紜誠若冰炭然乃不肖從旁靜觀大都起
於意見之岐而成於意氣之激耳若有大君子焉於中
從容調劑各各成就其是而因使各各反求其所未至
安知不漸次融融歸於大同如此即兩下精神俱為國
家用而不為爭區區之門面用乃旋轉第一大機而世
道第一快事也恃道義之愛漫布其愚不識可否惟高
眀裁而教之
與伍容菴
讀平居錄種種悉自萬物一體上念頭流來所獻忠告
一二亦蒙垂納蓋丈之虚懷如此因是復貪獻其愚丈
猶不知李修吾中丞為真正豪傑乎前與丈道之甚悉
畢竟還留渣滓於胸中有未化在丈試思今日之域中
善類猶有所憑恃者誰羣小猶有所忌憚者誰惟此公
一人而已耳輦下君子所日夕眈眈而側目者誰亦惟
此公一人而已耳錄中云云得無滅君子之威風長小
人之銳氣為忌口藉兵而齎糧乎此於世道大有干涉
在中丞則毫無加損也且使世有乞憐李修吾則亦應
有竊食顔回殺人曾參矣得無來孟氏好事之譏乎此
又於丈大有干涉在中丞則毫無加損也如何如何至
於吴徹如之被排擯五分是苦心所招五分是熱心所
招律以觀過知仁之案可矣若彼一班人既以黨同伐
異之私交擠之於外我一班人又以吹毛索瘢之意苛
求之於内即徹如此出但杜門守默如啞如聾坐取高
官大禄不亦善乎又何以為徹如也丈其謂何弟受丈
道義之愛不敢有懷而不言仰丈翕受之度不能有言
而不盡若乃黨一相知罔一相知即弟亦不敢也亦不
能也伏乞裁教
又
承賜續集疾讀一過種種有關世教之言不勝悚服比
仔細檢點亦不無一二可商量處大都先入之見難主
一邊之說難憑願更虚其衷而參之恃愛放言倘丈不
我嗔尚俟異日面罄所疑耳如何如何
又
向不揣漫效其狂不審可備採擇萬一否竊見長安議
論喧囂門戶角立甲以乙為邪乙亦以甲為邪甲以乙
為黨乙亦以甲為黨異矣始以君子攻小人繼以君子
附小人始以小人攻君子終以君子攻君子又異矣是
故其端紛不可詰其究牢不可破長此不已其釀禍流
毒有不可勝言者矣乃弟從旁徐觀亦只是始於意見
之岐而成於意氣之激已耳要未始不可轉而移聯而
合也誠欲為之轉而移聯而合蓋有道焉其道惟何曰
在局内者宜置身局外以虚心居之乃可以盡己之性
在局外者宜設身局内以公心裁之乃可以盡人之性
何言乎虚也各各就已分上求不就人分上求也各各
就獨見獨知處争慊不就共見共知處争勝也則虚矣
何言乎公也是曰是非曰非不為摸稜也是而知其非
非而知其是不為偏執也則公矣夫如是將意見不期
融而自融矣何所容其岐將意氣不期平而自平矣何
所容其激其於國家尚亦有利哉此弟之所為寤寐反
側叩天而祈者也若乃自責則輕以約責人則重以周
所愛則見瑜而不見瑕甚且并其瑕而瑜之跖可為夷
所憎則見瑕而不見瑜甚且并其瑜而瑕之夷可為跖
門戶不已而藩籬藩籬不已而干戈在事之人既然持
議之人亦然如水濟水益揚其波如火濟火益煽其焰
是化君子而小人化一家而敵國也豈不可惜是舉百
年有限光陰盡用之於相爭相競而不用之於相補相
救也是舉兩下有限精神盡為各人區區之體面用而
不為君父赫赫之宗社生靈用也豈不又可惜此弟之
所為彷徨四顧仰天而嗚嗚者也用敢再瀝底裏就丈
而求正焉丈其憫而收之耶竊亦可自信其不謬矣幸
甚抑曰有是哉子之迂也其麾而吐之耶丈必有以進
我矣亦幸甚敬洗心以俟
又
諦閱前後大集諸所品題大都論古事所得常多論今
事似較不如何也古有成案今未必一一有成案也即
論今事戊申以前所得常多戊申以後似較不如何也
前無成心後未必一一無成心也書既具忽復得此數
語并以請正誠知煩聒一則以為此天地間公共事非
我兩人事無嫌異同一則以為不有益於丈必有益於
弟耳如何如何
與鄒南臯
世之詆訿李漕撫者無論已近見伍容菴貽安堂續集
内有曰數年前南臯嘗以内多欲而外施仁義刺漕撫
今輿論皆謂能識漕撫者惟南臯與予最先云不覺失
笑老兄之於漕撫何如而肯為是言意必有假托以欺
容菴者耳容菴自是君子只見處不無偏執其於漕撫
真有如秦人之於晉望見八公山草木皆兵者甚而并
曹貞予朱玉槎二君子亦用商鞅連坐之律過矣况今
且援老兄為徵天下縱有不信容菴必不能不信老兄
故願老兄出一言正之以解世人之惑夫非獨解世人
之惑也即容菴能不信漕撫度不能不信老兄誠得老
兄一言憬然有省翻然掃其偏執之見歸之蕩平其所
成就當益不小老兄愛人以德計亦不肯默默聽其受
人之欺也
答友人
時局紛紜千態萬狀誠有如來諭所浩歎者反覆推求
非惟人事相激殆亦氣運使然制馭之機莫知所出姑
言其臆似宜平而劑之大都在急於主張獨是不必急
於抉摘衆非在急於聯屬同心不必急於剪除異類要
使彼之有以自容而於我無所致其毒久之將漸漸消
釋耳故獨是伸則衆非自詘同心盛則異類自衰斯亦
不抉摘之抉摘不剪除之剪除也仰承虚懷不敢自外
冒昧披請其可其否惟台臺裁之
與姜景尼
向見東林辨誣說私心異之今見邵姜問答則益異焉
不知景尼何苦而為此紛紛也且李漕撫之陷多口數
年於此矣絶未聞有猜及景尼者乃今突發一難曰於
我何與明是尋敵討對之辭至曰即今授計江南禍方
四起又若不勝其戒心然者竊恐吴越之士有以窺景
尼也宣師有之君子内省不疚夫何憂何懼吾儕盍姑
内省乎是故不疚於天地則天地庇之不疚於祖宗則
祖宗庇之不疚於父母則父母庇之不疚於兄弟則兄
弟庇之不疚於宗族則宗族庇之不疚於鄉黨則鄉黨
庇之不疚於朋友則朋友庇之於憂懼乎何有脱或不
然即衽席之上戶庭之内在在可憂可懼豈必荆軻聶
政能為孽哉景尼曰於我何與愚則曰於人何與體究
到此能不悚然追憶去歲四月過苫次握手云云瀕行
連聲叮嚀曰聽我聽我景尼聞之不覺淚下此情此景
脉脉如在還記得否又往者上閣銓書通國為譁愚只
以自反二字結案箇中殊有種種苦心景尼直認作懺
悔語尚隔一膜在今於景尼前後二刻亦願以此二字
進若果信得過却真是景尼懺悔語也倘係景尼過疑
而刻此去歲四月至七月面言害我好友李某者三亦
不得自諱如何如何友道彫喪我思古人輒瀝肺肝用
附於忠告之誼知我罪我惟高眀裁之
復段幻然給諫
密揭一疏功在社稷九廟之靈實式臨之天王聖明其
中一副精神當有潛孚默契超於聲色之表者讀别諭
僕亦竊窺其微矣珍重珍重方今昌言滿朝公道昭明
皎如星日此向來所鮮覩當軸君子采其灼然者亟與
施行其在兩可之間者則稍從容以俟論定真世道之
福也門下以為何如恃愛僣及伏惟崇亮
與李漕撫修吾
足下嘗謂富貴功名都如夢幻乃有好古董一癖何也
此以視求田問舍則有間矣其為累等也且所謂古董
者在我而已我能做百年的勾當便是百年的古董我
能做千年的勾當便是千年的古董我能做萬年的勾
當便是萬年的古董彼世之所謂古董何為哉一落形
器天地且不免有時彫毁而况其他乎亦可啞然一笑
矣高明以為何如
又
近頗有所聞殊為足下危之君子盡其在我而已事變
之來本不當一一預計然而在我者實未易盡也竊見
足下任事太勇忤時太深疾惡太嚴行法太果分别太
明兼之轄及七省酬應太煩延接太泛而又信心太過
口語太直禮貌太簡形迹太略固知前後左右在在俱
有伏戎亦恐嚬笑令居種種可為罪案檢點消融得不
加之意乎先正云真正英雄必從戰戰兢兢中來業為
足下屢誦之矣此今日端本澄源第一義此所謂盡其
在我者也珍重珍重
又
足下可以去矣不可以留矣去也可以速矣不可以緩
矣前此猶曰漕事未竟也今糧艘過淮矣又過洪矣於
此時而浩然報主之忠潔身之義見幾之勇用意之厚
一舉而兼得焉不亦善乎若曰徑去非大臣體也吾且
待之恐非所論於今日也足下不見之乎齊人餽女樂
季桓子受之三日不朝孔子行矣亦曾有所待否乎久
知足下此意已决敢以一言勸駕萬勿牽於二三之說
誤落頑鈍局中也
答郭明龍少宗伯
狂言一出通國為譁方在猛省忽拜手教謬辱印可且
曰三書皆從一片虚眀中流出讀之且愧且悚何敢當
也已退而思之竊亦自幸庶幾無重獲罪於有道焉虞
仲翔云天下有一人知己足以不恨聶文蔚云與其盡
信於天下不若真信於一人恰道著鄙人今日意中事
顧誠不知何修可以副眀德萬分一耳倘翁始終不棄
惠而加鞭敢不夙夜請事
答高邑趙儕鶴
頃方屬北鴻郵致一緘為道甫質且以自質也尚未知
到否而梁别駕攜示手教業已先得弟之同然矣大都
道甫倜儻自喜間不無稍疎要以内無包裹外無遮蓋
使人人得而視且指之益見道甫真色是則其受病處
亦正其好處也奈何反從而文致之曰貪弟生平持議
絶不敢執拗今幸得老兄印正庶幾可以自信矣惟是
老兄於弟分上奬借太溢却又令人驚愧不敢當耳如
何如何道甫去志久决特疑不待旨而徑去非大臣體
即同志中亦頗有持是見者以故遂落遲局今移節徐
州去形已成計可不至再濡滯耳
復吴安節太僕
頃有奏記於閣銓二老通國為譁不意謬承許可且曰
一腔心事如青天白日不特相知者見信而已所以慰
撫不肖何懇而至至謂一切宜聽公評不必與人較曲
直又何愛不肖以德也感切感切乃不肖後先從邸報
得讀南北諸君子疏非惟不敢與較曲直也且有為之
躍然以喜焉者矣何喜也喜聞過也又有為之赧然以
恥焉者矣何恥也恥溢美也又有為之悚然以懼焉者
矣何懼也懼滋競也又有為之愀然以憂焉者矣何憂
也憂激禍也然則凡曲直我者皆提策我者也凡提策
我者皆玉成我者也尚不知何修可以副德意之萬分
一而何較哉荷知己之誼輒剖肝膈以對惟翁始終不
鄙惠而加鞭幸甚
與吴懷野光禄
不肖弟一生鹵莽積下無限罪戾至近歲始發此天之
大震動我也敢不順受敢不痛自儆惕漫成孤負乃老
兄慨然發憤不憚盡言昭雪此又天之大寬假我也敢
不祗承敢不益自鞭策竟成墮落至為弟任過而曰去
歲救李淮撫書委是出位隨為弟懺過而亦悔且恨重
自懲無復通書於都下其所以委曲而成全之者益不
勝苦心之至矣不肖方切感佩夫復何言惟是硜硜之
愚尚有欲就正者士屈於不知己而伸於知己試傾瀝
以請可乎蓋不肖之救淮撫其說有二夫任事之難久
矣漕撫當風波洶湧之時毅然出而挺身擔荷至於外
犯權相内犯權閹死生禍福係之呼吸並不少顧既歴
無限﨑嶇幸而事定旁觀者遂羣起而求多吹索抨彈
不遺餘力又受無限摧挫始藉其力以紓患卒致其罪
以快讐不亦傷乎漕撫嘗簡不肖曰吾輩只合有事方
出來無事便歸痛哉斯言堪令千古英雄流涕不肖獨
何心而忍默默此一說也至世之號為朋友者方其從
容無事把手促膝指白日而盟丹衷幾乎七尺可委九
死可要矣一何壮也不幸一旦有事往往掉臂而去之
無異路人甚者從而下石矣又何悖也不肖誠中心痛
之恥之故淮撫之蒙議明知其必不能勝多口也明知
狂言一出必且更滋多口也夫亦曰聊以盡此一念而
已此又一說也夫如是即冒出位之罪所不辭也奚而
悔且恨苐於此有應自反處耳何也淮撫大節卓然而
細行不無疎闊自是豪傑之品當時一併道破正見淮
撫本來面目庸何傷徒以為論人者當取其大而略其
小遂不無微顯於其間種種推敲都從此起耳不肖之
所宜自反一也凡天下之争皆生於激始不肖有感於
人之求淮撫者太甚激而有上閣銓書書上而求淮撫
者彌甚是又不肖有以激之也程伯子曰新法之行吾
黨亦有過焉豈可獨罪安石每誦斯言便為心癢不肖
之所宜自反二也此意曾與所知及之蓋誠覺吾言之
未盡反有累於淮撫以是不滿其本心一似悔且恨然
則固有之若懼人言之見咎反有尤於淮撫以是自背
其初心至於悔且恨則未有也度老兄必已校勘及此
矣乃不肖為言者設身處地則亦有宜自反者蓋今之
議淮撫連篇累牘不可殫記一言以蔽之曰貪及問其
所以為貪状類涉影響未有的然可據也求其的然可
據則兩言以概之一曰甲第連雲店肆鱗比以為非貪
何以獲此云爾一曰地方怨咨指日偕喪以為非貪何
以致此云爾徐而按之然耶不然耶淮撫舊居燕中今
現居張家灣南北縉紳往來所必由始亦多信人言為
實及是過而閱焉輒為啞然而笑曰何圖阿房郿塢僅
僅若此又曰惜不令王考功見之即見之亦必啞然而
笑也何耶豈漕撫之智能化有為無耶抑負而藏之天
上埋之地下耶愚不得而解也若淮揚數千里間其於
漕撫又無不家尸戶祝矣吾且不必論其在淮之日而
但論其去淮之日彼其老幼提攜填街塞巷擁輿不得
行已而相與頂輿號泣一步一籲比抵舟又夾兩岸號
泣奪纜不得行何為者耶吾又不專論其去淮之初而
并論其去淮之後彼其聚族而為之祠摩肩接踵熙熙
子來不日而成遂聚族而為之肖像其中朝夕走拜於
其下不絶何為者耶跡貴人排擊之口則貽毒地方者
無如此淮撫惟恨其不去跡細民稱誦之口則造福地
方者又無如此淮撫惟恨其不留兩下物情相反爾爾
其亦異矣愚又不得而解也嗟嗟此二端者其為有目
所共見有耳所共聞尤非他比而猶顛倒失真至是况
於不見不聞者耶夫安知不有枉誤於其間哉獨計誣
及於不見不聞則曖昧而難明雖百口何以自解誣及
於共見共聞則昭灼而易見苟非與淮撫有夙業及偏
見固執物而不化試稍加察焉未必不恍然自悟其言
之過與告者之過耳不審言者於此亦曾一轉念否乎
然而為漕撫設身處地則尤有宜自反者大都議論之
興無問虚實必有所緣貝錦之成緣萋菲也眀珠之載
緣薏苡也然則漕撫可以思矣是故非博大則揮霍之
說從何而來非揮霍則跅弛之說從何而來非跅弛則
貪之說從何而來就如稽之几項之鼎苟非有好古董
之癖則其說亦何從而來是安得一一歸咎於人也不
肖嘗簡淮撫曰吾輩當毁譽之交固不可不自信亦不
可不自反不自信胸中安得有一片清涼界不自反向
上安得有百尺竿頭步願與足下共勉之又曰君子格
人欲恕格己欲嚴舍其長而求其短不恕之過也天下
有任其責者矣恃其長而忽其短不嚴之過也足下其
何辭至不肖與淮撫處又有操縱之微權焉當其遭讒
遘譏則所重在昭雪不嫌特就長一邊表揚當其安常
履順則所重在切磋不憚特就短一邊補救惟淮撫亦
有概於中直直自認箇俠氣可謂不自瞞又曰數承見
勗敢不書紳可謂不自棄無奈熟處難忘尚未能盡脱
得生平伎倆耳要之始終不失其為豪傑也嗟乎人莫
不有我也與其人人只認得我各執自家一箇是不若
人人丢却我各反自家一箇不是也與其人人各務相
上而求勝不若人人各務相下而求慊也是故淮撫而
知此則能動心忍性合異同之見而收其益究也可以
消謗而不至於滋謗攻淮撫與救淮撫者而知此則能
平心易氣撤異同之障而用其中究也可以息爭而不
至於導争此自反一言實區區芻蕘之見芹曝之懷昔
以獻於朝而今更以私質於高眀也惟老兄裁而正之
言念高誼不勝耿耿輒此鳴謝并攄肝膈統乞照原幸
甚
柬高景逸
足下行矣何以為足下贈涉世之難非一日矣譬諸行
路者然東西南北俄而易面不自覺也惟善學者却於
不自覺之時常喚醒耳
又
前得來教甚喜喜足下之立志彌堅庶幾於不變塞之
強也頃得榮選之報又甚喜喜内任之官惟此得以習
四方之故周練民情旁閱物變而進其識也足下勉之
弟今者誠不意再忝故曹殊常之遇可憂可懼將來不
知何所稱塞足下愛我甚至誨我甚篤切偲之誼宇宙
寥寥今乃得之足下真弟之幸也嗣後有概於中願不
靳指示無若今人之逡巡萬萬
又
知人實難耳目易混一毫有悮便涉誣枉終身之歉丈
晤元室試問而參之合否何如有不合者望見示也朔
風多厲百凡珍重日月儘寬無須汲汲且到處從容問
俗觀風便到處受益塗次見聞一切寄示萬萬
又
古之游者莫善於孔子所至非特同聲同氣相應相求
而已即如沮溺丈人之流亦皆曲為接引不忍其鳥獸
同羣此天下一家中國一人之至仁也其次莫善於季
札所至各傾其國之賢者相與上下論說而規飭警厲
備極懇篤班荆傾蓋誼結千古令人至今有餘思焉若
夫子長之徒僅僅以其文辭而已焉者淺之乎其為游
矣知足下之於一聖一賢有合也可得而示其概乎望
之望之
又
邇來清論方張私心方以為太平之兆忽然有此惋恨
何已默默點檢吾輩亦自有失著處然而未易言也總
之朝講廢曠一切章奏微有關涉輒格不下此中機緘
九閽萬里禍形已成莫可救藥執政大臣視國家事如
兒戲將來何所底止獨恃九廟之靈而已初謂覆車在
前且甚近後車必戒不謂諸君竟公然訟諸言者無復
顧忌鳴鳳走犬形一定而不移人心無常忽堯忽跖可
畏哉弟之去就尚未有定畫璞齋謂必不可不歸玄臺
謂必不可不留兩說孰確願為弟熟慮之當局旁觀自
有眀暗耳
又
啟新景陽如菴慎所自是一時之秀且相望不出二三
百里間何異一堂卷石想已赴江右其尊人安節侍御
意趣甚佳姑蘇管東老畢竟有超拔之韻君子友天下
之善士况於一鄉願無失之又如王國博少湖慥慥篤
行崑峯張可菴耿介遠俗我吴儘多君子若能聯屬為
一相牽相引接天地之善脉於無窮豈非大勝事哉丈
以為何如
又
知足下之念我也賤體即小可而機緘尚在往來之間
未有所定今亦無可如何惟有如來教所謂凝神茹淡
寧忍以俟天和耳足下云學問須從枯槁寂寞經一番
死後方得活又云勿以寂滯為慮勉為發揚皆至言也
弟一一佩服異時或有以相証耳近看朱先生集何如
此老一念入真便與天地同符曾記薛玄臺為弟語及
明道晦菴二先生弟曰畢竟朱先生假不得丈以為何
如
又
玉池書來志意懇懇信如丈所許喜之不勝玉池又云
許敬老及周海門相與論正無善無惡之說都在丈處
乞發一覽此向者學者腹心之疾而於今尤極其横流
者也
又
丈所示種種正論也天地之大德曰生吾人畢竟以生
為本然形形色色各有本分亦只得聽其自然何容強
得八佾歌雍孔子只嘆得一口氣無能為也但當以此
自警策日嚴日密異時不使人得檢點得我乃實受益
處耳
又
昨日之晤甚快此理儘自分眀更何可疑只在我之所
以參証之者不可少有遺憾使異端曲說得乘其間此
學之不講聖人以為憂也願與丈共勉之
又
鄒大澤近作尚行書院甚可敬弟素有此一念畢竟不
免自暴自棄數年來一病遂灰然耿耿時不忘前欲問
勝龍山蓋以此要之此真丈事也日下當求面商耳
又
會規裁定甚佳拙法二字更是一篇綱領寄意遠矣
又
大率此會雖不可濫畢竟以寬大為主不可輕開異同
之藩前瀕行所擬尊見已得之矣更不須疑也
又
乾坤之後繼之以屯混闢之交必有一番大險阻然後
震動竦烈猛起精神交磨互淬做出無限事業夏商以
來凡有國者莫不如此此意甚深長可味東林之興於
時正當草昧借彼無良為我師保未必非天之有意於
吾儕也如何如何
又
弟意以為此後講義不必拘定做成一篇只隨意說幾
句亦不必于一章中句句說盡不知是否并乞酌定
又
先賢祠之會終須一舉無論其他即歐陽公一段意思
吾輩亦不可漫然也試商諸啟新何如
又
平泉先生八集奉完讀其文寬夷平衍常有餘地兼包
五福良亦非偶然也
又
往李克菴曾謂弟云邪說害道昭昭何故人競趨之弟
曰道則害矣而人則利此其所以牢不可破也今看來
真是如此奈何奈何
又
李卓吾大抵是人之非非人之是又以成敗為是非而
已學術到此真成塗炭惟有仰屋竊嘆而已如何如何
又
昨聞本孺有疏不覺喜而欲狂此正為天地贊化育事
而又出於吾邑又出於吾黨尤不勝私喜耳
又
徹如此行得一面商為妥蓋為今日計一則持議欲平
一則只在眀己之是不必闢人之非高眀以為何如
又
長安口眼爾爾真食肉者之智也在吾輩只有密密自
檢而已未可以說我不著而忽之也如何如何
又
吾輩持濓洛關閩之清議不持顧廚俊及之清議也
又
大會只照舊為妥世局無常吾道有常豈得以彼婦之
口遽易吾常作小家相哉
又
人心不甚相遠何以紛紛至是吾軰得無亦有偏執而
不自知否幸相與再入思慮一番何如
又
沈繼老來問金吾書此書當是金吾自以為功所在傳
播幸此中清論即已寓書内矣
又與史玉池書
四明公大勢難久歸德公聞又不大當於聖心箇中消
息當作何結果愚意以為歸德公真真君子此一腔至
誠便須格鬼神徹金石聖明淵淵殆未可測也如何如
何八月之會當在十一日仲丁始得一過否
涇臯藏稿卷五
