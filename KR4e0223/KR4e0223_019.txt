涇皐藏稿卷十九
明顧憲成撰
雲浦陳先生傳
雲浦陳先生者無錫之宅仁里人也名忠言更名以忠
字貞甫先生生而恢竒多智弱冠補邑諸生居數年去
為太學生太學生之四年舉明經又四年釋褐知寧鄉
縣已稍遷知寧州無何用事貶知寶鷄縣居一年復徙
知光州所在有聲跡天下知其非庸人也先生好讀書
能古文辭又好孫吳家言徧通其指少暇輒習騎射以
為即一日得備當世緩急不虚耳先生有大度於天下
無所不可簡而近人其好善天性也其有當於意即王
公大人津津誦說之終不以為嫌即在下輩惟恐其不
得亟聞於人即其人故所習恨知之晩即不習欣然遇
之也當余結髮而習句讀最微鮮耳先生顧數見賞異
之已數謂余弟若當不減而兄也先生亦數對客稱其
子耕似已或曰殆其勝之客笑謂固有父譽子者乎先
生亦笑也而曰自我有之何不可者我乃父子自為知
已也松陵王山人承甫著聲詩隱于酒往來燕趙間欲
以隂求天下長者而是時先生適游太學遇諸婁江王
太史座上心異之徐引與語大悦曰吾相天下士多矣
無如足下者因從之游不去其大司成亦内希先生為
寬諸約束益得自愉快時時相對說劍為豪飲酒酣仰
天嗚嗚意氣淋漓慊無聊賴間衣敝衣行市中數問市人
荆卿高漸離安在市人不省何語以為怪呵之先生愈
喜同舍生齊人王明經榮中誣于法應得戍衆冤之莫
敢發言先生遽入白諸大司成壮而許之王得落為諸
生未幾復舉于其鄉矣先生以是益藉藉公卿間而顧
愠謂王山人乘人之急而食其名吾不忍為也亞相慈
谿袁公生貴甚意薄小一世而會從其客張戶侯所見
先生文才之特欲知先生則以私于大司成人謂此貴
人必無往先生曰固也雖然不可以貴人而賤我等耳
遽往袁公一見遽命酒如生平歡坐語移日先生侃侃
益發舒絶不以儒生故有所貶損而袁公之下之益甚
左右皆驚竊竊言渠何為者妄人耳乃敢與我主人翁
鈞聞者賢袁公而重先生久之客益日進先生曰是徒
為名高者非能解我也意頗厭之遂與山人次第歸歸
而為園於居之偏築室數椽旁樹竹萬竿日夜讀書其
中謂山人而今而後庶幾成一家之言藏諸名山老矣
山人張目不答先生知其指稍試為吏遂又褎然稱名
吏也而第其為人廓落人視之表裡立見亦立盡不能
隂陽與俱又其才雄形不為人下易傾也又終其身不
能博一第既晩而後仕少年耳目狹尋常畜之以故無
繇越州縣以顯而世亦無繇盡先生之用余嘗從客言
其意先生默然良久曰子知其一不知其二始余為寧
鄉以湖北暴胥故惡於分巡度旦夕廢耳顧余投劾乞
歸者三不得也直指且過寧勞予余請曰明公必不去
某者其盡縛諸暴胥以謝寧士民直指許之其後竟以
最遷及其為寧州最苦盧源賊莫能誰何余先後計下
其渠魁數人俘五十人破散其黨數十百人州賴以完
中丞擬特疏薦余矣俄而流賊二十四人道寧且竄去
御史者不知何聞賊中寧也上疏論余而屏其功不錄
竟以罪貶功名之際聖哲不能定而何以為言乎子休
矣先生又善邑人胡御史通州顧少參湖州范太史其
人皆倜儻自喜瑕瑜不掩非閹然媚世求免非刺者也
其善武進謝令嘗忤一御史坐論賓客故人相引而怠
傲先生獨迎而舍之為供具甚設又為資募辨客百方
居間事得已其居田善余先府君日者善京山李大參
及高邑趙計部始計部為汝南司理先生其屬吏也而
獨偉視先生即往謁司理輒止飲飲輒醉有時誤為爾
汝先生覺之前為謝司理笑曰其固以余為非夫乎後
遂不謝及先生沒計部過余為涕泣而言先生也退而
相與撰次其行事余往聞里中父老言先生故嘉定人
其先有道真者與僧道衍善嘗遺詩諷之隱不報乃稍
稍自匿一日挈其妻子而來因家焉子孫皆貴以修約
為名惟先生之父石村翁亦然至於先生又如此顧憲
成曰予故與先生同里里於邑為東偏其人木強少智
略於是乎有先生見謂易豪耳及余長而從三吳長者
游其慕說先生甚於其里已客燕從四方長者游其慕
說先生乂甚於其邑也乃今慕說先生者又甚於其在
時矣予於是而知先生之不易盡也方以其淹於州縣
之間以死為恨嗟乎誠以其淹於州縣之間以死為恨
夫何足以窺先生哉
鄒龍橋先生傳
先生鄒姓名懋昭字汝德别號龍橋汀洲貳守右湖公
進子處士履坦公鉦孫而宋右正言浩之裔也先生少
秀穎十歲能文章十六遂補長洲縣諸生每試輒高等
吳中雖彬彬多賢乎皆已憚先生矣而先生意益恭常
有以自下者會荆川唐太史講學毘陵先生從之游太
史始進而與之談藝豁如也已進而與之談心性之學
椎如也已乂進而與之商天下之故陳家國之理往復
質問不自休纚纚如也太史怪問鄒子務外而遺内乎
先生起謝曰非敢然也理學失而求之古聖賢之格言
具在時務失而求之今舍先生莫適耳太史心竒之歲
丙午遂舉於鄉矣顧其上春官輒不收先生不樂俄而
奮曰吾乃藉一第為重輕乎哉其非夫也遽謁選得楚
之應城應城故號巖邑屬其時復當接饑先生愀然憫
之已責勸分衣惡茹苦為吏民先所以勤渠百状三月
而邑改觀矣未幾乃調盈陵又未幾竟罷聞者大駭客
故難先生即爾將所稱說時務非耶其何以謝太史先
生笑曰是吾之所以不愧太史也曩令吾枉道而事人
徒以獵取顯榮而畢耳然則太史其吐之矣客迫而究
其所繇先生不答及應城義河李公來守吾郡故知先
生為令時事數數稱說之且曰當景藩與楚藩有疆事
之爭既得氣矣先生一言而中其巨璫遂盡得諸奸民
所獻籍計乃沮景藩索金於中丞徐公先生復一言而
挫其說最後巨璫督邑租耗倍五六先生復一言而奪
之邑恃以完不亦烈乎乃徒以賈禍何如哉於是每干
旄過先生之廬輒徘徊不能去也先生雅好修恬穆之
操既家居益習為簡郡邑長吏自始至迄於遷去一見
而已絶無所造請暇則時時周行田野樵兒牧穉懽然
以狎進無間也以此終其身先生娶華孺人嘗比諸德
耀性好讀書既老不倦所著有蒲騷政略一卷也足軒
稿四卷諧史二卷集高士列仙傳各二卷卒年六十有
二二子長曰龍光次曰鳳光其人皆廩廩有章君子以
為是先生之覆露子顧憲成曰余獲游於龍光鳳光間
以習先生迹其表裡始終備矣然而一仕遽已不復振
何也即先生亦以為固然而不悔或謂先生恂恂者耳
涉世非其質也事固不可知世之才人辨士不少矣顧
亦往往坐困此又何以焉蓋先生既病屬其二子曰吾
即死必裕春袁公銘吾墓夫袁公者其必有以知之矣
鄭大夫平泉公傳
予髫年聞海鹽有淡泉鄭端簡公迨長悉端簡公状剛
正侃侃自天植終其身不一降心權貴世稱淡泉先生
嗟乎海内士無論知不知皆稱端簡公迺不知端簡公
乂有仲子大夫也當世皇帝之庚申端簡公以執法詔
還風烈舟幾覆大夫淩波赴救立反風幸無恙是大夫
之以孝生端簡公也已而丙寅端簡公捐館大夫匍匐
請於朝曰嗟乎安有臣如父而歿無半通之綸者書上
穆皇帝軫念遣官賜祭葬贈諡恩甚渥且錄斬島夷功
廕一子入監讀書榮問有加是大夫之以孝不死端簡
公也於是海内士又無論知不知稱端簡公有子云嗟
乎大夫不朽矣作鄭大夫傳鄭大夫諱履準字叔平平
泉其别號始為博士弟子尋以廕游太學巳已得南京
都察院照磨已而丁顧宜人憂壬申復除原官癸酉遷
詹事府主簿甲戌丙子丁丑歴轉左右參軍既進宗人
府經歴戊寅奏最授奉政大夫母顧贈宜人配沈封宜
人壬午遷順天府治中癸未遷南京刑部郎中甲申病
作丁亥卒享年五十大夫生而娟秀神貌奕奕七齡授
讀如夙記端簡公竒愛之嘗摩其頂嘆曰此吾家驥兒
也每試輒高等邑負雋望者氣為奪而竟以隨侍端簡
公南北敭歴賓興不一逢嘗喟然曰世固有不鳴不躍
如鄭生者乎奮而起者再既而曰丈夫安能與隙駒鬭
日穴鼠鬭名乃去謁選得初官非其好也亡何聞顧宜
人訃呼天大號徒跣至門哭極哀哀盡血繼之幾成滅
生之痛服闋累遷留都别駕聲日鵲起巨卿元老有事
輒問鄭公云何具以對無不稱善壬午秋當比士大夫
慎按棘外内惟謹郎比部平允公恕有定國之風焉予
嘗按其功状累累不勝書其大者如照謝山之姦勘黃
原之罪解張珂之網脱芮禄之冤他人之所歴寒燠遞
出入而不獲披雲霧者大夫不難一言平之又廉介不
可干以私如指揮盧事發坐上刑隂托貴人囑之不可
飛謗書懼之不可無已密走賂誘大夫厲聲曰去而無
汙我清白吏子也大司寇陳公聞而器重之戚暱任樞
府邊帥介客前來奉千金為壽囑美遷大夫絶如前介
聲益振隱隱流動於兩都云大夫又最重然諾酷知人
痛癢有吉凶緩急者皆樂趍告饑與粟疾與醫婚與室
喪與槥以至廣學宫之湫隘雪翁人之重辟覆塾師祖
氏之子若孫葬賀氏之五喪而得吉壤也宜其生而令
譽沒而垂芳稱端簡公子有以也所著有比部集所選
有唐詩彙韻明詩彙韻藏於家子忠材恕材翩翩世其
家聲
贊曰予歴大夫事而異之當端簡公艱於嗣也禱而夢
夢神冠而髯者彷彿為漢壽亭侯擕二子授端簡公且
曰畀而一子忠一子孝覺而果孕未幾舉仲為大夫伯
以上書杖闕下為直臣仲磊磊多幹蠱為孝子所稱天
付是耶非耶倘仲竟厥施致大用其所衣被寧有既乎
雖然嗇而身必豐而後人予於二子卜之矣
陳贈公暨杜太恭人合傳
甚哉遇之足以移人也是故處憂患則氣易歉往往頽
焉以自弛而不振處安樂則氣易盈往往侈焉以自放
而不戢何者彼皆役於物而中無主也予讀陳志行先
生所為其贈公暨太恭人状瞿然而起贈公之先無可
考惟是倉浜之沙盆潭有一坯在所傳陳充墳者其始
祖也數傳而為近橋公鑑鑑生子六中子曰思朴公泰
是生贈公當陳盛時兄弟聚而賈於倉橋之四維槖良
厚無何廢箸伯兄奎偶不當於一李官斃杖下泰父子
訟之臺卒白冤状而李官罷不叙無何泰亦殁贈公依
其叔奭於北郭已徙南塘會孫福以奴叛再徙東膠風
景蕭颯行路之人皆得過而揶揄之而贈公顧皜皜自
濯不肯落人後又見志行英穎不凡喜輒令從名師稟
業每晩歸篝燈口授句讀不精熟不已隣翁厭子夜伊
吾聲旦起誚讓太恭人亦謂贈公何苦穉子如是贈公
笑曰爾他日享用此子吾不逮也九歲經書成誦操筆
為舉子文翩翩多竒十三試有司見取十七補邑諸生
稍稍舒眉目矣已復浮沉子衿中數年無知者而贈公
意氣彌銳更督其二幼子不少寬假也嘗手書堂聯曰
欲高門第須為善要好兒孫在讀書又書臥榻聯曰守
身如執玉教子勝遺金居恒喜趙松雪書時倣之興到
臨池真草盈幅僉謂逼真暇則涉獵經史犂然心解至
忠臣孝子義烈事未嘗不反覆長太息也此其志豈不
恢乎大哉惜不幸早世比癸酉志行舉於鄉己丑成進
士令確山調中牟入郎比部出守吳興聲華赫然盛矣
而太恭人又若不知其子為官人也者朝夕拮据以十
指為生計猶夫昔也衣不重綺食不兼味猶夫昔也有
犯者夷然笑而置之不校猶夫昔也志行間以俸錢奉
諸子間以粟菽奉不欲取即取留以周急不妄耗每戒
志行宜守官又戒諸子宜守家無得一溷官舍已又謂
志行族人多窶汝父所憫也志行遂倣文正義莊例衣
食之太恭人為之解頤至於求田問舍為子孫封殖計
未嘗一沾齒牙也且曰回思向來懸磬空囊時今不啻
足矣奈何猶不知厭由此觀之恒情之所沮抑摧喪處
正贈公之所激昂奮發處也恒情之所張皇炫燿處正
太恭人之所檢束收斂處也非其中確然有主役物而
不為物役夫孰得而幾之顧憲成曰予與志行先生同
里知先生頗悉先生自幼孤立行一意不苟隨俗及舉
南宫裘且屢敝矣讀其文遒勁迅發光芒射人不減少
年之銳可謂翕而能張至施於有政見謂用搏擊豪強
起聲乃其拊循鰥寡乳哺煢獨煦煦而下之特甚慮囚
北畿釋矜疑三百餘人絶不挾聰明以逞也退而居鄉
杜門掃軌酬應稀簡家徒四壁蕭然與書生不殊可謂
高而能降予實中心信服之欣為執鞭先生言吾少得
礪峯莫師霞村許師中齋何師苩洲丁師之力嘗論及
湖州之政又言得鄉紳李參藩章銓部丁中秘朱太史
諸君子之力今跡贈公與太恭人之粹履卓識歴歴如
是乃知得之家庭者固不少矣因特採而傳之以告世
之為人父為人母者贈公名萃字集之號近竹年五十
有四太恭人父杜母施年九十有七嗚呼是父是母是
子即以軌範千秋可也
涇皐藏稿卷十九
