涇臯藏稿卷十三
明顧憲成撰
題中流砥柱圖
有客攜中流砥柱圖贈寧方伍子伍子疑其跡於䛕也
出以問予予曰非䛕也頌也伍子曰何也予曰吾始者
嘗與君同客燕每過邸中輒聞崇議憂盛危明之情充
溢眉頰偶感時事抗章闕下至引三不足之說為證及
出而督學兩浙秉鑑持衡竿牘盡絶惟日孜孜表章潜
懿風厲人倫一時士習翕然丕變無何遽拂衣歸矣已
而從田間起參粤藩適當開採之役百倍苦心調停十
倍苦口捍禦地方倚為長城主爵者且數推轂擬不次
登用無何又拂衣歸矣進而任事不避艱險足以立懦
退而就閒不俟終日足以廉頑豈不屹然世道人心之
砥柱哉聞之飾所無曰䛕揚所有曰頌故曰非䛕也頌
也伍子謝曰此非予之所敢當也予因前曰是頌也亦
規也伍子曰何也予曰進退二途也行藏一道也客之
意夫固曰君之進也業有所以行之者矣今兹之退將
無所以藏之者乎其必永矢初心益敦晚節修諸身家
人則而象焉修諸家鄉人就而式焉傳及海内無問識
與不識莫不想望風采願為執鞭木石是居鹿豕是狎
而世道人心隠然繫命安往而不砥柱哉則斯圖之光
也倘謂吾宦已成矣名已立矣求田問舍而已矣不然
則尋花問柳而已矣又不然則談空課玄而已矣向之
所慨然自許頂天立地作人間偉丈夫者竟何在也無
乃隨波逐流飄飄不根之萍乎哉則斯圖之恥也然則
斯圖也不亦可比於盤盂几杖之銘乎故曰是頌也亦
規也伍子避席而謝曰甚哉子之愛我以德也請無以
老自棄朝夕祗肅以對明貺於無斁
殫心錄題辭
曙峯王君之為吳關也聲稱藉甚方吳越千里内外往
來之旅輾轉滕說莫不欣然願出於其途予聞而異之
已而有言君三仕令尹並著循良聲予益異之以為真
潔已愛民君子也偶問醫姑蘇道經吳關君訪予舟中
一見如故及予報謁君遂出巵酒酌予相對為秉燭談
亹亹皆古人風軌忽不覺沈疴之霍然去體也已而示
予殫心錄則君後先所擘畫敷施具在予受而卒業質
諸所聞一一不爽因詢君命名之指君曰天下之事才
者能為智者能謀強有力者能任予於斯自省無處也
惟此心不敢不盡焉苟有利於民則躍然以起不為之
聚而歸之不已苟有害於民則惻然以興不為之除而
去之不已是故在沔池即身視沔池在栢鄉即身視栢
鄉在密雲即身視密雲今兹抱關與東西南北之人交
即又身視東西南北恩怨之不知毁譽之不知知盡吾
心而已予曰善然則君之為是刻也何居君曰人情勤
始而怠終吾將借以自鏡焉庶幾左於斯右於斯無忘
昔日之為邑也自是而往無忘今日之吳關也凡求終
始不愧吾心而已予作而嘆曰淵哉君之所存也彼僅
僅以才以智以強有力而已焉者何足以窺之當為揭
而告於世俾在位者人人得是說而存之其於天下可
幾而理矣
題闇予諸友會規
東林有會矣闇予諸友復為是會何也一番合并則一
番振作固彼此之所以互相成也然而共事者僅僅數
君子何也求益愈切則擇交愈慎又諸友之所以自為
計也於是攜其會規視予予讀而喜曰會不厭多貴其
真友不厭少貴其精既精且真吾黨其有興乎為書其
端以志勖
一元巨覽題辭
朱廣文輯一元巨覽成攜而視予其指倣於邵子之皇
極經世自三才剖判以來莫不次第而臚列焉盖造化
人事無窮之變大略具矣予受而疾閱一過頓覺心胷
廓然境界迥别無内無外無上無下無遠無近無古無
今打成一片無是我者退而徐徐玩繹所當盛衰汚隆
善敗得失之際時而為之躍然以喜時而為之愀然以
戚時而為之悚然以駭時而為之穆然以思又無非我
者此中消息在各人自知之耳誠知之即天地莫能囿
萬物莫能役會應有無限受用不知即與草木禽獸並
生並死於一元之内而已此古之聖賢所以終其身兢
兢業業不敢須臾瞞昧過去也廣文曰作如是覽乃真
巨覽不佞輯是編嘗感光隂駒隙一混一闢亦僅僅轉
眼間竊謂吾儕不當以玩愒為無傷姑曰有待而倏至
於無可待也今聞子之言益廩廩矣
題丹陽丁氏追遠會簿
雲陽丁子行從予游有年矣懇懇乎孝弟之為亟也一
日攜其追遠會籍視予予閱之喜曰非徒知之亦允蹈
之矣已睨子行而言曰遠乎哉遠乎哉子行豁然起曰
非遠也一體也予曰然聞之能自愛者能愛親者也能
自敬者能敬親者也是故百世而上百世而下極之於
所不知何人而呼吸喘息無弗屬也無弗通也在我而
已夫何遠之有抑又聞之能愛親者未有不能愛人者
也能敬親者未有不能敬人者也夫豈唯人盡大地山
河種種色色無不由此而分孰得於其中爾汝之哉故
曰知其說者之於天下也如視諸掌有味乎孔子之言
之也子行之志不徒欲善一身而兼欲善一家予則謂
不當徒善一家且當兼善天下因推其說以進之子行
勉矣
題同生許明府册
吳下多假人命之訟最是禍事初狀行差人謀牌業有
費已或委衙官挾仵作往相上下請求又有費總視被
告家貧富為多寡耳往往至於破家久之糾纏無已亦
自破其家而訟者卒不悟也同生許明府來令吾邑凡
以人命告者並不出牌其在城即挾原告躬至屍所視
之其在鄉即令載屍至城至時呼原告面質所以往往
辭窮而退或有他故即諭之令别其狀隨遣一役挾之
葬埋訖而後聽理以是近者頃刻立決遠者亦不過三
五日往往被告之人聞之驚惶疾走至縣門問消息云
何而事已竟矣明府爽朗洞豁如除盜賊禁賭博創淫
巫寬門税諸善政多津津口碑而獨此一事尤為造福
無窮世之仁人君子誠有取焉相與倣而效之其造福
又當何如他年有採循吏事入國史者只將此一事大
書特書為後賢告其造福千萬世又當何如也予故表
而出之以俟
鄭母呂太夫人七十祝言
攻予鄭子嘗讀論語第一章疑學字未有着落已讀第
二章悟曰我知之矣所謂仁是也却又疑仁字未有着
落尋悟曰本章已明明道破了所謂孝弟是也予聞而
善之復謂之曰有子首句提出為人二字莫更好攻予
躍然投契於是攻予之母呂太夫人七十同社闇予諸
友乞予言為夀予曰世之為人子者所汲汲娛悦其親
只在精舉子業以博青紫已耳乃攻予獨留心性命時
時求三益而切偲焉即攻予之為人可知矣世之為人
父母者所汲汲願望其子亦只在精舉子業以博青紫
已耳乃呂太夫人見攻予之游於東林輒欣欣色喜焉
即呂太夫人之為人可知矣知呂太夫人之為人則知
呂太夫人之能自為夀知攻予之為人則知攻予之能
為呂太夫人夀是母是子萃於一堂千秋之觴庶幾其
不虚薦乎闇予諸友起曰華封三祝千古推為美談由
今觀之其猶屬第二義也已矣
待旦堂漫談題辭
予之知中丞懷魯周公舊矣盖自初釋褐時得之魏仲
子崑溟崑溟得之劉仲子紉華云紉華端人也不輕許
可亟稱公慷慨有志略予心識之遂得交歡公及其出
為令入為御史所在著聲蹟歲乙巳持節來撫我吳予
逆諸芙蓉湖上進而接其言論風旨退而按其行事一
一不爽乃追服紉華為知人而何世之知之者之鮮也
予幸知之矣無能剖心以明公即海内長者如沈司馬
繼山趙考功儕鶴諸公亦嘗與公共事知之矣率沈伏
清泉白石間所相告語惟是山農野叟樵兒牧稚之倫
無由聞於輦上君子也此公之遇也一日得公所記待
旦漫談讀之盖不勝太息嗟乎公之生平表表如是庸
可襲取庸可強飾而能默然坐受多口無不平之鳴乎
已而解曰不疑之金伏波之珠自古而然於今何怪已
又豁然忽有悟也遂題尺一貽公曰斯民也三代之所
以直道而行也彼求多於公者曷嘗有成心哉假令寓
目是編必且疑疑而核之一一有徵必且信既信矣必
且以為知公晚也公自是伸矣此又公之遇也公笑曰
吾且隠矣焉知其他吾求不負吾吾求不負吾二三知
舊從清泉白石間分割半席異日有所藉手見吾紉華
崑𬈑二仲吾願畢矣
冰川詩式題辭
真定冰川梁先生雅嗜詩精研博採積三十餘年著詩
式十卷上自古樂府下及近代諸體條分縷析井井具
矣乃詩原特揭出一悟字尤為喫緊試參之悟果何物
耶凡涉於聲便有清濁可以緣清濁而得之而此非清
非濁即師曠不能聽也凡涉於色便有濃淡可以緣濃
淡而得之而此非濃非淡即離婁不能矚也凡涉於味
便有甘苦可以緣甘苦而得之而此非甘非苦即易牙
不能嘗也凡涉於象便有方圓可以緣方圓而得之而
此非方非圓即公輸不能辨也故曰鴛鴦繡出從君看
不把金針度與人其旨精矣畢竟金針猶可度也當問
把金針是誰庶幾通得一指頭消息耳吾欲面質先生
而無從也姑書其端以俟來者
題姚玄升諸友會約
程伯子云舉業不患妨功只患奪志今觀諸友會約為
舉業設耳乃能斤斤交砥一言一動一切禀諸繩墨惟
恐少有愆戾以辱東林此正曾子之所謂以文會友以
友輔仁也志且因之立矣奚其奪抑吾每每見人之始
而勤徐而倦久而卒至於廢棄也是且不待富貴而淫
不待貧賤而移不待威武而屈即求所謂志弗可得已
尚何論其奪不奪哉吾知諸友必不爾也聊為道破無
令吾言不幸而中可焉
題鄒貞女傳
何以稱女未成乎婦之辭也何以稱貞未離乎女之辭
也之子未嫁而寡衰絰謁墓抱主而歸朝夕依之形影
相弔居然離乎女矣拜其姑又徧拜其尊屬退而稱未
亡人居然成乎婦矣必曰貞女將無重違其雅意所以
起問者見事情使人欷歔三嘆而不能已于是乎静一
淫靡崇茂德義君子之教也顧叔子曰子雲之賢也而
嫁于新平仲之賢也而嫁于元說者往往為之辭予始
且疑而且信焉以為是或一道也今觀鄒貞女事乃爽
然自失矣
題婁庠政略
予讀蕭伯榖婁庠政略津津有契也為之言曰聖人之
道高矣遠矣非夫超卓之士特立物表廣覽千古孰得
而幾焉惟是世之號為超卓者往往落拓自喜土苴繩
墨甚而陽以托於不屑而隂以濟其無忌憚之私其藏
身彌高而其處身彌下為害非細此有識之所深懼也
伯榖雅習其尊甫拙齋先生庭訓於良知之指早有悟
入往予識之燕邸中見其翩翩有鳳凰翔於千仞氣象
迥非塵界可局私心偉之乃今試政婁庠顧能欽欽以
禮自範又推之以範士即一言一動一進一退無所不
致防焉其謹廪爾爾有以知伯榖向來之所從入俱由
實地上來不僅僅玩弄光景而已予少負嘐嘐意不可
一世至妄擬先師孔子不應泛取硜硜一項人先贈公
呵之乃止一日見曾點責子輿耘瓜事輒為悚然始稍
知收斂時復四顧皇皇寤寐同心之助何幸乃得伯榖
乎易有之知崇禮卑竊以為舍禮卑而覓知崇便墮無
忌憚行徑如伯榖方可與言真超卓也且予目擊邇時
相率厭修而矜悟其於程子識仁說業奉為蓍龜猶以
誠敬為礙掃而去之孤行不須防檢窮索二語僭不自
量欲挈其所去收還程子時有提掇用遏狂瀾遂或不
無矯枉之過頃伯榖偕徐孝廉去聞過問東林商及此
段公案往復再四諸所闡發大意務在表章程子當年
本旨不令浮狂藉口絶不以一毫已見抑揚其間啟予
實多至日月星一箋尤為痛快會得此然後一言一動
一進一退具有着落其所自範與其所為範士不僅僅
裝點格套而已故予又以為舍知崇而覓禮卑便墮硜
硜行徑如伯榖方可與言真收斂也伯榖其志之而今
而往尚其益加懋焉以無忘庭訓予豈惟為先生賀有
子且應為吾道賀有人矣
重刻懷師錄題辭
予讀楊夷思先生所輯懷師錄為之出涕作而嘆曰異
哉梁永豐落落布衣也其生也不能富人不能貧人不
能貴人不能賤人樵兒牧稚可狎而睨焉比其死也人
皆冤之為之徒者且相與捐身以赴之至冒鼎鑊蹈白
刃而不恤張江陵堂堂相君也其生也能以人貧能以
人富能以人賤能以人貴公卿百執事侈口頌功德焉
比其死也人皆快之為之黨者且相與戢身以避之惟
恐影響之不懸以蒙其累是何兩人之處勢微顯判然
而得失之效更自相反何也此以心服彼以力服也嗚
呼昔一時也為江陵獻媚者殺永豐如殺雞豕盖若斯
之藐也布衣固無如宰相何也今一時也為永豐雪憤
者疾江陵如疾豺狼盖若斯之凜也相君亦無如布衣
何也然則是錄也一足以示屈於勢者不得為屈究必
伸一足以示伸於勢者不得為伸究必屈一足以發明
斯民之直道宛如三代即欲百方磨滅之而不能也其
於世教寧曰小補而巳哉夷思之欲重梓是錄而新之
也有以夫有以夫
題周氏譜錄
省梅周子一日攜其家所藏譜錄視予予受而讀之凡
諸名哲之論譔洋洋具矣言必稱元公因謂之曰昔者
竊聞之有道譜有族譜道以斯文之似續為譜族以一
姓之似續為譜由元公而上為孔孟為文武為禹湯為
堯舜為義軒由元公而下為二程為龜山為豫章為延
平為紫陽道譜也由元公而上為世幾何由元公而下
為世幾何族譜也承族譜易承道譜難為周之子孫者
庶幾合道譜於族譜無徒以其易自安而以其難讓人
可乎省梅子躍然起曰大哉子之言也予也其何敢私
諸請書而載之宗祏以詔我後之人
題石幢葉氏世德傳
葉參之廷尉將乞伯聲尤子作世德傳客以問予曰伯
聲孤高絶俗翩翩鳳翔千仞之上向奉徵書得卭州别
駕夷然不屑也年來入山益深入林益密幾不可蹤跡
巳還肯諾參之否予曰諾哉客曰何以知之予曰吾知
之於其尊甫迴溪先生耳客曰願聞其說予曰始先生
解南畿文名大噪已舉南宫嚴分宜贄而謁甚恭先生
怪之分宜從容以家乘請先生不可固謝去吾迹先生
所不可在彼而有以知伯聲所可在此也若塊然獨守
不問誰何一切抹摋漫無肝膽何貴於伯聲巳而伯聲
果諾聞予言以為知已傳甫就私以質於予予讀之灑
然異焉是從龍門來耶是何磊落而多幽思沈著而有
遠韻也是故意在表章則鼓舞而道之張皇振厲恣極
形容若有餘豔意在寄諷則感慨而道之唏嘘太息徘
徊往來若有餘悲遂應與首陽汨羅諸撰並馳域中淋
漓千古何其烈也噫嘻讀樂善公以下諸傳頑夫廉懦
夫立薄夫寬鄙夫敦矣讀張碩人以下諸傳鬚眉男子
滿面發赤跼蹐無所容矣其於激揚人心扶植世教又
何如哉夫寧獨葉氏一家之史也伯聲起曰其然乎其
然乎吾不敢知藉子之靈庶乎有以復於參之矣
題邑侯林平華父母赴召贈言
語有之古之學者為已今之學者為人程子借其言而
反之曰古之仕者為人今之仕者為已其指微矣要而
言之二義實互相發也只在辨得一已字耳竊以為古
之所為之已公共之已而今之所為之已軀殼之已也
所為在公共之已則於軀殼之已必有所不暇問而此
心廓乎其大矣何者不聯屬於内是已與人兩得之也
所為在軀殼之已則於公共之已必有所不暇問而此
心局乎其小矣何者不隔絶於外是已與人兩失之也
得失之間其端毫釐其極千里不可不察也平華林侯
閩之世家也而來令吾邑寧靜澹泊蕭然與書生不異
獨於四境之疴疾痛癢最為兢兢是故苟有益於民即
恒情之所甚咈怡然而安之勿吐也苟有病於民即恒
情之所甚暱毅然而剖之勿茹也若是者為已耶為人
耶究乃士誦於庠農誦於野商誦於市旅誦於途一以
為神君一以為慈母赴召之日黃童白叟相與攀轅卧
轍擁傳而不得行若是者為已之效耶為人之效耶無
乃捐軀殼之已以成公共之已者耶自其捐軀殼之已
謂之精於為人者莫如侯可也自其成公共之已謂之
精於為已者莫如侯可也向所云已與人兩得之者非
耶居今之俗行古之道侯其弗可及也於是衿紳而下
及山澤能言之流咸作為聲詩咏歌其事洋洋纚纚可
謂甚盛予恐讀者徒知侯之逸於觀寧而不知侯之勞
於求寧徒知吾邑之所得於侯者仰之如龍峯之高俯
之如梁水之深而不知侯之所得於吾邑者自惠泉一
勺之外無有也故特為之推本而著其說於端
程行錄題辭
昔人有置黑白豆記念頭善惡者湯子洗心倣其意置
程行錄記功過以自考焉可謂用心之密矣且謂之念
頭則獨知獨覺藏於内而無形猶或得而文之今閱所
開功過諸欵則可見可聞顯於外而有跡即欲著一毫
揜著而不得也子其勉之吾將以此考子矣
涇臯藏稿卷十三
