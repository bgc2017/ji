涇臯藏稿卷十四
明顧憲成撰
華從玉歴試考卷題辭
吾邑華從玉氏故名家子能讀篋中遺書多長者游予
之識從玉則自歲庚午始是歲南海鍾心瞿先生來視
學擢從玉諸生第二人廩諸學宫而予亦補諸生行且
國士予也予見先生先生輒為予才從玉而曰此佳士
子無失之予退而求從玉從玉亦不予薄也相得甚歡
時時過從揚㩁輒覺有洒然處予乃益思鍾先生言無
何予遂博一第去而從玉猶然淹在諸生久之更棄而
游太學矣予自省何敢望從玉從玉之塵垢粃糠足以
鑄予而不能自鑄功名之際乃爾殆不可得而知也雖
然此猶自兩人言之也當從玉之為諸生操管而前見
者靡不嗟賞褎然而寵異之既晚而事司成先生每奏
一篇未嘗不稱善遇以殊等獨其試於棘闈則報罷一
從玉之身而所遭乃爾尤不可得而知也會從玉之門
人徐子田文刻其歴試考卷從玉愀然不樂予謂從玉
昔司馬子長欲藏其書於名山大川而虞仲翔嘆恨無
一人知者至乃欲以青蠅為知已何其悲也君之指得
無與二子類乎從玉曰否否非是之謂也吾父海月公
之生露也晚屬諸吾兄補菴子而撫之勤劬有加焉乃
今竟憔悴不立以老是吾父吾兄之恥也吾母薛實副
吾父海月公其子露也備嘗諸辛乃今不克有樹以慰
是吾母之恥也若又從而昭之人其謂我何顧子喟然
曰深哉始予見從玉之表也今見從玉之裏矣子長仲
翔之寄憤也遠所亟在名從玉之設誠也近所亟在實
是固無冀乎一人之知縱令藏諸名山大川亦未必百
世之下之果有知之者也雖然從玉之於斯也可謂盡
心焉耳矣遇不遇時也從玉無咎盍許徐子從玉唯唯
予不勝憐才之感漫為題數語以志并以示其二子玄
禧玄禔庶幾且有省乎繹其志而光大之從玉之所以
慰其父若母若兄者旦暮遇之無疑也
馬君常制義題辭
予始從濓源莫子游識其門人涵虚馬君退而省其私
君子哉予愛之重之不獨以其文也乃今又識涵虚之
子君常君常有妙才自垂髫時每下筆輒作驚人語稍
長就試輒冠其曹東南之士翕然推之兒渟兒沐請奉
几硯以從君常許焉兩兒因得朝夕君常一日兒渟告
予曰兒益矣兒病浮君常韞采韜光終日不浪吐片語
兒對之未嘗不悚然自失也一日兒沐告予曰兒益矣
兒病曠君常鍵關下帷終日不浪費寸隂兒對之未嘗
不悚然自失也予於是益異君常愛之重之亦不獨以
其文也已呼兩兒語之曰小子識之是正君常之所以
文也會客謀行君常文遂為書而引其端一以告讀者
俾就所以處求君常一以告君常俾益反求其所以進
而上之應有無窮事業在也予病且老矣君常不予棄
也庶幾相與夾護桑榆無致頹落予實厚有賴焉君常
其務自愛自重哉
題南游草
丙子之舉先贈公呼予而語之曰孺子且自以為能乎
予悚然起對曰兒何知大人之教也先贈公曰未也惟
我之先世以長者稱越我顯祖友竹府君顯考侍竹府
君益篤不忘至於孺子而發耳東南故才藪七篇文字
孺子烏乎短長遂偃然而據其上哉予復悚然起對曰
大人命之矣何敢忘何敢忘今秋姪浹亦舉於鄉仲兄
追憶先贈公之訓相視泣下予退而呼渟兒曰汝弟浹
何以獲雋渟對曰弟浹之於斯也歲無玩月月無玩日
日無玩刻用志不分庶幾有焉呼沐兒曰汝兄浹何以
獲雋沐對曰兄浹之於斯也鍊意成字鍊字成句鍊句
成篇深造自得庶幾有焉予嘆曰信哉祖宗積累不可
忘亦不可恃假令浹也悠悠而已爾莽莽而已爾先贈
公之訓不幾頓乎又何以及今日適浹裒得南游稿一
帙予為書其端俾益加懋焉且以自惕云
題施羽王制義選
制義之變於今極矣三寸之管縱横吞吐何所不有士
生其時幾無復立錐之地可以另闢宇宙為人倫雄長
迺今施羽王又何卓也其文骨格峻潔而氣韻安閒研
思締致種種超出蹊徑參諸王錢而下楊許而上居然
别標一局非夫枝葉盡刊洗心宥密沈蓄而徐發之宜
不及是反覆咀嚼一段深至之味隠隠自喉舌沁入肺
肝結而不散微乎微乎予竊有以想見其據梧運斤之
際矣茂才沈道生讀而愛之手摘玄珠攜示兩兒子共
為揚㩁予因語道生曰君知之乎造物精英日新不已
各人胸中自有羽王也道生躍然而去
惺復錢公四書制義題辭
舉子業小技耳而聖賢之精藴寄焉是故貴以理勝然
而理至圓也深言之則深淺言之則淺精言之則精粗
言之則粗亦顧人之所見何如耳是故又貴以識勝夫
理者文之心也識者文之眼也心眼合一乃為文家第
一諦未可草草語也惺復錢公用進士高第來理吾郡
郡人士莫不想望風采予方有烟霞癖不敢以野服溷
公庭屬歲之季春公幸芙蓉湖上予聞而謁諸其舟中
相對論文甚歡既别緘所製時義一編視予予發而讀
之一字一快不覺齒牙喉舌之間生液津津而滿徐而
按之大都本自匠心擬議成變既是玲瓏透徹迥然超
出人意外又是精切的當穆然沁入人意中故足珍也
今亦何能縷述聊掇其略如克伐怨欲篇有曰就仁言
不行即以見靈湛之體就不行言仁祗以增把持之障
淵路言志篇有曰宇宙不隔吾心吾心自隔宇宙行已
篇有曰平居能辦一已即臨事能辦天下懷居篇有曰
寒暑風雨之變迭乘正以振英雄豪傑之氣而顧盼牽
制之私盡破獨以見道德性命之真噫嘻微矣此予向
所云以識勝者也以識勝者乃其真能以理勝者也夫
豈區區淺臆薄詣可得而及哉予聞公少負竒慧垂髫
時便褎然為子衿領袖已而每試輒最後先所為督學
使者蘇李蕭饒諸名公無不國士公也公不為色滿及
屢蹶場屋亦不為色沮歸而益務暠暠自濯不造極登
峯不止繇是觀之公之所得於動忍增益者淵乎深矣
又何可槩以舉子業視之也公下車未幾遂攝郡篆廉
明仁恕甚得民譽以方序其文不及且公而實其言將
來盛德大業有非一郡之所能限者予姑標而出之為
異日券庶幾作芙蓉湖上一佳話公無忘哉公無忘哉
題吳允執梅花樓藏稿
往安節先生緘會課數十卷寄予予閱之多所嘉賞而
其中一卷尤稱竒絶因貽書先生曰此卷不徒文之工
其深識遠致迥非章句書生可及他日必成大器已得
報乃其孫允執也先生遂攜之謁予於東林予察其氣
貌益偉之今年秋果獲雋南畿允執復來謁予曰不佞
聞君之捷也一則以喜一則以懼夫何以喜為安節先
生喜有孫為徹如君喜有子也夫何以懼安節先生道
履慥慥海内共推長者而君為之孫徹如君風烈皎皎
足以砥柱頽俗而君為之子俯仰後先此擔正未易負
荷所以懼也允執悚然起謝曰命之矣少間手文一帙
視予予覽之又超昔年會課而上矣因稍為評次而志
此語於端以當授記云
題孫恭甫行卷
虞山三川孫先生澄空皎月出岫閒雲生平喜為聲詩
不屑舉子業以是終其身不遇長君子喬次君子桑能
工舉子業矣猶然未遇也惟子桑晚而始領鄉薦耳亦
不免落人後若子喬則更有待焉其難如是乃子喬之
子恭甫纔茂年一舉而遂魁南畿又若甚易然何耶吾
聞之盈虚消息謂之天道積功累仁謂之人道故曰不
蓄不光不闇不章然則昔日之淹正所以基今日之頓
也吾讀恭甫文靈襟濯濯不染一塵大有三川先生之
致至其步驟雍容行乎勿忘勿助之間又得之子喬為
多然則今日之發又所以顯昔日之藏也恭甫方赴功
名之會吾懼其覩已之易而忘祖父之難也特為陳今
昔之故以告之恭甫其謂然否
涇臯藏稿卷十四
