乖崖集卷三
宋張詠撰
律詩
登崇陽北峯亭
高榭臨公宅凭軒萬木秋亂雲横島嶼鳴雁下汀洲到
此欲沈醉何門銷舊愁若為陶靖節容易賦歸休
登崇陽縣美美亭
萬象盤迴處年来此創亭喧闐當邑地清絶倚禪扃砌
迥波流碧窗凉洞壑青人家晴渡口漁釣暖沙汀岸竹
風成韻臯禽曉晒翎栽花多是藥題壁半書經遠客憑
消恨高僧與勒銘掃苔朝復暮閒日醉還醒不可窮吟
思將思列畫屏浮虛莫輕賞美美獨丁寧
縣齋秋夕
才薄難勝任空銷懶惰情公堂羣吏散苔地亂蛩聲隔
歲鄉書絶新寒酒病生方今聖明代不敢話辭榮
登黃鶴樓
重重軒檻與雲平一度登臨萬想生黃鶴信移烟樹老
碧雲魂亂晚風清何年紫陌紅塵息終日空江白浪聲
莫道安邦是高致此身終約到蓬瀛
新秦遣懷
貂褐久從戎因令筆硯慵梳中見白髮枕止憶孤峰風
動沙昏晝寒多雪折松此心無與問長願酒盈鍾
登麟州城樓
莫問王庭苦高欄是夕攀時清官事少邊静戍人閒雉
堞臨寒水穹廬倚亂山皇恩正無外不擬更移關
郡齋秋夕
久負嵩雲約年来半白頭風驚落葉夕雨滴戍城秋調
古將誰合心狂漫自愁遲迴不能寐重起凭危樓
鄴中留别平仲
聞說懷經濟乘閒過隱廬話言殊不逆交分合何如道
愧將時背心非與世疎凄凄重惜别蟬噪古槐初
至道乙未蜀中送人東歸
綠楊影裏卓旌旃一曲離歌獨泫然顧我無才狂似鹿
羨君清節直如弦錦城寇難初平日帝里春和入謁天
好竭忠誠佐賢主莫教奸佞苦妨賢
再任蜀川感懷
官職過身鬢已衰傍人應訝退休遲從来蜀地稱難制
此是君恩豈合違兵火因由難即問郡城牢落不勝悲
無煩苦意思諸葛只可頒條使衆知(李順劉幹王均十年三亂蜀人人思)
(得諸葛亮整之亮遇離亂提一旅之兵平定川陕此非宏才異略則不濟也方今天子明聖國富兵強只宣馭)
(遠寬平之詔禁暴刑殺之令不半年自整爾)
蜀中傷陳恕左丞
英賢去世世同悲管葛才能更比誰心盡西山離隱後
名喧深殿受恩時謀猷不枉稱人傑精審真堪作吏師
謾說高原向東哭路長天遠豈能知
寄傅逸人
鷗鷺憐疎野朝昏繞戶飛有誰知此意獨立對斜暉落
葉堆荒徑澄泉照白衣聖君方急善應好下魚磯
每憶家園樂蜀中寄傅逸人
每憶家園樂當年枉用心翻身期濟物明代已腰金守
道知無取防奸似不任于今得休去誰肯羨為霖
每憶家園樂名賢共里閭劇談祛夜瘧(開寶中與傅會于韓城終夕談)
(話諸隣病瘧皆云不發)幽夢騐鄉書(每發家書傅必先夢)漸長性情嬾隔年
音信疎終嫌累高節不得荐相如(淳化末余直省密使人誘傅意勉之仕進)
(傅以為荐已是相汙也虚名何濟遂止)
送張及之任穀城
不求灼灼不卑垂自愛先賢力自為德行舊多鄉曲譽
文章新受聖皇知辭親西國春方好去路千峯鶴亦隨
若到縣封修政術漢南元牧是良龜(李道知州)
送趙寺丞罷秩游青城山
公餘長閉目只是老心情聞道尋山去連忙出戶迎好
峯須到頂靈跡要知名迴日從容說余將少解酲
金陵郡齋述懷
傍人往往羨清途野逸情懷亦自扶官舍四邊多種竹
潮溝一面近生蘆病嫌見客低徊甚老覺臨官氣味麤
不信浮名是身累有時閒撚白髭鬚
郡齋書情寄仙游張及
老去慵仍甚榮名舊日疎又因經歲病不答故人書閉
閣僧歸後看山吏散初何因問心跡之子最相於
淮陽書懷寄朝中親舊
聖恩重叠念龍鍾新賜淮陽地望崇纔有筋骸堪策杖
苦無情緒可憂公日思舊隱歸何計或問前程笑指空
昨日凭高向西望滿川烟樹雨濛濛
游趙氏西園
蜀中春艷世間殊比並陳園恐未如數里花光浮暖日
六街塵淨見香車翻空雅樂催歡處入格新詩上板初
方信承平無一事淮陽閒殺老尚書
上楊大諫(徽之)
東南雲物異端正産賢人才大何高古名雄始入秦文
江横舫檝藝圃剷荆榛民事憂偏切金門老更親天教
任孤直帝亦賞清貧功業榮書史銓題洽縉紳苦聞辭
祿綬遠擬訪仙真卻顧希顔者遲留塞草春
寄田錫舍人
當年心計此心知忽忽逢人亦自疑枉是憂公生白髮
有何長略謝清時林僧已怪抽身晚朝侣猶嫌到闕遲
多喜通規識幽抱路遥無處寄相思
寄柏閣宗㳙上人
周衰風雅變詩匠著禪衣身世閒雲片烟霞共鶴歸引
泉凉月動掃徑落花飛自信甘時拙終求對掩扉
寄郝太沖
閒愁休問意休疑此事關身合再思心静易求長世法
氣狂難與少年時新編到底將何用舊好如今更有誰
猶憶公堂秋會否繞窗寒竹夜風吹
送别蘇寺丞
公身多不定何路慰飄離莫以微言合苦將幽思悲山
程朝醉少雪屋夜眠遲却問逢春約芳菲折贈誰
送别祝隱士
龍鍾塵滿衣特特扣柴扉暫慰經年别又驚千里歸山
川秋末後風雪雁来稀莫便長休去明時待發揮
送馬道人歸天台
逢山長欲便辭榮見說天台益自驚絶頂要歸終久住
此時無計伴師行囊攜鼎藥身難老路接仙橋眼更明
莫笑宦途滋味薄五湖曾有片帆輕
送人北游
慈親别幾時又作北游期萬馬方征敵單車欲訪誰遠
身孤劍共幽抱素琴知應渡黃河夕波濤驚夢思
歸越東舊隱留别秦中知己
客亭楊柳葉初殘歌咽秋空慘別顔吟愛好峯歸越路
醉衝寒雨出秦關烟蘿庭戶重栖倚漁浦人家舊往還
縱使功名無分得免教心在怨尤間
贈祝卜隠者
當年辭聘幣高卧魯郊西道與常流别名將往哲齊細
蟲喧四壁芳草暗前蹊猶有談玄叟時時一杖藜
贈孫曹二生
西洛繁華外幽竒二隱同喧卑不入耳賢逹許高風宫
水當門落僧園舊逕通看書悲往事坐石笑晴空世界
搜吟内山川曠望中憂人過憂已豈是卧雲翁
郊居會傅逸人
久客驚魂倦田居乞暫安義寧㤀力學貧要奉親歡枕
外河聲老門前野色寬支流狂繞砌叢葦揭當欄書葉
招鄰彦扶笻話肺肝吟懷難契遇醉語動辛酸隱几歲
時變凭軒雷雨殘致君須有分會此擲魚竿
再會傅逸人
分到知心死不輕幾年曾是愴離情微風吹雨雁初下
落葉滿階蟲正鳴鐙静苦嫌論劍略簟凉頻喜轉琴聲
從来共約雲泉老肯向人間占好名
貽傅逸人
少年名節動人羣避俗身居積水濆幾為典衣留遠客
半乘欹枕看閒雲門連酒舍青苔滑路近汀沙白鳥分
誰道無情活黎庶數篇新製詠南薰
乖崖集卷三
