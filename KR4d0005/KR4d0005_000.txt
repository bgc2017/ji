乖崖集别集類二(宋)
提要
(臣)等謹按乖崖集十二卷宋張詠撰詠事蹟
具宋史本傳其集宋代有兩本一本十
卷見於趙希弁讀書附志所稱錢易墓
誌李畋語錄附於後者是也一本十二本見
於陳振孫書錄解題所稱郭森卿宰崇陽刻
此集舊本十卷今增廣并語錄為十二卷者
是也此本前有森卿序蓋即振孫所見之本
序稱於世刻中增詩八篇別附以韓琦神道
碑王禹偁送宰崇陽序李燾祠堂記項安世
北峰亭記今檢勘並合惟所稱刪次年譜別
為一卷者則已不見蓋傳寫有所脱佚矣詠
兩莅益州為政恩威並用吏民畏服平日剛
方尚氣有巖巖不可犯之節其文乃疏通平
易不為嶄絶之語其詩亦列名西崑體中(案西)
(崑酬唱十七人詠名在第十一)其聲賦一首窮極幽渺梁周
翰至歎為一百年不見此作則亦非無意於
為文者特其光明俊偉發於自然故真氣流
露無雕章琢句之態耳案韓琦神道碑稱詠
與邑人傅霖友善登第後與傅詩有巢由莫
相笑心不為輕肥之句今集中乃作七言琦
蓋節用其意故與集本不合又案陳輔之詩
話稱蕭林之知溧陽時張乖崖召食見几案
一絶句云獨恨太平無一事江南閒殺老尚
書蕭改恨作幸字且言公功高身重姦人側
目以此與公全身乖崖曰蕭弟一字之師也
云云今考集中游趙氏西園詩末聯云方信
承平無一事淮陽閒殺老尚書詩中既無恨
字幸字亦不作江南字且七律而非絶句則
輔之所記乃傳聞訛異之詞又青箱雜記載
詠贈官妓小英歌今不見集中其詩詞意凡
劣决非詠之所為殆亦吳處原誤採鄙談不
足據也乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
乖崖集序
故禮部尚書忠定張公以直道事太宗真宗雖不登相
位而眷倚特隆天下誦其事業而鮮有知其文者今觀
其文大抵脱去翰墨畦逕無屬詞綴文之迹而磊磊落
落實大以肆方國初踵五季文氣之陋柳仲塗穆伯長
輩力為古文以振之公初不聞切磨於此而當時老于
文學者稱其秉筆為文有三代風蓋其光明碩大之學
尊主庇民之道英華發外而雄奇典雅得于天韻之自
然殆非語言文字之學所能到也崇陽本公遺民也後
之君子欲誦其詩讀其書將于是乎取而無傳焉可乎
森卿初至邑會舊尹三山陳侯樸授一編書乃公遺文
欲刊之縣齋而未果屬使成之讀其歌詩有古樂府風
氣律句得唐人體若聲賦之作又其傑然雄偉者因揭
以冠篇首或者以小英歌等不類公作然其詞艷而不
流政自不害為宋廣平梅花賦耳語錄舊傳有三卷今
采摭傳記僅為一卷附焉遺事所載未備輙以所聞增
廣又於石刻中增收詩八篇好事者有為公年譜亦加
刪次别為一卷尚論其世者宜有取爾舊本得之通城
楊君津家凡十卷今為十二卷其會粹訂証實屬之尉
曹孫君惟寅而使學生存中参焉外有韓魏公所作神
道碑内翰王公送公宰崇陽序巽岩祠堂記項平菴北
峯亭記此其文皆知公之深者爰並錄之覽者得詳焉
宣教郎知鄂州崇陽縣主管勸農營田公事天台郭森
卿題辭
