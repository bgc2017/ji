乖崖集卷二
宋張詠撰
古詩
悼蜀四十韻(并序)
至道紀號元祀春正月為審官院考績引對天子曰
天厭西蜀歲荐饑饉任失其人枉政偷剥民興嗟怨
搆孽肆暴授命虎旅殄滅兇逆矧彼黔首不聊其生
官人安民朕意㒺怠寬則育姦猛則殘俗得夫濟者
實難其人爾惟方直歴政有績卭僰幽遐往理其俗
克畏克愛汝其欽哉祗奉厥命乘軺西征夏四月廿
八日供厥職噫謀術庸陋㒺敢怠忽豪猾抑之賦斂
乃息存恤窮困招綏流亡杜厥剥削宣揚皇風間一
歲而民弗克安非郡縣之罪偏將之罪也有聽者孰
不知民心上畏王師之剽掠下畏草孽之強暴乎良
家困弊漸復從賊庶賖其死深可忿也天子遠九重
孤賤者憚權豪而不敢言烏乎雖採詩之官闕然久
矣而詩詠諷刺道不可寂然某敢作悼蜀古風詩四
十韻書于視政之廳有識君子幸勿以狂瞽為其罪
蜀國富且庶風俗矜浮薄奢僣極珠貝狂佚務娛樂虹
橋吐飛泉烟柳閉朱閣燭影逐星沈歌聲和月落鬭雞
破百萬呼盧縱大噱游女白玉璫驕馬黃金絡酒肆夜
不扄花市春漸作禾稼暮雲連紈繡淑氣錯熙熙三十
年光景倏如昨天道本害盈侈極禍必作當時布政者
㒺思救民瘼不能宣淳化移風復儉約情性非方直多
為聲色著從欲竊虚譽隨性縱貪攫蠶食生靈肌作威
恣暴虐佞㒺天子聽所利惟剥削一方忿恨興千里攘
臂躍火氣烘寒空雪彩揮蓮鍔無人能却敵何暇施擊
柝害物黷貨輩皆為白刃爍瓦礫積臺榭荆棘迷城郭
里第鎻苔蕪庭軒喧燕雀斗粟金帛市束芻綺羅博悲
夫驕奢民不能飽葵藿朝廷命元戎帥師盪兇惡虎旅
一以至梟巢一何弱燎毛焰晶熒破竹鋒熠爚兵驕不
可戢殺人如戱謔童耄皆麗誅玉石何所度未能剪強
暴争先謀剽掠良民生計空賖死心隕穫四野搆豺狼
五畆孰耕鑿出師不以律餘孽何由却鄙夫識蜂蠆寡
術能籠絡邊陲未肅清胡顔食天爵世方尚奔競誰復
振蹇諤黃屋遠萬里九重高寥廓時稱多英雄才豈無
衛霍近聞命良臣拭目觀竒略
勸學(示弟詵)
大化不自言委之在英才玄門非有閉苦學當自開世
上百代名莫遣寒如灰晨雞固自勉男子胡為哉胸中
一片地無使容纖埃海鷗尚可狎人世何嫌猜勤慎君
子職顔閔如瓊瑰刻薄小人事斯輩真可哀放蕩功不
遂滿盈身亦災將心須内疚禍福本無媒
愍農
悠悠世事稱無窮千靈萬象生虚空活人性命由百穀
還須着意在耕農自有奸民逃禁律農夫倍費耕田力
青巾短褐皮膚亁不避霜風與毒日暮即耕兮朝即耘
東坻南壠無閒人春秋生成一百倍天下三分二分貧
天意昭昭憐下土英賢比跡生寰宇懲奸濟美號長材
来救黎元暗中苦我聞愍農之要簡而平先銷坐食防
兼并更禁貪官與豪吏愍農之道方始行
緝書齋
綠流北面桃花中書齋閒鎻塵蒙籠紗窗挂戶明月空
階前草色鳴細蟲古書閟久隂生蠧治世之文欲無緒
雕梁語燕不復歸華池皓雀先飛去我来憩駕吟青春
呼奴嘯匠連揮斤一日整戶庭二日芟荆榛薙草留蕙
若掃逕連松筠千花萬木似得意幽香細韻来相親衆
口藉藉道一以如初新伊余世上躭書客古今萬事羅
胷臆運海摶風當振翼任是青天更高碧
陽春曲
東風習習吹庭樹知道春權移日馭青紅獨解露春心
凝冷無言避春去只有閒階白日長清詞麗句祝春皇
春皇不肯論功烈惟有年年君道昌
勸酒惜别
春日遲遲輾碧空綠楊紅杏描春色人生年少不再来
莫把青春枉抛擲思之不可令人驚中有萬恨千愁并
今日就花姑暢飲座中行客酸離情我欲為君舞長劍
劍歌苦悲人苦厭我欲為君彈瑶琴淳風死去無回心
不如轉海為飲花為幄贏取青春片時樂明朝匹馬嘶
春風洛陽花發臙脂紅車馳馬走狂似沸家家帳幕臨
晴空天子聖明君正少勿恨功名苦不早富貴有時来
偷閒強懽笑莫與離憂賈生老
解嘲
我本高陽徒平生意氣凌清虚詞鋒即日未見試壯年
束手来窮途蛟龍豈是池中物風雨不来狂不得五都
年少莫相猜鸞鳳雞犬非同儕志士抱全節愚下焉復
知寧作鸞鳳飢不為雞犬肥君不見淮隂漢將未逢時
市人頗解相輕欺又不聞宣尼孜孜救亂治厄宋圍陳
亦何已往者尚有然余生勿多恥休誇捷給饒聲光莫
以柔滑勝剛方我愛前賢似松柏肯隨秋草凋寒霜道
在康民致堯禹豈要長徒論可否興来轉脚上青雲何
必羸驢苦相侮
師鳳謠
我聞丹山之鳳非有八翼四足兮何羽毛之稱竒蓋仁
于不殺義于知時既信厚于動止而淳音其用稀是以
衆鳥樂而從之吾疾夫世之小人兮曾不知仁義之所
為故卷耳慼頸背而疾走兮吾鳳之師
驚棲曲
天昏昏月娟娟驚棲之烏伊啞而翩翾豈非海寒天風
惡扶桑半折枝巢落又非雕鶚之不仁郊林何苦難容
身吁&KR1077;哉鵶鵶弄翼出蓬蒿欲就鸞鳳高壘巢安巢待
何時平林容低枝枝低苦賤良可越却厭爭飛嘯鵜鴂
星稀夜寒啼轉多恐作枝間斷腸血人生功名難與期
聽之永夜生愁思援琴欲理驚棲曲調苦聲愁不相續
贈劉吉
天地有至私劉生與英氣學必摘其真文能取諸類叫
回堯舜天聒破周孔耳通塞不我知要在歡生意居危
不苟全憑難立忠義(仕江南偽主指斥奸佞曰果信是人國將亾也)歸國有賢
名天子聞之喜倒海塞横流掀天建高議(治黃河有功議邊將不才)
(廷辨大臣阿䛕)冒死雪忠臣(証楊業忠赤為奸臣所陷)讜言警貴侍(重指中貴弄權)
四海多壯夫望風毛骨起如今竟陵城𣙜司茶菽利鶴
情終是孤仁性困亦至勞勞憂衆民咄咄罵貪吏方期
與呌閽此實不可弃如何不自持稍負纖人累酣歌引
酒徒亂入垂楊市狂来拔劍舞踏破青苔地羣口咤若
竒我心憂爾碎請料高陽徒何如東山器請料酒仙人
何如留侯志去矣劉䟦江深心自為計
送韓使君赴任越州(十一韻)
聖皇憂越人與之求良牧韓侯簡帝心受詔荒東服再
拜陳苦詞臣生非碌碌未得滅匈奴雖榮亦為辱勁敵
方欵盟宸恩倦兵黷難展窮北威遂作東南福况有重
慎姿足致奸巢覆况有明恕懷可使遠人伏行歌烟靄
空坐嘯江山綠無憂報政遲只怕徵還速他日遺遠書
幸勿㤀蘭菊
留别博州推官楊丹
郊亭欲别時霜葉翻空日男兒志在乘長風去便離憂
慘顔色鏌鎁煌煌對尊酒醉舞不成空握手恥唱悠悠
易水歌羞折絲絲關外柳我欲為君操峻節研清詞古
来賢聖同驅馳連城白璧不足道濟時才略為藩籬一
心答惠貺再欲酬心知從今明月夜只有遠相思
淮西叙别
天門高兮未我揭驅馬淮西阻風雪高陽狂客夜敲門
清談大笑傾金尊一飲史君樓騰騰醉未休再約娱賓
曲歌舞喧耳目宛若是子之哲兮精神多崛竒穆矣簮
纓之後兮動止饒令儀繁花不染君子道大鵰自有飛
鳴時何顧我之彌彌不可無言而辭
淮西有答
天教明道知經綸只在尊君兼庇民鶴板未徵身且賤
輕車素珮游紅塵飄飄颻颻齊與魯半醉半醒陳復楚
夜倚西風拔劍舞拔劍舞擊劍歌青雲路遥心奈何
寄晁同年
昔同白日昇穹碧還同水國司民籍三年不見頻寄書
兩月相過㤀行役桃花江上雪霏霏黃鶴樓中風力微
幽勝逼人魂欲飛此時不醉無與歸人間美事應有主
别馬蹄沾邊塞土南樓一望心凄迷昨夜疎簷滴寒雨
休誇筆力敺真風勿憶雲山千萬重但遇西風一行雁
殺青相問莫辭慵
寄程說傅逸人
綠楊隂映長楸道桃花初飛紅杏小手扶大白口談天
得意相歡不知老一從召入金馬門三載長纓事邊徼
幾欲含毫寄别離悠悠亂思如芳草
與進士宋嚴話别
人之相知須知心心通道氣情轉深凌山跨陸不道遠
躡屩佩劍来相尋感君見我開口笑把臂要我談王道
幾度微言似惬心投杯着地推案呌此事置之無復言
且須舉樂催金船人生通塞未可保莫將閒事縈心田
興盡忽告去挑鐙夜如何彈琴起雙舞拍手聊長歌我
輩本無流俗態不教離恨上眉多
贈聶堯
聶堯懷抱何翹然游心聖道三十年智泉湍激横碧海
文山竒崛凌青天神充氣溢眸子好常談盡是經綸道
早求入用活蒼黔莫向塵中虛自老
詶所知
皇風浩蕩吹大地天下英髦連鳳起海鵬一飛一萬里
三尺微風何足畏
送張及三人赴舉
才雄揚子雲古稱蜀川秀千載遺英聲三賢繼其後文
章積學成孝友亦天授遠郡得充庭期將免固陋
蕭蘭
種蕭芳蘭中蕭生蘭亦瘁他日秋風来蕭蘭一齊敗自
古賢者心所憂在民泰不復夢周公中夜獨慷慨
東門行
茫茫六合生萬靈周公孔子留賢名伊余志尚未著調
秋風拔劍東門行金龜典酒知是誰逢君使我擡雙眉
眼前萬事不足問要須醉倒高陽池
白駒謠(别喬隨)
白駒如龍兮逶而迤紅韁朱絆兮天之涯秋風萬里思
鄉時傷離羣兮嘶復悲
憫旱
皇天詔龍司下土穀苖乾死天未雨如何不念蒼生苦
村落&KR2272;&KR2272;椎旱鼓
結交
古人死恨為交難交心不移誠可歡須知闇水生波瀾
壯夫一飲摧心肝
祛惑
過與夜光不肯要捉得泥丸弄到老因嗟蜀望無胷懷
至今號作思歸鳥
酣飲
不敢指天象象中皆有神不敢說人事謾至奸邪嗔豈
若日酣飲兀然陶吾真
吾真小不見吾真大無倫真苟無所適亦免招悲辛堪
笑古人愚刺轢徒殞身
二月二日游寶歷寺馬上作
春游千萬家美女顔如花三三兩兩映花立飄颻似欲
乘烟霞我身豈比浮游輩蜀地重来治凋瘵見人非理
即傷嗟見人歡樂生慈愛花間歌管媚春陽花外行人
欲斷腸更覺花心妒蘭麝風来遶郭聞輕香昔賢孜孜
戒驕蕩猖狂不是風流樣但使家肥存禮讓歲歲春光
好游賞
書園吏申花開牓子
後園花開紅滿枝太守倦游紅不知看花小吏報花信
太守茫然心忽悲頭上光隂瞥爾過昨日少年今老大
見說花間舞蝶狂翻飛更着游蜂和
孟孟詞(党項婦女卷葦葉吹之名曰孟孟寄情托意悽婉動人)
邊城不識春時節門外春迴花未發奴家聞道漢宫春
遥望南天拜新月拜新月攅雙眉别部天山聲亦悲低
頭自嘆無人知
筵上贈小英
天教摶百花摶作小英明如花住近桃花坊北面門庭
掩映如仙家美人宜稱言不得龍腦薰衣香入骨維揚
輭縠如雲英亳郡輕紗若蟬翼我疑天上婺女星之精
偷入筵中名小英又疑王母侍兒初失意謫向人間為
飲妓不然何得膚如紅玉初碾成眼似秋波雙臉横舞
態因風欲飛去歌聲遏雲長且清有時歌罷下香砌幾
人魂魄遥相驚人看小英心不足我看小英心本足為
我高歌送一杯我今贈爾新翻曲
乖崖集卷二
