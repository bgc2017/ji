乖崖集卷十二
宋張詠撰
語錄
公曰事君者廉不言貧勤不言苦忠不言己效公不言
己能斯可以事君矣
公曰為政之道府吏曰治未也庶民曰治未也僧道曰
治未也未若識見無私學古之士曰治斯治矣
公曰臨事有三難能見一也見而能行二也當行必果
決三也
初知益州斬一猾吏前後郡守所倚任者吏稱無罪公
封判令至市曺讀示之既聞斷辭告市人曰爾輩得好
知府矣蓋李順嘗有死罪繫獄此吏故縱之也公性剛
毅寡欲唯著皂絁袍角帶不事外飾因責決一吏彼枝
詞不服公曰這的莫要劍吃彼云決不得吃劍則得公
牽出斬之以徇軍吏愕然相顧自是俱服公之威信令
出必行
主帥帳下寵卒恃勢嚇民暴取財物民有訴者其人縋
城夜遁公差衙校往捕之戒曰爾于擒得處則渾衣撲
入井中作逃走投井申来是時羣黨忷忷知其已投井
故無他議又免與主帥有不恊名
李順黨中有殺耕牛避罪逃亾者公許其首身拘母十
日不出釋之復拘妻一宿而来公斷云禁母十日留妻
一宵倚門之望何疎結髮之情何厚舊為惡黨今又逃
亾許令首身猶尚顧望就斬之于是首身者繼至并遣
歸業民悉安居
時民間訛言云有白頭老翁午後食人男女郡縣譊譊
至暮路無行人公召犀浦知縣謂曰近訛言惑衆汝歸
縣去訪市肆中歸明人尚為鄉里患者必大言其事但
立証解来明日果得之送上州公遂戮于市即日帖然
夜市如故公曰妖訛之興沴氣乘之妖則有形訛則有
聲止訛之術在于誠斷不在乎厭勝
公採訪民間事無遠近悉得其實蓋不以耳目專委于
人公曰彼有好惡亂我聪明但各于其黨詢之再詢則
事無不審矣李畋問其旨公曰詢君子得君子詢小人
得小人各就其黨詢之雖有隐匿者亦十得八九矣
轉運黃虞部好舉時才之士公勸曰大凡舉人須舉好
退者好退者廉慎知恥若舉之則志節愈堅莫舉奔競
者奔競者能曲事諂媚求人知己若舉之必能務財好
利累及舉官故不少矣其人既解奔競又何須舉他
公問李畋曰子同人中有善講習者否畋以同門生劉
式對公遂辟充州學主諸生受業者五十餘人每休務
日就學置酒以勸勞之自是蜀人不以千里為遠来學
者甚衆
公寢室中張燈炷香通夕宴坐郡樓上鼔番漏水歴歴
分明倘一刻差誤必詰之守籖者指名伏辜謂公為神
明公曰鼓角為軍中號令號令在前尚不分明其餘外
事將如何也
公寢室中無侍婢服玩之物閴如也李畋嘗侍坐廡下
因謂公寢禪室不如公哂曰吾不為輕肥為官至此吾
往年及第後以詩寄傅逸人云前年失脚下漁磯苦戀
明時未得歸寄語巢由莫相笑此身不是愛輕肥豈今
日之言也
公問李畋曰百姓果信我否對曰侍郎威惠及民民皆
信服公曰前一任則未也此一任應稍稍爾秀才只此
一箇信五年方得成
公謂李畋曰大小之事皆須用智智猶水也不流則腐
若凡百不用智臨大用之際寧有智来
公謂李畋曰子還知公事有隂陽否對曰未也曰凡百
公事未着字前則屬陽陽主生也通變由之着字後屬
隂隂主刑也刑貴正名名不可改
公謂李畋曰子異日為政信及于民然後教之言及于
義然後勸之動而有禮然後化之靜而無私然後民安
而樂業矣行斯四者在乎先率其身不然則民退必有
後言矣
又曰子見舊政之弊其大者卒不須革觀釁而動乘而
革之雖痛繩以法亦怨不生也
李畋苦痁既瘳請謁公曰子于病中曾得移心法否對
曰未也公曰人能于病中移其心如對君父畏之慎之
静久自愈
公閱邸報忽再言可惜許門人李畋請問之曰參政陳
中丞恕無也斯人難得唯公唯正為國家斂怨于身斯
人難得退為詩哭之
乖崖集卷十二
