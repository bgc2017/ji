乖崖集卷十一
宋張詠撰
狀
著作佐郎求充幕職狀
右某聞太平之士逸樂其生者蓋外任其力而内榮于
心也某河朔窮生志尚愚直躭樂聖道遺墜家業辭親
就學十七年適中一第纔展慶問便除遠官雖入俸頗
繁而致養不給實由輦回迢遞勞費為倍矣今者雙親
暮年某亦得替到闕若畏避觸犯隱而不伸是負明天
子愛人之心賢宰相均物之意又緣天闕嚴深無緣自
達欲望憫其賤類特與奏陳或許就除幕職一官使得
挈負親老以就官食如此則外任其力而内榮于心也
殺身報君乃是所職仰對均造豈容佞言
奏鄭元祐事自陳狀
右某嘗聞盜憎主人民惡其上者蓋奸邪之利利于私
身忠良之利利于便國非夫遇至明之主任不疑之臣
則何由辨搆惡之小人絶害公之流議也竊念臣志躭
聖教生值休明思忠亮以佐時期明恕以惠下爰從列
任累次臨民非敢自賢粗免官謗一昨浚郊不治陛下
召臣以代之荆湖曠官陛下召臣以董之臣雖愚淺不
逮古人豈不欲效古人盡瘁之誠少報恩遇有慢官留務
者必為陛下督之有蠧民妨治者必為陛下繩之有利
小害大者必為陛下陳之有侵事敗教者必為陛下革
之有廉能稱職者必為陛下揚之其如均黠徒戒巨檝
下荆蜀之積實天府之藏臣職分之易事也且臣部十
二州之衆得無違教害衆之民奉私欺法之臣若使官
官自勵人人自勸者即無煩陛下動憂勤之思而隆糾
察之令臣亦知革人之弊而怨隨之發人之惡而害及
之若退顧猶豫曲求自安不惟負陛下委授之常宜抑
亦損臣生平之志節昨見荆朗造船工課不等歸峽納
木人戶怨咨遂具奏章乞行磨勘尋奉勑命委臣差官
其監場鄭元祐抗拒使臣不回文牒令男詣闕毀臣職
司蓋由黠猾之徒妄作誣賴之計要相玷黷所在淹延
若鄭元祐不虧課程無懷欺弊即合喜于點檢以衒功
能既自作不常官覺其隱翻鼓青蠅之翅將加白玉之
瑕以是較之情可知也前所謂盜憎主人民惡其上者
正合於斯倘非陛下任使不疑英明獨斷即臣公以獲
罪直以見尤取醜于時議也臣又聞峩冠之士分命之
臣養名自全者多㤀身為國者少苟有不畏強禦以道
事君者陛下奬使為之尚慮退志何况察一船場之弊
便搆一轉運之非豈徒害制事之常規亦恐任職之臣
因而斂手矣幸賴天鑒察臣被誣不便加刑就令取問
臨照若此冤枉何虞既摧稔惡之謀足勸為忠之道臣
之感愧溢于心胸盡節盡誠死且不朽矣除奉勅取問
匿住勅文四箇月及改差令狐穆緣由已具供通外臣
有血情合具申呈云云
申堂自陳狀
右某伏以明天子未明求衣思萬方之俾乂賢宰相吐
食待士欲庶政之允修故夫有識之徒以至莅官之衆
咸期竭力少答無私某世本單微心常退静因會拔茅
之勢遂塵内閣之資前年以侍疾高堂許賜便家之祿
去歲以論官兩省允膺按部之司任既過常心切懷懼
得不朝勤夕惕徇公滅私兼屢奉於詔條使糾提于弛
弊一錢系籍便要知其所来一物失宜亦要知其所自
况務有大于此者害有深于是者乎細行推研乃為職分
昨見荆南造船場較功之處虚占匠人納木之時更苦
編戶曾有賬籍甚不整齊遂具奏章乞行磨勘尋奉勑
命委某差官其兼場鄭元祐不自省循轉增乖越隱藏
文歷抵拒使臣既堅無上之心更欲搆人之罪令男進
狀謗某職司里語有云青蠅竊羶而後玷時明可賴白
璧經煉以方真幸賴台慈俯加信察是使亂官之輩無
以藏奸兼令奉事之司得行展效除奉勑取問匿住勑
文四箇月及改差令狐穆緣由已具件通外某有血情
别具剖陳(云云)
謝賜歷日狀
右某伏奉詔書賜臣某年歷日一本祗荷寵靈不任感
懼伏以正瑶圖頒鳳歷國家之大典也均農時分地利
生民之司命也恭以皇帝陛下統元行化賜歷宣風使
九圍合勅于天時百姓無差于日用臣謹同民庶共戴
恩休瞻望闕庭(云云)
廣都縣馮某毆母待罪狀
具官某具馮某犯事斷遣(云云)
右謹具如前竊以守土之官化民為本民既不孝臣實
曠官汚辱典常甘俟誅責臣無任兢惶戰越待罪之至
(云云)
西川回乞持服狀
右臣聞惟忠與孝臣子之司命也苟一曠缺永成罪尤
竊臣才不逮人任過其量頃因西蜀嘯聚兇徒先皇帝
曲有選掄委之臨控五年之内雙親繼亾盖當責重之
時難拒奪情之命今叨差替已至闕庭雖盡瘁之勤本
無可錄而㒺極之痛不能暫㤀伏遇皇帝陛下孝治萬
方恩周庶品乞曲全典禮追復心喪倘寬卒歲之期少
緩中天之恨(云云)
再任益州謝傳宣撫問狀
右臣今月六日入内内侍高班羅自賓至伏蒙聖慈傳
宣撫問臣腦後蹙筋塊子兼奬諭臣治西川稍分聖憂
者祗荷寵靈不勝感懼竊念臣本族至卑當朝孤立先
皇帝採其虛譽擢在清流陛下錄以微勞頻加峻秩萬
端增感欲報無由一昨西蜀闕官九重降命既合典郡
又委臨戎好職併兼仰聖代推恩之澤遠人難制是微
臣展效之秋適值民安仍加歲稔皆皇風之下及豈臣
力之所能也伏蒙皇帝陛下遠遣近人特傳密旨謂臣
拙政全解聖憂謂臣微疴重干聖念可謂情同慈父煦
若陽春顧惟螻蟻之賤軀曷謝生成之重施况臣病亦
甚淺老不至羸與同列以推誠覬一方之無事憑兹懇
欵上答恩休(云云)
昇州謝就差江東安撫使狀
右臣奉勅就差充江南東路安撫使者過惟委遇不勝
悚惶伏以江外諸州古昇重地賦輿繁錯邑屋駢羅仰
大君之照臨致羣情之熙穆適遇亢陽斯久美稼併傷
聖恩輟上供之軍儲助来春之民食衆所為感口不絶
言猶復假臣以安撫之名委臣以總制之柄有以知陛
下憂民之至切慮事之至深也臣内揣不才何堪重寄
謹當勵力而復疚心宣皇澤以濟困窮因兵威而攝兇
醜覬其屬部咸取綏和竭兹犬馬之誠少輔憂勞之意
(云云)
謝傳宣撫問失火及安撫人戶事狀
右臣今月十四日得入内内侍殿頭郝昭信到州傳宣
王智家失火卿何不早與救滅致傷人口仰安撫人戶
者拜命之次驚懼失圖竊念臣謬處要官叨知大郡雖
切向公之志全無利物之能况當州經偽號之餘庶事
失酌中之理街衢褊隘諒車馬以纔通屋宇低徊復茅
竹之相雜一昨陽春始半時雨稍愆烈焰忽飛狂風併
作人不及走目不暇旋一食之間千室俱燼雖有貔貅
之士參以保甲之民衆力同施百心一濟併防庫務及
護衙城猛勢之中幸而獲免皆疑天火或說人灾實由
郡政之未孚致使災靈之不祐俾民罹禍貽君遠憂臣
合自疏愆尤請行典憲甘從深譴以謝無功伏蒙皇帝
陛下特遣近人遠傳宥命撫安居戶奠祭亾魂被苦之
家已識哀矜之旨垂白之老兼聞感泣之聲臣敢不益
勵赤誠恭求要道期收来效少贖前非臣與經火人戶
無任感天荷聖激切屏營之至
謝進文字賜詔奬諭狀
右臣今月日伏奉詔書一道蒙恩特賜奬諭臣者祗荷
寵靈不任感懼竊念臣生逢昌運志慕前修抛色養于
高堂訪良師于千里苦心十載游藝百家彊求治法之
指歸不識聖賢之事業志之所至文亦偶成調淺語疎
蔑有詞人之體時通命會偶登俊士之科歴官必奉於
規程臨事幸逃於曠敗伏遇皇帝陛下由文嗣業以道
濟時天祿石渠盡得班揚之列百辟卿士同遵周召之
風臣過受聖知莫伸臣節敢編舊草上貢明庭自謂流
螢不可呈輝于皎日共嗟瓦礫如何比譽於兼金凂冐
至深惶駭莫極枉煩睿覽兼辱璽書既敦奬善之私復
見匿瑕之旨詞臣草翰不譏為學之非金口所稱益覺
立身之幸臣得不更研傳術少慰民心望俾静治之風
上答非常之寵(云云)
昇州謝恩撫問狀
右臣四月日侍御史趙湘到州奉傳聖旨撫問臣治郡
不易頭上瘡子痊否祗荷寵靈不勝感懼竊念臣素昧
攝生早違戒酒因成癖飲薄在中焦撩之雖得暫通食
後依然成故引不歸胃傳之入頭積鬱既多瘡病斯見
醫工切脈惟云五臟以皆安瘍人傅膏未見一毫之為
减蓋由臣光隂遲暮氣血衰微諒難盡保于痊平止可
更堅于調護而幸官曹知勸黎庶輕徭兼緣靜治之時
希有撓心之事覬延筭數上奉君親伏蒙皇帝陛下曲
賜軫憐遠加安撫手舞足蹈似非多病之身寵異榮深
不類具員之列得不恭遵善訓懇守冲和勵益壯之筋
骸了餘生之公事少分憂寄以報鴻私(云云)
謝賜衣襖狀
右臣今月日某官至伏奉詔書賜臣簇四鵰兒細錦綿
旋襴一領大綾夾襪頭袴一腰并屯駐駐泊本城軍員
等初冬衣襖者祗荷寵靈不任感懼蓋以聖主推恩本
期于均物下臣宣力貴在乎報功臣素昧政材謬膺朝
寄風猷未著徒煩求瘼之心頒賚忽臨但覺華身之幸
彼其有刺履薄是虞此蓋皇帝陛下秉道惟微納隍是
則端居秘殿念分命之勞式御重裘思切肌之冷用使
司衣蕆事中府掄官遍走列城頒賜新服綵紋碎錯與
麗口以爭光詔旨隱憂擬陽春之並照臣得不徇其所
自勵乃寸誠更求静鎮之方少贖冐榮之咎(云云)
病瘡乞任使狀
右臣賦分本微長年多病昨因增劇洪恩特賜與替歸
至此未瘳中旨累加于存恤而况千官事主古有定規
百日不朝理合去職臣自到雙闕已是半年未能暫入
于金門未得一親于鳳扆心緒若失徊徨可知兼復憲
府有彈閣門舉例宸衷獨斷展假與臣一身高枕以就
醫盡室安心于飽德撫疾疢賜寬饒聖君之大德也破
舊章私寵澤臣下之深咎也憤然中作期于請行臣今
瘡痛未平形氣尚健乞降明勑差知外藩不以煩難兼
之遠惡聞命即赴是臣素心冀伸報國之心少贖素餐
之責兼乞後苑便服以辭(云云)
陳州謝傳宣撫問狀
右臣今月得内侍高品岑素到州傳宣撫問臣頭上瘡
子可殺疼痛好自將治者祗荷寵靈不任感懼竊念臣
年當衰䬃病在膏肓今春已来其候稍變蓋由癖路淺
滑頭瘡益深一飯霑唇則終朝腦痛勺水入口則連夜
血流宜緣漏脅之疴莫責神醫之效以至形容尫劣步
履艱難猶堅勉彊之心上副倚毗之命伏蒙皇帝陛下
遠傳天語下慰愚臣致喜氣以内充復榮光之外集得
不持誠自勵荷寵若驚庶遵静治之風少報帡幪之德
(云云)
乖崖集卷十一
