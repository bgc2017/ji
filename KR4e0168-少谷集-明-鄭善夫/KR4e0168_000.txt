鄭少谷集别集類五(明)
提要
臣等謹案鄭少谷集二十五卷明鄭善夫撰
善夫字繼之閩縣人弘治十八年進士授戶
部主事改禮部以建言廷杖尋乞歸用薦起
南京刑部改吏部郎中事蹟詳明史文苑傳
善夫在弘治間不襲何李緒論别開生面盤
空硬語往往氣過其詞雖源出少陵實扵山
谷為近集中感時之作激昂慷慨寄托頗深
或病其時非天寶地遠拾遺為無病而呻然
正德時奄䜿内訌盜賊外作詩人蒿目未可
謂之無因朱彝尊靜志居詩話云少谷詩有
獨立不遷之概當時孫鄭並稱孫非鄭敵朱
鄭並稱朱非鄭匹孫謂孫一元朱謂朱應登
也今以二家之集參觀彝尊所論為允矣乾
隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
