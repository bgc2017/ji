少谷集卷十八
明鄭善夫撰
書二
寄周方伯公儀
違侍以來凡再三辱手教亦曾再三致書問雖乖越數
千里如在左右也比處京師每於湖湘人得動定知君
子勞心民事比閩中時較苦矣今天下之重在於食不
足故其變在下其患在邊食之不足大率有三横征冗
食與天灾是已三者常相須亦嘗相害而後喪亂乘之
自古如此也京師近來歛益苛而費益侈江南財賦之
地目下患害似大有天意催科撫字二端實不可偏廢
也今雖欲偏用之勢已有不能矣况得而兼耶三邊士
卒近來復傳入自臨洮至鳳翔連數千里正猶心腹受
病而百邪顧乘之耳聖駕此度北狩甲兵錢糓掃刮殆
盡仗社稷之福祖宗之靈即未有壓城之敵内變之憂
倘萬一有之為柰何哉不敢即謂朝無豪傑也我國家
立法如蔓絡相持一舉即牽掣非一人能專其運而盡
其長者今日方受其弊矣頃者閩中兵噪亦坐此延平
首禍當道實大家推艱計始終遷就遂使五郡之兵乃
敢肆然而起人心最易搖動况當此時哉湖湘民瘼日
如何大君子當事必有遠圖萬萬於常賦中行其仁此
時用世勢不可盡去苛政但每事寬一分百姓自不思
亂矣以為何如觸目怵心不覺盡露其狂憤其有妄言
處伏候相告
答周方伯
使至拜手書珍重教以未至敢不祇服以無負君子盛
情比來待罪祠部四月于兹悠悠終日食粟而已方今
聖駕遠遊朝廷多故中外危疑感時觸目有不但可流
涕痛哭者丈夫不經心天下則已矣既出門事事而晏
然散地竊禄安安豈其素心哉故園多難歸路無由惟
日咄咄耳大君子以善夫樂此哉八月初閩城軍士復
大譟衣冠盡為所辱毫髮之間幾成數載之亂天幸就
殄矣恐欲聞近事日新不敢盡言惟若時為道自重幸
甚
答林克相侍御
張友至得緘篇章累牘誦之至四鼓未忍釋去時勞苦
馬上歸大困卧牀側讀不覺忘倦陳琳制作足以愈頭
風似此信不虛也本末賓主之論甚當詩文一事亦是
世間一大玩物今看古人文字之極好者未免嘆賞忻
慕欲執鞭而從之此實是一欲關極易移人中人資質
到此自不覺其遷就也就如覽執事制作平生執着頓
已坐馳其如何其如何昔人云立言而朽君子不由固
也嘗竊觀古聖賢立言皆自其充然自得處發之故曰
有德者必有言不似今人雕心苦思如劉勰李賀之倫
未免害心如何範數已補完乎似此類蓋真立言也自
踏京塵此意漫復衰䬃矣教我教我孫太初已卜居苕
溪甚念我平厓幸相聞走歸計决在明冬矣預報草草
答李沛夫
拜緘如見君子閩中兵革固去年地震之應也向已逆
料其必然矣八月之舉幸收拾得甚佳顧吾閩終是福
地倘此軰不專其利盡散以結人心則其勢遂不易收
拾萬一殺一長吏則其勢亦不可收拾禍福之判毫髮
之間矣可懼可懼吾儕論事要不可全歸天時前後禍
機實自延平失着故末流遂至此看來以寡馭衆以尊
臨卑而能相安者全在紀綱今者三軍之衆即敢蔑其
主帥肆然為亂者由紀綱不立也紀綱之立又非是憑
威福愚黔首之云也要在處置得宜以安其心分自定
矣只今以還不善整頓他日之禍又有出於天灾之外
者試事吾弟亦不利至此自是文字太古之過君子必
自反不可尤人應今之世亦須稍自抑所謂得魚即忘
筌是何害匆匆布此
答傅木虛
别來逗遛道路將一年方就此散地一無所施雖頂冠
束帶而角巾野服之興每在於鰲峰仙路與諸君子擕
手也待了事即挂冠而來矣居京塵凡百無味惟得日
閱時變比來世故看得較熟竊逃於疎拙以完其生漸
次有野老爭席之意矣如何閩中兵亂似此災異其應
乃止此豈足為大怪君看草昧之際其氣象何如天地
間只是理與勢此時節雖但補罅塞漏亦不可得易所
謂二陰在下其勢已成其象則為遯遯之時君子不為
也家室粗安梧子近出花幸無事此外不備
與顧華玉
報荒吏至拜手教奉畣漫及心事慙赧慙赧治台朞月
聞廢墜以次而舉風化以次而成足見君子為政着實
地上故能隨事有功也棄女一事所關傷天地和氣但
習俗既久猶魚忘於江湖耳不知出令之後亦尚有梗
化者乎此事必自巨室始須積誠以道之厲禁以申之
遏其論財之流明其利害之歸然後數百年已成之風
或可以漸而回也夫人非土木豈此一方獨無惡殺之
艮心哉財利之心起而軋之也利有所重則愛有所忘
耳如何此風一回執事平生掀揭之政能有過是者鄭
重鄭重黃石龍邦之賢者其道未盡信者鄉閭之間貴
耳賤目矣奬進之責實在君子餘不備
寄見素公
數年來荒嬾惟甚雖大君子之門亦不能以時致書問罪
何可言然懷仰之私無時少懈也近來事變猝爾而成大
可驚駭伯固以乘幸皆不死者毫髮之間耳古所謂畏途
宦海信然信然其不至黨錮之慘者亦毫髮之間矣冬
間作意南歸定家之後即負簦詣雲庄求所未至前歲
雖得侍許時然但於意氣中領略高深顧道德至意槩
乎未之有聞也抑受教之地亦顧淺矣深負提掇馬懋
聞之子子莘者大有氣力嚮往之志誠為未涯恐欲聞
病楚中努力布此山林道體百惟自愛是為慰是為慰
寄應南洲
久不得見兄書近應天彝到方詳兄動履甚慰甚慰吳
德輝薦劄能勉一行以慰蒼生之望乎近日之禍悔不
用兄之言豈亦近名之弊遂至此乎初事始於朱守中
之宅同志者四五人意欲九卿率僚屬伏闕庭求為必
成之計不料事既不諧勢不能中止其禍遂慘烈至於
此時記得臨祖一言繼之若出只做得郁亮之事業倘
今日與十一子同死不過是泡沫同澌矣雖欲為亮之
詎便可得真不能滿兄一笑也兄出處事胸中稱量真
是停當以今觀之追想當時告語當時之聽之尚如隔
一重夢覺關也縱遇毛生軰亦未必不以為愚矣歸志
甚銳自今以往更無復功名係戀深居守義孟氏所謂
其子弟從之則孝弟忠信顧亦何適而不可哉顯仁親
事尚爾優游古人介于石不終日言恐盱豫則有悔也
人事最易參差倘前言莫踐悔將柰何哉石龍書中已
漫及之幸動心動心尊公傳久廢文字畢竟不快鄙意
早晩當寄上
寄黃石龍
報荒吏去後雅無好便繼以春夏變故卧杖垂死至今
精神猶似夢中作夢也應天彝到得動定為詳聞少谷
亭尚未成豈以不肖色取仁而行違不足以副君子盛
心乎向得爛柯之說良用警惕又聞訟事易歲未决竊
恐處鄉要必學孔子恂恂然後無病横逆之來自有三
反利者衆人之心也吾軰但可撝謙較來亦自無不利
矣詳東橋書中有黃氏多事之語參以天彝所告意者
仁民心盛凡有民瘼匪不盡言於當事者容或有不行
乎納言須以其機聽言者亦以其明要必童蒙求我匪
我求童蒙是聽之無不誠則言之無不行矣上下不交
君子以儉德避難善夫近日之禍正蹈此失着所以談
虎獨變也病初愈草草奉聞少谷巾漫往
答顧華玉
使至書惠珍重深領久要之情所云惡事擾心豈方田
之事尚爾紛拏棄女之政不行於巨室乎肆今之時稍
可以行所學者實無過守令也况台州又非要途雖時
或掣肘然執事聲實日隆行亦自無不得矣棄女一節
前書已詳之方田自是草昧時事恐未可先甲三日自
取紛拏也且一法既立百弊即生興一利不如除一害
要之亦身體力行者之言也萬惟舉今之急務者以身
先之以孫出之易所謂噬乾胏利艱貞終不若使人無
訟之為先也畢竟大道理是如此萬毋以為迂罔之談
然以執事才力而但尼於近者小者不亦萬萬可惜哉
善夫三月之禍幾為溝中之斷要其實亦是就於近小
者之弊也玉輝堂聞尚未就此一勝事它日人比為甘
棠之愛顧使君自已事也亦須及時作意為之人事因
循能得何時就耶念念巾一幅奉去横渠製也相聚未
即東向縣情
與鍾偕甫
二泉處書近六月方到計之沉滯歲餘矣盛情如江如
河感念感念納音之說大有理走近來於生死關上益
見得明白更不復憂疑矣以巨眼觀之天地尚不容一
瞬况其餘哉昔作武夷棹歌有云藏裏黃棺壑上船秋
風春雨自年年覺來天地終歸盡煉得丹成亦可憐要
亦真見得是如此非孟浪而言之也如何京行何時動
身走冬間凖告歸矣萍蹤杳杳合并當在何時與何地
也忉怛忉怛
答孫太初
林茂貞來得三隱詩内云劉豫是何人天意亦草草蓋
京師士夫多以山人聲迹太著恐有王蠋之迫也及觀
是詩知山人當此時節必能深自韜晦以保其身耳苕
溪草堂近如何少谷山人榻高義甚盛也走自得罪之
後形神甚衰至今調攝不復九月滿考既了初志即移
疾歸去明春當過苕尋山人龍卧處以究大業此身恨
未即奮飛也近來讀易覺得消息盈虚之理較親切此
心已無復係累眼前富貴真不能熱中矣别後所進只
此惟知已者教之
答周方伯公儀
禍變猝爾而成而廟議數旬尚紛然未定孔子所謂季
孫之憂不在顓臾而在蕭牆之内也荆湖正當上游敵
出上策必先經略荆湖得荆湖則可坐敝川陜而後北
窺中原此誠可憂為今計者即合擁衆扼蘄黃之口使
不得逆流西指蘄黃不通勢必趨金陵大師扼其前四
路兵乘其後我得其上禽之必矣今觀渠始事即行劫
掠蓋不過狂悖縱恣自速滅亡矣聞其將又皆閹竪乳
臭之徒昔吳楚不得劇孟者知其必敗今天下事實賴
諸君子收拾敵顧在成算中但恐我一失策草澤乘機
而起良可深患也惟大君子留意留意病初起心緒樊
亂不具
答黃石龍
潘令來承詩辭珍重讀之一大省悟領教領教是月已
抗疏歸田計河解得發神遊左右蓋已久矣居京師終
為紛華所縳幸與朱守中軰日相切磋尚有碌碌不見
長進日來作用僅求得放心下落又輒為文藝引去歲
月因循柰何天彝戴星出入大為官守所苦早晩亦欲
行志耳陽明公立此大功傳聞不免于禍駭汗駭汗古
人云功業震主者身危又云功蓋天下守之以讓今成
此不世之功而反危其身者豈讓有未至乎吾道其固
窮矣心事縷縷恨不得對榻盡之草草布此
答曾東石太守
使至拜凱歌諸什驚眼不可言斷斷乎垂世之文也西
江倉卒報變反掌之間收功於吾軰諸君子垂貂擁緋
者可媿死耳天下事尚賴吾軰維持夫子所論衛靈公
者朝廷養士何須正在濟險利艱耳鄭重鄭重走在告
已兩月疏已再上久渴奉覿今復去為老農圃會面何
由數年來病轉加日惟坐一室自攝其身書不多讀文
字之類亦未嘗作意為之偶有感觸適情而已
與林克相
明日發舟矣專人來謝平厓善用功者當鞭其後平厓
平日所長者姑且罷去平厓今日所短者在於何處須
自身心上一體驗詞章上一意為之最害事大根本上
立得脚住於詞章何妨此實一得之愚再請質諸高明
者論之好朋友最能夾持人萬萬擇交立脚不住汎交
最易為所移正人君子終日相對似覺無味且拘迫久
久當自有味自有樂處此非口頭應答言語也顧志仁
器局大好第恐於不痛不癢處安頓須要講明初相與
便直率如此似不自量天地間同志一時能有幾人萬
萬彼此相諒也
與朱白浦
兩年間伐木之意勤勤教我深媿譾薄不足以承之自
此遠離會晤之期又不知何時與何地也竊有所欲言
者公力量最大最能混世然交游實太汎久不自覺不
能不汨沒其中也如何楊叔亨尚未有會處恐他日有
以詞章誘之者相信不篤一為所移實非善夫所望也
萬望為攻破此意臨發倥傯中布此未究
與楊叔亨
向來相與之意媿彼此因循不能有分毫相禆益今復
彼此南北面晤無期柰何近見叔亨意向強半在於詞
章上用力詞章實是玩器最能沉溺人區區於此求出
頭未得而叔亨顧欲入頭耶古人用志不分分則兩無
成立得大根本在所謂有德者必有言於詞章何難孟
子曰學問之道無他求其放心而已求放心只是洗濯
此心不令汚下不令昏蔽不令一物夾雜其中則自然
虚靈光大萬變之來應接自然分曉是則立其大者也
此理初入頭最枯淡無味要須見得所欲而甚於生反
身樂莫大焉田地何如則世間一切喜好榮名聲利俱
不足以易之矣善夫亦口耳乎此未有躬行但信之頗
篤幸相與勉之
答應天彝
遠送信宿相期至意顧有出於言語之外善夫雖庸下
敢於自薄舍弟來得别後手書所喻實中某之膏肓枕
中每一玩味未嘗不神色獨變也敬念敬念海内故人
肯極言所失如兄者三數人耳某實自幸天之未嘗忘
余也兄門路極端正且善持志復能舍已從人非大勇
猛者未或能爾也然光陰如石火歘忽間耳四十以還
精氣有減而無增者一念因循大事去矣萬勿以市朝
為不得用功自阻用功能如捄頭肯必擇幽靜之地而
後持護乎以兄之勇猛堅定正好於喧囂中鍊此本體
此善夫一得之愚願獻於兄者未敢自謂其能爾也汪
子修諸兄為叱名守中兄想在行不别致途次匆匆不
盡
寄倪小野
正好相聚不意病卧有此乖别戀慕之情其可云自此
日遠光儀去之窮僻之鄉無復君子夾持之力不知將
來竟作何等人物驚怖驚怖新功惟日自損偶有會心
處嗒然若忘有我但恐尚作覺中之迷也老兄才識極
佳且善陸沉涪湛於世味即此去道已最近過人已最
遠矣但有碁癖亦害事蓋溺之之云也母曰吾托此而
逃也古人進德無有窮已行年五十當知四十九年之
非老兄勿輕自信更修其所未至定自有會處新得幸
一一慰示遠懷風塵相見尚未有期也
寄顧未齋諭德陸江東司業
數年相與之情非筆舌可盡不意卧病廢時遂不獲終
事君子臨别又承至語戀戀若不忍舍我佩服以來一
切無益技能痛自減損日惟靜坐内觀其心近復覺得
一切技能非徒無益却是累性亂真之本蓋此是結習
之氣與性俱生者實未易知覺未易改除也古今多少
豪傑鮮不從此路上斷送自今觀之真如蛣蜣戀糞丸
未滿達者一笑也古人有云沉迷習氣不可與入道因
憶往時挾一才一技自以為持此以往莫之或先也然
無怪也沉迷其中不知有糞丸之外也維老兄聞道大
早兼以氣力強毅横進直前將無復形迹向與老兄遊
談尚如隔紙辨色可謂人已兩失矣自兹意向稍定不
忍厚自棄於君子風中幸母惜一一提撕之至望至望
起居不敘
寄聞靜中
奉别幾時遂有多少變故時事如浮雲但見日新一日
耳善夫蓋既死而甦者緬想興居真若雲際竊以玄陰
合沓未有不待雷雨而後霽也時事多故實賴多賢持
護夫子所謂其愚不可及者廟堂諸君子當必有善用
其拙者矣鄭重鄭重善夫自歲下在告再疏方得請匪
才多病端合掛冠去矣過淮南遥瞻金陵鬱鬱太祖之
神京與陵寢在焉良用興懷應念先皇帝祝天求才之
意顧有獻於君子自此入山掃軌音問恐益荒矣惟君
子者能不忘情於我否也匆匆未究所念惟為道加愛
答蔡止所
克相到知動定偃蹇良用抱鬱而先生直能順受略不
介心焉可謂顔之陋巷路之敝袍足以驗先生之所安
耳去歲以歲差事欲改歴元議請先生任事竟復以為
非急務中止近已付之守中蓋此司耳目者職事也善
夫卧病易時近方得請以去今雖稍平復然自得罪以
來精神頓覺衰䬃日惟求安靜無事以償所失安身立
命處尚瞢如也未間布此何任想念
寄傅元質
奉别將一年矣回首往事渾在夢寐中一時交游今俱
散盡真如蘧廬假道託宿焉已矣近况如何正是孤臣
孽子動心忍性時節况君年力方富萬毋以一才一節
自止此身既來此天地間顧有所以安頓處此實君自
已事自已有者求之有餘取之不竭然光陰易失二十
年只在轉眼間過去少壯之日豈可再得哉動念動念
善夫賤體今幸稍安然神思已大不及往昔日惟倍加
減損稍覺有一段清靜尚未知畢竟如何也濟川近來
學業如何此子信是遠器當養之以正勿以近小拘之
慰慰
答蔡希顔
拜篇章深見伐木至意天地間同袍共業能幾人况又
合并無時耶兹與足下一江之隔矣便未即命駕相從
善夫之自棄何如也早晩赴應黃二君子之招當過貴
境未敢先往者白浦新歸方料理人事竊欲徑趨台州
回程拉二子到雲門禹穴之間按鵝湖故事合并數時
如何草草奉畣且未備
與施侃
近兩柬只為太初書事事已集所須者名公之詩與銘
而已不蒙差人又不蒙寄聲何哉夫子云見義不為無
勇也太初平日於足下如何古人所謂死者復生生者
不媿乎其言方為托生死之交善夫羇旅遠地凡百力
不能及謀所以行其書表其墓欲少盡片心耳無他也
故所賴共成其美者亦惟足下也前喻謂必藉於當路
何哉古人仗意氣雖散萬金為知已亦不惜吾輩力既
及為又何必向道傍築室太初所遺者不過一妻一女
其大者在表章其身後之名使不冺其心事於後世方
足以慰其平生今其墓一荒丘矣宿莽一深人心遂倦
後日復有吾二人者注念乎人事參錯恐足下亦曰今
且罷休矣亭臺碑碣計不過數十金太初之書籍稍市
之儘足給事但須足下之力矣足下只視太初如生存
則凡百為無不力力無不盡盡無不美矣善夫嘗私論
未嘗以吳人待足下也太初之墳須是買山郡陸侍御
不受直必須擇善地而遷之太初平生云平生陳正字
死不受人憐不爾恐非其志昔太白女云先人志在青
山今葬東麓非其志毋使太初之魂鬱鬱不安於地下
也劉元瑞處志彭費諸公詩并發下槀上挍勘尚有數
十字無下落選槀得借來一對尤見不吝急欲就事出
語過直幸恕幸恕
答馬子莘
國賢至承教言并惟濬遠信惠我蒙鄙良厚也惟濬再
得遊陽明之門觀書中所云便大非京師時比經此大
患之餘正古人所謂困心衡慮者啟其扄而進之沛然
矣聞之國賢子莘早晩亦欲往贑州意思甚好走頗有
此意但以今歲占數逢革奉先人遺體不敢遠出也且
赤城應黃二兄期在夏秋到閩無此二端甚欲從子之
往也守中兄向遊赤城曾與宿禹穴甚念吾子知吾子
至贑西江未畢事定當作計為會耳國賢却是法器與
論彌日一一合意勝友也
與伯固
别後累得吾后峰動定歴此大患難真萬死中一生也
世事多故吾軰但當保嗇其身以待天下之清慰慰所
謂忠肝義膽膾炙天下人口非所多也近來作用如何
山林無事想益定靜文字類較减損於往昔否此固天
地間不可無者然分心太多自損道念吾兄何等力量
必不學山雞照影也善夫自杜門以來終鮮同志終日
兀坐轉覺荒落窮年學道尚不能去病柰何柰何相會
未即便中渴望教音忉忉
上見素先生
違教席凡五寒暑矣適歸甚欲裹糧造門畢所志以今
歲占筮逢革閉關待盡未即遠侍展轉何可云遠惟山
林道體佳勝名教内真樂何限所謂子弟從之則孝弟
忠信是已松厓山齋想長相聚晩年精進當云邦有典
刑也伯固新功還理會文字否志古近况如何饒舌饒
舌時事艱危明公雖迹厓崿實繫天下之屬安石不出
當如蒼生何又况不為安石者乎萬萬為天下自重不
宣
與道夫
去後杳無音問豈便相忘耶曲江巨邑且當要衝今之
上人多驕而好諛近五嶺以南又最訐宄吾兄之天性
我最知之任真者近傲近傲則上益凌輕信者眩事眩
事則已多咎順過者易餒易餒則下益欺任真固是美
德然近傲則不可是以君子貴恭已君看游定夫之於
胡提刑古人處上下之際何如也輕信害事順過害德
二者要在明理知學吾兄公餘恒把心政經熟玩行動
坐卧恒惺惺此本體要得空空洞洞如鑑如衡及至臨
事再加審處定當一一分曉自無三者之病矣吾兄平
日最排遣不過處是為不由甲科嫌於小就故稍拂意
即氣餒此只是不知學聖教中何有此色等級若以道
眼觀之更雖玄纁安車之來者只是𤨏𤨏况甲科乎若
使心安理得孔子之乘田委吏將不足為乎哉萬萬以
此身與天地同看自重自愛則曲江雖小四時之氣八
荒之理皆將備矣如何子積先生有道君子也閒中幸
以此意相聞當有教言也走近况公衡至能詳之不具
與倪小野
吳德翼來得思道去臘書報我兄十一月十六過懷玉
知此時蒞任久矣新政四物之外更望行其意醫者意
也我兄寬仁君子也以兄之才望南雄出其緒餘矣政
事之暇尚有棋癖否竊意當如淫聲美色以遠之蓋此
最悞事寄一郡民命不比在省中時也克已須從性偏
難克處克將去我兄之偏處在於何處饒舌饒舌善夫
索居荒莫兀兀然過時今歲正值革運未敢以先人遺
體遠遊也明春不死擬過羅浮與兄為會李銓省親韶
州布此
上監司自白狀
念善夫得罪以來洊罹重疚辭禄還山將及一朞惟杜
門掃軌料理病骨雖戶外事亦不與聞又自登籍十有
七載家世食貧窮年疏糲遇荒歲便不自給近有鄉人
傳報不知何人妄指姓名詐取逋負致有兼并之愬聞
之驚愕不知所從竊念古有洗耳者尚恥飲牛於其下
流又有顧地金而曰子何居之高而視之卑者其風節
至今流動於天下顧善夫德薄望輶乃不足以信一鄉
懾羣小致使欺負之徒敢假借姓名而累以溷濁之行
以濟其貪又念有告曾參殺人於參母者未免投杼况
善夫之小廉曲謹闇闇而未光耶竊嘗自咎年將四十
古聖賢則四體修治無少疲薾今善夫之耳目口鼻四
肢百骸未免潛伏病根實不忍與草木同死乞身以歸
日惟靜坐一室以諗病痛之所由内觀其定外審其動
誠恐過惡伏於幾微不防而長大皇震憂飭務使四體
孔修百骸用理今雖未能一一修理然腹心之疾蓋或
寡矣信如所指則是盡刳其心腹無復生氣耳何論腠
理之未仁哉此無他假令善夫有管幼安之貞吕徽之
之遯則亦安有此也緣此干係行檢禮當伏門求直緣
善夫伏枕彌年不出戶庭又以告中不可衣冠謹此自
白伏惟照察幸甚
答王時行
使至承手書佳惠捧誦無已感念感念就詢興居嘉勝
貴眷而下皆還籍安妥甚慰甚慰善夫近來閉門料理
病骨撿方書品藥物他無所事也昔時華藻掃除殆盡
一味靜淡稍覺得逐物處少向所云靜裏根尋非是閉
門求靜之云結廬在人境而無車馬喧其意思何如就
以吾兄今日所事論之羣盜在前搴旗伐鼓指揮應變
而意思安閒此便是真靜若有厭煩愛靜意思即是病
痛竊知吾兄意思大丈夫得時而駕審時度德便當行
其所學行義達道孔門一大事業也若時尚可為志尚
得行吾何仕不可若時厄志沮亦何處不可若嘗懷引
去不樂於作宦吾兄試思之恐落在適莫窠中善夫非
慕高尚之名而决於忘世者審時量力乃爾爾耳前月
使人訪素翁應問吾兄之廬俯仰懷人不識何日再續
麥斜鯉湖之好也使行促草草奉復不備
與湛甘泉
向歲獲侍吳門奉承教言祗服至今幾欲摳侍門下以
畢所志輒以人事相違馳仰馳仰歲裏過天台與應元
忠黃宗賢相約是秋至閩即欲為西樵之訪不知遂所
圖否也緬惟山林道體幽勝於元忠處得聞教條正所
謂得英才而教育之是已歆念歆念善夫此數歲始知
門路然又汨汨没没未有歸宿回思十餘年間才脱欲
關尋墮理障一身百骸無非病痛日惟減損華飾一就
恬淡稍尋得病源分曉然氣力微薄不知將來竟作何
等人也萬望有道者成物至情不惜夾持之力幸甚分
淺言深皇汗皇汗
答石龍兄
使至拜三書前書所喻極詳極切向日對面之談未有
如此懇至也敢不祇承以期無負於左右西陵别後事
跡略載芝谷書中日來惟閉門作靜業諦觀故虚室中
日見其病痛日見其未足也然但見其病痛未足又即
末能除其根積以嬴者詎非麗澤者無人而荒惰之氣
時乘其隙乎信如所云信如所云又喻今之所勉惟平
心觀理不執已見不掩過惡不矜小善不避疑訕深求
古人之所以至若事事云爾即無不了但其中亦有可
言者聖人作用不是一一立定格子只是降伏其心一
大事正所謂一得永得者自然不執不矜若曰我欲不
執已見便有執的根在我欲不矜小善便有矜的根在
程子所謂立一個名便有個對便不謂之中也後世儒
皆正坐立格子遂至於無所歸宿如何如何伯固新功
甚端正舊日逐末今俱無了近通書馬子莘報二公來
閩深欲邀至莆此子亦甚艱得也使者求去甚急草草
未盡所論
答應南州
正作書附黃宅人去忽報柴明府使至拜二手教數千
里寄緘不約而同至同志相感乃爾未可全曰偶然也
西興别後惟於鵝湖武夷之間留連數日到家正值歲
暮焚黃襄事因為母家舉數喪匆冗過日了事而已入
春稍閒日用惟閉戶兀然内觀其定外審其動閒中事
業儘有許多稍稍忘其生死之關矣近命弟輩葺一草
堂於湖曲以奉二公至止秋冬之間不識真能來否縣
縣承過與何敢當何敢當神龜見夢之說良用驚惕今
人學不長進信是認客氣作浩然往往自迷自誤以至
於死承教承教襄事完否令岳大人方作啟相通久杜
門未敢出城迎候俟他日至莆奉謝簡慢也小妾新春
舉一女豚犬粗知向學未敢望其出衆人也令弟先生
承在通家惜不得一面若以神交亦即是同堂合席矣
二書俱作於燈下甚草草黃宅使人求去甚急故不暇
打點書札也
又
西興之别遂易寒温一時同袍俱各天一方學業未成
幽獨寡助深用悵惋方湖信是狂簡然山林中如此人
藐視王侯涪湛世味亦自不可及使其知學而力行之
未可量也蔡兄主白鹿虞佐可謂善處賢者矣近見蔡
兄亦未免嘆貧藉禄養母出去甚長載道竟於此已乎
為善者愳矣得石門視後事且護其喪可謂死於君子
之手矣近得林克相書石門是春已得歸誠然誠然先
生若來閩石門必無不從矣為慰為慰杭州答書出於
一時未嘗為稿大意相期無敢自薄於君子與石龍兄
處大叚同也武夷甚可久居所惜近地絶無好學者須
得諸君子來續晦翁之響台建本接壤往來亦未甚跋
涉秋氣益凉東道主敢不努力時事我軰既退處山谷
不當言但當進德修業振作後進之士以培植元氣元
氣厚則天運自回此言似迂然究竟是如此不然空憂
何益如何素翁伯固儘憂世但將如彼何哉承諭危行
孫言不敢不勉燈下作書如與兄對談但寫心事甚不
文亮之
少谷集卷十八
