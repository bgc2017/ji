少谷集卷八
明鄭善夫撰
五言絶句
宋宫故基
西門數頃地舊是帝王宫莫謾歌禾黍山河涕淚中
病居讀顧與新詩
伏枕殊方客秋風歲載隂頭風頓覺愈吾只愛陳琳
楚客
楚客望不返行坐楚天心荆門未可涉洞庭波正深
冬青樹
道傍冬青樹人好樹亦好豈不纏風雷青青自持保
子夜變歌三章
洪江通海潮朝往復暮來岊水下洪江何時逐潮回
我欲渡螺江螺女不可遇人知子夜來不知子夜去
漢王昔垂釣白龍從天來至今龍起處猶傍漢王臺
東園
汶口園仍好商於草已蕪誰歌採芝曲高調滿江湖
柴門二首
凉月光不了照我芳桂叢白鳬如人長來往柴門東
家住白湖陽習見風波事苕荻何蒼蒼亂我蘭與芷
題畫
商意變綠荷秋風落江渚零露忽泥人愁聞鶺鴒語
吳中雜詩二首
秋浦下鴻鴈秋風鳴芰荷客懷一萬里江月夜如何
烏衣不復見蟋蟀聲近牀黃花深幾許昨夜一籬霜
江行五首
冰合如鏡平冰斷如雷鳴孤舟不得寐枕上悲風生
厭見雪如麻不見梅放花江北是客路江南是客家
閉門對孤燈開門見明星默默心底事礧磈誰能平
宦海多白波客路多黃塵波白解覆舟塵黃解汚人
少年愛春日羯鼓閙春盤一自不家食春盤歲歲閒
漫吟三首
浣紗傷妾貌折花傷妾心郎君不相棄請聽白頭吟
白頭人所賤綠髮人須戀君如戀綠髮莫到白頭變
愛君如愛天事君期盡年妾意無虚假君看塘上篇
古意
誰家玉面女素足立水傍睠言新歲近作意浣衣裳
無題三首
悄悄風色寒白地不敢看天尾是故國天頭是長安
嘆息復嘆息淚沾頭上巾青萍將底用光掩屬車塵
明月豈長好的的入我懷東風不愛情浮雲與意乖
漁者
白日下廣川煙濤去不還平生釣魚意入手便忘筌
虹橋
虹橋不可渡東斷蓬山陽只有賓雲曲流音下大荒
韶州吟二首
聞渡韶陽水滄溟水更深娵媀時入饌莫作百蠻音
蠻溪楓葉下蠻女答歌還太平無外患何事百牢關
閉門四首
閉門打乖坐鵲噪庭下槐種竹成琅玕天風颯然來
曉起披雲氣攤書青澗阿六經無一字秪道配江河
讀易苦解事閱世涕横臆如何中天日未見羣隂息
葺彼南陽廬瀟灑玩世事平生梁甫篇吟對滄浪水
畫六絶
皎皎水上仙風吹入我懷我夢逢姹女洛波墮弓鞋
邊人競北風牧馬隂山陽腰間寶刀赤河清爾來王
頭陀戲海蟾手握庵摩果大觀天地間一咲吾喪我
鸜鵒乘天巧幽篁學語繁江南氣候正莫過魯東門
賣藥行市南隱身入壺中指揮費長房白日騎黃龍
六拍按六氣廣樂音未希舉手謝世人行歌綠雲歸
病中吟六絶
掩書臥玄冥蟋蟀在床頭如何閉關月耳畔鳴不休
形骸久為累三尸今晏然安得魯仲尼展轉鑄顔淵
虞卿為著書卒歲坐窮愁那知交字外翻有逍遥遊
有身終是盡學死始長生吾將鍊真性去去凌紫清
愛河易漂溺三山波浪翻覓心了無得吾今閉吾關
詩書破我拙聰明多事起那復黜聰明返我混沌子
伏嘆五首
少年逐鉛槧學道苦不早眼看春田花誰是長久好
密雲不成霖西郊氣烘烘女其蛟與龍胡為處池中
窮年守庚申服食意未已如何三尸蟲猶在腹心裏
生亦何所喜死亦何所悲言脱生死關短脩復誰尸
中歲聞大道鍊已成蹉跎去日一以多來日今若何
六言絶句
洞霄
白鶴久辭華表青牛已度函關五内天花未飽麻鞋踏
盡名山
七言絶句
題邵二泉繡嶺草堂二首
湘山寂寂楚猿啼湘水迢迢過客悲何處篔簹不愁思
邵公惠麓武公淇
茶仙品泉泉為寒泉翁愛泉泉出山只欲逃名逃不得
許多甘冽在人間
登北固樓
北固樓前鵝鸛風奔濤蹴汐撼龍宫舟楫是非京口渡
關河憂患海陵烽
遊焦山
焦丘龍臥浪冥冥瓜步雲回海樹青風塵重問焦光洞
讀罷華陽瘞鶴銘
武夷曲次晦翁棹歌十首
幔亭彩幄會仙靈紫霧濛濛薄太清奏罷人間可哀曲
鳳笙龍管杳無聲
沙棠為楫桂為船紫嶂丹厓錦映川我是開元李居士
鐵龍吹散萬峰煙
不道巫陽十二峰玉環珠珮淨雲容美人婉婉秋波立
迥隔天關百二重
藏裏黃棺壑上船春風秋雨自年年覺來天地終歸盡
煉得丹成亦可憐
蛻骨藏真傳此巖土花石黛已&KR2513;毶那能縣綆探金槥
下𢷬龍宫萬仞潭
大隱屏前煙水深九霄雲覆紫芝林彤墀不作含香夢
丹洞忻傳出世心
水過蒼屏灣對灣山形密似百年關巨鼇不戴東溟去
要與乾坤作大閑
博羅東下三百灘噴雪奔雷仰面看虬龍不出蝮蛇出
天風下來吹歲寒
石鼓雲樓天漢開飛泉幾道白龍洄探元笑入桃源路
黃葉千巖風雨來
九溪歷盡興翛然亂瀑喧豗赴錦川尋源已到明河曲
飛舄還過一字天
金陵
紫禁金門閉寂寥不聞清樂下丹霄高皇事業如天地
過客何須話六朝
臥
黃帽青鞋何處尋道人高臥南山隂閒誦維摩一百偈
白雪牀前三尺深
竹枝詞二首
西澗西邊東澗東千山不斷萬山通謝豹見春啼出血
王孫上樹捷如風
梨嶺遥於楓嶺遥小關高比大關高傭夫過嶺如平地
一歲來廻二百遭
送林仲穎赴馬平
東浮淮海三千丈南過羅浮四百峰知爾欲尋勾漏令
會看雞犬白雲中
送陳侍御使廣
嶺南巨海散溟濛海上羅浮四百峰炎瘴直須三尺雪
鱷魚先避五花驄
櫂歌四首
鴻鴈飛來風雪心鴻鴈飛去天山隂二月天山風雪淺
六月天山風雪深
鴻鴈飛去稻粱荒白鷗不飛羽毛傷天寒日暮黃蘆蕩
江水渺茫心渺茫
送君把君綠荷衣悲莫悲兮生别離衢陽向上江水絶
縱有鯉魚何處來
青螺江頭遊子吟黃金臺上秋水深風塵一别一萬里
美人駕車傷我心
南征二首
去年出師大冒山五千步騎凱歌還可憐今日山前月
又照漳南諸將壇
贛水西邊是賊壕年年楚越泣弓刀天戈指處欃槍落
來歲徐看破爾曹
望靈山
上饒縣北香爐西暮靄朝煙咫尺迷平望靈山一百里
高南峰影入沙溪
天姥行
天姥旁通天一門下臨絶壑桃花源玉珮靈車杳然去
鳳笙吹斷越山魂
赤城懷太白山人
天台歲月輕劉阮不見雲端䨇玉簫知爾西湖臥風雪
神遊先到石梁橋
昔余夢遊鴈宕乘最高臺東觀海波浩蕩回望萬
峯蔚蔚雲際及登盤山歷歷如在夢中竦然題句
昔年夢上百尋臺薄海鯨波天地廻四十九盤東向立
鴈山猶是夢中來
羽獵謠三首
君王自擁鷫鸘裘獵騎翩翩盡貴遊歸來錫宴傳封拜
狗監雞坊十二侯
羽林十萬是親軍漁陽鐵騎天下聞廐馬長留太白壘
胡天驚散犬羊羣
今年天子又行邊勅報旄頭照酒泉乘輿自領驃姚部
内使宣頒九府錢
送人遊吳興二首
黃龍洞下雲色深霅水苕溪吏隱心東道若逢孫處士
青春須寄峴山吟
鳩兹城邊望不稀翠木朱藤罨畫溪津吏揚舲唱歌去
溪花十里使人迷
天姥吟
山人住在天姥隂憶余曾登天姥岑雲樓雪磴參差起
下控桃源幾許深
燕京三首
將軍白馬紫金韉接鞚聯綏御座前並誇異姓稱皇孽
不用長纓係薁犍
緋衣紫甲入東華羯鼓鐃歌散御花邊士盡騎天廐馬
燕姬翻泣五雲車
山後干戈震朔州君王按劍到邊頭二月凱歌班士馬
天閑遺却萬驊驑
逐客二首送劉伯儒侍御
黃衫白馬簇金臺逐客飄飄去不回莫向猿聲墮清淚
銅環椎髻解憐才
尉陀城外汎雲槎西望峨眉隔水華若道日南天萬里
歸心一夜過三巴
山人
税鶴停鸞去不分玉簫瑶瑟散春雲日暮天花吹建水
曾孫重拜武夷君
新製白㲲巾贈崑崙山人二首
細葛新裁白㲲巾風塵把贈武陵人漁樵早晩相擕去
五色瑶花好自紉
萬里黃河天漢通崑崙遥帶碧琳宫青牛已度流沙去
述作虚傳河上公
曹仲禮索巾云將歸具茨兼柬王稚欽
元是山人白接䍦雲逵贈女莫相疑便從夢澤穿嵩少
更歴襄城問具茨
送林茂貞大理二首
君今執法白門西余亦將隨倦鳥棲黃籜為冠芰為服
幾時停棹武夷溪
武夷溪上水濺濺東入滄溟天漢連萬里裹糧從汝去
乘槎直到女牛邊
正德十四年四首
君王按劍東南征錦障黃旗出鳳城矯矯六飛熊虎士
中原萬里倚戈行
雲中鐵騎獵漁陽鼙鼓填填夜未央白馬將軍傳號令
金盤寶篋進壺漿
黃牌使者出行營選舞徵歌傾衛城報道儒生飭士馬
南州叛賊一時平
桑黃渺渺躡飛塵清路人傳天子真宰相無須保車駕
至尊雄武動如神
送人之鬱林二首
蒼梧之峰雲萬盤下控牂牁連百蠻莫道蠻方非近地
日南南是漢關山
鬱林東下對扶桑黑霧沉山日暈黃鷓鴣啼上桄榔樹
一寸鄉心萬里長
蜀中歌五首
巴東春水錦江來流入荆吳萬里廻樓船細逐江流去
不見瞿塘灔澦堆
峡猿啼過下牢關雪嶺連天三百盤錦官城外西遊客
白日高歌行路難
連雲不斷三危路雄略猶殘八陣圖巫峽劍門天地險
錦官白帝霸王都
瀼東瀼西花映渠浣花草堂今有無苦憶平生杜陵老
暮年涕淚滿江湖
文園尚憶馬相如錦水風雲逐駟車若道君王慕封禪
西京元有茂陵書
送人之嶺南二首
蠻江春色接瑶京江岸桃花流水聲他日䨇鳬來謁帝
蓬萊宫畔笑相迎
潮州東門鱷徙溪行路蕭蕭猿狖啼可耐曩時勾漏令
雲車更度鬱林西
巴人曲
蛾眉山色上青霄白帝祠西巴路遥二月巴江花爛漫
一聲羌笛為停橈
寄安公石黃門二首
聞君久住成都市豈為成都賣卜錢萬里橋西逢蜀使
問余何事女牛邊
草玄亭下浣花溪載酒看花隨杖藜青春不斷黃牛峡
日日思君猿狖啼
送人下第歸蜀
黃金臺上草已蕪錦官城西花映渠知君賣卜成都去
不羡風雲駟馬車
南望湖二首
南望諸湖波映空揚舲東逐芰荷風垂楊亂覆茅簷綠
好看魚梁山照中
湖上空波明綵霞逢逢花鼓若為撾雲帆擬挟飛仙去
滄海驚傳銀漢槎
黃河二首
五月黃河風不廻六鼇東湧雪山來烏檣天轉蛟龍窟
未道瞿塘灔澦堆
桃源縣前雷雨急洪河拍天黃霧深淮南古意正愁目
更着悲歌亂客心
璚州歌五章
青氊烏帽適天涯白首投荒莫咄嗟東傍扶桑多薏苡
南過勾漏有丹砂
長鯨一湧雪山翻海若爰居不可馴知君定怕風濤急
白地風濤怕殺人
君家住近海門潮君去朱厓不寂寥哨哨㒺兩能人語
種種烏蠻觧漢謠
蠻子灘頭興不孤桄榔樹下打娵媀年年五月荔枝熟
翻怪先生愛索居
嶺表黎酋分鳥羣桂林象郡總能文更憐蜃氣朝朝見
莫厭猿聲夜夜聞
夢黃山梅花
陽湖春動蘂珠宫我夢黃山白鶴峰羅浮仙子娟娟下
笑整雲裳風雪中
同王方湖泛舟鑑湖入蘭亭偶成贈章二首
木落秦山近草堂避人仍葺薜蘿牆知爾經綸數在手
釣船長繫鑑湖傍
鑑湖放船雲霧光蘭亭八月溪水長我愛風流王逸少
青山同引碧霞觴
若耶溪
山廻水曲若耶溪八月荷花光映堤越女勞歌采蓮曲
江南今有杜鵑啼
剡溪
曹娥江接剡溪流亂石幽花只漫愁剡曲尚疑安道宅
山隂誰上子猷舟
東山柬董文玉諭德
東山中峰天漢連紫笻丹屐共雲煙高臥正懷謝太傅
莫令小草後人傳
清風嶺
嶀浦橋東雲壓山清風嶺矗明河灣捫崖忽漫䨇流淚
日短風塵易滿關
天姥峰
天姥崚嶒不可招雲巖雪壑傍丹霄天台四萬八千丈
俯看飛虹度石橋
答天彛
君今笑入天台山余亦欲田箕穎間白日風傳紫芝曲
莫教人識是商顔
看花
山藤花開紅映衣看山藉草遲遲歸錦石無人溪水下
隔花刺船鸂鶒飛
天台雜詩四首
一夜雨聲吹不斷國清寺前溪水鳴欲過天台拾瑶草
秋風無限石梁情
赤城雲閉玉真符桐栢宫涵滄海珠早晩移家葛洪井
璚臺䨇闕是仙都
華頂數峰飛刺天長風白日灑雲煙鹿裘行探金明草
笑拍洪崖星漢邊
曇花亭前雷雨飛石梁天巧眼中稀素裾綦履沾雲濕
我自天台華頂歸
江村
錢塘江浪拍天來江上茅堂負郭開蜃樓鼉鼓時能見
鸂鶒鸕鷀晩自廻
青埜堂成二首
飄風落木氣蕭蕭抱病經時亦自聊湖上小堂馴燕雀
年來淨業混漁樵
子真谷口成深隱少谷柴門故自開藥裹書籖蒙不理
海鷗江鸛日相廻
遊淘江贈林樗翁
野亭雜花紅近人山翁愛客青綸巾涉江欲採芙蓉去
無數秋風鬢髮新
戲作木虛據石圖
雲裏孤峰爾獨憑下觀星斗帶滄溟翻身笑折三花樹
擬傍蓬萊頂上行
送克相侍御使齊魯五首
千盤岱嶽矗琳宫萬壑平吹瀚海風何能一探金鵝蘂
並爾呼雲日觀峰
淄青南下滄溟開鵬擊鯨翻天漢廻東廵定上蓬萊閣
五色樓臺萬寶堆
吾憐白浦控滄洲目盡雲槎天際流儻遇阜鄉䨇玉舄
與君高結望洋樓
海内談詩王秉衡春風坐遍魯諸生我昔傳聞薛吏部
為君遥式洛陽城
檇李忻逢孟望之湖邊秋艇把楊枝青袍笑入襄陽社
白璧翻傳梁甫詞
送人之萊蕪
萊蕪縣在海東頭遷轉還君山水州日日鳴琴了公事
魚龍波浪眼中遊
贈武夷道士二首
幔亭道士住紫宫年過八十氣吐虹揖余觧下䨇龍劍
指點雲涯三百峰
武夷亂峰攅紫蓮丹房想在彩雲邊分君一粟庖羲洞
閒弄明河抱月眠
漫興
忽驚溪虎連羣嘯不分林鵶朝暮啼畫省行臺堪牧馬
山城更鼓不隨雞
觀馬清癡所臨元繆佚山涇雜樹詩畫戲為題句
吳下風流盡此物後來好事更傳真爾軰安身是何處
素毫零落寄丰神
塗山
浲水東行滄海廻衣冠玉帛萬方來後期獨有防風氏
君看塗山戮將臺
禹穴
脫屣行探禹穴靈萬年鴻寶秘丹扄梅梁窆石空山裏
想見虞廷舊典刑
曹娥廟
東關東偏曹娥碑今古流傳絶妙詞洪濤駭浪翻滄海
要識人間孝女祠
桃源
桃源紅映赤城霞洞口春開度索花擬傍東方啖桃實
不隨劉阮問胡麻
石梁寄會稽王山人
石梁跨海與天通千里騎驢識孟公東路寄書王子晉
遲爾緱山緱氏峰
委羽
東海龜兹仙聖居琅玕芝草洞天虚函關已斷青牛駕
委羽忻逢白鹿車
有背師者索題東臯書屋
東臯書屋傍風雲翠篠紅蕖臥典墳請君終學壺丘子
汧水鯢桓恐未聞
至日
玄冥久不行冬令瘴霧蠻烟泥殺人惡草翻翻長至日
未看蘭蕙轉陽春
次素翁臨滄亭
滄海鯨波天漢長壺公東影拂扶桑彤雲彩霧行空壁
此是人間素老鄉
灘上
雪噴雷轟三百灘臨川力擬障廻瀾淜奔險過瞿塘峡
細看中流砥柱湍
吳門送黃明甫僉事赴嶺南二首
吳門海風吹白波歲晏離城可奈何明到羅浮避冰雪
還君及早播陽和
其二
江頭日暮歌欲罷告訴不盡哀情多嶺南自古炎蒸地
君去風霜合若何
惠山吟
去年曾飲中泠水今日初嘗第二泉我有靈泉甘比蜜
無名應是在山偏
延陵送劉克柔
延陵四月新水生延陵江上送君行行過長淮莫停耳
淮南淮北鷓鴣聲
王山二絶
懷玉山前黃葉深遠天烽火上人心不知何處歌都護
拍斷尊前梁父吟
十月玉山寒雨生萬峰疊疊更分明長溪淺溆從容滿
冷蕊枯荄次第榮
畫者
近愛錢塘孫畫師江山花木亂生姿正愁京洛風塵急
却耐龐眉歌紫芝
赤城
天台山前黃鵠飛仙人城闕赤霞圍最憐謝女蓬萊去
未識人間馬子微
送沈一歸閩
烏石山傍思蕨薇還家頭白故人稀溟溟苦海沙棠棹
幾處風波他是非
瓠子河遇葉六
草草逢君瓠子河河水瀁瀁柰君何雲山涕淚渭城曲
天地爭廻易水歌
歌風臺
陸賈詩書叔孫禮猶能潤色漢乾坤爾曹未是真王佐
威鳳文鵷未得馴
大風之計在四方豈意牝晨禍蕭墻身後貔虎盡食邑
左袒危乎仗彼蒼
寄黃明甫僉憲
頗憶故人黃小江為官三載帛書荒閩中幽事笑殺汝
麥飯藜羹薜荔裳
㯽榔不過南詔驛五嶺冰霜今已多歲晏詩篇尚記不
吳門海風生白波
宿石門晦翁讀書處
石門抱被雲濕衣流水聒耳無是非海潮夜語梅花戌
起看扶桑朝日輝
籌峰南下楓林西岩閣千盤平翠微雲蹤不見朱夫子
尸祝能談劉布衣
悟道松
玉柱峰頭悟道松根株歲久化為龍若比茅山左紐檜
大千世界極鴻濛
遊丹青閣讀舊還懷許黃門啟衷
風流不見許黃門文字丹青閣尚存最憐佳句車盤驛
黃犢青山何處村
太山三絶
巨靈盤盤閶闔門日觀峰頭玉冊存黃峴西行看落日
碧霞南面拜元君
秦皇自謂功無量擬揭空碑古帝前磨崔小篆三千字
何似開元十四年
苦憶太山孫處士春秋三傳尚須編只今四海無青眼
欲向何門乞俸錢
讀漢書四絶
鄧禹數言天下計定功端合首雲臺牛鼎終非眞會合
中興不復食鹽梅
子陵不廢桐江釣才力還堪比傅岩漢室規模故人意
只餘糠籺落空談
不及遼東管幼安龍翔鳳舉出人間東京竊笑三君軰
風節何禆末路難
建武閉關示無外後來夸者却開邊虎頭何物飛食肉
西山康居三十年
河道
金陵方物上樓船州縣流傳則例錢聖主戎衣無盗賊
山東河道避冰鮮
龍湫
龍湫瀑流轉怒雷回風散作靈霧飛青雯倒掛鴻濛練
斷盡天孫雲錦機
沿溪見白蘋盛開
江深木落見蘋花千澗秋容爾自佳不隨穠李分春事
要接寒梅成歲華
天台
崩湍轉瀑下龍湫皛皛銀河綵霧浮履險能無伯昏分
等閒來往石梁遊
讀松江漁翁傳
垂釣松江三十年澡身浴德意仙仙那能心跡俱忘後
共女中流歌扣舷
呂徽之
平生意氣呂夫子遁迹空山薇蕨春不分弱小與強國
獨操魚釣寓經綸
元天台戌婦不知其姓名有殊色千戸長欲奪之
不可盗械其夫陣亡時守囚者頌其係且恤之至
意在婦也久且左其夫令聞之婦婦曰君以妾故
至此妾顧可負君耶遂棄兒女自投于百步石厓
下柴立湍激中死數日不仆當路聞者為釋其夫
囚仍立石旌其烈石在紫陽神化之處今杳然蓁
莾也余過天台訪而吊之
台山名姝人共悲殺身千古怨娥眉不道激湍無獨立
桁楊夫壻已全歸
贈族人栗齋侍御
露公之後世多賢侍御才名英妙年總見風霜上容色
更期摶擊向秋天
青野堂成二首
小隱堂開青埜上鶺鴒鸂鶒傍人初安身正學周夫子
庭草芊芊費剪除
不厭芳華耽寂寞江湖廊廟本同機明時正好興周道
要識莘磻是汝師
班玉杖歌二首贈木虚
阿羅掌上千年物信是蓬山綠玉枝拄到中天斡元氣
乾旋坤轉莫知誰
君家拄杖班龍質十二星精光怪多直教騰踏風雲去
王道平平奈爾何
至日
滄江病裏逢南至化國欣看日線長未堪取醉酬佳節
恐碍垂貂夢紫皇
江南氣候異京師天道流行動失時柳條梅蕊相催迸
蛱蝶黃鸝未入枝
贈樗翁
樗老釣磯淘水曲漁竿獨抱弄滄波經綸老手終自惜
鼉掣鯨翻奈爾何
送平厓侍御使山東
爾往乘驄山海東赤霞心捧大明宮腰間繡斧横金枘
白日青天意氣雄
鰲峰烏石殘芳迹天府雲臺秪薄遊堯舜山林余且隱
伊周事業汝須謀
孔林東奠龜蒙山闕里長存天地間要得吾儒振羽翼
迷方回首聖賢關
八神長呵封禪文魚鳥能符七十君誰令先帝終廵幸
御帳親團龍虎軍
殷浩墳前烏夜啼飲牛那復魯門西我愧延陵吳季子
將無佩劍慰冥栖
金陵咏
金陵佳氣鬱崔嵬鍾阜龍蟠隂殿開萬里山河陵闕脈
千年松栢棟梁材
皇皇嗣聖造乾坤靖難勛臣有特恩王魏多知權所重
夷齊解事喪其元
靖難相傳是佛緣浮屠九級答諸天琉璃力盡金銀帑
黎庶身塗十八年
閩粤猶傳湯大夫殘山振海定皇輿當年肘後懸金印
今日人間賣玉魚
鄱陽戰罷錄功臣赳赳中山第一人不識漢家同用武
雲臺顛倒序元勛
祀典春秋享帝王漢高爼豆有輝光皇王帝伯原功德
戰伐何如揖讓長
何嶺見杜鵑花
青龍白虎事非幻石室丹厓路不賖一枕却成塵土夢
碧山開盡杜鵑花
送人遊新安
送君南向婺星源三十二峰雲色連蒼龍白鶴時來往
羽盖銀幢下九天
峴山(劉守新作去思碑劉元瑞為文撫時興懷漫為題句)
吳興霅水水倒飛上菰下菰歌正悲江漢有誰羊叔子
峴山先勒去思碑
蜀中歌(其六補)
雲濤雪浪通牛渚杳杳飛槎天漢行芝殿蕊宫連棧起
成都今去問君平
山行見嬾椿
嬾椿一樹與松長麗蕊秋掀紅翠香愛爾未知誰更嬾
松間好看臥雲房
南征
貔貅南出晉安門劍戟如霜萬馬奔小醜應須就殄滅
天威南面正乾坤
君王南顧似深憂每遣材官守贛州多士能無見節義
諸公何意遁巢繇
將軍自許霍嫖姚豺虎山南尚爾驕有人伊昔持干羽
不出階除格有苖
官軍不出粤山深招撫年年空費心天子拊髀思葛亮
南中孟獲定成擒
縱使孫吳親戰陣何如仇覽在蒲亭鳴梟亦化為鸞鳳
農器寧銷作甲兵
贛州城頭鼓角哀清漳道上羽書來何處總戎深屬望
陽明夫子出羣材
旌旗䓇䓇亘紅雲鉦鼓逢逢警六軍壯士不圖收戰骨
五陵豪貴策竒勛
少谷集卷八
