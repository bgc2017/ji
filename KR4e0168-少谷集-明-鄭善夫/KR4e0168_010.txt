少谷集卷十
明鄭善夫撰
記
唐石墓田記
正德十一年春廵按監察御史胡公文靜肇置朱晦翁
墓田於建陽崇正學也墓在縣西唐石大林谷九頓峯
下先時考亭九世孫洵澍裒田若干與唐石居守者用
釐歲事守者易代而困田弗資且變歲事不偁又凡幾
易代弗復也子朱氏道在人人之心有美弗復謂之右
文邪語曰不肖者廢之賢者興之公至亟用惕然下令
有司處田若干畆畀守者率時祀歲正輸公賦若干其
令有司不得傭焉用是歲有積可亡困官可亡變積贏
可備物用是祀無爽於時無弗備於器而凡垝垣圮桷
無弗佗佗然葺也黍稷既登百籩既盈犧菹暀暀有褘
有翼於戲子朱氏之道如是乎光哉凡祀有公田世不
廢者惟孔氏之徒與釋老為然然釋老乃愚夫愚婦出
以徼福有司傭之不少貸而賢者每斥而廢之且欲廬
其居火其書而屏其道乃爾豈錄其孫子躋其有事貸
其傭垂百代有崇而無殺如子朱氏者正邪之辨顧若
是縣哉胡公政於閩首役念於其林墓君子曰見人心
矣考亭十幾世孫烜一日走輿情於少谷請記其槩貞
諸珉以無忘公崇正之休十一月初吉晉安鄭善夫記
禹穴記
禹穴在會稽山陰昔黃帝蔵書處也禹治水至稽山得
黃帝水經於穴中按而行之而後水土平故曰禹穴世
莫詳其處或曰即今陽明洞是已又云禹既平水土會
諸侯稽功於塗山尋崩遂葬於會稽之隂故山曰會稽
穴曰禹穴至今窆石尚存或然也後二千餘年而司馬
遷氏來探書禹穴歸而作史記文章煥然為百代冠說
者謂是山川之助也又後千餘年而晉安鄭善夫氏及
山隂朱君節王君琥氏來復探禹穴尋黃帝蔵書處乃
玩梅梁摩挲窆石覩先聖王遺像得禹穴於菲井之上
徘徊瞻眺想其卑宫而菲食為之喟然興懷又想其執
中用智與臯䕫稷卨之為臣又為之憮然自失也夫自
禹跡以後三千年間遊者不知其幾而惟司馬氏顯此
山川之能發為文章亦惟司馬氏夫三千年而僅得一
人於山川顧止以文章顯何哉豈山川之能僅足以煥
人文章邪世有不為文章者於山川何取也自昔至人
見轉蓬而造車觀游魚而造舟得河圖而成卦因洛書
而作範咸取諸物也子在川上曰逝者如斯夫不舍晝
夜余乃今知所取於山川矣禮登高而賦余未能賦姑
記余言如此云
石龍書院記
石龍書院在紫霄山中岑崿修阻林木莽然豺虎聚之
闢而居之者石龍黃子也黃子在京師時與王湛二子
論聖學聞道之的乃期作室於幽深以候二子者共之
余時居吳吳東南之衝也得多接士故得見黃子繼得
見二子與聞所謂聖學者欿然自鄙其平生憤悱而歸
杜門五載仍倀倀如也乃復出山走四方求所謂三子
或有以成吾志者由是遵會稽探禹穴登陽明之廬無
人焉由是東走天台南入雁蕩始復遇黃子於委羽之
陽語平生驩甚黃子曰吾向所謂書院成矣遂偕處旬
月晝談夕息余盡得聞所未聞於乎黃子其真成我之
志(闕)於乎此學自孔孟而後千餘年作者只濓洛數子
其他役志載籍揭日月而行者可勝論哉吾儕幸嗣絶
響今者其會也然一念依違遂至沒世噫其可畏哉乃
今欲於紛波中定慮更期三年裂冠而來子其虚榻候
我楊子云在夷狄則進之在門庭則麾之余嗣是又不
重有畏哉書院凡五間中為凝道堂東曰幽賞西曰寓
遠其窩曰虛白東軒曰天風西曰空翠曰石龍云者黃
子之先在洞黃山下有湖有石如龍生湖底水枯輒見
故云
遊北山記
北山去黃岩澄江六七里至山之樊巖石嶪峊有洞穹
然曰小有空明天每風則聲從中出復曰天風門山以
洞勝故復曰靈巖巖下有瀑其聲琤琤然注為川昔朱
晦翁與杜方山南湖講學其上以川之狀與樊川為類
故名曰小樊川後有杜清獻杜司農者起而張之故村
曰杜村巖之上為嶺曰招仙嶺東轉為厓縣水百餘丈
龍穴而淵曰龍厓厓下有亭曰二公亭上有谷曰芝谷
氣和則紫芝生之谷折而陘青壁㟏岈泉㳙涓出石罅
為少谷亭又西為鷲峯峯益峻林木益翳凝紫出天畔
北瞰赤城南臨雁蕩西望括蒼東極滄海之隩復名曰
紫霄水甘如飴其源出峰頂一泓顯伏不常即志所謂
影迹潭是已莽蒼之交黃子書院在焉余時東遊訪黃
子居再信遂定北山之約窮高極深復居再信時大雪
壓山風蓬蓬振屋猿狖晝嘯熊兕夜號余與黃子披&KR0769;
衣兀坐萬仞之表伐松枝燒榾柮參訂周易仙仙如也
於乎自余結髮遊名山川四美二難往往不相值間或
相值矣其有如黃子者乎時艱歲徂窮荒遠海能使余
安泬寥而忘羈栖者誰歟吾聞之馮危履艱以居仁也
余遊北山於黃子得鍊性之道矣同遊者芝谷子空明
山人亦城林益菴
思牧廳記
台州古稱風節之地其俗近樸其氣用剛其民易興以
善義浙東西數郡浮萎繁華而台皆反之及其敝也胥
靡以偷胥成以訐一不相能至聚徒旅相攻擊訟纏孥
裔不解椄槢死狴犴㒺有悔者且風然曰豪哉豪哉狡
猾之徒則延蔓為宄愚黔黎治之急則紏黨與縛長吏
緩則日就穨[莫-大+羽]至其君子則或决廉隅藩翰而為之是
故牧斯土者不曰民頑梗吾化也則曰吏奸蠧吾政也
夫斯民也三代之英也豈今昔不相倫至此哉吾聞之
牧人猶牧馬也和其唇吻順其恒度寬其銜勒時其食
飲馬異類也固可馴之以驟馳而况人乎目其橛飾鞭
筴之法繁燒之刻之饑之渴之而曰世無良馬顧弗思
已矣金陵顧君華玉挾才識志節為令有聲徵為天官
郎久次出守開封忤奄柄謫居嶺表者三年始復遷兹
土至則喟然思曰民敝久矣無他牧之無法也由是進
父老而風之曰爾若赤子也若爾父母也以繼自今若
與爾濯而新之不率者有憲勦兇振墮昭勸懲長廉耻
政未及朞而六邑風歸郡故有燕居久就垝圮君經易
欞桷墁飾粉堊參以瓦甓環以卉木旁有松數十株高
可數百尺磐石巍岌可亭其上延遠風作虬龍聲或曰
是松元至大間趙某所植者或然也時若風教未純俗
未變民有乖戾君休衙舉燭坐其中於邑不懌小吏報
曰漏已三鼓矣君曰吾方思吾旦所出者
漳州重新府治記
嘉靖二年春二月漳州府治成張子集宷屬示厥成績
前參知周子某左理是邦贊厥具美請憲諸貞石遂委
役於少谷某附志業於二子者役無愛也禮匠人營邦
五等其堂涂庭序廊廡閍闑各有差以戒分也堂皆南
嚮其崇修數尋以臨明也有燕饗之堂以肅賓合寀共
議庶政其隅有室以退思過今之郡治即古之侯國也
漳州南袵海又控島夷實維雄邦三方皆連亘巖砦峒
蜑修阻厭大兵其按制防虞之艱實不與他邦類先是
漳之治弗治堂欂櫨撓腐級甓四折其燕堂為墟蝕於
奥草門卷傾塌吏露處是謂弗莊民之慢政且久也嘉
靖改元張子假臺臣出牧於漳至則喟然曰夫土階既
遠明德新民是用莊以蒞者維兹弗治乃可以蒞乎於
是乎度貲於郡倅杜君昂聶君仁郡提刑胡君宗道得
請游粟若干石於是乎以七月載功以龍溪尉聶彦漳
浦尉莫魯司征郭玉耆氓王虞煥以其能受勾會以南
靖尉關鳳受陶旊平貿百用凡石材瓴甋鎡鍤楨幹絢
堊之屬一時而登傭游民而役之七閱月而治成為燕
堂八楹崇五仞六咫修十尋而上横度九尺之筵十四
之而下遷外帑於左周序蓋甃悉以石用杜宼灾名曰
廣濟前為堂治其漫患鮮以白盛黃錯而繡綰堂東西
為卷二十楹南為門二階三閈閡既槩昭其觀也夫漳
人營室其庀材最艱材出延建以海至輸轉率登於其
直兹維始事也龍溪茶硿有靈石裂決漲木千章來會
城下是困崖嵲十許禩者耋老驚曰自吾生於斯齒齓
而豁未見此豈天將神之以相公之營耶之役也貲出
於游粟力傭於游民神相以材問之四人無厲者足以
考君子之政矣古人云作室猶治身門堂寢室猶之四
肢百骸也而吾中處猶心也門廡不治猶手足之不仁
也手足不仁不累心乎哉古人掃滌舍宇正使心地清
明明德新民一也張子之政蓋自心身之治而用之民
者也高閍夷庭豈徒為莊耶將使繼者覩其外思無歉
於其内也張子諱鵬西川洪雅人為侍御史激奸振滯
見正德中云是年秋九月日某記
福清縣復祥符陂記
嘉靖元年春正月福清縣復築祥符陂夏四月陂成始
興水利也閩八郡其四袵海民之半鹽魚以生福清土
益鹵海益患其田下下不蕃粟稷而蕃人故四人外給
恒十之七八焉宋祥符中令郎簡相土可田者得五十
頃而餘相水可瀦者得三十里而餘於是乎䟽請截江
而堤廢民居百浚逵而渠之引源於石湖之嶺𨗳而界
江瀦奔殺悍東抵於旗西臨於玉融南循於五馬北極
於玉屏之隩所跨遵義永福永東西文興凡五區轉瘠
卸鹵田化而上以始自祥符故曰祥符陂蓋噩乎其浸
也洪武二十三年陂決文興潮殺稼越正統七年邑丞
陸忠復之正德十三年陂決南臺大娘垠潮復殺稼民
至是大敝明年海虞陳侯逅來又二年下令於邑中曰
余爾牧也忍視爾敝敝今與爾復而陂以簿楊俊受稽
畫曰而往監之凡田頃出十夫十頃出百夫約畆受力
駢力宣勤沉以巨衝實以砂黃由是荷鍤執畚四人雲
至量日齊工乃湮乃防田畯報程餫夫走饟甫三月而
告成績由是變膄敷膏候氣執成江有恒流歲遂大有
繼自今即有炎嘯罔悠患由是黧老黃孺呼抃讙躍舉
曰陂之悠悠樂只有秋微侯之載齊民其亡瘳由是某
某某來致衆情請永憲於石水利裨荒政者也程伯子
之上元朱晦翁之浙東塞決堤起涇堰古則王政也而
時慢之侯今之舉無軼代論世哉侯起甲科令海邑毅
斷神察大宜厥官此其政之一也余知侯故樂序其績云
重修桂林文廟記
正德辛巳春三月桂林文廟成行釋菜禮畢善夫退而
言曰我夫子道法百王功垂萬世孔門而下之所稱論
其至矣余過闕里拜夫子遺像蓋得觀歴代帝王崇尚
之典云凡祀法祀功自王都郡邑皆祀夫子其祀物與
祀天並者夫子之功則天也桂林之祀何始乎始於宋
省元潘㧍廟成墀下茁二桂因名曰桂林祀有田鄉社
行之不廢成化間桂復茁墀下郡太守唐侯珣因益田
若干歲久廟圮鄉耆宿某等復聚而成之增四配享復
益田若干祀㧍牖下以㧍首事也今之佛老之教比之
六經豈啻爝火於大明也今六經行天而爝火亦然者
何哉夫子不攻異端而異端廢孟子攻楊墨而楊墨廢
後儒無夫子之道孟子之辯使佛老蔓及於後世至明
王之法不能制焉傷哉明法凡郡邑許一寺一觀備祈
禳也今天下之鄉社虔於所事至與食飲同要雖明知
者不免其故何也孟子云能言距楊墨者聖人之徒也
㧍始為之至化其鄉不為佛老而專事夫子在祀法亦
當血食其社也故既祀夫子亦尸祀之云董事者某某
益田者某某祠部員外郎鄭善夫撰
周太僕遇宼事記
辛未春三月山西行太僕卿周公某如太原遇賊於朝
歌變至令妻子縋垣而避之賊執公需馬射公中脅公
創甚正冠堂上抱天子誥勑矢死以委之時脅者百至
公亡屈也俄有朱千戸者渠魁也覩公肅其䣊曰朝廷
大官何得無禮刧公行不可曰不去羣小無知慮有竒
巧時縣尉曹安亦在虜中固請從之賊重公居之樓上
命主者為食覓醫為藥其所以尊而衛之者甚周公意
其無他也以義讓之賊芔然起曰吾豈願至此哉吾為
賊瑾驅耳公曰瑾既戮曷不改圖曰嘻吾無生之門矣
既而糾其黨去之謂曹安曰吾不&KR0008;此城者為好官在
也而謹護之公妻子既出亡及牧有夏生者迎而施舍
焉於是乎俱免於難噫竒哉余時正阻兵淮北實詳公
顛末以為變亂中美談且聞公所以滅賊之策於人人
扼腕久之山東羣盗不過狗鼠之雄耳身無頓師無律
烏合而起志不在大也壤鄰相驅乃醖此大患朝廷鑿
凶門命將出師散中帑錢幣不下數百萬連五六年而
卒借徼外之兵然而山東西兩川河淮南北城陷者十
三死者十五僵尸成丘流血成川使天不悔禍有隱憂
者矣國家養士百餘年縻以好爵裕以重禄章縫之流
平居長節亢言炎炎一旦倉卒棄城逃生甚有鬻陳賈
敵以僥其身者吾見其人矣介胄之士食恩累世積威
蓄銳以竢用於一朝廼聞風而靡猶豢芻者忘意於膏
粱卒見鼷鼠反怖而遁也否則幸禍以徼功養釁以邀
賞視芟民命猶棄草菅然彼何心也哉
雲溪記
吳楚之東浙之西去海百數十里曰吳興厥土曠夷無
連峯巨藪山蔚特蓊薈蛇行不數里即斷而原不能伏
虎豺苕霅二水洄其際霅水源出吉州諸山苕水出武
康西北流二百餘里道吳興或滙或渴為浜為陴而後
東瀦於大湖水皆安恬無四序涸溢昕夕可方舟自苕
東折𣲖為小溆曰雲溪名不見圖志或曰是溪辟囂去
煩所見者白雲而已或曰隱者與雲為伍溪故多隱君
子與吳越之交風淳而土腴且宜蠶作民易以為生其
山棲淵伏也無風波豺虎之恐故世之隱君子多托焉
而蔵於漁畔也溪之潯麗菱芡葭莩美竹箭有柴門面
溪上屋數間桑柘數百株逵逕紓回蓋觀察副使張公
水居也始公羈貫時釣游是溪凡三十年出而料理天
下事又凡三十年髮已種種乃得歸是溪兹者畢志於
白雲之表與嘗怪蘇子瞻惡居西夷買田宜興又䟽請
居浙竟以人事宦情違志樂土固靳於與人耶余避人
海上稍厭蠻俗不免有風波虎豺之恐欲謀避地而力
苦不可於公之歸是溪也不無注深思云
凰陽記
下龍門東入迥溪六七里百折至衡山溪門漸狹水漸
融溪又東二里有山嶻然如鳳形其名曰鳳峯又曰凰
陽入凰之西曰西上有登龍故碑冺歲月下有廢宅畔
者據之相傳宋丞相鄭魏公避地處也或曰莊也其旁
多古塜又西半舍曰聖洞委蛇幽深天欲雨則煙雲從
其中出吾先子嘗曰凰陽可以返吾真也既而先子沒
先夫人亦沒善夫用治命卜西上之原築為塋徙故碑
於道左而新之勒年月及先子姓號於其上結廬以守
勤所志也曰青山如故時之化如斯廢宅荒塜而昔且
如今吾安知吾後殊今所見後吾者攬斯文而化思見
見聞聞相䋲以傳之無窮庶鳳陽其不丘墟哉庚午臘
月日記
春雨遊大石記
大石在陽山之西四五里嶔危峻拔特出衆巘跨者為
梁卧者為几崚而立者為丈人登之者非攀援弗克下
有流泉風雨則其聲淙淙然泉石之交有松數株盤屈
偃蹇若虬龍然旁皆椽竹栱木鬱不可數中有菴曰雲
泉或曰以其石之潤而雲澤而泉也或曰以泉流雲也
吳中山皆土少石有亦不能竒惟陽最多惟雲泉最竒
故曰大石今年春予有事滸墅滸墅距石邇而未能即
往也三月朔崑山令方豪氏過予予方病肺得豪則甚
驩言大石則又甚驩時且雨遂汎舟聯句抵石又得王
龍臣益驩且出肴酒酌梅花下復聯句至夜分時羣動
閴寂但聞所謂淙淙然者脱然有遊仙之想又於枕上
各賦詩合若干首明日晴乃策竹上絶頂盼太湖及洞
庭諸峯鐫姓名歲月於石而後返
夜遊虎丘記
自大石歸方子興未竟余病且間復登虎丘日入戒行
月入告至時暮雲未歸夜月不生山川之境陵谷之態
闇闇然若韜其靈秀而不售也廼挾奚奴曳輕裾秉燭
前導列為火城轉於中亭踞千人石藉草而坐取憨泉
而飲尋至劍池取闔閭神道不獲又以燈取石崖上古
今人陳迹又緣法堂入千頃雲閣取壁間韻賦詩詩成
僧大泉具清齋白飯對嚼而歸世之高興者有如吾二
人哉噫吾之高興而感亦大也方子為崑山彊二年而
六至吾十年於外至者再今此則偕方子也前此非方
子也方子亦非吾偕也後此者而復誰偕哉吾與方子
蹤跡蓋未定也後吾游者亦或有以感吾感正德七年
春三月二日記
賓陽樓記
浙東數州栝最遠而天台而雁宕而三衢而金華周千
里皆山栝最峻由栝東南遡湍流而上二百五十里曰
青田山益峻地益遠民益野雖有學校之教才則鮮也
朝廷考學官之成視人才之有無多寡以上下其績故
得是地則怏怏然入是地則靡靡然至於殿堂之傾圮
籩爼之廢缺禮樂之崩壊弗念也正德三年閩進士張
子某為之至則大有憂曰是豈人才之不縣於教而故
限於地耶是豈殿堂籩爼禮樂之類不足以飾教耶吾
人敝之病也首治先師殿廡次葺泮宫次表鄕賢而祠
之次新祭器次講諸禮儀乃復集多士議建宗文樓鈎
材於梵因力於天衰貲於衆厥日維良厥位維東厥堂
維巽維三月樓成乃自命曰賓陽以為諸生問學之地
名本諸書而義則取諸易也易曰日出地上晉君子以
自昭明德士之登斯樓者顧名思義將有所激而興者
乎夫其有思也必有興也人而思人而興則青田人才
殆自兹樓富矣然則張子之為之也固在殿堂籩俎禮
樂之外也
少谷集卷十
