少谷集卷一上
明鄭善夫撰
騷
汎太湖望洞庭
太湖風兮白波瞻望洞庭兮森雲蘿擷杜蘅兮水中吊
范蠡兮山阿目盈盈兮不極美人遠兮柰何渺予懷兮
夕陽聽不可兮吳歌
鳳山辭
義興杭世卿厥父省齋厥母王將即于鳳山故
宅為作鳳山辭一闋
夫唯山之效美兮紛衆萬之淑祥有振振之令鳥兮絢
采采之文章涓高梧以營室兮口卒瘏而周皇殷九苞
之未誕兮軒遠翥而求凰陸海邈其伏陰兮屏爾類以
自臧大網結于中野兮二苞格而鳴岡徙阿閣于戾止
兮披晨曦之耿光嘅禄運之倏窮兮翳冲漠而遥翔奇
氣宕于六天兮毛衣委于故邦羣鴟倨以自邁衆息下
其如僵苟靈光之弗冺雖捐性其奚傷誶曰予悲夫雲
和之曲卒不續兮顧此鳥之永遺豈四靈之不有兮世
蓋溷之以蝘蜓與螽斯
賦
大風賦
繄大塊之噫氣兮駸獨藴此颶風蓬蓬而起於北海兮
乃震蕩乎四窮硿礲礲如雷霆之行地兮萬鳥噪而不
集神龍孽螭赫然怒兮霖雨沛其來下使海水而立雪
山兮何舟楫之能持神禹之不可思兮令陽侯而不來
崩龍門而亥峽兮浪滔天而不泄也天地忽而變此容
色兮將何物而不拆也哀萬物之肅殺兮夫誰而能遁
之何皇天之好生兮漠乎余將問之東園之樹兮爾自
今其蕭條小者拆而大者傷兮豈天命之已當飛砂走
石兮日慘慘而無光氣矇翳而不長兮余蓋疑此洪荒
昔堯舜之在上兮乃令九年之洚水將聖明之撫運兮
亦丁乎歴數之陽九惟德弭變兮念天心之至仁神武
之誅暴兮氣至極必淜而四出凛霜冬沍兮中實藏此
陽春余悲乎松筠與桂叢兮實余私之所鍾且日就于
沮傷兮何時蓊鬱而余同亂曰天時有序君子之常君
子齊德備此耿光分外之事余何計量修彼墻屋葺我
室堂天下廣居猗爾樂康
愍竹賦
嘉靖癸未秋日載矇具風破條震蕩逾旬余桑
苧園有竹數叢老榦新篁日見凋拆余甚悲之
無是君子相殘之應也感而賦之
余索居而寡儔兮卧桑梓於汭濱開三徑以候益兮洵
有志于古之人感枤杜於周詩兮胡賢者之我親樹篔
簹以終畮兮修孔氏之四隣抱嶰谷之古音兮持至和
以為度垂纍纍之懋實兮鵷苞式其來下篁翛以脱籜
兮具衆美之攸同日比德而連類兮竊獨葆此歲寒何
終風之戒木兮悵獨食此險艱繽衝條而折柯兮連宵
昕其不伏何金玉之琅琅兮乃變此殺伐之餘酷皇天
震怒苟罔不摧折兮松栢則介而獨留余悲夫同類之
相攻兮况復值此凜秋麗洵美於三益兮遡前古而則
爾吾清明之内懼兮蓋君子而相詆嗟芝蘭之難榮兮
荆棘麗而附資縱向背之匪同好兮不愈於槿蒺之與
菉葹誶曰皇天之㒺攸好德兮自叢桂而伐之楩楠之
十圍兮風拔之矧此懋節兮非濁世之好也豈細德之
不可崇兮嗟未聞此道也
四言古詩
古戰場
朝發汾河暮經白溝茫然戰場四時為秋黃雲阨關壯
士不憂拔劍斫地戰骨無收風沙冥冥髑髏嘯歌鳥飛
不下客行奈何世無凰麟龍虎鬭爭誰哉弄丸四海解
兵
菖歜二章贈孫太初山人
菖歜葱葱在彼澗濱歲茁九花世人不紉秘之潁谷以
俟雲君念彼菉葹蒼蒼廣津
其二
菖歜青青在彼原隰歲茹九節可以絶粒華滋寂寥爾
乃獨立世無神皇鳳衰麟泣
野田黃雀行
&KR1786;&KR1786;黃雀集彼榛柯上有鷙鳥下有虞羅低飛不可高
飛奈何曷不去此野田有禾鵬雛摇摇隼則制之兔罝
纖纖鴻則罹之龍潛在淵可以全身壤蠖不屈何以引
伸朱鳳威垂稠羽是依鴟梟化之矰弋安施
梁之石操上楊國老
梁之山兮岳岳其砥石之磐磐興雲及雨膚合之施其
誰弗被立天之中君子不匱天常西虧地亦東潰我不
爾奠曷其有位大皇時行大浸時滋懷貞用敦君予以
幾
夢井歌二章(有引)
昨夢井水溢地上甘而渫列於荒墟心惻然也
占曰井水溢施弗窮也甘而渫用適中也渫而
不食道弗庸也明王已興而列諸荒已焉哉作
夢井歌
井之京京其出淵淵汔至不繘謂我叵泉甃如幕如我
夢乘如寤懷載且維以永戲
其二
井之淵淵爰是用汲王明王明受此戩福渫而不食於
井何傷君子之履不遷其方
白泉二章贈汪希周
湔湔流泉行彼地中燦為星宿麗爾雲空萬殊之母直
遂涵弘賁以正本蒙以養功君子果行丕顯其逢
其二
湔湔流泉㶁㶁濫觴積為江漢博大以剛彼王者明受
福無疆神龍所都厥澍載滂君子利用何往弗臧
少谷集卷一上
少谷集卷一下
明鄭善夫撰
五言古詩
飛龍引
採銅鑄寶鼎煉作九還丹服食壽長生長生千萬年白
日跨飛龍宸遊上九天如何鼎湖路一去無時還君子
貴返終仙術諒非難方士費論說彼心詎能安秦皇與
漢武黃土高巑岏
遊莆中麥斜巗
陵坡回燠風楸枰淨如沐戒言尋浩渺聊以散沈鬱况
兹二月半芳草萋以綠青霞媚遥天烏巾入殊俗&KR0706;崎
麥斜巗幽人有高足懷賢招艾軒探真小樵谷世緣夙
已斷碧嶺不可辱君看南昌尉去去從所欲
其二
麥斜何嶄嶄兹遊愜心魂石洞入窈窕不說桃花源白
雲走平地崇岡亦崩奔松篁翳重陰境幽判寒暄天關
手可摩始覺所歴尊赤城去不遠玉禾行當蕃相期馬
子微於此採靈根
登雲居山二首
貪清不自愛歴歴疎遠目緬懷雲居勝駕言陟層曲樛
枓遁斧斤岐徑積樸&KR0554;雲棧紛當心不敢輕落足捫枯
驟戰兢披荆逾匍匐尫羸無奈何况復迷浚谷雖無䕫
莘警詎測蜒蚿伏少焉青霞深轉思白日速山海信偉
觀何以慰彳亍我行孰驅迫自致窮途哭伯陽不出門
世路了如燭願昭籛子誡或免華山辱
其二
摉奇頭欲改禹穴未得傍忽慕麥斜巗玄境足佳況連
峰削芙容石門天下壯篔簹復修纖天聲落屏嶂雲居
獨奇絶遐思愈飛颺以兹發高蹤力欲排雲上百息徑
嶮艱一眺極沆漭鵷鸞税仙驂芝蓀洗凡狀試按山海
圖一一皆不妄雖然羸瘵成已過平生望應悲蜉居子
兀兀坐盆盎吾將從盧敖直與雲露抗西凌崑崙風東
薄滄海浪前期邈悠悠拊膺以惆悵
下何嶺
雲居不可升塞型𦕈天上諷然下何嶺歘若墜青嶂數
日愁險艱及此愛平曠林墟相維亘川原亦排蕩春容
麗華滋百草不相放躊躇谷鳥喧坐失青藜杖山中勝
事繁林叟重揖讓豈無山水癖筋力故莫彊栗里在人
境君子有末尚
溪上
南行遵溪滸流景何楚楚溪毛繡藻蘩游魚聚相喣錦
石亦參錯綠髮明可數小者如卧羊大者如伏虎飛湍
所磨蕩兀兀自太古叢薄交深春不但蔚榛楛兹遊倦
登陟到此一延佇況有令主人意氣不為忤擔囊輕百
里一一適我所春花未終極豈即懷故土錦江非不佳
人情薄如楮西遊杜陵老安得免愁苦
復晴趨仙邑
晴光蕩游目一雨山逾碧翛然戒晨征乃爾騁雙屐修
林静宿氛故術没行跡僕夫重遠路賤子有奇癖南循
抵仙城北放蘭阪陌波嶺行有需朋曹意安極我生無
漫游允得就三益
古意三首
蓬門霜雪繁玉顔苦禁當稍識春風面春風轉斷腸
其二
蠶盛不理粧露采陌上桑但知織作緊不覺年貌傷
其三
寶鏡皎如月價值千黃金偏照可憐色不照可憐心
丼泉子
客有羅浮君羽衣行翩翩長揖謝世事鍊性三十春沆
瀣不滿口貌如藐姑神問道廣成子空同高嶙峋挂瓢
椅樹枝振舄天風門朅來弔延陵晤言東海濱示我紫
尸術挺身入層雲誓將結瑶華引手長相親
子夜吳歌九解贈殷近夫
郎今落海濱儂亦可憐身不見昌陽草何曾生要津(一)
(觧)儂身不下堂郎居隔江水雖則隔江水思心日萬里
(二解)昔别於何時十載參與商豈是無所見狼嘴夜夜
張(三解)夜夜撫素琴惻惻生怨慕枯桐在膝上梧子在
何處(四解)融融四五月婉婉采蓮女海上無芙渠誰則
識蓮子(五解)低頭摘荷葉舉頭看月光歸來覓剪刀為
歡製衣裳(六解)終日對海棠終夜不成寐何以不成寐
花開儂獨自(七解)登樓看雙星蜘蛛在樓角綿綿腹中
絲求匹不能得(八解)歡去一何久歡來一何晏來時何
所贈雙雙雲錦段(九解)
吳中吟二首
出自吳東門遥望姑胥臺望久無所見回風慘蒿萊圖
王志未就神木生劫灰三復春秋傳英雄使人哀
其二
越女進館娃楚囚落天涯二物不並立海水漂鴟夷湛
盧南入郢神物竟先知吳宫八百年旦夕遊鹿麋緬晤
喪亡主豈盡庸以&KR0008;
冬日同顧九和殷近夫孫太初顧與成汎太湖
震澤夫何如歲晏意自好天風吹玄冥雪浪入浩溔黿
鼉浮山岳白日搖晴昊洞庭渺林屋流水隔煩惱昔有
綠毛翁於此採玄草風雲白石牀鬼物為持保聞兹長
道念攜艫事幽討平生竹溪逸矧是同懷抱相從捫綠
雲坐聽啟鴻寶終當吸沆瀣去去遊亭纛
江上送殷二秀才
覯子在逆旅失子在歲晏一似南飛鴻一似西歸燕繁
露戾修林終風捷如箭過翼趨所期殊方卒相見物情
異冷煖人事阻華面遲余玉門春子復宂梁殿
元日
東君御征轅玄冥迅回車温風倏爾至古梅茁其葩桃
戶新受符蓼盤香團芽感此念故里兼之懷年華炙蠣
洽弟兄問歲話桑麻二期走逋旅簪紱生嘆嗟坐兹失
初服五内長負痾兔窟有宂狐凰木亦棲鴉悟機貴在
蚤勿令負雲霞
放舟荆溪尋張公洞不果歸至滆湖起步長橋望
煙景放歌
日晷于東馳羇人復北征鼓舠下荆溪言訪張道陵緣
薄扼事艱意短迴修程稠年戒襟素履兹荒志誠坐令
紫霞居遠隔於青冥所賴滆湖好煙景疏天聲躞蹀騁
瞻眺稍慰滄洲情青鏡不肯私金精幾時營寓形若流
電空懷紫金經
河上送鮑使君
柔風協河洲回飈被泗瀆賢軺指玉衡過門不停軸結
交何所將解我雙英瑴豈無錦繡段感彼並朽藗希君
復自愛勿使輶出櫝
貧女吟八解
南陽有貧女抱甕立水澳趾短泥濘修挽衣以彳亍自
言良家息淪躓類草木亦知奉壼範誰與周煢獨(一解)
煢獨誰與周室中無儲遺閉戶理機杼苦樂中自知揚
聲度昏旦粃糟轉無時豈不愛綺羅迺有杼軸悲(二解)
杼軸曷足悲感往思維谷三年喧格鬭肉骨不可贖非
無好里閭處子有約束失時當告誰甘此守饘粥(三解)
東隣有嫠婦宵旦當戶哭良人淹戍邊存否不可卜近
聞邊釁起百萬化魚肉生離云有期死别竟何續(四解)
西隣亦送女夫壻輕薄兒朝捷忘歸矢暮挾青樓姬床
頭合歡被桁上嫁時衣悠悠百年思采菲生怨咨(五解)
南村有棄婦曩亦誡雝肅夫君心不同入闥轉見逐白
頭且勿唱綠髮頓空谷榆蒲悴高秋却怨飄風速(六解)
北里多豪華服御紈與綺張幕集權貴炮熊炙文鯉妙
舞襍燕趙徵歌遍梁楚豈無良蹇修妾心自不爾(七解)
鳳凰棲梧桐下食青琅玕鴟鳶嚇腐鼠但識彼所歡人
情競刀錐豈識達士賢庭槐鳴周周微音向誰宣(八解)
義鳩篇
端居肅元府永惟玄化機神理㒺有忒衆萬詎能違翔
植紛總總氣感率有知無論大聖狂咎休固其宜荆茂
于義音烏馴以孝思細德亦鼓物而况鳳與麒戒言彼
狡童胡自决德基達人上内植履祥復何疑
贈黃肇三首
終風勁柔條遊子返故鄉兄嫂糝藜羹慈母縫衣裳離
觥載恓惻平旦天一方來忘楚塞遠去覺閩山長
其二
來如秋空鶚去似春泥蠖春泥何淤沮百足進復却人
情鄉邦好歸客何蕭索室堂雍婉孌殊方信不惡旋飈
掠檣烏骨肉臨當坼
其三
上林未揖讓廣莫進癘瘴大江不可踰坡陁莽翻蕩入
門報所親何以慰惆悵庭萱𬎼有永塞鴈宛相望
夏日闕庭見鶴
景風薄梁殿銅雲逓玄虛侵星不櫛髮入直承明廬朅
來雙白鶴蹌蹌下彤除竦身舞飛容揚音結長吁物情
含所因悲鳴胡為乎曰余覽幽經靦爾情不舒霜毛麗
藻質豈受泥水汚内飫土木氣外有金精敷盜泉非吾
願腐鼠安足圖緬惟玄圃驂迺是青田雛言兹非世畜
何以羈此都誤入燕雀網遂被樊籠拘委質太液池昂
藏狎鷗鳬崇朝受餅餌向夕聽傳呼以兹抱懊惋寧復
競盈餘冉冉積年歲&KR2181;&KR2181;向盆盂豈無四海心所惜六
翮疎顧惟鷹犬坊豈乏耳目娛矜春有雪衣絶地復的
盧終當返真性去去翔天衢一舉歴五岳再舉遍九區
翛然逐鳳凰下來瑞唐虞此意良不極流光倏于徂麟
傷古亦然聊自遣煩紓
夏日嘆
長嬴何蒼涼大火不烘爆燭龍西北死踆烏東南蹙遲
遲凌曾桑忽忽下蒙谷鈞天不敷華羣陰豈全伏金星
似火赤未旰即動角應感陰沴盛轉訝日晷促羲和職
業廢寒暑事反覆麥秋猶寒衣絺綌未即錄雄風來蓬
蓬慘怛蜚大屋揚霧清晝昏愈覺白日速迅雷不發榮
虺虺振坤軸三時無雨澤何以升五榖蝝&KR0008;復不仁延
禍到樸&KR0554;近聞河内外數載茹草木更兼豺虎繁死者
十五六諸公樂安穩羣倖厭梁肉萬姓亦何罪坐使蒙
螫毒以兹和氣乖無怪邊釁踧天人象已顯巖廟計須
熟緬思弘治化歴歴在耳目爕理得所司氣侯有攸屬
八風率順序五緯不愆轂廿年宣重光萬國昭玉燭平
路生廣庭箑脯出荒服所以覆幬下老不聞殺戮中遭
屢更變美意尚可掬勖哉柱石翁弘治是龜卜狂夫不
解事豈敢糜廩禄倉皇杞人憂凱切麥丘祝但願麗大
明末光普曾曲
題九峯書院
圓象序興没大道蔑消沈濓伊冥契後作者紛林林石
鼓未榛莽嵩陽亦嶔崟九峰復何如夫子重幽尋結架
雲霞交討求松竹陰探真破衆眩集虛嗣希音川注理
有託物化情迺任鏘鏘廣陵散寫之龍脣琴閉閣綴道
論永為後賢琛曰余早送誤捷徑坐滯淫竊睞無窮門
浩蕩糾寸心睠言摳裳衣畢志遵所欽
贈潘子四首
俚子習巴唱佳人奏陽春懷仁出湘浦信美乃寡倫心
期不自媚持以奉明君上絃協鳳吹下絃泣鬼神邊地
霜霰繁剛風凜以辛但恐變商徵指詰不得伸躊躇廣
廡下此意難重陳
其二
大道久湮閉王英改波瀾時流習玄默危言伏禍患君
子守貞亮所貴殉世艱嚴霜被廣域朱葳駭前觀嘉卉
亦摧頽而況莩與菅茂子竹栢意慰我樗櫟顔春華諒
峭蒨表之在歲寒
其三
念昔與子别繁霜結崇榕猶懷烏石鑣復轉并州蓬昔
也辰避參今兹鷰離鴻羣生固無極百齡會有窮平時
所交友昏晝誰則同蘭苕向披靡玄曜豈恒中子其保
光惠遠行慰㤝㤝
其四
浮金肅叢薄黃落棲廣墟念子事孤往煩憂結不舒斥
鷃足蓬蒿鳳凰則高梧誼雅苟不易豈必均所趨志士
貴努力丈夫行棄繻
東海有一士
東海有一士被服雲錦裳饑餐炎洲霞渴吸瑶池漿鶴
馭何翩翩九垓一相羊朝發崗䍚野夕憩沈默鄉睠言
與汗漫抗臂窮洪荒九州雖云大視之如室堂紛紛尺
蠖徒看彼鴻鵠翔
黃伯固
黃郎遯世士抱影處空谷擷芳上木末采藻立水澳妙
善難可隣歲暮守幽獨懷姝匪自媚出門重結束風雲
一撫念故術草豐蓐鄙夫附丘阿達者從所欲康樂營
石門知章疏剡曲存道苟不貳豈貽山靈辱
秋夜遲王員外時行
涼風升寒節切切充重幃堅冰戒時至鴻鴈明其幾春
滋淨不處秋隼方高飛鑒物沈幽志誰能不懷歸素月
臨丘榛灼灼澄圓暉圓暉豈不愛零露沾我衣遲我同
懷子濡滯尚安之呼琴為子鳴調苦使心違不恨歲載
徂但恨知音稀盈縮本恒理傷哉生别離
初離京邑畱别諸同志四首
陳車遵城闉振策導廣路仰盻孤雲征俯見流波泝感
念平生懽豈以杯酒故羣居不自覺相失增怨慕川河
引舟楫陵陸曠煙霧重覯難可尋努力敷襟素
其二
浮萍戀故波離鳥思故林故林既得期儔侣無遺音與
子共朝夕奚堪更商參山河日以邈霜霰日以深鴻麟
無時至安能訴幽襟晤好諒有時迅節忽載陰願言敦
明德白首慰離心
其三
馳車太行坂北首入楚澤迷途不早悟困頓安所適爵
服載憂患趨者何充斥流俗日向靡胡為重濡跡京塵
復何長不見所緇白凡駘御文輿赤驥且辟易誰能違
衆好共整東山屐
其四
長歌逾薊門凝眸眺崇京陵闕何崔嵬馬行令心怦雖
云返鄉域不獲偕良朋勞鶻無勁翮斷鴻有離聲幽期
莫可並沉慮獨拊膺
見蜚鴈
涼風動沙磧朔鴈至紛紛為避陰山雪翻衝楚澤雲嗷
嗷清作籟總總字成文意適稻梁得心驚弋彈聞時縣
出塞夢肻妬下鞲勛遠愧青田鶴高飛絶世氛
謁畱侯祠
吾慕張子房乃是紫霞客志士有苦心麟趾暫驅策功
隳博浪沙折節下黃石談笑用漢祖畢志任所適神山
逝朱鳳鷙鳥空累百
大雪行三茆山中
解束悟服食營慮結山水比聞三峰秀賫懽一來此同
雲布坤維六花漫不止升危滯遐蹤寓目殺高志真源
不可往罔蜮兼泥滓居凡殊所厭還丹亦難恃太虛本
宅無彭殤同已矣安得莊生達相與析玄理
遊煙霞洞天
今我忽不樂駕言結遊駟遥望南山木鬱鬱有真意崖
瀑垂素幢谷風擊繁吹洞幽無别蹤白雲藹而至狨啼
修術暗猱閧樛枝墜山精綠羅衣見客宛自媚形遺物
不違真存道匪貳鑒兹浹心想去與衆俱棄
贈何仲默
何子生知姿弱齒咏鳳皇垂帷破墳籍一目能十行雅
調走鮑謝雄才抗班揚黃鍾一徹虛絲管空鏗鏘陸沉
金馬門卒歲泣麟傷賈生亦逢時杜甫終為郎古來聖
哲士位細非所妨屼屼大復山後賢永相望
贈近夫
石川山東晶童稚只自樹昔探莊老窟終蹈宣尼矩學
術通天人聲華照區宇中年隸宦籍志豈屑軒組挂冠
四五載遜迹謝官府近因避虎豺復出圖三釡海邑方
用兵庶務紛蚉聚才聞借寇恂已見思何武吾觀江河
流喧豗惡足數
發越州
生無冠組分碌碌守迍邅越南十二月盡室復遠遷故
國𦕈天末扁舟薄言旋閩中地氣暖可免絲與綿舊業
雖荒蕪尚有一頃田他鄉困饑寒胡為重留連且聞江
海熟已不憂荒年此州固信美旅寓豈其然盤飡未易
遘薪水亦費錢雖得山水玩顧非貧士便素癖厭人事
况乃居市廛毅然舍此去飄颻御風煙夜泊桐江雲放
歌漁父篇朝登富春山釣臺兩高懸如云迫遲暮頓覺
忘憂煎行復經武夷真詮落吾緣引手向紫霞高招控
鶴仙沆瀣亦可飽安能逐鴟鳶跼跼禹跡裏裏情向誰
宣
嚴陵灘
咄咄嚴子陵竟不能下爾迢迢富春山潣潣桐江水渺
渺窮居士皇皇漢天子當年布衣交一旦君臣禮渭川
罷釣綸莘野釋耒耜上賢尊天瑞所願贊天紀但非魚
水會往往委泥滓明王久不作吾道長已矣
憶李御史雲
憶昔在吳會與子共昕夕劇談例百壺醉咤滄溟窄晨
光倏不處人事轉凄惻予復苦羇旅子已作逐客鄱陽
波浪深南岳瘴霧塞鴻冥天萬里帛書經歲得誰知消
息來竟作幽明隔冥契既永逝今我何蕭摵曩時青蓮
花持抱化為石回首靈源山雲際且屏迹
故太傅于公謙
太傅出南方眉宇天人表曩在英廟朝讜論多了了三
邊正統末兵戈日俶擾先皇巡朔方敵騎伏潢沼黃雲
阨塞垣仙仗迷周道法駕一蒙塵作意索金寶京城既
搖動和議雜紛糾公時贊戎機決策截瀾倒告廟定儲
君誓衆守隍堡耀兵向陰山直欲舉征討居庸扼咽喉
鐵馬豈得搗坐令敵計窮食盡師遂老翠華果全歸黃
屋免再造雖重獲罪戾社稷功非小功高反殺身於古
亦常有固由天威赫實為青蠅撓天日終輝輝即見是
非瞭神衷啟後聖殊錫達幽𦕈憶昔靖康亂謀國何草
草堂堂宋諸良唯唯遵和好甘心拜仇敵所以至絶島
直書在史氏公節須皦皦
贈方豪
崑山天下士抗懷薄秋旻作詩接元白開口奔鬼神狂
來放厥詞妙得造化真習尚罕時好結交必古人三年
策仕版八口還憂貧民俗日向澆真欲回其淳尸名况
疾惡所以讒柄新鄒陽固得譴鄭僑終見親迷途墮老
洫誰辨玉與珉君看裳陵山萬古當嶙峋
須溪除日
兹夕乃何夕忽忽歲云徂南征歴寒温猶滯天一隅去
年闔閭城今年姑蔑墟風塵久未厭豈得念故都懷中
兩女兒旦夕如長鳬出門初學語今能效屠蘇團欒豈
慰意惻惻悲隙駒比隣數知舊别後還有無爵服既不
情鉛汞亦我誣九野天浩蕩奄奄正愁予
贈周用賓歸江郎五首
岧岧三神山鬱鬱山上木叢株糝古雪雲際守幽獨附
枝中梁桷匠石豈不欲寓形萬仞岡沆瀣空中浴其名
曰冥靈千春葆芳躅桂樹亦葳蕤迺有斧斤辱
其二
衢陽何所有江郎兀南陲雲霞幻奇態萬古天為低飛
鳥莫可上人跡將焉為上有珠貝宫神物光陸離吾將
遊其樊薄言采玄芝
其三
翩翩黃鵠鳥頓足珠樹林誤入燕雀網稻梁非宿心羽
毛日摧頽逝節已載陰終焉摩青天高梧結珍禽秋風
下木葉各奏世外音凡鳥空嘈嘈角鷹扇禍淫玄陰一
解散求友意何深風翮或相及無忘寄幽襟
其四
昔我歸山中敬訪江郎石相逢草莽間意氣兩測識電
露無恒期煙霞有真色黃泥天雞没感子何所適葛洪
以丹砂玄聖終沙磧通潛自天行達者固無窒贈子白
雲篇心知詎宜默
其五
繁霜襲廣野怛怛失衆芳送子不及遠歲晏令心傷結
交豈在故所貴旦暮遇曰余罹天弢尚爾界覺路青山
何逶迤行子有所之異域雪霰盛勿使白鶴疑
讀李質菴稿
雅音失其傳作者隨風移於楚有屈宋漢則河梁詞曹
劉氣軒軒逸文振哀悲兩晉一精工六朝遂陵遲角然
尚色澤古風不成吹盧王號詞伯秪用綺麗為千年取
正印乃有陳拾遺或不盡反朴朝代兼天資所以王李
輩向道識所期大哉杜少陵苦心良在斯遠遊四十載
而況經險巇放之黃鍾鳴斂之珠玉輝幽之鬼神泣明
之雷雨垂變幻時百出與古乃同歸律詩自唐起所尚
句字奇末流亦叫噪古意漫莫知歴兹六十紀識路良
獨稀鳳鳥空中鳴衆禽反見嗤夜寒理危絃惻惻賞心
違
贈吾謹五首
朅來潛元子偃息蒼雲根懷姝三十祀為亢遵世屯甸
候翔虎貙鳳鳥乃孤鶱微榮曷足貴所貴至道尊糠籺
鑄堯舜水虎伏玄門豈同曲轅櫟遁天得長存
其二
采蘭荒江陬繁芳被羅襦采采不自媚征途爰有需征
途何遥遥波嶺爭洄紓宵旦判辰參卒歲焉可圖南州
瘴霧塞狨蹄下城隅永言守沉晦去去寧君軀
其三
南服有佳人遺身在遠道上衣雲錦燦下裳花萼繞容
華耀朝曦歲晏結芳草獨行誰與娛抱影心正搗豈無
合歡被附托苦不早楚璞思一獻和氏莫復保世無良
蹇修雌守以終老
其四
麟為希曠禎何以至魯藩大道久喪世麟趾在人間仲
冬鉅野風犺獍乃高蹲合圍不孑遺靈物罹其樊虞人
折爾足眩爾貂與貆豈但子鉏商魚眎乃漫漫大鵬息
南溟培風會高摶紛紛枋榆鷃安知九霄翰
其五
京洛貴遊子結駟康莊衢前麾擁楚舞後驂雜吳歈結
交盡侯門意氣陵上都玉食豺虎側闇者適所趨寧知
窮巷士仄仄頓空廬冬裘不掩脛夕粟無斗儲阨抑曷
足悲主者顧乘除神奇化臭腐榮盛可久居子雲草玄
地千載名不渝
雙劍篇贈毛汝厲
雙劍在昆吾淬礪良獨勞年歲既已久況兹以鵜膏豐
城古獄下閃閃星文高雲逵一見收結珮事遊遨被以
黃金鞘繫以赤玉縧霜鋒按月窟萬里風雷號一劍乃
棄置埋照同鉛刀豈不愛光霽乖誃異所遭有時匣中
吼魑魅皆遁逃神物卒當合世人那得操君看延平津
糾糾雙龍交
岊江送汝厲二首
漂漂海上萍卒卒梁間燕與子結同心何意異鄉縣游
團散景光譚討猥深眷睠兹朱旻際乃有此暌判川途
何渺默年運復流轉豈無繾綣心王事不可緩君當翔
要津我且守迍賤膏煎以自明璞辱以自衒願言沉光
輝勿使闇者見
其二
西北日晼晼宫觀凝寒煙行子暮何之駕言北之燕前
驂結良駟後徒控華旃中輿歌響發楚聲一何繁一闋
遠别離再闋行路難薊門無清塵易水有急湍曠士懷
明義天步故多艱賤子甘自營淪晦亦所懽乖期在昧
旦且復叙凉暄容輝無時及表之英琅玕
南山一株松
南山一株松衣被何嬋嫣上焉絶雲氣下者抵流泉季
秋零露沍百草乃棄捐修條抗回風況結霜霰緣附托
一得所斤斧那得前所以保容華閱歲及百千紛紛蜉
居子豈知有大年
答毛汝厲侍御
仲夏夜向短忽忽不得寐所思𦕈天未鴻鴈冉而至佳
人隔湘波遺我雲錦字開緘珠貝光亹亹見深意綢繆
梅劍言&KR0008;譩膠漆地時危先金甲儒服久淪弊感子情
義重難以筆舌記念昔在京師邂逅意交質文章詎足
傳偏愛無妬忌逢人說項斯益見君子誼我生豈土木
嘖嘖賞風味頃來趣南方驄馬金絡轡侁侁表幹臣赫
赫天子使始識豸繡衣已褫魑魅氣如何駕鼔車乃用
此騏驥所幸日親炙慰我色憔悴公門數十尋不見所
深邃俯心下微賤此軰一騰沸平生詩百篇繕寫入篋
笥自愧交遊間何敢復當是鄙夫昧逢迎動輙得詈戾
遽意遁樵漁横逆莽復熾非子善解排何以控軒輊凝
情外形骸奮舌略榮利豈無英乂者與我獨投契朱炎
射北林檣烏蕩離思惻惻芋原屺悠悠岊江涘樓船忽
復解我馬何當係江山一搔首天地雙揮淚君才萬夫
敵偉矣瑚璉器富貴何可言勛名會多事九域悲風塵
三垂更烽燧疎瓜莫華滋短狐暗窺伺先帝在天靈仗
爾濟顛躓桓桓裴晉公彪炳於史氏王通雖鏟采戀闕
心尚閟太平十二策寂寥昔曾試持危良獨難避色信
所致古今賢達士用舍各行志贈子猛虎篇高歌髮欲
竪
少谷山雜興
輶車入城府不染市道塵買山水部巷石壁争嶙峋嘉
果自四時橘柚及棗榛樹木更茷&KR0034;梅竹逾精神茆亭
覆石上風月為主賓芸軒矮且陋著書掩柴門褦襶非
我朋心知遠見親神閒多暇日棋局見本真雖居赤縣
會每結青山雲鱗鱗十萬家刀錐忘夕昕兹山豈遥遠
煙容自津津四郊願寧謐永作草茅臣
遠離别
近别不顧家朝往仍暮還遠别不顧家出門寧計年出
門復入門兒女相牽攀鴻鵠懷四方豈受燕雀憐涼風
動沙磧劍歌慘不歡拔劍莫割水悵此離别難同胞遍
海岱所貴天綱全孔聖欲居夷老耼行度關意氣苟相
安豈在華夷間遠别即當别懷土非上賢
白雀詩
有鳥曰嘉賓結意公院深族類分摠摠中有三珍禽毛
羽白勝雪噦噦吐奇音卑尊與賤貴食宿明素心虞羅
得之喜言是世所琛飼以香稻粒嬌愛輕黃金置以白
玉樊鷙鳥不敢侵行將貢明主上林逝駸駸小鳴天地
白大鳴徹古今化國彙振德修能無滯淫類此蓬室士
懷美遵丘林一朝被爵命照耀巖巒陰永言復自愛野
田有遺吟
威鳳篇
景風布南服晨曦射丹臺威鳳何契闊千載一徘徊聲
響世不傳簫韶昔所諧虞庭既寂寞岐下亦蒿菜孔雀
與野鳥朝代紛疑猜今時夫何如天未鳴喈喈乃有摶
牛䖟附托凌太階此曲不可竟九土方喧豗
短歌行
跨馬出郭門馬疾不竢鞭長跽挽君馬聽我歌一言涼
風戒芳樹白露凄寒蟬君子有所思遠遊及幽燕在家
人所愛去家人所憐朝饔不及飱豈得戀膝前下有黃
口兒上有滄浪天今時何清廉盡室難遠遷但見被雲
錦麻枲無棄捐獨行多辛苦加餐以延年
寄惟可
褰裳采杜若江水何瀰瀰借問采何為將以遺君子人
心無終極天涯豈伊邇迅節易載陰往事更佌俿時危
生計拙何以托疲薾桂枝有晩芳芙蓉在秋水非無歲
寒姿亦逐江草萎櫟社神所祥永言葆玄理
寄顧九和侍講
昔在吳子國對君啟心懷朝遊太湖水暮宿姑胥臺狂
吟各寫志醉倒黃金罍張衡賦四愁王粲興七哀同心
而同調一嘯卑九垓翩翩海鶴舉颯颯天風來煙波忽
相失各在天一涯君為九霄翰我似窮途埃音書阻歲
年泬㵳隴間梅亦有芳菲草念子思悠哉遲暮不我顧
零落同蒿萊
送李道夫赴闕兼懷仲默
強敵且搆患我友之朔方朔方萬餘里金門鬱煌煌下
有避世士大隱而誕章十年風塵深寂寞中省郎食禄
侏儒下修身思何長我有薜荔裳因子遠寄將一以存
苦節一以昭不忘
歲暮懷京華諸友
憂思苦不徹歲暮登危岑關山百二重江水渺且深水
深亦有涉山阻亦有臨念我諸同袍一息斷風音君為
天上鳬我為水中魚飛潛自情性安能識盈虛遥望北
斗星不見北斗城參辰俱在天牛女亦分明同域而相
避何況異天地
遊子篇
睠彼不周風喟然思九夷九夷限波嶺遊子逝何之馳
車越幽薊天路逾險巇齊州豈不戀嚴威剥人肌襜褕
可禦冬所懽不予貽在賤貴所忽在遠邇所遺子去華
衣馬敦我忼慨詞
贈道夫四首
華輈戒昧旦之子赴北闕叢林無繁條天氣正十月中
逵判綢繆豈不念鶼蟨贈子金琅玕呐呐心結愲京觀
多緇塵終風永夕發修坂無逸軌知者備失蹷故家亦
有懽浮榮亦有歇志士無間居國憂固臲卼持子東門
行微言不堪說
其二
大道未底夷回飈無時起君子思致身小人亦踶踶結
綏晨出門長道從兹始馬周一布衣埋迹殊無似常何
出片言玄纁轉跕躧一旦白板扉光彩連州里拙哉孟
浩然非無聖天子平生得意句濩落入泥滓咄咄歸南
山悠悠謝朝市顯晦無賢愚自古靡不爾蘭苕言永懷
忽逐春華萎
其三
頽風吹岊水飲子白玉杯意長酒力微日暮倚徘徊十
年綈袍戀歲杪起離哀咎愆孰與陳遊衍孰與偕故國
不可居魯生行鑿坏金臺何崒嵂首山亦崔嵬茂子竹
栢心餘陰及枯荄
其四
富貴苦相迫師徒多遁巡况當強盛時誰能分沈淪之
子仗劍出舉足生煙雲河淮漫浩浩中有要路津豈忘
風波恐壯士念委身陳霜沍修途落月經柍桭良友志
異域此意難重陳欲扳時無何欲往道無因願為雙意
而飛飛出城闉
擬古
勛名不可圖嘆彼時運乖佳人處幽谷心思日如摧未
旰柴門閉盛年不克諧豈無合懽意蹇修孰與媒霜閨
雲被寒玉顔暗中頽翹首孤飛鴈雝雝令心哀
宿石竹巖
寢痾坐情累削迹離故家届兹仲如月氣候清且嘉迢
迢紫雲洞渺渺天一涯尋壑滯瀑流攀岑悟靈芽千峰
遞生態百草互吐葩周覽蕩節物況乃凌紫霞神仙彷
彿遇導我營丹砂丹砂未易營緇鬢早已華神理寓隱
頥時變增感嗟至人有逸念存形非所多
苦辛行
貪清不自愛歴歴疏遠目緬懷雲居勝駕言陟曾曲樛
枓遁斧斤岐徑積樸&KR0554;雲棧紛當心不敢輕落足捫枯
驟戰兢披棘逾匍匐尫羸無奈何況復迷浚谷雖無䕫
莘恐詎測蜒蚿伏少焉青霞深轉訝白日速山海信偉
觀何以慰彳亍我生孰驅迫自致窮途哭伯陽不出門
世路了如燭願昭籛子誡或免華山辱
王右軍
右軍鸞鳳姿初齓寓隆想沉睡乃真覺坦卧亦疎朗臨
池灑妙翰抗意風雲上籠鵝事偶然草經有攸往
少谷集卷一下
