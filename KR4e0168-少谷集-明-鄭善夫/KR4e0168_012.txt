少谷集卷十二
明鄭善夫撰
誌銘
方處士墓誌銘
方氏世居歙東鄕歴遷開化元亂復避地於邑之慎山
代有名德天順成化間有曰克共處士者諱儆少孤孱
即能誓志強立自慎山徙居棠陵連歲興土木任播植
收山川之利以身其勞紏宗屬分貸積贏歲廣祀田為
則不匱居鄕閭温温無疾言倨容人多諒其悃愊凡有
紛難率就之平焉性不飲常預羞醴以欵賢士對客笙
歌宴樂久而弗衰吾文山昔嘗出遊處士結之於婺州
吾語人曰匪物之貽抑以其好賢焉耳其親賢善施類
如此初徐宿州瑲之窮也長而無室處士力妻以宗之
女弟後宿州貴顯儒生學士翕然服其識也俗歸女率
重富輕儒亦因以少變云處士平生履患難一不動容
色壯歲役於職貢裒致方物挈厚直過鄱湖疾風失柁
儔衆皆喪魄處士獨歌嘯若遺略不為變及濟衆咸韙
之以為莫有道者其大都如此配吾氏有淑德能承處
士之志生男五人綉縟綺䋶細孫男六人豪唐度承廣
奭豪綺之子也幼時穎異有大志處士嘗摩其頂曰祖
宗積德百餘年天畀女豪將大我後乎每囑其子善成
之弘治甲寅月日年五十八而殁其亂命惟豪也後豪
果第進士著賢聲於昆沙二邑徵為比部郎為文伸縮
造化聲實日起將進為名世之賢識者以處士方食其
報云處士既葬之十有七年余與豪定交吳中又七年
復合於京師因得詳處士行誼嘆曰君之賢達顧其所
哉豪感泣曰先公注目於豪豪深愧非達非玠無以慰
先公兹葬許年墓猶未志子幸為我圖之余覽狀復嘆
曰余嘗見隱君子不由學問其作用自與道合者豈質
美乃爾抑亦山谷之生不習五味其氣清明不近都會
其風猶龐厚與及其食報往往智巧者不能跂其萬一
古所謂善人巧於用拙者其在斯人乎其在斯人乎再
拜而為之銘銘曰古有善人百年而興爰踐其德以雄
其成吁嗟乎處士之名
同安林處士墓誌銘
處士諱應字應彬以字行曾大父五秀才大父乞奴父
凱明世家同安之翔風麝浦山處士兄弟四人處士以
支子為叔氏後少孤失學及長始知書旁獵衆技如星
數九章之類悉通其理值業中蕾勤動門戸弗克竟其
所之比子元長即令讀書日勵以古人事業曰吾悔不
學聖賢耳母令若蹈吾迹已也鄕故逃儒即農自處士
首先教子而後章縫之士起惜元身立名揚處士弗及
見之耳處士平生好惡多用其天資每讀史至奸臣傳
必切齒唾罵及至忠臣義士未嘗不為之泣下平生臨
義事不顧利害直以身當之弘治壬子海寇起處士計
執其首者數人後有反仇事露至徙家以避之其事每
為人所傳如此同安富室多坐食少務農桑處士身致
贏尚計口力田抱甕決渠備勞苦而適也間語其子曰
女雖讀書兹亦不可不知持家靳一緡雖禾頭木屑亦
不忍殄然有告以困窮又恤恤捐所有人以為儉故又
稱其惠云先娶許氏生男某某某夭女某適某某適某
某夭許以罪去娶鄭氏生男某某女某適某處士生正
統巳夘月日卒弘治巳未月日年五十六越壬戌與鄭
氏合葬長興里鞍嶺葬後十六年為正德丁丑元登進
士又明年友余於京師始以狀來乞銘於戲處士古所
謂木強者惜夫執之而未化也元今濟以學問處士之
璞於是乎開矣於戲處士嗇於其身顧宜有元也銘之
曰璞之純以開於後之人
從叔南京監察御史竹泉公墓誌銘
從叔侍御公殯將行其孤昭泣告余曰自先子歾今八
禩然音日遐而德日幽孤之不肖也成矣後兹庸詎知
有先子也雖然兄之耻也余曰唏是誠余任也明幽追
遐今其圖之侍御諱行字世濟彊志利學成幼不貳達
於行而無流懷故日載其耀弘治乙丑以春秋成進士
出而執令於增城增城屬廣隩區逼五嶺歲厭大盗於
是乎下則以為民紀針兵順農以遷其途資亡振淹以
藾其生立方育類以綸其恒德由是日引月長民變而
順臚言風蜚三年無秕政也入為侍御史還軫白下復
監廣右之官日罔安志又三年持母憂去歸嗣父憂哀
苦以死年四十而三方侍御未歸時有相者曰禄戾是
數亦伊邇余時以侍御燕頷駝肩鶴武而虬髭必將大
施志於民國不然之也乃今其然哉豐聚而嗇施阜體
而儉庸志士盖惜之也侍御平生疏曠強義不下氣不
為嗛嗛之德蒿目而急世之憂其在增城也上任其果
嘗厲戈揚盾以蕩羣盗而三奪其魁又嘗掩枹鼓卸囊
鞬以身誘巨逋至犯其剡及袪以脱其好以竒制師類
如此曾祖塾兵部主事祖文韶父明壽官娶陳氏無子
窆祔壽官之封繼娶陳氏生男四人長即昭次某某某
孫男某某卜以嘉靖元年秋九月日葬於赤龍之隂銘
曰桂也可以為麗大折而小泄也蔽牛者櫟神用以拙
也誰之弗材而久持捩也朝穆之抱真離數世所媟也
故嘉定教諭吳公墓志銘
公名汭字子潔吳氏系出宋觀察使朝甫之後公懋有
隱德母葉氏生二子公長少慧從舅氏堅講毛經數年
大翫於詞奫於理閩士之雋者附焉如御史危行戶部
郎陳嬰進士余衷李廷朱璽謝珂與珂之弟璠皆樂有
成者成化二十三年省試上其名於禮部弗售以母老
分校唐昌七年以最遷儀真過臨安母卒扶喪而南卒
喪改嘉定又七年乞歸邑士夫僚屬與門下諸生願留
以考成不克歸二年卒得年六十四實正德五年七月
十一日卜十二日壬寅厝於東郭鳳丘之隂以母弟濬
祔孺人林氏男二曰德祥曰德祚孫男一將葬德祥致
孺人之命曰先夫子遺言必得君銘諸幽敦請余諾曰
善夫嘗館公家日得侍言竊記公自誦曰吾中歲窘甚
身化居妻績紝不能得父母甘脆先人棄吾哀而屑此
官以奉母也母且死旁皇遠道肩輿櫬跋梨關三百妻
孥以徒步從事今雖鼎食未嘗甘也嗚呼公其有至性
乎哉可銘也已詞曰維躬弗嬴惡既其庸維齒不豐誰
守其宗嶷嶷鳳丘爰止而宫
閩進士林允大墓誌銘
君名德昌字允大以字行林姓十九代祖穆自光州固
始入閩居方山十三世至津龍為元尚幹官地以官顯
而稼翁而同德而烜烜始遷瀛洲生成成生鋐其别業
在尚幹者多宦名惟瀛弗耀君鋐冢子也穉時以敏受
專毛詩識大充弘治二年錄閩進士籍再校於禮部棄
乙榜歸力學奉親期必效所志十七年夏以母陳氏疾
籲天求代坐憊先母以終享年四十有三噫其可哀矣
夫負志而竟以休用情而不獲養誰之為哉斯其以然
者天也娶吳航高氏生子男三長曰繼其次曰憲曰舉
皆始學而文女三高先君死繼室以臺江陳氏歸二月
而寡今將以是年某月日奉君之柩合高氏宅於某山
之原其友林某為具狀導其子繼來乞銘善夫哀其志
而感其情可襮之以傳也銘曰負志而遺用情而訛維
天匪吾匪脩維何至德之陽有丘其塋貞珉是勒爰尚
而聲
墓表
時菴高先生墓表
鄭子隱居鰲峯之北有高子瀫者九人與游時登山釣
水嘲風謔月余必九人偕而九人亦莫予之逆也邦人
見而指之曰十才子來矣復曰四生蓋詆之之辭也然
誰詆之而名亦嗣是日起瀫家最貧然事母至孝事兄
至弟身菽水得錢即以畀其兄妻紡紝為生卒歲無愠
余久而難之丁丑秋余有四方之役瀫&KR0742;其母陳氏之
命來曰先公德浮於用有美弗徵瀫復弗克肖恐遂沒
於瀫之身後世亾述者先生幸哀而表之余覽狀嘆曰
風之下久矣自䦧墻之刺作君陳不作漢晉唐宋以孝
友起家者一指數而盡傷哉吾方吊往昔而諦觀乎天
下久而弗吾應也何意乃今得高氏於吾之鄕吾無得
而闡之耶無幾何林子釴傳子汝舟報曰瀫之母於是
年月日死矣殯無容棺之所再旬日而即幽於乎孝友
之門戾此其極也悲乎今者尚忍公之弗表哉高出宋
廸功定之後元有慶生通三經為醇儒入明旭最以行
業顯旭子基基生四子其諱鑑字孔明者即公公少彊
立慱載籍至干常犯紀臣侵君子妨父妾婦乘夫弟兄
相虐迭瞿然失席叱咤而唾罵識者已知其有所不為
矣為文用古於今試輒不利晩以父日耄就分教曹州
尋遷清遠入官忻忻然歲分餘廩致甘脆為養先事繼
母至相忘如所生者其於先世遺產悉以推諸弟曰吾
方食祖父之休矣鄕間義之以為躬行孝弟而公自視
欿如也父沒之後即無復宦情歸結菴以老曰時乎時
乎吾不知為偶乎為竒乎舉世溷濁孰與其潔衆人芚
芒孰揚其芳復自稱為種蘭道人云於乎公才足以幹
世行足以轉俗其有緒餘見之丹青文字人皆寶而惜
之况其大哉侯官吳鏘聞人也嘗曰先生如高陵廣淵
吾未曾陟其樊而涉其涯安能測其中之藴即使天假
以位移孝移順施于有政豈但如古之所謂狂者不掩
其志哉吾聞晉王祥之後衣冠之盛甲於江左公之弗
施也或者天將侈之於其後也况瀫也復修公之業耶
公墓在螺峯之麓其詳見於舊志余今舉其大者表之
後千百祀有道公之懿德者視吾之文
敬齋鄭先生墓表
先生諱伉字孔明其先赤石魯氏七世祖正叔出姑子
後遂為鄭氏居常山之象湖世濟其德至先生而大先
生吳康齋之高業弟子也風聞楚越之交蓋闖然游於
萬仞者余生也晚不及挹先生之容近季子道者揖余
於京師求表先生之墓因得睹行蹟聞風慨然樂為執
鞭而恨不可得者先生三歲聞父母哭而知哀五歲誦
故事十三讀易治舉子業文理蔚然二十為慱士弟子及
省試一再不合棄之曰顯親揚名恐不在是也乃走豐
城拜於丁潛軒之門求踐履實學時年三十有幾矣廼
復見康齋先生於崇仁康齋曰此間工夫非朝夕可得
恐誤子遠來對曰此心放逸已久求先生復之耳敢欲
速乎因受小學日自驗之心身徐得聞四子六籍之要
久之於道若有見焉乃歸築室於龍池之上日取諸儒
論議一切折衷於朱子凡古載籍鮮不讀但不讀佛老
之書嘗謂其毁肢體滅人倫即不容誅又何待讀其書
而後辯其謬哉一時名士若蘭谿章楓山開化吾文山
南昌張東白皆與相可否所著有易義發明卦贊讀史
管見觀物餘論蛙鳴集凡數十萬言惜以燬盡其存者
僅十之一云吾嘗聞康齋之學最強毅直致不屑屑於
文字箋註約破碎而大同之卓然有六經鑄我之見誠
所謂發章句之迷而立於獨者夫章句猶筌蹄然本以
發迷欲學者既得而忘之也豈為終身溺之而不究心
於章句之外者乎吾聞其執喪極哀祠墓殯葬一本之
家禮設義學立社倉事事皆著實地上作業要非所謂
瑣瑣破碎者故自號曰敬齋又曰斷迷子蓋有得之康
齋者矣然挾經濟之術三謁公卿而不一試豈所謂逆
流退飛者邪古之君子知之則言言之則行聖人之心
顧亦何嘗忘天下哉使假先生以年其用舍内外之辨
必有分矣先生行履備見傳志此特其大者余故表之
以詔後之尚友者
少谷集卷十二
