少谷集卷十九
明鄭善夫撰
書三
與王時行
囊山之别便至今不相見人生幾何良友幾何苦哉苦
哉伯固兄竟死矣善夫歲裏一疾亦幾與吾兄長别少
年兄弟今髮已種種平生勛業未曾植立毫分值此聖
明中夜思之藴念何極吾兄蓋當乎時命者也時豈易
得惟吾兄以古上賢自待自心身上措之事業要令德
性用事自然功用無疆矣歲裏有奉懷之作今并錄去
子才崇道俱有書道意抱戀不盡
答張起溟
使至手書珍重悉兄心事良用縈念然君子唯修其在
我者所謂遺而不錄其失在人於我性分上良無一點
加損然吾輩因此復可加一叚警惕進修工夫道理其
實無窮學問到老只是不自滿望道未見看古人意思
是如何兄如此根器當求作百世人物眼前細故何足
上懷抱蓴鱸之思但看發出是道理是意氣意氣却能
害心善夫意兄此時此地且可行所學盤根錯節正吾
輩致力之地擇地而蹈之恐非聖賢正法萬萬免動此
念如何如何善夫即日戒行矣劣才病體當局甚迷唯
兄有以教之府治文冗次所就殊不成章尊翁傳并往
稽慢萬千相會在何時寓椷忉怛
與宗道
昨夢井水溢起而作歌偶便錄此代啓素翁行已附一
啓大約是述自已行藏於知已者迂拙唯甚不出意較
多新正執之行亦不令走知想以走執迷頗固也有追
送不及詩今亦錄去乞為轉之見走不忘於執之也此
外唯勸東岡廣詢天下賢才布之百執事然人才各有
偏勝用之當位然後可收其效此是培植國家元氣至
緊要者萬望寄懷唯此耳幸留神至念至念
答小野
承手翰已悉存念賤體苦未佳山林中讀書談學之外
無多人事煩聒精神血氣已大非往時因審老兄民事
叢積尚有餘閒養靜之功過人遠矣出處上有此聖明
走非果以忘世也求人知與自衒以往者均是枉已今
日之出必以平生所究心者為國家效尺寸安時處義
固難其進矣非敢任情也年歲不足家唯饘粥蔬水大
小皆便習只此至死不苦也承念承念南雄之政聞有
古人風甚慰時不可失眼前百姓少安未是至極飲酒
賦詩似亦無妨於政事然有二說不知是政平民和後
天下之樂乎抑只是郡事尋常自有餘力而得云云
乎走芹曝之意惟恐老兄不肯為古人也古人極難為
亦極易為唯在堅其志而已如何思道近作何官久不
通問矣會面何時不勝翹企
答歐陽崇道
近日事貧士只是要便宜公養聖賢之度恢公輔之量
教戒之足矣萬勿動心朋戶之法居今之世勢不能清
淨其源欲均節民力恐聖賢亦無有别法衆輕易舉民
不見累凢百催徵併力分干亦甚易就且免侵漁細民
之弊此法甚美非一端也中有下戶為朋者倘加至三
四人行之十年消乏自少矣尊稿妄點抹一二奉内閣
下封伯此另是一世界中事春秋定曰紀異時事如此
天下豈有太平之望耶不肖終老岩壑矣早秋欲往蘭
溪弔章公即回至期欲請一引預干草草奉覆
答林志道吏部
草堂奉接後再承手教深眷謭劣何足以承之愧感愧
感令弟到省善夫正卧病近方得問起居疎慢萬萬適
得執事謝病消息明時壯歲建立事業自是吾輩分内
事計執事才力豈宜閒居秋涼幸備辦上道以副君相
用賢至意至望至望善夫比日無一事長進又無師友
相覺發去日苦多大可驚怛作計負笈出遊莆實在意
中也未便云云功名事善夫嘗自揣而安之又恐一向
頽[莫-大+羽]一旦即死何所藉以立於世未免與草木同朽矣
執事相知幸有以發之尊夫人夀文見委荷在通家子
姪萬當執役但善夫名位素薄文事又非所長操墨班
門白地退數舍矣豈敢豈敢素翁議禮疏聞再上不知
聖意稍轉動否山齋伯固近况且如何附問未面惟為
道自愛
答陳執之侍御
春間傳使節至岊追送不及有詩附宗道處宗道歸發
回此情未有以達左右也承諭道德之論出處之節敬
佩敬佩時事已轉至此乎幾微之間治亂之判也廟廊
臺諫想悉小貞之理中興自古與創業不相及要不令
小人尋得吾輩空缺以為口實大同而默化久久當自
定也如何從仁為何喪心讀書知道理乃有此疾不可
曉不可曉草草布臆餘惟為國自重不悉
答林德敷
𤨏事雜沓未得侍不任藴懷南曺之命於懶拙病軀最
宜崇卑不論也行色大叚在莫秋親戚墳墓顧自戀戀
矣七夕後敬當過從君載自是遠器向會思抑深有成
就之意萬勿局而小之此却在父兄前輩聰明特達者
何限然所就竟如何辭藻中亦見其意向所在文章猶
美色最易溺人若非豪傑士鮮有知反者親事君載尚
未除須與入白下如何竢面究
答汪希周太守
故情稠疊何德以堪之善夫别岊上即發寒鬱疾痰喘
連日痛楚不勝畢竟吾人只是虀鹽之分耶集山詩呻
吟中得無好佳思此外唯願尊兄廣施仁惠然行之却
有次第獲上則志得行審委任則澤下究去貪汙則政
徹逐舞文之吏則法不撓勦惡人則民安同其好惡則
民從廣詢博訪則得民瘼振風節表恬退闡幽伏則民
勸此數者獲上最難人孰不欲令名令名衆之所忌獲
上之道功則歸上怨則自歸民至愚而神畢竟令名自
有攸往矣福州十邑惟福清稱梗一變尚未至齊治法
須是粗枝大葉其風氣如是自古未有以變之也閩邑
在有穿窬并舞刀之徒濱海造巨舟者多是強寇法當
去其太甚亦杜漸防微之道也芻蕘之見不覺縷縷為
吾兄盡之病次言不成章惟採行一二幸甚
答道宗
辱書併見所上封事大丈夫樹身為君固如是也甚慰
甚慰時論以子言不遜而復惴於心士君子旣定志而
復懼乎懼則寧無言言旣慰志祸患之來聽之也惟吾
子益自壯走無似自廢一邱愈自離索無足語知已草
茅固耿耿耳近来應緣不與當道通人事人事尚覺擾
心卽欲入山畜艾自康飯糲茹淡以逃於空虛復恐擺
脱不盡靜久而念生耳吾子以為何如幸教我世事多
艱忙閒固各有所惟毋泥於迹為道自重四月初得一
犬子併告知已
與林德緒
道宗回備悉動止康泰知榮轉在早晩喜慰近聞三邊
聲息甚大在吾輩尚有遠憂耳不識廟廊諸大老長算
如何或者邊徼常事路遠傳訛而在不必憂者幸以相
聞杜門數時了無有得轉覺閴寂京中諸欲聞者幸毋
惜一一相聞
與萬吏部
自廢歸奉違已及三載獨處荒村數千里外每憶曩時
晤語被蒙深眷曷勝追想走在京師時薄德譾行謗聲
在人而執事不加罪且洒然無疑也走何修得此於吾
兄哉自登籍以來德不加修一行作吏善名不外傳而
流言已滿人耳揆之朝廷任人合在罷黜之列耳及自
放歸復不能如箕山澗濱脱略人間事每聞風勁輒有
飛颺之思邇者刻志杜門於六籍上究探一遭略不得
其涯津迺姑舍去復於百家上而繙之求古人所以用
心處然而病日不加少識履日不加多大抵中無所得
涉獵羣書徒取勞苦耳方叔賢在西樵築室靜坐深有
所得靜中作用甚大走顧不能也近聞近夫首舉内補
近夫海内一大人物也方今冡宰亮方光大執事贊之
有賢如近夫者其擢用也固宜然藪澤之間不遇知已
甘淪汨而不悔亦尚有遺能者乎走實無似未敢勤大
君子心力北土先秋天向凛萬惟加餐自愛不宣
答王時行
拜緘識君子動定走向所圖地又成畫餅時俗以吾輩
宦歸似深有所要可笑可笑以吾輩不免於求田問舍
反觀亦自薄甚矣别後日處荒穢清思漸減恐愈久與
俱化耳石竹嵓九鯉久所願遊按忘復得麥畬夢寐蓋
先我陳迹耳俟早秋腰鎌稍罷即巾舄過壺公從吾子
方外結烟霞好如何年來乾清之變切於鼎雉聖天子
之詔上於輪臺重可為宗廟賀社稷賀天下臣民賀但
恐有司輩不肯上體天心與聖情耳見素時周二大老
為達殷勤方抱病不備
與近夫
比入北人事風物倍協愁端維君僻戾海隅維太初寓
跡無端杳莫達所存無任結鬱時下滯濟中幸接令弟
致區區道揆乖艱惟涼温自攝不一不一
與張青田
去冬修問詎今缺二時耳蓋冬春之間有攅册起程之
故兼以畏途以無使坐致闊如實抱戚戚青田新令殷
近夫冨於六經子史制行甚高詩文亦非近代所有政
事亦甚精真天下豪傑也同朋相與豈無麗澤之益哉
忻喜忻喜近聞學官不論有無功績即以學行課陞黜
於官人之法庶乎公耳王節甫已擢邊郡令壻回否太
夫人音信嘗通否在京師一月甚無頼即欲得一歸病
亦無時少脱今雖未即决時事如此復欲為家人輩圖
衣糧以濟寒餒而憂皇韁束如此計亦拙耳人生貴適
意大抵只在一歸也夏將中動定自攝
與張青田論號
向以一山同張元德誠是且犯古人但改曰介石泉一
逸復曰一鶴殊覺未穩介石泉青田之勝也愛其名須
顧其義今曰一逸不過泉上之逸耳於介石字義似無
力且無用功處况古亦有五字號者鄙意請易為介泉
如何曰介已包石字見堅忍意曰泉見流動意如是則
有着力下手處耳不鄙當走書近夫為作介泉記善夫
當作介泉先生傳如何信便候所以罪過罪過
與近夫
陳凖卿去附狀草草適使便致所欲聞目下敵兵十萬
分入三邊大同新喪師請兵請糧請馬之使道路相望
邊儲已數月無支通太二倉又無一年之積江南財賦
皆供不足以給俸食况水旱蝗螣連歲相仍乎急則民
亂緩則國瘠廟廊諸公如之奈何都下六軍食粟者九
荷殳者一而久借邊兵於京師憂念其室家日夕皇懼
氣已奄奄矣邊馬喪亡無數太僕馬政徒有其名勁敵
壓城方縣金募駿是猶千里齎糧以濟旦夕饑餒能不
枕籍以死者耶內患外虚天災地變未有甚於此時者
也此輩厝火已然又益以薪吾儕力不能救而又安之
而不知避之亦愚甚矣孟望之謫桂林李自古謫泉州
何粹夫謫開州賀志同謫處州未遣而待玦者不下數
十人憂世之餘亦不能自忘情也走在告月餘心疾轉
劇先人墳墓汨沒荒莽歸志甚銳計七月當疏八九月
或得歸如道鮮險虞身稍健當走千里候君於鶴溪之
曲共悉行藏耳適心事不寧努力相聞惟加飡熟眠不
宣
寄方思道
與子别忽更一年每憶吳中晤語書帛往來如旦暮相
遇一旦别去南北數千里遂至闊然未嘗不望雲出涕
海内故人合散之跡有如此哉到京師故疾復作覽世
味惟有一歸来時别應期知子襄事畢避亂衢州竊喜
必得一會然獨不相聞何哉至杭居月餘欲過會稽探
禹穴登天台石梁與石門鴈宕諸山而後沿金華来與
子南入武夷以遂宿諾竟以人事歲寒違志又惡識其
所以然所以不然哉蘭溪會虞佐與談吾子制行與章
前輩所以高邁是又一快李自石吾廷介深可為吾道
傷尊先生安穩如何趨堂未必行路荒蕪草草布臆後
合在何時毋金玉爾音
與童賓暘
小僕回遠拜執事之辱方悉出兖事跡蓋兖因遭兵燹
民困久耳况既理之地民瘼素切於必理之者乎萬萬
為殘民加意况闕里所在邊爼墳寢尤當愛護乎哉屬
下諸邑尤切近民者令之可否民之生死樂苦夀夭理
亂之係焉者也所以可之否之而廢舉之者在執事郯
令黃某舊以理青田廢於權倖今舉於賢相走以同年
知最深蓋鯁而才者也執事以為何如時事尚多艱百
惟自愛臨緘感憤
答鄒衛辰
史評甚好篇篇有新意但槩以聖賢大道律三代以降
人物殊少恕心耳且頗為諸咏所累如故物陳列雜以
新治未見其為全美也維再刪定去取盡除諸咏間亦
有昔人曾道者似覺剽竊是亦為此書之累也昔人評
史多不可計數物要其的無尚其繁君以為何如日来
諸詩似見大進大抵作詩立格命意欲如立崑崙山頂
下觀四海絶去烟火不可跟隨衆人古人亦曾有云也
病冗中不能備陳竢相會日對談
答衛辰
所論諸評誠是但人品得之天修之人各有分限故品
人必隨其所至則公耳春秋立法未嘗不恕不然何以
責備獨於賢者聖人用情未易言也諸咏在評後不過
咏所評耳有之則複無之亦自好初不見其遺也必欲
用諸咏恐終為此書之累耳會面當有忠告不佞
答黃元質
使到知治郯益善蓋郯向以城完民病比諸邑稍淺日
下無寇虞未可便棄武備所最急者菽麥不登復苦征
役猶人病憊而負其有不蹶而死者寡耳今必藥其病
逸其勞而活之者責良醫焉惟老兄加意童賓暘有志
斯世者可與共贊好事萬萬毋墮初心毋以郯小為不
足為今天下稍可以盡職行所學者唯守令而已古之
人苟可以利民者亦為之幸自愛自愛走經年伏枕經
史類一切罷去所餘者壯心耳然處無用之地每思時
事憤憾不知所為匪才瘦骨所念者一歸耳使回心緒
縷縷不能詳陳會面未必
答方元素
别元素期年耳病兼之冗兼之酸楚嶮巇兼之而思我
元素未嘗以病冗酸楚嶮巇妨也元素以我為薄於情
耶自武夷後期杳不聞元素消息閩人之到京者道吳
者非所與知者不問也稍知者問之曰不知也音塵契
闊有以也去冬失一蒼頭蓋曾事我元素者今春之遣
傭吾工者故不知所以問元素也允默来適有太湖之
遊相左又不及問元素者也五月曾郯城价至道元素
動定甚悉云四月已到家旋附候狀而今不然也豈其
傳聞之謬耶抑其故為無益之誑耶是後惟日望元素
之來矣而筆硯則以病廢方思道知我情也豈期元素
秋末猶在閩耶夏初手教冬初方到吳音塵契闊有以
也即張燈作書尚不知此書何時到君側耳臨緘旅淚
汪汪欲詳復草草
與白方伯
别後得令弟消息於都閫公知執事有無涯之戚竊以
為國自重節悲如何大冐新定閩地復苦旱荒又知執
事純愛不遺重勞憂念蠲減之恩寔延領於執事也江
南風秕江北蝗灾事聞處處舉行民瘼莫有大於此者
萬萬為民加意親炙末由病中草草
答倪宗正
善夫自抵家削跡荒村與野老無别近哭先皇帝一進
城耳又家食朝饘暮粥飲水甚甘也天下將太平吾輩
耕巖釣海何適不樂秋末天台諸友欲往少谷遂為羅
浮之行非漫說也
與胡方伯
首春不獲侍以小嫌不敢而願教之意與景德之私浮
乎儀矣有吾生謹者開化人文山先生某之孫中書先
生翯之子文山通古學為世通儒章德懋公所畏者中
書博達簡淡銳進勇退大進乎今之人謹少靈識有竒
童稱十八著書為詩文皆崛峻崚勵可喜可愕於三教
經典皆明曉其隱向在京師敝友黃應期何仲默極稱
其穎發以其祖父子各擅其長皆一代之人物也比到
吳偶獲交其父子且稱知已焉往歲盗在三衢文山草
堂已入煨燼中書流離斃於道隅兵荒疚癘喪亡憂難
莫甚於謹之家也走竊以文山中書之積天乃降譴反
甚於人人殆不可曉謹以穎異多能年且三十阨窮落
魄尚不得第一方而且食此百罹文人多窮固其然也
近者走千里求為槽戶走蓋深知其非志也弗獲已也
而顧不能謁公卿且不一就掩戶欷歔而自嘆其窮耳
伏惟大君子憐才下士憫人困窮念文山中書之積之
報念走之交幸憐謹之才之窮而或有以處之乎走非
謹不敢勤君子心力顧為謹弗獲已矣皇悚皇悚
與姚元肖吏部
客歲再上無益狀久不得命執事名益高位益崇盡天
下豪杰而友之凢在同儕孰不以得侍游於君子為光
顧走無似自廢於萬里之外不得以朝夕繼見執事能
不遺之耶走在京師時獲罪於貴人退歸後致謗甚烈
執事朝夕與處亦見走願為不善乎執事交遊日益多
而走日益疎浸潤之譛勢不能無入於左右之耳也執
事能不疑之耶年来獨處荒蕪日對芻畔固已忘意仕
進竊欲於天文地理禮樂仙釋百氏稗官小說諸書繙閱一
番冀得其糟粕以為不如是不成通儒不意碌碌歲年
病冗相迸一不得其門今雖少蘇息然神思恍惚漸覺
不復能記憶耳通籍十年守雌如故而日就昏瞶建功
事業顧豈在我輩哉因風力不欲久斷音塵不覺吐露
衷曲慙靦慙靦陳佑卿萬士鳴蘇天秀夏舜俞諸兄長
為道懶慢身跡疏遠固嫌於通書也
與人論事
隸人持朱書至威甚不敢逢執事之怒禮之請為致口
詞萬一執事之霽威也不意執事大遷怒於區區隸人
再至張大執事之威推門破戶以必得袁景而刑之以
泄執事之怒而辱區區之衣冠也亦已甚矣區區臥病
京師被蒙聖恩賜之南歸孤貧無依寄家外氏實賴外
氏之慈也外氏耕鑿自為讀書守禮上不敢逋朝廷之
賦中不敢違常賦之役下不敢於非為且景年望八閉
門待盡在朝廷常典已在不役之數况恩詔屢下而所
以丁寧告誡於有司者政恐有司不體優老至意而使
山谷老人不蒙朝廷之實恩也向者不勝催促控詞於
侍御王公賴王公之明行之於有司王公公仁不可私
請而即憐其義必真知其為不必役之民矣有司未即
行而執事之白板朱書捉獲再四必得景而刑之夫以
不役之民而欲刑之毋乃干朝廷之典而伐王公之令
乎區區伏枕其家實不忍外氏之苦也力疾致詞而重
違執事之怒穢惡相加不可聞於人人夫不可聞於人
人之詞而可加之君子耶區區自登籍来安貧守道卧
病二年不肯妄登公府今雖自廢尚從曺屬之後執事
得而辱之耶今以一言不合必欲行其血氣戈盾盡露
而欲如何志士顧有不可辱耳區區讀書效學聖賢義
之所在死不得辱也且執事享朝廷重禄真能不素食
不妨職上不負朝廷之官下有多少惠澤於吾百姓乎
此區區與執事之所共明也且執事之職事固别無所
重而真有重兹一役耶剛柔重輕緩急之序固嘗見之
真矣執事豈不知景有朝廷之典有王公之命而在必
不役乎苐以一言小忿不能忘而欲快意於區區耳夫
朝廷設官分職其意何似苟得勢一以私忿行之至有
戕賊百姓而不顧噫此志士所為驚悸痛心而悲焉者
也興言至此曷勝激烈惟君子能容盡言幸毋怒
與傅子木虚
文潔藥物多累賤恙差勝前微覺熱痛耳星者能造吾
之命乎君子不謂命也箋二十葉奉上幸脱水患者陳
家卷子苦苦推托容細推究帕子尚在袁家不致沈滯
晨朝處分童子種樹灌蔬除荔蠧生事匆冗雨晴幸過
湖上為農談如何
又
讀百竹之書令人涕零世人不如百竹多矣弟之愛兄
未必如兄之愛弟也有人往南海走當作字贊服之吾
輩揚善之心不識面者猶表而出之况吾友乎渠門戶
走當護持苐此事須面言非可動之筆札也漫音發去
第二册中有那移幸為一一毋致差錯霞邱生詩幸錄
一册與我何日到湖上專為掃榻
又
青野堂已苟完絶無塵埃汚賢者巾舄也候益館養蒙
齋專待吾子作大字龐公鹿門幽寂古野頗不相減世
上事紛拏未暇聽也莫相報莫相報蔣詡徑惟許求羊
走頻訝子履聲辛巳漫稿失去莫落吾子之手否漫言
報宗吕投下
又
近用茅筆作行書極佳閒中漫書甚是適意二紙分高
傅二子莫作覆瓿
又
伯固竟死京師竟無子苦哉苦哉哭伯固不能已於言
也厓老歲暮竟歸耶新春竟去耶韓子所謂吾不可去
子不肯来鄭子所謂會苦濕青衫情多生白髮其奈何
文潔久候不至固知歲暮如朋友之病何力疾作字雖
不費心思亦頗耗氣而况於子豈得已哉
又
此紙前日遣東之持去偶值厓老歸途見之遂過我門
作午草草由西峽歸矣今更過紙檄三子看轉移如何
施子襄事公衡未愈滄灣老人不及至也
又
趕門奔走自是我弟動止無常自致狼狽不干寫字作
畫留連光景也國賢下第不為異此時君子道否正是
困心衡慮時節看國賢用志如何耳明當為力諍之諍
之不得亦當付之無可奈何也勤可及第昔人云以手
摶得狀元是在千萬人中奪得者凢物人可奪得未足
為貴語云匹夫不可奪志人一身来此天地奚啻萬金
貴在自寳國賢只是不自寳遂起人爭奪此正對也竟
不呵呵堂成少谷之門元無俗客但有上座次座之等
若云先招賢士方能代出賢才即是勝心勝心最害事
百竹書中絶無不平但自叙其勛伐勞績耳雖然喜慰
喜慰
又
表弟數日甚擾累吾予僕閒氣近來一掃不留閉門而
已縣官如此尊貴少谷如此卑抑尚不能濟小事都付
之浮雲過太虛也趙門所為一一合晩宋家風徒使人
抱恨今日正是割地致金繒不能免時節也不可云不
可云柴門亦累人遑遑過日一切事未暇行為八日未
敢邀吾子容走柬也詔到出城厓老書賦詩未就得幾
日可去乎
又
廿九日决請拉諸君到敝園荔子日見其綠暗紅稀矣
又
此稿煩為走看過病處抄在圈下或為改過校讐惟其
是萬萬勿避蕪藁早發下渠數日内要入石也聞巡公
府主求民望吾子肯與試否
又
别駕公竟有此傷惜惜公衡去不能奔走弔慰奈何僕
子遠出無一在身邊可使者敬此附慰幸達之公衡當
亮我也
又
昨日謝枉敝廬知厓老至城中日下湖中春色總在愁
裏寓目者幽獨甚也聯轡過枉吾有意否厓老如未歸
煩達
又
雨打桑苧園風欺明水閣頗覺東顛西[莫-大+羽]但池增新水
花木潑潑有生意為可忻矣何日過我同賞天地之化
又
别吾子後數日甚不佳今方稍脱前素翁書來約西禪
為會諒今日方到當走西禪吾子可不來會素翁乎走
先達之耳
又
喪祭未畢冠婚在下復無一錢着槖柰何朱墨家實無
有惠我一半
又
舉人名次乞發一紙相示文輝入吾夢夢如此之靈從
容一二日可同來謝夢也近重陽欲過吳嶼訪師禹子
能同乎桑苧園之招無一人來走不德甚矣滄灣子水
竟北轅乎
又
桑苧園新成明早雨晴請連步過湖上觴咏功名事可
付之倘來也
又
少谷柴門四字信佳吾弟平生莫未有此竒此竒乃谷
老神助也草堂元不俗着此伉儷無妬也
又
晉書發下厓老到城了事後千萬為拉諸友同光湖上
專望專望沛夫處何日行禮祭文須吾子作之走志之
厓老表之石門圖之諸子詩以挽之是必是必藥煩令
弟一行
又
頃所云走思之尚不獲於心今夜枕上詳之旦日有以
報吾子耳三日過到城門歸登釣龍之臺上第一山願
與吾子同之
又
不敢入城歲事更始特到文堅兄家奉會諸君幸同出
城萬望
與鄭蒲澗
見佳作知蒲澗之窘也古人正於此際見進學工夫幸
自愛石碑已磨定在此休暇乞拉徵明枉顧從容敬柬
來請
又
數日不面懷想愈深於徵明猶是也少暇能過關上一
會乎太湖卷向曾求䟦於徵明見間希為一速日來佳
作必多教音杳杳何也顒俟顒俟
又
禮生事宦途冷熱大率如此毋足怪者至日在胥門有
一心曲話欲面語待已久聞命欲各衙門行禮畢則在
午時耳故先趣歸心曲之話未可紙筆啓也蒲澗至捷
敏者能揣度之乎徵明可邀到關否墓表之托至懇至
懇
又
閱相者多矣皆不一其說此頗近理盛許蒲澗下科夀
七旬外位五品别無餘說背後亦乞細詢所以上司俱
在蘇城關上之往宜不能待紙一百筆十枝專人奉去
又
舍弟逢東蒙林同府先生見許令愛煩蒲澗先生玉成
其美生早晩當到蘇州問名拱候所命
與木虚
公衡行路安穩乎慰慰寒家弟妹而下幸無恙但谷老
常病耳方君詩病筆未能錄茗爐若佳即能喪志當為
吾弟搥碎否則發到草堂作公器配我白鳩杖也太初
集幸早促完十四部未領漫言漫聲猶緩也不急之物
亦愛而錄之乎仲默詩方在覽中太初落板便當補之
陳家卷柰何恐作烏有先生耳
又
所報數事皆所欲聞厓老入臺名實俱稱此地此時看
厓老鋪張矣胡世寧此疏固美三人者為朱者請入經
筵但此三人後日朱陸異同之黨益分矣今天下豪杰
豈止此三人天下稍無事君子者使分黨一分而後小
人得而乘之矣宋朝故轍也可慮可慮師德還山之人
乃不得首邱自取之也惜哉四弟疾稍愈走明日往下
江成母姨服歸途當枉諸君入草堂看暮菊一二枝孤
黃獨立太湖竒石畔不與桃李輩爭榮豔品格顧自絶
高也
又
數日扶病骨督工開池得甘泉二坎可比清冷吾子速
過我共知此味竒哉竒哉厓老十六成發否走買舟候
送吾子可同之兼問公衡之疾文旭之醫走氣色不轉
有何藥療之大丹難得駐顔何時柰何
又
今日是清明後園鑿池種樹看田甿插秧田園之興勃
如也請三子聮步過我踏青呌白無不可者少頃當扶
藜候於賢士橋莫徑歸也筆遣去鼎菴文木虚執筆人
有常言少者勞也素翁之處晉溪之死方今却用中間
一流人也小野書已遣去公衡家耳
又
公衡去否聞說遣人到我不見到今望自來宗文久不
相見耳文輝世亨文潔閒可拉顧草堂滄灣聞欲過我
此其時乎過此則歲寒矣燈面畫否陶學士欲請過西
窗館之也
又
亡室宅兆頗温燠啓封煖氣如炊飯來春當邀吾弟採
秀一行毋曰風波阻艱山嶺峻絶也夔州以還之稿真
相信乎然純駁不一須擇之耳厓老近有書云暢月廷
試來春决歸甚喜墓志奉去吾弟一鑑倘如意當以數
幅分諸友但首二行鐫不佳
少谷集卷十九
