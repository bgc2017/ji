少谷集卷六
明鄭善夫撰
五言律
懷人
客思苦作惡美人長别離愁深九日菊夢飽故山芝劫
火明天地秋聲入鼓鼙銷魂仍病骨行止昩前知
題黃隠君水居二首
人境不肯住水居猶滄洲青山如對隠白髮本無愁春
草詩魂合秋風樂事求鱸蓴興不淺聊定此生謀
其二
水居意自得海鷗來不妨老懷惟杖履秋事在林塘桂
槳依漁父菱歌出女郎逃名非故爾但恐失滄浪
釣臺
文叔為天子先生顧釣磯故人一夜話星坐舊山歸嚴
瀨無今古羊裘有是非瓣香臺下拜素志尚依違
得閩中消息
閩中久無雨百糓盡枯燋魃虐延諸郡農工豈一朝何
時免凍餒吾邑更征徭避地翻愁思餘生不自聊
對雪答太白山人
天地忽改色六花風亂投因之翠袖薄加我草堂幽照
水梅自媚啣泥燕有求一杯思共爾日暮問行舟
哭龔道
海内君知我閩中我失君雲霄劔在壁風雨榻揚塵龍
見悲吾道烏飛念此身艱危有壯志南望重沾巾
旅夕逢所親述懷
乍見却悲歡相詢語夜闌數年罷道路諸弟泣饑寒井
竈還多故親朋有永嘆自憐飄泊甚聞此屹憂端
下瀨
廻溪去似箭亂石簇如鎗下瀨扶招急凌湍蕩槳忙未
妨臨灔澦翻喜得滄浪范蠡扁舟外風波更渺茫
贈王雙林遊宦海門
振鐸維揚去堂齋爼豆幽豈為蒼水使與度海門秋三
鱣隨風至羣龍抱日遊山陽篴可聽展轉憶良儔
送彭少參進萬夀表
離聲言可惡子去似登仙敬述諸侯職懽呼聖主年青
雲纏禮服白浪静樓船錫爾天閑馬黃金臺下傳
答方思道富陽見寄
浙水浩天涯吳門意已乖三年方數字半世渺孤懷萍
梗猶能合風塵未見偕富春霜雪裏却憶鳳喈喈
木假山(時行遊麥斜得斷木如山狀)
已幸脱煨燼漂零故不辭肌膚渾盡剥丰骨坐稱竒㟝
嶁羞相學雲霞信所為從兹别林藪深結主人知
宿七里潭
無數灘皆惡安恬獨此潭泝流心共澹汲古味能甘永
夜魚龍定空山鬼魅談高秋進蕭䬃行役遍東南
小野堂對菊
小野堂前菊相逢滿意花諸君抱冰雪散地有煙霞傍
月神猶整當歌影故斜異時追此夕蕭瑟向瑶華
答曹仲禮見贈
未暇曹劉體逍遥了歲年聊應備土缶豈敢冐朱絃情
性人俱得咸英世不傳從兹習喑啞作用在忘筌
題程時言侍御和溪譜
君家好喬木遠影鬱婆娑桂樹青霄上桃花駭浪多高
峰廻日月大地湧星河近閱篁墩譜燕山豈啻過
題田給事一竹軒
羡爾雲霄勢泠然冰玉姿空齋寄森爽獨立出喧卑尚
阻瀟湘對終收淇澳詩幔亭霜雪盛應長鳳凰枝
病居讀顧與新詩
伏枕殊方客秋風歲載隂鍊形功不就抵病意何深稍
出詞章網翻為著作淫頭風頓覺愈吾只愛陳琳
林滄洲下第赴荆門
憐君不得意歸鬢忽成絲更下荆門棹還聞巫峽悲禮
嚴徐孺榻義重象山祠應念投竿客終為帝者師
惠山酌第二泉
惠山好泉品清切錫城隅松石隂堪結蓮蓉翠不孤寺
虚流夜氣沙潤長秋菰笑挈二三子朔風近舞雩
憶思道
近憶棠陵子還朝定此時肯為黃歇客興在白雲司意
氣吾能共江山君最竒夔龍格心事天意要人為
讀備遺錄
神堯無信史誰紀革除年龍虎風雲上山河涕淚邊夷
齊偏守死王魏總知權三復春秋傳微詞今不傳
望鴈宕
鴈宕青到眼天南秋復凉寧辭北山屐來傍水仙王越
鳥隨風化甌童觸霧黃未須悲道路前是武陵鄉
再哭近夫
近夫吾益友失汝自吳江末世英雄短平生涕淚雙參
乎眞悟道回也未為邦不見牛刀試青田俗盡龐
劉實夫静觀樓
劉子吾邦秀高樓元氣邊定心還到眼慧日正行天風
物無拘礙江山且歲年平生騰踏志終要九潘淵
白將軍
將軍出武威仗劍鎮東陲氣壓風雲陣秋生熊虎姿長
揮白羽扇豈羡銳頭兒數載傷多壘雲臺及盛時
咄咄(宿國清寺有懷往事)
咄咄長廊下倡歌誰為聞世人皆夢寐之子獨風雲土
淨菩提路天垂星斗文猶存頂神咒至語未曾分
贈歐陽崇道
使君廊廟器秪惜穎川名世事憂無盡吾邦兆已行况
逢王者作要使海波平倘及莘中隠深耕自性情
哭仲默
去年孫復死今復哭何休霄漢冥交盡嵩邙正氣收操
戈吾豈敢懷寶爾終投秪益文章價年年照斗牛
謁紫陽精舍
山水竒如此乾坤氣所儲昔賢遺筍蜕異代儼門廬歲
晏芝苓長天高風露餘蹉跎逐簮笏尚愧紫陽居
三陟
憐君憂思劇三上白雲山風樹吹無盡鴒原望不還堂
階抱古恨松栢變秋顔莫以歌終曲人生涕淚繁
春日懷京華諸友
聞說神龍起羣賢一網提中原刑白馬南國且黃鸝夜
楫誰同擊春江他自迷無能逐公子錫宴上林西
寄容臺舊僚友
上德符元命南宫列雋才周王郊祀畢漢日辟雍開法
駕新承幸芝壇定數陪百年大禮樂述作意悠哉
秋日寄赤城諸友
幾載不相見天台葉又飛行藏歸一是堯桀自相非江
海完吾志星霜變客衣風期與雲會莫遣道心微
夏雨
南天春苦旱咎在歲星沉四月禾苖歇三農雨望深油
雲膚寸合一似雨黃金君王社稷主要識上天心
張起溟得子
聞得充閭慶青天眼不孤君猶倚桐樹此是鳳凰雛昔
日三蘇出眉山萬木枯鄉書日暮至定報有嘉符
元夕登鰲峰絶頂(有序)
元夕余從海上與木虚子登鰲峰據竒石摩挲古檜
樹忽聞峰頂瓦礫聲趨而從之見二老拄杖箕踞相
顧一大笑乃引酌嘯歌月隠隠出雲際下觀萬井燈
火星河倒浸陸海中余諸人者猶夢天然竒哉惜哉
高子王子遠莫可致沛夫泥俗招之不來也遂折古
梅枝以貽懷者歸而北斗指寅矣遂作韻語以引諸
子
共爾尋芳酌復從鰲頂行風煙有元夕星漢下孤城石
祖他年夢山公一笑迎高歌倚梅樹瞻注有餘情
哭張士孚
同會今何在斯人天下無盛時看諫草何日奠生芻狐
鼠私相慶衣冠勢益孤空餘青史上遺簡載名儒
答陳鑑
武原陳仲舉惠我古苔篇讀罷生隂籟知君玄又玄高
賢惠遠社歸客洞庭船何日尋芳約蓬山種玉田
除夕二首
忽忽屠蘇夕匆匆吳楚春歲華無奈守酒盞可憐頻世
短聊看斗時艱復問津劍文差不翳猶得慰情親
喪亂滿天地風煙無古今吳門又除夕粤客未投簮燈
暈他年夢椒花故國心翻憐癡兒女嬉笑夜堂深
秋月
初昏見秋月耿耿即西傾河漢留光景關山入杳冥衆
星森北向一鳥浩南征莫遣微雲起渠能穢太清
吕梁(又)
數載河為患悵然思禹功源從西極下水到吕梁雄天
塹長淮北地維滄海東應悲箜篌曲宛轉意何窮
王南渠隠居
冠山龍卧處流水近滄洲形勝東南地堂齋烟雨秋諫
書存事業逐客且林丘只看桐溪上星文動斗牛
大田篇
君王提一旅禮法用三驅木落鴻能矯天寒虎在嵎風
塵收猛士騎射跼文儒銳首誰家子人間大丈夫
得友人書
每逢閩地客數問爾滄洲搖落意如此煙波去無繇傳
楫還長擊高柴未損憂因風寄幽獨蚤晩大刀頭
再送李曲江
曲江山水縣暇日好彈琴要將流水意遍作穎川唫王
風周末異瘴色日南深更點分明處縣知令尹心
懷思道
聞君留闕里勾當未曾還五月過泗水何時登太山道
存夫子室禮接魯生顔星駕飄飄去雲天迥莫扳
寄小野
倪侯隠南國食禄二千鍾誰識神仙骨長栖富貴叢梅
花行嶺外鴈字過蠻中何日飛尋女而將黃鶴同
五言排律
劒州
溪聲下黯淡山意會延平激漩當天險横霄極地形黃
堂嚴上界㕓舍倚高城龍劒眞能合虹橋本易成茶菰
流土物稉秫得人生李子濂伊嫡劉滋卓魯勍士多通
古學民不廢春耕何處深傳檄兹邦乃苦兵方將採竹
箭奚暇糝藜羹正頼賢官府艱虞繫物情
除夕二首
百戰無寧日窮年作宦情故山惟夢到異域獨燈明冰
雪淹公子風塵掩客星無家杜陵老經亂鄭康成北望
關河固東遊歲月更安危仗王室鼎食愧昇平
三元今夕到羣盗幾時平河洛新流血齊梁日請兵羽
書連樂國鞞鼔動神京大將眞無敵元兇未就烹地悲
殺氣盛天苦歲功成進退吾何據椒盤空復情
送司徒孫公歸安陸五十韻
國步多艱日黃圖八葉時正人俱遜避冥運莽推移在
昔先皇世明公早典司菁華臨騕褭瞻聽下須彌德
業周王佐賢勞漢度支坐舒千里足遍察萬方眉時値
中原擾頻徵北鄙師向非籌百萬安得活瘡痍理劇虛
投刃回淳重執規赤心醫國石白首向陽葵朝著留清
望廷争抗直詞杜公良不忝樊子豈無竒禄秩方登俊
兒童不免饑少焉看短鬢率爾問青芝懇切封中疏闐
淤夢裏思王言溫莫挽傳馬去猶馳肱股定虚曠麒麟
難繫羇韋年寧待暮常版却應誰允矣修初服忻然集
故知養眞同在洛憂世類還睢蓽輅北宫子鹿裘榮啓
期釣溪人罕識遊岳鶴長隨信是勞筋息其如柱石衰
嵓堂喧燕雀城社保鼷狸黔首殱金氣旄頭直玉墀豈
惟餘狡兒遽使有鴟夷浩蕩南溟徙差池北斗垂帝能
忘反側天未欲雍熙前席追才子高軒沓健兒汾陽終
復起回紇定深疑世道今如此言余何所之狂&KR0008;通劍
術憤激撤書帷猥作龍門客載歌淇澳詩未緣經品藻
竊幸受鑪錘食忝侏儒粟才妨寢廟犧役形酬顧遇鏤
骨為嘘吹永願參徒御猶希附鼎彛此心何覬豁人事
竟離披貢禹情堪弔任安義匪疵幾能容傲吏奚止失
師資悢悢悲鳴鋏奄奄嘆守雌肩隨遑點染影弔趣磷
緇便作開籠鳥還慙掉尾龜即尋鷗鷺好甘與簿書辭
采藥靈源洞紉蓀少谷陂静便粗布褐安穏小茆茨述
作刑司馬冠纓薄李斯嵩高塵不雜來挹九峰姿
聞吾廷介避亂客死藁葬道隅
識面胥臺夕論心滸墅時功名非爾軰文藻是吾師命
薄長遺世才高更忍饑天如産麟鳳王不夢熊羆久着
東山屐頻歌濮水詞邴原明進退杜甫昩生涯已是哀
黃髮仍兼䧟赤眉修身渾欲到得禍一何竒寂寞榱楹
折荒蕪氣運衰人皆牖下死子有道傍疑叔寶時多惜
嵇康我獨悲君門數行淚不但致吾私
夀林大司馬四十韻
當代論耆德先生第一人行年老益壯浴已日猶新九
牧衣冠胄三朝柱石臣時流立標凖前軰想丰神伊昔
遭平世超然充大賓東寮注柳肅内史倒陳遵竒思過
常調修能異等倫一生隨日馭十載在成均古學薰移
俗名賢類受甄牽裾留短草啓事起枯鱗瓊珮辭仙仗
金陵秉大鈞豈無雲錦線可補舜衣鶉鴻運丁天厭元
龜卜世屯文狸翔粉堞玉玦下楓宸溫國言歸洛宣尼
罷問津歲功成者退初服誓當伸几杖蒼生慕松筠白
髮親起居全矍鑠容色愈溫純不論臨卑幼都如飲酪
醇達尊人代少幽意歲華頻寄癖泉山麓移舟越水濱
猶能作小楷亦稱戴高巾奚用推洪範終然比大椿夀
臨文彦博子得范純仁極北陳情切滇南税駕眞言將
懽菽水不是憶鱸蓴臣父深思子臣兒願委身明王
念勛舊溫語藹絲綸李密近還蜀張良未謝秦銀魚綰
房杜玉樹集陳荀萊綵偏宜晩潘輿每及晨風吹綠野
暮花發錦堂春刺史宣前烈春官振後塵品題惟鳳鳥
圖畫必麒麟二月山川麗全閩氣象臻嵩乎鍾匪物甫
也降兹辰度曲來鵷鶴稱杯拜縉紳龍門登尚忝驥尾
附何因感激吾將仕沾濡俗到淳太平若有象早晩下
蒲輪
送周方伯入楚五十六韻
南來日月淺歘作洞庭遊宦逹多離坼旌麾還阻修人
情烏石雨仙路豫章舟樹直黃陵廟花明白鷺洲攀軒
啼老少擁篲振王侯毒草祠能久濂溪井尚留賢聲望
宰輔伊昔盛才猷八辟參邦典羣疑反楚囚青蓮分黑
白丹筆斡宸旒退食惟書卷攅眉視貴游坐兹不速化
寧自向明投先帝需梁棟春官雜枓樛匪材隨鍳澈
是歲辱甄收分忝門生列知懸孺子酬青雲長契闊白
帝正岣嵧公去安邊徼余歸滯故丘數年鱗杳杳两地
髩颼颼諸葛綏西土文翁化益州夷酋逹禮樂武弁冠
貔貅自古賢人遠殊方聖主諏朔風吹鳥道春雨下
龍湫天共滇池遠人兼泮水幽两川思几杖六詔頼懷
柔𤏡俗元來野華風今始流文鵷既翽翽鳴鹿亦&KR0687;&KR0687;
欲見唐虞理何煩猿狖愁幾時卿月照復爾使星浮三
晉悲歌切中原盗賊稠徬徨家室走感激歲時遒道在
無荆棘時艱任寇讎終焉脱虎口直擬謝蝇頭天欲昌
王室帝能追馬周風高沙塞暮草歇鴈門秋十二事皆
舉權豪勢不勾食芻無款叚出牧盡驊騮世待英雄急
公宜物色求無諸所胙土馬亮載鳴騶玉節沾應得風
謠採未休先聲靖強禦能事屬歌謳霄漢瞻洪翮泥塗
非好仇狄籠充實忝徐榻下何綢願縳南山虎翻驚北
海鷗倚風悲駘蕩望斗念傴僂貧貸鄰人粟寒披季子
裘熱中聞䑛痔畢意避犧牛名位争相笑悲歌不自由
誰能見客意何以解吾憂夜雨聽希曠春波轉繆悠大
廷稽職業南服趣恩庥江漢雄藩鎮䕫龍注廟謀雙旌
一以遠千里秪須摳即欲隨黃鵠終知愧禿鶖草深鸚
鵡塜天迥岳陽樓范老端憂樂禰衡招咎尤獨醒心縷
縷北面意慺慺公若登三事須張竟野罘
鉛山書事十二韻
聞道坎山裏羣豪撓信州仇家縣膽在死士散金收趙
厠機關重秦庭報復稠執言修大懟負固震諸侯落日
閭閻恐悲風井逕愁撫綏須早計變亂未干休赤子元
無罪紅巾揆所由至誠馴虎豹極處動貔貅六邑疲供
應三農訟咎尤風塵將不靖土地爾何求即鑒前車覆
母貽後事憂朝廷諱首惡賢相合深籌
東遊
已是閉關月漫遊何處邦北風帆勢直南紀歲華妨負
勝輕河嶽哀時挹伯王衣冠明葬處俎豆盛蠻方忽憶
春秋際兼懷種蠡良圖王功己巳去國意茫茫萬事空
搔首諸賢足斷腸東征效蘋藻大觀出玄黃雨蝕曹娥
廟山疑謝傅堂洑波平憤懣舊燕落尋常忼慨吾能賦
風流誰更狂飄飄王逸少磊磊賀知章眞帖蘭亭秘遺
榮剡水光鑑湖秦望近雲寺若耶荒皓齒此溪女紫騮
何郡郎隔花相問姓采菲欲遺芳未逐支公隠能無許
掾藏雪舟行獨遠禹宂探尤長木客胡麻飯山䕫薜荔
裳桃花源不昩野鳥恨難忘自此升台嶽騎驢過石梁
仙風去若脱八極信翺翔
即事
赤縣山河在黃龍沙塞長秪憂邊部落不着舜衣裳驃
騎年年没單于世世強僕姑寒射月&KR1227;篥夜含霜寶轂
猶深入金矟或轉傷前車未為遠神武有英皇
得家信
未覺今為是田園報已荒蠻雲深結白朔日迥含黃社
稷己如此公卿猶病狂冠裳風一變戰伐意何長爵可
加天位勛兼擬法王甘泉久抗疏不得達明光
野江為舒國裳父作
徐穉藏身在南州卧不妨經年歌白石乘月下滄浪江
抱洪都府堂開輞口庄藍田種有玉磻水釣惟璜會見
蛟龍起俄驚鸛鶴翔無由相高志把贈芰荷裳
鄉人
令叔吾兄弟仲容賢姪行宦情遊里閈人事近隂陽何
路通閩徼中原入戰場應憐起草石竟失浣花堂太乙
長遷次攙搶轉耀芒山河醉眼底别爾思茫茫
與思道叙别四十八韻
憶昔勾吳日相逢雲水鄉于時最孤寂得汝共翺翔豈
倦登臨費兼存藥石良三春謝氏屐十度遠公堂大石
留腰𢃄陽山接羽觴秋風白蓮賦落日洞庭航坐聽吳
趨曲行歌子夜央時時動星象處處有文章雨夕舟偏
討公庭事不妨投膠情最密麗澤意何長作賦相如病
彈琴宓子臧君才當十倍為宰僅三霜備見嘉禾出胡
云貝錦張邑皆懷范寗人只妬鄒陽日月難終掩聲名
轉益揚幾時停谷鳥獨往釣溪魴人事尤參錯兵戈逐
喪亡爾歸頻灑血余去苦回腸百粤風塵色三衢荆棘
場棠陵居獨稳太末勢堪傷消息傳誰徤艱難到女旁
鴻飛多不及豹隠但相望已分生無日何期此對牀精
神寧少壯鬢髮各滄浪驟見猶疑夢翻思秪欲狂人情
更憐並天意遂行藏妻子盡相信形骸眞所忘緇塵心
少稱青眼慰多方管鮑平時義雷陳後代光曠懷卑藻
飾素業略侯王葵藿元同志雷霆詎有常賜環憐是月
持節向何邦太液秋風落桑乾木葉黃翛然改節物自
此判參商向秀悲無奈杜陵憂未遑漢皇惟好武堯德
本垂裳欲折淮南馘行穿涿鹿楊迢迢思汲黯隠隠忌
姚萇萬騎虚邊戍深宵引御幢恒山窮鳥獸上黨泣壺
漿征伐名雖正廵遊志莫荒秪須移北極况已復南昌
福德知何處欃槍屢耀芒頓能憂絶域翻不備蕭牆儒
術元迂闊華裾載禍殃申屠甘絶迹大邴尚為郎江漢
情何極鱸蓴興可償歸期晩自計分手各茫茫
臺上
塞水波聲杳宫牆木葉深君王載戎服歲晩過汾隂
白纛風雲氣玄冥鴻鴈音稻粱猶有分軒冕竟何心秪
放中原鹿翻田上苑禽憂時誰向道端合早投簮
送人之金陵
金陵吏隠去結綬興悠哉滄海東南奠長江巴蜀來白
門萬柳樹嫋嫋接行杯晉室風流在猶傳謝傅才花繁
佳麗地天近鳳凰臺秪憶鱸魚美鄉書旦暮回
送李川父赴沔陽
一杯燕市酒别爾意難平嵩嶽冥棲客沅湘遊宦情南
風吹錦旆遥度竟陵城吳楚兵初解鄒枚道自行如何
歌郢曲秪以觸猿聲宣室思才子能無召賈生
衛河集别
去國心仍苦風塵病未休六飛淹歲月八極想遨遊水
動魚龍夕雲盤鸛鶚秋江山回紫氣沙塞度青牛秪有
簮萍戀聊為文字留遐心渺無盡寄與衛河流
吳隠君山居
吾慕漢隂老清修難具論兒童少機事麋鹿到柴門備
見幽人吉還聞静者尊高賢牀下拜龍虎鼎中喧古道
日已遠仙風今罕存縣知出世意接手入湘源
永陽方廣巖觀從兒戲入靈羊谷
共有方巖志鳴橈入永陽山疑子午谷水是武陵鄉石
室羅星漢風泉積混茫直尋前代迹多見昔人狂龍德
存幽側神功大晦藏會須乘白鹿莫倚過靈羊采秀青
林杳看雲白業長儻逢蔡道者為彼出迷方
贈鄭中丞二十韻
皇道中興日關河氣鬱盤卿雲回栢殿麟趾出人間帝
用徵良弼人今起謝安玄纁到滄海夫子罷黃冠眷
注時難得才賢印不刓洪都開大府節鉞撫諸蠻舉目
旬宣地知君涕淚繁囚梁脱虎口歸漢遠龍顔顚倒多
方試悲悽九返丹匡廬留嶪屼彭蠡厭波瀾况値荆吳
變何論土地殘主憂寧俟駕君出豈移山岊水思鈞
候茶溪接露翰白頭吟不斷青眼迥猶看末分虚縣榻
新詞議築壇同含九鯉日並考木蘭槃櫟社堪長棄龍
沙會起蟠霞裾余獨引霄鬛爾難攀茅拔多連茹時明
且釣磻烟波去無極相報一綸竿
送林待用司空四十韻
海嶽開靈秘東南孕雋畸公才驚代出吾道要人為鸑
鷟時希有珊瑚世共知郢斤森在手剛斧斫先枝王業
尋常就天朝際會遲乃嬰喉下阨轉聽隴頭悲脉脉餐
元命踆踆飾履綦經過盤錯遍展轉廟廊思直道淹黃
髮餘生隨白鷖經綸一以卷霄漢欲何之霞外修靈氣
槎邊立釣絲衆星還識斗百草秪如芝蜀道憂多壘王
言召子儀星奔赴國難虚𢷬拔梟旗雲鳥元相法風塵
不自夷千秋誅白帝一笑下峨嵋物態疲衣狗年華變
意鴯留侯乃辟糓尼父退修辭蘭渚煙波定雲莊歲月
馳寧云近耄耋忽漫致雍熙紫氣流金闕黃龍下玉
墀君王是堯舜輔弼必臯夔三統收今日羣賢網在兹
丹青得舟楫畋獵豈熊羆只簡先生去頻傳帝語來
玄圭表錫望黔首視安危如此中興主那看後命推意
成魚水合道在鳳麟羇鐘鼎人能鑄棟梁今不衰願聞
歌帝力直擬察氓眉勲業青冥潤文章後軰師眼青相
見日心赤索居時魚綬身三傴龍泉手一提不成赴溝
壑詎敢息鎡基岊水青陽逼滄溟錦䌫移永懷登藻鑑
况惜别師資幽獨行將暮娉婷迥自怡長空古意澹落
日壯心飛抱室誰同調彈冠此作期因風送黃鵠目盡
五雲涯
見蜚鴈
凉風動沙磧朔鴈至紛紛為避隂山雪翻衝楚澤雲嗷
嗷清作籟總總字成文意適稻梁得心驚弋彈聞時懸
出塞夢肯妬下鞲勛遠媿青田鶴高飛絶世氛
寄戴仲鶡延平
嗟爾投荒在十年歸鬢新豹文淹瘴癘龍節漸風雲往
事收殘淚清時錄遠臣别深魚鴈闊迹久鳳麟馴余亦
豐城物思君劍水濱客衣渾自浣不染洛陽塵
寄時行憲副
聞君靖百粤閒擁節旄遊鐃吹軍門静雲山開府幽飛
書報谷口邀我入羅浮一自滄溟别長驚碧樹秋乾坤
今始泰勛業爾應留儻遂丹砂計相尋海上洲
書情十二韻
毛生辭辟命王績遁人羣賢者詎可測醉鄉聊自云抗
情干木石著論逼河汾而我風塵質依依愧所聞碧山
隨舊業白日近浮雲殷道求伊傅周王化汝墳古風何
契闊吾志底辛勤耻掉留侯舌羞稱管氏勛民窮思
聖世身遠戀明君落日天西夢幽憂記不分龍蟠時
必作鵬息氣方殷此意終難就吾將邁紫氛
答人問滄海
久作持竿客滄洲話獨眞潮聲雄度浙海勢側分閩星
漢涵無地風雲變有神蜃樓開弱水鼇極斷河津失意
歌漁父離羣憶古人惟應白鷗鳥浩淼得相親
俠客行
萬里金微道防秋世不同秦城時借寇漢女歲和戎落
日吹楊柳沙場恨未窮莫收張掖北復失酒泉東天子
遑推轂將軍誓挂弓黃金装鴈轡白璧飾蛇&KR2709;覇氣天
山雪邊聲瀚海風死生惟義激部曲總驍雄羌笛回青
草燕歌感白虹營開月暈破戰勝賀蘭空直𢷬閼氏北
横行沙塞中始知魏絳怯豈說貳師功洗甲蒲昌海揚
兵苜蓿峰馳歸大宛馬一一渥洼龍賜邑連京洛圖形
列上公男兒雪國耻不在藁街封
寄題七峰隠居十韻
棠陵書問至命我七峰歌我今雙鬢改其柰七峰何憶
避吳趨寇會遵孟瀆河眼深孫楚宅心激魯陽戈霜鏑
干雲日霞居享薜蘿猶聞釣蛟蜃寧復畏湖波浩嘯蘇
門誦名方海上科賢豪似爾少膏馥及人多芝菌盤霝
洞山川抱曲阿吾將濟汝漢初路為經過
岊山留别諸子
握手情何盡為郎鬢已秋那為岊上别轉作秣陵遊賈
傅狂唯甚王陽道必優時猶遇舜禹志竊慕伊周風斷
黃金市雲愁白鷺洲從容赴散地一似卧林丘寶劍緣
輕試明珠豈暗投經綸晩自計只漫釣魚舟
哭朱侍御
哭友魂初返兄今復訃音杞憂元不寐顔樂秪須尋江
海投膠意乾坤攬轡心成言俱寂寞勝事竟銷沉邦國
賢豪盡關河涕淚深瓣香與絮酒咫尺到山隂
憶昔
憶昔先皇帝黃金高築臺劇辛自趙往鄒衍復齊來
今日風波事誰當砥柱材金雞還浩蕩黃雀總㳙埃久
見文昌厄何論國士灾君看黨錮傳千古使人哀
少谷集卷六
