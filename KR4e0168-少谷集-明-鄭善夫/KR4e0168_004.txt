少谷集卷四
明鄭善夫撰
五言律詩
發京邑迷路投宿黑庄
東省多年病南冠百念灰關山一悵望天漢獨歸來行
野蒲稗晩過村笳鼓哀迷途更幾許愁絶望鄉臺
夜入魯北鄙
不見黃花面凄其白鴈前清渠接淮泗衰草入幽燕月
露猶團夜兵戎更積年歸途不可極賫夢歲寒天
放船
柂樓下急浪去險在毫端已識篙師巧方憂蜀道難此
溪防罔象何日避風湍頗羡玄真子清時把釣竿
泗上
總總衣冠地方冬生事繁牛羊散迥野煙火接長村薙
藿農人聚分瓜稚子喧如何惡官府鑿破此淳源
對湖二首
㬒㬒玄陰日團團照水隈鯨波動霄漢鼉鼓挾風雷地
盡青山杳天寒白鳥回輕帆未相失自此訪蓬萊
其二
遠水明如鏡平林渺欲迷天多足鴻鴈沙暖定鳬鷖秋
事關身世湖聲避鼓鼙老漁吾愧汝曼衍聽天倪
過彭城懷舊二首
自有干戈後年年向此過乾坤未解甲江海且增波拊
劍心逾壯經時鬢易皤渭南無夢到終是卧煙蘿
其二
憶昔此避地諸君慰我多别來淹日月望爾邈山河灑
淚山陽笛關心隴水歌猶聞殺長吏飄泊復如何
吕梁
蔥嶺崑崙外吕梁天地間淜騰終赴海咆吼欲頽山力
轉魚龍窟秋生虎豹關平生歴險阻對此淚潸潸
悼劉宓
宓也歸何處營魂不可招只疑天地闊竟作死生遥苦
海風濤壯炎方罔兩驕傷心卧佛寺秋雨自蘭苕
得思道消息二首
聞汝還家後逢時俶擾初艱難仍被寇墨絰却離居邊
徼猶多故山園未可鋤棠陵幸襄事亦得慰區區
其二
近逢黃吏部報爾在三衢志士傷泥滓南州困猰㺄時
危離索久歲晩帛書無却憶吳門約蕭條愧病夫
聞開化用兵寄思道
舊是桃源地如何喪亂滋荷殳連老少流血滿潢池蜀
道奔惟汝荆州仗有誰尊翁在垂白莫遣怨流離
牛首
牛首有佳致方冬亦自竒同雲封地軸積雪糝松枝谷
響傳鐘磬山昏泣罔魑憑高俯王土何意有旌旗
臘
南州不待律臘後暖相催久客惜殘歲他時聞落梅家
家斗酒會處處短笳哀却憶江西北漁樵戌未回
歸來
不作東曹屬歸來巾屨幽豈能效䑛痔聊且避犧牛玉
木深防病瓶罍未省憂此邦蝦菜賤家室暫淹留
進衣
何處避冰雪頻懷負日暄未衰筋力憊獨立布衣存列
子愁居鄭袁安早閉門粤南多爽氣歸去牧鷄豚
兵起
自有西江亂流民起帶刀操差盡孺弱殺戮到耆髦敵
馘時猶獻軍需日更騷長纓未得請無計罷鞬櫜
錢塘
萬山赴海國衆水匯錢塘王氣千年歇湖聲八月長世
傳渾罔兩天巧亦荒唐稍待凉風發乘槎問彼蒼
即事
即事春相近回船日日操微陽留朔雪久旱失溪毛衢
府風煙改常山斥堠高危途疲薾客汨汨向蓬蒿
漫興
日月隨人事溪山共客情水清魚避影松靜鶴留聲枌
梓怡前輩文章達後生時聞扣牛角猶愧似要名
嚴州
小傳清江並孤城碧嶂防土宜多竹栢民業但耕桑稻
熟還官得山深伐木長經過數州郡淳朴見兹鄉
梨關
梨關不可上戰格屹雲端閩浙乾坤别風煙道路難隄
防莫暫廢戎馬未全安謾想先皇日車書達百蠻
送王參知赴闕
大參行赴闕興落富春前六月樓船雨千山傳馬煙白
雲留故國綵服媚南天知爾寧親後屏營金鑑篇
畫鷹
似欲飛騰起星眸勢可招平生酣白戰遠志碍青霄竹
兔何愁得林貙不敢驕無由配鸞鳳勿以比鴟梟
憶近夫
吳門相失後書札各茫然巢父終東去劉郎重北遷雙
鳬赴魏闕獨鶴下青田未見風塵淨懷君涕淚邊
汨汨
汨汨傷秋鬢依依欲暮年釣磯滄海上布被白湖邊避
地親朋棄憂時夢寐牽無家杜陵老且結草堂緣
梧兒初學語
梧兒生六月孩笑識人情得汝愁俱破于人眼盡青暫
時聞學語何日見趨庭爾祖能看我回頭涕泗零
伏雨
瀝瀝猶鳴旦凄凄欲作寒晩禾翻惡濕后土故長乾敝
屋久僵卧凶年甘糲飱持觚向人世未得脱艱難
至日
至日風色好粤南霜信遥地卑饒瘴氣春近茁寒條汶
水昔獨往淮南誰見招林棲歲華晏難免鬢蕭蕭
冬日草堂小集
近郭風霜淺寒天草木稠敝廬元僻野高馬漫淹留豈
是草玄宅能廻訪雪舟生逢聖明世未敢杜交游
喜吾惟可訪少谷兼懷方令
舊國冥心久良朋見面初同為避地客獨叩草玄廬花
鳥三春暮乾坤百戰餘邇來方拙牧衰疾復何如
烏石惟可同遊
道山秀盤石春半更嬋媛海水雙江入巖花二月繁衰
容防草昧故老問桃源憐爾南遊思風煙數斷魂
寒食
至後百五日堂齋風雨深越鄉寒作食溟海氣長陰身
事南陽役神京北望心采薪纏日月髮已不勝簪
早秋龍門舟中
艓子小於葉早秋江上行風波千古轉天地幾時平病
骨憐滄海凡才耻聖明不眠聞短吹故國亦飄零
宿象山西塢二首
亂木藏幽鳥清商集古城瞑煙分野意山鬼習人聲未
把桐川釣聊為穎水耕巖棲備寂寞儻得遇初平
其二
秋雲不稱意膚寸每成霖漏日翻東壁隨風濕遠岑腰
鎌野外急燐火晩來深入夜增蕭索千林猿狖吟
寄潘逸老
東湖潘逸老守晦十餘年久病文園枕長貧杜曲田形
骸非故我天地有真詮願汝支離德閒居讀内篇
海濱書所見
北里萬餘戶漁樵更種田打魚乘水得伐木上山便禾
黍棲南畆牛羊被遠阡生涯未為少何意盡顛連
卧病少谷山中
伏枕東山晩閉門黃葉幽竹書遺問歲蟬語易深秋散
地朋情見明時家食羞唯應習農圃草野得淹留
今夕
薊門城下月今夕定如何白骨凌沙礫黃塵控駱駝羽
書疲傳置邊馬失關河天子方宵旰孤臣淚已多
授衣
秋草倏已歇鳴蛩欲近牀北風吹鬢髮九月進衣裳抱
病仍多事逃空未損光黑貂今久敝搖落歲寒妨
岊上送時行赴闕二首
王粲江湖興幡然為國謀故山隨意去殘照尚誰留身
事齊門怨天家漆室憂蕭條倍憐汝歲晩拂吳鈎
其二
念爾復赴闕迢迢思昔年雞盟盡豪杰天論老風煙病
向滄江卧書無白鴈傳平生鸚鵡賦萬一故人憐
草堂
歲事日將晏草堂今苟完天風吟竹葉海月皓柴門藜
莧還高志經綸有故園何能謝貧賤氛䘲在乾坤
寄林荆門
暮年滄洲客慟哭向窮途春草生歸思秋風慰病夫青
氊後命達白髮此身癯八月衡山去期君出五瀦
答安黃門
憐君下峽水寄我郢中吟白雪音調遠黃牛風浪深林
丘心獨苦歲月病長侵膠漆知何地迢迢鴻鵠心
讀鸚鵡賦
讀罷鸚鵡賦吾憐禰正平識機寧入網遠害轉傷生名
在心形累時危鼎爼烹異時一掬泪灑向武昌城
江上别道宗兼懷何仲默
却向江頭别潸然感物華林泉移歲月霄漢變雲霞伏
劍亦駭俗出門寧顧家寄言何水部遲爾折梅花
挽王生
吾鄉論後進爾最擅詞場十八人間世三千弟子行轅
駒未竟步石火不餘光憶昔邢居實秋風太惋傷
送伍方伯入覲
尊翁吾從祖同第甲申年論世鯫生願通家令子賢春
風虚木榻王事重樓船命薄徐高士栖栖不受憐
聞濤
漲海饒孤寐春山淹去歸魚龍永夜急波浪遠天違孤
志存舟楫清時卧釣磯塵機久已息何事白鷗飛
中秋同高宗吕傳木虛城東步月有懷京華舊遊
朗月團秋社凉風薄歲寒故鄉誰獨健永夜此同看隣
篴傷今昔山杯盡肺肝長安舊朋侣搔首五雲端
南關
度隴心忽折殊方梅柳春兵戈近滿眼書劍老隨身世
有阮籍淚道應原憲貧愁聞更選士東土已風塵
金山紀遊二首
雙眼無空闊長江會百靈吳門對海定淮樹貼天青鐘
動黿鼉窟雲生鸛鶴庭中流有孤志鼓枻下滄溟
其二
&KR0008;&KR0008;中泠水東遊與散愁樓臺通海霧歲月送江流好
事憐司馬逃空想惠休獻花緣尚淺心折過揚州
不寐
客思苦不寐驚心豺虎喧羽書秋後捷鬼哭夜深魂歲
月消殘燹風煙失故園彭城有弟妹絺綌念温存
阻濟上
叔伯何多日關山烽火明病妨風土惡身與歲時征喪
亂懷先帝艱危有我生向來劉越石意氣不能平
懷金山
我愛金山寺洪波萬頃開乾坤留柱石滄海失蓬萊曝
日黿鼉出摶風鸛鶴廻中泠洗心處極目意悠哉
此夕
時危長伏枕月好自臨關斥堠連吳越煙塵犯海山民
窮久欲亂師老未成班此夕姑蘇酒酣歌不破顔
雙鴈
雙鴈為人得階前相向鳴已辭關塞遠猶帶網羅驚宦
情一片影客淚五更聲側目窺秋隼風煙異性情
對雪答太白山人
天地忽改色六花風亂投翛然翠袖薄加我草堂幽照
水梅自媚閉門君不憂玄機正無極將汝醉鄉遊
歲暮哭近夫二首
南國青𤨏闥東山白板扉三年不相見兩地思依依遂
有幽明隔誰云夭夀微江東送望眼空復暮雲飛
其二
寧知是永别七月有書來即死還憂國皇天亦妬才世
衰元氣散君逝玉山頽滄海垂綸客冥心若死灰
海門
落日綿亭嶺茫茫何所之山川淪沆漭天地撤藩籬脱
屣未相失放瓢聊自怡扶桑弱水外東望拂虹蜺
將至鯉湖道上
瑶宇青峰頂芒鞋白鳥邊風泉轟九鯉雲木薄諸天尚
子終當去龐公最可憐玄房今夕裏謦咳接羣仙
鯉湖三首
到此意了了春湖接未妨薄雲長戀洞名草不辭香月
色寒侵閣灘聲夜近牀神仙真可學吾即傲陶唐
其二
鐵嶂垂天塹石門修水關古松蟠極地小鳥立驚湍玉
笛何由聽真乘未即安芝田會心處漫憶紫金丹
其三
何處遁天弢煙霄首獨搔山川進奇崛天地入蕭騷病
骨憐芳草煩心愧白袍東隅紫氣盛偏薄上仙曹
春日經白沙王氏庄
王子躬耕處柴門碧樹團雲松飛鸛鶴風澗引波瀾父
老壺觴得兒童禮數寬西坡水麥熟麋鹿下安安
寄王時行僉憲二首
隱約王僉憲為官近越州久無烽火警能把甲兵休清
遠神仙所君王錫宴遊時平占福地不用覓丹丘
其二
囊山分手去正值暮春時蒲柳看衰䬃風塵且别離嶺
南人事少海上鴈書遲炎瘴還消息無勞罷酒巵
寄充之華亭
鼇峰衰病至歲月莽蹉跎不識松江曲鱸&KR1052;意若何朋
情音問闊師道課程多預報經過日秋風偃敗荷
寄鄭方伯山齊
昔日莆陽役春山共採芝鄭虔猶逐客賈傅自明時潦
倒鶯花切提携酒饌隨難忘何氏宅汎愛木蘭陂
聞汀漳罷兵二首
整整汀漳戍羣兇復聽招頻聞洗兵馬不見返漁樵猰
㺄終難狎貔貅漫獨驕皇情近憂豁氛䘲若為銷
其二
羽書傳上國牙帳擁諸侯别峒分戎馬前鋒失火牛果
誰知要害漫爾歴春秋只道書生策能分主上憂
同林九高二傅二施二避暑越王城樓
長夏升炎䓇高城遁鬱蒸河隍虛雉堞雲日造松陵不
去稽康達同遊賈島能愧無隣舍酒率爾集良朋
見二毛
去國星霜變違時老憊成荒迷一身在汨没二毛生世
短思飛舄途窮乞步兵昏塵干氣象溝壑未忘情
將别
多事晉安郡浮生未息機草堂存下着花徑罷初衣江
海形容在君王夢寐稀隆中棄汝去勛業願無違
白袍
白袍存皎潔傍爾竹林人安得綠玉杖長隨烏角巾莊
生書是憤阮瑀行能純易俗吾奚敢將無養道真
夜熱次林九二首
中宵猶酷熱初伏未秋風汲井分寒水休燈散羽蟲宦
情深自損肺氣更相攻象魏天蕭爽衣冠日會同
其二
雷霆慳小雨巖谷斷微風北雪陰山裏南州大火中迎
秋草木異愛月女兒同内熱兼多病賡歌愧未工
丹青閣
建州丹青閣清切建城西雲棧浮高壁風松出逶溪水
枯沙漠漠秋晏樹凄凄多壘關山裏銷憂聊杖藜
登建州浮屠訪僧道林
浮屠秋獨立千里見氛祲水閣風長盛山城日易陰赤
霞留鶴晩黃葉住僧深世事宜高卧空慙支遁林
再遊陶園
太僕遺榮在黃華晩見招鑿池旋日月洗竹直雲霄賓
客時能至園林跡許遥高秋花雜沓勝地不蕭條
暮秋
旅情秋又暮長路更旌旗王氣平三極兵塵黯四夷拙
慙名已晩病恐志將衰許國微軀在崎危善自持
鴻鴈
稻粱荒歲月鴻鴈散江湖避地風霜切防身機辟俱不
愁天曠絶長恐事榮枯二月陰山暖歸心慰遠途
北征
五年歸少谷萬里赴燕臺戀闕鬢毛改感時鴻鴈來魚
龍已寂寞江漢尚喧豗遠愧青蓮士君王愛爾才
章灘
九月章灘水危於灧澦堆黃郎習波浪白日犯風雷鳥
獸曾何有蛟龍或上來畏途荆棘暗此地石門開
憶四弟二首
出門憂汝病清淚至今垂鴻鴈莽相失脊令空爾思未
依南郭隱真怪北山移夜雨燈明裏商歌一拊髀
其二
駑馬心猶壯龍駒産不虛吾衰今更去汝病近何如烽
火淹魚素關山沓羽書横門思一出此意幾躊躇
崙溪對芙蓉懷林九王七
脉脉崙溪雨芙蓉傲遠天時危花爛漫歲晩葉逡廵對
影會相憶看他亦自憐秋容長不滅吾欲贈佳人
寄宗吕
高適不早達才多數亦奇名應造化忌狂與世人疑妻
子已同志簞瓢長自怡箕山好風月將汝結茅茨
寄林惟大
不了林和靖遐心駐薜蘿星文天上有書法世間多獨
鶴聞清夜疎梅渡暗波滄灣餘故宅猿鳥近如何
憶道夫
玉山建亥月漫憶十年前舊驛同吟雪諸君盡着鞭客
途猶戰伐南楚自風煙異域懷知已沈淪爾最賢
寄木虛
吾弟知名早鋒稜不可當交情有端復文體下齊梁霜
驥時猶蹶風鷹勢必揚嵩山讀書處煙雨壓茅堂
雨後陪周用賓杖策尋天目祖花
風雨於潛道藤蘿古殿陰祖花傳近代瑶草寄遐心應
世吾能賦探玄女獨深形骸百鍊晩未免二毛侵
山中對孫太初食黃精
山中黃精熟作意向山人製法隨蒸曝靈根集鬼神腹
心吾尚病服食爾能純有客乘雲氣三尸不累身
十一月朔日登西天目看高峰中峰二神僧祖塔
因晀千丈巖尋雷起處折古松枝扣巨石長嘯天
風蓬蓬從谷底起偃仆草木投宿張公洞枕上漫
爾成詩
汨汨衰雙鬢迢迢向兩峰一塵消未了萬劫入無窮昧
谷蛟龍雨玄冥草木風自慙增上慢吁駭問崆峒
歲暮尋天台山水
桃源未可極天台煙霧深行歌白雪調坐見赤霞心草
次千峰會鴻蒙萬壑陰藏身一大事聊觀世人音
台州觀海二首
獨客長途破孤城幽思多入山忘日月觀海失江河萬
事只垂釣故園未偃戈平生挾弧矢流落意如何
其二
迷陽不自覺春遠此登樓落日鯤鵬運一桴天地浮白
波心不變青鳥信何由八駿浮雲裏平居端百憂
鴈宕讀壁間詩侯希召云此陳準卿之作也昔與
準卿為月夜遊仰觀天柱諸峰岌岌如墜發狂大
呌自以為奇觀今兹已矣相顧欷歔賦此酹之
鴈蕩清猨夜黯然讀爾詩斯人竟短折吾道日支離二
谷看秋月孤峰落酒巵細繙嘉樹傳灑泣向臨菑
觀鴈宕龍湫
瀑布飛不徹大聲空谷哀青山下河漢白日莽風雷潭
穩蛟龍定歲深鴻鴈來方巖倚天畔吾志在崔嵬
潘令席上作軍中樂
張筵潘岳縣笳鼓競黃昏楊柳生南國風雲動塞垣揮
戈情可念擊楫氣猶存漢主白登道甘心出玉門
贈顧華玉太守
客有飄飄者朅來湖海遊雲端尋鴈蕩雪裏過台州白
業藏賢達浮槎近女牛豐干漫饒舌太守是閭丘
郡齋燕集答華玉二首
赤城天欲雪歲暮客邊心君子風騷遠良宵尊爼深旅
懷新浩蕩時事向蕭森作意依劉表移家近漢陰
其二
梁園初授簡越客罷鳴琴節序梅花及江湖鴻鴈深雪
歌難却和醴酒若為斟何限山陰興幽居獨許尋
春日發赤城
碧海春信至赤城愁思深雪晴千澗疾日落萬方陰畢
歲皆行役凡軀故滯滛西歸負良友忽爾長蓬心
浙江别王崇賢
避亂安平鎮逢君永夜船何堪萍水跡直落浙江邊天
子今廵幸崆峒積歲年憂心正如搗况聽卜居篇
江上贈汝厲侍御之荆湖
浙水重逢地閩州舊話稠雷霆喧獨夜風雨動三秋騏
驥行堪見鷹鸇擊更優他時有諫草知上岳陽樓
登太山日觀峰
東岳乾坤定黃河一縷分日排瀛海浪天入薊門雲魯
道傷吾志秦碑自夕曛未堪疏遠目萬里正䘲氛
遣愁
問途青草坂捩柂白榆林暑雨東方急河泥五月深低
回長棄馬淹泊未棲禽商調何悲切從誰覓賞音
北風
北風天際下舟楫夜相聞白草懸邊月黃沙長塞雲鸞
旂猶小隊虎旅盡高勛崖崿暌乖久人今已勒文
隱憂
四海俱疲敝中原且力支路難惟蹭蹬心苦有棲遲草
澤龍初鬭天山矢更遺無由濟社稷哽咽送年衰
出門
去國淹年歲出門仍糺紛未回塞翁馬空有野人芹山
海隨黃纛風雲駐五軍遠慙東方朔談笑諍明君
滄洲夏夕
失意對蒲柳滄洲昨夜風野雲依暮笛客况近秋空司
馬多年病虞卿薄暮窮此生隨造物行止合飄蓬
對月懷閩中諸子
潞河今夜月却望晉安城少谷堂猶在東峰花正明旅
愁存世故鄉夢逐人情展轉懷諸子風沙吾獨行
大田篇二首
内使調鷹犬呼聲動遠陲萬方多事後千騎大田時關
塞回金氣旌麾把健兒璜溪垂釣者能載副車來
其二
禁直三千士長搴鎮國旗甲戈迷塞月繒帛款邊師大
禮初回蹕春原更打圍後車載光寵不數漢昭儀
夢惟可為余作山中草堂
天末夢君子山中營我廬江湖無利涉家室且安居梅
福機事早鄭虔生計疎京塵今始便騎馬亦樵漁
秋晩直南省二首
南宫秋晩直更鼓不勝&KR0714;鴻鴈夜仍度風霜天正寒宫
車延北望越客滯南冠三輔烽煙裏聞鷄未敢安
其二
清宵夢不徹鴉啼深樹間要荒同漢月陵寢在燕山青
草乘時長黃斿何日還因風候邊使咫尺見天顔
送汪希會還武昌題得彭蠡
彭蠡何時定康郎水尚多魚龍冬不蟄日月歲相摩楚
客思芳草江城未凱歌星檣候風色安穩犯鯨波
黃巖黃宗賢為余築室羽山招與共棲未果守官
鬱鬱輙有東路之思奈故鄉多難欲歸不可行當
赴其招矣記興二首
不分委溝壑上林安一枝官隨年少後拙負故人知彛
鼎終難就簞瓢定不辭故園方苦亂去採羽山芝
其二
萬事無何有風雲信所為此生依鮑叔何處覓鍾期騕
&KR1153;懷長路芙蓉惜後時嗣宗元玩世不恨步兵遲
答孫太初
平生孫處士雲水誼難忘遁世思公輩卜居真此鄉名
高多寂寞道在亦翺翔徐福終入海蓬萊意甚長
答林德敷
曼倩淹平世揚雲困太玄此生元濩落夫子最相憐跡
逐捐金市心卑扣角篇鯢桓去不遠脱屣歲寒天
月下聽王稚欽彈琴
昭文鼓綠綺六氣指間流王子梅花思飄飄下隴頭月
華終勝雪商意自成秋今夕西方夢佳人不散憂
送陳生赴韶州戎幕三首
閩海三山下韶州五嶺南東風鷁首去長路馬蹄諳蠻
井歌堪聽軍門劍可談丹砂真易得吾欲解朝簮
其二
月下棲烏樹天邊過鴈羣生涯隨逆旅幽獨倍憐君百
粤兹多難今時未尚文南遊得蠻府愁殺郝參軍
其三
已息河間轡仍麾嶺外旌艱危一命寄牢落二毛生銅
柱時存漢烏蠻歲厲兵憑將攻守策忼慨說花卿
讀魏鈺詩
魏鈺新聲出篇篇有古風夜珠光照乘天馬勢行空邑
宰深相識經生本自窮昆城依隱地秪憶鹿皮翁
邊將
十月黃沙動陰山白雪高邊兵憑剽殺漢馬辟雄豪王
道須無外天戈自有操莫令耕稼地歲歲泣弓刀
弔劉蕡祠
自昔悲歌地劉生有墓祠秪餘經世志况值諱言時去
國英雄盡還山事業遲黃金舊堂北搔首動遐思
寄徐可大黃門
往年遊白下汎愛有徐卿令弟今相問憐君久振纓歲
星還自照諫草未全行謝傅東山卧秋風社稷情
寄汪令希舜
彭門當太白劍閣帶青城此地神仙窟春風枳棘情桃
花栽欲遍蜀道去還平知爾丹成日雙鳬凌紫清
送人遊衡山
衡山開漢沔高者祝融峯羡爾為官地看雲長道容齋
居夢波浪冬日見魚龍定有冥棲客巢君紫蓋松
送龍相赴榮府
去為朱履客瀟灑向王門君有神仙質官曹入故園乘
風帝子閣種术武陵源莫弔長沙傅荆蠻處處猨
白鶴
廣野聲仍度華軒意不忘只疑霄漢遠其奈網羅長宿
處隨鴛鷺鳴時學鳳凰終當蓬闕去天路永翺翔
冬夜過王稚欽
禁木棲烏盡城樓戍鼓催瞑移中散駕時接仲宣才道
術吾全未詞場力擬廻清風廣陵散愛爾數能來
贈宋鴻
憐君羽翼晩矯矯若驚鴻夜躡燕山雪春生楚澤風霄
漢去不極稻粱行當逢遐方倦飛鳥猶自觸樊籠
題夏仲昭畫竹
蒼梧春欲至翠篁風雨深雲梢灑不亂流影下湘陰杳
矣虞妃淚悠哉君子心鳳凰去已久對爾想遺音
人日得諸友書六首
歲晩通明閣登臨念我深故山歸未得叢桂蔚森森人
日雙魚信遠天黃鳥音如何莊舄貴翻動越鄉吟
其二
聞爾浮南海鯨波隔歲回翻將謝傅興轉作步兵哀地
到朱方盡舟從日下來交州拾薏苡誰識葛仙才
其三
吾愛方山老巖崖湛世情成都賣卜久不道是君平文
陋齊梁體音收正始名赤霄天驥步他日與横行
其四
女方尋九鯉余苦憶丹丘蓂莢生無盡璚花采末由兔
園枚叔侍牛渚客星浮杳杳孤槎外相思天漢流
其五
不跨山公馬春今薛老峰前時紫芝曲尚繞白雲中霄
漢慙棲棘泥沙想蟄龍明朝解組去共醉薜蘿叢
其六
爾同鄴下士染翰擅詞場余豈東方朔猶含漢署香放
身滄海上得句白蓮塘遲暮思君子春來數鴈行
送人遊鄴下
鄴城魏七子文藻亦吾師四牡君今去風流端在兹荒
蕪銅雀榭寂寞武安祠獨有韓陵石黃沙歲歲吹
部直
春懷耿不寐悵望宛京天鶴到中宵唳星分萬井懸燕
雲時少耗郊禘日虚傳常想南昌尉先存諫諍箋
送張汝州
汝水元依洛嵩山直配天今君簿領去兼結水山緣世
路黃塵裏官曹紫邏邊誰能廢組綬跨鶴去翩翩
聞道
聞道漢天子身封鎮國公家初營上谷臣得賀離宫鐵
劵傳何急將軍氣盡雄郊牛凡五卜車駕想河東
送陳思獻赴金陵
昔慕蔡夫子今知陳使君深居避矰弋用志到羲文却
向金臺别翻將寶劍分秣陵依隱地養拙幸相聞
河隴
河隴時多事兵車歲幾奔猶聞遣太僕長計向軍門羌
羯方酣戰驊騮盡不存西歸報天子已到渥洼源
西山雜詩三首
春盡一到此散愁幽意繁西湖草已綠南國桂應蕃宫
殿浮今日山河控北門時艱羡飛錫來往給孤園
其二
昔日西湖釣宣皇遊幸來至今鮫室裏彷彿錦雲開歲
月芙蓉殿關山龍虎臺東廵志更遠誰挽八鸞回
其三
西山五百寺多傍北邙岑土木春巖盡樓臺海霧深僧
皆傳玉食地更壘黃金縱目翻愁極長安歲歲陰
送洪南安
平生洪大理樸直古人心執法漢庭上春風吹六陰一
麾横浦去相失庾山深他日逢梅使聽歌行路吟
伍中丞擬歸田索題
伍公江海思魚鳥久相安擬逐鴟夷去翻憐銕豸冠蘿
雲藥圃細竹月錦堂寒矍鑠風塵裏憂時且據鞍
周公器弘治初為慶符令賦詩追憶之
周君為邑日江漢盡桑麻帝力誰知識長安無狹斜但
將九溪水頻灌慶符花遥想彈琴處南風吹未涯
余侍御珊喜湖
柱史湖邊宅柴扉開皖峰晴天廻鸛鶴暮水迥魚龍芰
服身偏穩漁竿意可慵眼中秋浩蕩為爾咏芙蓉
西山雜詩
落日春湖上煙波正渺茫衣冠非敢倚魚鳥坐相忘痛
飲還山簡招擕有葛疆濯纓計未得意氣總滄浪
少谷集卷四
