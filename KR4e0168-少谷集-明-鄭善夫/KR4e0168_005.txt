少谷集卷五
明鄭善夫撰
五言律
送人歸渤海
爾去秦臺上秦臺秋正繁城深渤海郡草歇樂陵原蓬
閣風雲至若華波浪翻看君有道氣早晩共騰騫
送人之宣州二首
白也風流處雲山滿意幽兹為宛水隠况得敬亭遊桃
李含清夜梧桐下素秋澄江淨何日轉憶謝宣州
其二
宣城仙聖地山水作名州石控琴高鯉江深謝眺樓白
龍降已久黃鶴喚何由爾去乘雲月飄飄過十洲
送屠文治侍御使蒼梧
衰䬃仍乖别羈棲幾過從駑駘無熟路鷹隼自秋空銅
柱扶桑下鬱林滄海東南征且鄉邑大不類秋蓬
張子言家移旋覆草
旋覆知名草秋齋不住花羣芳盡搖落此地且年華坐
領幽人意行辭處士家相看到霜雪採掇輔丹沙
吾邦
喪亂秋風起吾邦爾獨回徒傷羈鳥賦不見釣龍臺少
谷芝仍茁南昌角正哀建安七子下流落仲宣才
送蔣君佩視弟還譙
太丘二令子伯也是難兄櫪下垂騏驥原頭過鶺鴒燕
關共卧後亳社獨歸情萬國今戎馬愁雲日夜停
屏息
屏息經綸志棲遲閶闔雲風塵蒙不解龍虎亂相聞秪
有還山夢空餘諫獵文長纓繫越頸感激漢終軍
薛君采見過
薛稷過逢日新詩向我傳聊炊太倉米一誦陜郊篇薄
宦虛談劒危時合引年秋風下滄海擲置廣文氊
題虎溪三笑圖
東林卓錫地宛在崑崙西蓮社誰堪入廬峰不可梯一
空無色相三笑豈菩提便合攅眉去酕醄過虎溪
送林以乘謫夷陵二首
宜都三峽口遷客意如何落日黃陵廟秋風駭浪多巴
蠻伐鼓祭江女踏蹄歌莫唱渝州曲猿聲近汨羅
其二
水部青雲志憂君雙鬢斑同時諫羽獵獨爾竄荆蠻波
撼黃牛峽天連白虎關棲遲下客食直以長瑜還
秋月
秋月長安社光清太液池蟾蜍終不滅烏鵲竟何之鐡
騎喧今夜金波及四夷關山正阻絶却向篴中吹
思道約遊西山病不赴漫答兼問宗林二首
嗟爾棠陵客乖期秋獨歸香山有夙諾幽事忽相違木
石機心損雲霞朔氣微時時夢魚鳥未返薜蘿衣
其二
昔遊湖上寺猶記釋宗林語我菩提樹恒河深復深風
沙晩識面江海後知音白鶴翩翩去青天何處尋
聞西江亂
乍發洪都使風傳消息回荆吳得&KR0008;孟江漢尚深哀畫
角連城動黃衫自將來萬方思繫虜寧乏亞夫才
十日對酒姚氏園二首
野老經時病深秋出郭情輞川聊對酒京洛未離榮小
水行丹壑餘花藉綺楹松隂立不倦何限暮濤聲
其二
病跨山公馬秋過習氏池遠天鴻鴈盡昨日菊花期碁
局翻相惱鷗羣總不疑生涯抱甕外一任隠君為
上毘盧閣二首
遠上毘盧閣崇高望不稀關山仍此地城闕自斜暉羽
檄流星過行營萬馬圍漁陽暮色至引領翠華歸
其二
閣迥臨虛曠秋高入渺茫燕歌動易水駿骨望昭王日
落城笳起天寒塞草黃揚雄輟扈從空自賦長楊
城戍
戍鼓長鳴夜軍容更入朝北風塵漠漠南討意迢迢秋
有蒼梧狩能無黃澤謠遐方盡玉帛八駿自應驕
陳執之宅同諸君酌菊二首
秪抱霜雪姿風沙悵獨悲親朋更此地酩酊對花枝栗
里歸心遠瀟湘秋事遲東君不相識只自向華滋
其二
繡衣都下宅叢菊好花枝延客尊罍罷良宵風露垂娉
婷豈自媚遲暮宛相宜故國鼇峰上繁英今滿籬
冬日順門陪九卿請駕視牲
春曙復冬初仍瞻白鷺車禮從郊廟損天入震離虛江
漢哀戎馬巖堂望諫書生慙百里子去國意躊蹰
送蘇侍御從仁使蜀
驄馬今何去玄冥歲已殘風雲行劒閣鉦鼓動松潘事
在西戎部功虧舊將壇懷柔亦邊略要識聖恩寬
依依
獨有南冠客依依郭氏臺未酣燕市酒翻惜隴頭梅漢
戍連城動秦關千角哀縣金買駿地徒使壯心頽
夢與王陽明論學
美人入我夢惠我白雲詞述作何多事經綸非爾時空
齋下鳥雀深水伏龍螭尚愧瑤華贈悠悠江漢思
柬顧華玉
在昔過逢日天台山雪生何期易水上同憶赤霞城杯
動青春色堂含滄海聲終焉謝朱紱㩗手石梁行
送人之贑州
西江兵亂後作宦意悠悠秪愛青油幕高横白鷺洲風
塵鄱下戰歲月贑江流應羡陶皮隠桃花開未休
贈方梅墅
方干樂道處小墅野梅開對客翻高調飛花片片來蘿
雲蒙卧榻隴日照行杯不耐王孫思春深未却回
送人之惠州
名家參政下獨覺仲容賢宦轍今何往畢棲此最便物
情滄海俗天氣百蠻煙秪近啼猿樹鄉心日夜縣
馬伯淳西歸
與君同去國别路各悠悠吾邑東海上終南西雍州何
時報縞帶於此解紓裘萬事將慈母長歌渭水流
春暮遊城西寺
毘盧千佛閣近在綠雲中客到虛無岸春歸鶯燕叢燕
臺望不及古意渺何窮擬入東林社殷勤向遠公
山人
呂公嘉遯處雲鳥静相親日與嵇中散沈冥山水濱鴈
蕩斜連海桃源直避秦齋居玩易理龍性可能馴
别林克相二首
鄴下傳詩句滄洲拂釣竿正思龍卧穏翻惜鴈歸難燕
壁雲回合閩關天鬱盤飛騰最憐汝慷慨一彈冠
其二
汝復彈冠出余今解綬回平生一掬淚灑向黃金臺戎
馬東南劇鼔鼙城闕哀無能奏羽獵翻愧子雲才
贈吳生
稻粱荒楚塞鴻雁尚安歸秪避雲中彈冥冥天外飛子
有鸞鳳質枋榆非所依風塵好自惜莫損綵雲衣
贈山人受封
念彼南山隠南山鬱自怡時聞春雨外高倡紫芝詞猿
鶴心同遠裘羊徑不緇莫嫌兒女笑宮錦照龐眉
崑崙子
君本崑崙客巖扉星漢連流沙拂袖去述作為誰傳紫
芝秀可掇青牛何當還異時求物色蕭䬃白駒篇
安陵阻風
落日安陵上荒蕪望薊丘風沙無晝夜家室此淹留江
漢悲多故干戈賦遠遊河清是何日吾志欲東周
遊金山寺
地控恒沙界峰廻滄海波潮聲永夜壯雲氣秣陵多龍
窟存光怪鮫宮湛綺羅黃斿蔽江左何日返天戈
贈杭方伯兼柬東卿提學
邴原猶薄宦疏廣已遺榮無復周王獵誰欽釣渭名余
亦武夷去探玄學久生逢君五湖畔北眺有餘情
同晉陵諸子遊水西二首
共有煙霞想言過西水潯薜蘿迷遠近魚鳥入高深花
氣含風滿山堂附郭隂宴酣忘主客誰賦越鄉吟
其二
喜到晉陵郡行逢諸子招竹林初散帙槐樹已鳴蜩遶
徑馴朱鶴通池接畫橈遥思荷蓧者去作羽山樵
陳遂初進士邀宿頳谷草堂夜觀西湖漁火
税駕歸閩土尋山入浙中客情逢勝友東路任飛蓬夜
艇流漁火秋杯折渚筩巢由聖世事直北大明宮
錢塘映江樓冥坐觀潮
錢王此開濟旋入宋山河潮汐秋來壯雷霆水上多尚
傳江有怒翻恨海無波颯颯攅陵樹悲風日夜過
過孫山人苕溪舊居
耿耿憶孫楚溪邊青竹門未同苕水月竟失漢隂原夀
天眞詮外風雲孤夢存平生少谷榻獨下向誰論
寄施粤之侍御
南昌隠君子寄跡綠雲端念爾神交久慙余色會難此
時歌伐木伊昔阻風湍何日下縣榻相看黃籜冠
碧巖下小憩望太湖
長夏碧巖好蕭蕭千竹林看山白屋静息駕古藤隂震
澤驚波在洞庭歸鳥深楚臣新去國漫有卜居吟
謁孫太初墳二首
草堂琴瑟罷羽化竟何如那復烏藤杖空傳白鹿車沙
湍且鷗鳥天地即蘧廬白首林君復終無封禪書
其二
伊昔丘園隠風流誰似君談詩振大雅抗志入高雲宅
擬王官谷山名太白墳寥寥廣陵散定向夜深聞
宿歸雲菴
澤國變元氣名山留晩芳雲藏伏虎寺花近挂瓢堂鵝
鸛飛騰遠漁樵言笑長沉冥達者事散地即慈航
寄赤城諸子
自别赤城去藏身金馬門蓴鱸心獨苦林壑道何尊萬
事風波過三年魂夢存終焉共攜手採秀入桃源
贈張南陵
張翰風流在南陵谿谷間一為香案吏便得敬亭山飯
飽鱸魚味身隨鷗鳥班後期望星漢知爾御風還
宿勝果寺
游吳復適越漫宿贊公房小隠薜蘿密大觀江海長鉢
龍蟠夜壑雲篴語秋堂稍覺菩提長森森松橛凉
贈秀公
不作尋詩計沉情日閉關牛車載上乘錫杖拄空山玩
世風塵外放身花鳥間秋齋食橡栗見爾好容顔
題潘山人水居
習静不出郭著書長閉門烟霞結白日薜芷避緇氛巾
舄從吾好鐘彛有道存埋名愛蔣詡多事陋揚雲
荒村
荒村連日雨散髮不曾梳歲月報恩子生涯種樹書無
因致故舊豈是愛空虛門巷曈曈日輕車恣所如
贈葉少府
吾聞隰城尉通練更文章坐掃封狐雪行開射鴨堂詩
篇窮地秘海水識風涼似爾紆黃綬巢雲意不忘
行宋宮故基
西門數頃地舊是帝王宮複道清波没粧臺碧蘚空王
侯混喪狗臣庶議從龍莫謾歌禾黍山河涕淚中
吳山
吳山入闤闠佳氣自蒼蒼洞窈通仙隠龍盤集吉祥猶
宜雪後對莫為歲寒妨所歴多酸鼻兹山耿不忘
鳳林
鳳林五百戸活計在山溪野碓遠隄水嵓田高治畦新
年傳糗餌舊俗誦菩提生女無人育男長少娶妻
屴崱峰
盤礴地靈在東南天柱高三江轉燕尾百粤亂牛毛未
出無生網難忘大覺刀巢雲定何日萬國且旌旄
九日方山登高
方山五片石巉嶻七千尋氣象恒嵩敵風雲歲月深百
年大夢寐九日此登臨願卸紅塵累嵓棲長道心
耳鳴
官司忽失職雙耳自今聾盡日聞天鼓何時聽麽蟲向
人艱應答於世類冥蒙未老神俱耗勛名涕淚中
寄華玉
瀟灑顧吏部為邦日漸多人心興禮樂世事入風波剡
曲舟堪誦濠梁道不磨向來巾子雪堂構合如何
新昌縣曉行
暝發新昌縣晨臨赤土隈秋花隨地有渚鴈與雲來雜
樹炊煙出前涇山照回忽聞歌伐木行路興悠哉
繡嶺曉行
繡嶺行不極盤山霄漢長誰將釣渭意同寄鴈湖傍野
宿雀芋飯巖居木槿牆晨征莫相失雲氣正茫茫
金山紀勝
揚子宅前水東溟勢欲吞乾坤眞浩蕩島嶼盡兒孫石
舞風波作龍歸日月昏平生愛飛動長劍倚崑崙
集勝果寺分得眠字
寺閣兹辰會賓朋盡世賢雲山兼勝日巖壑得高眠移
席竹林晩題詩花蕊妍燕鴻何意緒來往各翩翩
遊爛柯山同楊節使二首
太末徐王國青霞洞府名江山共吾子風雨若平生錦
樹巖扉淨秋杯雲鳥明應悲看碁者柯爛未忘情
其二
岝㠋干峰下天開姑蔑墟地靈蕃玉蕊神至響雲車未
破人間局先繙石室書茅靡入道術歲晩莫踟蹰
風雨過南關
元亮東歸日長途菊正斑寧辭彭澤米早得匡廬山雨
勢秋崩峽雲隂晝阨關回思鳳凰閣吾已得生還
贈姜建州
南遷為隠吏山水興難降客至丹青閣時翻白玉缸諫
書留御榻惠政及隣邦若訪漢隂老知余是姓龐
送李曲江
李子新為令南遷百粤州梅花過庾嶺吹滿曲江頭鵬
運天池暮槎停星漢秋丹砂好寄與早晩上羅浮
寄倪南雄
京華相别後聞爾亦南圖笑解銀魚綬坐分銅虎符山
蟠五嶺厚俗到百蠻殊千里梅花使春風好寄余
送王文輝遊武夷
王郎不肯住脱屣武夷山學道心長苦尋仙鬢欲斑魚
龍淹海日鵝鸛厲天關何限滄洲興希君共一扳
送公衡韶州省覲兼懷倪南雄李曲江二首
爾往寧親日千花春未稀此行無道路綵戲及庭闈王
勃才名盛孫登世事微如逢始興守道我釣魚磯
其二
擬此過逢數何期迅别愁青山問庾嶺滄海近韶州猿
狖聲堪聽桄榔葉正稠風煙易春暮須及曲江樓
暮春湖上
滄溟春欲暮湖上芳草生風煙吹不斷遥帶鳳凰城萬
事兵戈外孤臣藜藿情何當拊神物談笑掃欃槍
詹文化
報爾龍頭選才名我昔聞鳳凰今有象騏驥直空羣黃
散經綸事金縢禮樂文更期射三策早晩奏明君
夏公謹
四海夏公謹平生道未疎豈為青瑣客不問白莬裾帝
業維新日皇輿草昩初看君抱經濟獻納定何如
戴宗道
小戴青雲器明經正顯行以兹先後甲知爾廟廊情樗
櫟人俱棄凰麟世必清經年無一字何以慰平生
林克相
厓老本釣侶經綸今若何自來科目選秪為利名多江
漢波初定䕫龍道不磨南冠有詞賦萬古卿雲歌
梁日孚
梁鴻終自潔禄仕暫棲遲混世名為佛修身早得師兒
童送我意俯仰别君時何日長安市相過笻一枝
方思道
方郎天下士慷慨古人稀刎頸交惟女同心結到誰江
湖同苦别霄漢獨雄飛遠媿朝歌叟中興淹桂枝
汪希周
崇陽汪武選識汝自京華拊劒平江漢經年别室家飛
雲收虎帳戰馬返龍沙長揖青門外何人善種瓜
林德敷
聖后乘元化江湖思致身君居財賦地况作廟堂臣勛
業時堪就鱸蓴興莫新何當逐狐鼠同看帝城春
鄭伯興
吾宗賢吏部昔往鹿門山應世身難卧探玄意自閒山
公啟事近龐老㩦家還余亦隆中隠接君牀下顔
蘇天秀
吾憐蘇太乙磊磈長安豪釣罷渭川獵名馳天漢曹言
余亦善士拊已媿時髦徐稚平生義還山解佩刀
姚元肖
接手燕昭國倥偬十載前烏栖空繞樹鵬轉自横天撫
世緣知已掄才後少年君看越石父客禮竟虛傳
顧九和
崑山顧學士十載綰銀魚勛業天人策行藏封禪書與
君成去住謀道竟何如先帝焚香在皇情可但虚
陸子淵
成賢眞此地瑶席爾司成述作回中古機雲媿後生華
亭鶴正唳蓬海鴈長征結誼風塵上看君萬里情
寄劉希尹吏部兼懷薛君采二首
長安薛子宅對爾誦驪駒雲樹懷良友風塵媿腐儒看
山費日月憂國阻江湖方朔金門下藏身道不孤
其二
薛郎成小隠舊宅定荒蕪萬事將雙淚經年無尺書身
隨梅福去病與馬卿殊白日調龍虎飛騰意有餘
龍門西象頂望海
浩蕩窺南紀長天望正繁北風青嘯海高浪白浮山舟
楫思兼濟雲霄悵獨還何當泝牛女重扣紫皇關
岊江送黃伯固大理赴白下
大理平生友相看涕淚存諫書君最切往事我難論放
逐心無盡巖廊道已尊願將金石志長報聖明恩
送人之鄴
浩蕩夷亭意經過鄴下來王門占玉節春日上銅臺遊
子牽多夢高堂候舉杯蘼蕪江畔草應挽使船回
明妃曲
明妃初出塞宛轉意何窮上馬琵琶曲流悲入漢宮自
言妾命薄萬里去和戎今日蘼蕪草青青向隴中
木虛過青野堂夜坐
小坐同吾子荒齋寡四隣林鵂鳴近夜山月迥隨人太
乙青藜杖先生烏角巾中宵莫說劍恐益鬢毛新
訪吳山人隠所
脱屣吳居士尋君江水遥雲房生夜氣薜牖散春潮榻
静聞空籟情高夢九霄從兹畢靈寶不赴小山招
答陳天游
淑氣回南紀文星傍省堂猶縣滄海月留照紫薇郎學
道防衰晩愁時應帝王思君直咫尺一夕鬢毛蒼
湖中寒食
湖上逢寒食行行雲日迷林花相映發只似武陵溪遠
水清煙並高楊黃鳥啼年年對芳草古意滿城西
答林貞孚主客
憶自秋風起虛傳奉使回未捐池上珮翻失隴頭梅堯
舜垂衣日班楊奏賦才黃金散朝士知上禮賢臺
送吳德翼僉憲赴闕
使君今赴闕春興定翛然江漢黃華動風雲錦䌫牽星
移南斗下路引北堂前願有華封祝天朝夀萬年
夏夕青野堂卧月
海月團芳夜園廬引緒風琴書棲榻晏巖壑與人同尚
澤南山霧終懷北極楓黃虞忽到夢伊鬱卧隆中
入海
滄海鷗波外雲艘迥自航大江沉馬腹密雨濕魚梁未
及星槎遠那知天漢長漁竿變孤志翻愧紫荷裳
大末憶方思道
遠憐方比部經歲斷來書何日垂嘉樹青青拂敝廬累
憎鴻鴈響三見柳條疎幽獨疲孤夢松齋月正虛
答顧華玉參政
吾憐顧長康吏隠近滄浪學道通元竅蛟龍翊爾翔雲
回朱鳥國花照紫薇堂授我冥筌意相期天漢長
閉門
經歲避塵緣時參道德篇柴門背海閉鷗鳥受人憐桂
樹栽成實松花採作團微官渾忘却唯記孝皇年
聞薦
逋客晩知幾西山言採薇長安三丈雪而我賞心違隠
處無人識薦書何事飛冥鴻天萬里空遣弋人歸
早秋懷晉安諸子
搖落茭湖晩湖邊鶗鴂鳴秋風吹桂樹一佇越王城榻
有南州重人兼衛玠清還聞刷羽翮看爾共蜚聲
寄贈石室山人
安期持世界挾策西入關吳老遵牛渚乘槎釣不還行
藏元氣裏弓劍彩雲間何時留玉舄去入蓬萊山
病中
避地抛銅墨風霜歲屢更那期鳳鳥至亦遣伏雌鳴久
病丹心苦中年白髮生如何張仲蔚却掃卧昇平
出塞曲二首
黃金琱鵲印白馬出榆林瀚海行人絶隂山殺氣深漢
恩長北損邊騎日南侵一唱丁都護三軍淚滿襟
其二
大王開絶域上將喜邊功塞外風煙異軍中苦樂同龍
旂凋朔氣虎帳卧沙風未繫單于頸横戈意氣雄
送楊明府入覲
雙闕玄霄上三山滄海邊雲逵望鳬舄明府似神仙曲
報離城調琴希清廟絃煩君告天子百姓尚顚連
克相過草堂别去余病垂死詩來見懷呻吟中答
之
喜女文章貴相過成笑言追陪憎病骨風雨别柴門會
苦青衫濕情多白髮繁形骸已近死誰復與招魂
病中哭伯固二首
我眼雙枯盡那堪更哭君平生猶鐡石靈爽定風雲葵
藿雖同志凰麟不戀羣吾徒向凋謝誰黻太平文
其二
去年白下去送汝芋原陂今日湖邊問俾余雙淚垂終
為諫議鬼竟失帝王師已矣先朝事傷哉此盛時
陳少府鑭
吾憐陳少府獨抱明月珠五載官閩土春風生向隅縣
知水薤意頻握玉麟符霄漢聲名早看君受劍車
張起溟約過草堂為傳卒所誤
君是峨眉秀余慙南海琛並期歌白雪何止斷黃金接
手難如此浮生感獨深閩關及漳水魚腹莫教沉
答林白石大參
歸釣龍溪水君胡亟失時豈因白石爛竟賦綠衣詩拙
抱江湖愧賢於弼亮宜重華迹已遠吾道欲何之
七月望遊水西白鶴寺乘月泛峴江
愛爾東林社乘秋到蘂宮招邀滿童冠歌罷舞雩風鸛
鶴黃庭莫巾袍白露中西江上雲月歸艇意何窮
送季明德應召赴闕二首
接手為兄弟交期共死生雲逵易相失三宿晉安城海
内風塵切秋邊鴻鴈鳴飛騰未時莫萬里好長征
其二
相别無一語相觀情自閒風雲感壯士江海散秋顔道
已干時禁人須涉世艱去鄉莫草草遲爾陽明山
琅琊王墓下作
田文全盛日淚下雍門彈王氏千秋後勞歌玉樹殘寢
園生兔穴疑塜奠龍盤萬仞蓮花色關河望已難
大田讀伯固起溟見和之作悵然懷答二首
讀爾懷沙賦&KR1008;然繫我思當年分即死此日已云遲社
稷還唐介江山哭子期才賢世有幾况及聖明時
其二
朅來張仲蔚秀句日逾多豈不思君子其如長路何商
霖憐我在谷口喜人過終愧箕山隠無能守薜蘿
南山贈林遷于比部
憶自隨三釜同歌滄海篇何期傍九日得結碧山緣江
漢兵戈外風煙魚鴈前相看未忍别更上木蘭船
莆口之敗福寧兵最無紀律大縱掠金以致肝腦
塗地賦詩傷之
閩粤何多難興漳師未休虎豺行白日天地泣清秋欲
𢷬羣兇穴須梟敗將頭兵貪法半至遺恨福寧州
劔州贈陳待用太守
鬱彼神仙府雲驂迥莫扳言將五袴手滿弄九華山紫
蓋風塵表黃堂霄漢間因君覓神物劍水有龍蟠
鸂鶒
鸂鶒無拘碍浮游錦石傍雌雄互飲啄毛羽割隂陽已
得滄洲趣寧思天漢翔並生大化裏幽獨闡文章
不寐
反側終難寐寒天候不明經旬淹厲氣永夜厭灘聲萬
事呻吟外他鄉兒女情還聞喪良友展轉淚交横
哭遂初
良友看餘幾今年報女亡江山有頳谷風雨泣秋堂元
氣能無損星文定不光連宵激孤志灑涕向錢塘
送羅復之
聖夀齊天地臣衷效海山面陳安瘼疏頭聳觸邪冠玉
帛奔重譯衣裳濟萬官不勝戀闕處時事尚多艱
春日懷南湖舊居
南湖不可到幽事自漣漪田父春相遣隣翁暮與期煙
霞隠薜荔風日曬鸕鷀豈待清商發花時有所思
雙鳬
汎汎長依渚飛飛不度岑却無黃鵠志但有白鷗心煙
水知音舊魚蝦得食淫自從葉縣令來往五雲深
向曉
河影忽不見東方方小明晨鷄許市客秋管海邊營起
舞者誰子飄零獨此生矇矓聽金鑰封事轉馳情
朝雨
若木光初判玄雲復積隂撼江風色勁灑壁雨聲淫泉
室鮫人泣天邊越客吟餘情何處訴燕雀處堂深
將旦
曙色浮東海騰騰漸太清明霞低水檻宿霧迥江城警
柝已罷擊征人初啓行豺狼今挈領豈是乏長纓
與方質父登于山
巾舄動高興江山入大觀煙霞幾回首天地一凭欄晴
日千村晩長風五月寒莫嫌蹤跡遠石室在人間
雨夜
蕭蕭風振屋汎汎雨鳴樓宿鳥驚巢墮潜鮫出水遊客
牀沾處濕病枕聽來愁頗羡清江上風波不碍鷗
地上
雨霽臨池好橋平縱步宜濕泥勤燕子新水樂魚兒病
葉風多下團萍夕更移中吳消息惡吟賞淚交垂
秋暮
秋色去不反客心悲奈何病妨風土惡愁感歲時過弟
妹流離甚江湖喪亂多滄洲十月雪回首釣漁蓑
題南野舊居
南山百畝地記得種瓜時風日蜻蜓下犂鋤布榖知輞
川流水在谷口主人非獨鶴青天外空亭自落暉
湖上
愛此湖上雨共君湖上遊乾坤雙短鬢江海一虚舟煙
景初相見春光不可求明朝下西崦相望意悠悠
參文殊禪道上得棲字
移舟泊淺渚風日便輪蹄不雨江聲定長隂野意齊香
厨鐘後飯田舍午時鷄入山應未得聊爾學禪棲
次劉德羲懷金山韵
記得金山頂風煙八面開乾坤留柱石滄海失蓬萊夜
色京江水春光般若臺兵塵兼病眼長望幾徘徊
重遊大石次劉德羲韵二首
病夫泉石性山雨徤來過花濡廻蛺蝶松偃足藤蘿隔
歲青春别同羣白髮多宦遊殊慰此高志未全訛
其二
幽事住雲泉湖光遠接連寺鐘山意動松雨磵聲懸石
壁開雲竇桃花隠洞天中原尚多壘此地合逃禪
望武夷時與黃元質同賦
客路未千里名山已萬重歌傳武夷曲興落幔亭峰密
竹幽幽鳥深溪隠隠舂黃生詩句好吾得事遊蹤
有懷
獨客路千里美人天一方連宵入我夢今日寫新章白
月猶故國青山皆異鄉不堪秋信至梧葉下滄浪
謁屏山書院
隠隠屏山頂悠然見考亭衆星開分野一水入滄溟禮
樂今為盛門牆世必經平生鴻鵠志數問紫州城
謁考亭書院
西門猶闕里平地見滄洲謀道無虚日尋源直到頭德
言俱不朽廟貌正須優欲濟波濤闊臨流重澁羞
送王崇賢
黑雲天未厭清江船不開客情春草長國事朔風來嘆
世長卿枕疑人郭隗臺看君回綵服拜舞興悠哉
贈吾隠君兼懷惟可
誰言道學者正印自文山守黑惟空谷潜身到大還聲
名百世下交誼九垓間因爾懷君子江湖好駐顔
棠陵家觀釋宗林詩畫戲為一偈嘲之
蓮社柢能入林公許徑過法衣乘獦獠佛日動山河五
藴元空寂三車亦障魔白牛載詞藻西去欲如何
冬日對白菊
白菊塵埃裏翛然湼不緇風霜忌太潔桃李競當時水
德元如此花神祗自私遐方對燈燭聊副賞心期
少谷集卷五
