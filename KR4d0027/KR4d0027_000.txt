孫明復小集别集類二(宋)
提要
(臣)等謹案孫明復小集一卷宋孫復撰復有
春秋尊王發微已著錄案文獻通考載孫復
睢陽子集十卷宋史藝文志亦同此本出自
泰安趙國麟家僅文十九篇詩三首蘇轍歐
陽修墓碑載修謂於文得尹師魯孫明復而
意猶不足蓋宋初承五代之弊文體卑靡穆
修柳開始追古格復與尹洙繼之風氣初開
菁華未盛故修之言云爾然復之文根柢經
術謹嚴峭潔卓然為儒者之言與歐蘇曾王
千變萬化務極文章之能事者又别為一格
修所言似未可槩執也至於論揚雄過為溢
美謂其太元之作非以凖易乃以嫉莽則白
圭之玷亦不必為復諱矣乾隆四十六年四
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
