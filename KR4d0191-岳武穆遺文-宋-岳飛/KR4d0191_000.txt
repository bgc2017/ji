岳武穆遺文别集類三(宋)
提要
(臣)等謹案岳武穆遺文一卷宋岳飛撰飛事
迹具宋史本傳陳振孫書錄解題載岳武穆
集十卷今已不傳此遺文一卷乃明徐階所
編凡上書一篇劄十六篇奏二篇狀二篇表
一篇檄一篇跋一篇盟文一篇題識三篇詩
四篇詞二篇其辭鎮南軍承宣使僅有第三
奏辭開府僅有第四劄辭男雲轉官僅有第
二劄辭男雲特轉恩命僅有第四劄辭少保
僅有第三劄第五劄乞叙立王次翁下僅有
第二劄乞解樞柄僅有第三劄辭除兩鎮僅
有第二劄則其佚篇蓋不可殫數史稱万俟
卨白秦檜簿錄飛家取當時御札蔵之以滅
跡則奏議文字同遭毁棄固勢所必然矣然
宋高宗御書聖賢像贊刻石大學秦檜作記
勒于後明宣德中宋訥乃磨而去之飛之零
章斷句後人乃掇拾于蠧蝕灰燼之餘是非
之公千古不冺固不以篇什之多少論矣階
所編本附錄岳廟集後前冠以後人詩文四
卷已為倒置其中明人惡札如提學僉亊蔡
兖詩曰千古人來笑會之會之却恐笑今時
若教似我當鈞軸未必相知岳少師尤為頂
上之穢今併芟除而獨以飛遺文著錄集部
用示
聖朝表章之義焉乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
