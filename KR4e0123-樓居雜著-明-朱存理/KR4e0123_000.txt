







　　欽定四庫全書　　　　　集部六

　　樓居雜著　　　　　　　别集類五(明)

　　提要

　　(臣)等謹案樓居雜著一巻野航詩稿一巻文稿
一巻附録一巻明朱存理撰存理所作鐵網
珊瑚珊瑚木難俱别著錄其他經子鈎元呉
郡獻徵錄野航漫錄名物寓言鶴岑隨筆諸
書凡數百巻今多散佚文徵明撰存理墓誌

稱所作有野航集存理自作募刻詩疏稱選
得一百首之外沈周題其詩稿亦有雖止百
篇諸體備不拘一律大方諧之句今並不存
考朱彛尊靜志居詩話已惜其稿罕傳則亡
失乆矣此本為其族孫觀潛所補緝中樓居
雜著一巻為傳寫舊本其餘詩文則從諸家
選本蒐集不及十之一二又摭諸家贈荅題
詠附錄于末僅成巻帙然其樓居雜著中陳

子貞詩俞氏家集雲林子詩虞氏書冊席上
腐談夷白齋稿夷白齋拾遺楊鐵崖遺文吾
氏類集笠澤金氏書冊宋人三帖石刻鳴鶴
餘音諸䟦皆源委分明足資考証詩格雖頗
清淺而亦翛然無俗韻均不愧為雅人之筆
未可以殘缺少之其王鏊募造野航䟦一篇
宜入附錄而誤竄于存理募刻詩疏之前葢
編次之失今釐正之俾從其類焉乾隆四十

六年十二月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀







　　欽定四庫全書

　　樓居雜著

　　明　朱存理　撰

　　書陳子貞詩

　　右陳子貞詩一巻得之笠澤虞氏讀之而不能論其世
及觀顧仲瑛草堂雅集嘗選其詩遂昌貞居雲林棲碧
諸家集中互見酧和之什想一時輩行風流文物可尚
也或稱子貞為考亭人考之實為京口人考亭書所先

示不忘也子貞名方字子貞多遊呉中故呉人得其詩
而刻之歲久今無完帙蓋子貞平日之詩必不止此喪
亂之餘什之一二而已其文尤不多見僅於陳叔方家
見遺墨一紙辭語字畫簡淡不凡能造詣古人可謂名
家矣友人張南伯氏好蓄書有子貞集曽許借錄適有
蜀中之遊呉興唐半隠亦嘗談及尚圖訪之此集倘得
二家之本相與叅校増廣俾子貞之詩得以行於世也
成化壬辰歲上元日


　　又題子貞詩

　　子貞在勝國時所與遊者皆名勝之士故有唱酬之作
予既補刻子貞詩因附焉諸名勝為鄭先生明德張外
史伯雨倪處士元鎮陳叔方華彦清輩若集中所載人
物蓋不止此此其著者也當夫諸君日事賡和吟壇之
上其髙風傑句百年之下猶令人興起子貞宋熙寧間
丞相諱升之之後兄子原仕天台學正衣冠之家詩書
之族可徵矣子貞赴省試來呉元帥本齋王公招致賔

其婦翁龔子敬集中所謂谷陽翁也子貞嘗序彦清詩
云詩由日鍛月鍊然後為工亦由隨事感發肆然為之
然後熟又嘗手抄杜律一編朱書小字夾注其説某為
對起對結某為散起散結或緣某句應某字或由某意
發某語脈絡有自來枝葉有所傳子貞其知詩者也嗚
呼今子貞之詩何寥寥若是予搜訪有年竟不能得其
全僅於諸集中鈔入以成補遺今年春南伯自蜀中還
以前諾得示一帙其間篇多重複錄止數首外有雜文

皆為華氏著作碑板行狀祭文之類子貞嘗主其塾故
也予家藏黄楊集小冊即彦清之詩子貞所命集名而
序之者宻行細字清勁可愛云子貞之筆蓋子貞愛其
人而錄其詩也及觀南伯假本似出一手殆子貞親稿
耳亦與叔方家遺墨筆意相同子貞之出處予不能悉
姑記所知者如此癸巳五月望

　　跋懷古錄

　　存理近得此編於其墓所村校中字多舛譌巻帙失次

因為校寫一過然不敢有損益其間恐失謝公纂集之
意也蓋其墓乃晉故將軍佳城間嘗往弔之拓周左丞
碑刻歸較集中小異遂依刻文書之又攷晉書檢陸機
華譚傳及雜出附見有涉兹編悉以附記并錄今代石
田諸君所貽詩章若干首别為續後存理距謝公修葺
將軍之墓時凡一百二十餘年今祠墓復荒落祭祀淫
䙝無以妥其靈是知夫小子不能勇於義以啓在上之
人而興復之也況前葺墓之日至正兵亂之際則謝公

周令好義之心為何如耶則今此編固不及刻幸而鈔
本僅存亦若神物䕶持使之然耳不然何以表謝公之
用心使吾輩得以快讀成書哉公嘗復鄒忠公墓田著
思賢錄賴好事君子梓而傳之公名應芳字子蘭號龜
巢老人二子曰木字玉樹曰林字瓊樹成化十年歲次
甲午孟秋日書

　　募刻瑞雲觀碑疏

　　竊惟瑞雲觀陸氏開山舊石碑黄公(溍)作記今其地興

創於兵燹之後故斯石埋沒於荆棘之中使過遊之客
悵恨徒多訪集錄之家全文具在所謂不朽之托者將
以傳焉則其借重之辭也於斯見矣兹將命工礱石請
名翰重書必求好事捐金俾斯文大著為題短疏特叩
髙門倐爾完工就請留名石畔慨然樂助遂成壯觀山
中謹疏

　　題俞氏家集

　　郡學西有貞節之門者乃紹庵俞山人(名嗣之字振宗)所居即

石澗南園故址也先曾祖母家與南園為鄰成童時即
知俞山人先生家在焉後過其居山人年已七十尚康
健敎生徒十數人性坦率與物無忤園之中有屋三楹
中揭以王清獻公所書石澗書隠舊刻扁祠石澗諸像
旁&KR0869;遺書竹樹陰翳户庭蕭灑如在山林中也屋後有
秋蟾臺呉門周浩𨽻亦山人壘石為之仍以其先命名
臺上平曠可坐四三人蔭以茂木山人味淡泊讀書暇
灌園為事予嘗至山人家必為煮菜作羮炊黍留餉薦

以濁醪摘園果開觴於水邊林樾即盟鷗亭遺基出鷗
瓢飲予醉吟匏翁所作歌予繫舟於樹下命童子市沽
烹鮮為山人盡歡至日暮乃返山人所藏石澗手鈔諸
易一百餘冊及古易三百餘冊集説三脱藁凡六十冊
通𤣥廣見四十冊老眼蠅頭書也立菴文藁廿鉅冊并
前代子昂與玉雪老人遂昌雲林輩諸名勝書扁序記
簡劄二十餘巻山人喜予至出而觀之或乞歸山人不
予靳也曰聚散有常散而得其人是不散也吾付子斯

文有託矣惜其諸易與集説三藁立菴遺文往往為人
所得予止存通𤣥殘帙六冊易説易外别傳古易書十
餘冊立菴所書荆南藁一冊而已山人既卒又得其所
集先世文翰名俞氏家集者一鉅冊計詩若文共若干
篇山人手筆也予欲為編次重錄一過而未暇為之念
昔與山人觀書飲酒嬉遊之樂而今不可得矣撫此編
為之泣下數行成化二十二年五月二十四日書於樓
居之欣賞軒


　　雲林子逸事

　　雲林子在元季亂離之際鬻田産百千緡悉與張伯雨
晚年流寓江湖間老而居貧然與世寡合雲間有富人
慕雲林子名使人贄之以幣雲林子笑曰若亦知有我
也受其幣乃出扇索畫即怒曰急持去吾畫不可以賄
得也其幣裂散坐客而去雲林子有潔疾每盥頮易水
數十次冠服著時亦數十次振拂齋閣前梧石日令洗
拭見俗子避去與畸人逸士依止僧房中蕭條木榻篝

燈宴坐時索紙作竹石小筆聊以自娯或旅泊風雨孤
篷戲寫平林逺岫古槎苔石亦自矜惜當時好事者購
求之片紙重直早年間作絹素著色一二及寫雅宜山
圖巨幅在人間識以雲林子小印晚遂不復用印圖成
必題詩復書某甲子署其名東海倪瓚或曰荆蠻民凈
名居士與雲林子也尤善寫竹枝清雅可愛又書朱陽
館主蕭閒仙卿或戲書懶瓚及其字曰𤣥瑛或變其姓
名曰奚𤣥朗毎扁舟過松陵笠澤間留憩陸莊所寓曰

蝸牛廬與陸静遠虞勝伯為友及懷荆溪山水之勝善
權離銅墨官諸山往遊忘返與覺軒王氏父子金壇張
氏兄弟尤善呉城則與陳惟寅惟允周正道陳升方輩
遊嘗自寫影留正道家正道為葬志詳其家世與生卒
歳月繼又得王賔作銘有鬻田一事而正道所畧惟寅
貧為作疏僦屋居之子婿陸頤字養正闢私塾招叔方
為師雲林子為書幣特厚雲林子蓋篤於義者也兄文
光真人邵菴虞公為文光碑公復作𨽻古書之又嘗為

記髙風堂也予從正道裔孫漢昭家得觀其遺像有伯
雨贊其上雲林子古冠服坐一匡牀據梧几時握筆伸
帋搜吟於景象之外几上設酒尊一硯山香鼎各一牀
倚畫屏籍以錦䄄上置詩巻盈束一蒼頭持長塵拂立
几之側一女冠左持古銅洗右擕㪺水之器巾帨具
焉予乃摸臨一本軸而藏之雲林子家祗陀里有清閟
閣嵗以白籙帋糊壁每易其舊者燒灰寘香鼎内取其
細膩耳又聞其園林中有風葉墜地輙命一童子以針

綴杖頭出之不使㸃壞苔翠也于時有落花鼄網分詠
之目柯丹丘嘗留題清閟閣有絶憐髙棟可張畫時有
幽人來賦詩陳子貞亦有詩曰門前灌木春啼鳥屋外
長松夜宿雲剪得蒲苗青似髮燒殘香篆白成文雲林
子好焚香當時人有追尋者漁舟中聞蘆葦間有異香
遂為追者所獲早年詩名館閣當至正末飄流中作詩
益自喜然信口率與唐人語合為文不蹈襲前人書學
黄庭筆意不凡至於畫法其合作者入巨然之室二米

所不逮也陶南村謂其晩年率畧似出二手豈知言哉
予好雲林子詩得蹇氏刻本復于江湖上見其手迹一
篇一詠錄之成帙别為雲林子外集一巻藏于家𢎞治
元年十二月四日樓居風雨之夕燈下漫書

　　題雲林子詩後

　　倪雲林有詩名其詩清新簡淡如不食烟火人語予愛
其詩每見一篇一咏收錄之近得義興蹇氏新刻本叅
校其所遺者存而萃集成帙多呉遊之作也計得諸體

詩并雜文通若干篇為外集一巻俟好事者刻之戊申
臈月五日南窻書

　　記虞氏書冊

　　笠澤虞氏為丞相雍公之後有名湜者老而居貧其先
雍公遺像世譜手迹所遺古劍等物具在學士邵菴公
省墓來呉所留詩巻其祖勝伯先生遺稿及諸宋元人
辭翰累百軸古書殆千巻藏于家家惟草屋數間蕭然
江渚予知翁家在焉買舟造之翁適曝日南榮之下偶

同一客往翁不樂拒弗之見期明日而予果再詣翁歡
然延入乃盡出其所藏爛然文錦秀溢於目翁為鷄黍
信宿之留所遺盛唐詩數家莊列諸子等書皆宋時紙
版經收藏之家凡幾印章纍纍相屬後復得數種名不
能具錄葉文莊公時與進士鄭公詣翁牀下時翁方病
不能起公一大臣其待鄉老如此卒為撰誌文俾葬先
墓公於其家遺書一無所取止持丞相奏議一部付廣
州守沈琮刋行復見其幼子拳言於巡撫劉公薦為呉

江縣陰陽學正術葉公有詩示拳眷顧之意甚至拳既
官病死而拳之命一何薄也其後丞相學士諸像皆為
崑山族人啓東得之世譜一帙有丞相家傳十巻是勝
伯手筆及備錄世系等文與丞相數帖今不知流落何
在所謂古劍者尚存一士人家楊鐵崖作劍歌一通予
别得之云丞相有古遺器四劍其一也而瓦琴石磬蜀
王硯皆不及見學士書丞相誅蚊賦已歸沈石田予亦
得學士遺跡凡六帖勝伯所著鼓枻藁雜著文字鳴鶴

餘音共二三冊并義塾序送勝伯求遺書詩文共二巻
陳吉士玉汝與翁家連姻又多得其所秘者至今笠澤
里中人有一二殘編尚知為虞氏故物也瑞雲觀道士
有丞相鈞堂一帖今復歸之僕矣太史呉公原博跋其
後暇日理篋中之藏凡得虞氏者萃而為一因識此語
俾知虞氏昔之衣冠家世之盛今之子孫衰替不能有
振其先者雖然天道未可必也嗚呼古今聚散為理之
常又何足較哉


　　僦松軒記

　　溪之南為東郭主人所居居有二松殆百年物也童子
時便已松下游矣距吾家僅一水隔二松髙出吾樓之
表予坐對樓之上哦詩終日其得二松之勝心目相接
若吾樓中有也戲名曰見松閣未暇為記己酉夏求避
暑之地乃攜書一束琴一張酒一壺竹牀石鼎僦二松
之下而居之日讀所攜書曰史記曰兩漢書稍倦步松
下時蒼雪墮地清風爽懷有客過之為吾取琴鼓之再

行予聽之釋然而慮忘翹然而思欲仙也客去月在松
梢出匏尊自滿引大白乃賦詩曰松下風來覺健人松
間月出白如銀爛然照我杯中物蕩滌胸中萬斛塵明
日得戴石屏詩一巻讀而題其後曰手把石屏詩松風
吹髩絲遺編千古在妙句幾人知善本真難得名家信
不遺(一作老子興不淺髙名位自卑)連宵供諷誦字字是吾師後坐松
下復有漫興一篇曰溪南借我雙松樹六月虛堂面水
開松下清吟成漫興酒邊凉雨洗炎埃一聲老鶴月中

聽萬里秋濤天外來自把殘書堪卧讀先令童子掃莓
苔吾友楊儀曹君謙者知予有松下之吟毎約相過而
不至乃賦絶句四首招之詩曰折簡招君松下來松陰
滿地淨無埃哦詩坐愛松陰合日日柴門候晩開松下
欹眠客不來乘凉起坐一銜杯書聲聒耳雜松籟白晝
滿天風雨猜松下繙書坐石牀書魚晴落硯波凉須臾
月出照書上老我蠅頭字幾行松花浸酒酒應熟有客
不來愁更多松下柴門空月色懷人見月柰愁何君謙

遂來松下吟賞竟日而去溪上之人知予在松下有童
冠數人來以予講孝經論語之書予得以孔子之説導
夫人而吾樂在於斯焉又賦詩曰松下行行二三子書
聲白日草堂開老夫把巻仍自讀舊雨到門今不來苔
石無塵棋局在莎汀有水釣船回秋風籬落同蕭索獨
嗅寒花持酒杯乃重九日也是朝開霽晚復小雨水雲
道人逺過樓居遂同造松下作詩贈之詩曰道人被酒
來何晚溪雨纎纎濕布帆早起新篇紀節序夜談仙語

隔塵凡小樓未足登髙詠佳菊那能致逺函聊僦一軒
松下住野夫自喜為題銜玉山黄德專為作大篆僦松
軒三字揭扁軒中一夏喜無炎熱之苦日長無事飽嬉
遊賦詩消遣迨及秋杪蓋今真得二松之勝又非向在
樓中見也朱性甫自記

　　題松下清言

　　僦居松下日錄過客之談曰松下清言松之下所過客
逺自西郭至者曰楊君謙曰都𤣥敬曰祝希哲曰史引

之曰呉次明近自東西鄰而至者曰堯民宿一非他勢
利之人過談勢利之事也今吾與客之所談者又不過
品硯借書鑒畫之事而已幸無俗子來溷我松下飲燕
酒惰客過止啜茗外他無以留也松之下設一几上可
攤書客去隨所得有楮筆即記客之言己酉七月

　　跋劉太中遺翰

　　予嘗見太中公積書萬巻購求不少吝可知嗜好之篤
今與儀部此帖亦託購書也公既没嘆不可復得公之

翰墨矣渭陽之思撫之悵然辛亥三月廿四日題

　　跋席上腐談

　　石澗先生註易外别有席上腐談其易説既有刻本此
編特手筆存于家黄巖林公守郡時持之而去其家别
無副本至今呉中失其傳矣庚戌秋與海昌董子壬㑹
於逆旅偶談家有是書又恐其名之偶同故致詰其所
自云是黄巖人傳錄耳遂為之信既與子壬别欲走一
价詣子壬而相去三百里之逺柰何今年五月冒暑訪

子壬值潢潦之際孤航渺然水天相接又復滯雨窮途
坐卧篷窻之下兀然無聊者累日雨霽得抵子壬首以
腐談為懇而子壬之藏又已失去遂同過祝秋官處轉
為假之歸幸此書又復來呉中斯文不絶僅如一綫耳
備書所自者示吾同志念予厯涉之艱好書不易得耳
六月一日艤舟金粟寺午炊後題

　　俞氏家集云腐談四巻今止二巻今本曰輔談者雖音
相近而字畫轉訛不同必有據也後有宋元題蓋全書

也尚有書齋夜話松窻雜錄毛詩弦歌譜俟訪藏書家
云六月望再題

　　跋夷白齋藁

　　夷白齋藁為王東郭家書籍李貞伯修郡乘時欲假而
不得己酉王氏子從予遊予得假歸之觀其所書筆畫
端楷行欵方整可愛且無一誤字非今時之人孟浪鈔
寫蓋此集當時欲以入刻者也然不知何人所書東郭
平生好鈔寫恐其早年之筆在王氏罕傳於人予初得

時已令諸生曽臨寫一部今歸崑山令慈谿楊子器名
甫原本裝為五冊計二百九十六番予甚愛惜此書因
疏述於後謹藏之為吾小樓書巻之一

　　跋夷白齋拾遺

　　尚寳李公前修郡乘時先得海虞士人家本一冊復有
遺文三十五篇予悉錄之今得王氏本相校異同於海
虞本錄出為拾遺一巻呉中尤氏藏遺墨數紙内有陳
基傳一通謝徽詩一首併存拾遺後


　　葑溪編序引

　　溪值葑門東故曰葑溪予家溪之上凡累世矣先公因
以東溪自號溪之流帶鄽市環城郭可以畊漁其間而
樂為隠也國朝洪武初尚存耆舊文物之士方外髙逸
之流能談説詩書惇行孝弟習以成俗而今則衰謝不
復得矣溪民凡數百家亦廢興不常倐忽如雲浮而泡
滅視今喬木僅存一二予所以惓惓於是編者以此余
家舊藏先樂圃集中浮墩詩即門内所名龍舌垜繼又

得都君𤣥敬遺以葉水心文有葑門一篇而宋詩止是
而已若元之名勝與今代之作係吾溪上人家留題篇
什一一存錄名曰葑溪編云𢎞治辛亥重九日朱存理
書

　　書楊鐵崖遺文二

　　蜀中刻東維子集一部刻手甚孟浪編者亦疎畧無次
序問是何宦遊人得漫抄而不暇校正者予閲之良為
惋惜廣東又刻古樂府一本崑山王氏亦刻此古樂府

併麗則遺音刻皆不精予錄此遺文計一百二十八篇
皆李武選所示對校東維子集所遺者

　　予得武選先生所借本錄以成帙少時曽於諸友人家
所見者悉為手錄别楮一日撿得之又將萃集焉偶過
東昆遇戚校書談老鐵之文乃出抄本四冊傳是鄭進
士文康家亦不為全編因乞歸校諸本凡得若干篇通
前共一百三十八篇武選又嘗借予陶南村雜抄一冊
宻行細字凡八百餘番皆元人文字其内有老鐵文最

多予錄其目將併抄入恨失去原本云是松人宋主事
家所藏何時得物色其人併得其書假録之一幸也辛
亥九月十二日雨窻

　　書吾氏類集

　　吾子行所著學古編有刻本此予臨寫者也閒居錄則
抄本也今附其後又于虞山雜抄内有竹房集三巻予
家有子招雨師文等篇遺跡一冊錄附竹房集後子行
奇士也宋學士王待制王半軒皆為立傳其死胡石塘

作文塜銘予復於諸家集中有寄贈哀悼之作為附錄一
巻併為子行一家之言也

　　野航詩巻序

　　野航詩巻巻凡十以甲乙次焉名野航者野人所乘之
舟泛泛江湖詩盟有年既得江湖之詩稇載而多錄以
成巻矣毎當柳汀蘆渚白鷗眠處野航閒泊之時欣然
出是巻而諷詠之亦足以興起停雲之思并收拾童子
時獲接見前輩諸老翰墨錄之仍以接見先後為次弗

較爵位與韋布為嫌也及所收凡為吾家題咏者一一
存之人勿論以私己也蓋以野航中所有者也如杜周二
老天全完菴諸公手跡如新若今石田沈公尤多李尚
寳呉宫庶宦遊京師所得者亦是曩作儀部楊君養疾
林下六載其作頗多示我祝君亦然都君有詩禁惟舊
作一二篇崑山黄應龍與予相好又得相引見呉吏部
諸君子故亦有諸詩也略為序例幸覽終巻辛亥九日
野航主人漫書


　　與崔淵甫

　　東林之别㑹悵然懷思寥寥末由一晤石鼓刻并仲穆
之書二者俱崑山朋友之物是夕雖與談尚未入手今
得來教即命人去彼取奉求一賞鑒鼓刻趙撝謙收藏
撝謙著論千言一時名流多為撝謙題識撝謙嘗著六
書本義深於篆學國初殆一二數仲穆書乃大篆所書
御史箴一通筆意似碧落碑論者謂仲穆篆法髙古過
乃翁觀此巻信然執事通篆學當代博雅君子自能品評

人還奉答恕不次某再拜

　　答史明古

　　承教墨兼惠新書感愧厚情所諭中散集曾於友人家
借閲不及抄今奉去宣城集玉山名勝集計二冊以塞
來命水村圖詩什舊為黄應龍借去取回寄上諸陸事
跡僕曾攷之未知其詳執事土著必知之有陸行直號
壺天陸翰林季道陸廣季𢎞號天遊生又有陸繼善陸
繼之不知為父子伯仲間也或即其人而變易名字耳

僕為執事作志偶閲古人集中必私識之若柳道傳寗
節婦傳揭傒斯節婦詩鄭明德簡村順心菴記掛蓑軒
記胡石塘滴露軒記他日具其篇目採擇之執事廣博
聞見不待僕之膚淺若此此亦但効吾力耳僕家居無
事近成一編曾於士大夫家見所畜古人名迹題咏跋
語必為求錄積凡百種矣名曰欣賞集米元章有寳章
待訪周公謹有雲烟過眼而止述其件目使人垂涎耳
僕今備錄全文可能一快讀也但文府所秘一一不曾

求錄為憾凡入妙品者請以相助共成美事他日持觀
所謂奇文共忻賞也益之行附此草草另有玉山詩一
本合溪别業詩一首就留鄴架李少卿寄執事同汝先
生書二封前者取去僕適他往兒輩不知失奉此緘今
煩為轉達幸甚初寒以時加愛不宣十月十二契生某
再拜奉復西村先生親誼閣下

　　跋葛可久墓誌

　　余嘗得葛可久壙誌一通乃拓本也李尚寳修郡志乘

時借去今讀此誌乃李環所作蓋錄本字多誤處亦是
李公以丘侯所得者也侯又嘗令杜醫官寄其家子孫
誌中所載可久著述甚多今非獨其家片紙無存而人
間亦少見之僅於無錫華氏傳芳集中一詩耳意其全
稿厄於兵燹中惜哉雖然藁或失之然篇咏流布四方
未易冺滅若此予近過其家獲觀大德間清江黄省翁
作白描葛恒齋壽像開元住山清荗贊其上恒齋為可
久之父即應雷黄文獻為銘者也曰信齋名應澤尚存

信齋藥室一即子仲正趙子昂為書葛仲正提舉藥室
牌額周伯温篆書濟世之道莫大乎醫去病之功莫先
於藥凡十六字刻於堂間予為尚寳公拓之而去仲正
即髙太史為墓銘者今葛氏為仲正之派可久之派蓋
當時徙他所遺書故物亦隨流落于彼予之先曽祖母
華孺人為可久外孫予小時嘗聞孺人言葛氏家世今
猶在耳兩家至今尚為鄰也其居在府治南彬瀆橋

　　跋林處士壙誌銘拓本後


　　洪武五年江夏魏公守郡時奉詔舉行鄉飲酒以賔介
得賢之盛于時崑山周壽誼年百十歳呉縣楊茂林文
友九十餘故特位三老人于衆賔之上事載太史王常
宗勒銘郡學今觀周南老所撰文友誌乃知文友之醫
傳百五十年不墜家學者有杜氏也杜氏之藥室曰生
意堂實出林氏其扁題至今尚存故物則知源流有自
來矣銘文遺去題蓋近以南老家訪其遺稿得覩手筆
曰故林處士壙誌銘藁與拓本上増損數字予不私予

家乃出示杜氏之子孫之賢者曰允贄因為之贈𢎞治
乙卯正月廿二日

　　笠澤金氏書冊

　　景泰間予未冠即好書札家君喜為廣蓄之一日偶得
太𤣥一部上有笠澤金氏安素堂藏書印為識繼得長
條銅印安素堂三字予不解質之家君家君亦不知安
素堂為何許人也久之有虞勝伯子孫家在陸莊貧而
尚有所藏甚富得其金氏瞻雲軒安素堂詩文零落斷

簡數帋再得虞學士𨽻古柜軒詩此奇筆也學士於勝
伯為從叔祖嘗省墓來呉故有是遺陳吉士玉汝讀書
溪上時與余好古同心虞氏子嘗挾書來售必過吉士
寓館互相購得間嘗訪吉士所謂金安素者吉士略能
厯言而未詳今年得此集於南園俞嗣之家蓋金氏之
先德可謂大全矣又得有餘錄一巻乃金南仲詩三十
餘首考之南仲乃安素之子安素與嗣之之先有姻嘗
為助刻周易且有手札留其家今觀南仲詩筆即與此

集無異信南仲所書也予家又有遂昌山人詩勝伯詩
兩巻書亦南仲然嘆百年間金氏子孫已無聞矣其平
生樂善好文後必有興復云耳書以俟之

　　跋學規刻石

　　白鹿洞學規行世已久今刻石於南濠之鄉社者貢士
史君引之以飭鄉之人士也引之家南濠始以呉縣令
鄺侯之意建鄉社亭因龕置其中文公先生敎人之言
亦多矣徒以此為作郡時事遂用輔侯之德政云𢎞治

九年五月十七日

　　呉邑令任丘鄺侯立鄉社亭於閶門之南濠俾鄉之人
士習禮於此貢士史君引之家濠上推侯之意與里士
沈器之刻白鹿洞學規于石龕寘亭中予惟文公先生
教人之言多矣而此為其作郡時事遂用彰侯之德政
且以飭夫鄉之人云

　　書㑹茶篇

　　右㑹茶篇一巻白石翁為王濬之所作濬之性嗜茶煎

法特妙嘗載佳茗過竹巢煎以飲翁其好事如此翁連
啜盡七椀形容其妙見於此篇他日枝指生繼自來訪
濬之復為著論以及陽羨尹山二子蓋又未從之試非
吾濬之之倫也儀部君亦為之書然君深知茶味煎法
故以濬之為賢邢子一論兼稱諸君之長余復何言哉
聞濬之喫茶處曰茗醉廬呉太史有詩題壁以為無功
同其鄉而異其趣者也余近日尋顧渚遺墟山中人有
攜茗汲泉者就石坐飲予然斯時不得濬之一㑹懊惋

竟日今將叩濬之授以煎茶法再遊顧渚雪泉一烹風
致當何如也濬之有同志呉嗣業尤精茗事城居相近
常於其家松泉齋中以惠麓新製紫竹爐㪺洞庭悟道
泉供客而濬之僻處湖上遠不能即此當逕造其所謂
茗醉廬者一飲三日以洗平生塵土腸胃再為濬之不
一書也𢎞治十年仲冬十二日書於野航

　　跋冠禮

　　右冠禮一通僉事陳公永錫手筆也公景泰間致仕還

呉移居葑溪上公之子教授君仕於外冡孫懷方將冠
公欲為行冠禮考定經傳故書此紙蓋禮廢久矣公始
行之者也存理初弱冠遊鄉校日步趨過公之門每見
公而揖之時公正誤呉氏小學集解嘗命存理謄寫此
紙亦公所遺家君者蓋欲他日亦使存理冠而行此禮
也公之意厚且博矣吾家與公僅一水隔公居水南面
北結樓樓中多貯書自經傳多經㸃校雌黄不去手于
時公年七十矣蒼顔皓髮綉豸烜然常乘一馬下上矍

鑠其出也未嘗一至公府亦罕預宴飲公氣直少容楊
尚書仲舉之京也公送之謂曰兄宜保晩年名節故一
時士大夫敬而畏之公之顔貌去今五十年宛在目睫
間也家君少從刑部郎中鄒君克和習舉子學克和乃
公之子婿故又與通家之好實非他人比也存理不敢
忘公之德保藏此帋亦既有年且不敢私輒以歸其嗣
人云甲子冬至前六日鄉晩學朱存理拜書

　　募刻詩疏


　　伏以嘔心少日已無錦囊之才流淚中年空有碧雲之
歎髮白因他搜索而生雌黄正我推敲而用持去若干
存來三二早䝉知賞前輩推轂之恩晚遇校編同學斤
削之力拈出三十年之前選得一百首之外欲望收拾
在後人子孫莫若流傳于先時朋友刻梓不消學宋板
之精鑒藻豈覬擬唐風之盛疏請諸盟義當厚助友生
朱存理再拜

　　跋宋人三帖石刻


　　苹川李君治圃得石刻焉剔蘚濯泉始覩字畫蓋宋之
三大老手帖也其一帖李建中凡十二行一百八字建
中字德中官至司封員外郎工部郎中嘗為殿中丞掌
西京留司御史臺時稱李西臺是也其先京兆人居洛
中以林泉自娯其一六一居士歐陽公也凡七十五字
十行公之文章名位官爵古今知名稱其淯井之作則
其人可知矣而不著名位蓋不可考其一蘇子容名頌
僅五行三十六字與宿州朝散者亦莫知其人子容泉

州南安人徙潤州丹陽官右僕射贈司空吾友龔九成
以錄本見示而未得拓本一瞻風采故不知其書為真
行草也建中工篆𨽻八分於真行尤精其與發運正郎
亦不暇考夫三刻者想一時真跡並蓄好古之家欲其
流布後世故勒之石將垂無窮其心可謂厚矣然有幸
與不幸焉其不幸一旦入耕鋤之手視同瓦礫今幸而
李君得之保如拱璧然信神物之有歸也因知三賢文
光煥發晴虹江漢豈終冺哉


　　跋鳴鶴餘音後

　　右鳴鶴餘音一巻所刻馮尊師虞學士蘇武慢二家詞
也學士從孫字勝伯者居呉中有文稱於時里人金伯
祥與其子鏐從遊勝伯嘗刻學士道園遺稿復刋此詞
皆鏐手書也鏐字南仲别有巾箱小板之刻與此無異
勝伯裝嵌成冊手書跋後成化間予從其家得之求題
於匏菴呉公公出示項秋官所作喜為書一過於此冊
後他日又得凌雲翰之作附書之吾友沈潤卿購藏金

氏刻板今併二家以寄潤卿俾續刻之雲翰與秋官生
雖先後同為杭人蓋此詞和者甚寡項亦將因雲翰而
唱和之者乎伯祥名天瑞與弟析居十年復合庭生瑞
竹有楊廉夫鄭明德一時名作美之别號安素其平生
樂善尚義著聞鄉邦實呉之名士也浸浸百餘年間遂
將冺没之矣故特於斯附見弗為贅也然潤卿富而好
禮少年嗜學蓋與伯祥今古同心也

　　題匏庵詩後


　　右雜詩一帙乃呉文定公匏庵先生所作陳中丞成齋
先生所書二公皆舉子時也道誼相合氣味相同非他
人之為友者也中丞家陳湖之濱有書館在葑門裏文
定有别業在東城下與中丞書館近故二公數相㑹焉
或飯後遂野步終日嘯咏水邊林下或止僧房茶話而
已蓋尤得夫麗澤之深後二公皆躋顯仕惜今仙去久
覩此寧不為宛在於時每二公有㑹中丞必折簡招予
手帖殆存百紙公負海内重名故感其義尤厚此帙珍

藏既以歸中丞公孫某某蓋知寳重先澤者也詩凡若
干首文一首計紙四十九翻中丞書妙真行間出清勁
有晉人風度














　　樓居雜著


　　野航詩稿原序

　　世以位為詩輕重者小人哉里巷之見也人嗜榮利至
于市朝而止矣乃詩亦然雅道䝉兀評賞不公與世態
俱作可嘆哉然隠士晦處丘樊之中蹟不及四方交不
徧天下無豐餼大勢以招啖賔客使稱已則其詩何怪
不振悲夫惜哉彼市人者斯亦已矣固為騷友以知其
情不肯出一語褒賞至又為指斥排棄者皆然則又可
為太息者也嗚呼惟女子則妬惟小人則忌揜能蔽才

獨何人歟性甫居呉葑門之外蚤歳力學左圖右書殆
于忘寒暑一唫一咏用以自適或應親友之求或寫胸
臆率皆簡淡髙古有味有法不落穠麗枯澁之境非深
妙入悟烏能然耶性甫未嘗自匿每亦流布人家而知
其詩者蓋鮮性甫豈徒自咏自歌而已哉推敲指㸃務
盡情境亦誠欲求賞于知己之士也茍使其終身不遇
有碧山雙淚之嘆則友朋奚辭焉今呉中詩家不少何
不共扶少借公論于齒牙間乎性甫老矣諸公推轂騷

壇幸甚楊循吉序

　　古人為詩趨適既卓而涵量又充其命題發思類有所
主雖微篇短句未嘗無片語新特今人之詩自數家外
能者甚衆佳篇亦未嘗乏而求其合作者則殊鮮焉余
嘗究之蓋其率有二等而其病之所在則有四其率也
守分者多疲辭腐韻無天然之態如東隣乞一裙北舍
覔一領錯雜裝綴識者可指而目之曰此東隣裾也此
北户領也是可謂之陋絢質者多儇唇利口無敦厚之

氣如丹青塗花伶人裝女茍悦俗目不勝研覈是可謂
之浮陋也浮也皆非詩道與古背馳無惑乎其不合作
也至其所謂四病則趣識凡近蹇步茍止望不出檐外
行不越户限篇句之就如貨劵公牒顓顓焉不敢超夐
常狀之一二抑又柢藴寒薄一取便竭言梅必著和羮
道鶴不脱九臯至其命題發思往往茍欲娯人不由己
主且多為俚題惡目之所縈繞號别縱横居扁齷齪慶
生挽死妄頌繆哀大扺生紐性情趂人道路况其摹倣

師法泄邇忘逺只知繩武雲仍不肯想像宗祖嗚呼以
二率為之岐途而四病根乎其衷則何怪乎古詩之不
復見哉僕少有志學詩然暗資譾學雖目力稍知毫釐
如此而力之不遠卒不能砭焫二豎自致古人亦可哀
矣友人朱君性甫攻詩有年自集其所賦成帙從前後
所操曰鶴岑集曰野航漁歌間以示余觀君詩之佳已
有儀部君之序在無待贅詞竊喜其不墮二岐途有觸
鄙懷因為之縱論以自致區區之抱如此以相為商度

之不知君謂如何也祝允明序









　　欽定四庫全書

　　野航詩稿

　　明　朱存理　撰

　　支硎山再送文交木太守

　　崇嶺達深邃芳漪激寒泉言尋支公蹤閲厯成千年鶴
飛逺青㝠有亭尚巋然草木屬孟夏山水尤清妍祖餞
此云再廣林啟長筵

　　泛呉江


　　一帆風便到呉江江上飛來白鳥雙舟子飯時吾夢覺
起看新月坐篷窻(以上見明詩綜)

　　送敘州太守呉惟謙

　　柳暗金閶春未晴敘南太守欲宵征哦詩西日方成句
借笠東家擬餞行筍苦曽聞涪老賦荔紅遙想僰人迎
莫言萬里為遐郡須信文翁政有成(見壽康堂繆氏藏沈啟南送呉敘州
巻)

　　題沈石田畫安老亭巻


　　(庚戌八月一日戲題安老亭巻與崑山黄德敷同集翁昔有羲之十六字石鶻等帖句中故及之)

　　江湖寥濶竟誰之短疏徒令費我辭若以能存鶻等帖
也知足辦草堂資塵中兩足未得憩林下一亭何不宜
縹巻展來聊塞白落成還許再留詩(見李君實六研齋二筆)

　　寄華西樓(見華氏羣賢餘韻)

　　幾年宿别夢相牽乗興尋君曉放船不使三叉頓(下逸)



　　垂虹橋送戴明甫(昭)歸休寧


　　新安十日程足為千里遊江湖志汗漫杖劍氣横秋昨
逢阿戎與之語知君楚尾與呉頭不須琵琶潯陽郭泊
此書畫滄江舟飄然明發向何許長笛一聲黄鶴樓
寳帶秋波啓别筵垂虹晚日送行船白雲似與越山隔
明日還同呉地懸後夜相思各杯酒來年重㑹賸詩篇
殷勤再寫橋頭景江冷丹楓歲莫天(見汪砢玉珊瑚網式古堂書彚考)

　　賀膚菴先生致仕

　　膚翁家近匏翁家二老風流世並誇歸已一人今白髪

門無五柳自黄花山林日月為詩社霄漢星辰逺釣槎
莫謂草𤣥終寂寞還來舊雨有侯芭(見書彚考)

　　人日即事

　　新雪生寒曉欲消河冰漸解晩生潮庭禽初哢先聞鵲
園卉將萌未及蕉故事題詩聊嵗嵗野人行樂自朝朝
從渠寂寞如顔巷漫有春風酒一瓢

　　元日謝呉南夫編修見過

　　河冰結未泮寒沍連新正條風自東來草木當春萌尚

阻不通楫散䇿循郊行内翰忽枉駕晩歸不及迎于焉
坐深恨終夕難為情能以貴下賤蓬蓽生光榮

　　寄呂太常

　　根柢詞林信有源太常清秩自殊恩朝端接跡曽班鷺
門外重湖舊姓鴛(其居住有鴛鴦湖)四座傾懷同北海百篇得
體陋西崑欲從翰墨淋漓處一紙千金未足論

　　與麗文出郭訪友

　　春風反道日鳴騶坐有書聲自滿樓凍雪生寒光照几

晴暉迎爽影侵眸一杯㑹合方開歳十里暌違已隔秋
與客醉歸還喚渡不妨驚起水中鷗

　　題白鶴觀道士瑩齋號

　　瑩然有色出孚尹(音筠)舉世相看總賤珉白鶴幽栖能脱
迹黄冠清夢不沾塵雲根瑤草千山曉月底璚花一室
春對酒長吟蘇武慢其人如玉合仙真(族孫紹曽藏公手書)

　　銀盃聨句(見楊南峯集)

　　新成此銀杯亟與佳客飲咸稱量不及共訝深何甚(循吉)

蛤脣自妙斲菊瓣特精鋟器容見𢎞度製美出髙品(性父)
周流愛危擎傳觀勞諦審巨哉真强呼陶然方覔寢(麗文)
將酌更濯泉欲勸先斂袵莫嫌魚菜薄須念風日凜(循吉)
載浮乃不辭言歸還數禀酌難壁棄餘遜若袖翻瀋(性父)
呈筵已起畏到口先生噤子其俟能者藏諸姑襲錦(麗文)

　　虎丘陳公樓

　　芳春擇勝作山游再過山中已杪秋巖菊有花撩客醉
野人無事為僧留郡中白傅開新路池上陳公築舊樓

今古悠悠談塵外吸泉聊自潤詩喉(見顧眉虎丘志)
















　　野航詩稿


　　欽定四庫全書

　　野航文稿

　　明　朱存理　撰

　　紀遊

　　端陽前一日過西崦訪朱叔英西崦舊遊也叔英故人
也叔英喜余至速余登其新堂拜尊人八十三翁頃具
蒲觴為飲雜以山果溪鮮勸酬盡醉留别有詩云西崦
重遊日東城濶别時新堂陪杖几舊譜合宗支新柳垂

書幌紅葵映酒巵烟銷聽欵乃風逺送吾伊好古吾同
志尋幽君有期歸舟山色暝正是雨催詩余之來也為
訪呉中故家文獻叔英不以為迂言王清獻公家蜀山
不二里家有藏譜乃為之假故有好古吾同志之句飲
散登舟將數里至光福尋張雪槎雪槎與余論别將三
十餘載相見各驚皤然為詢野王譜雪槎告以故吾張
氏從顧姓今始復之矣尚不忘其初作推本堂有匏翁
首唱五言詩請余和之不及書即延入鄧尉山後鳳岡

之前一草亭中治鷄黍相欵讀其所自為草堂記雪槎
請留題余羨其老年有此行樂喜為之賦七言一章鄧
尉嵯峨萬叠青鳳岡猶見地稱靈梅林數畝開新徑蘿
薜千尋闢廣庭博望古槎仍剡曲醉翁今記似蘭亭巖
花谷鳥供行樂日日春風不用扄晚同遊光福寺寺僧
普照及其徒曉谷出茗供引客入方丈觀唐人詩刻野
王墨沼是夕宿山中為賦詩云短䇿行行一里餘松林
過雨步徐徐半泓墨沼窺遺跡數仞龜峯望逺墟石磴

夏凉青荔合山扉晝掩緑蕉舒夕陽突兀浮圖影送目
長天罨畫如再請作龜峯記未暇復也明日飯于塔下
而别便道訪官橋葉氏求觀宋金紫公之譜主人宗佩
甫猶子秉衡出示之且幸觀宋誥勅四道葉氏之居在
雅宜山下滄灣修竹逶迤石徑中而入登堂治具歡若
平生亦為經宿之留明日别宗佩有詩野人夙昔抱幽
期毎愛官橋風景奇水竹當門朝爽處山雲入座夕佳
時雅宜望去無三里金紫傳來是一支酩醉不勝臨别

意從前應恨識荆遲慈溪鍾正之昔有一日之雅適主
賔塾乃得笑談尊爼之間又可以為樂也日未晡過木
瀆登靈巖山而返抵舍已迫暮篝燈漫書時戊辰歳也
野航居士

　　龜峯勝槩記

　　呉有光福山者一名龜山距縣西七十餘里相傳梁九
真太守顧氏之家山又傳為野王宅山有寺後據岡阜
前臨林墅古殿修廊環抱林木蔚為古叢林也中有銅

觀音像水旱祈禱屢有靈應載諸名人碑刻并見朱樂
圃圖經續記可考殿有方丈壁間寘唐進士顧在鎔詩
刻後有墨沼亦云野王物沼水墨色如出汚渠中蓋其
遺蹟歟方丈西從石磴而上有浮屠七級聳出一峯之
上即所謂龜峯也今年夏余來避暑山中登其絶頂迴
望天平靈巖諸山如在几席雖吾目短不能遠眺是日
也風清雨霽微日生凉而能豁然一瞬于軒楹之外波
光鏡净雲帆風鳶渺在天際洞庭東西兩峯涌出太湖

之心若青螺然殆不可摸擬其形似也寺建蕭梁時日
就傾圯寺僧普照首發私願辛勤修復崇臺層宇煥然
如新余方修郡志成凡山川寺院悉經紀載厓鐫野刻
又嘗備錄蓋吾好遊之心老而猶在普照請言然龜峯
雖多奇勝而未有記之者長者光臨必有以發吾山中
靈秀之秘嗚呼靈秀之秘必得磊落瑰奇之士標品纂
述然後能發露于世顧余豈其人哉竊幸一覽其勝自
不能已于有言矧普照之請甚勤姑書是為記正德戊

辰六月既望

　　新建大有橋記(橋在莘塔村)

　　呉江縣治之東四十餘里地名莘塔傍有橋歳久傾圮
舊址僅存里人凌通慨行者之病涉也思欲新之而力
有不逮乃告于鄉之巨室冀助成厥志承事郎周君維
敬慨然捐資助之其妻之祖母趙氏妻母周氏素皆好
施聞之亦樂助焉趙嘗以白金千兩修縣城之垂虹橋
義聲滿邑雖積厚而人以為難今兹舉也若易易然者

凌君遂市石鳩工始于秋七月乙酉落成於九月請余
易其名復徵文為記余適至其所秋風澤國黄雲滿野
得覩大有之年歡呼笑語聞于疆畔蓋樂斯橋之成也
因名之曰大有期以為嵗之兆也衆以為然又以為其
鄉人之慶也鄉人之相率助君事欲堅久故君督事維
謹而功頗大所費出自君無吝宜其歸功于君誠為義
舉也已余雖不文恐後人昧于興創之由故鑱石以記
成化甲辰十月朔長洲朱存理性甫記并書篆


　　楊氏修墓記

　　楊氏墓在呉縣十一都雁宕村某字圍氏之先德卿府
君由崑山徙郡中入洪武初以富民久居京師歸營葬
地僅四畝卒葬焉子某府君孫某府君咸祔嘗有過其
地者曰後其有文而顯哉迨封承德府君始拓之積劵
凡四十紙為地通二十畝有奇正德戊辰承德及劉夫
人以髙年相繼壽終子禮部主事循吉喪次中日走墓
所經營葬事以舊土稍下髙之四尺五寸許躬操量度

殫心畢力有司遣人助之役悉謝却厥制前立石坊二
環币垣墻坊前有池臨池有屋池之陽將規以樹植而
未遑也明年己酉閠九月十三日合葬承德夫婦于斯
自公卿大夫而下逺近㑹葬者千人既葬禮部君益葺
治不懈謂前制未稱訪于堪輿家數人厥議弗協頃易
隣廬半區倍其值而返其材遂更剏之向東有扉逶迤
徑自左坊厯祖塋至考妣塜之前隆阜植檜覆亭明堂
中中設香燈几案摘封誥中語扁曰樂善慈惠旁搆屋

三楹塑髙曽祖德卿府君而下三像于左考妣像于右
像之設尊所出著有功也若池之廣袤減昔十之幾樹
植加焉撤去池後屋鑿塹三圍環植蒲柳墓之背積土
為崇丘旁築金星二其平地鑿土處開置田五畝兼供
税事别建蓼莪亭以為宗人享餕所規模宏博於制弗
越楊氏之墓于是乎大備矣竊怪呉中士大夫家牽于
風水之説往往棄祖塋不憚數千里以求山地思為子
孫利蓋亦惑矣夫祖宗之心其為後人計于吾豈異哉

君獨不混流俗一意先墓而加治焉且其墓去家半里
而近朝暮謁拜兼防樵牧其為利不既多乎君之識見
則過人逺矣余受知于君謂不可無述爰為詳書規制
歳月以勵其後昆俾無怠焉

　　蠢齋先生傳

　　隠君子邢氏名量字用理號蠢齋學者稱蠢齋先生自
少以疾不娶居一巷中蕭然室廬讀書樂道以終存理
少時從先生講孝經論語日接見先生時年及五十不

茹葷酒蔬鹽不給其貌甚癯而豐髯服垢躡弊混迹庸
人未嘗一至城府閉門静坐㸃校諸經及博觀子史百
家坐中之客惟禪人道侣有顯者知先生因造門先生
避去家畜一童既死無應門之人隣有代勞薪水者輒
辭病革豫自為志有書數百巻卒後悉散去存理收其
遺文數篇太史呉君序之太史未仕嘗與先生遊者也
嗚呼所謂獨行不愧影獨寢不愧衾先生其人也𢎞治
四年三月廿四日門人朱存理謹書


　　清微道院修三元閣募緣疏

　　(都冏卿三元閣碑姑蘇清微道院在郡治西宋端平中建于法師余靈山至國朝永樂初而廢
里人成普𤣥者募緣重建)

　　伏以三元髙閣聳縹緲之雲烟七寳諸坊闡清微之香
火都彼規模宏廓愛渠棟宇髙明居士協心于肯構神
天著力于圖成小疏頭敢相伸意大檀越惟願發心金
錢財帛之攸充木石磚瓦之既濟輪奐美于興復丹書
飭爾經營遂令光彩此山門頓見神仙吾世界謹疏


　　募修韓墅通濟橋疏

　　諺云修橋梁利人為事亦云捨錢財善者發心竊見韓
墅村舊有板橋年深壊爛適逢瑞雲觀新來道士布施
營修斯橋也東為龍江西接九里湖寺口而南則同里
北即陸道判莊頭通濟之名于斯得矣方便之事誰不
為之吾等不敢徇私匿已公輩猶當見義勇為他日橋
成刻芳名千古後來客過覺風景一新

　　葑門外馬路北募造石橋疏上傅水部(辛酉正月)


　　伏以出自葑門距城三里行由馬路望處一橋實為舟
楫之要衝勿憚人烟之冷僻陸以直通齊婁門去水則
逺接呉淞江來若干將墩尚存古跡而金涇淹直泝上
游每嘆歳深木板之欹更恐霜曉泥途之滑將以鼎新
革故施財須仗髙明務欲易名鳩工作事必期永久感
德萬人方便義名千古傳揚江國雲開特見波凌螮蝀
沙堤柳拂笑看人倚闌干謹疏(以上見文粹續集)

　　跋欣賞編戊集(茶具)


　　飲之用必先茶而茶不見于禹貢蓋全民用而不為利
後世𣙜茶立為制非古聖意也陸鴻漸著茶經蔡君謨著
茶譜孟諫議寄盧玉川三百月團後至侈為龍鳳之飾責
當備于君謨制茶必有其具錫姓而繫名寵以爵加
以號季宋之彌文然清逸髙逺上通王公下逮山野亦
雅道也贊法遷固經世康國斯焉攸寓乃所願與十二
先生周旋嘗山泉極品以終身此閒富貴也天豈靳乎
哉野航道人長洲朱存理題(見欣賞集)


　　與欵鶴先生手簡

　　史隋州昨附來和太傅公春日三首今奉去可裝入佳
巻一向有失良晤甚是為契濶不勝仰企草草不具(見憩
閒堂顧氏明賢冊)













　　野航文稿


　　欽定四庫全書

　　野航附録

　　詩筆

　　戊子春將赴温州楊君謙邀餞于虎丘同集者沈
啟南韓克贊二老複巾藜杖從子夀椿與朱性甫
青袍方巾唐子畏與徐昌國並舉子巾服而余與
君謙獨紗帽相對㑹凡八人人各為侣適四類不
雜


　　文宗儒

　　鳥歌當離筵東風逗微雨㑹合飲中仙兩兩各相侣二
老行紆徐二妙足高舉儒袍聯尊生烏紗對賓主酒半
散林壑尋詩鏤肝腑詞鋒挽落暉酣戰走旁午𡨕搜隘
八極光焰互吞吐珠璣落吾手拾襲誰敢侮悠悠大塊
内何物不參伍嗟余獨行邁棄斥無所與

　　寄朱隱君性甫

　　自笑千金惜已捐陶然知命且隨縁暌踈故舊家家酒

狼籍圖書處處船布被夜寒孫抱足柴門雪滿客無氊
陸游草草真成放千首新詩六十年

　　勸性甫飲用韻　　　　　　　　沈啟南

　　喜君飲酒量不慳百壼五斗曾無艱鬢毛苦短日月老
人生自忙天地閒紅花灼爍雨脚後白鷗浩蕩江湖間
明朝又擬常熟去典盡春衫方始還

　　榖旦喜性甫至　　　　　　　　沈啟南

　　城瀼高官儘有衙迂舟却到野人家偶談山水悲筋力

因怪兒童忽歳華白髪知春不如草青燈隨眼漫生花
遣懐慰客非無酒罍恥還當一載賖

　　贈性甫　　　　　　　　　　　祝允明

　　百年貞白舊高樓傲兀風埃六十秋楚聘尋常來北郭
魯呼前後只東邱書抄滿篋皆親手詩草隨身半在舟
前輩風流惟此老天工都為後生留

　　贈性甫　　　　　　　　　　　邢麗文

　　僦却樓居恣賞春臨溪更得采香蘋一瓢醴酒常浮月

數篋遺書不受塵静語未嘗關世務醉眠多是任天真
耆年無恙貧無慮綘帳傳經喜有人

　　和性甫九日松下飲酒次韻　　　邢麗文

　　溪上翛然松兩樹共迎綘帳此中開閒人不許彈碁入
益友從教品硯來(性父多畜竒硯嘗與人品序之)千歲丰姿俱偃蹇重
陽節序獨徘徊諸生乞假成吾樂仰盻喬柯飲玉杯

　　寄性甫　　　　　　　　　　　邢麗文

　　坐探詩翁興不孤野航隨處勘新圖春風蒲栁鵞肫蕩

夜月絲蘿鶯脰湖兩地獨行堪貰酒一時相憶廢操觚
章涇流水清如渭泛覽何人為接艫

　　次韻性甫誕日與呉彭年㑹飲閶門

　　邢麗文

　　高樓張宴賀生辰豈是陽湖兩客身車馬不容驚里俗
管絃嬴得沸城闉邵翁安樂無遺累萊氏歡娯有老親
自壽詩成吾合和共為桑梓百年人

　　次韻性甫留題集福菴　　　　　邢麗文


　　禪院年深竹樹匀磬聲清徹了情塵空房獨借高人榻
委巷原依長者隣金石成編縁好古丹青落筆為留春
歲窮莫歎居荒僻臺餽邦侯輙命人

　　性甫游杭以詩見示次韻　　　　邢麗文

　　西湖佳勝播餘杭一到千金未易償避俗不趍公府畔
懐賢先扣隠居旁清狂冒雨登黄鶴沉醉臨風卧紫陽
行李獨擕詩數首歸來都詫少年埸

　　次石田韻戲野航短視　　　　　呉原博


　　石翁目如炬下見淵魚沉么麽蠅頭字夜讀成書滛作
詩調朱子譬如火鑠金又如白日中光燭孤雲隂其詩
洵善謔當于古人尋嗟彼盲者病遇人惟聽音其病最
所苦畫地不及瘖雖然苦若此樂師能鼓琴朱子却差
勝瞳子職自任使見素服者何曾謂青衿惟恐醉生花
酒至戒滿斟吃吃手所抄書巻徧詞林平生臨池興墨
氣識淺深時復暝焉坐雅思發孤吟要知視短者反視
惟求心


　　傳記

　　陽南峯野航記

　　朱君性甫作小舟既成與客泛之客曰君之有斯舟也
其何以名之君曰我野人也造舟而成之是野人之舟
也請題曰野航航固舟别名乎客皆觴君而賀之矣他
日君以所謂野航者泛其客楊循吉出遊循吉樂而忘
歸嘆曰嗟夫異哉舟之所來同而人之所得異也吾往
者以來求升斗禄出為千里游必假居舟中月餘始逹

晝不得伸脰夜不得展足令見舟則喀喀然思吐矣乃
今登于是航也神和意暢不知其樂之至是也豈是日
之風日清美而適與吾意值歟豈遇性父歟豈為見山
水之故歟吾蓋深思而得之較然知富貴之多憂而貧
賤之易悦也而使吾忽将忘世而逃乎山水之中焉夫
與其千里而困其身孰若片時而適其願乎樂哉無易
于航矣朱君聞吾嘆也曰然則吾航之適天下亦有不
得者乎願執楫而終吾身焉弗敢言出矣


　　祝肇金石契

　　性父爰自弱齡夙勤文學閲三餘以靡空攬五車而尤
富書闚晉户吟升宋室接先曹之典型暢遺民之風格
願紬多識庸裨寡聞云爾贊曰

　　野有遺良性父老矣深藏若虗博哉君子

　　楊循吉筆記

　　性父居葑門之外左圖右書一吟一咏或應親友之求
或寫胸臆之見率皆淡簡高古有味有法不落穠麗枯

澁之境其詩未嘗自匿恒亦流布人間而知之者蓋鮮

　　何元朗叢説

　　野航葑門老儒在荻扁王氏教書與主人晩酌罷主人
入内適月上野航得句云萬事不如杯在手一年幾見
月當頭喜極發狂大呌扣扉呼主人起咏此二句主人
亦大擊節取酒更酌明日更請呉中善詩者賞之大為
張具徴戲樂留連者數日呉中舊事其風流致足樂也

　　都元敬談纂


　　杜用嘉瓊與朱存理朱凱交每訪二子必先過存理下
輿謂曰吾交凱在先謁凱而後至君家及至凱所留之
飯不可曰君貧當飯于存理氏

　　都元敬寓意編

　　朱性父藏老米臨黄庭經今歸石田翁虞丞相允文手
帖今歸黄應龍又有虞文靖公楷書金剛經一巻

　　呉文定家藏集

　　自昔呉多名園在宋則朱伯原先生樂圃其名載郡志

可考今呉縣北一里廢地數十畆臺池窿隆猶有當時
遺意也葑門朱性父自云出于先生遂好求樂圃事蹟
他日得殘石焉題曰呉中三大老詩蓋太子少保元公
綘游樂圃而作而和之者集賢修撰程公師孟太子賔
客盧公革也閒持墨本過余求言惟先生䆳于性命之
學著述浩穠為時儒師圃之所闢固将講學以睦族求
志以俟時者而一時賔客題咏亦豈徒為嬉游放浪之
言而已蓋余嘗讀先生之子發與其家人書嘆故廬燬

于兵火而謂圃中所存有朋雲齋齋中有數石刻皆賢
太守部使者鄉邦舊徳宿望耆英之詩磨滌于墻壁間
尚可觀考此石豈其一歟今攷三詩刻于元祐戊辰至
今成化戊戌適四百年埋没人家忽復發露人不敢以
石易之蓋非重石也重其人也然則人可以不自反而
力于德耶

　　姚文毅棘門集

　　先高祖貢生畸艇府君一日從病起過沈石田先生秋

軒中與浦汝止朱性甫留連數夕咏哦稍倦有縳雞擕酒
自墻東至者有綱河得魚貫而呈諸客以佐拈題敲
韻者沈先生作聯句詩㑹記好事者争割取其詩為騷
壇韻事

　　朱竹垞静志居詩話

　　性父晩年募刻已詩疏曰嘔心少日已無錦囊之才流
淚終年空有碧雲之嘆髪白因其捜索雌黄費我推敲
抺去若干存來十一欲望收拾在後子孫莫若流傳先

自朋友其情甚為可憫祝希哲贈詩云書抄滿篋皆親
手詩草隨身半在舟沈啓南題稿云雖止百篇諸體備
不拘一律大方諧惜乎其稿罕傳矣

　　性甫先生墓誌銘　　　　　　　文徴明

　　吾蘇有博雅之士曰朱性甫存理朱堯民凱兩人皆不
業仕進又不隨俗為㕓井小人之事日惟挾册呻吟以
樂求昔人理言遺事而識之對客舉似如引繩貫珠纚
纚不能休素皆高貲悉費以資其好不恤也成化𢎞治

間其名奕奕望于郡城之東人以其所居相接而業又
相似也麗稱之曰兩朱先生正德壬申堯民死明年性
父又死自兩人死呉中故實往往無所考而求其遺書
亦無所得惜哉初性甫嘗相約為傳不果及是𦵏而其
子以状來速銘状固不若余能詳也性甫長洲人宋樂
圃先生之後曾大父元英大父叔明父顥母周氏性甫
生頴異少學于里師覺其所業非出于古人遂謝去從
杜瓊先生游于時東南名士若呉興張淵若嘉禾周鼎

仕而顯者若徐武功有貞祝參政灝劉僉憲珏並折節
與交且推為後來之秀既而諸老彫落呉文定公石田
先生繼起而性甫復追逐其間最後則交楊儀制君謙
都主客元敬余視性甫丈人行也性甫不余少而以為
友視諸公為親葢其自少至老未嘗一日忘取友以自
助也居常無他過從惟聞人有竒書輒從以求以必得
為志或手自繕録動盈筐篋羣經諸史下逮稗官小説
山經地誌無所不有亦無所不窺而悉資以為詩其詩

精工雅㓗務出新意處追躅古人古人所著野航集君
謙實序之尤精揩法手録前輩詩文積百餘家他所纂
集有經子鈎&KR0975;吳郡獻徴録名物寓言鐵網珊瑚野航
漫録鶴岑隨筆總數百巻既老不厭而精力不加又坐
貧無以自資而其書旋亦散去每撫之嘆息其意殊未
已也而豈其遽死者耶性甫性閒慢待人無鈎距晩嵗
嗜酒婆娑益事閒曠或時乘醉忤人人亦不以為異尤
為郡邑大夫所禮前守洛陽史公新㑹林公先後脩郡

志並以性甫從事嵗時鄉飲必致為上賔時人榮焉性
父死時為正徳癸酉七月廿又五日享年七十是嵗十
一月甲子葬陳公鄉愛字圩先塋娶監察御史張惟善
女生子四人男延娶湯氏建娶尹氏女適金爟范汝舟
孫七人男曽庚乾女適彭暐王普張源倪宥曽孫女二
人銘曰

　　維朱有聞自樂圃君徳言孔碩為時令人五百斯年耳
孫其秩有賢一人性甫維克其克維何維文之楊維行

之祥徳懿其章有嗟性甫少也則勤枕經籍書窮終其
身抉摘雕捜既揚亦搉豈無利途弗易其樂其髪蒼蒼
其視茫茫歸視其家其書滿牀樽酒婆娑百年維適彼
榮亦崇孰得孰失陳公之鄉有&KR0975;者堂既藏既安後永
有光




　　跋

　　野航先生著述甚富按文翰林誌銘所載不下數百巻
(潛)從幼訪求自鐵網珊瑚世有刋本珊瑚木難好事傳
抄外祗購旌孝録一巻樓居雜志一巻并詩文數十篇
因分類纂集附録名流詩筆傳記墓誌以存什一于千
百倘藏書家有藏先生集或抄寄或走録不啻錫我百
朋也族孫觀潛謹識












