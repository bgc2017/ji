王司馬集卷七
唐王建撰
秋夜
夜久葉露滴秋蟲入戸飛卧多骨髓冷起覆舊綿衣
水精
映水色不别向月光還度傾在荷葉中有時看是露
香印
閑坐燒印香滿戸松栢氣火盡轉分明青苔碑上字
秋燈
向壁暖悠悠羅幃寒寂寂斜炤碧山圖松間一片石
落葉
陳綠向參差初紅已重疊中庭初掃地繞樹三兩葉
園果
雨中梨果病每樹無數箇小兒出入看一半鳥啄破
野菊
晚豔出荒籬冷香著秋水憶向山中見伴蛩石壁裏
荒園
朝日滿園霜牛衝籬落壊掃掠黃葉中時時一窠薤
南澗
野桂香滿溪石莎寒覆水愛此南澗頭終日潺湲裏
晚蝶
粉翅嫩如水繞砌乍依風日高山露解飛入菊花中
田家
啾啾雀滿樹靄靄東坡雨田家夜無食水中摘禾黍
新嫁娘三首
隣家人未識床上坐堆堆郎來傍門戸滿口索錢財
錦障兩邊横遮掩侍娘行遣郎鋪簟席相並拜親情
三日入厨下洗手作羹湯未諳姑食性先遣小姑嘗
故行宫
寥落古行宫宫花寂寞紅白頭宫女在閑坐說玄宗
酬從姪再看詩本
眼暗没功夫慵來翦刻磨自看花樣古稱得少年無
别自栽小樹
去年今日栽臨去見花開好住守空院夜間人不來
早發汾南
橋上車馬發橋南烟樹開青山斜不斷迢遞故鄉來
宫中三臺二首
魚藻池邊射鴨芙蓉苑裏看花日色柘袍相似不着紅
鸞扇遮
池北池南草綠殿前殿後花紅天子千年萬歲未央明
月清風
江南臺四首
揚州橋邊少婦長安城裏商人三年不得消息各自拜
鬼求神
青草湖邊草色飛猿嶺上猿聲萬里湘江客到有風有
雨人行
樹頭花落花開道上人去人來朝愁暮愁即老百年幾
度三臺
閒身強健且為頭白齒落難追准擬百年千歲能得(一作)
(不知)幾許多時
王司馬集卷七
