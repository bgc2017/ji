王司馬集卷一
唐王建撰
送人
白日向西沒黃河復東流人生足著地寧免四方遊我
行無返顧祝子勿迴頭當須向前去何用起離憂但恐
無廣路平地作山丘令我車與馬欲疾反停留蜀客多
積貨邊人易封侯男兒戀家鄉歡樂為仇讎丁寧相勸
勉苦口幸無尤對面無相成不如豺虎儔彼遠不寄書
此寒莫寄裘與君俱絶蹟兩念無因由
主人故亭
主人昔專城城南起高亭貴與賓客遊工者夜不寧酒
食宴圃人栽接望早成經年使家僮遠道求異英郡中
暫閑暇遶樹引諸生開泉浴山籬為愛山中聲世間事
難保一旦各徂征死生不相及花落實方榮我未至此
中守吏非本名重君昔為主相與下馬行舊島日日摧
池水不復清豈無後人賞所貴手自營澆酒向所思風
起如有靈此去不重來重來傷我形
古從軍
漢家(一作軍)逐單于日没處河曲浮雲道旁起行子車下
宿槍城圍鼓角氊帳依山谷馬上懸壺漿刀頭分頰肉
來時高堂上父母親結束迴面不見客風吹破衣服金
瘡在肢節相與拔箭鏃聞道西涼州家家婦人哭
邯鄲主人
遠客無主人夜投邯鄲市飛蛾繞殘燭半夜人醉起壚
邊酒家女遺我緗綺被合成雙鳳花宛轉不相離縱令
顔色改勿遣合歡異一念始為難萬金誰足貴門前長
安道去者如流水晨風羣鳥翔徘徊别離此
泛水曲
載酒入烟浦方舟泛綠波子釣我復飲子飲我還歌蓮
深微路通峰曲幽氣多閱芳無留瞬弄桂不停柯水上
秋日鮮西山碧峩峩兹歡良可貴誰復更來過
江南雜體二首
江上風翛翛竹間湘水流日夜桂花落行人去悠悠復
見離别處蟲聲隂雨秋
處處江草綠行人發瀟湘瀟湘迴雁多日夜思故鄉春
夢不知數空山蘭蕙芳
遠征歸
萬里發遼陽處處問家鄉迴車不淹轍雨雪滿衣裳行
見日月疾坐思道路長但令不征戍暗鏡生重光
思遠人
妾思常懸懸君行復綿綿征途向何處碧海與青天羇
人自有念誰令長在邊少年若不歸蘭室如黃泉
傷近者不見
離人隔中庭幸不為遠征雕梁下有壁聞語亦聞行天
涯尚寄信此處不傳情君能竝照水形影自分明
元日早朝
大國禮樂備萬邦朝元正東方色未動冠劍門已盈帝
居在蓬萊肅肅鐘漏清將軍領羽林持戟廵宫城翠華
皆宿陳雪仗羅天兵庭燎遠煌煌旗上日月明聖人龍
火衣寢殿開璇扄龍樓横紫烟宫女天中行六蕃陪位
次衣服各異形舉頭看玉牌不識宫殿名左右雉扇開
蹈舞分滿庭朝服帶金玉珊珊相觸聲泰階備雅樂九
奏鸞鳳鳴徘徊慶雲中竽磬寒錚錚三公再獻夀上帝
錫永貞天明告四方羣后保太平
聞故人自征戍回
昔聞着征戍三年一還鄉今來不換兵須死在戰場念
子無氣力徒學事戎行少年得生還有同墮穹蒼自去
報爾家再行上高堂爾父(一作弟)降廢櫪爾母縫新裳恍
恍恐不真猶未苦承望每日空出城畏渴携壺漿安得
縮地經忽使在我傍亦知遠行勞人悴馬玄黃慎莫多
停留苦我居者腸
七泉寺上方
長年好名山本性今得從迴看塵蹟遥稍見麋鹿蹤老
僧雲中居石門青重重隂泉養成龜古壁飛却龍掃石
禮新經懸幡上高峰日夕猿鳥合覓食聽山鐘將火尋
遠泉煮茶傍寒松晚隨收藥人便宿南澗中晨起衝露
行濕花枝茸茸歸依向禪師願作香火翁
從元太守夏讌西樓
六月辰亦熱卑居多煩昏五馬遊西城几杖隨朱輪西
樓臨方塘嘉木當華軒鳬鷖滿中流有酒復盈樽山東
地無山平視大(一作天)海垠高風凉氣來灝景沉清源青
衿儼坐傍禮容益存存顧(一作願)為顔氏徒歌詠夫子門
酧栢侍御聞與韋處士同遊靈臺寺見寄
西域傳中說靈臺屬雍州有泉皆聖蹟有石皆佛頭所
出薝蔔香外國欲來求毒蛇護其下樵者不可偷古碑
在雲巔備載置寺由魏家移下來後人始增修近與韋
處士愛此山之幽各自具所湏竹籠盛茶甌牽馬過危
棧襞衣涉奔流草開平路盡林下大石稠過廊轉經峰
忽見東西樓瀑布當寺門迸落衣裳秋石苔鋪紫花溪
葉裁碧油松根載殿高飄颻仙山浮縣中賢大夫一月
前此遊賽神賀得雨豈暇多停留二十韻新詩遠寄尋
山儔清泠玉澗泣冷切石磬愁君名高難閑餘身愚終
休相將長無因從今生離憂
荆南贈别李肇著作轉韻詩
輝天復耀地再為歌詠始素傳學道徒清門有君子文
澗瀉潺潺德峰來壘壘兩京二十年投食公卿(一作卿相)間
封章既不下故舊多慚顔賣馬市耕牛却歸湘浦山麥
收蠶上簇衣食應豐足碧澗伴僧禪秋山對雨宿且歡
身體適幸免纓組束上宰鎮荆州敬重同歲遊歡逢通
世友簡授畫戎籌遲遲就公食愴愴别野裘主人開宴
席禮數無形迹醉笑或顛吟發談皆損益臨甃理芳鮮
升堂引賓客早歲慕嘉名遠思今始平孔門忝同轍潘
舘幸諸甥自知再婚娶豈望為親情欣欣還切切又二
千里别楚筆防寄書蜀茶憂遠熱關山足重疊會合何
時節莫歡各從軍且愁岐路分美人停玉指離瑟不中
聞爭向巴山夜猿聲滿碧雲
早發金堤驛
蟲聲四野合月色滿城白家家閉戸眠行人發孤驛離
家尚苦熱衣服惟輕綌時節忽復遷秋風徹經脉人睡
落塹轍馬驚入蘆荻慰遠時問程驚昏忽搖策從軍豈
云樂憂患長縈積唯願在家貧團圓過朝夕
和裴相公道中贈别張相公
雲間雙鳳鳴一去一歸城鞍馬朝天色封章戀闕情日
臨宫樹高烟盖沙草平會當戎事息聮影遶池行
和錢舍人水植詩
盆裏盛野泉晚鮮幽池好初活草根浮重生荷葉小多
時水馬出盡日蜻蜓遶朝早獨來看冷星沉碧曉
題夀安南館
明發行閒亭天暖幽桂碧雲生四面山水接當階石濕
堤浴鳥痕破苔卧鹿蹟不緣塵駕觸堪作商皓宅
送張籍歸江東
清泉澣塵緇靈藥釋昏狂君詩發大雅正氣廽我腸復
令五彩姿潔白歸天常昔歲同講道青襟在師傍出處
兩相因如彼衣與裳行行成歸計(一作此)離我適咸陽失
意未還家馬蹄盡四方訪餘詠新文不倦道路長僮僕
懷昔念亦如還故鄉相親惜晝夜寢息不異牀猶將在
遠道忽忽起思量黃金未為罍無以挹酒漿所念俱貧
賤安得相發揚廽車遠歸省舊宅江南廂歸鄉非得意
但貴情義彰五月天氣熱波濤毒於湯慎勿多飲酒藥
膳願自強
勵學
買地不肥實其繁繫耕鑿良田少鋤理蘭焦香亦薄勿
以聽者迷故使宫徵錯誰言三歲童還能分善惡孜孜
日求益猶恐業未博况我性頑蒙復不勤修學有如朝
暮食暫虧憂隕穫若使無六經賢愚何所託
山中寄及第故人
長長南山松短短北磵楊俱承日月照幸免斤斧傷去
年與子别誠言暫還鄉如何棄我去天路忽騰驤誰謂
有雙目識貌不識腸豈知心内乖着我薜蘿裳尋君向
前事不歎今異翔往往空室中寤寐說珪璋十年居此
溪松桂日蒼蒼自從無佳人山中不輝光盡棄所留藥
亦焚舊草堂還君誓已書歸我學仙方既為參與辰各
願不相望始終名利途慎勿罹咎殃
求友
鑒形須明鏡療疾須良醫若無傍人見形疾安自知世
路薄言行學成棄其師每懷一飯恩千重勸勉詞斆學
既不誠朋友道日虧遂作名利交四海爭奔馳常慕正
直人生死不相離苟能成我身甘與僮僕隨我言彼當
信彼道我無疑針藥及病源以石投深池終朝舉善道
敬愛當行之縱令誤所見亦貴本相規不求立名聲所
貴去瑕玼(一作疵)各願貽子孫永為後世資
寄李益少監兼送張實游幽州
大雅廢已久人倫失其常天若不生君誰復為文綱迷
者得道路溺者遇舟航國風人已變山澤增輝光星辰
有其位豈合離帝傍賢人既遐征鳳鳥安來翔少小慕
高名所念隔山岡集卷新紙封每讀常焚香古來誰自
達取鑒有賢良未為知音故徒恨名不彰諒無金石堅
性命豈能長常恐一世中不上君子堂偉哉清河子少
年志堅強篋中有素文千里求發揚自顧音韻乖無因
合宫商幸君逹精誠為我求逥章
寄崔列中丞
火山無冷地濁流無清源人生在艱世何處避讒言諸
侯鎮九州天子開四門尚有忠義士不得申其冤嘉木
移遠植為我當行軒君子居要途易失主人恩我受古
人道師君直且温貪泉誓不飲邪路誓不奔如何非岡
坂故使車輪飜妓妾隨他人家事幸獲存當時門前客
默默空冤煩從今遇明代善惡亦須論莫以曾見疑直
道遂不敦
喻時
去者如弊帷來者如新衣鮮華非久長色落還棄遺詎
知行者夭豈悟壯者衰區區未死聞(一作間)廽面相是非
好聞苦不樂好視忽生疵乃明萬物情皆逐人心移古
今盡如此逹士將何為
贈王侍御
愚者昧邪正貴將平道行君子抱仁義不懼天地傾三
受主人辟方出咸陽城遲疑匪自崇將顯求賢名自來
掌軍書無不盡臣誠何必操白刃始致海内平恭事四
海人甚於敬公卿有惡如己辱聞善如己榮或人居饑
寒進退陳中情徹晏聽苦辛坐卧身不寧以心應所求
盡家猶為輕衣食有親疎但恐踰禮經我今願求益詎
敢為友生幸君揚素風永作來者程
宋氏五女(貝州宋處士若芬五女若華若昭若倫若憲若荀)
五女誓終養貞孝内自持兔絲自縈紆不上青松枝晨
昏在親傍閑則讀書詩自得聖人心不因儒者知少年
絶音華貴絶父母詞素釵垂兩髦短窄古時儀(一作衣)行
成聞四方徵詔環珮隨同時入皇宫聮影步玉墀鄉中
尚其風重為修茅茨聖朝有良史將此為女師
送于丹移家洺州
憶昔門館前君當童子年今來見成長俱過述所傳詩
禮不外學兄弟相攻研如彼販海翁豈種溪中田四方
尚爾文獨我敬爾賢但愛金玉聲不貴金玉堅孤遺一
室中寢食不相捐飽如腸胃同疾若膚體連耕(一作居)者
求沃土漚者求深源彼邦君子居(一作意)一日可徂遷念
此居處近各為衣食牽從今不見面猶勝異山川既乖
歡會期欝欝兩難宣素琴苦無徽安得宫商全他皆緩
别日我願促行軒送人莫長歌長歌離恨延羸馬不知
去過門常盤旋會當為爾隣有地容一泉
留别舍弟
孤賤相長育未曾為遠遊誰不重歡愛晨昏闕珍羞出
門念衣單草木當窮秋非疾有憂歎實為人子尤世情
本難合對面隔山丘况復干戈地懦夫何所投與爾俱
長成尚為溝壑憂豈非輕歲月少小不勤修從今解思
量勉力謀善猷但得成爾身衣食寧我求固合受此訓
墮慢為身羞(一作讎)歲暮當歸來慎莫懷遠愁
壊屋
官家有壊屋居者願離得苟或幸其遷回(一作因)循任傾
側若當君子住一日還修餙必使換榱楹先須木端直
永令雀與鼠無處求棲息堅固傳後人從今勉勞力以
兹喻臣下亦可成邦國雖曰愚者詞將來幸無惑
送薛蔓應舉
四海重貢獻珠賮稱至珍聖朝開禮闈所貴集嘉賓若
生在世間此路出常倫一士登甲科九族光彩新憧憧
車馬徒爭踏長安塵萬目視高天昇者得苦辛况子當
少年丈人在咸秦出門見宫闕獻賦待朱輪有賢大國
豐無子一家貧男兒富邦家豈為榮其身煌煌文明代
俱幸生此辰自顧非國風難以合聖人子去東堂上我
歸南澗濱願君勤作書與我山中隣
將歸故山留別杜侍御(一作郎)
有川不得涉有路不得行沉沉百憂中一日如一生錯
來千諸侯石田廢春耕虎戟衛重門何因逹中誠日月
俱照耀(一作輝)山川異隂晴如何百里間開目不見明我
今歸故山誓與草木并願君去丘坂長使道路平
送韋處士老舅
憶昨癡小年不知有經籍常隨童子遊多向外家劇偷
花入隣里弄筆書牆壁照水學梳頭應門未穿幘人前
賞文性梨果蒙不惜賦字詠新泉探題得幽石自從出
關輔三十年作客風雨一飄颻親情多阻隔如何二千
里塵土驅蹇瘠良久陳苦辛從頭歎衰白既來今又去
暫笑還成慽落日動征車春風卷離席雲臺觀西路華
嶽祠前栢會得過帝鄉重尋舊行蹟
送同學故人
各為四方人此地同事師業成有先後不得長相隨出
林多道路緣岡復遶陂念君辛苦行令我形體疲黃葉
墮車前四散當此時亭上夜蕭索山風水離離
幽州送申稷評事歸平盧
行子繞天北山高塞復深升堂展客禮臨水濯纓襟驅
馳戎地馬聚散林間禽一杯瀉東流各願無異心薊亭
雖苦寒春夕勿重衾從軍任白頭莫賣故山岑
温門山
早入温門山羣峰亂如戟崩崖欲相觸呀豁斷行迹脱
屐尋淺流定足畏欹石路盡十里溪地多千歲栢洞門
晝隂黑深處惟石壁似見丹砂光亦聞鐘乳滴靈池出
山底沸水衝地脉暖氣成濕烟濛濛窗中白隨僧入古
寺便是雲外客月出天氣凉夜鐘山寂寂
代故人新姬侍疾
雙轂不廻轍子疾已在傍侍坐長搖扇迎醫慚下牀新
施箱中幔未洗來時粧奉君纏綿意幸願莫相㤀
採桑
鳥鳴桑葉間綠條復柔柔攀看去手近散作(一作下)長長
鈎黃花盖野田白馬少年遊所念豈㢠廻顧良人在高樓
曉思
春條露霏霏曉氣生綠水林間棲鳥散遠念征人起幽
花宿含彩早蝶寒弄翅君行非晨風詎能從門至
早起
㢠廻燈正衣裳出戸星未稀堂前候姑起環珮生晨輝暗
池光羃䍥密樹花葳蕤九城鐘漏絶遥聽直郎歸
酬張十八病中寄詩
本性慵遠行綿綿病自生見君綢繆思慰我寂寞情風
幌夜不掩秋燈照雨明彼愁此又憶一夕兩盈盈
王司馬集卷一
