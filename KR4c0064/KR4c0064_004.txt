王司馬集卷四
唐王建撰
杜中丞書院新移小竹
此地本無竹遠從山寺移經年求養法隔日記澆時嫩
綠卷新葉殘黃收故枝色經寒不動聲與靜相宜愛護
出常數稀稠看自知貧家緣未有客散獨行遲
同于汝錫賞白牡丹
曉日花初吐春寒白未凝月光裁不得蘇合點難勝柔
膩於雲葉新鮮掩鶴膺統心黃倒暈側莖紫重稜乍歛
看如睡初開問欲&KR0034;並香幽蕙死比豔美人憎價數千
金貴形相兩眼疼自知顔色好愁被彩光凌
送吳郎中赴忠州
西臺復南省清白上天知家每因窮散官多為直移廵
邊過驛近買藥出城遲朝野憑人别親情伴酒悲故園
愁去後白髮想廽時何處忠州界山頭卓望旗
照鏡
終日日纏繞此身無適緣萬愁生旅夜百病湊衰年少
睡憎明屋慵行待煖天癢頭梳有虱風耳炙聞蟬換白
方多錯廽金法不全家悲(一作貧)何所戀時在老僧邊
秋日送杜虔州
憶得宿新宅别來餘蕙香初聞守郡遠一日卧空牀野
(一作井)驛烟火濕路人消息狂山樓添鼓角村柵立旗槍
晚(一作夕)渚露荷敗早衙風桂凉謝家章句出江月少輝
光
王司馬集卷四
