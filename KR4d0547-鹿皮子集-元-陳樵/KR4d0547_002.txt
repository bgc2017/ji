鹿皮子集卷二元陳樵撰
樂府
出塞曲(為戌潼關李總管賦)
屬鏤夜啼光屬地將軍一出欃槍死行塵不動人歸市
帶甲如雲自天至取君甲馬為君洗分明䄂有銀河水
手中遺下泥一丸不封函谷封泰山
夜闌曲
碧宇星回夜漫漫靈蕪煙煖重薰薦冷翠香銷青桂枝
冰荷盖光光遶帷花樓豔舞金萎蕤吳羹蜀酒精瓊糜
酒闌半解龍綃衣春朝曲渚問鵾雞
海人謠
海南蠻奴髮垂耳朝朝采寶丹涯裏夜光盈尺出飛魚
栢葉雙珠寒蕊蕊幽箔連錢生綠花切玉蠻刀如切水
九譯來朝萬里天北風不動琅玕死
望夫石
征人執戟天西北十載功成歸不得何不忍死待我君
我君化石秪化心
東飛伯勞西飛燕題飛花亭
東飛伯勞西飛燕花光絮影從風轉蜂黃蝶粉照靈葩
不散明珠祗散花霑衣堕袂花如雨羽人化蝶隨花去
與人下顧笑春紅春閨一昔生秋容(一作吳蕉未省生秋風)骨齊
熊耳君知否花豔春暉不經久羽衣一拂千萬春春花
堕蕊齊崑崙
中秋月
銀漢西流烏接翼回首人間化為碧瑶臺月裏可避(闕)
三郎錯路歸魚鳬霓裳月裏親偷得却怪李謩偷擪笛
寒食詞
綿上火攻山鬼哭霜華夜入桃花粥重湖煙柳高插天
猶是咸淳賜火烟
行路難
褰帷取流蘇流蘇不解連環解離情别思出君懷教人
枉結流蘇帶作書報天孫河翻浪動七香車折伊蘭兮
捐艾蕭伊蘭化作榛中草美盼何湏比目魚六翮安用
頻伽鳥文鴛宛頸柰枝連不如見月生羽翰
虞美人草詞
美人不願顔如花願為霜草逢春華漢壁楚歌連夜起
騅不逝兮奈爾何鴻門劒戟帳下舞美人忍淚聽楚歌
楚歌入漢美人死不見宫中有人彘
七夕宫詞
内人拜月金鋪戶鳳宿梧枝秋葉下露華入袂玉階寒
織署錦工催祭杼月下金鈿照骨明同心絲鱠紅生縷
素爪碧寶上華樓夜闌飈馭下銀州
鴈來紅
東朝一書成百戰上林一書旌節返誰傳驕子一函書
人不如禽知慮遠自從燕滅秦晉亡是非直到空中鴈
蘇郎寒絶鴈來紅脚下胡姬殘綵線願燕在北秦在西
鴈去鴈來無是非
五言古詩
清隱亭
白日照陽春九陌揚遠塵往來酣蟻戰誰是投閒人人
生苟知足政復貴隱淪萬事等大夢汨没徒艱辛所以
賢達士不肯勞其神結亭林泉間歸來養清真窗虚野
鳥狎樹密山猿馴草色上階秀花枝倚檻新俛仰有佳
趣樽酒時相親終然遠塵俗不愧無懷民
雨香亭
花香不因雨雨過花更香氛氲入几席馥郁侵衣裳恍
疑爇沉水輕煙逐風颺此時鼻觀通百慮都已忘願携
白玉盌掇英挹天漿灌沐紫金丹卯酉滋芬芳服食養
精魄一息三千霜絶勝仙掌露灝氣凝秋凉
悦心亭
清晨攬衣起感物暢我情春風從何來草木忽已榮深
池躍游鯈喬木遷鳴鶯俛仰極萬類氣機足生生哲人
貴冥會悠然竟何營此樂難具述酒至且復傾
答李齊賢言别
古來青雲士論德不論年及時揚意氣車服耀且鮮譬
彼桃李花逢春各争妍胡能學蘭菊遲暮秋風前羡子
富年華文思如湧泉詞場早騰譽海内推英賢而我竟
何為着鞭苦不先賦命有遲速行止任自然吾觀鴻鵠
飛低迴未須憐會當振六翮高舉摩青天
題松澗圖
鬱鬱澗上松磊磊澗中石石泉有餘韻松枝有餘色高
人事幽討結廬此栖息欹枕聽潺湲開軒盼溶碧俛仰
欣有契足以愒昕夕我亦厭塵囂久焉慕岑寂他年倘
相過勿謂予生客
送李仲積北上
圖名當入朝圖利當入市丘&KR0676;多賤貧胡為久留此入
市不圖利入朝不圖名不如丘&KR0676;間逍遙抗高情白日
從東來忽焉向西没急景易蹉跎紅顔坐消歇鼎鼎百
年内已過四十春借問百年老能有幾何人縱使創還
丹可以長不老志士惜分隂立身亦不早回首望堂上
慈親雙鬢皤得禄奉榮養其如遲暮何絶裾固無取負
米良足美違離膝下去豈比蕩游子峩峩黃金臺鳳詔
求賢才君行會有遇名成早歸來
把酒
把酒勸白日日車邈難攀朝來出東海薄暮沉西山東
西若循環來去無時閒何如延光景使人駐朱顔
題鄭仲?東明山鑿池曰靈淵
鑿池得清泉泉清乃見天寧知天可見有自未鑿前池
泉一何静天體一何圓仰視天廣覆俯察天在淵俛仰
倏上下孰得知其然至人有真見不滯方若圓百慮本
一致萬殊同一原淵淵與浩浩信匪言可宣天運妙不
息君子貴乾乾孔聖有明訓請子觀逝川
送吉甫北上
之子冰雪姿冥心學仙真官卑且勿念况復憂其貧邇
來太白山山勢凌秋旻雲盡月照夜花開鳥鳴晨閒居
少公事猿鶴為比隣探芝過林麓釣魚遊水濱七年不
得調幽興如逸民通塞任物理聊用安此身憶昔始相
識交情日相親聞君鍊藥說秘之不肯陳金液且莫採
何以製水銀豈伊蓬萊中無分追後塵君今别我去九
闕朝帝宸功名信可就慎勿煩精神閬風青峩峩海波
白粼粼他年重會面笑盼桃華春
雙柏(題畫)
亭亭山上柏柯幹如青銅蒼古拔俗姿肯作兒女容風
霜日搖落萬木為之空爾獨不見摧屹立如老翁乃知
歸根妙生意恒内融願乘雷雨興化作雙飛龍
蘭竹
幽蘭生石間隨風播芳馨埋没荆榛叢獨自全吾貞南
坡有新竹其葉何青青居肰得所托樂爾君子名
瓊林臺
上清瓊林臺似有千仞崇琪樹交柯生瑤草亦成叢幻
境類玄圃凝輝接琳宫天花或時墮縈紆颺迴風仙人
薛□卿手持玉芙蓉傲睨八極表洞見萬象空飛書約
王子弭節延赤松步虛朗歌詠流響入雲中
樵隱圖(二首)
清晨執柯出負薪薄暮歸豈無登頓勞獨與憂患違山
深雲冉冉樹密芳菲菲猿鳥久相狎世事俱忘機
買臣昔採薪頗似遠名利何事五十年却復懷富貴古
來樵牧間多非隱淪地寄言謝君子無使心迹異
送兄遊姑蘇(二首)
浮雲渺天末隨風恣悠揚游子四方志去去道路長手
中三尺琴朱絲汎宫商但恐和者寡使我心增傷
寒風變衰草原野正蕭條馬嘶人影亂落月在樹梢姑
蘇四百里未憚跋涉勞遙知黃鵠舉六翮凌雲霄
送蘇吉甫館于穆千戶家歸
先生來東陽已是一載餘深居謝賓客閉戶只讀書青
燈夜檠短黃卷秋堂虚咿哦不知倦經傳為菑畬玉階
未投足侯門姑曳裾枚乘終顯達馬周豈迂疎願言崇令
德努力無躊躇他年二三策待詔當公車
胡伯玉隱趣圖四詠
蜀錦屏
朝看花中仙顔色媚且鮮暮看花中仙顔色忽己蔫紅
芳不足恃青春政堪憐人生宇宙中壽無金石堅百歲
等瞬息業火徒熬煎何如鍊金液返本得長年
晚香逕
秋菊有佳色幽香知為誰蔚為霜中傑肯向露下衰獨
賞心悠然酒至觴淋漓永懷陶靖節高風邈難追
歲寒亭
夕隕悲蕣華秋零悼蒲柳急景不可留高風邈難久風
霜十二月松竹凋獨後還與嶺上梅結為歲寒友草木
本無情猶能同歲寒奈何市井交輕薄不足觀
竹澗亭
脩竹蔭幽澗築亭留隱君隱君去已久何人躡清芬撫
弦變新聲感慨萬古情不識翁玉潤不識翁冰清煙林
暮蕭蕭風水秋泠泠故交難再得兀肰空舊亭
同陳子俊暮秋遊耆闍山時九日後
節季日月淺山川凋落繁志士惜遲暮觸事念慮端同
遊得佳士散懷逐躋攀怱怱萬夫内迺有吾子賢英特
奇偉姿筆精語亦温暫遠欣已遇當憂亦為歡步屧得
古寺入室清心源草枯石色出層構隂崖緣猛虎昔夜
吼發石存幽泉至今連筒飲頗厭井汲艱佳節去我久
黃花有餘妍愔愔夕鍾罷草草尊酒殘客子已山際落
日猶樹巔舉世塵漠漠朗咏山中篇
七言古詩(長短句)
宣和滕奉使茂實縣人
鴨綠少年驕不舞大梁花石春無主天與遼人十四州
四海九州非漢土漢使相看墮節毛烏鳥黑頭羝不乳
舊時别贈楊柳枝插向雲中今十圍
蘇李泣别圖
祁連山下空弮折啼鳥入夢頭如雪胡越相看十九年
今日輸心為君說窮兵未必來遠人居(闕)可馴
天驕萬里來稱臣他年陛下知臣心
送厲生之天台
劉郎洞前藥草肥年年送春春不歸劉郎採藥路不迷
路迷却是還家時人間藥盡採者稀醫師採藥歸未遲
終南捷徑莫西去正在劉郎路迷處
贈拆字蔡生
至順三年苦寒月梅月不拆梅樹拆今日蔡家簾肆前拆字
拆作風花裂書生貧病字撑腸識字不識煮字方字字拆
來方可煮煮作吳中菰飯香我今林居交木石妖祥禍福
無留迹六畫吐盡一畫無豈復有字從君拆古人作字留世
間因君破碎斷復聯此術若在造字年未成已拆何能傳
寒江漁樂圖
菰蘆滿眼沙際天寒林古樹凝蒼煙長河不是天上來
懸河滚滚生筆端魚龍半隨風雨去舟人漁子空茫肰
畫師胸中吞萬有吐出雲夢常八九
和楊廉夫買妾歌
劉郎持玉笛再入天台山天台女兒不相見採藥直入
桃花源劉郎吹笛花能言雲離雨别三千年青矑横波
髮鮮碧藍紅染作夭桃色劉郎今姓楊相逄便相識金
條脱龍縞衣飇車木鳳凰飛下銕山西蒨桃拂面丹如
雨紅蝶黃鶯解歌舞桃源無路入人間一身金翠來何
許玉山子莫將迎方平會麻姑參語無蔡經飛仙不入風
沙地無端夜過昆山市三滌腸三洗髓絳雪玄霜玉池水
代嘲舊人
吳王臺前天地老羊家吹笛烟花繞羊郎到老不識顰
昨日西施顰更好妾行自綰春風髻姊送出門車在道
塗金兩䄂石麒麟姊唾乾時碧如草唾花一夜滿妾身
云是背後悼夫人
代答新人
妾來詠柳三月初美人未字楊柳枯美人脈脈金芙蕖
不泣前魚傷後魚阿嬌黃金不復餘白頭曲成銀筆書
曲成未用銀筆書相如明日刺相如
代玉山子荅
建昌老父吹羌管背花吹盡風花片雪中花老花未知
我起開簾納紅燕夏姬出境春争妍房老不出金谷園
花奴鼓急人人顧砑光帽滑花難住
題竹隱軒(已下四題為胡伯玉賦)
遶軒修竹幾百竿瀟洒迥若仙石壇黃金瑣碎夜月冷
碧玉蕭瑟秋風寒道人幽居坐其間漠然塵紛不可千
勁節攜為手中杖散籜裁作頭上冠市朝富貴多憂患
山林曠蕩聊盤桓七賢清修誠足慕六逸可學夫何難
有時夢見瀛洲仙鞭笞鸞鳳遊無端叩頭再拜乞靈藥
使我容貌無凋殘仙翁贈以九轉丹服之兩腋生羽翰
逍遥物外有餘樂何因報我青琅玕
待月壇
憶昔待月錢唐秋眼寒桂樹枝相樛桂枝半蠧花不實
折之不得令人愁帝鄉幽燕邈吳越還向山中弄明月
聞道君家待月壇壇空風露何漫漫便欲因之遡寥廓
倒騎玉蟾飛廣寒廣寒宫殿殊清絶素娥嬋娟皎如雪
笑指桂樹對我言留取高枝待君折待君折須幾時明
年八月會相見付與天香第一枝
天香臺
牡丹百本新栽培累日為築天香臺春風三月花信足深
紅豔紫參差開五色卿雲色紛郁九苞舞鳳毛毰毸也知
東皇愛嫵媚何須羯鼓聲相催蔗漿初凍瑪瑙碗酒痕微
汚玻瓈杯雙成未逐阿母去弄玉却伴簫仙回還憶開元
天寶時沉香亭北君王來霓旌翠節導雕輦繡帷綺幄圍
香埃倚欄只許妃子並徵歌或詔詞臣陪陳迹如今安在
哉風雨滿地唯蒼苔相傳尚有清平樂翰林供奉真仙才
蜀錦屏
先生新辭白玉堂晴晝衣錦還故鄉鄉山草木被光耀
化作錦綉成文章花神驚視不敢當此花非我山中芳
初疑寵渥出秘閣復道榮恩來奉常雲蒸雨濕春風重
至今猶自餘天香願將歸院金蓮炬移近圍屏照豔粧
題海棠
東風吹墮緗雲影别院春遲宫漏永繡幃寶帶綰流蘇
夢入瑶臺呼不醒熒熒銀燭花蕊多城頭烏啼奈曉何
石溪歌(為石漢和尚作)
石溪一滴水本自明河來明河倒瀉箕尾濕千里萬里喧
風雷小龍挾向雲間過水滑瓢欹誤傾墮蒼崖一息裂清
泉似是巨靈新擘破南州衲子天下奇夜撑銕船欲渡之
珠船照耀明月冷赤手拾得珊瑚枝又復揚舲向東去
直到衆流歸一處東方火發海影紅金烏飛上扶桑曙
香雪壁
我欲借君香雪之素壁障予山中玉雪之空亭亭空壁
素了無物惟見虚白一色洞杳冥宴坐契元始忘世兼
忘形嗤彼塵俗人兩眼那能清蓬萊之山仙子窟玉作
樓臺銀作闕豈無瑶草弄朝烟亦有瓊花迷夜月羽衣
道士乘素鸞引手招我青雲端翩然高舉遊八極下視
五嶽烟霧何漫漫
題騎牛讀書圖
朝看書騎牛出去日上初暮看書騎牛歸來日欲晡朝
朝暮暮看書卷還慮牛饑無牧芻家貧本分辛勤過平
時敢望閒工夫人生衣食皆有餘棄之不學將何如
胡伯玉隱趣園君子池
五月菡萏發紅粧明綠波君看池上水何似若耶多若
耶女兒歌豔歌輕舟短棹相經過傾城顔色有人妬日
暮凉風知奈何
五言絶句
勸兄弟(十首)
田氏好兄弟初焉念少差一朝仍會合荆樹再開花
鄴下然萁句淮南布粟歌相煎容不得奈爾二人何
何苦毫釐較當思手足親丁鴻與劉愷讓國是何人
鴻雁天邊過脊令原上飛尋聲還顧影次序不相違
父慈子必孝兄友弟湏恭倘使誠心在如何不感通
連牀聽夜雨長枕共姜衾棣萼相輝映何憂外侮侵
金昆與玉季和樂奏塤篪氣象自然别淳風復古時
生來同一氣兄弟是天倫祇要長和睦休論富與貧
友愛言無間從教耳屬垣怡愉崇遜讓寬厚福之源
古有難兄弟今無好弟兄何由風俗厚凡百近人情
新凉(二首)
夜來窗戸凉一枕聽秋雨曉起絶飛埃門前有流水
雨將殘暑去風送新凉至安得歸夢成長夜愁不寐
蘆雁四詠飛鳴宿食
肅羽遵寒渚渡江蘆葉黃誰云南去遠不敢過衡陽
萬里西風急送書時一聲從教驚客夢可待主人烹
沙汀棲處穩夜漏有奴看月暗蘆花白一身秋夢寒
飲啄殊自得水田稻粱秋寧因謀一飽失却網羅憂
越上寶林寺八詠
飛來山
寶林從何來飛空錫同住天風吹海濤常恐復飛去
應天塔
浮圖成再世嶪岌高入雲妙應人天果鈴音上界聞
靈鰻井
巖穴如深井滋潤通海脈靈鰻久蜿蜒歲事時有獲
羅漢泉
應真曾卓錫百尺井泉深汲取天人供泓澄印佛心
大布衣
河涼大布衲七帝師道德流傳五百年未滅針線跡
古鐵鉢
鐵鉢生古色曾經飯胡麻黃龍此降伏更長碧蓮花
深竹堂
禪宫庭宇静深翠萬竿竹忽悟瓦礫聲香嚴道機熟
盤翠軒
軒楹越中秀軒窗四面山紅塵飛不到長共白雲閒
除夕
今年盡今日明日是明年客况蕭條處春寒雪後天
題畫叢竹幽禽
露節老愈蒼烟叢寒更碧野鳥何處來點破九秋色
送李仲積北上
北上京華去名成幾日歸春風折楊柳離思兩依依
雪景
小舟乘興來興盡便回棹夜深雪更深何須見安道
七言絶句
雙峴
兩峯削玉倚青天一水分流碧漢邊好境直須真見得
莫將圖畫看山川
送孫仲明尉再到東陽省墓歸太原(二首)
游子思親日九回首丘無計轉堪哀故人相見休相問
不為東陽酒好來
西風老淚斷人腸滴死墳前草樹荒明日還家重回首
白雲何處是東陽
桂
黃金蕊密露華重碧玉枝交烟影涼今日蟾宫親折取
人間無物比天香
贈馮東丘
一曲鳴琴一局棋一瓢新酒一編詩幽齋風月清無限
莫問流年有盛衰
送人之樂平
鄱湖千里趣行裝野水閒雲路渺茫解旆旗亭春水薄
不堪回首憶東陽
含暉亭
山色空濛翠不如平湖長遶野人居湖堤好種垂楊柳
取次持竿索貫魚
石
拳石當軒玉色寒雨苔蝕盡鷓鴣斑也知好事無真見
不看真山看假山
山水
青山如髻樹如麻茅屋青帘認酒家侵曉一番飛雨過
滿川流出碧桃花
江山萬里圖
生憎李郭畫山川鑿破鴻濛混沌圓尺地寸天都剪碎
女媧鍊石是何年
策蹇衝寒圖
水際行人絶往來石泉幽樹太清奇揮毫對客無情意
不似黔驢背上詩
五言近體
投外憲列職
浙右饒名宦天潢異衆流星華婺女界印蘚越城秋長
吏多佳政流人反故丘諸郎復為郡外憲此優游
為政歌謠起論文鬼魅愁風霜臨外憲星宿繞東州身
健都忘老詩清不為秋邦人好吟咏異代見風流
山縣繡衣新前騶此望塵霜威重風憲秋夜候星辰帷
幄多賢士觚籌托下陳空懷望外寵惆悵曲江春
投憲幕上下(六首)
星驛東州盡霜威憲府新古今從上下經傳獨紛紜子
弟諸王選丹青寶晉親已知收俊彦也復惜餘人
廣平新職業荆楚舊文章盛府芙蓉幕諸曹鴈鶩行賓
僚嚴分限官事舉維綱千里無青草饑民正可傷
顔巷端居日膺門屬望初芙蓉池不遠桃李地無餘霜
雪歸行幕星辰近輔車不才汚盛府吾子意何如
法曹新政績憲府舊才賢下客初傾盖東州共拂冠無
才供几案有術事虛玄柱下非明習吾知濟世難
聲名沈書記廉白杜參軍千里風期合三才月旦尊辭
章須爾雅幃幄厭深文秋興知多少黃花酒滿樽
求學鄉人久為農歲序更三秋收橡栗千里足蓴羹作
吏真癡絶吟詩得瘦生諸公能指畫經訓尚縱横
投李息齋父子(三首)
盛府聲名獨龍門地望雄懷文思憑几漫刺適為容翰
墨千年事風流一世宗只今天下士猶幸識元公
膺門桃李隂蘭砌近清芬不惜階前地祇慙俗下文筆
懷蕭協律才慕沈參軍鴻鴈東南急饑鳴屬府君
籍甚佳公子風流絶代無山中書扇帖江左折枝圖名
世元暉畫傳家大令書登壇如肯授端欲曳長裾
送里人都下省覲
郎君向行在海岱暮雲深王謝金貂系班揚翰墨林應
為洛下詠莫作越人吟父子知名後眉山直至今
送蒙古教授郭受益歸洛陽
疋馬金華道西風過雁初蓴羹千里地菰米九秋餘齊
語傳聲澀巴童問字疎湯湯清洛水舊學復何如
徐文蔚
梅華橋上别見說尚臨池筆法承中絶名家比盛時猶
傳徐浩體自寫鄭虔詩已並漁陽帖休看陌上碑
劉山南挽歌(二首)
時儕通貴後六館竟如何不有東南事終期甲乙科泮
芹吳子邑露薤漢人歌白社雙林裏西流淚作河
漢閣文章舊天台草木深笑談無復日比興有餘音歴
歴傳新作時時見古人有懷祇短氣何處識長身
白鸚鵡
開元白鸚鵡(一作雪衣女)長在玉墀邊宫樹棲應熟心經讀
未全音餘西域語夢入廣南天莫把宫中事偷歸外國
傳
銀谷澗山房
樓臺依水石石樹帶疎篁洞口有靈藥水西無夕陽天
花空處没春草定中長芳桂已飛盡有時聞妙香
送沈教諭(二首)
師友淵源正公卿譽望揚鄉閭仍未達世事故堪傷汗
竹秋檠短羹芹午飯香祇愁雙鬢髮容易染清霜
學舍山雲暗城樓海氣深文章初近古風俗遂如今冷
署三年客亨衢萬里心須君明教法那得刺青衿
題鄭氏義門
二老連枝樹諸郎百子蓮同心無爾汝合族到曾玄化
洽文明日淳還太古年名門人共羡家範世應傳
次周剛善僧房牡丹韻(二首)
不擬維摩室春風步障開欲分清露浥故近白雲栽色
奪人間豔香從天上來韶華正繁富啼鴂莫相催
憶昔仙春館春時每獨開公家今賸有僧舍亦分栽暖
吹扶霞上卿雲夾日來可人看國豔卯酒不須催
春日(二首)
處處春風滿東皇信不偏蘼蕪窮遠目梅柳共新年白
水暖浮日碧山晴吐烟清時多樂事敢擬卜居篇
細雨花隂重輕烟草色勻驚禽長避客嬌燕却依人弦
管紅樓酒跧蹄紫陌塵東風競遊賞因想杏園春
雨(四首)
山雨紛如織齋居晝掩門陸行憂馬滑船濟怯濤奔汀
草今猶病園桃故不言游鱗忘浦溆直到槿籬根
雲氣朝彌積濤聲晚更雄鼃生沉竈下人入漏天中稍
覺傷生意深愁誤化工羲和司叱馭為擁日車紅
風雨今猶惡誰憐行路難繁華三月景牢落一分殘稚
麥應傷澇嬌花不耐寒江流方浩浩雲氣轉漫漫
楚澤連空闊吳天極杳冥水添今日白山没向來青鷗
鷺乘原隰藜蒿翳戶庭出門如未可試學衛生經
送朱明德休寧典史(二首)
今日休寧縣猶駈吏鞅塵直存吾道在清任此生貧燈
火千家夜桑麻百里春因君重參贊民俗竟還淳
吾子仍掩驥諸公漫薦賢長才操吏牘清興寄詩篇慷
慨悲前事蹉跎惜暮年于公隂德在千載尚能傳
送張仲舉歸晉陽舉進士(六首)
籍甚張公子詞華衆所推門閭千里望天地一編詩花
落山公宅雲寒杵臼祠看君歸晉日翻作别家時
世業今誰繼瑶編自討論長材歸下吏吾子好斯文千
里風期合三才月旦尊眼中今落落俗下正紛紛
牽牛在南紀遊子上河梁殿閣終前席江湖且下方州
閭無别業文字有他腸萬里關西路秋槐日夜黃
長歌望吳越不道出無車明節固所尚清門難可居春
帆移暮雨晚飯半江蔬何地非鄉社終期返故廬
掛帆謝公浦把酒闔閭城江柳不忍折春風當别行關
雲連楚暗隴月向吳生葉落長安道思君北問程
矯矯凌雲賦纍纍白雪歌世人祇漫與吾子視如何誰
預文章觀君宜甲乙科秋闈今獨立春興未須多
黃晉卿見過却歸烏傷(六首)
日下新傳詔江南共濯纓歲中升進士海内右諸生經
術謀王體詞章作世程不才岩石下迴首望光榮
古訓疇咨日文明闡化時君為萬家縣誰定一王儀名
下看佳士人間見舊詩豈無清切地州縣有程期
月裏丹葩遠人間杏豔張天官行故事風雅藹餘芳左
掖親承詔端門出綴行眼明茅屋下猶見賜衣黃
江雨間行人江干雨又新今朝下垂榻幾日望行塵冰
雪鶯遷樹江湖鴈得春非君被軒鑒(鑒一作冕)懷抱欲何伸
舊業推門地聲名出禮闈平生著風則長世有光輝官
序須清績台衡起白衣談經無復日為别更依依
花竹窮清玩山池屬素情荷衣隨楚製芹子入南烹已
作歸屠釣終期變姓名惟應一丘壑垂白向升平
春日題水軒
菰蒲生戶外翠羽落階前日出雨無影春濃花有煙汗
青書在簡血碧淚經年丘墓池東北看雲日日眠
送黃晉卿之任
隴蜀衣冠盡中都魯一儒明時用文事榮秩映江湖為
治湏三尺起家祗五車天台山水地尚可曳長裾
五言排律
送烏經歴歸(二十韻)
大府羅賓彦脩門得俊賢明時優外任密畫制中權曉
日卿雲麗高秋白月縣千尋看壁立百鍊識金堅殷浩
名無忝崔羣美可專緋袍臨僻壤華髮憶流年山揖金華
秀城當婺女躔民風仍皥皥王道故平平玄暢塵囂外
芙蓉爽氣邊憲臺依翠柏幕府擁紅蓮法謹持三尺書
應受一編公言歸可否德意賴承宣歙郡推遺直河陽
贊巨川可能羞噲伍豈復愧盧前淵媚珠含彩林輝玉
吐煙豫籌纔婉婉歸思忽翩翩趍拜麒麟殿違離玳瑁
筵幾時嗟蠖屈後日看鶯遷空遺參軍紙曾辭太守錢
雙溪清若許明月送歸船
鹿皮子集卷二
