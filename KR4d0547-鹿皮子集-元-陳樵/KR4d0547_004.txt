鹿皮子集卷四元陳樵撰
落花圖
紅如肌血薄如鱗李下桃根五色痕拂地暫隨風絮轉
繞亭不似雪花深人占碧玉名猶在煙盡黃金鑛尚存
滿地丹鉛汚草棘何時凝綠遍丘林
空碧亭(五首)
晴光潭影共澄鮮雨外林隂色更妍碧海如杯誰縮地
青冥著水誤憂天河垂澗底遥相屬斗入人間却右旋
病叟年來倦登陟朝朝翫水夜聽泉
長林衣被蔚藍光水樹重重護曲防碧落不隨河顯晦
白榆却種澗中央石泉飛落萬漚發松影淡時千丈強
我向北峰高處下如何倒卓柳隂傍
河漢縱横北斗翻縣泉激石起層瀾水流石上舒還卷
月繞樓頭碎又圓龍火溼光生澗底仙人倒影落人間
無邊空處無邊地盡入鷗邊一尺天
星河水鏡自徘徊白石清泉是鏡臺人道月從亭下出
我疑空入土中來崖隂水色濃如染風裏波紋熨不開
一碧是天還是水池頭凉夜碧如苔
樓臺倒影照虚明細浪鱗鱗去不停風舞翠綃浮略彴
月移黃素上軒楹蔚藍天近池深碧烏桕葉銷泥轉青
牀下一波添一月青銅鏡裏一時生
空碧亭(老梅)
雲蒸雨蝕半枯槎空碧亭前雪一車曲誤掀翻簾外朵
月移不動水中花十年春信隨風度半畝崖隂逼樹斜
暮景無何水仙至萬花頭上欲饒他
石磴
磴平如席草茸香盛夏宜人石氣凉杜宇血銷添碧燐
山雞食罷化餘糧赤松有約吾將老白髮無愁不解長
醉則枕流眠枕石看雲不復據胡牀
菊菴
秋深紅紫滿秋籬蕙帶蘭英綠照扉猨飲澗中甘鞠水
雲粘石上舊蓑衣月知人境來相覓花有心情死不飛
桃李自開還自落却疑蘭菊未忘機
山房
冷雲堆裏散人家鹿幘羊裘不衣麻門外樹身無歲月
山中人語帶烟霞雲侵壞衲長生菌風斷遊絲半度花
采蕺林深人不見連筒引水自煎茶
秋色觀
庭前丹葉映榆黃水傍芙蓉晚桂芳樹入畫來新著色
山無錦裹只憑霜水中煙帶秋雲冷花上月如春日長
不是風河千萬里不知何處覓秋光
飛觀
日高空翠拂簾旌茅閣飛飛照日明銀色榜題章草字
烏絲闌寫越花名何須舉翮乘風去曾入浮宫看月生
却笑羣仙餘習在隨身宫殿逐人行
絶唱軒
問誰投筆早來過春日華陽春睡多懷裏錦空鯨已卷
松根苓長葉成窩詩無獺髓痕猶在夢有鸞膠斷若何
洛下書生無苦思我今餌藥卧山阿
飛雨亭
飛泉五色暎花梢秋色觀前看玉豪花落空中和月冷
樹當溼處見雲消依依雨氣侵螢火一一水紋生鶴毛
幾度下簾山影動卧看紅日到芭蕉
散菴
漱流枕石傍寒林散髮酣歌稱散人胡蝶枝頭無昨夢
初蟬葉下見前身衣沾寶掌泉中雨内有盤陀石上紋
不見屋頭樗櫟樹無材入用老猶存
麞谷
幾回木落聽秋聲又被春風染樹青疎竹蔭中山影重
冷雲葉上雨花生寒沙引水來遊鹿别樹開椿種茯苓
石甗峰南甑峯小許渾詩裏舊知名
麞谷澗
清流拂石下岩隈澗底菖蒲曳綠苔野鹿避人懸樹宿
溪魚乘水上山來翠連春草誰能拾風觸石崖彊半迴
自入夏來凉意足更移脩竹澗邊栽
伏蟾山
山上飛雲去不留山中蟾兔又經秋斗臨河曲侵鶉尾
露上莎根到草頭綠桂花中歌白苧碧梧影裏飯青牛
有時竹上蟾蜍下滿腹丹書濕欲流
寶掌泉
屋上無端雨亂飄雨留石罅碧寥寥浮光出穴藏丹淺
浣水為花到地消石髮年深長滿洞玉魚春冷未生苖
泉中自是蛟龍窟頃刻隂雲滿樹腰
尋春園
覓春無路得寒林萬里清和此晏温載酒尋芳常恨早
無金入戶只藏春柳濃不似生時色花斂仍依摺處痕
獨有悠然觀前月石林寒絶也隨人
月樓花落水侵岑紫石峰前綠又新承露囊中盛臘藥
無塵䄂裏有晴雲松高猿見古時月花晚鶯添幾日春
籬畔尋芳尋不見楞梨綠李下紛紛
雨望臺
烏傷墓道有無間興濟橋東衆綠繁林外日斜虹有影
階前雲去石留根葉隨風轉時過樹雨傍山來不入村
更著蓑衣看瀑布天葩日暮正飜飜
山館
石甗峯前綠草肥菟絲挾雨上梧枝天台道士投龍去
少白山人相鶴歸苜蓿帶茸初暎日雕胡落釡半成糜
石楠花落無人掃誰卧水隂歌采嶶
山莊
澗中薏苡綠如藍枸杞黃精滿屋山掃葉僧將猨共爨
賣花人與蝶俱還雲生石筍埋雙樹雨引銀涎過八塼
林下四時春不去澆花采藥送飛年
琴臺
臺下湧泉如鼓鐘亭無燕語有風松石根漸見蘭成畝
影裏不知花幾重月夜聽泉翻羽調水聲和譜寄山翁
自從獨往窮山後不見繁聲入亂中
飛花亭(又見前)
緗桃穠李墮餘芳水麝衝雲度石梁芳樹斂花貪結子
嬌花無骨不禁霜鳥銜墮蕊春無色日轉遊絲風有光
杜曲詩人愁欲絶山人不解惜年芳
遊子拈花怨落暉山人猶恨落花遲絮抛簾下鶯無力
果在蕊中人不知紅日正酣那是雨青皇臨别更留衣
年來杜宇惜人事却向陽春去後啼
梅殘直至落花飛紅暎飛花綠暎葵風信入林添净食
春光一線上游絲絮輕便欲排雲去花好多應換骨來
二十四番却掃盡冰花剪下作寒梅
風香亭
池頭爽氣日徘徊竹院何曾有麝媒月礙桂枝飄子落
鼎湖蓮葉轉空來風隨太乙凌波起花為胎仙傍水開
香積界中天地闊景差何用上蘭臺
春日閨思
白玉堂前䨥燕飛堂中思婦怨殘暉臂環寄遠青蕪合
瓊字題乾白雁歸醉倚合昏驚葉暗愁尋荳蔻妬花肥
窗間昨日同心錦染罷香絲不上機
席家洞(洞在席家谷口前後相通)
天梯石棧落霞邊月地雲階且醉眠束緼才通山北戶
崩崖盡展洞中天雨餘秋菌化為碧石上霜楓不解丹
聞道仙人曾控鶴羽衣環珮玉珊珊(山有白楓)
石筍
金莖半折尚亭亭銅柱稀微見刻銘花日漸移連影動
石根不死有香生山前留眼通靈海天上無人記摘星
何處人間覓此竹昔年曾出夜郎城
霹靂石
雲根斷裂翠崚嶒匕筯都忘世已驚玉女今為擣衣石
晉人猶覓少微星松高琥珀無苗出蟾老丹書滿腹生
却憶天台狂道士石中衣祴竟通靈
跳銀溪
枕石聽泉伏草萊跳銀溪上日裵&KR0966;山間遠樹迎人出
日轉晴虹渡水來雲氣長連西澗石春寒猶在北枝梅
谷中幾載秋無黍沙上菰蒲暖更栽
書房
休名不立死如麻挾册空山望碧霞書在終難招李杜
灰寒無處覓隂何(一作門外雨生雲没鶴松根苓長葉成窩)春歸一尺人間
淚雲暖萬重烟際花(一作天雞颺下唐時綬越鳥銜來楚地花)風景尚堪留
研席浮生憂樂向來多
圜
築圜却欲留方士一室圜中度歲年有客持雲坐盤石
無人伴月出蘿烟晴晞白髮三千丈寒折朱絲五十絃
玄圃方壺君莫問人間回首即神仙
春日題水軒
黃金縷水細粼粼葑合平池綠似雲鸚鵡無言初病瘴
丁香不結又經春行稀蠟屐留前齒坐久玉琴生斷紋
幾度凭欄愁舉袂春花半作庾公塵
樓氏雲樓
試上雲梯興不窮虛窗瀟洒絶塵蹤雲含雨氣三千里
樓插天心第九重碧瓦朱甍嘗宿鳳白衣蒼狗不從龍
眼前景物清如許詩思還開錦綉胸
分題送李齊賢(三首)
綉衣亭
彩鸞銜誥傍花飛知有恩榮出帝闈八角靈文金作冊
三天使者繡為衣華陽洞古亭猶在句曲山深鶴未歸
寄語仙人張伯羽何時邂逅說玄微
占星臺
椎碎臺前六合儀登臺猶自說璿璣靈槎有客侵河鼓
别墅何人覓少微銀漢經天還北拱玉蟾入月却西飛
太平共喜興文教金璧煌煌夜吐輝
半湯湖
湖上殘烟弄薄晴湖堤楊柳午風輕白波咫尺分寒熱
赤鯉東西異死生天向月中藏日髓人疑陽裏有隂精
廣文暇日頻相過幾度沉思翫物情
分題送李仲常江隂知事(三首)
暨陽湖
白浪浮天雪作堆羞將俗客洗塵埃月從水底沈鈎去
船似鷗邊泛葉來野屋有籬編白荻漁磯無席藉蒼苔
功曹吟苦多詩渴擬借平湖作酒杯
釣臺
憶昔玄璜上釣鈎鷹揚曾起佐姬周臺虚人在空中立
雲静天從水面浮石裂猶疑千古雪風吹不斷一絲秋
政成蓮幕多清暇他日停驂此地遊
翠光亭
亭前練水細如縈亭上君山玉作屏林斷纔通吳月白
雁飛不盡楚天青莓苔着雨長黏石翡翠迎風欲墮翎
怪得步兵迷望眼詩成正值酒初醒
詩林亭
少日論文氣似霓看花覓句到花飛吟成思入月中去
語冷心從雨外歸林下樹寒和石瘦雲邊螢溼度花遲
眼中有句無人道投老抛書衣鹿皮
玉雪亭(九首)
蓬萊山頂玉為峰夜夜晴光吐白虹石髓多年化韶粉
冰華無意屬東風一天素月連雲冷萬斛明璣墮地空
只恐高寒禁不得乘鸞飛度碧瑶宫
梨雲柳絮共微茫春入園林一色芳枸杞通靈空吠月
芙蕖到死不禁霜夢遊蓬島瑶臺曙歌落吳雲玉樹長
亦擬廣寒親學舞朝來新製白霓裳
冰夷遊遍列仙家片片臨風散六花隂壑有光迷白月
亂山無處覓青霞臺高漸見石稜長枝重不禁梅影斜
聞說銀河都剪碎津頭幾欲問星槎
六丁鑿碎玉崚嶒刻玉為花笑裂繒石蜜和漿調露蕊
茶鐺無水斵崖冰城頭看樹低三尺雲裏有山知幾層
欲寄江南問春信珠璣落紙筆光凝
凍雲岩壑曉曈曨目極齊州望欲空落月回光窺上界
嬌花無信誤東風曲吹鐵笛驚雲散槎向銀河與海通
野客燒丹深洞裏自調火候似春融
花遶亭臺水遶門壺中别是一乾坤銀蟾飛去秋無色
白石長來雲有根樹印蚪枝翻畫譜僧調獺髓補詩痕
相如健筆誰堪繼好騁詞華賦兔園
銀漢傾翻貫月查驚鴻無處認江沙水晶簾密秋光冷
華蓋峰高天影斜飛瀑半凝蒼玉佩薰風不度碧桃花
山前山後多隣曲盡作江南富貴家
俗塵無路到岩扃瓊作池臺玉作亭海月寒通千頃白
楚山瘦减八分青回屏紋細裁龜甲野褐年深補鶴翎
應有才華奪天巧天葩飛墮滿中庭
羽仙飛步駕青鸞仙袂臨風響佩環琪樹移根來月裏
瓊花無夢落人間春回隴首梅先覺舟入山隂客未還
我亦玉堂揮翰手他年鵷鷺簉朝班
送蔡竹澗江山教諭
仙霞嶺與落霞齊乘興吟遊日未西簾影到池元是水
縠紋浮雨却成溪烟青院竹鸞窺客日暖宫芹燕拾泥
莫道廣文官况冷窗前生意草萋萋
送余善之歸瀏陽
瀏水沈沈上有山駱駝洲渚鬭漩澴浦楓不向霜中赤
湘竹猶餘淚下斑書屋昔年驚遠别錦衣晴晝喜初還
哦松未盡平生志莫戀亭皋放白鷴
次王吉夫暮秋旅懷韻
風吹白日下遥天容易人間換歲年菊老不隨霜共落
雲飛却與雁争先探囊野草皆為藥入市山梨便直錢
遠道故人成久别每因景物思綿綿
其二
客路風霜厭遠行芰荷猶映舊袍青東山雲杳家千里
南國秋深雁一聲玉筍班頭紅日近金華洞口白雲扃
求仙何似求名切幾誤還丹煉未成
送盧經歴歸北
汝南不識有宗資幕府惟聞贊畫奇化筆幾驚霜共肅
歸舟祇許月相隨松花風老金華洞桐樹煙青婺女祠
曾是舊時遊適地郡人終古結遺思
金華通天洞
石扉高暎碧芙蕖二室聯翩逼翠虚字裏蒼苔猶自活
茶邊寒木易成枯吳中太白争華(一作榮)地林下青羱化
石餘三洞周回五百里金堂石室盡仙都
永日觀
幾番落葉樹隂殘說與山人更不看春日花連小東白
暮年草創大還丹月車長遶吳天角石影生從太極前
只把蟠桃分歲月一花一實一流年
拙齋
無心奔競已才疎投筆抛書學佃漁石鼎有時然綠楚
水扉幾度種丹魚夏禽反舌餘聲盡薜荔連墻片影無
我亦年來聲跡斷莫題書札問潛夫
心遠菴
著屐登山援葛藟聽猨待月夜眠遲書成䄂裏燕銜去
月死枝頭猿不知寄遠豈無萱草帶勒銘自寫茯苓芝
何須更覓桃源路朝市山林處處宜
石廬
風磴盤空冷逼人林居穴處古遺民砂飛滿地猶如燕
草綠知天不愛春河漢帶星臨石上廣寒無月庇花身
只愁急雨隨風度結屋半間留白雲(正月晦治)
雪觀
綠楚丹荑處處迷東風吹下萬玕琪月無寸影夜如曙
地有六花春不知玉樹曾聞後庭曲天葩别有寄生枝
瓊樓銀闕知何限約客瑶池未可期
三泉
泉眼離離傍石稜奔流脈脈到軒楹詩成石面花無數
夢冷池頭草不生江夏茶經有遺譜南磳水落變新聲
林居漸覺機心斷渴鹿逄人自不驚
瀑布
怪雨蠻烟入座寒居然煙雨隔晴天化為淮海冰三丈
剪下松江水半邊蜀客槎星向天上翰林詩句落風前
自從擊碎潭心月直至於今不肯圓
石礙樓
冷雲堆裏散人家叠嶂回峰往往遮觸石纔通西澗水
借春只有北枝花月臨古徑松隂鬭風引前朝樹勢斜
誰信壺中天地闊庭除帷幕浩無涯
少微巗
石醜松寒槲葉(槲葉一作夏籜)乾振衣又在碧霞邊南州處士
星猶在今歲中秋月未圓(十五日題十六日望)雲葉長黏岩上石
雨苔不滿洞中天麝香眠處休驚起綠桂初紅果欲然
西巗紫霞洞
洞壑霞雲護隱居西巗洞下是華胥殘紅墮地五銖重
漲綠過樓一丈餘瑶草碧花牛氏石錦囊玉軸米家書
東州歲賦三千粟我亦依岩學佃漁
山堂
石甑寒來雪易凝北峰良夜月盈盈人離雪外只方丈
月比城頭低一程息石有稜依砌活茯苓無種入庭生
白雲寒處人蹤絶不是山光說性情
贈蕭浣平寇
人物江南第一流將才儒術兩無儔英雄門列三千士
功業家傳萬戶侯金虎佩章光奪月玉龍出匣氣横秋
奸回向化烟塵息坐擁笙歌醉玉樓
次韻黃晉卿見寄之什
幾載林丘草木黃故人霄漢獨難忘宫衣雨露猶沾濕
文律江湖共短長筆蹟舊時傾禇薛才名此日數鼂張
他年明月中山寺重與詩人話夜凉
又
殿前對策士如墻我對山人說坐忘歲晚單衣祇自短
愁來白髮有時長山中蠟屐晴猶著石上朱絃雨更張
有客江邊期不到只今秋日轉凄凉
鹿皮子集卷四
