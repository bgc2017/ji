鹿皮子集卷一元陳樵撰
賦
東陽縣學暉映樓賦
於穆玄聖參天貳地啟迪人文軌物垂世粤自漢魏以
降神明繼位秉符握鏡向明求治莫不疇咨古訓含仁
茹義用能光集聖猷四王六帝於是立辟雍于上京
疏泮水于侯邦東膠西序右學下庠敬以禮合德以樂
章上規勛華下凖夏商承先王之容典揚聖哲之耿光
於是萬方景附聲教風翔或石室講肄或廣崇黌宇慶
歷已來制詳化普應詔作宫周於率土藹學士之雲從
偉搢紳之鱗聚曳方履兮秩秩冠切雲兮踽踽夏弦秋
吹春干冬羽惟吳寧之下邑實金華之東鄙伊文儒之
至盛汎弦歌之盈耳煌煌學廬歲時肆祀矯華榜之高
張煥彤扉之洞啟黃闥凝旒軨軒列棨庖廩具脩講堂
雄峙飛閣中起紅采相宣則有羣書漆版汗簡華緘積
縹囊與緗帙藴瓊軸與瑶編鼓六籍之芳風回百氏之驚
瀾下臨萬井夾巷逥阡鬱層樓之夭矯兮獨孤峙于西
偏頋東隅之薈蔚兮翳豐草之芊芊偉邦人之經始兮
結斯樓之耽耽椽欒對竦飛棟交聯若黃鵠舉翮兮矯
將飛而未安嘆興廢之屢遷兮乃旁屬于齋宫登兹樓
以相羊兮愛結搆之豐隆赫華榱之參差兮儷曼宇之
彤融浮柱離離其相距飛甍嶫嶫以騰空散綠霧于綃
&KR1440;擷彤雲于綺櫳俯市列之闤闠兮見陵壑之葱蘢復
盱衡而四顧兮想前列之清風睠清碧之蘭林兮攬三
丘之雲松飛岑連嶂翠碧成叢慨仲文之才藻兮顧沈
身于慙德猶棲棲于末路兮臨青冥而鎩翼仰興宗之
遺烈兮嘉幼公之殊績相昭諫之隱居兮思玄英之逸
迹發詞圃之春華播風流于金石哀相國之東歸兮忽
山林之改色慕張生之絶塵兮採瑶蕊于山側俛察仰
觀感今懷昔故凢胷耕掌錄之徒負素挾書之侣或奔
走在廟進旅退旅芹茅在籩體薦在俎捧匜奠斝灌樽
薦甒或張侯棲鵠觀德是務矇叟登歌射夫獻舞揖遜
周旋升降有度或禮行鄉飲事賓有主詩歌合樂獻酬
明序黻冕既脫笙匏既去志煩思亂於焉遊處或登高
之能賦托歌詩以陳志攬翰墨之餘波兮發高藻之遒
麗樂文章之穎秀兮來衆士之番番吸吳越之清風激
燕趙(文學趙人)之悲歌洗心飾視光英朗練迺顧坐客起而
為亂亂曰
華譙中天靚以清兮琢鏤為戶文錦楹兮丹翬引翼
翠螭騰兮下顧萬瓦玄玉瑛兮抽琴命操朱絲鳴兮
劒光落袂香蘭纓兮婆娑藝圃夫何營兮張義為幕
理為繒兮
閒犧賦(池上小閣)
融火向中余方慎夏接葉罷亭依山忘榭麗草長林未
卜與夜臨池館水不怡隂厦伊清池之蹇淺兮覺水氣
之已多蔭諼草而翳蘭兮結斯搆之峩峩疏堂屬其南
垂清隂生其四阿杜余門而卻埽兮日長往乎滄波招
招緒風持雲沐露窮夜為日迄于闌暑余凌波而雅
步兮魚鱗鱗其在下若停橈之萬斛當步軔之秋浦
朱塵倒景若櫩而飛疏箔懸繒五兩萎蕤燕循檣而
失據鳬就槳而無依不纜而維不枻而安承艫絶後
接軸無前四載不服萬夫莫先亡余檝之蘭桂廢余
橈之芳荃又若委陋舟而弗御猶誕寘之河陾也蔭
斯亭以寓處兮瞻浮榮之翔翥文謝杏梁珍慙桂戶
藻離棟而成妍題去榱而加昈銀榜昭其碧鏤皓璧
爗以振素波塵屬跋雲松薦礎澤葵生閣蘋花照籞
浮萍附躓雕胡承梠愛夫容之婉婉兮藉初日之明
輝色瀲灩于顔間蔚藻繪之備施傾蓋成隂聯袂成
帷含芳揚烈茹華吐奇當筵薦綺在檻成梯映朱鷺
之芳翰增翠羽之綠姿鸎鸎在柳媚蝶時來爾乃御
緅絺攬蕉荃肆莞蒻燎芳蘭緝靈草以為蹻緯楚竹
以為冠白紈微舉芳風可握或進壺挾矢投瓊擊博
或從横竹素佃漁交學或左設鴟夷右操釣具蓑笠
長抛笭箵不御屑桂垂芳聚粒為茹投八絲之翠綸
沉百囊之緵罟於是丹鯉含腴蓮菂豐甘葵葉初肥
綠杞闌干山膚陸芼華菓具繁張飲命客觴政在前
蕉葉無奇金舠猶窄折葉薦芳引筒分碧挹蘭英之
春醥釃玉葅之芳液洗慮延歡祇以永日雅歌清吹
與舟共浮合樽促席敷衽綢繆今夕何夕與子同舟
抱月坐花藉以蘋葯視夜參半衡漢迴薄情盤景遽
賓客益落乃起而為扣舷之歌歌曰
世冥冥兮塵汙人慕前烈兮凌青雲食有魚兮蔌有
蓴願投老兮守丘林座客聞之又稱歌曰
卉服兮舟居荷為屋兮荷為袪宿沙子之徒與江上
丈人之徒與
卧褥香爐賦
廣宵宴于上春兮蛾眉紛其狎坐錦隨舞散引連吹罷
歌殘綠玉之杯笙煖茱萸之火月轉華房缸花暗墮芳
襟微解男錢半妥衾聯罨畫褥飲紫霓絳螭蚴蟉英蘂
紛披連温幈之屈膝卷華幔之參差空翠忽其滿堂兮
集衆芳之菲菲若蘅薇薦芬沈榆效質又若龍腦在燔
丹螺獻甲漢壁捐椒楚芳委榝奪藉蘭之蒸惠醒醉花
之病葉博山倚席菡蓞生寒薔薇百濯豆蔻湯乾香從
何來來無定源藻綉叢中不火而然香生弱縷五色非烟
援衾拂席銀黃可鑑動如丸走止與輪停觸鈿函而不轉
環綬笥以如縈拂綺襦而緩引當白澤以留行左右周
旋芳塵不驚金燼無迹芝印長存花將銀縷靨隨金校
么鳳低回蟉龍天蟜鈿花爭麗雀翹分藻映紅玉之春
嬌共瓊株之晨照晝隔郤寒之簾夜近綠衣之鳥寒依
熊席温隨犀簟初辭露竹之几旋遲五明之扇共君合歡
之綉被藉君象牀之羅薦外惡方以玩世兮中石心之
不轉均茵蓆而莫我知兮謂方心其如面内仁外義千載
金言彌動彌靜聖哲所敦願以小人之腹為君子之心
瑇瑁賦(庭下有龜白質而黑章豐上而折跗或曰是瑇瑁之屬也作瑇瑁賦)
繄鴻濛之散英兮滋百昌于南紀邈靈海之於廓兮涵
衆珍之靡靡其廣無垠其遐無涘日月之所亘四極之
所被裸壤藉其涯冰天薄其澨若夫蠻畿羌笮烏荒象
卉莫不遐舉而兼攬也於是沸脣椎髻之徒狼戾戎蜑
之裔挾浮環以亂流摻霜綸與桂餌結精鋌以為網控
三翼之雲駚檝為馬兮舟為車陋玄洲與渠子披淵剔
藪窮珍盡竒迴輪頓繳傾于南岳磔明月于珠蠙擷貞
球于文魮刊珠樹之靈柯搴火齊之夕暉剸冰紈于潛
魚脱竒觡于明犀迺有鴻商富賈鉅千之資載糇舁糗
據險乘危徵榜人命水師披瘴雲櫛炎颸涉瓊林走麻
離厭西棚瞰吉慈陵厲三韓出没流眉絶訶陵與林邑
歴麻蘭與勿斯投鬼關而徑度迫海童而遵蹊則有罟
師奏美蘆人效竒囊琛航貝轉于京畿不踵而蹻不翮
而飛紛綸奪視翠粲填眵天琛水異霧委星離雖仲宣
之博雅張華之析微知崇文鼠辨洽碧雞固莫能悉察
而周知也客有遘歸艎于番禺得文龜以遺余騐神物
于幽徑實瑶光之所攄上規圓覆下凖方輿龍脰宛宛
山覆丘紆中跗絶甲或閤或舒鬱承弇兮蚢綷矯反倪
兮金鋪緣純被藻繞脅垂緗冒彤紋而綴黝披皓璞以
含黃故其赩翼凌亂隆麗清靚則異文豹飾侍殿防也
繁綜紛紜彤融文璘則湘靈凝涕被叢篁也遠而視之
若赤瑕雜襲照璧璫迫而察之若紫貝駁煢被龍堂儷
䵶鼊而方華混餘蚳而比瑜瓊蜯鸚螺碧鮒丹魚方斯
蔑如也或遺鷇于珊瑚之叢或命羣于雲精之瀦若夫
鯊鮞鮥鰝鱒魾鱊鮬□鯼□鰼鮡鱦鯤鱬莫不投吻委
骨接景流腴至若赤水安流丹涯罷潮沈駭焱于窮髮
晞扶光于沃焦斂璇臺于蜃氣結戎鹽于翠條接余含
榮虞蓼垂蘨彫蓬鬱遏游龍森箾石藴肉而吐華鮭隱
甲而生苗魁禄含漿委其潏蠃蜬&KR1748;蠭填其坳爾乃登
珠澤薄無皋蹸水英獵神虈喋海藻之雕葩蔭靈茒之
綠苞出碧津之方羊陟瓊田而逍遥唼血飛涎卷殼含
膏於是豫且搆網盧亭進蔚獠市掄材海人薦骨解甲
刳腸剖筩釃血哲夫准量良工辨質或擬通犀而鏤梳
希粤象以為櫛綴簮珥之燐亂糅靈釵之豔逸壓唐妃
之義髻鑑夏姬之光髮虎髀斂姿宛珠罷潔精逾玉燕
價傾寶葉顧三珠而未竒豈九雛之能奪委質而嫫母
含榮潛輝則陽文艷滅恥借映于金苔謝浮光于海蛤
或青殿受妃桂宫御服縆華擿之陸離搆寶臺之采縟
尊别魚須飭隆荆玉制備翬褕禮均展鞠乍金炯之辭
奩方紫珍之在御翠氣菱荂素華月騖影麗雲承葩垂
萼跗被玉水之餘滋藉金膏之微汙或摛華神屋效質望
仙綰寶帳于靈臺雜明璣以押簾錯以金機絲以玉函芳
苡内朗丹髓外烻火齊牀明鬱相蕩珊瑚&KR1440;近青連錢
彼僂句與大蔡雖殊用而同體為王國之大寶兮顧何
辭于三釁羌殺身而無補兮合璪貝以為靡繄巾笥于
廟庭兮豈神龜之可比幸寄身于齋房兮脱微生于泥
滓徵朱鱗以療飢委丹粟以為餌或潛迹于金沙或揚波
于翠水渺瀛海之東被兮吞百川之輸委旦吾投于清
流兮夕振蕩于海尾苟未忘于反身兮豈沉光于沼沚
迎華樓賦(浦陽朱仲山名其樓曰迎華以思親也其先人好神仙云)
昔在黃帝世有玄德敷佑下民芳猷允迪越厥帝姬踐
脩曠迹誕受瑶圖冥期罔慝比質鸞儀方標鳳翥青靈
既爇甘泉罷御繼龍轡之遺髯振清簫于雲路婘仙華
之明秀兮夫亦靈脩之所寓也伊仙華之雄峙兮實作
鎮于海隅幡元氣之淋漓泛浩翠之鬱紆候神之館既
相望于東南兮又下通于鼎湖祠廟千秋歲時莫瘞祥
慶足徵民無札癘嘉薦明粢芬芳式備登兹樓以清眺
兮抗仙掌之千尺煙分霧繞霞舒雲積二華藏英莫之
能敵九華斂秀攬之失色上有人兮永懷慨先人之敝
廬華梁婉其承枌兮重欒屹以綴櫨朱華被井麗藻垂
䟽廵瓊檐以躧步兮思帝子以愁予想神君之游行建
雲旄以前驅登寶衢與雲術命含雷使清塗霞為車兮
虹紖從軒轅兮山之下靈奉轡兮驂車朝吳雲兮暮為
楚雨若方平兮曼倩挾麻姑與王母雲風颯其揚塵兮
獵玄蔭而靡丹荑碧鷄羣飛而晝驚兮疑神君其並來
俯回軒而四頋兮有平莽之萋萋曾光塵之莫覿兮悵
獨寢乎空帷夢仙家之鉅萬兮瑶臺矗其崚嶒赫祥雲
之燭日披赤霧之冥冥覆明霞之遊館蔭光碧之殊庭
翳紫桂之神宫列積舍之層城翠水曾波碧林被宇拂
珠樹于犀階植文玉于蘭渚瓊柯鬱以離立金根儼其
相柱神獸敷曜于陽林朱雀流光而來下亦有五色游
龍青霄玉女女以守瑶林之桂實龍以耕芝田之宿莽
飛轡凌烟羽輪輕舉或掇碧藕之靈葩或拾翠鸞之堕
羽葺夫容以為冠攬霧綃以綴衣望九靈其如雲聯霜
袍以成帷挾龍符之靡曼蔚鳳綬之萎蕤勒黃金之條
脱兮縆以水碧之藍絲赤玉之飛舄兮藉金液之龍芝
揮精之寶劒兮映碧柰之華滋忽仙靈之在旁兮雖信
似而懷疑起俯懷而興慨兮知夢幻之不可期啟交疏
以周覽兮瞻瓊宙之漭漭怨翔陽之短景兮忽委照于
西壤屹玄珉之雲譎兮繡闥儼以雙敞(山有二石門)竦栢木
于玄林藉芳葯于叢莽彼草木之無知兮有喬梓之俛
仰紅翠嚶其載鳴兮聽璇房之遺音游鷮兮杉雞曜斐
尾與(與一作兮)紛文豐狐晝嘷于林薄兮騰猿援木以清吟
羨楚烏之返哺兮感鳴鶴于江隂攬萬物以自悲兮苦
愁思之不可任臨長風以孤嘯兮明月出于東方繁星
粲其麗天兮若蘭甸之流霜情於邑而不寐兮恨神爽
之不可望慕帝子之承顔兮從君王以翺翔曾來歸之
未期兮淚沾襟以浪浪陳悲歌以下招兮夜漫漫兮使
子心傷歌曰
燭銀玉菓璧環光些雲裀霓褥不死牀些瑶壇金闕
光碧堂些居室之麗無以方些碧芝琅菜扶桑實些
玉酒釃漿五英液些風林鳴醋中華密些綺饌之腴
莫之能及些雲裝煙駕龍迴車些飛輿八景麟胥胥
些上下風雨翔紫虛些車服之盛不知其餘些緣雲
飛觀中天樹些四榮翼張若騫翥些清防暗列浮思
布些雕機朱絲有竹素些雖信美兮非其故些魂兮
歸來返吾居些
胡氏鐡心亭賦(梅亭)
太白主人居東海之上玄虛先生過而問之曰丈人目
視雲漢志傾金石淳潔無華温慎約敕獨標樹于當年
守貞度而不易矯矯兮強懷夕飲冰兮旦而食蘗慕人
倫之師表謂黃金百而非貴托雲霞之石交空萬流于
海内思欲起伯夷于九原與卞隨乎並世夫伯夷之徒
固常有于天下矣子亦有覿于彼者乎子欲往而從之
敢攘袂而横議也主人戄然曰先生言之其人為何先
生不荅操琴而歌曰若有人兮山之垂安名節兮久而
不隳願飾巾兮改視共褰裳而求之芳猷兮雅道非夫
人兮誰歸主人未達從巫陽而筮之巫陽散策而言曰
曳雪兮牽雲縞衣兮練裙傍木兮非温草上兮非伸温
伯雪子之朋徒列姑射山之神君托雅故于君子何頭
白兮如新稜稜兮爾懷昧昧兮爾言林中之晳兮實慰
我心於是朝與客乎同車夕假道乎陽林驂既怠而當
休見遠梅之臨春于時木介連枝蘭階玉折火齊寒生
燭銀熖滅濯乎其華爗乎其澤跨雪懸冰訖不變色青
女之靈不能威折丹之淫不能屈盖其英風雅操則楚
大夫之遺烈枯株斷影則漢黨錮之餘骨又若顔握拳
而透爪樊飾怒而眥裂雖吳人之木腸鳳閣之鐵心猶
不足以喻其伉厲清刻也主人好之見梅必式顧謂先
生曰客亦知夫江南之嘉植乎觀其勝氣高情豐規茂
德等契青松同方紫柏足于性而無所待兮曾天損之
莫入增人間之勁氣殆天縱之遺直既亘地而垂芳亦
終天而建極表萬物以雄峙兮為奉身之景式羌信美
而非吾徒兮托年芳而混迹待伯夷乎未期獨耿耿乎
中夕也先生喟然曰聖人不作前言戱之爾向所稱引
良謂足矣丈人亦聞其風而愔其□(恐當作媺)歟願白首而
同所歸也爾乃步玉趾乎山陽撫瓊樹以承顔抽瑜辭
兮予誓左佩華之翻翻思解交兮春榮畢殷勤之餘懽
枉光塵兮來下願無乖于歲寒於是結游亭于園廬薄
長松之浮隂文㮰翼張蘭棟流雲礎花承柱井藻垂枌
廵簷改樹當檻移春聯芳比秀隂洞連尋方積雪之時
晴映紅旭之焞焞蘭芬玉潔桂郁芝薰嫓三王之珠樹
配二謝之玉人躋瓊花于賓末蹴琪樹于下陳竊獨懷
此玉度兮遂永謝于芳鄰於是易衣改席賓客狎至花
落金荷月隨珠履解腰下之楚芳撤爐中之綠蕙彌日
信宿載挹載味若孟公在座為之震起柱史在周莫不
嚴事樂君子之得師慕高世之風規舉觴實酒為主人
夀乃稱歌曰
世俛仰兮取容非前哲之所期君委懷兮崇德母表
合兮内違斂春華于茂實負玉鼎于丹墀願和餁于
百度安明節于當時主人聞之又稱歌曰
洛有花兮江有蓮閱桃李兮有令顔懼明德之未崇
日車馳兮莫予翻蘅蕪襲予衿夜光生予冠潔情條
兮行葉終與花兮周旋
月庭賦(為朱仲華賦)
月庭主人玩世遺榮放情遠蹈衣薜荔兮藉蘭抱明月
以長嘯有遠遊子悼容華之易遷總名遊之飛轡歎芳
塵之暮起兮獨申旦而不寐秉蘭燭以命客慕西園之
夜遊按翹袖之艷舞徵阿激之名謳陳葆階開翠樓銀
花大合綠桂光流驚鬱華之絶軌疑曜靈之罷馭未旦
忘昏當宵啟曙故雖清曜之麗天兮寧麾謝而弗顧也
於是月庭主人過詫遠遊子曰吾聞承雲在御則靡靡
無聲扶光當晝則丹良斂跡伊皓月之明迥兮托玄夜
而顯質被羣隂之宗光攬餘暉于日窟細柳分榮瓊池
增色麗朔則著象于懸車薄晦則垂明于中夕影已缺
而玉兔蘇光質將盈而素蟾散魄抉天閫以西流磔地
垠而東適方今若木收華金樞朗曜美清夜之虚明泛
寒光于遐眺煒燭燭其精熒娟紛紛其縞皓朗璞藏英
明璣埋照隋掌增羞郢握自弔鷄林失簾箔之珍玄圃
隱燭銀之燎攬海蛤以非竒豈明苔之足較又况乎蘭
燼之争華螢炬之窮妙也今吾子謝寒彩于温幈蔽明
暉于翠幬是猶忘白日之正中執隅燭于窔奥也不識
子願從我而游之乎遠遊子曰僕少好紛華願挹清風
博以殊觀敢謝發矇於是歴級尋檐散步從容攬予袂
之英英兮若流水之翻空飾桂戶以銀鋪兮易蘭房于
雪宫連門裂帛在網成琮紫絲幛兮丹露寒翡翠帷兮
碧霜重照瓴甋兮愛玉階之赩奕頋環堵兮憐瓊碧之
菁葱邀我乎璇臺期我乎鶴寢之中曄金虎之曜質兮
綴瑶光之耿耿繁星播其華藻兮亘碧藍之萬頃若鹿
苑之揚輝兮繞清揚而玉暎俛孤域而遥睇兮飛樓觀
之離離若盛姬之璧臺兮極椒風之麗美又若銷白銀
以為闕兮望蓬萊于海湄影標鞶鑑光隨句履寒生貝
帶色動纓蕤游目郊原百卉萋萋被輕容于平楚鋪白
綺于蘭池水壑兮青蕖銀泥兮翠蘤佳木偃旌隂竹揚
徽家藏玉樹尸列玕琪悵徘徊以延佇兮忽棘露之霑
衣愛靈籟之夜生兮若笙鶴之參差迺泠然而嘯浩然
而歌歌曰
明月燭燭皎以鮮弱雲無姿照碧藍玉衡銀浦共闌
干良辰急景促彫年蕙纕華玉夜珊珊歌長衣袂風
露繁遠游子聞之又歌稱曰
珠璧雖明光一室兮鳳膏蘭燭非至質兮虧盈消長
清光不滅兮飛龍銜燭未若兹月兮清夜漫漫長歌
既絶密熖收銀龍揭揮瑶琴操白雪河傾月落餘歡
未歇
放螢賦(隋)
蕙草暮闌暑除皇歡洽清夜徂命合宫侍燕胥出紫房
背椒除金吾輟警鳳燭成行渴兔洒塵飛盖飄揚萍駕
神移椒蘭夕香千衛百騎乘堅驅良左鵔鸃右步光幸
帳殿臨鞠場離宫榮觀息宴無方易牙割烹儀狄挹漿
蘭殽如陵桂酒如江鵠漏向丙宸賞未央皇帝惡丹燭
之易銷惜照車之未遠顧碧珪之鮮曜恨金苔之熖短
明月罷懸夜光不展怨白鳳之不來慕燭龍之遠攬乃
有黃門持槖園吏荷囊挾丹鳥馳乘黃於是綠水罷歌
艷舞離牀循桂道出蘭堂步神皋歴重岡比竹無聲蓄
軫山陽門燎轉遥圍燭收光裂囊解槖從風直上亘地
彌天光熖百丈聯輝接艷互滅齊明魏璞分華漢井疏
熒玫瑰奪燄火玉辭榮白虹貫月列火為城齊連枝之
鐙樹配照夜之金精韡韡酣酣前後千乘熏夕幽玄萬
象具彰所覿維何人間天仗華旗孔盖金璪琳琅犀羈
龍勒綉鞅玉瓖璚鸞摇裔飛屑焜煌文茵毳幕風動帷
裳立馬如龍執戟如霜女騎聯鑣金碧相望巾㡚輕明
微見花房鬟列四枝釵分三子華袿㻲帶光連鞶帨紺
袖分明碧唾花裙釵猶殘紫海水於是乍離乍合將留
復去繞雉扇而如縈綴流蘇而欲舞映横帶之萬釘耀
盈腰之三組拂瓊弁而懸纓投羽衣而及屨思拔貂而
遽脱已入懷而徑度桃驂振迅皇駁驚疑金盤陁兮照
夜青騕褭兮頻嘶鴰鶡忘明雞人輟晷顧鳷鵲之失枝
誤宫鴉之亂起於是離宫傳燭乘輿言旋鵠籥夜開入
宫下輦餘歡未畢影娥零亂戶挾露囊人操紈扇金
屋遲明銀牀拾熖帝乃乘宫車臨月殿工登歌御三飯
傳杯授簡以命絳仙吴姬再拜而言曰丘園弱息草萊
餘燼周旋蘭掖出入椒閫待詔後車策名清禁沐浴春
陽天慈光被榮添楚艷恭逢漢侈近君王之密坐思捐
褶兮燔翳同明璫之在掌方契刀之處囊非孤遠之有
耀被天子之清光恐煙霄之失路委蔓草之荒凉願回
霜而收露幸長近于太陽乃作歌曰
赫赫皇謩赤精子潙汭化成光萬世銀釭未冷戒鳴
鷄幾度金苔委丹地綺錢青瑣進疏囊堯禹世人同
寸晷長秋宫中涎涎尾漢以炎火烏用水於是皇帝
作歌綢繆宛轉謂侯夫人起而為亂亂曰天威燀燿
景化行英姿四照宣皇明紫脱華秀泰階平百王仰
鏡萬世榮螢鑒增輝若木英光啟玉度垂休聲帝乃
歌曰
舞玉梢兮歌發梁歌倚瑟兮行羽觴龍腦煙寒五成
帳玉華零落珊瑚牀愛丹鳥兮往來照褕組兮繁縟
光華夜繞瓊樹珠莫向璿宫妬銀燭長門懸月照阿
嬌共聽天子無愁曲六宫聞之皆稱萬歲
太極賦
何太始之無始兮坱圠希希(一作希夷)後不知其有終兮前
不見其肇基龐昧無眹何象何儀九乾何端八極何倪
五方何屬四維何施非圓何覆非方何祇五辰何撫六
宗何司為天道之大原兮有物混淪大不知其外有兮
細又入于無倫長上古以為生兮閱萬世而長存懷道
體之大全兮命元氣以為憑天人於是乎成性兮裂積
氣而標形方其函三義以為一兮氣磅礴而未伸清與
汙其雜襲兮曾玄黃之未分邈沆漭而漫誕閴䁆靄而
幽紛溟涬兮參寥沖漠兮絪緼馮馮翼翼杳杳旼旼育
白日于瓊池孕明月于蕊淵列象兮儲光孰辨兮昭昏
於是沉奥眺垂清陽高抗下蓬勃而蓊㔩上扶輿而森
爽女媧揭石以傍視儵忽廢鑿而自喪天經地緯成文
成象積氣舒光昭晰清朗川疏瀆融海涵岳壯四游上
下與時升降天寓左旋行無停輪玉衡斡流七政率循
其出入之息互為吐吞乘氣之機呼寒吹温六月一息
開陽闔隂動為静基静為動源温兮寒所伏寒兮温所
存極不期復時往時來二氣所布是行四時襲四為五
五氣相滋方青歲之開先兮又握赤精而嗣之襲黃靈
以白藏兮又申之以玄煒沖氣蜿蟺隂化陽施彙列條
分萬類雎雎動行植跋鱗泳羽飛人道配天有仁有義
天去人其幾何雖殊分而一理無始之真吾其性五氣
之精吾其體故道至察于鳶魚氣可塞于天地也吾嘗
望元氣之輪囷兮思邃古之開元瞻天運之不息兮慨
萬物之芸芸物更謝而迭瘁兮皆太始之來昆曾昆侖
之不老兮世彌久而彌新夫天亦不能以自己兮吾又
烏知其門哉系曰
無始之真肇混元兮為物祖始萬象先兮思述祖德
窮化原兮名則無有辭何宣兮昔有人兮襟桂蘭問
天不對兮餘千年四時錯行兮品物繁天對甚侈兮
非無言
蔗菴賦
蔗菴主人挾册兔園自稱傖父英詞玉潤高標鳳翥恐
白雲之寒絶望青冥而微步泥金日遠青陽色故出處
交其懷窮達干其慮夕見周公旦延曹父夢與時移迹
随心著屬荷屋于雕欄襲宫錦于龍具畫輪未滅雞棲
在御忽税駕乎靈山值瑶臺之真侣登金堂而蔭玉室
兮翳瓊林與珠樹覺而若失求之達曙於是封植成隂
憲寫宫府銀榜高懸綠宇當戸琴樽命客棋槊交午主
人指華榜而謂客曰此所謂魯之楚宫而蜀舍之在劉
氏也而豈蔗菴之謂哉彼蔗菴者銀臺赤室之流亞翛
然于天地之間而古今莫之知者也以為無有則吾涉
其地矣曰吾舊遊則子於吾乎求之盖其在方外也北
倚瓊樓南屬長離西接白華中臨翠水東望碧霞下連
金地秦人鞭石而望洋謝娥入海而增喟舍飇車與羽
輪三萬里而渡弱水者自我始也若然者果非夢也耶
吾不得而知之矣吾將約飛瓊以復來期芳卿之狎至
夕吾遊乎殊庭旦歸休乎宇内優哉游哉期以卒歲而
人則曰庶幾佳境之可致也吾何以榮利為哉吁嗟乎
君仙之居兮瓊璧連楹浮隂張日與子之室為二為一
乎綺疏蘭術金堂玉室列仙之窟也子能曳裾彈鋏以
終其身乎華房曲密竹書瑶瑟子之室也亦知安其身
非所以宅其心乎嗚呼求諸外未若求諸己也安其身
未若脩諸身也奈何柘漿石蜜忘搗虀攻苦而受辛耶
天下之佳境不若是也盖出入生死八極神遊者方外
之佳境而鄒魯則異升由之堂入孔之室者知之非尊
榮盛大之謂也嗚呼及肩之牆兮吾窺數仞之門兮吾
倚負牆而立者霧涌雲移訖不知其中之何似爰出二
物白犬丹雞指河以誓期子境上有進無已先入其境
者必相為言之
八詠樓賦
融火謝梧葉飛碧雲暮靈雨晞烏有客卿目迎歸鴻相
羊依遲悼夕隂望崦嵫送日車招月妃于時天漢焞焞
明河澄徹烏夜嗁璠燭滅沆瀣生丹露浹颸風來飛音
絶偃蘼蕪動巾箑微雲解金波發露井飛霜隂渠沃雪
凍樹連花封條屬葉瓊弁盈牀玉塵生襪于是解羽衣
被須捷發妍唱歌皓月傷令德之未崇怨急景之凌奪
胥靡先生過而詫之曰風月無際而客得之所謂庶人
之風月也極目之樓迎華之觀在城東偏玄暢之樓出
其西南背梁涉宋不知紀年南樓黃鶴聯鑣方輦黃樓
白雪並驅争先登斯樓以馳明長風浩其吹衣瓊璧霜
寒丹艧霞披重橑攢羅欄楯巖巍桷怒栱走柱浮棟飛
椽欒涎涎楶梲熺熺西榮隱乎琳房東榮昭其梁麗閈
閎在其北際饔舍出于西垂戶朱殷兮初日升瓦積翠
兮朝露晞飛雲繫乎檐牙芳塵屬乎榱題清樾以為簾
薄遠林以為罘罳與觀同榮非譙而麗顧風物之清新
瞰市列之闤闠雖有庶人之風月將無以容之也客卿
曰室則盛矣美矣彼何以為容室之地耶曰城樓所屬
山澤效奇其南莽平綿地百里落脈兩端大川交至退
不夷漫進不迫匱畦畹皓其紛績金沙及于河麋迫而
翫之則倒影在庭水紋浮袂若泉之榮若波之詭釣車
離合行艓棲遲亦有屠釣隱淪仙舟暫駐張志和之艇
東來李供奉之帆西去錦袍之影未寒欸乃之聲在樹
水鳥沙禽無今無古其北則金華石室洞玄之天珍林
建木蔚蔚漫漫若張羽盖若立曲旃紛青繚碧蓊薆芊
眠延目視之則水光山色融液轇轕乎其前非煙非雲
非埃非霧豳玢青熒蕤綏扶輿若霧染空若景涵虛入
閈閎溢餘胥屬上榮周步廡排飛闥冒綺疏度懸箔依
硐戶摶之不得攬之非無招之不來麾之不去得之者
不綺錯而雕麗值之者不塗澤而改度此人間之爽塏
山澤之清暉所以娱人者也子能從我而閱之乎曰高
明之具翫時愒日志士所畏請言其餘先生曰東陽之
牧江左英偉蕭子雲之翰墨百金一字離鴻脱手驚蛇
落紙豔動行間金生字裏吴興玉唾見之失色漁陽艷
曲為之褫氣而沈謝之在越中也翳白雲訪芝髓胹明
月以為胾縷光風以為餌剸裁楚豔鋪張漢侈拾趙帶
之餘妍出燕裾之華詭錦官取其光榮雒花得其富麗
若磔鸞鳳于黿鼎屠飛龍于牛几種光璧以成烟解佩
璫而取淚大歷之子獻譏建安避其精銳者也今都司
集賢之墨未乾會圃登臺之詩在耳客惠顧焉而審定
之其視開元為何似也客卿曰蕩子之春華雲章之清
翫非所以崇德也請言其餘曰石室硐井謝君之域赤
誦之宫盖金華玉竇處乎北際鼎湖太鶴出于南中董
方成趙廣信之窟宅又參錯其西東羣仙羽會曄如芙
蓉虚步霞起振衣為風目留鸞鳳氣使飛龍青骨綠髓
碧矑方瞳四體集為琅玕虚白生其心胷開陽斂秋與
元氣均六天為羽八極為門馭飈車馳羽輪游汗漫從
列真棲神不死之庭煉形三丘之樊丹砂鼎竈荆榛蕪
没砂雞走狗莫知其垠而光燄竊發金華朱殷碧雞迺
晨疇昔之夜吾嘗登斯樓以北顧赫焉如熒躍焉如金
大如車輪焜燿輪囷得其毫髮則無以墮襄陽之淚霑
齊侯之襟雍門亦無慮乎池臺之陻者也子能從我而
求之乎客卿曰金石之夀萬不得一魯多君子學無不
殖業之不修其何能國耶胥靡先生色憙而言曰昔者
晉在中葉謝公在位袁宏朱轓藹然仁風與扇俱南歴
宋至梁沈侯保之以俾後賢至于我朝與廊廟之風混
乎為一浩乎如川雖有智者亦莫能辨盖東海之先民
慕季子之風績故尊堯(陳瓘)之忠烈潘卿(良貴)炙之潘卿遺
直司諫(陳良佑)得之而其遺風餘烈憲臺則之今謝公之
風不泯而益不落而殖抑外憲之力耶客亦聞之乎否
也客卿乃蹶然而作周旋里巷臨顧山溪問故老之緒
言昭前脩之風軌盖沈侯方盡瘁于東陽而梁王已撫
帶而傷己今歴年八百金銷石盡城市皆非而謝公扇
上之風至今不墜自沈侯以下有賢大夫繼之也不然
則庶人憔悴雖有風月烏得而食之今天下之言曰江
山不惡胡不勝衣彼徒知東陽以風月而消瘦又烏知
其庶民以風月而瓠肥也哉遂稱歌曰
明月為燭兮吳越千里夫何解帶槃礴兮言不及帝
抑君臣憔悴未嘗相謂耶宫中故帶不以示約欲誰
示耶吁嗟乎黎庶之肥東陽之瘦梁王消瘦天下之
肥也舍東陽而相國則侯之肥瘠未若是而已耶于
是胥靡先生起而為亂亂曰
飛觀硉兀城東隅兮蘭堂豐屋交綺疏兮繡衣金節
玉唾壺兮渠黃紫燕油壁車兮飛盖搖裔風清途兮
瓊纓華綬照碧梧兮□花壓玉炊雕胡兮手揮五絃
罷吳趨兮長吏著白兮疲民甦牒訴簡寡兮圜空虚
水雲在柳兮日在榆風乎大澤兮歌唐虞
節婦賦(建寧吳家)
世忽不踐兮情靡薄于魯縞狹節性而賤名檢兮誰與
守志而厲操侵欲崇侈兮毁信棄忠衒玉賈石兮智力
以為雄傲明德以掩義兮當官以放濁為通衆竊步而
翳行兮為名教之所容玩細娛于一旦兮亂前修之風
度雌黃落而唇亡兮曾冰鑑之不可睹鬚髯蔚其如戟
兮有遺憾于古之烈女彼釋生而取義兮彤管列于
竹書榮曜赫其相宣兮為百世之楷模夫何末流之
不競兮蘭蕙化而為芻謂人各有偶兮傷未亡而獨
居思來日之苦長惜華年之未渝獨竦踊以待旦願
長處乎脂腴語刺刺其猶在兮遂捐棄如脱遺雲泥
忽其異迹兮連環解而玦離槿花以為心兮曾何足
以平高臺與曲池孰不悦其春華兮于秋實之不可
期世靡靡而不反兮時所廢其莫支士無以美七尺
之軀兮夫烏責乎房帷揚五教以經邦兮慨淳風之
永息傷露竹之無筠惡丹青之改色嗣潛德之孤光
夫烏覩乎人倫之幅尺于閩越之深阻兮有當代之
女英懷鐵石之深衷兮配玉壺之清冰殆天授之以
勁節兮左貞姬而右陶嬰宜受祜于天朝崇里巷之
休聲主君邈然而深思兮曰予何德以辱邦君之嘉
命子辭家而來歸兮遭夫子之不幸顧諸雛之煢煢
兮于附翼之未成思奉身而遠引兮托孤雛于飄鷹
予敢辱先人之教兮以一身而事二姓願洒掃于地
下兮知待終以可榮斯女子之檢押兮非進修之行
也衆好名以矜賢兮固昔人之深恥既相呴以簠簋
兮又相覿以徽懿飾浮華以為巳目兮每發背以沾衣
黃流蕩而稽天兮引一丸以障之取燐火以待明兮謂
朝露之繭可以為衣振一羽之毛兮舉黃鵠于千里張
兔罝于芳林兮夫烏取乎虎兕與熊罷無妾等百數兮
夫何闕乎今之世顧皇極之不建兮是烏足為經遠之
計也夫婦人之行不表于當世兮况處常而待終以榮
名為不祥兮猶足以繼古烈女之芳風系曰
金葅蘩兮白露未晞履聲絶兮庭有綠滋幽夢徘徊
兮碧瑶樹黛光零落兮青蛾眉努力兮自愛淳風兮
可期
迎華觀瑞蓮賦
銀谷山人秋食蜚英夏居荷屋瞰玄林蔭珍木援風枝
依露竹解佩薦蘭分流互綠繞蝶圍蜂量花以谷愛萬
物之光輝遲丹榮之綺縟於是鬱金在柳丹入春荑冶
葉倡條凌亂紛披縹蔕丹膚雪骨霜蕤染金稜以為碧
添膩紫之紅滋亦有蟠桃緗梅碧李楞梨購玉蕊于三
秦來戎王于月氏分朝家之藥樹進百越之扶荔出平
泉之鮮藻致玉李于琳園靈瓜兮崆峒紫杏兮三玄又
有冥海如瓜之棗崐崘百子之蓮銀桃碧藕朱梅玉蘭
英蕤纂纂艷實酣酣春透餘胥落蘂闌干歎舜英之歸
華翫朝花之小蒨於是知微子過而咻之出瑞應之圖
而謂之曰子能致名花美石而不能植朱草與金芝人
能致嘉蓮瑞木而不能使生于林池子獨不見昔者淮
陽金帶之圍海右芙蓉之嘉瑞乎觀其庭闈清峻渌水涵
虚公侯至止靈苗日敷自公銷夏翠綠丹朱飛鳬為之
拂舞朱鳥為之翔翥藻縟相輝風翔雨儛外之則素質
流丹垂葩接跗内之則紅銷白越鬚聯齊縷金粟在鎔
脂澤迎露玉琢相思之心包約流黃之素聯珠微漲金
膏如汙花房旦開天香微度莖裊銀篁之管隂聯翠羽
之帷綵雲墜則宓妃游女之凌波雨勢酣則優人索寒
之浣水至其魚浮積翠日在蘭芷又若秦王懸鏡而色
動樊劉唾盤而成鯉披叢凝睇連芳具美弱鬟雙綰金
枝對起若嬋與娟兮方駕英與皇兮倚竹又若女同居兮
蘭心禽宛頸兮河曲朱鷺將飛而目成媚蝶接影而相
逐罷單鶴寡鳬之奏辭别鶴孤鸞之曲連䨥禽于一縱
配繁弦之雙鵠寶勝擬之而飜飛鏌鎁繼之而來侵相
逢之樂成聲聯臂之歌相續豈比夫東百勞而西燕背
面傷春而獨宿者哉觀乎氣韻生動一花二妙晞金澱
以飄丹出公侯之池沼此非地産是謂天造造不自天
自帝有詔蓋盛德大業之在公物莫掩其光耀而英
華外發從公所到故奉詔朔方則見之朔方命之十
道則見之十道問之花神而莫余知索之主林而莫之
效香繞洞玄之天而赤松攬其餘照是豈人間之香艷
吳兒之花草也耶山人曰吾聞德之厚者無薄發占其
源者視其委蕃釐作合于三神觀禎何有于東龜盖兼
而兩者蕭曹之將相實連錢者王謝之子弟藹薰胥以
為祥無但以花木視之也于是緒言未既民有歌于途
者曰
水花兮蕊蕊祥風兮佳氣非動非植兮從公而至藕
方舟兮不足為其廣遠花百尺兮不足盡其巨麗抑
南枝出于東海之上而北枝出于鳳凰之池者耶
山人悦之使反之而和之曰桑麻靡曼兮禾黍蒙蒙
吏清素兮年屢豐民食其實兮春華在躬抑袁宏謝
安石之仁風歟沈隱侯之春風歟
李夫人賦(漢)
李夫人既没乙帳成寒蘭銷曼宇脂澤無華皇情弗豫
怨反生之不靈遲所思兮遲莫顧羅綺兮成堆撫瑶席
而不御熊蹯謝美露鵠非腴玉冷柘漿莖晞丹露臨扇
徵歌卷衣思舞縹玉笛兮聲轉悲璙碧樽兮無與佐傷
寶唾之餘花恨黃金之莫鑄於是承明受詔百靈授職
招錦車下軒液薦浴壺藉蘭席羽仗宵陳侍臣在側月
照金缸流蘇五色靈風繞帷光儀可覿皇帝撫今懷古
悲喜交集顧謂枚乘曰陳大夫之麗藻輸予心之愊抑
緣情率禮為予賦之乘曰唯唯若有人兮望宸幄行姗
姗兮綬若若顧帳殿之未移感芳華之榮落冶步弄姿
映華迥立形迭成光綺態艷逸遠之若綵雲之方興近
之若珠樹之在室曄曄乎若晴花之倚草娟娟乎若華
雪之映日丹荑並秀璚枝共新顧李增穠懷芝比潤髻
環百合香傳五藴玉色成丹長眉入鬢晞光髮九回之
膏承露華百英之粉希蛾染桂傅齒編犀鬢隨衛巧腰
將楚細艷與華兮争春目横波兮剪水昔宴惰以為虞
兮今烏取夫衆媚方鸞鎩翮當蕙羅霜旦温室之背秋
夕露寒之迎凉飇車無羽漢津無梁苔痕暗上黃金印
綠塵飛堕合歡牀顧今夕為何夕兮共珠璧之夜光翹
分翠羽衣縷鴛鴦條脫如縈雜佩截肪綴石榴之華鈿
兮垂傅珥之明璫曳翠雲之華袿兮襲鬱金之羅裳委
夫容之裙釵兮緝繁綉之偏諸衣金錯之襠襦兮曜緗
綺之襜褕揚衡微笑宛轉躊躇懷華萼之連枝兮非直
以悅已之故也寧趨死而不一見兮有不死之具也姿
采如新穠花如故乍見乍泯出有入無望椒塗而不進
旋却立而引去冀芳訊之一陳兮蓄瑜辭而不吐朝為
終南之雲暮為渭川之雨瑜珥在几茵馮在車芬若未
寒薇帳在華翰有點蛾之綠奩餘漬粉之瓜情脈脈而
不一言兮紛瓊瑰之盈懷昔為琴上之琅玕今為空中
之玉釵君心無所終薄兮使春帶之轉賖乘鸞有侣拾
翠有儔招漢女于璇淵命洛妃于春洲擕玉姜以並來
挾綠華以共游上可以攄君王之邑邑下可以致芳意
之綢繆何忽來而獨往兮使騖望以增愁色似是而情
非兮曾不肯乎少休同車之子艷非世有曼姬在左白
台在右協律悲歌而撫節兮悅慶雲之光覆美人一去
而長存兮何必戀戀以為已憂也美人笑夫春華兮春
華謂非吾偶彩雲一散而無質兮華一夭而莫予留美
人死而不死兮華見之而懷羞歌曰
陳寶衣兮散璠燭君不來兮輪兩角間何闊兮去何
速誰與來兮兩鴻鵠雄髮春深綠轉銷秋塵日暗黃
金屋君王愛玉體無使沈心曲帝又歌曰
絳縷銷兮百子池蛾影散兮明鏡飛日昧昧兮損容
輝來如雨兮青蛾眉光塵莫予羈異香出予衣心悦
子兮非令姿懷故心兮勞望思何姗姗兮其來遲折
蘅蕪兮復來歸於是司馬大夫起而為亂亂曰
罷回波兮停白雲朝華蔫兮玉枝折玉既折兮汗未
晞望美人兮青雲霓斷夢殘香翡翠帷苕華玉上餘
芳字海外殊庭未可期更待承華青鳥至
垂絲海棠賦
幼余愛此春華兮閱草木之文章左光車而右服馬兮
飲余菲而食余芳于時青氣流輝榮生佳植天集累巧
雨標五色抽神緘與鬼秘宛葩刓而萼刻沃紫淳紅抽
黃添白比秀推榮莫之省識惟春皇之盡藝兮有海上
之名姿方梅蘤之雨别屬杏艷之雲乖被春澤以成光
兮表獨立而大奇于是羣芳沮廢不知所營桃傷李仆
讓為先登雖體裁么䯢而態有餘榮麗不廢清纖不傷
陋夫容袤丈洛花盈斗桂華明密山礬孤瘦清不掩纖
穠傷豐茂穠纖失度(度一作中)兹花則否花必待族共氣分
榮取萼紅梨借跗山櫻儷美聯芳為花之選未若他花
解手背面鄭綿染色魏花薦紫來禽木瓜擬之非是伊
淛河之佳植信羣離而類絶丹徒芳裔名均種别宣華
麗質風馬不接盖其為狀也蘭秀同柔蕙華並弱委藍
絲而綴蘤垂彤粉而點萼若四體之無骨睢匍匐于秦
槖頭搶地而不舉遷對吏以增愕始而望之則輝隣珠
樹色比紫煙非雲等潤丹露均繁若處子之穎秀兮方
春睡之爛漫挾春嬌而無力兮色韡韡其可餐其少進
也春透緗枝芳苞微解秀外朱融黃中金赭黼藻林池
金玉芳榭爾乃湛酒溷殽徘徊清夜紅粧翠袂效奇樽
下香芝入座桂燭流華播明安于密熖同夜笑于缸花
時乃操觚成詠醉墨垂葩才華比秀縟旨同姱及夫紅
芳滿國香雨轉繁扶玉闌而欲壓傷桃李之盛年方玉
啼之承臉又嫣然而破涕酒色未消玉色微起故月新
日朝改夕異歎解攜之無幾兮恐雲散而風流忽堕環
而遺帶兮遡風廉而並遊曾青陽之未艾兮怨花時之
末暮吾方尚友于名芳兮又遽先于朝露羣花紛其啼
笑兮歲復歲其偪人雖不言之桃李兮猶暗擲于春心
繄明艷之藻質兮將感勾吳而靡楚君何兹花之絶俗
兮甘與蝴蝶而同夢起拂衣而高謝兮羞與悦已以為
容朝吾遊于平林兮見丹鉛之滿地雖壯夫其猶扼腕
兮鑄黃金以為淚忽百端之交集兮折遺榮以搔首歎
光塵之阻奉兮臨春風而舉酒指朱鳥以為期兮致芳
情之扣扣于是徘徊起儛以為迎繁送謝之歌歌曰
歸華落兮丹秀分轉穠艷兮清路塵委春事于蔓草
將奈何兮愁傷人座客聞之又續而為迎繁之歌曰
景已絶乎迹已徂問花事兮無有餘雖舞袖之翩翩
幸歲期之未渝思投分兮寄飛仙無遲子兮長愁予
嗟周親兮狎友髮易華兮歲易除朝榮暮已悴兮保
金石軀
鹿皮子集卷一
