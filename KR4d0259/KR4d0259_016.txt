九華集卷十六宋員興宗撰
小簡
上虞丞相
某一向竄伏窮山艱難百罹然萬里浩戀勲德之門寢
食以之所謂穹卑有間而心則無間也冬事將艾恭惟
機政惟新燮輔休明鈞候萬福某已三熏欲趨屏下以
聆謦欬之音夢想顧瞻無須臾之置謹先布惓惓之誠
惟鈞慈少加亮察
某身墮一隅猶坎井然歲月不悉南州之事其要者可
不問而知知而喜竊聆大賢之進用因卜朝家之休隆
耳伏惟某官望高一代勲冠百辟其雍容宿德故已不
朽於前修則或見之矣於今未始見也既積天下之譽
徐回久之今始本五兵躋兩地是豈以他岐異轍致之
哉天故豐之自葉流根使中外衣冠熟其德播其馨而
後見之用也故所得雖遲而所就大矣甚盛甚休某辱
知遇之恩最倍夷等其為忻豫不能已已自餘益幾保
衞永庇海縣曷勝祈祝之私
某恃仁者宿昔之照鈞閫崇嚴敢冒言之某向多困躓
非惟自憐雖蜀學公論亦或有相憫者今毛髮種種矣
其業履頗亦近古且欲持是安歸乎使鄉來不第尚欲
冀幸當世名達有推振者如張愈蘇洵一時薦錄為文
韓所知是已某且久叨第復為西蜀稍見題品自循其
中未必盡出洵愈下也又特膺大賢之知故相公於某
久懷悼屈之歎今者入秉機政器足運力足施苟復略
而後之則亦無告耳矣昔韓退之保籍湜之不畔去故
韓之道日尊而籍湜獲為其徒不然後世何有籍湜哉
伏望相公興念於此則大恩大德豈歸他門某所述外
史於幽人豪士稍有著見似於國朝大訓不無寸補非
敢愚誣自贊也
某孤露艱棘之餘心馳德門無由即造有不自聊北辰
斗星恭惟外身勤國定勞萬里天相神輔鈞候萬福敢
幾為眷注之重保鍊至粹以究光復之勲鈞播萬類下
悰不勝叩叩
某比因兵留南者輙伺其歸歸即詢以諸軍聲勢敵人
消息諸將勇怯雖細人不足以權大事然即其言類皆
拱手稽首稱道兩淮荆襄自魏公及先生皆撫摩安慰
懦習漸革國威漸立雖無險塞若荆襄為甚而今聲勢
亦見矣諸軍幸甚又某官先生醲賞給均勞逸日夜親
撫士卒如此則上下氣勢不隔矣氣勢不隔則利害均
利害均則驅東而東驅西而西雖蹈水赴火皆為吾用
者故曰令其一信將仁以勇士選以飽勝之道也况先
生已負海内之望將帥無前之功事適機宜而政兼畏
愛跬步登兩地乃餘事耳然區區有懷非門下肺腑之
事不敢以禀韓退之為李尚書深之曰藩維雖重閤下
居之似稍外若慮有所及宜密以上聞不宜以居外自
待接過客俗子不宜泄時事務崇深以拒止嫉妬之口
親近醫藥以致和宣滯此三言者皆退之誠於李公之
言而亦門下今日之龜鑑也李公不鄙退之之詞卒為
名相况先生盛德重望倍萬於李哉故借韓之詞以為
請幸澄亮之
某屬者多辱手書存記自念摧頽多難之餘疲神古書
星霜餘四十矣曲折不遂其槁項空山巖居藿食固當
不謂某官累番之墨渠渠慰勉不忍俾之賤等瓦礫同
棄於道似欲論舉使少伸眉於世自謂庸陋何挾何能
而可報稱先生雖達士遴才不間親外而某日抱玷知
之恐一味感懼而已某七月初終不子之愆日月飛流
尚安所視息哉獨懷揚名之念異時勉之可奉丘壠而某
非其人也伏惟某官先生出忠入孝為世所推願推錫
類之意掛名言端使曲學俚音粗有所立以償親志則
如何其為感為慕也伏惟特賜亮察進之譽之翼而致
之幸甚幸甚
某惟門下數膺大賜情倍夷等若三山之高莫可言喻
州榜得劉季高侍郎一紙遂成偉觀山川以人物重輕
字畫亦然王公之流字非不勁麗然有如時花旋落旋
棄獨魯公乞米帖千載儼然此義可察也鈞諭以劉公
名節文章德齒俱高謹已達之馮守矣志修字亦有法
式宜為一方所欽重耳
某竊食三館遽已數月每推省大恩崇蔭相望萬里無
以酬稱比於鄉人及去兵道襄漢者皆連上起居之問
蓋自九月末輪對之後天語甚渥不免有忌惡之者小
臣知悉心事君而已其餘進却皆不能計朱堯俞人行
已令面禀曲折度恩屏未之知也往日在漢中見義士
為諸將所賤甚困故前日劄子專及之劄中指弊病蓋
已十七八此先生素所知悉且欲大有所矯革者也今
得志得位不為則何以慰西人之望况幕賓如王能父
必能為先生同力區置祖其先人之故智也此劄已下
使司多時見黃仲秉說先某劄子一日前使司亦申明
事目相符如此蓋利病灼然彼巧者以為有心言之耳
可發一笑某自秋後連以胃疾在假邇來彊扶頭體弱
頗費支梧先生遠我誰念之者又旅地私撓百出倉卒
未可立具念赦郵最迅故寄心一紙匆匆叙瞻仰不宣
某自長江鷁首瞻違俯仰之頃周流半歲矣羈情遠意
與日增結即日庚火俱流恭惟頤護作止天相神休鈞
候萬福某冒顔三館日費俸錢雖首末荷仁賢識擢之
舉然才下官微未能努力不知補報之所仰恃英明必
賜照念耳近聞屢遣旌車相公今日出處又關人代興
衰不可不重也昔唐肅代能懲大難化理清明獨李泌
為之經營至矣身著白衣不受職故士不忌不離香案
而待君命故讒不行兩河叛賊隨其手而舉之泌之所
為有以至此也若謀之不堅已復自外職相聯而士必
忌君多疑而讒易入雖才若太公何以善其後一日黽
勉彊為之首尾衡決前日魏公是已願相公纖悉此義
蒙德思報不計輕重務罄其誠故輙出此言不賜督過
幸甚
某竊聞事君有量而後入無入而後量先生決於中必
素盡量入之說矣其他人情物態事勢險易子淵子輔
必具言之子輔之去甚高某悵然無侶他事對面荆棘
未易宣心若爾相公即為言之不久能為先生再出否
端人未易得也子淵詳明又故客能盤桓侍鈞鑑俱來
乎都下有他委異日敢不敬承
某比於蜀兵王宣處具曲折之記度以次凂鈞座矣心
旌控薄無頃不在門下有懷瞻溯與日俱流大冬又薄
恭惟藩翰之間外控湖海鈞候動止集福蜀固天遠國
大事此不當傳傳之或未信耳聞邇者凡尊主庇民勤
邊外身者已皆為首拔此舉也甚休甚偉鄉士有鮑朝
卿秀爽有立久從僕遊鄉行甚敦即獲第到天闕參部
同輩中最寒約念勲德名世者近自家山誼當執贄於
前耳若有艱棘處望為提撕不勝僣越之祝敢以為請
逖聽崇亮
某秪奉劄命畀職承明實惟君相早夜急才推擇至此
然某浮食三館訖無他技重以生平多難積憂成疾彌
月在枕退惟清朝優選大典所寄動流無窮安可令病
弛者冒焉居之伏望鈞慈特與敷奏改畀望士庶幾公
言得伸而亦某退安職分之一也炯炯孤誠伏乞明照
某自惟弱植所以培擁而霜露其英華咸自德門發之
旦旦敕勵此志猶懼不能千一報也今又辱丞相先生
周澤之渥分仁壽之原委以祝其賦形之初藉名德碩
大之老二書畀焉羈人非獨有感亦有慙也敬再拜以
致悃臆之謝誠蘊微悰默付言外
與直閣虞宫使
某伏自江上寒濤中論列遽此兩周歲所矣每因鄉使
三拜懇欵之記矣萬里憑尺楮固亦可笑然非此莫能
宣心也某於德門父子辱知最深殊愧無毫銖補報但
處南州班列間彊項不回一絶聲利以此不慙於天地間
是乃所以報知己也伏想必為一笑暑候有漸敬承即
日琳宇超適神守泰定台候萬福提宮必須侍夫人尊
親來益昌人生父子天屬團聚之樂萬鍾之富貴其可
敵乎某旅夢三年矣二子方丱中人之習易流每一思
之胷趣亦為擾擾自度力微親戚無可倚未能般出蜀
耳時中尚冀以門下親賓時賜教飭不勝日夜之望
上紹興師相洪文惠公
即日春暖恭惟耆明迪哲卧護疲民神天薦祉鈞履嚮
用全福某職縻學省盡出鈞鎔何當服勤崇屏仰奉鞭
靮親履絇也曷勝依詠
某違去崇館幾跨歲矣疎憃之迹不自齒於俗静居坐
忘而已獨於門下誠有飢渴之勤然奏記布問時作時
曠亦恃大君子神融道照不以苛禮為拘拘也比承相
君每接人士常形牙頰有存恤憔悴之意相君於士始
得其文不特愛其能又憂其身至於切切如此相君真
樂士哉冥頑毫髮未有補報門下但思處下陳頌義覿
教為終身榮也企仰企仰
某嚮嘗論相公先生德爵之重當有與國俱隆者前此
略出緒餘選用百吏張持紀綱勲名高世天眷久渥姑
藩翰撫摩之寄然均逸之久與其福一方曷若再踐台
鼎遂福天下耶舍人之装旦晚可趣不佞不佞
某束髮志古道常以不合近世繩度為病自分不登衆
目相公先生乃形於餘論發於教誘咨以筆墨古始其
言奥矣書教枉及三復凛然此退之所謂不以時人見
待之情而以古人見待之意直重臣所以敦奬薄俗而
後虚名者也某不佞何以處此但鈞問辭嚴義密及衆
碑所出何地何里不敢以不詳對緩於申答用是故也
其纖悉具見於書伏望鈞慈特賜亮察更為指授其何
貺如之鈞閣仙集之眷發祉川增矣都不使令敬三沐
以承
伏以孟冬之月恭惟某官偃藩卧護神明扶持鈞候動
止萬福謹具短啟仰塵記府申候之儀謹列右楮即日
冬律告新霜風初戒不審鈞用何似載惟一代儒宗兩
朝元老勲德所備何福不除更乞仰副倚毗妙遵時序
即聞渙號入冠鼎司以慰蒼生之望云
某伏審茂膺天奬來鎮藩輔方面得賢中外稱慶恭惟
慶慰竊以會稽巨屏密衞行闕實為東諸侯之長自非
耆德莫宜任其責者其間以禮絶之尊暫屈臨之往往
為之假途側聞皇上圖舊之念寤寐不忘衮席久虚人
謂有待區區之悃得之輿論非敢諛語也
恭以某官躬大受之資起中古之治以阿衡納溝之耻
為己任以玄齡救時之術為未優而道大不容暫兹去
國熙天之績鬱未得施彼都人士莫不引領傾耳以佇
大老之歸鼓舞鈞播將天下實賴伏自違去光範再閱
寒暑矣雖嘗三貢慶牘三奉誨問足以少慰戀慕之誠
猶以不獲一望履舄為恨比者旌纛來臨復以職守無
從修敬遡風翹館邈在霄漢下情瞻仰日益惓惓所幸
揚庭不久即有依歸預以欣抃仰乞融照
冬候紀極恭惟偃藩卧護神相忠嘉台候動止萬福謹
具啟仰塵記府修問興居謹布前楮即日春事伊始散
凛餘勁不審鈞用何似載惟盛德元老神物呵護敢蘄
惠令之餘精調饔寢嗣有渙號以寵公歸區區誠情不
勝睠睠
某伏審自膺天綸夾輔行闕股肱之郡儲賢得隽中外
隠然恭惟慶慰竊以丞相先生深純德履一世譽處故
又為東諸侯之長久勞於外天下日望錫衮之期鈞軸
又且虚矣非公其誰任敬再述薦紳公祝云
某竊伏三館覃精窮思器任有極夙夕依仰恩地志不
足達言不足殫也自惟何修何飾而蒙鈞座勉以正大
之學可參古昔自省孱虚百念灰冷何為得此於公哉
何當密侍左席啟發蒙端為大君子正類之依臨風重
有悁企
與泉守王龜齡狀元待制
某不良時學巖居積數十年晚得一第自度於天下事
何等可為者正俯仰不怍以瞻識大君子也退念久糜
中都之禄無尺寸以報陛下何面而西乎故邇者歸附
之摇摇嬖臣再入皆三館言語議論之職所宜吐口者
也何長之可名比觀答宋秘校書乃辱以為今日朝陽
之鳴此豈所宜蒙哉前日魏處士元禮亦四三上書及
此是公不愧泉石可敬也所可深怪者平時以儒冠自
名從而下石以擠斯人名義至此盡矣待制年丈聞此
必一浩歎也某雖留然中間飄抑沮動亦風中之葉耳
今猶未敢窮日而去以張丞相二三子尚或一意王家
兼待制年丈蹈義純明造次不忘吾君也終夕冀旋朝
以壯清班耳祈望之誠默付言外
與元章大卿
某比者劣病相仍矣怪事萬緒何獨燕麥輕摇東風乎
老兄視僕此態此抱尚何等可為者如兄涵負迺復散
署外縮袖旁睨之餘吾庸知免乎此僕所以每贊諸公
摘垂天之翼而斂置道側者獨兄矣知罪知愧元章子
輔能甫紹祖同薦入而反覆得旨先二公豈非命哉子
輔渡瀘端自不惡一部鼓吹孰與雪雨而待漏兄聲問
將為之次矣兄其少安
與范偉明運使
某違教誼逆數之三年於此矣每念崇才偉度振緒餘
則有以驚世繼聞手一道之節百城肅畏今世快士有
以超人者果然必公也欽仰殊甚凛冬如許伏惟澄按
餘暇神具薦祉台候萬福未瞻晤間丏為修途珍謐以
前四輩之招至布至請
某自别崇屏艱苦百罹坐暌老成之教侵尋而髮蒼蒼
矣獨篤道著書不敢替前九哥機宜學士聞宰一邑書
郵定絡繹耳久亦不得記月題風駛大發不掩當有朝
燕晡越之功耳欽頌欽頌少請鄉士鮑朝卿字宋卿力
學敏劭久從僕游既得第欲參使部凡有可以提撕者
度不待某再三之布也伏紙不勝禱幸之私
與王憲
伏審某官舂容風義震耀一世然著書之工窮易之秘
某下士也鄉者在湯侍郎門下從旁獲覩斯文因論今
世名流第一是時心往形留恨無庭下一日之趨而親
至教也豈期天幸獲在郡縣使令之末則景仰自慰之
素一日伸矣
某膚末於學雖有意於先民古書然志有餘而識不逮
鄉者濫以明經冠蜀士萬里風濤冒死而歸有司使試
簿書退省不敏人微才下奔役固宜然去歲許大卿今
兹王郎中皆以充幕下使令某深惟進身循分當從勅
書此非勢之然蓋天所啟因至幸堂下之見也懽抃之
極不勝卑悰
某恭想中和惠民之風既已稱冠則慶閎上下百趣均
祐亦不禱而至也今學士行膺襃然之選西南僉祝虔
俟虔俟
與喻少穆知縣
某䕫門言分轉首陳迹矣俯仰再見冬候此情惝恍何
如也即日伏計燕息餘閒台候萬福表弟度已榮改今
必歸憩鄉山去冬榜目倒指吾弟必無逃名既而相遺
邂逅決科擇鼠為璞者有司例爾耶安之安之以迓晚
成蓋至望也令兄今安在已之官下耶因風寄音不一
某束行李南來局退獨静坐一僧而髮耳天南俗物盈
前此道竟誰與語然荷渠儂相推可也表弟知僕樂否
乎某來此併去冬已面兩得對皆不自疑外每以表伯
郎中捫膝先生為法巾車候去官之穹卑置之度外或
者尚以為矯不能䘏也一對劄皆拆今日碌碌長成背
脇疽根異時心腹肘腋之變可坐而須者幸上聖明能
容之蟣蝨臣無憾矣舍姪歸可問劄意謹不敢於此泄
之耳有可以開曉者表弟勿外
某賤累皆未能成立亦未謀般挈然夢魂飛於三山之
下無日得寧耳表弟何以垂教舊見表伯捫膝先生檄
蜀遷都等議豈可令後世無傳便風錄示一本并寄行
狀誌銘之類及劣表勘書於此可為公言之忠節不遂
冺沒也少邈曾說及否此最不可緩惟昆仲重圖之
慰蔣右相葬母夫人
某稽首慰言伏承國封太夫人捐簀日深㐮營在目恭
惟某官哀摧感慕何以堪處某因風敬唁寄意澘然更
祈上為君國社稷抑情俯禮某不勝誠悃之請
某竊以摇落之秋風露凄緊旅人履之百感自集又况
大孝天鍾德性夙禀者乎伏想某官内銜大恤追慟永
久天摧川湮無以喻也苦痛苦痛然退聞先太夫人抱
神虚寂雖寓世諦而初無生死往來之相也一生為家
植禮為國生賢軻親珪母皆不足進是所以為不朽也
萬冀孝情超脫俗苦之外庶廣先志云
某嘗思日者國論參辰世故瘠病非得大賢一手撫摩
岌岌乎其艱矣前此主上用是進丞相於羣望之中聲
業就緒不謂濟川有期而陟屺增悲矣此非獨大門之
憂乃元元之憂也某深知故事竊謂富文忠苫席守志
確然不奪天下與其孝趙韓王徑以從政視國如家天
下以忠孝兼與之况主上今日視丞相一體也一體既
外天日炯炯能無望乎願加三思繹至禮以伸大義中
外之瞻惟丞相重圖之
某兩随下僚尾拜靈几而又聲慰於大路之側傳謂孝
子不忘草木則門下賤士度或在記憶之列也卒卒瞻
望如不得門秪益悁耳
慰韓叔厚表甥丁父憂
某慰言不意凶變禍延大門三哥知府遽然捐簀天涯
老表聞問失聲痛怛涕淚不自已己想惟孝性所鍾天
地摧裂悲踊奈何苦痛奈何恨以宦遊縻身一方不能
振號几筵生平中表把臂之舊黯然萬里消魂而已更
望裁哀嚴滅性之戒為門戶名業重
某竊知三哥半世壯懷不舒近方有一日之適兄弟六
千石大門偉事也嘗三歎以賀矣西人續續來或說病
狀初不以為信繼又信然終已不起意亦有定數乎直
履清致弗遂止此令人不省驚心驚心某所賦危淺鬚
髮又與日化旦暮苦求祠禄以西桑榆心迫歸訪肺腑
之戚則遂隔世矣此悰此抱悽楚如何慰唁禮如别章
表姐鍾意外之禍想惟哀疚不易子孫賢雅晚日可以
慰前耳深亮深亮
答喻德稱
某辱移記勞勉渠渠哀中銘感倍萬矣屬來暑未減伏
計苫几翼如以禮自支某不子之咎轉首遂邇祥琴之
期痛疚之忘曷日自已也過承以齋信見惠感刻感刻
先丈鏟迹民伍而左詩右書退然隠君子之風向年促
賦以贈由是也兄乃欲令書幽堂之銘恐不足以酬盛
意如何尚容嗣記以既區區之懷也
答陳經幹
某久違教緒殊切瞻企南州匆匆度歲每厪三山中表
之思忽被牋尺感頌殆不可名秋旻流火尊候間來敬
惟萬福某冒顔玉府方懼無以稱塞又歸意促促每馳
神鼇之巔矣尚想一陪几杖里中至樂邈存夢境也見
彦瞻丈武翁叔凡文社諸父兄敬再拜附鄉仰意起居之
間萬冀以壽祉崇嗇至布至頌
與榮州勾龍知郡
某頓首具禀辱疊紙感思兩極向日逆旅岷下得瞻近
先中丞雅意相厚自時歲月如流老成凋謝使人心感
無窮耳既被教約申實如此信然稱其家兒也慰甚慰
甚俯仰俄頃名門有人豈容使君久空山耶會體病劣
劣作答字不能佳幸孚照
與喻子真表兄
某頓首啟王子春來聞問具之即日坐計侍候殊休某
前此偕舍弟諸人已適山寺四顧幽寂其於文字可冥
搜也仙井里儒千百為羣吾表兄不相求之顧欲見咨
意者欲相從寂寞之道退之所謂請繼今以言也聞令
表李君亦同訪其人蓋寬中隠厚者宜與偕也
與喻漢輔
某頓首去歲聞公首冠三山緘書遠賁蹈抃可勝意謂
日月即至都下有司眩冒文墨竟亦相遺乃爾怪事怪
事僕老矣初奉徵命至江上而主者去國一二相知又
連去併斥自分飢寒路旁矣無可言者君相欲招示遠
服遂特創此闕司羣士於館此退之所解譲者而况僕
矣哉然肝鬲楚越未易言狀願公更勉前修又再周歲
觀光上國矣當有休問也
某頓首中間承知首奉計書矣意謂便絶青冥老將又
復伏壘耶可念可念歲易經春比來作止何如運幹文
丈里居萬福僕冒顔下館濫為時士且敬且嫉間亦同
塵汨泥以自免爾終未若與公輩抵足洞前形神相與
也伯椿君節子發德茂相安好否僕侍詔此間客愁縳
人臣朔之飢又不免也一笑一笑具手墨達漢輔今已
再矣公非遺我者也
某南州恍恍度歲如更朝晚然尚思田間與故人一餉
把臂之樂惟夢值耳真感真感秋作矣為父拱侍有佳
趣否得所示字大瞻尉某官一念捐竭以報所天此寒
儒職分也南冠例亦相鄉獨吾土人數加沮謗欲少加
辯質恐為岷峨羞今姑安之耳近奏藝中禁上悅可之
賜誥第一不免讒嫉愈衆所倚者正論而已漢輔何以
藥我望時惠音切佇切佇
