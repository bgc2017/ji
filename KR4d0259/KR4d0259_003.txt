九華集卷三宋員興宗撰
五言律詩
送崔子淵登第西歸
少日家鄰社生年說二崔諸孫接高第吾子更長才意
逐歸鴻急身疑社燕回再逢却持酒同上望鄉臺
春日過僧舍
青春了無事挈客上伽藍遥指翠微樹来尋尊者庵不
須談九九何必論三三且坐吃茶去留禪明日參
海波
上妙空王殿靈神不敢窺乾坤捧兜率日月遶須彌八
柱真如宰三山自不竒海鯨吞巨浪只要十分詩
秋興
商君寧暫駐日轂不停翻白鳥歸何處黃花又一番異
鄉曾蝶夢今日伴鼇山幽事仍關目巖雲相對還
挽喻朝奉
九十老生涯緋衣落照斜長安三度客蜀縣半庭花飯
素匙抄雪麻頭韈帶沙秋風空色相飛入梵王家
挽䕫路帥韓徽猷
先聲一鶚天萬點蜀山懸天子留英閣君王問進賢玉
書遺二册金馬獨三年胄子文書活花間愧管絃
敵舫浪花翻瞿塘動暗關君因漢戈甲守固蜀江山軫
域澧渝接樓船灧澦閒如何寧邑事不屬邇臣删
若試遷都策山東自不灰政刑仍玉雪議論亦風雷瑞
竹雙光斷靈襟一夢摧而今䕫子國廟貌日悠哉
挽待制許先生
尚憶西方守輸忠北斗邊疲氓千里裕破竈萬家煙桃
李不言處虎狼今滿㕓傳聞澈泉淚半在蜀南偏
宣室来何暮都門價已喧皂囊說二六白髮任三千國
老躬為地羣飛哭刺天門扄許見否真氣閟元泉
衛幕昔年開西英續續来諸公參牧政愧我忝書臺往
事風流盡於今志念灰侯芭萬感集空抱報恩顋
哭劉夷叔
迥迥江湖興乾坤墮渺茫近傳行在信為報故人亡蓮
社今誰繼詩壇竟不昌無家成句法佇立泣斜陽
何人言曠遠吾子了希微幸有青雲志如何白骨歸空
江流蜀恨哀鴈帖雲飛若箇情親者滄洲有願違
哭黃省元貢
故國地靈處人文天意深公從捫膝子句亦掉頭吟白
雪雙歌斷歸雲無路尋祈招渾簡遠我念正愔愔
惜昔豺狼路喧卑燕雀羣誰歟非楚咻何者避秦人黃
卷中如律青雲斷後塵幼安湖海趣百世不荆榛(此一章言)
(公不媚嫵可尚也方秦氏用事趨者如燕雀公未嘗以點墨遺之頗有幼安棄孟德之意此避秦者也)
挽范通直(才叔之父)
羈遊不記春書劔老風塵為問長頭事無踰四乳人青
衫經濟念白髮苦吟身尚想忠文舊天涯淚滿巾
七言律詩
夀虞丞相
今年輔相得真儒和氣融融慶歷初一柱擎天隆廟社
三邊無地着兵車功名入手歸談笑操略隨時自卷舒
萬歲千秋臣主願未饒兩紀說中書
敬捧仙家九醖觴試將窺管述鉛黃功名采石乾坤大
議論襄城日月長收拾元勲歸鼎鼐扶持公道起膏梁
敵人正爾咨年貌莫放青青鬢染霜
海上三神絶地維巨鼇移着劔峰西山高自昔翔鸞鳳
人傑於今拔象犀夢說已知箕尾近生申還與嶽嵩齊
他年要作封留地便覺峨眉氣象低
命圭相印錫元勲天子龍飛第八春昨夜老人推甲子
明朝寳牒換庚寅壺中日月胚胎久掌上乾坤把握新
二十四年黃閤樣坐看霜雪到松筠
中使傳聲出禁闈曉庭烏鵲遶簷飛天香暗度金虬暖
詔墨遥迎彩鳳歸四海每年歌詠滿兩宫傳賀古今稀
殷勤更有南星極長伴文昌拱太微
三邊騎火照桃林髀骨渾驚歲月深衮繡東征非有意
衣冠南渡不甘心人皆穏步金懸印公為捐軀雪滿簪
將相勲名千古事試將全傳細推尋
吐握勤勞只自卑人希賓退欲歸時一編燈火重簾静
萬里關河夢枕欹周召成名須保義蕭曹何事盡規隨
維新造化今將始魚躍鳶飛物物宜
千齡期運到如今古佛更生願力深鼎鑄萬方陶冶地
燈傳一點聖賢心全機徑度曹溪水大地同霑傅野霖
從此不須憂歲旱桑麻處處樹隂隂
黃道初開御幄新山呼動地聽絲綸人間喜見新丞相
江上猶呼舊舍人此事十年争屈指於今四海在洪鈞
調元别有無邊手付與江山自在春
冠裳初集大明宫祗倚堂堂廟柱雄門外問年驚潞國
陣前克敵記莱公肯穿豹尾趨南極羣向螭頭拜下風
轉物工夫渾不動折衝端在笑談中
凌煙漫說古丹青玉立堂堂聳大庭仗内留班隆體貌
端門扈從看儀形槐隂匝地中書静榆塞無憂外戶扄
乞與八荒安穏地河沙一一是修齡
此生恩地更何之教育偏深未第時舉世盡知牛馬走
從公看到鳳凰池應憐弱質含春淺豈是陽和變杏遲
願上君臣千萬夀白頭東閣賦新詩
次韻送鄧祭酒
雪態垂垂鬢兩邊官身底事厭蓬旋秋風蓴鱠歸張子
春草池塘賦惠連詩卷清思出冰玉扁舟活計任湖天
南山得去初心遂冷笑襄陽孟浩然
欲去未去重湖邊贈公一言公即旋念無三徑作陶令
好繼七人追少連官路行持荷葉槖清罇且趁菊花天
懸知投老護四印到處南綦心嗒然
我家西土官南邊學省愁卧思言旋羨公散吏一龍小
去卜真隠三龜連(公得小龍為玉隆散吏將寓居衢之城三龜者衢之城下三山相連如龜)
(者也公前此得部刺史上欲優公而心倦行故以云也)賢哉復有大夫嘆倦矣羞
題刺史天作惱岷峨限牛斗夢魂相值意翛然
去去不憂豺虎邊陽關幾作絮飛旋揮金將對父老語
鋤豆勿遣根株連閉目時教風掃地沉心大似水涵天
西湖淡粧君念否十客何時十指然(時送公凡十客會湘上)
知郡前日見過顧念雨霪不止蓋苖而未穟頻
雨者嘉生之祥也繼此真可以止矣因賦二篇
拜呈
東田水決西田流十日雨汁少日休勿厭唾金夜縷縷
準擬炊玉秋浮浮我欣清腸免牛吼坐快赤子非魚頭
社鬼豚蹄政浪得使君端是監河侯
欲墮之雨天垂垂三山容態無定姿隴邊風回香作餌
頭上雲黑疑催詩粘壁蝸牛心得計沸天蚊豹口何施
請占錦繡紋開後勿把琉璃鍾自持
用子文韻呈李參議彦澤
行殿青冥天盡頭草間秪解老伊周中吴誰命虎牙將
重趙幾成牛後羞君去忘家勿忘國我悲非劔亦非緱
動容乞予功名地不作西南斗樣州
驅車翻蓋電非追有客有客公門馳雙鴻西至一書墮
五馬南邊三峽遲况值神傾意豁士無愁歲暮日斜時
張眸指注話鄉國為說兩川猶漏巵
賀陽帥
使節西来快舊遊淳和一洗蜀鵑愁文章星斗三千帙
號令風雷六十州北地竚瞻司馬相南夷秪畏卧龍侯
顧君翻出調元手萬億春兮萬億秋
西掖北門明辯餘道家豈與法家殊父為鴻漸子鵬舉
兄是龍駒弟鳳雛金版六㢭回地軸玉衡七政總天樞
誰知左相兵刑外草就歌詩頌有虞
雲安贈張殿直
旅愁不放上雙眉倚杖長吟李杜詩虎膽狼心須畏伏
鳳肌鶴骨恣詼竒章非索海無成日句想穿天有得時
珍重公孫才力徤着鞭努力看追随
送張郎中出守潼川
亭築休休未作難晚因觀物遂觀瀾不賖日月霑新渥
肯對星辰戀舊官龜策幽幽餘處索牛頭衮衮静中看
杜鵑口血老臣淚勿信東川甫也歎
與利州守
一襟和氣敵春陽教本寬仁鎮益昌未問禁中留召畢
且欣劔外得龔黃奔馳蜀道三千遠控制秦關百二強
况是太平今有象邊城處處樂耕桑
劔關雲棧蜀西頭分在平川最上流五百里中為甸服
一千年裏作賢侯城烏想爾齊師遁邊馬從他魏使愁
燕寢凝香無所事姓名料想覆金甌
夙稱無盡老先生况復鄕賢繼踵榮和氣四時調玉燭
德輝千里照金城羣歌太守来何暮細數長安去幾程
仰察帝心應有在時分台曜近周京
和何知郡子文跨鼇觀燈
山中勝踐蜀中稀炯炯鼇頭吐火齊(珠名也光照尋文一音劑亦本音)
牛斗下流明夜徑蟾輪飛窟墮山西諸公泛泛千觴穏
我夢蘧蘧一蝶迷異日端門千仗散也能擁首聽朝鷄
送喻志夫登第西歸
羨翁詩禮飽丘園况有諸孫名義傳得雨蛟龍勢逐逐
接翰鳬鳳聲聯聯靈明入地含一笑癡客問天今九年
合沓高名吉人後會題影響疊前篇
遊西林寺
寺外青驄擁月題寺中笑語逐雲低不知春色老不老
来訪禪林西復西心地虚明簷外竹舌聲長廣眼前溪
幽尋寓我清涼境何必羈愁念故棲
遊湖(并引)
三日前約湖上之遊休日微雨諸公倦出獨
禮部仁甫兄勇往諸公繼之是日晚晴樂甚
此雖陳迹亦一叚竒特也分韻得濛字
湖光無礙雨溟濛且任蘭橈去路通珍重羣仙三日約
忍教春色二分空人言羈思鷗前破天遣清樽我輩同
笑指城闉倦歸思晚晴對起舞雩風
夀李巽岩
烏衣巷陌盡清閒鸞鶴飄然任往還九棘三槐前魯國
一椿五桂老燕山姓名玉笈琅函上班次珠宫貝闕間
數百年来傳洛學儘從尹喜望秦關
夀張母
楚玉騷頭雲錦裳天然智術自成章仙娥宫裏香風遠
慈姥巖前慧日長良夜北隂循軌革清秋西母薦壺觴
願言桐桂皆蕭吕葉數宏開八九行
