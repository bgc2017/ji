九華集卷十五宋員興宗撰
小簡
上宰相
某深惟相府之尊道冒天下天畀吉德神懷正直奮謀
經濟與聖胥會萬祉百福鼎來豈有窮哉某一介西州
之賤惟與胥民歌陶大化之餘夙夜欽祝而已某自揣
人微且賤何足以識測盛德之千一然百吏之末一屬
覆露之下敢以僣言之恭惟僕射相公蘊神機躬道妙
上亮王采下紀民彝自邇年對司台柄德蔭遐表固足
以本中庸于萬事備賡歌于九德待之有道而載之無
窮矣某區區庸妄何足以識之某仰惟國家世洪業闡
大猷倡治于萬世贊圖賚弼必得盛德百全之英使庶
工仰式而後可今僕射相公以碩大之資輔之以忠厚
之望誠足以寄國之一體而正邦之百度天下朋應胥
悅誠不可以殫述也
某伏審僕射相公勲德照世名儒搢紳皆願掃門而無
因望舄而不得然竊窺鈞座之意亦豈不欲廣羅天下
英才而置諸左右哉但無庭下一日之趨則無自而取
之也某固庸賤然結髮志古文二十餘年游神孔老之
門含英潄潤不謂不久謹忘其名爵之微距躍獻所著
老子解略一軸伏惟鈞衡之暇稍賜微睇庶知其才雖
猥散而用力於斯文之舊也埏鎔之餘稍加光庇某區
區企訢與日無既
某輙有危懇上瀆鈞聽曷勝震惕惟九造垂恕是以敢
冒言之故侍郎關丘公戶侍湯先生皆法度盛德之士
也相公以鈞衡之重不忘雅素之懿不替夙契之舊此
近世未有也關丘入蜀之始某待命賓次一見其文而
稱之至湯戶侍入蜀求某于蓬艾之間而置之賓客之
右周旋四載日聽二公超卓之論稔聞相公道德之美
是時已有彈幘趨走瞻祈之誠矣會西南省試偶以孱
愚叨竊第二不幸萬里南下沿道失舟驚苦之餘僅得
一第因赴訴於有司以故事類省士上三名求一教官
以慰垂白之老卒成蹉跌於是因所學之素露塵之於
鈞屏之下相公乃哀其力學而摘其經言特賜命召是
時某以失舟旦夕寒餓俟命十一日即出門更節而呼
召之音至蓋相公雖有深仁育物之心一士失職之念
但某敗棄之䰟不及霑司命肉骨之惠豈非命矣哉每
一思之即悼心蹴骨重念某曾以斐文較藝西蜀濫冠
諸經又以布衣出湯戶侍關丘公門下學衆人之所不
學言衆人之所不言一失恩道狼狽日甚今者迫以簿
書之遠地又以親老之羸瘠欲去則不可今顛躋至此
相公於二公折位貎之崇有莫逆之素豈其一客之恓
恓而不為之動心乎昔李師錫秀才受知於李觀元賓
元賓亡後韓退之收錄師錫而稱道之退之之詞曰元
賓既遠其文益可貴重思元賓而不見見賓之所與者
即如元賓焉今某雖么微然即二侍郎之深與也相公
好古樂道名高退之而亦肯棄二侍郎之所與者乎用
是自決作為一書仰投鈞座伏惟鈞慈俯賜憐察羈蹇
特除教官一次使得誦古學著陳言不失素志其闕次
謹錄如别紙伏希推明前者呼召之恩特賜收錄某以
孤生單微仰瞻宗工孤懷南注惟祈以大道日被寵光
以福萬宇虔企虔企某恭想贊燮大勲格於中外施及
德門百趣均祐非百吏稱頌之可殫也
謝王中孚提刑
某上覆某官即日暄意漸深恭惟使節所届百城仰止
神用兼贊台履動止億福某方幸趨侍屏著夙夜欽頌
敢幾妙嗇行即禁掖隆渥之除下情預深抃詠某深惟
朝家世闡大猷仁被廣宇獨憲臺之任矜式百吏内外
惟均非得忠厚百全之士使庶工仰止曷云其盛哉今
台座清節足以蓋世道學足以邁往是用上膺宸眷下
肅一方則禁近親切之拜階此而始必矣非誣非佞某
淺中下吏竊仰宏度浩若河漢望之無涯而窮之無端
雖夙夜滌心仰止豈足以測知萬一者然徜徉西南上
質垂紳下訪僉論咸謂某官高情雅量英言奥述踐更
之久固足以本中庸於萬事備賡歌於九重今其時矣
旦夕元軸之秉某尚竊遲之
某伏審某官舂容風義震耀一世凡名流信士皆願誦
徽教言蔭德芝宇而台座亦豈不欲廣羅天下英才置
諸左右哉但無庭下一日之趨則無自而親至範也某
嚮者攝局成都幸屢奔趨瞻拜顔色然吏役總總不獲
日受碩大之言勉其所未足退常唶矣豈其天幸遽在
埏鎔之餘一動光庇心神交馳與日無既
某常深究當代之士拳曲趦趄於大賢之門求合規繩
曾不得履其墻伸其喙此無他仁人既在高位如炎曦
一作而衆爝自熄餘光皆不足進者也然退求古昔之
義或以塗中一盼為有道之深取堂下一言為晉卿之
不棄國士相遇令名至今士如自治一已又何必拳曲
趦趄求大賢而後合哉今某疎庸無似乏一介之援獨
受門下特達之知則先生超然與晉卿有道而無間矣
某退然自循於中非先民受知者比也敢不竭其犬馬
視後而鞭仰報知遇夙夜惟深策勵而已
代人上張尚書
朱夏謹時仰惟禁掖崇深武部雄特職穹地峻神天扶
贊台候萬福某謹專勒記上詢興居中悃之誠右牋已
悉比辰暑意漸盛仰惟師長百僚羽儀萬化賢哲所介
擁祥特萬益壽而臧伏丏妙護耆明永為王室依賴下
副㝢縣頌系之功
某仰惟某官誠明之質溫厚之文二者皆粹然不雜所
謂黃琮白璧天地之器南金東箭湖海之望嚮者屢試
藩符均勞外府然汲黯寢謀望之雅意自當為本朝之
重邇者黼扆所以深思旌車所以亟召先畀舊物行秉
元樞旦夕真可踵而須矣某伏覩制書以禁掖之任仰
屬盛德百全之英誠足以施六藝之明效分九品之清
濁搢紳君子與夫蓬茅之細民聞命之日皆歡欣鼔舞
引領南望恐拜除之緩也更祈養望台衡遂熙庶政則
山公品題毛玠雅亮皆不足列於大君子之前矣不誣
不佞
某區區一介力劣才下梧鼠五技駑馬十駕深虞不堪
世用今者恪將使事遠蔭帡幪逖觀盛事登進良輔俾
無庸者得依洪庇與萬類同慶誠夙昔之願也感傃之
懷臨紙無極
代人上楊尚書
夏令云初炎蒸漸劇仰惟典正七曹鼎來萬祉神天協
贊台履動止集福某謹專勒記上干典籖矣邇者星迎
東井風起南薰不審台座日用何似想惟濯纓清塗視
草禁掖兩有勝適更乞妙護一節即正三階下情企禱
之切
某仰惟某官富文篤學燭理明道冠藝於南宮藹譽乎
西蜀令聞令望表暴一世名流勝士殆未可跂而及也
五兵要職八座崇班蓋聖王姑示優賢之寵然超除特
拜未見其止側耳白麻之宣黃扉之入匪昕伊夕也不
誣不佞
某竊惟國家隤福生靈兼愛南北則繼好息民折衝樽
爼當有人焉今執事踐揚中外閱天下誼理甚精且久
則附近懷遠之術勝殘去殺之義非執事其誰茂明之
某寒蹤賤士遠塵使節飫聞德望今聆顯拜益喜庇身
之有地也方墮萬里外不獲進伏兩階乃情依依耳
上許總領
某伏自瞻違崇仞歴月之久即辰秋序微涼恭惟鳳閣
静深贊命宣勞神天兼相均協休和台履動介億福敢
幾妙嗇天倪進總台極上稱朝家圖任之意下情不勝
詠誦之至
某深惟某官以碩人重厚之望間關煩勞當財用屈乏
之時領縣官經費裁奢而節化匱而豐嘉猷丕績皆當
次擢禁從今暫權兩蜀萬貨盈虚為登進之階耳某不
才門闌舊物竊伏窮山知庇身有地區區之私未易殫
述
某不佞嘗蒙仁私備門下一介驅策警之譽之夙夕榮
幸今則數竒命舛一去鈴下不終大君子之遇然退自
惟省竊伏古人之義甚久悃愊無華不敢持絲毫之欺
以事人者此所以雖望崇閎而無愧也惟是感恩之深
窮羽栖林不無託庇之望敢忘自修以孤大錫銘肌鏤
骨未足云比
某自四月幸餞台座於永康道中徑歸仙井五月末成
都漕司以先生丁寧奬借之故遂蒙不遺差權黎州教
官某雖深荷台座雅眷存恤之不衰六月初闕期已滿
然某衰病之餘望德門之惠噢咻未終見今尚伏故里
常深思之昔晉文渡河欲棄敝席子犯聞之終夜而泣
子犯不泣於他而泣敝席何也敝席舊物也晉文始與
俱出不與俱入充類而思之此子犯所為泣也今先生
德履固超於古矣僕雖非才猶愈於敝席伏惟興衰不
至終棄無令搢紳有懷子犯之泣者敢冒言之伏幾台
亮
謝大卿
某皇悚百拜上覆都大大卿先生台座比日歊蘊上承
鎮撫計司經畫之間神明相祉台候動止萬福某展布
之懷已具右紙敢祈保祐沖德即踐機柄下副具瞻之
禱
某皇悚百拜上啟某嚮聞都大大卿端行素履見推朝
右故屢試霜臺升内史譽望甲於東南蓋哲人君子之
履名位無往而不自得也迺者得請補外寬九重西顧
之憂然夾輔之勲旦暮可見豈容閤下久外耶鋒車之
召轉武可待也欽望欽望
某皇恐百拜上啟伏承大卿才學淵瞻躬踐巍科雍容
論著誠所謂出緒餘以驚世也凡儒衣儒冠皆願閣筆
旦暮承教但恨無階耳不佞不佞
某皇恐再拜上啟某深惟今世利源能衣被天下者無
出全蜀而全蜀大利惟摘山市駿而已故朝家於此必
用老成舊德才能經濟者為之則西民有賴矣是宜廟
堂眷倚於閤下也聞閤下視事云始勲效震疊想已游
刃其間餘地恢恢耳
某皇恐百拜上啟某樸學下才隠約山城久矣未嘗獲
瞻履舄今一旦收錄門下遽貶台翰增光蔀屋然過情
之譽非寒儒所宜蒙也不敢當不敢當
某皇恐百拜上啟某自分廢棄今乃獲與諸令桂講磨
所未至幸甚過望
上丞相葉公顒
某區區之私敢言之閤下夫世有位廊廟官卿相而能
彈壓百吏震耀萬世者必其中有以格於外可贊而不
可及也故居則以德勝位動則以道勝欲事則以公滅
私此數義者近世蔑有之矣相公先生獨兼之是以不
肖者得攀援於風濤急悍之中備員中都秋毫皆出恩
力也心論感刻非託尺素猝猝可具銜戀之極不知所
云伏自大參相公平日剛大之氣以旌别善否扶導風
教為己任邇者青蠅點素特然不撓善處衆枉不競如
此聖上灼知特召遂有謁見刑儀之心此天日清明豈
浮霾所能蔽虧哉竚見君臣千載之契自此不膠而固
矣
某才薄力劣然束髮逮今學非古不致力然亦不自知
其果至於古未也嚮者朝無知聞相公先生一見温乎
其容炳乎其語以為其言浸浸可與談兩漢先儒制作
者某顓蒙筆墨受知一至於此何以論報昔者漢德光
明諫大夫褒大夫雄頌賢臣贊充國此二子亦蜀産也
况相公先生名照中外勲在旂常異日願附雄褒之義
秉筆以竢
某以穹卑之間不敢輙爾上詢鈞眷動息諒惟德門之
祉與日無既某慙感之積思巨身微答謝無階有委今
敬齋祓以請
與劉侍郎
某瞻違英緒倏見秋色中間一再上書度次第呈徹矣
比日伏想邑屋晝繡遠輩前哲萬福来相欣尚欣尚
自舟之西班心岑索騫於禁密者吾公皆可以意揆也
風俗日頓委時事日艱棘何自從公巖居川觀扺掌論
道乎但規雅望不容久吏空山此則可念耳未即披際
敢幾以時消息行秉機軸以福善類至布至告
萬里一紙之問不數數矣不當有請雖然恃長者無恐
也有李舜臣字子思者與之州里本寒家子少不弄長
不流頗通文誼非專學于惡習者如此人當在君子教
載之域今歲登第調安仁簿冠履先後獲潄濯於天河
之旁願終有以憐異之李非特僕客馮當可亦客之矣
幸併以為照
與任子淵運使
某去秋三巴道路艱棘中辱賓遇之寵旅悰有開仰荷
疇昔心期之照渠渠如此感慰愈敦矣縻繫萬里坐見
殘暑恭惟式霑新渥使事俱宜台候萬福尊兄志於道
學立已誠有本末推之華顛九牧當敬歎矣未容徐回
一道也更祈為名業自厚行即特招之寵
某嘗於便風驅狀詢作止令嗣初一二見過名門之秀
歎仰不能自已也尊兄於某厚之至矣近欲略具豆觴
遍訪之已出國都數日不敏乃爾無所逃責也能示照
否表姪喻偹乃捫膝子宗家也少年力學有師承既得
第此志不墮泯又其叔充與子方年友雅故牽聯獲至
於大門者以義自守見公為已後矣聞尉内江又出治
所其他奬與教在兄咳顧間不贅瀆也尚幸三復之
與王顯謀
某諮布之誠已列右牋北辰凝沍斗寒想惟吉德魁舊
茂躋協氣無有紀極某將遂趨參崇屏嚮風瞻頌徒切
卑悰
某上覆蜀故天府也物衆地大然軍民所須以一方而
備四境為之支計者亦難矣取予翕張非得士安張滂
之才欲上下兩裕何由哉自台座主計以來公論翕然
以懽以服蓋言政而及化則政無不順言利而主義則
利無不通台座於此裕乎沛然矣益幾寵光以副蜀人
祈幸之意也不敢誣佞
某才下不文不足為世用然受知門下奬予過量假令
懵而無知猶當銘刻肺腑况結髮志道粗有知耶正以
榮賤相間旬月不克布尺記於崇屏然夙昔依慕之誠
無頃不瞻頌門闌也僣懇僣布
與韓道濟知郡
某上覆前被教貺其所以蘄予甚過自分疎欵何以得
此於至友且親者乎感尚竟不可名春事流擲敬承即
日装治之間行福一方衆祉備順某敬具記咨候區區
復容嗣音預此不周布
某辱兄萬里致縑素及手筆奬諭過量自度無以報親
契雅旨惟竭意贊盛美而已乃今所得郡竒秀便近前
書已具白矣更宜一意勉勉使譽處之積聲下吳楚則
丞相除吏得無用崔祐父之故乎空山留滯亦非所慮
也兄其勉之兄其勉之
與漢嘉李清叔
某再拜即日隆暑旅人鬚髮日化其何以堪伏想栖遲
樂郊觴詠日適不知歲月之流此樂可名哉甚休甚盛
某雖沗清曹然人事役役終無俯仰一閒之頃内不自
聊迺知前修著書静福必林處巖居非烏帽紅塵間物
也清叔知吾心樂否耶是心飄忽思與征帆俱西願益
持養以全名業為請
某與清叔言别後學力日荒落老候益冉冉將至又不
精吏事大似了官逋非有舂容之態所欠與山間一二
高士抱神一息耳造物同靳誰能違之公能役照我誠
必為浩歎也賤屬前過漢嘉辱賓遇至厚令人無涯慙
感
某别德之日殊闊大抵拳拳多君子之思冬垂盡尊候
體力轉休未遑布問秪益慙悚鄉曲黃忱秀才學力殊
老於世故亦能周旋以清叔風誼之高能為明年於親
朋處創一學地以延之蓋渠苦於食指之衆耳其人有
特操故為一及之望清叔加誠可也至照殊幸
某去歲道經盛都遂獲披奉殊以為慰邇來倏及殘夏
伏惟燕居習静之餘履况超詣萬祉所介某山間陶然
多難百罹之餘侵尋二毛矣度跌宕詩史自有勝適乞
為遠業自愛千萬千萬
某苦無他技然從事古言者二十年餘以公名亭之意
甚篤故為筆此記然其間字語皆直遂欲不慚作者耳
與四叔承事
某百拜覆四叔廷評尊右違去侍側泛涉經年三峽重
湖之險不可名狀邇來盜賊尤狼戾姪遠道多有意外
之恐侵尋至窮臘方至闕下既已艱苦矣豈謂主公又
先去國在蕪湖曲折見之根本既摇枝葉何賴焉但以
君命猶天不得不澡心一奉清光宣赤誠耳又平日相
知如王樞亦化去王侍郎中孚亦遭口舌小臣如枯荄
但倚文墨忠信不問衆口紛華悉心陳議而已兹時爐
竈正湯火焰焰可畏姪相時欲求補外未幾見玉屏先
生薦者五人皆以次跌去不謂主上頗憐孤忠官之三
館之下使糾逖四方之士自揣愚駑至此視三嵎無慊
矣此皆叔平日教督之力祖宗重仍之蔭也知幸知愧
姪既試院一出差除既已先定而諸郎曹諸館職羣聚
以賀廟堂以為兩學得人因此更薄有聲名然見嫉者
亦不無也伏恐尊叔要知子細耳誥詞錄之右紙去夢
協弟於文字不可不力吾門寂寞幸加意
某皇恐拜覆四叔廷評尊右萬里外數有西人來必問
諸親尊者起居狀知入新年甚安慰喜無量某近蒙恩
召試禁林薄技之奏賜誥第一天語亦數及之是皆祖
宗福庇尊叔平時教訓之力今冒顔道山已兩月矣羣
玉之府真清逸耳近亦以滿所司月日復將改秩已得
旨放行惟三館有此法其他不可也
某拜覆四叔承事涉暑恭惟燕息靖休尊候萬福某去
侍側跨三年餘夢想常在三嵎此中海氣昏濕夏中惡
暑中人摧頽如醉狀真可畏也又飲者食者俱非蜀産
彌覺不堪耳姪甚謀歸計若得一郡以西為幸近上以
四朝正史未就建置史官凡三四員姪與仁甫各預其
一度事勢未可以卒去然麋鹿之適當在窮山似此不
見有味也叔壽祉愈穹更宜服適不當以家事介懷碁
酒養高一切可也姪方謀般家有可教者願細語之
某拜覆四叔承事不侍几教近五年歲月易得如此每
念老叔及二嬸今皆高壽而劣姪又為一官所羈思歸
不廢促歸未能也可奈何而又故墓拜掃之念梗於中
涕歎無有巳時耳此時又及三秋海氣昏昏殊無樂態
伏想故山高明之地尊候邇來日益萬福楊老弟學力
可謂篤老而進取之願未遂兄豈能不慨然乎更宜勉
勉當取一第以晚蓋也卿相爰立士民胥慶前歸正士
危疑萬狀今着牀眠矣三山之光與天齊也更煩吾叔
與鄉父老言之不及一一露布也先此劣姪立朝屢争
一二大事即欲投劾去矣歸川者必能具言之所争者
不可形紙筆會丞相來所言皆合則劣姪尤以為丞相
可輔天下大事尚可為也且復少住
