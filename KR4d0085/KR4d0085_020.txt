山谷内集詩注卷二十宋黃庭堅撰
任淵注
贈惠洪(惠洪字覺範筠州彭氏子祝髮為僧)
數面欣羊胛論詩喜雉膏(上句言每見輒移頃久而益親下句言得詩之膏腴陶淵)
(明答龐參軍詩序曰俗諺云數面成親舊況情過此者乎唐書骨利幹日入烹羊胛熟東方已明蓋近日出處)
(也歐陽公詩歲月纔如熟羊胛玉篇胛音古狎切背胛也易鼎卦之九三曰雉膏不食此借用南史謝瀹傳武)
(帝問王儉誰能五言儉曰謝朏得父膏腴江淹有意)眼横湘水暮雲獻楚天高(言湘)
(波如眼之明徹文選傳毅舞賦曰目流睇而横波按宋玉神女賦曰望余帷而延視兮若流波之將瀾李善注)
(云流波目視貎王介甫詩暮林搖落獻南山下句頗采其意言亂雲脱壞星露天宇之高明楚詞九辯曰沉寥)
(兮天高而氣清老杜詩天高雲去盡)墮我玉麈尾乞君宫錦袍(晉書孫盛傳詣殷浩)
(談論對食奮擲麈尾毛悉落飯中又王衍傳手捉玉麈尾唐書李太白傳嘗乘月自采石至金陵著宫錦袍坐)
(舟中旁若無人東坡以玉帶施元長老詩曰錦袍錯落知相稱乞與佯狂老萬回此句參用其事乞音氣東坡)
(中山松醪賦曰淋漓宫錦袍)月清放舟舫萬里渺雲濤(老杜詩落日放船好退之)
(詩一瀉百里翻雲濤東坡中山松醪賦曰渺翻天之雲濤)
戲詠零陵李宗古居士家馴鷓鴣二首(元注云李唯一妻一)
(女垂老病足養鷓鴣鸚鵡以樂餘年零陵今湖南永州)
山雌之弟竹雞兄乍入雕籠便不驚此鳥為公行不得
報晴報雨總同聲(法言曰山雌之肥其意得乎北夢𤨏言醫工梁新曰竹雞食半夏陶岳零)
(陵記曰竹雞狀如鶉尾少長張籍謝裴晉公遺馬詩曰乍離華廏移蹄澁初到貧家舉目驚此反而用之言其)
(馴也禰衡鸚鵡賦曰閉以雕籠又曰遇之不懼撫之不驚鷓鴣之聲若云行不得哥哥故末句及之老杜詩不)
(勞鐘鼓報新晴)
真人夢出大槐宫萬里蒼梧一洗空(真人謂舜史記曰舜南巡狩崩于蒼)
(梧之野葬于江南九疑是為零陵莊子曰羊肉不慕蟻蟻慕羊肉羊肉羶也舜有羶行百姓悦之堯聞舜之賢)
(舉乎童土之地年齒長矣聰明衰矣而不得休歸又曰真人于蟻棄智于魚得計于羊棄意此詩用大槐蟻穴)
(事意蓋出于此謂舜厭天下不異蟻垤之陋故超然方外喜于雲山之一洗也老杜詩一洗萬古凡馬空)終
日憂兄行不得鷓鴣應是鼻亭公(漢書昌邑王傳曰舜封象于有鼻顔師古)
(注曰有鼻在零陵今鼻亭是也又按柳子厚有斥鼻亭神記蓋在道州道州永實相接云舜至蒼梧不復能巡)
(狩而孟子謂象以愛兄之道來故此詩因鷓鴣之聲以寄意陶岳零陵記王伸聞思歸樂詩云聲聲相勸教歸)
(去莫是陶潛化作君山谷當是戲效其體)
李宗古出示謝李道人苕帚杖從蔣彦回乞葬地
二頌作二詩奉呈
提擕禪客扶衰杖斷當姻家葬骨山因病廢棋仍廢酒
鷓鴣鸚鵡伴清閒(扶衰見前注淳化法帖中有王羲之帖云想反理斷當斷音短今俗間猶)
(作此語意謂剖判其事也東坡嘗有詩云是處青山可埋骨按班婕妤自傷賦曰願歸骨于山足)
詩書傳女似中郎杞菊同盤有孟光(退之詩中郎有女能傳業謂蔡邕之)
(女文姬也文姬名琰與孟光並見後漢書陸龜蒙有杞菊賦同盤見前注)今日鷓鴣鳴蹇蹇
他年鸚鵡恨堂堂(上句終扶杖意下句終乞葬地意易曰王臣蹇蹇匪躬之故此借用其字)
(以言足蹇文選謝宣遠詩蹇步愧無良李善注引說又曰蹇跛也薛能詩曰青春背我堂堂去白髮欺人故故)
(生此亦借用言其棄世而去也)
書磨崖碑後
春風吹船著(音斫)浯溪扶藜上讀中興碑(浯溪在今永州中興頌元結次)
(山所作顔魯公書磨崖鐫刻蓋言安禄山亂肅宗復兩京事)平生半世看墨本摩挲
石刻鬢成絲(言垂老方見真刻退之石鼓歌曰誰復著手為摩挲老杜詩鄭公樗散鬢成絲)明
皇不作苞桑計顛倒四海由禄兒(易否卦之九五曰其亡其亡繫于苞桑注)
(云心存將危乃得固也元稹連昌宫詞曰廟謨顛倒四海搖唐書安禄山傳明皇以禄山為范陽節度禄山請)
(為貴妃養兒)九廟不守乘輿西萬官巳作烏擇栖(烏字或作鳥非唐書)
(明皇紀天寳十四載十一月禄山反十五載六月行在望賢宫七月次蜀郡又按禮樂志開元十年太廟為九)
(室蔡邕獨斷曰天子至尊不敢䙝瀆言之故託于乘輿也楚語曰五物之官陪屬萬為萬官古樂府有烏栖曲)
(史記世家曰鳥能擇木木豈能擇鳥乎禄山之反宰相陳希烈等皆臣賊)撫軍監國太子事
何乃趣取大物為(左傳太子從曰撫軍守曰監國唐書肅宗紀禄山反天寳十五載明皇避)
(賊行至馬嵬父老請留太子討賊明皇許之太子治兵于朔方七月即帝位于靈武尊皇帝曰上皇天帝本紀)
(贊曰肅宗雖不即尊位亦可以破賊莊子曰夫有土者有大物也又曰天下大物也趣音促)事有至
難天幸爾上皇跼蹐還京師(中興頌曰事有至難宗廟再安二聖重歡漢書霍去)
(病傳曰軍亦有天幸未嘗困絶也文選謝朓詩敕躬每跼蹐正月詩云謂天蓋高不敢不局謂地蓋厚不敢不)
(蹐注云局曲也蹐累足也上下皆可畏怖之言也肅宗紀至德二載十二月上皇天帝至自蜀都)内間
張后色可否外間李父頤指揮(唐書肅宗廢后張氏傳曰后與李輔國謀徒上)
(皇西内肅宗内制于后不敢謁西宫又宦者李輔國傳曰李揆以子姓事之號五父輔國妄言太上皇居近市)
(交通外人願徙太上皇入禁中太上皇曰吾兒用輔國謀不得終孝矣怏怏不豫至棄天下退之炭谷湫詩曰)
(羣怪儼伺候恩威在其顔漢書賈誼傳曰力制天下頤指如意)南内淒涼幾苟活高將
軍去事尤危(唐書明皇紀至自蜀郡居于興慶宫上元元年徙居西内興慶即南内也宦者高力)
(士傳曰先天初為右監門衛將軍加累驃騎大將軍從明皇幸蜀上皇還徙西内居十日為李輔國所誣長流)
(巫州按李輔國傳曰輔國詐請上皇按行宫中射生官遮道上皇驚幾墜馬力士厲聲曰五十年太平天子輔)
(國欲何事叱使下馬上皇執力士手曰微將軍朕且為兵死鬼)臣結舂陵二三策臣甫
杜鵑再拜詩(舂陵或作春秋非是元結舂陵行序曰漫叟授道州刺史道州舊四萬餘戶經賊已)
(來不滿四千到官未五十日承諸使徵求符牒二百餘封吾將守官靜以安人待罪而已此州是舂陵故地故)
(作舂陵行以達下情孟子曰吾於武成取二三策此借用杜甫杜鵑行曰我見常再拜重是古帝魂北征詩曰)
(臣甫憤所切)安知忠臣痛至骨世上但賞瓊琚詞(舊作豈知忠臣心憤)
(切後世但賞瓊琚詞史記荆軻傳曰每念之痛于骨髓漢書杜周傳注曰深刻至骨老杜詩世上兒子徒紛紛)
(木瓜詩曰報之以瓊琚)同來野僧(舊作殘僧)六七輩亦有文士相追隨
(曹子建詩曰清夜遊西園冠蓋相追隨)斷崖蒼蘚對立久涷雨為洗前朝
悲(老杜詩斷崖當白鹽楚詞九歌曰使涷雨兮灑塵涷音東暴雨也)
浯溪圖(陶岳零陵記曰浯溪在永州北水路一百餘里流入湘江此溪口水石奇絶唐上元)
(中容管經略使元結罷任居焉)
成子寫浯溪下筆便造極空濛得真趣膚寸已千尺(世說)
(佛經以為祛練神明則聖人可致簡文云不知得登峯造極不文選謝朓觀雨詩曰空濛如薄霧江淹詩悠悠)
(藴真趣膚寸見前注)只今中宫寺在昔漫郎宅更作老夫船檣竿
插蒼石(漫郎謂元結見前注結有浯溪銘序曰浯溪在湘水南北匯于湘愛其勝異遂家溪畔溪世無)
(名稱者也為自愛之故名曰浯溪埤蒼曰帆柱曰檣唐獨孤及招北客文曰摧檣折竿老杜詩前臨洪濤寬却)
(立蒼石大)
太平寺慈氏閣(元注云晩與曾公袞同登)
青玻瓈盆插千岑湘江水清無古今何處拭目窮表裏
太平飛閣暫登臨(退之詩谿呀巨壑頗黎盆文選楊德祖牋曰觀者駭視而拭目表裏山河)
(見前注文選謝靈運有登臨海嶠與從弟惠連詩按楚詞宋玉九辯曰登山臨水送將歸)朝陽不聞
皂蓋下愚溪但見古木陰(元結朝陽巖銘序曰永泰丙午中自舂陵至零陵愛其郭)
(中有水石之異泊舟尋之得巖與洞此邦之形勝也以其東向遂以朝陽命之續漢志曰中二千石皂蓋朱轓)
(元結時為舂陵郡刺史柳子厚愚溪詩序曰灌水之陽有溪焉東流入于瀟水或曰冉氏嘗居也故姓是溪為)
(冉溪余以愚觸罪謫瀟水上愛是溪入二三里得其尤絶者家焉更之為愚溪嘉木異石錯置皆山水之奇者)
(以余故咸以愚辱焉按愚溪在永州子厚嘗謫為司馬)誰與洗滌懷古恨坐有佳
客非孤斟(東京賦曰慨長思而懷古退之詩孤斟詎能醒)
題淡山巖二首(陶岳零陵記云淡山巖在永州西南狀如覆盂其地宜淡竹故云淡)
(山中有巖空闊可容數千人東南角有缺處仰望之如窗戶洞照甚明)
去城二十五里近天與隔盡俗子塵(王介甫澶州詩曰去都二百四十里)
(河流中間兩城峙文選謝朓詩曰囂塵自茲隔楚詞屈原漁父曰安能以皓皓之白蒙世俗之塵埃乎)春
蛙秋蠅不到耳夏凉冬暖總宜人(曹子建七啓曰温房則冬服絺綌清室則)
(中夏含霜老杜詩疎快頗宜人)巖中清磬僧定起洞口綠樹仙家春(陶岳)
(零陵記曰淡山巖唐咸通中僧元暢居于是至今香燈不絶按今巖側有佛寺洞口有道觀故此詩云僧定起)
(仙家春老杜詩清□樹杪磬遠謁雲端僧北山錄云如來滅後大迦葉昇須彌山頂擊銅犍椎起五百羅漢定)
(西天以有聲之物為犍椎即此方鐘磬也老杜詩洞口經春長薜蘿玉臺新詠吳邁遠擬樂府曰綠樹搖雲光)
惜哉次山世未顯不得雄文鑱翠珉(按元次山于永州有浯溪及朝陽巖)
(銘獨淡巖無有蓋是時未知名也陶岳零陵記載王伸浯溪詩云湘川嘉致有浯溪元結雄文向此題文選王)
(仲宣詩惜哉空爾為其字本出史記宓不齊傳柳子厚作韓君誌銘曰載刻兹珉)
淡山淡姓人安在徵君避秦亦不歸(零陵土人謂淡山以淡竹得名或云)
(嘗有淡姓居之王介甫梁王吹臺詩繁臺繁姓人埋滅隨蒿蓬徵君謂周貞實零陵記曰周貞實零陵人居淡)
(山石室秦始皇下詔徵之三徵皆不起遂化為石後漢黃憲傳天下號曰徵君此用其字)石門竹徑
幾時有瓊臺瑤室至今疑(上句用退之竹洞詩意)回中明潔坐十
客亦可呼樂醉舞衣(元次山有大回中小回中詩言樊水之回洑也此借用以言巖洞回)
(環其中虚明仰見天日可為張飲之地)閬州城南果何似永州淡巖天下
稀(老杜閬水歌曰閬州勝事可腸斷閬州城南天下稀)
明遠庵
遠公引得陶潛住美酒沽來飲無數我醉欲眠卿且去
只有空瓶同此趣(山谷有戲效禪月作遠公東林詠序云初遠法師居廬山下持律精苦過)
(中不受蜜湯而作詩換酒飲陶彭澤醉眠見前注空瓶同趣謂瓶空而亦臥也蓋張籍詩有酒盡卧空瓶之句)
(晉書孟嘉傳曰公未知酒中趣耳柳子厚西山宴遊記曰意有所極夢亦同趣)誰知明遠似遠
公亦欲我行庵上路多方挈取甕頭春大白梨花十分
注(樂天詩甕頭正是撆嘗時法書要錄曰山東云缸面猶河北稱甕頭謂初熟酒也說苑曰魏文侯與大夫)
(飲酒使公乘不仁為觴政曰飲不釂者浮以大白梨花謂酒杯樣製如此)與君深入逍遥遊
了無一物當情素(高僧傳支遁與劉系之等談莊子逍遙篇云各適性以為逍遥遁曰不然)
(夫傑跖以殘害為適性若適性為得者彼亦逍遥矣于是退而注逍遥篇傳燈錄仰山傳曰師問雙峯師弟近)
(日見處如何對曰據某甲見處實無一法可當情師曰汝解猶在境汝豈真能知無一法可當情者又汾州無)
(業傳曰常了一切空無一物當情是諸佛用心處戰國策蔡澤說應侯曰公孫鞅事孝王竭心謀示情素)道
卿道卿歸去來明遠主人今進步(元注云道卿浯溪僧陶淵明有歸去來詞)
(傳燈錄長沙岑禪師偈曰百尺竿頭須進步十方世界現全身)
玉芝園(并序)
去年三月清明蔣彦回喜太守監郡過其玉芝
園作詩十六韻二侯皆有報章今年三月余到
玉芝園記錄一時次其舊韻
春生瀟湘水風鳴澗谷泉過雨花漠漠弄晴絮翩翩名
園上朱閣觀後復觀前借問昔居人岑絶無炊煙人生
須富貴河水清且漣百年共如此安用涕潺湲(退之詩柳花還)
(漠漠選詩里無曲突煙漢書楊憚傳曰人生行樂耳須富貴何時左傳曰俟河之清人壽幾何伐檀詩曰河水)
(清且漣猗楚詞曰横流涕兮潺湲)蔣侯真好事杖屨喜接連車載溪中
骨推排若差肩厭看孔壬面醜石反成妍(溪中骨謂石也漢書朱買)
(臣傳曰相推排陳列中庭拜謁曲禮注曰肩隨者與之並行差退元稹作老杜墓銘曰李白樂府歌詩誠亦差)
(肩于子美矣書曰巧言令色孔壬選詩曰皎潔不成妍)感君勸我醉吾亦無間然
亂我朱碧眼空花墜便翾行動須人扶那能金石堅(魯論)
(曰禹吾無間然矣太白詩曰催絃拂柱與君飲看朱成碧顔始紅韻書曰翩翾小飛也又曰便翾輕麗也此借)
(用老杜詩此生已媿須人扶文選古詩曰人生非金石豈能長壽考漢書賈誼傳曰堅若金石)愛君雷
氏琴湯湯發朱絃但恨賞音人大半隨逝川(雷氏蜀人善製琴為)
(世所寶家語曰伯牙鼓琴鍾子期聽之伯牙志在泰山子期曰善哉巍巍乎若在泰山少選之間志在流水子)
(期曰善哉湯湯乎若在流水子期死伯牙鼓琴絶絃終身不復鼓賞音逝川並見前注)平生有詩
罪如痼不可痊今當痛自改三釁復三湔(柳子厚答崔黯書曰凡人)
(好詞工書者皆病癖也吾不幸早得二病纏結心腑牢甚願斯須忘之而不克文選劉公幹詩余嬰沈痼疾李)
(善注引禮記曰身有痼疾說文曰痼久也三釁三浴見前注退之詩懼終莫洗湔)
遊愚溪(并序)
三月辛丑同徐靖國到愚溪過羅氏修竹園入
朝陽洞蔣彦回陶介石僧崇慶及余子相步及
余于朝陽巖徘徊水濱久之有白雲出洞中散
漫洞口咫尺欲不相見介石請作五字記之
意行到愚溪竹輿鳴擔肩(韓孟城南聯句曰刈熟擔肩赬)冉溪昔居人
埋没不知年偶託文字工遂以愚溪傳柳侯不可見古
木蔭濺濺(冉溪見前注劉禹錫詩會書團扇上知君文字工柳子厚石澗記曰交絡之流觸激之音)
(皆在牀下翠羽之木龍鱗之石均蔭其上柳侯字見退之羅池廟碑楚詞曰石瀨兮淺淺按淺與賤同濺濺水)
(疾流貎音箋)羅氏家瀟東瀟西讀書園笋茁不避道檀欒搖
春煙(梁王兔園賦曰修竹團欒夾池水)下入朝陽巖次山有銘䥴蘚石
破篆文不辨瞿李袁(次山銘見前注次山陽華巖銘曰江華縣大夫瞿令問藝兼篆籀俾)
(依石經刻之法書苑云李陽冰趙郡人善小篆袁氏未詳)嵌竇響笙磬洞中出寒泉
同遊三五客拂石弄潺湲(老杜詩遠川曲通流嵌竇潛洩瀨詩曰笙磬同音又曰爰)
(有寒泉在浚之下謝靈運詩乘月弄潺湲)俄頃生白雲似欲駕我仙吾將從
此逝挽牽遂回船(文選江賦曰千里俄頃莊子曰乘雲氣御飛龍而遊乎四海之外漢書高)
(帝紀曰吾亦從此逝矣挽牽言為其子所挽留也太白詩出門妻子強牽衣又曰稽山無賀老空棹酒船回退)
(之詩波惡強牽挽)
代書寄翠巖新禪師(黃龍死心悟新和尚晦堂老人之嫡子叢林謂之新孟八)
(初住洪州分寧之雲巖次住西山翠巖後住黃龍山谷嘗參晦堂新清二老蓋其道伴)
山谷青石牛自負萬鈞重(舒州皖公三祖僧璨大師道場是為山谷寺西北有石牛)
(洞其石狀如伏牛因以為名錢紳同安志云初李伯時畫魯直坐于石牛上魯直因自號山谷道人)八風
吹得行處處是日用又將十六口去作宜州夢(寒山子詩曰寒)
(山無漏巖其巖甚濟要八風吹不動萬古人傳妙此反用之按寶積經及大毗婆沙論以利衰毁譽稱譏苦樂)
(為八風大毗婆沙論又曰佛亦曾遇此世八法如何說佛解脱答曰雖遇此事而不生染故說解脱傳燈錄龐)
(居士傳石頭問曰子自見老僧已來日用事作麽生呈一偈云日用事無别唯吾自偶諧頭頭非取捨處處勿)
(張乖朱紫誰為號丘山絶點埃神通并妙用運水及搬柴老杜詩兩京三十口雖在命如絲梅聖俞贈歐陽□)
(詩曰又隨落花飛去作江西夢杜牧之詩有云十年一覺揚州夢時山谷擕其子舍并亡弟知命骨肉俱往)
苦憶新老人是我法梁棟信手斫方圓規矩一一中(高僧)
(羅什傳曰釋慧遠學貫羣經棟梁遺法潙山禪師警策亦云心期佛法棟梁用作後來龜鏡樂普禪師頌曰入)
(荒田不棟信手拈來草莊子曰方者中矩圓者中規)遙思靈源叟分坐法席共(靈源)
(叟名唯清亦嗣晦堂新之法弟也後住黃龍法華經曰爾時多寶佛于寶塔中分半座與釋迦牟尼佛而作是)
(言釋迦牟尼佛可就此座又按雜阿含經云尊者迦葉著弊衲衣來詣佛所時諸比丘心生輕慢世尊告摩訶)
(迦葉于此半坐我今竟知誰先出家汝耶我耶彼諸比丘心生恐怖身毛皆竪)聊持楚狂句往
作天女供(楚狂見前注維摩詰曰時維摩詰室有一天女見諸天人聞所說法便現其身即以天花)
(散諸菩薩大弟子上)嶺上早梅春參軍慙獨弄(宜州在嶺南此句謂違去道伴無與)
(共禪悦游戲爾獨弄俳優本出俗諺按因話錄曰肅宗宴宫中女優有弄假官戲其綠衣秉簡者謂之參軍樁)
戲答歐陽誠發奉議謝余送茶歌
歐陽子出陽山山奇水怪有異氣生此突兀能豹顔(退之)
(送區冊序曰陽山天下之窮處也陸有丘陵之險水有江流悍急横波之石又送廖道士序曰郴之為州當中)
(州清淑之氣蜿蟺扶輿磅礴而鬱積其水土之所生神氣之所感必有魁奇忠信才德之民生于其間又送張)
(道士詩曰張侯嵩高來面有熊豹姿按陽山隸連州)飲如江入洞庭野詩成十手
不供寫(唐人詩酒腸俱逐洞庭寬莊子曰帝張樂于洞庭之野老杜有石硯歌曰揮灑容數人十手可)
(對面)老來抱璞向涪翁東坡原是知音者(抱璞用卞和事見前注後漢方)
(術郭玉傳有老父漁釣涪水因號涪翁山谷謫涪州别駕亦嘗以自稱或云涪皤)蒼龍璧官焙
香涪翁投贈非世味自許詩情合得嘗(退之詩吾老世味薄東坡詩亦)
(云吾衰向老世味薄所好未衰唯飲茶薛能謝王彦威寄茶詩云麤官乞與真抛却頼有詩情合得嘗)却
思翰林來餽光禄酒兩家水鑑共寒光(翰林謂東坡按漢制光禄卿有)
(良醖署水鏡見前注)予乃安敢比東坡有如玉盤金叵羅直相千
萬不啻過(漢書曹參傳惠帝曰朕乃安敢望先帝此用其語律應劭漢官儀曰封禪壇南有玉盤北)
(史祖珽竊金叵羅蔵髻中李太白詩蒲萄酒金叵羅孟子曰或相千萬老杜詩方駕曹劉不啻過)愛公
好詩又能多老夫何有更横戈奈此于思百戰何(退之詩云)
(四句意能多又詩文戰誰與敵浩汗横戈鋋左傳華元巡功城者謳曰于思于思棄甲復來使其驂乘謂之日)
(牛則有皮犀兕尚多棄甲則那注云于思多鬚之貎歐陽君必多髯故用此事)
到桂州
桂嶺環城如鴈蕩平地蒼玉忽嶒峨(鴈蕩山在今温州)李成不
在郭熙死奈此百嶂千峰何(名畫評曰李成營丘人能畫山水林木當時稱為第)
(一張文懿公詩曰李成謝世范寬死唯有高陽許道寧退之石鼓歌曰少陵無人謫仙死才薄其奈石鼓何)
答許覺之惠桂花椰子茶盂二首
萬事相尋榮與衰故人别來鬢成絲(選詩纏綿自相尋老杜詩鄭公樗散)
(鬢成絲)欲知歲晩在何許唯說山中有桂枝(文選阮嗣宗詩良辰在何)
(許劉安招隱士曰桂樹叢生兮巖之幽又曰攀援桂枝兮聊淹留)
碩果不食寒林梢剖而器之如懸匏故人相見各貧病
且可烹茶當酒肴(易剥卦之上九曰碩果不食文選陸士衡歎逝賦步寒林而悽惻張景陽)
(七命曰剖椰子之殼按劉淵林吳都賦注云椰樹似檳榔實大如匏核可作飲器家語曰剖而食之甜如蜜魯)
(論曰其使人也器之潘岳笙賦河汾之寶有曲沃之懸匏焉頍弁詩爾酒既旨爾肴既嘉)
以椰子茶瓶寄德孺二首
碩果霣林梢可以代懸匏攜持二十年煑茗當酒肴我
今禦魑魅學打衲僧包聊持堅重器遺我金石交(祖庭事苑)
(載打包說曰毗柰耶雜事云佛言苾芻應以袋盛衣今禪人腰囊亦承佛之制也詩中所用字並見前注左傳)
(祈招之詩曰式如玉式如金注云取其堅重劉師服石鼎聯句云徒示堅重性)
炎丘椰木實入用隨茗椀譬如楛矢砮但貴從來遠(家語)
(曰孔子在陳有隼集陳侯之庭而死楛矢貫之石砮其長尺有咫惠公使人持隼如孔子館而問焉孔子曰隼)
(之來遠矣此肅慎氏之矢注云楛木名砮箭鍭韓詩外傳曰黃鵠無五德君猶貴之以其所從來者遠矣)往
時萬里物今在籬落間知公一拂拭想我瘴霧顔(上兩句山)
(谷自況世說桓玄就桓崖求桃不得佳者玄與殷仲文書曰德之休明則肅慎氏貢其楛矢如其不爾籬壁間)
(物亦不可得此借用籬落見前注)
寄黃龍清老三首
萬山不隔中秋月一鴈能傳寄遠書(退之詩東西南北皆欲往千江隔兮)
(萬山阻謝莊月賦曰隔千里兮共明月老杜詩邊秋一鴈聲)深密伽陁枯戰筆真成
相見問何如(佛書有解深密經涅槃經曰因本經以偈頌名祇夜餘有說四句偈名伽陁祖庭事)
(苑曰伽陁此云諷頌或名直頌謂直以偈說法法書苑曰平磔法口訣云不遲不疾戰筆側去此借用末句謂)
(見其翰墨千里如對面也老杜詩道甫問訊今何如)
風前橄欖星宿落日下桄榔羽扇開(異物志曰橄欖生南海浦嶼□八月)
(乃熟木高大難採以鹽擦木身其實自落嶺表錄云桄榔樹身皮葉與蕃棗檳榔等小異羽扇見前雉尾注)
昭默堂中有相憶清秋忽遣化人來(僧寶傳曰清老居黃龍未幾寶覺歿)
(即移疾居昭默堂頽然坐一室古詩上有長相憶下有加餐食維摩經云維摩詰不起于座居衆會前化作菩)
(薩而告之曰汝往上方界分有國名衆香佛號香積彼諸大士見化菩薩即以問佛佛告之曰維摩詰為諸菩)
(薩說法故遣化來列子曰周穆王時西域之國有化人來)
騎鱸覓驢但可笑非馬喻馬亦成癡(傳燈錄誌公大乘讚曰不解即心即)
(佛真似騎驢覓驢莊子曰以馬喻馬之非馬不若以非馬喻馬之非馬也两句皆言知道者少)一天月
色為誰好二老風流只自知(老杜宿讚公房詩云相逢今夜宿隴月向人圓又詩)
(不知明月為誰好又寄贊上人詩云與子成二老來往亦風流孟子二老者天下之大老也此借用其字)
宜陽别元明用觴字韻
霜鬚八十期同老酌我仙人九醖觴(元注云術者言吾兄弟皆壽八十近)
(得重醖法甚妙西京雜記漢制宗廟八月飲酎用九醖)明月灣頭松老大永思堂
下草荒涼(明月灣永思堂皆在雙井堂在先墓之側故以永思為名老杜詩惆悵老大藤況吟屈蟠)
(樹退之書曰窮居荒涼草樹茂密按文選北山移文曰石徑荒涼徒延佇)千林風雨鶯求友
萬里雲天鴈斷行(言鳥猶求友而我獨與兄别也樂天詩樹集鶯朋友雲行鴈弟兄劉禹錫)
(詩見鴈隨兄去聽鶯求友聲又詩斷行隨鴈翅孤嘯聳鳶肩)别夜不眠聽鼠囓非關
春茗攪枯腸(别緒難為惰自不能寐非以茗椀破腄也盧仝茶歌三椀搜枯腸)
和范信中寓居崇寧遇雨二首
范侯來尋八桂路走避俗人如脱兔(山海經曰桂林有八樹在番禺東孫)
(子曰後如脱兔敵不及距)衣囊夜雨寄禪家行潦升階漂兩屨(漢書王吉)
(傳曰所載不過囊衣詩曰泂酌彼彼潦曲禮曰戶外有二屨)遣悶悶不離眼前避愁
愁已知人處(老杜有遣悶詩庾信愁賦日閉戶欲驅愁愁終不肯去深蔵欲避愁愁巳知人處)
慶公憂民苖未立旻公憂木水推去(慶旻蓋崇寧兩禪僧漢書劉章傳曰)
(立苗欲疏)兩禪有意開壽域歲晩築室當百堵(徽宗崇寧三年詔天下置)
(崇寧寺觀為上祈年漢書王吉傳曰驅一世之民躋之仁壽之域斯干詩曰築室百堵)他時無屋
可蔵身且作五里公超霧(無屋蔵身蓋宗門中事船子和尚謂夾山云汝向去直須)
(蔵身處没蹤跡没蹤跡處莫蔵身謝承後漢書曰張楷字公超性好道術能作五里霧)
當年游俠成都路黃犬蒼鷹代狐兔(范君蓋西蜀人漢書司馬遷傳贊曰)
(序遊俠則退處士而進姦雄選詩曰京華游俠窟)二十始肯為儒生行尋丈人
奉巾屨(巾屨見前注)千江渺然萬山阻抱衣一囊遍處處或
持劍掛宰上回亦有酒罷壺中去(退之詩千江隔兮萬山阻又云情多地遐)
(兮徧處處史記曰吳季札北過徐徐君好季札劍口不敢言季札知之而使上國未獻還至徐徐君巳死乃解)
(其寶劍繫徐君冢樹而去曰始吾已心許豈以死倍吾心哉公羊傳曰宰上之木拱矣注云宰冢也後漢費長)
(房傳市中有老翁賣藥懸一壺于肆頭及市罷輒跳入壺中長房詣翁翁乃與俱人壺中唯見玉堂嚴麗旨酒)
(嘉肴盈衍其中共飲畢而出翁曰我神仙之人以過見責今事畢當去子寧能相隨乎)昨來禪榻
寄曲肱上雨傍風破環堵(退之南海廟碑曰卜雨傍風無所蓋障禮記曰儒有環堵)
(之室)何時鯤化北溟波好在豹隱南山霧(見前注樂天詩好在李使君)
乞鍾乳于曾公袞
寄語曾公子金丹幾時熟願持鍾乳粉實此罄懸腹(江文)
(通别賦曰鍊金鼎而方堅李善注云鍊金為丹之鼎也抱朴子曰鄭君唯見授金丹之經罄懸言其空也左傳)
(曰室如懸罄)遙憐蟹眼湯已化鵝管玉(蟹眼湯見前注按雷公修事鍾乳法再三)
(以水煮之然後入臼搖如粉篩過研之陶隱居注本草鍾乳條云性通中輕薄如鵝翎管碎之如瓜甲中無鴈)
(齒光明者為善)刀圭勿妄傳此物非碌碌(退之詩金丹别後知傳得乞取刀圭救病)
(身按本草云刀圭者十分方寸七之一此物見前注後漢書禰衡曰餘子碌碌莫足數也)
山谷内集詩注卷二十
