李太白集分類補註卷三十
宋楊齊賢集註
元蕭士贇補註
銘(二首)碑五(首)文(二首總九首)
化城寺大鐘銘(并序)
噫天以震雷鼓羣動佛以鴻鐘驚大夢而能發揮沉潛
開覺茫蠢則鐘之取象其義博哉夫揚音大千所以清
真心警俗慮協響廣樂所以達元氣彰天聲銘勲皇宮
所以旌豐功昭茂德莫不配美金鼎增輝寶坊仍事作
制豈徒然也粤有唐宣城郡當塗縣化城寺大鐘者量
函千盈蓋邑宰李公之所剏也公名有則系玄元之英
蕤茂列聖之天枝生于公族貴而秀出少藴才略壯而
有成西逾流沙立功絶域帝疇乎厥庸始學古從政歴
宰潔白聲聞于天天書褒榮輝之簡牘稽首三復子孫
其傳天寶之初鳴琴此邦不言而治日計之無近功歲
計之有大利物不知化潛臻小康神明其道越不可尚
方入于禪關覩天宮崢嶸聞鐘聲瑣屑乃謂諸龍象曰
盍不建夫法鼓樹之層臺使羣聾六時有所歸仰不亦
美乎於是發一言以先覺舉百里而咸應秋毫不挫人
多子來銅崇朝而山積工不日而雲會乃採鳬氏撰鳴
鐘火天地之爐扇陰陽之炭回禄奮怒飛廉震驚金精
轉涾以融熠銅液星熒而熣燦光噴日道氣敵天維紅
雲點於太清紫煙矗於遙海烜爀宇宙功侔鬼神瑩而
察之吁駭人也爾其龍質炳發虎形躨跜縻金索以上
絙懸寶樓而迭擊傍振萬壑高聞九天聲動山以隱隱
響奔雷而闐闐赦湯鑊於幽途息劒輪於苦海景福肹
蠁被于人天非李公好謀而成弘濟羣有孰能與於此
乎丞尉等並衣冠之龜龍人物之標準大雅君子同僚
盡心聞善賈勇贊成厥美寺主昇朝閒心古容英骨秀
氣洒落毫素謙柔笑言海受水而皆納鏡無形而不燭
直道妙用乃如是言常虛懷忘情潔已利物是人行空
寂不動見如來有若上座靈隱都維那則舒名僧曰暉
藴虛常因調護賢哉六開士普聞八萬法深入禪惠精
修律義將博我以文章求我以述作功德大海酌而難
名遂與六曹豪吏姑熟賢老乃緇乃黃鳬趨梵庭請揚
宰君之鴻美白昔忝侍從備于辭臣恭承德音敢闕清
風之頌其辭曰
雄雄鴻鐘砰隱天雷鼓霆擊驚大千合號烜爀聲無邊
摧慴魑魅招靈仙傍極六道極九泉劒輪輟苦期息肩
湯鑊猛火停熾燃愷悌賢宰人父母興功利物信可久
德方金鐘永不朽
天門山銘
梁山博望關扄楚濱夾據洪流實為吳津兩坐錯落如
鯨張鱗惟海有若惟川有神牛渚怪物目圍車輪光射
島嶼氣凌星辰卷沙揚濤溺馬殺人國泰呈瑞時訛返
珍開則九江納錫閉則五嶽飛塵天險之地無德匪親
溧陽瀨水貞義女碑銘(并序)
皇唐葉有六聖再造八極鏡照萬方幽明咸熙天秩有
禮自太古及今君君臣臣烈士貞女采其名節尢彰可
激清頽俗者皆掃地而祠之蘭蒸椒漿歲祀罔缺而兹
邑貞義女光靈翳然埋冥古遠琬琰不刻豈前修博達
者為邦之意乎貞義女者溧陽黃山里史氏之女也以
家溧陽史闕書之歲三十弗移天于人清英潔白事母
純孝手柔荑而不龜身擊漂以自業當楚平王時平王
虐忠助讒苛虐厥政芟於尚斬於奢血流于朝赤族伍
氏怨毒於人何其深哉子胥始東奔勾吳月涉星遁或
七日不火傷弓於飛逼迫於昭關匍匐於瀨渚捨車而
徒告窮此女目色以臆授之壺漿全人自沉形與口滅
卓絶千古聲凌浮雲激節必報之讐雪誠無疑之地難
乎哉借如曹娥潛波理貫於孝道聶姊殞肆槩動於天
倫魯姑棄子以却三軍之衆漂母進飯沒受千金之恩
方之於此彼或易爾卒使伍君開張闔閭傾蕩鄢郢吳
師鞭屍於楚國申胥泣血於秦庭我亡爾存亦各壯志
張英風於古今雪大憤於天地微此女之力雖有為之
士焉能咆哮烜爀施於後世也望其溺所愴然低徊而
不能去每風號吳天月苦荆水響像如在精魂可悲惜
其投金有泉而刻石無主哀哉邑宰榮陽鄭公名晏家
康成之學世子産之才琴清心閒百里大化有若主簿
扶風竇嘉賓縣尉廣平宋陟丹陽李濟南朝陳然清河
張昭皆有卿才霸略同事相協緬紀英淑勒名道周雖
陵頽海竭文或不死其辭曰
粲粲貞女孤生寒門上無所天下報母恩春風三十花
落無言乃如之人激漂清源碧流素手縈彼潺湲求思
不可秉節而存伍胥東奔乞食於此女分壺漿滅口而
死聲動列國義形壯士入郢鞭屍還吳雪恥投金瀨沚
報德稱美明明千秋如月在水
天長節使鄂州刺史韋公德政碑(并序)
太虛既張惟天之長所以白帝真人當高秋八月五日
降西方之金精採天長為名將傳之無窮紀聖誕之節
也我高祖創業太宗成之三后繼統王猷如一大盜間
起開元中興力倍造化功包天地不然何能遏犧農之
頽波返淳朴於太古雖軒后至道猶聞蚩尤之師今網
漏吞舟而胡夷起於轂下先天文武孝感皇帝越在明
兩總戎扶風正帝車於北斗拯横流於鯨口迴日轡於
西山拂蒙塵於帝顔呼吸而收兩京烜爀而安六合歴
列辟而罕匹顧將來而無儔太陽重輪合耀並出宇宙
翕變草木增榮一麾而靜妖氛成功不處五讓而傳劒
璽德冠樂推於戲昔堯及舜禹皆無聖子審歴數去已
終大寶假人飾讓以成千載之美未若以文明鴻業受
之元良與天同休相統億祀則我唐至公而無私越三
聖而殊軌騰萬人之喜氣爛八極之祥雲上皇思汾陽
而高蹈解負重於吾君能事斯畢與人更始乃展祀郊
廟望秩山川方掩骼於河洛弔人於幽燕但誅元兇不
問小罪噫大塊之氣歌炎漢之風雲滂洋雨汪濊澡渥
澤除瑕纇削平國步改號乾元至矣哉其雄圖景命有
如此者我邦伯韋公大彭之洪裔扶楊之貴族雄略邁
古高文變風運當一賢才堪三事歴職剖劇能聲旁流
振繡而白筆横冠分符而彤襜入境曩者永王以天人
授鉞東巡無名利劒承㗋以脅從壯心堅守而不動房
陵之俗安於太山休弈列郡去若始至帝召岐下深嘉
直誠移鎮夏口救時艱也慎厥職康乃人減兵歸農除
害息暴大水滅郭洪霖注川人見憂於魚鼈岸不辨於
牛馬公乃抗辭正色言于城隍曰若三日雨不歇吾當
伐喬木焚清祠精心感動其應如響無何中使銜命徧
祈名山廣徵牲牢驟欲致祭公又盱衡而稱曰今主上
明聖懷於百靈此淫昏之鬼不載祀典若煩國禮是荒
巫風其秉心達識皆此類也物不知化如登春臺有若
江夏縣令薛公揖四豪之風當百里之寄幹蠱有立含
章可貞遵之典禮恤疲於和樂政其成也臻於小康中
京重覩於漢儀列郡還聞於舜樂選鄂之勝帳于東門
乃登豳歌擊土鼓祀蓐收迎田祖招搖迴而大火乃落
閶闔啟而涼風始歸笙竽和籥之音象星辰而迭奏吳
楚巴渝之曲各土風而備陳禮容有穆簪笏列序羅衣
蛾眉立乎玳瑁之上班劍虎士森乎翠幕之前千變百
戲分曹賈勇藺子跳劒迭躍流星之輝都盧尋橦倒掛
浮雲之影百川繞郡落天鏡於江城四山入牖照霜空
之海色獻觴醉於晩景舞袖紛於廣庭鶴髮之叟鴈序
而進曰恭聞天子無戲言恐轉公以大用老父不畏死
願留公以上聞悅坐棠而飡風庶刻石以賓美白觀樂
入楚聞韶在齊採諸行謠遂作頌曰
爽朗太白雄光下射崢嶸金天華嶽旁連降精騰氣赫
矣昭然誕聖五日垂休萬年孽胡挺災大人有作雷霆
發揚欃槍乃落九服交泰五雲縈薄掃雪屯蒙洗清寥
廓軒后訪道來登蛾眉上皇西去異代同時六龍轉駕
兩曜迴規重遭唐主更覩漢儀肅肅韋公大邦之翰秀
骨嶽立英謀電斷宣風樹聲遠威逆亂不長不極樂奏
爭觀丸劒揮霍魚龍屈盤東迴舞袖西笑長安頌聲載
路豐碑是刊
比干碑(并序)
太宗文皇帝既一海内明君臣之義貞觀十九年征島
夷師次殷墟乃詔贈少師比干為太師諡曰忠烈公遣
大臣持節弔祭申命郡縣封墓葺祠置守冢以少牢時
享著於甲令刻於金石故比干之忠益彰臣子得述其
志昔商王受毒痡於四海悖于三正肆厥淫虐下罔敢
諍於是微子去之箕子囚之而公獨死之非夫捐生之
難處死之難故不可死而死是輕其生非孝也可死而
不死是重其死非忠也王曰叔父親其至焉國之元臣
位莫崇焉親不可以觀其危眤不可以忘其祖則我臣
之業將墜於泉商王之命將絶于天整扶其顛遂諫而
死剖心非痛亡殷為痛公之忠烈其若是焉故能獨立
危邦横抗興運周武以三分之業有諸侯之師實其十
亂之謀總其一心之衆當公之存也乃戢彼西土及公
之喪也乃觀乎孟津公存而殷存公喪而殷喪興亡相
繫豈不重歟且聖人立教懲惡勸善而已矣人倫大統
父子君臣而已矣少師存則垂其統歿則垂其教奮乎
千古之上行乎百王之末俾夫淫者懼佞者慙義者思
忠者勸其為戒也不亦大哉而夫子稱殷有三仁是豈
無微旨又嘗聞之曰存其身存其宗亦仁矣存其名(一作)
(身)存其祀亦仁矣亡其身圖其國亦仁矣若進死者退
生者狂狷之士將奔走之褒生者貶死者宴安之人將
寘力焉故同歸諸仁各順其志殊塗而一揆異行而齊
致俾後人優柔而自得焉蓋春秋微婉之義必將建皇
極立彝倫闢在三之門垂不二之訓以明知于世則夫
人臣者既移孝於親而致之於君焉有聞親失而不諍
親危而不救從容安地而自得甚哉不然矣夫孝於其
親人之親皆欲其子忠於其主人之主皆欲其臣故歴
代帝王皆欲精顯周武下車而封其墓魏武南遷而創
其祠我太宗有天下禋百神盛其禮追贈太師諡曰忠
烈申命郡縣封墓葺祠置守冢五家以少牢時享著於
甲令刻于金石於戲哀傷列辟主君封德正與神明秩
視郡王身滅而榮益大世絶而祀愈長然後知忠烈之
道激天感人深矣天寶十祀余尉于衞拜首祠堂魄感
精動而廟在鄰邑官非式閭斵石銘表以志丕烈銘曰
縻軀非仁蹈難非智死於其死然後為義忠無二軀烈
有餘氣正直聰明至今猛視咨爾來代為臣不易
武昌宰韓君去思頌碑(并序)
仲尼大聖也宰中都而四方取則子賤大賢也宰單父
人到于今而思之乃知德之休明不在位之高下其或
繼之者得非韓君乎君名仲卿南陽人也昔延陵知晉
國之政必分於韓獻子雖不能遏屠岸之誅存孤嗣趙
太史公稱天下陰德也其賢才羅生列侯十世不亦宜
哉七代祖茂後魏尚書令安定王五代祖鈞金部尚書
曾祖晙銀青光禄大夫雅州刺史祖泰曹州司馬考睿
素朝𣪚大夫桂州都督府長史分茅納言剖符佐郡奕
葉明德休有烈光君乃長史之元子也妣出自錢氏及
長史即世夫人早孀弘聖善之規成名四子文伯孟軻
二母之儔歟少卿當塗縣丞感慨重諾死節於義雲卿
文章冠世拜監察御史朝廷呼為子房紳卿尉高郵才
名振耀幼負美譽君自潞州銅鞮尉調補武昌令未下
車人懼之既下車人悅之惠如春風三月大化姦吏束
手豪宗側目有爨玉者三江之巨横白額且去清琴高
張兼操刀永興二邑同化時鑿齒磨牙而兩京宋城易
子而炊骨吳楚轉輸蒼生熬然而此邦晏如襁負雲集
居未二載戸口三倍其初銅鐵等珍未擇地而出大冶
鼓鑄如天降神既烹且爍數盈萬億公私共賴之官絶
請託之求吏無絲毫之犯本道採訪大使皇甫公侁聞
而賢之擢佐輶軒多所弘益尚書右丞崔公禹稱之於
朝相國崔公渙特奏授鄱陽令兼攝數縣所謂投刃而
皆虛為其政而則理成去若始至人多懷恩新宰王公
名庭璘嚴然太華浼然洪河含章可貞幹蠱有立接武
比德絃歌連聲服美前政聞諸耆老與邑中賢者胡思
泰一十五人及諸寮吏式歌且舞願揚韓公之遺美白
採謠刻石而作頌曰
峨峨楚山浩浩漢水黃金之車大吳天子武昌鼎據實
為帝里時囏世訛薄俗如燬韓君作宰撫兹遺人滂汪
王澤猶鴻得春和風潛暢惠化如神刻石萬古永思清
塵
虞城縣令李公去思頌碑(并序)
王者立國君人聚𣪚六合咸土以百里雷其威聲革其
俗而風之漁其人而涵之其猶衆鮮洋洋樂化在水波
而動之則憂頳尾之刺作焉徐而清之則安頒首之頌
興焉苟非大賢孰可育物而能光昭絃歌卓立振古則
有虞城宰公焉公名錫字元勲隴西成紀人也高祖楷
隋上大將軍緜益原三州刺史封汝陽公曾祖騰雲皇
朝廣茂二州都督廣武伯祖立節起家韓王府記室參
軍襲廣武伯父浦郢海淄唐陳五州刺史魯郡都督廣
平太守襲廣武伯皆納忠王庭名鏤鐘鼎侯伯繼跡故
可略而言焉公即廣武伯之元子也年十九拜北海壽
光尉心不挂細務口不言人非羣吏罕測望風敬憚秩
滿轉右武衞倉曹參軍次任趙郡昭應縣令奉詔修建
初啟運二陵總徒五郡支用三萬貫舉築雷野不鞭一
人功成餘八千貫其幹能之聲大振乎齊趙矣時名卿
巡按陵有黃赤氣上衝太微𣪚為慶雲數千處蓋精勤
動天地也如此因粉圖奏名編入國史天寶四載拜虞
城令而天章寵榮俾金玉王度烱若七耀昭回堂隅於
戲敬之哉按其善政作訓以理其俗魯而木舒而徐急
則狼戾緩則鳥𣪚公酌以鈞道和之琴心於是安四人
敷五教處必糲食行惟單車觀其約而吏儉仰其敬而
俗讓激直士之素節揚廉夫之清波三月政成隣封取
則因行春見枯骸於路隅惻然疚懷出俸而葬由是百
里掩骼四封歸仁有居喪行號城市者習以成俗公勖
之親隣厄以凶事而鰥寡惸獨衆所頼焉可謂變其頽
風永錫爾類先時邑中有聚黨横猾者實惟二耿之族
幾百家焉公訓為純人易其里曰大忠正之里北境黎
丘之古鬼焉或醉父以刃其子自公到職蔑聞為災官
宅舊井水清而味苦公下車嘗之莞爾而笑曰既苦且
清足以符吾志也遂汲用不改變為甘泉蠡丘館東有
三柳焉公往來憩之飲水則去行路勿翦比于甘棠鄉
人田樹而書頌四十有六篇惟公志氣塞乎天地德音
發乎聲容縞乎若寒崖之霜湛乎若清川之月彈惡雪
善速若箭飛尤能筆工新文口吐雅論天下美士多從
之遊非汝陽三公二伯之積德則何以生此邑之賢老
劉楚瓌等乃相謂曰我李公以神明之化大賴于虞人
虞人陶然歌咏其德官則敬去則思山川鬼神猶懷之
況于人乎乃咨羣寮興去思之頌縣丞王彦暹員外丞
魏陟主簿李詵縣尉李向趙濟盧榮等同德比義好謀
而成相與採其瓌蹤茂行俾刻石篆美庶清風令名奮
乎百世之上其詞曰
激揚之水兮白石有鑿李公之來兮雪虞人之惡厥德
孔昭折獄既清五教大行殷雲雷之聲既父其父又子
其子春之以風化成草靡乃影我崗乃雨我田陽無驕
僭四載有年人戴公之賢猶百里之天棄金往矣茫如
墜川哀喪惠博掩骼仁深苦井變甘兇人易心三柳勿
翦永思清音
為竇氏小師祭璿和尚文
年月日某謹以齋蔬之奠敢昭告於和尚之靈伏惟和
尚降靈自天依化遊世角立獨出嶷然生知鳳凰開九
苞之翼豫章横萬頃之陂始傳燈而納照因落髮以從
師邁龍象以蹴踏為天人之羽儀紹釋風於西域迴佛
日於東維若大塊之噫氣鼓和風而一吹熱惱清灑道
芽榮滋走吳楚以宗仰將掃地而歸之嗚呼來無所從
去復何適水還火歸蕭𣪚本宅寶舟輟棹禪月掩魄痛
一往而無蹤愴霜林之變白某早承訓誨偏荷恩慈忝
飡風於法侣旋落陰於禪枝號無輟響泣有餘悲手撰
茗藥精誠嚴思冀神道之昭格庶明靈而饗之
為宋中丞祭九江文
謹以三牲之奠敬祭於長源公之靈惟神包括乾坤平
準天地劃三峽以中斷疏九道以爭奔綱紀南維朝宗
東海牲玉有禮祀典無虧今萬乘蒙塵五陵慘黷蒼生
悉為白骨赤血流於紫宫宇宙倒懸攙槍未滅含識結
憤思剪元兇而況參列雄藩各當重寄遵奉王命大舉
天兵照海色於旌旗肅軍威於原野而洪濤渤潏狂颷
振驚惟神使陽侯卷波羲和奉命樓船先濟士馬無虞
掃妖孽於幽燕斬鯨鯢於河洛惟神祐我降休於民敬
陳精誠庶垂歆饗
李太白集分類補註卷三十
李太白集分類補註卷三十
宋楊齊賢集註
元蕭士贇補註
銘(二首)碑五(首)文(二首總九首)
化城寺大鐘銘(并序)
噫天以震雷鼓羣動佛以鴻鐘驚大夢而能發揮沉潛
開覺茫蠢則鐘之取象其義博哉夫揚音大千所以清
真心警俗慮協響廣樂所以達元氣彰天聲銘勲皇宮
所以旌豐功昭茂德莫不配美金鼎增輝寶坊仍事作
制豈徒然也粤有唐宣城郡當塗縣化城寺大鐘者量
函千盈蓋邑宰李公之所剏也公名有則系玄元之英
蕤茂列聖之天枝生于公族貴而秀出少藴才略壯而
有成西逾流沙立功絶域帝疇乎厥庸始學古從政歴
宰潔白聲聞于天天書褒榮輝之簡牘稽首三復子孫
其傳天寶之初鳴琴此邦不言而治日計之無近功歲
計之有大利物不知化潛臻小康神明其道越不可尚
方入于禪關覩天宮崢嶸聞鐘聲瑣屑乃謂諸龍象曰
盍不建夫法鼓樹之層臺使羣聾六時有所歸仰不亦
美乎於是發一言以先覺舉百里而咸應秋毫不挫人
多子來銅崇朝而山積工不日而雲會乃採鳬氏撰鳴
鐘火天地之爐扇陰陽之炭回禄奮怒飛廉震驚金精
轉涾以融熠銅液星熒而熣燦光噴日道氣敵天維紅
雲點於太清紫煙矗於遙海烜爀宇宙功侔鬼神瑩而
察之吁駭人也爾其龍質炳發虎形躨跜縻金索以上
絙懸寶樓而迭擊傍振萬壑高聞九天聲動山以隱隱
響奔雷而闐闐赦湯鑊於幽途息劒輪於苦海景福肹
蠁被于人天非李公好謀而成弘濟羣有孰能與於此
乎丞尉等並衣冠之龜龍人物之標準大雅君子同僚
盡心聞善賈勇贊成厥美寺主昇朝閒心古容英骨秀
氣洒落毫素謙柔笑言海受水而皆納鏡無形而不燭
直道妙用乃如是言常虛懷忘情潔已利物是人行空
寂不動見如來有若上座靈隱都維那則舒名僧曰暉
藴虛常因調護賢哉六開士普聞八萬法深入禪惠精
修律義將博我以文章求我以述作功德大海酌而難
名遂與六曹豪吏姑熟賢老乃緇乃黃鳬趨梵庭請揚
宰君之鴻美白昔忝侍從備于辭臣恭承德音敢闕清
風之頌其辭曰
雄雄鴻鐘砰隱天雷鼓霆擊驚大千合號烜爀聲無邊
摧慴魑魅招靈仙傍極六道極九泉劒輪輟苦期息肩
湯鑊猛火停熾燃愷悌賢宰人父母興功利物信可久
德方金鐘永不朽
天門山銘
梁山博望關扄楚濱夾據洪流實為吳津兩坐錯落如
鯨張鱗惟海有若惟川有神牛渚怪物目圍車輪光射
島嶼氣凌星辰卷沙揚濤溺馬殺人國泰呈瑞時訛返
珍開則九江納錫閉則五嶽飛塵天險之地無德匪親
溧陽瀨水貞義女碑銘(并序)
皇唐葉有六聖再造八極鏡照萬方幽明咸熙天秩有
禮自太古及今君君臣臣烈士貞女采其名節尢彰可
激清頽俗者皆掃地而祠之蘭蒸椒漿歲祀罔缺而兹
邑貞義女光靈翳然埋冥古遠琬琰不刻豈前修博達
者為邦之意乎貞義女者溧陽黃山里史氏之女也以
家溧陽史闕書之歲三十弗移天于人清英潔白事母
純孝手柔荑而不龜身擊漂以自業當楚平王時平王
虐忠助讒苛虐厥政芟於尚斬於奢血流于朝赤族伍
氏怨毒於人何其深哉子胥始東奔勾吳月涉星遁或
七日不火傷弓於飛逼迫於昭關匍匐於瀨渚捨車而
徒告窮此女目色以臆授之壺漿全人自沉形與口滅
卓絶千古聲凌浮雲激節必報之讐雪誠無疑之地難
乎哉借如曹娥潛波理貫於孝道聶姊殞肆槩動於天
倫魯姑棄子以却三軍之衆漂母進飯沒受千金之恩
方之於此彼或易爾卒使伍君開張闔閭傾蕩鄢郢吳
師鞭屍於楚國申胥泣血於秦庭我亡爾存亦各壯志
張英風於古今雪大憤於天地微此女之力雖有為之
士焉能咆哮烜爀施於後世也望其溺所愴然低徊而
不能去每風號吳天月苦荆水響像如在精魂可悲惜
其投金有泉而刻石無主哀哉邑宰榮陽鄭公名晏家
康成之學世子産之才琴清心閒百里大化有若主簿
扶風竇嘉賓縣尉廣平宋陟丹陽李濟南朝陳然清河
張昭皆有卿才霸略同事相協緬紀英淑勒名道周雖
陵頽海竭文或不死其辭曰
粲粲貞女孤生寒門上無所天下報母恩春風三十花
落無言乃如之人激漂清源碧流素手縈彼潺湲求思
不可秉節而存伍胥東奔乞食於此女分壺漿滅口而
死聲動列國義形壯士入郢鞭屍還吳雪恥投金瀨沚
報德稱美明明千秋如月在水
天長節使鄂州刺史韋公德政碑(并序)
太虛既張惟天之長所以白帝真人當高秋八月五日
降西方之金精採天長為名將傳之無窮紀聖誕之節
也我高祖創業太宗成之三后繼統王猷如一大盜間
起開元中興力倍造化功包天地不然何能遏犧農之
頽波返淳朴於太古雖軒后至道猶聞蚩尤之師今網
漏吞舟而胡夷起於轂下先天文武孝感皇帝越在明
兩總戎扶風正帝車於北斗拯横流於鯨口迴日轡於
西山拂蒙塵於帝顔呼吸而收兩京烜爀而安六合歴
列辟而罕匹顧將來而無儔太陽重輪合耀並出宇宙
翕變草木增榮一麾而靜妖氛成功不處五讓而傳劒
璽德冠樂推於戲昔堯及舜禹皆無聖子審歴數去已
終大寶假人飾讓以成千載之美未若以文明鴻業受
之元良與天同休相統億祀則我唐至公而無私越三
聖而殊軌騰萬人之喜氣爛八極之祥雲上皇思汾陽
而高蹈解負重於吾君能事斯畢與人更始乃展祀郊
廟望秩山川方掩骼於河洛弔人於幽燕但誅元兇不
問小罪噫大塊之氣歌炎漢之風雲滂洋雨汪濊澡渥
澤除瑕纇削平國步改號乾元至矣哉其雄圖景命有
如此者我邦伯韋公大彭之洪裔扶楊之貴族雄略邁
古高文變風運當一賢才堪三事歴職剖劇能聲旁流
振繡而白筆横冠分符而彤襜入境曩者永王以天人
授鉞東巡無名利劒承㗋以脅從壯心堅守而不動房
陵之俗安於太山休弈列郡去若始至帝召岐下深嘉
直誠移鎮夏口救時艱也慎厥職康乃人減兵歸農除
害息暴大水滅郭洪霖注川人見憂於魚鼈岸不辨於
牛馬公乃抗辭正色言于城隍曰若三日雨不歇吾當
伐喬木焚清祠精心感動其應如響無何中使銜命徧
祈名山廣徵牲牢驟欲致祭公又盱衡而稱曰今主上
明聖懷於百靈此淫昏之鬼不載祀典若煩國禮是荒
巫風其秉心達識皆此類也物不知化如登春臺有若
江夏縣令薛公揖四豪之風當百里之寄幹蠱有立含
章可貞遵之典禮恤疲於和樂政其成也臻於小康中
京重覩於漢儀列郡還聞於舜樂選鄂之勝帳于東門
乃登豳歌擊土鼓祀蓐收迎田祖招搖迴而大火乃落
閶闔啟而涼風始歸笙竽和籥之音象星辰而迭奏吳
楚巴渝之曲各土風而備陳禮容有穆簪笏列序羅衣
蛾眉立乎玳瑁之上班劍虎士森乎翠幕之前千變百
戲分曹賈勇藺子跳劒迭躍流星之輝都盧尋橦倒掛
浮雲之影百川繞郡落天鏡於江城四山入牖照霜空
之海色獻觴醉於晩景舞袖紛於廣庭鶴髮之叟鴈序
而進曰恭聞天子無戲言恐轉公以大用老父不畏死
願留公以上聞悅坐棠而飡風庶刻石以賓美白觀樂
入楚聞韶在齊採諸行謠遂作頌曰
爽朗太白雄光下射崢嶸金天華嶽旁連降精騰氣赫
矣昭然誕聖五日垂休萬年孽胡挺災大人有作雷霆
發揚欃槍乃落九服交泰五雲縈薄掃雪屯蒙洗清寥
廓軒后訪道來登蛾眉上皇西去異代同時六龍轉駕
兩曜迴規重遭唐主更覩漢儀肅肅韋公大邦之翰秀
骨嶽立英謀電斷宣風樹聲遠威逆亂不長不極樂奏
爭觀丸劒揮霍魚龍屈盤東迴舞袖西笑長安頌聲載
路豐碑是刊
比干碑(并序)
太宗文皇帝既一海内明君臣之義貞觀十九年征島
夷師次殷墟乃詔贈少師比干為太師諡曰忠烈公遣
大臣持節弔祭申命郡縣封墓葺祠置守冢以少牢時
享著於甲令刻於金石故比干之忠益彰臣子得述其
志昔商王受毒痡於四海悖于三正肆厥淫虐下罔敢
諍於是微子去之箕子囚之而公獨死之非夫捐生之
難處死之難故不可死而死是輕其生非孝也可死而
不死是重其死非忠也王曰叔父親其至焉國之元臣
位莫崇焉親不可以觀其危眤不可以忘其祖則我臣
之業將墜於泉商王之命將絶于天整扶其顛遂諫而
死剖心非痛亡殷為痛公之忠烈其若是焉故能獨立
危邦横抗興運周武以三分之業有諸侯之師實其十
亂之謀總其一心之衆當公之存也乃戢彼西土及公
之喪也乃觀乎孟津公存而殷存公喪而殷喪興亡相
繫豈不重歟且聖人立教懲惡勸善而已矣人倫大統
父子君臣而已矣少師存則垂其統歿則垂其教奮乎
千古之上行乎百王之末俾夫淫者懼佞者慙義者思
忠者勸其為戒也不亦大哉而夫子稱殷有三仁是豈
無微旨又嘗聞之曰存其身存其宗亦仁矣存其名(一作)
(身)存其祀亦仁矣亡其身圖其國亦仁矣若進死者退
生者狂狷之士將奔走之褒生者貶死者宴安之人將
寘力焉故同歸諸仁各順其志殊塗而一揆異行而齊
致俾後人優柔而自得焉蓋春秋微婉之義必將建皇
極立彝倫闢在三之門垂不二之訓以明知于世則夫
人臣者既移孝於親而致之於君焉有聞親失而不諍
親危而不救從容安地而自得甚哉不然矣夫孝於其
親人之親皆欲其子忠於其主人之主皆欲其臣故歴
代帝王皆欲精顯周武下車而封其墓魏武南遷而創
其祠我太宗有天下禋百神盛其禮追贈太師諡曰忠
烈申命郡縣封墓葺祠置守冢五家以少牢時享著於
甲令刻于金石於戲哀傷列辟主君封德正與神明秩
視郡王身滅而榮益大世絶而祀愈長然後知忠烈之
道激天感人深矣天寶十祀余尉于衞拜首祠堂魄感
精動而廟在鄰邑官非式閭斵石銘表以志丕烈銘曰
縻軀非仁蹈難非智死於其死然後為義忠無二軀烈
有餘氣正直聰明至今猛視咨爾來代為臣不易
武昌宰韓君去思頌碑(并序)
仲尼大聖也宰中都而四方取則子賤大賢也宰單父
人到于今而思之乃知德之休明不在位之高下其或
繼之者得非韓君乎君名仲卿南陽人也昔延陵知晉
國之政必分於韓獻子雖不能遏屠岸之誅存孤嗣趙
太史公稱天下陰德也其賢才羅生列侯十世不亦宜
哉七代祖茂後魏尚書令安定王五代祖鈞金部尚書
曾祖晙銀青光禄大夫雅州刺史祖泰曹州司馬考睿
素朝𣪚大夫桂州都督府長史分茅納言剖符佐郡奕
葉明德休有烈光君乃長史之元子也妣出自錢氏及
長史即世夫人早孀弘聖善之規成名四子文伯孟軻
二母之儔歟少卿當塗縣丞感慨重諾死節於義雲卿
文章冠世拜監察御史朝廷呼為子房紳卿尉高郵才
名振耀幼負美譽君自潞州銅鞮尉調補武昌令未下
車人懼之既下車人悅之惠如春風三月大化姦吏束
手豪宗側目有爨玉者三江之巨横白額且去清琴高
張兼操刀永興二邑同化時鑿齒磨牙而兩京宋城易
子而炊骨吳楚轉輸蒼生熬然而此邦晏如襁負雲集
居未二載戸口三倍其初銅鐵等珍未擇地而出大冶
鼓鑄如天降神既烹且爍數盈萬億公私共賴之官絶
請託之求吏無絲毫之犯本道採訪大使皇甫公侁聞
而賢之擢佐輶軒多所弘益尚書右丞崔公禹稱之於
朝相國崔公渙特奏授鄱陽令兼攝數縣所謂投刃而
皆虛為其政而則理成去若始至人多懷恩新宰王公
名庭璘嚴然太華浼然洪河含章可貞幹蠱有立接武
比德絃歌連聲服美前政聞諸耆老與邑中賢者胡思
泰一十五人及諸寮吏式歌且舞願揚韓公之遺美白
採謠刻石而作頌曰
峨峨楚山浩浩漢水黃金之車大吳天子武昌鼎據實
為帝里時囏世訛薄俗如燬韓君作宰撫兹遺人滂汪
王澤猶鴻得春和風潛暢惠化如神刻石萬古永思清
塵
虞城縣令李公去思頌碑(并序)
王者立國君人聚𣪚六合咸土以百里雷其威聲革其
俗而風之漁其人而涵之其猶衆鮮洋洋樂化在水波
而動之則憂頳尾之刺作焉徐而清之則安頒首之頌
興焉苟非大賢孰可育物而能光昭絃歌卓立振古則
有虞城宰公焉公名錫字元勲隴西成紀人也高祖楷
隋上大將軍緜益原三州刺史封汝陽公曾祖騰雲皇
朝廣茂二州都督廣武伯祖立節起家韓王府記室參
軍襲廣武伯父浦郢海淄唐陳五州刺史魯郡都督廣
平太守襲廣武伯皆納忠王庭名鏤鐘鼎侯伯繼跡故
可略而言焉公即廣武伯之元子也年十九拜北海壽
光尉心不挂細務口不言人非羣吏罕測望風敬憚秩
滿轉右武衞倉曹參軍次任趙郡昭應縣令奉詔修建
初啟運二陵總徒五郡支用三萬貫舉築雷野不鞭一
人功成餘八千貫其幹能之聲大振乎齊趙矣時名卿
巡按陵有黃赤氣上衝太微𣪚為慶雲數千處蓋精勤
動天地也如此因粉圖奏名編入國史天寶四載拜虞
城令而天章寵榮俾金玉王度烱若七耀昭回堂隅於
戲敬之哉按其善政作訓以理其俗魯而木舒而徐急
則狼戾緩則鳥𣪚公酌以鈞道和之琴心於是安四人
敷五教處必糲食行惟單車觀其約而吏儉仰其敬而
俗讓激直士之素節揚廉夫之清波三月政成隣封取
則因行春見枯骸於路隅惻然疚懷出俸而葬由是百
里掩骼四封歸仁有居喪行號城市者習以成俗公勖
之親隣厄以凶事而鰥寡惸獨衆所頼焉可謂變其頽
風永錫爾類先時邑中有聚黨横猾者實惟二耿之族
幾百家焉公訓為純人易其里曰大忠正之里北境黎
丘之古鬼焉或醉父以刃其子自公到職蔑聞為災官
宅舊井水清而味苦公下車嘗之莞爾而笑曰既苦且
清足以符吾志也遂汲用不改變為甘泉蠡丘館東有
三柳焉公往來憩之飲水則去行路勿翦比于甘棠鄉
人田樹而書頌四十有六篇惟公志氣塞乎天地德音
發乎聲容縞乎若寒崖之霜湛乎若清川之月彈惡雪
善速若箭飛尤能筆工新文口吐雅論天下美士多從
之遊非汝陽三公二伯之積德則何以生此邑之賢老
劉楚瓌等乃相謂曰我李公以神明之化大賴于虞人
虞人陶然歌咏其德官則敬去則思山川鬼神猶懷之
況于人乎乃咨羣寮興去思之頌縣丞王彦暹員外丞
魏陟主簿李詵縣尉李向趙濟盧榮等同德比義好謀
而成相與採其瓌蹤茂行俾刻石篆美庶清風令名奮
乎百世之上其詞曰
激揚之水兮白石有鑿李公之來兮雪虞人之惡厥德
孔昭折獄既清五教大行殷雲雷之聲既父其父又子
其子春之以風化成草靡乃影我崗乃雨我田陽無驕
僭四載有年人戴公之賢猶百里之天棄金往矣茫如
墜川哀喪惠博掩骼仁深苦井變甘兇人易心三柳勿
翦永思清音
為竇氏小師祭璿和尚文
年月日某謹以齋蔬之奠敢昭告於和尚之靈伏惟和
尚降靈自天依化遊世角立獨出嶷然生知鳳凰開九
苞之翼豫章横萬頃之陂始傳燈而納照因落髮以從
師邁龍象以蹴踏為天人之羽儀紹釋風於西域迴佛
日於東維若大塊之噫氣鼓和風而一吹熱惱清灑道
芽榮滋走吳楚以宗仰將掃地而歸之嗚呼來無所從
去復何適水還火歸蕭𣪚本宅寶舟輟棹禪月掩魄痛
一往而無蹤愴霜林之變白某早承訓誨偏荷恩慈忝
飡風於法侣旋落陰於禪枝號無輟響泣有餘悲手撰
茗藥精誠嚴思冀神道之昭格庶明靈而饗之
為宋中丞祭九江文
謹以三牲之奠敬祭於長源公之靈惟神包括乾坤平
準天地劃三峽以中斷疏九道以爭奔綱紀南維朝宗
東海牲玉有禮祀典無虧今萬乘蒙塵五陵慘黷蒼生
悉為白骨赤血流於紫宫宇宙倒懸攙槍未滅含識結
憤思剪元兇而況參列雄藩各當重寄遵奉王命大舉
天兵照海色於旌旗肅軍威於原野而洪濤渤潏狂颷
振驚惟神使陽侯卷波羲和奉命樓船先濟士馬無虞
掃妖孽於幽燕斬鯨鯢於河洛惟神祐我降休於民敬
陳精誠庶垂歆饗
李太白集分類補註卷三十
