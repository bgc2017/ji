李太白集分類補註卷二十一
宋楊齊賢集註
元蕭士贇補註
登覽
登錦城散花樓
日照錦城頭朝光散花樓金窗夾繡戸珠箔懸銀鈎飛
梯綠雲中極目散我憂(一作愁)暮雨向三峽春江繞雙流
今來一登望如上九天遊(齊賢曰成都記府城亦呼為錦官城以江山明麗錯雜如)
(錦散花樓在摩訶池上蜀王秀所建三峽明月峽巴峽巫峽蜀都賦帶二江之雙流註蜀守李冰鑿離堆穿两)
(江為人開田百姓享其利士贇曰三秦記明光宫皆珠璣為簾箔)
登峨眉山
蜀國多仙山峨眉邈難匹周流試登覽絶怪安可息青
冥倚天關彩錯疑畫出泠然紫霞賞果得錦嚢術雲間
吟瓊簫石上弄寶瑟平生有微尚歡笑自此畢烟谷如
在顔塵累忽相失儻逢騎羊子攜手凌白日(齊賢曰峨眉縣在嘉)
(州西九十里唐折嘉州置眉州大峨之中有普賢閣背倚白崖峯餘十七峯共環之有茂眞尊者舊庵在峯下)
(其傍一峯號呼應孫思邈所往來傳云茂眞與孫嘗相呼而應故名大峨之巔一名勝峯山佛書以為普賢大)
(士所居西王母出紫錦嚢隱地八術經授茅君事見前郡國志吳孫皓時滕脩為廣州刺史未至州有五仙人)
(騎五色羊來迎)
大庭庫
朝登大庭庫雲物何蒼然莫辨陳鄭火空霾鄒魯煙我
來尋梓愼觀化入寥天古木翔氣多松風如五絃帝圖
終冥没歎息滿山川(齊賢曰杜預左傳注大庭氏古國名在魯城内魯於其庭作庫高顯)
(故登以望氣昭公十八年五月宋衛陳鄭皆火梓慎登大庭之庫望之曰宋衛陳鄭也數日皆來告火)
登單父陶少府半月臺
陶公有逸興不與常人俱築臺像半月迴向(一作出)高城
隅置酒望白雲商(一作高)飈起寒梧秋山入遠海桑柘羅
平蕪水色渌且明(一作清)令人思鏡湖終當過江去愛此
暫踟蹰
天台曉望
天台鄰四明華頂高百越門標赤城霞樓棲滄島月憑
高登遠覽直下見溟渤雲垂大鵬翻波動巨鼇没風潮
爭洶湧神怪何翕忽觀奇跡無倪好道心不歇攀條摘
朱實服藥鍊金骨安得生羽毛千春卧蓬闕(齊賢曰抱朴子曰金)
(丹鍊人身體故能令人不老不死士贇曰臨海記云天台山超然秀出山有八重視之如一高一萬八千丈周)
(回八百里洞天福地記云天台山名上清玉平之天即桐栢眞人所居亦名桐栢山四明山在今明州西八十)
(里山有峯最高四穴在峯上每天色晴霽望之如戸牖相倚華頂峯在天台縣東北六十里盖天台第八重最)
(高其高一萬丈絶頂東望滄海俗號望海尖草木薰郁殆非人世赤城山在天台縣東六里一名燒山其上石)
(壁皆如霞色望之如雉堞然其後人以此名之)
早望海霞邊
四明三千里朝起赤城霞日出紅光散分輝照雪厓一
飡嚥瓊液五内發金沙舉手何所待青龍白虎車(齊賢曰瀑)
(布山天台之西南峯水從南巖懸注望之如曳布即雪厓也神仙傳沈羲吳郡人得道帝令遣仙官薄延乘白)
(鹿車司馬生乘青龍車徐福乘白虎車召羲共載升天士贇曰魏柏陽參同契曰薰蒸入五内顔色悦澤好)
焦山望松寥山(齊賢曰焦山在鎮江府大江中)
石壁望松寥宛然在碧霄安得五綵虹駕天作長橋仙
人如愛我舉手來相招
杜陵絶句
南登杜陵上北望五陵間秋水明落日流光滅遠山(齊賢)
(曰班固西都賦南望杜霸北眺五陵)
登太白峯
西上太白峯夕陽窮登攀太白與我語為我開天關願
乘泠風去直出浮雲間舉手可近月前行若無山一别
武功去何時復見還(齊賢曰唐志鳳翔府郿縣有太白山鬼谷子於此授蘇秦佐國之術)
(錄異記金星之精墜於終南圭峯西因號太白山其精化為白石狀如美玉時有紫氣覆之天寳中元宗立玄)
(元廟夢神人曰太白北谷有玉石可琢取之紫氣見處是也使求得之琢象高二丈士贇曰毛詩註曰山西曰)
(夕陽)
登邯鄲洪波臺置酒觀發兵
我把兩赤羽來遊燕趙間天狼正可射感激無時閒觀
兵洪波臺倚劒望玉關請纓不繫越且向燕然山風引
龍虎旗歌鐘昔追攀擊筑落高月投壺破愁顔遥知百
戰勝定掃鬼方還(齊賢曰家語赤羽若日白羽若月晉志狼一星在東井東南狼為野將主)
(剽掠弧星在狼東南主備盜賊常向於狼終軍字子雲南越與漢和親軍自請願受長纓必羈南越王致之闕)
(下軍遂往說越王王請舉國南屬天子大說竇憲遣閻盤等與北單于戰于稽落山大破之於是八十一部率)
(衆降登燕然山刻石勒功令班固作銘樂書筑類其頸細其肩圓以竹擊之祭遵為將軍取士皆用儒術對酒)
(設樂必雅歌投壺鬼方國名)
登新平臺
去國登兹樓懷歸傷暮秋天長落日遠水淨寒波流秦
雲起嶺樹胡鴈飛沙洲蒼蒼幾萬里目極令人愁
謁老君廟
先君懷聖德靈廟肅神心草合人蹤斷塵濃鳥跡深流
沙丹竈滅關路紫煙沉獨傷千載後空餘松栢林(齊賢曰關)
(令尹喜望紫氣知老子入關與俱之流沙事詳見前卷士贇曰唐祖老子故白稱為先君)
秋日登揚州西靈塔
寳塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連綉栱張目隨征路斷心逐去帆揚露浴梧
楸白霜摧橘柚黃玉毫如可見於此照迷方(齊賢曰鎧婆刹國自)
(交州浮海而至多火珠大者如雞卵白照數尺日中以艾藉珠輒火出)
登金陵冶城西北謝安墩(此墩即晉太傅謝安與右軍王羲之同登)
(超然有高世之志余將營園其上故作是詩也)
晉室昔横潰永嘉逐南奔沙塵何茫茫龍虎鬭朝昏胡
馬風漢草天驕蹙中原(齊賢曰晉永嘉五胡亂華元帝南渡事見前光武紀四夷雲集)
(龍鬭野史記匈奴天之驕子)哲匠感頽運雲鵬忽飛翻組練照楚國
旌旗連海門西秦百萬衆戈甲如雲屯投鞭可填江一
掃不足論(一作投策)皇運有返正醜虜無遺魂談笑遏横流
蒼生望斯存冶城訪古跡(一作至今古城隅)猶有謝安墩憑覽
周地險高標絶人喧想像東山姿緬懷右軍言(齊賢曰哲匠指)
(謝安也左傳楚子重伐吳使鄧廖率組甲三百被練三千杜預注組甲漆甲成組文被練練袍西秦符堅也堅)
(以百萬之衆伐晉以吾之衆投鞭於河足斷其流謝安遣謝元等拒敵敗之謝安在東山人曰安石不起當如)
(蒼生何至此果能慰蒼生也冶城在建康右軍羲之也士贇曰易曰地險山川丘陵也高標高枝也)梧桐
識嘉樹蕙草留芳根白鷺映春洲青龍見朝暾地古雲
物在臺傾禾黍繁我來酌清波於此樹名園功成拂衣
去歸入(一作長嘯)武陵源(齊賢曰白鷺洲在金陵城下秦淮之外青龍蒼龍之宿角亢氐房心)
(尾箕也黍離詩周大夫行役過故宗廟宫室盡為禾黍武陵源在今常德府)
登瓦官閣
晨登瓦官閣極眺金陵城鍾山對北戸淮水入南榮漫
漫雨花落嘈嘈天樂鳴兩廊振法鼓四角吟(一作吹)風筝
杳出霄漢上仰攀日月行山空霸氣滅地古寒隂生寥
廓雲海晩蒼茫宫觀平門餘閶闔字樓識鳳凰名雷作
百山動神扶萬栱傾靈光何足貴長此鎮吳京(齊賢曰瓦官閣)
(事見前卷雨花臺在長于梁武時有僧講經於此天雨寳花霸氣六朝也吳有閶闔門宋元嘉有異鳥來集于)
(此因建鳳凰臺有鳳凰樓)
登梅岡望金陵贈族姪高座寺僧(中孚)
鍾山抱金陵霸氣昔騰發天開帝王居海色照宫闕羣
峯如逐鹿奔走相馳突江水九道來雲端遥明没時遷
大運去龍虎勢休歇(齊賢曰蒯通曰秦失其鹿天下共逐此借以喻山之形也孔安國曰)
(江於此州界分為九道)我來屬天清登覽窮楚越吾宗挺禪伯特
秀鸞鳳骨(一作吾宗道門秀特異鸞鳳骨)衆星羅青天明者獨有月冥
居順生理草木不剪伐煙窗引薔薇石壁老野蕨吳風
謝安屐白足傲履襪(齊賢曰傳曰明星之多不如一月之光晉書謝玄等既破符堅驛書)
(至安喜還内過戸閾不覺屐齒之折釋曇足白於面跣涉泥水未嘗汙時稱白足和尚)幾宿一下
山(一作下山來)蕭然忘干謁談經演金偈降鶴舞海雪時聞
天香來了與世事絶佳遊不可得春風惜遠别賦詩留
巖屏千載庶不滅
登金陵鳳凰臺
鳳凰臺上鳳凰遊鳳去臺空江自流吳宫花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁(齊賢曰宋元嘉中王觀見異鳥集于)
(山時謂鳳凰遂起臺於山孫權始都建業元帝南渡號為東晉三山及白鷺洲事見前士贇曰此詩因懷古而)
(動懷君之思乎抑亦自傷䜛廢望帝鄉而不見乃觸境而生愁乎太白之志亦可哀也)
望廬山瀑布水二首
西登香爐峯南見瀑布水挂流三百丈噴壑數十里歘
如飛電來隱若白虹起初驚河漢(一作銀河)落半灑雲天裏
(一作半瀉金潭裏)仰觀勢轉雄壯哉造化功海風吹不斷江(一作)
(山)月還照空空中亂潨射左右洗青壁飛珠散輕霞流
沫沸穹石而我樂名山對之心益閒無論潄瓊液還得
洗塵顔且諧宿所好永願辭人間(齊賢曰遠法師廬山記云山東南有香爐)
(山孤峯秀起游氣籠其上若烟梁昭明太子之所棲隱也唐元宗始號開先山南山北有瀑布無慮十餘處香)
(爐峯與雙劒峯在瀑布之傍水源在山頂人未有窮者或曰西入康王谷為水簾東為開先之瀑布潨水會也)
其二
日照香爐生紫煙遥看瀑布挂前川飛流直下三千尺
疑是銀河落半天(一本題云望廬山香爐峯瀑布曰廬山上與星斗連日照香爐生紫烟下)
(兩句同齊賢曰蘇東坡詩話僕初入廬山有以陳令舉廬山記見寄者且行且讀見其中有徐頰和李白詩不)
(覺失笑開先寺主求詩為作一絶云帝遣銀河一𣲖垂古來唯有謫仙詞飛流濺沫知多少不為徐癡洗惡詩)
登廬山五老峯
廬山東南五老峯青天削出金芙蓉九江秀色可攬結
吾將此地巢雲松(齊賢曰潯陽記山北有五峯於廬山最為峻極其形如河中虞卿縣前五)
(老之形故名)
江上望皖公山
奇峯出奇雲秀木含秀氣清宴皖公山巉絶稱人意獨
遊滄江上終日淡無味但愛兹嶺高何由討靈異默然
遥相許欲往心莫遂待吾還丹成投跡歸此地(齊賢曰唐舒州)
(同安郡治懷寧縣武德五年析置皖陽有皖山宿松縣武德四年為嚴州八年廢九域志宿松在舒州西南百)
(四十里僧粲大師以白衣謁二祖既得法隱于皖公山今墓在山谷寺後)
望黃鶴樓
東望黃鶴山雄雄半空出四面生白雲中峯倚紅日巖
巒行穹跨峯嶂亦冥密頗聞列仙人於此學飛術一朝
向蓬海千載空石室金竈生烟埃玉潭祕清謐地古遺
草木庭寒老芝术蹇予羨攀躋因欲保閒逸觀奇徧諸
嶽兹嶺不可匹結心寄青松永悟客情畢(士贇曰相如傳洞仙之儒)
(居山澤間形容甚臞列仙傳赤松子常止西王母石室中青松喻眞性也)
鸚鵡洲
鸚鵡來過吳江水江上洲傳鸚鵡名鸚鵡西飛隴山去
芳洲之樹何青青烟開蘭葉香風暖岸夾桃花錦浪生
遷客此時徒極目長洲孤月向誰明(齊賢曰鸚鵡洲在郢州江中)
九日登巴陵置酒望洞庭水軍
九日天氣清登高無秋雲造化闢川嶽了然楚漢分長
風鼓横波合沓蹙龍文憶昔傳遊豫樓船壯横汾今兹
討鯨鯢旌旆何繽紛白羽落酒樽洞庭羅三軍黃花不
掇手戰鼓遥相聞劒舞轉頽陽當時日停曛酣歌激壯
士可以摧妖氛握齱(初角切)東籬下淵明不足羣(齊賢曰時賊逼)
(華容縣故軍于洞庭以為長沙鄂岳之蔽士贇曰淮南子虞公與夏戰日欲落公以劒指日日還不落應劭曰)
(握齱急促之貌此言淵明不足羣者盖用武之時儒士必為所輕太白其以淵明自況乎)
秋登巴陵望洞庭
清晨登巴陵周覽無不極明湖映天光徹底見秋色秋
色何蒼然際海俱澄鮮山青滅遠樹水綠無寒烟來帆
出江中去鳥向日邊風清長沙浦山空雲夢田瞻光惜
頽髮閱水悲徂年北渚既蕩漾東流自潺湲郢人唱白
雪越女歌採蓮聽此更腸斷憑厓淚如泉(齊賢曰寰宇記羿屠巴蛇)
(於洞庭其骨若陵故曰巴陵長沙雲夢郢人白雪越女採蓮事見前)
與夏十二登岳陽樓
樓觀岳陽盡川迥洞庭開鴈引愁心去(一作鴈别秋江去)山銜
好月來雲間連下榻天上接行杯醉後涼風起吹人舞
袖迴
登巴陵開元寺西閣贈衡岳僧方外
衡嶽有闡士五峯秀眞骨見君萬里心海水照秋月大
臣南溟去問道皆請謁洒以甘露言清涼潤肌髮明朝
落天鏡香閣凌銀闕登眺飡惠風新花期啓發(齊賢曰寳積經)
(云有風輪名清涼能使一雲普覆三千大千世界士贇曰真骨事見前卷)
與賈至舍人於龍興寺翦落梧桐枝望㴩湖
剪落青梧枝㴩湖坐可窺雨洗秋山淨林光澹碧滋水
閑明鏡轉雲繞畫屏移千古風流事名賢共此時(齊賢曰郡)
(國志夏潦奔注則溢為此湖冬則涸為平野)
挂席江上待月有懷
待月月未出望江江自流倏忽城西郭青天懸玉鉤素
華雖可攬清景不同遊耿耿金波裏空瞻鳷鵲樓(齊賢曰漢)
(書注鳷鵲觀在雲陽甘泉宫士贇曰按此詩亦身在江海心存魏闕之意乎讀者忽之使白心不白於後世惜)
(哉)
金陵望漢江
漢江迴萬里𣲖作九龍盤横潰豁中國崔嵬飛迅湍六
帝淪亡後三吳不足觀我君混區宇垂拱衆流安今日
任公子滄浪罷釣竿(齊賢曰江南六帝吳晉宋齊梁陳通典吳郡吳興丹陽為三吳任公)
(子為大鈞釣魚事見前)
秋登宣城謝朓北樓
江城如畫裏山晩望晴空兩水夾明鏡雙橋落彩虹人
烟寒橘柚秋色老梧桐誰念北樓上臨風懷謝公(齊賢曰謝)
(公謝朓也)
望天門山
天門中斷楚江開碧水東流至北迴两岸青山相對出
孤帆一片日邊來(齊賢曰輿地志博望梁山東西隔江相對如門相去數里謂之天門)
望木瓜山
早起見日出暮見棲鳥還客心自酸楚况對木瓜山(齊賢)
(曰木瓜河起六合縣通天長縣)
登敬亭北二小山余時客逢崔侍御並登此地
送客謝亭北逢君縱酒還屈盤戲白馬大笑上青山迴
鞭指長安西日落秦關帝鄉三千里杳在碧雲間(齊賢曰謝)
(亭謝眺亭也秦關謂凾谷壠坻二關也士贇曰帝鄉指京師也按白此詩其亦身在江海心在魏闕之意乎食)
(息不忘君豈特杜甫為然迄今數百載未有發明之者惜哉)
過崔八丈水亭
高閣横秀氣清幽併在君簷飛宛溪水窗落敬亭雲猨
嘯風中斷漁歌月裏聞閒隨白鷗去沙上自為羣(齊賢曰宛)
(溪敬亭山皆隸宣城)
登廣武古戰場懷古
秦鹿奔野草逐之若飛蓬項王氣盖世紫電明雙瞳呼
吸八千人横行起江東赤精斬白帝叱咤入關中兩龍
不並躍五緯與天同楚滅無英圖漢興有成功按劒清
八極歸酣歌大風(齊賢曰史記蒯通對高帝曰秦失其鹿天下共逐高材疾足者先得焉張)
(晏曰以鹿喻帝位也史記項羽重瞳子漢書項梁為會稽守籍為禆將廣陵人召平為陳王徇廣陵未下聞陳)
(敗乃渡江矯陳王命拜梁楚王上柱國曰江東已定急引兵西擊秦梁乃以八千人渡江而西高祖被酒夜徑)
(澤中行前者還報有大蛇當徑高祖乃拔劒斬蛇行數里醉因卧後人來至蛇所有一老嫗夜哭人問何哭曰)
(吾子白帝子化為蛇當道今為赤帝子斬之故哭忽不見關中言東自凾谷西至壠坻两關相去千里皆秦地)
(故曰關中两龍羽與高祖也漢志元年十月五星聚于東井以歷推之從歲星也孟康曰歲星先至為主故客)
(謂張耳曰東井秦地漢王入秦五星從歲星聚當以義取天下高祖擊布還過沛置酒沛宫酒酣自擊筑歌曰)
(大風起兮雲飛揚威加海内兮歸故鄉)伊昔臨廣武連兵決雌雄分我一
杯羹太皇乃汝翁戰爭有古跡壁壘頽層穹猛虎吟洞
壑饑鷹鳴秋空翔雲列曉陣殺氣赫長虹撥亂屬豪聖
俗儒安可通沉湎呼豎子狂言非至公撫掌黃河曲嗤
嗤阮嗣宗(齊賢曰漢四年破楚大司馬曹咎於成臯汜上羽乃引兵還相與臨廣武之間漢軍廣武)
(就厫倉食羽亦軍廣武相守為高祖置太公其上曰今不急下吾烹太公漢王曰吾與若俱北面受懷王約為)
(兄弟吾翁即若翁必欲烹而翁幸分我一杯羹相持未决羽曰天下匈匈數歲者徒以吾兩人耳願與漢王挑)
(戰決雌雄漢王笑謝曰吾寧鬭智不鬭力晉阮嗣宗嘗登廣武見楚漢戰處嘆曰時無英雄使豎子成名太白)
(謂籍沉湎于酒狂言妄吁如嗤嗤之氓不足據也)
李太白集分類補註卷二十一
李太白集分類補註卷二十一
宋楊齊賢集註
元蕭士贇補註
登覽
登錦城散花樓
日照錦城頭朝光散花樓金窗夾繡戸珠箔懸銀鈎飛
梯綠雲中極目散我憂(一作愁)暮雨向三峽春江繞雙流
今來一登望如上九天遊(齊賢曰成都記府城亦呼為錦官城以江山明麗錯雜如)
(錦散花樓在摩訶池上蜀王秀所建三峽明月峽巴峽巫峽蜀都賦帶二江之雙流註蜀守李冰鑿離堆穿两)
(江為人開田百姓享其利士贇曰三秦記明光宫皆珠璣為簾箔)
登峨眉山
蜀國多仙山峨眉邈難匹周流試登覽絶怪安可息青
冥倚天關彩錯疑畫出泠然紫霞賞果得錦嚢術雲間
吟瓊簫石上弄寶瑟平生有微尚歡笑自此畢烟谷如
在顔塵累忽相失儻逢騎羊子攜手凌白日(齊賢曰峨眉縣在嘉)
(州西九十里唐折嘉州置眉州大峨之中有普賢閣背倚白崖峯餘十七峯共環之有茂眞尊者舊庵在峯下)
(其傍一峯號呼應孫思邈所往來傳云茂眞與孫嘗相呼而應故名大峨之巔一名勝峯山佛書以為普賢大)
(士所居西王母出紫錦嚢隱地八術經授茅君事見前郡國志吳孫皓時滕脩為廣州刺史未至州有五仙人)
(騎五色羊來迎)
大庭庫
朝登大庭庫雲物何蒼然莫辨陳鄭火空霾鄒魯煙我
來尋梓愼觀化入寥天古木翔氣多松風如五絃帝圖
終冥没歎息滿山川(齊賢曰杜預左傳注大庭氏古國名在魯城内魯於其庭作庫高顯)
(故登以望氣昭公十八年五月宋衛陳鄭皆火梓慎登大庭之庫望之曰宋衛陳鄭也數日皆來告火)
登單父陶少府半月臺
陶公有逸興不與常人俱築臺像半月迴向(一作出)高城
隅置酒望白雲商(一作高)飈起寒梧秋山入遠海桑柘羅
平蕪水色渌且明(一作清)令人思鏡湖終當過江去愛此
暫踟蹰
天台曉望
天台鄰四明華頂高百越門標赤城霞樓棲滄島月憑
高登遠覽直下見溟渤雲垂大鵬翻波動巨鼇没風潮
爭洶湧神怪何翕忽觀奇跡無倪好道心不歇攀條摘
朱實服藥鍊金骨安得生羽毛千春卧蓬闕(齊賢曰抱朴子曰金)
(丹鍊人身體故能令人不老不死士贇曰臨海記云天台山超然秀出山有八重視之如一高一萬八千丈周)
(回八百里洞天福地記云天台山名上清玉平之天即桐栢眞人所居亦名桐栢山四明山在今明州西八十)
(里山有峯最高四穴在峯上每天色晴霽望之如戸牖相倚華頂峯在天台縣東北六十里盖天台第八重最)
(高其高一萬丈絶頂東望滄海俗號望海尖草木薰郁殆非人世赤城山在天台縣東六里一名燒山其上石)
(壁皆如霞色望之如雉堞然其後人以此名之)
早望海霞邊
四明三千里朝起赤城霞日出紅光散分輝照雪厓一
飡嚥瓊液五内發金沙舉手何所待青龍白虎車(齊賢曰瀑)
(布山天台之西南峯水從南巖懸注望之如曳布即雪厓也神仙傳沈羲吳郡人得道帝令遣仙官薄延乘白)
(鹿車司馬生乘青龍車徐福乘白虎車召羲共載升天士贇曰魏柏陽參同契曰薰蒸入五内顔色悦澤好)
焦山望松寥山(齊賢曰焦山在鎮江府大江中)
石壁望松寥宛然在碧霄安得五綵虹駕天作長橋仙
人如愛我舉手來相招
杜陵絶句
南登杜陵上北望五陵間秋水明落日流光滅遠山(齊賢)
(曰班固西都賦南望杜霸北眺五陵)
登太白峯
西上太白峯夕陽窮登攀太白與我語為我開天關願
乘泠風去直出浮雲間舉手可近月前行若無山一别
武功去何時復見還(齊賢曰唐志鳳翔府郿縣有太白山鬼谷子於此授蘇秦佐國之術)
(錄異記金星之精墜於終南圭峯西因號太白山其精化為白石狀如美玉時有紫氣覆之天寳中元宗立玄)
(元廟夢神人曰太白北谷有玉石可琢取之紫氣見處是也使求得之琢象高二丈士贇曰毛詩註曰山西曰)
(夕陽)
登邯鄲洪波臺置酒觀發兵
我把兩赤羽來遊燕趙間天狼正可射感激無時閒觀
兵洪波臺倚劒望玉關請纓不繫越且向燕然山風引
龍虎旗歌鐘昔追攀擊筑落高月投壺破愁顔遥知百
戰勝定掃鬼方還(齊賢曰家語赤羽若日白羽若月晉志狼一星在東井東南狼為野將主)
(剽掠弧星在狼東南主備盜賊常向於狼終軍字子雲南越與漢和親軍自請願受長纓必羈南越王致之闕)
(下軍遂往說越王王請舉國南屬天子大說竇憲遣閻盤等與北單于戰于稽落山大破之於是八十一部率)
(衆降登燕然山刻石勒功令班固作銘樂書筑類其頸細其肩圓以竹擊之祭遵為將軍取士皆用儒術對酒)
(設樂必雅歌投壺鬼方國名)
登新平臺
去國登兹樓懷歸傷暮秋天長落日遠水淨寒波流秦
雲起嶺樹胡鴈飛沙洲蒼蒼幾萬里目極令人愁
謁老君廟
先君懷聖德靈廟肅神心草合人蹤斷塵濃鳥跡深流
沙丹竈滅關路紫煙沉獨傷千載後空餘松栢林(齊賢曰關)
(令尹喜望紫氣知老子入關與俱之流沙事詳見前卷士贇曰唐祖老子故白稱為先君)
秋日登揚州西靈塔
寳塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連綉栱張目隨征路斷心逐去帆揚露浴梧
楸白霜摧橘柚黃玉毫如可見於此照迷方(齊賢曰鎧婆刹國自)
(交州浮海而至多火珠大者如雞卵白照數尺日中以艾藉珠輒火出)
登金陵冶城西北謝安墩(此墩即晉太傅謝安與右軍王羲之同登)
(超然有高世之志余將營園其上故作是詩也)
晉室昔横潰永嘉逐南奔沙塵何茫茫龍虎鬭朝昏胡
馬風漢草天驕蹙中原(齊賢曰晉永嘉五胡亂華元帝南渡事見前光武紀四夷雲集)
(龍鬭野史記匈奴天之驕子)哲匠感頽運雲鵬忽飛翻組練照楚國
旌旗連海門西秦百萬衆戈甲如雲屯投鞭可填江一
掃不足論(一作投策)皇運有返正醜虜無遺魂談笑遏横流
蒼生望斯存冶城訪古跡(一作至今古城隅)猶有謝安墩憑覽
周地險高標絶人喧想像東山姿緬懷右軍言(齊賢曰哲匠指)
(謝安也左傳楚子重伐吳使鄧廖率組甲三百被練三千杜預注組甲漆甲成組文被練練袍西秦符堅也堅)
(以百萬之衆伐晉以吾之衆投鞭於河足斷其流謝安遣謝元等拒敵敗之謝安在東山人曰安石不起當如)
(蒼生何至此果能慰蒼生也冶城在建康右軍羲之也士贇曰易曰地險山川丘陵也高標高枝也)梧桐
識嘉樹蕙草留芳根白鷺映春洲青龍見朝暾地古雲
物在臺傾禾黍繁我來酌清波於此樹名園功成拂衣
去歸入(一作長嘯)武陵源(齊賢曰白鷺洲在金陵城下秦淮之外青龍蒼龍之宿角亢氐房心)
(尾箕也黍離詩周大夫行役過故宗廟宫室盡為禾黍武陵源在今常德府)
登瓦官閣
晨登瓦官閣極眺金陵城鍾山對北戸淮水入南榮漫
漫雨花落嘈嘈天樂鳴兩廊振法鼓四角吟(一作吹)風筝
杳出霄漢上仰攀日月行山空霸氣滅地古寒隂生寥
廓雲海晩蒼茫宫觀平門餘閶闔字樓識鳳凰名雷作
百山動神扶萬栱傾靈光何足貴長此鎮吳京(齊賢曰瓦官閣)
(事見前卷雨花臺在長于梁武時有僧講經於此天雨寳花霸氣六朝也吳有閶闔門宋元嘉有異鳥來集于)
(此因建鳳凰臺有鳳凰樓)
登梅岡望金陵贈族姪高座寺僧(中孚)
鍾山抱金陵霸氣昔騰發天開帝王居海色照宫闕羣
峯如逐鹿奔走相馳突江水九道來雲端遥明没時遷
大運去龍虎勢休歇(齊賢曰蒯通曰秦失其鹿天下共逐此借以喻山之形也孔安國曰)
(江於此州界分為九道)我來屬天清登覽窮楚越吾宗挺禪伯特
秀鸞鳳骨(一作吾宗道門秀特異鸞鳳骨)衆星羅青天明者獨有月冥
居順生理草木不剪伐煙窗引薔薇石壁老野蕨吳風
謝安屐白足傲履襪(齊賢曰傳曰明星之多不如一月之光晉書謝玄等既破符堅驛書)
(至安喜還内過戸閾不覺屐齒之折釋曇足白於面跣涉泥水未嘗汙時稱白足和尚)幾宿一下
山(一作下山來)蕭然忘干謁談經演金偈降鶴舞海雪時聞
天香來了與世事絶佳遊不可得春風惜遠别賦詩留
巖屏千載庶不滅
登金陵鳳凰臺
鳳凰臺上鳳凰遊鳳去臺空江自流吳宫花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁(齊賢曰宋元嘉中王觀見異鳥集于)
(山時謂鳳凰遂起臺於山孫權始都建業元帝南渡號為東晉三山及白鷺洲事見前士贇曰此詩因懷古而)
(動懷君之思乎抑亦自傷䜛廢望帝鄉而不見乃觸境而生愁乎太白之志亦可哀也)
望廬山瀑布水二首
西登香爐峯南見瀑布水挂流三百丈噴壑數十里歘
如飛電來隱若白虹起初驚河漢(一作銀河)落半灑雲天裏
(一作半瀉金潭裏)仰觀勢轉雄壯哉造化功海風吹不斷江(一作)
(山)月還照空空中亂潨射左右洗青壁飛珠散輕霞流
沫沸穹石而我樂名山對之心益閒無論潄瓊液還得
洗塵顔且諧宿所好永願辭人間(齊賢曰遠法師廬山記云山東南有香爐)
(山孤峯秀起游氣籠其上若烟梁昭明太子之所棲隱也唐元宗始號開先山南山北有瀑布無慮十餘處香)
(爐峯與雙劒峯在瀑布之傍水源在山頂人未有窮者或曰西入康王谷為水簾東為開先之瀑布潨水會也)
其二
日照香爐生紫煙遥看瀑布挂前川飛流直下三千尺
疑是銀河落半天(一本題云望廬山香爐峯瀑布曰廬山上與星斗連日照香爐生紫烟下)
(兩句同齊賢曰蘇東坡詩話僕初入廬山有以陳令舉廬山記見寄者且行且讀見其中有徐頰和李白詩不)
(覺失笑開先寺主求詩為作一絶云帝遣銀河一𣲖垂古來唯有謫仙詞飛流濺沫知多少不為徐癡洗惡詩)
登廬山五老峯
廬山東南五老峯青天削出金芙蓉九江秀色可攬結
吾將此地巢雲松(齊賢曰潯陽記山北有五峯於廬山最為峻極其形如河中虞卿縣前五)
(老之形故名)
江上望皖公山
奇峯出奇雲秀木含秀氣清宴皖公山巉絶稱人意獨
遊滄江上終日淡無味但愛兹嶺高何由討靈異默然
遥相許欲往心莫遂待吾還丹成投跡歸此地(齊賢曰唐舒州)
(同安郡治懷寧縣武德五年析置皖陽有皖山宿松縣武德四年為嚴州八年廢九域志宿松在舒州西南百)
(四十里僧粲大師以白衣謁二祖既得法隱于皖公山今墓在山谷寺後)
望黃鶴樓
東望黃鶴山雄雄半空出四面生白雲中峯倚紅日巖
巒行穹跨峯嶂亦冥密頗聞列仙人於此學飛術一朝
向蓬海千載空石室金竈生烟埃玉潭祕清謐地古遺
草木庭寒老芝术蹇予羨攀躋因欲保閒逸觀奇徧諸
嶽兹嶺不可匹結心寄青松永悟客情畢(士贇曰相如傳洞仙之儒)
(居山澤間形容甚臞列仙傳赤松子常止西王母石室中青松喻眞性也)
鸚鵡洲
鸚鵡來過吳江水江上洲傳鸚鵡名鸚鵡西飛隴山去
芳洲之樹何青青烟開蘭葉香風暖岸夾桃花錦浪生
遷客此時徒極目長洲孤月向誰明(齊賢曰鸚鵡洲在郢州江中)
九日登巴陵置酒望洞庭水軍
九日天氣清登高無秋雲造化闢川嶽了然楚漢分長
風鼓横波合沓蹙龍文憶昔傳遊豫樓船壯横汾今兹
討鯨鯢旌旆何繽紛白羽落酒樽洞庭羅三軍黃花不
掇手戰鼓遥相聞劒舞轉頽陽當時日停曛酣歌激壯
士可以摧妖氛握齱(初角切)東籬下淵明不足羣(齊賢曰時賊逼)
(華容縣故軍于洞庭以為長沙鄂岳之蔽士贇曰淮南子虞公與夏戰日欲落公以劒指日日還不落應劭曰)
(握齱急促之貌此言淵明不足羣者盖用武之時儒士必為所輕太白其以淵明自況乎)
秋登巴陵望洞庭
清晨登巴陵周覽無不極明湖映天光徹底見秋色秋
色何蒼然際海俱澄鮮山青滅遠樹水綠無寒烟來帆
出江中去鳥向日邊風清長沙浦山空雲夢田瞻光惜
頽髮閱水悲徂年北渚既蕩漾東流自潺湲郢人唱白
雪越女歌採蓮聽此更腸斷憑厓淚如泉(齊賢曰寰宇記羿屠巴蛇)
(於洞庭其骨若陵故曰巴陵長沙雲夢郢人白雪越女採蓮事見前)
與夏十二登岳陽樓
樓觀岳陽盡川迥洞庭開鴈引愁心去(一作鴈别秋江去)山銜
好月來雲間連下榻天上接行杯醉後涼風起吹人舞
袖迴
登巴陵開元寺西閣贈衡岳僧方外
衡嶽有闡士五峯秀眞骨見君萬里心海水照秋月大
臣南溟去問道皆請謁洒以甘露言清涼潤肌髮明朝
落天鏡香閣凌銀闕登眺飡惠風新花期啓發(齊賢曰寳積經)
(云有風輪名清涼能使一雲普覆三千大千世界士贇曰真骨事見前卷)
與賈至舍人於龍興寺翦落梧桐枝望㴩湖
剪落青梧枝㴩湖坐可窺雨洗秋山淨林光澹碧滋水
閑明鏡轉雲繞畫屏移千古風流事名賢共此時(齊賢曰郡)
(國志夏潦奔注則溢為此湖冬則涸為平野)
挂席江上待月有懷
待月月未出望江江自流倏忽城西郭青天懸玉鉤素
華雖可攬清景不同遊耿耿金波裏空瞻鳷鵲樓(齊賢曰漢)
(書注鳷鵲觀在雲陽甘泉宫士贇曰按此詩亦身在江海心存魏闕之意乎讀者忽之使白心不白於後世惜)
(哉)
金陵望漢江
漢江迴萬里𣲖作九龍盤横潰豁中國崔嵬飛迅湍六
帝淪亡後三吳不足觀我君混區宇垂拱衆流安今日
任公子滄浪罷釣竿(齊賢曰江南六帝吳晉宋齊梁陳通典吳郡吳興丹陽為三吳任公)
(子為大鈞釣魚事見前)
秋登宣城謝朓北樓
江城如畫裏山晩望晴空兩水夾明鏡雙橋落彩虹人
烟寒橘柚秋色老梧桐誰念北樓上臨風懷謝公(齊賢曰謝)
(公謝朓也)
望天門山
天門中斷楚江開碧水東流至北迴两岸青山相對出
孤帆一片日邊來(齊賢曰輿地志博望梁山東西隔江相對如門相去數里謂之天門)
望木瓜山
早起見日出暮見棲鳥還客心自酸楚况對木瓜山(齊賢)
(曰木瓜河起六合縣通天長縣)
登敬亭北二小山余時客逢崔侍御並登此地
送客謝亭北逢君縱酒還屈盤戲白馬大笑上青山迴
鞭指長安西日落秦關帝鄉三千里杳在碧雲間(齊賢曰謝)
(亭謝眺亭也秦關謂凾谷壠坻二關也士贇曰帝鄉指京師也按白此詩其亦身在江海心在魏闕之意乎食)
(息不忘君豈特杜甫為然迄今數百載未有發明之者惜哉)
過崔八丈水亭
高閣横秀氣清幽併在君簷飛宛溪水窗落敬亭雲猨
嘯風中斷漁歌月裏聞閒隨白鷗去沙上自為羣(齊賢曰宛)
(溪敬亭山皆隸宣城)
登廣武古戰場懷古
秦鹿奔野草逐之若飛蓬項王氣盖世紫電明雙瞳呼
吸八千人横行起江東赤精斬白帝叱咤入關中兩龍
不並躍五緯與天同楚滅無英圖漢興有成功按劒清
八極歸酣歌大風(齊賢曰史記蒯通對高帝曰秦失其鹿天下共逐高材疾足者先得焉張)
(晏曰以鹿喻帝位也史記項羽重瞳子漢書項梁為會稽守籍為禆將廣陵人召平為陳王徇廣陵未下聞陳)
(敗乃渡江矯陳王命拜梁楚王上柱國曰江東已定急引兵西擊秦梁乃以八千人渡江而西高祖被酒夜徑)
(澤中行前者還報有大蛇當徑高祖乃拔劒斬蛇行數里醉因卧後人來至蛇所有一老嫗夜哭人問何哭曰)
(吾子白帝子化為蛇當道今為赤帝子斬之故哭忽不見關中言東自凾谷西至壠坻两關相去千里皆秦地)
(故曰關中两龍羽與高祖也漢志元年十月五星聚于東井以歷推之從歲星也孟康曰歲星先至為主故客)
(謂張耳曰東井秦地漢王入秦五星從歲星聚當以義取天下高祖擊布還過沛置酒沛宫酒酣自擊筑歌曰)
(大風起兮雲飛揚威加海内兮歸故鄉)伊昔臨廣武連兵決雌雄分我一
杯羹太皇乃汝翁戰爭有古跡壁壘頽層穹猛虎吟洞
壑饑鷹鳴秋空翔雲列曉陣殺氣赫長虹撥亂屬豪聖
俗儒安可通沉湎呼豎子狂言非至公撫掌黃河曲嗤
嗤阮嗣宗(齊賢曰漢四年破楚大司馬曹咎於成臯汜上羽乃引兵還相與臨廣武之間漢軍廣武)
(就厫倉食羽亦軍廣武相守為高祖置太公其上曰今不急下吾烹太公漢王曰吾與若俱北面受懷王約為)
(兄弟吾翁即若翁必欲烹而翁幸分我一杯羹相持未决羽曰天下匈匈數歲者徒以吾兩人耳願與漢王挑)
(戰決雌雄漢王笑謝曰吾寧鬭智不鬭力晉阮嗣宗嘗登廣武見楚漢戰處嘆曰時無英雄使豎子成名太白)
(謂籍沉湎于酒狂言妄吁如嗤嗤之氓不足據也)
李太白集分類補註卷二十一
