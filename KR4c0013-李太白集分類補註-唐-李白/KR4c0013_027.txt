李太白集分類補註卷二十七
宋楊齊賢集註
元蕭士贇補註
序上(一十首)
暮春江夏送張祖監丞之東都序
吁咄哉僕書室坐愁亦已久矣每思欲遐登蓬萊極目
四海手弄白日頂摩青穹揮斥幽憤不可得也而金骨
未變玉顔已緇何常不捫松傷心撫鶴歎息誤學書劒
薄遊人間紫微九重碧山萬里有才無命甘於後時劉
表不用於禰衡暫來江夏賀循喜逢於張翰且樂船中
達人張侯大雅君子統泛舟之役在清川之湄談玄賦
詩連興數月醉盡花柳賞窮江山王命有程告以行邁
烟景晩色慘為愁容繫飛帆於半天泛淥水於遥海欲
去不忍更開芳樽樂雖寰中趣逸天半平生酣暢未若
此筵至於清談浩歌雄筆麗藻笑飲醁酒醉揮素琴余
實不愧於古人也揚𬒮遠别何時歸來想洛陽之秋風
將鱠魚以相待詩可贈遠無乃闕乎
奉餞十七翁二十四翁尋桃花源序
昔祖龍滅古道嚴威刑煎熬生人若墜大火三墳五典
散為寒灰築長城建阿房并諸侯殺豪俊自謂功高羲
皇國可萬世思欲凌雲氣求仙人登封太山風雨暴作
雖五松受職草木有知而萬象乖度禮刑將弛則綺皓
不得不遁於南山魯連不得不蹈於東海則桃源之避
世者可謂超昇先覺夫指鹿之儔連頸而同死非吾黨
之謂乎二翁耽老氏之言繼少卿之作文以𫐠大雅道
以通至精卷舒天地之心脫落神仙之境武陵遺跡可
得而窺焉問津利往水引漁者花藏仙谿春風不知從
來落英何許流出石洞來入晨光盡開有良田名池竹
果森列三十六洞别為一天耶今扁舟而行笑謝人世
阡陌未改古人依然白雲何時而歸來青山一去而誰
往諸公賦桃源以美之
夏日陪司馬武公與羣賢宴姑熟亭序
通驛公館南有水亭焉四甍翬飛巉絶浦嶼蓋有前攝
令河東薛公棟而宇之今宰隴西李公明化開物成務
又横其梁而閣之晝鳴閒琴夕酌清月蓋為接輶軒祖
遠客之佳境也製置既久莫知何名司馬武公長材博
古獨映方外因據胡牀岸幘嘯詠而謂前長史李公及
諸公曰此亭跨姑熟之水可稱為姑熟亭焉嘉名勝槩
自我作也且夫曹官紱冕者大賢處之若遊青山卧白
雲逍遥偃傲何適不可小才居之窘而自拘悄若桎梏
則清風朗月河英嶽秀皆為棄物安得稱焉所以司馬
南隣當文章之旗鼓翰林客卿揮辭鋒以戰勝名教樂
地無非得俊之場也千載一時言詩紀志
江夏送林公上人遊衡嶽序
江南之仙山黃鶴之爽氣偶得英粹後生俊人林公世
為豪家此土之秀落髮歸道專精律儀白月在天朗然
獨出既灑落於彩翰亦諷誦於人口閒雲無心與化偕
往欲將振五樓之金策浮三湘之碧波乘杯泝流考室
名嶽瞰憩冥壑凌臨諸天登祝融之峰巒望長沙之烟
火遥謝舊國誓遺歸蹤百千開士稀有此者余所以歎
其峻節揚其清波龍象先輩迴眸拭視比夫汩泥沙者
相去如牛之一毛昔智者安禪於台山遠公托志於廬
嶽高標勝槩斯亦嚮慕哉紫霞搖心青楓夾岸目斷川
上送君此行羣公臨流賦詩以贈
金陵與諸賢送權十一序
斯高柄秦嬴世不二三傑伏草與漢並出莽夷朱暉耿
鄧乃起自古英達未必盡用於當年去就之理在大運
爾我君六葉繼聖熙乎玄風三清垂拱穆然紫極天人
其一哉所以青雲豪士散在商鈞四坐明哲皆清朝旅
人吾希風廣成蕩漾浮世素受寶訣為三十六帝之外
臣即四明逸老賀知章呼余為謫仙人蓋實錄耳而嘗
採姹女於江華收河車於清溪與天水權昭夷服勤爐
火之業久矣之子也冲恬淵静翰才峻發白每一篇一
札皆昭夷之所操吁捨我而南若折羽翼時歲律寒苦
天風枯聲雲帆涉漢冏若絶雷舉目四顧霜天峥嶸銜
杯叙離羣子賦詩以出餞酒仙翁李白辭
春於姑熟送趙四流炎方序
白以鄒魯多鴻儒燕趙饒壯士蓋風土之然乎趙少翁
才貌瓌雅志氣豪烈以黃綬作尉泥蟠當塗亦雞棲鶴
籠不足以窘束鸞凰(一作鳳)耳以疾惡抵法遷于炎方辭
高堂而墜心指絶國以搖恨天與水遠雲連山長借光
影於頃刻開壺觴於洲渚黃鶴曉别愁聞命子之聲青
楓暝色盡是傷心之樹然自吳瞻秦日見喜氣上當攫
玉弩摧狼狐洗清天地雷雨必作冀白日迴照丹心可
明巴陵半道坐見還吳之棹令雪解而松栢振色氣和
而蘭蕙開芳僕西登天門望子於西江之上吾賢可流
水其道浮雲其身通方大適何往不可何戚戚於路歧
哉
秋於敬亭送從姪耑遊廬山序
余小時大人令誦子虚賦私心慕之及長南遊雲夢覽
七澤之壯觀酒隱安陸蹉跎十年初嘉興季父謫長沙
西還時余拜見預飲林下耑乃稚子嬉遊在傍今來有
成鬱負秀氣吾衰久矣見爾慰心申悲導舊破涕為笑
方告我遠涉西登香爐長山横蹙九江却轉瀑布天落
半與銀河爭流騰虹奔電潨射萬壑此宇宙之竒詭也
其上有方湖石井不可得而窺焉羨君此行撫鶴長嘯
恨丹液未就白龍來遲使秦人著鞭先往桃花之水孤
負夙願慙歸名山終期後來携手五嶽情以送遠詩寧
闕乎
送黃鍾之鄱陽謁張使君序
東南之美者有江夏黃公焉白竊飲風流始接談笑亦
有抗節玉立光輝烱然氣高時英辯折天口道可濟物
志棲無垠鄱陽張公朝野榮望愛客接士即原嘗春陵
之亞焉每欽其辭華懸榻見往而黃公因訪古跡便從
貴遊乃僑裝撰行去國遐陟諸子銜酒惜别沾巾分贈
沉醉烟夕惆悵涼月天南迴以變夏火西飛而獻秋汀
葭颯然海草微落夫子行邁我心若何母金玉爾音而
有遐心湖水演沔勖哉是行共賦武昌釣臺篇以慰别
情耳
早春於江夏送蔡十還家雲夢序
吾觀蔡侯竒人也爾其才高氣遠有四方之志不然何
周流宇宙太多耶白遐窮冥搜亦已早矣海草三綠不
歸國門又更逢春再結鄉思一見夫子冥心道存窮朝
晚以作宴驅煙霞以輔賞朗笑明月時眠落花斯遊無
何尋告暌索來暫觀我去還愁人乃浮漢陽入雲夢鄉
枻云叩歸魂亦飛且青山綠楓累道相接遇勝因賞利
君前行既非遠離曷足多嘆秋七月結遊鏡湖無僭我
期先子而往敬慎好去終當早來無使耶川白雲不得
復弄爾鄉中廖公及諸才子為詩略謝之
秋日於太原南柵餞陽曲王贊公賈少公石艾
尹少公應舉赴上都序
天王三京北都居一其風俗遠蓋陶唐氏之人歟襟四
塞之要衝控五原之都邑雄藩劇鎮非賢莫居則陽曲
丞王公神仙之胄也爾其學鏡千古知周萬殊又若少
府賈公以述作之雄也鼇弄筆海虎攫辭場又若石艾
尹少公廊廟之器口折黃馬手揮青萍咸道貫於人倫
名飛於日下實難沈屈永懷青霄劔有隱而氣衝七星
珠雖潜而光照萬壑今年春皇帝有事千畝湛恩八埏
大搜羣才以緝邦政而王公以令宰見舉賈公以王霸
昇聞海激佇乎三千天飛期於六月必有以也豈徒然
哉有從兄太原主簿舒才華動時規謀匠物乃黕翠幕
筵虹梁瓊羞霞開羽觴電舉然後抗目遠覽憑軒高吟
屏俗事於煩襟結浮歡於落景俄而皓月生海來窺醉
容黃雲出關半起秋色數君乃輟酌慷慨搖心促裝望
丹闕而非遠揮玉鞭而且去白也不敏先鳴翰林幸叨
玳瑁之筵敢竭麒麟之筆請各探韻賦詩寵行
李太白集分類補註卷二十七
李太白集分類補註卷二十七
宋楊齊賢集註
元蕭士贇補註
序上(一十首)
暮春江夏送張祖監丞之東都序
吁咄哉僕書室坐愁亦已久矣每思欲遐登蓬萊極目
四海手弄白日頂摩青穹揮斥幽憤不可得也而金骨
未變玉顔已緇何常不捫松傷心撫鶴歎息誤學書劒
薄遊人間紫微九重碧山萬里有才無命甘於後時劉
表不用於禰衡暫來江夏賀循喜逢於張翰且樂船中
達人張侯大雅君子統泛舟之役在清川之湄談玄賦
詩連興數月醉盡花柳賞窮江山王命有程告以行邁
烟景晩色慘為愁容繫飛帆於半天泛淥水於遥海欲
去不忍更開芳樽樂雖寰中趣逸天半平生酣暢未若
此筵至於清談浩歌雄筆麗藻笑飲醁酒醉揮素琴余
實不愧於古人也揚𬒮遠别何時歸來想洛陽之秋風
將鱠魚以相待詩可贈遠無乃闕乎
奉餞十七翁二十四翁尋桃花源序
昔祖龍滅古道嚴威刑煎熬生人若墜大火三墳五典
散為寒灰築長城建阿房并諸侯殺豪俊自謂功高羲
皇國可萬世思欲凌雲氣求仙人登封太山風雨暴作
雖五松受職草木有知而萬象乖度禮刑將弛則綺皓
不得不遁於南山魯連不得不蹈於東海則桃源之避
世者可謂超昇先覺夫指鹿之儔連頸而同死非吾黨
之謂乎二翁耽老氏之言繼少卿之作文以𫐠大雅道
以通至精卷舒天地之心脫落神仙之境武陵遺跡可
得而窺焉問津利往水引漁者花藏仙谿春風不知從
來落英何許流出石洞來入晨光盡開有良田名池竹
果森列三十六洞别為一天耶今扁舟而行笑謝人世
阡陌未改古人依然白雲何時而歸來青山一去而誰
往諸公賦桃源以美之
夏日陪司馬武公與羣賢宴姑熟亭序
通驛公館南有水亭焉四甍翬飛巉絶浦嶼蓋有前攝
令河東薛公棟而宇之今宰隴西李公明化開物成務
又横其梁而閣之晝鳴閒琴夕酌清月蓋為接輶軒祖
遠客之佳境也製置既久莫知何名司馬武公長材博
古獨映方外因據胡牀岸幘嘯詠而謂前長史李公及
諸公曰此亭跨姑熟之水可稱為姑熟亭焉嘉名勝槩
自我作也且夫曹官紱冕者大賢處之若遊青山卧白
雲逍遥偃傲何適不可小才居之窘而自拘悄若桎梏
則清風朗月河英嶽秀皆為棄物安得稱焉所以司馬
南隣當文章之旗鼓翰林客卿揮辭鋒以戰勝名教樂
地無非得俊之場也千載一時言詩紀志
江夏送林公上人遊衡嶽序
江南之仙山黃鶴之爽氣偶得英粹後生俊人林公世
為豪家此土之秀落髮歸道專精律儀白月在天朗然
獨出既灑落於彩翰亦諷誦於人口閒雲無心與化偕
往欲將振五樓之金策浮三湘之碧波乘杯泝流考室
名嶽瞰憩冥壑凌臨諸天登祝融之峰巒望長沙之烟
火遥謝舊國誓遺歸蹤百千開士稀有此者余所以歎
其峻節揚其清波龍象先輩迴眸拭視比夫汩泥沙者
相去如牛之一毛昔智者安禪於台山遠公托志於廬
嶽高標勝槩斯亦嚮慕哉紫霞搖心青楓夾岸目斷川
上送君此行羣公臨流賦詩以贈
金陵與諸賢送權十一序
斯高柄秦嬴世不二三傑伏草與漢並出莽夷朱暉耿
鄧乃起自古英達未必盡用於當年去就之理在大運
爾我君六葉繼聖熙乎玄風三清垂拱穆然紫極天人
其一哉所以青雲豪士散在商鈞四坐明哲皆清朝旅
人吾希風廣成蕩漾浮世素受寶訣為三十六帝之外
臣即四明逸老賀知章呼余為謫仙人蓋實錄耳而嘗
採姹女於江華收河車於清溪與天水權昭夷服勤爐
火之業久矣之子也冲恬淵静翰才峻發白每一篇一
札皆昭夷之所操吁捨我而南若折羽翼時歲律寒苦
天風枯聲雲帆涉漢冏若絶雷舉目四顧霜天峥嶸銜
杯叙離羣子賦詩以出餞酒仙翁李白辭
春於姑熟送趙四流炎方序
白以鄒魯多鴻儒燕趙饒壯士蓋風土之然乎趙少翁
才貌瓌雅志氣豪烈以黃綬作尉泥蟠當塗亦雞棲鶴
籠不足以窘束鸞凰(一作鳳)耳以疾惡抵法遷于炎方辭
高堂而墜心指絶國以搖恨天與水遠雲連山長借光
影於頃刻開壺觴於洲渚黃鶴曉别愁聞命子之聲青
楓暝色盡是傷心之樹然自吳瞻秦日見喜氣上當攫
玉弩摧狼狐洗清天地雷雨必作冀白日迴照丹心可
明巴陵半道坐見還吳之棹令雪解而松栢振色氣和
而蘭蕙開芳僕西登天門望子於西江之上吾賢可流
水其道浮雲其身通方大適何往不可何戚戚於路歧
哉
秋於敬亭送從姪耑遊廬山序
余小時大人令誦子虚賦私心慕之及長南遊雲夢覽
七澤之壯觀酒隱安陸蹉跎十年初嘉興季父謫長沙
西還時余拜見預飲林下耑乃稚子嬉遊在傍今來有
成鬱負秀氣吾衰久矣見爾慰心申悲導舊破涕為笑
方告我遠涉西登香爐長山横蹙九江却轉瀑布天落
半與銀河爭流騰虹奔電潨射萬壑此宇宙之竒詭也
其上有方湖石井不可得而窺焉羨君此行撫鶴長嘯
恨丹液未就白龍來遲使秦人著鞭先往桃花之水孤
負夙願慙歸名山終期後來携手五嶽情以送遠詩寧
闕乎
送黃鍾之鄱陽謁張使君序
東南之美者有江夏黃公焉白竊飲風流始接談笑亦
有抗節玉立光輝烱然氣高時英辯折天口道可濟物
志棲無垠鄱陽張公朝野榮望愛客接士即原嘗春陵
之亞焉每欽其辭華懸榻見往而黃公因訪古跡便從
貴遊乃僑裝撰行去國遐陟諸子銜酒惜别沾巾分贈
沉醉烟夕惆悵涼月天南迴以變夏火西飛而獻秋汀
葭颯然海草微落夫子行邁我心若何母金玉爾音而
有遐心湖水演沔勖哉是行共賦武昌釣臺篇以慰别
情耳
早春於江夏送蔡十還家雲夢序
吾觀蔡侯竒人也爾其才高氣遠有四方之志不然何
周流宇宙太多耶白遐窮冥搜亦已早矣海草三綠不
歸國門又更逢春再結鄉思一見夫子冥心道存窮朝
晚以作宴驅煙霞以輔賞朗笑明月時眠落花斯遊無
何尋告暌索來暫觀我去還愁人乃浮漢陽入雲夢鄉
枻云叩歸魂亦飛且青山綠楓累道相接遇勝因賞利
君前行既非遠離曷足多嘆秋七月結遊鏡湖無僭我
期先子而往敬慎好去終當早來無使耶川白雲不得
復弄爾鄉中廖公及諸才子為詩略謝之
秋日於太原南柵餞陽曲王贊公賈少公石艾
尹少公應舉赴上都序
天王三京北都居一其風俗遠蓋陶唐氏之人歟襟四
塞之要衝控五原之都邑雄藩劇鎮非賢莫居則陽曲
丞王公神仙之胄也爾其學鏡千古知周萬殊又若少
府賈公以述作之雄也鼇弄筆海虎攫辭場又若石艾
尹少公廊廟之器口折黃馬手揮青萍咸道貫於人倫
名飛於日下實難沈屈永懷青霄劔有隱而氣衝七星
珠雖潜而光照萬壑今年春皇帝有事千畝湛恩八埏
大搜羣才以緝邦政而王公以令宰見舉賈公以王霸
昇聞海激佇乎三千天飛期於六月必有以也豈徒然
哉有從兄太原主簿舒才華動時規謀匠物乃黕翠幕
筵虹梁瓊羞霞開羽觴電舉然後抗目遠覽憑軒高吟
屏俗事於煩襟結浮歡於落景俄而皓月生海來窺醉
容黃雲出關半起秋色數君乃輟酌慷慨搖心促裝望
丹闕而非遠揮玉鞭而且去白也不敏先鳴翰林幸叨
玳瑁之筵敢竭麒麟之筆請各探韻賦詩寵行
李太白集分類補註卷二十七
