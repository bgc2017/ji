李太白集分類補註別集類一
提要
(臣)等謹案李太白集分類補註三十卷宋楊
齊賢集註而元蕭士贇所刪補也杜甫集自
北宋以來註者不下數十家李白集註宋元
人所撰輯者今惟此本行世而已康熙中吳
縣繆曰芑翻刻宋本李翰林集前二十三卷
為歌詩後六卷為雜著此本前二十五卷為
古賦樂府歌詩後五卷為雜文且分標門類
與繆本目次不同其為齊賢改編或士贇改
編原書無序跋已不可考惟所輯註文則以
齊賢曰士贇曰互為標題以別之故猶可辨
識註中多徵引故實兼及意義卷帙浩博不
能無失唐覲延州筆記嘗摘士贇註寄遠詩
第七首滅燭解羅衣句不知出史記滑稽傳
淳于髠語乃泛引謝瞻曹植諸詩又如臨江
王節士歌齊賢以為史失其名士贇則引樂
府遊俠曲證之不知漢書藝文志臨江王及
愁思節士歌原各為一篇自南齊陸厥始併
作臨江王節士歌後來庾信杜甫俱承其誤
白詩亦屬沿訛齊賢等不為辨析而轉以為
史失其名此類俱未為精核然其大致詳贍
足資檢閱中如廣武戰場懷古一首士贇以
為非太白之詩釐置卷末亦具有所見其於
白集固不為無功焉齊賢字子見舂陵人士
贇字粹可寧都人篤學工詩與吳澄相友善
所著有詩評二十餘篇及冰崖集俱已久佚
獨此本為世所共傳云乾隆四十七年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
唐翰林李太白詩序
李白字太白隴西成紀人涼武昭王暠九世孫蟬聯珪
組世為顯著中葉非罪謫居條支易姓與名然自窮蟬
至舜五世為庶累世不大曜亦可歎焉神龍之始逃歸
于蜀復指李樹而生伯陽驚姜之夕長庚入夢故生而
名白以太白字之世稱太白之精得之矣不讀非聖之
書恥為鄭衛之作故其言多似天仙之辭凡所著述言
多諷興自三代以來風騷之後馳驅屈宋鞭撻揚馬千載
獨步唯公一人故王公趍風列岳結軌羣賢翕習如鳥
歸鳳盧黃門云陳拾遺横制頽波天下質文翕然一變
至今朝詩體尚有梁陳宫掖之風至公大變掃地併盡
今古文集遏而不行唯公文章横波六合可謂力敵造
化歟天寶中皇祖下詔徵就金馬降輦步迎如見綺皓
以七寶牀賜食御手調羹以飯之謂曰卿是布衣名為
朕知非素畜道義何以及此置于金鑾殿出入翰林中
問以國政潛草詔誥人無知者醜正同列害能成謗格
言不入帝用疎之公乃浪跡縱酒以自昏穢詠歌之際
屢稱東山又與賀知章崔宗之等自為八仙之遊謂公
謫仙人朝列賦謫仙之歌凡數百首多言公之不得意
天子知其不可留乃賜金歸之遂就從祖陳留採訪大
使彦允請北海高天師授道籙於齊州紫極宫將東歸
蓬萊仍羽人駕丹丘耳陽冰試絃歌於當塗心非所好
公遐不棄我乘扁舟而相顧臨當掛冠公又疾亟草藁
萬卷手集未修枕上授簡俾余為序論關雎之義始愧
卜商明春秋之辭終慙杜預自中原有事公避地八年
當時著述十喪其九今所存者皆得之它人焉時寶應
元年十一月乙酉也
別集序
李翰林歌詩李陽冰纂為草堂集十卷史又別收歌詩
十卷與草堂集互有得失因校勘排為二十卷號曰李
翰林集今於三舘中得李白賦序表讚書頌等亦排為
十卷號曰李翰林別集翰林在唐天寶中賀秘監聞於
明皇帝召見金鑾殿降步輦迎如見綺皓草和蕃書思
若懸河帝嘉之七寶方丈賜食於前御手調羹於是置
之金鑾殿出入翰林中其諸事跡草堂集序范傳正撰
新墓碑亦略而詳矣史又撰李白傳一卷事又稍周然
有三事近方得之開元中禁中初重木芍藥即今牡丹
也(開元天寶花木記云禁中呼木芍藥為牡丹)得四本紅紫淺紅通白者上
因移植於興慶池東沈香亭前會花方繁開上乘照夜
車太真妃以步輦從詔選梨園弟子中尤者得樂一十
六色李龜年以歌擅一時之名手捧檀板押衆樂前將
欲歌之上曰賞名花對妃子焉用舊樂辭焉遽命龜年
持金花牋宣賜翰林供奉李白立進清平調辭三章白
欣然承詔旨由若宿酲未解因援筆賦之其一曰雲想
衣裳花想容春風拂檻露華濃若非羣玉山頭見會向
瑶臺月下逢其二曰一枝紅艷露凝香雲雨巫山枉斷
腸借問漢宫誰得似可隣飛燕倚新粧其三曰名花傾
國兩相歡長得君王帶笑看解釋春風無限恨沈香亭
北倚闌干龜年以歌辭進上命棃園子弟略約調撫絲
竹遂促龜年以歌之太真妃持頗棃七寶杯酌西涼州
蒲萄酒笑領歌辭意甚厚上因調玉笛以倚曲每曲偏將换
則遲其聲以媚之太真妃飲罷歛綉巾重拜上自是顧
李翰林尤異於諸學士會高力士終以脱靴為深恥異
日太真妃重吟前辭力士曰始以妃子怨李白深入骨
髓何翻拳拳如是邪太真妃因驚曰何翰林學士能辱
人如斯力士曰以飛燕指妃子賤之甚矣太真妃頗深
然之上嘗三欲命李白官卒為宫中所捍而止白嘗有
知鑒客并州識汾陽王郭子儀於行伍間為脱其刑責
而奬重之及翰林坐永王之事汾陽功成請以官爵贖
翰林上許之因而免誅翰林之知人如此汾陽之報德
如彼白之從弟令問常目白曰兄心肝五臟皆錦綉邪
不然何開口成文揮翰霧散爾傳中漏此三事今書於
序中白有歌云吟詩作賦北窗裏萬言不及一杯水蓋
歎乎有其時而無其位嗚呼以翰林之才名遇玄宗之
知見而乃飄零如是宋中丞薦於聖真云一命不霑四
海稱屈得非命歟白居易贈劉禹錫詩云詩稱國手徒
為爾命壓人頭不奈何斯言不虛矣凡百有位無自輕
焉撰集之次聊存梗槩而巳時在繞雷州中咸平元年
三月三日序
後序
唐李陽冰序李白草堂集十卷云當時著述十喪其九
咸平中樂史別得白歌詩十卷合為李翰林集二十卷
凡七百七十六篇史又纂雜著為別集十卷治平元年
得王文獻公溥家藏白詩集上中二帙凡廣一百四篇
惜遺其下帙熙寧元年得唐魏萬所纂詩集二卷凡廣
四十四篇因裒唐類詩諸編洎刻石所傳別集所載者
又得七十七篇無慮千篇沿舊目而釐正其彙次使各
相從以別集附於後凡賦表書序碑頌記銘讚文六十
五篇合為三十卷同舍吕縉叔出漢東紫陽先生碑而
殘缺間莫能辨不復收云夏五月晦常山宋敏求題
後序
李白集三十二卷舊歌詩七百七十六篇今千有一篇
雜著六十五篇者知制誥常山宋敏求字次道之所廣
也次道既以類廣白詩自為序而未考次其作之先後
余得其書乃考其先後而次第之蓋白蜀郡人初隠岷
山出居襄漢之間南遊江淮至楚觀雲夢雲夢許氏者
高宗時宰相圉師之家也以女妻白因留雲夢者三年
去之齊魯居徂來山竹溪入吳至長安明皇聞其名召
見以為翰林供奉頃之不合去北抵趙魏燕晉西涉岐
邠歷商於至洛陽游梁最久復之齊魯南游淮泗再入
吳轉徙金陵上秋浦尋陽天寶十四載安禄山反明年
明皇在蜀永王璘節度東南白時卧廬山璘迫致之璘
軍敗丹陽白奔亡至宿松坐繫尋陽獄宣撫大使崔涣
與御史中丞宋若思驗治白以為罪薄宜貰而若思軍
赴河南遂釋白囚使謀其軍事上書肅宗薦白才可用
不報是時白年五十有七矣乾元元年終以汙璘亊長
流夜郎遂汎洞庭上峽江至巫山以赦得釋憩岳陽江
夏久之復如尋陽過金陵徘徊於歷陽宣城二郡其族
人陽冰為當塗令白過之以病卒年六十有四是時寶
應元年也其始終所更涉如此此白之詩書所自敘可
考者也劉全白為白墓誌稱白偶乘扁舟一日千里或
遇勝景終年不移則見於白之自敘者蓋亦其略也舊
史稱白山東人為翰林待詔又稱永王璘節度揚州白
在宣城謁見遂辟為從事而新書又稱白流夜郎還尋
陽坐事下獄宋若思釋之者皆不合於白之自敘蓋史
誤也白之詩連類引義雖中於法度者寡然其辭閎麗
儁偉殆騷人所不及近世所未有也舊史稱白有逸才
志氣宏放飄然有超世之心余以為實錄而新書不著
其語故錄之使覽者得詳焉南豐曾鞏序
故翰林學士李公墓誌(并序)
嗚呼姑熟東南青山北世有唐高士李白之墓嗚呼哀
哉夫仁以安物公其懋焉義以濟難公其志焉識以辨
理公其博焉文以宣志公其懿焉宜其上為王師下為
伯友年六十有二不偶賦臨終歌而卒悲夫聖以立德
賢以立言道以恆世言以經俗雖曰死矣吾不謂其亡
也公有子曰伯禽天然長能持幼能辯數梯公之德必
將大其名也已矣銘曰
立德謂聖立言謂賢嗟君之道奇於人而侔於天哀哉
唐翰林李君碣記
君名白廣漢人性倜儻好縱横術善賦詩才調逸邁往
往興會屬詞恐古人之善詩者亦不逮尤工古歌少任
俠不事産業知聞京師天寶初玄宗辟翰林待詔因為
和蕃書并上宣宗鴻猷一篇上重之欲以綸誥之任委
之同列者所謗詔令歸山遂浪跡天下以詩酒自適又
志尚道術謂神仙可致不求小官以當世之務自負流
離轗軻竟無所成名有子名伯禽偶遊至此遂以疾終
因葬於此文集亦無定卷家有之代宗登極廣拔淹瘁
時君亦拜拾遺聞命之後君亦逝矣嗚呼與其才不與
其命悲夫李白幼則以詩為君所知及此投弔荒墳將
毁追想音容悲不能止邑有賢宰顧公遊秦志好為詩
亦嘗慕效李君氣調因嗟盛才冥寞遂表墓式墳乃題
貞石冀傳於往來也貞元六年四月七日記沙門履文
書墳去墓記一百二十步
唐翰林李君碣記
君名白廣漢人性倜儻好縱横術善賦詩才調逸邁往
往興會屬詞恐古人之善詩者亦不逮尤工古歌少任
俠不事産業知聞京師天寶初玄宗辟翰林待詔因為
和蕃書并上宣宗鴻猷一篇上重之欲以綸誥之任委
之同列者所謗詔令歸山遂浪跡天下以詩酒自適又
志尚道術謂神仙可致不求小官以當世之務自負流
離轗軻竟無所成名有子名伯禽偶遊至此遂以疾終
因葬於此文集亦無定卷家有之代宗登極廣拔淹瘁
時君亦拜拾遺聞命之後君亦逝矣嗚呼與其才不與
其命悲夫李白幼則以詩為君所知及此投弔荒墳將
毁追想音容悲不能止邑有賢宰顧公遊秦志好為詩
亦嘗慕效李君氣調因嗟盛才冥寞遂表墓式墳乃題
貞石冀傳於往來也貞元六年四月七日記沙門履文
書墳去墓記一百二十步
