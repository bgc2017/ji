李太白集分類補註卷八
宋楊齊賢集註
元蕭士贇補註
歌吟(五十三首)
秋浦歌十七首
秋浦長似秋蕭條使人愁(士贇曰㳂革志秋浦隋縣名唐置池州)客愁不
可度行上東大樓正西望長安下見江水流寄言向江
水汝意憶儂不遥傳一掬淚為我達揚州(士贇曰兩手曰掬)
其二
秋浦猿夜愁黃山堪白頭清溪非隴水翻作斷腸流(齊賢)
(曰九域志池州貴池縣有清溪鎮浮丘公與黃帝遊黃山駐天都峯今有浮丘仙壇)欲去不得去
薄遊成久遊何年是歸日雨淚下孤舟
其三
秋浦錦駝鳥人間天上稀山雞羞淥水不敢照毛衣(齊賢)
(曰虞衡志南中有一錦雞一名金雞形如小雞頂鬃毛金色身紅黃相間極有文彩目微白湖南北亦有之意)
(錦駝即此類也博物志山雞有美毛自愛其色終日映水目眩則溺死士贇曰此形容錦駝烏之美山雞之所)
(不如也)
其四
兩鬢入秋浦一朝颯(悉合切)巳衰猿聲催白髮長短盡成
絲
其五
秋浦多白猿超騰若冰雪牽引條上兒飲弄水中月(齊賢)
(曰蜀都賦猿犺超騰而競捷)
其六
愁作秋浦客強看秋浦花山川如剡縣風日似長沙(齊賢)
(曰越州東南二百八十里有&KR1476;縣世說顧長康從會稽還人問山川之美顧云千巖競秀萬壑爭流草木蒙籠)
(其上若雲興霧蔚唐潭州長沙郡治長沙縣)
其七
醉上山公馬寒歌甯戚牛空吟白石爛淚滿黑貂裘(士贇)
(曰山簡事見五卷註甯戚歌事見四卷鞠歌行註)
其八
秋浦千重嶺水車嶺最竒天傾欲墮石水拂寄生枝(齊賢)
(曰列子天傾西北士贇曰秋浦志李元方嘗刻碑於有待巖謂齊山大小泉九十一而半巖為勝秋浦千重嶺)
(而水車嶺為最竒巖壁之號十五而有待為大壑之號九而上清為最洞之號十四而潛虬為竒又有洞五曰)
(半巖曰竒隱曰子招曰妙奉曰翠微翠微特高尤宜登眺則知太白之詩為紀實宋詩人郭詳正嘗追和秋浦)
(歌亦稱此曰萬丈水車嶺還如九疊屏北風來不斷六月亦生冰寄生枝見六卷註)
其九
江祖一片石青天掃畫屏題詩留萬古綠字錦苔生
其十
千千石楠樹萬萬女貞林山山白鷺滿澗澗白猿吟君
莫向秋浦猿聲碎客心(齊賢曰尸子曰土積則生楩楠陶隱居云石楠葉如枇杷張楫)
(曰女貞木葉冬不落)
其十一
邏人橫鳥道江祖出魚梁水急客舟疾山花拂面香(士贇)
(曰新安郡志自睦州青溪縣界至歙州皆鳥道縈紆)
其十二
水如一匹練此地即平天耐可乘明月看花上酒船
其十三
淥水淨素月月明白鷺飛郎聽採菱女一道夜歌歸(士贇)
(曰楚辭涉江採菱發陽阿)
其十四
爐火照天地紅星亂紫烟𧹞郎明月夜歌曲動寒川(齊賢)
(曰此言方士煉丹爐火熾然照曜天地時有紅星紛起於紫煙之中𧹞亦赧面愧赤乃版反猶言愧汝明月之)
(夜歌曲之聲振動寒川也士贇曰爐火恐只漁人之火子見以為煉丹之火恐非是)
其十五
白髮三千丈緣愁似箇長不知明鏡裏何處得秋霜(士贇)
(曰此詩滯形泥跡之人多致疑三千丈之語蓋詩人遣興之辭極其形容耳觀者當不以文害辭不以辭害意)
(可也第二句云緣愁似箇長意亦可見後聯云不知明鏡裏何處得秋霜活活脫脫真作家手段也)
其十六
秋浦田舍翁採魚水中宿妻子張白鷴結罝映深竹(士贇)
(曰田舍翁謂農父也釋文白鷴形似雉白花紋而尾長兔網曰罝此乃刺時之詩謂夫妻罔利於水陸之間生)
(意盡矣寄興深遠觀者留意毋忽)
其十七
桃波一步地了了語聲聞闇與山僧别低頭禮白雲(齊賢)
(曰漢食貨志六尺為步)
當塗趙炎少府粉圖山水歌
峨眉高出西極天羅浮直與南溟連(士贇曰峨眉山見前三卷詩註雲笈)
(七籖羅浮山高三千六百丈洞周迴五百里名朱明耀真之天是蓬萊之一島也堯時洪水浮海而來箔於羅)
(山二山相合故曰羅浮山即抱朴子葛洪煉丹得道處)名公繹思揮彩筆驅山走
海置眼前滿堂空翠如可掃赤城霞氣蒼梧煙(齊賢曰孔靈符)
(會稽記赤城山色皆赤城似雲霞懸溜千仞謂之瀑布九疑山一名蒼梧山在道州寧遠南六十里)洞庭
瀟湘意渺綿三江七澤情洄㳂驚濤洶湧向何處孤舟
一去迷歸年征帆不動亦不旋飄如隨風落天邊心摇
目斷興難盡幾時可到三山顛(齊賢曰逆流而上曰洄順流而下曰㳂洞庭瀟)
(湘見前卷)西峯崢嶸噴流泉橫石蹙水波潺湲東厓合沓蔽
輕霧深林雜樹空芊綿此中冥昧失晝夜隱几寂聽無
鳴蟬長松之下列羽客對坐不語南昌僊南昌僊人趙
夫子妙年歷落青雲士訟庭無事羅衆賓杳然如在丹
青裏五色粉圖安足珍真僊可以全吾身(齊賢曰梅福為南昌尉後)
(棄官歸夀春王莽專政一朝棄妻子去九江至今傳以為仙其後有見福於會稽者變姓名為吳市門卒云趙)
(炎為少府故比於福)若待功成拂衣去武陵桃花笑殺人(士贇曰武陵桃)
(源事並見二卷註)
永王東巡歌十一首(按此詩止當十首第九首乃偽贋之作士贇曰永王)
(璘少失毋肅宗自養視之長聰敏好學貌陋甚不能正視既封領荆州大都督安祿山反帝至)
(扶風詔璘即日赴鎮俄又領山南江西嶺南黔中四道節度使少府監竇昭為副璘至江陵募)
(士得數萬補署郎官御史時江淮租賦鉅億萬在所山委璘生宮中於事不通曉見富且強遂)
(有窺江左意肅宗聞之詔璘還覲上皇於蜀璘不從其子襄城王㑥剛鷙乏謀亦樂亂勸璘取)
(金陵即引舟師東下甲士五千趍廣陵以渾惟明季廣琛高仙琦為將然未敢顯言取江左也)
(會吳郡採訪使季希言平牒璘璘因發怒曰寡人上皇子皇帝弟地尊禮絶今希言乃平牒抗)
(威落筆署字何耶乃使惟明襲希言而令廣琛趍廣陵政採訪使李成式璘至當塗希言已屯)
(丹陽遣將元景擢等拒戰不勝降於璘江淮振動明年肅宗遣宦者啖廷瑶等與成式謀招諭)
(之時河南招討判官李銑在廣陵有兵千餘廷瑶邀銑屯楊子成式乂遣裴戎以廣陵卒三千)
(戍伊婁埭張旗幟大閱士璘與㑥登陴望之有懼色廣琛知事不集謂諸將曰與公等從王豈)
(欲反邪上皇播遷道路不通而諸子無賢於王者如總江淮銳兵長駈雍洛大功可成今乃不)
(然使吾等名挂叛逆如後世何衆許諾遂割臂盟於是惟明奔江寧馮季康奔白沙廣琛以兵)
(六千奔廣陵璘使騎追躡之廣琛曰我德王故不敢决戰逃命歸國耳若逼我且决死追者止)
(乃免是夜銑陣江北夜然束葦人執二炬影亂水中覘者以倍告璘軍亦舉火應之璘疑王師)
(已濟携兒女及麾下遁去遲明覺其紿復入城具舟楫使㑥駈衆趍晉陵諜者告曰王走矣成)
(式以兵進先鋒至新豐璘使㑥仙琦逆擊之銑合勢張左右翼射㑥中肩軍遂敗仙琦與璘奔)
(鄱陽司馬閉城拒璘怒焚城入之收庫兵掠餘千將南走嶺外皇甫侁兵追及之戰大庾嶺璘)
(中天被執侁殺之㑥為亂兵所害仙琦逃去璘未敗時上皇下詔降為庶人徙置房陵及死侁)
(送妻子至蜀上皇哀悼久之肅宗以少所自鞠不宣其罪謂左右曰皇甫侁執吾弟不送之蜀)
(而擅殺之何耶由是不復用薛鏐等皆伏誅子儧為餘姚王偵莒國公儇郕國公伶儀並國子)
(祭酒)
永王正月東出師天子遥分龍虎旗樓船一舉風波靜
江漢翻為鴈鶩池(齊賢曰通鑑天寶十五載十月甲子太子即位於靈武改元至德丁卯上)
(皇制以璘為山南東道嶺南黔中江南四道節度使十一月璘至江陵十二月甲辰璘擅引舟師東巡太白時)
(卧廬山璘道致之璘敗丹陽太白奔亡至宿松石林燕語節度使旌節閑旗二龍虎旌一節一麾搶一豹尾二)
(凡八物士贇曰爾雅釋名熊虎為旗將軍所建象其猛如龍虎也此詠永王出師首篇表之以天子遥分龍虎)
(旗者夫子作春秋書王之意也太白忠君之心於此可見百世之下未有發明之者故書于此)
其二
三川北虜亂如麻四海南奔似永嘉(齊賢曰九域志鄜州洛郊縣有三川)
(鎮時祿山據洛陽陷長安北虜即祿山也士贇曰永嘉晉懷帝年號時五胡亂華劉聰稱帝於平陽五年劉曜)
(王彌陷京師懷帝蒙塵於平陽中原衣冠之族並南奔避亂於江左)但用東山謝安石為
君談笑靜胡沙(士贇曰謝安高卧東山事見七卷註晉書謝安傳時符堅率衆百萬攻於淮淝)
(京師震恐加安征討大都督安夷然無恐色旋命駕出山墅親朋畢集方與客圍碁賭别墅遂游陟至夜乃還)
(指授將帥各當其任既而兄子玄等破堅有捷書至安方對客圍碁看書既竞攝置床上了無喜色圍碁如故)
(客問之徐答云小兒輩遂以破賊既罷還内過戶限心喜甚不覺屐齒之折其矯情鎮物如此)
其三
雷鼓嘈嘈喧武昌雲旗獵獵過尋陽(齊賢曰考工記熊旗六斿以象伐則)
(旗初不以雲為章也而云爾亦猶虹旌霓旌取其高而已獵獵飛動貌江州尋陽郡武昌至尋陽七百里士贇)
(曰嘈嘈衆聲也)秋毫不犯三吳悅春日遥看五色光(齊賢曰吳王夫差都)
(姑蘇吳王&KR0008;都廣陵孫權都建鄴是謂三吳)
其四
龍蟠虎踞帝王州帝子金陵訪古丘春風試暖昭陽殿
明月還過鳷鵲樓(齊賢曰漢書註鳷鵲樓在雲陽甘泉宫外士贇曰此四句詩意是諷永王)
(爾金陵亦古帝都今為丘墟王其訪此當融景而思昭陽鳷鵲之在長安者風月亦無人管領也黍離之悲藹)
(然見於言外)
其五
二帝巡遊俱未廻五陵松柏使人哀諸侯不救河南地
更喜賢王遠道來(齊賢曰二帝明皇幸蜀肅宗即位靈武俱未迴長安也河南洛陽也時祿)
(山據洛陽士贇曰五陵高祖太宗高宗中宗睿宗之陵寢也此詩白欲諷永王為勤王赴難之舉如本傳中所)
(載廣琛等語是也詩以抒下情而通諷諭太白有之矣)
其六
丹陽北固是吳關畫出樓臺雲水間千巖烽火連滄海
兩岸旌旗繞碧山(士贇曰括地志丹陽郡故在潤州江寧縣東南五里即今鎮江府圖經丹)
(陽山古雲陽縣也漢丹陽郡治宛陵晉丹陽郡治秣陵山多赤柳故名北固山在鎮江府北一里迴嶺下臨長)
(江其勢險固即府治所據乃藏中最高處旁視甘露金山如屏障中畫出信江南之絶致也後改曰連滄觀是)
(又摘太白詩語而名之太白之詩信紀實之作也)
其七
王出三山按五湖樓船跨海次楊都(齊賢曰禹貢三江既入震澤底定蓋)
(豫章江為南江岷江為中江漢江為北江同入彭蠡入于海震澤一名太湖一名五湖在蘇州吳江縣東揚州)
(廣陵郡漢之江都東至泰州九十里泰州東至海百七里以其近故曰跨海左傳過信為次士贇曰舊經謂貢)
(湖遊湖胥湖梅梁湖金鼎湖酈善長謂長塘湖上湖滆湖與太湖而五韋昭云胥湖蠡湖桃湖滆湖就太湖而)
(五虞仲朔云太湖之水通五道謂之五湖)戰艦森森羅虎士征帆一一引龍
駒(齊賢曰禮記虎賁之士)
其八
長風掛席勢難迴海動山傾古月摧君看帝子浮江日
何似龍驤出峽來(士贇曰晉書王濬為益州刺史武帝謀伐吳詔濬修船艦濬乃作大船連)
(舫百二十步受二千餘人又畫鷁首怪獸於船首以懼江神舟楫之盛自古未有拜濬為龍驤將軍於是統兵)
(順流鼔棹徑造二山孫皓遂降于濬)
其九(士贇曰合千一篇而觀此篇用事非倫句調鄙俗别是一格偽贋無疑識者必能辨)
(之)
祖龍浮海不成橋漢武尋陽空射蛟我王樓艦輕秦漢
却似文皇欲渡遼(齊賢曰漢元封五年冬南巡狩登灊天柱山自尋陽浮江親射蛟江中獲)
(之士贇曰祖始也龍君象祖龍謂始皇也按唐史太宗文皇帝嘗親征遼東帝渡遼水身到城下城潰以其地)
(為遼州)
其十
帝寵賢王入楚關掃清江漢始應還初從雲夢開朱邸
更取金陵作小山(齊賢曰漢南郡今江陵府有華容縣雲夢澤在南荆州藪江夏郡志西陵)
(縣有雲夢澤永王屯江陵則雲夢言江陵也史記諸侯朝天子於天子之所立宅舍曰邸漢書代王入代邸諸)
(侯王朱戶故曰朱邸士贇曰索隱曰按雲夢本二澤名盖人以二澤相近或合稱雲夢耳知者據左傳云昭王)
(寢于雲中又楚子田于江南之夢則是二澤名各别也)
其十一
試借君王玉馬鞭指揮戎虜坐瓊筵南風一掃胡塵靜
西入長安到日邊(士贇曰晉書明帝幼而聰哲元帝所寵異數嘗置膝前會長安使來因問)
(帝曰汝謂日與長安孰遠對曰長安近不聞人從日邊來居然可知也元帝異之明日宴羣僚又問之對曰日)
(近元帝失色曰何乃異向者之言乎對曰舉目則見日不見長安由是益竒之後人因之謂帝所為日邊宋蔡)
(寬夫詩話云太白之從永王璘世頗疑之唐書載其事甚略亦不為辯其是否獨其詩自序云半夜水軍來尋)
(陽滿旌旃空名適自誤迫脅上樓船從賜五百金棄之若浮煙辭官不受賞翻謫夜郎天然太白豈從人為亂)
(者哉盖其學本出縱橫以氣俠自任當中原擾攘時欲藉之以立竒功耳故其東巡歌有但用東山謝安石為)
(君談笑静胡沙之句至其卒章乃云南風一掃胡塵靜西入長安到日邊亦可見其志矣大抵才高意廣如孔)
(北海之徒固未必有成功而知人料事尤其所難議者或責以璘之猖獗而欲仰以立事不能如孔巢父蕭穎)
(士察於未萌斯可矣若其志亦可哀矣)
上皇西巡南京歌十首(士贇曰按唐書玄宗紀天寶十五載六月已亥)
(祿山陷京師十一月庚辰次蜀郡八月癸已皇太子即皇帝位于靈武十二月丁未上皇天帝)
(至自蜀郡大赦以蜀郡為南京)
胡塵輕拂建章臺聖主西巡蜀道來劒壁門高五千尺
石為樓閣九天開(齊賢曰天寶十四載十一月祿山反十二月陷東京明年陷潼關天子西)
(幸祿山遂陷京師士贇曰建章宮在長安中劒門事見一卷註)
其二
九天開出一成都萬戶千門入畫圖草樹雲山如錦繡
秦川得及此間無(齊賢曰王逸註東方皥天東南陽天南赤天西南朱天西成天西北幽天)
(北玄天東北變天中央鈞天漢武帝起建章宮為千門萬戸士贇曰成都即古蜀郡明皇幸蜀駐蹕成都及還)
(京改蜀郡為成都府)
其三
華陽春樹號新豐行入新都若舊宮柳色未饒秦地綠
花光不減上陽紅(齊賢曰漢州唐為德陽郡德陽縣去州百五十里鹿頭關在焉唐志至德)
(二載以成都府為南京士贇曰時肅宗即位於靈武尊明皇為太上皇故用此事也秦地指長安上陽宮名在)
(長安中上陽一曰上林)
其四
誰道君王行路難六龍西幸萬人歡地轉錦江成渭水
天廻玉壘作長安(齊賢曰九域志笮橋江水亦名濯錦江俗云以此水濯錦則鮮明玉壘山)
(名湔水出焉在成都西北士贇曰行路難古樂府名易時乘六龍以御天以喻天子之六轡也)
其五
萬國同風共一時錦江何謝曲江池(齊賢曰西京雜記武帝於曲江頭大)
(營亭館以為燕賞之地李肇國史補進士既捷大宴於此亭士贇曰按劇談錄曲江本秦時隑州唐開元中疏)
(鑿為勝景南即紫雲樓芙蓉苑西即杏園慈恩寺花卉環列煙水明媚都人遊賞盛於中和上巳節)石鏡
更名天上月後宮親得照娥眉(士贇曰華陽志石鏡在武擔山山在城北二百)
(步一名武都山蜀記云武都山精化為女子蜀王納為妃不習水土而死王遣五丁於武都山擔土為塜故曰)
(武擔今山有石照表其門焉)
其六
濯錦清江萬里流雲帆龍舸下揚州北地雖誇上林苑
南京還有散花樓(齊賢曰杜甫宅在成都府萬里橋西百花潭北昔孔明送吳使至此曰萬)
(里之行自此始因得名江自岷山經成都下三峽東至揚州揚子縣為揚子江長安有上林苑成都志宣華苑)
(城上有散花樓隋蜀王秀所立)
其七
錦水東流繞錦城星橋北掛象天星(齊賢曰錦江橋秦相張儀所作以虹)
(橋跨水彩畫相鮮恍若天外士贇曰蜀記云七星橋蜀太守李冰造上應七星李膺記一長星橋今名萬里二)
(員星橋今名安樂三璣星橋今名建昌四夷星橋今名笮橋五尾星橋今名禪尼六冲星橋今名永平七曲星)
(橋今名升仙)四海此中朝聖主峨眉山下列仙庭(齊賢曰按峨眉縣大)
(峨山之巔一名勝峰佛書以為普賢大士所居常有光相見中峰有普賢閣背倚白厓峰餘十七峰共環之&KR0034;)
(真尊者舊庵在峰下其旁一峰號呼而應孫思邈所往來傳云&KR0034;真與孫常相呼而應故以名大峨絶頂有七)
(寶岩岩下六十里半山間有白水寺寺前雙溪入林數十步合為一溪既出岩竇又散為寶現溪葉三藏自西)
(域歸過溪見兩石子鬭攬得其一今藏黑水寺石上有一目端正透底溪以此得名日炤其石常五色光現士)
(贇曰圖經大峨山中峨山小峨山並在嘉州峨眉縣南大峨山兩山相對如峨眉山記云其山周匝千里有石)
(龕百一十二大洞十二小洞二十八南北有臺中峨山有葛仙洞小峨山有季仙洞是為三峨)
其八
秦開蜀道置金牛漢水元通星漢流天子一行遺聖跡
錦城長作帝王州(齊賢曰漢水源出嶓冡山東至漢中為漢水士贇曰一行僧也唐史載玄)
(宗行獨至成都過此問橋名左右對曰萬里橋上因歎曰開元末僧一行謂朕曰更二十年國有難陛下當遠)
(遊至萬里之外此是也由是駐蹕成都一行䜟之明皇實之故曰天子與一行遺此聖跡也)
其九
水綠天青不起塵風光和暖勝三秦萬國煙花隨玉輦
西來添作錦江春(士贇曰三秦按史記註即秦關中地其一岐州雍縣其二桃林塞在長安)
(東今華州潼關其三秦所置上郡所謂三秦也)
其十
劒閣重關蜀北門上皇歸馬若雲屯少帝長安開紫極
雙懸日月照乾坤(齊賢曰酈道元水經註曰小劒北去大劒三十里連山絶險飛閣相通少)
(帝肅宗也至德元載七月即位于靈武尊玄宗曰上皇天帝二載九月廣平王俶復京師十月復東京帝至自)
(靈武十二月上皇天帝至自蜀易曰日月麗乎天重明以麗乎正此雙懸日月之意士贇曰雙懸日月者東漢)
(樂歌重光重輪之意也)
峨眉山月歌
峨眉山月半輪秋影入平羌江水流夜發清溪向三峽
思君不見下渝州(齊賢曰峨眉山在嘉州峨眉縣羅目鎮平羌江在嘉州龍遊縣有平羌山)
(資州清溪縣乾德五年省入内江内江在州東九十八里資州東至昌州二百二十八里昌州南至渝州三百)
(里渝州治巴縣水自渝上合曰内江自渝由戎盧上蜀曰外江自渝州明月峽至夔州西陵峽四千里巴峽明)
(月峽巫峽是謂三峽蜀都賦註巴東永安縣有高山相對相去可二千丈左右厓甚高謂之峽士贇曰圖經平)
(羌江在雅州嚴道縣東北城下嘉州亦號平羌江三峽謂西峽巫峽歸峽)
峨眉山月歌送蜀僧晏入中京
我在巴東三月時西看明月憶峨眉月出峨眉照滄海
與人萬里長相隨黃鶴樓前月華白此中忽見峨眉客
峨眉山月還送君風吹西到長安陌長安大道横九天
峨眉山月照秦川黃金獅子乘高座白玉麈尾談重玄
我似浮雲殢吳越君逢聖主遊丹闕一振高名滿帝都
歸時還弄峨眉月(齊賢曰唐歸州巴東郡郡西六十四里巴東縣峨眉在三峽之西故曰西)
(看自圅谷西至隴底相去千里曰關中亦曰秦川菩薩所行或見在地或在虛空獅子座上或見在貝多樹下)
(晉書王衍妙善玄言清談老莊為事每捉白玉柄麈尾與手同色)
赤壁歌送别
二龍爭戰决雌雄赤壁樓船掃地空烈火張天照雲海
周瑜於此破曹公君去滄江望澄碧鯨鯢唐突留餘跡
一一書來報故人我欲因之壯心魄(齊賢曰二龍孫權曹操荆州記蒲坂)
(縣㳂江有百里南岸赤壁周瑜黃盖乘大艦破魏武兵於烏林烏林赤壁東西一百六十里也予嘗往來江漢)
(間研窮赤壁所在正在今鄂州上流八十里與百人山相對江邊石皆紫赤色即為赤壁磯通鑑建安十三年)
(九月曹操入荆州遺孫權書曰今治水軍八十萬與將軍會獵于吳權遣周瑜迎擊遇操于赤壁初與交戰公)
(軍敗引次江北瑜在南岸部將黃盖曰操軍防運船艦首尾相接可燒而走乃取蒙衝鬭艦數十艘實以油草)
(褁以帷幕先書報操欺以欲降盖預備走舸繫大船後時東南風急盖中江舉帆白諸校使齊聲大呌曰降焉)
(操軍吏皆出營觀望去北軍二里餘盖諸船同時發火火烈風猛船往如箭飛埃絶瀾燒盡北船延燒岸上營)
(落煙燄漲天人馬燒溺死者甚衆瑜等率輕銳繼其後雷鼓大進軍遂敗操引軍從華容道歸劉備與瑜追操)
(至南郡)
江夏行
憶昔嬌小姿春心亦自持為言嫁夫婿得免長相思誰
知嫁商賈令人却愁苦自從為夫妻何曾在鄉土去年
下揚州相送黃鶴樓眼看帆去遠心逐江水流只言期
一載誰謂歷三秋使妾腸欲斷恨君情悠悠東家西舍
同時發北去南來不逾月未知行李游何方作箇音書
能斷絶適來往南浦欲問西江船正見當壚女紅粧二
八年(齊賢曰西江船謂揚州回蜀者二八者以其年十六耳士贇曰豫章記南浦亭在廣潤門外往來艤)
(舟之所唐已有之漢書註曰買酒處累土為壚以居酒甕形如鍛壚)一種為人妻獨自多
悲恓對鏡便垂淚逢人只欲啼不如輕薄兒旦暮長相
隨悔作商人婦青春長别離如今正好同懽樂君去容
華誰得知
懷仙歌
一鶴東飛過滄海放心散漫知何在仙人浩歌望我來
應攀玉樹長相待堯舜之事不足驚自餘囂囂直可輕
巨鼇莫載三山去我欲蓬萊頂上行(士贇曰山海經崑崙之墟北有珠樹)
(及玉樹玕琪樹此詩太白睠顧宗國繫心君王冀復進用之作也一鶴自喻仙比人君玉樹比爵位時肅宗即)
(位于靈武明皇就遜位時物議有非之者太白豪俠曠達之士亦曰法堯禪舜自古有之何足驚怪彼為是囂)
(囂者不知古今直可輕也末句其拳拳安史之滅宗社之安或者用我乎身在江海心存魏闕白有之矣)
玉真仙人詞
玉真之仙人時往太華峰清晨鳴天鼓飈歘騰雙龍弄
電不輟手行雲本無蹤幾時入少室王母應相逢(齊賢曰太)
(華山少華山在華州少室山在河南府士贇曰按唐史玉真公主字持盈始封崇昌縣主俄進號上清玄都大)
(洞三景法師天寶三載上言曰先帝許妾捨家今仍叨主策食租賦願去公主號罷邑司歸之玉府玄宗不許)
(又言妾高宗之孫睿宗之女陛下之女弟于天下不為賤何必名繫主號資湯沐然後為貴請入數百家之産)
(延千年之命帝知至意乃許之薨寶應時竊意此詞必公主出家時時賢皆有詩以詠其事仙人褒稱也)
清溪行(一作宣州清溪)
清溪清我心水色異諸水借問新安江見底何如此(齊賢)
(曰沈休文有新安江水至清淺深見底之句士贇曰圖經清溪属冥城盖發源于新安新安即今徽州在唐為)
(歙州在隋為新安郡新安江者凡水發源于徽者皆曰新安江自歙來者出黟山自休寧者出率山自績溪者)
(出太嶂山自婺源者出浙山自浙江泝休寧者為灘三百六十)人行明鏡中鳥度屏風
裏(齊賢曰王羲之云每行山隂道上如鏡中遊廬山有屏風疊)向晚猩猩啼空悲遠
遊子
詶殷明佐見贈五雲裘歌
我吟謝朓詩上語朔風颯颯吹飛雨謝朓巳沒青山空
後來繼之有殷公粉圖珍裘五雲色曄如晴天散彩虹
文章彪炳光陸離應是素娥玉女之所為輕如松花落
金粉濃似苔錦含碧滋遠山積翠横海島殘霞飛丹映
江草凝毫採掇花露容幾年功成奪天造(齊賢曰謝朓宅在當塗青)
(山下今隸太平州五雲裘者五色絢爛如雲故以五雲名之士贇曰朔風吹飛雨謝朓觀朝雨詩之全句也太)
(白之所謂我吟者吟此詩特添颯颯字耳朝雨詩曰朔風吹飛雨蕭蕭愁殺人又紫燕光陸離素娥玉女仙姬)
(之名)故人贈我我不違著令山水含清暉頓驚謝康樂詩
興生我衣襟前林壑斂暝色袖上雲霞收夕霏(齊賢曰謝靈運)
(詩山水含清暉晉書靈運祖玄父煥靈運襲封康樂公題石壁精舍詩林壑斂暝色雲霞收夕霏士贇曰此言)
(裘上之畫具此康樂詩之景)羣仙長歎驚此物千厓萬嶺相縈鬱身
騎白鹿行飄颻手翳紫芝笑披拂相如不足跨鷫鸘王
恭鶴氅安可方瑶臺雪花數千點片片吹落春風香為
君持此凌蒼蒼上朝三十六玉皇下窺夫子不可及矯
首相思空斷腸(齊賢曰周義真入龍矯山見羡門乘白鹿而行抱朴子芝赤者如珊瑚黃者如)
(紫金皆光明洞徹如堅冰西京雜記司馬相如初至成都以所着鷫鸘裘就市人楊昌賣酒晉書王恭嘗披鶴)
(氅裘涉雪而行孟昶窺見之曰此乃神仙中人士贇曰三十六玉皇者道家所謂三十六天帝王也)
臨路歌
大鵬飛兮振八裔中天摧兮力不濟餘風激兮萬世游
扶桑兮掛石袂後人得之傳此仲尼亡兮誰為出涕(士贇)
(曰此詩太白自嘆之辭也)
古意
君為女蘿草妾作兔絲花輕條不自引為逐春風斜百
丈託遠松纏綿成一家誰言會面易各在青山厓女蘿
發馨香兔絲斷人腸枝枝相糾結葉葉竟飄揚生子不
知根因誰共芬芳中巢雙翡翠上宿紫鴛鴦若識二草
心海潮亦可量(齊賢曰陸機詩疏曰在草曰兔絲在木曰松蘿松蘿蔓松而生枝上青兔絲蔓)
(聯草上黃赤如金與松蘿殊異或謂兔絲無根不属地茯苓是也抱朴子兔絲之草下有伏兔之根無此兔則)
(絲不得生于上然實不属也)
山鷓鴣詞
苦竹嶺頭秋月輝苦竹南枝鷓鴣飛嫁得燕山胡鴈壻
欲銜我向鴈門歸山雞翟雉來相勸南禽多被北禽欺
紫塞嚴霜如劒戟蒼梧欲巢難背違我今誓死不能去
哀鳴驚呌淚沾衣(齊賢曰嶺表錄異鷓鴣臆前有白圓點背間有紫赤毛對啼交州異物志)
(鳥象雌雄名鷓鴣其去懷南不思北徂蜀都賦註山雞雄色斑雌色黑異苑曰南方獻山雞鑑石鏡而舞不止)
(禹貢羽畎夏翟孔安國註雉也士贇曰爾雅山雞一名錦雞其色鮮明五色炫曜)
歷陽壯士勤將軍名思齊歌(并序)
歷陽壯士勤將軍神力出於百夫則天太后召見
竒之授游擊將軍賜錦袍玉帶朝野榮之拜橫南
將軍大臣慕義結十友即燕公張說館陶公郭元
振為首余壯之遂作詩
太古歷陽郡化為洪川在江山猶鬱盤龍虎秘光彩蓄
洩數千載風雲何霮(徒感切)䨴(徒對切)特生勤將軍神力百
夫倍(齊賢曰歷陽漢九江郡之縣唐為和州歷陽有老嫗常行仁義兩書生過之謂曰此國當没為湖嫗)
(視東城門有血便走上山勿反顧自此嫗數往視門吏問知之殺雞有血塗門嫗往視門有血即走上山國没)
(為湖)
草書歌行
少年上人號懷素草書天下稱獨步墨池飛出北溟魚
筆鋒殺盡中山兔八月九月天氣凉酒徒詞客滿高堂
牋麻素絹排數箱宣州石硯墨色光吾師醉後倚繩牀
須臾掃盡數千張飄風驟雨驚颯颯落花飛雪何茫茫
起來向壁不停手一行數字大如斗怳怳如聞神鬼驚
時時只見龍蛇走左盤右蹙如驚電狀同楚漢相攻戰
湖南七郡凡幾家家家屏障書題徧王逸少張伯英古
來幾許浪得名張顛老死不足數我師此義不師古古
來萬事貴天生何必要公孫大娘渾脫舞(齊賢曰九域志會稽有王)
(右軍墨池莊子北溟有魚其名為鯤晉王羲之字逸少三十七書黃庭經訖空中有語卿書感我而况人乎吾)
(是天台丈人張芝字伯英性好書凡家之衣帛皆書而後練國史補張旭書得筆法傳旭言始吾聞公主擔夫)
(爭路而得筆法後見公孫氏舞劒器而得其神飲醉輒草書揮筆大呌以頭揾水墨中天下呼為張顛醒後自)
(視以為神異又鼓吹云旭為常熟尉上任旬日有老父過狀判去不數日復至怒曰敢以閑事屢擾公門老父)
(曰某實非論事但睹公筆跡竒妙貴為篋笥之珍耳長史異之因詰其書先父愛書兼有著述長史取視之信)
(天下工書者自是備得筆法之妙又長沙僧懷素好草書自言草聖三昧棄筆堆積埋山下號筆塚士贇曰此)
(篇先儒謂非太白作予謂勤將軍歌亦然)
和盧侍御通塘曲
君誇通塘好通塘勝耶溪通塘在何處遠在尋陽西青
蘿嫋嫋拂煙樹白鷴處處聚沙堤石門中斷平湖出百
丈金潭照雲日何處滄浪垂釣翁鼓棹漁歌趣非一相
逢不相識出沒繞通塘浦邊清水明素足别有浣紗吳
女郎行盡綠潭潭轉幽疑是武陵春碧流秦人雞犬桃
花裏將比通塘渠見羞通塘不忍别十去九遲回偶逢
佳境心已醉忽有一鳥從天來月出青山送行子四邊
苦竹秋聲起長吟白雪望星河雙垂兩足揚素波梁鴻
德耀會稽日寧知此中樂事多(齊賢曰九域志耶溪在越州江州尋陽郡臨海)
(記白石山有金潭金光煥然會稽記縣東六里有西施浣紗石後漢書梁鴻扶風人同縣孟氏有女肥醜而黑)
(擇對不嫁鴻聞聘之及嫁椎髻布衣操作而前鴻喜曰此真梁鴻妻字之曰德耀孟光以作五噫之歌耀同適)
(吳依大家臯伯通廡下為人賃春每歸妻為具食舉案齊眉通異之舍於家)
李太白集分類補註卷八
李太白集分類補註卷八
宋楊齊賢集註
元蕭士贇補註
歌吟(五十三首)
秋浦歌十七首
秋浦長似秋蕭條使人愁(士贇曰㳂革志秋浦隋縣名唐置池州)客愁不
可度行上東大樓正西望長安下見江水流寄言向江
水汝意憶儂不遥傳一掬淚為我達揚州(士贇曰兩手曰掬)
其二
秋浦猿夜愁黃山堪白頭清溪非隴水翻作斷腸流(齊賢)
(曰九域志池州貴池縣有清溪鎮浮丘公與黃帝遊黃山駐天都峯今有浮丘仙壇)欲去不得去
薄遊成久遊何年是歸日雨淚下孤舟
其三
秋浦錦駝鳥人間天上稀山雞羞淥水不敢照毛衣(齊賢)
(曰虞衡志南中有一錦雞一名金雞形如小雞頂鬃毛金色身紅黃相間極有文彩目微白湖南北亦有之意)
(錦駝即此類也博物志山雞有美毛自愛其色終日映水目眩則溺死士贇曰此形容錦駝烏之美山雞之所)
(不如也)
其四
兩鬢入秋浦一朝颯(悉合切)巳衰猿聲催白髮長短盡成
絲
其五
秋浦多白猿超騰若冰雪牽引條上兒飲弄水中月(齊賢)
(曰蜀都賦猿犺超騰而競捷)
其六
愁作秋浦客強看秋浦花山川如剡縣風日似長沙(齊賢)
(曰越州東南二百八十里有&KR1476;縣世說顧長康從會稽還人問山川之美顧云千巖競秀萬壑爭流草木蒙籠)
(其上若雲興霧蔚唐潭州長沙郡治長沙縣)
其七
醉上山公馬寒歌甯戚牛空吟白石爛淚滿黑貂裘(士贇)
(曰山簡事見五卷註甯戚歌事見四卷鞠歌行註)
其八
秋浦千重嶺水車嶺最竒天傾欲墮石水拂寄生枝(齊賢)
(曰列子天傾西北士贇曰秋浦志李元方嘗刻碑於有待巖謂齊山大小泉九十一而半巖為勝秋浦千重嶺)
(而水車嶺為最竒巖壁之號十五而有待為大壑之號九而上清為最洞之號十四而潛虬為竒又有洞五曰)
(半巖曰竒隱曰子招曰妙奉曰翠微翠微特高尤宜登眺則知太白之詩為紀實宋詩人郭詳正嘗追和秋浦)
(歌亦稱此曰萬丈水車嶺還如九疊屏北風來不斷六月亦生冰寄生枝見六卷註)
其九
江祖一片石青天掃畫屏題詩留萬古綠字錦苔生
其十
千千石楠樹萬萬女貞林山山白鷺滿澗澗白猿吟君
莫向秋浦猿聲碎客心(齊賢曰尸子曰土積則生楩楠陶隱居云石楠葉如枇杷張楫)
(曰女貞木葉冬不落)
其十一
邏人橫鳥道江祖出魚梁水急客舟疾山花拂面香(士贇)
(曰新安郡志自睦州青溪縣界至歙州皆鳥道縈紆)
其十二
水如一匹練此地即平天耐可乘明月看花上酒船
其十三
淥水淨素月月明白鷺飛郎聽採菱女一道夜歌歸(士贇)
(曰楚辭涉江採菱發陽阿)
其十四
爐火照天地紅星亂紫烟𧹞郎明月夜歌曲動寒川(齊賢)
(曰此言方士煉丹爐火熾然照曜天地時有紅星紛起於紫煙之中𧹞亦赧面愧赤乃版反猶言愧汝明月之)
(夜歌曲之聲振動寒川也士贇曰爐火恐只漁人之火子見以為煉丹之火恐非是)
其十五
白髮三千丈緣愁似箇長不知明鏡裏何處得秋霜(士贇)
(曰此詩滯形泥跡之人多致疑三千丈之語蓋詩人遣興之辭極其形容耳觀者當不以文害辭不以辭害意)
(可也第二句云緣愁似箇長意亦可見後聯云不知明鏡裏何處得秋霜活活脫脫真作家手段也)
其十六
秋浦田舍翁採魚水中宿妻子張白鷴結罝映深竹(士贇)
(曰田舍翁謂農父也釋文白鷴形似雉白花紋而尾長兔網曰罝此乃刺時之詩謂夫妻罔利於水陸之間生)
(意盡矣寄興深遠觀者留意毋忽)
其十七
桃波一步地了了語聲聞闇與山僧别低頭禮白雲(齊賢)
(曰漢食貨志六尺為步)
當塗趙炎少府粉圖山水歌
峨眉高出西極天羅浮直與南溟連(士贇曰峨眉山見前三卷詩註雲笈)
(七籖羅浮山高三千六百丈洞周迴五百里名朱明耀真之天是蓬萊之一島也堯時洪水浮海而來箔於羅)
(山二山相合故曰羅浮山即抱朴子葛洪煉丹得道處)名公繹思揮彩筆驅山走
海置眼前滿堂空翠如可掃赤城霞氣蒼梧煙(齊賢曰孔靈符)
(會稽記赤城山色皆赤城似雲霞懸溜千仞謂之瀑布九疑山一名蒼梧山在道州寧遠南六十里)洞庭
瀟湘意渺綿三江七澤情洄㳂驚濤洶湧向何處孤舟
一去迷歸年征帆不動亦不旋飄如隨風落天邊心摇
目斷興難盡幾時可到三山顛(齊賢曰逆流而上曰洄順流而下曰㳂洞庭瀟)
(湘見前卷)西峯崢嶸噴流泉橫石蹙水波潺湲東厓合沓蔽
輕霧深林雜樹空芊綿此中冥昧失晝夜隱几寂聽無
鳴蟬長松之下列羽客對坐不語南昌僊南昌僊人趙
夫子妙年歷落青雲士訟庭無事羅衆賓杳然如在丹
青裏五色粉圖安足珍真僊可以全吾身(齊賢曰梅福為南昌尉後)
(棄官歸夀春王莽專政一朝棄妻子去九江至今傳以為仙其後有見福於會稽者變姓名為吳市門卒云趙)
(炎為少府故比於福)若待功成拂衣去武陵桃花笑殺人(士贇曰武陵桃)
(源事並見二卷註)
永王東巡歌十一首(按此詩止當十首第九首乃偽贋之作士贇曰永王)
(璘少失毋肅宗自養視之長聰敏好學貌陋甚不能正視既封領荆州大都督安祿山反帝至)
(扶風詔璘即日赴鎮俄又領山南江西嶺南黔中四道節度使少府監竇昭為副璘至江陵募)
(士得數萬補署郎官御史時江淮租賦鉅億萬在所山委璘生宮中於事不通曉見富且強遂)
(有窺江左意肅宗聞之詔璘還覲上皇於蜀璘不從其子襄城王㑥剛鷙乏謀亦樂亂勸璘取)
(金陵即引舟師東下甲士五千趍廣陵以渾惟明季廣琛高仙琦為將然未敢顯言取江左也)
(會吳郡採訪使季希言平牒璘璘因發怒曰寡人上皇子皇帝弟地尊禮絶今希言乃平牒抗)
(威落筆署字何耶乃使惟明襲希言而令廣琛趍廣陵政採訪使李成式璘至當塗希言已屯)
(丹陽遣將元景擢等拒戰不勝降於璘江淮振動明年肅宗遣宦者啖廷瑶等與成式謀招諭)
(之時河南招討判官李銑在廣陵有兵千餘廷瑶邀銑屯楊子成式乂遣裴戎以廣陵卒三千)
(戍伊婁埭張旗幟大閱士璘與㑥登陴望之有懼色廣琛知事不集謂諸將曰與公等從王豈)
(欲反邪上皇播遷道路不通而諸子無賢於王者如總江淮銳兵長駈雍洛大功可成今乃不)
(然使吾等名挂叛逆如後世何衆許諾遂割臂盟於是惟明奔江寧馮季康奔白沙廣琛以兵)
(六千奔廣陵璘使騎追躡之廣琛曰我德王故不敢决戰逃命歸國耳若逼我且决死追者止)
(乃免是夜銑陣江北夜然束葦人執二炬影亂水中覘者以倍告璘軍亦舉火應之璘疑王師)
(已濟携兒女及麾下遁去遲明覺其紿復入城具舟楫使㑥駈衆趍晉陵諜者告曰王走矣成)
(式以兵進先鋒至新豐璘使㑥仙琦逆擊之銑合勢張左右翼射㑥中肩軍遂敗仙琦與璘奔)
(鄱陽司馬閉城拒璘怒焚城入之收庫兵掠餘千將南走嶺外皇甫侁兵追及之戰大庾嶺璘)
(中天被執侁殺之㑥為亂兵所害仙琦逃去璘未敗時上皇下詔降為庶人徙置房陵及死侁)
(送妻子至蜀上皇哀悼久之肅宗以少所自鞠不宣其罪謂左右曰皇甫侁執吾弟不送之蜀)
(而擅殺之何耶由是不復用薛鏐等皆伏誅子儧為餘姚王偵莒國公儇郕國公伶儀並國子)
(祭酒)
永王正月東出師天子遥分龍虎旗樓船一舉風波靜
江漢翻為鴈鶩池(齊賢曰通鑑天寶十五載十月甲子太子即位於靈武改元至德丁卯上)
(皇制以璘為山南東道嶺南黔中江南四道節度使十一月璘至江陵十二月甲辰璘擅引舟師東巡太白時)
(卧廬山璘道致之璘敗丹陽太白奔亡至宿松石林燕語節度使旌節閑旗二龍虎旌一節一麾搶一豹尾二)
(凡八物士贇曰爾雅釋名熊虎為旗將軍所建象其猛如龍虎也此詠永王出師首篇表之以天子遥分龍虎)
(旗者夫子作春秋書王之意也太白忠君之心於此可見百世之下未有發明之者故書于此)
其二
三川北虜亂如麻四海南奔似永嘉(齊賢曰九域志鄜州洛郊縣有三川)
(鎮時祿山據洛陽陷長安北虜即祿山也士贇曰永嘉晉懷帝年號時五胡亂華劉聰稱帝於平陽五年劉曜)
(王彌陷京師懷帝蒙塵於平陽中原衣冠之族並南奔避亂於江左)但用東山謝安石為
君談笑靜胡沙(士贇曰謝安高卧東山事見七卷註晉書謝安傳時符堅率衆百萬攻於淮淝)
(京師震恐加安征討大都督安夷然無恐色旋命駕出山墅親朋畢集方與客圍碁賭别墅遂游陟至夜乃還)
(指授將帥各當其任既而兄子玄等破堅有捷書至安方對客圍碁看書既竞攝置床上了無喜色圍碁如故)
(客問之徐答云小兒輩遂以破賊既罷還内過戶限心喜甚不覺屐齒之折其矯情鎮物如此)
其三
雷鼓嘈嘈喧武昌雲旗獵獵過尋陽(齊賢曰考工記熊旗六斿以象伐則)
(旗初不以雲為章也而云爾亦猶虹旌霓旌取其高而已獵獵飛動貌江州尋陽郡武昌至尋陽七百里士贇)
(曰嘈嘈衆聲也)秋毫不犯三吳悅春日遥看五色光(齊賢曰吳王夫差都)
(姑蘇吳王&KR0008;都廣陵孫權都建鄴是謂三吳)
其四
龍蟠虎踞帝王州帝子金陵訪古丘春風試暖昭陽殿
明月還過鳷鵲樓(齊賢曰漢書註鳷鵲樓在雲陽甘泉宫外士贇曰此四句詩意是諷永王)
(爾金陵亦古帝都今為丘墟王其訪此當融景而思昭陽鳷鵲之在長安者風月亦無人管領也黍離之悲藹)
(然見於言外)
其五
二帝巡遊俱未廻五陵松柏使人哀諸侯不救河南地
更喜賢王遠道來(齊賢曰二帝明皇幸蜀肅宗即位靈武俱未迴長安也河南洛陽也時祿)
(山據洛陽士贇曰五陵高祖太宗高宗中宗睿宗之陵寢也此詩白欲諷永王為勤王赴難之舉如本傳中所)
(載廣琛等語是也詩以抒下情而通諷諭太白有之矣)
其六
丹陽北固是吳關畫出樓臺雲水間千巖烽火連滄海
兩岸旌旗繞碧山(士贇曰括地志丹陽郡故在潤州江寧縣東南五里即今鎮江府圖經丹)
(陽山古雲陽縣也漢丹陽郡治宛陵晉丹陽郡治秣陵山多赤柳故名北固山在鎮江府北一里迴嶺下臨長)
(江其勢險固即府治所據乃藏中最高處旁視甘露金山如屏障中畫出信江南之絶致也後改曰連滄觀是)
(又摘太白詩語而名之太白之詩信紀實之作也)
其七
王出三山按五湖樓船跨海次楊都(齊賢曰禹貢三江既入震澤底定蓋)
(豫章江為南江岷江為中江漢江為北江同入彭蠡入于海震澤一名太湖一名五湖在蘇州吳江縣東揚州)
(廣陵郡漢之江都東至泰州九十里泰州東至海百七里以其近故曰跨海左傳過信為次士贇曰舊經謂貢)
(湖遊湖胥湖梅梁湖金鼎湖酈善長謂長塘湖上湖滆湖與太湖而五韋昭云胥湖蠡湖桃湖滆湖就太湖而)
(五虞仲朔云太湖之水通五道謂之五湖)戰艦森森羅虎士征帆一一引龍
駒(齊賢曰禮記虎賁之士)
其八
長風掛席勢難迴海動山傾古月摧君看帝子浮江日
何似龍驤出峽來(士贇曰晉書王濬為益州刺史武帝謀伐吳詔濬修船艦濬乃作大船連)
(舫百二十步受二千餘人又畫鷁首怪獸於船首以懼江神舟楫之盛自古未有拜濬為龍驤將軍於是統兵)
(順流鼔棹徑造二山孫皓遂降于濬)
其九(士贇曰合千一篇而觀此篇用事非倫句調鄙俗别是一格偽贋無疑識者必能辨)
(之)
祖龍浮海不成橋漢武尋陽空射蛟我王樓艦輕秦漢
却似文皇欲渡遼(齊賢曰漢元封五年冬南巡狩登灊天柱山自尋陽浮江親射蛟江中獲)
(之士贇曰祖始也龍君象祖龍謂始皇也按唐史太宗文皇帝嘗親征遼東帝渡遼水身到城下城潰以其地)
(為遼州)
其十
帝寵賢王入楚關掃清江漢始應還初從雲夢開朱邸
更取金陵作小山(齊賢曰漢南郡今江陵府有華容縣雲夢澤在南荆州藪江夏郡志西陵)
(縣有雲夢澤永王屯江陵則雲夢言江陵也史記諸侯朝天子於天子之所立宅舍曰邸漢書代王入代邸諸)
(侯王朱戶故曰朱邸士贇曰索隱曰按雲夢本二澤名盖人以二澤相近或合稱雲夢耳知者據左傳云昭王)
(寢于雲中又楚子田于江南之夢則是二澤名各别也)
其十一
試借君王玉馬鞭指揮戎虜坐瓊筵南風一掃胡塵靜
西入長安到日邊(士贇曰晉書明帝幼而聰哲元帝所寵異數嘗置膝前會長安使來因問)
(帝曰汝謂日與長安孰遠對曰長安近不聞人從日邊來居然可知也元帝異之明日宴羣僚又問之對曰日)
(近元帝失色曰何乃異向者之言乎對曰舉目則見日不見長安由是益竒之後人因之謂帝所為日邊宋蔡)
(寬夫詩話云太白之從永王璘世頗疑之唐書載其事甚略亦不為辯其是否獨其詩自序云半夜水軍來尋)
(陽滿旌旃空名適自誤迫脅上樓船從賜五百金棄之若浮煙辭官不受賞翻謫夜郎天然太白豈從人為亂)
(者哉盖其學本出縱橫以氣俠自任當中原擾攘時欲藉之以立竒功耳故其東巡歌有但用東山謝安石為)
(君談笑静胡沙之句至其卒章乃云南風一掃胡塵靜西入長安到日邊亦可見其志矣大抵才高意廣如孔)
(北海之徒固未必有成功而知人料事尤其所難議者或責以璘之猖獗而欲仰以立事不能如孔巢父蕭穎)
(士察於未萌斯可矣若其志亦可哀矣)
上皇西巡南京歌十首(士贇曰按唐書玄宗紀天寶十五載六月已亥)
(祿山陷京師十一月庚辰次蜀郡八月癸已皇太子即皇帝位于靈武十二月丁未上皇天帝)
(至自蜀郡大赦以蜀郡為南京)
胡塵輕拂建章臺聖主西巡蜀道來劒壁門高五千尺
石為樓閣九天開(齊賢曰天寶十四載十一月祿山反十二月陷東京明年陷潼關天子西)
(幸祿山遂陷京師士贇曰建章宮在長安中劒門事見一卷註)
其二
九天開出一成都萬戶千門入畫圖草樹雲山如錦繡
秦川得及此間無(齊賢曰王逸註東方皥天東南陽天南赤天西南朱天西成天西北幽天)
(北玄天東北變天中央鈞天漢武帝起建章宮為千門萬戸士贇曰成都即古蜀郡明皇幸蜀駐蹕成都及還)
(京改蜀郡為成都府)
其三
華陽春樹號新豐行入新都若舊宮柳色未饒秦地綠
花光不減上陽紅(齊賢曰漢州唐為德陽郡德陽縣去州百五十里鹿頭關在焉唐志至德)
(二載以成都府為南京士贇曰時肅宗即位於靈武尊明皇為太上皇故用此事也秦地指長安上陽宮名在)
(長安中上陽一曰上林)
其四
誰道君王行路難六龍西幸萬人歡地轉錦江成渭水
天廻玉壘作長安(齊賢曰九域志笮橋江水亦名濯錦江俗云以此水濯錦則鮮明玉壘山)
(名湔水出焉在成都西北士贇曰行路難古樂府名易時乘六龍以御天以喻天子之六轡也)
其五
萬國同風共一時錦江何謝曲江池(齊賢曰西京雜記武帝於曲江頭大)
(營亭館以為燕賞之地李肇國史補進士既捷大宴於此亭士贇曰按劇談錄曲江本秦時隑州唐開元中疏)
(鑿為勝景南即紫雲樓芙蓉苑西即杏園慈恩寺花卉環列煙水明媚都人遊賞盛於中和上巳節)石鏡
更名天上月後宮親得照娥眉(士贇曰華陽志石鏡在武擔山山在城北二百)
(步一名武都山蜀記云武都山精化為女子蜀王納為妃不習水土而死王遣五丁於武都山擔土為塜故曰)
(武擔今山有石照表其門焉)
其六
濯錦清江萬里流雲帆龍舸下揚州北地雖誇上林苑
南京還有散花樓(齊賢曰杜甫宅在成都府萬里橋西百花潭北昔孔明送吳使至此曰萬)
(里之行自此始因得名江自岷山經成都下三峽東至揚州揚子縣為揚子江長安有上林苑成都志宣華苑)
(城上有散花樓隋蜀王秀所立)
其七
錦水東流繞錦城星橋北掛象天星(齊賢曰錦江橋秦相張儀所作以虹)
(橋跨水彩畫相鮮恍若天外士贇曰蜀記云七星橋蜀太守李冰造上應七星李膺記一長星橋今名萬里二)
(員星橋今名安樂三璣星橋今名建昌四夷星橋今名笮橋五尾星橋今名禪尼六冲星橋今名永平七曲星)
(橋今名升仙)四海此中朝聖主峨眉山下列仙庭(齊賢曰按峨眉縣大)
(峨山之巔一名勝峰佛書以為普賢大士所居常有光相見中峰有普賢閣背倚白厓峰餘十七峰共環之&KR0034;)
(真尊者舊庵在峰下其旁一峰號呼而應孫思邈所往來傳云&KR0034;真與孫常相呼而應故以名大峨絶頂有七)
(寶岩岩下六十里半山間有白水寺寺前雙溪入林數十步合為一溪既出岩竇又散為寶現溪葉三藏自西)
(域歸過溪見兩石子鬭攬得其一今藏黑水寺石上有一目端正透底溪以此得名日炤其石常五色光現士)
(贇曰圖經大峨山中峨山小峨山並在嘉州峨眉縣南大峨山兩山相對如峨眉山記云其山周匝千里有石)
(龕百一十二大洞十二小洞二十八南北有臺中峨山有葛仙洞小峨山有季仙洞是為三峨)
其八
秦開蜀道置金牛漢水元通星漢流天子一行遺聖跡
錦城長作帝王州(齊賢曰漢水源出嶓冡山東至漢中為漢水士贇曰一行僧也唐史載玄)
(宗行獨至成都過此問橋名左右對曰萬里橋上因歎曰開元末僧一行謂朕曰更二十年國有難陛下當遠)
(遊至萬里之外此是也由是駐蹕成都一行䜟之明皇實之故曰天子與一行遺此聖跡也)
其九
水綠天青不起塵風光和暖勝三秦萬國煙花隨玉輦
西來添作錦江春(士贇曰三秦按史記註即秦關中地其一岐州雍縣其二桃林塞在長安)
(東今華州潼關其三秦所置上郡所謂三秦也)
其十
劒閣重關蜀北門上皇歸馬若雲屯少帝長安開紫極
雙懸日月照乾坤(齊賢曰酈道元水經註曰小劒北去大劒三十里連山絶險飛閣相通少)
(帝肅宗也至德元載七月即位于靈武尊玄宗曰上皇天帝二載九月廣平王俶復京師十月復東京帝至自)
(靈武十二月上皇天帝至自蜀易曰日月麗乎天重明以麗乎正此雙懸日月之意士贇曰雙懸日月者東漢)
(樂歌重光重輪之意也)
峨眉山月歌
峨眉山月半輪秋影入平羌江水流夜發清溪向三峽
思君不見下渝州(齊賢曰峨眉山在嘉州峨眉縣羅目鎮平羌江在嘉州龍遊縣有平羌山)
(資州清溪縣乾德五年省入内江内江在州東九十八里資州東至昌州二百二十八里昌州南至渝州三百)
(里渝州治巴縣水自渝上合曰内江自渝由戎盧上蜀曰外江自渝州明月峽至夔州西陵峽四千里巴峽明)
(月峽巫峽是謂三峽蜀都賦註巴東永安縣有高山相對相去可二千丈左右厓甚高謂之峽士贇曰圖經平)
(羌江在雅州嚴道縣東北城下嘉州亦號平羌江三峽謂西峽巫峽歸峽)
峨眉山月歌送蜀僧晏入中京
我在巴東三月時西看明月憶峨眉月出峨眉照滄海
與人萬里長相隨黃鶴樓前月華白此中忽見峨眉客
峨眉山月還送君風吹西到長安陌長安大道横九天
峨眉山月照秦川黃金獅子乘高座白玉麈尾談重玄
我似浮雲殢吳越君逢聖主遊丹闕一振高名滿帝都
歸時還弄峨眉月(齊賢曰唐歸州巴東郡郡西六十四里巴東縣峨眉在三峽之西故曰西)
(看自圅谷西至隴底相去千里曰關中亦曰秦川菩薩所行或見在地或在虛空獅子座上或見在貝多樹下)
(晉書王衍妙善玄言清談老莊為事每捉白玉柄麈尾與手同色)
赤壁歌送别
二龍爭戰决雌雄赤壁樓船掃地空烈火張天照雲海
周瑜於此破曹公君去滄江望澄碧鯨鯢唐突留餘跡
一一書來報故人我欲因之壯心魄(齊賢曰二龍孫權曹操荆州記蒲坂)
(縣㳂江有百里南岸赤壁周瑜黃盖乘大艦破魏武兵於烏林烏林赤壁東西一百六十里也予嘗往來江漢)
(間研窮赤壁所在正在今鄂州上流八十里與百人山相對江邊石皆紫赤色即為赤壁磯通鑑建安十三年)
(九月曹操入荆州遺孫權書曰今治水軍八十萬與將軍會獵于吳權遣周瑜迎擊遇操于赤壁初與交戰公)
(軍敗引次江北瑜在南岸部將黃盖曰操軍防運船艦首尾相接可燒而走乃取蒙衝鬭艦數十艘實以油草)
(褁以帷幕先書報操欺以欲降盖預備走舸繫大船後時東南風急盖中江舉帆白諸校使齊聲大呌曰降焉)
(操軍吏皆出營觀望去北軍二里餘盖諸船同時發火火烈風猛船往如箭飛埃絶瀾燒盡北船延燒岸上營)
(落煙燄漲天人馬燒溺死者甚衆瑜等率輕銳繼其後雷鼓大進軍遂敗操引軍從華容道歸劉備與瑜追操)
(至南郡)
江夏行
憶昔嬌小姿春心亦自持為言嫁夫婿得免長相思誰
知嫁商賈令人却愁苦自從為夫妻何曾在鄉土去年
下揚州相送黃鶴樓眼看帆去遠心逐江水流只言期
一載誰謂歷三秋使妾腸欲斷恨君情悠悠東家西舍
同時發北去南來不逾月未知行李游何方作箇音書
能斷絶適來往南浦欲問西江船正見當壚女紅粧二
八年(齊賢曰西江船謂揚州回蜀者二八者以其年十六耳士贇曰豫章記南浦亭在廣潤門外往來艤)
(舟之所唐已有之漢書註曰買酒處累土為壚以居酒甕形如鍛壚)一種為人妻獨自多
悲恓對鏡便垂淚逢人只欲啼不如輕薄兒旦暮長相
隨悔作商人婦青春長别離如今正好同懽樂君去容
華誰得知
懷仙歌
一鶴東飛過滄海放心散漫知何在仙人浩歌望我來
應攀玉樹長相待堯舜之事不足驚自餘囂囂直可輕
巨鼇莫載三山去我欲蓬萊頂上行(士贇曰山海經崑崙之墟北有珠樹)
(及玉樹玕琪樹此詩太白睠顧宗國繫心君王冀復進用之作也一鶴自喻仙比人君玉樹比爵位時肅宗即)
(位于靈武明皇就遜位時物議有非之者太白豪俠曠達之士亦曰法堯禪舜自古有之何足驚怪彼為是囂)
(囂者不知古今直可輕也末句其拳拳安史之滅宗社之安或者用我乎身在江海心存魏闕白有之矣)
玉真仙人詞
玉真之仙人時往太華峰清晨鳴天鼓飈歘騰雙龍弄
電不輟手行雲本無蹤幾時入少室王母應相逢(齊賢曰太)
(華山少華山在華州少室山在河南府士贇曰按唐史玉真公主字持盈始封崇昌縣主俄進號上清玄都大)
(洞三景法師天寶三載上言曰先帝許妾捨家今仍叨主策食租賦願去公主號罷邑司歸之玉府玄宗不許)
(又言妾高宗之孫睿宗之女陛下之女弟于天下不為賤何必名繫主號資湯沐然後為貴請入數百家之産)
(延千年之命帝知至意乃許之薨寶應時竊意此詞必公主出家時時賢皆有詩以詠其事仙人褒稱也)
清溪行(一作宣州清溪)
清溪清我心水色異諸水借問新安江見底何如此(齊賢)
(曰沈休文有新安江水至清淺深見底之句士贇曰圖經清溪属冥城盖發源于新安新安即今徽州在唐為)
(歙州在隋為新安郡新安江者凡水發源于徽者皆曰新安江自歙來者出黟山自休寧者出率山自績溪者)
(出太嶂山自婺源者出浙山自浙江泝休寧者為灘三百六十)人行明鏡中鳥度屏風
裏(齊賢曰王羲之云每行山隂道上如鏡中遊廬山有屏風疊)向晚猩猩啼空悲遠
遊子
詶殷明佐見贈五雲裘歌
我吟謝朓詩上語朔風颯颯吹飛雨謝朓巳沒青山空
後來繼之有殷公粉圖珍裘五雲色曄如晴天散彩虹
文章彪炳光陸離應是素娥玉女之所為輕如松花落
金粉濃似苔錦含碧滋遠山積翠横海島殘霞飛丹映
江草凝毫採掇花露容幾年功成奪天造(齊賢曰謝朓宅在當塗青)
(山下今隸太平州五雲裘者五色絢爛如雲故以五雲名之士贇曰朔風吹飛雨謝朓觀朝雨詩之全句也太)
(白之所謂我吟者吟此詩特添颯颯字耳朝雨詩曰朔風吹飛雨蕭蕭愁殺人又紫燕光陸離素娥玉女仙姬)
(之名)故人贈我我不違著令山水含清暉頓驚謝康樂詩
興生我衣襟前林壑斂暝色袖上雲霞收夕霏(齊賢曰謝靈運)
(詩山水含清暉晉書靈運祖玄父煥靈運襲封康樂公題石壁精舍詩林壑斂暝色雲霞收夕霏士贇曰此言)
(裘上之畫具此康樂詩之景)羣仙長歎驚此物千厓萬嶺相縈鬱身
騎白鹿行飄颻手翳紫芝笑披拂相如不足跨鷫鸘王
恭鶴氅安可方瑶臺雪花數千點片片吹落春風香為
君持此凌蒼蒼上朝三十六玉皇下窺夫子不可及矯
首相思空斷腸(齊賢曰周義真入龍矯山見羡門乘白鹿而行抱朴子芝赤者如珊瑚黃者如)
(紫金皆光明洞徹如堅冰西京雜記司馬相如初至成都以所着鷫鸘裘就市人楊昌賣酒晉書王恭嘗披鶴)
(氅裘涉雪而行孟昶窺見之曰此乃神仙中人士贇曰三十六玉皇者道家所謂三十六天帝王也)
臨路歌
大鵬飛兮振八裔中天摧兮力不濟餘風激兮萬世游
扶桑兮掛石袂後人得之傳此仲尼亡兮誰為出涕(士贇)
(曰此詩太白自嘆之辭也)
古意
君為女蘿草妾作兔絲花輕條不自引為逐春風斜百
丈託遠松纏綿成一家誰言會面易各在青山厓女蘿
發馨香兔絲斷人腸枝枝相糾結葉葉竟飄揚生子不
知根因誰共芬芳中巢雙翡翠上宿紫鴛鴦若識二草
心海潮亦可量(齊賢曰陸機詩疏曰在草曰兔絲在木曰松蘿松蘿蔓松而生枝上青兔絲蔓)
(聯草上黃赤如金與松蘿殊異或謂兔絲無根不属地茯苓是也抱朴子兔絲之草下有伏兔之根無此兔則)
(絲不得生于上然實不属也)
山鷓鴣詞
苦竹嶺頭秋月輝苦竹南枝鷓鴣飛嫁得燕山胡鴈壻
欲銜我向鴈門歸山雞翟雉來相勸南禽多被北禽欺
紫塞嚴霜如劒戟蒼梧欲巢難背違我今誓死不能去
哀鳴驚呌淚沾衣(齊賢曰嶺表錄異鷓鴣臆前有白圓點背間有紫赤毛對啼交州異物志)
(鳥象雌雄名鷓鴣其去懷南不思北徂蜀都賦註山雞雄色斑雌色黑異苑曰南方獻山雞鑑石鏡而舞不止)
(禹貢羽畎夏翟孔安國註雉也士贇曰爾雅山雞一名錦雞其色鮮明五色炫曜)
歷陽壯士勤將軍名思齊歌(并序)
歷陽壯士勤將軍神力出於百夫則天太后召見
竒之授游擊將軍賜錦袍玉帶朝野榮之拜橫南
將軍大臣慕義結十友即燕公張說館陶公郭元
振為首余壯之遂作詩
太古歷陽郡化為洪川在江山猶鬱盤龍虎秘光彩蓄
洩數千載風雲何霮(徒感切)䨴(徒對切)特生勤將軍神力百
夫倍(齊賢曰歷陽漢九江郡之縣唐為和州歷陽有老嫗常行仁義兩書生過之謂曰此國當没為湖嫗)
(視東城門有血便走上山勿反顧自此嫗數往視門吏問知之殺雞有血塗門嫗往視門有血即走上山國没)
(為湖)
草書歌行
少年上人號懷素草書天下稱獨步墨池飛出北溟魚
筆鋒殺盡中山兔八月九月天氣凉酒徒詞客滿高堂
牋麻素絹排數箱宣州石硯墨色光吾師醉後倚繩牀
須臾掃盡數千張飄風驟雨驚颯颯落花飛雪何茫茫
起來向壁不停手一行數字大如斗怳怳如聞神鬼驚
時時只見龍蛇走左盤右蹙如驚電狀同楚漢相攻戰
湖南七郡凡幾家家家屏障書題徧王逸少張伯英古
來幾許浪得名張顛老死不足數我師此義不師古古
來萬事貴天生何必要公孫大娘渾脫舞(齊賢曰九域志會稽有王)
(右軍墨池莊子北溟有魚其名為鯤晉王羲之字逸少三十七書黃庭經訖空中有語卿書感我而况人乎吾)
(是天台丈人張芝字伯英性好書凡家之衣帛皆書而後練國史補張旭書得筆法傳旭言始吾聞公主擔夫)
(爭路而得筆法後見公孫氏舞劒器而得其神飲醉輒草書揮筆大呌以頭揾水墨中天下呼為張顛醒後自)
(視以為神異又鼓吹云旭為常熟尉上任旬日有老父過狀判去不數日復至怒曰敢以閑事屢擾公門老父)
(曰某實非論事但睹公筆跡竒妙貴為篋笥之珍耳長史異之因詰其書先父愛書兼有著述長史取視之信)
(天下工書者自是備得筆法之妙又長沙僧懷素好草書自言草聖三昧棄筆堆積埋山下號筆塚士贇曰此)
(篇先儒謂非太白作予謂勤將軍歌亦然)
和盧侍御通塘曲
君誇通塘好通塘勝耶溪通塘在何處遠在尋陽西青
蘿嫋嫋拂煙樹白鷴處處聚沙堤石門中斷平湖出百
丈金潭照雲日何處滄浪垂釣翁鼓棹漁歌趣非一相
逢不相識出沒繞通塘浦邊清水明素足别有浣紗吳
女郎行盡綠潭潭轉幽疑是武陵春碧流秦人雞犬桃
花裏將比通塘渠見羞通塘不忍别十去九遲回偶逢
佳境心已醉忽有一鳥從天來月出青山送行子四邊
苦竹秋聲起長吟白雪望星河雙垂兩足揚素波梁鴻
德耀會稽日寧知此中樂事多(齊賢曰九域志耶溪在越州江州尋陽郡臨海)
(記白石山有金潭金光煥然會稽記縣東六里有西施浣紗石後漢書梁鴻扶風人同縣孟氏有女肥醜而黑)
(擇對不嫁鴻聞聘之及嫁椎髻布衣操作而前鴻喜曰此真梁鴻妻字之曰德耀孟光以作五噫之歌耀同適)
(吳依大家臯伯通廡下為人賃春每歸妻為具食舉案齊眉通異之舍於家)
李太白集分類補註卷八
