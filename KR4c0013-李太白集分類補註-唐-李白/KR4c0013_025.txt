李太白集分類補註卷二十五
宋楊齊賢集註
元蕭士贇補註
題(一十二首)
題随州紫陽先生壁
神農好長生風俗久已成復聞紫陽客卑署丹臺名喘
息飡妙氣步虚吟真聲道與古仙合心將元化并樓疑
出蓬海鶴似飛玉京松雪牎外曉池水階下明忽耽笙
歌樂頗失軒冕情終願惠金液提携凌太清(齊賢曰抱朴子曰金)
(液太一所服而仙者太清天也蓬海玉京山見前)
題元丹丘山居
故人棲東山自愛丘壑美青春卧空林白日猶不起松
風清襟袖石潭洗心耳羨君無紛喧高枕碧霞裏
題元丹丘穎陽山居(并序)
丹丘家于穎陽新卜别業其地北倚馬嶺連峯嵩丘
南瞻鹿臺極目汝海雲巖映鬱有佳致焉白從之遊
故有此作
仙遊渡潁水訪隱同元君忽遺蒼生望獨與洪崖羣卜
地初晦跡興言且成文却顧北山斷前瞻南嶺分遥通
汝海月不隔嵩丘雲之子合逸趣而我欽清芬舉跡倚
松石談笑迷朝曛益願狎青鳥拂衣棲江濆(齊賢曰潁水洪崖見)
(前)
題瓜州新河餞族叔舍人賁
齊公鑿新河萬古流不絶豐功利生人天地同朽滅兩
橋對雙閣芳樹有行列愛此如甘棠誰云敢攀折美關
倚此固天險自茲設海水落斗門湖平見沙汭我行送
季父弭棹徒流悦楊花滿江來疑是龍山雪惜此花下
興愴與山陽别瞻望清路塵歸來空寂滅(士贇曰毛詩甘棠美召伯)
(也召伯之教明於南國蔽芾甘棠勿翦勿伐召伯所苃)
洗脚亭
白道向姑熟洪亭臨道傍前有昔時井下有五丈牀樵
女洗素足行人歇金裝西望白鷺洲蘆花似朝霜送君
此時去回首淚成行(一作雙)
勞勞亭
天下傷心處勞勞送客亭春風知别苦不遣柳條青(齊賢)
(曰輿地志秣陵縣新亭隴有勞勞樓宋改為臨滄觀行人分别之所)
題金陵王處士水亭(此亭齊朝南苑又晉陸機故宅)
王子耽玄言賢豪多在門好鵝尋道士愛竹嘯名園樹
色老(一作秀)荒苑池光蕩華軒此堂見明月更憶陸平原
掃地青玉簟為余置金樽醉罷(一作後)欲歸去花枝宿鳥
喧何時復來此再得洗囂煩(齊賢曰好鵝愛竹事見前平原陸機也事亦見前)
題嵩山逸人元丹丘山居(并序)
白久在廬霍元公近遊嵩山故交深情出處無間嵒
信頻及許為主人欣然適會本意當冀長往不返欲
便舉家就之兼書其遊因有此贈
家本紫雲山道風未淪落沉懷丹丘志冲賞歸寂寞朅
來遊閩荒捫涉窮禹鑿寅緣泛潮海偃蹇陟廬霍憑雷
躡天牎弄影憩霞閣且欣登眺美頗惬隱淪諾(齊賢曰唐閩州)
(長樂郡開元十三年更名福州治閩縣即西漢閩粤王閩中郡之地頻海荒服故曰閩荒廬山隸江州霍山即)
(舒之鎮桓子新論天下神人五二曰隱淪士贇曰水經砥柱山禹鑿以通河)三山曠幽期四
岳聊所託故人契嵩潁高義炳丹艧滅跡遺紛囂終言
本峯壑自矜林湍好不羨朝市樂偶與真意并頓覺世
情薄爾能折芳桂吾亦採蘭若拙妻好乘鸞嬌女愛飛
鶴提携訪神仙從此鍊金藥(齊賢曰三山三神山也四岳恒華泰衡也)
題江夏脩静寺(此寺是李北海舊宅)
我家北海宅作寺南江濱空庭無玉樹高殿坐幽人書
帶留青草琴堂(一作臺)羃素塵平生種桃李寂滅不成春
(齊賢曰李邕為北海太守天寶中為吉温所陷而殺之於郡代宗贈秘書監國史異纂雲陽界多漢離宫故地)
(有樹似槐而細葉士人謂之玉樹三齊記鄭康成常居南山中教授山下草如薤葉長尺許時人名為書帶草)
改九子山為九華山聯句(并序)
青陽縣南有九子山山高數千丈上有九峯如蓮花
按圖徵名無所依據太史公南遊略而不書事絶古
老之口復闕名賢之紀雖靈仙往復而賦詠罕聞予
乃削其舊號加以九華之目時訪道江漢憩于夏侯
迴之堂開簷岸幘坐眺松雪因與二三子聯句傳之
將來
妙有分二氣靈山開九華(李白)層標遏遲日半壁明朝霞
(高霽)積雪曜隂壑飛流歆陽崖(韋權輿曜一作瓘)青熒玉樹色縹
緲羽人家(李白士斌曰老子云道生一王弼注曰一數之始而物之極也謂之為妙有者欲言有不)
(見其形則非有故謂之妙欲言其無則物由以生則非無故謂之有也斯乃無中之有謂之妙有也銑曰青熒)
(光也)
題宛溪館
吾憐宛溪好百尺照心明(一作久照心益明)可謝新安水千尋
見底清白沙留月色綠竹助秋聲却笑嚴湍上于今獨
擅名(齊賢曰宛陵隸宣州嚴湍見前)
題東谿公幽居
杜陵賢人清且廉東谿卜築歲將淹宅近青山同謝朓
門垂碧柳似陶潜好鳥迎春歌後院飛花送酒舞前簷
客到但知留一醉盤中秪有水晶鹽(齊賢曰太白傳曰晚好黃老渡牛渚)
(磯至姑熟悅謝家青山欲居焉故云宅近青山陶潜門前有五柳因作五柳先生傳以自况)
雜詠(一十六首)
嘲魯儒
魯叟談五經白髮死章句問以經濟策茫如墜煙霧足
著遠遊履首戴方山巾緩步從直道未行先起塵秦家
丞相府不重褒衣人君非叔孫通與我本殊倫時事且
未達歸耕汶水濱(齊賢曰後漢志方山冠似進賢以五綵縠為之秦紀丞相斯請史官非秦)
(記皆燒之非博士官所職天下敢有藏詩書百家語者悉詣守尉雜燒之士贇曰叟長老之通稱叔孫通起朝)
(儀徵魯諸生三十餘人魯有兩生不肯行通笑曰若真鄙儒不通時變)
懼䜛
二桃殺三士詎假劍如霜衆女妬蛾眉雙花競春芳魏
姝信鄭褏掩袂對懷王一惑巧言子朱顔成死(一作相)傷
行將泣團扇戚戚愁人腸(齊賢曰戰國策魏王遺楚王美人楚王悦之夫人鄭褏知)
(王之悦新人也甚愛新人衣服玩好擇其所喜而為之愛之甚於王王曰婦人之所以事夫者色也而妬者其)
(情也今鄭氏知寡人之悦新人其愛之甚於寡人此忠臣之所以事君也鄭氏知王以巳為不如也因謂新人)
(曰王愛子美矣雖然惡子之鼻子見王則必掩子鼻新人見王因掩其鼻王謂鄭氏曰何也鄭曰其似聞君王)
(之臭也王曰悍哉令劓之無使逆命成帝初即位班婕妤選入宫為婕妤後幸趙飛燕婕妤失寵擬古怨歌行)
(曰裁成合歡扇團圖似明月棄捐篋笥中恩情中道絶士贇曰二桃殺三士見前卷)
觀獵
太守耀清威乘間弄晩暉江沙横獵騎山火遶行圍箭
逐雲鴻落鷹随月兔飛不知白日暮歡賞夜方歸
觀胡人吹笛
胡人吹玉笛一半是秦聲十月吳山曉梅花落敬亭愁
聞出塞曲淚滿逐臣纓却望長安道空懷戀主情(齊賢曰李)
(斯云擊甕叩缶彈筝摶髀而呼烏烏快耳者真秦聲也敬亭山見前落梅花羌笛曲也張博望傳其法於西涼)
(得摩訶兜勒一曲李延年因之思造新聲二十八解乘輿以為武樂嘗紿邊將魏晉以後二十八解不存所用)
(者唯黃鶴嶺頭水出關入關出塞入塞折楊柳黃覃子赤之楊望行人十四曲也士贇曰太白放逐之餘眷戀)
(宗國之意随寓而發觀此詩末三句概可見矣)
軍行
騮馬新夸(一作誇)白玉鞍戰罷沙場月色寒城頭鐵鼓聲
猶震匣裏金刀血未乾(齊賢曰毛詩註赤身黑鬛曰騮)
從軍行
百戰沙場碎鐵衣城南巳合數重圍突營射殺呼延將
獨領殘兵千騎歸(齊賢曰薛收曰匃奴署各種單于有王號者十六等左右賢王四姓曰呼)
(延氏十氏蘭氏喬氏呼延號曰逐世為輔相)
平虜將軍妻
平虜將軍婦入門二十年君心自不悦妾寵豈能專出
解牀前帳行吟道上篇古人不唾井莫㤀昔纏綿
春夜洛城聞笛
誰家玉笛暗飛聲散入春風滿洛城此夜曲中聞折柳
何人不起故園情(齊賢曰折楊柳曲名)
嵩山採菖蒲者
神仙多苦貌雙耳下垂肩嵩嶽逢漢武疑是九嶷仙我
來採菖蒲服食可延年言終忽不見滅影入雲煙喻帝
竟莫悟終歸茂陵田(齊賢曰此篇是詠仙人王興詩語乃櫽括其傳中事神仙傳王興者)
(城陽人居壷谷中不知書無學道意漢武上嵩山登大愚石起道宫使董仲舒東方朔徐樂思神至夜半忽有)
(仙人長二丈耳出頭巔下至肩漢武禮而問之仙人曰吾九嶷之人聞中嶽石上菖蒲一寸九節可以服之長)
(生故來採耳忽失所在帝顧侍臣曰彼非復學道服食者必中嶽之神以喻朕耳為之採菖蒲服之經三年帝)
(覺悶而不快遂止時從官多服然莫能持久唯王興聞仙人告武帝服乃採服之不息遂得長生武帝葬茂陵)
金陵聽韓侍御吹笛
韓公吹玉笛倜儻流英音風吹繞鍾山萬壑皆龍吟王
子停鳳管師襄掩瑶琴餘韻度江去天涯安可尋(齊賢曰長)
(笛賦龍吟水中不見已截竹吹之聲相似王子晉吹笙作鳳鳴士贇曰家語孔子學琴於師襄子襄子曰吾雖)
(擊磬以為官然能於琴)
流夜郎聞酺不預
北闕聖人歌太康南冠君子竄遐荒漢酺聞奏鈞天樂
願得風吹到夜郎(齊賢曰光武紀大酺註漢律三人以上羣飲罰金四兩今賜得令聚會飲)
(五日酺布也士贇曰鈞天廣樂南冠君子見前)
放後遇恩不霑
天作雲與雷霈然德澤開東風日本至白雉越裳來獨
棄長沙國三年未許回何時入宣室更問洛陽才(齊賢曰易)
(雲雷屯君子以經綸周公相成王越裳氏重譯獻白雉史賈誼為長沙王太傅歲餘徵見文帝受釐坐宣室因)
(感鬼神事而問鬼神之本)
宣城見杜鵑花
蜀國曾聞子規鳥宣城還見杜鵑花一呌一迴腸一斷
三春三月憶三巴(齊賢曰成都記杜宇自天而降稱望帝好稼穡勸人務農至今蜀人將農)
(必先祠杜宇又望帝死其魂化為鳥名曰杜鵑亦曰子規時適三月子規鳥鳴故蜀人悲子規鳥潤州鶴林寺)
(杜鵑花高丈餘今江南處處有之俗名映山紅)
白田馬上聞鶯
黃鸝啄紫椹五月鳴桑枝我行不記日誤作陽春時蠶
老客未歸白田巳繰絲驅馬又前去捫心空自悲(悲一作嗤)
三五七言
秋風清秋月明落葉聚還散寒鴉棲復驚相思相見知
何日此時此夜難為情(齊賢曰古無此體自太白始)
雜詩
白日與明月晝夜尚(一作常)不閒况爾悠悠人安得久世
間傳聞海水上乃有蓬萊山玉樹生綠葉靈山每登攀
一食駐玄髮再食留紅顔吾欲從此去去之無時還(齊賢)
(曰蓬萊玉樹見前卷)
閨情(五十五首)
寄遠十二首
三鳥别王母銜書來見過斷腸若剪絃其如愁思何遥
知玉牎裏纖手弄雲和奏曲有深意青松交女蘿寫水
山中井同泉豈殊波秦心與楚恨皎皎為誰多(齊賢曰三青鳥)
(王母使也事見前樂書曰自古善琴者八十餘家一十八樣究之雅度不過伏犠大舜夫子靈闕雲得五等而)
(已)
其二
青樓何所在乃在碧雲中寶鏡掛秋水(一作月)羅衣輕春
風新粧坐落日悵望金(一作錦)屏空念此(一作剪綵)送短書願
因雙飛鴻
其三
本作一行書慇勤道相憶一行復一行滿紙情何極瑶
臺有黃鶴為報青樓人朱顔凋落盡白髮一何新自知
未應還離居(一作君)經三春桃李今若為當牎發光彩莫
使香風飄留與紅芳待(齊賢曰瑶臺青樓見前)
其四
玉筯落春鏡坐愁湖陽水聞與隂麗華風煙接鄰里青
春已復過白日忽相催但恐荷花晩令人意已摧相思
不惜夢日夜向陽臺(齊賢曰玉筯淚也湖陽後漢南陽郡光武隂皇后諱麗華南陽新野)
(人初光武適新野聞后美心悦之嘆曰娶妻當得隂麗華巫山陽臺事見前)
其五
遠憶巫山陽花明渌江暖躊躇未得往淚向南雲滿春
風復無情吹我夢魂斷不見眼中人天長音信短
其六
陽臺隔楚水春草生黃河(一作隂雲隔楚水轉蓬落渭河)相思無日夜
浩蕩若流波流波向海去欲見終無因(一作定饒珠江濱)遥將
一點淚遠寄如花人
其七
妾在舂陵東君居漢江島一日望花光往來成白道(一作)
(日日采蘼蕪上山成白道)一為雲雨别此地生秋草秋草秋蛾飛相
思愁落暉何由一相見滅燭解羅衣(一本暉下云昔時携手去今時流淚)
(歸遥知不得意玉筯點羅衣齊賢曰舂陵漢江見前)
其八
憶昨東園桃李紅碧枝與君此時初别離金瓶落井無
消息令人行歎復坐思坐思行歎成楚越春風玉顔畏
銷歇碧牎紛紛下落花青樓寂寂空明月兩不見但相
思空留錦字表心素至今緘愁不忍窺
其九
長短春草綠緣階如有情卷施心獨苦抽却死還生覩
物知妾意希君種後庭閒時當採掇念此莫相輕(齊賢曰卷)
(施即本草藁耳注曰蒼耳)
其十
魯縞如玉霜筆題月氏書寄書白鸚鵡西海慰離居行
數雖不多字字有委曲天未如見之開緘淚相續淚盡
恨轉深千里同此心相思千萬里一書直千金(一作云千里若)
(在眼萬里若在心齊賢曰師古曰縞素也曲阜善作尤為輕細月氏西域國名)
其十一
美人在時花滿堂美人去後餘空牀牀中繡被卷(一作更不)
(卷)不寢至今三載聞餘香(一作猶聞香)香亦竟不滅人亦竟
不來相思黃葉落白露濕青苔(士贇曰古詩空牀難獨守)
其十二
愛君芙蓉嬋娟之豔色色可飡兮難再得憐君冰玉清
迥之明心情不極兮意已深朝共琅玕之綺食夜同鴛
鴦之錦衾恩情婉孌忽為别使人莫錯亂愁心亂愁心
涕如雪寒燈厭夢魂欲絶覺來相思生白髮盈盈漢水
若可越可惜凌波步羅襪美人美人兮歸去來莫作朝
雲暮雨兮飛陽臺(齊賢曰琅玕玉也士贇曰陸機詩註曰婉孌存思貌)
長信宫
月皎昭陽殿霜清長信宫天行乘玉輦飛燕與君同更
有歡娛處(一作别有留情處)承恩樂未窮誰憐團扇妾獨坐怨
秋風(齊賢曰漢書孝成趙皇后弟見幸為昭儀居昭陽宫梁皇后傳註漢儀帝祖母稱長信宫飛燕事見)
(前)
長門怨二首
天迴北斗挂西樓金屋無人螢火流月光欲到長門殿
别作深宫一段愁(士贇曰詩箋云螢火家無人則然令人感思室中久無人故有此物是不)
(足畏乃可以為憂)
其二
桂殿長愁不記春黃金四屋起秋塵夜懸明鏡青天上
獨照長門宫裏人(士贇曰此詩皆櫽括漢武陳皇后事以比元宗皇后其意微而婉矣事見)
(前卷註)
春怨
白馬金羈遼海東羅帷綉被卧春風落月低軒窺燭盡
飛花入戸笑牀空
代贈遠
妾本洛陽人狂夫幽燕客渴飲易水波由來多感激胡
馬西北馳香騣摇綠絲鳴鞭從此去逐虜蕩邊陲昔去
有好言不言久離别燕支多美女走馬輕風雪見此不
記人恩情雲雨絶啼流玉筯盡坐恨金閨切織錦作短
書腸随回紋結相思欲有寄恐君不見察焚之揚其灰
手跡自此滅(齊賢曰竇滔為符堅秦州刺史被徙流沙妻蘇若蘭織錦回文旋圖詩以贈滔宛轉)
(循環讀之詞甚悽惋凡八百四十字)
陌上贈美人(一云小放歌行一首在第三此是第二篇)
駿馬驕行踏落花垂鞭直拂五雲車美人一笑褰珠箔
遥指紅樓是妾家
閨情
流水去絶國浮雲辭故關水或戀前浦雲猶歸舊山恨
君流沙去棄妾漁陽間玉筯夜垂流雙雙落朱顔黃鳥
坐相悲綠楊誰更攀織錦心草草挑燈淚斑斑窺鏡不
自識况乃狂夫還(士贇曰此篇是詠竇滔妻蘇氏若蘭錦織作回文詩寄夫事詳見前詩)
代别情人
清水本不動桃花發岸傍桃花弄水色波蕩摇春光我
悦子容豔子傾我文章風吹綠琴去曲度紫鴛鴦昔作
一水魚今成兩枝鳥哀哀長雞鳴夜夜達五曉起折相
思樹歸贈知寸心覆水不可收行雲難重尋天涯有度
鳥莫絶瑶華音(齊賢曰吳都賦南榴之木相思樹也)
代秋情
幾日相别離門前生穭葵寒蟬聒梧桐日夕長鳴悲白
露濕螢火清霜凌兔絲空掩紫羅袂(一作空閨掩羅袂)長啼無
盡時(齊賢曰穭自生稻鳬葵生水中爾雅鳬葵頭似葵小葉狀似黎有毛抱朴子曰兔絲草下有伏兔之)
(根無此兔則絲不生於上)
對酒
蒲萄酒金叵(音頗)羅吳姬十五細馬䭾青黛畫眉紅錦靴
道字不正嬌唱歌玳瑁筵中懷裏醉芙蓉帳裏(一作底)柰
君何
怨情
新人如花雖可寵故人似玉由來重花性飄揚不自持
玉心皎㓗終不移故人昔新今尚故還見新人有故時
請看陳后黃金屋寂寂珠簾生網絲(齊賢曰金屋貯阿嬌事見前)
湖邊採蓮婦
小姑織白紵未解將人語大嫂採芙蓉溪湖千萬重長
兄行不在莫使外人逢願學秋胡婦貞心比古松(齊賢曰爾)
(雅女子謂兄之妻為嫂士贇曰秋胡事見前)
怨情
美人捲珠簾深坐顰蛾眉但見淚痕濕不知心恨誰
代寄情楚詞體
君不來兮徒蓄怨積思而孤吟雲陽一去已遠隔巫山
綠水之沉沉留餘香兮染綉被夜欲寢兮愁人心朝馳
余馬於青樓悦若空而夷猶浮雲深兮不得語却惆悵
而懷憂使青鳥兮銜書恨獨宿兮傷離居何無情而雨
絶夢雖往而交疎横流涕而長嗟折芳洲之瑶華送飛
鳥以極目怨夕陽之西斜願為連根同死之秋草不作
飛空之落花(齊賢曰巫山青鳥見前)
學古思邊
銜悲上隴首腸斷不見君流水若有情幽哀從此分蒼
茫愁邊色惆悵落日曛山外接遠天天際復有雲白鴈
從中來飛鳴苦難聞足繋一書札寄言難離羣離羣心
斷絶十見花成雪胡地無春暉征人行不歸相思杳如
夢珠淚濕羅衣(齊賢曰蘇武傳天子射上林得雁足有繫帛書隴水亊見前)
思邊(一作春怨)
去年何時君别妾南園綠草飛蝴蝶今歲何時妾憶君
西山白雪暗秦雲玉關去此三千里欲寄音書那可聞
(齊賢曰玉關事見前)
口號吳王美人半醉
風動荷花水殿香姑蘇臺上見吳王西施醉舞嬌無力
笑倚東牎白玉牀(齊賢曰全篇事見前卷)
折荷有贈(此與擬古詩内第十一首數字不同故兩存之)
涉江翫秋水愛此紅蕖鮮攀荷弄其珠蕩漾不成圓佳
人綵雲裏欲贈隔遠天相思無因見惆悵凉風前
代美人愁鏡二首
明明金鵲鏡了了玉臺前拂拭交冰月光輝何清圓紅
顔老昨日白髮多去年鉛粉坐相誤照來空悽然(齊賢曰神)
(異經有夫婦相别破鏡人各執半以為信其妻與人通鏡化為鵲飛至夫前夫乃知之後人因鑄鏡為鵲)
其二
美人贈此盤龍之寶鏡燭我金縷之羅衣時將紅袖拂
明月為惜普照之餘輝影中金鵲飛不滅臺下青鸞思
獨絶藁砧一别若箭弦去有日來無年狂風吹却妾心
斷玉筯并墮菱花前(齊賢曰唐記云天寶三載五月初五日揚州進水心鏡一面縱横九)
(寸青瑩耀日背有盤龍長三尺四寸五分勢如生動元宗異之進鏡官揚州参軍李才泰曰鑄鏡時有老人自)
(稱曰龍名護有小童名玄冥至謂鏡匠吕暉曰老人解造真龍欲為制之遂令玄冥入爐扄閉戶牖三日夜門)
(開吕暉等搜覓已失所在鏡爐前獲書曰盤龍盤龍隱於鏡中分時有象變化無窮興雲吐霧行雨生風玉筯)
(淚也菱花鏡也)
贈段七娘
羅襪凌波生網塵那能得計訪情親千杯綠酒何辭醉
一面紅糚惱殺人
别内赴徵三首
王命三徵去未還明朝離别出吳關白玉高樓看不見
相思須上望夫山(齊賢曰姑熟望夫山見前)
其二
出門妻子強牽衣問我西行幾日歸歸時儻佩黃金印
莫學蘇秦不下機(齊賢曰蘇秦妻不下機事見前)
其三
翡翠為樓金作梯誰人獨宿倚門啼夜坐寒燈連曉月
行行淚盡楚關西(齊賢曰楚關西即武關在楚西界者)
秋浦寄内
我今尋陽去辭家千里餘結荷倦水宿却寄大雷書雖
不同辛苦愴離各自居我自入秋浦三年北信疎紅顔
愁落日白髮不能除有客自梁苑手携五色魚開魚得
錦字歸問我何如江山雖道阻意合不為殊(齊賢曰尋陽郡志大)
(雷口去舒州望江縣三十里秋浦梁苑魚錦字並見前士贇曰大雷書是書鮑照登大雷岸與妹書事按所書)
(曰吾自發寒雨全行日少加秋潦浩汗山溪漲至度斥思邊劍徑遊棧石星飯結荷衣水宿旅食貧辛波略壯)
(闊始以今日食時僅及大雷塗登千里日踰十晨嚴霜渗節悲風斷鵩去親為客如何如何)
自代内贈
寶刀裁流水無有斷絶時妾意逐君行纏綿亦如之别
來門前草秋巷春轉碧掃盡更還生萋萋滿行跡鳴鳳
始相得雄驚雌各飛遊雲落何山一往不見歸估客發
大樓知君在秋浦梁苑空錦衾陽臺夢行雨妾家三作
相失勢去西秦猶存舊歌管淒清聞四鄰曲度入紫雲
啼無眼中人妾似井底桃開花向誰笑君如天上月不
肯一迴照窺鏡不自識别多憔悴深安得秦吉了為人
道寸心(此太白自道也齊賢曰大樓山隸宣城秋浦梁苑陽臺行雨曲度入紫雲亊並見前秦吉了出)
(邕及占城即結遼鳥能言勝於鸚鵡黑色兩眉獨黃)
秋浦感主人歸燕寄内
霜凋楚關木始知殺氣嚴寥寥金天廓婉婉綠紅潜胡
燕别主人雙雙語前簷三飛四迴顧欲去復相瞻豈不
戀華屋終然謝珠簾我不及此鳥遠行歲已淹寄書道
中嘆淚下不能緘(齊賢曰陽廣記曰胡燕胷斑聲小珠簾見前士贇曰月令仲秋之月殺氣)
(浸盛孟秋之月黃帝少皥註曰少皥金天氏)
送内尋廬山女道士李騰空二首
君尋騰空子應到碧山家水舂雲母碓風掃石楠花若
戀幽居好相邀弄紫霞(齊賢曰本草雲母久服輕身延年生泰山山谷石楠生華隂山)
(谷葉狀如枇杷)
其二
多君相門女學道愛神仙素手掬青靄羅衣曳紫煙一
往屏風疊乘鸞着玉鞭(一本作不著鞭)
贈内
三百六十日日日醉如泥雖為李白婦何異太常妻(齊賢)
(曰後漢周澤為太常卧病齋宫其妻哀澤老病窺問所苦澤大怒以為干犯齋禁收送詔獄時人語曰生世不)
(諧作太常妻一年三百六十日一日不齋醉如泥)
在潯陽非所寄内
聞雞知慟哭行啼入府中多君同蔡琰流淚請曺公知
登吳章嶺昔與死無分﨑嶇行石道外折入青雲相見
若悲嘆哀聲那可聞(齊賢曰蔡琰再嫁董紀時為曹操屯田都尉犯法當死文姬詣曹請)
(之時公卿名士滿堂操曰蔡伯喈女在外今為諸公見之及進蓬首徒行叩頭請罪音詞清辨旨甚酸哀公曰)
(文狀已去柰何姬曰公廐馬萬匹虎士成林何惜疾足一騎而不濟垂死之命乎公感其言追原紀罪)
南流夜郎寄内
夜郎天外怨離居明月樓中音信疎北鴈春歸看欲盡
南來不得豫章書
越女詞五首
長干吳兒女眉目豔星月屐上足如霜不着鴉頭襪(齊賢)
(曰長干見前士贇曰莊子云眉日顔色之好)
其二
吳兒多白晳好為蕩舟劇賣眼擲春心折花調行客(齊賢)
(曰毛詩註晳白色也)
其三
耶溪採蓮女見客棹歌迴笑入荷花去佯羞不出來(齊賢)
(曰越州若耶溪徐浩改為五雲溪)
其四
東陽素足女會稽素舸郎相看月未墮白地斷肝腸(齊賢)
(曰唐婺州東山郡越州會稽郡)
其五
鏡湖水如月耶溪女如雪新粧蕩新波光景兩竒絶(齊賢)
(曰明皇賜賀知章鏡湖剡溪一曲)
浣紗石上女
玉面耶溪女青娥紅粉妝一雙金齒屐兩足白如霜
示金陵子(一作金陵子詞)
金陵城東誰家子竊聽琴聲碧牎裏落花一片天上來
随人直度西江水楚歌吳語嬌不成似能未能最有情
謝公正要東山妓攜手林泉處處行(齊賢曰漢書註師古曰楚歌者為楚)
(人歌猶言吳歌越吟)
出妓金陵子呈盧六四首
安石東山三十春傲然攜妓出風塵樓中見我金陵子
何似陽臺雲雨人(士贇曰事並見前)
其二
南國新豐酒東山小妓歌對君君不樂花月柰愁何(士贇)
(曰事並見前)
其三
東道煙霞主西江詩酒筵相逢不覺醉日墮歴陽川
其四
小妓金陵歌楚聲家僮丹砂學鳳鳴我亦為君飲清酒
君心不肯向人傾
巴女詞
巴水急如箭巴船去若飛十月三千里郎行幾歲歸
哀傷(六首)
哭晁卿行
日本晁卿辭帝都征帆一片繞蓬壷明月不歸沉碧海
白雲愁色滿蒼梧(士贇曰日本國蓬壷碧海蒼梧白雲等事並見前)
自溧水道哭王炎三首(宣州)
白楊雙行行白馬悲路傍晨興見曉月更似發雲陽溧
水通吳關逝川去未央故人萬化盡閉骨茅山岡天上
墜玉棺泉中掩龍章名飛日月上義與風雲翔逸氣竟
莫展英圖俄夭傷楚國一老人來嗟龔勝亡有言不可
道雪泣憶蘭芳(齊賢曰雲陽溧水吳關未央宫茅山玉棺事並見前晉書稽康身長七尺八寸)
(美詞氣有風儀不自藻飾人以為龍章鳳姿天質自然漢書龔勝死時年七十九有老父來弔哭甚哀哀既而)
(曰嗟乎薰以香自燒膏以明自銷龔生竟夭天年非吾徒也遂趍而出莫知其誰)
其二
王公希代寶棄世一何早弔死不及哀殯宫已秋草悲
來欲脱劒挂向何枝好哭向茅山雖未摧一生淚盡丹
陽道(齊賢曰左傳贈死不及尸弔生不及哀士贇曰季札挂劒徐君墓丹陽茅山事並見前)
其三
王家碧瑶樹一樹忽先摧海内故人泣天涯弔鶴來未
成霖雨用先失濟川材一罷廣陵散鳴琴更不開(齊賢曰世)
(說王戎云太尉神姿高徹如瑶林瓊樹自然是風塵表物太尉王衍也陶侃母死有二客來弔不哭而退化為)
(雙鶴冲天而去說命曰若歲大旱用汝作霖雨若濟巨川用汝作舟楫嵇康臨刑曰廣陵散於茲絶矣)
哭宣城善釀紀叟
紀叟黃泉裏還應釀老春夜臺無曉日沽酒與何人(一作)
(題戴老酒店云戴老黃泉下還應醉大春夜臺無李白沽酒與何人)
宣城哭蔣徵君華
敬亭埋玉樹知是蔣徵君安得相如草空餘封禪文池
臺空有月詞賦舊凌雲獨挂延陵劒千秋在古墳(齊賢曰敬)
(亭山隸宣城漢書相如病甚天子使使往取書相如巳死家無遺書問其妻曰長卿未常有書平時書均已被人取去長卿未死時)
(為二卷書曰有使來求書奏之其遺札言封禪事使者奏焉天子異之相如奏大人賦天子大說飄飄然有凌雲氣遊天地之間意)
李太白集分類補註卷二十五
李太白集分類補註卷二十五
宋楊齊賢集註
元蕭士贇補註
題(一十二首)
題随州紫陽先生壁
神農好長生風俗久已成復聞紫陽客卑署丹臺名喘
息飡妙氣步虚吟真聲道與古仙合心將元化并樓疑
出蓬海鶴似飛玉京松雪牎外曉池水階下明忽耽笙
歌樂頗失軒冕情終願惠金液提携凌太清(齊賢曰抱朴子曰金)
(液太一所服而仙者太清天也蓬海玉京山見前)
題元丹丘山居
故人棲東山自愛丘壑美青春卧空林白日猶不起松
風清襟袖石潭洗心耳羨君無紛喧高枕碧霞裏
題元丹丘穎陽山居(并序)
丹丘家于穎陽新卜别業其地北倚馬嶺連峯嵩丘
南瞻鹿臺極目汝海雲巖映鬱有佳致焉白從之遊
故有此作
仙遊渡潁水訪隱同元君忽遺蒼生望獨與洪崖羣卜
地初晦跡興言且成文却顧北山斷前瞻南嶺分遥通
汝海月不隔嵩丘雲之子合逸趣而我欽清芬舉跡倚
松石談笑迷朝曛益願狎青鳥拂衣棲江濆(齊賢曰潁水洪崖見)
(前)
題瓜州新河餞族叔舍人賁
齊公鑿新河萬古流不絶豐功利生人天地同朽滅兩
橋對雙閣芳樹有行列愛此如甘棠誰云敢攀折美關
倚此固天險自茲設海水落斗門湖平見沙汭我行送
季父弭棹徒流悦楊花滿江來疑是龍山雪惜此花下
興愴與山陽别瞻望清路塵歸來空寂滅(士贇曰毛詩甘棠美召伯)
(也召伯之教明於南國蔽芾甘棠勿翦勿伐召伯所苃)
洗脚亭
白道向姑熟洪亭臨道傍前有昔時井下有五丈牀樵
女洗素足行人歇金裝西望白鷺洲蘆花似朝霜送君
此時去回首淚成行(一作雙)
勞勞亭
天下傷心處勞勞送客亭春風知别苦不遣柳條青(齊賢)
(曰輿地志秣陵縣新亭隴有勞勞樓宋改為臨滄觀行人分别之所)
題金陵王處士水亭(此亭齊朝南苑又晉陸機故宅)
王子耽玄言賢豪多在門好鵝尋道士愛竹嘯名園樹
色老(一作秀)荒苑池光蕩華軒此堂見明月更憶陸平原
掃地青玉簟為余置金樽醉罷(一作後)欲歸去花枝宿鳥
喧何時復來此再得洗囂煩(齊賢曰好鵝愛竹事見前平原陸機也事亦見前)
題嵩山逸人元丹丘山居(并序)
白久在廬霍元公近遊嵩山故交深情出處無間嵒
信頻及許為主人欣然適會本意當冀長往不返欲
便舉家就之兼書其遊因有此贈
家本紫雲山道風未淪落沉懷丹丘志冲賞歸寂寞朅
來遊閩荒捫涉窮禹鑿寅緣泛潮海偃蹇陟廬霍憑雷
躡天牎弄影憩霞閣且欣登眺美頗惬隱淪諾(齊賢曰唐閩州)
(長樂郡開元十三年更名福州治閩縣即西漢閩粤王閩中郡之地頻海荒服故曰閩荒廬山隸江州霍山即)
(舒之鎮桓子新論天下神人五二曰隱淪士贇曰水經砥柱山禹鑿以通河)三山曠幽期四
岳聊所託故人契嵩潁高義炳丹艧滅跡遺紛囂終言
本峯壑自矜林湍好不羨朝市樂偶與真意并頓覺世
情薄爾能折芳桂吾亦採蘭若拙妻好乘鸞嬌女愛飛
鶴提携訪神仙從此鍊金藥(齊賢曰三山三神山也四岳恒華泰衡也)
題江夏脩静寺(此寺是李北海舊宅)
我家北海宅作寺南江濱空庭無玉樹高殿坐幽人書
帶留青草琴堂(一作臺)羃素塵平生種桃李寂滅不成春
(齊賢曰李邕為北海太守天寶中為吉温所陷而殺之於郡代宗贈秘書監國史異纂雲陽界多漢離宫故地)
(有樹似槐而細葉士人謂之玉樹三齊記鄭康成常居南山中教授山下草如薤葉長尺許時人名為書帶草)
改九子山為九華山聯句(并序)
青陽縣南有九子山山高數千丈上有九峯如蓮花
按圖徵名無所依據太史公南遊略而不書事絶古
老之口復闕名賢之紀雖靈仙往復而賦詠罕聞予
乃削其舊號加以九華之目時訪道江漢憩于夏侯
迴之堂開簷岸幘坐眺松雪因與二三子聯句傳之
將來
妙有分二氣靈山開九華(李白)層標遏遲日半壁明朝霞
(高霽)積雪曜隂壑飛流歆陽崖(韋權輿曜一作瓘)青熒玉樹色縹
緲羽人家(李白士斌曰老子云道生一王弼注曰一數之始而物之極也謂之為妙有者欲言有不)
(見其形則非有故謂之妙欲言其無則物由以生則非無故謂之有也斯乃無中之有謂之妙有也銑曰青熒)
(光也)
題宛溪館
吾憐宛溪好百尺照心明(一作久照心益明)可謝新安水千尋
見底清白沙留月色綠竹助秋聲却笑嚴湍上于今獨
擅名(齊賢曰宛陵隸宣州嚴湍見前)
題東谿公幽居
杜陵賢人清且廉東谿卜築歲將淹宅近青山同謝朓
門垂碧柳似陶潜好鳥迎春歌後院飛花送酒舞前簷
客到但知留一醉盤中秪有水晶鹽(齊賢曰太白傳曰晚好黃老渡牛渚)
(磯至姑熟悅謝家青山欲居焉故云宅近青山陶潜門前有五柳因作五柳先生傳以自况)
雜詠(一十六首)
嘲魯儒
魯叟談五經白髮死章句問以經濟策茫如墜煙霧足
著遠遊履首戴方山巾緩步從直道未行先起塵秦家
丞相府不重褒衣人君非叔孫通與我本殊倫時事且
未達歸耕汶水濱(齊賢曰後漢志方山冠似進賢以五綵縠為之秦紀丞相斯請史官非秦)
(記皆燒之非博士官所職天下敢有藏詩書百家語者悉詣守尉雜燒之士贇曰叟長老之通稱叔孫通起朝)
(儀徵魯諸生三十餘人魯有兩生不肯行通笑曰若真鄙儒不通時變)
懼䜛
二桃殺三士詎假劍如霜衆女妬蛾眉雙花競春芳魏
姝信鄭褏掩袂對懷王一惑巧言子朱顔成死(一作相)傷
行將泣團扇戚戚愁人腸(齊賢曰戰國策魏王遺楚王美人楚王悦之夫人鄭褏知)
(王之悦新人也甚愛新人衣服玩好擇其所喜而為之愛之甚於王王曰婦人之所以事夫者色也而妬者其)
(情也今鄭氏知寡人之悦新人其愛之甚於寡人此忠臣之所以事君也鄭氏知王以巳為不如也因謂新人)
(曰王愛子美矣雖然惡子之鼻子見王則必掩子鼻新人見王因掩其鼻王謂鄭氏曰何也鄭曰其似聞君王)
(之臭也王曰悍哉令劓之無使逆命成帝初即位班婕妤選入宫為婕妤後幸趙飛燕婕妤失寵擬古怨歌行)
(曰裁成合歡扇團圖似明月棄捐篋笥中恩情中道絶士贇曰二桃殺三士見前卷)
觀獵
太守耀清威乘間弄晩暉江沙横獵騎山火遶行圍箭
逐雲鴻落鷹随月兔飛不知白日暮歡賞夜方歸
觀胡人吹笛
胡人吹玉笛一半是秦聲十月吳山曉梅花落敬亭愁
聞出塞曲淚滿逐臣纓却望長安道空懷戀主情(齊賢曰李)
(斯云擊甕叩缶彈筝摶髀而呼烏烏快耳者真秦聲也敬亭山見前落梅花羌笛曲也張博望傳其法於西涼)
(得摩訶兜勒一曲李延年因之思造新聲二十八解乘輿以為武樂嘗紿邊將魏晉以後二十八解不存所用)
(者唯黃鶴嶺頭水出關入關出塞入塞折楊柳黃覃子赤之楊望行人十四曲也士贇曰太白放逐之餘眷戀)
(宗國之意随寓而發觀此詩末三句概可見矣)
軍行
騮馬新夸(一作誇)白玉鞍戰罷沙場月色寒城頭鐵鼓聲
猶震匣裏金刀血未乾(齊賢曰毛詩註赤身黑鬛曰騮)
從軍行
百戰沙場碎鐵衣城南巳合數重圍突營射殺呼延將
獨領殘兵千騎歸(齊賢曰薛收曰匃奴署各種單于有王號者十六等左右賢王四姓曰呼)
(延氏十氏蘭氏喬氏呼延號曰逐世為輔相)
平虜將軍妻
平虜將軍婦入門二十年君心自不悦妾寵豈能專出
解牀前帳行吟道上篇古人不唾井莫㤀昔纏綿
春夜洛城聞笛
誰家玉笛暗飛聲散入春風滿洛城此夜曲中聞折柳
何人不起故園情(齊賢曰折楊柳曲名)
嵩山採菖蒲者
神仙多苦貌雙耳下垂肩嵩嶽逢漢武疑是九嶷仙我
來採菖蒲服食可延年言終忽不見滅影入雲煙喻帝
竟莫悟終歸茂陵田(齊賢曰此篇是詠仙人王興詩語乃櫽括其傳中事神仙傳王興者)
(城陽人居壷谷中不知書無學道意漢武上嵩山登大愚石起道宫使董仲舒東方朔徐樂思神至夜半忽有)
(仙人長二丈耳出頭巔下至肩漢武禮而問之仙人曰吾九嶷之人聞中嶽石上菖蒲一寸九節可以服之長)
(生故來採耳忽失所在帝顧侍臣曰彼非復學道服食者必中嶽之神以喻朕耳為之採菖蒲服之經三年帝)
(覺悶而不快遂止時從官多服然莫能持久唯王興聞仙人告武帝服乃採服之不息遂得長生武帝葬茂陵)
金陵聽韓侍御吹笛
韓公吹玉笛倜儻流英音風吹繞鍾山萬壑皆龍吟王
子停鳳管師襄掩瑶琴餘韻度江去天涯安可尋(齊賢曰長)
(笛賦龍吟水中不見已截竹吹之聲相似王子晉吹笙作鳳鳴士贇曰家語孔子學琴於師襄子襄子曰吾雖)
(擊磬以為官然能於琴)
流夜郎聞酺不預
北闕聖人歌太康南冠君子竄遐荒漢酺聞奏鈞天樂
願得風吹到夜郎(齊賢曰光武紀大酺註漢律三人以上羣飲罰金四兩今賜得令聚會飲)
(五日酺布也士贇曰鈞天廣樂南冠君子見前)
放後遇恩不霑
天作雲與雷霈然德澤開東風日本至白雉越裳來獨
棄長沙國三年未許回何時入宣室更問洛陽才(齊賢曰易)
(雲雷屯君子以經綸周公相成王越裳氏重譯獻白雉史賈誼為長沙王太傅歲餘徵見文帝受釐坐宣室因)
(感鬼神事而問鬼神之本)
宣城見杜鵑花
蜀國曾聞子規鳥宣城還見杜鵑花一呌一迴腸一斷
三春三月憶三巴(齊賢曰成都記杜宇自天而降稱望帝好稼穡勸人務農至今蜀人將農)
(必先祠杜宇又望帝死其魂化為鳥名曰杜鵑亦曰子規時適三月子規鳥鳴故蜀人悲子規鳥潤州鶴林寺)
(杜鵑花高丈餘今江南處處有之俗名映山紅)
白田馬上聞鶯
黃鸝啄紫椹五月鳴桑枝我行不記日誤作陽春時蠶
老客未歸白田巳繰絲驅馬又前去捫心空自悲(悲一作嗤)
三五七言
秋風清秋月明落葉聚還散寒鴉棲復驚相思相見知
何日此時此夜難為情(齊賢曰古無此體自太白始)
雜詩
白日與明月晝夜尚(一作常)不閒况爾悠悠人安得久世
間傳聞海水上乃有蓬萊山玉樹生綠葉靈山每登攀
一食駐玄髮再食留紅顔吾欲從此去去之無時還(齊賢)
(曰蓬萊玉樹見前卷)
閨情(五十五首)
寄遠十二首
三鳥别王母銜書來見過斷腸若剪絃其如愁思何遥
知玉牎裏纖手弄雲和奏曲有深意青松交女蘿寫水
山中井同泉豈殊波秦心與楚恨皎皎為誰多(齊賢曰三青鳥)
(王母使也事見前樂書曰自古善琴者八十餘家一十八樣究之雅度不過伏犠大舜夫子靈闕雲得五等而)
(已)
其二
青樓何所在乃在碧雲中寶鏡掛秋水(一作月)羅衣輕春
風新粧坐落日悵望金(一作錦)屏空念此(一作剪綵)送短書願
因雙飛鴻
其三
本作一行書慇勤道相憶一行復一行滿紙情何極瑶
臺有黃鶴為報青樓人朱顔凋落盡白髮一何新自知
未應還離居(一作君)經三春桃李今若為當牎發光彩莫
使香風飄留與紅芳待(齊賢曰瑶臺青樓見前)
其四
玉筯落春鏡坐愁湖陽水聞與隂麗華風煙接鄰里青
春已復過白日忽相催但恐荷花晩令人意已摧相思
不惜夢日夜向陽臺(齊賢曰玉筯淚也湖陽後漢南陽郡光武隂皇后諱麗華南陽新野)
(人初光武適新野聞后美心悦之嘆曰娶妻當得隂麗華巫山陽臺事見前)
其五
遠憶巫山陽花明渌江暖躊躇未得往淚向南雲滿春
風復無情吹我夢魂斷不見眼中人天長音信短
其六
陽臺隔楚水春草生黃河(一作隂雲隔楚水轉蓬落渭河)相思無日夜
浩蕩若流波流波向海去欲見終無因(一作定饒珠江濱)遥將
一點淚遠寄如花人
其七
妾在舂陵東君居漢江島一日望花光往來成白道(一作)
(日日采蘼蕪上山成白道)一為雲雨别此地生秋草秋草秋蛾飛相
思愁落暉何由一相見滅燭解羅衣(一本暉下云昔時携手去今時流淚)
(歸遥知不得意玉筯點羅衣齊賢曰舂陵漢江見前)
其八
憶昨東園桃李紅碧枝與君此時初别離金瓶落井無
消息令人行歎復坐思坐思行歎成楚越春風玉顔畏
銷歇碧牎紛紛下落花青樓寂寂空明月兩不見但相
思空留錦字表心素至今緘愁不忍窺
其九
長短春草綠緣階如有情卷施心獨苦抽却死還生覩
物知妾意希君種後庭閒時當採掇念此莫相輕(齊賢曰卷)
(施即本草藁耳注曰蒼耳)
其十
魯縞如玉霜筆題月氏書寄書白鸚鵡西海慰離居行
數雖不多字字有委曲天未如見之開緘淚相續淚盡
恨轉深千里同此心相思千萬里一書直千金(一作云千里若)
(在眼萬里若在心齊賢曰師古曰縞素也曲阜善作尤為輕細月氏西域國名)
其十一
美人在時花滿堂美人去後餘空牀牀中繡被卷(一作更不)
(卷)不寢至今三載聞餘香(一作猶聞香)香亦竟不滅人亦竟
不來相思黃葉落白露濕青苔(士贇曰古詩空牀難獨守)
其十二
愛君芙蓉嬋娟之豔色色可飡兮難再得憐君冰玉清
迥之明心情不極兮意已深朝共琅玕之綺食夜同鴛
鴦之錦衾恩情婉孌忽為别使人莫錯亂愁心亂愁心
涕如雪寒燈厭夢魂欲絶覺來相思生白髮盈盈漢水
若可越可惜凌波步羅襪美人美人兮歸去來莫作朝
雲暮雨兮飛陽臺(齊賢曰琅玕玉也士贇曰陸機詩註曰婉孌存思貌)
長信宫
月皎昭陽殿霜清長信宫天行乘玉輦飛燕與君同更
有歡娛處(一作别有留情處)承恩樂未窮誰憐團扇妾獨坐怨
秋風(齊賢曰漢書孝成趙皇后弟見幸為昭儀居昭陽宫梁皇后傳註漢儀帝祖母稱長信宫飛燕事見)
(前)
長門怨二首
天迴北斗挂西樓金屋無人螢火流月光欲到長門殿
别作深宫一段愁(士贇曰詩箋云螢火家無人則然令人感思室中久無人故有此物是不)
(足畏乃可以為憂)
其二
桂殿長愁不記春黃金四屋起秋塵夜懸明鏡青天上
獨照長門宫裏人(士贇曰此詩皆櫽括漢武陳皇后事以比元宗皇后其意微而婉矣事見)
(前卷註)
春怨
白馬金羈遼海東羅帷綉被卧春風落月低軒窺燭盡
飛花入戸笑牀空
代贈遠
妾本洛陽人狂夫幽燕客渴飲易水波由來多感激胡
馬西北馳香騣摇綠絲鳴鞭從此去逐虜蕩邊陲昔去
有好言不言久離别燕支多美女走馬輕風雪見此不
記人恩情雲雨絶啼流玉筯盡坐恨金閨切織錦作短
書腸随回紋結相思欲有寄恐君不見察焚之揚其灰
手跡自此滅(齊賢曰竇滔為符堅秦州刺史被徙流沙妻蘇若蘭織錦回文旋圖詩以贈滔宛轉)
(循環讀之詞甚悽惋凡八百四十字)
陌上贈美人(一云小放歌行一首在第三此是第二篇)
駿馬驕行踏落花垂鞭直拂五雲車美人一笑褰珠箔
遥指紅樓是妾家
閨情
流水去絶國浮雲辭故關水或戀前浦雲猶歸舊山恨
君流沙去棄妾漁陽間玉筯夜垂流雙雙落朱顔黃鳥
坐相悲綠楊誰更攀織錦心草草挑燈淚斑斑窺鏡不
自識况乃狂夫還(士贇曰此篇是詠竇滔妻蘇氏若蘭錦織作回文詩寄夫事詳見前詩)
代别情人
清水本不動桃花發岸傍桃花弄水色波蕩摇春光我
悦子容豔子傾我文章風吹綠琴去曲度紫鴛鴦昔作
一水魚今成兩枝鳥哀哀長雞鳴夜夜達五曉起折相
思樹歸贈知寸心覆水不可收行雲難重尋天涯有度
鳥莫絶瑶華音(齊賢曰吳都賦南榴之木相思樹也)
代秋情
幾日相别離門前生穭葵寒蟬聒梧桐日夕長鳴悲白
露濕螢火清霜凌兔絲空掩紫羅袂(一作空閨掩羅袂)長啼無
盡時(齊賢曰穭自生稻鳬葵生水中爾雅鳬葵頭似葵小葉狀似黎有毛抱朴子曰兔絲草下有伏兔之)
(根無此兔則絲不生於上)
對酒
蒲萄酒金叵(音頗)羅吳姬十五細馬䭾青黛畫眉紅錦靴
道字不正嬌唱歌玳瑁筵中懷裏醉芙蓉帳裏(一作底)柰
君何
怨情
新人如花雖可寵故人似玉由來重花性飄揚不自持
玉心皎㓗終不移故人昔新今尚故還見新人有故時
請看陳后黃金屋寂寂珠簾生網絲(齊賢曰金屋貯阿嬌事見前)
湖邊採蓮婦
小姑織白紵未解將人語大嫂採芙蓉溪湖千萬重長
兄行不在莫使外人逢願學秋胡婦貞心比古松(齊賢曰爾)
(雅女子謂兄之妻為嫂士贇曰秋胡事見前)
怨情
美人捲珠簾深坐顰蛾眉但見淚痕濕不知心恨誰
代寄情楚詞體
君不來兮徒蓄怨積思而孤吟雲陽一去已遠隔巫山
綠水之沉沉留餘香兮染綉被夜欲寢兮愁人心朝馳
余馬於青樓悦若空而夷猶浮雲深兮不得語却惆悵
而懷憂使青鳥兮銜書恨獨宿兮傷離居何無情而雨
絶夢雖往而交疎横流涕而長嗟折芳洲之瑶華送飛
鳥以極目怨夕陽之西斜願為連根同死之秋草不作
飛空之落花(齊賢曰巫山青鳥見前)
學古思邊
銜悲上隴首腸斷不見君流水若有情幽哀從此分蒼
茫愁邊色惆悵落日曛山外接遠天天際復有雲白鴈
從中來飛鳴苦難聞足繋一書札寄言難離羣離羣心
斷絶十見花成雪胡地無春暉征人行不歸相思杳如
夢珠淚濕羅衣(齊賢曰蘇武傳天子射上林得雁足有繫帛書隴水亊見前)
思邊(一作春怨)
去年何時君别妾南園綠草飛蝴蝶今歲何時妾憶君
西山白雪暗秦雲玉關去此三千里欲寄音書那可聞
(齊賢曰玉關事見前)
口號吳王美人半醉
風動荷花水殿香姑蘇臺上見吳王西施醉舞嬌無力
笑倚東牎白玉牀(齊賢曰全篇事見前卷)
折荷有贈(此與擬古詩内第十一首數字不同故兩存之)
涉江翫秋水愛此紅蕖鮮攀荷弄其珠蕩漾不成圓佳
人綵雲裏欲贈隔遠天相思無因見惆悵凉風前
代美人愁鏡二首
明明金鵲鏡了了玉臺前拂拭交冰月光輝何清圓紅
顔老昨日白髮多去年鉛粉坐相誤照來空悽然(齊賢曰神)
(異經有夫婦相别破鏡人各執半以為信其妻與人通鏡化為鵲飛至夫前夫乃知之後人因鑄鏡為鵲)
其二
美人贈此盤龍之寶鏡燭我金縷之羅衣時將紅袖拂
明月為惜普照之餘輝影中金鵲飛不滅臺下青鸞思
獨絶藁砧一别若箭弦去有日來無年狂風吹却妾心
斷玉筯并墮菱花前(齊賢曰唐記云天寶三載五月初五日揚州進水心鏡一面縱横九)
(寸青瑩耀日背有盤龍長三尺四寸五分勢如生動元宗異之進鏡官揚州参軍李才泰曰鑄鏡時有老人自)
(稱曰龍名護有小童名玄冥至謂鏡匠吕暉曰老人解造真龍欲為制之遂令玄冥入爐扄閉戶牖三日夜門)
(開吕暉等搜覓已失所在鏡爐前獲書曰盤龍盤龍隱於鏡中分時有象變化無窮興雲吐霧行雨生風玉筯)
(淚也菱花鏡也)
贈段七娘
羅襪凌波生網塵那能得計訪情親千杯綠酒何辭醉
一面紅糚惱殺人
别内赴徵三首
王命三徵去未還明朝離别出吳關白玉高樓看不見
相思須上望夫山(齊賢曰姑熟望夫山見前)
其二
出門妻子強牽衣問我西行幾日歸歸時儻佩黃金印
莫學蘇秦不下機(齊賢曰蘇秦妻不下機事見前)
其三
翡翠為樓金作梯誰人獨宿倚門啼夜坐寒燈連曉月
行行淚盡楚關西(齊賢曰楚關西即武關在楚西界者)
秋浦寄内
我今尋陽去辭家千里餘結荷倦水宿却寄大雷書雖
不同辛苦愴離各自居我自入秋浦三年北信疎紅顔
愁落日白髮不能除有客自梁苑手携五色魚開魚得
錦字歸問我何如江山雖道阻意合不為殊(齊賢曰尋陽郡志大)
(雷口去舒州望江縣三十里秋浦梁苑魚錦字並見前士贇曰大雷書是書鮑照登大雷岸與妹書事按所書)
(曰吾自發寒雨全行日少加秋潦浩汗山溪漲至度斥思邊劍徑遊棧石星飯結荷衣水宿旅食貧辛波略壯)
(闊始以今日食時僅及大雷塗登千里日踰十晨嚴霜渗節悲風斷鵩去親為客如何如何)
自代内贈
寶刀裁流水無有斷絶時妾意逐君行纏綿亦如之别
來門前草秋巷春轉碧掃盡更還生萋萋滿行跡鳴鳳
始相得雄驚雌各飛遊雲落何山一往不見歸估客發
大樓知君在秋浦梁苑空錦衾陽臺夢行雨妾家三作
相失勢去西秦猶存舊歌管淒清聞四鄰曲度入紫雲
啼無眼中人妾似井底桃開花向誰笑君如天上月不
肯一迴照窺鏡不自識别多憔悴深安得秦吉了為人
道寸心(此太白自道也齊賢曰大樓山隸宣城秋浦梁苑陽臺行雨曲度入紫雲亊並見前秦吉了出)
(邕及占城即結遼鳥能言勝於鸚鵡黑色兩眉獨黃)
秋浦感主人歸燕寄内
霜凋楚關木始知殺氣嚴寥寥金天廓婉婉綠紅潜胡
燕别主人雙雙語前簷三飛四迴顧欲去復相瞻豈不
戀華屋終然謝珠簾我不及此鳥遠行歲已淹寄書道
中嘆淚下不能緘(齊賢曰陽廣記曰胡燕胷斑聲小珠簾見前士贇曰月令仲秋之月殺氣)
(浸盛孟秋之月黃帝少皥註曰少皥金天氏)
送内尋廬山女道士李騰空二首
君尋騰空子應到碧山家水舂雲母碓風掃石楠花若
戀幽居好相邀弄紫霞(齊賢曰本草雲母久服輕身延年生泰山山谷石楠生華隂山)
(谷葉狀如枇杷)
其二
多君相門女學道愛神仙素手掬青靄羅衣曳紫煙一
往屏風疊乘鸞着玉鞭(一本作不著鞭)
贈内
三百六十日日日醉如泥雖為李白婦何異太常妻(齊賢)
(曰後漢周澤為太常卧病齋宫其妻哀澤老病窺問所苦澤大怒以為干犯齋禁收送詔獄時人語曰生世不)
(諧作太常妻一年三百六十日一日不齋醉如泥)
在潯陽非所寄内
聞雞知慟哭行啼入府中多君同蔡琰流淚請曺公知
登吳章嶺昔與死無分﨑嶇行石道外折入青雲相見
若悲嘆哀聲那可聞(齊賢曰蔡琰再嫁董紀時為曹操屯田都尉犯法當死文姬詣曹請)
(之時公卿名士滿堂操曰蔡伯喈女在外今為諸公見之及進蓬首徒行叩頭請罪音詞清辨旨甚酸哀公曰)
(文狀已去柰何姬曰公廐馬萬匹虎士成林何惜疾足一騎而不濟垂死之命乎公感其言追原紀罪)
南流夜郎寄内
夜郎天外怨離居明月樓中音信疎北鴈春歸看欲盡
南來不得豫章書
越女詞五首
長干吳兒女眉目豔星月屐上足如霜不着鴉頭襪(齊賢)
(曰長干見前士贇曰莊子云眉日顔色之好)
其二
吳兒多白晳好為蕩舟劇賣眼擲春心折花調行客(齊賢)
(曰毛詩註晳白色也)
其三
耶溪採蓮女見客棹歌迴笑入荷花去佯羞不出來(齊賢)
(曰越州若耶溪徐浩改為五雲溪)
其四
東陽素足女會稽素舸郎相看月未墮白地斷肝腸(齊賢)
(曰唐婺州東山郡越州會稽郡)
其五
鏡湖水如月耶溪女如雪新粧蕩新波光景兩竒絶(齊賢)
(曰明皇賜賀知章鏡湖剡溪一曲)
浣紗石上女
玉面耶溪女青娥紅粉妝一雙金齒屐兩足白如霜
示金陵子(一作金陵子詞)
金陵城東誰家子竊聽琴聲碧牎裏落花一片天上來
随人直度西江水楚歌吳語嬌不成似能未能最有情
謝公正要東山妓攜手林泉處處行(齊賢曰漢書註師古曰楚歌者為楚)
(人歌猶言吳歌越吟)
出妓金陵子呈盧六四首
安石東山三十春傲然攜妓出風塵樓中見我金陵子
何似陽臺雲雨人(士贇曰事並見前)
其二
南國新豐酒東山小妓歌對君君不樂花月柰愁何(士贇)
(曰事並見前)
其三
東道煙霞主西江詩酒筵相逢不覺醉日墮歴陽川
其四
小妓金陵歌楚聲家僮丹砂學鳳鳴我亦為君飲清酒
君心不肯向人傾
巴女詞
巴水急如箭巴船去若飛十月三千里郎行幾歲歸
哀傷(六首)
哭晁卿行
日本晁卿辭帝都征帆一片繞蓬壷明月不歸沉碧海
白雲愁色滿蒼梧(士贇曰日本國蓬壷碧海蒼梧白雲等事並見前)
自溧水道哭王炎三首(宣州)
白楊雙行行白馬悲路傍晨興見曉月更似發雲陽溧
水通吳關逝川去未央故人萬化盡閉骨茅山岡天上
墜玉棺泉中掩龍章名飛日月上義與風雲翔逸氣竟
莫展英圖俄夭傷楚國一老人來嗟龔勝亡有言不可
道雪泣憶蘭芳(齊賢曰雲陽溧水吳關未央宫茅山玉棺事並見前晉書稽康身長七尺八寸)
(美詞氣有風儀不自藻飾人以為龍章鳳姿天質自然漢書龔勝死時年七十九有老父來弔哭甚哀哀既而)
(曰嗟乎薰以香自燒膏以明自銷龔生竟夭天年非吾徒也遂趍而出莫知其誰)
其二
王公希代寶棄世一何早弔死不及哀殯宫已秋草悲
來欲脱劒挂向何枝好哭向茅山雖未摧一生淚盡丹
陽道(齊賢曰左傳贈死不及尸弔生不及哀士贇曰季札挂劒徐君墓丹陽茅山事並見前)
其三
王家碧瑶樹一樹忽先摧海内故人泣天涯弔鶴來未
成霖雨用先失濟川材一罷廣陵散鳴琴更不開(齊賢曰世)
(說王戎云太尉神姿高徹如瑶林瓊樹自然是風塵表物太尉王衍也陶侃母死有二客來弔不哭而退化為)
(雙鶴冲天而去說命曰若歲大旱用汝作霖雨若濟巨川用汝作舟楫嵇康臨刑曰廣陵散於茲絶矣)
哭宣城善釀紀叟
紀叟黃泉裏還應釀老春夜臺無曉日沽酒與何人(一作)
(題戴老酒店云戴老黃泉下還應醉大春夜臺無李白沽酒與何人)
宣城哭蔣徵君華
敬亭埋玉樹知是蔣徵君安得相如草空餘封禪文池
臺空有月詞賦舊凌雲獨挂延陵劒千秋在古墳(齊賢曰敬)
(亭山隸宣城漢書相如病甚天子使使往取書相如巳死家無遺書問其妻曰長卿未常有書平時書均已被人取去長卿未死時)
(為二卷書曰有使來求書奏之其遺札言封禪事使者奏焉天子異之相如奏大人賦天子大說飄飄然有凌雲氣遊天地之間意)
李太白集分類補註卷二十五
