李太白集分類補註卷二十
宋楊齊賢集註
元蕭士贇補註
遊宴
遊南陽白水登石激作
朝涉白水源暫與人俗疎島嶼佳境色江天涵清虛目
送去海雲心閒遊川魚長歌盡落日乘月歸田廬(齊賢曰随)
(州西北二百里曰棗陽縣有舂陵故城在縣東漢元帝時舂陵侯以其國地卑濕因割蔡陽之白水上唐二鄉)
(為舂陵侯邑)
遊南陽清泠泉
惜彼落日暮愛此寒泉清西輝逐流水蕩漾遊子情空
歌望雲月曲盡長松聲(齊賢曰薛綜注清泠水名在南陽西鄂山上)
尋魯城北范居士失道落蒼耳中見范置酒摘
蒼耳作
鴈度秋色遠日靜無雲時客心不自得浩漫將何之忽
憶范野人閒園養幽&KR1086;茫然起逸興但恐行来遲城壕
失往路馬首迷荒陂不惜翠雲裘遂為蒼耳欺入門且
一笑把臂君為誰(齊賢曰蒼耳即卷耳今所謂羊負菜)酒客愛秋蔬山盤
薦霜棃他筵不下筯此席忘朝飢酸棗垂北郭寒瓜蔓
東籬還傾四五酌自詠猛虎詞近作十日歡遠為千載
期風流自簸蕩謔浪偏相宜酣來上馬去却笑高陽池
(齊賢曰古猛虎行曰飢不從猛虎食暮不從野鶴栖山簡鎮襄陽遊高陽池事見前)
東魯門泛舟二首
日落沙明天倒開波搖石動水縈回輕舟泛月尋溪轉
疑是山隂雪後來(齊賢曰王子猷雪夜訪戴事見前卷)
其二
水作青龍盤石隄桃花夾岸魯門西若教月下乘舟去
何啻風流到剡溪(士贇曰剡溪見前)
秋獵孟諸夜歸置酒單父東樓觀妓
傾暉速短炬走海無停川冀餐圓丘草欲以還頽年此
事不可得微生若浮煙(齊賢曰抱朴子圓丘多大蛇又生好藥黃帝將登焉廣成子告)
(之佩䧺黃而衆蛇皆去)駿發跨名駒彫弓控鳴弦鷹豪魯草白狐
兔多肥鮮邀遮相馳逐遂出城東田一掃四野空喧呼
鞍馬前歸來獻所獲炮炙宜霜天出舞兩美人飄颻若
雲仙畱歡不知疲清曉方來旋(齊賢曰毛詩箋云駿疾也)
遊太山六首
四月上太山石屛御道開六龍過萬壑澗谷隨縈迴馬
跡繞碧峯於今滿青苔飛流灑絶巘水急松聲哀北眺
崿嶂奇傾崖向東摧洞門閉石扇地底興雲雷(齊賢曰元宗開)
(元十三年有事太山其登山也為大級及中道休三刻而後升即御道也神仙傳八公與劉安登山所踏山上)
(石皆䧟成跡至今人馬跡猶存唐貞觀中長公弼與華隂雲臺觀劉法師在蓮花峯東隅至二石壁高千餘仞)
(下臨無底之谷一逕闊數寸法師與公弼側足而立公弼以指扣石壁遂劃然開一門中有天地日月士贇曰)
(六龍是用周易時乘六龍以御天事)登高望蓬瀛想像金銀臺天門一長
嘯萬里清風來玉女四五人飄颻下九垓含笑引素手
遺我流霞杯稽首再拜之自愧非仙才曠然小宇宙棄
世何悠哉(齊賢曰漢志齊威宣燕昭使人入海求蓬萊方丈瀛州此三神山諸仙人及不死之藥皆)
(在焉其物禽獸盡白而黃金銀為宫闕未至望之如雲及至反居水下太山記太山盤道屈曲而上凡五十餘)
(盤經小天門大天門仰視天門如從穴中窺天窗)
其二
清曉騎白鹿直上天門山山際逢羽人方瞳好容顔捫
蘿欲就語卻掩青雲關遺我鳥跡書飄然落巖間其字
乃上古讀之了不&KR0570;感此三嘆息從師方未還(齊賢曰拾遺記)
(老聃其瞳方仙書云眼方者壽千歲黃帝之史沮誦蒼頡眺彼鳥跡始作書契漢書謂之科斗書尚書序上古)
(之書謂之尚書士贇曰葛洪神仙傳漢武帝閒居殿上忽有一人乘雲車駕白鹿從天而下來集殿前帝驚問)
(為誰曰我山中衞叔卿也)
其三
平明登日觀舉手開雲關精神四飛揚如出天地間黃
河從西來窈窕入遠山憑崖攬八極目盡長空閒偶然
值青童綠髮雙雲鬟笑我晩學仙蹉跎凋朱顔躊躇忽
不見浩蕩難追攀(齊賢曰泰山東南名日觀鷄一鳴時日始出長三丈許士贇曰黃河西來)
(見前卷陶隱居真誥云青童大君云欲植滅度根當拔生死氣沉吟墮九泉坐惜形骸棄語亦見前)
其四
清齋三千日裂素寫道經吟誦有所得衆神衞我形雲
行信長風颯若羽翼生攀崖上日觀伏檻窺東溟海色
動遠山天鷄已先鳴銀臺出倒景白浪翻長鯨安得不
死藥高飛向蓬瀛(齊賢曰魏文帝詩服之四五日身體生羽翼士贇曰集仙錄紫虛元君魏)
(華存夫人清齋於陽洛之山隱元之臺西王母降於臺中傳玉清隱書四卷以授華存海色日出時之光也)
其五
日觀東北傾兩崖夾雙石海水落眼前天光搖空碧千
峯爭攅聚萬壑絶凌歷緬彼鶴上仙去無雲中跡長松
入雲漢遠望不盈尺山花異人間五月雪中白終當遇
安期於此煉玉液(齊賢曰安期生事見前)
其六
朝飲王母池暮投天門關獨抱綠綺琴夜行青山間山
明月露白夜静松風歇仙人遊碧峯處處笙歌發寂静
娛清暉玉真連翠微想像鸞鳳舞飄颻龍虎衣捫天摘
匏瓜恍惚不憶歸舉手弄清淺誤攀織女機明晨坐相
失但見五雲飛(齊賢曰樂書相如蔡琰之綠綺琴名也北史崔浩傳太史奏熒惑在匏瓜星中)
(一夜忽然亡失集林曰昔有人尋河源見婦人浣紗問之曰此天漢也乃與一石歸問嚴君平云此織女支機)
(石今在成都嚴貞觀君平故宅)
秋夜與劉碭山泛宴喜亭池
明宰試舟楫張燈宴華池文招梁苑客歌動郢中兒月
色望不盡空天交相宜令人欲泛海只待長風吹(齊賢曰唐)
(志宋州睢陽郡碭山縣漢梁孝王築東城方三百餘里大治宫室招延四方豪傑自山東遊士莫不至客有歌)
(於郢中及謝安與孫綽等汎海事見前風土記南中六月有東南長風俗云黃雀長風時海魚變為黃雀因名)
攜妓登梁王棲霞山孟氏桃園中
碧草巳滿地柳與梅爭春謝公自有東山妓畫屛笑坐
如花人今日非昨日明日還復來白髮對綠酒強歌心
已摧君不見梁王池上月昔照梁王樽酒中梁王巳去
明月在黃鸝愁醉嗁春風分明感激眼前事莫惜醉卧
桃園東(齊賢曰棲霞山在單父縣漢梁孝王苑中有雁池豳詩有鳴倉庚注黃鸝也)
與從姪杭州刺史良遊天竺寺
挂席凌蓬丘觀濤憩樟樓三山動逸興五馬同遨遊天
竺森在眼松風颯驚秋覽雲測變化弄水窮清幽疊嶂
隔遥響當軒寫歸流轉成傲雲月佳趣滿吳洲(齊賢曰漢儀天)
(子六馬諸候五馬錢唐寺天竺最盛山有一門南北相名而上下兩天竺寺自西湖入天竺寺路夾道皆古松)
(其地名曰九里松靈隱天竺同在一處皆由天門而進圖經杭州靈山之隂北澗之陽即靈隱寺靈山之南南)
(澗之陽即天竺寺二澗流水號泉源泉遶寺峯南北至峯前合為一㵎)
同友人舟行
楚臣傷江楓謝客拾海月懷沙去瀟湘挂席泛溟渤蹇
予訪前跡獨往造窮髮古人不可攀去若浮雲没(齊賢曰宋)
(玉招魂云湛湛江水兮上有楓目極千里兮傷春心注江水浸潤楓木使之茂盛傷巳不蒙君惠而身放棄不)
(如楓木得所也屈原作懷沙賦事見前士贇曰司馬彪曰窮髮者北極之下無毛之地地理書以草為髮)願
言弄倒景從此鍊真骨華頂窺絶溟蓬壺望超忽不知
青春度但怪綠芳歇空持釣鼇心從此謝魏闕(士贇曰倒景絶)
(溟鈞鼇三事並見前)
下終南山過斛斯山人宿置酒
暮從碧山下山月隨人歸却顧所來徑蒼蒼横翠微相
攜及田家童稚開荆扉綠竹入幽徑青蘿拂行衣歡言
得所憩美酒聊共揮長歌吟松風曲盡河星稀我醉君
復樂陶然共忘機(齊賢曰毛萇曰終南周之名山在長安之南爾雅曰山未及上曰翠微)
朝下過盧郎中敘舊遊
君登金華省我入銀臺門幸遇聖明主俱承雲雨恩復
此休浣時閑為疇昔言却話山海事宛然林壑存明湖
思曉月疉嶂憶清猿何由返初服田野醉芳樽(齊賢曰唐有銀)
(臺門通進司檀弓注疇發聲昔猶前也楚詞進不入以離龍退將復脩吾初服士贇曰顔師古曰金華殿在未)
(央後)
侍從遊宿溫泉宫作
羽林十二將羅列應星文霜仗懸秋月霓旌卷夜雲嚴
更千戶肅清樂九天聞日出瞻佳氣葱葱繞聖君(齊賢曰甘)
(氏星經羽林府四十五星疉壁陳十二星在營室南主羽林衛太子之軍武帝太初元年置建章營騎後更名)
(羽林騎唐因隋制有十二衞儀衞志凡朝會之仗三衞輪番分為五仗天子將出前二日大樂令設宫懸之樂)
(於庭晝漏之上五刻駕發前發七刻擊一鼓為一嚴前五刻擊二鼓為再嚴前二刻三鼓為三嚴諸衛合督其)
(隊以次入陳)
邯鄲南亭觀妓
歌鼓(一作妓)燕趙兒魏姝弄鳴絲粉色艷日彩舞袖拂花
枝把酒顧美人請歌邯鄲詞清筝何繚繞度曲綠雲垂
平原君安在科斗生古池座客三千人于今知有誰我
輩不作樂但為後代悲(齊賢曰詩箋云姝美好之子樂書唐惟有清樂箏十二絃彈之)
(為鹿骨爪長寸餘代指他皆十二絃今教坊無十二絃者善度曲事見前士贇曰尚書序注曰科斗蟲名蝦蟇)
(子)
春日遊羅敷潭
行歌入谷口路盡無人躋攀崖度絶壑弄水尋迴溪雲
從石上起客到花間迷淹畱未盡興日落羣峯西(齊賢曰左)
(傳註躋升也)
奉陪商州裴使君遊石娥溪
裴公有仙標拔俗數千丈澹蕩滄洲雲飄颻紫霞想剖
竹商洛間政成心巳閒蕭條出世表冥寂閉元關(士贇曰黃)
(庭内景玉經曰上清紫霞虚皇前註云紫霞之宫一名紫瓊宫王簡栖頭陀寺碑曰元關幽鍵感而遂通)我
來屬芳節解榻時相悅褰帷對雲峯揚袂指松雪暫出
東城邊遂遊西巖前横天聳翠壁噴壑鳴紅泉尋幽殊
未歇愛此春光發溪傍饒名花石上有好月命駕歸去
來露華生翠苔淹畱惜將晩復聽清猿哀清猿斷人腸
遊子思故鄉明發首東路此歡焉可忘
陪從祖濟南太守泛鵲山湖三首
初謂鵲橋近寧知湖水遥此行殊訪戴自可緩歸橈(齊賢)
(曰唐齊州濟南郡治歷城縣子猷訪戴事見前)
其二
湖闊數千里湖光搖碧山湖西正有月獨送李膺還(齊賢)
(曰郭泰遊洛陽見河南尹李膺膺大竒之後歸鄉里衣冠諸儒送至河林宗與李膺同舟而濟衆賓望之以為)
(神仙)
其三
水入北湖去舟從南浦回遥看鵲山轉却似送人來(齊賢)
(曰南浦在鵲湖之南)
春日陪楊江寧及諸官宴北湖感古作(金陵)
昔聞顔光禄攀龍宴京湖樓船入天鏡帳殿開雲衢君
王歌大風如樂豐沛都延年獻佳作邈與詩人俱(齊賢曰丹)
(陽郡圖經樂遊苑晉時藥圃元嘉中築堤壅水名為北湖漢高祖過沛酒酣上擊筑自歌曰大風起兮雲飛揚)
(安得猛士兮守四方)我來不及此獨立鍾山孤楊宰穆清風(一作颷)
芳聲騰海隅英僚滿四座燦若璚林敷鷁首弄倒景蛾
眉綴明珠新絃採(一作來)梨園古舞嬌吳歈曲度繞雲漢
(一作清漢)聽者皆歡娛(齊賢曰北山移文鍾山之英即今建康蔣山也士贇曰唐禮樂志初隋有)
(法曲其聲清新而近雅元宗酷愛法曲選坐部伎弟子三百餘人教於梨園為梨園弟子)鷄棲何嘈
嘈㳂(一作江)月沸笙竽古之帝宫苑今乃人樵蘇感此勸
一觴願君覆瓢壺榮盛(一作盛時)當作樂無令後賢吁(齊賢曰月)
(令仲夏調笙竽金陵六朝之故都晉灼曰樵取薪蘇取草士贇曰嘈嘈衆聲也末句意蓋自國風山有樞中來)
(也)
宴鄭參卿山池
爾恐碧草晚我畏朱顔移愁看楊花飛置酒正相宜歌
聲送落日舞影迴清池今夕不盡杯畱歡更邀詩
遊謝氏山亭
淪老卧江海再歡天地清病閑久寂寞歲物徒芬榮借
君西池遊聊以散我情掃雪松下去捫蘿石道行謝公
池塘上春草颯巳生花枝拂人來春鳥向我鳴田家有
美酒落日與之傾醉罷弄歸月遥欣稚子迎
把酒問月(故人賈淳令予問之)
青天有月來幾時我今停杯一問之人攀明月不可得
月行却與人相随皎如飛鏡臨丹闕綠烟滅盡清暉發
但見宵從海上來寧知曉向雲間没白兔搗藥秋復春
嫦娥孤棲與誰鄰今人不見古時月今月曾經照古人
古人今人若流水共看明月皆如此惟願當歌對酒時
月光長照金樽裏
同族姪評事黯遊昌禪師山池二首
遠公愛康樂為我開禪關蕭然松石下何異清涼山花
將色不染水與心俱閒一坐度小劫觀空天地間(齊賢曰乾)
(封二年宣律師在長安城南淨業寺修道忽有一大人來至彼自言姓王名璠因問曰自昔樞傳文殊在清凉)
(山領五百仙人說法結中明文曰文殊久住婆娑世界如何偏在此方答曰文殊是諸佛之元師随緣利見但)
(知仰信多在清凉山五臺之中今屬代州西五臺縣清凉府今五臺山東南三十里見有大孚靈鸞寺有花園)
(可二傾許四時發花色類不同人移花栽别處皆不生惟在園内方得久榮或云漢明所植或云魏孝文所植)
(士贇曰老子清淨經云觀空亦空空無定空)
其二
客來花雨際秋水落金池片石寒青錦疎楊挂綠絲高
僧拂玉柄童子獻雙梨惜去愛佳景烟蘿欲暝時(齊賢曰金)
(陵雨花臺梁武時有僧講經於此天雨寶花此臺在長干山之頭後漢驃國王居有二池以金為堤舟楫皆飾)
(金寶)
金陵鳳凰臺置酒
置酒延落景金陵鳳凰臺長波寫萬古心與雲俱開借
問往昔時鳳凰為誰來鳳凰去巳久正當今日迴明君
越羲軒天老坐三台豪士無所用彈絃醉金罍東風吹
山花安可不盡杯六帝没幽草深宫冥綠苔置酒勿復
道歌鐘但相催(齊賢曰鳳凰臺在金陵宋元嘉中王顗見異鳥集於山時謂鳳凰遂起臺於山)
(羲軒伏羲軒轅也列子注云天老力牧太山稽三人黃帝之相六帝吳晉宋齊梁陳也)
秋浦清溪雪夜對酒客有唱山鷓鴣者
披君(一作我)貂襜褕對君白玉壺雪花酒上滅頓覺夜寒
無客有桂陽至能吟山鷓鴣清風動窗竹越鳥起相呼
持此足為樂何煩笙與竽(齊賢曰說文直裾謂之襜褕唐郴州桂陽郡錄異云鷓鴣)
(嶺南偏多臆前有白圓點背上間紫赤毛多對啼自呼杜薄州)
與周剛清溪玉鏡潭宴别(潭在秋浦桃樹陂下)
康樂上官去永嘉遊石門江亭有孤嶼千載跡猶存我
來游秋浦三入桃陂源千峯照積雪萬壑盡啼猿興與
謝公合文因周子論(齊賢曰謝康樂有登石門最高頂詩石門澗六處石門退水上兩山)
(兩邊石壁右邊石岩下臨澗水秋浦見前卷)掃厓去落葉席月開清樽溪當
大樓南溪水正南奔迴作玉鏡潭澄明洗心魂此中得
佳境可以絶囂喧清夜方歸來酣歌出平原别後經此
地為余謝蘭蓀(齊賢曰大樓山名)
遊秋浦白笴陂二首
何處夜行好月明白笴陂山光搖積雪猿影挂寒枝但
恐佳景晩小令歸棹移人來有清興及此有(一作又)相思
其二
白笴夜長嘯爽然溪谷寒魚龍動陂水處處生波瀾天
借一明月飛來碧雲端故鄊不可見腸斷正西看
宴陶家亭子
曲巷幽人宅高門大士家池開照膽鏡林吐破顔花綠
水蔵春日青軒秘晩霞若聞絃管妙金谷不能誇(齊賢曰照)
(膽言池水之清照人如見肝膽晉石崇有别館在河陽之金谷一名梓澤)
在水軍宴韋司馬樓船觀妓
搖曳帆在空清流(一作川)順歸風詩因鼓吹發酒為劒歌
雄對舞青樓妓雙鬟白玉童行雲且莫去畱醉楚王宫
(齊賢曰謝元暉有鼓吹曲蔡邕曰鼓吹歌軍樂也謂之短簫鐃歌黃帝岐伯所作士贇曰白玉童言其童之顔)
(如白玉也)
流夜郎至江夏陪長史叔及薛明府宴興德寺
南閣
紺殿横江上青山落鏡中岸迴沙不盡日映水成空天
樂流(一作聞)香閣蓮舟颺晩風恭陪竹林宴畱醉與陶公
(齊賢曰說文紺深青色齊景公造蓮舟令宫人綵衣撐之以鬭名競渡亦名花競陶潛性嗜酒家貧不能常得)
(親舊知其如此或置酒招之造飲輒盡期必醉而退曾不吝情)
泛沔州城南郎官湖(并序)
乾元歲秋八月白遷於夜郎遇故人尚書郎張謂
出使夏口沔州牧杜公漢陽宰王公觴於江城之
南湖樂天下之再平也方夜水月如練清光可掇
張公殊有勝槩四望超然乃顧白曰此湖古來賢
豪遊者非一而枉踐佳景寂寥無聞夫子可為我
標之嘉名以傳不朽白因舉酒酹水號之曰郎官
湖亦猶鄭圃之有僕射陂也席上文士輔翼岑靜
以為知言乃命賦詩紀事刻石湖側將與大别山
共相磨滅焉
張公多逸興共泛沔城隅當時秋月好不減武昌都四
座醉清光為歡古來無郎官愛此水因號郎官湖風流
若未減名與此山俱(齊賢曰漢陽本沔州武德四年以沔陽郡之漢陽汊川二縣置武昌)
(在鄂州五百三十里孫權故都羊祜鎮襄陽樂山水每風景必造峴山置酒嘗慨然嘆息謂中郎鄒湛等曰自)
(有宇宙便有此山由來賢逹勝士登此如我與卿等者多矣皆湮滅無聞使人悲傷湛曰公令聞令望必與此)
(山俱若湛輩乃當如公言耳)
陪侍郎叔遊洞庭醉後三首
今日竹林宴我家賢侍郎三杯容小阮醉後發清狂(齊賢)
(曰嵇康與山濤阮籍兄子咸王戎向秀劉伶為竹林之遊世謂竹林七賢咸字仲容雖處世不交人事惟共親)
(知絃歌酣宴而已藉子運有父風少慕通逹不飾小節籍謂曰仲容已豫吾此流汝不得復爾士贇曰蘇林曰)
(凡狂者隂陽脈盡濁今此人不狂似狂者故言清狂也)
其二
船上齊橈樂湖心泛月歸白鷗閒不去爭拂酒筵飛(齊賢)
(曰楚詞注橈小楫也方言曰楫謂之橈或謂之棹)
其三
剗却君山好平鋪湘水流巴陵無限酒醉殺洞庭秋(齊賢)
(曰君山在洞庭東距巴陵四十里登岳陽樓望之横陳其閒君山之後乃大湖渺茫無際直抵沅澧鼎三州)
夜泛洞庭尋裴侍御清酌
日晩湘水綠孤舟無端倪明湖漲秋月獨泛巴陵西遇
憩裴逸人巖居陵丹梯抱琴出深竹為我彈鵾鷄曲盡
酒亦傾北窗醉如泥人生且行樂何必組與珪(齊賢曰湘水巴)
(陵事見前丹梯山名鵾鷄曲名古琵琶絃用鵾鷄筋)
陪族叔刑部侍郎曄及中書賈舍人至遊洞庭
五首
洞庭西望楚江分水盡南天不見雲日落長沙秋色遠
不知何處弔湘君(齊賢曰岷江從西來至岳陽樓前與洞庭之水合而東行潭州長沙郡在)
(洞庭上流三百餘里河圖玉版曰堯之二女為舜妃死葬於此塚在縣北一百六十里青草山士贇曰此時賈)
(至貶岳州司馬與白均是逐臣邂逅而為洞庭之遊作是詩也亦屈原睠顧宗國繫心懷王之意乎時帝在西)
(京故曰西望也楚江分者有秦楚之隔也水盡南天不見雲者猶晉明帝所謂舉目只見日不見長安之義雲)
(者就之如日望之如雲之羲亦謂南天隔遠西望吾君不可得而見也日落長沙秋色遠者謂晚景而遭末造)
(之時也遠者日以疎遠也不知何處弔湘君者蓋舜之葬也二妃不得從焉是又即湘君之事而重感明皇王)
(后楊妃之事故曰不知何處也寄興深遠無非愛君憂國之意而全不著迹其得國風之體與晦庵所謂聖於)
(詩者此之謂矣)
其二
南湖秋水夜無煙耐可乘流直上天且就洞庭賖月色
將船買酒白雲邊
其三
洛陽才子謫湘川元禮同舟月下仙記得長安還欲笑
不知何處是西天(齊賢曰後漢郭泰歸鄉李膺送之同舟而濟衣冠望之若神仙元禮李膺)
(字也士贇曰賈生洛陽之才子按唐書本傳賈至字又鄰元宗幸蜀拜起居舍人知制誥歷中書舍人至德後)
(坐小法貶岳州司馬太白故以賈生事比之也此詩雖遊賞之作然末句隱然有睠顧宗國繫心君王之意其)
(視前輩所評杜甫之詩一飯不能忘其君者夫何歉之有哉)
其四
洞庭湖西秋月輝瀟湘江北早鴻飛醉客滿船歌白紵
不知霜露入秋衣(齊賢曰白紵歌云皎皎白緒節節為雙盖吳音呼紵為緒當塗有白苧亭)
(宋武帝與羣臣會於此為白苧之歌)
其五
帝子瀟湘去不還空餘秋草洞庭間淡掃明湖開玉鏡
丹青畫出是君山(齊賢曰帝子堯女舜妃也青草湖在金沙堆上堆下即洞庭君山居洞庭)
(東正對岳陽自瀟湘來望之如脩眉見於鏡中)
楚江黃龍磯南宴楊執戟治樓
五月入五洲碧山對青樓故人楊執戟春賞楚江樓一
見波漂月三杯歌棹謳桂枝攀不盡他日更相求(士贇曰執)
(戟事見二卷)
銅官山醉後絶句
我愛銅官樂千年未擬還要須迴舞袖拂盡五松山(齊賢)
(曰唐宣州南陵縣武德四年隸池州州廢属宣州後析置義安縣又廢義安為銅官治内利國山有銅鐵)
與南陵常贊府遊五松山
安石泛溟渤獨嘯長風還逸韻動海上高情出人間靈
異可並跡澹然與世閒(齊賢曰世說謝安石與孫興公汎海吟笑事見前)我來
五松下置酒窮躋攀徵古絶遺老因名五松山五松何
清幽勝境美沃州蕭颯鳴洞壑終年風雨秋響入百泉
去聽如三峽流剪竹掃天花且從傲吏遊龍堂若可憩
吾欲歸精修(齊賢曰高僧傳支遁投跡剡山於沃州東嶺立寺行道晚移石城山有精舍在南陵)
(銅井西五里)
宣城青溪(一云入清溪山)
青溪勝桐廬水木有佳色山貌日高古石容天傾側綵
鳥昔未名白猿初相識不見同懷人對之空嘆息(齊賢曰桐)
(廬縣新安東陽二水合於此仍東流為浙江)
與謝良輔遊涇川陵巖寺
乘君素舸泛涇溪宛似雲門對若溪且從康樂尋山水
何必東遊入會稽(齊賢曰唐宣州涇縣以涇溪而名若耶溪雲門在越州會稽縣南)
遊水西簡鄭明府
天宫水西寺雲錦照東郭清湍鳴迴溪綠水繞飛閣凉
風日瀟洒幽客時憩泊五月思貂裘謂言秋霜落石蘿
引古蔓岸筍開新籜吟翫空復情相思爾佳作鄭公詩
人秀逸韻横寥廓何當一來遊愜我雪山諾(士贇曰五月思貂裘)
(此極凉之形容也)
九日登山
淵明歸去來不與世相逐為無杯中物遂偶本州牧因
招白衣人笑酌黃花菊(齊賢曰陶潛賦歸去來事見前刺史王宏欲識潛往廬山令其)
(故人龐通之齎酒具於半道栗里邀之潛有脚疾使一門生一兒舉籃輿及至欣然便共飲酌俄頃宏至亦無)
(忤也晉陽秋曰陶潛九日無酒出宅邊叢菊中坐久之望見白衣人來乃刺史王宏送酒即便就酌盡醉而後)
(歸)我來不得意虚過重陽時題輿何俊發遂結城南期
築土按響山俯臨宛水湄胡人叫玉笛越女彈霜絲自
作英王胄斯樂不可窺赤鯉湧琴高白龜道馮夷靈仙
如彷彿奠酹遥相知(齊賢曰霜絲白絲也列仙傳琴高趙人以鼔琴為宋康王舍人行涓)
(彭之術遊冀州涿郡間二百餘年後辭入涿水中取龍子與弟子期曰候我於水傍祠屋果乘赤鯉來會祠中)
(畱月餘復入水去九域志宣州琴溪即琴高控鯉之地山海經從極之川冰夷常都焉冰夷人面而乘龍郭璞)
(曰冰夷馮夷也)古來登高人今復幾人在滄洲違宿諾明日猶
可待連山似驚波合沓出溟海揚袂揮四座酩酊安所
知齊歌送清揚起舞亂參差賓随落葉散帽逐秋風移
别後登此臺願言長相思(齊賢曰孟嘉為桓温參軍九月九日遊龍山嘉醉有風吹)
(落帽而不知)
九日
今日雲景好水綠秋山明攜壺酌流霞搴(音蹇)菊泛寒榮
地遠松石古風揚絃管清窺觴照歡顔獨笑還自傾落
帽醉山月空歌懷友生(齊賢曰說文搴拔取也)
九日龍山飲
九日龍山飲黃花笑逐臣醉看風落帽舞愛月畱人(齊賢)
(曰九域志太平州治當塗有龍山即桓温九月九日登此置酒風吹孟嘉帽落處士贇曰禮記月令季秋之月)
(菊有黃華)
九月十日即事
昨日登高罷今朝更舉觴菊花何太苦遭此兩重陽
陪族叔當塗宰遊化城寺升公清風亭
化城若化出金牓天宫開疑是海上雲飛空結樓臺升
公湖上(一作山)秀粲然有辯才濟人不利己立俗無嫌猜
了見水月中青蓮出塵埃閒居清風亭左右清風來當
暑隂廣殿太陽為徘徊(齊賢曰列子曰周穆王時西極之國有化人來謁王同遊王執)
(化人之袪騰而上者中天廼及化人之宫搆以金銀絡以珠玉出雲雨之上王實以為清都紫微鈞天廣樂帝)
(之所居晉志海旁蜃氣象樓臺廣野氣成宫闕升公化城寺僧也士贇曰維摩詰經菩薩云何觀於衆生維摩)
(詰言菩薩觀衆生如智者見水中月寶積偈曰目淨修廣如青蓮)茗酌待幽客珍盤薦
彫梅飛文何灑落萬象為之摧季父擁鳴琴德聲布雲雷
雖遊道林室亦舉陶潛杯清樂動諸天長松自吟哀留
歡若可盡劫石乃成灰(齊賢曰當塗宰李陽冰乃太白之叔為季父士贇曰高僧竺法)
(蘭傳云昔漢武帝穿昆明池底得黑灰問東方朔朔云可問西域梵人後漢竺法蘭既至衆人追問之蘭云世)
(界終盡劫火洞燒此灰是也)
李太白集分類補註卷二十
李太白集分類補註卷二十
宋楊齊賢集註
元蕭士贇補註
遊宴
遊南陽白水登石激作
朝涉白水源暫與人俗疎島嶼佳境色江天涵清虛目
送去海雲心閒遊川魚長歌盡落日乘月歸田廬(齊賢曰随)
(州西北二百里曰棗陽縣有舂陵故城在縣東漢元帝時舂陵侯以其國地卑濕因割蔡陽之白水上唐二鄉)
(為舂陵侯邑)
遊南陽清泠泉
惜彼落日暮愛此寒泉清西輝逐流水蕩漾遊子情空
歌望雲月曲盡長松聲(齊賢曰薛綜注清泠水名在南陽西鄂山上)
尋魯城北范居士失道落蒼耳中見范置酒摘
蒼耳作
鴈度秋色遠日靜無雲時客心不自得浩漫將何之忽
憶范野人閒園養幽&KR1086;茫然起逸興但恐行来遲城壕
失往路馬首迷荒陂不惜翠雲裘遂為蒼耳欺入門且
一笑把臂君為誰(齊賢曰蒼耳即卷耳今所謂羊負菜)酒客愛秋蔬山盤
薦霜棃他筵不下筯此席忘朝飢酸棗垂北郭寒瓜蔓
東籬還傾四五酌自詠猛虎詞近作十日歡遠為千載
期風流自簸蕩謔浪偏相宜酣來上馬去却笑高陽池
(齊賢曰古猛虎行曰飢不從猛虎食暮不從野鶴栖山簡鎮襄陽遊高陽池事見前)
東魯門泛舟二首
日落沙明天倒開波搖石動水縈回輕舟泛月尋溪轉
疑是山隂雪後來(齊賢曰王子猷雪夜訪戴事見前卷)
其二
水作青龍盤石隄桃花夾岸魯門西若教月下乘舟去
何啻風流到剡溪(士贇曰剡溪見前)
秋獵孟諸夜歸置酒單父東樓觀妓
傾暉速短炬走海無停川冀餐圓丘草欲以還頽年此
事不可得微生若浮煙(齊賢曰抱朴子圓丘多大蛇又生好藥黃帝將登焉廣成子告)
(之佩䧺黃而衆蛇皆去)駿發跨名駒彫弓控鳴弦鷹豪魯草白狐
兔多肥鮮邀遮相馳逐遂出城東田一掃四野空喧呼
鞍馬前歸來獻所獲炮炙宜霜天出舞兩美人飄颻若
雲仙畱歡不知疲清曉方來旋(齊賢曰毛詩箋云駿疾也)
遊太山六首
四月上太山石屛御道開六龍過萬壑澗谷隨縈迴馬
跡繞碧峯於今滿青苔飛流灑絶巘水急松聲哀北眺
崿嶂奇傾崖向東摧洞門閉石扇地底興雲雷(齊賢曰元宗開)
(元十三年有事太山其登山也為大級及中道休三刻而後升即御道也神仙傳八公與劉安登山所踏山上)
(石皆䧟成跡至今人馬跡猶存唐貞觀中長公弼與華隂雲臺觀劉法師在蓮花峯東隅至二石壁高千餘仞)
(下臨無底之谷一逕闊數寸法師與公弼側足而立公弼以指扣石壁遂劃然開一門中有天地日月士贇曰)
(六龍是用周易時乘六龍以御天事)登高望蓬瀛想像金銀臺天門一長
嘯萬里清風來玉女四五人飄颻下九垓含笑引素手
遺我流霞杯稽首再拜之自愧非仙才曠然小宇宙棄
世何悠哉(齊賢曰漢志齊威宣燕昭使人入海求蓬萊方丈瀛州此三神山諸仙人及不死之藥皆)
(在焉其物禽獸盡白而黃金銀為宫闕未至望之如雲及至反居水下太山記太山盤道屈曲而上凡五十餘)
(盤經小天門大天門仰視天門如從穴中窺天窗)
其二
清曉騎白鹿直上天門山山際逢羽人方瞳好容顔捫
蘿欲就語卻掩青雲關遺我鳥跡書飄然落巖間其字
乃上古讀之了不&KR0570;感此三嘆息從師方未還(齊賢曰拾遺記)
(老聃其瞳方仙書云眼方者壽千歲黃帝之史沮誦蒼頡眺彼鳥跡始作書契漢書謂之科斗書尚書序上古)
(之書謂之尚書士贇曰葛洪神仙傳漢武帝閒居殿上忽有一人乘雲車駕白鹿從天而下來集殿前帝驚問)
(為誰曰我山中衞叔卿也)
其三
平明登日觀舉手開雲關精神四飛揚如出天地間黃
河從西來窈窕入遠山憑崖攬八極目盡長空閒偶然
值青童綠髮雙雲鬟笑我晩學仙蹉跎凋朱顔躊躇忽
不見浩蕩難追攀(齊賢曰泰山東南名日觀鷄一鳴時日始出長三丈許士贇曰黃河西來)
(見前卷陶隱居真誥云青童大君云欲植滅度根當拔生死氣沉吟墮九泉坐惜形骸棄語亦見前)
其四
清齋三千日裂素寫道經吟誦有所得衆神衞我形雲
行信長風颯若羽翼生攀崖上日觀伏檻窺東溟海色
動遠山天鷄已先鳴銀臺出倒景白浪翻長鯨安得不
死藥高飛向蓬瀛(齊賢曰魏文帝詩服之四五日身體生羽翼士贇曰集仙錄紫虛元君魏)
(華存夫人清齋於陽洛之山隱元之臺西王母降於臺中傳玉清隱書四卷以授華存海色日出時之光也)
其五
日觀東北傾兩崖夾雙石海水落眼前天光搖空碧千
峯爭攅聚萬壑絶凌歷緬彼鶴上仙去無雲中跡長松
入雲漢遠望不盈尺山花異人間五月雪中白終當遇
安期於此煉玉液(齊賢曰安期生事見前)
其六
朝飲王母池暮投天門關獨抱綠綺琴夜行青山間山
明月露白夜静松風歇仙人遊碧峯處處笙歌發寂静
娛清暉玉真連翠微想像鸞鳳舞飄颻龍虎衣捫天摘
匏瓜恍惚不憶歸舉手弄清淺誤攀織女機明晨坐相
失但見五雲飛(齊賢曰樂書相如蔡琰之綠綺琴名也北史崔浩傳太史奏熒惑在匏瓜星中)
(一夜忽然亡失集林曰昔有人尋河源見婦人浣紗問之曰此天漢也乃與一石歸問嚴君平云此織女支機)
(石今在成都嚴貞觀君平故宅)
秋夜與劉碭山泛宴喜亭池
明宰試舟楫張燈宴華池文招梁苑客歌動郢中兒月
色望不盡空天交相宜令人欲泛海只待長風吹(齊賢曰唐)
(志宋州睢陽郡碭山縣漢梁孝王築東城方三百餘里大治宫室招延四方豪傑自山東遊士莫不至客有歌)
(於郢中及謝安與孫綽等汎海事見前風土記南中六月有東南長風俗云黃雀長風時海魚變為黃雀因名)
攜妓登梁王棲霞山孟氏桃園中
碧草巳滿地柳與梅爭春謝公自有東山妓畫屛笑坐
如花人今日非昨日明日還復來白髮對綠酒強歌心
已摧君不見梁王池上月昔照梁王樽酒中梁王巳去
明月在黃鸝愁醉嗁春風分明感激眼前事莫惜醉卧
桃園東(齊賢曰棲霞山在單父縣漢梁孝王苑中有雁池豳詩有鳴倉庚注黃鸝也)
與從姪杭州刺史良遊天竺寺
挂席凌蓬丘觀濤憩樟樓三山動逸興五馬同遨遊天
竺森在眼松風颯驚秋覽雲測變化弄水窮清幽疊嶂
隔遥響當軒寫歸流轉成傲雲月佳趣滿吳洲(齊賢曰漢儀天)
(子六馬諸候五馬錢唐寺天竺最盛山有一門南北相名而上下兩天竺寺自西湖入天竺寺路夾道皆古松)
(其地名曰九里松靈隱天竺同在一處皆由天門而進圖經杭州靈山之隂北澗之陽即靈隱寺靈山之南南)
(澗之陽即天竺寺二澗流水號泉源泉遶寺峯南北至峯前合為一㵎)
同友人舟行
楚臣傷江楓謝客拾海月懷沙去瀟湘挂席泛溟渤蹇
予訪前跡獨往造窮髮古人不可攀去若浮雲没(齊賢曰宋)
(玉招魂云湛湛江水兮上有楓目極千里兮傷春心注江水浸潤楓木使之茂盛傷巳不蒙君惠而身放棄不)
(如楓木得所也屈原作懷沙賦事見前士贇曰司馬彪曰窮髮者北極之下無毛之地地理書以草為髮)願
言弄倒景從此鍊真骨華頂窺絶溟蓬壺望超忽不知
青春度但怪綠芳歇空持釣鼇心從此謝魏闕(士贇曰倒景絶)
(溟鈞鼇三事並見前)
下終南山過斛斯山人宿置酒
暮從碧山下山月隨人歸却顧所來徑蒼蒼横翠微相
攜及田家童稚開荆扉綠竹入幽徑青蘿拂行衣歡言
得所憩美酒聊共揮長歌吟松風曲盡河星稀我醉君
復樂陶然共忘機(齊賢曰毛萇曰終南周之名山在長安之南爾雅曰山未及上曰翠微)
朝下過盧郎中敘舊遊
君登金華省我入銀臺門幸遇聖明主俱承雲雨恩復
此休浣時閑為疇昔言却話山海事宛然林壑存明湖
思曉月疉嶂憶清猿何由返初服田野醉芳樽(齊賢曰唐有銀)
(臺門通進司檀弓注疇發聲昔猶前也楚詞進不入以離龍退將復脩吾初服士贇曰顔師古曰金華殿在未)
(央後)
侍從遊宿溫泉宫作
羽林十二將羅列應星文霜仗懸秋月霓旌卷夜雲嚴
更千戶肅清樂九天聞日出瞻佳氣葱葱繞聖君(齊賢曰甘)
(氏星經羽林府四十五星疉壁陳十二星在營室南主羽林衛太子之軍武帝太初元年置建章營騎後更名)
(羽林騎唐因隋制有十二衞儀衞志凡朝會之仗三衞輪番分為五仗天子將出前二日大樂令設宫懸之樂)
(於庭晝漏之上五刻駕發前發七刻擊一鼓為一嚴前五刻擊二鼓為再嚴前二刻三鼓為三嚴諸衛合督其)
(隊以次入陳)
邯鄲南亭觀妓
歌鼓(一作妓)燕趙兒魏姝弄鳴絲粉色艷日彩舞袖拂花
枝把酒顧美人請歌邯鄲詞清筝何繚繞度曲綠雲垂
平原君安在科斗生古池座客三千人于今知有誰我
輩不作樂但為後代悲(齊賢曰詩箋云姝美好之子樂書唐惟有清樂箏十二絃彈之)
(為鹿骨爪長寸餘代指他皆十二絃今教坊無十二絃者善度曲事見前士贇曰尚書序注曰科斗蟲名蝦蟇)
(子)
春日遊羅敷潭
行歌入谷口路盡無人躋攀崖度絶壑弄水尋迴溪雲
從石上起客到花間迷淹畱未盡興日落羣峯西(齊賢曰左)
(傳註躋升也)
奉陪商州裴使君遊石娥溪
裴公有仙標拔俗數千丈澹蕩滄洲雲飄颻紫霞想剖
竹商洛間政成心巳閒蕭條出世表冥寂閉元關(士贇曰黃)
(庭内景玉經曰上清紫霞虚皇前註云紫霞之宫一名紫瓊宫王簡栖頭陀寺碑曰元關幽鍵感而遂通)我
來屬芳節解榻時相悅褰帷對雲峯揚袂指松雪暫出
東城邊遂遊西巖前横天聳翠壁噴壑鳴紅泉尋幽殊
未歇愛此春光發溪傍饒名花石上有好月命駕歸去
來露華生翠苔淹畱惜將晩復聽清猿哀清猿斷人腸
遊子思故鄉明發首東路此歡焉可忘
陪從祖濟南太守泛鵲山湖三首
初謂鵲橋近寧知湖水遥此行殊訪戴自可緩歸橈(齊賢)
(曰唐齊州濟南郡治歷城縣子猷訪戴事見前)
其二
湖闊數千里湖光搖碧山湖西正有月獨送李膺還(齊賢)
(曰郭泰遊洛陽見河南尹李膺膺大竒之後歸鄉里衣冠諸儒送至河林宗與李膺同舟而濟衆賓望之以為)
(神仙)
其三
水入北湖去舟從南浦回遥看鵲山轉却似送人來(齊賢)
(曰南浦在鵲湖之南)
春日陪楊江寧及諸官宴北湖感古作(金陵)
昔聞顔光禄攀龍宴京湖樓船入天鏡帳殿開雲衢君
王歌大風如樂豐沛都延年獻佳作邈與詩人俱(齊賢曰丹)
(陽郡圖經樂遊苑晉時藥圃元嘉中築堤壅水名為北湖漢高祖過沛酒酣上擊筑自歌曰大風起兮雲飛揚)
(安得猛士兮守四方)我來不及此獨立鍾山孤楊宰穆清風(一作颷)
芳聲騰海隅英僚滿四座燦若璚林敷鷁首弄倒景蛾
眉綴明珠新絃採(一作來)梨園古舞嬌吳歈曲度繞雲漢
(一作清漢)聽者皆歡娛(齊賢曰北山移文鍾山之英即今建康蔣山也士贇曰唐禮樂志初隋有)
(法曲其聲清新而近雅元宗酷愛法曲選坐部伎弟子三百餘人教於梨園為梨園弟子)鷄棲何嘈
嘈㳂(一作江)月沸笙竽古之帝宫苑今乃人樵蘇感此勸
一觴願君覆瓢壺榮盛(一作盛時)當作樂無令後賢吁(齊賢曰月)
(令仲夏調笙竽金陵六朝之故都晉灼曰樵取薪蘇取草士贇曰嘈嘈衆聲也末句意蓋自國風山有樞中來)
(也)
宴鄭參卿山池
爾恐碧草晚我畏朱顔移愁看楊花飛置酒正相宜歌
聲送落日舞影迴清池今夕不盡杯畱歡更邀詩
遊謝氏山亭
淪老卧江海再歡天地清病閑久寂寞歲物徒芬榮借
君西池遊聊以散我情掃雪松下去捫蘿石道行謝公
池塘上春草颯巳生花枝拂人來春鳥向我鳴田家有
美酒落日與之傾醉罷弄歸月遥欣稚子迎
把酒問月(故人賈淳令予問之)
青天有月來幾時我今停杯一問之人攀明月不可得
月行却與人相随皎如飛鏡臨丹闕綠烟滅盡清暉發
但見宵從海上來寧知曉向雲間没白兔搗藥秋復春
嫦娥孤棲與誰鄰今人不見古時月今月曾經照古人
古人今人若流水共看明月皆如此惟願當歌對酒時
月光長照金樽裏
同族姪評事黯遊昌禪師山池二首
遠公愛康樂為我開禪關蕭然松石下何異清涼山花
將色不染水與心俱閒一坐度小劫觀空天地間(齊賢曰乾)
(封二年宣律師在長安城南淨業寺修道忽有一大人來至彼自言姓王名璠因問曰自昔樞傳文殊在清凉)
(山領五百仙人說法結中明文曰文殊久住婆娑世界如何偏在此方答曰文殊是諸佛之元師随緣利見但)
(知仰信多在清凉山五臺之中今屬代州西五臺縣清凉府今五臺山東南三十里見有大孚靈鸞寺有花園)
(可二傾許四時發花色類不同人移花栽别處皆不生惟在園内方得久榮或云漢明所植或云魏孝文所植)
(士贇曰老子清淨經云觀空亦空空無定空)
其二
客來花雨際秋水落金池片石寒青錦疎楊挂綠絲高
僧拂玉柄童子獻雙梨惜去愛佳景烟蘿欲暝時(齊賢曰金)
(陵雨花臺梁武時有僧講經於此天雨寶花此臺在長干山之頭後漢驃國王居有二池以金為堤舟楫皆飾)
(金寶)
金陵鳳凰臺置酒
置酒延落景金陵鳳凰臺長波寫萬古心與雲俱開借
問往昔時鳳凰為誰來鳳凰去巳久正當今日迴明君
越羲軒天老坐三台豪士無所用彈絃醉金罍東風吹
山花安可不盡杯六帝没幽草深宫冥綠苔置酒勿復
道歌鐘但相催(齊賢曰鳳凰臺在金陵宋元嘉中王顗見異鳥集於山時謂鳳凰遂起臺於山)
(羲軒伏羲軒轅也列子注云天老力牧太山稽三人黃帝之相六帝吳晉宋齊梁陳也)
秋浦清溪雪夜對酒客有唱山鷓鴣者
披君(一作我)貂襜褕對君白玉壺雪花酒上滅頓覺夜寒
無客有桂陽至能吟山鷓鴣清風動窗竹越鳥起相呼
持此足為樂何煩笙與竽(齊賢曰說文直裾謂之襜褕唐郴州桂陽郡錄異云鷓鴣)
(嶺南偏多臆前有白圓點背上間紫赤毛多對啼自呼杜薄州)
與周剛清溪玉鏡潭宴别(潭在秋浦桃樹陂下)
康樂上官去永嘉遊石門江亭有孤嶼千載跡猶存我
來游秋浦三入桃陂源千峯照積雪萬壑盡啼猿興與
謝公合文因周子論(齊賢曰謝康樂有登石門最高頂詩石門澗六處石門退水上兩山)
(兩邊石壁右邊石岩下臨澗水秋浦見前卷)掃厓去落葉席月開清樽溪當
大樓南溪水正南奔迴作玉鏡潭澄明洗心魂此中得
佳境可以絶囂喧清夜方歸來酣歌出平原别後經此
地為余謝蘭蓀(齊賢曰大樓山名)
遊秋浦白笴陂二首
何處夜行好月明白笴陂山光搖積雪猿影挂寒枝但
恐佳景晩小令歸棹移人來有清興及此有(一作又)相思
其二
白笴夜長嘯爽然溪谷寒魚龍動陂水處處生波瀾天
借一明月飛來碧雲端故鄊不可見腸斷正西看
宴陶家亭子
曲巷幽人宅高門大士家池開照膽鏡林吐破顔花綠
水蔵春日青軒秘晩霞若聞絃管妙金谷不能誇(齊賢曰照)
(膽言池水之清照人如見肝膽晉石崇有别館在河陽之金谷一名梓澤)
在水軍宴韋司馬樓船觀妓
搖曳帆在空清流(一作川)順歸風詩因鼓吹發酒為劒歌
雄對舞青樓妓雙鬟白玉童行雲且莫去畱醉楚王宫
(齊賢曰謝元暉有鼓吹曲蔡邕曰鼓吹歌軍樂也謂之短簫鐃歌黃帝岐伯所作士贇曰白玉童言其童之顔)
(如白玉也)
流夜郎至江夏陪長史叔及薛明府宴興德寺
南閣
紺殿横江上青山落鏡中岸迴沙不盡日映水成空天
樂流(一作聞)香閣蓮舟颺晩風恭陪竹林宴畱醉與陶公
(齊賢曰說文紺深青色齊景公造蓮舟令宫人綵衣撐之以鬭名競渡亦名花競陶潛性嗜酒家貧不能常得)
(親舊知其如此或置酒招之造飲輒盡期必醉而退曾不吝情)
泛沔州城南郎官湖(并序)
乾元歲秋八月白遷於夜郎遇故人尚書郎張謂
出使夏口沔州牧杜公漢陽宰王公觴於江城之
南湖樂天下之再平也方夜水月如練清光可掇
張公殊有勝槩四望超然乃顧白曰此湖古來賢
豪遊者非一而枉踐佳景寂寥無聞夫子可為我
標之嘉名以傳不朽白因舉酒酹水號之曰郎官
湖亦猶鄭圃之有僕射陂也席上文士輔翼岑靜
以為知言乃命賦詩紀事刻石湖側將與大别山
共相磨滅焉
張公多逸興共泛沔城隅當時秋月好不減武昌都四
座醉清光為歡古來無郎官愛此水因號郎官湖風流
若未減名與此山俱(齊賢曰漢陽本沔州武德四年以沔陽郡之漢陽汊川二縣置武昌)
(在鄂州五百三十里孫權故都羊祜鎮襄陽樂山水每風景必造峴山置酒嘗慨然嘆息謂中郎鄒湛等曰自)
(有宇宙便有此山由來賢逹勝士登此如我與卿等者多矣皆湮滅無聞使人悲傷湛曰公令聞令望必與此)
(山俱若湛輩乃當如公言耳)
陪侍郎叔遊洞庭醉後三首
今日竹林宴我家賢侍郎三杯容小阮醉後發清狂(齊賢)
(曰嵇康與山濤阮籍兄子咸王戎向秀劉伶為竹林之遊世謂竹林七賢咸字仲容雖處世不交人事惟共親)
(知絃歌酣宴而已藉子運有父風少慕通逹不飾小節籍謂曰仲容已豫吾此流汝不得復爾士贇曰蘇林曰)
(凡狂者隂陽脈盡濁今此人不狂似狂者故言清狂也)
其二
船上齊橈樂湖心泛月歸白鷗閒不去爭拂酒筵飛(齊賢)
(曰楚詞注橈小楫也方言曰楫謂之橈或謂之棹)
其三
剗却君山好平鋪湘水流巴陵無限酒醉殺洞庭秋(齊賢)
(曰君山在洞庭東距巴陵四十里登岳陽樓望之横陳其閒君山之後乃大湖渺茫無際直抵沅澧鼎三州)
夜泛洞庭尋裴侍御清酌
日晩湘水綠孤舟無端倪明湖漲秋月獨泛巴陵西遇
憩裴逸人巖居陵丹梯抱琴出深竹為我彈鵾鷄曲盡
酒亦傾北窗醉如泥人生且行樂何必組與珪(齊賢曰湘水巴)
(陵事見前丹梯山名鵾鷄曲名古琵琶絃用鵾鷄筋)
陪族叔刑部侍郎曄及中書賈舍人至遊洞庭
五首
洞庭西望楚江分水盡南天不見雲日落長沙秋色遠
不知何處弔湘君(齊賢曰岷江從西來至岳陽樓前與洞庭之水合而東行潭州長沙郡在)
(洞庭上流三百餘里河圖玉版曰堯之二女為舜妃死葬於此塚在縣北一百六十里青草山士贇曰此時賈)
(至貶岳州司馬與白均是逐臣邂逅而為洞庭之遊作是詩也亦屈原睠顧宗國繫心懷王之意乎時帝在西)
(京故曰西望也楚江分者有秦楚之隔也水盡南天不見雲者猶晉明帝所謂舉目只見日不見長安之義雲)
(者就之如日望之如雲之羲亦謂南天隔遠西望吾君不可得而見也日落長沙秋色遠者謂晚景而遭末造)
(之時也遠者日以疎遠也不知何處弔湘君者蓋舜之葬也二妃不得從焉是又即湘君之事而重感明皇王)
(后楊妃之事故曰不知何處也寄興深遠無非愛君憂國之意而全不著迹其得國風之體與晦庵所謂聖於)
(詩者此之謂矣)
其二
南湖秋水夜無煙耐可乘流直上天且就洞庭賖月色
將船買酒白雲邊
其三
洛陽才子謫湘川元禮同舟月下仙記得長安還欲笑
不知何處是西天(齊賢曰後漢郭泰歸鄉李膺送之同舟而濟衣冠望之若神仙元禮李膺)
(字也士贇曰賈生洛陽之才子按唐書本傳賈至字又鄰元宗幸蜀拜起居舍人知制誥歷中書舍人至德後)
(坐小法貶岳州司馬太白故以賈生事比之也此詩雖遊賞之作然末句隱然有睠顧宗國繫心君王之意其)
(視前輩所評杜甫之詩一飯不能忘其君者夫何歉之有哉)
其四
洞庭湖西秋月輝瀟湘江北早鴻飛醉客滿船歌白紵
不知霜露入秋衣(齊賢曰白紵歌云皎皎白緒節節為雙盖吳音呼紵為緒當塗有白苧亭)
(宋武帝與羣臣會於此為白苧之歌)
其五
帝子瀟湘去不還空餘秋草洞庭間淡掃明湖開玉鏡
丹青畫出是君山(齊賢曰帝子堯女舜妃也青草湖在金沙堆上堆下即洞庭君山居洞庭)
(東正對岳陽自瀟湘來望之如脩眉見於鏡中)
楚江黃龍磯南宴楊執戟治樓
五月入五洲碧山對青樓故人楊執戟春賞楚江樓一
見波漂月三杯歌棹謳桂枝攀不盡他日更相求(士贇曰執)
(戟事見二卷)
銅官山醉後絶句
我愛銅官樂千年未擬還要須迴舞袖拂盡五松山(齊賢)
(曰唐宣州南陵縣武德四年隸池州州廢属宣州後析置義安縣又廢義安為銅官治内利國山有銅鐵)
與南陵常贊府遊五松山
安石泛溟渤獨嘯長風還逸韻動海上高情出人間靈
異可並跡澹然與世閒(齊賢曰世說謝安石與孫興公汎海吟笑事見前)我來
五松下置酒窮躋攀徵古絶遺老因名五松山五松何
清幽勝境美沃州蕭颯鳴洞壑終年風雨秋響入百泉
去聽如三峽流剪竹掃天花且從傲吏遊龍堂若可憩
吾欲歸精修(齊賢曰高僧傳支遁投跡剡山於沃州東嶺立寺行道晚移石城山有精舍在南陵)
(銅井西五里)
宣城青溪(一云入清溪山)
青溪勝桐廬水木有佳色山貌日高古石容天傾側綵
鳥昔未名白猿初相識不見同懷人對之空嘆息(齊賢曰桐)
(廬縣新安東陽二水合於此仍東流為浙江)
與謝良輔遊涇川陵巖寺
乘君素舸泛涇溪宛似雲門對若溪且從康樂尋山水
何必東遊入會稽(齊賢曰唐宣州涇縣以涇溪而名若耶溪雲門在越州會稽縣南)
遊水西簡鄭明府
天宫水西寺雲錦照東郭清湍鳴迴溪綠水繞飛閣凉
風日瀟洒幽客時憩泊五月思貂裘謂言秋霜落石蘿
引古蔓岸筍開新籜吟翫空復情相思爾佳作鄭公詩
人秀逸韻横寥廓何當一來遊愜我雪山諾(士贇曰五月思貂裘)
(此極凉之形容也)
九日登山
淵明歸去來不與世相逐為無杯中物遂偶本州牧因
招白衣人笑酌黃花菊(齊賢曰陶潛賦歸去來事見前刺史王宏欲識潛往廬山令其)
(故人龐通之齎酒具於半道栗里邀之潛有脚疾使一門生一兒舉籃輿及至欣然便共飲酌俄頃宏至亦無)
(忤也晉陽秋曰陶潛九日無酒出宅邊叢菊中坐久之望見白衣人來乃刺史王宏送酒即便就酌盡醉而後)
(歸)我來不得意虚過重陽時題輿何俊發遂結城南期
築土按響山俯臨宛水湄胡人叫玉笛越女彈霜絲自
作英王胄斯樂不可窺赤鯉湧琴高白龜道馮夷靈仙
如彷彿奠酹遥相知(齊賢曰霜絲白絲也列仙傳琴高趙人以鼔琴為宋康王舍人行涓)
(彭之術遊冀州涿郡間二百餘年後辭入涿水中取龍子與弟子期曰候我於水傍祠屋果乘赤鯉來會祠中)
(畱月餘復入水去九域志宣州琴溪即琴高控鯉之地山海經從極之川冰夷常都焉冰夷人面而乘龍郭璞)
(曰冰夷馮夷也)古來登高人今復幾人在滄洲違宿諾明日猶
可待連山似驚波合沓出溟海揚袂揮四座酩酊安所
知齊歌送清揚起舞亂參差賓随落葉散帽逐秋風移
别後登此臺願言長相思(齊賢曰孟嘉為桓温參軍九月九日遊龍山嘉醉有風吹)
(落帽而不知)
九日
今日雲景好水綠秋山明攜壺酌流霞搴(音蹇)菊泛寒榮
地遠松石古風揚絃管清窺觴照歡顔獨笑還自傾落
帽醉山月空歌懷友生(齊賢曰說文搴拔取也)
九日龍山飲
九日龍山飲黃花笑逐臣醉看風落帽舞愛月畱人(齊賢)
(曰九域志太平州治當塗有龍山即桓温九月九日登此置酒風吹孟嘉帽落處士贇曰禮記月令季秋之月)
(菊有黃華)
九月十日即事
昨日登高罷今朝更舉觴菊花何太苦遭此兩重陽
陪族叔當塗宰遊化城寺升公清風亭
化城若化出金牓天宫開疑是海上雲飛空結樓臺升
公湖上(一作山)秀粲然有辯才濟人不利己立俗無嫌猜
了見水月中青蓮出塵埃閒居清風亭左右清風來當
暑隂廣殿太陽為徘徊(齊賢曰列子曰周穆王時西極之國有化人來謁王同遊王執)
(化人之袪騰而上者中天廼及化人之宫搆以金銀絡以珠玉出雲雨之上王實以為清都紫微鈞天廣樂帝)
(之所居晉志海旁蜃氣象樓臺廣野氣成宫闕升公化城寺僧也士贇曰維摩詰經菩薩云何觀於衆生維摩)
(詰言菩薩觀衆生如智者見水中月寶積偈曰目淨修廣如青蓮)茗酌待幽客珍盤薦
彫梅飛文何灑落萬象為之摧季父擁鳴琴德聲布雲雷
雖遊道林室亦舉陶潛杯清樂動諸天長松自吟哀留
歡若可盡劫石乃成灰(齊賢曰當塗宰李陽冰乃太白之叔為季父士贇曰高僧竺法)
(蘭傳云昔漢武帝穿昆明池底得黑灰問東方朔朔云可問西域梵人後漢竺法蘭既至衆人追問之蘭云世)
(界終盡劫火洞燒此灰是也)
李太白集分類補註卷二十
