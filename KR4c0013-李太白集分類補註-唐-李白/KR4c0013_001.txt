李太白集分類補註卷一
宋楊齊賢集註
元蕭士贇補註
古賦
大鵬賦(并序)
余昔於江陵見天台司馬子微(士贇曰司馬承禎字子微洛州人辟穀導)
(引術無不通續仙傳以為尸解天台赤城山名上清王平之天上應台宿故名曰天台在台州)謂余
有仙風道骨可與神遊八極之表(士贇曰淮南子八紘之外乃有八極)
因著大鵬遇希有鳥賦以自廣此賦已傳於世往往
人間見之悔其少作未窮宏達之旨中年棄之(士贇曰張)
(華敘東方朔神異經曰崐崘有銅柱焉其高入天所謂天柱圍三千里圓如削下有回屋仙人九府治上)
(有大鳥名曰希有)及讀晉書覩阮宣子大鵬讃鄙心陋之(士贇)
(曰晉書阮修字宣子咸之從子也嘗作大鵬讃)遂更記憶多將舊本不同今
復存於集豈敢傳諸作者庶可示之子弟而已其辭
曰
南華老仙發天機於漆園吐崢嶸之高論開浩蕩之
竒言(士贇曰莊子蒙人也名周嘗為漆園吏唐天寶元年詔封南華真人此言鯤鵬之說始于逍遥)
(遊)徵至怪于齊諧談北冥之有魚吾不知其幾千里
其名曰鯤化成大鵬質凝胚渾脱鬐鬛于海島張羽
毛於天門(士贇曰莊子逍遥遊北冥有魚其名為鯤鯤之大不知其幾千里也化而為鳥其名)
(為鵬鵬之背不知其幾千里也怒而飛其翼若垂天之雲齊諧者志怪者也)刷渤海之春
流晞扶桑之朝暾燀赫乎宇宙憑陵乎崑崙一鼓一
舞煙朦沙昏五嶽為之震蕩百川為之崩奔(士贇曰五嶽泰)
(衡嵩華恒也)爾乃蹶厚地揭太清亘層霄突重溟激三千
以崛起向九萬而迅征背嶪(逆法切)太山之崔嵬翼舉
長雲之縱横左迴右旋倏隂忽明歷汗漫以夭矯排
閶闔之崢嶸(士贇曰夭喬飛騰貌崢嶸高廣貌)簸鴻蒙扇雷霆斗轉
而天動山摇而海傾(士贇曰鴻蒙自然元氣也一云海上氣也)怒無所搏
雄無所爭固可想像其勢髣髴其形若乃足縈虹蜺
目耀日月連軒沓拖揮霍翕忽噴氣則六合生雲灑
毛則千里飛雪邈彼北荒將窮南圖運逸翰以傍擊
鼓奔飈而長驅燭龍銜光以照物列缺施鞭而啓途
(士贇曰山海經鍾山之神名曰燭隂又名燭龍銜火精以照天門列缺天隙電照也)塊視三山
杯看五湖其動也神應其行也道俱任公見之而罷
釣有窮不敢以彎弧莫不投竿失鏃(作木切)仰之長吁
(士贇曰任公子為大鈎釣魚而大魚食之任公子得若魚離而腊之自淛河以東蒼梧以北莫不厭若魚)
(者帝羿有窮氏與吳賀北遊賀使羿射雀羿曰生之乎殺之乎賀曰射其左目羿引弓射之誤中右目羿)
(仰首而愧終身不忘故羿之善射至今稱之)爾其雄姿壯觀映背河漢上
摩蒼蒼下覆漫漫盤古開天而直視羲和倚日以傍
嘆繽紛乎八荒之間掩映乎四海之半(士贇曰八荒八方荒忽極)
(遠之地也九夷八狄七戎六蠻謂之四海)當胷臆之掩晝若混芒之未判
忽騰覆以迴轉則霞廓而霧散然後六月一息至于
海湄欻翳景以横榰(章移切)逆高天而下垂憩乎泱(以兩)
(切)漭(母黨切)之野入乎汪湟之池(士贇曰泱漭廣大也)猛勢所射
餘風所吹溟漲沸渭巖巒紛披天吳為之怵慄海若
為之躨(渠龜切)跜(女夷切士贇曰朝陽之谷有神曰天吳是謂水北海若海神也)巨鼇
冠山而却走長鯨騰海而下馳縮殼挫鬛莫之敢窺
吾亦不測其神怪而若此蓋乃造化之所為(士贇曰巨鼇十)
(五舉首尾冠靈山鯨海魚也大者長千里一生數萬子常以五六月就岸生子至七八月導從其子還海)
(中)豈比夫蓬萊之黃鵠誇金衣與菊裳恥蒼梧之玄
鳳耀綵質與錦章既御服于靈仙久馴擾于池隍精
衛殷勤于銜木鶢(于元切)鶋(斥於切)悲愁乎薦觴(士贇曰炎帝女)
(溺死東海中化為精衛每銜西山木石以填東海怨溺死海鳥曰鶢鶋止於魯東門之外是歲海多大風)
(冬暖)天鷄警曉于蟠桃踆(七倫切)烏晣(之列切)耀于太陽(士贇曰桃都山有大樹曰桃都)
(枝相去三千里上有天鷄曰初出照此木天鷄即鳴天下鷄皆隨之)不曠蕩而縱適何拘攣而
守常未若兹鵬之逍遥無厥類乎比方不矜大而暴
猛每順時而行藏參玄根以比夀飲元氣以充腸(士贇曰列子黃帝曰)
(谷神不死是謂玄牝玄牝之門是謂天地根)戲晹谷而徘徊馮炎洲而抑揚
(士贇曰晹明也日出於谷而天下明故稱晹谷炎洲在南海中)俄而希有鳥見謂之
曰偉哉鵬乎此之樂也吾右翼掩乎西極左翼蔽乎
東荒跨躡地絡周旋天綱以恍惚為巢以虛無為場
我呼爾遊爾呼我翔于是乎大鵬許之欣然相從此
二禽已登於寥廓而斥鷃之輩空見笑於藩籬
擬恨賦(江淹嘗嘆古人遭時否塞志不伸而作恨賦太白此作終篇擬之云)
晨登太山一望蒿里松楸骨寒宿草墳毁(士贇曰挽歌薤露送)
(王公貴人蒿里送士大夫庶人)浮生可嗟大運同此於是僕本壯夫
慷慨不歇仰思前賢飲恨而歿昔如漢祖龍躍羣雄
競奔提劒叱咤指揮中原東馳渤澥西漂崐崘斷蛇
奮旅掃清國步握搖圖而條昇登紫壇而雄顧一朝
長辭天下縞素若乃項王虎鬭白日爭輝拔山力盡
蓋世心違聞楚歌之四合知漢卒之重圍帳中劒舞
泣挫雄威騅(中葵切)兮不逝喑(於鴆切)噁(烏路切)何歸(士贇曰楚)
(項羽紀項王軍垓下兵少食盡漢軍及諸侯兵圍之數重夜聞漢軍四面皆楚歌項王乃大驚曰漢已得)
(楚乎是何楚人之多也項王夜起飲帳中有美人虞氏常幸從駿馬名騅常騎之於是項王悲歌慷慨自)
(為詩曰力拔山兮氣蓋世時不利兮騅不逝騅不逝兮可奈何虞兮虞兮奈若何歌數闋美人和之項王)
(泣數行下左右皆泣莫能仰視於是項王乃上馬騎麾下壯士騎從者八百餘人直夜潰圍南出馳走平)
(明漢軍覺之令騎將灌嬰以五千騎追之項王渡淮騎能屬者百餘人耳項王至陰陵迷失道問一田父)
(田父紿曰左左乃䧟大澤中以故漢軍追及之項王自度不能脱乃自刎而死喑噁懷怒氣也)至如
荆卿入秦直度易水長虹貫日寒風颯起遠讎始皇
擬報太子奇謀不成憤惋而死(士贇曰史刺客傳燕太子質於秦亡歸見)
(秦且滅六國兵已臨易水恐其禍至丹患之因田光以交荆軻於是尊荆軻為上卿令秦武陽為副俱入)
(秦刺秦王臨發太子及賓客知其事者皆白衣冠以送之至易水上既祖取道高漸離擊筑荆軻和而歌)
(為變徵之聲士皆垂淚涕泣又前而為歌曰風蕭蕭兮易水寒壯士一去兮不復還復為羽聲忼慷士皆)
(瞑目髮盡上衝冠於是荆軻遂就車而去終已不顧既至秦秦王聞之大喜乃朝服設九賓見燕使者咸)
(陽宫荆卿奉樊於期頭函而秦武陽奉地圖匣以次進至陛軻取圖奉之秦王發圖圖窮而匕首見因左)
(手把秦王之䄂右手持匕首揕之未至身秦王驚起袖絶環柱而走羣臣以手共摶之是時侍毉夏無且)
(以其所奉藥囊提荆軻秦王方環柱走卒惶急不知所為左右乃曰王負劒王負劒遂拔以擊荆軻斷其)
(左股荆軻廢乃引其匕首以擲秦王不中中柱秦王復擊軻軻被八創軻自知事不就倚柱而笑箕踞以)
(罵曰事所不成者乃欲以生劫之必得約契以報太子也史鄒書曰荆軻慕燕丹之義欲刺秦王其精誠)
(上感於天乃白虹貫日太子畏之)若夫陳后失寵長門掩扉日冷金
殿霜凄錦衣春草罷綠秋螢亂飛恨桃李之委絶思
君王之有違(士贇曰漢書外戚傳陳皇后者長公主嫖女也曾孫嬰為唐邑侯傳子至孫午)
(午尚長公主女初武帝得立為太子長公主有力取女為妃及即位為皇后擅寵驕貴十餘年而無子聞)
(衛子夫得幸幾死者數焉元光五年坐女子楚服等為皇后巫蠱祠祭呪詛罷退歸長門宫)昔者
屈原既放遷於湘流心死舊楚魂飛長楸聽江風之
嫋嫋聞嶺狖(于救切)之啾啾永埋骨於渌水怨懷王之
不收(士贇曰史記屈原者名平楚之同姓也為楚懷王左徒上官大夫與之同列而讒之王怒而疏)
(屈平屈平疾王聽之不聰讒謟之蔽明邪曲之害公方正之不容也故憂愁幽思而作離騷離騷者猶離)
(憂也至蘭為令尹勸懷王入秦而不反屈平既嫉之雖於流睠顧楚國繫心懷王令尹子蘭聞之大怒卒)
(使上官大夫短屈原於頃襄王王怒而遷之屈平至江濱行吟澤畔託辭於漁父曰寕赴湘流而葬江魚)
(腹中於是懷石自投汨羅以死)及夫李斯受戮神氣黯然左右垂泣
精魂動天執愛子以長別歎黃犬之無緣(士贇曰二世聽趙高)
(之譖具斯五刑論腰斬咸陽市斯出獄謂其中子曰吾欲與若復牽黃犬出上蔡東門逐狡兔豈可得乎)
(遂父子相哭而夷三族)或有從軍永訣去國長違天涯遷客海
外思歸此人忽見愁雲蔽日目斷心飛莫不攢眉痛
骨抆(武扮切)血霑衣若乃繡轂填金門煙塵曉沓歌
鐘晝諠亦復星沈電滅閉影潛魂已矣哉桂華滿兮
明月輝扶桑曉兮白日飛玉顔減兮螻螘聚碧臺空
兮歌舞稀與天道兮共盡莫不委骨而同歸
惜餘春賦
天之為令北斗而知春兮迴指於東方(士贇曰鶡冠子斗柄)
(東而天下知春)水蕩漾兮碧色蘭葳蕤兮紅芳試登高而望
遠極雲海之微茫魂一去兮欲斷淚流頰兮成行吟
清風而詠滄浪懷洞庭兮悲瀟湘何余心之縹緲兮
與春風而飄揚飄揚兮思無限念佳期兮莫展平原
萋兮綺色愛芳草兮如剪惜餘春之將闌每為恨兮
不淺漢之曲兮江之潭把瑶草兮思何堪想遊女於
峴北愁帝子於湘南恨無極兮心氲氲目𦕈眇兮憂
紛紛(士贇曰韓詩内傳鄭交甫將南適楚遵彼漢臯臺下遇二女佩兩珠大如荆鷄卵與言曰願請)
(子之佩二女與交甫交甫受而懷之趨而去十步循探之即亡矣迴顧二女亦即亡矣峴山在襄陽十里)
披衛情於淇水結楚夢於陽雲(士贇曰詩竹竿衛女思歸也適異國而不)
(見答思而能以禮者也泉源在左淇水在右女子有行遠兄弟父母宋玉高唐賦序昔者楚襄王與宋玉)
(游於雲夢之臺望高唐之觀其上獨有雲氣王問玉曰此何氣也玉曰所謂朝雲者也昔者先王嘗遊高)
(唐怠而晝寢夢見一婦人曰妾巫山之女也為高唐之客聞君遊高唐願薦枕席王因幸之去而辭曰妾)
(在巫山之陽高丘之岨旦為朝雲暮為行雨朝朝暮暮陽臺之下旦而視之如言故為立廟曰朝雲)春
每歸兮花開花已闌兮春改歎長河之流速送馳波
於東海春不留兮時已失老衰颯兮逾疾恨不得掛
長繩於青天繫此西飛之白日若有人兮情相親去
南國兮往西秦(士贇曰秦在西方故曰西秦)見遊絲之横路網春
暉以留人沈吟兮哀歌躑躅兮傷別送行子之將遠
看征鴻之稍滅醉愁心於垂楊隨柔條以糾結望夫
君兮咨嗟横涕淚兮怨春華寄遥影於明月送夫君
於天涯
愁陽春賦
東風歸來見碧草而知春蕩漾惚恍何垂楊旖(引綺切)
旎(乃倚切)之愁人天光清而妍和海氣綠而芳新綵翠
兮阡眠雲飄飄而相鮮演漾兮夤緣窺青苔之生泉
縹緲兮翩綿見遊絲之縈煙魂與此兮俱斷醉風光
兮悽然若乃隴水秦聲江猿巴吟(士贇曰三秦記其坂九迴不知高幾)
(許欲上者七日乃越高處可容百餘家清水四注下此言隴水之嗚咽如秦聲江之上猿啼如巴人之吟)
(也)明妃玉塞楚客楓林(士贇曰王昭君齊國王襄女也年十七獻漢元帝會匈奴)
(遣使請一女子帝乃賜單于後觸晉文帝諱改為明妃漢邊有玉門陽關故曰玉塞楚客屈原也)
試登高而望遠痛切骨而傷心春心蕩兮如波春愁
亂兮如雪兼萬情之悲歡兹一感於芳節若有一人
兮湘水濱隔雲霓而見無因灑別淚於尺波寄東流
於情親若使春光可攬而不滅兮吾欲贈天涯之佳
人
愁清秋賦
登九疑兮望清川見三湘之潺湲(士贇曰山海經曰蒼梧之川其中有)
(九疑山焉舜之所葬在零陵縣界巴陵縣有洞庭波瀟湘阮水皆共會巴陵故號三江口三湘蓋謂三江)
(也)水流寒以歸海雲横秋而蔽天余以鳥道計於故
鄉兮不知去荆吳之幾千(士贇曰交趾郡治龍編縣日與古鳥道四百里)于
時西陽半規映島欲沒澄湖練明遥海上月念佳期
之浩蕩渺懷燕而望越(士贇曰意太白時在荆湘故懷燕而望越也)荷花
落兮江色秋風嫋嫋兮夜悠悠臨窮溟以有羡思釣
鼇於滄洲無修竿以一舉撫洪波而增憂歸去來兮
人間不可以託些吾將採藥於蓬丘(士贇曰蓬丘即蓬萊山)
劒閣賦
咸陽之南直望五千里見雲峯之崔蒐(士贇曰咸陽而西至雍即)
(長安也)前有劒閣横斷倚青天而中開上則松風蕭颯
瑟䫻有巴猿兮相哀旁則飛湍走壑灑石噴閣洶湧
而驚雷送佳人兮此去復何時兮歸來望夫君兮安
極我沈吟兮嘆息視滄波之東注悲白日之西匿鴻
別燕兮秋聲雲愁秦而暝色若明月出於劒閣兮與
君兩鄉對酒而相憶
明堂賦(并序太白此賦想作於未拆乾元殿之先也)
昔在天皇告成岱宗改元乾封經始明堂年紀總章
時締構之未集痛威靈之遐邁(士贇曰唐書高祖紀皇帝稱天皇皇后稱)
(天后乾封元年正月戊辰封于泰山禪于社首以皇后為亞獻通義泰山一名岱宗王者受命易政報功)
(告成於岱宗岱者代也東方萬物交代之處又羣明嶽之長唐書禮樂志高宗時改元總章分萬年置)
(堂縣示欲必立之而議者益紛然或以為五室或以為九室而高宗依兩議與公卿臨觀而議不一乃下)
(詔率意頒其制度至取象黃琮上設䲭尾其言益不經而明堂亦不能立)天后繼作中宗
成之因兆人之子來崇萬祀之丕業(士贇曰唐禮樂志至則天始毁)
(東都乾元殿以其地立明堂)蓋天皇先天中宗奉天累聖纂就鴻
勲克宣臣白美頌恭惟述焉其辭曰
伊皇唐之革天創元也我高祖乃仗大順赫然雷發
以首之於是横八荒漂九陽掃畔涣開混茫(士贇曰九陽謂)
(九天之涯也畔涣強恣之貌猶言跋扈也)景星耀而太階平虹蜺滅而日
月張(士贇曰瑞星曰景星亦曰德星狀如半月生於晦朔助月為明玉者不敢私人則見太階三台)
(也每台二星凡六星虹蜺陰陽之精雄曰虹雌曰蜺)欽若太宗繼明重光(士贇曰兒)
(寬傳日宣重光)廓區宇以立極綴蒼昊之頽綱(士贇曰顔師古曰顥顥天)
(也元氣顥汗故曰顥天其色蒼蒼故曰蒼天)淳風沕(亡弗切)穆鴻恩滂洋(士贇)
(曰沕穆深徹貌滂洋饒廣也)武義烜赫於有截仁聲馺(先合切)沓乎
無疆(士贇曰有截九有也)若乃高宗紹興祐統錫羡神休傍臻
瑞物咸薦元符剖兮地珍見既應天而順人遂登封
而降禪(士贇曰張衡東都賦曰登封降禪齊乎黃軒)將欲考有洛崇明堂
惟厥功之未輯兮乘白雲於帝鄉(士贇曰列子曰乘彼白雲至于帝鄕)
天后勤勞輔政兮中宗以欽明克昌遵先軌以繼作
兮揚列聖之耿光則使軒轅草圖羲和練日經之營
之不綵不質因子來於四方豈殫税於萬室乃準水臬
(倪結切)攢雲樑(士贇曰鄭玄曰於四角立植而縣以水望其高下高下既定乃為位而平地也)
(於所平之地中樹八尺之臬以縣正之視之以其景將以正四方也)罄玉石於隴坂空
瓌(姑回切)材於瀟湘功奪神鬼高窮昊蒼聽天語之察
察擬帝居之將將(七將切士贇曰將將嚴正貌)雖暫勞而永固兮
始聖謨於我皇觀夫明堂之宏壯也則突兀曈曨乍
明乍蒙象太古元氣之結空巃(力孔切)嵸(則孔切)頽沓若嵬
若嶪(逆怯切)似天閫地門之開闔爾乃劃岝(士伯切)&KR2664;(五伯)
(切)以嶽立郁穹崇而鴻紛冠百王以垂勲燭萬象而
騰文窙惚恍以洞啓呼嵌(口御切)巖而傍分又比乎崐
山之天柱矗九霄而垂雲於是結構乎黃道岧嶤乎
紫微(士贇曰日有中道中道者黃道紫微星名)絡勾陳以繚垣闢閶闔而
啓扉(士贇曰鈎陳後宫也紫宫外營鈞陳星閶闔天門也)峥嶸&KR2163;(疾陵切)嶷(魚其切)
粲宇宙兮光輝崔嵬赫奕張天地之神威夫其背泓
黃河垠潄清洛大行却立通谷前廓(士贇曰大行山名通谷在洛城)
(南五十里)遠則標熊耳以作揭豁龍門以開關(士贇曰熊耳山在宜)
(陽之西龍門山名在西京河南縣)點翠綵於鴻荒洞清陰乎羣山及
乎烟雲卷舒忽出乍沒岌嵩噴伊倚日薄月雷霆之
所鼓蕩星斗之所伾(扳悲切)仡(魚乙切)拏金龍之蟠蜿挂
天珠之硉(即忽切)兀勢拔五嶽形張四維(士贇曰五岳大華衡恒嵩)
(也四維乾坤艮巽四隅也)軋地軸以盤根摩天倪而創規(士贇曰地下有)
(四柱廣十萬里有三千六百軸)樓臺崛(區勿切)岉(文弗切)以奔附城闕嶔
(區金切)崟(宜金切)而蔽虧珍樹翠草含華揚蕤目瑶井之
之熒熒拖玉繩之離離(士贇曰玉衡北兩星為玉繩)㨖(知利切)華蓋
以儻漭仰大微之參差(士贇曰天皇大帝上九星曰華蓋所以蔽覆大帝之坐也)
(大微為五帝之庭明堂之房)擁以禁扃横以武庫(士贇曰西方奎十六星天之武)
(庫也)獻房心以開鑿瞻少陽而舉措(士贇曰房心者天帝明堂布政之宫)
(少陽者東方東動也)採殷制酌夏步雜以代室重屋之名括以
辰次火木之數(士贇曰堂上為五室象五行也木室於東北火室於東南金室於西南水)
(室於西北重屋者正宫正堂若大寢也)壯不及奢麗不及素層簷屼其
霞矯廣厦鬱以雲布掩日道遏風路陽烏轉影而翻
飛大鵬横霄而側度近則萬木森下千宫對出熠乎
光碧之堂炅(古迥切)乎瓊華之室(士贇曰三島記崐崘北戸承淵山有墉城)
(金臺玉樓相映如流精之闕光碧之堂瓊華之室紫翠丹青景雲瑞日朱霞九光西王母之所治也)
錦爛霞駮星錯波沏(千結切士贇曰沏浪相拂也言大波之飛相摩激也)颯蕭
寥以颼飀窅陰鬱以櫛密含佳氣之青蔥吐祥煙之
鬱嵂九室窈窕五闈聯綿(士贇曰窈窕深也)飛楹磊砢走栱
寅緣(士贇曰寅緣山岳之岊)雲楣立岌以横綺綵桷攢巒而仰
天皓壁晝朗朱甍晴鮮頳欄各落偃蹇霄漢翠楹迴
合蟬聯汗漫沓蒼穹之絶垠跨皇居之太半(士贇曰爾雅穹)
(蒼天也)遠而望之赫煌煌以輝輝忽天旋而雲昏迫而
察之粲炳煥以照爛倏山訛而晷換誇蓬壺之海樓
吞岱宗之日觀(士贇曰泰山一名岱宗羣岳之長也泰山東名日觀鷄一鳴時見日始欲)
(出長三丈)猛虎失道潛虬登梯經通天而直上俯長河而
復低(士贇曰三輔黃圖有通天之臺明堂者上通於天象)玉女攀星於網戸金
娥納月於璇題(士贇曰題頭也榱椽之頭皆以玉飾言其英華相爥也)藻井綵錯
以舒蓬天窗赩(迄力切)翼而銜霓(士贇曰薛綜曰藻井當棟中交木方為之)
(如井榦也)扶標川而罔足擬跟絓而罷躋(士贇曰說文跟足踵也公羊傳)
(曰躋升也)要離歘矐而外喪精視冰背而中迷(士贇曰吕氏春秋曰)
(要離走往見王子慶忌於衛慶忌喜要離曰請與王子往奪之國王子慶忌與要離俱涉於江拔劒以刺)
(王子慶忌王子慶忌捽而投之於江浮出又取而投之於江如此者三其卒曰汝天下之國士也捽汝以)
(成名要離不死歸吳矣精視事未詳)亘以複道而接乎宫掖坌(蒲悶切)入
西樓是為崑崙(士贇曰史天官書濟南人公玉帶上黃帝時明堂圖圖中有殿四面無壁)
(以茅蓋通水圜宫舊為複道上有樓從西南入命曰崑崙)前疑後丞正儀躅以出
入(士贇曰天子四鄰前曰疑後曰丞左曰輔右曰弼)九夷五狄順方面而來
奔(士贇曰禮記明堂位昔者周公朝諸侯于明堂之位天子負斧扆南鄉而立三公中階之前北面東)
(上諸侯之位阼階之東西面北上諸伯之國西階之西東面北上諸子之國門東北面東上諸男之國門西)
(北面東上九夷之國東門之外西面北上八蠻之國南門之外北面東上六戎之國西門之外東面南上)
(五狄之國北門之外南面東上九采之國應門之外北面東上)其左右也則丹陛㠋
㠋彤庭煌煌列寶鼎敵金光流辟雍之滔滔像環海
之湯湯(尸羊切士贇曰白虎通曰天子立辟雍者何所以宣德化也壅以水象教化流行也三輔)
(黃圖曰辟雍水四周於外象四海也)闢青陽啓總章廓明臺而布玄堂
儼以大廟處乎中央(士贇曰青陽緫章玄堂大廟左右个皆路寢之名蔡邕明堂論)
(曰明堂者天子大廟所以崇祀宗祖以配上帝者也東曰青陽南曰明堂西曰總章北曰玄堂中曰大室)
(故雖有五名而主以明堂也取其宗祀之貌則曰清廟取其正室之貎則曰大廟取其尊崇則曰大室取)
(其主則曰明堂取其四門之學則曰大學取其四面水流如壁則曰辟雍異名而同事其實一也)發
號施令采時順方其閫域也三十六戶七十二牖(士贇)
(曰三輔黃圖明堂九室一室有四戶八牖凡二十六戶七十二牖)度筵列位南七西
九(士贇曰禮冬官考工記周人明堂度九尺之筵東西九筵南北七筵堂崇一筵五室凡室二筵)白
虎列序而躨(渠龜切)跜(女夷切)青龍承隅而蚴(於求切)蟉(士贇)
(曰躨跜動貎曲禮云左青龍右白虎)其深沈奥密也則赤熛(必堯切)掌火
招拒司金靈威制陽汁(音叶)光摧陰坤斗主土據乎其
心(士贇曰配東方青帝靈威仰南方赤帝赤熛怒中央黃帝合樞紐西方白帝白招拒北方黑帝汁光)
(紀)若乃熠燿五色張皇萬殊人物禽獸奇形異模勢
若飛動瞪(直證切)眄(匹莧切)睢(許規切)盱(匈于切)明君暗主忠
臣烈夫威政興滅表示賢愚(士贇曰睢仰目也盱張目也)於是王
正孟月朝陽登曦天子乃施蒼玉轡蒼螭臨乎青陽
左个方御瑶瑟而彈鳴絲(士贇曰月令孟春之月天子居青陽左个乘鸞輅駕)
(蒼龍載青旗服蒼玉)展乎國容輝乎皇儀傍瞻神臺順觀雲之
軌俯對清廟崇配天之規欽若肸蠁維清緝熙崇牙
樹羽熒煌葳蕤納五服之貢受萬邦之籍(士贇曰五服即甸侯)
(綏要荒也)張龍旗與虹旌攢金戟與玉戚延五更進百辟
舉珪瓚(徂贊切)獻琛帛(士贇曰三公致仕有用其德行及年高者一人為三老次一人)
(為五更尚食具牢饌)顒昂俯僂儼容疊跡乃潔菹醢修粢盛(士贇)
(曰菹水草醢陸産之物)奠三犧薦五牲享于神靈太祝正辭庶
官精誠鼓大武之隠麟張鈞天之鏗鍧(士贇曰大武周公作樂所)
(為舞也)孤竹合奏空桑和鳴(士贇曰孤竹竹之特生者空桑之琴瑟夏至日於澤)
(中之方丘奏之)盡六變齊九成羣神來兮降明庭(士贇曰六變而致象)
(物及天神又若樂六變則天神皆降可得而禮矣)蓋聖主之所以孝治天下
而享祀窅冥也然後臨辟雍宴羣后陰陽為庖造化
為宰餐元氣灑太和千里鼓舞百寮賡歌于斯之時
雲油雨霈恩鴻溶兮澤汪穢四海歸兮八荒會哤聒
乎區㝢駢闐乎闕外羣臣醉德揖讓而退而聖主猶
夕愓若厲懼人未安乃目極于天耳下于泉(士贇曰淮南子)
(下揆三泉上尋九天蓋上下察之意也)飛聰馳明無遠不察考鬼神之
奥摧陰陽之荒下明詔班舊章振窮乏散敖倉毁玉
沈珠卑宫頽牆使山澤無間往來相望帝躬乎大田
后親於郊桑棄末反本人和時康(士贇曰唐禮樂志皇帝孟春辛亥享)
(先農遂以耕籍田皇帝耕止三推諸王耕五推尚書卿九推籍田之穀歛而鍾之神倉以擬粢盛皇后歲)
(祀一季春吉已享先蠶遂以親桑皇后採三條命婦一品採五條二品採九條)建翠華兮萋
萋鳴玉鑾之鉠鉠(士贇曰上林賦建翠華之旗萋萋盛貌)遊乎昇平之
圃憩乎穆清之堂天欣欣兮瑞穰穰巡陵於鶉首之
野講武於驪山之旁(士贇曰漢書志曰自井至柳謂之鶉首巡陵者巡幸諸陵也驪)
(山地名)封岱宗兮祀后土掩栗陸而包陶唐(士贇曰栗陸陶唐皆)
(古帝王之號)遨遊乎崆峒之上汾水之陽吸沆瀣之精英
黜滋味之馨香貴理國其若夢幾華胥之故鄉(士贇曰列)
(子黃帝晝寢而夢遊於華胥氏之國華胥氏之國在弇州之西台州之北不知去齊國幾千萬里蓋非舟)
(車足力之所及神遊而已)於是元元澹然不知所在若羣雲從龍
衆水奔海此真所謂我大君登明堂之政化也豈比
夫秦趙吳楚争高競奢結阿房與崇臺建姑蘇及章
華非享祀與嚴配徒掩月而凌霞由此觀之不足稱
也况瑶臺之巨麗復安可以語哉(士贇曰史記秦始皇作前殿阿房東)
(西五百步南北五十丈上可以坐萬人下可以建五丈旗越絶書吳王起姑胥之臺五年乃成姑胥即姑)
(蘇也)敢揚國美遂作辭曰
穹崇明堂倚天開兮巃(力孔切)嵸(則孔切)鴻濛搆瓌(公回切)
材兮偃蹇坱(烏朗切)&KR0008;(母黨切)邈崔嵬兮周流辟雍岌(魚及)
(切)靈臺兮赫奕日噴風雷宗祀肸蠁王化弘恢鎮八
荒通九垓四門啓兮萬國來考休徵兮進賢才儼若
皇居而作固窮千祀兮悠哉
大獵賦(并序)
白以為賦者古詩之流辭欲壯麗義歸博達(白者太)
(白自稱也)不然何以光贊盛美感天動神而相如子雲競
誇詞賦歷代以為文雄莫敢詆訐臣謂語其略竊或
𥚹其用心子虛所言楚國不過千里夢澤居其大半
而齊徒吞若八九三農及禽獸無息肩之地非諸侯
禁淫述職之義也(士贇曰司馬相如子虛賦曰臣聞楚有七澤嘗見其一名曰雲夢雲)
(夢者方九百里且齊東渚巨海南有瑯琊觀乎成山射乎之罘浮渤澥遊孟諸左與肅慎為鄰右以暘谷)
(為界秋田乎青丘徬徨乎海外吞若雲夢者八九於其胷中曾不芥蔕周禮天官大宰九職任萬民一曰)
(三農生九榖三農者平地三澤也)上林云左蒼梧右西極考其實地
周袤纔經數百長楊誇胡設網為周阹放麋鹿其中
以摶攫充樂羽獵於靈臺之囿圍經百里而開殿門
當時以為窮壯極麗迨今觀之何齷齪之甚也(士贇曰漢)
(書楊雄傳孝成時羽獵雄從作羽獵賦明年又作長楊賦序云明年上將大誇胡人以多禽獸秋命右扶)
(風民入南山西自褒邪南歐漢中張羅網罝罘捕熊羆豪猪虎豹狖玃狐兔麋鹿載以檻車輸長楊射熊)
(館以網為周阹令胡人手摶之自取其獲上親臨觀焉是時農民不得收歛雄從至射熊館還上長楊賦)
(藉翰林以為主人子墨以為客卿以諷漢書註齷齪小節也)但王者以四海為家
萬姓為子則天下之山林禽獸豈與衆庶異之而臣
以為不能以大道匡君示物周博平文論苑之小竊
為微臣之不取也今聖朝園池遐荒殫窮六合(士贇曰上)
(下四方為六合)以孟冬十月大獵於秦(士贇曰通典開元三年蒐于岐州鳳泉場)
亦將耀威講武掃天蕩野豈荒淫侈靡非三驅之意
邪臣白作頌折中厥美其辭曰
粤若皇唐之挈天地而襲氣母兮粲五葉之葳蕤(士贇)
(曰葉世也五葉者唐興至玄宗凡五世)惟開元廓海㝢而運斗極兮總
六聖之光熙(士贇曰開元元宗年號雒書曰聖人受命必受斗極六聖者高祖太宗高宗中)
(宗睿宗至元宗也)誕金德之純精兮潄玉露之華滋文章森
乎七曜兮制作參乎兩儀括衆妙而為師明無幽而
不燭兮澤無遠而不施慕往昔之三驅兮順生殺於
四時(士贇曰周易曰王用三驅失前禽王注云禽越已則捨之)若乃嚴冬慘切寒
氣凛冽不周來風玄冥掌雪(士贇曰不周者不交也言陰陽未合化也太史)
(公曰十月不周風居西北主殺月令孟冬之月其神玄冥)木脱葉草解節土囊煙
陰火井冰閉(士贇曰霜降之後生氣既衰草木枝葉皆理解也土囊大穴也荆州記曰宜都)
(浪山縣有山山有穴口大數尺為風井土囊當此之類也地理志蜀郡卭州臨卭縣西南八里有火井鹽)
(井也欲出其火先以其家火投之須臾隠隠如雷聲熖出通天光輝十里今無復見矣地理志西河鴻門)
(縣有天封苑火井祠火從地出靈帝時井中冰厚尺餘史書之以為灾)是月也天子處
乎玄堂之中凔八水兮休百工(士贇曰月令孟冬之月天子居玄堂左個)
(是月也以立冬盛德在水明堂八面皆水故曰凔八水也凔音愴寒也)考王制兮遵國
風樂農人之間隙兮因校獵而講戎(士贇曰記王制天子諸侯無事)
(則歲三田左傳春蒐夏苗秋獮冬狩皆於農際以講事也校獵者人為欄校遮禽而獵取也)乃使
神兵出於九闕天仗羅於四野徵水衡與林虞辨土
物之衆寡(士贇曰水衡都尉主都水及上林苑故曰水衡)千騎飈掃萬乘雷
奔捎扶桑而拂火雲兮刮月窟而搜塞門(士贇曰月窟者月所)
(生也)赫壯觀於今古嶪搖蕩於乾坤此其大略也而内
以中華為天心外以窮髮為海口豁咽喉以洞開吞
荒裔而盡取(士贇曰莊子窮髮之北有溟海者天池也司馬曰北極之下無毛之地)大
章按步以來往夸父振策而奔走(士贇曰淮南子禹使大章步自東極)
(至于西極二億三萬三千五百里七十步使竪亥步自北極至于南極二億三萬三千五百里七十五步)
(列子夸父不量力欲追日影逐之於隅谷之際渴欲得飲赴飲河渭河渭不足將走北飲大澤未至道渴)
(而死棄其杖)足跡乎日月之所通囊括乎陰陽之未有君
王於是撞鳴鐘發鑾音出鳳闕開宸襟駕玉輅之飛
龍歷神州之層岑(士贇曰尚書天傳曰天子將出則撞黃鐘之鐘唐書儀衛志人君舉)
(動必以扇出入則撞鐘庭設樂鑾玉佩也又曰鈴也唐書車服志天子之車曰玉輅者祭祀納后所乘也)
(青質玉錦木輅者蒐田所乘也黑質漆之唐書百官志飛龍廏日以八馬入宫門之外中國名曰赤縣神)
(州赤縣神州内自有九州禹之序九州是也)遊五柞兮瞰三危挾細柳兮
過上林(士贇曰漢書盩厔有長楊五柞宫三危山在西裔郭璞曰細柳觀名也在昆明池南方)
攢高牙以總總兮駐華蓋之森森(士贇曰兵書牙旗者將軍之精唐書)
(儀衛志唐制天子居曰衙行曰駕皆有衛有嚴羽葆華蓋旌旗罕畢車馬之衆盛矣)於是擢倚
天之劔彎落月之弓崑崙叱兮可倒宇宙噫兮增雄
(士贇曰文子曰上下四方之宇古往今來之宙大塊噫氣其名為風噫一戒切又音蔭)河漢為
之却流川嶽為之生風羽毛揚兮九天綘獵火燃兮
千山紅(士贇曰淮南子曰天有九野中央曰鈞天東方曰蒼天東北方曰變天北方曰玄天西北)
(方曰幽天西方曰昊天西南方曰朱天南方曰炎天東南方曰陽天)乃召蚩尤之徒聚
長戟羅廣澤呵雨師走風伯(士贇曰山海經蚩尤作兵戈雨師畢星詩月離)
(于畢俾滂沱矣風伯箕星月于離箕風揚沙也)稜威耀乎雷霆烜赫震於蠻
貊(士贇曰李奇曰神靈之威曰稜)陋梁都之體制鄙靈囿之規格而
南以衡霍作襟北以岱恒作阹(士贇曰周禮荆州之鎮山曰衡山并州之)
(鎮山曰恒山爾雅曰霍山為南岳恒山北臨岱南俯趙東接河海之間依山谷牛馬圈曰阹)夾東
海而為壍兮施西冥而流渠麾九州之珍禽兮迴千
羣以岔(蒲汶切)入聯八荒之奇獸兮屯萬族而來居(士贇)
(曰淮南子天地之間九州八極何謂九州東南神州曰農土正南次州曰沃土西南戎州曰滔土正西弇)
(州曰并土正中冀州曰中土西北台州曰肥土正北濟州曰成土東北薄州曰隠土正東陽州曰申土顔)
(師古曰八荒者八方荒忽極遠之地)雲羅高張天網密布罝罘綿原峭
格掩路蠛(芒結切)蠓(芒孔切)過而猶礙蟭(子饒切)螟飛而不
度(士贇曰蠛蠓小蟲似蚋猶醯鷄醯鷄者甕中之蠛蠓列子江浦之間生麽虫其名曰蟭螟羣飛而集)
(於蚊睫弗相觸也棲宿去來蚊弗覺也蠛蠓蟭螟皆虫之至微細者以喻網之密也)彼層霄與
殊榛罕翔鳥與伏兔從營合技彌巒被岡金戈森行
洗晴野之寒霜虹旗電掣卷長空之飛雪吳驂走練
宛馬蹀血縈衆山之聯綿隔遠水之明滅(士贇曰韓詩外傳白)
(馬出昊昊門望之如一匹素練禮樂志大宛舊多善馬馬汗出如血一日千里顔師古曰蹀音大頰反)
使五丁摧峯一夫拔木下整高頽深平險谷擺樁括
開林叢喤喤(乎門切)呷呷(乎甲切)盡奔突於場中(士贇曰喤通也)
(呷吸也)而田疆古冶之疇烏獲中黃之黨(士贇曰田彊古冶齊力士)
(烏獲秦力士中黃伯者中黃國之有勇力者也)越峥嶸獵莽蒼喑嗚哮(乎交切)
[口闞](乎敢切)風旋電往(士贇曰莽蒼草野之色)脱文豹之皮抵玄熊
之掌批(步結切)狻(先九切)手猱挾三挈兩(士贇曰莊子豐孤文豹棲於山)
(林伏於巖穴然且不免於網羅機辟之患是何罪之有哉其皮為之災也狻麑如彪猫食虎豹即獅子也)
(出西域猱善援即蒙貴也狀如蜼而小紫黑色可畜徤捕鼠勝於猫九真日南皆出之亦獮猴之類)既
徒搏以角力又揮鋒而争先行甝(胡甘切)號以鶚睨分
氣赫火而敵煙(士贇曰爾雅甝白虎鶚鵰屬此言獵徒氣盛如甝之號如鶚之睨也)拳
封猯(梯端切)肘巨&KR0008;(丑延切士贇曰猯野猪也字林云獸似豕而肥&KR0008;麆也恕走者為狿)
(謂能戾象)梟羊應叱以斃(一至切)踣(必默切)䝟(於黠切)貐(翼汝切)亡
精而墜巔(士贇曰爾雅狒狒如人被髮迅走食人郭璞曰梟羊也山海經曰其狀如人面長唇)
(黑身有毛反踵見人則笑交廣及南康山中亦有此物大者長丈許淮南子堯時有猰㺄為民害堯時使)
(羿下殺之爾雅猰㺄類貙虎瓜食人迅走)或碎腦以折脊或歕(普悶切)髓而
飛涎(士贇曰淮南子雲臺之高墮者折脊碎腦而蟁䖟適以翺翔選江賦曰噴浪飛涎)窮遐
荒蕩林藪扼土狛(白駕切)殪天狗(士贇曰狛獸名似浪王逸曰其身九屈有)
(角觺觺觸害人也山海經天門山有赤犬名曰天犬其所下處有兵天狗之光飛天流而為星日數十丈)
(其疾如風聲如雷光如電吳楚七國叛時吠過梁野陰山有獸狀如狸白首名曰天狗食蛇其音如猫佩)
(之可禦凶)脱角犀頂探牙象口掃封狐於千里捩(力詩切)雄
虺之九首(士贇曰宋玉招魂賦蜴蛇蓁蓁封狐千里些雄虺九首往來倏忽吞人以益其心些)
咋(則格切)騰蛇而仰吞拖奔兕以却走(士贇曰文子曰爾騰蛇無足而騰)
(雅兕似牛郭璞曰一角青色重千斤)君王於是峩通天靡星旃奔雷車
揮電鞭(士贇曰唐書禮樂志通天冠者冬至受朝賀祭還燕羣臣養老之服也二十四梁附蟬十)
(二首施珠翠金博山黑介幘組纓翠緌玉犀簪𨗳)觀壯士之效獲顧三軍而
欣然曰夫何神扶鬼摽之駭人也乂命建夔鼓勵武
卒(士贇曰帝王世紀黃帝殺夔以其皮為鼓聲聞五百里)雖轥(良刃切)轢(令的切)之
已多猶拗(於六切)怒而未歇集赤羽兮照日張烏號兮
滿月(士贇曰漢郊祀志黃帝鑄鼎成有龍垂鬍髯下迎黃帝帝上騎羣臣后宫從者七十餘人龍乃)
(去餘小臣不得上悉持龍&KR1046;&KR1046;拔墮墮黃帝之弓百姓乃抱其弓與龍&KR1046;故後世因名其弓曰烏號)戎
車轞轞以陸離彀(古豆切)騎煌煌而奮發(士贇曰彀張弩也)鷹
犬之所騰捷飛走之所蹉蹶攫麏(几雲切)麚(古瑕切)之咆
哮蹂豺貉(曷各切)以挂格(士贇曰麏麞也貉貍屬豺脚似狗)膏鋒染鍔
填巖掩窟觀殊材舉逸羣尚揮霍以出沒别有白□
(音眉)飛駿窮奇貙(春俱切)&KR3962;(音瞞士贇曰山海經邽山有獸狀如牛騾尾大聲名曰窮)
(奇食人爾雅貙䝢似貍)牙如錯劒鬛如叢竿口吞殳(時朱切)鋋(市延)
(切)目極槍櫓碎琅弧攫玉弩射猛彘透奔虎(士贇曰山海經)
(浮玉山有獸狀如猴四耳虎毛牛尾音如犬吠名長彘食人見則大水)金鏃一發旁疊
四五雖鑿齒磨牙而致伉誰謂南山白額之足覩(士贇)
(曰服虔曰鑿齒齒長五尺似鑿亦食人晉周處傳南山白額猛獸為害處入山射殺之)總八校
搜四隅馳專諸走都盧(士贇曰史記伍子胥求勇士專諸見之公子光光使專諸)
(置匕首炙魚之中以進食而刺王僚李奇曰都盧體輕善緣者也漢書曰自合浦南有都盧國)趫(丘妖)
(切)喬林撇(匹滅切)絶壁抄獑(自咸切)猢(戶吾切)攬貊&KR0008;(音國)囚
鼬(亦敦切)&KR0008;(午乎切)於峻崖頓䝘(營隻切)貜(九縛切)於穹石(士贇)
(曰&KR0008;似&KR0008;赤黃色大尾啖鼠䝘齧豕也貜似獮猴而大色蒼黑能攫持人好顧盼)養由發箭
奇肱飛車(士贇曰左傳養由基蹲甲而射之徹七札焉張華博物志奇肱國之民能為飛車從)
(風遠行湯時西風久下奇肱人車至於豫州界中湯破其車不以示民後十年東風復至乃使乘車遣歸)
(其國去玉門之西一萬里)巧聒更嬴妙兼蒱(薄乎切)且墜鸀(之欲切)鳿
(牛浴切)於青雲落鴻鴈於紫虛捎鶬(千唐切)鵠漂鸕&KR1445;彈
地廬與神居(士贇曰更嬴蒱且古之善射者也鸀鳿山烏也似鳥而小赤觜宂乳出西方大)
(曰鴻小曰鴈鸕&KR1445;雝&KR1445;水鳥也此亦吳都賦顛覆巢居剖破窟宅之意也)斬飛鵬於日域
摧大鳳於天墟(音區士贇曰日域日所出之處也爾雅北陸天墟)龍伯釣其
靈鼇任公獲其巨魚(士贇曰列子龍伯之國有大人舉足不盈數步而暨五山之所)
(一釣而連六鼇)窮造化之譎詭何神怪之有餘所以噴血流
川飛毛灑雪狀若乎高天雨獸上墜於大荒(士贇曰言殺獲)
(之多如天雨獸也山海經大荒之中有山名曰大荒之山日月所入是謂大荒之野)又似乎積
禽為山下崩於林穴陽烏沮色於朝日陰兔喪精於
明月(士贇曰日名陽烏月名陰兔)思騰裝上獵於太清所恨穹昊
於路絶而忽也(士贇曰顥氣顥汗也穹形穹窿也)莫不海晏天空萬
方來同(士贇曰禮斗威儀曰君乘士而王其政大平則河海夷晏)雖秦皇與漢武
兮復何足以爭雄(士贇曰此言雖秦皇漢武帝皆窮奢極侈之君不足比擬也)俄
而君王茫然改容愀然有失於居安思危防險戒逸
斯馳騁以狂發非至理之弘術且夫人君以端拱為
尊玄妙為寶暴殄天物是謂不道乃命去三面之網
示六合之仁已殺者皆其犯命未傷者全其天貞雖剪
毛而不獻豈割鮮以焠輪(士贇曰史記湯出見野張網四面祝曰自天下四方)
(皆入吾網湯曰嘻盡之矣乃命去其三面祝曰欲左左欲右右不用命乃入吾網諸侯聞之曰湯德至矣)
(及禽獸郭璞曰焠染也孔安國曰鳥獸新殺曰鮮此即題註所謂羣獸相從不盡殺已被射者不重射不)
(射其面不剪其毛凡出表者不逐之之意)解鳳凰與鸑(牛角切)鷟(自谷切)兮旋
騶虞與麒麟(士贇曰雄曰鳳雌曰凰瑞應圖曰鳳凰者仁鳥也鸑鷟鳳屬神鳥也騶虞義獸)
(也白虎黑文不食生物有至信之德則應之麟瑞獸也麕身牛尾馬足黃色圓蹄一角角端有肉音中鍾)
(吕行中規矩王者至仁則出)獲天寶於陳倉載非熊於渭濱(士贇曰天)
(寶鷄頭而人身齊世家尚窮困年老以漁釣西伯將出獵卜之曰所獲非龍非彲非虎非羆所獲霸王之)
(輔於是西伯獵果得大公於渭之陽載歸立為師)於是享獵徒封勞苦軒行
炰騎酌酤韜兵戈火網罟(士贇曰韜藏也火焚也以示不用)然後登
九霄之臺宴八紘之圃(士贇曰九霄者喻其高也八紘天之八維也)開日
月之扄闢生靈之戶聖人作而萬物覩覽蒐岐與狩
敖何宣成之足數(士贇曰左傳成王有岐陽之蒐敖鄭地宣王所獵之處)哂穆
王之荒誕歌白雲之西母(士贇曰仙傳拾遺周穆王名滿少好神仙之道常欲)
(使車徹馬跡遍於天下以訪黃帝焉乃乘八駿之馬觴西王母於瑶池之上王母謠曰白雲在天道里悠)
(遠山川閒之將子母死尚能復來王答曰予歸東上和治諸夏萬民平均吾顧見汝比及三年將復而野)
曷若飽人以淡泊之味醉時以醇和之觴鼓之以雷
霆舞之以陰陽虞乎神明狃於道德(士贇曰楊子學行篇耕道而得)
(道獵德而得德是獲享也)張無外以為罝琢大朴以為&KR0891;(逸尺切士贇曰)
(兔罟謂之罝罝猶遮也樴謂之&KR0891;磔也)頓天網以掩之獵賢俊以御極
若此之狩罔有不克使天人晏安草木蕃殖六宫斥
其珠玉百姓樂於耕織(士贇曰唐元宗開元二年焚錦綉珠玉於前殿焚後庭珠)
(玉之玩戒其奢也)寢鄭衛之聲却靡曼之色(士贇曰禮記鄭衞之音亂世之)
(音也周穆王簡鄭衞之處子娥媌靡曼者以樂化人靡曼柔弱也)天老掌圖風后侍
側(士贇曰列子黃帝夢遊華胥之國既悟召天老力牧大山稽告以所夢風后黃帝之相)是三
階砥平而皇猷允塞(士贇曰泰階者天之三階也三階平則陰陽和風雨時社稷神)
(祇咸獲其宜天下大安是謂太平)豈比夫子虛上林長楊羽獵計麋
鹿之多少誇苑囿之大小哉方將延榮光於後昆軼
玄風於䆳古擁嘉瑞臻元符登封於太山篆德於社
首豈與乎七十二帝同條而共貫哉君王於是迴蜺
旌反鑾輿訪廣成於至道問大隗之幽居(士贇曰莊子黃帝聞)
(廣成子在空同之上故往見之我聞吾子達於至道為御昌㝢敢問至道之精又黃帝將見大隗乎具茨之山方明)
(驂乘張若諸朋前馬昆閹滑稽後車至襄城之野七聖皆迷無所問途適遇牧馬童子問曰若知具茨之)
(山乎曰然若知大隗之所存乎曰然黃帝曰異哉小童非徒知具茨之山又知大隗之所存請問為天下)
(小童曰夫為天下者亦若此而已矣又奚事焉余少遊六合之内適有瞀病有長者教予曰若乘日之車)
(而遊於襄城之野今予病少痊且復遊於六合之外夫為天下亦若此而已予又奚事哉黃帝曰為天下)
(者則誠非吾子之事雖然請問為天下小童辭黃帝又問小童曰夫為天下者亦奚以異乎牧馬者哉亦)
(去其害馬者而已矣黃帝再拜稽首稱天師而退)使罔象掇玄珠於赤水天
下不知其所如也(士贇曰莊子黃帝遊乎赤水之塢登乎崑崙之丘而南望還歸潰其)
(玄珠使知索之而不得使離朱索之而不得使喫詬索之而不得乃使罔象罔象得之黃帝曰異哉罔象)
(乃可以得之乎)
李太白集分類補註卷一
李太白集分類補註卷一
宋楊齊賢集註
元蕭士贇補註
古賦
大鵬賦(并序)
余昔於江陵見天台司馬子微(士贇曰司馬承禎字子微洛州人辟穀導)
(引術無不通續仙傳以為尸解天台赤城山名上清王平之天上應台宿故名曰天台在台州)謂余
有仙風道骨可與神遊八極之表(士贇曰淮南子八紘之外乃有八極)
因著大鵬遇希有鳥賦以自廣此賦已傳於世往往
人間見之悔其少作未窮宏達之旨中年棄之(士贇曰張)
(華敘東方朔神異經曰崐崘有銅柱焉其高入天所謂天柱圍三千里圓如削下有回屋仙人九府治上)
(有大鳥名曰希有)及讀晉書覩阮宣子大鵬讃鄙心陋之(士贇)
(曰晉書阮修字宣子咸之從子也嘗作大鵬讃)遂更記憶多將舊本不同今
復存於集豈敢傳諸作者庶可示之子弟而已其辭
曰
南華老仙發天機於漆園吐崢嶸之高論開浩蕩之
竒言(士贇曰莊子蒙人也名周嘗為漆園吏唐天寶元年詔封南華真人此言鯤鵬之說始于逍遥)
(遊)徵至怪于齊諧談北冥之有魚吾不知其幾千里
其名曰鯤化成大鵬質凝胚渾脱鬐鬛于海島張羽
毛於天門(士贇曰莊子逍遥遊北冥有魚其名為鯤鯤之大不知其幾千里也化而為鳥其名)
(為鵬鵬之背不知其幾千里也怒而飛其翼若垂天之雲齊諧者志怪者也)刷渤海之春
流晞扶桑之朝暾燀赫乎宇宙憑陵乎崑崙一鼓一
舞煙朦沙昏五嶽為之震蕩百川為之崩奔(士贇曰五嶽泰)
(衡嵩華恒也)爾乃蹶厚地揭太清亘層霄突重溟激三千
以崛起向九萬而迅征背嶪(逆法切)太山之崔嵬翼舉
長雲之縱横左迴右旋倏隂忽明歷汗漫以夭矯排
閶闔之崢嶸(士贇曰夭喬飛騰貌崢嶸高廣貌)簸鴻蒙扇雷霆斗轉
而天動山摇而海傾(士贇曰鴻蒙自然元氣也一云海上氣也)怒無所搏
雄無所爭固可想像其勢髣髴其形若乃足縈虹蜺
目耀日月連軒沓拖揮霍翕忽噴氣則六合生雲灑
毛則千里飛雪邈彼北荒將窮南圖運逸翰以傍擊
鼓奔飈而長驅燭龍銜光以照物列缺施鞭而啓途
(士贇曰山海經鍾山之神名曰燭隂又名燭龍銜火精以照天門列缺天隙電照也)塊視三山
杯看五湖其動也神應其行也道俱任公見之而罷
釣有窮不敢以彎弧莫不投竿失鏃(作木切)仰之長吁
(士贇曰任公子為大鈎釣魚而大魚食之任公子得若魚離而腊之自淛河以東蒼梧以北莫不厭若魚)
(者帝羿有窮氏與吳賀北遊賀使羿射雀羿曰生之乎殺之乎賀曰射其左目羿引弓射之誤中右目羿)
(仰首而愧終身不忘故羿之善射至今稱之)爾其雄姿壯觀映背河漢上
摩蒼蒼下覆漫漫盤古開天而直視羲和倚日以傍
嘆繽紛乎八荒之間掩映乎四海之半(士贇曰八荒八方荒忽極)
(遠之地也九夷八狄七戎六蠻謂之四海)當胷臆之掩晝若混芒之未判
忽騰覆以迴轉則霞廓而霧散然後六月一息至于
海湄欻翳景以横榰(章移切)逆高天而下垂憩乎泱(以兩)
(切)漭(母黨切)之野入乎汪湟之池(士贇曰泱漭廣大也)猛勢所射
餘風所吹溟漲沸渭巖巒紛披天吳為之怵慄海若
為之躨(渠龜切)跜(女夷切士贇曰朝陽之谷有神曰天吳是謂水北海若海神也)巨鼇
冠山而却走長鯨騰海而下馳縮殼挫鬛莫之敢窺
吾亦不測其神怪而若此蓋乃造化之所為(士贇曰巨鼇十)
(五舉首尾冠靈山鯨海魚也大者長千里一生數萬子常以五六月就岸生子至七八月導從其子還海)
(中)豈比夫蓬萊之黃鵠誇金衣與菊裳恥蒼梧之玄
鳳耀綵質與錦章既御服于靈仙久馴擾于池隍精
衛殷勤于銜木鶢(于元切)鶋(斥於切)悲愁乎薦觴(士贇曰炎帝女)
(溺死東海中化為精衛每銜西山木石以填東海怨溺死海鳥曰鶢鶋止於魯東門之外是歲海多大風)
(冬暖)天鷄警曉于蟠桃踆(七倫切)烏晣(之列切)耀于太陽(士贇曰桃都山有大樹曰桃都)
(枝相去三千里上有天鷄曰初出照此木天鷄即鳴天下鷄皆隨之)不曠蕩而縱適何拘攣而
守常未若兹鵬之逍遥無厥類乎比方不矜大而暴
猛每順時而行藏參玄根以比夀飲元氣以充腸(士贇曰列子黃帝曰)
(谷神不死是謂玄牝玄牝之門是謂天地根)戲晹谷而徘徊馮炎洲而抑揚
(士贇曰晹明也日出於谷而天下明故稱晹谷炎洲在南海中)俄而希有鳥見謂之
曰偉哉鵬乎此之樂也吾右翼掩乎西極左翼蔽乎
東荒跨躡地絡周旋天綱以恍惚為巢以虛無為場
我呼爾遊爾呼我翔于是乎大鵬許之欣然相從此
二禽已登於寥廓而斥鷃之輩空見笑於藩籬
擬恨賦(江淹嘗嘆古人遭時否塞志不伸而作恨賦太白此作終篇擬之云)
晨登太山一望蒿里松楸骨寒宿草墳毁(士贇曰挽歌薤露送)
(王公貴人蒿里送士大夫庶人)浮生可嗟大運同此於是僕本壯夫
慷慨不歇仰思前賢飲恨而歿昔如漢祖龍躍羣雄
競奔提劒叱咤指揮中原東馳渤澥西漂崐崘斷蛇
奮旅掃清國步握搖圖而條昇登紫壇而雄顧一朝
長辭天下縞素若乃項王虎鬭白日爭輝拔山力盡
蓋世心違聞楚歌之四合知漢卒之重圍帳中劒舞
泣挫雄威騅(中葵切)兮不逝喑(於鴆切)噁(烏路切)何歸(士贇曰楚)
(項羽紀項王軍垓下兵少食盡漢軍及諸侯兵圍之數重夜聞漢軍四面皆楚歌項王乃大驚曰漢已得)
(楚乎是何楚人之多也項王夜起飲帳中有美人虞氏常幸從駿馬名騅常騎之於是項王悲歌慷慨自)
(為詩曰力拔山兮氣蓋世時不利兮騅不逝騅不逝兮可奈何虞兮虞兮奈若何歌數闋美人和之項王)
(泣數行下左右皆泣莫能仰視於是項王乃上馬騎麾下壯士騎從者八百餘人直夜潰圍南出馳走平)
(明漢軍覺之令騎將灌嬰以五千騎追之項王渡淮騎能屬者百餘人耳項王至陰陵迷失道問一田父)
(田父紿曰左左乃䧟大澤中以故漢軍追及之項王自度不能脱乃自刎而死喑噁懷怒氣也)至如
荆卿入秦直度易水長虹貫日寒風颯起遠讎始皇
擬報太子奇謀不成憤惋而死(士贇曰史刺客傳燕太子質於秦亡歸見)
(秦且滅六國兵已臨易水恐其禍至丹患之因田光以交荆軻於是尊荆軻為上卿令秦武陽為副俱入)
(秦刺秦王臨發太子及賓客知其事者皆白衣冠以送之至易水上既祖取道高漸離擊筑荆軻和而歌)
(為變徵之聲士皆垂淚涕泣又前而為歌曰風蕭蕭兮易水寒壯士一去兮不復還復為羽聲忼慷士皆)
(瞑目髮盡上衝冠於是荆軻遂就車而去終已不顧既至秦秦王聞之大喜乃朝服設九賓見燕使者咸)
(陽宫荆卿奉樊於期頭函而秦武陽奉地圖匣以次進至陛軻取圖奉之秦王發圖圖窮而匕首見因左)
(手把秦王之䄂右手持匕首揕之未至身秦王驚起袖絶環柱而走羣臣以手共摶之是時侍毉夏無且)
(以其所奉藥囊提荆軻秦王方環柱走卒惶急不知所為左右乃曰王負劒王負劒遂拔以擊荆軻斷其)
(左股荆軻廢乃引其匕首以擲秦王不中中柱秦王復擊軻軻被八創軻自知事不就倚柱而笑箕踞以)
(罵曰事所不成者乃欲以生劫之必得約契以報太子也史鄒書曰荆軻慕燕丹之義欲刺秦王其精誠)
(上感於天乃白虹貫日太子畏之)若夫陳后失寵長門掩扉日冷金
殿霜凄錦衣春草罷綠秋螢亂飛恨桃李之委絶思
君王之有違(士贇曰漢書外戚傳陳皇后者長公主嫖女也曾孫嬰為唐邑侯傳子至孫午)
(午尚長公主女初武帝得立為太子長公主有力取女為妃及即位為皇后擅寵驕貴十餘年而無子聞)
(衛子夫得幸幾死者數焉元光五年坐女子楚服等為皇后巫蠱祠祭呪詛罷退歸長門宫)昔者
屈原既放遷於湘流心死舊楚魂飛長楸聽江風之
嫋嫋聞嶺狖(于救切)之啾啾永埋骨於渌水怨懷王之
不收(士贇曰史記屈原者名平楚之同姓也為楚懷王左徒上官大夫與之同列而讒之王怒而疏)
(屈平屈平疾王聽之不聰讒謟之蔽明邪曲之害公方正之不容也故憂愁幽思而作離騷離騷者猶離)
(憂也至蘭為令尹勸懷王入秦而不反屈平既嫉之雖於流睠顧楚國繫心懷王令尹子蘭聞之大怒卒)
(使上官大夫短屈原於頃襄王王怒而遷之屈平至江濱行吟澤畔託辭於漁父曰寕赴湘流而葬江魚)
(腹中於是懷石自投汨羅以死)及夫李斯受戮神氣黯然左右垂泣
精魂動天執愛子以長別歎黃犬之無緣(士贇曰二世聽趙高)
(之譖具斯五刑論腰斬咸陽市斯出獄謂其中子曰吾欲與若復牽黃犬出上蔡東門逐狡兔豈可得乎)
(遂父子相哭而夷三族)或有從軍永訣去國長違天涯遷客海
外思歸此人忽見愁雲蔽日目斷心飛莫不攢眉痛
骨抆(武扮切)血霑衣若乃繡轂填金門煙塵曉沓歌
鐘晝諠亦復星沈電滅閉影潛魂已矣哉桂華滿兮
明月輝扶桑曉兮白日飛玉顔減兮螻螘聚碧臺空
兮歌舞稀與天道兮共盡莫不委骨而同歸
惜餘春賦
天之為令北斗而知春兮迴指於東方(士贇曰鶡冠子斗柄)
(東而天下知春)水蕩漾兮碧色蘭葳蕤兮紅芳試登高而望
遠極雲海之微茫魂一去兮欲斷淚流頰兮成行吟
清風而詠滄浪懷洞庭兮悲瀟湘何余心之縹緲兮
與春風而飄揚飄揚兮思無限念佳期兮莫展平原
萋兮綺色愛芳草兮如剪惜餘春之將闌每為恨兮
不淺漢之曲兮江之潭把瑶草兮思何堪想遊女於
峴北愁帝子於湘南恨無極兮心氲氲目𦕈眇兮憂
紛紛(士贇曰韓詩内傳鄭交甫將南適楚遵彼漢臯臺下遇二女佩兩珠大如荆鷄卵與言曰願請)
(子之佩二女與交甫交甫受而懷之趨而去十步循探之即亡矣迴顧二女亦即亡矣峴山在襄陽十里)
披衛情於淇水結楚夢於陽雲(士贇曰詩竹竿衛女思歸也適異國而不)
(見答思而能以禮者也泉源在左淇水在右女子有行遠兄弟父母宋玉高唐賦序昔者楚襄王與宋玉)
(游於雲夢之臺望高唐之觀其上獨有雲氣王問玉曰此何氣也玉曰所謂朝雲者也昔者先王嘗遊高)
(唐怠而晝寢夢見一婦人曰妾巫山之女也為高唐之客聞君遊高唐願薦枕席王因幸之去而辭曰妾)
(在巫山之陽高丘之岨旦為朝雲暮為行雨朝朝暮暮陽臺之下旦而視之如言故為立廟曰朝雲)春
每歸兮花開花已闌兮春改歎長河之流速送馳波
於東海春不留兮時已失老衰颯兮逾疾恨不得掛
長繩於青天繫此西飛之白日若有人兮情相親去
南國兮往西秦(士贇曰秦在西方故曰西秦)見遊絲之横路網春
暉以留人沈吟兮哀歌躑躅兮傷別送行子之將遠
看征鴻之稍滅醉愁心於垂楊隨柔條以糾結望夫
君兮咨嗟横涕淚兮怨春華寄遥影於明月送夫君
於天涯
愁陽春賦
東風歸來見碧草而知春蕩漾惚恍何垂楊旖(引綺切)
旎(乃倚切)之愁人天光清而妍和海氣綠而芳新綵翠
兮阡眠雲飄飄而相鮮演漾兮夤緣窺青苔之生泉
縹緲兮翩綿見遊絲之縈煙魂與此兮俱斷醉風光
兮悽然若乃隴水秦聲江猿巴吟(士贇曰三秦記其坂九迴不知高幾)
(許欲上者七日乃越高處可容百餘家清水四注下此言隴水之嗚咽如秦聲江之上猿啼如巴人之吟)
(也)明妃玉塞楚客楓林(士贇曰王昭君齊國王襄女也年十七獻漢元帝會匈奴)
(遣使請一女子帝乃賜單于後觸晉文帝諱改為明妃漢邊有玉門陽關故曰玉塞楚客屈原也)
試登高而望遠痛切骨而傷心春心蕩兮如波春愁
亂兮如雪兼萬情之悲歡兹一感於芳節若有一人
兮湘水濱隔雲霓而見無因灑別淚於尺波寄東流
於情親若使春光可攬而不滅兮吾欲贈天涯之佳
人
愁清秋賦
登九疑兮望清川見三湘之潺湲(士贇曰山海經曰蒼梧之川其中有)
(九疑山焉舜之所葬在零陵縣界巴陵縣有洞庭波瀟湘阮水皆共會巴陵故號三江口三湘蓋謂三江)
(也)水流寒以歸海雲横秋而蔽天余以鳥道計於故
鄉兮不知去荆吳之幾千(士贇曰交趾郡治龍編縣日與古鳥道四百里)于
時西陽半規映島欲沒澄湖練明遥海上月念佳期
之浩蕩渺懷燕而望越(士贇曰意太白時在荆湘故懷燕而望越也)荷花
落兮江色秋風嫋嫋兮夜悠悠臨窮溟以有羡思釣
鼇於滄洲無修竿以一舉撫洪波而增憂歸去來兮
人間不可以託些吾將採藥於蓬丘(士贇曰蓬丘即蓬萊山)
劒閣賦
咸陽之南直望五千里見雲峯之崔蒐(士贇曰咸陽而西至雍即)
(長安也)前有劒閣横斷倚青天而中開上則松風蕭颯
瑟䫻有巴猿兮相哀旁則飛湍走壑灑石噴閣洶湧
而驚雷送佳人兮此去復何時兮歸來望夫君兮安
極我沈吟兮嘆息視滄波之東注悲白日之西匿鴻
別燕兮秋聲雲愁秦而暝色若明月出於劒閣兮與
君兩鄉對酒而相憶
明堂賦(并序太白此賦想作於未拆乾元殿之先也)
昔在天皇告成岱宗改元乾封經始明堂年紀總章
時締構之未集痛威靈之遐邁(士贇曰唐書高祖紀皇帝稱天皇皇后稱)
(天后乾封元年正月戊辰封于泰山禪于社首以皇后為亞獻通義泰山一名岱宗王者受命易政報功)
(告成於岱宗岱者代也東方萬物交代之處又羣明嶽之長唐書禮樂志高宗時改元總章分萬年置)
(堂縣示欲必立之而議者益紛然或以為五室或以為九室而高宗依兩議與公卿臨觀而議不一乃下)
(詔率意頒其制度至取象黃琮上設䲭尾其言益不經而明堂亦不能立)天后繼作中宗
成之因兆人之子來崇萬祀之丕業(士贇曰唐禮樂志至則天始毁)
(東都乾元殿以其地立明堂)蓋天皇先天中宗奉天累聖纂就鴻
勲克宣臣白美頌恭惟述焉其辭曰
伊皇唐之革天創元也我高祖乃仗大順赫然雷發
以首之於是横八荒漂九陽掃畔涣開混茫(士贇曰九陽謂)
(九天之涯也畔涣強恣之貌猶言跋扈也)景星耀而太階平虹蜺滅而日
月張(士贇曰瑞星曰景星亦曰德星狀如半月生於晦朔助月為明玉者不敢私人則見太階三台)
(也每台二星凡六星虹蜺陰陽之精雄曰虹雌曰蜺)欽若太宗繼明重光(士贇曰兒)
(寬傳日宣重光)廓區宇以立極綴蒼昊之頽綱(士贇曰顔師古曰顥顥天)
(也元氣顥汗故曰顥天其色蒼蒼故曰蒼天)淳風沕(亡弗切)穆鴻恩滂洋(士贇)
(曰沕穆深徹貌滂洋饒廣也)武義烜赫於有截仁聲馺(先合切)沓乎
無疆(士贇曰有截九有也)若乃高宗紹興祐統錫羡神休傍臻
瑞物咸薦元符剖兮地珍見既應天而順人遂登封
而降禪(士贇曰張衡東都賦曰登封降禪齊乎黃軒)將欲考有洛崇明堂
惟厥功之未輯兮乘白雲於帝鄉(士贇曰列子曰乘彼白雲至于帝鄕)
天后勤勞輔政兮中宗以欽明克昌遵先軌以繼作
兮揚列聖之耿光則使軒轅草圖羲和練日經之營
之不綵不質因子來於四方豈殫税於萬室乃準水臬
(倪結切)攢雲樑(士贇曰鄭玄曰於四角立植而縣以水望其高下高下既定乃為位而平地也)
(於所平之地中樹八尺之臬以縣正之視之以其景將以正四方也)罄玉石於隴坂空
瓌(姑回切)材於瀟湘功奪神鬼高窮昊蒼聽天語之察
察擬帝居之將將(七將切士贇曰將將嚴正貌)雖暫勞而永固兮
始聖謨於我皇觀夫明堂之宏壯也則突兀曈曨乍
明乍蒙象太古元氣之結空巃(力孔切)嵸(則孔切)頽沓若嵬
若嶪(逆怯切)似天閫地門之開闔爾乃劃岝(士伯切)&KR2664;(五伯)
(切)以嶽立郁穹崇而鴻紛冠百王以垂勲燭萬象而
騰文窙惚恍以洞啓呼嵌(口御切)巖而傍分又比乎崐
山之天柱矗九霄而垂雲於是結構乎黃道岧嶤乎
紫微(士贇曰日有中道中道者黃道紫微星名)絡勾陳以繚垣闢閶闔而
啓扉(士贇曰鈎陳後宫也紫宫外營鈞陳星閶闔天門也)峥嶸&KR2163;(疾陵切)嶷(魚其切)
粲宇宙兮光輝崔嵬赫奕張天地之神威夫其背泓
黃河垠潄清洛大行却立通谷前廓(士贇曰大行山名通谷在洛城)
(南五十里)遠則標熊耳以作揭豁龍門以開關(士贇曰熊耳山在宜)
(陽之西龍門山名在西京河南縣)點翠綵於鴻荒洞清陰乎羣山及
乎烟雲卷舒忽出乍沒岌嵩噴伊倚日薄月雷霆之
所鼓蕩星斗之所伾(扳悲切)仡(魚乙切)拏金龍之蟠蜿挂
天珠之硉(即忽切)兀勢拔五嶽形張四維(士贇曰五岳大華衡恒嵩)
(也四維乾坤艮巽四隅也)軋地軸以盤根摩天倪而創規(士贇曰地下有)
(四柱廣十萬里有三千六百軸)樓臺崛(區勿切)岉(文弗切)以奔附城闕嶔
(區金切)崟(宜金切)而蔽虧珍樹翠草含華揚蕤目瑶井之
之熒熒拖玉繩之離離(士贇曰玉衡北兩星為玉繩)㨖(知利切)華蓋
以儻漭仰大微之參差(士贇曰天皇大帝上九星曰華蓋所以蔽覆大帝之坐也)
(大微為五帝之庭明堂之房)擁以禁扃横以武庫(士贇曰西方奎十六星天之武)
(庫也)獻房心以開鑿瞻少陽而舉措(士贇曰房心者天帝明堂布政之宫)
(少陽者東方東動也)採殷制酌夏步雜以代室重屋之名括以
辰次火木之數(士贇曰堂上為五室象五行也木室於東北火室於東南金室於西南水)
(室於西北重屋者正宫正堂若大寢也)壯不及奢麗不及素層簷屼其
霞矯廣厦鬱以雲布掩日道遏風路陽烏轉影而翻
飛大鵬横霄而側度近則萬木森下千宫對出熠乎
光碧之堂炅(古迥切)乎瓊華之室(士贇曰三島記崐崘北戸承淵山有墉城)
(金臺玉樓相映如流精之闕光碧之堂瓊華之室紫翠丹青景雲瑞日朱霞九光西王母之所治也)
錦爛霞駮星錯波沏(千結切士贇曰沏浪相拂也言大波之飛相摩激也)颯蕭
寥以颼飀窅陰鬱以櫛密含佳氣之青蔥吐祥煙之
鬱嵂九室窈窕五闈聯綿(士贇曰窈窕深也)飛楹磊砢走栱
寅緣(士贇曰寅緣山岳之岊)雲楣立岌以横綺綵桷攢巒而仰
天皓壁晝朗朱甍晴鮮頳欄各落偃蹇霄漢翠楹迴
合蟬聯汗漫沓蒼穹之絶垠跨皇居之太半(士贇曰爾雅穹)
(蒼天也)遠而望之赫煌煌以輝輝忽天旋而雲昏迫而
察之粲炳煥以照爛倏山訛而晷換誇蓬壺之海樓
吞岱宗之日觀(士贇曰泰山一名岱宗羣岳之長也泰山東名日觀鷄一鳴時見日始欲)
(出長三丈)猛虎失道潛虬登梯經通天而直上俯長河而
復低(士贇曰三輔黃圖有通天之臺明堂者上通於天象)玉女攀星於網戸金
娥納月於璇題(士贇曰題頭也榱椽之頭皆以玉飾言其英華相爥也)藻井綵錯
以舒蓬天窗赩(迄力切)翼而銜霓(士贇曰薛綜曰藻井當棟中交木方為之)
(如井榦也)扶標川而罔足擬跟絓而罷躋(士贇曰說文跟足踵也公羊傳)
(曰躋升也)要離歘矐而外喪精視冰背而中迷(士贇曰吕氏春秋曰)
(要離走往見王子慶忌於衛慶忌喜要離曰請與王子往奪之國王子慶忌與要離俱涉於江拔劒以刺)
(王子慶忌王子慶忌捽而投之於江浮出又取而投之於江如此者三其卒曰汝天下之國士也捽汝以)
(成名要離不死歸吳矣精視事未詳)亘以複道而接乎宫掖坌(蒲悶切)入
西樓是為崑崙(士贇曰史天官書濟南人公玉帶上黃帝時明堂圖圖中有殿四面無壁)
(以茅蓋通水圜宫舊為複道上有樓從西南入命曰崑崙)前疑後丞正儀躅以出
入(士贇曰天子四鄰前曰疑後曰丞左曰輔右曰弼)九夷五狄順方面而來
奔(士贇曰禮記明堂位昔者周公朝諸侯于明堂之位天子負斧扆南鄉而立三公中階之前北面東)
(上諸侯之位阼階之東西面北上諸伯之國西階之西東面北上諸子之國門東北面東上諸男之國門西)
(北面東上九夷之國東門之外西面北上八蠻之國南門之外北面東上六戎之國西門之外東面南上)
(五狄之國北門之外南面東上九采之國應門之外北面東上)其左右也則丹陛㠋
㠋彤庭煌煌列寶鼎敵金光流辟雍之滔滔像環海
之湯湯(尸羊切士贇曰白虎通曰天子立辟雍者何所以宣德化也壅以水象教化流行也三輔)
(黃圖曰辟雍水四周於外象四海也)闢青陽啓總章廓明臺而布玄堂
儼以大廟處乎中央(士贇曰青陽緫章玄堂大廟左右个皆路寢之名蔡邕明堂論)
(曰明堂者天子大廟所以崇祀宗祖以配上帝者也東曰青陽南曰明堂西曰總章北曰玄堂中曰大室)
(故雖有五名而主以明堂也取其宗祀之貌則曰清廟取其正室之貎則曰大廟取其尊崇則曰大室取)
(其主則曰明堂取其四門之學則曰大學取其四面水流如壁則曰辟雍異名而同事其實一也)發
號施令采時順方其閫域也三十六戶七十二牖(士贇)
(曰三輔黃圖明堂九室一室有四戶八牖凡二十六戶七十二牖)度筵列位南七西
九(士贇曰禮冬官考工記周人明堂度九尺之筵東西九筵南北七筵堂崇一筵五室凡室二筵)白
虎列序而躨(渠龜切)跜(女夷切)青龍承隅而蚴(於求切)蟉(士贇)
(曰躨跜動貎曲禮云左青龍右白虎)其深沈奥密也則赤熛(必堯切)掌火
招拒司金靈威制陽汁(音叶)光摧陰坤斗主土據乎其
心(士贇曰配東方青帝靈威仰南方赤帝赤熛怒中央黃帝合樞紐西方白帝白招拒北方黑帝汁光)
(紀)若乃熠燿五色張皇萬殊人物禽獸奇形異模勢
若飛動瞪(直證切)眄(匹莧切)睢(許規切)盱(匈于切)明君暗主忠
臣烈夫威政興滅表示賢愚(士贇曰睢仰目也盱張目也)於是王
正孟月朝陽登曦天子乃施蒼玉轡蒼螭臨乎青陽
左个方御瑶瑟而彈鳴絲(士贇曰月令孟春之月天子居青陽左个乘鸞輅駕)
(蒼龍載青旗服蒼玉)展乎國容輝乎皇儀傍瞻神臺順觀雲之
軌俯對清廟崇配天之規欽若肸蠁維清緝熙崇牙
樹羽熒煌葳蕤納五服之貢受萬邦之籍(士贇曰五服即甸侯)
(綏要荒也)張龍旗與虹旌攢金戟與玉戚延五更進百辟
舉珪瓚(徂贊切)獻琛帛(士贇曰三公致仕有用其德行及年高者一人為三老次一人)
(為五更尚食具牢饌)顒昂俯僂儼容疊跡乃潔菹醢修粢盛(士贇)
(曰菹水草醢陸産之物)奠三犧薦五牲享于神靈太祝正辭庶
官精誠鼓大武之隠麟張鈞天之鏗鍧(士贇曰大武周公作樂所)
(為舞也)孤竹合奏空桑和鳴(士贇曰孤竹竹之特生者空桑之琴瑟夏至日於澤)
(中之方丘奏之)盡六變齊九成羣神來兮降明庭(士贇曰六變而致象)
(物及天神又若樂六變則天神皆降可得而禮矣)蓋聖主之所以孝治天下
而享祀窅冥也然後臨辟雍宴羣后陰陽為庖造化
為宰餐元氣灑太和千里鼓舞百寮賡歌于斯之時
雲油雨霈恩鴻溶兮澤汪穢四海歸兮八荒會哤聒
乎區㝢駢闐乎闕外羣臣醉德揖讓而退而聖主猶
夕愓若厲懼人未安乃目極于天耳下于泉(士贇曰淮南子)
(下揆三泉上尋九天蓋上下察之意也)飛聰馳明無遠不察考鬼神之
奥摧陰陽之荒下明詔班舊章振窮乏散敖倉毁玉
沈珠卑宫頽牆使山澤無間往來相望帝躬乎大田
后親於郊桑棄末反本人和時康(士贇曰唐禮樂志皇帝孟春辛亥享)
(先農遂以耕籍田皇帝耕止三推諸王耕五推尚書卿九推籍田之穀歛而鍾之神倉以擬粢盛皇后歲)
(祀一季春吉已享先蠶遂以親桑皇后採三條命婦一品採五條二品採九條)建翠華兮萋
萋鳴玉鑾之鉠鉠(士贇曰上林賦建翠華之旗萋萋盛貌)遊乎昇平之
圃憩乎穆清之堂天欣欣兮瑞穰穰巡陵於鶉首之
野講武於驪山之旁(士贇曰漢書志曰自井至柳謂之鶉首巡陵者巡幸諸陵也驪)
(山地名)封岱宗兮祀后土掩栗陸而包陶唐(士贇曰栗陸陶唐皆)
(古帝王之號)遨遊乎崆峒之上汾水之陽吸沆瀣之精英
黜滋味之馨香貴理國其若夢幾華胥之故鄉(士贇曰列)
(子黃帝晝寢而夢遊於華胥氏之國華胥氏之國在弇州之西台州之北不知去齊國幾千萬里蓋非舟)
(車足力之所及神遊而已)於是元元澹然不知所在若羣雲從龍
衆水奔海此真所謂我大君登明堂之政化也豈比
夫秦趙吳楚争高競奢結阿房與崇臺建姑蘇及章
華非享祀與嚴配徒掩月而凌霞由此觀之不足稱
也况瑶臺之巨麗復安可以語哉(士贇曰史記秦始皇作前殿阿房東)
(西五百步南北五十丈上可以坐萬人下可以建五丈旗越絶書吳王起姑胥之臺五年乃成姑胥即姑)
(蘇也)敢揚國美遂作辭曰
穹崇明堂倚天開兮巃(力孔切)嵸(則孔切)鴻濛搆瓌(公回切)
材兮偃蹇坱(烏朗切)&KR0008;(母黨切)邈崔嵬兮周流辟雍岌(魚及)
(切)靈臺兮赫奕日噴風雷宗祀肸蠁王化弘恢鎮八
荒通九垓四門啓兮萬國來考休徵兮進賢才儼若
皇居而作固窮千祀兮悠哉
大獵賦(并序)
白以為賦者古詩之流辭欲壯麗義歸博達(白者太)
(白自稱也)不然何以光贊盛美感天動神而相如子雲競
誇詞賦歷代以為文雄莫敢詆訐臣謂語其略竊或
𥚹其用心子虛所言楚國不過千里夢澤居其大半
而齊徒吞若八九三農及禽獸無息肩之地非諸侯
禁淫述職之義也(士贇曰司馬相如子虛賦曰臣聞楚有七澤嘗見其一名曰雲夢雲)
(夢者方九百里且齊東渚巨海南有瑯琊觀乎成山射乎之罘浮渤澥遊孟諸左與肅慎為鄰右以暘谷)
(為界秋田乎青丘徬徨乎海外吞若雲夢者八九於其胷中曾不芥蔕周禮天官大宰九職任萬民一曰)
(三農生九榖三農者平地三澤也)上林云左蒼梧右西極考其實地
周袤纔經數百長楊誇胡設網為周阹放麋鹿其中
以摶攫充樂羽獵於靈臺之囿圍經百里而開殿門
當時以為窮壯極麗迨今觀之何齷齪之甚也(士贇曰漢)
(書楊雄傳孝成時羽獵雄從作羽獵賦明年又作長楊賦序云明年上將大誇胡人以多禽獸秋命右扶)
(風民入南山西自褒邪南歐漢中張羅網罝罘捕熊羆豪猪虎豹狖玃狐兔麋鹿載以檻車輸長楊射熊)
(館以網為周阹令胡人手摶之自取其獲上親臨觀焉是時農民不得收歛雄從至射熊館還上長楊賦)
(藉翰林以為主人子墨以為客卿以諷漢書註齷齪小節也)但王者以四海為家
萬姓為子則天下之山林禽獸豈與衆庶異之而臣
以為不能以大道匡君示物周博平文論苑之小竊
為微臣之不取也今聖朝園池遐荒殫窮六合(士贇曰上)
(下四方為六合)以孟冬十月大獵於秦(士贇曰通典開元三年蒐于岐州鳳泉場)
亦將耀威講武掃天蕩野豈荒淫侈靡非三驅之意
邪臣白作頌折中厥美其辭曰
粤若皇唐之挈天地而襲氣母兮粲五葉之葳蕤(士贇)
(曰葉世也五葉者唐興至玄宗凡五世)惟開元廓海㝢而運斗極兮總
六聖之光熙(士贇曰開元元宗年號雒書曰聖人受命必受斗極六聖者高祖太宗高宗中)
(宗睿宗至元宗也)誕金德之純精兮潄玉露之華滋文章森
乎七曜兮制作參乎兩儀括衆妙而為師明無幽而
不燭兮澤無遠而不施慕往昔之三驅兮順生殺於
四時(士贇曰周易曰王用三驅失前禽王注云禽越已則捨之)若乃嚴冬慘切寒
氣凛冽不周來風玄冥掌雪(士贇曰不周者不交也言陰陽未合化也太史)
(公曰十月不周風居西北主殺月令孟冬之月其神玄冥)木脱葉草解節土囊煙
陰火井冰閉(士贇曰霜降之後生氣既衰草木枝葉皆理解也土囊大穴也荆州記曰宜都)
(浪山縣有山山有穴口大數尺為風井土囊當此之類也地理志蜀郡卭州臨卭縣西南八里有火井鹽)
(井也欲出其火先以其家火投之須臾隠隠如雷聲熖出通天光輝十里今無復見矣地理志西河鴻門)
(縣有天封苑火井祠火從地出靈帝時井中冰厚尺餘史書之以為灾)是月也天子處
乎玄堂之中凔八水兮休百工(士贇曰月令孟冬之月天子居玄堂左個)
(是月也以立冬盛德在水明堂八面皆水故曰凔八水也凔音愴寒也)考王制兮遵國
風樂農人之間隙兮因校獵而講戎(士贇曰記王制天子諸侯無事)
(則歲三田左傳春蒐夏苗秋獮冬狩皆於農際以講事也校獵者人為欄校遮禽而獵取也)乃使
神兵出於九闕天仗羅於四野徵水衡與林虞辨土
物之衆寡(士贇曰水衡都尉主都水及上林苑故曰水衡)千騎飈掃萬乘雷
奔捎扶桑而拂火雲兮刮月窟而搜塞門(士贇曰月窟者月所)
(生也)赫壯觀於今古嶪搖蕩於乾坤此其大略也而内
以中華為天心外以窮髮為海口豁咽喉以洞開吞
荒裔而盡取(士贇曰莊子窮髮之北有溟海者天池也司馬曰北極之下無毛之地)大
章按步以來往夸父振策而奔走(士贇曰淮南子禹使大章步自東極)
(至于西極二億三萬三千五百里七十步使竪亥步自北極至于南極二億三萬三千五百里七十五步)
(列子夸父不量力欲追日影逐之於隅谷之際渴欲得飲赴飲河渭河渭不足將走北飲大澤未至道渴)
(而死棄其杖)足跡乎日月之所通囊括乎陰陽之未有君
王於是撞鳴鐘發鑾音出鳳闕開宸襟駕玉輅之飛
龍歷神州之層岑(士贇曰尚書天傳曰天子將出則撞黃鐘之鐘唐書儀衛志人君舉)
(動必以扇出入則撞鐘庭設樂鑾玉佩也又曰鈴也唐書車服志天子之車曰玉輅者祭祀納后所乘也)
(青質玉錦木輅者蒐田所乘也黑質漆之唐書百官志飛龍廏日以八馬入宫門之外中國名曰赤縣神)
(州赤縣神州内自有九州禹之序九州是也)遊五柞兮瞰三危挾細柳兮
過上林(士贇曰漢書盩厔有長楊五柞宫三危山在西裔郭璞曰細柳觀名也在昆明池南方)
攢高牙以總總兮駐華蓋之森森(士贇曰兵書牙旗者將軍之精唐書)
(儀衛志唐制天子居曰衙行曰駕皆有衛有嚴羽葆華蓋旌旗罕畢車馬之衆盛矣)於是擢倚
天之劔彎落月之弓崑崙叱兮可倒宇宙噫兮增雄
(士贇曰文子曰上下四方之宇古往今來之宙大塊噫氣其名為風噫一戒切又音蔭)河漢為
之却流川嶽為之生風羽毛揚兮九天綘獵火燃兮
千山紅(士贇曰淮南子曰天有九野中央曰鈞天東方曰蒼天東北方曰變天北方曰玄天西北)
(方曰幽天西方曰昊天西南方曰朱天南方曰炎天東南方曰陽天)乃召蚩尤之徒聚
長戟羅廣澤呵雨師走風伯(士贇曰山海經蚩尤作兵戈雨師畢星詩月離)
(于畢俾滂沱矣風伯箕星月于離箕風揚沙也)稜威耀乎雷霆烜赫震於蠻
貊(士贇曰李奇曰神靈之威曰稜)陋梁都之體制鄙靈囿之規格而
南以衡霍作襟北以岱恒作阹(士贇曰周禮荆州之鎮山曰衡山并州之)
(鎮山曰恒山爾雅曰霍山為南岳恒山北臨岱南俯趙東接河海之間依山谷牛馬圈曰阹)夾東
海而為壍兮施西冥而流渠麾九州之珍禽兮迴千
羣以岔(蒲汶切)入聯八荒之奇獸兮屯萬族而來居(士贇)
(曰淮南子天地之間九州八極何謂九州東南神州曰農土正南次州曰沃土西南戎州曰滔土正西弇)
(州曰并土正中冀州曰中土西北台州曰肥土正北濟州曰成土東北薄州曰隠土正東陽州曰申土顔)
(師古曰八荒者八方荒忽極遠之地)雲羅高張天網密布罝罘綿原峭
格掩路蠛(芒結切)蠓(芒孔切)過而猶礙蟭(子饒切)螟飛而不
度(士贇曰蠛蠓小蟲似蚋猶醯鷄醯鷄者甕中之蠛蠓列子江浦之間生麽虫其名曰蟭螟羣飛而集)
(於蚊睫弗相觸也棲宿去來蚊弗覺也蠛蠓蟭螟皆虫之至微細者以喻網之密也)彼層霄與
殊榛罕翔鳥與伏兔從營合技彌巒被岡金戈森行
洗晴野之寒霜虹旗電掣卷長空之飛雪吳驂走練
宛馬蹀血縈衆山之聯綿隔遠水之明滅(士贇曰韓詩外傳白)
(馬出昊昊門望之如一匹素練禮樂志大宛舊多善馬馬汗出如血一日千里顔師古曰蹀音大頰反)
使五丁摧峯一夫拔木下整高頽深平險谷擺樁括
開林叢喤喤(乎門切)呷呷(乎甲切)盡奔突於場中(士贇曰喤通也)
(呷吸也)而田疆古冶之疇烏獲中黃之黨(士贇曰田彊古冶齊力士)
(烏獲秦力士中黃伯者中黃國之有勇力者也)越峥嶸獵莽蒼喑嗚哮(乎交切)
[口闞](乎敢切)風旋電往(士贇曰莽蒼草野之色)脱文豹之皮抵玄熊
之掌批(步結切)狻(先九切)手猱挾三挈兩(士贇曰莊子豐孤文豹棲於山)
(林伏於巖穴然且不免於網羅機辟之患是何罪之有哉其皮為之災也狻麑如彪猫食虎豹即獅子也)
(出西域猱善援即蒙貴也狀如蜼而小紫黑色可畜徤捕鼠勝於猫九真日南皆出之亦獮猴之類)既
徒搏以角力又揮鋒而争先行甝(胡甘切)號以鶚睨分
氣赫火而敵煙(士贇曰爾雅甝白虎鶚鵰屬此言獵徒氣盛如甝之號如鶚之睨也)拳
封猯(梯端切)肘巨&KR0008;(丑延切士贇曰猯野猪也字林云獸似豕而肥&KR0008;麆也恕走者為狿)
(謂能戾象)梟羊應叱以斃(一至切)踣(必默切)䝟(於黠切)貐(翼汝切)亡
精而墜巔(士贇曰爾雅狒狒如人被髮迅走食人郭璞曰梟羊也山海經曰其狀如人面長唇)
(黑身有毛反踵見人則笑交廣及南康山中亦有此物大者長丈許淮南子堯時有猰㺄為民害堯時使)
(羿下殺之爾雅猰㺄類貙虎瓜食人迅走)或碎腦以折脊或歕(普悶切)髓而
飛涎(士贇曰淮南子雲臺之高墮者折脊碎腦而蟁䖟適以翺翔選江賦曰噴浪飛涎)窮遐
荒蕩林藪扼土狛(白駕切)殪天狗(士贇曰狛獸名似浪王逸曰其身九屈有)
(角觺觺觸害人也山海經天門山有赤犬名曰天犬其所下處有兵天狗之光飛天流而為星日數十丈)
(其疾如風聲如雷光如電吳楚七國叛時吠過梁野陰山有獸狀如狸白首名曰天狗食蛇其音如猫佩)
(之可禦凶)脱角犀頂探牙象口掃封狐於千里捩(力詩切)雄
虺之九首(士贇曰宋玉招魂賦蜴蛇蓁蓁封狐千里些雄虺九首往來倏忽吞人以益其心些)
咋(則格切)騰蛇而仰吞拖奔兕以却走(士贇曰文子曰爾騰蛇無足而騰)
(雅兕似牛郭璞曰一角青色重千斤)君王於是峩通天靡星旃奔雷車
揮電鞭(士贇曰唐書禮樂志通天冠者冬至受朝賀祭還燕羣臣養老之服也二十四梁附蟬十)
(二首施珠翠金博山黑介幘組纓翠緌玉犀簪𨗳)觀壯士之效獲顧三軍而
欣然曰夫何神扶鬼摽之駭人也乂命建夔鼓勵武
卒(士贇曰帝王世紀黃帝殺夔以其皮為鼓聲聞五百里)雖轥(良刃切)轢(令的切)之
已多猶拗(於六切)怒而未歇集赤羽兮照日張烏號兮
滿月(士贇曰漢郊祀志黃帝鑄鼎成有龍垂鬍髯下迎黃帝帝上騎羣臣后宫從者七十餘人龍乃)
(去餘小臣不得上悉持龍&KR1046;&KR1046;拔墮墮黃帝之弓百姓乃抱其弓與龍&KR1046;故後世因名其弓曰烏號)戎
車轞轞以陸離彀(古豆切)騎煌煌而奮發(士贇曰彀張弩也)鷹
犬之所騰捷飛走之所蹉蹶攫麏(几雲切)麚(古瑕切)之咆
哮蹂豺貉(曷各切)以挂格(士贇曰麏麞也貉貍屬豺脚似狗)膏鋒染鍔
填巖掩窟觀殊材舉逸羣尚揮霍以出沒别有白□
(音眉)飛駿窮奇貙(春俱切)&KR3962;(音瞞士贇曰山海經邽山有獸狀如牛騾尾大聲名曰窮)
(奇食人爾雅貙䝢似貍)牙如錯劒鬛如叢竿口吞殳(時朱切)鋋(市延)
(切)目極槍櫓碎琅弧攫玉弩射猛彘透奔虎(士贇曰山海經)
(浮玉山有獸狀如猴四耳虎毛牛尾音如犬吠名長彘食人見則大水)金鏃一發旁疊
四五雖鑿齒磨牙而致伉誰謂南山白額之足覩(士贇)
(曰服虔曰鑿齒齒長五尺似鑿亦食人晉周處傳南山白額猛獸為害處入山射殺之)總八校
搜四隅馳專諸走都盧(士贇曰史記伍子胥求勇士專諸見之公子光光使專諸)
(置匕首炙魚之中以進食而刺王僚李奇曰都盧體輕善緣者也漢書曰自合浦南有都盧國)趫(丘妖)
(切)喬林撇(匹滅切)絶壁抄獑(自咸切)猢(戶吾切)攬貊&KR0008;(音國)囚
鼬(亦敦切)&KR0008;(午乎切)於峻崖頓䝘(營隻切)貜(九縛切)於穹石(士贇)
(曰&KR0008;似&KR0008;赤黃色大尾啖鼠䝘齧豕也貜似獮猴而大色蒼黑能攫持人好顧盼)養由發箭
奇肱飛車(士贇曰左傳養由基蹲甲而射之徹七札焉張華博物志奇肱國之民能為飛車從)
(風遠行湯時西風久下奇肱人車至於豫州界中湯破其車不以示民後十年東風復至乃使乘車遣歸)
(其國去玉門之西一萬里)巧聒更嬴妙兼蒱(薄乎切)且墜鸀(之欲切)鳿
(牛浴切)於青雲落鴻鴈於紫虛捎鶬(千唐切)鵠漂鸕&KR1445;彈
地廬與神居(士贇曰更嬴蒱且古之善射者也鸀鳿山烏也似鳥而小赤觜宂乳出西方大)
(曰鴻小曰鴈鸕&KR1445;雝&KR1445;水鳥也此亦吳都賦顛覆巢居剖破窟宅之意也)斬飛鵬於日域
摧大鳳於天墟(音區士贇曰日域日所出之處也爾雅北陸天墟)龍伯釣其
靈鼇任公獲其巨魚(士贇曰列子龍伯之國有大人舉足不盈數步而暨五山之所)
(一釣而連六鼇)窮造化之譎詭何神怪之有餘所以噴血流
川飛毛灑雪狀若乎高天雨獸上墜於大荒(士贇曰言殺獲)
(之多如天雨獸也山海經大荒之中有山名曰大荒之山日月所入是謂大荒之野)又似乎積
禽為山下崩於林穴陽烏沮色於朝日陰兔喪精於
明月(士贇曰日名陽烏月名陰兔)思騰裝上獵於太清所恨穹昊
於路絶而忽也(士贇曰顥氣顥汗也穹形穹窿也)莫不海晏天空萬
方來同(士贇曰禮斗威儀曰君乘士而王其政大平則河海夷晏)雖秦皇與漢武
兮復何足以爭雄(士贇曰此言雖秦皇漢武帝皆窮奢極侈之君不足比擬也)俄
而君王茫然改容愀然有失於居安思危防險戒逸
斯馳騁以狂發非至理之弘術且夫人君以端拱為
尊玄妙為寶暴殄天物是謂不道乃命去三面之網
示六合之仁已殺者皆其犯命未傷者全其天貞雖剪
毛而不獻豈割鮮以焠輪(士贇曰史記湯出見野張網四面祝曰自天下四方)
(皆入吾網湯曰嘻盡之矣乃命去其三面祝曰欲左左欲右右不用命乃入吾網諸侯聞之曰湯德至矣)
(及禽獸郭璞曰焠染也孔安國曰鳥獸新殺曰鮮此即題註所謂羣獸相從不盡殺已被射者不重射不)
(射其面不剪其毛凡出表者不逐之之意)解鳳凰與鸑(牛角切)鷟(自谷切)兮旋
騶虞與麒麟(士贇曰雄曰鳳雌曰凰瑞應圖曰鳳凰者仁鳥也鸑鷟鳳屬神鳥也騶虞義獸)
(也白虎黑文不食生物有至信之德則應之麟瑞獸也麕身牛尾馬足黃色圓蹄一角角端有肉音中鍾)
(吕行中規矩王者至仁則出)獲天寶於陳倉載非熊於渭濱(士贇曰天)
(寶鷄頭而人身齊世家尚窮困年老以漁釣西伯將出獵卜之曰所獲非龍非彲非虎非羆所獲霸王之)
(輔於是西伯獵果得大公於渭之陽載歸立為師)於是享獵徒封勞苦軒行
炰騎酌酤韜兵戈火網罟(士贇曰韜藏也火焚也以示不用)然後登
九霄之臺宴八紘之圃(士贇曰九霄者喻其高也八紘天之八維也)開日
月之扄闢生靈之戶聖人作而萬物覩覽蒐岐與狩
敖何宣成之足數(士贇曰左傳成王有岐陽之蒐敖鄭地宣王所獵之處)哂穆
王之荒誕歌白雲之西母(士贇曰仙傳拾遺周穆王名滿少好神仙之道常欲)
(使車徹馬跡遍於天下以訪黃帝焉乃乘八駿之馬觴西王母於瑶池之上王母謠曰白雲在天道里悠)
(遠山川閒之將子母死尚能復來王答曰予歸東上和治諸夏萬民平均吾顧見汝比及三年將復而野)
曷若飽人以淡泊之味醉時以醇和之觴鼓之以雷
霆舞之以陰陽虞乎神明狃於道德(士贇曰楊子學行篇耕道而得)
(道獵德而得德是獲享也)張無外以為罝琢大朴以為&KR0891;(逸尺切士贇曰)
(兔罟謂之罝罝猶遮也樴謂之&KR0891;磔也)頓天網以掩之獵賢俊以御極
若此之狩罔有不克使天人晏安草木蕃殖六宫斥
其珠玉百姓樂於耕織(士贇曰唐元宗開元二年焚錦綉珠玉於前殿焚後庭珠)
(玉之玩戒其奢也)寢鄭衛之聲却靡曼之色(士贇曰禮記鄭衞之音亂世之)
(音也周穆王簡鄭衞之處子娥媌靡曼者以樂化人靡曼柔弱也)天老掌圖風后侍
側(士贇曰列子黃帝夢遊華胥之國既悟召天老力牧大山稽告以所夢風后黃帝之相)是三
階砥平而皇猷允塞(士贇曰泰階者天之三階也三階平則陰陽和風雨時社稷神)
(祇咸獲其宜天下大安是謂太平)豈比夫子虛上林長楊羽獵計麋
鹿之多少誇苑囿之大小哉方將延榮光於後昆軼
玄風於䆳古擁嘉瑞臻元符登封於太山篆德於社
首豈與乎七十二帝同條而共貫哉君王於是迴蜺
旌反鑾輿訪廣成於至道問大隗之幽居(士贇曰莊子黃帝聞)
(廣成子在空同之上故往見之我聞吾子達於至道為御昌㝢敢問至道之精又黃帝將見大隗乎具茨之山方明)
(驂乘張若諸朋前馬昆閹滑稽後車至襄城之野七聖皆迷無所問途適遇牧馬童子問曰若知具茨之)
(山乎曰然若知大隗之所存乎曰然黃帝曰異哉小童非徒知具茨之山又知大隗之所存請問為天下)
(小童曰夫為天下者亦若此而已矣又奚事焉余少遊六合之内適有瞀病有長者教予曰若乘日之車)
(而遊於襄城之野今予病少痊且復遊於六合之外夫為天下亦若此而已予又奚事哉黃帝曰為天下)
(者則誠非吾子之事雖然請問為天下小童辭黃帝又問小童曰夫為天下者亦奚以異乎牧馬者哉亦)
(去其害馬者而已矣黃帝再拜稽首稱天師而退)使罔象掇玄珠於赤水天
下不知其所如也(士贇曰莊子黃帝遊乎赤水之塢登乎崑崙之丘而南望還歸潰其)
(玄珠使知索之而不得使離朱索之而不得使喫詬索之而不得乃使罔象罔象得之黃帝曰異哉罔象)
(乃可以得之乎)
李太白集分類補註卷一
