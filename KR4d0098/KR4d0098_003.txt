畫墁集卷三宋張舜民撰
詩
東湖春日
湖外紅花間白花湖邊遊女駐香車鞦韆對起花陰亂
蹴鞠孤高柳帶斜無數小魚真得所一雙新燕宿誰家
故園風景還如此極目飛魂逐暮鴉
所寓開利寺小池有四色蓮花青黃白紅紅者
千葉皆北土所未見者也惜其遐陬有此異卉
深山草木自幽竒四色荷花世所稀孤獨園中瞻佛眼
凝祥池上捧天衣白公没後禪林在王儉歸來幕府非
水冷風高人不到却憐鷗鳥日相依(東京五嶽觀後凝祥池有黃蓮)
王氏松齋詩
人傳半隠在龍門天啓松齋遇遠孫水石蔽虧包廢寺
版圖磨滅指鄰村如將綠野還裴度不見潛溪付李藩
壁土未乾三易主洛陽城裏有名園
題融師松齋
未解子荆流可枕冷笑陶令琴無絃臨流有耳安用洗
續絃得膠還自煎不禁巢邊黃口閙不作竿上鮎魚緣
但欲移床倚西壁共師飽聽松風眠
鄰居張民師孝友齋
歲晩何人念孔懷北齋風景似南齋夜寒幾借陽城被
歸興徒穿杜子鞋烏鳥争巢時墜屋叢萱得雨亂侵階
閉門朗諷閒居賦一任紅塵漲六街
妙蓮閣
休論雪竇與雲峯且看天台劔戟叢萬水千山來閣上
一花六葉現池中誰將色界填空界不離香風席祖風
有底妙蓮談不盡却成賦筆與興公
叢臺
荆棘芃芃百尺堆路人云此是叢臺雨中漳浦明還滅
門外青山去又來歌嘯且從今日樂是非誰管後人哀
靚粧袨服尋為土不似昆明塹劫灰
送鄭平叔司勳之陜二首
憶昔垂髫里閈間披雲常覩一峯巑青衫白髮經憂患
珥筆含香最歲寒夢寐依稀留北省家山迤邐近長安
下車已接櫻桃會走馬西歸趁一盤
憧憧大道兩京來千騎東方最上才豈有甘棠存故國
空餘河水繞行臺松筠寂寂徵君宅簫鼓匆匆過客杯
九陌風塵歸未得不知青眼為誰開
孫賁知衢州去疑冡以其所得雙石作堂乞詩
芝蘭雖好忌當門何况庭前惡土墩畚鍤才興雙劔出
狐狸盡去老松蹲百年守冡真堪笑一日開軒亦可尊
安得擲從天外去成都石筍至今存(有䜟刺史為吾守冡云)
送比部孫郎中將漕二浙
前朝使節擁朱軒乃是君家小狀元不獨官資如令祖
更將學術付賢孫上供旋𢷬新禾米行部時驚舊水㾗
遊徧天台便歸好喬松翠竹滿青門
送鞠十二朝散將漕二浙
關塞煙塵二十秋適持使節海山頭行衙到處皆如寺
按部經年不離舟公舉所知當勿枉上供易足更何求
若論安便無加此秪恐旁求第一流
聞說長安苦戴星公家無補秪勞形每思肥羜心先寫
今見淮山眼自青豈乏尋常將漕輓好留人物為朝廷
四明久已無狂客欲問天工乞簈篂
送何子温提刑奉使江東
奉使江東知幾春此行重駕赤車輪青綾故被留歸我
白髮祠郎便乞親老大豈堪愁桂玉秋風依舊長鱸蓴
宦途出處何須較且與廬山作主人
螢
江皋螢火故煇煇仍解穿簾夜點衣但取見時增意思
莫嫌生處太卑微月明敢向星中亂天黑偏能雨裏飛
今日分明知我去何年漂泊照吾歸
秋日陪陜守成伯閣老過魏清逸草堂詩以誌
之
何處登臨散鬱陶草堂依約在東郊籠中凡鳥迎新網
天外冥鴻委舊巢山色蘢葱煇綵旆田歌嘔軋雜鳴鐃
青編雖有知音絶可是無人學解嘲
夜聞劉宫苑舟中琵琶詩
繫舟江岸兩相聞絃索嘈嘈恍未分不得長安水邊見
却於湓浦夜深聞窮愁似影長隨我樂事如年不負君
會倚檀槽求一醉世間榮辱任紛紛
長沙遇雪贈何待制二首
初過湖南正慘悽朔風邊雪遠相隨林欺橘柚看零落
岸拆蒹葭倚倒垂可是輞川真入畫須教梁苑遍題詩
莫言北客都無有且與湘人當土宜
由來地氣本無天致感中和報有年拂檻穿簾初學舞
縈風帶雨不成團清光併入書仙府寒色偏留逐客船
老杜題詩曾有乞漂零今昔路人憐
和同使鄭内藏見貽之作
仗節傳呼出紫宸燕南薊北望車塵身為五郡循良守
家是三朝宿衛臣對榻夢魂思共得據鞍吟嘯喜相親
驛亭處處逢花發疑是春光解送人
梁才甫自湖南移使廣西自廣西移使廣東自
廣東復移湖外三年之間周歴四路今者北還
已越郴嶺道次作詩見寄渴於會遇謹用賡和
天際雲帆百尺開廣西移去廣東回未成老大歸朝計
且喜平安出嶺來竹馬共迎新使節松齋暗鎖舊莓苔
回思託蔭無多日早至瀟湘欲重陪
同劉貢甫學士登石鼓合江亭一首(再到衡陽作)
乘興俄成石鼓游可堪搖落楚江秋巖中名字今何在
亭下瀟湘古亦愁萬里再驚金馬客一家重上木蘭舟
却令二水知人意合勢相邀向北流
舟行湘岸見早梅盛開
江上籬邊見早梅天寒地暖數枝開為憐北客漂流遠
偷報東君信息回香氣輕於新釀熟襟懷重似故人來
舟中莫問無兼有急急呼兒貰酒杯
再過黃州蘇子瞻東坡雪堂因書即事題於武
昌王叟齋扉
欹帆側柂嶺邊歸重過東坡叩竹扉牀坐凝塵風自掃
江山無主燕空飛門前桃李添新逕井畔梧桐長舊圍
好在江南王釣叟為君時復曬漁衣
灑然堂
何必彷徉水石間聽君言話已孱顔三湘盡處猶逢竹
五嶺回時却見山吏案總教如雁進靈源我且似鷗閑
天邊猿鶴皆相識惟欠擕笻日往還
壬戌孫覽右司同年以詩見寄用韻和酬
孫郎卧省正當年曾奏嘉謀玉扆邊事契且論龍虎榜
行藏休問孝廉船從軍脱略矜横槊禦魅遷流喜執鞭
莫怪子雲知遇晩勒銘終欲上燕然
過山陽有懷
山陽過處苦匆匆想見平生水陸衝但有酒杯浮綠蟻
却無賦筆寫游龍江湖風浪三千里京國鸎花一萬重
他日君恩容北首故人能作復從容
書薛紹彭詩編
白楊宿草幾離披忽對遺編動永思棠棣先凋空浩歎
圖書不展已多時豈唯獨負游山約何意重看送我詩
今日山翁悲復喜薛家門裏有孤兒
凌虚臺
岐山四合與臺平半露園林葉未成是處芳菲皆可惜
晚來風雨太無情山川不改秦雲色宫室長懸隴水聲
唯有故園終不見倉庚黃鳥向人鳴
原州贈王補之洛苑同年
汴上相從又幾星尚淹符竹守臨涇不須怪我頭添白
且喜逢君眼暫青舊任再遊空寂寞同年屈數半凋零
何當展盡平邊策圖使秦民得敉寧
送章質夫同年
同年事契最知名衆謂朝廷得老成感慨共論平昔事
蹉跎還累故人情節旄落盡髭仍黑髀肉消殘寵未驚
若過函關須北望皚然依復俟河清
九日和檢法登高之作
重陽何處可登臨獨有條山可共尋世上幾人能到此
樽前萬事莫相侵溪風獵獵頻吹帽菊蘂紛紛易滿襟
莫為嘉辰須索醉也須隨分惜光陰
和人歲暮書懷
星回律變數將終二十年前此邑中天令尚隨新歲改
人顔那得舊時紅家無妻妾仍多難腹有詩書可屢空
莫笑鄭人欺子産到頭留得惠民功
至瀛州小雪貽蔣潁叔
梁苑瑶池醉夢闌忽隨北客度燕山馬頭點綴飛才密
日脚微明意尚慳疏布久抛南海上貂裘初襲兩河間
好留幕府陪樽俎剛被行人不放閑
十月十九日諸講官晨趨邇英前夕初雪沾洽
尋有旨權住講一日既而同子開内翰正夫侍
郎元功舍人少竚資善一飫而出諸公嘉其景
而被上恩乃謂衰薄不可無作聊書長句深愧
斐然
西風拔地夜飄霙天惠臚傳講暫停病眼昏花逋讀史
高談快論阻横經御溝容與冰初合苑柳扶疎葉未零
可是太平占上瑞衰才殊不解丹青
部役書懷
近市銅章泊近郊炯無塵慮掛秋毫含宏品彙知天大
照鑒容光仰日高匝舍柔桑圍幄幕弄風新麥泛波濤
巷歌野哭應聽取珍重吾家製錦刀
還卷答徐長官
才士生平多薄命文章自昔少知音增添行李妨為客
搜攪肝腸枉用心高閣書存終覆瓿長門賦麗偶遺金
雲臺幸有功名望何必孜孜泥古今
和答還卷
屈宋功成道不傳後來雞犬各登仙留連光景隨時俗
盜竊聲名至暮年陷没李陵因北伐漂流杜甫為南遷
耒陽郴口今吾在誰與誅茅屋數椽
和陳憲章蠟梅
黃宫暖律暗相催臘後春前見蠟梅青帝不知無蝶至
黃華先賞有蜂來風飄嫩蘂添鸎羽雪駕寒香入酒杯
盡道此花居第一如何更有百花開
秋晚三首
久雨秋深對晩晴近山昏黑遠山明灘頭艇子排行繫
水底魚兒作隊行衰柳帶風猶喜舞殘蟬送日尚能鳴
角冠藜杖何為者獨向溪邊忘姓名
官事私憂總不論每于樓上到黃昏江城日暮須吹角
野寺僧歸自掩門秋晩山川多草木年豐場圃足雞㹠
人生幾有淵明樂稚子迎門酒滿樽
誰把霜林染得紅更栽綠竹與長松家家白酒連宵醉
處處新禾徹夜舂半落園林懸橘柚低回門巷映芙蓉
沙鷗性在終難狎秪解沙頭印脚蹤
裴綸著作見期行日延宿所居既至而裴已行
因書寄此
都城人事日烹煎跳出都門意已仙摩詰舊聞空一室
祖生何事忽先鞭塵埃馬上同看月絺綌風中共聽蟬
我復西還君北去箕山潁水自蕭然
送辛著作罷榮河
常笑三閭老大夫枉將憔悴付江魚為儒須較身名重
入仕先將喜愠除莫顧他門堪炙手且教我腹可回車
此行愧乏瓊瑶贈聊比詩人一束芻
題三水縣舍左幾著作
還鄉去日正遲遲枉道相過慰所思歷國聘君良自苦
敝衣懷組欲誰欺白楊葉上三更雨黃菊風前一酒巵
莫道相逢是容易與君頭鬢各絲絲
中宫致齋
重重絳闕隠琳房落絮飛花日正長著作未諳青瑣闥
祠官還伴紫微郎林藏鵯鴂隨鸎轉風引酴釄助酒香
十載京城倦遊客不知身世在何鄉
吕子固小女哀辭
伯道無兒可典刑中郎有女最聰明季拏却返商山葬
阿軟空留洛下情令祖六男皆磊落名孫一女又凋零
茫茫此理終難問忍聽人間哭子聲
雙松堂
歎息前人布政優手栽松竹助清幽當年撥土人何在
今日捎雲勢未休直榦幾排雷雨怒細聲常伴管絃愁
若為喚起王摩詰畫箇浮休倚白頭
賜資治通鑑呈范淳父學士
通鑑初成賜近臣不遺疎賤布恩均我投淮水五千里
君滯周南二十春東觀汗青身是夢西宫削藁事如新
細思當日修書者祗有三人今一人
鄧正字宅見劉明復所畫麓山秋景
洛陽才子見長沙自識中丹鬢未華文武才全皆不試
丹青筆妙更誰加老杉列在堂皇上小景將歸學士家
我有故山常自寫免教魂夢落天涯
感時事戲作
少年辛苦校蟲魚晩歲雕蟲耻壯夫自是諸生猶習氣
果然紫詔盡驅除酒間李賀皆投筆地下班揚亦引車
唯有少陵頑鈍叟静中吟撚白髭鬚
真州儀真觀
聞說仙鄉接瀨鄉閒遊詩侣禮虚皇三潮寳派通胥浦
萬葉靈杉蔽蜀岡天地杳冥供寫像江山迴合助靈祥
五雲送入蓬萊島留與人間作道場
離真州
日日北風吹上水年年客思攪新秋山長水遠連三楚
物態人情又一州隔岸晚峯如見揖並船孤鶩似相留
因知景略非前達身後猶須具十牛
和喻明仲馬上吹笛
越客思歸黯不平閑持長笛寫秦聲羡君氣海如斯壯
博我詞鋒莫敢争江上梅花開又落隴頭流水咽還驚
豈知不寐鰥魚眼獨坐山堂對月明
題木居士
波穿火透本無竒初見潮州刺史詩當日老翁終不免
後來居士欲奚為山中雷雨誰宜主水底蛟龍睡不知
若使天年俱自遂如今已復長孫枝
