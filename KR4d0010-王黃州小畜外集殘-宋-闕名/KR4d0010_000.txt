小畜外集序
或謂言不若功功不若德是不然也夫見于行事之謂德
推以及物之謂功二者立矣非言無以述之無述則後世
不可見而君子之道幾乎熄矣是以紀事述志必資乎言
較于事為其貫一也自昔能言之類世不乏贒若乃德與
功偕文備於道嘉謨讜論見信于時主遺風餘烈不冺于
將來有若故翰林學士尚書刑部郎中贈禮部尚書鉅野
王公者幾希矣公諱禹偁字元之生知好學九歲能詩與
郡從事故相畢文簡公為唱酬之友及策名從事中書令
趙韓王薦其文章太宗皇帝既已知名命召試中書宸
筆賜題詔臣寮和御製雪詩序奏篇稱善自大理評事擢
右拾遺直史館賜緋魚犀帶以寵異之端拱二年親試貢
士俾公面賦長歌上覽而喜曰此不踰月當遍天下一
日侍宴瓊林宣至膝前顧謂宰相曰王某一朝名士獨步
當代異日垂名不朽矣公嘗謂遭知已之主非盡言無以
報稱故自登文館至陟禁林知無不聞入則以告兩朝
獻替一節始終由是聖君以忠亮待之士論以公卿薦之
然而襟抱冲夷鋒氣高邁直躬行已不為時屈上知其
然使宰執喻旨戒以容物而憤懣所激不能自巳三坐左
官皆以直道因作三黜賦以見志有不屈于道百謫何虧
之句此其見于行事之深切者也雍熙中林胡内侵邊警
未艾公援漢文君臣單于事勸上内修德而外任人若
勞民以事邊則寇在内而不在外矣于時京畿旱亢奏省
乘輿服御暨𬗋雲工巧之技第減百官月俸願以已先稍
贖尸素之罪在章聖時應直言詔亦以通虜好赦季遷
為請復議减冗兵吏以寬租賦親大臣遠小臣以重國體
艱難選舉以清士流澄汰僧尼以除民蠧增州郡武備以
防窺竊推天官洪範以弭災變皆切于時宜有禆朝論未
幾臨潢講和平夏對策息民罷兵省費除幣多公先識之
所唘發此其推以及物之著明者也前後三直西掖一入
翰林辭誥深純得裁成制置之體册命莊重兼典謨訓語
之文端拱箴切劘上躬待漏記規儆時宰上三贒䟽推原
前代之失不異方今請東封賦前知盛德之事心行聖代
議論書序理極精微詩歌贊頌義專比興雖在燕閒或罹
憂患凡有論譔未嘗空言此其紀事述志之尤最者也惟
公道直行果既如彼主知人望又如此若天假之年久于
是位則經國致君之業必大施于當時豈待言而後顯惜
乎壽不及知命官止于省郎卒不得究其懷藴此所以發
而為文章著見于後者也公之亡也天子嗟悼賻家䘏
後恩踰常比嗣子嘉言擢祥符進士上以詞臣之裔特
遷大理評事以禄其親曾孫汾第皇祐甲科以免觧法當
降等仁宗閱卷首見公名嘉其有後特賜元第未幾考
課上猶記前事命加秩一級今為朝議大夫集贒校理
諸王府翊善兹以見文學行誼足以垂𥙿後昆則夫臧孫
不朽之言信于是矣公之屬藁晩年手自編綴集為三十
卷命名小畜蓋取易之懿文德而欲已之集大成也後集
詩三卷奏議集三卷承明集十卷五代史闕文一卷並行
于世而遺文墜簡尚多散落集贒君購尋裒類又得詩賦
碑誌論議表書凡二十卷目曰小畜外集囙其名所以成
先志也謂㒒嘗學舊史前言往行多得其詳見諮序引久
不獲辭竊謂文章末流由唐季&KR0881;五代氣格摧弱淪于鄙
俚國初屢有作者留意變風而習尚難移未能復雅至公
特起力振斯文根源于六經枝派于百氏斥浮偽去陳言
作而述之一變于道後之秉筆之士學聖人之言由藩牆
而踐窔奥繄公為之司南也集贒君力學名家克大門閥
振其絶業傳於無窮又足以繼紀事述志之美也不其偉
與
