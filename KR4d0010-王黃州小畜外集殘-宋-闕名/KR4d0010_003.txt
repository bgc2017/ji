王黃州小畜外集卷第九
論議(傳附)
明夷九三爻象論
省試三傑佐漢孰優論
省試四科取士何先論
五福先後論
漢武帝用宦者典尚書議
烏先生傳
瘖髠傳
休糧道士傳
明夷九三爻象論
經曰九三明夷于南狩得其大首不可疾貞(處下體之上居文明之極)
(土為至晦入地之物也故夷其明以獲南將得大首也南狩者發其明也旣誅其主將正其民民之迷也其日固以)
(久矣化宜以漸不可遽正故曰不可疾貞)象曰南狩之志乃大得也(去闇主也)䟽云
南方文明之所狩者征伐之䫫大首謂闇君明夷於南狩
得其大首者初藏明而往託狩而行至南而發其明也三
應於上六是明夷之臣發明以征闇君得其大首也故曰
明夷于南狩得其大首也不可疾貞者既誅其主將正其
民民迷日久不可卒正宜化之以漸故曰不可疾貞象曰
南狩之志乃大得者志欲除闇乃得大首是其志大得也
論曰夫明夷者文王之卦也非武王之象也獲紂首者武
王之事也非文王之時也故聖人觀九三之象言文王以
文明之盛當商紂至簡之世若南狩而發其明可復大首
然以臣伐君義不可速在乎貞正俟彼貫盈故曰明夷於
南狩獲其大首不可疾貞也是以文王三分天下有其二
猶率諸侯以事紂此其義也象曰南狩之志乃大得也言
以九三之象觀之君遂發其明可以大得其志以其義不
可速故晦其明也若南狩廢其明又獲大首則天下文明
矣安得謂之明夷乎而王輔嗣以為旣誅其主將正其民
民之迷也其日固己久矣化宜以漸不可迷正何其誤也
案泰誓曰惟十有一年武王伐紂孔安國注云周自虞芮
質厥成諸侯并附以為受命之年至九年而文王卒武王
三年畢服觀兵盟津以卜諸侯伐紂之心諸侯僉同乃退
示以弱文王未嘗伐紂安得言旣誅其主邪武王繼父之
志觀兵而退此不可疾貞之義明矣又案武成云一戎衣
而天下大定乃反商政政由舊又傳稱遷商頑民于雒邑
何其化之速也安可謂民迷旣久化宜以漸哉或曰九三
良辭但云南狩之志乃大得也不觧不可疾貞何也對曰
文王以文明之德晦明事紂不可疾貞之義于文易曉故
象辭不繁述也然輔嗣注易極乎天人之際諸家莫之及
也唯于此爻似有未盡孔穎逹猶尊輔嗣從而䟽之殊不
知明夷之卦用晦之世也故彖曰明入地中明夷内文明
而外柔順以蒙大難文王以之利艱貞晦其明也比豈誅
其主而正其民歟且言以臣伐君雖有文王之明遇商紂
之闇猶不可速况其下者哉故曰不可疾貞者亦聖人之
微旨其可背乎
省試三傑佐漢孰優論(太平興國五年)
夫百姓不能自治命聖人以治之聖人不能獨治生賢臣
以佐之粤自有天地建國家歷代已來固非賢而不又也
在音嬴氏之有天下也𧖟食六國虎噬兆民君政猛于豺
狠人命輕于草芥役五嶺之戍起阿房之宫坑儒學之徒
惑神仙之事築城北塞鞭石東溟蒼生嗷嗷上訴求主天
命高祖革秦之暴纂堯之緒斬蛇于大澤遂鹿于中原雲
飛豐沛之間雷動崤函之地將欲洗萬人之塗炭救六合
之分崩乃生三傑以佐焉則有應炎漢之運儲昴宿之精
舉不失賢動無遺策供轉輸于千里約法令于三章收圖
籍之書令府庫之利使諸侯同反掌定萬國如走丸此鄼
侯為一也則有繼韓國之裔授黃公之書解紛陳八難之
諆運籌决千里之勝掉三寸舌蔚為帝者之師封萬戶侯
自是布衣之極此留侯為二也次乃勇冠三軍功深百戰
下強齊如拾芥虜叛魏如摧枯七十陣征伐之勞光乎史
策四百年興隆之祚垂之古今此淮隂爲三也故高祖嘗
曰此皆人之傑也吾能用之奮布衣而取天下未為艱哉
然則漢猶鼎也三傑為足以負之漢猶天也三傑為辰以
燭之鼎去一足則有欹傾之虞天闕一辰則尖經躔之度
漢虧一傑則無霸王之業豈非天之道啓聖哲救黎元滅
亂秦殄強楚而興大漢哉不然何龍虎風雲會合之若是
邪噫輔弼則同優劣斯異故謂韓信之功如獵犬雖云有獲
蓋指蹤在乎人矣如是則蕭張人之功也韓信太之功也
優劣之義不其明乎其或得名遂之道其在子房乎故簫
公受縶韓信受戮雖成功于前終貽慼於後未若定儲君
之計從赤松而游遠害全身垂名于萬世者不為優哉
省試四科取士何先論(太平興國八年)
昔仲尼以周道下衰儒風不競痛九疇之攸斁疾四維之
不張位屈陪臣制作之功昌著地無尺土帝皇之業何施
祖述堯舜之心憲章文武之道歴聘者七十國授教者三
千徒于是設以四科垂之萬世以為立身者莫若德故德
行以首之則顔閔冉仲其人也表德者莫若言故言語次
之則宰我子貢其人也化民者莫若政故政事又次之則
冉有季路其人也經緯者莫若文故文學又次之則子游
子夏其人也用能作萬古法為百王師使後之君天下者
凡欲取士必先考德是以古者立鄕里之選采廉譲之名
登于三庭貢之天府者斯之謂也設若以言語取士則不
過善應對專議論及其失也則捷給縱横辯說之流進矣
以政事敢士則不過守循良明法度及其失也則苛刻聚
歛刀筆之徒用矣以文學取士則不過通古今明紀述及
其失也則浮華巧豔謟諛之辭作矣是知修其德立其行
者則言語政事文學可以兼而有也何以明之且先師曰
吾與回言終日其心如愚蓋夫人不言言必有中則回之
言語可知也又曰不遷怒不貳過其殆庶幾乎則使回從政
又可知也又曰聞一以知十好學不倦拳拳服膺則回之
文學亦可知也由此觀之德行之于人猶車之有輪舟之
有擑不可斯湏而離也是以善取士者必能使師表一人
冨夀百姓其為言也垂于後其為政也利于時其為文也
歸于理不離堅合異以侈其言不亂常變古以施其政不尋
章摘句或騁其文赫乎功名與天地共盡則德行之效不
亦章章乎方今酌古典行帝道執取士之柄致得人之昌
文物聲明與古爭轡在乎厚德行而薄言語卑政事而賤
文辭非經邦論道獻可替否者其言不取則言語得其士
矣非化人利俗致君壽民者其政不用則政事得其士矣
非經天緯地通古逹變者其文不貴則文學得其士矣然
後四科之名總而歸乎德使天下三尺童子知吾君好德
之心則取士之道其在兹乎
五福先後論
箕子陳五福以冨壽爲先好德在康寧之下將以教人而
垂世盍以德爲首乎且稱洪範者世之模範也傳爲格言
貽我後代得誕其說乎夫貧冨夭壽人之定數天之常道
盡人不能易之唯德可以好而修矣設以德冠五福之先
獨慮後之人不務德而貪乎夀冨矣况列之于下邪秦皇
漢武惑神仙之事慕龜鶴之年架横海之梁築望仙之觀
服食鍊氣棄國亾民以求于壽也雖得其夀可爲福邪商
辛夏桀積鉅橋之粟聚鹿臺之財行厚歛之風取多藏之
禍杜絶道德藴蓄貨財以求于富也雖得其冨又可爲冨
邪原憲黔娄心抱聖人之道而身病矣肯以康寕爲福哉
龍逄比干力諫亂主之朝而身死矣又肯以考終爲福哉
且夫國有德則昌失則亡人有德則立失則喪爲國者爲
人者可不務乎是知老而不死爲賊淫人之冨爲殃聞道
而不學謂之大病見危而不死謂之偷生此四者又何福
之云乎伯陽曰冨貴於我如浮雲季氏冨於周公彭祖壽
于顔回亦不足取也由此而言德爲先矣苟先乎德則使
人舉目動趾蔑不資乎好德而壽冨康寕考終列之于後
可矣
漢武帝用宦者典尚書議
武帝以遊宴後庭公卿不得入改用宦者典尚書之官起
于秦代漢因置之自高祖已來並用士人矣所以出納詔
命通掌圖書擬玄象則謂之文昌考上古則謂之司會專
席而㘴華省以居服進賢之冠納言之幘拜則為之册命
薨則為之發哀居三獨座之尊當二千石之貴苟非明故
事識舊典者得非尸禄而曠位乎武帝以遊宴之樂任閹
竪之徒于是乎失正名矣書曰任官惟賢材左右惟其人
傳曰器與名不可以假人且官得其人民受其賜非其人
民罹其苦為國者可不慎乎況夫國之有尚書猶天之有
北斗李固謂之喉舌韋彪比以樞機可以不慎遷其人乎
且官者四星在帝座之側聖人法天而置之爾所以于宫
掖之間備閽守之用持觴進膳而已今使之總領五曹挈
提百揆專臺閣之任同冡宰之司不亦難矣哉亦猶授豹
舄于跣夷遺龍章于祼禳也歴觀往古有國之君親比于
宦人者鮮不亂於邦家矣嗚呼黑貂絳服天閣禮闈漢之
重秩也為宦者有之可痛惜爾遂使姦倖求進摩肩于朝
廷忠直偷安遁迹于林藪夫如是則百工三事能無亂轍
者乎且恐後之有國者迹為故事因議以明之
烏先生傳
先生名光字耀卿蜀𧖟叢之裔也徙家于亳叢之子堅而
有勇神農特參理機務著經緯之略故子孫緒于後世紛
散天下不一其族有朱紫丹青緇黃儒素者競出于世故
墨翟子見而悲之曰叢夲純素何子孫染易之若是邪惟
先生立性疎閑抱黃白之事與&KR0238;園吏有膠固之分由是
名光始隠于隂山洞不接時事會人皇氏患衣冠禮容未
中于度詔賢者議之先生與内戚滕虛中禇浩然葉静光
同日召見上深嘉歎命首冠焉釋褐拜烏臺御史因賜烏
氏且命將作大匠治先生之德故尉遲堅鮮卑略等寔左
右之由是角立于時每朝會燕享親賓聘接未始不以先
生爲首或風雨暴至則賜碧油牟蓋以出夜則處上寢室
中伸足自若上命以衣覆之其爱重如此上嘗謂人曰先
生有高尚之德天下黔首孰不願頂戴之易所謂首出庶
物者先生有之矣微先生吾其被髮左袵矣先生爲性至
孝每聞人有喪則手足垂堕若不自支詩曰凡民有喪匍
匐救之者先生之謂乎先生事上旣久老將求退累上䟽
乞骸骨且恐妨後來賢路上未之許尋以直烈見疎遂然
其請先生乃退居壁州挂冠深隠虛心自樂遂終焉世謂
先生以尸解矣先生無子以族弟慕容生爲嗣贊曰先生
始而隠者求其志也中而仕者行其道也終而退者遠其
害也伯陽曰功成名遂身退天之道也先生有矣夫
瘖髠傳
瘖髠者不知何許人也但見手盂頂笠丐食于九衢中而
復晦其言故法號俗氏皆莫得而聞也夫天府之大蘭若
累百髠之丐者有馨爐鳴螺掌牌肩像以動衆者有墄階
瓴廡丹榱朱桶以為題者有飯僧供佛金容碧貌以為目
者芒張絲棼千萬其說率欲蠧人而利已也是髠獨默焉
無辭止求一錢之惠一飯之費不言利福吁可異哉或謂
是髠不語而持行者随而禮之或謂果瘖而真病者憫而
施之或謂善言而為詐者從而謗之髠且不易世未知其
持行邪果瘖邪為詐邪太原生曰瘖之時義大矣哉且髠
果持行乃髠中之矯世者禮之宜矣果病瘖亦髠中之無
告者哀之又宜矣果為詐一錢一食之費無大過矣與夫
崇冠高車揚揚君門覩國非政失則詐瘖而不語者得不
為斯髠之罪人乎
休糧道士傳
人有服古之儒服者衆目之曰道士其人又從而稱之復
能不食累月一裘穿結數十年矣隆冬之日無寒色鼻氣
如虹面光如童雖披裘擁爐而酣酒者神色未如也姓氏
鄕里人莫得而知焉或師之以求却粒之術則曰非子之
所宜學也非吾之所樂也蓋不得已焉衣食為民天何可
休也但有用於時則可食矣是以君子運其智有功德及
于人也然後食之小人運其力有利益及于世也然後食
之吾旣不仕則無功德矣又不為農工商賈則無利益矣
苟竊其食則人之蠧矣吾是以弗食故曰非吾之所樂也
蓋不得已焉今子士大夫也有聖賢之道布在方册可學
之以求仕乎苟遭時得君則天下之人受子之賜也雖千
鐘萬錢不為媿爾沒世之後又血食焉何粒之却邪若反
是道而求仕苟利乎親族妻子亦人之大蠧也不如捨名
位而獨善其身則吾之術可授也子其擇之或聞之曰隱
者也故作傳以示于後
王黃州小畜外集卷第九
