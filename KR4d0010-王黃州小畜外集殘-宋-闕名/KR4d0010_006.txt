王黃刑小畜外集卷第十二
代擬(制詞附)
擬裴寂禱華山文
擬封田千秋爲冨民侯制
擬追封建成元吉爲巢王息王制
擬拜屈突通爲兵部尚書制
擬貶蕭瑀出家詔
擬陳王判開封府制
擬封淮海國王可漢南國王册文
擬罷蘇州貢橘詔
擬復給𥙷門拾遺諫紙詔
擬賜天下雍熙三年曆日詔
擬批荅高麗國賀正表
擬除開封縣令可鄭州刺史制
擬王扶大理評事忠武軍節度掌書記制(授)
條制三司不得將可斷公事聞奏勑
擬裴寂禱華山文
伊太華之峻極故明神之攸宅尸上帝之賞罰主下民之
休戚俾福仁以禍淫類設官而分職在乎區别賢愚較量
淑慝苟道豐而德茂神宜隂助或行乖而義忒神乃幽責
善者所以鐘其祉悪者所以加其殛故載彼祀典饗乎血
食視三公之秩永播鴻名列五嶽之中亮無慙德是以國
得而祭之人得而禱斯既肸蠁之不昧豈聦明之我欺嗟
余生之在世苦命薄而數竒倮蟲三百兮賦余以至靈之
性風搏九萬兮誘余以上擊之期故戴仁以抱義亦閱禮
而敦詩冀代耕以干禄嘗筮仕乎神龜君將致於堯舜道
夲師乎孔姬何官游之不調沉下寮而流離負王佐之器
處徒勞之資彼鳴鍾以列鼎余反接乎晨炊彼紆朱以拖
紫余獨被乎荷衣彼華軒以繡轂兮余泣路以連洏彼雕
墻以峻宇兮余衡門以栖遲歎窮通以未决亦進退而自
疑是敢敷壮志謁嚴祠方窮困之至此庶富貴之可知幸
示得喪形于夢思余若位極人臣業展經綸黜陟乎百執
啓沃乎一人印懸十以照日堤築沙而絶塵禄千鍾之永
保食萬錢而具陳褒揚信史之中勲庸不朽圖畫凌煙之
上德業彌新余則三黜而無愠五就以求伸俟風雲之胥
會期魚水以相親必也行乎道澤乎民不獨苟其位榮其
身使乎霸道升帝澆風返淳有域皆夀無臺不春雖伊傳
兮呂尚可繼踵而比隣余或命本貧寠材非相輔或沉在
執戟或老于郎署食簞笥兮飲一瓢塵飛甑兮魚游釡履
穿東郭以自嘆貂弊洛陽而誰顧詠錢嚢之什唯日怨咨
哭窮途之淚莫皇攸處余則考肥遁之爻結方外之侣和
招隠以裁詩賡歸田而作賦必能守躁君静靈府匪謂釣
虛名沽浪譽然後寂爾叩虛浩然飬素各處霞棲呼風飲
露雖穎許與箕巢可駕肩而接武余志若是神心則郍苟
無言而冥昧俾沒世以蹉跎人安用三峰秀出千仞高摩
但凝嵐而杳靄徒疊石以嵯峨幸靈貺之一告决榮枯而
靡它
擬封田千秋為冨民侯制
門下榖者人之司命也地者榖之所生也積其榖則國用
備耕其地則人食足是故朝有八政貨食為先世修六府
土榖在列聖人云足食足兵民信之矣又謂旣冨而教可
不務乎故命爾為冨民侯冨民之道在乎勸農勸農之方
莫先力穡朕自躬臨萬方手拓四海征伐未息費用日滋
雖云五口之家不暇三人之役疆埸徒廣田疇半荒由是
姦民生于不足不足生于不農競世利於錙銖並家人如
鳥獸務農者蓋鮮游食者良多膠㵕刀圭糠粃耒耜是使
貧者無立錐之地冨者有過制之田朕甚痛之卿所覩矣
昔尭湯水旱而國無損瘠者何哉以其蓄積多而備先具
也今國家民之衆地之廣豈譲于尭湯之世乎况無水旱
之災反見囷倉之弊蓋地有遺利人無餘力膏腴之土不
盡墾山澤之利未盡歸是知背夲趨末離邦去里者不可
勝紀非彼萬民之罪也乃予一人之咎也朕欲化此隋民
革之前弊唯爾戮力為予疚心雖有玄珠虹玉勿謂之寶
朕之寶者嘉榖也雖有紫芝朱草勿謂之瑞朕之瑞者豊
年也一夫不耕一婦不織惟爾之責三時不害九榖斯豊
惟爾之功無使后稷播時獨美于前代也往欽哉
擬追封建成元吉為巢王息王制
門下姬周聖人有管蔡二叔之伐炎漢明主有吴越七國
之征㐲大義以滅親棄小節而不守然而尺布斗粟古者
所以興譏同氣連枝人情之所不忍頃念宗祧之重致忘
手足之情雖契鴟鴞之詩終慙&KR1799;鴒之什良深哀悼特議
追封唯爾幽靈聽予徽冊故皇太子建成地居家嫡早膺
壓紉之符故皇子元吉貴屬宗枝幼列維城之寵頃以同
闚大寶共忌眇射蓋陂師傅之非賢䧟予兄弟於不道湏
為社稷之計難存骨肉之恩上依七廟之威下順三靈之
意事不獲已良用憮然况高祖皇帝以予征伐之勞早有
廢立之議予事存嫡長固避元良詎思禦侮之心飜起亂
常之釁蕭牆禍作難避䦧牆之譏中原時危豈顧在原之
義雖從民意實病朕心念韡韡之花已加翦伐思親親之
義空目傷豈可尚議汙宫仍除屬籍宜服日中之字用
安泉下之神建成可追封息王仍以趙王福爲汝嗣元吉
可追封巢王仍以曹王明爲汝嗣於戲周子之兄常聞無
惠鄭伯之弟亦見厚崩予上則有不悌之名下則有失教
之罪顧兹醜惡一至于斯言服犬牙齊膺馳紉庶捭分茅
之貴再招遊岱之魂魂而有知享我休命
擬拜屈突通爲兵部尚書制
非英賢不能輔真主非昏亂無以見忠臣是以箕子去商
叙九疇而德茂淮隂歸漢厠三傑以功高但節義之不虧
亦敗亡而何累具官屈突通問代英氣前朝重臣清望藹
乎當時軍功推於輿議頃自隋皇失馭黔首罹災率土之
人籲天求主大寶不可虚其位聖人所以應乎乾朕首舉
義師力平多壘事非樂戰義觧倒懸每降一伏莽之徒獲
一揭竿之士未嘗不加之真命示以仁恩遂致平定京師
易于拾芥掃除暴亂疾若走丸汝獨向隅自持堅璧不可
域中之大固已知歸城下之&KR0576;終為深耻以至隻輪匹馬
兵盡矢窮流涕謝於君親束手歸于俘虜所謂嚴霜已降
寒松于是益貞疾風聿來勁草以之不屈朕方行𢡟賞貴
在得人孰云亡國之大夫乃為徇義之君子宜加好爵用
勸為臣况復司會化經文昌政本李固北于斗極韋彪謂
之樞機斯位之難非人則闕加以地崇天閣㩲總兵曹納
言之幘斯榮進賢之冠是假我之所重汝則當仁於戲君
敗而身亾者士之小節也前王而後霸者人之遠圖也所
以夷吾不死于子紏卒成九合之功陳平雖叛於項王終
畫六竒之策姑能事朕如彼隋朝則去就之理克全冨貴
之禄長守欽哉莅位無替前勞
擬貶蕭瑀出家詔
朕聞為臣之道主愎諫則去之為國之道臣要君則刑之
朕早舉義師克成王業富有四海亭毒兆民每得端士正
人必推心以委用每聞昌言直氣必伏膺以聽從固無愎
諫之名飜有要君之報旣干無上是謂不忠國有彛章罪
難私赦事不得已舉而行之具官蕭渪梁室皇宗隋朝内
戚昔在草昧之際來赴風雲之期國家方在釣賢尋知好
爵以至位崇師保權執樞衡勲庸未多寵遇斯極近者言
朕大臣朋黨未見是非謂予小子昏蒙輙輕去就許國之
心何在出家之奏屢聞若云遠害全身予且夲非於虐主
若云功成名遂爾亦未及於前賢且佛教出自胡方幻惑
中土耗蠧我黔首雜亂我皇風豈可輕去君親不惜膚髮
旣失股肱之體難居廊廟之崇降從符竹之資責以苾芻
之請可貶商州刺史仍降其封邑於戲朕失任賢之道昧
則哲之明遂令宰執之中互生猜忌以致君臣之際有是
暌離雖正刑章良多愧耻勉思省已以卜自新
擬陳王判開封府制(雍熙三年在長洲)
門下我國家以天下為公居域中之大京邑翼翼求尹正
以惟艱子孫振振擇親賢而是用其有祥標甲觀望峻維
城素推宗室之賢宜殿王畿之重示無私於名器俾作翰
於家邦元龜之兆叶從丹鳳之書乃降皇子具官陳王慶
鍾七廟秀禀五行温良夲自於天資禮讓詎因於時習前
星有爛拱辰極以彌光玉葉騰芳挺夲枝而可輔爰自臨
軒降制出閤就藩崇高䟽一字之封慎重出五王之右西
園清夜曾無飛蓋之遊北闕詰朝常展問安之禮動靜叶
國家之慶周旋盡臣子之規將永輔於皇基宜更親於民
政乃睠浩欀之地是為踐歴之階爾其按千里之提封觀
萬夫之政事肅清畿甸考覈吏官撫育我黎民宣布我德
化䘏惸獨以惠戢豪右以威武觀器能以副毗倚又念隋
朝而下唐氏以選京内史别任它官親王牧不知釐務今
兹兼領允謂試難勉樹厥功無曠重位於戲居億兆之上
豈獨子而獨親生帝王之家在惟忠而惟孝勵爾事君之節
體余知子之心欽哉勖哉勿替休命可依前特進檢校太
傅兼侍中行開封府尹陳王
擬封淮海國王可漢南國王册文
維年月日朔皇帝若曰惟王者奉承天休惟諸侯夾輔王
室世功世德旣耀大邦懋賞懋官爰遵彛典考師錫以有
謂降徽章而弗私矧乃祖有功于唐啓國在越徧享九錫
專征五侯檮杌美于齊桓緇衣歌其鄭武勲庸鏤于鐘鼎
茅土延于子孫于今百年咸有一德洎我太祖應運而
啓勤王有聞修九貢之罔虧奉百役而無怠赴盟津之會
平金陵之城策勲清廟有累等焉逮朕承桃固求入覲獻
圖籍以請吏趨象魏而觀法義動君父事光國家予嘉乃
純誠錫之異數命元帥以開府冊真王而啓國爵命車服
咸極等威君臣之節彌光授受之間無愧汝惟克荷先烈
不伐厥功朝請之容有章獻納之言無隠扈并分之問罪
從河朔之省方周旋有儀勤瘁至此今朕祗見上帝禮成
圓丘慶賞方行勲賢斯在是宜遷淮海之舊懷啓㐮沔之
新封跨廣漢以為池奄諸姬而有國朝宗之水用鑒汝之
一心墮淚之碑將紀汝之喜政勉大祖德無忽天休可遣
使某册拜汝為漢南國王於戲漢限非劉何長策也唐分
疎屬蓋少恩也朕惟推於公汝無忝於祖先庶使峴山
為礪漢江為帶屏翰邦國永孚于休往欽哉
擬給𥙷闕拾遺諫紙詔
勑朕奄有四海諫臣七人旣罔伏於嘉言實樂聞於己過
言之無罪思得其人爰念𥙷闕拾遺職在諷諭舊給誎紙
備于奏章近世已來故事多闕旣乖激勸漸至因循將昭
不諱之風爰舉未行之典起今後應𥙷闕拾遺宜令有司
月給諫紙二百張以備章䟽其奉使外方兼攝他職者亦
如之庶使集嚢之事復興曳履之聲相繼伏青蒲而瀝懇
于有光飲白獸以陳辭致予無過凡在諫署申朕意焉
擬罷蘇州貢橘詔
書云厥苞橘柚錫貢明不常也眷彼遐方實生珍果薦廟
之外朕何用焉雖任土之得宜亦勞人之是歎況又涉江
湖之險阻役丹楫之往來置候供湏耗吾廪實隄防推輓
動我編民忍將口腹之資重困黔黎之力所宜停寝用減
煩勞起今後夲州所貢洞庭柑橘候見勑旨即得供進不
得脩爲常貢惟爾長吏當體朕懷
擬賜天下雍熙三年新曆詔
勑王者欽歴象於昊天授人時於率土七政協璿璣之度
四時騰玉燭之光爰舉舊章乃頒新曆誕昭正朔廣被華
夷庶令守土之臣共樂同文之化可賜爾雍熙三年新曆
日一卷想宜知悉
擬批荅高麗國賀正表
勑高麗國王某歲舉梯航世遵正朔言祝南山之夀遠浮
東海之波朝元恨阻於雞林方物仍陳於象闕永言臣節
嘉歎良多所賀知
擬除開封縣令可鄭州刺史
勑刺史縣令古之諸侯共治親民因不輕授以爾具官某
宰予赤縣綽有政聲宜旌墨綬之賢用布褰惟之化甸服
之重厥惟圃田雖曰百城亦猶三輔頒條按部爾其勖哉
可依前件
授王扶大理評事忠武軍節度掌書記制
勑將仕郎守大名府清平縣主簿王扶古人云知人實難
而受知不易也爾以文學策名以廉平佐邑而忠武軍節
度使潘美謂爾有折衝樽爼之略縱横書檄之才爰一奏
章命爲記室且拜廷評之秩俾增戎幕之榮彼知人而不
疑爾受知而何報勉思婉畫勿忝初筵
條制三司不得將可斷公事聞奏勑
勑朝廷設官分職各有所司委任責成皆宜集事至於帳
籍錯誤行遣稽遅顯有刑名並可斷决自非公然作弊豈
合輙便上言近日臣僚殊乖職分至於瑣細無不奏陳匪
惟煩黷朕聽兼亦紊亂官守曾非舉職但欲邀功宜行條
制之文用絶僣差之路
王黃州小畜外集卷第十二
