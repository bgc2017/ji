濟南集卷四宋李廌撰
五言律詩
方竹杖和功遠
性稟方外正人憐節瘦輕持擕防水潦殺活奈山精直
以中圓稱名因義類清若將靈壽比未可賤書生
同張公碩梅耕道訪董畸老郊居
白水弄青秧晨煙著柳行羈懷正飄泊陂路轉微茫蘋
際鷺鷗下塍邊菱荇香相從尋勝事蕭颯興何長
㶏水官橋路將軍甲第新綠沉閒結鏽棐几淨無塵下
榻喜賓至問田憐我貧相逢便傾倒晩歲定情親
靑雲兩高士肯伴老夫游方駕相追逐通宵復獻醻詩
書嗟失計農圃話良謀日後耦耕伴懸知總白頭
秋菊
春花富紅紫黃菊與秋宜風勁幽香怯露晞寒豔滋孤
標雖獨步呈秀此何遲欲待羣芳歇專榮占一時
秋郊
郊原千里望好是暮秋時欲盡登臨興惟應杖屨宜鶚
鵰方得意燕雀彼焉知黃犬蒼鷹去誰家年少兒
出城
岸走舟安穏逍遥若步虛晴烟迷白鷺春水見浮魚桑
樹連坡種人家夾水居年豐村舍好稚子學詩書
秋山
山色帶晴雲雲山遠莫分寒林迥蕭散秀氣自氤氲定
有丘園士彼同麋鹿羣弓旌訪巖谷誰為上方聞
寂歴古關道二首
寂歴古關道早秋生曉寒空濛朝雨細憔悴客衣單事
逐煙鴻遠情隨雪鬢閒蕭蕭倦游意天際路漫漫
寂歴古關道曉煙寒未分愁情滿秋草歸思隔黃雲客
路自多感宿酲猶帶醺蕭蕭倦游意况乃久離羣
秋鶯詩
秋日生春意林間聞曉鶯奈何時序晚不及候蟲鳴摇
落無多感芳菲會滿城好音宜自默反舌可無聲
秋扇和之道
過時悲既往適用復相先世事蓂生隕人情月晦圓寒
凉非爾適衰歇豈余捐歲事待秋歛農夫期有年
續題郭功甫詩卷
詩道今蕭索騷人古困窮夜寒金殿冷秋静蜀關空廐
隸縻宛馬壇巫誄守宫採珠探水府絲黍慎蛟龍
戲贈史次仲
世俗匪吾謀嘉篇常見投舊交皆炫曜夫子獨淹留禮
樂尚虚器衣冠何自囚秪應凉冷後蕭颯更清秋
秋曉
秋色已飄零凄凄曉更清蕪城宿殘靄雲日遞微明瓦
冷寒霜色庭空槁葉聲悲歡更盈耳簫鼓和鐃鉦
青泥雪中和德麟韻
君笑吾癡絶吾知自不癡遠游陪勝士歸槖有新詩笑
覺山途近寒因酒力遲相從畏嘲謔别後復懷思
秋蝶
粉蝶爾何知秋深尚戲飛憐渠迷節物猶若弄春暉露
葉今非昔霜叢疇可依籬邊菊無幾薄命寄餘菲
宿路北
晩日明青嶂春風送馬蹄數朝秦嶺北今夜洛陽西禁
水綠波滿蕪城碧草齊客心歸更速解轡恨棲雞
分題得古香爐(分韻得遲字)
質為浮休棄形惟好古宜埏陶異甓礫香火近神祗冷
暖非恒德興衰彼一時舍茲何所適爾意勿遲遲
和次仲硯詩
聞道端溪好疑應為土風彼人非博識此語未為公野
客雖云美才華恐未同濡毫滋墨外文渙亦徒空
秋溪
秋溪已澄徹山色貯溪中雲度前洲白霞生别嶠紅波
瀾寒自鑑魚鴈共遊空棄置功名念羊裘作釣翁
釣臺
釣國固有術直鈎寧漫勞吾常鄙龍伯豈復羡琴高濯
足風波地遊心虎豹韜誰云無是子天下自囂囂
此地有天險雙臺千仞岡眼寬知世窄望極使神傷慘
澹諸峯立縈紆一水長振衣懷古罷新句入斜陽
秋風
萬籟靜中起扶摇風怒號半天鳴劍戟平地卷波濤鷁
退宋都疾鵬摶溟海高賀蘭吹不盡何用戰蓬蒿(陸龜蒙有)
(戰秋詞)
范蜀公挽詩(十章)
蚤歲青雲近英聲四海馳能懷天下寶獨讓月中枝既
已登龍坂咸觀入鳳池如何老清禁偃蹇卧明時(公禮部第)
(一不效前人廷試乞超等)
仁人宜有勇無欲故能剛凜凜回天力危危極諫章一
言扶日御萬古正乾綱首犯龍鱗意淵衷亮未忘(首乞立嗣)
慶寧雖首議濮廟一何公君子初無黨賢臣惟盡忠死
生全大節社稷倚元功疾彼梁丘子依違秪尚同(公力爭濮)
(廟)
荆舒昔未懲抗疏誓身爭衞鞅雖難屈桑羊屢請烹危
言知不用脱屣謝浮榮豈戀三台近全無萬世清
直氣犯荆舒承明下玉除禁林餘諫藁蜀道擁安車自
謂三宜去吾知衆莫如誰為忠義傳事事舉堪書(王荆公自)
(為制落公致事)
嗣皇思故老趣詔侍筵經駟馬空頻駕高鴻本自冥蒼
生雖絶望盛德愈流馨出處俱全節輝光並日星(元祐天子)
(起公侍讀不起)
關雎久盈耳魏闕亦游心不廢江湖樂親調鐘磬音九
重初擊拊千代正哇淫器在人忘矣哀哉淚滿襟(公奉詔脩)
(新樂)
重望晉随會清明越大夫忘身安社稷寄傲老江湖黼
冕固已遠黃金猶可模旌賢宜異數願上孝宣圖
八十雖云壽吾嗟未及期方之昔衞武猶不至期頥幸
處仁人里叨膺國士知空餘戀軒想况復九原悲
衆樂西南圃從公數共游清無馬融帳榮預李膺舟河
漢德星隕山川英氣收孤生築場意索寞向新丘
光禄朱卿挽詞(十首)
自信仁由已深知道滿門才華輝曰域嘉譽達天閽坦
腹方趨進亨衢迓駿奔欲令唐晉後不獨美姚温
要路多知已期公集有庸行趨青𤨏闥榮拜紫泥封帝
室常虚席侯邦久卧龍空餘遺愛頌安得鏤斯鏞
省寺官聯貴曾升社稷臣雙瞻觀日月接跡望星辰錫
爵雖開國封侯未富民天扉如可到直擬問通津
南國舊書生今誰老更榮朱轓頻補郡白首到名卿牧
守惟司命官曹任老成道孚姑已矣何患不聲名
疇昔始龍館能聲到海隅兆民方菜色境政獨蒲盧尚
賴德彌邵安知今也無猶聞江左郡荒政徯來蘇
七十古云稀公忠况未衰言常思悟主老更惜明時雪
髮丹心被君恩寶劔知如何天不憗直道竟何施
樂圃林泉好藤蘿蔭古臺仰攀高節處豫約掛冠來凉
月空堂影新霜百草荄凄清行樂地履跡滿蒼苔
滄海夢悠悠關河壮氣收魂歸傷委蜕壑迥失虚舟月
暗菰蒲夜山空木葉秋可堪頻悵望松梓繄新丘
五十雖非壽休嗟不憗遺賞延姑可待子貴竟何遲異
鵲驚蟬蜕凄風落木芝乘驄千里客歌罷不勝悲
蚤悟多金累惟修儉與仁考終雖㒺愧直道未容伸地
想流謙德天惟賚善人昭昭錫繁祉餘慶在振振
賀蘭先生詩同陳恬叔易和節度使王漢忠韻
陿隘區中世殷勤招隠篇應居小有洞幾見大椿年菴
廢雲埋谷琴亡聲在泉至言曾悟主持此合昇天(菴臺在嵩)
(山承天觀鳴琴泉上)
顔魯公祠堂詩
朅來游汝海初識魯公真盛德宜蒙祀英姿儼若神典
刑雖異代勛績在蒸民憶昔艱難際生逢歷數屯羯胡
來薊漠戎馬度咸秦河朔皆朝虜平原獨挺身蠟書通
帝所羽檄論邦鄰許國心無二孤軍氣復振弟兄同義
烈生死劇酸辛巳怪酬庸薄那聞左降頻江湖銷歲月
省闥牾經綸相國心多忌軍容憤復伸同朝緣妬媢㗖
賊俾邅迍輒墮姦邪計剛期跋扈馴咥凶令履尾納諫
為嬰鱗假手雖云智擠賢太不仁茹氊蘇武餒决眥藺
生嗔誤問長安使寧為叛將賓一時全大節千古仰清
塵緬想神如在推遷跡已陳謀謨存汗簡字畫徧蒼珉論
世吾求友之人德可親詎云黃壌隔猶勝白頭新端欲
希忠義常期齒搢紳今雖逢聖旦止願作良臣惟冀尊
王室寧思秉國鈞儻令冠獬廌猶可畫麒麟古寺今如
昔泉扄夜不晨何人同李翰紀事比張巡感慨瞻遺像
&KR1008;然淚滿巾
程高承議赴䕫路轉運判官求詩
聖主躬仁政羣方布詔條洪恩温海嶠嘉頌滿芻蕘聚
斂除姦吏依違屏具僚鈞衡無碩鼠城社絶餘妖皇化
思無外王心遠欲昭咨詢黃閣老選命紫宸朝丹禁傳
天詔飛星下使軺書旌分蜀道攬轡步煙霄急峽瞿塘
險孤城白帝遥巴山連浪遠漢節拂雲飄按部清時好
觀風樂事饒詩成思老杜鬼哭想殘蕭巳佩黃金印當
簪七葉貂不應淹僻陋從此上扶摇
上翰林眉山先生蘇公
佑聖生賢佐天心在撫民昌期膺治運穀旦降元臣四
序功成晩三台耀拱辰嚴凝氣剛勁謇諤性忠純凛凛
風霜操優優雨露仁高才暎今古妙學洞天人黼黻文
華國淵源德潤身四朝師令望百辟仰清塵射策明三
道觀光耀九賓咸知帝賚說復誦嶽生申視草金鑾殿
登庸鳳詔春䕫龍名不隕魯衞政相因交蔭槐隂茂聯
華棣萼親廟堂熙帝載衮繡並天倫政柄勞無憚侯邦
逸久均偃藩心固樂調鼎味宜新上宰虛黃閣除書下
紫宸百神懷景福萬化入鴻鈞隂德施黎庶休功格昊
旻自當侔帶礪詎止約松椿賤士睎高躅趨風愧下陳
願言千萬壽獻頌敢辭頻
小蘇先生九三丈自司諫拜起居郎權中書舍
人廌作詩以賀
孝治依文母皇圖錫聖王虚心思啟沃妙選盡忠良近
侍崇儒術先生被寵光周邦柱下史魏闕紫微郎禁殿
聯常棣天池浴鳳凰揮毫青瑣闥簪筆御爐香德鎮千
鈞重文輝萬丈長昌時逢式穀吾道喜彌彰視草嚴宸
暮論思子夜央槐邊星轉角花底鷺分行豈但居華省
行聞上玉堂終期衮衣拜慰此士夫望
贈錢之道子武昆仲
青冥聯翼鵠志節傲雲機凶變家多難年荒歲愈飢運
乖生事拙貧病壯心違蚤歲憂虞少今春弟妹歸氣悲
縻駱馬心感動摇徽(徽旌識也)命矣無傷已時哉歎式微自
從中夏瘦半减去年肥氣槩摩天鷙文華耀日翬飲川
容鼴鼠障日讓犁犩南畝時躬稼虚堂晝掩扉有秋緣
力穡高節本知幾路入東城遠人行北道稀樹頭雲藹
藹草際蝶馡馡古岸連樊圃秋城秀蕨薇斷洪流滓濘
獨木過欹巍䆉稏香紛馥菰蒲綠暎圍訪君非旦旦相
見亦依依為問奚為樂言他復謂譩孝思誠辟色傃隠
始深譏不見前賢者何嘗慮世非浩歌行拾蕙雩詠浴
于沂儼雅誠詩社凄凉近釣磯夜階鳴蟋蟀秋砌響蛜
蝛竹塢留殘月林虹帶落暉龜翻朝露葉魚動落蓮衣
詩句時評品曹劉幸發揮鮫人龍頷寶海客蚌胎璣子
意將全美余心久所睎衆人皆捲舌高論獨其頎掩月
蟾蜍泣飛霜蕙草葳鯨魚翻海濁水碧帶魚飛正可夷
崧岱公何愧隠扉剛明文豹節升降二龍旂月滿星藏
彩霞升燎有輝愁魔攻肺腑危坐復歔欷
七言律詩
和楊元忠主簿觀魚
輕瀾沔滿帶維舟新雨羣魚藻際浮既亦非知梁上樂
敢嗟彼有釡中憂漢江水濁斑衣獺楚岸烟深雪色鷗
未作金鼇莫驚惕月澄清海漫如鈎
過昆陽城
昆陽城下黍苗稀寂歴荒墟隠翠微遠想龍蛇方鬭野
解驅虎豹使成圍烏知將擁河流斷定喜能令屋瓦飛
白水真人今物化舂陵惟有荷鋤歸
和錢之道遊虎丘二首
輕雲細雨放花時才過清明已夾衣拚得酒時教盡醉
可題詩處莫空歸丁寧鶯語機關巧輕薄楊花氣力微
閶闔晚來行客盡稚烏相趁入城飛
石頭槎牙占官道松樹老怪枿斷雲驪龍睡隠潭水黑
雨積糞壤生朝菌山光繚繞林樸&KR0554;野氣空闊雲氤氲
歸來月落天色莫水邊游女濺紅裙
商高宗陵廟詩
築巖胥靡繼甘盤此道寥寥不復存古廟秋風塵黯黯
故陵烟樹月昏昏君臣難遇真千載岸谷誰知舊九原
魏尚端能似頗牧獨無新夢到天閽
厄臺
今古俱無忌憚情厄臺猶敢尚為名裔孫不復重瞳聖
俗目俱同瞽叟盲(陳舜之後)見愠仲由空骯&KR1507;膾肝盗跖尚
彭亨聖人道大故難用誰聽弦歌兕虎聲
宿大賈村僧寮
行過横煙杳靄中低低苑舍繞蒿蓬譍門見客僧如鹿
席地圍爐火自紅隙壁射床千里月破窗吟紙一川風
僕夫密勸休安枕聞道穿窬是主翁
哀都官王申
壠上弓旌降鶴書戔戔璧帛賁鄉閭漢宫入奏賢臣頌
蜀道榮觀駟馬車誰謂諸侯老賓客歸來華髮伴樵漁
泮宫陳迹神游否絳帳門生多石渠
大雨中遊嶽寺
忽見微雲别嶠生急緣危磴下峥嶸勢傾海岱千巖黑
力卷江湖萬葉聲碧瓦依稀人暗喜急溪湍漲馬初驚
老僧宴坐朱門底應笑狂夫冒險行
鏡屏詩二首
曲玉回輝瑩可觀秋冰壁立動涵瀾每嗟許國酬身晚
忽覺餘光照膽寒暎座未容華表客整簪空慕鵕䴊冠
雲車一去橋山晚寶鎮于今下古壇
凝澄不動水淵槃風拂泉生或細瀾月影透簾朝日薄
龍輝繞匣夜光寒玄冥借魄知神物男子無聞已弱冠
照我精誠至麟閣緩随弓劔上仙壇
和二兄書事三首(諱遠字國器居蘇州時痞疾未平)
年少看書恥未多壯心今歲沛中歌帶江黃幟有蹻跖
舉國白頭無絳何為我忠謀能有幾匪人阿比敢言他
手攀荆葛藤蘿近敢把新凉取次過
逋逃内潰古云多楚塞羣雄尚感歌血饗彼猖神苟幸
廟謀非壯士誰何將軍威信當詢衆决勝神機豈謂他
試把香&KR0809;問少子淝川投策夜潛過
功名於我實何多祗為浮華未浩歌兩月病痁誠已甚
半頭白髮似無何詔惟選籲將從衆學貴師心在匪他
當世聞人知不少片言敢謂衆難過
和鄭十三東齋言事二首
為貧軒冕未忘情寧使棲遲抱六經安得神仙斷鯨劔
拂開雲翳露天青霧濃玄豹終朝隠冰薄猜狐抵夜聽
昏墊直疑皆飲鴆沉冥何苦辨清醒
春光故故惱人情新葺茆茨欲醉經積雨水衣龍頷滑
晩晴山翠佛螺青月邊柳色疎疎見風外梅花細細聽
半夜白雲生石枕潤珠蒸濕醉魂醒
答孔榘處度見贈
我似羈縻遐徼州君如霸府大諸侯如何鼎食素烹飪
乃謂溪毛堪薦羞駑馬但能追十駕鉛刀奚可斷千牛
鄙人粗亦知臧否敢誚東家故日丘
嵩頂六月芍藥初發
誰言天地一無私底事陽和到頂遲暑氣已交五六月
雲中初見兩三枝可憐下土炎蒸日却是青霄爛漫時
苐有榮心莫嗟晩物情先盛復先衰
和人寄寇昌朝韻
久料騰驤空冀北如何留滯困周南聞君載酒訪狂客
把酒為君當劇談上國分攜今已久丹砂未就我懷慙
六蜚駕馭須天馬吾恐驊騮備兩驂
楊十三虞卿在希顔上人房納凉余時在村舍
歸和諸公韻
土渴山焦獨在阿考槃孰與世相過皇皇夫子猶傷鳳
碌碌蒼生尚執柯頭白已驚為學晚(余十九歲頭近半白)日長贏
得讀書多北禪釋子應相笑樹癭多年變木鵝
暁行聞鶯
花梢未動雨中聽催徧園林百果成六月不知春色盡
五更來伴夏雞聲樹頭蕭瑟長風過馬上瞢騰短夢驚
勸汝無言歸舊谷先秋番次候蟲鳴
雨中游法王寺詩
雨脚如麻未肯收雨中還作法王游雲埋輦路煙初合
水濺松巖雪亂流心畏險途常恐失寒侵病骨已知秋
羣峯聳峭猶無畏為語山僧不用留
少林寺詩
禪老家風古少林道場遺跡蔽烟岑山遮石脚斜陽早
雲礙鐘聲出谷深隻履度關天杳杳九年面壁海沉沉
欲知苖裔能傳法栢樹猶明聖主心
習池詩
陳迹相推今古同池邊倚杖送歸鴻童山尚接千巖秀
穉樹猶傳萬壑風春意物情迷野興水光天影共青空
雍門有淚應承睫繞墓行吟弔習公(習郁死葬池上)
次韻劉厚之久隂未雨
欲作豐年幾日霖密雲委地結繁隂莫疑造物收功晚
自是陽和著意深且具黃雞傾白酒更求青李與來禽
掃除萬古窮通想付與南薰一弄琴
過閻氏橋亭
綠芰紅蕖照眼新池塘風軟起青蘋遠山碧映重林暮
委徑香傳别洞春五月獨為長道客滄浪自有濯纓人
誰知雅意在丘壑慚對箕嵩愧路塵
范蜀公得請再致仕蜀公作詩命某次韻
老戀林泉拒衮衣高山景行衆思齊久膺重任當先覺
獨以清風激衆迷越相家聲千載後商公舊隠白雲西
坐令貪懦趍忠厚寄語狂童勿芥雞
謝王生贈弓矢
將軍材氣舊無雙老矣猶思強挽強金廐願乘千里馬
玉關歸奉萬年觴受降城下沙場雪無定河邊木葉霜
贈我良弓借餘勇君應真勝楚人亡
和人九日詩
三徑就荒陶令宅兩峯高並杜翁情悲秋不奈黃花好
落帽誰憐白髮生遠岫薄雲收細雨晚林丹葉弄新晴
登臨俯仰寰區隘欲駕風輪更上征
表高氏石公之墓
黃金照地晉將軍劔履盈門萬石君獨以德名追遠裔
盡將富貴比浮雲璚田種藥期公壽夜壑移舟忽夢分
彷彿平生阻瞻覿一詩三嘆漫殷勤
再上閭丘通牧少卿
東邦濱海帝憂勞慎迪名卿禮意褒板簡拜旌前憲掾
雲駢驂馭舊仙曹庭柯露下回春色夜浦珠還息海濤
隂惠日隆天眷異蓬萊東去近金鰲
吕朝散挽詩二首(宗傑)
殊重平生邴曼容退身能勇自為雄盛衰付與枕中夢
福禄猶嗤塞上翁松菊漸荒三徑合鶴猿悞怨故山空
蒼苔滿地塵凝席惟有蕭蕭蕙帳風
金馬玉堂高步宜中年遂與水雲期太冲早擅三都賦
叔度難量萬頃陂夜壑蔵舟今孰在白駒過隙事堪悲
南園從此無行跡老檜高松知未知
送黃集虚赴任知州(并序)
故汝州刺史黃公辛余先君子之友也惡衆人之
曲邪而以正直自立非士氣之偷懦而以忠義自
任慨然與古人為徒而恥浮沉俯仰徇媚世習雖
□轗窮年動輒得咎而居貧守道愈困愈堅君子
韙之始三子皆布衣公將致政一歲之中皆登仕
籍君子以為為善之效果不終窮乃在其子孫也
吾友集虚公之仲子也志義闓爽其文行有公之
遺風今將之官桐廬故作是詩送之以寓意焉
桐廬古郡淛江東山色溪光藻鏡中後夜相思千里月
高懷為寄一襟風欲紆龜紐黃金印且學羊裘老釣翁
忠義傳家君勉勉清名不必問窮通
楊元忠和葉祕校臘茶詩相率偕賦
風駕已馳供御品霜郊未卷喊山旂七閩地産猶為寶
兩府官高故不遺須藉水簾泉勝乳也容雙井白過磁
(江南雙井用鄱陽白薄盞點鮮為上)東堂退食公宫晩金鼎新烹欲沁脾
宋英寶宣德自杞至邑將復東還見遺途中詩
次韻和之以見惜别
思君仍歲此相逢後夜夢魂無復東白紵淚痕何處恨
故園花信幾番風歸来可喜似新燕惜别預愁如去鴻
老矣柰何春半老悠悠萬事付杯中
又過陳叔易隠居相拉同遊超化寺詩
文範今亡見嗣卿潁川應聚異時星清風特為吾曹至
畏景寧憂日御停踏雪曾穿東郭履移文今忤北山靈
烹茶且酌南溪水第欠金山第二&KR0893;
再領玉局昔東坡在翰林作詩送戴蒙有玉局
他年第幾人之句後自嶺外歸遂領玉局予復
官亦得之坡今亡矣悵然有懷
東坡因地夙相親玉局終為繼戴人祿仕豈知承末軌
恩光又許襲前塵青蠅附驥元非援白玉無瑕晚更真
泉下有靈應首肯不随凡劣易緇磷
次韻東坡還自嶺南
憑陵歲月固難堪食蘗多來味却甘時雨纔聞徧中外
卧龍相繼起東南天邊鶴駕瞻仙袂雲裏詩牋帶海嵐
重見門生應不識雪髯霜鬢兩毿毿
谷隠寺書事詩
雲如戲我舒還卷雨似欺人去復來學道忘憂從老至
持杯得意使顔開驪駒喜飽嘶猶戀猘犬誇獰吠欲催
三日山中果何有賦詩滿得錦囊迴
某與鮮于綽元勛共約同習制科
趙括癡兒漫喜兵他年自料困長平將軍各有萬人敵
下士難先二子鳴盧駱楊王何足算江黃六蓼豈勞征
英雄少貶雖慙愧且徇區區月旦評
謁中嶽祠
嶽鎮中天司下土名山宫殿鎖雲扄固知正直作威福
豈徇往來惟醉醒封禪今無秦漢侈降生誰是甫申靈
何當弭節朝雙闕一曲鈞天夢帝庭
諸葛菜(并序)
蜀諸葛亮每行兵處必種此菜以志之邑中
元開州家有此種僕求之以作羹甚美作詩
求之
武侯戰地記他年戰後猶當似率然會向渭原驚仲達
尚應江磧感桓玄背山左澤甘如彼傍砌繞籬今可憐
莫問興亡進羹茹書生贏取腹便便
將至嵩山遠觀瀑布
晚晴紫翠溢平川三十六峰凝霽煙匹練依稀分秀嶺
玉虹摇曳舞危巔寒光定是連明漢清氣都疑貫九淵
可笑夜來風吹後亂溝斜澗亦涓涓
和人游嵩韻
嵩高峻極壓三川周視方輿見廣員絶頂固知天下小
泰山為占海隅偏白雲散盡千林月急雨收回萬壑烟
莫笑層巒高似岸舉頭一握是玄天
友人董耘饋長沙貓筍廌以享太史公太史公
輒作詩為貺因筍寓意且以為贈耳廌即和之
亦以寓自興之意且述前相知之情焉(案此詩從厲鴞)
(宋詩紀事補載)
節蔵泥滓氣凌空薦爼寧知肉味重未許韋編充簡策
已勝絲黍誑蛟龍短萌任逐霜刀重美榦須煩雪壤封
他日要令高士愛不應常共宰夫供
遊寶應寺(案此詩從厲鶚宋詩紀事補載)
雨後秋風入翠微我來仍值晚凉時山遮日脚斜陽早
雲礙鐘聲出谷遲故國空餘煙冉冉舊宫何在黍離離
興亡滿眼無人語獨倚欄干默自知
賀小蘇先生
柱史承恩正紫微玉皇優詔碧雲詞欲知伯仲文章職
對掌絲綸内外司雨露偏濃常棣萼煙霞常駐鳳凰池
共扶吾道邪歸正同振斯文盛不衰白首並逢千載運
登庸皆是十年遲靖共介福由神聽告爾多方代帝咨
膴仕初逢賢者貴德名當問國人宜夷齊抗世清何早
元凱登庸事可期貧賤久思楊得意龍光今喜鄭當時
應憐下客塵埃甚慙愧雷門獻此詩
崔先生所守甚高其為人表裏澹泊然其文曄
如有自然之美可喜也因還其詩卷題其末
别久相思今見君近詩盈軸語彌新雄妍不用近時律
温厚初還上世淳少與多仇身踽踽樂天知命志申申
才高所寓皆高趣氣古斯能似古人句有萬鍾辭禄意
衣無一點汚人塵中山可鄙魏公子谷口全如鄭子真
珍重遺音清廟瑟蕭條寡和郢中春誰同杜老知無敵
會有君山謂絶倫白首定交雖自愧夜光投我豈無因
欲知慰此無聊賴萬斛愁懷為一伸
五六七言絶句
二士石榻在中院之北巨石如榻有自然石枕
可卧二士和大受韻
憶昔登封日山蹊困六飛我來猶舍杖共坐拂雲衣
荼䕷洞
無華真國色有韻自天香臨風難自持為舞白霓裳
春日即事九首
藹藹花絮亂紛紛蜂蝶多今年春復爾不飲奈愁何
新綠隂將就殘紅在亦稀雨中千點絮來伴落花飛
怒風吹老屋急雨閙空庭莫歎林花盡懸知隴麥青
毛桃猶帶蘂青杏已團枝老不禁春惱應知老易欺
但喜朝朝醉那知夜夜風老人貪睡美春夢五更中
化國有餘暇豐年多醉人典衣謀一飲對酒却慙春
悵望白銅鞮醉聽金縷衣花間愁落日老更惜春歸
嬌馬寧馨郎氊車薄媚娘蕭蕭兩蓬鬢愁入少年場
逃閒閉關坐忽有賣花聲老大自多感依然京洛情
雪
紙窗明晄晄雲日暗暾暾半夜寒添被清晨雪擁門
晚晴
微陽掛木杪孤鳥下雲淀廣墟遺稻粱鸛鶴伴鳬鴈
隂壑留殘雪林虹帶晚霞孤煙障漁市不見兩三家
臨穎縣
日永行人漸困路長飢馬頻嘶驚起一雙白鷺背人飛
向前溪
楊花詞三首
特地飛來有意等閑却去無情若比邇來時態秪應時
態猶輕
全似秋空白雲不應日堕紅塵樓上何人遠望黯然無
語銷魂
苦恨紅梅結子生憎榆莢悠悠解送十分春色能添萬
斛新愁
夜坐
且喜屋無穿隙雪未愁漏盡滿鞾霜紙幃布被從牢落
賴有希牙齒頰香
道中即事呈岑使君吏部次和德麟韻三首
日射西山爛爛光低雲遮岸水風凉從來鞍馬倦行役
笑語不知岐路長
稻塍粟壠綠相連野老欣逢大有年人意物情俱自適
溶溶佳氣滿江天
白叟黃童話使君買牛買犢諭邦人今年菽粟倉箱滿
仁政常為七縣春
春日偶題寄友人
低雲不斷風仍急細雨無聲晚更稠千里思君常在眼
黃昏天意自春愁
吕顔野飲醉中寄五絶句次其韻
醉鄉天地一何寬不問金壺與玉山暫得陶陶太古意
醒來應亦惡人間
酒在杯中惟恐盡事來眼底只嫌多一壺醉倒春風裏
萬斛窮愁奈我何
醉後詩成筆似椽客來傾酒酒如泉憐君常得酒中趣
愧我經春只慘然
手持金盞灔斜暉目送歸鴻萬里飛還似習家池上日
醉中倒載接䍦歸
醉倒南山卧白雲滿天詩思不勝春黃雞白酒真堪樂
誰道蓬蒿有此人
題孔氏東園三首
何處移來薝蔔花琢成玉葉静無瑕天香不合人間有
只是祇園居士家
桐已參天栢已蒼昔年曾見似人長樹猶如此人休怪
賓主相逢鬢各霜
濃綠隂中黃栗留醉鄉遲日厭鳴鳩青春去後百花歇
賴有枝頭安石榴
題唐洲東寺訪友人不值詩
三年漂泊老荆州重過淮安舊驛樓地上謫仙天上去
故來蕭寺想風流
眼前風景似襄陽松柏參天竹滿崗鶗鴂一聲春欲去
雨催新杏漸嬌黃
渼陂
晴山如黛水如藍波淨天澄翠滿潭身在玉壺圖畫裏
心随飛鳥過終南
失題
羡君走馬踏千山却笑吟詩不肯閒寫得清風入嘉句
盡擕爽氣出雲間
吟袖衡雲滿筆端馬蹄霜跡破朝寒據鞍何必須横槊
自有新詩似建安
觀音亭
錢唐西湖三百寺芳草畫橋烟靄中寶陁大士本無相
一亭聊慰伏蛇功
綠鴨亭
澄波奫淪鴨頭綠秋水清於春水明芰裳已逐秋光盡
藻帶暗藏春意生
竹亭詩
繞岡脩竹小亭深風榦雲梢照碧潯安得茂林帶左右
祗應蕭爽似山隂
送元勛不伐侍親之官泉南八首
卷中識盡古來人筆下文章日日新萬里從親海邊縣
要令南國見麒麟
君房言語妙知名元凱春秋癖已成作者風流公莫讓
要令江海聽文鳴
看罷吳山看越山一帆千里玩風瀾令人頗憶羊裘老
為釣桐廬七里灘
解知身世兩鴻毛肯羡一鈎連六鰲有口惟宜醉醇酒
時時痛飲讀離騷
梅雨晴時荔子丹絳囊青幄共檀欒按圖讀譜嘗珍品
大勝關西苜蓿盤
泉南南浦是南溟瘴霧熏人不用醒想對文書搔首罷
刺桐花下學蘭亭
甌閩接壤氣多同只恐泉南有颶風撅虹見時定翻海
禦寒裘褐要重重
粤藤玉板澤於脂歙婺隃糜理勝犀歸日錦囊詩幾許
七閩當有數千題
送蘇伯達之官西安七首
好去西安蘇縣丞千年求友近嚴陵江山如彼君如此
正似玉壺寒露冰
湖山主人玉堂客爾來華髮故應多安石雖云江海士
元元蒼生將奈何
苦憶君家兩惠連樓居應作水中仙静看河畔青青草
應有池塘春夢篇
問訊東海秦釣客(秦覯從先生行)爾來聞已覇風騷緡明餌香
我知愧愧爾一鈎連六鰲
寄語松陵與太湖煙波風月爾何如故時景物應如昔
復有當年張翰無
横江一葦聽潮來江月飛霜落酒杯寄語錢唐江上月
可憐寂寞照潮迴
千里隋堤榆柳風輕花薄莢正冥濛離情解逐仙舟去
欲過三江震澤東
和陳恬思其叔子思有書齋在山中二首
古寺愔愔映夕岑谷風凄勁觸霜林曩時蕙帳知何處
不見山人來苦吟
嗟我衰遲行老矣與君生死尚情深屈平賈誼何須舊
敬弔先生淚滿襟
從德麟自中盧游靈溪記事
各執梅枝不執鞭涉溪穿竹過林煙景純夢裏經行處
直到青溪古洞天
青溪翠壁瀉琮琤洞府猶傳鬼谷名幸有六經堪送老
不思唇舌慕從横
裂崖泉射便成溪溪畔虚巖匹練垂玉濺珠跳千仞底
隂隂衆木媚清池
次韻秦少章蠟梅
底處嬌黃蠟樣梅幽香解向晚寒開故人未寄嶺頭信
先報江南春意來
德麟以書相招云已與潘仲寶在中盧可自酇
來同游靈溪石門雙池等勝處某作六詩率張
會川作
冰溪雪嶺赴詩盟我媿難先二子鳴莫憚登臨助餘勇
欲令萬戰遇竒兵
靈溪閟洞鏁華胥地脉旁通分野殊莫憚登臨探竒險
恐君他日亦蔵書
千仞雲崖聳石門古傳此地聖凡分我曹自愧羣峯誚
未必山靈解勒文
地上雲居有梵天碧池靈脈瀉雙泉不應勝地能埋没
政欲因君佳句傳
雲外泉聲度碧林瀏縈累帶作清深吾纓已分令塵染
欲借寒光去洗心
異時倥偬此時閒甘在塵中可厚顔天為好山生勝士
莫因便懶負雲山
題峻極下院列岫亭詩
早訝年年狂士來每來亭上獨徘徊山應又喜添知已
去後山容似死灰
山色滿亭亭倚空與君俱在畫圖中解道龍騰青壁斷
令人却憶漫浪翁(聖俞詩云絶壁龍騰青壁斷極天神降白雲空)
筍籜筆詩
琅玕夭嬌排霄去敗籜平階聊貯儲付與管城湯沐地
何須毛穎號中書
雪中汎漢江呈德麟
漢江莽莽雪浮浮遠想山隂汎剡遊高興共成何更盡
子猷安道喜同舟
將至酇城和德麟韻
綠勝章臺楊柳街青羅斗帳净無埃五株何用詩頻說
安得韓公到此來
曉至長湖戲贈德麟
桐實離離秋帶長玉鞭驕馬度垂楊黃茒野店人争看
籬上紅眉粉額粧
和李端叔大夫從參寥子游西湖十絶
幾處鞦韆愁日暮一聲鶗鴂喚春歸紅稀綠盡尋常事
不用長繩繫落暉
草已芊綿柳已柔落花重疊不須愁風光流轉等閒過
又是一年春事休
百物争春竟可憐清池綠淨但沉天浮萍細碎從渠長
憎見差池點荇錢
西疇新買數塍田便掃空囷俟有年欲坐瓜菴吹豆葉
風翻黃浪麥秋天
風頭皺浪開還促雨點圓紋亂更多何似無風亦無雨
碧天千里在澄波
癡兒插地栽楊柳楊柳無根插便生我亦無根常作客
四年漂泊大梁城
股大如腰立已憂不須登閣始三休道人尊足元無病
莫取形骸向裏求
夢為蝴蝶恣飛飛飛入花叢處處迷不是提壺強呼起
尚應栩栩展江西
詩翁詩思與春争落筆風雷紙上生雪棘滿頥心尚壯
君看巖電射人明
池南池北亂蛙聲不問官私處處鳴昨夜一犂新雨足
無煩科斗更滋生
釣臺
竹岡深貯一溪雲溪灣路盡釣磯新魚鳥相忘自相樂
使君元是狎鷗人
山東太白謫仙人筆捲天河氣拂雲百代公卿嘲哂徧
清溪石上想嚴君
興王不患無功業賊亂常憂在歲寒能緩阿瞞移鼎手
長鋋此日愧漁竿
中春
輕挨殘花香簌簌旋剥新筍白纖纖傷春煑筍買春酒
短褐破碎人家嫌
春日風雨晚題
低雲不斷風仍急細雨無聲晩更稠千里懷人常在眼
黃昏天意自春愁
王子立寄三絶句云常詣夏頥吉卜云宜見君
子子立作詩廌次韻
久依鳳翼與龍鱗萬里青雲可致身聖主求賢如不及
夜光豈復怒無因
富貴自知當自信耆鮐福併固脩長隂陽可測非天理
男子人知亦易量
三首新詩慰病軀萬金何必是家書隔年已有游嵩約
玉趾何時過敝廬
寒食(案此詩從宋詩紀事補載)
千株蜜炬出嚴闉走馬天街賜近臣我亦茅檐自鑽燧
煨鍼燒艾檢銅人
飲襄陽沈氏家醉題侍兒小瑩帬帶(案此詩從宋詩紀事)
(補載)
旋剪香羅列地垂嬌紅嫩綠寫珠璣花前欲作重重結
繫定春光不放歸
興安道中雪晴見羣山偶成
關山千里湧銀濤晩日烘雲欲動摇滕六自知遷客近
前驅一洗瘴煙消
雪晴
山凝秀色螺成髻溪走寒光珠在盤更欲呈姿作清巧
暫粧梅柳雪中看
飛閣
飛閣凌波浮渺茫碧山白雲坐相忘好風歴楯泛我袂
興來取纓濯滄浪
未曉出雙池小雪作
怱怱蓐食過重丘炬影通林見遠流雲物瀾飜煙羃歴
細風吹霰上征裘
瓦廟
柱側簷欹瓦欲飄斷垣苔澁樹蕭蕭滿庭荒草無香火
惟有禽聲伴寂寥
詩餘
虞美人
玉闌干外清江浦渺渺天涯雨風如扇雨如簾時見岸
花汀草漲痕添青林枕上關山路卧想乘鸞處碧蕪
千里思悠悠惟有霎時凉夢到南州
菩薩蠻(雙松庵月夜賞梅)
城隂猶有松間雪松間暗淡城頭月月下幾枝梅為誰
今夜開罇前簪素髮自擁繁枝折疑是在瑶臺寶燈
擕手來
清平樂(送别)
落梅嗚咽暗淡城頭月吹滿江天驚夢蝶喚起畫樓傷
别簾風輕觸銀鈎梧桐玉露新秋底事瑣窗深夜素
蛾常伴人愁
