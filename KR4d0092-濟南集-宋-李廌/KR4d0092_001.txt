濟南集卷一宋李廌撰
四言古詩
月巖齋詩
南山之北北山之南環岡繞嶺紫翠相參犇騰蹲蹴萬
里䮝驂丘衍沃若靈秀所涵平巒蔽虧餞日西崦月生
大東錯落夕嵐凝輝萬壑澄若淵潭有窶人室架楹維
三其名實佳佳哉月巖窶人者何贊皇之黔伊誰名之
宗伯子瞻嗟嗟窶人天民之淹昔也方將愚妄所漸喜
功好名虎穴屢探輪殷緌墮却戰猶酣老不及人綿力
弗堪飲冰食蘗處約已甘天匪靳予事有莫兼俾予有
知錫福則廉餘齡數竒展也不占異時著書雖俟桓譚
心勞用寡遠愧周聃今師農圃穮蓘崇芟年登歲樂糠
稗求饜褐寬緼敝懷此不貪門子之責責我丁男我居
區中如繭之蠶身外餘地烏用沉潛逝將掃迹於焉養
恬披風遡景玩目嵌巉彼無獻嘲居之不慙
五言古詩
觀出日
蒼崖觀出日依稀自扶桑初如浴咸池蒼蒼或凉凉漸
若賓𤾉谷赫赫復煌煌海濱升霞彩貫地萬丈長攝提
御天衢一照明萬方不願發五色不必呈九光無用現
重輪無貴珥青黃吾心願吾君盛德如朝陽照臨冒下
土威名燭無疆不復迭而微常進熾而昌蟻行理雖切
丸跳比亦狂病夫喜壯觀蓬心遂恢張異時環堵宫但
見生東牆
宿峻極中院
晨游開母祠暮抵紫虛谷千峯掛夕陽猶指中寺宿山
空無人聲暝色滿草木亂石礙饑馬荒榛走驚鹿深林
怪禽號絶壑山鬼哭照塗藉流螢呻吟愧僮僕乙夜扣
禪扉孤燈耿幽綠猶疑夢寐中對榻眠空屋
丙子歲三月十有二日遊嵩山宿峻極中院時
天氣清朗山月甚明因以隂壑生虛籟月林散
清影為韻詩各六句
陽崖轉窅窕層林蔽重隂披榛過輿馬緣雲得幽尋坐
覺真境寂兹焉悟賞心
平時峥嶸想跼蹐在城郭言登諸峯勝幽情散寥廓焉
能乘海桴終期老丘壑
日背西嶺没月嚮東嶺生殷霞未隠彩皓露已舒明斗
柄坐可挹政恐河漢傾
微雲起前礎出山忽紆餘風吹去何之閑意滿太虚倚
柱聊目送我生何滯愚
廛居倦喧卑區中憎陿隘游目宇宙間山河真礪帶一
嘯萬林端呼風作天籟
風回荔蘿香意與塵氣别杳杳雲際鐘皎皎松上月觸
焉感幽處䗶屐竢明發
隂磴頑雪積老崖白雲深捫蘿陟鳥道揚塵落喬林下
方有粟場俯見歸飛禽
舍鞅陟層巘老步獨多歎笑談谷傳響松聲遞蕭散欲
尋草堂池土室無僧贊
松風憩俗駕撫心愧營營登臨念勝土烏用千載名願
與婦子俱終焉住神清
穿雲上虛無仿彿凌倒景微茫鴻鵠背指點衆山頂出
日上扶桑徘徊萬林影
西郊
黃花作秋色槁莢作秋聲殘春有秋意奈此惻惻情喬
木點新翠古壠集飄英午風薰徑草麥浪摇新晴脂車
逐勝士訪友來西坰苦汗泣瘦馬流塵汙華纓囅然發
孤笑屢醉輙屢醒聊歌干旄篇愧我未登瀛
觀文恪王公樂道院巽亭在城上下臨潩水
氤氲蟠巽隅峥嶸干斗魁蕪城佳氣𬗟茂林朱檻開竹
月静蔭扄松風綠摇杯開軒清流度隠几遥山來恪公
昔優游弭節此裴回言念平生容飜然九泉哀張老頌
趙寢雍門悲孟臺歌榭奄凝塵燕閣鬱生苔侈靡一轉
盼金碧復成埃獨無不㤀者安用爾為哉恪公古遺直
勁氣騰九垓豈惟甘棠愛(公嘗守許)將與故國偕傳家有元
凱上客盡鄒枚聊興勝士想愧無能賦才
釣渚詩
釣渚平過水筆溪清見底寒煙曉冥冥白石明齒齒目
送歸鴻飛游心志鱣鮪手應心不疑物我相諾唯黃雀
漫多驚白鷗來自喜之子未投竿我來頻洗耳
盧巖
徵君邈已遠舊隠鎻雲扄欲知敬遺德巖以姓為名永
言配此山千歲為德星雖無猿鶴在空餘泉石清想昔
居此地笑傲輕冠纓入居伯夷室出效子真耕種德如
古人養育逹周京惟能抱永正是豈其用卿
黃楊林詩
黃楊性堅貞枝葉亦剛愿三十六旬久增生但方寸今
何成修林左右映煙蔓良材豈一二所期先愈鈍
臨溪檜
青青弱草隂猶能蔭寒魚况乃葱蒨色百尺映扶疎月
烟含清曠水氣相吹噓忽思大明宫垂楊拂丹渠豈無
蒼翠色飄颻映茅廬日暮生幽寒寂寞意何如
天封觀將軍柏
衛懿恃昌富乘軒鶴有禄貴鶴賤用民身殘國顛覆楚
子惜名馬終焉葬人腹爵封東山松侯比渭川竹時輕
官秩紊辟妄作威福無益害有益褒賞逮禽畜所美非
美然恩澤及草木或譏將軍柏無乃狃此俗曷膺千鍾
養曷被三品服不為朝廷力竊號委空谷余知將軍心
非悦世人目千年抱貞操勁節無屈曲不為歲寒凋守
此萬仞綠天武累此名冥不知寵辱雖不助柏敬豈意
慕軫轂吾儕之小人悟主惟欲速盗功仍苟容豈恥無
道穀潭潭居紫府沉沉據華屋貪恩謀子孫占俸及僮
僕膏肓病天下天下思食肉朝為四輔重莫作三危逐
笙簫金谷宴翣柳北邙哭尚方屬鏤賜朝服東市戮君
看古功臣牖下死為祝將軍如有心應笑世愈蹙拔萃
真不羣虛名豈其欲胡不觀其旁滿山皆樸&KR0554;
鳳凰臺
舜韶奏九成鳳凰故來儀漢徹方秦政何乃悞至斯爾
非鷄與鶩出處當慎時
送霍子侔還都
真人造區夏民瘼傒以蘇戎衣振不格力舉覆地盂桓
桓神武威自信人未孚當年羣嘯聚劔立猶稱孤天旋
地機轉曠谷吹塤竽曈曈東方日揚光扶桑隅文明燭
無疆煌煌中天衢曾孫太平君稽古追唐虞求賢用吉
士隠淪來真儒股肱協帝躬腹心懷良圖庶事正絜矩
嘉言規典謨欲將醍醐酪沾濯瘍垢膚又慮天下事學
古太殊塗衆說折聖經丹青久將渝世稱淵華者春秋
華實敷攷之篤誠諶熒熠皆穿窬况復口耳學擿埴冥
索途終身不知道死矣如蟪蛄無心時雨化蠲逖狂狷
迂法言立定論章章如璠瑜專經務篤實使士知所趨
欲皆抱道義如孔丘之徒士各重良貴豈若乘風鳬亦
有倔彊輩索足行深涂如經風過耳不美七尺軀斯人
雖云存衆昧不容誅振振文風聲得與帝載俱先生住
毗陵才望振國都時方尚雕蟲如紫色奪朱獨專性命
學已與衆欲殊窮年志專一立節如仲舒幾年困禮闈
輿議久已需錦衾爛絺帷羈絆縻於莵滿衣京洛塵馬
病僕亦痡前年彤庭下射策關彫弧如何扛鼎力不勝
舉匹雛官卑府參軍知命安嗚呼青雲有伯樂俯識千
里駒鋒斷吹毛羽氣節凌轆轤究之性天遺溟海不可
㪺遂言黼座前此材誠楠楰方今搆大厦不可同朽株
嘉言沃宸衷頓首帝曰俞汝其姑試之育士師東吳東
州士氣懦勁草惟蓬蔞循循教不倦啟發親持扶義方
逹遠邇來學皆犇驅瑞鳳止美竹飛翔鳴高梧賢哉師
道尊丘軻居魯邾巍巍數仞牆深䆳不可踰宗廟百官
富不見空跿跔三年就傅訓弦誦惟歌歈或謂我自然
孰知如蒲盧濟濟榛楛茂皇州忽云徂士民惜其去夾
轂争挽軥老叟遮道留實篚携漿壺謂言感恩惠成我
妻與孥去矣不忍還望塵猶懽呼嘗聞有美玉不琢隣
碔砆美質逄利器欲切惟錕鋘子時才力薄治邑民歡
娛季路在大國止可治轉輸古有孟公綽知宏才有餘
優于趙魏老不可為大夫皇皇魯聖人道困將乘桴才
單敢兼人道蹇罹罿罦先生天與才貫溟包五湖昔否
今已亨天扉有携揄行行近清秘召見延英廬一言悟
眀主欽哉帝云吁朕方在潁邸鄉譽時已憮何其數年
間下國猶劬劬朕意在教育如芑生新畬往惟教東邦
朝野多美譽往矣勤勿怠潔白相連茹或然何其嘉宿
憤得以攄上苟膺寵光不日昇朝裾待詔金鑾殿著書
文石渠不見潁隂叟拖紳腰金魚河湟少年將五載登
台樞
鹿門寺
蓬萊鹿門道莽莽漢津渡川塗兩𬗟邈今古同此路德
公厭州里翁媪是中去風流可引想千載豹隠霧浩然
遶城歸羸馬琢妙句宿草被荒丘寒榛軼驚兔昔我懷
登臨歲晏屬凝沍兹遊愜于願春仲忽云暮杖策升翠
麓喟歎憐老步冠雲得危亭臨世濯凡趣蒿薺俯青林
繡繪辨紅樹他山照寸碧迂江泫晞露我生老憂患胷
次貯百慮寓目宇宙間猛省忘外慕前瞻萬松嶺翠壁
屹相顧輕飈觸纖柯虛籟森已度甓道繞危巔爽氣襲
籃轝傳聞古道場臺殿若鱗布日者一昔灾楹棟皆若
炬壊垣積煨燼况乃金碧處山僧勤樸斵堂構略已具
童奴一萬指役作供指呼當有鬼運牐變現助持護蹇
予藏史後道骨天所付一為功名想悞落塵土汚華顛
髮先縞黧面顔色故惟有炯炯心從昔常自悟會當借
巖谷投老寄冠屨吹雲飯青精煮石羹白芋神遊八極
表諷誦大人賦鵾鵬或圖南為予閬風御
四逸臺
異時常獨飲對月成三人已喜三士遊况遇金城辛洧
淵俯龍室廢臺干白雲委徑已就荒九仞將遂湮飄然如
四鶴躡屐披荆榛北岡翻波濤南岫列嶙峋登臺與佳
名大筆書蒼珉占此泉石清坐使草木春諸公廊廟材
我期兹隠淪
關侯廟
三方各虎踞猛將皆成羣屹然萬人敵惟髯稱絶倫仗
節氣盖世横矟勇冠軍艱難戎馬間感慨竹帛勛鳳闕
控蠻楚廟食漢江濆神遊舊戰地庭樹起黃雲
白馬寺詩
湠漫漢江臯迤邐楚山岫衡門掩半麓飛甍聳層搆高
林敞華榱雙泉逗瑶甃龜魚水中坻牛馬飲殘溜我卜
關外居此計春可就參差菱荇香猗儺參术秀行吟池
上篇來倒壺中酎
墨池
臨池苦學書池水為變色終朝坐忘疲揜卷每自得滋靈
蚌孕貴飫餌魚腹溢回堂映茂草玄源潄白石祗恐驪
龍飛蜿蜒上丹極
伍子胥廟
烈士可廟食么麽可悲夫誓心報荆郢忍恥適江吳功
成期牖下旋聞賜屬鏤楚邦乃怨耦宿憤嚮已攄濤江
厭波神魂魄遊故都存亡兩陳迹無用愧包胥
題廟
築巖傅胥靡耕野萃老農儵來坐廟堂談笑樹竒功卯
金運徂謝孔明隠隆中誰言一丘壑卧此夭矯龍古來
王佐才中間千載空之人輔玄德真有宰相風惜哉小
用之功烈不復東嚮非三顧重白首田舍翁
華嚴庵
人生奥區中猶如繭中蠶欲窮無然心足力有不堪終
南有五虎銜牙坐耽耽乃有㤀軀人臨穴巳擬探干將
古寶劍吹毛可揮䤴亦有躁戾者執刃求其鐔所得計
所傷胆潰心憂惔况夫愛見魔悦如芻豢甘大士獨了
然白月沉珠潭獨造無僮僕妙理去二三至哉天下樂
端默坐草庵
岑使君牧襄陽受代還朝某同趙德麟謝公定
潘仲寶皆餞於八疊驛酒中以西王母所謂山
川悠遠白雲自出相期不老尚能復來各人分
四字為韻以送之某分得相期不老
使臣撫南夏萬夫久以望道粹韻宇勝德滿聲譽香炳
然龍虎文瑑此金玉相笑談府中居無為民自康
我生世寡與所幸賢者知徽中山川意賞音有鍾期荆
楚非我里從公甘棲遲今兹復舍去何以紓吾悲
閭閻無居人傾城餞賢守擁車不得前遮拜奉巵酒民
言荷恩勤拊育踰父母公不鄙我邦端能再來不
公如照乘珠居朝作賢寶公如三秀芝後天錫難老聿
歸供奉班漆簡探幽討懸應念傖父滄洲濯蘋藻
劉表廟
入自東郭門言拜景升墓墓樹半枯槎冥冥立晨霧鼎
國昔未分蕭牆梗天步呼蒼復何用龍卧獨不顧紆餘
檀溪水黯慘蔡州路登樓欲遣憂君看仲宣賦
故諫議大夫鮮于公欲作新堂以傳世譜名曰
卓絶(唐人鮮于世譜有卓絶之語故云)内相先生題其名曰蜀
鮮于氏卓絶之堂某以此八字為韻作八詩盖
鮮于公頃嘗俾某賦之而三子以求其詩故原
其古而美其今以頌美之
商朝有仁人為奴恥榮禄九疇傳帝秘八教清濊俗苖
裔散諸華慶澤鍾左蜀峥嶸多望人冠冕稱盛族
左蜀富山水錦屏秀而鮮卿雲常氤氲佳氣所盤旋藴
此天地靈並生文武賢稱忠著甲令節制控兩川
天地西設險劔外分野殊君家萬里侯支郡許專誅威
名讋華夷玉帛走易于韡韡常棣華煌煌駟馬車
功高翊戴重錫土仍命氏蟬冕舊傳家龍衮式增賁誰
云五世澤久襲萬鍾貴非惟頼先慶奕葉藝忠義
隠居嗣徽猷超世得古學行藏合用舍聞見守約卓清
風激頹波精義興後覺天子不得臣鴻飛夐何邈
先生王佐材蚤歲常數竒平生經綸志白首初逄時經
營此堂久乞身竚歸期堂成不及登魂氣今何之
諸孤皆妙禀况乃承義方世濟商人美各是萬夫望拳
拳奉先志誅茆建崇堂豈徒輪奐美卓絶當未央
吾觀孔父鼎知有名世哲英英大諫公克世嗣前烈翺
翔金鑾坡白首貫忠節後昆有斯人譜系愈卓絶
趙玿赴成都府廣都縣尉以送君南浦傷如之
何為韻送之作八首
吾生常羈旅送客情更重嗟哉平生交今復萬里送愁
端寓心目往感接魂夢窮途獨栖遲直道竟何用
山河接巴徼關塞斷秦雲誰為萬里侯節制錦江濆彊
項毋徇指曲鈎難致君勿因朝廷遠俯首俗吏羣
昔余旅長洲寄傲碧江潭十年客風埃留滯困周南冉
冉老將至兀兀漫窮探故人各變化漂零空自慙
之子才如冰不應常負弩勿為為貧謀一意在阿堵廣
都綺縠地當念珠還浦惟廉可立身勿使嗟供虜(蜀人以東)
(人為虜貨而歸)
翔風走塵沙草樹正玄黃煙昏路漫漫日冷雲蒼蒼杜
公作詩處武侯近戰場陳迹勿驚心俯仰已堪傷
蜀都藴竒氣古今生英儒歌童選何武狗監獻相如煌
煌直金馬藹藹侍玉除歸入芸香閣無廢五車書
傾城愛勁竹古士惟徽之而我獨愛君不見即相思今
矧萬里游動為三歲期索居念金蘭惘然傷别離
蜀山如鳥道劔閣鬱嵳峩嗟君正朱顔奈此艱險何秋
雨峨眉道春風濯錦波青山一羸馬古今應更多
秋日雜興
悠悠東郭道莽莽四海志晨光晞高林泫露泣征轡巨
防揚淥漪哀泉赴横衛我生窘羈束感歎撫消髀
青青陌上草秋徂故應省疾風試飄葉寒露猶湛潁冰
霜來無時爾命詎堅永滋蕃奈爾何咄咄臨此景
昔喜馬少游我馬仍欵叚古云末路難百里九十半與
爾皆調饑欲速輙愈緩長鳴徒勞爾終愧籋雲汗
黍稷競登場荏菽復滿疇我羹雖不糝逄年亦解憂太
平豈無象樂歲觀有秋敢期飽糠覈役車何當休
秬黍亘廣隰整整萬戈矛旌旄亂風葉森森疑戰秋如
聞高奴塞將軍用世侯勝筭應在目願解西顧憂(范德孺之)
(延塞)
芡珠乃籩實鷄首真溪毛芥羽復丹幘凌波競將號蒼
啄勝玄蚝百琲轉含桃驪頷有照乘海夫得應勞
摇摇平岡雪芬薌蕎花白繁英未脱鄂銳實已潛黑速
哉不踰時幾何天地力寒耕暑方耘古人勤宿麥
横烟下平林閑雲依袤嶺寓想高鴻背游目凌倒景吁
嗟老于行末路未遑騁晚歲竟如何三歎心耿耿
汝華巖(秀法華居之夜夜聞山鬼打更)
道人居此巖誦經歲云久鬼神夜護持空巖擊刁斗吁
嗟已成塵藤蘿穿石牖
與鄒浩志完會於王希聖家因話毗陵事是夕
輙夢還松陵因述夢呈志完
客夢還松陵寒江渺煙雨異時醉吟地依然記洲渚三
高平生歡彷彿遞賓主十年扁舟興一夕暫容與此樂
曾未央覆瓿俄驚鼠隙月鑑我帷破窗風自語展轉誰
晤言僮隸聊爾汝吾生獨何事寤寐仍羈旅
送杭州使君蘇内相先生某用先生舊詩方丈
仙人出渺茫高情猶愛水雲鄉為韻作古詩十
四首
至人本無我與世初無方彊從金鑾游聊用示行藏忠
清秉全德日月可争光振衣千載上臨世濯滄浪
至人孰可測跨世富英量千齡遘治運萬古真遐想三
台接布武萬乘拱函丈辭榮明光殿乞身青天上
世人期公淺云是真謫仙願公老台鼎白首冠貂蟬為
之乃固有弗為愈知賢清風不可挹高高薄雲天
紛紛競干禄汩汩第謀身先生獨任重憂道仍憂民精
誠貫白日孤忠横北辰求之千載上古亦鮮若人
平生史鰌直往歲展禽黜青衫竄長沙華鬢謁宣室重
光照八極命世真賢出奈何江湖去獨為蒼生卹
道德富瀛海百谷輸浩渺雲夢吞什伯坐暎黃陂小斯
文再炳蔚精義凌縹緲典謨追灝噩協氣充四表
周公非汲汲仲尼豈皇皇吾道無若人孰能相維綱古
今異倫軌英風自相望下民今喁喁造物太茫茫
造物雖茫茫至人自囂囂雖稽具瞻意欲全千仞高富
貴一敝屣功名兩鴻毛獨知退為樂可憐夸者勞
公去吾道辱公來吾道榮生民繫休戚國勢隨重輕先
生如九鼎坐折姦宄萌天如欲平治用舍若為情
先生如蓍龜萬事可告猶勲業輕黃屋得賢方解憂念
昔彙征日民瘼庶有瘳莫賦歸去來衮衣或能留
吳越控島夷東南一都會滛風舊倡靡懦俗無慷慨除
弊在躬行報政可立待類非俗吏能千齡樹遺愛
邇臣均勞逸方面乃毗倚細人怙權寵補外習為恥餘
杭股肱郡湖山真信美意雅如望之肯效倪若水
小人雖嗜學歲月空屢勤同門盡鴛鸞登瀛校書芸嗟
余老西河索居久離羣從龍從上下愧彼油油雲
四海李元禮龍門多俊良英英郭有道一揖遂生光畫
鷁凌雲波仙舟水雲鄉此心徒皦皦千里共蒼蒼
雨中宿超化寺
暴雨如建瓴龍淵俄怒流逸哉我三士冐雨探竒幽古
寺浮積壤危若萍與漚抱憂窮樂事斗酒聊重留
遊超化寺
常笑博望侯老死窮河源河源幾萬里天派垂崑崙支
流播九逆砥柱䟽三門行穿九地折怒溢千里奔樂彼
洧水源近且具茨根寒泉發清池藻鑑撓不渾引為琉
璃陂碧波媚蘋蘩逶迤入王城順下德可温全此上善
性利用豈無恩下有萬艘濟旁列千夫屯持此安且靜
用鑑暴與昏頃年時聞龍淵室今應存秉蕑俗何陋濟
輿惠亦煩誰知千載後佛宫枕溪濆喬木上參天綠竹
盈短垣曾此埒金谷神龍依祗園物理自古今興廢復
何言聊思鄭國僑殊勝漢張騫
木文真人章聖朝合州進到其事甚怪至京其
木中人呼萬歲者三詔賜崇福宫
犀視月通角蟬想丸目入果臝祝螟&KR1598;天風化隂鶂物
變知品殊尚可易形質真人友造化故與物為一持此
誠與神可貫金與石何為輙入木厭世未肯出衣冠儼如生
隠若陸顧筆非同木居士聾俗競禳祓又非羅公遠戱
隠逞幻術疑是青羊老合江聊示迹薄游附驛車靈宫
居二室
西丘
西丘對秋風蕭颯如原隰木落景扶疎碧環天壁立餘
霞拂暮散夕鳥寒更急獨有松上鶴不為鸚鵡粒
廌葺介堂元聿作詩某次韻
吾生一漂梗觸焉泊東周十年歎流滯吞默垂遠猷胸
中猶汪陂萬頃蟠一甌輿羽欺鎰金寸木傲岑樓圖南
平生志腐鼠詎能留寸心徒自憞雙鬢颯先秋物理有
否泰奚為久休囚尚愛東方朔處汙能若浮悲鳴非不切
歲月老驊騮莫笑掃一室吾心若虛舟會當掃天下歸
老卧滄洲
百葉梅
寒香本巳清真色初既好誰私化工力增綴愈姸巧繁
葩貯春意幽姿照青昊獨無和羹實終應愧其表
夫人城
庸將昧竒正乘鄣罕書勛我登夫人城想見畚鍤勤攻
瑕既遇堅坐制烏合羣異時古烈婦鮮以智勇聞襃稱
勵愚懦敢諷賢令君作傳續烈女遠紹子政文壁間畫
葆羽俾如娘子軍
次和荅張誾寄靈夀杖
我生職貧病壯齡俄早衰朱顔不少貸白髮太先期故
人獨閔余遠寄靈夀枝老景知有頼醒醉為扶持
憶吾廬
繆挾經世策蚤衰甘湮淪吾廬有佳趣一㕓良可親茂
林修竹地青山白雲人塵埃付捷徑風波委要津吾心
如皦日外物任浮雲久厭牛馬走欲令鷗鷺馴歲月既
荏苒功名定因循執鞭吾弗能得乘豈所欣畎畆樂可
必糟糠奚用勤泥龜喜曳尾生芻恥屢陳束濕雖有術
末路復誰因願為海底泥肯羡山上塵
谷隐飲中以采菱渡頭風起策杖村西日斜為
韻探得采頭二字
東西南北人志向各有在一言契所適糾纏胡可解英英
坐上客聲聞著寰海婆娑諸侯邦未去亮天縡顧余寸
有長葑菲誤見采山空佛宫冷秉燭集飛盖笑歌觸松
風出谷作天籟後夜風雨時惟應鬼神會
山川納商氣凛凛天地秋草木將玄黃詎肯烏我頭蚤
歲謬懷璧轗□轍欲周富貴來無期舍鞅息林丘復棄
農圃業為兹山水游來尋彌天釋軟語忘百憂夜傾雙
玉壺禪詼互相酬試澆磈磊胷洗我千斛愁
會居易齋分韻
君子何樂胥清夜以文會篇章各紛拏錦組貫珠貝高
譚生清風石齒潄湍瀨安得樓蘭肉充庖餘炙膾
啓母廟
帝武啓宗周元鳥濬哲商塗山配神禹獨不嗣娀姜異
時天與賢嗣子繄匪良欲肇天與子是用開厥祥鈞臺
享羣后有扈誅叛方誰令謳與訟帝畀有夏昌推此方
朱均巍巍真令王伯陽指株李阿衡降空桑龍踞生漢
祖龍漦誕褒娼石裂何足問世語多荒唐若比望夫山
雖怪猶有光
筆溪
張生古狂夫草聖稱豪邁縱横意有得野馬御風快醉
醒忽驚神自以不可再乃知高世能至理適有在况夫
窮年華朝夕精㨂汰期兹筆溪水色變崑崙派
施栢花
佳花香藹藹老栢意蕭蕭如何蒼翠質許附繁柔條仙
人踏錦障襯步武夷橋願託歲寒心凌虛上煙霄
偃栢
名園氣虛闊怪栢獨凝偃高枝翳浮雲飜然志飄遠赤
松來何遲黃鶴去未返蘇武遊虜庭矜傲何蹇蹇朔風
吹寒枝日暮羊在坂乃疑高堅材獨得造化本蕭蕭古池
上不與凡木混
霹靂琴
老桐初無異憔悴輩散木良材固自信終歲委空谷孤
根聽霜霰厥命寄樵牧雖云具宫徵誰意望琴筑天公
憐冤憤霹靂驅怪伏蛟龍出蒼幹電火燃裂腹造物一
愍弔為惠在反覆神馳變廢物瞻賞改舊目裂為君子
琴日奏太古曲因知物興廢尚爾轉禍福志士抱孤操
來者怳未卜壯年昧籌筭奚用定榮辱
