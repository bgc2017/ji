恥堂存稿卷六宋高斯得撰
五言古詩
暮春即事
皇天列四運懿兹暮春熙和風著萬物觀物令心怡如
何魏晉後詞人總淒淒退之頗知道及此尤傷悲寧非
遘淹留嘆老還嗟卑哀樂緣外感安能識天時不見魯
中狂陶然浴清沂問渠樂何事無言對春暉人亡已千
年嘆息將安歸
次韻王秉純投贈三十韻
狂客寫孤憤危詞戁羣憸秋嵒露節角春林掃穠纖長
鋏剚横鰐寸鐵刳妖蟾赤子臨横草蒼生捐盖苫無衣
可自蔽有突何由黔洌泉浸苞稂白露摧蒼蒹念此心
怛怛因之淚漸漸誰能坐捫舌聊欲一奮髯百憂不易
窮千篇猶未饜生氣凛不憊死灰驚復炎敢云寡鶴唱
尚欲神龍潜拾遺愛薛孟謫仙重王閻相邀共夜話快
讀臨風簷更闌堲頻折樂極酒屢拈國家正閑暇上下
方熙恬賈誼枉流慟桓侯笑鍼砭無庸事吟諷且復披
湘縑緬懷西方美遐想虞庭僉狂愚易搆禍譏刺徒招
嫌舌出躬是瘁戲言心如惔且當阮籍醉莫待申屠箝
及今不自悔明神將汝殱之子十步才時命三年淹(原註時方)
(下第)江湖久放浪虀鹽應饇懕端如伏檻虎更似緣竿鮎
匱藏玉有美臺餽金無兼我欲引自近寒盟應重燖弁
山蕨可茹苕溪鯽堪黏諾金雖未墜許劒己可覘從今
但洗耳水程報郵籖
送徐景說歸三衢
秋風吐商氣庭樹慽以飛美人悼時節去意不可鞿朋
隂傲排盪晨光弄熹微靈修豈敢怨浩蕩終難依岐分
蹈一失決此存亡機僵株擢新稊倏忽成十圍陽阸人
所願蒼天詎能違蹇予於夫子亮節深所希取舍既共
是排根亦同非豈伊桐江上裵回送將歸時危抱深感
人遠傷遐睎國家福未艾祖宗臨孔威願子崇明德桑
榆借光輝
思耕亭(有序)
吾友王敏道為富陽稅官廨近嚴子陵祠築亭其旁求
名於予考諸前牒富陽漢會稽富春縣吳始分富春桐
廬先生耕釣之地皆在富春明矣然今分隸二州則在
嚴者宜以釣為重在杭者當以耕取名紹興間鄭公剛
中宣撫四川作思耕亭蓋以思孔明耕屯為義予蜀人
也習聞其號乃借以名斯亭因繫之詩致懷賢之意云
莘郊投耒興六百奠殷祀南陽輟耰出漢業僨還起聖
賢憂世心秋月照寒水彼哉植杖徒長往見何庳我讀
逸民傳初訝子陵志赤符燄方張注想資共理掉頭歸
深山繆洗巢父耳六經凛刀尺云乎不斯畏反覆史氏
詞陵去良有以維人驗進德必於師友試歴試猶夫人
成就安能偉挽士亦既來舍王寧得已漢道汝不衡先
生可輕議釣臺千萬篇未有惬予意賦詩題思耕聊與
發斯義
觴客海棠下以東坡詩紅萼是鄉人之句分韻
予得絲字
南國候傷旱東皇駕如馳月正未強半紅紫皆離披蜀
花異凡品作態能矜持可憐多迫蹵竟隨羣卉移如彼
市門女狼籍施臙脂又如賤錦工忙擲梭中絲匆匆不
耐看欲速將何為碧雞有佳人睡足晨粒遲含姿自愛
惜肯受春風欺思之不可見感事腸生悲
為温樂堂五綠亭解嘲
園林非不佳名字著難穏稍與流俗異譏呵來噂噂我
堂名温樂竊慕涑水翁我亭名五綠又希午橋公客來
笑不已誚我何其鄙拳拳二相國所愛人爵耳聞之為
一咍争端自予開嗟予信鄙矣笑客亦愚哉相誠吾所
愛何必裴與馬唐非無李盧宋亦有章蔡爾知相何物
是謂聖賢宅士而不為此何以下膏澤孟軻出晝意宣
尼載質心温豈獨甘樂裴非錮園林二扁有深意客詎
窺其涘吾言豈狂言刀尺自孔氏
題黃巖蔡氏青在亭
逢人說愛山誰何是真愛苟無丘壑情在眼猶不在君
看終南客豈不卧與對奈何心自盲坐失煙霞態蔡侯
故静者肯與青山背作堂老其間列岫儼襟帶蘿月散
庭隅白雲屯戶外疏櫺納遥碧平几挹横黛青山信在
茲心鏡兩融會豈效逋客徒匿情紿松檜咨余秉微尚
頗亦厭塵壒幸君分半青著我函丈對
遊巾山得晴字
巾山何亭亭拔地蹲中城蒼龍擢雙角盤空鬭孤撐崇
雉儼環抱兼如在滌牲有時霽霧搴插我堂東榮雖勞
拄笏望猶賖杖藜行值兹陽和候鮮暉吐新晴擺去纏
牽累少暢窺臨情藉蘭得勝引共此酒一盛咏餘百憂
集樂極萬感生去國魂難招懷人涕易盈雖無丘壑姿
宿昔芥塵纓寄言山中叟未慕同幽貞
次韻徐景說見寄併呈牟存叟
東南有華屋結構清江濆規橅百年遠庭宇無纖氛前
林蓺杞梓後圃植蘭蓀嘉賓日還往門戶生精魂雖慚
北第壮猶能植乾坤主人遺後意豈欲徒飽温相期大
此屋傳世垂無垠人事一朝異祖訓成仇冤姦隸竊其
柄良朋中路捐殖貨以自封顧笑以為歡耳目就聾塞
誰其與忠言不念乃祖心望爾椒聊蕃感激當世事家
國初無分宗子誤置相匪人轉洪鈞癉善樹羣慝痏國
開亂原權豪競叨懫赤子愁吟呻我室既盡毁大敵將
起吞藐焉蟣蝨臣埋輪承誤恩睨冀不能擊狐狸加霆
震撫已方自恧顧指為尤愆百壬妄見猜欲取棋枰飜
誰知孤臣心但求王室安舉目百嫫中莫若二子妍願
識徑畈徑更認存齋存歲晩定三友短羽追孤騫
迓杜丞相檥舟白鶴山下有感
維舟候新鉉薄言憩兹山叢祠倚層阜迴阡俯澄灣竚
立心目瞿白鶴懸榜顏嘉名契舊隠身疑墮其間沓嶂
森古木荒塗翳枯菅田空少鴻鴈谷腥富豺獌更懷山
中人騎鶴去不還平生抱炯介輈張困羣姦徂謝易永
久十年閟松關紛吾信虛薄宿昔蒙砭頑及兹落海嶠
初心汩憂患朅來因見召感涕凄其澘亦欲蔭青茒賞
心諒難攀孤憤竟何及顛毛自令䰉
龜溪即事五首
頑雲蔀鶴嶺積雪明龜溪枌榆社己屋斯焉卜幽棲亦
有好事人除館溪之西門巷寄深窈青山有攀躋平生
秉微尚頗忻詠歸兮且可投吾簮安能棲會稽(原註史嵩之以)
(冬雷封事見逐改予越倅不赴)
父兄吳下宅師友苕溪磯亦欲從之遊喣濕相因依暌
孤諒無樂旅𤨏良可唏古來遯世士獨立取衆非咨予
匪能然翼短難高飛懷哉訂頑翁示我真指歸
王庭陟俊茂三年蝨其間愚忠竟何補積咎成丘山媿
彼海上漚臨機鴥其飜昭(案原本有闕文)嗟嗟亦胡顔汝今尚
無覺復倚榮辱關晨門獨何人永(案以下原本闕)
二疏仕漢庭才術相頡䀪竝傳己云寵同歸更輝光蹇
予與季父碔砆而琳琅不才自宜汰顯斥庸何傷處我
嫌疑間斯義安所當潜聖譏鄰醯焉廋渠肺腸(原註嵩之謂叔)
(姪同朝有嫌)
曩從太史氏論次金匱書龍興渡江後麐止今皇初微
辭記當時隻字寧敢虛彼阿者誰子顧欲私毁譽陽秋
記慕容史記名山儲二子亦過計人心焉可誣(原註寧宗帝紀)
(之末嵩之妄加毁譽於理宗濟邸改予所草)
送不浮弟歸金陵
分袂四百旬盍簮三十日君來一何遲君去一何疾題
彼原上鴒飛鳴不相失奈何緣薄宦參辰各方一我鬚
盡成絲君紒纔如栗人生幾相見歲月去如斥兩蘇欠
同歸二陸事堪慄天倫盎中薺富貴劒頭蜜㟭下饒蹲
鴟吳中富仙术縱不死同丘其可生異室願君解龜後
休汝母他適建鄴水易滋武昌魚多乙(原註不浮昇鄂皆有屋)急
來共藜羹蔭此青林密春風棣華開溪頭望歸鷁
不浮次韻予亦再賦
咨余運頽侵非復少年日嵇康既習懶長卿又嬰疾避
客如避仇俗子意多失獨於聲氣同迹兩心事一糲飯
盤菹芹濁酒籩撰栗家食雖清貧尚有幣餘斥每思世
路巇身不寒而慄何如掩關卧黑甜過崖蜜覺來荷長
鑱藥圃斸芝术末路值令弟自遠造餘室未久欲思歸
依人似高適飛飛羽差池秋鴈避春乙可憐陸士衡嗚
咽送親密橈音轉回塘無由望文鷁
讀謝章奏疏賦朝陽吟
岷峨秃如赭江漢濁如泔云何只隔夜潑黛挼青藍得
非氣沆碭祝融困西戡秋風抗手謝天公吾敢貪此邦
舊崛奇神氣虎耽耽山為萬仞高水作千尺涵爾來遽
一變風景殊不堪月墮雞不晨露警鶴猶&KR4110;長畢綬若
若修緡府潭潭坐令死瓦色空濛亘西南劃聞卷阿奏
翠鳳鳴孤嵐尹氏誰敢指家父獨縱談三十六峰下有
此奇偉男戛摩參井燄剗磢山川慙予方感嫠緯耳此
距躍三作歌為賈勇罪我如飴甘
吏道
勞牽迫吏道僒若洪縻拘九春回塵土一迹園林無直
此休沐暇偕我良知娱殘梅謝衆卉初柳荑僵株四運
巧相斥流目悲榮枯俯仰潺湲沫惻耳彌驚吁故山渺
何在潄石良辰徂為邦歲已朞宣城可歸與執柯勿睨
視州有達士模
物貴
一從泉法亂都野咸荒荒片楮母偏重無子相低昂姦
人竊其權百物因大翔握薪重尋桂尺魚貴河魴我聞
輦轂下鞅法牛毛詳物物揭成價大字懸康莊膴鮑𣙜
公肆餅師聚官場市易祖嘉問均輸肖弘羊罻羅四面
布摇手觸刑章哀哉今之人逢時何不祥穀斛八錢漢
米斗三錢唐安得生其時鼓腹詠太康
增賦
吾哀天寶後刻剝窮錐刀豆實不得喫蕨賣輸官曹(原註並見)
(詩史)民生於斯時生意如鴻毛安知咸淳際赤子滋嗸嗸
稅租責三倍田野晨號咷柔桑稊未茁調帛已騷騷驕
兵飫醲鮮黎民窄糠糟九關虎豹守哀籲愁天高
桑貴有感
我老與時忤十年守窮空衣食相驅迫遂師田舍翁每
當春蠶起不敢怠微躬晨興督家人留心曲箔中客寓
無田園專仰買桑供豈謂桑陡貴半路哀塗窮三百變
三千十倍價何穹家貲已典盡厥費猶未充乃知楮法
壞流毒刀兵同蒼天此何人血面訴難通棄蠶滿阬谷
行當歌大東預憂兒女曹凛冽當嚴風我窮何足道四
海關吾胷赤子已露立視天猶夢夢
劫桑嘆
美哉豳郊道風日清且熙條桑紛冉冉采蘩復祁祁盛
時不可再亂世誠堪悲守令既闇懦兇黠何紛披千林非
無主奪攘無孑遺白刃鬭原野長义守路垂羸童擁樹
泣弱隸空籃歸更憐貧家女束手看蠶飢爾蠶何不幸
生此叔季時千筐與萬箔委棄如京坻昔聞花門亂倒
麥折桑枝幸無風塵警氣象胡爾為天門萬里遠吾君
那得知恨無古膚使觀風采吾詩
次韻不浮問疾末章及蝗
卧疴連夏秋爾來收藥喜羣腴久嚼蠟今始甘魴鯉自
非天矜憐安得吉祥止寄聲問何如感此遠方弟炯然
憂愛心諄諄見詞旨兼饋藥籠珍廢疾居然起末章悼
飛蝗布陣長千里那知自北來今亦徧苕水公田吏如
虎收拾無滯穗訴傷服大刑遑哀室如燬古來此亂國
赤子先遭棄北橋千萬倉何翅敖洛峙一粒不肯捐肯
念飢由已謹勿傳吾詩隙間天螻記
題錢可則芡雪庵
我家雪山下結茅幾度秋一朝劫火燎身墮江南州相
逢芡雪君感慨不能休我今如喪狗狂走長包羞子幸
成小築廊巖可夷猶何不學孔明草廬傲王侯何不學
袁安高卧絶行輈鵷鸞恍入夢猿鶴悽生愁逋客亮非
然誰其執怨仇山茅自高潔得雪逾清修三白待君足
毋為垢氛畱
酒闌
世道日淪忽涔淚夜中滋客問子何傷傷予士氣痿不
見齊魯閧所争在糟醨我吻燥已久幸歌韓奕詩若遭
禁酒國曹瞞爾何為一鏖臯蘭下赤壁竟不支雖云竟
不支主翁自憐之騎虎不敢下悲鳴亦可嗤朝廷盡君
子拄撑賴公師似此好局面諸生願扶持尹京用老蔡
恐飜元祐規斯言是耶非識者當能知啞鐘懸清廟瘖
虎伏路垂此而為君子小人當謂誰幣輕物痛躍赤子
命一絲尚曰此元祐天乎欲誰欺醪粲恩誠深報復機
誠危獨哀三百年豢此終何禆咸幡不復舉志士徒傷
悲
蜀酒
我辭相國歸(原註趙公葵)遺我酒十器拜受起澘然為上有
蜀字狐狸之所嘷種秫寧有地得非父兄血或是鄉人
淚我飲不下咽思廣相國賜願得投㟭江咸使西南醉
端午日觴客東湖遇雨移飲壽台樓分韻得壁
字
玄暉東田遊明遠東城歴深心慕塵軌湖舷擬觴客零
雨或尼之輟策駢兹席霽虹帶高岑傾羲被廻陌良知
共遐睎數陪竹林七境恬微尚愜賞勝幽懷適懷沙事
千載舊恨猶能闢延首瞻樓顔新愁渺難釋(原注新聞杜丞相薨)
天問愧非才且可浮大白徙倚驚漏窮晨宵挂東壁
贈道士劉友鶴
翰林紛萬族白鶴稱善鳴標榜在詩易斯義淵然精子
今自羽客復慕胎僊名烟煴吐奇訊警露争圓清平臯
播聲蘭廣隰蔭芳苓於焉事飛薄安得有惡聲聾俗詎
知我胡為枉攖情帝鄉闊萬里短羽無遐征
讀哲宗長編
我於咸淳際偶讀紹符編昏氣塞宇宙臨文深慨然孽
惇暴於虎泰陵度如天惇言一脱口輒奉以周旋嘯呼
盡頑兇排斥咸忠賢意偏覆轍蹈時移善政還(音旋)濟惡
蔡元度推波曾子宣紀綱耳目地悉以私人專其間如
商英牙吻尤呀然神靈不可測黨人得生全矧乃崇觀
後於邑更堪言孝弟堯舜道禍反階中天聖經豈誤人
無乃說用燕孤臣淚迸血後來其監旃
近者昌言多出諸賢之後有感一首
吾觀唐虞時輔佐多世胄一時謀謨嘉十世典刑舊古
道日以衰象賢始不懋近者梧桐鳴多出芝蘭秀杜李
倡其前(原註杜清獻之子淵李竹之子務觀)劉胡繼其後(原註劉侍御漢弼之子胡評事)
(夢昱之子)最後康樂公(原註謝瀆山從子名章)卓出漢庭右元氣倚迓
續疵國資匡救起予氣為增感事眉復皺彼出進士科
視此矜廉茂誰能持我詩往為披怐瞀
生日自嘲
今朝出門去路逢揶揄子汝形何龍鍾汝色何顦顇人
皆鑚當路汝獨鑚故紙故紙高泰山不直一杯水當路
衆所趨汝獨無一字玉堂炳宫燭金華曳絲履珥筆立
螭頭屬車陪豹尾世人共歆羨汝乃獨掩鼻七十不回
頭汝亦自苦耳抗手謝少年吾今將仕矣
次韻俞掞縣尉見贈釣臺賦梅
嚴風摺繁圃嘉卉難為香坐令衆芳林直為蕭艾鄉妖
紅與嫚紫乘時鬭新粧梅生處扄外皭然絅衣裳獨無
摧折憂一笑春洋洋猶懷臭味感苦口嗟難嘗風人妙
託物予德慚菲涼坡公詎為役涪翁可齊芳尚此短兵
接當君陣堂堂
齒落
韓公四十五己賦齒落詩呀然頓崩弛存者皆浮危我
今恰半百衰暮固其時一齒闕當門摵其秋葉飛感兹
生有涯撫枕中夜悲伊人未聞道文與百世期吾今食
粟耳將隨野草萎聖路千萬里加鞭猶可遲
次韻功遠兄惠詩見勞
平生聞父師擇術明諾諤豈不依德言其奈根器弱昕
庭開獸樽坐聽諸臣咋誰其酌嘗之自牖勤納約維時
鶴山翁鐵作元祐脚振鬛一以鳴萬馬立皆却此老埋
虎丘自頃氣何索徽音闋不嗣吾儕得無怍偶從鋒鏑
餘來被纓組縛每懷季父風自笑吾痺惡十駕希乘黃
其敢自菲薄啾啾竟何禆有如叢間爵那知桓將軍早
已憚孫綽鴥彼韝上鷹掣臂將汝攫何不追冥鴻幡然
見幾作會逢故人劉危言取眙愕(原註劉起為博士輪對甚偉)腥&KR0146;忌
雕胡薋菉妬芳若遂仇作俑人意欲屏醫藥(原註予對班偶在劉)
(前亦及嵩之故爾)樂哉餘不亭閑身頗堪著寒谿静可鑒青山
崒如削未能及黎侯且可棲晉鄂憑誰共行藏歸語故
山鶴
贈蜀僧欽師
天台招提藪我常避其塵夫豈無名緇近膩終汗人(原註)
(時鬻寺之風頗盛)衲子來西州見之獨情親豈惟枌社意亦喜
叢林聲欽公惜我去索贈良殷勤子道我弗學安能淑
而身雖然第一義儒釋曾何分要踏石頭路須還鐵脚
根
次韻李通甫賦中秋
秋容滿苕谿天籟生菌閣幽懷對蕭辰意味更沖泊招
朋傾一盛相與慰牢落抵掌談世事亦可資一噱須臾
白玉盤高掛青綃幕賞心與景會喜極悲還作渺然望
西南慨想舊猿鶴豈無首丘情歸去事耕鑿奈何朝廷
上聚鐵方鑄錯(原註時余晦將入蜀)棄置勿復道洗盞更深酌我
老倦吟詩無悰紀行樂故人詩筒來晨簷有鳴鵲
送劉養源遊吳中
自我識松澗于今二十年(原註浙西憲俞掞)譬彼鴻與虬薄霄
而棲川憶昔初見時予客劉養源邂逅一相遇松澗稱
其賢蹇予久騷屑養源亦蕭然擕家輦轂下炊玉斗萬
錢貸粟監河侯盖為生事牽訪予苕之濱欲學東方先
率然集吳地求汲松澗泉予謂子往矣轍鱗今復鮮杜
陵送李君南入黔中天應為汧公醉剰操雲嶠篇
次韻不浮和東坡端午遊真如寺
君居秣陵時日夜書旁午念我方投閑遠方同甘苦別
來日月長如髮不可數弟兄兩浮萍功名一炊黍相逢
飲佳節小慰情悽楚東坡舊公案君房妙言語乃翁滿
腹書一字不堪煮晩歲膝上君端能繼華祖我已困屠
龍君應思畫虎相期寸田耕心亨無齟齬
平生欲一遊金陵而不得再用韻簡不浮
金陵帝王州遺事多典午我昔讀其書撫卷輒凄苦一
峕豪傑士錯出可勝數榮名既銷歇陳迹付離黍惟有
東山翁于今尚翹楚我欲一訪之千載同晤語酒於白
下酌茗向鍾山煮北道有主人載酒思出祖但畏傍人
譏率野非兕虎此事從昔然非予獨齟齬
不浮欲卜居霅川而未決再用韻趣之
君如夏日槐濃隂正亭午我如秋渚蓮心老味加苦卜
居既未果會面真堪數二米同一稃何時如秬黍我今
居異邦一齊咻衆楚出門無所詣欲話誰晤語盍念荆
同生母憂豆逢煮急來共伏臘相與續妣祖昔人兄弟
多八龍及三虎安有予二人而堪長齟齬
不浮弟攝興國守書趣其歸
自君攝富川政聲達王畿鄉邦大夫士相率聯書馳欲
控江州督版授俾真為羣來質於予予則力止之父兄
本公論彼反疑為私諸公悵然去未免方輪嗤日者召
書來自言攝承朞駑馬戀短豆或者能無譏累牘上尚
書願趣新侯來白頭分趨幕不敢求旌麾開書喜見面
與我同肝脾高安別未久德進兄嗟咨我今亦復然坡
潁真吾師雖無逍遥堂遲君同賦詩已掃安樂窩扁舟
早來歸
次韻王深道領客登翠屏
東皇趣歸旆行色在隴麥撫舊念易盈感逝憂難釋謂
春姑徐驅為我咏今夕天涯浩漫漫迷路那可索林芳
坐自銷庭草已如積南亭慨靈運東園悲阮籍咨余畏
簡書無路追羣屐故知凝睇處惟見嵊尖碧如卭欠宿
願入越成誤適一笑命淥樽人生匪金石
題王茂悅郴州白水奇清園(原註瀑布也)
靈區有異産化國無潜珍坡公論人物我則賦奇清壯
哉此白水誰其瀉青冥薶藏富媪嗇抉剔天公嗔霹靂
起神物贔屭擘巨靈陽山得瀑谷永嘉賴斧斤乃知出
世事須待開物人倒懸訝瑶池吹立驚滄溟千穗落曉
鏡萬仞垂天紳清寒入山骨霏潤霑人巾麕䴥為瘦爽
草木皆堅貞臞仙挹瓢飲俗士湔塵纓度堂匪秩讌築
館先儲英函書静秩秩子佩來侁侁清風濂溪像古栢
文翁庭從容講道要宛轉餘詩情謫仙一派妙休文八
詠新兹惟佳山水我嘗駐騏駰平湖尚蕪漫絶境宜荆
榛按圖重嘅嘆歲月今峥嶸壯觀誇好句窘步欹豐擎
聊以贈我友無庸寄山神
書室揭劉元城陳了齋像以自厲
我昔天台游偶得陳公像以公謫是邦祠堂懸真相尋
執憲于衡復得劉元城以公子孫寓家傳遺寫真揭之
書室内朝夕得晤對焉能為之役妄意他年配劉公色
貞堅疾惇固宜然陳公甚和易排京乃敢言惇京為腐
草二公長不老汝其擇于斯庶以傳不朽
次韻詹丞賀得祠
我生天地間自笑一疣物燕蝠争晨暝龍蠖安伸屈三
度侣黃冠十載謝丹紱無學陪旃厦無才演綸綍晨策
恣幽探午窗饒睡兀平生正坐口自使窮到骨紛紛蝶
争春悄悄蟆啖月從來彭澤琴不勝昭陽羯安有冷笑
姿可入豔陽節積年幾穴床經旬不踰闑時逐志和風
慣卧袁安雪初無子公書誰其項斯說忽令管龍宫傳
聞從鴈帛還來弄香火幸不廢書冊偷閒容我輩用世
付時哲鵬鷃各逍遥何煩較優劣
感事
太師百僚長歷代皆有之所用有賢否邦以分安危惟
彼太公望桓桓定周基至於尹氏徒寧逃小雅譏漢唐
姑勿論我朝有元龜潞公四朝老德望欽邊陲咄哉京
檜侂言之可&KR1187;欷近者揚王庭舉朝莫言非文潞不可
作吾其誰與歸
鬼瞰吟
相公不入府却走湖上宅朝游廟堂上暮作水雲客公
府爵羅張別墅車轂擊三日斂履朝萬楫戈船疾(原註出朝)
(以軍船涉西湖人以為不祥)畔官羲和誅離局春秋責主寬置不問
士佞那敢斥倡優湛夜宴臺館窮晨策華堂枕千巖幽
龕通百尺知非晉公洞故是伯有窟蘧蘧夢蝶飛冉冉
長蛇出(原註大蛇出於其寢)煩冤哭中夜魑魅來白日方期燕婉
求難拒幽明迫天不相厥居鬼乃瞰其室不見霍氏亡
千妖日叢積不見蔡京敗萬怪無寧迹持危豈顛墜起
穢宜蕩滌君看韓家園斜陽空寂歴
次韻劉養源見寄二十韻
山寺傳好語盈耳歡聲騰側聞新天子有意綏黎蒸金
雞肆大眚民散蒙哀矜詔書日夜下合沓來凌兢訪落
首鮐背導諫延龜朋講習召遺席軺車聘才能官簿還
故邸孝思齊定陵宛如春氣至頓釋朝霜凝神龍妙嘘
雲妖狐疑聽冰維今萬粃政欲言何可勝安得批肝血
排雲呌觚稜崇蘭變成艾春鳩化為鷹貪夫野外贙善
類風中燈百壬各自媚兩如偏見憎(原註選詩事躓兩如直)盈庭
蒼玉佩絶響朱絃繩願我聖明后金臺擇先登昭蘇聵
聵聽凌厲高高層隂霾半夜駮日月高衢升吾儕老畎
畆鼓腹歌中興齒髮己自料息翅甘冥鵬
要君
聖人戒要君春秋罪同弑推此無上心將何所不至近
者凶相歸決烈誰能比羣愚惑其跡咸謂難奪志老夫
非聖人固知決無是或問何以知荅云非奥祕豈有患
失夫能為勇退事未聞介推歸留母以為質府中俱蕩
析般移到花卉殿前卒二百輦載填城市都人尨其愚
家家失歡喜讙言真不返剝剝競彈指朝士獨可憐一
朝失怙恃聯章乞還相留莽無少異天王雖聖明勉徇
非得已御前金字牌一日數十置冠蓋何紛紛排日遣
郎吏端明奉璽書侍郎傳睿旨師王袖親批祈懇留涕
泗相公卧愈堅那肯東山起陛下如迫臣臣當還故里
羣使駭其言連名奏天陛安知夜半舟已渡曹娥水新
亭候徒勞劉裕已還第狄青度崑崙李愬擒元濟忍於
君父前用此軍中詭一勞可永逸所欲己稱遂從今政
事堂深根且固蔕願已愜臧孫專當踰季氏上蒼孔威
神那知從汝未
五月
五月出師時老臣抱憂懼端筴問詹尹願告吉凶故卦
得明夷中驚愕不敢露庸知三日後日眚大可怖(原註六月朔日)
(有食之既)天象與人占真如相對語師出無寸功敗書常踵
路世道復誰論當局委而去更令水中榆裊裊擎槃露
(原註露義不同故竝押)秋風日以高吾未得死所援筆識蓍辭淚
血滿襟素(原註明夷上六不明晦初登于天後入于地象曰初登于天照四國也後入于地失則也)
(應在德祐二年正月痛哉)
次韻方泳道(沂)見寄
延首浙河外浮氛翳青天下有豺與贙紛其集中田況
復直歲祲蒿萊莽連阡民流入他郡百里無人烟咨予
忝觀風七州命所懸駐車問疾苦入耳潜澘然期令萬
蒼黔生意春無邊一網獵羣饕其敢諉力綿天王自聖
明凝旒蔽其前曰此何罪辜而誣飲貪泉奉使既不稱
還印歸民編南窗可笑傲雙溪恣流連不貪金門步不
慕東壁躔但願紫皇寤赤子逃烹煎賢聚國脉壯吏良
民瘼痊臣雖就九死沒齒無怨言方子遠投贈厲我彌
貞堅枯木巳無心安能被朱絃江水倘可楫吾其劒西
川
次韻王深道見寄
虛齋隠几坐憂思來萬端我帶舊盈骼忽復數孔寬追
思昔迷復驅馳困塵鞍終蹈世塗險袵席生瀧灘平生
仗忠信意若無驚湍雖有被野羅何簒凌風翰嫠憂抱
耿耿進退良獨難亦欲紉蕙茝殷勤奉所歡(原注離騷以君為所)
(歡)終疑薛居州一暴難勝寒衆隂日夜長正氣日以單
國枋落熏腐民生困貪殘言路久榛棘肉食咸空餐蹇
予宿嗜好與世殊醎酸柰何不自愛當門植芳蘭故效
五柳君歸求容膝安我友在天末洞我腸與肝新詩妙
鐫發字如湯銘盤盍簮眇無因東望慨其歎遥聞病新
愈致我嚢中丹願君彊吞咀百年永相看
次韻劉友鶴端午三首
昔經屈原坂寒湍下悲鳴又渡汨羅江&KR1081;記曾輸誠慨
彼幽亂國成此湘纍名彫胡不受膩淆予膳膏腥離騷
二十五往往言其清招汝千載後來乎不來靈
桐江五月涼波上搏層颸傷屈念已愴懷嚴瀨逾滋維
彼不逢世如斯良遇時懷沙與釣瀨異節同光輝故人
去奚傷宗國逃懼非精義貴有質聖遠咨從誰
箋天欲移病心與孤鶴飛苔青弁峯秀遥昔夢佳期恬
鱗慕深藻倦翮懷安枝焉能繫浮名翬翔辰昇霏己約
東里伴無煩北山移他年倚磵門望子蹁躚衣
道中遇雨
車中覽書罷舉頭失青山五日無纖雲春晴固應慳須
臾驟雨過忽已羅青鬟天公自知我所遇無不安奈何
苦相戲晦明翻覆間浮雲雖暫收未肯故山還終當買
不借踐此泥塗艱
送王深道赴荆門教授
蒼龍掛秋漢涼風鼓吾袪夜中不能寐慷慨悲有餘美
人背我去山川渺盤紆平生嵇叔夜龍性不可拘以兹
直諒益弱念咸刊除四海豈無交誰為真丈夫溫蜀本
兄弟不過姓氏殊臨分悄無言執手空踟蹰世事舉目
知安能共淪胥君理江介枻我念苕濱廬後會難前期
且復立斯須努力崇明德歲寒盟可渝
次韻北澗禪師留別
維北有深澗其中貯幽泉兹泥不可滓萬境涵澄鮮老
人挹其流濁世相周旋清寒滌腴膩八解不敢專我來
宿招提踰月從金仙解后澗瀕老筆力回百川參寥一
以去詩宗久無傳阿師佩密印絶後如光前禪房竹色
静秋深暑將闌雙嵓儻入夢寄予白雲篇
中秋獨坐有感
三年三中秋月作一樣奇清貧不設客老倦不吟詩今
年更淒涼兒孫鎻秋闈獨坐南窗下兀兀如孤羆追思歡
娛地無如少壯時尚記壬辰歲鶴山靖州歸八月十五
夜月華散前墀諸父秋山閣羣從幽芳池賦詩各分韻
醉墨紛淋漓鶴山讀我句終夜相嗟咨明朝操紙來傾
倒里中兒一往三十載坐念心生悲前輩已彫謝諸兄
亦無遺奇孤一身在流落天之涯明月如昨日而我鬢
成絲天人固異分何煩涕交頥
又中秋分韻得處字
西風滌殘㶼秋水静如濾客心悲未央感兹年芳去聊
攜池上酌相與豁煩慮我殽楚以陳曾未舉前箸延首
視太清飛娥已來御屏翳雖放紛不敢捩眼覷清輝豈
不佳祗益畸人苦故鄉値良辰輒與親暱醵轉蓬隨天
風異縣不可據明年看清光那知又何處
自敘六十韻
蒼蒼大峩山高標致青天西江走其下東井纏其顛積
此二儀氣鍾為萬古賢粤從揚馬來作者接項肩我家
高陽氏遂古已嬋嫣爰及開府公世德乃昭宣挺生六
男子如鼇海上連逢時供世用報國或軀捐(原注先忠襄公)二
季遇明主皇極佐後先英芬播家國餘輝照山川咨予食
舊德一綫千鈞懸結髮日礱砥植節圖貞堅龍飛四十
春先皇始招延絳侯正驕主荅策聊相鑴無心得天下
人力何有焉有司矜其愚寘之龜列前先人既死城(案原)
(本缺一字)遭禍愈挻挈身歸君父叨沐登史筵是時嘉熙末
大臣私自便抗疏警其偷側目尤讒言(原注喬行簡)未幾孽
嵩來當國恣且專白發竝相議(原注庚子冬雷封事)一斥踰三年
祁公俄入相招我赤城邊公尋薨于位游老司陶甄蓄
縮多畏忌百壬閙煎煎汲黯又妄發羣厖益呀喧卧家
百餘日遂棹嚴灘船偶乘浙東傳入手埋輪權南床有
婦翁出柙流饞涎劾章格不下使者反歸田流落經七
載那復凌翔鵷淳祐更化瑟弓旌羅八纏例叨赤車使
收召湘江壖南宫甫踰月遂玷蓬萊仙仍侍玉皇案兼
操金匱篇主恩海嶽比每欲輸塵涓謝吳對持鉉國勢
如舟偏薰蕕共一器兩黨操戈鋋予與趙徐輩放逐紛
聯翩吳公亦去相國事堪澘然荏苒兵難作擾攘紛戈
鋋吳公再秉鈞首議賈生篇諸梁尚當路(原註沈炎)公願竟
以愆亡何事大異萊國冤南遷國忠亂天經黨禍何連
延傷哉淳祐士蕭艾化蘭荃腰金空照地噤如秋後蟬
嗟我亦何人趙璧乃獨全挂舌坐林間嫠憂耿無眠一
旦彗星出應詔言數千歷數蔡京罪請收賈充權書遏
不得上龍髯已飛天尚有聞戒集祕之未敢傳其間朝
陽吟好事達湖弦幾欲齒姦鈇終虞隕深淵偃蹇踰十
載冰山尚頑堅不學李拾遺盡付酒家錢不學杜拾遺
窮愁詩自傳聖涯浩無際前路渺以緜且復繫寸景終
予犀革編
池荷就衰有感
雙池萬荷花姣好欺子都秋風一披拂槁悴如三閭子
有君子操昔人所歎譽奈何不自奮俛仰悲榮枯荷花
不能言請以意對吾兩間草木蕃萬象粲以舒一從鶗
鴂鳴荃蕙首見疏况我値末運忽忽良辰徂相隨就衰
叔容色何能愉抗手謝荷花子誠志士模嬰肸悼季世
箕干感淪胥舂陵大中正所品良非虛
九日分韻得花字
秋日何烈烈憂心在丘麻老圃跬步間無悰問黃花及
兹九九候清樽暢幽遐朋簮既肅穆宴豆亦静嘉風雨
知蕭辰颯然掠窗紗喬松助聲勢轟豗掉狂車萸囊頓
精神似與老守誇淵明有三徑我獨歸無家浮驂竟安
適佇立空咨嗟
學詩
燕說談古書六籍無詩如彼序鬼一車毛鄭賁其須古
今幾大儒亦復鼓應桴歴年二千餘耳目為所軀卓哉
紫陽朱訂頑砭其愚俗說力掃除沙沉得簡珠士惑真
難祛于今道猶孤高叟一鄙夫服膺與世殊在天懸方
諸如聞嘆起予
讀書
問翁幾何年翁年七十餘尚作蠧書蟲嗟翁一何愚旋
增通典缺旋修阜陵書毫芒集閱盡白編還卷舒五詩
諷被底(原注選李杜韓蘇)柳集誦日晡玩物能喪志聖賢言皦
如賦受有奇偏誰能為耘鋤
讀荆軻傳
夜讀荆軻傳掩卷喟然嘆結交天下士賢哉太子丹報
秦一片心秋蓮孤劒寒介紹田先生得結荆卿歡太子
一語疑先生甘自殘荆卿欲藉手臨事敢開口走見樊
於期願借將軍首將軍搤掔言念此固已久得復平生
讎性命何足有四雄英烈風精誠凌白虹函關初未入
氣已吞祖龍其事雖不就簡牘光無窮奈何今之人蹙
縮如寒蟲
九日會客面嶽亭以采菊東籬下悠然見南山
分韻得采字詩
四運相摧斥秋容忽而改英英晩節花含霜發鮮彩游
子感蕭辰命侣登爽塏湘山儼横陳秀色如有待獨憐
祝融峯盡日埋靉靆安得誅雲師吾將罪真宰悠悠元
亮心千載宛如在遥知把不盈搔首終朝采勝達不可
追迷塗誰堪悔棄置勿復談且復澆磊磈
謝鄭如晦餉酒詩
淵明久閑居欲釀苦無秫蕭條倚東籬目斷杯中物可
人王荆州白衣來扣寂高情屬天雲于今照方策我窮
交舊絶門外無行迹舊時如海腸轍鮒等枯澀誰憐東
溟臣西江分一滴嗟哉子立賢(原註王子立子由之壻)肯念黃州
客清酒冬百壺昔酒夏千石陶然北窗下但覺天地窄
東西高雖異南北鄭能一感荷吾子德酬報乏珪璧但
誦昌黎詩以謝鄭羣錫(原註昌黎謝鄭羣錫贈簟詩明珠青玉不足報贈子相好無時)
(衰)
恥堂存稿卷六
