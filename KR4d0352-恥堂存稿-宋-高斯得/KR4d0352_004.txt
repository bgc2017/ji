恥堂存稿卷四宋高斯得撰
記
寶慶府濓溪書堂記
宋君仲錫守寶慶之明年以書來曰郡學有濓溪先生
祠尚矣紹定二年教授梁君士英始即先生遷學舊址
而改建焉為堂四楹歲未久而頽圮不治仲錫來謁嘆
曰先生治平間遷學于是豈苟然哉邵水經其前澬江
繞其後左挹東山右俯清溪高明夷曠一郡神秀所鍾
學既他徙昔人即其地以祠先生是矣顧規模隘陋不
足以稱乃徹而大之中為先生祠堂祠先賢於東西序
以侑焉其後為講堂直舍齋廬門廡庖湢皆備經始於
寶祐三年十有一月明年某月成維昔紹熙郡學之祠
文公朱先生記之紹定改建之祠公之季父鶴山先生
記之今兹之役非公莫記成事敢以為請斯得聞之蹵
然曰季父之言立於世淺聞者不足繼也况朱子乎且
朱子之記發揮太極圖書之妙鶴山之記闡明剛柔善
惡陰陽動靜之理皆已至矣盡矣後學措辭不其僭乎
然而侯以邵士之請來不可無以告也惟先生卓然特
立於羣聖人絶響之後親承洙泗道統之傳二程先生
受業者也先儒擬以顔孟然則舍夫子無以擬先生矣
大哉乾元萬物資始天道流行物得之以正性命先覺
之倡道者似之故原道於無極二五之先夫子之言性
與天道也觀物於庭草不除之際夫子之四時行百物
生也玩心於聖人所樂之地夫子之忘食忘憂純亦不
已也涵泳從容深造道妙與天同體嗚呼其元氣之會
乎蘇公軾非為先生之學者也其詩曰先生豈我輩造
物乃其徒識者以為善言德行是豈無所見而言哉然
捨造物與孔子無以擬諸形容矣學者誠能想其氣象
而用力焉則識趣造詣能見大意雖未入先生之室闖
其藩嚌其胾其庶幾乎邵士親染先生遺澤者也聞風
興起豈無其人故誦所聞若此期與共學焉
梅溪先生忠文王公祠記
士之扶義俶儻立功名於天下者亦觀其所遇之時何
如爾其或遭明盛之朝蒙危言之策則發其竒負瓌藴
崇論竑議使功及於朝廷澤洽乎天下誠士之高致也
倘所遇之世义牙相抵而不合雖策慮偪億欲何為哉
烏虖若梅溪先生忠文王公之遇高宗皇帝真所謂遭明
盛之朝蒙危言之策者也方是時也大姦方踣世道將
回高宗思總擥英雄一觧而更張之而王公出焉大對
明冊空臆開陳法天攬權為羣言首天子當宁歎息擢
繇第九爰冠倫魁虎嘯而風冽龍興而致雲勢自然也
公由是被遇正色立朝其論諫大指謂禦敵之策莫先
於用人用人之要莫先於人望其專屬魏公盖不待隆
興之初矣又悼三衙北司交堅黨合不畏蹈禍危言刺譏卒
使老將距脱衆奄脅息太學諸生賦五賢之詩歌詠其事公
為冠首焉雖然皦皦易緇硜硜難全稽山之命閒館之
遊公自是卷懷而去矣阜陵即阼登公横榻赤幟復讎
之義底柱建督之謀公於魏公未嘗識面也徒以國事
捐身徇之嶔㟢流落之死靡變此其本心果何為乎愚
嘗論高宗中興策詔諸儒得天下之士二焉前有張後
有王言論風指彷彿相似無垢出於權兇未枋之前梅
溪興於魁孽既殞之後故其施設規置略有不同張公
阨於秦相不究其用識者喟息公遇兩朝諫行言聽故
高風勁節磊落震蕩當時之士無與為比士大夫立身
行道若此可無憾矣雖然愚猶有遺恨焉魏公之再相
也薦可為執政者五人公其一也士方翹首冀其大用
而公難進易退乾道以後湛浮外服不得久居中以廊
廟具終於端尹乃若易名之典世主已更而後命焉凡
此皆吾黨之士所共不滿也雖然自公視之其失其得
我何加損乎公殁僅四傳子孫日失其序至無聚廬託
處行者心惻今吏部侍郎劉公黻生於公里悼先賢之
世於今為庶非型善之道位諫省時嘗以告上建祠給
田以處業之會多事未及行暨開閫四明乃損錢二萬
緡即公講學之地里名郭路築祠堂五楹後建講堂步
櫩門塾靡不畢具屬役賦文於咸淳八年之八月九年
三月成兩淮制閫印公應雷七閩連帥陳公宜中郡太
守趙君崇鐖咸有助焉劉公又念祠成而無廪難以持
久請于平章賈公似道賈公白于上以没入官田五百
畆有竒賜之自是祠春秋有薦士朝晡有餼公之子孫
不能自振者歲有廪劉公又謂作而不記非古也乃以
見屬自惟摧頹汩没仰公鏗鍧大節不可企及執筆顙
泚而劉公命以勿辭乃不得已摭公平生大致刻于牲
石因以志其愧云
公安南陽二書院記
孟子有言無恒産而有恒心者惟士為能夫士生乎世
處乎其鄉有篳門圭竇之可居簞食瓢飲之可樂雖無
恒産而未有所怵迫故保其恒心也易不幸當喪亂之
際顛連困踣無闔廬以辟燥濕無短褐以御風寒無糲
粱之食以活軀命士至於此上之人苟無以教而養之
人不能皆淵憲也其不失口失色而喪其所守也者幾
希故建學屬士於離散安集之餘非徒以養其口體而
脱其死亡亦所以養其恒心而納諸君子也自吾有兵
難襄蜀之人十九血于虎口其幸而免者率聚於荆鄂
之間四民皆窮而士為甚故制置使少保孟公珙肅矜
之各即其所聚而築室以教育焉在公安者即名曰公
安書院實維寇祠舊址在武昌者曰南陽書院則取武
侯躬耕之地以名公安以館蜀産南陽以舍襄人既又
告于聖天子請揭之奎畫以寵多士而許焉公安凡六
十楹田租歲入二千石有竒山澤間架之利為錢二百
萬養士百有二十人南陽餘六十楹田租歲入六千石
有竒山澤䱷征之利為錢四百萬養士百有四十人擇
文學行義之士衆所推服者以師表之旬有課季有試
暇日則教之射士無饑渴以害其心咸自砥礪以成其
業居無幾何蜀産之歸試者冠其省襄人試于大廷亦
或以射被恩士益用勸烏虖當金革之時談俎豆之事
俗儒往往視以為迂而孟公顧能行之雖時相不學阻
格其事而持之益堅為之益力盖庶幾乎衛文公敬教
勸學知所先務者可不謂賢乎繼自今士之遊於斯者
亦念公之為此將有望於我也切問近思以省其身修
慝徙義以崇其德毋以物之賤者害其貴毋以體之小
者累乎大必使反觀内照常心復存而無愧於士之名
乃為不失建學之意而曰羈旅之供固有委積是徒周
我於其土地而已吾知頼其養焉以免死而已則是凡
民自為且學古之道而以餔啜者也不惟有負於人抑
亦有負於已矣豈不惜哉書院之作荆州别駕史君子
翬寔主其事以書來曰是室也落成餘十年矣無以記
之懼久而廢子其以為士者告余不敏始誦所聞如此
吾黨之士其亦以為然乎
彭澤縣狄梁公廟記
士生天地間以忠信仁義自立將以扶植天經綱紀世
道其任盖不輕而重也奈何自古以來君子每為小人
所乘正論每為邪說所敗志士仁人覽觀前志未嘗不
掩卷三嘆繼以流涕痛哭也雖然秉彝好德著在人心
浮雲揜於一時日月揭乎千古則彼惡直醜正者祇足
以增光益潤而已何足道哉唐武后天授間狄文惠公
以地官侍郎鳳閣鸞臺平章事為來俊臣所陥貶彭澤
令邑人為置生祠數百年不絶我朝紹興七年十有一
月始名其廟曰顯正焉公在當時濡迹周庭繫心唐室
决策禁中力還國嗣拔引五王權輿大計卒能取日虞
淵迓續唐祚其何正如之方其黜居陋邦流落不耦湮
鬱甚矣而邑人欽慕英風懷想遺愛社祠尸祝不懈益
虔唐祀既忽聖代聿興肇錫嘉名載光秋祀宋甄留侯
不得專美其何顯如之昔公廵撫江南毀淫祠千七百房
止存夏禹吳太伯季札伍員四祠今也寝廟奕奕與四
祠而五嗚呼盛哉生祠廟貎頗壮縣之遷邑人以遠不
得朝夕駿奔乃移諸新邑寄招提境隘陋不足以宴娛
神昌元趙君卯發來宰是邑雞牛妙割之餘歴頽寝而
怵焉曰精忠盛德之祀而弗稱若是吾之責也乃更卜
&KR1065;塏作為新廟翬飛跂翼邦人改觀共稱明宰為政知
所先後若此非梁公之徒疇克爾耶君又念廟與陶祀
為隣而陶祀亦將圮焉乃為建廊廡具庖湢築新亭于
東嶺名之曰舒嘯而又葺遐觀之故亭命浮屠掌之官
月廪給以書來曰吾於二公無能為役幸甚獲踵芳塵
故治䨇祠以慰邦人之思且以致吾高山仰止景行行
止之思公為我記之予謂陶公拳拳晉室于義熙之末
狄公孜孜唐祚於天授之間千載一心若合符節蕞爾
小邦祀二盛德一何幸歟然世方迂教化而輕節義非
絶識拔乎流俗其孰能發揮之故予于趙君之作重有
感焉乃書之以為記
趙漢卿解彭澤印為池陽郡丞乙亥冬疆事日急漢
卿先為詩寄其弟以死自誓已而北兵奄至不屈死
之事聞贈三官與二子恩澤會予以兵部尚書召見
上力陳其從容就義非倉皇就死者比乞依知饒州
唐震恤典改命遂贈華文閣待制錄後改為京澤昔
狄公令於斯廟食二代幾六百年漢卿遺愛在人其
仗節死義於狄公有光異時少康祀夏予欲言之朝
作廟斯邑庶幾二忠臣後先輝映九鼎此邦恨老篤
且入地不能待也因手抄狄公廟記泫然思漢卿遂
書其後
永州續惠倉記
平糴善政也而無良法非無良法也古無其事而難為
法也成周盛時計口授田百姓給足不幸而遭囏阸則
有司賑之倉人之粟入廩人之榖用遺人之委積皆直
以平之秋毫無所吝春秋戰國以後上之人靳於惠也
於是始有貸焉有糶焉貸者責其償而糶者取其直事
雖非古以其足以紆民之急故猶得為善政然糶之為
法至難備也何則不裁其直則無益於民裁之則日損
一日歲亡一歲必至於盡耗而後已將求其勿壊也謂
可無以變而通之哉故糶之所耗有欲資官之錢榖而
足之者然人不能皆廉於已皆志於民或遇汙者彼視
府庫財如其財肯剜肉以補之乎必坐視其朘削而不
之恤矣有委之巨室而責其成數者則不惟為富者
多為仁者少憚於損已以及人且年飢榖貴彼方利之
而何取於糶之乎必多端沮撓而幸其廢矣有市田為
莊頼租以糶者可無二者之患矣然緡錢有限歲入必
微不足於糶非磨以歲月不潰於成况官市民田為弊
至多水旱不時復且難保其法亦未得為盡善也然則
變通之道果將安出哉湘中粒米狼戾之區民生其間
本易以得食乃自近歲有司和糶之令甚嚴舳艫相銜
竭九郡之産而北湘人始困永之為州市民為戶不過
三千率多貧弱春夏之交苦於貴糴紹定間郡守吳君
千能積郡計之贏作均惠倉自州而邑邑而野莫不有
之其在州者為米二千斛命巨室更張糶糴之事歲久
弊生惡其害民不告于州怵寓公徑以自詣常平使者
易而田疇之田惡入微規約不備一二年間至無圭撮
可糶民甚病焉毗陵季侯來為守愀然曰是非牧養者
之責乎於是節縮浮蠧銖積寸累得緡錢五千議創一
倉以救其弊會諸郡水溢為灾潭富人有抵罪於刑獄
司者願輸粟五萬斛賑民自贖者予許焉而以平頒之
諸郡侯以書抵予曰郡被灾公移粟以賑甚大惠也無
厭竊有請焉吾方建倉平糴而郡力綿甚聞公食飢之
後猶有餘粟盍捐以助我乎予慨然復發二千斛予之
未幾復以書來曰賴公之力倉已落成吾將以繼均惠
也名之曰續惠謹條其規以告維今續惠之創將歲歲
减價以惠民可不思所以維持於後乎頃受公賜市之
得錢四千三百餘緡合吾所積為九千三百有竒吾將
以其四千糴二千斛餘以創抵當庫名之曰平質薄其
息以利貧弱之民積其贏以補糴本之耗盖庫之與倉
猶母之權子不可以偏重也吾之糴非市於民也郡計
素匱每當歲杪無以支吾例聽民賤價折納田租以救
目前今以續惠之緡易郡倉之粟彼給於用此免於糶
庶乎兩得其利及其糴也計庫息之多寡以定米價之
高下米升為錢二十庫息登二百緡則升可損其一
倍焉則損其二庫息愈豐則糶直愈下凡一歲之息
盡以補糶餘之闕備後糴之用官無所利焉吾又鑒均
惠之弊官自司其歛散度地於麗譙之北左庫右倉命
郡僚二人共主之一歲而代自謂規置粗備或可持久
若刑獄司冬夏慮囚之際因一視之則後人愈不敢動
矣雖然非公記之懼終無以諗來者况微公之惠不及
此公烏得無言乎予謂侯之為此盖懲均惠之壊於市
田而更聚之也然不諉其事於民則巨室既無所損而
不至于沮撓不資其助於官則後人雖無所益而不至
於朘削三弊盡去三利悉興孟子所謂仁術侯其得之
矣糶法之善復有過於此乎雖然侯之精究熟講不使
有毫髮之缺以累後人其慮可謂遠矣然予謂人生天
地間一氣而分仁義之心誰獨無之來者而如此其必
曰前人之不以累我非淺之待我立法當如是也吾不
能守之而推行之而增益之顧非耻與予將見有以侯
之法行于邑于野而流惠于無窮者是侯與人為善而
千里之内皆將式榖於侯也記曰善迹者欲人繼其行
善歌者欲人繼其聲嗚呼侯之迹善矣繼其行者盍亦
深念之哉侯名晞顔嘗有位于朝其治郡也專以詩書
為政故其功迹類多可紀云
湘鄉縣平濟倉記
予嘗患州縣之間選懦罷軟者多強敏肅給者少晻昧
昏塞者多䟽逹浚明者少貪沓汙穢者多廉潔清介者
少媮合容身者多直諒不撓者少卑下無志者多高遠
自期者少以為有皇上帝豈果憎民乎哉何其誕降此
種布在世間使之刃靡刻轢吾民而曾不少惜也然則
混混同流之中得一次山得一子駿有志於民者能不
驚喜而歎之乎此令狐立道屬記其所為倉予所為欣筆也
湘鄉為潭劇邑前有庸令蕪穢不治吏倚為奸百里之人如
坐幽居予既黜令誅吏而新令不時至立道方遲次宜章強
之攝焉至則修壊植僵亡幾何皆井井就緒以書來曰
震已攝承且八閱月愚亡以稱使令攷諸壁記攝官居
十七八縣之頽廢以此彼持苟且心視邑如蘧廬視民
如俎豆屬厭而已肯以同胞為念哉縣有平糶二倉各
為米千石距今未十年羽化已三之二思欲究極其弊
而補完之吏去其籍新令且至卒未可為乃節縮浮蠧
得錢二百三十萬計可糴千石别為倉名曰平濟痛懲
往弊更立新規以其錢屬之丞為籍擇邑之巨室二十
三家家賦十萬俾及時以糶儲米於其家官不復置厫
先糶為期命輸米於丞之治寺民持劵至者米出錢
入皆巨室躬任之吏毋得與既事復持錢以歸聽貿易
取息官毋問其出入苐及期責米而已將糶丞先以市
價白縣縣斟酌之務在稍平於私而無耗於本縣總其
綱丞治其詳民任其寔鏹以粒上不藏於官無侵移之
弊無敷配之擾無徒胥之費無折閱之患一舉而四利兼焉掌
糶者二年而代徧則復為丞秩滿縣核糴本之在民者無耗
乃白州聽其去上下相維絲牽繩聯庶乎久而勿壊吾
之為此非不恤後人竭府庫財而以干譽也外是錢榖
視始至猶不啻數倍事至不為吾恐既去終為烏有而
民不蒙其利雖然亦安保其往也公盍為我記之鼎銘
昭揭魑魅莫近或可惠此土於無窮乎予知立道固久
聞其是舉益以嘆息今之長民者渴日以自肥往往終
其去無一善可錄立道攝邑甫數月在他人數十年不
能為之事已談笑而道之且其規置縝密詳善可以為
法西南之士固多廉直才者立道抑其尤與來者誠能
守而勿失復取昔之羽化而僅存者摲弊剔蠧放其規
橅而改作焉推廣增益三倉鼎峙以償立道不及為之
志吾見此邑之人不知有飢歲矣正月之詩曰念我獨
兮憂心殷殷其亂曰民今之無禄天天是椓君子孤特
而無同志以助為善小人貪利而為夭孽以椓害民此
詩人之所嘆嗚呼來者其亦念之哉
淳安縣修獄記
古者於獄秋氣肅殺則善治之冬氣閉藏復增築焉所
以上順天時而下全民命也凡民得罪而麗于獄皆其
自取聖人哀矜惻怛之心豈有已哉聽以五聲訊以三
刺蔽以兩辭附以八辟亦既謹且重矣至於居囚之地
復設官以司之因時以葺之使負罪以至者有以庇身
不斃於瘐不湛於幽以待論决嗚呼何其仁也淳安縣
治自方寇平更剏距今百三十年他宇時繕猶足枝梧
獨獄戸頽甚縣尹虞君始至承前人廢弛之餘死罪充
斥株送以百數梁腐榱傾勢且壓愀然矜之於是窮日
夜力以成獄辭輕者平反重者論報亡幾何而圄空則
又色然而喜曰修獄之機不可失也亟請于郡求捐金
榖給費且節縮浮費以縣餘財佐之悉徹舊屋改造十
五楹中闢之所扁以澤物囚舍䟽豁無湫底之患圜牆
堅密無越逸之虞規摹眎舊加壯鳩工於淳祐六年七
月斷手於明年九月以書來曰章侯給費既成其始矣
公為記之是成其終也予謂古人繕獄之義虞君既深
得之何待予言雖然願有復焉獄之為文夾以兩犬而廹之
使言是小人瘐罪者所宜居非善人君子所當至也然世壊
刑濫善人有時而不免焉故西伯拘於羑里絳侯囚於請室
魏其衣赭關三木灌夫受辱居室太史公言之絶痛治獄
而至於此則幾何不至玉石俱焚善人將無所恃矣繼自
今來者其能於讞議之間致其忠愛悉其聰明使釁累服
刑善良無枉是為賢尹繕獄以待有罪之意不然報虐以
威無世在下天道神明至難欺也可不甚懼矣乎虞君
名兟乾道宰相忠肅雍公之曾孫予季父鶴山先生之壻
鶴山謫渠陽時從遊最久學有師承故其為政知所先後云
江東提刑司新創藥局義阡記
予嘗病近世士大夫不知職分為連帥者曰繕甲治兵
式遏寇虐吾之職也惠養非吾事也主轉漕者曰總攬
利權母乏供饋吾之職也惠養非吾事也治刑獄者曰
讞平岸獄使民不冤吾之職也惠養非吾事也任常平
者摘山煮海以佐國用吾之職也惠養非吾事也嗚呼
是得為知其職分矣乎夫設官分職各司其事人之職
分而即天之職分也何謂天之職分仁是也惟人之生
一氣而分煢獨困苦舉吾兄弟哀矜而振德之雖窮為
士且曰吾職况有位乎居其位而交委其責然則蚩蚩
者將聽其自生自死而已乎吾友王元敬按刑江東寔
政悉舉水毁之際閭里大疫病無藥以療死無地以葬
元敬蹙然曰是非吾職乎三代之民疾病相扶持死喪
相埋葬力足相及者有常産也今吾民貧到骨病則斂
手待亡死則蓬顆無託吾不受以為責不負天乎不負
君乎乃捐司存羡錢百萬創業藥局製急于民用者凡
五十品民有疾咸得赴局就醫切脉給藥以歸復益以
沒官田歲收其入增市藥物定其規約令幕友三人更
主之既又以官田易浮圖山地三百餘畆為之塋域畫
成井界葬者人授一丈次第而給植之松柏以滋蔭樾
繚之墻垣以杜樵採于是病者得不死死者得所歸既
成書來屬予記之予謂元敬以刑獄使者為是可謂真
知職分者由其從事朱子之學而知用力於仁故能若
是聖賢雖不輕以仁許人然曰近仁曰仁之方曰仁之
端則是固可得而勉元敬所行非其近與其方與其端
與元敬哀鰥折獄仁聞甚著今又疚心民瘼篤近舉遠
可謂善推其所為矣俛焉孳孳力行無倦吾見寔意孚
于所部而列郡仰以為師流風逹于四境而他路取以
為法夫如是則放諸東西南北孰非吾仁而先儒所謂
以天地萬物為一體者亦不外是矣詩曰不觧于位民
之攸暨又曰其儀不忒正是四國元敬其𢡟勉之哉元
敬名佖淳熙宰相文定公之後嘗為宰椽侃侃有守搢
紳稱之歴官可紀盖得之家法云
躍龍橋記
古者春夏水盈則以舟涉秋冬水涸則以梁濟無一定
之梁也孟子曰十一月徒杠成十二月輿梁成周語曰
天根見而水涸水涸而梁成月令及王居明堂禮所記
大率皆然且比舟為之役易費輕無廢壊之病後世則
不然伐石為矼以與水鬭幸而無敗猶數十年乃成甚
者從而屋之役勞費夥徒詫美觀一遇水溢前功俱廢
政宣間以河橋一年一修為病始造木橋不數年而壊
不知古者之梁不如是也邵故有躍龍橋紹定間鶴山
魏公為之記言其叠石為七頓歴五郡守十年乃成其
勞甚矣未五六年而毁胡侯穎修之十餘年又毁於是
宋侯仲錫寔來慨民病涉銳意成之橋舊横亘三十丈
水敗之餘視舊加長命工伐石增甃駕梁其上為屋凡
三十楹規置雄麗氣象顯設木市於諸鄉工僦於他郡
夫取於佃官田之丁役成而民不知錢以緡計二千五
百有竒米以斛計千二百有竒皆樽節少府用度而為
之前是更數守歴十餘歲乃成者侯成於朞月之間邦
人咨嗟言昔未見乃來求記於予予謂侯於是役其功
偉矣夫囿於天地之間凡有形者未有久而不壊况其
易壊者乎然有道以維持之則猶或可久聖人於九功
之成戒之董之勸之俾之勿壊其無窮之心可見矣繼
自今來者能申嚴厲禁以防圮毁儲峙材用以待繕修
孜孜戒備毋或怠廢而又反求其本平吾政刑和吾教
令以弭在天旱乾水溢之害橋其有不固乎是役也錄
事参軍周君應星實董其事橋成而宋侯去告於今之
州長而相與共勉實有望於周君云
錢塘南山開化寺記
錢塘奥區竺乾之宫鱗萃穊布不可稱數也南山之陽
有寺曰開化爰自妙智禪師慧信被遇壽星聖帝賜對
便殿問以至事竒珍錫予天渥便蕃師歸因卓一牛鳴
地為庵祝延曼壽寺於是始基嘉泰間陳淑妃尤重師
尚方之賚視前益多繇是遐邇慕嚮祇金輻輳廼拓其
廬廣盱營表以成勝刹請于朝願以開化為額詔許之
於是其徒聞風驅錫坌至田确而寡&KR0673;酏不贍嘉泰改
元慈懿太后始斥長樂餘資命市溉田厚其饒給用能
百年間九燈相傳以迄于今其勤勞亦至矣然尚有未
愜快者處險不厰山門卑側隘陋與宫弗稱太傅平章
賈公聞而嘆曰此累聖所成就也捐緡市傍近地十三
丈有竒徹而新之高廊四柱為楹十餘復以餘財葺繕
法宇周阿峻嚴列楹齊同至是秋毫無遺恨矣落成主
僧妙行介予表弟壻御帶楊君亮節求為之記予謝曰
柳柳州蘇文忠平生喜作寺記其深明世典下筆沛然
予於戒墉慧戸咸所未逹若之何措辭楊君曰非此之
謂也師欲得公文以侈上賜且述締創之難俾後來者
謹孚修餙以保守於無窮而已予曰若然者不敢以怐
愗辭遂書以為記
順庵記
淳祐七年春余來守嚴嘉禾張君澄為郡别駕望之氣
和而色平即之坦如知其有養君子也間為余曰吾即
先人之廬除一室焉布席蔵書名以順庵子為我記之
予曰何哉子所謂順者曰吾涉世久夷險之途通塞之
節慽忻之情淹速之度嘗之備矣吾皆順之不敢二其
心自謂頗有得于是然能勉而未能安微子警之懼吾
守之不固也予曰懿哉名乎斯中庸素位之說西銘存
事之義閎遠微妙非予所及也盍求諸有道之士乎張
君請弗置既歸踰年復移文以徵其勤至如是曷敢以
淺薄辭聞之師曰天地之間紛輪膠轕升降無窮者謂
之游氣是氣也播于陰陽轉於五行錯雜不齊故其賦
予於人有渥泊貞脆修短清濁之異然而莫非命也聖
人與天為一隨遇而安其逹也有天下而不與其窮也
飯糗茹草若將終身順命不足以言之也君子則畏天
命修身以俟死得位與時曰天將以任我也兢業處之
而不敢康貧賤患難曰天將以成我也敬共受之而弗
敢愠所遇雖殊君子盖無入而不自得焉自性命之學
不明世之昧者始介夫詘信之感以失其憂樂之正知欲
之根於性而不知性之由于命事苟適願懽欣踴躍幾
無所容所蘄一乖顦顇怵迫且至祈死焉烏呼此非仲
尼所謂不受命者乎夫人之行世遭有順逆理也然自
有道者觀之則惟見其順而不見其逆何則以其能一
之也故赤舄几几周公不以四國流言易其常講誦弦
歌仲尼不以菜色陳蔡愆其素事之觸吾前者播撼挫
揠至無已也而吾一切以順待之循分樂天無秋毫不
自慊之意設之心和而平措諸體安而舒綽綽然休休
然有天地變化草木蕃之氣象非明乎體信逹順之道
者其孰能知之予也昔嘗有志於是顧憂患怵之欲勉
焉未能也因張君之屬姑誦所聞以相反復亦將以自
厲云爾
温樂堂記
景定三年冬予得西鄰廢屋十餘楹徹之以益故園命
之曰老圃留其中一堂因而葺之慕司馬公名園之義
扁之曰温樂藝花種竹䟽沼架亭若將終身焉客有過
予曰子之名堂則善矣吾有三疑焉司馬公龍卧洛波
盖當熙豐大往小來之時也今子當眼丁拔去勲臣顓
國之時曷為不見而隠乎公之去也天下名士大夫咸
在澗阿故其退為合於義今世之號為善類者皆在彀
中矣吾子儇儇踽踽之外豈復有窮居之樂乎公以爭
新法力辭副樞不拜而去天下高之今子自觸辠辜錮
于聖世視公不大有逕庭乎夫公天下大老百世之師
也子樂其樂殆幾於僭矣予應之曰子之疑是也予獨
無說乎今化瑟更張賢能畢用與熙豐似有間矣然人
之退處亦各有志程子曰士之高尚非一道也有懷抱
道德不偶於時高潔自守者有知止足之道退而自保
者有量能度分安於不求者然則豈必皆天地閉而後
隠哉今弓旌四出衆正畢登子所謂號為善類者莫不
願立於朝矣然堯舜在上下有巢由周室方興夷齊餓
死子謂今日朝多君子山澤之間遂無肥遁之士乎且
予當寶祐間辭大農者八辭大蓬者三羣小惡其崛強
誣而䧟之子謂出於朱熠沈炎何夢然之口者果為公
論乎然則子之所疑者皆不足疑也况法舜則為舜希
顔則為顔見賢思齊尚友論世聖賢之所許也其何僭
之有雖然子亦嘗聞獨之義乎夫君子而處於獨世道
之不幸也易曰素履之往獨行願也詩曰念我獨兮憂
心慇慇孟子曰窮則獨善其身達則兼善天下屈原曰
舉世皆濁我獨清夫易之君子窮居在下而莫之與故
獨致其憂孟軻獨善戰國之世也屈子獨清懷王之時
也温公獨樂王吕用事之際也使易之君子上有大臣
之應詩之君子生當西周之時孟子說合於齊梁屈子
身遇乎莊昭温公道行於元祐而猶以獨為高焉則謬
矣然而我則異於是盖數君子之獨也獨於所當獨之
時而我之獨也獨於羣賢入彀非所當獨之日也如衆
星麗天而熠燿宵行如四靈畢至而一狗喪家如萬木
向榮而枯楊偃地非前五者之比然初無害於吾之樂
春秋之義不嫌同辭然則非温公之時而樂温公之樂
何不可哉太史公曰詩有之高山仰止景行行止雖不
能至然心鄉往之名堂之義如此而已子毋多事既告
或人遂書以為記四年正月壬辰記
所齋記
予弟不器甫以所名齋書來言曰昔者鶴山季父為我
名而書之蜀有兵難扁燬于火鶴山薨謝記亦無所屬
再題而闡其義舍兄其誰予老矣書學久廢經義復蕪
其何以復之雖然昔者盖嘗講于此矣試相與訂焉夫
所者果何所耶亦觀諸易與大學則思過半矣易曰艮
其背不獲其身行其庭不見其人盖艮者不動之義背
者不動之物艮于背者止于當止之地也止于當止之
地則是義理至當不可移易内不見我外不見人惟見
義理而夫子釋之曰艮其止止其所也夫不言其背而
言艮其止者止即背也止其所者以止釋艮以所釋背
也然則艮也背也止也所也四者一而已矣皆義理至
當之地也若夫大學知止之義則又與物相為表裏者
而曰在止于至善則當止之所舍至善又何之乎故曰
為人君止於仁為人臣止於敬為人子止於孝為人父
止於慈然則仁者君之所也敬者臣之所也孝者子之
所也慈者父之所也一去於是則為失其居矣然而大學
特舉其大者焉爾引而伸之天下何一物而無當止之
所乎故有孚威如治家之所也清心寡欲養生之所也
教以義方愛子之所也量入為出用財之所也以是觀
之所之為義不亦大且博乎書曰五皇極皇建其有極
詩曰天生蒸民有物有則極者義理至極之地則者天
彝自然之法此二者與所同寔而異名盡此道者非聖
賢不能吾儕苟未至於自暴自棄則俯焉孳孳求造其
所可不務乎不器甫公侯之世也流落不偶室如懸罄
而曾無幾微見於顔面可謂知所止矣擴而充之日用
常行之間非其所不居非其止不止以盡乎易大學書
詩之義則居是齋睹是扁庶幾無愧而鶴山之所以望
子者可無負矣烏虖其亦𢡟敬之哉
序
滄洲先生奏議序
人臣之告君辭直而氣和則上之聽之也易非曰俯就
量入論議之體當如是也孔子曰君子義以為質孫以
出之又曰惡訐以為直者泰陵親政范太史蘇文忠相
約上疏已而蘇公見范公之章曰公之文經世之文也
軾於朝廷文字失於過當不若公言之皆可行也遂附
名同奏蘇公平生忠義慷慨如秋霜烈日之嚴今其言
如此豈非人臣告君之大法哉故刑部尚書眉山程公
端平淳祐之間論諫數十自下劘上莫不愷切言人所
難然其詞反覆曲折足以周盡事理其氣忠厚惻怛足
以感悟上心不沽激以近名不矯亢以驚俗而其愛君
憂國之心藹然自有不可及者故搢紳士大夫挹其風
采欽其議論如麟鳳瑞世莫不愛慕之嗚呼聖人所謂
有德者必有言其公之謂乎公之葬也某嘗以詩相挽
曰盡言田表聖和氣范淳夫其孫繩翁拜且泣曰此
實錄也非公孰知吾祖父者奏議成編久矣叙於首簡
其敢他屬斯得性狂且戇動與世忤視公之直而温絞
而婉有愧焉而公不察其愚常以直道許之每每誦言
於衆公沒之後小人無知乃或誣公與斯得異識者咸
切齒之故於繩翁之請不敢固辭非惟求附不朽亦將
以破小人之欺洗九原之恨焉耳公名許字季與四海
人士識與不識皆稱之曰滄洲先生
葛德卿篆注兩千文序
古者造字本謂之六書成字而别之謂之六體六書不
可一也一則鑿六體不可一也一則亂通乎此始可與
論書矣夫篆六體之一也而六書備焉六書之鑿昉乎
荆舒六體之亂則今天下之為書者皆是也所謂六體
有古有竒有篆有隸有繆有蟲今之為書者則一之予
觀葛德卿篆兩千文其書學之惟精惟一者乎何以言
之以其為斯冰之忠臣故也昔予學篆於鶴山翁問以
秘訣翁曰汝聞柳柳州之論文乎謹勿怪勿雜而已惟
書亦然予服膺焉今羸老焚棄筆硯久矣德卿介吾友
劉養源屬序其編觀其筆蹟甚法而媚故技癢書此德
卿試與從事於斯者印之是乎否乎其以告乎我也
白氏長慶集序
予早歲讀白傅詩疑其得之太易若寡深沉之思者不
深嗜也晩見世之為詩者鑽礪太工雖清越可喜而沉
浸醲郁之風衰矣乃復取白集日繙十數紙則見其温
柔平淡冲曠坦夷凡世之肩摩轂擊而争者視之泊如
也然後知其見遠識微一時之士皆莫能及其生平交
友如元微之劉夢得輩文章雖略相似而心事則判然
殊矣公平生凡五棄官姑蘇來歸年方五十有八已無
復當世志優游退避嘯傲泉石幾二十年朝廷嘗強起
之尹洛師非其志也抑觀其詩頗悼世塗吕梁太行之
艱觸事生感屢致其意豈其尚友蠡潛而非果于忘世
者歟或又謂公晩歲嗜浮圖罙劇而風情亦不少衰二
者相背而馳公則一之不知此其所以為逹也嗚呼稀
矣是豈易與俗人言哉詩凡三千餘篇予老不能悉記
摭其尤者日諷詠之且以授季女凡五百九十五篇為
十卷云
東臯子詩序
黃巖戴復古式之持其先人東臯子詩一編過余而言
曰余先人平生嗜詩沒時余幼藁無一存少長乃得一
首一聯於竹所先生徐淵子其後盡力得九篇餘皆散
佚無可復訪夫逸者固已無可奈何其僅存者非有所
託是又將逸矣盍置一談於篇端與吾先人以不朽乎
余謝不敢當請益力受而讀之見其詩風度雅遠旨趣
和平發言成章不假琱琢盖庶幾乎所謂落落穆穆者然
玩繹移晷不能去手又以知文於天地間未有無其緒而
傳者式之之昌其詩殆出於此乎雖然式之之顯其親
不託於其可託非也昔吳武陵奉其先人文集屬序於
柳柳州既亟稱之且謂古之太史必求民風陳詩以獻
於法宫近世未能盡用古道故吳君之行不昭而其辭
不薦余謂吳君之詩雖不得獻於法宫有柳州以題其
首簡其為昭且薦也多矣今世雖無柳州要必有執斯
文牛耳者式之其往謁焉余言未足託也姑識於篇末
云
秀巖先生三禮辨後序
嘉定間季父鶴山先生銜恤里居以書帛至臨卭李先
生坤臣共讀周禮予時以諸生執經坐下每見二先生
以禮文殘闕漢儒穿鑿附會為歎鶴山因言秀巖李公
著三禮辨據儀周二禮正大小戴鄭王孔賈之謬有補
禮學為多李先生深欲見之竟不可得盖是時成甫三
年其傳未廣故爾後十年予登先生之門始得而觀之
則見其於衆說紛亂之中一切徵之以經裁之以理如
法家持律以斷獄訟精審愜當無一毫牽合臆决之處
至於典禮之大者如郊丘明堂廟制官名刑辟征賦車
服宫室之類莫不引而伸之下貫歴代以及國朝於是
古今典章制度得失之故莫不粲然可見嗚呼此豈漢
魏以來陋儒俗學馳騁於訓詁之末流者可得而及乎
書故盛行燬於兵難學者罕見予將指湘中乃因暇日
手自讎校以刻諸梓庶幾禮樂衰微之後讀是書者可
得其門而入尚庶幾先生立言垂世之志云
恥堂存稿卷四
