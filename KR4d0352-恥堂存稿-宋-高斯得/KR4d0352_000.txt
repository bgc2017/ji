提要
恥堂存稿八卷别集類三(宋)
(臣)等謹案恥堂存稿宋高斯得撰斯得字不
妄卭州蒲江人紹定二年進士李心傳辟為
史館檢閱遷秘閣校勘累官端眀殿學士簽
書樞密院事兼参知政事為留夢炎所搆罷
官予祠宋亡隐居苕霅間而卒事蹟具宋史
本傳斯得父稼端平間知沔州與元兵戰殁
斯得能以忠孝世其家其立朝謇諤盡言惟
以培養國脉搏擊奸邪為急務理宗至稱為
硬漢本傳載所論奏凡十餘事多當時切要
之圖今集中所存奏䟽僅及十篇與本傳相
較已不能無所遺脱然其於宋末廢弛欺蔽
之象痛切敷陳皆凛然足以為戒其書事諸
萹據所親歴紀錄真確尤足以禆宋史之缺
佚至其生平遭遇始沮於史嵩之中厄於賈
似道晚擠於留夢炎不得大行其志舉凡憫
時憂國之念一槩寄之於歌詩雖其抒寫胸
臆間傷率易用韻亦時欠檢點而感懷紀事
要自有激昂沈鬱之觀如西湖競渡三麗人
行諸首俱可補姦臣傳之所遺雷異雞禍諸
萹亦可增五行志之所未備徵宋末故事者
得是集而参考之其洵足稱詩史矣案本傳
載斯得所著有恥堂文集行世眀葉盛菉竹
堂書目亦有恥堂集七册而皆不言卷數其
後遂亡佚不傳蔵書家罕有著錄厲鶚撰宋
詩紀事採摭極博亦無斯得之名今從永樂
大典各韵中掇拾排次釐為文五卷詩三卷
用存其槩而仍以元龔璛原序冠之於前至
樂語三首體近俳優殊非正格今以原集所
有姑附錄卷末而於刊本則並從刪削焉乾
隆四十二年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
宋季權臣柄政類惡直醜正故其賢人君子不得安於
朝廷之上放棄江湖之間若恥堂高公尤為時所媢嫉
而天下後世以其人不用為恨者也公鶴山先生魏文
靖公外兄之子早年試會闈奉大對受告君指要於叔
父終其身㒺敢墜淳祐間繇學省以論時政詆斥嵩之
既而憸腐相仍取敗者益甚屢以祕監召不起竭思誠
辭根極事機寤寐矢之未嘗䘏其私晚與廟議殛似道
以快人神之憤更以不容去位而亦無可為者矣遯跡
霅川飢不復療時則藩翰如劉伯宣夾谷士常求一識
面惟耉成人知訓至今人兩賢之公之仲子純彦韓孺
甫居吳中與予同里巷者二十年竊獲闚所著述易詩
皆有說諸史有抄杜佑通典有增損若孝廟實錄則嘗
秉筆太史氏卒就遺編以自靖獻者也韓孺沒二子幼
往之錢塘聞其客授以養母不墜家傳去年以書來曰
吾祖存藁尚論之士儀圖之若詩篇奏䟽已刊摹若干
卷子實知吾家世盍叙其梗槩焉予拜受而敬贊曰廪
廪乎屈原之離憂懇懇乎劉向之先見不幸而無一不
驗矣先生之志亦足悲夫先生蜀人也坡公當熙豐變
法時顯譏深刺犯難而不顧亦獨何心在當時君相猶
或感悟耳迨崇觀後倡為豐亨豫大之說雷同一聲豈
無君子豈能忘其君進而諫之孰其從退而諷切孰其
聽哉沿今以遡古王者之跡熄而詩亡詩亡而春秋作
要不過使人無以致其忠君愛國之心於是家國天下
隨之耳嗚呼昔吾先正其言眀清即其所傳有關於人
心世道之故人能不興起於是乎盖名山之藏次第出
矣龔璛序
