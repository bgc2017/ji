中州名賢文表卷二十八明劉昌編
王文定公
題䟦
䟦蔡中郎隸書後
科斗書當秦有天下未盡廢而程邈易篆作隸特用便
牘削耳逮中郎蔡邕去取丞相斯大小篆爲八分實秦
隸書也近觀公建寧三年所書五官功曹掾夏承墓表
眞竒筆也如夏金鑄鼎形模怪譎雖蛇神牛鬼厖雜百
出而衣冠禮樂已胚胎乎其中所謂氣凌百代筆陣堂
堂者乎故書家評公書骨氣洞達爽爽爲有神宜矣昔
張長史作書多先觀古鐘鼎科斗文字遂楷法妙天下
不然則無漢晉已來高古氣骨不肖往年道出襄國讀
宋文貞神道碑見其筆畫一一涵篆穎古意乃知其言
爲有徵後之學者苟志於古舍兩漢孰宗匠哉至元辛
未中秋前二日同相人馬才卿觀於省掾吳蔓慶之寓
舍衛人王惲歛袵書
䟦中興頌
歐陽公稱浯溪頌石歲久剥裂字多訛缺獨李西臺家
藏最爲完好予後得而見之宦學四方來藏魯公書甚
多兹獨闕然及調官平陽會郜君和之出故家墨刻八
軸蓋浯溪臨本也命兒子孺臨摹雖精氣轉索庶幾典
型具爾嘗聞公平生書五百餘石其風骨氣韻率洞洞
有神如忠臣正色立朝羣姦魄褫又如元氣賦物流形
都異因其人而爲變耳始秦越人探丸起死不主故常
在邯鄲則爲帶下過洛陽則稱老人西入秦又以嬰兒
醫名也故評兹帖者謂閎偉發揚狀巨唐中興勲德之
盛豈虚言哉閑閑公偶以銀鉤鐡畫目之恐未盡善也
至元十二年乙亥歲夏四月六日臥病中書於謝帥第
之北軒
跋郎官石柱記後(唐尚書右司員外郎陳九言文)
古人稱長史得草聖不傳之妙豈知眞書在唐爲一代
精絶所謂能行而後善走者也魯公書學氣侔造化眞
楷得法多自公始郎官帖精絶爲至舊刻在京兆今亡
或云淪瘞廳事址下近從曹生季衡得墨本全文蓋丞
相壽國高公故家物也老眼增明伏玩不置者累旬眞
希代寶也十有三年春正月人日題於西山之讀易龕
䟦手臨懷素自序帖
世傳懷素自叙帖有數本劉御史文季云昔吾從祖河
平君所藏本最佳後有蘇才翁跋云前紙縻潰親爲裝
禙且爲補書不自媿其糠粃也有杜祁公題云狂僧草
聖繼家顛卷後兼題大歷年堪與儒門爲至寶武功家
世久相傳後又有山谷楷書釋文蔡無可家故物也北
渡後觀金城韓侯及祕府所收俱無蘇杜二公題䟦似
亦非長沙真筆至元辛未秋九月晦余謁左轄姚公出
示太保劉公家藏帖前三十三字亦云子美補亡披玩
之餘令人仿像意韻盤礴於胷中者累月冬十月甲午
是日極暄妍可愛乘筆墨調利喜爲臨此拙惡非所慮
庶幾見其典刑云耳監察御史汲郡王惲仲謀甫題識
題懷素草書千文後
予觀藏貞大歷二年海西寺所書千文極縱横捭闔之
狀其欲斷還連似斜復整筆增妍而不繁其減者意足
而悉備如風檣陣馬驟不可當倒冠落珮狂莫得制至
於氣凌過庭勢迫張顚雄偉豪邁超於法度之外者一
一視之皆篆隸之古文耳兹本雖出臨摹精氣固衰骨
脈具在所謂雖無老成人猶有典刑十一年正月五日
風日清麗手柔筆利乘興學書覺胷中煩滯拂然從筆
端出矣
跋張嘉貞書
近攷瘞鶴銘乃知爲右軍龍爪書也予所藏唐中令張
公嘉貞北嶽廟碑其意韻骨氣敦厖古怪如衝戈植劒
特龍爪遺法爲正書之一變耳張公當開元初拜大將
提重兵臥護北門其氣固已雄一世矣及繼璟而相以
強敏風操聞然史臣稱公性疏簡與人交不疑内曠如
也古人以書學爲心畫故其筆不得不雄放奇偉象乎
爲人然未免夫捧心效顰也如優孟抵掌談話與叔敖
俱化一一較之有不然者蓋其嚴辨有餘而高風絶塵
爲少衰矣戊辰中元日書
跋麻姑壇記後
歐陽永叔云仙壇記有大小二本此大書者也其興寄
縹緲穠纖妍麗無不可人正如覩麻姑手爪令人背痒
時不待&KR1057;搔已渙然冰釋矣魯公書大抵與兩儀渾淪
千態萬狀不可端倪因其人而爲變耳第記中皆戃怳
不經之事公特爲書之豈王中令謝太傅文彩勲名凌
跨百代未害登東山而有高世雲霞之志也
題魯公書臧氏碑後
魯公書三原臧氏二碑所謂糺宗者作擘窠大字體端
整而頗瀟散如羽林壘壁横天作陣勢相戛摩與衆星
爭光而色正芒寒之氣爲有間耳其懷恪神道銛鋒勁
畫望之凜然挺植戈戟一一較之不無利鈍惜乎出秀
岩臨摹使千金駿足困伏皂櫪間其超逸絶塵之想索
寞無光惜哉乃知太師忠義之氣發於筆端者諒非積
學而後能也至元乙亥秋七月朔得此帖於參政李公
跋竹谿所題東坡墨戲後
竹谿書所見多矣未有若此帖之眞楷蕭散者大似虞
中舍諫獵奏狀間以側筆學坡之媚耳乃知公當大定
明昌間不只以篆隸獨步於玉堂金馬矣輔之韞櫝愛
玩亦醉翁之意也可謂眞知賞音者哉
跋孫過庭書
太宗以英偉之氣凌跨百代萬機之暇游心翰墨故二
王法書盡入祕府摹倣臨搨然後以牙籤玉軸徧賜諸
王何好尚如此其篤臣下得不從風而靡過庭適當其
時今觀此書規模步驟一宗二王得飛鳥出林驚蛇入
草之勢然點畫散落往往斷而弗連蓋體具二王而章
草爲羽翼也東坡謂陶詩初若緩散不收反復觀之乃
得奇趣余於吳郡亦然但近代名公品題不到豈具眼
者未暇及之邪予特表而出之至元辛未冬十一月二
十四日與兒子孺重觀於京師咸寧里之寓舍時雪霽
氣清率爾而作汲郡王惲謹題
跋荆公墨蹟
予嘗觀壽國高公所藏心畫水鏡知此爲臨川所書無
疑雖風骨遒勁而筆勢散落無繩削可據殆似公當軸
時變新法調夸毗子青苗助役無所紀極噫一念之差
至於筆墨間尚能髣髴其爲人如此後之學者處心擇
術當如何哉至元壬申重陽前四日書於平陽官舍
跋黃華墨蹟
予觀公書多矣曰黃華山主者蓋公中年筆也其格調
步趨要本二王氣韻蕭散得元章之勝勁厲初不逮之
然如王謝子弟以生長見聞猶足以超人羣也殷溪云
題黃華與李彦明太守一十三帖彥明係公
同年友也
此數帖蓋公官翰林時書也至有饑寒之厄近在旦夕
又云收拾扈從秋山貧家至甚不易令人披讀可勝嘆
惋當明昌嚮文之世公以文彩風流照映一時其窘迫
乃爾豈官散禄薄未爲道陵所知不然貧乃士之常事
造物者庸玉汝於成邪至於文翰之妙如荆金和璞自
有定價不待稱而後重也
跋任龍巖烏夜啼帖
南麓書在京師爲最多其擘窠大書往往體莊而神滯
獨此帖豪放飛動超乎常度而木庵師謂醉後興逸妙
能天成豈長沙率爾而顚字字圓轉之意邪然古人得
意處非一如去乖就合意居筆先乘其調利例多高風
絶塵不只藉步兵作氣而能奪三軍之帥也
跋任南麓所臨潛珍閣銘爲大陽津張提舉
彥亨賦總一百八字提刑王子勉目曰數珠
帖
南麓書在金大定間號稱獨步然擘窠大書往往體莊
而神滯今觀此帖筆勢超逸氣韻兼勝豈非抵掌談笑
善學叔敖者邪
宣聖小影後跋語(金正隆六年太學生馬雲卿筆襲封衍聖公孔元措)
(題識)
宣聖肖像繪者非一憑聖儀四十九表儗之猶潢潦之
於河漢培塿之於泰山也孔氏云家廟所藏衣燕居服
顏子從行小影最爲真像此本蓋再一傳也嗚呼尊其
道踐其迹是謂之恭敬不然天容日表雖參於前而倚
諸衡是不幾於黷乎至元乙亥夏四月命士人王友仁
臨寫小子惲百拜敬書
跋周處府君斬蛟圖後
役萬物而君之者莫靈於人而處尤以氣勝者也彼司
馬肜之虺鄙未若神蛟之變怪也老於莵之殘猛不減
氐萬年之嘯兇也處一旦視之猶尺蠖與孤豚耳乃知
擁殳之際其氣固已蓋西戎矣然有憾無援受制於人
卒爲二豎所害噫千載而下令人讀臨戎之篇凜凜然
猶有生氣其睨梁王不糞土若也雲史筆之諒有激而
云
跋陶縝生菜圖
蔬果猶犬馬然以其恆見而難爲工故生意彩色有郊
圃水濱之異縝之筆不見收於御譜而爲金陵所題詠
所謂一杯密雲龍足以知名於當代也
跋范中立茂林秋晚圖
中立初年本學營丘極平遠炯秀之狀至於山骨鬱茂
林麓幽邃咫尺杳靄遠隔千里蓊然若太隂雷雨不可
端倪兹蓋居終南晚年之筆也故當時有弃墨如泥之
目是知游藝雖宗匠前修唯其胷中自有一天乃能造
微入妙
題王生臨道子横吹等圖後
書與畫同一關紐唐賢善臨書宋人工點本要之極形
似而出神爽爲佳蒲江王生以讀書餘暇游藝丹青於
臨放爲尤能蓋致思詳雅不爲法度窘束筆與意會將
天機所到近爲予點道子馬融横吹營邱寒江晚捕爲
可見昔龍眠作李北平射邊騎圖觀矢之所直廼應弦
斃也若向作著矢狀則風斯在下矣知此則能造微入
妙文甫其沉潛可也丙子清明日書於行館之敬止堂
跋秦得真墨軸後
墨之名家者唐已來不數人其難工也若是如坡公尚
煤松自劑放潘谷漆法至竈發舍焚曾無倦色宜乎秦
君嗜之而不厭也蓋將紹潘張之絶藝發潛德之幽光
耶予近以沈煙寶劑就龍尾石試之其黑而能光清而
不沍廼知精妙入神方駕前輩爲諸公所稱道宜矣
祭霍山祠題名
至元九年冬朝廷以郡邑鎮山大浸載諸典秩者所司
三載一祀霍岳在河東實爲靈鎮故事每歲以仲夏土
極之日用信報禮昭虔度也明年癸酉夏六月二十二
日惲行縣北走霍邑前次洪洞雨不克邁越翼日抵趙
城適嚴祀省牲之夕廼率霍州判官連漢臣監縣事塔
廸尹裴國用主縣簿劉偉齋宿祠下將事之夕霧雨交
作既祀之朝陰霾四開三獻禮成冷風肅然神峰鷲嶺
軒豁呈露雖韓潮陽之禮衡岳孔廣州之祀南海不足
以喻其快也陪祀者府兵曹解禎縣佐史高政稅監張
承慶邑人薛昌齡嶽廟道士李志眞興唐寺僧普光執
事者吏王庭玉等一十五人遂相與饜飫神貺而退承
直郎平陽路總管府判官汲郡王惲題記從行者閭山
張思誠子翁孺
跋唐忠阼柘條白頭翁圖(忠阼前宋人宣和畫譜有傳)
前人稱忠祚畫不唯極其形似如花美而豔竹野而夭
能狀物之性爲好耳余尤愛其科條勁挺放筆而成得
妙意於法度之外殆書家所謂錐畫沙也乃知畫與翰
墨同一關紐豈虚言哉
跋楊息軒江灣漁樂圖
予初不解畫工拙非所知但開卷瀟灑見漁家風味令
人渺然有江湖塵外之思不知何時得帶笭箵以駕船
獨聱牙而揮車去作西溪漫叟爲畫家所傳寫似亦不
虚負此生矣
跋藏春劉公東亭等帖
此太保劉公書也觀其筆法若不作意故飄逸如此絶
似長沙素苔磯靜釣等帖識者當以予言爲不妄黃氏
裝潢者能愛之以爲珍藏豈性與藝習而相近然邪
自題所書草字後
今日午睡起偶作草字數行因悟筆勢貴其神速要如
李愬夜半乘雪出其不意乃能懸瓠城縛取元濟爾
題丙博陽問牛圖後
蕭曹稱漢賢相然未免有牛飲池汚之論豈狃於休息
重夫更化者乎及博陽秉鈞闊略細務每以燮和爲心
神爵五鳳間蔚然有聲爲中興名臣以二公較之佐命
外吉寅亮之功有足多者胡氏謂體元者人君之事調
元者宰相之職信哉彼闔里門而消沴因淖車而被謗
者坐享堂封無所事事曾不若丞相嘔茵吏耳予適纂
述調元事鑑友人敬之之子公讓請題其後故書
題王郎中國範所藏唐翰林供奉畫玄宗幸
蜀圖
世知天寶之禍階於九齡罷相政歸楊李不知枉害忠
良一言玄宗已爲聲色蠱惑其明理亂顚倒莫知所從
逮夫九縣飈馳越在草莽方思曲江忠諫遣使祭墓嗟
何及矣今觀是圖自馳出大内宫衛依然供頓咸陽父
老進說次馬嵬而六師不前痛九廟而太子北駕至犒
遣扶風蹭蹬蜀道彷彿躑躅惄焉如擣之懷去五百餘
載按圖思事如在目前令人動被髮伊上之感可謂畫
中有史其垂戒深矣
題坡軒先生詩卷後
予嘗於鹿庵讌席見老人數輩衣冠楚楚容止足觀當
時顯宦有不復及者詢之皆前朝𣙜釀官也而況坡軒
者乎先生在大定間調監相酒其風流文采照映一世
時賢與之不在明昌詞人之下所存片言隻字猶當享
之千金自非篤好有睨而不顧者夢卿出將家喜詩學
固能寶而藏之異時釃酒臨江助吾横槊之氣者不爲
無得於斯文也
題李懷遠事系後
李鎬字之京涿之定興人父金大定間進士第終蘭州
刺史先生姿冲澹樂山水初蘭州府君官鳳翔府近山
多勝槩公日登覽怡說至樂而忘歸自是畫品日進北
渡后留寓淇上僕猶及識之番番然一良士也嘗作樊
樓風雨春雲出谷二圖大爲東瀛子蕭公所賞識曰士
夫間不多見也以門勞官至懷遠大將軍集慶軍節度
副使壽六十五卒於衞子師孟字希賢今年七十有五
爲人質直好義無它腸精力強明飲啖不少衰時時尚
能浮大白酣適簪花曳杖游行閭里予每遇諸塗更忙
與從容抵掌談平日心事初不以惸獨而屑懷也然未
免作句讀師自給其日料焉復爲一慨然耳戊子歲端
月上元日秋澗老人書且得載郡志寓居之列云
跋澹游先生詩後
黃華先生以海嶽精英之氣發而爲文章翰墨當明昌
間照映一時惟其早世識者至今惜之余向客京師好
事家屏圍慎軸無非澹游詩翰廼知老成雖遠典刑盡
見於是此幅公之老筆尤瀟灑可愛豈神完守固氣自
清明雖耄而不衰者邪戊子冬陽生后日秋澗惲謹題
題雲麾帖後
李北海書融液屈折紆餘妍溢一法禊飲序但放筆差
增其豪豐體使益其媚如盧絢下朝風度閑雅縈轡回
策儘有藴藉三郎顧之不覺歎美東坡云予書初學李
江夏后來自成一家及以雲麾帖一一較之坡第按之
稍扁而青出於藍耳蘭亭在古今爲真行之祖自太宗
崈尚一代學者爭師宗之然如徐季海輩尚未免結體
之俗況餘人乎公於斯時獨能高視遠步造微入妙臨
池策勲固當爲右軍忠臣矣有具眼者出乃知余言爲
不妄戊子冬孟秋澗老人王惲謹題
跋米南宫書曾夫人墓誌銘後
顔魯公稱殷成已雅善填書嚮見唐人作禊飲序每行
特留二三白者使見其已者之功夫耳初觀是帖即疑
其神爽索然乏飛動縹緲之勢再視之乃知爲成已法
也緣襄陽出奇無竆雖憑軾縱觀不無看朱成碧耽嗜
者心慕手追豈不踐跡終不入於室邪夢卿來託審定
所見如此於戲夢卿其寶之安知飛電流雲之駿不踵
門而至者乎戊子歲秋八月二十七日秋澗老人題
跋香林先生老饕賦後
眞楷有常規而顚草無定態魯公傳長史之法東坡得
魯公之妙至於率爾而顚餘未見能旭也今觀此帖馳
騁長沙氣劘禱佛之壘耳鳴呼百年來人物淵源之盛
槩可見矣先生姓田字信之前進士蒙城人學顔而至
者也晚進王惲謹題
跋唐韋皋畫像
予嘗觀皋王畫像魁偉奇傑顔赫奕視猛而髯戟如老
羆抗首有百獸不敢傍之氣不如是何以破吐蕃四十
八萬之衆擒殺節度都督籠官千五百名乎至外臣自
預政抗章勸進軍旅之目以定秦鏤號其豪侈横恣在
所不論及殁有司欲追繩其咎賴門士陸暢者得解至
今盛名有光於蜀嗚呼竹頭木屑其可忽也哉秋澗老
人偶題
附錄
大元故翰林學士中奉大夫知制誥同修國史贈
學士承旨資善大夫追封太原郡公諡文定
王公神道碑銘
皇慶壬子歲朝廷推恩舊學贈先考中奉府君翰林學
士承旨資善大夫追封太原郡公諡文定先妣推氏追
封太原郡夫人眷恤隆渥上及二代明年春正月丙午
焚黃祭告寵賁松檟越王氏有煒是用追述先公立身
行道致兹顯揚者敢昭告於神道先公諱惲字仲謀世
家於衞曾祖諱經隱居讀書鄉黨化其德諡文元先生
曾祖妣吕氏臨清大家祖父諱宇亡金衞州刑曹孔目
官精於文法官敦武校尉用公貴贈集賢侍讀學士大
中大夫追封太原郡侯諡敏懿祖妣孟氏韓氏竝追封
太原郡夫人顯考諱天澤資剛明決科律學魁多士亡
金忠顯校尉戸部主事中年折節讀書務教子起宗所
交皆海内名士易名文通先生用公貴贈正奉大夫大
司農卿追封太原郡公諡莊靖顯妣靳氏追封太原郡
夫人先公幼有至性勤學好問若饑渴然弱冠受教於
鹿菴王公詩文字畫巳有聲紫陽遺山一見爲指授所
業期以國士楊西菴曹南湖高吏部徒單顒軒愛其材
器折行輩與交極口爲延譽中統建元左丞姚公宣慰
東平辟充詳議官尋被中書特授翰林修撰同知制誥
兼修國史院編修官制詞有行已無玷博學能文顧超
絶之逸才足鋪張於偉績之旨士論榮耀焉一時詔制
辭命皆出其手共稱敏贍既而兼中書省左司都事建
言曰廟堂出治之源今機務草創當究其本末先後酌
而行之允焉遇事詳處得宜同列許其明達至元五年
肇立御史臺首拜監察御史獻書曰憲臺執法糾正邪
枉今無法可守取人無路宜講治制以立紀綱設科舉
以取人材體用既明朝廷不勞而肅矣憲寮爲首前後
申明典制彈劾姦邪凡一百五十餘章切直敢言不畏
強禦於政體多所禆益如劾劉都水怙勢作姦陷公儲
四十萬石權貴爲側目九年陞授承直郎平陽路總管
府判官晉大府也先是吏風盛民嚚於訟公用誠敬待
官長威嚴肅吏屬作勸諭文二一則勉飭州縣革弊勤
政一則諄告百姓務本畏法致吏民感化奉約束惟謹
歴二考如一日絳兵卒陳姓者殺同産兄杜獄因鬻緩
逮繫者三百餘人延滯至五年之久遠近爲憤惋省檄
鞫問廉得實跡一問即服時晉絳久旱是夕大雨霑足
咸謂伸理冤抑所致各路設辨課官例分門下平陽所
轄院務幾百按籍點差終任不易藩府採姑射山文石
藉夫匠力闢山蹊爲坦途者六十里西山伏利由之而
出土人刻石紀其事大起府學敦勉師生傳授暇率吏
屬聽講風俗爲一丕變又復回車嶺孔子廟首陽山二
賢祠修建廨傳遞鋪以間計者千數增戸餘三千敕使
過晉者以政績上聞至蒙奉公勤政之諭十三年奉命
同陳節齋考試河南五路儒士語於陳曰吾道如綫不
宜用平時取法凡就試者皆以通文學第之十四年授
翰林待制奉訓大夫鹿菴大學方執文衡屢稱其文章
精妙明年秋選授朝列大夫河北河南道提刑按察副
使改除燕南秩競移山東東西道先公之任風憲嘗諗
僚屬監司職在繩愆糾繆肅清政務惟自治而後可以
治人又憲府非有錢穀詞訟之繁特明大體布公道事
當覈議極乎中正方可服衆惟克已自勵故按治州郡
褰帷具瞻有風動百城之目部内府尹恃占名鷹房恣
爲不法公納賄賂莫敢誰何即按劾罪狀以聞蒙杖而
黜焉憲臺徧諭諸道遠近爲肅然冀州監從人因造作
掊衆利甚夥與監逸去事白曰行司巡歴動經歲時俟
獲而治則姦人得計矣質其田宅償其民南宫弭筆者
號尹庫因告訐曾蒙賞賚沮嚇官府肆凶侔利或言其
擅殺耕牛歴數奸惡痛杖之而死萬戸稱快又辨釋德
平民劉氏疑獄一十八年除行臺治書侍御史不赴進
承華事略於東宫廣孝立愛端本類二十篇採古儲貳
善事前有圖後斷以已意蒙裕皇徧覽稱善賜酒有極
用心纂述之諭令諸皇孫傳觀宫寮稱其宏益良多聖
上命近臣繪寫以賜東宫二十二年奏充中書省左司
郎中屢趣不應時小臣盧以理財用事或問其故曰力
小任重剝衆利已未見能久者可近乎既而果敗衆服
其識先而有守二十六年授少中大夫福建閩海道提
刑按察使甌閩僻在海隅歸附後官貪民殘奄爲盜區
黜尤貪惡者數十人乃上章彈劾行省官非其人宜選
文武備具有籌策大臣矯正枉濫肅清邊陲則民心服
而寇盜息巨賊鍾明亮嘯聚洪閩郊東擊則西逸西逐
則東奔彼此玩寇師老無功乃請立主師專號令朝廷
允焉賊果潰滅二十七年以疾得告北歸二十八年朝
廷以耆宿來徵明年二月謁見世祖皇帝於柳林行宫
蒙慰諭久之繼上萬言書條陳時政一曰頒憲章以一
政體二曰定制度以抑奢僭三曰節浮費以豐財用四
曰慎名爵以攬威權五曰重廉司以勵庶官六曰嚴保
舉以覈名實七曰設科舉以收人材八曰試吏員以清
政務九曰恤兵民以固邦本十曰復常平以廣蓄積十
一曰開屯田以省遠餉十二曰息遠略以撫已有十三
曰感和氣以銷水旱十四曰崇教化以厚風俗十五曰
減行院以一調遣十六曰絶交貢以示曠度上嘉納焉
授翰林學士嘉議大夫與議政事凡預庭議知無不言
成宗嗣位獻守成事鑑曰敬天法祖愛民恤兵凡十五
篇逐事直說本諸經旨侍臣謂純正親切有魏文貞司
馬端明之風元貞改元加通議知制誥同修國史纂修
世祖實錄作表進呈及封諡除拜大典冊皆經定撰大
德元年進中奉明年戊戌春以三朝舊臣賜楮幣萬緡
其年七十請老不許五年再上章懇請除公孺自祕著
司刑鄉郡以便侍養仍官孫笴祕書郎榮其歸方優游
鄉里樂遂安閒不幸於大德甲辰歲六月辛丑以疾薨
於私第正寢之春露堂享年七十有八越九月己酉葬
河西里之先塋夫人推氏祔焉送葬餘萬人及四方來
弔祭者哭皆失聲曰五百年那復生此公耶先妣共城
人尚醫推公季女資婉順事舅姑睦婣親以孝敬聞先
公所得俸給均之家人惟恐失所若稍越規矩即治之
如法故皆悅服而不敢犯女侍生二子善加撫育無異
巳出内助力爲多先十八年卒生子公孺奉議大夫知
穎州事孫三笴朝列大夫中書刑部郎官次詵詵侃侃
尚幼女孫二長適昭文館大學士耶律伯強子著作郎
楷次適甯氏子重孫五男漢璋德璋潤璋女二皆幼庶
子二公儀廕授承務郎同知磁州事公說衞輝路儒學
學正生子瑣住先公資明敏正大材器英邁操行純古
博學有經濟器業與人交樂易直諒不能詭隨與時俯
仰常曰士當行其所學明義達道一以至誠將之竆達
得失有不在已者當官持重有體守正奉公表表欲見
於世故所至有聲遇不平事及惡之可疾者憤然必窮
治廼已官清要四十年自奉如寒士平生篤於禮義視
勢利蔑如藩國世子且貴顯於朝招翰林諸公讌集私
覿禮衆議未一曰禮上國卿當下國君遂平揖而已省
掾趙和之病疽迎毉救視没爲殯斂以行槖付其家友
人周曲山能官至廉卒無以葬營治至成禮南宫劉文
卿善數學客死於衞既周其喪妻少囊珍具甚富求一
室相依以禮謝去其廉正類此少與西溪香山友善時
目曰淇上三王别號秋澗晚節名德俱重爲世尊仰不
稱姓字但曰秋澗公作爲文章不蹈襲前人要自肺腑
中流出平居談話無異於人及操觚染翰經旨之義理
史傳之鋪陳子集之英華古今體制間見疉出雄深雅
健辭古而意不晦以自得有用爲主宜乎綰持文柄獨
步一時字畫遒婉以魯公爲正所書卷帖爲世珍玩樂
教掖後進明義理工文章必盡所得又善因材致篤故
藉之多顯達者自少至老未嘗一日不學易簀方停筆
平昔著相鑑五十卷汲郡志十五卷其承華事略守成
事鑑中堂事記烏臺筆補玉堂嘉話賦頌詔誥表啓書
疏詩文碑誌銘贊樂府號秋澗大全文集者一百卷延
祐六年蒙朝廷公議爲之刊播焉富哉言乎其勤篤至
矣其振耀後世宜矣至於論列時務利害互明得失兼
著忠愛情切聞一事可行一士可用必爲建白雖未盡
行後竟如所言較其蘊奥見諸行事者纔十之二三故
贈諡制詞有觀其遺書蓋抱經綸之志詢夫成蹟豈特
黼黻之材惟治朝蓍蔡之是稽繄晚生山斗之所仰蓋
公論云敢用是爲銘辭曰
士惟有立德功與言能一於此不朽者存顯允先公睠
兹克勤策勲學海力振斯文擴我浩氣塞乎乾坤手抉
雲漢大放辭源鴻文大冊帝載昭宣人所共知方駕昔
賢紹韓歐之宗派得文章之正傳匡時禆政人有未知
志存經濟惟日孜孜拜章奏記罔或少遺有物禁訶百
纔幾施時耶命耶而止於斯載瞻遺藁爲世蓍龜山斗
聞望後學仰規内相美諡恤典恩推見諸行事功止一
時著書傳後千古是希孰得孰失必能辨之又何俟曠
世相感則吾道爲庶幾用是昭告神寧無疑大行峻極
清泉漣漪淵峙無窮永照豐碑
嗣子公孺撰
文定公子公孺公儀皆能文公孺子笴亦以文顯
而笴後漸無聞昌至衞訪之不可得最後於史參
政坐聞參政舉玉堂嘉話數事顧謂昌曰此在王
文定公集中集板在嘉興可致也昌又徧訪之祥
符儒官有自嘉興來者乃始託購文定公集踰年
而得則殘缺過半矣又求山鐫野刻於衞浚之郊
得文定公及公孺公儀笴文爲多嗚呼以文定公
啓之繼以公孺公儀與笴纔百五六十年所以考
見其美者乃藉於是集而子孫墳墓漫不知其所
在使又百年併是集亦磨滅則王氏傳承之美且
復有不可考者此昌文表所以繼作也嗚呼以世
以地豈獨爲王氏哉劉昌在西河舟中試筆
文定公爲翰林學士時有文刻水簾洞中昌課士
之暇遂出衞西門尋青嵓山山在淇縣南四十里
有水簾洞然險僻不可入昌乘興由金牛䫈折而
西行深澗中石磊磊擇地始得步乃舍輿躍騎陟
石崖二里許至小風門人有攀蘿而上者望之危
若懸猱不能不爲之目瞬心掉又折而西北十餘
里始至大風門舍騎而登挾以兩隸而加之引行
十里至所謂雲夢山今云北坡山望煙起叢薄間
從者曰此道院也乃少憩有二三老攜茗飲來爲
盡一盂又行里許見臺殿金碧朗麗若浮空而出
者締視之則在大石上端嚴宏偉所謂玉皇殿也
而四面皆石壁萬仞深杳迂迴下緣山趾登大阪
始及門如投阱中然既入則寬閒寂寞眞神仙窟
宅也南即青嵓山今云南方山蓋以其形似言之
耳洞在崖半中有井常出光怪水溢流沿洞而下
若簾然故云水簾道院爲汲判井德常建磨崖刻
翰林學士王惲記上爲盤螭中可一丈許下趺爲
左顧龜極工記文宏深典重真可垂傳而洞口刻
三四詩極高者苔蘚蝕澁不可讀其下二詩皆贊
井公者東入老君祠有洪武戊寅歲彭守約題時
已卓午從者具蔬飯飯畢出望蒼峪及桃峪口欲
尋醉仙迹不果夫山窮水僻處幽勝之境出於天
造地設而井公獨能用志於此名因文傳而文與
洞且將與天壤共弊不亦奇哉昌固有志焉而力
不能及也漫詩以識之漠漠寒山隱隱鐘迢迢石
磴接諸峰支笻欲下人如鳥攬轡先登馬似龍蒼
峪雨添溪碓急青嵓雲護水簾重徘徊讀盡磨崖
記却笑無能繼後蹤又題水簾洞云秋雲不捲水
晶寒芝草年深溼未乾翠壁懸冰鳴劍佩蛛絲穿
露織琅玕夕陽照影鮫綃薄春雨添流瀑布寬我
欲尋真問丹訣憑誰傳簡借青鸞成化己丑秋姑
蘇劉昌在湯陰察院書
中州名贒文表卷二十八
