中州名賢文表卷十明劉昌編
姚文公
墓碣
國子司業滕君墓碣銘
觀漢諸碑凡門生為師作者其文多稱在三之義盖本
欒恭子民生于三父生師教君食惟其所在為言又列
郡邑姓名字官人出幾何錢于碑陰多至百人或倍之
令人每興今無古者篤於其師之慨至大己酉燧長翰
林之明年國史院編脩官東平蔡文淵狀其師國子司
業滕君之行與門生許質求表其阡以君之再入成均
横經丈席者嘗數百人礱石所資一不偕人出二子獨
加異乎古豈不於在三足拔浮俗斯時耶君諱安上字
仲禮其先自洛徙中山不可推采其世考府君某隠德
委吏斗食自捐生君八年而不祿妣李夫人撫君誨曰
而性質開朗記識兼人且金名士趙燦離孫不可以貧
廢學感聖善言師西巖君克自砥礪勤心聖學暨其長
也尊聞行知如不足日私居自持衣冠齊遫及出接物
一誠以和郡無少長相謂不字咸稱先生學積其躬道
行其家化及其鄉府臣歸高薦名於朝敕教中山是府
多士求親輝光謦欬欲聞鼎鼎其來服縫掖者將半齊
魯庭臣善其職士有聞用以職民主禹城簿壓于為監
為令與丞刑或過中必揆以義馴馴上說不使黥湼妄
加疑盜廢棄永世仁譽既章宣司所臨若縣與州事有
未竟必檄往治裁中情法守令憚之出將入迎若事大
吏徵為國子博士以其平昔自律為先蚤作晏休誨誘
諄諄發蒙疏疑立懦尅剛各因其才矯拂于善黨坐羣
行齒而序之其極弗率有黜與扑成均作則井井有條
即升監丞再丞太常世祖賓天成宗繼序圓丘請諡太
室升祔凡厥禮文酌古損今皆所訂稽元貞之元拜監
察御史京師地震上疏曰君失其道責見于天其咎在
内庭竊干外政小人顯厠君子名實混淆刑賞僭差陽
為陰乘致静者動宜兢兢祇畏側身修行反昔所為以
盡弭之之道其說累數十百言反覆深切有司不敢以
聞君則曰吾不得于言者遂委印去反關其家著書自
怡尋起為國子司業時已疾矣顧言其子治喪無用二
氏以其年乙未夏六月廿有五日卒年五十四葬府城
東南崔丘里為文一本理義辭旨暢達不為險譎非有
禆世教者不言有東菴類稿十五卷故江西廉訪使趙
秉政板之行世矣又有易解洗心管見藏之家亦多乎
哉其不年者世同哀之而文淵猶以不侍經筵職絲綸
謀廟堂為憾嗚呼夫既師成均官奉常歴臺諫而又有
德有言足矣奚必兼彼數者始為至耶夫人李氏貞順
柔嘉姻里範焉後君八年卒子翊去尉東明自致終喪
亦足彰君刑家之自今尉元氏兄羽有文行蚤世銘曰
孰不曰士於學始志迄用有成千百一二允矣滕君敏
修篤行鐘鼓衡門益大其聲勅起布衣於定敦教祁祁
縫掖來則來效再主禹城簿領勾稽不枉刑墨仁聞日
躋滿秩而招入為胄監由博而丞俊髦是範轉而奉常
禮文斯綱或革而因酌損用章遷拜御史為帝耳目言
責塞求龍鱗逆觸一不見入納履而行反關立言行後
是程方徵司業年過知命遽啟手足理也莫竟短者已
而其長斯存何以貞之石有誄言
河南道勸農副使白公墓碣銘
彦隆始由太原徒行至河内致其父書魯齋先生願游
其門未有介也乃因吾友翰林侍讀高凝得操几杖主
凝家二年而歸侍其親而先生亦召北矣尋由避宅左
揆以集賢館大學士祭酒國學教貴胄乃奏召舊弟子
散居四方者以故王梓自汴韓思永蘇郁自大名耶律
有尚自東平孫安與凝燧燉自河内劉季偉吕端善劉
安中自秦獨公自太原十二人者皆驛致館下三年吾
儕或病告官去而先生亦浩乎其歸乃奏有尚與公從
仕郎國子助教昔者貴胄友也一旦能横經下心事之
為師屬非其道聳是曹不可得其馴然北面俄侍裕廟
東宫公為講鄭伯克段于鄢巳講而出裕廟語人曰是
非空言意固有在也以國史院編修從仕郎仍助教擢
奉訓大夫監察御史發阿哈瑪特賊國諸不法彼顧誣公
糾摘非實捕送刑部獄引鄰婦有色者教誣公嘗竊往
來怒鄰婦力明其無有鞫之墮孕而事始白又糾鷹師
西京宣慰使道拉實以已憾殺其幕僚凡是皆庸懦縮
首危者而峻風節者咸偉之出簽陜西漢中道提刑按
察司事燧亦為其道副故得詳西上所為其按歴皆分
險僻荒寒諸州南而褒鳳金洋北而綏麟葭丹塗經龍
門西河絶崖高可去水百尺止通一騎必遣導者先之
有來騎使駐之寬所卒至則兩不可班視燒棧猶車衢
也如是之地皆周焉制度卒有反者不即覺捕惟罪社
長監郡與憲司麟州人告陰濟民乘馬疾馳其識仇也
問曰所懷何書濟民紿以反書仇上變延安延安移文
吾憲公又請往治之所牽連二百許人繼燭治之再旬
是州小僻無紙至覆舊案以書適近侍臣括馬其州館
鄰牆也聞獄吏呵問終曉得公姓名歎曰世有克勉其
職如斯人者使人勞苦之曰吾見陛下當首聞公竟白
濟民無佗特杖其紿仇非宜言者公位憲諸君下會王
相府拜巴哈右丞勲臣子開省京兆特異禮公其按問
諸司皆拱聽者改僉河南河北提刑按察司事臺檄檢
覈中興鈔庫中興故李夏都隸隴右河西道憲令竟事
始聽東任公又走沙莽往復近萬里半歲而歸與其副
程思廉發數縣民完堤以捍河水罷當暑賦民牛車轉
粟入淇又改僉燕南河北道提刑按察司事趣裝其考
巳疾行至衞而卒公與兄楹即藏衞西輝之蘇門周卜
村南原而其妣亦疾乃朝夕哀死事生即授教于輝明
年燧召直翰林感其毁瘁骨見衣表弔哭之餘其徒數
十人拜庭進退朋讓賓敬之道囂囂然先生成法也為
嘆曰嗚呼燧亦先生弟子者何嘗有一善及人如是明
年燧疾滿告歸鄧而故司農卿侯爵託語彦隆或河南
北農副制下必墨縗以出世議隘薄自便非時燧傭車
過衞不可留不得身見為書語其然聞方督課有績其
妣亦卒附其考墓竟以是謝所事以至元己丑秋八月
三日年四十六卒苫廬嗚呼學可以範世行可以礪俗
而已是哉夫人賈也以燧平昔善公錄河南北道勸農
副使苟宗道埋辭求銘神道每一讀之一抆淚擲筆數
年終不能叙其事去冬以史事又召入翰林過輝夫人
祈世母夫人為言持幣泣請且使其子安禮與游其門
者庭拜燧還其幣曰吾無答吾亡友者以是佐刻石碣
嗚呼非公仁義行家能使婦人如是切切惟恐沒其夫
子一善可曰賢已公諱棟考天禄雖官而不顯居頥樂
堂號順樂先生唐白居易家狀云白姓家太原者楚熊
君孫勝白公見殺于楚其子奔秦孫乙丙與裔孫起為
秦將封武安君賜死杜郵始皇思其功封其子仲太原
公豈其苗裔耶銘曰
聞古五十年不稱夭公是不盈天道未曉學不篤耶得
譽先師道不行耶裕廟嘗知職不舉耶三憲著效力不
本耶耕播之教况冠獬角敢言人難彈射柄臣聽者毛
寒猶枚其外未及其内視親于喪觀婦于介靡一匪善
靡一可涼非我友私月旦章章嗚乎白公耳孫猶令其
貫古松歲遠滋勁士不盛位而盛吾賢盛位者衰盛賢
日延有方其趺有剡其首碣石阡隅千祀無朽
河内李氏先德碣銘
至大庚戌鄃王府長史兼經歴典食司與所部人匠都
府官李惟恭持其鄉士席雲漢狀其祖潤文玉使懷之
利用庫日民調商征之入吏禄公須之出不遺於受不
僭于發如他人侵蠧以溢其家負而責償罪沒産者皆
無之與交人以誠御下以寬禮賢樂善者求表其阡燧
曰管庫之官則古委吏亦下士也所可筆者豈專由孫
貴耶盖鄃王之考初尚主世祖再尚主裕宗自稱晉王
克用裔孫為置守冢數十戶于雁門禁民樵牧由分地
在高唐即是進爵為王世居静安黑水之陽為廟以祀
孔子元貞始年賀表聖節獨書漢字庶其尊禮斯文者
惟恭今臣其子觀其所事者賢若不可辭矧有大此者
懷之為州憲宗大封同姓初國世祖于秦以戶寡益封
之至元之末以封其孫順宗既之國未至疾返成廟賜
名懷寧以王今聖時方撫軍于北皇太后儲皇往居者
二年則懷為三聖龍潛之地傳曰小國之君當大國之
卿為下士是邦者當宜何哉則君善職管庫者有不必
言矣卒以大德乙巳三月十有八日年六十七垂絶猶
念惟恭不置曰吾平昔鍾愛是孫今遠宦數千里不及
聞吾顧言可憾也哉妣王後二年亦卒二子從鼎從信
孫則惟恭其長初由王府郎中羅忠國使懷聞其好學
慤有立志遂與偕北即婿其家進之于王王甚禮之言
無不從事必見咨妻卒賜楮緡二千五百為娶元氏子
季惟寅銘曰
荀卿子言臂非長升高而招所見彰斯若可用為君方
惟懷為州河之陽實為三聖淵龍鄉其間下士雖守藏
或小大國君卿當其貴可參攀鱗翔况復有孫翼賢王
遠塞而近孔子堂仕優學以能自強何畏潛德無輝光
故提刑趙公夫人楊君新阡碣銘
維蔚州蜚狐趙氏系不可遠本繇今江西湖東道肅政
廉訪使秉政而上推得二世祖崑金帥府評事卒葬其
鄉二子珪瑨珪將萬夫戍蜚狐後遷刺蠡州留瑨在鄉
守舍天馬南牧度形勢不支倡縣民以城下之從大師
國王徇地至蠡其刺猶城守礮殺王悍將蕭大夫王恚
欲阬城公請以身贖母兄死王哀之并全蠡民以戰績
每最進冀州元帥虎符復推與其兄廷議多其悌讓改
公冀州軍民總管别錫虎符入覲受知睿宗承制監易
州再遷行省中都金平監中山府當憲廟世世祖方淵
龍收召聞望之臣求治道之宜今者置經略司于河之
南宣撫司從宜府于陜之西行部于秦都漕于衞東西
二千里道不拾遺而邢則今中書右丞相之祖封國政
弛民散最號弗治求潛藩制官惟歲入其貢賦為安撫
司後邢易為順德升州為府乃以近故太師廣平王從
祖托克托與公為斷事官位安撫上公年盛強俾與開
國勲臣苗胄為友則潛藩期任公者巳不小矣世祖踐
極制監真定路位總管上俄遷順天路宣慰使肇置四
道提刑按察司以公使燕南河北轉使河北河南累章
請老不可年七十九始聽歸卒年八十三以監中山有
田朱固鄉不返葬飛狐即塋是鄉堯封原亦昭時崇顯
夀考人也夫人既同享有其樂公當不恙亦以官植業
順德盡析秉政夫人從養及子貴食其禄以終年八十
二不及公才一年何夀考萃是一門哉因惟女子子天
父天夫者也父不能必子之貴能之者夫子焉耳而難
其全今之儲才將相係望海内者每在乎風紀之官夫
人以提刑使之妻而母廉訪使詩曰教誨爾子式穀似
之彼奕葉襲芳不隕世德夫人之功亦鮮儷哉古邦君
之妻人曰小君禮士喪妾不得匹其夫必曰君妻曰女
君後世封羊祜妻為萬歲鄉君則令甲郡縣君之原可
為今不敢氏夫人而君君之凡其不反葬中山即别塋
順德李馬村若不同穴記稱合葬非古也因求之吾家
巂州都督文獻公開元宰相考也葬陜之峽石百官咸
會焉及妣夫人劉氏卒則葬萬安山萬安嵩高西趾去
峽石二百里耳以唐相之貴月入俸錢三千緡有力不
足于至哉則不合祔者亦從古也今秉政斯兆未必始
亦由此燧以其於古有徵為發之夫人生三男二女男
秉政秉彛秉衷女適焦簡周某孫男女九人秉政又曰
吾他日亦域是嘗聞諸師古人不諱死惟不趨取死之
途今之人鼎鼎焉惟死途之趨復苦諱死亦惑哉如師
之言則秉政不徇流俗語身後事于其生亦庶幾古達
者也銘曰
襄國所直趙南魏北其西太行冀方四塞求田惟良宜
莫如襄衍沃平平千里其疆生家其間沒即斯瘞奚取
日者風水焉泥孰陪平原如阜而尊左之右之昭婦穆
孫天厚其門既夀既祉流澤淵淵未艾來只世生顯人
如夫如子
故金甄官署令魏府君墓碣銘
燧還吳中過廣陵日今嘉議大夫行臺御史中丞初請
曰吾祖靖肅公顧言以吾曾祖甄官署令即死所藏亂
離失其處他日必虚為丘先塋石載其事無使吾先人
魂遊徬徉無所以歸而一善之或遺也子義為銘隨又
遣其少子可亨拏舟廣陵五千里追之襄陽不及返而
及之鄂授其考所輯家塾記曰掇是事銘嗚呼確哉遠
而勞焉乃本之曰魏氏繇唐相知古子林刺朔州子孫
居桑乾桑乾為今弘之順聖遼有延恕者生中奉大夫
守成中奉生通奉大夫餘慶通奉生兜荅館酒使子貞
兜荅實生甄官署令君諱允元改德元字信之甄官生
進士特賜及第笏特賜生思廉即記家塾者思廉生初
初生翰林院修撰必復可系者是九世其大于金繇兜
荅弟資德大夫參知政事柱國鉅鹿郡開國公子平相
世宗致治隆平祖考中奉通奉再世官皆以公貴贈兜
荅及子隴石令景元甄官與逸其諱一人再世官皆以
公貴廕君始監順聖酒改弘州酒使鄧州榷使抽稅設
防有方與宜平不增斂姦無走匿額有贏籌民不苛之
入副堂厨庫又為使改文繡上林兩署令同知易州入
令裁縫署改令甄官署以卒年六十三官止廣威將軍
夫人高氏七男笏珫瑜琦玠璠玉琦太中大夫行部侍
郎玠朝列大夫延安司獄璠翰林修撰今諡靖肅公與
特賜皆以明經進士官珫懷遠大將軍耀州庫使瑜監
豐利酒皆廕官玉進士未禄卒二女一歸同知荆州節
度使事秦德美一歸其鄉右姓孫氏君究心本冨計田
疇第舍牛馬雜樹直可為錢千者五萬歲入粟為石者
三萬歲抽其十一為七子求師取友須令節休旬大集衣
冠令枚誦所業覈其進惰已則鴈序立前侍飲前脩聲
輝耳目漸涵化淪其心繇是成德達才多萃其門章宗
甚嬖李妃夫人視妃母王姑也數召通籍禁中不可後
從秋獵易州君方除道橋諸水復召曰吾思與若晜弟
語久矣終不能一致今行之所在是而夫子倅是便且
時也無終見避之深夫人以君出不敢專行俾子瑜請
之亦不可曰是家膏也親將汚人人有為不善者不畏
取戾府縣惟憚君知兵興下令急甚敢有舍奴婢亡命
不告者罪及其鄉人猶利其傭輕私役之覺則殺以滅
迹或致大獄君時鄉居聞有出入非常者召問得情嚴
其錮防書致其主歸之約示薄威以懲其再無殘其生
終不語其主以獲之誰舍所也比卒免家僮久故者民
之作詩與斯世決沐浴冠衣揆日而逝君之孝友天得
非學其使堂厨以鉅鹿公子叔元未仕曰大臣子故屯
其膏澤不見及耶三求推所居官縣官以故事無有不
可又恤其無子以靖肅後之靖肅又無子顧言後初則
甄官子孫世世圖報鉅鹿者何如也其家塾自序曰繇
吾季曾鉅鹿輔政兹降修仁潔義可謂曰久仕之達者
列品而九不過中中天嗇為報將待夫後之人耶最初
之仕外僉提刑司事為副為使入為監察御史治書侍
御史侍御史御史中丞三十年間風憲之官無不揚歴
司清議者猶大有期曰將不已是於今嗚呼自序君其
知子哉矧必復于靖肅公克世其官可大可久與亨學
行嶷嶷可述銘曰
反覆觀先民吁可哀積充報銜身期後來門令容駟馬
堂三槐必貴于天者如取懷惟中奉亦然祥用獄至鉅
鹿再傳既鈞軸官不私其子甄官承承三遜其季叩莫
譍又仁厥乏祀修撰繩官以祀比言祀則大以今修撰
孫後者再小宗既顛蕃大宗賴藏偶失故所魂依依招
之從先墓來如歸膴膴桑乾原終天地碣孰華其文太
史燧
領太史院事楊公神道碑
嗚呼有秦君子楊公諱恭懿字元甫其先始鄉耀之同
官中避宋亂徙美原五世祖儀徙今京兆之高陵與高
祖亨再世力田曾祖植祖禮再世仕縣吏考天德擢金
興定進士第由博之聊城丞掾陜西行臺權大理寺丞
主京兆長安慶陽安化簿辟令順德之隆德及安化而
安化兼錄事州之判官三職具修積官中大夫其德其
烈有先師司徒許文正公墓誌言章宗南郊為太常臣
授幣而立御史將劾不恭其友曰夫夫習于禮者名行秘
書盍從而問曰授坐不立御史慚縮而止太常則孫公
通祥實公外王父公以至大乙酉生于其居京兆之雙
桂坊童而讀書記識強敏日數千言時艱從中大夫逃
亂而東不恒其居於汴於歸德於天平雖間關險阻未
嘗怠弛其業年十七侍中大夫西歸無田于郊假室以
居鄉鄰或繼其匱皆謝不取惟服勞以為養暇則力學
綜博於書無不經目而究心者摳衣之徒戶外滿屨横
經入問為析疑義源源其辭若決江河而下之名聲日
延海内搢紳友太中者馳書交譽知之膚者求觀其文
侈其肆者以為鱣堂之席有繼與其極者直期以宗盟
斯道於將來時已邃易禮春秋思有纂述恥為章句儒
而止志于用世反覆史學以監觀廢興存亡理亂得失
于千數百年之中曰輔治之具禮樂兵刑禮樂非王者
果為不可興行于天下兵恃以芟暴亂而安元元刑取
其弼教循本以求皆仁義之資也不講之有素或一旦
帥三軍為士師貿貿焉不知其方反受成教武人俗吏
乎事雖未試從可概見其佐王之略年二十四始得朱
子集註章句四經太極圖小學近思錄諸書誦其言而
推其意歎曰人倫日用之常天道性命之妙皆萃此書
今入德有其門矣進道有其途矣吾何獨不可及前脩
踵武哉窮理以致其知反躬以踐其實動静云為一乎
持敬行之以剛健居之以悠久日就月將俟其成功於
潛齋之下自任益重前習盡變不事浮末矣歲甲寅司
徒奉潛藩教來秦公往見之際其道德之光聞其仁義
之言于傾蓋頃歸心服曰世烏有斯人之倫敬事猶師
而司徒友之亦至分庭而行抗席而坐一遇講貫動窮
日力而所造益深平居訒于為言喪中大夫絶口水漿
五日喪葬用牲盡祛桑門惑世之法為具不足稱貸益
之棺槨皆黃腸衣衾必縛疏衰&KR0673;粥悲憂為疾杖始能
興司徒會葬歸語學者曰小子志之世墜典曠夫夫特
立而獨行之其功可當肇脩人極聚居六年司徒東歸
喪妣夫人猶中大夫其疾益阽三輔士夫知由禮制自
致其親者皆本之公先是宣撫司行省欲以掌書記共
議事禄之皆不能屈至元七年詔司徒由國子祭酒拜
中書左丞始與右丞相安童共政日譽公賢丞相以聞
十年上遣協律郎申敬來召疾不能行十一年儲皇下
教中書汝如漢惠聘四皓者其聘以來故丞相遣郎中
張元智書致是命其冬下車京師上遣丞相弟今國王
和童勞其遠來他日入見上問何鄉先德為誰從何師
學子今有幾無不周悉其夕嘔血上遣尚醫來候且賜
之藥少間明年月正元日之翼日上御披香殿以大師南
伐使久不至方念之深欲筮之時以日者待詔公車百
數十輩獨以命公盖以其道德素著可交神明者其言
頗秘侍講徒單公履請設取士之科詔先少師文獻公
司徒竇文正公與公雜議上奏曰三代以德行六藝賓
興賢能漢舉孝廉兼策經術魏晉尚文辭而經術猶未
之遺隋煬帝始專賦詩唐因之使自投牒貢舉之法遂
熄雖有明經止于記誦宋神宗始試經藝亦令典矣哲
宗復賦詩遼金循習將救斯弊惟如明詔嘗曰士不治
經學孔孟之道日為賦詩空文斯言足立萬世治安之
本今欲取士宜勅有司舉有行檢通經史之士使無投
牒自薦試以五經四書大小義史論時務策夫既從事
實學則士風還淳民俗趨厚國家得識治之才矣奏入
上善之丞相每咨世務倚以自毗會其北征公遂請畢
男婚而歸十三年詔改歷太史王恂總算同知郭守敬
推測司徒明歷理或言公嘗推歷終一甲子而日月薄
食者七十有奇曰日月之𤯝古無是之多也十六年召
公著歷義十七年授時歷成奏曰黃帝迎日推策顓頊
載時象天堯之欽若舜在璣衡周太史正歲年以序事
皆日官世守其業隨時占考以與天合暴秦焚書廢古
偽作置閏歲終兩漢因之建歷之本必先立元元立然
後定日法法定然後度周天以定分至賈逵譏其守一
元不與天消息杜預謂當順天以求合非為合以驗天
者皆確論也臣今治歷廢歷元日法析舊儀六合三辰
四遊而異之省天經黃道惟用四遊移天常赤道遊於
南軸之下以取候視之無窒倍八尺之表而五之以影
符進退其晷使不失于芒忽日日測考積月為歲積歲
為世必於歷法益精益密非但正數十年一改之弊且
可上追黃虞三代之舊矣又曰一月之始日月相合謂
之合朔漢太初歷用平朔法小大相間或有二大以故
日食或不在朔先後一日時亦鮮中宋何承天測四十
年得三大二小以正朔朢使食必在朔隋劉孝孫劉焯
為定朔唐傅仁均取以造戊寅歷貞觀竟改從平朔李
淳風造麟德歷得四大三小求避人疑間以平朔又為
進朔使食避元日一行造大衍歷以為四大三小何害
今授時歷後是二年當十九年自八月後四月幷大實
日月合朔之數皆改從實方奏太史臣皆列跪詔獨起
司徒及公曰二老自安是年少皆受學汝者故終奏皆
坐畢其說亦異禮也授集賢館學士太中大夫兼太史
院事明年以徙家得請歸又明年儲皇俾靈臺郎岳鉉
召後中書議相承旨李濤儲皇不可以公為識治再召
又明年詔翊儲皇以為太子賓客二十二年召明年以
昭文館大學士正議大夫領太史院事召二十九年以
耆艾議事中書召皆辭疾不行三十一年疾亟親賓問
之忽長息曰有是哉國哀也聞者危之亂以他言徐又
曰誠哉後三日顧言子寅曰敬慎小心以卒實正月二
十有五日也後嗣位詔下則賓天果以其日人以為平
生與國至誠所格嗚呼使入哭者有如温公則公當亦
如吕誨起言天下事矣徵士蕭㪺誌其墓曰朱文公集
周程夫子之大成其學盛于江左北方之士聞而知者
固有其人求能究聖賢精微之藴篤志於學真知實踐
主乎敬義表裏一致以躬行心得之餘私淑諸人繼前
修而開後覺粹然一出乎正者維司徒曁公嗚呼誠知
德不易之言哉後十年寅以江南行臺監察御史疾得
告去自金陵過宣以燧少受知公而耳其雅言求銘墳
道然所貴乎君子三焉耳德耳位耳道耳得于心之謂
德用于時之謂位行其學之謂道如㪺之言同其德矣
未及位也以年考之司徒之生前公十有六其入見前
十有四其卒也前十有三而卒官皆昭文館大學士領
太史院事同其位矣然是位也皆極人臣之亞為古八
命位實行道之鎡謂不得君知名而召既至則温其玉
音以勞疾則尚醫交候饋藥太官繼膳疑政賜問入見
坐語聞辭則留留而不可暫聽其去去而思之復召司
徒十召公八召其體貌之亦至矣哉如是而兩公迭為
循牆不可謂道之行亦天也雖然天道遠遥不可以已
事而知必來者始見猶農夫焉未有播粒于土而不苗
者今也四海匪獨士子凡筐篋之吏求售于時其誦而
習亦先四書盖天理同根人心誦其言而衆則為其道
者將多非兩公肇是太平之基其誰力歟斯古之人所
以重歎其善作而不必善成者也公以卒年三月從葬
中大夫之昭文有潛齋遺稿高祖妣齊氏曾祖祖妣皆
紀氏妣寇氏孫氏夫人李氏以柔嘉作配君子姻里德
焉三子寅其胄也宙今令京兆蒲城㝐方學女子子四
人適主京兆長安簿席貽士子馮嘉鳳翔提控按牘王
繼述樞密院掾傅昱孫男僖女子子二人長適吕曾幼
姆銘曰
維天生賢匪使自有俾拯蒸民為責已厚公於明命實
肩實負乾乾其行艮艮其守師古喪祭如禮不苟三綱
之淪我條自手推得其類無倦誨誘學者宗之西土山
斗鳶飛魚躍潛齋自蔀令聞之延已徹宸黈束帛戔戔
賁及林藪丹扆曰來何暮汝叟大師之南伻斷已久其
宜進退汝蓍以叩又曰多士文字儷偶求得碩才奚策
以取又曰歷義羣喙紛糾汝折衷之其從誰某凡是大
政無不可否公拜稽首瀝膽悉剖丹扆曰噫惟兹儲后
端本萬邦汝賓以友儲后曰今識治黃耉惟汝為可肱
股元首公益抗章臣蚤衰朽養安踰紀僅止中夀歸從
先藏奉政之阜止阡有碑無我樵槱垂詩千齡以告爾
後
中州名賢文表卷十
