中州名賢文表卷八明劉昌編
姚文公
碑文
中書左丞李公家廟碑
燧嘗觀人臣私廟之祭易乎古而難乎今三代不論也
漢之時功臣侯者土地人民傳及子孫故嗣侯得以致
隆數於其祖宗世世無有所殺後封功臣皆虚邑無有
土地人民子孫或官卑力微往往不能為廟與雖為廟
以記曰父為大夫子為士葬以大夫祭以士祭既用生
者之禄勢有必不能致隆者姑借先宋氏言之如文潞
國作廟洛西其先未嘗將相也顧受祭將相潞國嘗將
相者其及子甫惟得祭以大夫禄是於不為將相者致
隆其真為將相者復加殺也如斯者幾何人哉惟吕正
獻惠穆於文靖范忠宣恭獻於文正世其將相者史冊
二百年間纔十三見事亦曠世而希有者也然自中元
以來漢人父子將相者故丞相史忠武公與今資善大
夫中書左丞贈銀青榮祿大夫平章政事諡武愍公二
家重輝襲芳震耀一時豈獨為之子者信敬於昭昭厥
考亦足以慰靈於冥冥矣惟李氏家隴西成紀者實秦
將信諸孫漢至六朝門閥甚峻惟與崔盧鄭氏姻不連
他族唐李王西夏甚盛強雖宋金嘗加兵終莫能服我
太祖始平之其宗有守兀納城者獨戰死不下子惟忠
尚少求從父死為今分土淄州諸侯王所得於公為考
後以金符監淄州有子十三人公次居四王妃愛其穎
異嘗子之在先朝故事凡諸侯王各以其府一官入參
決尚書事公代其兄為之李璮為逆有迹淄州君獨從
公馳聞璮繫闔門獄中璮誅得出上盡賜償所亡失授
公淄萊路奥魯總管後改宣武將軍益都淄萊路新軍
萬戶與城夾寨圍吕文煥於襄陽四年而下之加明威
將軍虎符丞相巴延南征宋兵戍郢十萬城西郢鎻戰
艦絶隘為陣我舟不可越乃渠黃灣拖舟泛藤湖以出
唐港棄郢去留公後拒敗其追兵行拔新城沙洋下復
破夏貴陽邏口下鄂漢陽從故丞相阿里公時以左丞
戰荆口禽高世傑下岳進阬沙市下荆南傳檄歸峽辰
沅靖澧常德諸州皆下之又徙鎮常德左丞徇地湖南
丞相兵及浙西以地遠援疏詔公與宋都統張茂實吕
師䕫闢都元帥府江右公為左副都元帥破劉槃軍下
隆興禽熊飛建昌撫瑞吉贑與廣閩諸州皆下會宋幼
主出降其將相張世傑陳宜中挾益王昰衞王昺浮海
趨福立益王元以景炎閩廣諸州應者十五郡縣豪傑
亦争起兵公出定反地大破吳浚軍十萬南豐浚走如
張文虎復合兵十萬又破之兜港伏屍三十里浚走合
其相文天祥瑞金又大破之天祥走據汀别將孔遵窮
追并破趙孟瀯軍復其州而還隆興守帥覬利巨室罪
以隂與賊連已誅夷百三十家公還白其非辜出其未
盡誅者獄中帥府改宣慰司加昭勇大將軍同知江西
宣慰司事尋加鎮國上將軍福建宣慰使又改江西宣
慰使天祥復陷汀行收兵出興國又擊走之追四百里
及之空坑散降其衆廿餘萬禽趙時賞以下文武將吏
數百人拜參知政事行中書省江西益王殂廟以端宗
世傑復立衞王元以祥興移柵海中崖山近去廣治四
百里授蒙古漢軍都元帥經略廣東進復梅循英德與
廣之清遠走王道夫擊凌震海上獲船三百艘禽將吏
宋邁以下二百人又破其餘軍茭塘江淮省亦遣都元
帥張弘範至自漳與共圍崖山勢計窮蹙度不能國資
致陸秀夫抱衞王蹈海死獲其金璽其將吏死焚溺者
十萬餘人翟國秀凌震皆降世傑遁去風壞舟死海凌
港南海平朝京師上勞苦之其將佐與錫宴者二百功
陞者千授資善大夫中書左丞移省荆湖凡虜男女奴
鬻之者皆罪而正之常德辰澧沅靖五州大荒民至易
子以糴為發廩賑之所活為口亡慮十萬計征占城詔
使給糧仗造舟海南取得其宜黎儋之民勸趨之疾還
詔從皇子鎮南王征交趾敗其兵天長府其王遂舉國
航海將舟師追之敗諸洋中獲海艦三百始公策城天
長儲穀待賊敓衆議不果盛夏軍士疾作漲潦冒營遽
議旋軍賊躡敗吾後拒王以公殿賊閉永平關傅藥弩
矢射公貫膝負創奪關出境以毒發薨思明州年止五
十最其平生小大百戰下城邑百有五為戶三百萬嗚
呼其亦勤巳後薨七年而贈官賜諡封公之命始下玉
音仁煦恩重書棺人臣獲此哀榮極矣公雖不可作巳
安知其不肉骨九京耶公諱恒字德卿自號長白篤孝
純至淄州君卒方擊兩王閩廣淄州君顧言我死必無
訃吾兒使會喪縱敵南海平始克銜哀摧慟屢絶且泣
謂所從曰為我語諸昆弟妻子吾不得以時喪先公既
抱恨以終天今復棄養太夫人而身先朝露於是遐夷
吾目不瞑下泉矣其謹事之夫人王氏視分土諸侯王
之妃姑也訃至夫人秘不敢聞之姑惟發哀私室公則
再見夢太夫人曰兒今死戰日南矣太夫人泣言吾再
夢如是豈誠然耶夫人始情告曰婦無以安君姑氏心
也覆是久矣始發哭服喪嗚乎死而精魂猶惓惓其親
可哀也巳可哀也巳子二人世安以監廣州從朝京師
授新軍萬戶同知江西宣慰司事再嗣公益都淄萊本
軍萬戶後以正議大夫仍將本軍僉江西行中書省事
再陞中奉大夫參知政事行尚書省江西尚書省罷今
以上官參知政事行中書省仍江西嗚呼六官而三踐
公武已可見其才之無羞子職者自其既相亦解兵其
弟世雄以宣武將軍將之乃作河洪之詩使歌以祀公
其辭曰
李氏之在與水細大河洪姑臧有夏而王越三百年傳
歴既長極崇而墮亦天之道日月作矣衆星匿耀王孫
始卑徂東自西淄水幽幽束楚之流曰職不豐猶監一
州有蟊吾民有梟吾土吾力不能天子肆汝從父奔告
帝嘉為心迺陟潛沈寖向用公泱泱漢水南紀所恃為
池襄陽金湯陛陛公將萬夫長圍四禩而竟下之岷江
失藩沿流列城振落摧乾至莫難一文軌判裂萬里收
功九重授策惟是武庚狂志復殷爵人號年大蠢甌閩
終兄弟及公膺奮擊與鬭四年崕山翦克血其䲔鯢南
海無波廐馬笥衣其賚如何帝曰汝烈宜置左相授兵
而子西護湖廣公拜稽首天子萬年帝德聖神臣何力
焉湖廣聽命壤三千里陰翕陽施賞刑自已及兵占城
轉粟黎儋歸佐皇子致討日南不測風洋冒履而三由
淄而漢由江而海其涉日深蜚聲日大蕞爾南夷曰尺
箠笞狃勝者家輕于出危賊策我師不能炎暑敦弓綿
力犀甲敗雨避來弗迎邀歸以争既犇先偏左廣亦傾
孰作士氣公殿奮武斬輻短兵援枹鼔鼓格鬭比死冠
纓不顛裹轊馬革踐迹文淵維昔禡時皂纛有翩迺今
還歸粉篆丹旃兆夢悠悠魂魄遼遠致身移忠維孝其
本黼扆思之錄其庸勞寵幽上公可謂曰遭公亡不亡公
有良子亦秉國鈞實法實似有嚴作廟簠簋維時神容
與耶去此奚之維淄維漢維江維海其流或枯廟主斯
毁何以麗牲樂石峩峩太史詩之以侑以歌
長春宫碑銘
元貞之始年秋九月七日皇帝御香殿守司徒臣諤爾
根薩里集賢大學士臣布哷齊奏輔元履道玄逸真人
臣張志僊言臣之曾師長春子丘處機為全真學於寧
海之崑崙山太祖聖武皇帝當&KR1524;金之十年方事西域
聞其有道自奈曼俾近臣劉仲禄持詔求之又急其見
而遲其來繼伻以迓之抽兵以衞之與語雪山之陽帝
之所問師之所對如敬天愛民以治國慈儉清静以修
身帝大然之曰天遣仙翁以寤朕命左史書其言又以
訓諸皇子者世祖聖德神功文武皇帝已敕臣徐世隆
載諸靈應之碑惟是太祖格天之年丁亥夏五詔因其號
易所届太極為大長春宫猶未有碑至是六十九年人
已無知受名所自不及今焉陛下昭代曉之詞臣俾刻
金石則益不白於將來也敢昧死請制曰可十月十日
事下翰林臣燧實以其日直筆故得兢惕以奉明詔臣
聞老子曰取天下者常以無事用是究觀歴古受命之
君規規務取止乎禹迹之舊其所後服固非兵不能讋
故萃衆智驅羣雄謀而鬭之櫛沐風雨露處暴衣審彼
已以效成敗或累歲踰紀耘鋤未平可謂紛紛事至殷
也矧我太祖天戈所直無敢傃仞視徹四海之土疆墟
萬國之社祧與臣妾億兆蒼蒼以生之黔首不啻疾風
之振林槁非囿夫祝㮚蒙汜燭龍不照而馬足所及其
勢猶不是止焉庸以較夫聲教不出禹迹者正如耳之
在面有不能居其十一可曰自有生民以來所無惟所
有遠故后服益多惟為猷大故久焉而成功其事之殷
有百十於古先者於是之時乃遑旁求方外之士從容
暇豫猶功成治定束干戈無所於試之世不知垂統之
艱苦不待長春之告顧於老子取天下者嘗以無事之
言巳陰契其說而冥會其機嗚呼聖哉然考仲禄之行
其年己卯長春承命絶宋金使幣從其徒十八人者以
行明年馳表謝之猶宿留山北辛巳會趣使再至始發
軔撫州經數十國為地萬有餘里蹀血於戰場避寇乎
叛城絶糧于莽閴之沙漠自崑崙四年而至雪山馬上
舉策試之未及積雪之半觸寒溧裹皸瘃寧其身之不
恤以憂軫斯世計是勞勩有不在開國諸勲之下故帝
錫之虎符副以璽書不斥其名惟曰神仙凡為是學復
其田租蠲其征商癸未至燕年七十六矣而河之北南
已殘首鼠未平而鼎魚方急乃大闢玄門遣人招求俘
殺於戰伐之際或一戴黃冠而持其署牒奴者必民
死賴以生者無慮二三鉅萬人其推厚德植深仁致吾
君於羲軒者歴古外臣當受命之初能為是乎匹夫一
言鄉人信之赴訟其門聽直其家為有司者猶罪以豪
傑以武自斷而渙其羣以二三鉅萬之人散處九州統
馭其手帝不疑之斯必有以豈屈子所謂名不可以虚
作者耶有遇其時未必見隆于后世祖嘗語其嗣道者
曰乃丘祖僊翁朕及識之加贈長春演道主教真人二
祖之見而知者然已陛下以聞而知顧為碑以表所由
則長春之名藉三聖以久垂者毋惑也臣又思之官之
與碑宜一其時太定憲三宗日不暇給嗣教真人尹志
平李志常不請則宜以世祖之聖在位之久其培樹擁
衞斯學之力而張志敬王志坦祁志誠不一言焉及僊
今請而輒報可豈天固存列聖未究以待陛下為終之
耶矧即位踰月為壇夀寧宫凡日月列星風雨雷電百
神之親上山川社稷林藪走飛諸祇之親下莫不奏假
赤章以禋致之十一月與改元端月才九閱月實三為
壇其後壇之延春閣天步一再親以戾止其為國與民
介祉導和受釐請命者文亦極矣又虞自經厄以還禁
為醮祠今雖開之京師而外未白也乃下詔萬方其旨
若曰先皇帝令江之北南道流儒宿衆擇之凡金籙科
範不涉釋言者在所聽為若然先皇之開醮祠者有成
命也為犯法臣所不愛竟抳而止自今其惟以先皇成
命從事是世祖獨未究者陛下又終之也嗚呼事之開
也有門而來也有途其就也有時而成也有候方是詔
下四海之人感激奮言始吾以為經厄之餘丘氏之學
熄矣陛下噓而然之俾屯者以亨塞者以通梗其道者
除之取其業者還之叢是數美于僊之身又冠之以寶
冠薦之以玉珪被之以錦服皆前嗣教者所亡嗚呼仙
之求以報盛德圖以酬至恩其子若孫與雲礽其來亡
極者為陛下祈永永萬年當何如也臣燧敢拜手稽首
而詩之曰
於赫我祖帝縱其武俾肅將之劗平下土既奠南邦西
陲未疆迺鼔迺桴龍旗載揚何水不亂亡山不越萬國
弱草剛風斯拔踰十暑寒振凱未曰六飛之騁确确其
艱孰灼帝心休其益閒繼夕以朝黃吳尚友方詔外臣
道德資取崑崙載牽于于其來及之雪山年已徂摧瀝
厥腎腸為告悃悃莫匪至言身國之本維帝孚之曰天
覺予飭無怠忘子訓史書虎符寵綏璽書誕告凡為爾
學其復亡撓又曰長春而所宿號即名而宫歸主其教
假以澤物宏帝之仁于死于存必拯以全旋還其真子
孫衆有一絶一繼孰世其守有惑其道而否臧之人曰
不然太祖皇之矧我世祖封植益力曰爾長春朕幼及
識太祖皇之維朕將之增諡四言煥其唐之有嚴今皇
乃聖乃哲身先孝治祖塗孫轍爰詔下臣伐石劘穹臣
拜稽首三祖之功豈人不忘維帝欽崇驅馬飛廉屬車
豐隆或從上帝陟降斯宫靡祥不臻奚祉弗届於皇我
皇萬禩攸賴
延釐寺碑
大德八年蒼龍甲辰之秋制移江東憲使臣燧于江之
西參行省政十月而至裁再閱月嘉平兌弦王相塔齊
自軍中啟遣開成路總管府判官常謙數千里驛致安
西王教于燧曰吾繇不忘世祖聖德神功文武皇帝順
聖皇后深恩大惠嘗請於帝求即六盤興慶池園為寺
用資兩聖冥福以永帝之億萬斯年制可加賜黃金兩
計者二百五十楮幣貫計者五萬米石計者千四百五
十規制一以都城勅建諸寺為師而小之又虞衆役顓
俾有司緩則後功急將罷力命王相阿爾輝身綱維之
而時其饔勞節其休作經始于元貞丙申省成于大德
癸卯非託金石將無以白始此者吾之心成此者帝之
力也汝製寺名而文之碑其令集賢學士劉愻書徵士
蕭㪺篆額燧敬受而伏思之今焉詞垣之臣雲蒸林立
教不是徵而燧之命實繇燧者嘗以文學及侍先王烏
乎可辭敢上本所自而言曰在昔憲廟大封宗室以世
祖母弟國之關中于後立極之十三年當至元九年詔
立皇子為安西王以淵龍所國國之明年至長安營於
素滻之西毳殿中峙衞士環列車間容車帳間容帳包
原絡野周四十里中為牙門譏其入出故老望之眙目
怵心齎咨嘖嘖以為有國而來名王雄藩無有若是吾
君之子威儀盛者其時揵河之外秦固内地教令之加
於隴於涼於蜀於羌諸侯王郡牧蕃酋星羅棋錯於是
間者靡不輿金篚帛效馬獻琛輻輳庭下勃蹊竭蹷如
恐於後其大如軍旅之振治爵賞之予奪威刑之寬猛
承制行之自餘商賈之征農畆之賦山澤之産鹽鐵之
利不入王府悉邸自有又明年詔益封秦王綰二金印
易府在長安者為安西六盤者為開成皆聽為宫邸用
不足取之朝廷歲或多至楮幣貫計者百三十萬裁七
年而棄其國明年詔遣今王嗣國之四年當十九年益
封江西吉州實食之戶六萬五千歲入楮幣貫計者十
萬三千春秋之服紵縑為疋各千嗚呼斯又歴古展親
之未聞者於吉王未始至歲維關中夏則樂其高寒即
六盤居稽諸地志實漢北地郡之略畔道道下于縣其
吏長而不令後廢隋義寧中置樂蟠縣既譌略畔矣六
盤又樂蟠之譌然以其地介乎涼隴羌渾之交時平則
列置監牧攻駒而蕃息之有警則命將出禦無有常制
四海無所為而至者惟世祖淵龍之加兵大理也既嘗
禡牙於茲及平而歸又飲至焉最其駐驆三易寒暑夫
既久此必遺澤餘波深浹他邦而王父子再世受之古
稱河潤九里海潤百里信如斯言則發源天潢衍溢涵
濡將不千里其藩輔天子寬西顧憂者又不百世而止
也亦竊思之王之有國二十有六年克自卑抑恒遠其
宫而弗遑處為天子援枹鼔進退諸軍于外以捍侮西
北其忠勤如何於此之地心焉慺慺欲祈年今聖於昭
昭追福往聖于冥冥王考妣亦與薦焉為宇事佛猶不
率作得可而行其孝恭如何枚是數者善美孰與大書
之言曰天道福善又曰作善降之百祥易又曰積善之
家必有餘慶燧學儒者未嘗知為佛氏之言如佛亦眎
是忠勤而孝恭者為善而福之則其教與儒可殊塗而
同歸也禮諸侯祭其封内山川華之為嶽實王封内嶽
祠之門揭為宣釐則表寺之名莫延釐為宜也銘曰
於昭列聖事佛盡敬爰質之書古無有並土木之工雕
楹繪墉朱塵綺疏匹帝之宫金莖一氣頡頏上下静供
之修乘輿必駕佛逝悠久其言斯存孰為其言百世梵
孫帝度其孫而教善治無間邇遠京師必致匪徒致之
曰時予師坐而袵連出轡並馳有如今王於親則懿制
地千里規為時寺頥指其相展若易然矧錫金粟帝開
其先面勢略畔八稔成績巋然都城勅建遺式帝師京
師時寺門楣以長以雄匪弟子誰鼓鐘之音梵唄之力
釐帝之餘必王見及帝億萬年王年斯千為磐石宗以
固以綿燧作是詩刻時樂石尚憑佛乘垂示無極
崇恩福元寺碑
大德十有一年先帝立極親祼太室乃慨然曰予曾予
祖世祖聖德神功文武皇帝裕宗文惠明孝皇帝至元
三十有一年成宗既祔廟矣而惟皇考實誕眇躬未大
尊顯肆類上帝誄行定諡曰順宗昭聖衍孝皇帝琢玉
寶冊納諸廟中尊皇太后以儀天興聖慈仁昭懿夀元
之號邇之為子遠之為孫其孝以慈可謂致極而於宸
心猶若未然明年至大之元詔羣臣曰昔朕萬里撫軍
北荒險阻踐踰躬擐甲胄北寇底平實艱實棘時有願
言皇曾考妣皇祖考妣之豐功茂德皇考太后之厚澤
深仁圖以報塞必俟他日振旅而南大建寶刹憑依佛
乘上為往聖薦福冥冥慈闈祝釐昭昭下而億兆臣民
休祥蒙賴初非有求年千世百專利一已卿曹其灼是
懷惟以其日鑾輅親巡胥地所宜于都城南不雜闤闠
得是吉卜敕行工曹甓其外垣為屋再重踰五百礎門
其前而殿于後左右為閣樓其四隅大殿孤峙為制正
方四出翼室文石席之玉石為臺黃金為趺塑三世佛
後殿五佛皆範金為席臺及趺與前殿一諸天之神列
塑諸廡皆作梵像變相詭形怵心駭目使人勸以趨善
懲其為惡有不待繙誦其書已悠然而生者矣至其榱
題梲桷藻繪丹碧緣飾皆金不可貲算楯檻衡縱捍陛
承宇一惟玉石皆前名刹所未曾有榜其名曰大崇恩
福元寺用實願言外為僧居方丈之南建為行宁屬之
後殿庫廐庖湢井井有條所置隆禧院比秩二品守以
相臣割田外郡收其租入以給祝髮日廩月餼坤維為
殿乘輿時臨留必信宿久或旬浹其急其成為如何哉
功垂什八期以四年正月八日大慶贊將徧賚工官下
及役夫何意其日奄以奉諱羣臣進勸宜如故事即踐
天位皇帝未忍宅恤經時而始受朝稱天誄曰武宗仁
惠宣孝皇帝恭抑之道亦云至矣又哀先志之弗竟懼
成功之將墜飭敦匠臣益虔乃職罷行工曹入於留鑰
曰凡修營石木陶繪百工衆技汝實司之與煩文移人
取汝所何若從汝自為則易為力而程蚤集矣且敕臣
燧汝文之碑臣管以闚天子以四海為家何適非鄉而
獨不忘其生所者人情之同漢祖西都關中若忘沛矣
及平英布歸過其鄉賦大風使子弟歌之曰朕千秋萬
歲後魂魄猶思沛太祖奮迹龍庭斯固其鄉由世祖都
燕宫室池籞百官府庫根柢乎此一歲乘輿留居者半
以故武宗巡幸以還蒐田而歸必于是焉大饗飲至若
鄉然矧建大刹位置行列棋錯星羅出其睿畫為往聖
今聖薦福祝釐者尤所惓惓陟遐之日有未訖工在天
之靈懷乎故都他日過之睹是翦然而完粲然而新必
甚懌曰畢吾願者真嗣皇為賴哉臣燧載拜稽首為之
頌曰
鈞之為地匪福不異其異維何由建而寺且地之有於
開闢初何千萬年混為民廬何於其時曾不蒙福而至
今也梵宫大築曰不難知譬人之身正氣周流隨日而
新嗟若梵宫相方視址授其成規維昔天子寫材於江
伐石於山言出風行草靡庶頑又假相臣汝往敦匠易
衣寒暑飢俟汝餉於兹三年大立細捐垂欲落之而陟
配天皇帝曰噫朕兄所志有銜未究其在傳次乃勅攸
司無替爾程其用則取邦賦之經佛宇敕為前古有是
而其所無兩聖之治前聖往矣於佛焉依今聖萬年與
日齊輝濡軌長江拳石喬嶽善頌之存梵唄攸託
普慶寺碑
大承華普慶寺者皇帝為皇祖妣徽仁裕聖太后報德
作也裕聖以歲戊午來嬪越三年大帝建極當至元乙
酉方廿有八年裕祖陟天在疚煢煢茹茶與蓼上以慰
安大帝於倦勤中以惠鞠晉邸順考成廟之不天皆俾
不大䀌傷乃心下為皇孫武宗聖上擇師取友督勸于
學俾知先王禮樂刑政以為治國平天下之具若曰乃
裕祖獲心九有者正由乎斯外接宗親之會見内飭宫
臣之率職致孝極慈敦睦示嚴如是而善韜智晦明以
藏其用大帝才之關政於家則曰於婦是謀投大遺艱
不言意喻廿九年順考陟方又二年大帝登遐柱傾於
天維絶于地急變秋也徐為圖回未嘗大聲以色益示
暇豫經時無君四表不聞枹鼓一鳴召至成廟于撫軍
萬里之外授是神鼎易天下岌岌者為泰山之安俾聖
子神孫得以乘承今億萬年大德二年詔武宗復撫軍
于北日侍慈闈者惟今皇上一焉耳故情不分而愛彌
篤怡言煦之摩手撫之食焉而羹息焉而牆又伺有無
而增益之會太官答難監龍興還由老無子自簿臧獲
數千指牛羊馬駞蹄角亦數千田屋貲貨猶不與存盡
獻之隆福宫裕聖則曰吾何庸斯其賜今皇上四年裕
聖上僊撤是獻屋為殿三楹事佛妥靈以盡孝思由前
順考之國河内未至而還乃與今皇太后克成先志出
居二年成廟登遐馳歸京師内難謀作兆緒滋章先事
奪之殄殱大慝清宫以待武宗之至既踐天位惟以其
月授皇太子寶中書令樞密使誕告萬方明年至大之
元視昔所作圖報弗稱乃慨歎曰德一也時則二焉始
之報也吾未出閣惟其身今也登兹元良可不為天下
報乃市民居倍售之估跨有數坊直其門為殿七楹後
為二堂行宁屬之中建殿堂東偏仍故殿少西疊甓為
塔又西再為塔殿與之角峙自門徂堂廡以周之為僧
徒居中建二樓東廡通庖井西廡通海會市為列肆月
收僦贏寺須是資大扺撫擬大帝所為聖夀萬安寺而
加小其盤礎之安陛戺之崇題栥之騫藻繪之輝巧不
劣焉亦大役也未嘗發民一夫皆傭工為之其費一出
宫帑既其落止淨供之修薦福冥冥或者裕聖乘風御
雲陟降自天歆兹崇報必反而酬陰隲于下降福穰穰
者理則有之何難灼見焉惟今皇握黃圖以負丹扆其
大則天其威則雷霆其不測則神明推是報德而上之
將不裕聖一世而止其孝思遠及烈祖者何窮已哉崇
祥院臣請礱石以頌功德勅命臣燧臣伏思之佛氏之
言為書數千卷博大閎肆學佛之徒猶有白首不能遍
觀儒生未嘗夙一經目雖勦為說終爾膚近不能深造
其微故惟如勅所教惟詩報德其辭曰
有岑其宇有踐其廡有楹惟旅金鋪雕礎瞿瞿其瞻劌
劌其廉秩秩其正於粲其嚴伊誰考斯帝宫亞匹則今
皇帝覺皇氏即其圖以進薦福於幽於我裕聖報德是
求惟我裕聖為烈無競大帝遐征儲席虚正時我成廟
撫軍龍荒惟朝委裘三月皇皇萬里召赴天位畀據其
神而明孰測為度如是拱默宫居深安陋昔后母簾政
僣干惟撫慈孫於學知勵又開太平大業今繼始為之
小其報猶私今焉一人以天下為以天下為誰專裕聖
嘉與慈闈實普其慶往聖已矣慈闈萬年翼翼綿綿悠
久如天皇上之心初豈以巳覺皇貞之其錫繁祉
中州名賢文表卷八
