中州名賢文表卷二十七明劉昌編
王文定公
碑誌
大都復虞帝廟碑
幽陵之祠虞帝所從來綿邈廟據金故苑西北維兵後
廢不治獨唐貞元間復廟碑宛在(顔真卿子頵書)人屢欲易去
礱焉以它用主者心戃恍若有儆動迺已厥後道士陳
志玄直廟西百舉武起真陽觀爲長春别院復購焉約
不犯元刻用石背勒營建本始備力來徙碑與趺坼身
挺植重不克舉仆道士惕息磬折向碑祝曰今神顯思
若是願置安處且遠荒穢尚敢他用以黷聖靈神惟降
監庶畢兹志安載而去吁亦異哉初樞密趙公良弼嘗
建學宫於鄉縣求志玄爲工師既迄功以徙碑事蹟來
告公曰嗚呼噫嘻皇乎休哉惟帝明德萬古是式況冀
土茫茫析而爲幽州者帝之所經畫宜乎燕人祠饗不
忘廟屢廢而旋復也又遺碑巋然自唐歴五代遼金當
大元戊寅凡五百有餘歲神物護持俾勿壞汝歸興復
之責不在師乎志玄曰唯即以道宫丕構作新廟而奉
黼扆焉既而趙公將志玄之懇以復廟記見屬某拜手
稽首而颺言曰日月星辰帝玄明也君臣父子帝彝倫
也山川風土帝疆域也是則聲教所暨巍巍乎與天地
同休孰能名而能報哉今志玄黃冠師因趙公一言而
復數百年之舊俾來者瞻天就日知慕帝德如蟻之赴
羶可謂推原道本敬其所當敬乃知天理之在人心者
曾一息而間斷邪至於稽古樂善因機就功毗贊皇猷
思成比封之美又以見趙公事君治民孳孳焉以堯舜
之道存其心者也誠宜特書以詔來哲仍繫樂章使都
人歲時祀饗登以歌焉其詞曰
帝降諸馮東方人兮幽幽深山鹿豕羣兮耕稼陶漁至
爲帝兮風動八區烝一又兮矧惟析津帝經制兮物不
苦窳化土泥兮聖靈在天濡鴻私兮阜財解愠南薰時
兮鳶飛魚躍日用而不知兮風移俗變天理存厥彝兮
燕人懷思歆明德而祠兮八音庭陳鳳來儀兮九疑雲
深望何依兮我賡九歌言匪空兮皇天降衷充綏惟帝
聰兮恫彼下民中庸其鮮充兮嗚呼而能一天下之慮
允執其中兮
平陽府臨汾縣重修后土廟碑
平陽府治之西有鄉曰晉源帶汾河表姑射林墟櫛比
泉流交貫無寸壤閒曠山霏夕景杳藹如畫故河東稱
膏腴勝槩之地於斯爲最風俗率勤儉盡地利憂深思
遠有陶唐之遺化焉用是富庶而事神報本之禮尤恪
歲時單出惟恐居後豈終歲之勞一日蜡者之意歟樊
氏里后土祠其來浸邈蒼煙喬木輪囷離披已百餘年
物也兵燼來雖正寢巋然日就蕪圯里中父老某等憫
其若是乃諗於衆曰吾黨仰滋天休取足厚載歲比豐
穰人用樂胥可不知其自邪今神庭未備不足妥靈揭
虔其謂我何咸儆懼聞命相與經畫起廢完故益新智
者作其謀富者資其用取材於河陶甓於野&KR0008;礎於山
然後工者輸乎巧壯者服其役營務既興先後有敘於
是繚重垣建臺門作重寢列兩序樹庭屏凡三十八楹
丹刻翬飛輪煥離立其配侍法從之屬旄纛儀衞之數
金碧絢爛森布左右莫不畢備游人過客載瞻載儀溪
山草木亦爲動色凡費枲幣僅萬疋既落成某人等以
禮幣求文於予將以幽贊神明紀夫廟貌興衰之自謹
按汾陰后土祠乃魏鄈丘之制其典秩華縟肇於漢武
元鼎行幸之初千載而下令人歌秋風之辭詠汾陰之
曲想夫泛樓船濟汾河千乘萬騎威靈振赫回旌跓蹕
躬祀睢上祈榖報功於是乎在故歴代因仍以爲聲明
盛事曠古當然之典是則崇奉者國家之事非鄉民所
得擬也以理究之神睢者即有國之大社而社者自天
子至於鄉遂皆得置而通祀苐禮文制節有隆殺之異
爾況土爲神廣大博厚無所往而不在又汾陰在晉爲
屬邑以兹爲離宫異館神游美報之所其誰曰不然嗚
呼三代已降教化衰而禮樂廢禮樂廢而祀典亡林林
總總之民物則既戕心惑所嚮有射利徼福而已故祀
非其類僥倖於萬一者胡可勝數今冀方之民獨能敦
本返始奉所當祀俾歴世相承之俗敬恭誠潔永永是
尊以荅高廩無疆之休較夫淫祀野祭者可謂知所嚮
矣乃爲作送迎神辭春祈秋報歌以祀云其辭曰
汾流兮容與林葩兮綉組被汾兮一曲坎坎兮擊鼓薦
瓊芳奠桂醑俟神來欣樂胥芳菲菲兮滿堂偃金枝兮
翠羽報神德兮德何溥
右迎神
澹林扄兮山煙乘回風兮雲軿神欲旋兮何邁奄上征
兮朝元衆紛舞兮羅拜欲神畱兮無言望極浦兮渺渺
愁予目兮娟娟神篤我祜兮歲有年
右送神
絳州重修夫子廟碑
絳爲州甚劇其地蓄河山之潤總六縣以三萬戸爲河
東冠俗剛儉尚氣義奄焉有三晉餘習州治民廬高下
覆壓蟠蜛枕跨岡陵是依獨夫子廟學據城之東北隅
爽朗夷衍奠澤宫甚宜而素汾北來盤折容與帶郡城
而西望之一泮水然廢撤既久莽爲榛墟逮州將艧澤
郭公來始圖興復遂起大成殿泮宫門各三楹甫朽棧
而公卒漠然狼藉者蓋三年於兹噫將有待而然邪至
元九年秋奉議馬公來尹斯郡既謁告顧瞻咨嗟憫夫
垂成之功日就陊剝乃以完故益新爲任於是完正殿
壯臺門創兩序凡就屋五十餘楹層棟軒翥墀陛整削
松桷有舄碩碩其庭中設素王像以顔孟十哲配侍左
右東西兩廡繪六十二子及大儒二十有四袞冕冔裳
峨峨奉璋奎壁輝映煥焉有光廟既成適選舉令下士
子來歸洋洋滿庠既而衆議以州之治化及民者非一
其大者著者可無聞於后來謁文於余因勉爲撰述且
寓夫予之所感焉嗚呼三代之治道莫先於教學無重
於育材材弗育則用乏其人民失化則不明乎善善不
明則民入於僻民蕩於僻則幾何不爲禽犢也哀哉欲
求吏之良政之善胡可得已若夫天地縕絪山川開闔
蟠精粹靈非有今昔醇醨之間人之秉彝具存天之生
材不乏然氣之不充俗之不美者特以教之無素養之
未至耳今國家崇聖道開化源建辟廱於京師立學師
於鄉遂顓本業者復其身鳴一藝者無不庸是則大易
人文之化菁莪樂育之方靡不備至奈何吏治者鮮推
其本以簿書獄訟是務爲士者不思根極聖道以大學
自任區區從事於章句之未是不副上之所求所望焉
而曰道不明秦無人也宜矣尹蚤以學術侍彤庭歷臺
閣熟其然故下車之初首事學校作新士民耳目至成
就若爾可謂能也已尹諱(闕)郡人既書其興建本末
而繫之以詩其辭曰
厥初生民秉彝昭融物慾外遷良心蔽蒙於鑠元聖乃
大有覺何效何則而先乎學吁嗟叔世降及漢唐道統
湮微絺文繪章士騖空言吏昧厥治朝夕孜孜匪不摩
勵科學異端簿書期會愚者不及淪於自棄聖不世出
發越道源粃糠虚文浩浩其天廟宫之建序庠是宣穆
穆睿思意兹在焉而吏而士尚克勉旃盤盤閟宫完故
益新馬公之功本既立矣道由生矣眎爲餼羊乃予之
恥
絳州曲沃縣新修宣聖廟碑
曲沃縣學舊矣始完於宋嘉祐初盛於金泰和間貞祐
之兵蕩焉無餘前政苟訿初不遑䘏園蔬興感薪刈其
下者幾五十祀逮至元己巳邑尹石抹公慨然以圖復
爲事工垂構而去尹侯簿賈天衢相與顧歎曰蕭武弁
能是烏可不卒其美然澤宫故地庳陋湫隘不足奠安
神觀聳邦民瞻相治城西北陬勢夷且爽遂增崇前規
而敞其禮殿焉既落成董事者許良等感蕭君經始之
勤今政贊終之善來謁文將刻石廟庭俾簉名於孫曹
諸賢之列用垂示來哲竊不自揆敢以聖道之隆汚廟
學之本末互陳而歴告之三代之世家有塾黨有庠術
有序國有學以師以令肄俊造其中時書歲考小大有
成然後賓而興之其典則六德六行其藝則禮樂射御
書數然不可不知其所自故入學釋菜奠弊於先聖先
師示不忘本也彼朝夕見瞻無非智仁聖義忠和孝友
睦婣任䘏之方凡邪說詖行放蕩僻異之術非可輔世
教明人倫者率屏絶不容髮其間故三代道出一致有
學而無廟周衰王者迹熄生民不被庠序之教天理茫
昧心喪厥守異端百家之說乘隙竝騖不無厖雜壅底
之蔽此太史公讀功令未嘗不廢書而嘆也及漢興學
館林如鴻儒繼作師傳業受學古蒞官守其說而不易
故謀王體斷國論一以經旨爲據於時公卿大夫士吏
文學氣節雲蒸霧散彬彬然幾三代之風何其盛哉此
無他聖道明而百家自息也逮魏晉隋唐以來慕高尚
者以虚無爲宗干利禄者以科舉爲業其視窮理正心
修已治人之道懵不知爲何事時則三物之教弗明於
上先王之澤不及乎下單爲廟祀尊孔氏而王之三代
教育之實泯泯掃地矣所謂有廟而無學間有卓越特
達之士出芟夷浮學羽翼聖道爲任然莫能拯起其弊
而全濟其溺者何哉蓋道之隆汚學之盛衰一繫夫王
政好尚而爲之有無也嗚呼三代吾不得而見之得見
兩漢斯可矣今國家昭至德建民極勸學敦農崇化厲
賢凡所以風四方而開太平之基者靡不興舉故經明
行修之士往往賓興天府擢位卿相以心正意誠國治
天下平之道已嘗佐天子而理百官矣士之不志於古
則已苟志於古舍斯時之易將何所求所待焉曲沃自
昔以劇稱土腴物阜爲絳諸縣甲俗剛僉力穡尚氣義
憂深思遠奄焉有唐晉餘烈尤不可後者教也本既立
矣道由生矣師帥者能仰體上之所嚮以明倫實教作
新士民耳目俾知所以學異時人材輩出斌斌然追兩
漢之風孰謂不張本於斯邪不然釣采華名爲餼牽告
朔之所吾不知其可也銘曰
維晉曲沃以劇稱絳山左戒汾右傾山川開闔氣上蒸
風俗勤儉餘剛稜邑居萬家業有恆既富而教廼世程
嗚呼庠序教所生石君作尹追良能奉宣德化根以誠
清廟起廢功勃興心計百至經載營惜哉垂構任遽更
後人繼之率有成方華古礎排巨楹文欀藻棟浮雲縈
相前增崇尤克承教其鋪敦道日宏春風隱耳絃歌聲
始謀贊終匪自矜吏民懷感思以銘我詩刻石碑廟庭
解州聞喜縣重修廟學碑銘
堯舜用道以治天下孔子任道以垂萬世其所以明倫
建極論政造士邇說遠懷者不外夫術有序國有學而
已後之君人者思欲化隆唐虞坐牧牖易之道舍夫子
之教將安法歟我國家尊師重道明德新民風動海㝢
爰自京師達於郡邑鄉遂率建教官勉士以德趨民於
學其比隆致治之意固云極矣而承宣鼓舞寔守令之
職是則道生之本教始之基其可後而聞喜在秦曰左
邑桐鄉逮漢元鼎間始易今名其爲縣&KR1171;董澤奠鳴條
雄盤遠帶風土夷沃通晉走蒲古爲咽會名卿碩德代
不乏人顧山川之氣鍾靈萃秀必自人文德化薰陶涵
浸者爾縣廟學舊矣枕城之艮隅地勢穹窿如神龜負
圖背露淵水蒼官薈鬱環列庭戺秋煙古色望之儼然
皆數百年物也按廟碑由宋迄金宰是邑者增崇非一
故制度宏麗甲於諸縣遷革以來神栖碑屋幸脫煨燼
然歲年緜邈人迹罕至浸淫於壤藂草棘而宅狐狸蓋
有年於兹至元己巳從仕郎張君來尹是縣首以營治
爲任既而監縣事托台簿司天禄佐史劉瑞爭出廩料
資所費而濟厥&KR0839;如榱棟桷櫨之傾腐者瓴甋階陛之
缺裂者舉易而新之復起講肄之堂齋廬之位至於神
門庖庫畦圃游息之所莫不畢備用十年春二月釋菜
禮告成厥功百年偉觀頓還於舊粤明年春史劉瑞介
汾西前尹王延年持溫國文正公學記踵門而請曰不
腆敝邑猥致力於鄉校功甫僝而尹適去烏可俾上官
之譱藐焉無聞於後以職以分瑞也寔任其責擬揭諸
麗石以告來哲不肖素陋於文以懇請堅切辭不能已
敢勉爲書之又竊喜幸得列名於司馬公之下風固所
願也尹晉州臨汾人諱仲祥資明良果於從政故其爲
善卓卓有成也如是較夫從事於簿書期會之末者不
曰有志於本知教之所基者歟誠可歌也已其辭曰
維漢聞喜古桐鄉東浸董澤南條岡千年喬木秋煙蒼
廟宫盤盤枕艮方平時絃誦溢兩庠代不乏賢古明良
如儉顯魏度相唐風雲感會龍虎驤至今德業何昭彰
神居雖存地土荒蒿萊没人狐兔藏風雲穿漏摧棟梁
張君下車心慨傷首以營治如弗遑同寮見義爲贊襄
咨嗟吾道百孔瘡頓還舊觀蔚有光齋廬有室講有堂
我南走蒲過此邦親覩盛事思彷徨吾儒有例善則揚
作詩豈惟示不忘士民嚮化此本張嗚呼廟碑古甘棠
重修孤竹二賢廟碑
首陽山孤竹二賢祠肇見於李唐增隆於前宋金貞祐
末爲戍兵撤而槱之國初郡人徐帥因廢基而屋焉後
四十載當至元九年玄黓歲惲自御史裏行來官河東
以是年冬十有一月按部至於蒲坂適致祭令下遂齋
沐奉祝祇拜墟墓庭序藂翳路寢傾圯遺像黯昧陊剝
就滅於戲前政之不舉至於斯邪非惟不稱明詔尊顯
風烈之義而大懼不職下隕教條吏隳不恭惡可徇狃
於是祇會屬吏作新是圖資聚既營衆工趨事仍命府
掾長吳舉董治厥役改新肖像以儼神儀逮明年夏五
月復行縣次蒲吏告訖功用六月丁亥躬率僚屬以少
牢之奠敬妥神棲帶河表華新宫敞然山煙庭木奕奕
動色守吏不任之責庶乎其少塞矣知府楊居寬請書
其事於石以詔來者噫二賢聖之清者也其出處大節
求仁本心興懦厲貪之操息邪懼亂之功孔孟稱之詳
矣揭若日月亘終古而不熄小子其敢儗諸然讀黃太
史所述去國諫伐蓋宗國有不說好事者爲之說耳竊
有所疑焉若曰非讓而逃國人惡而逐之烏在其爲賢
也且以避紂不有其位孔子何爲稱求仁得仁子貢何
以審夫子不爲衛君乎至於義抗自終恥食周粟亦謂
事不經見臧哀伯何獨稱武王克商義士猶或非之不
然二賢者北自海濱聞善養來歸當周命惟新明義崇
德之世不知俯仰何所愧怍僵踣於兹山之下乎故特
表而出之必有能辨之者仍爲蒲人作迎享神辭俾歲
時歌以祀焉辭曰
瓊爢潔兮蘭馨錯薇蔬兮薦神庭條之山兮河之水迴
風瀟瀟兮波瀰瀰神之遠游兮邇何歸南呌虞舜兮帝
禹與追以暴易暴兮吾知其非國極所欽兮祀典載熙
槃非周粒兮桂酒芬菲民之載神兮清風庶幾偃迴旆
兮入室陳鐘鼓兮載考載擊千秋兮萬歲於焉兮永息
衞州創建紫極宫碑銘
維衞紫極道宫全真師沖虚子房公所剙建也初公既
參丘尊師於海上長春目其氣志非凡殊稱異之居無
幾何全公主馬坊之清真觀迨國朝壬寅歲聊攝趙侯
請師住持郡之元都宫於是鶴馭東游道出敝邑汲長
趙實扈林聞師道價重一時以治城崇道里隙地廣六
十舉武縱則倍之奉師爲元覽别館忻然許焉輟其徒
張志洞等結茒以居嘗闕地得石上刻宋太宰張邦昌
詩什知爲吳越錢氏子孫隶華庵故基也師畱博僅紀
而西還淇上方履滿戸外每以居逸教無爲慮因集其
徒而告曰吾大方家雖清虚自然爲宗要以應時衍化
爲重詎容山林長往歸潔一已乎且吾行天下多矣未
若衞之土中而處會俗美而易化不於焉闡吾教尚何
往然祝延寶供香火焚修之所非大壯麗不足以張皇
教基竦道俗瞻敬之心也廼命門徒孟志元趙志樸率
衆下商洛之材跋涉囏阻以歲月得木萬計遂建正殿
七鉅楹内設三清大像示至道之原也中起通明觀以
奉玉皇黼扆欽天帝之尊也後復作七真殿五筵敘列
僊品見玄教之傳也下至壇墠神闥齋室庖湢廐庫蔬
圃莫不畢舉師素負巧思志堅而氣充規橅位置意匠
中定不待畫宫於堵而爲執用者之法要使堅完鞏固
爲數百年物尋師委蛻仙去遺命志樸等曰今大功將
集無以吾存殁而作有間勉強前修以卒吾志故志樸
等三十年間焦心勞思攻苦食澹繼述師訓猶一日然
今則繪彩供帳截然一新金光五雲絢爛溢目宏麗靖
深爲一方偉觀其工費之廣自力其力初不外假而衆
忘勞焉實經始於壬子之春迨至元甲申秋工告迄功
志樸乃件右師之行業與夫興造本末踵門磬折謁予
文者再余以鄉梓盛蹟且與師有元談之雅勉爲敘次
之師諱志起濰州昌邑人幼業儒既而以異夢有覺遂
入道爲人氣貌魁奇操行清峻通古今善篆籀樂與名
士夫遊至於醮祭之獲福雲鶴之顯異所在驚動世之
耳目者爲多遺山謂師外朴而内敏質直而尚義似夫
墨名而儒實者蓋確論云宜其事業成就如此至元戊
寅志樸以師德請於朝蒙敕定僊號曰宏貞體靜真人
若志樸者於師弟子之禮始終盡矣尚猶以師不覩道
緣大成爲欿予慰之曰不然昔真人舍清真而遊博去
博而終税駕於衞今雖神游無方其眷戀於此也必矣
況共衞間名山勝境固有小有洞天如元元化現於仙
山公和舒嘯於蘇門海蟾畱題於白鶴仙蹤靈貺前後
接踵見於方志雜出於傳記之說者昭昭矣異時馭風
騎氣追陪真仙安知不過故山而畱語俯華表而增懷
而爲孫劉絶塵之舉也邪仍作歌詩詳見師志俾刻諸
樂石雖緜亘千祀庶幾來者有所考焉其辭曰
道家者流本靜清杳冥而無迹與形崈慈尚儉貴不爭
兹乃黃老之常經有時土苴爲世程祈禳醮祭由是生
像緣教設雖強名雄樓傑觀爭崢嶸猗嗟先生起營陵
魁偉德業元門英至人未免安傃行河山兩戒䃲金庭
方花古礎排巨楹紫雲爲蓋青雲城羣仙嫓統須皇靈
紫垣落落羅天星先生演化意有徵後孰倦焉先此營
庶用張本道可興隂助政治歌清寧大緣未竟歘上昇
門人攀慕涕雨零歲纍月積大有成惜不久視爲宗盟
仙宫洞房本不扄神遊八表風泠泠來過故國宜少停
紫極夜氣開蓬瀛追攀逸駕非吾能尚想爲國儲休禎
風時雨若穀不螟下洗澆俗還淳誠我詩刻石何千齡
要作華表歸來銘
大元國大都創慶天慶寺碑銘(并序)
大雄氏之爲教如慈雲慧日覆燾無際惟得其人道乃
大行宫居像設亦從而熾盛之我國家鼎定全燕教隆
内典故精藍勝刹粧嚴寶界金碧相望有佛國大乘氣
象維永泰寺肇基自遼彌陀者泰之别院也大安兵燼
廢撤不存鞠爲茂草者五十餘年大元至元壬申有僧
雪堂者始來結菴而主之先是師業嗣法猶窟潛天德
以經戒嚴機鋒峻越在雲朔名動京師嘗假息間有以
天慶名所栖而告之者初不諭其故既而駙馬高唐郡
王聞師名德喜之既覯止即依慈蔭叩真詮師順事隨
方日有所覺以至承嗔獲譴非罪而罹苦毒者因聞一
言多所縱釋其後王請師住豐之法藏院仍贈具錦法
衣用著顯異尋以道行上聞有詔所在護持及觀光大
都郡王廼出重幣易是院爲師待問駐錫之所與其徒
奉香火修潔精進而已至於建大道場擴充無量功德
蓋遵養而有俟也逮甲申冬皇孫噶瑪拉以師持誦保
釐故欲辟靜室處之宫府辭不可翼日出貨泉二十五
百緡洎名驃二仍諭留守段禎詹事丞張九思即所居
庀徒藏事起三大士正殿丈室七巨楹下至門閭庖湢
賓客之所略皆完美始於乙酉之春成於丙戌秋仲役
初作闕地得廢鍾所刻天慶二字考之蓋有遼建號也
事夢既協即爲新寺名額於是倚晬像於金光沸潮音
於空際有來諸天普臨雙樹顧諟永泰廢餘復爲清涼
法觀矣後三歲奉皇孫奩香禮江浙名刹起造藏經師
冐涉江湖往返萬里存神過化高風所及奔走供養且
有金仙通靈伽藍主護之應吁亦異哉凡得經四藏計
二萬八千餘卷分貯大都之開泰天慶汴洛之惠安法
祥及永豐法藏院仍以法物付之使人無南北通暢元
風壽聖皇贊寶緒天花雨紛梵唱雷動日開八方之供
者此師之所圖惟也宜其經來神衛號應基先雖老柏
重榮神松回指有不是過者遂不千里遠持待制王之
綱事狀以寺碑來請曰山僧空疎無足比數以義以契
尚憲使與顧以銘章貺之始終之願畢矣予以師憙儒
學有器識所交皆藩維大臣文武豪士緩急於士大夫
周旋不榮悴間解紛振乏要有實效然去來其間殆雲
凝而風休也嘗即寺雅集自鹿菴左山二大老已下至
野齋東林凡一十九人作爲文字道其不凡時方之廬
阜蓮社云是亦將因儒釋僧之特達者也宜其行業成
就如此固可以著金石而垂不朽矣師諱普仁字仲山
姓張氏雪堂其道號也世爲許昌人父世榮官至豐州
司錄參軍母夾谷民師生有徵祥甫毁齔不葷酒嚌初
祝髮於壽峰湛老再具戒於竹林雲和尚及參永泰贇
公一見器異即蒙印可至有機鋒灑落瑩徹冰輪頭角
崢嶸光騰星緯之諭贇𣲖出臨濟第而上之師乃慧照
十九代孫也過鎮陽樹碑表行濬源接派以昭眞本於
尊祖追遠光又赫焉余嘗論天下之事雖小大有殊醻
酢注措皆有本末就釋氏教論之佛法者本也塔廟者
末也崇其末而遺其本求進於道亦以難矣若師也可
謂持用有方審所先後者哉乃隨讚歎而作偈曰
道之大原出於天物生而靜乃本然扶持有術繫後傳
惟聖日遠湮其言奪攘矯虔紛目前佛乘自西來竺乾
慈愍濟度心爲先衆生迷惑不知覺沈溺苦海甘流連
人人安得以手濟以法爲栖經爲船奉持頂戴破黑業
火宅變幻生青蓮龍宫紺殿儘瞻禮貝香須滿黃金田
阿師振錫下南海豈爲頭角爭昂軒向來四萬八千偈
重與震旦開經筵燕豐汴洛還舊貫佛界珠網摇秋煙
羣昏再曉栖至善如夢日月金沙淵漢人得經纔四十
未若此舉思無邊功圓行滿師不有歸之帝孫祈永年
八方奠枕磐石靖天子萬壽南山堅聖孫神子麗不億
惟城惟藩復惟宣歸來文室炷香坐但覺鐘鼓清而圓
從此婆欏雙樹底知師澄定草鞵禪
渾源劉氏世德碑(并序)
金源氏倔起海東當天會間方域甫定即設科取士急
於得賢故文風振而人材輩出治具張而紀綱不紊有
國雖餘百年典章文物至比隆唐宋之盛若夫篤志力
學挾藝應選首破天荒魁冠多士父子昆季相繼擢第
爲名士夫作良牧守文行端雅門第清峻爲金朝第一
流者其惟渾源劉氏乎劉氏出彭城望族五季板蕩播
遷朔土遼末遠祖諱用者居宏州順聖縣之耀武關世
業耕稼生子翰贈承德郎配張氏追封彭城郡太君生
撝字仲謙即今監察御史鄰之高祖也始釋耒耜習進
士業當遼金擾攘際學未嘗一日廢天會二年肇闢科
場公以詞賦第一人中選惟遼以科舉為儒學極致
文體厖雜萎薾視晚唐五代尤為卑下公勵精種學
文辭卓然天成妙絶當世一掃假貸剽切牽合補綴之
弊其後學者如孟宗獻趙樞張景仁鄭子𣆀皆取法焉
金國一代詞學精切得人爲盛由公有以振而起之也
釋褐右拾遺轉知天城陽曲懷仁三縣擢大理正遷平
陽府判官安東節度副使兩貳大理寺出刺石州累官
中大夫年六十三卒於位翰林學士張景仁碑其神道
公性淳厚見義固執待物誠好誘掖後進三爲理官議
獄主恕不屈於權貴故多平反尤長於治民興利除害
若嗜欲然施設有條理簡便可持久所去見思圖形奉
事素愛渾源山水幽勝買田家焉晚號南山翁夫人渾
源雷氏北京轉運使思之女封彭城郡君生四子曰汲
曰渭曰滂早世曰濬汲字伯深穎悟絶人早傳家學與
弟渭同擢天德三年進士屢爲州縣有聲累官朝散大
夫應奉翰林文字西京路轉運司都勾判官平生寡合
不羇慕郭林宗黃叔度之爲人晚節倦於游宦放浪山
水間以遣興讀書爲樂稱西嵓子述壽藏記敘其行已
甚悉卒年五十八鄆王府文學陳訥銘其墓有西嵓集
行於世屏山李之純引其端娶曹氏追封彭城縣君一
子偘字稚川大定十年進士第積資奉直大夫豐王府
文學兼記室參軍孫一從䕫字和卿奉職出身善作詩
曾孫文祖渭字仲清少好學克紹箕裘既登第授承德
郎知秦州隴城寨事調隰州軍事判官終朝列大夫岢
嵐州刺史號(闕)老人一子价河水泊酒監曰濬廼鄰
之曾祖博學強記少有聲場屋間既而用廕入仕至安
遠大將軍饒陽令配張氏封彭城縣君生四子佖似儼
俁佖字稚行宣武將軍眞定府軍資庫使三子從善字
澤卿彰德府酒監從皋字平卿從契字禮卿武義將軍
克勝軍副都統孫五人曰郊義武將軍曰郅等俱早世
似字稚章孝敬友愛出於天性力學能文稱其家聲四
試於庭不偶用恩賜第授承仕郎華州教授再任承直
郎主沂水縣簿娶王氏封彭城郡太君壽五十五終於
家遺文雄深簡古有廼祖風嘗訓子孫曰爲士當先行
檢如絲之潔將立其身愼無點汙汝佩吾言則無忝矣
故屏山李純甫表其竁曰善人劉公之墓其爲士夫之
紀蓋可見矣一子從益字雲卿自髫齔時已有成人度
擢大安元年進士乙科調鄯陽丞長葛簿陳州防禦判
官皆有治績投機應變措畫出衆意表進提舉南京路
𣙜貨事丁沂水君憂起復拜監察御史君負材尚氣資
之以學欲使事業表表大見於世一旦職與志合所言
朝廷紀綱時政利病竟與宰臣辨論得失不屈去職閒
居淮陽與諸生講明伊洛學久之選令葉縣至則鋤強
剔蠧豪族惡黨禁不敢少肆請免通租三萬石致流民
自歸者口數千大起孔子廟既樹教本集諸生肄習其
中風化大行考課爲河南最未幾詔入翰林爲應奉不
踰月而卒得年四十有四雷御史淵誌其墓趙翰林秉
文勒銘神道皆稱其器識明敏剛直敢言學可以輔政
教材足以濟時艱齎志以殁士論惜焉葉民至廟而祀
之孔子稱遺直遺愛者豈近是邪蓬門其自號也蓋取
南山翁誡子詩元自蓬蒿出門戸莫交門戸却蒿蓬之
句有文集十卷粹而贍通而不流類其爲人内子嚴氏
封彭城縣君子二祁郁祁字京叔少穎異爲學能自刻
厲有竒童目弱冠舉進士廷試失意即閉戸讀書務窮
遠大涵&KR0008;鍜淬一放意於古文間出古賦雜說數篇李
屏山趙閑閑楊吏部雷御史王滹南諸公見之曰異才
也皆倒屣出迎交口騰譽之及與御史公退居於陳相
與講明六經直探聖賢心學推於躬行踐履自是振落
英華收其真實文章議論粹然一出於正士論咸謂得
斯文命脈之傳壬辰北還鄉里躬耕自給築室牓曰歸
潛歲戊戌詔試儒人先生就試魁西京選充山西東路
攷試官後征南行臺聶赫公聞其名邀至相下待以賓
友凡七年而没享年四十有八翰林承旨王磐誌其墓
娶史氏洛陽名族一女適前監察田芝子文冕一男景
山終國史院編脩官孫一興同有神川遯士集二十二
卷處言四十三篇歸潜志三卷行於世郁字文季亦名
士中統元年肇建中省辟左右司都事出尹新河召拜
監察御史能文辭工書翰别號歸愚卒年六十一娶趙
氏前禮部尚書璜之女一子景嵓鄴字伯震一子景巒
儼字稚昂鄰之祖也登承安二年進士第累官至中奉
大夫祕書少監壬辰北渡痛宗國云亡蹈河而死配李
氏封彭城郡夫人三子從禹字虞卿登至大七年辭賦
第官至朝散大夫同州錄判一子曰都從愷字舜卿自
幼卓犖不羣稍長入鄉校擅能賦聲再舉不契就廕補
官授武義將軍登封主簿已能綜覈縣務束溼吏曹人
不敢以少年書生易之國初生聚稍集遴選廉能急於
撫字辟府君攝領韶州事繼真授宜陽令縣當兵後庶
事草剙下車廉知其利病休戚斟酌而更易之凡科取
差徭必騐其等第俾均輸焉暇則集俊秀於縣庠講明
禮義美善風俗爲政才期月而頌聲四達終更授河南
府路經歴素精吏事婉畫恢恢刃游餘地致六房無滯
務公餘與紫陽楊丈西菴楊公九山李子微薛庸齋微
之觴咏於泉石間中統四年正月二十八日以疾卒於
私居之正寢壽五十有五娶張氏宣德望族貞靖柔懿
自在父母家已稱純孝及歸于劉事舅姑恭順飲食服
御非經其手不進也終於至元二十三年十月二十日
享年七十有五葬合袝子男三人鄘字君美平江路人
匠提舉至元三十一年十一月以疾殁得年五十有五
配段氏享年四十有九鄗袁部場管勾鄰才識警敏練
達時務由省掾授承務郎工部主事次陞承直郎順德
路總管府判官選充監察御史女二長適渾源州王氏
次適應州元帥韓公之孫孫五紹祖江浙省宣使慶祖
澱山巡檢繼祖勝童乞童從稷字賢卿終濟南路儒學
教授三子曰郇曰郴曰郛俁承奉班祇候遂州酒監一
子從周字文卿劉氏先壠始葬順聖之耀武關南山翁
徙祖塋於渾源縣東北黃嵬鄉御史君以世故流離起
先塋於宛丘神川旅殯洹水歸愚定窆燕山令鄰奉大
父中奉公衣冠及考妣柩安厝於河南北邙之原是爲
渾源劉氏洛陽新阡鄰復欲彰先懿昭孝思圖不朽諗
不肖嘗問學於神川先生知其家世頗詳持張陳李趙
雷王諸公銘誌求述世德碑以猥列後進年迫衰謝不
能發越先賢事業且何敢秉筆於諸名勝之後堅辭者
久之鄰復曰金亡士之北渡者百不二三今消磨已盡
求接見先輩老於文辭而最知名者莫公若也今弗惠
顧則先世之事將何於託不獲巳廼採掇諸公緒餘及
已之聞見而知者會歸其極而系之銘銘曰
漢庭射策貢士遺風排黜百氏仲舒是崇唐文三變敗
北無從振起衰薾尊昌黎公兩公傑出莫之比隆考其
胤裔孰繼芳蹤大名難再氣數奇窮金源立國網羅才
雄首魁多士惟南山翁程文妙絶一世師宗當時景仰
韓董攸同子孫克肖家學是攻巍科七決聲華摩空故
家文獻泱泱大渢蓬門卓爾世業克充言直行果節效
匪躬支撐傾頽致時之雍齎志雖没留名則鴻中奉矯
矯職貳大蓬存亡惟義表我孤忠子孫昌熾爲報則豐
神川力學洞聖心胷明理貫道匪文奚工玉佩瓊珠大
振辭鋒導家學之淵流會百川而朝東章甫適越惜不
時逢陰相同氣先志恢洪朱衣白簡乘御史驄何劉氏
之多賢試紬繹其始終種德植善無踰於農立志務學
祿在其中忠義仁恕傳嗣彌縫維人事之克盡見天理
之昭融宜澤流渾水之源青蔚南山之峰北邙之原巋
然新宫世故牽率匪忘祖封是惟金百年文宗之裔過
者敬恭
中州名賢文表卷二十七
