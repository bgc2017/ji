中州名賢文表卷十八明劉昌編
馬文貞公
碑誌
大興府學孔子廟碑
昔我太祖皇帝受命造邦金人孫于汴太祖即以全燕
開大藩府制臨中夏維時已有定都之志矣故太宗皇
帝首詔國子通華言廼俾貴臣子弟十八人先入就學
城新刳于兵學官攝於老氏之徒迨世祖皇帝教命下
始正儒師復學官廟事孔子歸壖垣四侵地勒石具文
作新士子至元二十四年既城今都立國子學位於國
左又因故廟爲京學京師雜五方俗尹治日不給廟之
墻屋弊壞將壓以毁講席之堂粗完泰定三年今大尹
曹侯上視廟貌祠位皆不如制割稍入爲僚寀倡然後
大家富人合資以聚財者有焉釋子方士分食以庀徒
者有焉施施于于咸樂相成延兩廡五十有二楹締構
塗飾工良物辨象從祀諸賢百有五人妥靈惟肖威儀
有容又懇請于朝得廩餼弟子員百人受學於師復其
身不勞以事於是天下首善之教興焉廟肇自唐咸通
中至遼金燕爲都邑故嘗用天子學制選舉升造與南
國角立亦一時之盛也而太宗皇帝當雲雷經綸之世
聖訓諄切以德賞喻父師以檟楚懲子弟飢焉粟肉渴
焉酒醴力焉僕使恩義甚備其養賢勸善之誠固已高
出百王之上矣世祖皇帝立極作則人文昭明登用儒
臣躬親講學故當時勲賢之裔以及宿衞之臣罔不以
揖讓俎豆之爲懿顓蒙昏庸之爲恥也而三代國學黨
序遂庠家塾之等秩然羅列於上下才學經術用世之
士踵武而出暨仁宗皇帝賓興大比四方舉進士凡登
賢書策名禮部者京師屢倍於外郡非列聖仁涵義揉
百年之禮樂文物推而致之歟燕自虞夏爲武衞之服
召公之化尚矣昭王築臺以徠賢士鄒衍樂毅劇辛至
有稱於世韓嬰以詩易爲一家師孔穎達博綜五經卓
然庶幾醇儒今多士游歌在庭摳衣在廟將見鄒魯之
美矣若嬰穎達宜所不道矧衍毅辛之徒哉夫儒者之
學詩書六藝之文以至施之天下之道無有二也後世
教不明家異人殊各溺於所習以相詆訾由上之教無
以一之也嗟夫古者小學大學之師弟子之傳皆本於
道德仁義之實著於詩書六藝之文非有教有授則不
敢以傳也傳焉而龐雜不經則上有刑也是故風淳而
氣同由上之教有以一之也而王國多士逢文明之會
隸業有學學有師春秋祀其先聖先師者又有廟有位
入有食以處出有貴於衆所以報稱列聖教化之德而
應賢侯承宣之志者必冠而起矣提舉學事崔居中教
授賈良弼正張禎錄司視以狀請曰廟之成前尹馬思
忽實能始之今尹曹偉實能終之經歴王孝祖薛讓警
廵監院諤都穆爾使李權且能考工於下也余既爲言正
兖郕沂鄒四公配食東鄉位其來請遂爲銘詩不辭詩
曰
皇元有赫奄受大國于月之&KR0008;于日之域京邑翼翼莫
不來極予誕敷文德新都有嗟辟雍峩峩&KR0722;弁之瑳濟
爾象犧鍧爾弦歌新宫則那舊廟如之何皇帝在御百
度咸若海輸維枏河浮厥柏是尋是斵虞庠嶽嶽式光
我上國元聖儀儀元紞龍衣衎我先師既右享之采茆
于池薦此明犧用介我蕃釐蕃釐伊何彼美多士克明
克類克諒厥事以登膴仕以媚于天子有鏗華鐘路鼔
逢逢言燕于公有翼有顒多士既同天府是庸維曹侯
之功曹侯誾誾廼承廼宣御劇廼專虞庠連連王士安
安祇國維賢天子萬年
安豐路孔子廟碑
泰定元年東平岳復經歴安豐路事相路學孔子廟皆
不稱謀所以大而新之告其長屬一府盡傾意樂成大
者割財小者奏力咸出名姓以來就功二年總管拜珠
君上謁廟又先發稍入會錢遣學正及生二人作雅樂
諸器於吳中於是安豐路學祠事先聖先師廟位禮器
秩有序列矣四年教授官許士淵以狀走京師請曰安
豐全楚東境州來之郊其土廣衍其物阜大其民質實
力穡而勤宋失國南播江表嘗恃其人以扼兵衝故百
年間人俗獷悍當是時雖有聰明俊秀之資生於其鄉
無師以傳業無友以講學士因亦不得稱於世斯豈吾
民之罪哉國家覆被蒸庶涵育生遂重熙累洽薰爲泰
和薄海外内詩書禮樂之教興父兄子弟老老幼幼日
趨於化矣而安豐爲郡在今綏服之内密邇天子聲名
文物之盛民生衣食仰於田桑無靡習雜好以遷其耳
目視聽其志專一而易教而吾經歴君總管君協恭在
官勸民以學子備纂注之職可不記以示人乎祖常拜
而爲書曰孔子道大天地日月不可象也然古之學者
入學必祀其先聖先師後世廟孔子於學春秋天下通
祀之所謂推本其始而喻之以義也今二君守官知教
民不在笞辱奔走而在於俎豆揖讓不以小法苛急而
以大道磨厲先使之入學矣而又使之習禮器且有所
尊敬焉嗚呼有官者皆視其民如二君則天下有不治
乎飾屋製器用錢中統鈔會之凡七百一十四定一十
五貫用食工米麥凡二百一十石髹漆黝堊陶瓦材木
磚石篾枲之具輪山航流無&KR0008;各致二君才諝之施於
民者它可卜矣祖常旁州之民也聞鄰州之士鼓篋而
游歌于廟于學章甫而逢掖于鄉樂其州有愷悌之政
而爲鄒魯之俗也詎得巳於言乎遂爲詩曰
桐柏囓囓淮水中潏左峙楚都安豐之揭殖我禾麥有
顒者民田田宅宅奠居飽嬉弗大厥知官師維良開黌
納之嗟我士民天德元善昔逢不辰胄而不弁今天子
聖俊乂咸事嘉生靈應駢入遝至泰和至順庠序聿興
詩書禮樂喤焉古聲古聲喤喤&KR1206;敔瑟琴有薦豆籩求
神陽陰我神降嘏多士在學賓興于鄉其光嶽嶽二良
民庸作民維同鐫辭伐石上于考功
重修通濟渠龍祠碑銘
延祐六年閏八月二十有六日皇帝御便殿詔大司農
臣晏若曰昔我世祖夜夢龍見于掖庭外垣之水中因
命祠而神之書其事於碑矣粤在朕躬纂紹繼述今兹
龍神之祠弗治將庳已詔少府相宜度工其始列之碑
文略事隱汝晏可同禮部尚書養浩重譔碑銘以進朕
將俾勒於石焉臣晏等承詔惶恐謝罪退而爲辭曰謹
按龍見之水始爲淵泉涵澤滋滌物潤不燥中居京邑
爲利最大及至元二十年乃導泄漕引東導沽潞於是
名曰通濟渠即其南堧爲龍之祠表位顯岩象設肖似
周宫翼室旁臨夾峙煌煌乎岌岌乎巳莫可尚矣而聖
上孝德純一必欲深體先志示教萬世故葺刓補弊塗
塈再新埏埴黝堊髹漆鋈錮之制不侈而文祠旁又爲
觀音大士堂二楹齊庖房宇曲對列居環以天潢浮光
上下龜魚泳游日星景采誠可妥神棲而宅龍靈也某
年月上以大比丘尼某主領衆比丘尼率奉祠事歲時
祝香有使嘉應旋臻今年夏天不雨有司告狀上屬巡
幸北都遣官來祠行事之夕澍雨大注逮車駕還御光
天宫明日又雨臣衞胥悅幾甸大穰自兹上益神之臣
晏等伏惟世祖聖德神功文武皇帝繼天撫運乾奮飛
御感召陽類夢孚神龍所謂變化不測雷雨下方者也
迨皇上登極文治聿興至誠格天深仁被物嘉禾駢植
乎壠畝瑞芝聮莖乎廟學百神述職三辰順軌諸福彙
集有禱斯應况龍者天神之精靈明所鍾固能陰助施
他贊相元氣於冥漠之中者也嗚呼歴觀隆古哲王清
心無爲然後可以對上帝洽人神而納一世於大和至
壽之域也今我聖天子宵旰圖治光大祖訓所以寵綏
煦濡鰥寡惸獨者靡不悉所以祈天永命斂福錫民者
亦靡不虔斯其祠龍之神而資我生齒年穀之事也歟
猗歟盛哉臣晏等謹百拜稽顙而獻銘曰
於穆聖祖天聲震發陽德正中監觀景鑠有龍孔靈協
夢之徵下見池籞侑帝歲登帝曰祠之罔神之媚訊占
習古考祥天類亦既在庭厥德嗣興牆屋雅雅靈棲是
承惟延祐天子凡生資始敷文周雍祈年漢畤皇武繹
思兹宫重新工徒獻功丹漆矢陳榱題完好不礱以斵
神具底寧相我銚鎛惠布甘澍勿需禜雩神嘘爲雲出
入罔以輿帝伻來臨薌藉式忱祝辭不誣神其時歆神
其時歆皇永有報億萬之年用祠昭孝
勅賜宏濟大行禪師創造福州南臺石橋碑
銘
至治三年今天子嗣大歷服慈仁儉勤思與元元共迪
天休惟浮圖意義廣大廼嘗詔祠官咸秩厥祀凡其徒
功行峻潔者特褒寵之踰年改元泰定宣政使臣伊埒
特穆爾以福建平海頭陀禪錄白業修著宜錫恩渥謹
上言曰師王姓法助名也世爲泉南農家母感異夢而
生生十二月而爲沙門又一年而受沙彌戒又七十五
年而殁殁三年而葬葬又九年儻無以表異之非天子
廣慶推恩褒寵功行之旨也師天性圓悟善心自然始
執業於靈應師再參諸毗尼師不泥不拘無有障礙惟
以發明巳事爲究竟故研窮内典洞了佛乘日發猛勇
以畢至願嘗見舟濟西江者即惻然曰是必及於難報
止之弗聽卒之暴颶飄溺又嘗爲埭於海濱水囓蝕埭
且崩師麾以翣潮爲縮云身衣百結木食澗飲更歲時
寒燠不懈蓋道益勤而心無怠年益邁而志彌篤此其
行甚高福唐粤閩之會城三面距江其水皆有高下石
錯出其間若騎布獸伏迅湍回洑旁折千里匯而爲南
臺江日以舟櫛比連大縆爲浮梁以濟每潦漲卒至則
縆絶舟裂於兩碕民多溺焉師故將橋江以利涉者先
命弟子吳道可走京師因圓通元悟大禪師李公聞於
上天子嘉其意詔師卒成之既被命矣衆愈弗疑於是
大姓割其財小夫奏其力閩鹽轉運使王某且率其屬
合治之不一年得錢爲貫者數百萬廼爲墩二十八植
材木礱密石納水腹而基之工未告具而師化矣後二
年其徒曰嗣玉法喜法秀德遇嗣永實終成之長一百
七十丈有奇仍積其嬴資及故端明殿學士王君某田
之歲入岸南北爲亭北岸之東爲寺御史中丞曹公扁
曰萬壽橋寺如橋之扁師所至人争趨之故居泉則有
毗藍菴彌勒菴居興化則有嵩山院寶塔院居南安則
有星聚堂昆崙堂凡爲菴爲堂爲院爲亭爲塔爲陂爲
埭爲杠爲大橋爲三門佛殿總一百八十有六狀皆瑰
詭殊絶而南臺萬壽橋其尤鉅者也此其功甚大先是
師未殁之二年仁宗皇帝賜璽書加號宏濟大行禪師
帝師亦授衣一襲爲傳法本其所以寵賚光大之者匪
自今矣嗚呼一眞如界復何假於人天小果也夫然相
以表性非象不彰故彌勒之華嚴阿育之寶塔遍於十
方豈真爲偉卓觀美而已今之學佛者昧於此或離乎
真或蔽乎物倀倀焉幾無以存其身而大戾厥教視師
爲可媿矣是其功行皆可褒崇奏聞有制曰可其命史
臣爲文以刻諸石銘曰
菩提大士諦真如假象現法表道樞宏濟禪師廼其徒
心如摩尼形槁枯洞開五藴觀空虚究竟三乘超有無
食糲衣卉損豐腴精勤妙用行不渝閩人歡喜歌以趨
鉢錫隨地成屋廬作杠截流載大塗車跡步武乾無濡
萬猊蹲蹲護浮圖長杙下入龍蛟區磅礴山骨積重跗
中鑿水空通尾閭居者行者若賜酺坎其擊鼔吹笙竽
師歸冥冥衆爲吁百神導引幡幢紆海國田良陂有魚
稚齒生長耋耄娛史臣爲銘承帝俞世世無圯視其郛
翰林學士元文敏公神道碑
有元古文之宗曰翰林學士清河元公以至治二年壬
戌二月七日薨於位葬而墓碑未刻其長子奉議大夫
同知峽州路事晦又死次子暠七歲一女病而不嫁一
孫尚乳也夫人清河郡夫人李氏纍然抱其孫僦船歸
清河織紝以居賓客僚穎皆四散無一人顧之者獨其
友玄教大宗師吳全節謂馬祖常曰清河公以文起家
可謂貴顯光榮矣而其葬之後無碑以載其官閥世次
行事之實爾宜爲文我求善楷書者礱石以刻焉祖常
曰嗟乎世之士一得志則攘袂於所親一不得志褫魄
若不能生者比比也今子託跡老氏而以禮義之事振
吾徒何能哆言以飾媿哉謹按公諱明善字復初資穎
悟絶出讀書目所過即記諸經皆有師法尤深於春秋
弱冠遊吳中憤宋金季世之習已名能古文流傳江淮
間浙東部使者薦之行省辟正安豐路學再正建寧路
學居歲餘行樞密院辟充令史故辨章董公士選實僉
院事敬之如賓不以曹屬御之也董公遷江西行省左
丞復羅致之省中曾贑賊劉貴反從左丞將兵討之擒
賊三百人議緩詿誤得全活者百三十人又將斬一賊
命公臨斬左丞曰掾儒生能臨斬乎當震怖矣終刑已
色不變將佐白宜多戮人及尸一切死者用張軍聲公
固爭以爲王者之師恭行天罰若等小賊跳梁殺其渠
魁耳餘何辜焉賊貴盜書民丁十萬於籍有司喜欲發
之公夜置火籍藁中焚之以滅跡贑吉遂安南行臺聞
之亦辟爲掾未幾進登仕佐郎樞密院照磨轉中書省
左曹掾曹無留事坐誣免不辨僑寓淮南文學益肆頃
之坐誣事明復掾省曹至大戊申我仁宗皇帝養德東
朝左右文化選天下髦俊之士列在宫臣公首被簡拔
授丞直郎太子文學仁宗即皇帝位遷翰林待制承直
郎兼國史院編修官與修成廟實錄明年與修順廟實
錄加奉議大夫是年陞翰林直學士朝列大夫知制誥
同修國史有詔命節書文譯其關政要者以進公請與
宋忠臣子集賢直學士文陞同譯潤書成每奏讀一篇
上必善之曰二帝三王之道非卿莫聞也太皇太后既
受尊號朝堂集議宜赦公曰數赦非善人福宥過可也
乘傳出賑山東河南飢彭城下邳諸州連數十驛保馬
民飢官無文書公專以鈔萬二千定分給之民免死徙
皇慶壬子修武宗皇帝實錄明年遷翰林侍講學士中
奉大夫預議科舉服色延祐乙夘國家始策試士子選
充考官廷對又充讀卷官迅筆詳定試卷數語辭義咸
委曲精盡他人抒思者不及也改禮部尚書正孔氏宗
法以五十四世孫思晦襲封衍聖公事上制可之參議
中書省事毗贊良多知戊午貢舉復入翰林爲侍讀學
士通奉大夫歲中拜湖廣行省參知政事便道過家上
冢鄉之父老子弟迎謁勞問禮意周洽庚申英宗踐祚
徵入爲集賢侍讀學士召至上都議廣廟制授翰林學
士資善大夫修仁廟實錄百官迎仁廟聖容云有卿雲
見承詔爲文以紀之賜酒加賞英宗親祼太室禮官進
祝冊奏請署御名上命代署者三眷遇褒優近世無有
也既薨之三月歸葬於清河王家原之先塋西三里泰
定間得請於朝贈資善大夫河南江北等處行中書省
左丞追封清河郡公諡文敏曾祖諱興不仕曾祖妣楊
氏二世以下皆以公貴祖諱海贈嘉議大夫秘書卿上
輕車都尉追封清河郡侯諡貞惠祖妣高氏追封清河
郡夫人考諱貢將仕佐郎同管勾蘆瀝鹽場贈中奉大
夫吏部尚書護運追封清河郡公諡孝靖妣弭氏追封
清河郡夫人元氏蓋拓䟦魏之苗裔南北轉徙不知所
系家清河者至公四世矣享年五十有四其文有賦五
詩凡一百六十三銘贊傳記五十九序三十雜著十五
碑誌一百三十出入秦漢之間本之於六經以涵泳其
膏澤參之於諸子百家以騁其辨刻而不見其迹新而
必自已出蔚乎其華敷鐄乎其古聲倡古學於當世爲
一代之文宗者柳城姚燧暨公而已信乎其必傳也雖
然才用而未盡積厚而施寡徵之於天其善後也無疑
祖常曩從公遊及公考士又辱第下列義當銘銘曰
於維公文並古立大沛厥辭世莫躓震讋瞽聵力不克
蜚聲天衢名薿薿位臻公卿發軔跡藴而不施用弗極
神柅其馳學廼碩天藻掞縟琢圭璧五十四年返元宅
集賢直學士貢文靖公神道碑銘
天歷二年十月朔旦集賢直學士貢公殁於家越五年
爲元統甲戌其子師謙來官京師以公之行治泣請於
朝天子贈公翰林直學士太中大夫輕車都尉追封廣
陵郡侯諡曰文靖集賢臣顥又奉詔令臣考公族世里
居官次蹟業之實賜師謙以刻於石以寵賚貢氏之家
以勸朝著師謙知臣於其父宿有好也廼錄翰林修撰
臣李黼編輯之狀授臣曰先臣之生其有所自立其流
聲美於人其可以傳世而善後者孤不敢贊巳維墓有
碑實後嗣所以記先人之德而飭其千百世子孫於無
窮者今幸得以承聖天子明詔以請焉其足以稱碑辭
而無恧者公幸張之臣敘曰公姓貢氏諱奎字仲章其
先大名蒲城縣人七世祖祖文以武德大夫扈宋渡江
繇鍾陵徙居宣城之南湖因家焉曾王父大用王父應
霆宋承節郎以公貴贈中順大夫禮部侍郎上騎都尉
追封廣陵郡伯妣黃氏廣陵郡君父士濬累贈亞中大
夫秘書太監輕車都尉追封廣陵郡侯甫冠以詞賦試
漕司中程明年黜於儀曹即自訟曰學之時其道未足
以爲已志已在於爲人亦可謂謬用其心矣謬用其心
雖有志於爲人其能乎哉乃力自學行歌詠息偃以忘
其年視世俗之好無足累心者獨愛公甚於他子曰三
郎和易端厚穎悟若過人者吾世有藴德發必在是兒
也公年十歲輒能屬文巳有聞於人及壯讀書并日夜
忘寢食於經子史傳無所不治於其章義辭句類數名
制委曲纖妙無不究詣於文章辨議閎放儁傀不狃卑
近必以古爲韙故出而名振江南初被淛省檄爲池州
齊山書院山長終更謁選吏部時天下久平大臣常欲
引海内儒學之士聚之館閣所以長養其才而待上之
用公亦欲以功名自顯果於自立故不爲非常苟異之
節而清約才博之譽大夫士翕稱之大德六年中書奏
授公太常奉禮郎兼檢討上書言先王之制禮雖節文
有經而本誠貴質惟不蔽於禮之文而得禮之意則可
以對越而無慊不然煩爲之節無益也朝廷多采其議
九年遷翰林國史院編修官至大元年轉應奉翰林文
字階將仕郎預修成廟實錄丁秘書府君艱比京師至
家毁瘠枵然言不能聲太夫人見之曰爾嗣業於祖從
事於朝少而學壯而仕父母曰是將大吾家鄰曲曰是
能華吾鄉宗人朋友之望爾猶是也爾父不幸死喪不
有中制耶脱有諱非孝也始勉之粥食以自強嗇延祐
元年服闋起除承事郎江西等處儒學提舉明年就官
見列械署庭胥旁午走繫數人立吏持牘詣公署曰是
學校吏報事愆期者公斥之曰金穀勾稽犴狴木索賤
有司事爾以天子命提舉儒學教吾職也刑奚以爲悉
命釋繫以械屬縣官大書其坐之屏曰讀書之中日有
其益飲水之外他無所求與諸生講說文義爲師弟子
揖讓周旋日匡坐堂上人見其色和其容謹其言繹繹
有理輒退而燕處聞其哦咏之音若程工督計者故士
之屨恒滿戶外其及門者亦進不怠以止五年遷翰林
待制預修成廟實錄書成特賜金幣有差至治元年謁
告歸里第與兄仲堅甫奉太夫人以居斂氣下聲昆弟
相顧白首怡然鄉人皆樂與從之游至於羈旅游客其
歸之者無不厭其意公於接之雖勤未嘗見懈色於資
之衣食給物雖頻未嘗有所吝惜太夫人病竟夕立床
第前聞太夫人咳息之出輒倚氣喘戚若以身代然者
泰定元年太夫人卒三年復起公爲翰林待制進承直
郎秋七月拜集賢直學士奉訓大夫秩從三品天歷元
年文宗即位冬十月上親祝香幣命公往祠北岳淮濟
南鎮二年春還自會稽涉吳中以疾歸臥於家至十月
朔謂其姪師文曰吾夢夜賦詩有云竹樹蕭蕭夾泉石
又云九轉丹成生羽翼不祥耐何語竟溘然以殁公有
智識度量人不見其涯涘凡與鄊試文衡一爲廷對讀
卷官所取士多知名於時其所第甲乙人咸服其平允
其爲天子代祠之使者再其攝大禮使侍天子祼太室
者一皆肅恭靈神虔致上意爲使而不疚於貨賄不煩
於有司攝官而竣事無違禮是皆公行之微而世亦不
能及也然公負有爲之志不得盡見於事於勢利之間
又不求機以投合取顯以其故終於館閣文字之職而
人之被其澤者蓋尠嗚呼此人之所以爲公惜公之所
以爲公者如此而臣以此悼公者也公一時之與交者
若清河元明善東平王士熙四明袁桷巴西鄧文原長
沙文矩悉當世豪傑聲名之士若臣者亦公之所厚故
於公之碑得以盡臣之言焉而非私也公以殁之明年
正月八日庚申葬宣城縣射亭鄉生田里之原享年六
十有一母夫人李氏追封廣陵郡夫人配張氏封寧國
郡夫人追贈廣陵郡太夫人子男二人師謙從仕郎集
賢院照磨師泰由胄子試中程授從仕郎太和州判官
辟署江淛省掾曹女一人適阮垕孫男三人高安奴吳
山奴萊山奴孫女六人其所著曰雲林小槀曰聽雪齋
曰青山謾吟曰倦游集曰豫章槀曰上元新錄曰南州
紀行凡百有廿卷晚年粹擷諸禮書爲一家言未就而
卒今師謙師泰皆孝弟純篤緝學以世其家加之以磨
礱灌養之功而不止其所至方未艾也論次終始作爲
銘章豈特以榮貢氏以慰其孫子以勸以侈以貽其鄉
里哉將以昭聖天子褒優儒臣之意以垂盛世之鴻懿
也謹再拜稽首爲銘以獻曰
貢氏來比肇自武德藎其忠威光被南國有善自身乃
開承節繼屬綿綿其承有奕秘書有子以文起仕奮蹟
大常旋書帝制有嶷其容志眡萬里大騁瑰辭綜經緯
史始來玉堂騰聲其駕惟長在右惟同在亞在側惟僚
相頌歎訝公夷坦坦弗矜愈下銓覈再試士曰予歸讀
卷廷中帝曰予依淮濟吳越四周所覆公馬騑騑持幣
奔走神歆公虔蕃祉以茂式久在序侍從之班告疾歸
止幾佚於閑竹水以居南湖之山公出公休鄉人㘖㘖
廩餘者粟與黨及鄰屋藏有書遺其後人素領丹頤隤
焉以怡言笑在耳乃哭於帷維公德善殁不見其窮維
公所著傳不見其終有嘉二子且用未極其崇維儉於
厥躬永也其鴻刻銘墓宫䜿江之東有萬子孫紹美於
公
大元贈中奉大夫行中書省參知政事張公
神道碑
公諱昂霄字雲卿姓張氏其先世居定州五代時晉高
祖割燕薊諸州賂契丹又徙鎮定民以實平營故今爲
平州人金末擾亂世牒無所稽祖伯韜有文學不仕讀
書授徒爲鄉人俎豆師生鑑鑑爲海山縣丞有惠政娶
聞士程虞卿女有子三人長即公次沖霄仕平州酒稅
醋使以卒次平霄副鎮江丹陽酒稅醋務殁贈官從仕
郎保定路易州判官公力孝弟尚學術敦慎以睦宗族
子姓稱賴無有間言國初檄文臣詣都邑試士人學中
程者復其家公首以詞賦備選至元七年辟署平灤路
轉運司知事十年階前資提舉北京平凖行用庫克勤
厲守咸較然有聲終更序績遷管勾濟民鹽場顧子弟
曰曲直有施而莫盡材余豈能僶俛中哲匠繩度者而
或子強也惠幼禮長葺力食生知天德自貴於物而行
苟不怍人道殆其盡於兹巳奚必仕而爲榮爲得禄哉
於是居閒益講詩書六藝之學置諸生左右摭掇前聞
分釐辨對俾達所趣内熙外易慥慥肫肫對客燕坐語
及古今人物賢否事後成敗利鈍若水斷縷緝悉有左
契每臨筆爲文詞必緣情稽類不峭&KR2723;艱遠而夷然有
古作者風意歲時從容課童僕治生業往來里閈十有
餘載無忿氣無慢容殆依依乎厚君子也以至元廿五
年秋七月二十有四日考終於家享年七十其年十月
某日葬平州西苑家莊之原子男九人長諱杲卒海山
縣酒稅醋使次諱某早世次諱昱同監昌黎縣酒稅卒
次名昇今奎章閣大學士資善大夫爲時名臣次名昆
承務郎陜西等處儒學提舉次諱曇少知好禮讀書日
記數千百言弱冠爲兵曹掾聞其師滕司業卒中山謀
請臨哭其喪例不許因棄掾得就哭還金敖務自多學
記覽以博其用而不幸亦卒次名晸承直郎直定路藁
城縣尹次諱晟既冠而世次曰旦承事郎遼陽行省照
磨官女一人適士人劉源男孫凡十有三人曰璲監安
豐路霍丘縣酒稅曰琳學而未仕曰山童夭曰璵將仕
郎章佩監知事曰琦從仕郎隆鎮衞千戶所知事曰琪
甫冠卒曰仁童曰居安曰鮮州皆夭曰瓚國子生曰琥
未冠卒曰珪曰琢幼而學曾孫男三人曰紹安憨兒范
陽玄孫男三人曰元孫聞孫定孫皆幼孫女五人長適
同監馬城縣務趙蕳先卒次又適蕳次適遷安趙壁次
適大寧楊誠次名賽未笄卒曾孫女二人曰高曰順玄
孫女一人幼未名泰定二年以公子昇時官階二品例
推恩二代鑑皇贈嘉議大夫禮部尚書上輕車都尉追
封北平郡公妻程氏追封北平郡夫人公皇贈中奉大
夫河南江北行中書省參知政事護軍追封北平郡公
初娶白氏卒繼室故元帥龍德讓女宜家訓子成其内
助而先公十九年卒追封北平郡夫人再娶夫人妹後
公廿年卒國制諸夫人當封者格止一人昇以妻封讓
後夫人龍氏得請亦追封北平郡夫人咸祔葬公塋禮
也至順四年春集賢侍講學士昇以狀屬其門生馬祖
常雖不獲拜公而辱公子昇知最久跡其尹汝南焚禁
書以全逮繫治越州忤權臣以逭民賦及敡歷臺省則
又有猷有爲而公之流聲遺澤可考而知矣嗚呼燕營
間山川磅礴鬱積之交鍾而爲人者發舒凝蓄固有晦
有明而豪俊瑰瑋之器世恒見之豈不以其稟之厚歟
公生當草昧之初能知讀書業儒而躬不食其報殆所
謂稟之厚而未顯者也不然胡寧公卒甫五十年而張
氏之門躋膴仕紆章紱者充然滿廷耶是豈特因公之
緒以知公又將驗夫燕營間靈明之所鍾也廼爲之銘
曰
有燕營陬有鬱平州藹其烰烰孰涵以收張氏德門實
會其休王父伯韜肇兹善慶間關以生乃起厥問積厚
而微勃焉其奮寔生縣丞撢于惠政世濟其美伊自公
始既穀既官而屹其止曰熙曰勤以淑有子維德之徵
爰受多祉後五十年奕其有侈于公于侯籩豆承祀紱
冕車服舄奕委委昇也履之公實啓之有封馬鬛神安
居之本哉沄沄迪爾後昆矢詩貞石式昭覃恩
敕賜贈參知政事胡魏公神道碑
皇帝御咸寧殿御史大夫臣某侍御史臣普化奏言侍
御史臣彝服勞官常夙夜殫忠力以稱所使蒙陛下器
選爲臺臣秩第二品得贈其父官中奉大夫職江淛等
處行中書省參知政事勲護軍爵魏郡公蓋所以慰寵
胡氏以昭其先人之善者既鴻奕已臣彝將敘緝其家
之望郡系世及其父祖妣之休聞實澤刻書於碑圖久
不泯以侈陛下之賜以賁其鄉里以勸其後孫子於亡
極彝惶懼未敢以聞惟陛下哀憐之制曰可乃敕臣祖
常爲製其辭臣昧死敘列以進曰胡氏遠出於舜周武
王時有封於陳爲舜後者曰胡公至春秋之世楚滅陳
子孫轉徙因氏胡爲肇姓其後仕於漢曰建曰廣者以
勲名著歴魏迄唐代有聞人金之末鄢陵之胡氏徙相
州之安陽縣公諱景先字彥明相州安陽人也少端默
有遠操内自修飭不求當世之譽樂其所守謂窽術求
榮不多於竭力以供子職枉巳逐物不賢於隱居以遂
吾志故事親爲學力田業生以終其世於貴富寵炎未
嘗動於意兄殁事寡嫂岳尤盡禮畜其孤某如巳子里
人有貸錢爲本業子本相埒至萬十數貧莫能償主責
之棘聲自經公捐資與償之里人謝爲劵質公所公火
其劵歲大侵出廩實以賙其鄉既匱又賣田繼之至熟
人將酬之不受鄰有喪子弱貧無所有公爲具飯含及
衣被棺木以歛藏之恤其孥既長俾有家願傭以報不
許盜有竊其牛羊者又竊所乘馬公知賊處一不問人
嘗具饌奉公公肉而甘召庖人問之曰燔能澤濡能燋
味奚是適庖對以法上下釡皆新鑄合肉其中密其款
頂跡加火焉公曰毋得釡損乎味於適而器於弊吾弗
忍其平居恂恂恭謹遇人無戚疏豁然無機疃或欺罔
之不以變春秋高矣出入閭里嘗却車馬不御與故人
父老游或具几杖亦不扶以故鄉人皆德其善而嚮其
莊不忍以字稱之尊之謂翁其長者謂其子弟必教以
公爲法曰爲人若胡翁足矣其歿也惸寡飢饉難亟患
阨之人相值必曰胡翁之亡俾吾無所控恃致和元年
二月六日方與親戚高會言笑如平時忽舉手謝容匡
坐而殁得壽八十以其年五月十日葬安陽縣孝明村
之原初封奉訓大夫載封朝請大夫同簽太常禮儀院
事騎都尉安定郡伯進封翰林直學士亞中大夫輕車
都尉安定郡侯累贈魏郡公夫人王氏亦鄢陵望族慈
孝貞靜處親族遠近長幼間盡其宜嚴饋祀親紉縫澣
濯至老而無懈容事夫能成其志教子能成其材彝官
於朝閭里以爲夫人榮而卒不見其喜彝官歸以貧匱
不足於養爲憂輒喜曰此吾所以教子也彝居魏公艱
服除起拜陜西行臺治書侍御史辭就養夫人止之曰
西臺臨四省四憲朝廷倚爲重地且秦中歲饑是辭豈
義之急病讓夷者而忘而父之訓耶後公三年六月六
日卒祔公墓累贈魏郡夫人臣嘗銘其壙子二人曰彝
由丞相掾起家爲工部主事官十轉爲中奉大夫職十
有二遷爲侍御史曰規兵部曹女三人適鄭某王某李
某皆士族孫二人敬伯侍儀舍人柏壽尚幼孫女二人
適大司農侯公孫某樊某臣嘗聞彝爲河南行省左右
司員外郎時河南大饑使告發廩者如繹省臣以格未
即許彝時代判省牘廼專發米三十二萬石所活五十
餘萬人其爲河西隴右僉憲隴右地極邊吏往往闊略
乾没無所顧彝按擿繩姦賕墨坐者十有一人釋濫繫
者八人没贓四百五十萬緡其爲右司都事有以西域
僧卜兆言釋重囚以解除者中貴人傳旨引富人子當
死者至内廷將脫械彝白宰相置之獄其爲御史爲員
外郎左司所言於上悉同宷所不能且不敢言者臨事
裁決引大體略細故矯矯無所屈又聞其爲尚書戸部
也天子入正大統故與親王宗臣庶官衞士錫予之數
爲金幣榖帛以萬萬計時浹月間舉故典者再執事者
請括金民間以充用時廷臣多是其議彝獨以爲不便
乃稽諸内府之隱覈郡縣上供之實與内帑歲積之羨
不給則令鹽商入銀以凖幣大朝會遂無闕事臣攝官
御史中丞知經筵事實與彝同署又見其闡翼憲紀糾
繩官衺入侍講幄考質經義究觀前世之變而至夫理
亂興壞之際必委悉焉此彝之事臣得之於耳目者士
論咸以誦彝而彝之語臣必曰魏公之教不敢忘嘻觀
彝之事而質以其言蓋可以知公矣考諱用璋疎達明
信不肯爲自欺以德行化其鄉曲鄰有棗樹歲秋實積
墜舍旁地命左右拾以歸其主與人交不矯矯以異亦
不翕翕以同以故人莫能親疎之居嘗自號曰陶然翁
嘗語公謂胡氏之先世大業有藴德未發當後有食其
報者至彝果顯用爲賢臣亡妣祝氏修身理家有懿則
其智識德量過人遠甚畜馬有夜盲者僮擅面謾市人
取直以媚夫人遽叱還其直且謝曰僮不以質言而輒
汝紿吾不忍也以彝貴皇贈嘉議大夫吏部尚書上輕
車都尉魏郡侯祝氏魏郡夫人嘻觀公考妣之事而徵
以公之善尤足以知公世德之遠哉初吏部與其晜弟
起鄢陵提家北絶河來相晜弟皆還鄢陵而吏部獨考
室于相焉其先嘗繼爲宋金顯官而天興剽薙之餘雖
鄢陵葬有塋塋有碑石剝泐文不可識故其世莫得而
詳然胡氏陳胡公之後於陳氏國分姓也昔漢陳太丘
之仁鬱抑於當世而紀諶羣泰貴顯者數世豈魏公之
先既有榮名而子孫逢時不祥又有翳善晦德如太丘
者乎不者何後世之碩大蕃興若是臣又知彝之孫子
貴顯尚未艾也臣奉詔以國子博士臣沂原大敷懿之
狀考公子之所履以求公之世而得公之言行如此於
是謹爲之銘曰
周有胡公賓王纘聖陳墟姓别昉氏安定曰建曰廣漢
樹顯聞亦有威奮蜚聲魏晉彌宋涉唐代奕其盛子孫
世食占徙靡常既又抑阨載遷安陽維安陽里其承有
煒吏部之孫魏公之子讜論侃侃稱天子使天子曰嗟
彝侍御史工協於極邦肅於紀咨予爾嘉懋正厥事彝
拜稽首臣昔筮仕左右致養以官就侍天子之仁既多
受祉臣罪不穀失我怙恃帝閔臣孤賚之慶貤有爵有
官秩躋第二生則孔榮殁顯亦熾維昔魏公殖善弗匱
備樂孝養亦又多譽發祥在彝實興佐時維皇好德是
緝公熙肆厚厥有乃永其貽繩繩胤似勿替承之鄢陵
之野既封既樹相城北西亦有新墓帝錫之碑昌此文
壽百世其延庸勗爾胄
濟南安氏先塋碑
濟南安氏有諱圭字伯玉者明法律起家始試補行省
刑部令史尋遷樂安鹽司判官濟南府經歴官未幾又
補行尚書省令史權行省刑部員外郎仍正授員外郎
進至濟南行省左司郎中是時君年甫踰六十矣即謝
事家居不起以至元甲子五月初七日終於正寢享年
七十有一其子某以是月十三日葬君於某鄉某原先
塋之東夫人成氏祔焉君先娶成氏再娶張氏成氏宣
武將軍章丘簿昌之女先於君二十年卒有子四人長
曰伸次曰僖曰倪曰侃女一人適濟南張鐸伸爲登寧
場鹽司管勾配成氏有子五人長曰惟湛次曰惟潛曰
惟澄曰惟溥曰惟泌僖監泰安州酒醋稅配段氏有子
二人長曰惟洪中議大夫江西湖東道廉訪副使次曰
惟洋倪爲濟南府孔目官早卒無子侃朝列大夫知安
東州配李氏有子三人長曰惟潢從仕郎冠州判官次
曰惟淑監濟州稅曰惟漢早卒曾孫一十人長曰景范
惟湛子也承務郎彰德廣平臨水等處鐵冶副提舉曰
景元惟演子也進義副尉監杭州富陽縣稅曰景時早
卒曰景良曰景嘉惟溥子也後衞典吏曰景益惟洋子
也曰景璘惟洪子也曰景肅景周景魯景開景略皆有
學未官按安氏上世家棣郡後遷濟水南郎中君獨能
以吏文崛起致身高顯而其子孫廸蹈世美或仕或學
悉有名稱豈非郎中君生平有淑德懿行嗇用世資不
赫赫發於其躬而彌致其來者踵踵也是宜植石鑱辭
以昭示無極銘曰
惟鼎鍾以受也惟穀帛以售也德克肖之永有紹也
故禮部尚書馬公神道碑銘
公諱烏呼訥世本屬雍古部族居靖州之天山天山古
居延海也曾祖諱特穆爾伊克祖諱博索瑪伊埒蘇海
以財雄邊父諱實喇濟蘇當金遷汳都尚書省辟爲譯
字掾曹試開封判官改鳳翔兵馬判官死節贈鎮國上
將軍柏州刺史官名優瑪因以立氏父死節時公年甫
十七壯其父之忠義奮而投冠於地誓曰吾父死於國
難吾紓家難可也遂侍太夫人王氏間關鋒鏑䟦涉星
夜出汴絶河而北見憲宗皇帝於和寧年少辭容端敬
憲宗嘉賞之命贊布扎爾斷事官事國朝天造之始總
裁庶政悉由斷事官燕故城爲斷事官治所中原久刳
兵燹民謳吟思見太平之日公力籌畫規度政修事舉
士悅民附胥爲太和世祖皇帝以親王南伐公從行畱
汴餽饟六師悉發軵(音冗)人賦一石取濟南鹽自堰頭舟
行陸輓數百萬斤散布軍所過州郡汴蔡河南之地農
在野而商在塗不恐不驚而軍政修焉世祖皇帝即位
降詔褒奬其詞有曰有此勤瘁深可尚嘉云者阿拉克德
勒據魚兒泊叛倉卒之際公罄家貲市馬五百疋進上
世祖皇帝嘗給劵賜其家曰後當償汝也版戸遂試學
子通一經即不同編民今令甲儒免丁者公始之也中
統建元既肇建省部明年拜禮部尚書佩金虎符四年
八月二十一日薨於上都之邸第訃聞内外文武之屬
縉紳之士咸嗟悼䀌傷形諸文字之間迄今傳而不泯
也嗚呼公之薨年甫四十有八即以某年某月日葬於
大都宛平縣清水河之陰之原太夫人王氏墓後梁郡
夫人白氏祔後六十四年爲至順元年曾孫祖常辱官
禮部尚書請於朝追號推忠宣力翊運功臣勲上輕車
都尉階正議大夫爵梁郡侯官僉樞密院事諡忠懿子
十有一人長諱世忠常平倉都轉運使次諱世昌行尚
書省左右司郎中孫祖常官忝第二品推恩二代贈嘉
議大夫吏部尚書上輕車都尉梁郡侯次諱世顯知通
州事次世榮早卒無子次世靖不仕次世禄中山府織
染提舉次世吉承公廕絳州判官次審温嘉議大夫歴
台州淮安瑞州路總管餘三人蚤卒不仕女四人三蚤
卒一嫁廣東道副都元帥庫哩濟蘇孫二十人長諱潤
朝列大夫同知漳州路以子祖常備侍御史贈中奉大
夫河南江北等處行中書省參知政事護軍梁郡公次
節入王屋山爲道士次禮下砂鹽司丞次淵不仕次開
監在京倉次遺道遵皆卒次通迪次保六賜提舉都城
所次未名卒次岳難武略將軍蘭溪州達嚕噶齊次雅
古處士以孝聞次必齊納奉訓大夫同知興國路事次
祝饒監富池茶場餘四人未仕曾孫三十一人長祖常
由進士轉官侍御史次祖義郊祀法物庫使次祖烈汴
梁等路管民總管府案牘官次天合監杭州鹽倉次祖
孝管勾河垜鹽場次易朔南察院書吏次祖謙昭功萬
戸都總使府知事次祖元信州路教授次羅和知行唐
縣仕者九人餘者學而未官也玄孫若干人長武子中
書省掾次文子國子生次獻子惠子並國子生餘皆幼
諸女孫以多載於家傳兹不重出嗚呼我曾祖尚書德
足以利人而位不稱德才足以經邦而壽不享年世非
出於中國而學問文獻過於鄒魯之士時方遇於草昧
而贊襄制度則幾於承平俾其子孫百年之間革其舊
俗而衣冠之傳實肇於我曾祖也嗚呼祖常生三十三
歲父潤南官漳州教祖常曰吾祖有德未盡發吾官州
郡不得施今汝頗樹立其大將在汝也後祖常佩父訓
不忘忝官翰林直學士太子右贊善大夫禮部尚書參
議中書省事入臺進侍御史叨冒寵榮夙夜憂懼惟恐
違父之教而墜我曾祖之業蒙不孝之罪死不瞑目於
地下葬儀不具塋域不廣欲改卜而遷之宗人曰封樹
八十年矣神殆安兹未易改卜嗚呼祖常既撫我曾祖
行實萬一而略論次之矣忍不泣而終銘之銘曰
有崛而起之孰趨而掎之將濟世美必承而履之懿矣
我祖百年於兹衣冠之傳實維啓之世多王公亦多華
靡惟不革俗而忽其圯繩繩孫子思馬有氏咸宜習禮
以續廟祀
中州名賢文表卷十八
