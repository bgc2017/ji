中州名賢文表卷二十六明劉昌編
王文定公
碑誌
大元故懷遠大將軍萬戸唐公死事碑銘
天下有酗戰之士拳勇絶人捐軀徇國雖一時之短其
義烈言言超千人而挺生奮百世而獨存者非乎南陽
唐公其人也公諱琮世居内鄉縣浙川之白亭伯祖諱
臯金季以鄉豪署峽口鎮將父諱慶仕亡宋用邊功起
身自保義郎京西副將累遷至左領軍上將軍諸軍綂
制歸附皇元後終江淮軍民安撫使惟襄鄧自昔為用
武地唐氏世鍾材武繼領韜鈐剛毅奮發馳聲疆場稱
山南名將家公軀幹魁傑而善於騎射黝色鷹視氣吐
鍾鈜然擐甲横槊出入行陣間人愕而聳之至元十三
年襲父爵授武略將軍管軍總把明年丁丑轉武德復
安撫使仍佩金符十六年以勞績進階宣武授金虎符
管軍總管十八年陞懷遠大將軍萬夫長二十年改授
唐州軍府萬戶二十五年移鎮泉道屯駐舂陵時安南
保蕞爾域負固不服聖上赫怒詔諸道兵以討之公到
鎮甫二旬而檄至即閱數軍實申嚴節制明日大宴郡
僚叙别或以期遠緩發為言公曰不可征討國家重事
忠勤臣子大節况吾家三世迭將迨不肖之身分符顓
閫備具爪牙恩寵深厚思畢力邊陲以暢天子威命則
死之日猶生之年也尚敢以顧忌為計哉詰旦啓行旗
旆精明鼔角清亮識者壯之遂會諸將屯靖海境谿嶺
湍險艱於馳逐北兵不習地理與鱗介爭利於舟楫叢
薄間已非所長加以瘴癘流毒海飈騰炎吏士觸冐疾
疫者過半躬自撫視左饘右劑恩義備至若父兄之於
子弟致人人感激思奮島夷幸我師不利乘便突出逞
獰肆凶次年己丑三月大戰於鹽場之三江口公率衆
先入所嚮披靡賊兵衆開而復合者數四致麾下散失
公力戰手剚數十人以殁得年四十有九訃聞部曲至
刲股肉致祭朝廷為嗟惜之公天資雄峻沉鷙有將略
號令精明拊循有素期於恩威兼濟當戰陣際奮勇愾
敵不自顧藉有古烈士風概故所向克捷自筮仕不十
年正位帥閫平居與人交氣怡辭温謙恭惟謹未嘗以
色待物人視之儒素也其死生義利胷中權衡素定决
非奮不慮死徼取美名者嗚呼忠義天下之大閑志士
仁人終始一致雖頽嵩岱不吾壓也豈以暫不幸而墮
吾名節哉王者推而褒之所以砥礪多士窒不軌也故
周崇死政漢寵死事然皆有等級次序俱未若皇元即
以父祖之爵禄畀其子孫有崇無降其報䘏激勸之典
視前代為重公可謂得死所矣夫人李氏亦内鄉大家
資度純懿克嫓公德孝以奉舅姑慈以鞠幼稚生三子
一女孟曰世忠仲曰世英季曰和尚孫二長靈童次保
保世忠子也世忠嗣承世爵往奠舊服追忠思孝罔替
箕裘奉公衣冠葬襄陽穀城縣鳳谿鄉丙山先塋之次
起祠墓前歲時享獻庸展哀慰復念非假辭紀績曷以
垂鴻無窮儻得書太史氏則先業為不朽矣遂介秘書
監丞申敬載拜來請予以忠君孝親係風化所在有不
獲辭輙論列而係之以銘其辭曰
武當西來萬馬驤漢水東注為滄浪鳳谿之里穀伯邦
盤盤沃野開荆襄丙山衣冠唐所藏維茲唐侯百夫防
佩服義烈南方強三世崛起參戎行幢牙茸纛金節煌
王常鐡石我所將維南有交伐用張一軍來戍心靡遑
萬甲夜卷趨敵場桓桓不憚天戈攘誓此一去批其亢
舂陵宴訣何琅琅回谿失勢臣分當鮫鱷肆毒紛蜂螳
氣憑銅柱鷹孤揚海霧翻瘴霾三江奄奄戰鼔聲則鏜
一僨不捄千夫僵蛟匣零亂劒有光臣維有霣甘自戕
一日之短百世長恨以鱗介易我裳義存身亡臣節昌
勝負况復兵家常䘏典昭報恩澤&KR1480;嗣侯孝思示不忘
葬而從祖饗有堂巫陽下招為悲傷羈棲胡為滯此荒
魂兮歸來安故鄉牲牷肥腯羅酒漿部曲儼侍備兩廂
鼖鼔鐃鐸聲鏗鏘子孫歲時供蒸嘗銀鈎翠琰勒我章
忠傳孝繼渢大泱陵遷谷變事叵量英聲載世永不亡
大元故大名路宣差李公神道碑銘(并序)
大元以神武戡定區夏長策遠馭控制撫御之方甚悉
故治無大小例建官臨護猶古監郡然而權威眎前代
為有加維魏府盤城千里為戶幾十萬其襟帶之雄節
鎮之重自昔號建國至署監總者必勲閥世胄練達時
體通習漢事忠貞而有材望者膺選在桓撥甫夷之後
官府草剏之初布宣皇靈統攝羣屬具民瞻而勝保釐
之任者鈐部李公其人也公諱益立山其先係沙陁貴
種唐亡子孫散落陜隴間遠祖曰仲者與其伯避地遁
五臺山谷復以世故徙酒泉郡之沙州遂為湖西人顯
祖府君歴夏國中省官兼判樞密院事皇考府君用級
爵受肅州鈐部其後因以官稱為號喪亂譜亡遂逸名
諱公昆弟四人獨公少負氣節通儒釋洞曉音律以廕
儤直宫省積勞調沙州鈐部建國朝運開乾維時公兄
由肅州長奉使於我太祖聖武皇帝異其材辯因與館
接使察罕深相結納情好既密約輸欵内附天兵圖肅
以射書事覺遇害及丙戌冬師次燉煌公審天命之攸
歸憤兄忠之不果遂拔部曲詣軍門迎降太祖以公首
效忠赤特加褒命隸國王穆達哩帳下從征羌落每戰
敵王所愾故所向克捷有功丁亥夏師還乘破竹勢命
圉將呼圖克特穆爾偕公招諭沙州守臣率衆偽降伏發
擊走之呼圖克馬踣追兵垂及公下所乘授之得逸去乃
麾左右&KR0647;戰却敵而還王壯其勇召使前勞焉曰當危
急際委已以濟人汝命固不靳邪對曰彼國之勲舊倘
墮姦計有辱君命以新附顯被驅策效節死事乃所甘
心太祖聞而嘉之仍諭曰卿勉宣忠力會當以好爵縻
汝明年戊子春從攻沙破之帝怒不時下欲屠其城泣
請曰彼逆命者渠魁一二人民何與焉若悉坑之恐堅
未降者心且臣賤屬咸在願賜全宥帝錄其功忠許焉
闔城頼以生既而命貮伊瑪齊行其部斷事官公不鄙
夷其俗故裁遣終日無倦色人服其詳明焉庚寅秋有
詔檄諸部精兵忠勖之士西征阿蘇部署公選鋒率轉
鬭而前斬艾不勝計進圍城聚踰月不即克公一夕伺
守陴者怠帥猛士潛登其墉殺十餘卒即大呼臼城已
䧟矣諸軍進隨阿蘇乃潰策功居第一擢千夫長自是
勲名焜燿朝廷有意大用矣歲甲辰詔選勲能佐行臺
於燕上以公克諧往焉時節制所及二十餘道機務填
委日復一日公輔相聽斷動合事宜政多便於時者辛
亥春朝廷稔公綜練國事復有顓面西土之寄以年高
辭不拜憲宗皇帝奬其舊臣處内地便之命錫金虎符
充大名路都達嚕噶齊復賚白金御驃以寵其行魏自
兵後官府甫建羣豪諸司錯迭長雄不相下致政令不
行事多齟齬公知其然無鉅細一以重典從事初則遌
然既乃弭耳聽約束惟謹大綱既振於是舉廉能拉姦
暴扶良善惠瘝寡凡政之不便民所欲而未得者率立
行而更張之至於外而營幕連野内則使者旁午咸畏
公方剛莫敢侵分少有牟於民一日釋莱廟學顧禮殿
黯圯公喟然歎曰澤宫風化所繫今若爾何以興善心
於民乎即完治一新其亭傳長府皆以次修舉衡漳歲
霖潦泛溢為民害甚侈公請於朝跨河楗堤仍植槐柳
萬本苞固峻址捍禦崩嚙且充歲時材㸑之用迄今公
私頼焉相有劇賊張黨結百餘輩在所為梗官不能鈐
潛入境行劫公廉知窮其根株窟穴撓捕無遺自是相
魏之郊民安田里暮夜絶桴鳴之警矣已未春今皇帝
南伐駐驆濮苑起公從征既而知公恙命尚醫診視眷
顧殊渥其年秋七月竟以疾薨於位春秋六十有九公
資嚴明不妄言笑清峭有機警以忠順上結主知致出
參大政名聲揚於時利澤施於世平居循循為善若不
足惟恐一物之傷及束濕吏曹紏䋲姦謬不絲髮少貸
虎符麟節長魏師者九年號令明肅豪右屛息四境樂
業鄰藩悚其威望初公行春近郊見盛挾果芳者公責
之曰此天地秀實以養人多折何為乃扑教而去自是
方苞體之物莫敢有暴殄者其始焉以重典立威終之
以惠愛及物類如此至元戊寅葬公於大名縣臺頭里
之新阡從卜食也夫人田氏白氏祔焉三子長曰愛魯克
襲公世爵至元四年遷金齒等國安撫使尋陞授雲南
道宣慰使兼都元帥今進拜中奉大夫參知政事行雲
南等路中書省次羅和終大名路行軍萬戶次小鈐部
代兄民職孫三人長嘉琿孝友英發樂問學有藴藉至
臨政精覈矯矯有祖風今階正議大夫佩金虎符充大
名路總管府達嚕噶齊兼新附軍萬戶曰特穆爾敦武
校尉固鎮鐡官提舉曰萬努簉中朝侍從官嘗聞活千
人者後乃有封公沙州之請何啻千人哉今子孫䋲䋲
承世爵而繼禄次豈非隂積致然耶既襄事之三年嗣
侯嘉琿百拜以墓碑來請曰我祖捐館以來將二紀於
茲曾是表峙神道無顯刻以昭裔昧朝夕惴惴有不遑
息者幸憲使惠顧以畢厥志庶圖報遹追之心有以昭
告存殁大獲慰焉惲謝不敏禱愈懇以教孝求忠之義
固不得辭謹按所具善狀叙而銘之其辭曰
乾龍奮飛天北方潛蛟乘時亦雲驤李公材武邦之良
拔身嚮明佐興王西傾崑崙掃河湟有來羣后何瀼瀼
公從鈐校參戎行卒能建功出非常天威西收陣堂堂
凱歌歸來百戰場龍泉精英百鍊剛試之剸繁尤允當
行臺駐燕總皇綱上計委積如陵岡劍伏雄毅歸贊襄
於惟致君變時康我聽我理多捄匡一日聞望馳四方
醻功便老國有章付之方岳又汝長魏昔建國千里疆
德星出昴光煌煌憬彼羣屬勢軒昂正名定分我所遑
拊摩瘡罷抑豪強百廢具舉用乃張若傳有亭積有倉
里不桴警孰竊攘大賁禮殿開兩庠春風絃歌齊魯鄉
漬民於淵吾憫傷躬督萬夫舉隄防濁流不揚耕且桑
功餘保障歲屡穰始焉立威肅秋霜終以惠鮮熙春陽
民祝公夀福此邦曾不少留我涕滂公雖遽往有不亡
隂積陽報理乃彰子孫嗣封奕葉昌高牙大纛宜彯揚
河流洋洋少麓蒼是為元臣衣冠藏惟德在民久愈光
嗚呼此碑古甘棠
大元故鄭州宣課長官盧公神道碑銘(并序)
至元己丑冬予提憲福唐識前政太中盧君沉厚謙抑
蓋卓卓有為者及聞諸僚友間君自平江淛以來治軍
撫民俱有成效惜去之遽不暇欵接也後六年予方紬
書石室來謁曰天祥負釁深重嚮任回甫拜先壠不幸
考妣相繼奄逝今祥禫已終惟是告神明傳永久者不
内翰是託其疇依幸惠顧無讓既而持善狀以墓碑來
請乃勉為論撰之公諱元姓盧氏世為許之臨穎縣里
仁鄕人曾祖祖世代邈名諱俱逸樂耕稼以善行庇一
方父諱某金季以勞主襄城簿有聲妣李氏姿明慧知
經史公垂髫教之讀書每以言動不妄為誡及長存誠
尚義挺然有守不為流俗所移歲壬辰公避地鄭之管
城及汴梁下民環鄭而來者日以千數公知衆心去留
未定即會而喻之曰鄭土號稱沃壤菜荒歲久畆可數
種今棄而不耕狃遷避為安其安果何在哉吾欲捐私
廪助種食與汝曹並耕而食一旦有成不猶愈餬其口
於四方君等其有意乎衆感而唯命由是遠近孺慕歸
依者衆生聚煙火漸復平日之舊迄今鄭人尸而祝之
庚子辛丑間朝廷聞公信義多之乃曰智效一官用未
可量也遂舉充鄭六縣課稅長官數年間事辦而民安
不知有壟斷也其寬和如此既而歎曰放利而行不容
無怨况非素志遂投牒而去優游田間處身事外有教
子讀書立門戶盡地利厚蓋藏而已歲時伏臘擊鮮具
釀與親戚父老寕止燕衎樂於胥也先是治第郡城中
然未嘗久處杖履所安多在里仁别業辛卯冬一夕與
鄰里辭訣曰相親久幸各自重遂命駕入城衆訝其遽
如許也已而果微恙召諸子若孫告之曰昔吾翁媪兵
燼餘營理生産五十年間勤苦備嘗方致苟完今夀踰
八秩嗣子致位通顯吾何修而然是皆祖禰積德勤力
所致第官無高庳廉慎能安家無肥瘠勤儉可保吾平
生行已汝曹猶及見之諸孫温飫不知囏難所自讀書
力田慎勿偏廢如是則盧氏其未央也言終而逝饗年
八十有二夫人薛氏祇嚴貞順母道有光夫婦相處五
紀公之意不毫髮少失後一閏無疾而終四子長天祥
太中大夫福建閩海道提刑按察使次天驎未仕天祐
忠翊校尉行軍總把戰占城殁皆薛出天瑞晉江縣尹
前公卒一女適曹氏子孫七人從善從禮從順從道從
正從德從謙從禮襲父天祐職忠顯校尉行軍千戶餘
皆幼孫女九人四適士族餘在室曾孫一人曰允孫曾
女孫一人尚幼某年月日天祥等奉公柩葬大陵先塋
某穴夫人薛氏祔焉公為人魁梧重然諾寡言笑言則
為衆信服處身治家不侈不陋理恒業課僮僕各得其
宜故能上下戮力農事修整子孫朝夕問謁肅若官府
雖搶攘際姻親鄉曲頼其依藉與平時無異初江左平
公南遊襄漢遇俘者疾病顛頓道涂間憫焉遂罄行橐
中物贖而良之者甚衆至於行高恩積在人又似夫漢
樊重之行事也是可銘銘曰
天禀中厚百焉可為事以誠應其將孰違暨暨盧氏家
穎之涯三世在野篤為農師顧此大本我控我持迨乎
府君一誠是思積而能散識符事幾大梁既下流氓四
馳環鄭而來莫知所依一語還定衆安若歸畇畇鄭圃
澹澹沖陂煙火相望雞犬喧籬繄鄭有存曰僑曰皮尸
而祝之非公其誰豈惟義豪善人幾希逹而拜官非吾
所期解紱南轅幅巾杖藜秩我東作西成可知崇彼禮
節張吾四維嗚歌有子幼之樂營産盡吾樊之規流惠
閭里賑乏宗支人以為君子富於此見智人所推取諸
理化政將同施婆娑故里夀高期頤子孫簪紱何若若
兮纍纍臨終朗朗二者勿遺蓋耕稼乃種德之本教子
隆起家之基古人取必於身後公獨饗福於平時狼陂
奫淪大陵崔嵬異時瞻豐碑於木杪其有感於斯者知
無媿辭噫
大元故奉訓大夫尚書禮部郎中致仕丁公墓
碑銘(并序)
金制大定間限以三品至五品職事官承廕子孫内班
供奉或省署儤直者同吏員許試六曹令史中其選驗
班秩崇庳而收補焉謂之班祗出身於以抑任子苟進
之風且勵多士特達者之志在當時號稱入流美科如
吾奉訓丁公卓然以材術拔出倫類表見一時可謂篤
志君子其敢以門資待之乎公諱居實字仲華高祖孝
温仕金朝官金紫光禄大夫臨海軍節度使遂世家錦
州曾祖興宣武將軍終興化簿大父從吉明威將軍宜
陽令考鐘太康稅使累官至宣武將軍公少孤稍長力
學不倦每以藉廕入雜流為慊遂去習城旦書用明威
資中正大四年部掾甲首例補尚書吏部令史南播後
封壤蹙員多闕鮮中外官守代攙滯公詳酌格例若不
顓泥而銓調以方至事行而人服其當因建言曲阜令
孔氏世繼終其身有不便者請優以兩考調他任擢族
中賢者嗣秩乃爾則聖人之後材能輩出不致沉鬱朝
議從之未幾擢權尚書省令史明惠太后崩暨國信出
使皆以材選從事爼豆縉紳間稱其敏達積前後勞官
昭信校尉勲雲騎尉金亡流寓天德黑水間國朝方事
江淮總廪餉於衞漕長宗侯亨奏公充軍儲經歴官收
德望也公籌會漕計雖内輸外饋應期取辦顓以抒民
力為心俾人忘飛輓之勞士有足食之樂公力為居多
迨中綂建元開府史公宣撫河外方圖任舊人以副閫
寄故首薦公諮議幕府事公竭誠殫慮思盡心所行簿
書外典憲獄情尤所明慎初許民得千戶印章於&KR2145;間
以窶甚冒稱偏禆獲戾投欵而南以徼賞格既而潛來
事露有司抵之極刑公曰不可原其情非逆不過以譎
圖賄爾竟從減死論故制辭有處心純正用事詳明熟
識國典之諭其為朝野推重如此四年復應左丞庫公
辟署大名宣慰司幕官適青齊用兵調度星火急公晝
夜措畫責分而事辦有宿盗扺法上官主以劓刑决之
公力辯曰時方關動肉刑久廢行之恐衆情疑駭且復
累公遂處以常法一邊將以辠叛獲奴從欲殺之公請
讞於朝左轄公曰從逆者坐死尚何疑公曰彼固有罪
為士師則可以僇之况奴為主脅寧知得已乎上之囚
果縱釋後來謝公拒絶不見曰嚮非汝私論國典也其
清眘強幹至為子清公賞識且以大用許之五年朝廷
大明黜陟調中外官銓法曠久後生晚進有愕然手不
易措者以掌故起公遂授吏部員外郎所謂吏勲總格
貼簿之類指授大略然後以今酌古裁為新格粲如也
庳秩崇資陞降注擬多適其宜以能陞奉訓大夫尚書
禮部郎中尋以年老請老諸相謂公齒力健未宜失此
老成人請益堅得告沾沾而喜曰自今方為一事了人
也其含章有終為可見矣時致仕例未行俗且以奔競
患失為風聞公勇退若爾識者莫不歎羡翰林諸公至
餞以歌詩美之公氣貌魁偉資穎悟廉直精敏過人挺
身正路動以撿押自律與人交雖小信不忒及談典故
論法家令人聽之娓娓忘倦故至元已來刪定儀制公
每預其庭議焉嘗有以瓜果為獻者謝去之曰此固微
物第生平未省一介妄取諸人其自克治多類此疇謂
阿私可得而浼耶中年後敕斷家事毋復關白以書史
自娛喜讀司馬公通鑑日手書為課曰一錄則勝數過
矣五載間寒暑不輟遂成全帙故晚節識益明志益篤
然於世猶有未㤀者十三年夏余考試在汴尚憶公危
坐一榻吐論猶健間及世道理有所臲&KR1142;慨然義形於
色因泣下沾襟余訝其遽如許也明年秋八月遘疾卒
於家春秋七十有五夫人趙氏金太中大夫太常卿文
簡公之女孫泗州防判經之女正内主饋壼儀有煒生
四子皆讀書公資之殊力長曰誠克家不仕曰詢有文
學淇州教官曰訓通吏事任江州某職曰諒能以孝移
理於官而義襟靄如嘗為河南宣慰司提領按牘官又
不負公之所鍾愛云孫男女如干公殁後八年子詢諒
來謁余跽而請曰維憲使與先君世契厚從游且久知
行已為最詳今墓石未銘敢百拜屬筆庶假寵後人以
垂不泯幸先生毋讓以弟其善狀而表之以銘銘曰
士志弘毅奚間隆汚譬彼玉瑩丹青不渝顯允丁公志弘
氣愉脫落門閥奮飛亨衢貞我憲度勵夫廉隅擢居省
署以才以譽契囊佩玉氣貌舒徐表見一時聲光兩都
開物成務綽然有餘其出其處與時盈虚解紱歸來詩
書自娛人曰吏師我曰通儒淺之為失昧於卷舒公卿
之門形勢之涂老不知已伺候奔趨衆眎為常曾何異
於我獨翩翩勇退自如以此較彼孰賢孰愚豈惟知止
而近不殆古所謂賢哉二大夫者公其庶乎我銘表德
過者嗟吁
大元故中奉大夫浙東道宣慰使陳公神道碑
銘(并序)
士有奮身韋布作時藎臣志足以有為材足以應變氣
足以充守學足以明義毅然以致君澤民為已任雖罔
獲克畢厥志不幸而罹患難猶能挺樹名節勵渾俗於
當年激清風於來代古難其人今於宣慰陳公見之矣
公諱祐字慶甫世家趙之寧晉為人固窮尚志好讀書
恥陸渾泥塗間癸丑歲以藝能應穆王府辟一見而列
侍從官公勤勞所事進盡忠言王嘉其大有禆益遂賜
號尚書俾顯異於衆及分土陜雒其監與守承制封拜
以公充本道軍民總管且洛邑關河衝會政荒民耗困
於兵賦轉輸不大更張之將無以為治即啓其利病之
要者得二十四事率如請又奏免征西屯田軍士數百
家歲負粮料及椒竹等課甚衆自是殿夷屎息日就安
集之樂八年間規為保障率以身為律度至今人頼其
惠至元二年調官制行授奉政大夫南京路治中徐宿
大蝗移公督捕役農民數萬度其勢猝不能殱秋稼垂
成即散遣收穫自捄不然秉遺無餘或以不可諫曰救
菑獲罪乃所甘心朝廷以從權韙之尋授嘉議大夫衞
輝路總管其治比洛愈精勵有方正官紀革吏習杜私
交審聽斷務以至誠感發期於實惠及民每庸調之下
必經畫寬便使民有餘力部内屯戍習豪横視民司蔑
如莫敢誰何公因事致詰落其機牙衆譁噪擁其長以
來意在棖觸公坐廳事上折之以理厲聲色略不相假
貸為氣褫而退自是闔境肅然奉教條惟謹復比干祀
大起孔子廟暇則集諸生肄經史以敦教本至風化大
行吏民稱美刻石以頌之時憲臺初立首以材擢授山
東東西道提刑按察使公憙其責與志合踔厲英發擊
豪右擿姦伏逆見隨决所至以神明稱貪墨者往往投
劾而去褰帷具瞻有風動百城之目平時底藴雖略張
設而惓惓朝廷之心不食寢忘嘗以三本陳事忠嘉剴
切反覆論列至累數千言大率太子國本建立之際宜
早中書政本責成之任宜顓人材治本選舉之方宜審
又羣小流言干撓庶政恐習以成風私門萬啓於下公
道孤立於上臣知承平吉祥之言必不出於若輩之口
事雖不報士論偉焉時機務多出尚書權臣意欲獨顓
柄用乃以併中書設三公為言事下大臣敕公預其議
有說公宜審所向可致大用公不顧乃直言可否曰中
書政本所係併尚書為一省便右丞相安圖位尊望重
宜端揆如故三公虚位不須設置衆因以聞事遂寢斯
皆國家大計人所持難公慨然吐論曾不少顧自是忠
直之名聞於蓋代然不說者衆矣俄遣簽書中興行省
事十三年改授南京路總管兼開封府尹屬吏憚公方
嚴有不安者仍諭之曰汝昔為顔今跖吾以法䋲之昔
為跖今顔吾以禮遇之善惡自取吾何心其間衆悅弭
耳趨事許蔡郊有劇盗號賊李三黨結甚衆朝夕囂嘯
公然剽劫兇焰動兩河間及公來逸去以計捕獲即檛
殺之萬口稱快明年春進拜中奉大夫浙東道宣慰使
時江左初下人情臲&KR1142;例賂遺相尚公表以廉正濟以
恩威遠懷邇又浙人忘亡其不貪毋擾之戒兹有驗矣
福建平大軍俘溫台新附萬餘人而西公力為申援還
民伍者什七八越校廪繼米幾萬斛掩為兵食驗籍復
於舊行省下令筭商酤頗亟公建言兵後瘡痍未復宜
停征以示優䘏遂檄公覆明台營田歸頓新昌值玉山
寇出剽報至衆謂可去曰吾守土臣義不當避去之民
曷依俄兇黨突入衆寡不敵遂遇害實至元丁丑歲九
月十七也得年五十有六靈輀抵越人士素服哭祭皆
失聲願留葬起祠以奉嗚呼非守義不回推忠及物安
能感人心如是子䕫請兵討復得首惡七人僇越州市
次子臯扶其喪歸殯洛陽縣之北邙原公剛明廉介博
學有經濟材信道篤立志堅從政果於應變為尤長氣
之所充雖百折不撓故處大事臨大節審量合義挺然
力行要欲表表有所見於世而勢利可得奪耶其愛君
憂國之忠出天性固然與人交有終始不可干以私官
二千石三十年自奉猶寒士不知富貴為何物可謂甘
貧苦節不愧神明者也以用罔能盡死非其所訃聞識
與不識舉為愴惜之生平喜作詩辭必已出能道所欲
言節齋其别號云曾祖懷妣范氏祖宗妣張氏世在野
父諱子安性慈祥美丰儀易農而醫壬辰際以其術多
所全活陳氏之興豈其是邪用公貴封資德大夫妣張
氏順德夫人賜錦衣各一襲公夫人翟氏以貞静能安
公貧子三人長曰夔武略將軍佩金虎符充某路行軍
總管次曰臯讀書克家矯矯偕有父風次庶未名女三
俱適士族孫八男女各四人卒事之明年孤子䕫等喪
服纍然百拜涕泗以墓碑為請因念公與不肖交素厚
死生之際三入予夢皆有明徵豈非精爽交感動於彼
而應於此然耶雖既挽而復誄其慼於予心者固有所
未盡今屬筆來圖不朽以義以分其敢以不敏辭謹按
毋弟知府天祥善狀勉為論次之銘曰
維天降材畀我共治其道伊何曰忠與義安而行之匪
功匪利致君堯虞否乃予愧不曰藎臣其將孰謂堂堂
陳公元精貫中貞亮之義謇諤之忠以剛而順以介而
通養我浩氣塞乎昊穹一朝遭際奮從雲龍即事進諫
礪夫深衷列二千石敏焉赴功以德以讓凛兩漢風擢
登使車攬轡而東三年齊魯一鶚横空治安陳善衮職
是縫明我國本如棟之隆充庭預議孰知雷同屹然有
立砥柱河衝望公廟朝帝載奮庸持節江海卒與禍逢
命也何言其來則豐哀哀嗣侯子職大供臨江一慟揃
夷姦兇憤雪九泉與没其躬癭陶之墟洨川溶溶顧瞻
佳城祖禰是從魂兮歸來安此新宫忠傳孝繼有泱其
渢是維慶父之表過者敬恭
大元故中順大夫徽州路總管兼管内勸農事
王公神道碑銘(并序)
上登極之二載詔以前泉州路總管中順王公作尹於
徽制下而公已卒士論慨歎惜其備具文武才未究於
用也明年春正月嗣子謙持太史屬王德淵所撰善狀
百拜來請銘自惟識公始用情交終以義合至死庚寅
歲邂逅於歐閩後二年予入翰林公亦終更來燕玉堂
多暇日夕從游詡詡相得校夫三十年間會晤雖數在
京師為最洽公今已矣銘其墓宜莫予若公諱道字之
問姓王氏其先為京兆終南縣人世將家公姿魁偉勇
而多力幼讀儒書長憙武事飛牋走檄尤翩翩也公既
負器局挾藝能不肯碌碌居人後間出大言捭闔時事
及作為歌詩藻思甚壯激昂頓挫以驚動一世謂將相
無種功名可戾契致也然干時貴近終無所合至元更
化以剔民蠧清吏弊為亟公曰兹吾之時也廼走燕上
書請置執法官如是則吏畏政肅澤被於下政化可得
而成六年憲臺肇建遂辟充掾史公志在澄清一旦抱
牘齷齪鳬進論得失於簿領間恥於屑為纔數月即拂
衣而去適朝家遴選文學士充東宫講書官用昭文竇
公薦得入侍經筵進讀際辭理敷暢間以時務意在互
有發明由是稔知為奇士進見顧盼與餘人異欲大用
而有需也十三年江左平福建内附蠻夷悍輕易怨以
變蛇豕婪婪血人于牙何所靳顧非大行臺鎮之不足
制内而撫外也故郎署官重其人方裕宗皇帝參聽朝
政廼選公充福建行省左右司郎中時柄用者專尚威
猛不能導揚恩信慰安遠人凡事之悖理政之害民及
私意之所宿者公皆執而不行至面折力諍必理得事
正而後已如宦族趙知府元輩六十三家閒居室潤誣
與山賊通擬挺殺之意在籍没掩利餘貲公抗言宋故
官累詔恩䘏今以昧曖一概孥戮有傷朝廷好生之德
止杖八人餘悉縱遣降將弔眼陳據漳州叛賊勢張甚
招討潘力不支踰城走泉行省以失守罪縛出將戮焉
公曰招討秩三品有罪當禀於朝不可擅殺上官怒遣
督將二人率甲士擐公曰字不同署罪當相及公廼具
朝服望闕再拜曰省官不有朝廷脅我以兵欲將何為
吾寧與潘同死字不可得也彼莫能屈潘竟減死論其
守正不屈類如此由是強横氣褫善良攸頼閭閻間至
畫公像事之二十四年授中順大夫泉州路總管兼府
尹泉據南海津會豪儈吏商假權貴聲勢日凌轢請索
紊大府紀綱牟取衆利公折以理拒以威輙落其機牙
束手噤語而去公堂為肅然先時晉江之安溪土賊張
大老方德龍嘯聚畬洞無頼二萬餘人時出搶掠為一
方大患者幾三十年聞公至私相約束曰王老子來當
謹避之勿輕出公為布耳目設方略不踰月生擒賊酋
二十三人悉榜殺泉市餘衆駴散百姓為之歌曰藥不
瞑眩而疾祛非良醫而誰乎兵不血刃而賊除非智士
而誰乎其為輿情感悅可知矣在任凡四載代歸鄉里
以營治先塋樹植碑表為務屢供具召親友燕衎為樂
若日不足者家人亦訝其遽如許也元貞二年春二月
十有二日以疾終私居正寢享年七十葬維州北海縣
樂泉里金山原公強矯有守臨事敢言膽氣噴薄無所
回撓志在開布公誠砥礪名節表表有見於世孰謂勢
利可得而奪邪至於擿姦發伏不避持難又似夫漢王
尊之在東郡虞詡之治朝歌也奮身布衣起家至二千
石剛直之氣至老不衰其功業止斯而已此士論所痛
惜也遠祖金初以武功賜完顔氏世襲千戶官至金吾
衞上將軍曾祖諱虞卿大父諱從正歴隰州太守父諱
成皆嗣承世爵金亡復故姓仕國朝任樂安縣令因家
焉今為廣固人公先娶孫氏生子謙夫人年八十二卒
繼室羅氏亦先公卒生二子曰諒曰惠謙幼侍東宫才
敏有時譽能政克家蔚有父風今官奉訓大夫大司農
少卿男孫四人謙之子三曰元孫仲孫季孫諒之子一
曰彦孫公平生著述號雲門老人集殆千餘篇傳於家
銘曰
繄王使君起海堧妙齡飛英振孤騫陳琳書檄何翩翩
一箭擬下聊城堅心惟嫉惡民瘼蠲驅逐鳥雀同鷹鸇
一行作吏非所便騫帷有志澄八埏封書直上沃帝淵
太微執法光烱然春宫嚮學開經筵一日登封席為前
顧公可試宜擢遷利器當遇蟠根宣歐閩行臺兩廣連
陽舒隂慘持化權幕非其人奚望旃六十三家宋故官
執之犴死何繁冤公為辨析皆平反潘惟不支心則丹
以死信理人所難維閩之南大府前畀公撫循面則顓
鋤薙強梗安惸鰥風颿踔海魚龍翻萬貨山積來諸番
晉江控扼實要關勢取豪索非一端不動聲氣為周旋
安溪有盗勢結盤撞搪呼號動百千公然剽竊三十年
為一郡患何迍邅公來約束毋妄干老熊當道百獸跧
一旦解刀耕壠間溪山淡淡風日閒帥得其人人自安
如君兩除稱衡銓幕府坐嘯鳴化絃簡節䟽目政猛寬
四載終更公孰賢王尊虞詡相後先千年神劒埋山原
鬱鬱夜氣生紫煙何以驗之石有鐫
金故朝請大夫泌陽縣令趙公神道碑銘
金自南渡後封壤日蹙軍國調度百色所須悉取辦民
間然迄於亡而不知困其良法善經維持而有力者多
農司辟令是歸若乃策名俊造列官令宰終其職而不
負所舉者趙公其一也公諱鵬字搏霄蒲之河東人幼
習舉業弱冠有聲場屋間擢貞祐三年詞賦進士第父
元善聲韻筭學世以農致富及公第諸負債者悉折劵
以貰曰吾所得已多尚何貪為其知止如此公釋褐主
苪城薄秩滿令闕縣請留公行臺廉其能俾攝縣務既
而調同州澄城令民安公教政方著左曹請赴入補尚
書省掾未幾用薦者辟授泌陽縣令泌邊邑也戶繁俗
剽薄多不地著號稱難理公下車設教條督游墮行視
田里相民利病而興除之見其土腴而桑鮮及知玉池
沲坡等陂民嘗資以蒔稻歲穫千萬鍾年深堤堰圯漏
貪取恣引強者有餘弱者不足田有涸而生埃者致相
訟竟歲公審其若是令曰水為利殊博旱乾有藉焉正
患潤餘而用不均又曰設使菽粟如流寒無袴襦將奚
以卒歲乃揵圯苴漏瀦漶散理溝洫復作斗門提閼十
數處量田疇為可溉約束又置鼔畜犬於田畔以警其
姦竊自是紛争息民無所私及課植桑歲至三十萬株
縣以之致富焉公曰既殷而教聖人之大經於是謹庠
序表善惡以敦其禮讓有射生張青者闖跨兩徼頗横
恣不法民嫉之公廉知攝至庭嚴加教戒就給田牛易
籍農伍許以自新曰今而後姦枿少萌吾將不汝貸青
悔愧自歛迄終更不復為非其興利易俗先教後罰殆
召父之治南陽也農司覈實以其績上聞至有州縣得
人之諭尋遷豐衍庫司京城變人饑至相啖同僚欲私
帑物以易斗食公曰我主吏死則吾分可竊君藏以偷
生耶其人慚而止北渡後流寓淇南貧無為資時當路
有知公之賢欲以一縣相屈者公聞之曰余方以儉素
自守其可榮以仕乎竟不應遂教諸生為業識者多之
以甲寅歲夏六月二十九日觀漲西城歸憩坐礎言笑
而逝春秋七十有三積官至朝請大夫至元戊寅歲改
葬公郡城東郭顯應祠南百許步郡君邢氏祔焉公凡
五娶楊氏生子庭嘗為郡學官女某適同年何氏子郭
氏生女華仙適齊氏次雷氏令狐氏再娶閿鄉邢氏生
四子一女男曰康曰廣廣傳家學嘗任筦庫以廉能稱
曰應曰廉讀書通醫術女舜英適陳嘉謀孫七人良弼
遂良濟民從龍顯祖時敏克謙先生資雅厚長身白晢
與人接未嘗出一妄言衣冠顔貌望之知為一醇儒也
所交皆一時才傑如石御史子堅李右司欽叔曁其弟
欽用欽若楊都運煥然王華隂元禮何學博與之嘗觀
河華風土秀潤雄碩不隨時高下先生挺生其間清明
之所萃鍾英彦之所霑浹宜其角逐文場而擢名進士
揚歴中外而稱材大夫所居民富所去見思廪廪然有
德譲君子之風詞賦為平生顓門之學其經指授者皆
有所成就惲年方志學受業門下今老矣凡兩入翰林
三貳憲府粗有所聞於時先生之教有力焉子廣來請
銘曰是惲之責也其敢以不敏辭銘曰
於休先生德讓君子力擢巍科聲馳膴仕二宰劇縣政
平訟理敬謹廉勤富開田里化先罰後安行樂止異績
殊聞驚目駭耳人非不能未免有已鄒論為邦厥有深
旨樹畜耕耘王道伊始史傳漢循龔黃信臣奮髯抵几
莫之與倫諒公平生有得於此至今遺黎歌詠餘美天
步改玉士或易節布衣歸來教授為業斗食苟生寧飢
不屑銘無愧辭劖此麟碣是為亡社大夫之墓其光有
曄
故正議大夫前御史中丞王公墓誌銘
至元二十六年二月丙辰辰刻正議大夫御史中丞横
海王君以疾卒於私第正寢歛有七日其子庸彛輩縗
服纍然持事狀百拜以壙銘來懇以義以分有不得辭
者公諱復字子初初名趾麟伯其字曾祖瑜大父松世
家滄州俱隱德不仕禰府君諱昌齡金季嘗遊宦河南
大梁亡起從恒山史侯參議軍府事後以公命來攝衞
州事有惠化於民惟君器識早為經略公所知已未冬
自齊經中起君襲父職仍領州務明年中統建元真授
衞輝二州同知又明年由州而路就陞貳總尹君遵守
成憲越先正有光至元甲子轉官制行授朝請大夫改
倅彰德路無幾以德望入為中書兩司郎中調議密勿
宰相至以佳士上聞魏河朔鉅鎮吏重而俗囂號難理
特輟君以少尹來治乃曰清心不如省事省事莫若先
殺吏權於是汰冗濫屏姦惡絶私謁尚德化民有李氏
者珥筆構黨持短長嚇官府張甚君發其姦杖踣之萬
喙稱快自是闔郡嚮風書葉翻香曹務為清簡八年辛
未春自中書舍人出知歸德府府居河下流其秋水大
至環城為海衆胥沉為慼君廼督櫂師浮舟楫濟民於
丘陵林木上遂相水衝循横堤疏二渠一注汳瀆一達
河故道水隨退得腴田萬頃佃貧民仍請廪粟得萬五
千石活饑殍者既而復揵治回龍堤葛邑口於府西以
絶永患曰烏可使吾民重漬於泉故水去而民益親繼
丁母夫人憂去職未期詔起君充河南道宣慰副使國
家方有事襄漢順流以成破竹之勢故軍需百色羽書
交督急於星火一責於我中間籌辦君力為不少時大
軍復東掀五河戰力而餽乏河走凌蔽川不易轉致衆
艱於行君毅然以漕事自任至撞冰東下一夕凍歘解
軍威藉以振衆且服君事不辭難而害不苟避有如此
者明年超擢陜西四川道提刑按察使尋進拜嘉議大
夫行臺御史中丞用膺才選既署事有告蘇州應草竊
以城叛者或議調急兵徑討公曰維揚去吳纔三百里
不當猝有此變恐憸人流言激之閧乘間以利賄耳與
省議合遂駐兵近郊偵其實繼發未晚已而果如料吳
人得無虞而妥其臨大事處置明審例如此淮甸沃壤
千里公於上前論奏宜設農司募游食者開耕屯以盡
遺利若爾非惟實内地且威剔遐陬坐銷外侮韙其議
付有司施行俄加正議大夫徙按河東山西道以事免
歸居三年竟以疾醻之遂至於斯哀哉享年六十有四
前後寵錫凡十有一命官極通貴哀榮終始不為未遇
以是月壬申葬汲縣親仁鄉王尚里禰塋三昭首穴夫
人夾谷氏前公亡再娶夫人秦氏生二子曰彛曰範範
前公九月暴卒二女長安歸徒單衍亡次適趙常白夫
人杜氏生子曰庸二子並愿而有文學皆公所自教云
曰子度曰女壽適陳氏皆先亡孫二人曰青牛範之子
一在褓公為人器量弘深有經史學善持論識變通無
贅言居養甚重周防甚謹及開物成務當其可為推致
所學惟恐不臻於極然事無巨細率以大體中持恥近
效取譽所謂以道事君者近之至威儀柔嘉小心式訓
又類夫仲山甫衞武公之行已承旨鹿菴王公人品清
峻慎許可嘗詔公舉可執政者乃以君名進奏其經濟
德業可知已初官河東時憲府争索隱幣以副上需分
司者不計應否悉掩為已功弊久恬不為怪至是公以
前行没入十萬餘緡盡給之民又平陽府胥有以母喪
甫窆輙從吉執役者公曰忘孝之人胡可與處廼按而斥
之其惜體正俗又如此可書者尚多惟著其繫夫事之
重恐亦公之志也歟銘曰
大學為道將何為俾民一德新民彛行焉而底善是依
要本平治先修齊俾民厥體用或違其在孔學非吾知
倬哉王公天秉岐自穉細行初不遺若考翼事子肯基
一日雲厦看巍巍揚歴中外厚自持柔嘉維則非公誰
又復當用行不疑翰音登天翅屢垂越若有物中縶維
從心罔單體服羸期於俯仰無忸怩人或咨惜我則熙
以道事君其庶幾六十四載麟儀儀綬何若兮印何纍
賁夫松檟餘光輝天其或靳將後貽俾為清廟璧與圭
奉之天門光陸離仙山東麓朝氣霏佳城鬱鬱君所歸
殁而從禰為受釐足慰下泉舍笑嬉零落不必西州悲
我銘昭昭惟昧詒
中州名賢文表卷二十六
