中州名賢文表卷二十一明劉昌編
許文忠公
記
雪齋書院記
天地淳渾樸厚之氣鍾於北自顥穹生民偫而未泄一
旦若再開闢與物為春我國家龍興適丁其會焉天佑
下民作之君作之師君以治之師以教之世祖皇帝以
大聖之資膺君師之任德業之盛固由天縱亦惟一時
命世大才相與扶植斯道有以繼天立極也斯道也何
道也根於降衷見於實踐傳之而濟斯民者也三代而
下道有晦明而其明也其本於經乎金源氏之有中土
雖以科舉取士名尚儒治不過場屋文字而道之大者
蓋漠如也天相斯文新安朱子出性理之學遂集大成
宇宙破裂南北不通中原學者不知有所謂四書也宋
行人有篋至燕者時有館伴使得之乃不以公於世時
出一論聞者竦異訝其有得也皇元啟運道復隆古倡
而鳴者則有雪齋姚公焉至大間先生之姪牧闇為翰
林承旨實握文柄家學益明孫堉由世賞踐歴有聲今
吏部侍郎昔守吾郡一日請曰子嘗長翰林寔今太史
吾祖之塋牧闇已銘之矣書院尚未有記子其勿辭夫
以牧闇之筆猶子之於諸父公之德業精覈詳盡尚何
庸贅而書院之紀時未及也辭不獲為書其槩公諱樞
字公茂營州柳城人後遷洛陽考諱仲宏贈太師儀同
三司追封魯國公諡惠靖子煒故榮禄大夫陜西等處
行中書省平章政事贈推忠秉德佐治功臣光禄大夫
河南江北等處行中書省平章政事柱國追封魯國公
諡文忠姪燧是為牧闇燉僉江西湖東道提刑按察司
事公幼篤孝敬長力於學天賦既高濟以實力故其成
也大太宗擇必且齊子教漢語文字俾楊中書惟中監督
公往依焉與偕北覲時龍庭無漢人士夫上喜其來甚
重之乙未詔二太子南征俾公從楊中書即軍中求儒
道醫卜人拔德安得江漢先生趙復仁甫與之言信竒
士出所為文數十篇以九族殫殘不欲北留帳中一夕
惟寢衣存求至水裔欲投溺而未入也公曉以徒死無
益遂還盡出程朱性理之書付公公得之躬行實踐發
明授徒北方經學蓋自兹始伊囉斡齊行臺于燕諸侯
競掊克入媚以公為郎中必分及之一切拒絶攜家來
輝墾荒糞田誅茅為堂置私廟奉祠四世中堂龕魯司
寇容傍垂周程張邵司馬六君子象讀書其間衣冠莊
肅以道學自鳴汲汲以化民成俗為心板小學論孟或
問家禮俾楊中書板四書田尚書板詩折衷易程傳書
蔡傳春秋胡傳又以小學流布未廣教弟子楊古為沈
氏活板與近思錄東萊經史論說諸書散之四方時魯
齋許公在魏公過魏與竇漢卿相聚茅齋魯齋聽公言
議正粹遂造蘇門盡錄是數書以歸謂其徒曰曩所授
皆非今始聞進學之序必欲相從當盡棄前習以從事
於小學四書為進德基不然當求他師衆皆曰惟先生
命魯齋盡室來輝相依以居卒為大儒牧闇銘謂公所
梯接云世祖在潜邸歲庚戌遣平章趙璧來徵既至大
喜時召與公語公見上可大有為乃盡平生所學為千
百言首以二帝三王為學之本為治之序與治國平天
下之大經彙為八目次及救時之弊為三十條疏弛張
之方其下本末兼該細大不遺上竒其才由是動必見
詢且使授太子經日以三綱五常先哲格言薰陶德性
壬子受命征大理至曲先腦而夜宴羣下公陳宋祖遣
曹彬取南唐敕無效潘美伐蜀嗜殺及克金陵未嘗戮
一人明日早行上據鞍呼曰汝昨夕言吾能為之公賀
曰生民之幸有國之福也師及城飭公盡裂槖帛為幟
書止殺之令其民父子完保軍士無一人敢取一錢者
上駐六盤公疾居關中教使勸農身至八州諸縣諭上
重農之旨凡今關中桑成列者皆所訓植公言在太宗
世詔孔子五十一代孫元措仍襲封衍聖公曲阜有太
常雅樂命東平守臣輦其歌工舞郎與樂色爼豆祭服
至日月山上親臨觀又言臣宣撫東平閔先聖大賢之
後詩書不通義理不究與凡庶等版洛士楊庸選孔顔
孟三族諸孫俊秀者授之經而學夫禮盍真授庸教官
以成國家育才待聘風動四方之美又詳議王鏞練習
故實宜令提舉禮樂庶歲久不致崩壞皆從之上嘗令
公料李璮之反公對曰使璮乘吾北征留瀕海搗燕閉
關居庸惶駭人心為上策與宋連和負固持久令數擾
邊使吾罷於奔救為中策如出兵濟南待山東諸侯應
援此成擒爾上曰賊將何出對曰出下策後如其料王
文統伏誅西域人羣言回回雖時盗國錢未若秀才敢
為反逆上曰在昔潜藩商訂天下人物姚公茂言王文
統學術不純他日必反秀才豈盡皆斯人襄陽下議大
舉公奏如求大將非同知樞密院事巴延不可及伯顔
陛辭勅逆戰者如軍律餘止殺掠古之善取江南者惟
曹彬一人汝能不殺是亦一彬此皆公自潛邸時有以
啟沃而簡在帝心也既濟江公又言由陛下降不殺之
詔兵不踰時降城三十戸踰百萬自古平南未有若此
之神捷者然自夏徂秋一城尚不降降城四壁外縣邑
丘墟曠土無民國將安用比聞揚州焦山淮安人殊死
戰我雖克勝所傷亦多宋之不能為國審矣而臨安未
肻輕下蓋懼吾止殺之信不堅詐其來耳宜遣官專輔
巴延宣布止殺之詔有犯令者必誅無赦上皆從之公
自召居左右不去側者二十年中統元年拜東平宣撫
使明年拜太子太師辭不受改大司農四年拜中書左
丞至元五年出僉河南行省十年拜昭文舘大學士詳
定禮儀事十三年拜翰林學士承旨十七年薨於京師
夀七十八歲士大夫哭祭如失親戚葬輝州菊山之陽
成宗朝加贈嘉猷程世舊學功臣太師開府儀同三司
追封魯國公諡文獻至正七年監察御史言雪齋姚先
生當世祖龍潛之時首陳二帝三王之道佐立萬世無
疆之基所以闡明道學其功大矣聖朝以魯齋許文正
公從祀孔廟覃懷又立書院先生首倡道學輝州講道
之地宜立書院設山長以淑諸人廟堂韙之今教養不
弛堉經葺惟謹公事業滿天下牧闇之銘備矣而大節
在首倡經學闡明斯道記立書院故凡有關於斯道者
尤致詳焉世言儒者不知兵蓋兵在擇將若淮安王平
宋之功跨軼今古公之薦也將貴料敵若公之料李璮
古名將不是過受命征大理首陳曹彬不殺至下臨安
始終此論開屯淮蜀勸農關中固巳合幅員而混於一
矣某因記書院而竊有感於今者故雖牧闇已書而復
及之非贅也是皆開國大功源於道學而其流發見之
尤較著者也誠以斯道之明君臣端拱而天地位焉萬
物育焉一指顧之頃爾士子之學於斯者一誦是記知
公事業之大必推其所以致此者則其為學也至矣道
學豈空言而已哉
陜西行中書省題名記
至正丙戌冬陜西行中書省平章政事多多公合其寮
寀移書有壬曰吾省據要重以控西北南三陲者八十
五年矣昔保釐長貳若廉希憲商挺薩達齊輩皆蔚為
名臣而無託以徵及今亟求已不可得乃斷自後至元
元年得若干員刻之石識往行勖後繼敢以屬子有壬
惟陜西當天下一面名雖數更地之雄劇則古今不異
也我元天造立宣撫司以養以治中統三年始立陜西
四川行中書省至元二十三年朝議分省四川咨答轉
滯改陜西行省而四川自為省矣中更王相府宣慰司
者一尚書省者二尋復其舊此其大較也世皇宏規遠
模立中書省總於中分省釐於外行省遵成憲以治所
屬決大獄質疑事皆中書報可而後行則為行省若甚
易者然地之所直有險易則任之所寄有重輕矣秦地
形勝之雄建瓴東夏分鎮夾輔宗子維城臣工旬宣寔
任其重中統初廉希憲為宣撫商挺副之同寅行省事
治難為易繼以賽典赤之賢山川之險適足以固吾之
國故地之險夷視人愚哲朝廷慎簡宜何如哉則是保
釐長貳之善可為法惡可為戒者此不容泯此所以有
待於題名俾後世得以指議也國家百年來法令明備
遵之者福戾之者罰若殛隨所戾而至孰敢不畏然人
情有玩於法狃于習而不知畏者於是法有所不行矣
而其本然之善則未嘗泯可觴之機則未嘗息題名一
刻俾一見之頃知某之為善使人歆慕若是我獨不能
效之耶某之為惡使人嗤唾若是我獨不能戒之耶用
是為政豈特為法之一助而弭惡遷善蓋有出於法之
外者焉尚論古之人由周而來著績斯土者軌躅相接
逖聽風聲皆吾師也若夫德於人而未忘迹於事而未
熄率爾踵武其文正乎平章暨諸公竭誠踵武㒺俾專
美矣斯石之刻又與人為善於無窮焉後之來者知其
名之必列於斯也可不畏乎虚其石以待之
晉寧路鄉賢祠堂記
治民有政化民有禮政雖不可弛聖人不急也禮則不
待親炙而有得於私淑者已惟其不得於親炙也世之
君子汲汲有事於前修往行者所以寓淑人之機焉古
鄉先生没而祭於社鄉先生之德鄉人心悦而誠服者
其秩於祭宜哉世遠禮墜著於令有不舉者况咸秩無
文乎然其廢舉亦視所遇何如人爾鄉飲酒禮主人就
先生而謀賓介主人謂諸侯之卿大夫先生謂致仕老
於鄉里而教者大夫則就而謀之又卿大夫飲國中賢
者諸侯卿大夫猶能致禮於鄉賢之生者天子牧守獨
不能致禮於鄉賢之没者乎祭於社之制不可考附廟
學作屋而祭之者則間有之矣晉寧在河東為古今名
郡廟學罹地震仆而復建講堂西四賢堂故基獨蕪穢
不治今總管仇侯理棼舉墜劭農敦學歲復告豐治捷
桴鼓顧瞻隙地慨然捐俸金倡僚屬而復為堂焉經始
至正二年孟春迄功二月乃取隋文中子而下凡若干
人設主以祭前國子司業王君走書京師請記於愚愚
惟萬物竝育而不相害道竝行而不相悖物之所以育
者道也道之所以行者人也道之統在聖而其寄在賢
或晦或明或絶或續有不得而殫論者大抵先王承天
之道所以維人紀於萬世者禮而已矣禮之目有五而
祭統乎吉然而公於天下者先聖先師是也有尊於一
鄉者各賢其賢祀於其地者是也公於天下者以其道
被於天下也尊於一鄉者道之所著莫先於鄉而鄉人
之所感視衆人為尤易由是而國而天下矣王豹處淇
而河西善謳綿駒處於高唐而齊右善歌曲藝且然而
况為聖人之學者乎晉當變風變雅之餘有憂深思遠
之意俗美且厚人生其間雖德之大小不同而位之顯
晦亦異要其所至有足以任斯道之寄者若隋文中子
唐裴文忠公宋司馬文正公其出處勲德為如何他如
裴弘中趙元振之相業陽亢宗司馬表聖之節操趙伯
循孫明復之經術與夫金源百年以迄我朝其行足以
範世而軌俗其風足以廉頑而立懦其學足以垂後而
淑人不待親炙而有得者多矣鄉先生之功不亦大乎
生為晉人没為晉神其秩於祭宜也然其中有從祀孔
廟而又班之斯堂何哉從祀公於天下者也斯堂專於
一鄉者也使薰德而善良者益寓其没世不忘之思非
黷也昔魏杜畿為河東太守開置學官執經教授郡中
化之以多儒聞其功不在蜀文翁閩常衮下而未聞有
祠今舉而祀之可也夫以陶唐之故墟際皇元之嘉會
魁竒材德之生蓋鼎鼎也明其晦續其絶廓聖人之學
而任斯道之寄者豈無其人又有嗣而秩之者巳侯燕
人名濟字公度化民有禮其杜畿之流乎司業名士元
字善甫則郡人也
龍德宫記
天水云涸金源告竭天一之真肧渾朔方混為慶元流
澤萬世我太祖聖武皇帝盛德啟運為民立極維時佐
命皆不世出之才足以輔成大業而上聖識慮超越規
摹弘遠惟績易凝惟道務至非博大至人曷贊元化聞
寧海崑崙山丘公其人也遣近臣劉仲禄自奈蠻國即
其地徵之公知天命之不可違化機之不可失絶宋金
使幣幡然應詔跋涉數萬里見上於西域雪山帳殿言
修身治國撫民止殺之道大契天心東歸居燕之太極
宫後因其號易名大長春宫賜冠服金印掌全真大教
是為長春真人全真者恬澹無為全其本真其學倡於
其師重陽真君至是玄風播而道化行徒衆盛而宫觀
興矣長春法系之弟曰太古真人郝公太古傳盤山真
人王公歲己未長春以汴之重陽觀實真君昇舉之地
命盤山入汴主之肇建大朝元宫構築規制之大甲江
北諸宫觀丞相史公以龍德亦古名地請盤山竝主之
構殿熙春閣基之前扁無極以奉三清與朝元遂為宗
屬龍德宋同樂園道君既禪之所居地直乾位故為是
名有十洲三島亭臺樓觀極土木之侈居無何而北矣
宋南渡為道宫馴至今日文醇德懿知常翊教大真人
姬公既襲教積儉儲贏以待後用至元丙子虚玄應物
通真道人李公命宫主高志和陳道祥即熙春閣基建
通明殿以奉昊天上帝營東西廡以庇其徒貤至崇玄
誠德洞陽真人徐公泰定虛白文逸明德真人司公俱
以善繼見稱八傳而至通玄文德虛逸真人王公公名
德衡天均其自號也述事尤力闕者備之弊者新之秩
秩就緒矣爰自乙未構築丙子增建且百二十年或剏
或葺厥惟艱哉天均念祖師經始之難前輩繼承之勤
不勒之石曷暢玄風曷永教事命提點陳道新狀其故
絶河來請有壬惟老子著書五千餘言道德之意後之
絀之者甚也謂五經不如其約者亦非也蘇黃門謂天
下無二道所以治人則異聖人中心行道不毁世法然
後可耳蓋言君臣父子之間非禮法則亂木食澗飲心
存至道以之治世則不可也坡公見其經解有言使戰
國有此書則孔老為一不惟不絀而深有取焉蓋公言
治道貴清静本老子之旨也漢文景而後為治者多宗
之所以絀之者以其獨善而不兼也若長春之遇太祖
言修身治國撫民止殺由身而國知所本矣當草昧用
武視民草芥之時而以撫民止殺為先其為兼也不亦
大乎其有得於以道佐人主佳兵不祥之旨哉易曰天
地之大德曰生孟子曰天下定于一不嗜殺人者能一
之長春之言又有契焉坡公所謂孔老為一者非牽合
也即其書究之太平經曰上士學道輔佐帝王輔佐帝
王舍長春之言皆去道矣有壬因是宫道君之居而有
稽焉宋自太宗建太平上清太一宫祥符窮極土木崇
觀間道經設博士躋史漢列傳之次崇奉之道可謂極
矣而其效漠然者非道之過不知道之過也我太祖皇
帝用長春之言開萬億年太平之基此其所以為道也
既為叙次其師先之槩終以道之大者使學道之徒知
道之在此而不在彼嗣者知所以教不徒構築像事而巳
焉則祖師之道不失其傳矣
河南省左右贊治堂記
世皇一區宇河南地大民夥闢宣慰司於汴至元壬辰
改行中書省國制中書總庶政是為都省幅員際天機
務日繁相天下重地立行省而分治焉若稽古制魏晉
有行臺齊隋所管置外州稱行臺尚書省唐以諸道事
繁淮齊分置今行省其遺制也官有平章政事左右丞
參知政事丞相則設置不常佐幕有左右司都省分為
二行省則合為一設郎中員外郎都事各二員一省贊
畫賴焉左右司名昉乎隋唐改郎中為左右承務趙宋
尤重董正六曹彌綸省闥紀綱百司舉正文書之稽失
非習知臺閣故事不在兹選我朝簡擇尤慎内外不殊
由是而至執政者班班可紀河南佐幕往者不可悉考
今則刑部郎中觀音訥員外郎托音陜西省郎中趙中
為郎中宣文閣鑒書博士兼經筵譯文官哈里都汴梁
路治中布特穆爾南臺監察御史范勿為員外郎上都
留守司都事圖們德爾檢校官羅吉董守成為都事朝
議以用兵供億而溢其員也其堂舊無扁都事田吉入
為禮部郎中請於承旨歐陽公扁曰贊治吉走書相下
請記不果作及來承乏鞅掌倥偬亦不暇作一日謁詔
使汴梁府署密邇省治有間道可不往適過所謂贊治
堂者憩焉吉輩請曰記久未得兹躬履其地其有時乎
乃為之說曰字書訓贊曰佐曰助平時之治且資佐助
在今日宜如何簿領鉤稽其常職也非贊也贊亦有說
乎上官之曲而其直之下情之隱而其豁之刑獄之濫
而其平之財粟之出而其節之逃亡未復復不遂農疆
域多戍戍不知兵移病流弊萃於省垣治之不力迤邐
顛危而扶而持竭誠殫智治效有不著乎且稱人之美
亦曰贊世蓋有好諛而樂受欺者苟贊其美不救其惡
治何望焉抑昔人有言上策莫如自治斯言雖為它設
敢斷章為諸君獻惟自治而後有以贊吾之治斯不負
堂扁矣
遼山縣儒學記
遼山縣治萬山中平原什一岡陵坡坂墾闢殆徧而民
亦多屢以故環數百里内矇不知學俗日以媮作縣者
率以供資糧屝屨為急於學校蓋蔑如也延祐乙夘新
河李行簡來尹是縣縣以附郭屬有事於州學營材董
役李君力為居多既而慨然曰吾治雖下邑亦設學官
以總鄉校而使之僦民屋為苟且計是大不可於是命
工求木即醖務廢址構堂凡十二楹函丈位中四筵秩
秩師生有歸人得矜式教諭馮成終徵余辭記其實惟
天朝龍興列聖崇教天下郡邑莫不建學獨縣治之附
所屬者其為學則不一在江南則建設畢備越河而北
附路府者且不兩有而况於州乎今吾州二學廼獨克
備李君之力可知己遂呼其民而語之曰人之所以異
於禽獸者以其有禮義也禮義根於心非外至也特不
知學則物欲得以蔽之矣且人之於禮義猶饑之於食
寒之於衣雖有智者能饑不食寒不衣乎饑寒切身必
汲汲乎求其所以禦之者固無待於勸之也於禮義而
不知求是猶甘饑寒而死不求所以禦之也朝廷崇學
校設教官勸人以無待人勸者何哉誠不忍見其甘饑
寒而死強聒勸其所以禦之者此聖人之仁也閩蜀蠻
徼一變為華遼故中土人性亦猶昔也顧乃抗倥侗而
走顓蒙者蓋以無啟之者也今而邑長推上意建學以
居爾教官奉常職執經以淑爾其忍閩蜀之不若耶聞
吾言必奮然有以自力矣若夫視學校為干禄地修天
爵以要人爵則非吾之所望也學也禄在其中有不期
然而然者第黽勉進德已自有以處之矣嗚呼尚監兹
哉
彰德路創建鯨背橋記
聖朝既平宋經畫遐邇大都小邑枝疏脈貫際天所覆
猶身焉政令之宣布商旅之通遷水浮陸馳舟格梁濟
荒陬僻壤無遠不逹猶氣血周流百骸用康一或壅塞
則身為之病矣故橋梁若道路路若府州縣皆專官董
之歲時廵行而察其廢修此朝廷著令示為政之先務
也彰德實古相河亶甲所居禹貢冀州之域也世有廢
興邑有改徙而山川之流峙形勢之雄偉津塗之要衝
有不得而變者焉我朝為路路則今制而名則昉自石
晉宋若金皆因之郡直孔道驛傳屝屨歴涉尤劇郡北
四里洹水所經夏秋受西山萬壑之流奔横駃悍滅防
齧涘蕩然四溢官舟濟人而要需阻尼上曝下淖負挈
奔渡擠排蹴蹋㪺漏中流惴惴及溺水涸作橋因肆掊
歛聚良用惡薄覆弱搘行者杌隉莫不股慄歲一修拆
民大有輸締構之用百才一二蠧財病民不知其幾年
矣西域荀公凱霖嘗監安陽縣位卑力小有志未就余
待罪中書適赴調京師嘗語及是慨然曰使不武長郡
必作石橋余既從臾之且語之曰果成余為若記俄陞
路達嚕噶齊至元二年歲丙子春蒞事首號於庭曰洹
橋病民耄倪具知為永逸計非石不可且嘗請諸冬官
冬官可之總管馮公思温繼至而同知阿拉克判官摩哩
章暨幕屬諸君莫不協恭贊畫乃相舊渡沙深水闊柢
難為植疏鑿引水人用重勞東一里水磑廢渠土性堅
良面勢惟允基是締構事半功倍相距幾舉武後先幾
年莫有迹者目力一及若發蔀物出莫不躍然以喜地
為天寧寺業世不可牟也乃召其徒以其法語之曰佛
以慈航濟渡故凡世之弘益於人者多若輩為之且聞
有所謂八福田者若橋梁居其一焉則是役也若輩宜
為之况而地乎惟其力之有不及也其亦難強於而哉
誠捐此地吾有司自為之福田利益其亦肇基於若乎
師徒聞之聚而謀曰是誠吾徒之當為而不能為有為
者出尺寸地尚可靳乎相與署劵入官約又不畔既得
地以府帑贏息募工購財惟石之用以尺計者數餘二
萬攻琢輸輓費勞實繁得石水冶近而易致蓋昔産地
也甓灰鐵鋌靡不具集安陽縣尹趙時敏寔集其材復
董其役恪共朝夕用底於成經始丁丑二月凡四閱月
而建其陿未廣而淺未濬卑未陻而防未堅者明年夏
始克訖功其長亘十五尋碇基於淵兩端磩岸中作三
墩析水為四而銳刃其西以劈水怒四環順列一脊穹
起植欄兩翼其廣可以行四車凡材假於民直有未歸
者馮公入為刑部侍郎總管杜公德遠適來乃共發帑
悉酬之予得請歸二公率其屬請曰橋之成國家之福
民庶之力而適歸而身履之昔之言今其酬哉予亦昔
之冬履危而夏冒險者也紀功示後記宜為也况有言
可食乎天下之事成於有志一僧孑然而出儲無宿舂
植一標於荆榛瓦礫之場而萬間金碧不日突起矣天
下之橋以雄偉名者多其徒為之孰有儋天子之爵操
得致之柄而反不彼若哉愚者不能黠者不為也其或
勵志率作而同僚嫉之上官搤之自非先之以定見守
之以定力奮不顧流議而勇於必為者鮮有濟焉初是
役之興有言韓忠獻三守相凡渠水之利莫不修復使
橋可作則必先矣蓋不可作也殊不知古人蓋亦有不
及為而後人為之者未聞古人事事盡為而後人無一
可為者也昔杜預起建河橋於富平津衆論以為殷周
所都經聖賢不作者必不可作故也預曰昔造舟為梁
則河橋之謂也遂作橋成則知古人之立事亦未免譁
於浮議而成於定力也噫作者之難若是俾其功勿壞
而施於無窮則有望於繼者焉既為記之又采輿人之
謠為之頌曰
洹水浟浟載伏載流始於濫觴俄而勝舟胡為悍肆奔
騰喧豗揚為驚濤激於堆埼伻馳孔殷商途攸出乘危
將墜濟險慮覆歲狃日偷安斯匪今孰急其病而疚其
心豈無徒杠亦有輿梁朘民之膏視為故常膏朘靡恤
事功奚益枯株槁壞載胥及溺乃有長人職思其忠心
匪石轉詢謀復同浮言譊譊謂古有賢而不此作豈昧
於前我不爾咎爾亦匪誣我病誠切孰興孰除千夫運
斤山石為竭曾不逾時横空嶻嶭鱗集櫛比堅猶纍玉
蜿蜿龍卧岧岧雲矗昔也江海今而堂閨傴僂絡繹晝
提夜㩦凡今之人盍究所適旦播未周夕求其實有為
遠慮人即迂之雖略近效久大可期繼今有位勿怠其
成水厭横流岸虞善崩洹水浟浟頌聲洋洋百世而下
於戲不忘
上清儲祥宫記
勝國之崇事玄教也導原於端拱懷襄於祥符崇政土
木之跡可徵焉汴朝元宫通玄文德虛逸真人天均王
公屬記上清儲祥宫屢伻不倦乃徵其跡而叙之宫始
太宗作於朝陽門外不五十年而火以其地為禁軍營
監察御史裏行包拯上疏請勿修故也又三十七年復
事修建歴十三年而後成蓋元祐六年也翰林學士承
旨蘇公作碑未幾誣以失實毁之令蔡京别撰金源氏
復葺翰林侍讀學士趙秉文有文歲壬辰天兵下汴宫
觀僅存師徒解散時全真之教方興長春丘公起海濱
至西域見太祖皇帝論治道以修身治國撫民止殺為
對上大悅命史錄之長春法系之弟為太古郝公太古
傳栖雲王公長春以汴重陽觀故基實主教重陽真君
昇化之地命栖雲主之營建幾三十年是為朝元宫丞
相史公復請兼主太一上清龍德諸宫觀事惟上清為
潦水所圯規制宏闊力不能復命巨提點者購地於惠
和坊為畝六十撤故宫材崇三清之殿於前次列真之
宇於後神門壇壝左右雲堂四周接屋餘百楹雖非其
地而名不泯也泰定三年虚白文逸明德真人天游孫
公以故宫之基石刻故在不可終廢命提點純素清逸
大師黃道真從事修復道真殫力承命遂成三殿尊玄
元聖像於前奉栖雲祖師於後翼以齋序繚以周垣庖
廥場圃所資悉備視舊規雖有逕庭而存古修廢功亦
懋哉愚嘗記龍德宫言道之在此而不在彼者悉矣茲
因天均之請推太宗之初意且讀蘇蔡之文而重有感
焉太宗意在清静無擾讀道德經慕其所趣詔近臣曰
虛静致治老氏之深旨也無為之道當力行之斯言果
踐其有契於老氏之旨矣蘇公謂道家者流本黃老以
清静無為為宗以虛明應物為用以慈儉不争為行秦
漢以來始用方士言飛仙變化之術丹藥小技皆歸於
道然黃老之道本也方士之言末也修其本而末自應
可謂盡善盡美矣京之言則謂宫在國東為震為春為
仁於應為子孫太宗作宫子孫衆多篤生真宗受封國
者八王火於仁宗再造於神宗亦子孫衆多受封國者
九王蓋因方士言宫之所在為國家子孫之地故太宗
神宗多男火於慶歷不事修復故仁宗卒以無子京雖
不訟言之而其意實在是也斯言不幾於法巫醫史之
說乎即二文之去取有以見宋之不能國也嘗論宋三
百年道學之明家法之正人才之多文物之盛三代而
下無與倫匹至於崇玄虛攻土木不能無議焉是宫丁
世變之後繼其教者易地作新且復其舊天均增其未
完葺其已弊不煩縣官服勤致用可謂能已後之嗣者
尚泝老氏之旨以繼列師之志則玄教不患不興玄教
興則祠宇不患不復是為記
公生明堂記
彰德屬州曰林俗淳訟寂號易治且山水可適高唐孫
君徹徹篤由中書直省舍人來倅是州上官與其能小
民安其政山水之適則未遑也州治西北有公明亭圯
廢已久金承安間朱黻記文石刻故在一日孫君洎其
守若僚請曰亭故游息地今不能復其扁則可取然不
若用其全句之該也因書公生明三字揭之州堂日視
以為儆予喜為書之既又請抒其義以發其蔀請亟而
切乃為之說曰公之為義大矣哉天無私覆地無私載
日月無私照黃帝之治天下語其輔佐亦曰公而不阿
而已周官曰以公滅私民其允懷說者謂以天下之公
理滅一已之私情則令行而民莫不敬信懷服矣則是
公之為用通三才而一之自天子以至於嗇夫板尹不
可須臾離者也人禀天地之中以生具衆理應萬事者
心也虛靈洞澈無物不燭一蔽於私蒙昧昏錯而其本
然全體固自若也荀卿於是立公生明之說啟人至矣
蓋公也者無私之謂也無私則淨淨則眀明則如鑑照
物姸媸黑白舉無遁形明也者公之發見者也而所謂
生者謂有此公即有此明猶播種於地而必出焉以之
扁堂觸目儆省而又克已復禮以立其體應事接物以
適其用不徼名以為公不任數以為明一毫私欲無自
而入理之微地之遠莫不瞭然在吾目中尚何覆曖之
有哉若夫不下比以闇上不上同以疾下分争於中不
以私害之荀卿所謂公士者諸君得之矣惟公生明之
極致尊君愛民物至而應事起而辨將不進為通士乎
諸君其勉之
碑志
敇賜推誠宣力定遠佐運功臣太師開府儀
同三司上柱國曹南忠宣王神道碑銘(并序)
曹南忠宣王薨六十年若乃祖乃父豐功高烈墓道之
石咸未有紀至元六年歲在庚辰十二月己亥中書右
丞相臣托克托左丞相臣特穆爾布哈等以聞敇中書參
知政事臣有壬為銘翰林學士承旨臣庫庫為書翰林
學士臣玄篆其額臣有壬承命兢惕而竊又自幸皇帝
不以臣庸劣俾參台司而王之子臣托歡寔平章政事
世講義篤當悉其世家飭其未至以章眎來世矧威命
有赫其敢以弱陋辭王諱阿喇罕蒙古扎拉喇氏祖諱
布色贈定威佐運功臣光禄大夫司徒上柱國追封曹
南王諡忠定父諱額里根贈忠宣静遠佐運功臣金紫
光禄大夫中書右丞相上柱國追封曹南王諡桓毅祖
妣塔本妣穆爾俱追封曹南王夫人忠定幼宿衞太祖
皇帝服弓矢割烹征屢有功竟死於戰桓毅嗣宿衞事
伊勒吉太子從庫楚呼圖克圖太子伐金遂侵宋以功陞
萬戸尋以天下馬步禁軍都元帥副大將察罕征討察
罕没遂代之統大軍攻淮東西諸城至廣陵戰没王嗣
職統其軍己未從世祖皇帝渡江破宋師隆興北山還
上都賜黃金五十兩中統初詔將所部討阿勒達爾琿
塔罕追至河西有功二年從征額哷布格賜金箙一文
繒九三年從宋王哈必齊討李璮賊搤老僧口日夜搏
戰走之奪其輜重進拔濟南賜金鞍文錦各一黃金如
上都數四年春錫虎符銀章至元四年有事襄陽走宋
師安陽灘賜白金衣物五年大軍圍襄樊分戍百丈山
以掎宋師戰屢捷十年拔襄樊十一年略地郢復奪郢
州南門堡視地執可達戰艦於江遣徹爾瑪勒貝大將自
沙蕪口入江取鄂州泝江陵復遵陸略地至鎮江十二
年擢昭毅大將軍仍蒙古軍馬上萬戸權行中書省事
駐建康與右丞相巴延參政董文炳為三道水陸分進
期集臨安王以右軍取道獨松關破東壩砦至護牙山
遇宋師手斬其將杜總管獲甲盾數百入溧陽界復值
宋師斬騎將二人擒禆將祝亮等四十二人斬首三千
級進拔溧陽獲首虜七千戰章步橋斬其將吳奉使斬
首三千級進攻建平破之斬吳許兩總制拔廣德西安
長興攻獨松關擒谷總制至柏市擒其將張八斬首二
千級進中奉大夫行中書省參知政事十三年三軍會
臨安宋亡九月徇浙東未下郡邑所至納款降趙提刑
等五百餘人追宋宗室秀王與擇於閩至福安轉戰四
十餘里殺其步帥觀察使李世逹於陣俘與擇及其子
弟監軍趙由&KR0008;防禦使林德獲印章五器仗萬計安撫
使王吉等皆望風降偏師入興化擒宋相陳文龍招降
宋官二百餘人淮兵三千人江南平十二月以行中書
省參知政事行江東道宣慰使十四年入覲進資善大
夫行中書省右丞仍宣慰使十六年進資德大夫行中
書省右丞使如故十八年入覲賜玉帶弓矢進光禄大
夫中書左丞相行中書省事統師四十餘萬征日本次
明州而薨年四十有九是年十月吉日葬曹州濟隂縣
郭村之原初贈協謀佐理功臣太師開府儀同三司上
柱國曹國公諡武定加贈推誠宣力定遠佐運功臣太
師開府儀同三司上柱國追封曹南王諡忠宣配托多
庫庫掄呼圖克台竝封曹南王夫人子男二曰伊蘇德爾
襲左手蒙古萬戸天歷初有擁護功遂參預河南省三
轉知樞密院出為河南省平章政事兼山東河北蒙古
軍大都督入為集賢大學士進銀青榮禄大夫薨曰托
歡起家同知蘄州路四轉為河南左丞由南臺侍御史
再遷為西臺御史中丞母疾棄官歴江西湖廣江浙三
省平章政事進階光禄大夫拜南臺御史大夫改河南
平章以母老辭至元六年拜中書平章政事在政府念
母老而遠語及輒流涕南臺總十道按三省非重臣不
可復拜御史大夫且便其養也女五人適管軍總管呼
喇楚珪齊衛副使巴罕瑪勒蒙古軍千戶塔齊爾真定路
總管哈喇遜蒙古右手萬戶額爾吉納孫男女若干皇
元以仁武取天下艱難肇造與共事者惟國人爾而國
人中尤賴以濟者若扎拉爾氏則四傑之一焉王之乃
祖乃父無征不從無戰不捷而所部之士威信素著如
臂使指無不如志天下既一俾率其部而世其職雜居
心腹之地以制四方世祖皇帝萬世之遠圖也王明而
恕謀而有斷始襲其部士皆樂為之用提兵鼓行指期
制勝其追叛河西攻堅歴下力戰襄樊略地郢復可謂
雄偉之績矣若夫卷甲沙蕪而長江失天塹之險分節
獨松而重關若無人之境卒使宋主面縛海隅風靡則
無忝爾祖而世篤有加焉日本之役未至而薨厥後蹉
跌貽悔議者謂使王在當不至若是也皇元屈羣策以
一區宇舊勞之臣耆艾熾昌者非一王暨祖考皆死戰
陣以致寧敉乃身不享之昔賢謂世德之臣厚施而不
食其報然後其子孫能與守文太平之主共天下之富
王夀不滿其德而二子佐列聖重熙之運皆致位崇極
王薨甲子一周矣賜銘墓道哀榮益新又立祠建康賜
祭田千畝世福蓋未艾也嗚呼崇德報功朝典縟矣歸
美報上獨不在王子孫乎臣有壬謹再拜稽首為之銘
曰
於赫天造秉鉞四馳芟夷蕪梗以式九圍河翕嶽喬貴
胄接武闞如奮出奔走禦侮桓毅之子忠定之孫率我
舊部勖我鋪敦帝命南伐潰襄拔郢夷庚既塞我旅爰
整嘽嘽匪車舟乃陸通投鞭斷江率滸而東三軍掎角
分趣吾會遂啟溧陽肆我禡類崩角稽首漿壺食簞廣
德弗城獨松弗關大會臨安組頸道左乾坤清夷四方
來賀蕞爾島夷乃敢不庭皇風播海長星墜營訏訏郭
原鬱鬱王兆焯勤崇極申以廟貌既歴五紀盍文其碑
亦惟天道遲速有時假寵九原追功未墜聿聲其休永
錫來裔
敕賜興元閣碑
太祖聖武皇帝之十五年歲在庚辰定都和林太宗皇
帝培植煦育民物康阜始建宫闕因築𣑽宇基而未屋
憲祖繼述歲丙辰作大浮屠覆以傑閣鳩功方殷六龍
狩蜀代工使能伻督絡繹力底於成閣五級高三百尺
其下四面為屋各七間環列諸佛具如經旨至大辛亥
仁皇御天聞有弊損遣延慶使綽斯戬輦鏹葺之又三
十一年為至正壬午皇上念祖宗根本之地二聖築構
之艱敕奇凌府同知今武備卿布達實哩暨嶺北行中
書省右丞今宣政院使裕嚕特穆爾專督重修歴四年
方致完美周塔塗金晃朗奪目閣中邊頂踵巨細曲折
若墄平髹堊靡不堅麗精至重三其門繚以周垣煥乎
一新縣官出中統楮幣為緡二十六萬五千有竒費視
昔半而功則倍之丙戌十一月七日上御明仁殿中書
省臣奏閣修惟新不可不銘敕翰林學士承旨臣有壬
文諸石臣有壬拜手稽首而言曰天地運用之妙臣無
得而名焉即其形之近者言之風雷雨暘之散動潤烜
發生萬物者皆自上而施於下源泉陂澤之流通抒泄
灌溉大田者亦由高以及乎卑我國家興王之地俯瞰
萬國大聖人首出庶物位乎天德引閡孳萌紐互開闢
而後蓄而未發之氣以資始品彙自上而施於下由高
以及乎卑故澤之流若高屋之建瓴師之出如太山之
墜石功烈之成登三邁五漢而下莫我儗也定都和林
造邦之基立矣太宗憲宗雖干戈間而以不嗜殺人為
心聞象教清淨覺皇慈仁之旨有契宸衷資其說以格
蚩蚩之未格者非大示尊崇則無以為感觸之地而大
聖人礨空四海撮土八埏囊括宇宙席捲河山之量寔
兆眹於是焉臣有壬生長熙洽之世朔南名刹㒺不歴
觀聞嶺北人譝閣之大竊疑其夸質諸嘗行陜蜀江廣
閩浙且仕嶺北之人信天下之閣無與為比也昔祗桓
寺基八十頃一百二十院祗陀須逹二人成之我國家
富有四海視布地之金特錙銖爾則此閣締構之峻偉
傑峙與雪山相高鷲嶺侔盛宜也閣始無名但以大閣
寺著稱皇上賜名曰興元之閣蓋經始之日實我元順
天應人龍興之初名協於實矣且和林自元昌路為轉
運司為宣慰司又為嶺北行中書省丙辰迄今九十一
年而列聖駿極之蹟雄都瑰異之觀無一人一言及紀
述者一旦形諸玉音刻之堅珉遲速其亦有緣乎於戲
休哉為大利益可量也夫銘曰
鴻蒙再闢世再初聖神立極卑黃虞建都乃握天地樞
俯拾萬國如墜枯嗸嗸赤子饑待餔后奚後我來其蘇
天戈豈欲專天誅心以不殺人自孚顧兹象教非虚無
與我異世而同符以大智慧明羣愚開極樂國包寰區
祇園方欲鳩其徒乘龍遽爾及鼎湖後聖繼作志不渝
巍巍成此兜率居不宏其規豈遠模矗天拔地高標孤
中有屹立金浮屠諸佛環擁分四隅至大修廢走使車
三十一年等須臾吾皇法祖恢聖謨坐令金碧新渠渠
厖恩覆幬均堪輿如閣容塔綽有餘中書有請帝曰俞
汝臣有壬其大書不騫不磷磐石如億萬斯歲緜皇圖
中州名賢文表卷二十一
