中州名賢文表卷二明劉昌編
許文正公
雜著
讀易私言
初初位之下事之始也以陽居之才可以有為矣或恐
其不安於分也以隂居之不患其過越矣或恐其愞
弱昏滯未足以趨時也四之應否亦類此義(無應則或困於)
(弱有應則或傷於躁坎無應而凶頤有應而凶之類是也)大抵柔弱則難濟剛健
則易行故諸卦柔弱而致凶者其數居多(豫剝坎恒困井旅小)
(過未濟)剛健而致凶者惟頤大壯夬而巳若總言之居
初者易貞居上者難貞易貞者由其所適之道多難
貞者以其所處之位極故六十四卦初爻多得免咎
而上每有不可救者始終之際其難易之不同蓋如
此(一本作其難易之勢固如此)
艮六居初者凡八隂柔處下而其性好止故在謙則
合時義而得吉在咸則感未深而不足進也以是才
居遯則後於人而有厲然位卑力弱反不若不往之
為愈也蹇之時險在前也止而不往自有知幾之譽
勉於進則陷乎險也艮以止於初為義故但戒以利
永貞漸之才宜若此也雖小子有言於義何咎旅雖
有應而不足援也斯其所以瑣瑣乎小過宜下而反
應於上斯其有飛鳥之凶乎柔止之才大率不宜動
而有應動而有應則應反為之累矣(謙最吉小過最凶)
坤六居初者凡八坤柔順處下其初甚微而其積甚
著故其處比與否之初也皆能獲吉豫有應在上是
動於欲而不安於分也凶亦宜乎(一本無上二段)
二二與四皆隂位也四雖得正而猶有不中之累况不
得其正乎(一本乎上有者字)二雖不正而猶有得中之美况
正而得中者乎四近君之臣也二遠君之臣也其勢
有不同此二之所以多譽四之所以多懼也二中位
隂陽處之皆為得中中者不偏不倚無過不及之謂
其才若此故於時義為易合時義既合則吉可斷矣
究而言之凡為陽者本吉也陽雖本吉不得其正則
有害乎其吉矣雖得正矣不及其中亦未可保其吉
也必也當位居中能趨時義然後其吉乃定凡為隂
者本凶也隂雖本凶不失其正則有緩乎其凶矣雖
失正矣苟或居中猶可以免其凶也必也不正不中
悖於時義然後其凶乃定故陽得位得中者其吉多
焉隂失位失中者其凶多焉要其終也合於時義則
無不吉悖於時義則無不凶也大矣哉時之義乎(一本)
(自究而言之以下文少不同今重錄如左凡陽本吉凡隂本凶陽雖本吉不得其正則害乎吉矣得正)
(矣不及其中亦未保其吉也必也當位居中能趨時義然後其吉乃定隂雖本凶不失其正則緩其凶矣失)
(正矣或能居中猶可免其凶也必也不正不中悖於時義然後其凶乃定故陽得位得中其吉多焉隂失)
(位失中其凶多焉要其終也合於時義則無不吉悖於時義則無不凶也大矣哉時之義乎)
乾九二九剛健之才也而承乘又剛健之至也處隂
得中有溥博淵泉時出之義臣才若此其於職位蓋
綽綽然有餘裕矣夫剛健則有可久之義得中則有
適時之義兼二者而得雖無應可也况六五虛中以
待已者乎此八卦所以無悔吝而有應者尤為美也
兌九二兌之九二剛而得中也雖上承於柔邪不足
為累此以得中之義為勝也獨節之為卦自有中義
所不足者正而已今既不正矣其何以免於凶乎
巽九二兌之中以剛為說巽之中以剛為入皆有才
適用之臣也然兌務於上(上一隂為主)巽務於下(下一隂為主)
其勢有所不同如井之義貴於上行也而九二無應
徇巳才而下之違時拂義人莫肯與以谷射甕敝取
象其亦宜乎
坎九二下隂柔之始也上隂柔之極也而巳以陽剛
之才獨居中焉是已無賴於彼而彼有待於巳也加
以至尊(一作君主)應之則險道大行不爾(一作然)則幾於困
矣大率有應而道行則以貞幹之義為重無應而處
中則以須守之義為重錯舉而言(一本作錯舉而吉)則卦之
才皆備焉
坤六二否之時不為窮厄所動豫之時不為逸欲所
牽非安於義分者莫能也坤六二居中履正且又静
而順焉宜其處此而無敗也雖然創物兼人陽之為
也柔順貞静隂之德也以隂之德而遇剝觀則剝傷
於柔而觀失於固矣夫何故時既不同義亦隨異此
六爻所以貴中正而中正之中又有隨時之義也
震六二六二隂柔而在動體雖居中履正然下乘陽
剛成卦之主其勢不得安而處也非惟其勢不得安
而處揆其資性(一本作才質)亦不肯安其處也或上應或
下依有失得之辨焉復無應而下仁吉之道也過此
則違道而非正矣(頤隨)益之方受彼也上下之來又何
患焉無妄之世方存誠也或應或依秪足為累他卦
皆以乘剛之義為重也(屯震噬嗑)大率處則乘剛動有得
失非坤二柔中之比也(一本震六二在艮六二後)
艮六二以剛處上以柔處下尊卑之勢順也艮之大
體既備此象矣而六二又承剛履柔居中得正宜其
處諸卦而無過也雖然柔止之才動拘禮制若當大
有為之時則有不可必者故在蹇未能濟處艮莫能
止究其用心忠義正直終不以事之成否為累也(一本)
(不可必作不可卑究其用心作究論其心為累也作為疵也)
離六二初與三剛而得正皆有為之才也然其明照
各滯一偏惟六二中正見義理之當然而其才幹有
不逮其明者甚矣才智之難齊也得有應於上則明
有所附矣然非剛之善用明實明之能自用也大抵
以剛用明不若以明用剛之為順故八卦應五附三
其勢略等而離之六五有應於下者為最美也
三卦爻六位惟三為難處蓋上下之交内外之際非平
易安和之所也故在乾則失於剛暴在坤則傷於柔
邪震動而無恒巽躁而或屈離與艮明止係於一偏
坎與兌險說至於過極皆凶之道也然乾之健雖不
中也猶可勝任坤之順雖不正也猶能下人二者之
凶比他爻為少緩若夫坎之與兌以隂處陽以柔乘
剛不中不正悖於時義其為凶也切矣是知乾坤為
輕坎兌為重總而論之亦曰多凶而已矣
乾九三過剛而不中難與義適然以其有才也故諄
諄焉戒命之曰夕惕曰敬慎曰艱貞庶或有可免者
不然則用所偏而違乎義矣凶其可逃乎
四四之位近君多懼之地也(一本作近君之位先生親改如此)以柔居
之則有順從之美以剛居之則有僭逼之嫌然又須
問居五者隂邪陽邪以隂承陽則得於君而勢順以
陽承隂則得於君(一本作隂)而勢逆勢順則無不可也勢
逆則尤忌上行上行則凶咎必至離之諸四皆是也
震則四為成卦之主才幹之臣也是動而知戒是以
有補過之道以陽承陽以隂承隂皆不得於君也然
陽以不正而有才隂以得正而無才故其勢不同有
才而不正則貴於寡欲故乾之諸四例得免咎而隨
之四夬之四有凶悔之辭焉無才而得正則貴乎有
應故艮之諸四皆以有應為優無應為劣獨坤之諸
四能以柔順處之雖無應援亦皆免於咎此又隨時
之義也
乾九四九而居四勢本不順然以其健而有才焉故
不難於趨義又上卦之初未至過極故多為以剛用
柔之義以剛而用柔是有才而能戒懼也有才而能
戒懼雖不正猶吉也
兌九四處下而說則有樂天之美處上而說則有慕
爵之嫌初九雖無應猶可也(一本作故初九無應猶可得吉)九四雖
有應尚多戒辭也然以剛說之才易得勝任故有應
者無不吉而無應者亦有免之之道云(一本勝任下作故有應無)
(應有得吉之道云)
離九四陽處近君而能保其吉者以其有才而敬慎
故也火性上炎動成躁急非惟不順君之所用且反
為君之所忌也恣横專愎鮮有不及禍惟噬嗑之去
睽離之相保與羈旅而親寡之時取君義為甚輕故
其所失亦比他爻為甚緩究而言之固非本善之才
也
震九四離之成卦在乎中故以中為美震之成卦在
乎下故以下為貴若是則震之九四乃才幹之臣也
君之動由之師之動亦由之其功且大矣其位已逼
矣然而卒保其無禍者何哉蓋震而近君有戒慎恐
懼之義以陽處隂有體剛用柔之義持其術以往其
多功而寡過也宜乎雖然功大位逼而不正不可以
久居其所也久居其所則勲德反下此恒之所以戒
於田無禽歟(一本作然而卒保無禍者以有戒慎恐懼之義也陽處隂位為體剛用柔持是)
(以往其多功而寡過宜哉雖然功大位逼而不正不可久居其所也久則勲德反下此恒之象有田無禽)
(歟)
巽六四隂柔之質自多懼也順入之才能承君也以
是而處每堪其任故八卦皆無凶悔之辭(一本作陽上隂下與)
(坎不殊順而入之相得尢固此所以亦無凶悔之辭)
坎六四其以隂柔得位而上承乎中正之君略與巽
同然又有以險之性焉以此處多懼之地則宜矣故
八卦亦無凶悔吝之辭(一本作以隂承陽其勢已順而其才質且能周旋曲折不)
(違於正道是宜處多懼而無咎也)
艮六四以柔止之才承柔止之君雖已身得正(一本已身)
(得作曰居)而於君事則有不能自濟者必藉陽剛之才(一作)
(應)而後可以成功故離九應之則終得婚媾震九應
之則顛頤獲吉至於止乾之健納兌之說皆可成功
而有喜不爾處剝見凶處蒙蠱見吝矣艮以能止為
義能止其身則無咎可也(一本凶咎不作蓋臣之道子之道妻之道主於貞順)
(貞順則無過矣)
坤六四坤之六四不問有應與否皆無凶咎蓋為臣
之道大體主順不順則無以事君也
五五上卦之中乃人君之位也(一本作人君位也)諸爻之德莫
精於此(一本作莫有粹於此者)故在乾則剛健而斷在坤則重
厚而順未或有先之者至於坎險之孚誠離麗之文
明(一本無二之字)巽順於理艮篤於實皆能首出乎庶物不
問何時克濟大事傳謂五多功者此也(一本此也作以此)獨
震忌強輔兊比小人於君道為未善觀其戒之之辭
則可知(一本作觀其辭則戒之之意可見矣)
乾九五剛健中正得處君位不問何時皆無悔咎惟
履之剛决同人之私暱不合君道故有厲有號咷也
(一本乾九五是以剛健中正之才而處人君之位也不問何時皆無悔咎惟履之剛决同人之私暱不合)
(君道故有厲與號咷也)
兌九五下履不正之強輔上比柔邪之小人非君之
善道也然以其中正也(一本作勢非善也以其中正)故下有忌而
可勝上有說而可决大哉中正之為德乎(一本無德字)
離六五強輔強師而六以(一本無六字)文明柔中之才而
麗之(一本無之才而字)悔可忘也事可濟也然更得九二應
之為貴(濟也下一本作更得剛陽下應則尤善)故大有睽鼎未濟皆吉
而他卦止以得位得中而免也(一本無得位二字有有應於下者五字)
震六五九四陽剛不正之臣(一本無九之臣三字)為動之主而
六五以柔中乘之(一本無六字)其勢可嫌也(一本無也字)得九
二剛中應之(一本之臣)其勢頗振動故恒大壯解歸妺比
他卦為優而豐之二五以明動相資故其辭亦異焉
(一本作故亦勝於豫震小過之無應也)
巽九五以巽順處中正又君臣相得而剛柔相濟相
得則無内難相濟則有成功不待於應自可無咎應
則尤為美也(一作以巽順之道處中正之位君與臣相得也剛與柔相濟也相得則無内起)
(之難相濟則有成功之理不待於應而自能無咎也)
坎九五以剛陽之才處極尊之位中而且正(一本無之位之)
(才四字)可以有為也然適在險中未能遽出(能一作得)故諸
卦皆有須待之義夫能為者才也得為者位也可為
者時也有才位而無其時(一無其字)不緩待之則有咎矣
(一本作惟待為可待而至於可則無咎矣)
艮六五君輔皆柔且無相得之義本不可有為也(一無)
(且也二字)以六有静止得中之才上依而下任也(一作時以静止)
(柔中止依下籍)故僅能成功(一無故字能作及)然非可大有為也(一無)
(然字可作能)更或無應(一本更作二)則獨依剛傅於君道為愈
下矣(一作是不得於臣又不得於君於君道何取焉)
坤六五坤六居五雖不當位然柔順重厚合於時中
有君人之度焉得九二剛中應之則事乃有濟故師
泰臨升或吉或無咎而他卦則戒之之辭為尤重蓋
隂柔之才不克大事且鮮能永貞故也(一作以六居五中而不正)
(得九二剛中濟之事乃可立故師泰升臨或無咎而他爻率皆戒辭蓋隂柔之才不克自立又鮮能永貞)
(故也)
上上事之終時之極也其才之剛柔内之應否雖或取
義然終莫及上與終之重也是故難之將出者則指
其可由之方(否解困渙未濟)事之既成者則示以可保之道
(蠱无妄頤家人革漸)才適時甚足貴也(隨離臨艮)時過適則難與行
也(乾坤小畜泰節中孚大過恒益巽兌小過既濟)義之善或不必勸則直云
其吉也(大有剝大畜遯睽鼎)勢之惡或不可解則但言其凶也
(屯訟比噬嗑復坎眀夷夬歸妹豐旅巽小過既濟)有始不得志而終無悔吝
者(同人姤)有始饜其欲而終有禍敗者(萃旅)因其偏而用
者才尚可也(蒙晉升)反其常而動者事已窮也(師謙賁損)質
雖不美而冀其或改焉則猶告之(豫大壯益震節)位雖處極
而見其可行焉則亦論之(需蹇)艮有成終之義故八卦
皆善(蒙蠱賁剝大畜頤損艮)履係於所履觀係於所生吉凶不
敢主言也大抵積微而盛過盛而衰有不可變者有
不能不變者六爻教戒之辭惟此為最少大傳謂其
上易知豈非事之已成乎(一作蓋其事勢已成也)
讀文獻公揲蓍說
盧君校正揲蓍之說(一本作校定耶律公蓍說)曲折艱深辭意隱晦
及探其所以去取之由則有甚可疑者如舊說一爻變
究以四齊之而不合乾坤六子之率及自為說乃以八
齊之一法而兩其數其為不同也甚可怪况四齊八齊
之後尤不能(一無能字)見静變往來之實雖能苟合其率而
不知實不相似也且初揲必令多少之數均是分二之
後不掛一而掛二也既違大傳又悖先儒其不敢以為
然也審矣因演八卦静變往來之數云
為乾而静者八千(一本自注云諸卦大抵静者最多而一爻變者次之二爻變者又次)
(之三爻變者為最少)
一爻變而之巽之離之兊者皆四千八百
二爻變而之艮之震之坎者二千八百八十
三爻皆變而之坤者一千七百二十有八(一無有字)
計三萬二千七百六十有八(正合十五畫卦之數立方除之得三)
(十二并坤卦則六十四矣六子皆倣此本無正合至倣此止下云坤與六子同)
為坤而静者二萬一千九百五十二
一爻變而之震之坎之艮者三千一百三十六
二爻變而之兊之巽之離者四百四十八
三爻俱變而之乾者六十四(爻以老動而隂性本静故在坤而變者為)
(極少)
計三萬二千七百六十八(一本無此)
為震為坎為艮而静者皆一萬五千六百八十
一爻變而之坤者皆七千四百有八而震之兊離
坎之兊巽艮之離巽者皆二千二百四十
二爻變而之乾者皆三百二十而震之坎艮坎之
震艮艮之坎震者皆一千三百四十四
三爻皆變而為巽為離為兊者皆一百九十二
右三卦亦皆三萬二千七百六十八(一本無此數)
為巽為離為兊而静者皆一萬一千二百
一爻變而為乾者皆一千六百而巽之艮坎離之
艮震兊之坎震者皆六千七百二十
二爻變而為坤皆四千(闕)三十二而巽之離兊
離之巽兊兊之離巽者九百六十
三爻皆變而為震為艮為坎者皆五百七十六
右三卦亦皆三萬二千七百六十八(一本無此數却有八)
(卦静變之數計二十六萬二千一百四十四凡一十八字)
諸卦之數大率静者最多而一爻二爻變者次之(一本作一)
(爻變者次之二爻變者又次之)三爻俱變為最少蔡氏曰一竒二耦對
待者隂陽之體陽三隂一一饒一乏者隂陽之用故四
時春夏秋生物而冬不生物天地東西南可見人之瞻
視亦前與左右可見而背不可見也不然則以四十九
蓍虛一分二掛一揲四則為竒者二為耦者二而老陽
得八老隂得八少陽得二十四少隂得二十四不亦善
乎聖人之智豈不及此而其取此而不取彼者誠以隂
陽之體數常均用數則陽三而隂一也觀此則盧君之
得失可見戊申八月庚辰識於家塾用驗他日學之進
否
論隂陽消長
凡隂陽消長皆始於下故得下則長失下則消自始長
而至長極凡八消自始消而至消盡凡八長蓋消之中
復有長焉長之中復有消焉長中之消其消也漸微消
中之長其長也亦漸微故一(復)長而至三(益)三復消而
為二(震)二長而至四(无妄)四復消而為二(明夷)二長而至四
(家人)四復消而為三(豐)三長而至五(同人)五復消而為二(臨)
二長而至四(中孚)四復消而為三(歸妹)三長而至五(履)五復
消而為三(泰)三長而至五(小畜)五復消而為四(大壯)四長而
不消遂至於極也雖然此姑論六畫者然也積而至於
九至於十二以至於無窮則所謂純陽純隂者正猶一
尺之箠日取其半萬世不竭其細微之極非特不可取
而得亦不可視而不可見也是知天下古今未有無陽
之隂亦未有無隂之陽此一物各具一太極一身還有
一乾坤也孟子謂萬物皆備於我者是已苐未得一元
之數沿而下之以見吾生亦未得吾生之數泝而上之
以見其元安得如康節邵先生者從而問之至元三年
十一月二十有一日謹記時寓燕京崇天觀中
長
一三二四二四三五
一四三五三五四極
消
五三四二四二三一
四二三一三一二盡
中州名賢文表卷二
