簡齋集卷十四
宋陳與義撰
七言絶句
縱步至董氏園亭二首
槐葉層層新綠生客懷依舊不能平自移一榻西窗下
要近叢篁聽雨聲
客子今年駝褐寬鄧州三月始春寒簾鉤挂盡蒲團穩
十丈虛庭借雨看
香林四首
絶愛公家花氣新一林清露百般春是中宴坐應容我
只恐微風喚起人
丈人延客非俗物百和香中進一杯乞取齊奴錦步障
與春遮斷曉風來
誰見繁香度牖時碧天殘月映花枝故應撩我題新句
壓倒韋郎宴寢詩
簡齋居士不飲酒一入香林更不醒驅使小詩酬曉露
絶勝辛苦廣騷經
夏夜二首
虛庭散策晚凉生斟酌星河亦喜晴不記牆西有脩竹
夜風還作雨來聲
待到天宫放月時東家喬柏兩蚪枝懸知滿地疎隂處
不及遙看突兀竒
同繼祖民瞻遊賦詩亭二首
邂逅今朝一段竒從來華屋不關詩諸公且作留連意
正是微風到竹時
浩浩白雲溪一色冥冥青竹鳥三呼祇今那得王摩詰
畫我凭闌覓句圖
題繼祖蟠室三首
雲起鑪山久未移功名不恨十年遲日斜疎竹可窗影
正是幽人睡足時
萬卷吾今一字無打包借處野僧如短檠未盡殘年興
欲問班生借賜書
中興天子要人才當使生擒頡利來正待吾曹紅抹額
不須辛苦學顔回
有感再賦
憶得甲辰重九日天恩曾預宴城東龍沙此日西風冷
誰折黃花壽兩宫
坐澗邊石上
三面青山圍竹籬人間無路訪安危扶笻共坐槎牙石
澗水悲鳴無歇時
採菖蒲
閒行澗底採菖蒲千歲龍蛇抱石臞明朝卻覓房州路
飛下山顚不要扶
晚望信道立竹林邊
脩竹林邊烟過遲幅巾藜杖立疎籬恨無顧陸同攜手
寫取孫郎覓句時
醉中至西徑梅花下已盛開
梅花亂發雨晴時褪盡紅綃見玉肌醉中忘卻頭邊雪
横插繁枝歸竹籬
和王東卿絶句四首
少時走馬洛陽城今作江邊瓶錫僧說與虎頭須畫我
三更月裏影崚嶒
來日安榴花尚稀壓牆丹實已垂垂何時著我扁舟尾
滿袖西風信所之
只今當代功名手不數平生粥飯僧獨立江風吹短髮
暮雲千里倚崚嶒
平生不得吟詩力空使秋霜入鬢垂太岳峰前滿尊月
爲君聊復一中之
又登岳陽樓
岳陽樓前丹葉飛闌干留我不思歸洞庭鏡面平千里
卻要君山相發揮
除夜
萬里江湖憔悴身鼕鼕街鼓不饒人只愁一夜梅花老
看到天明付與春
火後借居君子亭書事四絶呈粹翁
天公惡劇逐翻新賴是今年有主人君子亭中眠白晝
燕公樓上眺青春
祝融回祿意佳哉挽我梅花樹下來一夜東風不知惜
月明滿樹十分開
斫竹和梢編作籬微風如在竹林時無人來訪龐居士
晚日疎隂光陸離
入山從此不須深君子亭中人不尋青竹短籬圍畫静
梅花兩樹照春隂
用前韻再賦四首
西園芳氣雨餘新喚起亭中入定人爲報使君多釀酒
梅花落盡不關春
揚州雲氣鬱佳哉百慮方横吉語來卻看詩書安穩在
竹籬隂裏得時開
危樓只隔一重籬誰見扶笻獨上時如許江山嬾搜句
燕公應笑我支離
欲識道人門徑深水仙多處試來尋青裳素面天應惜
乞與西園十日隂
二十一日風甚明日梅花無在者獨紅萼留枝間
可愛
昨日梅花猶可攀今朝殘萼便斕斑羣仙已御東風去
總脱絳袂留林間
春寒
二月巴陵日日風春寒未了怯園公海棠不惜胭脂色
獨立濛濛細雨中
次韻傳子文絶句
風雨門前十日泥荒街相伴只笻枝從今老子都無事
落盡園花不賦詩
周尹潛雪中過門不我顧遂登西樓賦詩見寄次
韻謝之三首
晴窗飛雪偃幽聽起覓新詩自啓扃不覺高軒牆外過
貪看萬鶴舞中庭
堪笑臞仙也耐寒飛花端合上樓看深知壯觀增詩律
洗盡元和到建安
敲門俗子令我病面有三寸康衢埃風饕雪虐君馳去
蓬戶那無酒一杯
城上晚思
獨凭危堞望蒼梧落日君山如畫圖無數柳花飛滿岸
晚風吹過洞庭湖
尋詩兩絶句
楚酒困人三日醉園花經雨百般紅無人畫出陳居士
亭角尋詩滿䄂風
愛把山瓢莫笑儂愁時引睡有竒功醒來推戶尋詩去
喬木崢嶸明月中
五月二日避貴寇入洞庭湖絶句
鼓發嘉魚千面雷亂帆和雨向湖開何妨南北東西客
一聽湘妃瑶瑟來
雨中
雨打船篷聲百般白頭當夏不禁寒五湖七澤經行徧
終憶吾鄉八節灘
閏八月十二日過竒父共坐翠竇軒賞木犀花玲
瓏滿枝光氣動人念風日不貸此花無五日香矣
而王使君未之知作小詩報之
清露香浮黃玉枝使君未到意低迷極知有日交銅虎
可使無情向木犀
再賦二首呈竒父
國香熏坐先生醉秋葉藏花客子迷馳使晚風同勝地
東軒不用鎮帷犀
香過東園花一枝尋花覓路忽成迷先生莫謂心如鐡
喜氣朝來横角犀
十三日再賦二首其一以贊使君是日對花賦此
韻詩落筆縱横而郡中修水戰之具方大閱于燕
公樓下也其一自敘所感憶年十五在杭州始識
此花皆三丈高未嘗賦詩
我丈風流元祐枝晴軒雨雹筆端迷從容文武一時了
賦罷木犀觀水犀
武林曾識最高枝百感重逢歲月迷向日擘牋須彩鳳
如今執盾要文犀
兩絶句
西風吹日弄晴隂酒罷三更湖海深岳陽樓上登高節
不負南來萬里心
二士相隨風滿巾兩禪同隊景彌新但得黃花不牢落
莫嫌驚倒岳州人
初識茶花
伊軋籃輿不受催湖南秋色更佳哉青裙玉面初相識
九月茶花滿路開
衡岳
客子山行不覺風龍吟虎嘯滿山松綸巾一幅無人識
勝業門前聽午鍾
跋江都王畫馬
天上房星空不動人間畫馬亦難逢當年筆下千金鹿
此日窗間八尺龍
與王子煥席大光同遊廖園
三枝笻竹興還新王丈席兄俱可人僑立司州溪水上
吟詩把酒對青春
除夜次大光韻大光是夕婚
一杯節酒莫留殘坐看新年上鬢端只恐梅花明日老
夜瓶相對不知寒
除夜不寐飲酒一杯明日示大光
萬里鄉山路不通年年佳節百憂中催成客睡須春酒
老(案此下原本缺)
甘棠道中
筍輿礙石一悠然正月微風意已便桃花向來渾不數
山中時見絶堪憐
將至杉木鋪望野人居
春風漠漠野人居若使能詩我不如數株蒼檜遮官道
一樹桃花映草廬
羅江二絶
荒村終日水車鳴陂北陂南共一聲洒面風吹作飛雨
老夫詩到此間成
山翁見客亦欣然好語重重意不傳行過竹籬逢細雨
眼明雙鷺立青田
題水西周三十三壁二首
下管先生巾欲摧雨中艇子便撐開青山隔岸迎人去
白鷺衝烟送酒來
周子篘中早得春喚人同度一溪雲貪看雨歇前峯變
不覺斟時已十分
簡齋集卷十四
