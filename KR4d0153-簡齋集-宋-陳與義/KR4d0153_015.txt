簡齋集卷十五
宋陳與義撰
七言絶句
寄大光二絶句
心折零陵霜入鬢更修短札問何如江湖不是無來雁
只慣平生作報書
芭蕉急雨三更閙客子殊方五月寒近得會稽消息否
稍傳荆渚路岐寬
村景
黃昏吹角聞呼鬼清曉持竿看牧鵝蠶上樓時桑葉少
水鳴車處稻苖多
偶成
諫議遺蹤尚可望曳裾不必效鄒陽但修天爵要人爵
始信書堂即玉堂
水車
江邊終日水車鳴我自生平愛此聲風月一時都屬客
杖藜聊復寄詩情
山居二首
點檢行年書閥閱山中共賦幾篇詩如令未有驚人句
更待秋風生桂枝
宅圖不必煩秋令已卜東坡澗水邊更與我為燒藥竈
只愁君要買山錢
拜詔
紫陽山下聞皇牒地藏階前拜詔書乍脫綠袍山色翠
新披紫綬佩金魚
别諸州二首
風送孤篷不可遮山中城裏總非家臨行有恨君知否
不見籬前稻著花
隴雲知我欲船開飛過江東還復回不似周顒趨闕去
山靈應許卻歸來
題向伯恭過峽圖二首
旌旗翻日淮南道興罷歸來雪滿船正有佛光無處著
獨將佳句了山川
過峽新圖世所傳峽中尤說泛舟仙柱天勲業須君子
借我茅齋看十年
題趙少尹青白堂三首
小謝為州不廢詩庭中草木有光輝一林風露非人世
更著梅花相發揮
使君堂上無俗客白白青青雨勝流添得吟詩老居士
千年一笑澤南州
雪裏芭蕉摩詰畫炎天梅蘂簡齋詩他時相見非生客
看倚琅玕一段竒
石限病起
幽人病起山深處小院鴉鳴日午時六尺屏風遮宴坐
一簾細雨獨題詩
戲大光送酒
折得嶺頭如玉梅對花那得欠清杯不煩白水真人力
便有青州從事來
次韻大光五羊待耿伯順之作
康州艇子來不急過岸櫓聲空復長百尺樓頭堪望遠
淡烟斜日晚荒荒
和大光道中絶句
巳費天公十日晴今朝小雨送潮生轉頭雲日還如錦
一抹葱瓏畫不成
又和大光
寂寂孤村竹映沙㯽榔迎客當煎茶嶺南二月無桃李
夾路松開黃玉花
雨中宿靈峯寺
雁蕩山中逢晚雨靈峯寺裏借繩牀只應護得綸巾角
還費高僧一炷香
王孫嶺
已過長溪嶺更危伏龍莽莽向川垂斜陽照見林中石
記得南山隠去時
梅花二首
鐡面蒼髯洛陽客玉顔紅領會稽仙街頭相見如相識
恨滿東風意不傳
畫取維摩室中物小瓶春色一枝斜夢回映月窗間見
不是桃花與李花
題伯時畫温溪心等貢五馬
漠漠河西塵幾重年年畫馬亦難逢題詩記著今朝事
回看聯翩五匹龍
題畫
分明樓閣是龍門亦有溪流曲抱村萬里家山無路入
十年心事與誰論
題崇蘭圖二首
兩公得我色敷腴藜杖相將入畫圖我已夢中多識路
秋風舉袂不踟蹰
奱奱天氣吹角巾松聲水色一時新山林從此不牢落
照影溪頭共六人
與智老天經夜坐
殘年不復徙他鄉長與兩襌同夜釭坐到更深都寂寂
雪花無數落天窗
觀雪
無住菴前境界新瓊樓玉宇總無塵開門倚杖移時立
我是人間富貴人
題俞秀才所藏江參山水横軸二首
卷中衮衮溪山出筆下明明開闢初不肯一褌為婦計
俞郎作意未全疎
萬壑分烟高復低人家隨處有柴扉此中只欠陳居士
千仞岡頭一振衣
梅花
一枝斜映佛前燈春入銅壺夜不冰昔歲曾遊大庾嶺
今年聊作小乘僧
櫻桃
四月江南黃鳥肥櫻桃滿市粲朝暉赤英盤裏雖殊遇
何似筠籠相發揮
葉柟惠花
無主菴中老居士逢春入定不銜杯文殊(闕字)俱拱手
今日花枝喚得回
牡丹
一自邊塵入漢關十年伊洛路漫漫青墩溪畔龍鍾客
獨立東風看牡丹
盆池
三尺清池窗外開茨菰葉底戲魚回雨聲轉入浙江去
雲影還從震澤來
松棚
黯黯當窗雲不驅不教風日到琴書只今老子風流地
何似茅山陶隠居
玉堂儤直
庭葉瓏瓏曉更青斷雲度日照寒廳只應未上歸田奏
貪誦楞伽四卷經
晨起
寂寂東軒晨起遲朦朧草木暗疎籬風來衆綠一時動
正是先生睡足時
芙蓉
白髮飃蕭一病翁暮年身世藥瓢中芙蓉牆外垂垂發
九月憑闌未怯風
微雨中賞月桂獨酌
人間跌宕簡齋老天下風流月桂花一壺不覺叢邊盡
暮雨霏霏欲濕鴉
畫梅
蛾眉淡淡自成妝驛使還家空斷腸脂粉不施憔悴盡
失身未嫁易元光
竹
高枝已約風為友密葉能留雪作花昨夜常娥更瀟洒
又攜疎影過窗紗
長沙寺桂花重開
天遣幽花兩度開黃昏梵放此徘徊不教居士卧禪榻
喚出西廂共看來
和若拙弟得陪遊後園二首
西園冠蓋坐生風更欲長繩繫六龍惟有病夫能省事
北窗三友是過從
壯夫三箭功名手儒士百篇藜莧腸莫道人人握珠玉
應須字字挾風霜
季高送酒
自接麴生蓬戸外便呼伯雅竹牀頭真逢幼婦著黃絹
直遣從事到青州
墨戲二首
鄂州遷客一花說仇池老仙五字銘併入晴窗三昧手
不須辛苦讀騷經
右蘭
人間風露不到畹只有酪奴無世塵何須更待秋風至
蕭艾從來不共春
右蕙
上知府用家弟韻
萬里平生幾蛇足九州何路不羊腸只應綠士蒼官輩
卻解從公到雪霜
與義以雨有嘉應遂占有秋輒採用家弟韻賦二
絶句少資勤恤之誠也(按此二絶句當亦是上知府之作而編錄者缺書)
雲氣初看龍起湫雨聲旋聽樹驚秋已教農父歌田守
更遣虞人信魏侯(比蒙宿戒遊富家池明日微雨猶不廢出故有是句)
紀德刊碑不厭豐龍眠深洞一言通坐看綠浪搖千里
拔薤栽揄未當功
梅
愛歌纖影上窗紗無限輕香夜遶家一陣東風濕殘雪
強將嬌淚學梨花
送人歸京師
門外子規啼未休山村日落夢悠悠故園便是無兵馬
猶有歸時一段愁
賦康平老銅雀硯
鄴城臺殿已荒凉依舊山河滿夕陽瓦礫卻鑱今日硯
似教人世寫興亡
和顔持約
半篙寒碧秋垂釣一笛西風夜倚樓多少巫山舊家事
老來分付水東流
早行
露侵駝褐曉寒輕星斗闌干分外明寂寞小橋和夢過
稻田深處野蟲鳴
簡齋集卷十五
