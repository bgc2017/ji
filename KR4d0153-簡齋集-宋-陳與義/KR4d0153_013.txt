簡齋集卷十三
宋陳與義撰
五言長律
道中書事
臨老傷行役籃輿歲月奔客愁無處避世事不堪論白
道含秋色青山帶雨痕壞梁斜鬭水喬木密藏村易破
還家夢難招去國魂一身從白首隨意答乾坤
感事
喪亂那堪說干戈竟未休公卿危北顧江漢故東流風
斷黃龍府雲移白鷺洲云何舒國步持底副君憂世事
非難料吾生本自浮菊花紛四野作意為誰秋
晚晴野望
洞庭微雨後凉氣入綸巾水底歸雲亂蘆叢返照新遙
汀横薄暮獨鳥度長津兵甲無歸日江湖送老身悠悠
只倚杖悄悄自傷神天意蒼茫裏村醪亦醉人
五言絶句
同家弟賦蠟梅詩得四絶句
朱朱與白白著意待春開那知洞房裏已傍額黃來
韻勝誰能舍色莊那得親朝陽一映樹到骨不留塵
黃羅作廣袂絳紗作中單人間誰敢著留得護春寒
一花香十里更値滿枝開承恩不在貎誰敢鬭香來
蠟梅四句
花房小如許銅翦黃金塗中有萬斛香與君細細輸
來從底處所黃露滿衣濕緣憨翻得憐亭亭倚風立
奕奕金仙面排行立曉晴殷勤夜來雪少住作珠瓔
亭亭金步搖朝日明漢宫當時好光景一似此園中
題持約畫軸
日落川更闊烟生山欲浮舟中有閒地載我得同遊
梅花兩絶句
客行滿山雪香處是梅花丁寧明月夜認取影横斜
曉天青脈脈玉面立疎籬山中爾許樹獨自費人詩
正月十六日夜二絶
正月十六夜竹籬田父家明月照樹影滿山如龍蛇
二更風薄竹悲吟連夜分村西遞餘韻應勝此間聞
出山二首
隂巖不知晴路轉見朝日獨行脩竹盡石崖千丈碧
山空樵斧響隔嶺有人家日落潭照樹川明風動花
入山二首
出山復入山路隨溪水轉東風不惜花一暮都開徧
都迷去時路策杖烟漫漫微雨洗春色諸峯生晚寒
與夏志宏孫信道張巨山同集澗邊以散髮巖岫
為韻賦四小詩
哦詩谷虚響微步下巖半披叢澗影搖集鳥紛然散
亂石披沙淺水紋如紺髮馳暉怱西沒林光相映發
舉頭山圍天濯足樹映潭山中記今日四士集空巖
張子卧石榻夏子理泉竇孫子獨不言搘頤數烟岫
衡岳二首
城中望衡山浮雲作飛蓋朅來巖谷遊卻在浮雲外
危亭見上方林壑帶殘陽今日豈無恨重遊卻味長
絶句
野鴨飛無數桃花濕滿枝竹輿鳴細雨山客有新詩
九日示大圓洪智
自得休心法悠然不賦詩忽逢重九日無耐菊花枝
九月八日戲作兩絶句示妻子
今夕知何夕都如未病時重陽莫草草剩作幾篇詩
小甕今朝熟無勞問酒家重陽明日是何處有黃花
六言絶句
六言二首
莫賦澗松鬱鬱但吟陂麥青青為婦讀劉伶傳教兒書
甯戚經
種竹可侔千戶擁書不假百城何必思之爛熟熱官無
用分明
題顔持約畫水墨梅花
未央宫裏紅杏羯鼓三聲打開大庾嶺頭梅萼管城呼
上屏來
不見梅花
荆楚歲時經盡今年不見梅花想得蒼烟玉立都藏江
上人家
七言絶句
襄邑道中
飛花兩岸照船紅百里榆隄半日風卧看滿天雲不動
不知雲與我俱東
和張矩臣水墨梅五絶
巧(一作刻)畫無鹽醜不除此花風韻更清姝從教變白能
為黑桃李依然是僕奴
病見昏花已數年只應梅蘂故依然誰教也作陳玄面
眼亂初逢未敢憐
粲粲江南萬玉妃别來幾度見春歸相逢京洛渾依舊
惟恨緇塵染素衣
舍章簷下春風面造化功成秋兔毫意足不求顔色似
前身相馬九方臯
自讀西湖處士詩年年臨水看幽姿晴窗畫出横斜影
絶勝前村夜雪時
梅花
高花玉質照窮臘破雪數枝春已多一時傾倒東風意
桃李爭春奈晚何
題畫兔
碎身鷹犬慙何忍埋骨詩書事亦微霜落深林可終歲
雄雌暖日莫忘機
秋夜
中庭淡月照三更白露洗空河漢明莫遣西風吹葉盡
卻愁無處著秋聲
跋外祖存誠子帖
亂眼龍蛇起平陸後身羲獻已黃墟客來空認袁公額
淚盡慙無楊惲書
詠蟹
量才不數䱥魚額四海神交顧長康但見横行疑是躁
不知公子實無腸
中牟道中二首
雨意欲成還未成歸雲卻作伴人行依然壞郭中牟縣
千尺浮屠管送迎
楊柳招人不待媒蜻蜓匹馬忽相猜如何得與凉風約
不共塵沙一併來
清明二首
街頭女兒雙髻鴉隨蜂趁蝶學夭邪東風也作清明節
開徧來禽一樹花
卷地風抛市井聲病扶危坐了清明一簾晚日看收盡
楊柳微風百媚生
春日二首
朝來庭樹有鳴禽紅綠扶春上遠林忽有好詩生眼底
安排句法已難尋
憶看梅雪縞中庭轉眼桃梢無數青萬事一身雙鬢髮
竹牀欹枕數窗櫺
柳絮
柳送腰肢日幾迴更教飛絮舞樓臺顛狂忽作高千丈
風力微時穏下来
秋試院將出書所寓窗
門前柿葉已堪書弄鏡燒香聊自娛百世窗明窗暗裏
題詩不用著工夫
秋日
琢句不成添鬢絲且搘笻杖看雲移槐花落盡全林綠
光景渾如初夏時
次何文縝題顔持約畫水墨梅花韻二首
窗間光景晚來新半幅溪藤萬里春從此不貪江路好
賸抛心力喚真真
奪得斜枝不放歸倚窗承月看熹微墨池雪嶺春俱好
付與詩人說是非
為陳介然題持約畫
層層水落白灘生萬里征鴻小作程日落微風過荷葉
陂南陂北聽秋聲
九日宜春苑午憩幕中聽大光誦宋迪功詩
酒酣耳熱不成歌柰此一川黃菊何卧聽西風吹好句
老天無恨幕生波
西省酴醿架上殘雪可愛戲同王元忠席大光賦
詩
酴醿花底當年事夜雪糢糊照酒闌北省今朝枝上雪
還揩病眼作花看
竇園醉中前後五絶句
東風吹雨小寒生楊柳飛花亂晚晴客子從今無可恨
竇家園裏有鶯聲
海棠脈脈要詩催日暮紫緜無數開欲識此花竒絶處
明朝有雨試重來
不見海棠相似人空題詩句滿花身酒闌卻度荒陂去
驅使風光又一春
三月碧桃驚動人滿園光景一時新賸傾老子尊中玉
折盡繁枝不要春
一尊相屬莫辭空報答今朝吹面風自唱新詩與明月
碧桃開盡兩聲中
宴坐之地籧篨覆之名曰篷齋
不□□□了三冬旋作篷齋待朔風會有打窗飛□□
地爐孤坐策竒功
鄧州西軒書事十首
小儒避地南征日皇帝行天第一春走到鄧州無腳力
桃花初動雨留人
千里空攜一影来白頭更著亂蟬催書生身世今如此
倚徧周家十二槐
瓦屋三間寬有餘可憐小陸不同居易求蘇子六國印
難得河橋一字書
莫嫌啖蔗佳境遠橄欖甜苦亦相幷都將壯節共辛苦
準擬殘年看太平
皇家卜年過周歷變故未必非天仁東南鬼火成何事
終待邊烽作爭臣
楊劉相傾建中亂不待白首今同歸只今將相須廉藺
五月并門未解圍
不須夜夜看太白天地景氣今如斯始行&KR1748;蚌相攻策
可惜中原見事遲
詔書憂民十六事父老祝君一萬年白髮書生喜無寐
從今不仕可歸田
范公深憂天下日仁祖愛民全盛年遺廟只今香火冷
時時風葉一騷然
諸葛經行有夕風千古天地幾英雄弔古不須多感慨
人生半夢半醒中
簡齋集卷十三
