唐丞相曲江張先生文集卷之五
詩
雜著五十三首
望月懷遠
海上生明月天涯共此時情人怨遥夜竟夕起相思
滅燭憐光滿披衣覺露滋不堪盈手贈還寢夢佳期
秋夕望月
清迥江城月流光萬里同所思如夢裏相望在庭中
皎㓗青苔露蕭條黃葉風含情不得語頻使桂華空
詠鷰
海鷰何微眇乘春亦暫來豈知泥滓賤祗見玉堂開
繡戸時雙入華軒日幾廻無心與物競鷹隼莫相猜
詠史
大德始無頗中智是所是居然巳不一况乃務相詭
小道致泥難巧言因萋毀穰侯或見遲蘇生得隂揣
輕既長沙傳重亦邊郡徙勢傾不幸然跡在胡寧爾
滄𬈑所爲大江漢日來委澧水雖復清魚鱉豈游此
賢哉有小白讐中有管氏若人不世生悠悠多如彼
敕賜寧主池宴
賢王有池舘明主賜春遊淑氣林間發恩光水上浮
徒參和鼎地終謝巨川舟皇澤空如此輕生莫可酬
龍門旬宴得月字韻
恩華逐芳歲形勝兼韶月中席傍魚潭前山倚龍闕
花迎妙妓至鳥避仙舟發宴衎良在兹再來情不歇
天津橋東旬宴得歌字韻
清洛象天河東流形勝多朝來逢宴喜春盡却妍和
泉鮪歡時躍林鸎醉後歌賜恩頻若此爲樂柰人何
上賜水牎旬宴得移字韻
河漢非應到汀洲忽在斯仍逢帝樂下如逐海槎窺
春賞時將換皇恩歲不移今朝遊宴所莫比天泉池
故刑部李尚書荆谷山集會
嘗聞繼老聃身退道迷躭結宇倚青壁䟽泉噴碧潭
苔石隨人古煙花寄酒酣山光紛向夕歸興杜城南
三月三日申王園亭宴集
稽亭追往事雎苑勝前聞飛閣凌芳樹華池落綵雲
藉草人留酌御花鳥赴群向來同賞處惟恨碧林曛
恩賜樂遊園宴
寶筵延厚命供帳序群公形勝宜春接威儀建禮同
晞陽人似露解愠物從風朝慶千齡始年華二月中
輝光遍草木和氣發絲桐歲歲爲無事寧知樂九功
驪山下逍遥公舊居遊集
君子體清尚歸處有兼資雖然經濟日無忘幽棲時
卜居舊何所休澣嘗來兹岑寂空人至高深獲我思
松澗聆遺風蘭林覽餘滋往事誠已矣道存猶可追
遺子後黃金作歌先𬗋芝明德有自來奕世皆秉彛
豈與磻溪老崛起周太師我心希碩人逮此問元龜
怊悵既懷遠沉吟亦省私巳云寵禄過况在華髮衰
軒盖有迷復丘壑無磷緇感物重所懷何但止足斯
祠𬗋盖山經玉泉山寺
指塗躋楚望策門望荆岑稍稍松篁入泠泠澗谷深
觀竒逐幽映&KR0851;險志嶇&KR0706;上界投佛影中天楊梵音
焚香懴在昔禮足誓來今靈異若有對聖先其可尋
高星聞逝者遠俗是初心蘚剥經行處猿啼燕坐林
歸真巳寂滅留迹豈埋沉法地日茲廣何云千萬金
冬中至玉泉山寺屬窮隂冰閑崖谷無景及
仲春行縣復往焉故有此作
靈境信幽絶芳時重睻妍再來及兹勝一遇非無緣
萬木柔可結千花敷欲然松間鳴好鳥林下流清泉
石壁開精舍金光照法筵真空本自寂假有聊相宣
復此灰心者仍追巢頂樿簡書雖有畏身世亦俱損
郢城西北有大古塜數十觀其封域多是楚
時諸王而年代久遠不復可識唯直西有樊
妃冡因後人爲植松栢故行路盡知之
蘋藻生南澗蕙蘭秀中林嘉名有所在芳氣無幽深
楚子初逞志樊妃嘗獻箴能令更擇士非直罷從禽
舊國皆湮滅先王亦莫尋唯傳賢媛隴猶結後人心
牢落山川意蕭疎松栢隂破墻時直上荒徑或斜侵
惠問終不絶風流獨至今千春思窈窕黃鳥復哀音
戲題春意
一作江南守江林三四春相鳴不及鳥相樂喜關人
日守朱絲直年催華髮新淮陽祗有卧持此度芳辰
同綦母學士月夜聞鴈
棲宿豈無意飛飛更遠尋長途未及伴中夜有遺音
月思關山路風號流水琴空聲兩相應幽感一何深
避繳歸南浦離群呌北林聮翩俱不定憐爾&KR1724;鄕心
立春日晨起對積雪
忽對林亭雪瑶華處處開今年迎氣始昨夜伴春廻
玉潤窗前竹花繁院裏梅東郊齋祭所應見五神來
庭梅詠
芳意何能早孤榮亦自危更憐花蔕弱不受歲寒移
朝雪那相妬隂風巳屢吹馨香雖尚爾飄蕩復誰知
照鏡見白髮聮句
宿昔青雲志蹉跎白髮年誰知明鏡裏形影自相憐
折楊柳
纖纖折楊柳持此寄情人一枝何足貴憐是故園春
遲景那能久流芳不及新更愁征戍客容鬢老邊塵
巫山高
巫山與天近煙景嘗青熒此中楚王夢夢得神女靈
神女去巳久雲雨空冥冥唯有巴猿嘯哀音不可聽
翦綵
姹女矜容色爲花不譲春既爭芳意早誰待物華真
葉作參差發枝從點綴新自然無限態長在豔陽人
聽箏
端居正無緒那復發秦箏纖指傳新意繁絃起怨情
悠揚思欲絶掩抑態還生豈是聲能感人心自不平
賦得自君之出矣
自君之出矣不復理殘機思君如滿月夜夜减清輝
荆州作二首
先逹志其大求意不約文士伸在知巳巳况仕於君
微誠夙所尚細故不足云時來忽易矣事往良難分
顧念凡近姿焉欲殊常勲亦以行則是豈必素有聞
千慮且猶跌萬緒何其紛進士苟非黨免相安得群
衆口金可鑠孤心絲共棼意忠仗朋信語勇同敗軍
古劒徒有氣幽蘭祗自薰高秩向所忝於義如浮雲
其二
千載一遭遇往賢所至難問余奚爲者無階忽上搏
明聖不世出翼亮非苟安崇高自有配孤陋何足干
遇恩一時來竊位三歲寒誰謂誠不盡知窮力亦殫
雖致負乘寇初無挾術鑚浩蕩出江湖飜覆如波瀾
心傷不林樹自念獨飛翰徇義在匹夫報恩猶一飱
况乃山海澤效無毫髮端内訟巳慙沮積毀今摧殘
胡爲復惕息傷鳥畏虚彈
在郡秋懷二首
秋風入前林蕭飋鳴高枝寂寞遊子思寤歎何人知
宦成名不立志存歲巳馳五十而無聞古人深所疵
平生去外飾直道如不羈未得操割效忽復寒暑移
物情自古然身退毀亦隨悠悠滄江渚望望白雲涯
路下霜且降澤中草離披蘭艾若不分安用馨香爲
其二
庭蕪生白露歲候感遐心策蹇慙遠途巢枝思故林
小人恐致寇終日如臨深魚鳥好自逸池籠安所欽
掛冠東都門採蕨南山岑議道誠愧昔覽分還愜今
無然憂成老空爾白頭唫
郡府中每晨興輒見群鶴東飛至暮又行列
而返哢唳雲路其和樂焉予愧獨處江城常
目送此意有所羡遂賦以詩
雲間有數鶴撫翼意無遺曉日東田去霄煙北渚歸
讙呼良自適羅列好相依遠集長江靜高翔衆鳥稀
豈煩仙子叙何畏野人機却念乘軒者拘留不得飛
忝宫二十年盡在内職及爲郡嘗積戀因賦
詩焉
江流去朝宗晝夜兹不捨仲尼在川上子牟存闕下
聖逹有由然孰是無心者一郡苟能化百城豈云寡
愛禮誰爲羊戀主吾猶馬感初時不載思奮翼無假
閑宇嘗自閉沉心何用寫攬衣步前庭登陴臨曠野
白水生迢逓清風寄瀟洒願言采芳澤終朝不盈把
初秋憶金均兩弟
江渚秋風至他鄕離别心孤雲愁自遠一葉感何深
憂喜嘗同域飛鳴忽異林青山西北望堪作白頭唫
二弟宰邑南海見群鴈南飛因成詠以寄
鴻鴈自北來嗷嗷度煙景嘗懷稻梁惠豈憚江山永
小大每相從羽毛當自整雙鳬侣晨泛獨鶴參霄警
爲我更南飛因書至梅嶺
將發還鄕示諸弟
歲陽亦頽止林意日蕭摵云胡當此時𬗟邁復爲客
至愛孰能捨名義來相迫負德良不貲輸誠靡所惜
一木逢厦搆纖塵願山益無力主君恩寧利客卿壁
去去榮歸養憮然歎行役
叙懷二首
弱歲讀群史抗迹追古人被褐有懷玉佩印從負薪
志合豈兄弟道行無賤貧孤根亦何頼感激此爲鄰
其二
晩節從卑秩岐路良非一既聞持兩端復見挾三術
木瓜誠有報玉楮論無實巳矣直躬者平生壯圖失
去去勿重陳歸來茹芝术
秋懷
感惜芳時換誰知客思懸憶隨鴻向暖愁學馬思邊
留滯機還息紛拏網自牽東南起歸望何處是江天
雜詩五首
孤桐亦胡爲百尺傍無枝疎隂不自覆修幹欲何施
高岡地復迥弱植風屢吹凡鳥已相噪鳳凰安得知
其二
蘿蔦必有託風霜不能落酷在蘭將蕙甘從葵與藿
運命雖爲宰寒暑自廻薄悠悠天地間委順無不樂
其三
良辰不可遇心賞更蹉跎終日塊然坐有時勞者歌
庭前攬芳蕙江上託微波路遠無能逹憂情空復多
其四
湘水弔靈妃班竹爲情緒漢水訪遊女解佩無誰與
同心不可見異路空延佇浦上青楓林津傍白沙渚
行吟至落日坐望祗愁予神物亦豈孤佳期竟何許
其五
木直幾自寇石堅亦他攻何言爲用薄而與火膏同
物累有固然誰能取徑通纖纖良田草靡靡唯從風
日夜沐甘澤春秋等芳叢生性苟不失香臰誰爲中
道家貴至桑儒生何固窮終始行一意無乃過愚公
故刑部李尚書挽歌詞三首
仙宗出趙北相業起山東明德嘗爲禮嘉謀屢作忠
論經白虎殿獻賦甘泉宫與善今何在蒼生望巳空
其二
宿昔三台踐榮華駟馬歸印從青瑣拜翰入紫宸揮
題劒恩方重藏舟事巳非龍門不可望感激涕沾衣
其三
永歎常山寶沉埋京兆阡同盟會五月華表記千年
渺漫野中草微茫空裏煙共悲人事絶唯對杜陵田
故徐州刺史贈吏部侍郎蘇公挽歌詞三首
韋玄方繼相苟爽復齊名在貴兼天爵能賢出世卿
學聞金馬詔神見玉人情藏壑今如此爲山遂不成
其二
相如只謝病子敬忽云亡豈悟瑶臺雪分雕玉樹行
清規留草議故事在封章本謂山公啓而今歿始揚
其三
返葬長安陌秋風簫鼓悲柰何相送者不是平生時
寒影催年急哀歌助晚遲寧知建旟罷丹旐向京師
故滎陽君蘇氏挽歌詞三首
門緒公侯列嬪風詩禮行松蘿方有寄桃李忽無成
劒去雙龍别雛哀九鳳鳴何言嶧山樹還似半心生
其二
永嘆芳魂斷行看草露滋二宗榮盛日千古别離時
竟罷生芻贈空留畫扇悲客車候曉發何歲是歸期
其三
縞服紛相送玄扄翳不開更悲泉火滅徒見柳車廻
舊室容衣奠新塋拱樹栽唯應月照簟潘岳此時哀
眉州康司馬挽歌詞
家受專門學人稱人室賢劉禎徒有氣管輅獨無年
謫去長沙國魂歸京兆阡從來匣中劒埋歿罷衝天
題畫山水障
心累猶不盡果爲物外牽偶因耳目好復假丹青妍
嘗抱野間意而迫區中緣塵事固巳矣秉意終不遷
良工適我願妙墨揮巖泉變化合群有高深侔自然
置陳北堂上倣像南山前靜無戸庭出行巳兹地偏
萱草憂可樹合歡忿亦蠲所因本微物况乃憑幽筌
言象會自泯意色聊自宣對翫有佳趣使我心眇綿
唐丞相曲江張先生文集卷之五終
