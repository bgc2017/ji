唐丞相曲江張先生文集卷之二
詩
奉和聖製二十七首
樂章二首
和酬諸公詩二十八首
奉和聖製南郊禮畢酺宴
配天昭聖業率土慶輝光春發三條路酺開百戲場
流恩均庶品縱觀聚康莊妙舞來平樂新聲出建章
分曹日抱戴赴節鳳歸昌幸奏承雲樂同晞湛露陽
氣和皆有感澤厚自無疆飽德君臣醉連歌奉栢梁
奉和聖製早渡蒲津關
魏武中流處軒皇問道廻長堤春樹發高掌曙雲開
龍負王舟渡人占仙氣來河津會日月天仗役風雷
東顧重關盡西馳萬國陪還聞股肱郡元首詠康哉
奉和聖製幸晉陽宫
隋季失天策萬方罹凶殘皇祖稱義旗三靈皆獲安
聖期將申錫王業成艱難盗移未改命曆在終履端
彼汾惟帝鄕洪都信鬱盤一月朔廵狩群后陪清鑾
覇迹在沛庭舊儀覩漢官唐風思何深舜典敷更寬
家蒙枌榆復邑爭牛酒歡緬惟剪商後豈獨微雨歎
三后旣在天萬年斯石刊尊祖(實我)皇天文皆仰觀
奉和聖製同二相南出雀鼠谷
設險諸侯地承平聖主廵東君朝二月南旆擁三辰
寒出重關盡年隨行漏新瑞雲叢捧日芳樹曲迎春
舞詠先馳道恩華及從臣汾川花鳥意併奉属車塵
奉和聖製次成臯先聖擒建德之所
天命誠有集王業初惟艱剪商自文祖夷項在兹山
地識斬蛇處河臨飲馬間威加昔運往澤流今聖還
尊祖頌先烈賡歌安用攀紹成即我后封岱出天關
奉和聖製過王濬墓
漢皇思鉅鹿晉將在弘農入蜀舉長筭平吳成大功
與渾雖不恊歸浩實爲雄孤績淪千載流名感聖衷
萬乘渡荒隴一顧凛生風古節猶不弃今人爭效忠
奉和聖製經孔子舊宅
丘門大山下不見登封時徒有先王法今爲明主思
恩加萬乘幸禮致一牢祠舊宅千年外光華空在兹
奉和聖製經河上公廟
昔者河邊叟誰知隱與仙姓名終不識章句此空傳
跡爲坐忘晦言猶強著詮精靈竟何所祠宇獨依然
道在紆宸睠風行動睿篇從兹化天下清淨復何先
奉和聖製賜諸州刺史以題坐右
聖人合天德洪覆在元元每勞蒼生念不以黃屋尊
興化俟群辟擇賢守列藩得人此爲盛咨岳今復存
降鑒引君道慇懃啓政門容光無不照有象必爲言
成憲知所奉致理歸其根肅肅稟玄猷煌煌戒朱軒
豈徒任遇重兼爾宴錫繁載聞勵臣節持答明主恩
奉和聖製瑞雪篇(雜言)
萬年春三朝日上御明臺旅庭實初瑞雪兮霏微俄
同雲兮蒙密此時騷切隂風生先過金殿有餘清信
宿嬋娟飛雪度能使玉人俱掩嫮皓皓樓前月初白
紛紛陌上塵皆素昨訝驕陽積數旬始知和氣待迎
新匪惟在人利曾是扶天意天意豈云遥雪下不崇
朝皇情翫無斁雪委方盈尺草樹紛早榮京坻宛先
積君恩誠謂何歲稔復人和預數斯箱慶應如此雪
多朝冕旒兮載悅想籉笠兮農節倚瑶琴兮或歌續
薰風兮瑞雪福浸昌應尤盛瑞雪年年常感聖願以
相梁作長爲柳花詠
奉和聖製早發三鄕山行(七言)
羽衛森森西向秦山川歷歷在清晨晴雲稍卷寒巖
樹宿雨能銷御路塵聖德由來合天道靈符即此應
時廵遺賢一一皆羈致猶欲高深訪隱淪
奉和聖製温泉歌(雜言)
有時神物待聖人去後湯還冷來時樹亦春今兹十
月自東歸羽旆逶迤上翠微温谷䓗䓗佳氣色離宮
弈弈斗光輝臨湄川近天邑浴日温泉復在兹群仙
洞府那相及吾君利物心玄澤浸蒼黔漸漬神湯無
疾苦薰歌一曲感人深
奉和聖製燭龍齋祭(四言)
上帝臨下鑒亦有光孰云隂隲惟聖克彰六月徂暑
四郊諐陽我后其勤告于壇埸精意充溢群靈鼓舞
蔚兮朝雲霈然時雨雨我原田亦旣有年燭龍煌煌
明宗報祀于以助之天人帝子聞詩有訓國風兹始
奉和聖製喜雨(四言)
艱我稼穡載育載亭如物應之曷聖與靈謂我何憑
惟德之馨誰云天遠以誠必至太清無雲羲和頓轡
于斯蒸人瞻彼非覬隂冥倏忽霈澤咸洎何以致之
我后之感無臯無隰黍稷黯黯無卉無木敷芬黮
黃龍勿來鳴鳥不思人和年豐皇心則怡豈與周宣
雲漢徒詩
奉和聖製送十道採訪使及朝集使
三年一上計萬國趨河洛課最力巳陳賞延恩復博
垂衣深共理改瑟其咸若首路廻竹符分鑣揚木鐸
戒程有攸往詔餞無淹泊昭晣動天文殷勤在人瘼
持久望兹念克終朝所託行巳當自強春耕庶秋穫
奉和聖製次瓊岳韻
山秪亦望幸雲雨見靈心岳舘逢朝霽關門解宿隂
咸京天上近清渭日邊臨我武因冬狩何言是即禽
奉和聖製送李尚書入蜀
眷言感忠義何有間山川徇節今如此離情空復然
皇心在勤恤德澤委昭宣周月成功後明年或勞還
奉和聖製初出洛城
東土淹龍駕西人望翠華山川祗詢物宫觀豈爲家
十月星廻斗千官日捧車洛陽無怨思廵幸更非賖
奉和聖製謁元皇帝廟齋
興運昔有感建祠北山巔雲雷初締構日月今悠然
紫氣尚蓊鬱玄元如在焉迨兹事追遠輪奐復增鮮
洞府香林處齋壇清漢邊吾君乃尊祖夙駕此留連
樂動人神會鐘成律度圓笙歌下鸞鶴芝木萃靈僊
曾是福黎庶豈唯味虚玄賡歌徒有作微薄謝昭宣
南郊文武出入舒和之樂(四言樂章)
祝史辭正人神慶叶福以德昭享以誠接六變云備
百禮斯浹祀事孔明祚流萬葉
奉和聖製龍池篇
天啓神龍生碧泉泉水靈源浸迤延飛龍巳向珠潭
出積水仍將銀漢連岸傍花柳看勝盡浦上樓臺問
是仙我后元符從此得方爲萬歲壽圖川
南郊太尉酌獻武舞作凱安之樂(樂章)
馨香惟后德明命光天保肅祀崇聖靈陳信表皇道
玉戚初蹈厲金匏既靜好介福何穰穰精誠格穹昊
奉和聖製送尚書燕國公赴朔方
宗臣事有征廟算在休兵天與三台座人當萬里城
朔南方偃革河陽暫揚旌寵錫從仙禁光華出漢京
山川勤遠略原隰軫皇情爲奏薰琴唱仍題寳劒名
聞風六郡勇計日五戎平山甫歸應疾留侯功復成
歌鍾旋可望枕席豈難行四牡何時入吾君憶履聲
奉和聖製途經華山
萬乘華山下千岩雲漢中靈居雖突密睿覽忽玄同
日月臨高掌神仙仰大風攅峯勢岌岌翊輦氣雄雄
揆物知幽贊銘勲表聖衷會應陪撿玉來此告成功
奉和聖製早登太行山率爾言志
孟月攝提貞乘時我后征晨嚴九折度暮戒六軍行
日御馳中道風師卷太清戈鋋林表出組練雪間明
動植希皇豫高深奉睿情陪遊七聖列望幸百神迎
氣色煙猶喜恩光草尚榮之罘稱萬歲今此復同聲
奉和聖製登封禮畢洛城酺宴
大君畢能事端扆樂成功運與千齡合懽將萬國同
漢酺歌聖酒韶樂舞薰風河洛榮光遍雲煙喜氣通
春華頓覺早天澤倍加崇草木皆沾被猶言不在躬
奉和聖製經凾谷關作
凾谷雖云險黃河復巳清聖心無所隔空此置關城
奉和聖製渡潼關口號
隱嶙故城壘荒凉空戍樓在德不在險方知王道休
奉和吏部崔尚書雨後大明朝堂望南山
迢逓終南頂朝朝閶闔前朅來青綺外高在翠微先
雙鳳褰爲闕群龍儼若仙還知到玄圃更是謁甘泉
夜雨塵初滅秋空月正懸詭容紛入望霽色宛成妍
東極華隂踐西彌嶓冡連奔峯出嶺外瀑水落雲邊
漢帝宫將菀商君陌與阡林間鋪近甸煙靄遶晴川
旣庶仁斯及分憂政巳宣山公啓事罷吉甫頌聲傳
濟濟金門步洋洋玉樹篇徒歌雖有属清越豈同年
和黃門盧監望秦始皇陵
秦帝始求仙驪山何遽卜中年旣無效兹地所宜復
徒役如雷奔珍怪亦雲蓄黔首無寄命赭衣相馳逐
人怨神亦怒身死宗遂覆土崩失天下龍鬭入凾谷
國爲項籍屠君同華元戮始掘旣由楚終焚乃因牧
上宰議揚賢中阿感桓速一聞過秦論載懷空杼軸
蘇侍郎紫微庭各賦一物得芍藥
仙禁生紅藥微芳不自持幸因清切地還遇豔陽時
名見桐君錄香聞鄭國詩孤根若可用非直愛華滋
和崔黃門寓直夜聽蟬之作
蟬嘶玉樹枝向夕惠風吹幸入連霄聽應緣飲露知
思深秋欲近聲靜夜相宜不是黃金飾清香徒爾爲
和姚令公從幸温湯喜雪
萬乘飛黃馬千金狐白裘正逢銀霰積如向玉京遊
瑞色鋪馳道花文拂綵旒還聞吉甫頌不共郢歌儔
和秋夜望月憶韓席等諸侍郎因以投贈吏
部侍郎李林甫
秋天碧雲夜明月懸東方皓皓庭際色稍稍林下光
桂華澄遠近璧綵散池塘鴻鳳飛難度關山曲易長
揆予秉孤直虚薄忝文章握鏡慙先照持衡愧後行
多才衆君子載筆久辭場作賦推潘岳題詩許謝康
當時陪宴語今夕恨相忘願欲接高論清晨朝建章
和吏部李侍郎見示秋夜望月憶諸侍郎之
什其卒章有前後行之戲因命僕繼作
清秋彂高興凉月復閑霄光逐露華滿情因水鏡搖
同持亦所見異路無相招美景向空盡歡言隨事銷
忽聽金華作誠如玉律調南宫尚爲後東觀何其遼
名數雖云隔風期幸未遥今來重餘論懷此更終朝
和崔尚書喜雨
積陽雖有晦經月未爲災上念人天重先祈雲漢廻
仁心及草木號令起風雷照爛隂霞上交紛瑞雨來
三辰破黍稷四逹屏氛埃池溜因添滿林芳爲洒開
聽中聲滴瀝空處影徘徊惠澤成豐歲昌言發上才
無論驗石鼓不是御雲臺直頌皇恩浹崇朝遍九垓
和王司馬折梅寄京邑昆弟
離别念同嬉方榮欲共持獨攀南國樹遥寄北風時
林倩迎春早花愁去日遲還聞折梅處更有棣華詩
和許給事直夜簡諸公
未央鐘漏晩仙宇藹沉沉武衛千廬合嚴扄萬戸深
左掖知天近南窗見月臨樹搖金掌露庭徙玉樓隂
他日聞更直中霄属所欽聲華大國寳夙夜近臣心
逸興乘高閣雄飛在禁林寧思竊抃者情發爲知音
和裴侍中承恩拜掃旋轡途中有懷寄州縣
官寮鄕園故親
嵩岳神惟降汾川鼎氣雄生才作霖雨繼代有清通
天下稱賢相朝端挹至公自家來佐國移孝入爲忠
霜露多前感丘園想舊風扈廵過晉北問俗到河東
便道恩華降還鄕禮教崇野樽延故老朝服見兒童
和姚令公哭李尚書
貴賤雖殊等平生竊下風雲泥勢巳絶山海納還通
忽嘆登龍者翻將弔鶴同琴詩猶可託劒履獨成空
疇昔嘗論體興言每匪躬人思崔琰議朝掩祭遵公
作善神何酷依仁命不融天文靈北斗人事罷南宫
上宰旣傷舊下流迷感衷無恩報國士徒欲問玄穹
張丞相與余有孝廉校理之舊又代余爲荆
州故有此贈襄州刺史宋鼎
漢上登飛幰荆南歷舊居巳嘗臨砌橘更覩躍池魚
盛德繼微眇深衷能卷舒義申蓬閣際情坦廟堂初
郡挹文章美人懷爕理餘皇恩儻照亮豈厭承明廬
酬宋使君作
時來不自意宿昔謬樞衡翊聖負明主妨賢媿友生
罷歸猶右職待罪尚南荆政有留裳舊風因繼組成
高軒問疾苦蒸庶荷仁明衰廢時所薄祗言僚故情
酬通事舍人寓直見示篇中兼起居陸舍人
景獻
軒掖殊清秘才華固在斯興因膏澤洒情與惠風吹
所美應人譽何私亦我儀同聲感喬木比翼謝長離
價以陸生减賢慙鮑叔知薄遊嘗獨愧芳訊乃兼施
此夜金閨籍伊人瓊樹枝飛鳴復何遠相顧幸媞媞
和黃門盧侍郎詠竹
清切紫庭垂葳𬎼防露枝色無玄月變聲有惠風吹
高節人相重虚心世所知鳳皇佳可食一去一來儀
和蘇侍郎小園夕霽寄諸弟
清風閶闔至軒盖承明歸雲月愛秋景林堂開夜扉
何言兼濟日尚與宴私違興属蒹葭變文因棠棣飛
人倫用忠厚帝德巳光輝贈弟今爲貴方知陸氏微
和韋尚書荅梓州兄南亭宴集
棠棣聞餘興烏衣有舊遊門前杜城陌池上曲江流
暇日嘗繁會清風詠阻修始知西峙嶽同氣此相求
與袁𥙷闕尋蔡拾遺會此公出行後蔡有五
韻詩見贈以此篇荅焉
轍迹陳家巷詩書孟子鄰偶來乘興者不值草玄人
契是忘年合情非累日申聞君還薄暮見眷及兹辰
贈我如瓊玖將何報所親
酬趙二侍御使西軍贈兩省舊寮
石室先鳴者金門待制同操刀嘗願割持斧竟稱雄
應敵兵初起緣邊虜欲空使車經隴月征旆繞河風
忽枉兼金訊非徒秣馬功氣清蒲海内聲滿栢臺中
顧巳塵華省欣君震遠戎明時獨匪報嘗欲退微躬
荅陳拾遺贈竹簮
與君嘗此志因物復知心遺我鍾龍節非無玳瑁簮
幽素宜相重雕華豈所任爲君安首飾懷此代兼金
荅太常靳博士見贈一絶
上苑春先入中園花盡開惟餘幽徑草尚待日光催
酬宋使君見貽
陟隣初禀訓獻策幸逢時朝列且云忝君恩復若兹
庭闈際海曲軺傳荷天慈顧巳歡烏鳥聞君泣素絲
才明應主召福善豈神欺但願白心在終然涅不緇
武司功初有幽庭春暄見詒夏首獲見以詩
報焉
芳月盡離居幽懷重起予雖言春事晩尚想物華初
遲日暾方照高齋澹復虚笋成林向密花落樹應疎
贈鯉情無間求鶯思有餘暄妍不相待含歎欲焉如
贈澧陽韋明府
君有百鍊刃堪斷七重犀誰開太阿匣持割武城雞
竟與尚書佩還應天子提何時遇操宰當使玉如泥
酬周判官廵至始興會改秘書少監見貽之
作兼呈耿廣州
惟昔遷樂土迨今巳重世隂慶荷先德素風慙後裔
唯益梓桑恭豈禀山川麗于時初自勉揆巳無兼濟
瘠土資勞力良書啓蒙蔽一探石室文再擢金門第
旣起南宫草復掌西掖制過舉及小人便蕃在中歲
亜司河海秩轉牧江湖澨勿謂符竹輕但覺㳙塵細
一麾尚云忝十駕宜求稅心息巳如灰跡牽且爲贅
忽捧天書委將革海隅弊朝聞循誠節夕飲蒙瘴厲
義疾耻無勇盗憎攻亦銳葵藿是傾心豺狼何返噬
履險丼所受勞賢恧相曳攬轡但荒服循垓便私第
嘉慶始獲申恩華復尤繼無庸我先舉同事君猶滯
當推奉使績且結拜親契更延懷安旨曾是慮危際
善謀雖若兹至理焉可替所仗有神道况承明主惠
在洪州荅綦母學士
旬雨不愆期由來自若時爾無言郡政吾豈欲天欺
常念㳙塵益惟歡草樹滋課成非所擬人望在東菑
酬王六霽後書懷見示
雲雨俱行罷江天巳洞開炎氛霽後滅邊緒望中來
作驥君垂耳爲魚我曝鰓更憐湘水賦還是洛陽才
酬王六寒朝見詒
賈生流寓日揚子寂寥時在物多相背唯君獨見思
漁爲江上曲雪作郢中詞忽枉兼金訊長懷伐木詩
酬王履震遊園林見詒
宅生惟海縣素業守郊園中覧霸王說上激明主恩
一行罷蘭徑數載歷金門既負潘生拙俄從周任言
逶迤戀軒陛蕭散及丘樊舊徑稀人跡前池耗水㾗
倂看芳樹老唯覺弊廬存自我棲幽谷逢君翳覆盆
孟軻應有命賈誼得無冤江上傷行遠林門偶避暄
地偏人事絶時霽鳥聲繁獨善心俱閉窮居道共尊
樂因南澗藻憂豈北堂萱幽意如投&KR0238;新詩重贈軒
平生徇知巳窮逹與君論
唐丞相曲江張先生文集卷之二
