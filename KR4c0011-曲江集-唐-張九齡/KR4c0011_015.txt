唐丞相曲江張先生文集卷之十五
状(并御批)
賀御製開元音義賀論三教状
賀御注金剛經状賀皇太子製碑状
賀上仙公主靈應状賀昭陵徵應状
謝知章&KR0807;状謝工部侍郎状
謝知制誥状謝兩弟移官就養状
謝中書侍郎状謝勑賜麥麵状
謝賜食状謝賜藥状
謝賜尺詩状謝蒙太子書頌
謝兩弟授官状謝賜衣物状
謝賜蕃口状觀御製喜雪篇陳誠状
謝賜御書喜雪篇讓賜宅状
讓兩弟起復授官謝赴祥除状
進龍池聖德頌状謝弟授官状
賀御製開元文字音義状
右今月日尹鳳祥宣勑旨示臣等聖製開元文字音
義二十卷義微旨遠文省理該表隷以訓今存篆以
徵古衆釋大備取證於前修片言旁通去嫌於翻字
信文思之精一學術之明凖非聖心之善誘焉降情
於豪素臣等忝居近侍再抃發蒙捧戴之誠實百恒
品望令集賢院更寫一本付外流行謹奉状陳賀以
聞謹進
御批
象物成文以行代教傳習寢遠疑誤增多不制其失
孰云端本稍變條流因之指授且以相示竟無可否
豈用兹小學而歸美乎餘依所請
賀論三教状(并御批)
右伏奉今日墨制召諸學士及道僧講論三教同異
臣聞好尚之論事躓於萬方至極之宗理歸於一貫
非夫上聖孰探要旨伏惟陛下道契無為思該玄妙
考六經之同異筌三教之幽頥將以降照群疑敷化
率士屏浮詞於玉殿緝精義於金門一變儒風再揚
道要凡百庶事罔不知歸臣等幸侍軒墀親承至訓
抃躍之極實倍常情望宣付史舘謹奉状陳賀以聞
謹奏
御批
頃因節日會以萬方略舉三教未暇盡理復兹一集
未之精義不許游詞用伏其心以懲習俗况會三歸
一初分漸頓理皆共貫使自求之卿等論道廟堂化
原何遠事關風教任付史官
賀御注金剛經状(并御批)
右内侍尹鳳祥宣勑垂示臣等御注金剛經但佛法
宗旨撮在此經人間習傳多所未悟陛下曲垂聖意
敷演微言幽關妙鍵豁然洞逹雖臣愚昧本自難曉
伏覽睿旨亦即發明是知日月既出天下普照誠在
此也陛下至德法天平分儒術道巳廣其宗僧又不
違其願三教並列萬姓知歸臣等忝奉天文不勝荷
戴無任慶躍之至
御批
不壊之法真常之性實在此經衆爲難說且用稽合
同異疎决源流朕位在國王遠有傳法竟依群請以
道元元與夫孝經道經三教無闕豈兹秘藏能有探
詳所賀知
賀皇太子製碑状(并御批)
右尹鳳祥宣聖旨示臣等皇太子所製王尊師碑文
并夀王書臣等伏以天姿自高更深聖訓文藝英拔
理絶人境臣等周章省覽欣抃載懷兼皇太子文義
高深壽王毫翰灑落朝臣不見竊懼蔽善臣等專輙
宜留碑本望明日將示百官了訖續進不勝抃躍之
至
御批
兒子等服勤師訓匪曰才能初爲此文次令繕寫卿
在左右因以呈示曾不箴規乃致推美將簡朝列得
無愧乎
賀上仙公主靈應状(并御批)
右臣等伏承今月八日上仙公主靈座有祥風瑞虹
之應爰至啓殯乃知尸解又承特禀清虚薄於滋味
素含真氣自不食鹽洎于遷神更摽竒跡伏惟聖系
本於道源妙有所種靈異必降不然則何得幼而能
悟性與非常適來以時且契於玄運超然而蛻復昇
於丹籙杳冥雖遠髣像如存則知仙路有歸兹念巳
釋理絶今古事昭聞見况臣等親侍軒墀幸聞仙解
無任感慰之至伏望宣付史官以昭靈異仍望宣示
百官
御批
道有默仙謂之形解古來既爾今亦將然童幼之年
傷其天促靈變之理乃入玄真且與方外爲心不比
人間結念所謂書諸國史以襲玄元卿亦史官任爲
凡例兼請宣示者並依
賀昭陵徵應状(并御批)
右御史中丞徐惲從京便還向臣等說妖賊劉志誠
四日從咸陽北原向南見昭陵山上有黑雲忽起志
誠謂其凶徒云此雲將有暴風若衝頭立恐有破敗
志誠久從軍伍頗解雜占其言未畢飄風果至直衝
行首莫不昏迷衆心驚惶不知所出及至便橋之際
並即走散又見父老云往年權梁山之徒將逞不軌
當時亦有烈風暴雨發自昭陵彼至京城賊還破滅
謹參往事與今同符者伏以閭閻賊類切敢猖狂而
祖宗威靈亦巳玄鑒昔年感召若命蚩尤今者驅除
更假風伯所以妖氛自殄狡計莫施晷刻之間逃形
無路此皆神功潜運昌曆無窮將俾孫謀用昭聖德
事堪懲惡可以垂後無任慶悅之至仍望宣付史官
并示朝列謹錄奏聞謹奏
御批
先帝應期道光文武之業亦既棄代人畏軒轅之臺
忝以丕承罔不夙夜每有啓悟形於動靜豈兹狂勃
勞我神兵保祐實深戴賀增惕古之靈應未之前聞
所請宣付史官并示朝列固其宜也並依
謝加章&KR0807;状
右伏奉去月三十日敕以臣先任桂州都督借𬗋金
魚袋前緣改官遂停今更蒙恩特賜任使無效寵服
再加臣雖叨榮伏用戰懼不任悚懼之至謹奉状陳
謝以聞謹奏
御批
卿早踐中書後牧邊郡因加此&KR0807;義在優賢今特賜
卿猶前命也所謝知
謝工部侍郎集賢院學士状(并御批)
右伏奉今月三日制除臣工部侍郎兼集賢院學士
臣本單族過蒙奬拔入升省閤累忝清資出牧南州
且無成績陛下殊私俯及擢任集賢遠自炎荒忽至
霄漢秘文副掌淺陋無堪遽蒙聖恩及遷華省丘山
施重報效何階不勝悚懼之至
御批
卿學府高摽士林貞幹論思之地亦既優閑彌綸之
司聊從應務别當奬擢何乃謙撝所謝知
謝知制誥状(并御批)
右臣忝跡集賢久無成效幸免咎責伏用兢惶忽蒙
特恩令知制誥臣學業既淺識理非長述宣聖旨誠
恐不逮跪受嚴命伏增悚惕無任戴荷之至
御批
昔掌王言以宣國命頃來相習多事游詞卿舊在掖
垣已推才識及登書府備探微奥故有特命宜副朕
心何所謙撝誰與爲讓
謝兩弟移官就養状(并御批)
右臣兩弟蒙恩移官就養老母感戴殊澤戰荷兼深
臣山藪陋材豈堪國用日月私照謬掌綸言犬馬以
地近見矜烏鳥以情至蒙福曲承孝理之賜莫知報
效之所無任悚懼荷恩之至
御批
卿之忠誠本於孝行亦既許國每懷安親爰請二弟
近鄕就養申之友愛逓爲隱犯用加此請故遂雅懷
所謝知
謝中書侍郎状(并御批)
右臣謬跡書府兼司綸翰思力淺近無所發明聖恩
不以不才却賜榮奬拔擢非次荷躍惟深但中書近
密參掌不易豈臣微賤所堪忝竊拜命之日伏用慙
惶不勝戰荷之至
御批
此職擇才十年虚位以卿逹識所以疇庸斟酌朝經
動關政本當兹密命宜喻朕懷所謝知
謝勑賜麥麵狀(并御批)
右林招隱宣勑賜臣等招隱說云薦新之外禁中所
出皆是降至尊親耕稼穡之所成也伏以周人之禮
惟有籍田漢氏之薦但聞時菓則未有如陛下嚴祗
於宗廟勤儉於生人事必躬親動合天德臣亦何幸
近奉徽音又蒙聖恩猥垂珍錫巳飽扵聞義况霑此
時羞綢繆渥澤未知報效死罪死罪仍望宣牒史舘
以示將來臣等不勝感荷之至
御批
歲比不登朕每勤止宫中閑處粟麥兼滋常候嘉苗
以近知遠亦既成熟實用慰心所以躬率諸子是芟
是刈稼穡艱難取知爲國之本宗廟致敬寔謂思於
所先既以薦新餘用分錫卿等同體固合共之所謂
宣付史舘任量其宜也
謝賜食状(并御批)
右臣等面奉進止令就集賢院與諸學士等觀聖注
道德經尋又賜臣等食竊味道腴兼承珍饌聞義飽
德虚往實歸臣等何人叨承渥澤不勝悚戴之至
御批
卿等入院共食何足爲謝也
謝賜藥状(并御批)
右高力士宣奉恩旨賜臣等鹿角膠丸及駐年面脂
有命自天感戴兼至臣等㳙滴無𥙷渥澤日深多謝
股肱之良每慙智力之效徒承聖恩同體之義更霑
御藥駐年之錫事絶希幸禮優常遇微軀賤貌因大
造而載延捧日承天荷曲成而無極臣等無任悚戴
之至
御批
臘日所惠固其常耳信則微物亦有佳名與卿共之
何足爲謝
謝賜尺詩狀(并御批)
右今日高力士宣勑賜臣等御製詩并寶尺伏以尺
者紀度之數宜麗天文詩者律吕之和是生節物聖
恩下逮天旨旁流因物寓言以言垂象臣雖瞽陋伏
見宸衷竊謝良工徒秉刀尺終期死力取配鈞衡而
未副所圖退省知罪臣等不勝負荷感懼之至
御批
尺之爲數隂陽象之宰臣匠物有以似之卿等謀猷
非無法度因之比興以喻乃心盡力鈞衡深知雅意
謝蒙太子書頌
右昨者高力士宣恩旨垂示皇太子書紀功德頌恭
覽睿跡實天人之表幼傳楷則訓叶文明春秋典學
時惟多藝鸞鳳變態入神妙而難明俾臣庸者憑篆
刻而不朽微臣之幸倍百常情無任悚戴之至
御批
大臣作頌以揚休聲銘之琬琰亦資翰墨太子鴻書
則非工身爲國本將示于後因以命之無能發揮何
所爲謝
謝兩弟授官状(并御批)
右伏奉昨二十日恩命授臣弟九皐殿中大監九章
太子司議郎臣私門積釁殃罰如昨日月逾邁禮及
外除弟九臯等加以常才比服哀疚瞻望未遠縞練
猶存非常之恩一朝緫集慙皇哽咽罔識言次不知
微命餘生何以上報天造載悲載懼五情飛越不勝
感戴戰慄之至
御批
卿之昆弟並著才能去歲所論巳有處分既終祥縞
宜列朝衣豈謂殊私雅符公議所謝知
謝賜衣物状(并御批)
右高力士宣勑賜臣衣及器物等臣不孝苟存企及
制禮天恩以忝樞近賜問再臨衣服珍器殊常寵錫
臣有何力可以叨濫渥澤至深誠效巳竭惟有微命
不知所圖無任感戴之至
御批
籍卿政事頃在纆縗今禮制以過服用兹始少許衣
物何足謝焉
讓賜蕃口状
右高力士宣聖恩賜臣等蕃口執自邊軍釋囚爲隷
誠宜供國次及賞功臣等無庸何以受賜殊恩俯降
循涯自失伏望俯停渥澤存以至公矜遂懇誠許歸
宫寺則上有無偏之道下有無苟之責無任悃欵之
至
觀御製喜雪篇陳誠状(并御批)
右臣等適見工部侍郎侍講學士陳希烈所蒙恩賜
聖製雪篇伏以聖惟無作作則應天地和隂陽斯之
謂矣言微利博旨遠恩深于彼蒼生焉知帝力臣聞
食者萬姓之命雪爲五榖之精兆且見於祈年律既
和於言志聖心昭感天瑞合符豈比夫漢詠白雲但
嗟歡樂周歌黃竹徒事廵遊而巳哉臣等仰望昭回
莫知遠近幸均生植同是霑濡况臣忝在樞衡無能
翼亮聞罪巳之義若寘冰谷循忘軀之節冀益㳙塵
伏誦聖文無任喜懼臣等誠歡誠恐謹言
御批
復緣講讀便與希烈未得付卿今過有稱揚豈成獻
替所期戮力保合大和今付一本觀唱和之美也
謝賜御書喜雪篇状(并御批)
右臣前伏見聖製喜雪篇奉状稱慶巳特蒙賜本今
日高力士又宣賜臣林甫臣某各一本麗天之文或
冀傳誦垂露之聖難有偏霑則不知玄造曲成宸毫
俯逮鸞鳳斯降雲雨載均愚生何幸叨此殊賜是知
君臣之深義感不一子孫之後傳寶無窮而未知此
生何以上荅臣等不勝感戴伏望許臣等進食以申
微誠雖厨箑每搖而野芹徒獻豈云堯禹之膳冀逹
臣子之情幸甚幸甚謹奉状以聞謹奏
御批
比年少雪遂罕秋成恐隂律愆期時無可望孰云檮
久每事虔誠雨雪驟盈喜慰初集率爾成作書情而
巳方示朝廷
讓賜宅状(并御批)
右去正月二十六日中使李仁智宣口勑賜臣前件
宅仍令官修及什物一事巳上自奉恩命夙夜憂惕
既慙虚受載懼滿盈臣生身蓬蓽所居淺陋釁属苴
麻豈圖弘敞宸私曲被寵賜猥臨加以殃罰之餘參
議樞掖草土之末庇形棟宇器用資於官備禮數異
於喪紀兢惶失圖啓處無地况㳙滴未效霈澤先盈
非據之責誰任其咎又臣見在家累僅十餘人臣之
俸禄實為豐厚以此貿遷足辦私室今崇其甲第更
使增修或恐因緣多有費損上則虧耗國器下則招
集身尤縱陛下時垂寬容而臣苟為貪冐其如物議
何其如公道何伏乞賜寢前命俯垂矜察納臣誠情
免臣罪戾其宅及什物望並却令官收無任荒懼之
至
御批
比來官宅随事借人與卿寧居用加修飾巳有處分
不煩譲也欲令師儉雖則卿心縱使增修其如國命
况聞制度不是宏博大臣所處亦以爲宜可擇日移
入
譲兩弟起復授官状
右臣昨以兩弟身名状涉隱冐家且未正焉能正人
所以陳露奏聞誠欲自律今日高力士宣勑令與兩
弟京官慈旨優柔感深骨髓微臣何有叨此殊恩但
臣自罹殃罰纔踰年序忝承重任不敢顧私而鞠育
之恩繆懷罔極几筵在遠奠酹不親惟有兩弟在家
獲申情紀今若恭承恩命盡在墨縗何心何顔可以
偷此陛下每弘教義必先名節豈於愚臣無少矜憫
若使九臯等獲免罪戾幸無削除在臣闔門巳霑殊
澤更令授職俱遠哀次於臣私情實所不忍然於朝
議必有喧黷乞寢成命俯亮愚衷冀無玷大猷豈敢
自遂而巳不勝哀荷戰懼之至
御批
卿移孝於忠自家刑國誠有必盡義實可嘉人之同
氣莫不相似驗卿才識弟亦可知朕意欲登賢俱在
朝列而尚居哀紀願留主祭可以理奪用允所求待
至祥縞非無後命
謝赴祥除状(并御批)
右殃釁殘生謬承天澤無能報效徒廢情禮而日月
迅速祥制有期在臣私情哀懼莫主几筵在遠追慕
不親一違外除終身何託伏望察臣罔極俯遂哀懇
假以傳乘暫赴來月道路往復不出數旬孝理之恩
冀知死所無任悲迫戰懼之至
御批
不可復見惟餘孝思情禮所歸近遠無别卿當大任
朝夕謀猷欲遂乃懷其如重寄既從奪禮安得顧恩
宜抑此情也
進龍池聖德頌状(并御批)
右先奉勑令臣撰文伏以天將啓聖地乃出符歷考
圖籙曠古未有臣學術膚淺且靈命難言雖巳極於
愚思曾未徵於萬一猥承恩奬虚汚磨礱以此慚惶
無寧啓處謹隨状封進以聞塵黷宸嚴伏增戰越
御批
天啓元符以贊鴻業朕誠薄德曷用當之既史策是
書而頌聲復起宗子固請遂及於兹卿之詞旨度越
前軰曲成意義多所發揮實靈命之克彰因斯文之
不朽
謝弟授官状(并御批)
臣伏以聖恩非常拔臣以無能受任歲月漸久涓涘
無益取招毀議有累聖明臣前面陳誠以請罪陛下
不以賜責猶加過恩特以殊榮猥霑臣弟彌速曠官
之謗且重非才之責累延公器寵及私門顛覆是憂
隕越無措不勝悚懼荷戴之至謹奉状陳謝以聞
御批
朕之知卿非在今日君臣之際何有間言故在增榮
有以昭亮况卿令弟尚淪卑秩以公見授何謂私恩
所謝知
唐丞相曲江張先生文集卷之十五(終)
