唐丞相曲江張先生文集卷之十三
表狀
讓起復平章事表進千秋節金鏡錄表
荆州謝上表賀赦表
慶冊皇太子表洪州進白鹿表
爲王晙謝表獻寫聖真圖表
爲何給事進父書論教皇太子狀
論勘内婦女事狀論東北軍未可輕動狀
薛王疾宣史館狀薛王薨請上復膳狀
請御注道經䟽狀請將吏刊石紀功狀
請御注經傳授狀西幸改期請付史館狀
上寫經宣付史館賀張待賓奏尅捷狀
讓起復中書侍郎同平章事表(并御批)
草土臣言伏奉去年十二月十四日制復臣中書侍
郎同平章事者外沮公望内奪私情餘生力微哀怖
殞絶臣誠哀誠懼死罪死罪臣伏以宰相所職贊理
庶事陶冶太和以遂萬物苟非所任有受其殃臣實
單人本無大用况在艱疚觸緒哀迷矧以素所不堪
加之荒塞而軍國事重翼亮誠難臣獨何人謬居此
地退省所有負敗將及雖願感恩匍匐秪命其如塵
玷聖鑑汚辱台衡於國非急於禮虚廢臣比年限役
多闕晨昏疚疹之際遽乖救藥凶諱之日遠隔追攀
而星霜未周冠冕載道是以庭闈昔絶几筵今阻凡
曰名教實所深哀伏惟眷情有以永錫况質言非讓
悲欵不文祈天之心惟聖所體實冀哀素有次喪紀
獲終俯鑒荒迷乞遂情禮臣無任感絶哀迫之至謹
詣朝堂奉表陳乞以聞臣誠哀誠懼頓首頓首死罪
死罪謹言開元二十二年正月二十七日草土臣張
九齡上表
御批
卿去歲禮闈擢受樞密實關政本將倚爲相頃來升
用是會宿心雖属家艱巳踰年序不有至孝誰能盡
忠若墨縗之義不行蒼生之望安在謂此情難奪豈
成命可移比日行在佇卿促轡今既至止無勞固辭
朕以非常用賢曷云常禮哀訴即宜斷表今日便上
進千秋節金鏡錄表
臣九齡言伏見千秋節日王公巳下悉以金寳鏡進
獻誠貴尚之尤也臣愚以謂明鏡所以鑑形者也有
妍蚩則見之於外往事所以鑑心者也有善惡則省
之於内故皇帝鏡銘云以鏡自照見形容以人自照
見吉凶又古人云前事之不遠後事之元龜元龜亦
猶鏡也伏惟開元神武皇帝陛下聖德之至動與天
合本巳全於道體固不假於事鑑然覆載廣大無所
不包聖道冲虚有來皆應臣敢緣此義謹於生辰節
上事鑑一章分爲五卷名曰千秋金鏡錄雖聞見𥚹
淺所擇不深至於區區效愚其庶乎萬一不勝悃欵
之至謹言
荆州謝上表
臣九齡言伏奉四月十四日制授臣荆州大都督府
長史聞命皇怖魂膽飛越即日戒路星夜犇馳属小
道所使多驛馬先少以今月八日至州禮上誠惶誠
恐頓首頓首死罪死罪臣不即飲氣取死豈敢輒惜
餘命伏念心無黨惡死則似同以此偷生猶希聖察
臣往年按察嶺表便道赴使訪聞周子諒久經推覆
遥即奏充判官尋属臣改官使亦有替其後信安郡
王禕奏將朔方驅使便請授官臣以其嶺外勤勞因
而奏乞事不敢隱未止涉私然進用非人誠宜得罪
但臣特蒙拔擢出自宸衷陛下所用隠微惟臣而巳
伏思報效竊恃聖恩每於事端無所防避智識雖淺
罄竭則深微誠區區義有所在豈復與此私恊以負
累聖鑒臣雖至頑至愚不至於此皇天后土照臣血
誠夙夜煩冤欲辨無路臣聞物有窮者必訴於昊天
人有痛者必呼於父母臣今孤苦不乞哀於聖君豈
蒙惡聲遂銜冤以没代臣受性愚鈍闇於知人禀命
舛剥與此凶會誠合自死以謝天威所以側息苟存
者臣爲聖朝所用既極榮寵而一朝至此恐玷明時
在臣微生有若螻蟻身名俱滅誠不足言今釁咎則
然恩禮猶重面目有&KR0804;夙夜唯憂戴盆望天豈期上
逹又未能宣布聖澤少荅殊私跼踷兢皇動失次第
無任荷懼兢悚之至謹附河西經略判官所部朝義
郎法曹參軍蘇銳奉表陳謝以聞臣誠惶誠恐頓首
頓首死罪死罪謹言
賀赦表
臣言伏奉今月八日制恩春郊展禮惟新布澤臣聞
古之王政雖在方冊將崇舊典必俟聖君伏惟開元
神武皇帝陛下德合天明道高帝載以爲春者發生
之氣氣者含育之本事乃重於歲始禮故親於東郊
振絶代之綱作名王之法布澤行慶昭德順時以合
隂陽之和以乘天地之正凡在品彙莫不昭蘇臣待
罪荆南亦濫承恩賜臣無任欣慶戰荷之至謹因所
部送永主俸料官當陽縣主簿陳琇奉表陳賀以聞
臣誠歡誠喜頓首頓首死罪死罪謹言
慶冊皇太子表
臣言伏奉今月二日制冊立皇太子者伏以皇太子
天實生德睿哲夙備爰以吉辰光膺盛典伏惟開元
神武皇帝陛下建儲固本體天合聖萬方之心永貞
是属一人之慶大賚斯在臣待罪荆南不獲稱慶闕
庭欣躍之誠實百常品無任悚踊慶躍之至謹遣所
部宣義郎行枝江縣尉楊崇仙奉表陳賀以聞臣誠
歡誠喜頓首頓首死罪死罪謹言
洪州進白鹿表
臣聞聖法天則至理調於元氣天表聖則嘉瑞託乎
群生將以幽贊王澤覺悟生靈知至德之所感如虚
響之必應伏惟開元神武皇帝陛下道孚神化體合
乾行品物所資太和罔不叶圖諜所載殊祥罔不臻
故郡國上言日月相繼臣所部豫章縣某月某日獲
白鹿一休氣所集靈質自呈欲效符祉易爲馴狎臣
謹按瑞應圖云王者明惠及下則白鹿見又按孝經
援神契云王者德至鳥獸則白鹿見盖鹿者仙夀之
物實爲禎祥之表雖時和歲稔固不假於羽毛而天
意人事誠欲伸於耳目臣不勝感慶之至謹詣某所
奉瑞鹿表進以聞臣誠歡誠喜頓首頓首死罪謹言
爲兵部尚書王晙謝平章事表
臣言伏奉今月二十九日制授臣兵部尚書同中書
門下三品殊常寵靈妄集疲朽承恩竊喜任重惟憂
臣誠歡誠恐伏以虚受之難魯史以量其力滿盈之
過夏載陳其招損臣階緣試吏際會登朝遂得入拜
尚書比天之喉舌出典方鎮爲王之爪牙雖忠烈之
誠心知所竭而績用之美歲久無聞今陛下不以不
能爲光爲寵寘之廟堂之上參以軍國之謀實恐鼎
足不任鵜翼爲刺退失微臣之守上累陛下之明是
以永夕九飛終朝三省泉谷爲懼冰炭在懷道雖願
於將行位固慙於幸得臣巳有别状具所讓人猶蒙
曲私未寢嚴命方欲俯僂恭命對揚休光磨鉛效於
一割策蹇同於十駕臣誠懼塵台席謬齒國華將何
以允荅鴻私弼諧大化拜命祗惕罔知所爲臣不勝
荷懼之至謹奉表謝以聞臣誠惶誠恐謹言
爲信安王獻聖真圖表
臣言臣一昨扈從西狩岐陽時以有年事因農隙整
六軍之衆修大田之禮戍卒是訓威武載揚属草淺
獸肥霜清氣殺詔虞人以即鹿命荆州而起鳥陛下
親御弧矢紆駕林衡曾不合圍取其背者雖有逸群
之狡走險之捷而飛黃騁轡縈紼如組綠沉縱鏑宛
轉若神必命中於前期皆應絃而絶倒其餘變態不
測神妙無窮非臣瞽言所能摸状既而備獻禽之禮
虔薦寢之誠教人以孝自天作則此外效獲畢賜懿
親兼禁羽騎無犯宿麥是行也典禮斯備仁恩允洽
三令惟肅七德以宣魏武何階亦紀功於猛獸周文
差擬將比義於非㷱臣忝藉宗枝幸陪鑾輅竊觀神
武冠絶古今以爲載之空言不若圖之繪事向所述
聖今皆寫真雖天顔不違而丹青莫擬徒極愚思庶
好萬一謹一一陳伏深戰汗臣誠惶誠恐謹言
爲何給事進亡父所著書表
臣言臣父某官某乙往歷樞近志勤忠益至於覇王
大略軍國要務事關興替言涉箴規因著十篇名曰
帝圖秘籙將欲獻納纔加撰次尋属臣私門殃釁夙
遘閔凶手澤所存心瞿不忍遂未奏御猶在緘縢二
紀及兹遺言將墜誠愚臣不克負荷不揚休烈俾亡
父之業聖代莫傳雖忝掖垣若寘冰谷伏惟陛下聽
政中&KR0628;觀書乙夜思上皇而合道恨古人於同時而
臣亡父所論君臣之際必欲驗之行事非真垂於空
文誠宜上感宸衷由沒代而匡輔下藏秘府因聖君
以發明竟未上聞伏增悲懼臣不勝感惕之至謹繕
寫封進以聞謹言
論教皇太子狀
右臣伏以皇太子是天下之本爲國之貳今則睿質
漸長猶在深宫所與近習者未必皆正人端士安於
逸樂久則性成是以古者明王恐其若此雖在赤子
先之以教必使耆儒碩德爲之師保故大戴禮云周
成王在襁褓之中太公爲之大師教之順也周公爲
之太傅傅其德義召公爲之太保保其身體是故成
王能聖周道用康秦始皇使趙高傅其太子胡亥因
教之以獄所習者非斬劓人則夷人之三族也胡亥
即位秦氏以亡則明人之性情莫不由習若近正人
聞正事雖欲爲惡固巳不忍若親近細人不聞教諭
縱欲行善猶未知所適此必然也胡越之少生則聲
同長則語異盖聲者天然語者所習習於胡則胡習
於越則越故知成於所習不可不慎臣伏願詳擇典
故徵用名賢執經勸學朝夕從事俾皇太子得於所
習天下幸甚謹奉状以聞謹状
論内勘别宅婦女事状
右件婦女事緣卑䙝縱兩縣檢括有所阿容即願宣
付憲司紏摘其罪今便收𥙷人内别加推逐道路有
云何急於此若在外勘當慮以相寬其餘法獄豈皆
應就内始可以杜其請託方益威嚴便是法不肅而
吏不懼其弊尤重於别宅者也昔漢丞相府尚不按
吏誠以務在尊崇體不可失况天子中禁而有此名
丞尉極微所緣至小固不足以塵黷聖聽雖在内曹
外議切切未爲得所即有聞知不敢不奏謹状
論東北軍未可輕動状
右高力士宣奉敕張守珪所進送突厥生口具問知
委曲故令劉思賢去者臣等伏以北虜凶狡誠亦難
保其心然陛下以恩澤懷柔歲月巳久使彼豺武頓
改頑暴以事觀察信然不虚何者昨李佺使廻虜亦
具云東下中間或言難信至今果如所說即是輸誠
於國未有他詐且契丹等翻覆或往或來今其東討
雖未禀命在於夷狄亦不可責於常理若因而屠之
亦便除患陛下先有聖料以爲如此臣等常竊思之
固非所及今其來也若契丹等偶勝北虜勢衰因而
乘之滅其大半審料必取始可决行事若不然而軍
將妄動徒結大隙亦以不信爲國生患莫甚於此臣
伏以在邊諸將苟利一軍便即行之以邀榮賞不思
遠計誠是大失今劉思賢往望將降書處分守珪必
爲遠圖無得妄動切納諸將使知聖心縱虜庭聞之
尤彰天澤未審可否謹錄状奏聞
薛王有疾上憂變容髮請宣付史館状(并御批)
右臣等伏見邠王守禮等表并荅制以薛王業有疾
聖情軫慮宿昔之間容髮遂變又尋繹致倦假寢通
神因獲異方頓觧危惙誠陛下友愛之至冠於皇王
急難之情逹於神道所以諸王陳請願書竹帛然猶
譲此歸美推而不居聖德謙冲固難名於廣大臣子
之志敢忘義於昭宣况臣等近侍軒墀倍百恒品望
以邠王等状宣付史館謹錄状奏聞伏聽勑旨
御批
凡曰兄弟豈同他人况有疾疹自成憂迫不辭容髮
致改且喜神心助人雖用靈方猶未痊平顧兹德薄
實懷多慮所請宣示良或未然
薛王薨上損膳請復膳状(并御批)
右未經旬時慘恤相次聖情友愛之至属此天倫之
戚伏聞寢膳有改乎常臣等下情不安夙夜煌灼伏
願抑損恩命冲用道心以承宗社之重以慰臣庶之
望天下幸甚臣等不勝倍百恒情之至謹奉状以聞
死罪謹奏
御批
兄弟之喪人倫所重哀廢飲食禮訓有變雖欲自抑
有如此情
請御注道德經及䟽施行状(并御批)
右臣等伏以至道無名常善救物所以鎮彼澆競登
諸福壽而古今殊論穿鑿多門徒廣津梁何階閫閾
伏奉恩勑賜臣等於集賢院與諸學士奉觀御注道
經及䟽本天旨玄遠聖義發明詞約而理豐文省而
事愜上足以播玄元之至化下足以闡來代之宗門
非陛下道極帝先勤宣祖業何能廻日月之晷度鑿
乾坤之戸牗使盲者反視聾者聳聽蒙蔽頓祛沉迷
有適凡在率土實多慶賚無任忻戴忭躍之至請宣
付所司施行
御批
先聖說經激時立教文理一貫悟之不遠後來注解
岐路增多既失本真動生疑誤朕恭承餘烈思有發
明推校諸家因之詳釋庶童蒙是訓亦委曲其詞慮
有未周故遍示積學竟無損益便請宣行朕之不才
甘失旨於先帝卿等虚美豈不畏於後生循環此情
未知所適可廣示朝廷有能正朕之失者具爲條件
錄姓名以聞當别加重賞
請東北將吏刊石紀功德状(并御批)
右奚及契丹尤近邊鄙侵軼是慮式遏成勞臣庶常
情惟欲防禦所謂長策無出此者陛下獨斷宸襟高
奪群議以爲頓兵塞下轉粟邊軍曠日持久役無寧
歲若不因利乘便一舉遂平使遷善者自新爲惡者
就戮事若不爾無息我人且令大兵臨之凶徒必潰
不出此歲當並成擒臣等初奉聖謀高深未測及聞
凱捷晷候不差而兩蕃遺噍莫不稽顙緣邊戍卒咸
以返耕卧鼓滅烽誠自此始斯皆陛下睿謀先定神
武非常觀變早於未萌必取預於無象伏以成功不
宰君人所以爲量有美不宣臣子所以成罪臣雖蒙
瞽安敢無言既預聞始謀又幸見成事豈可使天功
虚往而日用不知竹帛相傳復紀何事請具状宣付
史舘垂示將來仍請將吏等刊石勒頌以紀功德臣
某等不勝區區忭躍之至謹奉状以聞謹奏
御批
事有難易因圖可否小蕃背誕惡實巳盈人神棄之
指期可滅今之咸定偶會夙心記以史官銘之樂石
頗矜功伐不願爲之伯獻前請朕巳不納卿等苦論
載用多媿使桓山之頌復在兹乎
請御注經内外傳授狀(并御批)
右臣等今日於九齡處伏見集賢院奉賀御注前件
經墨勑批荅兼九齡說睿思幽贊玄關洞闢微言奥
旨廓然昭暢臣等近識暗於大道粗聞九齡此傳便
若巳有所得欣戴感悅誠不克任伏惟陛下天縱無
方有來斯應萬殊一貫三教同歸伏望降出御本許
内外傳授則冀明積劫之重昏納群迷於正覺朝聞
夕死尚不足怪顧此輕生於焉何幸臣等不勝忭躍
之至
御批
此經宗旨先離諸相解說者衆證以真空僧徒固請
欲以弘教心有所得輙復䟽之今請頒行慮無所荅
西幸改期請宣付史舘状(并御批)
右臣今日面奉進止西幸有日般運巳去仍聞京畿
百姓猶有未安倘來歲非熟下人無向朕雖至彼復
有何情欲延期至來冬待看榖麥卿等商度以爲何
似臣等具奏洛陽城闕雖曰皇都至於宫苑之間制
度本狹然風土氣候不甚宜人陛下以萬姓爲心萬
姓以陛下爲命億兆所繫誠在聖躬聖躬若安何顧
小小陛下遂當宁動色再降德音苟利於人朕何頋
惜發言惻隱感動神祇臣等幸聞至言不覺承睫聖
恩愛育遂及於此又勑臣等商量進來者湛恩至德
焉可使朝臣不知聖君鴻名不可令史官無述臣望
宣聖旨改用來年十月幸西京仍望具將本状徧示
朝列并宣付史官等臣不勝踴躍之至
御批
初聞三輔之間今歲善熟朕緣陵寢誠欲西行然積
虚累年乍得小稔即又聚食所慮重難倘夏麥不登
未免匱乏百姓不足朕孰與安所以再三疚懷欲去
不忍至於宫苑所樂氣候非宜苟得人安終不以此
爲念卿可宣前旨更俟後期所請遍示朝列及宣付
史舘亦屬煩也任卿等自商量
上爲寧王寫一切經請宣付史舘状(并御批)
右臣奉勑今日於安國觀行香伏見天恩爲寧王及
故惠宣代國金仙公主共寫一切道經四本伏以睿
恩友愛情深天属生成之德無隔存亡利益之資方
弘道要諸經筆繕景福云集稱贊兹日功用有成教
義是先誠所感慶臣無任欣戴之至望宣付史舘謹
奉状以聞謹奏
御批
道由先宗欽承餘慶所祈福力憑以真經歸謹至誠
匪存名教所請者依
賀張待賓奏尅捷状
右高力士宣示臣等張待賓表臣等前因奏事親承
聖旨懸料數月當有捷書及此使至皆如睿略但狂
胡背誕圍逼軍州凶力固巳困窮邊城一無所損臣
等伏料此賊早是破傷大衆遠來踰月乃去馬羸則
多死人苦則計生本是烏雜之徒足徵破亡之漸此
皆皇威遠讋氛祲坐銷豈伊邊人所能自保臣等幸
忝樞近承奉聖謀邊捷有符不勝慶悅謹奉状陳賀
以聞仍望宣付史舘謹奏
御批
狂賊遠來無能支久果自奔北不擾邊人豈朕獨見
之明固在大臣良筭所謂宣付史舘者依
唐丞相曲江張先生文集卷之十三(終)
