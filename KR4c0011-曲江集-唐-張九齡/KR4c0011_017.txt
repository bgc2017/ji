唐丞相曲江張先生文集卷之十七
序銘文
王少府東閣序益州長史叔置酒晏别
送密縣高贊府序登薛公逍遥臺序
開鑿大庾嶺路序魏山公蘇詵銘
餞宋司馬序送幽州王長史赴軍序
幸司馬别業集别韋侍御使蜀序
獅子贊序鷹鶻圖贊序
畫天尊像銘并序尚書裴公畫贊并序
宋使君真贊并序惠莊太子哀冊文并序
祭舜廟爲吏部侍郎祭故人文
祭故李常侍文祭洪州城隍神文
祭王司馬妻父文爲王司馬祭甄都督文
祭張燕公文追贈祭文
陪王司馬宴王少府東閣序
夫道行與廢命也非謀之不臧命通與塞時也豈力
之爲弊古之君子推其分養其和仲尼得之以絃歌
傳說因之以板築至若詩有怨刺之作騷有愁思之
文求之微言匪云大雅王六官志其大者司馬公引
而申之謪居何心不欲賈生之投弔窮愁非我安用
虞卿之著書嘗以風月在懷江山爲事簿領何廢形
勝不辜旣好樂而無荒亦上同而不混迨乎倚層閣
憑華軒川澤淸明上懸秋景岑嶺廻合下帶溪流聮
草樹而心搖際煙氛而目盡兹邦枕倚是日登臨豈
子虚之過詫誠仲宣之信美物色起殊鄕之感誰則
無情而道術得異人之資吾方有適於是旨酒時獻
清談間發歌滄浪以放言詠蟋蟀而傷儉蓋古人之
作者豈異於斯盍賦詩以揚其美
益州長史叔置酒宴别序
天子建五長守四方内以承衛京師外以攘却夷狄
則有持其節制未十年而歴踐撫其封疆旣一行而
寕輯盡在我叔父備聞于朝廷昔者吉甫是欽仲著
孝友之德楚子所畏趯在諸侯之選世有實績今以
美濟俾我張氏鬱彼士林以媚于一人以正于四國
豈非德能(光大)謀必變通思古人之獲心施君子之不
器所以前拜小司馬兼擁旄於五凉再命左常侍仍
總戎於三蜀軌模素遠綽有先路之風聲車服載馳
光被上軍之禮命莫不文茵暢轂淑旂綏章嘽嘽皇
皇途將出於華陽威巳疊乎夜郎是時也四序鱗次
屬當春夏之交千里草長有懷原隰之往乃闢軒宇
邀賓寮自髦士而及同姓由金華而下建禮或交以
道合豈徒隷好之風或情以族親所謂宗盟之義龜
組交映肴䔩駢羅而聲欲成文發中堂之絃管志在
擊節感四座之衣冠必名義而爲言雖聚散而何有
酒酣相顧驪歌乃作白日西下缺壯士之翻車青山
南登愛忠臣之叱馭凡我明懿賦詩餞行
景龍觀山亭集送密縣高贊府序
景龍東山初主第一也始其置金牓築鳳臺窮土木
之功極崗巒之勢議與盤石同體造化較力何其壯
哉自吾君茅茨不剪采掾不斵旣抑華而務實將設
教以垂範以故平陽化焉罷歌舞於其地麻姑見者
變桑田於此時所謂長女之宫鬱爲列仙之舘其後
嘗有好事以爲勝遊今日芳辰携手接𬒮往往(而在)祗
取樂焉高十官雌伏都畿星言至止聞殊庭之可尚
召嘉客以相歡徒觀其匠幽奇宅爽塏十里九版豈
惟梁氏之作千巖萬壑宛是吳中之事青林脩聳而
垂綵綠蘿蒙籠以結隂清流若鏡下照金沙之底雜
花如錦傍緣石茵之崖則可以藻飾形神揮斥氛滓
相顧風塵之表無負雲霄之㮣旣而東主西賓酒酣
樂闋聚必有散匪伊麋鹿之群往而不返固亦山林之
弊高公乃振衣而起舉杯有属却計送人出長安之
東道退思征馬向洛陽之南阡雖暫勞於州縣迫如
簿領方欲厭於承明資其騫躍夫如是相知意氣何
恨仳離盍賦詩焉以贈行者
歲除陪王司馬登薛公逍遥臺序
故郡城有荒臺焉雖層宇落搆而遺制巋然邑老相
傳斯則薛公道衡之所憩也薛公不容隋季出守海
隅豈作臺榭以崇奢蓋因丘陵而視遠必有以清滌
孤憤舒嘯佳辰寄文翰以相宣仰風流而未冺今司
馬公英逹好古清譽滿時迹有忤於貴臣道未行於
明主以長沙下國同賈誼之謫居六安遠郡無桓譚
之不樂嘗以爲仁不異遠必敷政以愛人窮當益堅
巳坦懷而樂地属府庭閑暇江浦清明南土陽和覺
寒氛之向盡東郊候暖愛春色之先來於是命輕舸
以乘流趣高臺而降望越荒堞披古道躋隱嶙而三
休俯芊綿而四極其遠則煙連井墟指甌貊以南馳
雲合山川距荆吳而北走其近則深谿見底鱗介之
所出没喬林夾岸羽毛之所翶翔悠哉薛公無不寄
也意神期之可接陟彼峻隅想風景之不殊剪爲茂
草司馬公又以爲峴山故事感羊祐以興言湘水遺
風懷屈原而可作况登高能賦得無述焉某實小人
受教君子雖羲之樂會稽之士自與許詢而仲舉禮
豫章之人復招徐孺是日也群英在焉猥惟陋才沗
陪下列祗命爲序請各言詩
開鑿大庾嶺路序
先天二載龍集癸丑我皇帝御宇之明年也理內及
外窮幽極遠日月普燭舟車運行無不求其所寧易
其所弊者也初嶺東廢路人苦峻極行逕寅緣數里
重林之表飛梁嶫&KR1005;千丈層崖之半顛躋用惕斬絶
其元故以載則曾不容軌以運則負之以背而海外
諸國日以通商齒革羽毛之殷魚塩蜃蛤之利上足
以備府庫之用下足以贍江淮之求而越人綿力薄
材夫負妻戴勞亦久矣不虞一朝而見恤者也不有
聖政其何以臻兹乎開元四載冬十有一月俾使臣
左拾遺内供奉張九齡飲冰載懷執藝是度緣磴道
披灌叢相其山谷之宜革其坂險之故歲巳農隙人
斯子來役匪逾時成者不日則巳坦坦而方五軌闐
闐而走四通轉輸以之化勞高深爲之失險於是乎
鐻耳貫胷之類殊琛絶賮之人有宿有息如京如坻
寧與夫越裳白雉之時尉佗翠鳥之獻語重九譯數
上千雙若斯而巳哉凡趣徒役者聚而議曰慮始者
功百而變常樂成者利十而易業一隅何幸二者盡
就况啓而未通通而未有斯事而盛皆我國家玄澤
寖遠絶垠胥洎古所不載寧可默而無述也盍刊石
立紀以貽來裔是以追之琢之樹之不朽
給事中魏山公蘇詵題而銘曰
石崴嵬兮山崖崖嶔崟岝㟧兮相蔽虧槎崪屼兮莾
芊芊噫兹路兮不記年大聖作兮萬物覩惠吾人兮
道復古役斯來兮力其成石旣攻兮山可平懷荒服
兮走上京遷商兮重九譯車屯軌兮馬齊跡招孔翠
兮倈齒革伊使臣之光兮將永永而無斁
餞宋司馬序
宋司馬才通命塞雲翼泥蟠蔡邕朔方不廢琴書之
業賈誼宣室欲言鬼神之事旣而出宿南浦及鴻鴈
以同歸追餞北梁對丘山而不樂是日渚雲欲霽林
鳥將春惜時物之方華重人情之自遠群公有感中
座無歡他日清風自當玄度之夕兹辰零雨得無予
荆之詠遂相與援翰賦詩贈行
送幽州王長史赴軍序
漁陽我之巨鎮也慎憚軍佐敷求國良以王公能有
命汝往底其耕戰之事介于將吏之間則巳聲籍天
庭氣雄遼碣鷹揚有日馬首欲東自名卿大夫與時
髦懿士莫不激其節而重其邁結軫連𬒮携壷抱琴
留飲極於郊𡵨望美延於朔裔者不可勝數仲月暄
矣陽時賁若植物之發芳香行人之感意氣不日群
萃豈懷安於鹿豕不日垂堂巳載馳於原隰孰不知
西笑之美况伊歲華東征之勤兼彼戎旅盖樂不遑
舍君人之所難義不顧私志士之為用今之作者聞
而休之各賦詩一章以志其善也
韋司馬别業集序
杜城南曲斯近郊之美者也背原面川前峙太一清
渠脩竹左並宜春山靄下連谿氣中絶此皆節公之
有也余固巳聞之開元歲夏四月猥忝散職居多放
情跂彼一行無忘於夙尚時其七召果獲於前期廼
與起居舍人蔡公萬年主簿韓公惠而得朋欣然命
駕韋公方拭席見待羞以藥物之滋倚琴相歡雜以
嘯歌之韻清言移景閑步周林飜飛自情俯仰爲得
斯亦吾儕之樂事幸可而同也扶陽餘慶磻溪古跡
樹留梓漆器用天成庭澣芝蘭馨香世襲斯乃韋氏
之懿業是所爲異焉而韋公尚其同之樂亡其異之
貴均林捿於服冕齊鼎食於榮枯彼未可量吾見其
大跡繼前軌將爲龍以爲光道包遠圖豈一丘而一
壑二三君子相與志之云
别韋侍御使蜀序
予之友曰韋侯始以才進中而遇坎自廷尉評爲益
州刺史行欲美也玉映而山輝善無小也鶴鳴而天
聽俄自謫宦假其察視奮飛泥蟠皇華原隰爲持斧
之吏受負弩之禮非其明義清節高邁卓絶時軰所
美朝義推多亦焉得利其往蹇而振其廢滯而今而
後予有以見舉德之輶爲神之介雖不本於利而終
享其實者有矣夫火才暑徂使車云邁心同道合旨
酒有餞或席次林園或觴臨郊𡵨風流相從日夕以
繼者於若人如此其厚也僉以爲無欲而自致韋子
之謂道有善而不揚友朋之爲過然則今之所至莫
近於詩盍賦一章以美吾友故有斯作也
獅子贊序
夫德之所感者深物之所懷者遠中國有聖占候而
自來四夷不王征伐而難致故絶域有來貢没與諸
侯有不入苞茅舉其大凢不在遐邇頃有至自南海
厥繇西極獻其方物而獅子在焉爾雅所謂狻猊如
虥猫食虎豹今之所見信然絶猛者也其天骨雄詭
材力傑異得金精之剛爲毛群之特仡立不動而九
牛相去耽視且瞋則百獸皆伏所以肉視犀象孩撫
熊羆其餘瑣細不置牙齒我天子示柔遠之義國無
不庭有服猛之威物無難制故其受羈絏伏閑皂時
馴而無用鋒莫可當然吾君所存義不謂此盖蠻夷
君長歲時貢獻或殊賝絶賮實於内府或異獸奇禽
擾於外囿皆其覲禮若中國之贄幣所不辭讓明異
方之臣妾此則非有利物之心充耳目之翫好以爲
懷柔之道示天地之含容不其然歟固無德而稱也
義異大犬豈勞召公之訓美同赤豹何闕韓侯之詩
凡我侍臣爲之贊曰
鷹鶻圖贊序
鳥之鷙者曰鷹曰鶻鷹也名揚於尚父義見於詩鶻
也迹隱於古人史闕其載豈昔之多識物亦有遺將
今而嘉生材無不出爲所呼之變與所記不同者耶
然於羽族之中絶有豪傑之表氣感剛悍體侔銛鋒
顧視之間煒如也夫受以勁翮意不群飛資其利觜
義在鮮食生有自然之權用無可抑之勢古之言武
士法吏齊名比義者以其嚴若郅都飛若李廣委質
於所事報功於所養不憚摧翼以虧勇不立垂枝以
屈節是鳥也向之擬議不亦宜乎夫鸞與鳳將感於
仁所不及也鷄與鸖猶較其德被何有焉况其餘雖
飛雖鳴凡者怪者肉非登爼才非下韝威力不敵群
噪無益然後知二禽之爲用衆鳥之絶倫者也故君
子韙其然工人圖其狀以象武備以彰才美雖未極
其天姿有以見其風骨矣昔支遁道林嘗養名馬自
云重其神駿斯圖也非彼人之徒歟
畫天尊像銘并序
畫天尊像者贈吏部侍郎武功蘇公太夫人崔氏爲
公卒哭之所作也蘇公有重名於時未大用而卒遭
命不遂當代所悲况作嬪于公鞠凶在疚援詩以誓
其節執禮而哭於晝哀而能感感而能通極希微而
不見中恍惚其如在於是欲介景福將祈太清因心
寓象命工設色飾金闕圖玉皇元天不遠真官在列
飄若靈氣爛其神光彼昭厥誠允速其應斯所謂玄
鑒無昧當受謁帝之符幽魂有憑必署昇仙之籙此
固崔氏之至願也有足悲者豈不倚歟銘曰
至哉天京災劫不及上有靈府聖真所集彼美孟姜
聞斯洞彰仙道貴度我君則亡猗歟我君蔚爲人傑
命屈金鉉神傳玉訣遊魂大素介福上清式圖元象
永觀厥成
侍中兼吏部尚書裴公畫贊并序
元聖有作大賢將其命良弼有二侍中是其一所從
龍武實感風雲我之裴公道與上合義深體國策在
忠主亦旣致於堯舜不惟比於管樂至於執人柄振
天綱丹青帝圖金玉王度雖古之作合謂之有開未
始聞也夫事可法道可度威可愛儀可象赫咺中來
精英外發故工繪其事所以見盛德之形容士頌其
功所以知和氣之導逹五事曰貌一以作恭七聲成
文六乃爲頌俾凡今之人也色斯而覩奥聽之而知
理水有方折辨和氏之價焉山爲具瞻表師君之重
焉贊曰
赫咺人望時爲國紀偉量川渟高標嶽峙磊落成節
精明入理倬哉輔臣式是多士丹青炳發儼如至止
宋使君寫真圖贊并序
夫形者神明之表而動用之應也察之苟至則珠玉
雖藴光輝必兆於山泉而眉睫可知賢逹亦徵於骨
象如宋公之天姿森挺人望儼然一覩清陽不俟深
鑒是猶雞羣見鸖象齒如牛居然有差此其殊特者
也聲聞如彼風俗又爾寧有陳平之美更虞子羽之
色即雖妄庸之目素非知公之者偶見斯狀亦已明
其瑰異焉初公舉茂才歴長安尉三爲御史再入尚
書郎色莊以立朝則百寮所憚言揚於伏奏則三臺
爲表而竟以出守俄復從邊其故何哉由抗直之爲
患也然公處屯而必行其道居陋而不改其度能貞
其節可謂君子哉才爲國而生命有時而泰彼宋公
修志以俟也其復可立而須焉時有族兄曰之望者
亦賈生之謫居有顧君之畫絶偉公之貌作爲是圖
意得神傳筆精形似因命僕爲贊其美云
宋公卓犖體摽山嶽匪石不移如玉斯琢被服忠信
規模禮樂望之儼然允謂高邈
惠莊太子哀冊文并序
維開元二十年歲次甲子十二月丁巳朔二十四日
庚辰司徒申王薨于行在所冊謚惠莊太子旋殯于
寢奥閏十二月二十七日壬子將陪葬于橋林之栢
城黻幕宵布羽纛宿設西序啓攅南首成列皇帝深
天倫之戚崇后儲之禮擬容衞於青宫申孔懷于朱
邸爰命史氏稽於令則無俾直書不彰遺德詞臣曰
昊天有命先后受之分王子弟蕃衛京師克荷成憲
罔弗肅祗懿哉明哲誕惟神粹宣慈日聞孝友天至
道則脗合迹無自異性則生知學兼時習易微書遠
詩言禮立德必有隣善如不及貴而能損量固難挹
方伯出鎮召南取斯司徒入掌鄭武其宜義之所在
政乃克施物留遺愛事著成規西夏息人東征叶卜
韡韡同輦皇皇改服疾遘中路凶傳左榖寧不憗遺
奄鍾斯酷嗚呼哀哉昔在冲妙具惟兄弟四國並封
五王均體遊必連騎居則同邸各承愛於含飴俱受
經於置醴旣荏苒而云邁屬殷憂之將啓實定禍於
蕭墻遂繼明於雲陛雖隔深宫之衛常洽家人之禮
曷殂謝以痛心感平生而流涕嗚呼哀哉爰擇茂典
追崇上嗣表先聖之元良申友于之褒異紛鹵簿以
徒設儼文物而空備彼神儀之如在乃群悲之所萃
周禮從祔漢塋是陪先遠日而選吉會同盟以送哀
夜漏盡兮暗室啓庭燎殘兮暁挽催按三校而徐進
將一去而不廻嗚呼哀哉背朱門兮遲遲馳白驥兮
騤騤野蒼茫而助慘風蕭飋而增悲翩翩兮素盖寂
寂兮畫帷遵舊途而何有覽陳迹以如疑面都邑兮
不入侍陵寢兮有期惟光儀之永閟與昭代而長辭
嗚呼哀哉潜清揮於幽穸召鴻名於美跡將在皇儲
之史豈伊諸侯之策播遺芳於蘭桂傳不朽於金石
諒旣言之在兹嘉德音之無斁嗚呼哀哉
祭舜廟
維某月朔日中散大夫使持節都督桂州諸軍事守
桂州刺史兼當管經略使嶺南道按察使攝御史中
丞借𬗋金魚袋上柱國曲江縣開國男張某敢昭告
于大舜之靈惟神以大孝而崇德以大聖而奮庸以
至公而有天下以至均而一海内故不以荒服之外
不以黃屋之尊廵守而來殂落於此勤倦之造永結
於黎庶惠懷之尊長存於壽宫載祀雖遐威靈如在
今聖朝紹興至道慜兹遠人爰遣使臣按理邊俗惟
神幽鑒願表微誠若私僻爲謀公忠有替明鑒是殛
俾無遠圖如悉心在公惟力是視當福而不福爲善
者懼矣今至止之日輙詣陳誠伏惟神道聦明亮斯
欽到願俯垂冥祐俾輸力明時尚饗
爲吏部侍郎祭故人文
維開元十年歲次壬子二月癸酉朔十七日己丑吏
部侍郎某謹以清酌脯醢之奠敬祭故某公之靈聞
夫仁必壽考所謂神道善亦慶延以爲信然今夫子
之不福而聖謩之是愆孝友純固禮讓周旋行所以
直業所以專誠公才而天假故官政以日宣節使是
式朝宿旣至十部稱賢一人思媚鳳凰于彼雲霄以
異胡然明靈殱我良懿嗚呼哀哉夫子之逝平生之
懷襟抱素合遊處嘗偕清風對禁文石同儕自兹兩
掖殆將一紀展轉清貫仳離君子曷其愛而甫云覯
止正司空之掃第屬荆州之罷市欻交臂而相失殷
痛心其何巳今卜兆有日祖載在庭䬃然象設寞爾
音形驅白馬而何見瞻素車之巳扄德音不忘應甘
棠之勿剪交情乃見伊黍稷之非馨嗚呼哀哉尚饗
祭故李常侍文
維年月朔月中散大夫洪州都督張某謹遣倉曹參
軍李某以脯醢之奠祭于故宋國公之靈惟公世載
賢傑天資忠厚外珪組而雖華内冰鏡而無垢善常
不伐明能自晦省中之樹訪猶不言車前之馬數而
後對淑慎自巳否亨有時孰能違命公此來思結忠
主之戀深去國之悲六疾斯起五福云欺生涯溘盡
精魂何之嗚呼哀哉追惟曩昔昇降雲霄榮華侍從
暐暐光昭日歟月歟有榮有凋丹旐孑孑白驥蕭蕭
同官之感俾余魂銷靈之來歸兹焉旅次瞻望無覩
悲辛自至頃密邇而寄音今寞然而結欷南北于遠
幽明永異何以叙情寄之奠饋尚饗
祭洪州城隍神文
維開元十五年歲次丁卯六月朔壬寅十日辛亥中
散大夫使持節都督洪州諸軍事洪州刺史上柱國
曲江縣開國男張某以清酌脯醢之奠祭于城隍神
之靈恭惟明神懿皆潜德城池是保民庶是依精靈
以秉正直攸好黍牧此郡敢忘在公道雖隔於幽明
事或同於表裏今水潦所降亦惟其時而淫雨不止
恐害嘉榖榖者人之所以爲命人者神之所以爲祀
祀可不以爲利義不可以不福闔境山川能致雲雨
豈無節制願逹精誠以時弭災無或失稔則理人有
助是所望於神明尚饗
爲王司馬祭妻父文
維年月朔日謹具少牢清酌之奠祭于故某公府君
之靈惟公聮華公族振景天朝昔也時來則地分茅
土今也福過則海變桑田豈惟魑魅之憂方爲螻蟻
之患嗚呼哀哉始更榮盛早睦嘉姻謬入郄公之選
嘗荷戴侯之遇情契闊而彌積義流離而益固公之
謫宦某又犯時永矣去國賁然來思雖窮途之至此
幸隣境之在兹所忌者法豈忘於私聞柝聲而密邇
畏簡書而間之然猶風煙可冀翰墨無輟心巳運於
虚舟跡尚濡於涸轍驟寒暑之徂謝紛吉凶之廻穴
京兆之使忽追廣陵之音遽絶嗚呼哀哉平生多感
自傷千里之心巳矣長辭徒發九泉之歎計疇昔之
光寵痛淪亡於旅竄嘗許恤人之孤况霑愛子之半
謹因遣奠昭告明靈心不可卷德以爲馨匪羞是薦
惟魂是聽遣行人於信宿空泫目於郊埛嗚呼哀哉
尚饗
爲王司馬祭甄都督文
維開元五年歲次丁巳九月丁酉十四日庚戌官某
謹以清酌之奠祭于廣州都督甄公之靈惟公禀氣
異人爲國良臣資忠秉義奮翼躍鱗富貴自取聲名
益震故能北擁旄於玄朔南仗節於朱垠行部無幾
卧理斯屬棠隂在聽薤歌成曲下流是仰長塗反促
如望雨而隨車遽驚風而轉燭嗚呼哀哉甫兹歲首
彤䄡載輝今也秋季丹旐言歸旣寒來而暑往將物
改而人非駟馬不馭雙鴈空飛對平生之氣象詠宿
昔之音徽燕越兮地眇胡山兮路微奠肴觴之在席
感徒御以霑衣嗚呼哀哉尚饗
祭張燕公文
維年月朔日族子秘書少監集賢院學士某謹以清
酌少牢之奠敢昭告于燕國公之靈惟公應有期之
運降不世之英坦高軌以明道謹大節而立誠懸鏡
待人虚舟濟物妙用無數精心惟一明未朕而先覩
聽有餘而每黜猶豹變而成文嘗鳳鳴而中律故能
羽翼聖后丹青元化陳臯陶之謩謀盡仲山之夙夜
道因慮於文武業惟永於王覇綢繆恩渥荏苒代謝
國重元輔門承下嫁實大我之宗盟與人君之姻婭
天蓋福善地益華宗嚇嚇爲尹巖巖比崇不享黃髮
如何玄穹旣道長而運短豈祥降而惠終人亡令則
國失良相學墮司南文殞宗匠惟國華之見奪何天
道之弗諒迨惟小子夙荷深期一顧增價二紀及兹
非駑駘之足數蓋枝葉以見貽洎剖符於外臺承徹
琴於舊舘屢行號而身贖空匍匐而心斷跡旣拘於
彛憲情未展於哀欵朝章猥及傳名斯入想德輝而
不見望仁里而徒泣樹所歎而猶存人具瞻而永戢
盡繐帳之今感哀烏衣之往集庶羞雖薄冀享厥誠
尊靈斯降是嘉平生巳矣萬古纏綿五情追悲緒於
離筵結巨恨於幽明伏惟尚饗
追贈祭文
開元二十年歲次乙亥孤子某謹遣弟等謹以醢脯
庶羞之奠敢昭告于先考先妣之靈積罪昊天天實
降罰嚴蔭永隔慈顔重違欲報劬勞終天何及夙承
教誨幸而有成崇國寵靈猥當大任聖上義存延賞
追贈所及朝恩優渥跪承摧感伏惟昭亮享兹殊錫
今謹具贈太常卿廣州都督告身桂陽郡太夫人告
身及玉帶金章𬗋衣各一副伏惟尚饗
唐丞相曲江張先生文集卷之十七
