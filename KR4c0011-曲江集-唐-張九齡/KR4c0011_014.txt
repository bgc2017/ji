唐丞相曲江張先生文集卷之十四
状(并御批)
賀北庭解圍状賀奚契丹廓清有期状
賀誅奚賊可突于状賀破突厥状
賀東北累捷状賀依聖料赤山北無賊状
賀突厥傷死状賀聖料突厥必有亡状
賀盖嘉運破賊状賀賊蘇禄遁走状
賀雪状賀侍講偏賜衣物状
賀雨状賀雨晴状
賀雨状賀雪状
賀祈雨有應状賀太陽不虧状
賀祥雲見状賀麥登状
賀衢州進古銅器表
賀北庭解圍仍有殺獲状(并御批)
右盖嘉運奏北庭解圍仍有殺獲蘇禄背德敢此讐
天盡驅犬羊來犯軍鎮雖肆凶毒欲逞其心而邊兵
無遺鏃之費狂賊有輿尸之禍此皆陛下聖武將士
恭行遠必叶謀動無遺策能令氛祲坐自廓清臣等
忝奉密謀屢承獻捷踴躍稱慶倍百恒情謹奉状陳
賀以聞謹奏
御批
醜虜違方我之有待奔亡相次天實誅之鎮撫四夷
故有賢相權宜一策何獨朕躬所賀知
賀奚契丹並自離貳廓清有期状
右適高力士宣示臣等張守珪奏契丹及奚並自離
貳兼安禄山復有殺獲賊數將盡觸緒猜携邊鎮勤
兵伺隙而動誅剪有日廓清可期此皆天威遠臨逋
逃自滅臣等不勝慶躍之至
御批
比未窮巢穴有慎往兵果自猜携人神所棄折衝罇
爼遥可圖之所賀知
賀誅奚賊可突于状(并御批)
右高力士宣示張守珪所上逆賊契丹屈烈及可突
于等首級此等惡稔喪敗將及故天誘其衷既降又
貳而感義之士惡其飜覆背恩之賊旣巳誅鋤幽障
廓清華夷俱靜計其餘噍未無動搖陛下邊任先擇
聖謀獨斷克禀成命樹此戎功且知河朔無轉輸之
勞林胡爲賦稅之地臣等忝在樞近預聞遠績捷書
之至喜倍恒情謹奉状陳賀以聞謹奏
御批
用兵之上者修政於廟堂折衝千里之外此之謂也
小寇適降復爲飜動邊軍除剪有國常刑朕方事籍
田而今獻捷當鑄劒戟以爲農器也
賀破突厥状(并御批)
右張守珪表奏突厥四萬騎前月二十五日至能訖
離山契丹湼禮等前後斬獲俘馘數十萬突厥可汗
棄甲逃亡奚主李歸國及平盧軍將等追犇逐北計
日殱滅更聞奏者伏以突厥新立輕事用兵彼之威
衆在於一舉又兩蕃與其結隙交構未深在於邊隅
猶軫天筭陛下料其終始指授規模知其舉種盡來
本自無策勞師襲遠必合成擒使蕃騎先鋒漢軍堅
壁坐觀成敗自戰蠻夷今契丹纔交突厥巳破計其
奔北必至喪亡脫身獲全亦舉衆皆棄北虜震懾從
此氣衰東胡保邊永不携貳寬傜罷柝自此可期斯
皆聖德遠覃皇威遐振事無遺策舉不失圖臣忝跡
樞近親承睿略抃躍之至倍百恒情謹奏状陳賀以
聞謹奏
御批
兩蕃歸我因用御邊北虜猖狂欲有親率何則馳騁
之騎突厥頗強弓矢之功契丹稱勁彼強也歷遠巳
弊此勁也襲近而摧勢自不敵况違天意廟堂良算
亭障稜威故合而有成豈朕之獨斷所賀知
賀東北累捷状(并御批)
右今日劉思賢至奉宣聖旨垂示臣等破賊所由兼
見守珪表奏具承契丹累捷伏以聖武所加制勝者
無失天威不抗犯順者自亡突厥負衆背恩窮凶遠
襲兩蕃懷德誓死如歸三軍奉國從命如指遂使一
戰便尅巳聞殺傷無筭慟哭而奔則知主將必死且
蠻夷相伐我則不勞壃埸有虞義亦奚失固知無愆
信於漠北有大咄於燕郵此實獨斷神謀事皆有預
萬全之策永靜邊隅薄伐之師匪勞中夏凡在黎庶
孰不欣躍臣等忝預樞近倍百恒情無任慶悅之至
御批
東歸兩蕃不孤含育北制強虜且知威信自相攻伐
稍警邊陲屢有奔亡非無逆順朕之早預故亦常圖
今乃歸功得無同體
賀依聖料赤山北無賊及突厥要重人死状
信安郡王禕承王忠副驚固牒云赤山有賊
右先得前件牒云九月三日奚探見賊無數前三日
臣等面奉聖旨料此必安祿山所將之兵奚疑是賊
使有此牒也臣等當時又奏突厥舉國大來微有輸
失便去竊料此意恐其有謀陛下又云必應彼有要
重人死所以即去今日幽州節度判官監察御史張
曉至云今月十一日從幽州發來赤山元自無賊奚
所見者正是安祿山下兵馬又云契丹有蕃落人走
來云突厥之兵馬平章事第一人死所以狼狽即去
在路每日於帳衙前哭此聖心懸照有如目擊臣等
親奉睿筭及此符同萬里無差不勝驚喜無任踴躍
之至仍望宣付史舘
御批
朕臨御有年更事多矣天人之際先意後合此亦賊
意可量非朕謀之必中將有可紀任付史舘
賀突厥小可汗必是傷死状
右牛仙童宣勑送前件契丹令問委曲者臣等借問
突厥退散所由其伊吐于被擒將隨五日因夜却走
廻每日實見突厥諸將皆於衙帳前哭及整正面是
實據此必是小可汗傷死若其不然不合如此審觀
伊吐干情状亦即不敢妄言必其不虚乃是天敗比
其歸至本處固應更有餘殃醜虜破亡必自此始也
陛下聖德無遠妖沴自銷不勞師徒巳清朔漠臣等
獲奉廟筭不勝抃躍之至
賀聖料突厥必有亡徵其兆今見状
右林招隱宣勑示臣等張守珪云契丹婦女屈將從
突厥出來知可汗死是實又云黃頭突厥與默啜突
厥爭言氣兵馬欲鬪驚軍屈將然得走來者參驗前
後從突厥來者說事多同况此婦人尤爲指實死既
非謬天實誅之且諸蕃之中北虜爲桀不待征戰而
自取殱夷此誠天助有道坐清妖祲陛下嘗有聖料
者知其必有亡徵今云兵馬自爭其兆巳見佇聽其
敗但只納降亭障息兵將自此始不勝欣慶之至
賀盖嘉運破賊状(并御批)
右高力士宣奉勑示臣等王尚客奏状知盖嘉運至
突厥施店密城逢賊便闘多有殺獲且凶黨大衆見
在邊城方擬經春圖爲邊患忽聞嘉運比入復有破
傷必其驚忙當有携散皆是聖略先定萬里懸同尚
客所言合符前旨臣等不勝慶躍之至
御批
方隅暫警乃圖其事不出意外且有殺傷雖復嘯聚
邊城故應知難而退鼎臣參佐何獨朕躬所賀知
賀賊蘇祿遁走状(并御批)
右高力士宣勑示臣等曹待仙奏状知蘇禄遁走入
山出界者四鎮懸遠北被侵逼將士用命雖有誅鋤
凶徒尚多日有抄掠兵疲矢盡爲弊亦深今自奔亡
誠是震懼聖威無遠氣沴坐銷又北庭救兵當時廻
旆不費軍廪事且無憂吐蕃縱實西行蘇禄不得相
應其敗可必又無可憂邊等且寧不勝慶慰謹奉状
陳賀以聞謹奏
御批
朕以信撫遠蕃故當順以歸命去順爲惡天何容之
力屈計窮果自奔散卿等料其後事亦以當然所賀
知
賀雪状(并御批)
右伏以至德惟勤親耕以勸大禮云畢勞酒加歡聖
感天從豐年雪應始降澤於千畒將有盈於萬箱臣
等忝陪近侍載深慶躍無任悅豫之至謹奉状陳賀
以聞謹奏
御批
籍田勸農勞酒成禮此時降雪神人以和是頼台臣
致兹嘉應
賀侍講徧賜衣物状(并御批)
右高力士宣稱陛下親講讀毛詩徧賜侍講陳希烈
三品兼衣物等伏以睿思玄通超然物表俯臨天下
必樹風化既弘儒教考覈詩人爰託師資親行講讀
章句初畢賞錫有加明主用心孰不知勸臣等謬承
任遇實愧經通聖業彌深微誠何補方思斆學以助
明時無任悅豫之至
御批
漢家用儒倚以爲相卿等輔佐朕亦論思侍講說詩
用符正道既至匡益特加章綬是先敦奬應會謀猷
因斯行講引進經術也所賀知
賀雨状(并御批)
右伏以自春降澤粟麥巳滋首夏再旬時雨稍晩陛
下念深萬姓恩覃庶獄將有事山川用逹精意德音
纔發甘霔滂沱此誠聖感必通天應如荅臣等忝居
近侍倍百恒情無任抃躍之至謹奉状陳賀以聞謹
奏
御批
過月不雨農事或是用責躬兼令省獄卿即同體
共逹乃誠天且不違榖麥皆遂若事關政令動必合
符積久冤抑亦宜疎理宜成朕懷也所賀知
賀雨晴状(并御批)
右今月十日高力士宣聖旨以霖雨方滯有害稼穡
之憂將親禱上陽三日内不坐精意朝發而重隂夕
霽乃數日巳耒遂致開朗誰謂天遠其應甚速遂得
麥秋有望蚕事且登則知至人無心與天地合契神
功潜運豈隂陽不測伏惟陛下明德自廣兢業載懷
所致休徵必加謙慎天聖相合福致群生日用不知
年和在此臣等無能翊佐徒忝近密每有大猷承奉
不暇無任欣戴慶躍之至
御批
雨以救旱忽至秋霖所慮害農彌深罪巳明靈盻蠁
遂與開霽實因誠至非謂德先時麥既登百榖有望
亦卿等同體之效
賀雨状(并御批)
右畿輔之間秋來少雨聖心有軫稼穡惟憂德至于
天慶自嘉節實有神應旋降甘雨使將枯之苗有同
於再熟巳息之望不意於萬人臣有限不獲當時稱
慶無任悚踴之至
御批
時愆膏雨至于節日以此之故初無宴私雖遵所請
憂樂相半樂通和氣憂亦爲隂因兹霈然若以誠應
方收晚歲有同再熟與卿同慰也
賀雪状(并御批)
右伏以自冬少雪粟麥未滋歲律向終農候方近陛
下黎庶在念憂濟常深聖心精誠天意昭感孰云玄
遠不日有應遂得盈尺告祥動植霑洽豐年有望即
事可期既表非常之祥實倍不任之喜不勝抃躍之
至
御批
歲律方窮久無雨雪頃者信宿落而復收朕用責躬
天實降鑒皓然竟夕將遍寰瀛固在卿等寬和所致
也
賀祈雨有應状(并御批)
右臣一昨面奉恩旨緣秋稼有望時雨暫念及黎
元見于顔色方躬自祈請誠勤夙夜上靈昭鑒嘉瑞
必臻昨日申酉之間雲物果應初含五色正覆於壇
埸未及終宵更灑於城闕遂使炎埃宿潤雪暑暫清
實冀膚寸之資畢致普天之澤臣等多昧徒仰於成
造蒼生何幸每及於聖私無任欣戴抃躍之至仍望
宣付史舘
御批
朕每念元元無忘夙夜頃來少雨是用精祈所見徵
祥果成其應豈朕之德天實爲之八則滂沱與卿等
同慰請付史舘者依
賀太陽不虧状(并御批)
右今月朔太史奏太陽不虧據諸家曆皆蝕十分巳
上仍帶蝕出者今日日出百司瞻仰光景無虧臣伏
以日月之行值交必蝕筭數先定理無推移今朔之
辰應蝕不蝕陛下聞日有變齊戒精誠外寬刑政内
廣仁惠聖德日慎災祥自弭若無表應何謂大明臣
等不勝感慶之至
御批
一昨有司奏太陽當虧孰云交分亦繫休咎朕之薄
德是用責躬應蝕不蝕且符至願昔漢家日蝕之變
則舉賢良招直諫盖思𥙷過以名其咎也曷若勤於
未兆預以圖之招諫登賢以先天意當與卿等夙夜
爲心所請付史舘者依
賀祥雲見状(并御批)
右臣等伏見道門威儀司馬秀表稱今月十日夜陛
下親臨同明殿道埸爲宗廟蒼生祈福有祥雲見伏
以聖德以精至動天天意以盻蠁符聖其感甚速其
應豈遠陛下聖敬之深勤恤所至虚心如荅神道何
言自表休期以介景福生人大頼天下幸甚臣等忝
居近侍義百恒情謹奉状陳賀以聞
御批
朕欽籍玄風𬗟懷道力上資宗廟下浸元元俾在潜
通乃至昭覩愧畏相屬曷用當之願記史臣以彰降
鑒豈朕所宜讓也所請者依
賀麥登状(并御批)
右今日高力士宣示臣等皇太子表以嘉麥有成陛
下躬執勞事率先兆庶皇太子巳下繼美聖功臣聞
勤於稼穡必有來麰之慶著在春秋則非他榖之比
伏惟陛下致敬宗廟屬念黎元春郊順時則千畆在
御禁園測候則萬寓皆豐况云立訓天人降尊農務
上靈昭德巳聞瑞日增輝當暑不疲則有祥雲自覆
是彰敦本之化式旌造物之功人謠在兹天意可鑒
且禹之盡力堯實用心史策美談帝王爲範未有休
徵神應若斯之盛者也以今况古千載未聞請付史
官天下幸甚臣等叨榮近侍倍百恒情無任感戴抃
躍之至
御批
朕親耕千畆卿等佐之謂之勤農期於盡力故園苑
種麥别殿築埸訓子勸人因之表奏粢盛薦寢是契
夙心雲日告休易致昭感欲書諸史策卿實史官任
斟酌事宜耳
賀衢州進古銅器表
右伏見衢州所進瑞魚銘等神物瓌奇形製純古魚
爲龍象既彰受命之元銘作久文更表錫年之永河
圖舊事無以加之臣叶贊休明屢承福應忝惟拜慶
倍百恒情伏望宣付史官傳之不朽無任忻仰喜躍
之至
唐丞相曲江張先生文集卷之十四
