唐丞相曲江張先生文集卷之四
詩
雜詩五十四首
口號一首
餞王尚書出邊
漢相推人傑殷宗伐鬼方還聞出將重坐見即戎良
上策應爲豫中權且用光令申兵氣倍威憺虜魂亡
樹比公孫大城如道濟長夏雲登隴首秋露怯遼陽
武德舒宸睠文思餞樂章感恩身既許激節膽猶嘗
祖帳傾朝列軍麾駐道傍詩人何所詠尚父欲鷹揚
送趙都護赴安西
將相有更踐簡心良獨難遠圖嘗畫地超拜乃登壇
戎即崑山序車同渤海單義無中國費情必遠人安
他日文兼武而今栗且寬自然來月窟何用刺樓蘭
南至三冬晚西馳萬里寒封侯自有處征馬去嘽嘽
送使廣州
家在湘源住君今海嶠行經過中正道相送倍爲情
心逐書郵去形隨世網嬰因聲謝遠別緣義不緣名
送姚評事入蜀各賦一物得卜肆
蜀嚴化巳久沉冥空所思嘗聞賣卜處猶憶下簾時
驅傳應經此懷賢儻問之歸來說往事歷歷偶心期
送竇校書見餞得雲中辨江樹
江水連天色天涯淨野氛微明岸傍樹凌亂渚前雲
舉棹形隨轉登艫意漸分渺茫從此去空復惜離羣
餞王司馬入計同用洲字
元寮行上計舉餞出林丘忽望題輿遠空思解榻遊
別筵鋪柳岸征棹倚蘆洲獨歎湘江水朝宗向北流
東湖臨泛餞王司馬
南土秋雖半東湖草木黃聊乘風日好來泛芰荷香
蘭棹每勞速菱歌不厭長忽懷京洛去難與共清光
餞濟隂梁明府各探一物得荷葉
荷葉生幽渚芳華信在兹朝朝空此地采采欲因誰
但恐星霜改還將蒲椑衰懷君美人别聊以贈心期
餞陳學士還江南同用徵字
荷篠旋江澳銜杯餞霸陵别前林鳥息歸處海煙凝
風土鄕情接雲山客念憑聖朝巖穴選應待鶴書徵
通化門外送别
屡别容華改長愁意緒微義將私愛隔情與故人歸
薄宦無時賞勞生有事機離魂今夕夢先繞舊林飛
送楊道士往天台
鬼谷還成道天台去學仙行應松子化留與世人傳
此地煙波遠何時羽駕旋當湏一把𬒮城郭共依然
送楊府李功曹
平生属良友結綬望光輝何知人事拙相與宦情非
别路穿林盡征帆際海歸居然巳多意况復兩鄕違
送宛句趙少府
解巾行作吏樽酒謝離居修竹含清景華池澹碧虚
地將幽興愜人與舊遊疎林下紛相送多逢長者車
送韋城李少府
送客南昌尉離亭西候春野花看欲盡林鳥聽猶新
別酒青門路歸軒白馬津相知無遠近萬里尚爲鄰
送蘇主簿赴偃師
我與文雄别胡然邑吏歸賢人安下位鷙鳥欲卑飛
激節輕華冕移官徇綵衣羡君行者樂從此拜庭闈
送廣州周判官
海郡雄蠻落津亭壯越臺城隅百雉映水曲萬家開
里樹桄榔出時禽翡翠來觀風猶未盡早晩使車廻
別鄕人南還
橘柚南中暖桑榆北地隂何言榮落異因見别離心
吾亦江鄕子思歸夢寐深聞君去水宿結思渺雲林
牽綴從浮事遲廻謝所欽東南行舫遠秋浦念猿吟
郡江南上别孫侍郎
雲嶂天涯盡川途海縣窮何言此地僻忽與故人同
身負邦君弩情紆御史驄王程不我駐離思逐秋風
奉酬洪州江上見贈監察御史孫翊
受命讞封疆逢君牧豫章於焉審虞芮復爾共舟舫
悵别秋隂盡懷歸客思長江臯枉離贈持此慰他鄕
江上遇風疾
疾風江上起鼓怒揚煙埃白晝晦如夕洪濤聲若雷
投林鳥鍜羽入浦魚曝鰓瓦飛屋且發帆快檣已摧
不知天地氣何爲此喧豗
初發江陵有懷
極望涔陽浦江天渺不分扁舟從此去鷗鳥自爲群
他日懷真賞中年負俗紛適來果微尚倏爾會斯文
復想金閨籍何如夢渚雲我行多勝寄浩思獨氛氲
自豫章南還江上作
歸去南江水磷磷見底清轉逢空闊處聊洗滯留情
浦樹遥如待江鷗近若迎津途别有趣况乃濯吾纓
道逢北使題贈京邑親知
征驂稍靡靡去國方遲遲路遶南登岸惜摇北上旗
故人憐别日旅鴈逐歸時歲晏無芳草將何寄所思
江上使風呈裴宣府
江路與天連風帆何淼然遥林浪出没孤舫鳥聯翩
常自千鈞重深思萬事捐報恩非徇禄還逐賈人船
谿行寄王震
山氣朝來爽谿流自向清遠心何處愜閑棹此中行
叢桂林間待群鷗水上迎徒然適我願幽獨爲誰情
將至岳陽有懷趙二
湘浦多深林青冥晝結隂獨無謝客賞况復賈生心
草色雖云發天光或未臨江潭非所遇爲爾白頭唫
南陽道中作
登郢属歲隂及宛懵所適復聞東漢主遺此南都迹
佳氣藹厥初霸圖紛在昔兹邦稱貴近與世嘗薰赫
遭遇感風雲變衰空草澤不識鄧公樹猶傳隂后石
驅馬歷闉闍荆榛翳阡陌事去物無象感來心不懌
懷古對窮秋興言傷遠客眇默遵岐路辛勤弊行役
雲鴈號相呼林麕走自索顧憶徇書劒未嘗安枕席
豈暇墨突黔空持遼豕白迷復期非遠歸歟賞農隙
西江夜行
遥夜人何在澄潭月裏行悠悠天宇矌切切故鄕情
外物寂無擾中流澹自清念歸林葉換愁坐露華生
猶有汀洲鶴宵分乍一鳴
使還湘水
歸舟宛何處正值楚江平夕逗煙村宿朝緣浦樹行
于役巳彌歲言旋今愜情鄕郊尚千里流目夏雲生
初發道中寄遠
日夜鄕山遠秋風復此時舊聞胡馬思今聽楚猿悲
念别朝昏苦懷歸歲月遲壯圖空不息常恐髮如絲
湘中作
湘流繞南嶽絶目轉青青懷祿未能巳瞻途屡所經
煙嶼宜春望林猿莫夜聽水路日多緒孤舟天復冥
浮没從此去嗟嗟勞我形
自湘水南行
落日催行舫逶迤洲渚間誰云有物役乘此更休閑
暝色生前浦清暉發近山中流澹容與唯愛鳥飛還
南還湘水言懷
拙宦今何有勞歌念不成十年乖夙志一别悔前行
歸去田園老儻來軒冕輕江間稻正熟林裏桂初榮
魚意思在藻鹿心懷食苹時哉苟不逹取樂遂吾情
初入湘中有喜
征鞍窮郢路歸棹入湘流望鳥唯貪疾聞猿亦罷愁
兩邊楓作岸數處橘爲洲却計從來憶飜疑夢裏遊
商洛山行懷古
園綺值秦末嘉遁此山阿陳迹向千古荒途始一過
碩人久淪謝喬木自森羅故事昔嘗覽遺風今豈訛
泌泉空活活樵叟獨皤皤是處清暉滿從中幽興多
長懷赤松意復憶𬗋芝歌避世辭軒冕逢時解薜蘿
盛明今在運吾道竟如何
耒陽溪夜行
乘夕棹歸舟緣源路轉幽月明看嶺樹風靜聽溪流
嵐氣船間入霜華衣上浮猿聲雖此夜不是别家愁
江上
長林何繚繞遠水復悠悠盡日餘無見爲心那不愁
憶將親愛别行爲主恩酬感激空如此芳時屡巳道
自彭蠡湖初入江
江岫殊空闊雲煙處處浮上來群噪鳥中去獨行舟
牢落誰相顧逶迤日自愁更將心問影于役復何求
赴使瀧峽
谿路日幽深寒空入兩嶔霜清百丈水風落萬重林
夕鳥聮歸翼秋猿斷去心别離多遠思况乃歲方隂
湖口望廬山瀑布水
萬丈洪泉落迢迢半紫芬犇飛下雜樹洒落出重雲
日照虹蜺似天清風雨聞靈山多秀色空水共氤氲
彭蠡湖上
㳂涉經大湖湖流多行洗决晨趨北渚逗浦巳西日
所適雖淹曠中流且閑逸瑰詭良復多感見乃非一
廬山直陽滸孤石當隂術一水雲際飛數峰湖心出
象類何交糺形言豈深悉且知皆自然高下無相恤
經江寧覽舊跡至玄武
南國更數世此湖方十洲天清華林苑日晏景陽樓
果下廻仙騎津傍駐綵旒鳬鷖喧鳳管荷芰闘龍舟
七子陪詩賦千人和棹謳應言在鎬樂不讓横汾秋
風俗因紓慢江山成易由駒王信不武孫叔是無謀
佳氣日將歇霸功誰與修桑田東海變麋鹿姑蘇遊
否運爭三國康時劣九州山雖幕府在舘豈豫章留
水淀還相閱菱歌亦故遒雄圖不足問唯想事風流
入廬山仰望瀑布水
絶頂有懸泉喧喧出煙杪不知幾時歲但見無昏曉
閃閃青崖落鮮鮮白日皎洒流濕行雲濺水驚飛鳥
雷吼何噴薄箭馳入窈窕昔聞山下蒙今乃林巒表
物情有詭激坤元曷紛矯默然置此去變死誰能了
出爲豫章郡途次廬山東巖下
兹山鎮何所乃在澄湖隂下有蛟螭伏上與虹蜺尋
靈仙未始曠窟宅何其深雙闕出雲峙三官入煙沉
攀崖猶惜鏡種杏非舊林想像終古跡惆悵獨往心
紛吾嬰世網數載忝朝簮孤根自靡託量力况不任
多謝周身防常恐横議侵豈匪鵷鴻列惕如泉壑臨
迨兹刺江郡來此滌塵襟有趣逢樵客忘懷狎野禽
棲閑義未果用拙歡在今願言荅休命歸事丘中琴
廵属縣道中作
春令夙所奉駕言遵此行途中却郡掾林下招村民
至邑無紛列來人但歡迎豈伊念邦政爾實在時清
短才濫符竹弱歲起柴荆再入江村道永懷山藪情
矧逢陽節獻默聽時琴鳴迹與素心别感從幽思盈
流芳日不待夙志蹇無成知命且何欲所圖唯退耕
華簮極身泰衰鬢慙木榮苟得不可遂吾其謝世嬰
南還以詩代書贈京都舊寮
薄宦晨昏闕遵尊義取斯窮愁年貌改寂歷爾胡爲
不謟詞多忤無容禮益卑微生尚何有遠跡固其宜
思擾梁山曲情遥&KR1724;鳥枝故園從海上良友邈天涯
雲雨歎一别川原勞載馳上慙伯樂顧中負叔牙知
去國誠寥落經途弊險巇歲逄霜雪苦林属蕙蘭萎
欲贈幽芳歇行悲舊賞移一從關作限兩見月成規
苒苒窮年蘥行行盡路岐征鞍稅北渚歸帆指南垂
樹晩猶葱蒨江寒尚渺瀰士風從楚别山水入湘竒
石瀨相奔觸煙林更蔽虧層崖夾洞浦輕舸泛澄漪
松篠行皆傍禽魚動輙隨惜哉邊地隔不與故人窺
疇昔陪鴛鷺朝陽振羽儀來音雖寂寞接景每逶迤
朝罷冥塵事賓來話酒巵邀歡逐芳草結興選華池
及此風成歎何時露可披自憐無用者誰念有情離
望美音容闊懷賢夢想疲因聲逹霄漢持拙守東陂
初發道中贈王司馬兼寄諸公
昔歲嘗陳力中年退屏居承顔方弄鳥放性或觀魚
曾是安疵拙誠非議卷舒林園事益簡煙月賞恒餘
不意棲愚谷無階奉詔書湛恩均大造弱植愧空虚
肅命趨仙闕僑裝撫傳車念行開祖帳憐别降題輿
誰謂風斯許叨延禮數除義沾投分末情及解携初
追餞扶江界光輝燭里閭子雲應寂寞公緒爲吹嘘
景物春來異音容日向疎川原行稍穏鐘鼓聽猶徐
林隔王公轝雲迷班氏廬戀親唯委咽思德更躊躇
徇義當由此懷安乃闕如願酬明主惠行矣豈徒歟
夏日奉使南海在道中作
𬗟然萬里路赫曦三伏時飛走逃深林流爍恐生疵
行李豈無苦而我方自怡肅事誠在公拜慶遂及私
展力慚淺效銜恩感深慈且欲湯火蹈况無鬼神欺
朝發高山阿夕濟長江湄秋瘴寧我毒夏水胡不夷
信知道存者但問心所之吕梁有出入乃覺非虚詞
湞陽峽
行舟傍越岑窈窕越溪深水闇先秋冷山晴當晝隂
重林間五色對壁聳千尋惜此生遐遠誰知造化心
使至廣州
昔年嘗不調兹地亦邅廻本謂雙鳬少何知駟馬來
人非漢使槖郡是越王臺去去雖殊事山川長在哉
春江晚景
江林皆秀發雲日復相鮮征路那逢此春心益眇然
興來祗自得佳處莫能傳薄暮津亭下餘花滿客船
與王六履震廣州津亭曉望
明發臨前渚寒來淨遠空水紋天上碧日氣海邊紅
景物紛爲異人情頼此同乘桴自有適非欲破長風
初發曲江谿中
溪流清且深松石復隂臨正爾可嘉處胡爲無賞心
我猶不忍别物亦有緣侵自匪嘗行邁誰能知此音
自始興谿夜上赴嶺
嘗畜名山意兹爲世網牽征途屢及此初復巳非然
日落青巖際谿行綠篠邊去舟乘目後歸鳥息人前
數曲迷幽嶂連圻觸闇泉深林風緒結遥夜客情懸
非梗胡爲泛無膏亦自煎不知于役者相樂在何年
奉使自藍田玉山南行
征驂入雲壑情始步金門通籍微軀幸歸途明主恩
匪唯徇行役兼得慰晨昏是節暑云熾紛吾心所尊
海縣且悠𬗟山郵日駿奔徒知惡囂事未暇息隂論
嶢武經陳迹衡湘指故園水聞南澗險煙望北林繁
遠靄千巖合幽聲百籟喧隂泉夏猶凍陽景晝方暾
懿此高深極徒令夢想存盛明期有報長往復奚言
廵按自灕水南行
理棹雖云遠飲水寧有惜况乃佳山川恰然傲潭石
竒峯岌前轉茂樹隈中積猿鳥聲自呼(風泉氣相)激目因
詭容逆心與清暉滌紛吾謬執簡行郡將移檄即事
聊獨歡素懷豈兼適悠悠詠靡盬庶以窮日夕
使還都湘東作
蒼庚昨歸候陽鳥今去時感物遽如此勞生安可思
養真無上格圖進豈前期甘節往來苦壯容離別衰
盛明非不遇弱操自云私孤檝清川渚征衣寒露滋
風朝津樹落日夕嶺猿悲牽役而無悔坐愁祗自怡
當湏報恩已終爾謝塵緇
旅宿淮陽亭口號
日暮荒亭上悠悠旅思多故鄕臨桂水今夜眇星河
暗草霜華發空亭鴈影過興來誰與晤勞者自爲歌
唐丞相曲江張先生文集卷之四
