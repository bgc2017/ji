唐丞相曲江張先生文集卷之八
敕書
敕薛泰書敕安西節度王斛斯書
敕張待賓書敕清夷軍使虞靈章書
敕張楚賓書敕河西節度牛仙客書
敕北庭將士等書敕西州都督張待賓書
敕北庭士庶等書敕新羅王金興光書
敕牛仙客書敕澣海軍使盖嘉運書
敕王斛斯書敕幽州節度張守珪書
敕張守珪書敕劒南節度使王昱書
敕投降奚等書敕契丹王據埒可突干書
敕幽州節度張守珪書
敕薛泰書
敕薛泰朕撫育降奚每事過厚衣食供給數年于兹
而禽獸無知不懷恩信相率種落一時叛亡此於國
家譬猶蚊䖟耳無所憚惜惟惡惡心總是亂階私相
招誘若不撲滅何以示威卿可率所統與紀思誨王
忠嗣等計會進討卿既久在邊鎮深練兵權進退動
靜惟變所適敵則預料奇出臨時會在審量不可輕
舉氣候漸暖卿及將士巳下並得如宜遣書指不多
及
敕安西節度王斛斯書
敕安西副大都護王斛斯使人兼趙壁近至省表具
之前巳勑卿嚴加部勒近得奏請皆依處置卿當此
信任必用盡誠蕃鎮之虞且無西顧頃者劉渙囚悖
遂起姦謀朕以偏荒比加隱忍而惡跡轉露人神不
容忠義之徒復知密旨自聞伏法自取誅夷狂愚至
深亦何足道卿與彼地近想備知之突騎施北來不
窺隙會湏審察至竟如何蕃中人來未可輕信但當
撫養士卒而臨事制宜必先保全以此爲上夏初巳
熱卿及將士巳下平安好遣書指不及多
敕西州都督張待賓書
敕西州都督張待賓累得卿表一一具知劉渙凶狂
自取誅滅遠近聞者莫不慶快卿誠深疾惡初屢表
聞邊事動靜皆爾用意即朕無憂也夏初漸熱卿及
將士官寮百姓巳下並平安好遣書指不多及
敕清夷軍使虞靈章書
敕清夷軍使虞靈章窮寇傷殘寄命無所猶以遺噍
敢犯塞垣卿義勇過人臨難無苟親當矢石逐此犬
羊略有梟夷足申威武邊寄盡節朕甚嘉之仍聞鋒
鏑既交在卿亦有所損神道助順應不爲災今將藥
物可以時將療所有將士用命即具狀以聞其不幸
陣亡固將深悼惜亦宜追錄當有加贈夏末甚熱卿
及將士已下並平安好遣書指不多及
敕伊吾軍使張楚賓書
勑伊州刺史伊吾軍使張楚賓近得卿表知沙陁入
界此爲劉渙凶逆處置狂疎遂令此蕃暫有遷轉今
劉渙伏法遠近知之計沙陁部落當自歸本處卿可
具宣朝旨以慰其心兼與盖嘉運相知取其穏便豐
草美水皆在北庭計必思歸從其所欲也卿可量事
安慰仍勿催迫處置了日具以狀聞夏中盛熱卿及
將士百姓巳下並平安好遣書指不多及
勑河西節度牛仙客書
勑河西節度使牛仙客邊事煩總苦巳勞神若不纖
悉安得條理頃聞訓練士馬蓄積軍儲資用有餘動
不無備是卿忠烈更勤經略事事如此朕復何憂摩
管之間想皆得所卿近有奏請並巳處分夏末甚熱
卿及將士百姓巳下並平安好遣書指不多及
勑北庭將士巳下書
勑北庭將士翰海軍使盖嘉運巳下逆胡忿戾乘此
猖狂驅率匪人圍犯邊鎮皆如素慮不出下策卿等
雖在絶境且據堅城將士一心莫非勇義觀釁而動
取亂在兹宜臨事籌之無失此便但蘇祿本以姦詐
誑誘群胡無德在人何能有國今乃驅烏合之衆作
不義之舉師曲在老族滅其時卿可因其不固之心
乘其巳疲之衆掎捔歸路剪滅逋醜此亦天與豈直
人謀仍熟料之取萬全也國之重賞惟待竒功豈在
言之自良圖耳比秋氣巳冷卿及將士百姓並平安
好遣書指不多及
敕西州都督張待賓書
敕西州都督張待賓及官吏百姓巳下不虞狂賊擁
衆多時彼州軍人素乏器械聞其悉力能不懸心卿
等堅守孤城敵此凶寇亦既久拒終然萬全斯乃義
可感幽鬼神相助妖不勝德氛祲自銷來無所能去
無所得犬羊之衆道路埋魂其於破傷亦云甚矣向
使甲戈有預士卒且強躡彼歸途可無噍類即令所
司支料以備後來其有功之人各且據寔以時敘定
當有酧賞其龍泉寺小堡被其殘破雖巳收拾猶慮
損傷各宜宣慰令得存活秋氣巳冷卿及寮吏百姓
巳下並平安好今賜卿衣一副至宜領取遣書指不
多及
勑北庭將士百姓等書
敕北庭將士部落及百姓等忠義所感在臣子而固
然凶惡必誅雖鬼神而亦爾逆賊劉渙不意含氣有
此狂愚忽於夷塗坐生逆節姦謀雖起狡數自窮誘
人不從欺天斯甚由是忠義奮發凶醜就擒雖則奴
庸何足比數然於荒徼亦云除惡皆是卿等同心盡
力向國輸忠能協人鬼之謀不貽戎狄之笑朕每以
嘉歎無忘於心所云有功皆巳優賞懲惡勸善實在
于兹夏中甚熱卿並平安好遣書指不多及
敕新羅王金興光書
勑新羅王開府儀同三司使持節大都督雞林州諸
軍事上柱國金興光賀正使金碣丹等至兼得所進
物省表具之海路艱阻朝賀不闕歲益忠謹日以嗟
稱所謂君子爲邦動必由禮頃者渤海靺鞨不識恩
信負恃荒遠且爾逋誅卿嫉惡之情常以奮厲故去
年遣中使伺行成與金思蘭同往欲以叶謀比聞此
賊困窮偷生海曲唯以抄竊作梗道路卿當隨近伺
隙掩襲取之竒功若有所成重賞更何所愛適欲多
有寄附實慮此賊抄奪不可不防豈資窮寇待蕩滅
之後終無所惜一昨金志廉等到緣事緒未及還期
忽嬰疹疾遽令救療而不幸殂逝相次數人言念殊
鄕載深軫悼想卿聞此良以增懷然死者生之常固
其命也固當理遣無以累情初秋尚熱卿及首領百
姓巳下並平安好今有荅信物及别寄少信物並付
金信忠往至宜領取遣書指不多及
敕河西節度使牛仙客書
敕河西節度使牛仙客戎狄無義禽獸不若但當以
兵威取此豈可人道論之突騎施頃者通和朕每撫
之如子行李來往不隔歲時賜與優饒非直君長而
窺我邊隙圖䧟庭川闕侯斤所以見誅天下孰云不
當不思巳過仍敢我讐率其犬羊犯我城堡是其送
死之日可謂天亡之時若不因其自來乘危决策一
失此便後悔何追宜密令安西徵蕃漢兵一萬人仍
使人星夜倍道與大食計會取葉護㪍逹等路入碎
葉令王斛斯自領精騎取其家口河西節度内發蕃
漢二萬人取瓜州北高同伯帳路西入仍委卿簡擇
驍將統率仍先與西庭等計會尅日齊入此已勑朔
方軍西受降城定遠城及靈州兼取大家子弟并豐
安新泉等軍共徵二萬於瓜州北庭招託就中簡擇
驍健五千人先入直赴北庭從瓜州宜給一月熟糧
若至北庭糧貯可支五年巳上凡此諸道徵發並限
十二月上旬齊集西庭等州一時討襲時不可失兵
貴從權破虜滅胡必在此舉卿可火急支計無失便
宜今故使内侍程元宗催遣兵馬一一口具秋氣漸
冷卿及將士百姓巳下並平安好遣書指不多及
勑瀚海軍使盖嘉運書
勑瀚海軍使北庭都護盖嘉運及將吏軍士百姓巳
下蘇祿反虜敢爲寇讐犯我邊城初聞蟻附投兵死
地果自冰銷朕始料之一不差也近得卿表知其狼
狽而賊既不利衆必携離犯順違天招殃破國將在
此舉已見其徵卿等堅守孤城赤心邊徼言念於此
嗟尚久之初解重圍差有勞苦將士巳下並得如宜
又卿表所云葉護被殺事勢合爾殆非妄傳向若安
西出兵乘虚討襲碎葉逋醜皆可成擒應爲懸軍未
能越境逆虜漏刃莫不由兹今賊雖請和恃我張勢
以防大食之下以鎮雜虜之心豈是真情此其姦數
卿可與王斛斯計會同其動靜因利乘便取亂悔亡
不以此時知待何日儻成功立事重賞高班信若四
時固必然也近者所有效功一皆委卿甄錄各據實
状具以名聞初冬漸寒卿及將吏軍士百姓並平安
好遣書指不多及
勑安西節度王斛斯書
敕王斛斯得卿表知諸將接要亦有克捷是卿指麾
獲此凶醜蘇祿背德敢兹寇讐自斃犬羊之群我無
毫釐之失聞其狼狽疲嬴滿道乘此剪撲勢若摧枯
張羲之等雖各行誅猶恨其少古之善用兵者不必
在衆能制敵者會在出竒狂賊此來真亦送死衆既
不整心且非一烏雜之虜持久氣衰向有竒决破之
必矣且如所奏亦足申威其將士立功擒殺有状各
據實聞奏當加優賞頃來諸軍奏請所患在於不實
將既虚叙人則妄求如此相蒙自然撓法朕以信示
下以賞勸勞豈於其間亦容有詭故委卿在遠所寄
則深必取誠實勿令致此冬初巳冷卿等及將士巳
下並平安好遣書指不多及
勑幽州節度張守珪書
勑幽州節度副大使兼御史中丞張守珪漁陽平盧
東北重鎮匈奴斷臂山戎扼喉節制之權莫不在此
朕所以雅仗才識誠思遠圖既膺此舉當成本志今
奚賊殘破固不足言契丹餘孽猶且爲梗將遂掃蕩
懸賞湏明至如寇抄之來邊境常事苟非大敵不勞
我師頃者偏小邀功或亦附益其事言而不賞示信
何歸賞而有虚叙勞何勸適使貪嗜小利之軰不思
剪滅大舉之策則深謀重賞更待何人而革弊成功
當在卿爾其有賊非大下因有擒馘灼然殊效者可
量事奏聞其餘微勞並任軍中賞賜冀能自勉令有
後圖若信其苟爲終若成事而綱紀不立夷狄笑人
以卿之明固在目擊也秋氣巳冷卿及將吏巳下並
平安好遣書指不多及
勑幽州節度使張守珪書
敕張守珪安祿山兩蕃自昔輔車相依奚既破傷殆
無遺噍契丹孤弱何能自全復聞突厥徵求欲有逃
避傳者縱其未實此虜終巳合然藉卿運籌徐以計
取况祿山義勇武用絶人謀帥得賢禆將復爾以討
殘蕞勢若摧枯仗順而行何敵之有今者又云遇賊
略有芟夷乘其數窮日向殱盡其灼然有功效者可
具以状聞會取實勞以當優賞趙堪云卿見部勒欲
以師行兵貴從權以時經略在卿臨事一以委之效
命輸忠成名立事居今慕古千載一時衛霍之儔獨
何人也邊事煩總無乃爲勞冬初薄寒卿及祿山并
諸將士巳下並平安好遣書指不多及
敕劒南節度使王昱書
敕劒南節度副大使兼採訪使益州長史攝御史中
丞王昱蠻夷相攻中國大利自古如此卿所知之然
吐蕃請和近與結約郡蠻翻附彼將有詞卿可審籌
其宜就中處置使蠻落不失望吐蕃又無憾詞柔遠
懷來在卿良筭所請入奏豈欲固違屬諸蠻初降正
有邊要馳傳以入不日遄歸來去不遑殆爲勞力卿
當此重寄每竭公忠言念遠情當亦想見義非獲巳
來歲何遲冬初薄寒卿比平安好遣書指不多及
敕投降奚等書
敕新來投降奚等汝本小蕃不自存立頃年依我稍
得安全而常持兩端遽即背叛忘恩負義豈是人心
今者聞汝復歸亦應知過仍緣困蹙未免嫌疑汝若
誠能洗心永以寄命便令處置汝等當湏一一聽從
即捨往愆更收來效官賞諸事皆如舊日各宜自勉
勿不知恩比嚴寒汝等部落百姓並平安好遣書指
不多及
敕契丹王據埒可突干等書
敕契丹王據埒及衙官可突干蜀活刺史欝捷等順
道則吉惟智能圖逆節則凶豈愚所覺卿頃年背誕
實養禍胎今而知之亦猶未晚固是轉災爲福因敗
而成去百死之危保萬全之計則昔者之去何其悖
也今兹復來又何智也皆是卿素有籌略本於忠誠
率先種人拔於死地自爾之後更有何憂朕於諸蕃
未嘗負約况於卿等更有舊恩聞卿此來豁然慰意
一則兵革都息二則君臣如初百姓之間不失耕種
豐草美水畜牧隨之更無外虞且知上策人生自奉
誰不求安保此永年一無他慮在卿所見何假朕言
部落初歸應湏安置可與守珪審定務依蕃部所欲
想其沃饒之所適彼寒暑之便無令下人有所不愜
也冬末寒甚卿與衙官軍吏刺史巳下及部落百姓
並平安好遣書指不多及
敕幽州節度張守珪書
勑幽州節度副大使兼御史大夫張守珪近有降人
云虜騎東下其數稍衆固宜有以待之仍聞兩蕃亦
有應接當是妄語終湏審觀若保無他便可信任也
至於兵馬權略决在一時卿自審量不可懸料然虜
騎馳突難與爭鋒會是乘其氣衰然後邀擊一戰取
滅或在此舉頃者涅禮自擅雖以義責而未有名位
恐其不安卿可宣示朝旨使知無他也并便處置訖
奏聞朕當即有處分比秋熱卿及將士巳下並平安
好今令趙惠琮往一一口具遣書指不多及
唐丞相曲江張先生文集卷之八
