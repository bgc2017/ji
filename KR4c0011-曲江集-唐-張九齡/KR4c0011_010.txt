唐丞相曲江張先生文集卷之十
勑書
勑常州別駕董懲運書
勑當悉羌首領書
勑許齊物書
勑隴右節度蔭成本書
勑安西節度王斛斯書
勑北庭經略使盖嘉運書
勑安西節度王斛斯書
勑安西節度王斛斯書
勑安西節度王斛斯書
勑安西節度王斛斯書
勑北庭經略盖嘉運書
勑渤海使盖嘉運書
勑四鎮節度王斛斯書
勑四鎮節度王斛斯書
勑安西節度王斛斯書
勑北庭都護盖嘉運書
勑瀚海軍使盖嘉運書
勑常州別駕董懲運書
勑常州别駕董懲運省所奏王昱及嚴正誨表具知
所緣卿父往在常州連年縱酒既加風疹行事乖疎
董念封經使具論王昱始奏停廢皆憑實状不是冤
誣後自病亡豈可怨訴所言不直欲信無憑卿久襲
冠帶復拘法式寧不知此猶且有詞至於卿身合承
刺史比來未受亦則有由聞卿少年未閑撫字舉州
之衆交藉綏懷若蕃部不安豈虚此位卿若能自勵
從此改修父亡子及終不失舊卿表云部落據險幾
許無知亦慮惡人因此扇誘幸無他故勿取破亡今
故令内使往問部落及百姓等此事虚實還日具名
状聞比極暄卿及部落百姓並平安好遣書指不多
及
勑當息羌首領書
勑當息柘靜維翼等諸州首領百姓等前者令王承
訓往宣問事止當州比其却來云諸州亦有所望州
縣一也恩豈不均卿等祖父巳來爲國守境皆盡忠
赤防捍外蕃朝廷嘉之官賞相繼近者處置未當又
得卿表所論朕皆依行想皆遂願今聞吐蕃屯結近
在安戎比來通和未有深隙討其不合為寇未知何
故起兵卿彼臨邊各湏伺候慮有侵軼損我居人若
預圖之保無憂也其董懲董嘉宗巳有處分訖其董
念雙羌羌嘉弄等亦即續有處分必湏嚴勒蕃部豫
備惡人寇讐縱來計無所得我之深策豈不在兹卿
等榮賞勿憂不遂今故令王承訓重宣往意比巳熱
首領百姓等並平安好遣書指不多及
勑嶲州都督許齊物書
勑許齊物近者投降吐蕃云蕃兵巳向南出鹽井比
巳勑逹奚守珪蒙歸義訖卿可嚴備勿失事宜應湏
防守並委量事處分仍遠著斥候知其有無有則從
權無則仍舊慎勿生事騷擾邊人秋中漸凉及吏人
巳下並平安好遣書指不多及
勑隴右節度隂承本書
勑隴右節度使隂承本使人范正顔至省表具之朕
於吐蕃恩信不失彼心有異操持兩端隂結突騎施
密相來往事既醜露却以怨尤乃去姚嶲用兵取其
城堡略觀此意必欲為惡必不得先舉但湏嚴備遠
加斥候察其動靜若形兆巳見馳狀以聞諸處軍城
數加戒勒若不稱職速湏改換今年交兵新到隴右
未經戎事大湏訓習在彼處置委卿裁之雖有邊虞
固無憂也秋初尚熱卿及將士並平安好遣書指不
多及
勑安西節度王斛斯書
勑四鎮節度副大使安西副大都督護王斛斯及將
士等突騎施輒凶暴侵我西陲卿等懸軍遇此狂賊
爰自去夏以迄于今攻戰相仍念甚勤苦近者聞在
撥換兵少賊多朕每憂之慮遭吞噬又聞兵勢漸合
將士同心父子之軍亦不在衆犬羊之類復何能為
屢有殺獲固其宜也卿等各負忠勇為國忘身鋒鏑
之間瘡痍未免或致物故深用哀傷朱仁惠竟致淪
亡良可悼惜具有褒贈以慰營魂福流子孫良亦在
此其有頻當矢石每戰有功義可成名勇能抗敵或
能出奇以挫凶威並具狀以聞即有優拔自餘戰士
盡力邊荒計其積勞又在絶遠至於行賞豊比尋常
勉樹功名即有官爵且北山雲間虜衆又疲歸途既
難必有携貳張義之將兵若至河西北庭兵又大集
滅胡之舉亦在今時可臨事圖之無失便也一勞永
逸豈不在兹所奏縱賓軌魏蹇等官及前年第一立
功入官並依所請訖告身即差使頒送初春尚寒卿
及將士巳下並平安好遣書指不多及
勑北庭經略使盖嘉運書
勑盖嘉運等安西去年屢有攻戰醜虜肆惡懸軍可
憂卿深識事宜以時救援先聲既振後殿載揚凶黨
聞之卷甲而遁使我邊鎮且得休息然此賊為患勢
未必巳可數與王斛斯計會每事先防彼將自勞衆
則離貳我因其隙從此可圖善熟籌之勿失便也春
晚卿及將士巳下並平安好遣書指不多及
勑安西節度王斛斯書
勑四鎮節度副大使安西副大都護王斛斯等狂賊
經冬犯邊爲梗將士守備不釋戈甲言念勤苦良深
嗟嘆既負忠義爲國盡誠懦夫所難志士所重感激
增氣視死如歸古人之言今知之矣又聞此賊尋亦
退散攻圍既解且得休息朕雖在九重心懸萬里念
慮之至想所知之近既加兵惟憂糧貯諸處屯種今
復何如逆賊有謀還慮殘暴必湏善守無令損失若
諸城有糧兵復足用忿戾之虜行應再來勞衆離心
豈能無隙乘此一舉蕩滅有期宜善撫我人以待其
弊小捷小獲何用此爲春晩極暄卿及將士巳下並
平安好今賜卿衣一副至宜領取遣書指不多及
勑安西節度王斛斯書
勑王斛斯得卿表并大食東面將軍呼邏散訶密表
具知卿使張舒耀計會兵馬廻此雖遠蕃亦是強國
觀其意理似存信義若四月出兵是實卿彼巳合知
之還湏量宜與其相應使知此者計會不是空言且
突騎施負恩為天所棄訶密若能助國破此寇讐錄
其遠勞即合優賞但未知事實不可虚行卿可觀察
蕃情頗有定否即湏隨事慰接令彼知之若舒耀等
虚有報章未得要領豈徒不實當有所懲絶域行人
不容易也今秋此賊形候如何善湏防之勿使侵軼
時暑卿及將士巳下並平安好遣書指不多及
勑安西節度王斛斯書
勑四鎮節度副大使安西副大都護王斛斯及將士
巳下朕雖居九重不忘征戍况強寇壓境侵軼是虞
言念勤勞良所嘆懣卿等各懷忠義不憚荒遐以此
彌年足見誠節去歲因有狂賊在彼屢有戰亡昨得
表言對之愴惻然卿状但言都數其中不列姓名巳
令勘責可速以實報朕當錄其死義贈以官榮使異
域之功存亡受賞近日狂虜形候如何屯收是時尤
湏備預更資一熟亦復何憂兼聞吐蕃與此賊計會
應是要路斥候湏明事必預知動即無患耳夏晚毒
熱卿及將士巳下並平安好書指不多及
勑安西節度王斛斯書
勑王斛斯吐蕃與我盟約㰱血未乾巳生異心遠結
凶黨而甘言緩我欲待合謀連衡若成西鎮何有卿
能先覺有以待之觀釁而行適是軍法且屯苗既能
踐暴軍人亦被拘囚如李混之所言不反何謂然則
此蕃姦計頗亦隂深外示存約内實伺便事儻不濟
即云無負卿還湏知其變詐隨事交當使其退不得
以此爲詞進不得成其凶計如此設拒乃為上策若
事巳侵軼兵見交鋒即當率勵驍雄盡敵乃巳秋冷
卿及將士巳下並平安好遣書指不多及
勑安西節度王斛斯書
勑王斛斯卿在西鎮軍務煩勞皆能用心處置不失
頃與突騎施攻戰歷涉三年降虜生俘所獲過當懸
軍能爾朕甚嘉之行官巳有賞勞在卿固合優奬今
受卿重職兼彼領護且復褒進終爲後圖吐蕃此來
意不徒爾所有計校前巳略言先覺預防無能爲也
萬里之外三軍之宜一以委卿勿失權斷秋後漸冷
卿及將士巳下並平安好遣書指不多及
勑北庭經略使盖嘉運書
勑盖嘉運卿久在邊鎮庶事用心又去年出兵冐遠
入賊諸下皆賞卿豈無功言念忠勤不忘褒進今授
卿雄要仍兼舊官宜知朕心當重寄也突騎施雖請
和好其意不真近勑彼軍與天山計會當審觀事勢
遠着候人若有形勢事變先據如無應會不可虚勞
勢在臨時固難遥斷秋後漸冷卿及將士巳下並平
安好遣書指不多及
勑渤海使盖嘉運書
勑渤海軍使北庭都護盖嘉運突騎施凶逆犯我邊
陲自夏巳來圍逼疎勒頻得王斛斯表見屯遍城張
羲之等入據此城屢與之闘將士效節逆虜破傷已
不敢攻圍而頓兵不去但邊城糧少或爲其所知持
久則難不可不早爲計也卿可簡練驍武揚聲大入
仍有所保據以防不虞用解邊城之圍以挫逆賊之
勢臨機適變委卿裁之仍與王斛斯審籌形勢取萬
全也今故令内謁者監王尚客往一一口具冬中甚
冷卿及將士巳下並平安好遣書指不多及
勑四鎮節度王斛斯書
勑四鎮節度副大使安西副大都護王斛斯及將士
巳下萬里懸軍屬此狂寇屢有攻戰能挫凶威遠聞
義勇孰不增氣卿等激厲將士爲國盡誠决命寇讐
成名當代竒功壯節何謝古人矢石之間見危致命
良深嗟嘆重其忠烈又聞朱惠中箭今復何似善湏
救療使得不殂前令具奏陣亡將士欲加褒贈卿宜
識此意即以實聞近日與賊交鋒臨陣殺敵事湏優
賞亦即奏來所云賊等請和仍尚頓兵北嶺此虜姦
詐首尾百端外示求和内將誘我卿所防慮皆中其
心然則盖嘉運北庭近亦深入頗有所獲想彼知之
虜庭乍聞當合驚駭若復分兵守境諸處防虞烏合
之胡豈堪勞役必將自潰勢亦不久蘇祿儻或覺此
革心請和亦復量宜以時開納仍與嘉運計會必取
良圖近所加兵且應支用臨事制變豈待言之今將
緋𬗋袍各二十領若有殊功應湏速賞並委卿量事
賜之冬中極寒卿及將士巳下並平安好遣書指不
多及
勑四鎮節度王斛斯書
勑四鎮節度副大使安西副大都護王斛斯蘇祿忘
我大惠敢作寇讐屢犯邊城將肆其惡雖禽獸是似
而天地不容卿等義心固所發憤朕巳勑河西節度
使牛仙客令河西於諸軍州及在近諸軍簡練驍健
五千人并十八年應替兵募五千四百八十人即相
續發遣卿可與盖嘉運計會取彼道便隨事進討使
此賊救首救尾形勢分離本既烏合勞則自潰若以
計取可不戰而擒若守而不攻並爲後患卿彼諸將
皆是舊人既諳山川又能料敵兼與北庭并力事亦
可圖無爲端然連年受弊所緣邊鎮要切並委卿臨
事籌之可與盖嘉運務量力爲彼此之計也所緣兵
募行賜則令所由支遣巳别勑牛仙客訖四鎮蕃漢
健兒並委卿隨所召募可得幾許仍具數奏聞史震
襲父可汗即令彼招輯兼與卿計會並臨事處置無
失所宜冬中甚寒卿及將士巳下並平安好遣書指
不多及
勑安西節度王斛斯書
勑王斛斯累得卿表知賊等肆惡終冬不去又聞將
士與鬪數有殺傷諸胡携離將自此始朕比爲料亦
以爲然卿受寄遠方悉心奉國撫廵將士皆得輸誠
萬夫一心以少擊衆雖有狂寇固無遠憂朕所懸官
爵惟賞忠義苟能盡節亦豈忘功卿可慰勉將士知
朕此意若有殊效即具状以聞且蘇禄凶徒本是烏
合今其師老必有怨嗟至如骨咄王子來投巳是其
效何國胡不受處分亦是明徵其下離心巳至於此
可令間諜更誘其餘此賊敗亡將從内潰且四鎮絶
遠皆是孤軍卒欲益兵頗難救急近巳勑牛仙客且
送五千人其餘驍勇亦即繼發并勑北庭計會卿可
與盖嘉運相知張皇國威誠在此舉俘滅醜虜今也
其時勉樹邊勲以成不朽冬中甚寒卿及將士比並
如何遣書指不多及
勑北庭都護盖嘉運書
勑北庭都護盖嘉運近得卿表知舊疾發動請入都
就醫欲遂來表慮有邊要萬一失便雖悔何追且蘇
祿猖狂方擬肆惡邊城經冬不去西州近復燒屯亦
有殺傷想所聞也此賊諸頭抄掠虜衆巳疲亦無能
爲正可取便至如西州近者有賊其數無多烽候若
明密與兩軍作號首尾邀擊立可誅剪何爲當軍自
守信賊公行來有損傷去無關鍵豈是邊鎮之意也
且西庭雖無節度受委固是一家有賊共除有患相
救萬里之外何待奏聞自此之後必湏用意今遣醫
人將藥往可善自將療春初餘寒卿及將士並平安
好遣書指不多及
勑瀚海軍使盖嘉運書
勑瀚海軍使北庭都護盖嘉運及將士巳下蘇祿爰
自今夏連犯西陲犬羊之群屯結不散誠欲出其不
意乘虚以入凶黨聞此必自解圍卿識朕心有符成
料比王尚客至聞巳出師窮冬絶漠荷戈冐險又聞
有所擒獲張我國威言念忠誠良深賞歎在此行也
四鎮狂虜必應抽退彼既有效應合叙勞兼云擒獲
人當優賞宜具實状一一以聞然此賊為惡勢將未
巳若困窮蹙實則不知安西近亦加兵卿彼士馬自
足可與王斛斯計議遂要圖之春初餘寒卿及將士
巳下並平安好遣書指不多及
唐丞相曲江張先生文集卷之十
