唐丞相曲江張先生文集卷之十九
頌碑銘
故靳公遺愛鉻
正平忠憲公裴公碑銘
徐文公神道碑銘
故襄州刺史靳公遺愛銘并序
江漢間州以十數而襄陽爲大舊多三輔之豪今則
一都之會故在晉稱南雍在楚爲北津厥繇冗雜亦
云難理而前此領郡鮮能安人或寬或猛或拘或抗
跡多弗類俗亦弗寧是以天子念與我之理而公受
煩卿之寄矣公名恒字子濟其先某人也祖帥幽州
長史父禮庭奉天討監察御史世不苟合義在難進
雖無充量之位而有積善之烈矣公性持重有器望
即温而厲居敬而簡度量可以轉物德義可以服人
而先王遺言率由好學君子行道必本忠恕浚源水
潔厲翼雲翔故一舉爲拾遺巳有遠致三入爲御史
侃然正色當時知音謂且大用而尚書理本郎官選
才亟踐諸曹克壓群議及再典大郡遂佐益州攝御
史丞都督西南軍事原軫超將豈惟上德翁歸中立
實兼文武先是兵連蠻徼歲轉軍儲優我公私費以
巨億公乃急其所病思有以易之建大田於雲南罷
饋糧於巴蜀向之踰重阻冐毒瘴負擔以踣斃垂耳
於剽掠者每十有五六及公底績盡境頼全至於是
邦也政實有素今也惟行不違其方以索其極莫不
教之誨之優之柔之從者善之否則威之先德後刑
端本肇末物知所勸事則有經率訓者衆多變薄爲
厚感惠者深遠既和且均夫然後人斯恥格庭少諍
訟參佐閑拱属城晏如其始也一年而政成其終也
三年而頌興愛之如父母畏之如神明開元十二年
以理跡尤異廉使上逹天子嘉之稍遷陜州刺史暨
解印去郡攀車盈途或願借留無緣而人吏遮道或
瞻望弗及而老幼啼呼如是者五里而終朝十日乃
出界而皆有言曰捨我何之及聞公之喪哀可知矣
市爲之罷舂以之輟惠愛之結深古今之感一盖爲
仁由巳而遺德在人者其若是乎郡中士大夫與門
生故吏聚族而議譔德是以刻石立紀彼鮦陽之陋
墮淚成碑此峴山之績銘曰
英英靳公宣哲秉彛爲我髦士作人元龜倜儻大節
磊落瑰詞人亦有言天實資之御史直繩郎官高選
動必兼遂能皆再踐紏遏邦慝彌綸事典遂及我人
化流樊沔激厲素風抑揚善政約紀爲法急人所病
物故推誠事匪忘敬感被于下仁明在詠舉德不鮮
涉道載深穆然清風莫其遺音繄公既没厥跡可尋
勒石是圖以慰甿心
大唐金紫光祿大夫行侍中兼吏部尚書弘
文舘學士贈太師正平忠憲公裴公碑銘并
序
夫道遵常習故盖人拘於凡也得精忘麄是天縱於
聖也方聖上之拔太師也豈藉譽於朝廷哉徑取才
於無跡懸收功於未朕而終致大用克成休勲使祖
虚名者見西子而憎貌工横議者聞魯連而杜口乃
知古所則哲雖帝其難今之得人遇聖爲易能允明
主之鑒不負真賢之實者其在正平忠憲公乎
公諱光庭字連城河東聞喜人也伯翳之後與秦同
姓始封于裴因邑命氏在魏晉之際爲人物之傑與
瑯瑘王氏相敵時人謂之八裴八王自兹厥後奕代
更盛大王父定周大將軍馮翊太守瑯瑘公大父仁
隋光祿大夫追贈持節原州都督天之既厭隋德矣
見危致命不亦難乎謚之曰忠憲春秋之義也父行
儉禮部尚書兼定襄道行軍大總管聞喜縣公贈大
尉時或有奸王命矣禁暴安人不謂重乎謚之曰獻
尊名之典也公即獻公之第七子降神元和含光不
曜越在初歲巳有老成雖遠大是圖而近識莫誤學
探帝載何事小名業綜人倫豈矜一善弱歲居太尉
獻公喪幼以孝聞尋補引文舘學生神龍初明經擢
第授家令寺丞轉太常丞加朝散大夫景龍中以親
累外轉尋入爲陜王友改右衛郎將丁晉國大夫人
憂柴毀骨立殆至滅性服免起爲貝州别駕未之就
也復除右衛郎將無何遷率府中郎嗟乎有其道而
無其用不可行也得其時而不得其志亦不可行也
公負經綸之器韜王霸之累自委泊外臺棲遲下位
出入從事十數年間坦然而自若者何哉盖知才有
所必伸命有所必與非苟而巳開元中聖上思光祿
之休烈盖太尉之元勲是必象賢其將大授特拜司
門郎中轉兵部仙臺之文始應列宿鴻漸之羽可用
爲儀遷鴻臚少卿以觀其能也是歲天子有事于岱
宗諸侯會朝于行在執籩豆者不限於中外獻賝賮
者亦勤於駿奔莫不來享無有遠近而執政者以公
代曉邊事職在行人且曰夷狄豺狼黷盟阻德我今
有事戎或生心我張吾師有備無患若何公曰不可
夫封禪者所以告成功也觀兵者所以威逆命也云
亭苗扈非一時之事也受脤執燔非三代之禮也天
方佑我光啓舊服憬彼獯鬻能違天乎無庸勦人可
以諜告從之秋九月突厥果使其相執失頡利發與
其介阿史德暾泥熟來朝公之謀也東封還遷兵部
侍郎圻父之職夏卿之亞存而舉者悉以舉之公於
是考遺訓補缺典飾蒐苗獮狩之禮詳征稅簡稽之
賦頒九畿之政設九伐之刑以練國容以精軍實邊
鄙不聳帝用嘉之旣而拜中書侍郎同中書門下平
章事兼御史大夫王言其出霈乎人有歸也天憲惟
明肅乎人知禁也尋加銀青光祿大夫換黃門侍郎
俄遷侍中兼吏部尚書弘文舘學士總百揆之樞轄
酌九流之淵奥叶文軌之殷度人神之和水火象鼎
其惟實餗山川出雲用作霖雨時哉之會無得稱焉
先是大化之行務以玄默遵夫簡易舊章在而不議
吏道雜以多端公於是求革故之實契隨時之義作
執秩以平之設循資以定之謹權衡以選之考殿最
以參之姦回無所措其邪蹲踏不能介其量多士動
色郡方改曕仰之者邈乎如山窺之者間不容髮或
曰執事無乃惠歟公曰大命敢不敬歟若然方將致
六符於泰階驅百姓於仁壽豈直睥睨先世紛綸近
古汨而隨流守而勿失云耳哉二十年冬上幸河東
祠后土命公兼左軍師禮畢賜爵正平男加光祿大
夫抑人有言曰樹德莫如滋積仁莫如重則臧僖之
慶有後於魯欒武之德未絶於人宜公侯之子孫必
復其始也公嘗讀易至益之屯與升之漸廼喟然嘆
曰物惡有滿而不溢高而不危者哉旣而居不崇侈
動不踰法雖百乘之家萬夫之長冲如也謂日用不
知存諸方冊何天年未永瘼此台臣二十有一年春
三月癸卯遘疾薨于京師平康里之私第春秋五十
八朝廷哀傷冕旒震悼制戸部尚書杜暹即殯弔祭
&KR0608;物五百段粟五百石喪事優厚官供輟朝三日丁
未有詔贈太師謚曰忠憲使某官某監護喪事以某
月日葬我忠憲公於聞喜之舊塋禮也初知星者言
上相有變良臣將殁謂請禳之公曰使禍可禳而去
則福可祝而來也論者多之以爲知命夫天下之逹
道有五所以行之者三曰忠孝仁安君忠也榮親孝
也周物仁也此三者有一於身鮮矣而公實兼之且
媚于人者必好其威福賢於事者必羞其謗政公知
其然則以直道匪躬之故(忠莫)厚矣禮爲人子春秋以
致享義於人臣夙夜以從命公知其然則以時告如
在之敬孝莫重焉夫以衡石之任陶鈞之力莫不責
成於下吏求備於一人以故舞文雷同疑獄歲構恬
而不改浸以成風公知其然則以信察御物之惠仁
莫加焉其行巳奉公皆此類也嘗所著述率于箴規
以爲惇叙九族本枝百代王者之盛也而義不可以
無訓作瑶山往記維城前軌以諷之微而彰志而晦
聖人之舉也道不可以虚行作續春秋自戰國迄于
周隋以統之臣子之義也天人之際備矣非洽聞通
理其孰能與於此乎宜其存無辜人歿有遺愛嗣子
稹京兆府司錄事參軍孝實克家動必中禮丕承後
命紆天鑒而增華敢跡前修琢豐碑而不朽銘曰
益作舜虞鍼分晉土慶流八族德盛三祖瑯瑘象賢
懷文佩武光禄忠烈殺身報主尚書出將恢我王略
文教内敷武功外鑠緇衣之弊惟公繼作用晦而明
處豐思約鴻臚好謀夏卿稱職代天流化佐皇立極
納于憲府好是正直乃宅冡司謀猷允塞盡瘁事國
夙夜在公居無闕政殁有餘忠天子命我頌德銘功
日月有既令聞無窮
大唐故光祿大夫右散騎常侍集賢院學士
贈太子少保東海徐文公神道碑并序
夫物之所宗也莫善乎德行道之以明也莫先乎文
學人倫以具體爲難世業以濟美爲貴有能兼之者
其東海公乎公諱堅字某其先東海郯人永嘉之後
仕業南國因家吳興焉隋氏平陳徙族入雍今爲馮
翊人也原其伯翳平水土實佐文命偃行仁義大啓
徐方因國保姓克昌厥後逮乎漢魏間出仁賢十二
代祖晉江州刺史順陽簡寧侯至五代祖梁直閣將
軍慈源侯整整生陳始安太守綜綜生隋延州臨貞
令方貴方貴生唐果州刺史孝德生唐西臺舍人贈
禮部尚書齊𣆀出入六朝載祀數百文武冠冕存歿
光靈訓子克家謀孫必復賢風儒行世有其人公即
尚書府君之元子也生而濬發默識經藝粤自童齓
則美文言時先府君爲沛王侍讀公之岐嶷聲振平
臺王聞而延佇與之談議授簡能賦慱奕惟賢門
客府寮深所厭服奄遭不造十四而孤祖母金城郡
君姜太夫人念其聰異誨以志學公遂尅勉詣心精
微磅礴九流激昂三變景倩幼露實頼愍孫令伯大
成抑由祖母上元中遭姜太夫人喪哀幾滅性制則
從禮有感斯絶無聲常淚服闋州辟秀才其年登科
解巾補汾州參軍部送邊備至于定襄軍使王本立
素重公才署爲管記書奏謀筭悉以咨之坐耀鋒鋩
未嘗肯綮尋而換雲陽尉萬年坐簿親累出爲揚府
工曹振鱗將搏載躍京轂垂翼遠逝有聲東南俄遷
太子文學時秘閣群籍大抵訛謬有勑召學士詳定
公實在焉爲之刊緝卷盈二萬時軰絶倒伏其博逹
尋與李嶠等撰三教珠英書成奏御拜司封員外尋
加朝散大夫即拜郎中稍遷給事中以公代及文史
詞不失舊雖居瑣闥尚比纏牽遂除中書舍人君子
曰舜之官人也二年勑公修則天聖后實錄及文集
等絶筆中宗嘉之璽書敦慰賜爵慈源縣子賚物五
百段旌良史也遷刑部侍郎加秩銀青光祿大夫轉
禮部侍郎兼判戸部公久踐朝廷累登省閣舊章必
練即事無疑雅不煩文深得大體雲臺高議以此歸
之進封縣伯食邑五百戸兼昭文舘學士受詔與天
竺僧菩提流至譯寶積經及柳冲等同修姓氏系錄
二教寶真萬族有倫亟見成矣太平公主内秉國權
駙馬武攸暨外收人望命公至第拒而不行惡夫佞
也景雲初今上夷亂主鬯東朝官相四員特難其選
二以宰臣兼領一則天子故人任良兩宫實在公矣
遂除右庶子兼崇文舘學士修史如故進爵東海郡
公食邑二千戸遷右散騎常侍以本官兼黃門侍郎
尋而即真祿賜同三品爵崇五等道茂兩官利君謀
身舉代皆譽又以刪定格令承恩進爵二等公請又
授叔父齊莊帝用懷之遂封莊爲長城縣子天下義
士莫不激昂焉侍中岑羲公之姻婭與其聮事深自
危懼求典閑司以遠祗悔遂改太子詹事迨羲禍敗
地絶嫌疑先是不交定王及此不昵岑氏見炎莫附
思患預防信逹人也復以親累出爲綘州歷永蘄棣
衢四郡山川分位楚夏異齊公政不易宜教以因俗
德化歸厚人共由之開元中會同京師遷秘書監無
何轉國子祭酒皇帝稽古崇訓開堂集儒以公才學
元長命登首席遂令集賢殿修撰又除右常侍以公
爲學士副丞相燕公知院事綢繆顧問日月獻納恩
渥尤及少有其比上將柴于岱宗詔公草其儀注定
禋祀之位廣配類之儀博文約禮或㳂或革言出而人
伏事立而天從時議遠矣及禮畢承恩特加光祿大
夫時置十銓公在分掌程不愆素且無遺才公既贊
相謨猷從容調議大鍾必諫温樹不言啓沃盡規實
致君於堯舜死生有命空比德於老彭享年若干以
開元十七年龍集巳巳五月丁酉薨于長安頒政里
之私第聖人震悼君子稱嗟翌日有詔褒贈太子少
保贈物若干段粟若干石特遣中使内侍尹鳳祥弔
祭而别賜布帛若干端疋俾鴻臚少卿元復監護葬
事官給鼓吹儀仗太常考行曰文君子曰仁而愛人
敏而好學家有榮業紹其弓冶國有大事修其典章
謚之曰文不亦宜乎其年冬甲子與夫人故南陽郡
夫人合葬于萬年縣之少陵原先塋禮也公寬𥙿有
禮温良能斷智出千象外樞得其環中行之積也厚
名之立也大故起自黃綬累踐赤墀五省推高連州
得最事將時並位與才偕莫之天閼也至於升堂入
室探微覩奥動有禮樂之運言有雅頌之聲是惟無
作作則萬物和而八音備矣盖嘗注史記修晉書續
文選大隱傳及有文集三十卷皆資於故實博於遺
訓古今通變河漢共高或藏名山或升天府舋舋然
各得其所嗚呼文仲歿而其言立子産終而遺愛存
公則備焉宜受戩榖保艾厥後代代守之有子曰峻
嶠崐等才以雅著孝以特聞學茂高曾之科旨詞雄
祖考之風格備歷清貫皆立能名三賢德聲方賈氏
無愧累葉儒訓與班門孰多咸瞿瞿如皇皇如昊天
不追終身積痛求舊撰實勒諸墳道僕從述者之後
敬而伸之乃爲銘曰
舜命益虞疇功帝俞偃行文教代集通儒光華鼎閥
出入秦吳門多長者君其最乎
右其一
曾是好學果行洵美日就麟成鳳積鵬起黃綬覆簣
朱門方軌官籍正人朝稱良史
右其二
三入承明五遷外郡道有出處心齊喜愠帝思啓沃
國常師訓屢獻箴規偏承顧問
右其三
居常有異博而無惑綿蕝孫通銓衡叔則爲龜爲鏡
立言立德胡不孑遺左右王國
右其四
悼興冕旒哀結衣簮官供羽仗士惜人琴巳矣終古
平生德音松枝掛劒碑字生金
右其五
唐丞相曲江張先生文集卷之十九
