九家集注杜詩卷三十一宋郭知達編
近體詩
宗武生日(宗武小名驥子䕫州籍中有宗武生日詩盖老杜入蜀而象在鄜州武時尚幼)
(此則已能誦書乃又越數年而作也)
小子何時見高秋此日生自從都邑語巳伴老夫名(禮自)
(稱曰老夫)詩是吾家事人傳世上情熟精文選理(新添梁昭明太子集)
(古人文詞詩賦為文選李善嘗受文選於曹憲後遂解注文選十六卷)休覓綵衣輕凋瘵
筵初秩(小雅賓之初筵左右秩秩箋云筵席也秩肅敬也海賦為凋為瘵)敧斜坐不成
流霞分片片涓滴就徐傾(趙云王立之詩話云宗武生日詩載在䕫州詩中非也當)
(是家在鄜州時故曰小子何時見自入蜀後未嘗别也自從都邑語所謂前年學語時蓋老杜與家俱在長安)
(時也巳伴老夫名者老杜既有盛名於時則人皆知其有是子故曰人傳世上情也凋瘵筵初秩則以一生喻)
(一筵會也某年月日時巳幾歲謂之凋瘵之初可也詩箋云秩秩肅敬也然臨時用之與此意不同流霞分片)
(片溳滴就徐傾雖止是言飲酒然用項曼去家三十年止日旁事則其身在行在家在鄜州決矣又有示宗武)
(一首恐非是一時詩也王立之說如此而次公以其說未是此乃公送嚴武至綿已别而少住間遂有徐知道)
(之叛單身如梓則為不見宗武矣前年學語時則才三歲耳今云熟精文選理則已能誦書自至德二載至寶)
(應元已六年則宗武九歲矣宜其能誦詩書也詩云賓之初筵左右秩秩今句云凋瘵筵初秩則以凋瘵才始)
(如筵之初秩豈謂之臨時用之與詩句不同邪東坡詩云今今秩初筵我已迫旅酬亦以初筵比事之始矣都)
(邑字張平子西京賦云都邑游俠趙張之倫故對老夫詩是吾家事則公之祖審言已有詩名公詩嘗曰續兒)
(誦文選則熟精文選理者所以責望於宗武也公詩使字多出文選蓋亦前作之菁英為不可遺也公又曰遞)
(相祖述復先誰則公之詩法豈不以有據而後用邪綵衣亊列女傳曰老萊子孝養二親行年七十妻兒自娛)
(著五色采衣此雖孝子悦親之事而亦僅同戲侮休覓綵衣輕則公所望其子者在學而巳末句流霞事在抱)
(朴子乃是項曼都自言到天上遇紫府仙人以流霞一杯飲之輒不飢渴以帝前失儀而謫河東號之為斥仙)
(人王立之止云項曼舊注又誤為曼卿故表出之)
夜(一云秋夜客舍)
露下天高秋水清(江淹别賦露下地而騰文宋玉九辯云泬寥兮天高而氣清)空山
獨夜旅魂驚(杜云王仲宣七哀詩獨夜不能寐)疎燈自照孤帆宿新月
猶懸雙杵鳴南菊再逢人卧病北書不至鴈無情(范彦龍寄)
(書雲間鴈為我西北飛)步簷(一作蟾)倚杖看牛斗銀漢遥應接鳳城
(趙云疎燈自照孤帆宿新月猶懸雙杵鳴句法蓋言疎燈自照之夜正是孤帆宿新月未沒而猶懸正是江春)
(之杵雙鳴也下一對言南國菊花已再逢矣而人正卧病北地書問不通乃鴈無情傳至也北地以言長安故)
(末句又有鳳城之語步簷舊作步蟾當以步簷為正而字又作櫩檐上林賦云步檐周流李善注曰步檐步廓)
(也謝惠連詩房櫳引傾月步櫩結清風劉孝綽望月詩云微光垂步檐庾信詩步櫩朝未歸互用此也)
上白帝城(白帝城公孫述所築後為劉備屯兵之地改名永安)
城峻隨天壁(趙云天然自立之石壁也)樓高更女墻(徐敬業登琅邪城云登陴起遐)
(望注陴女墻增添崔豹古今注女墻城上小墻也亦名睥睨言於墻上睥睨人也)江流思夏后
(禹貢岷山導江東别為沱左傳劉子見河洛而思禹功)風至憶襄王(宋玉賦楚襄王遊於蘭臺)
(之宫宋玉景差侍有風颯然而至王乃披襟而當之曰快哉此風)老去聞悲角人扶報
夕陽公孫初恃險躍馬意何長(左太沖蜀都賦公孫躍馬而稱帝劉宗下輦而)
(自王師云公孫述恃蜀地險衆附自立為王號成家)
宿江邊閣
暝色延山徑(謝靈運林壑斂暝色)高齋次水門薄雲巖際宿孤月
浪中翻(蘇云何遜入西塞示南府同僚詩云薄雲巖際出初月波中上子美此詩雖因舊而益妍正類)
(獺髓補痕也)鸛鶴追飛靜豺狼得食喧不眠憂戰伐無力正
乾坤(趙云孤月浪中翻自是浪湧而月翻也舊注引舞鶴賦星翻漢回曉月將落與此義不同)
别崔潩因寄薛據孟雲卿(内弟潩赴湖南幕職)
志士惜妄動知深難固辭如何久磨礪但取不磷淄(語不)
(曰堅乎磨而不磷不曰白乎涅而不淄喻君子雖在濁亂不能汙也謝靈運緇磷謝清曠疲薾慙貞堅)夙
夜聽憂主飛騰急濟時荆州遇薛孟為報欲論詩(趙云古詩)
(云志士惜日短志士本惜妄動而受知之深則難固辭此以言潩赴幕職於湖南也左傳磨厲以須蓋言如何)
(以久磨礲淬礪便以為利乎所貴尚者取磨不磷涅不緇而巳選云羽爵飛騰魏書安其濟時)
武侯廟(成都記諸葛公廟在先主廟故宅城西復立素像先主廟西院即武侯廟前有)
(雙大柏古峭可愛人云諸葛手植内有裴令公所著碑柳僕射書相國段公古柏文)
遺廟丹青落空山草木長猶聞辭後主不復卧南陽(趙云)
(丹青所以飾廟者也成都先主廟附以武侯祠堂其丹青則存故公於古柏行追言成都先主廟之實則曰窈)
(窕丹青戶牖空今此廟中丹青剥落故云陶潛云孟夏草木長辭後主則建興五年率諸軍北駐漢中臨發上)
(表辭行而竟死於軍中今云猶聞則想望其風采猶在也亮家於南陽之鄧縣在襄陽城西二十里號曰隆中)
(今云不復卧南陽傷其巳死也)
八陣圖(武侯推演兵法作八陣圖咸得其要桓温傳初諸葛亮造八陣圖於魚復平沙)
(之上壘石為八行相去二丈温見之謂此常山蛇勢也文武皆莫能識之)
功蓋三分國(三分謂吳魏蜀蜀記曰三分我九鼎)名成八陣圖江流石不
轉(杜補遺云劉禹錫嘉話錄夔州西市俯臨江沙石下有諸葛亮八陣圖箕張翼舒鵝形鸛勢聚石分布宛)
(然尚存峽水大時三蜀雪消之際澒湧瀑瀁可勝道哉大木十圍枯槎百丈破磑巨石隨波奔流而下則聚石)
(為堆者斷可知也及乎水落川平萬物皆失故態諸葛亮圖小石之堆標聚行列依然如是者僅六七百年迨)
(今不動水趙云功蓋三分國指言武侯之功蓋覆之也按桑欽經云江又東逕諸葛圖壘南酈道元注曰石)
(磧平曠望兼川陸有亮所造八陣圖東跨故壘皆累細石為之自壘西去聚石八行行間相去二丈因曰八陣)
(既成自今行師庶不覆敗皆圖兵勢行藏之權自後深識者所不能了今夏水漂蕩歲月消損高處可二三尺)
(下處磨滅殆盡酈道元之說如此今公詩云江流石不轉則據當時所見者言之自杜公至今又數百年行客)
(云方水落時於石磧就視則茫茫然一磧耳及登高而望乃隠隠見其行列然則武侯製作不亦近於神異乎)
(習鑿齒曰齊桓一矜其功而叛者九國曹操暫自驕伐而天下三分)遺恨失吞吳(東坡先生云僕)
(嘗夢見人云是杜子美謂僕世人多誤會吾八陣圖詩云江流石不轉遺恨失吞吳世人皆以為先主武侯欲)
(與關羽復仇故恨不能滅吳非也我意本謂吳蜀脣齒之國不當相圖晉之所以能取蜀者以蜀有吞吳之意)
(以此為恨耳此理甚長然子美死僅四百年而猶猶不忘詩區區自列其意者此真書生習氣也)
奉送韋中丞之晉赴湖南
寵渥徵黃漸權宜借寇頻(趙云黃霸寇恂皆以比韋中丞前漢循吏傳黃霸為潁川)
(太守戸口歲增治為天下第一徵守京兆尹今言天子之寵渥有徵召黃霸之命漸將至矣後漢寇恂傳車駕)
(南征恂從至潁川百姓遮道曰願從陛下復借寇君一年權宜借寇頻則事從權宜而如借寇恂者頻數言民)
(情之不巳也)湖南安背水峽内憶行春(後漢鄭弘傳太守行春任彦升詩涿令行)
(春返冠蓋溢川抵謝夷吾傳行春乘柴車)王室仍多故蒼生倚大臣還將徐
孺榻處處待高人(陳蕃為徐穉下榻趙云湖南安背水言韋之去峽内憶行春言韋之離此)
(而公有所懷憶也韓信背水而陣大臣指中丞也徐孺子則比韋以陳蕃而待高人如孺子也)
謁先主廟(成都記曰先主廟府南八里惠陵東七十步齊高帝夢益州有天子鹵簿)
(詔刺史博覃修立而卑小後至長沙王鍾改更及構四面壇屋置守墓戶五百)
慘澹風雲會(古詩藹藹風雲會佳人一何繁劉植說李軼書以龍虎之姿遭風雲之時時中興二)
(十八將論曰咸能感會風雲奮其智勇)乘時各有人力侔分社稷志屈偃
經綸(趙云君臣之遇每以風雲為言也今題是謁先主廟而云惨澹風雲會乘時各有人似言言吳魏君)
(臣之相遇亦各有人矣故引下句力侔分社稷言氣力侔等則分社稷而為主分乃三分之分志屈偃經綸則)
(指言劉葛之志不得伸所以偃仆經綸也)復漢留長策中原仗老臣(復漢謂欲興劉)
(氏也老臣孔明也蜀志建安二十五年魏文帝稱尊號改年曰黃初或傳聞漢帝見害先主乃發喪制服譙周)
(等上言曰大王襲先帝軌迹亦興於漢中又大王出自孝景皇帝中山靖王之胄宜即帝位改元章武以諸葛)
(亮為丞相趙云復漢言先主欲興劉氏而稱漢其所留之長策則留於後主取中原仗諸葛老臣也過秦論振)
(長策而馭宇内老臣在後主言之為前朝之老臣戰國策左師觸龍自稱老臣)雜耕心未巳歐
血事酸辛(趙云老臣之下於是言葛亮五丈原之事亮本傳言後主建興十二年春亮悉大衆由斜)
(谷據武功五丈原與司馬宣王對於渭南亮每患糧不繼使巳志不伸是以分兵屯田為久駐之基耕者雜于)
(渭濱居民之間故曰雜耕心未巳心未巳則未事了而死也公之意以亮未成功而死矣又遭歐血之謗故曰)
(歐血事酸辛阮嗣宗詠懷詩對酒不能言悽愴懷醉辛按元注亮相宣王相持百餘日其年八月亮病卒于軍)
(魏書亮糧盡勢窮憂恚歐血卒臣松之以為亮在渭濱魏人躡迹勝負之形未可測量而云歐血蓋因孔明亡)
(而自誇大也夫以孔明之略豈為仲達歐血乎及至劉琨喪師與晉元帝箋亦云亮軍敗歐血此則引虚記以)
(為言其云入谷而卒緣蜀人入谷發喪故也)霸氣西南歇雄圖歷數屯(譙周云西)
(南數有黃氣天趙云今葛亮巳死中原莫圖則霸氣所以歇也書曰之歷數在汝躬歷數不在斯為屯矣)
錦江元過楚劍閣復通秦(言拓地至秦楚也趙云錦江劍閣蜀國之地過楚通秦)
(則言其本可以混一而不能焉則所以傷之也)舊俗存祠廟空山立(一作泣)鬼神
虛簷交(一作扶)鳥道枯木半龍鱗(趙云此是䕫州先主廟在山中故云虚簷交鳥)
(道鳥道則山中之嶮道也交字一作扶非枯木半龍鱗又是眼前實景謂之枯木非止一物也舊注却引都都)
(諸葛廟前古柏又引習隆尚充等上表後主乞與諸葛亮立廟於沔陽事非徒以諸葛事解先主廟而地理錯)
(亂惑於學者矣又況古柏行亦自是夔州非成都也)竹送清溪月苔移玉座春(趙云)
(清溪亦是廟前實事玉座指言先主神座也謝玄暉銅雀臺詩玉座猶寂寞況乃妾身輕)閭閻兒女
換歌舞歲時新(趙云此言夔州之人所事先主者如此舊注却引成都記以四月祀十二月祈)
(禱事誤矣)絶域歸舟遠荒城繫馬頻如何對搖落況乃久風
塵(宋玉曰草木搖落而變衰謝玄暉辭隨王牋臯壤搖落對之惆悵岐路東西或以鳴唈晉總紀論悠悠風)
(塵之趙云自絶域歸舟遠巳下至寂寞洒衣巾公言其身流落而因先主廟乃即諸葛亮之功以自比而感)
(歎也李陵云出征絶域歸舟指言欲歸長安謝惠連云天際識歸舟言遠則相去之遠今暫留此故於荒城之)
(中頻繫馬而謁此先主廟也搖落秋時也況乃久風塵則嘆其遭兵戈亂離而對之也)熟與關張
並功臨耿鄧親(趙云此蓋弔亮亮于是問其孰與關張並先主之臣多矣諸葛之外亦稱關張)
(焉今言諸葛與關羽張飛之才器孰與並乎言不可並矣徵士傅幹曰劉備寬仁有度能得人死力諸葛達治)
(知變正而有謀而為之相張飛關羽勇而有義皆萬人之敵而為之將此三人者皆人傑以備之略三人佐之)
(何為不濟蓋當時有三傑之稱然終不可並也功臨耿鄧親則公評品以惟與耿鄧親矣後漢論云寇鄧之高)
(勲耿賈之鴻烈蓋所也以佐光武之中興者)應天才不小(應一作繼蜀志譙周等上言臣聞聖王先)
(天而天不違後天而奉天時故應際而生與神合契願大王應天順民)得士契無鄰遲暮
堪帷幄(張良運籌帷幄)飄零且釣緡(詩何彼穠矣其釣何維絲伊伊緡)向來憂
國淚寂寞洒衣巾(謝靈運廬陵王墓下作洒淚眺連崗趙云傳曰得士者昌失士者亡在)
(先主言所謂士者專指諸葛亮而巳舊注不省至引諸葛為股肱法正為謀主關羽張飛馬超為爪牙許靖糜)
(竺簡雍為賓友不亦贅乎應天一作繼天雖有義而非應應天字乃初起而王者也兩句之義蓋公有經綸之)
(心于是因言先主諸葛而思其身之可以作王矣吐蕃尚熾兵戈未息則運籌必有人焉既不得用則亦隠于)
(漁釣而巳故接之以遲暮堪帷幄飄零且釣緡楚詞云傷美人之遲暮末句尤見公之志矣)
白鹽山
卓立羣峯外蟠根積水邊(趙云卓立字熟矣其亦起于顔淵云如有所立卓爾虞)
(詡云盤根錯節文子曰積水成海魏都賦曰回淵漼積水深也)他皆任厚地爾獨近
高天白牓千家邑清秋萬估(一作古)船詞人取佳句刻畫
竟難傳(趙云西京賦云跼高天而蹐厚地也白牓則言縣額以白為牌耳末句蓋言欲以佳句專詠白)
(鹽之狀雖加刻畫終難傳播所以重言于難措辭也晉庾元規語周伯仁曰諸人皆以君方樂周曰樂毅邪元規)
(曰不爾方樂令周曰何乃刻畫無鹽唐突西施)
灧澦堆
巨石(一作積)水中央(蒹葭詩宛在水中央)江寒出水長沈牛荅雲雨
(楚俗祈石而獲雨必沈牛以荅神貺)如馬戒舟航(坡云三巴錄灧澦如象舟船莫上灧澦如馬舟)
(船莫下長年三老常以此候之張華詩云象馬誠可驗波神亦露機永叔以為絶唱有包蓄之法)天意
存傾覆(選云翦焉傾覆)神功接混茫(莊子繕性古之人在混茫之中與一世而得澹漠焉)
干戈連解纜行止憶垂堂(趙云巨石言積石之巨者世言灧澦如馬為其有戒乃天)
(意之存傾覆也公論詩曰篇終接混茫蓋行語用字當皆如此末句用垂堂字因慮傾覆之戒而及之史曰千)
(金之子坐不垂堂而干戈之變解纜之危二者相連可不慎乎)
瞿塘懷古
西南萬壑注勍敵兩崖開地與山根裂江從月窟來削
成當白帝(蜀魚復縣公孫述更名白帝自後為重鎮)空曲隠陽臺䟽鑿功雖
美(郭景純江賦巴東之峽夏后疏鑿)陶鈞力大哉
白帝城樓
江度寒山閣城高絶塞樓翠屏宜晚對(天台賦搏壁立之翠屏注石屏)
(風如壁立)白谷會深遊急急能鳴鴈輕輕不下鷗夷陵春色
起漸擬放扁舟(趙云白谷疑是夔州谷名公于課伐木云終朝飯其腹持斧入白谷又南極詩)
(亦云西江白谷分也莊子主人之鴈其一能鳴其一不能鳴不下鷗字列子海上之人有好鷗鳥者每旦從鷗)
(鳥遊鷗鳥之至者百往而不止其父曰吾聞鷗鳥從汝游汝取來吾玩之明日之海上鷗鳥舞而不下也夷陵)
(峽州也公蓋期春時扁舟往矣)
寄杜位(頃者與位同在故嚴尚書幕)
寒日經簷短窮猿失木悲(晉書窮猿奔林豈暇擇木)峽中為客恨江
上憶君時天地身何往風塵病敢辭封書兩行淚霑洒
裛新詩(趙云窮猿失木悲道眼前事因以興也峽中多猿淮南子曰猿狖顛蹶而失木也孟浩然云還)
(將兩行淚遥寄海西頭)
冬深
花葉隨天意江溪共石根早霞隨類影寒水各依(一作流)
痕易下楊朱淚難招楚客魂風濤暮不穏捨棹宿誰門
(趙云花葉隨天意似言冬深矣其花葉不若春夏之盛亦隨天意而巳江溪共石根則江與溪皆共石根而流)
(也早霞隨類影言其變態不常隨所類之影而呈現也寒水各依痕則舊痕有定所而依之也楊朱泣岐路謂)
(可以南可以北公之流落困于岐路故云爾宋玉哀屈原憂愁山澤魂魄飛散其命將落故作招魂今云難招)
(楚客魂則以屈原自比也末句則公欲南下以歲暮而未成行此篇有兩字隨字公必不重用然皆不可以俟)
(明識)
不寐
瞿塘夜未黑城内改更籌翳翳月沈霧輝輝星近樓(張景)
(陽詩翳翳結繁雲)氣衰甘少寐心弱恨知愁(一作和愁)多壘滿山谷
(曲禮四郊多壘)桃源無處求(趙云氣衰則少寐而甘之心既弱矣恨其知愁則恐以愁而尤弱也)
(晉史云吾平生不識愁今始解愁矣此知愁之義舊本作和愁非是時干戈未息故云多壘滿山谷非若桃源)
(之可以避地而問桃源何處則以仙境難造也桃源在武侯縣今之鼎州陶淵明集載此亦公欲南下故及之)
奉送十七舅下邵桂
絶域三冬暮(東方朔傳三冬文史足用)浮生一病身感深辭舅氏(渭陽)
(詩我送舅氏)别後見何人縹緲蒼梧帝(檀弓舜葬于蒼梧之野謝玄暉雲去蒼梧)
(野)推遷孟母鄰昏昏阻雲水側望苦傷神(張平子四愁詩側身東望)
(涕霑巾蜀都賦望之天迴即之雲昏梧趙云莊子曰其生兮若浮蒼梧桂州也虞舜死于蒼之野蒼梧帝指)
(言虞舜以述十七舅所往之處也字出梁吳均酬鮑畿詩依依望九疑欲謁蒼梧帝何平叔景福殿賦曰侔孟)
(母之擇鄰也今云推遷孟母鄰則孟母指言十七舅之母意者公本與十七舅鄰居今其去則孟母所以與鄰)
(之意推遷而往矣)
送覃二判官
先帝弓劒遠小臣餘此生(黃帝葬于橋山南空棺無尸唯劒舄在前漢郊祀志黃帝)
(采首山銅鑄鼎于荆山下鼎既成有龍垂胡髯下迎黃帝帝下騎餘小臣不得上趙云此篇詩意直是送覃)
(判官往長安矣先帝言肅宗也公始以三賦受寵于玄宗又事肅宗即今專言肅宗則以下不復謁承明推之)
(而以先帝上昇比黃帝也故云弓劍遠事當如世說曰王子喬墓在金陵戰國時人有盜發之者都無所見唯)
(有一劍停在空中又如異苑曰晉惠帝元康三年武庫火燒孔子履高祖斬白蛇之劍咸見此劒穿屋飛去莫)
(知所向弓與劒蓋皆人君服御之物既以黃帝之弓比先帝之弓則或以仙人王子喬之劒或以漢高祖之劒)
(比先帝之劍亦自為當體矣故知弓劍應是兩事也前漢郊祀志云上曰黃帝不死有冢何也或對曰黃帝以)
(僊上天羣臣葬其衣冠元無劒字而舊注乃以弓劍并為黃帝事不知何所據邪)蹉跎病江漢
不復謁承明(選云鯨魚失流而蹉跎前漢嚴助傳君厭承明之廬張晏曰承明之廬在石渠閣外)
(直宿所指曰廬曺子建贈白馬王彪詩曰謁帝承明廬應休璉百一詩問我何功德三入承明廬趙云公于)
(肅宗為拾遺則嘗謁帝矣)餞爾白頭日永懷丹鳳城(趙云丹鳳城指言長安帝城也)
(秦穆公女弄玉吹簫鳳集其城因號丹鳳城李嶠城詩云獨下仙人鳳羣驚御史烏正用此事而公詩亦屢使)
(然用于長安方為親切則杜公之詩是也近矣世文人作詩作辭便用京師為鳳城亦無謂)遲遲戀屈
宋渺渺卧荆衡(屈原宋玉)魂斷航舸失天寒沙水清肺肝若
稍愈亦上赤霄行(七命掛歸翮于赤霄之表楚趙云戀屈宋卧荆衡所以言其在地也屈)
(則屈原宋則宋玉荆則荆渚衡則衡山也魂斷航舸失言望覃二判官之去航黯然作别而魂斷也亦上赤霄)
(行則有意于歸長安而見君矣赤霄字楚詞云載赤霄而凌太清乃字之祖也)
夜宿西閣曉呈元二十一曹長
城暗更籌急樓高雨雪微稍通綃幕霽遠帶玉繩稀(謝玄)
(暉玉繩低建建章注玉繩星名)門鵲晨光起(一作喜)檣烏宿處飛(杜補遺謝玄暉)
(詩金波麗鳷鵲玉繩低建章鳷鵲門名也故曰門鵲檣掛帆木而烏泊其上故子美公安送李二十九詩又有)
(檣烏相背發之句過南嶽入洞庭詩亦曰莫怪啼痕數危檣逐夜烏也然子美發潭州詩又云檣燕語留人詩)
(不特檣烏而巳故燕子來舟中作斷句云暫語航檣還永去穿花落水益霑巾鳷鵲又觀殿名趙云此篇為)
(義本明特公使字有三可疑而尋繹其義則明矣綃幕字如言天之六幕也禮樂志天門歌云紛紜六幕浮大)
(海綃幕則又言天之色其薄如綃故云綃幕霽若言所縣之綃幕則無義矣故對王繩于天綃幕之霽而帶星)
(玉繩之色稀微乃一體事以言夜深將曉矣故有下句門鵲則門之鵲也如城鵲之類義在起字可以見其為)
(門前之鵲字本莊子曰鵲上高城之絶而巢于高樹之顛城壞巢折凌風而起故君子之在世也得時則蟻行)
(失時則鵲起鵲以晨光而起故其義在起字杜田引謝玄暉詩金波麗鳷鵲以鳷鵲門名也故曰門鵲大為非)
(是蓋鳷鵲本殿名其所從入之門因亦得名鳷鵲門也謝玄暉之詩其言月色之所麗豈專指門邪信使杜公)
(用鳷鵲專為門乃是天子宫殿事今夜宿夔州之西閣豈可用天子宫殿事乎又鳷鵲為殿名特屋上作鳷鵲)
(之形而門名又因之而已何至截鳷鵲宇便為門鵲之真者乎檣而係之以烏公屢使矣此烏非真是屋上烏)
(之鳥也特檣竿上刻為烏形以占風耳晉令車駕出入相風在前正是刻烏于竿上名之曰相風晉傅玄相風)
(賦云棲神烏于竿首俟祥風之來征是已船之檣竿其上刻烏乃相風之義陳隂鏗廣陵殿送北使詩云亭嘶)
(背櫪馬檣轉向風烏于義尤明故公有云檣相背發危檣逐夜烏而今云檣烏宿處飛杜時可不省乃云檣掛)
(帆木而烏泊其上假是真烏泊檣上何至背發與夜相逐而于宿處飛乎況公詩又有曰燕子逐檣烏逐檣上)
(之刻烏而飛也)寒江流甚細有意待人歸
西閣口號呈元二十一
山木抱雲稠寒江繞上頭雪崖纔變石風幔不依樓社
稷堪流涕(賈誼上疏陳政事可為流涕者)安危在運籌(張良運籌帷幄之中)看君
話王室感動幾銷憂(趙云上頭下頭是方言處所之上下耳非高下之上也雪崖纔變石)
(言雪下漫崖變其石色為白也風幔不依樓言風吹幔簸蕩而不得著于樓也東方朔銷憂者莫若酒)
有歎(傳蜀官軍自圍普遂)
壯心久零落(魏武帝樂府曰烈士暮年壯心不已)白首寄人間天下兵常
鬪江東客未還窮猿號雨雪(晉書窮猿奔林)老馬泣關山(管仲曰老)
(馬之智可用也)武德開元際蒼生豈重攀(趙云武德高祖年號開元明皇年號所以)
(追念祖宗之盛時也)
西閣雨望
樓雨霑雲幔山寒著冰城逕添沙面出湍減石稜生菊
蘂凄疎放松林駐遠情滂沱朱檻濕(詩俾滂沱矣)萬慮傍簷
楹(沈休文細烏傍簷飛出趙云雲幔則帶雲之幔以西閣高故也逕添沙面湍減石稜生可謂竒語矣逕)
(之所以添以水落而沙面出也湍減則石露而其稜自生也簷楹簷邊之柱傍倚簷楹固有所思矣)
不離西閣二首
江柳非時發江花冷色頻地偏應有瘴(陶潛詩心遠地自偏)臘近
巳含春失學從愚子無家任(一作住)老身(轉何恤乎無家)不知西
閣意肯别定留(一作何)人(趙云疊二江字即謝靈運江南倦歷覽江北曠周旋之勢也末)
(句所謂新語言西閣之意肯令我别乎莫定要留人也一作何人無義)
右一
西閣從人别人今亦故亭江雲飄素練(一作葉)石壁斷空
青(杜補遺空青字從古詩人無敢使者惟子美此詩及李太白使之而句法又相類太白詩云林煙横積素)
(山色倒空青)滄海先迎日銀河倒列星平生躭勝事吁駭始
初經(趙云從人别則以成前篇肯别之意人今亦故亭西閣所以任從人别之而去者以人之身亦如一)
(故亭而巳素練一作素葉無義在滄海之先巳迎日矣以見西閣高而見日之早星河未沒而見日出所以吁)
(嗟駭愕于始初經臨也)
右二
送鮮于萬州遷巴川(杜補遺按盧東美撰鮮于氏冠冕頌序曰炅廣德中)
(為尚書都官郎出守萬州轉巴州皆有理稱三世為郎故冠冕為海内盛族)
京兆先時傑(杜補遺鮮于萬州名炅仲通之子也仲通天寶末為京兆尹弟叔明字晉乾元中亦)
(為京兆尹長安歌曰前尹赫赫具瞻允若後尹熙熙具瞻允斯)琳琅照一門(杜補遺世說有人詣)
(王太尉遇王安豐大將軍丞相在座别屋見季允平子還語人曰今日之行觸目見琳琅珠玉)朝廷偏
注意(天下安注意相)接近與名藩祖帳排舟數(疏廣傳說祖道供帳)寒江
觸石喧看君妙為政他日有殊恩(蜀都賦觸石吐雲云趙云自萬遷巴故)
(接近公羊云太山之雲觸石而出也)
西閣三度期大昌嚴明府同宿不到(趙云唐地理志夔州)
(雲安郡本信州巴東郡管縣四大昌其一也本朝端拱二年以此縣隸大寧監)
問子能來宿今疑索故要(趙云索者尋索之索要如要君之要問子自能來此宿矣)
(而不來者蓋疑以我尋索故要我也)匣琴虛夜夜手板自朝朝(薛云桉南史庾道敏)
(善相手板世說王子猷以手板拄頰云西山朝來致有爽氣趙云上句則期之不來遂廢彈琴故虛夜夜下)
(句則言嚴明府自持手板以入官府于朝朝也)金吼霜鐘徹花摧蠟炬銷(薛云右桉)
(山海經豐山之鐘霜降自鳴豐山今在鄧州南陽縣北三十里又梁劉孝威燭詩浮光燭綺席凝滴汗垂花)
(趙云兩句則以待嚴君至曉也鐘以曉而霜氣侵之故謂之霜鐘古蠟字惟有臘耳今杜公所用即非俗字也)
早鳬江檻底雙影謾飄颻(王喬鳬舄謾趙云句言雖以早來巳為矣鳬影事即後)
(漢王喬為葉令者也)
曉望白帝城鹽山
徐步移班杖看山仰白頭翠深開斷壁紅(一作江)遠結飛
樓日出清江(一作寒)望暄和散旅愁春城見松雪(顔延年詩山明)
(望松雪)始擬進歸舟(趙云紅遠對翠深方為工又下句巳有清江望矣日出對暄和清江望對)
(散旅愁自是不對而公詩氣渾成蓋不拘也古樂府詩春城起風色謝惠連云天際識歸舟而公則以必歸長)
(安為歸舟矣)
西閣二首
巫山小搖落(宋玉九辯草木搖落而變衰燕歌行草木搖落露為霜趙云小搖落則七月也楚)
(地暖其搖落也小小而巳)碧色是松林百鳥各相命(杜補遺周書時訓曰鵙始鳴通)
(卦驗曰鵙伯勞也鳴者相命也薛云右按王粲登樓賦鳥相鳴而舉翼注大戴禮夏小正云鳴也者相命也)
孤雲無自心(陶淵明詠貧士詩云萬旅各有託孤雲獨無依又歸去來辭云雲無心而出岫佛書)
(有自心他心公乃參合用矣)層軒俯江壁(招魂高堂䆳宇檻層軒些)要路亦高深
(選先據要路津以趙云要路亦高深則雖要衝之路亦在高深間此可見其皆山行而巳然江壁字對高深)
(則公詩往往有不拘如此)朱紱猶紗帽新詩近王琴(趙云朱紱則朝服而紗帽則隠)
(者之巾公官雖省郎而身則閒曠故云朱紱猶紗帽詩與琴俱不廢故云新詩近玉琴也張華荅何劭云良朋)
(新詩江淹去故都賦撫玉琴兮何親)功名不早立衰疾謝知音(趙云謝靈運詩云衰)
(疾忽在斯)哀世無王粲終然學越吟(趙云為在西閣故使登樓事魏王粲字仲宣)
(山陽人獻帝西遷粲從至長安以西京擾亂乃之荆州作登樓賦蓋懷土之作也故其賦有云鍾儀幽而楚奏)
(莊舄顯而越吟今公自諫以為雖不是王粲而在西閣中有同粲之登樓又身為尚書郎非不顯矣于此懷思)
(故鄉有如舄之吟也史記曰陳軫適楚還秦秦惠王曰子去寡人之楚亦思寡人不陳軫對曰昔越人莊舄仕)
(楚執珪有頃而病楚王曰舄故越之鄙細人也今任楚執珪富貴矣亦思越不中射之士對曰凡人之思故在)
(其病也彼思越則越聲不思越則楚聲使人往聽之猶尚越聲也今臣雖棄逐之楚豈能無秦聲者哉)
右一
懶心似江水日夜向滄洲(謝玄暉詩既懽懷禄情復叶滄洲趣滄洲乃十洲之處)
(杜補遺東方朔十洲記漢武帝見王母言八方巨海之中有祖洲瀛洲元洲炎洲長洲充洲鳳麟洲聚窟洲流)
(洲生洲也)不道含香賤(尚書郎含雞舌香以其奏事荅謝欲使氣芬芳杜補遺應劭漢官儀曰)
(始桓帝時侍中刁存年老口臭上出雞舌香與含之頗辛螫疑有過賜毒藥歸舍辭訣家人哀泣不知其故僚)
(友取其藥驗之無不嗤笑後尚書郎含雞舌香始于此也)其如鑷白休(杜補遺南史鬱林王年五)
(歲戲高帝傍帝令左右鑷白髮問王我誰耶荅曰太翁帝笑謂左右曰豈有為人作曾祖而拔白髮乎即擲鏡)
(鑷)經過凋碧柳蕭索倚朱樓(趙云阮籍詩西遊咸陽中趙李相經過舊本作調碧)
(柳或者遂曰調和也言見柳之慣而與之和熟也後之詞人亦有弄柳調花之句大段費力師民瞻本作凋碧)
(柳則通下句一義蓋言秋時也況公詩又有曰清秋凋碧柳)畢娶何時竟(謝靈運謂子尚曰男)
(娶女嫁畢敕斷家事勿復相關)消中得自由(趙云雖實事而相如有此疾也)豪華看古
往服食寄冥搜(選服食求神仙天台賦遠寄冥搜)詩盡人間興兼須入
海求(趙云豪華一本誤作蒙華而舊注遂云蒙叟著南華經大段非是庾信見遊春人詩云長安有狹斜)
(金穴盛豪華而唐人在公之前則虞世南門有車馬客云財雄重交結戚里擅豪華選詩云服食求神仙古往)
(今來熟矣故對冥搜末句公方欲南下故有入海之語)
右二
卜居(屈原作卜居一首原往太卜鄭詹尹家卜巳宜何所居因述其詞)
歸羨遼東鶴(續搜神記曰遼東華表柱有鶴集其上曰有鳥有鳥丁令威去家千年今始歸城郭)
(如故人民非何不學仙冡纍纍)吟同楚執珪(趙云歸羨遼東鶴則嘆其不得歸鄉也史記曰莊舄)
(故越之鄙細人也為楚執珪病而尚猶越聲本出無吟字而王粲登樓賦云莊舄顯而越吟也今云吟同楚執)
(珪又以言其懷鄉矣世有名賢詩話載本朝熙寧初張侍郎掞以二府成詩賀王文公公和曰功謝蕭規慙漢)
(第恩從隗始詫燕臺示陸農師陸曰蕭規曺隨高帝論功蕭何第一皆摭故實而從隗始初無恩宇公笑曰子)
(善問也韓退之鬪雞聯句感恩慙隗始若無據豈當對功字邪次公謂今楚執珪越聲本無吟字而公用王粲)
(賦足之此作詩用字祖法王文公蓋自得此刀尺耳)未成遊碧海著處覓丹梯(謝靈)
(運詩躧步陵丹梯謝玄暉詩即此陵丹梯不趙云按十洲記云東有碧海廣狹浩汗與東海等水鹹苦正作)
(碧色著處覓丹梯則常好山遊也)雲障寬江北春耕破瀼西(趙云雲障以言山聳)
(雲而障蔽寬江北則夔江之北其山稍遠為寬矣夔人有江南江北之稱今蓋自赤甲而遷此江北乃瀼西之)
(地瀼者水名音讓)桃紅客若至定似昔(一作晉)人迷(趙云句使武陵事見陶淵)
(明集今則公以其所居為桃源也)
玉腕騮(江陵節度衞公馬也)
聞說荆南馬尚書玉腕騮頓驂飄赤汗(漢天馬歌天馬下霑赤汗)跼
蹐顧長楸(詩正月注跼曲也蹐累足也曹子建名都篇走馬長楸間趙云跼蹐兩字而對頓驂豈或)
(頓止或驂駕亦是兩字乎又恐公之不拘也)胡虜三年入乾坤一戰收(趙云此言)
(馬之功矣天寶十五載安禄山陷京師至德二載復京師衞公之馬豈正于此時得用乎)舉鞭如有
問欲伴習池遊(趙云襄陽記峴山南習郁大魚池山簡每臨此池飲輒大醉而歸常曰此我高)
(陽池也城中小兒歌之曰山公去何遠來至高陽池日夕倒載歸酩酊無所知時時能騎馬倒著白接䍦舉鞭)
(向葛強何如并州兒強蓋其愛將也今句所云蓋用山簡騎馬以比衞公而身比葛強矣)
見王監兵馬使說近山有白黑二鷹羅者久取
竟未能得王以為毛骨有異它鷹恐臘後春生
騫飛避暖勁翮思之甚眇不可見請余賦詩詩
二首
雲飛玉立盡清秋不惜竒毛恣遠遊在野只教心力破
千人何事網羅求(趙云如雲之飛如玉之立皆言其白至清秋之盡則序所謂臘後春生騫)
(飛避暖矣故有下句不惜竒毛恣遠遊也在野只教心力破千人何事網羅求兩句通義蓋序云羅者竟未能)
(得也言鷹在野虛費千人網羅之心力矣師民瞻本干人何事則俗所謂干他甚事之義却成公不許人求之)
(矣不必泥千人不對在野也)一生自獵知無敵百中爭能恥下鞲(史滑)
(稽傳注鞲臂捍也東觀記太守桓虞署趙勒為督郵貪令自去虞嘆曰善吏如使良鷹下鞲命中趙云鷹所)
(以用獵也謂其野鷹故云自獵庾信詩野鷹能自獵江鷗解獨漁知無敵則自人言之決知其無敵也今詩句)
(言鷹之百中自與其類爭能而恥下調縱之鞲也亦以野鷹之故耳)鵬碍九天須却避兔
經三窟莫深憂(鵬事見莊子馮諼曰狡兔所以免于死者有三窟今為君一窟矣趙云蓋大)
(言之而亦鷹之實事孔氏志曰楚文王少時雅好田獵天下快狗名鷹畢聚焉有人獻一鷹曰非王鷹之儔俄)
(而雲際有一物凝翔飄颻鮮白而不辨其形鷹見之于是竦翮而升矗若飛電須臾物墮如雪血灑如雨良久)
(有一大鳥墮地而死度其兩翅廣數十里喙邊有黃衆莫能知時有博物君子曰此大鵬雛也始飛焉故為鷹)
(所制文王乃厚賞獻者鷹之任正以搦兔莫深憂則言如狡兔者自能免其死何用憂為以喻姦人之幸免歟)
(抑亦張綱所謂豺狼當道安問狐狸之意邪)
右一
黑鷹不省人間有度海疑從北極來(趙云北極北方之極也爾雅有四極)
(曰東至于泰遠西至于邠國南至于濮鉛北至于祝粟謂之四極北方肅殺之氣故鷹多生于北如孫楚云生)
(井陘之巖阻是巳舊注春秋之命苞云瑶光為鷹意以瑶光為北斗之名北斗與北極不同同矣又星氣為之)
(而巳豈謂謂之從彼來乎)正翮摶風超紫塞立冬幾夜宿陽臺(趙云正翮)
(則整翮之謂立冬則月令某日立冬紫塞北方之塞也崔豹古今注曰秦所築長城土色皆紫漢塞亦然故稱)
(紫塞立冬字師民瞻本作玄冬字出梁元帝纂要冬曰玄冬然以正翮對之别無所出處宋玉朝雲賦陽臺之)
(下言鷹在峽中實道其事)虞羅自各虛施巧(隋魏彦深鷹賦何虞者之多端運横羅以羈束)
春鴈同歸必見猜萬里寒空秖一日金眸玉爪不凡材
(鴈門有紫疆城草皆色紫曰紫塞騫趙云虚施巧則未能得矣次句又序所謂臘後春生飛避暖故云與雁)
(同歸北塞而雁有見猜之理矣又所以成超紫塞之句也)
右二
鷗
江浦戲鷗戲無他亦自饒却思翻玉羽隨意點春苗雪
暗還須浴(一作落)風生一任飄幾羣滄海上清影日蕭蕭
(趙云無他言無他憂虞也所以亦自饒縱而浮泛下句又言鷗以浮泛江浦為未饒縱又思明年之春田有新)
(苗翻玉羽而點之斯為飛翻之隨意矣下得點字不亦竒乎浴于雪中固是鷗中之耐寒風生而飄是一事南)
(越志曰江鷗一名海鷗在漲海中隨潮上下常以三月風至乃還洲嶼頗知風雪若羣飛至岸渡海者以此為)
(候故又有末句滄海之語)
猿
裊裊啼虚(一作雲)壁蕭蕭掛冷枝艱難人不免隠見爾如
知慣習元從衆全生或用竒前林騰每及父子莫相離
(趙云宜都山川記峽中猿鳴至清諸山谷傳其響行者歌曰巴東三峽猿鳴悲猿鳴三聲淚霑衣此啼之事也)
(張載論白猨玄豹藏于櫺檻何以知其接垂條于千仞此掛之事也又蕭詮詩掛藤疑欲飲艱難人不免兩句)
(似難解豈言道路艱難人所不免而有出有處是為隠見然不知隠見之機若猿則知之也蓋猿之便捷常隠)
(茂林之中公又曰猿捷長難見若莊子有見巧之狙則猿之可羅者斯或隠或見猿蓋如知之乎若其便捷之)
(慣衆猿皆如此次句言其于便捷之中得以全生如摶矢避弓之事末句又深言其意矣)
黃魚
日見巴東峽(荆州記巴東三峽巫峽長)黃魚出浪新脂膏兼飼犬(韓愈)
(又魚詩飼犬驗今朝魚杜補遺鹽鐵論曰荆山之下以王抵鵲江陵之人以飼犬又王充論衡曰鍾山之下)
(以玉抵鵲彭蠡之濱以魚食犬)長大不容身筒桶相沿久風雷肯為神
泥沙卷涎沫回首怪龍鱗(筒桶捕魚器也餌趙云筒桶散布江中以繫觀其沒以)
(為驗而隨其困以取之也風雷肯為神蓋不肯為神也若龍者則風雷為之神矣黃魚徒大似龍鱗乃不能起)
(風雷此所以為可怪也)
白小
白小羣分命(易曰物以羣分)天然二寸魚細微霑水族風俗當
園蔬入肆銀花亂傾箱雪片虚生成猶拾卵盡取義何
如(西京賦攫胎拾卵蚳蝝盡取白趙云取白小生成之物遂猶拾卵而盡取矣蓋言小之微細所當宥也)
麂
永與清溪别蒙將玉饌俱無才逐仙隠不敢恨庖厨亂
世輕全物微聲及禍樞衣冠兼盜賊饕餮用斯須(文十八年)
(傳縉雲氏有不才子天下之民以比三凶謂之饕餮注貪財為饕貪食為餮趙云梁王筠侍晏餞臨川王北)
(伐四言詩曰玉饌駢羅瓊漿泛溢無才逐仙隠則仙家嘗乘鹿車或騎鹿也亂世輕全物之物及禍樞似言聖)
(世猶不至于暴殄天物而亂世輕全生之物才聞鹿鳴之微聲則禍隨之矣或曰鹿好其類聞鳴則聚故人學)
(為其鳴以致之柳子厚所謂楚之南有獵者為鹿鳴以感其類伺其至發火而射之是已末句言衣冠之人行)
(如盜賊惟知饕餮而巳故使人多害生物用以充庖止在斯須之間焉然則公之仁心于物又不避忌諱矣)
雞
紀德名標五(史有紀德之碑韓詩外傳田饒曰夫雞平頭戴冠文也足傅距武也見敵而闘勇也)
(得食相呼義也鳴不失時信也雞有五德君猶烹而食之其所由來近也)初鳴度必三(禮文王世)
(子雞初鳴衣服至寢門)殊方聽有異(晉祖逖與劉琨同寢中夜聞雞鳴蹴琨曰此非惡聲因起)
(舞)失次曉無慙(詩雞鳴匪雞則鳴蒼蠅之聲後漢應門失守關雎刺世趙云度必三則史記)
(所謂雞三號也必三字出禮記喪服大傳公在夔為殊方而聽雞鳴有異于中原之它日則以雞多失鳴之次)
(而天既曉矣殊無慙也也此失字乃陳夀國志所謂失旦之雞者矣舊注引詩非是)問俗人情似
充庖爾輩堪(禮充君之庖)氣交亭育際巫峽漏司南(趙云孔子云入)
(國而問俗禮記何謂人情爾輩字出選蓋言以雞充庖者皆風俗人情之常爾又引末句意言雞之所以充庖)
(以其生息之繁蓋一氣之所亭育也梁劉孝緯謝給藥啓一物之微遂留亭育方氣所交以亭育萬物之際其)
(在巫峽之地為泄漏其司南之氣則于此雞之多可以充庖而足也晉輿服志有司南車其用之于義理如梁)
(劉勰文心雕龍體性篇有云文之司南用此道也則言文之指迷如司南車焉今公又借字以言氣之司于南)
(方耳所見如此更俟明識然今公此篇巳已上數篇大率皆作惱語以含深意耳)
别蘇徯(赴湖南幕)
故人有遊子棄擲傍天隅(李陵詩遊子暮何之又各在天一涯)他日憐才
命居然屈壯圖十年猶塌翼(陳琳檄忠義之佐垂頭塌翼)絶倒為驚
呼(音琅琊王澄每聞衞玠言輒歎息絶倒故時人為之語曰衞玠談道平子絶倒趙云他日前日也前日)
(嘗憐愛蘇之才命以為必超騰矣而今居然猶壯圖之屈也尹文子曰形之與名居然别矣絶倒義蓋氣絶而)
(欲倒也故笑亦謂之絶倒)消渴今如此(司馬相如常有消渴病)提攜媿老夫(禮長)
(者與之提攜)豈知臺閣舊洗拂鳳凰雛(蜀龐統號鳳雛易林鸞者鳳之雛)得
實翻蒼竹棲枝把翠梧(趙云公自言其有消渴之病不能提攜蘇徯為媿也下四句遞)
(相惟其以不能提攜為媿故豈更知其能以以臺閣之舊而先奬拂鳳之雛也公曾為左拾遺是為臺閣舊古)
(有鳳將雛之曲蘇乃公故人之子故目之為鳳凰雛莊子曰鳳凰非梧桐不棲非練實不食謂竹實之白如練)
(也)北辰當宇宙南岳據江湖國帶煙塵色兵張虎豹符
(杜詩傳發兵皆以虎符)數論封内事揮發府中趨(趙云上句言帝都語曰北辰居)
(其所而衆星共之是巳次句言湖南據者以蘇徯往為幕客故指其地而言是時干戈未息故云國帶煙塵色)
(三字蓋如庾信詠懷詩云馬有風塵氣人有關塞衣也虎符豹符則所以發兵也惟其如此而蘇徯往為幕客)
(則數論其湖南封内之事于府趨之間發揮之也古樂府陌上桑曰盈盈公府步冉冉府中趨)贈汝秦
人策(文十三年傳秦伯使士會行繞朝贈之以策曰子無謂秦無人吾謀不適用也)莫鞭轅下
駒(灌夫傳上怒内史曰今日廷論局促效轅下駒駒趙云夫策所以撾馬贈汝秦人策則勸之以必行所)
(以駕轅莫鞭轅下駒則戒之以無妄舉矣)
月圓
孤月當樓滿寒江動夜扉委波金不定(前漢樂志云月穆穆以金波)
照席綺逾依(江淹詩綺席生浮埃席趙云委于波中則蕩漾而金色不定照上則與綺繡相依)
(委字與照字皆月身上字月賦云委照而吳業昌此所謂委照委下其照也波金字金波之倒也席綺字綺席)
(之倒也六韜曰紂時婦人以文綺為席)未缺空山靜高懸列宿稀故園松
桂(一作菊)發萬里共清輝(古詩千里共明月又清輝溢天門趙云未缺言月之尚圓記)
(云三五而盈三五而缺高懸言月之著象列宿稀則月明星稀也謝莊月賦隔千里兮共明月沈約望秋月云)
(清輝懸洞房松桂一作松菊非)
中宵
西閣百尋餘(西京賦巨獸百尋八尺曰尋)中宵步綺䟽(天台賦皦曰烱晃于綺䟽)
(陸機振風薄綺疏選賦云照文虹于綺疏注窗也)飛星過水白落月動沙虚擇
木知幽鳥(家語曰鳥能擇木木豈能擇鳥詩鳥鳴嚶嚶出自幽谷趙云動字公屢使如星臨萬戸)
(動寒江動夜扉今云落月動沙虚只一動字為有精神矣)潛波想巨魚(古詩潛虬思餘波漢書巨)
(魚縱大壑)親朋滿天地兵甲少來書
白帝樓
漠漠虛無裏(陸機詩街巷紛漠漠)連連睥睨侵(見本卷上白帝城詩)樓光去
日遠峽影入江深臘破思端綺(古詩客從遠方來遺我一端綺)春歸待
一金去年梅柳意還欲攪邊心(詩祇攪我心也趙云睥睨城上女墻侵則侵)
(虚無之裏言其高也韓子云世有百金之馬無一金之鹿也臘破思端綺所以禦寒且為新服春歸待一金所)
(以充費且以為賞故有末句梅柳之興)
送王十六判官
客下荆南盡君今復入舟買薪猶白帝鳴櫓巳(一作少)沙
頭(江陵吳船至泊于郭外沙頭)衡霍生春早瀟湘共海浮荒林庾信
宅為仗主人留(趙云頷聯蓋言舟未行尚在白帝城下買薪而沙頭猶欠此舟鳴櫓而泊也師)
(民瞻作巳沙頭句及衡霍瀟湘則王判官所經往之地當以郴衡為止乎衡霍以公之時言之則一山而受二)
(名厥後皮日休作霍山賦上之朝廷以正霍之本地乃在夀州故其駢邑曰霍其賦中云自漢之後後乃易我)
(號而歸于衡公今所謂衡霍則當時言衡山猶曰衡霍故對瀟湘瀟湘則湘江也衡霍瀟湘其處自江陵而往)
(則王判官者豈非將往彼而後止乎于衡霍言生春早則送之之日探言之也庾信南陽新野人父肩吾文學)
(獨步江南信仕梁值侯景之亂奔于江陵則于江陵有舊宅焉主人則王所至江陵之處主人也)
奉送卿二翁統節度鎮軍還江陵
火旗還錦纜(龍旗九旒以象大火諸侯所建鳥旟七旒以象鶉火州里吳甘寧以錦維舟維舟)
白馬出江城(趙云火旗朱旗也還錦纜則軍從舟中歸矣隋煬帝為錦纜龍舟乃天子事而甘寧)
(亦嘗為錦纜則富貴家事而巳龐德好騎白馬號白馬將軍以比卿二翁也)嘹唳吟笳發蕭
條别浦清寒空巫峽曙落日渭陽明(趙云吟笳軍中之所吹也别浦則舟)
(經之處也寒空巫峽曙說夔州公之在也也落日渭陽明說長安所以懷鄉又暗有卿二翁者乃公舅翁之義)
(也師民瞻作渭陽情不必如此)留滯嗟衰病何時見息兵(嘆其留滯于夔而懷望長)
(安也)
閣夜
歲暮隂陽催短景(謝靈運雪賦歲將暮時既昏鮑照舞鶴賦歲崢嶸而催暮又窮隂殺節急)
(景凋年)天涯霜雪霽寒宵五更鼓角聲悲壯三峽星河影
動搖(顔氏家訓問一夜何故五更曰更歷也經也著杜補遺西清詩話云作詩用事要如釋語水中鹽)
(飲水乃知鹽味此說詩家秘密藏也如子美五更鼓角聲悲壯三峽星河影動搖人徒見陵轢造化之工不知)
(乃用故事也禰衡撾漁陽摻其聲悲壯漢武故事星辰影動搖東方朔謂民勞之應則善用故事如繫風捕影)
(豈有迹耶)野哭幾家聞戰伐(夫子惡野哭者非其所而哭曰野哭)夷歌是(一作數)
處起漁樵(蜀都賦曰陪以白狼夷歌成章)卧龍躍馬終黃土(卧龍謂孔明也郭外)
(有孔明廟躍馬謂公孫述也城有白土帝祠此二人蜀之英雄言不免歸于)人事音書(一作依依)漫
寂寥(蜀都賦公孫躍馬而稱帝寥趙云英雄皆不免于死人事依依何至漫自寂乎一云人事音塵無)
(義)
白帝城最高樓
城尖徑仄(一作翼)旌旆愁獨立縹緲之飛樓(海賦神仙縹緲)峽坼
雲霾龍虎睡江清日抱黿鼉遊扶桑西枝對斷石(日出暘谷)
(浴于咸池拂于扶桑山海經云大荒之中暘谷上有扶桑十日所浴九日居下枝一日居上枝皆戴烏)弱
水東影隨長流(薛云淮南子弱水出自窮石注窮石在張掖北其水弱不能勝羽)杖藜
嘆世者誰子泣血迸空回白頭(趙云徑仄舊作徑昃巳誤又作徑翼無義旌旆)
(愁則城上屯戍之旗也縹緲高遠不明之貌魯靈光殿賦云忽縹緲以響像公所用主此頷聯言峽壁開坼而)
(雲氣霾龍虎之睡江水澄清而日光抱黿鼉之游腹聯則為張大之語以見樓之最高也扶桑在東故望見其)
(向西之枝且與斷石相對隔也道書言蓬萊隔弱水三十萬里以弱水在東所以言東影非禹貢之弱水此與)
(朱崖著毛髮碧海吹衣裳之格相類莊子云愿憲杖藜應門誰子蓋誰氏之子省文也)
覽鏡呈柏中丞
渭水流關内(西都賦帶以洪河涇渭之川)終南在日邊(詩終南何何有毛萇曰終)
(南國之名山西都賦表以太華終南之山是也)膽銷豺虎窟(南都賦豺虎肆虐)淚入犬
羊天起晚堪從事行遲更覺仙鏡中衰謝色萬一故人
憐(趙云首兩句則懷望長安頷聯兩句則傷逢時之艱腹聯兩句則傷其衰老而下兩句則求憐于柏中丞)
(也渭水終南言長安也晉明帝云只聞人從長安來不聞人從日邊來故凡言帝都者以日邊言之吐蕃以犬)
(羊之資輒犯中原為盜賊窟穴于此所以膽銷其為豺虎之地而恨其不安本國犬羊之天也凡仕有官守者)
(必早起起晚矣可堪從事乎仙者身輕步疾老而行遲矣那更覺為仙乎豈因覽鏡見衰而遂歎其終不能仙)
(矣乎)
西閣夜
恍惚寒空暮逶迤白露昏山虚風落石樓靜月侵門擊
柝可憐子無衣何處村時危關百慮盗賊爾猶存(趙云舊本)
(作寒山暮師民瞻本作寒空暮是蓋下有山字也老子曰恍兮惚其中有物寒空暮上著恍惚字亦新矣逶迤)
(字多矣如紆餘逶迤也白帝上有屯戍則每夜有擊柝之役列子楊朱篇載公孫朝謂子産曰若欲以辭說亂)
(我之心不亦鄙而可憐哉隋江總南還尋草市宅詩云無人訪語默何處叙寒温易云一致而百慮)
瀼西寒望
水色含羣動朝光切太虛年侵頻悵望興遠一蕭疎猿
掛時相學鷗行烱自如瞿塘春欲至定下瀼西居(趙云朝音)
(陟遥切言晨朝之光也陶潛云日入羣動息故對太虚天台賦云太虛寥廓也年侵字陸機豫章行云前路既)
(巳多後塗隨年侵末句公雖有是言而次年之春初猶在西閣其遷居則先在赤甲方移瀼西)
陪柏中丞觀晏將士二首
極樂三軍士誰知百戰場無私齊綺饌久坐密金章(趙云)
(言其安樂而無戰也梁何遜輕薄篇曰象牀沓繡被玉盤傳綺食金章銅印也銅章墨綬縣令之章飾而公今)
(言則指將士之金帶耳鮑明遠詩云開壤襲朱紱左右佩金章此乃言金帶也)醉客霑鸚鵡佳
人指鳳凰幾時來翠節特地引紅糚(趙云上兩句是宴中之事杜田云鸚)
(鵡杯名雕刻海蠡而為之像鸚鵡形昔人以之勸酒并為罰爵且又引南海異物志云鸚鵡螺狀如覆杯形如)
(鳥頭向其腹視之似鸚鵡故以為名又引酉陽雜爼云梁宴魏使酒至鸚鵡杯徐君房飲不盡屬魏肇師曰海)
(蠡蜿蜒尾翅皆張非以為玩亦以為罰今日直不得辭田以為酒杯名是矣既引南海異物志之說則螺自名)
(鸚鵡又却先自云雕刻海螺為之象鸚鵡形自相矛盾大率以其螺為貴其次刻像之耳而田不能斷也佳人)
(指鳳皇則筵上或畫圖或繡帳之上有之而佳人共指而言說也杜田云佳人指鳳皇疑是秦女弄玉吹簫乘)
(鳳皇飛去事不敢強釋之又非是筵乃柏中丞宴將士使妓耳豈有弄玉之事耶末句使紅糚字尤可見矣梁)
(簡文帝從軍行曰紅糚來起迎)
右一
繡段裝簷額金花帖鼓腰一夫先舞劍百戲後歌樵(趙云)
(上句則樂工之飾下句則工所擊之鼓歌樵則戲為䕫峽樵歌之音也公閣夜詩曰夷歌是處起漁樵是巳舊)
(本作歌樵乃引李廣傳注刁斗曰以銅作鐎然考之韻書音焦温器也三足而有柄别無歌義今校定歌鐎是)
(蓋軍中之樂)江樹孤城遠雲臺使寂寥漢朝頻選將應拜霍
嫖姚(趙云謝朓詩雲中辨江樹雲臺使寂寥豈久無使命之來乎且引末句而以霍比中丞也)
右二
漢中王報韋侍御蕭尊師亡
秋日蕭韋逝淮王報峽中少年疑柱史多術怪仙公(趙云)
(淮王則漢淮南王安其人賢以比漢中王也柱史以言韋侍御老聃為周柱下史而韋以少年為之故疑其不)
(似聃也仙公以言蕭尊師仙公疑有多術以延生而死故怪之也神仙傳有葛仙公)不但時人惜
祇應吾道窮一哀侵疾病相識自兒童處處鄰家笛飄
飄客子蓬(趙云左傳序云反袂拭面稱吾道窮也鄰家笛使向秀聞笛事秀思舊賦序于時日薄虞)
(淵寒冰凄然鄰人有吹笛者發聲寥亮追想曩昔遊讌之好感音而嘆作賦也客子蓬則公自自嘆其飄零也)
強吟懷舊賦巳作白頭翁(趙云懷舊賦潘安仁所作以懷楊肇父子蓋懷二人也公)
(今所懷王蕭二人可借用矣壺關三老上書云白頭翁教臣也)
南極
南極青山象西江白谷分古城疎落木荒戍密寒雲歲
月蛇常見風飇虎或聞(趙云按晉天文志南極在井柳之中正是南方之星故公于夔)
(州詩可用矣西江指蜀江蓋楚人以蜀江為西江也)近身皆鳥道殊俗自人羣(趙云)
(南中八志曰交趾郡治龍編縣自興古鳥道四百里蓋以其險絶獸猶無蹊人所莫由特上有飛鳥之道耳而)
(用鳥道字則沈約愍塗賦依雲邊以知國極鳥道以瞻家也莊子以馭人羣)睥睨登哀柝蝥
弧照夕曛(睥睨城上小城也于此可以曕視言白帝城上有屯戍故也舊本矛弧善本作蝥弧是左)
(傳取蝥弧以登乃鄭之旗名也方可對睥睨若作矛弧即是兩物必不以對睥睨之一名矣言照夕曛則旗為)
(照謝靈運詩夕嵐氣氣隂)亂離多醉尉愁殺李將軍(趙云公以李將軍自比李廣飲)
(還至亭霸陵尉醉呵止廣傳中言霸陵尉醉則已可使醉尉字而杜田又引南史何敬容傳謝郁作書戒之其)
(說亦是但不細看廣傳耳)
搖落
搖落巫山暮寒江東北流煙塵多戰鼔風浪少行舟(趙云)
(此大歷二年詩是年九月吐蕃寇雲川又寇邠州郭子儀屯于涇陽又桂州山獠反則為煙塵多戰鼓矣孫子)
(荆書煙塵俱起震天駭地)鵝費羲之墨貂餘季子裘長懷報明主卧
病復高秋(趙云公以羲之自比羲之性愛鵝山隂道士養好鵝因求市之道士云為寫道德經當舉)
(羣相贈耳羲之欣然寫畢籠鵝而歸然公不解書于題于義為不切學者頗疑之豈適會見鵝而起句或有此)
(事而公紀實耶抑嘆其貧于鵝則必以字換之于衣則止餘弊裘而巳耶戰國策蘇秦仕趙趙王資貂裘黃金)
(使說秦書十上而說不行墨貂之裘弊今云貂餘季子裘言貧如蘇子矣)
季秋江村
喬木村墟古疎籬野蔓懸素琴將暇日(趙云言將琴往江村當暇日也)
白首望霜天登爼黃柑重支牀錦石圓(支牀出史記龜筴傳)遠遊
雖寂寞難見此山川
九家集注杜詩卷三十一
