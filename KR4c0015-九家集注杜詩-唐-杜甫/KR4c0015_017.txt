九家集注杜詩卷十七宋郭知達編
近體詩
冬日洛城北謁玄元皇帝廟
(唐書天寶元年陳王府參軍田周秀上言玄元皇帝降于丹鳳門之通衢告錫靈符在尹)
(喜之故宅上遣使就尹喜宅遂發得之乃置太玄元廟于大寕坊親享于新廟是秋敬改為)
(上玄元皇帝宫二年追尊太聖祖玄元皇帝仍於天下諸郡為紫極宮秋改譙郡紫微宫)
(為太清宮趙云玄元皇帝李老君也)
配極玄都閟(配皇等極老子曰是謂配天極玄都觀也閟閳也神也詩閟宮有侐杜正謬玄都老)
(子觀名天寶二年追尊老子為聖祖玄元皇帝仍於天下諸郡建紫極宫趙云此首兩句也對詩家第二字)
(側入謂之正格如今篇兩句是也第二句平入謂之偏格如後篇諫官非不逹詩義早知名是也唐名賢輩詩)
(多用正格如公律詩用偏格者十無二三沈居中筆談嘗論之矣配極之義杜補遺以為配紫極是盖紫極北)
(極也晉謝安建宮室體合辰極乃其義矣舊注引老子是謂配天古之極輒裁其語云是謂配天極以傳會其)
(說殊不知是謂配天乃是句絶而古之極次之也以廟在城之北故曰配極)憑高禁籞長(前漢)
(宣紀詔池籞未御幸者假與貧民注籞者禁苑前漢書音義曰折竹以縣繩連之使人不得往來謂之籞趙)
(云范靖妻沈氏登樓曲憑高川路近則人憑其高而杜公以義行語則言處所憑附於高故公詩又云戶牖憑)
(高發興新又云招提憑高岡也玄都丹臺仙真之所也故用玄都言廟舊注云玄都觀非是)守祧嚴
具禮(周禮春官守祧注遠廟曰祧遷主之所藏也)掌節鎮非常(地官掌節注節猶信也行)
(者所執之信掌節掌守邦節而辨其用祧趙云周禮守祧既尊玄元為聖祖故監廟者得謂之守必有御賜)
(之信以為鎮故得借掌節以為言此詩人之功用也漢景帝詔曰禮官具禮儀)碧瓦初寒外金
莖一氣旁(劉駼騊詩曰縹碧以為瓦班固西都賦抗仙掌以承露擢雙立之金莖郊祀志漢武作柏)
(梁銅柱承露仙人掌之屬也碧趙云葛洪神仙傳載蔡少霞夢人託書新宫銘有云瓦鱗差瑶階眆截初寒)
(是十月題云冬日來謁也字則風土記曰九月九日折茱萸房以插頭言辟除惡氣而禦初寒金莖廟中未必)
(有詩人言之以壯宮殿之形勢耳潘安仁西征賦化一氣而甄三才)山河扶繡戶(謂戶上繪畫若)
(繡也梁沈約春風詠鳴珠簾於繡戶)日月近雕梁(雕刻梁棟也山趙云吳起言魏有河之固詩)
(瞻彼日月檀約陽春歌曰白日映雕梁碧瓦在初寒之外金莖在一氣之旁而繡戶為山河所扶雕梁相近日)
(月皆言廟之高大也與日月低秦樹乾坤繞漢官同法今四句皆言廟之據高而句法雄大耳)仙李蟠
根大徛蘭奕葉光(神仙傳老子姓李名耳字伯陽盤根大故枝葉繁盛謂唐室以李為聖祖)
(梁杜補遺老子生指李樹為姓而唐以為聖祖也故云仕昉述異記曰中山有縹李大如拳呼仙李故陸士)
(衡賦曰仙李縹而神李紅武帝生於猗蘭殿又趙云此以紀玄元之盛美言自老子盤根而來至唐如蘭之)
(猗猗為累世有光也仙李對猗蘭盖起於猗蘭操孔子所作也舊注及杜田引漢殿名為證非杜公以李氏之)
(世譬之猗蘭蓋亦孔子所謂蘭為王者香也虞詡云盤根錯節晉潘安仁作楊仲武誅云伊子之先奕葉熙隆)
世家遺舊史道德付今王(史記有老傳子而無世家老子道德經明皇御注趙云)
(本傳曰老子著書上下篇言道德之意西京賦曰學乎舊史氏顔延年赭白馬賦云訪國美人舊史孟子云今)
(王發政施仁今王田獵鼓樂於此)畫手看前輩吳生遠擅場(廟有吳道子畫張平)
(子東京賦奏政利嘴長距終得擅場誼鮑云山荅道人簡王立之曰凡作詩賦要以宋玉賈相如子雲為師)
(略依放其步驟乃有古風杜詩云畫手看前輩吳生遠擅場蓋古人於能事不獨求誇時輩要須前輩中擅場)
(耳選趙云梁張纉别離賦曰太常劉侯前輩宿逹又有喜謗輩前擅場蓋取闘鷄之勝者言之)森羅
移地軸(河圖括象曰地有三百六十軸)妙絶動宫牆(言筆跡巧妙冠絶也趙云肇論曰)
(萬象森羅魏文帝與吳質書曰公幹五言詩之善者妙絶時人海賦云又似地軸挺拔而爭迴宫牆則論語有)
(譬之宫牆)五聖聯龍衮千官列雁行(唐書天寶八年上謁太清宮上聖祖玄元皇帝)
(尊號為聖祖大道玄元皇帝高祖太宗高宗中宗睿宗五帝皆加大聖皇帝之字禮記天子龍衮丘遲畫功臣)
(名將雁行有序謂繪五帝侍從也典趙云荀卿曰天子千官詩兩驂雁行應劭漢官儀載職楊喬紏羊柔曰)
(桑知丞郡雁行威儀有序)冕旒俱秀發(禮器天子之冕十有二旒諸侯九上大夫七下大夫)
(五士三制趙云今句正言五聖之像舊注更引諸侯大夫士之惑後學矣左思蜀都賦王褎暐曄而秀發)
旌旆盡飛揚(儀仗也誰趙云旌旆旌之有旆也陸士衡詩長旌為旆飛揚於旌旆之義則選賦)
(云蜺旌飄以飛揚)翠柏深留景紅梨迥得霜風筝吹玉柱(風筝謂製)
(筝挂之風際風至則鳴也江淹詩玉柱揚清曲)露井凍銀床(古詩後圜鑿井銀作床金瓶素綆汲寒漿)
(趙云四句寫所見之景物也翠柏在冬其實與葉皆陵翠左九嬪松柏賦云列翠實之離離魏收庭柏詩云)
(寒翠不奪是矣紅梨言梨葉得霜而紅也梁庾肩吾尋周處士詩云梨紅大谷晚桂白小山秋迥遠也深與迥)
(則柏梨皆非一株矣風筝今内地有之玉柱字使柳惲七夕詩秋風吹玉柱又參使袁淑正情賦曰陳玉柱之)
(鳴筝露井露地之井也湯僧濟詩昔日倡家女插花露井邊銀床字舊注引古雖是而非銀床兩字所出盖如)
(庾肩吾侍讌九日詩銀床落井棡庾丹秋誾云空汲銀床井)身退卑周室(史老子周守藏室之)
(史也修道德其學以自隠無名為務居周久之見周之衰乃去)經傳拱漢皇(漢文景崇黃老教)
谷神如不死(老子谷禆不死)養拙更何鄉(趙云兩句又以紀玄元之事實乃杜公因)
(落句自言其身而起此句謂老子之引退為周室日以卑削之故卑字是句之腰便用作幹旋之字矣其經所)
(傳之人可用之以拱翼漢皇指言文景之間崇黃老之教也如此則老子之道不亦大乎故杜公以為吾之谷)
(神如不死則養拙更何鄉而可乎惟以老子之道而巳潘安仁閒居賦云仰衆妙而絶恩終優游以養拙鄕如)
(所謂道德之鄉與出入無時莫知其鄉之鄉同義不必指洛城也一作方亦此義耳而字不若鄕之典)
行次昭陵
(唐太宗文皇帝之陵也)
舊俗疲庸主(舊俗謂隋民舊染汙俗庸主焬帝疲困也)羣雄問獨夫(獨夫以失道而)
(無助書獨夫紂羣雄如李密之流隋趙云自此而下至賢路不﨑嶇是一叚庸主獨夫指焬帝也舊俗謂隋)
(民疲困於庸昏之主賈誼過秦論曰向使子嬰有庸主之材僅得中佐秦猶未亡也詩懷其舊俗晉陸機辨亡)
(論有曰羣雄鋒駭)䜟歸龍鳳質(䜟書也唐太宗龍鳳之姿天日之表)威定虎狼都
(蘇秦傳奉虎狼之國也表趙云太宗方四歲有書生見之曰龍鳳之姿天日之其年幾冠必能濟世安民高)
(祖以為神採其語名之曰世民故曰䜟歸龍鳳質蘇秦傳秦虎狼之國也太宗之取天下先定關中故曰威定)
(虎狼都改姿字為質改國字為都詩句如是停等而後可若歸字取劉琨言歷數有所歸之歸定字取尚書一)
(戎衣而天下定又穀梁取威定霸之定豈不謂之句之頜耶)天屬尊堯典(父子天屬也尊堯典)
(謂循其興法也太宗高祖次子)神功協禹謨(謂親定九州也之趙云尊堯典謂循高祖法度豈)
(亦以高祖為神堯皇帝故得用堯典字耶神功協禹謨詩人意取帝王之成功韻自押到盖所謂禹成厥功而)
(書有禹謨也舊注謂親定九州若如此却成協禹貢矣必謂之神功則禹謂之神禹也神功字宋謝靈運得句)
(云此語有神功見鍾嵘詩品所載)風雲隨絶足(風雲會合隨馬足而起也)日月繼高
衢(日月謂相繼而明高祖禪也字趙云上句言風雲之會下句言繼高祖之明風雲多矣如感會風雲絶)
(足字魏文帝與孫權送馬書曰中國雖饒馬其知名絶足亦時有之耳登樓賦假高衢而騁力)文物多
師古(文物典章左傳文物以紀之師古謂以古為師也猶稽古趙云尚書事不師古)朝廷半老
儒(太宗之時朝廷多老儒稍趙云老儒如房杜之屬太宗為天策上將軍寇亂平乃鄉儒官作文學館收)
(聘賢才如杜如晦等十八人分番宿閤下悉給珍膳每暇訪以政事討論墳籍在選中者謂之登瀛洲及其即)
(位儒臣之老如房杜輩大半在朝為卿相)直詞寧戮辱賢路不崎嶇(太宗納諫容直)
(言如魏徵之切直無所不至而能容之孫伏伽諫論元律罪不當賜死以蘭陵公主園直百萬其用如人馬周)
(咸能盡其才楚趙云四句實錄也賢路不崎嶇則不艱於進用說苑令尹虞丘子謂莊王曰臣為令尹處士)
(不升妨羣賢路潘安仁詩在疚妨賢路于寶云師尹無具瞻之貴而顛墜戮辱之禍日有南都賦下蒙籠而崎)
(嶇白鸚鵡賦云崎嶇重阻)往者灾猶降蒼生喘未蘇指麾安率土盪
滌撫洪鑪(謂□成天下如洪鑪爾)壯士悲陵邑幽人拜鼎湖(云趙此)
(六句言太宗末年有日食太白晝見之灾興翠微玉華之役高麗龜兹之戰相繼用師則太宗之意猶欲好大)
(喜功勤兵於遠立思方如此遽爾升遐故繼之以壯士悲陵邑也論語往者不可諫書海隅蒼生謝安其如蒼)
(生何灾降字始皇天降灾蘇字使后來其蘇也劉向新序曰先王之所以指麾而四海賓服者誠德之至也樂)
(緯云商湯改制盪滌故俗而東都賦云因造化之盪滌盪音他浪切亦上聲音徒浪切詩率土之濱用對洪爐)
(如禪家洪爐上下點雪荆軻云壯士一去不復還易幽人貞吉西都賦三選七遷充奉陵邑鼎湖事黃帝鑄鼎)
(鼎成而仙去後世名其地為鼎湖出前漢郊祀志)玉衣晨自舉(上賜霍光玉衣耿秉死亦賜玉)
(衣玉衣御服也)鐡馬汗常趨(陸位公鐡馬千羣趙云玉衣貴人死者珍異之衣漢儀注以玉為衣)
(如鎧狀連綴之以黃金為縷太宗雖死矣玉食如鎧晨則自舉此亦意度鬼神之事鐡馬非戰莫用所像鐡之)
(鐡馬猶汗以趨則太宗勤兵之意瞑目而未終矣)松柏瞻虚(一作靈)殿(師云古詩虛殿自生)
(風)塵沙立瞑途(師云張恊詩塵沙蔽瞑途)寂寥開國日(謂太宗躬親戎馬平一天)
(下開國建社易開國承家)流恨滿山隅(趙云此公自紀其過陵之實也仲長子昌言曰古之葬松)
(柏梧桐以識其墳也故咏曹植墓詩曰高墳鬱兮巍巍松柏森兮成行謝靈運經盧陵王墓下詩曰徂謝易永)
(久松柏森已行可見矣繁欽述行賦曰茫茫河濱實多沙塵謝靈運擬阮瑀詩曰河洲多沙塵風悲黃雲起然)
(則沙塵兩物可倒用乎末句重弔其平生開國之勤勞今死則寂寥而流恨也選有列萬騎于山隅)
贈韋左丞文濟(首卷有贈韋左丞文二十二韻)
(杜補遺按唐史韋思謙高宗之時為尚書左丞振明綱轄朝廷肅然武后時同鳳閣鸞臺)
(三品子承慶嗣立武后時嗣立代承慶為鳳閣舍人黃門侍郎承慶亦代為天官侍郎及)
(知政事父子並為宰相世罕其比嗣立二子曰恒曰濟恒終陳留太守濟天寶中授尚書)
(左丞凡三世居之濟文雅頗能修飾政事所至有治稱)
左轄頻虛位(晉天文志轄星傳珍兩旁主王侯左轄為王者同姓右轄為異姓杜正謬云唐六典)
(云左右丞掌管轄省事紏舉憲章舊史劉泊上疏曰尚書萬機寔為政本是以二丞方於管轄八座比於文昌)
(故左丞謂之左轄來趙云自此至接亨衢八句皆以紀韋左丞也魏晉以左丞得彈奏八座故傅咸云斯乃)
(皇朝之司直天臺之管轄後人用左轄字義起于此非是取左轄星之名)今年得舊儒相門
韋氏在經術漢臣須(漢韋賢及子玄成父子皆以經術為相趙云濟乃嗣立之子承慶)
(之侄嗣立承慶並為宰相故得引漢韋氏為言相門字魏志陳思王傳載諺云相門有相經術字如史云不務)
(經術)時議歸前列天倫恨莫俱(天倫兄弟也穀梁兄弟天倫也趙云嗣立有二子)
(恒濟知名故有是句禮記龜為前列)鴒原荒宿草鳳沼接亨衢(常棣眷令在原兄弟)
(急難注脊令雝梁也飛則鳴行則搖不能自舍耳箋云雝渠水鳥而今在原失其常處則鳴求其類天性也猶)
(兄弟之急難檀弓曾子曰朋友之墓有宿草而不哭注宿草謂陳根也晉荀勖守尚書令最久在中書專管機)
(事及失之甚罔然悵恨或有賀之者曰奪我鳳凰池諸君賀我耶趙云易何天之衢亨言濟兄弟是前輩為)
(時議所歸惜其一亡至于宿草已荒然濟由左丞可以接鳳池亨衢又美其可為中書之貴也)有客雖
安命(莊子知其無可奈何而安之者命)衰容豈壯夫(謂以窮逹而肥癯非壯夫也趙云)
(公自謂也詩有客有客壯夫字出揚子)家人憂几杖(几老者所憑杖老者所扶持也家人憂其)
(老也故借言几杖禮大夫致仕則必賜之几杖之趙云禮七十者杖於家以年老須几□故為家人憂)甲
子混泥塗(襄三十年傳晉悼夫人食輿人之城把者綘縣人或年長矣無子而往與於食有輿疑年)
(使之年曰臣小人也不知紀年臣生之歲正月甲子朔四百有四十五甲子美其季於今三之一也趙孟曰武)
(不才任君之大事以晉國之多虞不能用吾子使吾子辱在泥塗久矣武之罪也)不謂矜餘力
還來謁大巫(陳琳荅張紘書小巫見大巫神氣盡矣亦為言文章趙論語行有餘力則以學文)
(正謂矜誇餘力之文也)歲寒仍顧遇(以顧遇之禮不改故云歲寒論語歲寒然後知松柏之後)
(凋也)日暮且踟蹰(日暮謂暮齒也漢書日暮途遠趙云以公顧遇故雖日暮猶踟蹰而不欲行也)
(詩搔首踟蹰)老驥思千里(魏武樂府云老驥伏櫪志在千里)飢鷹得一呼(魏志)
(陳登謂吕布曰曹公言待將軍譬如養鷹然飢則為用飽則揚去趙云權翼之言慕容垂曰猶鷹也飢則附人)
(飽則高飛鮑照蕪城賦有云飢鷹厲吻劉表有呼鷹臺也雖飢矣猶待呼則不苟就食也一呼字亦借使振膺)
(一呼又仰天一呼不必泥漢書注音去聲)君能微感激亦足慰榛蕪(一云折骨效區)
(區有趙云此又不能無所求之情也一云折骨效區區又以報其施矣感激字祖出趙岐孟子章指曰千載)
(聞之猶有感激選云伊洛榛蕪然一云之語非報其施亦何至言折骨也)
投贈哥舒開府翰二十韻
今代麒麟閣何人第一功(漢武帝獲麟作麒麟閣以畫功臣像也當漢宣帝甘露三年上)
(思股肱之美乃詔圖畫大將軍霍光等十一人於麒麟閣漢高祖論功行封以蕭何功為第一趙云諸本多誤乃)
(竟以麒麟作騏驎惟此萹方不誤蕭何第一功所謂謂麒麟閣第一功各是一端實事故可為實封矣)君
王自神武駕馭必英雄(尚書帝德廣運乃聖乃神乃武之乃文前漢刑法志高祖躬神武)
(才摠攬英雄吴張昭曰人君能駕馭英雄見趙云英雄所以指翰也君王字左傳曰與君王哉餘上君王問)
(長卿注易神武而不殺)開府當朝傑論兵邁古風(齊職儀曰開府儀同三司秦漢)
(無文唐制從一品寶趙云此至和戎通四韻以言翰為開府之事翰於天十一載加開府儀同三司故也陸)
(瑜仙人覽六箸篇避敵情思巧論兵勢重新)先鋒百勝在略地兩隅空(勝一作戰)
(劉牢之為前鋒百戰百勝號為北府兵敵人畏之漢書鄂秋曰曹參雖有野戰略地之功趙云如馬謖傳有)
(魏延吴臺論者皆言宜令為先鋒漢高祖紀陳涉遣武臣等略地翰嘗攻吐蕃石堡城遂以赤嶺為西塞豈略)
(地之事實耶謂兩隅意其在西北也)青海無傳箭天山早挂弓(翰嘗築城於龍駒島)
(而吐蕃不敢近青海類趙云胡人每起兵則傳箭為號如今雲南蠻刻牌之薛仁貴傳將軍三箭定天山將)
(士長歌入漢關天山即祁連山匈奴謂天為祁連早挂弓則不復用)廉頗仍走敵(見上廉頗出將)
(頻注)魏絳已和戎(魏絳勸晉侯和戎以為有五利公從之趙云廉頗為趙將破齊勝魏功為多)
(後免歸趙復使伐魏之繁陽拔之今公詩以此兩句繼早挂弓之後此必中閒議不用兵故言廉頗仍可以走)
(敵而魏絳和戎之策已行也惜乎無以考之)每惜河隍棄新兼節制通(趙云此而)
(下至歸來御席同通五韻以言翰加節度之事翰十一載冬入朝十二載春進封凉國公兼河西節度使盖以)
(河隍之久棄欲得翰收復之故使之節度河西也荀子秦之銳士不足以當威文之節制)智謀垂睿
想出入冠諸公(王忠嗣被罪詔翰入朝帝虛心待之系趙云惟其方往謀復河隍而為帝所)
(想則入而歸朝出而建節其榮耀為諸公之冠矣明年遂復河隍事載編年可考矣舊注引王忠嗣事在復河)
(隍之前非是智謀如智者順時而謀智者不為愚者謀)日月低秦樹乾坤繞漢宫
(趙云此言其收復之效也按傳云攻破吐蕃洪濟大漠門等城收黃河九曲以其地置洮陽郡築神策宛秀二)
(軍此所謂日月所臨特低秦樹乾坤所包獨繞漢官樹則日月低而親之宫則乾宫匝而□之盖宇宙在乎手)
(及揭天地以趨新之類乃所謂開廣之句矣)胡人愁逐北宛馬又從東(言吐蕃嘗)
(盗積石軍麥為翰所破隻馬無還者漢書注曰師敗曰北高紀當是時秦兵彊常乘勝逐北漢伐大宛得天馬)
(乃作歌曰天馬歴來無草徑千里循東道言翰能以威武故蠻夷畏服宛馬復來也薛云文選阮籍詩天馬出)
(西北由來從東道攻趙云賈誼云追奔逐北此言翰之威武胡人既愁其逐而北敗矣又得宛馬而從東來)
(舊注引吐蕃盗麥事乃在節度河西前非是)受命邊沙遠歸來御席同(邊沙一作)
(□麾翰屢鎮邊郡翰嘗來朝帝命高力士賜宴詔尚食生擊鹿取血㵸腸以賜之趙云邊沙遠指言河西為)
(遠御席同言復河隍而歸寵宴之盛此並終節制河西後來事舊注皆在河西節度已前非是)軒墀曾
寵鶴畋獵舊非熊(左傳懿公好鶴鶴有乘軒者文王將出獵卜之曰所獲非熊非羆非虎非)
(貔乃霸王之輔也之趙云言翰之貴寵也如乘軒之鶴明皇得之如文王得吕望杜預注云大夫乘軒而公)
(今云軒墀何也以待博雅辨之)茅土加名數(禹貢徐州厥貢惟土五色王者封五色土為社建諸)
(侯則各割其方色土與之使立社燾以黃土苴以白茅茅取其潔黃土取王者覆四方名數謂等其爵位輕重)
(而為之名數故名位不同禮亦異數數趙云此言翰進封西平郡王也王莾傳先賜茅土名禮物有名有數)
(也舊注云名位不同禮亦異數名位自是在人言之不可合也)山河誓始終(沛公封功臣誓曰使)
(黃河如帶太山若礪國以永存爰友苖裔於是申以丹功書之信重以白馬之盟趙云陸士衡云武功侔河)
策行遺戰伐契合動照融(趙云此言翰之謀策已行可以遺落戰代其所合如契而)
(動於顯煥也詩昭明有融)勲業青冥上交親氣概中(須賈謂范睢曰不意君能自致)
(於青雲之上靈運詩託身青雲上下句言以氣義結人也趙云此四句而下通十二句乃公作詩針線暗以)
(言自已也今四句言翰勲業之高在青冥之上而其待交親以氣概結之勲業出吴志張昭謂孫榷曰為人後)
(者貴能負荷先軌以成勲業又潘安仁作誄文有曰勲業未能青冥猶言青雲也交親起於句云非禮不交不)
(親而曹植贈丁儀有云親交義不薄贈徐幹云親交義在敦今兩字豈倒用耶)未為珠履客已
見(一作是)白頭翁(春申君客三千餘人其上客皆躡珠履公自言未為翰上客已白頭也趙云)
(白頭翁雖常語然漢書壺丘三老上書曰白頭翁教我又文虔之禱霽夜夢見白頭翁曰云云明日乃霽句意)
(則使魏文帝與吴質書曰已成老翁但未白頭耳江表傳曾有白鳥集殿前孫權曰此何鳥也諸葛恪曰白頭)
(翁張昭自以坐中最老疑恪以鳥戲之)壯節初題柱(公自言壯節有題柱志也成都記昇仙橋)
(司馬相如初西去題其柱曰不乘赤車駟馬不過此橋果以傳車至其處)生涯獨轉蓬(言晚節流)
(離如蓬之轉風也曹子建詩轉蓬離本根飄颻隨長風何意回颷舉吹我入雲中趙云莊子吾生也有涯兩)
(字所合則王績先用也)幾年春草歇今日暮途窮(主父偃云日暮途遠嵇康書曰)
(若道盡途窮則已耳謝趙云梁元帝既看春草歇還見雁南飛靈運芳草亦未歇)軍士留孫楚
(晉書孫楚字子荆才藻卓絶爽邁不羣多所陵傲闕鄉曲之譽年四十餘始參鎮東軍事後遷左著作郎又參)
(石苞驃騎軍事楚既負其材氣頗侮易於苞初至長揖曰天子命我参軍事因此而嫌隙遂搆劾参軍之不敬)
(府主)行間識呂蒙(吴志吕蒙字子明年十六幼隨姊夫鄧當擊賊時當&KR1348;吏以蒙年幼輕之曰彼)
(竪子何能為此以肉餧虎耳他日與蒙會又蚩辱之蒙大怒拔刀殺吏出俄而孫策召置左右魏文帝問趙咨)
(吳王何等主也咨曰拔呂蒙於行陣)防身一長劍將欲倚崆峒(一作防身有長劍聊)
(欲倚崆峒宋玉賦長劍耿介倚天外趙云公欲有所冀於翰故先引以為言曰以軍事則能留孫楚異乎石苞)
(之不容以行間則識吕蒙如孫策者如此則我所防身之長劔亦欲倚之於崆峒也崆峒取隴右高山翰所臨)
(之地以比翰也)
上韋左相二十韻
(鮑云韋見素襲父爵彭城郡公十三載拜武部尚書從帝入蜀詔兼左相)
鳳歷軒轅紀(本注云見素相公之先人遺風餘烈至今稱之故云丹青憶老臣公時為兵部尚書)
(故云聽履上星辰昭十七年傳秋郯子來朝公與之宴昭子問焉曰少皥氏鳥名官何也郯子曰吾祖也我知)
(之我高祖少皥摯之立也鳳鳥適至故紀於鳥為鳥師而鳥名鳳鳥氏歷正也注少皥金天氏黃帝之子鳳鳥)
(知天時故以名歷正之官史記曰黃帝名軒轅公趙云或曰鳳歷則少皥之紀耳而曰軒轅紀何耶豈誤指)
(為黃帝也次公以為不然此自是一事而公所用則應是黃帝使伶倫截嶰谷竹聽鳳凰之聲以為十二律而)
(吹十二律以推十二月十二月定而歷成矣不亦謂之鳳律乎紀則言歴之紀也更俟博雅者推之)龍飛
四十春(自玄宗即位至天寶十二載四十年也十三載韋見素為武部尚書同中書門下平章事龍飛)
(玄宗即位也明趙云登極謂之龍飛取易卦九五飛龍在天之義自皇即位至天寶十三載四十三年而此)
(言四十春盖詩家舉其大目耳鳳歷對龍飛軒轅紀對四十春用人名對數尤老手之妙)八荒開夀
域一氣轉洪鈞(荒大也八才也張茂先荅何邵詩洪鈎陶萬類趙云言時之治平也莊子云)
(遠在八荒之外潘安仁西征賦云化一氣而甄三才漢策驅民於仁夀之域其下開轉字可謂妙矣)霖雨
思賢佐丹青憶老臣(高宗命傳說曰若歲大旱用汝作霖雨趙充國傳充國以功德與霍)
(光等列畫未央宫成帝時西羌嘗有警上策將帥之臣追美充國迺召揚雄即充國圖像而頌之後漢胡廣傳)
(靈帝思感舊臣乃圖畫廣及太尉黃瓊于省内詔議郎蔡邕為其頌云趙云上句指言用見素為相也下句)
(非甫題下自注見素之先人則後學無由而見言丹青則應見于圖畫之間也前漢書曰上天佑之為生賢佐)
(老臣宇多矣如疏廣曰此金者聖主所以惠養老臣也趙充國亡踰於老臣者矣)應圖求駿馬
(梅福傳欲以三代之法取當世之士猶以伯樂之圖求麒麟於市而不可得亦已明矣趙云魏曹植獻文帝)
(馬表曰臣於先帝世得大宛紫騂馬一匹形法應圖舊注引梅福傳却是不可按圖求馬事矣非干此也)驚
代得騏驎(張揖注相如賦雄曰騏雌曰驎其狀麋身牛首狼蹄一角趙云此是通句一對言見素)
(以材而見用也)沙汰江河濁(言為吏部日也北史辛雄為尚書郎會汰沙郎官雄與羊琛等八人)
(俱見留魏舒傳時欲沙汰郎官非其才者罷之舒曰吾即其人也襆被而出孫綽傳沙之汰之瓦礫石後事祖)
(並在北史辛雄之前)調和鼎鼐新(說命若作和羹爾惟鹽梅釋器云鼎絶大者曰鼐趙云此句)
(言見素為文部侍郎時也文部即吏部而當時更名耳沙汰乃吏部事沙汰其濁則清仕流矣江河譬也下句)
(言為相時謂之新則由文部侍郎拜武帝尚書同平章事)韋賢初相漢范叔已歸秦
(韋賢字長孺授昭帝詩宣帝即位以先帝師甚見尊重焉本始三年伐蔡義為丞相封扶陽侯史記范睢字叔更)
(名姓曰張祿王稽載入秦昭王大悦即拜睢為客卿封應侯以相秦趙云此兩句言美其為相也)盛業
今如此傳經固絶倫(韋賢兼通禮尚書少子玄成復以明經仕至丞相故鄒魯諺曰遺子)
(黃金滿嬴不如一經二趙云下句兩言如韋范之盛業也傳經固絶倫則於相之中又如韋賢之能傳經)
豫樟深出地滄海闊無津(豫樟木良材也蒼海百谷之所歸其淵不可津涯趙云)
(上句以言其材也豫樟珍材最難長嵇康曰生七年然後可覺深出地則拔而起矣下句以言其量也滄海說)
(文云東海通謂之滄海其見於文人則甘泉賦東臨滄海西都賦覽滄海之湯湯出地如易雷出地奮豫明出)
(地上晉無津涯起於書若涉大水其無津涯而選詩有清濟固無津)北斗司喉舌東方領
搢紳(李固傳陛下之有尚書猶天之有北斗也北斗天喉舌尚書亦為陛下喉舌斗斟酌元氣還于)
(四時尚書出納王命郊祀志搢紳者弗道李竒曰搢紳插笏於紳紳大帶也臣瓚曰縉赤白也紳大帶也左氏)
(傳有縉雲氏師古曰李云搢紳是也字本作搢插笏於大帶之間與革之間非插於大帶也或作薦紳者亦)
(謂薦笏於紳帶之間其義同相如曰搢紳先生之徒聽杜補遺見素天寶中為兵部尚書故曰北斗司喉舌)
(履上星辰康王之誥曰太保率西方諸侯入應門左畢公率東方諸侯入應門右時見素為相率百官故云東方)
(方領搢紳者趙云周禮云左九棘孤卿大夫位焉羣士在其後左東方之仕為左相其秩則孤矣位在東方)
(之九棘而領卿大夫羣士不亦謂之領搢紳乎)持衡留藻鑒聽履上星辰(公時兼兵)
(部尚書鄭崇哀帝時為尚書僕射數求諫争上納用之每見曳華履上笑曰我識鄭尚書履聲趙云見素為)
(吏部侍郎平判皆誦於口銓選平允人多德之藻鑒是兩字如晉太康制云藻鑒銓衡又李重言銓管九流品)
(藻清濁也持衡銓衡之義也上星辰以言其親帝之旁猶言上雲霄也)獨步才超古(任昉曰勲)
(遂超古)餘波德照隣(一云餘波照平隣仲趙云此重美其才德也曹子建云宜獨步於漢南)
(禹貢餘波入于流沙其義則左傳若波及晉國者皆君之餘也故顔延年除徵士詩有云泛餘波矣戰國策魯仲)
(仲連遺燕將書有云名高天下光照鄰國以其超大故言獨步照燭傍鄰故言餘波此又句法也語德不孤必)
(有蹸又王担之傳江東獨步王文廣)聰明過管輅(魏志方伎傳管輅喜仰視星辰常云家雞野鵠)
(猶尚知時况子人乎能明天文人號之神童天寶十五載是年八月肅宗立改元至德十月丙申有星犯昴見)
(素言於肅宗曰昴者胡也祿山將死矣帝曰日月可知乎見素曰福應在德禍應在刑昴金忌火行當火位昴)
(之昏中乃其時也既死其月又死其日明年正月甲寅祿山其殪乎及祿山死日月皆不差管輅善天文地理)
(今見素所言如此之驗所謂聰明過管輅也)尺牘倒陳遵(前漢游俠傳遵字孟公略涉傳記贍)
(於文辭惟善書與人尺牘主者藏去以為榮倒猶傾服也趙云見素必善書矣惜乎史所不載因公詩見之)
豈是池中物由來席上珍(吴志周瑜傳晉書劉元海傳並云蛟龍得雲雨非復池中)
(物也禮儒行儒有席上之珍以待聘者趙云豈是出詩豈是不思由來易其所由來漸矣)廟堂知
至理風俗盡還淳(趙云此言其宰相之能事畢矣吕氏春秋載述孔子曰修之朝廟之上折)
(衝千里之外至理即至治也以高宗諱治故當曉避改耳鍾會欲害稽康曰幸因釁除之以淳風俗而還淳則選)
(有允還化淳乃倒用摘用也)才傑俱登用愚蒙伹隠淪(趙云自此而下公自謂也)
(晉文宛傳序吉父太沖江左之才傑孔氏注若時登庸云順是事者將登用之隐淪見首篇注)長卿多
病久子夏索居頻(司馬長卿常有消渴病索居蕭索也子夏離羣索居出禮記趙云公以)
(二人自比也)回首驅流俗生涯似衆人(趙云此言欲回首而驅出流俗然為生之)
(涯終似衆人也孟子同乎流俗揚子賢人則異於衆人矣生涯見上投贈哥舒翰注)巫咸不可問
鄒魯莫容身(列子有神巫自齊來命曰李咸知人生死存亡禍福夀夭期以歲月卒為壺丘子所)
(困莊子盗跖篇孔子再逐於魯削跡於衛窮於齊圍於陳蔡不客身於天下豈足貴耶)感激時將
晚蒼茫興有神為公歌此曲涕淚在衣巾(趙云孟子章指曰千載聞)
(之猶有感激時將晚則日暮途遠之義蒼茫荒寂之見潘安仁哀永逝文有云視天日兮蒼茫何遜集載何寘)
(詩有云蒼茫曙月苦荒寂之間而興有神也則感激所致不自覺如神也古詩誰能為此曲宋子侯歌曰吾欲)
(竟此曲此曲愁人腸劉越石詩曰我欲竟此曲此曲悲且長安仁楊荆州誄有云涕淚霑襟又楊仲武誄云涕)
(霑子巾沈休文詩有寧假濯衣巾則參用之矣巾說文曰佩巾也)
奉贈太常張卿均二十韻
(按唐書均張說之長子也九載為大理卿後出為建安太守歲中召還再遷太常卿祿山)
(亂受偽命特免死長流合浦)
方丈三韓外(前漢郊祀志自齊威宣燕昭使人入海求蓬萊方丈瀛州此三神山者其地在渤海)
(中魏志韓在帶方之南東西以海為限有三種一曰馬韓二曰弁韓三曰辰韓)崑崙萬國西(禹貢)
(注崑崙在荒服之外流沙之内羌髳之屬皆西戎也在趙云三韓今日之高麗也方丈在其外水經云崑崙)
(西北去嵩高五萬里列子言三山根不相連著博物志言崑崙從廣萬一千里)建標天地闊(天台)
(賦赤城霞起以建標)詣絶古今迷氣得神仙迥恩承雨露低(按唐書均)
(弟垍以主壻玄宗時深恩寵許於禁中置内宅侍為文章當賜珍珖不可勝數時均亦供奉翰林垍嘗以所賜)
(示均均戲謂垍曰此婦翁與女婿非是天子與學士也)相門清議衆儒術大名齊
(均垍俱䏸文說在中書兄弟皆掌綸翰之職之趙云竊為之說曰方丈則弱水之所隔崑崙則芙山所環是)
(皆仙聖居集之地齊威宣燕昭王求方丈而不得張騫尋河源而惡暗所謂崑崙四句以譬禁掖之清切乃神)
(仙之地惟有仙風道骨始能遊且承恩寵也故下云氣得神仙迥恩承雨露低此指言張均父子舊史載均兄)
(弟方其父說在中書時已掌綸翰之任今以公詩參之可謂詩史矣均相國之子故曰相門清議衆舊史言均)
(垍俱能文故曰儒術大名齊曹子建云相門出相荀子云儒術行而天下富劉頌云今清議不肅人不立德穀)
(梁云臣不專大名)軒冕羅天闕琳琅識介珪(莊子古之所謂得志者非軒冕之謂)
(也禹貢厥貢球琳琅玕注球琳玉名琅玕石而似珠釋地云西北之美有崑崙墟之球琳琅玕焉詩崧高錫爾)
(介珪以作爾寶琅趙云言乘軒衣冕之人森羅於帝闕而就其中如琳則識張卿之為介珪爾介珪大珪也)
(詩云以其介珪入覲于王)伶官詩必誦夔樂典猶稽(邶詩簡兮序衛之賢者仕於伶)
(官皆可以承事王者注伶官樂官也書后夔典樂太趙云此正言其為太常卿也舊史載均坐垍貶建安守)
(還遷太常卿而公詩亦云贈太常張卿詩復用樂事新書止云均為刑部尚書坐垍貶建安還授大理卿乃誤)
(以垍自盧溪司馬還為太常令所取信者杜公耳古者採詩而伶官誦之以諫王焉太常卿掌樂者也張卿以)
(誦詠所採之詩夔樂之所典張卿猶更稽考之)健筆凌鸚鵡(後漢禰衡有才辨在黃祖坐上為鸚)
(鵡賦筆不停綴文不加點凌過也)銛鋒瑩鸊鵜(鸊鵜水鳥也膏中瑩刀趙云上句美其能文)
(庾信作宇文順文集序云章表健筆一付陳琳下句美其才器如劍之利王充論衡云足不彊則跡不遠鋒不)
(銛則割不深戴暠度闕山詩劔瑩鸊鵜膏揚雄方言云野鳬也)友于皆挺拔公望各端
倪(友于言兄弟也語友于兄弟公望各有所歸也勲趙云此而下至嘉謨及遠黎言均兄弟之貴且有業)
(也友于見上裴道州詩注海賦云又似地軸挺拔而争廻下句言其兄弟負公輔之望各有端倪非過當也王)
(導嘗謂虞&KR1294;曰孔愉有公才而無公望丁譚有公望而無公才兼之者其在卿乎莊子載孔子曰終始反覆不)
(知端倪鄭處誨明皇雜錄載上幸張垍宅曰中外大臣才堪宰輔者與我悉數吾當舉而用之垍逡廵不言上)
(曰固無如愛婿既逾月不拜垍怏怏意為李林甫所排上嘗曰吾命宰輔當徧舉子弟耳其後因緣他故不致)
(大用此詩所以云各有端倪也)通籍踰青瑣(元帝紀令從官給事官司馬中者得為大父母父母)
(兄弟通籍應邵曰籍者為二尺竹牒記其年紀名字物色縣之宫門案省相應乃得人也謝玄暉詩既通金閵)
(籍漢給事中暮入對青瑣門拜謂之夕郎青鎖刻為連瑣而青塗之)亨衢照紫泥(亨衢亨途也後)
(漢志注漢舊儀曰天子信璽六璽皆以武都紫泥封青囊白素裏兩端無縫尺一扳中約署皇帝趙云通籍)
(通朝見之籍漢元帝紀禁中有青瑣門亨衢祖出易何天之衢亨)靈虬傳夕箭歸馬散
霜蹄(梁陸倕新漏刻銘云靈虬承龍言漏刻之體以龍承之也趙云此言晝夜之接晚始歸也靈虬刻)
(漏之體以龍承之箭是刻漏浮水之物選云金徒抱箭是也書歸馬華山之陽此李善所謂文雖出彼而意殊)
(不以文害意也莊子馬蹄可以踐霜雪曹子建白馬篇俯身散馬蹄西羌用兵有傳箭守城之令亦有夜傳箭)
(傳夕箭散霜蹄皆合成之)能事聞重譯(前漢平帝紀越裳重譯獻雉師古曰譯謂傳言也道路絶)
(遠風俗殊隔故累譯而後乃通相如重譯納貢)嘉謨及遠黎(趙云此又以美其為太常卿也上句)
(言其所能之事聞播於重譯之蠻夷矣太常卿古之宗伯兼掌禮樂朝會之際蠻夷在焉下句言其典禮之謨)
(又為天下所觀斯乃及遠方之黎庶矣陳沈烱為周洪辭太常表云儻九賓闕相封禪失儀責以有司云誰之)
(咎則所能之事豈不係望於蠻夷乎書曰宗伯掌邦禮神治人和上下則所陳之謨豈不及黎庶乎易曰天下)
(之能事畢矣揚子謨合臯陶謂之嘉)弼諧方一展班序更何躋(臯陶謨曰謨明弼諧)
(莊二十年傳朝以正班爵之義帥長幼之序弼趙云自此至未句公自叙盧諶荅劉琨四言詩有曰諧靡成)
(良謨莫陳公云方一展展則其陳字之義即是翻用盧諶詩不用臯陶謨豈不捨祖而用孫乎班序字出𨕖班)
(序海内舊注非是)適越空顛躓游梁竟慘悽(莊子逍遥宋人資章甫而適越越人)
(斷髮文身無所用之顛躓危困也鄒陽齊人知吴王不可說是時梁孝王待士於是陽與枚乘巖忌等皆去之)
(梁從孝王游是趙云公初落魄嘗適越矣本傳所謂客吴越齊趙簡也公又嘗遊梁矣古詩贈李白篇所謂)
(亦有梁宋遊是也今公雖為右率府胄曹然欲展弼諧於張卿而班列次序又不可攀則復有去而之他之意)
(將適越乎空如前日之顛躓將遊梁乎竟如前日之慘悽此詩人之意也若句中用字莊子云是今日適越而)
(昔至也其欲往越故取有出處兩字言之司馬相如傳相如因病免客游梁困其欲往梁又取有出處兩字言)
(之舊注雖亦是而字隔并倒為非本出矣躓音致與跋㚄之㚄同顛躓起左傳杜回躓而顛慘悽選有&KR0579;懷慘)
(悽&KR0579;音七念切)謬知終畫虎(馬援傳初兄之子嚴敦並喜譏議戒之曰龍伯高敦厚周慎口無擇)
(言謙約節儉廉公有威吾爱之重之願汝曹效之杜季良豪狹好義憂人之憂樂人之樂父喪致客數郡畢至)
(愛之重之不欲汝曹效也效伯高不得猶為謹飭之士所謂刻鵠不成尚類鶩也效季良不得陷為天下輕薄)
(子所謂畫虎不成反類狗也不趙云公自言其謬誤所知而事之成也)微分是醯雞(莊子田子)
(方篇孔子見老𣆀孔子出曰丘之道也其猶醯雞歟微夫子之發吾覆也吾不知天地之大全也注醯雞者瓮)
(中之蠛蠓也司馬云酒上蠛蠓如趙云公自言其受分細微而局促此)萍泛無休曰桃隂
想舊蹊(萍無根隨流而已謝靈運蘋萍泛沈深李廣贊曰李將軍恂恂如鄙人口不能出辭及死之日)
(天下知與不知皆為流涕彼其中心誠信於士大夫也諺曰桃李不言下自成蹊趙云萍泛公自譬其無定)
(想舊蹊乃懷念舊日見知之人也)吹噓人所羡騰躍事仍暌(趙云舊見知之人也)
(噓之而為人所羡矣然至於騰躍之便則仍乖暌如此)碧海真難涉(十洲記扶桑在碧海之中)
(也)青雲不可梯(郭璞游仙詩靈溪可潛盤安事登雲梯趙云登雲梯如涉碧海梯青雲之難)
(也)顧深慚鍜鍊(韋彪傳鍛鍊之吏言深文之吏入人之罪猶工冶陶鑄鍜鍊使之成熟也前漢)
(路温舒曰鍛鍊而月納之豈趙云舊注非是或曰前人以注意作詩為歲鍛月鍊公自謙言其為詩慚於鍜)
(鍊乎公每以詩自負豈有此理又於顧深慚之下無義以次公觀之造刀劒者錣鍊而後成張景陽七命曰楚)
(之陽劔歐冶所營銷踰羊頭漢越鍜成乃鍊乃鑠萬辟千灌注云鍊鑠辟灌並銷鑄鍜鍊之名則鍜鍊者豈刻)
(苦成材之義乎言張卿恩顧我雖深而巳却自慚鍜鍊之未至也亦未敢專定以俟博雅者明之)才小
辱提攜(提攜猶挈維之也鍜趙云言才之小辱張卿之提擕此則分明與鍊成材而可提攜之其義)
(相應禮記長者與之提携)檻束哀猿呌(呌一作巧淮南子置猿檻中巧捷無所肆其能鮑明遠詩)
(今作檻中猿鱗趙云言其有所窘束而不得逞與蹭蹬無縱同意謝靈運云哀猿響南巒)枝驚夜
鵲棲(魏武帝樂府云月明星稀鳥鵲南飛繞樹三匝何枝可依趙云言其驚悸于棲止之間矣東坡云)
(月明驚鵲未安枝用此驚字)幾時陪羽獵應指釣璜溪(注揚雄傳雄十二月從羽)
(獵瑾玉也吕望釣於蟠溪得璜焉刻曰姬受命吕佐之報在齊趙云孝成帝時羽獵而揚雄從焉有羡慕其)
(得近清光之意末句則言不免歸釣耳謂之釣璜溪公使事為新語)
敬贈鄭諫議十韻
(趙云唐史有鄭雲逵為諫議大夫乃德宗時今此與公同時但無所考其名耳)
諫官非不達詩義早知名(鄭諫議雖不得名必善於詩者下皆詩事趙云論語欲)
(速則不逹詩大序曰詩有六義焉韓退之云試將詩義授如以肉貫串亦用此也知名史多云某人最知名言)
(為天子諫諍之官非不謂之顯達而於作詩之義又卑歲已有名此專美之也下句正言其詩可以知名不達)
(如主父偃宦不逹早知名如潘岳夏候諶誄序云少知名)破的由來事先鋒孰敢争
(言詩句中理如射破的庾翼謂謝尚曰卿若破的當以鼓吹相賞尚應聲中之即以副鼓吹給之趙云破的)
(如射之中先鋒如戰之勇曹子建詩控弦破左的而王濟與王愷射一發破的先鋒見上投贈哥舒翰注由來)
(易其所由來者漸矣孰敢如論語孰敢不正)思飄雲物外律中鬼神驚(外一作動)
(言意思遠到相如奏大人賦飄飄有凌雲之氣如律吕和諧足以驚鬼神趙云此如文賦言神遊萬仞精騖)
(八極舊注非是律中鬼神驚如李白烏夜啼詩可泣鬼神舊注又非是左氏太史登觀臺以望必書雲物詩序)
(云動天地感鬼神)毫髮無遺恨波瀾獨老成(曲盡物理故無遺恨才思浩瀚故如)
(波瀾兼詞意壯健故又言老成也中趙云學者如悟此兩句便會作好詩矣一篇既好其才有一字一句不)
(佳雖如毫髮小之則心自慊慊有恨矣舊注所云却是模稜波瀾言詞源之浩汗既有波瀾而又老成則不徒)
(為泛濫矣盖波瀾則俊者客有之而老成難得也鮑照白頭吟毫髮言為瑕丘山不可勝文賦云常遺恨以終)
(篇謝靈運登池上樓云傾耳聽波瀾詩云雖無老成人)野人寧得所天意薄浮生
(趙云自此而下皆公自叙也野人公自稱耳其字如左氏野人與之塊得所字起於各得其所浮生字雖起莊)
(子而鮑昭云浮生旅昭代)多病休儒服(莊子哀公曰舉魯國而儒服趙云前漢張良傳良多病)
(未嘗持矢休儒服則以多病而欲休罷之)冥搜信客旌(天台賦云遠寄冥搜趙云似言欲搜討)
(幽冥之地信客旌所指耳周禮公卿大夫各有所建而後世通謂之旌如言使旌是已)築居仙縹
緲(木玄虛海賦神仙縹緲食玉清涯師云神仙高縹緲趙云上句言所居之高遠盖接上所謂冥搜而至)
(其地也縹緲在宫室言之則王文考魯靈光殿賦忽縹緲以響像)旅食歲峥嶸(鮑明遠舞鶴賦)
(歲崢嶸而催暮文趙云言為旅之時日危而易過魏帝云旅食南舘)使者求顔闔(莊子讓王)
(篇魯君聞顔闔得道之人也使人以幣先焉顔闔守陋閭苴布之衣而自飯牛終逃魯君之使趙云以築居)
(而在仙縹緲之地故使者求之如求顔闔)諸公厭禰衡(後漢禰衡有才辨氣剛傲好矯時慢物曹)
(操怒之送與劉表後侮表恥不能容以江夏大守黃之祖性急故送衡與之後竟為祖所殺趙云以旅食)
(久故諸公厭之如禰衡初托曹公又託劉表又托黃祖故云)將期一諾重(辨士曹丘生謂季布)
(曰楚人諺曰得黃金百斤不如得布一諾)欻使寸心傾(謝玄暉詩孰謂勞寸心趙云列子)
(謂叔龍曰吾見子之心矣方寸之地虛矣陸士衡賦有吐滂沛乎寸心)君見途窮哭宜憂
阮步兵(阮籍也顔延年詠阮步兵詩物故不可論途窮能無慟)
奉贈鮮于京兆二十韻
(鮑云鮮于仲通也唐紀十年書劔南節度使鮮于仲通及雲蠻戰于西埤河敗績不見其)
(為京兆豈先為京兆耶豈以節度為京兆耶開元以來在位無鮮于姓者詩有鮮于萬州)
(乃其子也)
王國稱多士賢良復幾人(文王詩思皇多士生此王國趙云言王者之國號稱多)
(士而賢良無幾也賢良如周禮以親賢良之義非指科目)異才應間出爽氣必殊倫
(氣宇清爽有殊於衆人寤趙云以言鮮于京兆魏鋋叙志賦無匡時之異才每寐以歎息選有自前代之開)
(出又曰山川間出王徽之云西山朝來致有爽氣)始見張京兆宜居漢近臣(張敞)
(傳敞守京兆君其治京兆略循趙廣漢之迹為久任職漢制出為二千石有治狀者入為公卿故曰近臣趙)
(云以張敞比之張守京兆之有稱者當時語曰前有趙張孟子云觀近臣以其所為圭)驊騮開道
路鵰鶚離風塵(猶俊異得路也趙云以比其俊言言其得路公每使馬與鷹况人材)侯伯
知何算(一作等)文章實致身(趙云此言侯伯多矣而鮮子之致身則實以文章此微言)
(而含不盡之意算字雖是論語何足算也而此則顔延年作陶徵士誄序有云貴賤何算論語事君能致其身)
奮飛超等級容易失沈淪(趙云詩云不能奮飛月令貴賤之等級潘安仁征西賦有云)
(無等級以寄言東方朔云談何容易惟其奮飛而超邁於官之等級故其雜去沈淪也易而不難故有下句)
脱略磻溪釣操持郢匠斤(吕望釣於磻溪莊于郢人堊墁其鼻端若蟬翼之匠石斵)
(之匠石運斤成風聽而斵之盡聖而鼻不傷郢人立不失容趙云脱略其釣則乃起而操郢斤也江淹恨賦)
(脱略公卿)雲霄今已逼台衮更誰親(趙云密雲曰雲薄雲曰霄上公應天上三台三)
(公一命衮故得稱衮更誰親言惟我也)鳳穴雛皆好龍門客又新(此言鮮于諸子)
(也陸靈幼時閱鴻見而竒之此兒若非龍駒即是鳳雛趙云下句言其門下客來者一番又新矣李膺有重)
(名而接士登其門者號登龍門已暗引入公之自謂矣)義聲紛感激敗績自逡廵
(感激見上贈左丞詩左傳凡敵大崩曰敗績師徒撓敗之義逡廵退貌趙云言鮮于之義聲雖紛然感激之)
(多而我之敗績則自逡廵而不進也選有雖欲逡巡)途遠欲何向(遠一作永主父偃曰日暮途遠)
天高難重陳(曹植天高聽卑劉越石弃置勿重陳)學詩猶孺子(一作子夏語曰小子)
(何莫學夫詩又孔子謂子夏始可與言詩)鄉賦忝嘉賓(趙云晁錯以臣錯充賦鄉賦猶鄉舉詩鹿)
(鳴燕嘉賓)不得同晁錯吁嗟後郄詵(趙云晁錯對策高第郄詵對策為天下第一自)
(曰猶桂林一枝崑山片玉此公本傳謂其舉進士不中也)計疎疑翰墨(公有詩云儒冠多誤身乃)
(疑之矣)時過憶松筠(謂有歲寒命趙云上句乃憤歎之語與文章憎達儒術誠難起同義下)
(句言時已過矣則思隠於山林舊注謂歲寒非是禮記時過而後學歸田賦曰揮翰墨以奮藻)獻納紆
皇眷中間謁紫宸(殿名士趙云唐書李林甫傳載帝詔天下有一藝者得詣闕就選林甫)
(恐士對詔斥已即建言士皆革茅未知禁忌徒以狂言亂聖聽請悉付尚書試問而無一中程者林甫因賀上)
(以為野無留才今兩句鋪叙其赴闕就選之語西都賦序朝夕獻納紆者縈繫也紫宸殿在東内大明宮即内)
(衙之正殿中間謁紫宸則未對詔間豈亦見帝乎)且隨諸彦集(江淹别賦金閨諸諺)方覬
薄才伸(公獻三賦召試集賢院)破膽遭前政隂謀獨秉鈞(劉陶傳關東破)
(膽詩秉國之均陳平曰我多隂謀道家所忌)微生霑忌刻萬事益酸辛(趙云謝靈)
(運二三諸彦列子云薄於才而原於命言公之對詔意本望高選而為林甫所沮故言破膽遭前政觀其言多)
(士狂惑聖聽則為破膽矣後漢申屠剛傳衆賢破膽以隂謀秉鈞非林甫而何阮嗣宗詠懷云對酒不能言悲)
(愴懷酸辛忌刻言林甫忌賢而慘刻也)交合丹青地恩傾雨露辰有儒愁
餓死早晚報平津(交契在華顯之地又當沛澤下流之辰而愁餓死者以時有所不容也平)
(津侯公孫弘開閤延賢人故其賓客抑衣食以喻鮮于趙云丹青地指言為公卿之地也鹽鐡論云公卿者)
(神化之丹青此言交遊合聚於丹青之地而獨以餓死為愁所頼者在鮮于京兆如公孫洪爾)
贈特進汝陽王二十二韻
(趙云八哀詩太子太師汝陽王璡曰汝陽讓帝子而舊注又以此為棟三秩之子何自眩)
(惑也此詩在八哀詩所贈之先盖其特進時耳特進正二品而太子太師從一品也)
特進羣公表(漢官儀曰諸侯功德優盛朝廷所敬異者錫位特進也)天人夙德升
(邯戰淳見曹植才辨歸對其所知歎植之才謂之天人夙早也趙云詩羣公先正舜元德升聞)霜蹄
千里駿(武帝謂劉德為千里駒師古曰言若駿馬可致千里)風翮九霄鵬(莊子鵬怒而飛)
(其翼若垂天之雲摶扶搖而上者九萬里趙云莊子馬蹄可以踐霜雪)服禮求毫髮(左傳服於)
(有禮社禝之衛)推忠忘寢興(趙云言其於禮無纖毫違背鮑照白頭吟毫髮一為瑕丘山不可勝)
(詩載寢載興)聖情常有眷朝退若無憑(不挾貴也趙云而言聖情獨眷遇之王)
(謙抑焉於朝退而若無憑恃其責也)仙醴求浮蟻竒毛或賜鷹(師古曰醴甘酒楚元)
(王敬禮申公等穆生不嗜酒王每置酒常為穆生設醴曹子建浮蟻鼎沸酷烈馨香趙云以聖情之眷故神)
(仙之醴則有浮蟻竒異之毛則有鷹皆賜之也釋名曰酒則泛齊浮蟻若萍前人集中有謝賜鷹表)清關
塵不雜中使日相乘(會稽典錄丁覽門無雜賓劉孝標論不雜風塵吴志朱然傳中使日)
(食之物相望於道面趙云既有殊賜所以中官日相乘矣乘者一使已到又有一使乘駕其上也清關塵不)
(雜則形容其門牆之深嚴國語云人神不雜易云剛柔相乘)晩節嬉遊簡(不以嬉遊為務也)
平居孝義稱自多親棣萼(友爱兄弟也云趙云鄒陽云晩節末路詩常棣之華萼)
(不韡韡哀今之人不如兄弟)誰敢問山陵(後漢東平王蒼傳帝欲為原陵蒼上疏諫帝從而止)
(大趙云似言王之謙抑表陳其父憲宿素退讓不敢當號之意盖明皇既追諡憲為讓皇帝乃號其墓為惠)
(陵璡既辭其大號况敢望山陵之名乎舊注所引不相干)學業醇儒富(賈山涉獵書記不能為醇)
(儒)辭華哲匠能(殷仲文詩哲匠感蕭辰)筆飛鸞聳立章罷鳳鶱騰
(美其書翰也杜甫遺吴質答太子牋云發言抗論窮字理盡微摛藻下筆龍鸞之文奮矣趙云上句言其)
(有回鸞之勢者下句言其文有鳳藻之華舊注皆指為書翰非也)精理通談笑(雖談笑皆精于)
(理道張仲景有精理而無高韻)忘形向友朋(不驕也)寸長揕繾綣(一作寸腸)一
諾豈驕矜(趙云於人之寸長堪繾綣則待之以一諾豈更驕矜乎一作寸腸無義選宴語談笑左傳)
(云慰我友朋莊子云寸有所長前漢不如得季布一諾左氏臧昭伯云繾綣從公而傳長虞贈何劭詩序有云)
(願其繾綣而從之未由驕矜此起書云驕滛矜誇而潘岳河陽縣作云害盈猶矜驕此倒用也)已忝歸
曹植何知對李膺(趙云曹植為陳思王故以比汝陽王此公自言其身盖曹植府中有七才)
(子曰徐幹曰劉楨曰王粲之屬也對李膺則又以李膺比王而不敢以杜密自比盖密與膺名各相次其前有)
(李固杜喬號李杜是時人稱之亦曰李杜今蓋言已叨忝歸附於曹王又何敢謂己身姓杜欲配對姓李之汝)
(陽王乎)招要恩屢至崇重力難勝(公自言雖蒙招要之恩而禮意崇重非力所能)
(勝坐趙云選詩並相招要)披霧初歡夕高秋爽氣澄(衛瓘見樂廣曰見此人瑩)
(然若披霧而覩青天也子趙云梁簡文帝九日詩是節恊陽數高秋氣已清王猷云西山朝來致有爽氣)
樽罍臨極浦鳬雁宿張燈(趙云設樽疊於浦溆之傍故鳬雁棲宿於張燈之内樽疊)
(周禮尊皆有罍鳬詩弋鳬與雁皆摘文極浦選詩湘君歌云望涔湯兮極浦南史韋叡傳三更起張燈達曙)
(師云謝宣威詩孤舟泊極浦)花月窮遊宴炎天避鬱蒸(猶河朔避暑之會趙云)
(此义繼是春之花月與夏之避暑也劉希夷吴中少遊云芳洲花月夜選有不遑遊宴吴子夜四時歌鬱䒱仲)
(暑月長嘯北湖邊淮南子云南方曰炎天顔延年夏夜云炎天方埃鬱)硯寒金井水(荆州記益)
(陽有金井𢾗百古老傳金人以杖撞地輙便成井)簷動玉壺冰(鮑明遠清如玉壺冰趙云惟)
(其避鬱䒱必置清涼之物於前故硯則寒金井之水而玉壺之冰輝動簷端也金并非一出處西征記太極殿)
(上有金井又異物志廬陵城中井亦名金井其義則是金井水寒硯玉壺冰動簷句而法深稳當如此倒用也)
瓢飲惟三徑(顔回一瓢飲蔣詡三徑)巖栖在百層(謝靈運詩栖巖挹飛泉杜補遺)
(嵇叔夜絶交書曰堯舜之君世許由之巖栖張开友論曰黃綺引身巖栖南岳晉堪方生也歡曰巖栖先生學)
(道養生離親絶俗漱清泉蔭茂木慕赤松之清塵乃飡霞而絶穀趙云此公自言也舊注倒矣選賦云井幹)
(疉而百層)且持蠡測海况挹酒如澠(東方朔曰以蠡測海左傳曰有酒如澠趙云)
(挹字不可以挹酒漿之挹公自謙損言其窮約僻陋之人而得從王游如持一蠡測大海又况享有酒如澠水)
(之多乎)鴻寶寧全秘(劉向傳上復興神仙方術之事而淮南王有枕中鴻寶苑祕書)丹梯
庶可陵(謝玄暉敬亭山詩要欲迨竒趣即此陵丹梯)淮王門下客終不愧孫
登(淮南王善屬之天下方術之士多往歸焉其趙云淮南王有枕中有鴻寶秘書今公以王既不祕書矣則可)
(陵丹梯而遊仙府矣謝玄暉詩有游宦陵丹梯淮南王以比汝陽王孫登見嵇康而不許之曰君性烈而才巂)
(其能免手其後康作幽憤詩曰昔慚柳下今愧孫登言以汝陽無鴻寶之秘由是得遂其養生不以嵇康之戮)
(辱而有愧孫登也)
重經昭陵
草昧英雄起(屯難之時也)謳歌歷數歸(孟子謳歌者不謳歌堯之子而謳歌舜語)
(天之歷數在汝躬隋趙云易屯卦天造草昧前漢英雄並劉琨歷𢾗有歸焬失德而李密蕭銑竇建德王世)
(世充各據一方獨唐合命則歷類之歸謂也)風塵三尺劔社(漢高紀上曰吾布衣提三尺以)
(天下師古曰三尺劒也)社禝一戎衣(武城一戎衣而天下大定高趙云以漢高祖周武王言)
(祖也曹元首三代論漢祖奮三尺之劔庾信獻于皇祖文皇帝歌辭雖有曰終封三尺劔長卷一戎衣至公風)
(塵社稷之語可謂開廣矣)翼亮貞文德丕成戢武威(書丕顯哉文王謨丕承哉武王)
(烈使趙云此言太宗偃武用文也魏志高堂隆上疏云可諸王君國典兵鎮撫皇畿翼亮帝室又晉卞壺委)
(質三朝盡規翼亮任彦升作竟陵王行狀翼亮孝治緝熙中教書伊尹肆嗣王丕承基緒孔子云修文德以來)
(之班固云威武者文德之輔助秦始王本紀刻石之辭有曰武威旁暢振動四極貞則易云天下之動貞夫一戢)
(則左傳兵猶火也不戢將自焚此又無一字無來處矣)聖圖天廣大(無不覆燾也)宗祀
日光輝(奕葉隆盛也曰趙云此却言後王之孝祀也宋徐爰言邦位今聖圖重造舊章畢新孝經曰)
(宗祀文王於明堂易曰廣大配天地其上貼天字又宜矣淮南子曰光輝萬物而古有含英光揚輝上貼日字)
(則前漢李尋傳日陽之長輝光所燭萬里同晷又於建都詩末句云願駐長安日光輝照北原)陵寢
盤空曲熊羆守翠微(陵山陵寢陵廟古詩陵寢墓煙青趙云鮑照芙蓉賦繞金渠之空)
(曲下句言兵衛之人如熊如羆屯守於翠微之際書有熊羆之士翠微祖爾雅山頂之名葱翠杳微之際取其)
(至高也)再窺松柏路還見五雲飛(天子有孝感則五雲見見往在詩注趙云曹)
(植寡婦詩曰高墳鬱兮巍巍松柏森兮成行謝靈運經廬陵王墓詩曰徂謝易永久松柏森已行可見陵寢矣)
(孝經援神契曰王者德至山陵則慶雲出五雲者乃五色之慶雲也沈約宋書云慶雲五色是已)
鄭駙馬宅宴洞中
主家隂洞細煙霧(公主家幽洞也)留客夏蕈清琅玕(江淹賦夏簟清兮晝)
(不寐琅玕竹也杜補遺陶隐居云青琅玕蜀都賦所稱青珠是也乃崑山玉樹名又九真經中太丹名也唐本)
(草琅玕有數種是琉璃之類火齊寶也且琅玕有五色青者為勝出嶲州以西蠻中及于闐國爾雅曰西北之美貴)
(者有崑崙之山璆琳琅玕焉注狀如珠山海經曰崑崙山有琅玕樹其子似珠以珠為簟如琅玕色故云趙云琅)
(琅玕寶樹名美物也故詩家多以比竹今言竹簟之美耳舊註作竹者既非是而杜由所引又竹青琅玕附會)
(青者為勝之說今詩句義直是主家隂洞煙霧細留客夏簟琅玕清而句法深稳當言細煙霧清玕琅此又如)
(硯寒金井水簷動玉壺冰)春酒杯濃琥泊薄(本草琥珀是千年茯苓所化言酒色如之杜補)
(遺李肇國史補曰松脂入地千年所化今燒之亦作松氣開元時陳藏器注本草宋高祖世寕州貢琥珀枕捶)
(碎以賜兵士傳金瘡又云琥珀出罽賓國初如桃膠凝乃成焉趙云本言琥珀杯舊注以為酒色非是)冰
漿椀碧碼碯寒(陸機苦寒行渴飲堅冰漿杜補遺魏文帝碼碯勒賦序碼碯玉屬也出自西域)
(文理交錯有似馬腦故其方人因以名之博雅曰水精謂之石英琉璃珊瑚玫瑰夜光隋侯琥珀金精璣珠也)
(蜀石硬&KR0008;硨礫碼碯碔砄瑰珸琘石瑊玏珂石次玉也神農本草云碼碯紅色亦美石之類重寶也生西國玉)
(石間來中國者皆以為器)誤疑茅堂過江麓(堂一作屋)巳入風磴霾雲端
(陸士衡飛陞躡雲端故趙云兩句言在富貴之家都城之地而有幽逸之興誤疑其人自已所結之茅屋過)
(越江麓已深入風磴霾藏雲端之處也天師云鮑照銅山掘地精詩既類風磴復象井)自是秦樓
壓鄭谷時聞雜佩聲珊珊(孔子入見衛靈公夫人南子自絺帷中再拜環珮之聲璆)
(然真趙云此言主家本是秦女之樓而氣象幽邃壓鄭子之谷口矣雖其幽趣壓鄭谷而終自富貴故時聞)
(佩聲也雜詩佩以贈之逕有拂墀聲之珊珊)
李監宅
(趙云按靈怪錄李令問開元中為秘書監左遷集州長史令問好服翫飲饌以奢聞於天)
(下其炙驢罌鵝之屬慘毒取味天下言飲饌者莫不祖述李監以為美談今公詩題李監)
(宅而有異味重之句豈李監者乃李令問乎開元中左遷集州今豈自集州歸賦詩者尚)
(從故稱乎)
尚覺王孫貴豪家意頗濃(王孫王者之後亦相尊敬之稱韓信傳哀王孫趙云宋)
(書恩倖傳論曰都縣椽吏並出毫家今李監盖大富之家其姓李又是宗室之富者首句似言人之所貴重者)
(莫過於王孫然尚覺王孫所貴慕豪家之意為最濃盛)屏開金孔雀(隋長孫晟貴盛常畫二孔)
(雀於屏間以擇婿)褥隐繡芙蓉(趙云此言其富貴於屏畫孔雀亦富貴家常事舊注所引在隋)
(書并北史並無之屏言開則崔融新體云屏幃幾處開又徐彦伯芳樹詩云金縷畫屏開吴均述夢詩云以親)
(芙蓉褥而繡芙蓉出崔顥盧姬篇云魏王縷綺十二重水精簾箔繡芙蓉隠者蔽也如王維暮省隠花枝之隠)
且食雙魚美誰看異味重(何敬祖食必四方珍異知趙云此微誚之也言我但食)
(雙魚之美耳誰復顧其異味之多也古詩客從遠方來遺我雙鯉魚左傳云吾食指動必嘗異味)門闌
多喜色女婿近乘龍(後漢明帝紀勞賜元氏門闌走卒薛云楚國先賢傳孫雋與李元)
(禮俱娶太尉桓馬之女時人謂桓叔元兩女俱乘龍言得壻如龍也趙云今云近乘龍則公詩下字輕重可)
(見舊注引門闌事是盖明帝紀注引續漢志云五伯鈴下侍閣門闌部署街里走卒皆有程品多少隨所典領)
(則門闌之品貴家方有之)
重題鄭氏東亭
(在新安界鮑云即駙馬鄭潛曜)
華亭入翠微(爾雅釋山疏未及頂上在旁坡陁之處名之曰翠微也趙云左太冲蜀都賦云鬱葐蒀以)
(以翠微注山氣之青縹者陸倕石闕銘上連翠微皆言其氣之狀入則亭勢欲入其閒)秋日亂清
輝(謝靈運山水含清輝字趙云秋日之光亂山之輝也入字亂乃詩句之好處)崩石欹山樹
清漣曳水衣(薛詩河水清且漣漪水成文曰漣趙云水水衣水上之青苔出說文而張景陽霖雨)
(詩曰堂上水衣生選詩風斷隂山樹又云山中有桂樹)紫鱗衝岸躍蒼隼護巢歸
向晩尋征路殘雲傍馬飛(趙云蜀都賦有鮮以紫鱗又云鏤甲紫鱗又有華魴躍鱗)
(參用之也)
題張氏隐居二首
春山無伴獨相求伐木丁丁山更幽(師云宋王藉入若耶溪詩蟬㗚林逾)
(静鳥鳴山更幽丁趙云劉越石四言詩云獨坐無伴也詩伐木丁公今此句亦喧中有静矣)澗道餘寒
歷冰雪石門斜日到林丘(陸機苦寒行凝冰結重澗積雪被長巒謝惠連又有詩云落)
(雪灑林丘趙云此在春時言之故首句言春山莊子肌膚若冰雪舊注合字非是也)不貪夜識金
銀氣(史天官書敗軍破國之墟下積金寶上皆有氣不可不察以隐居不貪故夜識其氣象也)遠害
朝看麋鹿遊(伍被諫淮南王曰昔子胥誎吴王吴王不用乃曰臣今見麋鹿遊姑蘇之臺也趙)
(云古人有地鏡圖之書以觀地下之物曰黃金之氣赤黃銀之氣夜正白流散在地今言性雖不貪而能夜識)
(金銀之氣舊注云不以貪故識非是相如子虛賦有錫碧金銀而郭純遊仙詩神仙排雲出但見金銀臺左傳)
(傳我以不貪為寶傳云全身遠害麋鹿之遊本在山中人在山中則為遠市朝之害矣故得朝看麋鹿遊也)
乘興杳然迷出處(言不以出處介意也)對君疑是泛虛舟(莊子山木篇方)
(虛已濟於河有虛船來觸舟雖有褊心之人不怒人能以遊世孰能害之趙云公言其乘興而來欲出欲)
(留杳然以迷盖對張君如泛虛舟耳舊注却似指張隐居非是)
右一
之子時相見邀人晩興留霽潭鱣發發(詩碩人鱣鮪發發釋文鱣大魚)
(口在頷下長二三丈江南呼為黃魚與鯉全異發發盛兒)春草鹿呦呦(呦呦鹿鳴食野之苹注鹿)
(得草呦呦然鳴而相呼也趙云之子出詩言此子也)杜酒偏勞勸(魏武帝樂府何以解我憂唯有)
(杜康酒康造酒者)張梨不外求(潘安仁閒居賦張公大各之梨)前村山路險歸
醉每無愁(趙云不外求言不必求之大谷也杜酒張梨以人著物言之此亦使字之一格須是當體)
(稳貼又時復用之耳北齊幼主為無愁之曲自謂無愁天子)
右二
天寶初南曹小司寇舅於我太夫人堂下累土
為山一簣盈尺以代彼朽木承諸焚香瓷甌亦
甚安矣旁植慈竹盖兹數峯嶔岑嬋娟宛有塵
外格致乃不知興之所至而作是詩
(趙云周禮秋官司寇掌邦刑小司寇者刑官之貳也今公小司寇舅則必為刑部侍郎土)
(山上裁慈竹故云嶔岑嬋娟嶔岑言山前漢劉安招隐士詩嶔岑碕礒後漢仇池注引開)
(山圖云積石嵯峨嶔岑隠阿嬋娟言竹楚辭蔭修竹之嬋娟)
一簣功盈尺(論語譬如為山未成一簣注簣土籠也)三峯意出羣(猶華嶽之三峯)
(也趙云今句實道土山之三峯而華山記有云其非三峯直上晴霽可覩則却有出處故對一簣舊注)
(盈尺取盈尺之璧世說載殷中軍道韓太常曰□伯少自標置居然是出羣器)望中疑在野幽
處欲生雲(趙云詩君子在野又禮記在野則曰草莽之臣選河海生雲)慈竹春隂覆
香爐曉勢分(廬山有香爐峯杜補遺陸機草木疏云竹漢南方生子母竹今慈竹是也又謂之孝)
(章帝三年子母竹生白虎殿前謂之孝竹羣臣作孝竹頌此詩序云累土為山代彼朽木承諸焚香瓷甌非謂)
(廬山香爐峯也瓷趙云兩句並指實事下句言土山上承香甌其曉煙勢與春隂分也)惟南將獻
夀(詩如南山之夀)佳氣日氛氲(趙云以土山之南便可當南山以獻太夫人之夀也字取詩惟)
(南有箕宋顔延之七繹有云昵賓獻夀中人奉膳張正見芳樹詩春浮佳氣裏氛氲字祖出楚辭王逸注云氛)
(氲盛兒而雪賦云氛氲蕭索也沈約芳樹詩云氛氲非一香)
龍門
(在洛陽之南遠望雙闕對峙如門然對趙云韋述東都記云龍門號雙闕與大内峙若)
(天闕焉東都乃今之西京地志曰河南縣闕塞山一名伊闕而俗名龍門耳)
龍門横野斷驛樹出城來(趙云言驛樹則相近必有驛故下云相閱征人上宜乎有)
(驛矣)氣色皇居近(東都也)金銀佛寺開(山有佛寺金碧照耀最為勝㮣趙云謝)
(惠連西陵詩曰氣色久諧和孟浩然上張吏部詩神仙對氣色和又夕次蔡陽舘詩章陵氣色微皇居近則言其)
(大内也禰衡表曰帝室皇居佛寺則公古詩所謂遊龍門奉先寺也佛家謂其所居之莊嚴多言金銀七寶相)
(如子虛賦有錫碧金銀郭璞詩但見金銀臺)往還時屢改川水日悠哉相閱
征塗上生涯盡幾回(趙云列子有云入火往還選有趣走往還陸機云川閱水以成川選)
(積水成川詩云悠哉悠哉末句盖言在龍門閱視征行之人盡此生涯能幾回也生涯見莊子)
贈李白
秋來相顧尚飄蓬(潘安仁詩譬如野里蓬轉流隨風飄趙云庾信燕歌行千里飄蓬無復)
(根舊注雖是而非字出)未就丹砂愧葛洪(趙云葛洪以交趾出丹砂求出為勾漏令時公有)
(胄曹之命白以賀知章薦而特詔然公意以無益於身不若稚川為句漏令之能養生也)痛飲狂歌
空度日飛掦跋扈為誰雄(跋扈強梁也質帝目梁冀曰此跋扈將軍也趙云北史)
(齊高歡謂其子曰侯景專制河南十四年常有跋扈飛揚之心飛揚之義如鷙鳥不受絆紲而飛去跋扈之義)
(扈竹籬也每海水潮海上人於水潮至時先作竹籬以使魚之入潮水既退小魚獨留其大者跳䟦籬扈而出)
(飛揚跋扈皆強狼不臣之謂公意謂如吾輩痛飲狂歌亦空度日而巳如強狼之輩跋扈飛揚亦何所為而自)
(雄皆不若句漏令之能養生為有益於身也)
與任城許主簿遊南池(任城屬濟州)
秋水通溝洫城隅集小船晩凉看洗馬森木亂鳴蟬(語卑)
(宫室而盡力乎溝洫月趙云詩俟我乎城隅古有太子洗馬全有寒蟬鳴)菱熟經時雨蒲
荒八月天(趙云蒲當八月未至於荒其荒者以經時之雨故然邪此范元實之說公詩有云風斷)
(青蒲節霜埋翠竹根乃窮冬事也推此可見矣)晨朝降白露遥憶舊青氈(王獻)
(卧齊中有偷人入室盗物都盡獻之徐曰偷兒青氈我家舊物可特置之偷人驚走趙云白露降則月令孟)
(秋之候也承八月下言之則八月尤是有露)
登兖州城樓
東郡趨庭日(兖州漢之東郡也)南樓縱目初(趙云公在夔峽賦熱時有云何似兒)
(童歲風涼出舞雩則小年在兖州矣意者公之父為官於兖而公隨侍乃若鯉趨而過庭耳今此當壯年為布)
(衣時再遊兖縱目初則追兒童時耳其下數句皆縱目事末句又言臨眺則今再臨眺也)浮雲連海
岱平野入青徐(書禹貢曰海岱惟青州又海岱及淮徐州趙云海岱是兩字東海與岱宗也)
(對青徐此言縱目之景物其開廣如此)孤嶂秦碑在(秦本紀始皇東行郡縣上鄒嶧山與諸生)
(刻石頌德李斯作文)荒城魯殿餘(王文考魯靈光殿賦序云恭王餘之所立遭漢中微未央建章)
(之殿皆見隳壊而靈光巋然獨存)從來多古意臨眺獨躊躇(趙云秦碑謂秦山上)
(刻所立石之辭此兩句則想像之而已斷句所以結秦碑魯殿為古意自趨庭日至今為從來矣)
劉九法曹鄭瑕丘石門宴集
(趙云瑕丘縣名鄭知縣來而劉宴之也)
秋水清無底蕭然静客心(趙云上句雖實事而無底字專出列子載海之東有無底)
(之谷沈休文詩題有新安江水至清淺深見底又挨傍而翻用於字為典實師云謝宣城詩江月清無底)
椽曹乘逸興(漢制以曹宦為椽如屋之椽也言有所負荷)鞍馬去相尋(趙云别作)
(到荒林舊本作去相尋則荒林方成對且二君之宴公在其間所以賦詩無專言劉尋鄭之義此盖劉為主人)
(也鮑明遠鞍馬光照地)能吏逢聯璧華筵直一金(潘岳夏侯湛每同行人以為連)
(璧趙云能吏指二公也直一金字亦挨傍古人云此劔直百金又壺直百金者也班彪符命論飢寒道路所願)
(不過一金王導傳導與朝賢俱制練布端衣於是士人翕然競服練遂踴貴端至一金)晩來横吹
好泓下亦龍吟(馬融長笛賦近世雙笛從起羌人伐竹竹未及已龍鳴水中不見已截竹吹之)
(聲相似也杜補遺後漢班超飯鼓吹注古今樂錄曰横吹胡樂張騫自西域傳其法於長安唯得摩訶兜勒)
(一曲李延年因之更造新聲二十八觧乘興以為武樂後漢以給邊將趙云横吹好則當似龍吟矣所以感)
(龍吟於泓下以應之也横吹雖云胡樂縱非笛而别是一物公今只是借字以言横笛耳)
暫如臨邑至㟙山湖亭奉懷李員外率爾成興
(趙云臨邑縣屬齊州㟙玉篇助麥或曰㟙山湖即鵲山湖非也地志云齊州治歷城)
(城縣東門外十步有歷水鵲山湖今公云如臨邑至㟙山湖按本朝王存九城志臨)
(邑去州北百四十里而㟙字之音又鵲不同則所謂㟙山湖又别湖之名)
野亭逼湖水歇馬高林間鼉吼風奔浪(鼉吼則風起)魚跳日
映山(日暖魚跳躍也當趙云鼉吼在有風而浪起之時魚跳日暖映山之時也)暫遊阻詞
伯却望懷青關(趙云詞伯指李員外矣王充論衡文詞之伯也李應在青關故回望)靄靄
生雲霧唯應促駕還(促駕猶速駕也當趙云此言景物之可愁矣故速駕而返)
九家集注杜詩卷十七
