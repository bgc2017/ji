九家集注杜詩卷二十五宋郭知達編
近體詩
送梓州李使君之任(公自注故陳拾遺射洪人也篇未有云洙曰拾遺陳)
(子昂常為縣令叚簡收繫憂憤死獄中射共梓州之屬縣也)
籍甚黃丞相能名自隸川近看除刺史還喜得吾賢五
馬何時到雙魚會早傳老思笻竹杖冬要錦衾眠不作
臨岐恨唯聽舉最先火雲揮汗日山驛醒心泉遇害陳
公殞于今蜀道憐君行射洪縣為我一潸然(洙曰漢黃覇為穎川)
(太守治為天下第一後代丙吉為丞相趙曰漢官儀太守五馬盖天子六馬而諸侯五馬也古樂府客從遠方)
(來遺我雙鯉魚呼兒烹鯉魚中有尺素書笻竹與錦皆蜀中我出公從李使君求此二物也洙曰京房傳舉最)
(當遷徙以課最被舉)
王閬州筵奉酬十一舅惜别之作
萬壑樹聲滿千崖秋氣高浮舟出郡郭别酒寄江濤良
會不復久此生何太勞窮愁但有骨羣盜尚如毛吾舅
惜分手使君寒贈袍沙頭暮黃鶴失佀亦哀號(後山詩話杜牧)
(云南山與秋色氣勢兩相高最為□絶而子美纔用一句云千崖秋氣高語益工鶴曰時吐蕃黨項與僕固懷)
(恩之亂方殷故有羣盜尚如毛之句)
閬州奉送二十四舅使自京赴任青城(鶴曰青城縣屬)
(蜀州)
聞道王喬寫名因太史傳如何碧雞使把詔紫微天秦
嶺愁□馬涪江醉泛船青城漫汚雜吾舅意淒然(洙曰漢王)
(喬為葉令每朔望自縣詣臺朝明帝怪其來數令太史伺望之言其臨至有雙鳬飛來於是舉羅張之得一隻)
(寫焉定功曰漢書方士言益州有金馬碧雞可祭祀致也宣帝使王褒往祀焉鄭曰秦嶺在秦州之東)
放船
送客蒼溪縣山寒雨不開直愁騎馬滑故作泛舟迴青
惜峯巒過黃知橘柚來江流大自在坐穏興悠哉(鮑曰唐志)
(蒼溪縣屬閬州葛常之曰五言律詩於對聯中十字作一意詩家謂之十字格如老杜放船詩云直愁騎馬滑)
(故作泛舟廻對兩詩云不愁巴道路恐失漢旌旗江月詩云天邊長作客老去一沾巾是也鮑曰青惜峯巒過)
(黃知橘柚來舟行湍移景物如畫雖速而不言速也吴子良荆溪林下偶談錢起云山來指樵火峯去惜花林)
(不若子美青惜峯巒過黃知橘柚來)
奉待嚴大夫(鶴曰按唐紀上元二年建丑月以嚴武為成都君今公待其至詩云)
(不知旌節隔年回乃次年正月也又按舊史武出為錦州刺史劒南東川節度使兼御史)
(中丞上皇誥以劒南兩川合為一拜武成都尹兼御史大夫充劒南節度此當在乾元二)
(年裴冕為尹之前盖上皇以上元元年七月移居西内已不復預國事矣武嘗三鎮蜀在)
(乾元裴冕之前為一是年為二廣德二年表公為參謀時為三也寶應元年成都作)
殊方又喜故人來重鎮還須濟世才常怪偏禆終日待
不知旌節隔年回欲辭巴徼啼鶯合遠下荆門去蠲催
身老時危思會面一生襟袍向誰開(洙曰偏裨謂諸將校也希曰偏碑字)
(見漢書馮奉世傳趙曰淮南子注蠲大鳥也畫其象著船首以禦水患夢弼曰公聞嚴武至欲辭蜀之巴峽下)
(楚之荆門以迓之也)
奉寄高常侍(鶴曰高適為西川節度禦吐蕃師出無功亡松維等州以嚴武代還)
(用為刑部侍郎左散騎常侍)
汶上相逢年頗多飛騰無那故人何總戎楚蜀應全未
方駕曹劉不啻過今日朝廷湏汲黯中原將帥憶廉頗
天涯春色催遲暮别淚遥添錦水波(洙曰地理志汶水出泰山菜蕪蜀亦)
(有汶川出西山趙云高適先除淮南節度後為西川節度故言總戎楚蜀修可曰方駕並駕也與方舟之方同)
(廣絶交論遒文麗藻方駕曹公言曹劉乃曹植劉楨也洙曰不啻猶過多也家語何翅惠哉漢書汲黯在朝淮南)
(寢謀言黯之材足以折衝千里也史記廉頗趙之良將也漢文帝嘗嘆曰吾獨不得廉頗李牧為將豈憂匈奴)
(哉)
奉寄章十待御(公自注時初罷梓州刺史東川留後將赴朝廷鶴曰按唐史是)
(年嚴再鎮蜀因小忿召梓州刺史章彛殺之公是詩卻言其罷梓州將赴朝廷豈非將行)
(時為武所殺又按彛去年夏方守梓未應得代當是其時欲入奏也)
淮海惟揚一俟人金章紫綬照青春指麾能事回天地
訓練強兵動鬼神湘西不得歸關羽(此人所諱者)河内猶宜
借寇恂朝觀從容問幽側勿云江漢有垂綸(來曰章彛揚州人趙)
(曰指麾所能之事雖天地亦可回誇大言之歐公曰時叚子璋反章討平之故云洙曰蜀將關羽字雲長先生)
(收江南諸郡拜羽為襄陽太守盪寇將軍駐江北先主西定益州拜羽督荆州事後漢寇恂字子翼光武收河)
(内拜恂為太守俊移穎川又移汝南太守穎川盜賦羣起内駕南征恂從至穎川盜賊悉降百姓遮道曰願從)
(陛下復借寇君一年廼留恂黃曰美章彛善守東川恐如關羽寇恂不得去也希曰文選沈約恩倖論明揚幽)
(側惟才是與晁曰江漢垂綸公自言也)
將赴荆南寄别李劒州弟(鶴曰公仕蜀連往來梓閬間將欲出峽遊)
(荆楚後竟不果)
使君高義驅今古寥落三年坐劒州但見文翁能化俗
焉知李廣未封侯路經灧澦雙蓬鬢天入滄浪一釣舟
(語特悽愴)戎馬相逢更何日春風回首仲宣樓(洙曰前漢循吏傳文翁為)
(為蜀郡太守仁愛好教化見蜀地僻陋有蠻夷風乃選郡縣小吏開敏有材者遣詣京師受業博士數歲皆成)
(就還歸文翁又修起學宫於成都市中招下縣子弟以為學宫弟子繇是大化文翁終於蜀吏民為立祠堂歲)
(時祭祀不絶至今巴蜀好文雅文翁之化也李廣傳廣弟子蔡俱為俱為郎蔡積功武帝封為樂安侯廣不得)
(爵邑官不過九卿為之軍士及士卒或取封侯廣嘗與望氣王朔言之朔曰將軍自念豈嘗有恨者乎廣曰吾)
(為隴西守羌嘗反吾誘降者八百餘人詐而同日殺之至今恨獨此事朔曰禍莫於殺已降此乃將軍之所以)
(不得侯者也趙曰灧澦堆在巫峽之口滄浪則漁父所歌滄浪之水在楚地公時欲南下也洙曰魏王粲字仲)
(宣以西京擾亂乃之荆州依劉表嘗登城樓作賦故云仲宣樓)
奉寄别馬巴州(公自注時甫除京兆功曹在東川鶴曰按公傳云公流落劒南)
(結廬成都西郭召補京兆功曹參軍不至會嚴武節度劒南東西川往依焉又按唐紀云)
(上元二年建丑月以嚴為成都尹尹以是知公之除功曹在是年冬也時草堂方成道路)
(多梗而嚴武又來是以不赴也)
勲業終歸馬伏波功曹非復漢蕭何扁舟繫䌫沙邊久
南國浮雲水上多獨把魚竿終遠去難隨鳥翼一相過
知君未愛春湖色興在驪駒白玉珂(謂不能就別知必為我來也春湖豈)
(所居或巴州景物也少洙曰馬伏波謂馬巴州也蕭何公自謂也後漢馬援有大志以功名自許封伏波將)
(軍修可曰劉貞父詩話云杜詩功曹非復漢蕭何按曹參嘗為功曹非蕭何也王定國云高祖紀何為主吏孟)
(康注曰吾蕭何守會稽父之言誤矣二說皆非按吴志虞翻為孫策功曹策曰孤有征討事未得還府鄉復以)
(功曹為吾蕭何守會稽耳洙曰前漢王式傳注驪駒逸詩篇名也見大戴禮客欲去歌之其辭云驪駒在門僕)
(夫具存驪駒在路僕夫整駕珂者馬勒飾也)
泛江
方舟不用楫極目總無波長日容杯酒深江淨綺羅亂
離還奏樂飄泊且聽歌故國流清渭如今花正多(趙云方舟)
(並船也字出爾雅觀曰曰深紅淨綺羅言江花色淨如綺羅也夢弼曰未句公思長安之景物也)
陪王使君晦日泛江就黃家亭子二首(鶴曰王使君謂)
(閬州守也唐以正月晦日為令節)
山豁何時斷江平不肯流稍知花改岸始騐鳥隨舟結
束多紅粉歡娛恨白頭非君愛人客晦日更添愁
有徑金沙軟無人碧草芳野畦連蛺蝶江檻俯鴛鴦日
晩煙花亂風生錦綉香不湏吹急管衰老昜悲傷
南征
春岸桃花水雲帆楓樹林偷生長避地適遠更霑襟老
病南征日君恩北望心百年歌自苦未見有知音(此等不忍)
(再讀)
久客
羈旅知交態淹留見俗情衰顔聊自哂小吏最相輕去
國哀王粲傷時哭賈生狐狸何足道豺虎正縱横(洙曰漢書)
(翟公書其門曰一貧一富乃知交態漢末西京擾亂王粲去而依劉表於荆州賈誼文帝時上政事疏云可為)
(痛哭者一張綱傳豺狼當路安問狐狸)
春遠
肅肅花絮晩菲菲紅素輕日長唯鳥雀春遠獨柴荆(語近)
(而去)數有關中亂何曾劒外清故鄉歸不得地入亞夫營
(鶴曰按史是年雖蕃雖退而二月黨項羌寇京兆之富平縣故云數有關中亂趙曰亞夫營在長安公之故鄉)
(也漢文帝時周亞夫軍細柳以備胡)
暮寒
霧隠平郊樹風含廣岸波沉沉春色静慘慘暮寒多戍
鼓猶長擊林鶯遂不歌忽思高宴會朱袖拂雲和(洙曰周禮)
(大司樂奏雲和之琴瑟注雲和地名以其産良材而中為琴瑟也)
愁坐
高齋常見野愁坐更臨門十月山寒重孤城水氣昏葭
萌氏種迥左檐犬戎屯終日憂奔走歸期未敢論(鮑曰葭萌)
(屬利州見唐志在檐當作武檐見成都記)
雙燕(禹偁曰此詩子美托物比已意鶴曰公有意於出峽)
旅食驚雙燕銜泥入此堂應同避燥濕(自喻)且復過炎涼
養子風塵際來時道路長今秋天地在吾亦離殊方(夢符)
(曰左傳子罕曰吾儕小人皆有闔廬以避燥濕寒暑)
百舌(十朋曰百舌者反舌能反覆其舌隨百鳥之音春囀夏止)
百舌來何處重重秪報春知音兼衆語整翮豈多身花
密藏難見枝高聽轉新過時如發口君側有讒人(山谷曰余)
(讀周書月令云反舌有聲佞人在側乃解老杜百舌詩過時如發口君測有讒人冇句鮑曰按周書月令乃周)
(公時訓也云芒種之日螳蜋生又五日賜始鳴又五日反舌無聲是謂隂息反舌有聲佞人在側)
地隅
江漢山重阻風雲地一隅年年非故物處處是窮途喪
亂秦公子悲涼楚大夫平生心已折行路日荒蕪(洙曰謝靈)
(運擬魏公子鄴中詩序王粲家本秦州貴公子孫遭亂流寓自傷情多楚大夫屈源宋玉也)
遊子(趙云公時欲南下而尚在巴蜀故是篇有留滯之嘆)
巴蜀愁難語吳門興杳然九江春草外三峽暮帆前猒
就成都卜休為吏部眠蓬萊如可到衰白問羣仙(趙云九江)
(三峽正是南下之所歷也洙曰史記嚴君平避世貰卜於成都市中晉書畢卓為吏部郎比舍郎釀熱卓因醉)
(夜至其甕問盗飲之為掌酒者所縛明亘視之乃畢吏部也趙曰公意也厭住成都言休為酒而眠更留滯於)
(此非止南下遊吳而已蓬萊仙山可比到則亦往矣)
歸夢
道路時通塞江山日寂寥偷生惟一老伐叛已三朝(紀事)
(有情孰不愛)雨急青楓暮雲深黑水遥夢歸歸未得不用楚
辭招(趙曰楚地多楓此言南下之景黑水在鄂杜之間去長安為近)
江亭王閬州筵餞蕭遂州
離亭非舊國春色是他鄉老畏歌聲短愁從舞曲長二
天開寵餞五馬爛生光川路風煙接俱宜下鳳凰(洙曰後漢)
(蘇章遷冀州刺史故人為清河太守章行部案其姦賦乃請太守設酒肴陳平生之好太守喜曰人皆有一天)
(我獨有二天師曰閬與遂皆屬蜀道故云川路風煙接昔蕭史跨鳳而去王喬乘雙鳬飛來皆神仙人故風俱)
(宜下鳳凰以美二公不凡也洙曰賈誼賦鳳凰翔于千仞兮覧德輝而下之漢黃覇為穎川太守是時鳳凰神)
(爵數集郡國穎川尤多此以美二公為郡之治效也)
絶句二首
遲日江山麗春風花草香泥融飛鷰子沙暖睡鴛鴦(富貴)
(氣象)
江碧鳥逾白山青花欲然今春看又過何日是歸年
滕王亭子(公自注亭在雲臺觀内王曾典此州夢弼曰滕王元嬰高祖之子也調露)
(年間任閬州刺史在閬州有亭洪州有□又有碧落碑)
君王臺榭枕巴山萬丈丹梯尚可攀春日鶯啼修竹裏
仙家犬吠白雲間(以亭在觀内故有下句)清江碧石傷心麗嫩蘂
濃花滿目班人到于今歌出牧來遊此地不知還
寂寘春山路君王不復行古牆猶竹色虚閣自松聲鳥
雀荒村暮雲霞過客情尚思歌吹入千騎把霓旌(葉夢得詩)
(話老杜滕王亭子詩云粉牆猶竹色虚閣自松聲若不用猶與自兩字則餘八字凡亭子皆可用不必滕王也)
(此皆工妙至到人力不可及)
玉臺觀二首(公自注滕王造趙曰觀在高處其中有臺號曰有臺也)
中天積翠玉臺遥上帝高居綘節朝遂有馮夷來擊鼓
始知嬴女善吹簫(雖是江境語有神&KR1471;因以觀内有滕王亭子故有鼓簫之句)江光
隠見黿鼉窘石勢參差烏鵲橋更有紅顔生羽翰(翰作去聲)
(今人以為訝未必敢用也)便應黃髮老漁樵(洙曰列子周穆王築臺號中天之臺漢禮樂志)
(游閭闔觀玉臺注上帝之所居修可曰顔延年詩攅素既森靄翠亦䓤菁注松栢重布曰積翠洙曰曹曹植洛)
(神賦馮夷鳴鼓女媧清歌馮夷乃何伯列仙傳蕭史教秦女弄玉吹簫作鳳凰鳴嬴秦姓也淮南子鳥散填河)
(成橋而渡織女)
浩刦因王造平臺訪古遊綵雲簫史駐文字魯恭留(又極)
(典重)宫闕通羣帝乾坤到十洲(水心觀宇)人傳有笙鶴時過北
山頭(趙云道書惟有元始浩□之家梁孝王有平臺又以魯恭比滕王也以詩意推之滕王必有文書遺)
(跡在焉洙曰道書中有十洲記皆言神仙境土列仙傳周靈王太子晉好吹笙作鳳鳴嘗乘白鶴駐緱氏山頭)
渡江
春江不可渡二月已風濤舟楫欹斜疾魚龍偃卧高渚
花張素錦汀草亂青袍戲問垂綸客悠悠見汝曹
喜雨
南國旱無雨今朝江出雲入空纔漠漠洒迥已紛紛巢
燕高飛盡林花潤色分晩來聲不絶應得夜深聞(趙曰南國)
(指荆楚也安石曰記云天降時雨山川出雲故可言江出雲也)
送韋郎司直歸成都
竄身來蜀地(甫以避難奔走入蜀故言竄身劉公幹贈五官詩余因沈痼疾竄身清漳濱)同
病得韋郎(韋亦避難者故言同病吴越春秋子胥曰子不聞河上歌乎同病相怜同憂相救)天
下兵戈滿江邊歲月長别筵花欲暮春日鬢俱蒼(一作春鬢)
(色俱蒼)為問南溪竹(竹一作笋南溪即浣花溪之南也)抽稍合過牆(公自注余)
(草堂在城都西郭浣花里)
將赴城都草堂途中有作先寄嚴鄭公五首(此詩)
(廣德二年春作嚴武先鎮蜀甫依之武入朝蜀亂甫遂去之梓閣公聞武再鎮蜀故欲復)
(歸草堂也)
得歸茅屋赴城都真為文翁再剖符(真一作直昔文翁為蜀郡太守故以)
(比嚴武也說文符信也漢制以竹長六寸分而相合文帝二年初與郡守為銅虎符竹使符音義曰銅虎符第)
(一至第五發兵遣使至郡合符符合乃聽受之竹使符以竹長五寸鐫刻篆書亦第一至第五符者左留京師)
(以與之之東觀記岸賓士議二千石賓上皆以選出刻符典千里也)但使閭閻還揖讓(比甫)
(喜復歸得與鄰里相受也)敢論松竹久荒蕪(此甫不敢以私已之園林久廢不治為念也)
魚知丙穴由來美(由舊作猶後漢郡國志漢中郡汚陽縣西有丙宂酈道元水經丙宂出嘉)
(魚常以二月出十月入水泉懸注魚木宂下還入水宂口向丙故曰丙宂寰宇記興州順政縣東南七千里有)
(大丙山小丙山其崖北有宂方員二丈餘其宂有水澘流士人相傳名丙宂周地圖云其宂向丙因以為名沮)
(水經宂間而遇或謂之大丙水每春三月上旬有魚長八九寸或二三日連綿縱宂出相傳名嘉魚也叚成式)
(酉陽雜爼丙宂魚食乳水食之甚温神農本草亦云嘉魚味甘食之令肥健悦澤此乳宂中小魚常食乳水水)
(所以益人也)酒憶郫筒不同沽(郫賓彌切一作笙甫思嚴武先待我之厚醉我以郫筒之)
(酒而甫不湏沽也成都記郫縣因水得名居人以筒釀酒蜀王佐宇所都華風俗錄郫人刳竹之大者傾春釀)
(於筒閉以藕絲苞以焦葉信宿香達於竹外然後斷之以戲俗號郫筒夢弼謂此說非也郫筒乃酒器也郫出)
(大竹土人截以盛酒故號郫筒故故商隠詩云錦石為棋子郫當作酒也)五馬舊曾諳小徑
(甫謂武昔嘗過余之草堂也餘見前注)幾迴書札待潛夫(潜夫甫自比也)
處處青江帶白蘋(爾雅釋草萍之大者曰蘋)故園猶得見殘春(故園指成)
(都草堂也園或作國)雪山斥候無兵馬(謂西山之亂靖也)錦里逢迎有主
人(謂嚴武再鎮成都也戰國策田光造燕太子跪而逢迎却行為道)休怪兒童延俗客
不教鵝鴨惱比鄰(比頻脂切近也甫於武有故舊之好而能如此則甫之厚德與夫慎重可)
(見矣)習池未覺風流盡況復荆州賞更新(武每訪草堂酣飲賦詠故甫自)
(比之習池荆州則以比武之來宴賞復無窮也按晉山簡鎮襄陽諸習氏者荆士豪族有佳園地簡每出戲多)
(於池上輒辭而歸名之曰高陽池)
竹寒(一作青)沙(一作水)碧浣花溪菱刺藤梢咫尺迷(菱一作橘言有)
(留堂之久宜其荒蕪也)過客徑湏愁出入居人不自解東西(解佳買切)
(曉也以蓬蒿之僻也)書籖藥裏封蛛網(籖千廉切騐也)野店山橋送馬啼
(言橋與店空送馬啼於道中往來而已盖甫不在草堂故也)肯藉荒亭春草色先判
一飲醉如泥(判普宫切後漢周澤傳澤為太常清潔循行盡敬宗廟常卧病齋宫其妻關問所苦)
(澤怒以妻干犯齋禁遂收言獄時人為之語曰生世不諧作太常妻一歲三百六十日三百五十九日齋一日)
(不齊醉如泥余按禆官小說南海有蟲無骨名曰泥在水中則活失水則醉如一塊泥然)
常苦沙崩損藥欄也從江檻落風湍新松恨不高千尺
(新松甫指手植四松也按集有四松寺云霜骨不甚長史也)惡竹應湏斬萬竿(甫歸故林)
(竹之惡者斫之護其新美者按集有詩曰今晨去千竿又曰步堞萬竹疎是也)生里祗馮黃閣
老(甫言生計皆仰于嚴武也國史補兩省相呼為閣老)衰顔欲赴紫金丹(丹陽抱陽山人)
(大藥證煉粉為鉛化汞為塵自然伏火去鉛取丹更入華池還源反色再入神室更養火六十日成紫金火丹)
(若人服食化腸為筋變髓凝骨自然不死)三年奔走空皮骨信有人間行路
難(古詩有行路難篇)
錦官城西生事微(或作里王荆公作錦公宫生事城西微甫言薄有常座也)烏皮几
在還思歸(謂以烏皮為几也謝眺詠烏皮隠几詩蟠木疲生附枝彫刻豈無施曲躬奉微用耶承終宴)
昔去為憂亂兵入今來已恐鄰人非(恐經亂離而人物變易也)側身
天地更懷古迴首風塵甘息機(甫言厭奔走也)共說總戎雲鳥
陣(總戎謂嚴武為元師也太公六韜曰既以被山而處必為雲鳥之陣隂備備又曰以車騎分為為雲鳥之)
(陣所謂鳥雲者鳥散而雲飛變化無窮者也)不妨遊子芰荷衣(遊子甫自謂也甫欲參軍)
(謀不妨吾逸態而衣芰荷之衣也屈原離騷篇製芰荷以為衣集芙蓉以為裳)
别房太尉墓(閬州太守召房琯字次律河南人常與嚴武等交結貶邠州刺史上)
(元元年為漢州刺史寶應二年拜刑部尚書在路遇疾廣德六年卒於閬州僧舍年六十)
(七也按唐書上皇入蜀琯建議請分諸王鎮天下其後賀蘭進明以此讒之肅宗琯坐是)
(卒廢不專以陳陶敗之也司空圖房太尉漢中詩曰物望傾心久□渠破膽頻注謂禄山)
(初見分鎮詔書拊膺嘆曰吾不得天下矣圖博學多聞嘗謂朝廷且修史其言必有自來)
(今唐書不載此語惜哉不為一白之也)
他鄉復行役駐馬别孤墳近淚無乾土(言淚多而濕之也)低空
有斷雲對碁陪謝傅(甫自言昔嘗對房太尉圍碁如陪謝安石也晉謝安字安石薨贈太)
(傅初符堅入寇諸將退敗堅以于淮肥加安征討大都督姪謝玄入問計安指受將帥各當其任玄等既破堅)
(有驛書至安方對客圍碁看書既竞使攝於床上了無喜色碁如故)把劒覓徐君(把劒甫以季札)
(自比將欲掛之於房太尉之基出劉向新序延陵季子西聘晉帶寶劒以過徐君徐君觀劒不言而色欲之季)
(子有上國之使而未獻也其心許之致使於晉反則徐君已死於使以劒帶徐君墓樹而去)唯見林
花落鶯啼送客聞
自閬州領妻子郤赴蜀山行三首(鶴曰公出峽之計未遂聞)
(嚴武再鎮成都遂歸草堂)
汩汩避羣盜悠悠經十年不成向南國復作遊西川物
役水虚照魂傷山寂然我生無倚著盡室畏途邊(趙云物投)
(水虚照言身為物所役水亦徒相照不得優游觀賞之也洙曰漢書地注著謂安土也趙曰左傳盡室以行莊)
(子夫畏途者十殺一人則父子兄弟相成也)
長林偃風色迴復意猶迷衫裛翠微潤馬銜青草嘶棧
縣斜避石橋斷卻尋溪(宛轉語)何日兵戈盡飄飄愧老妻
(洙曰棧謂蜀中閣道也)
行色遞隠見人煙時有無(得高下之趣)僕夫穿竹語稚子入
雲呼轉石驚魑魅抨弓落狖鼯真供一笑樂似欲慰窮
途(洙曰莊子車馬有行色趙曰抨披耕切訓彈也洙曰狖猿屬鼯鼠也)
山館
南國晝多霧北風天正寒(蘇曰張茂先北風凜冽天色正寒游子不歸吾心如割雖)
(有尺書吾不能達)路危行木杪身遠宿雲端(洙曰鮑明遠詩雲端楚山見林表吳)
(岫微)山鬼吹燈滅厨人夜語闌(趙曰楚詞有山鬼篇此山館乃楚地矣晉傅玄詩厨)
(人進藿茹有酒不盈杯)雞鳴問前館世亂敢求安
贈王二十四侍御契四十韻
往往雖相見飄飄媿此身不關輕紱冕(倉頡篇紱綬也說文大夫以上)
(冠也)俱是避風塵(甫以左拾遺出為華州功曹而遂自罷官若輕紱冕者風塵之警不得不避亂)
(也)一别星橋夜(華陽地志李水守蜀造橋七上應斗魁七星)三移斗柄春(以志)
(時也斗杓隨時而指於昏指東則為春矣三移則三年矣春秋運斗樞曰北斗七星第一名天樞第二至第四)
(為魁第五至第七為杓杓即柄也)敗亡非赤壁(言潼關之敗兩京遂䧟其禍酷烈殆非赤壁之)
(比也阮元瑜為曹公作書與孫權曰昔赤壁之役遭罹陵疫氛燒船自還以避惡地非周瑜水軍所能控抑也江)
(之守物盡穀殫無所復據徙民還師又非周瑜所能敗也)奔走為黃巾(為于偽切黃巾以喻禄山)
(也後漢皇甫嵩傳鉅鹿張角十餘年間衆徒十餘萬遂置三十六方方猶將軍號也靈帝中平元年一時俱起)
(皆著黃巾為標幟時人謂之黃巾蜀鄧焉傳凉州逆賊數千人自號黃巾又鄭玄傳會黃巾寇青部避地徐州)
子去何瀟灑(予指王侍御也)余藏異隠淪(甫因奔走避寇遂成隠淪非本志也餘詳)
(見前注)書成無過鴈(言欲寄書而乏使也蘇武傳昭帝即位匈奴與漢和親漢使復至匈奴常)
(惠請其守者與俱得夜見漢使具自陳通教使者謂單于言天子射上林中得鴈足有係帛書言某等在某澤)
(中故范彦龍詩寄書雲中鴈為我西北飛)衣故有懸鶉(公自叙其貧也荀子子夏貧衣如懸鶉)
恐懼行裝數(數色角反)伶俜臨疾頻(伶郎丁切俜普丁切失所貌)曉鸎工
逬淚秋月解傷神(春鸎秋月人所賞翫而鸎所工者在於迸人之淚月所觧者在於傷人之)
(神則以亂離疾病之所感也)會面嗟黧黑(李斯傳禹鑿龍門股無肢脛無毛手足時胝面目黧)
(黑)含悽話苦辛(謝靈運廬陵墓下詩含悽訖廣州古詩坎坷長辛苦是也)接輿還入楚
(言甫自蜀適荆衡故以接輿為比也接輿楚人論語楚狂接輿是也)王粲不歸秦(自喻不得歸長)
(安之故鄉故又以王粲為比也謝靈運擬魏公鄴公詩序云王粲本秦川貴公子孫遭亂流寓自傷情多詩曰)
(整裝辭秦川秣馬赴楚壤)錦里殘丹竈(言去錦城之久空殘煉藥之壚矣)花溪得釣
綸(言浣溪之人得我前曰所遺之釣綸矣)消中祇自惜(消中甫自謂有消渴之病也)晚
起索誰親(索蘇各切謂流□索居而無骨肉之親也或謂求索求索之索亦通也)伏柱聞
周史(柱史比王公之為侍御也劉向列仙傳李耳字伯陽陳人也生於殷時為周柱下史好㨾精氣轉為)
(守藏史王康琚詩老聃伏柱史)乘槎伏漢臣(乘槎豈非美王侍御嘗使吐蕃乎餘見槎上似張騫)
(注内)鴛鴻不易狎龍虎未宜馴(言王侍御不可得而親近如鴛鴻龍虎之莫能狎馴)
(也古樂府莫狎鴛鴻侶曹植曰嗟龍虎之未馴)客即挂冠至交非傾蓋新(時王御守)
(守漢州甫自秦亭棄拾遺而來今一見之有如舊相識也晉葛洪掛冠不仕孔叢子孔子與程子相遇於途傾)
(而而語鄒陽傳白頭如新傾蓋如故)由來意氣合直使性情真浪跡同生
死無心恥賤貧(言共遭亂離而為心友真可以託死生而不以甫之貧賤為恥辱者也)偶
然存蔗芋幸各對松筠麄飯依他日窮愁怪此辰女長
裁褐穏(長如字)男大卷書勻(兩聯通義言粗糲之飯依如他日所以窮愁者在乎女長)
(男大則婚嫁之事來相迫矣)漰口江如練(漰普崩切又普冰切此已下言王侍御之所居也樂)
(史寰宇記李冰擁江作漰曰漰堰在𨗳江縣又云漰口在彭州或云漰口岷江所經謝玄暉詩澄江静如練)
蠶崖雪似銀(王洙云蠶崖關在西山黃庭堅云蠶崖在茂州帶雪山魯書云蠶崖在松州)名
園當翠巘(巘魚蹇切)野棹沒青蘋屢喜王侯宅(王侯宅統言王侍御與嚴)
(鄭公也)時邀江海人(甫自謂常為嚴鄭公王侍御顧遇也)追隨不覺晩款曲
動彌旬但使芝蘭秀(甫期與王侍御心德之芬芳有如芝蘭之秀也易曰同心之言其臭)
(如蘭是也或謂晉謝玄答叔父安曰子弟譬如芝蘭玉樹欲使其生於庭階耳)何煩棟宇鄰(甫草)
(堂在成都浣花里王侍御所居在𨗳江縣故有是句陶潛答鮑參軍四言詩歡心孔洽棟字惟鄰)山陽
無俗物(言王侍御之門下無俗客也向秀與稽康為竹林之遊經康所居之山陽作思舊賦云濟黃河)
(以泛舟弓經山陽之舊居阮籍謂王戎曰俗物以復來敗人意)鄭驛正畱賓(又以鄭莊比王侍御)
(之禮賢也史記鄭莊為太子舍人嘗置驛馬於長安諸郊請謝賓客夜以繼日)出入並鞍馬(鮑照)
(鞍鞍馬光照地)光輝參席珍(儒行儒有席上珍以待聘)重遊先主廟(先主廟今在南)
(門外)更歷少城闉(少城張儀所築也)石鏡通幽魄(蜀王葬其妃徇以石鏡)琴
臺隠絳唇(琴臺乃司馬相如彈琴之所餘並見前注)送終惟糞土結愛獨荆
榛(此兩聯又寓意鄭公之死朋舊凋喪喪今幸寓王侍御禮待之隆可以駐足也)置酒高林下
觀碁積水濱(此聯以下甫自叙其依王侍御也或者又謂此以結下句初以石鏡送終今墓中之)
(人已糞土矣以琴結夫婦之好今則徒生荆棘矣既往之事為可弔則置酒觀碁以遣懷耳)區區甘
累趼(趼古興切足瘡也莊子百舍重趼而不息)稍稍息勞筋網聚粘圓鯽絲
繁煮細蓴(蓴音純水菜也此聯又言歸浣花草堂之樂也餘見前注)長歌敲柳癭(癭於)
(郢切謂鐏也癅也曹植詩我有柳癭瓢是也)小睡凭藤輪(藤輪謂車也鮑照詩花蔓引藤輪是)
(也)農月須知課田家敢忘勤(忘無放切)浮生難去食良會惜
清晨列國兵戈暗今王德教淳要聞除猰㺄(猰烏八切㺄勇主切)
(猰㺄獸名喻盜賊也爾雅釋獸猰㺄類貙虎爪食人飛走郭璞注貙大如狗文如貍淮南子本經註猰㺄為害)
(堯使羿殺之萬民皆喜)休作畫麒麟(但以除猰㺄為心不必志於畫形麒麟閣上也餘見今代)
(麒麟閣注)洗眼看輕薄(輕薄言交道之不終者甫蓋有激而云耳)虛懷任屈伸莫
令膠漆地萬古重雷陳(甫望王侍御者至甚矣後漢陳重與雷義為友時人語曰膠漆)
(自謂堅不如雷與陳)
九家集注杜詩卷二十五
