九家集注杜詩卷十宋郭知達編
古詩
别唐十五誡因寄禮部賈侍郎
九載一相逢百年能幾何(古詩百年能幾何會少别離多)復為萬里行
送子山之阿白鶴久同林潛魚本同河未知棲集期(薛云)
(謝靈運擬鄴中詩末途幸休明樓集逮薄質趙云白鶴潛魚以譬聚散)衰老強高歌歌罷
兩悽惻(燕丹送荆柯入秦别於易水之上高漸離擊缶軻歌髮上衝冠士皆淚垂)六龍忽蹉
跎(杜云淮南子六龍所以駕日車羲和所以御六龍阮嗣宗詩娛樂未終極白日忽蹉跎注蹉跎言遲暮)
(趙云廣雅曰蹉跎失足以言日晚王褒樂府高句麗云不惜黃金散盡只畏白日蹉跎劉孝威反之則白日云)
(蹉跎也)相視髮皓白况難駐羲和胡星墜燕地漢將仍横
戈蕭條四海内人少豺虎多少人愼莫投多虎信所過
飢有易子食(宋子罕夜登楚子反床而告病曰吾國易子而食析骸而㸑)獸猶畏虞
羅(趙云胡星墜燕地言今歲上元二年三月史朝義弑其父思明漢將仍横戈言朝義襲偽位復為亂而常)
(休明衛伯玉尚衡侯希逸來瑱之屬復與之戰也人少豺虎多以豺虎喻賊盗張夢陽云賊盗如豺虎今詩實)
(言豺虎故有下句焉詩話載蕭條四海内至獸猶畏虞羅劉貢父云此等句眞含蓄深遠大不可模仿信矣虞)
(羅虞者之羅横戈戰國策衛行人燭過免胄横戈而進)子負經濟才天門欎嵯峨
飄颻適東周(周平王東遷於洛謂之東周稱趙王經濟見上石犀行注天門泰山之記云秦山)
(盤道曲屈而上凡五十餘盤經小天門大天門仰視天門如穴中視天忩又漢官儀泰山東上七十里至天門)
(所以稱欎嵯峨)來往若崩波南宮吾故人白馬金盤陀(南宮禮部也杜)
(田正謬云天官書南宮朱鳥權衡太薇三光之庭蕃臣將相執法郎位衆星咸在漢建尚書百官府名曰南宮)
(蓋取象也猶唐以中書省為紫薇尚書省為文昌之類後漢鄭弘為尚書令前後所陳有補益王政者皆注之)
(南宮以為故事以此考之南官非禮部也若元稹為南宮散郎禮部郎中號南宮舍人蓋南宮猶言南省非止)
(稱禮部歴考禮部之名方起於江左而南宮巳見於漢時益知原注之謬故人言賈侍郎金盤陀馬鞍校具之)
(飾)雄筆映千古見賢心靡他念子善師事歲寒守舊柯
為吾謝賈公病肺臥江沱(趙云詩之死靡他今言賈侍郎心惟存乎見賢而已更無)
(其它也歲寒守舊柯論詩歲寒然後知松栢之後彫舊柯之義則禮記貫四時而不改柯易葉)
柟樹為風雨所拔歎
倚江柟樹草堂前故老相傳二百年誅茅卜居摠為此
五月髣髴聞寒蟬(趙云召彼彼故老相傳蓋如酈道元水經注秭歸縣城云故老相傳謂之)
(劉備城屈原問漁父寧誅鋤草茅以力耕乎屈原有卜居一篇五月彷彿聞寒蟬言其高也)東南飄
風動地至(老子飄風不終朝)江翻石走流雲氣(莊子雲氣不待族而雨)幹
(一作斡)排雷雨猶力爭(師云退之南山詩力雖能排斡雷電怯呵詬)根斷泉源
豈天意滄波老樹性所愛浦上童童一青蓋野客頻留
懼雪霜行人不過聽竽籟(莊子地籟西趙云浦上則律詩謂南京浦道舊本作一)
(青蓋師氏瞻作車蓋是蓋先主舍東南有一桑遥望之童童若車蓋懼雪霜言樹之高大而氣象慘肅聽竽籟)
(言其聲之鼓動如之字則宋玉高唐賦纖條悲鳴聲似竽籟舊注引地籟非)虎倒龍顚委榛
棘淚痕血點垂胸臆我有新詩何處吟草堂自此無顔
色(趙云乃卞和淚盡繼之以血)
茅屋為秋風所破歌
八月秋高風怒號(杜田補逸莊子大塊噫氣其名為風是惟無作作則萬竅怒號)卷我
屋上三重茅茅飛渡江灑(一作滿)江郊高者掛罥長林梢
下者飄轉沉塘㘭(趙氏瀟字西都賦風毛雨血灑野蔽天之灑一作滿非)南村羣
童欺我老無力忍能對面為盗賊公然抱茅入竹去唇
焦口燥呼不得歸來倚杖自嘆息(趙云韓詩外傳乾喉焦唇仰天而嘆曹子)
(建善哉行曰來日大難口燥唇乾故兩出而參用之鮑明遠倚杖牧雞豚)俄頃風定雲墨色
秋天漠漠向昏黑布衾多年冷似鐡嬌兒惡卧踏裏裂
牀頭屋漏無乾處兩脚如麻未斷絶自經喪亂少睡眠
長夜沾濕何由徹(趙云公前有詩云出門復入門雨脚但依舊一本作兩脚今觀如麻則知)
(以雨脚為正睡眠字出佛書湼□經亦有之)安得廣厦千萬間大庇天下寒
士俱歡顔風雨不動安如山嗚呼何時眼前突兀見此
屋吾廬獨破受凍死亦足(左傳楚申叔展問還無社曰有麥麯乎有山芎藭乎注二)
(物可以御濕欲使無社逃泥中時子美方為嚴武之所不容詩之作其近於此乎趙云此五句公之用心有)
(一夫不獲若已推而納諸溝中白樂天詩我願布裘長萬丈與君同蓋洛陽城蓋亦有志衣被天下者然近乎)
(戲語豈有萬丈之裘乎若公言千萬間之廣厦則其言信而有徵舊注引左傳楚申叔展事與詩意大不相干)
入奏行(贈西山撿察使竇侍郎)
竇侍御驥之子鳳之雛(杜云桓譚新論善相馬者曰薛公得馬惡皃而正走其名驥子)
(師云龐統德公之從子德公謂統為鳳雛晉陸雲幼時吳尚書閔鴻見而竒之曰此兒若非龍駒定是鳳雛北)
(齊裴景鸞景鴻並有逸才河東呼景鸞為驥子)年未三十忠義俱骨鯁絶代無
(唐李吉甫傳君有骨鯁之忠臣骨鯁者剛正之謂蓋肉之有骨而魚之有鯁史云忠臣骨鯁)炯如一
叚清冰出萬壑置在迎風寒露(一作露寒)之玉壺(元註漢有迎風寒露)
(之館儲杜田補遺張平子西京賦既新作於迎風增露寒於胥注魏武帝先作迎風館於甘泉山後加儲胥)
(露寒二館者趙云鮑明遠詩清如玉壺冰露寒舊本作寒露豈傳惑於句律而倒寫耶公槐葉冷淘云萬里)
(露寒殿開冰青玉壺則用字初未嘗誤信傳寫之誤)蔗漿歸厨金碗凍洗滌煩熱
足以寧君軀(晉張協蔗賦剉甘蔗以療渴若漸膠而含蜜杜田補遺前漢禮樂志景星歌曰百末)
(旨酒布蘭生泰尊柘槳析朝醒注應劭曰蔗漿取甘柘汁以為飲可以解朝酲柘與蔗同趙云蔗漿宋玉招)
(魂濡鱉庖羹有蔗漿杜田引漢禮樂志景星歌雖是而在宋玉招魂之後舊注引晉張恊蔗賦又是模稜足以)
(寧君軀言寧君王之軀也蓋以冰清蔗美比竇矣)政(一作整)用疎通合典則戚聯
豪貴躭文儒(趙云上句言政之疎通與典則符合雖疎通而不放也下句言其與豪貴聯為親戚)
(耽好文儒雖豪貴而不驕也戚字意戚里之家乎)兵革未息人未蘇天子亦念
西南隅吐蕃凴凌氣頗粗(時吐蕃欲取成都為東府)竇氏檢察應時
須運糧繩橋壯士喜(以竹繩為橋)斬木火井窮猿呼八州刺
史思一戰三城守邊却可圖(火井蜀地名有杜田補遺博物志臨卭火井縱横)
(五尺深十餘丈諸葛丞相往觀之後火益盛以盆著井煑塩得成後以家火投井中火即滅迄今不復燃應時)
(須言應副時之所須也其檢校之迹則下句運糧繩橋斬木火井是巳八州刺史雖不可轍考而三城則西山)
(三城)此行入奏計未小密奉聖旨恩宜殊繡衣春當霄漢
立(漢繡衣直指)綵服日向庭幃趨(老萊綵服以娛親杜云束晳補亡詩春戀庭闈)省
郎京兆必俯拾江花未落還成都肯訪浣花老翁無(一云)
(公來肯訪浣花老)為君酣酒滿眼酤與奴白飯馬青芻(又云携酒肯訪)
(浣花老為君著衫捋髭髩歲趙云豈入奏八州欲戰之事乎前年吐蕃䧟廓州今雖不動而意專在窺蜀豈)
(八州刺史欲逆戰之乎詳詩意可見繡衣竇君官侍御也故使繡衣漢侍御使繡衣持斧綵服竇君必長安人)
(其親在彼省郎京尹言其所加進之官還成都則入奏之反也西清詩話載唐人弔杜子美云賦出三都上詩)
(須二雅求蓋少陵遠繼周詩法度余嘗以經旨箋其詩云與奴白飯馬青芻雖不言主人而待奴馬如此則主)
(人可知與詩所謂言刈其楚言秣其馬言刈其蔞言秣其駒同意肯訪浣花老翁無一云公來肯訪浣花老末)
(句又云携酒肯訪浣花老為君着衫捋髭鬢皆不成言語)
大雨
西蜀冬不雪春農尚嗷嗷(搜神記萬物焦枯百姓嗷嗷)上天回哀眷
朱夏雲鬱陶(謝靈運詩幽居雲鬱陶)執熱乃沸鼎纖絺成緼袍(趙云)
(詩誰能執熱劉陶養魚沸鼎秋興賦釋纖絺論語衣敝緼袍)風雷颯萬里霈澤施蓬
蒿敢辭茅葦漏已喜黍豆高三日無行人二(一作大)江聲
怒號(莊子萬竅怒號鬱趙云朱夏則梁元帝纂要夏曰朱明亦曰朱夏陶孟子象謂舜鬱陶思君爾蓋)
(鬱結於陶窰之義故可使於朱夏之雲莊子緼袍無表樂史寰宇記秦李冰穿二江於成都行舟今謂内江外)
(江左思賦帶二江之雙流)流惡邑里清(趙云流惡左傳有汾澮流其惡言大雨所蕩流出穢惡邑)
(里祖出鶡冠子士之居邑里者孫楚答弘農故吏四言皓首老成率彼邑里謝元暉始出尚書省詩邑里向疎)
(蕪)矧兹遠江臯荒庭步鸛鶴(鶴鳴則雨應)隱儿望波濤沉疴
聚藥餌頓忘所進勞則知潤物功可以貸不毛(諸葛亮五月渡)
(瀘深入不毛進趙云言沈痾之故而聚藥餌今得大雨清凉頓忘供藥餌之勞公病肺疾以雨凉為便易潤)
(萬物者莫潤乎水不毛者地不生物因雨之潤雖不毛之地亦假貸而生)陰色靜隴畆勸耕
自官曹四隣出耒耜(孟子負耒耜)何必吾家操
揚旗(二年夏六月成都尹鄭公置酒公堂觀騎士試新旗幟趙云後漢孝威帝校獵廣)
(成遂幸凾谷關上林苑臣蕃諫曰今有三空豈宜揚旗耀武騁心輿馬之觀乎揚旗字今)
(取為詩名)
江(一作風)雨颯長夏府中有餘清(謝靈運密林含餘清)我公會賓客
肅肅有異聲初筵閱軍裝羅列照廣庭(詩至止肅肅又賓之初筵)庭
空六(一作四)馬入駊騀揚旌旗(甘泉賦崇王陵之駊騀兮駊音頗騀音我山阜之高)
(低也)廻廻掩飛蓋(劉公斡回回自昏亂曹子建飛蓋相追隨)熠熠迸流星(河東賦掉)
(奔星之流旃校獵賦曳彗星之飛旗)來纏(一作衛)風飈急去擘山岳傾材歸
俯身盡(鮑照詩俯身散馬蹄)妙取略地平虹蜺就掌握舒捲隨人
輕(高唐賦蜺為旌王沉賦曳招搖之脩旗婉若虹之垂天選虹旗攝麾而就捲趙云略地字借取漢書攻)
(城略地虹蜺以言旗捲舒隨人輕所以結騎士揚舉之妙)三州陷犬戎但見西嶺青
公來練猛士欲奪天邊城此堂不易升庸蜀日已寧吾
徒且加餐休適蠻與荆(書庸蜀微盧古詩上言加餐飯王仲宣遠身適荆蠻趙云上)
(兩句言去年十二月吐蕃陷松維保三州在西山之地三州陷則西嶺者其色徒青耳末言得嚴公在蜀不必)
(捨去江雨一作風雨六馬一作四馬來纏一作來衝皆非)
溪漲
當時浣花橋溪水纔尺餘白石(一作月)明可把(豔歌行水清石自見)
水中有行車(華陽風俗錄浣花亭在州西南有江流至清之所也其淺可涉故中有行車甫宅在)
(焉蔡伯世作常時作趙云明可把水清淺而見之詩云白石鑿鑿一白月非有行車水淺可知)秋夏
忽汎溢豈惟入吾廬(莊子秋水時至百川灌河陶潛吾亦愛吾廬)蛟龍亦狼
狽况是鱉與魚(七發說濤云其旁作而奔起也六駕蛟龍附從太白横暴之征魚鱉失勢趙云)
(六七月之交水多時漲時止耳泛溢傳所謂泛濫衍溢狼狽本一獸名各半其體相附而行苟失其一無據矣)
(倉皇失措者謂之狼狽)兹晨巳半落歸路跬步疎馬嘶未敢動前有
深填淤(荀子不積跬步無以致千里志趙云跬步弭切與跪同舉一足也前漢溝洫填淤反壤之害)
(顔師古曰壅泥也)青青屋東麻散亂床上書不意遠山雨夜來
復何如(趙云苧蔴為布者胡麻為油者苧自生至成皆青胡始生則青成則黃六七月之交而色青者)
(胡麻也)我遊都市間晚憩必村墟乃知久行客終日思其
居(趙云村墟也言萆堂)
戲贈友二首
元年建已月(肅宗去上元二年號止稱元年月以斗建辰為名趙云肅宗辛丑上元二年九月)
(壬寅去尊號又去上元號稱元年以十一月為歲首曰建子月至今年建已月乃居常四月也是月庚戌朔甲)
(寅上皇崩則初五日也改元寶應復以正月為首呼稱隔十二日丙寅帝崩則十七日也代宗即位今云元年)
(建已月作詩應在十七日前實歲壬寅四月也)郎有焦校書自誇足膂力能騎
生馬駒一朝被馬踏脣裂板齒無壯心不肯巳欲得東
擒胡(趙云書膂力既愆詩老馬反為駒禪老亦云馬駒踏天下人去魏武帝樂府老驥伏櫪志在千里烈)
(士暮年壯心不巳)元年建已月官有王司直馬驚折左臂骨折
面如墨(杜云仿後漢李固傳霍光憂愧發憤悔之折骨國語吳王之黑旗望之如墨趙云折臂莊子)
(化子之左臂以為雞羊祜傳墮馬折臂左傳肉食者無墨舊注穿鑿字)駑駘漫染(一作深)泥
何不避雨色勸君休歎恨未必不為福(所諷近白居易新豐折臂翁)
(杜田補遺淮南塞上翁馬亡入胡中皆弔之謂曰何知非福居數月馬引胡駿馬歸皆賀之翁曰何知非禍及)
(家富馬良其子好騎墮而折體又弔之曰何居非福居一年胡人大入丁壯戰死者十九其子獨以跛故父子)
(得獲相保)
觀打魚歌
綿州江水之東津魴魚鱍鱍色勝銀(詩魴魚頳尾鱍鱍跳躍貎杜田補)
(遺爾雅魴魾也今之鯿魚陸機疏魴魚廣而薄肥甜而少肉細鱗魚之美者詩魴魚甫甫甫者美之至也又曰)
(鱣鮪發發音撥即鱍也義訓曰魚掉尾曰鱍口上下噞喁)漁人漾舟沉大網截江一
擁數百鱗衆魚常才盡却棄赤鯉騰出如有神(陶弘景本草鯉)
(最為魚中之主形可愛又能神變乃至飛越山湖所以琴高乘之)潛龍無聲老蛟怒廻風
颯颯吹沙塵饔子左右揮霜刀鱠飛金盤白雪高(西征賦饔)
(人縷切鑾刀若飛應刃落爼靃靃私壘反霏霏)徐州秃尾不足憶漢陰槎頭遠
遁迯(秃尾槎頭皆魚名)魴魚肥美知第一(趙云廣州記魴魚廣而肥甜魚之美者)
既飽歡娛亦蕭瑟君不見朝來割素鬐咫尺波濤永相
失
又觀打魚
蒼江漁子清晨集設網提綱萬(一作取)魚急能者操舟疾
若風撐突波濤挺义入(顔回濟於觸深之泉見操舟者若神杜云莊子津人之操舟若)
(神且曰善游者數能也潘安仁西征賦徒觀其鼓柁廻輪灑鈎投網垂餌出入挺扠來往)小魚脫漏
不可紀半死半生猶戢戢大魚傷損皆垂頭屈強泥沙
有時立(廣志武陽小魚大如針一斤千頭蜀人以為醬趙云前篇使漁人此漁子變文也疾若風即易)
(撓萬物者莫疾乎風半死半生借使七發之言桐曰其根半死半生垂頭也世說支公好鶴有遺以雙鶴翅長)
(欲飛去支惜之乃鍛其羽鶴軒翥不復能飛乃反顧翅垂頭視之如似懊喪之意)東津觀魚已
再來主人罷鱠還傾杯日暮蛟龍改窟穴山根鱣鮪隨雲
雷(杜田補遺郭璞註爾雅鱣大魚似鱏而鼻短頷下體有斜行甲無鱗肉黃江東呼為黃魚埤雅鼻有軟骨)
(俗謂之玉版爾雅鮥&KR0008;鮪陸機注鮪魚形似鱣而青黑頭小而尖似鐡兜鍪口亦在頷下其甲可磨薑益州人)
(謂之鱣鮪大者為王鮪小者為針鮪一名鮥肉色白今遼東東萊謂之尉魚或謂之仲明者樂浪尉也溺死海)
(中化為此魚張平子賦王鮪岫居山有穴為岫埤雅鮪中春從河西上得過龍門便化為龍否則點額而還鮪)
(岫居而能變化故云山根鱣鮪隨雨雷)干戈兵革闘未止(一云干戈格鬪尚未巳)鳳
凰麒麟安在哉吾徒胡為縱此樂暴殄天物聖所哀(春秋)
(繁露曰恩及虫魚則麒麟至孝經援神契曰德至鳥獸則鳳凰翔師云書暴殄天物增添禮記王制無事而不)
(田曰不敬田不以禮曰暴天物革趙云格闘舊本作干戈兵革鬪未止非是蓋干戈兵同義所謂格鬪是年)
(建卯月河東軍亂殺其節度使鄧景山兵馬使辛雲京自稱節度使河中軍亂殺李國正及其節度使茘非元)
(禮郭子儀為兵馬副元帥屯絳州而七月十六日徐能道反於成都皆其事也)
越王樓歌
綿州州府何磊落顯慶年中越王作(太宗子越王貞中宗顯慶中為綿州)
(刺史創此樓磊趙云文選雙鶬落)孤城西北起高樓碧瓦朱甍照城郭
(古詩西北有高樓上與浮雲齊賢趙云作猶在綿州也易神農氏作語作者七人孟子聖之君六七作其間)
(必有名世者作傅咸贈何邵王濟詩序何公既豋侍中武子俄而亦作此作字是重字可押住矣樓在城西北)
(實道其事與古詩合元都廟詩碧瓦初寒外法鏡寺詩朱甍半光炯葛洪神仙傳載蔡少霞夢人托書新宮銘)
(有碧瓦鱗差瑶階肪截沈佺期詩紅日照朱甍謝元暉飛甍夾馳道)樓下長江百丈清山
頭落日半輪明君王舊跡今人賞轉見千秋萬古情(趙云)
(李白峩眉山月半輪秋時明皇肅宗皆上仙矣故云千秋萬古情)
海棕行(趙云海棠記載李贊皇云花木以海為名者悉從海上來)
左綿公館清江濆海棕一株高入雲(趙云古樂府高城上入雲)龍鱗
犀甲相錯落蒼稜白皮十抱文自是衆木亂紛紛海粽
焉知身出羣(趙云亂紛紛王長元古意况復飛螢夜木葉亂紛紛世說載殷中軍道韓太常曰康)
(伯少自標置居然是出羣噐)移栽北辰(趙本作地)不可得時有異域胡僧
識
姜楚公畫角鷹歌
楚公畫鷹鷹戴角(師云名畫記江皎上卦人善畫鷹鳥元宗在藩邸皎為尚衣奉御有先識)
(之明元宗及位累官太常卿封楚國公)殺氣森森(亦云如)到幽朔觀者貪愁
掣臂飛畫師不是無心學(趙云言如在幽朔見此鷹之殺氣蓋名鷹出於此地孫楚)
(鷹賦有金剛之俊鳥生井陘之巖阻森森一作森如其語不快)此鷹寫眞在左綿却嗟
眞骨遂虛傳梁間燕雀休驚怕亦未(趙作未必)摶空上九天
(言有其質無其才也耳趙云亦詩人變化形容其畫舊注非)
嚴氏溪放歌(時郭英乂代嚴武鎮蜀粗暴不能容甫故有公卿獨驕之作趙云)
(送嚴武至綿少留繼聞徐知道亂遂便往梓初不見携家之証此詩云東遊西還豈至此)
(方歸成都迎家乎但不知嚴氏溪何地耳苕溪漁隱曰按王元叔注云云予謂是說無據)
(質之唐書及小說嚴武卒郭英义代之未幾有崔旰之亂甫未嘗為英义幕客何為不見)
(容唐史云武待甫甚善甫嘗醉登武床瞪視曰嚴挺之乃有此兒武雖暴猛外若不為忤)
(中啣之一日欲殺甫集吏於門武將出冠釣於簾三左右白其母奔救得止以此知邊頭)
(公卿仍獨驕之句當為此也)
天下甲馬未盡消豈免溝壑常漂漂劔南歲月不可度
(成都在劍嶺之南)邊頭公卿仍獨驕費心姑息是一役肥肉大
酒徒相要嗚呼古人巳糞土獨覺志士甘漁樵(趙云言邊頭公)
(卿仍獨驕縱雖與我如此無補於事也指當時居邊守臣獨驕有䟦扈不遵王命之意舊注謂郭英义粗暴是)
(矣又云不能容甫而公有所云則是公私一已而已况英义乃成都尹豈得謂邊頭乎非公詩本意公直言邊)
(之守臣不遵王命豈若崔旰者乎彼其獨驕而於我費心姑息特一役耳何補於事哉所以姑息者酒肉相招)
(要而巳禮記君子之愛人也以德小人之愛人以姑息潘安仁云此一役也而二美具焉韓非子曰厚酒肥肉)
(甘口而病形呂氏春秋肥肉厚酒務以自強命曰明腸之食世說過江諸人每暇日轍相要出新亭藉卉飲食)
(公之心以其獨驕其專在尊主強國乎所以又有糞土漁樵之嘆)况我飄轉無定所(時甫)
(方避地流徙無所依止)終日戚戚忍羈旅秋宿霜溪素月高喜得
與子長夜語東遊西還力實倦從此將身更何許知子
松根長茯苓遲暮有意來同煑(鮑云永泰元年公在成都夏嚴武卒郭英义代)
(為節度苛暴不能容公故公往來東川所謂東遊西還力實倦杜田補遺淮南子云下有茯苓上有菟絲茯苓)
(千歲松脂也菟絲生其上而無根一名女蘿圖經茯苓生枯松下形塊無定似鳥獸人龜形者佳今所在大松)
(處皆有之陶隱居茯苓作丸散者皆先煑之仙經服食為至要通神而致靈和魂而鍊魄明竅而益肌厚腸而)
(開心調榮而理衛能斷穀而不飢上品仙藥也遲趙云蓋傷歲晚矣欲服餌長生之藥楚辭傷美人之暮)
相從歌(贈嚴二别駕時方經崔旰之亂)
我行入川東十步一回首成都亂罷氣蕭瑟浣花草堂
亦何有(趙云十步一回首李陵詩五步一徬徨之勢成都亂罷氣蕭瑟言七月徐知道反八月伏誅劍)
(南大亂楚辭秋之為氣也蕭瑟兮草木搖落而變衰傳亦何有焉)梓州(一作中)豪俊大者
誰本州從事知名久把臂開樽飲我酒酒酣擊劍蛟龍
吼烏帽拂塵青螺粟紫衣將炙緋衣走(將以紫綬易緋衣趙云豪俊)
(大者指嚴二烏帽青螺紫衣緋衣供應之人粟則帽之紋也舊注非)銅盤燒燭(一作炬)光吐
日夜如何其初促膝(增添詩夜如何其夜未央語促膝言膝相近入則促膝密)黃
昏始扣主人門誰謂俄頃膠在漆(古詩以膠投漆中又陳雷膠漆契)萬
事盡付形骸外(趙云莊子索我於形骸之外)百年未見歡娛畢神傾
意豁眞佳士久客多憂今愈疾高視乾坤又何愁一軀
交態同悠悠垂老遇君未恨晚似君須向古人求(魏志張邈)
(傳後陳登字元龍劉備曰若元龍文武膽志當求之於古耳晉王戎從弟衍字夷甫帝聞其名問戎曰夷甫當)
(世誰比戎曰未見其比當從古人中求之耳)
短歌行(贈王郎司直)
王郎酒酣拔劍斫地歌莫哀(趙云王郎應是公之親其字如謝安謂道藴曰王郎)
(逸少子不惡而道藴曰不意天壤之間乃有王郎酒酣拔劍斫地歌莫哀蓋由史記東方朔酒酣據地歌曰陸)
(沈於俗避世金馬門今云斫地歌依傍酒酣據地歌也後漢劉元緒將議元帝未可舉尊號而張印拔劍擊地)
(曰疑事無功不得有二今云斫地者依傍拔劍擊地也)我能拔爾抑塞磊落之竒
才(趙云磊落竒才而遭抑殿也成公綏天地賦山岳磊落而羅峙世說載桓温平蜀置酒李勢殿雄才爽氣)
(音調英發其狀磊落竒才字晉書有竒才科郭璞詩竒才應世出)豫章翻風白日動(吳都)
(賦木則楓楠豫章)鯨波䟦浪滄溟開且脫佩劍休徘徊(鯨魚之大者吳)
(都賦長鯨吞航數杜田補遺炙轂子載崔豹古今注鯨海魚也大者長十里小者千丈常以五六月生子就)
(岸邊至七八月導其子還大海中鼓浪成雷濆沫成雨水族驚畏逃匿趙云以美木大魚比之䟦浪則跋跳)
(而出如䟦扈之䟦䟦馬之䟦)西得諸侯棹錦水(蜀江也)欲向何門趿珠
履(春申君客三千皆躡朱履佩註云兩句一義謂其如豫章之高鯨魚之大不須劍遊諸侯之間子欲西)
(遊諸侯之間棹錦水而漾舟亦將向何門而可乎鄒陽何門而不可曳長裾乎珠履孟嘗君事公意在挽之而)
(南下)仲宣樓頭春巳深(樓在荆州)青眼高歌望吾子(阮藉能為青白眼以)
(重輕人)眼中之人吾老矣(趙云言荆州城樓王粲字仲宣自來荆嘗登樓作賦今直以荆)
(州樓為仲宣樓祖出梁元帝詩朝出屠羊縣夕返仲宣樓蓋以仲宣一世名人故得以名之猶天子之天祿閣)
(可謂之子雲閣也眼中之人直指王郎是我眼中之人而呼之曰眼中之人乎今吾老矣也魏文帝詩回頭四)
(向望眼中無故人陸士龍詩感念梓桑城彷彿眼中人北齊邢子才七夕詩不見眼中人誰堪機上織吾老矣)
(孔子之語)
短歌行(送祁錄事歸合州因寄蘇使君)
前者途中一相見人事經年記君面後生相動(一作勸)何
寂寥(趙云寂寥風動也)君有長才不貧賤(陳平傳張負曰人固有好美如陳平而長)
(貧者乎度趙云嵇康長才廣無所不淹)君今起柂春江流(趙云柂所以行大舟)余亦
沙邊具小舟幸為書逹賢府主(趙云指言合州蘇使君)江花未盡
會江樓
草堂(草堂在成都浣花溪揚子琳之亂甫去草堂亂定後歸)
昔我去草堂蠻夷塞成都今我歸草堂成都適無虞(趙云)
(蔡伯世以此詩為今歲廣德二年甲辰春晚所作蓋前二年寶應元年壬寅四月代宗即位成都尹嚴武入為)
(太子賓客二聖山陵以武為橋道使六月以兵部侍郎為西川節度使未到而七月劍南西川兵馬使徐知道)
(反拒武不能進成都大亂别無蠻夷事豈徐知道引蕃兵來耶下云始聞蕃漢殊又云西卒却倒戈可見矣)
請陳初亂時反覆乃須臾(前漢願少須臾無死)大將赴朝廷(時崔旰入)
(朝留其弟寬守成都楊子琳等乘間來襲)羣小起異圖中宵斬白馬盟㰱氣
已麤(穀梁齊桓衣裳之會十有一未嘗有㰱血之盟蘇秦說趙令會天下之將通質刳白馬而盟漢高祖)
(刑白馬盟孫子五覇桓公為盛葵邱之會諸侯束牲載書而不㰱血也)兩取卭南兵(子琳與卭)
(州栢正節同叛)北斷劍關隅布衣數十人亦擁專城居(楊子琳為瀘州)
(刺史栢正節卭州刺史敷趙云指嚴武入為太子賓客也詩云愠於羣小古羅行四十專城居布衣擁專城)
(專一城以居言其為守也似指徐知道轍遂為守而數十布衣擁扶之公自有本注為即楊子琳栢正節之徒)
(是時二人必白衣而巳後三年乃永泰元年乙已楊子琳栢正節各以牙將同討崔旰之亂自别一事蓋杜公)
(注直云楊子琳栢正節之徒可也而上更有即字作詩在後三年是時二人已為牙將乃著即字明之其言亦)
(擁專城者罪之辭也義在一亦字矣)其勢不兩大始聞蕃漢殊(子琳在賊帥杜鴻漸)
(表為刺史能趙云左傳物莫兩大)西卒却倒戈(子琳為寧妻任氏所敗走為王守仙所誅趙)
(云西卒豈西山之卒乃蕃兵乎書前徒倒戈)賊臣互相誅焉知肘腋禍自及
梟獍徒(前漢郊祀志梟鳥名食母破鏡獸名食父黃帝欲絶其類使百吏祠皆用之破鏡如貙而虎眼)
(漢五月五日作梟羹賜百官杜田補遺楞嚴經如土梟等附塊為兒又破獍鳥以毒樹果抱為其子子成父母)
(皆遭其食其類充塞是名衆生十二種類漢志以破獍為獸楞嚴以破獍為鳥未知孰是江統曰寇發心腹害)
(起肘腋疾篤難療瘡大愈遲)義士皆痛憤紀綱亂相踰一國實三公
(左傳僖五年晉士蒍全語云一國三公吾誰適從)萬人欲為魚(趙云昭元年劉定公嘆禹之功)
(曰微禹吾其魚乎字則光武紀百萬之衆可使為魚以其有沉溺之患今云萬人欲為魚則初無沉溺之意特)
(言其為害如此耳)唱和作威福孰肯辨無辜(趙云洪範臣無有作福作威)眼
前列杻械背後吹笙竽談笑行殺戮濺血滿長衢到今
用鉞地風雨聞號呼鬼(一作人)妾與鬼馬色悲充爾娛(師云)
(齊宣王好竽必三百人齊吹東郭先生不知竽而濫三百人中以吹竽食祿趙云咏史詩南隣擊鐘磬北里)
(吹笙竽左傳至於用鉞鬼妾與鬼馬已殺其主矣則妾謂之鬼妾馬謂之鬼馬如匃奴以亡者之妻為鬼妻也)
(一作人妾非是)國家法令在此又足驚呼賤子且奔走三年望
東吳弧矢(易繫辭弧矢之利以威天下)暗江海難為遊五湖不忍意
舍此(時蜀既平甫復舍草堂)復來薙榛蕪入門四松在步堞(一云步屧)
萬竹疎(趙云後篇四松云别來忽三歲離立如人長避賊今始歸春草滿空堂蔡伯世以為公自閬携)
(家歸蜀再依嚴武今句奔走三年則其遊梓閬三年也此在今歲廣德二年則甲辰明矣薙音涕除草之謂周)
(禮有薙氏之官步堞乃步屧如宋袁燦為丹陽尹常步屧白楊郊外間公詩又有步屧尋春風步屧深林晚舊)
(作城堞之堞無義)舊犬喜我歸低徊入衣裾鄰舍喜我歸沽酒
携胡蘆(一云提提壺)大官喜我來遣騎問所須城郭喜我來
賓客隘村墟(此四韻木蘭歌格也其辭爺娘聞女來出郭相扶將阿姊聞妹來當戶理紅粧小弟)
(聞姊來磨刀霍霍向猪羊携胡蘆一作提榼壺非古詩用字以快老為貴)天下尚未寧健兒
勝腐儒(黥布傳上對衆折隨何為天下安用腐儒哉)飄颻風塵際何地置老
夫於時見&KR0146;贅骨髓幸未枯飲啄愧殘生食薇不敢餘
(莊子駢拇贅&KR0146;養生主澤雉十步一啄百步一飲嵇康採薇山阿師云左思詠史詩飲河期滿腹足不敢願餘)
(趙云健兒見上哀王孫詩注贅&KR0146;則公自傷見剰其身在天地間一飲啄以禽鳥自比食薇不敢餘倣古詩食)
(蕨不願餘)
四松
四松初移時大抵三尺強别來忽三歲離立如人長(趙云)
(禮記離坐離立以人譬之)會看根不拔莫計枝凋傷幽色幸秀發疎
柯亦昂藏(趙云蜀都賦王褒暐煜而秀發)所插小藩籬本亦有隄防(趙云)
(藩籬祖出史記賈誼之言曰無籓籬之限張茂先鷦鷯賦長於籓籬之下禮記脩利隄防)終然振撥
損(詩終然允臧)得愧(一作恡)千葉黃敢為故林主(趙云王仲宣詩飛鳥翔故)
(林)黎庶猶未康避賊今始歸春草滿空堂覽物嘆衰謝
及兹慰凄凉(前詩有入門四松在)清風為我起灑面若微霜足以
(一作為)送老資聊待偃蓋張我生無根蔕(語吾豈匏爪也哉)配爾
亦茫茫有情且賦詩事跡可兩忘(趙云風言灑則張茂先言穆如灑清風陸)
(機連珠云秋風夕洒足為送老資言可為送老之資助蓋公自言年漸老四松更長所以資助送老之玩矣偃)
(蓋字與松為當體抱璞子天陵偃蓋之松與天齊其久與地等其長故有下句我生無根蒂配爾亦茫茫事迹)
(字史記秦本紀云本原事迹)勿矜千載後惨惨蟠窮蒼
水檻
蒼江多風飈雲雨晝夜飛茅軒駕巨浪焉得不低垂遨
子久在外門戶無人持高岸尚為谷(詩高岸為谷深谷為陵)何傷
浮柱欹扶顚有勸誡恐貽識者嗤(語危而不持顚而不扶則將焉用彼相矣)
既殊大厦傾可以一木支川林(一作臨川)視萬里何必欄楹
為人生感故物慷慨有餘悲(漢高祖過沛置酒沛宮慷慨傷懷泣數行下趙云)
(張平子西京賦跱遊極於浮柱浩重巒以相承注三輔名梁為極作遊梁置浮柱上也可以字如蘇子卿鹿鳴)
(思野草可以喻嘉賓阮嗣宗獨有延年術可以慰我心感故物而悲則如韓詩外傳載孔子出遊少原之野有)
(婦人哭甚哀問之婦人曰向者刈薪亡吾簮是以哀非傷亡簮不忘故也又田子方出見老馬於道喟然有志)
(焉以問於御者曰此何馬也御曰故公家畜也罷而不用故出放之田子方曰少而盡其力老而棄其身仁者)
(不為也束帛而贖之窮士聞之知所歸心舊注引漢祖過沛亦可證慷慨之意)
破船
平生江海心宿昔具扁舟豈惟清溪上日傍柴門遊蒼
惶避亂兵緬邈懷舊邱鄰人亦巳非野竹獨脩脩船舷
不重扣(江賦咏采菱以扣舷)埋沒巳經秋仰看西飛翼下愧東逝
流故者或可掘新者亦易求所悲數奔竄白屋難久留
(趙云江海心謝靈運本自江海人忠義感君子扣舷事晉夏仲育以足扣船歌吳曲仰看西飛翼不愧東逝流)
(則傷不能長往自如若飛鳥之飛水之注也如此則寧不藉船乎今故者亦可加於沙埋之間新者亦可求買)
(惟悲在奔竄不定而不寧居於白屋耳此又反覆曲折詩人之情也公屢以浣花溪為清溪則水色清之溪也)
(謝莊詩清溪如委黛黃花似散金舊邱言浣花舊邱字則鮑明遠復得還舊邱荀子周公待白屋之士)
營屋(趙云詩經之營之謂之營别有所營建)
我有陰江竹能令朱夏寒陰通積水内高入浮雲端甚
疑鬼物凴不顧剪伐殘東偏苦(一作若)面勢戶牖永可安
愛惜已六載兹晨去千竿蕭蕭見白日洶洶開奔湍度
常匪華麗養拙異考槃草茅雖薙葺衰疾方少寬洗然
順所適此足代加餐寂無斤斧響庶遂憩息歡(趙云欲竹間起)
(屋之作首四句言竹之茂盛自東偏若面勢而下則言欲起屋矣用愛惜已六載之語推之此今歲永泰元年)
(詩公之草堂云經營上元始斷手寶應年上元元年歲在庚子寶應元年歲在壬寅則有竹已在庚子歲今永)
(泰元年乙已是為六載也與上江村五首之一云迢逓來巴蜀蹉跎又六年同朱夏字梁元帝纂要夏曰朱明)
(亦曰朱夏積水字文字積水成海魏都賦回淵漼積水深雲端字枚乘詩美人在雲端剪伐字詩勿剪勿伐東)
(偏字左傳居我東偏面勢字考工記審曲面勢戶牖字老子鑿戶牖以為室度堂字考工記室中度以几堂上)
(度以筵考槃字詩之篇名其詩考槃在阿考槃在澗考成也槃樂也言於此養拙而已非若碩人之在阿在澗)
(而後成其樂也除草曰薙周禮有薙氏之官草茅雖薙葺衰病可少寬言雖有薙葺之勞而吾之衰疾乃得寬)
(也加餐字古詩上言加餐飯代加餐則以新屋之成疾寬而順適所致然也寂無斧斤響言屋成而無復用斧)
(斤聲於是乎始有憩息之樂)
宿青溪驛奉懷張員外十五兄之緒
漾舟千山内日入泊荒(一作枉)渚(師云謝靈運五言詩弭棹泊枉渚趙云蜀都)
(賦漾輕舟謝靈運西陵遇風詩漾舟陶嘉月淮南子日入而息選詩通波激枉渚此將至荆南)我生本
飄飄今復在何許(言未有所定止也趙云阮籍詠懷良辰在何許許所也)石根青
楓林猿鳥聚儔侶(言猿鳥猶能聚其儔侶而今不能致於安適則甫之羈困可見矣趙云)
(楚詞江水湛湛兮上有楓楚地多楓公於楚詩每用楓字)月明遊子靜畏虎不得語
(趙云古詩相望一水間脉脉不得語)中夜懷友朋乾坤此深阻(趙云詩豈不懷歸畏)
(我友朋下句言青溪驛)浩蕩前後間佳期付荆楚(趙云浩蕩流放之貌祖出楚詞)
(怨靈脩之浩蕩又志浩蕩而傷懷又心飛揚兮浩蕩非言水之浩蕩)
屏迹
暮年(一作顔)甘屏跡幽事供高卧(師云陶淵明高卧北忩)鳥下竹根
行龜開萍葉過年荒酒價乏日併園蔬課獨酌甘泉歌
(一云獨酌酣且歌)歌長擊樽破(杜補遺世說王大將軍敦每酒後轍詠魏武樂府曰老驥伏櫪)
(志在千里烈士暮年壯心未巳以如意打唾壺壺口盡缺子美長歌而擊樽破類此趙云暮年作衰顔益下)
(有年荒酒價乏也年荒酒價乏日併園蔬課兩句通義蓋以乏酒價之故則並課園蔬賣之以充沽直獨酌甘)
(泉歌所以承上酒價乏之故且復有屏跡之意一作獨酌酣且歌由是擊樽破則杜田補遺是得作者之意矣)
贈别賀蘭銛
黃雀飽野粟羣飛動荆榛(師云李善注劉公幹詩黃雀諭時士也趙云黃雀成羣)
(比時人之蹇淺)今君抱何恨寂寥向時人(趙云傷賀蘭而問之如下句所云)老
驥倦驤首(驥驥逢伯樂之知驤首長鳴長趙云戰國策汗明見春申君曰夫驥之齒矣服䀋車而)
(上太行漉汗洒地白汗交流中坂遷延負轅不能上伯樂遭之下車攀而哭之解紵衣以羃之驥於是俯而噴)
(仰而鳴聲造於天仰見伯樂之知己今云倦則以無伯樂也)蒼鷹愁易馴(趙云暗使呂布與慕)
(容垂事愁則以苟於食養而愁也)高賢世未識固合嬰飢貧國步初返
正(初復京師)乾坤尚風塵(史思明猶鴟張河朔)悲歌鬢髮白遠隔湘吳
春我戀岷山芋君思千里蓴生離與死别自古鼻酸辛
(趙云國步反正是廣德元年十二月車駕自陜州還長安而吐番繼陷松維州次年七月僕固懷恩以吐番回)
(紇黨項兵數十萬入寇朝廷大恐十月寇邠州先驅至奉天時郭子儀屯奉天堅壁不戰十一月吐番乃遁又)
(云是歲嚴武破吐番於當狗城廣德二年公以嚴武再尹成都三月自閬州還成都所云國步初返正言車駕)
(之還長安也又云乾坤尚風塵言吐番等之亂松維也皆不考之語若以為安史之事則在肅宗之至德二載)
(史思明殺安慶緒在此時與前事不相接也下文云我岷下岷山芋千里蒪則此詩豈不是公再還成都乎我戀)
(下芋說在西蜀君思千里蓴說賀蘭赴湘吴岷下芉出貨殖傳卓王孫岷山之下沃野千里下有蹲鴟至死)
(不飢本傳註蹲鴟芋也千里蓴出晉陸機文賦中所云下鹽䜴鼻酸辛高誘云孤子寡婦寒心酸鼻)
九家集注杜詩卷十
