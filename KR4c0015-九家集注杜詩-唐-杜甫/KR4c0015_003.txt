九家集注杜詩卷三宋郭知達編
古詩
述懷(此以下自賊中竄歸鳳翔作舊注晉籍嘗作詠懷詩八十餘篇為世所重)
去年潼關破妻子膈絶久(天寳十五年安䘵山僣號賊犯潼關哥舒翰軍敗退為其)
(帳下執之降賊關門不守上乃謀幸蜀)今夏草木長脱身得西走(陶淵明詩孟夏)
(草木長按新唐書天子幸蜀甫走避三川肅宗立自鄜川羸服奔行在為賊所得至德元年亡走謁帝鳳翔)
(趙云此萹敘事甚明去年潼關破天寳十五載六月為賊將崔乾祜所破也先是公於五月挈家避地鄜州有)
(高齋詩及三代觀漲塞蘆子詩即自鄜州挺身附朝庭而逢潼關之敗遂䧟賊中既而是月肅宗即位靈武治)
(兵鳳翔公于至德二載夏四月自賊中亡走鳳翔所謂今夏脱身走是也以草木長推之則為四月盖陶潛詩)
(云孟長草木長是也公既至鳳翔上謁則拜右拾遺焉新書謂甫以天寳十五載七月中避寇寄家三川肅宗)
(立自鄜羸服欲奔行在為賊所得非也)麻鞋見天子衣䄂露兩肘朝廷慜
生還親故傷老醜涕淚授拾遺流離主恩厚(言奔走流離迫于窘)
(困至于麻鞋以見天子露兩肘言衣不完莊子言原憲捉衿而肘見按新書言甫至德二年亡走鳳翔上謁授)
(右遺拾而舊史以為甫謁帝彭原郡至德肅宗年號也趙云王琪云子美之詩詞有近質者如麻鞋見天子)
(垢膩脚不韈之句所謂轉石于千仞之山勢也學者尤效之而過甚遠大者難窺乎琪之說如此麻鞋見天子)
(亦紀實事且見其奔走流離廹于窮困而然耳而王叡作炙軗子有云夏商以草為屩左氏曰非屨也至周以)
(麻為之謂之麻鞋貴賤通著晉永嘉以絲為之宫中嬪妃皆箸之則麻鞋二字亦有所本而後言也)柴門
雖得去未忍即開口(趙云後有詔許至鄜州迎家不不欲遽遭天顔矣)寄書問
三川不知家在否(三川在鄜州按本傳甫寄家三川艱寠彌年孺弱至餓死者)比聞
同罹禍殺戮到雞狗(趙云詩又言去憑遠客寄來為附家書至殺戮到雞狗盖使曹操征)
(陶謙雖雞狗盡殺也)山中有茅屋誰復依戶牖摧頽蒼松根地冷
骨未朽幾人全性命盡室豈相偶(趙云茅屋摧頽于松傍以地冷之故茅雖)
(朽而屋骨未朽他人少有全性命者而吾之室家豈保其相偶聚乎左傳盡室以行)嶔崟猛虎場
鬱結回我首(陸禨飢食猛虎窟也趙云以虎譬賊之暴)自寄一封書今已
十月後反畏消息來寸心亦何有漢運多中興生平老
躭酒(凡王室中否而中興謂之中興如周之宣王漢之光武唐之中興是齊桓好酒魏曹植賦曰若躭于)
(觴酌流情縱佚先王所禁君子好失霍光傳昌邑夜飲湛湎於酒師古曰湛讀曰沈又讀曰躭沔荒迷酒也)
沈思歡會處恐作窮獨叟(文選有云事出于沈思)
偪仄行(贈畢曜西京賦駢羅偪仄一云傯傯行萹中字亦傯傯)
偪仄何偪仄我居巷南子巷北可恨鄰里間十日不一
見顔色(江淹古别離詩願一見顔色不異瓊樹枝後趙云偪仄言巷之隘陋也西京賦駢羅偪仄漢)
(東平王肅宗賜之詔曰數見顔色情重昔時)自從官馬送還官行路難行澁
如棘(古樂府有行路難)我貧無乘非無足昔者相遇今不得實
不是愛微軀(一云慵相訪)又非關足無力徒步反愁官長怒
此心炯炯君應識(周禮正長乃官之長也潘安仁寡婦賦日炯炯而不寢)曉來急
雨春風顛睡美不聞鐘鼓傳東家駒驢許借我泥滑不
敢騎朝天(趙云七諫云駕蹇驢而無策兮又何路之能極)已令請急會通籍(一云)
(已令把牒還請假阮籍騎驢到郡元帝紀通籍注籍者為二尺竹牒記名字物色懸之宫門省禁相應乃得入)
(也武后時太學生請急后亦省視之不趙云請急請急假也舊注引太學生請急自相干也)男兒性
命絶可憐焉能終日心(一作神)拳拳(中庸回之為人也得一善則拳拳服膺弗)
(失之矣注拳拳奉持之貌也)憶君誦詩神凛然辛夷始花亦已落况
我與子非壯年(杜補遺本草云陳藏器曰此花江南地暖正月開花北地寒二月開花初發如)
(筆北人呼為木筆花又蜀本圖經云正月二月花似著毛小桃色白而帶紫花落而無于夏抄復著花如小筆)
(此詩云辛夷始花亦已落盖中春時也趙云言時花之間落所以顯人之易老)街頭酒價常
苦貴方外酒徒稀醉眠(趙云晉書外方司馬欲漢書高陽酒徒陶潛曰我醉眠也)
速宜相就飲一斗恰有三百青銅錢(宋鮑照行路難且願得志數相就牀)
(頭恒冇沽酒錢功名竹帛非我事存亡貴賤委皇天世訧阮籍謂王戎曰偶得一斗美酒當與君共飲趙云)
(真宗問近臣唐酒價衆莫能對丁晉公獨曰每㪷三百上問何以知丁引此詩以對盖銅錢盖銅錢純銅純銅)
(之可貴者時人語張鷟曰有如青銅錢萬選萬中)
北征(後漢班彪更始時避地凉州發長安作北征賦鮑云至德二年公自賊竄歸鳳翔謁)
(帝授左拾遺時公家在鄜州所在寇賊多彌年艱窘孺弱至餓死者有墨制許自省視八)
(月之吉公始北征徒步至三川迎妻子故冇是詩東坡嘗云北征詩識君臣之大體忠)
(義之氣與秋月争高可貴也亦趙云班彪自長安避地凉州作北征賦公因所往之方)
(同故借二字為題耳墨制則行正倉猝之間所用也此詩凡七十韻間之士夫言孫莘老)
(嘗謂老杜北征勝韓退之南山詩王平甫以為南山勝北征終不能相服時山谷尚少乃)
(曰若論工巧則北征不及南山若書一代之事以與國風雅頌相為表裏則比征不可無)
(而南山雖不作無害也二公之論遂定又嘗觀宋景文和賈侍中覽北征篇詩有云莫肯)
(念亂小雅怨自然流涕袁安愁則公賦詩之心可見矣)
皇帝二載秋閏八月初吉杜子將北征蒼茫問家室(趙云)
(皇帝肅宗至德二載公自鳳翔歸鄜州此之謂北征也蒼茫荒寂之貌詩小雅二月初吉)維時遭艱
虞朝野少暇日顧慙恩私被詔許歸蓬蓽(時房琯得罪甫上言琯罪)
(細不宜免帝怒詔三司推問甫謝因稱琯宰相子少自樹立有大臣體帝不省錄詔放甫歸鄜省家趙云此)
(篇公往鄜州省家之詩以公之詩參唐歴考之公詩前篇曰今夏草木長脱身得西走乃至德二載四月也麻)
(篇公往鄜州省家之詩遺則繼此便有除命也房琯罷相在是年五月丁已則甫論琯不宜免正在此五月也)
(按甫傳帝詔詔三司推問宰相張鎬曰甫若抵罪絶言者路帝乃解然自是不甚省錄時所在寇奪甫家寓鄜)
(彌年艱窶孺弱至餓死因許甫往省視則公今詩所謂顧慚恩私被詔許歸蓬蓽是也公之捄琯在此年之五)
(月時也而王原叔作集記乃云至德二載竄歸鳳翔肅宗明年論房琯不宜罷相出為孳州功曹所謂明年乃)
(乾元元年也其比甫本傳差謬如此故因是詩辨之)拜(一作奉)辭詣闕下(一云閤門)沐惕
久未出雖乏諫諍姿恐君有遺失(言諫免琯不趙君甫既得往而忍輕去)
(其君尚恐君又有過舉而當諫諍之)君誠中興主經緯固密勿東胡反未
已臣甫憤所切(東胡禄山也憤其亂也言趙云中興主指言肅宗也密勿詩雖大臣之事而)
(公今所云則以肅宗之於經緯固自慎密也東胡指言安慶緒也舊注云東胡禄山也大誤盖至德二載正月)
(乙卯安慶緒已弑其父禄山而襲偽位矣)揮涕戀行在(天子行幸所在曰行在)道途猶
恍惚(言心憂也)乾坤含瘡痍憂虞何時畢靡靡踰阡陌人煙
眇蕭瑟(靡靡猶遲遲也詩行邁靡靡蕭瑟言人皆避亂無安居者謝惠連西陵遇風詩靡靡即長路古)
(樂府君子行云越陌度阡魏文帝樂府秋風蕭瑟天氣凉)所遇多被傷呻吟更流血
回首鳳翔縣旌旗晩明滅(時肅宗在鳳翔)前登寒山重屢得飲
馬窟(古樂府有飲馬長城窟行)邠郊入地底涇水中蕩潏(邠州古豳國昔公劉)
(據豳其地開元十三年改豳州為邠州周禮雍州川曰涇渭)猛虎立我前蒼崖吼時
裂菊垂今秋花石戴(一作帶)古車轍(趙云陵谷遷變石上仍有車轍也)青
雲動高興幽事亦可悦山果多瑣細羅生雜橡栗或紅
如丹砂或黑于點漆雨露之所濡甘苦齊結實(言山中草木皆)
(遂其生而人不遑寧止冠趙云或紅如丹砂或黑如點漆倣王逸言玉赤如雞黑如純漆之勢也雨露之所)
(濡倣莊子日月之所照霜露之所墜之勢也)緬思桃源内益歎身世拙(桃源秦俗)
(避亂之所源師云桃源在鼎州内有三洞上曰上源夫人中曰王夫人下曰桃源夫人晉時漁者常往焉)
(趙云桃源在鼎州陶潛有記有詩今因見果實而思之也)坡陁望鄜畤谷巖互出没
(鄜畤漢武郊祀之所春秋時白狄之地互逓互隱見也趙云正望其家之所在也杜正謬前漢郊祀志秦)
(文公夢黃蛇自天而下屬地其口止于鄜衍文公問史教曰此上帝之徵君祠之于是作鄜畤用三牲郊祀白)
(帝焉以此考之鄜畤乃文公作非漢武也)我行已水濱我僕猶木末(木末言猶遠也)
(不趙云詩我行其野我僕痛矣左傳云昭王南征復君其問諸水濱張載叙行賦轉木末於北岑)鴟鳥
(一作梟)鳴黃桑野鼠拱亂穴夜深經戰(一作中)場寒月照白
骨潼關百萬師往者散何卒遂令半秦民殘害為異物
(翰以兵二十萬守潼關及其敗也火拔歸仁曰公以二十萬一日覆敗持是安歸遂執以降賊也杜補遺魏)
(文帝與吳質書云元瑜長逝化為異物吳質與太子牋亦云陳阮徐生而今各逝已為異物趙云言民一半)
(為鬼也)况我墮胡塵(墮一作隨)及歸盡華髮(甫先䧟賊而亡歸趙云其存者於)
(離亂之久見其盡老也)經年至茅屋妻子衣百結(董先生衣百結)慟哭松
聲回悲泉共幽咽平生所驕兒顔色勝白雪見耶背面
啼垢膩脚不襪(趙云見耶背面啼使耶字乃出木蘭詩不聞耶孃喚女聲句中之字垢膩脚不)
(襪王琪以為轉石于千仞山之勢沈佺期被弹詩云窮囚多垢膩左傳褚師襪而登)牀前兩小女
補綻纔過膝海圖折波濤舊繡移曲折天吳及紫鳳(天吳)
(水神也杜補遺木玄虚海賦天吳乍見而彷彿山海經云朝陽之谷有神曰天吳是為水伯虎身人面八手八)
(足八尾青黃色山海經云丹穴山有鸑鷟鳳之屬也如鳳五色而多紫趙云天吳海圖所盡之物紫鳳所繡)
(之物也)顛倒在短(一作䄈)褐(杜正謬當作䄈音竪盖傳寫之誤也張衡應間曰士有解䄈褐)
(而襲揚子方言曰關西謂䄡䄖短者為䄈褐前漢貢禹䄈褐不完師古曰䄈謂童竪所著之𥜗褐毛布也趙)
(云短褐字長短之短自出班彪云貧者衣短褐又淮南子載寗戚飯牛歌曰短褐单衣適止骭故公前篇用對)
(長纓杜田泥為䄈褐之字非矣戰國策墨子見楚王曰今有人於此舍其錦繡鄰有短褐而欲竊之)老夫
情懷惡嘔吐卧數日(一作數日卧嘔泄)那無(一作能)囊中帛救汝
寒凛冽粉黛亦解苞衾禂稍羅列瘦妻面復光癡女頭
自櫛學母無不為曉籹隨手抹移時施朱鉛狼藉畫眉
闊(宋玉登徒子好色賦臣東家之子著粉則太白施朱則太赤趙女剽竊舊人文章而竄首易尾者亦云)
(畫眉闊諺語云宮中好廣眉四方多半額)生還對童稚似欲忘飢渴問事競
挽鬚誰能即嗔喝翻思在賊愁甘受雜亂聒(漢趙云後鄧禹傳)
(父老童稚垂髮戴白滿其車下如元魏成淹曰羔裘玄冠不以弔此童稚所知也隋煬帝言薛道衡云輕我童)
(雅桓伊撫箏詠曹子建詩謝安挽其須曰使君于此不凡)新歸即慰意生理焉能說
至尊尚蒙塵幾日休練卒(僖二十四年臧丈仲對曰天子蒙塵在外敢不奔問官守)
(爰趙云宋書徐傳練卒嚴城)仰看天色改旁覺妖氣(一作氛)豁隂風西
北來慘澹隨回鶻(一作胡紇唐書回鶻列傳云回紇其先匈奴也元魏時號高車部或曰敕)
(勒訛為藏勒臣于突厥至隋韋紇復叛去自稱回紇回鶻言勇鷙猶鶻然趙云世說載壹道人曰風霜固所)
(不論乃先集其慘憺郊邑正自飄瞥林岫便已皓然隋回紇舊正作回鶻當以回紇為正盖當杜公時未有回)
(鶻之稱至德宗朝而後來請易回鶻言捷鷙猶鶻然凡讀書本末不可不考)其王願助順其
俗喜馳突送兵五千人(時回紇以兵五千助順)驅馬一萬匹此輩
少為貴四方服勇决所用皆鷹騰破敵如(一作如)箭疾聖
心頗虚佇時議氣欲奪(回紇在隋曰韋純其人驍彊初無首長逐水草轉徒善騎射喜)
(盗鈔時趙云言主上雖虚心以待其破賊然議恐畢竟為害所以氣欲奪也)伊洛指掌收西
京不足拔官軍請罙入蓄銳伺俱發(趙云此正時議以為國家自有恢復)
(中原之理官軍罙入自足破賊不必請用回紇兵也)此舉開清徐旋轉略恒碣昊
天積霜露正氣有肅殺禍轉亡胡歲勢成擒胡月(隋長孫晟)
(傳曰臣夜望磧北有赤氣長百餘里如雨下垂按兵書名洒血欲滅匈奴宜在今日)胡命其能久
(史思明傳優相謂曰其能久乎)皇綱未宜絶(趙云但推天數當然與李白胡無人曲所謂太白入)
(月敵可摧旄頭滅履胡之腸涉胡血懸胡青天上埋胡紫塞旁胡無人漢道昌同意蜀志諸葛孔明食少事煩)
(其能久乎)憶昨狼狽初事與古先别(杜補遺酉陽雜爼云狼狽是兩物前足絶短每)
(行常駕兩狼失則不能動故世言乖者為狼狽)姦臣競葅醢(禄山之反亦國忠媒蝎之照布傳漢)
(誅梁王彭越盛其醧以徧賜諸侯)同惡隨蕩析不聞夏殷衰中自誅襃
妲(襃似妲己也此言誅楊貴妃也禹鮑云魏泰曰唐人誅馬嵬之事尚矣世所稱者劉錫曰官軍誅佞幸)
(天子捨夭姬白樂天云六軍不發無奈何宛轉蛾眉馬前死此乃歌詠禄山而明皇不得已誅貴妃也豈特不)
(曉文體盖亦失事君之禮老杜則不然北征詩曰憶昔狼狽初事與古先别姦臣競醢爼同惡隨蕩柝不□夏)
(殷衰中自誅褒妲乃明皇鑒夏商之敗悔天悔禍賜妃子死官軍何與焉)周漢獲再興宣光
果明哲(趙云盖謂古先亦有衰亂而今日與之殊别焉其殊别者何也姦臣如楊國忠既誅其黨又失)
(勢而蕩析矣此與古先别之一也夏殷亦衰矣而褒妲不誅上皇乃能割恩捨爱而詄貴妃此與古先别之二)
(也惟其如此故能如周之再興而有宣王如漢之再興而有光武以言肅宗之能中興也襃姒坦己襃姒成周)
(而用於夏殷句之下此乃公命意痛快因成小誤耳)桓桓陳將軍(陳將軍玄禮也首謀誅貴妃國)
(忠者詩桓桓武王書尚桓桓)仗鉞奮忠烈微爾人盡非于今國猶活
(見二卷實欲邦國活注鉞趙云東城先生詩活有曰北征詩云桓桓陳將軍仗奮忠烈此謂陳元禮也元禮)
(佐玄宗平内難又從幸蜀首建誅國忠之策舊注雖知為陳元禮妄添注云首謀誅國忠貴妃者按唐書陳元)
(禮傳宿衛宮禁故公謂之曰陳將軍安禄山反謀誅楊國忠間下不克至馬嵬卒誅之又按楊貴妃傳西幸至)
(馬嵬陳元禮等以天下大計誅國忠已死軍不解帝乃使問故曰禍本尚在帝不得已與妃訣引而去縊路祠)
(下則陳將軍特建誅國忠之策而已非前建誅貴妃也桓桓陳將軍之句盖訪盧子諒之言劉琨曰桓桓撫軍)
(之勢也微爾人盡非盖取微管仲吾其被髮左祍之意言微陳將軍則人至于變易而非矣此又依傍城郭是)
(人民非之語)凄凄大同殿寂寞白獸闥都人望翠華佳氣向
金闕(大同白獸皆禁中宫殿名也司馬相如曰建翠華之旗薛云神異經東北大荒中有金闕高百丈)
(上有明月珠徑三大光照千里中有金階西北入兩闕中名天門趙云按大同殿在南内興慶宫中勤政殿)
(之北曰大同門其内大同殿此明皇帝所游之地白獸闥考之唐志無此名惟漢未央宫中有白虎門白虎殿)
(豈公借用以為比師大意勸車駕歸長安也是年九月癸卯復京師十月癸亥遣韋見素迎上皇于蜀郡丁夘)
(車駕入長安則公詩不徒言矣)園陵固有神掃灑數不缺煌煌太宗業
樹立甚宏逹(趙云言車駕當歸奉陵寢之掃除也盖高祖獻陵在三原太宗昭陵在藍田高宗乾)
(陵在奉天中宗定陵在富平睿宗橋陵在奉先揮洒數不缺數言禮數也既掃洒原陵當思祖宗剏業如太宗)
(貞觀之盛豈復有播遷之事哉樹立建立之謂也昔會稽王道子傳言置官亦所多所樹立陸士衡作漢高祖)
(功臣頌云曲逆宏逹雖止是功臣事而注云宏大也逹通也德業之宏大通逹亦可言君矣)
得舍弟消息
風吹紫荆樹色與春庭暮花落辭故枝風回反無處(周景)
(式孝子傳曰古有兄弟出欲分異出門見三荆同株枝業連隂歎曰木猶欣聚况我而殊哉又田真兄弟欲分)
(其夜庭前三荆便枯兄弟歎之却合樹還榮茂公趙云此言初别之時當暮春也古兄弟中事有此故因荆)
(以興焉)骨肉恩書重漂泊難相遇猶有淚成河經天復東
注(世說人問顧長樂哭桓宣武之狀如何曰鼻如廣莫風眼如懸河决聲如振雷破山淚如傾河注海趙)
(云顧凱之云淚如河注海也)
徒步歸行(贈李特進自鳳翔赴鄜州經邠州作趙云李特進嗣業也緣公孫弘云)
(自徒步至宰相有此兩字故倚為題)
明公壯年值時危經濟實藉英雄姿(天下英雄惟操與使君趙云晉石)
(苞遷司馬景帝中護軍而宣帝聞苞好色薄行以責帝帝答曰雖細行不足而有經國才略貞廉之士未必能)
(經濟世務)國之社稷今若是武定禍亂非公誰(趙云魏賀拔軌稱宇文泰)
(曰宇文公文足經國武能定亂)鳳翔千官且飽飯衣馬不復能輕肥(言公)
(私窘迫且飽而已未能輕肥新添論乘肥馬衣輕裘與朋友共敝之而無憾趙云歎諸公之不如意也乘肥)
(衣輕昔日太平時事以值時危而不復然矣)青袍朝士久困者白頭拾遺徒
步歸(甫謌上于鳳翔受左拾遺歎新添史云白頭如新傾蓋如故趙云重其身之困也)人生
交契無老少論交何必先同調(一作論心謝靈運云誰謂古今殊異代可耳調)
(公趙云交契無老少則與李年歲必不等也)妻子山中哭向天須公櫪上追
風驃(梁邵陵王啟連驃絶景沃若追風杜拾遺崔豹古今注秦始皇七馬一曰追風廣運云馬黃白色)
(曰驃音毗召切西京雜記文帝九馬四曰逸驃舊唐史太宗十驥六曰麗驃趙云此借馬詩或日遂欲求之)
(也言妻子在鄜州之山中哭望公之歸而今徒步為遲故須公櫪上之馬矣)
玉華宫(趙云宫在坊州宜君縣玉華九成皆公歸鄜之所歴也)
溪回松風長蒼鼠竄古瓦(趙云七發云絶迹兮臨回溪而潘安仁金谷集作有云回)
(溪縈曲阻今倒用之耳)不知何王殿遺構絶壁下(趙云謝靈運登高詩最高頂詩)
(晨策尋絶壁此宫在防州宜君縣貞觀二十年太宗所造也初貞觀十三年州廢縣亦省其後以宜君宫復置)
(縣隸雍州次年宫成又常赦宜君給復縣人之自玉辜宫苑中遷者後于高宗永微二年廢之為寺而今詩有)
(云不知何王殿遺構絶壁下何也此盖詩人之深意也太宗厭禁内煩熱營太和終南之山改曰翠微建宫於)
(終南其後未幾復興玉華之役自二月乙亥遊幸至十一月癸丑而復返太宗剏業之主身觀習治之世人費)
(財於營建癈時逸豫于離宫故詩人諱之曰不知何王殿也按徐賢妃傳妃嘗言翠微玉華等宫雖因山藉水)
(無築架之苦而工力和僦不得無煩有道之君以逸逸人無道之君以樂樂身則公之微心可見矣)隂房
鬼火青壊道哀湍瀉(淮南子人血為燐許慎云兵死之血為鬼火燐者鬼火之名書說築)
(傅巖之野注傳氏之巖在虞虢之界通道所經有澗水壞道常使胥靡刑人等護此道)天籟真笙
竽秋色正瀟灑(一作秋氣莊子齊物論子綦曰汝聞地籟而未知天籟子游曰地籟則衆竅是)
(己人籟則比竹是己敢問天籟子綦曰夫吹萬不同而使其自己也杜補遺吴都賦鳴條暢律飛音響亮盖)
(象琴筑并奏笙竽俱唱李善注曰律謂籟也殷仲文九并詩所謂爽籟驚幽律哀壑扣虛牝是己趙云言游)
(幸之後景物愁絶然也反而言之則游幸之時其盛可知矣)美人為黃土况仍粉黛
假當時侍金輿故物獨石馬(潘岳美人居重泉列子粉白黛綠趙云有隨輦而)
(死葬者矣惟公相去之近能知之)憂來藉草坐浩謌淚盈把冉冉征途
間誰是長年者(天台賦藉萋萋之纖草又嗟人生之短期孰長年之能執)
九成宫(武僖元年廢麟游郡置鄜州有九成宫云隋仁夀宫隋文帝崩于此趙云按)
(樂史寰宇記載在鳳翔府麟游隸又按此宫本隋之仁夀宫在鳳翔府麟游縣西五里義)
(寧元年廢唐貞觀五年後置更名九成隸之鄜州其宫周垣千八百步麟游于隋曾為郡)
(唐初改曰鄜州按地理志麟游縣其去鳳翔府東北一百一十里麟游郡置鄜州謂改則)
(可謂之廢則不可鄜字應是麟字諸本誤刊耳恐惑學者故為詳之)
蒼山八百里崖斷如杵臼曾宫憑風迥(一作迴)岌嶪古囊
口(宋玉風賦夫風生于地起于青蘋之末侵滛溪谷盛怒于土囊之口西京賦狀嵬峩以岌嶪趙云此與)
(玉華宫詩語異而旨同言乘輿涉遠而冒險易臼杵之利)立神扶棟梁鑿翠開戶牖
(魯靈光神靈扶其棟宇)其陽産靈芝其隂宿牛斗(西都賦其陽則崇山隱天幽林)
(穹谷其隂則冠以九嵕陪以甘泉天台賦蔭牛宿以曜舉趙云其陽其隂字使西都賦雖兩句而盡乎敷陳)
(之勢矣産靈芝以言瑞物所生如漢廟柱生芝宿牛斗以言其高如登慈恩寺塔有云七星當北戶河漢聲西)
(流)紛披長松倒揭&KR2083;怪石走(趙云洞簫賦若凱風紛披魯靈光殿賦飛陛揭&KR2083;緣)
(雲上征)哀猿啼一聲客淚迸林藪(宜都山川記曰峽中猿鳴至清諸山谷傳其響)
(泠泠不絶音者歌三聲淚霑衣為趙云宫處乎深山之中虞世南所謂冠山抗殿絶壁池者今以其稍不御)
(而岑寂則有愁絶之思矣古歌云猿鳴三聲淚沾裳)荒哉隋煬帝製此今頽朽(楊素)
(為隋文帝營仁壽宮素規構鴻侈文帝怒曰素為聚怨天下素懼封倫曰毋恐后至當自免既而果然)向
使國不亡焉為巨唐有(齊景公游牛山北臨其國曰若何去此而死乎晏子曰使賢人)
(若常守則太公有之吾君安得此位而為流涕是不仁也齊侯飲酒樂曰若何晏子曰昔爽鳩氏始居此季萴)
(逢伯陵蒲姑氏太公因之若古無死則爽鳩之樂非君所願得也傳曰不有廢也君何以興)雖無新
增修尚置官居守巡非瑶水遥跡是雕牆後(王元長曲水序夏后)
(兩龍載驅璿臺之上穆王八駿如舞瑶水之隂王母與晏于瑶臺之上也五子之歌峻宇雕墻注雕飾畫也)
(趙云上言因隋以鑒唐也下復申言以箴之其去長安則亦遠矣特比周穆王之瑶池為不遠也故言巡非瑶)
(水遠然峻宇雕墻五子之所戒以為未或不亡者而乃可襲其迹之後乎此指言唐襲隋後也玉華宫唐所創)
(建不敢指斥故云不知何王殿今九成宫隋所建當以之為戒故云荒哉惰煬帝)我來屬時危
仰望嗟歎久天王守太白駐馬更搔首(趙兖國傳曰今天白高深入者)
(勝天王天子也守太白待時而進也白趙云守者狩春秋天王守于河陽榖梁用此字也太山名守之為義)
(正言肅宗在鳳翔也舊注引誤以狩為守以太白山為太白星矣詩静女篇愛而不見搔首踟蹰)
羌村三首(趙云蔡興宗云至德一載歲在丁酉秋閏三月奉詔至麟迎家過九成宫)
(徒步行玉華宫北征及此羌村豈在鄜州乃公寄家之地耶當得鄜州圖經攷之)
崢嶸赤雲西日脚下平地(楚詞云載赤雲而陵太清西都賦云巖峻□崪金石峥嶸)
(注曰崢嶸高秀也赤趙云此喜言日暮之狀易通卦驗之言雲有曰赤如繒則赤雲亦實道所見耳楚詞云)
(載赤霄而凌太清舊注便改作雲字以附會其說矣)柴門鳥雀噪歸客(一云客子)千里
至妻孥怪我至驚走還拭淚(范彦龍云有客欵柴門詩樂爾妻孥陸賈曰乾鵲噪)
(而行人至)世亂遭飄蕩生理偶然遂隣人滿牆頭感歎亦歔
欷(歔欷感泣也)夜闌更秉燭相對如夢寐(漁隠叢話載冷齋夜話云夜闌更秉)
(燭相對如夢寐更相秉燭照之恐尚是夢也當作更若使側聲字讀則失其意甚矣又按小說載有人夢主)
(帝所見扇有書字視之則題云夜深更秉燭相對如夢寐初不記憶其為杜詩也覺而悟之乃知杜詩乃在天)
(上人所誦詠矣又劉貢父嘗言詩人諷誦古人詩句在心樍久或不記往往多自為己有不可例以為竊詩如)
(老杜羌村云夜闌更秉燭相對如夢寐而梅聖俞夜賦云官燭翦更明相看應是夢昭明所選古詩盡短苦夜)
(長何不秉燭游)
其二
晩歲更偷生還家少歡趣嬌兒不離膝畏我復却去憶
昔好追凉(趙云晉安王薄晚逐凉詩曰向夕紛喧屏追凉風觀中)故繞池邊樹蕭
蕭北風勁撫拘煎百慮(江淹詩㐲枕懷百慮)頼知禾黍(一作黍秫)收已
覺糟床注(趙云一作黍秝收極是蓋黍與秫所以造酒方與下句相應東坡洋川南園詩有云桑疇)
(雨過羅紈膩飰隴風來餅餌香亦是頼知黍秫收已覺糟床注之意盖詩人推物理想其事如此)如今
足斟酌且用慰遲暮(薛云離騷經惟草木之零落兮恐佳人之遲暮)
其三
羣雞正(一作忽)亂呌客至雞鬭爭(詩雞鳴)驅雞上樹木始聞
扣柴荆父老四五人問我久遠行手中各有擕傾榼濁
復清(徐邈曰酒清者為聖人濁者謂為人酒頌挈榼提壺)苦辭酒味薄黍地無人
畊兵革既未息兒童盡東征請為父老歌(漢祖宴父老歌大風)艱
難愧深情(新添書厥子乃不知稼穡之艱難)歌罷仰天歎四座淚縱横
(趙云此詩一篇之中賓主既具問荅了然故善論詩者以比陶潜詩清晨聞扣門倒裳往自開問子為誰與田)
(父有好懷壺漿遠見候疑我與時乖繿縷茅簷下未足為高栖一世皆尚同願君汩其泥深感父老言稟氣寡)
(所諧紆轡誠可學違已詎非述且共歡此飲吾駕不可廻)
新安吏(王深夫云乾元二年郭子儀等九節度之師圍安慶緒于鄴時不立元帥以中)
(官魚朝恩為觀軍容宣慰使師遂潰于城下諸節度各還本鎮子儀保河南詔留守束都)
(此詩盖哀出兵之役夫古者有遺將推轂分閫之命今棄師于敵也虐至于無告如詩之)
(所憾其君臣豈不刺哉然子儀猶寬度得衆故卒美焉)
客行新安道(新安地名)喧呼聞點兵(古木蘭詩昨夜見軍帖可汗大點兵)借問
新安吏縣小更無丁府帖(一作符)昨夜(一作日)下次選中男
行中男絶短小何以守王城肥男有母送瘦男獨伶俜
(潘安仁寡婦賦少伶俜而偏孤注单孑之貌行趙云此篇點集新安之人以戍東都之詩也古猛虎曰少年)
(惶且怖伶俜到他鄕舊注引在後)白水暮東流青山猶(一作聞)哭聲(木蘭詩不)
(聞耶孃哭子聲但聞黃河流水鳴濺濺)莫使自眼枯收汝淚縱横眼枯却
見骨天地終無情我軍取相州日夕望其平豈意賊難
料歸軍星散營(時九節度圍相州而師潰也月趙云主德二載九月癸卯復京師十壬子復)
(東京明年改元乾元安慶緒賊復振以相州為成安府九月詔郭子儀率李光弼等九節度兵凡二十萬討慶)
(緒於相州遂圍之明年之三月慶緒求救于史思明王師不利南潰諸節度引還子儀以朔方軍保河南詔留)
(守東都今公師所謂盖言相州之敗九節度兵各引還也)就糧近故壘練卒依舊京
掘濠不到水牧馬役亦輕(此言子儀保守河陽留守東都趙云子儀留守而所點)
(集之丁戌於此也宋書徐爰有云練卒嚴城)况乃王師順撫養甚分明送行
勿泣血僕射如父兄(趙云子儀事上誠御下恕寬厚得人故公有父兄之稱)
潼關吏(王深父云安禄山反哥舒翰以潼關擊賊翰敗禄山遂䧟長山其後收復長安)
(頗增設餘險此詩盖刺非其人則舉關以棄之得其人雖舊險亦足恃孟子所謂地利不)
(如人和也)
士卒何草草築城長安道大城鐵不如小城萬丈餘(薛云)
(潤州圖經城號兊城吳孫權所城杜牧潤州詩城高鐵瓮横強弩又世說曰若湯池鐵城無可攻之勢趙云)
(世有號西清詩話者云杜詩如小城萬丈餘大城鐵不如則小城難為高大城難為堅故也得互相並急此亦)
(可笑小城睥睨也大城欲堅如鐵者此世說所謂若湯池鐵城無可攻之勢而潤州城號鐵甕城之義也若睥)
(睨豈有萬丈之高乎盖言其長短耳)借聞潼關吏脩關還備胡(一作築城)要我
下馬行為我指山隅連雲列戰格飛鳥不能踰胡來但
自守豈復憂西都丈人視要處(賈誼過秦論良將勁弩守要美之處)窄狹
容單車艱難奮長戟千古用一夫(李左車云井陘之道車不得方軌騎不得)
(成列匈奴贊厲長戟勁弩之械劒閣銘一人荷戟萬夫趑趄蜀都一夫守隘萬夫莫向趙云此篇大意以再)
(脩潼關當以哥舒翰戒嚴其所守而已託諸關吏之言則公意以關吏猶能知守之為利廟謨神斷乃不能然)
(哉丈人則託潼關吏呼公之語也言清視要害之處才能容車耳豈不足用乎用一夫亦李白所謂一夫當關)
(萬夫莫開之意何至用百萬以戰而赴之死乎皆所以記關吏之言而傷之也)哀哉桃林戰百
萬化為魚(武成放牛桃林之野注桃林在華山東陸士衡眷言懷桑梓無乃化為魚光武紀决水灌)
(之百萬之衆可使為魚翰趙云易則利戰險則易守持重守險古之良法哥舒逼於君命輕去潼關而戰故)
(敗桃林正言翰進戰之所盖潼關於唐在華州之華隂桃林於唐乃陜州之靈寳按哥舒翰傳帝使使者督戰)
(翰窘不知所出六月引師而東慟哭出關次靈寳西原與賊將崔乾祐戰由關門七十里道險隘其南薄山阻)
(河既為賊所勝是時軍自相闘又棄甲而奔䧟河死者十一二故有為魚之喻)請屬防關將慎
勿學哥舒(哥舒翰守潼關與賊交戰敗而歸降于賊禄山偽署翰司空諸將光弼等皆為書罪翰不)
(死節為為安禄山所殺)
石壕吏(王深父云驅民之丁壯盡置死地而猶急其老弱雖秦為閭左之戍不甚也嗚)
(呼其時急矣哉)
暮投石壕(石壕地名)村有吏夜促人老翁踰墻走老婦出門
看吏呼一何怒婦啼一何苦聽婦前致詞(趙云應璩老詩有上叟前)
(致辭下叟前致辭又陌上桑云羅敷前致辭)三男鄴城戍(江淹飛盖游鄴城王粲歌舞入鄴城)
(魏都也之趙云前年相州役矣)一男附書至(一作到)二男新戰死存者
且偷生(李陵曰陵豈偷生之士)死者長已矣室中更無人惟有乳
下孫孫有母未去出入無完裙(一作孫母未便出見吏無完裙)老嫗力
未衰(文穎曰幽州及漢中皆謂嫗為媪)請從吏夜歸應急河陽役猶得
備晨炊(史晨炊蓐食)夜久語聲絶如聞泣幽咽天明登前途
獨與老翁别
新婚别(王深父云先王之□新有婚者期不役政出于刑名則一切便宜而已此詩所)
(必盡其常分而不忘禮義余以是錄之)
兔絲附蓬麻引蔓故不長(古詩與君為新婚兔絲附女蘿詩頗者弁與女蘿施于松)
(柏蔦寄生也女蘿兔絲松蘿也陸機疏云兔絲蔓連草也生黃赤如今合藥兔絲子是也本草莬絲在木曰松)
(蘿唐趙云兔絲當附松柏而乃附蓬麻為不得其所矣詩國風有葛生之篇曰葛生蒙楚蘞蔓于野葛生蒙)
(楚蘞蔓于域意以葛與蘞皆蔓生之物施于松柏纍于樛木則得其託矣)嫁女與征夫不如
棄路傍(趙云詩曰駪駪征夫古樂府云觀者滿路傍)結髮為妻子(蘇子美詩結髮為夫)
(妻恩愛不相疑子趙云結髮始成人也謂男子二十女十五取笄冠為義也)席不煖君床(孔席)
(不暇煖)暮昏晨告别無乃太匆忙君行雖不遠守邊赴(一作)
(戍)河陽(河陽東都也初趙云河陽孟州之縣東都今西京也郭子儀保河陽而被詔留守東都未幾)
(子儀召還賊思明復䧟東京於是有河陽之戰舊注河陽東都也大誤)妾身未分明何以
拜姑嫜(薛云前漢廣川王去為幸姬陶望卿作歌曰背尊章嫖以忽顔師古曰尊章猶言舅姑趙云)
(曹子建雜詩云妾身守空閨江淹文古别離云妾身長别離陳琳飲馬長城窟云云善事新姑嫜猶時念我故)
(夫子)父母養我時日夜令我藏生女有所歸雞狗(一作犬)亦
得將(趙云將字乃百兩將之將盖多而或百兩微而鷄犬皆嫁特所擕物也)君今往死地
沉痛迫中腸(鮑照生軀䧟死地謝靈運眷言懷君子沉痛迫中腸韓信置之死地而後生魏文帝)
(詩斷絶我中腸)誓欲隨君去形勢反蒼黃(北山移文蒼黃反覆)勿為新婚
念努力事戎行(古詩努力加飱飯蘇武詩努力愛春華李陵努力崇明德樂府少壯不努力)
(趙云褚朔鴈門太守歌曰結束事戎車詩元戎十乘以先啟行)婦人在軍中兵氣恐不
揚(薛云李陵與單于戰陵曰士氣少衰而鼓不起者軍中豈有女子乎始軍出時關東羣盗妻徙邊者隨軍)
(為卒妻婦女匿車中搜得陵皆劒斬之)吁嗟貧家女久致(一作致此)羅繻裳羅
𥜗不復施(淳于髠曰羅繻襟解)對君洗紅粧(古詩娥娥紅粉粧)仰視百鳥
飛大小必雙翔人事(一作生)多錯迕與君永相望(趙云宋玉風賦)
(回穴錯迕注云雜錯交互也不施羅繻而洗紅粧言君子行役不反如詩云自伯之東首如飛篷豈無膏沭誰)
(適為容之義也)
垂老别(王深父云軍興之際至於老者亦介胄則又盛于閭左之戍矣)
四郊(一方方)未寧静(禮四郊多壘卿大夫之辱也)垂老不得安子孫陣
亡盡焉用身獨完投杖出門去同行為辛酸幸有牙齒
存所悲骨髓乾男兒既介胄長揖别上官(左思詩長揖歸田廬酈食)
(其長揖高祖)老妻卧路啼歲暮衣裳單孰知是死别且復傷
其寒此去必不歸還聞勸加餐(古詩努力加飱食古辭云上言加飱飯)土
門壁甚苦杏園度亦難(史思明傳光武弼出土門收常山郡郭子儀以朔月蕃漢二萬)
(人自土門而至常山軍威遂振思趙云雖是作此詩時土門杏園設備以待史思明時明已殺安慶緒自立)
(為帝矣與大寳十五載潼關既潰之後思明為安禄山攻土門䧟常山時事皆相遠)勢異鄴城下
縱死時猶寬人生有離合豈擇衰盛(一作老)端憶昔少壯
日遲迴竟長歎(鮑照臨路獨遲回)萬國豈征戍(一云東征)烽火被岡
巒(蜀都賦岡巒糾紛盧諶詩岡巒挺茂樹鮑照綘火入咸陽)積屍草木腥(晉天文志太陵中一)
(星曰積尸明則死人如山)流血川原丹(楊子川谷流人之血原野厭人之肉)何鄉為樂
土(詩適彼樂土)安敢尚盤桓(易屯卦初九盤桓利居頁)弃絶蓬室居塌然
摧肺肝(曹植詩哀哉傷肺肝又顧念蓬室士王仲宣喟然傷心肝列子曰北宫子死其蓬室若廣厦之)
(蔭)
無家别(王深父云先王子惠困窮苟推其所不忍達之于其所忍則天下無敗亂之兆)
(矣此詩何作采)
寂莫天寳後(天寳明皇年號也)園廬但蒿萊(喪亂園廬殘破也)我里百
(一伯萬)餘家世亂各東西存者無消息死者為(一作委)塵泥
賤子因陣敗歸來尋舊(一作故)溪久行見空巷日瘦氣慘
悽但聞狐與狸竪毛怒我啼(苦寒行熊羆對我蹲虎豹夾路啼言田里荒蕪人跡)
(罕少惟狐狸爾)四鄰何所有一二老寡妻(四鄰所居之鄰近也人多死于征役所居)
(者惟寡婦耳孟子老而無夫曰寡)宿鳥戀本枝安(一作敢)辭且窮棲(人情之戀)
(故鄉如宿鳥之戀本枝也雖窮棲且安敢辭言人情之安土也唐太宗謂太原父老曰飛鳥過故鄉猶躑躅况)
(朕少小所游之鄉里乎王正長人情舊鄉客鳥思棲故林顔延年刻意藉窮棲)方春猶荷鋤(淘潛)
(雖有荷鋤倦)日暮還灌畦縣吏知我至召令習鼓鼙(張景陽人間鞞)
(鼓聲)雖從本州役(盧諶詩昔謂鄉曲譽謬充本州役)内顧無所擕近行止
一身遠去從轉迷家鄉既盪盡(謝靈運家鄉皆掃盡)遠近理亦齊
永痛長病母五年委溝谿生我不得力終身兩酸嘶人
生無家别何以為蒸黎(傷不得養父母)
夏日歎
夏日出東北陵天經中街(中街黃道之所經也漢書昴畢為天街趙云天文書盖)
(以春分秋分日出卯入酉而夏至則出寅入戍冬至則出辰入申以夏至之出寅寅東北之地也中街意言停)
(午也)朱光出厚地鬱蒸何由開(晉天地志夏至極起而天運近東北斗去人遠日去)
(人近南天氣至故蒸爇也應璩嘗曰處凉臺而有鬱蒸之煩張孟陽朱光馳北陸浮景忽西沈翰曰朱光日也)
(陸士衡功臣知朱光照屋楚詞杲杲朱光)上倉久無雷何以號令申(易傳當雷不雷)
(陽德弱也郎顗傳雷者號令其德生養號令始廢當生而殺則雷反作其時無歲趙云言軍令之不時也)
雨降不濡物良田起黃埃(兩以潤之易濡滋也也趙云言彼相之無澤)飛鳥
苦熱死池魚涸其泥(鮑照苦熱行身熱頭且痛鳥難歸去來又曰晨禽不敢飛)墮魂
尚流冗舉目惟蒿萊至今大河北化作虎與豺(言大河之北民)
(皆餓飢相吞如虎也)浩蕩想幽薊(幽州薊門禄山境也)王師安在哉對食亦
能飱(趙云蔡琰詩曰飢當食兮不能飡其餘)我心殊未諧眇然貞觀初難
與數子偕(君子以為傷今思古之詩)
夏夜歎
永日不可暮(劉公幹永日行游戲江淹别賦夏簟清兮晝不暮葛生夏之日冬之夜言冬夜夏日)
(盡夜之長時也)炎蒸毒我腸(我一作中言熱自自起故毒我腸也)安得萬里風飄
飄吹我裳(趙云陸士衡前緩聲歌云長風萬里舉)芳池出華月(傅玄詩清風何飄飄)
(微月出西方劉休玄芳草有華月池趙云江文通擬劉楨詩華月照芳)茂林延疎光(謝靈運詩)
(林含餘清潘安仁茅屋茂林下竹趙云王羲之蘭亭記有茂林脩)仲夏苦夜短開軒納
微凉(謝靈運不怨秋夕長常苦夏夜短)虛明見纖毫羽蟲亦飛揚(陶潛凉風)
(起將夕夜景湛虚明詩焨燿宵行羽蟲也山谷嘗宿招提月夜見薨薨而游者曰老杜所謂云云信不虚語詩)
(雞鳴云月出之光蟲飛薨薨家語羽蟲三百六十)衷情無巨細自適固其常念
彼荷戈士(詩彼候人兮荷戈與殳)窮年守邊疆何由一洗濯執熱
互相望(言荷戈之士久苦于炎熱但想望而已未能一洗濯也新添詩誰能執熱誓不以濯)竟夕
擊刁斗喧聲遲萬方(李廣傳程不識正部曲行伍營陣擊刁斗至明孟康曰刁斗以銅作)
(鐎受一斗晝炊飯行擊持行名曰刁斗西域傳斥堠土百餘人分夜擊刁斗自守師古曰夜有五更故分擊而)
(持之也)青紫雖被體不如早還鄉(李白蜀道難云錦城雖云樂不如早還鄉夏侯)
(勝取青紫如俯拾地芥也)北城悲笳發鸛鶴號且翔(詩鸛鳴于咥)况復煩
促倦激烈思時康(張茂先詩煩促每有餘蘇子卿詩長歌正激烈)
留花門(鮑云按唐志甘州有留花門山堡東北千里至回鶻御帳是年八月廣平王為)
(元帥以朔方吐蕃回紇諸兵討賊公逆知其害故言麥倒桑折卒曰花門既須留原野轉)
(蕭瑟言其為農桑害也也趙云花門即回紇之别名)
北門(一作方)天驕子飽肉氣勇决(前漢匈奴傳單于遣使遺漢書曰南有大漢北)
(有強胡胡者天之驕子也又匈奴居北邊君王以下咸食畜肉衣其皮趙云其先匈奴也故公詩皆使匃奴)
(事)高秋馬肥健(前漢匈奴傳秋馬肥大會蹄林課校人畜計趙充國曰秋高肥變必起矣李廣)
(以臨平北平盛秋師古曰盛秋馬肥健恐勇為寇也)挾矢射漢月(詩云既挾我矢四子講德論匈)
(奴業在攻伐事在獵射兒能騎羊走箭飛鏃侯應曰北邊隂山單于依阻其中治作弓矢來去為寇)自古
以為患(贊曰書戒蠻夷猾夏詩云戎狄是膺春秋有道守在四夷久矣夷狄之為患也嚴尤曰匃奴為)
(害所從來久矣講德論曰詩人所歌自古患之)詩人厭薄伐(周懿王時王室遂衰戎狄交侵詩人)
(疾而歌之曰靡室靡家玁狁之故宣王興師命將征伐詩人美之曰薄伐玁狁至于太原言逐出之)脩德
使其來羈靡固不絶(語遠人不服脩文德以来之贊曰其慕義貢獻則接之以禮譲羈縻)
(不絶使曲在彼盖聖王制御蠻夷之常道也揚雄書曰然尚羈縻之計不顓制也應劭漢官儀曰馬白羈牛曰)
(縻言四夷如牛馬之受羈縻也)胡為傾國至出入暗金闕中原有驅除
隱忍受此物(王莽贊曰聖人之驅除云爾蘇林曰王莽為光武驅除也驅逐蠲除以待聖人也)
公主歌黃鵠(西域傳烏孫使使獻馬願得尚漢公主昆弟天子問羣臣計皆曰必先納女然後遣)
(女烏孫以馬千匹聘漢元封中遣江東王建女細君為公主以妻焉賜乘輿服御物為備官属侍御數百人送)
(甚盛烏孫昆莫以為左夫人匈奴亦遣女妻昆莫以為右夫人公主至其國自治宫室居歲時再與昆莫會置)
(酒高會以幣帛賜王左右貴人昆莫言老言語不通公主悲愁自為作歌曰吾家嫁我兮天一方遠託異國兮)
(烏孫王穹廬為室兮旃為墻以肉為食兮酪為漿居常土思兮心内傷願為黃鵠衣歸故鄉天子聞而憐之)
(趙云乾元元年肅宗以幼女寧國公主嫁回紇可汗故公云)君王指白日(詩大車謂予不信有)
(如皎日皎白也我言之信有如皎然之白日指白日以為信誓盟約)連營屯左輔百里見
積雪(三輔故事馮輔也翊左也左輔馮翊也)長戟鳥休飛哀笳曉幽咽田
家最恐懼麥倒桑枝折(講德論秋收則奔狐馳兔獲刈則顛倒殪仆驚邊枕士屢犯芻)
(蕘哥舒翰傳吐蕃每至麥熟時即率部衆至積石軍獲取呼為吐蕃麥)沙苑臨清渭(沙苑馮翊)
(郡界)泉香草豐潔渡河不用船千騎常撇烈(一云滅没籍趙云此指)
(回紇留左輔之為害也左輔漢之馮翊郡今之同州在長安之東北故謂之左輔沙苑之地正在馮翊郡界按)
(回紇傳葉護言願留在沙苑臣歸料馬以收苑陽訖除殘盗故公詩言及左輔與沙苑也以長戟之多故鳥休)
(罷其飛胡人吹笳故其聲幽咽於曉時殘害麥與桑故田夫懼之沙苑之句則留馬而飲齕于此也舊注引哥)
(舒翰傳知是吐蕃事矣不干今詩句事千騎常撇烈則所留之馬如此)胡塵踰太行(太行山名)
(古詩馳驅太行道也)雜種抵京室花門既須留原野轉蕭瑟(丘希範書)
(姬漢舊邦無取雜種王深父留花門序云肅宗之復兩京藉回紇之師助焉雖幸成功而朝野更被其毒語曰)
(人無遠慮必有近憂以天子之尊推誠仗順集中國之智力滅一狂賊豈有不足哉不忍須臾之遲顧引勍虜)
(入于腹心之地卒成危禍其後陸贄賀吐蕃抽軍不助討朱泚亦云)
塞蘆子(王深父序云徹其西備而爭利于東非所以固國者也)
五城何迢迢(沈存中云延州今有五城說者謂舊有東西二城夾河對立高萬典郡始展南北東)
(三關乃知天寳中有五城謂高始展非也四鮑云南志延州延昌縣北有蘆子關又夏州注長慶年節度使)
(李祐築鳥延宥州臨塞隂河陶子與塞蘆子盖五城名也)迢迢隔河水邊兵盡東征
(文六年知秦之不復東征)城内空荆杞(阮嗣宗詩堂上生荆把)思明割懷衛(史思)
(明雜種胡人也天寳十四載隨安禄山反河陽懷衛盡䧟于賊)秀巖西未已(高秀巖哥舒翰麾下)
(將也後為思明偽河東節度使降肅宗)迴略大荒來(山海經曰大荒之中有山名曰大荒之山)
(日月所入是謂大荒之野)崤函蓋虚爾(項藉贊秦孝公據殽函之同師古崤謂崤山今陜縣東二)
(崤是也函谷今桃林縣南洪溜澗是也虚言其無偹禦爾)延州秦北戶關防猶可倚
焉得一萬匹疾驅塞蘆子岐有薛大夫旁制山賊起(岐一)
(作頃)近聞昆戎徒為退三百里蘆關振兩寇深意實在此
誰能叫帝閽胡行速如鬼(時官軍止知東討收復河洛而不知蘆子之可塞公懼有)
(乘隙而起者故有此作瓊杜補遺張衡思玄賦曰叫帝閽使闢扉兮覿天皇于宫閽主門者揚雄甘泉賦曰)
(選巫咸使叫帝閽)
彭衙行(趙云春秋文二年晉侯及秦師戰于彭衙杜預云馮翊郃陽縣西北有彭衙城)
(拾郃陽于唐属同州即馮翊郡也今此詩乃寄彭衙知縣孫公者耳)
憶昔避賊初北走經險艱夜深彭衙道月照白水山(趙云)
(郃陽縣與白水縣正相接皆属同州也)盡室久徒步逢人多厚顔(書五子之歌顔)
(厚有忸泥詩云顔之厚矣羞媿之情見于面貌如面皮厚然故以顔厚為色愧云趙云左傳盡室以行)參
差谷鳥行(一作鳴)不見遊子還癡女飢隨我啼畏虎狼聞
懷中揜其口反側聲愈嗔小兒彊解事故索苦李餐(時賊)
(方收錄衣冠汚以偽命而避難者方銷晦聲跡故託言女啼而畏虎狼閒也虎狼喻盜賊矣)一旬半
雷雨泥濘相牽攀既無禦雨(一云禦濕)備徑滑衣又寒有時
經(一作最)契闊竟日數里間野果充餱糧(擊鼓死生契闊契闊勤苦也公)
(劉迺褁餱糧)卑枝成屋椽早行石上水暮宿天邊煙少留同
家窪欲出蘆子關故人有孫宰高義薄曾雲(陸士衡文高義薄雲)
(天同家窪蘆子關皆地名也故人故舊之人高義言其恩義高遠皆說孫宰宰也)旅客已曛黑
(曛黑薄暮也謝靈運詩夜聽極星闌朝游窮曛黑)張燈啟重門煖湯濯我足剪
紙招我䰟(宋王為屈原招䰟)從此出妻孥相視涕闌干(言淚之墮也趙)
(云談藪載王元景謝劉綽曰卿勿怪我别别後當瀾干闌干者淚連續不斷之貌凡物之不斷皆可云闌干如)
(言北斗横闌干則光之斷也也苜蓿長闌干則柔而不斷)衆雛爛漫睡喚起霑盤飱
(晉公子重耳過曹曹大夫僖負羈饋盤飱置璧焉公子受飱忘璧趙云爛漫言睡之熟也莊子云性命爛漫)
(注雖云分散遠皃然亦熟爛之意故靈光殿賦云流離爛漫而盧仝詩亦云鸎花爛漫君不來皆言其多而熟)
(也)誓將與夫子永結為弟昆遂空所坐堂安居奉我歡
誰肯艱難際豁逹露心肝别來歲月周胡羯仍構患何
當有翅翎飛去墮爾前(趙云當是指言安慶緒蓋慶緒于正月弑其父而襲偽位也)
義鶻(感鳥獸猶見義而動也之趙云此篇紀實事以垂鑒誡意也)
隂崖有蒼鷹養子黑柏巔白蛇登其巢吞噬恣朝飡(趙云)
(長笛賦惟籦籠之竒生兮于終南之隂崖楚詞屑瓊蘂以朝飡)雄飛遠求食雌者鳴辛
酸力彊不可制黃口無半存(趙云家語孔子見羅者所得雀皆黃口也孔子曰黃)
(口盡得大雀獨不得何也羅者對曰黃口從大雀者不得大雀從黃口者得孔子顧謂諸弟子曰君子慎所從)
其父從西歸(一作來)翻身入長煙須臾領健鶻痛憤寄所
宣斗上捩孤影噭哮來九天(趙云郭璞游仙詩云升降隨長煙兵書出於九天之)
(上)脩鱗脱遠枝巨顙折老拳(杜補遺石勒與李楊鄰居爭漚麻池歲相毆擊及貴)
(乃使人召陽與酣謔引陽臂笑曰孤往日猒卿老拳卿亦飽孤毒手昔劉夢得嘗讀杜詩疑老拳無據及讀石)
(勒傳乃艱服之)高空得蹭蹬(蹭蹬字見首篇注)短草辭蜿蜓折尾能一
掉(江賦揚耆掉尾左傳尾大不掉)飽腸皆已穿生雖滅衆雛死亦垂千
年(趙云言蛇之滅鷹雛蛇之死于義鶻可謂鑒戒於千年之後也亦王仲宣誄史云生為百夫雄死為壯士)
(規之勢也)物情有反復快意貴目前兹實鷙鳥最急難心炯
然(孔融云鷙鳥累百裳棣兄弟急難)功成失所往用捨何其賢近今潏
水湄此事樵夫傳飄蕭覺素髮(潘安仁班鬢彪以丞弁素髮颯以垂領)凛
欲(一作洌)衝儒冠(盧子諒詩怒髮上衝冠)人生許與分只在顧盻間
聊為義鶻行用激壯士肝
畫鶻行
高堂見生(一作老)鶻颯爽動秋骨初驚無拘攣(曹褒傳羣寮拘攣猶)
(拘束也潘安西征賦陋吾生之拘攣)何得立突兀乃知畫師妙功括造化
窟(趙云李賀云二十八宿羅心胸筆補天化天無功盖出于此)寫此神俊姿(支道林云怜其)
(神俊)充君眼中物烏鵲滿樛枝(詩南有樛木釋文云木下曲曰樛樛下垂也趙云)
(謝玄暉敬亭詩樛枝聳復低)軒然恐其出側腦看青霄寕為衆禽没
(趙云言甘青雲而軒舉寧甘為衆禽之滅没乎此與傅玄長歌行曰蒼鷹厲爪翼耻與燕雀爭)長翮如
刀劍人寰可超越(舞鶴賦歸人寰之喧卑)乾坤空峥嶸粉墨且蕭
瑟(鮑明遠歲崢嶸而催暮又金石崢嶸深高之皃也但趙云乾坤空自高大而粉墨之物不能真超越之)
(含蕭瑟之意)緬思(一作想)雲沙際自有煙霧質吾今意何傷一
步獨紆鬱(舞鶴賦烟交霧凝若無毛質陸士衡紆欝游子情趙云劉希夷邊城夢還詩雲沙撲地)
(起夫既有真質自能超越則吾亦不必傷也紆欝結悶之皃真質公自况也世有西清詩話者有云王介甫歐)
(楊永叔梅聖俞與一時聞人坐上分題賦虎圖介甫先成衆服其敏妙永叔乃袖手或以問余余曰此題杜甫)
(畫鶻行耳問者謂然大抵前輩多模取古人意以紓急解紛此其一也西清之說如此然觀介甫古詩與此自)
(不同盖此篇雖詠畫鶻而終于真鶻以自况)
九家集注杜詩卷三
