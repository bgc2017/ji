九家集注杜詩卷十八宋郭知逹編
近體詩
奉寄河南韋尹丈人
(甫故廬在偃師承韋公頻有訪問故有下句)
有客傳河尹逢人問孔融(孔融公自比也李趙云言見問者何南尹也膺問河南)
(尹而孔融造門為上客)青嚢仍隐逸章甫尚西東(郭璞受業於鄭公以青囊書與)
(之孔子生於魯嘗冠章甫之冠長於宋故衣逢掖之衣章甫儒冠趙云孔子嘗曰丘也東西南北之人也謂)
(其身挾青囊而隐逸冠章甫而西南其著仍與尚字則公言河南尹問人之辭也)鼎食為門戶
詞場繼國風(列鼎而食門戶閥閱也詩列國之風能趙云上句言河南尹之貴下句言河尹詩)
尊榮瞻地絶疎放憶途窮(言地望崇重也阮籍詩途窮能無慟趙云任彦昇作竟)
(陵王行状有曰地尊禮絶疎放公自謂也憶途窮則又言河尹憶問之)濁酒尋陶令丹砂
訪葛洪(王弘九月九日送酒與陶潜潜得之便飲而歸謝混濁酒聊自適晉葛洪字稚川欲祈遐夀聞)
(交趾出丹砂求為勾漏令年趙云放意於杯酒故尋陶令祈心于遐故訪葛洪)江湖漂短褐
霜雪滿飛蓬(短一作裋淮南子霜雪亟集短褐不完褐毛布詩首如飛蓬趙云短褐並見上北)
(征詩注飛蓬言髮飄亂如之久在江湖之間故云漂短褐髮如飛蓬而霜雪滿言其白也竊又謂霜雪非以言)
(髮之白乃真所謂霜雪者盖公詩作于潭州適當冬時兩句述其羇旅流漾江湖故短褐為江湖所漂犯冒霜)
(雪故飛蓬之髮為霜雪所滿此又可考作詩時節為冬時甚明二說以俟明識)牢落乾坤大周
流道術空(趙云上林賦牢落陸離易繫辭云周流六虛言天地廣大而我獨牢落雖挾道術竟於周)
(流之際成空而無用莊子云古之道術有在於是)謬慙知薊子真怯笑揚雄(後漢)
(方術傳薊子訓有神異之道公卿以下侯之者常數百人解嘲曰子乃以鴟梟而笑鳳凰子徒笑我玄之尚白)
(吾亦笑子之病不遭扁鵲悲夫周趙云揚雄注太玄人皆笑之至以為可覆醬瓿惟其流道術空故繼之以)
(今兩句)盤錯神明懼謳歌德義豐(虞詡曰不遇盤根錯節何以知利器趙云此)
(言韋尹為政之能謳歌如鄭歌子産漢歌岑君是也)尸鄉餘土室難說呪雞翁(一作)
(誰話後漢地里志偃師有尸鄉列仙傳呪雞翁居尸鄉下養雞百餘各有名字呼名則種别而至趙云舊本)
(又云一作誰話闘雞翁公題下注云故廬在偃師云云以義詳之難說字當以誰話為正闘雞翁無義當以呪)
(雞翁為正盖言誰人話及呪雞翁乎惟我韋丈人而已或云難說謂難說得到也衆人難得說到而韋丈人獨)
(念之亦有義然講解費力)
對雨書懷走邀許主簿
東岳雲峯起溶溶滿太虛(趙云楚詞云雲容容兮雨冥冥字異而義同)震雷
翻幕鷰(襄二十九年傳公子朝曰夫子在此猶燕巢于幕上)驟雨落河魚(河一作溪趙)
(云舊本一作溪魚非盖幕鷰字出左傳不應以溪魚無出處為對河魚固言河中之魚亦以左傳有河魚腹疾)
(雨中魚落今亦有之)座對賢人酒門聽長者車(魏志徐客傳鮮于輔云醉謂酒清)
(為聖人酒濁為賢人陳平家貧居陋巷以席為門然門外多長者車轍趙云座對賢人酒則徒有酒而已故)
(聽長者車之相訪也既未有過之者於是相邀許簿矣)相邀愧泥濘騎馬到階除
(趙云魏都賦中逵泥濘山簡傳云時時能騎馬登樓賦循階除而下降)
已上人茅齋
已公茅屋下可以賦新詩(趙云潘安仁秋興賦序云偃息不過茅屋茂林之下蘇子)
(卿云可以慰嘉賓阮嗣宗云可以慰我心劉公幹云可以薦嘉賓下四句乃可賦者也嵇叔夜琴賦云臨清流)
(賦新詩衡門之下可以棲遲)枕簟入林僻茶瓜留客遲(趙云枕簟字禮記歛枕簟)
江蓮搖白羽(白羽扇也)天棘蔓(舊本作夢)青絲(杜正謬夢當作蔓天門冬荆湘間謂)
(之天棘抱朴子及博物志皆云天門冬一名巔棘以其刺故也然不載天棘之名豈非方言歟本草圖經云天)
(門冬生奉高山谷今處處有之春生藤蔓大如釵股高至丈餘葉如茴香極尖細而疏滑有逆刺亦有澁而無)
(棘者其葉如絲而細散皆名天門冬以此考之則天棘為天門冬明矣一本作天棘然本草及爾雅諸書並無)
(此名必有博物者能辨之冷齋夜話云王仲至言天棘非煙非霧自是一種物曾見一小說今忘之矣高秀實)
(云天棘天門冬也見本草其枝蔓延疑蔓字非夢也然本草天門冬一名巔棘王元之詩水芝卧玉腕天棘蔓)
(金絲則天棘盖柳也學林新編云天棘蔓青絲今改蔓為夢盖天門冬亦名天棘其苗蔓生好纏竹木上葉細)
(如青絲寺院庭檻中多植之可觀後人既改蔓為夢又釋天棘為柳皆非也胡仔曰按本草載抱朴子云天門)
(冬或名巔棘冷齋學林二說遂以為天門冬何也其引王元之天棘蔓金絲又以為柳亦何所據蔡伯世云此)
(句最疑學者或曰梵語名柳為天棘又近傳東坡杜記事實一編更以王逸少詩云湖上春風舞天棘為證因)
(悟夢字乃由舞字之訛缺况以上句考之正應用草木為對偶非有奥義也趙云天棘蔓青絲其蔓字是歐)
(陽文忠家善本未見善本已前惑於夢字之義羣說紛紛如洪駒父云嘗問於山谷山谷云不解又問王仲至)
(仲至云出異書洪覺範作泠齋夜話又引高秀實之言蔡伯世又以近傳東坡事實所引王逸少詩為證其說)
(不一然東坡事實乃輕薄子所撰豈有王羲之詩既不見不集而不載别書乎且既使真是王詩亦何所據而)
(謂之柳乎此因王元之詩句而添撰也又有所謂杜陵句解者南中李歜所為也且云聞於東坡云是天棘弄)
(青絲此求夢字之說不得遂取夢字同韻之字補之然弄字於青絲為無交涉矣高秀實之說頗為是明矣杜)
(田亦知引此余竊謂王元之詩天棘舞金絲正是用杜詩若指言天門冬亦自有金絲之實本草注又云葉細)
(似蕰而微黃是也洪覺範安知王元之不見詩山善本知蔓青絲之義而用之乃遂強解之為柳乎若谷仲)
(至皆大儒博雅以不見善本為夢字所迷而仲至不為無可譏也且其題自是已上人茅齋亦一幽居之僧耳)
(茅齋前有何非煙非霧之異物乎其言江蓮搖白羽亦不過種之盆罋中而花如白羽之搖以明其雖種於茅)
(齋之前而蓮乃江蓮也則對天棘蔓青絲乃是種天門冬枝枝條延蔓如青絲之長自足以形容幽居之景物)
(何遠求他物以當天棘邪江之蓮天之棘抑亦公自造耳孟子曰猶白羽之白蕭子範之言馬曰繮以紫縷繫)
(以青絲)空沗許詢軰難酬支遁詞(支遁字道林講維摩經遁謂衆議無以歷言許)
(詢設一難遁不能復通遁趙云盖言我空沗為許詢之流而難酬對支所以美已上人也)
房兵曹胡馬詩
胡馬大宛名鋒稜瘦骨成(漢伐大宛獲汗血馬作西極天馬之歌趙云古詩胡馬)
(嘶北風李陵書云舉刃指麾胡馬奔走陸士衡漢高祖功臣頌曰韓王窘執胡馬洞開盖凡西北之馬皆謂之)
(胡馬漢天子初發易卜曰神馬當從西北來得烏孫馬好名之曰天馬及得大宛國汗血馬益壮遂更名烏孫)
(馬曰西極馬而以天馬名大宛之馬如是則胡馬得大宛名者豈不貴乎)竹批雙耳峻風入
四蹄輕(劉孝標詩四蹄不起塵削趙云後魏賈思勰載相馬經耳欲銳而小如筒則所謂竹批矣故)
(公李丈人故馬行又曰頭上銳耳批秋竹魯國黃伯仁為龍馬頌云雙耳如&KR1476;筒相馬法不取三羸五駑其一)
(羸是大蹄其一駑是緩耳而劉義恭白馬賦有竦身輕足故公詩於耳言峻於蹄言輕也)所向無空
闊真堪託死生(如高歡之的盧是可託死生也鄭之小駟則異於此趙云兩句是一義如世)
(說載劉備之初奔劉表屯於樊城表左右欲因會取備備覺如厠便出所乘馬的顱曰今曰厄可不努力的顱)
(逹備意一踴三丈得過又如劉牢之為慕容垂所逼策馬跳五丈澗而脱此其事也)驍騰有如此
萬里可横行(顔延年赭白馬賦藝品驍騰)
畫鷹
素練風(一作如)霜起蒼鷹畫作殊(趙云素練絹也因其畫鷹故風霜起若作如霜)
(則止言綀之白而已又起字無分付非是)𢥠身思狡兔(𢥠身猶竦身也孫楚鷹賦擒狡兔於平原)
(史記狡兔死良犬烹)側目似愁胡(隋魏彦深鷹賦立如植木望似愁胡趙云𢥠音竦義亦同鷹)
(事中有竦翮而升之語鷹常傾側其目故傅玄賦曰左看若側右視如傾晉孫椘鷹賦深目蛾媚状如愁胡故)
(公於王兵馬使二角鷹詩亦云目如愁故視天地)絛鏇光堪擿軒楹勢可呼(絛鏇)
(所以縶鷹句趙句上句則所畫絆鷹之絛鏇也光而堪擿取焉下則置畫於軒楹之間其勢如真可呼也孫)
(楚賦云麾則應机招則易呼魏彦深鷹賦姦而難有往不可呼)何當擊凡鳥毛血灑平
蕪(師云凡鳥以况小人班固西都賦風毛雨血洒野蔽天趙云陳孔璋為曹洪與魏文帝書有園囿凢鳥)
(之語而吕安見嵇喜題門作鳳字&KR1018;其凢鳥則又出于此毛血洒字亦暗使鷹事有獻鷹於楚文王者王時獵)
(雲夢鷹聳翮而升須臾毛堕若雪血洒如雨有大鳥墜地博物君子曰此大鵬雛也言其畫之真有飜韝掣臂)
(摶噬之志可見矣公於楚姜公畫角鷹落句乃云梁間燕雀休驚怕未必博風上九天則以&KR1018;徒有形而無其)
(實者一曰何當一曰未必諸人變化之妙如此)
與李十二白同尋范十隠居
李侯有佳句往往似隂鏗(陳書隂鏗字子鏗五歲能誦詩賦及長博涉史傳亢善五)
(言詩為當時所重無趙云鏗詩雖見藝文類聚恨全集可考)余亦東蒙客憐君如弟
兄(師云子美居齋兖故云東蒙客也故趙云東夢山名乃詩所謂龜蒙之一也以其在東謂之東蒙公在)
(兖州故曰東蒙客此兩句却不對不知此格何以謂之近體也)醉眠秋共被(姜肱兄弟同被而寢)
携手日同行(師云詩衛北風惠而好我携手同行使趙云前句憐君如弟兄故於共被中暗姜)
(肱事又晉祖逖劉琨情好綢繆共被而寢)更想幽期處還尋北郭生(列子與北)
(郭生連牆而不相通子趙云北郭生指言范十隐居也舊注引列所載乃南郭生耳)入門高興
發侍立小童清(趙云殷仲文詩云猶有清秋日能使高興盡鮑照園中秋散詩云臨歌不知調)
(發興誰與歡黃帝曰異哉小童)落景聞寒杵屯雲對古城(趙云梁元帝纂要曰晩照)
(謂之落井列之望之若雲屯焉謝靈運詩巖高白雲屯)向來吟橘頌(張華有橘詩郭璞有贊謝)
(惠連有賦)誰欲討蓴羔(陸机傳机嘗詣侍中王濟濟指羊酪謂机曰卿吳中何以敵此荅曰千里)
(蓴羹未下鹽豉時人稱為名對主杜正謬楚詞自有橘頌非橘詩贊賦也趙云橘頌意言其受命之不遷)
(耳蓴事即是張翰在齊王冏府冏時執權翰憂禍及因見秋風起乃思吳中菰菜蓴羹鱸魚曰人生貴得適)
(志何能羈宦數千里以要名爵乎遂命駕而歸俄而冏敗人以為見机今詩意作謂其身與李白范隐居並)
(吟誦屈原之橘頌守已之有素又誰肯待倦游睹秋風而後思蓴羹乎舊注皆非)不願論簮笏
悠悠滄海情(趙云惟其前句如此故無復簮笏之願而欲寄情滄海也)
臨邑舍弟書至苦雨黃河泛溢隄防之患簿領
所憂因寄此詩用寬其意
二儀積風雨百谷漏波濤(老子江海為百谷王)聞道黃河坼遥連
滄海高(趙云易有太極是生兩儀言天地也廣雅云天地曰二儀以人參之曰三才薛道衡祭江文帷)
(盖静於波濤西都賦帶以洪河涇渭之川選東燭滄海又東臨滄海)職司憂悄悄(謂當職司水之)
(官司師云詩職其憂)郡國訴嗷嗷(趙云詩憂心悄悄後漢有郡國志選詩衆人何嗷嗷職司)
(指上位之人也郡國則水所及者非一州)舍弟卑棲邑(趙覽為主簿人謂之棲鸞於枳棘言位卑)
(下)防川領簿曹尺書前日至版築不時操(以版築夾土而築也書說)
(築傳巖之野也趙云此言書中云水遽至不得即時操版築以防之古詩客從遠方來遺我尺素書顔師古)
(注云今俗言尺書或言尺牘乃其遺語耳)難假黿鼉力(江淹方駕龜鼉以為梁)空瞻烏
鵲毛(淮南子云烏鵲填河七趙云言無是物為橋梁也紀年曰周穆王三十年東至于九江比黿鼉以)
(為梁古傳七夕鵲為橋以波纖女也)燕南吹畎畝(趙云孟子畎畝之中)濟上沒蓬蒿
(泛濫至於燕南濟上皆漂没也莊子蓬蒿之間)螺蚌滿近郭(趙云為蠃為蚌)蛟螭乘九
臯(濫濫故螺蚌在陸蛟螭在霄漢也趙云選或藏蛟螭詩鶴鳴于九臯)徐關深水府碣石
小秋毫(徐關碣石皆地名書碣石入于河送趙云燕南濟上徐關碣石皆齊州近璄後有舍弟頻赴)
(齊詩三首有曰徐關東海西有曰長瞻碣石鴻可以椎見)白屋留孤樹青天失萬艘
(趙云上句言屋已漂矣惟孤樹存下句言萬艘乘漲速去青天長遠之間頃刻之中望之若失矣吳志趙咨傳)
(魏文帝曰吳王頗知書否咨曰吳王浮江萬艘帶甲百萬)吾衰同泛梗利涉想蟠桃
(山海經曰東海有山名度索山有大桃屈蟠三千里名曰蟠桃趙云論語甚矣吾衰也周易利涉大川齊地)
(接東海而蟠桃在東海故因水漲而觀萬艘去之之速可以利涉想望之也)頼倚天涯釣猶
能掣巨鼇(賴一作却列子言龍伯國天人一釣連六鼇趙云釣鼇亦東海中事)
過宋員外之問舊莊
(員外季弟執金吾見知於代故有下句)
宋公舊池館零落守陽阿(守一作首阿山阿也山趙云伯夷叔齊隠於首陽史記)
(注云在河東蒲坂華山之北河曲之中之問乃汾州人去河中皆晉地則宜為首陽矣舊作守陽則無義况詩)
(有首陽之巔首陽之下而潘岳詩有首陽岑則首陽阿依倣為熟或云公方在齊地而此便驀大河在晉地為)
(可疑然隔此一篇是送蔡希魯還隴右則已在長安矣)枉道秪從入吟詩許更過
(趙云凡枉道而遊者猶任其入况能吟詩者而不許其過乎則公自負可知矣蓋以宋公平生好詩故也)淹
留問耆老寂寞向山河(趙云淹留駐□之義欲問耆老員外平日事員外亡矣其莊空)
(存對此山河徒寂寞耳楚詞胡為乎淹留莊子恬淡寂寞禮記秋食耆老劉越石云如彼山河孟子乃屬其耆)
(老而告之)更識將軍樹悲風日暮多(馮異每所止舍諸將並坐論功異常獨屏樹下)
(軍中呼為大樹將軍之趙云公題下自注云云則以馮異比員外之弟也考唐史之問有二弟曰之悌者史)
(載其以驍勇聞又曰長八尺開元中歷劒南節度使既□事流竄復為擊蠻㧾管但止附之問傳尾而無正傳)
(不載其為金吾將軍今因公自注見之之悌既為金吾將軍則公題莊舍指其大樹宜矣)
夜宴左氏莊
風林纖月落衣露淨琴張(師云張綽詩雲哀掛纖月庾信詩獨識淨琴意趙云纖)
(月初生月也古兩頭纖纖詩曰兩頭纖纖月初生衣露净琴張此句亦似艱閟蓋言當月落之際衣上有露而)
(拂扵琴以張之則淨莊子之名人名率用用義理寓言為之有子琴張用張琴為名也此琴張因可使矣東坡)
(詩云新琴空高張絲聲不附木亦有琴張字)暗水流花逕(師云孫登詩暗水度潜溪)春星
帶草堂(趙云吳都賦云帶朝夕之濬池佩長洲之茂苑注云帶佩猶近也又魏都賦曰列宿分其野荒)
(裔帶其隅則帶字又可單用不必以襟帶佩帶為類也)檢書燒燭短看劒引杯長
(看一作說一作煎茗酣師云古詩看書怯燭殘因話錄徐世長看劒飲酒酒舞劒狂不知止趙云謂之檢)
(書則必尋討事出之類檢或未獲宜乎燒燭至於短此理之常然因看劒而豪氣生於此快飲亦宜引杯長矣)
(東坡有云引杯看劒話偏長正使此句一作煎茗無義又作說劒亦未必因之而長引杯又說劒犯莊子不應)
(只用檢書為對)詩罷聞吳詠扁舟意不忘(吳詠作吳人詠詩聲也趙云惟其聞吳)
(詠故動扁舟之興)
送蔡希魯都尉還隴右寄高三十五書記
(時哥舒入奏勒蔡子先歸)
蔡子勇成癖(癖好著也如王濟馬癖和嶠錢癖杜預左傳癖之義)彎弓西射胡(曹子)
(建白馬篇宿昔秉良弓楛矢何参差控弦破左的右發自摧月支趙云前漢書士不敢彎力而報怨西射胡義)
(分明舊注却引曺子建詩控弦破左的右發摧月支左的自是射的月支自是射貼名假使錯認月支是胡名)
(亦何干也)健(一作男)兒寕闘死(世說桓車騎使健兒鼓行劫鈔)壮士恥為儒(酈食)
(其傳沛公不喜儒諸客冠儒冠來者沛公輒溺其中引趙云健兒強健之兒非今日黥面者故對壮士舊注)
(世說却是項羽目樊噲曰壮士也恥為儒此乃治天下當用長槍大劒何用毛錐子之類舊注非公嘗有句云)
(健兒勝腐儒)官是先鋒得材緣挑戰須(先鋒謂先師衆而行也鋒取鋒銳之義挑)
(戰挑之使戰如左傳云致師漢高祖紀項羽謂曹咎曰謹守成臯即漢欲挑戰勿與戰李竒曰挑徒了切臣瓉)
(曰挑戰擿嬈敵求戰也皆趙云國志蜀馬謖傳云魏延吴壹論者言宜令為先鋒)身輕一鳥過
槍急萬人呼(輕健如飛鳥李廣趫健人目為飛將軍呼驚呼也趙云前叙其得官之因今方以美)
(之也廬陵嘗云陳公從易初得杜集至身輕一鳥其下脱一字因與數官各補之或云疾或云落或云起或云)
(下莫能定及得善本乃過字陳公歎服雖一字不能到也雖然過字盖使家語見飛鳥過及莊子猶鳥雀蚊䖟)
(之過乎前又張景陽雜詩人生瀛海内忽如鳥過目而公亦屢使鳥過字如愁窺高鳥過諸君猶不至是亦未)
(之思耳然兩句好處尤在槍急字非身輕而槍急何以致萬人之呼)雲幕随開府(幕府以幕為府)
(也西京雜記成帝設雲幕於甘帛)春城赴上都(赴一作入也趙云此言哥舒入奏唐史天寶)
(十一載翰加開府儀同三司冬入朝今公云春城豈由冬末而涉春乎凡大將則有幕府見李廣傳注古樂府)
(春城起風色開府字晉宋以來官號亦用矣班固賦云隆上都而觀萬國也)馬頭金匼匝(古詩)
(白馬黃金羈驄馬金絡頭)駞背錦模糊(以駞負錦也状趙云金匼匝言金絡頭其密而匼匝鮑)
(照白紵歌云雕屏匼匝祖帳舒駞背負物而以錦帕蒙之此之謂模糊公詩有云子璋髑髏血模糊亦遮盖之)
(義匼匝模糊皆方言)咫尺雪山路(郭義恭志廣曰西域有白山通歲有雪亦名雪山班固贊曰定)
(遠慷慨專功西遐坦步䓤雪咫尺龍沙注言不以為遠也)歸飛西(一作青)海隅(言歸隴右也)
(趙云此謂希魯先勒還隴右視雪山咫尺不以為遠故歸飛西海隅也)上公猶寵鍚(上公哥舒)
(翰寵錫希魯)突將且前驅(師云曹植賦突將猛快未趙云上公言哥舒翰猶有錫命已固當)
(少住則蔡子突將當往為前驅以先歸舊注以為錫賚希魯非是詩為王前驅石季倫王明君辭前驅已抗旌)
漢使黃河遠(漢使張騫窮河源)涼州白麥枯(漢桓帝時童謠曰小麥青青大麥枯)
(誰當穫者婦與姑丈夫何在西擊胡足杜正謬唐陳藏器本草云小麥秋種夏熟受四時氣兼有寒温麵熱)
(麩泠宜其然也河渭以西白麥麵涼以其春種闕二時之氣故也以地理志考之涼州正在河渭之西其出白)
(麥盖土地所宜下趙云翰為河西節度使故言黃河遠暗用張騫比之句言其地其時也公詩送高書記亦)
(云崆峒小麥熟且願休王師亦言麥以志時矣)因君問消息(問高消息也)好在阮元
瑜(王粲傳陳留阮瑀字元瑜少受學於蔡邕建安中都護曹洪欲使管記室瑀不為屈趙云此題所謂因)
(寄高書記也記室乃書記之任)
春日憶李白
白也詩無敵(敵一作數)飄然思不羣(趙云此詩破頭兩句已對呼人名為某也起於)
(左傳而回也賜也之類在類語尤多今所謂白也却犯檀弓孔白之母死而不喪子思曰為伋也妻者是為白)
(也母不為伋也妻者是不為白也母有此兩字故對飄然爾雅曰回風為飄白是人名飄是風名方是可對晉)
(成公綏嘯賦有云心條蕩而無累志離俗而飄然舊正作詩無敵雖有仁者無敵用真儒無敵於天下用對不)
(羣字則史有爽邁不羣逸志不羣獨立不羣也小注又作無數則如食力無數修爵無數其無敵不若無數盖)
(下言不羣則已是無敵矣不應更疊意也今此亦松公寄言於為戱露出消息以示太白以為對屬湏字有出)
(處然後為公之意乎其云細論文亦在是也)清新庾開府(蕭揚州薦士表辭賦清親陸雲别傳)
(雲亦善為文清新不及機)俊逸鮑參軍(鮑照字明遠為臨海王參軍鍾嶸曰鮑參軍詩如野鶴鄱)
(雲良馬走隄俊逸奔放說趙云世說注有云文翰清新自有摯虞之妙俊逸世載謝安目支道林如九方臯)
(相馬略其玄黃取其俊逸庾鮑所以比白庾信在周為開府鮑照在宋為參軍二人本傳及其文集序與夫諸)
(人議論如鍾嶸詩品初無清新俊逸之目則自杜公品之也今讀其詩信然)渭北春天樹江
東日暮雲(事見昔遊詩江淹詩曰日暮碧雲合行趙云此以引末句之意公於凡寄遠及送或居)
(此念彼則於兩句内分言地之所在渭北指言咸陽咸陽在終南山之南渭水之北故得名時白在會稽越州)
(也斯江東矣)何時一樽酒重與細論文(沈休文勿言一樽酒明日難重持趙云)
(蘇子卿云我有一樽酒欲以贈遠人魏文帝著典論有論文而至於廋信詩云論文報潘岳詠史荅應璩今云)
(論文而至於細則臻其妙矣非李杜莫造也若兩句之勢亦孟浩然何時一杯酒重與李膺傾者矣)
贈陳二補闕
世儒多汩没(汩没不振之貎)夫子獨聲名(趙云夫子指陳補闕禮記聲名洋溢乎中)
(國)獻納開東觀(謝朓詩獻納云臺表後漢和帝幸陳觀覽書林閱篇籍博選術藝之士以充其)
(官序趙云兩都賦日月獻納)君王問長卿(司馬相如字長卿上讀字虛賦而善之曰朕獨不得)
(與此人同時哉狗監楊得意侍上曰臣邑人司馬相如自言為此賦上驚乃召問相如左傳曰與君王哉高紀)
(韓信曰項羽背約而王君王於南鄭禮記西方有九國焉君王其終撫諸范增曰君王為人不忍又曰天下事)
(大定矣君王自為之)皂鵰寒始急天馬老能行(所謂窮而益堅老而益壯也)自
到青冥裏休看白髮生(言自可致於青霄之上無以老自怠也趙云大宛國汗血馬)
(謂之天馬以其先乃天馬之種也楚詞載青冥而攄虹)
寄高三十五書記(適)
歎息高生老新詩日又多美名人不及佳句法如何(按新)
(唐書適五十始為詩即工以氣質自高每一篇已好事者輒傳之趙云漢蔡邕師賦曰詠新詩以悲歌句)
(法本是佛書有法句經□而詩句之有法亦然故公於詩句問其法如何)主將收才子崆峒
足凱歌聞君已朱紱且得慰蹉跪(趙云主將哥舒翰也翰為河西節度使以)
(適為掌書記崆峒隴右山名足凱歌言其必勝也軍捷而還則奏凱歌出周禮朱紱雖出易乃芾字而曹子建)
(用則是朱紱字江淹雜體詩用敝字義皆同朱紱則賜緋之謂)
送裴二虬作尉永嘉
孤嶼亭何處天涯水氣中(嶼島嶼也)故人官就此絶境興誰
同(趙云永嘉乃唐之温州倚郭縣屬江南道故曰水氣中孤嶼亭想是永嘉縣尉司景物故人則指裴二就)
(此同境則指孤嶼亭矣)隠吏逢梅福(漢梅福九江人補南昌尉家居常讀書養性為事至元始)
(中王莽專政梅福一朝棄妻子去九江人補南昌尉家其後見福於會嵇者更名姓為吳市門卒所謂隠於吏)
(矣裴趙云指言二也)游山憶謝公(謝安石寓居會嵇與羲之遊處出則漁弋山水常往臨安)
(山中坐石室臨濬谷雖放情丘壑然每遊賞必以妓女從也趙公謝公謂謝靈運為永嘉守好遊山水當時)
(號之謝公今積穀山南有謝公巖焉郡又有東山公登東山望海詩云開春獻初歲白日出悠悠可以見其遊)
(山之實矣舊注非)扁舟吾已就(一作具)把釣待秋風(張翰見秋風起乃思吴中)
(蓴羹鱸魚鱠遂命駕東歸也郡趙云待秋風而把釣是時鱸魚可鱠也張翰吴人正是吴中事)
城西陂泛舟
(趙云北渼陂也在鄠縣西五里後篇有與源大少府游陂詩應為西陂好可知也)
青蛾晧齒在楼船(見大人食刀詩注杜補遺宋玉笛賦曰嚴春使午子延長頸奮玉手摛朱)
(唇耀皓齒吟清商起流徵朱買臣傳詔買臣到郡治楼船趙云宋南平王白紵舞曲曰佳人舉䄂曜青蛾相)
(如賦皓齒粲爛)横笛短簫悲天遠(趙云隋江總梅花落詩横梅短簫悽復咽)春風自
信牙檣動(庾信賦鐵軸牙檣絲趙云古歌辭象牙作帆檣綠何威蕤)遲日徐看錦
䌫牽(吴甘寧以錦䌫牽船隋煬帝錦䌫龍舟)魚吹細浪搖歌扇鷰蹴飛花
落舞筵(以扇自障而歌故謂之歌扇搖則言浪之影也師云劉孝標詩屢將歌罷扇回拂影中塵)不
有小舟能盪漿百壷那送酒如泉(師云古詩舟子盪漿遊韓奕詩清酒百壺)
(两趙云漿所以隠楫之處古詩艇子打槳洒如泉放左傳酒如渑之語也)
贈田九判官(梁丘)
崆峒使節上青霄河隴降王欵聖朝(欵納欵也舒趙云此詩乃哥翰獻)
(捷之事崆峒隴右之山名也翰於天寶八載為隴右節度使與吐蕃戰于石堡城號神武軍軍上青霄言入朝)
(見天子也蓋領吐蕃降王以朝矣)宛馬總肥春苜蓿(大宛國漢時通人嗜蒲萄酒馬嗜苜)
(蓿後貳師至宛取善馬遂採蒲萄苜蓿種而歸)將軍祗數漢嫖姚(漢一作霍霍去病為嫖姚)
(校尉注嫖音頻妙姚音羊召反皆勁疾之皃今讀音摽搖者非趙云上句則得吐蕃之馬矣大宛最出善馬)
(而吐蕃亦連彼一帶馬無不善者苜蓿所以飼馬肥春苜蓿則其人朝在春時也下句指言翰也嫖姚字在漢)
(書音去聲而公作平聲使又常曰借問大將誰恐是霍嫖姚沈存中筆談亦嘗論矣豈杜公傳受為平聲邪無)
(害於義蓋周庾信畫屏風詩押飄字韻末句云寒衣湏及早將寄霍嫖姚又梁簫子顯日出東南隅行云押霄)
(字韻而云漢馬三萬匹夫婿仕嫖姚)陳留阮瑀誰爭長(王粲傳始文帝為五官將及平原侯)
(植皆好文學粲與北海徐幹字偉長廣陵陳琳字孔璋陳留阮瑀字元瑜汝南應㻛字德璉東平劉楨字公幹)
(並相友善祖趙云以比田九也誰争長則瑀在七子之中為勝太辟之為寕謀祭酒也左傳滕候薛侯来朝)
(争長)京兆田郎早見招(田奉為郎入奏事靈帝目送之曰堂堂乎張京兆田郎鳳字秀宗趙)
(云又以比田九取其同姓見招字翻使左太冲詩馮公豈不偉白首不見招)麾下賴君才並
入獨能無意向漁樵(麾下謂軍中旌麾之下漁樵杜公自謂也趙云言主將麾下賴田)
(君之才與諸俊並入可獨能無意而甘心向于漁樵乎舊注以公自謂公時是布衣亦豈有便千人提挈入大)
(將幕之理邪)
贈獻納使起居田舍人
獻納司存雨露邊(武后初置改以受四方之書謂之理使玄宗為獻納使趙云唐制)
(獻納使掌受封事以獻天子盖取兩都賦序日月獻納也論語籩豆之事則有司存雨露邊則言天子施恩澤)
(之地)地分清切任才賢(劉公韓詩拘限清切禁起趙云此言田君之為起居舍人居舍人)
(從六品上隸中書省斯為禁近矣)舍人退食收封事(唐以舍人給事中知匭事)宫女
開函近御筵(函為匭函也宫女開函以所投封事奏御也趙云詩退食自公舊注引武后置理)
(匭使玄宗改為獻納使其說是在天寶皆載帝以匭聲近鬼故也舊注又引唐以舍人給事中知匭事非是盖)
(至德元年方復理匭使之舊名至寶應元年命中書門下擇正直清白官一人知匭以給事中中書舍人為理)
(匭使今舊注乃以中書舍人當起居舍人以理匭使為知匭以寶應事當天寶皆非田公以起居舍人為獻納)
(使故公詩有舍人字矣)曉漏追趨青瑣闥(青瑣門也范彦龍詩攝官青瑣闥遥望鳳凰池)
晴窗點檢白雲篇(薛云右按漢武帝秋鳳詩曰秋風起兮白雲飛淮南王安𫝊武帝每為报)
(書及賜常召司馬相如等視草乃遣檢趙云漢宮室有青瑣門刻為連瑣之狀而青塗之點白雲篇盖言天)
(子親昵田君如此)揚雄更有河東賦唯待吹噓送上天(揚雄成帝時客)
(有薦號文似相如還上河東賦此子美自比雄也故有待吹噓之句趙云漢成帝追觀先代遺蹤亦思欲齊)
(其德號揚雄以為臨淵羡魚不如退而結網上自西岳還雄上河東賦以勸令公自比於雄欲有所諷誎而上)
(河東賦以田君為獻納使有吹噓之理舊注引有薦雄者考雄傅薦雄時止是甘泉賦乃附舊其說)
送韋書記赴安西
夫子歘通貴雲泥相望縣(雲泥猶貴賤之遠如雲之與泥趙云歘音許勿切有所)
(吹起貎忽然而貴也詳公詩意則韋君亦貧困矣忽然通貴遂有雲泥之隔揚雄解嘲當塗者入青雲失路者)
(委溝渠吳蒼與矯慎書遂有乘雲行泥之語晉丁彬書雲泥異途邈矣懸絶)白頭無籍在(無籍)
(在朝列也籍如通籍之籍)朱紱有哀憐(曹子建俯愧朱紱有一作即趙云上句公自言也謂無所)
(倚藉故用對哀憐字或一作籍為通籍之籍非惟不對又不連接上句又不指言誰人盖以言韋君則既為官)
(矣以言公身則作此詩時未曾有官也盖後篇重過何氏云何路霑微禄歸山買薄田豈不明甚下句言韋為)
(書記則服緋矣有哀憐則言朱紱之人有哀憐於我)書記赴三捷(采薇豈敢定居一月三捷注捷)
(勝也三勝謂侵伐戰也)公車留二年(東方朔待詔公車師古曰公車令屬衛尉上書者所詣)
欲浮江海去此别意茫然(公以道不偶時欲放跡於江海論語道不行乘桴浮于海)
(車趙云三赴戰勝之地指安西主將也又以言韋君公留二年則公自謂公自負其才既見韋之通貴而身)
(留公車故欲去而之江海矣公三十九歲之冬上三大禮賦四十歲之春後方召試得官此三十九歲已前未)
(有官詩盖嘗有詣公車之事矣應是三大禮賦已前屢進賦而無報所以云留于公車矣)
陪鄭廣文遊何將軍山林十首
(東方朔傳竇太主曰回輿枉路臨妾山林應劭曰公主園中有山謙不敢稱第故託言山)
(林也)
不識南塘路今知第五橋(師云南塘第五橋皆秦川地名趙云此兩句是對南塘)
(第五橋之名於志在萬年縣郭外之西南後有鄭十八虔貶台州司戶而題其居云第五橋邊流恨水皇陂岸)
(北結愁亭則第五橋與皇陂當是目前相近之處長安皇子陂在萬年縣西南二十五里以秦葬皇子起冢陂)
(北原上得名以皇子陂推之第五橋可見如是則何將軍山林所過之地矣故於首句言之)名園依
綠水(謝玄暉逶迤帶綠水)野竹上青霄(北山移文干青霄而真上新添庾杲之汎綠水依)
(芙蕖雖其義不同而必謂以有出處對屬則摘字當本諸此)谷口舊相得(前漢王貢傳鄭子真)
(修身白保成帝時大將軍王鳳以禮聘子真子真不詘而終揚雄曰谷口鄭子真不詘其志耕于嵒石之下名)
(震京師文趙云指言廣也)濠梁同見招(莊子與惠子同遊濠梁之上趙云相親為莊惠也)
平生為幽興未惜馬蹄遥
右一
百頃風潭上千章夏木清(師云謝靈運詩風潭寒皎㓗趙云此篇真道景物舊本)
(作千重非是師民瞻本作章漢食貨志注大木曰章夏木則言其功用在夏而清也)卑枝低結子
(趙云魏文帝芙蓉池作云卑枝拂羽盖師師云古詩卑枝成屋椽)接葉暗巢鸎(師云庾亮賦接)
(葉巢春語之鸎)鮮鯽銀絲鱠香芹碧澗羹(謝靈運銅陵映碧澗趙云言所煑之羹)
(乃碧澗之香芹也薛補遺碧澗地名唐長卿有碧澗别墅詩)翻疑柂樓底晩飯越中
行(趙云公往時在越州今言何將軍山林之景似之也)
右二
萬里戎王子何年别月支(張騫傳匈奴破月氏王師古月氏西域胡國也氏音支)
異花開絶域滋蔓匝清池(趙云戎王子說者以為花名義固然也下句云異花自分)
(明矣言萬里則其來遠言月支是必月支之物)漢使徒空到(如張騫李廣利之類)神農竟
不知(神農嘗百草之滋味而竟不知言多異卉也胡師云漢使如博望侯之得石榴貳則師之得蓿桃)
(種於絶城而無此異花故曰空到本草亦不載故曰不知)露翻兼雨打開坼漸離披
(揚雄賦配藜四施注配藜披離也露趙云雨打雖常語而涅□經有風雨所打宋玉云白下衆草兮奄梧楸)
(以離披舊注所引非祖出)
右三
旁舍連高竹(趙云漢高祖紀高祖適從旁舍來)疎籬帶晩花碾渦深沒
馬(碾渦碾磑問水渦漩也)藤蔓曲藏蛇詞賦工無益山林跡未賖
盡捻書籍賣來問爾東家(趙云時公方為布衣故曰詞賦功無益又言我之蹤跡亦)
(不遠在山林也王粲邕蔡邕見而竒之曰吾家書籍文章當與之魯有東家丘問舍盖問舍之問)
右四
賸水滄江破殘山碣石開(師云謝琨詩小江流剰水趙云任彦昇詩滄江路窮此故)
(對碣石禹貢地名碣石以其碣起之石矣所謂碑碣盖取此滄江破而為賸水碣石開而為殘山賸水殘山杜)
(公之新語宋子京得之於唐書中有殘膏賸馥之句賸俗作剰)綠垂風折笋紅綻雨肥
梅(趙云上句義言風折笋茵綠下言雨肥梅綻紅句法以例言為老健)銀甲彈筝用(古詩十五)
(學彈筝銀甲不曾卸以銀作指甲取其有聲)金魚換酒來(阮孚為常侍以金貂換酒帝宥之)
興移無灑掃隨意坐莓苔(趙云此尤見其野逸之興)
右五
風磴吹隂雪(磴石道也師云鮑照詩既類風磴復象天井趙云石梯之道也)雲門吼
瀑泉(師云謝光遠山近雲門斷)酒醒思卧簟衣冷得(一作欲)裝綿(趙云得字)
(似問辭言衣之冷矣得装綿乎宜裝綿也)野老來看客河魚不取錢秪疑淳
朴處自有一山川(趙云丘希範詩野老時一望左傳河魚腹疾淳朴者太古之世也以其山)
(野乃淳朴處矣)
右六
棘樹寒雲色茵陳春藕香(師云本草經冬茵陳經不死因舊茵而生故曰茵陳雲)脆
添生菜美隂益食單涼(趙云四句連義脆添生菜美言生菜非一矣而茵陳春藕之香)
(脆又添其美也隂益食單涼言鋪食單於棘樹之下隂益其涼也謂之則山中已涼而又涼也盖)野鶴
清晨出(一作至)山精白日藏石林蟠水府百里獨蒼蒼(山精)
(鬼魅為趙云嵇紹昂昂然如野鶴之在雞羣蜀帝得山精以妻庾信詩山精鏤寶刀水府則積水之府庾信)
(温泉碑云貝闕龍宫沈淪於水府)
右七
憶過楊柳渚(渚洲渚也荆州有渚宫)走馬定昆池(唐安樂公主作定昆池言勝昆)
(明池也山趙云皆何將軍林所經)醉把青荷葉狂遺白接䍦(世說白接䍦衫也山)
(簡為襄陽守嘗醉習家高陽池襄陽小皃歌曰山公時一醉逍遥高陽池日暮倒載歸酩酊無所知復乘騘馬)
(去倒著白接䍦舉手問葛強何如并州兒田趙云陳柤孫登詩有青荷葉日暉及古詩有荷葉何田故合而)
(用之)刺船思郢客(郢客善操舟中趙云宋玉對問云客有歌於郢者可化用郢客矣)解水
乞吴兒(吴兒善泅兒趙云南人謂北人為傖父北人謂南人為吴皆常謂也暗使晉書夏仲御能隨)
(水為戲操柂正櫓折旋中流繼而賈充以鹵簿妓女繞其船統若無所聞充曰此吴皃是木人石心也又可證)
(其解水之字)坐對秦山晩江湖興頗随(趙云言雖在秦地而其山清幽有江湖之)
(興也)
右八
床上書連屋階前樹拂雲(趙云公於竹詩亦云會見拂雲長郭景純遊仙詩有逸翮)
(思拂霄)將軍不好武稚子揔能文(趙云魏武帝令曰往歲造百辟刀五枝先以一)
(與五官將其餘四吾諸子中有不好武而好文學將以次與之)醒酒微風入(嵇康四言微風動桂)
聽詩静夜分(沈休文月華臨静夜)絺衣挂蘿薜(師云潘尼賦絺衣獨桂於青蘿)涼
月白紛紛(趙云月白謂之紛紛言其影在薜蘿之間如此蘿薜者藤蘿與薜荔也詩人每使薜蘿謂)
(是雨物故得倒用東坡亦嘗摘此為句云九衢人散月紛紛)
右九
幽意忽不愜(古詩幽意無斷絶)歸期無奈何(趙云幽意所以不愜者以湏有歸期)
(故也世說云左太冲作三都賦初思意甚不愜摘而用之)出門流水住迴首白雲多
(一作雜花多非之趙云雜花多非流水住則又見其處所當水平慢不流處為平地矣師云張潜詩山近白)
(雲多)自笑燈前舞誰憐醉後歌秪應與朋好風雨亦來過
(趙云朋好朋之相好也顔延年作陶徵士誄詢諸友好此詩十篇盖春末夏初之作有曰千章夏木清有曰茵)
(陳春藕香有曰醉把青荷葉有曰巢鸎曰肥梅有言芹言笋也)
右十
重過何氏五首
問訊東橋竹(師云褚炫詩問訊南巷士)將軍有報書(趙云言欲重過主人所以託為)
(問訊其竹而報許之也故有下句速往之義)倒衣還命駕(倒衣為聞報而欲遽往急命駕也如)
(詩顛倒衣裳)高枕乃吾廬(主人無間故客至則安之若吾廬也陶潜吾亦愛吾廬趙云命駕)
(字起於每一相思千里命駕言往之速也史云不得高枕而我又觧嘲有庸夫高枕而有餘)花妥鸎
捎蝶溪喧獺趁魚重來休沐地(師云漢律吏五日休下沐言休息以洗沐也)
真作野人居(趙云上句言見聞之景物也而句法則花枝安妥之際有鸎捎掠於蝶溪聲喧沸之)
(中是獺趁魚也漢制有官者賜休沐張安世傳休沐未嘗出今何氏山林本休休之地而真作野人居則幽静)
(可知矣)
右一
山雨樽仍在沙沈榻未移犬迎曾宿客鴉護落巢兒(趙云)
(此言重來所見之事樽榻皆前日之所設與樽在而榻未移又見將軍之好客也護字公嘗使䓹隼護巢歸皆)
(道實事之句)雲薄翠微寺天清皇子陂(皇子陂陂名也微趙云長安志載翠宫)
(在萬年縣外終南山上之又云長安縣南六十里元和中改為翠微寺時在公死三十餘年之後而今詩云寺)
(為疑然二縣皆倚郭雖分縣名其實相連可亘不足疑矣翠微既在終南之上其山之長遠又属萬年或属長)
(安只以地界言之又不足疑惟宫寺之名本出臨時而宫可謂之寺寺可謂之宫於義無害故公使字偶爾犯)
(邪當俟博聞者辨之若志所載止有北原陂在萬年縣西南二十五年以秦葬皇子趙冢陂北原上得名别無)
(黃子之稱舊本作黃字誤矣公前篇云今知第五橋字而題鄭十八著作虔詩云第五橋邊流恨水皇陂岸北)
(結愁亭正相近之地則黃子當為皇子矣)向來幽興極步屣過東籬(陶潜采菊東籬)
(下趙云言幽興之極已自前明今重來步屣過東籬言其熟也屣無根之屣音所尒切)
右二
落日平臺上(梁孝王傳孝王築東苑廣睢陽城大治宫室為複道自宫連屬於平臺三十餘里)
(師云臺非長安景杜因臺以用字耳其趙云此平直言景物耳平臺應是有平穏之臺而紀實舊注非是)
春風啜茗時石欄斜點筆(趙云置硯於石欄之上也)桐葉坐題詩翡
翠鳴衣桁蜻蜓立釣絲自今幽興熟(一作自逄今日興)來往亦
無期(師云顧况坐於流水上得桐葉題詩云一入深宫裏年年不見春聊題一片葉寄與有情人明日况)
(於上流復題泛於陂中後十日復得詩意荅況者沈約詩日色下衣桁)
右三
頗怪朝參懶(樂於安閑故懶於入朝參謁)應耽野趣長雨抛金鎖甲
苔卧綠沈槍(槍甲皆器之犀利者不以功名為務故雨霑苔卧也薛云右按車穎秦書曰苻堅使)
(熊邈造金銀細鎧金為綖以縲之綠沈精鐵也北史隋文帝賜張奫綠沈槍甲獸文具裝武庫賦曰綠沈之槍)
(飾杜補遺嘗博考綠沈之義或以為漆或以為用綠為羲之筆經云有人以綠沈漆竹及鏤管見遺藏之多)
(年□有愛玩詎必金寳雕琢然後為乎此以綠責沈為漆也又廣志曰綠沈古弓名劉劭趙都賦曰其器用則)
(六弓四弩綠沈黃間堂溪魚腸丁令角端古樂府結客少年埸行云綠沈明月弦金絡浮雲轡此言綠沈皆謂)
(弓也弩名黃間以飾之也弓謂之綠沈其亦以綠以為飾乎綠沈槍疑亦以綠而為飾趙云甲言金鎖以金)
(線連鎖之也苻堅所造乃其類也槍言綠沈色以色之物沈抹其柄也苻䓹創所引是至引北史隋文帝所賜)
(張奫妄意觧為精鐵非也杜田所引則可以見弓也甲也筆也槍也或綠漆之或綠塗之皆謂之綠沈師云)
(梁簡文帝詩吴戈夏服箭冀馬綠沈弓)手自移蒲桺家纔足稻粱(趙云上句以言)
(野趣之真蒲柳一物耳即所謂楊也是本有楊有柳爾雅曰旄澤柳是也下句言其野趣楊蒲柳之安稻梁九)
(穀之二物詩云不能蓻稻粱)看君用幽意白日到羲皇(陶潜云羲皇上人趙云言)
(到羲皇則身到其世即同其人到字最為著力韓退之送僧澄觀言僧伽塔云僧伽後出淮泗上勢到衆佛尤)
(瑰竒乃此到字矣言白日字有雍容閑暇不盡之意如落花遊絲白日静也)
右四
到此應嘗宿相留可判年蹉跎(差跌也)暮容色(衰暮也)悵望
好林泉何路霑微禄歸山買薄田斯遊恐不遂把酒意
茫然(賈誼鵬賦斯遊遂成卒被五刑斯遊此遊也謂霑禄買田之事也以為李斯則非趙云時公方為布)
(衣當在三十九歲冬之前盖次篇趙云時遊詩曰四十明朝過而公三十九歲之冬方獻三賦次年方召試得)
(官授河西尉不行為右率府胄曹也斯遊恐不遂言此遊恐不遂其意耳)
右五
冬日有懷李白
寂寞書齋裏終朝獨爾思更尋嘉樹傳不忘角弓詩(昭二)
(年傳晉使韓宣子來聘公享之賦角弓賦角弓既享宴于季氏有嘉樹焉宣子譽之武子曰敢不封殖此樹以)
(無忘角弓遂賦甘棠宣子曰起不堪也無以及召公之趙云晉韓宣子聘魯公享之宣子賦角弓盖言兄弟)
(國宣相親也公前有詩于白云余亦東蒙客憐君如弟兄故今詩云更尋嘉樹傳不忘角弓詩此與醉眠秋共)
(被暗使姜肱兄弟事合矣以事出昭二年傳故云嘉樹傳以在書齋裏而思白故於讀書之中更尋此傳傳因)
(尋此傳故不忘角弓言兄弟相親之意東坡送宋希元詩云它時莫忘角弓篇又題萬松詩云慇懃記取角弓)
(詩皆由杜公發之也)裋褐風霜入(貢禹䄈褐不完)還丹日月遲(道經言還丹能使人)
(長生不死道師云言自授籙成功之晚盖白嘗從北海高天師授籙於齊州紫極宫趙云䄈褐當以短為)
(正又杜公詠懷云賜浴皆長纓與宴非短褐以長對短其義尤明短褐言白之貧還丹言白有仙風道骨其所)
(燒還丹可以遲延日月賀知章號曰謫仙人白與道士司馬子微遊則還丹在白為當體)未因乘興
去(王子猷乘興□載安道)空有鹿門期(漢隂有鹿門山龐德公所隠之地趙云公自言無)
(因乘興如子猷訪戴而去徙與白有效龐德公隠鹿門山之期約也)
杜位宅守歲
守歲阿戎家(王戎字濬仲少院籍二十歲而籍與之交籍素與戎父渾為友戎年十五隨父渾在)
(郎舍籍每適渾俄頃輒去過視戎良久然後出謂渾曰共卿語不如與阿戎談趙云東坡詩云頭上春幡笑)
(阿咸又云欲喚阿咸來守歲林烏櫪馬鬪喧譁則杜詩善本當是阿咸字衆本皆作阿戎而舊注引王戎事大)
(誤意者杜位小字阿咸也)椒盤已頌花(周庾信正旦詩椒花逐頌來趙云晉劉臻妻元日獻椒)
(花頌舊注非事祖矣)盍簮喧櫪馬(陳隂鏗詩云亭嘶皆櫪馬易勿疑朋盍簮)列炬散林
鴉四十明朝過飛騰暮景斜誰能更拘束爛醉是生涯
(趙云過踰過也公所以感歎頗有深意盖記曰四十曰強而仕公於天寳九載三十九歲之冬預獻明年三大)
(禮賦表云甫行四十載矣沈埋盛則則亦急於仕矣天寳十載方召試授官得河西尉不行則所當強仕之年)
(官猶未定宜其感嘆之切矣故下云飛騰暮景斜而撲句付之醉也選有羽爵飛騰以四十對飛騰不必以數)
(對數此公之妙處景斜字沈約傳景斜乃出)
與鄠縣源大少府宴渼陂(得寒字)
應為西陂好金錢罄一飡(上林賦日出東沼入乎西陂前漢曹丘生招權顧金錢吴)
(越春秋伍子胥至瀨水之上謂女子曰夫人可得一飡乎孔融傳一飡之惠必報)飯抄雲子白
(雲子雨也荀子雲賦曰託地而遊宇友風而子雨)瓜嚼水精寒(薛云漢武帝内傳王母謂帝曰)
(太上之藥有風實雲子趙師云漢武帝煉丹成以成者為桃實白者為雲子云雲子指言菰菜飯也西陂)
(中則有菰矣宋玉云主人女炊香菰子飯為菰米之香滑潔白然後足以當雲子之譬或曰菰米本黑不白也)
(然公詩有云秒菰為黑穟精鑿成白粲則舂之精乃白矣雲子出漢武帝内傳薛蒼舒所引是舊注非)無
計回船下空愁避酒難主人情爛漫持荅翠琅玕(四愁詩美)
(人贈我翠琅玕何以報之雙玉盤什趙云情爛漫盖情多之意持荅翠琅玕意以篇當之也矣)
崔駙馬山亭宴集
蕭史幽棲地(簫史弄玉夫也好吹簫教弄玉作鳳鳴而作鳳臺一旦夫妻皆隨鳳去趙云簫史)
(秦女弄玉之婿故得以言駙馬)林間踏鳥毛洑流何處入(洄洑之水也)亂石
閉門高(趙云皆言其幽棲)客醉揮金椀詩成得繡袍(李白外傳云白對明)
(皇撰樂府新詞得宫錦袍趙云醉揮金椀詩得繡袍皆富貴家事揮者弃也既醉而遂以金椀與之史有揮橐)
(金者又戴&KR0034;詩云揮金留客坐乃此詩揮金椀之義武后使東方虬宋之問賦詩先成者得錦袍亦此得繡袍)
(之謂舊注所引非是盖詩意不在此)秋秋多宴會終日困香醪
九月楊奉先會白水崔明府
今日潘懷縣(潘岳自河陽轉懷令)同時陸浚儀(陸雲出補浚儀令縣居都會之要為)
(難理雲到官肅)坐開桑落酒(世說桑落河多美酒)來把菊花枝(晉陽秋曰陶潜)
(九月九日無酒宅邊樀菊盈把望見白衣人至乃王弘送酒便飲醉而歸趙云上句指言兩令之相會也劉)
(隨喜造酒熟於桑落之辰故酒得名焉水經載之詳矣庾信從蒲使君乞酒蒲城桑落熟灞岸菊花花秋又謝)
(衛王賜桑落酒詩曰停杯待菊花盖桑葉落則菊花開之時當桑葉落而酒熟乃飲酒之候矣舊注非)天
宇清霜净(言氣宇清澈也)公堂宿霧披(衛瓘見樂廣曰若披雲霧而覩青天趙云公)
(自言其得見二令公堂則楊奉先之公堂也)晩酣留客舞鳬舄共參差(王喬為鄴)
(令事參差亦包兩令言之)
贈翰林張四學士
翰林逼華盖(蔡邕傳擁華盖兩奉皇極逼言密而帝座)鯨力破滄溟(杜補遺晉天文)
(志曰大帝上九星曰華盖所以覆大帝之座也天子之華盖象之古今注曰華盖皇帝所作也與蚩尤戰于涿)
(鹿之野常有五色雲氣金枝玉葉覆之而作華盖唐百官志玄宗初置翰林待詔以張說張九齡等為之掌四)
(方表䟽批荅應和文章既而又以中書務劇乃選文學之士號翰林供奉分掌制誥書勑又改供奉為學士專)
(掌内命其後選用益重而禮遇益親至號為内相又以為天子私人内宴則居宰相之下一品之上韋執誼翰)
(林舊事曰翰林院在右銀臺門内麟德殿西學士院在翰林院之南後又置東院於金鸞殿西隨上所在而遷)
(取其近便也故事中書黃麻為綸命重輕之辨近者所出獨得用黃麻有用白麻者皆在此院矧此院之置尤)
(為切近左接寢殿北瞻彤樓晨趋瑰闥夕宿嚴衛密之至也備待顧問辨疑釋非持縑牘授遣羣務職之重也)
(草趙云又職林云自至德後天子召集賢學士于禁中詔因在翰林待進止遂以名而置院每在禁中天子)
(所在皆有待詔之所斯為逼華盖矣滄溟又以遊泳寬縱之地鯨力破之則如宗慤云願乘風吹萬里浪之破)
天上張公子(公子公侯之子孫美張翰林稱天上言非人間趙云凡詩人於姓張者得曰張公)
(子盖以前漢趙皇后傳有張公子時相見如杜牧贈張祐亦曰誰人得似張公子是也其在禁中故故言天上)
(也舊注非也)宫中漢客星(漢光武引嚴光入論道太史奏客星犯御座甚急趙云博物志載)
(後漢人乘槎至天河之側見飲牛者使問嚴君曰客星星犯斗牛而公詩每作張騫為使尋河事盖承用然也)
(如庾肩吾奉使江州船中七夕詩曰漢使俱為客星槎共逐流亦以漢使貼星槎使矣今詩與張學士故得用)
(張騫事舊注非)賦詩拾翠殿佐酒望雲亭(賦詩佐酒言侍從宴嘗也趙云拾翠在東)
(内大福殿東南望雲在西内景福臺西以其應和文章且禮遇内宴)紫誥仍兼綰黃麻似
六經(翰林學士掌制誥紫誥謂以紫泥封誥也黃麻謂寫詞於黃紙上似六經言訓辭深厚如六經也)
(杜補遺隴右記曰武都紫水有泥其色紫而粘貢之用封璽書故詔誥有紫泥之美後漢輿服志注漢書儀曰)
(天子信璽六皆以武都紫泥封青囊白素褁兩端無縫元注紫泥封誥是以王子言拾遺元封元年浮圻國貢)
(蘭金之泥此金出陽淵水常沸湧金狀混混若泥如紫磨之色以此封詔函及諸宫門鬼魅不敢于漢世上將)
(出征及諸使絶國多以此泥為印封衛𤯝張騫傳介子蘇武之使皆受金泥之璽以封也馮鑑續事始貞觀十)
(年太宗詔用黃麻紙寫詔勅文又高宗上元三年詔曰勑制施行既為永式比用白紙多為蟲蠹自今以後尚)
(書省頒下諸司諸州縣並用黃紙白趙云李肇翰林志云凡賜與徵召宣索處分曰詔用麻紙慰撫軍旅曰)
(書用黃麻紙又云南召及清平官書用黃麻紙)内分金帶赤恩與荔枝青(翰林拜命)
(日賜金荔枝帶節趙云楊文公談苑載腰帶凡金玉犀銀之品自樞宰度使賜二十五兩金帶舊用荔枝松)
(花御仙三品雖是本朝名式然成舊用則亦循唐故事矣三品以荔枝為首本以賜樞宰節度今詩句則言出)
(於殊恩非常例故也謂之荔枝青言金色之青熒也公詩又曰君看銀印青)無復隨高鳳(高鳳)
(後漢逸民也言張翰林已在顯貴不復與高鳳為偶矣)空餘泣聚螢(車&KR1015;家貧無燈火以絹囊)
(盛螢火以照書讀之矣杜正謬高鳳者鳳之飛鳴必在於高如詩云鳴鳳鳴于彼高㒺之類顔延年秋胡詩)
(云椅梧傾高鳳寒谷待鳴律元注非是豈趙云此公自謂也高鳳指言張翰林舊注非待無義可以人名對)
(聚集之螢乎詩意盖云我不能更隨張翰林之高騫而止餘泣於聚螢耳)此生任春草垂老
獨漂萍(春草言不實流落漂泛如萍之在水也之趙云此言任春時之草生幾度更不管年華去耳)
(此憾慨之言舊注非是)儻憶山陽會悲謌在一聽(山陽嵇康所居乃竹林之會也)
(向秀經康山陽舊居作聞笛賦謂趙云向秀思舊賦序云與嵇吕安居止接近公今所會字盖嵇嵇向吕也)
(它日向秀不見嵇康作思舊賦公今言儻憶者正預指它日隔闊之事意謂若以山陽之會為可意則今日悲)
(歌宜在一聽而勿忽之也)
送張二十參軍赴蜀州因呈揚五侍御
好去張公子(見前注)通家别恨添(兩家相通來往言至契孰此别恨所以添耳)
(趙云通家字使孔融語)兩行秦樹直萬點蜀山尖(趙云張二十由秦而趨蜀其所)
(歷者秦樹與蜀山也樹直山尖語可謂新竒矣直盖直木無曲影之直)御史新驄馬(謂呈持侍)
(御也恒典拜侍御史常乘驄馬京師畏憚為語曰行行且止避驄馬御史)參軍舊紫髯(為張赴參)
(軍也郄超髯府中語曰髯參軍可趙云舊注是但紫髯子却因孫權傳號紫髯將軍得取而合用之)皇
華吾善處於汝定無嫌(皇華遣使臣之詩也言張有使才趙云詩皇皇者華兩句正)
(以言揚侍御為皇華之使乃吾所厚善之人則於張二十亦必無嫌所以薦之也舊注非是)
陪諸貴公子丈八溝攜妓納涼晚際遇雨
落日放船好輕風生浪遲竹深留客處荷淨納涼時(趙云)
(自梁簡文帝來皆有納涼詩而陳徐陵詩句有曰納涼高樹下簡文帝晚景納涼詩曰鳥棲星欲見荷净月應)
(求)公子調冰水佳人雪藕絲(謝玄暉詩秋藕折輕絲薛蒼舒杜補遺皆言如家語)
(以黍雪桃之雪且引其注云雪拭也亦趙云貴家有以蜜或乳糖伴雪而食者冰水言調豈用香美之物調)
(和之乎不然觸冰為水為戲耳雪藕絲盖雪斷之雪此是方言如家語則後人所謂洗雪之雪者矣非此之謂)
片雲頭上黑應是雨催詩(趙云此盖以為戲也雨甚當速歸而詩不了則黑雲將欲)
(為雨以催之笑東坡嘗使纖纖入麥黃花亂颯颯催詩白雨來)
右一
雨來霑席上風急打船頭(急一作惡亦趙云示涅□經云風雨所打是方言言盖江南)
(有謂之打頭風者也)越女紅裙濕燕姬翠黛愁(越多美女西施越女也古詩燕趙多)
(佳人後趙云越女燕姬盖收乘七發云越女侍側齊姬奉而鮑明遠舞鶴云燕姬色沮巴童心恥也)纜
侵堤柳繫幔卷浪花浮(浪起如花也故趙云急雨當避進舟於岸傍侵隄柳而繫䌫)
(也下句慢卷如浪花浮之間盖雨景中看之也卷字與梁間文帝納涼詩珠連影空卷及王勃珠簾暮卷西山)
(雨之卷同)歸路翻蕭颯陂塘五月秋(趙云必著稱月者以當五月炎天而遂成秋為)
(可記錄范元實詩眼嘗論其類此者)
右二
白水明府舅宅喜雨(得過字)
吾舅政如此(喜雨之應禱故美其政也)古人誰復過碧山晴又濕白
水雨偏多精禱既不昧歡娱將謂何湯年旱頗甚今日
醉弦歌(湯有七年之旱此詩先禱精禱不昧即禱而得雨也故有醉絃歌之句論語聞絃歌之聲)
陪李金吾花下飲
勝地初相引徐行得自娱見輕吹鳥毳隨意數花鬚(趙云)
(徐行所以對勝地其作余行非吹鳥毳數花鬚所以自娱)細草稱偏坐香醪懶再沽
(趙云稱字去聲如公嘗自偏歡腹腴愧年少漁父忌偏醒驥病思偏秣之義此飲酒闌珊而歇於細草之上惟)
(其偏可於此坐則不思起矣雖酒盡亦懶再沽也)醉歸應犯夜可怕李金吾(漢制)
(金吾將軍主徼逃京師傳杜補遺桉韋述西都新記曰京城街衢有金吾曉暝呼以禁夜行唯正月十五日)
(夜勑許金吾弛禁前後各一日故中書侍郎蘇味道上元詩有金吾不禁夜玉漏莫相催之句趙云此戲李)
(金吾也王褒洞簫賦云頌有醉歸之歌犯夜亦有所載世說云王安期作東海吏錄犯夜人至王問何處來云)
(從師受書還不覺夜王曰鞭撻甯越以立為名恐非致化之本使吏送歸其家薛夢符所引李廣覇陵事非言)
(可怕則不怕之也與可憚可但可能之可同)
贈高式顔
(趙云高式之族姪也見適集)
昔别是何處相逢皆老夫(趙云是字可以對皆字一作人非是)故人還寂
寞削跡共艱虞(莊子孔子削跡於衛削趙云削跡莊子又曰削跡捐勢則自藏也削跡於衛)
(則人拂削其跡今此言共難虞則遭人弃逐矣此所為寂寞也)自失論文友空如賣酒
壚平生飛動意見爾不能無(趙云魏文帝典論有論文一篇論文最為難事公與)
(李白詩云何時一樽酒重與細論文則李白與公敵體方能當之今指高為論文之友則必能文者友既相失)
(空知酒壚所在不復何人可與共飲也相如傳注云壚者賣酒之處無人共飲則亦沈滯塊處而已忽一見高)
(式顔則平生飛揚轉動之意不能自已也沈佺期於李侍郎祭文云思含飛動才冠卿雲)
贈比部蕭郎中十兄(甫徒姑之子)
有美生人傑(詩有美一人漢高祖云三者皆人傑吾能用之)由來積德門(書汝方積)
(德漢叔孫通禮樂百年之積而後可興)漢朝丞相系(謂蕭相國何)梁日帝王孫
(梁武帝姓蕭是趙云此篇是正格破題便對詩有美一人生人傑應生民傑唐太宗名世民故每改世為代)
(改名為人孟子云自生民以來未有如孔子者易其所由來者漸矣詩人多用積德字德裕□齊王銘曰胄其)
(積德必有君臨也此以引下句)藴藉為郎久(以藴藉而為郎也東觀漢記桓荣温恭有藴藉文穎)
(曰寬博有餘也)魁梧秉哲尊(周悖傳魁梧竒偉一音悟魁言丘墟壯大之意也悟者言其可驚悟)
(也魁趙云張良贊聞張良之智勇以為其貌魁梧奇偉注大兒梧言其可驚悟雖音去聲而公作平聲盖當)
(時皆讀為吾馬顔師古自言之矣司馬相如以貲為郎不式不願為郎書經德秉哲)詞華傾後輩
風雅靄孤鶱(趙云一字從鳥虛言切飛舉之貌也此屬元字韻中若其下從馬而為一字起是起)
(虔切注云馬腹縶又虧也乃屬先字韻學者多誤故為明之)宅相榮姻戚(晉魏舒少孤為外家)
(甯氏所養甯氏起宅相宅者云當出貴甥舒曰當為外氏成此宅舒後果為公杜補遺北史李靈傳邢晏稱)
(其甥李繪曰如對珠玉宅相之竒良在此甥又文苑傳王褒字子深七歲能作文外祖梁司空愛之謂賓客曰)
(此兒當成吾宅相此趙云蕭兄杜家之外孫故之魏舒)兒童惠討論(言方兒童時得蕭兄會以)
(討論之益矣自此而下公轉入自述之事也書序討論墳典)見知真自幼(潘安仁懷舊賦序云)
(余十二而獲見知於父有東越戴侯楊君遂申之以婚姻)謀拙愧諸昆(子美與蕭為姑舅之昆仲也)
(趙云言見知於蕭兄已自幼時而自後謀拙則每愧諸兄書盤庚子亦拙謀作乃逸)漂蕩雲天闊
沈埋日月奔(雲天闊言漂蕩而去遼遠也又日月奔謂沈埋而歲月易失也)致君時已
晩懷古意空存(趙云其謀拙者漂蕩於外而不能仕進以致君也魏應璩與從弟君胄書曰思)
(致君於有虞濟蒸民於塗炭懷古賦選曰盼山川而懷古又曰慨長思而懷古其漂蕩於外乃在齊魯下句使)
(山陽愚谷事乃是齊魯相近之地地理志山陽漢屬兖州愚公谷在青州臨淄考之地圖青州在兖州東而臨)
(淄縣在州西北至十里則山陽與愚谷相近審矣在齊魯則為雲天闊旣漂蕩之久則為日月奔日月旣奔則)
(致君遂晚而徒餘懷古之意存耳)中散山陽鍜(嵇康為中散大夫性絶巧好鍜王戎自言與康)
(居山陽二十年未嘗見喜愠之色向秀傳嵇康善鍜秀為之佐相對欣然旁若無人趙云嵇康居在山陽初)
(康貧與向秀鍜於大樹之下自贍給潁川鍾會貴公子也精練有才辯故往造焉康不為之禮而鍜不輟良久)
(會去康謂曰何所聞而來何所見而去會以此恨之譛康於帝則有東市之刑公在山陽之間因懷古感慨)
愚公野谷村(列子愚公移山而山北之叟笑之是趙云韓子齊相公逐鹿入谷見一老問為何)
(谷對曰為愚公谷以臣名之桓公曰視公儀狀非愚人何為以愚公名之對曰臣故畜牸牛生子大賣之而買)
(駒少年曰牛不能生馬遂持駒去傍鄰以臣為愚故名愚公管仲再拜曰此夷吾之過也使堯在上咎繇為理)
(安有取駒者乎舊注所引豈可謂之野谷村哉公在愚谷之間因懷古感慨然懷愚公之村則有強者凌轢之)
(思矣魚杜云江淹兔園賦坐帳無鶴支床有龜一寸二寸之三竿兩竿之竹名為野人之家是謂愚公之谷)
寧紆長者轍歸老任乾坤(陳平以席為門多長者車轍陶潜王公紆軫趙云公在)
(山陽愚谷之間自以其地僻矣而蕭兄臨之故有此句言不煩蕭兄之枉顧姑任乾坤而歸老則蕭兄必是向)
(西北人自此歸矣感動蕭兄我亦將自飄蕩亡所歸矣盖孤憤之辭也)
九日曲江
綴席茱萸好(風土記俗於九月九日折茱萸房以插頭言辟邪惡趙云西京雜記九月九日佩)
(茱萸食餌飲菊花酒云令人長夀盖傳自古莫知其由今學者但知費長房教桓景避災厄令舉家縫茱萸囊)
(繫臂事而又風土記所云是不知本始也)浮舟菡蓞衰(蓮莖為茄葉為荷花為菡蓞根為藕)季
秋時欲半(一作百年秋已半義趙云一作之句無)九日意兼悲江水清源曲
(西京雜記以水源屈曲故謂之曲江)荆門此路疑(桓温以九日宴從事於龍山孟嘉落帽龍山在)
(荆州門外也唐趙云按劇談錄曲江本秦時隑州隑即碕字巨依切開元中䟽鑿為勝景南即紫雲樓芙蓉)
(苑西即杏園慈恩寺花卉環列煙水明媚都人遊賞盛于中和上已節九域志載江陵府古跡有落帽臺乃龍)
(山矣今言在曲江作重九而疑是龍山故曰荆門此路疑)晩來高興盡搖蕩菊花期
(陶潜九日無酒折菊盈把至晩王弘送酒遂醉而返期趙云此言日晚興盡則菊花期約又在明年今日焉)
(為搖蕩矣殷仲文九日作詩獨有清秋日能使高興盡)
官定後戲贈
(時免河西尉為右衛率府兵曹趙云此公自贈耳故云戲也)
不作河西尉淒涼為折腰(陶潜為彭澤令郡遣督郵至縣吏白應束帶見之潜歎曰)
(吾不能為五斗米折腰)老夫怕趨走率府且逍遥(老夫自言也謂州縣有趨走之)
(勞故怕率府閑曹也得自肆而已)躭酒須微禄狂歌託聖朝故山歸興
盡回首向風飈(趙云天寳九載冬公預獻三大禮賦明年十載乃召試文章初授河西尉辭不)
(行更授衛率府兵曹故得以老夫為稱謂須微禄故無復歸山之興但臨風回首而已興盡王子猷興盡之義)
(選詩有樹頭鳴風飈)
承沈八丈東美除膳部員外阻雨未遂馳賀奉
寄此詩
今日西京掾多除南省郎(府掾四人同日拜郎)通家惟沈氏謁帝
似馮唐(趙云孔融謁李膺曰我乃李君通家子弟也選詩云謁帝承明廬馮唐則公以自比盖唐以白)
(首而見文帝公四十歲始緣獻賦召試見明皇也)詩律羣公問儒門舊史長(趙云)
(上句公自言其能詩下句以言沈東美謂之舊史則東美者史官沈既濟之胄也)清秋便寓直
(寓寄也晉潘岳兼虎賁郎將寄直于散騎省故云寓直)列宿頓輝光(謂郎官上應列宿趙云)
(上以言沈受命之時更平聲下以言沈為膳部盖郎官應哀烏之星)未暇申宴慰含情空
激揚司存何所比(比屬也言司之所在何屬)膳部默悽傷(甫大門昔任此官)
(趙云論語籩豆之事則有司存言沈丈之司何所比擬因乎公直以此其大父也盖公之大父審言嘗為此官故)
(沈丈而追感矣公自注云大門則大父之新稱師民瞻本直改作大父以俟博聞者訂丁)貧賤人事
略經過霖潦妨禮同諸父長恩豈布衣忘(父長猶父兄之行也相尊)
(爾天子謂同姓諸侯諸侯謂同姓大夫皆曰父布趙云以尊沈丈之年布衣則公新召試入官前此盖衣耳)
天路牽騏驥雲臺引棟梁(趙云枚乘古樂府云美人在雲端天路隔無期而袁彦伯)
(三國名臣贊曰整轡高衢驤首雲路此牽騏驥之謂也淮南子云雲臺之高高誘注高際於雲故曰雲臺袁彦)
(伯三國名臣贊其言魯肅曰荷檐把梓乃構雲臺此引棟梁之謂也即非漢之臺名傳云驊騮騏驥天下之良)
(馬也陸玩祝曰莫傾人棟梁以比沈丈得位而引末句之意)徒懷貢公喜颯颯鬢毛
蒼(見竊效貢公喜柱王陽在位貢禹彈冠云趙云貢公喜字杜田於首篇止引劉孝標絶交論王陽登則)
(貢公喜罕生逝而國子悲為補舊注之遺此豈獨出於劉孝標邪陸機鞠歌行雲王陽登貢公歡罕生既沒國)
(子歎孰謂前人不相依傍歟此亦注文選所不到矣)
九家集注杜詩卷十八
