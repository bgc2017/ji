唯室集卷五
附錄
陳長方字序宋胡嶧
陳氏二子幼端慧不羣未名而孤請名於父友東陽胡
嶧嶧竦然曰尊公所以名之不早盖重其事余敢易之
哉子其自擇焉一日謂余曰昔吾宗太丘有賢子紀字
元方諶字季方父子並著高名時號三君每讀其傳心
忻慕之輒欲以長方為名而請字焉余嘉其擇之審而
知所以自勵因字之曰齊之同之將見伯仲異時齊德
同行無愧前人則名字之設非虚語也或曰世之陳其
姓者衆矣孰無二子者乎何獨取此余應之曰此長樂
陳後之之子也名之何愧宣和甲辰八月望日如村書
陳唯室先生行狀宋胡百能
公諱長方字齊之其先浮光人十世祖魏公顯唐僖宗
時任太保福建道節度使終葬于福州侯官縣子孫因
家焉高祖校書清高叔祖司戶易則以道德為鄉閭表
率見閩中名士傳曾祖衮故不仕祖勸故承事郎父侁
故左宣教郎洪州司錄事母林氏故太僕卿旦之女公
生而英爽髫齓記誦過人十有四歲而孤豫章公蚤歲
入洛師友賢士親得心傳自得之學與游察院定夫楊
祭酒中立鄒正言志完陳大諫瑩中許右丞少伊諸公
游志將行古道於當世詆斥蔡氏白首州縣臨終之年
一日為公極談天下善類治道邪正學問源委顧公太
息曰吾嘗有聞於先賢恨汝年幼未足告語士之處世
本於治心修身兩言而已小子識之是年六月豫章公
終扵官舍公奉母来客於吳貲産付之仲父一切不問
與弟同之杜門安貧刻意問學聞著作王先生昔嘗聞
道于程氏之門遂以先豫章之訓為請先生知其器可
大受默無所告遇咨叩輒峻詞不假公夙夜憤悱求于
六經體之騐之不敢少釋一日讀論語至參乎吾道一
以貫之曾子曰唯始而疑終而信喟然而嘆曰六經之
書淵深浩博無踰此一言而已因榜其便坐曰唯室年
十八叙伊洛答問力贊二夫子之道謂得絶學於千五
百年之後發其關鍵直覩堂奥補助天地有功聖門然
理義人心之同然學者胡不由斯言而體之于身優柔
涵泳然後知聖學之傳實在于此右丞許公一見竒之
謂公不負家世真陳後之子也兵部江公子我聞公令
名一日得所為文曰此子他日當與東坡抗衡因貽書
公曰文章議論前輩未到足下性識超邁學之所造便
自高眀公所謂豪傑之士不待文王而興者也建炎中
祭酒楊公請祠南下吳中學士大夫争先願見公方弱
冠一拜先生於稠人中見謂所知得聖人之淵奥且曰
子之學知至而行未至故志剛而氣勁在常人則已為
美學者反以為病子視顔子之為人如何行其所知則
剛勁不足為子道矣子其勉之他日未易量也年三十
一凡三上春官紹興戊午擢進士第調太平州蕪湖尉
縣多猾吏鬻獄舞文循習無憚公訪其尤者繩之以法
一縣肅然公為政尚恩信事無劇易臨之曉然民有兄
弟訟者公教以孝弟之道戒而遣之兄弟雍如無復為
隙當路以公道文才薦於朝者十二人公與焉秩滿代還邑
人老幼扶泣拜送數舍父老言前所未有用薦者關陞
左從政郎授江隂軍學教授每謂親朋曰教官惠不及
民幾於尸素要當教育人材使聞孔孟之道庶足以報
吾君置官設學之意也未行以疾終享年四十有一母
夫人林氏以六十之年哭其息子行路悲之士大夫識
與不識咸以材德之大百未一試為斯文惜也公天姿
英發絶出等夷幼之所造不汩流俗壯而學成清明端
亮其學本於正心誠意終于窮理盡性雖其幼歲志剛
氣勁及其久也痛殺芒角履踐益壯至扵教人隨問意
滿嘗與學者辨學之邪正曰黃老以清淨無為為宗吾
聖人之教則時止時行不主於一以時為中而仲尼不
可得而見也所謂清淨無為得吾之止而已不知聖人
之所謂時止西方見性之說主於見性而已吾聖人之
教則致知以知性格物以窮理知性則極高眀窮理所
以道中庸極高眀而不道中庸安能君臣義父子親長
幼叙夫婦别從容乎規矩繩墨之間超然乎天地萬物
之表佛老之說與吾聖人之道似是而非聖人之道於
二宗之說似同而異要當先得聖賢之權度于胸中持
此斟酌以别是非及夫霜降水落之際必有所成就也
紹興六年冬朝廷罷趙公鼎用張公浚公作里醫一篇
以諷侍郎劉公無慮數百言君子以公之言為至當公
於經史無所不讀家貧不能置書假借手抄幾數千卷
有文集十四卷春秋私記三十二篇尚書講義五卷兩
漢論十卷步里談錄二卷辨道論一卷嗚呼孟子歿而
微言絶千數百年間士之白首窮經者或汩於專門或
沒于章句道之不明也久矣間有特立獨行之士質疑
無師問學無友道之不行也久矣二程夫子以天民之
先覺振聖學于既墜受業其門非一時賢公巨卿則皆
自拔於流俗之士然夫子無所不與學者無所不受及
其成就或駮或粹隨其所資公當二夫子弘道于伊洛
雖不及升堂入室親炙於當年由其言而察諸已以其
言而體于心所謂資之深而粹者也進將致君堯舜措
俗成康退將立大本斥異道以私淑諸人惜乎早世皆
有所不及也紹興二十七年九月二十一日始克葬于
平江府吳縣常山鄉銅井之原夫人趙氏左朝散郎直
秘閣子璘之女賢淑靖恭事姑以孝治家有法後公三
月而歿今以祔焉二男子正學右文林郎正行舉進士
孫男三人曰度曰康曰庠百能與公有世契且嘗從公
游故知公為甚詳謹錄其行事之大槩尚俟作者為之
銘焉乾道戊子十月左奉議郎守諸王宫大小學教授
致仕胡百能述
陳唯室埋銘宋唐瑑
禀既異充之至學行卓然出乎類位不究道則富歸藏
于斯安且固嗚呼有宋君子陳君齊之之墓
祭陳唯室文宋章憲
嗚呼古之學者必有師師者祛蔽解惑導其所向也得
師矣必取友焉以輔吾行也始余未壯與吾幼弟就師
術業得子王子也已又得君與其令季出入師門吾四
人也相與究往聖之微言尋干載之墜緒任重而道遠
也磨礱浸灌聞所未聞從師之樂也講貫習復辯問所
疑取友之適也庚戌之秋我哭同氣君亦如之握手相
弔俱失聲也余固知事道之難而同志之易失也逮一
星終君復長逝哭君未已而子王子即世也嗟乎二十
年間師友淪喪至此極也道之不行哀哉無徒古已然
也天實為之謂之何也昔始見君我壯君少比及君壯
我固衰也君壯我衰譬長江之浪意前後之相催也孰
謂壯而強者奄然而逝衰而病者纍然而在也先後參
差物固不齊理亦難究也抑有甚可悲者君逝方初萊
婦繼往高堂鶴髮哭不成聲而室有呱呱之子也凡此
行路罔不䀌傷况扵吾徒交契之厚也具區之濱君即
真宅從吉卜也有酒斯清有肴斯馨設祭棺前餞君于
泉也陳辭溢幅寫我心曲君聞乎其不聞也儼然遺想
如見其容不聞其聲有淚如瀉也嗚呼已矣獨有遺文
尚克傳世而能見君之學也
祭陳唯室文宋洪興祖
嗚呼齊之力學究微材足以發其所學言足以行其所
知自視古人闊略等夷強禦弗畏小官弗卑湖隂一尉
牛刀割鷄貪夫為之革面偷兒莫敢潜窺志達則已不
露角圭朅来震澤養氣待時扁舟過我麈尾相揮老馬
伏櫪知我者希君氣如虹挑戰出竒論議忼慨遠到不
疑我適臨安君病在茲云何不淑而至于斯堂有夀母
室有孤嫠松楸云遠歸葬未期撫棺一慟涕泗交頥嗚
呼自古皆有死顔冉其如台吾子平日自謂達性命之
理故應神眀超軼而無所絏羈聊陳薄奠以寫我悲
祭陳唯室文宋張九成
嗚呼道之不眀也久矣言是道者雖多而躬行者十不
見其一二也行是道者雖多而知之者百不見其一二
也昔余遠竄履艱難飽憂患烱然若有知也萬里歸来
莫與對談尚有望于吾友也吾友乃遽至於此嗚呼悲
哉死生常理亦奚足悲獨悵斯世之莫余知也此余之
所以悲也有酒在尊有肉在俎庶吾友之或臨也
