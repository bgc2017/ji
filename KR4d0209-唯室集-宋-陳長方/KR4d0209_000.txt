提要
唯室集四卷附錄一卷别集類三(宋)
臣等謹案唯室集四卷附錄一卷宋陳長方
撰長方有步里客談已著錄是集詩文散入
永樂大典各韻下據胡百能行狀原本凡十
四卷又唐瑑原序稱其家所刊凡二百篇今
掇拾殘缺僅得文五十二首詩三十九首勒
為四卷而以他人所作銘狀記序附錄於後
以備稽考雖較原書篇數祗及其半而菁華
具在亦可以覩其大凡矣長方父侁與游酢
楊時鄒浩陳瓘等游故長方之學以程氏為
宗朱子語錄於同時學者多舉其字惟於長
方則稱曰唯室先生盖頗引以為重也馮時
可雨航襍錄謂宋儒論人喜核而務深長方
亦不免於是然如謂劉先主滅劉璋取蜀為
行不義殺不辜故不能有天下謂張九齡與
李林甫同輔政不能發其奸而去之以致天
寳之亂雖核以事勢均未必盡然要其理則
不為不正至於紹興六年應詔劄子諄諄以
嚴師律備長江講漕運為急又因朝廷罷趙
鼎任張浚作里醫一篇以為國家起痼疾必
固元氣補當持重攻當相機盖其意不主於
和而亦不主於遽戰富平淮西符離兩敗躁
妄僨事若預睹之固與迂闊者異矣雖佚簡
殘篇僅存什一要勝於虛談高論徒供覆瓿
者也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
唯室集序
予嘗謂古之聖賢未始爲文其見於語言者皆以明斯
道也故曰辭達而已後世文勝質學者以文字相矜耀
世亦以是重之故摛章繪句駢四儷六競爲浮華之文
而去道日遠矣流風之盛殆數千百年未易刮濯可勝
嘆哉亡友陳齊之初從師友學則有真得不事虚名潛
心古道其讀經則有春秋私記讀史則有班范史論深
造自得發其關鍵直覩堂奥聖人復起不易斯言矣不
幸早殁故見於行事者泰山之一毫芒此善類所以深
嗟而痛悼之也雖其平生應用之文亦不苟出率多有
德之言凡有所作又爲人持去所存者寡及其孤裒而
集之僅得二百篇而已將槧木以廣其傳予故爲序之
雖然此非其言之至也後之人能讀其書逆其意以知
其言則此亦不啻足矣又奚以多爲貴哉乾道戊子十
一月朢日魯國唐瑑謹序
