韻語陽秋卷四宋葛立方撰
唐盧綸與吉中孚韓翊錢起司空曉苗發崔峒耿湋夏
侯審李端皆能詩齊名號大歴十才子憲宗尤愛綸
文至詔張仲素訪其遺藁故綸集中往往有贈諸人
詩所謂舊籙藏雲冠新詩滿帝鄉者送中孚之詩也
引水忽驚冰滿磵向田空見石和雲者寄湋端之詩
也擁褐覺霜下抱琴聞鴈來者同湋宿旅舍之詩也
風傾竹上雪山對酒邊人者題苗發竹間亭詩也桂
樹曾同折龍門幾共登者寄端峒曉湋之詩也司空
曉亦有送中孚詩云聽猿看楚岫随鴈到吳州耿湋
寄曉云老醫迷舊疾朽藥誤新方李端寄綸云熊寒
方入樹魚樂稍離泉錢起答苗發龍池詩云暫别迎
車雉還随護法龍又贈夏侯審云詩成流水上夢盡
落花間諸人更唱迭和莫非佳句蓋草木臭味旣同
則金蘭契分彌篤爾史載郭曖進宫大集名士李端
賦詩最工錢起曰素為爾請以起姓别賦端立獻一
章又工於前起之妬賢徒增愧而端之捷思為可服
也
古辭云藁砧今何在山上復有山何當大刀頭破鏡飛
上天藁砧砆也謂夫也山上有山出也大刀頭刀上
鐶也破鏡言半月當還也此詩格非當時有釋之者
後人豈能曉哉古辭又云圍棋燒敗襖着子故衣然
陸龜蒙皮日休間嘗擬之陸云旦日思雙履明時願
早諧皮云莫言春繭薄猶有萬重思是皆以下句釋
上句與藁砧異矣樂府解題以此格為風人詩取陳
詩以觀民風示不顯言之意至東坡無題詩云蓮子
擘開須見薏秋枰着盡更無棋破衫却有重縫處一
飯何曾忘却匙是文與釋並見於一句中與風人詩
又小異矣
觀楚國先賢傳言汝南應璩作百一詩譏切時事徧
以示在事者皆怪愕以為應焚棄之及觀文選所載
璩百一篇略不及時事何耶又觀郭茂倩雜體詩載
百一詩五篇皆璩所作首篇言馬子候解音律而以
陌上桑為鳳將雛二篇傷翳桑二老無以葬妻子而
巳無宣孟之德可以賙其急三篇言老人自知桑榆
之景斗酒自勞不肯為子孫積財末篇即文選所載
是也第四篇似有風諫所謂苟欲娛耳目快心樂腹
腸我躬不悅懽安能慮死亡此豈非所謂應焚棄之
詩乎方是時曹爽事多違法而璩為爽長史切諫其
失如此所謂百一者庶幾百分有一補於爽也而爽
卒不悟以及於旤或謂以百言為一篇者以字數而
言也或謂百者數之終一者數之始士有百行終始
如一者以士行而言也然皆穿鑿之說何足論哉後
何遜亦有擬百一體所謂靈輙困桑下於陵拾李螬
其詩一百十字恐出於或者之說然璩詩每篇字數
各不同第不過四十字爾
皮日休雜體詩序曰詩云螮蝀在東又曰鴛鴦在梁雙
聲起於此也陸龜蒙詩序曰疊韻起自梁武帝云後
牖有朽柳當時侍從之臣皆唱和劉孝綽云梁王長
康強沈休文云載載每礙碌自後用此體作為小詩
者多矣如王融所謂園衡炫紅蘤湖行煜黃華温庭
筠所謂棲息銷心象簷楹溢艷陽皆傚雙聲而為之
者也陸龜蒙所謂瓊英輕明生竹石滴瀝碧皮日休
所謂康莊傷荒凉土虜部伍苦皆傚疊韻而為之者
也南北朝人士多喜作雙聲疊韻如謝莊羊戎魏收
崔巖軰戱謔談諧之語往往載在史冊可得而攷焉
錢起與郎士元齊名時人語曰前有沈宋後有錢郎然
郎豈敢望錢哉起中書遇雨詩云雲銜七曜起雨拂
九門來宴李監宅云晚鐘過竹靜醉客出花遲罷官
後云秋堂入閑夜雲月思離居對雨云生事萍無定
愁心雲不開亦可謂竒句矣士元詩豈有如此句乎
以是知不及起遠甚
張祜喜遊山而多苦吟凢歴僧寺往往題詠如題僧壁
云客地多逢酒僧房却獻花萬道人禪房云殘陽過
遠水落葉滿疎鐘題金山寺云僧歸夜船月龍出曉堂
雲寺影中流見鐘聲兩岸聞題孤山寺云不雨山長
潤無雲水自隂斷橋荒蘚澁空院落花深如杭之靈
隠天竺蘇之靈嵓楞伽常之惠山善權潤之甘露招
隠皆有佳作李沙在岳陽嘗贈其詩曰岳陽西南湖
上寺水閣松房過文字新釘張生一首詩自餘吟着
皆無味信知僧房佛寺頼其詩以標榜者多矣
張祜詩云故國三千里深宫二十年杜牧賞之作詩云
可憐故國三千里虛唱歌詞滿六宫故鄭谷云張生
故國三千里知者唯應杜紫微諸賢品題如是祐之
詩名安得不重乎其後有解道澄江净如練世間唯
有謝元暉解道江南斷腸句世間唯有賀方回等語
皆祖其意也
唐朝人士以詩名者甚衆往往因一篇之善一句之工
名公先逹為之游談延譽遂至聲聞四馳曲終人不
見江上數峯青錢起以是得名故國三千里深宫二
十年張祐以是得名微雲淡河漢疎雨滴梧桐孟浩
然以是得名兵衛森畫戟宴寢凝清香韋應物以是
得名野火燒不盡東風吹又生白居易以是得名敲
門風動竹疑是故人來李益以是得名鳥宿池中木
僧敲月下門賈島以是得名畫棟朝飛南浦雲珠簾
暮捲西山雨王勃以是得名華裾織翠青如葱入門
下馬氣如虹李賀以是得名然觀各人詩集平平處
甚多豈皆如此句哉古人所謂嘗鼎一臠可以盡知
其味恐未必然爾杜子美云為人性僻躭佳句語不
驚人死不休則是凢子美胸中流出者無非驚人之
語矣讀其集者當知此言不妄殆非前數公之可比
倫也
劉禹錫嘉話載楊祭酒贈項斯詩曰度度見詩詩捴好
今觀標格勝於詩平生不解藏人善到處相逢說項
斯斯集中絶妙佳句如晚春花云疎與香風會細將
泉影移别張籍云子城西並宅御水北同渠拙惡有
餘宜祭酒公謂標格勝於詩也祭酒乃敬之也其贈
斯詩鄙俗如此與斯亦奚遠哉
趙嘏長安秋望詩云殘星幾點雁横塞長笛一聲人倚
樓當時人誦詠之以為佳作遂有趙倚樓之目又有
長安月夜與友人話歸故山詩云楊柳風多潮未落
兼葭霜在雁初飛亦不減倚樓之句至於獻李僕射
詩云新諾似山無力負舊恩如水滿身流則謬矣
或云韋應物乃韋后之族憑恃恩私作里中横故韋集
載逢楊開府詩云少事武皇帝無賴恃恩私身作里
中横家藏亡命兒武皇升仙去把筆學題詩兩府始
收迹南宫謬見推夫武皇平内亂殺韋后不應后之
族敢於武皇之時豪横若此正恐非后族爾李肇國
史補言應物性高㓗鮮食寡欲所居焚香掃地而坐
與楊開府詩所述不同豈非武皇仙去之後折節悔
過之時耶
竹未嘗香也而杜子美詩云雨洗娟娟靜風吹細細香
雪未嘗香也而李太白詩云瑤臺雪花數千點片片
吹落春風香
韋應物奉謝處士叔詩云高齋樂宴罷清夜道相存東
坡次王鞏韻云郡能廢詩酒亦未妨禪寂子由春盡
詩云楞嚴十卷幾回讀泫酒三升是客同道貴冲寂
宴主歡暢二者恐不能相兼也白樂天延樂命釂之
時不忘於佛事逹者至今譏之
古人詩勉人行樂未嘗不以日月迅駛為言謝惠連云
四節競闌候六龍引頽機沈約云馳蓋轉祖龍回星
引奔月陸機云出西門望天庭陽谷旣虛崦嵫盈逝
者若斯安得停司空圖云女媧只解補青天不解煎
膠黏日月孟郊云生随昏曉中皆被日月驅皆佳語
也至盧仝歎昨日詩則曰上帝版版主何物日車劫
劫西向没自古聖賢無奈何道行不得皆白骨則又
以不得行道為歎非止欲行樂而巳也
七哀詩起曹子建其次則王仲宣張孟陽也釋詩者謂
病而哀義而哀感而哀悲而哀耳目聞見而哀口歎
而哀鼻酸而哀謂一事而七者具也子建之七哀在
於獨棲之思婦仲宣之七哀哀在於棄子之婦人張
孟陽之七哀哀在於巳毁之園寢唐雍陶亦有七哀
詩所謂君若無定雲妾作不動山雲行出山易山逐
雲去難是皆以一哀而七者具也老杜之八哀則所
哀者八人也王思禮李光弼之武功蘇源明李邕之
文翰汝陽鄭虔之多能張九齡嚴武之政事皆不復
見矣蓋當時盜賊未息歎舊懷賢而作者也司馬温
公亦有五哀詩謂楚屈原趙李牧漢晁錯馬援齊斛
律光皆負才竭忠卒困於讒而不能自脫蓋有激而
云爾
韓退之詩云從軍古云樂談笑青油幕明燈夜觀棋月
暗秋城柝言樂而不及苦陸士衡從軍行云朝食不
免胄夕息常負戈苦哉遠征人撫心悲奈何言苦而
不及樂至於王仲宣作從軍詩則曰從軍有苦樂但
聞所從誰所從神且武焉得久勞思謂從曹操也其
詩有昔人從公旦一徂輙三齡今我神武師暫往必
速平似非儗人必於其倫之義蓋仲宣時為操軍謀
祭酒則亦無所不至矣
老杜雨詩云紫崖奔處黑白鳥去邊明而江碧鳥逾白
山青花欲然之句似之贈王侍御云曉鸎工迸淚秋
月解傷神而感時花濺淚恨别鳥驚心之句似之殆
是同一機軸也
孟郊詩云借車載家具家具少於車借者莫彈指貧窮
何足嗟可見其素窶後有詩云賓秩巳覺厚私儲常
恐多是古人恐富求歸之義則貧亦何足怪按郊為
溧陽尉縣有投金瀨平陵城林薄蓊蔚郊往來其間
曹務都廢至遣假尉代之而分其半俸則安得有私
儲哉退之贈郊詩云陋室有文史高門有笙竽何能
辨榮辱且欲分賢愚蓋言貧者文史之樂賢於富者
笙竽之樂也
韻語陽秋卷四
