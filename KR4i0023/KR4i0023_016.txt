韻語陽秋卷十六宋葛立方撰
老杜詩云東閣官梅動詩興還如何遜在揚州按遜傳
無揚州事而遜集亦無揚州梅花詩但有早梅詩云
兔園標物序驚時最是梅䘖霜當露發映雪凝寒開
枝横却月觀花繞凌風臺應知早飄落故逐上春來
杜公前詩乃逢早梅而作詩故用何遜事又意却月
凌風皆揚州臺觀名爾近時有妄人假東坡名作老
杜事實一編無一事有據至謂遜作揚州法曹廨舍
有梅一株遜吟詠其下豈不誤學者
白樂天詩多說别花如紫微花詩云除却微之見應愛
世間少有别花人薔薇花詩云移他到此須為主不
别花人莫使看今好事之家有竒花多矣所謂别花
人未之見也鮑溶作仙檀花詩寄袁德師侍御有欲
求御史更分别之句豈謂是耶
白樂天作中書舍人入直西省對紫薇花而有詠曰絲
綸閣下文章静鐘鼓樓中刻漏長獨坐黃昏誰是伴
紫薇花對紫薇郎後又云紫薇花對紫薇翁名目雖
同則此花之珍豔可知矣爪其本則枝葉俱動俗謂
之不耐癢花自五月開至九月尚爛漫俗又謂之百
日紅唐人賦詠未有及此二事者本朝梅聖俞時注
意此花一詩贈韓子華則曰薄膚癢不勝輕爪嫩幹
生宜近禁廬一詩贈王景彛則曰薄薄嫩膚搔鳥爪
離離碎葉翦城霞然皆著不耐癢事而未有及百日
紅者胡文恭在西掖前亦有三詩其一云雅當飜藥
地繁極曝衣天注云花至七夕猶繁似有百日紅之
意可見當時此花之盛省吏相傳咸平中李昌武自
别墅移植于此晏元獻嘗作賦題於省中所謂得自
羊墅來從召園有昔日之綘老無當時之仲文是也
杜子美居蜀累數年吟詠殆遍海棠竒豔而詩章獨不
及何耶鄭谷詩云浣花溪上堪惆悵子美無情為發
揚是已本朝名士賦海棠甚多往往皆用此為事實
如石廷年云杜甫句何略薛能詩未工錢易詩云子
美無情甚都官著意頻李定詩云不霑工部風騷力
猶占勾芒造化權獨王荆公詩用此作梅花詩最為
有意所謂少陵為爾牽詩興可是無心賦海棠近於
曾大父酬唱集中有凌景陽一絶句似亦有意末句
云多謝許昌傳雅什蜀都曾未識詩人不道破為尤
工也
江南野中有小白花木高數尺春開極香土人呼為㻛
花㻛玉名取其白也魯直云荆公欲作詩而陋其名
予謂名曰山礬野人取其葉以染黃不借礬而成色
故以名爾嘗有絶句云高節亭邊竹已空山礬獨自
倚春風是也近見曾端伯高齋詩話云此花即唐昌
玉蘂花所謂一樹瓏鬆玉刻成飄廊點地色輕輕者
以余觀之恐未必然爾玉蘂佳名也此花自唐流傳
至今當以玉蘂得名不應捨玉蘂而呼㻛魯直亦不
應捨玉蘂而名山礬也豈端伯别有所據耶
瓊花唯楊州后土祠中有之其他皆八僊近似而非也
鮮于子孫嘗有詩云百蘤天下多瓊花天上希結根
記靈祠地著不可移八蓓冠羣芳一株攅萬枝而宋
次道春明退朝錄乃云瓊花一名玉蘂按唐朝唐昌
觀有玉蘂花王建詩所謂女冠夜覓香來處唯見階
前碎月明是也長安觀亦有玉蘂花劉禹錫所謂玉
女來看玉樹花異香先引七香車是也唐内苑亦有
玉蘂花李德裕與沈傳師草詔之夕屢同賞翫故德
裕詩云玉蘂天中木金閨昔共窺而沈傳師和篇亦
云曾對金鑾直同依玉樹隂是也招隠山亦有玉蘂
花李德裕所謂吳人初不識因予賞翫乃得此名是
也由是論之則玉蘂花置一處有哉其非瓊花明矣
東坡瑞香詞有后土祠中玉蘂之句者非謂玉蘂花
止謂瓊花如玉蘂之白爾
山海經云崑崙之墟北有珠樹文王樹玗琪樹皆實樹
也詩家用琪樹多矣往往以為仙樹未易得見故孫
綽天台賦云琪樹璀璨而垂珠蕭防云桂宫路冷鶴
歸早琪樹風清鸞去遲武伯奮云琪樹年年玉蘂新
洞宫長閉綵霞春蔡隠丘詠琪樹詩云山上天將近
人間路漸遥誰當雲裏見知欲度仙橋是人間未必
有此樹也而六朝事迹載寳林寺有琪樹在法堂前
梅摯有詩云影借金田潤香隨璧月流遠疑元帝植
近想誌公遊何耶
後漢和帝紀言南海舊獻荔枝十里一置五里一堠奔
騰阻險死者堆路故東坡詩云十里一置飛塵灰五
里一堠兵火催顛坑仆谷相枕籍知是荔枝龍眼來
而張九齡作荔枝賦序云南海郡荔枝状甚壊詭余
往在西掖嘗盛稱之諸公莫有知者唯舍人劉侯知
之作賦以誇大以為甘旨之極則是九齡乃創見也
議者謂楊妃酷好安知非九齡有以啟之鮑防雜感
詩云五月荔枝初破顔朝離象郡夕函關鴈飛不到
桂陽嶺馬走皆從林邑山則當時征求之急亦可見
矣
楚詞云折疎麻兮瑶華將以遺兮離居瑶華謂麻之華
白也詩載木桃木李樨椒芍藥之類皆相贈問之物
所謂疎麻者所以贈問離居也謝靈運南樓遲客詩
云瑶華未堪折蘭苕已屢摘路阻莫贈問何以慰離
析蓮嶺溪行云握蘭徒勤摘折麻心莫展駱賓王思
家詩云旅行悲泛梗離恨斷疎麻錢起題輞川詩云
折麻定延竚乘月期相尋皆用楚詞意用於離居至
於起贈趙給事詩乃云不惜瑶華報木桃則是以瑶
華為玉誤矣
東坡賞枇杷詩曰魏花真老伴盧橘認鄉人又曰客來
茶罷空無有盧橘楊梅尚帶酸則皆以盧橘為枇杷
也彼徒見上林賦有盧橘夏熟之語遂以為枇杷審
爾則夏熟之下不當復有黃甘枇杷撚柿之品然唐
子西李氏山園記言有一物而為二物者如上林賦
所謂盧橘夏熟又言枇杷撚柿是也若據子西言則
盧橘即枇杷矣李白宫中行云盧橘為秦樹許渾送
表兄奉使南海云盧橘花香拂釣磯若以為枇杷則
何獨秦中南海有耶錢起送陸贄詩云思親盧橘熟
用陸績懷橘事則又以為木奴益無按據
白樂天賦有木八章其六章託弱柳櫻桃枳橘杜黎野
葛水檉以諷在位者至第七章則曰有木如凌霄擢
秀非孤標偶依一株樹遂抽百尺條自謂得其勢無
因有動搖一旦樹摧倒獨立忽飄飄疾風從東來吹
折不終朝又專以諷附麗權勢者其八章則曰有木
名丹桂四時香馥馥風影清如水霜華冷如玉獨占
小山幽不容凡鳥宿重任雖大過直心自不曲縱非
梁棟才猶勝尋常木盖樂天自謂也樂天素善李紳
而不入德裕之黨素善牛僧孺楊虞卿而不入宗閔
之黨素善劉禹錫而不入伾文之黨中立不倚峻節
凛然於八木之中而自比於桂殆未為過也
酉陽雜組言隋朝種植法七十卷不說牡丹則隋朝花
藥中所無也然北齊楊子華在隋朝之前乃有畫牡
丹處極分明之句何耶至唐則此花盛矣柳子厚龍
城錄載宋單父能種藝之術牡丹變易千種上皇召
至驪山種花萬種色樣各不同信乎人力或能勝天
工也歐永叔洛陽牡丹圖詩云當時絶品可數者魏
紅窈窕姚黃妃夀安細葉開尚少朱砂玉版人未知
四十年間花百變最後最好潜溪緋自唐天寳至本
朝熙豐間三百餘年宜其花種日盛然見於圖者九
十種而已豈能登萬樣之數哉柳濘詩云近來無奈
牡丹何數十千錢買一窠今朝始得分明見也共戎
葵較幾多王文康公詩云棗花至小能成實桑葉雖
柔解吐絲堪笑牡丹如斗大不成一事只空枝皆激
逐末之弊者也
歐公在揚州暑月會客取荷花千朵插畫盆中圍繞坐
席又命坐客傳花人摘一葉盡處飲以酒故荅吕通
判詩云千頃芙蕖盖水平揚州太守舊多情畫盆圍
處花光合紅袖傳來酒令行然維揚芍藥妙天下可
以奴視荷花而是時歐公不聞有芍藥勝會何耶東
坡在東武四月大會於南禪資福兩寺剪芍藥置瓶
盎中供佛外以供賞翫不下七千餘朵有白花獨出
於衆花之上圓如覆盂因有兩寺裝盛寳瓔珞一枝
争看玉盤盂之詠惜乎歐公未知出此
杜子美古栢行云霜皮溜雨四十圍黛色參天二千尺
沈存中筆談云無乃太細長乎余謂詩意止言高大
不必以尺寸計也詩評載王郊大夫竹詩示東坡其
一聮云葉排千口劒幹聳萬條槍坡曰十條竹一箇
葉也若郊者又何足以語詩乎坡又云人看王郊詩
若能忍笑誠為難事蓋謂此耳
珍木竒卉生於深山窮谷之中不遇賞音與凡木俱腐
好事者之所深惜也唐招賢寺有山花色紫氣香穠
麗可愛以託根招提偶赦於樵斧固為幸矣而人莫
有知其名者白樂天一日過之而標其名曰紫陽於
是天下識所謂紫陽花者其珍如是也豈不為尤幸
乎樂天之詩曰何年植向仙壇上早晚移栽到梵家
雖在人間人不識與君名作紫陽花忠州鳴玉溪有
花如蓮葉如桂香色豔膩當時亦無有識之者樂天
又賦詩云如折芙蓉栽旱地似抛芍藥挂高枝雲埋
人隔無人識惟有南賓太守知嗚呼抱道懷材之士
埋光鏟采於山林臯壤之間如此花者多矣求如樂
天之賞鑒者孰謂無其人乎
皮日休嘗謂宋廣平正資勁質剛態毅状宜其鐡腸石
心不解吐婉媚辭然其所為梅花賦清便富豔得南
朝徐庾體殊不類其人故東坡亦有請君援筆賦梅
花未害廣平心似鐡之句近見葉少藴效楚人橘頌
體作梅頌一篇以謂梅於窮冬凝嚴之中犯霜雪而
不懾毅然與松栢並配非桃李所可比肩不有鐡腸
石心安能窮其至此意甚佳審爾則唯鐡腸石心人
可以賦梅花與日休之言異矣
文選海賦云雲錦散文於沙汭之際故謝靈運詩有赤
玉隠瑶溪雲錦被沙汭之句觀其語意正言沙石五
色如雲錦被於岸爾世見韓退之作曲江荷花行云
撑舟昆明度雲錦遂謂退之以雲錦二字状荷花其
實非也謂之度雲錦言舟行於五色沙石之際豈謂
荷花哉
竹固多種所謂桃枝竹者叢生而節疎亦謂之慈竹言
生不離本也王勃所謂宗生族茂天長地久萬柢争
盤千株競糺者梁簡文荅獻簟書云五離九折出桃
枝之翠筍皆言桃枝竹也若桃竹則異是矣老杜桃
竹杖引云江心蟠石生桃竹斬根削皮如紫玉則其
色正紫今桃枝竹不然東坡援柳子厚詩云盛時一
失貴反賤桃笙葵扇安可常初不知桃笙為何物偶
閱方言宋魏之間謂簟為笙方悟桃笙以桃竹為簟
也坡又云桃竹葉如椶身如竹密節而實中犀理瘦
骨豈非以此竹為簟耶梅聖俞云誰知廣文直桃簟
冷如冰恐亦是用此竹
成都記杜宇又曰杜主自天而降稱望帝好稼穡治郫
城後望帝死其魂化為鳥名曰杜鵑故老杜云昔日
蜀天子化為杜鵑似老烏又曰古時杜鵑稱望帝魂
作杜鵑何微細又曰我見常再拜重是古帝魂博物
志稱杜鵑生子寄之他巢百鳥為飼之故老杜云生
子百鳥巢百鳥不敢嗔仍為餧其子禮若奉至尊又
云寄巢生子不自啄羣鳥至今與哺雛老杜集中杜
鵑詩行凡三篇皆以杜鵑比當時之君而以哺雛之
鳥譏當時之臣不能奉其君曾百鳥之不若也最後
一篇徒言杜鵑垂血上訢不得其所盖說明皇蒙塵
之時也故末句云豈思舊日居深宫嬪嬙左右如花
紅
元微之謫通州白樂天有詩云寅年籬下多逄虎亥日
沙頭始賣魚後人有東南行云亥日饒蝦蟹寅年足
虎貙張籍云江村亥日長為市山谷亦有魚收亥日
妻到市之句
人之悲喜雖本於心然亦生於境心無係累則對境不
變悲喜何從而入乎淵明見林木交蔭禽鳥變聲則
歡然有喜人以為逹道余謂尚未免著於境者歐永
叔先在滁陽有啼鳥一篇意謂緣巧舌之人謫官而
今反愛其聲後考試崇政殿又有啼鳥一篇似反滁
陽之詠其曰提胡盧不用沽美酒宫壺日賜新撥醅
老病足以扶衰朽百舌子莫道泥滑滑宫花正好愁
雨來煖日方催花亂發末章云可憐枕上五更聽不
似滁州山裏聞盖心有中外枯菀之不同則對境之
際悲喜隨之爾啼鳥之聲夫豈有二哉
老杜白小詩云白小羣分命天然二寸魚細微霑水族
風俗當園蔬言白小與菜無異豈復有厚味哉故白
樂天亦有下飯腥鹹白小魚之句余謂魚始二寸已
就烹魚之窮也寒士又從而食之其窮抑甚梅聖俞
有琴高魚詩云大魚人騎上天去留得少鱗來按觴
又有針口魚賦云有魚針喙形甚小常乘春波來不
少取之一掬不重銖抄則白小之魚尚為文人行也
縮項鯿出襄陽以禁捕遂以槎斷水因謂之槎頭縮項
鯿孟浩然云魚藏縮項鯿老杜云謾釣槎頭縮項鯿
皆言縮項而東坡乃謂一鈎歸釣縮頭鯿或疑坡為平
側所牽乃爾殊不知長腰粳米縮頭鯿魚楚人語也
文房四譜載段成式以靈藍紙贈温廷筠有詩云三十
六鱗充使時數番猶得表相思謂鯉魚三十六鱗充
使謂憑鯉魚寄書也用文選呼兒烹鯉魚中有尺素
書之義沈存中筆談云鯉魚當脇一行三十六鱗鱗
有黑文如十字故謂之鯉二宋亦嘗用此而聞其說
元憲云私書一紙離懷苦望斷波中六六鱗景文云
君軒戀結蕭蕭馬尺素愁憑六六魚謂六六三十六
也
柳子厚有放鷓鴣詞人徒知其不肯以生命供口腹其
仁如是也余謂此詞乃作於詔追之時有自悔前失
之意故前言徇媒得食不復顧後言同類相呼莫相
顧媒與類皆謂伾文也
潮州上強精舍寺有陳朝觀音商仲容書寺額三門高
百尺謂之三絶又池有金鯽魚數年一現故白樂天
詩有唯有上強精舍寺最堪遊處未曾遊之句盖為
此也臨安六和寺亦有金鯽池蘇子美六和寺詩云
松橋待金鯽竟日獨遲留亦以其出有時故竟日待
之云爾自子美之後四十年東坡始遊茲寺嘗投餅
餌待之乃略出不食復入坡以謂此魚難進易退而
不妄食宜其夀若此其語深有味也
韻語陽秋卷十六
