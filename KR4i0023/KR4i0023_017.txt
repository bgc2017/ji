韻語陽秋卷十七宋葛立方撰
古今詩話載杜少陵因見病瘧者曰誦吾詩可療令誦
子章髑髏血糢糊手提擲還崔大夫之句病遂愈余
謂子美固嘗病瘧矣其詩曰患癘三秋孰可忍寒熱
百日相攻戰又云三年猶瘧疾一鬼不銷亡隔日搜
脂髓增寒抱雪霜徒然潜隙地有靦屢紅粧子美於
此時何不自誦其詩而自已疾耶是靈於人而不靈
於已也
山谷平生為目所苦故和東坡詩有請天還我讀書眼
欲載軒轅乞鼎湖之句其攝養禁忌之法論之詳矣
故次韻元實病目詩云道人常恨未灰心儒士苦愛
讀書眼要須元覽照鏡空莫作白魚鑚蠧簡病者苟
能知此真賢於金篦刮膜遠矣大抵書生牽於習氣
不能割愛於書冊故為目害尤甚唐張籍好學業文
之士也中年病目失眀議者謂不能損讀之過孟郊
嘗贈之詩云西眀寺後窮瞎張太祝縱爾有眼誰能
珍天子咫尺不得見不如閉口且養真盖非特傷籍
而郊亦自傷雖有眼而不得見君也
賈誼曰古之聖人不居朝廷必在醫卜則從事於醫卜
者未可輕也京兆杜嬰能讀書其言近莊子而自託
於此豈足以病嬰之高乎故荆公有詩傷之云叔度
醫家子君平卜肆翁蕭條昨日事髣髴古人風梅聖
俞贈何山人詩亦云日聞古賢哲必與醫卜隣宋景
文云醫卜之事士君子能之則不迂不泥不矜不神
小人能之則迂而入諸拘礙泥而弗通大方矜以誇
已神以誣人真名言哉
退之云腦脂遮眼卧壯士大弨掛壁誰能彎謂張籍也
杜牧之乞湖啟云弟顗久病眼醫者右公集云是状
也腦積毒熱脂融流下盖塞瞳子名為内障則籍之
所苦乃内障也
凡物皆可占非特蓍龜也市中亦有聽聲而知禍福者
莫知其所自余觀王建集有聽鏡詞云重重摩挲嫁
時鏡夫婿遠行憑鏡聽豈今聽聲之類耶大湼槃經
云不以瓜鏡芝草楊枝鉢盂髑髏而作卜筮則鏡能
占卜信矣
楸花色香俱佳又風韻絶俗而名不編於花譜何哉老
杜云要把楸花媚遠天言其色也又曰楸樹馨香倚
釣磯言其香也梅聖俞楸花詩云圖出帝宫樹聳向
白玉墀高豔不近俗直許天人窺言其韻也是二子
但知楸花色香韻勝而未知其療病之工也汝州楸
樹極多富鄭公知州時手植數百本於後圃後政思
其人建鄭公堂於楸林之下宣和間先人知州曰聽
政燕客俱在焉一日廉訪使周詢來訪因云立秋日
太陽未升採其葉熬為膏𫝊瘡痬立愈謂之楸葉膏
抵晚憲使王偉來訪因道詢語偉曰有人患發背腸
胃可窺百萬不差者一醫者教用楸葉膏傳其外又
用雲母膏作小丸服盡四兩止不累日雲母透出膚
外與楸葉膏相著瘡遂差功亦竒矣余欲廣傳此方
以拯病苦者故因言楸花之美而併及之
退之三星行云我生之辰月宿南斗以五星法凖之則
知退之以磨蝎為身宫又云牛奮其角箕張其口牛
不見服箱斗不挹酒漿箕獨有神靈無時停簸揚無
善名以聞無惡聲以讙則知太隂在磨蝎主得謗譽
東坡嘗援退之三星行之句以謂僕以磨蝎為命殆
與退之同病然觀東坡謝生日啓云攝提正於孟陬巳
光初度月宿直於南斗更借虚名則是東坡亦磨蝎
為身宫而乃云磨蝎為命豈非身與命同宫乎尋常
筭五星者以謂命宫灾福不及身宫之重東坡以身
命同宫故謗譽尤重於退之職鑾坡而代言犯鯨波
而遠謫退之之榮悴未至如是也孔子曰不知命無
以為君子所謂知命者不為名利所汩而能安時處
順者也後世貪求之士不能自安分義徒知金印艾
綬之榮而不知苟得為可愧於是君平之肆許負之
廬衣冠盈矣劉夢得和蘇十郎中詩云菱花照後容
雖改蓍草占來命巳逋武伯奮長安述懷詩云聞說
唐生子孫在何當一為問窮通觀此又奚知孔子所
謂命也哉劉孝標作辨命論言夀夭窮逹一歸之命
可以使人杜奔競僣逼之患蕭瑀非辨命論言人之
禍福一本之人事可以使人起修身累善之心二人
皆非以甲乙丙丁休囚旺相而求吉凶者也
古今人賦棋詩多矣幾局賭山果一先饒海僧者鄭谷
之詩也鴈行布陣衆未曉虎穴得子人皆驚者劉夢
得之詩也古人重到今人愛萬局都無一局同者歐
陽烱之詩也觀諸人語意皆無足取獨愛荆公贈葉
致還之作其略云或撞關以攻或覷眼而厚或羸行
伺擊或猛出追躡垂成忽破壊中斷俄連接或外示
閑暇或事先和爕或冒突超越鼓行令震疊或粗見
形勢驅除令遠蹀或開拓疆境欲并包㧾攝或慙而
告亡或喜而獻捷諱輸寧斷頭悔悮忍批頰可謂曲
盡圍棋之態非筆力可以回萬鈞豈易至此取退之
南山詩讀之殆可齊驅並駕也王無功亦有圍棋長
篇云䨇關防易斷隻眼畏難全魚鱗張九拒鶴翅擁
三邊等勻鋪叙類荆公而其它句&KR0008;釀處尚衆東坡
白鶴觀四言詩云小兒近道剥啄信指勝固欣然敗
亦可喜夫恣貪欲於指顧争勝負於毫釐業棋者之
常情而坡乃置之膜外亦可見其胸中翛然者矣荆
公亦有棋罷兩奩收黑白一枰何處有虧成之句
魯直詩云眼見人情如格五心知物外等朝三又云肉
食傾人如出九藜羔飯我等朝三兩聮之意雖不相
遠然似不若前之句無斧鑿痕也漢書吾丘夀王以
善格五待詔劉德謂格五棋行以塞法齊書沈文季
善塞其法用五子沈存中筆談云格五即今之蹙融
其法以已常有餘而致敵人於險酉陽雜爼亦云於
棋局中各用五子共行一道以角遲速則格五也塞
也蹙融也名雖不同其制一而已彼蘇林以謂五博
之類不用箭但行梟散未知所據出九亦賭博之法
詳見刑統
子由煎茶詩云煎茶舊法出西蜀水聲火態猶能諳相
傳煎茶只煎水茶性仍存偏有味此茶之佳者也又
云北方俚人茗飲無不有塩酪椒薑誇滿口茶出南
北人罕得佳品以味不佳故把以他物煎之陳後山
茶詩云愧無一縷破䨇團慣下薑塩枉肺肝東坡和
寄茶詩亦云老妻稚子不知愛一手已入薑塩煎若
茶品自佳雜以他物適敗其味爾茶性冷塩𨗳入下
經非養生所宜山谷謂寒中瘠氣莫甚茶或濟以塩
勾賊入家薛能鳥觜茶詩亦有塩損添宜戒薑宜著
更誇之句則知以塩煎茶誠無益於養生也
蒙恬造筆博物志云以狐狸毛為心兔毛為副心柱遒
勁鋒鋩調利故難乏而易使白樂天作鷄距筆賦云
中山之明視勁而俊汝隂之翰音勇而雄䨇美是合
兩揆相同不得兔毛無以成起草之用不有雞距無以
表入墨之功盖亦兼而用之也近世作筆專用兔毛
而好竒者或屏兔毛不用更以他毫為之晉王隠筆
銘云豈其作筆必兔之毫調利難秃亦有鹿毛而王
羲之鍾繇張芝皆用鼠鬚筆錢穆父奉使高麗得猩
猩筆甚珍之嘗以分贈山谷山谷所謂愛酒醉魂在
能言機事疎平生幾兩屐身後五車書是也嶺表錄
云嶺外無兔郡守偶得兔毫令匠者作筆匠者偶因
醉遺惶懼無以為計遂以已鬚制之反佳其後遂
戶料人鬚一合此殆好事者說爾
樗蒱用博齒五枚如銀杏状各上黑下白内取二黑刻
為犢其背刻為矩故李翺五木經云樗蒱五木黑白
判厥二作雉背作牛是也以盧白雉犢四為王采取
其全它八采為甿者惡其駁也按前史三擲三盧如
慕容寳五擲五盧如李安人王思政之擲印為盧劉
裕之喝盧勝雉皆以為前途富貴之先兆卒之其應
如響亦可謂異矣鄭谷詩云能消永日是樗蒱坑塹
由來似宦塗兩擲未離&KR0008;撅内坐中何惜為呼盧然
盧可呼而得官可倖而致乎觀谷此言似未知安時
處順者
傀儡之戲舊矣自周穆王與盛姬觀偃師造倡於崑崙
之道其藝已能奪造化通神明矣晏元獻公嘗為傀
儡賦云外眩刻琱内牽纏索朱紫坌並銀黃煜㷍生
殺自口榮枯在握者可謂曲盡其態李義山作宫妓
一絶云朱箔輕明拂玉墀披香新殿闘腰支不須更
看魚龍戱終恐君王怒偃師是以觀倡不如觀舞也
然唐明皇好舞霓裳以至於亂杜牧所謂霓裳一曲
千峯上舞破中原始下來是也漢高祖白登之圍以
刻木為美人而圍解樂錄謂即今之傀儡則是舞或
亂唐而刻木或可以興漢與義山之詩異矣
楚詞云箟蔽象棋有六博些分曹並進遞相廹些王逸
謂投六著行六著故謂之六博言以箟簬作著象牙
為棋也而楚詞補注乃引列子繫博樓上謂繫打也
如今之雙陸棋也予謂雙陸之制初不用棋俱以黑
白小棒槌每邊各十二枚主客各一色以骰子兩隻
擲之依點數行因有客主相擊之法故趙摶雙陸詩
云紫牙鏤合方如斗二十四星銜月口貴人迷此華
筵中運木手交如陣闘今六博既行六棋則非雙陸
明矣
周官方相氏以黃金四目玄衣朱裳執戈而儺以索室
毆疫謂之時儺釋者謂四時皆作也考之月令乃作
於三時而於夏則闕何耶盖夏當陽盛之時隂冷不
敢作故闕之爾今春秋無儺惟於除夕有之孟郊所
謂驅儺擊鼓吹長笛瘦鬼染面惟齒白暗中窣窣拽
茅鞭祼足朱褌行戚戚相顧笑聲衝庭燎桃弧射矢
時獨呌王建亦云金吾除夜進儺名畫袴朱衣四隊
行皆謂除夕大儺也其塗飾之制若驅禳之儀與周
官略相類政和中徽宗新創禁中儺儀有旨令翰苑
撰文時翟公巽當直其略云南正司天無俾神人之
雜夏后鑄鼎以紀山林之姦苟非聖神孰知情状被
旨頃刻進入人服其敏而工
帝王世紀及逸士傳載帝堯之時天下大和有八九十
老人擊壤而歌於康衢其詞云日出而作日入而息
鑿井而飲耕田而食帝何力於我哉初不知壤為何
物因觀藝經云壤以木為之前廣後銳長尺四寸闊
三寸其形如履將戱先側一壤於地遠三四十步以
手中壤擊之中者為上盖古戲也
韻語陽秋卷十七
