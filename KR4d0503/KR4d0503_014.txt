金華黃先生文集卷第十四續藁十一
記
慶元玄妙觀玉皇閣記
昔有虞肆類上帝而及于六宗山川羣神成周禋祀昊天而及
于日月星辰司中司命風師雨師社稷五祀五嶽山林川澤四
方百物今道家者流祝祭禮祠之事諸神位號之多至於三千
三百而莫尊於昊天上帝率與有虞成周之法合老子為柱下
史孔子嘗問禮焉扵帝王之舊典禮經固無不知其徒之尊其
所尊宜有所本矣然老子之道務清静無為去徤羡就卑弱古
之人用之治其國而民以寧一至於飛符走檄崇玲舘而啓玄
科五千言之中雖未嘗及之而非有道外之法也凡天下通都
大邑名區奥壌宫觀壇場之制自前殿之外必為玉皇之别殿
盖三境之高真玄穹之主宰當各全其尊也慶元玄妙觀在唐
為𬗋極宫以奉玄元在宋為天慶觀以奉聖祖
國朝至元十九年燬于災元貞某年有䛇撤聖祖之祠黜天
慶之號而改卑今額穹門邃廡奥殿廣堂悉復其舊惟帝座久
虚而不設非闕典歟大德某年前住持雷谷陳君入覲被
上旨俾以甲乙次相授陳君慨然以興造為已任謀闢聖祖殿
故址建玉皇閣未及庀工而化由陳君若干傳逮今住持順菴
王君而閣乃成初王君以泰定某年入侍内祠賜號玄門真士
主本郡之太清宫以精於禬禳朝廷數遣代祀名山京師大
旱禱雨輒應有司治决河投其鐡符水勢随减名聞于
上制授太虚玄静明妙真人住持本觀至正五年冬奉
今天子及兩宫皇后所降香旛歸建金籙黃籙二大齋感瑞鶴
翔舞異香不散士民慕嚮而至者不可數計所獲信施甚厚乃
裒聚以資土木之費始作於六年之十一月訖功扵某年之某
月閣之高若干尺脩若干尺廣若干尺列楹若干複霤重簷塗
墍丹青窮極壯麗威儀像座嚴奉惟謹謂不可無以紀其成績
乃以狀来求為之記夫以數百年之曠典一旦而舉之殆非偶
然自今以始眀靈頋歆祥慶来下使斯人蒙其福澤保其夀康
而泳游扵清静無為之化此王君之志也所可記者奚止扵程
工屬役之勤而已乎王君名天助字致和同都昌國州之蓬莱
鄕人也
龍虎山仙源觀記
仙源觀在信州龍虎山之馮原葆和通妙崇正真人徐公懋昭
之所創也初徐公得度扵太上清正一宫通真院之逹觀堂其
師曰通真觀妙玄應真人張公聞詩實開府大宗師輔成贊化
保運神德真君之伯兄且開府所從受道也開府之弟子數十
百人傳次之序以徐公爲首徐公性篤實而耿介非義不苟取
攻苦食淡由勤儉而致豐𥙿至元二十二年始闢地於馮原以
爲觀馮原者南距上清三十里異時有大姓馮氏居之遂以得
名岡巒廽複林壑靚深泉甘土肥風氣完厚歐公嶺龍湫在其
東琵琶麈湖雲臺藐姑象山在其南其西北則寳帶諸山也凡
殿堂門廡位置高下悉因地勢之自然而不以人力參焉其幽
邃可以奠神眀之居其閑寂可以棲来學之士有田數百畒可
以資華薌&KR0673;粥之具得請于朝賜以今額徐公竹冠布袍宴
息其中而往来乎上清日與仙翁道侶徜徉於萬物之表方是
時開府以清静無爲之說上承訪問褒大尊顯無與爲比執弟
子之職而列侍於左右者往往被璽書綰銀章號真人而主
治乎名山惟徐公間来展省而未嘗久留中朝逹官貴人至
有欲識其面而不可得泊然無願扵世者垂二十年大德六年
䛇強起之住持宜興之通真觀賜號葆和通妙崇正法師居十
年洊膺制命進號真人又十年夀八十有二乃乘運而化於
仙源至治元年也傳徐公之道者馮君志廣上官君與齡徐君
天麟彭君齊年薛君起東李君世昌蔡君仲哲徐君守勤彭君
一寧自志廣暨天麟而下皆以次領觀事元統元年與齡始奉
上命爲住持提點仍賜號冲和持正眀素法師祇事云初有廢
必舉病其棟宇局扵地勢乃改卜其西十步外平而無險中寬
而有容程工役略基址諏日之吉而遷焉越三年大殿成明年
法堂及鐘鼓二樓成又眀年三門兩廡成東有閣曰東閣西有
樓曰西樓齋廬寢室庫庾庖湢之屬次苐畢僃冲真眀遠玄静
真人張公德隆開府之猶子也少嘗學道其處從開府来亰師
侍祠於眀庭者四十年至正六年將使指奉香幣還故山覩其
輪奐聿新念構興之難而充拓之不易爰伐石屬予書之大抵
人之常情樂因循而憚改作仙源之建置幾年于兹矣一旦有
能舍其舊而新是圖纉先業扵方隆植法基於永固有功扵其
教甚大而况不憑國家之力不求民間豪末之助一以身任其
事而遹觀其成是皆可書也於是乎書
松溪縣新學記
建為先師朱文公之闕里松溪建属縣士生其間身親受業扵
公之門與聞公言論風指於淑艾之私者踵武後先其地雖𥚹
小而士習為最盛逮入
皇朝治教休眀人才尤彬彬焉縣故有學規制甚俻至正十二
年大盗竊發扵河南而江淮閩粤繹騷不寧山谷愚氓相挻而
起侵軼縣境蹂踐民居兵燹之後惟夫子廟若魯靈光之巋焉
獨存識者知爲天佑斯文之兆匪朝伊夕必有起其廢者
今天子方慎擇守令惠綏黎元十四年夏六月今縣尹&KR1272;侯實
来視篆之三日用故事欵謁于先聖禮成而退左右頋瞻徘
徊歎息曰學校之廢興長民者之責也我其敢不以爲己任即
命鉤考簿書徵理㦄年贍學田租在豪民黠吏之手者凡得米
若干石資以召匠市材揆日庀事侯躬涖教護属功而課其章
程縣人攝尉事葉弘道暨教諭李璿訓導傅子實皆悉力以相
焉自禮殿論堂齋廬寢室至于門廡庖廩咸撤而新之崇其垣
墻端其術道墍茨瓴甓&KR0627;堊髹&KR0686;舉稱其度始扵秋七月訖扵
冬十月而告畢工妥神有位配侑在列範銅爲祭器而它所宜
有者靡不具完蔵脩息游各適其所佩衿来集弦誦相聞饋膳
之須亦無乏絶侯旣行舍萌之禮以落其成不遠千里俾諸生
楊壵奉書走金華山中以記爲請昔杜子美題詩衡山縣學稱
陸宰以雅才新意脩儒服爼豆事於干戈之餘其辭逸出横厲
氣誼激烈數百歲之下讀者猶爲之悚然侯下車之初即以興
學爲先務披荒殘植棟宇甫十旬浃而畢潰于成其雅才新意
視陸宰孰多乎然竊觀魯人之頌僖公曰旣作泮宫淮夷攸服
固非衡山之事可同日而語也賢侯導宣上化以振起士類
將見魯人之頌復作於今雖子美未易贊一辭矧以眇焉末學
衰朽誖眊猥令載筆爲之記何能鋪張偉績以昭示于方来也
哉姑序次其廢興之歲月云爾侯名說吳興人大父秘書少監
時中夙任風憲父嘉興緫𬋩𢡟翁久居舘閣家學淵源所從来
非一日矣宜其為政知所本而不謬於緩急之序云
重修月泉書院記
浦江縣北有泉出仙華山之陽而發扵縣西二里視月之盈虚
以為消長號曰月泉宋政和癸已知縣孫侯潮始䟽為曲池築
亭其上咸淳丙寅知縣王侯霖龍因構精舍於亭之西北祠
先聖先賢其中以為諸生講學之所逮入國朝乃卑書院額
至元庚寅提刑按察副使王公俁行部嘗一新之至順庚午前
進士八時思博化由祕書郎出長兹邑又重新之有劉先生應
龜柳先生貫所為記至正&KR0605;卯今縣尹蕭侯用廉能舉守令被
上命而来爰以暇日臨于泉上覩其棟宇摧敝亟捐俸貲謀繕
葺焉占籍之士皆樂為佽助而分任其役以是年之六月始作
十一月訖功自祠室論堂齋廬門廡至扵庖廩之屬屋以間計
者四十有五凡用工以日計者若干用錢以緡計者若干屋室
旣完教飬之具亦無不畢僃士咸德之謂不可無使後人知其
所自乃貽書扵溍求為之記溍竊觀在昔郡縣未有學之時天
下惟四書院其在大江以南潭之嶽麓南康之白鹿洞而巳三
吴百粤所無有也今郡縣悉得建學而環江浙四封之内前賢
遺迹名山勝地為書院者其多至扵八十有四好事之家慕效
而創為之未見其止也意者人材之出亦將從而多頋若有所
不及何歟昔者魯脩泮宫而詩人頌之苐以僖公之色咲威儀
美盛德之形容曾無一言述其輪焉奐焉之美者先儒以為脩
者脩行其教學之法也今之輪奐旣美而清泉白月舊觀復新
諸君子從賢侯来游来歌色咲威儀無非教也有能感厲奮發
而無負侯作新之意將見異材軰出代不乏人眞儒之效被于
来世而侯之德與之相為無窮豈係乎記之有無也哉姑為叙
次其興作之歲月云爾其詳見扵前記者兹得以略焉侯名文
質許州㐮城縣人歴宰三邑皆有治績今累階儒林郎云
學齋記
伯温甫以學齋扁其居室而来諗于溍曰予幸以國子獲執經
於舘下忝釋褐而俻官使扵西陲者二十載異時同舍生類能
以文學論議自見已獨無稱焉大懼去師友日遠墜失舊聞不
得附于英俊之列爰以學名吾齋庶幾退息扵斯有所自儆以
為進脩之地匪但求無媿乎今人苟未至乎古人不敢不勉也
子其為我記之溍聞魯論所記子夏氏有仕優則學學優則仕
之言說者謂斯言非為學而弗仕者勸乃為仕而弗學者戒也
然則學之優㦯不必扵仕仕之優曷可以無學乎盖古者由家
而鄕以逹於國固無地而無學其賢能之興於鄕者必還以長
而沿之歲時屬民射飲讀法使之習容閑禮攷德問業莫不有
教學相長之道焉則亦無事而非學無時而不學也今之為學
旣不皆與古合其仕者又率以鈎摭趨辦為大務而無暇從容
出入升降酬酢於儒服爼豆之間若夫随牒遠方邈焉海隅徼
塞萬里之外則弦誦之聲益以希闊年未至而不親學者皆是
也有能不為事物之所奪風氣之所移而卓然以古人自任如
伯温甫者不亦有志之士歟歷觀書傳所載能終始于學者無
如衛之武公年九十有五猶作詩以自儆曰相在爾室尚不愧
于屋漏先儒以為此誠意正心之極功則其所學可知也伯温
甫敡歴之久譽望甚著年踰強仕以選擢外宰相之元僚而居
是室也忘其齒之長身之貴不怠於自儆如此其亦武公之徒
矣由是而登扵武公之年所造詎易量哉且老之為言考也庸
謹記之以俟它日考其成焉
湛然齋記
祕書郎潜南張君名齋曰湛然而徵予為記予叩其所以名則
先濱國文忠公以君之初度親為賦詩四章其取義甚博以周
而湛然之語乃指夫心以為言又一篇之體要也君謹志之不
敢忘因以為齋室之號云夫以湛然喻人之心者以其體本静
而已方其泊焉以休耳不與聲接目不與色交好惡未形而心
常虚寂表裏瑩澈如止水之不波樂記所謂人生而静是也一
旦出而與世酬酢不能無是非之相靡利害之相刃誘扵所可
喜而訹於所可懼其存者幾希盖心之發見若泉之始逹而未
知所適必有定向斯不妄動大學所謂定而後能静是也生而
静者天也定而静者人也是以善養其心者不徒反求扵洞洞
屬屬之初而每密察於膠膠擾擾之際内有以全乎天理外有
以盡乎人事故不物扵物而常為萬物宗試即夫川上而觀之
逝者如斯而其未嘗往者湛然自若也自昔父詔其子未有如
公直示以心體之妙者然公之言則有本有末既原其理而啓
迪之復列其事而策勵之君之揭于齋居以自儆者固將以端
本而澄源也必始終本末一以貫之静極而動則其應變旁行
而不流動極而静則無一塵之累而退蔵扵密向之湛然者無
時而不然斯不負於公之教矣請以是進扵君為之記云
寳忠堂記
翰林學士公朵爾直班以寳忠扁其所居之堂而貽書扵溍曰
昔我魯國忠宣忠武兩王侍
太祖皇帝肇造區夏克有大勲慶賞所加爰及苗裔為國家
之世臣兹已八葉忠武始嘗以太師國王都行省承制行事建
牙于燕而今亰師迎陽里第則吾祖同知通政院事府君之所
作也予不幸少孤痛自策勵獲底於成人蒙被眷知僃員禁從
恒廩焉以隕其家聲為懼竊聞古之人㦯以善為寳㦯以仁親
為寳而吾家世之傳則以忠為寳子孫宜謹其承相與保守之
而弗失是用名吾堂曰寳忠庶幾退食扵斯心在
帝室夙興夜寐靡敢忽忘不可無告後人俾繼吾志願有述而
刻諸溍歴觀漢初之豪傑並起而從高帝馳驅於中原高帝既
定天下異姓之臣裂地而王者八國類皆鮮克有終張耳頗以
智自全亦僅至其子而止獨吳芮受知高帝稱之曰忠著于甲
令由衡山而長沙傳號弗絶迄今千百年猶廟食于一邦孰
不曰德之薄者其流卑德之厚者其流光推本而言則為德之
薄厚特係乎能忠與否耳惟札刺爾氏之先奮其雄材翊扶興
運元功茂烈載于彛常自時厥後享有茅土訏謨廟堂出入帷
幄者莫不世濟其美德業之盛有光于前雖古帝王輔弼之臣
殆不是過非僥倖於一時之際遇而謂之豪傑者可同日而語
也然自魯王父子下逮東之三世易名節惠悉冠以忠視向
之著令稱忠者若無以異令聞長世不亦宜乎盖人材與時高
下固有不齊至扵事上之貴乎忠無古今一也公以宗臣世胄
日侍
天子清閒之燕而謙退不伐克念厥紹休沭在外輒與鴻生駿
士探討儒家者流之言而知忠之為貴奉以周旋如恐弗勝既
以受之前人者昭揭而自儆又圖有託以貽方来俾永勿墜為
慮豈不深且遠哉詩曰錫爾介圭以作爾寳此所謂寳上之賜
也公之所寳家世之傳也能不失其家世之傳則能久有夫上
之賜矣百世之下尚鍳于兹
蘇學士畫像記
故嶺北行中書省左右司郎中蘇公以延祐七年二月壬戌卒
于亰師三月乙酉歸葬真定縣北三十里新市鄕其東北二里
實漢新市縣故地有佛廬曰遍法寺後公殁之二十年是為至
元元年寺僧廣朗以公少嘗讀書其中遺風餘韻去今未遠乃
肖公像而祠焉公嗣子吏部尚書天爵䟽其歲月属溍為之記
公諱志道字子寧真定人也初以材受知郡守姚公得推擇為
吏從决獄竟天方旱而雨人大驚異及辨元氏縣盗馬獄益有
聲辟河東憲吏分讞属郡大同獄囚雖重辟皆自以不冤用其
使程公薦入察院佐御史監治和林正色不阿以嚴見憚楊州
民家子訴被賣爲奴巳三易主御史以淮人多詐叱去之公曰
詐則論如律安可寘不問哉訊之果良民也浙西大猾聚愚民
服僧衣復自號白雲宗以别於釋氏衆至數萬依權貴冒名爵
州縣莫敢誰何會其姦利不法事覺廷議以禮部侍郎高公往
鞠之求諸曺史善持文墨者得公於戶部與之俱公凡五往返
于亰師乃克以具獄上奪其印章省所置官府没入貲産以鉅
萬計出其詿誤及良家子女數百人陞掾樞密軍校當襲父職
有十年不得調者悉舉行之俄有賜公弓矢及它服用之
物俾從樞臣出行北邊還朝爲中書掾同列以尚書省權勢所
在争趨之公不爲動尚書省罷首命公鉤考其詮選之濫而釐
正之擢中書檢校官擿吏曺資序失當四十餘事覈戶工兩曺
過用錢幾四十萬緡米六百餘石斥去賊吏二十餘人或舉公
材任御史而執法於中者以未識公為疑人謂當詣謁公曰以
謁得御史可乎遷刑部主事有嗾盗旁引無辜者力辨其誣而
黜主盗吏時宰欲殺盗内帑金者公曰獄未具孰敢遽殺人耶
時宰怒謀中以它事樞密適奏除公斷事官經歴乃觧有訴其
兄非正嫡而欲奪其官者公執不可卒與其兄軍士護視公宴
物器偶失兩銀盂將以盗論公曰此誤失之耳非真盗也使償
所失而出之嶺北省治和林實國家興王之地生殖旣久人安
冨樂業一旦變起關中而和林大震並塞之民奔潰四出會天
大雪畜盡死饑人無以自活走乞食於和林相枕藉死道上時
倉儲僅五萬石民間米石至八十萬錢除吏雖有優秩率頋避
莫肯行郎中之命下公即日就道至則白其長用便宜發倉賑
給仍請于朝設高估募人致粟和林於是邊儲充實如平時諸
王泛索公悉持不與皇子安王是以褒以衣一襲吳王聞公徒
行亦與名馬公受而以直歸之中書患和林禁酒法輕易犯更
奏立重法罪至死令下三日犯者五人當坐公曰酒非三日可
成犯在令前不宜用後法刑曺議如公言先是丞相順德忠獻
王建孔子廟未就而薨至公訖成之日延寓士講說經史由是
人始知學御史得邊民所列公政績上之未報而公辭歸遂不
起公平居慎重寡言不妄與人交邅喪哀毀踰制而葬祭有禮
諸父昆弟欲異居度弗能止則取薄田百餘畒遺書數百卷尤
焉扵教子其後尚書果以儒起家至顯官公殁時年甫六十階
止中憲大夫以尚書貴贈集賢直學士亞中大夫輕車都尉追
封真定郡侯配劉氏累贈真定郡夫人公之考謹榮祖亦用尚
書恩累贈中順大夫禮部侍郎上騎都尉追封真定郡伯妣吴
氏累贈真定郡君溍歴觀古循吏居官可紀所去見思至於尸
而祝之者由其利澤在人也深故人之報之也厚未有無所為
而為之者廣朗方外人非素有德扵公頋能拳拳致其尊慕之
誠如此亦何所為而為之耶盖公之行孚于鄕所居而化有以
啓其秉彛好德之心焉爾溍旣書其立祠之歲月竊懼後世拜
公像而欲知公之為人者無所扵考也惟公墓有誌神道有銘
庸敢掇取大略而并記之
瑞雲觀記
瑞雲觀在平江城東三十里今所謂笠澤福地者也吳松江由
具區来出其西而其南為姚城江東為龍江又東為陳湖其北
則闔閭浦也重波複浪四望如一其中可居處乃多沃土民安
扵耕桑皆朴淳有古風水木之清華禽魚上下泳飛之樂夐焉
若在世外然而更千百年委棄扵田夫野老之手未有能啓其
秘而專其勝者玄門高士陸君志寧始作菴扵其處由是昔之
秘者無所伏勝者益以發舒君不以得於耳目者為已足復斥
故宇易菴以為觀合其徒而居焉凡觀之制中為三清殿而旁
為玄天北斗太乙三元之别殿祠堂寢室講舍齋廬門廡庖湢
次苐畢僃惟玉皇上帝之閣為役最鉅久乃訖功而觀以成緫
為屋以間計者百有十繚以脩垣而除道成梁以屬于南埭
既又割上腴之田千五百畒有畸以資食飲百物之須為費一
出扵君而君之悉力殚慮二十年於此矣菴之初為觀也教主
嗣天師為署今額因命君開山而以甲乙為世守旣而所司具
以觀之成剡上
天子特為下璽書加護焉君旣勵其徒俾勿替且飭其族人毋
敢有所預懼後莫之考而或毀其成也爰伐石以記来屬夫乾
坤淸淑之氣川融山結非有數量而仙經所錄洞天福地僅百
一十有八神而眀之不以其人歟幸以人與境遇而又蒙被
帝力如此游而息者衎衎施施未有巳也㦯者真仙異人於此
乎出則福地之在笠澤而笠澤之有瑞雲將與金庭玉局並存
扵天壌間尚何成毀之足慮哉頋不可無以著作始之自乃弗
辤而為之記云
干氏贈封碑隂記
仁宗即位之初詔行貢舉始親策多士于廷江浙南士入奉
大對者八人吳郡干公褎然居乎前列而溍亦叨塵末公淹
外服巳久
今天子用言者建白肆命宰臣緫裁三史旁招群彦俾預纂脩
公旣首膺召節下至溍之䟽賤黭淺亦所不遺溍適有内艱不
果行乃拜公集賢待制任以史事書成引年乞謝制授禮部
尚書致仕貤恩于其大父鎮江府君父平江府君秩皆三品爵
為通侯會同年歐陽公自翰林學士承旨出持七閩憲節道過
吳郡為勒銘于豐碑彰君賜序世德也昔孟子論君子小人
之澤一斷以五世說者盖曰其人君子矣易世而非君子也者
猶可以五世所以厚君子也其人小人矣易世而非小人也者
亦可以五世所以甚小人也使世世而君子也雖百世可也溍
嘗疑其為說不與孟子合竊觀公之先有仕宋為諸司正使者
五世至鎮江府君在宋季猶止扵右階六世至平江府君乃以
文易武三取薦書于漕于鄕又與其長子同上春官七世而公
生今聖代遂擢乙科登八座流澤固未艾豈非所謂世世而
君子者耶溍扵是知說者之善推言乎孟子也載念向之八人
者多巳物故惟公與溍獨存溍嘗辱歐陽公銘先太常之墓兹
獲覩公碑感門祚之衰薄仰令問之長世八世之後莫之與亰
於公之子孫尚有望焉謹再拜識于下方以俟
博古堂記
故翰林待制僉淮西江北道廉訪司事申屠公至元間名御史
也公平居無它玩好惟見以古彛器法書名畫求售者輒捐厚
直取之所蓄既冨緘縢庋置覆以傑屋名曰博古之堂公殁逮
今十有年嗣子耀州史君傳蔵護視惟謹升其堂如見其
親之存焉間嘗諗于溍曰我先君燕休之所曰九思堂吳文正
公實為之記别號忍齋則翰林侍講學士揭公記之武昌别業
有篛谷則翰林待制柳公記之作樓以儲書曰墨莊則翰林學
士承旨歐陽公勒銘其上獨博古堂僅存治書侍御史李公魏
國趙文敏公所書扁榜而未有為之記者幸卑以一言俾我後
人永保而勿墜不亦可乎溍生也後不及從先生長者登公之
堂而區區陋微扵諸大老無能為役然托雅故於耀州非一日
安敢以不敏辭昔者孔子言夏殷之禮而謂𣏌宋之文獻為不
足徵當孔子時𣏌用夷宋圖覇已久典籍散亡而賢人之存者
無幾其不足徵尚何怪乎秦人焚詩書而博士所掌故無恙蕭
何從沛公入咸陽第能收其丞相府圖籍以知天下阨塞戶口
多少強弱之處至扵先王之舊典儀物則一切委棄弗頋而堕
於楚人之手以同歸扵煨燼有識之士所為追恨痛惜而不巳
也國兵南伐趙氏納土旣封其府庫以入于有司而一伐之
儀章物器皆公為江浙宣閫都司時親受於其主者以上于
朝廷武夫俗吏莫敢壊傷斷簡殘編亦靡亡失其有功扵斯文
甚大中原文獻流落東南者固不得比隆夏殷公之賢扵蕭何
則巳遠矣而又能以餘力窮搜極訪因山巖丘隴屋壁之遺而
窺見昔人制度法象之所寓精義之所存公之有志扵古豈徒
以資耳目玩好而已哉矧以耀州為之子克謹其承久且弗忘
不待當祭而齋然後思其居處思其所樂思其所嗜也来者詎
可忽諸公諱致遠字大用東平壽良人其歴官行事有永國文
康閻公所為碑銘此不著耀州名駉以清方直諒世其家云
述古堂記
吳郡繆仲素好古博雅之士也平生所嗜惟古器物卒然遇之
輒購以重貲並寘一堂之上其目若干所寳用者有宋内府故
蔵紹興丁已邵諤所進述古圖圓研因以𫐠古名其堂而求予
記之述古圖本李伯時效唐小李將軍用著色寫雲泉花木及
一時之人物按鄭天民先覺所為記坐勘書臺捉筆而書者為
東坡先生喜觀者為王晉卿凭椅而立視者為張文潛按方几
而凝竚者為蔡天啓坐盤石上支頥執卷而觀畫者為蘇子由
執蕉箑而熟視者為黃魯直凭肩而偶語者為陳無巳㩀横卷
而畫歸去来圖者為李伯時按膝而旁觀者為李端叔跪膝俯
視者為眺無咎坐古檜下孹阮者為陳碧虚袖手側聽者為秦
少游昂首而題石者為米元章竚立而觀者為王仲至坐蒲團
說無生論者為圓通道士偶坐而諦觀者為劉巨濟凡著幅巾
者十有一人烏帽者二人而其一為道帽僊桃巾琴尾冠者各
一人衣深衣𬗋衣褐衣者各二人青衣者四人黃衣者三人而
其一為道服繭衣𬗋氅黪衣各一人一童執靈夀杖一童捧古
研兩女奴雲鬟翠飾則王晉卿家姬也石床錦褥玉巵瑶琴以
次陳列大谿峭壁怪石淙流曲徑危橋映帶左右松竹蘭蕙紅
蕉𬗋葳蔽翳聮絡天民又謂有羽流名動四夷師表千古伯時
偶未之及乘間寓意繪而為圖以資好事之玩莫知其所指為
誰記作扵政和甲午後二十又三年諤乃以研進研盖端溪𬗋
石其形正圓隆其中以受墨環其外以為水委而旁刻兹圖其
物采雖不可辨而服飾位置猶彷彿可覩所謂述古圖圓研也
予聞商書記遲任之言曰人惟求舊器非求舊惟新夫所以欲
求器扵新者豈忽遠而貴近哉取其新以適於用而巳三代先
秦古器往往流傳至今使兌之戈和之弓垂之竹矢離磬崇鼎
一旦歸于士庶之家固無所用惟研也者自王公逹于庶人所
通用也矧兹製作之妙備存人物儀刑之舊而其用則日新而
不窮宜為仲素之所貴重歟堂以研得名記為堂而作仲素所
蓄有出扵兹研之前而非堂之所以名者予不得而盡著也
杏溪祠堂記
杏溪祠堂者鄕先生傅公之祠也先生諱寅字同叔幼嗜學經
史百家悉能成誦比長益求異書而讀之間從說齋唐公質疑
問難皆有援据可反復說齋喜曰吾益友也及聞其升陑分陕
之說語門人曰軄方輿地盡在同叔腹中矣先生於天文地理
眀堂封建井田律歴兵制之類世儒置而不講者靡不窮究根
穴訂其譌謬資取甚博参驗甚精事為一圖累至於百號曰羣
書百攷大愚吕公閱其禹貢圖攷曰是書可謂集先儒之大成
矣揭其圖請申言之而坐諸生以聽且曰以所能者教人所不
能者受教扵人理之所在初無彼此先生亦樂為之盡亹亹不
勌先生扵文中子人不里居地不井授終苟道一章屢歎息而
言周禮太平之書于時九等授田家給人足泉府之設特以備
凶荒未必常用也况是書體有本末用有先後若大綱不舉而
獨行所謂國服為息者是猶取名方中百品之一而服之及其
害人則曰是藥出扵名方云爾常恨熙寕諸賢未有如此辯之
者故百攷之書扵成周之授地賦兵封國制軍增地制域畒步
溝洫稼穡貢賦特詳焉亦足見先生之學可措扵實用而非虚
談矣先生又嘗徧游江淮縦觀六朝故迹南北形勝詢諸故老
質諸史諜而得其成敗廢興之故歴歴如指諸掌是豈徒以登
臨之適為快也哉先生之教人每謂下學上逹自有次第不先
其近者小者而驟語其遠者大者後生淺薄學益不實故扵小
學尤所留意来學者恒以百數必先授以曲禮内則少儀鄕黨
諸篇使扵日用之間與義理相發眀而知道之與器未始相離
也先生論古軍制纖悉備具而不欲人讀兵書曰胸中無論語
孟子為權衡遽聞譎詐之言則先入者為主害心術矣此先生
之所學與所以教之大方也先生世居婺之義烏父孝儼篤行
君子母樓氏禱扵石姥山而生先生骨秀神聳蚤有器識事親
孝謹處兄弟子姪均一無間鄕閭有事輒以身任之非公事不
至官府縣長吏之賢者必造而問政言無所隠人有隂被其賜
而不知者里居之日與馬公師文孫公居敬為同志永嘉戴公
少望聞先生名奉贄願交大愚在朝行數稱先生之文學行義
彭公子夀章公茂獻葉公正則吳公德夫汪公季路黃公文叔
黃公商伯無不推敬文叔欲與同列奏𥙷以官知先生不可屈
乃止惟舘扵商伯最久賓主之間日以義利相箴切不為無益
語它所與游亦皆顯人至其為臺諫為執政則絶不與通先生
旣不有仕禄又不屑治生業商伯持浙西庾節遺以錢五十萬
先生悉散扵宗族鄰里一無所留晚益貧郡守孟公聞而歎曰
不可使賢者飢餓於我土地乃輟俸貲倡其親友為買田築室
於東陽之泉村而先生遂為東陽人於是大愚及一時名公皆
在黨籍相繼放逐先生亦杜門不復出矣先生好為詩閑遠右
淡有陶靖節邵康節之風焉子七人皆克紹其家學大東尤敦
慤克肖其德大原試漕闈為本經第一先生旣遣猶子定受業
朱文公之門得其微言奥旨歸與諸弟共講而大原亦從慈湖
楊公游楊公亟稱之程子謂君子教人有序非先傳以近者小
者而後不教以遠者大者先生之所以教皆程子之遺意也先
生年六十有八以嘉定八年卒于家後百二十年曾孫師蒙師
佐懼人易而世䟽乃即家建祠歲時以享祀燕私合其族祭主
於先生者始遷之祖也上援其父者明有所本也下及其子者
示有所傳也堂成於重紀至元之二年師蒙巳卒因以侑食堂
師蒙作也祠室堂軒爲間者三翼以齋廬爲間者六有田三十
畒子孫更掌之以供祠事師蒙兄子似翁將圖其永久爰以状
来謁記且曰祠之作本以寓子孫追遠之意而邑之士友以爲
古者鄕先生没則祠於社其禮久闕弗講乃相率爲文以祭宜
率聮得書溍序其興作而首著先生學術源流之懿者庶幾後
人知所矜式也来者能聞風而興起焉則是祠也有功扵名教
甚大奚止可以合其族而巳乃如其言併書之
朱氏祭田記
婺義烏赤岸之有朱氏始於漢槐里令雲之七世孫晉臨海太
守汎又二世而建威將軍禮遂廟食其鄕郡志以建威為金威
語之訛耳自是又若干世乃至三府君者有田以祭始於府君
也府君諱良佑宋紹興間初置旁舍常稔之田三十畒有竒合
為一區而儲其所入以給孝祀燕私之事府君殁有子三人曰
孟眀曰鄕貢進士中曰季龍同繼其禰而莫適為宗列屋聚居
謂之三宅凡田事三宅歲迭掌之祭主於府君而三宅之子孫
咸以次祔食不以世數毀為親䟽遠邇之别族大以衍位序
日繁患夫䙝而弗專且難為繼乃稍裁定著其成規每歲以日
北至與新糓之旣升蕆事者二由府君上而祖考本所自出也
下而三子則三宅之所祖也正配位緫十有四皆世世不遷府
君之孫之曾孫而為掌田事者之祖考乃得從腏食歲終合享
者一亦惟掌田事之家在祖考行者乃與焉三歲則適徧于三
宅玄孫亦與合食而斷以三十年為一世滿一世輒止袒免而
下則絶而弗與墓祭之降殺亦以是為差懼遠者之易忘則用
先儒家禮以立春日祀臨海而侑以建威慮親盡則情盡則有
歲時之序拜而三宅之長幼無不在列此其大略也府君五世
孫震亨以書諗于溍曰願有述刻寘先墓之左庶俾後之人無
墮其成故朝列大夫婺州路緫管府治中致仕叔麒扵府君為
曾孫溍之從祖姑歸焉而震復與溍有文字之雅不敢以不敏
辤惟府君去二代盛時已久又不有大夫士之位田禄弗及而
能因地之利以報其親仁之至也宗法廟制不得行乎其家而
能因人情為之節文以屬其族義之盡也數世之後以文學政
事顯融于時者旣巳流光奕葉而其處者亦往往被服儒術馳
英聲扵士林脩其已成之業而承其所欲為之志仁義之澤未
艾也楚茨之首章曰自昔何為我藝黍稷府君之經始勤矣其
卒章曰子子孫孫勿替引之三宅之嗣人尚慎其終以延𥙿扵
無窮哉
金華黃先生文集卷第十四
