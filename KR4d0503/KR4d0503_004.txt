金華黃先生文集卷第四續藁一
樂章臨川危素編次番昜劉耳校正
三皇廟樂章
降神黃鍾宫(三成)之曲(九變)
於皇三聖神化無方繼天立極垂憲百王聿崇眀祀率由舊章
靈兮来下休有烈光
降神大吕角(二成)之曲
帝德在人日用不知神之在天矧可度思辰良日吉蕆事有儀
感以至諴尚右享之
降神太簇微(二成)之曲
大道之行肇自古先功烈所加何千萬年是尊是奉執事孔虔
神哉沛兮泠風馺然
降神應鍾羽(二成)之曲
雅奏告成神斯降格妥安有位清廟奕奕肹蠁潜通豐融烜赫
我其承之百世無斁
初獻盥洗姑洗宫之曲
靈斿戾止式燕以寧吉蠲致享惟寅惟清挹彼注兹沃盥而升
有孚顒若交于神眀
初獻升殿南吕宫之曲
齊眀盛服恪恭命祀洋洋在上匪遠具邇左右周旋陟降庭止
式禮莫愆用介多祉
奠幣南吕宫之曲
駿奔在列品物咸備禮嚴載見式陳量幣惟兹篚實肅將忱意
靈兮安留成我熙事
捧爼姑洗宫之曲
我祀如何有性在滌旣全且潔為爼孔碩以將以享其儀不忒
神其迪嘗純嘏是錫
初獻盥冼(與前同)
初獻升殿(與前同)
太皥宓犧氏位酌獻南吕宫之曲
五德之首巍巍聖神八卦有作誕開我人物無能稱玄酒在罇
歆監于兹惟德是親
炎帝神農氏位酌獻南吕宫之曲
耒耨之利人頼以生鼔腹含哺帝力難名欲報之德黍稷非馨
眷言頋之享于克誠
黃帝有熊氏位酌獻南吕宫之曲
為衣為裳法乾效坤三辰順序萬國来賓典祀有常多儀具陳
純精鬯逹匪藉彌文
配位酌獻南吕宫之曲
三聖儼臨孰侑其食惟爾有神同功合德丕擁靈休留娱嘉席
歴世昭配永永無極
亞獻終獻之曲
緩節安歌載升貳觴禮成三終申薦令芳凡百有職罔敢怠遑
神其醉止欣欣樂康
徹豆南吕宮之曲
籩豆有踐殷薦亶時禮文既洽廢徹不遲慎終如始進退無違
神其祚我綏以繁釐
送神黃鍾宫之曲
夜如何其眀星煌煌靈遊弗留飊舉雲翔瞻望靡及德音不忘
庶回景况發為禎祥
望瘞姑洗宫之曲
工祝致告禮備樂終加牲兼幣訖薶愈恭精誠斯罄惠澤無窮
儲休錫羡萬福来崇
五言古詩
金華北山紀遊
靈源
偶為山中遊遠過雲關宿蒼燈閃初夜雨氣蒸深屋時聞清梵
音窈眇松林曲
草堂
迢迢上方界水木翳清景山深不可留日暮衣裳冷悽其懷昔
遊百歲嗟俄頃
三洞
仙山高不極萬古積蒼翠清興薄暮移遺迹洞天秘巖阿春寂
寥群仙勿予遲
鹿田
披榛度空荒突兀崖寺古幽花雜紅白老屋亞雲雨前瞻石徑
微咫尺不得取
寳峯
下山復上山躡屩行沮洳宿雲冒長嶺旭日映高樹山僧亦何
為獨向城闉去
潜岳
潘公古人陳迹閟丘壑草生春晝長鳥啼巖花落神交千載
上未敢付冥漠
山橋
行行指木末路逐飛雲上時登巨石憩共聽春泉響尋源竟莫
窮即事成幽賞
寳石
暮投招提境眀發首歸路舉頭望山椒遥認經行處重重巖壑
間蒼然正煙霧
中秋會宿浦陽江上分韻得仰字
嘗窺仙華錄勝踐心所仰蹉跎二十秋故爾勞夢想名談出邂
逅高㮣餘彿彷節至月仍圓别来山似長百年空中絮此會知
難兩欲去吾未能不飲君宜強露蔓多夕滋風竹留晚響岐路
方悠悠云何稅塵鞅
龍山九日
贊邑滄海澨彌年窘將迎屬兹九日至緬愛龍山名欣然得勝
踐况乃群彦并碧蘿引幽策涼泉度飛觥志適形可忘神舒體
愈輕鄙劣竟何取靦顔結華纓登高謝能賦徇禄慙歸耕幸此
農事休萬寳咸告成庶竭一餉樂持用誇昇平月出衆山静天
空夕雲驚先民貴無荒簡書今有程悵焉難久留振𬒮松風生
石臺分韻得下字
蒼山面長溪勢若飲奔馬層臺跨其脊萬古浥蕭洒登臨兹維
要朋采未云寡迢迢歴榛莾靡靡眺原野白雲與翠霧夐在履
屐下窮秋向搖落霜菊故堪把賞心孰無同幽抱欣巳寫千載
如可期銘山徯来者
四眀送王學正歸里
昔者鄭廣文局束老一官今君去冷署春花映紅顔才名世
有遇合古所難行矣高其翔青雲承羽翰下語翩翩子母庸悔
儒冠
出門送君歸君歸幾百里揚帆東海頭弭棹䨇溪尾却觀䨇溪
流去作東海水沄沄竟日夜萬古無窮巳問胡能爾爲有本固
如是
相君鄕先逹盛業垂千春邈兹異代後世胄方詵詵誰移玉樹
枝遠插滄海濱優哉郡文學鄧禹終咲人公侯久將復錦衣何
時新
送楊學正歸餘姚
舜江吾舊游風物殊不惡江水天際来宛宛帶郊郭雲帆渺沙
溆翠嶂森摟閣别離不可念此日忽巳昨想見春水生煙柳仍
濯濯君胡久去此三徑獨盤礴空齋耿燈火月冷潮聲落近聞
故人書遠致江上作白駒幸無遐淮陽詎云薄招要忻良會綠
酒春可酌采芹有遺篇風雩多新樂因君訊同志何用慰離索
題松聲樓
長松四簷間落落無與伍天清嘯歌發肯作兒女語道人有真
聽無迎亦無拒尚不知有耳况覓聲處所起視南山高眀月在
庭戶應念朝市人聞雞走風雨
雍熙僧舍偶書
幽䆫悄無寐落葉不可數風驚葉間露中霄聽成雨起視天正
碧萬里若垂宇兹予亦何爲兀兀守環堵
奉府帖賜高年帛晚宿孝義山中賦
捧檄去州邑承筐布眀恩詎敢期稅駕惟知懼乘軒時春雨新
巳嘉木隂正繁農人有耕作羽蟲亦飛翻感彼物情適念此王
事敦悠悠迫長路靡靡窮郊原庶與遺老逢幸聆長者言持以
薦芹曝無慙賁丘園低佪白日晚寂寞蒼山根吾行匪游衍此
懷誰與論
遊西山同項可立宿靈隱西菴
薄遊厭人境振策窮幽躅理公所開鑿遺迹在巖麓秋抄霜葉
丹石面寒泉綠仰窺條上猿攀蘿去相逐物情一何適人事有
羈束却過猊峯廻遥望松林曲前山夜来雨濕雲漲崖谷縹緲
辨朱甍禪房帶脩竹故人丹丘彦抱被能同宿名篇聊一詠異
書欣共讀蹉跎未聞道黽勉尚干禄夙有丘壑期吾居幾時卜
送祝蕃遠北上
春風吹九衢卑卑桃李門眀堂待松栢未失山林尊相逢今歲
寒是事無深論念子抱遠志此道夙所敦刊條落其葉將使見
本根痛恨日月微毅然闢浮雲柰何夸毗子聚訟生紛紜瀛洲
冨才彦冠盖如雲屯去去當遇合美價傾璵璠惟須用卿法力
行尊所聞丈夫必有事窹
主在一言上以禆聖學下以安元元我如鶴俛啄豈復思乘
軒子如摶風鵬本是天池鯤棲棲文學掾平世何足云勖哉保
令德契闊期無諼
陳孝子詩
南仲抗陳氏斗龍父所家臨百丈溪父書傳考亭夫亦人之
子胡獨以孝稱維仲適母盛王實生寧馨盛謂我巳出無殊祝
螟蛉仲父諱弗言王卒不自眀睠然舍之去&KR0561;&KR0561;聞泣聲年運
日巳往頭角稍峥嶸籲天乞殞滅願以益父齡父殁盛亦亡弔
影傷孤煢或乃告之故曰汝王所生王居清湖上去此無十程
時仲新棒檄精廬擬横經悲號棄其官肩輿親奉迎安知世代
易人非餘故城隣有鶴髮嫗叩之久始譍言我與汝毋少小俱
娉婷汝母生汝歸去作江東行不知今在無老我猶零丁仲也
聞益悲贏粮事晨征六年困逆旅冷雨啼青燈譬彼無母雛投
林輙長鳴永豐有施氏大屋深重扃於焉得母處一夕相合并
母子更抱持淚如九河傾三日負毋還盗賊方搶攘倉黃與之
遇白刃紛交横頓首前致辭覼縷陳衷誠能令激高義相戒勿
敢驚仲昔以至行上天降休楨靈鴈既群集嘉瓜復冬榮區區
彼蝱蟁豈遂無人情聖門語純孝厥有閔與曾未聞樹竒節謠
誦傳轟轟此道古或希此事今可徵我歌雖云俚庶感蚩蚩氓
上京道中雜詩
發大都
辤親獨行邁遥遥抵亰國胡為突不黔驅馬更遠適
至尊有時廵樹羽殷阡陌宿衛必近臣顧問須耆德陋儒亦何
知冗從同執戟草深原野青雨暗關塞黑寥寥盛年意眷眷游
子色一身萬人中敢不思努力
劉蕡祠堂
劉君古遺直祠堂在丘園嗟此豪侠窟文雄歘孤騫平生二三
策匪徼眀主恩瑣瑣談得失無乃市井言憑高一長望苦厭車
馬喧微風過疎雨青山滿前軒隂晴倏異態浮雲實無根悠悠
千載心去去勿復言
居庸關
連山東北趨中斷忽如鑿萬古争一門天險不可薄
聖人大無外善閉非楗鑰車行巳方軌關吏徒擊柝居民動成
市廬井互聮絡幽龕白雲聚石磴清泉落地雖臨要衝俗乃近
淳朴政須記桃源不必銘劒閣僕夫跽謂我無爲久淹泊山川
豈不好但恐風雨惡
榆林
崇崇道旁土云是古長城却尋長城窟飲馬水不腥斯人亦何
幸生時屬休眀向来邊陲地見今風塵清禾黍被行路牛羊散
郊坰儒臣忝載筆
帝力猗難名
槍竿嶺
憶昔賜第歸吾毋適初度蹉跎歲年晚今辰乃中路居人誇具
慶游子慙叱馭兹山稱最高揚鞭入煙霧矗矗多峭峯濛濛饒
雜樹﨑嶇共攀援躑躅頻返頋陳情未成表登高詎能賦獨憐
山下水遠向瀘溝去
李老谷
緣崖一徑微入谷䨇崦窄密林日易曛况乃雲雨積行人望煙
火客舍依山色家僮為張燈野老煩避席未覺風俗殊秪驚關
河隔嚴程不可緩子規勿勸客
赤城
雞鳴秣吾馬晚飯山中行何以慰旅懷赤城有嘉名灘長石齒
齒樹細風泠泠時見巖壑間粲若丹砂眀温泉發其陽撝訶勤
百靈前峯指金閣真境摽珠庭白道人跡稀青崖雲氣生信美
無少留緬焉起深情
龍門
竦身望龍門緩轡行兀兀溪廻愁屢度雨横驚暴溢百崖儼相
向百水怒争出人言馬上郎快意每多失自非渥洼種不得矜
捷疾飄飄蟣蝨臣&KR1006;&KR1006;黿鼉窟
皇靈重覆冒利涉用終吉廽睨向所經千嶂隠朝日青林外盤
紆黃流中蕩潏後来未渠央君子宜戰慄
獨石
觧鞍及亭午稍欣煙霧收蒼然衆山出歴歴如雕鎪前瞻一石
獨靈宫居上頭頗聞去年夏水激龍騰湫走避登屋山夜半齊
呀咻幸兹溪澗中今作清淺流宴安不可懷變化誠難求翠華
渺在望行矣母俺留
檐子窪
自從始出關數日走崖谷迢迢度偏嶺險盡得平陸坡陀皆土
山高下紛起伏連天暗豐草不復見林木行人煙際来牛羊雨
中牧颯然衣裳單咫尺異寒燠佇立方有懷相逢仍問俗畏途
宜疾驅更傍灤河宿
李陵臺
日暮官道邊土室容小憩漢將安在哉荒臺猶髣髴低佪為之
久懷古增歔欷長風吹曠野飛雨千里至蕭條蒼山根草木餘
爽氣常憐司馬公予奪多深意奏對實至情論錄存大義史臣
司述作遺則敢失墜
上都分院
晨興過桓州旭日生蒼涼舉頭見觚&KR0994;金碧何巍煌洪河貫其
前青山環四旁暮投玉堂署鼇峯屹中央升階旅羣彦官燭分
餘光琴册森在側談咲来清觴列坐無所為陳詩詠黃唐
帝鄕豈不樂父母遠莫將起視雲漢低垂星爛寒芒南飛有冥
鴻邈哉天際翔
題趙涼公瑞瓜圖
慶門集嘉况異瑞呈瓜田生五而成十竒偶出自然觀物可知
德發祥匪由天願言植靈苑永奉君王前合形表同休雅詠流
綿綿
遊寳陀寺
十年望滄海臨流不能度蒼茫歲華晚邂逅舟楫具拂衣乘天
風掛席随煙霧旦從蛟門發暝投翁洲住前瞻積水深島嶼青
無數梅岑特孤絶遥見日出處寄身人境外矯首禅關路粲&KR1662;
金砂石離離白花樹高期惬幽抱歴覽增遐慕俯伏苔磴間庶
與真靈遇二邊非可取三觀何時悟嗒然坐忘言目送寒潮去
靈竇紀遊
移舟泊泉口我行已信宿天寒洲渚生峯廻川途曲煙霞蘭若
高别墅在林麓
攬衣待眀發石路何幽阻日出不見人林深但多虎乳峯稍已
近恐懼那復數
高人欣相迎山門帶流水風生珠樹間月窺鏡池裏觸景遂成
迷應接殊未巳
幽尋指山椒崖傾忽如瀉俯身視木末懸水在足下冥冥巖岫
中宴坐奚為者
亭亭妙高臺迥出千峰上怪松多十圍巨石非一狀心賞孰與
同昔賢有遺唱
蕭然上方境人稀知地僻中峯路莫辨丹山雲仍積徒聞古仙
人石上餘足跡
詰旦逾西岡草木益深秀梯苔下絶巘坐石看飛溜隂靈多窟
宅欲往不敢又
興移初出山繫纜長汀樹夜来雪巳深溪風水難度猶疑鐘磬
音遥遥白雲處
同王章甫待制校文上亰八月十五夜宿龍門驛
涼風堕黃榆萬馬皆南馳而我方北首度關及鳴雞石路幽更
阻僕夫慘不怡徐驅待明發泱&KR1071;窮煙霏貂裘者誰子怪我逢
掖衣為言霜露多遑遑獨安之我非不自愛簡書今有期憶昔
州縣間折腰向小兒荏苒二十年白首初登畿同袍如燕鴻去
住常相違悠然慨平生與世何参差瞑投龍門驛高舘臨廻溪
青崖拱白月水木含餘暉秋色故瀟洒我行殊未遅相從况魁
彦炯若珊瑚枝衰暮奚足云一觴聊共持
送曾止善孔廟司樂
周官重司樂典教專成均如何千載下實去惟名存之子負遠
志被褐徂冬春低佪不自衒保此席上珍小試特豪末食禄同
庶人幸與駿奔齒位卑號仍尊既殊仕伶官况及遊聖門金石
方在耳頌聲未崩淪聞風苟有作薄俗斯還淳嗟予領胄子四
術空遺文鏗鏘尚莫辨論說將何云臨分用自愧贈言聊具陳
送王君冕同年歸長安
昔忝膺薦送被褐趨上亰蒙恩賜清問彙進陪時英束帶仕州
縣暫為閭里榮蹉跎二十年来拂舊題名升沈久巳判存殁復
堪驚忽逢王眀府話舊欣合并蕭條逆旅中書帙亂縦横坐閱
車馬喧澹焉若無營雖懷
帝鄕樂不受世網嬰寵辱端可齊去就一何輕空餘綈袍戀猶
軫故人情予方徇微禄未能返𬗋荆終然無𥙷報白髮日夜生
如何同遊處餞此千里行度關秋風起落木寒蟬鳴相思阻良
覿惻愴何由平
題杜左司西巖詩卷
吾聞古逹士大隠非山林如何鵷鷺間白駒起遐心遥遥望故
山𬗋塞繚以深峯巒勢交集積翠千萬尋園廬在其下門巷常
愔愔軒䆫帶流泉花木久成隂舂秫足新釀亦有書與琴終然
戀魏闕未忍投華簮平眀奉朝退粉署欝沈沈披襟坐高閣獨
對西山岑爽氣幸可致塵慮安能侵勿云須吾土始用窮登臨
異方苟同得視古猶視今聊為招隠篇往和巖中吟
題象山環溪圖
崇山標地靈萬古聚清淑堂堂故相家高風在喬木仙翁上天
去逸響今誰續優哉四千石接軫飛華轂夫君冰雪姿乃爾抱
幽獨翩然来
帝旁霞裾儼初服侍祠眀廷上厭直齋廬宿睠言懷舊居結構
依山麓軒䆫對晴嵐林杪出懸瀑散為百道泉噴薄翻珠玉餘
潤之所蒙秔稲豐比屋春事日向深桃源酒方熟往来無俗駕
異書仍可讀歸歟定何時專此溪一曲相逢亰洛間紅塵眯人
目披圖覿佳致山水增新綠先賢止息處杖屨存遺躅愛山錫
嘉名惠幸及樵牧于于後来者猶或被膏馥安得從君游青雲
兩黃鵠
歲晏
歲晏木葉落遥見東城隅雉堞欝岧嶤列屋何蕭疎悠悠西南
望赫赫金張廬退朝集冠盖鳴珂沸通衢合遝多俊游並轡飛
華裾頋盻有光彩行者為踟蹰俯慙筋力微無從效馳驅日斜
坐官舍還拂案上書緬彼川路長感此年運徂遲廽不能去歎
息將焉如
送陳太祝
夫君青雲彦早通金閨籍弁服勞駿奔執事謹朝夕忽乘使者
車意氣何輝赫將指固有嚴為務本非劇經營禮文事詎曰期
會迫定知多餘暇時復肆游歴向来佳麗地觸目成陳迹西山
獨偃蹇不改太古色相逢幾遺老慷慨語疇昔芙蓉君子花足
以娛使客我方守一官兀坐如龜息當歸更淹留臨别增感激
長風吹遠塵浩浩千里白欲附南飛鴻安得生羽翼
送王鍊師歸四眀
飄飄采真侣乃在四眀山霞裾朝
帝所瓊舘留人間忽聞䨇鳬舄却向東南還望之若流星邈然
不可攀海月照階戺天風飛佩環我何苦羈旅冰雪生朱顔
集淵眀詩句題李中甫員外稼亭
東方有一士客養千金軀束帶候雞鳴出則陪文輿代耕本非
望暫與園田疎園田日夢想投冠旋舊墟興言在兹春新疇復
應畬田父有好懷過門更相呼披草共来往履歴周故居悠悠
待秋稼時還讀我書雖未量歲功栖遲固多娱此事真復業此
語真不虚餞送傾
皇朝念前塗前塗當幾許直至東海隅古時功名士事事
在中都遥遥沮溺心君情定何如
集淵眀句題胡生嘉樹軒
孟夏草木長霜露憔悴之藹藹堂前林冬夏常如兹嚴霜九月
中卓然見高枝如何捨此去白日掩荆扉深谷久應蕪此蔭獨
不衰黽勉六九年懷此貞秀姿常恐負此懷未足為高栖及時
當勉勵慷慨思南歸親戚共一處日夕歡相持披榛步荒墟登
高賦新詩坐止高蔭下一觴聊可揮從今至歲寒縦心復何疑
永嘉王君自製挽辭盖安乎死生而未忘情乎死生者
也集淵眀句以釋之
自古皆有殁我今始知之居常待其盡逝將不復疑人生無根
蔕去来何依依旣来孰不去奄去靡歸期復得返自然人間良
可辤何事空立言念此懷悲悽日醉或能忘一觴聊可揮且極
今朝樂千載非所知
送寧上人歸吳中
我如雲間鶴久厭雕籠飬子如海上鷗初不嬰世網胡爲逐吾
軰飲啄勞俛仰得無㘴書癡遂爾生技癢欲於一毫端而現諸
萬象重雲連夏秋雨點大如掌三州成巨浸百水猶怒長倉忙
揖我去風蒲映飛槳有形天地間浮萍依浩蕩向也本非来今
焉亦非往臨岐將何贈詩境方渺莾幸子頗聦眀莫作離别想
題雲巢圖
飄飄學仙侶心與秋雲白獨居非有隣忽去亦無迹峩峩三界
上地位風雨隔毋求一枝安而以六月息當憐夢中人螻蟻同
窟宅
湖上即事
垂雲晝濛濛湖面惟一色薄暮風更生際夜雪初積凝隂勢方
盛塵境喧暫息坐久聞拏音忽然破寥閴
試院諸公西湖同泛分韻得儀字
秋杪景將晏天高霧仍披漾舟西城曲散策南山陲重棘幸巳
撤累觴欣共持及兹酒不空未害席更移會合非可常簡書各
有期念之動予懷勖㦲慎其儀
題清華亭
名區匯脩渚流望俯平陸飛雨天際来遠峰净如沭生香餘晚
華繁隂藹嘉木秀色坐可攬終然不盈掬觸景幽興多接物道
機熟誰能與之遊食芳飲山渌
南屏叢玉軒分韻得白字
偶從采真侣遠過金仙宅名談接勝流傾盖頭未白湖水清見
底春風去無迹列坐陪墨君觴詠終日夕昔聞有三咲今喜成
六客後来復何人莫使風雨隔
贈别吳孟思
斯去而冰生千載惟兩人趙公起昭代並世推吴君及公無恙
時蚤巳遊其門公書集衆妙變化何其神如食有糓粟間之以
八珍君獨務稽古要在同其文探索極根柢辯析窮毫分源深
流自遠所出日益新麾以正正旗終焉策竒勲往来自成蹊桃
李竟不言我方徇世好有作徒云云借潤翰墨間幸可張吾軍
媿我才欲盡感君愛彌敦别離歲方晏躗言聊重陳
送陳生歸天台
英英陳氏子年未登弱冠受業春秋家不敢問三傳森然出凡
例論議仍貫穿耻随輕薄兒增年竊鄕薦小試儒黌中往往魁
衆彦稍休輒臨池游戲弄毫翰寫成道德經有鵝不肯換昔予
始西来故國多文獻斑斑南山豹窺管時一見蹉跎垂四紀回
首皆夢幻朋儕諸俊賢存殁亦相半殁者歸山丘存者風雨散
惟餘貞居翁共喫殘年飯識子座席間短小甚精悍結為文字
交忘年破崖岸我方守一官身貴事則賤操觚待需求矻矻窮
夜旦枯腸縦可搜安取五千卷強顔作俚語對客常媿汗况復
不善書辛苦愁脫腕誰為助我者幸子筆力徤烏絲纏凍
綴增絢爛青春二月時江花滿吳甸遥遥望重闈歸馬忽如
失吾左右手坐覺心曲亂子来却何日執𬒮那忍判斯文千載
下不絶猶一線小藝雖可名未足盡大觀勖哉崇眀德勿使歲
年晏贈言非所能聊以示繾綣
丙子七月十七日同輝公登𬗋微巖汪生元眀許生存仁
来會遂宿鹿田眀日乃由山橋回至芙蓉峯而别追念數
十年間並游之士往者已不可作在者又莫之與同兩生
頋能不惮其勤相從躡屩行風雨中誠一時清事也第未
知後游為何日同游為何人撫事述情成二十韻邀兩生
同賦奉呈審言子長
吾年未及謝倦飛巳知還乃復嬰近務無由縦清歡幸與方外
士相從巖壑間小憩遂深入詰曲披茅菅昔人有遺躅縹緲青
雲端高居匪結構異状如雕鐫志怪固無取懷賢邈難攀停策
訪舊游欲去仍盤桓迅飈發中夜衆木號驚湍涼秋變袢暑山
深氣先寒泉石無改色四時自推遷交朋半新故念之增慨然
兩生亦可人環佩来珊珊携手恣幽步流目窮遐觀時於林缺
處遥見城南山行行度危磴悠悠睇層巔凝隂閟朝采玄澤釃
神淵嘉穟日巳豐藹焉滿中田覧物多所欣賞心殊未闌後期
孰與同良會當何年
丁亥春二月起自休致入直翰林夏四月抵
亰師六月赴上亰述懷
夙予抱微尚漫仕遂浮沈决去不復疑甘以投華簮春天動使
星空谷發跫音倉忙遣就道載筆歸詞林弱質幸未朽茂恩一
何深義當不俟駕事乃違初心揖與親友别長眺故山岑臨觴
不能御朗詠巖中吟
揚帆越江淮河水来活活吕梁扼其衝石芒殊峭拔泝河柁忽
摧度洪䌫遽絶前途緫安流風勁桅復折兼旬涉險艱脫命毫
髮行行薄畿甸值此正陽月
皇輿方北狩前旌曉巳發疾驅望清塵我馬不及秣出關度峻
阪下視原野闊磵谿多縈廻岡嶺互盈缺舊游如夢寐古道無
改轍經時春草變久旱夏雲熱遠行識苦&KR0605;儻免蒙霜雪
信宿憩虚舘平眀玉堂開微風散靈雨階戺無纖埃良會秩初
筵芳醪湛罇罍内官出黃封飛鞚天際来承平故多事鄙劣慙
非才抃躍向宸廷慶雲欝崔嵬乞身懼再瀆戀闕空徘徊
日出旦氣清齋祓趨行宫周阹夹馳道大帳垂穹窿鳴鞘下霄
漢别殿臨薰風攝衣升玉除穆穆瞻睟容謁拜未及已廽光
赫重瞳詔使侍經幄通籍丹禁中斯榮非所希千載庶一
逢怵惕久復前旅進陪羣公願因奉清燕慷慨輸微忠衰遲
力不逮勞心但忡忡
圓象無停運日馭轉西陸涼野多歸人翩翩共馳逐念昔居閑
曺未老先納禄蒙恩列外監放浪湖一曲薄田皆舊畬敝廬非
新卜白首重見招英遊並華轂寒松雖後凋幽蘭豈再馥宣尼
譏患失伯陽貴止足時暮復何言終期返初服
仙華方先生析蕳齋杏花消息雨聲中之句為韻賦山中
社雨七章和者四人先生於第四章見及頋未能屬和今
五十餘年諸老皆巳下地先生門人在者惟朱仙仲山年
八十矣偶逢春社興懷存殁追次前韻以抒鄙情
貞居遠人寰屋老四山静一翁屹靈光二季亦秀整曉聞楓林
鼔雨過鄰墻杏翛然發孤詠語盡意方永
昔年慟哭地古劒生銅花凄其懷故交中情亂如麻念彼盛壯
時緩轡揚輕檛吁嗟長星墜無復出漢巴
淮隂權竒士髀肉老始消長眉巳雪色頩顔尚紅潮朋游三數
公於焉共逍遥平生經濟策忘言付詩瓢
卓哉全歸子離塵返冥極却觀人世間千載猶一息贈言在吾
耳風規良可則欲叩封禪書探嚢竟無得
憶别青喦翁歸進江上艣書札未相忘歲月遽如許山長春樹
深地闊雲濤阻詩筒杳不来令雨非舊雨
仙華幾千仞峻絶臨𬗋清天壇瑶草合石穴隂風生踆踆杖屨
末眷眷丘壑情幸有一夔足雅歌續遺聲
前脩遂不作良友孰我同兀坐守章句獨學無全功徒操五色
筆随人畫虚空悠悠感存殁惆悵百年中
七言古詩
題陵陽牟公𬗋陽方公詩卷
兩翁風流掃地無文章光𦦨埋丘墟紛紛小兒政疾走安用佩
玉飛長裾憶昔登堂三十載夢想時復瞻眉鬚昆蟲閉關水返
壑孰使驪龍遺頷珠願言保此勿輕出幸免兒軰相睢盱
題大瀛海道院
丹山之山青崔嵬隠居舊隠山之隈千年土鼎爲誰出深崖古
像松聲哀鴻飛上天瓜在雪過者莫睨君能来想當月斧乍揮
霍奔走屬役皆仙才卷蔵瀛海歸一粟頋盻瞬息生風雷森然
幻有啓神界白日照耀金銀臺昔聞使者兹入海樓船煙霧何
時廻君其置此勿復念少須碧水揚黃埃九重蠖濩
陛下聖方士未易誇蓬莱琳宫貝闕長望幸天高海闊心悠哉
陽山昱上人訪予吴門寓舍求爲湘竹詩予辤以未見竹
上人不遠六十里自山中舁其竹而来好事有如此者欣
然爲賦長句
道人来自陽山麓手携舊種千竿竹小裁方斛不盈咫中有瀟
湘江一曲未信天工能爾竒不知地脉從誰縮睛䆫翛翛散煙
霧眼底森然立羣玉豈期我乃累此君蒙犯風埃走塵俗故山
方遠重愁絶新句未成慙迫促黃岡之産大中椽政用才美刳
其腹願言保此終天年歲暮山中伴幽獨
杭州送兒姪歸里
空江月滿潮聲怒二男勇踏潮頭去故園天末渺予懷夢中識
汝歸時路起向江樓遥望汝江上青楓正霜露涼風颯颯吹汝
急櫓搖背指龍山渡翩然一葉舞中流嗟汝童心得無懼自我
西遊歴三紀舉目交朋半新故下車相揖何紛紛白頭朝士猶
徒步玄都觀裏舊桃花見我重来能幾度緬思疇昔仍念汝倚
徙闌干日將暮前潮將斷後潮續層波複浪無重數魚龍出没
相後先疾雷槌山雨如注隔岸峯巒空復多沙際冥茫但煙霧
計程知汝巳登陸息肩弛檐今何處眀朝過我三釡山能勿徘
徊起哀慕近聞旱魃肆為虐殺吾手植千株樹且須為我語比
鄰莫遣牛羊上丘墓
次韻蔣商卿常博述懷
齋廬清切嚴扄鎻飛佩胡然能過我䄂中平生五色筆掞翠摛
紅無不可我方折腰向小兒洗研何由處公在
九重垂拱四海晏甘泉日夕無烽火太平有象須黼黻文章重
任公宜荷陋儒未足張吾軍強識之無豈云頗漂零海角晚相
遇如風落山收碩果迷途儻有為指南研足脩程吾敢惰頋慙
向来遮日手政爾長江事篙柂玉堂幸喚秃髮翁文塜吾甘翳
蓬顆
題醉鄕圖
翰林主人天上来布帆不為鱸魚開江湖渺渺秋一色朝光暮
色相徘徊昔賢心賞餘勝處秪有水竹無亭臺碑材久巳没荆
棘屐齒不復留莓苔後来視今猶視昔今我不樂胡為哉太官
馬湩遠莫致鄰翁綠蟻浮新醅欣然一飲便終夕鼻端氣息如
雲雷是間别有一天地不知何處為蓬莱廻觀方内海一粟醯
雞塵甕何喧豗黃冠秘監太狂態騎鯨供奉非仙才揮毫政要
真學士鋒車流水行相催瑶池曲宴多雨露歸歟酌彼黃金罍
題張清夫心遠堂
吾聞古来賢逹士不擇山林與朝市百年塵甕兩醯雞鵬鷃逍
逍俱可爾夫君平生瀟洒意俯睨軒裳猶弊屣翩然一舸鱸魚
鄕歸来不待秋風起忘言兀兀坐終日天地古今齊一指但見
山高湖水深青螺蕩漾銀杯裏柴桑之人去我久風味何妨略
相似神交冥冥雲海長目送歸鴻渺千里
贈談星者
山人久客湖海間水風瀟瀟月滿船相逢問我所生年忽然䄂
出天星盤須臾落筆開雲煙坐令衆星紛蟻旋窮通變化生毫
端命乃在子非由天一朝别我還故山索我贈詩如索錢我懶
讀書醉欲眠子母迫我姑留連人生良會古所難回首日月䨇
跳九
題松溪圖
獨騎瘦馬走赤日忽對畫圖心眼眀想見高人茅屋底石床卧
聽松風聲秋空漸高霜露白松根茯苓巳堪食欎紆遲暮秪自
憐卷圖還客三歎息
題錢舜舉畫
鳥雀鷹鸇皆羽族強之食乃弱之肉兩雀亦分弱與強一遭搏
噬一高翔畫師描貌勞意匠詩人見畫齊惆悵人間萬事無不
然雞蟲得失安足言
題何能之畫
何君家住西天目平生愛畫尤愛竹時時寫作風露枝下與人
間掃塵俗湖州古稱蘇與文趙公後出今絶倫朝来見詩猶見
畫品題已盡將何言山空歲寒路脩阻歸歟且共墨君語屋梁
月落清夜闌坐聽東溪響如雨
鄱陽周節士歌
周君生長鄱君里長身俣俣鬚仍美師張先生業孔氏夏螢冬
雪頻繼晷先生愛君不骫骳君謂先生我知巳遭時戰伐多瘡
痏賊衆乘之作姦軌郡檄先生俾一洗先生慷慨為之起曰彼
蚩蚩聚蜂蟻兇渠本我家奴爾我將笞之用折箠披其角毛脫
距觜奴狭兵来速如鬼反噬其主先生死先生諸子皆幼稚周
君聞之失箸七曰古復讎盖有禮師長之讎視兄弟我今必也
書于士走告郡府伏以俟府公義之弗敢止授以殳斨與弧矢
或云彼衆我無幾盍募援兵為表裏君奮不頋行益駛賈勇直
前無與比賊窮擲金計何詭得金失賊墮其餌亟取貪夫尸諸
市士氣復振賊乃靡追奔逐北劘賊壘迅雷不及掩其耳一柵
既覆衆柵毀生致賊奴洎妻子刌其心肺獻爼几告于先生辭
亹亹凱旋公庭旗旖旎散遣部伍歸耘耔天戈耀日方南指郡
將效死弗拜跪周君堂堂衆所恃人咸謂古今可仕細書降表
僅尺紙大㦯公侯小刺史君言我本不獲巳出為吾師刷讎耻
罪人已得賊巳弭東村西落無荆𣏌不義冨貴寕飲水公毋多
談且休矣閉門高卧肉生髀白駒空谷餘四紀殁葬金潭有廟
祀鄕人歲時擊羊豕子暾来與胄子齒踵門泣涕言如此嗟君
壮節甚竒偉播兹歌詩侑哀誄
題李氏白石山房
名山秀出鄱江曲上有立石如立玉尚書履聲忽已遠隠者新
居在盤谷花開鳥鳴春晝永白雲重重養喬木夫君亦復稱其
家有書能蔵且能讀露鈔雪纂久愈冨何啻鄴侯三萬軸山靈
翕霍謹呵護夜半虹光發深屋引泉天井助芳潤大勝俁儂飲
山渌我欲從之不可到細字長書俄滿軸毫分縷析極根柢大
義森然見條目鄙人愧莫知所對叩請安得留更僕頗聞石洞
閟遺音龍門餘韻須君續臨風傾詠寄綢繆衰朽終期挹膏馥
題環翠樓
冨州東望山如積山人作樓高百尺八䆫面面向山開四顧蒼
然惟一色樓中幸有書可讀樓外有山繚而曲安得元和博士
公為君舉酒歌盤谷
次韻題廬陵觧君行卷
兒童聚戲如聚沙忽逢至寳争指瑕觧君所以自衒平生不
識處士牙賢郎亦復事舒闊吐辭歴落正不葩前年上殿見
天子衣䄂冉冉猶煙霞薾然退居弟子列馴行醇謹仍可嘉芝
蘭玉樹爾為爾吾糓吾粟吾桑麻君今白首官尚冷山苗澗松
衆所嗟生兒頭角有如此肯終坐井同群蛙我方僶俛徇微禄
席猶未暖已及瓜安得從君共傾倒春燈夜酌歌簷花
題周鍊師雲崖圖
我本山中牧羊客偶然失脚紅塵陌矯首丹崖不可攀但見層
空暮雲碧樓居仙人元不死天長地久無消息騎麟翳鳳者為
誰道上相逢不相識披圖示我舊游處流水桃花尚春色為言
白石久已爛茯苓無復成琥珀忽然長揖不肯住飄若流星去
無迹若為握手賦歸来永與人間風雨隔
贈熊天瑞先軰
熊君南州山澤臞弊衣不滿六尺軀年登七十氣尚麤撥棄舟
楫違江湖塵埃掠面冰生鬚北走梁宋至皇都舉頭仰瞻
天子居姓名無由逹公車何王之門無長裾君惟抱瑟王好竽
寒風蕭蕭雪塞廬退從諸生詠唐虞詩成篝燈手自書字如凍
蠅密復疎食可無肉出無驢為我蹝履来于于曰予其歸無所
須一言用比眀月珠我方守官橛株拘嗒然忘言㩀槁梧童子
穣穰環座隅咲我腹笥太空虚感君遠来增歎吁愛莫助之將
何如翰林主人揭大夫與君少若同隊魚巖棲穴處多其徒君
歸而求宜有餘長歌鼔缶聲嗚嗚青天自高雲自孤
贈夏德頌
夏君懷抱何磊落卜居不肯依城郭丙舍新開近墓田雪栢霜
松翳丘壑一朝興来不可遏萬里黃塵走亰洛叩門遺我尺素
書儷玉駢珠相照灼為言家世本臞儒餘力惟知事耕鑿窮年
甘與鹿豕遊敢希鴻鵠翔寥廓秪今遠来亦有意求詩元不求
官爵華星秋月幸分輝特向山家慰蕭索我聞君言重太息感
君望我殊不薄清時雜遝冨才彦笞鳳鞭鸞趨舘閣揮毫成風
墨成雨瑞錦披張紛製作一言引重力千鈞青雲驥尾端堪託
頋我方為句讀師掇拾殘編味糟粕㘴隅童子日呶呶平生雅
意渾銷鑠奚暇清吟發天巧剪紅刻翠供嘲謔君歸卉木尚餘
春况值新篂初觧籜傳家有書故可讀有石可眠泉可酌大勝
山人来索價低頭欲就微官縛我雖齷齪坐無氊有客如此良
不惡戲拈葦管和竈煤為君聊賦山中樂
送李憲使赴燕南分題得烏飛曲
臺中樹枝上烏無數當年元只為公来今日從公却飛去趙北
際燕南垂道旁綠樹多好枝公之所憩烏所依公母亟行烏勿
飛問公此去何時歸上林春深樹如織公歸但聽烏消息
風樹吟為李生作
返照入深林牛羊在丘隴風次白楊樹葉葉各自動如何當此
時孤子萬里歸有琴未成聲遽欲絃吾詩吾懶言詩子姑去抱
琴聽子風中樹
金華黃先生文集卷第四
