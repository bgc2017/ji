金華黃先生文集卷第二十六續藁二十三
臨川危素編次
神道碑
資德大夫陜西諸道行御史臺御史中丞董公神道碑
故陜西諸道行御史臺御史中丞董公旣殁且葬二十年而墓
隧之石未有刻辭至正十年夏四月九日
皇帝御興聖殿東便殿治書侍御史臣老老奏請命翰林
侍講學士臣溍為之銘資政院使臣朵爾直班書其文治書侍
御史臣期頥篆其額以賜焉臣溍謹按公諱士恭字肅卿姓董
氏真定之藁城人贈光禄大夫大司徒趙國宣懿公諱昕公曾
祖考也龍虎衞上將軍監軍右副元帥知中山府事贈推忠翊
運效節功臣大傅開府儀同三司上柱國趙國忠烈公諱俊公
祖考也資德大夫典瑞卿僉樞密院事贈體仁保德佐運功臣
太師開府儀同三司上柱國趙國正獻公諱文忠公考也妣顧
氏趙國夫人公生而端重確實人未嘗見其嬉咲狎昵正獻公
薨
世祖皇帝甚悼惜之召見其諸子公年甫十三從長兄清獻公
士珍至上前命往返行于庭中見其氣宇凝粹正色歛容
周旋中度大竒之自是出入禁闥無間問曾學射否對曰
陛下統一四海功成治定無事於武況漢人挾兵有禁故臣於
弓矢之事未之學也上頋左右曰其父祖於國家有大勲
勞非他漢人比即賜以弓矢仍命董氏之族悉弛其禁公旣長
入備宿衛為尚奉御從
成宗皇帝至三不刺時方俾道流設黃籙大醮以公純誠恭謹
命領其事及代祀嶽瀆復命稱旨益被奬眷忠烈公九子
正獻次居八
世祖恒呼之曰八哥而不名正獻五子公最幼
成宗見公如見正獻因以察罕八哥呼之其見親禮如此大德
九年特授奉議大夫典瑞少監十一年有位公下者中書奏升
為太監上怒曰董少監本居上乃不升何耶特命升太監
進階正議大夫公再辭而後就軄宫車晏駕親王有覬覦噐
者亟欲得符璽公横身堅守至廢寝食
仁宗皇帝入平内難公奉御寳以進詢其姓名以父名對
仁宗大悅俾司舊軄
武宗皇帝旣正大統賜黃金帶以旌其忠至大元年典瑞升為
院即拜公中奉大夫同知典瑞院事二年有勑樹碑先塋賜以
鈔十萬緡辭至再三止受其半訖事悉分其餘於親鄰一豪不
以他用四年出爲江南諸道行御史臺侍御史處事務舉大綱
不爲苛細人服其知體
仁宗嗣位皇慶二年典瑞爲監如故圖任舊人無以易公乃拜
公資德大夫典瑞卿俾幕僚偑金字圓牌馳驛敦請公旣至適
有皇族位公下者公辭曰臣以庸陋尸位惶恐未安矧敢居宗
室之上乎願處其下上坐寢殿遣中使促之曰朕以卿勲
舊之子故兹委注其母多讓待卿署事然後視朝公不得已乃
拜命入謝上嘉奬曰老成君子也嘗問民間所疾苦以薄
歛省刑對問臣子之道以忠孝對由是愈見信任清獻公薨扵
開平特給乘傳俾公護喪還葬盖異數也延祐二年復立陜西
諸道行御史臺以公爲侍御史上曰董士恭忠勤篤實宜
加升擢乃以公為御史中丞太師阿斯罕以丞相行省陜西嘗
有旨命之迎接便服不拜俄一日詔下肩輿登堂北面
而坐衆皆惡其無禮而畏其勢𦦨無敢以為言者公厲聲曰
天子憐公以足疾賜公便服不拜而已今坐扵堂上而使衆官
具公服羅拜扵堂下不敬孰甚焉叱左右去其肩輿明日諸察
官踵門謝曰微公一言紀綱墜矣我曹誠可愧旣而有以尸位
自劾者歲大旱公齋沐潜禱于九龍池而雨歲即大熟俄謝病
而歸僚属追至㶚橋遮留之公不爲止皆垂泣而還累擢河北
河南江北淮東兩道廉訪使俱不赴優游田里杜門謝客與世
相忘十五年如一日雖家事一無所問嘗語所親曰吾涉歴䆠
途東馳西鶩不遑寕處今幸獲投閑以詩書教子孫而樂餘年
平生之願也竟不復出而以考終公生扵至元十五年三月三
日卒於至順元年三月三日享年五十有三以其月十五日葬
于藁城九門先塋之次娶張氏中書左丞贈太師忠宣公文謙
之女封某郡夫人前十年卒繼喬氏封某郡夫人子男二人長
守讓太中大夫東昌路緫管兼本路諸軍奥魯緫管管内勸農
事次守訓大夫中書工部司程女三人長適劉文鐸次適
武衞親軍都指揮使鄭某次適廣東道宣慰使司都元帥府都
事蘇樞孫男二人錞鍷女二人公質貌魁竒性度坦夷慎威儀
寡言語以謙退自處而臨事善斷識見過人平生不登權貴人
之門上眷雖渥未老而休人莫不歎慕之而公初不自以
為高也臣溍忝以非才承乏執筆隷太史氏頃歲被旨纂
修功臣傳董氏一門豐功盛烈見扵登載者皆幸與聞兹又承
詔嗣為公碑考公平生制行詩所謂好是正直書所謂世篤忠
貞昜所謂謙謙君子盖兼之矣宜其光膺眷倚為國親臣勲德
之著至扵久而人不能忘也頋鄙陋衰朽莫能上副
聖天子寵嘉老成之意稽首獻文無任戰慄銘曰
董氏之先世著勲庸蟬聮四葉逮于公■公生相閥蚤有令聞
從容入對弗亟于進陟降左右日侍燕間命以典瑞實惟世官
國有危疑保其重噐完歸于上靡容窺伺人惟求舊由監而卿
温其天語褒以老成公居外臺肅持風紀昭受主知遂長御史
重臣貴倨人莫敢言公顯斥之朝廷乃尊奉身而退時止則止
洊頒使節公不為起深居獨樂十有五年委順而化式歸其全
史臣勒銘勖爾後嗣敬承天休世濟其美
御史中丞贈推誠濟美功臣榮禄大夫河南江北䓁處行
中書省平章政事柱國追封冀國公謚忠肅董公神道碑
至正八年春某月制贈故御史中丞董公守簡推誠佐治
濟美功臣榮禄大夫河南江北䓁處行中書省平章政事柱國
追封冀國公謚忠肅中書宰臣旣奉制付外施行夏四月
丙子復奏請并賜以神道之碑上可其奏勑翰林直學士
臣溍爲之銘河南江北行中書省左丞臣守誠禮部尚書臣期
頥書篆以賜焉臣溍頓首受命而退公兄子太常禮儀院
判官鑰以其孤鎧祥事未畢代爲奉集賢侍講學士蘇天爵所
述行狀授臣溍曰請以備采擇臣溍謹按董氏世居真定之藁
城公諱守簡字子敬曾祖諱俊龍虎衞上將軍監軍右副元帥
知中山府事贈推忠翊運效節功臣太傅開府儀同三司上柱
國追封趙國公謚忠烈祖諱文忠資德大夫典瑞卿僉書樞密
院事贈體仁保德佐運功臣太師開府儀同三司上柱國追封
趙國公謚正獻考諱士珍資政大夫御史中丞贈純誠肅政功
臣太傅開府儀同三司上柱國追封趙國公謚清獻三世並有
傳在國史曾祖妣李氏祖妣顧氏妣柴氏俱從封趙國夫人公
年甫弱冠入備宿衞克遵祖父之訓番直不踰晷刻步武必中
尺度
仁宗皇帝察其忠謹特命為集賢侍讀學士公辭曰臣幸以家
世之舊給事内廷臣之學行猶不及臣兄守中况
國家肈置集賢資其德義以輔翼聖眀臣實不足當其選
上曰朕素知卿家法崇謙讓今為卿成之公兄方官于典瑞乃
特遷之集賢而授公朝列大夫僉典瑞院事以代其兄官長有
善謔者見公舉止端重數為俚語以誚之上曰董僉院儒
者勿嫚侮也上嘗賜公以真德秀所著大學衍義時承平
多暇近侍問進以酒公因引衍義之說以諫上嘉納焉
英宗皇帝嗣位禁衞周密非元勲貴戚不得入見獨公出入無
間一日上問卿平居何好何習亦善射乎對曰臣聞諸父
師曰為臣當盡忠為子當盡孝竊好其言患未之能習弓矢之
事雖常習之非所好也上悅有名駞良馬幣之賜公奉
詔禱祠秦蜀山川而還上問来何遅對曰道經陜西見民
多飢死移文行省開倉廪以賑之故来也後然不能無專擅之
罪上曰卿朕之汲黯也亟加賞賚眷遇彌渥丐外遷嘉議
大夫淮安路緫管為治務以平易近民而民自不能欺土豪或
挾其黨與恣為暴横公痛繩以法民乃獲安歲大旱條列荒政
便宜驛聞未及俟報首以禄廪倡僚属及冨家捐錢出粟土著
之人則給以錢使不失其業旁郡流移而至者則為粥以食之
慮衆之所聚昜生疫癘則處以閑曠高爽之地則收瘞焉旣而
朝廷講救荒之政下令募人入粟𥙷官公益得盡其心而不憂
之不繼職田皆棄弗取曰吾為
天子牧民寧忍坐視其飢而獨飽乎䢴溝水涸運道弗通發官
帑僦工䟽浚之因使貧民得食其力公私咸以為便旣而水旱
相仍有禱輙應民以免扵捐瘠未幾徙汴梁路緫管郡人挽留
不得行單騎由他道而去汴梁為大河以南一都會事至叢劇
公操約馭詳廷無畱訟齊人官于汴而不返者有弟利其家貲
迫寡嫂破冢出其柩歸葬于鄕嫂弗欲而莫能止也則匿其夫
遺骨之一體弟訴之官下嫂于獄鄰有豪家覬以賤價專其田
宅乃共賄獄卒殺其嫂而以病死聞公探得其情事乃白弟及
豪家獄卒皆論死宛丘有惡少為宗族閭里害其同黨乘衆怒
殺之而誘其妻以逃事斍有司逮惡少族人當以殺人之罪公
閱其牘詰吏曰惡少旣死其妻安在吏不能對乃捕其同黨及
所誘妻至則一訊具服遂釋其族人汴人以為神明公治兩郡
所至必大興學校以化民不徒善綜理庶務而巳擢海北海南
廉訪使廣西徭人竊發不時官軍莫能制徒侵暴居人湖湘間
尤困扵飛芻輓粟民無寧歲公劾罷其緫兵官行省左丞諸軍
肅然用命其地悉平仙江淮財賦都緫管或疑公有不屑爲公
恪共其職無少憚人乃知公未昜淺窺也擢江東廉訪使以疾
告歸居無何召為大都路都緫管兼大興尹辭不赴特遣中使
賜以上樽強起之旣入見上面諭曰朕深知卿淮安汴梁
之政京師雖浩穰以卿之才為之無難也輦轂之下豪右多挾
勢以撓法有犯者公一無所貸威声大震聞者無不震讋期月
而政成除樞密院判官擢山東廉訪使未行拜中奉大夫陜西
行中書省參知政事以疾辭擢浙西廉訪使召除侍御史拜資
善大夫湖廣行中書省左丞俄改拜江南行御史臺御史中丞
先是剏建龍翔集慶寺雜取土田噐物之籍于官者以給之故
平章政事張蔡公别業亦隷焉被旨復以歸于張氏有司
猶䂊觀望弗即奉行公旣至立命歸之召還拜御史中丞用人
但取其忠實惡以訐為直以察為明不動聲色而保完正氣其
識量遠矣居數月拜中書左丞公力辭曰臣以非才忝備官使
受任以来夙夜戰兢恒恐墮祖父之遺業而負國家之至
恩况中書出治之本丞轄列扵執政何敢貪冐寵榮而不自揆
乎上曰此朕志所素定卿其勉思報效可也公旣視事以
畿甸之民阻飢白扵丞相出京倉粟二十萬石下其直以濟之
慮四方之遠耳目有所不及則遣官分道撫問而存恤之時宰
執惟公爲漢人畫禦灾之策至忘寢食形容爲之枯槁新進士
當授官而銓曹言恐礙入粟𥙷官者公曰朝廷下詔求賢
將以爲公卿大夫之儲苟急扵彼而緩扵此人將以獻榮不如
獻粟爲口實而貽笑扵天下後世矣衆無以對乃授進士官如
故事有司患盗欲重其法公曰民貧故爲盗不求所以使之不
爲盗而淫刑以逞豈善政乎或謂頃歲汴人搆亂首惡固已伏
誅而連坐者獄猶未竟此盗所以滋也公曰罪人已得州縣奉
行文書容有不能辨其真偽者非可盡以首從論且事在赦
前豈可使國家失信扵人而無以安反側乎當坐者百餘
人皆釋不問始盗起時廷議禁漢人母挾弓矢上曰
董左丞祖父佐先朝取天下有大功不可例以爲漢人而
而禁之特命賜之弓二凡其族人皆勿禁著為令以左丞知經
筵事仍緫裁遼金宋三史及三史成公自中書奏上之未幾復
拜御史中丞進階榮禄大夫公援舊比固辭上再三勉諭
乃拜受至正六年夏四月大駕時廵上京公扈從至幄殿
上觧御服以賜命居大都留臺五月庚子以疾薨于位享年五
十有五臨終告其子鎧曰我在中書時
皇上賜以先清獻公神道之碑而久未及刻我死汝亟為之言
訖而逝訃聞上為之震悼&KR0608;以鈔二萬五千緡仍令有司
護視其歸葬遂以六月癸酉葬藁城九門之東高里先塋公資
禀沈毅履行純篤生將相家而未始豢扵貴驕清獻公家法素
嚴公居侍旁循循雅飾早涉書傳不煩師授而大意已瞭然心
目之間盖其所養與草茅凡下固自不侔也忠烈家庭之訓曰
吾少遭多難長遇眀時樹立勲名皆朝廷聖德神功之所
及今老矣無能為也汝等當思廉慎不欺以報國家或以
貪墨敗官則非吾子孫死亦不得從葬先兆宜謹識之公佩服
不敢忘故居官以清白著聞家無留貲僅蓄書數萬卷俸禄不
侈扵自奉惟喪祭則致其豐待宗族羣從以恩吉凶皆有所給
教子必延名師里中孤寒之子亦使就學接公卿士庶咸有禮
度故殁之日無貴賤少長莫不痛悼焉公娶烏氏國朝名士沖
之女扵經史無不通動必恊扵閫範累封趙國夫人子男二人
長鉞内供奉見謂能稱其家不幸前卒次即鎧好學而有立當
用廕𥙷官未命女二人長適秘書監丞鄭鄈次適崇福司丞張
歪頭若稽古昔帝王之興必有豪傑起而應之率資其力以成
大業至扵第功行賞剖苻受封傳子及孫保其世禄重侯累將
未爲乏人若夫異材間出繼世象賢秉忠懷誠以承休德書于
史策號曰名臣求之近世如董氏一門者罕見其比也當金之
末造忠烈公灼知天命擁衆来歸與金人戰死濉水上而
金亦尋滅其後正獻公與其伯兄忠獻公文炳仲兄忠穆公文
用俱以勲臣子從征雲南又從伐宋濟江而還曁再出師忠獻
遂與丞相淮王伯顔同取宋而定天下于一際時承平忠穆旣
以耆德元老緫臺綱掌帝制正獻復以上所親信入尚符寳由
郎而卿逾二十年子孫世嗣其職而公在典瑞歴兩朝不遷他
官御史中丞位望尤爲尊重自忠穆至公父子兄弟居是官者
六人可不謂昭代衣冠盛事乎江漢之詩曰無曰予小子召公
是似肇敏戎公用錫爾祉公正色立朝始終一節增光前烈形
于贊書
天子之命公與宣王之命召虎殆無以異公雖死猶生也臣溍
鉛槧末學固不敢竊自附扵大雅之詩人欽承詔旨序次
本末抑亦庶幾無媿辭者矣銘曰
世其家者雖古或希顯允董氏有之似之天造方新
聖作物覩豪傑之興克歸真主篤生後賢卒其伐功
皇靈所加四方来同河山帶礪勲在盟府正笏垂紳以文昜武
逮公父子遺烈是承翊扶熙運保其盈成公滋益恭委蛇進退
陟降左右踐敭中外莬符龍節未䆒所施乃預樞筦乃佐宰司
乃長御史整齊憲度峻陟崇階丕昭異數一鑑之亡哀動
帝宸拊髀曰嘻兹予世臣錫之蜜章下賁玄宅申以頌辭樹此
貞石
集賢大學士榮禄大夫史公神道碑
故集賢大學士史公以高壽終公卿大夫相弔扵朝親戚故人
聚哭扵里曰兹我朝之遺直也故事大臣之葬必著石章載其
世系官職行能勞烈於是宰相執政以聞于上命臣溍為
之文仍敕河南江北等處行中書省左丞王守誠翰林學士承
旨張起巖書篆以賜其嗣子銓俾揭于墓之原臣溍謹按河東
山西道宣慰使辛鈞之狀公諱惟良字顯夫姓史氏其先居亳
之城父金末避地鄆城因占籍焉曾祖諱深贈中奉大夫司農
少卿護軍追封亰兆郡公妣唐氏京兆郡夫人祖諱誠累贈資
德大夫江淛等處行中書省左丞上護軍追封京兆郡公妣王
氏京兆郡夫人考諱興累贈榮禄大夫河南江北等處行中書
省平章政事柱國追封秦國公妣陳氏秦國夫人左丞府君仁
厚長者遭時多故親戚皆不相保府君獨負蔣氏姊之弱子仁
﨑嶇兵間卒免扵難李璮之亂羣盗乘時蠭起府君率衆捍衛
鄕井人恃以無恐至今德之秦國公有子三人長即公次惟■
次惟恭初秦國夫人夜夢車馬人從羅列扵庭旣窹遂以至元
十年正月二十八日生公扵北四封堡公少受學前進士王仲
文結廬城北荒棘中攻苦食淡者五年而卒其業甫踰弱冠出
遊京師受知臺府諸公得推擇試吏憲部某年用例𥙷官授將
仕郎河間都轉運鹽使司知事抑絶請託紀綱肅然辟大宗正
府掾遂為本府架閣庫管勾預纂集通制有勞延祐某年遷刑
部主事陞本部員外郎文移填委剖决如流詳讞大獄時稱明
允五年擢監察御史居數月除中書右司都事俄復入御史臺
為都事入右司為員外郎丞相帖木迭兒威福自恣僚佐莫知
所為公獨抗以正論丞相面加含容而心實忌之欲挽使出門
下公不可遂謀中以隂事巳奏于東朝幸
仁宗察其無他猶坐免所居官人莫不危之至治元年乃以江
南諸道行御史臺都事起公扵家歲餘又以刑部郎中召尋以
奉議大夫為本部侍郎剖决詳讞視為主事員外郎時事任益
重謁告歸省不報泰定元年中書奏除右司郎中同日御史臺
奏除雲南諸路肅政廉訪使中書請留為太子家令丞未上復
以為朝列大夫右司郎中同日樞密院又奏除參議院事故事
省院參議特設席僚佐之上樞密多武臣或不諳舊典抑使歸
僚佐之列公始建白改正焉二年除朝請大夫江南諸道行御
史臺治書侍御史賜上尊金叚以重其行居數月召人為治書
侍御史舉用察官部使者號稱得人三年改僉宣政院事頃之
除吏部尚書視事甫兩月復除治書侍御史進中奉大夫侍御
史賜所服犀帶一不一月拜中書參知政事賜只孫金叚表裏
四貂鼠衣一四年以疾辭且薦某官張友諒某官王士熙自代
不允左丞相倒刺沙平章政事兀伯都刺奏請回付西域賈人
遠年所中寳石鈔五百萬緡公持不予丞相怒欲加以違制之
罪頼右丞相塔失帖木兒敕觧而止平章復請以回付貴辨扵
公公曰寳石出西域市估乃西城牙儈所定難以覆實如令某
回付當以其物還之遂召賈人付以元中寳石賈人特丞相&KR1230;
謂非故物公曰寳石藏内庫宫禁中誰易之者賈人語乃塞公
還自上京移疾徑去天曆元年
文宗至自江陵遣使趣召入見于明仁殿復拜侍御史僅
旬曰特授資善大夫中書左丞所陳十事大略以為今大事未
定可憂者陜西據河山之固四川有順流之便江南素多草竊
高麗迫近直沽皆當預為之防至扵量材授職錄德定位乃萬
世良法迩者特恩太多旁及無功未盡合於外議况兵革未息
財用當量入為出不可濫加賞賜且節儉必自内始增設怯薛
丹宜權住其請給䟽奏皆見納用時中書左丞朵朵參知政事
王士熙等坐繫樞府罪且不測用公言得從遠貶江淛行省平
章政事換住高昉等以慢易中使命鎻繫問故公言杭為前代
故都居民百萬家若鎻繫行省宰臣民必震駭懼生他變
■悟命給官舸召致之後皆置不問西兵入潼關樞密院議發
太行以西民丁禦之公廷詰知院别不花等曰兵法先聲後實
但當内固根本以逸待勞急起民丁是示人以弱也可乎往復
辨論聲色俱厲又扵上前力陳其不可議遂寢國家
承平歲久倉卒調兵事機交急公左右應接指畫略如平時事
無停者上深倚■之事必詢而後行九月宰相率百僚上
尊號公攝門下侍郎■成賜銀百兩金叚表裏各一大軍之後
横尸蔽野公屢請下有司收瘞母俾遠人有以覘吾國從之齊
王魯王圍上亰倒刺沙面縳奉璽綬来歸朝廷巳肆顯戮
并欲加罪群臣隔絶在圍城中者公不可大臣或與公異議公
乘間白上曰彼各爲其主耳漢高帝所以封雍齒也况可
加罪乎事遂觧十一月某日秦國公薨公聞訃即日就道敕賜
鈔萬緡以給其喪二年有詔起復拜御史中丞辭不赴改太子
副詹事遣典牧監經歴伯單傳旨賜金叚上樽趣使入見
扵朵羅班忽都魯納鉢哈刺殿乞終制不允特授資政大夫御
史中丞知經莚事固辭又不允賜只孫金叚表裏各十公進唐
太宗帝範及端本求治十事曰畏天曰愛民曰脩身曰納諫曰
求言曰薄歛曰崇儉曰求治曰御群臣曰■上皆嘉
納焉命還中道引疾繳納驛劵及所以方
預大事不可拘扵常制仍令御史臺徧諭所屬而御史有不悅
公者謂宜允其請上特命臺臣以上令趣中丞復任
公尋應詔言時務十四事大略以為今視至元初年天下
輸租納稅之民旣已减少土地又不加多而宫女宦寺怯薛丹
昔寳赤及法師醫官樂工之流視昔何啻十倍即宜分㨂元貞
大德以後剏置官府尤當减併賜予名爵錢物必須稱其功德
僧道以不殺不貪清净為教祝讃禱祠之事宜令自備母耗官
物大司農司專尚文具當整治以求實效隨朝官必歴二十月
然後改調以息奔競吏員必申眀取𥙷試驗程式以防冒濫内
侍醫卜楽官不得混授文武散階遇大朝會楽官别為一班於
後以别流品不急之役動擾軍民可一切罷之議論剴切皆人
所難言被旨付中書議行多著為令時方建龍翔集慶寺
命以集慶路錢粮差稅悉予之公聞遽入請對便殿言今國用
匱乏集慶江南大郡財賦淵藪豈宜輕卑上謂不可食言
公請姑給以今年所入後勿為例上大悔悟親取佩刀削
其公牘而改從公言至順元年二月特授資德大夫中書左丞
有詔纂修皇朝經世大典俾公專知其事撒敦以丞相介
弟為其庶母請賜鈔五十萬緡公曰聞撒敦巳妻其庶母高官
厚禄不能養一婦人猶欲費公帑乎丞相然其言遂不復以為
請從大臣有因兵興扈從荆南者失馬四百匹得旨議
■公曰從臣失馬而取償扵國家如必償償請先償
萬人之命事聞竟不予上知公素貧命賜以沛
縣田五千畝見自陳家有薄田可以給饘粥方媿無功竊
禄不敢冐受大賜以速譏謗上諭以卿積有勞賜田出自
朕意其勿辭公再三乞返恩命上注視默然公不得巳拜謝而
退尋移文備述初意訖以田歸于官連乞歸侍親皆不允貽書
于丞相燕帖木而及移文中書謂自居政有政務紛錯灾沴荐
臻豈可待人言而後去旣得請復賜以鈔萬緡三年五月起爲
浙東海右道肅政廉訪使以母老不赴四年與某官許師敬某
官張昇等十老偕召赴闕議定策事五月會于上京公抗言曰
當今所急惟在早正宸極布告遠邇使之聞知然後修政
事睦宗族除宿弊安群情苟或因循久曠神噐恐姦人乘此妄
生異議非社禝之福也乃陳政要三十四事首言自去年冬迄
今半載内外臣民觸法抵禁公然無忌昔
世祖踐祚之初不肆赦
仁宗不赦貪官汚吏深意存焉宜恪守前規戒飭中外使知非
常之恩不可幸覬此定民志之先務也次言脩律令擇守宰辨
人品以清風憲限民田以抑豪強朵朵王士熙還自貶所巳蒙
恩復其官職乞以元没入家産付之六月四日會于闕下申言
前所陳十事奉旨依舊中書左丞六日會于柳予
今天子即位于大安閣詔條多採用公言宣讀畢以病謁告賜
忽里台銀百兩鈔萬緡金叚表裏各一又以母老告辭右丞相
伯顔左丞相撒敦傳皇太后旨遣使敦請視事公附使者
奏方今之患在二三其德政出多門無以成就庶務甚則有不
測之變生於肘腋宜察衆心所願欲而行之使政令歸于一繼
移文中書歴叙古今國家之始亂母后之禍福至於師保之職
在乎輔導聖躬教育皇子尤人所不敢言又貽書兩
丞相諫選高麗閹竪女子辭愈迫切明日遂行元統元年除山
東東西道肅政廉訪使以母老力辭三年召拜樞密副使仍賜
上樽綺叚趣使入朝以内憂去至元三年五月服除擢燕南河
北道肅政廉訪使時年六十有五即乞致仕亡何御史臺復奏
賜上樽金叚起爲江南諸道行御史臺御史中丞以首相多變
亂
祖宗法令居一月而辭歸更化之後復以老人召拜集賢大學
士榮禄大夫中書集議救灾衆皆默然公獨上言三十三事及
錄本朝誅阿合馬清冗職詔草附禮部尚書阿魯灰等以聞遂
移疾而歸以論事激切深爲權要所憚嗾言者奏奪大學士公
殊不以爲意他察官及部使者交章辨析至正六年八月御史
臺以聞詔給還所納制命俄以七年正月四日薨于所居
之正寢享年七十有五是日有白鶴數十集于庭公曰此弔鶴
也弟惟善侍疾欷歔流涕公曰死生常事男子盖棺事乃畢汝
不憂身之不脩尚奚悲我為召子銓教以忠君孝親之道勿汲
汲扵求進且戒以母厚葬曰石槨雖堅不如速朽紙衣瓦棺足
周吾身或違吾言非吾子也言畢而逝鶴復翔鳴者七日人莫
不駭異焉子銓遵遺志歛以時服其年五月十九日葬于甘塸
保之原公幼聦敏旣長鬚眉疎秀多才而有大志不拘小節噐
宇凝重性資剛直遇事洞見其情與人不為苟合喜讀書起居
坐卧賓客燕談之所皆設几案列簡編或納卷䄂中隨所至而
觀焉其始致仕也自號逸翁作臨漪亭浩然堂貫道書院藏書
不啻萬卷春秋佳日駕青騾小車意行林曲遇園池之勝輙裵
&KR0966;其間與田夫野老忘形爾汝若將終身焉晩年閱理精熟為
詩文博敏而純實有奏議雜文歌詩緫若干卷自題曰泛藁云
娶華氏阿刺王氏並封秦國夫人子男一人銓某階順德路緫
管府判官有學有文尤工篆隷女二人適承直郎某官李思儀
承直郎某官苗頥孫男二人買住端住女一人狀稱公歴事七
朝聞召命即行言不用即去平日慕司馬文正公之為人出處
略似之浮雲飄忽而白日常新頽波横潰而砥柱不改其言良
信矧當天曆至順間公所建明多國家大計安可使来者無述
乎大書深刻以侈上賜不特為泉壤之光而己也銘曰
剛毅木訥斯近扵仁苟有其德亦必有言有偉史公生逢昭代
蹇蹇匪躬難進昜退危言正色不詘不枝忘人之勢藐夫巍巍
杜絶倖門鋪張治具為官擇人奉揚憲度言之可徵如龜如蓍
惟
天子明聽用弗疑公益靖共不懈于位晚登廟廊荐陪大議豈
無謀夫發言盈廷番番黃髮國有老成歸安里閭閔勞以事㑏
聞告猷乃以訃至顯忠佑賢
天子聖神保其初終為時名臣勒文豐碑垂示無極嗚呼休哉
古之遺直
翰林侍講學士中奉大夫知制誥同脩國史同知經筵事
追封豫章郡公謚文安揭公神道碑
至正七年夏四月辛卯
皇帝時廵上京秋七月丙戍御慈仁殿文學侍從之臣咸
就列以備頋問當宁憫焉興念舊人以故翰林侍講學士揭傒
斯神道之碑未立俾同知樞密院事臣世傑班傳
詔于學士承旨臣岳柱命直學士臣溍爲之文仍勑河南江北
等處行中書省左丞臣守誠禮部尚書臣期頥書篆以賜焉臣
溍蒙恩起自休退懼志慮之凋落無能發揚
聖天子敬故尊賢之意承命震惕莫知所爲然竊自念忝
以詞臣執筆隷大史氏不敢控辭謹按前脩撰劉聞所上容臺
之狀及前學士承旨歐陽玄所爲幽堂之銘公諱傒斯字曼碩
揭之得姓出扵楚司揭氏者以官出扵漢安道侯揭陽定者以
邑出於漢陽信侯劉揭者以名唐末有爲檢校尚書左僕射使
持節袁州諸軍事守袁州刺史者曰鎮始家于袁與居旴江者
曰瑱居豫章者曰稹同祖司揭而言姓氏者或謂當祖安道汝
寧之族則又别祖陽信世遠譜帙莫得而詳公扵稹爲世孫
占籍豫章之豐城豐城今冨州也自曾祖光朝而下三世俱弗
仕以公貴故祖惟聦累贈嘉議大夫禮部尚書上輕車都尉追
封豫章郡侯考来成累贈中奉大夫江西等處行中書省參知
政事護軍追封豫章郡公初朝廷罷群臣贈典特賜公號
貞文先生至是又奉旨爲建書院因所賜號以爲額祖妣
黃氏何氏妣黃氏並追封豫章郡夫人公生而穎悟年十二三
讀書已能窺見古人爲學大意家貧不能負笈遠游父子自爲
師友刻苦奮厲窮晝夜不少懈涵濡旣久經史百氏無不貫通
發爲文辭咸中矩度同里年相埒者多敬畏而師事焉年二十
餘稍出游湘漢間湖南帥趙文惠公淇素號知人一見輙驚異
曰他日翰苑名流也程楚公鉅夫涿郡盧公摯前後持湖北使
者節程公竒其才妻以從妹
仁宗踐祚之初程公在翰林公至京師因館扵其門執賓主之
禮甚謹人不知為肺腑之親也盧公尤愛其文亟表薦之方是
時東南文章鉅工若鄧文肅公文原袁文清公桷蜀郡虞公集
咸萃于輦下公與臨江范椁浦城楊載繼至以文墨議論與之
栢頡頏而公名最為㬥著受知中書李韓公孟集賢王文定公
約翰林趙文敏公孟頫元文敏公明善而全平章岳柱禮遇尤
至相為推輓不遺餘力延祐元年由布衣入翰林為國史院編
脩官李公以政府兼史館觀公所撰功臣列傳撫卷歎曰此方
謂之史筆他人真謄吏牘耳三年陞應奉翰林文字同知制誥
仍兼編脩四年遷國子助教用本院奏畱居舊軄五年謁告南
歸泰定元年以元官召俄丁内艱公十年間三應奉扵翰林
朝廷之事臺閣之儀靡不閑習王公每謂與公談治道大起人
意授之以政無施不可也天曆二年
文宗始聚勲戚大臣之子孫扵奎章閣而教之命學士院
擇可為之師者得十餘人而無以昜公乃擢公授經郎閣在
興聖殿西公蚤作必徒步先諸侍臣而至諸貴游来受業者謀
合錢為貰馬公微聞之輙自置一馬尋復鬻之示不欲以已為
人累而已其後去公座下而入侍帷幄者皆為國之重臣而未
嘗假以為聲援視之泊如也上時坐閣中有所咨訪奏對
稱旨恒以字呼之而不名中書薦用儒臣必問之曰其才
何如揭曼碩間出公所上太平政要四十九章示臺臣曰此朕
授經郎揭曼碩所進卿等試觀之其見親重如此豐城地不産
金官府惑扵姦民之言為慕淘金戶三百家而以其人緫之散
往他郡采金以獻歲課自四兩累增至四十九兩有竒其人旣
死而三百者所存無什一又貧不能聊生有司責民之役扵官
者代輸其金民多以是破産囙公所上政要及之遂蠲其征人
頼以甦至順元年預脩皇朝經世大典上覧公所撰憲典
頋謂近臣曰此非唐律乎超授藝文監丞參檢校書藉事且屡
稱公純實欲噐使之而竟不果用元綂元年
今皇帝入正大綂召對便殿慰諭良久命賜以諸王所服表裏
各一躬自辨識■以授焉一日入直奎章閣上適至左右奉
法書名畫珍■器物以進公歷陳其製作之年世與其人之氏
名為之㘴閱移時至元元年遷翰林侍制兼國史院編脩官四
年拜集賢直學士先是儒學官赴吏部銓必移集賢考較其所
業院下于國子監監下于博士吏文稽滯動經累月公請奏
更其法以事付本院屬官人以為便五年奉旨函香祠北
嶽北海濟瀆南鎮竣事引疾便道西還丞相太師秦王令集賢
促公亟回以疾■辤六年上親擢公奎章閣供奉學士聞
命即日就道未翰林直學士知制誥同脩國史至正元年
肇開經筵首■公兼經筵官二年陞侍講學士知制誥同脩
國史同知經筵事公階自將仕佐郎累遷至中順大夫其爲侍
講階當與品封而新格超陞不越二等独公不爲例進四等轉
九階爲中奉大夫實異數也經筵無專官曰領曰知多宰執大
臣微辭奥義率屬公訂定然後以進其言往往寓獻替之忱務
以禆益治道上嘉其忠懇數出金織紋段以賜之三年以年
七十致其事而去詔遣及扵漷南上表力辤尋復遣使
奉上樽諭旨還撰
眀宗皇帝神御殿碑文成賜楮幣萬緡白金五十兩中宫所賜
白金數亦如之求去不許命脫脫右丞相及諸執政面諭公母
行公曰使揭傒斯有一得之獻諸公用其言而天下蒙其利雖
死于此不恨不然何益之有丞相囙問方今政治何先公曰儲
才為先飬之扵位望未隆之時而用之扵周密庶務之後則無
乏才廢事之患矣他日集議于朝堂公抗言當兼行新舊銅錢
以救鈔法之幣執政持不可公言之益力事雖不行丞相以公
不阿獨心敬之有詔脩遼金宋三史以平章政事而下曁公
等六人為緫裁官而以右丞相為都緫裁丞相問脩史以何為
本公曰用人為本有學問文章而不知史事者不可與有學問
文章知史事而心術不正者不可與用人之道又當以心術為
本也公既領史事每與僚屬言𣣔求作史之法湏求作史之意
古人作史善雖小必錄悪雖小必記不然何以示勸戒乎自是
毅然以筆削自任凡政事之得失人材之賢否一切律以是非
之公至扵物論之不齊必力與之辯求歸扵至當而止四年遼
史成以進有旨奬諭仍俾早成金宋二史公感激知遇惟恐
無以稱塞辰入酉出憊不敢休會盛夏雨潦襆被宿館中得寒
疾返寓舍甫七日而遽不起公卿大夫士聞者無不馳往哭之
盡哀省院臺部寺監而下咸致賵有差時方有使者至自上亰
燕勞史局以公故為改燕日使者還以聞上為之嗟悼以楮
弊一萬緡賜其家仍給驛劵具官舸送其櫬歸江南公少處窮
約事親菽水粗具而能得其歡心曁有禄入服食稍踰扵前輒
愀然曰吾親未嘗享此也故其平生清儉至老不渝與兄弟有
無相通始終無間言子弟有過不加顯責奴僕得罪亦寬容之
人問之曰長上遇下稍見卞急後生使習暴戾不得不以身教
也公立朝雖居散地而恒急扵得士考鄕試者二考
會試者一為廷試讀卷官者二考國子公試者七所甄拔後多
知名御史建白用會試終埸鄕試次榜舉人為教官廟堂以咨
扵公力贊成之由是士無遺才之憾公喜汲引後進而不能俯
徇流俗郡縣有一廉吏稱之寕過其實聞吏之貪墨病民亦不
曲為之揜復達官大人意有不合終身不造其門雖見軋而不
悔間寫其心之所不平扵文字間人或疑泰甚公曰言當如是
不必慮也公為文叙事嚴整而精覈持論一主扵理語簡而㓗
詩長扵古樂府選體清婉麗密而不失乎性情之正律詩偉然
有盛唐風善楷書而尤土扵行草國家大典册及元勲茂
德當得銘者必以命工人子欲顯其親者莫不假公文以為重
仙翁釋子殊邦絶域慕公名而得其片言隻字者皆寳而傳之
暮年求文者衆寢食為廢殊不以為憚然亦不苟作有郡守諷
其民奉金為壽求紀政績公頗知其人斥而去之末幾其人果
以賄敗客有為人謁文而私其金者他客發其事公曰巳受之
矣人尤服公雅量有文集若干卷行扵世公薨扵至正四年秋
七月戊戌享年七十有一以六年秋九月甲子葬冨州冨城鄕
冨陂之原制贈護軍追封豫章郡公謚文安有勲爵而無
官階有司失之也元配李氏繼即程氏太中大夫同知荆湖北
道宣慰司事嚴卿之女並追封豫章郡夫人子男二長汯李氏
出國學上舍生今用公廕當𥙷官未命次廣陽生七年矣女一
人通楊湘盖人才之生必于興運其以文事與時而奮恒在乎
重熙累洽之餘惟養之厚而用之不亟故其望實彌久而益著
非僥倖扵一旦坐致顯融者可同日而語也公以庶士起遠方
而徊翔扵清途三十年晚乃蔚為儒宗文師荐膺眷遇勤事以
死大明在上照臨所及故舊不遺播之聲詩垂于無極公
亦生榮死哀矣乎銘曰
扵穆
世皇遐不作人豐芭之澤燕及後昆在
仁廟時群獻俣俣出入左右經文緯武公居其玉長裾載
筆以從其行徐徐歴事四朝乃登延閣乃司論說乃掌述
作清問所及字而不名公滋益恭不挾不矜逮今昌辰峻
躋邇列翩其遠引萬夫莫遏
天子有命式遄公歸重煩以事俾職訓辭明明
天子不自神聖廣厦細氊公言是聽稽古圖治監觀後王公能
敬承大啓厥藏發潜闡幽驗諸成敗斟酌典謨用存勸戒竒聞
異見參錯猥并公所折衷信而有徵藉夫衆功訖于絶筆克成
公志公死不没人孰不仕孰完扵公始卒無疪而以豐終敬故
尊賢
天子之德詞臣奉詔薦此樂石
嶺北湖南道肅政廉訪使贈中奉大夫江浙䓁處行中書
省參知政事護軍追封南陽郡公謚文肅鄧公神道碑銘
至正九年夏四月二十日知經筵事臣朵爾直班同知經筵事
臣埜僊護都臣溍等進講于明仁殿臣朵爾直班臣埜僊
護都奏鄧文原經筵舊臣歴事累朝備極榮遇兹又顯受
聖恩贈封定謚墓上之石宜賜刻文上旣可其奏命臣溍
為之銘别勑翰林學士承旨臣起巖篆其額臣埜僊護都請就
令臣朵爾直班書丹上復如其請乃退而以前史臣范梈
之狀授臣溍臣溍謹按故嶺北湖南道肅政廉訪使鄧公諱文
原字善之曾祖從黼妣楊氏祖昭祖累贈嘉議大夫成都路緫
管上輕車都尉追封南陽郡侯妣雍氏南陽郡夫人考漳累贈
中奉大夫四川等處行中書省參知政事護軍追封南陽郡公
妣孫氏游氏並南陽郡夫人其先由長安徙資中又徙綿之彰
明杭為宋行都南陽郡公避蜀兵来依焉故今為杭州人公六
歲入小學九歲從三山楊先生受春秋十五以流寓取漕薦曁
科舉事廢遂一意務為聖賢之學行益脩業益茂開門授徒戶
屦常滿中州士大夫多慕而與之交徐文獻公琰高文簡公克
恭知公尤深王參政巨濟素刻深與公語亦嚴憚之巨濟後以
事繁獄自悔不用公言初用江浙行中書省辟署杭州儒學正
秩滿調崇德州儒學教授用薦者擢應奉翰林文字將仕郎同
知制誥兼國史院編脩官承旨閻文康公復扵寮友少所假借
公獨見推重凡大撰著必属焉由應奉升脩撰
成宗即位就任轉從仕郎
成宗崩預纂脩實錄姚文公燧王文肅公搆並為承旨持見不
同閱公所眞槀互有指擿公不與辨第令櫝藏以俟後數日二
公取視之皆莫能昜一字以儒林郎出為江浙等處儒學提㪯
教人先學行而後文藝士習為之丕變召除國子司業建白脩
眀學政而樂因循憚改作者與之論不合遂移疾去
仁宗即位詔以科目取士江淛行中書省檄公考延祐元年鄕
㪯公以朝廷立法之初多采考亭朱氏貢㪯私議慮遠方
之士未悉上意大書其文揭示之由是士無復踵異時埸
屋之弊尋翰林待制承直郎兼國史院編脩官召臺臣交章舉
之擢承德郎僉江南浙西道肅政廉訪司事湖州民有抵夜禁
者被執而遁追者及之剚刃其左脅其兄問殺汝者誰曰白帽
青衣而長身者也語畢而死其兄訴之有司歸罪扵直初更張
福兒坐繫三歲公閱其牘曰白帽青衣姑勿問福兒身不滿六
尺未見其長且福兒用左手傷何以在右命覆勘之真殺人者
張彈壓也建德戴汝惟被盗己捕寘獄中而夜有火其居者失
汝惟所在公曰此有以也責有司推治得汝惟尸扵水濱及其
妻謀殺夫狀人以爲神江隂饑民稱貸扵冨家不得則持火往
取糓誤焚其屋十三人所分糓皆不滿五升有司悉當以強盗
公謂此非其情也時瘦死者已半餘皆杖而遣之平江僧訴總
管府判官理熙納其賂旣誣服而公適至探得其情杖僧釋熙
移僉江東建康道肅政廉訪司事寕國諸郡茶課初止三千餘
錠累增至十八萬錠皆鑿空取之民間民受誣抵法則轉運司
得以失斍察擅加罪五品以下官州縣長吏皆重足而立公至
而提舉茶事者適以賄敗乃為設法以漸去其弊且建言宜罷
茶司而使郡縣領之饒州有告欺隠官粮者事連數百人累歲
不决公曰此不難知以官租為民田交易而抄戶時以之定差
徭經理時以之定租稅耳命據籍為定訟遂息小吏有結為兄
弟持官府短長者號五府杖而流之人莫不稱快有甥盗其舅
家財者以贓滿罪至死公曰贓五十綻盗惟二人其一人所分
止五錠何也錄之得其實所盗十三錠而巳遂以减死論徽州
民僞造楮幣扵僧舍有避雨者適見之其人懼事洩因啖以利
而止之使為烘焙獄具當死公曰造偽當死者其等有七烘焙
當何等宜比行使加等杖事聞于朝報如公言徽州民謝蘭家
貧其從子回貸以錢而倍取其息又利其田宅而欲搆害之蘭
家僮死回使告蘭殺之公察其冤釋蘭坐回天方旱而雨士子
或為私書以非考亭之學公命毁其書曰吾以息邪說也江淛
行中書省復移行御史臺檄公考延祐七年鄕舉得今翰林侍
讀學士泰不花以為舉首旣上春官果為廷對第一士論翕服
拜集賢直學士奉訓大夫以地震應詔論弭灾之道謂今
天下士師非才惟受成扵吏死囚歲上刑曹類延緩不報瘦死
者多宜慎選理官死罪應决即决冤即釋之河北流民復業
朝廷雖令計口給緡錢而有司奉行不至宜會計海運粮支發
之羡餘隨處置倉以備凶年而振之又申言茶法之害民乞併
罷轉運司以息人怨感天和時論韙之進奉政大夫兼國子祭
酒依前集賢直學士被旨知泰定元年貢舉及上親
策多士于廷仍俾充讀卷官有詔開經筵特命中書平章
政事張蔡公珪翰林學士吴文正公澄及公入侍其見知遇如
此大駕時廵公當扈從苦脾疾就醫扵京師遂乞謝事南
歸歲餘召拜翰林侍講學士中奉大夫知制誥同脩國史未行
擢嶺北湖南道肅政廉訪使以疾不赴天曆元年五月二十二
日薨于杭州私第之正寢享年七十以其年七月十三日葬湖
州德清縣千秋鄕百寮山之麓太常初議以莊康易公名
今天子始用公門人集賢大學士馮公思温之請特贈公中奉
大夫江淛等處行中書省參知政事護軍追封南陽郡公改謚
文肅娶徐氏封南陽郡夫人前公一月卒合葬焉子男一人衍
用公蔭為承務郎江浙䓁處儒學副提舉後公若干年卒女二
人適石洞書院山長史公埜司徒府掾史戴孟淳孫男一人莱
孫公蚤慧稍長能自植立外家游氏旨清獻公佀相宋理宗門
戶煇赫公未始挾以自矜又嘗客扵故后族謝氏家視華靡豪
縱事漠如也公丰姿凝粹氣貌純明内嚴而外恕議論若不可
犯至扵以文相接以恩相加未嘗不使人心悅而誠服平居善
處窮約奉巳常薄待人常厚諸生有病而以槖中金託扵公者
曰萬一死願以歸吾親其死也或竊金以去公買金以付其親
而終不言安南入貢以黃金丹砂象齒為私覿之禮公却之其
人曰清白物耳公曰爾物雖清白我受之則汚也所至僦屋以
居四壁蕭然晚乃積俸貲買宅一區將以佚其老而疾亟矣公
扵經史百氏之書無不䆒極其根祗為文精深典雅東南遺老
凋落既盡文章之柄悉歸焉及在朝廷施于訓誥者温潤
而有體志扵簡冊者確實而有徵詩尤簡古而麗逸凡所著有
讀易類編若干卷内制集若干卷素履齋藁若干卷行扵世工
扵筆札與趙魏公孟頫齊名
徽仁𥙿聖皇后命以泥金書大藏經公應聘率門人前集賢待
制班惟忠等二十人北上竣事二十人皆賞官而公不預第隨
牒調𥙷教授一州後乃以文學政事昭被主知而至大官
前後從游無慮數百人惟御史中丞王公士熙與馮公思温位
最顯其受業上庠而掇巍科躋膴仕有名扵時者尤多不可遽
數也始公較藝鄕闈臣溍誤辱薦名及公再主文衡臣溍遂忝
預執事兹又獲載筆隷太史氏欽承明詔勒文公碑不敢
以菲陋荒疎伏闕控辭謹拜手稽首序而銘之銘曰
井絡之靈實鍾俊賢展也鄧公受材孔全公方盛年盤桓山澤
翔而後集靡徐靡亟負其所韞時而出之學為儒宗政為吏師
其學斯何蜚英文苑鋪張皇猷裁成帝典弘敷教道
模範國人談經氊厦堯舜吾
君其政斯何肅將使指扶善遏惡以樹風紀鼓之舞之士氣以
振軺車所届獄無冤民聖門四科公兼其二學以從政匪有二
致國之老成
天子所毗公不為起乘化而歸門生奉詔薦此樂石庶無
媿辭過者必失
金華黃先生文集卷第二十六
