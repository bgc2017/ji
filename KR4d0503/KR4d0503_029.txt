金華黃先生文集卷苐二十九續藁二十六
墓碑臨川危素編次番昜劉耳校正
宛平王氏先塋碑
今上至元六年秋八月中順大夫江浙䓁處財賦都緫管王公
得請於朝䟽恩二代爰状其實来諗於溍曰是宜有𫐠以
章示上賜庶假寵我子孫於無窮敢屬筆於子溍辭不獲
則序而銘之按王氏上世家遼之盖州緫管公之高祖諱璘知
金將亡與二兄禧祺擁衆歸于我
太祖從
睿宗南政汴愍二兄之死事感激奮厲誓不與敵俱生摧堅擊
強所向輙克屢以捷聞汴旣下計功行賞授虎符𬋩領女直漢
軍都元帥奉二兄柩葬于燕之宛平因為其縣人高祖母曰亦
刺氏曾祖諱德璋襲父軄仍爲管領女直漢軍都元帥曾祖母
曰吾古倫氏祖諱堮通文史練尤善譯語事
憲宗爲必闍赤而以材學受知
世祖擢禮部侍郎於是國家龍興垂六十年上方注意稽
古禮文之事所以潤色鴻業者左右佽助與有力焉居歲餘出
爲真定路奥魯緫管真定於河北爲巨鎮民多占籍軍伍撫馭
之甚有恩意人皆德之祖母曰李氏斡里根氏父諱承良好脩
而嗜學歴觀古昔廢興失得之故而慨然有志於當世鮮有能
深知之者嘗由行工部怯憐口緫管府令史𥙷徽政院掾史調
將仕郎冀州䓁處納綿提舉遷從仕郎崇祥監知事監陞爲院
以承事郎爲其院都事又以承務郎爲其院之規運提點母曰
李氏魏氏四世皆祔葬宛平先墓之次此其系序官業之可見
者也初緫管公由晉王内史府掾陞記室遂入掾中書以文林
郎任禮部主事始贈其父應奉翰林文字丈林郎同知制誥兼
國史院編脩官及公以殊祥院都事遷宣政院經歴轉奉直大
夫參議院事乃贈其父奉議大夫樞密院判官驍騎尉太原縣
子其後公自大宗正府左右司郎中改授大都兵馬都指揮使
又贈其父中順大夫兵部侍郎上騎都尉太原郡侯至是公以
中政院判官拜今命遂追贈其祖翰林直學士亞中大夫輕車
都尉太原郡侯李氏斡里根氏並太原郡夫人加贈其父嘉議
大夫禮部尚書上輕車都尉太原郡侯李氏魏氏並宜人累遷
至太原郡夫人公妻孫氏亦以從封至太原郡夫人盖自尚書
府君而上四世咸有官序而藴蓄之素未克大施福祉所儲緫
管公實承之公名洪字彦弘少受學於鄕先生同門莫不敬服
事斡里根夫人定省之節衣服飲食之供靡所違缺寒夜則捧
其足而卧病目則每旦以舌䑛之至病愈乃巳尚書府君旣殁
家事悉咨於魏夫人而後行得禄必歸之且舉孫夫人匳具以
奉焉先世所遺田廬則盡以卑其子慶不幸慶蚤世喪之喪過
哀人尤以爲難有餘貲輙分惠其三族貧無所依與不能具吉
凶之禮者則贍給之所引拔登仕版者二十餘人其居家孝友
如此至於蒞官臨民績用尤著始入内史府来謁選而六七年
不得調者三百餘人亟爲關白程其材品較其資歴而𥙷署焉
天曆初通州三河潞縣之人為東兵所殺掠兵未息而又苦寒
公時在宣政院中書傳上旨俾往賑之頼以全活者甚衆
收瘞其死者四千五百餘人誘還其俘虜者三千五百餘人兵
馬司主求盗事最叢劇而能使庭無留訟皆其灼然可紀者也
觀公名位之進則積善之慶爲可知觀公行治之脩則義方之
教爲可見是用牽聮而備書之公有子二人長曰惟德國學生
次曰螟蛉女三人皆在室其蕃衍盛大未艾嗣是宜有屡書不
一書者銘曰
王氏之先奮自遼東際逢興運克有伐功耒居于燕蟬聮變葉
踐敡中外珪重組疊志局于位厥施未光委祉後人五世而昌
煌煌密章馳恩父祖升華禁從䟽封胙土惟神在幽被服褒嘉
假兹寵靈大啓厥家史臣作頌庸侈
上德勒諸堅珉昭示無極
藍田王氏先塋碑
藍田王公以奉政大夫僉浙東海右道肅政廉訪司事分按婺
之属邑溍適以衰謝跧伏于田里公不鄙見臨而謂溍曰予兒
時侍先大父之側大父數頋予而言吾家徙居藍田逮汝六世
地豐美縣之于里莊先隴在焉粤自版圖入于皇朝墟
墓兆域爲豪民所變易吾䆠遊四方去藍田久慨念狐猶知首
丘汝其勿忘予聞而志之惟謹予自獲被官使敭歴中外四十
餘年未嘗一飯不在藍田下隧道之碑雖存而多剥落然亦間
有可考幸為予追書其㮣而重刻焉庶他日圖𥙷報之萬一而
歸老於彼卒成前人之志也溍謹按王氏系出太原廉訪公之
五世祖諱臨淵字伯龍金末登進士第累遷通判商州藍田商
之名邑覩其山川鉅麗陕右衣冠所聚心甚樂之因畱家焉四
世祖諱彪字虎臣有膂力善騎射稱雄一峕卒官藍田尉曾大
父諱子山字安仁始隠弗仕父諱榮字荗卿仕國朝爲奥
魯官父諱自邇字遠夫從韓徵君游能講周公孔子孟軻聖賢
之道而通其大意陜西行省辟爲掾属以久次授荆陽尹爲政
暁暢夲末聲譽籍甚擢江南諸道行御史臺監察御史未上而
卒今累贈某官廉訪公名武字仲幼與群兒戲大文見其頭
角嶄然不類常兒指以語人曰亢吾宗者必此兒也公既長克
自樹立由歲貢入仕歴西南两臺監察御史入爲大宗正府員
外郎拜監察御史出僉四川廉訪司事公天性剛方操履端慤
嘗謂朝廷寄耳目於内外臺察官吾終不效塗聦塞眀以
苟禄固位遇事輙發無所回撓會奉使宣撫行部或誣公有所
私奉使不察而薄問焉公不為屈廳事梁俄壊大蛇出其中衆
駭𣪚明日有神降奉使前憑其傔人跳踉呌呼抱公而泣曰公
實廉㓗勿妄汚公奉使大驚事遂觧乃改擢浙東有識之士或
稱之曰進思報上忠也退不忘所由生孝也可謂精白一
心䔍行君子者矣初公當授父廕推以與仲弟或調都稅使或
亦能力學而承其家公有子惟吉今為國子高䓁生蓋其世次
可見者如此昔韓魏公訪得五世祖塋於深州慱野之蠡吾鄕
一新其封植而爲文以記曰謹家牒而不忘乎先塋者孝之大
也子孫其志之迄今二百八十年韓氏子孫世守其遺言而不
墜廉訪公敬共祖訓而惓惓於五世祖之塋其能盡孝與魏公
固無以異若夫事君以忠則其䆠業視魏公猶未艾也溍
不侫敢摭公所言序而銘之公歸刻諸樂石来者無忽焉銘曰
顯顯王氏系出太原家于仕國商之藍田蟬聮再世食兹樂土
久乃去之不留不處恂恂隱君没身布韋傳子及孫際今昌峕
懷材自奮後先踵武卓惟御史受知聖主人方側耳朝陽
一鳴胡不憗遺不震以轟承之有人靖恭正直追遠不忘孝思
罔極緬彼故丘雲深木寒使事有指曷云其還有欲必從匪朝
伊夕来瞻來崇載新封植馳恩所加國有典常天日
覆臨孰敢壞傷歲時展省益謹其守式固且安大庇爾後
吳府君碑
泰定元年嘉興吳君漢傑以所居官品苐七用著令得請于
朝追贈其顯考府君承事郎温州路同知瑞安州事仍封其母
陳氏妻陶氏皆宜人厥眀年漢傑用舉者以夲官署五品軄於
是府君累贈奉訓大夫江浙䓁處行中書省理問所相副官飛
騎尉追封嘉興縣男陳宜人陶宜人並累封嘉興縣君漢傑祗
奉命書齋肅以告巳事而退竊自念言所以致是者實先
人積累之效福慶衍溢賁及生存國之寵靈非孱焉不肖
所克負荷宜紀世德以承天休垂示後嗣永永無極爰以
四明黃向之狀来謁文溍惟府君之里居世緒年壽卒葬列於
吳興趙公所爲誌趨操行事施予惠利播於永康胡公所爲銘
庸敢掇取其大者以為植德儲祉之符而顯詩之府君姓吳氏
諱森字君茂其先汝南人後徙居嘉興祖寔父澤並䆠事宋爲
水軍正將君少襲武弁以沿海制置使李公曾伯辟署准備差
使仕而未顯功伐弗揚國朝至元間以征東行中書省右
丞范公文虎薦任管軍千戸遭時承平始遂遠引初府君旣失
所怙悉推貲産以歸二兄以鞠其弟妹逮有家室推是志也逹
之於鄕鄰飢有米粟寒有繒纊病有藥餌死有棺槥舟梁道路
倄除惟時輟田四百畒闢書塾聚閭巷子弟延師儒以教之由
是人知有學有司狀其顛未移部使者覈實以上中書用近比
署其門曰義士云其寢疾也遺命捐種戶逋租猶三千石春秋
六十有四以皇慶二年五月癸酉委順而終窆于所居西北之
麟瑞里於歲行旣周矣府君有子四人長曰漢英從仕郎平江
䓁處財賦提舉巳卒漢傑其苐三子承事郎温台䓁處海運副
千戸今方以材顯融於時貤恩所及未艾也嗚呼君子之爲善
非以近名而名随之表立景附聲震響從有不期而至者矣然
其蓄也厚則其奮也不亟易曰積善之家必有餘慶吴氏其成
於積而出於有餘者平銘曰
皇諏古制弘敷孝治䟽封班秩咸錫爾類顯顯府君匪以子貴
啓慶自躬曰有吾義其義斯何在物爲利由家而鄕弗屯其施
單夫䆧人幼童弱穉室無凍餒俗有孝悌為而不居嗣人之遺
乃播乃穫乃引勿替有命自天下飾丘隧赫其龍光松柏
衣被勖哉嗣人無敢失墜便蕃申錫如川方至增崇夲始覃及
来裔尚不一書斟酌祭噐
華府君碑
華氏之先出宋戴公肇自考父别於大宗食采於華以邑爲氏
傳子逮孫世為卿士源遠流分譜軼莫詳公之所祖家宋大梁
避兵南遷常之無錫卜居梅里克有隱德曾大父智大父曰詮
𥙷將仕郎遂卒于官父曰友聞属當内附仕于其州提領稅務
母曰袁氏實人璞公之諱其字德珍也幼有美質不煩師
教平居沈静寡於言笑出與事遇剖析是非具有條理無失豪
釐年登六袠母故無恙先意承志惟其所向兄弟子姓合食同
居處之盡道家庭穆如奴隷有過亦爲揜覆託以他事遣之使
去世降俗敝豢於富驕公矯其失䟽食緼袍薄已厚物樂施無
靳族姻之貧時加存問或辭不荅輙爲愀然懷金遺之或以勿
言貸人以錢不厚取息三取其二人以爲則推已之善及乎鄕
鄰敦本抑末言之諄諄人有闘訟必諭以理啓其良心俾窹而
止或以貲産訢于有司曰汝姑退歸而自思兄弟錢財孰輕孰
重吾償汝欲汝母妄動其人媿謝雍睦如初一家之讓化行里
閭歲適大侵民食弗足旹方有詔以官昜粟公輸所蓄千
石有竒法當得官公乃固辭或&KR1966;之行公曰不可民命方急何
睱私我遺榮弗居浩然而歸山椒水澨以敖以娭僧某人者同
飲至醉曰公欲官吾力能致公紿僧言可仕者峕官非三品吾
有不爲僧走京師薦于當路授公緫管屯田打捕俾以其軄涖
治河東晉寕冀寕為其四封卑以右階進義挍尉秩則三品眡
郡長吏有隕自天公懼且疑卒辭不就老於布衣至順改
紀二年辛未四月某日乘化而逝六十有七壽匪不多年不滿
百命也奈何重紀至元二年丙子九月某日葬所居里兆其墓
位冷村之原反壤而樹式固且安同郡王氏公之元配沒先於
公十有九歲子男六人嫡長埜僊以才自致列于朝班居
功德司爲其都事二十有六華年蚤世次鎮及鎬年俱弗長鈞
則未仕鏐亦蚤亡鎡又其次年方幼穉其女三人惟仲前死餘
皆有行歸于名門婿鄧大亨暨錢宗元孫男七人十有一女埜
僊所生長曰幼武次爲宗道浤及慶年次静及潚𥙿又次焉曾
孫男八其女有四由夲而支綿綿世系為之狀者陳君子平以
授幼武使来謁銘溍弗敢拒勒此貞石發其幽潜昭示無極
弘文𥙿德崇仁眞人薛公碑
公諱玄曦字玄卿姓薛氏其先在春秋時爲列國至唐而河東
之族尤著有仕南唐爲其司徒者宋秉義郎習其後也秉義於
公爲五世祖嘗官于信州因留居貴溪縣之仙浦里曾祖諱瑑
太學進士祖諱士亨晦迹不顯父諱勉以學行見稱于鄕私謚
文清先生四明袁公誌其墓公生而穎異舉動不類常兒雅不
樂紛華年十二辭家入道龍虎山師事故開府大宗師張公及
今特進大宗師吳公始至亰師即出遊渤海碣石間縱觀古靈
僊之迹人莫知其所在久之乃還
仁宗時用薦者得召見侍祠延祐四年制授大都崇眞萬
壽宫提舉居三歲陞提點上都崇真萬壽宫一峕鉅人元夫俊
游之士皆在朝廷公周旋其間接聞緒論學日益粹泰定元年
奉詔徵嗣天師旣至被旨住鎮江之乾元宮未行扈
從灤陽還至龍虎臺喟然歎曰楚雲江樹遐阻萬里引領親舍
寕無惻然於中乎即日辭歸士大夫咸送以詩蜀郡虞公爲之
序三年八月也公旣歸則闢清寕齋見心亭熙明軒築瓊林臺
於龍虎山之西高爽靚幽各適其宜日與學仙者相羊其間而
密脩大洞廽風混合之道盖嘗遇異人而有所授云由龍虎山
抵貴溪惟篠嶺最爲峻絶乃作屋其上號崇賢館東爲振衣亭
仍割私田具茗飲以息過客臨川吳公爲作文以記之初公所
祖真人孫公住杭之佑聖觀孫公仙去法席久虛至元六年外
宰相部使者暨諸官僚具書幣迎致公𥙷其處辭不就至正三
年四月八日上御明仁殿集賢以聞制授公弘文𥙿
德崇仁真人佑聖觀住持兼領杭州諸宫觀公不得辭乃拜
命而遣弟子攝其事以遂高舉遠引之志焉公性孝友父殁自
京師奔赴而歸犯霜露&KR1724;草莾哀號頓踣若罔克生專意致養
以慰其母而卹其弟母年八十有三嘗與公俱感微疾旣瘳而
見母喜極以悲五年正旦之日公將復見懼傷母懷使人請曰
願母安意母戚繼此當數来省也自是㦄造山中之耆舊及常
所與游者若訣别然俄一日酬酢詠歌如平時坐及夜分具盥
濯畢語弟子曰天地之間何有非幻吾其逝乎厥明翛然而化
是年二月七日也春秋五十有七異時公嘗遊所居東五十里
之辰虹嶺愛其岡巒廽復林木蒼潤澄潭前匯秀峰外峙神氣
翕聚宜爲樂丘乃築壇其處名之曰棲神至是弟子陳彦倫巳
卒諸孫詹處敬于有興王景乎及趙宜𥙿等七十餘人卜以某
年某月某日奉冠劒而窆焉遵治命也宜𥙿故宋諸王孫清脩
文雅尤爲公所愛重念無以伸罔極之報爰伐石以銘為請惟
公夙負才氣倜儻不羈讀書日記萬言自孔老之學至於天文
地理隂陽數術靡所不通善為文而尤長於詩豫章揭公留瓊
林月餘齋三日乃爲作序稱其老勁深穏如霜松雪檜百折莫
能撓清拔孤峻如豪鷹俊鶻千呼不肯下蕭條閑遠如空山流
泉深林孤芳自形自色不與物競人以爲知言公書札極麗逸
片楮出人争欲得之有聞公之風而未之見者或使圖其像以
去見心亭後有土阜隆然人稱之曰薛公墩其見重於時如此
公自號上清外史所著有上清集若干卷撨者問一卷會粹群
賢詩文爲瓊林集若干卷謹因宜𥙿之請摭張君天雨行狀所
述序而銘之銘曰
二氣絪緼降靈合真鍾粹姿兮超世拔俗秉端抱擉自得師兮
誕啓玄祕運行天地執元機兮金苻玉章闔隂開陽徹萬微兮
&KR0813;其来下感契鴻化際昌時兮侍祠竹宫肹蠁豐融輯蕃釐兮
飛佩珊珊頡頏群仙同宴娭兮幡然高蹈含光弗耀謝&KR0919;鞿兮
山英川靈前驅屏營遄其歸兮泊乎其休與造物游葆醇熙兮
薰陶所至動植生遂不癘疵兮顯晦自我無可不可人莫窺兮
穹巖邃谷崇臺列屋樂莫支兮以身爲累蟬蛻而逝忽若遺兮
寥寥上清渺渺玉亰邈難期兮方壇密室千歲一日閟音徽兮
弟子摧慕返壤而樹尚何爲兮謁辭揚芬篆兹貞珉表時思兮
玄明宏道虚一先生趙君碑
先生諱嗣祺姓趙氏故宋魏悼王十一世孫南渡後家于龍泉
父曰若釨生先生於宋亡之明年幼即不凡稍長慨然有出塵
拔俗之志年二十四學道于武夷山天游道院高士張君德懋
凝神宴坐未嘗出山張君携之至錢唐謁其師真人杜公於宗
陽宫一見大竒之公方兼領吳興計籌山昇元報德觀其旁有
通玄觀則公所創也遂令張君居通玄先生居昇元以便於咨
叩久之杜公欲廣先生之見聞乃勉之出游京師諸公貴人多
慕而與之交方是時開府上卿張公以大宗師主教事今特進
上卿吳公爲嗣師咸加禮遇因挽寘館下聲譽日起延祐元年
有旨以先生住仙都山玉虚宫給以銅章俾用甲乙相授
受仍兼少微山紫虛觀提點焚修仙都少微皆先生鄕郡之名
山也又嘗住金陵之玄妙觀至順元年錫號教門真士玄明宏
道虚一先生虚一盖先生自號因以命焉人以爲榮尋
詔改玄妙觀為大元興永壽宮出内帑金帛使加繕治先生即
以造大殿建法輪且出私錢作堂宇及外門會昇元住山姚君
季安仙去先生奉制命嗣爲住持涖事未幾爲建大門買
山四百餘畒脩飭敝壞𥙷苴墜缺靡憚其煩吳郡有胥氏之崇
福觀管氏之玄眞觀張氏白鶴觀俱備禮求先生主之旣得
旨以崇福玄真隷永壽及先生至昇元遂兼白鶴先生於吳興
金陵並領夲路諸宮觀欽承上意扶植道教不遺餘力其
徒頼焉在玉虚時两將使指代祀太華吳山江瀆嵩高王屋濟
源竣事過家慨然興追遠之思置田若干畒卑猶子仲成給春
秋饋薦之事乃還京師以乘傳函香蕆祠事於龍虎山宣大護
持詔書於江淮荆襄廣海八番諸郡使節所憩㦄覧勝㮣
而訪求巖穴之士得一善輙薦揚之先生自奉甚約終身不茹
葷而坐客常滿擣珍擊鮮為具必豊尢喜推轂士類頼其引重
而成名者甚衆先生旣厭紛華甘淡薄歸休于大江之南而往
来山林間凡十年偶自昇元至宗陽遂至白鶴忽頋謂弟子表
守約曰吾世緣巳盡將回光而返照矣因索筆書遺言俄歛茟
奄然而化至元六年十二月十九日也春秋六十有四其明年
是爲至正元年十月十五日守約與永壽之弟子楊玄鑑䓁奉
遺蛻蔵于紫雲關乾元山之麓以狀介真人華公来徵銘竊觀
先生年壮盛時果於求道窮居獨游邈不與人事接及出而酬
酢世故未始絶物而於物無所凝滯卒乃遠引而去餐和飲醇
以終天年出處之際庶幾可以無憾矣是宜銘遂爲之銘曰
古之德人與天者游無累於物不激不流卓哉先生夙志輕舉
草衣木食坐閱寒暑幡然而起一息九州乃侍明廷乃謁介丘
時行時止無往不復歸領珍祠返乎初服捐巧棄智以佚其軀
委順而化棲神清都原始要終刻此貞石貽爾後人用慰罔極
體仁守正弘道法師金君碑
吳之長洲有爲老子之學者曰金君諱善信字實之家故儒也
曾大父曰琭大父曰暀父曰煥漳州路龍谿縣尹母沈氏頋氏
龍谿之墓故翰林侍講學士揭公實為之銘君幼凝静少長好
虚無之說欲辭父母去而求師父母不可授以家事而羈縻之
君應酬少間輙取老子書反覆玩味久而曰老子之教初不必
毁形絶世若今人之爲也吾黨如蓮花生汚穢外接世緣内無
所搆闘何必去父母哉旣止不行且納婦有子矣乃曰父母留
我者我無不盡其責古之至人雖不必草衣而木食嚴棲而穴
處然學必有師我將從有道者&KR0556;正焉時玄妙觀有雷師生不
識錢數能以符篆捕逐鬼神君甚敬之由是冠其冠而為之執
弟子禮巳而聞莫先生洞一者嗜酒醉輙詬罵人雖王公不避
時時呼雲役雷狎䙝如兒戲然君知其有道者則延致而尊事
之有所折辱未嘗為之動色或毀其所甚愛之物亦不以為意
先生知君信之篤悉授以不傳之秘他弟子不得者而君盡得
之遂建仁壽觀扵城東北隅日與其徒研覈姒旨凡旁門小道
力排斥不少置其言以為心神至虚無所汨没氣定光出諸隂
銷盡諸陽自集盖有形者隂無形者陽陽益勝隂氣益調精我
得清静去道無難矣知之不親見之不明枯槁於山林何益乎
盖其造道之本末可見者如此君初為子弟時無私蓄旣壮能
使貨倍其舊鄕里有紏紛不可解輙為揣摩洞見底裏類使之
以柔退不争取勝遇時之名流必加敬禮有不給則周之未嘗
務遺世獨立以為高而其襟度特為冲曠闢一室植挂樹若干
本於其前題曰桂軒列一二古圖畫徜徉其中飄飄焉神仙人
也故賢士大夫多樂與之遊君年雖高而視聽步履如強壮一
曰呼左右謂曰吾死矣遂奄然而逝非眞有所得惡能處生死
之際若是哉君生於宋咸淳九年十二月十一日卒於今至順
二年二月一日年五十有九以其年三月某日奉遺蛻葬于武
丘鄕半塘之原君所自營也君妻温氏事舅姑克盡婦道教育
其子若女克盡母道人莫不稱之子三人大亨大振大謙惟大
謙爲温氏出女四人孫男女合若干人葬後十七年大謙始以
建安陳方之狀来徵銘昔老子嘗為周柱下史周之舊典禮經
無不知之非棄絶人倫者也至其以無為清静為教漢人用之
而天下以治豈無益之學哉老子遠矣今道家者流所宗漢天
師張氏旣舉賢良方正直言極諫其子若孫或徵為黃門侍郎
或辟為丞相掾祚胤相承逮今千有餘歲不絶有能遵其軌範
無廢人間事有以䆒夫道之所存不亦善學老子者乎是可銘
也已始君受知嗣天師留國公起為廣德路道錄仍提點仁壽
觀卑之號曰體仁守正弘道法師且以聞于朝再下玺書
為之加護予旣備著君之道至於出處之大槩亦不得而略之
也銘曰
老子有云脩之於家其德有餘歷世旣久襲訛踵偽寢迷厥初
歸㓗其身長往不返木石與居有美一人清風峻標列仙之儒
養生有道不斷外緣神明内腴謂人一心無撓無雜漠然冲虛
滌除玄覽抱一不二方與道俱惟是所存久而愈晣百世不渝
有崇斯丘表以石章過者式諸
玄門高士陸君碑
高士陸君諱應祥字景雲世為平江人曾大父曰士元大父曰
邁父曰文明母戈氏君甫成童而失所怙能自刻厲檢飭内則
奉其偏親饘酏滫瀡必適所欲撫諸稚妹及笄而嫁咸得所歸
外則殫其勞勩以植立門戶遇事無小大處之如轉丸鄕鄰有
紏紛不可觧輙以為請随啓其端莫不洞中窽郄其幾警練逹
衆共推服焉性澹泊無厚嗜經營積累餘四十年貲業得比素
封未始妄用黍絫圭撮以資革靡恒戒子弟以勤儉承其家然
樂賙人之急族黨不能自振者多仰以食歲饑設糗餌於路以
活餓者𣪚錢動以萬計尤䔍信釋老氏不喜殺雖為賓客脩具
鮮薧之物亦取諸市凡所施與往往傾其囊禇無毫髮顧惜意
新萬壽寺大殿而造佛菩薩像田卑北禪寺以興復其觀堂所
居傍光孝觀摧圮不治首為搆高閣廣殿方丈之室餘宜有而
未備者迨属疾猶俾緒成之其創置則有笠澤之瑞雲觀以棲
十方羽士横山之瑞雲菴延流專領之給以田有差作浴室
於城南燂湯織履以俟過客而休焉者冬有鬻縻夏有茗飲歲
以爲常他所建饒益事不可悉紀也維陸氏實吴之著姓上下
千百年名公顯人史不絶書而君之先比數世皆韜光匿景無
所表見君生逢盛峕頗欲以材自奮百未一試輙引身去着道
士冠教主嗣天師因命爲玄門高士瑞雲觀開山住持仍剡上
而加護焉君謝不敢當尋詣句曲山參受大洞經籙於上清宗
壇意將餐和飲淳以葆其餘齡且示無所用於世也年七十有
二元統元年十月晦終于家明年二月朔葬吳縣横山北先墓
之次配周氏子男一人曰德原女二人長適沈宗德而卒次適
施從政而從政又先卒孫男一人曰頥尚幼女二人長適徐元
震次未行既葬德原以狀來謁曰先人嗇已而𥙿物平生惠澤
在人甚多而未嘗自言今所述特其粗爾幸即其可知者序而
表顯之予旣辭弗獲則悉取狀所述次苐爲序而系之以銘俾
刊于兹碑銘曰
泉其可欲不榮以禄而無殆無辱行事以智利物以義而無怍
無愧不亡者存揭德有文是率是循在爾後人
金華黃先生文集卷苐二十九
