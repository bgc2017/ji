金華黃先生文集卷四十二
塔銘臨川危素編次
龍翔集慶寺笑隱禅師塔銘
今天子至元元年太中大夫廣智全悟大禅師住持大龍翔集
慶寺訢公上謝事之請御史大夫撒迪公以聞上不允遣
使特詔加釋教宗主兼領五山寺敕臺臣諭旨俾安
居以終老寵錫優渥賚及其徒公不敢違黽勉受命至正
四年夏五月巳丑朔乃陞堂辞衆退處東庵且援著令循本宗
資次舉徑山曇芳忠公以自代俄示微疾其月二十有四日壬
子委順而化六月四日&KR0605;未奉全身殯于石頭城塔院臺府暨
郡邑諸司咸設祖奠于道左送者數千人八月十有六日壬申
窆于塔院之後岡分爪髮建塔杭之鳳凰山下弟子密詣以師
法嗣穹窿住山廷俊之状走金華山中諗于溍曰先師紹隆祖
道師表人天克恊
帝心光膺聖眷宜有述以示来葉子嘗庀軄太史氏且辱
交於先師銘非子誰宜爲敢奉状以請溍載念師之告寂也不
遠千里以所服玩来識永訣若有所屬於溍者誼不得以衰退
爲觧謹按公諱大訢自號笑隱族陳氏唐尚書操之裔世居江
州後徙南昌故今爲龍興之南昌人父載母蕭氏公幼開爽授
以書即成誦七歲游僧舍見佛像輒作礼瞻戀忘歸父母知不
可留九歲俾去家依伯父雲上人於本郡之水陸院祝髮礼雲
之徒彰上人爲師尋受具戒年十七初至廬山謁開先一山萬
公留掌内記既而遣詣百丈山𠫭晦機熙禅師一見深加器重
由内記陞居記室一日詰之曰黃龍得旨泐潭領徒游山名聞
叢林及見慈明氣索汗下過在什麽處公抗声曰千年桃核裏
覓甚旧時仁師愈竒之又一日以百丈野狐語詰之曰且道不
落囙果便堕野狐身不昧因果便脫野狐身利害在什麼處公
擬荅師遽喝之自是平生凝滯渙然冰釋矣公每謂先德有云
但有纖疑不到無學安能七縦八横乃益研教典㫄及儒家道
流百氏之說師迁杭之净慈仍㪯公居記室出世住湖之烏回
遂以瓣香爲師法嗣居歲餘去游江浙間復歸净慈一時大尊
宿在父師行者咸与爲忘年友嘗訪中峯本公於天目山坐語
至夜半風大作势欲裂崖石左右皆辟易公不爲動中峯甚敬
異焉鳳凰山大報國寺以灾毀而法席空虚行宣政院倚公起
其廢公既至棟宇一新而規制有加於舊土田爲豪民所㩀者
悉取而歸之丞相脫歡荅刺罕公領行院事雅知公遷主中天
竺而寺亦以灾毀不一年尽復其舊天曆元年有詔以金
陵潜邸為大龍翔集慶寺妙柬名德俾之開山公首膺其選特
卑三品文階以冠法號明年驛召赴闕入見奎章閣
賜坐良久咨問法要對揚称旨因及公師傳之自於是侍
書學士虞公集承詔為晦機製塔銘既又改中天竺寺額
曰天曆永祚以表公興𣸪之功而公之别院曰廣智亦俾虞公
為書其扁㮄所賜貂裘金衲衣及它貴珍服用之物悉出異數
從行者預賜有差尋命中使傳旨館公於泰禧宗禋院留
居浃旬勞問狎至再召見遂辞歸餞送之禮弥厚公巳南還復
遣使降壐書加護香幣之頒無虚月
皇上御極待遇益隆用大臣奏命公与百丈住山東陽煇
公同挍正&KR1244;林清規書成四方咸耴法焉公嘗於室中問一僧
百丈野狐作麽生僧方擬進語公便打復問旁僧你道這僧好
打麽僧亦擬進語師亦打云同坑無異土又一僧參次公云青
州布衫重七斤即不問你道万法歸一一歸何處僧云東廊頭
西廊下公云瞎漢来這裏乱說拈拄杖便打又一僧參次公以
手指云釋迦弥勒文殊普賢從你脚根下過去了也僧茫然公
即喝去其機鋒峻峭類如此一住八年不淂謝復住九年脫歡
公爲行臺御史大夫示疾前一日往致别焉既又别一二所知
欵語良久逮唱滅猶力疾趺坐屬其徒以累受賜金帛作萬佛
閣上報國恩餘一無所及遂書偈而逝春秋六十有一夏
四十有六所度弟子若干人得法而分居列刹者若干人四會
語有錄外集曰蒲室藁公以母年高闕於覲省每自謂有媿於
睦州編蒲奉親爰以蒲名室囙以名其藁云公質貌魁特襟度
豁如其所爲文無山林枯寂之態變化開闔竒彩爛然而論議
磊落一出於正未嘗有所偏蔽虞公称其如洞庭之野衆樂並
作鏗鈜軒昂蛟龍起躍物怪屏走沈冥發興至於名教節義則
感厲奮激老於文學者不能過也人以爲知言初魏國趙公孟
頫未識公得其文歎賞不巳即命駕訪之一時賢士大夫咸慕
而交焉公歸寂之日天大風雨殯之日密雲四合隂凮肅然窆
之日城東南皆雨而城西獨無沾&KR0668;靈異之迹可徵不誣其遭
逢盛際始榮終哀有不偶然者矣銘曰
昔在先朝龍潜下土蠖濩之居化爲宝所人天四衆川奔
雲聚度門巍巍公其梁柱扵皇昌辰金輪御宇寵綏故舊使節
㫄午函香示信傳宣天語曰以五山悉統於汝凡兹釋教
汝爲宗主敷求遺範用継汝祖恩光衣被榮過衮黼匪公宿德
疇克荷負典則所存有墜必㪯木鐸載揚重規疊矩单提直指
表正端緒竪立法幢作大依怙密禆上化萬物時雨云胡
不憗訃聞當宁石頭之岡崇崇窣堵史臣勒銘垂休千古
崑山薦嚴寺竺元禅師塔銘
師諱妙道字竺元台之寕海人俗姓陳父曰某母何氏家故業
儒師生而骨氣凝重神資秀朗幼嗜斈不煩師訓尤喜誦佛
書既而曰文字之學人皆可為吾當求之扵文字之外可也善
凬鍳者語其父曰此子不凡寘之僧中可作長老人皆呼為長
老兒偶患右目母携以禱於觀音像前仰見像之右目有小蛛
窠為揭去之患随愈父以為扵佛有緣年十六俾出家依杭之
六和開化寺正嚴法師十八得度尋受具戒於大昭慶寺𣑽祥
律師嚴師令學百法論師曰一法不學學百法乎乃辞去徧參
禅門知識皆不契最後至阿育王山謁横川珙禅師未幾延歸
侍司一日聞室中㪯乾矢橛話意未觧怏怏不巳忽曰何乃自
為疑碍遂入見質所疑川曰汝不會耶展開两手云那那師豁
然大悟即呈偈曰雲門乾夫橛光明照十方鄮峯纔彂足五日
到錢唐川頷之頋謂衆曰再来人也由是名動&KR1244;林行軰更相
詰難每出其上會中飽𠫭者如竹山圭東石契唯菴貫皆敬畏
之至元已丑用㪯者出世于本邑之慈源寺說法嗣横川居六
年法席鼎盛俄謝去訪高沙彌遺蹤於湧泉因留止焉仙居之
紫籜山廣度禅寺久廢道俗僉言非師莫能起之郡府以為然
元貞丙申請師主寺事居五年棟宇一新仍懇荒穢之地為田
以足其食學徒坌集師於土木場中接引無倦
仁宗朝有以師名上聞者被旨住黃岩之浮山鴻福禅寺
賜號定慧玄明禅師皇慶癸丑正月也寺㫄民多豪横師至無
不輸誠傾嚮(衆始)獲安其居紫籜浮山皆古刹由師而名愈顯延
祐丙辰忽若有不適扵意者亟引去部使者俾有司迫之還山
是夜衆悉夢師再至巳而𣸪潜歸紫籜遂往拜横川塔於育王
省嚴師於六和嚴師處之於白賁庵淨慈靈隱两山争欲致之
俱不就會平江之東禅薦嚴禅寺虚席郡府及諸山同以䟽請
師𥙷其處居四年而拂衣歸休于白賁六和雖外宗衲子来𠫭
叩無虚日師年逾七十稍厭扵煩瀆懷紫籜之幽絶乃曳杖東
還送者往往泣别於江滸師責之日衲僧家當以斯道為巳任
視聚散如浮雲奈何恋恋效兒女軰耶自此不出山者十有四
年門人在方外者期以師年九十會慶於膝下師聞之曰我不
過明年正月半明年乙酉正月十有二日初無所疾苦忽修大
方諸老及外護書嘱以宗門大事且戒其𠫭學比丘永達司聦
曰汝䓁從朝至暮行住坐卧起心動念皆是自家珍宝若辦真
實工夫作得主宰自然與道相應任從生死變迁直是移換汝
絲毫不得方名大丈夫不孤負出家斈道之志庶无媿於父母
師友亦不虚受佛祖慈蔭吾明日行矣汝䓁(宜各)努力無喪光隂
十三日黎明沭浴更衣趺坐略叙平生始末以別衆逹聦乞留
偈師曰諸方到此作尽伎俩我只如常不得巳援筆書偈曰佛
夀八十我多九年世間情尽寂滅現前投笔而逝春秋八十有
九臘五十有二龕留七日闍維目睛齒牙不壊設利尤晶熒所
度弟子可田一玄建塔于浮山曰歸源清宇元寂建塔于紫籜
曰圓明當寺住持門人惟一收設利与諸不壊者分蔵焉師身
不滿七尺而質貌魁偉性剛直慎許可安貧樂道不為緣飾進
退之際處之𥙿如日用中惟以向上事開示斈者世諦語言不
以掛口一僧問陸亘大夫見南泉云弟子家中有一片石也曾
坐也曾卧欲鎸作佛得麽泉云得亘云莫不淂麽泉云不淂未
審意作麽生師云如人向十字街頭開箇飯店只是不許人喫
一僧問和尚教看柏樹子話並無入路師云河裏失錢河裏漉
一僧夜上方丈請益師問汝每日看什麽機緣僧云看狗子無
佛性話師云試㪯看僧欲啓口師厲声云夜深下去僧不會歸
堂中怨詈不巳或者以告師云它向後會去在僧聞之釋然其
方便為人多此類台之郡長官某問如何是佛師云牛背上老
鴉問如何是法師云蘸雪喫冬瓜大契其意即挽師主天寕未
行而有浮山之命晚歸紫籜自號東海暮翁淅東大帥某居蕲
縣翼萬戶府時两入山問道聞師開示深用歎服南臺御史常
公某不遠二千里来訪師發薬之留兼旬不忍去其為達官大
人所重又如此紫籜有梁昭明太子廟大德丁未歲大旱官吏
父老請雨不應師欲徙其廣神見夢於縣長吏曰為我一言明
日當雨長吏以白於師雨随至師之道非獨有以信扵人雖鬼
神亦莫之能違也故示滅之後識与不識无不尽哀師有重枮
雪竇㪯古一百則頌古五十三則四會說法語錄若干卷識者
評其機用峭拔如鐡橛石片云温之夀昌禅寺住持門人法源
既結集而求太常博士柳公貫序其首以行其世司聦復以慶
元保福禅寺住持門人一知所状師行業来徵銘溍幸及與師
接而挹其真凬頋以游於方内未能受法雨之餘潤懼無以贊
揚万一而司聦之来重以前育王住山印公諸大尊宿為之勸
請不敢以鄙陋固辞銘曰
禅林之盛宗唱並傳古響復續矯惟横川師之有聞匪听以耳
不勞展手巳淂吾髓虚而善應宗通說通末後一着乃其極功
佛之夀命非有數量特以八十示世間相師多扵佛奚啻九年
靈根不壊身真&KR0770;然門人所記四會有錄我銘其蔵用志陵谷
筠巖律師塔銘
師諱大節號筠岩族趙氏越之會稽人幼不茹葷年二十有六
乃辞家入道得度於上虞法果寺中孚禅師尋受具戒動必中
度其祖欽律師住台之妙果甚爱重之遣從同郡花涇銛法師
為天台性具之學輒能通其大義銛見師戒行精嚴謂曰佛之
慧命寄在毗尼汝大父律中宗匠汝能扵叔世光紹其宗吾道
不在兹乎師承命即日渡江依石峯印律師扵杭之灵芝寺不
數年悉䆒其宗旨明慶吉公延致西班久之會虎岩良公嗣主
法席推居苐一座演暢融明軌範峻整為衆所悅服而敬畏然
能以慈悲攝誘与物無忤出世本郡之羅漢院支傾植仆靡惮
其勤迁主松江之延恩报德寺道譽益盛屡欲謝事而其徒不
忍捨居二十有六年一旦不疾而逝臨終称佛名不輟俄默
坐而暝如入深定焉重紀至元之元年十月二十五日也世夀
九十僧臘六十五闍維舌根不壊函靈骨歸上虞建塔于法果
師長眉深目廣顙豐頥三衣惟布日但一食人施以錢有来索
者予之無以故囊無留貲在明慶時寺屋以灾尽毀而師所
居蒙堂獨存明日有一卒来前言昨日救火傷吾足言訖忽不
見而几上韋陀天神像足缺一指聞者莫不大驚師三閱大蔵
行中書左丞容齋李公以師事之一日延師誦經神僧為降異
光滿室衆所共覩李公語人曰節公佛菩薩地位中人也歲大
侵淅河東西殍死者縦横溝壑間師出衣盂之貲建無遮大會
三晝夜施者不慕而集瑞應之迹尤夛而師未嘗言之盖自雙
林唱滅世遠教分殊師異旨莫適相通師雖受持律部而兼脩
念佛三昧效古人作懷净土詩數十萹昔大智和尚嘗曰吾生
弘毗尼死歸安飬平生所淂惟二法門大智之後善継善述惟
師有焉師所度弟子一清今住越之東山禅寺孫若干人其上
首明慶住持講律宗主志果状師行業請為之銘用刊于兹碑
銘曰
佛久滅度三學殊宗卓然大智合異為同惟師承之克恊其志
會二法門歸一大事彂祥效瑞人天具依靈根不壊窣堵巍巍
有大苾芻為律宗主謁辞樹碑昭示所祖
四明乾符寺觀主容公塔銘
四明乾符寺觀主大師諱普容字太虚俗姓茅氏世爲餘姚人
年十有四出家於里之屿山又十有三年祝髮扵杭之昭慶明
年受具戒於明之開元依碧溪聞公於明之延慶杭之集慶者
久之從石林介公歸延慶淂止觀法門於桐溪済公既歴四行
雪岑海公爲升座說偈囙以主觀事亡何返屿山扵是乾符久
廢新復半岩全公北溪謙公咸諉以興造師爲募施者建寺如
其舊買田六百畮有畸与寺别籍作九品觀室居焉法席偶虚
江湖道俗皆冀得師補其處避不就郡人福清州判官楊某爲
構精舍城東三里所白有司以聞于朝有旨賜寺額曰慈
濟且加法師號俾之開山師黽勉受命爲買田三百畮有
畸贍其衆而仍居乾符俄㪯净業會扵慈済与衆別眀日遂别
士大夫常所住還者又明日示寂於所居之觀室春秋七十夏
四十四時延祐七年二月一日也某月某日奉全身塔于慈済
寺東南若干步所度弟子惟允法言䓁若干人法言既嗣住慈
済始状其行事願刊之兹碑溍謹為之序曰師家故業儒詩礼
之斈厥有端緒今不言尊其教也粤自大雄唱滅殊師異旨莫
適統一惟天台之傳為得其宗而學者或梏於章句有教無行
師盖病之是故一年修常坐二年修常行餘時則修半行坐非
行坐凡然其頂者三爇其臂者百閱七年而四三昧以具既又
集同行修大悲期一年净土期七年寓公處士慕而与之游輒
為㪯東林故事四衆從之為四十八願會者座下恒數十百人
所著書惟圓修要義一卷而未嘗示有證入故人無得而称焉
歲大饑且疫為粥活其不能自食者用闍維法歛送其死無所
歸者今行中書左丞李公時為紹興路緫𬋩師為建普度會十
晝夜竣事若有歌謠聲同知慶元路緫𬋩府事張侯以旱告師
為合同修六十人詣白衣觀世音像前肉香祈哀感瑞光如瓔
珞雨三日乃止駙馬都尉瀋王謁𥙷怛洛迦山道出四明膜拜
執弟子禮請主如意輪期三七日尋獲異夢益申敬亊此皆世
之所共称者也昔安定梁氏盖入天台之室矣然扵其行位猶
曰不可得而知也矧以溍之蒙陋未始一登師之堂其有以異
夫世之知師者乎譔次其略贊揚万一云𡭗銘曰
八教所詮曰一大事孰昧其依淂語失義有偉大師玄珠密契
爰即身心而指定慧法網可裂行海無際一雲在空潤澤旁施
世出世樂平䓁不二侯王順凬天龍效瑞徒闚應迹莫表階位
勒文焯实式告来裔
眞如觀主夀公塔銘
錢唐眞如觀主大師示寂後五年弟子慧炬始以状求予銘其
舍利之塔予退休之餘方掃除筆研然以師道行之尊乃予夙
所歆慕而慧炬又遣使馳書踰濤江而来何敢以荒落固辞按
状師諱正夀别號松壑族姓徐氏杭之錢唐人父名某家故業
儒師自髫齔之年厭處塵俗棄家斈浮圖法於南天竺之崇恩
演福寺某年從住山柳塘權公法師得度為沙門誦經禮佛晝
夜不輟平居食不過中脅不至席嚴持禁戒彌久益堅某年玉
岡潤公法師来住是山師既聞妙教即立妙行道譽日廣遂陞
居苐一座為斈者師座下恒數百人師随機開示縦談極辨未
嘗少倦江湖道俗争欲得師出世以主法會師之母某氏賢而
有識每戒之曰慎勿以住院累我師亦恪遵母訓諸方以聘幣
来者皆峻拒不納而扵自行之功愈加精進行四三昧終而復
始雖寸隂弗棄有施以財物者輒均分於衆而以已所得贖禽
魚之屬以放生衣鉢之外絶无長物某年肇建真如觀堂於錢
唐城北母亦随喜尽出其匳具以資役費堂成奉安千手千眼
觀世音像於其中歲以季秋之月集十方行人修大悲懴三七
日又别立普賢道場歲修法華三昧構重閣&KR0869;置金書大般若
經銀書大智度論於其上而闢其下為講堂以待来學師凡造
佛像演經文主懴期授戒法往往感天神侍坐天雨宝花靈光
瑞相變化非一莫可殚紀至正二年春二月俄示微疾語其衆
曰佛涅槃前一日我當去可為我建净土懴七晝夜以助西歸
十三日沭浴更衣端坐達旦廣說觀心觀佛净土法門以策勵
斈徒安然而逝十四日也世夀若干僧臘若干十九日闍維啓
龕視之顔貌如生手足柔軟既而於火輪中放金色光涌高數
丈衆共覩師坐五色雲端凝然不動遺烬中舌根不壊得舍利
無數其徒相与謀而起塔扵觀堂之若干步師所度弟子得
其法者曰德禹嗣主觀堂曰普曜住車溪廣福教院曰慧炬及
宗勝英辯慧寕至道居安䓁今同居天竺靈山寺行法華三昧
以千日為期云銘曰
衡台之教囙言以傳惟真如師匪託空言以净信心由觧起行
具四三昧圓修圓証捴持万法安住一乘乃發弘願接物利生
天神&KR1113;靈宝華現瑞感應之交靡容思議化期既畢駕言西歸
萬目所瞻眞身在兹昔本非来今亦非去寫以銘詩式慰摧慕
道行碑
大慶夀禅寺住持秋亭禅師亨公道行碑
有大比丘曰秋亭禅師被
今天子命住持大都大慶夀禅寺其謝事而去迨今十有四年
王公大人莫不高之學徒欲望其聲光接其辞氣而不可得今
住持臣僧顯儀實師法嗣之上首謀立石以頌其德使覧者有
所觀感而興起焉至正十年夏四月九日
上御興聖便殿翰林學士承旨臣哈刺八都兒臣拜拜以為言
制可其奏事下本院命侍講斈士臣溍撰文學士臣好文書丹
别敕集賢侍講學士臣期頥篆題其額臣溍謹按師名洪亨順
德之綦陽鎮孔氏子也家本業農而其父嗜讀書為善士母仁
慈而有賢行尤崇信釋氏之說一夕夢金像滿室翊日而師以
生師天禀迥異常兒自幼不茹葷飲酒每慨然懷出塵之想父
母不欲違其志七歲即令出家礼本府開元寺公為師服勤
左右朝夕匪懈師性醇厚而言簡檏人未嘗見其喧譁戲笑年
二十得度受具徧游講肆微言奥旨無所不達謂单提直指乃
向上宗乘之捷徑遂至京師謁西雲禅師安公扵大慶夀寺一
見輒加賞識命入室侍香師勤於咨決雖示以呵責略無動色
西雲大竒之傳衣而付法焉西雲唱滅師法兄北溪禅師延公
嗣領其衆首命師主城西之廣福寺居歲餘挈瓶錫南游㐮漢
江淮間凡名山巨刹大善知識無不與之相叩擊而䆒其旨趣
會于大同還駐竹林寺未幾復歸休于慶夀尋以北谿命主彭
村之觀音院垂及五年四衆傾慕施者坌集大殿丈室門廡咸
為之一新北溪退席法兄魯雲禅師興公継之命扵苐一代玄
冥禅師法座秉拂拈香開堂演法出世住持奉聖州之保寕寺
甫四年信嚮者愈衆魯雲逝而師以公㪯𥙷其處亦止四年小
大之務靡不尽心策厲其徒多成法噐俄一日大書偈曰和南
上禮諸高德別請他人拯釣舡書畢投偈扵地芒鞋竹杖出門
徑去衆皆大驚奔走求之不得或報師隱於文明門外一小院
两班执事率衆邀迎師不為起再書偈曰策杖腰包歸去也再
来不直一文錢衆莫知所為乃相率白于宣政院遣客省使詣
師挽留之仍詢以遠引之故師曰祖師有云三年不去五年不
住此乃從上流傳之遺凬客省使還院白其事皆歎曰去冨而
就貧眞所謂高僧也太師右丞相秦王伯顔在中書亦遣官再
三勸請度不可強乃聽其所之師遂歸隱于順德之開元寺足
不出戶者踰十年顯儀既被上旨来𥙷其處乃遣迎致師
於故所住觀音院以便展省師年垂七十耳聦目明住世歴劫
未昜量也所度弟子勝喜勝寕䓁若干人嗣其法者今慶夀顯
儀及永平開元住持某䓁若干人惟慶夀实四方禅宗列刹之
首朝廷嘗刻玉為印以賜之崇階㫫位之所加後先相望
當路知師雅意謙退第奏請降旨賜號某大禅師其高凬
遠致槩可想見而臣溍起自衰退久竊寵榮頋何足以知師受
記書辞無任媿懼其銘曰
巍巍人師祖道是承兼善三斈实為一乘精求博訪玄機密契
燈皆同明海无異味推其自利用以利他雲奔川湊如客赴家
功成身退拂衣遠㪯蟻聚鱗集如兒失母四衆攀慕万夫莫逥
迹有隱顯心非玄来動也時行静也時止出以濟物處以全已
龍象所萃人天具依鴻飛冥冥弋者奚為名之我随上徹
當宁詞臣作頌清凬千古
金華黃先生文集卷弟四十二
