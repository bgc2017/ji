金華黃先生文集卷第二十四續藁二十一
神道碑臨川危素編次番昜劉耳校正
中書右丞相贈孚道志仁清忠一德功臣太師開府儀同
三司上柱國追封鄆王謚文忠神道碑
至正八年春正月五日
皇帝御興聖宫便殿中書省臣以故右丞相鄆文忠王神道之
碑未建奏請敕臣溍為之文以賜其家俾刻焉臣溍竊惟
王之宏模偉度山高而海深非末學小臣所能窺測懼無以稱
塞明詔頋以待罪太史属職在記述不敢伏闕控辤
則退而考其世次官伐行事之實序而銘之昧死以上謹按王
諱拜住系出札刺爾氏六世祖諱孔温窟哇從
太祖皇帝伐乃蠻以巳馬濟
太祖步戰而殁贈推忠效節保大佐運功臣太師開府儀同三
司上柱國追封魯國王謚忠宣六世祖妣諱闊䕫追封魯國王
夫人五世祖諱木華黎從
太祖皇帝滅克烈
太祖即帝位以爲左萬戶從破金入燕專征遼東西諸郡授太
師國王都行省承制行事建牙于燕以經略中原金主南奔齊
魯趙魏晉秦之地次苐悉平臨終以金人未滅爲憾贈體仁開
國輔世佐命功臣太師開府儀同三司上柱國追封魯國王謚
忠武五世祖妣諱普合倫追封魯國王夫人高祖諱孛魯嗣國
王奉
太祖皇帝命攻西夏定河北平山東以功食東平郡贈純誠開
濟保德輔運功臣太師開府儀同三司上柱國追封魯國王謚
忠定高祖妣諱合䔍輝追封魯國王夫人曾祖諱覇都魯從
世祖皇帝伐宋為先鋒元帥巳渡江與
世祖會鄂州而
憲宗崩
世祖俾総師留屯而還殁于軍贈推誠宣力翊運功臣太師開
府儀同三司追封東平王謚武靖曾祖妣弘吉烈氏諱銕木倫
昭睿順聖皇后女兄追封東平王夫人祖諱安童事
世祖皇帝掌環衞之政令位百僚上拜中書右丞相食四千戸
佐皇子北平王出鎮北邊十年而歸復拜中書右丞相替
上冊皇后皇太子議規㐮陽以取宋所薦史忠武公
天澤姚文獻公樞許文正公衡商攵定公挺皆時之宿望以阿
合馬桑葛尚書省之政誤國害民而力斥之立御史臺以正朝
綱立太常寺以崇典禮定強竊盗賊論罪輕重法以止濫殺語
國朝之賢相必以為稱首贈推忠同德翊運功臣太師開府儀
同三司追封東平王謚忠憲加贈推忠守正同德翊運功臣上
柱國進封魯王餘如故祖妣怯烈氏諱普顔怱都累封魯王夫
人考諱兀都台
成宗時&KR0670;掌環衛以大司從領太常寺事贈輸誠保德翊衛功
臣開府儀同三司太師上柱國追封東平王謚忠簡加贈宣力
迪慶保德翊運功臣進封兖王餘如故妣篤思刺氏諱吐薛怯
温累封兖王夫人忠宣忠武兩王故有廟于東平
英宗皇帝特賜以碑額曰元勲世德别賜忠憲王開國元勲命
世大臣之碑勑翰林侍講學士元明善製為銘辭樹于王
所食采地范陽之通逵囙臨幸而觀焉號其地曰駐蹕莊云王
生五歲而孤兖王夫人撫育備至令知文學者陳聖賢孝弟忠
信之說以開導之聞輒領解大德十一年
武宗皇帝入正大統王甫十歲迎謁道左上親執其手慰
藉久之人見王嶷然公輔之器相與属目謂有祖風至大二年
&KR0670;掌環衛歷事
仁宗皇帝眷注尤深延祐二年擢資政大夫太常禮儀使四年
加榮禄大夫大司從仍領太常五年遷金𬗋光禄大夫六年進
開府儀同三司七年春三月
英宗皇帝嗣位拜中書平章政事初
上在儲闈王之令譽日間扵左右遣使召見王謝曰以扈從之
臣而往来宫邸嫌疑之際不可不謹臣之獲罪固無所避亦豈
太子福耶上嘉其有識可属大事由是首登用焉故事
天子即位之日必大會諸侯王讀
太祖寳訓是日命王啓而讀之王風儀峻整音節鴻亮聽者肅
然夏五月加上柱國錄軍國重事進拜中書左丞相先是
東朝嬖倖估寵干政首相帖木迭而頗與之相為表裏
仁宗不悅解其政柄無何上崩
英宗在諒闇中遂復出居相位睚眦之怨必報一時善類邅其
誣衊多䧟扵不測之罪其黨與以權勢相軋而日生釁隙亦莫
能自全王與之並相獨堅持正論不少回撓遇僚佐闕必公選
棆而用之臺臣奏䟽謂君子小人不可同處首相以爲譏已而
深銜之頋未有以發至治元年監察御史言大歲在酉不宜造
寺扵西山遂指以爲謗訕言者既横加酷罰囙盡斥奮臣而援
䥫實為御史大夫又以其子八里吉思為宣政中政䓁九使瑣
南為治書侍御史&KR0666;黨分據要途秋月王至自上亰梘事于
中書首相稱疾不出以伺間而謀為中傷巳而言&KR0858;愈將出
上使止之氣乃沮二年秋遂以病死八里吉思與姦人妄獻民
田而冒受其直王奏誅之又奏黜瑣南以通言路冬十一月王
拜中書右丞相監脩國史上為虚左揆之席以示圖任之
專仍降詔布告于中外王舉前平章政事張珪與之共
政集大臣及故老詢所以弭日食地震之變士大夫邅擯棄者
咸以所長收叙文學之臣則待以不次之除格内降待銓者六
七百人振舉學校而士知所作興脩眀條制而吏有所遵守减
江南民租八十餘萬石設宗仁衛贖蒙古子女之奴扵民間者
以隷焉朝廷政令聳然一新四方之人無不動色胥慶
上之始臨御也以察罕腦兒行宫亨麗殿規制褊廹命改作而
侈大之王引節用愛人使民以時之言極諫而止又將以元夕
結綵為山張燈禁中參議中書省事張養浩上䟽諫王亟以聞
即命罷之仍賜美錦以旌其直
仁宗當升祔而廟無其室王傳旨集諸儒議僉以為廟之
始建前殿而後寢今寢已燬于灾宜更作前殿為間十有五其
中三間為
太祖室以備祫享列聖神御間為一室東西兩間為祧而
以今殿為寢上可其奏廟制乃完上欲躬行享祀之
禮王進太常所纂儀注詔頒下有司卜日有事于太廟始
備大駕鹵簿建太常十有二斿列黃麾仗五千人
上服通天冠絳紗袍出自崇天門衆庶聚觀儀衛文物之盛莫
不感歎以為三代禮樂復見扵今及行事王攝太尉上親
被衮冕執圭瓉祼獻禮成還宫王率群臣稱賀于大明殿
推恩錫賚有差上嘗坐穆清閣頋謂王曰今亦有如唐魏
徵之敢諫者乎王對曰槃圓則水圓盂方則水方有太宗納諫
之君則有魏徵敢諫之臣上稱善或勸上純任釋氏
之法以治天下上問王何如王曰釋氏之道貴清静寂滅
可以自治而不可以治人帝王之仁義禮樂乃所以爲治也
上默然有旨俾王提調大司農王曰宰相之職無所不統
寕獨大司農耶上以爲知大體嘗賜以金脊殿車又嘗閱
寳玉扵章佩監命惟意所擇皆力辭尋詔&KR0666;宗室女又辭
命國工繪王像勑翰林侍講學士袁桷爲之贊御書
唐皮日休吾愛房與杜魁然真宰輔黃閣三十年清風億萬古
之詩以賜之盖期望之也至矣王亦感上殊遇自任以天
下之重事有當㢮張知無不爲既盡發故首相欺悖之迹削其
官爵仆其碑籍其家背公死黨者多謀不利扵王左右請爲之
備王曰吾尽吾心上不負吾君吾祖父下不負吾士民而
己何備爲然深患䜛言之興囙侍燕間從容奏曰陛下不
以臣年少無似使備員宰相方務彰善癉惡期致隆平苟有沮
之者則臣不能有所爲矣上曰卿第勉之果有間言朕不
聽也三年复上時廵甫至上亰夜寐不寕趣大作佛事王
曰財從民出國以民安殫財困民未見其福上矍然曰朕
所創惟夀安山餘皆完其舊爾民亦以爲病乎自今其輟土木
之伇既而負罪懼誅者復隂訹群僧言國當有厄非作佛
事而大赦無以禳之王叱曰爾軰不過圖得金帛而巳又欲庇
有罪耶姦黨聞之皆失色而八里吉思之罔上爲姦利事連䥫
寳恐不自保遂與赤囙帖木而等潜蓄異謀其年秋乘輿
還次南坡
帝崩王亦及扵難王生扵大德二年春三月八薨扵至治三年
秋八月四日享年二十有六以是年月日葬于大都宛平
縣鄉田村之原秋九月
晉王入繼廷臣族誅命奉王像祠扵海雲寺泰定元年贈清忠
一德佐運功臣太師開府儀同三司上柱國追封東平王謚忠
獻
今上皇帝至元元年又敕翰林直學士歐陽玄贊王像蔵
于秘書監年加贈孚道志仁清忠一德功臣進封鄆王
改謚文忠太帥開府儀同三司上柱國如故祖考皆加贈進封
焉夫人諱妥妥徽太府卿土禄不花之女婦道母儀恊于閫範
王薨省臺各奏賜鈔十五萬緡
今上又賜金五十兩鈔王萬緡歲給諸王供膳衣物仍
敕奎章閣學士巙巙大書表其所居曰貞節之門夫人生
扵大德四年夏五月二十日薨於至正三年夏六月八日享年
四十有四以是年月日合葬于王墓由東平夫人進封鄆
王夫人賜謚貞静盖異數也子男二人長荅利麻碩理虎符宗
仁蒙古衛親軍都指揮使後王年卒次囙牙納碩理
文宗時賜名䔍麟鐡穆爾襲&KR1348;環衛虎符宗仁蒙古衛親軍都
指揮使時十有一上見其朝服列扵班行神采煥發甚愛
重之命受經扵奎章閣歷崇福司太常太禧兩院使大宗正府
也可札魯忽赤宣徽使知樞密院事中間惟兩翰林院皆再入
為學士承旨今以特旨遷大司農仍舊階開府儀同三司端粹
博碩尚文而下士當承平無事時侍上起居弗懈益虔人
以為能世其家臣溍歷觀帝王之肇基立極必有元才鉅德應
期而出以翊扶昌運十亂造周三傑興漢載籍所記垂輝千齡
然閎散之後相業無傳蕭張之家侯封莫續有如王之恢張先
烈乘時奮庸為國世臣同休共戚委祉于後繼述有人可謂卓
冠古今夐絶倫比也巳矧惟昔之名臣或前規後隨以相成或
應變守文而共濟未有不同心戮力而能光輔帝室者王以勲
賢貴胄夙受主知魚水之親䐇合無間而所與共立者非
其人王獨精白一心盡悴事國力摧百壬之鋒訖使朝廷
百官四方遠近莫敢不一扵正盖其事視古人為尤難雖邅值
變故而平生大節彌久益著又亘古之所未有播之聲詩以震
于無垠夫亦勸忠之道也百世之下尚鍳于兹銘曰
大眀麗天赫赫
英皇巖石爾瞻侃侃鄆王惟王之先鷹揚朔土手挈中原歸奉
真主異才間出騰風躍雲克濟其美為國虎臣
聖神撫運綂一寰宇轉旋鈞軸篤生碩輔垂紳正笏乾清坤寧
經綸之業惟王敬承左右三朝服勤帷幄靖共正直執事
有恪乃世其官典領奉常乃授以政乃登廟廊崇儉抑奢諫行
言聽乃宅百揆以佐出令仁漸義摩文恬武嬉禮樂之興適惟
其時龍承祀肅肅在廟惟時顯相丕揚聖孝德教所加望治
有期孰使共兜接武夷䕫緬彼滔天屹乎砥柱不震不竦衆正
所怙福善禍淫天道之常魁柄既專化弦乃張曀霾滌盪天青
日白檮杌嵬瑣莫掩其迹蹈于危疑搆兹閔凶萬姓之悲攀髯
抱弓金攴翠盖神游寥廓英姿爽氣清風延閣增崇位號惟
帝念功勒辭啚堅于以勸忠尚其嗣人咸有一德與
國同休永永無極
江淛行中書省平章政事贈太傅安慶武㐮王神道碑
至正八年春正月二十日丁巳詔贈故江淛䓁處行中書
省平章政事也速䚟兒推忠宣力守正佐理功臣太傳開府儀
同三司上柱國追封安慶王謚武㐮於是王之薨五十年矣
皇上纉承鴻業追念舊勲不以存亡久近爲間渙頒異數以照
臨之甚盛德也臣溍承乏詞林既推述
聖意形諸贊書三月丁酉朔
上復用中書奏敕臣溍考次功業勒兹樂石臣被命而退
謹即王之孫今上都留守古納刺訪求王世系官閥行事之實
序而銘之王元名帖木兒
成宗御極避而易今諱曰也速䚟兒系出兀里養哈䚟氏其先
折里麻生合赤温合赤温生哈班扵王為曾大父有子二人曰
忽魯渾曰速不䚟俱以驍勇善射稱忽魯渾則王之大父也以
哈必赤百戶事
太祖皇帝哈班嘗從
太祖飲班术納河之水遇盗舉槍欲刺之為忽魯渾反鋒所刺
人馬俱踣又嘗從
太祖避乃蠻追兵扵長城之南忽魯渾射却其渠帥餘衆夜自
相驚而潰中原既定方論功行封不及禄而卒父曰哈丹大宗
正府也可札魯忽赤母曰王生扵朔漠資禀雄毅沈重
有謀讀書能知大意弱齡入侍
世祖皇帝列職于環衛以忠謹深被眷知速不䚟之孫是為丞
相河南武定王阿术受詔伐宋王扵武定為從弟武定察
其材智絶人可爲已貳言扵上挾與俱行從武定破樊城
下㐮陽至元十一年
世祖命丞相淮安忠武王伯顔與武定大會師于㐮陽分軍為
三道並進忠武與武定由中道將濟江忠武密謀扵武定為擣
虛之計王從武定以昏時泝流行二十里夜半絶江徑渡黎明
與宋將夏貴大戰陽羅堡拔之遂取鄂州順流而東宋都督賈
似道與大軍相拒扵丁家洲其前鋒孫虎臣来&KR0647;戰武定俾王
乘高覘之見其陣勢首尾横决以戰艦衝擊之似道先遁十三
萬軍一時俱潰王從武定追奔逐北百五十里所至禁部曲不
得侵暴敵人委棄資仗悉以與將士莫不畏其威懷其惠而樂
扵趍事赴功十二年有旨行中書省駐建康行樞密院駐
鎮江别敕武定攻揚州武定俾王率蒙古軍鏖戰揚子槗
出竒兵斷真州餫道宋將張世傑以巨舟萬餘艘屯揚子江中
流王從武定領伉徤善彀者夾射而急擊之繼以火矢灼其蓬
檣大敗世傑于焦山下自是宋人不復能軍凡大軍與宋人接
戰王無不在其間十三年宋以國降十四年朝廷第功行
賞授行中書省斷事官階懷遠大將軍十五年轉昭勇大將軍
十六年除淮東道宣慰使遷鎮國上將軍奉省檄馳報邊事王
謂機事不可不密入對便殿出奏牘于懷上大竒之召近
臣知文墨者使進讀而左右適無其人王拜而言曰臣亦粗知
文墨乃誦其文而釋以譯語音吐明暢辭旨精切上悅令
縦横行殿中而默察之知為偉器諭宰臣俾與共政遂以參議
中書省事它日奏事殿中問居何職王以實對上詰宰臣
曰朕初意以為卿同列置之僚佐何耶二十二年丞相魯國忠
武王安童自北邊歸秉政為
世祖言帖木兒蒙古人而扵漢人語言文字無所不通久淹下
位宜升用之其言適契扵上意問居其上者為誰對曰參
政郭佑參議秃魯花拜降即日命為中奉大夫中書參知政事
位郭佑上仍敕之曰自今事皆責成扵汝二十三年進資德大
夫中書左丞二十四年尚書省立拜榮禄大夫平章政事甫視
政而宗王乃顔叛扈蹕親征給餉運籌備殫其勤既平乃顔群
臣從属車奏凱而歸王復與諸將留兵討其餘黨金家奴塔不
䚟悉戡定之乃還上以王生事素薄賜鈔五千緡王囙奏
臣前出軍至亦乞列思之地有来供餽鄕導者上命厚賞
之二十七年武平地大震姦人乘灾異相扇搖藩王為其言所
動者三人民大惶惑上慮乃顔之黨囙而為變遣王引兵
五百人往撫定之王率有司齋沐禱于山川百神以便宜蠲田
租弛商稅除酒禁發鈔四萬二千緡運采萬名轉海而至以賑
其乏絶教民母惑扵訛言捕斬乘時為盗者無少貸收三藩王
而鞠之始皆倔強不伏既得其情徐諭以禍福之重輕乃伏其
辜事間上甚韙之遼陽行省治懿州驛道自北亰至上都
頗廻遠王囙奏請徙由高州以北而减去五驛其三以備它驛
人戶物力之乏絶其二以隷虎賁司給土田牛具俾之立屯公
私咸以為便方是時桑哥在相位巳久專恣日甚誣陷忠良賣
官鬻獄設計局以求遺利毒及編民王既還居政府乃列上其
罪状會侍從近臣亦有顯斥其姦者&KR2959;哥及同惡皆誅死王以
是益為上所親信年拜江浙等處行中書省平章政事
仍舊階榮禄大夫
成宗皇帝以王先朝奮弼委任愈專江淛省治錢塘實宋
之故都所統列郡民物殷盛國家經費之所從出而又外
控島夷最為巨鎮非朝廷重臣莫克任蕃屏之寄王威望素著
涖事伊始風采一新屬部帥守重足而立以俟要束權貴無或
敢撓其政豪強震懾田里晏然大德二年秋八月十九日
以疾薨于位享年四十有五其年■月■日還葬于大都宛平
縣郎山之原王性剛直而善扵自持雖異巳者莫能伺其間隙
由是始卒無疪然喜汲引人物凡所甄拔後多知名王之配曰
忽都追封安慶王夫人子男三人曰忽刺䚟江浙䓁處行中書
省平章省平章政事曰探迪御史中丞曰木八刺沙南陽府逹
魯花赤女一人曰夘罕適翰林學士承旨朵䚟孫男九人脫囙
納陜西諸道行御史臺御史大夫紐兒該同知都護府事古納
刺由江淛等處行中書省平章政事擢江南諸道行御史臺御
史中丞今以榮禄大夫為上都留守兼本路都総𬋩府逹魯花
赤完者不花金保也䔍古八刺臣溍竊觀自昔君
臣際會之盛或策勲扵行陣之間或訏謨扵廟堂之上未始不
各效其所長若王之出入將相豐功茂烈彌久益彰盖亦鮮矣
是宜没而不亾克承天寵慶流後裔與
國家相為無窮者也垂于竹帛被于弦歌光在邦家豈徒賁其
丘隧而已乎銘曰
氣運合一實生偉人惟材之完出武入文
聖神御天誕受方國猶有江流限夫南北恭恭元戎上所倚毗
仡仡虎臣左之右之潜師宵濟投鞭勇往訖成儁功光膺上賞
乃居屏翰乃登廟廊身屬櫜鞬取彼叛王旄頭豹尾凱旋亰闕
分兵後拒剪其餘孽將指東藩假以便宜力止訛言俾民不迷
榷姦擅國簧鼔
聖德朝綱紊弛民不堪命白發其私靡所覆蔵揚于大廷解弦
易張肅持政柄坐鎮南服枹鼓不鳴家給人足庶遄其歸衮衣
繡裳胡不憗遺奄其淪亾時逾四紀綿綿世胄咸濟其美賜履
之舊瞻彼郎山有封斯崇生氣凛然拱木清風念舊啚功褒美
有詔申敕詞臣薦此碑號
宣徽使太保定國忠亮公神道碑
故榮禄大夫宣徽使荅失蠻以延祐四年九月五日薨于位享
年六十越三日葬于亰城東杜樹辛莊其眀年制贈推誠定力
守正功臣太保金𬗋光禄大夫上柱國追封定國公謚忠亮又
六年史臣禮部尚書曺元用始奉敕撰次公行業以為神
道之碑又二十四年是為今
天子至正八年夏四月九日上御興聖殿西便殿翰林學
士承旨臣岳柱為奏請命臣溍繼元用為之銘以賜其家俾刻
焉謹按公諱荅失蠻其先西域人系出哈刺魯氏曾祖馬馬贈
集賢學士正奉大夫護軍追封中山郡公祖阿里贈資德大夫
司農卿上護軍追封中山郡公父哈只贈榮禄大夫司徒柱國
追封定國公曾祖妣太帖尼氏祖妣忽委氏並中山郡夫人妣
阿兀思吉氏定國夫人初集賢公在西域為其國之近臣素倜
儻有大志知天命之有歸當
太祖皇帝正大位之六年歲在辛未奉其國主阿爾思蘭来覲
于龍居河司農公前&KR0816;乃以司徒公為質子時年尚&KR0970;
上命育于春坊稍長事
太宗皇帝為寳兒赤寳兒赤盖古内饔之職最為親密司徒公
以恭謹尤被寵遇扈從西征有功妻以河而貴族定國夫人也
世祖皇帝取南詔伐宋司徒公皆與在行尋以疾&KR0816;公少襲父
職為寳兒赤
世祖甚噯重之嘗侍上左右極論阿合馬尚書省之政蠧
國病民上怒而斥之曰無預若事公徐對曰犬馬知報其
主臣世荷國恩事有關扵治亂安敢坐視而不言其後阿合馬
死尚書省罷上乃思其直賜以玉環及鈔二千五百緡且
諭旨後有所知其盡言毋諱從討叛王乃顔有功妻以名
族女脫脫倫氏仍賜良馬白金佩服珍異之物抗海之役督餉
餽扵雲中晉王軍乏食給以米數千石師還以專擅待罪
上善其有識量而知榷變嘉歎不巳賜白金百兩鈔千五百緡
公囙奏草青畜肥之日尚賖今所給未充恐終不免轉死請增
給以半年之食上從之衆頼以安會復立尚書省公以前
有旨得盡言遂指陳其非便言尤剴切暨桑葛伏誅而其
言皆驗詔賜宅一區固辭乃賜王環及燕服以旌其忠禮
遇之厚有加扵前
成宗臨御之初以奉議大夫領供膳司事叛王海都稱兵内向
車駕親征倍道兼行晝夜不息士&KR0816;巳疲而後軍不繼公諫曰
獨往恐生它虞宜徐行俟衆大集而後進乃可為萬全之策
上韙其言後數日戰大捷海都敗走凱旋而歸第功行賞賜以
田三百畒尋擢司農丞進職為卿與其子買奴侍上&KR0858;扵
卧内連數月衣不觧帶&KR0858;少間賜以鈔二萬五千緡
成宗賓天公北迓
武宗皇帝扵野馬川歸正宸極
仁宗在儲闈以公先朝舊人奏為中書參知政事仍兼司
農卿賜以金帶犀帶七寳笠珠帽珠衣金五十
仁宗踐阼首命僉宣徽院事同列以出納不謹䧟扵私罪公獨
不汙其事仍充舊職歷副使同知院事遂為其院使累階榮禄
大夫嘗侍坐侑食問以典故從容奏對委曲詳盡深稱
上旨賜玉帶海東白鶻且命國工為之繪像其取重如此俄以
&KR0858;不能朝遣尚醫診視竟不可為臨終告其諸子曰人之隕其
世業者必自貪與奢始汝等能兢兢自持不苟取不妄用恒以
忠君報國尊祖睦族為念吾死無憾矣語畢而逝公持身
介㓗寬厚愛人輕財樂施人有忿争搆怨得一言莫不為之釋
然咸稱其長者元配納思馬立氏婦德母儀族黨稱焉生三子
一女前公二十九年&KR0816;封定國夫人繼室即
世祖所賜脫脫倫氏尤䔍於慈愛視三子如巳出亦封定國夫
人子男三人長買奴累官河南江北等處行中書省平章政事
今以翰林學士承旨榮禄大夫致仕次忻都資善大夫上都留
守兼本路都緫管府逹魯花赤後公十八年&KR0816;次怯来資善大
夫同知宣徽院事孫男六人亦老荅而闌遺少監哈八失同知
河東都轉運塩使司事不蘭奚黑驢王家馿木八刺魯孫男八
人臣溍奉詔書詞謹悉取前史臣所述公平生大槩備著
之而申之以銘于以昭示
聖天子之追錄舊功不以久近爲間百世之下何日而忘之哉
銘曰
惟皇建極立賢無方左右侍從咸懷忠良猗歟定公啓家西域
肇自高魯歸于有德奉其所事共惟帝臣荷天之寵傳及
子孫逮公而昌懷林自奮出從征伐入陪頋問密勿告猷連柱
大姦不以所長守夫一官乃位列卿乃居政路乃贊國徽綴班
台輔身後之榮赫其龍光惟
帝念功雖遠弗忘属辭比事儒臣之&KR1348;是不一書薦以新刻
遼陽等處行中書省左丞亦輦真公神道碑
故遼陽行省左丞亦輦真以至正七年冬十月二十有二日薨
于位年五十有二訃聞
天子為之嗟悼不巳知樞密院臣老章亦輦真之弟適宿衛禁
中上弔慰之詔有司護送其喪還葬遂以八年春三月二
十有四日葬于真定欒城先塋之次而神道之碑久未有銘其
年冬十月十有三日上御眀仁殿樞密臣僚入對殿中知
院事臣阿吉刺臣忽先臣也先帖木兒等皆老章之同列乃代
為奏請上既可其奏遂傳旨翰林命侍講學士臣溍
為文學士承旨臣起巖書丹别勑禮部尚書臣泰不花篆其額
臣溍謹按公諱亦輦真偉吾而人上世為其國之君長國中有
兩樹合而生癭剖其癭得五癭兒四兒死而第五兒獨存以為
神異而敬事之囙妻以女而譲以國約為世㛰而秉其國政其
國主即今高昌王之所自出也公五世祖之官為的斤必里傑
忽提譯言智福大相也四世祖小云失脱忽憐之官為吾魯阿
烏只譯言大臣也父子俱從其國主来歸于我
太祖皇帝小云失脫忽憐尤見親幸未嘗輒去左右從西征有
功令侍
睿宗皇帝扵藩邸
莊聖皇后子視之以為斷事官真定
睿宗分地遂以為逹魯花赤㑭世&KR0670;其&KR1348;曾祖諱八丹銀青榮
禄大夫大司徒祖諱刺真事
世祖皇帝為榮禄大夫中書平章政事考諱察乃事
仁宗皇帝為金𬗋光禄大夫陜西行御史臺御史大夫至治中
入為通政使用新制捵榮禄大夫泰定間終扵光禄大夫中書
平章政事公幼敏慧不喜與群兒狎長者偶見其飲酒責之曰
是兒少嗜飲它日可覬其成立乎公聞之即絶飲而深自飭厲
年逾二十為
英宗皇帝御位下必闍赤泰定初為内八府宰相高麗嗣王阿
難荅失里既襲位其從父弟完者䔍愬于上曰我父兄也
彼父弟也烏得為王阿難荅失里来朝遂畱弗遣而收其印章
至是有旨命公以阿難荅失里復國公具宣德意以告其
人闔境之内無不悅服初公弟老章從
明宗皇帝北狩間關虎口調護聖躬親幸無與為比
大駕還自朔漠公與一二大臣奉
皇帝蠒綬遠迓于傑堅察罕上大悅奬諭之曰卿祖父克
有勲烈兄弟備殫勤勞忠孝萃于一門惟予一人汝嘉即除翰
林學士資善大夫蒙古教官之選壅滯巳久俾幕僚閱其牘而
一清之故事藩王入朝從翰林求進止餽遺交錯悉拒弗受遣
使諸王必慎擇其人未嘗辱命
今天子嗣位之初擢資政大夫河東山西道肅政廉訪使召還
除通政院使奉詔廵視驛傳公不憚險遠歴荅失八刺哈
孫抵晃火兒目連之地事有當更革随宜處置人咸便之大同
東勝州之吴灤永興馬牛三驛牧馬草地為諸人所侵冐訟久
弗決公被旨按問得其實十二鄕之人百有餘家冐耕其
地巳十六七年一旦同聲辭服願返所侵地公為正其經界而
緩其歷年之租賦公家三世領通政院事每以扶殘極弊為務
遇灾沴必奏請加恤之後使者或牽扵勢而不能行其所欲為
皆歎服曰非刺真平章子孫世其官不可也感公德者相與樹
碑扵灤陽驛以頌美焉遷山東東西道宣慰使鈔法之不通塩
法之為民病者悉建白而更張之歲旱有禱輒應形扵歌謠事
間有詔奬諭俾仍舊職而升其位序扵帥座之首未幾淮
潁羣盗竊發鄰郡騷然沂莒滕嶧四州當其衝民害尤酷
上命公捕治之時同僚悉移疾避去父獨任閫事使至即行不
宿命於家若豫備然宣靖王尋遣怯薛丹十人與諸郡郡兵来
從至邳州境内遇海寕賊兵二百官軍皆觧散公僅與十二人
當其首賊且擊且射賊衆披靡追奔逐北十餘里斬首七十餘
級其黨皆創殘而潰公亦以矢盡廽沂州收兵復出往来逐捕
殺獲不可數計俄拜遼陽等處行中書省左丞公曰代者未至
我安可辭其責諜知盗在膠州整兵行至沂水而代者至乃還
後人頼公區畫素定故不勞餘力而掃除其遺孽遼陽久不雨
民間公至曰是在山東能致雨者吾属無憂矣公視事之日果
應禱而雨民飢則為之設法以勸分薄關市之征以通商旅米
價頓平人無艱食之患公才智出扵天性操守得扵家傳遇事
立决嚴不失扵苛寬不失扵縦所以至有聲在遼東三年鎮之
以静識者以為得大臣体遽以一&KR0858;不起人尤痛傷焉夫人卜
顔金貴族完顔氏陜西行中書省右丞教化的之女累封范陽
郡夫人柔嘉貞順克盡婦道見稱扵&KR0666;族公兄弟十人兄曰孛
孛實中奉大夫河東山西道宣慰使曰老漢弟曰老章光禄大
夫知樞密院事曰草地里中奉大夫真定路総𬋩府逹魯花赤
曰捏烈秃資善大夫宫傳曰荅刺海曰羅羅中奉大夫江東建
康道肅政廉訪使曰撒馬䔍大夫中書參知政事曰伯顔
帖木兒朝散大夫光禄少卿孛孛實老漢荅刺海羅羅皆前&KR0816;
夫人以公喪至知院公率諸弟逆于通州而殯于亰城南佛舍
摧慕號泣哀動路人其既葬也夫人自真定使来告于知院公
曰兹幸獲㐮大事而公殁無遺㣧恐其行能勞烈久遂湮没盍
思所以圖其不朽扵是知院公諗于僚友以聞夫人可謂賢有
識矣龍光下賁炳耀泉壌公其庶幾無憾矣乎銘曰
聖神受命萬邦来同群木雲合咸在彀中惟公之先夙陪禁近
地官之貴䟽榮一品積慶所鐘䔍生後賢再世辨章相業是傳
公方盛奉峻躋内相升華文苑為時雅望出持使節風采振揚
昭宣皇度肅正官常奉貢修&KR1348;布德施令傳置所逹
國之大政総以專使患夫才難夫孰如公克世其官来旬来宣
保兹東土潢池弄兵(公奮)厥武以寡敵衆莫我敢嬰餘威所加氛
祲廓清簡在上衷進位丞弼殿于大藩民用寕一盍遄其
歸使秉事樞奄其逝矣當宁欷歔公不有子公多兄弟承
詔勒銘垂示無止
宣徽使太保定國忠亮公神道苐二碑
至正八年夏四月九日臣溍承詔撰故宣徽使太保定國
忠亮公神道碑銘公之嗣人歴官行事法當附見而其詳有不
可勝書者冬十二月二十有五日翰林學士承旨臣拜拜臣岳
柱復爲奏請而命臣溍勒銘兹碑臣溍謹按定國公荅失
蠻有子三人其二人皆已&KR0816;惟今翰林學士承百買奴榮禄公
謝事而食一品禄公字德卿定國長子也年十二入見
世祖皇帝命平章政事刺真教以蒙古衛兀兒文字越二年乃
命從宣徽使速渾察兒習治御膳爲寳兒赤
成宗皇帝不豫公從定國入侍至康復而退逮
成宗賓天從定國迎
武宗皇帝入正大綂至大中以積勞授御藥局逹魯花赤升太
醫院經歴舉名醫久次者奏𥙷以官大興醫學以淑後進皇慶
初擢監察御史分廵嶺北平反和林冤獄而寘真殺人者于法
出其誣服者五人念民之受役莫重扵站赤奏請官備和林站
首思歲增給木連帖干兩站米百石有貧乏而鬻其妻子以應
役者贖而歸之沙嶺至上亰十一納缽所須柴薪宜勿科扵民
以紓其力斡耳朵戶求運載和林官物者宜禁止而以雇募之
直十萬餘定賦扵站戶使蒙其利上皆可其奏贖還其妻
子者仍戶給羊百牛馬各十民瘼既蘇乃撤酒肆以變淫風興
儒學以崇德教及為御史臺經歴以宣德奉聖諸郡舊隷河東
憲司道路廽遠請改令御史分臨按治被旨至西陵州鞠
厭鎮大長公主獄止戮一僧餘詿誤者皆薄其罪延祐中出為
山南江北道肅政廉訪使以属郡歲饑聞于朝下其直糴官粮
二十萬石江陵有夜入人家為其所傷以死者有司當以殺人
之罪公原其情而出之定國寢疾革
仁宗皇帝遣中使傳旨俾歸侍疾比至家則定國巳沒
詔起復還舊任固辭從之服除入中書為右司郎中扈從至龍
慶州謂儲御膳扵民冡非所以致敬亟覆以屋于納缽之㫄易
都城木槁以甎石者三百五十所有司估計造馬轎及城壕木
座彩畫官舍用鈔二千一百餘定公為撙節止用四百餘定有
旨賜一僧金襴袈裟金玉府言當用絲一百二十斤紅花紫草
各六十斤金十八兩公止用紅注絲一縑納瑟瑟五尺而所製
未嘗不如其法除同僉宣徽院事始公嘗計點宣徽羊馬增出
羊二萬三千牛二百四十馬四百至是理筭提調尚食生料尚
牧柴場又减省官價為鈔百五十萬貫復入中書為左司郎中
至治初擢江北淮東道肅政廉訪使通泰二州塩竈毀扵風濤
諭富商捐鈔七千八百三十定以救其灾公私咸頼以濟後蒙
省降鈔四千五百定皆弗果用復以歸于官有毒殺人而誣其
祖母自殺之者公究其實釋其祖母而下首惡及合謀者于獄
改河北河南道肅政廉訪使河決原武親詣其處督視興築用
役夫一萬人稍草六萬束命&KR0933;夫五百採退灘野生蘆葦得十
餘萬束民不擾而河患息又令汴梁属邑預備稍草連歲所積
至六十餘萬束免取具扵臨時人甚便之南陽山西有馬頭堰
堙廢已久命脩復之所溉田千餘頃皆為上腴設米市以抑冈
利之徒罷檢鈔行人而籍市戶使歲當一日役既輕而弊亦去
嚴小倒之禁而鈔法以通建言折收田粮輕賫而民受其惠以
舟代車送亞當吉北還而不至扵妨農公三持憲節所至必繕
治公宇及三皇孔子廟凡為屋以楹計者數百川梁逵路脩除
必時什器之須纖悉畢具種蒔桑果花木至數十萬本事雖微
而未嘗忽也泰定中參議中書省事有旨扵撫州北安火
車秃之地建殿以觀飛放引古之人君竆奢極侈而取敗者為
喻以力諫而止以灾異乞免所居官詔勉諭之曰爕理隂
陽事在宰相非汝之過其起就職尋遷司農少卿天曆至順間
由司農卿遷同知宣徽院事除燕王宫相又以大都留守兼宫
相都総管府逹魯花赤除吏部尚書上䟽言
聖朝以禮譲為國以孝治天下高麗王子迫其父退居躭羅而
據其位無禮不孝宜令其父還就王位却令其居躭羅宰執大
臣咸歎服其言尋復為宫相総管府逹魯花赤吏部尚書又以
通政使兼舊職公在通政拯治有法力役均而使客之至如歸
無不胥悅
今上皇帝臨御特授太禧宗禋使都典制神御殿事拜河南江
北䓁處行中書省平章政事召入為利用卿受納皮貨所以防
其欺弊者甚至不以事之煩為憚也遷翰林學士承旨援禮引
年遂以本官致仕階自承務郎八轉至榮禄大夫所服犀玉帶
皆上所賜先是
武宗皇帝命以故宋太后湯沐地悉歸千大崇恩福元寺平章
政事伯顔持不可上震怒猶抗論不巳暨
仁宗皇帝以鈔法詰責前宰相執政公言伯顔在先朝能
犯顔進諫可謂盡忠不宜例加罪譴上乃釋之後二十餘
年伯顔事
今上皇帝以師臣位上相公未嘗一言及扵前事人以為難公
歴事累朝以恭謹見稱所治御膳尤精扵烹飪前後
被賜珠帽珠衣只孫金玉馬腦車渠七寳諸束帶及它衣幣服
用之物以十數鈔無慮數十萬貫上樽珍膳鞍馬之屬不與焉
公性孝友定國之世賞及田廬貲蓄皆以譲其弟至奉㐮大事
又獨任其役費既告老賜鈔萬五千緡悉用增葺其先塋娶卜
蘭奚氏封博陵郡夫人
仁宗又妻以宫女陸氏
昭獻元聖太后為治匳具賜宴于興聖宫命太傅帖哥司徒伯
順送至其私苐後封郡夫人繼娶秃滿倫氏脫脫尼氏弩
哈出氏弩罕氏王氏並封薊國夫人子男二人長亦老荅兒卜
蘭奚氏出也奉政大夫闌遺少監
仁宗妻以朵兒别台氏繼娶阿兒温的斤氏次不蘭奚孫男■
人故上都留守忻都資善公定國苐二子也由寳兒赤為典膳
署令累遷司農少卿章佩監同知通政院事由僉宣徽院事為
其副使天曆間拜雲南行中書省左丞至順初叛王秃堅與伯
忽䓁率衆来攻城平章政事帖木而不花守北門公守東門叛
兵乘間由它門入遂劫去省印公亦見執問何以不走公曰奉
天子命為行省官安敢棄城去伯忽欲殺之秃堅不可而止乃
命其黨忽哥皃兀馬兒以五十人護送入城囚之公與兩人相
處既久囙說以逆順禍福刺血撓金為誓謀共殺反者未幾豫
王引大軍至伯忽遣忽哥兒兀馬兒往拒之行次占冀州兩人
如公宿約徑回金馬山殺伯忽兄弟三人得其所劫省印以授
公復立行省公遣使以三人首級獻于亰師尋出迎豫王至麻
隆縣將還行省次倚隆州豫王所領漢軍復陷沒公欲奉䂊王
至烏撒而諸王啜思班巳入雲南豫王乃命公馳報于
朝廷上嘉其功賞賚甚厚即除上都留守兼本路都総管
府逹魯花赤階自奉政大夫六轉至資善大夫前後被賜珠衣
玉束帶各一白金千兩鈔六萬貫它衣敝諸物稱是&KR0816;扵元綂
三年九月十七日享年五十有七娶定哥察氏封咸陽郡夫人
忙哥氏伯顔哥氏並封范陽夫人子男一人哈八夫大夫
同知河東都轉運塩使司事孫男■人故同知宣徽院事怯来
資善公定國苐三子也初為寳兒赤用伯兄所譲定國廕授器
備庫提點外除同知建德路総管事入為度攴少監遷利用少
監遂為其太卿除大都留守遷同知宣徽院事階自武德將軍
再轉改中憲大夫又四轉至資善大夫前後被賜珠帽珠衣各
一只孫四白金百兩鈔二萬五千貫它衣幣諸物稱是&KR0816;扵至
正七年五月十日享年六十有二娶脫脫尼氏封咸陽郡夫人
丑丑氏完者的斤氏並封范陽郡夫人子男三人黑驢王家驢
木八刺孫男■人由定國而上其行能勞烈臣溍既序次而登
載于前碑兹不復出銘曰
古之名家曰萬石君人臣尊寵舉集其門孰如定國類其恭謹
父子同時列于貴近職親地要
天子所毗惟才之豐靡適弗宜恂恂長公際逢熙運奉宣憲度
參陪廟論出居屏翰入侍燕間踐&KR0993;中外踰四十年行止
以時委蛇而退便蕃錫予流恩未艾萬石之恭二疎之賢公兼
有之庶幾夫全偉哉仲氏致位丞轄設竒制變茂著勲烈季亦
競爽克友其兄譲行于家遺澤是承天覆日臨罔間存殁
錫以石章用焯其實
金華黃先生文集卷苐二十四終
