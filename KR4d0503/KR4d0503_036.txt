金華黃先生文集卷苐三十六續藁三十三
墓誌銘臨川危素編次番昜劉耳校正
贈文林郎江浙儒學副提舉許公墓誌銘
前進士許廣大為武義之明年以内艱去銜哀致辭扵予曰昔
吾父之棄諸孤也廣大年甫十有七後八年乃以非才叨綴末
第獲備官使又十有四年始用例贈吾父文林郎江浙等處儒
學副提舉封吾母宜人廣大祗奉命書將以告于墓下且
求時之文人勒諸貞石以昭先德而侈
上恩詎謂吉凶同域吾母遽以疾不起風木之悲罔極柰何忍
未即死以終大事願推述吾父啓慶儲祉源流之所自及吾母
為之■助者合而銘之惟許氏遠有世序其占籍台州路之天
台縣莫詳所以徙提舉公諱嗣字繼可曾大父某大父某父某
俱弗仕自曾大父時以子孫衆盛㑭人專一經故許氏明經者
代不乏人提學公少受尚書而於諸經無不通然未嘗資以事
進取為名譽朝益暮習皆為巳之學其為人純慤静重不妄言
笑動以禮自持父喪哀毁骨立衰麻之制哭踊之節必求合於
古諸弟尚幼撫育訓誨至于成人而授之以室先世所遺貲産
惟其所用無靳賓祭百須及門戶事悉身任之諸弟咸感化而
父事焉其教子尤篤延師必一時名人躬承事之如弟子禮寢
疾病之前三月預為詩示廣大詩僅百四十言而處已接物之
道靡所不該廣大佩服不敢忘訖能有所樹立擢元統元年進
士第調昌國州判官以選入行宣政院為掾史用資格序遷而
來武義居亡何百廢具舉刑清訟簡民安其業受知上官見謂
廉能皆堤學公之教而宜人相之也宜人張氏同邑䆠族提學
公之殁率諸子奉窀穸惟謹事舅姑以孝治家勤儉而有法待
宗黨恩意甚至遇貧乏必周之諸子旣蚤失所怙宜人遵遺訓
戒勵之尤切廣大在武義迎致宜人就養每晨出必告之曰臨
事貴詳審不可奪於私喜怒莫歸則詢于僕隷有少不厭其意
輙戚戚不樂前是武義數有水患謀作隄以捍之而或者憚其
勞費先聖廟及學舍屢徙而多未完欲繕治崇飾之而或者以
爲非所急廣大慨然以為已任宜人曰德惠未施於人而並興
土木之役得無為民病乎後知廣大以身先之而人樂趍事乃
喜其賢有識如此談者多謂提學公雖老於山林而貤恩所及
在其身後一門之内死哀生榮可以無憾矣予竊觀其示廣大
詩則穹官峻爵固非其所慕惟後之人能以斯道自任以古人
自期乃其所望也廣大旣有以成其志曷可無一言以慰之於
泉下乎提學公卒於泰定二年七月某日享年四十有五以其
年十二月某日祔葬于某鄕龍山八世祖墓次宜人卒於至正
六年七月九日享年六十有九以某年某月某日合葬焉子男
三人長即廣大文林郎婺州路武義縣尹兼勸農事次彌大喪
明而卒次小戊方業儒女一人適趙景良先卒孫男一人孟浩
女五人提學公有詩若干卷因其自號名之曰得静齋集溍嘗
序其篇端以為清高而不失乎迂平實而不近乎俚兹故弗論
獨序其平生大槩而銘之銘曰
許出太岳古之封君後以國氏世多顯人公居盛時乃不有聞
卒不以施蔵器扵身爰有淑德嫓于名門克生材彦孔敏而文
惟君子使有社有民潤澤實豊水必有源逝者如斯不亡者存
龍光下賁耀於無垠公侯之復在爾子孫龍山之原巋焉丘墳
木則巳拱合祔惟新歸歟同穴表以貞珉
贈從仕郎某官陳府君墓誌銘
至正八年秋故贈從仕郎某官陳府君宜人張氏以其子文杰
官七品並膺贈典扵是府君之殁三十有六年宜人之殁十有
一年矣文杰使以狀來曰先人之葬已久而墓上之石未有刻
辭文杰自惟無所肖似非敢效昔人之有所待兹幸昭被
上恩賁于泉壤皆先人積累所自致又非敢竊以為功也惟所
以發潜德之幽光者不宜無述敢奉狀以請願卑之銘按狀府
君諱某字某世居常之晉陵曾祖某祖某父某皆業儒至府君
乃以醫名家府君扵書無不涉獵病時人溺於場屋之文絶去
弗為嘗慨然曰仕將行吾志以及物也而不可必得幸而得之
又未可必行吾志可以及物而又得以必行吾志者惟醫乎乃
求良醫而師事之洞䆒其術人以疾來告不憚風雨寒暑囊藥
以往或有以報之輙謝曰吾志不在是也府君性紀篤甫十歲
父母相繼亡毀瘠如成人墓在永升西鄕去家六十里廬其旁
而朝暮上食事之如生至元十三年國朝取宋之兵至常州
府君挈家避地姑蘇中途與兵遇兄姊妹及從弟四人俱為所
虜府君傾家貲求得之同居三十年恩義無少■常州已降而
復為宋守主將怒屠其城府君母族妻族及其師之家皆無遺
類府君還哭之曰吾恨不得與俱死也歲以城䧟之日為位于
别室以祭焉永升冡舍毀於兵鄕人或據其故址而犁為田府
君不與校惟日夜至其處號泣而巳有憐而問其故者愀然曰
吾親託體魄於此吾不孝無以動人而使至是敢不自咎乎其
人聞而愧悔乃以地來歸府君酬以錢比常直三倍復為屋其
上而墾田以給饋祀不廢府君家居尚儉素所服惟布衣出入
無輿焉或勸稍廣其田宅以為子孫計輙應曰古人謂賢而多
財則損其智愚而多財則益其過吾固不欲損其智况忍益其
過哉府君生於宋淳祐二年九月十一日卒於今皇慶二年七
月二十有九日享年七十有三以某年某月某日葬于安定西
鄕之姚墅張宜人有淑德後二十有五年卒合葬焉子男二人
長文照次郎文杰今為從仕郎池州路東流縣尹女二人適鄭
天錫鄒通德孫男二人在垕女若干人一適湖州路南潯鎮廵
檢夏某餘未行予觀府君平生志在澤物及遭值變故又能以
義起禮而處之各盡其道終於隱約而以子貴成身後之名豈
非所謂積善之報不在其身而在其子孫者歟文杰方以材見
用於時所以追榮其親者未見其止姑以其所巳至者叙之如
此銘曰
身之不逹志則已施時之孔艱義有必為自其族姻逮于師友
德之在人所積巳厚擇術也良及物也深擁其餘祉被于來今
荷天之休流光未艾尚不一書以謹登載
廣福司提舉封奉訓大夫太和州知州周公墓誌銘
公姓周氏諱方平系出吴偏將軍瑜瑜子都鄕侯㣧失侯而徙
廬陵廬陵今為吉安路吉安之有周氏自㣧始有仕隋為會稽
太守者曰汾翁忤煬帝屏宜春久之復還廬陵後五世乃自廬
陵之烏東遷泥田又九世當宋元符崇寕間有與中書舍人劉
公才邵並游太學者曰諤楊文節公慕其遺風而為之追賦浩
齋者也浩齋子遂良是為公之高祖曾大父諱叔度大父諱椿
年當江南臣附之初事會轇轕強家大侠来時恣横獨能以儒
生為狂瀾之砥柱公私咸頼焉父諱琦母楊氏公其長子也幼
從名師教以先涵飬而進扵義理之學壯歲嬰家務以幹蠱自
任凢稅賦徭役田廬貲聚小大衆事無不身親之稍間則延名
勝之士與居與游由是聲譽日廣仁宗時駙馬都尉瀋陽
王嗣主高麗國事署公為本國西海道勸課農使公幡然曰方
今車書大同朝廷以高麗望國㑭得自除吏此豈非仕國乎
旣至京師忽慨然曰吾親老矣不可遠涉鯨波重貽膝下之憂
竟辭不赴居數歲用薦者得旨以公為廣福監丞比出命
先令供職時方立重名爵之法上以廣福所掌摹造𣑽典
爲東朝集福之所特命勿拘此制尋復有旨周方平儒者
其速授以命書諸人無得援以為比公感上恩而恪恭所
事及監改為司留公為提舉公黽勉就職旋即辭歸泰定元年
也公在京師十餘年尊官顯人若程文憲趙文敏諸公皆略名
位與交公初未嘗有所攀援以求進也旣歸遂不復出里有櫟
谿族人列居两旁乃因面勢治亭臺作新樓榜曰雲泉優游家
林二十餘年將終諸子咸侍受所欲言公曰子孫以和順相保
家事從叔父則吾無憾矣以至正四年十二月十二日卒享年
六十有五明年九月二十四日葬于新淦州楊名鄕石洞之原
公性孝友割田卑龍雲山僧以奉祖考忌辰敬承先志叙次家
譜聚族居泥田者千餘家散處他郡者倍是尊卑遠近無敢紊
者鄕鄰有艱厄必周給之公初以子九鼎貴封承事郎吉安路
同知太和州事暨加封奉訓大夫吉安路太和州知州飛騎尉
永豊縣男已不及受練祥之日命適下哀榮兼至焉夫人李氏
唐西平王晟之後亦自宜春來徙與公家為世姻夫人善綜理
家事公父子無内頋之慮而得以成其官業者夫人之助也夫
人初封宜人加封永豐縣君以至正六年二月某日卒享年七
十有三十二月某日祔葬于其鄕赤石潭先墓之次子男七人
長紳永順安撫司蒙古字教授次繕皆前卒次即九鼎以材受
知丞相文忠王𥙷宗仁蒙古衞儒學教授今以累遷為奉訓
大夫婺州路緫管府判官次茂次厚次復次緫宜女四人適曾
嵩李繼善李畹李滐孫男九人女十二人曾孫男三人公年十
七而舉子三十九而抱孫未六十而曾孫生歲時家慶甥孫中
外詵詵在列人以為積善之報九鼎至婺而溍方以老不任事
得謝而歸書來俾銘公墓溍幸獲受㕓為泯安敢以衰朽荒落
辭謹以公族孫鄕貢進士聞孫之狀序次如右而銘之銘曰
周顯扵吴以竒材稱遥遥千載乃用文鳴垂芳四葉學優不仕
逢時奮興自公兄弟人皆好徑公避弗趍天語褒嘉命之
曰儒公方退讓仕不擇禄時止則止返吾初服碧溪泠泠飛雲
湧泉俯仰自得踰二十年榮光下賁由公有子揚名之鄕公其
寧只
贈承事郎同知奉化州事葉府君墓誌銘
君諱應咸字心可姓葉氏處州麗水縣人葉扵處為著族君十
世祖襄自松陽徙麗水遂占籍焉高祖冠宋季再領鄕薦善言
性理而尤深扵易有起進士至敷文閣待制者曰宏其伯兄也
曾祖一鳴舉進士未第而卒祖正大登仕郎父天與仕
皇朝為美化書院山長秩滿當教授一州輙棄不就母青田潘
氏宋秘書丞復之曾孫女君少有經濟志嘗慨然曰窮經將以
致用也非精無以造微非篤無以道遠乃發先世遺書朝誦暮
習凢聖賢授受之奥古今治忽之幾至於儀章度數圖書曆象
靡不研䆒山長公知其將適扵用試使綜理家務外内脩飭日
有餘暇山長公正衣冠坐堂上子孫環列左右俾君援引經傳
典故參以當今事宜而訓戒之雖隆寒盛暑不廢前史官鄭陶
孫以子壻銘登仕公之墓稱君通朗秀潤詳雅善幹蠱人以為
無媿辭科舉初行有司以君充賦試不合以親老不復入場屋
專意色養甘旨之奉必夫婦躬親之或燕飲他所遇時新之物
未薦於祖未進扵親者則不敢嘗子弟守以為法天曆戊辰山
長公卒旣祥禫益不出築室菜山之西扁曰肖堂盖山長公自
號則堂君示不忘也母氏生君而卒君始生之旦即母之諱辰
每至其日必變服號慟如初喪子孫無敢言稱壽者始君旣失
所恃登仕公之侍人方氏鞠育之及長事之如母奉繼母王氏
曲盡孝敬撫諸弟有恩教子有法第三子琛為通政院宣使至
順辛未以公事自上京至江浙行省便道省侍君曰父子天性
也五年一見面豈不願為旬日之留然簡書有程小子初仕不
可不戒抵家之日即命遍謁先墓信宿遂行且告之曰能愈加
廉謹以自持則可再見我如今日矣琛去又五年未及再見而
君以至元乙亥四月庚申卒扵家得年五十有二臨終以山長
公墓石未刻屬諸子緒成之語不及他其又明年丁丑十二月
壬辰葬于某鄕岑原之清風臺去家五里而近娶同邑湯氏雩
都縣尹垓之女有婦德生與君同歲後君六年卒合葬焉子男
四人長珂蚤卒次玘後君五年卒次即琛别名伯顔由歙縣丞
辟行中書省掾史考滿而遭君之喪服除乃得調今為承事郎
處州路青田縣尹次瑾未仕女二人壻曰湯奎何逵孫男六人
女三人曾孫男三人君所為詩文有棲閑集一卷其言務去徤
羡而甘澹泊不事華藻以諧世好也琛官正七品法當封贈父
母如其秩至正九年春得請贈君為承事郎慶元路同知奉化
州事君配湯氏為宜人其明年琛用治最受知憲府諉以覈田
扵吾婺之屬邑會予歸自京師乃奉君妹婿松江府儒學教授
練晦孫之狀來謁銘狀稱君材可用世特以切於孝養寕隱不
仕故所施僅及其家傳曰是亦為政奚其為為政君盖有得其
旨矣惟夫知君之深是以言必以實而不苟過為夸大可謂善
叙事者也予何能贊一辭庸備著其語而作銘以系之銘曰
士之為善兮不與名期積久必發兮名斯我隨君則有材兮又
有其時曷賈弗售兮卒以不施安常處順兮乘化而歸儲社實
多兮嗣人之貽寵靈所加兮長世光輝樹此碑板兮昭以刻辭
贈從仕郎浙東道宣慰使司都元帥府都事趙府君墓誌
銘
今天子至正二年肇修
祖宗故事肆命有司復用科目收天下士扵是趙生由欽首以
國子上舍為左榜釋褐第一循舊制授七品官因得請于
朝贈其父教授府君為從仕郎浙東道宣慰使司都元帥府都
事曩予沗備員學官與由欽有斯父之雅故由欽求為銘以表
于墓隧予不得辭府君諱孟賚字仲良姓趙氏其先宋之宗室
世為汴人自燕恭懿王六世至宗正少卿贈金紫光禄大夫子
英始不緣属籍而以材自奮擢宣和某年第嘗為台州黃巖縣
丞遭靖康之變遂家焉人即其所居以為稱曰西橋趙氏宗卿
生朝請大夫知南外宗正事伯洙則府君之高祖也曾大父諱
師雍朝議大夫直寳章閣贈容州觀察使大父諱希聖宣教郎
史館校勘贈清遠軍節度使封吉國公父諱與票咸淳七年進
士調鄂州州學教授仕皇朝至翰林學士嘉議大夫知制誥同
脩國史贈禮部尚書上輕車都尉追封天水郡侯謚攵簡永國
閻文康公復實誌其墓母史氏贈某郡夫人府君性醇慤幼侍
文簡公至京師嶷然如成人稍長讀書務博覽強記而明其大
義不資以為辭章時新製蒙古文字頒行未久鮮有能通之者
府君一見曰此聲音之學耳試習之輙精其藝用薦者授温州
路蒙古字學教授非其志也文簡公欲使涉歴扵政事姑遣之
官府君拜辭怵惕不忍遽離左右到官數月忽若有動扵中即
日觧印綬還侍旁文簡公果属疾府君晝夜奉湯藥無少懈疾
竟不可為遂薨貧無以具喪事頼朝廷賜&KR0608;給驛乃克返
葬府君平居事母孝母畏雷焚香侍立終日不去歲時祭祀以
禮治家處置有法盛暑必冠言無諧謔由是子弟未嘗敢有惰
容䙝語待賓客樂爲之傾盡與人交以誠有持物來售者紿以
高價如數酬之其人深自媿悔後不敢復爲欺鄰家偽爲契劵
㩀所賃隙地而有之終弗與校人服其長者紛争不决多求質
焉或遺子弟来見必戒飭使敬謹無失皆嚴憚之娶范氏順德
唐山人僉雲南諸路肅政廉訪司事范公震之女封宜人婦道
母儀見稱扵宗黨子男四人長由鑑紹興路儒學錄次由銳次
即由欽初𥙷從仕郎台州路寕海縣丞秩滿改調汝寧府潁上
縣尹次由鑰孫男五人宜浚宜汶宜涿宜洋宜瀍女三人宜淑
適同郡吴明遠宜潤宜汜府君嘗與宜人往省范公於鎮江因
留居焉重紀至元之二年十二月二十日以疾卒扵寓舍享年
六十有四諸孤以某年某月某日奉柩權厝扵丹徒縣崇德鄕
之釡頂山初
世祖皇帝旣定江南有以文簡公名上聞者召至上京奏對稱
旨即以為翰林待制尋陞直學士進侍講學士數陳讜論深契
上衷眷遇益厚特命官其一子府君兄弟三人文簡公之殁也
伯兄孟實旣有官序遺澤次當屬府君輙以讓其季弟孟貫服
除調漳州路蒙古字學教授亦不赴浮湛里閈二十餘年而終
伯兄後累遷朝列大夫廣海鹽課都提舉季弟今以通議大夫
祕書卿致仕獨府君仕而弗顯乃以子貴卒享身後之榮由欽
方妙年而進用扵時貤恩所及未見其止談者率謂此造物乘
除理所必至其果然耶夫理之在天固不易知觀其善讓而能
廉盖有合乎人道之好謙君子之有終者不可使後之人無𫐠
焉此予所以不辭而為之銘也銘曰
有豐其積推而弗食有夷其涂郤而弗趍惟天所卑克平其施
一本而分旣參以均其委其源有考兹文曰公侯之子孫
山齋喻君墓誌銘
山齋喻君諱高字仲明其先由杭之富陽徙婺之義烏義烏多
䆠族而莫盛扵喻氏宋南渡後六十年間第進士者六人有兄
弟自為同年者以特科及世賞入官者十有二人升于學貢于
鄕于漕者又不預焉君之曾大父諱南強承直郎處州路縉雲
縣丞大父諱厚祖未仕而卒父諱夢炎登仕郎本慶元巳未進
士朝奉郎賜緋魚袋致仕偘之孫縉雲府君命為大父後與兄
綱俱以有官就試于漕闈綱試兩浙不利登仕府君試江東為
周禮第一當上春官而不欲先其兄後三歲綱領鄕薦乃與之
俱行道病卒綱泣曰吾弟所以以不蚤自振者以吾故也今吾
弟已矣吾尚忍由科第取禄仕耶遂不復踐場屋而用廕𥙷官
母浦江石氏通判泉州南外大宗正丞範之孫女有子三人長
曰京次曰魏早卒君最幼江南新附母於干戈未定之際窖蔵
白金千兩京適出君取而用之京歸母語其故京曰兄弟一體
也弟之有即兄之有何較焉母因以他所蔵白金千二百兩均
遺之君請悉歸于京而京復推以與君兄弟交讓者累日京僅
取其百兩君亦不敢過取從叔祖長林尉死無以歛其家以絲
來質錢有金釵從絲中墜地左右匿不以告君適窺見亟白于
母而歸于叔祖母彼初不知絲中有所蔵也君五歲而孤依母
兄以立母兄相繼殁殯俱在堂而台之巨寇竊發于鄰邑家人
皆走避君獨徬徨不忍去歛金帛寘兩柩間寇至舉以卑之曰
吾不吝其所有而不愛其死者覬全吾母兄之柩耳寇哀其情
而弗受柩亦頼以完妹病瘖君撫育四甥如已子母有金釵為
甥持去君輙以他金釵進曰在是矣竟不責其甥亦不以語人
妹及其夫死皆為具棺衾而窆焉妻兄李石通判廬州拉君至
官下石攝帥事有卒去數日而負其母以來當以軍法從事卒
訴曰母老且病恐不復見誠知擅去當誅得一見死無恨君偶
在測泫然流涕曰吾亦有母老矣舍母弗養而遠游扵數千里
外曾不若一卒之孝乎君獨不見韓魏公之事乎石感君言而
貸之軍中大悅君亦即日以母老辭歸石莫能留也君為人莊
重而坦夷持身處家待人接物務各盡其道蚤年師事東陽樓
先生雖老不親學歲必再迎致而厚禮之閱二十年如一日君
旣耄而三子無在者安扵天命處順自適而已性嗜飲而不過
其量好奕碁而不以勝負為意平居澹然無營而喜談農務所
居山齋大書聖賢格言于座右尤愛誦邵堯夫詩間有所賦詠
直寫其胷中之趣而不雕飾以求工亦不以示人也年八十有
四以泰定二年正月二十七日卒於家臨終神色不變謂親友
曰窮逹禍福自有定分語訖而逝以三年十二月二十七日葬
于崇德鄕繡湖西距家二十步而近君所自卜也娶湖之德清
李氏觀文殿學士忠愍公若水世孫女先四十八年卒葬洪
判塘山再娶同邑賈氏先八年卒與君合葬焉子男三人長祺
為堂弟鑑後先三年死次祐為兄京後先四年死次祐賈氏出
先十三年死于京師今祔葬君墓旁女一人適童祐知英德府
必大之曾孫亦已卒孫男一人崈本君次男祐之子命為祐後
而聘外孫女童氏為之婦曾孫男一人濬女一人君没時崈甫
弱冠後二十有五年始克裒其遺事以告于溍而圖其不朽溍
生於宋亡之後猶及見昔之故家人物其處而不出者類皆以
時異事殊而有依隱玩世之心後生小子習而不察謹厚之風
日益以衰而君凝然居衆人之中未嘗有游言戲色竊敬慕焉
今觀崈所述庶幾乎古之卓行君子者始愧向之知君者未深
也庸掇其可傳於後者序而銘之銘曰
清風喬木繡湖一曲生於此乎歌死於此乎哭所謂伊人其行
也獨表以石章有轟其伏篆刻惟新不知夫草之旣宿
慈溪黃君墓誌銘
慈溪黃君卒于嘉興之寓舍其孤玠將返柩以葬来諗扵溍曰
葬宜有銘敢以爲請往者屬子銘吾母而子久未及爲幸牽聮
書之溍之曾祖戶部公與君之大父宗卿府君同仕宋季夙有
雅故而玠又與溍託文字交誼不得辭君諱正孫字長孺姓黃
氏世為明之慈溪縣人曾大父諱一鶚以子貴贈奉議郎大父
諱震擢寳祐丙辰進士第歴知撫州提舉江西浙東常平茶鹽
其在江西又嘗提點刑獄終於宗正少卿積階朝奉大夫父諱
祖勉蔭𥙷將仕郎母林氏君生有美質雅志恬静年十二而宋
亡即絶意於仕進父殁事母盡孝與仲父季父患難相從不異
貲産逮今雍睦罄已槖嫁孤妹三人皇慶癸丑出遊西州玠負
笈以從嘉興縣東魏塘之上有義士吴君聞君父子名遣幣馬
迎致之君欣然弗拒遂止居焉君履行端粹為學者所尊慕雅
不喜記誦辭章之習文成無留藁晚自號尚絅翁以見其志云
至正乙酉正月七日以疾卒享年八十有一屬纊之夕戒其二
子曰吾祖一剖州符三持使節枲麻葛越之衣菜茹魚鮭之食
澹素終身日抄等書今方盛行遺風餘祚彌久弗墜汝等善繼
承之無忝為清白吏子孫言畢而逝玠奉柩東還卜以某月某
日葬定海縣靈緒鄕澤山之西阜從先塋也君夫人陳氏諱潤
字汝玉同郡奉化人父著宗卿府君同年進士由太學博士知
台州公年二十出為贅婿居十有七年乃歸夫人扵夫婦之間
相成以道執箕帚侍巾&KR0808;無違禮治絲繭縫衣裳無廢事主饋
食共祭祀無曠典而又不憚劬勩致養于姑得其懽心詩書語
孟及女誡女則等篇皆能成誦玠方幼口授以書程督嚴於外
傅尤喜觀易所占多驗間作小詩亦有思致嘗為二子賦詩若
干韻有關於倫紀可禆於治化學士大夫咸稱誦之君居魏塘
之眀年玠即奉夫人來就養以泰定丁卯十二月十日卒年六
十有三天曆戊辰九月某日歸葬奉化州剡源之三石子男二
人長即玠次瑋女一人適戴幼儒故婺州路儒學教授帥初先
生之子也孫男二人曾紹文女一人曾孫男一俊民惟宗卿府
君以直道爲時名臣而其學一本於躬行所著書不爲空言以
相高公親傳家學不自表襮而教其子玠克有成立遂以文名
於一時世頋罕有能知君者銘不可以無作也銘曰
汲黯之直侃侃宗卿義方之訓聞孫是承戰兢自持以孝謹稱
如萬石君不言躬行學以爲已不近名逮爾嗣人復用文鳴
發潜闡幽式鴻其聲惟石可久薦以兹銘
臨川李君墓誌銘
君姓李氏諱宗慶字可善其先自昇徙撫之南城後析其地置
金谿縣故又爲金谿人曾祖昇祖彦誠父公縉母王氏而君章
氏出也君幼孤從兄漕貢進士䕫子撫而教之稍長能以勤儉
持其家待人咸有恩意時江南新附徭役無定法君周旋委曲
悉得其宜人莫不善其逹扵世故然性本䟽直無鈎棘脂韋之
態見阿媚取容者深惡焉聞者莫敢愠有不說者亦弗顧也間
嘗卜居先塋之旁晚復歸治故廬而居之雖迫闤闠而有林壑
之趣暇日從容園池間課家僮以樹藝畜牧暮還呼子若孫聚
語酒酣岸幘浩歌以自適君旣老以家事付其子而諸孫亦頗
出頭角能以文學自見方將泊焉以休而遽以疾不起至元三
年十有一月甲子也享年七十有七眀年二月壬寅葬永和鄕
之烏石崗娶余氏先十有五年卒合葬焉子男二人長日起蚤
世次日隆孫男二人敍敏而敏以君治命為日起後曾孫男二
人同冏女三人予友危君素與君同里閈而有通家之好敍又
受學於危君而辱交於予奉其父命以危君所述來謁銘按舊
祖也高祖諱祖尹贈承議郎曾祖諱士龍淳祐辛丑右科進士
以閣職歴知復賓廉雷四州積階武節郎其行治有吏部侍郎
馮公夢得所爲墓誌祖諱逢辰考諱耆老並國子免觧進士君
以從子爲之後本生父頥老亦國子免觧進士考吾母弟也君
少敦朴不務矯飾稍長受學于名師制行益粹夷事親盡孝待
族姻里黨有恩平居足跡不履官府雖門戶事一無所謁而於
將迎之禮惟謹與物接不爲操切險刻恂恂寡言未始以聲色
加人樵兒牧竪或犯之終不與校州里之人咸稱其長者元貞
大德間用薦者𥙷儒學官累遷處之石門洞書院山長俱以本
生母老不赴母旣殁裵&KR0966;故山絶意仕進木老花殘不復計偕
惟知保其先廬而訓子孫扁所居曰肯堂以見其志至順三年
十二月丙辰以疾卒享年六十有四娶王氏先七年卒子男三
人長觀次咸次興善蚤卒女三人適樓光大李巽亨吴文耀孫
男五人永文永慈永大永泰永恭女九人觀等卜以四年十一
月某日奉柩葬明義鄕雷州使君墓西北十里青山之原遵治
命也予與君家故為世姻咸又予妹壻属為之銘不得辭初文
林君筮仕尉鄞端明殿學士薛公叔似實任簿領其殁于浙漕
父船官公已躋法從哀而銘其墓以長者稱焉馮公亦稱雷州
長者木必有本水必有源由君之著稱於人者徵之家世之懿
有自來哉序而銘諸匪予之私言也銘曰
古之長者猗萬石君名在史氏以孝謹聞惟君自持履冰臨谷
一鄕之評史所不錄展也厚德有本有源千載所悲驥尾青雲
薦兹銘詩表厥封樹曰惟長者劉君之墓
明善書院山長姜公墓誌銘
鼎尚書陳公存數薦其材皆不報入皇朝遯迹弗仕自台
徙杭又徙鄞至君遂徙昌國其徙昌國也知州李侯某實迎致
而㑭五子師事之昌國固雲海島嶼之尤夐絶者也君不以所
居所養易其素扁讀書之室曰敬齋以自厲焉君卒以至順三
年十二月乙丑享年七十有一葬以元統二年二月某日墓在
縣東隅郎家奥雙䯰峯之南娶唐氏子男四長即天禧次天祐
次天𥙿早世次天祺女二適陶昱應員孫男二女四銘曰
姜氏之先維師尚父煌煌家諜遠有系序于嗟乎君爲位則卑
百世之祀匪君之私君雖不逮君多孫子有隕自天將復其始
爰建碑號曰齊之姜表兹海隅式告勿忘
金華黃先生文集卷第三十六
