楚詞補注卷五
宋洪興祖撰
遠遊章句第五離騷
遠遊者屈原之所作也屈原履方直之行不容於世上
為讒佞所譖毁下為俗人所困極章皇山澤(一作傽徨山野)無
所告訴乃深惟元一修執恬漠思欲濟世則意中憤然
文采鋪(一作繡一作秀)發遂叙妙思託配仙人與俱遊戲周歴
天地無所不到然猶懷念楚國思慕舊故忠信之篤仁
義之厚也是以君子珍重其志而瑋其辭焉(古樂府有遠遊篇出)
(於此)
悲時俗之迫阨兮(哀衆嫉妬迫脅賢也阨一作隘補曰阨音厄或讀作隘)願輕舉
而遠遊(高翔避世求道真也)質菲薄而無因兮(質性鄙陋無所因也因一作由)焉
託乘而上浮(將何引援而升雲也補曰乘時證切)遭沈濁而汙穢兮(逢遇闇主)
(觸讒佞也而一作之)獨鬱結其誰語(思慮煩冤無告陳也)夜耿耿而不寐兮
(憂以悐戚目不眠也耿耿猶儆儆不寐貎也詩云耿耿不寐耿一作烱補曰耿烱並古茗切一云耿耿不安也)
魂焭焭而至曙(精魂怔忪不寐故至曙也焭一作營)惟天地之無窮兮(乾坤)
(體固居常寧也)哀人生之長勤(傷己命禄多憂患也補曰此原憂世之詞唐李翺用其語作拜)
(禹言)往者余弗及兮(三皇五帝不可逮也)來者吾不聞(後雖有聖我身不見也一)
(云吾不可聞一云余弗聞)步徙倚而遥思兮(彷偟東西意愁憤也)怊惝怳而乖
懷(惆悵失望志乖錯也補曰怊音超悵恨也惝昌兩切怳詡往切驚貌)意荒忽而流蕩兮
(情思罔兩無據依也補曰荒呼廣切)心愁悽而增悲(愴然感結涕沾懷也悽一作凄補曰悽痛)
(也)神儵忽而不反兮(魂靈遠逝遊四維也儵一作倏反一作返)形枯槁而獨
留(身體寥廓無識知也)内惟省以端操兮(捐棄我情慮專一也一云林素我情補曰操七)
(到切)求正氣之所由(棲神藏情治心術也由一作繇)漠虚静以恬愉兮(恬然)
(自守内樂伕也)澹無為而自得(滌除嗜欲獲道實也)聞赤松之清塵兮(想聽)
(真人之徽美也塵一作虚補曰列仙傳赤松子神農時為雨師服水玉教神農能入火自燒至崑山上常止西)
(王母石室隨風雨上下炎帝少女追之亦得仙俱去張良欲從赤松子遊即此也)願承風乎遺
則(思奉長生之法式也)貴真人之休德兮(珍瑋道士夀無窮極真一作至補曰休美也)
美往世之登仙(羡門子喬古登真也美一作羡仙一作倦子喬一作子高)與化去而
不見兮(變易形容遠藏匿也)名聲著而日延(姓字彌章流千億也著一作彰)竒傅
說之託辰星兮(賢聖雖終精著天也傅說武丁之相辰星房星東方之宿蒼龍之體也傅說死)
(後其精著於房尾也補曰大火謂之大辰大辰房心尾也莊子曰傅說得之以相武丁奄有天下乘棗維騎箕)
(尾而比於列星音義云傅說死其精神乘東維託龍尾今尾上有傅說星其生無父母登假三年而形遯淮南)
(云傅說之所以騎辰尾是也)羨韓衆之得一(喻古先聖獲道純也羨一作美衆一作終補曰)
(羨似面切貪慕也列仙傳齊人韓終為王採藥王不肻服終自服之遂得仙也)形穆穆以浸遠
兮(卓絶鄉黨無等倫也)離人羣而遁逸(遁去風俗獨隠存也)因氣變而遂曾
舉兮(乘風蹈霧升皇庭也補曰曾音增高舉也)忽神奔而鬼怪(往來奄忽出杳冥也怪一)
(作怪補曰淮南云鬼出電入又曰電奔而鬼騰皆神速之意)時髣髴以遥見兮(託貎雲飛)
(象其形也補曰說文云髣髴見不諟也)精晈晈以往來(神靈照曜皎如星也晈一作皎釋文)
(作皦以一作而)絶氛埃而淑尤兮(超越垢穢過先祖也淑善也尤過也言行道修善所以過)
(先祖也絶一作超尤一作郵補曰氛妖氣左傳曰楚氛惡淑尤言其善有以過物也)終不反其故
都(去背舊都遂登仙也其一作乎)免衆患而不懼兮(得離羣小脱艱難也)世莫知
其所如(奮翼高舉昇天衢也自此以上皆美仙人超世離俗免脱患難屈原想慕其道以自慰緩愁思)
(復至志意悵然自傷放逐恐命不延顧念年時因復吟歎也)恐天時之代序兮(春秋迭更)
(年老暮也)耀靈曄而西征(託乘雷電以馳騖也靈曄電貌詩云曄曄震電西方少隂其神蓐收)
(主刑罰屈原欲急西行者將命於神務寬大也補曰博雅云朱明耀靈東君日也張平子云耀靈忽其西藏潘)
(安仁云曜靈曄而遄邁皆用此語曄音饁光也征行也逸說非是)微霜降而下淪兮(淪者)
(喻上用法之刻深也補曰淪沈也音倫)悼芳草之先零(不誅邪僞害仁賢也古本零作蘦補)
(曰零落也)聊仿佯而逍遥兮(聊且戲蕩而觀聽也補曰仿佯旁羊二音)永歴年而
無成(身以過老無功名也)誰可與玩斯遺芳兮(世莫足與議忠貞也斯遺芳一作此)
(芳草)晨向風而舒情(想承君命竭誠信也晨一作長向一作鄉)高陽邈以遠兮
(顓頊久矣在其前也以一作巳補曰屈原高陽氏之苗裔也馮衍賦云高陽㦝其超遠兮世孰可與論兹注引)
(史記高陽氏沈深而有謀疏通而知事故欲與之論事)余將焉所程(安取法度修我身也焉一)
(作安補曰說文程品也十髮為程一程為分)重曰(憤懣未盡復陳辭也補曰重直用切見騷經)春
秋忽其不淹兮(四時運轉往若流也)奚久留此故居(何必舊鄉可浮遊也)軒
轅不可攀援兮(黃帝以往難引攀也軒轅黃帝號也始作車服天下號之為軒轅氏也補曰史)
(記黃帝姓公孫名曰軒轅援音爰)吾將從王喬而娛戲(上從真人與戲娛也娛一作遊)
(補曰列仙傳王子喬周靈王太子晉也好吹笙作鳳鳴遊伊洛間道士浮丘公接上嵩高山三十餘年後來於)
(山上見桓良曰告我家七月七日待我緱氏山頭果乘白鵠住山巔望之不得到舉手謝時人數日去淮南云)
(王喬赤松去塵埃之間離羣慝之紛吸隂陽之和食天地之精呼而出故吸而求新蹀虚輕舉乘雲游霧可謂)
(養性矣戲音嬉)飡六氣而飲沆瀣兮(遠棄五榖吸道滋也補曰飡吞也七安切飲歠也音)
(蔭沆胡朗切瀣音械)漱正陽而含朝霞(飡吞日精食元符也陵陽子明經言春食朝霞朝霞)
(者日始欲出赤黃氣也秋食淪隂淪隂者日没以後赤黃氣也冬飲沆瀣沆瀣者北方夜半氣也夏食正陽正)
(陽者南方日中氣也并天地玄黃之氣是為六氣也含一作食補曰莊子云御六氣之辨李云平旦為朝霞日)
(中為正陽日入為飛泉夜半為沆瀣天玄地黃為六也大人賦云呼吸沆瀣兮飡朝霞琴賦云餐沆瀣兮帶朝)
(霞五臣注云沆瀣清露朝霞赤雲)保神明之清澄兮(常吞天地之英華也)精氣入
而麤穢除(納新吐故垢濁清也補曰麤聰徂切物不清也)順凱風以從遊兮(乘風)
(戲蕩觀八區也南風曰凱風詩曰凱風自南)至南巢而壹息(觀視朱雀之所居也補曰山海)
(經丹穴之山有鳥焉五彩而文曰鳳鳥南巢豈南方鳳鳥之所巢乎成湯放桀於南巢乃廬江居巢非此南巢)
(也)見王子而宿之兮(屯車留止遇子喬也)審壹氣之和德(䆒問元精之秘)
(要也)曰道可受兮(言易者也一曰云無言也)不可傳(誠雞論也一云而不可傳補曰曰者)
(王子之言也謂可受以心不可傳以言語也莊子曰道可傳而不可受謂可傳以心不可受以量數也)其
小無内兮(靡兆形也)其大無垠(覆天地也補曰淮南云深閎廣大不可為外析毫剖茫不)
(可為内垠音銀)無滑而䰟兮(亂爾精也無一作毋滑一作淈一云無淈滑而魂補曰淈滑並音骨)
(淈濁也滑亂也)彼將自然(應氣臻也)壹氣孔神兮(專巳心也補曰列子曰心合於氣氣)
(合於神壹專也孔甚也)於中夜存(恒在身也補曰孟子曰梏之反覆則其夜氣不足以存夜氣不)
(足以存則其違禽獸不遠矣)虚以待之兮(執清静也補曰莊子曰氣者虚而待物者也)無
為之先(閑情欲也補曰此所謂感而後應迫而後動不得巳而後起)庶類以成兮(衆法)
(陳也)此德之門(仙路徑也補曰老子曰玄之又玄衆妙之門)聞至貴而遂徂兮
(見彼王侯而奔驚也補曰莊子曰獨有之人是之謂至貴屈子聞其風而往焉)忽乎吾將行(周視)
(萬宇涉四遠也補曰天台賦云覩靈驗而遂徂忽乎吾之將行仍羽人於丹丘尋不死之福庭)仍羽人
於丹丘兮(因就衆仙於明光也丹丘晝夜常明也九懷曰夕宿乎明光明光即丹丘也山海經言有)
(羽人之國不死之民或曰人得道身生毛羽也補曰羽人飛仙也爾雅曰距齊州以南戴日為丹穴)留不
死之舊鄉(遂居蓬萊處崑崙也補曰忽臨睨夫舊鄉謂楚國也留不死之舊鄉其仙聖之所宅乎)
朝濯髮於湯谷兮(朝沐浴於温泉湯谷在東方少陽之位淮南言日出湯谷入虞淵也補曰)
(湯音暘)夕晞余身兮九陽(晞我形體於天垠也九陽謂天地之涯兮一作乎垠一作根補)
(曰晞日氣乾也仲長統云沆瀣當飡九陽代燭注云九陽日也陽谷上有扶木九日居下枝一日居上枝九歌)
(曰晞汝髮兮陽之阿張衡賦曰晞余髮於朝陽)吸飛泉之微液兮(含吮玄澤之肥潤也補曰)
(六氣日入為飛泉又張揖云飛泉飛谷也在崑崙西南)懷琬琰之華英(咀嚼玉英以養神也)
(補曰琬音宛琰音剡皆玉名黃庭經曰含漱金醴吞玉英)玉色頩以脕顔兮(面目光澤以鮮)
(好也脕一作艷一作曼補曰頩美貎一曰斂容普茗普經二切脕凙也音萬艷美色也曼色理曼澤也黃庭曰)
(顔色生光金玉澤)精醇粹而始壯(我靈強健而茂盛也補曰班固云不變曰醇不雜曰粹又)
(醇厚也美也)質銷鑠以汋約兮(身體癯瘦柔媚善也補曰汋音綽汋約柔弱貌莊子曰肌)
(膚若冰雪綽約若處子質銷鑠謂凡質盡也司馬相如曰列仙之儒形容甚臞)神要眇以淫放
(䰟魄漂然而遠征也漂一作飄補曰眇與妙同要眇精微貎廣雅曰淫遊也)嘉南州之炎德
兮(竒美太陽氣和正也)麗桂樹之冬榮(元氣温煖不殞零也補曰桂凌冬不凋山海經桂林)
(八樹在賁禺東注云番禺也)山蕭條而無獸兮(溪谷寂寥而少禽也)野寂漠其
無人(林澤空盧罕有民也寂一作家莫一作寞其一作乎)載營魄而登霞兮(抱我靈魂)
(而上升也霞謂朝霞赤黃氣也魄一作魂補曰老子曰載營魄說者曰陽氣充魄則為魂魂能運動則生金矣)
掩浮雲而上征(攀緣蹈氣而飄騰也征一作升)命天閽其開關兮(告帝衛臣)
(啟禁門也其一作而)排閶闔而望予(立排天門而須我也閶闔一作闔閶補曰排推也大人賦)
(曰排閶闔而入帝官)召豐隆使先導兮(呼語雲師使清路也)問大微之所居
(博訪天庭在何處也大一作太大象賦云矚太微之峥嶸啟端門之赫奕何宫庭之宏敞類乾坤之翕闢注云)
(太微宫垣十星在翼軫北天子之宫庭五帝之坐十二諸侯府也其外蕃九卿也)集重陽入帝
宫兮(得升五帝之寺舍也一本入上有以字補曰文選云重陽集清氣又云集重陽之清徵注云言上止)
(於天陽之宇上為陽清又為陽故曰重陽余謂積陽為天天有九重故曰重陽)造旬始而觀清
都(遂至天皇之所居也旬始皇天名也一云旬始星名春秋考異郵曰太白名旬始如雄雞也補曰造至也)
(大象賦注云鎮星之精為旬始其怒青黑象狀如鼈見則天下兵起李竒曰旬始氣如雄雞見北斗旁列子曰)
(清都紫微鈞天廣樂帝之所居)朝發軔於太儀兮(旦早趨駕於天庭也太儀天帝之庭習威)
(儀之處也)夕始臨乎於微閭(暮至東方之玉山也爾雅曰東方之美者有醫無閭之珣玕琪)
(焉釋文於於其切一云微母閭補曰周禮東北曰幽州其山鎮曰醫無閭爾雅疏云地理志遼東郡無慮縣應)
(邵曰慮音閭顔師古曰即所謂醫巫閭是縣因山為名)屯余車之萬乘兮(百神侍從無不)
(冇也)紛溶與而並馳(車騎籠茸而競驅也補曰溶音容水盛也大人賦曰紛鴻溶而上厲溶音)
(甬)駕八龍之婉婉兮(虬螭沛艾屈偃蹇也婉釋文作蜿音菀)載雲旗之逶
蛇(旄旐竟天皆霓霄也此二句見騷經)建雄虹之采旄兮(係綴螮蝀文紛錯也)五色
雜而炫燿(衆采雜厠而明朗也補曰炫音縣明也燿音曜照也)服偃蹇以低昂兮
(駟馬駊騀而鳴驤也)驂連蜷以驕驁(驂騑驕驁怒顛狂也補曰說文云騑驂旁馬則騑驂一也)
(初駕馬者以二馬夾轅謂之服又駕一馬與兩服為參故謂之驂又駕一馬乃謂之駟故說文云驂駕三馬也)
(駟一乘也兩服為主參之兩旁二馬遂名為驂總舉一乘則謂之駟指其騑馬則謂之驂詩曰兩驂如舞是二)
(馬皆稱驂也服馬夾轅其頸負軛兩驂在衡外挽靷助之服兩首齊驂首差退也連蜷句蹄也蜷巨圓切驕驁)
(馬行縱恣也上居召下五到切)騎膠葛以雜亂兮(參差駢錯而縱横也一作轇轕以一作其)
(補曰騎竒寄切轇音膠轕音葛車馬喧雜貌一云猶交加也一曰長遠貌一曰驅馳貎)斑漫衍而
方行(繽紛容裔以並升也漫一作曼補曰斑駮文也漫莫半切衍弋戰切漫衍無極貌前漢書云漫衍之)
(戲)撰余轡而正策兮(我欲遠馳路何從也補曰撰見九歌)吾將過乎句芒
(就少陽神於東方也句一作鈎補曰山海經東方勾芒鳥身人面乘兩龍注云木神也昔秦穆公有明德上帝)
(使勾芒賜書夀九十年左傳曰木正為勾芒月令曰其帝太皥其神勾芒注云此木帝之君木官之佐自古以)
(來著德立功者也太公金匱曰東海之神曰勾芒墨子云鄭繆公晝日處廟有神人面鳥身素服面狀正方神)
(曰帝厚汝明德使錫汝夀十年使若國昌公問神名曰予為勾芒也)歴太皓以右轉兮(遂過)
(庖犧而諮訪也東方甲乙其帝太皓其神勾芒太皓始結&KR1577;罟以畋以漁制立庖廚天下號之為庖犧氏皓一)
(作皥)前飛廉以啓路(風伯先導以開徑也啟一作燭)陽杲杲其未光兮(日耀)
(旭曙旦欲明也其一作亦補曰詩云杲杲出日)淩天地㠯徑度(超越乾坤之形體也徑一作俓)
(補曰徑直也與俓同)風伯為余先驅兮(飛廉奔馳而在前也先一作前補曰為去聲詩曰為)
(王前驅淮南曰令雨師灑道風伯掃塵)氛埃辟而清涼(掃除霧霾與塵埃也一曰辟氛埃補)
(曰辟除也必亦切)鳳皇翼其承旂兮(俊鳥夾轂而扶輪也)遇蓐收乎西皇
(&KR0034;少隂神于海津也西方庚辛其帝少皓其神蓐收西皇即少昊也離騷經曰召西皇使涉予知西皇所居在)
(于西海之津也乎一作於補曰山海經西方神蓐收左耳有蛇乘兩龍人面白色有毛虎爪執鉞金神也太公)
(金匱曰西海之神曰蓐收國語云虢公夢在廟有神人面白毛虎爪執鉞立於西阿召史嚚占之對曰如君之)
(言則蓐收也左傳云金正為蓐收)擥彗星㠯為旍兮(引援孛光以翳身也擥一作攬旍一)
(作旗補曰旍即旌字)舉斗柄㠯為麾(握持招搖東西指也補曰天文志北斗七星杓㩦龍角杓)
(斗柄也麾旗屬吁為切)叛陸離其上下兮(繚隸叛散以别分也補曰叛音判)遊驚
霧之流波(蹈履雲氣浮游清波也一曰浮澂清也)旹曖曃其曭莽兮(日月晻黮)
(而無光也曖曃一作晻曀一作黤黮補曰曖音愛曃音逮暗也曭音儻日不明也莽莫朗切晻烏感切日無光)
(也曀於計切隂而風為曀黤音晻深黑色黮徒感切黑也)召玄武而奔屬(呼太隂神使承衛也)
(補曰禮記曰行前朱鳥而後玄武二十八宿北方為玄武說者曰玄武謂龜蛇位在北方故曰玄身有鱗甲故)
(曰武蔡邕曰北方玄武介虫之長文選注云龜與蛇交曰玄武屬音燭)後文昌使掌行兮
(顧命中宫勅百官也天有三宫謂紫宫太微文昌也故言中宫紫宫一作紫微補曰大象賦云文昌制戴匡之)
(位注云文昌六星如匡形故史遷天官書云斗魁戴匡六星曰文昌宫其中六星司錄此天之六府計集所會)
(也晉天文志文昌六星在北斗魁前一曰上將二曰次將三曰貴相四曰司錄五曰司命六曰司寇掌行謂掌)
(領從行者故下文云)選署衆神以並轂(召使羣靈皆侍從也補曰署常恕切置也大人賦曰)
(悉徵靈圉而選之兮部署衆神於搖光)路曼曼其脩遠兮(天道蕩蕩長無窮也脩一作悠)
(補曰曼曼見騷經)徐弭節而高厲(按心抑意徐從容也徐一作颯補曰厲渡也大人賦紛鴻)
(溶而上厲)左雨師使徑侍兮(告使屏翳備不虞也)右雷公以為衛(進近猛將)
(任威武也)欲度世以㤀歸兮(遂濟于世追先祖也一本欲上有遂字一云欲遠度世一云遂)
(遠度世補曰度世謂仙去也)意恣睢㠯担撟(縱心肆志所願高也撟一作矯補曰恣千咨切)
(睢許鼻切恣睢自得貎恣一音資二切大人賦云掉指橋以偃蹇史記索隠云指居桀切橋音矯張揖云指橋)
(隨風指靡也担釋文云音丘列切舉也橋居廟切史記作撟其字從手)内欣欣而自美兮
(忠心悦喜德純深也而一作以一云德絶殊也)聊媮娛以自樂(且戲觀望以㤀憂也自一作淫)
(補曰媮樂也音俞)涉青雲以汎濫游兮(隨從豐隆而相佯也一無以字一無游字)忽
臨睨夫舊鄉(觀見楚國之堂殿也)僕夫懷余心悲兮(思我祖宗哀懷王也)邊
馬顧而不行(馳驂徘徊睨故鄉也補曰邊旁也)思舊故以想像兮(戀慕朋友)
(念兄弟也以一作而像一作象)長太息而掩涕(喟然增歎泣沾裳也屈原謂修身念道得遇仙)
(人託與俱遊周歴萬方升天乘雲役使百神而非所樂猶思楚國念故舊欲竭忠信以寧國家精誠之至德義)
(之厚也)汜容與而遐舉兮(進退俛仰復欲去也補曰汜音泛)聊抑志而自
弭(且自厭按而踟蹰也)指炎神而直馳兮(將候祝融與諮謀也南方丙丁其帝炎帝其神)
(祝融炎神一作炎帝)吾將往乎南疑(過衡山而觀九疑也疑一作娭)覽方外之荒
忽兮(遂究率土窮海嵎也)沛罔象而自浮(水與天合物漂流也罔象釋文作&KR0008;瀁上摩朗)
(下以養切補曰沛流貌文選云戫汩飂淚沛以罔象兮注云罔象即仿像也又云罔象相求注云虚無罔象然)
(也)祝融戒而還衡兮(南神止我令北征也還衡一作蹕御一云戒其䟆禦補曰山海經南)
(方祝融獸身人面乘兩龍火神也國語曰夏之興也祝融降於崇山太公金匱曰南海之神曰祝融揚雄賦云)
(廻軫還衡衡轅前横木大人賦云祝融警而蹕御注云蹕止行人也御禦也)騰告鸞鳥迎宓
妃(馳呼洛神使侍予也)張咸池奏承雲兮(思樂黃帝與唐堯也咸池堯樂也承雲即雲門)
(黃帝樂也屈原得祝融止巳即時還車將即中土乃使仁賢若鸞鳳之人因迎貞女如洛水之神使達己於聖)
(君德若黃帝帝堯者欲與建德成化制禮樂以安黎庶也一云張樂咸池補曰周禮有大咸堯樂也樂記云咸)
(池備矣注云黃帝所作樂名堯增修而用之咸皆也池之為言施也言德無不施也又吕氏春秋云帝顓頊令)
(飛龍作樂效八風之音命之曰承雲淮南云有虞氏其樂咸池承雲九韶注云舜兼用黃帝樂)二女御
九韶歌(美堯二女助成化也韶舜樂名也九成九奏也屈原美舜遭值於堯妻以二女以治天下内之)
(大麓任之以職則百僚師師百工惟時於是遂禪以位升為天子乃作韶樂鐘鼓鏗鏘九奏乃成屈原自傷不)
(值於堯而遭濁世見斥逐也補曰御侍也孟子所謂二女婐也書曰簫韶九成鳳皇來儀周禮曰九德之歌九)
(㲈之舞)使湘靈鼓瑟兮(百川之神皆謠歌也補曰上言二女則此湘靈乃湘水之神非湘夫)
(人也)令海若舞馮夷(河海之神咸相和也海若海神名也馮夷水仙人淮南言馮夷得道以潛)
(於大川也今一作命補曰海若莊子所稱北海若也馮夷河伯也)玄螭蟲象並出進兮
(鬼魅神獸喜樂逸豫也螭龍類也象罔象也皆水中神物一云列螭象而並進兮補曰螭丑知切國語曰水之)
(怪龍罔象)形蟉虬而逶蛇(形體蜿蟺相銜受也蛇一作迤補曰上於九下巨九切蟉虬盤曲貎)
雌蜺便娟㠯增撓兮(神女周旋侍左右也娟一作蜎補曰蜺見騷經便讀作㛹毗連切娟)
(於緣切便娟輕麗貌爾雅疏引雌蜺㛹嬛嬛與娟同釋文嬛虚捐切撓而照切釋文從手集韻撓纏也)鸞
鳥軒翥而翔飛(鷦鵬玄鶴奮翼舞也軒一作鶱補曰方言翥舉也楚謂之翥章庶切)音樂
博衍無終極兮(五音安舒靡有窮也補曰衍廣也逹也)焉乃逝㠯俳佪(遂往)
(周流䆒九野也以一作而補曰焉辭也尤虔切)舒并節㠯馳騖兮(縱舍轡銜而長驅也補曰)
(淮南云縱志舒節以馳大區大人賦云舒節出乎北垠注云舒緩也)逴絶垠乎寒門(經過后土)
(出北區也寒門北極之門也逴釋文作踔勑孝切乎一作兮補曰逴遠也敇角切淮南曰出於無垠鄂之門注)
(云垠鍔端崖也李善曰絶垠天邊之際也淮南曰北方北極之山曰寒門大人賦曰軼先驅於寒門)軼迅
風於清源兮(遂入八風之藏府也源一作涼補曰軼音逸三蒼曰從後出前也迅急也思玄賦云)
(且余沐於清原)從顓頊乎增冰(過觀黑帝之邑宇也補曰北方壬癸其帝顓頊其神玄冥太公)
(金匱曰北海之神曰顓頊淮南云北方有凍寒積冰雪雹羣水之野)歴玄冥㠯邪徑兮(道絶)
(幽都路窮塞也補曰左傳水正為玄冥)乘間維㠯反顧(攀持天紘以休息也補曰孝經緯云)
(天有七衡而六間相去合十一萬九千里淮南云兩維之間九十一度注云自東北至東南為兩維市四維三)
(百六十五度一度二千九百三十里)召黔嬴而見之兮(問造化之神以得失補曰大人賦云)
(左玄冥而右黔雷汪云黔嬴也天上造化神名或曰水神史記作含靁黔具炎切)為余先乎平
路(開軌噵我入道域也一本先下有道字)經營四荒兮(周遍八極)周流六漠(旋天)
(一帀天一作地補曰漢樂歌作六幕謂六合也)上至列缺兮(窺天間隙補曰缺與缺同陵陽子明)
(經云列缺去地一千四百里大人賦云貫列缺之倒影注云列缺天閃也文選云列缺曄其照夜應劭曰列缺)
(天隙電照也)降望大壑(視海廣狹補曰列子曰渤海之東有大壑焉實惟無底之谷名曰歸墟注)
(引山海經東海之外有大壑)下峥嶸而無地兮(淪幽虚也嶸一作巆補曰顔師古云峥嶸)
(深遠貎也上仕耕切下音宏)上寥廓而無天(空無形也寥一作嵺補曰師古云寥廓廣遠也)
視儵忽而無見兮(目瞑眩也)聽惝怳而無聞(窈無聲也補曰師古云惝怳耳)
(不諦也淮南云若士曰我游乎罔宸之野北息乎沈墨之鄉西窮冥冥之黨東開鴻濛之光此其下無地而上)
(無天聽焉無開視焉無眴)超無為㠯至清兮(登天庭也補曰淮南云契大渾之樸而立至清)
(之中)與泰初而為隣(與道并也補曰列子曰太初者氣之始也莊子曰泰初有无无有无名按)
(騷經九章皆託游天地之間以泄憤懣卒從彭咸之所居以畢其志至此章獨不然初曰長太息而掩涕思故)
(國也終曰與太初而為隣則世莫知其所如矣)
楚詞補注卷五
