楚詞補注卷十二
宋洪興祖撰
招隠士章句第十二楚詞
招隠士者淮南小山之所作也昔淮南王安博雅好古
招懷天下俊偉之士(漢書淮南王安好書招致賓客數千人作為内外書甚衆)自八
公之徒咸慕其德而歸其仁(神仙傳曰八公詣門王執弟子之禮後八公與安俱)
(仙去)各竭才智(竭一作擅)著作篇章分造辭賦以類相從故或
稱小山或稱大山其義猶詩有小雅大雅也(漢藝文志有淮南王)
(羣臣賦四十四篇)小山之徒閔傷屈原又怪其文昇天乘雲伇
使百神似若仙者雖身沈沒名德顯聞與隠處山澤無
異故作招隠士之賦以章其志也(也一作云爾)
桂樹叢生兮(桂樹芬香以興屈原之忠貞也補曰郭璞云桂白華叢生山峯冬常青間無雜木)
山之幽(遠去朝廷而隠藏也)偃蹇連蜷兮(容貎美好悳茂盛也蜷一作卷補曰音權)枝
相繚(仁義交錯條理成也以言才德高明宜輔賢君為貞幹也五臣云皆樹之美貌亦喻原之美行補曰)
(繚紐也居休切)山氣巃嵸兮(岑崟㠁嵯雲滃鬱也巃一作巄五臣云巃嵸雲氣貎補曰巃力孔切)
(嵸音摠山孤貎)石嵯峨(嵯峨嶻孼峻蔽日也五臣云嵯峨高貎)谿谷嶄巖兮(﨑嶇閜寪)
(嶮阻&KR0008;也五臣云嶄巖險峻貎補曰嶄鉏咸切閜呼雅反寪于軌反&KR0008;苦滑反)水曾波(踊躍灃沛流迅)
(疾也曾一作增)猨狖羣嘯兮(禽獸所居至樂佚也猨一作蝯補曰狖以狩切)虎豹嘷(猛獸)
(争食欲相囓也以言山谷之中幽深險阻非君子之所處猨狖虎豹非賢者之偶使屈原急來也補曰嘷胡高)
(切咆也)攀援桂枝兮(登山引木遠望愁也一云引持美木喻美行也五臣云援持也言原引持)
(美行淹留於此以待明君)聊淹留(周旋中野立踟蹰也)王孫遊兮(隠士避世在山隅也遊一)
(作游五臣云原與楚同姓故云王孫補曰樂府有王孫遊出於此)不歸(違偝舊土棄室家也)春草
生兮(萬物蠢動抽萌芽也)萋萋(垂條吐葉紛華榮也五臣云萋萋草色)歲暮兮(年齒巳老)
(夀命衰也)不自聊(中心煩亂常含憂也補曰聊音留)蟪蛄鳴兮(蜩蟬得夏喜呼號也五臣)
(云蟪蛄夏蟬補曰莊子云蟪蛄不知春秋說者云寒蟬也一名蝭蟧春生夏死夏生秋死或曰山蟬秋鳴者不)
(及春春鳴者不及秋廣雅云蟪蛄蛁蟧即楚詞所云寒螿者也方言云蛥蚗齊謂之螇螰楚謂之蟪蛄)啾
啾(秋節將至悲嘹噍也以言物盛則衰樂極則哀不宜久隠失盛時也補曰啾啾衆聲音揫)坱兮軋
(霧氣昧也補曰坱烏朗切軋於黠切賈誼賦云坱圠無垠注云其氣坱圠非有限齊也集韻軮軋遠相映貎)
山曲&KR1293;(盤詰屈也補曰&KR1293;音佛山曲也一音皮筆切)心淹留兮(志望絶也)恫慌忽
(亡妃匹也一作洞荒忽五臣云憂思深也補曰恫音通痛也慌上聲)罔兮沕(精氣失也五臣云失志貎)
(補曰沕潛藏也美筆切文選音勿)憭兮栗(心剝切也栗一作慄補曰憭音了又音聊一音留)虎
豹穴(嵺穿岤也穴一作岤五臣云既危苦又進虎豹之穴補曰淮南云虎豹襲穴而不敢咆襲入也咆嘷)
(也嵺音料岤音血)叢薄深林兮(攢刺棘也補曰深草曰薄)人上慄(恐變色也上一作之)
(五臣云慄戰也)嶔岑碕礒兮(山阜&KR0008;嵎嶔一作&KR0706;岑一作崯碕礒一作﨑嶬補曰嶔音欽岑音吟)
(碕音綺礒音蟻又音錡嶔岑山高險也碕礒石貎﨑嶬山形)碅磳磈硊(崔嵬嵼嵃補曰碅綺矜切)
(釋文苦本切非也碅從囷硱從困磳七冰切磈於□切硊魚毀切並石貎)樹輪相糾兮(交錯扶疎)
(糾一作糺扶疎一作糾紛五臣云輪横枝也)林木茷骩(枝條盤紆一無林木二字茷一作茇一作)
(柭一作茷補曰茇柭茷並音跋茷木枝葉盤紆貎通作茇骩音委骩骳屈曲也)青莎雜樹兮(草木)
(雜居補曰本草云莎古人為詩多用之此草根名香附子荆襄人謂之莎草)薠草靃靡(隨風披敷)
(薠一作蘋靃一作萑一作靃補曰靃靡弱貎靃草木花敷貎)白鹿麏麚兮(衆獸並遊麚一作䴥)
(補曰麏音君麞也麚音加牝鹿)或騰或倚(走住異趨一云走䟭殊也)狀貌崯崯兮峨
峨(頭角甚殊峨峨一作嶬嶬音蟻五臣云頭角高貌)淒淒兮漇漇(衣毛若濡也兮一作而漇)
(一作縰補曰漇疏綺切潤也)獼猴兮熊羆(百獸俱也補曰羆音陂如熊黃白文)慕類兮
以悲(哀己不遇也從此以上皆陳山林傾危草木茂盛麋鹿所居虎兕所聚不宜育道德養情性欲使屈)
(原還歸郢也五臣云言山中之獸猶慕儔類而悲哀放弃獨處實難為心也)攀援桂枝兮(配託)
(香木誓同志也援一作折一無援字)聊淹留(踟蹰低佪待明時也一云倚立蹢䠱待明時也)虎豹
鬭兮(殘賊之獸忿争怒也)熊羆咆(貪殺之獸跳梁吼也補曰咆蒲交切嘷也)禽獸駭兮
(雉兔之羣驚奔走也)亡其曹(違離黨輩失羣偶也)王孫兮歸來(旋反舊邑入故宇也一作)
(來歸)山中兮不可以久留(誠多患害難隠處也)
楚詞補注卷十二
