楚詞補注卷六
宋洪興祖撰
卜居章句第六離騷
卜居者屈原之所作也屈原體忠貞之性(體一作履性一作節)而
見嫉妬念讒佞之臣承君順非而蒙富貴己執(一作獨)忠
直而身放弃心迷意惑不知所為乃往至太卜之家稽
問神明决之蓍龜卜己居世何所宜行冀聞異策(聞一作審)
(異一作要)以定嫌疑故曰卜居也(五臣云卜己宜何所居)
屈原既放三年(遠出郢都處山林也)不得復見(道路僻遠所在險也)竭知盡
忠(建立策謀披心胷也知一作智)而蔽鄣於讒(遇諂佞也一無而字)心煩慮亂(慮憤)
(悶也慮一作意)不知所從(迷所著也一云迷瞀眩也)往見太卜(稽神明也一此句上有乃)
(字)鄭詹尹(工姓名也)曰余有所疑(意遑惑也)願因先生決之(斷吉凶也)
詹尹乃端策拂龜(整容儀也五臣云策蓍也立策拂龜以展敬也補曰龜策傳曰摓策定數)
(灼龜觀兆)曰君將何以教之(願聞其要一無將字)屈原曰(吐詞情也)吾寧悃
悃欵欵(志純一也欵一作款五臣云悃欵懃苦貌補曰悃苦本切欵苦管切誠也俗作欵)朴以
忠乎(竭誠信也五臣云朴質也)將送往勞來(追俗人也補曰勞去聲來如字)斯無窮
乎(不困貧也五臣云以此二事問其所宜以下類此補曰上句皆原所從也下句皆原所去也卜以決疑不)
(疑何卜而以問詹尹何哉時之人去其所當從從其所當去其所謂吉乃吾所謂凶也此卜居所以作也)寧
誅鋤草茅(刈蒿菅也鋤一作鉏補曰鋤士魚切釋名云去穢助苗也)以力耕乎(種稼穡也)
將游大人(事貴戚也五臣云大人謂君之貴幸者)以成名乎(榮譽立也)寧正言
不諱(諫君惡也)以危身乎(被刑戮也)將從俗富貴(食重祿也)以媮生乎
(身安樂也補曰媮樂也音俞)寧超然高舉(讓官爵也)以保真乎(守玄默也)將哫
訾栗斯(承顔色也栗一作慄斯一作嘶一作促訾粟斯補曰哫促竝音足唐本子祿切訾音貲哫訾以)
(言求媚也慄音栗謹敬也粟讀若憟音粟詭隨也斯讀若&KR0008;音斯慄也竝見集韻)喔咿儒兒(強笑)
(噱也一作嚅唲補曰喔音握咿音伊嚅音儒唲音兒皆強笑之貎一云喔咿強顔貎唲曲從貎)以事婦
人乎(詘蜷局也五臣云以事婦人諂君之所寵者)寧廉節正直(志如玉也潔一作絜)以
自清乎(修㓗白也)將突梯滑稽(轉隨俗也補曰文選注云突吐忽切滑也滑音骨稽音雞)
(五臣云委曲順俗也揚雄以東方朔為滑稽之雄又曰鴟夷滑稽顔師右曰滑稽圜轉縱捨無窮之狀一云酒)
(器也轉注吐酒終日不巳出口成章不窮竭若滑稽之吐酒)如脂如韋(柔弱曲也五臣云能滑柔)
(也補曰韋柔皮也)以潔楹乎(順滑澤也文選作絜五臣云絜楹謂同諂䛕也絜苦結切)寧昂
昂(志行高也昂一作卬補曰昂卬音同)若千里之駒乎(才絶殊也五臣云千里駒展才力也)
(昂昂馬行貎補曰漢武帝謂劉德為千里駒顔師古云言若駿馬可致千里也)將汜汜(普愛衆也汜一)
(作泛五臣云汜汜鳥浮貎)若水中之鳬乎(羣戲遊也一無乎字補曰鳬野鴨也)與波上
下(隨衆卑高)偷以全吾軀乎(身免憂患偷一作愉補曰愉與偷同苟且也)寧與騏
驥亢軛乎(沖天區也亢一作抗五臣云騏驥抗軛謂與賢才齊列也抗舉也補曰軛於革切車轅前)
(也)將隨駑馬之迹乎(安步徐也五臣云駑馬喻不才之臣)寧與黃鵠比翼
乎(飛雲嵎也五臣云黃鵠喻逸士也比翼猶比肩也補曰漢始元中黃鵠下建章宫太液池中師古云黃鵠)
(大鳥一舉千里)將與雞鶩争食乎(啄糠糟也五臣云雞騖喻讒夫争食争食祿也騖鴨也)
此孰吉孰凶(誰喜憂也)何去何從(安所由也)世溷濁而不清(貨賂行也)
(五臣注文選改世為俗以避諱)蟬翼為重(近佞讒也補曰李善云蟬翼言薄也)千鈞為輕
(遠忠良也五臣云隨俗顛倒重小人輕君子也)黃鐘毁棄(賢者匿也五臣云黃鐘樂器喻禮樂之士)
(補曰國語云黃鐘所以宣養六氣九德也)瓦釡雷鳴(羣言獲進一云愚讙訟也五臣云瓦金喻庸下)
(之人雷鳴者驚衆也)讒人高張(居朝堂也補曰張音帳自侈大也左傳隨張必弃小國)賢士
無名(身窮困也)吁嗟默默兮(世莫論也吁一作于默一作嘿五臣云嘿嘿不言貎)誰知
吾之廉貞(不别賢也)詹尹乃釋策而謝(愚不能明也五臣云釋捨也謝辭也)曰
夫尺有所短(騏驥不驟中庭)寸有所長(雞鶴知時而鳴補曰莊子云梁麗可以充城而)
(不可以窒穴尺有所短也騏驥驊騮一日而馳千里捕鼠不如貍狌寸有所長也)物有所不足
(地毁東南補曰列子曰物有不足天傾西北地不滿東南)智有所不明(孔子厄於陳也補曰校人)
(曰孰謂子産智予既烹而食之智有所不明也)數有所不逮(天不可計量也補曰史記曰人雖賢)
(不能左畫圓右畫方)神有所不通(日不能夜光也補曰神龜能見夢於元君不能避余且之網智)
(有所困神有所不及也)用君之心(所念慮也)行君之意(遂本操也)龜策誠不
能知事(不能決君之志也一云知此事)
楚詞補注卷六
