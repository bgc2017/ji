楚詞補注卷十三
宋洪興祖撰
七諫章句第十三楚詞
初放
沈江
怨世(世一作上)
怨思
自悲
哀命(一作哀時命)
謬諫(謬一作繆)
七諫者東方朔之所作也(昔枚乘作七發傅毅作七激張衡作七辯崔駟作七依曹)
(植作七啓張協作七命皆七諫之類李善云七發者說七事以起發太子也猶楚辭七諫之流五臣云七者少)
(陽之數欲發陽明于君也前漢東方朔字曼倩為太中大夫免為庶人後常為郎上書自訟不得大官欲求試)
(用)諫者正也謂陳法度以諫正君也古者人臣三諫不
從退而待放屈原與楚同姓無相去之義故加為七諫
慇懃之意忠原之節也或曰七諫者法天子有爭臣七
人東方朔追憫屈原故作此詞以述其志(一作意)所以昭
忠信矯曲朝也
平生於國兮(平屈原名也一本國上有中家)長於原壄(高平曰原垌外曰野言屈原少)
(生於楚國與君同朝長大見遠棄於山野傷有始而無終也壄一作野)言語訥譅兮(出口為言)
(相答曰語訥者純也譅者難也譅一作歰釋文作譅補曰並所立切集韻作□口不能言也通作歰)又無
彊輔(言已質性忠信不能巧利詞令言語訥鈍復無彊友黨輔以保達已志也彊一作強)淺智褊
能兮(褊狹也補曰褊必善切說文衣小也)聞見又寡(寡少也屈原多才有智博聞遠見而言淺)
(狹者是其謙也)數言便事兮見怨門下(門下喻親近之人也言已數進忠言陳便宜之)
(事以助治而見怨恨於左右欲害已也一作數諫便事)王不察其長利兮卒見棄
乎原壄(言懷王不察已忠謀可以安國利民反信䜛言終棄我於原野而不還也一無見字壄一作野)
伏念思過兮無可改者(言已伏自思念行無過失可改易也)羣衆成朋兮
(羣一作群)上浸以惑(上謂君也浸稍也言佞人相與羣聚朋黨成衆君稍以惑亂而不自知也)巧
佞在前兮賢者滅息(滅消也言佞臣巧好其言順意承旨旦夕在於君前而使忠賢之士)
(心懷恐懼吞聲小語消滅謇謇之氣以避禍患也)堯舜聖已沒兮(一無聖字)孰為忠
直(言堯舜聖明今已沒矣誰為盡忠直也補曰為去聲)高山崔巍兮(崔巍高貎補曰上徂回下)
(五回切)水流湯湯(湯湯流貎言已仰視高山其形崔巍而不知頽㢮俛視水流湯焉流行而不知)
(竭自傷不如山川之性身將顛沛也補曰書云湯湯洪水方割湯音商)死日將至兮與麋
鹿同坈(陂池曰坈言已年歲衰老死日將至不得處國朝輔政治而與麋鹿同坈鳥獸為伍將墜陷坈)
(穽不復久也補曰坈字書作抗丘庚切俗作坑)塊兮鞠(塊獨處貌匍匐為鞠一作塊鞠兮補曰塊苦對)
(切)當道宿(夜止曰宿言巳孤獨無耦塊然獨處鞠然匍匐當道而躓卧無所棲宿也)舉世皆
然兮(舉一作與)余將誰告(舉與也言舉當世之人皆行佞偽當何所告我忠信之情也一無余)
(字補曰告姑沃切易初筮告)斥逐鴻鵠兮(鴻鵠大鳥)近習鴟梟(鴟梟惡鳥一無習字)
(梟一作鴞補曰斥音赤梟不孝鳥鴞于驕切惡聲之鳥也)斬伐橘柚兮(橘柚美木補曰尚書厥包)
(橘柚小曰橘大曰柚柚似橙而實酢吕氏春秋果之美者有雲夢之柚)列樹苦桃(苦桃惡木言君)
(親近貪賊姦惡之人而遠仁賢之士也補曰桃自有苦者如苦李之類本草云羊桃味苦陶隠居云山野多有)
(之詩隰有萇楚是也)便娟之脩竹兮寄生乎江潭(便娟好貌屈原以竹自喻言有)
(便娟長好之竹生於江水之潭被蒙潤澤而茂盛自恨放流而獨不蒙君之惠也乎一作於補曰便平聲娟鳥)
(玄切)上葳蕤而防露兮(葳蕤盛貌防蔽也補曰葳音威蕤儒佳切草木乘貌集韻作蕤)下
泠泠而來風(泠泠清凉貎言竹被潤澤上則葳蕤而防蔽霧露言能有所覆也下則泠泠清凉可)
(休庇也以言巳德上能覆蓋於君下能庇廕於民補曰泠音靈)孰知其不合兮(孰一作固)若
竹栢之異心(竹心空屈原自喻志通達也栢心實以喻君闇塞也言已性達道德而君閉塞其志)
(不合若松栢之異志也)往者不可及兮(謂聖明之王堯舜禹湯文武也)來者不可
待(欲須賢君年齒已老命不可待也)悠悠蒼天兮莫我振理(悠悠憂貌振救也言)
(已憂愁思想則呼蒼天言已懷忠正而君不知羣下無有救理我之侵冤者補曰太史公屈原傳云人窮則反)
(本故勞苦倦極未嘗不呼天也)竊怨君之不寤兮吾獨死而後已(言已私怨)
(懷王用心闇惑終不覺寤令我獨抱忠信死於山野之中而巳)
初放
惟往古之得失兮(言巳思念古者人君得道則安失道則危禹湯以王桀紂以亡)覽私
微之所傷(傷害也言已又觀人君私愛佞讒受其微言傷害賢臣者國以危殆也楚之無極吳之宰)
(噽是也)堯舜聖而慈仁兮後世稱而弗忘(言堯舜所以有聖明之德者以)
(任賢能慈愛百姓故民至今稱之也弗一作不)齊桓失於專任兮夷吾忠而名
彰(夷吾管仲名也管仲將死戒桓公曰竪刁自割易牙烹子此二臣者不愛其身不慈其子不可任也桓公)
(不從使專國政桓公卒二子各欲立其所傳公子諸公子並爭國亂無主而桓公尸不棺積六十日䖝流出戸)
(故曰失于專任夷吾忠而名著也)晉獻惑於孋姬兮申生孝而被殃(已解)
(於九章篇中孋一作孋補曰並力支切)偃王行其仁義兮荆文寤而徐亡
(荆楚也徐偃王國名也周宣王之舅申伯所封也詩曰申伯番番既入於徐周衰其後僣號稱王也偃諡也言)
(徐偃王修行仁義諸侯朝之三十餘國而無武備楚文王見諸侯朝徐者衆心中覺悟恐為所并因興兵擊之)
(而滅徐也故司馬法曰國雖強大忘戰必危蓋謂此也補曰史記周穆王西廵狩徐偃王作亂造父為穆王御)
(長驅歸周以救亂淮南子云徐偃王被服慈惠身行仁羲然而身死國亡子孫無類注云偃王於哀亂之世脩)
(行仁義不設武備楚文王滅之徐國今下邳徐僮是也又曰徐偃王好行仁義陸地而朝者三十二國王孫厲)
(謂楚莊王曰王不伐徐必反朝徐乃舉兵伐徐遂滅之後漢書曰徐夷僣號率九夷以伐宗周西至河上穆王)
(畏其方熾乃分東方諸侯命徐偃王主之偃王行仁義陸地而朝者三十六國穆王後得驥錄之乘乃使造父)
(御以告楚令伐徐一日而至於是楚文王大舉兵而滅之博物志云偃王既治其國仁義著聞江淮諸侯服從)
(者三十六國穆王聞之遣使乘馹一日至楚使伐之偃王仁不忍鬭其民為楚所敗元和姓纂云伯益之子夏)
(時受封於徐至偃王為楚所滅按徐偃王當周穆王時楚文王乃春秋時相去甚遠豈春秋時自有一徐偃王)
(邪然諸書稱偃王多云穆王時人唯博物志姓纂伹云為楚敗滅不指文王其說近之後漢書乃以穆王與楚)
(文王同時大謬)紂暴虐以失位兮周得佐乎吕望(卒怒曰暴賊善曰虐言殷)
(紂暴虐以失其位周得吕望而有天下也)修往古以行恩兮封比干之丘壟
(小曰丘大曰壟言武王修先古之法敬愛賢能克紂封比干之墓以彰其德宣示四方也壟一作隴補曰集韻)
(壟有籠音)賢俊慕而自附兮日浸淫而合同(才敵千人為俊浸淫多貌也言)
(天下賢能英俊慕周之德日来親附浸滛盛多四海並合皆同志也浸一作侵補曰浸音侵浸滛漸潰)明
法令而修理兮蘭芷幽而有芳(言周家選賢任士官得其人法令修理故幽隠)
(之士皆有嘉名也一云法令修而循理兮)苦衆人之妬予兮(言已患苦楚國衆人妬我忠直)
(欲害巳也)箕子寤而佯狂(箕子紂之庶兄見比干諫而被誅則被髮佯狂以脱其難也佯一作)
(詳補曰詳與佯同)不顧地以貪名兮心怫欝而内傷(言已欲效箕子佯狂)
(而去不顧楚國之地貪忠直之名念君闇昧心為傷痛而怫鬱也補曰怫音佛)聯蕙芷以為佩
兮過鮑肆而失香(言仁人聯結蕙芷服之於身過鮑魚之肆則失其性而不芬香也以言已)
(積絫忠信為讒人所毀失其忠名也芷一作若佩一作珮香一作芳補曰古人云與不善人居如入鮑魚之肆)
(謂惡人之行如鮑魚之臭也)正臣端其操行兮反離謗而見攘(謗訕也攘)
(排也言正直之臣端其心志欲以輔君反為讒人所謗訕身見排逐而遠放也補曰操七到切行下孟切攘而)
(羊切)世俗更而變化兮(而一作以)伯夷餓於首陽(言當世俗人皆改其清潔)
(化為貪邪當若伯夷餓於首陽而身垂功名也補云馬融云首陽山在河東蒲坂華山之北河曲之中蘇鶚演)
(義云蒲坂有雷首山伯夷叔齊所居故云首陽山又隴西地名首陽東有鳥鼠山亦謂之首陽又杜預云洛陽)
(之東首陽山之南有小山西瞻宫闕北望夷齊又阮籍詩云步出上東門遥望首陽岑下有採薇士上有嘉樹)
(林據夷齊所居此山是矣語語注以蒲坂為是恐誤又後漢注亦云首陽山在洛陽東北)獨廉潔而
不容兮叔齊久而逾明(叔齊伯夷弟也言已獨行廉潔不容於世雖飢餓而死幸若叔)
(齊久而有榮名也逾一作愈)浮雲陳而蔽晦兮使日月乎無光(言䜛佞陳)
(列在側則使君不聰明也乎一作兮)忠臣貞而欲諫兮䜛諛毁而在旁(言忠)
(臣正其心欲諫其君䜛毀在旁而不敢言也)秋草榮其將實兮(其一作而)微霜下
而夜降(微霜殺物以喻䜛諛言秋時百草將實微霜夜下而殺之使不得成熟也以言䜛人晨夜毀已)
(亦將害巳身使其忠名不得成也)商風肅而害生兮(商風西風肅急貌一作肅肅)百
草育而不長(言秋氣起則西風急疾而害生物使百華不得盛長以言君令急促剗傷百姓使不)
(得保其性命也育一作墮)衆竝諧以妬賢兮(諧同也)孤聖特而易傷(言衆)
(佞相與並同以妬賢者雖有聖明之智孤特無助易傷害也一云聖孤特補曰易以䜴切)懷計謀而
不見用兮巖穴處而隱藏(士曰隠寳曰藏言已懷忠信之計不得列見獨處巖穴之)
(中隠藏而已)成功隳而不卒兮(隳壊也補曰翾規切)子胥死而不葬(言子)
(胥為吳代楚破郢謀行功成後用讒言賜劒棄死故言死而不葬也補曰吳王取子胥尸盛以鴟夷革浮之江)
(中故曰死而不葬也葬音藏瘞也顔師古音臧)世從俗而變化兮隨風靡而成
行(言當世之人見子胥被害則變心從俗以承上意若風靡草羣聚成行而羅列)信直退而毁
敗兮虛偽進而得當(言信直之臣被蒙譖毁而身敗棄虚偽之人進用在位而當顯職也)
追悔過之無及兮(之一作而無一作不)豈盡忠而有功(言君進用虛偽之臣)
(則國傾危追而自悔亦無所及也已欲盡忠直之節終不能成其功也豈一作覬)廢制度而不
用兮務行私而去公(言在位之臣廢先王之制度務從私邪背去公正爭欲求利也)終
不變而死節兮惜年齒之未央(言巳執守清白而死忠直終不變節惜年齒尚)
(少夀命未盡而將夭逝也)將方舟而下流兮冀幸君之發矇(大夫方舟士特)
(舟矇僮矇也言我將方舟隨江而浮冀幸懷王開其矇惑之心而還已也方一作舫矇一作矇補曰舫與方同)
(說文云方併舟也亦作舫素問曰發蒙解惑未足以論)痛忠言之逆耳兮恨申子
之沈江(申子伍子胥也吳封之於申故號為申子也哀痛忠直之言忤逆君耳使之恚怒若申胥諫吳)
(王殺而沈之江流也)願悉心之所聞兮(心一作余)遭值君之不聦(悉盡也聽)
(遠曰聦言已欲盡忠竭其所聞陳列政事遭值懷王闇不聰明而不見納也)不開寤而難道
兮(道一作導)不别横之與縱(緯曰横經曰縱言君心常惑而不可開寤語以政道尚不别繒)
(布經緯穔縱不能知賢愚亦明矣補曰别彼列切)聽姦臣之浮說兮(姦一作姦)絶國
家之久長(言君好聽邪說之臣虚言浮說以自誤亂將絶國家累世久長之祿也)滅規榘
而不用兮背繩墨之正方(言君為政滅先聖之法度而不施用背棄忠直之臣以自)
(傾危)離憂患而乃寤兮(離一作罹)若縱火於秋蓬(蓬蒿也秋時枯槁言君信)
(任佞諛不慮艱難卒遭憂患然後乃覺若放火於秋蒿不可救制也)業失之而不救兮尚
何論乎禍凶(言君施行業以失道身將危殆尚復論國之禍凶豈不晚哉)彼離畔而
朋黨兮獨行之士其何望(言彼䜛佞相與朋黨並食重禄獨行忠直之士當復何望)
(宜窮困也補曰望平聲)日漸染而不自知兮(稍積為漸汙變為染積一作漬補曰漸音)
(尖)秋毫微哉而變容(銳毛為毫夏落秋生言君用䜛邪日以漸染隨之變化而不自知若)
(秋毫更生其容微眇而日長大也毫一作豪一無哉字哉一作裁補曰莊子秋豪雖小司馬云兔豪在秋而成)
(一云毛至秋而耎細故以喻小說文云豪豕鬛如筆管者毫長銳毛)衆輕積而折軸兮原
咎雜而累重(咎過也言車載衆輕之物以折其軸而不可乘其過咎由重絫雜載衆多之故也以)
(言國君聽用羣小之言則壊敗法度而自傾危也原一作厚補曰戰國策云積羽沈舟羣輕折軸累釋文力瑞)
(切)赴湘沅之流澌兮恐逐波而復東(言已心清潔不能久居濁世故赴湘)
(沅之水與流澌俱浮恐遂乘波而東入大海也補曰說文澌水索也澌流冰也此當從仌)懷沙礫而
自沈兮不忍見君之蔽壅(礫小石也言已所以懷沙負石甘樂死亡自沈于水者不)
(忍久見懷王壅蔽於䜛佞也壅一作雍補曰壅塞也音雍)
沈江
世沈淖而難論兮(沈沒也淖溺也難一作不補曰淖泥也女孝切)俗岒峨而㠁
嗟(岒峨㠁嵯不齊貌言時世之人沈沒財利用心淖溺不論是非不别忠佞風俗毁譽高下㠁嵯賢愚合同)
(上不任賢化使然也岒一作岑補曰竝魚今切㠁楚岑切嵯义宜切一音倉何切)清泠泠而殱
滅兮(清泠泠以喻潔白殱盡也滅消也殱一作瀐一作纖一云而日瀐兮補曰殱盡也瀐泉一見一否並)
(音尖)溷湛湛而日多(溷湛湛喻貪濁也言泠泠清潔之士盡棄銷滅不見論用貪濁之人進在)
(顯位日以盛多)梟鴞既以成羣兮玄鶴弭翼而屏移(言貪狼之人並進成)
(羣廉潔之士歛節而退也以一作已補曰鴞于驕切䆁文何苗切史記師曠鼓琴有玄鶴二八舞于廊門山海)
(經雷山有玄鶴粹黑如漆其夀滿三百六十歲則色純黑昔黃帝習學于崑崙山有玄鶴飛翔)蓬艾親
入御於牀笫兮(笫牀簀也以喻親密一無入字補曰笫音姊牀也方言陳楚謂之笫又阻史切)
(說文牀簀也)馬蘭踸踔而日加(馬蘭惡草也踸踔暴長貌也加盛也言蓬蒿蕭艾入御房)
(中則馬蘭之草踸踔暴長而茂盛也以言佞諂見親近則邪偽之徒踊躍而欣喜也補曰踸勑錦切踔勑角切)
(又丑角切說文云踸踔行無常貌本草云馬蘭生澤旁氣臭花似菊而紫楚詞以惡草喻惡人)棄捐葯
芷與杜衡兮余奈世之不知芳何(言棄捐芳草忠正之士當奈世人不知賢)
(何葯一作蘭衡一作蘅一本余下有今字一云余奈夫世不知芳何一云余奈夫不知芳何釋文葯音約)何
周道之平易兮然蕪穢而險戲(險戲猶言傾危也言周家建立德化其道平直)
(公方所履無失而言蕪穢傾危者心惑意異也以平直為傾危則以忠正為邪枉也詩曰周道如砥其直如矢)
(補曰易以䜴切戲音希)高陽無故而委塵兮(高陽帝顓頊也委塵坋塵也言帝顓頊聖)
(明克讓然無故被塵翳言與帝共工爭天下也淮南子曰顓頊與共工爭為帝)唐虞點灼而毁
議(點汙也灼炙也猶身有病人點炙之言堯舜至聖道德廣被尚點炙謗毁言有不慈之過卑父之累也補)
(曰集韻議有儀音)誰使正其真是兮(言佞人妄論以善為惡乃非訕聖王當誰使正其真)
(偽乎已以忠被罪固其宜也)雖有八師而不可為(八師為禹稷卨臯陶伯夷倕益夔也)
(言堯舜有聖賢之臣八人以為師傅不能除去虛偽之謗平疾䜛之辭也)皇天保其高兮后
土持其久(言皇天保其高明之姿不可踰越也后土持其久長不可掘發也賢人守其志分亦不可)
(傾奪也一云不可輕脱)服清白以逍遥兮偏與乎玄英異色(玄英純黑)
(也以喻貪濁言已被服芬香履修清白偏與貪濁者異行不可同趣也色一作采補曰爾雅冬為玄英)西
施媞媞而不得見兮(西施美女也媞媞好貌也詩曰好人媞媞也補曰淮南云嫫母有所)
(美西施有所醜又曰曼頰皓齒形夸骨佳不待脂粉芳澤而性可說者西施陽文也媞大奚切媞媞安也一曰)
(美好)&KR1653;母勃屑而日侍(&KR1653;母醜女也勃屑猶媻姍膝行貌言西施媞媞儀容姣好屏不得見)
(&KR1653;母醜惡反得媻姍而侍左右也以言親近小人斥逐君子也日一作近補曰&KR1653;音謨屑蘇骨切勃屑行貌媻)
(姍一作蹣跚)桂蠹不知所淹留兮(桂蠹以喻食禄之臣也言桂蠹食芬香居高顯不知)
(留止妄欲移徙則失甘美之木亡其處也以言衆臣食君之禄不建忠信妄行佞諂亦將失其位喪其所也補)
(曰蠹音妬木中虫)蓼蟲不知徙乎葵菜(言蓼䖝處卒烈食苦惡不能知徙於葵菜食甘)
(美終以困苦而癯瘦也以喻已修潔白不能變志易行以求禄位亦將終身貧賤而困窮也知一作能補曰蓼)
(辛菜也音了魏都賦云習蓼蟲之忘辛李善引楚詞蓼蟲不知從乎葵藿)處湣湣之濁世兮
今安所達乎吾志(言已居濁溷之世無有達我清白之志也湣一作涽一無乎字一云今安)
(達乎吾志補曰湣音昏)意有所載而遠逝兮固非衆人之所識(識知也言)
(已心載忠正之志欲遠去以求賢人君子固非衆人所能知也補曰識音志)驥躊躇於弊輂
兮(躊躇不行貌輂一作轝一作輦補曰輦拘玉切大車駕馬)遇孫陽而得代(孫陽伯樂姓名)
(也言衆人不識騏驥以駕敗車則不肯進遇伯樂知其才力以車代之則至千里流名德也以言俗人不識已)
(志亦將遇明君建道流化垂功業也)吕望窮困而不聊生兮遭周文而舒
志寗戚飯牛而商歌兮桓公聞而弗置(皆解於離騷經弗一作不補曰)
(聊賴也)路室女之方桑兮(路室客舍也)孔子過之以自侍(言孔子出)
(遊過於客舍其女方采桑一心不視喜其貞信故以自侍過一作遇)吾獨乖剌而無當兮
(乖差也刺邪也補曰剌戾也力達切)心悼怵而耄思(耄亂也九十曰耄言古賢俊皆有遭遇我)
(獨乖差與時邪刺故心中自傷怵愓而思志為耄亂補曰思去聲)思比干之恲恲兮(恲恲)
(忠直之貌補曰恲披耕切忼慨也)哀子胥之慎事(子胥臨死曰抉吾兩目置吴東門以觀越)
(兵之入也死不忘國故言慎事也補曰子胥慎事吴王而見殺故哀之)悲楚人之和氏兮
獻寳玉以為石遇厲武之不察兮(厲厲王武武王)羌兩足以畢
斮(斮斷也昔卞和得寳玉之璞而獻之楚厲王或毁之以為石王怒斷其左足武王即位和復獻之武王不)
(察視又斷其右足和乃抱寳泣於荆山之下悲極血出於是暨成王乃使工人攻之果得美玉世所謂和氏之)
(璧也或曰兩足畢索索盡也以言玉石易别於忠佞尚不能知已之獲罪是其常也一本云兩足以之畢斮補)
(曰斮仄略切劉向新序云荆人卞和得玉璞而獻之荆厲王使王尹相之曰石也王以和為謾而斷其左足厲)
(王薨武王即位和復奉玉璞而獻之武王王使王尹相之曰石也又以為謾而斷其右足武王薨共王即位和)
(乃奉玉璞而哭於荆山中三日三夜泣盡而繼之以血共王聞之乃使人理其璞而得寳焉又淮南子注云楚)
(人卞和得美玉璞於荆山之下以獻武王王以示玉人玉人以為石則其左足文王即位復獻之以為石刖其)
(右足抱璞不釋而泣血及成王即位又獻之成王曰先君輕刖而重剖石遂剖視之果得美玉以為璧蓋純白)
(夜光故曰和氏之璧又琴操曰卞和得玉璞以獻楚懷王使樂正子占之言非玉以其欺謾斬其一足懷王死)
(子平王立和復抱其璞而獻之平王復以為欺斬其一足平王死和欲獻恐復見斷乃抱其玉而哭荆山之中)
(諸說不同按史記楚世家武王卒子文王立文王卒子熊囏立是為杜敖其弟弑杜敖自立是為成王則淮南)
(子注為是新序之說與朔同然與史記不合今並存之)小人之居勢兮(志狹智少為小人也)
視忠正之何若(言小人智少慮狹苟欲承順求媚以居位勢視忠正之人當何如乎甚於草芥)
(也之一作其)改前聖之法度兮(前一作先)喜囁嚅而妄作(囁嚅小語謀私)
(貌也言小人在位以其愚心改更先聖法度背違仁義相與耳語謀利而妄造虛偽以譖毁賢人也囁嚅或作)
(噂沓補曰囁如葉切嚅如朱切說文云噂聚語也引詩噂沓背憎)親䜛諛而疏賢聖兮
訟謂閭娵為醜惡(讙譁為訟閭娵好女也言君親信䜛諛之臣斥逐忠正背先聖法度衆人)
(讙譁之訟以好為惡心惑意迷而不自知也一無謂字娵一作娶補曰荀子曰閭姝子奢莫知媒兮亦作閭娵)
(韋昭云梁王魏瞿之美女娵音鄒集韻娶音須人名引荀子閭娶子奢)愉近習而蔽遠兮
孰知察其黑白(言君近謟諛習而信之蔽遠賢者言不見用誰當知已之清白彼之貪濁也愉)
(一作俞補曰愉音愈)卒不得效其心容兮(卒一作來)安眇眇而無所歸
薄(薄附也言已放流不得内竭忠誠外盡形體東西眇眇無所歸附也)專精爽以自明兮
晦冥冥而壅蔽(言已專壹忠情竭盡耳目之精明欲以助君而為佞人之所壅蔽不得進也)
年既已過太半兮然埳軻而留滯(輡軻不遇也言已年已過五十而輡軻沈)
(滯卒無所逢遇也埳一作轗一作輡補曰埳苦闇切軻苦个切又音坎可轗音坎埳坷不平也輡軻車行不平)
(一曰不得志)欲高飛而遠集兮恐離罔而滅敗(罔以喻法言已欲高飛遠)
(止他方恐遭罪法以滅敗忠厚之志也離一作罹)獨冤抑而無極兮傷精神而
壽夭(夀命夭也)皇天既不純命兮余生終無所依(依保也一本無上四)
(句)願自沈於江流兮絶横流而徑逝(徑一作遠)寕為江海之
泥塗兮安能久見此濁世(言已思委命於江流沈為泥塗不忍久見貪濁之俗也)
怨世
賢士窮而隐處兮(士一作者)廉方正而不容(言時貪亂者衆賢者隐蔽廉正)
(之士不能容於世也)子胥諫而靡軀兮比干忠而剖心子推自割
而飤君兮德曰忘而怨深(已解於九章也一云推自割而食君兮補曰靡美皮切飤)
(音寺糧也食音同)行明白而曰黑兮荆棘聚而成林(荆棘多刺以喻䜛賊)
(言巳修行清白皎然日明而䜛人聚而蔽之謂之暗使不得進也聚一作藂)江離棄於窮巷
兮蒺藜蔓乎東廂(廧序之東為東廂以言賢者棄捐閭巷小人親近左右也藜一作䔧補曰)
(曼音萬廂廡也)賢者蔽而不見兮䜛諛進而相朋(相朋一作在位朋一作明)
梟鴞並進而俱鳴兮鳳皇飛而高翔(言小人相舉而論議賢智隠而深藏)
(也)願壹往而徑逝兮(壹或作一)道壅絶而不通(言已思壹見君盡忠言而)
(遂徑去障蔽於䜛佞而不得至也)
怨思
居愁懃其誰告兮獨永思而憂悲(言已放在山澤心中愁苦無所告愬長憂)
(悲而已懃一作苦)内自省而不慙兮操愈堅而不衰(言已自念懷抱忠誠)
(履行清白内不慙於身外不媿於人志愈堅固不衰懈也)隠三年而無決兮歲忽忽
其若頽(言巳放在山野滿三年矣歲月廹促去若頽下年且老也古者人臣三諫不從待放三年君命)
(還則復無則遂行也)憐余身不足以卒意兮(憐一作怜卒釋文作碎)冀一見
而復歸(言已自憐身老不足以終志意幸復一見君陳忠言還鄉邑也)哀人事之不幸
兮(幸舜)屬天命而委之咸池(咸池天神也言已自哀不能修人事以見愛於君属禄命)
(於天委之神明而已補曰言巳遭時之不幸無可奈何付之天命而已逸說非是屬音燭付也淮南云咸池者)
(水魚之囿也注云水魚天神)身被疾而不間兮(間差也補曰閭廖也音諫差楚懈切)心
沸熱其若湯(言已修行仁義身反被病而不閒差憂道不立心中怛然而氣熱若湯之沸沸)
(一作怫補曰怫音費忿貌)冰炭不可以相並兮(並併也)吾固知乎命之不
長(言冰見炭則消炭得冰則滅以喻忠佞不可並處則相傷害固知我命之不得長久將消滅也一云固知)
(余命之不長一云吾乎固知命之不長)哀獨苦死之無樂乎惜予年之未
央(自哀惜死年尚少也予一作余)悲不反余之所居兮(一本不下有得字)恨離
予之故鄉(不得歸郢見故鄉也)鳥獸驚而失羣兮(飛者為鳥走者為獸羣一作群)
(補曰禮記云今是大鳥獸失喪其羣匹越月踰時焉則必反廵過其故鄉翔回焉鳴號焉蹢䠱焉踟蹰焉然後)
(乃能去之)猶高飛而哀鳴(言鳥獸失其羣偶尚哀鳴相求以刺同位之人曾無相念之意也)
狐死必首丘兮夫人孰能不反其真情(真情本心也言狐狸之死猶嚮)
(丘穴人年老將死誰有不思故鄉乎言巳尤甚也)故人疏而日忘兮新人近而
俞好(言舊故忠臣日以䟽遠䜛諛新人日近而見親也俞一作愈一云新人愈近而日好補曰俞與愈同)
莫能行於杳冥兮孰能施於無報(言衆人誰能有執心正行於杳冥之中施)
(於無報之人乎言皆苟且而行以求利也補曰傳曰行乎冥冥施乎無報)苦衆人之皆然兮
乘回風而遠遊(言巳患苦衆人皆行苟且故乘風而遠去也)凌恒山其若陋
兮(凌乘也恒山北嶽也陋小也補曰恒胡登切恒山在中山曲陽縣西北)聊愉娱以忘憂
(言已乘騰高山以為痺小陟險猶易聊且愉樂以忘悲憂也愉一作媮補曰並音俞)悲虚言之無
實兮(䜛言無誠君不察也)苦衆口之鑠金(已解於九章中)過故鄉而一顧
兮泣歔欷而霑衿(言已遠行猶思楚國而悲泣也)厭白玉以為面兮(厭著)
(也補曰厭於葉切一音淹)懷琬琰以為心(言已施行清白心面若玉内外相副)邪氣入
而感内兮施玉色而外滛(滛潤也言䜛邪之言雖自内感已志而猶不變玉色外潤)
(而内愈明也)何青雲之流瀾兮(瀾一作爛)微霜降之蒙蒙(蒙蒙盛貌詩云)
(零雨其蒙言遭佞人羣聚造作虚詞君政用急天早下霜則害草木傷其貞節也之一作而蒙一作濛注同)
徐風至而徘徊兮(而一作之一作徘徊)疾風過之湯湯(風為號令言君命寬)
(則風舒風舒則已徘徊而有還志也令急風疾則已惶遽欲急去也湯一作蕩一云疾風舒之蕩蕩)聞南
藩樂而欲往兮(藩蔽也南國諸侯為天子藩蔽故稱藩也唐本無樂而二字補曰樂五效切注)
(讀作入聲)至會稽而且止(會稽山名也言已聞南國饒樂而欲往至會稽山且休息也)見
韓衆而宿之兮問天道之所在(韓衆仙人也天道長生之道也衆一作終)借
浮雲以送予兮載䳄霓而為旌(旌旗也有鈴為旌也載一作戴一云載虹霓而)
(為旍補曰梁書王筠傳沈約製郊居賦要筠讀至雌霓連蜷約曰僕常恐人呼為霓上五激下五鷄切)駕
青龍以馳鶩兮班衍衍之冥冥(言極疾也)忽容容其安之兮
超慌忽其焉如(不知所之也焉一作安補曰如去聲)苦衆人之難信兮願
離羣而遠舉(舉去也言苦見俗人多言無信不可據任故願離衆而遠去也補曰舉有據音)登
巒山而遠望兮(巒小山也一云登巒無山字)好桂樹之冬榮(南方有不死之)
(草北方有不釋之冰也一云好桂茂而冬榮)觀天火之炎煬兮聽大壑之波
聲(大壑海水也言已仰觀天火下覩海水心愁思也補曰煬以讓切炙燥也)引八維以自道
兮(天有八維以為剛紀也道一作導)舍沆瀣以長生(言巳乃擥特八維以自導引舍沆瀣)
(之氣以不死也補曰沆胡亢瀣胡介切本作瀣)居不樂以時思兮(以一作而一云思時)食
草木之秋實(秋實謂棗栗之屬也)飲菌若之朝露兮構桂木而為
室(言飲食潔清所處芬香也補曰菌音窘)雜橘柚以為囿兮(囿一作圃)列新夷
與椒楨(雜聚衆善以自修飭也補曰新夷即辛夷也楨女貞也)鵾鶴孤而夜號兮
哀居者之誠貞(言鵾鷄鶬鶴大鳥猶知賢良哀惜已之履行正直而不施用也)
息悲
哀時命之不合兮傷楚國之多憂(言已自哀生時禄命好行公正不與君合)
(憐傷楚國無有忠臣國家多憂也)内懷情之潔白兮(潔一作質)遭亂世而離
尤(言已懷潔白之志以得罪過於衆人也而一作以)惡耿介之直行兮世溷濁
而不知(言衆人惡明正之直士以君闇昧不知用之過也)何君臣之相失兮上
沅湘而分離(言䜛佞害已使明君放逐忠臣上下分離失其所也)測汨羅之湘水
兮(汨水在長沙羅縣下注湘水中補曰汨音覓)知時固而不反(言已沈身汨水終不還楚)
(國也)傷離散之交亂兮遂側身而既遠(遂去而遷流也)處玄舍之
幽門兮穴巖石而窟伏(巖穴也言巳修德不用欲伏巖穴之中以自隠藏也)從水
蛟而為徒兮與神龍乎休息(自喻德如蛟龍而潜匿也乎一作而)何山石
之嶄巖兮靈魂屈而偃蹇(言山石高巖非已所居靈魂偃蹇難止欲去之也嶄一作)
(嶃補曰並士銜切)含素水而蒙深兮曰眇眇而既遠(素水白水也言雖遠)
(行不失清白之節也蒙深一作濛濛)哀形體之離解兮(解一作懈補曰解音懈)神&KR1577;
兩而無舍(罔兩無所據依貌也舍止也自哀身體陸離遠行解倦精神罔兩無所據依而舍止也&KR1577;)
(一作罔補曰郭象曰罔两景外之微隂也)惟椒蘭之不反兮(椒子椒也蘭子蘭也不一作無)
魂迷惑而不知路(言子椒子蘭不肯反已魂魄迷惑不知道路當何如也)願無過
之設行兮(䆁文行戶更切)雖滅沒之自樂(言願設陳已行終無過惡雖身没名滅猶)
(自樂不改易也補曰樂去聲)痛楚國之流亡兮哀靈脩之過到(言懷王之)
(過已至於惡楚國將危亡失賢之故也補曰到至也)固時俗之溷濁兮志瞀迷而
不知路(瞀悶也迷惑也言已遭遇亂世心中煩惑不知所行也補曰瞀音茂)念私門之正
匠兮(匠教也)遥涉江而遠去(言己念衆臣皆營其私相教以利乃以其邪心欲正國家)
(之事故已遠去也)念女&KR0912;之嬋媛兮涕泣流乎於悒(於悒增歎貌也已解)
(於離騷經悒一作邑補曰於悒音見九章)我决死而不生兮雖重追吾何及
(言亦無可復還也一云吾其何及)戲疾瀨之素水兮望高山之蹇産(言巳)
(履清白其志如水雖遇棄放猶志仰高遠而不懈也高山一作喬木)哀高丘之赤岸兮遂
沒身而不反(言已哀楚有高丘之山其岸峻嶮赤而有光明傷無賢君將以阽危故沈身于湘流)
(而不還也沒一作歿)
哀命
怨靈脩之浩蕩兮(已解於離騷經)夫何執操之不固(操志也固堅也言巳)
(念懷王信用䜛佞志數變移而不堅固也補曰操七到切)悲太山之為隍兮(隍城下池也易)
(曰城復于隍也隍一作湟補曰說文城池有水曰池無水曰隍)孰江河之可涸(涸塞也言太山)
(將頽為池以喻君且失其位用心迷惑過惡已成若江河之決不可涸塞也補曰涸乎固切水竭也)願承
閒而效志兮(志一作忠補曰閒音閑)恐犯忌而干諱(所畏為忌所隠為諱干觸)
(也言已願承君閒暇之時竭效忠言恐犯上忌觸衆人諱而見刑誅也)卒撫情以寂寞兮
(寞一作漠)然怊悵而自悲(怊悵恨貌也言已終撫我情寂寞不言然怊悵自恨心悲毒也補曰)
(怊音超)玉與石其同匱兮(匱匣也其一作而)貫魚眼與珠璣(圜澤為珠)
(廉隅為璣以言君不知賢愚忠佞之士猶同玉石雜魚眼與珠璣同貫而不别也一云麤嵎為璣補曰璣字音)
(機珠不圓也)駑駿雜而不分兮(駑頓馬也良馬為駿補曰頓與鈍同)服罷牛
而驂驥(在轅為服外騑為驂言君選士用人雜用駑駿不異賢愚若駕罷牛驂以騏驥才力不同也補)
(曰罷音皮)年滔滔而自遠兮(滔滔行貌遠一作往)壽冉冉而愈衰(自傷不遇)
(年衰老也愈一作俞補曰俞與愈同衰所淚切一所戾切)心悇憛而煩冤兮(悇憛憂愁貌也)
(冤一作怨釋文作宛於袁切補曰悇他胡切憛他闇切一曰禍福未定屈草自覆曰宛)蹇超搖而
無冀(蹇辭也超搖不安也言已自念年老心中悇憛超搖不安終無所冀望也)固時俗之工
巧兮滅規榘而改錯(補曰錯七故切)却騏驥而不乘兮策駑駘
而取路當世豈無騏驥兮誠無王良之善馭見執輿者
非其人兮故駒跳而遠去(皆已解在九辯補曰許慎云王良晉大夫御無恤子良也)
(所謂御良也一名孫無政為趙簡子御死而託精於天駟星天文有王良星是也)不量鑿而正
枘兮恐榘矱之不同(已解於離騷經同一作周補曰鑿才到切枘而銳切榘俱兩切矱烏)
(郭切)不論世而高舉兮恐操行之不調(調和也言人不論世之貪濁而高舉)
(清白之行恐不和於俗而見憎於衆也)弧弓弛而不張兮(弛觧弧一作故弛一作㢮釋文)
(作矤補曰弧音胡說文木弓也一曰往體多來體寡曰弧弛矤並音矢)孰云知其所至(言弧)
(弓雖強弛而不張誰知其力之所至乎以言賢者不在職位亦不知其才德也)無傾危之患難
兮焉知賢士之所死(言國無傾危之難則不知賢士之伏節死義補曰老子云國家昏亂)
(有忠臣)俗推佞而進富兮節行張而不著(張一作明補曰著張慮切)賢
良蔽而不羣兮朋曹比而黨譽(補曰比音鼻)邪說飾而多曲
兮正法弧而不公(弧戾也言世俗之人推佞以為賢進富以為能故君之正法膠戾不用衆)
(皆背公而曏私也一本邪下有枉字補曰膠音豪戾也)直士隠而避匿兮(避一作辟)讒
諛登乎眀堂(眀堂布政之官也言忠直之士隠身避世讒諛之人反登明堂而為政也補曰左傳)
(勇則害上不登於明堂)棄彭咸之娱樂兮(言棄彭咸清潔之行娱樂風俗則為貪佞也補)
(曰彭咸以伏節死義為樂而時人棄之)滅巧倕之繩墨(言工滅巧倕之繩墨則枉直失其制)
(也言君偝先王之法則自亂惑也)菎蕗雜於黀蒸兮(枲翮曰黀煏竹曰蒸言持菎蕗香直)
(之草雜於黀蒸燒而燃之則不識於物也以言取忠直棄之林野亦不知賢也一作菎蕗黀一作菆一作靡一)
(作叢一作䕺一作叢一作藂一云菎蔬雜於黀䇰補曰菎音昆蕗音路箟與箘同箘簬也音窘亦音昆黀麻䕸)
(也菆麻蒸也並音鄒蒸折麻中榦也䇰竹炬也並音烝叢䕺藂並與叢同草叢生也菆亦音叢靡音糜)機
蓬矢以射革(矢箭也言張強弩之機以蓬蒿之箭以射犀革之盾必摧折而無所能入也言使愚)
(巧任政必致荒亂無所能成)駕蹇驢而無策兮(蹇跛也策箠也)又何路之能
極(極竟也言君任駑頓之臣使在顯職如駕跛蹇之驢又無鞭箠終不竟道將傾覆也)以直鍼而
為釣兮(釣一作鈎補曰鍼音針)又何魚之能得(言君不能以禮敬聘請賢者猶以直)
(鍼釣魚無所能得也)伯牙之絶弦兮(伯牙工鼔琴也補曰列子伯牙善鼓琴鍾子期善聽)無
鍾子期而聽之(鍾子期識音者也言鍾子期死伯牙破琴絶絃不肯復鼓以世無知音也言已)
(不遇明君識忠直者亦宜鉗口而不語言也)和抱璞而泣血兮(一云和氏)安得良
工而剖之(和卞和也剖猶治也已解於上篇也安一作焉剖一作刊一作刑)同音者相
和兮(謂清濁也)同類者相似(謂好惡也以言君清明則潔白之士進君闇昧則貪濁之人用)
(易曰方以類聚物以羣分似一作仇)飛鳥號其羣兮鹿鳴求其友(同志為友言飛)
(鳥登高木志意喜樂則和鳴求其羣而呼其耦鹿得美草口甘其味則求其友而號其侣也以言在位之臣不)
(思賢念舊曾不若鳥獸也詩曰嚶其鳴矣求其友聲又曰呦呦鹿鳴食野之苹)故叩宫而宫應
兮彈角而角動(叩擊也彈揳也宫角五音也言叩擊五音各以其聲感而相應也以言君求仁)
(則仁至修正則下直也一云叩宮而商應彈角而徵動補曰莊子云鼓宫宮動鼓角角動音律同矣淮南云調)
(絃者叩宮宮應彈角角動此同聲相和者也注叩大宫則少宫應彈大角則少角動)虎嘯而谷風
至兮(虎陽物也谷風陽氣也言虎悲嘯而吟則谷風至而應其類也以言君修德行正則百姓隨而化也)
龍舉而景雲往(龍介虫隂物也景雲大雲而有光者雲亦隂也言神龍將舉陞天則景雲覆而)
(扶之輔其類也言君好賢士則英俊往而並集也補曰詩曰習習谷風易曰雲從龍風從虎新序孔子曰虎嘯)
(而谷風起龍興而景雲見淮南云虎嘯而谷風至龍舉而景雲屬注云虎土物也谷風木風也木生於土故虎)
(嘯而谷風至龍水也雲生水故龍舉而景雲屬管輅别傳曰徐季龍與輅共論龍動則景雲起虎嘯則谷風至)
(以為火星者龍參星者虎火出則雲應參出則風到此乃隂陽之感化非龍虎之所致也輅言若以參星為虎)
(則谷風更為寒霜之風非東風之名是以龍者陽精以潛為隂幽靈上通和氣感神二物相扶故能興雲夫虎)
(者隂精而居于陽依木長嘯動於巽林二數相感故能運風况龍有潛飛之化虎有文明之變招雲召風何足)
(為疑季龍言龍之在淵不過一井之底虎之悲嘯不過百步之中形氣淺弱所通者近何能漂景雲而馳東風)
(輅言君不見隂陽燧在掌握之中形不出手乃上引太陽之火下引太隂之水嘘呼之間煙景以集自然之道)
(無有遠近)音聲之相和兮言物類之相感也(言鳥獸相呼雲龍相感無不應)
(其類而從其耦也傷君獨無精誠之心以動賢也一云音擊而相和兮一無言及也字)夫方圜之
異形兮(一云若夫圜一作圓)勢不可以相錯(言君性所為不與已合若方與圜不可錯)
(雜勢不相安也)列子隠身而窮處兮(列子古賢士也補曰列子名禦寇其書曰子列子窮)
(容貌有飢色居鄭圃四十年人無識者)世莫可以寄託(言列子所以隠佚不仕而窮處者以)
(世多詐偽無可以寄命託身也以一作與)衆鳥皆有行列兮鳳獨翔翔而無
所薄(已解於九辨也翔翔一作翺翔一作洋洋薄一作合補曰行胡岡切)經濁世而不得
志兮願側身巖穴而自託(言已歴貪濁之世終不得展其志意但甘處巖穴之中而)
(隠伏也一無側身二字有依字)欲闔口而無言兮嘗被君之厚德(闔閉也言)
(巳欲閉口結舌而不復言以嘗被君之厚禄故不能默也)獨便悁而懷毒兮愁鬱鬱
之焉極(言憂愁之無窮便悁一作申旦愁一作憑補曰悁忿也音淵)念三年之積思
兮願壹見而陳詞(思一見君而陳忠言也壹或作一補曰糜信以為屈原著辭見放九年今)
(東方朔謬諫之章云三年積思願壹見愚謂此言朔自為也案漢書朔傳亦鬱邑於不登用故因名此章為謬)
(諫若云謬語因託屈原以諷漢主也諷一作誣糜信魏樂平太守也一作庾信予按卜居云屈原既放三年不)
(得復見則三年積思正謂屈原也唯以謬諫名篇當如糜信之說爾)不及君而騁說兮(騁馳)
(也)世孰可為明之(言已不及賢君而騁極忠說則時世闇蔽無可為明真偽也補曰為去聲)
身寢疾而日愁兮(寝卧也)情沉抑而不揚(言已身被疾病卧而愁思自傷)
(忠誠沈抑而不得揚達也)衆人莫可與論道兮悲精神之不通(言當世之)
(人無可與議事君之道者哀我精神所志而不得通于君也)
謬諫(鮑慎思云篇目當在亂曰之後按古本釋文七諫之後亂曰别為一篇九懷九)
(思皆同)
亂曰鸞皇孔鳳日以遠兮(孔孔雀也一云鸞孔鳳皇)畜鳬駕鵝(一云畜鳬)
(駕鵝補曰駕音加博雅&KR1391;鵝雁也&KR1391;音加郭璞云鴐鵝野鵝也)鷄鶩滿堂壇兮(高殿敞揚為堂)
(平場廣坦為壇揚一作陽補曰壇音善)鼃黽游乎華池(鼃蝦蟇也華池芳華之池也言君推)
(遠孔鳳斥逐賢智畜養鵝鶩親近小人滿于堂庭鼃黽喻䜛䛕弄口得志也)要&KR1153;奔亡兮騰
駕槖駝(要一作騕補曰並音杳應劭曰騕褭古之駿馬赤喙玄身曰行五千里橐音託又音駱)鉛
刀進御兮遥棄太阿(要&KR1153;駿馬太阿利劍也言君放遠要&KR1153;英俊之士而駕橐駝任使罷)
(駑頓朽之人而棄明智之士也補曰賈誼云莫邪為鈍兮鉛刀為鋸鉛音沿青金也)拔搴玄芝兮
(玄芝神草也補曰搴音蹇本草黑芝一名玄芝)列樹芋荷橘柚萎枯兮(橘柚美木也)
苦李旖旎(旖旎盛貌也言君乃拔去芝草賤棄橘柚種殖芋荷養育苦李愛重小人斥逐君子也補)
(曰旖烏可切當作㫊旎儺可切見九辯)甂甌登於明堂兮(甂甌瓦器名也補曰甂音邊方)
(言自闋而西盆盎小者曰甂也甌小盆也)周鼎潛乎深淵(周鼎夏禹所作鼎也左氏傳曰昔夏)
(禹之有德遠方圖物貢金九牧鑄鼎象物桀有皆德鼎遷於商商紂暴虐鼎遷于周是為周鼎言甂甌之器登)
(明堂周鼎反藏于深淵之水言小人任政賢者隠匿也乎一作於補曰漢郊祀志云宋太丘社亡而鼎沒于泗)
(水彭城下)自古而固然兮吾又何怨乎今之人(言往古嫉妬忠直而不肯)
(進用我何為獨怨今世之人乎自慰之詞)
楚詞補注卷十三
