東野農歌集卷五
宋戴昺撰
七言絶句
賞茶
自汲香泉帶落花漫燒石鼎試新茶綠陰天氣閑庭院
卧聽黃蜂報晚衙
夜過鑑湖
推篷四望水連空一片蒲帆正飽風山際白雲雲際月
子規聲在白雲中
喜小兒學步
對周尚有六十日舉足已能三五移世路只今巇險甚
須教步步着平夷
效宮詞體
楊柳萬絲堆怨緒丁香百結鎻愁腸小桃先得東皇寵
莫妬東風過海棠
讀陳元龍傳
九州四海沸如湯問舍求田策最良豪氣到頭成底事
未容欺客卧高床
嚴子陵
赤伏君王訪舊遊富春男子只羊裘一竿本爲逃名去
何意虛名上釣鈎
竹林避暑
自抱桃笙過竹林濃陰一片直千金清眠盡晚無人喚
時有風鳴石上琹
夏晝小雨
小牀蘄簟展琉璃窗外新篁一尺圍正午雲橋疎雨過
冬青花上蜜蜂歸
里中小漁舟被差防江有感而賦
着身平地更多憂一棹思爲泛宅謀昨夜西風邊報急
防江也要釣魚舟
天台道上早行
箯輿軋軋過清溪溪上梅花壓水低月影漸收天半曉
兩山相對竹雞啼
歸途過麻姑山
山行十里少人家客子貪程怕日斜倦坐松根需足力
輕風滿面落藤花
方岩山有仙人田項宜父家其下於屋之西偏築
亭䟽沼雜蒔花木爲娛奉壽母之地即以名之
自著懷山雜詠百有一首名勝留題亦多未免
皆泥乎神仙之說來徵余吟余謂神仙之事深
言之則似誕今諸賢所賦無復餘藴使余更下
注脚不愈誕乎且人生一世苟能超然達觀惟
適之安斯人中之仙已豈必十洲三島間之謂
哉因即此意賦十章
築亭疏沼隔塵埃白白朱朱次第栽人面春風俱不老
板輿日日看花來
綠蘿翳翳結高林烟吐霞吞一徑深半夜松凉鶴先睡
滿山明月自橫琹
一澗寒泉九節菖釀泉爲酒冽仍香玉巵捧處慈顔喜
眉壽方岩共久長
有時山洞拾荆薪應遇眞仙對奕春多少胸中高著處
儘教饒盡世間人
秋池清曉濯玄雲鸜眼輝涵紫玉文細字黃庭應寫就
莫將容易博鵝羣
桑竹森森遶屋邊美池清泚浸良田桃源只在桃溪上
不信壺中别有天
晩菘早韭各隨時霜薤青青間露葵甘脆自堪供小摘
不須他覓養神芝
紫錦嚢緘五嶽形白書黑紙秘黃庭何如琴几焚香坐
細讀包犧一卷經
自傍青牛種早秔炊來玉屑滿盆香休論服日餐霞事
只此延年第一方
阡陌縱橫尚宛然知他耕耨是何年果然絶粒輕能舉
底事仙人亦有田
五松山太白祠堂(太白讀書之地詩有要廻長舞袖盡拂五松山即此山也)
艤舟來訪寶雲寺快上山頭尋五松捉月仙人呼不醒
一間老屋戰西風
歸途過銅官山
山徑﨑嶇落葉黃青松疎處漏斜陽鳴禽無數聲相應
一陣微風野菊香
東野農歌集卷五
