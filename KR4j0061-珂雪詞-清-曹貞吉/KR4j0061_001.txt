珂雪詞卷上
禮部員外郎曹貞吉撰
蒼梧謠
團扇舊猶堪贈所歡秋風起戀戀故人難
寒澗水粼粼白石間終難去滄海作波瀾
烏夜啼(詠水葱用葱字韻)
琅玕出水玲瓏鬱葱葱好伴蓴絲茭葉雨聲中竹影
織苔痕濕顫西風比似箇人眉黛可相同
浣溪沙(步阮亭紅橋韻)
幾曲清溪泛畫橈綠楊深處見紅橋酒帘歌扇暗香銷
白雨跳波荷冉冉青山擁髻水迢迢三生如夢廣陵
潮
水過雷塘嗚咽流繁華人逝幾經秋二分明月自揚州
玉樹歌來猶有恨錦帆牽去巳無愁平山堂下是迷
樓
又(題畫)
蟹舍魚莊此地偏隂隂灌木水平田江湖無恙白鷗天
茭葉蘆花迷遠渡斜風細雨擁歸船漁翁何處枕蓑
眠
又(偶成)
飛鳳將雛紫玉釵雙鸞小樣合歡鞋卓金車子響銅街
濯錦江頭朝復暮踏青陌上去還來紅樓斜日費安
排
又
宛轉紅絲結鼓忙避人學繡睡鴛鴦朱朱粉粉自成雙
雪作猧兒纖手怯香拖髻子緬蟲光夜深待月下迴
廊
減字木蘭花(雜憶)
掀髯抵几孤憤精神兼數子磨蝎星辰多難如君更幾
人文章休論一擲副車千古恨五十年光只與劉蕡
共斷腸
戊申六月萬里驚心鰲背折一夜罡風只有才人瓦礫
中神仙詭異露滿金莖曾乞未傲骨崚嶒化作中林
鬼火青
偶然游戲人道東方真玩世君曰非狂歷落嶔崎也未
妨當年花底斗酒雙柑吾共爾黃葉東村車過難為
腹痛人
相逢濟上桂子三秋花始放天碧槐黃輸却南豐一瓣
香禪房秋暮揮手登車從此去歲月侵尋鈴鐸蕭蕭
感我心
竹林未遠泉下定知憐小阮今我來思風雪時時夢見
之傷心伯道住世何如歸去好仙路匆匆一七丹砂
誤乃公
當年繡虎才子人稱何水部卧病滄江三載茸城信杳
茫惟君知我落落名場無一可今竟何如悔不同驅
下澤車
三年伏枕落拓無何惟日飲柳七填詞減字偷聲或有
之王孫驢背古錦奚囊抛得未不用傷神大有長安
失路人
黃茅瘴雨萬里歸來悲自語夢裏依稀石髮蘿烟晝掩
扉磨厓草檄幕府應徐斑管筆離緒茫茫何獨鯫生
感對床
又(天津道中)
青衫羸馬野渡官橋誰問者黃葉莊村掛壁燈昏自掩
門連宵急雨雁陣横斜天際去丁字沽邊蟹籪魚&KR0699;
望渺然
白雲紅樹一路秋蟲相共語幾縷朝霞遙指東溟是我
家長河百折浪捲蘆花堆似雪舟子灘邊擊汰揚舲
橫索錢
山花子(歲暮)
歲暮真同赴壑蛇一天風色話棲鴉又是黃昏新月影
上梅花屋角漸高星幾點人聲欲靜鼔三撾誰道壯
心渾似鐡不思家
又(題石林小照)
鬢影花光撩亂俱紛紛蝶翅接蜂鬚共鬭南唐金葉子
阿誰輸寶抹紅緘香菡萏冰綃白映玉芙蕖陶令閒
情何所寄美人圖
又(為人題簾上畫松)
五鬛蒼然入畫圖一灣流水帶平蕪昨夜驚濤吹欲落
響金鋪曾在天台山下見霜皮黛色記來無彷彿溪
南橋畔路第三株
玉連環(水仙)
盈盈似隔紅塵路陳王休賦黃昏不是乍聞香月底更
無尋處靜掩繡簾朱戶更聽微雨青溪溪畔女郎祠
髣髴見魂來去
留春令(感舊)
簸錢堂上避人羞傍櫻桃花樹半篙春水送蒲颿便没
箇相逢處今古傷心常如許紫玉成烟苦不是垂楊
慣飛綿被幾陣東風誤
望江南(代泉下人語)
黃壚沓寂寂恨難窮荒草路迷寒食雨白楊聲亂紙錢
風掩泪拜殘鐘繁華歇金屋夢魂中陌上人歸翁仲
語林邊火入寶衣空土氣蝕青銅
嗚咽水腸斷為誰流燐火不隨山雨暗蛩聲常伴故人
愁白骨怯清秋千年事零落委荒丘青塜魂歸環珮
冷珠襦香散土花留無語泣長楸
賣花聲(簾下美人影)
對面尚參差難慰相思東風無力畫簾垂薄霧冥冥春
未曉掩映花枝蟬影亂罘罳似隔天涯金鈎雙控是
何時獨立窺人人不見捲上些兒
又(秋夜)
風緊紙忩鳴秋氣淒清淡雲籠月未分明雨點疎如殘
夜漏滴到三更無計破愁城夢斷魂驚一天黃葉雁
縱橫不待成霜霜滿鬢短髮星星
又(丁已清明)
烟草似愁生綠滿長汀隔牆一一賣花聲十日雨絲天
作劇渲染清明林外乍啼鶯樓外峰青東風拂面酒
微醒攲帽垂鞭何處去淰淰寒輕
又(不寐口占)
雨氣没高林庭院深深流螢如豆草如針又是嫩涼時
候也只欠疎砧舊夢杳難尋雲水沈沈海南花發土
牆隂斜月窺人人未起冷浸孤衾
又(詠鼓子花)
虚負此花名聽去無聲斷雲殘雨過荒汀摵摵悽悽聞
響答也欠分明宜傍戰場生畫角連營青山不動氣
縱橫廣樂鈞天誰間作溪畔蘆笙
懶去報晨衙淨洗鉛華虚名那受錦堂撾誰把山香翻
一闋落盡庭花霜重冷蒹葭蕭瑟堪嗟却疑三弄走
寒沙老矣岑牟無感慨不用喧嘩
鷓鴣天(腰跕和壁間女子韻)
門裏桃花想去年幾回惆悵晚風前餘情難續雲藍袖
舊恨仍留唾碧衫雙淚落一鐙懸魂銷只有夢相關
生平怕近楸紋局纔到中心不忍彈
大蘭花(鞠觀玉哀詞)
依然笳吹春明路丹旐飄搖何處去故人強半白衣冠
淚濕幽州城下土悲歡旦暮渾無據昨日驪歌今薤
露老親垂白望歸來精爽冥冥隔烟霧
又(春晚)
蘼蕪一翦城南路弱絮隨風亂如雨垂鞭常到日斜時
送客每逢腸斷處愔愔門巷春將暮樹底蔫紅愁不
語畫梁燕子睡方濃落盡香泥却飛去
虞美人(有感)
三春誤向風塵走空負長條柳落花流水思悠悠便是
玉簫金管也生愁傷心慣作人間别夢裏添嗚咽伯
勞飛燕去怱怱消受一窗殘月五更鐘
南鄉子(夏夕無寐茫茫交集輙韻語寫之不求文也)
兀坐寂無歡檢點平生一笑難四十年來渾是夢邯鄲
得得青驢尚未還往事總闌珊不待新愁鬢巳斑試
問從前誰誤我儒冠燕壘蠶絲卒歲艱
少小憶趨庭總角齊肩好弟兄嘗得熊丸心自苦同聽
夜雨連牀十載聲有約待躬耕白髮慈親望眼瞢誰
料而今成幻影飄零瘴雨蠻烟一帶青
文酒憶同遊雅會西園事事幽惆悵落花飛絮急悠悠
笛裂山陽曲未休知已痛西州文采風流土一丘他
日隴頭看宿草颼颼石馬無聲起暮愁
德耀憶同棲兩小無猜稚齒齊冷雨篝燈頻下淚牛衣
十載行蹤愧老妻草草送將歸白馬青絲事巳非膝
下癡兒應念我誰知片片浮雲各自飛
江上憶嗚榔杜宇聲中過夏長回首敬亭濃翠裏蒼茫
白苧何人勸一觴西子好湖光十里荷花繞畫塘記
得吳山觀落日悲涼嗚咽寒潮勢未降
又(砧聲)
霜信到邊城入夢龍沙萬里程秦女捲衣何限恨凄清
歴歴君聽空外聲風急亂殘更乍密還疎似有情想
見紅閨纖手怯亭亭靜倚朱欄待月明
又(詠燕)
雙燕坐雕梁軟語呢喃晝自長掠水蹴花飛不定過牆
亂翦春蕪故故忙新月淡昏黃柳絮池塘夜未央落
盡香泥人不見迴翔錯認誰家白玉堂
夜行船(本意)
十幅蒲帆風力勁有魚床夜燈相映兩岸衰蘆一條寒
碧波影月痕難定柔櫓無聲人語靜怕沙鷗暫時驚
醒篷背新霜山邊曉市楓葉亂遮笭箵
醉落魄(詠鷹)
凍雲慘淡鬱輪囷天邊心膽鞲絛欲掣金眸閃雨血風
毛一灑平原暗層霄呼下纔如點割鮮小飲霜花蘸
藍田歸騎垂弓劍野闊天低狐兔山中減
虞美人(雨過)(第二體)
錢塘戰後風雷弱貴主還宮樂靈旗捲罷楚天高湘妃
鼓瑟和雲璈擁鮫綃長空一抹曾青色全學柴窑碧
諸峰螺翠晚來横烟鬟霧髩劇多情可憐生
蝶戀花(荔裳席上作用阮亭韻)
吹面東風能散纈雨弄柔絲過了清明節脆滑鶯兒聲
不歇池塘淡淡霏香雪好倩吳儂翻一闋宫錦氍毺
顧影神清絶銀燭光消銀箭徹一鈎斜挂城邊月
又(看演祭皋陶劇仍用前韻)
水面綾紋堆亂纈一曲清商寫出清流節枉矢離離光
未歇若盧閉處飛霜雪呵壁左徒聲乍闋南北甘陵
鴻影冥冥絶尺霧消來天問徹一鞭好弄山間月
又(送荔裳入蜀再用前韻)
濯錦江頭濤作纈萬里蠶叢重建相如節渝唱巴童渾
未歇一簾曉映峨嵋雪紅溼海棠歌正闋帽影鞭絲
點染三川絶散髮瞿塘清欲徹半輪流送平羌月
又(送沈郎再用前韻)
滿路丹榴明似纈蜀道羊腸細馬隨旌節花重錦官香
未歇倚欄閒看峨嵋雪記得梁園歌一闋貼地腰身
四座顛狂絶嫩綠池塘清影徹依稀照見人如月
又(題龔半千畫)
石骨嶙峋驚拔地千尺藤蘿盤壁蛟龍勢茅屋半間風
打碎箇中應有幽人睡門外片塵飛不起嫩綠新蒲
杳靄江湖意倘許移家來畫裏一㕓請隸無懷氏
又(題王宓草畫蝶)
筆帶煙霞人晉魏搨得滕王海眼圖中意惆悵東風吹
不起翩翩只在生綃裏夜雨攪林花瓣碎覓蕊為糧
還抱花鬚睡春色滿園拖粉翅不知夢見莊周未
又(夏夜酒醒口占)
解識濁醪多妙理八尺琉璃引入甜鄉裏酒重燈昏慵
不起夢回巳是三千里殘月幾櫺斜界紙天色空青
銀漢光垂地苔澁流螢飛且止穿簾好趁荷風細
又(修來席上詠秋海棠)
涼月娟娟流影細道是秋花却帶春花字何限嫣紅思
婦淚玉壺亂滴珍珠碎籬畔幾枝纔放蕊任是春花
不比秋花媚簪向箇人䰀鬌髻晚霞一點明於洗
又(讀六一集十二月鼓子詞嫌其過於富麗吾輩為之正不妨作酸饀語耳閒中試筆即以故鄉)
(風物譜之)
正月春盤初獻歲帽影鞭絲羅拜人如市爆竹一聲煙
霧起幾枝紅燭消燈事記得少年扶半醉褦襶衝塵
評話開明寺三十年來風景異似看洛下伽藍記
二月花明鄰上巳柳學鵝兒桃學紅粧媚布穀勸耕聲
未巳腥風海上來魚市經濟山林渾不易種杏條桑
多少閒心事金馬鳳池春夢耳竹籬茅舍原如此
三月桐華鶯哺子百囀聲中一串驪珠碎過了清明無
意思鞦韆還挂垂楊裏牆下櫻桃纔謝蕊顆顆珊瑚
巳浸饞牙齒萬紫千紅同逝水幾翻風雨春歸矣
四月東皋樓下水入網河魚竟尺鮮無比煮酒遙沾青
杏意牡丹大似姚家第一夜籜聲來屋底滿眼新篁
帶粉拖香氣絡罷繅車蠶下子一年村女渾無事
五月黃雲全覆地打麥場中咿軋聲齊起野老謳歌天
籟耳那能略辨宮商字屋角槐隂躭美睡夢到華胥
蝴蝶翩翩矣客至夕陽留薄醉冷淘飥餺窮家計
六月溪堂風細細課雨占晴略帶農夫意雲脚倒垂龍
掉尾汶河巳上黏天水素柰抹紅三道未帶露繁枝
老子生歡喜瓜是綠沈朱是李敲冰不羨長安市
七月西疇禾稻美翠色沾衣香比春花細乞巧聊供兒
女戲衰翁厭說填橋事細雨連宵偏入耳颯颯秋聲
苔影生涼意回首江南鱸作市扁舟愛殺天隨子
八月長空飛鴈字芋栗全登消受田家味晒棗堂前紅
滿地何須苦憶南天荔蟾兔秋毫輝萬里玉宇瓊樓
人抱清光睡蕉葉翻翻斜界紙草蟲慣作喓喓技
九月涼風蘋末起落帽登高一殼雙螯美楓老當門圍
薜荔年豐豈懼催租吏白酒黃雞滋味異老瓦盆中
牧豎堪同醉風雨攪林渾不寐挑燈起作秋聲記
十月寒雲隂匝地草淺霜濃獵騎蕭蕭意老去垂楊生
左臂鼻端出火翻成愧榾柮爐紅堪自慰絶勝年年
風雪金門轡日出黃綿還炙背杞人不下憂天淚
十一月狂飈驚晚歲一線陽回家慶逢南至覓果堂前
成往事兒孫滿眼當年似一夜仙人紛玉戲三尺瑤
華粧點天容醉鹽撒空中差可擬未如柳絮因風起
十二月簷冰如列齒撿點流光又逐修鱗逝屈指明朝
二十四一年好事應無幾鬱壘桃符忙底事綵勝銀
旛分付兒童記夜火松枝還熰歲五更不策朝天騎
漁家傲(秋感)
燕市秋來風色改山圍碧玉清涼界屈指津門多紫蟹
街頭賣天生左手持螯在不信濁醪澆磊塊醉鄉更
比人間隘月落屋梁憎老態渾無賴蟲聲四壁愁如海
又(讀漢史)
縹緲雲中赤彘子求仙遠隔蓬萊水巨棗安期曾餉未
真奇事馬肝一片文成死天下神仙皆妄耳茂陵石
馬秋風裏金椀玉魚紛出市渾無味如鉛早下銅人淚
蘇幕遮(冬閨)
塞雲橫關月遠簾外霜濃寒重呵金剪手擗綠橙香霧
濺繡被兜羅只許猧兒伴參旗斜銀漢淺好夢依稀
又被風吹斷離思乍隨清漏滿倦眼窺窗蟬影垂垂亂
添字漁家傲(六月)
六月南窗無暑氣幾點流螢偏照青苔地搖曳慣乘絲
雨細翩然起隨風又到簾櫳裏紈扇撲來紛欲避似
滅還明驚入蓮花蕊露冷昔耶鴛瓦膩依稀是摩訶池
畔涼如此
又(初秋鄉思)
急雨攜將秋色至門掩西風早是愁滋味漠漠溼雲千
樹裏偏垂地晚山一點煙螺髻茉莉宵涼還放蕊穿
瓦螢飛隱壁蟲聲細歸夢亂如春絮起書空寄迢迢銀
漢人千里
又(賦得手提金縷鞋)
一樹木蘭花影大露濕銅鋪不閉葳蕤鎖半夜出來驚
欲躱君王過澄心堂側藏鐙火響屧迴廊知未可似
水香階那受青苔涴半晌偎人魂乍妥嬌無那匆匆難
唱家山破
青玉案(鴈字)
數行界破青天色似一幅荆關筆楓葉蘆花秋瑟瑟問
君何事書空難盡影落瀟湘碧人間多少傷心客欲
寄離愁那能得折勢分明成乙乙無端風雨橫斜催亂
幾陣煙雲黑
江城子(冬日偶興)
千門霽色日曈曨暖融融似春濃只少桃花扇底一襟
風忽憶平原淺草地追狡兔控雕弓呼鷹直上最高
峰氣如虹馬如龍遙望一天毛血灑晴空罷獵歸來何
處去殘雪路灞陵東
又(戲作)
貧家今日聚多錢是荷錢是苔錢怪底三春常費買花
錢亂撒東風渾欲盡留不住似榆錢紛紛人世競青
錢拔釘錢捋鬚錢絶勝嗷嗷九府一文錢昨夜鄰家喧
社鼔頻吹落紙黃錢
風入松(七夕戲作)
明河低轉恰西東良夜方中鵲橋欲駕飈輪起盼雙星
輾轉愁儂只恐金支翠節難勝鬢霧鬟風樓頭乞巧
定誰工女伴匆匆露華如水天如洗最凄涼銀井高桐
月照紗㡡無那黃姑夢裏相逢
越溪春(郭外用宋人韻)
草軟沙平何處路郭外即天涯板橋流水傷心地帶夕
陽點點明霞歌哭聲中紙錢灰裏知是誰家參差油
壁香車燕尾隔窗紗歸來三盞兩盞淡酒黃昏鴉亂風
斜只有短檠如舊依依為照寒花
御街行(和阮亭贈鴈)
寒蕪極目連三楚鴈陣驚相語一聲長笛出高樓渺渺
斷雲天暮江深月黑霜寒人靜獨自銜蘆去遙峰恰
是衡陽數寂寞瀟湘雨無端孤客最先聞嘹嚦亂帆南
浦隻影橫空相逢何處紅蓼洲邊路
祝英臺近(賦得更脫紅裠裹鴨兒)
浦風回村路遠畫檝弄還倦閒唼浮萍乳鴨兩三點任
他次第呼名竹弓休射怕驚起睡鴛波面繡裠茜忽
地蘸水空明花影碎凌亂猶帶殘霞混入也難辨笑攜
女伴歸來滿身荷露渾疑是巫山行徧
又(木稼)
玉瓏鬆冰纖軟撲面柳花亂滿目琳瑯疑向畫中看非
關青女初來天風微送任月地雲階都遍莫吹散掩
映三尺瑤華弄影倍輕倩片片空濛銀海也生眩誰搏
圓璧方珪零珠斷粉是碧落天孫偷剪
一叢花(並蒂蓮)
碧幢翠蓋舞風輕照水兩亭亭金塘好暖鴛鴦睡孤飛
下宿鷺還驚漢殿雙棲江東並嫁一樣曉籹明更疑
人傍楚皋行解珮悄無聲紅衣對拂光凌亂平分取玉
露金莖臂是同彎心憐共苦絲引暗愁生
柳初新(寄懷高舜木)
當年快作春燈聚曾踏徧磚街雨帝子高臺將軍法曲
彈指舊遊如霧見說烏衣儔侣未消磨平生豪舉脆
管哀絲頻度入新聲香奩詞賦午橋魚鳥平泉樹石都
是泥人情處待跨箇青驢歸去與君上雲門山路
瓜茉莉(本意和蛟門用宗梅岑韻)
玉蕊離離只飛瓊可比添多少晚窗清氣風前小立微
嗅處䛏人嬌意黃昏後雨過新涼金蟲簪兒串起新
粧䰀鬌紗㡡旁鵶鬟底窺斜月花光流墜餘香幽約收
來枕畔合子待明朝淡抹遠山相對碧天澄澄似水
簇水(玉蝶梅)
雲母堆成并刀剪破滕王譜幾雙粉翅化玉蕊瓏鬆千
樹行遍瑤臺十二還向孤峰住怕雪擁斷橋來路吟
思苦便一夜窗前忽到在屋角昏黃處濃香作陣更莫
引蜂兒舞怊悵曉風吹亂好夢參差去闌干曲倩淡煙
低護
喝馬一枝花(送沈茶星之來賓任)
絶遠賓江路亂水輕舟頻渡瀟湘行欲盡瘴雲苦千樹
桄榔月黑鵑啼處到日清秋好蜑戶鮫人滿城看笑舞
椰子傾甘露照眼紅蕉初吐推琹小拄笏訟庭暮龍
目香中早暗送年華去吟情應不減問寫就蠻牋重寄
昭王臺否
惜紅衣(詠荷花紫草)
影借氍毺根連阡陌都無人惜翠蓋紅衣佳名倩誰錫
盈盈帶露剗襪過茜裙留蹟春碧行盡斷蕪怕王孫岑
寂斜陽弄赤山抹煙光丁香也無色幾番風信曾否
記開日莫是雲英潛化滿地亂瓊狼籍惹牧童驚問蜀
錦甚時鋪得
滿江紅(德水道中)
滿目凄其又早是亭皋葉下憶當日披裘過此六花飛
灑秋水一灣波寫鴈青煙幾點星分野問長驅下澤爾
何人悠悠者荒林畔寒鴉話老柳上漁罾挂更濃煙
衰草迷離堪畫客路驚看沙似雪奚奴慣使車如馬向
玉河冰底聽流澌歸來也
又(題吳遠度竹村情話圖)
滿目蒼然似嶰谷琅玕千尺想落筆公孫舞劒張顛濡
墨瀟灑青天鸞鳳下動搖雷雨蛟龍黑掩柴門清話爾
何人情金石草閣外江流積小艇上孤蓬窄喜青罇
可共閒愁如滌風起窗前聞解籜月明林下堪容屐憶
當年幽事幾人同山陽笛
又(金臺懷古)
落照蒼然空掩映荒臺數尺憶當日君臣之際悲哉昌
國七十二城如解籜功成翻削英雄色讀先生一紙報
燕書為沾臆碣石畔風蕭瑟即墨下牛騰擲笑安平
奇計兒童能識騎劫庸才何足道可憐戰血凝深碧問
千金馬骨倩誰埋邯鄲陌
又(題阮亭寓竹)
何物琅玕偏愛傍子猷書屋微雨後月痕低照亭亭新
沐洛女凌波鳴雜珮湘人鼔瑟敲寒玉早風雷一夜起
龍孫森然綠何處是秦川曲休更覓篔簹谷只閒庭
半畝差堪醫俗振籜未隨秋寂寞窺簾似共人幽獨待
他年玉版好同參寧為腹
又(過滹沱)
鴈齒紅橋聽橋下怒濤如箭作襟帶長安日近雪消波
暖納納津門潮水合茫茫句注奔流遠變桑田一派古
今愁難消遣千尺堰秋風捲千家哭秋雲暗任歌殘
瓠子陽侯驕蹇夢裏常驚龍氣冷眼前復見蛟宮淺倚
危欄塵土上鬚眉王程緩
又(和錫鬯吳大帝廟下作)
遺廟江東舊日是紫髯天下英魂在靈風夢雨捲旗飄
瓦師子雄才原足惜孝廉嫵媚還能霸笑周郎帷幄慮
偏長忘中夏羞銅雀東風借軍衣白艨艟駕彼孫劉
之睦姻盟何假自惜江山吳子國於今父老新豐社聽
石頭戰鼔似寒潮空城打
惜秋華(牽牛花)
河鼓星高繞莓牆幾點野花開了不近夕陽横斜曉風
吹老依稀過雨長天誰脫下柴窑新稿杯小縱金盤露
濃承來些少耐肻伴紅蓼只深描淺畫把秋容粧好
偷剪碧霞疑倩七襄人巧佳期約略填橋望翠軿欲來
波渺更悄溼青苔暗螢相照
掃花遊(春雪用宋人韻)
元宵過也看春色蘼蕪澹煙平楚溼雲萬縷又輕隂作
暈蜂兒亂舞一夜梅花暗落西窗似雨飄搖去試問逐
風歸到何處燈事纔幾許記流水鈿車畫橋爭路蘭
房列俎嘆蕣華易擲鬢絲堆素擁斷關山知有離人獨
苦漫凭竚聽寒城數聲譙鼓
露華(題沈鳳于被園)
沈郎學圃傍罨畫溪邊點染千樹十畝綠隂接葉交柯
憐汝藤梢橘刺森然飽幾載江南煙雨垂垂熟來禽過
時偷眼銜去青蓑箬笠容與羡種杏條桑經濟如許
未老雲卿東湖暫結幽趣兒子上樹生狙早摘下翠盤
無數秋氣冷蟲聲斷畦靜否
滿庭芳(聞鴈)
細草摧霜寒風敗葉樓頭一鴈初鳴偶來嘹嚦何事恰
關卿惆悵沙平月落衡陽路幾點峰青還堪憶江楓漁
火隻影傍人明伶俜山枕上夢回酒醒哀韻偏清更
階前蛩語林外秋聲同是一般憔悴算只少猿呌三更
從今去湘流曲折莫近小窗橫
又(和人潼關)
太華垂旒黃河噴雪咸秦百二重城危樓千尺刁斗靜
無聲落日紅旗半捲秋風急牧馬悲鳴閒憑弔興亡滿
眼衰草漢諸陵泥丸封未得漁陽鼙鼔響入華清早
平安烽火不到西京自古王公設險終難恃帶礪之形
何年月剷平斥堠如掌看春耕
又(和錫鬯李晉王墓作)
石馬無聲饑烏作陣白楊風急蕭蕭珠襦玉匣曾此葬
人豪河朔同盟藩鎮分帶礪只汝功高真樂事錦囊三
矢意氣快兒曹銀刀新霸府十年征戰兗鄆之郊奈
優伶日月粉墨親調惆悵諸陵寒食青青草麥飯誰澆
豐碑卧牛羊礪角壊磴走山樵
水調歌頭(大醉放言)
左手把歡伯右手擘雙螯淋漓酒濃衫重一任髮蕭蕭
我自狂歌潦倒醉看長安市上若箇插金貂鄧禹莫相
笑阮籍正逍遙列蛾眉調錦瑟響雲璈君侯應自貴
耳吾欲等鷦鷯腐鼠纔堪一飽仰視鵷雛曰嚇意氣二
蟲驕安往非貧賤三徑問蓬蒿
又(喜厚餘至都率然有贈)
落拓老兄弟蹤跡共沉浮匆匆神虎分袂江海幾經秋
多少黃金橫帶我輩青衫羸馬散蕩足風流吾試與君
語富貴定難求魯陂側錦秋岸㟙湖頭溪山如畫煙
波兩兩釣魚舟辛苦斜風細雨消受紫蓴紅蓼冷淡爾
為儔努力飲醇酒身世問沙鷗
又(為龔節孫題種橘圖)
玉局昔年客秃鬢老仙翁思移林屋嘉樹飽啖洞庭紅
儗作亭名楚頌眷此素榮綠葉慘淡比青楓有志那能
遂遺蹟大江東仿瞻子懷古意畫圖中雨蓑風笠長
鑱白木苦匆匆且自耕雲半畝轉眼霜林千顆一笑對
山童忘却生綃裏欲倩右軍封
又(送陳六謙之安邑任)
琴鶴渺然去為政足風流何意鳳漂鸞泊百里借君侯
三晉雲山北向咫尺二陵風雨納納動離愁雪片大如
手匹馬過蘆溝門霜戟人繡虎筆銀鈎禹都唫眺淋
漓墨瀋碧峰頭試到野狐泉上入望鹽花似霧天寶物
華收欲問段干木舊蹟杳難求
又(午日和其年)
何處劚蒲去俛首飲醇醪長安十度重午令節又相遭
不是今朝弧矢不是今朝魚腹歌哭總無聊雲氣挾雷
鼓疑聽廣陵濤憶當日觀競渡趁江潮天風正怒彷
彿角黍飼饞蛟憔悴故園心眼潦倒女兒景物未足寄
吾豪和汝驚人句土缶與雲璈
又(快雨)
白雨響新瓦火鬛走長天錢塘萬弩齊射驚起老龍眠
疑是䕫牛鼓震又恐驅山鐸掣潑墨盪雲煙咫尺匡廬
下九叠亂鳴泉飛石燕笑玉女捲湘川錚鏦金鐡洞
庭張樂宴羣仙立掃黃塵褦襶一洗神皋禾黍濃翠正
娟娟造物不言德風日弄清妍
天香(詠綠牡丹為牧仲作)
國色凝香露華垂檻苔痕欲上階砌不就輕黃還成嫩
碧接葉交柯無二石家金谷供妙舞珠珠濃睡渲染春
光好處掩映一天空翠魚子暮雲微起帶蕉窗幾分
涼意阿誰是眉黛遠峰如此倒挂嶺南么鳳莫藏影花
間覓花蕊芳草成裀碧旗碾試
又(龍涎香)
孤嶼荒寒斷潮嗚咽抱珠神物濃睡蜃霧成樓綃宫噴
雪點點鮫人清淚紅薇露溼早釀就都梁佳致巨舶長
風破浪似帶海山鱗尾春閨夜闌煙細鬱空青水天
霞氣漫惹雨絲霑灑金猊聲碎鳳脛一枝深炷偎翠袖
餘寒戀纖指莫放悠颺繡簾匝地
玉簟涼(七夕有感和其年)
十載長安記如此良宵團扇抛殘龍梭初罷織赴碧落
幽歡幾多鈿合蟢子陳瓜果乞巧樓前驚夢醒但絳河
千尺雲氣漫漫無端嫩苔繡瓦斜月窺窗粧做秋意
闌珊去年當此際正同倚危欄定識涼生玉簟盼鵲駕
不到人間天似水擲淚珠荷露爭圓
暗香(綠萼梅)
牆隂淡白算雪晴未久換成春色一剪蘼蕪移上枝頭
弄輕碧照水空明數朵認樹老雨痕交蝕大好是洛浦
相逢尋翠羽消息橋側聞夜笛笑寂寂玉鱗月中難
覓九嶷舊客又向蟠螭露仙蹟轉眼青青似豆還記取
前身蕭瑟搖落處苔影薄依稀見得
留客住(鷓鴣)
瘴雲苦徧五溪沙明水碧聲聲不斷只勸行人休去行
人今古如織正復何事關卿頻寄語空祠廢驛便征衫
溼盡馬蹄難駐風更雨一髮中原杳無望處萬里炎
荒遮莫摧殘毛羽記否越王春殿宫女如花秪今惟剰
汝子規聲續想江深月黑低頭臣甫
水晶簾(賦得無端嫁得金龜壻辜負香衾待早朝)
夢細幽香靚甚長樂鐘聲敲醒倦眼迷離訝寶炬星輝
照人難定正好睡時何處去想蓮漏迢迢尚永五更天
最是霜寒鎮教寂靜徘徊掩清鏡憶紅閨深夜鄰鷄
曾聽便惱他咿喔未愁伶俜不似而今慵早起怕瑟瑟
篝殘被冷又爭如簾幕長垂小窗日影
尾犯(筍)
小窗雨霽傍疎籬一帶籜聲盈耳繩牀乍破幽人夢驗
苔錢穿碎牆隂屋角鬱千尺凌雲勢笑洋州太守清貧
却饒玉版風致曾過荻洲江市銀鰣撥剌出水向柁
樓晨飯松溼煙青燒來偏脆谷口如蓬宫中似束故人
情味最憐是憔悴龍孫琅玕銷盡生翠
燕山亭(九日排悶)
北鴈橫斜似水晴空無限蕭蕭意深巷閉門懶去登高
那問幾人曾醉紅葉青山正渲染蒼涼天氣何事只辜
負秋光淡然如此記得去歲城南傍野逕疎籬亂穿
濃翠女兒景物羈客心情添得一番悲喜便上層樓望
不到故園千里千里有多少荒煙敗壘
孤鸞(送陸藎思歸武林時新有悼亡之戚)
新秋天氣正河鼓星高牽牛花媚禾黍西風驢背一鞭
遙指有人巢青閣上倚危欄望窮煙水那識猿啼鵑唱
早斷魂千里憶去年瓜果閒庭裏看兒女燈前乞巧
懽意螢火斜飛處乍夜涼于洗而今歸來索寞最無憀
黃昏窗底鸞鏡輕塵莫掃剩盈盈清淚
雙雙燕(見燕子營巢有感)
舊年社日向聚燕臺邊送君歸去杏花開罷遲日園林
春暮又栩栩梁間住聽一片呢喃相訴不嫌僦舍荒涼
來伴京塵凄楚柳絮池塘何處看玉剪交飛亂衝花
雨主人謝客辛苦舊巢將護莫待新雛成羽更去傍紅
樓朱戶且自掠水銜泥睡足一庭香霧
又(詠鏡中美人影和沈鳳于)
一泓秋水誰移向深閨偷近蛾綠空明不定綽約伴人
幽獨臨就崔徽別幅又淺笑輕顰相矚何人解識傾城
自賞容輝金屋掠削雲鬟粧束問就裏芳心可同千
曲離魂初覺嬌暈枕痕紅足小閣朝來新沐瞥收却巫
峰六六怕是清冷圓冰一擲黃金難贖
金菊對芙蓉(和錫鬯蟂磯弔孫夫人)
蜀國夫人孫郎小妹腰間龍雀刀環歎東南人物弱女
登壇錦帆搖曳江如練望瞿塘道路漫漫永安龍去蚕
叢夢杳紅粉凋殘靈澤遺廟江干有雲車風馬霧鬢
煙鬟悵西風白帝鸞馭難還千尋鐡鎖銷沉後家何在
兩地悲酸千帆落照漁歌唱晚露白楓丹
月華清(詠山鷓為阮亭作)
織翠為裳凝丹作距飛來何處煙暝金索珊珊落下碧
梧銀井憶蜀國待詔圖中共棘雀山花相映難定試洗
却濃籹雪衣嫌影挂向玉堂深處莫百囀軥輈惱人
幽靚夢結梨雲怕是數聲驚醒若覓句負手巡檐更攤
書茶清香冷風靜好低徊一曲伴他寒磬
催雪(珍珠蘭)
嬝嬝牽風漙漙帶露窈窕最宜深院恰閩海移來龍宫
幾串金谷墮樓姝麗伴杜若江蘺分嬌面鮫人淚滴紫
莖赬甲都教開遍開遍含笑盼任徑寸蚌胎讓他香
舊羨瑟瑟輕圓涼颸吹顫莫向池塘顧影怕瀉入紅蕖
尋難見正䰀鬌粧晚珠娘頭上一枝微綻
又(紅梅)
夕雨凝丹曉晴着樹麂眼小籬如繡喜照眼偏明數枝
窺牖只恐春寒微重費幾許燕支勻紅縐峰迴路轉紛
紛開落武陵近否清瘦赬玉鏤看一片迷離斷霞鋪
就甚真色苧蘿縞衣非舊好伴吳娘記曲碎顆顆珊瑚
盈懷袖嘆隴首萬點風飄冷落絳綃時候
月下笛(悼何蕤音)
官閣明鐙珠籐覆屋雨中深酌茶煙綽約簷花聲在簾
箔酒人已逐浮雲散轉眼呌秋猿夜鶴想鴛湖畫舸一
天絲管更誰行樂思着中情惡記威鳳文章神羊頭
角龍賓揮霍漏痕還帶釵脚原邊宿草年年綠有多少
西州淚落斷魂處隔江南苦竹黃蘆寂寞
玲瓏四犯(送杞園遊西湖)
三月吳山記梅子黃時幾多煙雨載酒西泠千頃嫩荷
澄暑沉醉失却湖光似夢裏斷雲飛絮嘆軟塵十載遮
留翻送故人遊去一枝柔櫓穿花路淡空明箇儂眉
嫵檀欒金碧天然麗都在晚霞紅處試問堤畔垂楊尚
否青青如故遇禪燈老衲還為我殷勤語
鎖窗寒(倭奩)
巨舶巍峩寒潮寂寞颶風吹瞑鸞膠鬼斧製自海山人
境鬱金砂屑來粒粒明霞猶帶歐羅勝想龍涎潛貯冰
綃偷捲迷離交映光靚伴清鏡試摩挲小簇玉纖留
證宮鴉一色拖逗麗華雲影憶當年連弩射魚浩蕩煙
波歸未肯更誰攜綵扇昆刀泛蓬壺月冷
又(即事)
銀鴨香銷湘篝獸冷夜長生倦寒梅未放勒住春痕一
線聽驚沙飛鳴陣陣颯然似入關山怨想參斿半落明
河斜挂霜風如剪思遠情何限縱文鴛交扣繡衾爭
戀迢迢玉漏海水注來難滿還愁他旅夢乍回屈曲銅
鋪門靜掩更誰團雪作猧兒映小窗人面
又(為梁大司農悼亡)
苔溼春蕪蛛縈繡幕悄無人影玉釵斷後曲曲畫闌誰
凭怕紅絲繫來雙燕呢喃還向珠簾等縱寶衣施盡縷
金裙在淚花猶剰厮映生悲哽記皂筴煎成鸞膠未
冷彩雲一片又苦斜風吹瞑步瑤臺姊妺肩隨茫茫那
知長夜永問何時環珮珊然飛下蓬萊頂
百字令(詠史)
海門一點駕素車白馬怒潮來去回首蘇臺金虎氣斷
送幾場歌舞鄢郢家門荆蠻帶礪兩地應難補英魂猶
在空餘血淚凝注五千甲楯行成十年生聚軋軋勾
章艣吳越興亡關底事都作寒江煙霧入楚旌旗盟齊
歲月寂寞渾無據蘆中人杳區區恩怨何苦
又
田光老矣笑燕丹賓客都無人物馬角烏頭千載恨匕
首匣中如雪落日蒼涼羽聲慷慨壯士衝冠髮咄哉孺
子武陽色怒而白試問擊筑漸離此時安在何不同
車發負劍祖龍驚掣袖六尺屏風堪越貫日長虹繞身
銅柱天意留秦劫蕭蕭易水至今猶為嗚咽
又
南山歸晚遭相訶醉尉灞亭秋暮故李將軍猿臂在射
石猶能飲羽虎鼠行藏煙雲變態若輩爭知否霜寒草
短且尋田舍歸去回首百戰功名北平上郡歴歴風
沙苦屈指封侯諸校尉意氣寧堪儔伍白髮宫娃青衫
羈客老淚同今古掀髯一笑塵埃野馬看取
又
出師二表與殷盤周誥同銘金石臣本不求聞達者為
許先君破賊瘴雨蠻江秋風渭水上將揮神筆落星如
斗熒熒火井將熄今日丞相祠堂黃鸝碧草俯仰悲
陳迹八陣圖邊波浪湧似恨譙周鬻國一片降旛千尋
鐡鎖鼎足三分失先生巳矣何能親見銜璧
又
三臺鼎峙俯清漳如帶東流凄切數載譙南泥水路射
獵讀書人傑橫槊悲歌臨江灑酒一片雄心熱二喬何
在東風吹浪成雪更憶繡虎蜚聲陳思才調舞蔗中
郎絶縹緲西園飛蓋處賓客應劉心折吳蜀君臣魏家
父子人物皆英發何哉青史世龍猶自羞說
又(張先生席上咏鸚鵡杯)
濁醪妙理向水晶宫裏搜羅杯斝海氣冥濛光不定逗
漏通明一罅織水為衣流波似羽鸚鵡佳名也畫堂捧
出隴頭嬝嬝飛下盛來琥珀香濃鵝兒黃嫰浸明珠
無價想見蜃樓歌舞處玉乳璚漿自瀉風雪撩天金貂
滿眼我是悠悠者莫辭一醉簾櫳嬌烏相罵
又(天龍寺高歡避暑宫遺址和錫鬯)
蒼苔古瓦是人天法界雪山深處燕麥兔葵荒草地人
道高王曾住水殿風涼瑤臺露白院靜渾無暑流螢閃
閃宫牆飛入無數遙想渭水邙山東西蠻觸五技窮
鼯鼠勑勒老公謌慷慨早見英雄黃土馬矟功名人龍
意氣總逐西風去繁華銷歇紞然朝暮鐘鼔
又(朱錫鬯過訪不值悵然有寄)
春風吹面又匆匆過了傳柑佳節羸馬敝裘何處去一
刺懷中磨滅日跳如丸臣飢似朔那得名心熱思君一
話瞥然鴻爪留雪記得昨夕燈前流連蕃錦(錫鬯詞名)無
縫仙衣接白石小山門逕在天半峨嵋幽絶火樹連宵
歌鐘匝地奪我冰腸潔因風寄與重來同醉煙月
又(中秋和其年時甫過地震)
晚霞成暈似非煙籠就霓裳僊闕只恐清光明作鏡照
見鬚眉愁絶靜掩珠簾輕遮團扇蜃霧樓臺結憑誰吹
散玉簫聲細如髮况是一陣罡風須彌芥子偶現空
花劫八柱蛟龍還掉尾穆穆金波無缺動魄驚心十年
兩度錯過中秋節餘生瓦礫他時月底重說
又(庚申閏中秋和其年)
月如無恨便清輝萬古長圓難缺昔我來思渾不記瓜
果中庭重設(余生甲戌是年亦閏八月)身世斜陽悲歡逝水鬢有星
星髮驚聞人語今年兩度佳節却憶去歲中秋輕雲
薄霧黯黮芙蓉闕造物多情還補得潑眼明蟾奇絶再
舞霓裳平分桂影疑對千峰雪重陽遲了幾行白鴈能
說
又(閏八月壽阮亭)
銀蟾的皪記何時此月重啓珠宫羽葆虬幢紛去住石
麐飛下天中四十七年匆匆過却回首憶生崧仙家晝
永雕弧今日初逢等到人歴花磚文登金鏡乃許醉
顔紅李杜詩篇聞
帝語蓂筴纔發銅龍縹緲蓬山從容赤舃幾見桂輪
同他年佳話依然玉露秋風
珂雪詞卷上
