晦庵先生朱文公文集卷第十
詩樂府
謁表伯余宋祐
江上雪意滿風吹竹林平先生但堅坐稚子開柴荆
趁韻
千山木脫但空林天外哀鴻亦呌音認取溪亭今日意四
更山月湧波心
次晦叔寄弟韻二首
聞道君歸湘水東經行長在白雲中詩成天柱峰頭月酒
醒朱陵洞裏風舊學難酬香一瓣流年誰管鬢雙蓬書來
爲指誵訛處不涉言詮不落空
試上閩山望楚天鴈飛欲斷勢還連憑將䄂裏數行字與
問雲間雙髻仙我訪舊遊終有日君歸故里定何年秪今
千里同心事静對簞瓢獨喟然
次范碩夫題景福僧開䆫韻
昨日土墻當面立今朝竹牗向陽開此心若道無通塞明
暗何緣有去來
題謝安石東山圖
家山花柳春侍女髻鬟綠出處亦何心晴雲在空谷
江月圖
江空秋月明夜久寒露滴扁舟何處歸吟嘯永佳夕
吳山高
行盡吳山過越山白雲猶是幾重關若尋汗漫相期處更
在孤鴻滅没間
題蕃騎圖
傳聞姑欲南侵愁破雄邊老將心却是燕姬能捍虜不
教行到殺胡林
題尤溪宗室所藏二妃圖
瀟湘木落時玉佩秋風起日暮悵何之寂寞寒江水(湘夫人)
夫君行不歸日夕空凝佇目斷九疑岑回頭淚如雨(湘君)
夜
獨宿山房夜氣清一䆫凉月共虚明鄰雞未作人聲絶時
聽高梧滴露鳴
醉作三首(七月二十六日夜)
淅淅西風起嗷嗷寒鴈多稻粱隨處有珍重采薇歌
淅淅西風起候蟲寒夜分千山杳沉寂竟夕斷知聞
淅淅西風起濺濺石瀨鳴有情從是妄箇裏定無情
苦雨用俳諧體
仰訴天公雨太多纔方欲住又滂沱九關虎豹還知否爛
盡田中白死禾(楚詞招䰟云虎豹九關啄害下人些)
杉木長澗四首
我行杉木道弛轡長澗東傷哉半菽子復此巨浸攻沙石
半川原阡陌無遺蹤室廬或僅存釡甑久巳空壓溺餘鰥
孤悲號走哀恫&KR0608;恤豈不勤喪養何能供我非肉食徒自
閉一畒宫簞瓢正可樂禹稷安能同朅來一經行歔欷涕
無從所慙越尊爼豈憚勞吾躬攀躋倦冡頂永歗回凄風
眷焉撫四海失志嗟何窮
朝發長澗頭夕宿長澗尾傷哉長澗人禍變乃如此
縣官發廪存鰥孤民氣未覺回昭蘇老農向我更揮涕陂
壞渠絶田苗枯
阡陌縱横不可尋死傷狼籍正悲吟若知赤子元無罪合
有人間父母心
題中峰杉徑
盤回山腹轉脩蛇横入中峰小隱家好把穉杉緣徑插待
迎凉月看清華
山寺逢僧談命
此地相逢亦偶然漫將牛斗話生緣時行時止非人力莫
問流年秪問天
贈書工
平生久要毛錐子歲晚相看兩秃翁却笑孟嘗門下士秪
能彈鋏傲西風
蘭
謾種秋籣四五莖疎簾底事太關情可能不作凉風計護
得幽香到晚清
讀十二辰詩卷掇其餘作此聊奉一笑
夜聞空簞齧飢鼠曉駕羸牛耕廢圃時才虎圈聽豪夸舊
業兔園嗟莾鹵君看蟄龍卧三冬頭角不與蛇爭雄毀車
殺馬罷馳逐烹羊酤酒聊從容手種猴桃垂架綠養得鵾
雞鳴角角客來犬吠催煑茶不用東家買猪肉
伏承示及毛公平仲墓銘且索挽詩熹不及識毛
公而愛重其文舊矣義不可辭顧巳不及其虞殯
姑以數句題於墓銘後幸辱裁訂或轉而致之其
家幸甚
毛公神仙骨誤落世網中髫齔出竒語砉然驚乃翁弱齡
翰墨埸不言巳收功亭亭絶世姿皎皎冰雪容顧步一長
嘯笙鶴翔秋空調高聽者稀老去竟不逢一朝謝塵濁泠
然跨剛風回頭呌安期舉手邀韓終千秋有遺想一往無
留蹤平生故人心灑涕銘幽宫斯人不可見斯文鬼神通
挽鹿伯可郎中二首
造辟謀謨遠勤民志慮專中身謝軒冕畢志友林泉出祖
傾群彦歸來足二賢誰令行樂地容易鎖寒烟
疇昔東州路音書僅一通承顔終未遂仰德竟何窮野哭
悲能遽巖居計莫同關心九原路無樹不高風
挽陳檢正庸二首
厚德高賢躅清名起懦襟承宣幾年最明恕一生心勢屈
飛騰晚忠存獻納深忽騎箕尾去陵栢爲誰隂
憶昔都門道光華辱宰卿丁寧話鹽筴纖悉見民情一别
驚時論三年想頌聲秪今空老淚難使濁河清
哭劉嶽卿
曾說幽棲地君家近接連要携邀月酒同棹釣溪船遽爾
悲聞笛眞成嘆絶絃林猿催老淚爲爾一澘然
詩餞陳兄朝章居士永歸本宅授諸挽者
蚤歲醇儒業中年居士身功名虚竹帛德義滿鄉鄰一笑
藏舟失千秋宰樹新傷心耆舊傳那復有斯人
宿石岊舘二首
春江日東注我行遡其波揚帆指西澨兩岸青山多青山
自逶迤飛石空嵯峨綠樹生其間幽鳥鳴相和搴篷騁遐
眺擊楫成幽歌獨語無與晤兹懷竟如何
停驂石岊館觧䌫清江濱中流櫂歌發天風水生鱗名都
固多才我來友其仁茲焉同舟濟詎止胡越親舞雩諒非
遠春服亦巳成相期豈今夕歲晚無緇磷
水口行舟二首
昨夜扁舟雨一蓑滿江風浪夜如何今朝試捲孤篷看依
舊青山綠樹多
鬱鬱層巒夾岸青春山綠水去無聲煙波一棹知何許鶗
鴂兩山相對鳴
詠巖桂二首
亭亭巖下桂歲晚獨芬芳葉密千層綠花開萬點黃天香
生淨想雲影護仙粧誰識王孫意空吟招隱章
露浥黃金蘂風生碧玉枝千林向搖落此樹獨華滋木末
難同調籬邊不並時攀援香滿袖歎息共心期
次韻芮察院送寳文赴浙漕二首
遠俗何勞問威名舊巳孚百城方仰澤一節遽還都聖主
勤脩政今年决破胡期公寧餽輓注想在謀謨
考卜川清曠端居柰樂何風雲一以便歲月不勝多節傳
無淹駕林園得屢過功名從迫逐志業豈蹉跎
挽梁文靖公二首
擢第初龍首登庸再鳳池心期詎温飽身任必安危幾歲
調娛政今年殄瘁詩恭惟衮斂意不盡鑒亡悲
䟽寵無前比騰章又夙心極知求士切端爲愛君深鹵簿
寒笳遠塵埃斷藁侵空令殺公掾衰涕滿寒襟
挽周侍郎二首
德量推容物才猷足濟時隂功覃遠徼餘筭飽雄師行李
淹星歲還鄉感羽儀一朝成殄瘁九牧共傷悲
憶昔趨丹闕看公上玉除民飢深獻納主聖極欷歔觧手
寒江闊驚心夜壑虚朅來空老淚無地别輀車(頃年熹以浙東荒政)
(入奏適公還自荆鄂先一日引對具奏沿道所見飢民狼狽之狀上感其言賑恤加厚然熹渡江不旬日即聞公訃)
(今者會葬又以傎伺失期追送不及故云)
挽董安人二首
雅望推前輩承家賴女師閨門傳懿範湯沭盛恩私萬里
驂鸞去千秋宰樹悲自應銘婦德誰與篆豐碑
令尹古循吏郡君今勝流平生餘事業晚歲極熏脩繐帳
眞成夢靈辰竟不留遺風被簫挽未覺九泉幽
題霜傑集
先生人物魏晉間題詩便欲傾天慳向來無地識眉宇今
日天遣窺波瀾平生尚友陶彭澤未肯輕爲折腰客胸中
合處不作難霜下風姿自竒特小儒閱閥金匱書不滯周
南滯海隅枌榆連隂一見晚何當挽袖凌空虚
謝吳公濟菖蒲
翠羽紛披一尺長帶煙和雨過書堂知君别有臞仙種容
易難教出洞房
易二首
立卦生爻事有因兩儀四象巳前陳須知三絶韋編者不
是尋行數墨人
潜心雖出重爻後著眼何妨未畫前識得兩儀根太極此
時方好絶韋編
客來二首
客來何處覓紅雲唯見風前萬點春心賞未妨隨處好綠
楊隂裏換綸巾
悵望君家嶺上雲便携佳友去尋春論詩劇飲無他意未
管殘紅落佩巾
題沈公雅卜居圖
往者仲長子高情世無儔一朝謝塵躅卜築娛清幽茆屋
八九間下有良田疇後簷果垂實前庭樹相樛勝日賓友
來琴觴共舒憂言論覈幽妙理亂窮端由至今一卷書凛
然昭千秋沈侯經濟業夙尚本林丘談笑出幻境寤言躡
斯遊仰睇白石崗俯濯青瑶流曠然宇宙外邈矣將焉求
武林
春風不放桃花笑隂雨能生客子愁只我無心可愁得西
湖風月弄扁舟
桐廬舟中見山寺
一山雲水擁禪居萬里江樓遶屋除行色怱怱吾正爾春
風處處子何如江湖此去隨漚鳥粥飯何時共木魚孤塔
向人如有意他年來借一&KR1355;蒢
伏讀尤美軒詩卷謹賦一篇寄呈伯時季路二兄
我聞洞巖幽結友事臨眺浮言妨勝踐悵望空永嘯歸來
眩竒語更欲窮&KR0772;窱却尋兩翁意宴坐得觀照鳴泉俯淙
爭穹石仰蒼峭共與前創古三歎遺墨妙神遊恍不隔仁
宅忻有要回首鹿門期寒雲生遠嶠(熹自林泉紹德寒巖之行而同行有不欲)
(者遂巳詩卷之首即東萊舍人吕公上饒尚書汪公軒蓋玉水工部喻公所書)
熹次延之年兄韻敬題紹德菴眞如軒寫呈伯時
季路二兄
先生可是愛吾廬來往鄰菴幾閏餘栢下竟開千歲室竹
間猶插萬籖書悲凉共識臨風處遊戲誰知落筆初寄語
山靈勤守護莫將題柱比相如
益公道人相見信安道温陵舊遊出示近詩因次
其韻
別來幾度見歸鴻歲月悠悠一夢中莫道相望湖海闊爭
知千里不同風
一身千里伴征鴻北去南來羈旅中珍重故人相認得新
詩重舉舊家風
次益老韻
乾坤極處無今古道術多岐自短長儻有新思還告我不
應無鴈到衡陽
秋日
一雨生凉杜若洲月波微漾綠溪流茅簷歸去無塵土淡
薄閑花遶舍秋
放船二首
浩蕩清江水依微綠樹風觧維春雨外弭櫂夕陽中江草
生新徑巖花點舊叢詩翁不愁思逸興莾何窮
疇昔清溪峽船頭戲彩翰十年空往事一夢記前灘陡絶
垂蒼壁澄虚列翠巒今宵詩卷裏重得縱遐觀(往年泛舟此峽有水)
(鳥數十翔集舟前舟至輙起若相導十餘里乃散)
水調歌頭
富貴有餘樂貧賤不堪憂誰知天路幽險倚伏互相酬請
看東門黃犬更聽華亭清唳千古恨難收何似鴟夷子散
髮弄扁舟鴟夷子成覇業有餘謀收身千乘卿相歸把
釣魚鈎春晝五湖烟浪秋夜一天雲月此外儘悠悠永棄
人間事吾道付滄洲
次袁機仲韻
長記與君別丹鳳九重城歸來故里愁思帳望渺難平今
夕不知何夕得共寒潭烟艇一笑俯空明有酒徑須醉無
事莫關情尋梅去疎竹外一枝横與君吟弄風月端不
負平生何處車塵不到有箇江天如許爭肯換浮名只恐
買山隱却要煉丹成
滿江紅劉知郡生朝
秀野詩翁念故山十年乖隔聊命駕朱門舊隱綠槐新陌
好雨初晴仍半暖金缸玉斝開瑶席更流傳麗藻借江天
留春色過里社將兒姪談往事悲陳迹喜尊前見在鏡
中如昔两鬢全欺煙樹綠方瞳好暎寒潭碧但一年一度
一歸來歡何極
回文
晚紅飛盡春寒淺淺寒春盡飛紅晚尊酒綠隂繁繁隂綠
酒尊老仙詩句好好句詩仙老長恨送年芳芳年送恨
長
次圭父回文韻
暮江寒碧縈長路路長縈碧寒江暮花塢夕陽斜斜陽夕
塢花客愁無勝集集勝無愁客醒似醉多情情多醉似
醒
用傅安道和朱希眞梅詞韻
臨風一笑問羣芳誰是眞香純白獨立無朋筭只有姑射
山頭仙客絶豔誰憐眞心自保邈與塵緣隔天然殊勝不
關風露冰雪應笑俗李麤桃無言翻引得狂蜂輕蝶爭
似黃昏閑弄影清淺一溪霜月畫角吹殘瑶臺夢斷直下
成休歇綠隂青子莫教容易披折
和西江月
睡處林風瑟瑟覺來山月團團身心無累久輕安况有清
凉池館句穩翻嫌白俗情高却笑郊寒蘭膏元自少陵
殘好處金章不換
又
堂下水浮新綠門前樹長交枝晚凉快寫一篇詩不說人
間憂喜身老心閑益壯形臞道勝還肥軟輪加璧未應
遲莫道前非今是
江檻詞
暮雨朝雲不自憐放教春漲綠浮天秪今畫閣臨無地宿
昔新詩滿繫船青鳥外白鷗前幾生香火舊因緣酒闌
山月移雕檻歌罷江風拂玳筵
又
巳分江湖寄此生長蓑短笠任隂晴鳴橈細雨滄洲遠繫
舸斜陽畫閣明竒絶處未忘情幾時還得去尋盟江妃
定許捐雙佩漁父何勞笑獨醒
浣溪沙次秀野酴醾韻
壓架年來雪作堆珍藂也是近移栽肯令容易放春回
却恐隂晴無定度從教紅白一時開多情蜂蝶早飛來
好事近
春色欲來時先散滿天風雪坐使七閩松竹變珠幢玉節
中原佳氣鬱葱葱河山壯宫闕丞相功成千載映黃流
清澈
櫽括杜牧之齊山詩作水調歌頭
江水浸雲影鴻鴈欲南飛携壺結客何處空翠眇烟霏塵
世難逢一笑况有紫萸黃菊堪插滿頭歸風景今朝是身
世昔人非酬佳節須酩酊莫相違人生如寄何事辛苦
怨斜暉無盡今來古往多少春花秋月那更有危機與問
牛山客何必獨沾衣
南歌子次張安國韻
落日照樓船穩過澄江一片天珍重使君留客意依然風
月從今别一川離緒悄危絃永夜清霜透幕氊明日回
頭江樹遠懷賢目斷晴空鴈字連
叔懷嘗夢飛仙爲之賦此歸日以呈茂獻侍郎當
發一笑
脫却儒冠著羽衣青山綠水浩然歸看成鼎内眞龍虎管
甚人間閑是非生羽翼上烟霏回頭秪見冡纍纍未尋
跨鳳吹簫侣且伴孤雲獨鶴飛
水調歌頭聮句問訊羅漢
雪月两相映水石互悲鳴不知巖上枯木今夜若爲情應
見塵中膠擾便道山間空曠與麽了平生與麽平生了
不流行熹起披衣瞻碧漢露華清寥寥千載此事本分
明若向乾坤識易便信行藏無間處處總圓成記取淵冰
語莫錯定盤星(此篇與南軒䏈句一本次於第五卷蓮花峯次敬夫韻詩下)
考異
次范碩夫題若道(一作若謂)
水口行舟昨夜扁舟(一本作繫䌫江邊)滿江風浪(一作滿川烟雨)
今朝試捲孤篷看(一作朝來捲起孤篷望)依舊(一作但覺)
晦庵先生朱文公文集卷第十
福州府學訓導舒鏊校
晦庵先生朱文公文别集卷第十
公移
申倉部及運司檢放三縣苗米數
本軍照對管属星子都昌建昌三縣自六月以来天色亢
陽闕少雨澤田禾乾枯夲軍恭依御筆處分嚴禁屠宰
精意祈穣及行下諸縣精加祈禱去後續據星子都建昌
三縣申依應遍詣寺觀神祠及諸潭洞建壇祭祀請水精
加祈禱雨澤並無感應今来諸鄕早禾多有乾損及備據
稅戶陳德祥等披訴所布田禾緣雨水失時早禾多有乾
槁不通收刈申乞委官檢視除放苗米本軍除巳依條行
下諸縣令人戶供投土叚文帳差官檢視及於七月十六
日具錄奉聞并申朝省及諸監司照會施行遂選差委迪
功郎司戶參軍毛大年前去星子縣及委迪功郎星子縣
主簿李如晦前去都昌縣及委從政郎司法參軍陳祖永
前去建昌縣同逐縣知縣躬親詣旱傷田叚地頭逐一對
帳檢視續據所委官具到巳檢放過人戶災傷田叚共放
過米三萬七千四百五十碩一㪷二升三合一勺申軍夲
軍今照星子都昌建昌三縣淳熙七年分管催人戶苗米
四萬六千五百一十九碩六㪷五升四合五勺四抄七撮
數内除豁所委官檢放過米共三萬七千四百五十碩一
㪷二升三合一勺統均計放八分以上外實催米九千六
十九碩五㪷三升一合四勺四抄七撮本軍巳具奏聞乞
存留上件米支遣官兵外今開具諸縣檢放實催米數下
項合具狀供申行在尚書倉部及申轉運司使衙照會
星子縣管催米六千五百三十石七斗三升二合六勺巳
委司戶毛迪功同知縣王文林下鄕檢視
檢放米五千三百六十八石七斗二合一勺檢放計八分
二釐二毫
先放五斗以下四百石三升二合七勺所委官檢踏放四
千九百六十八石六斗九合四勺
實催米一千一百六十二石六斗六升五勺
都昌縣管催米一萬九千七百七十五石五升一合四勺
八抄七撮巳委星子縣主簿李迪功同權縣孫迪功下鄕
檢視
檢放米一萬六千八十四石二斗七升一合放八分一厘
三毫四系先放五斗以下一千八百六十四石八斗七升
七合
所委官檢踏放一萬四千二百一十九石三斗九升四合
實催米三千六百九十石七斗八升四勺八抄七撮
建昌縣管催米二萬二百一十三石八斗七升四勺六抄
巳委司法陳從政同知縣林宣教下鄕檢視
檢放米一萬五千九百九十七石七斗八升放七分九厘
一毫五系先放五斗以下米五百四十一石六斗七升
所委官檢踏放一萬五千四百五十六石一斗一升
實催米四千二百一十六石九升四勺四抄
糶場印式
入門訖監押
交錢訖監押
支米訖監押不到監押(係糴米人不到於簿曆上用此印)
交錢若干訖監押
依數支米訖監押
號式用青絹印
某場監官隨行人吏某人斗子某人入門使押
夾截糶場交錢量米處
䆫交錢處量米處
裏門
門
緫簿式
使軍
今給緫簿一面付某縣某場照給賑糶
曆頭賑濟牌子仰照此字號批鑿牌曆對填米數給付人
戶今就此簿交領逐次糶濟訖用支訖印於本日窠眼内
其糴不足者實填所糴米數候結局日繳申年月
日給
天字(牌曆)某都某保某人逐次(請糴)米若干訖姓名押
正月一日六日十一日十六日廿一日廿六日
二月一日六日十一日十六日廿一日廿六日
三月一日六日十一日十六日廿一日廿六日
牌面印紙式
某縣某鄕第正月一日六日十一日十六日廿一日廿六日
都人戶二月一日六日十一日十六日廿一日廿六日
五日一次赴三月一日六日十一日十六日廿一日廿六日
場請賑濟米閏月一日六日十一日十六日廿一日廿六日
使押
牌背題字式
縣給付都官押(用縣印)
字號監押
賑糶曆頭樣
所給曆頭即不得質當及借賣與不係今賑糶之人
使軍
如覺察得或外入陳告其與者受者並定行斷罪
今給曆付縣鄕都人戶
大人口小兒口每五日賫錢赴收糴
如糴米大人一升小兒半升並五日并給閏三月終止
如糴穀大人二升小兒一升
右給曆頭照會淳熙八年正月日給
使押
正月初一日
正月初六日
正月十一日
措置賑糶場合行事件
照對管属今歲旱傷尤甚細民闕食使司巳措置委官抄
劄到闕食戶口及勸諭上戶承認賑糶米斛并支常平倉
見管米斛合自淳熙八年正月一日爲頭賑糶賑濟至閏
月終住
糶支外令施行下項
一差寄居見任指使添差酒稅監押監廟官三十五員前
去各縣逐縣監轄賑濟及要各縣當職官分場廵察不得
容令隨行人并保正長作弊并監轄糶官每月支見任官
食錢二貫文米六斗寄居官錢三貫米一石并逐場差撥
人吏共三十五名每月支食錢一貫五百文米三斗
一使軍置造入門并交錢訖支米訖不到交錢若干訖依
數支米訖印子各六枚各三十五箇并合干人青絹號云
某處監官隨行人吏某斗子某人使押并置造升斗委官
較量及簿曆給下逐場交管行使
一印給賑濟戶曆頭并賑濟人口牌面發下三縣交管於
賑糶賑濟前一月出榜曉示人戶定某日前来本場請領
曆頭牌子出榜後半月委各場監官就本場當官審實依
緫簿内千字文號批鑿牌曆給付人戶附簿交領
一見置場賑糶米穀合於賑糶賑濟前十日勒逐都保正
將置場處用棘刺夾截作兩門兩重極小只通一人來往
外門之内裏門之外湏極寬可容一場賑糶賑濟人外門
之側爲一䆫後夾截交錢位子一間依使軍立去樣式告
示保正夾截
一見措置下場賑糶濟米穀所有般運及支破檐脚仍鈐
束合干人不得减刻斛面
官司米穀並前一日般赴場監官交足上戶米令各家自
用客津般每石三十里外支米三升三十里内二升十里
内一升其米就所糶内支官給價錢還上戶如米去場五
里内即就各家見安頓監糶
官米陸路即仰保正輪差能檐擎糴米人戶般送每石依
上項計里數支雇米水路即本縣和雇人舡裝錢比陸路
减半支其人舡食米並於官錢内支使賑糶米穀一月分
六次出糶常平米切慮内有去置場處稍遠般運艱辛即
令本埸上戶一面兊米出糶即令監轄官具糶過賑濟米
榖報縣本縣以常平米糶錢依市價給還元兊糶米上戶
交領其縣市去置場相近即般運米斛前去置場處糶濟
依巳立定舡脚支破
施行置場賑糶濟所約束事
契勘賑糶賑濟人戶米穀巳下場差官及合干人監轄外
逐埸先出榜分定都分先後仍於外門外及裏門外各依
先後資次排定都分上戶坐處(近都先交錢後請米遠都後交錢先請米)
至日天未明監官入場隅官入交錢位子(隨行人非有號不得入門)保
正大保長各將旗號引本都保下輪糶濟人赴場外門依
資次旗下座定以監官逐隊呌名保正以旗引保長保長
以旗先行賑濟人戶以次詣䆫前呈牌隅官以入門印印
其左手訖撥入門監官逐隊呌名保正長引賑濟人以次
請米訖監官用支米訖印於牌下日子之左以濕布拭去
手印即時出門次引賑糶人戶詣䆫交錢(上戶米錢自行交外更不附曆)
(常平米錢縣司差人吏當廳交納)交訖用紅印於曆内本日合糴米數下
之右如錢數不足分明批上實糴之數却付人戶以入門
印印其左手入門監官逐隊呌名保正長引賑糶人以吹
糴米訖監官用糶米訖青印印其曆内交錢印之左仍用
濕布拭去手印即時出門一保畢又引一保如前一賑糶
人戶逐都各置絹旗一面(止用小絹一幅約長二尺各書第幾都字)逐保各置
小旗一面(或絹或紙從便各書第幾都第幾保字)逐場都各各異色保各如
其都之色(以上十一月二十九日)
委官往各場究見元認米數樁𬋩實數
契勘先據星子等三縣官勸諭到𬋩下有力上戶承認賑
糶米穀接濟民間食用軍司巳籍定姓名認糶數目及行
下各令樁𬋩凖備將来賑糶切慮其中有樁不及所認之
數有悞指凖合行委官前去究見各戶見今的實樁𬋩米
穀數目如有闕少即請嚴責近限計置樁𬋩數足(十二月十一日)
再措置場所賑濟孤老人等約束
照對今歲旱傷軍司巳行措置賑濟賑糶事件立日式行
下三縣遵守一例施行自來年正月初一日爲頭賑糶賑
濟去訖數内合賑糶事件切慮軍司有所未盡兼賑濟孤
老殘疾等人若依每月作六次支給又恐冬寒趁日分赴
場請米不及合行下三縣如所行賑糶事件未盡請畫條
具申軍所是賑濟孤老殘疾等人所請米次數可改作每
月初一日十六日作兩次預行支給庶幾不至失所(十二)
(月十二日)
取會諸縣知縣下鄕勸諭佈種如何施行事
使軍契勘先印給文榜發下三縣曉諭鄕民將田土趁時
犂翻多種二麥今詢問得除種麥田地外尚有未犂田地
去處稍多及巳耕翻田鄕民又不趁時壅事兼相去交春
日逼切慮農事失時委自知縣躬親下鄕勸諭鄕民遍行
翻犂田土以備來春佈種如使軍不測差官前去點檢得
再有未翻犂去處必定勾追有違約束之人重行斷罪先
具巳如何施行狀申(十二月十七日)
再行下三縣勸諭到上戶賑糶不許抵拒事
契勘今歲旱傷細民闕食巳行下都昌縣勸諭到上戶承
認賑濟米穀數目申軍使司亦巳行下本縣將勸諭到上
尹米穀數目照應置場處戶口多寡分撥付逐場出糶務
要均平切慮其間上戶抵拒官司不即依從分撥有悞賑
糶不便合行下三縣如有上戶不遵從官司分撥即仰具
姓名申軍
行下米場人戶不到者於緫簿用印
照對今歲本軍𬋩属旱傷巳行關防約束行下三縣自來
年正月爲頭賑糶賑濟去訖所是賑糶米日分人戶赴場
糴米不及仰監糴官即時用不到印子於緫簿姓名下印
訖爲照合行下仍關報逐場(十二月二十六日)
行下米場具糶過米式
照對本軍𬋩属今歲旱傷巳據星子都建昌縣勸諭到上
戶承認賑糶米穀數目申軍使司亦巳措置關防置場差
官下縣監轄自今年正月爲頭賑糶賑濟去訖所有各縣
合五日一次遇糶米日分具糶過米數文帳二本申縣本
縣繳連一本申軍今立式下項
某處賑糶場
今具某月某日糶過米數下項
一本場本日合糴人戶計若干共糴米若干
大人若干合糴若干
小兒若干合糴若干
一本日實到糴米人戶若干共糴過上戶某人米若干如
是糶官米即說官米
大人若干糴過米若干
小兒若干糴過米若干
一比合糴米數不到人戶若干少糴米若干
大人若干合糴米若干
小兒若干合糴米若干
右謹具申聞(淳熙八年正月初二日)
施行場所未盡抄劄戶
照對本軍𬋩属星子都昌建昌縣旱傷巳行下各縣委官
抄劄到闕食戶口人數自今年正月爲頭賑糶賑濟近據
人戶前来投陳係漏落抄劄不盡本軍未見着實難便施
行今出榜賑糴濟場曉示如有不濟戶當来漏落未曾抄
劄即仰具狀經本場廵察官陳理從本官見着實如委係
闕食即仰一面賑糶具姓名保明申軍其間或有稅産得
過人戶以乞賑濟爲名意在避免賦役輙敢妄冐煩紊官
司罪當追治
措置行下各場關防上戶用濕惡糙米
照對本軍旱傷巳行下三縣勸諭𬋩下上戶承認米穀賑
糶軍司巳行措置關防約束置場差官下縣監轄賑糶外
切慮其間有上戶却將濕惡麄糙米穀赴場出糶有悞民
間食用合行下三縣如有上戶津般到濕惡麄糙榖米即
仰退回令上戶津般堪好米穀出糶不得容令作弊并印
榜曉示(以上正月初六日)
續置曆下場五日一次開具糶過米
照對夲軍𬋩属旱傷細民闕食巳行下三縣勸諭到上戶
承認賑糶米穀數目申軍使司巳關防措置約束事件置
埸給曆下縣付人戶差官監轄自今年正月爲頭每五日
一次賑糶切慮其間尚有人戶不能措辦五日錢一頓收
糴合續添賑糶曆一本立式行下三縣關報逐場如有人
戶願日赴場收糴米斛者即仰賫元立曆頭赴廵察官粘
連印押付人戶逐日收糴其有人戶願依前五日一次赴
埸收糴者即仰依巳行事件施行仍五日一次開具糶過
米穀文帳供申(正月八日)
行下普作賑濟兩日
契勘本軍𬋩属旱傷尤甚細民闕食巳行下三縣抄劄到
闕食戶口人數申軍及勸諭到上戶張世亨等四名依格
承認賑濟米共一萬九千石及依條取撥常平義倉米自
淳熙八年正月以後緣管属寒雪本軍行下属縣將賑糶
人戶一例賑濟兩日(正月八日帖都建昌縣)
再諭上戶借貸米穀事
契勘本軍𬋩属去歲旱傷巳行下星子等三縣勸諭上戶
以所收米穀賑糶除認數外有餘剩米穀并不係勸諭賑
糶米穀人家逓年多是春間將米穀等生放下戶秋冬隨
例收息今来上戶以旱傷之故慮恐下戶將来負欠不還
官司不爲受理仍以官司勸諭爲詞不肯生放使下戶用
乏失業不便使司今凖淳熙四年十二月初三日指揮節
文諸人戶賖糶米令欠戶還米本外每斗收息五升其生
放約秋成計本息還錢亦合一體施行如有施欠不還官
爲理索所貴兩無虧損合行下三縣散榜勸諭約束施行
(正月十九日)
再委官体訪場所合干人减尅等事
契勘本軍𬋩下去歲旱傷巳行下三縣勸諭到上戶賑糶
米穀使司遂措置差官下縣分場
監轄賑糶濟及帖縣官分定地頭廵察去訖切慮各縣逐
場監糶濟官容縱合干等人减尅升㪷及容上戶將砂土
碎截濕惡空殼米穀赴場中糶濟及廵察官不即前去廵
察事属不便就委官前去体訪如有似此違戾去處即具
狀供申(正月廿二日)
申監司為賑糶場利害事件
契勘本軍并𬋩属諸縣去歲旱傷至甚細民闕食切慮人
戶逃移失業遂多方勸諭上戶賑糶米穀并將見管常平
米數行下分定置場去處官吏監轄糶濟應接細民食用
今有下項利害事件合申諸監司(正月廿九日)
除本軍勸諭上戶樁𬋩米數并於外州和糴及常平米糶
濟應接𬋩内細民食用外近来續據人戶陳訴當来抄劄
漏落姓名及隣路州軍流民前来逐食又不免行下𬋩属
多方存䘏相度賑濟所費米斛比之元来計度數目大改
增添而向去小熟日子尚遠切慮所樁米穀不能周給無
可接續糶濟却致民間缺食事属不便乞即撥米二三萬
石應副接續糶濟如蒙允許即乞早賜行下取撥去處以
憑差撥人舡前去搬取
本軍昨凖淳熙七年九月十三日勑中書門下省檢會昨
凖乾道七年八月一日指揮立定勸諭上戶賑糶濟格目
給降付身𥙷授名目内無官人一千五百石𥙷進義校尉
(願𥙷不理選限將仕郎者聽)二千石𥙷進武校尉(如係進士免文觧一次不係進士候到部)
(與免短使一次)四千石𥙷承信郎(如係進士與𥙷上州文學)五千石𥙷承節郎
(如係進士補迪功郎)如是賑糶依此减半推賞又凖淳熙七年十月
八日指揮節文賑糶米於市價减半錢數即照巳降指揮
推賞
本軍即巳備坐行下𬋩属勸諭只據上戶張世亨張邦獻
劉師與黃澄四名承認依格賑濟本軍巳行具奏及申諸
監司照會賑糶一項至今尚未有申到承認應格之人盖
緣本軍地瘠民貧除上項四家賑濟之外未有出得上件
米穀减半出糶之人是到所認米穀數目不多有闕賑糶
欲乞詳酌所申特賜敷奏乞將上戶承認賑糶米價止令
量减四分之一便與依格推賞却於所得官資比折錢數
量展磨勘之類早賜行下勸諭增認庶使上戶樂於就賞
細民不致闕食
今照𬋩属近来不住有外州縣飢民流移入界夲軍巳行
下諸縣存䘏及委自當職官勸諭上戶收充佃客借與空
閑屋宇許令請佃係官田土給與種粮趁春開耕如向去
豐熟外州縣稅戶前來識認官司不得受理如今来所招
佃客將来衷私搬走回鄕即許元贍養稅戶經所属陳理
官爲差人前去追取押回斷罪交還及散榜鄕村遍行曉
示外欲乞詳酌更申朝省明&KR1113;指揮行下庶幾州縣有所
遵守不惟安集流民免致失所亦使開闢曠土供納稅賦
實爲利便(二月一日)
申提舉司借米付人戶築陂塘
照對𬋩属星子等三縣去歲旱傷尤甚緣田叚多是高仰
見𬋩陂塘多是穿漏是致旱死不住據𬋩属星子都昌建
昌人戶經官陳乞借口粮脩築陂塘本軍行下逐縣委自
知縣躬親前去𬋩下逐一驗視所𬋩陂塘如有穿漏及開
掘即仰一面計度合用工數供報提舉司乞支撥米斛巳
蒙提舉衙回牒指揮支撥保借常平司六百五十四石(正)
(月廿九日)
施行闕食未盡抄劄人等事
照對本軍𬋩下三縣諸鄕保正當来受情不行依公抄劄
闕食人戶多將得過隱實之人抄作闕食其實是闕食人
戶却不抄劄未欲便行追究合行約束
仰隅官保正照應本縣廵察官所行事理湏𬋩從實隨門
再行審實抄劄闕食人戶若保正依前滅裂不即同隅官
抄劄及將元冐濫人盖庇或在鄕乞覓人戶分文錢物仰
隅官具狀陳訴切待追究重作施行
有當来不應抄劄隱實有營運物業之家及上戶自能贍
給地客見執使軍曆頭之人仰隅官保正追收繳納若顔
情盖庇不即追納别致人戶陳訴或覺察得知必定重作
行遣
有委是闕食人戶隅官保正不爲抄劄或保正等乞覓搔
擾仰被擾人戶不拘早晚赴本軍陳告切待重作行遣
有得過人戶妄稱闕食陳乞給曆紊煩官司之人定當追
妆赴軍重斷
有合追收元給文曆人戶輙敢倚恃猾徤訟把持不伏追
收仰隅官保正具狀陳訴切待重作行遣
仰属縣逐鄕隅官保正從實再行審實抄劄到闕食人戶
切待委官躬親下鄕隨門審實如再有不實仍前泛濫去
處必定追收犯人赴軍定送獄根勘情弊施行(以上二月十八日)
審實糶濟約束
照對巳行帖逐縣審實糶濟事件切慮各鄕隅官保正不
依所行約束别致引惹詞訴事属不便合帖属縣再行約
束開具供申
各鄕有營運店業興盛之家其元給曆頭合行追取若雖
有些小店業買賣微細不能贍給巳請曆頭不合追回如
有似此未係抄劄之人亦請今隅官保正從實根括施行
毋至泛濫
各鄕上戶地客如主家自能贍給其元給曆頭合行追收
如主家見自闕食不能贍給雖是地客亦合給曆如有似
此之人即請隅官保正從實根括毋致泛濫
各鄕人戶如將戶名及第行重賫請去曆頭合行追回如
是只用第行雖不用戶名實非重疊其巳請曆不合追取
人戶巳請曆頭如有虚增口數今来覈實合行减退即請
於曆頭并緫簿内分明改正
縣市
一上等有店業日逐買賣營運興盛及自有稅産贍給不
合請給曆頭人戶若干
開具坊巷逐戶姓名大小口數
一中等得過之家并公人等合赴縣倉糴米人若干
開具坊巷逐戶姓名大小口數
一下等貧乏小經紀人及雖有些小店業買賣不多并極
貧秀才合請曆頭人戶若干
開具坊巷逐戶姓名大小口數(以上二月十八日)
施行權免和糴令客米從便往来
本軍旱傷遂支撥官錢委官在軍置場和糴客人米斛循
環糶糴應接民間食用及本軍勸諭到上戶承認糶米斛
并差公吏前去收糴到米斛樁𬋩賑糶濟不闕所有元置
和糴賑糶場合權行住糴客人米斛及出榜曉示從便上
下出糶
免糶客米三分
照對本軍去歲旱傷細民闕食遂行措置場和糴客旅米
斛三分應接食用今来賑糶濟米數不闕巳行住糴合行
散榜上流州軍客旅通知
旅行許令人戶借貸官司米穀充種子佈種
照對𬋩下三縣去歲旱傷至重本軍巳行措置賑糶賑濟
近来節次據人戶經軍陳狀因旱傷目今佈種是時闕少
種粮乞行借貸常平米斛佈田軍司巳行下各縣相度依
條施行去訖未據申到今檢凖常平免役令諸災傷計一
縣板稅七分以上第四等以下戶乏種食者■雖舊有欠
閣不以月分聽結保貸借米穀不堪充種子紐直以錢各
二貫石給限半年隨稅納仍免息利豫以應支數保明申
提舉司行訖申尚書戶部(雖計一縣放稅不及七分而本戶稅及七分者凖此)
今来除星子知縣一面究實相度依條借貸外所有都建
昌縣合委官同各縣知佐相度究見𬋩下第四等以下戶
委實闕乏種食之人各令結保依條施行(二月卄七日刊)
不係賑濟人一例賑濟
契勘去歲旱傷細民闕食使軍巳行勸諭到上戶承認糶
濟米糓及有上戶自能贍給佃地客戶口外使軍巳印牌
曆付闕食人赴場賑糶濟除將見有牌曆合糶濟人戶普
行賑濟外其上戶贍給地佃等日前除豁不係賑糶之人
亦行抄劄一例賑濟一十三日自三月十一日爲頭將張
世亨等所認米及取撥常平米普行賑濟務要實惠(二月三日)
行下各縣抄劄戶口并立支米穀正數
契勘所支賑糶米緣三縣各鄕間有數戶抄劄口數太多
恐未盡實合委官與縣官評議豫將所支米穀立定正數
賑濟施行
二十口以上每戶支榖止於五石
二十口以下十五口以上每戶支穀止於四石二十五口
以下計口計日支給如𬋩榖四石以上所支亦止於四石
(三月十六日)
都昌縣搬張劉二家米等事
照對都昌縣止勸諭到黃澄一名承認賑濟米五千石凑
所𬋩義倉米會計賑濟不周夲軍遂行下建昌縣於張世
亨劉師輿賑濟米内取撥四千石付都昌縣賑濟其合用
顧舟水脚錢每石支錢三十五文省并每石支搬脚錢四十
十文足今張劉二家差人搬檐就官請領顧錢並經都昌
縣所𬋩常平米錢内支破(三月十七日)
諸縣得米人戶依時佈種等事
使軍近行下諸縣但係元給牌曆賑糶賑濟民戶並以勸
諭到張世亨黃澄劉將仕米及義倉米並行賑濟半月仰
得米人戶併力及時耕種田土如合干人减尅不行盡實
給數即仰人戶徑赴使軍陳訴切侍根究重作施行(二月)
(二十三日)
行下各場普濟半月外照約束接續
照對使軍近將勸諭到上戶黃澄張世亨等賑濟米斛自
今年三月一日爲頭普行賑濟通作一十五日今来相次
了畢所有元勸諭到上戶承認賑糴米斛合行依使軍先
来約束接續賑糶應接細民食用(閏三月三日)
委官覈實四戶賑濟米數縣官保明事
照對去歲旱傷細民闕食勸諭到都昌建昌縣上戶張世
亨等四名共賑濟米一萬九千石本軍遂行措置相度地
里遠近分作三十五場委官監轄賑濟及委官廵察近凖
尚書省劄子檢會淳熙八年正月二十三日敕中書門下
省勘會兩浙江東西湖北淮西州軍去年間有旱傷去處
檢坐乾道七年内立定勸諭富室上戶賑濟賑糴米斛賞
格巳降指揮行下逐路施行近来逐路州軍雖有開具巳
勸諭到賑濟賑糴數目緣無逐司保明是致推賞未得切
慮因而滯留未稱勸賞之意正月二十三日三省同奉聖
旨令逐路安撫轉運提學司各行下所部州縣將願出穀
賑濟賑糴之家如有見得數目應格合行推賞即日下縣
結罪保明申州州結罪保明申逐司仍仰逐司疾速連䘖
保明申尚書省不得少有稽滯今有張世亨等所認賑濟
米斛巳行普濟𬋩下闕食人戶相次了畢未見逐縣知縣
結罪保明申軍施行今帖委司法前去建昌都昌縣覈實
的確賑濟米穀數目結罪保明供申切待再行稽考施行
(閏三月三日)
移文江西通放客米及本軍糴米舡事
契勘本軍𬋩属去歲旱傷細民闕食及無軍粮支遣本軍
節次借撥官錢五萬三百四十四貫三百七十九文差撥
公吏前去江西得熟州軍收糴到米共二萬三千五百二
石二斗四升五合回軍賑糴及支遣軍粮并檢凖淳熙令
諸米穀遇災傷官司不得禁止搬販及近降指揮州縣不
許閉糴如有遏糴州軍許隣州越訴又凖今年八月十九
日聖旨指揮節文江東安撫使陳少保奏今歲災傷先合
措置通放米斛州縣遏糴去處許人戶經本司越訴遂移
文江西轉運司安撫司并奉新縣等通放米舡回軍賑糴
支遣軍粮施行
節次差公吏收糴并撥錢下賑糴場
軍資庫錢共二萬一千三百六十二貫八百九十六文
四千貫文省差劉京手分盧文彬𬋩押於去年七月十六
日前去隆興府𬋩下常池市收糴到米二千三百一十六
石九斗六升於八月二十一日到建昌縣交卸賑糶
四千貫文省差衙前楊發手分朱綬於去年七月十八日
前去隆興府𬋩下進賢縣收糴到米一千九百二十一石
八斗一升并榖一百五十八石五斗至十月初九日回軍
城下省倉交量米七百九十石
都昌縣交量米八百二十一石三斗一升
星子縣交量米二百一十石五斗榖一百五十八石五斗
一百七十一貫二百文省揍依折帛錢共四千貫差衙前
吕祺手分熊瑜𬋩押於去年七月二十九日𬋩押前去收
糴
二千貫省差衙前吕祺往隆興府𬋩下奉新縣收糴到米
七百四十九石六斗於三月十一日回軍
九千八十二貫一百一十九文省於去年八月二十五日
巳後節次支付在賑糴場收糴米係在後項聲說
正支錢二千七百一十二貫文
轉支收到公吏糴米剩到錢共六千二百七十貫一百一
十九文
四百八十貫七十七文省係轉支糴米回納錢付楊發收
糴其米在後項聲說
一千貫文省支付朱彦俊糴米其米在後項聲說
一千六百二十九貫五百文省揍折帛錢共四千貫付衙
前謝安道職級高宗選𬋩押於去年七月二十九日往下
項去處收糴安一千八百二十六石一升五合於十一月
初八日回軍隆興府奉新縣糴到米一千一百六十九石
五斗六升五合淮南蘄州糴到米六百五十六石四斗五
升折帛錢共二萬八千九貫二百一十文省係淳熙五年
六年錢
一千三百七十貫五百文省係六年分支付謝安道高宗
選收糴米其共糴到米巳在前項聲說
三千八百二十八貫八百文省係六年分錢付吕祺熊瑜
收糴米其米巳在前項聲說
四千八百八十九貫九百一十文省付在軍賑糴場收糴
米係在後項聲說
五千貫係七年分錢差衙前孫燾職級江彦和𬋩押於十
一月二十五日往隆興府拏湖收糴到米二千二百九十
七石一斗六升於今年正月二十三日回軍
五千貫文省差職級朱彦俊𬋩柙揍前項共六千貫文省
於十一月二十三日往江西吉州收糴共二千八百五十
石於今年三月二十九日回軍
差機乳香度牒糯米夲錢共八千八百九十二貫二百七
三文省
四千貫差衙前王邦翰手分蔣安禮𬋩押於八月十五日
往隆興府𬋩下常湖收糴米一千九百三十二石八斗九
升至十一月二十四日回軍
四千四百二十九貫二百七十三文省揍作前項錢共四
千九百九貫三百五十文省𬋩押於十二月初一日往隆
興府奉新縣收糴二千三百
賑濟孤老殘疾不能自存
大人二百三十五口■小兒一十
奏乞推賞賑濟上戶
照會本軍去歲旱傷至重細民闕食及撥到常
平米斛數目不多深恐行勸諭到𬋩属上戶
承認米數賑食用續於去年十月十一日凖
行符九月十六日辰時凖淳熙七年
敕中書門下省檢凖乾道七年文訪
聞湖南(以下同十二月廿八日約束止)符本軍恭禀行下
𬋩属再行勸諭之人如願將来賑濟切待
審究今来所降指揮格法推賞去後
申數内勸諭到元認賑糴米稅戶張世亨劉師
輿進士張邦獻黃澄四名各情法賑濟内
建昌縣稅戶張世亨五千石乞𥙷承節郎進士張邦獻五
千石乞𥙷迪功郎稅戶劉師輿四千石乞𥙷承信郎并都
昌縣待𥙷太學生黃澄五千石乞𥙷迪功郎
奏施行本軍遂行下告示張伺候
給曆付飢民及差官監轄賑濟巳於去年十二月二十八
日先具奏聞及申夲路諸監司照會去訖續據𬋩属星子
都昌建昌三縣共抄劄闕食飢民二萬九千五百七十八
戶數内大人一十三萬七千六百七口小兒九萬二百七
十六口夲軍各仰給曆頭牌面置簿曆發送逐縣當職官
給散付人戶預於縣市及諸鄕均定去處共置三十五場
分見見任寄居指使添差監押酒稅監廟等大小使臣共
三十五員監轄賑糶賑濟及委縣官分場巡察年戢减尅
乞覓之弊自淳熙八年正月初一日爲始今抄劄到闕食
人戶赴場賑糶其鰥寡孤獨之人即以常平米斛依法賑
濟至正月内又緣雪寒行下属縣將元係賑糶飢民用上
伴張世亨黃澄等及常平義倉米一例賑濟兩日至三月
内又慮飢民難得錢收糴米斛再自十一日爲頭行下諸
縣將巳給曆賑糶飢民一例普行賑濟一十三日通作半
月又照約都昌縣止有黃澄一名承認賑濟五千石湊所
𬋩義倉米會計賑濟不周本軍遂於建昌縣張世亨等賑
濟米内撥未四千石本軍措置官錢和雇夫脚舟舡裝發
送都昌縣交𬋩分於置場去處責令監轄賑濟至閏三月
十五日終節次據都昌縣建昌縣申到張世亨張邦獻劉
師輿黃澄賑濟過米撮等共計一萬九千石星子縣元無
勸諭到上戶賑濟米斛即以常平義倉米斛依例普行賑
濟外本軍節次行下都昌建昌知縣逐旋審究的實賑濟
過張世亨黃澄等米數保明申軍去後據迪功郎監城下
酒稅權都昌縣事孫僑通直郎知建昌縣事林叔坦状保
明到張世亨張邦獻劉師輿黃澄賑濟過米一萬九千石
委是節次賑濟飢民食用之數即無冐濫本軍一面委差
從政郎本軍司法參軍陳祖永前去都建昌縣覈實得張
世亨張邦獻劉師輿黃澄賑濟米一萬九千石委是賑濟
過的實之數本軍再行稽考别無冐濫保明是實本軍勘
會得張世亨劉師輿各係稅戶張邦獻係應舉習詩賦終
場士人并黃澄係於淳熙四年秋試應舉習詩賦取中待
𥙷太學生第十五名是實其張世亨張邦獻劉師輿黃澄
賑濟過米數各應得近降指揮賞格數内稅戶張世亨賑
濟過米五千石合𥙷承節郎稅戶劉師輿賑濟過米四千
石合𥙷承信郎進士張邦獻賑濟過米五千石合𥙷迪功
郎待𥙷太學生黃澄賑濟過米五千石合𥙷迪功郎除巳
具申本路安撫司轉運司提舉司提刑司照會依條保奏
推賞外欲望聖慈下所属給降合得付身發下以憑給付
張世亨等祗受謹錄奏聞
晦庵先生朱文公文别集卷之十終
候官縣儒學訓導劉簮校
晦庵先生朱文公續集卷第十
荅李孝述繼善問目(燔之姪)
孝述嘗求夫心之爲物竊見大學或問中論心處每每
言虚言靈或言虚明或言神明孟子盡心注云心人之
神明竊以爲此等專指心之本體而言又見孟子舉心
之存亡出入集注以爲心之神明不測竊以爲此兼言
心之體用而盡其始終反覆變態之全夫其本體之通
靈如此而其變態之神妙又如此則所以爲是物者必
不囿於形體而非粗淺血氣之爲竊疑是人之一身神
氣所聚所以謂之神舍人而無此則身與偶人相似必
有此而後有精神知覺做得箇活物恐心又是身上精
靈底物事不知可以如此看否孝述又嘗求所以存是
心者竊見伊川言人心作主不定如破屋中禦寇又云
如一箇翻車每每教學者做箇主或云立箇心又云人
心湏要定使他思時方思乃是明道亦云人有四百四
病皆不由自家則是心湏教由自家以此似見得心雖
是活物神明不測然是自家身上物事所主在我收住
後放去放去後又復收回自家可以自作主宰但患不
自做主若自家主張着便在不主張着便走去及才尋
求着又在故學者湏自爲之主使此心常有管攝方得
又嘗求所以爲主之實竊見伊川論如何爲主敬而巳
矣又似見得要自做主宰湏是敬蓋敬便收束得來謹
密正是着力做主處不敬便掉放疎散不復做主了孝
述於存心功夫又粗見如此不知是否
先生批云理固如此然湏用其力不可只做好話說過又
當有以培飬之然後積漸純熟向上有進步處
孝述按大學章句云明德者人之所得乎天而虚靈不
昧以具衆理而應萬事者也竊疑人得正且通之氣故
心體中虚虚則靈如水之清火之明鑑之光皆是體虚
所以透明心亦然濂溪云靜虚則明明則通似亦可見
近驗之於心則日用間覺得一事累心便有滯礙更不
通快是以竊恐虚故靈心惟虚靈所以方寸之内體無
不包用無不通能具衆理而應萬事但以氣禀物欲之
私有以昏之而不得全其虚靈之本體故理之在是者
遂有所蔽而應事接物亦皆雜以私欲不盡出於義理
之正是無以具衆理而應萬事矣學者之學恐只是求
去其氣禀物欲之昏以復其虚靈之全體盖心旣虚靈
則寂然不動感而遂通於所謂具衆理而應萬事者得
矣是以大學之教以明明德爲主章句或問之言明德
必以虚靈爲質其言明德功夫又不過欲全其虚靈之
體言存飬則曰聖人設教使人嘿識此心之靈而存之
於端莊静一之中言格物致知則曰人心之靈莫不有
知而欲其表裏洞然無所不盡言誠意則曰人之本心
至虚至靈衆理畢具而欲其應物皆由此心以發而無
所雜言正心則曰心之本體湛然虚明而欲其順應事
物而無所動言脩身則曰隨事省察之以審其當然之
則似亦主虚靈者爲說徹頭徹尾許多功夫皆欲全此
心之虚靈以融會衆理酬酢萬事而巳以此觀之恐虚
靈不昧乃心之所以爲心而聖學之基本也不知是否
先生批云同上
孝述覺得間嘗心存時神氣清爽是時視必明聽必聦
言則有倫動則有序有思慮則必專一若身無所事則
一身之内如鼻息出入之麄細緩急血脉流行間或凝
滯者而有纖微疾癢之處無不分明覺得當時别是一
般精神如醉醒寐覺不知可以言心存否
先生批云理固如此然亦不可如此屑屑計功效也
孝述自覺心放時精神出外更不自知如夢然才知得
放時即是心便不放了如知得夢時即是夢覺孔子言
我欲仁便是仁至似亦此意故日用間覺得直湏謹操
持勤檢點盖操持容有懈時若不測地猛省起來則其
懈時之放自不得遠去且不得久去如此維繫之久恐
此心只得住裏面如欲睡底人湏自家打起精神不可
放倒間或精神倦時不覺坐睡又自家擺灑起來不容
睡著每每如此自是睡不得愚見如此不知是否
先生批云是是但說太多了
孝述謂徤有爲順無爲二者隂陽動静之分仁禮之爲
徤義智之爲順竊疑仁之發即有怵惕惻隱之意動於
中(頑然不動即爲不仁)禮之行即有恭敬辤遜之容著於外故仁
恐爲動之始(動静恐皆以漸致)猶春之生物萌芽甲拆方動而
微禮恐爲動之極猶夏之長物而長短小大莫不盡見
義則所以制仁禮之宜蓋即其中而爲之裁制使隆殺
厚薄各適其分似有裁節又收歛之意雖略有所爲其
亦嚴且約矣智但分别是非當否略無作爲又所以爲
動之本而仁禮之所由發也故義恐爲静之始猶秋之
收而去華就實智恐爲静之極猶冬之藏而歸根復命
妄意推測如此不知是否
先生批云此元亨利貞所以如循環之無端也
横渠先生曰虚静者仁之本亦此意
孝述又見先生答黃寺丞徤順仁義禮智之問云有
分而言之者有合而言之者孝述於分而言者巳隨愚
見陳於上矣復以合而言者求之竊意仁義禮智若以
用言則有有爲者有無爲者故仁禮爲徤義智爲順若
論其所以爲是四者之實則仁是人之不忍之心似有
柔順之意禮之品節一定而不可易似有隂静之意二
者恐是徤中有順義之裁制方嚴似有剛斷之意智之
周流不滯似有陽動之意二者恐是順中有徤於此可
見隂陽本不相離之意不知是否
先生批云當時之意恐謂分則爲四合則爲二耳然如所
說又自是一意即所謂水隂根陽火陽根隂者
孝述又謂木火之爲陽動金之爲隂静皆可言若水當
爲隂静之極然水流而不息未見所以爲至静處不知
當於何處觀之
先生批云水寒火熱水下火上其爲動静之分者明矣
孝述妄謂五常是五行之德五行之氣其行於天者固
未易見若質之在地者竊疑與德之在人者無往而不
相配今隨愚陋所見言之五常之未發則本體中存恐
如木之在山火之在燧金之在礦水之在地土之未動
及其旣發而有惻隱羞惡恭敬是非誠實之情恐如火
之出而炎上水之流而潤下及由其情充積成行如仁
之爲孝爲弟爲睦爲婣之類恐如木之爲棟梁欀桷火
之爲燈燭炬燎金之爲刀斧盤盞水之爲池沼江海土
之爲塼瓦墻壁故五常之未發只可謂之五常而不可
以萬行名及其發而成行隨在不同則各隨其所成之
行名之而不得復以五常名矣恐如五行之未動只可
謂之五行而不可以它物名及其動而爲物有萬不同
則各隨其所成之物名之而不得復以五行名矣但十
其爲五常之性也而萬行之理巳無不包及其爲萬殊
之行也而五常之體亦未嘗不存恐如五行之方具而
萬用之質巳無不全及其爲萬殊之用而五行之體亦
未嘗不立極而言之則人道周乎四海無非五常之爲
如物充乎地上而無非五行之爲凡此雖未知是否似
皆說得去但木之曲直金之從革土之稼穡皆待人爲
而仁之惻隱義之羞惡信之誠實皆發於性之自然相
配不得又土之稼穡與孝述所謂爲瓦塼之類又說不
上不知五行之與五常本不可如此牽合耶爲復可以
配說而未得其說耶仁之行固有可言若義禮智信之
行皆未見其實然可指之目得非四者之行無往不在
而不可一一強名耶區區求之而未得其說
先生批云萬物雖不可以五行名然其分各有所屬則亦
未離其類也萬行之於五常亦然從革曲直稼穡是其本
性之發非人之所能爲也若曰人爲則胡不能使木從革
而金曲直乎
孝述妄謂仁義禮智之施恐皆自吾身始次親次民次
物仁恐始於愛身禮恐始於敬身義恐始於制此身之
宜智恐始於明此身之理盖不愛其身則是自絶故必
不愛親而亦無以愛親不敬其身則是自賤故必不敬
親而亦無以敬親至於義智皆然妄意如此不知是否
先生批云身者仁義禮智之主不可書(書字疑當作言)施由此始
以有子孟子之言爲仁之本仁義之實者觀之其當自親
始可見矣
孝述妄謂仁義禮智合而成行其發也竊疑先智次仁
次禮次義且就身言之恐必知此身受形所自而四肢
百骸血氣皆相貫属吾所當愛然後有自愛之心知愛
之而不忍傷則必敬之而不敢忽愛敬旣生方可裁制
其宜以全愛敬之道若獨指心而言亦恐必先知此心
至靈至貴爲一身之主然後自愛旣愛之而不肯甘心
放棄則必嚴敬自持而惟恐以慢易失之既愛旣敬然
後有可得而裁制者盖愛而失宜則或至枯守不用而
爲虚無寂滅或只知飬護而不能痛自克治反非所以
爲愛敬而失宜則恐持之太甚而有把捉不定之患反
不得其所以爲敬此愛敬各有其宜而必有斷制之者
然未愛未敬則恐無所施其裁制之道自暴自棄則又
爲復莊敬自重之心不知身心之當愛則恐雖可之而
頑然不省豈復有自愛之意區區之愚所以疑是四者
之發必有次第而不可棄也若未發之前則四者之體
渾然在中不可謂先有此而後有彼但方發之際勢必
必相示無雜然並發之理然知識一開則餘三者踵乎
其後自有不容巳者是以旣發之後則即其一行之中
而四者之實無一不在以其本一理故也若以四時言
之則恐智爲冬藏仁爲春生禮爲夏長義爲秋成歸藏
者發生之本發生者長飬之漸而生長又所以爲收成
之體也夫四時者五氣之布五氣之生定於其初恐非
至此而序生但氣之流布則其序必如是而後可然冬
令旣行則三時之斷起亦有不容遏者是以造化旣成
之後則即其一物之微而五氣之功無一不在以其本
一氣故也以此觀之則仁義禮智合而成行其發之先
後亦有可言者妄意如此不知是否
先生批云此即前循環之說然說得太破碎又不好且静
以飬之可也
大學或問云以理而言之則萬物一原固無人物貴賤
之殊以其氣而言之云云是則所謂明德者也
孝述竊疑人物之性有偏全之異者不知是受得本同
但做處不同爲復是受得本不同乎按伊川云天所賦
爲命物所受爲性恐是受得巳不同盖理之在天本只
是一箇渾然全體但人物隨形而受故受得來别人得
形氣之正故承當得盡物得形氣之偏故承當不盡偏
底物事難爲有全底道理孟子集註論生之謂性處云
以理言之則仁義禮智之禀豈物之所得而全似亦此
意人之形體受盡得這道理所以亦做得這道理盡物
之形體受不盡這道理所以亦只隨其所受做得更就
其做處言之人得形氣之正故心虚而體全心之知覺
便周流貫徹在處通得去形之運動便千變萬化是般
做得去是以於其理之精微知亦知得盡做亦做得盡
人之所以可爲尭舜可參天地皆爲有此體質儘做得
但患不爲或爲之而有不充却無不能之理(孟子謂王之不王非)
(不能是不爲與所謂有是四端而自謂不能吾身不能居仁由義恐皆是安於不爲者)物得形氣
之偏故心塞而體拘心之知覺便拘礙而不能通形之
運動便短狹而不能周是以於此理之本體知亦知得
淺狹做亦做得淺狹被形氣局定更開不來所以求爲
人之所爲不得如慈烏父子螻蟻君臣之類若論父子
君臣之道豈止如慈烏螻蟻之爲但此二物所知只止
此所能亦止此更去不得了就其所得之分言之如此
恐又是人與物做得别處然又有可疑者盖物雖受此
理不盡若隨其所受而發則仁義禮智湏皆做得出來
然所舉二物又每物只做得一般道理出不能相兼以
通其全如此者恐是物所得之理旣不能盡其全體又
爲氣昏隔在裏面發處復不能充其所得之分劑是則
容有得爲而未爲者此二物又是昏塞中各有一點明
處所以各發得一般道理特特著見於其他道理便全
微了至其餘物又或不能爾此可見物之氣禀又自有
不齊處此等性命之說固不當妄意揣量然湏略識其
梗槩方得隨所見寫呈乞賜
開示大端使知所向而求之庶乎其略識矣
先生批云既是不曾受得自是不能做得更不湏說然横
渠先生亦說人有近物之性物有近人之性者又是一理
如猫相乳之類温公集中亦說有一猫如此而加異焉此
其賦性之近人而或過之但爲形所拘耳亦可悲也
又云然於其正且通之中又或不無清濁善惡之異故
其所賦之質又有智愚賢不肖之殊孝述竊謂隂陽五
行揔其大全而言之則恐同出一本而人物均禀焉所
謂人物之生必得是氣然後有以爲百骸九竅五藏之
身是也若别其體則恐一氣之中有偏正兩等而爲人
物貴賤之分所謂得其正且通者爲人得其偏且塞者
爲物是也至極其變則恐偏正之中又自萬殊而爲人
品物品之分所謂於其正且通之中又不無清濁美惡
之異故其所賦之質又有智愚賢不肖之殊者是言人
品之異也盖體之旣分則固一定而不可易矣然恐是
氣之運一息不留所以俄頃之間變爲萬狀彼人物之
生各隨其所值以爲體是固不能齊也但用變而體不
變故人之所禀雖或至濁至惡而所謂正且通者未嘗
不在而其爲濁惡又自是一般與餘氣之濁惡不同以
其是正且通之濁惡故其濁惡澄之爲清其惡可易之
爲美旣清旣美則所謂正且通者即得其本然之正矣
鳥獸草木各以類分而每類中又有等色不同然其形
聲臭味各不能變其本體則亦與人相似但人能自化
物不能自化耳妄意推測如此不知是否
先生批云此大槩然矣亦宜并以上章之意推之
孝𫐠謂美惡恐即通書所謂剛柔善惡竊疑清濁以氣
言剛柔美惡以氣之爲質言清濁恐屬天剛柔美惡恐
屬地清濁屬知美惡屬才清濁分智愚美惡分賢不肖
上智則清之純而無不美大賢則美之全而無不清上
智恐以清言大賢恐以美言其實未嘗有偏若中庸稱
舜知回賢是也下此則所謂智者是得清之多而或不
足於美所謂贒者是得剛柔一偏之善而或不足於清
於是始有賢智之偏故其智不得爲上智其賢不得爲
大賢雖愚不肖恐亦自有等差盖清濁美惡似爲氣質
中隂陽之分(陽清隂濁陽善隂惡)故其氣錯揉■變而大要不過
此四者但分數參互不齊遂有萬殊不知是否
先生批云陳了翁云天氣而地質前軰巳有此說矣
孝述又疑氣之始有清無濁有美無惡濁者清之變惡
者美之變以其本清本美故可易之以反其本然則所
謂變化氣質者似亦所以復其初也不知是否
先生批云氣之始固無不善然騰倒到今日則其雜也久
矣但其運行交錯則其美惡却各自有會處此上智下愚
之所以分也
又云然而本明之體得之於天終有不可得而昧者云
云所以使之即其所飬之中因其所發而啓其明之之
端也
孝述竊謂覺是人之本心不容泯没故乘間發見之時
直是昭著不與物雜於此而自識則本心之體即得其
眞矣上蔡謂人湏是識其真心竊恐謂此然此恐亦隨
在而有盖此心或昭著於燕間静一之時(如孟子言平旦之氣)或
發見於事物感動之際(如孟子言人乍見孺子將入井皆有惊惕惻隱之心)或求
之文字而怡然有得(如伊川先生所謂有讀論了後其中得一兩句喜者)或索之
講論而恍然有悟(如夷子聞孟子極論一本之說遂憮然爲間而受命)凡此恐皆
是覺處若素未有覺之前但以爲巳有是心而求以存
之恐昏隔在此不知實爲何物必至覺時方始識其所
以爲心者旣嘗識之則恐不肯甘心以其虚明不昧之
體迷溺於卑汙苟賤之中此所以汲汲求明益不能巳
而其心路巳開亦自有可進步處與夫茫然未識趣者
大不侔矣故孝述竊疑覺爲小學大學相承之機不知
是否
先生批云所論甚精但覺似少渾厚之意
知止而后有定定而后能静静而后能安安而后能慮
慮而后能得
孝述謹按章句以物格知至爲知止意誠以下爲得所
止又或問以定静安爲知之所以得之故孝述竊疑定
静安在物格知至之後意誠以下六事未然之前慮則
在意誠以下六事將然之際如此言之則定静安慮在
知止得止之間似皆有可實之處不知可否
先生批云解中似巳有此意矣
孝述又按或問云不有以知其所當止之地則不能有
以得其所當止者而止之又云知是知其至善之所在
得是得其所止之地而止之孝述竊疑知是知之在彼
得是得之在我得則心理俱融理爲我有得恐亦只是
知不可便指爲巳止其處但恐知虚而得實才得之則
身亦隨之矣妄意如此不知是否
先生批云知與得兩事經文可見
孝述竊疑旣知之後復有所謂慮而後得者恐知是知
之至慮是審之詳夫物格知至則萬理貫通固無不知
其至善之所在然恐身有未接則其義理精微容有毫
釐之未察或所接之際事復異宜故必於此精加審慮
然後始無纖微滲漏之處此知後必慮然後爲審不知
是否
先生批云定静安是未有事時&KR0909;次洒然慮是正與事接
處對同勘合也
致知在格物
孝述竊謂人之本心至虚至靈無所不照但以氣禀物
欲有以蔽之是以其明不能不昏欲開其明湏藉事物
之實以運其知思然後其明有可通之理蓋心旣有蔽
無從下手以開之所以窮究物理者恐是因窮究其所
未知而將此心戞刮擦磨治其麄鄙而反覆往來求出
其明是以研窮之深其明必將穿漏而出而物之理亦
無所遁矣此其所以能格也伊川先生曰思曰睿思慮
久後睿自然生又曰致思如掘井初有渾水久後稍引
動得清者出來久自明快其說似皆以爲人心之明旣
有所蔽湏即事致思然後其明自出孝述恐所謂致知
在格物者亦有此意蓋窮至事物之理即所以推極吾
之知識也不知是否
先生批云理有未明則見物而不見理理無不盡則見理
而不見物不見理故心爲物蔽而知有不極不見物故知
無所蔽而心得其全
孝述竊疑心具衆理心雖昏蔽而所具之理未嘗不在
但當其蔽隔之時心自爲心理自爲理不相贅屬如二
物未格便覺此一物之理與二不恨入似爲心外之理
而吾心邀然無之及旣格之便覺彼物之理爲吾心素
有之物夫理在吾心不以未知而無不以旣知而有然
則所以若内若外者豈其見之異耶抑亦本無此事而
孝述所見之謬耶
先生批云極是
或問云或考之事爲之著或察之念慮之微孝述竊謂
事爲是身之所履善行之著處念慮是心之所發善端
之萌處於此考察則心亦不遺可以得理之真實然當
事爲念慮之時又欲着心考察則是一心二用互有妨
礙似難於着力然或問又云人之明德全體大用無時
不發見於日用之間人惟不察乎此是以汩於人欲而
不知所以自明孟子集註云衆人雖有不忍人之心然
物欲害之存焉者寡故不能察識而推之政事之間則
又似必着意體察然後有見孝述恐所謂考察是此心
常常反求不教外馳心存而不外馳則精神知覺常只
照管自家步步不離所以事爲之形念慮之起自然默
有所見若此心尋常逐外不自管顧則雖間或真心見
前亦不知其所發非是臨時以此心爲之而又以此心
察之也若齊王愛牛孟子屢發之使反求其所以然却
在旣發之後儘可着力追求意不相妨恐又與當事體
察不同以此觀之則此所謂考察旣以當事言則似不
可重看孝述愚見如此不知是否
先生批云不必如此說只是隨處理會是與不是以爲取
舍向背之决耳
又云昔聞延平先生之教云云雖其規模之大條理之
密若不逮於程子孝述竊謂規模之大條理之密恐如
序所論經文外有以極其規模之大而内有以盡其節
目之詳者規模之大恐自積習旣多然後脫然有貫通
處以下四段即是蓋舉其始終全體而言條理之密恐
自物必有理皆所當窮以下六叚與前所謂讀書論人
應事數端即是蓋備夫功夫項目而言之先生謂其爲
說遠近虚實大小精粗無不兼盡而復分先後緩急恐
亦言其條理之密不知是否
先生批云只是如此
誠意
孝述妄謂人之本心得之於天初無不善所以有不善
者恐是人爲逆之也誠以動静驗之静者天動者人是
以静則無不善動則常有不善使其如伊川所謂動以
天焉則恐仍只是善柰何其不全以天而必雜以人遂
流於不善今求其實而言之人心未發無爲思則其本
然之體渾然在此人更不曾動着似即南軒所謂天心
者是時安得有不善來中庸所謂喜怒哀樂未發謂之
中樂記所謂人生而静天之性伊川所謂其本真而静
五性具焉又云喜怒哀樂未發何嘗不善又云心本善
恐皆指此心而言也及其旣發有思有爲即屬之人旣
屬之人即是氣質爲之若質純粹則惟其所發無往不
與理俱故本然之性得以順逹而無害若有偏駁則其
偏駁之發即與理相違至其知思嗜好感物而生者又
多求快血氣之私而不由義理之節故夲具焉又每每
爲所拂害不得沛然順發曩時之善至是遂流於惡矣
甚則窮人欲滅天理曩時之善盡反而純於惡中庸所
謂發而皆中節謂之和樂記所謂感物而動性之欲以
及夫好惡無節而天理滅孟子所謂人性之善猶水之
就下其可使爲不善猶水可使過顙在山濂溪所謂五
性感動而善惡分明道所謂性善猶水之清其繼猶水
之流有流至海而終不濁其次有遠近有多少清濁雖
不同然非善與惡在性中爲兩物相對各自出來伊川
所謂其中動而七情出情蕩而性鑿又云發而中節則
無往而不善又云發於思慮則有善有不善先生所
謂心體本静然亦不能不動其用固本無不善然亦能
流而入不善(見印行文集)恐皆指心之動處言也夫静則善
動則有不善是心本善而人每拂之爲不善聖人之所
以有教衆人之所以有學恐只爲此濂溪云聖人立教
俾人自易其惡自至其中而止伊川云學問之道無他
唯知其不善則速改以從善而巳横渠云領惡而全好
必由學又云爲學大益在自求變化氣質則所謂教所
謂學只是去其惡以全其善耳若其緊切着力處只在
此心發動之初盖私欲之根旣埋伏在内不動則巳才
動便牽引起來勢之所必然者真心之發其間當有私
欲夾雜不能得純一此處雜了前面便流行不去是以
必於此處清本正源使人欲净盡查滓不留則自此以
往天理流行更無梗拂而於其本然者得矣學必以誠
意爲要竊恐謂此妄以或問之意如此推測是否
先生批云說得太多然却未見誠字之意
孝述按孟子言上世有見親暴露者其顙有泚而非爲
人泚中心逹於面目又云人乍見孺子將入井皆有怵
惕惻隱之心非爲内交要譽惡其聲而然竊以爲此等
是惻隱之心發得實處楊震莫夜遺之金而不受上蔡
自負記問聞明道玩物喪志之譏遂汗流浹背面發赤
竊以爲此等是羞惡之心發得實處張湛居幽室必整
遇妻子若嚴君竊以爲此是恭敬之心發得實處孔子
誨子路知之爲知之不知爲不知范氏云是曰是非曰
非爲直竊以爲此是是非之心發得實處人心之發每
每如此而無所雜方是意誠若見賢而不能舉舉而不
能先見不善而不能退退而不能遠與第五倫兄子嘗
病一夜十往退而安寢子有疾雖不視而竟夕不眠竊
以爲此等是意未誠處不知是否
先生批云未親切
孝述妄謂顔子之樂恐在克復之後巳過此關克盡巳
私故日用間是這道理在胷中平鋪地順流將去無分
毫私欲爲之梗拂故不待勉強作爲自無往而不與此
理相周旋所以觸處皆樂雖行乎窮途逆境亦只如此
曾不改吾樂焉曾晳之志恐是其胷中脫洒略無繫累
遐想其動静語默之節了覆其所陳之志似把這道理
做家常茶飯相似日用間只如此平平地順行將去似
將使萬事萬物各止其所而吾心蕭然略不用意作爲
於其間亦見夫此理所在天然自有觸目皆然自可坦
然順適不假作爲故也如孝述自覺是初學不曾窺見
一分半分道理便妄自驚喜把來擡劵行時本不自在
間只是分付着意似要於道理上加添些做與這氣象
天淵不侔若曾晳可謂真知其爲天理但伊川則謂其
雖知之而未必實能爲耳&KR0238;雕開之未能自信恐是正
在此處着力過關未得竊疑其雖未盡見是理自然流
行之妙而於本然實體固巳識之但恐識認未至真的
又自度此心了他未下然亦可見其直要於打闘處下
死功夫勝過去不但及此而遂巳也孝述妄意揣料如
此不知是否
先生批云&KR0238;雕開恐不止如此
孝述近來自覺此心分明如有物蒙蔽在内若以存飬
言當其放時固是紛紛擾擾全無是處其知把捉時覺
得此心在此不曾從他處去但依舊蕩漾湖塗蒙蒙然
要光不能得光及至忽然清明時方是襟懷開爽耳目
聦明氣象迥别若以窮格言當其求而不得時固是茫
然無入處昏懵之極至反覆尋求以揣約得大意又依
舊覺得隔了一重更發不破又至暫時看得發時方識
認稍明心地方開若以誠意言則日用間身雖物接而
此心頑然不動時是全然昏隔了有隨接便動時亦有
徐徐略省而後動時動如在親前有愛心在長上之側
有敬心但其愛敬意就間發得些又只據見在休了雖
欲勉進自是做得來無意味是時心依舊昏有時忽地
感悟動得别時其愛直是真切其敬直是嚴畏非有所
強而自不能巳是時心方大明故存飬而至於心地明
爽窮理而至於識認分明誠意而至於眞心發見如此
者極是少三者之中意誠時尤少每日省來覺得白日
在夢(明道先生所謂醉生夢死伊川先生所謂未知道者如醉人恐可說此)雖知得是夢
要教省只是不能得省如此者豈非質昏之甚而難開
汚染之深而難滌耶仰惟先覺憐而教之無使終䧟
則不勝願幸
先生批云但且着實持守不湏如此想象計較作弄恐思
慮過當别生病痛
孝述又自覺質弱心極易動日用間才有小小得失便
過喜過懼此心全體動了雖欲自家做主更做不在以
至在喧雜繁擾之地多處置不下甚至於亂大槩覺是
氣怯而志復無以帥之不知治此病痛孰爲要切
先生批云只此便是病根前說正慮其如此耳
孝述曩以先兄在嫡未及有子而没疑於所主蒙賜
教云若巳立後則無此疑但復有曲折先兄嘗收一襁
褓之子爲嗣旣没孝述以其未勝喪又别無同居長上
遂自主喪才兩月而此子卒曩時之問正此子巳卒之
後孝述遂不曾言及先兄將葬孝述復求從兄之子爲
之後亦在襁褓孝述仍前自主祠板之題只從弟稱及
領尊教始悟其非猶有不能勝喪之疑聞之伯量亦
云嘗以此問先生先生答云有攝主又按喪大記
云子幼則以衰抱之人爲之拜是當以所立之子主喪
而孝述爲之攝自是即欲俟練祭換栗板時易題所稱
復有他慮先兄之後固爲宗子之子今旣收立不知亦
謂之嫡孫否若可爲嫡孫則廟祭當使之主又未知襁
褓之子即可主祭爲復待其成人或稍長方可若即可
主祭則今日祠板之變固合異日遷廟之稱矣如或未
可則今日易從子稱異日復易從弟稱有瀆慢之嫌又
按喪服小記云婦之喪虞卒哭其夫若子主之祔則舅
主之所主不同而各有所宜旣不嫌數更則異日再易
祠板所稱恐亦無害又衆議以爲必從幼子主之理勢
方順孝述於換栗板日巳更稱矣不知是否
先生批云攝主但主其事名則宗子主之不可易也細考
曾子問諸說可見
孝述又疑幼子若即可嗣主宗祀則異時納主恐即據
主祀之子祧遠祖矣若未可主祀且從孝述主之則異
時所納之主即爲旁親不知旁親當别設位而有祧爲
復只祔于祖而無祧
先生批云納主旁親之說未曉所謂可更詳之
孝述議親十年展轉牽制尚未成畢老母欲令今冬畢
親但先兄几筵未徹老母乃齊衰三年之服復有妨礙
然主婚却是叔父欲姑從鄕俗就親不知可否若就畢
挈歸凡百從殺衣服皆從素淡不知可否
先生批云若叔父主婚即可娶婦無嫌禮律皆可考也但
母在而叔父主婚恐亦未安可更詳考也
孝述謹按禮婿將親迎父醮而命之今孝述父兄俱没
上惟母在旁尊有叔父不知往迎之時當受母命耶爲
復受叔父之命耶
先生批云當受命於母然母旣有服又似難行記得春秋
隱二年公羊傳有母命其諸父兄而諸父兄以命使者之
說恐可檢看爲叔父稱母之命以命之否更詳之更以上
條并考之
孝述又按禮婦盥饋舅姑若舅巳没不知可以叔父受
盥饋禮否
先生批云叔父無盥饋之文蓋與姑受禮禮相妨也母若
有服則亦難行此禮要是本領未正百事俱礙耳
晦庵先生朱文公續集卷之十
閩縣學訓導何器校
