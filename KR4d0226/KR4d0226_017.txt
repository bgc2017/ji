晦庵先生朱文公文集卷第十七
奏狀
奏衢州守臣李嶧不留意荒政狀
臣昨蒙賜對輙論州縣檢放災傷不實之弊伏蒙聖慈𨳩
納即降睿旨令臣詢訪不實最多去處按劾施行臣恭禀
聖訓伏自到任即行詢訪大抵本路被災諸郡檢放分數
多不盡實而衢州尤甚盖自去歲大水之後知州事朝散
郎李嶧專務掩蔽不以實聞及轉運司訪聞差官驗問旣
得其實反爲李嶧執稱無水而其親戚方在政路曲爲主
張遂再下提刑司體究欲以遂其姦詐幸所差官不肯曲
從方欲具以實聞又爲李嶧生事把持至今未竟及旣遭
旱嶧又妄申諸司稱民不闕食未至流移後來甚不得巳
然後差官檢視所差之官受其風旨早田之旱例不爲檢
晚田又不盡實如常山一縣被災最甚通計無慮七八分
而嶧乃只作一分六釐减放至開化縣被災不减常山而
其所放則又僅及一釐一毫而巳臣今行視兩縣之境水
痕尚存高岸民居皆至半壁山谷之人採取蕨根以充飢
腸羸瘦萎黃非復人貌歲前雨寒死亡巳多而李嶧恬然
略不加恤對臣依舊隱諱堅執舊說其扵荒政全不留意
但知一味差人下縣督責財賦急如星火所蒙聖恩撥賜
米斛共六萬石不爲不多而至今日久並不科撥下縣亦
不曉諭民間諸縣官吏尚有初不聞者况扵窮民何緣得
知聖主天地涵育之恩加以病昏不能視履百度廢弛不
成州郡不但檢放不實荒政不修而巳也臣旣奉聖訓詢
訪見得上件事理不敢緘默以負委寄敢昧萬死按劾以
聞伏惟聖慈早賜處分
奏請畫一事件狀
臣今有合具奏請事件謹具下項
一臣昨爲紹興府米斛有限飢民日衆向後日月尚遠
竊恐無以接續糶濟仰貽宵旰之憂曾具奏聞乞再
給會子三十萬貫及盡推去年賞典半减度牒米數
至今日久未奉進止今到衢婺見得兩州元係災傷
稍輕去處而糶濟之備可接初秋紹興係災傷最重
去處而糶濟之備反不能盡春月將來青黃未接必
致狼狽無可疑者欲望聖慈檢臣前奏早賜處分庶
幾有以接續糶濟不棄前功不勝幸甚
一臣昨到婺州爲見豪戸脩職郎朱熙績不伏糶米抵
拒官司曾具奏聞乞賜行遣今㩀婺州申到本人居
鄉豪横不法事件條目猥多不敢復具奏聞巳條具
申尚書省去訖其人多貲力能使鬼伏乞睿斷早賜
施行不勝幸甚
一臣昨凖尚書省劄子勘會巳降指揮行下江浙兩淮
旱傷州縣將第四第五等戸今年以前應干殘欠苗
稅丁錢並特住催及將官私債負權免理還其流移
人拖欠官物亦與除豁不得令保正長代納并攴撥
米斛通行賑濟謹巳即時行下州縣遵守施行去訖
續㩀紹興府新昌縣申今年以前未委是淳熙七年
官物或是淳熙八年二稅臣亦巳申省欲乞明降指
揮未奉回降今來廵歴見得州縣奉行果是互有不
同盖有以今年以前爲七年者則八年四等五等夏
秋殘欠依舊催理有以今年以前爲八年者則八年
四等五等夏秋殘欠悉巳住催盖緣本文未明致此
差互臣亦未能别其是非然竊以謂治財思予寧過
於厚渙汗之號有出無反欲望聖慈明降指揮將八
年四等五等殘欠併行住催仍乞令臣督其奉行不
如法者庶幾雨露之澤均一霑被不勝幸甚
一衢州守倅並各任滿在即欲乞特降指揮催促巳差
下人前來赴任
奏張大聲孫孜檢放早傷不實狀
臣昨蒙賜對奏論州縣檢放不實令臣詢訪最多處按效
臣詢訪得本路州縣檢放類多不實而衢州爲甚衢州檢
放旣多不實而開化一縣又爲尤甚巳節次奏聞外今取
會到本州元差監戶部贍軍酒庫成忠郞張大聲前去檢
視及差龍遊縣丞從政郞孫孜覈實逐官自當從實檢視
减放却乃觀望本州守臣意指不以恤民爲念不曾逐一
親詣田頭檢視輙敢欺罔滅裂將七八分以上災傷作一
釐一毫八絲六忽檢放是致被災人戸困扵輸納追呼監
繋决罰之苦流移四出而貧下之民無從得食歲前寒雨
死亡甚衆有傷聖朝子育黎元救恤災患之意逐人委是
難以存留在任欲望聖慈特降睿旨將張大聲孫孜並行
重賜黜責以爲日後附下㒺上慢法害民之戒
乞賜䥴削狀
臣昨以職事橫被中傷伏蒙聖明特賜臨照謹巳遵禀復
還紹興府界竊見諸暨縣災傷至重疾疫大作民之羸瘠
死亡者巳不勝數由臣前日聞命之際震恐猝迫輕去職
守有失照𬋩目今雖巳一面多方措置收拾救濟然前日
之辠巳在不赦之域加以蹤跡孤危風采銷奪竊恐無以
號令州縣卒副使令顧獨惟念飢民生死之命在此數日
之間恐勤宸慮未敢再乞賜罷只乞聖慈且將臣見在官
職先次䥴削候救荒結局日别行竄責庶允公議
乞給降官會等事仍將山隂等縣下戸夏稅秋苗
丁錢並行住催狀
臣恭被聖恩復抵官次今有職事湏至奏聞謹具下項
一臣自衢婺州復回紹興府界竊見衢婺災傷比之紹
興分數殊少而兩州公私本皆富實賑恤之備足至
秋成惟紹興府災傷極重所費不貲目今巳是非常
狼狽而考其後日之備乃不能盡三月而止竊恐新
麥未登之際尚有闕乏之患而下田之麥亦有遭雨
浸損去處又巳無復食新之望其豐熟處常歲所收
亦不過可爲兩月之計五六月間青黃未接之際此
必復有以勞聖慮者若至其時方作處置竊恐復有
緩不及事之歎如欲及今講究早爲措畫則臣昨累
具奏所乞數事今皆尚可行也其一乞推去年獻助
之賞者巳蒙節次施行近日遂有婺州進士陳䕫詣
臣投狀陳乞獻助二千五百石訪聞浦江等縣更有
一二家亦欲陳獻此亦可見不吝恩賞之效今若更
賜指揮催促省部盡行推賞使無一戸之遺然後鏤
板開具頒下諸州廣行曉諭則其慕而效之者當不
止此而巳也其二乞减度牒米數亦已蒙减五十石
此則恐所减太少未足多致米斛盖度牒本價止四
百貫適今之宜更合少損以濟飢民乃爲得策不當
反高其直使曠日持久卒無所售以誤指凖也其三
則臣嘗與帥臣王希吕同奏再乞撥賜錢會三十萬
貫而未蒙開允也此固無厭之請宜不足聽然紹興
之民不幸罹此非常之災父老相傳以爲數十百年
所未嘗有而陛下所以扶持救恤恩勤備至亦數十
百年所未嘗有今其不能免扵死亡捐棄者已無可
言其幸得延殘息以至今日者豈可不爲終惠之計
而使之旬月之間頓至闕絶以棄前日之功哉抑官
會出扵印造非有鼓鑄之勞見今通行輕重之權與
見錢等雖使更散三數十萬亦未遽有害扵流通也
况以陛下之至仁至聖夫豈有愛扵此而輕百萬人
之命哉且又紹興累年荒歉常平錢米日下支散無
復一文一粒可爲將来久遠之備今此所乞若蒙聖
慈依數撥賜則亦非惟可救目前之急萬一支遣不
盡又足以接續收糴更爲後日之儲其利尤不細也
凡此三者乞留聖念早賜施行庶幾緩急不至誤事
然臣尚慮麥前急闕收糴未辦獻助不多有失賙救
竊見本路諸州常平義倉米斛尚有餘剰未支遣處
欲乞特降指揮許臣照應移用條法量行取撥尤爲
利便
一臣昨具奏乞照應元降指揮明降睿旨住催淳熙八
年四等五等殘欠官物未蒙施行而後来戸部勘當
止將淳熙七年終殘欠住催扵是州縣日前雖已將
八年秋米住催者皆復追催其未放者則其催督愈
益嚴峻臣扵此時適以俟辠不敢復有陳論然竊獨
病其深失朝廷命令之體其後乃聞軍器監主簿李
嘉言請以臨安餘杭兩縣四五等戸八年苗稅比附
徽饒州例亦行住催而陛下可之則又有以知凡此
戸部之所行者皆非陛下之本心也盖所謂四等五
等戸者非他也乃今日蒙被糶濟之飢民陛下所爲
焦心勞思傾囷倒廩而拯之扵溝壑之中者也夫以
救之如此其悉而猶常慮其有所未至其肯使州縣
之吏追呼禁繋加以箠撻而速其死亡也哉况今本
路災傷紹興爲甚比之徽饒兩州臨安餘杭兩縣事
體有甚不侔者若蒙矜憐出自聖意特降指揮將紹
興府山隂會稽&KR0792;縣諸暨蕭山五縣四等五等戸夏
稅秋苗丁錢並與住催其餘諸州縣逐都檢放旱傷
及五分以上者五等戸亦與住催七分以上者并四
等戸並與住催候秋成日併行帶納則初不失縣官
之入而足以少寬飢民目下之迫免致流移死損不
勝幸甚
乞將山隂等縣下戸夏稅和買役錢展限起催狀
照對紹興府諸縣去歲水旱相仍田禾損傷人民飢餓幸
頼聖恩給賜錢米廣行賑救以至今日二麥旣已成熟民
之幸免扵死亡者亦稍蘇息全籍官司存恤休養方可安
業今不住㩀屬縣第四第五等人戸列狀陳稱災傷之餘
生理未復竊恐和買役錢夏稅綿絹凖例起催乞特與具
奏放免一年臣照得人戸夏稅綿絹係是朝廷常賦難以
放免外惟是起催省限在五月十五日竊見下戸今春乏
食養𧖟甚少二麥雖熟亦只得供給口食尚慮將來青黃
未接更有闕食之患所有稻田又方蒙聖恩借給秧本始
得布種向去早禾成熟尚遠若或依限便行起催竊慮細
民未有可以送納不免追呼之擾却致逃移欲望聖慈特
降睿旨將紹興府最荒蕭山諸曁&KR0792;縣會稽山隂五縣第
四第五等戸合納今年夏稅和買役錢與展限兩月起催
庶幾新榖成熟之時可以送納所有上三等人戸自從常
年條限催理如蒙𨳩允從臣所乞則上旣不虧縣官經常
之費下可少安飢餓羸困之人誠爲兩便
乞住催被災州縣積年舊欠狀
具位臣朱熹
臣伏覩四月二十二日聖旨指揮紹興府蕭山諸曁會
稽山隂&KR0792;縣五縣并嚴州諸縣各爲去年水旱最甚可
將第四第五等人戸合納今年夏稅和買役錢並特與
展限兩月起催内有願依條限送納之人聽從其便仰
見陛下愛育黎元天地父母之意臣竊慮州縣奉行不
虔仰稽睿澤即巳鏤版多印小榜散下紹興府五縣曉
示去訖臣訪聞本路被災州縣知通令佐多有只見𧖟
麥稍熟便謂民力巳蘇遽扵此時催理積年舊欠上下
相乘轉相督促使斯民方幸脫扵溝壑之憂而一旦便
罹追呼决撻囚繋之苦甚可哀痛况今疫氣盛行十室
九病呻吟哭泣之聲所不忍聞豈堪官吏更加殘擾臣
雖巳行下諸州及通判約束外尚慮未能禁戢欲望聖
慈特降指揮令被災最重州縣如紹興府衢婺州且據
今年合納官物照應三限條法勸諭人戸及時送納其
積年舊欠直候秋冬收成之後逐料帶催庶幾飢餓餘
民得以存活其温台等州去年災傷雖不至甚然亦不
爲樂歲并乞同此指揮戒飭官吏不得意外生事妄有
搔擾則一路生民蒙被德澤不勝幸甚臣以狂妄曲荷
優容偶有所聞不敢不奏累瀆天威臣無任戰粟俟辠
之至湏至奏聞者
右謹錄奏聞伏候勑旨
乞推賞獻助人狀
臣昨具奏乞依前點檢台州措置賑濟官耿延年所奏將
本路獻助糶濟米人戸比乾道七年糶濟賞格特减米數
之半優與推賞已蒙聖恩開允特降指揮依臣所乞將諸
路州縣人戸願出米穀自行般運前来紹興府糶濟减半
推賞臣當即恭禀施行節次勸諭到婺州進士陳䕫等各
赴本司及紹興府入狀情願獻助米斛本司與紹興府各
巳差官交量或巳就行散給去訖臣巳與安撫轉運司連
名具狀申尚書省及戸部乞依乾道七年及淳熙八年十
二月十三日指揮推賞外今来竊恐有司將同常事未即
推恩致使失信本人無以激勸來者欲望聖慈特降睿旨
依巳降指揮將陳䕫等特補合得官資庶幾有以取信扵
民將來或有災傷易爲勸諭實爲利便開具逐人所獻米
數合補官資畫一下項
婺州金華縣進士陳䕫獻米二千五百石凖淳熙八年
十二月十三日指揮合𥙷迪功郞
婺州浦江縣進士鄭良裔獻米二千石凖淳熙八年十
二月十三日指揮合補上州文學
婺州東陽縣進士賈大圭獻米二千石凖淳熙八年十
二月十三日指揮合補上州文學
處州縉雲縣進士詹玠獻米二千五百石凖淳熙八年
十二月十三日指揮合補迪功郞
奏衢州官吏擅支常平義倉米狀
照對臣昨㩀衢州知州朝奉大夫沈崈一申今年二月二
十一日到任適當荒歉之後財計匱乏别無可以措置巳
申明朝廷乞扵豐儲倉内更給助米二萬石以濟攴遣本
州四月合散官兵米四千餘石未有指擬逐急扵常平義
倉米内權行借兊合有擅支之罪除巳具奏乞賜處分施
行外申本司照會本司契勘衢州見𬋩常平義倉米數不
多其災傷之餘尚慮新陳未接之際細民闕食凖擬接續
濟糶設欲借兊自合申聞朝廷聽候回降又不聞本司知
覺輙行擅借四千餘石支散官兵有違條法遂申尚書省
乞劄下根究監勒本州擅支借官吏照數補還元舊窠名
椿管去後又㩀衢州申再行借兊義倉米支散五月分官
兵糧米本司契勘衢州設有欠闕即合措置扵别色米斛
應副今来本路州軍見管常平米數不多本司尚且申奏
朝廷乞給降錢會收糴若或容令州縣違法侵撥萬一不
測有誤指擬再具申尚書省乞賜敷奏依法施行如是本
州軍糧委實欠闕即乞别行應副去後未蒙劄下近覩巳
降指揮衢州守臣巳行放罪臣伏緣在法義倉糓唯充賑
給不得他用即擅支借移用以違制論臣竊惟常平之法
所以凖備災傷廣行賑給民命所係利害非輕所以祖宗
以來立法之嚴至扵如此而議者不以爲過以爲久長緩
急之計非苟徇目前姑息之私者所能知也今衢州當職
官不能計度軍儲應副支遣而坐指常平儲蓄之備以爲
一時之用雖原其情實未必有他情弊而墮廢法度耗散
儲蓄漸不可長故臣昨来不欲便具奏劾只具狀申尚書
省乞與敷奏依法施行意謂朝廷必湏薄行責罰以戒後
来今乃一無所問亦不略行戒約即在本司何以約束諸
郡况今来旱勢巳成衢州尤甚昨日有轉運司差出官員
自彼回来說城中米價巳是七十文足一升兼本州水路
淺澁卒難般運他處米斛將来糶濟全仰見𬋩常平義倉
米斛尤宜愛惜不可違法妄有侵耗欲望將本州當職官
吏略加責罰或念其委實欠闕軍糧即乞朝廷别行應副
嚴行約束今後不得輙將常平官物妄有侵支實爲久遠
之利伏候勑旨
奏蝗蟲傷稼狀
簽黃
奏爲紹興府會稽縣廣孝鄉蝗蟲入境臣親到地頭田
間看視委有咬傷稻苗今與知紹興府王希吕詢訪祈
禱打撲焚瘞奏聞事
具位臣朱熹
臣昨扵今月初四日聞得紹興府會稽縣蝗蟲頗多即
遣人走探昨巳㩀所差人孫勝回報會稽縣白塔寺相
對東山下有蝗蟲數多收拾得大者一籃小者一袋其
地頭村人皆稱蝗蟲遇夜食稻臣已具事狀并大小蝗
蟲二色申尚書省乞賜敷奏去訖臣遂即時乘舡出門
向曉至蝗蟲地頭廣孝鄉第十都第十七都同會稽令
尉步行親到田間看視其蟲大者不多小者無數集扵
稻苗之上其未結實者莖葉皆爲咬傷其巳結實者榖
苗皆爲咬落委是爲災有害苗稼紹興府先巳支錢一
百貫文付會稽縣募人打撲赴官埋瘞本司亦巳支錢
一百貫文付縣添貼收買㩀本縣申兩日内巳買到七
石三斗八升五合臣亦與帥臣王希吕一面詢究祈禱
打撲焚瘞外湏至奏聞者
右謹錄奏聞謹奏
御筆回奏狀
御筆
覽奏知紹興府界蝗頗爲災朕心憂懼今不欲專遣使
人降香二合付卿等宜即虔潔分詣祈禱又聞蝗之小
者滋育甚多可更支賞召人收捕務速殄滅母使遺種
以爲異日之害故兹札示當體至懷
具位臣朱熹
臣昨具奏紹興府會稽縣廣孝鄉蝗蟲臣已同本府發
錢專令本縣令尉親在地頭召人捕獲收買焚埋每得
大者一斗給錢一百文小者每升給錢五十文續奉御
札令臣分詣祈禱更行支賞召人收捕務速殄滅臣恭
禀聖訓夙夜不遑即同帥臣王希吕就府治設醮祈禳
又發錢出牓曉諭扵先支賞錢之外更行倍加增貼召
人收捕仍差茶鹽司幹辦公事沈大雅前去監視督責
及敦請鄕官二員同縣官分頭給賞收捕今㩀申到截
今月十三日通計收到大蟲一石五斗三升六合小蟲
二十五石九斗三升九合並巳埋瘞目今尚有一分以
上未至盡絶臣續又見諸曁縣寄居與投詞人稱紫巗
鄉亦有飛蝗在境臣即巳專委本縣令佐親臨田陌子
細從實相視如委的實即從會稽縣所行召人支賞收
捕焚埋去外臣伏爲本路所𬋩衢婺等六州今歲旱損
比之紹興其災尤甚本欲取本月上旬起離前往親行
檢視預備賑恤正緣收捕蝗蟲未盡未得起發今不住
㩀逐州縣接續申到事理委是大叚緊急不免定取十
五日起發前去經由蝗蟲地頭更行督責取見殄滅次
第然後取道&KR0792;縣山間望婺州界迤邐前去前路有合
奏聞事件續次申發所有上項事理湏至先具奏聞者
右謹錄奏聞謹奏
簽黃
臣竊聞旱蝗之災過貽聖慮夙夜焦勞至忘寢味臣雖
疎賤不勝感泣震懼之至今此前去災傷州郡敢不究
心竭力周爰咨詢庶有以仰稱明詔之萬一但前奏乞
錢數事欲望睿旨早賜施行臣雖未到諸郡近日提刑
傳淇張詔自彼来歸其言所見委實災傷至重尚慮臣
所乞錢數少不足周給臣緣未經目見不敢再具懇請
且乞早賜指揮依臣前奏應副施行庶幾前路所到州
郡便可布宣德意掯約收糴以慰飢民之望若不得此
實無措手之處將来坐視陛下赤子流離溝壑臣雖萬
死不足贖罪伏乞聖照
臣去年到任已是深冬狼狽急迫措置不辦只得將所
蒙給賜錢米計口分俵誠爲可惜今来雖是災傷然日
月尚寬足可措置臣巳行下逐州通判檢計有合興脩
水利去處將来廣募飢民給食工作唯是老弱殘疾婦
女之類無依者方與賑給庶幾不至又似去年虚費官
物伏乞聖照
乞脩德政以弭天變狀
具位臣朱熹
右臣昨爲本路旱傷祈禱不應累曾具奏及申尚書省
乞爲敷奏早作防備近凖省劄巳蒙聖慈特從所請支
錢扵明州置場糴米而又伏覩陛下發自宸衷特遣中
使降香祈禱臣有以見陛下畏天恤民之心至深至切
不勝感激願效愚忠顧恨官有常守無由瞻望清光罄
竭血誠庶禆萬一不勝犬馬螻蟻區區之情竊謂累年
之旱譴告已深今日之災地分尤廣非惟官府民間儲
備巳竭而大農之積亦已無餘又當大禮年分戸部催
督州縣積年欠負官物其勢不容少緩凡所以爲施舍
賑恤之恩者竊恐又必不能如去年之厚臣竊不勝大
懼以爲此實安危治亂之機非尋常小小災傷之比也
爲今之計獨有斷自聖心沛然發號深以側身悔過之
誠解謝高穹又以責躬求言之意敷告下土然後君臣
相戒痛自省改以承皇天仁愛之心庶幾精神感通轉
禍爲福其次則唯有盡出内庫之錢以供大禮之費爲
收糴之本而詔戸部無得催理舊欠詔諸路漕臣遵依
條限檢放稅租詔宰臣沙汰被災路分州軍監司守臣
之無狀者遴選賢能責以荒政庶幾猶足以下結民心
消其乘時作亂之意如其不然臣恐所當憂者不止扵
餓殍而在扵盗賊蒙其害者不止扵官吏而止及扵國
家也臣蒙恩至深不知死所敢冐鈇鉞爲陛下言之觸
犯天威恭俟夷滅謹錄奏聞伏候敕旨(地分一作地里)
再奏衢州官吏擅借支常平義倉米狀
具位臣朱熹
臣照對本路諸州今歲旱傷比之他郡衢州尤甚將来
細民必至艱食全藉本州所𬋩常平義倉米斛賑濟賑
糶以救民命臣近點檢衢州沈崈一違法擅行借兊過
常平義倉米八千石充四月五月官兵俸料臣巳一面
行下衢州督催𥙷還元舊窠名及具錄奏聞乞將本州
當職官略行責罰以戒後来未得回降今来再㩀衢州
沈崈一申又扵常平米内借支三千五百石充六月分
軍糧三箇月共擅借過一萬一千五百石并本州申先
借攴過常平米一萬九千五百八十一石五斗六升四
合亦係充官兵俸料未曾撥還及稱目下盤量折次米
一萬七千七百一十五石五斗一升三合三勺三項共
計四萬八千七百九十七石七升七合三勺更有衢州
濟糶未盡米一萬八千一百九十九石一斗九升本州
所申不曾聲說此項米着落必是亦有互用臣照對在
法義倉榖唯充賑給不得他用擅攴用者以違制論况
本路諸州所𬋩常平義倉米斛唯衢州萬數稍多輙皆
擅行攴用目今見管止有三千一百六十五石三斗八
升委是大失指凖而本州略無忌憚甚非朝廷置立常
平之意竊慮必有情弊臣除巳一面牒隣近州追衢州
合干人收索赤曆干照逐一根勘從法施行外欲望聖
慈先將衢州違法擅攴常平義倉米當職官吏特行青
罰以警諸郡爲擅用常平義倉米者之戒須至奏聞者
右謹錄奏聞伏候勑旨
奏捄荒畫一事件狀
臣竊見本路諸郡頻年災傷蒙被聖恩僅獲全濟今又亢
旱周遍七州其幸免者不過三五縣比之去年被災地分
大叚闊遠至扵公私積蓄則連年饑歉攴移發散略巳無
餘其扵措置尤爲費力臣本欲此月上旬廵歷諸郡計度
合用錢米詢訪合行事務回日類聚奏聞庶免頻煩天德
今爲紹興府會稽縣界蝗蟲害稼見行監督掩捕埋瘞巳
是累日未見衰减未敢起發前去竊慮合奏請事漸致後
時有失及早措畫今略條具一二冐昧以聞伏望聖慈閔
此一方重罹災數特垂矜恤早賜施行不勝幸甚
一臣昨曾具奏乞詔州縣照應省限理納夏稅不得促
限追呼巳蒙聖慈頒下施行今聞諸州間有不遵禀
者公行文移必要七月上旬取足顯屬違戾兼昨具
奏乞將紹興府去年住催夏稅人戸納過之數依倣
秋苗所放分數特與比折今年合納之數亦蒙聖慈
行下又爲戸部巧爲沮難行下本府催督愈峻今來
旣是復有災傷豈是追呼箠撻催督稅賦之時欲望
聖慈特降指揮令被災州郡將所𬋩縣分被災重處
特與寬限勸諭送納其不係被災縣分内有被災鄉
分亦合較量輕重依此施行其紹興府理折夏稅亦
乞直降指揮依臣所乞施行庶幾遭難遺民稍獲安
業
一臣昨具奏諸州雨暘次第曾有貼黃奏禀乞詔州郡
依條受理旱帳及早差官檢放事盖爲田稻旣是乾
損及其未穫之際便行檢踏即荒熟之狀明白易知
非惟官司不得病民亦使姦民無由僥倖所以著令
訴旱自有三限夏田四月秋田七月水田八月盖欲
公私兩便近來官吏不曾考究令文但㩀傳聞云訴
旱至八月三十日斷限遂至九月方檢早田則非惟
田中無稼之可觀至扵根查亦不復可得而見矣扵
是將旱損早田一切不復檢踏蠲放窮民受苦無所
告訴而其狡猾有錢賂吏者則乘此暗昧以熟爲荒
瞞官作弊皆不可得而稽考去歲本路諸州大率皆
然欲乞降指揮劄下轉運司及本司遍牒諸州縣疾
速受理旱狀目下差官檢踏旱田荒熟分數其中晚
稻田却候八月受狀節次檢踏如有奉行違慢後時
失實之處許兩司按劾以聞庶幾窮民將来獲霑實
惠目下聞此德音便知朝廷存恤之意不至猖狂别
生妄念仰勞宵旰之憂實爲利便
一賑恤之備去年諸郡公私猶有蓄積緣今春支用數
多悉巳無餘今被災之民既是不可不加接濟則其
費皆當出扵朝廷臣本欲遍詢諸郡約見合用實數
然後奏請今恐因循後時失扵措置兼聞衢婺明州
守臣皆欲丐祠而去台州亦申本司乞撥錢糴米數
目甚多又見臣寮劄子論衢州等處見巳乏食及有
指揮行下閩廣勸諭客米前来温州接濟可見一路
州軍荒歉匱乏事勢巳急臣今且約一路之數權以
一百萬貫爲率欲望聖慈特賜開許印給度牒官會
早賜給降其度牒欲乞就十分錢數之内且給三分
依近降指揮每道且賣五百貫文省或依元價作四
百貫文省容臣約度分俵諸州守臣令其多方措置
變轉收糴庶幾趁此早榖成熟之際便扵左近有米
去處價直尚平之時節次收拾免致臨時倉卒貴價
收糴緩不及事
一訪聞諸州府村落巳有彊借劫奪之患此在官司固
當禁約然亦湏先示存恤之意然後禁其爲非庶幾
人心懷德畏威易以彈戢若漫不加省待其生事然
後誅鉏則所傷巳多所費又廣况其不勝何患不生
乞降指揮早撥上項錢數使如臣者得以奉承宣布
遍行曉諭即德意所孚固有以銷厭禍亂之萌矣然
後明詔安撫提刑兩司察其敢有作過唱亂之人及
早擒捕致之典憲庶幾姦民知畏不至生事
一去歲獻納糶濟之人近巳各蒙聖恩𥙷授官資無不
感戴然去歲所降减半指揮止扵紹興一府施行今
則一路皆荒事體不同乞降指揮檢會當来耿延年
所乞事理許扵浙東一路通行
一檢凖常平免役令諸興脩農田水利而募被災飢流
民充役者其工直糧食以常平錢榖給臣契勘本路
水利極有廢壊去處亦有全未興創去處欲俟將来
給到錢物即令逐州計度合興修處顧募作役旣濟
飢民又成永久之利實爲兩便
一伏見州縣之吏不爲不多而其間才能忠信可倚仗
者極不易得將来七州糶濟往来督察用人必廣乞
降指揮特許將得替待闕丁憂致仕及在法不應差
出之官權行差使候結局日如舊庶可集事
右謹錄奏聞謹奏
簽黃
臣所乞錢數雖多然以今日明州中色米價計之方糴
得二十四五萬石散之七州不爲甚多而盤運水脚糜
費又在其外伏乞聖照
臣所乞紹興府理折夏稅事理極爲分明然在中夏以
前未經再旱之時行之固若有過優者在今日再旱之
後人物煎熬朝不謀夕之際沛然行之以紓民力則恐
未爲甚過况今㩀大數通府所放秋苗不過六分三釐
以此計之所减夏稅亦不甚多若以去年比例言之今
年夏稅亦合住催况此是𥙷還去年之數直行放免不
爲過當重念臣自論此事上爲省部所嫉下爲州郡所
仇藉躪形迹無所不至原其本心只爲陛下愛養疲民
護惜根本誠亦何罪而至扵此切望聖明哀憐照察
臣竊詳在法檢視蠲閣隷轉運司臣今敢以爲請者盖
緣蠲閣賑恤本是一事首尾相湏若蠲放後時失實使
飢民巳被輸納追呼之擾然後復加賑恤則與割肉㗖
口無異故臣妄意欲得參與其事庶幾血脉貫通使聖
朝賑恤之恩不爲虚枉伏乞聖照
臣所奏請固皆今日所當施行而此項最爲急切竊恐
大臣進呈之際謾將一二項不甚緊要事節量行應副
却將此項沉溺不爲施行俟臣再請則又費月日致失
機會且如明州糴米一事臣本是四月二十三日以後
節次申奏是時明州米舡輻凑正好收糴乃不施行及
至六月十一日方得指揮則所有舡米巳爲上戸收糴
殆盡矣今朝廷施行事體緩慢姦弊百端不稱陛下救
焚拯溺之意大率類此臣不敢越職奏聞惟是此事切
乞斷自聖志力賜主張盖不惟一路民命所繋實亦國
家休戚所關願陛下獨留聖慮
臣曾摹得蘇軾與林希書說熙寧中荒政之弊費多而
無益以救之遲故也其言深切可爲後来之龜鑑近已
刻石本司緣是臣下私書不敢容易繳進今有一本急
扵申奏不及如法標背巳申納尚書省或蒙宣索一賜
覽觀仍詔大臣常體此意不勝幸甚
此項以後係是次緊内推賞差官兩條亦乞早留聖意
乞留婺州通判趙善堅措置賑濟狀
具位臣朱熹
臣㩀知婺州錢佃申備㩀國學進士唐季淵等狀本州
去歲遭旱特甚通判朝奉郞趙善堅恊力措置災傷廣
求利害籍貧乏家七十萬口置濟糶場五百餘所勸諭
上戸糶米借貸排日煑粥以食民之不給津遣鄰郡流
移收養小兒遺棄病者醫藥以療之無流移凍餒之人
存活者幾百萬口實迹可考今歲闔郡乾旱祈禱尚未
感通飢餓狼狽指日可待趙善堅前来賑濟有方况今
歲之旱甚扵去歲善堅解罷在即不惟邦民失所倚頼
而州郡亦大失禆助乞特敷奏權留在州同共措置賑
濟佃契勘去歲旱歉通判趙善堅專一措置賑濟遍歴
諸邑山谷點檢糶場委是宣勞實惠及民今年梅雨愆
期旱歉至甚照得通判趙善堅今年七月十八日任滿
本州委是闕官措置乞移牒趙善堅權留在任同共措
置賑濟候来年細民接食却行解罷臣照對婺州去歲
災傷本州通判趙善堅措置濟糶存恤飢民委有勞效
本官雖將任滿本州今歲又遭旱傷比之去年尤甚切
要知得措置首尾官員差委幹辦欲望聖慈特賜睿旨
許從本州守臣錢佃備到士民連狀所請令善堅在任
同錢佃恊力措置災傷庶免誤事湏至奏聞者
右謹錄奏聞伏候勑旨
乞將合該蠲閣夏稅人戸前期輸納者理折今年
新稅狀
具位臣朱熹
臣昨備㩀紹興府士民魏必大等狀陳訴具狀申奏朝
廷乞行下紹興府將災傷諸縣自第一等至第五等人
戸照應淳熙八年巳納夏稅和買役錢等依秋苗檢放
分數除豁外有餘剰納過分數與理作今年合納夏稅
事續承降五月三十日省劄戸部勘當即不委本府去
年受納到人戸錢物自第一等至第五等各等各戸納
到若干分數比秋苗有無多納過錢絹紬綿數目獲奉
聖旨指揮劄下開具保明供申臣巳恭禀施行及照得
取會各等逐戸數目緣諸縣戸名萬數浩瀚竊慮遲延
有妨催科繼巳具申尚書省今一面取會到諸縣去年
緫計管納夏稅官物除山園陸地浮財屋産外其湖藉
田共計合納二十八萬六千三十七屯匹三丈六尺七
寸五分折帛役錢等三十萬三千四百九十六貫七百
五十文除被水渰浸倚閣蠲免及人戸納到錢帛外有
未納共五萬三千五百七十六屯匹一丈五尺一寸六
分錢四萬一千四百六十一貫二百六十八文若以檢
放秋苗分數合計七萬一千三百七十八屯匹一丈七
尺八寸錢一十萬九千五百一十六貫二百八十二文
外諸縣止有剰納三萬七千八百九屯匹三丈九尺八
寸六分錢七萬七千二百三貫九百二十六文在官乞
理作今年合納之數臣照對紹興府諸縣所𬋩湖藉田
畆出納夏秋二稅官物去年緣爲災傷其秋苗係随田
内禾稻輕重檢放其所輸夏稅雖因水災得蒙蠲閣後
來繼即遭旱水不及處亦無所收緣係未收成以前起
催所以人戸多不霑被减放之恩又八月内降到蠲閣
指揮之時人戸之善良畏事者皆已輸納其得被聖恩
者實皆頑猾之戸事體輕重甚不均一臣又竊覩去歲
災傷飢民猥衆尚蒙聖慈撥賜錢米救濟豈有田内夏
稅巳蒙蠲閣人戸前期誤行輸納者却不與理折今年
新稅甚非朝廷矜恤之意况今夏以来諸邑又多亢旱
斯民接連飢荒方苦艱食當此催科之時委實無可輸
納若不蒙朝廷特加優恤必見失所况以諸縣數百萬
戸口今来所乞通理剰納之數其爲物帛止三萬七千
八百九十七屯匹三丈九尺八寸六分錢止七萬七千
二百三貫九百二十六文數目既少扵朝廷所損不多
而民戸可霑實惠欲望聖慈俯賜允從特降指揮將人
戸去年剰納前項數目與理作今年之數蠲豁庶幾嗷
嗷之民得以安業湏至奏聞者
右謹錄奏聞伏候勑旨
奏廵歴沿路災傷事理狀
具位臣朱熹
今具沿路災傷事理下項湏至奏聞者
一臣七月十六日再到田間看視蝗蟲大者絶少而
小者尚多當處多是旱中禾稻皆巳成熟多被喫
損人戸皆稱檢官未到見分數不敢收割臣巳牒
本府催促所差下官日下出門前来檢視去訖又
支錢付曹娥監鹽官收買十四十五都蝗蟲并行
埋瘞續㩀上虞餘姚縣申到本縣蝗蟲頗多亦巳
行下催促支錢收捕埋瘞今来頻得雨澤遠近沾
足竊意其蟲必當殄滅巳牒本府一面審實具奏
伏乞聖照
一臣十七日經歴上虞縣界田皆遭旱彌望焦赤間
有近水去處尚有些小可望收成觀其災傷委是
至重而本縣不受人戸投訴反將投訴人戸刷具
舊欠監繫門頭及出招子催督稅賦無問貧富大
小人戸五日一限逐限輸官之外人吏定要乞錢
一百文省其不到者即差公人下鄉追捉搔擾尤
甚乞覓尤多人戸不勝其苦一日之間遮臣泣訴
者至五七百狀臣巳送本府存恤究治施行去訖
更乞聖慈特賜指揮庶幾州縣有所懲戒免致重
困飢民不勝幸甚
一臣十八日到&KR0792;縣其旱勢尤甚扵上虞盖紹興諸
縣之旱&KR0792;爲最而上虞次之餘姚又次之然上虞
餘姚去年猶得薄收獨&KR0792;縣一連三年遭此極重
之災雖其上戸中家巳覺艱窘鰥寡細民則巳有
掇稗子而食者臣曾支錢三十文買到所採稗子
一升今申納尚書省欲乞宣索一賜觀覽早降指
揮令紹興府將此三縣新舊稅租特與倚閣俟見
秋苗合放分數斷自宸衷别賜處分不勝幸甚
一臣十九日至新昌縣是日午後連得大雨幾至通
夕本縣先来亦苦乾旱早稻皆巳失收中晚之田
亦巳龜坼方自中旬以來連日得雨田中遂皆有
水中晚之禾間有可望去處可勝上虞等縣但諸
縣大抵旱乾日久得雨後時秋序巳深氣候寒冷
其間稻苗雖尚青活而不復能結實者亦多有之
荒熟之形尤難分别臣巳遍牒檢視官員切宜子
細不可差誤伏乞聖照
一沿路人戸巳損田叚不堪收割皆欲及早耕犂布
種蕎麥二麥之属接續喫用但以檢放未定不敢
施工欲望聖慈特降指揮催促檢放庶幾不妨民
間及早耕種其有闕少種糧之人更令官司量行
應副尤爲厚幸
一臣二十一日入台州天台縣界以後事理尋别具
奏聞伏乞聖照
右謹錄奏聞伏候敕旨
奏知寧海縣王辟綱不職狀
具位臣朱熹
臣昨爲親見台州寧海縣人戸流移巳曾具奏竊慮深
軫聖懷自到本州即行詢究見得本縣流移人戸巳是
千有餘口其知縣宣教郞王辟綱恬然不恤亦無申報
委是不職竊恐將来糶濟事務繁夥必是不能了辦欲
望聖慈特賜罷黜或依巳得指揮與監廟一次仍特不
理作自陳湏至奏聞者
右謹錄奏聞伏候敕旨
奏捄荒事宜畫一狀
貼黃
奏爲本路災傷巳蒙聖慈支降錢三十萬貫更乞揍作
二百萬貫及别有畫一奏聞等事伏候敕旨
具位臣朱熹
臣昨以本路荐被災傷輙以賑䘏事宜一二條奏伏蒙
聖慈曲賜俞允仍賜錢三十萬貫以充七郡糶濟之用
德意甚厚臣謹巳奉宣詔旨頒布遠近飢饉餘民感激
受賜歡聲如雷此固足以見陛下天地父母生成覆育
之恩矣然臣愚暗不知分量輙敢更有無厭之請觸冐
萬死復以奏聞伏惟陛下少留聖聽臣不勝幸甚今具
下項
一臣昨奏請給降錢一百萬貫爲一路救荒之備巳
蒙聖慈𨳩允應副三十萬貫不勝幸甚然臣自昨
者具奏之後續㩀諸州申到所乞錢數明州一百
萬貫婺州六十萬貫處州十萬貫台州十萬貫而
紹興府衢温州尚未申到計其所湏當亦不下三
二十萬大抵通以一路計之約二百餘萬貫始可
足用而臣向來所請不及其半致陛下未知合用
實數其所予者又不及所請之半臣之罪大無所
逃刑唯有及今㩀實披露尚冀可𥙷萬一臣竊計
本路四十一縣除得熟縣分不過十數其餘大抵
皆荒且以三十縣計之若得二百萬貫則一路可
得米五十萬石而一縣當得一萬六千餘石若止
得一百萬貫則一縣但可得米八千餘石今乃僅
得三十萬貫則是一路得米不過七萬餘石而一
縣爲二千餘石而巳其逐縣合糶給戸口雖巳立
式行下取會未到然以去年紹興諸邑之費推之
則一縣用米有至四五萬石者况今歲之荒甚扵
去歲一縣飢民之衆其非八千二千石之所能濟
亦不待筭計而可知矣今欲少俟取見戸數而後
計所不足續有陳請則恐地分闊遠取會未能遽
集之間而巳後糴米之期矣冬春之間糴者日衆
米價日高臣恐用錢愈多得米愈少而民之飢者
愈失望也臣愚欲望聖慈深察前項事理特降睿
旨更撥錢一百七十萬揍前所給通作二百萬貫
令臣及早分給諸州廣行運糴俟見糶給戸口實
數却行計度支用不盡之數先次拘收回納亦未
爲晚伏候聖旨
簽黃
竊恐度牒官會發出太多難以發洩今减半賞格
巳蒙施行欲乞指揮紐計米數量給空名告身五
七十道并度牒官會揍成二百萬貫付臣收掌則
富民聞之願獻助者必多如有應格之人即乞許
令提舉官與安撫使照應見行减半賞格聚廳書
填當面給付亦足以關防私曲情弊伏乞聖照
一臣昨奏乞依耿延年所奏浙東一路獻助米斛人
戸並與减半推賞巳蒙聖慈𨳩允施行不勝幸甚
但指揮内却有將来檢踏見得災傷最重處方得
保明取旨之文則臣恐聽者不能無疑而未有應
募之意也臣雖已行下州縣令人戸願獻助者先
經本司自陳特與摽撥赴災傷最重州縣送納支
散然人戸未知省部人吏將来的將是何州縣作
災傷最重去處則終不能無疑且天下一家初無
彼此而本路災傷重處殆計八九但令在在處處
米糓堆積而徐視飢民闕食尤甚去處般運以往
則亦無處不可入納又何必逆爲此不可取旨之
端以疑群聽而誤飢民之命哉臣愚欲望聖慈深
察上件事理特降睿旨一依乾道七年耿延年所
請巳得指揮施行而刪去今来所增委曲關防之
語使大哉之言一哉之心有以宣著暴白扵天下
則有餘粟者争先應募而所賜之錢又可會計餘
數拘收回納是亦所謂惠而不費者伏候聖旨
一臣昨具奏乞詔州縣寬限催稅巳蒙聖慈特詔本
路州縣將合納稅賦並照省限催促不得非理搔
擾不勝幸甚但今年旱傷實非去年之比若㩀事
理所有夏稅自合依去年例特與住催竊緣節次
蠲放蒙恩巳多不敢便爲陳乞但今八月十五日
省限巳滿州縣自此必是公肆追呼無所忌憚使
被災餘民無所告訴馴致死徙仰貽宵旰之憂臣
愚欲望聖慈深察上件事理特詔有司將本路被
災縣分人戸夏稅權行住催却俟檢放秋苗分數
定日却將夏稅亦依分數蠲减一併催理庶幾飢
民均被實惠伏候聖旨
簽黃
臣契勘紹興府今年人戸丁錢巳蒙聖慈盡數蠲
放今者本路諸州例遭災旱而台州丁錢最重下
戸尤以爲苦欲望聖慈許將台州五縣第五等人
戸今年丁絹特與蠲放庶幾千里飢民得免追呼
决撻之擾不勝幸甚伏取聖旨
一臣昨所奏逐項事理並蒙𨳩允獨有依凖舊制募
飢民修水利一事未蒙施行臣竊見連年災旱國
家不忍坐視天民之死大發倉廩以拯捄之其費
以巨億計盖其賑給者固不復收其賑糶者雖曰
得錢而所折閱亦不勝計仁聖之心扵此固無所
吝然飢民百萬安坐飽食而扵公私無毫髮之補
則議者亦深惜之故臣嘗竊仰稽令甲私計以爲
若微扵數外有所增加以爲募民興役之資則救
災興利一舉而兩得之其與見行糶給之法利害
之筭相去甚遠故不自揆既以奏聞而輙下諸州
委自通判詢究水利合興復處以俟報可至扵近
日廵歴又得親見所至原野極目蕭條唯是有陂
塘處則其苗之蔚茂秀實無以異扵豐歲扵是竊
歎益知水利之不可不修自謂若得奉承明詔悉
力經營令逐村逐保各有陂塘之利如此則民間
永無流離餓莩之患而國家亦永無蠲减糶濟之
費矣不謂言語疎略未蒙鑒照敢竭其愚重以爲
請伏望聖慈深察上件事理許臣前項所請百七
十萬貫者而令扵内量撥什三候諸州通判申到
合興脩水利去處即與審實應副其合糶給人有
應募者即令繳納糶給由曆就顧入役俟畢工日
糶給如舊則所損不至甚多而可以成永久之利
絶凶年之憂費短利長未爲失策伏候聖旨
簽黃
臣又竊恐興脩水利所費太多難以攴給即乞且
令貸與食利人戸顧工興役却候將来豐熟年分
紐計米數量分料次赴官送納椿管在官尤爲利
便伏候聖旨
一臣昨嘗面奏乞令被災州縣人戸苗米五斗以下
不候檢踏先次蠲放以絶下戸細民奔走供億計
嘱陪費之擾誤蒙聖慈曲賜開納今者本路復遭
旱虐竊欲取旨依此施行但今檢官巳在田野如
蒙開允即乞聖慈特降指揮令轉運司疾速施行
若俟命下到臣廵歴去處然後施行却恐緩不及
事伏候聖旨
一臣伏覩歲旣不登所在艱食全頼商賈阜通之利
所宜存恤不可搔擾今米穀不得收稅雖有成法
而州縣場務多不遵守至扵往糶而有所狹之資
旣糶而有所貿之貨則往来之間經由去處尤以
邀阻抽稅爲苦是致客人憚扵興販欲望聖慈特
降睿旨申嚴舊法仍詔有司諸被災州縣人戸欲
興販物貨往外州府收糴米糓就闕米處出糶者
各經所在或縣或州或監司自陳所帶貨物判執
前去其糶米訖所買回貨亦各經所在自陳判執
回歸往回所過並不得輒收分文稅錢違者並依
稅米穀法必行無赦如蒙開允即乞徑下轉運司
約束沿江瀕海所過場務遵禀施行庶幾商販流
通民食不匱伏候聖旨
右謹錄奏聞伏乞勑旨
奏明州乞給降官會及本司乞再給官會度牒狀
具位臣朱熹
臣㩀明州申契勘本州今歲闕雨𬋩下六縣皆有旱傷
去處竊慮細民闕食本州雖有常平錢米所𬋩不多今
来事勢不可少緩本州遂扵七月十八日具奏乞支降
官會一百萬貫下本州循環充本雇備人舡出海往潮
廣豐熟州軍收糴米斛凖備賑糴賑濟或朝廷不欲支
動經常之費即乞支降空名度牒一千道官告三十道
下本州轉變糴米未蒙回降申本司乞更賜敷奏臣照
對本路諸州今歲皆有旱傷比去年大叚不同雖荷聖
恩給降官會度牒共三十萬不足支遣臣巳具奏乞再
給一百七十萬貫揍前作二百萬貫如蒙朝廷應副便
可均給諸州今又㩀明州所申合行備錄奏聞伏望聖
慈照臣前奏事理早賜依數給降仍乞就撥紹興府先
蒙降到度牒一百道所換米二萬石及明州先蒙降到
二十萬貫糴到米並付本司均撥應副紹興府明州糶
濟及貸與食利人戸興修水利却扵二百萬貫内除豁
其水利貸錢向後豐年却令逐旋回納實爲利便湏至
奏聞者
右謹錄奏聞伏候敕旨
晦庵先生朱文公文集卷第十七
福州府學訓導舒鏊校
