晦庵先生朱文公文集卷第一百
公移
州縣官牒
恭惟朝廷設官分職等級分明大小相維各有承屬盖以
一人之智不能遍周衆事所以建立司存使相揔攝然事
有統紀雖繁而不亂今覩本州官屬雖具而從來分職未
明文書散漫殊無條理財賦獄訟盡出吏手而參佐以下
官受其成詳考舊案亦有不經通判書押處大綱一紊衆
目立墮若不更張積成深弊今来湏至别行措置如前所
陳又仰諸案呈覆巳得判押並湏以次經由通判職官簽
押方得行遣文字並湏先經職官次詣通判方得呈知州
取押用印行下又凖淳熙令諸縣丞簿尉並日赴長官&KR0550;
或都&KR0550;簽書當日文書(謂應行出者)竊詳立法之意盖欲一縣
之官同𬋩一縣之事庶得商量詳審與决公事不至留滯
民無冤枉而比年以来此法不舉所謂過&KR0550;者不過茶湯
相揖而退其扵縣之財賦獄訟知縣旣不謀之佐官佐官
亦不請扵知縣大率一出扵知縣一人十數胥吏之手而
巳設使知縣才術過人力能獨任亦非爲治之體而况爲
知縣者有不得人或見事有不明處事有不公則賕賂囑
託變亂是非淹延囚係違法害民其弊又有不可勝言者
今請諸縣知佐詳照條法逐日聚&KR0550;議事應受接詞訴理
斷公事催督財賦並要公共商量簽押圓備然後施行庶
幾上合法意下慰民情稍革舊弊都吏具檢牒通判&KR0550;遍
下簽廳及諸曹官自五月一日爲始依此施行更有未盡
事理委自逐官比類推究申請施行最後一項仍貼諸縣
請各關牒佐司同共遵守先具各知禀狀申
漳州曉諭詞訟牓
權發遣軍州事
契勘本州近凖提刑行司判下詞狀計二百四十三道
其間官吏違法擾民事理彰著者即巳遵依送獄根治
其有關繫一方百姓公共利害而非一旦所能遽革者
亦巳廣行咨詢别行措置訖其餘詞狀亦有只是一時
爭競些少錢米田宅以致互相誣頼結成仇讐遂失鄰
里之驩且虧廉耻之節甚則忘骨肉之恩又甚則犯尊
卑之分細民如此巳足傷嗟間有自稱進士學生宦族
子弟而其所訴亦不免此此邦之俗舊稱醇厚一旦下
衰至扵如此長民者安得不任其責又何忍一切徒以
柱後惠文爲事而不深求所以感發其善心者哉又况
所論或人數衆多或地里遥遠或事非干巳而出扵把
持告計之私或詞涉虚妄而肆爲詭名匿迹之計前此
未知情由便行追對及至得實善良被擾巳不勝言慮
之不深徒自悔咎今巳刷出所承判狀委官置籍先索
案祖逐旋看詳然後逐人引問供對庶幾深審得見實
情予奪之間不至差誤若有姦僞先將詞人重行斷遣
務以上奉公法下全私恩不擾良民不長姦惡此病守
區區深憂吾民追懷舊俗之本志也將来斷訖各給斷
由回申照會然後逐件勾銷元籍如未允當即仰人戸
自從次第官司翻論今恐詞人等候日久未有施行妄
有疑惑復生詞訴除巳具申提刑司外湏至曉諭者
右今榜州門張掛曉諭各令知悉更請深自思惟所訴事
理或涉虚僞或無大叚利害可以平和即仰早生悔悟降
心相從兩下商量出官對定庶幾有以復此邦忠厚醇朴
之俗革比年頑嚚偷薄之風少安病守閔惻慚懼之心仰
副明使者循行荒遠宣布詔條之意如未聽信别聽指揮
儻觸憲章决無輕恕故牓紹熙元年五月日
曉諭居喪持服遵禮律事
使州
今月初九日有進士吕渭夫狀陳理差役公事狀有稱
見居母喪而身著欄幞皂紗巾持即巳開陳禮法當廳
告戒尚慮遠近未能遍知湏至曉諭
右當職竊聞先聖有言孝子之喪親服美不安聞樂不樂
食旨不甘此哀戚之情也又曰子生三年然後免扵父母
之懷故三年之喪天下之通喪也予也有三年之愛扵其
父母乎是以昔者先王制爲喪禮因人之情而節文之其
居處衣服飲食之間皆有定制降及中世乃有墨衰之文
則巳不能無失扵先王之意矣然准律文諸喪制未終釋
服從吉若忘哀作樂(自作遣人等)徒三年雜戲徒一年即遇樂
而聽及參預吉席者各杖一百則是世無古今俗無厚薄
而有國家者所以防範品節之意尚未泯也又况頃年至
尊夀皇聖帝躬服高宗皇帝之喪素衣素冠皆用麄布當
職嘗因奏事親得瞻仰恭惟天子之孝所以感神明而刑
四海者如此其盛而此邦僻遠聲教未洽乃有居父母之
喪而全釋衰裳盡用吉服者見之駭然良用悲歎自惟凉
薄無以瘉人然幸身際盛時目覩聖孝今又得蒙誤恩使
以承流宣化爲職敢不明布以喻士民自今以来有居父
母之喪者雖或未能盡遵古制全不出入亦湏服麤布黯
衫麤布黲巾繫麻絰著布鞋不飲酒不食肉不入房室如
是三年庶幾少報劬勞勉遵禮律仰承聖化如其不然國
有常憲今榜曉諭各令知悉故榜紹熙元年六月日
勸女道還俗牓
使州
契勘本州日前官司失扵覺察民間多有違法私創庵
舍又多是女道住持昨来當職到任之初爲見事有非
便即巳坐條出榜禁止今後不得私創庵舍居住丁寧
告戒非不嚴切近日因引詞狀見得尚有女道住庵又
有被人論訴與人姦通者顯是不遵當職約束故違國
家條制誣上行私敗亂風俗湏至再行勸諭者
右今榜勸諭本州軍民男女等盖聞人之大倫夫婦居一
三綱之首理不可廢是以先王之世男各有分女各有歸
有媒有娉以相配偶是以男正乎外女正乎内身脩家齊
風俗嚴整嗣續分明人心和平百物順治降及後世禮教
不明佛法魔宗乘間竊發唱爲邪說惑亂人心使人男大
不㛰女長不嫁謂之出家脩道妄希来生福報若使舉世
之人盡從其說則不過百年便無人種天地之間莾爲禽
獸之區而父子之親君臣之義有國家者所以維持綱紀
之具皆無所施矣幸而從之者少彛倫得不殄滅其從之
者又皆庸下之流雖惑其言而不能通其意雖悅其名而
不能踐其實血氣旣盛情竇日開中雖悔扵出家外又慚
扵還俗扵是不昏之男無不盗人之妻不嫁之女無不肆
爲淫行官司縦而不問則風俗日敗悉繩以法則犯者巳
多是雖其人不能自謀輕信邪說以至扵此亦其父母不
能爲其兒女計慮久遠之罪究觀本末情實可哀此當職
前日之榜所以不憚扵丁寧也然昨来告戒未行只緣區
處未廣今復詳思與其使之存女道之名以歸父母兄弟
之家亦是未爲了當終久未免悔吝豈若使其年齒尚少
容貌未衰者各歸本家聽從尊長之命公行媒娉從便昏
嫁以復先王禮義之教以遵人道性情之常息魔佛之妖
言革淫亂之汚俗豈不美哉如云昏嫁必有聘定賫送之
費則脩道亦有庵舍衣鉢之資爲父母者随家豐儉移此
爲彼亦何不可豈可私憂過計苟徇目前而使其男女孤
單愁苦無所依託以䧟邪僻之行鞭撻之刑哉凢我長幼
悉聽此言反復深思無貽後悔故榜紹熙元年八月日
揭示古靈先生勸諭文
古靈先生陳公勸諭爲吾民者父義(能正其家)兄友(能養其弟)
弟敬(能敬其兄)子孝(能事父母)夫婦有恩(貧窮相守爲恩若棄妻不養夫喪改嫁皆是無恩也)
男女有别(男有婦女有夫分别不亂)子弟有學(能知禮義廉耻)鄉閭有禮(歲時寒暄)
(皆以恩意往耒燕飲序老少坐立拜起)貧窮患難親戚相救(借貸財穀)昏姻死喪
隣保相助無墮農桑無作盗賊無學賭博無好争訟無以
惡凌善無以富吞貧行者遜路(少避長賤避貴輕避重去避来)耕者遜畔
(地有畔不相爭奪)班白者不負戴於道路(子弟負重執役不令老者擔擎)則爲禮
義之俗矣
以上同保之人今仰互相勸戒孝順父母恭敬長上和
睦宗姻周䘏鄰里各依本分脩本業莫作姦盗莫縱飲
博莫相闘打莫相論訴莫相侵奪莫相瞞昧愛身忍事
畏懼王法保内如有孝子順孫義夫節婦事跡顯著即
仰具申當依條旌賞其不率教者亦仰申舉依法究治
自餘禁約事件仍已别作施行各宜遵守毋至違犯
勸諭榜
今具節次施行勸諭事目如後
一勸諭保伍互相勸戒事件仰同保人互相勸戒孝順
父母恭敬長上和睦宗姻周䘏鄰里各依本分各修
本業莫作姦盗莫縱飲博莫相闘打莫相論訴孝子
順孫義夫節婦事跡顯著即仰具申當依條格旌賞
其不率教者亦仰申舉依法究治
一禁約保伍互相紏察事件常切停水防火常切覺察
盗賊常切禁止闘争不得販賣私塩不得宰殺耕牛
不得賭博財物不得傳習魔教保内之人互相覺察
知而不紏併行坐罪
一勸諭士民當知此身本出扵父母而兄弟同出扵父
母是以父母兄弟天性之恩至深至重而人之所以
愛親敬長者皆生扵本心之自然不是強爲無有窮
盡今乃有人不孝不弟扵父母則輙違教命敢闕供
承扵兄弟則輕肆忿爭忍相拒絶逆天悖理良可歎
傷宜亟自新母速大戾
一勸諭士民當知夫婦㛰姻人倫之首媒妁聘問禮律
甚嚴而此邦之俗有所謂𬋩顧者則本非妻妾而公
然同室有所謂逃叛者則不待媒娉而潜相奔誘犯
禮違法莫甚扵斯宜亟自新母䧟刑辟
一勸諭士民鄉黨族姻所宜親睦或有小忿宜各深思
更且委曲調和未可容易論訴盖得理亦湏傷財廢
業况無理不免坐罪遭刑終必有凶切當痛戒
一勸諭官戸旣稱仕宦之家即與凢民有異尤當安分
循理務在克巳利人又况鄉鄰無非親舊豈可恃強
凌弱以富吞貧盛衰循環所宜深念
一勸諭遭喪之家及時安葬不得停喪在家及&KR1148;寄寺
院其有日前停寄棺柩灰凾並限一月安葬切不湏
齋僧供佛廣設威儀但只随家豐儉早令亡人入土
如違依條科杖一百官員不得注官士人不得應舉
鄉里親知来相弔送但可恊力資助不當責其供備
飲食
一勸諭男女不得以修道爲名私創庵宇若有如此之
人各仰及時㛰嫁
一約束寺院民間不得以禮佛傳徑爲名聚集男女晝
夜混雜
一約束城市鄉村不得以禳災祈福爲名歛掠錢物裝
弄傀儡
前件勸諭只願民間各識道理自做好人自知不犯有司
刑憲無緣相及切湏遵守用保平和如不聽從尚敢干犯
國有明法吏不敢私宜各深思無貽後悔
曉示經界差甲頭榜
漳州
契勘本縣日前經界未及均稅遽行住罷後来一向不復
舉行是以豪家大姓有力之家包併民田而不受産則其
産虚樁在無業之家冐占官地而紐租則其租俵寄扵不
佃之戸姦胥猾吏寅夜作弊走弄出入不可稽考貧民下
戸枉被追呼監繫箠楚無所告訴至扵官司財計因此失
䧟則又巧爲名色以取扵民雖有慈惠之長明察之官欲
革舊弊而一新之亦復無所措手如是者盖巳有年矣乃
者聖明灼知其弊深加憐憫特詔守臣相度經界利害盖
欲仰遵紹興巳行之故典加惠此邦重困之痍民務使田
稅均平貧富得實免致貧民下戸困扵兼并豪猾之手雖
知應役之人不無少擾然欲革百年深錮之弊爲斯民久
遠之計勢有不得巳者本州謹巳仰體聖意條具奏聞去
訖竊恐旦夕或蒙行下便當舉行而遠近士民傳聞不審
過有疑慮合行曉諭及有預行撥置事件亦湏先次遍行
告報曉示下項
一今来經界乃是紹興年中巳行之法當時諸路州縣
並皆舉行始初傳聞人亦驚恐扇搖眩惑怨謗紛然
及至打量田土攅造圖帳一都不過二十餘人遠者
不過數月之久即便結局應役之戸雖不免有勞費
然結局之後田土狹闊産錢重輕條理粲然各有歸
著在民無業去産存之弊在官無逃亡倚閣之欠豪
家大姓不容僥倖隱瞞貧民下戸不至偏受苦楚至
今四五十年人無智愚皆知經界之爲利而不以爲
害只是本州推行未畢遽行住罷所以民間但知其
害而未及知其利之如此姦民猾吏又皆知其利於
貧民而不利扵已往往互相驚恐妄說事端欲使聖
朝仁政實惠不得下流而千里之内貧弱之民依前
受弊無有窮極實可憐悼今仰人戸詳此事理仰體
聖朝寬恤之意莫聽浮言妄有驚擾
一經界之法當依紹興年例别差大小正副甲頭專一
打量每都大約不過二三十戸本州諸縣從来本都
不曾分十大保無以得見都分闊狹合差小甲頭之
數今且行下諸縣仰各告報見役保正副等先納逐
都四至之内圍徑幾里(東至西幾里南至北幾里)約計田園大槩
頃畆(大槩約度未要的實絇數)具狀申縣以憑分畫方界定差大
小甲頭將来定差之後打量攅造並委甲頭𬋩幹其
見役保正若非合充甲頭之人即依舊只𬋩煙火不
預經界事務
一打量紐筭置立土封椿摽界至分方造帳畫魚鱗圖
砧基簿及供報官司文字應干式樣見巳講究見得
次第旦夕當行鏤版散下諸縣庶幾將来經界大小
甲頭等人各通曉免至臨時雇募他人重有所費
右今榜先次曉諭本州人戸各仰知悉如將来所奏事理
得蒙聖恩即賜開允即當别行措置子細曉諭務要不擾
而辦以副朝廷綏靖遠方蠲除民瘼之意如所措置有未
穏便亦仰及早前来陳說切待别行講究改正施行紹熙
元年八月日
勸農文
契勘生民之本足食爲先是以國家務農重榖使凢州縣
守倅皆以勸農爲職每歲二月載酒出郊延見父老喻以
課督子弟竭力耕田之意盖欲吾民衣食足而知榮辱倉
廪實而知禮節以共趍扵富庶仁夀之域德至渥也當職
幸此承攝敢墜彛章今有勸諭事件開具如後
一今来春氣巳中土膏脉起正是耕農時節不可遲緩
仰諸父老教訓子弟遞相勸率浸種下秧深耕淺種
趨時早者所得亦早用力多者所收亦多無致因循
自取飢餓
一陂塘水利農事之本今仰同用水人叶力興修取令
多蓄水泉凖備將来灌漑如事干衆即時聞官紏率
人功借貸錢本日下修築不𬋩誤事
一耘犂之功全藉牛力切湏照𬋩及時餧飼不得輙行
宰殺致妨農務如有違戾凖敕科决脊杖二十每頭
追賞五十貫文錮身監納的無輕恕今仰人戸遞相
告戒母致違犯
一種田固是本業然粟豆麻麥菜𬞞茄芋之屬亦是可
食之物若能種植青黃未交得以接濟不爲無𥙷今
仰人戸更以餘力廣行栽種
一𧖟桑之務亦是本業而本州從来不宜桑柘盖緣民
間種不得法今仰人戸常扵冬月多往外路買置桑
栽相地之宜逐根相去一二丈間深𨳩窠窟多用糞
壌試行栽種待其稍長即與削去細碎拳曲枝條數
年之後必見其利如未能然更加多種吉具麻苧亦
可供備衣著免被寒凍
一鄉村小民其間多是無田之家湏就田主討田耕作
每至耕種耘田時節又就田主生借糓米及至終冬
成熟方始一併填還佃戸旣頼田主給佃生借以養
活家口田主亦藉佃客耕田納租以供贍家計二者
相湏方能存立今仰人戸遞相告戒佃戸不可侵犯
田主田主不可撓虐佃戸如當耕牛車水之時仰田
主依常年例應副榖米秋冬收成之後仰佃戸各備
所借本息填還其間若有負頑不還之人仰田主經
官陳論當爲監納以警頑慢
一本州𬋩内荒田頗多盖緣官司有俵寄之擾象獸有
踏食之患是致人戸不敢𨳩墾今来朝廷推行經界
向去産錢官米各有歸著自無俵寄之擾本州又巳
出榜勸諭人戸䧟殺象獸約束官司不得追取牙齒
蹄角今更别立賞錢三十貫如有人戸殺得象者前
來請賞即時支給庶幾去除災害民樂耕耘有欲陳
請荒田之人即仰前来陳狀切待勘會給付永爲巳
業仍依條制與免三年租稅
一今来朝廷推行經界本爲富家多置田業不受租産
貧民業去産存枉被追擾所以打量步畆從實均攤
即無增添分文升合雖是應役人戸日下不免小勞
然實爲子孫永遠無窮之利其打量紐筭之法亦甚
簡易昨来巳印行曉示今日又躬親按試要使民戸
人人習熟秋成之後依此打量不過一兩月間即便
了畢想見貧民無不歡喜只恐豪富作弊之家見其
不利扵巳必湏撰造語言妄有扇搖今仰深思彼此
一等皆是王民豈可自家買田收榖却令他人空頭
納稅非惟官法不容亦恐别招隂譴不湏如此計較
生事沮撓良法
一本州節次行下諸縣不得差人下鄉乞覓搔擾科敷
抑配強買物色及以補發經緫制錢發納上供銀罷
科茶等爲名科罰人戸錢物所以上體朝廷寬恤之
意欲使民得安居不廢農業今恐諸縣奉行違戾仰
被擾人指定實迹前来陳訴切待追究重作行遣
一本州節次印給牓文勸諭人戸莫非孝弟忠信禮義
廉耻之意今恐人戸未能遍知别具節略連粘在前
請諸父老常爲解說使後生子弟知所遵守去惡從
善取是舍非愛惜體膚保守家業子孫或有美質即
遣上學讀書學道修身興起門戸
右今出牓散行曉諭外更請父老各以此意勸率鄉閭教
戒子弟務令通曉毋致違犯紹熙三年二月日牓
龍巖縣勸諭牓
具官
當職恭奉敕命来守此邦見本州四縣龍谿諸邑風俗
醇厚少有公事干撓州府獨有龍巖一縣地僻山深無
海鄕魚塩之利其民生理貧薄作業辛苦州府旣遠情
意不通縣道公吏又不究心拊摩躬行教化往往多差
公人下鄕搔擾及縦吏人因事乞覓不遵朝制不恤刑
獄不能分別是非曲直致使其民不見禮義惟務凶狠
強者欺弱壮者凌衰内則不知有親戚骨肉之恩外則
不知有閭里往来之好習俗薄惡巳足歎傷至其甚者
則又輕侮官司公肆咆哮把持告訐無所不至始則詭
名下狀終則將身藏閃及至州縣察其欺詐追捕緊急
則便閉門聚衆持杖闘敵殊不思量旣爲王民便當遵
守王法州縣之官皆是奉行朝廷政令今旣不然抗拒
州縣便是不遵王法不畏朝廷如此所爲何異盗賊縦
使一時抵敵得過不知終久作何收殺雖說本因官吏
養成此惡然却終須自巳出頭受罪小者徒配决罰大
者殺身破家赤子無知抵冐至此良可悲閔當職旣忝
父母之官豈忍坐視不思有以救其未然除巳行下龍
巖縣約束官吏務宣教化恪守條法不得似前容縦搔
擾外湏至曉諭
右今榜龍巖縣𬋩下遍行曉諭上戸豪民各仰知悉其有
細民不識文字未能通曉即請鄕曲長上詳此曲折常切
訓誨要使闔縣之人常切思念旣爲王民當守王法自今
以後各脩本業莫作姦盗莫恣飲博莫相闘打莫相論訴
莫相侵奪莫相瞞昧愛身忍事畏懼官司不可似前咆哮
告訐抵拒追呼倚靠凶狼冐犯刑憲庶幾一變獷悍之俗
復爲禮義之鄕子子孫孫永陶聖化如更不改尚習前非
州郡雖欲曲法相容亦不可得决當會合巡尉圍掩搜捉
依條斷罪的無輕恕今榜曉諭各請詳思趁早革心無貽
後悔
潭州委教授措置嶽麓書院牒
契勘夲州州學之外復置嶽麓書院本爲有志之士不遠
千里求師取友至於是邦者無所棲泊以爲優游肄業之
地故前帥樞密忠肅劉公特因舊基復創新館延請故本
司侍講張公先生往来其間使四方来學之士得以傳道
授業解惑焉此意甚遠非世俗常見所到也而比年以來
師道陵夷講論廢息士氣不振讓者惜之當職叨冐假守
蒙被訓詞深以講學教人之務爲寄顧恨庸鄙弗克奉承
到官兩月又困簿書未能一往謁殿升堂延見諸生詢考
所合罷行事件庶革流弊以還舊規除巳請到醴陵黎君
貢士充講書職事與學錄鄭貢士同行措置外今議别置
額外學生十員以處四方遊學之士依州學則例日破米
一升四合錢六十文更不𥙷試聽候當職考察搜訪徑行
撥入者庶幾有以上廣聖朝教育人才之意凡使爲學者
知所當務不專在於區區課試之間實非小𥙷牒教授及
帖書院照會施行仍請一面指揮合干人排備齋舍几案
床榻之屬并帖錢糧官於本州贍學料次錢及書院學糧
内通融支給須至行遣
約束榜
一契勘諸縣民訟人戶自合從條次第經陳其公事各有
條限民戶越訴亦有斷罪刑名往往縣道不能結絶遂
至留滯引惹詞訴兼又有人不候本縣照限追會圓備
予决便即先行經州紊煩官府今立限約束自截日爲
始應諸縣有人戶巳訴未獲盗賊限一月闘歐折傷連
保辜通五十日㛰田之類限兩月須管結絶行下諸縣
遵從外如尚有似此民訟亦照今来日限予决若縣道
違期不行結絶方許人戸赴州陳訴切待先追承行人
勘斷再立限驅催其縣道又不了絶致人戶再有詞訴
定追押錄科斷外今仰民戶經由書鋪依式書狀仍於
狀内分明聲說的於某年月日經縣陳訴巳經幾日本
縣不結絶以憑行遣如不明注經縣月日或不候限滿
妄稱已過所立日限陳述致追承行人到州見得元經
月日未及其人戸連書鋪並行收坐仍毀劈書鋪名印
若經本州一月未滿狀詞亦不許再行
一官人進士僧道公人(謂訴巳事無以次人聽自陳)聽親書狀自餘民
戶並各就書鋪寫状投陳如書鋪不寫本情或非理邀
阻許當&KR0550;執覆(一本云或非理飾說及當&KR0550;執覆不同所詞定行根究書鋪)
一狀詞並直述事情不得繁詞帶論二事仍言詞不得過
二百字一名不得聽兩狀並大字依式眞謹書寫如有
干照契据并未盡因依聽錄白連粘狀前
一如告論不干巳事寫狀書鋪與民戸一等科罪
一民戶詞訴不應爲狀首人自不當出名其應爲狀首人
並要正身如實有事故得用以次人仍聲說因依年月
若干有無疾蔭婦人有無疾蔭娠孕於前從實開具或
有罪應科决臨時妄行供說先契勘元寫狀書鋪
一書鋪如敢違犯本州約束或與人戸寫狀不用印子便
令經陳紊煩官司除科罪外並追毀所給印子
一人戸陳狀本州給印子面付茶食人開雕並經茶食人
保識方聽下狀以備追呼若人戸理涉虚妄其犯人并
書鋪茶食人一例科罪
一契勘人戸多有不問事節緊慢不候行押詞狀日分輙
行欄轎下狀或投白紙今立約束欄轎狀詞並不受接
并所投白紙止是理訴婚田債負即非緊切利害事件
亦非貧窶鰥寡孤獨無告之人顯無忌憚紊煩官府自
今後除貧窶老病幼小寡婦或被劫盗并闘歐殺傷事
干人命初詞許於放詞狀日投白紙外自餘理訴婚田
債負或一時互争等事人戸湏管經由書鋪依式書狀
聽引狀日分陳理如有似此違約束之人定當重行斷
罪
一引押狀詞日分預批曆請台判輪委職官一員或兩員
就大&KR0550;側畔用硃劃號數監用朱批事因
一引押詞狀除初經州狀外其有事祖狀並各令案吏貼
擇出案祖用硃批出緊要情由元詞月日作如何施行
某處巳未結絶事因請判
一本州鼓角樓所有牌二面内東畔一面係軍州官下馬
牌西面係人戸詞訟牌蒙安撫到任移西畔詞訟牌於
東自新開雕屈牌一面安在詞訟牌之上差使臣一員
監當并置曆一道付監管官如有投牌之人抄上姓名
押赴使府出頭取候台旨施行其牌黑&KR0238;雕字具說有
實負屈緊急事件之人仰於此牌下跋立仰監牌使臣
即時收領出頭切待施行如敢將閑慢事件不候引狀
日分妄作緊急坐牌定行勘斷
一有日逐諸雜申并省符公牒文字並置簿子劃隔眼拘
管遇夜銷逐旬委官點號
一照得日逐所受入匣追索人案文字置外引開排時刻
責鋪兵依限走傳如違限委官先追押錄重斷
一類狀名色官吏受財枉法將吏侵尅役使殺人行劫殺
略姦盗聚衆闘打或抵拒官司豪家大姓侵擾占奪細
民田業姦汚婦女闘打見血官員士人公人軍人僧道
執狀巳上當使廳引押訴婚田地訴分析訴債負闘打
不見血差役陂塘巳上都廳引押
一引押詞狀元係雙日引押公事元係隻日蒙安撫到任
以隻日引押詞狀雙日引押公事
一狀式某縣某鄕某里姓名一年幾歲有無疾蔭合爲狀
首堪任杖責係第幾狀一所訴某事合經潭州一即不
是代名虚妄無理越訴或隱匿前狀如違甘伏斷罪號
令右某(入事明注年月指涉某人某事盡實限二百字)須至具狀披陳伏候判
府安撫修撰特賜台旨
一照對每月長沙等一十二縣合解有無定額月樁等錢
從夲司印格目書填錢物監轄典吏樁辦限次日各分
日限申解赴州交納近凖安撫殿撰侍講到任措置逐
月輪委佐官坐押内長沙善化縣輪縣丞主薄縣尉并
外十縣輪縣丞主薄監當官一員監轄典押承行人各
一名拘樁並限次月初十日到州其錢須要所委官同
典吏躬親坐押赴州如觧足典押免行到州不足斷訖
典吏就州監催或錢違限不到即追本縣樁錢典吏及
拘押錢官下承行廳子併行勘斷施行
一項照應州場日逐受納紹熙五年夏稅錢將入中限未
据人戶賫納竊恐有悞裝綱支用檢凖令節文諸稅租
入中限聽追戶頭或以次家人科較品官之家追幹人
令曉示人戶及早盡數赴州送納如違定當從條點追
赴州科較監納施行
一項照應湘潭衡山湘鄕瀏陽攸縣五縣拖欠紹熙四年
秋稅遂將錢差官下縣受納近緣天時亢旱祈禱未應
恐人戶艱於送納巳自七月初五日帖所委官回州取
禀候小熟日却去開場受納去訖竊慮鄕民未能遍知
仍前追擾合行曉諭今印小榜下縣鄕村曉諭人戶各
宜安心車水灌漑田畒凖備合納稅錢候得雨水熟日
依舊差官到彼開埸即行送納各令知委
一項照對稅務日逐收到牙客人合納河市稅錢並不盡
數拘解竊慮夲務合干人作弊收錢隱瞞入巳合行約
束使司今置板榜務門粘貼本務日逐申收到牙客人
錢數曉示通知如本務收稅錢多申到數少不同隱瞞
官錢入巳許牙客人具狀告首若客人稅物多供申少
亦許同伴人陳首切待追人送獄根勘依條斷罪追賞
錢五十貫文各令知委
一訪聞諸司案及倉場庫務諸官廳下擅自存留曾經斷
罷及私名之人在逐處抄寫文字合行約束今立賞錢
一百貫文府衙門許人指實陳告切待追究將犯人重
斷每名追賞錢一百貫文其本處存留人一例斷罪施
行
一照對諸縣弓手土軍係專一教閱以備彈壓捕盗本州
巳節次督責廵尉依時教閱務要武藝精熟仍月具所
教人數姓名陞加武藝帳狀申州以憑逐月三分點一
赴州按教行下諸縣併各縣廵尉各仰速便先行聲說
弓手土軍姓名年甲所習武藝文籍供申仍於籍内便
將弓兵分作三番自今年七月十九日爲始先要第一
番所發弓手齊集到州按教須是向後月十九日以前
解發到州應期諸縣合教
一契勘諸軍武藝最是弓弩可用近下諸縣點喚弓手上
軍赴州按教據各處具到帳籍多是將不會武藝之人
裝作鎗牌手名色解發委是有悞緩急使喚行下諸縣
廵尉各日下盡將所𬋩弓手土軍並令專習弓弩務要
捉親射射精絶聽候點喚赴州按教仍令兼習义鎗小
牌諸般武藝不得私役弓兵妨廢教閱
一據客人趙堅等狀竊見民間行使砂毛錢鐡錢朝廷累
降指揮明立法禁非不嚴切今牙鋪尸不遵約束依前
夾雜砂錢行使致得客人墜敗財本乞降賞榜於管下
瀏陽湘潭醴陵衡山并下攝諸州等處約束使司巳立
賞錢五十貫文印給小榜發下長沙等一十二縣下張
掛曉示外仍出榜都市并瀏陽湘潭醴陵衡山縣及下
攝諸州等處張掛曉諭如有前項違犯之人許諸色人
告捉赴官將犯人送獄從條勘斷追給上件賞錢施行
一契勘諸廂收領公事多是在廂經日不行申解却令兩
辭和對更不申官委是有違條法遂符行下諸廂兵官
自今後應有公事即時具狀申解赴府出頭不得隔宿
及妄作休和申州如違將當行人重斷廂官别有施行
一契勘本州累次出榜立賞錢三十貫文禁止百姓及軍
人賭博仍拆毀櫃坊并告報諸營寨廂官及遍牒在城
諸官&KR0550;常切覺察鈐束非不嚴切今来尚有不畏公法
之人依前開櫃坊停止軍兵百姓公然賭博全無忌憚
廂廵容縱兵官亦不鈐束深屬不便出榜都市曉示如
有前項違犯之人諸色人告捉押赴使府出頭切待將
犯人斷罪軍人次第問當各追上件賞錢與告人充賞
若諸廂諸廳諸營寨合干人依前容縱定一例追斷施
行
一照應近来委送官員看詳審覆公事文字其間多有引
用繁文除看詳公案文狀巳有狀式曉諭外今再立委
官審覆申到公事式樣請只就元狀内用小帖子節略
事意看詳所斷指定當否今欲如何施行大抵直說事
理不須繁文其狀内緊切事理别用小貼子摽說
小貼子式節略狀内緊切事理(云云)某官(云云)某今竊詳
(云云)某官所斷巳得允當(或云未得允當)巳開具出榜客位訖
一訪聞街市逐時有不逞之徒與軍兵欺壓善良毀打百
姓生事作閙出榜都市張掛曉示如有前項違犯之人
斷罪監納先下拳錢五貫文每五日一限納錢三百文
入官内軍兵押下所屬吹第問當
一今後遍下諸縣諸官用符簽廳請判押檢職官連銜書
押行下專下逐縣逐官用帖如常式仍先行下諸縣照
會
一詞狀當日職官分類呈押(具式呈)
一詞狀帖牒下外諸縣者索案除程一日追人除程兩日
五人以上去縣百里以上者除程三日案官鑿定日限
案吏朱批某月某日限滿申展者都廳先次類聚呈押
一日者不展兩日者許一展三日者許再展再展而不
到者都廳指定帖某廵尉差人追呼呈押行下
一在城差人監追公事各置印齪緊限不展次緊限許一
展再展而不到者訊承差人長限日展並簽廳批鑿不
再呈押内長限每三展一押(長限如監醫之類)
一當限文字並午牌以前到午後即是違限不得收接如
違申舉
一符牌申狀到事有常式事如盗賊發露當催捕判回申
當催申抄劄口詞檢驗屍首當差官及官員陳乞批書
之類並即時押訖送所屬案分行遣請判行下如無施
行事類聚判照有祖及施行未到即簽廳擬呈
一簽廳告報諸縣諸官廳大字書寫文狀須如中指面大
即擬貼述大槩却於狀内抹出緊要情節便見曲折不
然又須書寫一過枉費工夫
一三獄直日開折司先次呈押餘案抽牌押文字訖退不
得再上如有未了文字都吏次早㨂牌入筒取覆抽押
(内戶刑案事繁許次早呈押)
一都簽廳申四項奉台判後三項修入見行約束
一照對日逐諸案銷生事號簿蒙約束遇九日銷對竊慮
積壓今乞次日委官點對逐一批銷書絶乞候九日呈
點
一照對人戶役白紙止爲有緊切事干人命劫盗等今来
受狀不問事理輕重有白紙三四十紙訪聞皆是書鋪
邀求致令投陳紊煩官司今乞告示書鋪如是凖前邀
阻人戶致使府問得投白紙人曾經書鋪不爲寫狀之
人乞賜喚上斷治施行不應受理即行擇退
一凖台判索案除程一節追人除程兩日五人以上在縣
百里以上者除程三日不到帖廵尉追人一日者不展
今欲乞再展一限兩日者許一展今欲再展一限通三
限三日者許再展亦通三限
一照應近据諸縣申到人戶理訴婚田債負皆稱目今正
是青黃不接之際告示候務開日施行使司契勘人戶
互訴㛰田争地多是有力上戶之家占據他人物業或
是遷延不肯交錢退贖或是抗拒不伏赴官理對只要
拖延衮入務限使下戶被苦無能結絶檢凖律令諸婚
田入務若先有文案交相侵奪者不在此例况今本州
多是禺田只有早稻收成之後農家便自無事可以出
入理對在田亦少施工未穫之利自可退業以還有理
之家諸縣争論田地詞訴可以承行理對不必湏候十
月使司巳於六月十八日符長沙等一十二縣遵守施
行訖
一照應本州近於七月十七日準登寳位赦書内一項應
官司房廊白地賃錢並放至紹熙四年終巳出榜都市
曉示去訖今訪聞得街市有賃屋居民都有妄稱合從
赦書到日之後納起致有争競州司契勘前項赦書即
無放至紹熙五年正月以後房錢之文或有屋主自願
饒潤即從其便若屋主不願饒潤即其賃屋人自合遵
從大赦指揮印還不得妄有抵負扇惑生事使司巳於
七月二十六日出榜都市曉示訖
一契勘本州州學之外復置嶽麓書院(云云並同前委教授牒)
一照對夲州所管上丁釋奠及祭祀社禝三獻官祭服緣
製造年深各並不如法式今欲别行製造初獻六旒冕
亞獻四旒冕終獻無旒冕及夲等衣裳大帶中單綬佩
蔽膝革帶履韈各一副竊恐只依印本製造未必盡合
禮制申行在太常寺關借上祭服每事一件付進奏官
楊思恭同夲州差去客司楊暹就臨安府製造回州行
用
一伏覩紹熙五年七月七日赦書内一項五嶽四瀆名山
大川歴代帝王忠臣烈士載於祀典者委所在長吏精
㓗致祭近祀廟處並禁樵採如祠廟損壊今本州支係
省錢修葺謹按晉書南中郎將湘州刺史譙國司馬王
諱承當王厚作亂之際興兵唱義爲國討賊功雖不就
志節可嘉今數百年未有廟貌又按長沙圖誌故通判
錢修葺州司契勘東晉王厚之亂湘州刺史譙閔王承
起兵討賊不克而死及紹興初年金賊犯順潭州通判
孟彦卿趙民彦將官劉玠兵官趙津之皆以忠節没於
王事從前未有廟貌州司今来遵奉赦書指揮見行相
度創立祠堂塑造神像除晉朝冠服别行討論外所有
孟趙兩通判係贈直龍圖閣劉將官係贈武節大夫趙
兵官係贈右監門衛將軍未委本品朝服合作是何法
制申行在太常寺仍巳差人前去望塑小樣照詳典禮
給降制度以憑製造施行
一照應本州管内南嶽衡山係國家火德興隆之地崇奉
之禮極於嚴肅合行封植以壯形勢近来官司失於守
護致得諸色等人妄行斫伐林木摧殘土石破碎無以
保國威靈停滀雲氣慰一方瞻仰歸依之望事屬不便
契勘其地並屬寺觀所管即與民間無相干涉理宜措
置今帖合同李修職躬親前去體究相度勒本縣廵尉
責本寺觀主首摽識簽押除深山人所不見之處許令
依舊開墾種植外其山面瞻望所及即不得似前更行
斫伐開墾向後逐年深冬即令寺觀各隨界分多取小
木連本栽培以時澆灌務令青活庶幾數年之後山勢
崇深永爲福地并帖廵尉仰詳前項事理須管同合同
李修職前去體究相度逐一凖此施行及出榜嶽山寺
張掛約束諸色等人不得依前於山内瞻望所及之處
斫伐林木穿毀土石如有前項違犯之人許諸色人於
所屬陳告根究從條斷罪施行
一契勘目今久闕兩澤竊慮陂澤湖塘池濼濼正副長專
意放養魚鰱之類不肯泄水注蔭致田禾乾槁深屬未
便今曉諭陂塘湖長等人如合承水之田闕水即仰日
下量分數放水注蔭如占吝不放之人仰食水入戶指
實陳論追犯人重斷施行
看定文案申狀式
具位
準使帖㩀某人狀(或判狀即云使判某人狀)訴事(備錄全文)委某看定(或云)
(看詳之類並依夲文)湏至供申者
一某年月日某人狀
一某人執到某年月日契字或分開干照遇多項須
似此開以年月先後爲次序
一檢準勑(令格並同)
右某竊詳上件事(云云)合準某勑如何定斷謹具申某處
伏乞照會詳酌施行年月日具位某狀
報建陽縣審會船狀
右熹承建陽縣公文取會本家有無占破船戶姓名尋行
契勘日前雖有顧到船隻日久不曾使用今来自合祗應
官司差使私家即無執占之理謹具申建陽縣伏乞照會
謹狀
晦庵先生朱文公文集卷第一百
右晦庵朱先生文集一百卷閩浙舊皆有刻本浙
本洪武初取置南廱不知輯於何人今閩藩所存
本則先生季子在所編也其後又有續集若干卷
别集若干卷二本亦併刻之歴歲旣久刓缺寖多
讀者病焉成化戊子仲昭自翰林謫官
南都偶得閩本公暇因取浙本校之其間詳略微有
不同如劾唐仲友數章閩本俱不載其所劾事狀
世之鄙儒多以是疑先生異論紛起故悉增入使
讀者知仲友蠹政害民之實而無所惑於異論也
其他無大關繋者則仍其舊惟正其亥豕魯魚之
訛而已歲丙申閩憲使山隂唐公質夫僉憲蘭溪
章公德𢡟閔舊板磨滅日甚遂以仲昭所校本𥙷
之未及訖工而二公相繼去任尋復殘缺僉憲天
台林公一中至慨然以爲己任久未暇及壬寅秋
乃謀扵先生九世孫都轉運伯承君復以仲昭所
校本精加讎訂訛者正之腐者易之缺者𥙷之至
是始無遺憾矣嗚呼先生不可復作而是編之存
可以見其經國之謀焉可以見其濟民之政焉可
以見其出處之義焉可以見其交際之道焉上而
天道之妙下而物理之微明而禮樂之文幽而鬼
神之理大而人倫之常小而人事之變無所不該
誠作聖之階梯入道之門戶也諸公拳拳相與圖
其永久其嘉惠後學之意不旣深乎工旣告成仲
昭謹識其顛末且以告扵後之君子俾謹守而嗣
修之以無替諸公之惠也
成化十九年歲在癸卯二月之朔後學莆田黃仲
昭謹識
候官縣儒學訓導劉簮校
