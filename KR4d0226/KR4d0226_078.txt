晦庵先生朱文公文集卷第七十八
記
百丈山記
登百丈山三里許右俯絶壑左控垂崖疊石爲磴十餘級
乃得度山之勝蓋自此始循磴而東則得小澗石梁跨於
其上皆蒼藤古木雖盛夏亭午無暑氣水皆清澈自高淙
下其聲濺濺然度石梁循兩崖曲折而上得山門小屋三
間不能容十許人然前瞰澗水後臨石池風來兩峽間終
日不絶門内跨池又爲石梁度而北躡石梯數級入菴菴
纔老屋數間卑痺迫隘無足觀獨其西閣爲勝水自西谷
中循石鏬奔射出閣下南與東谷水並注池中自池而出
乃爲前所謂小僴者閣據其上流當水石峻激相搏處最
爲可玩乃壁其後無所睹獨夜卧其上則枕席之下終夕
潺潺久而益悲爲可愛耳出山門而東十許步得石臺下
臨峭岸深昧險絶於林薄間東南望見瀑布自前巖穴瀵
湧而出投空下數十尺其沬乃如散珠噴霧日光燭之璀
璨奪目不可正視臺當山西南缺前揖蘆山一峯獨秀出
而數百里間峯巒高下亦皆歷歷在眼日薄西山餘光横
照紫翠重疊不可殫數旦起下視白雲滿川如海波起伏
而遠近諸山出其中者皆若飛浮來往或湧或沒頃刻萬
變臺東徑斷鄕人鑿石容磴以度而作神祠於其東水旱
禱焉畏險者或不敢度然山之可觀者至是則亦窮矣余
與劉充父平父吕叔敬表弟徐周賓游之旣皆賦詩以紀
其勝余又叙次其詳如此而最其可觀者石磴小澗山門
石臺西閣瀑布也因各别爲小詩以識其處呈同游諸君
又以告夫欲往而未能者年月日記
雲谷記
雲谷在建陽縣西北七十里蘆山之顚處地最高而羣峯
上蟠中阜下踞内寬外密自爲一區雖當晴晝白雲坌入
則咫尺不可辨眩忽變化則又廓然莫知其所如往乾道
庚寅予始得之因作草堂其間牓曰晦菴谷中水西南流
七里所至安將院東茂樹交隂澗中巨石相倚水行其間
奔迫澎湃聲震山谷自外來者至此則巳神觀蕭爽覺與
人境隔異故牓之曰南澗以識遊者之所始循澗北上山
益深樹益老澗多石底高下斗絶曲折回互水皆自高瀉
下長者一二丈短亦不下數尺或詭匿側出層累相承數
級而下時有支澗自两旁山谷横注其中亦皆噴薄濺灑
可觀行里餘俛入薈翳百餘步巨石臨水可跂而息澗西
危石側立蘚封蔓絡佳木異草上偃旁綴水出其下淙散
激射於澗中特爲幽麗下流曲折十數騰蹙沸涌西抵横
石如齦齶者乃曳而長演迤徐去欲爲小亭臨之取陸士
衡招隱詩語命以鳴玉而未暇也自此北去歷懸水三四
處高者至五六丈聚散廣狹各有姿態皆可爲亭以賞其
趣又北捨澗循山折而東行脚底草樹膠葛不可知其淺
深其下水聲如雷計應猶有佳處而亦未暇尋也行數百
步得石壁高廣皆百餘尺瀑布當中而下遠望如垂練視
澗中諸懸水爲最長徑當其委跣揭而度回視所歷羣山
皆撫其頂獨西北望半山立石叢木名豺子巖者槎牙突
兀如在天表然石瀑窮源北入雲谷則又巳俯而視之矣
地勢高下大略於此可見谷口距狹爲關以限内外兩翼
爲軒䆫可坐可卧以息遊者外植叢篁内䟽蓮沼梁木跨
之植杉繞徑西循小山而上以逹于中阜沼上田數畒其
東欲作田舍數間名以雲莊徑緣中阜之足北入泉峡歷
石池山楹藥圃井泉東寮之西折旋南入竹中得草堂三
間所謂晦菴也山楹前直兩峯峭聳傑立下瞰石池東起
層嶂其脅可耕者數十畒寮有道流居之自中阜以東可
食之地無不闢也草堂前隙地數丈右臂繞前起爲小山
植以椿桂蘭蕙悄蒨岑蔚南峯出其背孤圓貞秀莫與爲
擬其左亦皆茂樹脩竹翠密環擁不見間隙俯仰其間不
自知其身之高地之迥直可以旁日月而臨風雨也堂後
結草爲廬稍上山頂北望俯見武夷諸峯欲作亭以望度
風高不可久乃作石臺名以懷仙小山之東徑繞山腹穿
竹樹南出而西下視山前村墟井落隱隱猶可指數然亦
不容置屋復作臺名以揮手南循岡春下得横徑徑南即
谷口小山其上小平田甿即以祈年因命之曰雲社徑東
屬杉徑西入西崦西崦有地數十畒亦有道流結茅以耕
其間曰西寮其西山之脊蟠繞東下與南峯西垂相齧而
谷口小山介居其間如巨人垂手拱玩珠璧兩原之水合
於其前出爲南澗東寮北有桃蹊竹塢&KR0238;園度北嶺有茶
坡東北行攀危石履側徑行東峯之顚下而復上乃至絶
頂平處劣丈餘四隤皆巉削下數百丈使人眩視悸不自
保然俯而四瞰面各數百里連峯有無遠近環合彩翠雲
濤昏旦萬狀亦非世人耳目所嘗見也予嘗名湘西嶽麓
之頂曰赫曦臺張伯和父爲大書甚壯偉至是而知彼爲
不足以當之將移刻以侈其勝絶頂北下有魏林横帶半
巖木氣辛烈可巳痞疾疑即方家所用阿魏者林下巖中
滴水成坎大如桮椀不竭不溢里人謂之顯濟水旱禱焉
又下爲北澗有巨石二對立澗旁嶙峋&KR0886;崒古木彌覆藤
卉蒙絡最爲山北竒處里人名其左曰仁右曰義歲時奉
祠如法聞自是東北去有瀑布出油幢峯下石崖隒下水
瀉空中數十丈勢尤竒壯東南别谷有石室三皆可居其
一尤勝比兩房中通側戶旁近水泉可引以漱濯然皆未
暇往觀自東嶂南出小嶺下數十步有巨石贔屭下瞰絶
壑古木叢生樛枝横出是爲中溪别徑下入村落其中路
及始入南澗西崖小瀑之源各有石田數畒村民以遠且
瘠棄不耕皆以貲獲之歲給守者以其餘奉增葺費勢若
可以無求於外而足者蓋此山自西北横出以其脊爲崇
安建陽南北之境環數百里之山未有高焉者也此谷自
下而上得五之四其曠然者可望其奥然者可居昔有王
君子思者棄官棲遁學練形辟榖之法數年而去今東寮
即其居之遺址也然地高氣寒又多烈風飛雲所霑器用
衣巾皆濕如沐非志完神王氣盛而骨強者不敢久居其
四面而登皆緣崖壁援蘿葛﨑嶇數里非雅意林泉不憚
勞苦者則亦不能至也自予家西南來猶八十餘里以故
它人絶不能來而予亦歲不過一再至獨友人蔡季通家
山北二十餘里得數往來其間自始營葺迄今有成皆其
力也然予常自念自今以往十年之外嫁娶亦當粗畢即
斷家事滅景此山是時山之林薄當益深荗水石當益幽
勝館宇當益完美耕山釣水養性讀書彈琴鼓缶以詠先
王之風亦足以樂而忘死矣顧今誠有所未暇姑記其山
水之勝如此并爲之詩將使畫者圖之時覽觀焉以自慰
也山楹所面雙峯之下昔有方士吕翁居之死而不腐其
地亦孤絶殊勝本屬山北民家今亦得之名曰休菴蓋凡
耕且食於吾山者皆翁之徒也往往淳質清淨能勞筋骨
以自給人或犯之不校也有少年棄妻子從之問其所授
受笑不肯言然久益堅苦無怨悔之色鳴呼是其絶滅倫
類雖不免得罪於先王之教然其視世之貪利冐色湛溺
而不厭者則旣賢矣因附記之且以自警云淳熙乙未秋
七月旣望晦翁書
名堂室記
紫陽山在徽州里嘗有隱君子居焉今其上有老
子祠先君子故家㜈源少而學於郡學因往遊而樂之旣
來閩中思之獨不置故嘗以紫陽書堂者刻其印章蓋其
意未嘗一日而忘歸也旣而卒不能歸將没始命其孤熹
來居潭溪之上今三十年矣貧病苟活旣不能反其故鄊
又不能大其闔閭以奉先祀然不敢忘先君子之志敬以
印章所刻牓其所居之聽事庶幾所謂樂樂其所自生禮
不忘其本者後世猶有考焉先君子又每自病其卞急害
道尉尤溪時嘗取古人佩韋之義牓其聽事東偏之室曰
韋齋以燕處而讀書焉延平羅公先生仲素實記之而沙
陽曹君令德又爲之銘官署中更盗火無復遺跡近歲熹
之友石君子重知縣事始復牓焉且刻記銘于石以示後
來熹惟先君子之志不可以不傳于家而熹之躁迫滋甚
尤不可以忘先人之戒則又取而揭之於寢以自鞭策且
示子孫蓋聽事寢堂家之正處今皆以先君子之命命之
嗚呼熹其敢不夙興夜寢陟降在兹無或不虔以忝先訓
晦堂者燕居之所也熹生十有四年而先君子棄諸孤遺
命來學於籍溪胡公先生草堂屏山二劉先生之門先生
飲食教誨之皆無不至而屏山獨嘗字而祝之曰木晦於
根春容曄敷人晦於身神明内腴後事延平李公先生先
生所以教熹者蓋不異乎三先生之說而其所謂晦者則
猶屏山之志也熹惟不能踐修服行是以顚沛今乃以是
名堂以示不敢忘諸先生之教且志吾晦而自今以始請
得復從事於斯焉堂旁兩夾室暇日默坐讀書其間名其
左曰敬齋右曰義齋蓋熹嘗讀易而得其兩言曰敬以直
内義以方外以爲爲學之要無以易此而未知其所以用
力之方也及讀中庸見其所論脩道之教而必以戒慎恐
懼爲始然後得夫所以持敬之本又讀大學見其所論明
德之序而必以格物致知爲先然後得夫所以明義之端
旣而觀夫二者之功一動一静交相爲用又有合乎周子
太極之論然後又知天下之理幽明鉅細遠近淺深無不
貫乎一者樂而玩之固足以終吾身而不厭又何暇夫外
慕哉因以敬義云者名吾二齋且歷叙所以名夫堂室之
意以見熹之所以受命於父師與其區區講學之所逮聞
者如此書之屋壁出入觀省以自詔云
建康府學明道先生祠記
資政殿大學士建安劉公某居守建康之明年春某月始
立明道先生之祠于學而以書走新安之㜈源抵熹曰吾
少讀程氏書則巳知先生之道學德行實繼孔孟不傳之
統顧學之雖不能至而心鄉往之及來此邦屬邑有上元
者先生少日䆠遊處也考之書記均田塞堤及民之政爲
多脯龍折竿教民之意亦備然問諸故老以稽其實則兵
革變故之餘風聲氣俗蓋巳無復有傳者矣始至慨然即
欲奉祠以致吾意使此邦之爲士者有以興於其學爲吏
者有以法於其治爲民者有以不忘於其德不幸歲適大
侵救饑之事方急於今乃克成其志以吾子之嘗誦其詩
而讀其書也故願請文以記之旣而府學教授孫君某沈
君某亦以書來申致公意且具道公始之所以焦勞而未
及與今之所以暇豫而得爲者其語詳焉熹發書喟然仰
而嘆曰尊賢尚德公之志則美矣旣富而教公之政則得
矣屬筆於我公之意則勤矣雖然先生之學自其大者而
言之則其所謂考諸前聖而不謬百世以俟後聖而不惑
者盖不待言而喻自其小者而言之則上元之政於先生
之遠者大者又懼其未足以稱揚也吾何言哉於是伏而
思之先生之學固高且遠矣然其教人之法循循有序而
嘗病世之學者捨近求遠處下窺高所以輕自大而卒無
得焉則世之徒悅其大者有所不察也上元之政誠若狹
而近矣然其言有曰一命之士苟存心於愛物於人必有
所濟則其中之所存者又烏得以大小而議之哉區區不
敏竊願以是承公之命庶幾於公之志先生之學兩有𥙷
焉又惟公之忠言大慮旣巳效於朝廷今雖在外而其所
以救菑弭患者又如此其汲汲也則於先生之所存必有
深感而默契于中者矣其祠之也豈獨以致其尊賢尚德
之意使民不忘而巳哉若夫推公之志而以先生之所以
教者教其人使之從事於爲巳愛人之實而無虚言躐等
之弊是則孫沈二君之任也歟二君勉&KR0999;熹於是其有望
焉耳矣淳熙三年夏四月丙申新安朱熹記
徽州㜈源縣學藏書閣記
道之在天下其實原於天命之性而行於君臣父子兄弟
夫婦朋友之間其文則出於聖人之手而存於易書詩禮
樂春秋孔孟氏之籍本末相須人言相發皆不可以一日
而廢焉者也蓋天理民彛自然之物則其大倫大灋之所
在固有不依文字而立者然古之聖人欲明是道於天下
而垂之萬世則其精微曲折之際非託於文字亦不能以
自傳也故自伏羲以降列聖繼作至于孔子然後所以垂
世立教之具粲然大備天下後世之人自非生知之聖則
必由是以窮其理然後知有所至而力行以終之固未有
飽食安坐無所猷爲而忽然知之兀然得之者也故傳說
之告高宗曰學于古訓乃有獲而孔子之教人亦曰好古
敏以求之是則君子所以爲學致道之方其亦可知也巳
然自秦漢以來士之所求乎書者類以記誦剽掠爲功而
不及乎窮理脩身之要其過之者則遂絶學捐書而相與
馳騖乎荒虚浮誕之域蓋二者之蔽不同而於古人之意
則胥失之矣嗚呼道之所以不明不行其不以此與㜈源
學官講堂之上有重屋焉牓曰藏書而未有以藏莆田林
侯知縣事始出其所寳大帝神筆石經若干卷以填之
而又益廣市書凡千四百餘卷列度其上俾肄業者得以
講教而誦習焉熹故邑人也而客於閩兹以事歸而拜於
其學則林侯巳去而仕於朝矣學者猶指其書以相語感
嘆久之一旦遂相率而踵門謂熹盍記其事且曰比年以
來鄊人子弟願學者衆而病未知所以學也子誠未忘先
人之國獨不能因是而一言以曉之哉熹起對曰必欲記
賢大夫之績以詔後學垂方來則有邑之先生君子在熹
無所辱命顧父兄子弟之言又熹之所不忍違者其敢不
敬而諾諸於是竊記所聞如此以告鄊人之願學者使知
讀書求道之不可巳而盡心焉以善其身齊其家而及於
鄊逹之天下傳之後世且以信林侯之德於無窮也是爲
記云淳熙三年丙申夏六月甲戌朔旦邑人朱熹記
衢州江山縣學記
建安熊君可量爲衢之江山尉始至以故事見于先聖先
師之廟視其屋皆壞漏弗支而禮殿爲尤甚因問其學校
之政則廢墜不脩又巳數十年矣於是俯仰歎息退而以
告於其長湯君悅請得任其事而一新焉湯君以爲然予
錢五萬曰以是經其始熊君則徧以語于邑人之官學者
久之乃得錢五十萬遂以今年正月癸丑始事首作大成
之殿踰月訖功棟宇崇麗貌象顯嚴位序丹青應圖合禮
熊君旣以復于其長合羣吏率諸生而釋菜焉則又振其
餘財以究厥事列置門棘扁以奎文生師之舍亦葺其舊
於是熊君乃復揖諸生而進之使程其業以相次第官居
廪食弦誦以時邑人有識者皆嗟嘆之以爲尉本以逐捕
盗賊爲官苟食焉而不曠其事則亦足矣廟學興廢豈其
課之所急哉而熊君乃能及是是其志與材爲如何耶熹
時適以事過邑聞其言則以語熊君曰吾子之爲是役則
善矣而子之所以爲教則吾所不得而聞也抑先聖之言
有之古之學者爲巳今之學者爲人二者之分實人材風
俗盛衰厚薄之所繋而爲教者不可以不審焉者也顧予
不足以議此子之邑故有儒先曰徐公誠叟者受業程氏
之門人學奥行高講道于家弟子自遠而至者常以百數
其去今未遠也吾意大山長谷之中隘巷窮閻之下必有
獨得其傳而深藏不市者爲我訪而問焉則必有以審乎
此而知所以爲教之方矣熊君謝曰走則敬聞命矣然此
意也不可使是邑之人無傳焉願卒請文以識兹役而并
列之熹不得而辤也因悉記其事且書其說如此俾刻焉
旣以勵熊君且以視其徒又以告凡後之爲師弟子而食
于此者使知所以自擇云爾淳熙三年秋七月丙辰新安
朱熹記
拙齋記
臨川太守趙侯㬌明視事之明年政通人和郡以無事暇
日相便坐之北循廡而西入叢竹間得前人所爲秋聲齋
者老屋數掾人跡罕至而其傾欹痺狹又特甚意欣然樂
之因稍易其腐敗撓折之尤者而日居焉間獨仰而嘆曰
是室之陋非予之拙則孰宜居之哉乃更題其牓曰拙齋
而以書走武夷謁予記曰吾之拙甚懼不足以爲理吾子
因是而予之一言庶乎其有以自警也方是之時予盖未
始得遊於趙侯也然其直諒之操多聞之美則聞有日矣
及其爲政於此邦也奉法遵職不作聦明而吏畏民安境
内稱治則又聞之而加鄕往焉今也乃於其言而得其志
如此則鄕之所聞者於侯抑餘事也誠竊樂聞其說且復
自念若予之鄙樸頑鈍盖有甚於侯者則亦仰而歎曰趙
侯所以名其齋者爲足以見其志矣然而非予之拙則亦
孰宜記之㦲抑嘗聞之天下之事不可勝窮其理則一而
巳矣君子之學所以窮是理而守之也其窮之也欲其通
於一其守之也欲其安以固以其一而固也是以近於拙
盖無所用其巧智之私而唯理之從極其言則正其誼不
謀其利明其道不計其功是亦拙而巳矣趙侯之學盖將
進此然其所以託名者則巳卑矣且猶不輕自信而必求
所以警其心焉則其志爲如何㦲若予之拙乃其材之不
足而何足以語此顧輙自予爲足以記侯之齋者視侯之
爲愧亦甚矣雖欲善其辭說其又何以爲觀省之助乎然
侯之所以見屬有不可虚者姑亦書此以致予之意焉淳
熙丙申冬十月壬申朔新安朱熹記
復齋記
昔者聖人作易以擬隂陽之變於陽之消於上而息於下
也爲卦曰復復反也言陽之旣往而来反也夫大德敦化
而川流不窮豈假夫既消之氣以爲方息之資也哉亦見
其絶於彼而生於此而因以著其往来之象爾唯人亦然
太和保合善端無窮所謂復者非曰追夫巳放之心而還
之錄夫巳棄之善而屬之也亦曰不肆焉以騁於外則本
心全體即此而存固然之善自有所不能巳耳嗚呼聖人
於復之卦所以贊其可見天地之心而又以爲德之本者
其不以此歟吾友黃君仲本以復名齋而謁於予曰願得
吾子之言以書于壁庶乎其有以目在之而不忘也予不
敢辤而請其所名之意仲本則語予曰吾之幼而學也家
公授以程氏之書讀之而有不得於其說者則以告而願
請益焉公曰思之又問則曰反諸爾之身以求焉可也自
吾之得是言也居處必恭執事必敬其與人也必忠如是
以求之三年而後有得也然其存之也未熟是以充之不
周往者不循其本顧欲雜乎事物之間以求之或反牽於
外而益眩於内今也既掃一室於家庭之側揭以是名而
日居之盖將悉其温清定省之餘力以從事於舊學庶乎
真積力久而於動静語默之間有以貫乎一而不爲内外
之分焉然猶懼其怠而不能以自力是以願吾子之相之
也予惟仲本所以名齋之意盖與予之所聞者合然其守
之固而行之力則吾黨之士皆有愧焉則起謝曰僕之言
未有以進於吾子而子之賜於僕則已厚矣且將銘諸心
移諸同志以警夫空言外徇之敝而豈敢有所愛於子之
求哉抑予聞之古人之學博文以約禮明善以誠身必物
格而知至而後有以誠意而正心焉此夫子顔曾子思孟
子所相授受而萬世學者之凖程也仲本誠察於此有以
两進而交養焉則夫道學之體用聖賢之德業不在仲本
而安歸乎願書此言以記於壁且將因其過庭之際而就
正焉予亦庶乎其又有以自新也淳熙丙申冬十月戊寅
新安朱熹記
江州重建濂溪先生書堂記
道之在天下者未嘗亡惟其託於人者或絶或續故其行
於世者有明有晦是皆天命之所爲非人智力之所能及
也夫天高地下而二氣五行紛綸錯糅升降往來於其間
其造化發育品物散殊莫不各有固然之理而最其大者
則仁義禮智之性君臣父子昆弟夫婦朋友之倫是巳是
其周流充塞無所虧間夫豈以古今治亂爲存亡者哉然
氣之運也則有醇漓判合之不齊人之禀也則有清濁昏
明之或異是以道之所以託於人而行於世者惟天所界
乃得與焉决非巧智果敢之私所能億度而強探也河圖
出而八卦畫洛書呈而九疇叙而孔子於斯文之興喪亦
未嘗不推之於天聖人於此其不我欺也審矣若濂溪先
生者其天之所卑而得乎斯道之傳者與不然何其絶之
久而續之易晦之甚而明之亟也盖自周衰孟軻氏没而
此道之傳不屬更秦及漢歴晉隋唐以至于我有宋聖祖
受命五星集奎實開文明之運然後氣之漓者醇判者合
清明之禀得以全付乎人而先生出焉不繇師傳默契道
體建圖屬書根極領要當時見而知之有程氏者遂擴大
而推明之使夫天理之微人倫之著事物之衆鬼神之幽
莫不洞然畢貫于一而周公孔子孟氏之傳煥然復明於
當世有志之士得以探討服行而不失其正如出於三代
之前者嗚乎盛哉非天所卑其孰能與於此先生姓周氏
諱惇頥字茂叔世家舂陵而老於廬山之下因取故里之
號以名其川曰濂溪而築書堂於其上今其遺墟在九江
郡治之南十里而其荒茀不治則有年矣淳熙丙申今太
守潘侯慈明與其通守吕侯勝巳始復作堂其處揭以舊
名以奉先生之祀而吕侯又以書來屬熹記之熹愚不肖
不足以及此獨幸嘗竊有聞於程氏之學者因得伏讀先
生之書而想見其爲人比年以來屏居無事常欲一泛九
江入廬阜濯纓此水之上以致其高山景行之思而病不
得往誠不自意乃今幸甚獲因文字以託姓名於其間也
於是竊原先生之道所以得於天而傳諸人者以傳其事
如此使後之君子有以觀考而作興焉是則庶幾乎两侯
之志也云爾四年丁酉春二月丙子記
靜江府學記
古者聖王設爲學校以教其民由家及國大小有序使其
民無不入乎其中而受學焉而其所以教之之具則皆因
其天賦之秉彛而爲之品節以開導而勸勉之使其明諸
心修諸身行於父子兄弟夫婦朋友之間而推之以逹乎
君臣上下人民事物之際必無不盡其分焉者及其學之
旣成則又興其賢且能者寘之列位是以當是之時理義
休明風俗醇厚而公卿大夫列士之選無不得其人焉此
先王學校之官所以爲政事之本道德之歸而不可以一
日廢焉者也至於後世學校之設雖或不異乎先王之時
然其師之所以教弟子之所以學則皆忘本逐末懷利去
義而無復先王之意以故學校之名雖在而其實不舉其
效至於風俗日敝人材日衰雖以漢唐之盛隆而無以彷
彿乎三代之叔季然猶莫有察其所以然者顧遂以學校
爲虚文而無所與於道德政理之實於是爲士者求道於
老子釋氏之門爲吏者責冶乎簿書期會之最盖學校之
僅存而不至於遂廢者亦無幾耳乃者聖上慨然憫其如
此親屈鑾路臨幸學宫發詔諸生勵之以爲君子之儒而
無慕乎人爵者德意旣甚美矣而静江守臣廣漢張侯拭
適以斯時一新其府之學亦旣畢事則命其属具圖與書
使人於武夷山間謁熹文以記之顧非其人欲謝不敢而
惟侯之意不可以虚辱乃按圖考書以訂其事則皆曰靜
江之學自唐觀察使隴西李侯昌巙始立於牙城之西北
其後又徙于東南歷時旣久士以卑痺堙欝爲病有宋乾
道三年知府事延平張侯維乃撤而遷于始安故郡之墟
盖其地自郡廢而爲浮屠之室者三始議易置而部使者
有惑異教持不可者旣乃僅得其一遂因故材而亟徙焉
以故規模𥚹陋復易摧圯至于今侯然後乃得并斥左右
佛舍置它所度材鳩匠合其地而一新焉殿閣崇䆳堂序
廣深生師之舍環列廡外耽耽翼翼不侈不陋於其爲諸
侯之學所以布宣天子之命教者甚實宜稱熹於是喟然
起而歎曰夫遠非鬼崇本教以侈前人之功侯之爲是則
旣可書巳抑熹聞之侯之所以教於是者莫非明義反本
以遵先王斆學之遺意而欲使其學者皆知所以不慕人
爵爲君子儒如明詔之所謂者則其可書又豈徒以一時
興作之盛爲功哉故特具論其指意所出者爲詳而并書
其本末如此以告来者侯字敬夫丞相魏忠献公之嗣子
其學近推程氏以逹於孔孟治巳教人一以居敬爲主明
理爲先嘗以左司副郎侍講禁中旣而出臨此邦以幸遠
民其論說政教皆有明灋然則士之學於是者亦可謂得
師矣其亦無疑於侯之所以教者而相與盡其心哉淳熙
四年冬十有一月巳未日南至新安朱熹記
袁州州學三先生祠記
宜春太守廣漢張侯既新其郡之學因立濂溪河南三先
生之祠于講堂之東序而以書来属熹記之盖自鄒孟氏
没而聖人之道不傳世俗所謂儒者之學内則局於章句
文詞之習外則雜於老子釋氏之言而其所以脩巳治人
者遂一出於私智人爲之鑿淺陋乖離莫適主綂使其君
之德不得比於三代之隆民之俗不得躋於三代之盛若
是者盖巳千有餘年於今矣濂溪周公先生奮乎百世之
下乃始深探聖賢之奥䟽觀造化之原而獨心得之立象
著書闡發幽祕詞義雖約而天人性命之微脩巳治人之
要莫不畢舉河南兩程先生旣親見之而得其傳於是其
學遂行於世士之講於其說者始得以脫於俗學之陋異
端之惑而其所以脩巳治人之意亦往往有能卓然不惑
於世俗利害之私而慨然有志於堯舜其君民者盖三先
生者其有功於當世於是爲不小矣然論者既未嘗考於
其學又拘於今昔顯晦之不同是以莫知其本末源流之
若此而或輕議之其有略聞之者則又舍近求遠處下窺
高而不知即事窮理以求其切於脩巳治人之實也嗚呼
張侯所以作爲此祠而属其筆於熹者其意豈不有在於
斯與抑嘗聞之紹興之初故侍讀南陽胡文定公嘗欲有
請於朝加程氏以爵列使得從食於先聖先師之廟其後
熹之亡友建安魏君掞之爲太學官又以其事白宰相且
請廢王荆公安石父子勿祠當時皆不果行識者恨之至
於近歲天子乃特下詔罷臨川伯雱者略如掞之之言然
則公卿議臣有能條奏前二議者悉施行之且復推而上
之以及於濂溪其亦無患於不從矣張侯名枃丞相魏忠
献公之子文學吏治皆有家法觀於此祠又可見其志之
所存者異時從容獻納白發其端使三先生之祠徧天下
而聖朝尊儒重道之意垂於無窮則其美績之可書又不
止於此祠而巳也故熹旣爲之論著其事而又附此說焉
以俟淳熙五年冬十月辛卯記
建寧府建陽縣學藏書記
古之聖人作爲大經以教後世易以通幽明之故書以紀
政事之實詩以導情性之正春秋以示法戒之嚴禮以正
行樂以和心其於義理之精微古今之得失所以該貫發
揮䆒竟窮極可謂盛矣而揔其書不過數十卷蓋其簡易
精約又如此自漢以來儒者相與尊守而誦習之傳相受
授各有家法然後訓傳之書始出至於有國家者歷年行
事之迹又皆各有史官之記於是文字之傳益廣若乃世
之賢人君子學經以探聖人之心考史以驗時事之變以
至見聞感觸有接於外而動乎中則又或頗論著其說以
成一家之言而簡冊所載篋櫝所藏始不勝其多矣然學
者不欲求道則巳誠欲求之是豈可以舍此而不觀也哉
而近世以來乃有所謂科舉之業者以奪其志士子相從
於學校庠塾之間無一日不讀書然問其所讀則舉非向
之所謂者嗚呼讀聖賢之言而不通於心不有於身猶不
免爲書肆况其所讀又非聖賢之書哉以此道人乃欲望
其教化行而風俗美其亦難矣建陽版本書籍行四方者
無遠不至而學於縣之學者乃以無書可讀爲恨今知縣
事會稽姚侯耆寅始斥掌事者之餘金鬻書於市上自六
經下及訓傳史記子集凡若干卷以充入之而世儒所誦
科舉之業者一無得與於其間諸生旣得聖賢之書而讀
之又相與講於侯之意而知所興起也來謁予文以記之
予惟姚侯之所以教其人固可書矣而諸生之所以承侯
之意者亦當得書也抑予猶願有告焉諸君讀侯之書其
必有以通諸心有諸身而無徒爲是書肆者則庶幾無負
於侯之教而是邦風俗之美亦將有以異於往時矣於是
敬書其說使刻石而立諸其廡以俟淳熙巳亥二月巳酉
新安朱熹記
建寧府建陽縣學四賢堂記
故國子祭酒九江蕭公之敏字敏中隆興間以選來知建
陽縣事廉静易直不務爲赫赫名人便安之嘗問邑之先
賢而得三御史焉曰陳公洙師道日陳公師錫伯脩曰游
公酢定夫皆以學行風節有聞於時心獨慨然慕之乃爲
之肖象立祠於學牓曰三賢而率邑之學士大夫以及諸
生子弟相與拜而奉奠焉邑人熊君克實記其事今刻在
石可考也旣公去而仕於朝不數年亦爲御史實踐三君
子之跡而其忠言至計所以開上心捄時弊别白是非邪
正使爲善者有所怙爲惡者有所懼其功又不在三君子
之下也出使江東未幾上思其言復召以爲國子祭酒因
事獻言鯁切不少變又使湖南以卒卒時貧甚乃至無以
爲家於是士大夫相與益高其節而建陽之人亦皆咨嗟
惻愴以爲吾䔥令尹之賢眞可以追配三君子者無慚也
今知縣事會稽姚侯聞之歎曰吾於䔥公雖不及識其面
然聞其名而鄕往之久矣今唇爲邑長於斯而繼其躅又
聞邑人之所以稱誦之者如此其何以致吾之意而慰邑
人之思哉於是復肖公象以合食於三君子而更其牓曰
四賢旣成奠之如公祠三賢故事諸生與執事者退皆喟
然太息相勉以節義曰異時出身事主無或爲媕阿容悅
以愧乎四賢者而負今侯之教也謂予於蕭公有一日之
故来請文記之予不得辤乃具書其本末如此因以警諸
君使毋忘今日之志又以告来者使相與歎慕興起於無
窮也姚侯名耆寅其興學聚書以教學者之意巳見於予
文矣今為此祠其意尤非苟然者後之君子亦可以觀政
於斯焉淳熙巳亥二月巳酉新安朱熹記
隆興府學濂溪先生祠記
隆興府學教授南康黃君灝旣立濂溪先生之祠於其學
而書來語熹曰先生之學自程氏得其傳以行於世至于
今而學者益尊信之以故自其鄉國及其平生遊宦之所
歴皆冇祠於學以致其瞻仰之意若此邦者盖亦先生之
仕國也而視於其學獨未有所祠奉灝也旣言於府而敬
立之且奉程氏二先生以配焉又將竊取其書日與學者
誦習之而患未知其所以說也吾子盖嘗爲是以幸教吾
邦之人是殆有以識其意者願得一言以記兹事庶乎其
有以發也熹謝不敏而黃君要之不置熹惟先生之學之
奥固非末學所敢知抑不敢謂無其志者矧黃君之請之
勤若是亦安得而不爲之言乎蓋嘗竊謂先生之言其高
極乎無極太極之妙而其實不離乎日用之間其幽探乎
隂陽五行造化之賾而其實不離乎仁義禮智剛柔善惡
之際其體用之一源顯微之無間秦漢以下誠未有臻斯
理者而其實則不外乎六經論語中庸大學七篇之所傳
也盖其所謂太極云者合天地萬物之理而一名之耳以
其無噐與形而天地萬物之理無不在是故曰無極而太
極以其具天地萬物之理而無器與形故曰太極本無極
也是豈離乎生民日用之常而自爲一物哉其爲隂陽五
行造化之賾者固此理也其爲仁義禮智剛柔善惡者亦
此理也性此理而安焉者聖也復此理而執焉者賢也自
堯舜以来至於孔孟其所以相傳之說豈有一言以易此
哉顧孟氏旣沒而諸儒之智不足以及此是以世之學者
茫然莫知所適高則放於虚無寂滅之外卑則溺於雜博
華靡之中自以爲道固如是而莫或知其非也及先生出
始發明之以傳於程氏而其流遂及於天下天下之學者
於是始知聖賢之所以相傳之實乃出於此而有以用其
力焉此先生之教所以繼往聖開來學而大有功於斯世
也今黃君旣立其祠以及於程氏而又欲推其說以傳學
者是必有以默契於心而亡疑矣而猶若有待乎熹之言
者豈將以是輔其說而久其傳邪旣不得辤乃叙其事而
并書是語以復焉黃君幸以爲不悖於先生之言則願刻
之石厝之祠門以告來者庶幾其或小𥙷云爾淳熙六年
冬十月辛亥新安朱熹記
江陵府曲江樓記
廣漢張侯敬夫守荆州之明年歲豊人和幕府無事顧常
病其學門之外即阻高墉無以宣暢欝湮導迎清曠乃直
其南鑿門通道以臨白河而取旁近廢門舊額以榜之且
爲樓觀以表其上敬夫一日與客往而登焉則大江重湖
縈紆渺㳽一日千里而西陵諸山空濛晻靄又皆隱見出
没於雲空煙水之外敬夫於是顧而嘆曰此亦曲江公所
謂江陵郡城南樓者邪昔公去相而守於此其平居暇日
登臨賦詠蓋皆翛然有出塵之想至其傷時感事寤嘆隱
憂則其心未嘗一日不在於朝廷而汲汲然惟恐其道之
終不行也於戲悲夫乃書其扁曰曲江之樓而以書來屬
予記之時予方守南康疾病侵陵求去不獲讀敬夫之書
而知兹樓之勝思得一與敬夫相從遊於其上瞻眺江山
覽觀形制按楚漢以來成敗興亡之效而考其所以然者
然後舉酒相屬以詠張公之詩而想見其人於千載之上
庶有以慰夙心者顧乃千里相望邈不可得則又未嘗不
矯首西悲而喟然發嘆也抑嘗思之張公遠矣其一時之
事雖唐之治亂所以分者顧亦何預於後之人而讀其書
者未嘗不爲之掩卷太息也是則是非邪正之實乃天理
之固然而人心之不可巳者是以雖曠百世而相感使人
憂悲愉怢勃然於胷中恍若親見其人而眞聞其語者是
豈有古今彼此之間而亦孰使之然哉詩曰天生烝民有
物有則民之秉彛好是懿德登此樓者於此亦可以反諸
身而自得之矣予於此樓旣未得往寓目焉無以寫其山
川風景朝暮四時之變如范公之書岳陽也獨次第敬夫
本語而附以予之所感者如此後有君子得以覽觀焉淳
熙巳亥十有一月巳巳日南至
南康軍風師壇記
南康軍故無風師壇而寓其祠於社淳熙六年歲在著維
大淵獻權發遣軍事朱熹始按唐開元禮求其地於城之
東北得郡人盛宗廢圃廣(若干)袤(若干)蠲其租(若干)檄司戶參軍
(姓名)星子縣尉(姓名)奉政和新書築壇三成陛四出東爲燎壇
南爲大門而周垣之書祀儀於門之東壁而圖其陳列登
降之位於西壁經始十一月某日而成於某日云
信州鉛山縣學記
鉛山學故在縣東南百許步因地形爲屋東鄊旣諸生以
夫子不南面於禮爲不稱乃從寘縣東山下然其費皆出
民間有司者無所與以故度地𥚹狹不能具廟學制度至
若師生具員而弦誦輟響則亦旣二十有餘年矣淳熙巳
亥之春義興蔣侯來領縣事始至進謁堂下俯仰太息而
有志焉後數月政成事簡民𥙿而財足乃買地鑿山度材
致用而屬役於其屬雷君霆以歲十有二月丙申始事越
明年四月戊申而舍菜焉門觀顯嚴宫廬宏敞神位清密
祭用畢脩圖史之藏几席之設與凡所以棲宿炊鬻拚除
之須無一不備旣又爲之名墾田立僦舍日給弟子員二
十餘人而官無乏用民不病役邑之父兄相與聚觀顧嘆
言曰令之所以幸教吾子弟者其厚如此是豈可使後之
人無傳焉於是雷君聞之則以其意來請且曰學雖具而
諸生未知所志願吾子之因是而有以發之也予嘗謂道
無古今之殊而學有今古之異蓋周人以鄕三物教萬民
而賓興之其德六曰智仁聖義中和其行六曰孝友睦婣
任恤其藝六曰禮樂射御書數是於學者日用起居食飲
之間旣無事而非學於其羣居藏脩游息之地亦無學而
非事至於所以開發其聦明成就其德業者又皆交相爲
用而無所偏廢此先王之世所以人材衆多風俗美盛而
非後世之所能及也國家建立學官周遍海内其所以望
於天下之士者豈不亦若先王之志而學者無以識其指
意之所在於其日用之間旣誕謾恣睢而不知所以學其
羣居講習之際又不過於割裂裝綴以爲能而莫或知其
終之無所用也是以其趨日以卑陋而惟利禄之知幸而
一二傑然有意於自立者則又或窮高極遠而不務力行
之實或循常守舊而不知其義理之所以然也是以其說
常倚於一偏而不得以入於聖賢之域於是時也異端雜
學之士阿世徇俗之流又或鼓其乖妄之說而乘之嗚呼
吾道之不亡特民之秉彛有不可得而絶滅者耳予之力
固不足以救之而竊有憂焉是以旣書蔣侯之事又因雷
君之請而附見其說以告夫學於此者以爲有能因是而
反求之則庶乎其知所志矣蔣侯名億字仲永材高志遠
平居抵掌論當世事滚滚不窮蓋嘗有意笞兵萬里爲國
家立非常之功者其辦一邑固當有餘力惟其不以壹切
治理爲功而汲汲乎化民成俗之先務如此是則後之君
子亦將有考於斯焉秋九月丙寅具位朱熹記
晦庵先生朱文公文集卷第七十八
懷安縣學訓導葉暢校
