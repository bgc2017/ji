檀園集卷六
明李流芳撰
七言絶句(凡一百首)
無際遊句餘將便道參雲棲走筆送之
六和墖前潮水渾西興渡頭山色昏歸來且莫翻天竺
一路沿江到梵村
為宋比玉題畫
盤螭山外太湖明萬頃堆銀五點青我卜新居開小閣
松風梅雨愛君聽
君畫蒼蒼帶雨松我圖冉冉出雲峰他時相憶還開看
雲樹平添幾萬重
曉發鄒縣
城邊沙路淨無塵殘月穿林欲趁人似向江南何處見
春光曉色一時新
滕縣道中
山欲開雲柳乍風杜梨花白小桃紅三年三月官橋路
策蹇經過似夢中
雲龍山
雲龍山頭石皚皚遙接孤城戲馬臺春風一&KR0678;有何限
不見黃河天際來
寳應道中
來時楊柳尚依依歸去青青又滿枝可憐寳應湖中水
照見行人來去時
雨中看梅西磧即事
記得橋邊石路廻春風初發小山梅柴門老樹渾如昨
落日寒隂客又來
湖畔泥深屐齒稀春蘿寂寂亞山扉人來犬吠梅花下
坐久經聲出翠微
虎山橋邊急雨横虎山橋外春湖平兩度梅花一宵月
每將清景憶平生
灔灔湖光澹澹山密雲疎雨梅花斑扁舟欲向花源去
遙指人家楊柳灣
山頭白雲自往來山腰白雲團不開共道山腰雲更白
不知却是梅花堆
溪頭一夜雨喧豗添得泉聲萬壑哀花事摧殘君莫問
只如元為聽泉來
雨打風吹可奈何眼看花事漸蹉跎人今欲去花還好
偏道花時風雨多
村園門巷逐花低藤蔓桑條咫尺迷花底泉聲認歸路
沿流直到石橋西
屐痕處處穿花入不惜衣沾惜花濕彊欲别花且遠看
虎山橋頭帶雨立
靈巖山下雨綿綿香逕琴臺雲接連忽憶秋山黃葉路
松風水月夢中禪
題畫
定香橋畔青烟路落日故人從此來和墨寄君山雨後
為儂遙傍冷泉開
送汪伯昭遊白門伯昭將自京口至棲霞寺因憶
舊遊走筆得四絶句
欵段橋邊路欲岐龍潭驛口日將西揮鞭遙指山如繖
一路江帆亂馬蹄(棲霞寺在攝山又名繖山)
紫藤峰下麓公房松戸隂隂嶺月涼若到都門宜曉騎
姚坊廿里稻花香(余嘗居棲霞兩月有蒼麓上人山房最勝)
雞籠山閣舊居停曲檻迴廊幾度經最是城隂秋望好
覆舟遙接蔣山青(覆舟山在雞籠之前)
鼓樓岡下路高低處處蘿牆映竹畦記得清涼留宿夜
香燈貝葉雨窗西(丙午余與仲和寓清涼寺時伯昭自雞籠策蹇相訪值雨宿留)
同子將渡江題扇頭小景
怕向江南渡江北還從江北望江南潤州城外春風滿
一點金山水蔚藍
徐州雪後題畫贈李生長題
黃河曲裏又新年指點京華欲到天喜君眉目如春雪
忘却彭城是客邊
燕中為李玄問題畫
著處春風縱馬蹄客心愁見柳如絲芒鞵斗笠溪橋路
記得江南二月時
寄答吳巽之兼訊沙宛在張冷然二女郎
湖頭風雨夜回船細語如絲水拍天不信别來春又暮
花期酒約兩茫然
聞道蕭娘病欲蘇畫船日日傍西湖南屏一路春隂綠
只少當年舊酒徒
西湖有長年小許每以小舠載予往來湖中臨行
乞畫戲題
常在西湖烟水邊愛呼小艇破湖天今朝畫出西泠路
乞與長年作酒錢
自新安江至錢塘舟行絶句
纔過草市溪邊舍復轉岑山月下礲維舟直傍灘聲宿
要使鄉心一夜空
峰廻灘轉石&KR0785;瓏傍楫隨篙詰曲通正是貪奇心不定
輕舟直下去如風
待邀山色樽前住不放灘聲枕上過看山聽水推篷坐
其奈寒天霜月何
水面奇峰雲作幃波心文石錦成堆篙師下瀨莫容易
遲我停橈飽看回
猿虎無聲鳥不棲千峰迴合夜灘低正愁深黑迷前路
忽見峰頭月照溪
喜看沙鳥迎人立怕見山猿連臂來聞道三聲催客淚
此中客淚不須催
五里潭連七里潭下灘船壓上灘船米灘險急三灣隘
飛渡危崖亂石顛
界口東來水勢寬山夷水遠到淳安溪船泊處鄉音改
愁聽敲篷夜雨寒
曉發嚴州七里瀧萬山雲霧一溪風釣臺直上三千尺
何處江潭有釣翁
桐廬山下吕公亭古井猶傳仙酒名若得逡廵沽一&KR0678;
不愁帆底凍雲生
薄雲寒日澹山暉連夜東風作雪飛臘意匆匆歸棹懶
富春江上客帆稀
富陽天豁一江明江上青山縱復横早晩隨潮下三折
六橋寒樹遠含情
任城舟中題畫
過却風波兩月程又拚車馬逐塵行無端試寫秋山看
勾引閒心一夕生
折盡長安禿馬鞭不知塵外有何天今朝一向春風笑
柳色高梁似舊年
湖上題畫次比玉韻
閣雨牽雲湖不流遙憐琴酒在山樓客中亦有閒愁思
但見湖山便不愁
朝看雨脚暮看晴山半昏沉湖半明昨日風光今又變
眼中譜熟手中生
泛舟湖市為孟陽題畫
城隅小艇入荷花桑樹隂隂殿角遮一路香風吹到市
落星巖上石頭斜
題畫贈人
梧桐樹下見秋還風葉穿籬滿地斑折得黃花杯在手
不知世上幾人閒
為子與題畫
郭外湖山似畫中楓林策策葉將紅亦知病骨因秋瘦
不礙湖山月與風
初宿法相夢與雲棲先師劇譚枕上作一詩紀之
一到山房夢亦清空林殘月話分明曉鐘未動窗櫺白
聽得風敲橡子聲
玉岑閒行口占
玉岑山脚水瀠洄寒日暉暉下稻堆穿過松岡尋法相
滿空黃葉打頭來
十月十五夜同印持子將諸兄弟自靈隱步月至
上天竺口占
冷泉亭畔樹初明百道寒光水面生松月似留人住住
溪聲却喚我行行
王與游新廊夜飲題壁
小築回廊傍桂花玉山燈火暮烟遮廵廊題罷人初醉
時有琴聲雜煑茶
次慧法師山居詩韻同忭中上人李九仙張爾完
賦
松栝為門石作林飛泉百道磴千尋雲中雞犬無遺響
獨有頻伽演法音
溪光嵐翠故相媚細草疎花只自幽上方月出鐘初動
乞食僧歸鳥下投
寒潭捲石一泓深策杖時時試一臨愛聽潺湲隨水去
不知落日在松林
一龕無暑亦無寒樹下溪邊任意安忽捲蘆簾見山色
不知忘却舊疑團
不眈塵俗戀烟霞誰道山僧别有家春色十分將八九
杏花開盡又桃花
題畫送無際
不到長干巳十年風流遙憶使人憐闌干明月秦淮上
夜半歌聲過酒船
塘棲道中題畫將寄九仙
東來步步逆風行暫借東風半席輕明月見君成一笑
兩峰晴色早相迎
為子將題畫
千重萬疊澗中山山翠林霏空色間怪得燈前誇潑墨
徐村昨日看山還
徐村遇潮
千帆影裏練光開白玉城摧動地雷故傍淺沙鞭馬去
却驚飛沫濺衣回
小築清暉閣晩眺
林岫生烟水起風湖山一抹隱雷峰吳歌四面漁燈亂
坐到南屏罷晩鐘
同西生上人泛舟兩隄題畫
不向蘇隄即白隄輕舠隨意六橋西秋林欲畫無人愛
邀得山僧共品題
茶熟香微冷竹鑪芙蓉的的向人孤誰能蘸筆西湖裏
貌出孤山寳石圖
扇頭見林天素詩畫因次其韻
沙邊柳色已知秋多少琳宫在上頭曾向金陵門外望
莫愁湖水不勝愁
雨中獨坐翏翏亭看桂花得張子崧書問兼懷孟
陽
雖無千樹小山藂愛著繁花水榭東十日花時連日雨
眼看狼藉欲隨風
門外泥深客到稀花開不肯待晴曦烟籠霧鎻疑增態
況復香風不斷吹
張家亭子玉山隈毬子花開錦作堆試問摧殘緣底事
風吹雨打未為災
故人萬里不歸家我亦三年不見花帶雨獨看應有意
欲題高興寄天涯
六月十九日雨後風氣蕭爽聞宗曉自山隂來將
訪之吳山下呼兜輿自錢王祠入清波門下上吳
山歴十廟而下遙見江光如銀在冶江上越山翠
色欲滴還登瑞石穿紫陽繞雲居則湖光如匹練
來撲人眼率爾口占
湖白江紅一望間江山晩翠勝湖山兜輿便作江湖主
買得山頭亦等閒
無題
白隄涼雨打荷花妾未回船郎到家郎醉不如儂醉劇
憐儂濕透絳裙紗
閣上彈琴江上聽松風江月若為情酒闌重向溪橋坐
怪鳥驚啼虎欲行
風入溪流月在橋低回難負此良宵樓頭夢醒江聲發
喚起開門看夜潮
相期百遍總能過一日愆期可奈何妾自尋郎郎不見
段家橋外畫船多
郎意匆匆妾意長贈郎微物亦思量金花梨子能消渴
怕道生離不敢將
題畫送鄭彥逸之西湖
湖光只在斷橋頭雨髻烟鬟一望收我是當年舊遊客
試憑楊柳說風流
西湖邂逅山隂俞不仝連日歡飲席上口占
九年不見此髯公十日西湖九日同待縮九年為九日
君歸何事苦匆匆
輕寒微靄養花天十里桃隄似錦纏花事未闌君且住
酒船今在六橋邊
百年節序喜清明不負花時有幾人雜板新腔歌百遍
深桮臘酒飲千廵
千巖萬壑不曾看一水悠悠欲渡難與子相期仍未定
不如且盡眼前歡
甲子元日試筆作畫兼題二絶句示家弟無垢是
歲予五十將攜家至武林有别業在臯亭桃花塢
中山水佳處也
買得桃花一塢深清泉白石久盟心今朝便是知非日
一往仙源何處尋
黃村橋頭樹色深遙憐入竹向山心能添草閣山腰裏
李徑桃蹊不用尋
為孫山人題畫
每愛疎林平遠山倪迂筆墨落人間幽人近卜城南住
寫出春風水一灣
閶門即事
江上涼風已似秋客中歌吹亦生愁金閶門外冶遊子
燈火回船不自由
題畫
虞山紅樹昔遊時每到秋冬入夢思今日巴城又同櫂
畫中霜氣最先知
題畫送平仲
老去詩腸喚不譍分無麗句壯君行江頭日日黃梅雨
為寫烟波柳外城
有僧欲禮清涼而未決來索予詩戲書四絶句
楖栗横肩衲掛身芒鞵踏遍萬山雲若逢婆子山前問
驀直從來不誤君
聞道邊風最苦寒風頭起處欲行難中臺積雪深無路
處處封門不出看
我昔曾參老夜臺冰寒鐵瘦石生苔捨身入海聞還出
君到清涼試問來
文殊何必住清涼大地何曾不放光自是凡夫心執著
登山涉水費資糧
送徐陵如朱爾凝北上
黃河木落見征帆莫道風寒去路難一曲琵琶刁酒辣
西山迎馬雪中看
獻歲趨朝玉殿開垂裳親見聖人來懷中三策無因獻
直待臨軒對御裁
相如詞賦自凌雲狗監誰言可致身聖世只今無忌諱
上書流涕是何人(時崔魏二逆尚未有處分)
江左才人冀北羣一朝顧盼重風雲知君别欲傳衣鉢
聊借光輝燭我軍
二月風光在柳條高梁流水石欄橋杏園宴罷春游徧
叱撥銀鞍一路驕
隨地流泉萬斛多棘圍春暖墨生波會須力挽江河勢
莫負飛龍第一科
臚傳唱徹九霄清三殿雲高五色明此日承恩多氣象
玉階先曳錦袍行
每將齷齪陋前人得意休誇浩蕩春期子功名上鐘鼎
看余丘壑亦天眞
題畫似雪嶠師
千山頂上只通雲一水人家别有邨直到前山蘭若路
清鐘落日不逢君
遠公一别又三年寒雨俄停霅上船尚有當年餘習在
從師參取畫中禪
檀園集卷六
