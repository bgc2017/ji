檀園集卷十
明李流芳撰
祭文(凡十一首)
祭鄭彦遠文
嗚呼彦遠竟至是耶彦遠與吾相從隔歲耳而奄忽之
間遂成千古耶自彦遠學於吾不三月而病病不數月
而竟以不起今距彦遠之殁又已踰月矣何人世之促
也嗚呼痛哉西隠竺林之間松風槐雨夜鐘晨唄與彦
遠悠然相對如昨日也而今可得乎始吾未識彦遠而
已與仲子閑孟相習猶憶往歲過仲子宿留五鼓酒醒
聞書聲琅然訝而問之知為彦遠而仲子為余言彦遠
讀書達旦以為常迨彦遠從吾遊已不勝羸矣予每謂
仲子勸彦遠讀書無過苦也而察彦遠之用心固有獨
異於人者自共事三月以來而彦遠之為文逸才俊筆
蓋無日不新吾方期以大就而詎至是耶悲夫彦遠孝
友温良出於天性而聞善孳孳常若不及其家之上下
及與彦遠相識者無不稱為善人彦遠之歿而知與不
知皆為嘆息蓋庶幾無間言者焉夫彦遠即不幸早夭
乎亦何負於頫仰哉然而彦遠方少年信道而未篤其
於情愛之際固有未能釋然者夫生死人所不免也而
又不能相代為彦遠之父兄妻子者計無復之則其痛
亦可以少衰矣噫吾惡知夫彦遠之不痛而無復之也
吾年未三十而人世死生之感嘗之殆盡十年之間哭
吾兄哭吾妹哭我良友又哭我父當其哀之所至且蘄
死而不得不自意其復悍然以生悲夫吾惡知彦遠之
蘄生不如吾之蘄死乎疇昔之夜夢彦遠與吾促膝而
語顔甚澤而多笑似甚樂者而忘其死也噫吾惡知彦
遠之不樂而忘其死乎吾賦性迂拙疎而多誤無能為
人師而仲子過信予彊以彦遠相託彦遠又過信予而
事之如其師吾是以不獨悲彦遠又自媿也吾於西方
之學不能行而稍知其大意每欲以此進彦遠而相與
之日淺又不意奄忽至此不得盡吐其中之所懷而今已
矣彦遠易簀前一日予為書慰問還報無恙翌日而訃
至欲一執手永訣而不可得噫吾悲已無益而媿又無
能及矣而徒以其無聊之辭解彦遠與其父兄妻子之
痛噫吾惡知彦遠之不復過信予也
祭張素君文
嗚呼素君之殁空堂素幃十年於兹而今始得歸窀穸
嗚呼素君何待耶素君不能待其遺孤之成立男不及
婚女不及字而區區待其嫂與同穴煢然二穉誰忍復
奪其恃嗚呼痛哉天乎抑素君亦有意乎否也自吾失
素君以來風流日遠奇情勝境不得與素君共其賞清
言妙義不得與素君共其玄人情世路﨑嶇犖确可悲
可憤可歌可泣千容萬熊不得與素君共其感慨嗚呼
素君何往乎猶憶與素君讀書山寺寒夜擁鑪相對高
詠劉玄德語曰日月如梭老將至矣功業不遂遂相顧
欷&KR1187;袁九齡聞而訶之曰二君方年少何得便爾無何
素君死素君死又十年而吾頭顱如故中間哀樂之所
纏疾病之所摧疲形耗神舉向日飛揚踔厲之氣忽已
化為寒冰死灰蓋吾真老矣嗚呼素君死者無可奈何
後死者若此其相負何如也自素君殁後數見於夢相
與談笑如平生又知素君鬼也往往談死後事而今已
矣不復夢矣素君之神其舍我而去耶抑吾其衰也素
君殁後相與自文饒弱生輩而外吾又得境内外之友
數人又得同里閈之友曰潘子吳子汪子而吾素君獨
何往乎嗚呼素君已矣百歲之後歸於其居素君與嫂
同穴之願畢矣吾鈍惰不才不能撫素君之家使嫂朝
夕鬱紆以死男不及㛰女不及字今葬素君者素君之
父母也嗚呼痛哉吾負吾友夫復何言
祭張君貺文
不肖兄弟從髫齓時識君貺君貺蓋與先君遊予覩君
貺少年翩翩容止甚都又工為文翕然有聲於時先君
數稱之為不肖等勸不肖等望而儀之以為軼才儁人
唯恐其不得當也又數年而不肖等始得以藝文之役
進而交於君貺時家茂材已成進士早去世而君貺猶
浮沈諸生間每見數相咨歎自是交日益親相過從日
益密朝花之春夕月之秋清言斗酒缾罄未已繼以燭
盡當是時不得君貺無以為樂君貺乃更折行輩稱兄
弟相約為婚姻而執子弟之禮於先君蓋張李之交四
世於兹未有如君貺於不肖兄弟之厚也而君貺今死
矣嗚呼哀哉君貺少年負才名意不可一世謂當旦夕
脱穎而老於青衿七上京兆而不得一遇故以秀才高
等廪學宫者二十年行貢之天子升於國學而不能待
以死噫何厄也士生而不見用於時則退而休於野以
求其所以樂生而盡年君貺有田有廬有子岐嶷而慧
其可以樂生者甚具每憶君貺郊居風物愛其綠疇當
戸修竹映檻或新&KR0008;正冽舉網得鮮抱兒膝上稱詩說
史客至咍然相對忘返君貺即不遇可以樂死而不得
盡年以死死又以惡疾悲夫孔子所謂斯人之亡不得
已而歸之於命者豈不然哉豈不然哉雖然君貺數年
以來相纏於病苦之中痛痒迫於肌膚而寒熱并於方
寸其於人世已無聊生矣而察其骯&KR1507;之意不衰吾固
知君貺於去來之際有灑然者也嗚呼君貺平日談傾
四座飲敵數人見事風生捉筆雲湧今安在哉將亦與
君貺俱往耶吾不能為怛化而悲吾之無與樂此生也
哀哉尚饗
祭徐孺榖文
人命朝露昔人所歎傷哉孺榖奄忽歸幻冬中授手言
笑晏晏春歸哭君空堂不見真耶夢耶魂摇目眩況我
及君情好如貫歲在攝提於君斯館出同舟航入共筆
研月涼之夕花眀之旦星沉漏盡酒闌客倦留髠密坐
觴酌雜亂有懷如山有舌如漢或歌或泣我後子先時
惟鄭生實同婉孌頽然相對氣何傲岸陋彼世氛神王
弗善衆目攝之胥讒睊睊我思古人胡惡鄉原悠悠之
口匪戒伊勸子安予言亦不謂謾予嘗語子百年彊半
富貴何期日月不延縱心而行無干世患嗟哉孺榖竟
夭天年天乎人乎胡遽而然自我去子中常縣縣晤言
不勤或繼以牋察子之情若哽若咽予竊怪子其神不
全世短意多殆不免焉嗟哉孺榖豈忘斯言命實為之
我以誰冤所可歎悼交情中斷俛仰十年風流雲散蹇
予闊疏于世多憚觴咏之會賴子一粲豈無他人非子
不慣嗚呼哀哉彈山之麓朝煙夕嵐偕子翺翔玄賞是
耽時與興會遇酒輒酣張子和之相顧而三歲月幾何
死亡相兼人生忽忽誰其獨淹於呼哀哉富不如貧貴
不如賤死何如生子今亦驗生既不樂死復何戀生平
之歡將子無遠盡此一觴泉壤永判哀哉尚饗
祭鄭母吳須兩孺人文
嗚呼某之獲交於閑孟二十年矣凡世人之所謂相親
厚者吾兩人無不有而其所相期更有出於親厚之外
非世人之所得而知也彦遠嘗師事某不幸而夭彦逸
之視某也復在師友之間兩家兄弟歲時過從驩然如
一家憂悲愉喜無不共之閑孟之違養吳夫人也甚早
然其兄弟相攜數十年怡怡于于未嘗見有失恃之色
吾嘗歎息以為閑孟兄弟之能事須夫人也不獨彰後
母之賢而益以慰吳太夫人於地下所以相成者蓋甚
遠焉吳太夫人之殁已二十餘年而未葬閑孟蓋將有
所待以大顯榮其親顧以閑孟之才尚浮沉未與時會
迨須夫人殁而閑孟之心愈痛曰吾且不能待矣悲夫
閑孟固灑落丈夫其於義命之際有確然不可奪者乃
往與閑孟共事每見其於摧頽失意之頃輒惘惘不自
持或廢書而起中夜而歎察閑孟之用心豈猶夫世之
情炎鬭進者而已哉其有隠痛而不能自己也昔人有
言孝子之心有待五鼎駟馬而不至者悲夫閑孟之不
能釋然固也若是則兩夫人將亦有不能釋然於冥冥
之中者乎夫君子之事其親也修其身明其道盡其所
可為者以無忝所生爾矣其所不可知者天也今吾與
閑孟所為相勉勵者亦盡其所可為以期不負太夫人
之教而不敢為世俗之孝而已也其可乎始與閑孟交
方少年相矜意氣跅弛自喜十年以來相與發愆懴過
以求歛其虛氣而之於道者靡敢不盡也頃且與閑孟
參雲棲受五戒將圖如釋氏之所為大報恩者焉夫名
聞利養凡可以致之於親者固亦孝子之心而恐非冥
冥之所期也閑孟之報太夫人者或不出於此吾知太
夫人之靈從此其可以大慰矣尚饗
祭聞子與文
萬歷四十六年歲次戊午後四月十有五日癸酉歸西
道人聞子與示寂於家越三月而其家以俗禮葬之雲
棲之陽是為七月日其同參友人東吳李某為文以誄
之曰嗚呼維我先師闡揚淨土攝此羣根如盲能覩衆
生根劣耽逐諸苦掘井止渴終亦無補維子挺異夙植
勝因篤生仁里與善識親早聞此事解行日新厭苦趨
樂適反其真死生大矣擾擾萬端四大解散八苦交攢
誰能似子泰然輕安端坐合掌去如脱丸子生卅年
病居強半早歲喪偶遂絶㛰宦天實為之使解其絆棲
遲俗中非子本願子有至性依依二人偕其弟昆于焉
昏晨身雖在家以道相熏繩牀經卷翛然出塵嘗發宏
誓屢求薙除往歲之春剪髮而徂二人持之復反其廬
見我不懌語多歎吁沉痾纏綿遂以不起子語賢兄吾
命實爾每念出家或作或止病亦因之應念而徙示寂
之前自知時至乃諗賢兄復申此誓延師祝髮就榻受
具嗚呼壯哉人固有志覩子之貌衣若不勝當其敢決
如劒發鉶一往不回物莫之攖道法是肩軀命可輕嗚
呼惜哉摧此干城子之賦情遇物而深景風浩浩慮子
不禁卒有資糧此欣厭心豈如世人若浮若沈方子病
棘再眩而蘇末路難持恐子或渝七日之功羣魔克俘
巍巍堂堂示我坦途吉夢先兆異香騰閭靈瑞熾然見
聞則符子守本參無貳無虞瞪目向西豈有見乎嗟余
與子相知十年我往子來子憶吾憐南山之下水月林
煙與子朝夕邈不可攀夘辰之歲兩度就子扶疾送予
再至棲水落日蒼黃風雨不已子唱我酬今遂已矣嗚
呼有生誰獨無情有情無生我夢子醒去年别子我涕
欲零期我重來春煖花明我行後期子已遐征嗚呼歸
西遲我不能子遺我書歲久成袠我開篋笥見子手澤
警策之語刺我胸臆比歲以來龍蛇交厄淵匠傾逝高
賢遁跡子復棄我失此三益匪我悼子自詒伊戚子如
良馬見影疾馳哀此蹇駑鞭策為疲子如冥鴻戾天高
飛笑彼蚩蚩藪澤是窺雲棲之陽山林鬱蒼子有遺言
奉子歸藏先師在焉鼓鐘喤喤安子之蜕亦子樂邦我
陳生平送子攸行哀不及文以銘不忘
祭孫翁文
嗚呼維翁子季友而倩伯昭是兩君者蓋能以道義相
砥去世俗之浮華而相安於澹泊之遭其交於吾輩匪
夕伊朝俯仰三十年心期黯黯雖間阻而非遥其相與
于無與而相為于無為淡焉如酌水而薰焉如飲醪殆
非世之以酒肉招邀者也庶無愧于古人之久要余嘗
適翁之里一再侍翁見其貌癯而骨堅意簡而神遼翛
然如古松之臨磵壑野鶴之在雲霄意其可以長生度
世碧落逍遥胡未躋乎上壽而遽有道山之遨嗚呼余
少聞父老之言每歎桑梓之厚而厭吳俗之澆蹉跎暮
年始得一歸埽先人之丘壠尋豐溪之舊郊因以攬其
山川風俗而接里中之所謂賢豪雕盤饌玉鼓鐘伐鼛
士嬉女遊貧諂富驕訝所聞之不然何斯世之滔滔比
遊於翁子壻之間如登赫胥之廬而攀葛天之巢殘書
半牀濁醑一瓢采瓠葉而為羹然松枝以代膏值九秋
之蕭森騁四望於林皋低回留之其樂陶陶此余所以
感舊里之繁華而想風味於貧交也睠焉仁里老成云
彫漸典刑之悠邈傷古道之寥寥跽陳詞以遠將寄薄
奠於溪毛庶九泉之來歆慰千里之牢騷尚饗
祭鄭閑孟文
嗚呼閑孟隔日之别遂成千秋疾候至此知其彌留我
惑醫言猶冀子瘳是日過子暑退火流庶與病宜謂子
無憂視子目睛神眀尚遒翌日而逝曾不我謀於乎哀
哉此何時乎不及送子賴子勝因爰值開士為子津梁
無迷所指生平之誼予則愧矣方子病困慮有今日數
為子言時勿可失去子房幃托處蕭寂言偕淨侣與子
朝夕見子躊躇不忍子逆奄忽至此悔予不力嗚呼哀
哉自我交子垂三十年哀樂所同頫仰歷然耿耿于懷
有辭莫宣丁酉之役偕子白門高談邸中聽者舌捫輕
舟横江風浪拍天子嘯吾歌失其煩冤歲在壬寅西隠
之偏與子讀書感彼二賢心跡偶符遂諧姻連我客孺
榖惟子數來客既耽酒主復善詼每飲必歡倒載而回
時或逃暑午飲喧豗棄瓿於庭訝何絫絫一日秋爽偶
來三子時惟孟長然眀淑士孟長酒徒豪者所舉子欲
壓之代巵以簋一吸五器孟懾而徙孺榖云亡興會蕭
索年運以往忽忽不樂子於杯中猶深寄托側弁婆娑
似已非昨予每戒子麴糵為害子醉而罵或醒而悔我
或觴子必為夙戒候子酣適索酒勿對子知予衷往往
自廢嗟乎閑孟竟以此敗嬰疾以來遇酒如憝昔之所
欣今復何在哀哉哀哉三載之前予偕孟陽坐子書閣
開尊相羊睹子忽忽驚其不祥憂能傷人將子無忘遠
道之客念之徬徨豈謂此别死生参商於乎哀哉我之
生平以友為命恃子以生奪子何横西城之隅已無子
居槎水之舠已無子遨我有竒文待子而賞子今何往
我有旨酒待子而開子今不來子遺我書歲久盈箱遊
戲謔浪皆成文章我欲理之兩泪其滂我嘗客燕子遺
我詩凌韓軼蘇離衆出竒我欲展之淚已承眵子之制
義神鬼蛟螭病手一編屬我品題我欲序之今以示誰
昔之歡資今為愁具昔以解頥今為引涕嗚呼哀哉西
隠之盟兒女甫孩漸看成人抱子於懷呼我為翁與子
俱衰死固常爾何足怪哉未能忘情聊以告哀子之瀕
行用意灑然言不及私叩我以禪我書數行屬子賢季
子讀欣然了佛大意中有偈言持之弗替竟以此殉袖
之而去凡今之人諂曲嫉妬是非人我鬭諍堅固子之
坦易與物無忤剛腸疾惡一往成故見人一長忘其所
挾急人之難不愛膚髮人留其餘為家與身子惟不留
至死而貧嗟如此人復有何業三塗八難豈為子設子
之神明定復何蹈在天在人宜以見告生平之知無俾
眊眊於乎哀哉尚饗
祭沈無回文
嗚呼無回詎至是耶兄文章可以名世學術可以經世
風節可以持世胸懷氣量可以容蓋一世頎然玉立軒
然霞舉望而知為福德壽考之相乃一第不酬其才一
官未究其用而奄忽至是耶吾兩人之交自庚戌傾蓋
燕中中間吳越相望聚散不常良晤之期廿年有幾而
今遂成隔世耶猶憶受之之言曰近識沈無回酒杯流
行意態俯仰絶似長蘅比索無回於邸中相視而笑求
其相似者而不得也而今遂使我為中郎虎賁不逾痛
耶吾兩人相聚每以忽忽不盡意為歎公車之賦屢約
同之壬子兄以内艱罷乙夘弟以附舟先發未戌弟皆
以病歸夙昔之約未及一踐而今遂無合併之日矣可
不痛耶丙辰被放同羇留寓舍東西相去十餘里隔日
必一相聞三日必一相見弟先出都門就兄言别篝燈
置酒執手汍瀾别之難如此而今竟成永訣耶兄官黃
巖三年己未之冬兄以假歸而弟適至西湖始得一握
手是夜月明同飲於湧金舟中酒闌慷慨察兄之意有
甚不能釋然者竊怪其不達夫世之所為巍科膴仕者
其人已略見之矣而區區欲與噲等為伍乎嗟乎無回
吾知兄蓋欲有所用于世而非苟然者也兄性狷潔居
恒不妄名一錢而胸懷廓落或不恤傾筐倒庋以緩急
人今至以貧仕為禄養非兄意也然則兄之不釋然於
中者非一日矣而竟以此天其天年耶弟迂疎懶拙於
兄不能為役而兄中心好之又嘗愛弟之畫而弟泛然
酬應不能悉其能事以事兄兄晩而遊戲此道每秘惜
不肯示人偶一見之氣韵妍妙遂入唐宋諸人之室輒
爽然自失欲為輟筆而今已矣不及見兄之所止矣嗚
呼兄即不得大用於世而小草一出他日宦成優遊林
下弟亦將買山卜鄰相攜終老子圖我書子歌我和以
酬宿昔之諾豈不樂乎而兄竟舍我而逝弟將誰與為
質耶嗚呼無回以兄之眀達其於死生之際超然不惑
無待言矣生而為世聞人沒而祝于鄉先生之列亦可
以媿夫冺冺以生沒沒以死者矣況兩賢嗣翩翩競爽
將繼兄之業而代兄色養之所不逮兄其可以瞑耶雖
然亦可悲也巳言叙生平以佐一觴填胸塞膺不知所
次無回無回其知之耶尚饗
祭張子薪文
天啟四年甲子二月日張子子薪卒於家友人某時客
武林淹留至八月而歸始得臨其喪以蔬果致奠而為
文以哭之曰里閈之友昔惟三人最後得子久而益親
汪子邑居吳耕遠郊潘為經師雖邇而遥惟子相求無
閒時日一日不見忽忽若失一味之甘一花之開飛書
相報我往子來子病郊居不能遠涉我數就子時勤舟
楫屯橋之畔村童里媪指予而言知與子好嗚呼哀哉
自失閑孟望城悲噎子之&KR0616;矣屯橋路絶嗚呼哀哉我
遊西湖子來别余見子健噉尚謂無虞豈知生平盡此
須臾子病數年屢仆而起恃子善病病不能死於戲痛
哉今真死矣别子閱月子遺我書期我來歸竟不能須
知有此事我必不出子行我送非我誰責呼天撫膺吁
嗟何及哀哉哀哉凡今之人噂沓反側子之直腸如矢
注的一言非義頭面發赤凡今之人隕穫充詘子之介
性百鍊剛鐵簞瓢屢空嗟來弗屑嗟乎子薪子真道器
尚有餘習未能度世遊玩之物高眀所寄子往而深賢
於勢利天假之年觀其所際於乎哀哉凡今之人求多
於天富貴壽考子孫衍蕃諸福之中子無一焉人為子
悲我則不然貧士之常況子能守金高於山營營可醜
子屋三間為園數畆千花對榻一編在手貧者樂乎富
貴何有人我之場健者争先因病得閒乃近於禪藥鑪
經卷晏坐翛然病之於子良藥福田我躬不閱遑計後
世千年之謀達者所棄子之無營以子無累去來自如
夭壽何貳知子曠懷數年於道此言糠粃子能自了我
嘗語子子神太清舉世混濁擾擾以生厭而薄之殆將
與攖嗟乎子薪匪命之窮世濁子清誰能子容楞嚴了
義白蓋真言一詞半句可以通玄子能讀之掩卷瀾翻
持以正宗凌雲粲然嗟乎子薪生死芸芸如子之死千
萬一人我猶悍然視息人間眼中無子誰樂餘年我留
西湖滔滔不歸豈不思家哭子後時巷無居人鄉夢已
非西湖之上水月林煙念子嘗遊寓目無歡百頃風荷
千章巖桂念子癖花看花欲淚子癖我畫如子癖花我
腕欲脱子壑無涯長箋大軸釘壁攤几每一咨嗟子病
若洗嗟乎子薪我手尚在援毫自廢賞音不再從子書
來道子所藏隨子而盡飛去何鄉予畫無靈人琴併亡
於乎哀哉我雖好廣中實狷狹喙長三尺非子莫發子
不苟同實我畏友今我失子孰攻其咎我於名場每懷
退志子之所知我已早計桃花流水一往千春子今舍
我誰與卜鄰於乎哀哉天不憖遺奪我鄭子又失子薪
誰能戀此逝將去之適彼樂郊麋鹿魚蝦我將與交凡
今之人不可以明惟子知我敢告幽冥嗚呼哀哉
祭朱元伯文
丙午之役吾邑同薦者三人公顯與余同甲子而元伯
少於余四歲當是時元伯方少年翩翩自喜而公顯則
魁岸頎碩偉然丈夫獨余長齋枯寂尫然如病僧自顧
福德不逮兩君時時欲引分而止無何公顯成進士不
數年而死元伯連舉不第乞恩就教職者五六年方擢
為國子學錄不及之官而病遂以不起兩君者皆不滿
五十位既不顯而復促其年悲哉余雖頽惰自廢于世
無所短長然視息人間業已浮兩君之筭始望殆不及
此而數年以來既哭公顯又哭吾元伯三人之中煢然
獨存感念疇昔復有何樂今年春元伯將之宮廷和以
使事適越余偕無際觴而餞之越月而廷和訃至又越
月而元伯病歸一席之間奄喪二賢自元伯廷和而外
又喪吾起東半歲之間而吾邑亡三鄉先生又皆余所
親厚昌黎有言人欲久不死而觀居此世者何也悲哉
元伯為人孝友兹讓坦衷直腸居恒閉戶蕭然不干外
事其掌教宿遷也勤於其職撫其諸生如親子弟有事
則委曲覆護之郡大夫高元伯之行總淮人士而屬之
課督一時靡然向風元伯之歸淮人士相率為歌詩文
詞以頌之攜榼而餞者填於路操舟而送者塞於河夫
元伯雖局促冷氊無所建䜿而其自處不苟且翕然孚
於上下者若此使顯而用之將必有可觀者而竟止於
是悲哉人生修短升沈達者等之夢幻元伯體素高亮
俯仰無怍去來翛然當復何憾吾所不能釋然者與元
伯生同時居同里薦同籍而生平識面始於丙午過從
謔浪多在長安其餘州里之會經歲不繼遠宦以來書
問寥闊又嘗期過郊居數年不遂竟不得以杯酒流連
信宿談笑吾所欲進之於元伯者尚懷而未吐也而元
伯已逝矣悲哉授手無及一觴徒盈鑒此情言為我舉
之尚饗
檀園集卷十
