檀園集卷二
明李流芳撰
七言古詩(凡三十一首)
春雪有懷龔三仲和兼訊劉長卿張荃之(去歲以是日至)
(武林大雪又嘗值冬雪偕長卿荃之汎舟至石岡阻冰步歸城南石岡仲和别業也)
去年此日西湖曲積素千山亂晴旭今年此日雪復驕
排空匝野欺春條山樓四望何泬寥思君遙遙不可招
城南一棹衝寒路水抱山圍石岡暮酒醒風歇凍不行
著屐歸來賞君句只今春花半含綺掩映山椒復何似
花開雪落不相待我愁君病徒為爾人生發興真偶然
吁嗟張生與劉子
重題荃之書蘭
秋風蘭若長干客藂樹隂隂小窗碧千里間關遲子來
殘燈細語為誰劇當時子畫我作詩今日開看已陳迹
我昨送子寒城東荒草茫茫掩阡陌腸摧淚竭無奈何
手澤相誇竟何益吁嗟乎人生不死空有情慚媿傍人
知愛惜
畫松石為翁吾鼎母夫人壽兼題長句
翁君彳子何所適手持素縑長三尺屬余吮筆為作圖
圖此青松與白石翁君有母孀居三十年青松比貞石
比堅恩勤育子誠可憐感君使我情潸然男兒不能安
輿列鼎為親歡雖有菽水徒迍邅白頭廚中苦辛者誇
數聖善何有焉翁君翁君慎勿迂東西奔走將何須江
寒木落歲云徂倚門之望不可孤入門一笑慈顔舒春
酒春盤次第敷高堂素壁挂此圖君當亟歸勿踟躕吾
聞君有仙人不死之術可以奉阿母何如此樂真良圖
與仲和期潭西看花仲和云當至洞庭已聞滯虎
丘走筆寄嘲
我貪花月潭西住君愛烟波洞庭去還向潭西望洞庭
指點雲峰是君處春晴山閣花無那十日尋花雙屐破
輸君縹緲更軒豁歸應誇我峰頭坐張生曉發吳門來
傳君猶滯生公臺千場紅粉亦快意萬頃琉璃安在哉
我昨期君訪舊遊掉頭别我神何遒知君未慣風波色
且伴鸎花穩一丘
過郎當嶺口占示汪無際
去年汪生到雲棲相戒莫翻郎當嶺今年我與翻郎當
始知此山實竒穎是日風雲氣變幻兼之巖壑勢雄猛
雲移日影千山來風入泉聲百道冷愛此盤旋忘阻折
足雖郎當意馳騁吾生浪跡詎可量太華終南有絶頂
茲山郎當未足道誰為此名乃予儆汪生汪生幾誤君
使我臨風發深省
秋風行送張子崧之白下
秋風水綠秦淮里香閣珠簾映淮水隔岸倡樓十萬家
日日笙歌醉羅綺吾儕酒徒老亦狂不論文飲紅帬彊
闈中就草日未落脫帽急走青樓倡曲頭小姬歌擅名
雙鬟倚酣徐發聲風生月出夜將半掉頭曲罷鍾山青
人生此樂豈常有送子江千重回首男兒冨貴自有時
但遇風流莫相負燕臺漠漠塵紛紛天寒路長愁殺人
我今别子且欲往為子先驅多苦辛
南歸戲為長句自解
人言債多能不愁我今真作隔夜憂天生吾舌尚可用
況有薄技供遨遊但恐饑寒命所注縱有衣食非人求
一家嗷嗷三十口老母弱子將焉謀我欲賣却百畆田
不堪持作三年羞不然計且無復之請屏所愛不一留
先賣几頭子石研不愛墨花繡澀春雲流次賣商尊父
丁篆不愛寶色剝落䕫龍糺次賣西山梅花二十畆不
愛春湖草閣臨青浮最後賣却山雨之飛樓不愛松風
梧月芙蓉秋如此不足辦吾事天實為之吾何尤人年
四十老將至譬如已死亦即休
潘克家蔣韶賓邀遊善卷寺酒後偶成
我生好遊天作緣昨日風雨今晴川泊舟遙愛松際寺
入門稍覺風中泉恍然便與幽意惬何況突兀巖崖前
咄哉兩洞大竒絶使我心神猶宕跌雲端仙掌殊可辨
四壁烟霞互明滅石牀丹竈亦宛然鹽堆米積何纖屑
却思造物有底意為此形模巧施設仙人已去山鬼來
虎豹疾走蛟龍迴吾欲上下窮兩崖水深可泝闇可開
褰裳濡足亦徒爾胡不久留但裴回君不見祝娘遺跡
今荒臺當年讀書安在哉(寺相傳為祝英臺讀書處今有臺尚存)三生因
果亦茫渺虚堂寂歴松風哀(寺為唐丞相李蠙所創至宋李綱李遵伯復新之或)
(以為一姓三生故寺有三生堂云)嗟我何為墮塵趣十年不踏荆溪路
張公玉女入夢頻聞誇善卷空復妬今日何日果此緣
山僧地主欣相遇經時未豁塵土腸一朝欲向山靈訴
洴浰蔣吳區潘(蔣居洴浰潘居吳區皆近善卷寺)二子知我我不謾百
年易盡歡不足胡不買山偕盤桓子今有山不肯居我
今無錢欲買難待我有錢知幾時蹉跎離墨與銅官
壽方孟旋母鄭太夫人
去年方子就我别荷風疎疎送餘熱執手欲話燕路長
低頭倚閭心已折今年春風失意歸别子又見秋風飛
遙知秉燭情相似欲寄壺觴伴綵衣俄聞介壽當兹辰
願言持此稱千春山川悠悠隔吳越雖有懷抱無繇伸
翻思燕市擊筑時與子心期豈爾為陶母廚中正辛苦
區區升斗猶參差男兒變化未可料安能屈首甘常調
由來菽水亦自歡朱門粱肉徒誇耀我懷此意私吐吞
非子莫敢相為論亦知阿母自聖善不至河漢吾此言
倚雲山頭卜築成千頭木奴遶宅生陽溪百仞清見底
夾岸朱實丹霞明美哉風土神仙居阿母保之樂有餘
爛柯日月長不老回看塵土將何如
送程孟陽遊楚中
我昨勸君為楚遊喜君翻然即掉頭今日置酒與君别
見君行色我始愁平生心知兩莫逆人言君癡我亦癖
村扉城郭嫌疎索那能别此長為客去年送我揚子湄
焦山落日江逶迤豈意今年復送君楚雲湘水勞相思
君家書閣秋山中千山萬山松入風我亦買山梅花裏
誅茆卜鄰期子同惜哉此意不得遂連年飄泊徒西東
人生萬事常相左饑來驅人欲誰那君今新得賢主人
相將且拽寒江柁江月山花遠趁君詩囊畫本留貽我
小築看荷花偶成
白公堤畔烟湖空四月未盡荷花紅兩湖盪槳無一朵
小築已見千花藂昨日梅雨天多風風翻雨打花龍鍾
今朝日出方照曜半晴半隂態愈工君不見雷峰倚天
似醉翁霧樹欲睡紛朦朧此花嫣然向我笑怯怯新妝
出鏡中新妝美人正可喜笑而不來情何已且拚一斗
酬醉翁此翁情澹如烟水
蓴羹歌
怪我生長居江東不識江東蓴菜美今年四月來西湖
西湖蓴生滿湖水朝朝暮暮來采蓴西湖城中無一人
西湖蓴菜蕭山賣千擔萬擔湘湖濱吾友數人偏好事
時呼輕舠致此味柔花嫩葉出水新小摘輕淹雜生氣
微施薑桂猶清真未下鹽豉已高貴吾家平頭解烹煮
間出新意殊可喜一朝能作千里羹頓使吾徒搖食指
琉璃盌成碧玉光五味紛錯生馨香出盤四座已歎息
舉筯不敢爭先嘗淺斟細嚼意未足指點杯盤戀餘馥
但知脆滑利齒牙不覺清虚累口腹血肉腥臊草木苦
此味超然離品目京師黃芽軟似酥家園燕笋白於玉
差堪與汝為執友菁根杞苗皆臣僕君不見區區芋魁
亦遭遇西湖蓴生人不顧季鷹之後有吾徒此物千年
免沈錮君為我飲我作歌得此十斗不足多世人耳食
不貴近更須遠挹湘湖波(袁石公盛稱湘湖蓴菜美不知湘湖無蓴皆從西湖采去)
(以湘湖水浸之耳蓴菜初摘後以水浸之經宿則愈肥凡泉水湖水皆可浸不必湘湖水也今人但知有湘湖)
(之蓴又因石公言謂非湘湖水浸不佳皆耳食者耳)
西湖走筆贈雪嶠上人渡江尋雲門山
雲門山渺何許送君行隔江渚十年雙髻今何如千山
萬山同逆旅西湖殢人我亦留君胡不留掉頭去我嘗
愛君機鋒如劒鋩君亦愛我筆墨如風雨多生與君數
相見此日分攜何足數空山無人雲作主猿狐悲啼虎
豹怒衲衣綻盡蒲團空何必樂邦乃我土
泊百花洲寄孟山人於紫薇村
百花洲上髯翁宅幾度維舟就君客城頭古臺横月明
臺下胥江向城白落日曾迴曙塢船秋風屢挂横塘席
喜君好事缾罍賖喜君幽居門巷僻一朝到門主已非
池塘柳色空依依歎息此翁無住著十年九徙何時歸
山中雲物知好在舊日酒徒應到稀自笑無家猶畏徙
跼蹐里中徒忍饑不如放浪從君去愛殺村翁住紫薇
婁江舟中題畫送王平仲遊南雍
黃姑灣頭黃梅雨複岸重岡映村塢布帆遙為故人開
一片離心寄江滸金陵悠悠隔烟樹故人指日金陵去
男兒會當有知己三十成名未云暮桃葉渡頭小槳迎
雞籠山下蹇蹄輕勝事因風向予說舊遊何處不關情
贈鸖石翁
十年不見鸖石翁舊日酒腸今在否當年名飲推吾徒
豈意參商成白首我今且老何況君惜哉當年臂鷹手
每憶君家壓手杯一飲千杯不停口酒後瀾翻說古今
目睛煌煌爛如斗年來沉飲但閉門我來叩門亦不有
却思結客少年時變滅白衣與蒼狗我嘗許君贈一言
不覺蹉跎廿年後如君沉溟古所無我欲名君君不受
常恐心期却負君喜君六十猶抖擻匡牀擁膝晚未起
秋光熒熒照蓬牖壯士且復能飲乎酌以大斗祈黃耉
嚴太夫人生日歌
我愛西湖三嚴子生長西湖山水裏兄酬弟唱情性真
詩腸酒德堪驅使板輿時曳兩峰烟畫舫常浮三塔水
天生兄弟皆好竒日奉慈幃多燕喜我生區區貴適志
富貴不來來亦去羨君神仙不易得君猶對我嗟不遇
自言高堂常寡歡令我稱觴為大言我今落魄更可笑
窮苦之言安足存憶昨東歸意偪側入門彊笑無顔色
忍聞慈母慰遊子此意吞聲杳何極男兒逢世知己疎
欲決不決何躊躇青鞋布襪掉頭得念此尸饔兼倚閭
咄咄三嚴子與君相知數年矣豈不知子心中事人生
免俗固難爾借子樽中酒上子阿母壽莫論富貴與窮
愁過耳悠悠皆不有君不見雲棲古佛今導師說法平
等無參差前年吾母往頂禮旋聞阿母同皈依團圞且
說無生話捧檄聯翩自有時
友人吳瑞生嘗患腹痛自言遇小不平輙發以酒
澆之則止酒醒復然余聞而異之為作此歌不敢
望枚生七發聊用廣瑞生意耳
袁生嘗有言人不可無癖天下難醫是俗病往往奇人
有竒疾吳郎灑落風流人何事捧腹常呻吟自言此中
多磈礧遇事輒發誰能禁初如車輪轆轤攪繼乃干戈
劒戟擾但得一&KR0678;春融融無那酒醒愁渺渺余聞此言
三歎息此症未許庸醫識余老世途屢折肱請為放言
代草檄君不見此中空洞自本來何處﨑嶇得荆棘會
當笥經卷五千兼可容卿輩數百有時五嶽起立江河
奔有時青天萬里雲無迹紛紛冰炭徒滿懷摩挲祗供
一笑劇勸君不用純灰三斛洗世間亦無中山千日醴
酒不為功亦非祟但請皈心向慈氏為君剗却人我根
到處常得輕安體
戲贈吳鹿長
去年逢子西湖曲新妝綺疏映湖淥一曲干杯笑不停
燈下酡顔勝紅玉今來豐干子出迎訝子形骸太瘦生
自言脾病連三月齋廚冷澹如枯僧吁嗟别子曾幾時
昔時豪華今爾為吳郎吳郎我知子子病可療癖難醫
自古鍾情在我輩僕本恨人諳此味風流老却夢已陳
古劒悠悠猶有氣桃葉渡頭望眼賒秦淮月對白門斜
朱絃罷弄烏絲濕我聞斷腸況子耶我嘗愛子胸懷真
少許却勝多許人但恐君情猶未至情癡未足為君累
縱令黑瘦來清虚不似肥癡擁渣滓況子貌枯神轉腴
高譚炯炯雙眼珠豈有此人為情死終看夢覺成栩蘧
贈别吳正子
華屏山頭月初上喜子能來共村醠河西橋外雪片飛
愁子衝寒匹馬歸憶昨豐干初見子向我喃喃情不已
欲扶風雅回波瀾不為區區念桑梓君不見豐溪村中
十萬家朱門粱肉紛如麻吳生閉門守四壁百城萬卷
徒相誇囊空不肯留一錢好客時時沽十千腰間湛盧
脫手贈匣裏自保朱絲絃我今别子行復東扁舟直下
隨飛鴻新安江清釣臺矗此時念子心忡忡吁嗟乎吾
儕意氣豈輕擲一腔雖丹雙眼白君看世路皆悠悠别
後頭顱好珍惜
洞庭看梨花柬别王淑士
與君期看盤螭花忽漫乘風洞庭去洞庭十萬梨花村
村村花發當湖曙石公山西龍渚灣毛公壇下包山寺
幽竒秀特天下無臨風絶呌何由寄生平小别無三月
相思絫絫動盈札自從升沉隔雲泥江波渺渺吳天闊
别君三年一見君簡書催君行復發君不見城東歲暮
雨窗西兩度幽懷不能說白門洵佳麗何如故山好清
遊尚難同況乃期汗浩知君買山懷遠志笑我干時戀小
草他年出處兩茫茫長使青山看人老
盤螭山訪覺如上人不遇
三年十月盤螭路石脚紆回矮松樹誰開絶凹香茅宇
四壁圍丹門漾素重來春濃山正午湖光欲曙花將暮
兩度尋僧僧不遇小憩幽窗覺禪趣庭中殘桃自送迎
湖面浮峰無去住君不見六浮山閣今非主六浮居士
居無處欲乞一單終餘年坐對青山參活句
余買一小丘於鐵山下登陟不數十武而盡攬湖
山之勝尤於看梅為宜蓋踞花之上千村萬落一
望而收之久欲作一小閣名為六浮六浮之名遂
滿人耳而閣竟不就友人鄒孟陽見余歎息每欲
代為經營今日始引孟陽至其地亦復呌絶不能
已余因為作六浮閣圖兼題一詩冀孟陽無忘此
盟時丁巳八月十八日也
十年山閣不得就却負青浮日夜浮故人一見豁雙眼
何日三間銷百憂冰花琪樹亂檻外銀山雪屋排簷頭
百年有錢作底用一朝卜築偕行休君家西湖我震澤
往經冬夏來春秋十千到手即可辦非我求君君自謀
虎山踏月行示同游鄒孟陽張魯生
靈巖脚下斜橋路一路横拖山水去秋風秋月幾度來
風月關心舊遊處穹窿欲盡湖山開落日閃閃青烟來
虎山橋頭山色闇明月遲我猶徘徊凭橋東望遮山立
明月正向遮山出遮山遮月不遮光陸離寶氣初離室
須臾山尖露半彎突兀捧出黃金盤四山蒼然一水白
玉刻橋梁銀作欄吁嗟乎張生昔年與汝橋上行虎山
十年月再明同游幾人復誰在鄉月照我空多情吁嗟
乎鄒子子今真見虎山矣虎山烟月竟何似當年畫出
虎山時橋上之人吾與汝子兮子兮奈此良夜何磯頭
夜深風露多遊人欲歸殘酒醒試聽中流踏月歌
西湖喜遇譚友夏賦贈
誰言譚郎貌似我執手問人還似無寸心明白已如此
區區形似終模糊我昔知子因子詩曉月殘雪風鳴枝
境清音寥意飄忽虎井數篇猶可思吳江楚嶠兩遼闊
期子不來空歲月西湖烟水我為鄉豈知此中有譚郎
十年相求始相得停車下船各歎息歘然魂魄化為一
異者衣裳與巾舄城中兄弟情好偏非我與子神不全
兩山紅葉正相待子詩我畫交無嫌我家震澤梅花裏
湖氣花光三十里留子共度梅花時且待春深上湘水
風雨吟
風風雨雨江頭路多少離人從此去欲將别泪寄黃溪
昨日黃溪在何處歸帆一挂不可收西泠橋邊人倚樓
獨酌孤眠不成夜又教風雨伴儂愁
題畫贈潘子方孺
吾聞泰山五大夫之松干雲礙日摩蒼穹廿年奔走燕
齊道無由扣嶽攀虬龍考之所聞及傳記此松不復仍
秦封松壽千年亦常耳況此神物間氣鍾帝王褒崇萬
靈護不天斤斧誰能窮樹猶如此人則那長生久視安
可逢吁嗟乎潘子與汝同庚吾先汝相看同是知非翁
弱冠論文今老矣當年意氣凌雲霄不貴不去真可恥
四十九年成一往百年彊半能餘幾儗將末後見先師
莫漫隨流稱蕩子君不見此五松圖意長楮短可奈何
干雲礙日空想像横柯接葉聊婆娑吾儕屈折亦如此
歲寒自保應無他
送汪君彥同項不損燕游兼呈不損
汪生昨自欈李還忽然向我譚長安自言指日長安去
及此春深花事闌嗟乎汪生何太迂少年不肯守牀幃
因人遠役將何為我是長安舊游人三年一度長安春
如今怕說長安道送子忽忽傷心魂長安城中有何好
惟有十丈西風塵人畜糞土相和勻此物由來無世情
貴人逢之亦入唇其味不減庖廚珍别有高梁橋下水
柳色一灣塵似洗從此沿流向玉泉湖山亦有江南意
充君畫本差可耳君不聞京師畫工如布粟閩中吳彬
推老宿前年供御不稱旨褫衣受撻真隸畜此事下賤
不可為君但自娛勿干祿吾友重瞳之孫氣食牛萬金
散盡圖千秋一朝掉頭出門去為我問之何所求君應
朝夕進苦口勉之閉門發策勿妄侈交游
江南春(次倪元鎮韵)
錦䙀簇簇東園笋宿雨初收池面靜柳條欲織畫簷絲
花枝為寫疎簾影寒食風來山店冷轆轤聲杳臙脂井
山前日暮鳥銜巾繡陌香泥闇麯塵鶯聲遲花信急裛
露穿花羅袖濕常恐春歸歡不及飛紅盡處千林碧不
見花洲舊吳邑洲上要離塜猶立楊花滿洲生綠萍百
年易度胡營營
天平山頭石如笋松隂落日游人靜射瀆千帆曳練光
胥山萬水留寒影響屧廊空履痕冷館娃舊事沉宫井
鴟夷歸來裹角巾吳臺越榭皆烟塵春水生春潮急西
泠渡頭莎岸濕我欲渡江潮已及對岸千峰萬峰碧闔
閭勾踐空城邑男兒功名幾時立眼看身世如漂萍驅
車策馬將何營
題葉熙時空香閣
我昔名齋以六香其中空香亦居一香本着物非從空
以空名香非其質曰空無相諸塵生謂空無香義亦失
香塵之體本來空空中諸塵熾然出葉子構空閣獨愛
聞空香豈徒屏除沉水與檀麝竒茶妙墨皆無當酒亦
不能馨花亦不能芳凡彼有相皆有壊此香乃始名真
常雖然更有說此義非究竟空香若為聞為復有聞性
聞性若不空香塵豈能淨空無駐香體香不與空緣鼻
非往空處空非來鼻邊空香閣中人謂此然不然
檀園集卷二
