檀園集卷九
明李流芳撰
行狀(凡一首)
許母陸孺人行狀
中書君許元祐之葬其母陸孺人也病不勝喪且懼一
旦溘然不克身襄大事力疾營窀穸四方之會葬者麇
至中書君哭泣拜稽一勉於禮病遂不起嗚呼中書君
其無媿於古之死孝者矣中書君且死惓惓為其母孺
人不朽計手次孺人之生平屬其諸子將乞銘於當世
之文章鉅公而其子文學君某等踵而告余乞為之狀
曰此先君之志也余既自少習中書君而從子宜之與
中書君故親串往還甚密孺人之賢在耳目間者且數
十年其言雖不文而庶可以徵也孺人陸氏崑山之北
新瀆人父應鴻母顧孺人生而婉淑嫺於姆訓父母絶
愛憐之將笄歸於許為郡幕公貳室郡幕公元配沈孺
人生子自學而夭於是郡幕公年且艾矣沈孺人重以
繼嗣為念為公擇良家子為貳得孺人沈孺人察孺人
賢而能其家喜可知也無何生中書君沈孺人則愈喜
抱而子之日以卵翼乳哺為事而捐管籥以授孺人孺
人身親拮据早作夜息出納啓閉代沈孺人之成而不
敢專盖沈孺人㤀其有家而孺人㤀其有子已中書君
稍長就外傅延名經師訓督之沈孺人憐中書君嫗喣
不忍傷而孺人獨以嚈濟之為簡其出入稽其倦勤所
以策勵之者備至嘗曰玉不琢不成器孺子其樂寬而
憚嚴矣吾憚其佚也庶以吾之嚴成夫人之寬異日者
且得藉此以報夫人乎人於是服孺人之深識遠慮為
不可及巳中書君學成遊成均試京兆聲譽鵲起所交
遊皆當世名士屨常滿戶外孺人闈而觀之心竊自喜
漿酒脯&KR0008;為供具不倦人以為有陶母之風焉先是郡
幕公偕沈孺人以心計起家而孺人復以攻苦約嗇佐
之自是業日起以貲雄里中而郡幕公顧獨好行其德
嘗急其弟之困撫其遺孤子女至没身不衰邑有大繇
輙挺身任之凶年平榖價以糶又為粥以餔餓者而槥
死者其宗黨居恒待以舉火者若而家當是時郡邑大
夫争高郡幕公之義以為弦高卜式復生列上其狀賜
爵一等復以恩例授官而中書君官京朝亦以親老馳
傳歸而拜慶綵衣象服焜耀里閭人皆榮之中書雖以
貲為郎雅非意所屑獨好奇文異書手自讐較懸之國
門暇則闢圃通池樹藝花竹水廊山榭窈窕幽靚不減
輞川平泉而又製為歌曲傳奇令小隊習之竹肉之音
時與山水映發其諸郎君則翩翩競爽躭書下帷足不
窺戶登其堂歌鐘饌玉履舄交錯豪華之氣熏然灼人
如遊金張之庭而披其帷則圖書盈架丹鉛雜陳哦諷
之聲不絶於耳又如入董夏之室自郡幕公起家至中
書君不再世而衣冠文物蔚為令族無問素封即奕葉
鼎貴之家或不逮焉揆厥所自則兩孺人内助之功居
多已焦太史表沈孺人以為富家之吉在順正位交相
愛旨哉言乎盖沈孺人終其身娣姒視孺人而孺人亦
終其身母事沈孺人上不嫌偪下不虞妬左縈右拂以
宜其家和氣致祥許氏之興實繇於此若夫繩繩蟄蟄
詩書禮義之澤方來未艾則發祥尤在孺人矣中書君
之言曰自吾母歸先君子兩週歲而稱母又十八歲而
稱王母數年以來曾行又滿前矣他人處此或稍自發
舒乃孺人之事沈太孺人也益謹未嘗敢以德色見也
沈太孺人春秋高喜怒稍過當家人或有後言孺人亟
拄其口且為反覆曉喻令心折而後已沈太孺人閒聞
之徵其狀則謬其旨以對不實告以傷其心沈太孺人
病且亟孺人手調湯藥與子婦諸孫侍立臥榻跬步不
移殁而哭之一慟幾絶拊自昌背曰爾尚有母而吾母
安在乎旦暮澡滌帣鞲上飲食恪謹如生前思沈太孺
人所嗜得輙跽進之嗚呼世之事嫡有死生不㤀其共
如孺人者乎孺人治家嚴而又能推誠接物人人得其
歡婢僕輩自少至老未嘗一逢其怒子婦諸孫晨朝起
居孺人必裝飾端坐以待服御無鮮華所衣疏繒或數
澣不易每飯粗糲輙甘之曰此吾家故物也盖安貞簡
素其天性然已昔者中書君之圖不朽沈孺人也乞傳
於屠儀部朱太史隠君王先生殁而乞狀於陳徵君乞
銘於董學士乞表於焦太史貞珉琬琰將與女宗高行
傳之無窮矣迨孺人殁而中書君適病篤其所次第孺
人之生平以為不足以盡聖善之萬一而又不克躬自
造請於大人先生之門以此賫志而殁吁可悲也已唯
是立言君子哀中書君之志而賜之銘豈惟許氏子孫
世世嘉賴之余亦得藉手以報中書君於地下與有榮
施矣孺人生於嘉靖戊午五月十八日殁於天啓癸亥
四月十三日享年六十有六中書君以某年月日啓郡
幕公之藏合葬焉子一即中書君諱自昌娶諸氏贈璽
丞諸公夀賢所撫其弟上舍舜臣公女女一適文學徐
公應時子永思孫男七人元溥邑庠生娶郡守王公臨
亨女元恭太學生娶太常王公世懋子藩幕公士騋女
元禮庠生娶孝廉王公騰程女元方邑庠生娶憲副顧
公自悅女元毅娶别駕胡公寧臣女元超聘大參徐公
鏌子文學君浤女孫女二一適藩幕公陸允中子世鈁
一未字曾孫男六人定泰聘封儀部劉公雋子文學君
錫夀女定升聘孝廉朱公日爃女俱元溥出定國聘邑
令陳公允堅子文學君禮錫女定祚未聘俱元禮出定
震元方出定豫元毅出俱未聘曾孫女五元溥出者三
元恭出者一元禮出者一俱未字
墓誌(凡一首)
明高士沈愚公墓誌銘
嗚呼此吾友錢塘高士沈愚公之墓也愚公諱太洽愚
公其字晚而欲逃名乃更名逸友人嚴忍公字之曰不
異今稱愚公從其著者也愚公家世吳興始祖天一公
者以避揚寇徙杭四傳而至夢仙翁以奇方起死人得
賜爵子明山先生有文不達抑鬱而死其嗣玉田公遂
棄儒而修夢仙翁之術仲子銀江公是生愚公愚公生
而岐嶷六歲就外傅十五試童子科輙占高等十六遘
銀江公之變家日落讀書不能療貧常慷慨不自得會
玉田公子文學君夭愚公當後玉田公沈氏之業儒者
自明山先生而下皆不達而無年而夢仙翁以醫起家
世之者竝享素封或以為儒之效不逮醫勸愚公徙業
焉愚公從之遂復修玉田公之術亾何術大售戶外屨
滿脂車而迎者無虛日然愚公意不屑也跳而之山水
閒以詩歌琴酒自娛其别業之在湖曲者曰蔬齋在灋
華山中者曰萬竹廬在清平之麓者曰梅花屋灋華山
梅花環二十里愚公居恒愛之置壙梅花泉畔期與花
同死生因自號梅癡又置讀書舫於西湖清夜盪漿湖
中焚香誦經或花時月夕攜樽嘯咏達曙不倦所跨蹇
曰蒼雪山童曰秋清攜笻自隨烏巾鹿裘望之若神仙
如是往來相羊於兩堤南北山之間者三十年性樂易
與人無迕得錢即買古書畫尊彝奇玩不治生産或施
貧乏旋亦㤀之樂善愛才津津常不去口足不越三吳
而四方賢豪之至者無不與交嘗學淨土於雲棲先師
學止觀於百八雲萊翁有出世之想生平所流連詩酒
花月聲色玩好之具亦僅寓意而已愚公病瘵五年余
嘗三至湖上愚公猶力疾載酒與余徘徊堤上至月午
而罷今年過愚公病已殆詣榻前握手言笑如常出所
畫小像屬題琅然讀之中有漏字摘以示余其神簡不
亂如此易簀前一日呼其子文學君佺與煮新茗燒笋
而食曰黃鸝已至乎櫻桃已綻乎已而奮然欲起曰不
能至山中遠閣會須一登耳遠閣愚公所搆以眺望者
也噫亦暇矣愚公有所幸姬人常侍左右彌留之際輒
麾之不使前曰吾身已外矣安能復作嗚嗚兒女態耶
臨終念佛拱手向西而逝嗚呼人以愚公學道為名高
耳觀於生死之際其何如者哉愚公生平多貴遊凡藩
司牧伯之在杭者慕愛其人或適館授粲以下交愚公
愚公泛然應之亦不為屈也嘗辭中丞甘公及大學士
沈公之辟而於沈公往復尤苦人皆高之其自贊曰醉
鄉禪苑於焉憩止利藪名場褎如充耳噫可想其風致
已西湖自孤山處士而後傳隠逸者指不易屈而余所
習乃有兩人其一為邵虎菴先生其一則愚公虎菴先
生居呼猿洞口跨溪為閣讀書其中不入城市者四十
餘年荆扉晝扃叩輙不應或遭罵而去愚公翺翔人中
居處服御皆同於俗和光剷采不設町畦而翛然自得
常在勢利之外余以為虎菴先生隠而貞者也愚公隠
而通者也兩人皆無媿高士云愚公生於萬歷癸酉三
月十三日卒於天啓甲子二月二十三日享年五十有
二元配王繼張子一即文學君佺張孺人出娶太學顧
公仲遠女孫男一孝通文學君嘗從余受業篤行有文
能為沈氏收儒效者也愚公所著蔬齋詩集先後若干
卷清乘二卷生生直指八卷居山灋一卷行於世余嘗
兩序愚公詩又為贊其像題其旌兹隧道之石復以屬
余余雖不文而愚公永訣之言不敢㤀也銘曰
儒而窮醫而通玄無功以禪終愚為宗異乃同介而容
高可風山列墉水環宫花繚空蛻其中保厥封
像贊(凡五首)
俞不仝像贊
道人耶劒客耶滑稽之雄而文章之伯耶吾昔覯子美
哉少年别子九年于思連蜷子貌雄特稱此虬髯高巖
大澤深林鬱然暈眉目之雲霞生頷領之風煙豈獨三
毛之加是亦阿堵之間噫嘻不仝神已傳矣余將乞而
藏焉出而相對飲食笑言又何必渡錢塘扣禹穴而覓
子于若耶之濱雲門之巔乎
張魯生像贊
泛然悶然似無所取頽然嗒然似無所起比久與之處
而始知其趣郁然其興悠然殆將取於衆之所棄而起
於衆之所廢猗嗟斯人斯吾黨之所謂不讀書而有翰
墨氣不學道而有煙霞氣終日相對無所發明而彌覺
其有味者耶
汪杲叔像贊
以偃蹇不可一世者存於胸而以傴僂不敢輕一物者
為其容吾常苦其執禮之太恭而人以為使酒罵坐者
此翁噫嘻夫既不與俗同兮何不放之寂寞無人之墟
撫泉石而呼松風如披此圖人景相得其樂融融此真
杲叔之所從也而豈為是栖栖于先生大人之前角技
雕蟲者哉
張子薪像贊
其骨清而堅其氣弱而恬其神悴而全夫是以貧而賢
病而妍夫能外子之身與家而觀之而貧與病復何有
焉此非子之禪歟
自題小像
此何人斯或以為山澤之儀煙霞之侣胡栖栖於此世
其胸懷浩浩落落迺若遠而若邇兮其友或知之而不
免見怪於妻子嗟咨兮既不能為冥冥之飛兮夫奚嗤
乎藪澤之視矣
檀園集卷九
