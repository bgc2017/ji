檀園集卷三
明李流芳撰
五言律詩(凡四十六首)
病中柬徐孺穀將有白下之役
疎疎庭欲雨花落闇高梧月氣昏三伏天涼無一娛病
將愁共到人與夢俱徂心怯丹陽道知君好去無
除夕(癸卯)
除夕人猶病挑燈思惘然夢魂驚隔歲雨點入新年笑
為小兒劇酒因慈母顛生涯兼世路只有且隨緣
石岡園池同仲和泛舟作
共道春園好偏宜泛一尊輕隂低竹塢落日駐花源水
動魚迎棹人歸鶴候門相看無限意愁殺近黃昏
除夕(甲辰)
愁事殊不了如何已歲除千門宵鼓後半榻佛燈初性
癖甘從笑交貧或易疎隨緣吾未得世路正躊躇
三十等閒過行藏定若何年華隨樂盡風雨逐愁多小
妹初離閤故人仍抱痾關懷今夕事不獨歎蹉跎
村酒不復醉殘燈影漸移家無終歲計人有隔年期骯
髒知難遇浮沉意已衰笑憐兒繞膝黽勉慰家慈
忽憶去年夜苦吟猶病中但令身健在且莫怨途窮野
萼今將發清尊幸不空只愁難免俗明發又匆匆
春盡同仲和泛舟溪山堂
雨晴春又盡忽忽信舟輕松嶺雲不定柳塘風易生出
波雙浴鶴隔竹一啼鸎何意林芳歇幽懷得共傾
讀書仲和郊居寄懷孺穀
相對忽相憶春山不見君飛花何太急啼鳥故成羣癖
似嵇生嬾知慚鮑叔勤昔年題壁處寥落隔松雲
贈&KR1886;上人
未識&KR1886;師面新詩已競傳竹間開卷帙屋外迥江天山
雨一相見風塵意豁然欲隨師卜築瀟灑共安禪
白門七夕感懷
舊日維舟處懸情獨柳條秋風又京國客思正江潮長
路有時到歡期難再邀裵徊望牛女愁絶向中宵
贈别洞庭葛實甫
我懷洞庭月欲醉莫釐峯幽意久不愜高人今乍逢新
詩正堪把歸櫂阻相從却羨秋山下丹黃已萬重
九日風雨泛舟石湖
客思逢重九來尋雨外山未能凌絶頂聊共泊西灣茶
磨風烟白薇村木葉斑誰言落帽會不醉復空還
送龔三仲和就試白下
送子白門去因之感舊遊挂帆江月曉問寺竹風秋藜
杖臺前路紅妝水面樓風流知好在遠想日悠悠
最愛清涼寺朱門綠樹開晩風齊策蹇落日每登臺雨
外江光白城邊石勢隤&KR1886;公禪室近還與共裵回
同病憐羇旅山風想對牀相看愁去住豈敢問行藏鹵
莽吾猶遇飛騰子詎量烟寒郭臺畔貰酒正相望
清河道中柬同行宋上木
漠漠黃河岸荒荒落日風鄉關鴈影外客路水聲中吾
道只如此心期偶得同寂寥佳節近忍負菊花藂
黃河九日寄懷家中兄弟
去年重九日風雨石湖中屈指登高處三年無一同亦
知懷遠道且復信飄蓬阿母秋園裏應憐萸酒紅
江路寒仍晩重陽候未回遙知新酒熟不待菊花開郊
北秋宜眺村東客好來河流向天際難覓一登臺
黃河夜泊
明月黃河夜寒沙似戰場奔流聒池響平野到天荒吳
會日以遠燕臺路正長男兒久為客不辨是他鄉
舟中雜興
辭家兩見月兀兀閘河邊長路難計日逆流如上天扶
攜幸相得宴坐亦翛然始識浮家意伸鉤擬釣船
推篷殘卷後秋爽正相宜飯燥香秔鉢羹勻玉糝匙飽
飡無一事翻憶在家時多少風塵子天涯長苦飢
任城舟中得家報述懷
聞道家鄉水秋來又殺禾正愁生計少其奈薦飢何阿
母廚中意賢兄柱下歌天涯一回首不敢畏風波
自笑逢時懶兹行亦偶然為貧無不可患得敢爭先溝
壑吾生事簞瓢可送年寥寥故人意三復贈行篇
游任城南池
塵土經時面南池一豁然城孤朱閣外亭小綠荷前望
迥蒹葭水秋高楊柳天猶傳杜陵句幽意至今憐
太白樓
斯人不可作秋望轉蒼蒼濟水東流直梁山北去荒千
年同客路一&KR0678;即吾鄉尚想登臨處當時號酒狂
荆門舟中見菊偶成
江路重陽月荒城菊未花一枝今始見小摘向人誇研
水添生意鄉心對物華遙憐開爛漫濁酒過鄰家
清淵逢鄉人南還
君整南歸棹予隨北上船他鄉一相見故里色依然只
覺還家好都忘失意憐平安仗傳語早晩下江天
移舟入荷池同孟陽方回小泛
風池弄小艇偃仰芰荷藂葉與遠山碧花將落照紅衣
裳散香澤樓閣擬虚空漸覺離塵世來游淨土中
為楊䜟西題斷橋小景
十里西湖意都來在斷橋寒生梅萼小春入柳絲嬌乍
見應疑夢重來不待招故人知我否吟望正蕭條
新安江中有懷玄度伯昭諸子
對酒半輪月隨舟兩岸山碧潭寒見底怪石巧當灣自
覺勝情愜誰言客路艱别歸臨歲晏秪愴故人顔
西湖小築次韻答子與
不是我頻到安知君病多如君好神氣且莫厭沉痾山
潤經時雨樓香四面荷還應思小築稍健即來過
疊前韻重寄子與
嵐氣不出戶南山朝雨多烹茶翫水色持此滌煩痾有
客衝林靄維舟傍芰荷隔溪欲相喚或恐是君過
次韻答西生上人見寄
小閣溪風夜至今來夢中近聞添結構坐臥在空濛多
病成予嬾新詩見子工遙看翠微路幽意若為通
戲柬湯吾狂于靈隱精舍
靈隱蓬峰下飛泉六月涼相望隔烟雨欲往復傍偟晩
霽紅半閣蕉隂綠一牀愁聞湖上鳥終夜呌吾狂(湖上有鳥)
(其聲曰吾狂徹夜不已)
雨中喜蓮壑自朗至
朝爽在羣木焚香對南山颯然飛雨至靄爾翠微閒孤
詠無所寄林僧來叩關不知蓮壑裏高興幾時攀
西湖寄沈無回於黃巖
台蕩古名勝但言心已馳一氊難穩坐雙屐好相隨去
郭聞尚遠出遊知幾時因風須示我妙畫與新詩
長安攜手日去住各踟蹰念子胸懷闊如予生計疎不
知山縣裏風物竟何如但願少人事還能讀我書
靈隱次穎法師韻
往來白雲社坐臥丹楓林齋飯經未罷應門僧屢尋出
寺不覺遠向山情轉深前溪正落日去住亦無心
殘臘
殘臘尚幾日新晴暄氣來遙知早梅意欲傍歲朝開十
載青芝路千山白雪堆扁舟繫門柳獨往興悠哉
寄胡仁常民部
春明一回首動隔十年期楚水日東下燕雲常北馳夫
君美無度畏壘有遺思國士終何報悠悠媿所知
懷抱偶然合何云出處間雲霄既已遠丘壑豈徒閒海
國餘黎在飢年賦額慳回天竟誰力凋瘵一時還
二月五日自虞山還文休遲予於鹿城同張冲善
少謙顧子貽幼疏步屧山間因過幼疏夜飲限韻
得村字
故人遲我至一笑玉山原有酒便須酌忘形豈待言花
疎能照夜月細已横村莫怪常深坐應非戀一樽
次日同文休子崧靜之子貽幼疏集冲善齋中限
韻得燈字
書齋梅未落過雨態猶勝會以花時數詩因客興增濕
雲晴不去春氣酒能淩醉覺衝泥怯船窗迥一燈
夏華甫水亭邂逅甬東朱漢生已載酒重過與漢
生集别
作合此亭中忘機愛野翁無多成水石隨意得房櫳雨
氣先梅到風光隔竹通重來興方洽尊酒莫匆匆
題半塘陸仲子新居(其兄伯子所居鄰比兄弟皆善絃歌)
好是幽人宅偏於水木便天然松障子宛在竹窗前晩
照留僧閣茶香到客船壎篪方比舍曲罷又聞絃
五言排律(三首)
臯亭送張爾完東歸爾完從慧法師聽講彌陁疏
鈔初受五戒
相近不識面相逢恰稱心亦知文筆妙不謂道情深得
共蓮花社遠來祗樹林飛泉初雨後落日復松隂幽賞
正未已玄言殊可尋别君何草草歸路慎浮沉
寄無際於會稽兼訊張使君宗曉(夢中與無際同游賦詩有樓亦)
(生霞思之句因為續之)
故人前月去言訪雲門蹤此地美林壑為懷況秋冬碧
淙雲外細丹葉霧邊濃樓亦生霞思山尤愛雪容蘭亭蹟
已謝剡曲舟靡從張緒如相見知予老更慵
春笋詩
春園風物好二月笋生時愛此錦䙀子參他玉版師嫩
休論菜甲滑可比蓴脂酒辣偏相稱茶清更不疑味存
甘苦外質與剛柔宜上番看何意平安報有期此君真
不俗少具出塵姿
檀園集卷三
