檀園集别集類五(明)
提要
(臣)等謹案檀園集十二卷明李流芳撰流芳
字長蘅嘉定人萬歷丙午舉人三上公車不
第因魏忠賢亂政遂絶意進取築檀園讀書
其中明史文苑傳附見唐時升傳中是編凡
古今體詩六卷雜文四卷題畫跋二卷雖才
地稍弱不能與其鄉歸有光等抗衡而當天
啓崇禎之時竟陵之盛氣方新歷下之餘波
未絶流芳容與其間獨恪守先正之典型步
步趨趨詞歸雅潔三百年中斯亦晚秀矣謝
三賓刻嘉定四先生集時流芳尚存三賓詣
視其疾索所作因盡出平生詩文手自芟纂
以成斯集三賓為作序文亦感慨悽動三賓
字象三鄞縣人天啓乙丑進士後官廵按御
史守萊州頗著勞績掖縣毛霦平叛記載之
最詳云乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
檀園集序
予為嘉定之三年始謀刻四家文集於時長蘅已病臥
檀園予躬致藥餌登牀握手長蘅為強起盡出所著作
手自芟纂得詩六卷序記雜文四卷畫冊題跋二卷合
十二卷題曰檀園集授其姪宜之以應予之請遂刻自
檀園集始明年正月長蘅没予哭其家為經紀其喪欷
歔不能去已而刻成因為之序長蘅累世簪纓科名廿
載文章書畫絢爛海内其徒盜竊名姓及摸勒衒售者
猶足以奉父母活妻子而長蘅身没之日園亭水石圖
書彝鼎之外籯無一金廩無釡粟高賢靜士之風流其
大略亦可覩已為人慷慨遇不平事無問朝野輒義形
於色然慈惠樂易其素性也喜接後輩周貧交尤喜成
人之美未嘗有所怨忌時或發詞偏宕或詩文感憤類
於罵譏嘲謔者有之然言者無罪聞者足戒正所謂深
於風者矣惜其窮老不遇徒放浪於吳山越水盱衡奮
袂以自鳴其不平故僅存兹集以傳世使得待詔金馬
延登玉堂拜稽揚厲以上繼臯陶史克之作令鄙人小
夫帖耳咋舌於文章之有用從此不敢侮易文墨士不
亦偉歟而竟優游林壑以没此予之歎息痛閔於長蘅
也嗟乎長蘅之所流傳未知鷄林等國何如凡我公卿
學士下至賈豎野老以及道人劍客無不知敬慕若古
人然長蘅亦榮矣然大率珍其畫與書耳能得其詩文
之意之所在者已不可多得而况其為人之大概乎昔
王逸少在東晉時其精識深慮高標偉節識者信為蔡
謨溫嶠之流而為書名所掩至今耳食者但曉宗其翰
墨此又予之反覆婉折於兹序也崇禎二年秋七月友
人謝三賓序
