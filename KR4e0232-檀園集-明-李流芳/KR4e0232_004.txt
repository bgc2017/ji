檀園集卷四
明李流芳撰
七言律詩(凡九十首)
春江寓目
西日欲墜江村涵淺汀深莎相映藍垂楊滾絮不戀地
柔藤落花穩住潭白頭天涯自無主朱顔明鏡誰為憨
思君不來春易老令人腸斷偏江南
除夕(乙巳)
壯心咄咄漸成灰前路茫茫轉欲催已斷葷腥過百日
將抛麯蘖只三杯不愁歲向今宵盡且喜春從昨日回
(先一日立春)聞道西山梅早發故人期我放忙來(與仲和淑士有鄧尉)
(看梅之約)
出都門答伯美見慰
勞君為我費嗟吁不道逢時我自迂每愛偷閒銷歲月
兼因多病惜身軀莫教枉却文章祟只合償他車馬逋
生計漸貧親漸老行藏欲决更踟蹰
東阿道中
騰騰兀兀逐塵行忽似春山為解酲高下故隨人意繞
逶迤偏覺馬蹄輕誰教柳色毿毿暎不分梨花處處生
愛殺穀城山下路風光況復是清明
西湖答家兄茂初見寄
辭家正是薔薇時又見薰風菡萏池慣别自輕千里道
愛遊偏與五湖期綠勻隄樹朝烟歇紫入山樓莫塔垂
可惜西湖好詩料弟酬兄唱各參差
豐干得孟陽廣陵歸訊兼聞淑士從白下奉使南
還率爾有作
維揚歸客尺書來白下仙郎千騎回欲話吹簫明月夜
還思落木雨花臺新詩點撿尊前出秘簡從容燭下開
殘臘過君能幾日關山留滯使人哀
别鮑谿甫程公亮二子
新安山水是吾鄉頭白歸來宅半荒乍見清溪如故舊
每譚黃海欲飛揚未能共蠟登山屐忽漫思隨下水航
臨别媿君情太厚衝寒徒步遠相將
别汪伯昭
别君長鋏不須彈作客方知行路難舊里豪華人競爽
貧交風味自相歡嚴冬忽已十二月歸櫂其如三百灘
總為黃山與君在掉頭時復憶新安
訪慧法師於臯亭桐塢作
不見臯亭慧法師每勤書札慰相思蹉跎又作三年别
慚媿終無一往時忽憶虎溪成舊社且尋茅屋賦新詩
關門短櫂衝炎去黃鶴峰頭月上遲
贈城南夏君君善種樹作小景盆盎中疎密掩映
頗有畫致
每到城南訪隱淪一灣江岸草鱗鱗比隣竹色當門綠
傍檻荷香出水新貧向交遊誇好事巧於林壑見天真
看君杯酒飛揚意結客場中少此人
雨中喜山僧摘楊梅至
一望山坳紅紫堆臯亭五月熟楊梅家家火樹垂千纈
日日冰盤薦百枚尚擬趁晴看飽去却憐和雨摘將來
莫論風味如西磧齒輭還須嚼幾回(余買山西磧其地産楊梅味甘遠勝)
(武林諸山所產)
次韻答李九仙山中見寄
從誇日帽與天梳獨享知君且媿予道力未能甘混俗
野情終是愛幽居已諳世上悠悠態不學空中咄咄書
早晩黃溪營五畆堂連梧竹水環蕖(時九仙欲為予卜居黃溪村中)
次韻酬沈雨若見寄
寥落花間一草堂喜看舟楫到江鄉春潮送客渾無信
寒菊懷人尚有香十五松齋容嘯傲(雨若園居有十五松)三千塵
路費商量(時予將北上)憑君莫問行藏意世事於今正渺茫
錫山夜别閑孟子薪彥逸及從子宜之兒子杭之
十日追隨意未傾一朝言别若為情秪憐對酒成高會
無那挑燈是送行家累關心難共語功名垂老不堪評
便應撥櫂從東下十畆閒閒尚可耕
撩亂鄉愁一夕生燭殘酒醒奈深更隔船安穩歸人夢
前路迢遙去客情江月又催征櫂發寒雞不待寺鐘鳴
十年分手梁溪路但覺衰頽負此行
除夕白門喜比玉攜榼至寓舍同子將無際升父
無我守歲伯敬復遣人餉酒(戊午)
經年不見意何如且喜他鄉共歲除久客便應為地主
遠遊隨處即吾廬留人正惜春泥重得酒何愁夜燭虚
此際慈幃最蕭瑟不禁歡罷一欷歔
元旦枕上口占(己未)
一夜無眠徹曉天不知今日是新年年因底事成添換
情亦無端起變遷已是客中重作客何勞緣外彊除緣
安心如此能安否愁病公然到枕邊
元日偕子將無際過比玉居停主人費節卿為置
酒竟日節卿好武時鼓掌說劒比玉有家藏端硯
甚古至是始得觀
客路愁聞節序來老懷還向故人開到門雨氣如相候
入座春盤不待催頓覺雄心隨說劒且拚長日送深杯
愛君匣裏端溪色更遣燒燈試墨回
滁州道中見梅感賦
春回忽忽到新年江北梅花也爛然野店一枝看欲絶
家山千樹見何緣窺窗曾與人留别照水還將雪鬭妍
抛却風流逐塵去空教心折馬蹄前
辜負看花又一春百年彊半幾年身未能徇性難違性
且復隨人苦畏人昨日明朝江北路千盤萬折隴頭塵
如癡如醉還如夢漸覺騰騰欲任真
旅宿滁州同子將無際步屧至龍潭山憶丙午偕
羽明孟陽來遊已一紀矣
龍潭樹密晩烟勻豐樂亭空野望新舊日經過餘十載
重來朋好亦三人勝情老去渾無恙遺跡追思已半湮
自是風塵易顦顇形神於此一相親
濠梁道中别子將無際南歸
可惜春光半滯霪青泥汨汨水涔涔途經千里歸猶近
病覺三分治未深欲去尚看童僕面相留秪媿故人心
驚魂怕問前頭路老馬驅馳已不禁
同心難得復相攜不道中途有别時去路愁君初索莫
病軀憐我獨支離當杯畜意渾無語上馬回頭各背馳
未免有情那遣此元來不及有情癡
日日思歸又戀君今朝決意與君分情懷和病如春雨
蹤跡無心似嶺雲好去烟霄須自致得歸麋鹿亦能羣
繇來出處元同調俗耳悠悠未許聞
出門各自抱深情豈為懷居與噉名我覺途窮應退步
君知道廣即前程秪如白下來尋舊兼作濠梁遠送行
去住隨心無不可莫因去住又心生
春寒花事未蹉跎西磧西溪正好過自有閒人能作伴
從教多病不成魔高梁橋外千行柳淨業門前十頃波
屈指長安行樂地其如無夢逐君何
歴落嶔崎三十年寧教人笑不教憐一腔熱血猶堪灑
半片寒氊也有緣貧賤已知安骨相功名端合讓才賢
遠公蓮社還依舊且放心頭得悄然
南歸途中述懷
綻盡儒冠未肯離從今應草責頭詞摧頽漸少風雲氣
落拓空慙市井兒貧自生來何足怪病從心起即難醫
得休便覺真休矣豈待功成名遂時
飢寒未必解相驅衣食天生定有無量腹虀鹽猶可辦
遮形繒綺亦何須還思心累非貧賤却為身安長惰愚
苦行家風窮活計大都節約是良圖
獨有親恩欲報難人間簪帔亦榮觀尸饔已自長齋慣
列鼎何如啜菽安每憶臨分增涕泪應憐歸到得團圞
相依只說無生話名利真同糞土看
登潤州玉山亭子感懷
廿年江上玉山亭來往經心似送迎陡覺層欄增爽豁
試臨落日尚崢嶸閒鷗逐浪仍東下鳴鴈隨帆故北征
自笑勞勞頭半白依然飄泊一書生
元夕虎丘有懷閑孟子薪諸子
隔年殘月虎丘看只記懽悰忘别顏共道翩翩日邊去
那知冉冉月中還遙傳急鼓千燈外獨立寒雲片石閒
此夕此山無此況對君難說此登山
南歸後六日偕閑孟子薪家茂初無垢集魯生園
亭梅花下次家茂初韻
頻年不到此花中喜見花枝壓路通近坐繁香如殢酒
當杯落瓣尚禁風朝光已逐輕隂變晩氣遙隨積靄空
贏得閒身共歡賞莫將開謝比飄蓬
雨中泛舟南郊聽江君長絃歌次家茂初韻
箜篌筝阮變新聲韻入三絃分外清遣病每思君一曲
停杯偏覺我多情纏綿未敢施銀板掩抑還宜合鳳笙
彈向船窗亂風雨闇泉驚瀑一時鳴
寶尊堂看杏花次從子宜之韻
愁病經春未有涯除非對酒并看花疎枝乍見含烟吐
獨樹偏憐傍屋斜不共梅妝矜似雪已分桃暈欲成霞
婆娑古幹南村下尚擬新晴過陸家(南村陸載道家有古杏花時常載酒)
(往看)
婁塘過楊婁南故居感賦婁南為先君舊識有崑
山巧石尚藏余家今其地已半屬他姓且别構園
亭矣
曾侍先人說舊遊漫尋遺蹟到林丘婆娑老樹猶堪蔭
清淺迴塘已不流當日交情留片石誰家新構起飛樓
百年興廢尋常事眼底傷心又白頭
過積善庵悼雙林長老
郭外輕隂爽氣多風光榖雨近清和新林遙指花宫出
舊侣曾陪竹院過一路野芳紅似錦幾灣春水碧於羅
到門啼鳥渾相識遺墨空房涕欲沱
雨中集侯雍瞻東園
無邊水木此城隈恰稱飛樓四面開雨點到池偏淅瀝
烟絲著樹故徘徊泥深畏踏盤盤路酒渌難抛灔灔杯
襥被未能辜秉燭且留高興待重來
重至西湖柬孟陽子將諸兄弟
老見湖山尚欲狂舊游重憶使人傷曾穿鷲嶺丹楓路
幾醉孤山落月航竹閣書題應澷漶雲棲原草欲荒涼
浮家得似誅茅穩春塢桃花興不忘
西湖寄懷閑孟子薪
鄉書一把一欷歔見說秋風病未除酒&KR0678;可仍隨伴去
花畦能復課人鋤貧年生事知何在老境交情忍向疎
不肯離家來作客少愁少病得如余
久客湖上家兄以詩見寄次韻答之
歸裝欲理又徘徊三月思家只夢回滾滾湖頭人盡去
剛剛秋半月將來能抛山色如眉淺忍放歌聲似玉哀
藂桂料應難共把登高猶及菊花開
集魯生薖齋次比玉韻
每愛君家修竹林虚齋終日貯清音殘花欲盡猶堪齅
嫩草初生正耐尋酒滿底須乘月去絃長時復應風吟
微茫歸路黃昏後亂眼春條雪半岑
送忍公都試白下
廿年遊處憶長干送子秋風白露溥湖市荷風初動槳
曲阿林月欲隨鞍爭先自信無餘子競爽人誇有二難
此日飛鳴知巳後功名路窄子心寬
送吳西音之楚
吾衰已分老滄洲念子因人作遠遊吳墅鸎花三月賞
楚江烟樹一帆愁高情久欲參雲嶽浪跡何妨逐海鷗
聞說買山將卜隱大都不用有心求
送同年陳公虞司理被召北上
徵書昨日下錢塘仙吏乘春指建章柳色西陵歸騎綠
桃花婁水去帆香于公隂德高閥閱仲子昌言著廟廊
獨有素心常不改世途炎熱自清涼
送項不損之燕
十年長路客心驚此日春風送子行汶上梨花飛雪盡
濟濱楊柳著烟輕逢時豈必因楊意對策還應學賈生
一往三年彈指過故人拭眼看飛鳴
壽陳士遠七十
麥風梅雨近端陽喜見晴曦麗草堂榆柳圍窗成翠幕
葵榴照眼勝紅妝同歡荆樹三株老益壽蒲觴九節香
鶴髮如霜顏似玉疑君肘後有丹方
送張宗自之任晉安
晉安文物表閩鄉試宰懸知治劇良馬首江郎千丈碧
船頭黯澹百灘長床琴半入幽蘭韻家醖新添荔子香
他日政成民不擾風流何必數河陽
次韻招孟陽出郭看梅
門外春風應候來扁舟還擬去尋梅山僧每訝多年别
游侣方欣久客回草閣一枝先破萼村園數樹已生苔
(余家山雨樓前一樹花開最早又西山梅花幹上皆生綠苔繡澁可愛此中無此種獨三老園數樹皆然)只
今步屧堪乘興新醖還期待子開
海上和孟陽觀伎詩次韻
但能取醉莫論文春色闌珊已十分海上楊花空作雪
西陵松樹藹為雲出船素面如纖月倚檻紅芳學茜裙
堪恨風流不同賞斬新詩句亦輸君(時公路言其家牡丹方開共為酒賞)
(之余滯海上不得與)
靈雨詩次公路韻
占魚空復詠無羊其雨朝陽已映牆澤國霑濡行欲盡
旻天仁覆故難量纔聞步禱過三市忽見甘霖沛四鄉
一路農歌間漁唱練祁西望彩虹長
郊原日夕下牛羊蓑笠經時不過牆蟻欲出封應有兆
月將離畢可能量誰翻東海蛟龍窟復見西風禾黍鄉
共道神明回造化歌功詠德一無長
窮簷久已歎牂羊次第焦枯到荔牆百畆如雲且休矣
一牀涼雨可思量渰凄忽借風為陣霶霈仍教水作鄉
秋至江湖催放棹蓼汀葭渚興何長
何時得雨一相羊拄杖看雲自出牆銀竹光中森可數
碧荷葉上瀉難量縈簾澹月迷鮫室敧枕涼風到蝶鄉
賴有新詩撑倦眼底須何物引杯長
夀金子魚(八月四日)
午潮新漲月初生雲物高秋望轉清好對庭蘭開酒&KR0678;
更穿叢桂鬭棋枰經懷舊事惟供笑入耳新聞不受驚
容我疎狂稱小友行藏亦擬似吾兄
壽閔明卿(八月十四日)
陵谷滄桑會有期人間涼熱不須疑百年交態君應見
二老風流我亦宜對酒呼盧常咄咄當歌起舞尚僛僛
桂黃月白秋如此若更言貧罰百巵
九日泛舟次伯氏韻時方從公路飲歸
有酒相呼定不違休論城闕與村扉佳人門外初停槳
令節風前已授衣寒水荒灣秋澹蕩疎簾新月夜熹微
猶嫌未盡登臨興良飲厭厭肯放歸
贈謝明府生曰(是口為九月十九日先一日立冬)
萊蕪塵滿訟庭空秪見公堂祝華封候轉昨朝冬已立
節過旬日九還重千村稌黍彌寒望一路謳歌間夕舂
籬菊正黃楓又紫百年初度幾人逢
壽孫青城山人(山人好蓄古器書畫扁舟往來吳越間)
梅疎竹瘦小庭妍擁絮朝陽殢酒眠留客茶烟常出屋
乘春花氣漸迎船蜼文獸面看如活鳥跡蟲書蠧欲穿
動是商周與秦漢知君壽在羡門前
四月二日同諸弟過夏華父水亭小飲
四月二日天清和夏家亭子熏風多扁舟出郭興無限
三杯草酌顏先酡向夜蛙聲閙深竹中池星影牽微波
歌殘酒盡人不醉篷底獨眠愁奈何
夏氏水亭次朱漢生韻
池上茅亭似柳洲城南一過一來遊林疑無際隂常合
水未生瀾屋已浮秪許老夫時曳杖敢邀嘉客共維舟
别君知有秋期在應到西興舊渡頭
吳門送徐令公攜家白下
南州喜見後人賢文彩風流信有傳相送閶門斜日裏
攜家淮水亂雲邊推篷梅雨新晴候挂席江風欲曙天
若到清涼臺下寺老僧應解說當年
題人新齋
夷門别業在西郊新築高齋對泬寥樹好牆隂常冉冉
竹深簷籟日蕭蕭尋花路僻過橋去留客燈昏帶雨燒
共愛幽棲真率意門前時見有停橈
朱修能見訪聞予方葺檀園以詩枉訊次韻荅之
時修能將至茸上
七年不見喜重過共指生涯素髮多池上新庵仍署泡
階前舊壑已名蘿(泡庵蘿壑皆在檀園中)畏人小築猶難就對客
高吟豈易哦便欲相留同結夏扁舟峰泖奈君何
送徐克勤試京兆
玉韞珠藏出有期子今行矣復何疑文章價定無容論
富貴時來不厭遲曉月正臨揚子渡晩風遙愛後湖湄
天公也助人行色預遣涼颸掃赫曦
送人遊南雍
秦淮新月待君過婁水涼風送客多燕子濤聲秋澒洞
繖山晴色曉嵯峨詩名入社高珠玉樂事當筵艷綺羅
桂白萸紅期又近巷無飲酒欲如何
閔伯先過里中晩泊溪頭不肯叩門翌日以詩見
投次韻奉酬
柳濃溪漲可維舟人未能幽宅已幽但肯攜尊來見訪
何妨秉燭與同遊題門有字君應識見戴無須我亦愁
直待來朝方握手不知晩泊若為留
伯先偕徐女揚諸君見過留飲檀園别後伯先以
詩見寄次韻
新知舊好兩相攜來看初蓮聽晩鸝池上熏風先客至
林端缺月為誰稽酒懷爛漫猶輕敵詩興蕭疎已怯題
不醉其如吟思苦因君亦遣白頭低
寄韓孟郁國博
不見韓兄六七年鬚眉磊落在吾前詩成只用三义手
酒到先浮十滿船擬向崆峒倚長劒却來國子坐寒氊
白門佳麗曾遊否何日緘題寄一篇
秋日喜子魚孟陽君美仲和過檀園宿留即事
長日郊居少送迎喜聞客至啟柴荆百年潦倒諳交態
廿里過從見故情涼雨洗塵秋院靜飛蟲遠燭夜堂清
休論舊事增惆悵醉起廵廊繞月行
伯氏有作次韻再呈諸兄
床頭甕滿不須賒池上秋涼尚有花數畆正當風檻綠
三間新帶月廊斜清言吾輩還多味高枕從來便是家
莫怪相邀仍簡略知君愛酒不嫌茶
仲和次韻見投復用韻奉答兼訂後期
秋入吾廬景物賒一簾新月半欄花風迴水葉翻翻白
雨壓簷枝恰恰斜宅比柴桑多種柳門通苕霅可浮家
客來隨分能供具掃籜煨鐺與試茶
練祁南下水村賒一路秋風吉貝花到市鐘聲知寺近
過橋柳色逐門斜貧能好事無如我老解求閒有幾家
若肯重來留十日不辭淡飯與麤茶
用前韻呈諸友
少壯輕抛歲月賒老來那復戀空華逢場已覺童心盡
攬轡其如急景斜不向竿頭思進步何時浪子得歸家
趙州底事勤行脚我欲扳他喫椀茶
再次前韻柬孟陽仲和
小庭風月近來賒更築陂陀種雜花日出梧隂搖几淨
霜前柚實壓欄斜耽書漫學過難字愛畫終慚對作家
老懶惟思閒伴侣齋廚自可辦瓜茶
種花用前韻
為園數畆未言賒鑿沼疏泉手灌花花欲疎疎仍密密
枝須整整復斜斜漸看節序皆芳候不放風光到别家
最愛南榮冬日暖蠟梅一樹映山茶
小葺檀園初成伯氏以詩落之次韻言懷
短築牆垣僅及肩多穿澗壑注流泉放將蒼翠來窗裏
收取清泠到枕邊世欲何求休汗漫我真可貴且周旋
一龕尚擬追蓮社不用居山俗已捐
用前韻呈諸道友
破衲蒲團只一肩飢尋芋栗渴求泉的無長物為吾累
豈有玄機在汝邊興到偶吟同梵唄狂來起舞快廻旋
風光似較些些子任意拈來信手捐
再用清字韻呈諸道友
來去溪山似送迎捫崖越壑踐榛荆為參知識求心要
豈愛幽閒助道情夜後溪聲連屋動曉來山氣捲簾清
方知不用從師覓悔作盲人悵悵行
秋日臥痾西音以詩枉訊次答
秋來懷抱向誰開三徑雖成任草萊短髮欲梳因病廢
新詩一笑為君回庭空始覺風生樹石潤偏憐雨上苔
遲暮年光悲轉促漸看林葉變條枚
一丘安穩且徘徊掩耳誰知蟻穴雷已覺嬾隨衰共至
何妨閒與病俱來難抛舊習惟詩句可壓新愁是酒杯
鷗鷺欲親鳩鷃笑行藏遮莫受人猜
再次前韻東西音兼呈孟陽仲和
柴扉寂寞枕江開久擬逃名學老萊白髮經秋看更短
衰顔得酒怪能回為臺欲待生新月掃徑仍教護舊苔
老覺耽詩終澷興故人才或似鄒枚
懸車束馬路徘徊倒峽崩崖吼萬雷底事奔波衝險去
何如抖擻出塵來籬邊秋老千花片溪上烟寒一酒杯
抱甕真同灌畦叟更無機事可相猜
贈沈公路
高齋夏木愛扶疎閣有懸花沼泛蕖窈窕一丘堪庾賦
蕭閒十畆類潘居千秋鳥跡搜奇字四海蟲天播異書
聞道尫羸多壽考已無渣滓礙清虚
園林風物喜秋晴水檻山廊貯遠清詩思不因多病减
道心應以得閒生婆娑老桂花將綻指點高天月漸盈
初度更逢佳節近百杯端擬為君傾
再贈夏華甫
幽居非郭亦非村獨木為橋槿作垣已構虚亭延夏爽
又開曲室納冬暄栽花未長先成徑喂鶴防飢不出門
囊底欲空尊自滿貧能似爾復何言
送謝眀府入覲
吳江木落月初圓仙吏衝寒到日邊天遠雲端看去舄
春濃花裏望回船垂裳快見龍飛會肯構新瞻鳥革前
(明年為崇禎元年時三殿新成)自媿無能偕奏計莫言中野有遺賢
三年清節照冰霜百里謳吟徹帝傍治績自應推第一
聖朝不次待循良御筵初醉宫花側天語親聞玉殿香
可道留恂正辛苦攀車欲别復傍徨
元夕雨邀里中諸君小飲檀園燈下次伯氏韻
花邊樓閣月邊廊更愛繁燈照夜光雨氣無端先客到
簷聲應為和歌長城頭結綺人俱散村裏迎神鼓不忙
且盡一杯酬令節泥深門外亦何妨
十六日諸君載酒重集寶尊堂次伯氏韻
索笑簷梅日幾廵良辰樂事肯辭頻燈宵自是難兼月
酒伴何須更覓人(是夕主賓十人皆昨夕所集也)時序百年真可惜懽
娛一瞬已成陳眼看花發多風雨狼藉春園萬樹銀
檀園集卷四
