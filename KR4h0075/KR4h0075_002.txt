梅花百詠附錄元釋明本撰
和馮海粟作
自香自色自精神察變知機始悟眞梁宋巳前渾未識
羲皇而後有斯人兩三蕊得竒偶象南北枝分混沌塵
勘破本根玄妙處一團清氣一團春
見非愰惚夢非神雪後霜前分外眞疎影暗消三弄月
半聫凄斷獨吟人歲寒搖落孤根在江驛荒凉往事塵
碎嚼幽香清可挹玉奴無復更臨春
辨得孤吟為寫神花光何必更傳眞細看古道臨風樹
疑是西廂待月人半醉半醒烟外玉欲無欲有雪中塵
綠衣起舞羅浮夢知有凡間幾度春
說到幽芳倍爽神更當親見去年眞乾坤一夜開吟骨
風雪半山來故人清籟無聲含道氣凌波有步起香塵
知心妙在琴心外三疊盈盈十指春
環珮飄飄見谷神幾生脩得到清眞玉皇案裏三千載
青帝宫中第一人羌管有心催造化楚騷無語笑音塵
從今不慣羅浮熱冷淡相看萬斛春
燦燦飛瓊妙入神風前應欲問其眞暖來東閣詩成趣
寒沁孤山鶴喚人酷愛應何行素志生憎徐庾墮嬌塵
碧奩對影禁清瘦香落枯梢水亦春
羞學時粧媚洛神半溪澄碧自疑眞青開椒眼好窺客
黃撚蜂鬚冷笑人沉水醒回鴛井夢屏山斷隔馬嵬塵
錦窠行樂相思地幾點微酸薦晚春
潛心物理自通神參透先天面目眞萬古不磨枝上易
一華自識畫前人陽明氣象夜亭午静極胚腪曉閣塵
三十六宫生意古托開宇宙未成春
玉簫起處暗驚神曲暖瑶臺逸韻眞泉石幾年雲冷鶴
關山萬里月愁人香凝老樹調風味影落寒窗枕隙塵
檀板金樽久岑寂微吟不减昔時春
忽向林間見玉神或疑眞處又非眞九天靈魄有生意
一殿新粧出内人斜照窗紗斜照水半隨風信半隨塵
詩翁不解全身瘦寫入溪藤萬種春
生香不斷暗迷神誰倩逃禪盎所眞漢水弄珠寒照影
松風飄袂夜驚人可能讓雪三分白敢掠遊空一點塵
浩氣騰騰天巳上肯隨花月趁夭春
巖谷幽棲獨煉神山靈有意共成眞半枝殘雪定中衲
一片野雲方外人作如是觀清淨種照無色界幾千塵
天機尚有寒消息未遣野猿啼破春
冉冉天風氣逼神吟邊清想亦通眞小窗相對初疑雪
明月一來如有人應物現形須變識即空是色總歸塵
憑誰問取枝頭意太極圖中字字春
目送空山遠駐神似曾相識倍情眞半牀素被鋪寒玉
一幅生綃畫美人爽入冰姿欺國色悵隨哀曲黯京塵
三郎正愛霓裳舞珍重椒房自惜春
花前月下暗凝神一鶴西來訪子眞蒼鬢黯憐姑射面
素衣夜怯廣寒人大千世界迷香霧十二樓臺鎻玉塵
箇裏玄關誰為問如何藏得許多春
精采惸惸照水神清孤映出本然眞瓊田萬頃無情夜
鐵笛一聲何處人呵凍成吟寒徹骨迎風含笑黯驚塵
繁華暗裏誰招得又為明年釀小春
一夜風神約海神盡將天巧賦瓊眞烟霜深處埋蹤跡
水月光中見侶人寳鼎收香清曉夢冰梢掛影絶飛塵
放翁憶共芳花晏百榼淋漓滿屋春
玉為丰骨水為神探得前村意思眞種在范先誰治講
愛從逋後正愁人禹梁深鎻龍□跡蜀膝吟餘鶴糶塵
猶記石屏曾止渴獻冰分碎一壺春
白雲堆裏曉飛神道骨翛然一太真古岸埋香多是雪
寒巖欺影四無人因風寄遠愁應老坐雨辭根恨未塵
賸欲廵簷賦歸隐共君心事答閒春
雪天添得好精神似向瓊寒訴玉真一點芳心憑驛使
半梢清影伴詩人消沉今古醉中趣葬盡風流瘦外塵
君若有情終有待肯教空老故園春
斷橋斜處挹花神認得花神體態真肯向黃昏求對月
未應太白敢驕人冰霜冷面磨堅操鐵石剛腸壓軟塵
斗轉參横情耿耿不禁吹&KR0978;麗譙春
誰將幽懶癖心神白石清泉養性真山脚暖融三尺雪
林端香引太初人嫩椒綻粉迎先旆老蜜塗黃壓後塵
試向静居閑探索六隂極處獨回春
征路愁迷黯&KR0978;神穿林入谷自尋真亭亭有意冷移玉
默默無言空悵人夢斷陽臺半雲雨淚空青塚幾沙塵
餘芳消歇繁華起野水蒼烟意自春
記得瑶池巳出神浪滔物表快登真東君着意憐深雪
午夜吹香動玉人官路野橋應遣興雪階月地不生塵
有時空撚青梢憶愁裏狂呼軟脚春
淒涼庭館獨棲神疑是廬隂立詠眞一雪不知園裏樹
萬妃渾似月中人愁思曉夢徘徊意清隔玄都縹緲塵
誰道此生羞淡泊最高寒外有餘春
不知若箇主天神放出仙扄一貌真舞袖自憐回雪意
横簫應記浣紗人王恭鶴氅還同潔嚴子羊裘未必塵
看到夜涼竒絶處不須銀燭照青春
鱗鱗蘚樹暗藏神幻得幽香意度真天地中間一清友
湖山隱處九原人誰能酌酒歌遺些我獨擕詩弔往塵
若使相逄二三月兔葵燕麥亦傷春
眼花落井眩雙神雪步迢迢見欲真淡墨畫圖横玉影
黃昏庭院倚闌人唾絨猶認窗前跡啼粉空餘鏡面塵
消得黃金鑄成屋年年雪裏貯芳春
曾約菩提一樹神浣花深處共參真雪深林下維摩室
月落岩前面璧人七返九還觀色相三空四諦悟根塵
頭頭縱是華嚴界野室孤雲自在春
丹青誰為巧傳神延壽雖工未即真日外空居瑶珮影
雲邊愁老綠衣人饑蜂冒雪身遊絮病鶴眠苔跡妒塵
白玉堂前纔一樹重重門戸不關春
江風歲晚暗傷神忽見南園曉樹真竹外横斜驚木客
水邊梳洗妒冰人羞將獺髓明塗臉忍使龍涎暗濕塵
吟興巳隨天際去應須踏雪遠尋春
風消雪暖氣浮神踏遍苔痕未見真一曲香山半窗月
千年華表九霄人檀心遠覺雲情薄玉態回看粉黛塵
可惜柴桑無隻字重今遺恨幾經春
江路行行冷襲神不知何地覓玄真豈無明月共千里
曾對此兄今幾人終古歲寒堅好友滿空冰雪洗襟塵
我還擲筆脩書史名節輸君獨擅春
溪光山色曉開神冰柱擎天太逼真清傍小橋低壓雪
冷凝隻眼半窺人釵横亂鬢粘雲影玉滑酥融却醉塵
何處追遊張步帳獨嫌純素不描春
誰遣東皇太乙神來從花下會羣真玄裳縞袂雪堂賦
玉骨冰姿月殿人静覺寒波嬌入澑動疑香霧細飄塵
此身却老清陽景免得兒家一笑春
水中仙子鏡中神夜夜相擕入夢真隴鴈哀殘埋玉地
朔風吹老弄蟾人寒添灞上䨇眉凍愁壓江南幾屐塵
雪裏不嫌情味苦一枝占斷九州春
殘紅苞萼半怡神始向窮邊露一真銀錯落中香入酒
玉嬋娟外影隨人素襟挽雪情無奈寒鴈凌空不洗塵
莫遣年殘惰行色過年猶對物華春
紛紛雪月是清神况有揚州句入真傍水似看脩禊事
飛鈿應學墮樓人三生石上驚前夢羣玉山頭出世塵
空對蔚宗懷陸凱折來不寄一枝春
誤將素月比容神強自猜疑恐未真雪裏苔枝迷半樹
郵傳香信寄何人子卿對雪寒驚膽蔡琰聞笳恨入塵
應向崑山採瓊藥鍊成魂魄傲長春
逋仙一去筆無神幾向湖濱憶素真影瘦横舒青玉案
月香冷浸白衣人霜禽偷眼寒餘在紙帳孤眠絶夢塵
我亦清癯心似鐵醉吟新句重憐春
天將青白賦姿神自有生來只任真茅舍淒涼閑縱步
玉堂富貴一陳人淡烟斜月籠寒玉流水行雲恨遠塵
兀兀窮仙慣憔悴醉眠石枕暗酬春
年來嶺嶠獨遊神琪樹林中骨相真曉起白迷煙外策
夜深寒醒酒邊人玉環飛燕還驚幻西子王嬙總泣塵
爭似枯荄亘今古陽和&KR0978;處自然春
水村雲郭慣馳神閑淡生涯自得真李氏香中半孤影
林家鶴外一全人横溪笑我吟心苦隋砌羞渠醉眼塵
千種芳菲總凋喪還因底事獨行春
愁歸竹錦謾勞神幾樹參差意未真雲外遠疑持漢節
山深近似避秦人半梢破萼猶疑竚一翅騰空不礙塵
多謝化工憐寂寞夜闌畱月伴嬌春
瓊林瀟灑儘丰神誰道瑶英敢奪真老眼驚看江上路
孤身愁憶隴頭人冷浮岑嶽回新棹清入流篝逐黯塵
瘦不勝衣雲態嫩闌干月午奈何春
夜半霓裳悦羽神寒蟾皎皎露天真山中便覺有詩思
江外自來無俗人百斛量珠丸絢色幾枝鬭綵傲芳塵
伊誰錯作梨花夢喚起閑愁斷送春
花裏相從問鶴神何當蜕骨似西真八千勇士衝冠氣
百萬巔崖辟穀人老去但知雲水癖生來未識綺羅塵
幾時心緒渾無事閑却江頭醉晚春
横影伶仃似有神半清淺處獨呈真數枝冲淡晚唐句
一種孤高東晉人上苑清房誰耐雪廬山玉峽肯蒙塵
是中天趣那能識惜被東風漏洩春
憶得年時夢裏神分明自識廣平真嫩寒初透臘前蘂
老氣欲騰天上人誰御鉛華掩晴晝肯將縞帶落囂塵
深冬勝有生生意粉蝶如知更恨春
借問司華后土神向來玉蕊幾分真縞衣香引張帆駕
白扇寒遮舉轡人羞淡獨能償素約偷閑未肯沒黃塵
狂吟若也天知道瘦得天公更怯春
俠骨稜稜氣骨神庭前剛被月摹真苔封石壓何年樹
雪虐風饕孤節人佳瑞似開鸞羽彩偷姸不襯馬蹄塵
粲然玉骨誰同笑忍道靈妃亦訴春
霜風吹起半空神綽約仙裳見道真照日不消涼雪豔
衝寒欲訪暮山人羅屏翠羃堪圍玉紫陌紅樓敢抗塵
幾立溪橋愁正遠暗香清透一腔春
山深深處冷搜神羔蕊含枝識幻真吟對瘦憐寒夜影
折看愁殺故鄉人水雲弄月成三變玉雪吹涼試六塵
堪笑插桃評鬼智漆園應是重慚春
吟損東溪百倍神謫仙共我寸心真幾明幾滅月中魄
三沭三薰玉表人雪欲肆欺空亂眼風還薄惡不粘塵
杏娼歎自心開元宴應恨孤園早占春
夜來曾共洞天神飛向仙都對九真鐵面冷於吹劔客
石心深似嗅蘭人枝横月觀瓊瑶珮片落風臺玉粉塵
玄鶴無聲唳空闊短歌一醉太和春
花於雪裏獨稱神點出寒珠顆顆真先領一陽來故日
應從九地作歸人香中别韻開清境世外高情作暮塵
回顧武陵溪畔客幾村烟水尚迷春
一味由來具一神枯槎獨占木中真形多有意相干月
香本無情自動人嶺表冷雲迷遠望江南晴雪掩輕塵
千林喚醒幾黃落分付伊初笑領春
紛月披風巧照神龍綃半露玉為真冷光自照眼前色
癯影欲欺雲外人鳳隻鸞孤情悒獨麝温屏暖景消塵
睡棠只解成妖夢未識山間一段春
寒勒花遲欲養神青陽早把膽窺真蜂胎蟾魄長生殿
玉液金膏得道人變態似同雲出岫背時不與俗同塵
洛中紅白誰家女還憶元微滿座春
夜窗吟入静畱神調護風寒問趣真一氣不諧三益友
十年又送幾佳人紛紛著樹烟凝雪漠漠浮雲月漾塵
乞與徐熙畫新景未應傳得筆頭春
自是蓬壺陸地神黃雲踹襪訪溪真仙容不老最牽興
浮子無詩可對人静愛龍舒參眼識愁憐江總落歌塵
榕風亭下畱連處悽慘荒荆忍放春
凍影誰憐野外神疎疎淡淡自脩真幾苞含白半凝淚
一信清香太惱人風雨起予懷舊感江山悔我老紅塵
角哀巳矣怕桃死此日空遺雪對春
夢來曾憶二郎神花影愁端語最真月浸一庭寒水玉
夢驚孤枕斷腸人不堪往事從頭看總欲新詩得句塵
啄木敲門窺我醉四山寂寂鳥啼春
憶昔君平勘卜神青衣應是日時真雲開巫女多嬌面
浴出楊妃一麗人竹葉杯浮苔砌月豆荄灰暖紙窗塵
驚春恐落羣芳後先到名園逐上春
結綺吟餘暗愴神東昏猶自紀前真七哀有感驚愁眼
一白空深惜幻人幽興遠迷葱嶺雪寒花清洗洛陽塵
想應飛墜仙京去鈿合金釵誰寄春
萬花同氣不同神玉粒孤標迥出真雪外驚看三五蕊
山中知識幾千人香還有分歸吟料影欲無眠效幻塵
役損東君吾老矣可曾羞妒錦宫春
遺情極像白拈神仙與吟翁意氣真月曉憶同林外飲
酒醒愁悵曲中人荒溪獨照山初静寒影相持雪亦塵
每惜半簷風露重起披玉毳伴瓊春
紫微垣裏一魁神謫向蓬瀛領衆真十月具形分浩氣
九靈司命註瓊人危根必露應知妄種智圓明不墮塵
地位清高太孤潔瓣香拜盡世間春
廣宣筆法幾摹神妙得花中品格真點雪半粘風外蹟
片烟横隔竹西人孤能入眼凉詩觀清欲飛空拭瘴塵
憶到霜鐘趁粧飾年前年後為誰春
朵中飛下玉霄神仙韻嬌姝一粉真冰曉浴乾銀浦水
雪籬愁損草堂人名姬駿馬空詞筆廢苑荒臺老戰塵
凍埜滄茫天四慘两行啼鴈獨傷春
瞥聞香過欲飄神林迥風清水漾真空外忽來花鳥使
雲端應占蕊宫人許瓊飛栢愁擎句弄玉排簫點落塵
引領羣仙朝帝所大羅天上遠生春
霜雪園林幾役神天憐吟客對空真一爐荀令香澄水
半豓徐妃粉媚人愁絶不禁傷歲暮情深渾斷怨風塵
古根巳學蒼龍勢怪底嚴冬早發春
黃埃滿眼正昏神愁見疎林幾朵眞南國有香薰醉夢
北風如陣戰羈人十分孤静偏宜曉一味清新不染塵
瘦島寒郊誰喚起坐間吟對玉堂春
天開竒觀付詩神慘淡經營歲暮真傳說空中長記夢
㶚陵醉裏半疑人逾年藏白應棲粉對雨聞香似隔塵
失笑喬釗水芍藥空嫺妖冶鬭姸春
嵐隂飛處暗迂神密吐孤芳自適真倒影欲窺臨水鏡
斜枝似傍有情人海寧䕫峽幾清曉金谷銅駞一聚塵
懷遠何須歎遲暮滿頭白髮且簪春
一樽酬罷楚江神芳信冥冥欲受真總道無情還有思
勿疑是影又非人雪消頓覺雲隨夢月落難聞笛怨塵
最是客情眠不穩擁衾危坐黯愁春
驂鸞駕鶴下三神病眼雖昏看亦眞霽曉一沉斜影月
鈞天九奏步虛人粉霜寒泣瓊闌淚蘭麝清飄素襪塵
好似虹霓屏上景温泉宫裏各呈春
騰騰天中放谷神羣仙騎鶴正朝眞淡烟絶色本何種
入聖超凡只此人老大暗驚殘歲月寂寥空對古烟塵
問渠橘隱應知否變作飛龍有幾春
花間一見上林神冷看烟霏半頰真手撚梢頭痕記月
眠醒香外氣迷人濕雲不&KR0978;藏深碧殘雪初消盎暖塵
羣木自知天意惜直從身後始争春
御爐薰徹太羅神永夜横杓對七真浩劫罡風開梵氣
清浮弱水度星人綠毛么鳳羽翻譜丹鼎胎禽跡化塵
獨媚玄英長不老海桑知變幾番春
月色微明誤變神綠臺弄粉記顔真要知翠羽空陳跡
未必雞林曾化人孤恨遠看驚薄暮新詩故夢悵前塵
凍蛟危立寒鱗甲縱有青錢不買春
飛爽浮幽逞雪神空江烟浪自愁真本無世上傾城笑
曾向軍前止渴人曝暖釀寒時逐蹟梳風洗雨意超塵
山川凍斷精靈氣獨為殘年作好春
妙向羣芳玩五神空中亹亹似怡真月天花地幾心事
江國溪山一主人欲笑還愁羞解語乍來忽去眇遊塵
芳姿不怕消磨盡半點温柔爾許春
粉輕衣冷獨消神未許瓊花巧妒真一𣲖珠幢迎羽客
半機冰織駐鮫人移將天上行霄魄化作樽前弄影塵
惟共水曹標粉序臨風灑落兔園春
螭身虬尾老形神吐出生枝色鬭真雲興欲乘遊剡棹
露花應恨射鵰人宜風宜雨寒滋韻含怨含情曉沭塵
一領年芳如赴約何須羯鼓更喧春
困坐無端遣睡神忽來詩思欲升真逄君雪月䨇清侶
老我風霜百感人身世飄零知有恨心腸冷淡暗羞塵
從教物態隨年改日暮天寒不計春
萬玉圍庭照萬神懶能短幅對斜真吟看庾嶺浮香意
清壓巴山噀酒人月殿霜宫憐舞影冰崖蘚壁障浮塵
望中或見胭脂雪一樣情懷两樣春
不遮一葉露全神似見風流賀季真天與吟情開太古
月兼清影恰三人寒欺雪岸有餘白清灑冰簷不到塵
但見新題緇凍壁倚闌畱看大家春
五出堂堂奪衆神獨於静處見孤真栴檀國裏天然韻
簷葡林中玉樣人臘雪幾回埋不死寒泉一點淨無塵
世間萬物知多少敢向枯梢鬭早春
綠窗深鎻筆頭神健步移來影脱真風惜怡渠有清致
平生喜我作幽人杏奴惟好曾前席礬弟高風又雨塵
忍向臨卭識杯酒一分牢落一分春
清脩不做五方神烟外誰開半額真淚眼未晴寒滴乳
白頭如雪老催人長天蒼莽增遺慨遠水微茫泯去塵
安得唐昌重邂逅快鞭追騎玉峰春
勒住霜林萬古神香根杳杳出花真巖隈弄月驚山鬼
牆外迎風笑路人玉潔冰清宜抹素粉消骨朽不隨塵
九英射隙光芒起元稹文章拍拍春
縱有多情不亂神笑渠桃李乞餘真翠生寒袖愁籠月
玉墜嬌雲酷傍人三十二天來隱韻幾千百劫入空塵
壽陽去後遺風遠搔首含章一夢春
瘦倚疎籬出半神雪風吹面冷含真晴曛香素誰邊玉
影暈冰簷若個人巳見狂蜂先採探肯隨夢蝶久成塵
寒林忽忽東方白愁醒一瓢天地春
海角天涯憶故神村村烟雨未逄真南寒北暖變騷體
西沒東生逐往人幸有老坡衣鉢在空憐和靖屋簷塵
集英記得曾遊地回首慈恩點點春
尚無容色氣何神道力堅凝鐵鑄真受死忍寒憐老骨
回光返照見孤人天孫巧約知誰測仙客清標不自塵
半夜忽來雲外鶴蓬萊宫主闖先春
收拾餘香薦肉神雲端隱隱見靈真館娃宮近鳳城暖
綠萼堂深艮岳人曉角繁滋高樹外寒姿消落碧天塵
誠齋新有憑妖說驚散桃符句裏春
幽爽玲瓏自悦神相逄渾欲問仙真水花晴涴湘妃淚
露竹寒驚越地人風月夏盟千載上江天涼觀一時塵
棑枝遂翠休疑似細咏昌黎雪共春
有句安能泣鬼神孤鸞妙曲逐希真夜深瘦影偏宜月
雪後清香欲沁人東閣共來吟正苦西湖可往跡應塵
功成調鼎君知否要使熙熙宇宙春
花開臘底覺仙神一種靈根絶妙真五月熟成金彈子
三冬蕊綻玉樓人龐公遠涉來推勘常老端然不惹塵
箇樣酸心誰委悉肯同雪曲與陽春
梅花百詠附錄
