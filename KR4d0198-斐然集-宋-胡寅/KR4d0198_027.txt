斐然集卷二十七
宋胡寅撰
祭外舅張兵部
承奉郎新除起居郎胡某謹以清酌庶羞之奠致祭于
故致政兵部丈人之靈惟公受資敏哲秉德夷粹飭身
修行博學強記妙齡發策卑冗自試不弛不競悠然卒
歲擢為御史排擊蔡氏即被汰斥曾不少惴還寘郎省
復要郡寄文昌羽儀太守豈弟周旋出入三已三仕公
時既老守道克毖笑色温如一坐和氣不義浮雲棄若
唾涕蔡門招之斂衽謹避竟不得汙以成其志惟公宦
遊踰五十祀其在京師舉子奏技疇咨衡鑑惟公是畀
錙銖罔忒妍醜莫蔽一時公卿多門下士奮身寒遠廩
肉既繼豐人約己脫粟布被平生嗜書白首益勵藏之
萬籖不以足意抄之龜手不以為勩掇其英華拔其根柢
發之文章奥雅精麗不自表襮狐裘反衣誰之不如雲
路獨躓訖無見知奄忽違世嗚呼哀哉宣和辛丑吾仕
初筮試於南宫萬人來萃公得其文手之不置擢于上
科見謂遠器妻以季女申篤情義登門受教盡發其秘
日聞格言飽識竒字别手都城後會難冀公守定陶我
官洛汭公歸甌閩我客淮泗心與雲飛跡若匏繫祝公
百齡庶得欵侍一疾何遽電倏川逝病不執手奠不躬
醊斂不凴棺葬不臨隧死生永隔有淚如雨自公之殁
亂日益熾兵塵暗天流血滿地中原衣冠流落四裔孰
得耆老晏晏休致歸榮故鄉順命委蜕生雖不遇死則
無媿如彼美玉今古所貴埋之佳城韞匵何異善積流
衍况有賢嗣終大公門亦復何喟
祭亡室張氏
維紹興七年歲在丁巳九月某日夫胡寅明仲謹遣香
燭酒茗果饌衣服歸祭亡室宜人張氏德馨四十三娘
之靈嗚呼哀哉與君因緣十有六年逮事翁姑最蒙撫
憐鞠養適庶大小滿前内外姻族曾無間言敬愛良人
禮節周旋才雖不敏志識多賢我行四方仕路回環留
君侍傍以悦親顔君禀弗強為疾所纏數經危殆復幸
平痊時不少須氣血消殫豈謂一疾永訣終天常時介
來書翰盈牋今以訃聞一語不傳屬纊之際念予在遠
想君此心欲語誰展孰不夫婦義薄情專義重于情惟
君則然阿翁慟哭白髮垂肩兒女蹁蹁呱泣漣漣君去
不顧亦何忍焉傷哉久貧囊無留錢養生治疾藥餌不
全以貧凖灾庶幾少延吾言既屢君志亦堅我夢不祥
歸心如湍形不能馳以危為安粥藥不親衣食不見雪
涕西風此懷千萬山川悠悠霜月苦寒君何所歸長夜
漫漫時服一襲酒肴一盤遥寫我悲何以自寬
祭陳運判夢兆
嗟夫人不知心中道而反苟其知之奚論歲晩惟予不
肖寓居衡山中列于朝其職可言利病之悉得于民間
有二千石虐及煢鰥有部使者營私畔官相與奉承一
道永嘆常以上聞天討厥奸其後來者視予仇冤首尾
四人先後三年謗而傷之欲禁其宣平生善交聽之于
遠心為我危舌為彼卷卓哉惟公素無半面持節平楚
厚相慰荐予方大憂臥苫斬然既旅其處又營新阡非
公仁明軫兹孤孱使彼忌者尚爾持權雖有誠信豈無
悔焉公才利决忍無留難百里所恬千里所安眷言三
相邈于帝關劇盗之餘比罹旱乾饕吏牙之益困于殘
自公下車深鋤其患脩白者舉反此者按曾未幾時民
瘼稍痊而公病矣弗佑于天天不可期曷禍于賢聞公
之訃有涕漣漣以德報德以直報怨先聖所許人道所
建嗟公已矣我報未展姑酹一觴千古之醆
祭侯郎中思孺
古語有之生若浮萍死若逝水顧所立之如何曷耄期
而後喜公奮跡於寒鄉飛英聲而跅&KR1375;躐俊造之上游
决高科而鵲起睇雲霄如咫尺陋一息而千里總泮水
之弦歌飫瀛洲之圖史經握蘭于華省尋仗節于使指
師作新之術業稟紹承之道揆宜所懷之亟展誰使行
而尼止雲濤洶乎三峽傲扁舟于屣履笑委禽于德耀
豈夢雨之可擬抗鐵冶以窮年困鹽車而垂耳倏蹭蹬
于晩迹撫壯心而未已監武林之小城刺炎陬之窮壘
復撼頓于師言遂逍遥于岳趾飯疏食而奚怨衣縕袍
而孰恥吾先君之息駕屏世紛而莫邇公不倦於叩門
矧復齊于甲子有若我之愚戅嚴禮貌而弗鄙貽冰柱
之大篇貺長須之雙鯉越既久而益勤不自尊于髮齒
擷南山之紫翠酌北澗之清泚稽宏論而茫洋齊譎怪
與俶詭會予馬之遠適來重諾于離仳曾轉首而幾何
遽驚心於哀誄惟公才之放逸若漲川之無涘騰意氣
于風雲絢詞章于霞綺逮憂患之霧蒙投佛海而自洗
嘆白足之無人領青衲之長跪晚乃弄夫墳典悟曩得
之非髓摩治忽于往聖欲論患於旒扆諏諸生以衆說
默瞑聽而隱几决去取於須臾俾授辭而落紙粲大義
以盈編閱日月而甫爾仰精爽以翹翹抗談端而靡靡
咸祝公於三老何奄忽於一逝云春秋與易傳尚胸次
之盤峙嗟後學之莫知悵斯文之已矣想殷勤之故情
慘悲風而涕委魂兮來哉歆此芳釃
祭李待制似矩
惟公生稟異才夙存遠志佩鈎䋲而帶規矩推四重於
士林窺戶牖而考淵源會九流於皇極譽髦昭代振羽
高衢持槖從行言必忠嘉之告宣威作屏治稱師帥之
良踐更内外而公望愈隆經歴艱難而誠心益著柄臣
不能以非道屈致天子嘗欲以大政倚毗軒冕倘來豈
隨人而俯仰山林獨往聊卒歲以優游濯纓紱於滄浪
結茅茨於紫翠緤馬閬風之苑騎鯨渤澥之波厭雞虫
得失于階除付鵬鷃逍遥于宇宙方欲拉喬松而玩倒
景友期羡而游太清屬聞讎敵之詭盟深慮覆車之併
轡拜章極論寧曰身謀納禄告歸庶幾王改清議終期
于岩石耆年俄迫于逝川縉紳歌不憗以興悲邦國歎
云亡而增瘁永惟先子早揖俊遊道不逢時嘗草歸田
之賦義深引重俾彈掛壁之冠逮兹臬楔之凡材亦借
丹青之妙手雖薦賢舉類公心自比於上臣而被遇辱
知我意實同於國士載念寢苫之日方來侑奠之詞歲
月未幾老成繼往憫餘生而獨在展新兆以無緣愴懷
倍切於尋常哀誄莫陳於彷彿英魂未冺旨酒來歆
祭陳少卿幾叟
人生孰不有知兮惟無學之足患束帶秉笏孰不慕君
兮能行義之為難昔先覺曰龜山丈人兮實伊洛之回
騫公服膺其左右兮由綠髮而華顛有諫大夫了翁兮
匪躬蹈難而不變謂公為吾賢孫兮付志業之未宣公
受資既遠絶於人兮天又玉之以百艱偉發身於英妙
兮落組麗而雄健中優柔以饜飫兮求精粹而竆研探
閫奥發其秘兮坦坦道而是踐後來者雜沓横出兮邁
五十矣而青綸沉伏百寮之下兮突晝冷而蔬飯羞折
腰於五斗兮亦何冀乎九遷凛大冬萬木慄以標兮獨
長松鬱乎蒼翠倘匠石欲成厦屋兮無寧弃而弗挻遂
觀珍於玉海兮遂佐御史而執憲遂進預七人之列兮
遂掌禮樂而司存皇清問訪古道兮又前席於講幄之
筵公以所受於師者兮單厥心而薦聞以所承於家者
兮祗乃事而辯論何忽然而去國兮曾坐席之未温主
施厚庸酬荅兮道不可枉以求安知我者相期於國士
兮胡敢衆人而報恩耿薄雲之乎太空兮輕塵棲裊裊
乎弱管據鐘鼎豈不有命兮還食薇於故山強哉矯不
變塞兮亦得正而斃焉予先君子器愛兮逮晩歲而益
敦既論獻於冕旒兮復重之以婚姻公歸兮邈無緣一
訣兮寫繾綣陳以斯盤想危坐抵掌而快談兮難庶幾
於復見生晝明死夜悄兮達者未怛而興嘆惟善人之
云亡兮悵此道之何蹇既清芳颺於罔極兮紛身外其
又奚言
祭譚大夫煥之
惟公粹冲賦資夙涉於艱有才無地徒奮空拳隱約之
脩知者惟天天實相之苦勞必先不滓之金百火所燔
合抱之松飽經歲寒逮其有成精幹高堅猗與我公豈不
其然初記姓名寖窺簡編遂至該洽聞窮見殫治道革
因事倫本根剖分詣盡如不能言溢為文字下筆盈編
貫珠纍纍倒峽源源乃教厥子夷途加鞭詩禮發身忠
烈名存乃立厥家於門江干高廪大囷書樓飛鶱求志
弗仕甘守丘園朱衣象笏郎省通班弟昆怡怡曾玄蹁
躚目有國史耳無管弦其處樂者如處約焉木訥惟仁
利口非賢信行恂達里閭欣嘆千古共詞無間無愪李
耳持寳子輿達尊旁稽幻說鏡象忘詮衆甫既具五福
又全尚祝期頥憲老恩宣贊入饋酳折俎加籩以乞箴
誨以昭化原云何奄忽逝矣如川惟我與公四世之間
爰始道義迄於姻連聞公考終了不吟呻委形弗怛魂
合於乾生雖有既性則無淪公自無憾吾何涕潸惟以
叙違酹此肴筵
祭劉待制彦脩
人生大倫朋友居一交非其道鮮不中失風俗盛時市
價久要及其既澆士夫或恌惟吾與公鄰里鄉黨祖考
而來情好還往識公王城彼此壯年杞國憂天不逮周
旋厥後二載相遇建業繾綣初通話言始接我留震方
公行坤維志各有在寧嗟别離驊騮騰驤歴塊而躓道
出衡山見尋蕭寺時吾先子命啟新尊吾瀹園蔬大白
浮君跨驢紲袢夜飲達晨舉扇障日氣衝南雲丙辰之
秋吾為嚴州公守温陵過而肯留千峰映臺寒菊静悄
醉睨弓彎呼扣窈𦕈同時侍臣而參而商朝不並席燕
不聯觴豈無愛憎事靡相及豈無謀議言靡相拾而我
伯氏養親衡茅參乎羊棗回也簞瓢公曰惜哉敬而禮
之悉力吹嘘振而起之自情而論本無暌疎撫事而思
情既有餘逮於庚申我歸榆社見公弟昆屏山之下引
之升堂拜母夫人塵榻解懸主意仍頻水有湫源山有
岩巘無高不臨無勝不踐無唱不酬約我重來送我交
溪别首重回及公晩年復此展訪我懷坦爾公語宣暢
因悟南華凡有皆妄開吐衿抱有加於前我見脱略公
歡則全甲第翬飛名園繡錯觥籌蝟磔棋響雹落作以
絲管紛羅麗研艷動華屋轄投深泉三日不瞻巳辱誨
戒嘉肴我食旨酒我待頃獨怪公形色凋謝凥輪欲行
神馬弗駕又復喜公氣弱志強憂在國家病語忠莊五
十非夭古人所稱曷為公悲欲攘未膺惟公英邁受之
間氣篤於施人勇於為義聱牙大論衆頸縮龜公一奮
髯立决無疑錯節盤根衆所憚避公一舉手游刃餘地
其牧民也所臨去思其總戎也畏而愛之光射斗牛十
步千里俾為鉛刀干越所恥匣而藏之痛惜已矣書公
志業國有史官有誄有銘炳如青丹莫寫我心寓此鮭
䔩酌醴盈巵公不舉覆
祭外大舅翁殿撰
伏以合姓所先爰係宗祊之主悼亡滋久莫尸蘋藻之
羞載擇宜家審諧名裔仰師資於庠序瞻賢範於省臺
視先公為道義之交潜大業同春秋之志通津一棹夷
猶誰見其疾徐虛室萬籖造詣孰窺其涯涘夙以年家
之子進脩父執之恭喜溢眉間意冥語外每幸攝齊而
侍坐未皇挾策而請疑白玉精金歎疵瑕之絶指太羹
元酒知典則之尚存回首八年驚心一夢有齊孫季爰
契我嬪龜筮既同川途弗礙自始謀而迄事咸率禮以
無違粤從靖節之廬來訪子雲之宅柏堂春靜空餘隔
葉之音蕙帳宵闌尚感鳴臯之怨光塵雖杳愴悼曷忘
願惟鍾愛之有歸欽想英靈之如在謹率新婦某具清
酌庶羞之奠陳於墓前以故外大姑恭人余氏配尚享
祭季弟婦唐氏
維紹興十七年十二月二十六日伯寅姆姆翁氏同祭
於三十四嬸唐氏惟靈生自名族來嬪胡門逮亊尊章
祗肅晨昏燕及娣姒情同友昆相其夫君克有諸孫室
家令儀外無間言歴時多難翼翼辛勤謂享晩福以永
其年何期奄忽命也難論今當永歸南山之原酌此家
醴具此常餐終天永訣有泪盈巾魂乎未冺尚克有聞
祭孫判監竒父
惟公敏健之才可以躋膴仕該洽之識可以備訊究雄
詞本乎騷誦逸學窮乎篆籀所交慎篤非仁而不與所
守勁介非義而不受是謂縉紳之老成非特荆州之耆
舊也中歲念亂孤憤心疚支末雖廢精神自富流離困
躓以逮皓首懷不忘於故丘志尚切於戎醜每臨長風
對觴酒壯氣激烈以彌厲吐壺已缺而重扣蓋猶足以
乞言問政欲見則就賜之几杖加以籩豆不使老至長
飢捉衿而肘見突冷於永晝也嗚呼哀哉我先君早嘉
英秀及觀為政晩意逾厚俾自拔於瘴鄉來卜隣于衡
岫人事好乖斯願莫副獨予兄弟乃幸參候聞前言與
往行常發蒙而啟覆雖大藥之乏資在德人則宜夀忽
不瞻而幾日俄斂藏於一匶方公病革隂陽交寇了不
怛化出語無謬有固窮之義訓遺諸子以筆授卷釣絲
於七澤𦕈孤風於遐宙讀先生之自傳與斯文之奠侑
庶潄石之高情克紹乎簡冊之光而斷蛇之隂德燕翼
於雲來之後也
祭妻兄張撫幹良臣
昔我冠年羣試南宫即以藝文受知而翁收置門闌妻
以愛女獲交昆仲竟歲遊處效官洛杜君在定陶匹馬
見過意方逸豪遺俗故家尚有存者弔古搜竒歡不忍
舍戎塵坌來相與契闊乙卯會語丈人已殁曾未三年
予復悼亡君之仲氏丘木既長庚申訪君家山蕭寺悲
笑雜集如夢中事丙寅之秋予還武夷未及尋君君喜
而來留止彌旬情好逾厚觀君氣骨堅耐如舊豈謂此
别遽隔死生一朝訃至驚呼失聲篤實之資朴茂之行
謹幹之才樂易之性青衫下僚迄不一施徯克厥家而
止於斯君幸有子仍有季弟武部之澤庶其在是望君
千里遥遣此觴疇昔之思曷日而忘
祭張給事子猷
昔在政和學校賓興青衿譽髦鮮或不升賢士之聚實
始識兄兄時遇厲力弗自騰日一溢米有問莫譍舍中
諸生春貢來盈語誦嬉嘲嘈嗷其聲兄雖臥病靜默而
聆他日見謂子獨爽靈定交投分相與以誠予方冠年
憍氣矜騰蕩潏詞江湛酣酒觥高視四海孰為公卿兄
獨温慎期我有成帘樓夜集花市朝行悠然雲淡漻爾
冰清曰此紛華罔堪寄情與子出郊曠美舒平北望大
河西眺諸陵東臨汴泗南想羌衡春風融洩秋氣澄泠
短琴一弄長笛時横尋幽弔古治亂常評心憂禾黍耳
厭簫笙顧謂銅駝將埋棘荆歲在辛丑雲海鶱鵬龍門
並進雁塔同登武部星郎實司文程於兄從祖有女瓊
瑛遂以見妻由兄推名會迫告歸分袂征營後合之艱
先以凄凝各效一官啟明長庚召寇者誰中天欃槍宗
祏遂南再立都京紹興五禩同簉王庭回首舊遊恍如
夢驚簡書是畏讌語何曾閱日未幾又别江亭十有四
年猶飯一蒸書題雖數心曲難形但祝加飱百禄具膺
豈謂小疾奄嗟沉冥惟兄之學演迤深閎涉乎諸史貫
乎羣經怡怡外容肅肅中扃有類坦率了無巇傾沂水
之詠雖則未賡荆舒之說早歲已懲孝養純篤夙師閔
曾口體為下志意是承故其為文以燁以榮而見於用
以敏以精撫字稱良轉輸稱能入時從槖近列華明出
殿藩維遠俗綏寧上主所知清議所凴奚不黃耉進班
疑丞俾究施為以詰戎兵云亡之痛豈惟親朋我欲為
誌述兄平生傳之悠遠不在斯銘姑遣長鬚往薦芳馨
莫寫予悲有涕其零
祭郭提舉子元
嗚呼有道之後其傳遠矣賢如立之志業可紀予遊雒
師立之巳死蓋嘗徘徊通德之里聞公純厚操行懿美
欲見未遂人遠室邇衣冠南渡邂逅湘水公越耆年予
亦艾齒山陽岳縣相望甫爾每聆車音歡笑倒屣從咨
往故哀哀歴耳粹氣薰然德容靜止温恭是力信順是
履皓首簞食蕭齋隠几玩意韋編終而復始謂言仁者
期頥乃已何期奄忽一疾不起回首曩者同數君子到
我碧溪旬日遊徙漾艇鏡中舉觴竹裏談笑清真風度
凝峙似雲無心如泉無滓德星暫聚高躅誰跂諸人好
在公獨傾阤盤有時蔬尊有浮蟻遣詞叙情魂尚來只
祭劉致中
嗚呼天生百材莫不有用材之尤者其用尤重南金大
貝金玉明璣惟或不好好則德之獨吾致中乃異于此
百不一見不夀而死嗟嗟致中早自貴珍見賢必事遇
仁必親學無定師參以訂證濬其明穎礲其廉勁事親
篤孝友於弟昆政施厥家肅雍閨門其在友朋忠益相
告其於鄉黨善者所好德義積躬名聞於朝公卿引重
弓旌是招三揖而前尚赴堂察君以疾辭歸馭遄發縉
紳趣榮快往奔馳豈有匹士重已如斯士負知能鮮克
遵養歲不吾與利有攸往猗歟致中術略疏通若將終
焉一畝之宫謂天艱之式燕其晩而迄艱之惟理之反
文木良徐仆於嶔巔有嵬者樗乃終天年切玉之刀以
貴弗取鉛胡能割玩之在手鄉里之分姻婭之情膠庠
之舊磨琢之誠别去再期期復來會我今來矣君往安
在旅酒弗旨豆籩不嘉獨有悲思君其知耶
祭楊珣
人之生兮浮萍隨波濤兮無垠偶飄颻兮值遇遂密比
兮依因吾初來兮新昌睨爾居兮西隣方念咎兮息交
俄數面兮成親屈輪指兮逮兹淹五冬兮四春結茅屋
兮南郭爾來曾兮逾旬不顧我兮寂寥匪附炎兮強臻
或狂風兮摇空或清月兮掛旻或夜雨兮蕭瑟或春花
兮氤氲或高臺兮寫望或埜寺兮怡神有好酒兮必同
班肴蔌兮錯陳或商謳兮浩蕩或齊諧兮紛綸眷地角
兮徘徊忘天涯兮悲辛予舊交兮日疎爾既久兮彌寅鼓
爾篋兮未冠嘗簉足兮成均中慷慨兮投筆脱儒服兮
戎紳餬其口兮一官竟何得兮隕身賦才諝兮可用祗
碌碌兮埃塵四十四兮無兒絶新昏兮室人甫不覿兮
七朝被微恙兮永淪耿昭昭兮就盡視死生兮夜晨歎
逝者兮臨川眇今古兮同津吾慶弔兮久隳乃酬爾兮
芳醇亦忘懷兮怛化聊為爾兮唏嚬
祭顔翼
嗟嗟顔生曷隕其身耶抑恃妙齡忽衞生之經耶晨出
夜歸冐犯瘴氛耶酒焦水浴寒侵而熱蒸耶昧彼藥石
孰損益於吾身耶延子外館教我二孫不縱不苛訓飭
甚勤見子所著干禄之文為蠅頭之細字擬詞場之千
軍我於爾時追隨人事趨走頻煩未克自貴方將遲以
歲月感以誠意勸使為已而學凡致遠在識趣天爽敏
以賦汝勿逐末而暴棄何曄然之春花遽隕霜而萎瘁
既殮殯爾酧以薄祭旅魂悠悠豈能一至
祭妻兄翁主簿子光
嗚呼子光何為夭折方行萬里登車軸折錦山霅水道
里數千聞君之訃驚心慘顔昔在少卿有言有德宜躋
華近終老岩側司戸秀傑洵美令儀不遐其騖九品之
卑再世所鍾謂在孫子君齓而孤克自峙嶷既就師友
既敦詩書孝弟祗祗家庭愉愉親仁篤義疎才弃怨處
約則甘趨俗則倦載此粹懿宜福於天宜富宜貴宜得
永年理有難推君奚不淑凡百交遊咸為君哭而况北
堂鶴髮慈親哀哀諸兒曷辜于神吁嗟斯人命孰長短
貪婪無厭谿壑寧滿四福具矣好德靡稱展跖考終亦
曰苟生誠能好德而貧而賤而不大耋君子維燕用是
以商子光奚尤昔也若浮今也若休惟我摧頽晩婿君
媦與君論心百未十既屬以罪垢跕墮南雲見君知難
何期永分長號西風佗傺鬱結寓詞侑奠聊以告别
祭范太監元禮
惟公器質温良材用膚敏飭躬力學服職靖共門戸盛
時不自驕汰循途平進厥聞甚休晩守衡陽承郡凋困
竭意摩拊民獲少蘇上官弗仁詆為慢事退奉閒館亦
無怨尤顧予迂疎託契先代書問勤縟情義甚敦中經
瀏江值公寓止接語又欵益窺所懷每及時難詞氣感
慨許國之意不忘拳拳尚期顯榮以攄志業有生遽盡
曷至於斯聞訃失聲天不可慮方此哀制往哭不能遥
持一觴以寫悲抱
祭龍王長老法讃
嗚呼歲在己酉強敵内侵予先君子航湖而南小駐碧
泉莽野荒墅冬鬱濕薪急雪堆戸忽有僧至草衣讃公
佛堂巍巍步象音鐘與之坐談飯以乳(闕)惜其遁身公
材利用厥後慈雲虚席生塵魚鼓弗振府州選人遂以
畀師移錫來處誰為證明予有請語自兹還往二十暑
寒每辨異同拊掌大歡維師行事詳締稳實公方無累
私語無失梵宫之内金碧煌煌水雲明潤山木葱蒼心
雖不朽生則有盡示病寂如埋骨弗燼念我先子築丘
宫前樵牧不犯師勤則然誰其嗣之感舊興愴茗餌薦
誠目斷青嶂
挽吳丞相
妙齡一目了羣書未壯聲華衆已孚器遠况曾師舊德
時來俄看獻嘉謨親扶日轂升天路不許金戈入帝都
大節已全名自永詎同姦慝苟全軀
追念宣和國勢孤上公元宰導人諛妖氛已覺前星暗
皇澤寧論少海枯誰謂玉華傳玉座共知青瑣伏青蒲
讒言一發堪流涕禍在同升有鄙夫
黃扉清啟帝之初俊乂招徠念遠圖桃李舒華方雨露
鴛鴻戢翼又江湖當年舉國蒙休烈至死無人雪厚誣
圓覺妙明何計此獨疑遺恨遶蒼梧
挽劉忠顯
念昔京都晝掩關黑雲黃霧塞人寰南城掃雪迎耶律
北道聞風拜禄山不為身謀心皎皎已終臣事意閒閒
何人得與高名並千古常山諒可班
未識堂堂玉立姿已傳薤露滿山悲空餘父執修恭意
漫繼詞流紀德詩諸子盡賢門益大萬家餘地塜初纍
紛然盡奪三軍帥誰識公心死不移
挽陳幾叟
妙質曾揮匠石斤久於其道更超羣皂貂破敝頭蒙雪
黔突凄凉氣吐雲忽上諫坡規帝德又陪經殿勸皇墳
事功難必清名在未辱先賢付託勤
挽楊訓母莢氏
戚戚秋風颭旐旌送車千輛咽佳城令妻夀母名兼美
孝子慈孫禮備成望士有詩歌紼綍梵坊無侶獻鐃鉦
更慚朴語書銘石萬一幽光久更明
挽某氏
慈祥令淑禀于天宗族閨門共仰賢中饋克脩惟六二
義方能教亦三遷藝萱無復忘憂日種栢行看合抱年
舊欲升堂今已矣大招成些重悽然
挽李太孺人
桂水無情日夜東空餘丹旐泝西風一經不負門閭望
五鼎端宜饋祀豐茂渥出綸觀有煒芳徽勒石播何窮
遥知祖送詩千首挽鐸聲悲大隊中
挽端州黃大用大用喜讀書有志行數過予講討
雖未詣宗本要自佳士可尚也心為形役遂以
病死作二詩哭之
每惜南冠懶讀書欣逢之子富三餘文章戸牖雖頻闖
師友源流或未疏底事箇中紛侘傺坐教淫末費驅除
昭昭奄作冥冥去悼爾能無一束芻
鋸屑霏談涉往今濡毫洒紙掞詞林聽歌鹿野三章後
悵下龍門九曲深十口西疇貧索莫一官南選晩侵尋
早知大易無思慮應悔生前未洗心
挽黎承事
北正黎司地南來得姓繁清時能教子餘潤必高門珠
蚌他年譽金籝晩歲温王師勤佐餽鄉鬭待平反援手
遺嫠難酬心樂泮恩凄凉投轄井慨歎給孤園萟檟平
居近攀松永慕敦流年駒過隙不辱付諸昆
挽譚邦鑑
忠烈延康子期頥致政孫文詞金震蕩行治玉純温夢
熟黃粱早名餘絳旐鶱傷哉九京路白日悶泉門
契好聯三世交情晚更深宦遊乖握手書到豈論心歎
失超騰願愁聞相挽音平生一尊酒已矣不同斟
挽楊子川
傾蓋小冠市論文喬岳陽一生能幾屐兩鬢忽成霜我
尚棲南嶺君俄赴北邙無因澆絮酒回首重呻傷
斐然集卷二十七
