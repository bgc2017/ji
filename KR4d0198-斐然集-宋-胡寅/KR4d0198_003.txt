斐然集卷三
宋胡寅撰
古今豪逸自放之士鮮不嗜酒以其類也雖以此
致失者不少而清坐不飲醒眼看醉人亦未必
盡得蓋可攷矣予好飲而嘗患不給二頃種秫
之念往來於懷世綱嬰之未有其會因作五言
酒詩一百韻以寄吾意雖寄古人陳迹并及酒
德之大槩以為開闢醉鄉之羽檄參差反復不
能論次也同年兄唐仲章聞而悅之因錄以寄
庶幾兹鄉他日不乏寶鄰爾(辛亥)
美禄無過酒星泉奠兩儀端由皆作聖意趣少人知肇
命惟元祀迎春祝夀祺功深資藥石力厚起疲羸若羨
千鍾美休嫌九醖遲忘情惟大禹無量乃宣尼抔飲觴
初濫留連禍始基先王防以禮後世利其資默識人情
異參稽俗習移放懷無事矣問口縱言之惑溺終長夜
奢殘竟作池包茅齊服楚奏鼓胤征羲大澤斬地後當
爐折劵時彭城正高會睢水已填尸謫去憂占鵩歸來
喜受釐缾盆感田父餔餟念湘纍壑谷中宵問糟丘一
簣虧怒排樊噲盾吐卧允之順擊幘籠錢鳳爭權殺魏
其脱靴慚力士飛燕忤楊妃司隷要殊切虞人獵已馳
魏文敦信義王猛用鈐鎚有客言雖吃何人字識奇裸
身荒已甚滌器事還卑軟飽深形頌醒狂屈受譏雖將
齊物我亦合悼功緦渭水歌初闋高陽伴蚤稀湖船回
太白水殿燕西施薤露停杯唱鯨魚入海騎緬懷七子
會悵望八仙期瀟灑斜川影風流曲水湄日斜休百拜
罍恥便三辭頭上巾頻漉腰間鍤自隨諒難操北斗且
復坐東籬西海桃垂實南山豆落萁無違商士誥宜葺
杜康祠李脫朱温穽劉為石勒縻死生當有在王伯豈
由斯五斗酲方解三人影對嬉高談傾坐聽痛飲亦吾
師責味曾圍魯提筒更憶郫安能洗晏粉聊復漲黃陂
章子以孝顯酆舒因俊危夫妻不成屬父母或貽罹詎
比華茵汚寧虞窟室隳壁懸疑角影車載號鴟夷口不
掛臧否醯猶和薄醨立苗諷鋤惡種秫待充飢雨落香
檀注春融綠髓脂雲輕浮蟻子金嫩寫鵝兒滴滴葡萄
顆涵涵鸚鵡巵胸呑九雲夢筆走萬蛟螭風月江山好
賓朋笑語宜繡簾初靜捲銀燭已高垂儼雅神仙坐紛
羅水陸竒色深迷琥珀光溢艷琉璃綠笛翻羅袖紅潮
上玉肌獻酬俱繾綣沾洽盡融怡不問簷花落惟愁畫
角吹初筵何抑抑屢舞忽僛僛寒食梨花發重陽菊蕊
披龍山猶可想洛浦尚能追月滿倚瓊樹雨餘攀柳枝
高飛鴻鵠遠左手蟹螯持賢聖分清濁青齊辨等衰市
沽難共食家釀恐成私算爵商壺矢忘杯泥夾棋資深
酣道韻端的露天倪翠竹沉雲色酴醿浸玉蕤過咽輸
浩渺赴吻重漣漪捲盡青荷葉顛飄白接籬埜畦供鼓
吹幽鳥奏塤箎但看朱成碧那知玉作瓷長瓶卧荒草
山郭颭青旗目井欣投轄窺門悵縶驪提壺留客住杜
宇勸人歸碧嶂下紅日飛霜點黑髭邴原良自苦畢卓
未為癡處士林泉適騷人景物悲放臣離國恨遷客去
鄉思須藉杯中物聊舒鏡裏眉暫時澆磊磈到處吐虹
霓但戒零霜露無勞灑涕洟從教禁網密莫遣醉鄉迷
為沃塵生肺應防水尅脾破除閒病惱斷送老頭皮埋
玉空煩酹揮金莫計貲三行何法制五齊孰官司喜怒
或交作隂陽因并毗達人眇天地曲士謹毫釐夜汲文
園井朝餐大谷梨渴心便渌醑大戶怕甘酏滋味將何
比經綸倘在兹一尊常準擬三頃要耘治吾道久榛莽
世途多虎貔黃封憶内醖絺繡念宗彝傅說膺新命曹
參守舊規羣生思覆護寰海厭澆漓倘負膏肓疾須憑
國手毉欲傳方法者把盞詠吾詩
送黎才翁往荆門
聖道原來不易窮君今何處覓同風唐虞世遠精神在
鄒魯人歸事業崇德性未尊須強學道心纔勝即收功
他時杯酒論暌闊應有微言激懦衷
文定題范氏壁次韻
四海兵戈裏一家風雨中逢人問消息策杖去西東歴
數前朝亂何曾掃地空山居自有樂時對主人翁
初至青湘聞安仁帥司為曹成所襲四首(壬子)
風急灘聲亂雲紅雪意酣空庭初霰集寒硯忽冰涵天
造推移密人情冷煖諳江頭聊問信春到一枝南
稅鞅年華暮圍爐夜飲酣雪梅清共映沙水凍相涵遠
意人誰會殊方俗未諳前令發湖北今日滯湘南
有道持危國無人識素書屢驚時易失更覺意難如莽
莽旌旗暗紛紛組綬紆白雲一天地今日又遷居
結束趨安地征營報急書諸軍聞好在元帥竟何如歲
晏風雲慘天低嶺海紆悲歌撫長劍吾道敢懷居
題嶽麓西軒三絶
偶向紅塵得此生歲寒松竹尚多情道人亦有生前契
幽處開軒巧見迎
月戶風窗悄不扃靜中真樂故難名山泉未識幽人意
自作穿林寫壑聲
山雨冥濛久未晴袖中長笛為君横一聲吹破浮雲色
歸去呼船載月明
題指南軒二絶
老屋蕭疎四五椽瓦爐香冷斷諸緣客來若問名軒意
莫似維摩但默然
軒轅逸駕已旋歸赤水玄珠却背馳南去北來何處是
坐令楊子泣多岐
和鄧友直
坐看嘉樹溢枯流快作南江汗漫遊曉岸林巒光寫鏡
夜窗風露冷涵秋謏聞豈解論三豕澁思真如曳九牛
但喜維舟時接席一篇珠玉勝封侯
示黃岡長老二絶
歸興逢山便解頥上人多思乞留詩千岩萬壑經行處
他日煩師覓舊題
落日溪橋佇立時溪雲歸盡月生遲溪聲漏洩真消息
借問溪翁却不知
題上饒半月岩四絶
何年落月掛蒼山長似瑶梳插翠鬟擬琢半輪營魄處
莫教如玦只如環
瓊樓玉宇匝天開織女天孫靜往來月姊故應差老退
譴除私館墮岩隈
每見雲端上下弦遥憐破鏡兩娟娟願移此景蟾宫去
日月當令一再圓
非關狡兔月中藏肯與癡蟇飽寸腸只恐世人嫌冷看
故依雲岫掩寒光
題郭伯成畫竹月岩寺
夫君自是雪霜姿落筆風生更不疑留向岩前弄明月
桂枝相伴影參差
題郭伯成畫竹道傍人家作雨勢
可但文翁會寫真典型今見一枝新含風帶雨蕭然意
共看林宗墊角巾
過疎山題一覽亭梁谿公所書也二首
手遮西日到疎山忽得昏鴉斂翅間未暇拈香參佛祖
且須襆被扣禪關月林散影參差靜風磬傳音窈渺閒
擬買一㕓通水竹杖藜他日寄疎頑
林梢斜月墮金盆接影蒼茫白霧飜欲倚小欄收遯景
試憑長嘯卷遐昏寒山濯濯空堆皺埜水瀰瀰不待源
莫道此亭觀覽富未如賓日上天門
同余汝霖遊西湖觀天竺觀音永懷林和靖三絶
莫話蔣陵陳迹青松翠碧躋攀此别再遊何日夢魂長
遶湖山
岩前晴日蔭樹林下微風采蘭臨水更無塵想望雲時
有遐觀
劫火不燒大士寒泉誰薦先生跋馬與君弔古西風落
日淒清
初歸范伯達弟相會夜歸有成
亂後風塵稍破昏歸來骨肉喜全存飲君竹葉醉不惜
映我梅花香正繁問學據今宜了了唱酬從此定源源
夜寒踏碎灘頭浪為篤平生友弟恩
癸丑元日文定時留豐城今歸青湘唁家
去年已向爆聲殘曉氣絪緼雨不寒玉佩想聞趨桂殿
綵衣遥祝獻椒盤千齡帝運方更始一統王春正履端
不與時光共流轉此心那更覓人安
和仁仲春日十絶
雪後雲收萬里天春從何處著山川紅邊綠外無窮思
莫道今年似去年
氣浹高深物物蘇問言還有欠春無桃紅李白猶閒事
麟鳳應來瑞此都
雨細雲輕隠隠雷東君行樂正徘徊欲教遊客留連醉
須放名花次第開
莫笑遊人冷落時風光流轉不須疑去年草色空成恨
今歲花光又滿枝
燕舞方酣鶯又啼草堂春睡日平西枝頭有酒尋花去
小雨冥冥漸作泥
行春對酒滿壺頻樂此春風自在身須信壺中春不老
何人作計強留春
年年綠水送殘紅不怨東君只怨風芳草連雲愁更遠
勸君當醉萬花中
萬卉千葩自不同吹開只是一般風對花不見花開處
却恐嬉遊興易窮
洛陽風俗事栽花流水園林眇一涯移得舊根春不老
錯疑蜂蝶過隣家
陋巷當年只屢空于今還詠舞雩風已推寶瑟鏗然後
莫認青春醉眼中
將次鍾鄉先寄處厚唐文癸丑
試問雲山數歲華寒梅吹盡兩年花倦遊吳楚六千里
幸脫兵戈三四家那用有田從桀溺且欣無疾住毗耶
欲將别後從頭說滿眼春酤盡更賖
元院冠
一行作吏擲分隂世路塵勞滿客襟三語風流埽夢想
十年書問寄浮沉門前種柳春光好堂上鳴絃古意深
别後新詩都覓取對哦湘渌醉還斟
再遊嶽麓示法光其隣道林人言陶士衡舊居也
五絶
雄城千雉壓江横倒影蛟龍十里明欲倚危欄舒遠眺
東風無力暮雲平
火宅清涼定幾時三車門外世終迷青蓮紺宇憑何住
片雪紅爐只自知
樓船東下啓扶桑千古英明日月光未必此心如古井
且應蒼檜比甘棠
舊詩不省作何言新句無奇墨亂飜要是雲山通宿契
故將文字寄深論
草堂何日傍雲根借問隣家兩足尊欲買漁舟繫江樹
先憑屐齒記苔痕
題湘西小景
身在山中不見山山前行客未能閒何人水墨秋毫外
十里湖西尺寸間
題浯溪小景
卜宅元郎豈偶然江山千古共流傳乾坤巨石知多少
待看中興第二篇
自勝業寺過銓德觀
出岫無心倦即還悠然信馬望南山忽驚蓮社青萍合
却到蓬壺白日閒方士内丹論九轉導師平地設三關
不知洙泗真消息誰可相期一解顔
題銓德秋聲堂
紫極題詩歲月深秋風懷感重沉吟殷勤種此一庭玉
回薄依然萬古心獨有佳名追綵筆誰將幽思入瑶琴
蕭蕭醉掃筆池石水月光中覓至音
和鍾漕汝強四首
霧豹成文不厭深喧卑何事競翰音為言墨客誇三賦
那似仙翁振八吟欲繼高蹤其敢後下看浮世豈須臨
何時蠟屐携笻杖來撥衡雲一萬尋
丈人愛客酒杯深更和南山白石音大戶不知濡首節
逸才應笑撚髭吟箴規有過風雷益儆策無窮地澤臨
每憶向來談讌處桃花流水路難尋
風日薰薰草樹深黃鸝遷木送新音有懷春服成雩詠
遥想青山伴醉吟詩老幽棲雖地僻聖君高拱正天臨
未須靜處論方藥會見蒲輪遠訪尋
雲自高閒水自深此間誰契不傳音倦飛偶作歸田賦
高卧時為梁甫吟為己宫牆當獨詣過門車馬肯相臨
惟公知我迂愚甚狂直何曾較尺尋
和曾漕吉甫
本來秋月映澄潭牆面猶須學二南徑路枉尋難直尺
巵言暮四等朝三文如楮葉何勞刻道在蒲團恐費參
玉帛雍雍王會處禹宫惆悵一精藍
題雲峯齊雲閣示住山思達二絶
舒捲高低晴復隂澹然無滓亦無心不知底處相齊得
且倚危欄一散襟
秀色參差千萬端浩然無碍碧天寬上人若見相齊處
試與憑欄指似看
題淨明觀
長官冰操正飄纓嘆息東流宰木青佳句不隨方士化
故應留作換鵝經
題劉練師屋壁
誰言無路出塵氛丹灶初聞一語真窗外未堆千嶂玉
坐中先盎一壺春
題草衣岩
石室流傳一草衣草衣消息了無違此山只是如如體
休向山中覓祖師
臘雷春雪示吉甫(甲寅)
曉色空明衡嶽南一塵那復隔仙凡貫時松竹色自好
破臘雷霆聲未咸萬里鮫綃開步障千金火浣試春衫
漁舟不與人供畫獨駕雲濤月滿帆
同邢子晉范伯達遊方廣二絶
黃梅作雨暗朝曛山北山南路不分知我與君非俗駕
曉天收盡五峯雲
又
瑶階金殿湧青蓮此是南山小有天詩客若為深避酒
道人無奈不參禪
仲秋赴伯達浴兒會不見月
準擬清光滿十分論文那用醉紅裙天公有意韜隂采
風伯無威掃曳雲東道浴兒方洗腆南齋留客更殷勤
朦朧碧澗三更路衣袂翛然桂子芬
將遊上封先寄南臺珏老
淅淅風搖玉露秋尚懷分柿半山不衆香肯共維摩飯
元亮聊同惠遠遊薈蔚彫零岩壑露佩環清越澗泉幽
青鞋本自無泥滓更約諸峯最上頭
登上封三絶
仰止高高幾夢思躋攀乘興遂忘疲直須駐足青冥上
方信前山次第卑
山下隂晴只蔽虧山中烟靄更迷離天風忽與遊人便
吳楚屯雲萬里披
北斗回杓正指西丹梯從此與天齊為君挹注銀潢水
一洗人間火宅迷
和上封洪辯用明察院韻
繡衣御史有前聞衲子禪師亦好文出稟聖謨蘇瘵俗
坐持詩律戰魔軍訪尋水石閒招隠際會風雲偶策勲
喧寂兩忘歸一致此心何處不超羣
同宣卿和仲仲達遊上封值雨而歸時上封辯病
南臺珏同行
不到峯頭正一年兹遊新客更超然淨名不語元無病
惠遠同行定有緣風雨不期相邂逅雲山未許獨留連
歸途絶景何人見萬頃銀濤漲楚天
酬宣卿見和
不向杯中覓聖賢獨於山水意翛然相門事業方傳世
官路升沉祗信緣萬卷圖書資博約九衢車馬任顛連
翠微卜宅須相近且住蓬壺小有天(宣卿不飲)
謹次家君元日之韻(乙卯)
薰然和氣爆聲殘賀客充庭上慶牋令節共欣元會日
本朝新數中興年仰觀北斗書王正合起東山付國權
天祐斯文知有在稱觴還詠福如川
和宣風寺壁間韻
客夢到何許南山桃李園未能忘䗶屐何意謁金門願
舉漢三傑盡戡周陸渾虎皮包劍戟農務看村村
遊三角寺
再遊三角寺勝踐十人偕雨後林巒媚心同笑語諧碧
蘭初秀畹紅藥漸飜階若問經行意春風寫客懷
酬邦鑑見和
恭誦親征詔戈矛與子偕叛徒三鼓竭凱奏八音諧上
主開宣室羣公擁泰階慚無經濟學感激漫裝懷
和路樞四首
圖書雖是舊生涯翰墨那能掞國華戲綵便甘辭五馬
退朝猶想覆千花先民事業高三代將聖春秋自一家
他日登門謝佳句劇談當許岸烏紗
前籌初見翊元樞何事扁舟泛五湖脱屣紅塵誰肯辦
挂冠黑髮世應無願陪几杖登南阜遥想氛埃暗北區
晚節功名端不免雲臺依舊矗天都
林壑蒼茫渺一涯辱公詞藻借光華大聲豈直金投地
清夢懸知筆有花不似罷兵初度嶺應同奏疏早名家
曳裾未愜平生志常恐追鋒侍絳紗
進退行藏合道樞詎分廓廟與江湖願陪東閣留賓後
定向南山卜宅無不為避喧隣懶瓉祗緣嘗藥訪臾區
勉搜累句酬高韻端似無鹽簉子都
子正生日以黃柑為夀(丙辰)
正論風流不辱親高文還稱掌絲綸豈惟補衮須詞伯
自是安邦出諍臣歲晚已回松柏操時來休愛水雲身
欲為公夀倡優拙戲遣商山四老人
和余汝霖雪七絶
無數天花鬭舞風迷離玉色映寒空共誇破臘逾三白
更喜新詩報屢豐
雖無諧謔去相携且乏輿梁濟涉溪之子惠然須痛飲
醉眠應夢鎮幃犀
日日東園探早梅那知一席萬林開君詩還似揚州句
掃盡因風柳絮才
周宣闢國號中宗六月興師灑汗同莫為苦寒辭出塞
采薇歸戍亦論功
燕山大雪暗邊雲將士何人欲賜勲聞道玉宸温詔出
絶勝純纊被三軍
低唱誰家有女伶映窗那用讀書聲何當翠被同君獵
得獸雄夸得句新
朱老能詩更謹虔葉公好學亦窮年飢寒共保凌霜操
未羨重裘食萬錢
再和
紛紛狼籍下天風萬里寒光鏡色空莫學袁安但高卧
也須斗酒醉新豐
迥眺層臺酒屢携千風攅玉映瑶溪南枝更有東風面
未減爭妍燦瓠犀
今年花是去年梅又對春風一笑開不似飛霙能頃刻
香中更有和羹才
埋玉腰間覓性宗儒冠謀道有誰同筆尖凍折新詩就
但可徒收翰墨功
猛將謀臣氣靄雲興邦雪恥在竒勛因思衛國瓊瑶報
更憶吳人組練軍
劍峯犀利拙優伶果聽淮南奏凱聲隂翳便隨朝雪盡
東風還放曉光清
自笑兵厨吏不虔凍醅如蜜只年年却思踏雪江頭路
屢費詩人一斗錢
歲除示汝霖三絶
柏酒椒花又盍簮莫將談笑枉光隂自憐四十無聞者
欲問如何不動心
邂逅遮留閱歲寒山肴溪䔩且同盤不憂絶學商量少
只怕新詩屬和難
紫蓋峯前萬壑流長松脩竹與雲浮欲分一半誰人可
子若能來亦易謀
和汝霖三首(丁巳)
客思如春日日深莫令鶗鴂損芳隂忽逢佳士能傾蓋
那用高眠有抱衾陌上正歌歸緩緩尊前聊酌夜沉沉
君詩也得池塘夢沈謝風流尚可尋
聖門功業海同深大禹猶曾惜寸隂知有詩書消永日
不將狐貉愧寒衾定心應已觀川逝闊步何須歎陸沉
聞道北山蘭正好果堪紉佩即幽尋
桃李無言春事深便看園樹欲交隂永懷北固吹長笛
一醉春風典破衾金羽喜從幽谷出錦鱗貪引翠竿沉
好傳消息睎曾點莫把平生問李尋
和朱成伯
劫劫官身未許收江山到處發詩愁弃繻西上今將老
襆被東來又欲秋安得紫簫横鶴背漫從清釣覓羊裘
黃梅正作冥冥雨每詠新篇興轉悠
瀾飜筆墨浩難收妙處端能浣客愁落筆千章輕萬戶
思君一日勝三秋持身貴比琥璜爵得句精如狐白裘
應有二南風骨在令人輾轉更優悠
荷花
夢到南塘翠蓋稠姹然得意斂然羞驚鴻遠映朝霞色
白鷺先窺霽雨秋裊裊芳馨煩折贈霏霏涼吹想追遊
天花欲試維摩病衣袂何曾一片留
酬諸同官見和三首
初看綠淨已紅稠有艷無情不障羞依倚鉛華閒寫鏡
霏微風露早涵秋虎溪香社應難入玉井長梯未許遊
同賦諸仙語皆妙坐令芳色句中留
蘭塘清暑瞰稀稠早見排房結子羞照水華燈宜獨夜
薰香翠被欲爭秋潜珍不薦霓裳步凝佇誰同漢女遊
欲種此花須摘實自憐踏藕漫淹留
莫道同時岸卉稠背萱無態側葵羞金蓬未實猶韜日
玉節深藏更耐秋肯把仙姿供鷺悦故標高致待龜遊
期君秀色蓮峯似終古名垂華岳留
和信仲喜雨二首
雲漢吁嗟墮杳冥德音雷動走羣靈天心自契犧牲禱
田畯先聞黍稷馨簾捲西山增爽氣水通南澗漫平汀
一篇可嗣東坡記北榭今成喜雨亭
天公知我亦頑冥不許山川借寵靈何事民謠為膏澤
祇因君德薦明馨楩楠未厭雲迷谷鷗鷺初便水漏汀
試攬秋光澄北榭千峯爭翠岌岩亭
禱雨
久閟天公澤焦然品彙情遏雲虹屢飲擊海電空明禱
祀山川遍薰修道釋并帝心終閔物國力未休兵帽覆
烏龍頂軍移黑蟻營乍看雲葉密遥想浪花平早熟攙
先刈高荒趁晚耕歸逋庭少訟交潤水無争喜氣連城
洽餘波集澮盈蕉心重自展荷葉密相傾菊映蘭兼茂
松連竹共清杯觴初料理書帙尚縱横欲賦田園樂猶
慚組綬縈隠淪千古重名利一絲輕釣客風流遠農師
局次生庶幾逃責罰戶戶有坻京
酬信仲見和二首
數篇新雨意真見古人情當拜王靈及非關祀事明雷
聲空自碾雲氣不相并試為驅潜物安能役鬼兵曉來
聞鵲唶座上掃蠅營地脉沾濡遍天心賦與平遠慚白
水政坐想有莘耕各競千峯秀誰平兩港争稻花重撲
撲蓮臉更盈盈但欲禾麻穟無令棟宇傾教心蘧叟化
官況伯夷清霽電金蛇掣晴霞綺鳳横仙人歸縹緲詩
客思紆縈句屑餘霏妙人涵晚吹輕故園三徑綠新水
半篙生遂有乘槎興秋風白玉京
不作悲秋賦猶牽夢雨情人心空懇迫天聽自昭眀驟豈風
能靡和非雹與并霤懸廬阜瀑山映羽林兵已灑臨菑汗將
漂石勒營循良慚召父調燮賴陳平方士田俱溉先生道可
耕亂飄絲未理急點射方争願補天無漏誰占坎不盈雲披
心屢折雷屬耳常傾未說千箱滿聊欣八極清幸令鵝
貰死那恤虹仍横銀竹森猶亞簷花落更縈昆陽萬矢
盡滄海幾漚輕反照霞初散中秋月已生一杯相屬處
憂慮洗京京
以崇正辯示新仲
不羨飛仙術仍修謗佛書知音鼓琴後覆瓿草玄餘龍
象空相蹙鳶魚祗自如更煩君印可底處認吾廬
酬新仲見和二首
自喜逢端友初蒙賞異書不譏吾好辯更請慎其餘術
業須三代宗風謝一如與公俱目擊紙上亦蘧廬
蓬蒿翳環堵左右只圖書面壁知無累心齋諒有餘經
綸今賈誼詞賦昔相如莫廣離騷意行看直禁廬
賦向伯共五老小山六言五絶
奇石來公几案參差仙掌規模遂欲強名五老逍遥鵬
鷃羌廬
聞說身依蓮社坐蒙勅賜薌林五老與公為六何須詩
酒棋琴
問法想應得髓好竒那復忘疲此石未同瓦礫耆年直
是兒嬉
山石詎聞變化蒼顔能復嬰孩想見輕葱秀色正如蘭
玉陪階
文簡風流未冺公孫節氣誰班當與皐䕫佐舜莫尋黃
綺商山
和錢孫叔委心亭二絶
交衢塵霧祗相煎回首山林去未緣安得委心無一事
陪公清話許忘年
寄傲羲皇以上人古今雖隔意常親聖時方欲詢黃髮
未許公收致主身
奉家君自勝業遷居書堂久雨乍晴道中口占
五峯收卷萬層雲一水流通四海春南極有星天地久
東風無際柳梅均
謝人惠舂陵石山(辛酉)
何人蹙縮九疑山叠映公家几硯間欲識神魚閟凝湛
試看雲氣出孱顔新蒲已結根千歲舊蘚猶窺暈一斑
舉餉敢辭歸載重要將竒絶寄幽閒
和賈陶二老二首
已愧名邦忝仍無秀句傳花光隨處好草色與愁連訟
少庭常寂心閒地更偏先生肯乘興一醉賞風烟
節物怱怱度邊烽幸不傳名花空雨墮秀樹已雲連孤
負杯蓮倒蕭條燭蕊偏但欣民小泰凝寢有爐烟
和邢子友
可憐牒訟汩華年賴有神交肯惠然萬石同登高柳外
一尊相屬晚花前浮雲空解遮人境止水何曾染世緣
安得小舟銜尾去風檣激箭不須鞭
和趙生二首
徧遊南北與西東欲訪人間國士風處世甚疎皆笑我
宅心無累獨奇公詩才自愧非三上酒聖相從又一中
芍藥待開應且住莫令清賞轉頭空
冠月裾雲佩綠霞百年將此送生涯愁心别後無詩草
病眼燈前有醉花落筆擅場聊寫意背山臨水遂成家
也須南畆多栽秫休似東陵只種瓜
遊淡竹岩
岩好城還近山南路却西淡交同魯衛新釀到青齊桑
密家家繭秧稠處處犂朱陵更清絶何必此幽棲
題賈氏超然堂
超然華榜照新堂兀爾忘機入醉鄉城外有山心共遠
壺中無事日偏長月留粉壁檀欒影欄俯冰池菡萏香
最愛南窗通北牖好風時送一襟涼
又題迎月亭
從來共惜隔年期剗却東山尚恐遲欲向塵中先得眼
故應雲表屢揚眉停杯專待寒光舉起舞還愁素影移
常與此亭相照耀更須佳什煥梁榱
和賈閣老三首
新柳逢秋葉尚隂晚蓮披露色難禁坐聽玉屑軒犀麈
静對山爐颺水沉綠酒淺深皆有味白雲來去本無心
辱公麗藻相留句且復追隨翰墨林
來朝杲日破頑隂共指秋成喜不禁寸碧遥岑供眺望
長空飛鳥自消沉四時景物千鍾酒萬古功名一寸心
尚媿先生遊佛海兩忘軒冕與山林
西雲十日結重隂葵箑桃笙自不禁書帙有緣燈耿耿
酒杯無伴雨沉沉君恩未報空懷禄民瘼難醫只媿心
為問埜麋何處好鸎鳴雕檻隔長林
中秋寄賈閣老
香霧沉秋氣迷雲捲暮天金篦撩眼淨玉斧斵冰圓無
復霓裳舞空歌水調篇新亭偏得景一醉豈無緣
和彥達九日
滿頭黃菊鬭芳妍人與秋光兩静便試把杯觴論舊日
未須筋力較明年詩慚戲馬臺頭客目斷歸鴻渚上天
更愧白衣能送酒坐令彭澤意空傳
和唐夀隆上元五首(壬戌)
滿城和氣在春臺玉漏沉沉鐵鎖開明月誰知千里共
華燈同照萬人來市橋漸漲丰容柳江路猶殘的皪梅
欲與先生拚醉賞未須歸去隠蒿萊
二
明月升天鏡上臺燈如蓮沼萬枝開恨無立部歌仍舞
空有遊人往更來續法未能窺佛祖𢋫歌聊得繼歐梅
壯心消盡嬉遊興矧復斑衣悵老萊
三
名章絡繹走陪臺得對春風一笑開樓外未知明月出
袖中疑有夜光來秀如王子登門竹味勝曹公止渴梅
已向歌謠挹和氣預知豐稔變汙萊
四
山褰雲色暗陽臺俄復晨曦萬里開行雨忽隨新夢斷
春風還似故人來精神總屬陶潜柳燮理須歸傅說梅
已共此邦同樂歲更須躬稼辟田萊
五
幾年蹤跡遠中臺夢想傳柑宴斝開懶擁牙旗穿市去
縱看玉李墮天來從教獨照青藜炬莫使輕吹畫角梅
也有江風浮綵巘坐令形勢卷東萊
寄題吳郁養素軒
到處風塵染素衣蜉蝣掘閱尚何知似聞掃雪開三徑
可但移梅探一枝分我高山彈舊曲乞君明月斵新詩
幾時把酒臨窗檻借問如何湼不淄
和次山遊朝陽岩
畫船浮客到岩阿小閣經年又一過天遠恍如開翠幕
江春渾似遶青羅雨晴風日山山麗花發園林處處多
早喜四郊膏澤徧試從堯壤嗣農歌
和范元作二首
江北風塵靜江南水竹居世交論契厚歲晩莫情疎斸
雪重培菊臨溪易買魚瀟湘有舊約相就不投書
二
仇敵何須殺調和乃妙機又聞堅誓約不用講攻圍六
月鵬南徙三春鴈北歸自知同斥鷃蓬艾且卑飛
和李子楊題龍源田舍
舊隠今何許新宫定幾間紅塵昏北道青壁睨南山若
擬崧和潁猶勝蒯與菅居方二頃得我愛一生閒蔭石
多雲樹行田有翠灣客來那更問門設不須關世味浮
雲薄顛毛小雪斑功名當未免亦念早來還
又和湘濱卜居
聞道園池各著名起予歸夢過臨蒸已開塵外尋山眼
更曲堂中飲水肱有地且須多種秫好閒何必苦邀僧
杖藜他日端來去但恐公朝正與能
郭偉求鄙文
少時文墨已非工漸老才情更覺蒙空有簿書相汩沒
了無朋友共磨礲功名也只浮雲似富貴還應逝水同
寄語宅心何處所晚春沂上舞雩風
思歸八絶
天柱峯前又一區已聞松菊漸荒蕪近來更草歸田賦
敢以無功戀左符
昨日春風花滿山回頭秋葉錦斑斑終年竊禄慚憂寄
何事遲留久未還
壯時嘗有意功名不覺星星白髮生眼亦漸花心更短
歸與猶可事農耕
夜夢俞音出帝闈朝來江雨已生肥扁舟載酒吹長笛
未減遼東獨鶴歸
上聖心唯赤子矜庶邦可以佐軍興自書政拙催科考
今古舂陵復永陵
屢督平反獄易空深慚龍斷貨誰籠後來倘念全齊寄
應築虚堂致蓋公
傳家素業祗圖書永日沉涵樂有餘方信此心無所著
山林鐘鼎一蘧廬
畫角聲中欸乃歌野人應未許雲和扣船我欲𢋫餘唱
更沐西風雨一蓑
和孫竒父
攬轡丹青久更恬掛冠高處靜尤厭情田不是年年熟
世味安能種種廉虎鼠乘時爭用舍鳶魚適意自飛潜
也應及取仙舟下同向南山看水簾
留别唐次山
占君州土負沉痾飽聽溪山欸乃歌季路漫傳能折獄
陽城元自拙催科苟逃譴責恩波厚更喜逢迎廩粟多
珍重老人分手意論文何日再經過
和次山贈别
牧養惟聞政失中茇棠深愧召南風却歸舊隠三家市
回望耆儒一畆宫蕙帳我今尋怨鶴蘋洲君復送驚鴻
别懷不得同杯酒西柄居然挹大東
留别賈閣老
熙朝侍從老堂堂和氣如春與物昌未見峩冠真楚越
思逢傾蓋在瀟湘放懷繾綣情何厚憂世艱難話更長
果有南山求問意芷蘭猶冀襲清芳
和任大夫贈别
未老先衰負疾憂敢貪榮禄尚為州已慚騷客能招隠
更愧疲民欲借留斤斧且應存夜氣江湖那得獻辰猷
新詩滿把珠璣重歸艇全勝載石舟
贈張德餘
平生骯髒孰如君破屋荒山飯煮芹不寐耿懷留落月
有時扶杖看浮雲嚴平推測歸前定原憲家風飫舊聞
欲挽鮒魚無氣力須知予是故將軍
觀碁
平地縱横十九條古今爭向此中消乾坤二策歸皇極
愚智殊途祖帝堯競勝鮮能思自活臨機誰肯暫相饒
旁觀有著如當局敢道今無國手超
溪旁大楮為水所浸將蹶有感
樹引江流得自滋不虞波浪齧根基願言捧土加培植
長蔭行人暍暑時
斐然集卷三
