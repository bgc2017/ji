斐然集卷十二
宋胡寅撰
李綱江西安撫制置大使
朕觀自古立德立功之人必有一定不可易之計終身
固守以克有成子房為韓報仇孔明志在復漢皆其素
所蓄積用則舉而措之扶持大倫垂訓萬世豈吾臣子
曾是才難具官器資英明業㝢高邁能斷大事先見如
蓍龜永堅一心後凋如松栢爰自奮庸之日已陳雪恥
之謀民所具瞻邦之表幹中排掣於邪論嗟備嘗於艱
難治世之業益宏許國之志彌勵朕以怨讐未殄寝食
不康厭聞避敵之言灼見和戎之失知卿秉義可繼前
修起於祠庭付以方面兼隆節制之號用侈蕃宣之儀
其早迄於外庸以對揚於休命
吕頥浩湖南安撫制置大使
惟三湘東南上流土瘠而民匱自敵兵殘破雖無屈辱
而盗賊盤據常有奸謀奉公守法之人愛而莫助蠧國病
民之吏恃以肆行俗既甚偷人又重困逮王旅掃平之
後值天災旱暵之傷軍食尚興道殣相望念民惟邦本
當厚於拊循必政擅吏師乃膺於委寄具官精勤應務
權略投機早宣力於四方屢奮庸於百揆嘗佐勤王之
舉獨高衛上之功既將相之迭居乃安危之注意其釋
閒館往臨大藩爾當慎柬官僚蠲除疾苦惟謹度可以
制節非敦信不能立民無縱詭隨式遏寇虐畢公保釐
而正色率下方叔元老而克壮其猶尚服訓言聿觀績
效
席益端明殿學士湖南安撫制置大使
朕以禮使臣記功忘過念股肱之舊嘗麗丹書眷藩翰
之勞克孚清議方隆施于事任宜載錫于徽章具官術
略宏深材猷敏達頃留兵騎保障湖湘事同出于戒嚴
迹或疑于方命姑從貶削以警其餘爾乃率職甚修幹
方殊懋卒乘輯睦而無犯閭里愁嘆之不聞睠彼長沙
分鎮南楚地接荆襄之會水通江漢之津惟恢拓之遠
圖頼忠勤之協濟升華秘殿制節中權以壮具瞻用昭
寵數雖身在外彌肩恭順之心自葉流根徯報阜成之
政毋煩朕訓勉迄爾庸
吳革升職名
國家建延閣使儒學之士寓直其間其有趨事赴功亦
預兹選所以廣懋賞俟羣才也以爾風力敏強見推能
吏屢將使指功緒可稽肆予臨戎整旅誅叛輸將盡瘁
軍不乏興宜疏加職之榮庸示報勤之勸爾其念兵食
之當足民力之已殫益究乃心稱此光寵
温厚母年九十封太孺人
仁善之報冠于五福子孫所願于其親者孰加于此明
堂敷慶燕及高年爾克膺之申錫書命古人不云乎貴
老為其近于親也夫此豈獨為爾一門慈孝之賚盖所
以見朕志焉
王俁轉一官
朕惟人臣之義自致其身不待爵賞而後勸也然有功
而不見知則待賞而後勸者必怠于趨事而罰之有所
不勝矣其可緩乎以爾政事疏通才猷敏達踐揚中外譽
處甚休方虎旅之徂征比革車之親駕奔走先後職思
其憂軍食坐豐事不愆素丕視功載序進一官勉服茂
恩益思来效
王&KR0667;降三官
朕待遇將臣務推恩厚非行姑息之政欲收戡定之功
其或孤負使令蔑聞底績法所難縱罰其可辭具官世
受國恩久提軍律河東乘塞投戈西遁于劍門江左援
師卷甲南趨于甌粤旌旗所過井邑為空朕貸其往愆
責以後效所當創艾思報寵靈而乃長惡弗悛亂常滋
甚躬捕湖寇首殱舟師反歸獄于偏禆敢便文于功状
執掠編戸補充伍符日費千金行苞苴而易竭士食半
菽豐觴豆而自安藩臣解體于中傷計使捐軀于陵暴
官由貨授政以賄成軍心坐離敵勢愈張自損威于一
戰遂遺毒于兩湖制節乖違已失為臣之義玩兵放恣
不虞怙亂之嫌罪既稔盈人皆憤疾屢閱糾邪之奏謂
稽司敗之誅少降官聯尚頒祠禄往思内訟毋速大刑
范正已降兩官罷宣撫處置司參議
將幕上僚參決議論欲其可否相濟協成事功乃被削
書難逃黜典爾名臣之子宜自愛重從軍于外規益靡
聞元戎露章罪状顯著黜官二等免乃攸司既不謹前
尚思善後
陳宥復景福殿使
朕祗祀明堂均福臣庶凡陷于戾咸與維新具官見謂
小心偶坐薄謫會赦當叙在法靡私俾還舊官以責来
效惟避權利可以保爵禄惟蹈忠信可以遠罪愆益勵
乃衷毋忝明命
吕源復一官
朕毖祀總章覃福在序丹書所載咸與惟新以爾屢更
劇煩見稱才吏廬陵之政以過舉聞坐法削官會赦當
叙稍還舊秩漸洗往愆夫風力悍強者多違于仁厚智
術皎厲者或短于篤誠能抑其有餘而勉其不足則何
過之有祗服明訓益勵乃猷
仲儡自外官換環衛
夫枝葉茂蕃而後本根有所庇自敵騎南馳同姓剪落
朕讀角弓葛藟之詩未嘗不三復而永慨焉以爾濮園
之後屬近行尊頃緣便私願試外吏宿衛益缺司宗有
言良惬予懷俾奉朝請爾其務信厚修恪恭自期于賢
公子以稱兹意
陳康伯回授封祖居仁
人道以祖為本惟仁者不忘其本惟學士大夫則知尊
祖矣爾懷德居善既夀而康燕及其孫位于朝列加上
封秩應吾禋賚之命贊書申勸併為爾寵里居稱道尚
及耄期
張宗顔轉四官遥宣
國家匿武累年觀釁而動小試江北敵人讋焉朕不愛
勇爵之頒作勵士氣將以復祖宗境土而恢中興之業
非濫賞也具官勇力持重襲擊遁師幕府上功謂有奇
績躐官四等遥屬使權爾當貪著戰功思稱冠軍之保
任勿謂重賞可以幸得而見絀于公議然後為榮矣
戚方王再興再加兩官
功重而報輕人何以勸勞小而賞大政則無章朕之治
軍以是為戒果有等状其可異科具官躡擊敵兵多所
俘獻再閱元戎之奏謂有殊常之績請與奇比加進兩
階爾當戮力效忠益茂功實怯于希賞而勇于捕敵使
不為公議所貶乃可無愧矣
祖秀實叙官
朕毖祀太室大賚臣工凡麗丹書咸與洗濯矧惟修士
其可弗甄爾受寄祥刑常失使指遂坐貶削既閱歲時
雖不謹前諒深内訟稍還舊秩庸示寬恩夫人各有才
貴于審已量力受任則無不勝若爾者質直廉清時論
所與益思勉勵以俟寵嘉
宇文淵劉僅排轉
周廬之衛待遇加隆矧執羈靮而從者可無爵賞之勸
乎以爾祗扈戎行勤力可尚序進軍麾之列遥分州刺
之榮益思效忠以報恩寵
宇文淵南荆門歸峡公安安撫使
朕惟古郢名城上流重鎮北據漢沔西通巴蜀南蔽湖
嶺東連吳會其土沃衍可以足貨食其人壮力可以充
甲兵頃緣寇殘鞠為茂草改命帥守夫豈苟然具官才
智有聞忠勇自奮久領師衆頗著勤勞擢從宣司全委
方面之政罷易鎮使首還綏撫之權注意既深圖功可
緩夫盛軍容而入國仗將鉞以臨民非寬猛得兼濟之
宜則本根有先撥之患爾其奉法擇吏務農通商必使
民力富強然後兵威震叠坐成南紀之勢可以進規中
原寬于西頋之憂豈特捍禦外侮克若明訓嗣有寵嘉
李璆轉一官
郡守兼軍旅之寄訓兵以義銷患于未萌職也至于欲
危其上以告而後殄之抑末矣又賞及焉則亦為中材
之勸不虞之戒耳以爾持槖舊侍剖符大邦發摘凶謀
剪平煽亂行己有恥初不自明連帥以聞遂應褒典進
官一等豈為爾私其深服于訓言以克臻于静治
閭丘陞復職
朕毖祀總章賚及臣庶丹書所載咸抆拭之爾頃緣勤
王逗留左次坐黜既久宜克自省還直秘府庸示寬恩
其服訓言以圖来效
范正國江東漕
朕于元祐之臣既追褒之又錄用其子孫不獨雪黨籍
之沈冤意有能濟其美者出為吾君耳以爾祖父世篤
忠貞遺澤未冺必在後裔用召爾于遠服使敷奏其言
而視其所以乃能纂述先正忠宣之事業成編来上亦
可以見幹蠱承考之志矣足食裕民今日大計也將漕
一路惟爾所諳加賁身章併示華寵毋謂憑藉可取世
資往懋厥官以稱朕命
向子忞復職
朕毖祀太室賚及臣工凡麗丹書咸與甄叙爾屢分符
竹所至有聲不肯曲從久坐直廢乃能勇于進學思亢
厥宗俾還直于圖書以漸階于進用夫自克之士緩于
責人育德既深乃能致遠倘益勉勵人其舍諸
張戒國子丞
朕感詩人衿佩之篇思先聖爼豆之對雖時右武未皇
庠序而存其官秩將以為修廢之漸非冗設也爾召自
遐方敷奏便朝志意克修說辭亦贍既寵以京秩且俾
丞于冑子之宫爾其謹守舊規勿使墜失益進所學期
于有成稱予奬掖之意
黃子遊江西憲韓膺胄江東憲
昔臯陶之告舜曰罪疑惟輕刑故無小朕率是道監于
祥刑欲有平反謂冤濫也而有司失指乃以縱出有罪
為賢使被殺者入地而含冤殺人者籲天而不死凡四
方具獄来上疑非所疑者十之七八反則有矣平其謂
何此豈舜與朕之志哉以爾子游温厚不苛見稱長者
以爾膺胄敏慧克幹是謂世家並付使權往司詳讞必
使輕重諸罰無僣亂辭其審克之庶幾稱職
李健直秘閣督漕
朕志平僣亂兼用衆材督府餽糧尤資幹敏以爾奮由
科第即列儒館牙籖萬軸既以飽聞金版六韜又能詳
說亦念從軍之久必知足食之方賜對便殿授以使指
冀未忘于俎豆俾寓直于圖書服我寵光尚克自振
王子獻復職
朕謁欵真室賚及臣工凡麗丹書咸與洗濯爾早以文
行擢秀士林胡為中身數絓清議寓直延閣惟爾舊聯
既逢寬恩例得甄叙夫古人貴于改過者將以不辱其
生豈為耄期而廢稱道尚思奮勵庸稱寵光
鄭滋顯謨閣學士宫祠
侍從之臣紀綱所頼去就之際風俗是儀爰錫寵章式
存禮貌具官學殖博茂造養和夷羽儀禁途多歴年所
可謂服勞之舊居聞譽處之休輟從銓曹屈貳民部實
重大計豈為左遷乃繼露于忱辭願少休于散局重違
雅尚毋有遐心
崑山縣静濟侯加静濟永應侯
式觀祭典之文曰山林川澤能出雲為風雨見怪物者
皆曰神有天下者祭百神此古誼也爾神保兹穹阜蓄
泄蒸澤惠于民庶可信不誣有司上聞加隆爵號其歆
予寵命以無失職而孤民望則惟爾休
黃克柔落致仕
人臣齒髮逾邁膂力既愆則致事于君告老而去倘欲
再用不在此科具官既嘗乞身想克静退今俾復仕勉
思忠勤毋取逸于外祠以見貶于公議
宋唐卿入内内侍省都知
書稱文武之盛以小大之臣咸懷忠良侍御僕從罔非
正人夙夜承弼然後其君動無違禮言無非法朕甚慕
之于諸常侍必擇而後任又況其貴者乎具官廉介畏
慎不蹈過愆召于退休俾尹内省夫恭顯甫節之事至
今人猶疾之則吕強張承業之美豈非汝之可願歟勉
服朕訓以永終譽
某人入内内侍省副都知
朕監祖宗之憲懲近世之失于諸近習不借以權必擇
端良然後委使所以保全之也以爾習知文書克自檢
戒服事甚密不犯公議參典禁省以示褒擢夫前人之
美惡成敗後人之師也益務恪恭稱此光寵
仲儡轉一官
武秩所以勸武功也我國家強榦弱枝是以宗子多在
右列矧今單削又思培植之道凡可官爵者吾何愛焉
爾既自外官入備環衛矣以爾毋遺奏加進一階朕非
徇私猶前志也其益思忠慎勉從振振之習乃稱茂寵
令玒正任觀察使襲封安定郡王
仰惟太祖誕受天命列聖嗣統百世不遷爰自神祖以
来隆續小宗之緒封王襲慶遂著國章增固本枝其意
遠矣今當繼絶必擇親賢具官春秋既高多閱義理仕
宦已久不聞過愆諗于宗司之言謂高雋望之譽召自
外職俾紹王爵廉使觀風併示榮寵爾其知富貴之難
保念驕矜之當戒樂于為善慎厥表儀庶幾不辱訓言
以長守其禄位
孫渥川陕宣司參議
古者大國三卿其一自命其二命于天子自命者猶今
之奏辟也命于天子則非臣下所得請矣宣撫之任盖
方伯連帥之職豈直大國哉凡廢置其屬朕未及命而
惟請之從則推赤心重閫寄非苟從也具官整軍經武
見推勇略元戎幕府欲藉爾謀夫所為據險宿師者實
惟保民力固邦本耳民力一困雖有貔虎之士何所仰
食今當熟議莫急于此汝其勉之以稱命書之意
王居正改台州
古之世用人至于可使南面則至矣姬吕父師以聖賢
之業分茅列土百里而止德廣于地游刃有餘宜其為
政後莫能及也今中州下郡猶侈于古子男之邦而仕
者小之不頋其力何恕己之甚歟具官材氣不羣服在
邇列輟使共理以饒易台自視欿然其志遠矣往布朕
德惟既厥心嘉靖一邦俾無愁嘆徯聞報政予則汝褒
余祐之將轉一官換封祖母
頋復之恩有懷欲報節行之美視典宜褒爾守義不渝
教孫以仕舍官一等請為爾榮慈孝蔚然出于右列苟
可以訓吾何愛焉
池守陳規失按降兩官
贓吏病民甚于盜賊若祖宗之憲必罰無赦乃有罪刑至
死而長吏弗察法所不縱予何敢私具官智略足以扞
城忠藎見于尊主時論稱美遂列從班所部受賕偶失
廉刺不以貴近而有佚罰庶幾邇遐知所懲畏削秩二
等是為寬恩益謹教條以臨爾屬
任仕安立功轉一官仍貴州刺史
朕不愛官爵以待有功矧時戰多豈復稽賞以爾勇力
自奮久總師旅頃在閩粤嘗建奇績及戍湘楚亦稱勤
勞元戎露章請從褒序進加名秩仍分州棨克底樓船
之績尚推杕杜之恩
仲儡磨勘
考績之法三歲而遷獨于宗子俟之尤久為其居佚禄
厚鮮能寡過至于十年而無犯則亦可以陟矣以爾守
身恭順不事貴驕作正外宗克有儀矩兹緣大計叙進
一官益務恪勤以永終譽
王滋將隨駕恩賞回封祖母
甲胄之臣干戈衛上必先孝順乃有忠勤爾孫不忘劬
勞報以封叙用心如此良所嘆嘉其益教之使立功效
予用康爾繼此未量
陸寘落職
朕以禮義俟君子刑罰威小人如爾奴隸自居又何責
焉然玷官職之高榮煩言章之論列醜慝昭著典憲未
申則奸貪肆然自謂幸免矣褫直中秘尚為寬恩往慎
厥終庶逃大譴
皇叔士&KR4170;磨勘
宗籍無吏責故其考績之法俟之最久久而後計則黜
陟明而功罪當其得賞也不為過而益知所勸矣以爾
屬在諸父惟慎惟恭不以過聞至于十稔進官一等爾
實宜之尚勉厥修以稱明訓
郭仲荀宫祠
陳力就列或告不能均逸閔勞當從所欲矧在爪牙之
任尤推心腹之恩具官世濟勲勞器凝莊重比疇宿望
深倚雋功建兩纛之威儀分四明之符竹帷籌決勝未
施虎豹之韜尊俎折衝已帖鯨鯢之浪方資卧護遂以
病辭諒非避事于危時姑俾奉身于閒館往近藥石益
專精神尚慰聞鼙之思重煩據鞍之勇
張順換翊衛大夫
強敵侵暴國家之讐父兄不還吾怨不釋具官嘗從主
將協力往捕雖未成擒亦見忠勇遷進官秩用勸有功
益務戰多當受重賞
張宗元轉官
臣服其勞君施其賞非相為賜也上下之交施報之道
如是然後稱爾以爾才識精敏政術通明比從軍麾宣
力陜蜀王事鞅掌不已于行忠勤具昭可無嘉勞序進
官秩既已有功而見知勉趨事為尚思無德之不報
魏安行改官
守令民之師帥一有不善則病吾民而令于民為尤親
故朕尤加意焉爾為政有方率職無過信惠既著百里
安之使凡為令者咸爾之如吾何憂乎邦本之不固哉
嘉錫贊書寵畀京秩勉終課最嗣有褒陞
王居正降授待制宫祠
朕待遇近臣進退以禮若公議之有貶豈國法之敢私
具官召從退閒寖被任使入則周旋臺省獻納論思出
則畀付郡章承流宣化自初遇合厥有休聲逮毁謗之相
摩亦慷慨而自信兹焉請外曾未淹時屢閱彈章頗疏
舊失有無于此汝實自知少黜近班尚仍次對往分祠
禄深務省循夫止謗莫若自修惟責躬可以遠怨名浮
于實如雨集而澮盈行顧其言則鶴鳴而子和丁寧以
訓善後是圖
某人追復待制
朋黨之論明君所惡聞也東漢禁錮逮于五族終成分
裂之禍唐季報復投諸濁流徒增䟦扈之勢天啟朕心
深監前失雖覆轍之難救庶後車之不傾故于在籍之
沈冤盡復平生之故秩所以明示好惡垂訓方来具官
德由類升嘗任言責論新法之不善與賊卞為深仇遂
遭詆誣繼被黜逐昔也忠賢之士同麗丹書今焉甄錄
之恩再昭清議皆臣子之榮遇何死生之足論
張嵲秘書正字
朕惟喪亂以来文籍散落屢詔有司網羅天下放失舊
聞又選英髦分職讐正考古以建事育材而待用兩有
冀焉爾賜對便朝策文制苑辭藻温潤議論正平擢寘
書林俾益涵養夫有志于世者立德立功是謂不朽若
夫詞章末技非予所以望于多士也爾其勉哉
李光知平江
士有直道而行懷忠不二憂心悄悄雖屢及于謗䜛明
哲煌煌終弗移其志節予所尊用人無間言具官趨操
端方識慮深遠氣剛大而無撓才左右而具宜頃在靖
康嘗司言責備罄精神之感曷聞比附之私事朕累年
周旋中外望實愈著時論所歸兹改付于大邦仍漸還
于故職財殫民匱更觀綏輯之方訟理政平嗣有褒揚
之寵往欽予訓益懋爾庸
楊穜直秘閣
吾所幸州郡四方輻輳人衆事夥貴于静治爾佐刺大
府風力敏劭便朝賜對所陳有取俾寓直于中秘增别
乘之光華是為異恩勉思報效
子劇贈威德軍節度使封嘉國公
生而顯仕既敦睦族之恩沒有追褒乃厚飾終之典具
官本支雋望肺腑懿親知為善最樂而脱屣膏粱之風
以博古為賢而捐情狗馬之好謂宜夀禄遽爾湮淪當
戎塵暗闕之時未皇劭䘏念祖父流芳之緒良為䀌傷
稽故實以疏榮稱情文而示寵齋壇授鉞當帥閫之雄
權名壤分茅列公圭之貴爵下以慰爾子孝思之請上
以昭予家惇叙之規英識尚存欽承無斁
張觷直秘閣移鼎州
武陵為郡界于湖湘控制蠻猺以捍兩路昨以官吏貪
虐政煩賦重民窮為盜于此六年招徕之初正頼綏撫
改命守將其任重矣以爾練達政術無適不宜劍津巴
陵未究材業往臨新治善拊循之寓直圖書併示光寵
無使令問少損于前則予汝嘉奚愛爵賞
崔邦弼轉一官
良民之心畏兵為甚勇將之烈殺賊為賢爾久提師徒
頗有紀律往捕反寇克奏成功序進一官用為勸賞益
思自奮以取寵榮
劉大中中書舍人
朕惟舜命九官簡言而盡義商盤周誥煩悉而盡誠凡
代予言宜尚體要具知惻怛之意形于播告之修厥惟
艱哉孰克稱任具官好善如不及守身如奉盈列在諫
垣多直諒之益出將使指有激揚之功臺省踐更聲望
甚美爰自秉筆試之演綸議論持正而弗阿文詞務實
而有補往即真拜益觀遠猷
閭丘籲叙官
朕慕虞舜宥過之道凡諸臣自陷于戾者待以歲月得
用赦原忠厚之至也以爾頃緣保任有乖審詳繼被驅
馳又涉稽慢併坐黜削亦既省循稍復舊階庸示矜貸
過而能改可不務乎
皇兄安時用遺表轉一官
廉車之寄武職高選若時宗子效官于外者無次遷之
文可謂重矣具官以英皇近孫頼叔父遺表服在南列
遂膺此除爾其恭順自持閱習義理以貴驕為可戒乃
能保其榮禄矣
王亦特叙翊衛大夫
朕祀明堂大賚四海凡有宿愆咸與洗滌具官頃提軍
律不能馭下縱逸部曲害及郡縣遂從遠黜兹稍甄叙
爾其自省往過深革厥心思報寵光勉立来效
李洪用循資回封祖母
古之典刑者莫非孝弟吉德之士逮其流弊則苛刻而
寡恩非其性然盖不善推其所為也爾孫職自法家能
篤匪莪之念幼依王母不殊陟屺之情願以一官歸上
恩號綏爾眉夀吾用嘉之
趙椿大理寺丞石淑問軍器監丞
人命至重在獄國之大事在戎分職置官慎選其屬爾
椿其明慎刑罸體予好生之德爾淑問其飭除器械備
師禦侮之用往丞而長毋怠厥職以稱選任之意
許亢宗知台州
士君子有所藴積然後能安于退閒退不克安而以憂
世自名汲汲求用者衒鬻之道朕不取也以爾頃在靖
康已服吏職十年遠外放意山樊廉靖無求諒非徒爾
召對便座言足聽聞俾班内閣之華往試臨海之政夫
民所利病在爾知之宜熟矣勉布朕德以觀爾成
饒守董耘降一官
官無大小職無内外食禄受任咸曰事君職分之中而
有不舉則其處心積慮及于弗恭可無小懲用存大戒
具官以列尚書之重膺殿學士之榮出綰郡章不聞報
政按章来上弛慢有端何昔者悉心竭力于權倖之人
而今乃曠事瘝官于君父之役削官一等尚免嚴科往
思循省毋重後悔
周綱措置收糴轉一官
建官設職使之趨事而赴功事功有成于職纔稱熙豐
而後以賞誘人逮其末流國之所賞乃民之所病朕甚
非之然足食足兵欲伸志義于天下非急功利也人效
其材國頼其用奬勤而示勸豈異時僣濫之比哉爾頃
持使節儲輓有勞民無強糴之嗟吏謹輸將之役雖爾
廉靖無意于遷官而以身率人亦體國者之所樂為也
尚服訓言益勵乃守
仇愈知明州兼沿海制置
忠智之士立國所資險阨之邦維人無競疇克堪于重
寄有試可之近臣具官政擅吏師材通世務輔以敢為
之氣截然不撓之忠睠東海之寇疆邇鄞江之藩輔貔
虎星羅于要害舳艫鱗次于渺茫施置隨時惟敏果足
以應變形聲格敵非明略安能折衝付爾裁制之權委
爾拊循之政欽若予訓勉圖乃功
朱震中書舍人
昔者周穆繼南征之後而無討賊之心至于平王為東
遷之君而無興復之志觀其書命與成康之世無異君
子是以知周德之衰矣嗚呼有能宣我惻怛難喻之情
如奉天制書以助中興之烈者乎具官學博而造深行
和而志正以道獻替簡于朕心擢陞綸誥之司兼率金
華之業尚賢西學諭教如初夫士以得君為難朕之待
爾者厚矣論思潤色尚克欽哉必無媿于古人乃有辭
于永世
王縉秘閣知温州
永嘉為郡介乎山海之間其士則學道而愛人其民則
勸善而易使苟無君子斯焉取斯朕命守臣奚敢不慎
以爾禀資忠孝有學有才所臨之方治課必最輟自郎
遷為我出牧升華中秘式寵其行爾益以古之從政者
自期使治效有加于前日乃稱予意可不勉哉
王良存度支員外郎
文昌諸郎一時遴選非有材業疇可冒居以爾吏治詳
明向公奉法民曹攝事備見勤勞因任所長往司支計
益思自勉以稱寵光
張宦秘書郎
麟臺置郎參治書府衆務雖非文字之任然自昔分典
四部通掌三閣處于無競之地多為起家之選實維清
職非才不授爾修潔博雅達予聽聞敷奏以言克孚衆
譽往服新命益觀器業之成
劉大中吏部侍郎
惟用武之時入官者衆而經兵之後冒法者多詭迹讕
辭漫無稽考用寬則濫尚嚴則怨天官貳卿可不得其
人乎具官守正篤義無所枉撓踐更臺省之久備形獻
納之忠輟從祠闈往試小宰昔韋陟剛腸嫉惡則偽集
退聽崔暐介然自守則選司畏之汝必優為奚俟吾訓
賈若谷成都運副
均輸有無上下俱濟計臣之職也今以理財自名者嚴
刑峻令督責郡邑取目前之辦幸賞而去耳吾民何以
堪之爾材諝有聞餽餉無缺元戎剡上改漕益部夫兵
籍不加于舊而調度之費歲倍民力不勝其困而科斂
之勢日增朕心憂之汝必有以處此矣欽若訓命尚勉
之哉
郭淪潼川府路提刑
民之多辟非在位者有以致之乎比其麗于刑也又忽
而不察欲百姓之不冤難矣則授使指可不慎乎以爾
明慎愷樂政術通敏肆予命爾詳讞一道必也故犯罰
之無赦如其不幸矜之勿喜一付于法無容心焉則梓
潼之風雖在西南數千里之外若朕親決其曲直豈非
爾之美歟
李健應副收光州錢糧轉一官
夫所以克復郡邑者擒其主守攘而斥之使封疆無虧
民人有恃者也弋陽之克元戎以功状聞爾服勤輸將
使軍食弗缺亦云懋矣可無賞乎序進一官益思後效
斐然集卷十二
