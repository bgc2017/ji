斐然集卷三十
宋胡寅撰
陸棠傳
陸棠者建州建安縣人家素貧棠長不滿五尺堅刻精
悍既冠負書遊學至鄒魯間入闕里拜孔子墓盡恭訪
藏書舊宅眷焉徘徊遂登泰山夜上天門觀日初出慨
然有遠舉意其鄉人異之曰小陸故善角抵戲擊薄相
今乃折節如是耶棠乃入太學一試中高等聞有得道
於河南夫子者曰楊公駕說荆楚則贏粮往從之舍於
逆旅朝暮執弟子禮過市不徒行不忤目衣冠甚莊貌
惟謹居數月如一日楊公使與諸兒處家人每從屏戶
間聆其講讀喜謂公曰陸秀才脩潔博習士也以次女
妻之棠既托身君子之門見聞日增聲稱籍籍然有口
才善機巧術數作嚴冷面堅坐談說原經證史引物連
類考古據今縱横擺闔責數人過失據道理衮衮無疑
誤聽者悚然一時交遊多已通顯而棠連蹇場屋然出
入公卿間知識甚廣亦以楊公有道而棠為之婿必有
所謂耳棠乃年逾四十未得第時時轉販以歸養且自
給識者非之棠固安行而楊公不知之也宣和末罷三
舍法復科舉取士棠自度遲暮恐終蹉跎會中官梁師
成竊主文柄網羅遺書充御前文籍置官設屬有白衣
試員棠往預焉居一歲補迪功郎未幾孝慈皇帝履極
盡召遺賢將革宿弊興太平中丞許公建白請汰雜流
冗濫者棠既羞悔其前舉又懼見奪奔走權要自營日
不暇食會王門耿南仲力沮言者曰人主務施恩行此
必失人心事遂寢棠又大喜然終不敢就銓選值國有
戎事起東南兵棠念惟軍功可取賞持久獻言當路謂
福建槍杖手趫捷名天下倘使為竒翼正兵何憂乎鉄
騎哉權要人主之得行是冬敵大入東南勤王之師格
不得進明年五月黃潜善等言敵已遠去天下無亊可
偃武遂罷遣諸道入援之師棠又不得志還鄉部攝局
資斗禄居久之輦蹕駐錢塘棠與時相范宗尹有一日
之舊得廣西提刑司屬官未肯赴也值范汝為弄兵閩
中擁衆數十萬屠郡邑據城郭勢搖吳越官軍數不利
建人有詹時升提舉者里居信厚士嘗挺身說賊使無
動朝廷必撫爾賊然之方少戢棠默念此竒貨可居也
一日歴見臺省諸君輙蹙額慘然若有大憂者或問之
則曰閩越重不幸詹公長者以空言綏數十萬虓虎寬
朝廷南顧今乃聞死矣將奈何傳口喧喧語達廊廟無
不震恐間一二日棠又見徐曰此至難事誰可繼詹公
者閩越地岩險人素善鬭兵精甚況今羣兇大合勢若
烈火恐討之未易得志獨有說諭使欣然離其巢穴乃
在我耳有朝散郎謝嚮膽略過人棠嘗與同部槍杖手
鄉人信服之今欲不勞師不害民而坐彌連城旅拒之
劇寇莫若使嚮以朝命往其賢於詹遠矣誠使嚮棠也
父母之邦不敢愛其死請從而後會時相檜言兵偷安
尚姑息俾嚮銜命以旂牓行棠副之詹實不死也棠既
入賊中宣上旨賊即日馴帖凡事必禀而後行掠得太
守部使者儀物盡以歸嚮棠且獻饋豐給延日引月而
實無降意棠遲留不忍釋手嚮復以閩王潮故事導汝
為自欲佐命嚴兵拒險以抗王旅謂宰相甚庸破其膽
如觸浮漚耳棠心亦難之然終戀戀弗决也閩中重官
好夸勝快恩怨棠假使者權出入旌旂弓刀前後甚盛
可畏堂皇幄衞耽耽然附趨者盈塞賓次謁入有時以
得見為幸平日一飯必酬睚眦必報擇良田美貨多自
封殖其父讀書謹厚至是莫知其子之非其妻舊閑圖
史安處貧約既習化於棠亦謂良人者如是乃可仰望
而終身也親知素與厚者雖疾惡之又哀而危之遣書
譬曉令乘間脱身去棠不一荅賊勢益張翦剽及旁郡
會朝廷罷宗尹更用相臣思振國威乃發神武軍三萬
捕擊斷斬大將韓世忠介馬率衆親冐矢石僅乃克之
建之餘民追恨禍敗惟嚮與棠之怨痛刻骨髓御史以
聞有旨命檻車致兩人者廷尉皆瘐死圄中出其尸道
上數日無收者家財盡没入縣官其父年垂八十謂其
子死無罪為文祭之而縊其妻寡獨歸宗自棠由宦豎
得官以書白婦翁楊公公三日寢食無味他日不復向
之解頥楊公簡易奥默學者非堅懇扣問終不發言至
棠陷身獨三書招之苦言反復棠竟不用棠既坐檻車
度必死乃從守者乞紙作書復向所與書者𢷬心自傷
欲存活為建安布衣疏食不可得投筆雨涕其詞甚悲
或以咎楊公是大不然雖古聖人尚不能化其子弟豈
可必楊公能化棠然棠薰炙仁義涉一世乃不少變又
有甚焉質亦太薄矣迹其狡黠詭秘將為姦慝兆于謁
孔林登泰山摳衣問道之時而破敗僇辱乃在三十年
後匿情矯行以自立厲色辯口以行之士大夫為所籠
惑者比迹而是不幸不早死遂彰醜末路人固不易知
也嗟乎棠以譎健之才無形勢之資掉舌覓官意欲乘
軒車紆緼綬夸耀鄉里以快意一時卒於身誅族殞為
士類笑何也力行詐諼孳孳為利故也彼之才實有過
人者終猶如此况又不逮者乎夫聖至于舜惡至於跖
霄壤絶矣其發端殊趣乃在善利一念之間大哉間乎
君子之所甚謹也不謹於是而有毫釐之差雖不為龍
斷穿窬而謁孔林登泰山摳衣問道終無救於毀則而
為賊也如其不然盍以棠鑒作陸棠傳
敘古千文
太和氤氲二儀肇分清濁奠位乾坤為門品物流形睿
哲超羣維河出圖顯道之原伏羲畫卦爰始斯文儼垂
衣裳下臣上君軒轅通變成於華勲意誠心正萬化生
身神禹腁胝疏濬汩堙底别九州拯拔墊昏貢賦包篚
多寡適均沐浴咏歌逮今攸遵棄稷厥初夙震姜嫄秬
秠穈芑茀種耕耘暨益播食燔烈饔飱字育蒸黎餘慶
茂繁契掌邦教修叙彝倫由己敬敷丕革頑嚚孝慈友
弟賤卑貴尊寬宏悠久帝風雍醇臯陶矢謨秋殺春温
欽恤象刑信順協存共鯀驩苖討而弗論蠻貊賓服治
俗愈敦岳牧代工洪造何言三辰珠粲四序環循鳥獸
咸若草木殖蕃簫韶鳳凰焜耀典墳夏承虞禪咨稱儉
勤啟聽謳訟付畀後昆戰廿𠞰扈威賞詎煩洛汭荒畋
馳騁十旬御毋述戒祖訓忍聞羿射擅朝寒浞又因戡
殲澆豷少康興綸癸墜令緒鼎遷於殷湯聘莘畆伊尹
戮力征徂自葛畏愛無敵徯來其蘇鳴條倒戟俾后堯
舜匹夫必獲速戾放桐遂終允德予弼夢賚武丁恭默
營求郊野築巖說得對敭休聲鬼方是克總福駿厖賢
主六七悼監辛紂凶矜驕溢師箕囚奴忠諫焚炙邠岐
積累文謨寖赫重演爻繇端本衽席孚佑緝熙西顧與
宅肆武觀政旄鉞麾斥盟津約誓附國八百釣渭非熊
皓首凴軾殪戎漂杵祝斷丑歷嗣王幼沖旦豈履籍植
璧秉圭金縢納策管蔡挾庚往差罪辟斧斨卒完繡衮
赤舄康持既盈囹圄閴寂穆耄喜遊遐騖轍跡厲仍板
蕩宣續憤惕側躬厲行俊髦任職獫狁侵鎬徐土騷繹
迅霆燀焞虓虎緜翼恢復疆境雅頌諧激平王徙居俯
就裏絀宗廟黍離過者閔惻伯業紛更周綱竟失尼父
將聖休明皇極魋圍莫害陳餒蔡厄刪詩定書繫辭黜
索晩潜奥思筆削史冊姚姒以降斟酌凖的日星炳煥
千古昭則麟瑞應期妙感孰測樂育英才升堂入室伋
蹈前軌軻禀絶識標示中庸攘距楊墨王澤息傳獨頼
遺編嬴秦訖赧惆悵卜年烹滅列侯廢壊井田雜燒簡
牘耽惑佺仙良遇劉祖嬰頸拘牽再報仇讐楚羽戕咽
炎漢開基規模廣延勃誅産禄光擁昭宣董相仲舒儒
術窮研請罷僻邪乃績巍焉賊莽竊璽寇佩豭豜白水
龍翔榮取青毡燮洽敉寧吾奚間然志宏朽馭奄寺聯
翩黨錮縉紳傕汜兵纏許都曹操鄂保孫權亮兮翊漢
據蜀當天司馬欺孤熾鄴連顛導建江表安摧苻堅南
北判裂圻甸腥羶隋暫混并煬惡罔悛秦王雄視資受
勇智除殘滌暴慕仁勸義斗米數錢外戸不閉丞輔疇
功鑑亡一魏玩凟句驪猶横壯氣牝雞遽晨枝幹披瘁
狄傑扶傾唐統薦繼霓曲喧轟鼙鼓駭沸臨淮汾陽汎
掃氛翳贄斬簒泚度梟叛濟貂璫專命霜凝冰至藩鎮
交拏虐悖狂恣魚爛絲棼吁嗟五季猗與我宋盡美全
懿坱圠難名普率純被喬松孕秀顔孟並轡私淑諸人
追配洙泗莊老虚談佛釋空諦申韓慘刻朱翟偏蔽璞
輅考占黥彭擊刺篆籀末習詞章小技肯涉波瀾致遠
恐泥探頥鈎隠涵養精粹達理制事酬酢經緯舉此加
彼兼善博施參乎覆載可謂大器
中興十事家君被召命子姪軰分述所見
一曰定都建康以係民望昨來未分鎮問中原有可歸
之理今南北既分事當從宜必有國都定基立本東南
都會莫如建康宜還六飛龍蟠虎踞立宗廟社稷百官
有司貢賦有常程朝覲有定所江淮險阻堅守不移則
天步無艱而形勢成矣
二曰選用賢德以修民紀昨來敗國皆營私失節之人
今當登進忠良而黜退奸邪表章廉恥而屏遠頑頓推
廣仁術而勿用掊克崇奬端亮而斥去佞諛君子漸多
各舉其類小人無並進之幸賢者無在野之遺則天心
自回而杏運革矣
三曰改紀國政以便民心昨來欲復嘉祐之政事有名
無實今專置一司討論稽時之弊參酌前制勒成令甲
攽降行用鹽利歸官茶收其税官務買撲度牒住賣科
斂無名一切蠲減不數降赦以幸小人則仁心善政皆
由是出而疲民致寇之端不勞而自息矣
四曰修明軍制以為民防昨來婁經巡幸軍心益驕己
酉錢塘迫脅乘輿庚戌四明擊逐宰相今宜以樞密院
併歸三省宰相領使量置屬官敷求將帥申嚴紀律卒
伍有功者賜以金帛而不必轉資見在尺籍者更加料
簡而不必招刺信賞必罰勿行姑息討論府兵營屯之
制以省厚斂轉餉之勞則武經漸修而兵庶乎其可用
矣
五曰擊捕盗賊以阜民生昨來用招安之策偷安目前
人習為寇之利故盗賊日滋蒼生塗地今宣司控制關
中諸鎮分屯淮泗朝廷稍間自可互遣諸將申嚴號令
以殄滅為期擊賊者捕獲斬首為功則重加禄賞其有
革心願自新者以肯渡河殺強敵為約則聽以衆行講
民團社兵之法為之綱目以合兵民之判而暗銷黥湼
使州縣自有備禦則桴鼓可以不驚矣
六曰增重上流以存民基昨來分畫湖北歸之藩鎮形
勢不便今宜仍遵舊制歸之朝廷襄陽武昌皆宿重兵
荆南會府付之重臣視諸路則加畀事權比列鎮則不
皆專制上流之勢既固則金陵之宅可安而國祚有維
新之命矣
七曰薦舉縣令以安民俗昨來不擇親民之吏貪虐恣
行民怨而寇興今宜刻意縣令之選委自從臣薦舉人
上兩名監司郡守人上一名資序至通判官品至正
郎皆聽充舉中書籍記差注以流散歸業盗賊不作耕
桑日衆戸口充溢為殿最有不如舉重罰舉者所舉稱
職舉者受賞則實才見用而黎元受賜矣
八曰久任守宰以固民志昨來二千石賢者不久任久
任非其人流轉如織坐困百姓是以民無定志所在不
守今宜考古守宰以六期為斷慎選於未用之先勿輕
罷遣於既任之後以省送迎以考功罪使得盡其心民
主相安尊重堅固下難危也有殊效者增秩賜金亦不
遽加移用則郡縣可保而國基無城復於隍之憂矣
九曰開闢言路以通民情昨來數降求言之詔未聞安
邦禦敵其事出於某人者而鯁亮之臣屢聞賜罷今宜
棄故忘怨招徠四方忠直敢言之士充滿臺諫之員其
言之當小加賞賚大加擢用其不當者亦姑置之以勸
來者時遣忠信使臣分行諸路郡縣問民疾苦事有不
便立變易之則關隔通達上下交濟而國平泰矣
十曰網羅遺逸以收民才昨來訪求文武全才又兩命
從官舉其所知而舉者非其人故真才實能愈晦而不
出今宜以時開文武舉場申明制策大科又復元祐十
科之目州郡必置學校選擇師儒以育後學購求圖書
闢冊府以處英俊而待上之用取才之路既廣而不壅
則智謀才略各思自奮不得於此必得於彼無沉淪之
嘆息飛揚之心而太平之基立矣
右件十事亦今日中興之大略也竊謂天下之治以人
才為急百官之衆以宰相為先治亂之變不逃乎天時
興亡之幾全係乎人主天之未喪斯文也則啟帝之心
錫以賢輔握機處要人材皆會國強師壯政治日新而
成康之俗可坐致矣尚何膠擾之云乎
賈寶學記顔贊
眉宇兮清揚和氣兮至剛無施兮不宜紫霄兮褰翔或
欲係夫單于而笞夫中行公抗疏兮忤姦於表餌兮有
光比珠厓兮請棄之兹孔武兮言更昌服閒兮無悔逍
遥兮襄羊塵外兮超然壺中兮未央會圖形兮凌烟
為夀俊兮樂康
賈誼請以五餌三表係單于而笞中行說後世譏其
疏賈捐之請棄珠厓專憂山東君子與之公昔使朔
部值權臣開燕山嘗奏陳不可坐此取怨久奉祠館
所言雖不用然當是時以軍法鉗士大夫之口無敢
言者則公之奮然不顧是為難矣豈不有光於西京
二子耶故贊中表而出之
清寐記
吾每食已必有欲寐之狀比就枕而交睫則皎皎未嘗
寐也雖未嘗寐而向來欲寐之意既已洒然爽然若熟
寐而初覺者蓋至真完實内外一如其欲寐與人同而
終不寐與衆異寐與不寐相與為適是寐而不瞑瞑而
不寐以昏藏覺神不離形以覺破昏動不違靜其不寐
而寐也猶日之韜乎夜其寐而不寐也猶月之隠乎晝
開目閉目幽顯混融鼾息雷鳴而本心澄默靈臺煥照
而四體嗒然殆進乎晦息之隨而超乎晝寢之表矣
硯銘四
猗仙李墨筆紙滃雲霧走蛟虺為世珍出自此
下岩之珍名聞四方物貴有用慎無匵藏
石不自知繄人取不幸或與噲等伍嘘雲滃霧走龍蛇
歸于劉子乃得所
騏驥之肝石色之正兮活眼死眼均石之病兮燥潤悍
柔雖石之性兮宜筆與墨斯石之令兮明忩净几四友
相命兮豐詞珍翰於研為稱兮
嚴州祝文
岳
東方主生岳司其權今苗日槁民將隕墜雖吏之責亦
神之羞爰遣官僚奔走以告盍佐上帝大發隂機起行
西風遏雷無動一雨三日歲尚有秋當飾牲醪虔修報
事
龍
惟龍舒卷二江此邦所仰用興祠宇丕赫神功方此亢
陽大命遂殄潜臥不恤豈非龍羞謹陳芳馨遣吏昭愬
蜿蜒御氣霈澤四方非龍所難跂立而俟
風
發達飛動揚雲四施惟神之功萬物所仰今旱已甚雲
興油然風輙散之反為物病起自東北與雲西南披拂
沾濡實在俄頃反訟為德豈非神休
雷
惟神所司上帝號令當與惠澤俱及於民雨未及施大
聲遽發風雲披敗民用怨咨謹陳潔蠲願閟車鼓隂氣
騰聚商羊縱行是則神休永享明祀
雨
旱既太甚雲漢日高嘉生焦然閔雨如渴神明自閟不
恤有生用欵明壇懇俟隂澤御雲而播不問邇遐三日
為霖萬物咸遂民用歸德何日忘之
永州譙門上梁文
瀟江拱抱永阜盤環畫境為州西漢以來甚久擇人分
土南邦之寄亦高獨愧非才屢膺此選爰念兵民之輯
云何土木之興惟是侯門嘗罹賊炬因循既久圮剥滋
多仰形勢於麗譙茅茨僅在屬往來於軌道風雨莫除
當揆理以不然願勞民而非厲聚財諸縣鳩役彌旬農
畎告成衆情胥勸秋陽應候素計㒺愆瞻輪奐以干霄
瞰閭閻而撲地長州通浦能消王粲之憂乎平野浮雲
聊寫少陵之望耳修梁乍舉善祝斯陳
抛梁東高嶺翬飛有頖宫莫學齊人知管晏好追沂上
舞雩風
抛梁西遥望連山接九溪要使絃歌興雅俗漸令忠信
革雕題
抛梁南天下知名淡竹巖應有高人潛板築巨川何日
駕雲帆
抛梁北兩江下合浯溪色溪邊有石尚齊天大業載歌
還此刻
抛梁上岌岌崇墉兼大壯天際烏蟾自曉昏樓頭鼓角
常清亮
抛梁下太守無才宣德化但祈方域屢豐年自葉流根
固宗社
伏願上梁以後官方清正人物泰通常使斯樓永為壯觀
永州天申節功德疏四首
生民推尊爰及誕彌之月天保報上共輸歸美之情用
集勝緣恭陳多祝皇帝陛下伏願則天之大如日之升
舞干羽以格苗滅澆豷而祀夏玉樓問寢遠追文武之
蹤金匱紀年更過商周之歷仰祈十號俯鑒一心
盛德在火欣逢震風之期至仁如天宜享延洪之筭誦
西佛之無量贊南山之不騫臣子之誠日月所照皇帝
陛下德載恭儉孝通神明安樂延年不用求仙之方士
勤勞享國自占無逸之元龜伏願如日方中後天難老
復文武之境土大會東都垂堯舜之衣裳永瞻北極
盛德在火載逢震夙之期至仁如天宜享延洪之筭誦
西佛之無量贊南山之不騫符生民推尊之詩效天保
報上之意伏願皇帝陛下㢮張文武廣運聖神黃鉞白
旄靜掃神州之氛祲金枝玉葉永恢聖祖之基圖端拱
辨朝仰侔穹覆萬年是頌八表所同
彌刀應期出撫中興之運後天稱夀共輸下報之誠恭
惟皇帝陛下躬秉聖資紹隆寶祚履風塵於初載嘗極
焦勞燮氛祲于太和遂臻閒暇惟神心之炳炳照幾事
之源源治亂相因安危倚伏方且修明德政寤想英才
放鄭聲而遠佞人好善言而惡旨酒不以一身之逸豫
而忘四海之困窮必防後患於未然思建元功于不世
文王赫怒終駾昆夷呂后遄歸即梟項籍際普天而丕
冐罄寰宇以榮懷協氣無乖詠歌有實又豈待緇黃之
誕祝自然膺堯舜之遐齡臣迹遠江湖心存軒陛縉紳
蹌躋逖聞萬歲之呼丹赤懇勤願獻千秋之鑑
永州天申節錫宴致語口號
律中蕤賓爰記誕彌之月卦通離氣嗣開丕赫之祥敷
湛露於椅桐拜需雲於觴豆恭惟皇帝陛下聰明比舜
勇智如湯中御至權啟闢榛蕪之運外分良牧昭蘇疲
瘵之民精誠期格于高穹治化欲躋于富夀是以齋居
决政旰食儲思放鄭聲而遠佞人光昭孔訓好善言而
惡旨酒茂建禹功俯察輿情不違故典均鎬京之餘瀝
犒侯服之具僚綠綺朱弦播仁風而解愠黃葵金盞依
化日以傾心臣等謬忝伶倫因知律呂敢陳口號上祝
天齡
門開閶闔曉霞鮮劍佩稱觴玉座前五福惠心敷下土
三呼稽首望層天龍旂已盪淮濆祲狼燧行清朔塞烟
復會東都臨四海衆星環拱萬斯年
新州鹿鳴宴致語口號
聖主右文師臣論道繼虞夏商周之盛揚詩書禮樂之
風賢關既本于行都學校遂彌於率土四方子佩城闕
同歸千里諸侯藻芹交采韋布動縉紳之念斧斤無棫
樸之遺乃眷新州實惟古郡自古地靈而氣淑于今俗
易以風移聖賢之道滿門弦誦之聲盈耳屬膺科詔大
闡詞場無譁羣戰士之銜枚下筆響春蠶之食葉填然
一鼓作者七人賓興難駐于車徒燕享式陳于觴豆恭
惟知府學士詞林大手畫省名郎崇儒繼常衮之規猷
興教有文翁之忠厚坐觀薦送喜溢顔容元龜在前同
庭實之旅百鳴鹿食野聽工歌之拜三某等叨習樂音
幸逢高會槐花已過無煩舉子之忙菊蕊方新宜盡賢
侯之意敢陳口號上贊清歡
秋氣清高肅雁行賢侯勸駕會黃堂賓朋滿坐曳珠履
鼓吹喧天飛羽觴題柱棄繻俱有志班荆折桂正相望
明年春色催行李衣錦榮歸耀故鄉
慈雲長老開堂疏
佛燈無盡祖鉢有傳必屬當仁乃揚勝事讃公長老全
提心印早擅法航變草衣為鷲嶺之雄蹴湘楚以象王
之步水澄月現草偃風行眷流葉之名藍久虛猊座契
拈花之密意徯闡潮音所集妙緣仰祈皇筭
嚴州報恩長老開堂疏
浙江西部嚴瀨名州千嶂回環宛是寶華之座兩溪交
會無非舍筏之津乃眷精廬久虛法席欲興廢墜誰與
流通某人性海澄明道機純熟悟一花于微笑付百念
於寒灰心在定中人見慧花之起名浮實表衆求甘露
之滋當契因緣勿勞撝挹鐘鳴鼓震大宏臨濟之家聲
花發鶯啼同住報恩之佛地
光孝長老請疏
拯後學之迷津既資悟徹贊先皇之覺路尤頼精修自
非當仁孰堪高座某人編參已罷默契無餘清風久播
於三湘甘露合沾於四衆屬聞戾止那尚隠淪五葉開
花況接錦山之寶地千燈續焰幸提龍穴之宏綱時節
因緣善來善往
光孝抄題疏
循行乞食本如來之素規歡喜布金由長者之餘裕禪
腹已萎於敗鼓懇誠當叩於高門或捐貫朽之青蚨或
施廪餘之白粲但繄惻閔何計少多不拒細流終成大
浸雖一鉢香飯未能遍飽於河沙而三時唄音庶可少
資於飇馭俾盡報恩之職事勿孤光化之道場仰冀深
仁慨垂芳號
龍山長老請疏
人皆具足無瘡何用於傷之或乃冥迷有路必資於指
者以是義故爰求導師某人心地澄圓信根純熟不滯
方所如善財之遍參迥超見聞同迦葉之微笑屬以國
恩無主大鑒疇依允賴當仁幸毋謙避地無盡藏為西
方東道之主人拈一瓣香祝北極南山之夀筭
龍山長老開堂疏
法無可說誰為師利之聲人各開堂何預龍山之事欲
知來處可徂默然某人家印全提機鋒不滯雖屢膺於
公選或尚閟於師承智閑無酧乃臻擊竹之悟希運有
得不知牧牛之歌宗𣲖所同舉揚斯是法筵龍象衆看
取令行時
斐然集卷三十
