斐然集卷四
宋胡寅撰
楊秀才書屋有墨竹一枝為其添補數葉五絶
老榦枯枝傲雪霜何人寫影向華堂為君補綴枝頭葉
坐覺春風細細香
葉染青雲節抱霜一枝聊寄墨君堂故園根撥依然在
會見龍孫脫籜香
穿壁扶蘇稍避霜干霄形勢自堂堂如何耿介琅玕色
也帶雙鴉寶墨香
莫驚綠葉襯玄霜更上幽人白玉堂為與蒼官論久要
筆端應借遠烟香
掃盡鵝溪匹練霜未知三尺映茅堂此君不是塵中物
何必區區較色香
和叔夏歲除
新年節物推排有舊歲光隂掃蕩無白髮任教裝鬢換
青春元自與心符茹芝休慕商山老舍瑟當睎魯國儒
三益況逢天下士夷途從此得歸愚
和叔夏水仙時見於宣卿坐上叔夏折一枝以歸
八絶(癸亥)
玉質檀心翠羽衣寒梅開後獨當時一枝折得將誰贈
想見花容出霧帷
梅後寧知花便無不從香草寄相如為君表出風流冠
只有春蘭僅比渠
葉是青霞剪作衣花如靜女不爭時豈應更浥薔薇露
撩得窺園不下帷
灑然仙意指虚無羅襪凌波定不如織女未忘銀漢會
空煩濁水映清渠
蓀橈蘭楫芰荷衣嫋娜愁予二八時嫁與湘君捐袂褋
玉搔頭映白羅帷
海岸仙人絶代無清揚白日坐如如若從妙色光香覓
須信先生未識渠
萱草盈階是綠衣玉簮陪檻敢同時更餘濺水無聊賴
都向仙姿共一帷
為花求偶豈全無梅與山礬姊弟如我已冥心薌澤觀
何須江水對軒渠
寄唐堅伯
君詩平昔思如泉無事尋醫孰使然禮尚往來思報玖
情深汲引屢抛甎豈能遽造忘言地應有沉吟得意聯
待聽鐘聲撼清夜明朝紙貴萬人傳
遊元陽觀
矯首元陽觀崢嶸度十年忽逢塵外客因訪洞中仙横
躡脩蛇路低看破衲田縈紆篁竹嶺窈窕碧松川撫石
齋壇古圍棋燒劫遷諒無飜榼術安得遠庖烟擗盡蒼
麟脯彈餘别鶴絃晴香烘拆蕊暝色繞歸鞭太白浮橋
上孤燈炫馬前黃冠紛雨散紫蓋杳雲連鳥爪休爬背
鸞驂漫拍肩子真隨處隠何必大羅天
早梅
何事悲搖落空林有早春光輝一笑粲領略萬花新看
去疑山雪攀來效席珍妙香風送遠秀影月傳真肌冷
冰難斵妝初粉未勻商量開瘦蕊剰得占芳辰
和堅伯梅六題一孤芳二山間三雪中四水邊五
月下六雨後每題二絶禁犯本題及風花雪月
天粉玉香山水字十二絶
折綿威力漫相侵根暖怡然獨秀林萬紫千紅非我對
為渠無有歲寒心
間錯浮筠冷更嚴長松低顧拂蒼髯清標總是君朋侣
桃李相望幾陛廉
欣逢冷艷破冬温更待飛霙滌晝昏剰欲約君移酒處
小橋斜過竹邊門
未開疎蕊著詩催依約蜂聲欲隠雷姑射坐中親綽約
嶺頭空有路縈迴
六出誰人剪刻成侵凌飄灑正縱横仙姿不賴相黏綴
浣盡浮埃艷更明
潑落瓊華作雨濛迷離高樹映寒空莫尋雲外瑶臺侣
且對尊前鶴髮翁
東閣題詩得緒餘溪頭千樹繞幽居來禽青李曾何算
底事猶傳逸少書
清溪練練影全呈絶勝斜梢出竹横便是霓裳臨曉鏡
搔頭初插未行行
意態衝寒不自持桂華相伴亦多時未須細覩青春面
且看扶疎寫影宜
疇昔黃金入漢宫只今嬌額為誰容嫦娥也覓孤棲伴
併照巫陽十二峯
若道殘冬不是春洗妝那得一枝新杏園芳灑真顦顇
爭似而今斂路塵
博山湯氣馥籠寒裛盡啼痕作醉歡賞去角巾從小墊
接䍦何惜一生酸
馬擴作亭湘江之上來求名以飲江名之
疇昔縱横虎豹韜旆旌悠緬馬蕭蕭飽聞國士無雙譽
今見將軍第五橋秀句自堪消永日壯懷仍復在中朝
樓前拍拍湘江綠安得從公舉一瓢
中秋雨
待賞今宵定幾人豈應於畢遽相親坐令華燭風頭捲
却喜枯簷雨脚勻拱璧何妨藏韞櫝湛銅那得蔽遊塵
明年記取瞻銀闕萬里秋光景更新
憶端子三首
當年夢賚見清伊勁氣全歸目與眉髫齓已能莊語笑
嬉遊元只在書詩青松不及明堂用黃壤空餘白玉悲
精爽有無何處去豈能知我痛心時
不知埋玉已經年忽值生朝倍黯然空向夢魂期遠大
謬於方技覓安全翩翩翰墨留身後炯炯精神在目前
桂折蘭摧千古恨淚痕那得到黃泉(兒解春秋首四段文字已成)
不見佳兒正一年鍾情難遣故依然久知朝菌同年夀
終惜童烏早棄捐篋裏詩書迷白日堂中珠玉墮黃泉
汝翁去此知多少安得忘懷未死前
又題草衣岩
携手童烏三尺強已知經術勝文章可憐不見凌雲日
逬灑西風泪幾行
初冬快晴陪宣卿叔夏遊石頭菴過三生藏窮深
極峻遂登上封却下福嚴最愛廓然亭靜憩久
之乘興入後洞置酒雲莊榭徘徊方廣閣山行
崎嶇不可以馬雖筍輿傲兀小勞尚勝騎從之
煩也既歸山前之翌日復會於堅伯兄小閣同
安趙澗看北山餘雪披雲映日翠瑩瓏葱殆難
模狀因訪季父廟令歡飲而罷集記所見成十
五絶
石滑梯山祗自疲誰云此法妙難思便教元亮荒三徑
也勝楊朱泣兩岐
衣薪難以大留形破石空山浪予名倘信此心無起滅
一身那得有三生
仰止春風潑黛山亦應秋色兩難攀祗嫌痼疾烟霞上
且愛陶鎔水石間
遊梁屐齒破蒼苔深沼笻枝駭蟄雷如海亂山争起伏
碧波直欲撼蓬萊
祝融朝日麗東天嫋嫋西風紫鴈前千玉散青攅叠巘
萬雲流白漲晴川
大明遺甃已荆生列宿名橋但板横宅險跨危能幾日
空教狐兔飽經行
寶樓香殿隘空山都謝茨亭竹石間静有客棋真掩映
悄無僧話更清閒
西嶺回看天柱峯却行山背蹴蒼龍雄竒未有詩章寫
深秀惟將顧盼供
大林深護棟梁材蔽日韜風萬壑哀不見斧斤尋谷去
只看薪槱出山來
茂樾初無一鳥鳴晴曦參錯晝隂清楓林霜後未全赤
岩菊冬來方自榮
大壑谽谺十里寬雲莊高榭渺雄觀西天日墮餘霞絇
南嶂猿啼曉月寒
誰聞玉磬即過門漫說金燈不破昏等是此身俱物化
云何五百至今存
山北山南久問津瘦藤芒屫最相親況逢日下雲間客
那用驢前馬後人
凍雨籠山秀木冰斜陽側鏡遠峯澄罷籹羣玉褰雲障
寶髻珠花幾萬層
鞭笞鸞鳳地行仙變化鵾鵬背負天他日寓言真十九
只今功行已三千
題叔夏樂谷
君知至樂本難名何事猶令谷應聲植杖自鋤園草綠
掛瓢時浥澗泉清了無歌吹娛賓從只有詩書養性情
却恐仁人尚蒿目又須憑酒破愁城
和叔夏田舍三絶
尚恨山前塵土侵去耕山後白雲深下泉不使苞稂秀
夫子寧忘濟物心
作堨辛勤雨更遲桔橰誰語漢隂知不嫌機事侵純白
一日何妨灌百畦
日望雲霓手揠苗何時能和快哉謠不如且種陶公柳
贏得長飢舞細腰
又和松碧軒三絶
欣此幽居惜未深時搴芳秀浣塵襟棟梁自是君材器
鐵石空餘我寸心
聞說鋤耰手自持力耕初不願天知却防有客携壺到
杞菊應添一兩畦
新陂剰水沃良苗想見當時相杵謠尚有荒餘須快犢
何須塌具更懸腰
和竒父壁間留題
竹杖輕堅野服寬歲寒應得見蒼官世情無限殘霜葉
昨日青青今日丹
冬至前半月赴季父梅花之集與韓蒲向憲唐幹
諸人唱和十首
今年共嘆物華遲春信孤根獨早知未到書雲十五日
已看綴雪兩三枝寒香宛是臨風好冷艷還於照水宜
莫待江頭千樹暗只今携酒正當時
天寒袖薄竹光侵溪轉橋横草閣深妃子定應來月窟
寧馨誰說是瑶林顔開玉色春光滿香動冰姿冷不禁
漫道江南好詩句只誇紅蠟與黃金
南人慣識賞來遲北客相逢勝舊知何必粉圖争畫樣
更勞餳糝亂粘枝天饒絶品千花外人換新籹一笑宜
佳句定非横笛比温存疎蘂半開時
不管霜威日夜侵肯教飛蝶到深深六花漫爾呈三白
一萼居然映萬林軟玉香冰空自惱芳心愁思遣誰禁
市橋江路風流别枉費千顰買笑金
追陪強韻思猶遲寄語疎林恐未知酒半尋香攀近蘂
夜分然燭照高枝莫愁花浪飜天遠且看鮫鮹剪玉宜
冠冕衆芳歸獨步固應桃李不同時
冰圍風戰雪交侵方是春工屬意深綠萼已開栽樂谷
一枝那得寄薌林依然照水如相媚粲者巡簷也未禁
香白檀心誰解賦賴公戛玉更摐金(薌林近書云病起方能策杖探梅樂)
(谷昔與薌林為隣故云)
好花不恨好詩遲國色須蒙國士知漫比玉容歌璧月
空將鷺羽鬭瓊枝旁無綽約天仙對中有甘酸鼎味宜
聞說北枝開亦徧一尊相屬定何時
愛花從使二毛侵嘆賞孤高與靚深調護臘前珠結蘂
蕩搖年後玉成林莫教三弄飄飄落剰把千篇得得禁
姑射肌膚最温潤夜眠無用辟寒金
的皪凝情開自遲風亭微馥許君知直須藉草傾松葉
絶勝登樓唱竹枝韓夀香囊難取似何郎粉面且隨宜
豈知萬顆垂黃實擢秀前村夜雪時
不辭開後苦寒侵為與騷人托契深可但風光回歲律
更分華色掞儒林欲歌白雪詞難和試挽幽香力尚禁
等是美名無玷染臘梅何事色如金
和彥達至日木冰
千林木稼苦低垂惟有長松不受欺蘭雪方懷蕭慤句
河冰還讀鮑昭詩卧聞寫竹驚殘夢戲折寒枝調小兒
寄語達官不須怕勉旃戈甲渡淮師(隋蕭慤冬至應詔詩曰除雪出)
(蘭栽鮑昭至日木冰詩曰長河結闌干層冰如玉岸)
寧鄉有感與仁仲彥達同行
太和薰宇宙王旅不親征鴈北同兄弟鶯遷得友生正
便春入望莫厭雨稽程何限山花發遥看為擬名
過益陽
僑寄家連楚歸遊鶴背衡川原漸舊國鮭菜愜平生淮
海風難定江湖浪豈平春融一杯酒下馬且同傾
和仁仲過澬江
潙山未暇往石磴上雲端初識清修路遥憐菡萏寒野
寬耕僅有民殄政猶殘總使林泉穏那能寢飯安(小廬山一)
(名芙蓉寺曰清修)
遇雨晚宿和彥達
天以春歸野雲將雨暗山三人行甚樂五字句何艱每
喜詩償債還須酒破顔禽聲接芳樹和氣亦關關
出益陽和仁仲
兀夢三山馬投鞭四壁家暮天雲潑墨春樹雪添花遊
宦初無補歸休漸有涯渺然江海興篷笠釣烟沙
夜大風雪次日快晴
造物非難料寒温本一家衝風來雨雪暖日放鶯花行
矣春方嫩悠哉興未涯蘆蒿媚烟渚荻筍破江沙
過鼎澧
沅澧春風拂馬鞭客愁何事四無邊於今榛棘三州地
自昔坻京百姓天安得鳴雞連比屋空餘歸鴈落平川
一觴莫酹懷沙魄且對桃紅李白傳
和仁仲過五溪
沅水千年非舊波英風元自振關河本懷國士知心早
豈念檉函挾恨多龜固有神寧豫罔鴻雖高舉畏虞羅
椒蘭從古能如此何有沉湘作九歌
和彥達至公安
未識南陽有卧龍阿暪先已畏南風如何赤壁分三國
不向神州決兩雄營峽晩圖千慮失截江初意一丸封
蒼茫漢日西南落莫道無由却復中
和仁仲至荆門
虞帝當年闢四門三苗那更蠢迷昏茫茫舊楚祗芳草
處處朱樓空斷垣不願耦耕招素隠要看良耜接深村
韓公守戒誰能用虎豹難憑折柳樊
清明風雪小酌莊舍示黎才翁
月厭梨花墜風扶柳絮新故園寒食路回首踏青人萬
竅方號籟千山忽湧銀擁衾聽窈眇舉盞寄經綸浩蕩
寰中意逍遥物外身賡歌咸當律謔浪亦淘真又理沙
邊棹將浮雪後春蘭亭非達者空嘆迹成陳
拜大父中大塋和彥達
仙翁真氣與神遊宰樹參天也不樛悵念青春家塾日
共聞規訓有源流
和彥達過先公舊居有感
論文斆學兩髫年訪舊同來雪上顛我步鯉庭心欲折
公登龍坂足何緣後凋尚喜無雙士不韡真慚大少連
桂楫又浮湘水去家山回首共悽然
和玉泉達老餉笋
籜龍孤介亦騈闐不比花嫣與柳眠雪裏頓超千佛地
風來應上四禪天飽參玉版頭頭是秀出薌林箇箇圓
知我遠庖薇蕨少倒籠登俎共便娟
留别王元治師中譚純益三首
兒釣童遊幾夢思春風千里恨歸遲君今舊隠治三徑
我尚他州寄一枝載酒猶慚來問字對花深欲共論詩
不堪又聽陽關曲想見酴醿噴雪時
幸不當官也去思春江風日正舒遲少留畫鷁呼桃葉
捲盡紅螺看柘枝三爵勸酬三益友四并除掃四愁詩
渭城景色朝朝是不用丹青李伯時
欲步夷途盍近思行尋捷徑却成遲大弨不必穿楊葉
古樂何曾唱竹枝須信孔門無用賦也知高叟漫為詩
功名易立書難讀努力當乘少壯時
酬師中見和
亂定誰人不土思如何鄉井尚陵遲莫嗟釣艇重湖隔
終待書堂一木枝彼美獨高鸚鵡賦孔懷均契鶺鴒詩
願君再起臨流閤約我花汀柳岸時(兵火後惟我二家兄弟無故而師中)
(近日聲律甚工)
酬任正叔見和
莫嗤文子動三思我亦今來去魯遲潦草荷鋤開菊徑
殷勤持酒對花枝韋編舊服精三易絳帳新開講四詩
把釣不須嗟歲久大魚端有上鈎時
岳陽樓雜詠十二絶
沅澧澬湘此並行漲流洄薄又東傾西南或與天為際
禹貢如何不記名
朱樓深穏可憑欄萬頃波光一目間不見驚鴻偏鳳髻
空餘天鑑寫雲鬟
黃帝鈞天曲未終至今烟浪舞魚龍臨風更欲吹長笛
搖蕩波心碧玉峯
祖龍遊豫亦荒哉風折雲颿促駕迴一怒赭山何所損
依然蒼翠似蓬萊
代馬超江又飲湖湖中今有卧龍無青蛇袖手將何用
漫說飛仙膽氣粗
汩潭桂酒奠三閭尚想夷猶泛五瀦進退存亡皆有義
懷沙處死是何如
玄德驍雄世所知蛟龍寧肯在汙池館于貳室謀何陋
借與全荆意自奇
風烈言言滕子京豈於荒怪未全明尼姑狡獪遥相幻
雷電那知有姓名
有時風浪戰城西何啻漁陽萬鼓鼙狎水蚩蚩忘墊溺
誰人能續偃虹堤
大手文章浪得名佐王功業亦何成獨餘不證元忠事
努力還因宋廣平
李杜詞源廣更深數篇春漲渺雲岑争如一首修樓記
妙寫仁人出處心
范公才具濟川舟翰墨居然第一流每向遺文窺遠意
願言憂樂繼前修
泝江濡滯
何處難忘酒舟行不進時漫流迷縴道數日誚篙師近
樹久猶見遠山都未移此時無一盞吾意亦紓遲
和仁仲舟中三絶
異代紛争戰伐多樓船贏負倚蒼波如今天險如平地
敵國深謀只用和
支川千百欲歸東不得江湖不會同可但中流能擊楫
也知高浪要乘風
湘君誰識是皇英占得君山冷淡青月滿湖平相照處
姮娥應得見娉婷
歸次湘西元作以詩見迎和之
十載重湖閱使星坐令疲瘵灑然醒從來駿足輕千里
豈但詞源蕩四溟笑我林間投倦翼辱公江上訪歸舲
南山幸有為隣約何日來分一半青
賦永寧嚴老幻菴
物理初無妄云何以幻觀得非心有礙坐使肉生瘢日
月當天久山河著地安波斯不别寶學道古來難
題淨明觀用舊韻簡黎才翁
得酒相逢笑絶纓而今雙鬢不全青蓬萊尚說三四淺
何況方平與蔡經
示詩僧了信
伊誰遣了著袈裟幸自同源又一家尚喜深山閟珍璞
曾看枯枿粲奇葩空言組繡真無用實際津途亦易差
衣敝履穿頭欲雪定於何處作生涯
春雪(甲子)
北客南來十五春今年春雪妙洪鈞梅花著子無堪比
柳絮藏條未有因何限萌芽煩蹙縮幾多峯嶺倦顰伸
紅桃頮面還添粉翠竹垂頭詎辱身争似松枝擎蒨絢
恰如桂魄淨埃塵無人敢琢非牢玉有客曾歌是爛銀
一夜東風吹地匝四簷甘雨落階勻天公變化誰能測
坐看郊原景物新
謝諸友見和
飛霙三日太欺春撲地鵝毛積萬鈞沙上幾人迷去迹
風前何處問來因諒非天造夸工巧當是神機有屈伸
松竹未應寒改操龍蛇有喜蟄存身綠窗朱戸偏饒色
瓊樹瑶林不染塵笑粲争妍人似玉狂歌先醉髮如銀
方看衣袂天花集俄見庭除木屑勻多謝衆詩相映發
筆端六出更尖新
和李生九日二首
節物休驚木葉催相逢佳節興悠哉尊如北海聊同醉
菊傍東籬也自開烏帽任教吹脫落紫萸仍得看徘徊
諸君合有登高賦為繼當年戲馬臺
騷客悲秋心易催主人醪醴正時哉登高何必仙家術
酬節聊憑笑口開鳳嶺勝遊詩自好龍山高宴首空回
獨餘眇莽梁園念想見黃花滿吹臺
過明田寺會楊李二生於碧玉三首
已宅連延紫蓋椒尋山依舊不辭遥借床未暇桑三宿
解飯還須水一瓢風外野雲俱淡蕩雨餘秋氣亦蕭條
故人適有登高約又拄枯藤過埜橋
騷人空自怨蘭椒更遣招辭歎遠遥争似夷齊飽薇蕨
每同嵇阮醉觚瓢清歌窈眇成珠貫仙步虚徐按玉條
最憶向來携手處雲平溪樹水平橋
漿酒香浮桂與椒此間誰惜馬蹄遥愛君澗壑沉吟樹
笑我江湖濩落瓢前日好風猶泛座只今零露已盈條
東山妓女誠何算頗羨周郎得小橋(楊携後房侑酒李方再醮而深鄙之)
和叔夏視穫三首
閒客何如樂聖時欣聞威鳳再鳴岐且將詩筆耕堯壤
寧記書囊集漢帷日錯碎金歸埜菊風欺危綠戰棠梨
殷勤雲將豐年問無奈鴻蒙謝不知
莫嗤公子務農時后稷生民亦嶷岐稻割黃金䥥似月
汗揮白雨袂連帷願趨座上雞和黍未種胸中棗與梨
此樂若嫌兒輩覺後知何以賴先知
天賜豐年豈不時閔公荒度傚徂岐經丘烈日能焦扇
獨夜秋風已泛帷豈愧石兄推竹弟聊斟杜酒破張梨
過門若有樊遲問老子於中正遍知
和叔夏遊雙峰二首
有佛留深境無僧闡大音殷勤五字句搖蕩衆香林自
適登臨興誰窺隠顯心從來多暇日悔不早追尋
二
山擁交加翠風傳瑣碎音想聞尊有酒待得月穿林真
樂難陪席蕪詞漫寫心要須專一壑散策每相尋
阻雪慈雲有懷叔夏
常恨山陽少籃輿故出郊玄冥方北鶩屏翳又南交勁
氣將凝海寒威便折膠白雲揉盡碎黑壤勢全包著袂
成花唾沉波異雨泡萬方齊穢潔一潤浹肥磽比色羞
鉛粉量多誚斗筲禱神休奠璧謝佛寢鳴鐃獨鶴驚羣
舞晨雞誤曉嘐峯巒蒙似禿溝隴劃如抓巧謝鹽相比
甘宜蜜共抄戾天鳶凍跕嘯壑虎飢虓薏苡連車載
珊瑚列樹敲鮫綃從剪製火布任焚炮埜漫鱗鱗磧林
攅翯翯巢頗思馳駿足快意舍鳴髇及遠飜銀鴈搜潜
動玉蛟出畋瞻翠被入賀聽紅鞘瑶席瑚玗器珠盤璪
瑮肴一時簮琲蘂相與藉瓊茅莫計消并積聊平凸與
凹可憐詩繫帶更有火烘骹斷手超三界堅冰上六爻
飛霙終見晛素饌闕盈庖叠巘方名假團毬未忍抛要
看朝日杲思達泮泥淆對飲宜空榼離羣奈繫匏似聞
梅雪在猶冀挽香梢
雪中寄黎才翁
寒日已無暉饕風更擅威暝山雷虺虺隂壑雨霏霏酒
綠思同酌爐紅憶共圍不辭泥徑遠要看雪花飛天與
人情契春從草樹歸幻成銀世界偷取日光輝安得千
金舞來飜六出衣南枝香破玉别有好芳菲
和竒父叔夏雪五首
不須十日照胥敖且要仙花麗隰臯集霰果然歸望望
同雲因得蔽高高輝山玉璞韜虹氣亂眼烟霄隘羽毛
欲叩小齋拚醉賞最憐纖玉勸持醪
誰能逐獸搏于敖敏捷詩才笑魯臯桂魄梅花俱自好
海山銀闕兩相高回風最愛飜雙袖潤物全勝拔一毛
打底和成真少味空慚清酎映甜醪
懶把冬雷問告敖休將玉雪試方臯但驚梁苑風流在
難繼陽春格調高宫女妝梅皆妬色仙山花石總泠毛
自慚涸思無多子糟粕何由更取醪
乍霽初離房與敖又看雲氣壓神臯崑岡屢得因心友
東郭真慚舉趾高最愛謝兒方柳絮可憐漢使囓氊毛
水晶鹽是何人得拜賜曾同御縹醪
善遊不必慕閻敖避雨休尋夏后臯共喜九天羲馭整
要登千仞祝融高交情自分居龍尾酒算何妨劇蝟毛
聞道雷池尚殘雪且携茗盌罷壺醪
和奇父竹齋小池及遊春五絶(乙丑)
虚齋要使暑天寒移得扶疎愜靜觀不但好風生殿角
已應春笋鬭春闌
綠竹叢邊築小塘泉來何處已洸洸未涵北戸星辰影
斗覺南風藻荇香
不瞻犀柄動經旬忽報巾車獨輾春曾作天津歌酒伴
此間誰是識花人
春事已驚飛柳絮香醪何日釀松脂要平萬點風前恨
莫遣千鍾醒後知
東風不放兩般春只繋胸懷故與新為問漆園蝴蝶夢
何如沂水舞雩人
和叔夏十絶一宿雲峯寺二到韓公莊三飯草衣
岩四泊東禪刹五六七八遊碧玉泉九訪楊秀
才十叔夏思歸
醉騎生馬却扶輿雪灑春衫二月初行樂偶從山寺始
他年重到未成虚
久聞人境寄陶廬深約同遊駕小車文舉舊傳樽有酒
馮驩寧歎食無魚
前僧已著草茅培後死猶來瘞骨灰一醉劇談非為爾
自澆胸次有崔巍
馬飢人困日西昏無限歸鴉已著村記取東禪風雨夕
卧無床薦闔無門
不惜衝泥步步前為聞幽處有明川峯回路轉酬勞客
一派琉璃春正姸
跨溪臨岸各清真上客來臨景更新幽樹好花脩竹色
相鮮浮動鏡中春
種竹何時匝兩垠只今疎翠已情親會看染合全溪影
照映來遊碧落身
謔浪瀾飜間詆訶絶勝歌貫舞婆娑解順為聽談詩妙
脫腕空傳草檄多
莫笑田翁不任真好賢留客意殊親海棠半拆山丹重
京洛何曾遠客身
重按東臯豈自歸曾聞歸思勇如飛只因昨夜沉香帳
蟣虱夤緣金縷衣
赴宣卿牡丹之集和竒父二首
勝業看花暖正繁玉仙洪福且休論初筵愛客尊俱盡
落筆成詩水共飜京洛追遊真似夢風光流轉絶無言
武林亦有西池否安得姚黃奉至尊
移得仙丹手自封護花雲結秀隂濃未嫌芍藥爭時發
却有酴醿作酒供喜見典型開朵朵寧須緋紫計重重
定知禾黍勝桃李何似犁牛問老農
和子楊雲峯留題
夙有水雲趣倦遊塵土間衝山為誰秀几案我江山
題能仁竹軒竹皆猫頭也
負崖臨壑幾千竿掩映虚堂繞曲欄森矗翠幢參玉槊
毰毸綠鳳戲青鸞三冬已見龍孫起六月猶便虎嘯寒
置酒會歌貍首節要令鼠子不相干
和彥達
扶藤有興即東西不用花驄向月啼閒看浮雲倚危嶠
静臨流水瞰寒溪過頻幸樂雞豚社歸暮何憂虎豹蹊
肯似世塵名利客班荆折柳悵分携
上封登高
今朝的的是重陽獨步崔巍覓醉鄉飽日山楓千樹赤
絢秋岩菊一枝黃幽禪出應耶城供倦客來迎宴寢香
閒讀舊題嗟歲月功名回首鬢毛蒼
題石頭菴
剥落烟雲秋晩晴身心無累此閒行正聽萬壑松風滿
想見西南新月生
送姜醫與能仁西堂印老能仁韋宙讀書之地
韋公挾策漫荆榛牧子亡羊也未真百叠亂山秋思杳
半岩脩竹歲寒親不須招手遊蓮社且可冥心舍筏津
山芋畦蔬正味好餉君薑醢助芳辛
和唐堅伯留題莊舍
無端世故若連環獨未忘懷畎畆間不問落花隨水遠
最憐脩竹伴人閒非求垣屋須窮僻自愛巾車得往還
已諭耕奴多蓺秫免教華髮變朱顔
卧看月落半瑶環起喚清風紫翠間玩意詩書千古樂
放懷天地一身閒幾多倦鳥歸何晩無限浮雲去未還
不向此中真得趣更論盤谷與商顔
和趙用明梅
淨几寒窗日翛然萬慮忘詩筒忽到手花信已催籹茅
舍斜斜彴冰溪短短牆仙膚下姑射嬌額映昭陽崔竹
飜新畫龍涎出古香有金攅蘂細無綠認條長慰薦騷
人寂挑撩酒態狂雪遊空泛剡蘭佩枉沉湘隔屋吹生
麝盈枝縱夜光詎能煩驛使聊自占年芳渡盡鴻飛影
迎開柳帶黃繁華收拾後結子又先嘗
再次前韻
經年與花别花意不相忘綽約素情在掃除時世籹楚
人輕剪伐北客護垣牆半樹竹亭亞幾株溪水陽可模
非絶代難學是生香當結珠宫伴休吹玉笛長賞心甘
爛醉被惱漫顛狂正當映喬岳未應浮碧湘松筠共瀟
灑雪月佐輝光自保孤根暖寧隨百草芳遠天方絢白
細雨便垂黃佳實收功地君羹必可嘗
用明有携酒賞梅之約久而未至復和以督之
美酒名花並無情即易忘小槽應注瀑大樹欲殘籹雖
則通達道其如隔繚牆寄人慚大庾求伴媿高陽好傍
枝間醉時聞醆面香已勤賡唱久未覩肆筵長月下疎
疎映風餘片片狂可憐花似雪那得酒如湘夢作瑶林
去斟浮玉斝光八仙當避席百卉定羞芳莫待松醪碧
休尋蜜萼黃風流貴公子火急傚原嘗
和用明梅十三絶
的皪輕臨宋玉牆世間顔色盡凡籹病夫欲作天花觀
無奈時時得暗香
若道南枝春信微如何開向雪飛時却堪謝女因風句
休詠楊家膩肉肥
寧須較短復論長拖白施朱亦兩忘有羨廣平能草賦
病來無緒不成章
雲消天氣一番新水際逢春淑且真未信長安多麗者
定知空谷有佳人
綠萼全勝紅萼好新枝爭亞舊枝長賞心未減春風蝶
傍蘂穿花栩栩狂
半開何惜恣追遊最怕風飄萬點愁倘是仙山有真籍
待憑方士更遲留
要寫横斜臨水枝應從淡墨見依稀畫師未必傳天巧
爭似西廂月影微
玉管吹殘滿地霜去年遺恨不能忘還來月下呈疎影
先向風前試晚籹
寒梅應不是甘棠我輩為詩豈面牆便對雪霜矜節操
未妨雲雨下巫陽
漫說瓊花淮海陽要知蘭蕙不能香人間草木如相對
寧遣詩仙引興長
醉把天葩嚼蘂香筆端翻水趁詩狂結成却薦和羹鼎
妙手先從錡釜湘
公子曾遊翰墨場詩成寒律帶春光杯中竹葉悠悠夢
句裏梅花字字芳
指數春回驅歲寒催令花落鼻先酸要須晴昊開芳草
亂插繁華足意看
和趙廟欲携尊賞殘梅二絶
為惜紛紛作雪飛忍看桃李便芳菲小瓶留得春風面
尚可携壺一醉歸
離離疎蘂抱寒條開晚渾疑雪未消風雨助君慳且澁
吹將詩句淡相撩
出門偶成
飯已柴扉手自開杖藜三徑久徘徊忽驚無雨溪流漲
遥認他山雪浪來葉暗青雲環舍竹樹團香玉繞池梅
春光已近宜行樂未怕年華冉冉催
寄竒父
似聞北舍與南隣各向西疇答問津獨使丈人留閴寂
更無佳客奉光塵思公待泛山隂雪破悶須携麯米春
往行前言未多識古來元重老成人
携酒訪竒父小酌竹齋以詩來謝次其韻
優游林麓避塵沙杖策巾横一幅紗却老自燒金鼎藥
醒心時進玉川茶鈎窗愛日頻遷坐蔭竹流泉屢滿窪
當記此歡同醉處歈歌折柳舞傳巴
和竒父再寄首韻竒父易用
酒影何時有畫蛇燈光不必罩紅紗幸能真率時添菜
未憶柔纖笑捧茶世路風波常起伏醉鄉田地絶隆窪
愛公詩句如清瑟自比流魚感瓠巴
碧泉芍藥四首(丙寅)
暈紫層紅各自花翠痕稠葉整還斜有情豈必含春泪
自是殷勤管歲華
林影溪光風力微黃鸝隔葉囀還飛從教萬點飄浮去
賴有庭花願不違
春事紛綸去槐隂襞積來此花方靚麗待我正徘徊墮
砌晨霞爛凌波錦帳開有懷能賦客把酒獨登臺
樂水頻頻到尋花特特來餘春初自媚清賞未能回雨
裹仙苞重風扶秀臉開寶刀移造化單葉變樓臺
三月晦和唐人韻詩云三月正當三十日風光别
我苦吟身共君今夜不須寐未到五更猶是春
一氣沖融轉大鈞四時舒卷見全身若云春向晨鐘斷
須信詩人未識春
和堅伯碧泉留題
欲濯冠纓塵垢侵梁亭横占一源深碧紗演漾蒼魚色
黛白因依翠木隂疏沼豈惟三鳳飲買山初聽一龍吟
請君莫惜來遊屢耆舊風流尚可尋
和毛生瑞香
久雨妨園涉竒芬待客吹今朝搴翠幄晴日麗繁枝一
一花相簇翩翩蝶未知薰篝蒙紫錦香過每輕披
贈劉仲固
恭惟事契逾三紀一醉昇州十八年回念壯遊多契闊
欣逢情話重留連珠庭骨相封侯在金奏詩章落筆傳
預恐西風送離袂莫孤南阜好林泉
謝彥脩携具見過
識字深慚揚子雲載醪何以塞殷勤山騰海浪兼天碧
雨薦秋聲映燭聞秘藏未能窺佛界劇談聊足張吾軍
浮蛆玉色人間少判却陶然引十分
和彥沖晩飲
北澗霜飜浪南山翠竹堆早酣隨夢斷晩酌傍池開莫
放清歡闕從教急管催精深與雄徤剰欲見天才
和彥仲長汀鋪留題
瘦馬鞭猶懶長亭室正虚五言留敗壁一飯飽新蔬閱
世但如許浮生寧願餘茅簷與藻梲等觀是蘧廬
和彥沖雲際院留題
久聞幽寺渺雲間且向新詩見一斑不羨寶華承白足
最憐澄水漾秋山飛車要度重重嶺繫艇還思淺淺灣
彈指大千何遠近却將遊想付無還
和彥沖茉莉二首
易刻無瑕玉難勻不汗籹有誰同素絢無物比生香寶
靨三年笑冰肌六月涼畹蘭何足佩懷瑾枉沉湘
二
謫墮天仙子生憎袨服籹華雲油潑碧花雪麝開香晒
喜金鴉熱洗宜玉井涼芳根如可乞携取詫娥湘
和彥沖新涼
河朔時堪擬溟南意懶圖相羊逢勝地瀟灑似精廬暝
翠千山合芳紅一雨濡跳金魚亦樂爍石暑全無昨夢
暌神女沉疴問鬼臾無輪生四角有憤反三隅方羨溪
塘滿俄趨岸柳疎共欣甘入稻仍喜脆歸蔬歌舞還縈
座盤肴不趁虚放言庸喋喋引釂願徐徐有客敦農圃
多憂出賦租但教魚菽具何必囷倉餘來卷千鍾盡歸
乘萬竅呼御風非數數愛酒亦如如
小飲武夷道士吳之竒竹坡兼示章副觀
福地今身到玄天舊迹非溪聲寧有謂山意了無機儼
立千雲纛同來二羽衣酒新良可飲棋妙不須圍
遊武夷贈劉生
六曲睎真館千松奪秀亭回橈失相值載酒約重經小
雨裝圖畫紅塵隔杳冥更煩横鐵笛吹與衆仙聆
十二月二十一日見雪於籍溪
何事團爐一笑譁窮冬纔許見瓊花細論剪刻誰能解
欲鬭輕明豈易加且共落梅紛沼鑑未須融玉掛簷牙
知君素有陽春句可但梁園著賦夸
謝道醇見和
畏佳于喁處處譁先春吹出萬林花要看臘瑞三番白
寧許霜威十倍加瓦隴未平俄淅瀝冰池難合漫槎牙
若嫌吾土山川暖蜀客相逢尚可夸
二十七日立春夜雪高下盡白閩中所謂大雪也
曉來兒女共諠譁喜見東風颺水花鶴羽賜衣方一襲
小巔冠玉已三加高眠有客關蓬戶低唱無人拍翠牙
白帝出遊應最樂月旌蜺旆正豪夸
二十八日快晴
隂機誰使弄譁譁摽彼無梅漫有花銀海夜潮猶未落
火輪朝馭早相加應慚餘潤歸麰麥未怯隆寒戰齒牙
莫笑鬢毛輕點綴龍鍾姦黠兩矜夸
讀禮至五十始衰有感示彥沖
虚齋永晝玩陳編千古昭昭尚有傳昨夢飽經全盛日
此生俄歎始衰年不須把鏡刪鬚雪且願疏封拓酒泉
咫尺劉郎住仙境桃溪應許刺魚船
和仲固
多謝春風吹雨晴出遨今日計初程去隨碧澗䙰褷上
歸與閒雲澹沲行順理以觀皆有趣會心之樂最難名
山間桃柳寧知此斂笑舒顰亦自情
春日幽居示仲固彥沖十絶(丁卯)
映空微雨不成絲約勒桃花欲動時爭奈東風有情思
曉紅輕笑竹邊枝
碧沙承水漾嬌春弱柳縈烟作淺顰正好追尋沂上侣
未須攀贈灞橋人
殘梅昨日尚盈盈一夜溪橋風雨聲不是微酸注香蒂
箇中幽恨即難平
人日春愁連上元薄寒吹雨罩花村傳柑說道昇平復
夢斷鼇燈放五門
微茫烟漵見人家四合青山雨遍遮畫出江鄉二三月
河豚安得配蘆芽
花事先從桃李來海棠紅杏即相催化工節度重重好
護得山丹最後開
紅含宿雨兩三枝淨插銅瓶浥注之不是靈芸初一見
也非迷路武陵時
晩菘爭上碧瑶簮芥也芳心苦復甘未見菜頭論白黑
何人携鉢肯同參
菊本離離趁雨栽杞根成壠更深培詩人自古無供給
倘有敲門載酒來
染溪曾是竹千竿歲久生鱗化碧灘賴有龍孫振根撥
且須深蟄捍濤瀾
斐然集卷四
