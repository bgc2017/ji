斐然集卷十三
宋胡寅撰
王縉監察御史
憲府置糾察御史乃進居言職之漸負中外觀望為朝
廷重輕其任亦難矣以爾忠信愷悌才識俱優更練事
為所居可紀俾輟郡寄往冠惠文夫善惡是非出于人
之良心自古至今不可冺也然直言不聞毁譽亂真則
為國家病有甚于三辰失行螟蝗水旱之變朕所深畏
也若夫有司簿書不報期會之故廉按常職耳豈朕用
爾之意哉
韓駒轉一官致仕
逢時取位亦既蒙榮抱疾引年所宜從欲具官早以詞
藝躋于禁嚴附麗匪人飯蔬奚怨中更赦宥不汝瑕疵
復班綴于西清俾優游于真館庶幾善後以獲令終兹
陳告老之章更軫遺簮之念進官一等式寵其歸往復
恩綸尚綏夀嘏
范柔中特贈直秘閣
士之效忠于上者犯顔納說死且不頋初豈有意于身
後之名哉然使人至此國必隨之朕所以深監亂原閔
悼黨籍盡從昭雪以為後日之永戒以爾秉心端直抗
疏危言困于凶渠迄用淪殞列職中秘少湔沈冤使披
肺肝效丹赤者知不朽之義在此而不在浮雲之富貴
也
湖南漕薛弼湖北漕劉延年並直秘閣
屬者臨遣輔臣督視師旅盪平湖寇不日告功亦惟輸
將之臣克舉餽餉之事進直中秘是為異恩悦于見知
當益自勵
郭執中秘閣修撰督府咨謀
鼎澧之民弄兵沅沚之間六年未平深介吾念比命次
輔往督師征靈旗所麾不戰而下惟是幕中之畫豈無
口伐之功以爾識慮精詳尤習軍事往從咨議果協成
績中秘論譔以旌厥勤欽乃攸司益務罄竭
王世忠轉武功大夫刺史
邊塞不和稱兵南騖凡將士有能戮力斬捕者吾厚賜
之盖為祖宗基業父兄憤恥非我一人之私也具官忠
勇自奮頗著勤勞超進官榮仍廉郡刺益思滅敵之計
勉立非常之功則予賞汝又有加焉
趙子偁特轉朝奉郎秘閣修撰與郡
漢唐宗室之盛其文武政事昭當年而垂後世者史有
傳焉居今而慕古則亦勸勉之道有未至耳以爾佐刺
近郡達于從政被服儒素之習馳騁仁義之途敷奏以
言實副厥譽既俾升其秩任又畀以論譔之職吾用是
勸爾尚勉哉好學謹禮以持乃身守法奉公以保乃位
則于古人何遠之有
知宣州趙不羣直龍圖閣再任
朕聞有定主然後可責其下以忠有定民然後可責其
下以化江左之治昔稱元嘉得非任守宰以六朞為斷
乎或謂久任而非其人何以賢于數易如朕意者吏為
民病將不終日而去之民所願事將使終其官而不徙
惟其當而已矣以爾宗屬雋茂所治稱最秩當歲滿民
適安之吾不忍奪也羲圖寓直以示勸奬慎終如始惟
既乃心
劉昉宗正丞
宗伯典司屬籍其任甚重仍置丞職處以清流非時俊
髦不在此選爾富于文章達于從政肆予命爾往踐厥
官夫立志之士于職務清簡之地進德修業而待世用
將有餘力矣往其懋哉
孫逸大理少卿
典獄賤事也然民命之存亡天意之喜怒國體之安危
在焉則其事重矣朕所盡心而不敢兼也肆于廷尉之
任慎擇所寄以爾詳練忠恕久更事為必能審克辜功
兹俾貳于棘寺夫希意迎合以取賞于明縱出有罪以
幸福于幽聽獄者之大疵也汝當以古人自期庶幾于
民自以為不冤者乃稱予意
何慤度支員外郎
文昌六職郎選甚高民曹諸屬司度為重非有資望則
不輕授以爾行能謹飭中外踐更賜對察言益見練達
毋鄙出納之吝而廢有司之事往懋厥職以若訓旨
李公懋著作佐郎
承明金馬著作之庭羣處大雅著作國史文學清選也
以爾敦朴而文勁正而通列職書林士論甚美其陞東
觀益究撰述使一代施設後世有考焉往其勉哉以稱
明命
馬觀國直顯謨閣添差江東帥司參議
凡帥幕預議論之臣必得智謀忠信之士乃能裨贊協
成事功爾進對便朝所陳可採往處賓筵之右仍加内
閣之名祗吾訓言思自罄竭
張誼龍圖閣學士知温州
卿士分職已高八座之名師帥承流爰慎六條之寄具
官猷為敏劭業履強明志在愛君不憚死生之變義深
許國罔辭險阻之嘗自陟邇聯久司大計疏利源而無
壅足兵餉而不愆方期協濟于事功何乃屢陳于懇欵
永嘉山水維東土之名邦羲閣典謨號西清之極選遂
爾便親之欲分吾共理之憂服此寵光無忘報效
程克俊兵部吕丕問工部陶愷金部並郎官
六曹郎選各有司存而衆建材能以待進用皆異時卿
相之儲也其任豈不重哉以爾克俊器業端良以爾丕
問見聞遠大以爾愷操守堅正或就加于陞擢或初預
于柬除勉罄猷為稱予光命
吕祉權兵部侍郎
朕以父兄遐狩戎馬生郊講武訓兵九年于此思得俊
乂協成丕烈維時武部尤念得人具官材識疏通志在
當世頃備諫列知無不言持節奉藩咸著聲績踐揚既
久器業益宏擢自省聯俾貳兵政若通和遣使之失朕
已曉然而伐仇討叛之圖衆多疑者勿以司存之常守
而望獻納之嘉謀惟究乃心欽予時命
潘良貴秘書少監
朕徧閱羣材仰稽治道思皇直諒之士共開公正之途
人皆曰賢吾然後用以爾志剛而氣勁行肅而言端久
矣踐揚夙高風望澹然安静莫掩旦評簡在朕心召還
秘府領袖羣彦雖多圖史之娛談論古先當有箴規之
益往復訓命嗣承寵光
張致遠戶部侍郎
孟子談農桑于戰爭之際光武勤稼穡成中興之功王
道所先民食為急今百姓已弊六師方張將竭澤而漁
豈無後患不加賦而足安得此言若時版曹慎選卿貳
具官持心近厚經德不回數總利權獨推善計輟從選
部往佐司農必使下不病民上能裕國頭會箕斂罔貽
今昔之譏食足兵強一洒乾坤之憤是為稱職可不勉
哉
李宷上殿改官
朕夙興御朝延見多士一言動聽賞輒隨之非為泛然
之恩盖將以示勸勉之道也爾敷奏詳慎不辱所知其
從易秩之榮勉稱懋官之寵
梁弁監察御史
朕求直諒之士置諸憲臺于其所言考其取舍以灼知
其心術公卿侍從多由此出其或弗稱為臺之羞厥選
重矣爾以才行達于聽聞召從外官奏言有取擢備察
史時惟茂恩其服訓詞將觀爾守
田欽亮改初等官
朕推心魁將倚集大勲凡所奏陳多即聽許状功来上
以爾名聞總叙勤勞願從改秩觀其保任之力必無僥
覬之文往服官榮益思報效
孫安道贈三官
人臣克致其身立天下之大閑則宜有褒嘉以為在位
之勸爾當總兵京輔不屈強敵恥與偷生失節自同于
犬彘者伍朕聞而壮之追錫名秩用慰忠魂爾雖死而
猶生也可謂榮矣
向子諲落致仕知江州
湓城為郡據大江之中流在昔宿勁兵為重鎮地有常
險則守有常勢苟非其人險不足恃也爰擇材望乃畀
符竹以爾秉節立義術略疏通總六路之權當大邦之
寄屢履變故不懷二心夷貊知名姦回破膽自以危行
告老而歸聞精力之尚強正艱難之所頼為朕復起往
守九江必有忠謀以寬憂顧能益光于世業斯無忝于
訓言
周鼎特贈待制
朋黨之論不聞于帝王盛時而起于漢唐季世夫舉賢
才之士目以附罔而加之罪辟其效至于戎馬在郊中
原板蕩既往之禍豈不痛哉朕深懲艾盡湔沈冤激勸
具寮為世永戒具官秉心端亮盡言無諱受材肅給所
至有聲昔蒙邪慝之名今見忠良之實西清次對追賁
九泉尚其有知服我休命
靳博文䕫路提刑
民帷邦本獄繫人命廣朕好生之德實頼按刑之臣以
爾持節選方謹奉憲度忠厚明允不聞過愆其易使華
往司詳讞若冤濫之有實則當平反或奸宄之無良亦
難故縱式欽訓命庸副選掄
晏孝本大理丞
廷尉有丞所以佐其長平刑獄之事人命所繫其選亦
難昔狄仁傑嘗居是官歲中斷滯獄萬有千七人無冤
訴者最號稱職以爾名臣之後克承家法初從委用其
往欽哉
郝晸遥郡刺史
洞庭之寇為南國患久矣比命大將往蕩平之爾協心
招徕不待討殺刺史之任古人所榮今寓武聯非功不
授予用嘉爾以勸有勞勉竭乃心毋怠報國
种思道諡忠憲
古者死而無諡至周有之考行易名付之公論褒貶予
奪莫之敢私百世傳焉垂勸大矣具官世載韜略性服
仁義早親有道以自修飭言行無玷出處可觀論新法
之害民遂坐黨籍言北伐之誤國黜使退休女真内侵
起受師柄昌言擊討國勢所憑和議奪之至于禍敗驅
馳出入以沒元身四海䀌傷九原難作夫心篤國家之
念可謂曰忠材兼文武之資是宜為憲使爾不朽名言
在兹精爽未淪尚歆嘉寵
孟庾觀文知紹興府
西樞宥密方資帷幄之籌東輔翰宣允頼股肱之寄具
官裕和而強敏篤實而疏通頃疇器業之良擢與政幾
之重宣明威略督護軍師忠嘉備罄于夙宵勤瘁早驚
于華皓念足國富民之大計申畀利權有雪仇討叛之
丕圖載謀兵政薦閱囊封之奏懇陳膂力之愆章屢却
而復来守甚堅而難奪俾升華于秘殿姑出鎮于名藩
夫豈吾心重違爾志往雖閉閣尚期静治之功有以殿
邦宜共安平之福勿忘眷注尚服訓辭
任良臣司農丞
大農掌金榖出入國計所資則其屬官亦豈輕授哉以
爾名臣之孫克自修飭俾丞司稼以觀厥能益勵乃心
稱此光寵
趙霈大諫
古者人臣皆得進諫其君官與世變乃專設一職選之
既遴則責之尤重得其人乃能置君于無過之地非其
人則變是非移黑白為患有不可勝言者此朕所以原
省因任而不敢苟也具官久服諫垣多所陳述蔽自朕
志就正大夫之位夫朕躬得失施于有政惟臺諫二三
人任耳目之寄聰明蔽塞罔不由之爾當以先正清獻
所以事朕祖宗者事朕毋求姑賢于近世之士而足則
予之德惟乃之休
陳古知瀘州
昔武侯治蜀思先入南故五月渡瀘用遏蠻方庶幾出
師劍門無後顧之患今瀘南列為郡縣亦已久矣苟非
撫綏得人則平民猶能弄兵況夷獠之風相接乎以爾
將漕益部見推幹敏元戎剡奏請守是邦往奉教條以
壮藩屏勿謂朝廷之遠而怠忽官箴勿憚權勢之威而
浸漁民力佇聞善最自取寵榮
程千秋轉一官
國家法令皆保民之具官吏能守奚寇盜之興以有違慢
而出一切之政者民用不堪弄兵苟免究其所自予忍
殺乎爾能勞来之降者頗衆肆用進官一等以為服勞
之勸夫殄戮治民而謂之有才苛急辦事而謂之赴功
者致寇之道也爾其念之乃稱寵命
任申先左史
史國典也昔有姦臣尊尚私記遂參實錄以誣神祖朕
用憤之選官訂正爾總職策府紬書金匱是非去取既
有功矣維時記注東華入侍尤資端亮乃可傳信以爾
文學行誼世濟其美老而益壮氣節凛然古人不云乎
作而不記非盛德也朕方克勵以是自期若夫有舉不
書書而不法論思之際獨無責哉往欽新命仍卒前業
以稱委屬之重
胡世將兵部侍郎
六官貳卿侍臣高選古大夫之職也聞事而不聞政大
夫恥之然則守䋲墨簿書之細而于周公分職之本旨
不及知焉豈侍臣之體哉具官才氣敏達輔以藝文由
持槖之近聯當維藩之重寄具有聲實孚于師言兹用
召還為小司寇今四郊多壘姦宄竊發爾其思明邦禁
詰暴亂之道祗佐戎辟勿以有司自處尚克欽哉
劉登禮部郎官
儀曹郎掌式度牋奏為文昌清望之地必時鴻碩乃堪
此選以爾文學純茂行誼端飭久于奉常之屬庶幾稷
嗣之譽因才而用必有可觀往服訓言以光厥職
林季仲吏部右選
銓曹右選于今多事滌除宿弊非明不能燭鈐制姦吏
非斷不可行司列大夫其選匪易以爾學知原本行有
持循為郎文昌才望甚美因能叙進以究所長祗服訓
言往修厥職
蘇符司勲郎官
朕器使人才厚于褒勸典司功籍必資通敏之士然後
六賞有等輕重不頗以爾名臣之後詞學甚優内外踐
更名實相副寵以儒科之目往從勲府之聯益究爾能
對兹榮訓
張守侍讀醴泉觀使
出有藩條已著列侯之式入陪經幄方嚴一節之趨爰
錫徽章用昭眷禮具官職明而行粹器博而用周窮六
藝之本原發為事業兼四科之品藻名重薦紳自往鎮
于海沂忽屢更于歲籥乃眷服勤之久宜頒均逸之恩
召使遄歸副兹虚佇路門勸讀徯聞入告之嘉言瑶館
奉祠仍示閔勞之殊渥朕求多聞而建事咨舊弼而圖
勲正學以言勿事公孫之阿世責難于我當如孟子之
欽王諒克奉承無煩訓勵
任伯雨贈右諫議大夫
仰惟宣仁太皇太后御簾聽政功在社稷聖叡賢德克
嗣徽音盖與任姒比隆而高出漢唐之右小人誣毁罔
復顧忌天下憤之莫敢式遏具官精忠直道不負言責
力排奸賊之計獨謫瘴海之外自今遐想凛有生氣朕
表章坤德而刊正謗史昭雪鉤黨以祗慰在天又取正
諫美官為爾光寵使世知公論之不可滅䜛慝之不可
行而盡言納忠之士雖絀于初終得申白垂勸之義大
矣
曾懋知福州
維福州自昔割據以来崇尚異端以規利益遺俗至今
而未殄名田沃壤歸浮圖者十六請謁行貨撓官府者
紛然政化不行民彝冺亂此非帥守之任為人上者之
恥乎具官清修不競恬淡寡求揚歴禁途踐更内外稽
譽處以無玷觀政術而有方式是南邦今以命汝夫使
民興于孝悌不失其良心直道而行不惑于邪說此致
治息兵之本務也祗服予訓往其欽哉
沈長卿秘書省正字
昔仲尼無所不學而于疑則闕焉其不疑者尤慎言之
故除黜丘索考正頌雅而于魯史則有損而不能益也
而後之人以私意更易古書者多矣豈聖人之訓哉以
爾學識明審趨操端亮書林訂正之職宜以命汝古之
人正心以正身正己以正物汝服膺此道以懋遠業則
于魚魯之辨又何難哉
葉煥復待制
西清次對儒學高選時方右武亦以賞能具官起從久
廢之中往當一面之寄稔聞政術頗著勤勞俾復列于
近班以有光于藩翰爾當益戒前失深圖来效使清議
之無貶也可不欽哉
薛弼劉延年轉官
爾等分使兩湖軍興不乏列職中秘亦既疏恩載閱將
臣之章以是為未足也維慶賞予奪皆自朕出進官一
等益務靖共
邵伯温贈殿撰
士君子依仁守義雖不見用乃有追錄褒贈之典施于
既死之後使聞其風者興起尚論如見其人亦何存沒
之間哉維先民康節學貫三易懷寶遯世而爾以孝謹
為之子維先正弼光公著純仁道德勲賢表儀百代而
爾以學行受其知浮沈下僚迄不大試柄臣有請朕用
慨然寵以論撰之華資庸示儒林之深勸
王縉殿中侍御史
朕慕帝舜達聰而堲讒說好問而察邇言託耳目于二
三言責之臣使司天下毁譽之實苟非良士孰副吾意
具官疏通篤厚練達世務擢自臺察寘于副端越次而
升時論維允夫辨小事而不及大政彈小吏而不及大
官居其位有所不知知之有所不言言之有所不行行
之而善人病焉小人怙焉君子以是為御史之責也往
祗予訓以增憲府之重
何掄著作
自崇觀而後時政闕焉不記朕廣攬髦士付以制作閱
歲滋久成書未上使右文用武之際来世無考可乎以
爾殫見洽聞詞藻清麗召自西蜀入直東觀其服訓詞
之寵肆觀良史之才
董將刑部
昔漢高以寬大除去秦苛法三章之約民至于今安之
固不以殺人者不死為德也我國家本仁尚義法之所
制民自以為不冤逮熙寧用事之臣析言破律以舉首
之似亂刑名之實流弊至今而未止朕欲變而更化久
矣爾強慎明恕為時望郎兹以次升列職憲部其佐而
長監于舊章使輕重有倫不蹈前失以稱予恤刑之意
可不勉哉
錢葉都司
惟用武既久都官之籍日衆能否真偽朕疑其淆而不
覈也循名而進之他日安取官闕給是哉以爾茂文劭
行嘗為察吏兹服新命列職司僕必也參稽成憲疎理
近弊使無壅積偽冒之患以昔之察人者今而自察然
後為稱若餘所典亦罔不欽
董弇少常
朕以孝弟之情未伸雖郊禋大祭毋敢以樂若夫格宗
廟以一民志訓軍旅以嚴等威謹邦交之聘好示天下
以君臣父子之大倫必得鴻碩之士典朕三禮厥任豈
不重乎以爾文史足用勁正自將出使觀風不畏強禦
召還敷奏持論據經兹擢貳于奉常實一時之妙簡爾
其深惟天秩之意以丕承明訓直清夙夜尚克欽哉
范直方閩憲
用刑者疑而後有讞議濫而後有平反若夫縱釋罪人
謂之隂德使良民無告訟獄不公此豈朕好生之意哉
爾勲賢之後辨治詳明輟從天臺往按閩部惟閩之俗
明恩讐尚氣義御失其道狙詐亦興往慎刺舉之權去
其陷民于罪者朕將閱奏牘多寡下酌民言以考爾之
賦政可不勉哉
梁燾復資政
維元祐大臣咸有功于宗社久陷黨籍天下冤之自朕
疚心以次昭叙豈伊丞弼尚閟贊書具官勁節深忠遭
時委質有犯無隠夙高諫諍之風同寅協恭遂格平康
之化巧言既作遐竄不還行直道于三代之間吾誰毁
譽考公議于百年之後彼自愛憎追秩故官參聯峻職
昔也賢哲之士俱麗丹書今焉湔雪之恩再光清議皆
臣子之榮遇何死生之足論
朱震轉一官
典謨訓誥皆上古之書筆削春秋著先王之志其文雖
史垂世為經朕仰奉孫謀恭繩祖武覧裕陵之實錄悼
私史之謗言譬夫氛祲之興或掩昭回之象乃詔羣彦
同次舊文具官學貫九流趨皇極會歸之要識深五傳
窮古人作述之原頃預編摩克明去取兹閱奏篇之上
彌嘉汗簡之勞十九年之勲德既昭千萬世之楷模斯
在祖宗有慶非出朕私爵秩所加式為爾寵名附不刊
之典實彰有永之辭
陳桷直龍圖閣知泉州
七閩貧瘠異時調斂不及焉惟泉南負海有舶市之饒
未嘗罹兵革之禍于今為望郡然造舟艦鬻僧牒以佐
軍興民不能無事矣而賈寇大盜出沒乎渺茫其患方滋
朕所以南顧睠焉求良二千石而付之也爾學修而行
潔志静而慮周臺省踐揚恬然自守惟此為政必有可
觀者矣寓直延閣善撫吾民治最上聞褒典奚吝
楊時贈四官
自聖學失傳道無統紀以佛老而亂周孔託六藝以文
奸言聰明才智之人溺于空虚而不知安宅猥瑣蔽蒙
之士安于卑陋而莫肯遷喬高明中庸析為二致學術
既壞興替隨之具官躬稟異材早親有道德宇和粹望
而可知其賢事業修明用之未究所藴方立言而垂後
將以道而覺民邪說漸排正途斯闢朕念談經之益爰
深憲老之懷而天不憖遺邦其殄瘁已詔有司厚賻恤
之禮又給史札取辨正之書兹俾愍章更加榮秩用作
興于多士以表著于斯文
徐度李誼宋之才孫雄飛除館職
若古有訓大亨養賢將開拓丕基永圖康濟必搜羅羣
彦以俟選掄爾等行義潔修文詞敏妙試言来上陳誼
甚高俾接武于英躔共讐書于秘府惟志趣遠大不萌
富貴之心則涵養博深必著事功之美淑慎爾止明聽
朕言
范正平贈直秘閣
朕觀士大夫守正者必疾邪為惡者必遏善方詐力取
勝則小人有時而肆行及公道既伸則君子豈至于久
屈順天休命吾職則然爾志操剛方孝義有聞以小吏
而抗大奸終守其節遂陷黨籍德名愈光朕于元祐之
臣苟賢且忠不間末微咸用褒秩所以申廣勸戒非爾
一人之為也死而不朽豈不在兹
余應求江西憲
隂慘陽舒天之大德五刑五用所以憲天間者典獄之
臣罔燭厥理舍姦戾法謬謂從寬使柔善之民冤憤不
伸于朕心有戚戚焉爾守身直諒久從閒曠所養宜厚
矣俾持憲節往慎折衷而況江右列城半罹賊虐昏頑
詿誤亦兩有之必清心迪智則下不敢欺必推恕及人
則刑斯無濫克若予訓豈忘汝嘉
某人司農丞
自昔寺監丞貳進為臺省之用出為郡守部使者故非
材效已著不預是選省併以来用人不次幾于輕矣然
誠得其人朕亦何憂乎爾學求有用留意乎世務往丞
大府試才之始也夫為委吏而會計當聖師猶盡心焉
可不勉哉
謝惇德上書改官與升擢差遣
朕好聞直諒有益之言雖小人怨詈猶惕然康色以受
之而況所陳中理者乎爾為遠邑小吏謄書来獻議論
可用實嘉乃心既易其官又擢其所任非獨為爾之報
盖使志義之士皆將輕千里而来告予以善也
趙子淔判西外大宗正司
朕遭家之多難思宗子之維城眷求親賢分典屬籍推
吾惇叙之意助成信厚之風以爾天禀浚明吏能超邁
有文好學早讀元王之詩近義親仁不忘穆生之醴曩
緣進銳以得過亦既退間而省愆艱難備嘗齒德俱劭
召從遠外逡巡持克慎之心入對咨詢慷慨多可行之
論用還舊職俾正外司抑抑威儀往篤本支之慶振振
公族庶幾磐石之宗
周葵殿中侍御史
朕惟祖宗盛世斯民直道而行矣猶汲汲于求忠良開
言路矧今邪說趨利而作毁譽不核其真辨政事則規
一切而忘遠功論人才則以一眚而掩大德至于九法
斁三綱淪國家安危所在則未有能正之者也然則居
耳目之官非難不惑朕之聰明為不易耳爾學修而行
美有意乎當世廉察向久今庸次升勉竭乃衷無忝明
命
詹至郭執中進階
頃命相臣督護戎旅膚功克奏婉畫是資爾識慮端詳
預聞機事第功来上式畀寵名思稱異恩可無来效(執中)
(云爾識慮端詳諮謀有補第功來上加進崇階)
陳彦忠轉一官
頃命相臣督護戎旅凡厥官屬咸有勞能具官材力敏
強克總行務第功来上加進官聯思稱異恩可無来效
輔逵馬師謹邢舜舉與郡
比命虎臣出平寇盜凡在將領咸有勞能爾既克摧鋒
又能撫納(師謹云爾期會不愆敏于招納舜舉云爾敏有才能恪恭師次)第功来上寵
畀郡符思稱異恩可無来效
韓仲通大理寺丞再任
廷尉用法天下取平焉屬者未聞審克之譽而有徇情
出入之譏朕思得守正不撓者往革其弊爾為佐理卿
見謂諳練請爾久于其事諒非私舉矣謹遵法律將考
爾之成績
何伯熊改官
爾以學行著稱乎西南而達于聽聞召對考言有足嘉
者錫以書命易其官榮謹守爾身將有任使
張浚母計氏改封蜀國太夫人
朕念恢復土宇莫若内修肅清江湖實繫良弼及褒揚
而懋賞乃謙畏而辭榮嘉哉誠節之彰尚矣義方之效
可無寵錫以表慶覃某氏懿範慈祥清風肅穆靡他守
志恪遵衛婦之規為子擇鄰遠寄軻親之識浚仗孤忠
而許國爾能萬里而移書不形姑息之言純是激昂之
戒行光往牒福萃高門王珪之交友皆賢固宜有立陶
侃之功名寖盛可見所原庸侈君封以華邦號昔先正
作股肱而洎養榮孰此如維冲人慕父母而報仇功殊
未建益康乃後用相我家
席益成都利州梓䕫潼川安撫制置大使
朕自南渡以来不忘北向之念慨昔者經邦之多誤致
中原宿盜之未平下拓兩淮中收漢沔漸規進取期殄
寇仇乃眷西南地連關隴猛士如雨待弦矢之機岷山
導江有襟帶之勢内蕃王室外張天聲非得傑才曷勝
重寄具官器度凝遠智術通方入預政幾忠嘉屢告出
當方面威望孔昭勿辭泝峽之難往懋幹方之績況益
部之甘棠不翦而渭川之草木知名吾方因任于世臣
爾盍勉移于忠藎昔孔明治蜀光照古今以集衆思存
設教之心以攻已闕為平賊之本故能臨大節而不可
奪處經事而知其宜兹委使權仍加職序思蹈前規期
于有成
向子諲江東漕
古之大夫老而得謝則不復可仕其或夀耉康寧時之
所頼亦不以年及而聽其去盖知足者一身之事而用
賢者國家之計也況能齒髮初艾精力未愆才智足以
周事為氣節可以壮形勢而乃確然堅卧以必退為高
失出處之宜非朕所望也今江南之民困窮日甚以豐
凶相半之歲給雲屯待哺之卒將漕充使非爾孰堪毋
執小謙久稽成命能副期待之意是乃世臣之忠
董弇右司
左右司置郎文昌高選宰相之屬也彌綸闕失禆贊庶
務非取其奉行成事而已間者典籍散亡人有求于法
之所不可者六曹具上必付都公而吏以其情先擬所
決抱牘叢進請占書之習以成風是將何頼爾才識明
敏志操端方所臨有聲宜任此職必使廟堂之上無過
舉胥史之志不得伸當官而行何強之有
何慤太常少卿
中國之所以久安長治者有禮樂以節文仁義而導迎
和氣也自昔承平既久人欲肆行而天秩不建以致雅
廢之禍今將撥亂世反之正則凡禮之所不可不為與
其所不必為及夫流習承誤而當損益因革者亦衆矣
秩宗之任必惟其人以爾學行明粹智慮詳謹兹由宰
士擢貳奉常其思訓言往懋乃職
趙子淔江西運使
自軍旅之興九年于此土宇未闢而兵食日衆賦于百
姓者悉矣既不得已斂民以養兵則亦豈可厚兵而殘
民思得通材付以利柄庶幾士飽而歌攘敵于外民安
其業守邦于内上下交濟是惟難哉具官才刃優游心
計精敏久于閒散慮患克深自初召還逡巡以進及此
委寄辭避靡寧先聖不云乎慎斯術也以往其無所失
矣江西之地寇旱相屬往思厥職務弭師言
李迨兩浙運使
國以民為本以兵為衛今輔弼大臣詔朕均節于上而
計司守令率職供億于下日不遑給兵事聿艱深惟其
方必得公勤智能之士以總輸將調度之計取之有制
用之有節猶庶幾焉耳具官才智強明吏事肅給盤根
錯節游刃有餘至于理財尤見推許今二浙之稔國用
所資而嗣歲之豐天時難必都漕置使莫如汝諧職思
其憂以副朕命
斐然集卷十三
