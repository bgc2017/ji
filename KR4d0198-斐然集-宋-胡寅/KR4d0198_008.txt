斐然集卷八
宋胡寅撰
代范伯達謝及第啟
金扉雷動辨色造廷寶幄雲垂臚傳賜第慚非出類何
以蒙休嘗謂聖學失傳人心就壞雕蟲篆刻深有似于
俳優發策决科初無關于理亂重以功利之邪說蔑然
道德之遺風四維不張六籍僅在棄毛錐而說劍自慶
遭時均博塞以亡羊莫知溺志上主尊賢重道匿武覿
文表章撥亂之書修舉興衰之政雖羽檄交馳之際不
廢國章于糊名愼選之餘更頒制舉思皇多士罔伏嘉
言而某學植未敷詞江弗廣少時鼓篋趨世轍以多迷
壯歲摳衣仰師門而甚峻顧粗聞于謦欬煩深發于蔽
蒙獨抱遺經曾靡一詞之措有懷至養尚希三釜之榮
偶與計偕遂逃省下懲公孫之阿世自罄丹衷非董子
之潛心曷酬清問忽叨科目有靦面顏事雖儻來恩寔
有自某官忠扶大業志慕先賢致君澤民夙負阿衡之
愧恥吐哺握髮躬行姬旦之勤勞言念愚衷濫躋龍坂
品題不苟士爭覬于一言眄睞特温價遂增于十倍致
兹庸懦亦被采收某敢不勉所不能趨其未至念難窮
之實學誓當人百而已千戒易惑之虛榮詎敢枉尋而
直尺庶幾有立仰副異恩
代人賀陶帥啟
方隅報政亟疏出綍之恩都會疇庸就易介圭之寵凡
叨庥廕舉切歡愉某官惇大而裕和清明而易直九流
貫學論必極于持平六德裕身行每先于推恕一昨軒
翔膴仕炳煥羣英騰美譽以造朝奮嘉言而動聽臺郎
盛選方觀表著之儀宰士要司繼闡彌綸之緒聖治惜
才而詳試哲人尊已而遐心一佩左符甚淹輿誦再臨
邊𤨏愈茂旦評果膺西顧之簡求改畀南邦之楷式矧
江左上流之宏烈有荆州外屏之前徽奕世增光維公
濟美允咸聽矚全係弛張大纛高牙千里初依于良翰
追鋒急召九重行陟于泰階某朴遫無堪斗升是戀巍
巍龍坂嘗有幸而獲登踽踽鳬趨乃無因而自進永言
蹤跡欣在帡幪
代季父上湖北王帥啟
言念智效一官將隸旌麾之下地遥七澤方親鞍馬之
勤當先布于腹心爰謹修于竿牘伏念某箕裘末胄薪
槱𤨏材挾策讀書望聖門而蹇步叨恩筮仕遵宦路以
卑飛緣伯兄擅儒學之宗蒙師相敦朋游之好顧未忘
于微賤乃屢辱于提撕嶽鎮靈祠虔奉三年之香火侯
藩盛幕就更兩路之馳驅家食未幾官期甫及方策磨
于駑鈍罄趨走于嚴明某官識洞戎韜智深義府鑿門
制勝嘗高玉帳之功卧鼓養威尚藴金城之略輟宿衞
徼廵之重寄資撫循牧養之宏才授以中權畀之全楚
萬井並喧于來暮九重方注于惟良氓俗阜財載洽南
薰之化邊庭徹警用寬西顧之憂遂設壇場式頒旄鉞
充國練四夷之事更切倚毗班超享萬里之封寔懸瞻
頌某裹粮諏日襆被首程兼欣悚以裝懷仰寬仁而託
庇歸依斯切敷述奚殫
代人賀劉鹽啟
伏審光寵制檢陞畀使華除目初騰早聳列城之聽先
騶伊邇益喧載路之謠矧在庇庥曷勝瞻抃某官望隆
國寶名著朝紳襟㝢中和處剛柔而兼濟器能開敏施
左右以具宜况乃胄出名卿業高濟美忠心義氣凛有
家傳直節孤標藹為世範于以識典刑之舊豈徒稱吏
道之師故牛刀之刃常新暫煩劇邑而驥足之才乍展
旋屈輿題甫及瓜期已頒芝詔褰帷問俗杖節觀風出
心計之緒餘仰資調度付臺評之公正允賴激揚茂寔
既昭寵靈斯煥指青雲之布武登紫闥以奮庸克瑞聖
時用繩祖烈某零丁墜緒冗𤨏凡材奉香火于明祠僅
同蠖屈候旌麾於達道徒效鳬趨輒修竿牘之儀少敘
帡幪之願
代人賀范漕啟
伏審外計告功中綸渙渥尚畀輸將之任益觀刺舉之
能凡託帡幪實深慶賴某官疏通而縝密整肅而裕和
世服簪紳練達熙朝之典故家傳詩禮步趨前輩之風
流飭吏方以儒雅之優行仁術以政材之敏早由簡拔
累付澄清將四路之光華日新賢業處十年之烜赫人
誦謙勞眷此三湘嘗紆六轡虎威餘凛固無待于施為
龍節再來重有孚于觀聽第恐詔除之駛不容旬序之
稽身在日邊遂攄宏藴泉流地上寧究遠猷某備數祠
官依棲德宇喜既常情之倍禮宜削牘之恭塵凟是虞
鑒容為幸
代人賀晏憲啟
伏審光奉制除祇乘使傳十行甚寵著惻怛于絲綸六
轡既均播皇華于原隰凡在庇庥之内舉深瞻&KR0719;之誠
某官挺秀江山儲英象緯簪紳世服共知前輩之風流
忠孝傳家允是後來之領袖才刃發硎而無滯德風偃
草而必行不吐茹于剛柔惟中是守能弛張于文武與
道何拘頃由鶴聞之招已振鴻飛之漸握蘭雞省炳然
列宿之光芒衣繡熊車煥若二星之符采顧兹平楚復
畀祥刑挾温詔以平反民歌冬日持公心而刺舉吏肅
秋霜方旌節之鼎來快襜帷之乍徹治道九變雖云因
任于成能泰階六符徯看追蹤于前軌某箕裘末緒薪
槱𤨏才服職明祠仰有依棲之便馳誠威著莫遑趨走
之儀
代人賀方帥自桂移廣啟
八桂維藩政成初報五仙謀帥命出有孚爰升内閣之
華式壯中權之重千旌照海萬目披雲惟南粵之奧區
屹番禺之巨屏遼遼更千百載顯顯纔十數公士守廉
隅念歸來之蚌蛤政無俶擾占飛去之鶢鶋兵威外讋
于雕題寶貨上充于玉府如風偃草則渤澥乂安自葉
流根則朝廷增重克當憂顧允謂才難某官瑞世傑人
端朝重器逸民清裔東吳之聲望素高昭代名流北極
之班聯已著前籌借箸煮海提綱近剖兩符豈弟咸歌
于襦袴遠馳六轡光華克副于咨詢遂膺分閫之榮克
底殿邦之績自天錫寵易地建侯帶水簪山徒結去思
之恨馬人龍戸大興來暮之謠右之有而左之宜彼無
惡而此無斁先聲甚烜公論愈歸四府得師連十州而
控帶一邊靜治匝千里而迎承雖云古制之異今亦見
馭輕而居重久虛隆寄果獲眞材洽燕喜于神人徯並
流于刑德高牙大纛豈戎翰之久淹赤舄繡裳佇公歸
之信處某嵩臺冷族圭竇腐儒不知天下之大而姑務
正心未信聖人之遥而但知汲古文乖飾物學昧隨羣
雖嘗賓于鄉大夫旋見黜于春宗伯倦遊場屋寄傲山
樊假黃綬以結要歎素絲之垂領昔者甘為陳孺子今
而幸識韓荆州潤以斗升豈獨濟轍中之鮒借其羽翼
庶幾鶱海上之鵬輒修贄見之儀併敘歸依之願
代人謝端州守倅啟
官有等威仕路敢忘于分守人無公論身修或値于嫌
猜方嚴檄之下頒屬明廷之爰究持權不撓掛網遂蠲
恩施匪私感悰為甚㐲念某抗塵未吏辦俗短材竊聞
詩禮之餘幸續箕裘之緒二十年之造化自分鼠肝九
萬里之扶搖敢攀鵬翼覽景空驚于老去坐貧未賦于
歸來竊禄強顏隨羣斂板倘在公而無愧亦行已之有
名昨所奉承既相翦拂轉㗋觸諱固知薄命之奇窮張
目見尤頗動衆情之嗤怪况饋餞未由于司屬而平反
自出于長官必有依憑潛行浸潤未蒙相察訴書幾至
于厚誣不欲自明公聽必歸于直道省躬惕若賜辨昭
然靖念垢蒙之疑曷勝江漢之濯丘山至重頂踵知歸
某官肅括而疏通寬慈而勁正北海南溟以為之氣度
長蓍大蔡以儲其襟靈步趨前輩之風流式儀後進練
達熙朝之典故頻迄外庸缿筩之嚚訟每虛襦袴之歡
謠鼎洽甘棠蔽芾豈久著于南邦列宿光芒即近依于
北極顧慚猥𤨏已在洪鈞某敢不益勵壯猷祈榮晚節
執鞭欣慕幸叨晏子之解驂置驛招延尚覬鄭莊之推
轂某官儲粹全閩呈祥昭代學冠九流而會于卓約才
兼數器而居以謙冲自騰省殿之隆名即藹簪紳之偉
望西崑册府陪鴛鷺以誠宜南國貳車展驊騮而曷稱
稍淹稽于藴蓄尤咈欝于僉諧帝簡日深郎潛奚害霸
陵獵罷未歎數竒宣室釐餘將聞駿召見而恨晚睹則
爭先遂假道于玉堂亟參調于金鉉顧慚下走已辱兼
收某(上下同前)
代季父上劉帥求薦章啟
處黃綬之卑心期寸進位青雲之上義必分光揆二理
于古今亶相求于交際爰伸竿牘少布悃悰伏念某禀
質甚冥視躬未植幼聞詩禮方趨獨立之庭長値兵戎
幾墜一經之教洎再逢于伯氏乃重獲于師資聽絃歌
則涵泳而醉心請筆削則區分而授指倚春風之綠鬢
玩寒日之青編忠孝大閑固欲飛騰于聲寔文章小技
猶將掇拾于科名荏苒歲華蹉跎心事迄緣友愛敷奏
遺言式均緩帶之恩以啟高車之漸上公置醴念道義
而慨懷喬岳頒香俾寅恭而庀職得無咎無譽之已幸
豈有猷有為之敢圖固合望絶攀陞心遊淡泊靖共正
直庸克享于明靈齋戒吉蠲庶仰崇于丕祚然念仕貴
逢時而後遇學當及壯而欲行既非英才穎脫之流必
假先達手援之力是以長卿被眷于楊得意而難忘戶
牖受封則魏無知而不背又况去就者榮辱之本取舍
者得失之原在下士宜愼所依歸若大賢固公其采擇
是以張宗有用隂興不逞于私嫌王吉立朝貢禹即萌
于雅意用陳固陋獨凂高明某官德比圭璋文摛藻火
光風霽月灑然胷臆之奇玉樹瑶林瑟彼塵氛之外奮
由直道自致夷途羽儀早振于文昌制作旋參于稷嗣
盍升兩禁尚畀十連文武殿邦兼仗鉞褰帷之盛美中
和樂職繼投壺散帙之清標方且好善猶飢見賢若渴
謂世務舍人材則難濟如匠師雖扂楔以俱收衆聞推
轂之仁咸起提衡之願某蔭于德宇服在官箴龍坂乍
登眎盧前而有愧鶚書未剡從隗始以何慚聳聽觀于
一時開津途于萬里惟公之惠潔已而須
代范仲達謝孟郡王薦章啟
爨下焦桐無心于中律道旁苦李何益于登盤豈知遭
遇之有時乃幸采收之誤及俯躬承命揣已負慚竊以
宦路九遷其誰免相先之念亨衢萬里要當有自致之
才然非豪傑之流必借維持之力如某者降才猥𤨏賦
分奇單幼讀父書曾未終于詩禮長依舅學乃遽忝于
簪紳孤根乏寸土之資弱羽惟短蓬之托文不足以擲
地金聲而穿天月脇武不足以洗劍青海而勒銘燕山
奉香火于喬岳之旁竊斗升于太倉之内至為散局何
所稱揚然雖職有重輕而均于奉上某亦事無大小在
一于用心惟律已之自嚴庶效官之弗忝若夫平衡之
所俛仰公度之所裁量拔自塵埃薦諸旒冕乃是上臣
克盡報君之道必也奇士乃膺舉類之知曾此么微敢
形夢想自非仁能汎愛善必兼收不求其備以取人不
以所長而格物則何以居然冐昧獲此叨逾某官茂業
格天精忠貫日萬籖插架學尤長于詩書九德在躬言
必本于堯舜仰盛德可以扶世運推至公可以服人心
取威則賢于長城借重則屹若九鼎是故疇咨右地太
和無金湯之虞偃息价藩列辟有矩矱之則允合坐論
于黃閤庶幾夾輔于紫宸傾耳白麻之頌忭心黔首之
慶再念某寒蹤遠外勢援孤單譬彼飛蠅雖欲依于驥
尾其如跛鱉曾未躡于龍門遽蒙薦禰之章使激希顏
之志品題若是稱塞云何論貢賢以觀能于德何有若
遠臣以所主為幸已多某敢不益勵身修恪居官次鞭
駑十駕殫鼠五能戴恩豈止于此時報德尚期于他日
代向宣卿知衡州謝當路啟
懇請祠宮覬安散地遽叨恩命復領州符仍促之官亟
令共理拜嘉增感揣分知榮伏念某無所取材未能自
信屢忝牧民之任但知奉法之忠竟以頑冥自貽譴黜
歲華荏苒每惜分隂學術空虛終忘寸進方聖主欲安
于黎庶而清朝愼擇于循良名在選中寔繫望外某官
至誠無間盛德有容務廣引于時髦將大釐于邦采遂
令愚戅亦預陶甄自顧羇單徒深悚懼念衡陽之古郡
列湘水之上游井邑凋零値暴客傷殘之後田疇荒圮
適天時旱暵之餘俗習衰頹規程弛紊殉衆欲則上負
分憂之寄守正理則下為斂怨之媒所賴仁賢斡化權
而當軸克隆相業承天意以調元將公道之大開庶私
門之能杜鄙詞未達聊輸肺腑之情横議或興全仗帡
幪之賜依仁方始感幸難言
(同前)某官至誠樂善厚德鎮浮濟時務急于人材體國
罔分于中外遂令愚陋亦預甄收(同前)所賴仁賢撫列
城而作鎮克隆相業亮衆采以于藩有公道之可依必
私門之能杜行臺在望阻趨台屏之嚴官政或疎全仗
鈞慈之庇
(同前)某官至誠樂善厚德鎮浮為國謀不為身謀以己
立故思人立遂令愚陋亦預甄收(同前)所賴仁賢素有
澄清之志正膺委寄肅持刺舉之權有公道之可依必
私門之能杜治臺在望近瞻使節之光華官政或疎全
仗誨言之警飭
代向宣卿復職除湖北憲謝當路啟
久負譴呵委心丘壑忽蒙抆拭仗節江湖仰荷殊私俯
增危悃伏念某迂愚而寡與蹇薄而多違少也效官但
識吏師之可尚壯而受業遂知儒術之有宗倘用于時
盍行厥志稽自古考材之要無重收人論推心及物之
功孰先試郡惟守身斯能奉法令非戢吏何以恤惸婺
思奬善良當鋤強梗欲臻富庶必務輯綏値鴈峯偶闕
于守臣付魚竹俾承于人乏去鋒刃屠殘之未久加墉
隍勞役之尤深推髓剥膚以供餉餽磨牙厲吻因肆噬
呑自惟短拙之才妄意循良之最勉殫筋力粗振維綱
但知信道而直前孰敢恃強而犯上凡賤士苞苴之結
納及小夫竿牘之諂諛飾廚傳以取遊談降色詞而求
容悅非正義之所出豈小心之敢為大咈羣凶遂招積
怨方舟共下觴豆交歡飲食之人論心自契蚍蜉之援
同氣相求密為巧詆之章上惑辨朝之聽所謂按停姦
釋黥配猾胥乖詔旨之平反見專城而跋扈厚誣則可
在理何安驅虎豹而遠之指為肆虐受牛羊而牧者不
許施仁考亂世以或然曷聖時之宜有幸蒙朝命推核
有無重辱臺評究窮奸罔丹書盡削紫誥仍頒寵還册
府之聯擢付軺車之任升沉毁譽在小已以為輕賞罰
公私繫大綱而甚重事歸至當榮倍尋常某官水鑑羣
形權衡多士慨衰微之末俗圖丕赫之中興百揆惟公
蓋自任以天下一物失所若已納諸溝中致此孤蹤再
紆洪造某謹當益修業履祗服訓言萬折必東誓不渝
于素守五刑有服期眞體于好生更資奬激之恩庶效
糜涓之報某官盛德傳家精忠許國鳳掖宣坦明之制
蘭臺正綿蕝之儀遂總憲綱力開公道凡猥𤨏久叨于
濡養及回邪猶逭于藴崇對仗糾彈果見霜威之肅輸
懷獻納不開風指之承八元之儲望益隆千里之借留
寧久退惟孤憤亦累片言憎羣枉之善讒閔沉冤之無
訴俾承翦拂還可激昂歸依獨在于門闌銘感寔深于
肺腑
(上下同前)某官偉望冠時精忠許國入為侍從每傾側
席之聰出殿方隅獨擅長城之譽以激濁揚清為己任
以闢邪扶正格君心望寔久隆奮庸何晚徯遂聞于大
政以協濟于中興言念鯫生嘗登龍坂借温言之甚寵
閔沉枉之不伸坐使湮淪再蒙翦拂某(上下同前)承流
宣化妄希師帥之良飾惡廢忠遽被窮竒之譖賴皇明
之燭隱繼白簡之摧姦中憫沉冤併加湔濯某禀資固
陋涉世拙疎但知守法奉公仰分憂顧寧敢徇情悅衆
俯為身謀異二三子以何傷雖千萬人而必往讒或偶
就理焉可誣縱哆侈之成箕肆為鬼蜮迄瀌浮之見晛
何慮蠻髦安困厄于三年動昭融于一日某官持心尚
義秉志嫉邪德不孤而有鄰人小善而必取餘論已資
于月旦好音更辱于封題既劇震惶復深銘佩瞻承上
阻企頌尤增益冀節宣晉承光寵
代張子期上秦太師啟
不度寒微敢緣恩紀輒伸懇欵凂冒威尊顧惟螻螘之
誠難覬埏塎之造再三以瀆誅譴是宜某駑蹇下材瓶
罌小器志惟守分仕則為貧奉香火之明祠寸能莫效
謹夙宵之常職五斗是資荐歴歲華遂終考秩永惟熙
旦大闢夷途人懷布武之心士切競長之志乃顧卑飛
之羽翼已踰壯歲之光隂乃者它方杳然來耗滯留興
嘆痿人不忘于起行坱圠無垠頑礦寔思于鈞鑄况異
代居夷之難有本家先祖之忠早被賞音下延族從萃
隆私于門戶銘深感于肺肝念此僥求非無階級雖降
才不腆如鼯鼠五技而易窮然所欲甚微在鷦鷯一枝
而已足危誠廹切公聽旁通某官命世大賢興邦元佐
蹈危履險確然金石之不移守信資忠炳若星辰之有
度一登揆路大振邦榮横舟楫于風濤巨川攸濟置鹽
梅于鼎鼐衆口稱和秦漢已還勲庸莫二蓋以伊周之
術業賡陪堯舜之都俞百揆惟公蓋自任以天下一夫
不獲如已推諸溝中自憐樗散之無庸本辱匠師之所
弃一施斤削即預桷榱某誓當勤瘁當官靖共守位思
糜身而報德方屏息以祈恩
代向深之上范漕啟
名山祠事曾無上考之書綠水賓筵誤玷後塵之選揆
才非據受寵若驚伏念某艱苦餘生零丁墜緒挾策罔
窺于閫域干時尤乏于智能重惟家國之讐因息階梯
之念年華荏苒鬢髮刁騷為活妻孥姑謀釜庾譬彼溝
中之木何冀青黃端如爨下之桐甘心煨燼重以早親
有道誨使修身御者且羞視王良而知戒先生非憊于
原憲而得師既無羡于飛揚即自安于固陋敢意姓名
之賤忽蒙埏冶之恩靖揣厥由敢迷所自某官風規肅
給德度雍容素景仰于前修用表儀于後進澄清濁俗
振孟博之威聲綏靜方隅流元年之惠政顧兹凡鄙夙
被提撕蓬心已幸于倚麻鷃翼敢欣于披隼某敢不益
希賢行增講吏方行止非人倘瓜時而可赴靖共守位
庶肉食而逃譏過此以還未知所措
為大原作上劉帥啟
爨下焦桐敢希玉軫溝中斷木何意犧罇忽此叨逾重
其愧悚伏念某禀資孱陋承學顓蒙王父提擕僅識春
秋之比事家庭趨過方聞詩禮之名篇亦嘗試席以自
呈不與賢書之同薦迄蒙延賞服在官箴喬嶽具員明
燎之勤莫展太倉五斗素餐之愧難勝念植德可以修
身非立誠莫能居業致遠者恥藝文之尚揚名者惟忠
孝之歸而從事水舂未知米價窺宫牆于黃卷寒日坐
移問岐路于青霄春風漫倚使在簿領徒勞之地尚虞
斗筲何算之譏今也重鎮開藩名卿出牧南金東箭才
彥朋從紅芰綠池芳華森映豈伊弱植亦繼後塵某官
五緯天英千章國棟光風霽月灑然胸臆之間瓊樹瑶
林瑟彼塵氛之外自得夷途而布武即騰直氣以干霄
華省羽儀笑馮唐之漫老曲臺議論追稷嗣之前規屬
熙朝倚重于上流顧寔略可當于一面士人依表重獲
所圖閭里借恂再從其欲洎此熊車之甫至闐然竹馬
之歡迎望實愈孚寵靈斯近師帥千里衆猶淹䘏之嗟
泰階六符帝即登庸之召某頃緣危疾悵失望塵兹幸
小瘳勉能削牘鷃翼將欣于披隼蓬心尤幸于倚麻期
斂板以歴階斯揆辰而首路道古今譽盛德雖無授簡
之才聞下風望餘光冀遂執鞭之願
斐然集卷八
