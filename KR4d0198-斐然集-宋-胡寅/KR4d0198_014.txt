斐然集卷十四
宋胡寅撰
范直方樞密院檢詳官
本兵宥府幾務實繁前之所行後以為例視已成事詳
處厥中必待更練之才乃副司屬之任爾議論明發才
周事為朕思文正忠宣肇敏戎公而不得見訪求後裔
倘或有聞爾宜以奕世之所傳參今日兵政之治否告
于而長豈曰小補之哉
陳昂直徽猷閣知信州
朕之用人必内外劇易無所不試然後其才之宜否灼
見不疑爾頃由薦論超列樞屬柔濡退默不露其鋒褒
揚和議之人以贊本兵之政吾固知爾之所存矣俾聯
内閣出剖郡符更觀所為尚服休命
吳革福建提刑
任力者必勞逸相半然後所任不蹷用才亦然苟勤其
才而不閔其勩此北山之詩所以刺役使之不均而歎
從事之獨賢也爾屢領漕寄未嘗辭難軍不乏興厥績
既茂稍從休假俾按祥刑咨爾七閩僻在一隅大盜之
後已漸安堵能使訟獄平允民謂不冤刺舉無私吏知
所畏則爾之職亦不勞而稱矣
李謨知潤州
維京口重鎮自昔南北之際必謹守以固國今城池高
深天塹截然其險阻之勢自如也獨以數罹寇攘民散
不復而供億軍師之資重困遺黎是皆守險所當念者
可不務乎爾學優而仕揚歴有聞曩在北方嘗著干城
之略兹為敵使益高足食之能矧爾鄉邦潤為北境又
嘗攝事恩信已孚往祗厥官勉建勲績
朱震轉一官
朕惟帝王之治求端于天本天理而時措之後世用智
力判天人凡歷象授民之妙散為術家至于閏餘失次
攝提無紀以為是固然而不知其拂天害民亂之大者
也具官學深象數智潜幽𦕈會于道要得其本元屬歷
法之有差視筭家而參正成書来上七政以齊雖史遷
之起太初子雲之明三統不得專美予用嘉之序進一
官少旌勞勩是謂德賞往其欽承
陳葵將作監丞
朕卑宫陋室不敢少安營繕之事蠲省久矣而大匠官
屬猶存不廢者意將恢復中原則左宗廟右社稷面朝
後市之制有其人而後政舉非為冗設也肆其命爾往
丞于監勿謂無事而忘職思
劉大中回授祖一官
盖聞木落糞本水深則回德善之修既覃其後裔孝愛
之報必光于前人天理固然朕心所尚爾質直而好義
泛愛而親仁言行信于鄉閭氣節厚于風俗輕財重士
教子起家遂生聞孫靖共正直居朕左右為國羽儀會
修史而遷官願疏恩而追賁特屈常法旌其念祖之心
尚有英知歆此漏泉之渥用為世勸豈獨爾私
汪應辰改官
屬者延見多士問以治道爾年未及冠而能推明帝王
躬行之本無曲學阿世之態遂冠時髦名震中外夫學
于聖門者必辨義利之分正其義不謀其利則為舜何
難焉苟以利為義其去跖亦不遠矣爾益自勉以成遠
業初從京秩服此訓言
趙伯牛湖北提刑
大湖之北土沃俗富自軍興賦重吏緣為姦訟欝政煩
民不堪命乃相保聚以延歲月今既蕩定吾加惠焉按
臨列城尤在良吏以爾才藝之美性質之厚用付使節
俾司祥刑問俗觀風舉才刺否爾其正身率下寬刑省
苛勿庸喜怒之私惟民便否是視庶幾遺黎知朕德意
安其生業往思勉之
韓璜廣西提刑
朕閱諸道讞奏病庶威奪貨頗類放紛未嘗不申飭憲
曹再三欽慎矧八桂二十餘郡遠在數千里外大姓侵
漁州縣小民訟獄失平言者上聞朕所隠惻以爾廉明
公介學道而愛人為吏南方聲實甚著就易使節俾按
祥刑夫嶺海僻陋之邦華夷雜居俗本無事庸人擾之
耳惟力去其為民害者則訟理而政平矣
馬擴轉一官
比命相臣督護戎旅凡厥將屬咸著勞能具官韜略從
横曉暢軍事朕勤于外績用甚昭加進官聯用為衆勸
其祗新命益務遠猷
郭執中樞密都承旨
朕以世仇未復軍政是修既任大臣分典内樞之地乃
選良士入參宥密之聯俾幾務之與聞實嘉謀之有頼
久虚厥位必惟其人具官氣果而才通識明而論辨早
周旋于塞上更事已多晚諮議于軍中臨機輒應挺忠
誠而自竭當勤勩而罔辭其次對于西清以近承于中
旨尚詢黃髮勿云膂力之愆益罄丹心思佐戎衣之烈
吳超等轉官
侵敗王略偏師禦之捷音上聞可無懋賞具官忠于敵
愾勇克摧鋒戰艦孤騫敵舟盡覆淮壖不聳紀律無譁
旌以郡符(餘人云超進官聯)用為勸衆
王權轉一官
侵敗王略偏師禦之捷音上聞可無懋賞具官忠于衛
國勇可冠軍總貔貅以前驅鬪艨艟而盡獲淮壖不聳
紀律無譁超進兵團用為衆勸益思遠績别對寵光
李弼直太常博士
奉常禮樂之所自出凡有大典詢度訂正必及于屬士
歷世以来皆為清選爾學識趣正文藝宏博往踐厥職
夙夜惟寅使議論屈服于諸儒禮儀不專于胥吏是為
稱矣可不勉哉
陳得一賜號通微處士
朕稽若上古治歷明時歲久或差未之有改爾潜心數
學高步筭家推往知来無一不合成書既上正朔以齊
用錫寵名少旌篤志歸榮華皓服此訓言
潘良貴起居郎
左右史秉筆入侍言動必書凡有嘉謀直許進對惟不
欺可以信後世惟有學可以宏規益久虚其選疇克當
之以爾瑚璉守身冰霜勵操達于世務心在國家德譽
日隆朕所器重入聯東省莫若汝諧以無玷之身修行
可移之忠順不獨俾司于記注實將有取于論思尚服
訓言以對光寵
某人贈直秘閣
昔元祐初登用先正司馬光天下賢材由類而至小人
不利黨論興焉自今觀之孰邪孰正朕所以昭洗冤憤
而次第施恩實惟垂勸方来非獨有憫于既往者也爾
得所附麗名掛于籍閱世之後清議皎然兹用追錫以
中秘之美其視為讒邪竊富貴死而與草木俱腐者亦
相遠矣尚服明訓增爾之光
孟某贈直秘閣
有國家者養才勸善如藝嘉木扶持拱把以須合抱之
成而或夭于斧斤遭彼霜露匠伯睥睨尚且歎惜況佳
子弟近出戚屬不幸類此吾懷如何以爾天質茂明有
志自立以積學為富以敏行為貴維我昭慈先后慶門
所頼秀而不實孰測其然中秘萃資儒林妙選今以贈
爾雖死而猶生矣
某人太府丞
外府受藏國用所待凡厥官屬非才孰宜爾来自遠方
見稱行治往司丞職益究所能克謹有司之常當被陟
明之典
某人改合入官
屬者臨遣使臣宣諭諸道委以刺舉之事爾才學行治
克膺薦論賜對便朝審如所舉俾易京秩庸示寵嘉服
此訓言以永終譽
某人加職
朕選忠智之士佐議于軍師又時親考其策畫以觀中
否爾以職事入奏所陳辨達可謂能矣夫言適于用好
謀而成朕之所樂聞也增畀榮序益思厥績
李彌遜直寶文閣知吉州
廬陵之俗喜爭而嚚訟賦輸所入乃甲于江西自頃鄰
邦寇殘或逮屬邑赤子流散鮮安南畆是以大農所仰
數減于舊而習俗利弊乃甚于前與我共理者其惟良
二千石乎以爾才智疏通吏能肅給踐更中外咸著嘉
稱兹俾對敭有言動聽進班延閣往服郡章其推吾子
養百姓之心以善爾拊循千里之最
吳玠贈三代
朕方用武西頋秦關爰有虎臣為時而出居秉鉞建牙
之位貳宣威撫俗之權克奏膚公以佐戎辟想其慶衍
盖有福基屬毖祀于合宫用均恩于幽顯以明積善之
效而慰孝孫之心具官曾祖隠約自修沉潜弗耀仁深
德厚報雖不在其身本固末蕃久而克昌厥後東朝二
品名寵秩尊加賁愍書以重褒典朕之所以惠爾三世
而玠之所以逮其重祖者可謂盛矣歿而未冺尚克歆
兹
人臣忠力自奮雖起孤單逮其功績既昭官尊職鉅則
所以寵之者上及其三世盖欲為服勞者之勸而示天
下以積德累仁之有報也具官曾祖母静專閫淑嬪于
令門流澤既長啟佑乃後時予禦侮之士實爾多才之
孫付以節旄任重陕蜀合宫敷慶追錫有章登崇號名
易畀嘉郡往奠厥壤歆承茂恩
朕祗率舊典禋祀總章五福之敷廣覃于民庶四簋之
惠下及于翟閽矧時仗鉞之臣久懋幹方之烈遠承祖
武克亨宗祧爰有彛章豈忘追賁具官祖懷實不售種
德自深義訓所覃戎昭是力念功原始加秩疏恩東朝
之孤傅位最寵愍書申賁兼示哀榮俾致告于烝嘗尚
無忘于祗服
朕惟婦人功用不得表于世而于其子孫觀焉才力忠
勤能扞門戸之寇謙恭謹畏罔干典憲之文富貴不離
其身以克光大勲閥則其祖妣之所以教亦可考矣疏
榮上達厥有國常禋賚方頒追褒可緩具官祖母行應
儀矩化行閨門祚其材孫作我名將易封上郡申錫贊
書揚于廟中服兹寵渥
盖聞父愛其子則因其材而教之君愛其臣則俟其功
而褒之既褒其功以是為未足也則又推其義方之所
自愍有加寵位不次授奬忠勸孝各得其宜然後吾所
以待臣子之心于是為無歉具官父藴材抱器雖不自
見而其後嗣能讀父書瑞節虎符佐使秦蜀功名浸美
克大其門惟爾教忠衍有兹慶明堂大賚䘏典致隆貳
子官師名秩尊寵尚其如在服此茂恩
人子愛其父母孰不願于顯揚人臣致其勲勞乃克膺
于追報得預兹典豈非至榮具官母作德懿純慈而能
教錫羨流慶在爾後人兹有事于總章迺均賚于存歿
許國之忠既效終天之念不孤豆籩致隆那復大隧之
賦膏沐贈腆改卜小君之封尚其靈明服膺寵號
部伍致衆猶家人僕妾之蕃原野陳兵積鞭扑譴懲而
大我有材將克成武功想其閨門必有賢助推齊家之
道資馭衆之方副笄六珈是宜偕老矧當慶贊可後褒
封具官妻懿淑令儀歸嬪勲閥婦職恭順母道慈嚴爾
夫所以能忠于君而臨其下者盖有取矣山河象德湯
沐君封祗服恩榮永宜家室
馮氏封太孺人
學士大夫則知尊祖矣爾孫仲服在右列乃能請損小
君之封以歸榮其大母朕用嘉之咨爾馮氏其服寵章
勉修慈仁永綏眉夀
韓治贈官
朕有先正之臣曰忠獻魏王德在生民功在宗祏福澤
所播克有賢孫慎守其身不忝厥祖而位不稱德美名
獨彰朕見喬木而興懷念九原之難作屬當禋賚國有
故常申錫寵靈以昭幽魄具官行誼甚飭政術有方冠
紳累朝而典籍是好富貴奕葉而家聲不頽知以義榮
肯為利動迄不大試尚其後人贊吾事樞繄爾是頼爰
自宫師之重升聯亞保之崇加錫贊書聲于其廟豈特
大官高位著韓氏家傳之盛盖將表仁旌善為具僚立
宗之勸明命如此汝其享哉
余殊封官
明堂敷慶燕及耆老所以勸夫為慈與孝者也爾以眉
夀克膺此寵其益教爾子以孝為忠焉
陳規贈父
總章毖祀徼福于神祇霈宥施恩兼榮于存歿以爾躬
積至善克生令子忠以衛上干城一方遂服列于從臣
以克膺夫追錫加畀顯秩為爾寵光魂而有知尚其歆
受
馬欽贈父
明堂敷慶存歿畢及以廣忠孝以昭典常具官生于朔
方嘗列顯仕克訓厥子慕華而歸官聯既高得用追贈
大夫之貴團兵之職併為爾寵尚體予恩
折彦質贈父
朕御戎衣而憤國家之辱聞鼙鼓而興將帥之思眷昔
虎臣克當閫寄屬兹禋賚宜錫愍章具官河曲令門山
西賢將不由附麗自致功名謀闢天都戎嫗棄帷而遠
塞功成夜帳泰陵受凱以臨朝未殫金櫃之奇已静玉
關之柝澤流後裔世有顯人贊予宥密之謀繄爾猷為
之緒九原難作故國興懷用追秩于庭槐以增光于泉
壤尚惟精爽能體哀榮
張婕妤贈二代
祗祀明堂均福臣庶矧時内職法等外官得以追恩上
及祖廟國有常典其可廢乎某人祖積善在躬久而愈
著有孫令淑進列九嬪位視上卿豈非餘慶聿加顯秩
為爾之光精爽未忘尚克歆受
宗祈藏事霈澤流恩凡欲顯揚其祖先盖均式典于中
外某人祖母作配名族德為女師爰咨令孫入備嬪御
淑慎厥職弗累其宗得援敷錫之恩加賁大母之號申
以書命尚其歆承
祀于明堂示民以孝爰及慶賚之典庸慰顯揚之心矧
時女卿均法外職疏榮上逮可廢國常某人父德善甚
豐源流有衍克生賢女進列貴嬪罔極之思欲報以德
追贈加秩是為茂恩想克有知服此光命
若古宗祀斂福錫民欲顯其親無不如志用廣孝道内
外惟均某人母淑令慈祥宜其家室慶流之美有女甚
賢登進掖庭光列嬪御藐矣歸安之日終然顧復之情
改畀新書以昭舊號沒而未泯猶克有聞
總章告慶民皆受福之人褒贈及親國有追封之典若
時内職視法外庭某人繼母允蹈柔嘉不愆訓範克生
令女進預内卿念温養之無從庶顯揚之有慰美號雖
仍于舊貫命書庸示于新恩芳識如存諒知歆受
趙鼎贈三代
三代王者謂同姓諸侯曰伯父叔父親之也矧夫正位
上宰弼亮王室協同姓之親而任天下之重仰延爵命
不臻重祖將何以稱朕倚注之心示勸有位哉具官曾
祖榮德光厥身垂範後裔本大末茂彌遠益昌嘉爾曾
孫之賢服我股肱之任爰從亞弼擢拜元輔觀典刑之
具美識故老之遺芳是用躋榮公台參位師傅疏九原
之渥澤煥百辟之光華爾尚有知享予休命
婦人無非無儀克守箴戒乃有德配君子宜其室家義
訓仁風覃及後嗣將必有以夫豈苟然具官曾祖母柔
惠慈祥端莊靜順育德望族作嬪高門蘋藻之職孔時
尊章之禮不懈用能光昭奕世丕赫于曾孫為予大臣
秉國魁柄不有休顯之數何以增賁九泉庸侈君封改
畀大國式彰婦道用格幽顯贊書寵錫尚克欽哉
朕推心股肱之臣康濟艱難之運委任既重禮貌宜優
疏恩及于前人錫寵自其初拜用章眷意仍慰孝思具
官祖友直懷寶沉潜福基隆厚以積善為傳家之慶于
高閎知種德之深聿生聞孫作我元輔計安社稷身任
安危俾登冠于台衡遂推仁于祖廟式昭遺訓爰示愍
章頒一品之命書陞三公之崇秩訓辭褒大存歿哀榮
尚其英靈不忘歆識
人道本乎祖學士大夫知尊祖矣至于挺不朽之功業
居人臣之極地則得追秩其三世而加崇其祖妣君于
大邦以永慶譽國章維舊朕敢忘之具官祖母早以懿
範歸配賢德既茂宜家之慶永垂傳世之裕佐予艱運
爰正位于台躔繄爾有孫迺疏榮于湯沐相攸安定改
卜新封申錫命書哀榮兼至尚惟未冺歆此休光
若昔太祖肇造丕烈佐命先正曰韓王普咸有一德奄
甸萬姓朕開闢否運寤寐英賢爰得宗臣置諸左右以
保我皇家之基業慨懷祖武若合符契則惟大臣追賁
禰廟厥有令典孝心如我其可弗敦具官父玘葆德在
躬流光裕後道義輕乎萬物然諾重于千金和氣所鍾
乃生賢子嘉謀是頼為國柄臣觀百善之所從想九原
之可作爰錫上公之服就封曲沃之邦酬狐突之教忠
嘉畢萬之有後三牲致養雖不逮于平生四海知名斯
有光于来裔尚其幽壤服我隆恩
冢宰之統百官職已躋于上位君子之澤五世福當及于
前人爰錫命書用尊母道具官母早由淑德来相令門
能安在饋之常迄享充閭之慶以外觀内灼知閨閫之
肅雍自葉流根宜有服章之盛美胙之大國錫以綸言
禮等君封義彰子貴慰吾賢相有念母不見之悲俾爾
臣工知移孝為忠之效冺而未冺庶或有聞
盖聞仲尼有言積善之家必有餘慶所積有深淺大小
則其慶有淹速廣狹若乃布衣之士致身台衮之崇舟
楫巨川與民俱濟苟非善積深大何以慶流廣速顯揚
之報理所當然具官繼母天資高明德性宏大輕財重
義有能治千人之功以禮防身繼髧彼兩髦之誓三遷
而教易世遂昌拓爾小君之封圻盖自大臣之寵數庸
慰罔極之念且旌移孝之忠贊書哀榮尚克欽受
朕為民父母思天下之民匹夫匹婦有不被仁義之澤
故選其衆而舉其英傑以佐吾治則于其室家可無恩
紀以慰痌瘝之念乎具官妻行應儀矩化行閨門德則
可師宜享成家之報仁而不夀空餘異室之悲眷爾良
人位予元弼玉瑟之音雖斷金花之誥加榮改卜名邦
以薦膏沐往奠厥壤永康後人
趙㠓贈官
宣力服勞既致為臣之義飾終厚往宜昭有國之恩具
官胄出名門時逢熙旦早以材諝薦更猷為聯議論之
崇官列禁嚴之近職清郡訪道尚期夀履之綏夜壑移
舟遽起淪亡之嘆既追錫于名秩復推恩于後人存歿
哀榮吾心有慊諒惟冥漠能服命書
劉光世贈三代
官為貳公人臣之顯位爵胙大國贈典之異恩惟克尚
其後人乃能膺于追錫具官曾祖受資勁果結髮從戎
積忠致誠必在君父奮勇宣略不二險夷謙恭無長傲
之心樸厚無虚辭之態天之所助福之所鍾未及百年
勲閱增大慶流有衍爰啟曾孫建兩鎮之節旄位三孤
之表著加榮重祖之廟惟國有章改卜大名之封于爾
甚寵九原可作尚或有聞
古者廟制諸侯五大夫三今雖上公家廟止于三世視
古為殺然追命贈錫則與周公上祀先公祭以大夫之
意不殊可謂美矣具官曾祖母柔嘉莊順作嬪令族以
忠正勉其夫子以義方貽厥孫謀于再世而遂昌逮曾
孫而尤盛出擁兩邦之纛入聯九棘之班扞城其民思
懋公侯之績無忝厥祖爰增廟祏之光乃澤平凉薦爾
湯沐諒惟芳職歆此寵靈
昔在周成董正治官三孤二公其任最重若今臣子以
功自致則于初拜之日聿頒追贈之恩盖眷顧于大臣
俾顯榮于私廟古今異制典禮維時具官祖氣禀金方
家受韜略志吞仇敵功未及施精誠所傳在其後裔勲
名丕顯爵位崇高乃錫上公之封式紓尊祖之願信都
大國堯壤舊邦往奠厥居歆兹寵命
維我七廟世都大梁祖宗神靈夾河卜宅朕方用武汎
掃中原喬木故都寝食在念是故委任將帥多西北之
人又以齊晉燕秦之邦胙其父祖使開國邑禮典雖舊
注意則深具官父才術通疏功業未究篤生令子能讀
父書方陣圓機縱横善應五權七略囊括靡遺坐陞孤
棘之班居擁將旄之重疎恩上逮諏地改封乃眷常山
用錫爾祉俾爾子思爾國之所在為予將副予意之所
圖是惟休哉往歆命訓
若古爵齒婦人從夫厥今大臣加贈三代盖從夫之遺
制非子貴之陋典行之久矣世少知之爰因贊書申著
正誼具官母儉勤是守淑慎其身躬芣苢之和平協芝
蘭之占兆篤生英偉為國勲臣朕既取上公加爾良人
之秩遂列名壤侈爾小君之封用旌義方之有成式慰
孝思之罔極服我明命往宅新邦
隂陽交泰然後能成萬物夫婦義和然後能成室家古
之名門多由内助視其爵秩乃得榮名具官妻族望高
華言容端肅躬此慶譽嬪于功臣不務貴驕克遵禮訓
相彼閨中之治協成閫外之勲遂聯孤保之崇宜易君
封之地會稽大國汝湯沐焉夫閔其夫之勤勞而勸之
以義勉之以正載在國風至于今美之爾閑習圖書所
宜自飭以永保其富貴
盧法原贈五官
始終之際人道之大常贈恤之恩國家之令典矧持從
櫜久總戎旃奄忽云亡吾心所惻具官才刃利達器使
具宜入侍禁嚴雖在右文之旦外分閫寄乃當用武之
辰輯和師徒攘却仇敵形色已臨于乾竇阜安何止于
坤維方倚長城以寬西顧遽聞窀穸不返東流宣力四
方功著爪牙之助錫官五等秩隆章綬之華既旌爾勞
又燕乃後想其營魄猶克欽承
太上皇后贈三代
朕躬飭清祼祗薦明禋昭格神祇導迎景貺近以福于
九族遠以覃于庶民有異姓王實予舅祖疏恩追賁又
可後乎具位曾祖積善在躬貽慶厥裔如木之根深本
固其華實繁以滋多如水之源遠流長其浸潤廣而莫
禦母儀四海燕及𦕈躬揆厥所原實爾孫子荆州三楚
之大國既啟曩封堯都五服之上游更申今命庶加榮
于英魄用遥慰于母懷精爽未淪歆承無斁
祗祀明堂爰有大賚凡一命以上猶得以恩榮及其父
母況予舅族維國戚藩可無徽章以昭令典具位曾祖
母心迪至善躬蹈深仁種德隠約之中收報光明之旦
宣和大練惟爾令孫母儀四方王爵三代凡有錫慶之
事又隆加贈之名兼君大邦改卜韓楚非特著我心之
惻怛亦將慰吾母之悲思服此寵靈尚綏厥後
所貴乎子孫者謂其能顯榮祖考有隆而勿替也若夫
裂土以封之因襲以崇之至于奄有大邦爵臻王號以
極人臣之位其于顯榮又豈常人之可擬則非懿戚夫
孰宜然具位祖隂德不貲流光甚遠遂啟女孫之淑肇
開文母之祥既已追上隆名國于南鄭今兹大賚改畀
周疆藏劍履于廟庭侈旌麾于門戸以舉中朝之典式
昭外戚之榮想未淪亡諒能祗服
明堂之祀示天下以孝也匹夫庶人有孝愛之志而不
預其儀公卿大夫遂顯揚之心而未極其禮若時母后
追賁外家恩典之行于斯為盛具位祖母秉德莊静宅
心慈仁作嬪高門種慶孫女觀福基之隆厚驗流澤之
深長豈惟一世之功必本百年之積是用加榮其祖妣
庶幾少慰于母儀其釋夏商之舊封往君吳越之大國
絲綸寵錫泉壤蒙休
朕惟國家盛時太上皇后母儀天下有葛覃之本歸安
父母上皇抑制外族不假以權將以常保其富貴撫今
念昔睠焉永傷適均慶賚之恩可後追封之禮具位父
懷仁蹈善德厚流光六五黃裳惟爾淑女母儀天下垂
二十年棨戟高門邈不可見傳龜襲紫爾有慶而可貽
路車乘黃吾欲贈而無與茅土命社改圖新封莫如博
平往奠厥壤以寫母懷之愛以昭國典之常英識尚存
服兹休命
婦人之心愛女為甚女子之德報母為勤矧居椒屋之
尊不逮葛覃之化適降慶賚宜篤追榮具位母氣涵太
和行率至善肇佳祥而夢月中元吉以承天澤及四方
爵隆三代自昔母懷之愛爰告爰歸于今宗祀之恩或
燕或譽相坤維之大國疏湯沐之新封以隆厚于舅家
以昭明于國典芳靈未冺尚克有聞
昔者西漢皇后封其母為平原君而鄧后以新野為其
母爵邑湯沐萬戶世不以為過何者為天下母而孝愛其
親亦其禮宜也又況慶賚疏恩有國家之舊典乎具位
繼母行蹈儀訓德藴粹和百祥所鍾爰有淑女配儷霄
極厚載羣生歸寧之化日徂追錫之章未憗按圖考地
改定爾封天水大邦庸薦湯沐申以贊書之寵兼紓存
歿之懷
故楊時父贈正議大夫
禋祀敷恩凡大小之臣皆得以官封追榮其先世若夫
仁人君子垂裕之慶顯揚之心而膺此典禮則其榮當
有甚焉具官隠約弗耀沉潜自珍閱躬有數世之仁種
德為百年之計是生賢哲為世名儒寵秩閔章上覃禰
廟又惟爾子夭不憗遺既有請而遽亡悵疏恩之不嗣
精爽如在尚服休光
吕源落職
城郭溝池之固守臣所當盡心也勞民費財而無見功
者以爾喜興作急功利志在希賞而不恤百姓也比以
霈恩既還舊職兹緣按舉復黜除之一予一奪咸爾自
取朕何容心哉往思省愆毋重後悔
撫問張浚制(奉旨撰)
卿心存社稷志殄寇讐初陪端揆之司未遑暖席首念
大江之險請往視師貔虎奮其積威旌旗改其舊觀&KR1210;
思夙駕行次上流裴度勤勞克底蔡方之績孔明開濟
先收赤壁之功惟爾忠誠體予憂顧規模既定委付得
宜式遄其歸毋久于外運籌决勝方資帷幄之謀論道
經邦何獨兵甲之問今俾信使往諭朕懷
追廢王安石配饗詔(奉旨撰)
仰惟神祖英睿之資勵精圖治將以阜安宇内威服四
夷甚盛德也王安石首被眷求進秉國政所當致君堯
舜措俗成康以副委屬之重而乃文飾姦說附會聖經
名師帝王實慕非鞅以聚斂為仁術以法律為德政排
擯故老汲引憸人變亂舊章戕毁根本高言大論詆訾
名節歴事五代者謂之知道劇秦美新者謂之合變逮
其流弊之極賢人伏處天地閉塞禍亂相踵率獸食人
三綱五常寖以堙滅而習俗既久猶未以為安石罪朕
甚懼焉昔者世衰道微暴行有作孔子撥亂反正寓王
法于春秋以俟後世朕臨政願治表章斯文將以正人
心息邪說使不淪胥于異學荆舒禍本可不懲乎安石
廢絶春秋實與亂賊造始今其父子從祀孔廟禮文失
秩當議黜之夫安石之學不息則孔子之道不著子大
夫體朕至意倡率于下塞源拔本無俾世迷庶幾于抑
水膺戎驅猛詎詖崇夫子之事為聖人之徒則予一人
有辭于永世惟子大夫之休烈尚明聽之哉
行遣章惇蔡卞詔(奉旨撰)
朕比覧元符諫臣任伯雨章疏論列章惇蔡卞詆誣宣
仁聖烈太后欲追廢為庶人誰無母慈何忍至此頼哲
宗皇帝聖明灼見不從所請向使其言施用豈不蔑太
母九年保祐之功累泰陵終身仁孝之德自朕纂服是用
疚心昭雪黨人刊正國史雖崇寧而後迷國猥衆推原
本始實自紹聖惇卞竊位之時而諼慝未彰公論猶欝
將何以仰慰在天稱朕尊嚴宗廟之意哉可令三省取
索見存干照文字議罪来上當正典刑布告天下為萬
世臣子之戒
斐然集卷十四
