斐然集卷五
宋胡寅撰
和仲固春日村居即事十二絶
臨流負巘百年居手植松楠合抱株傳寫春光入詩句
味之如對輞川圖
有興相尋即扣門不須招致簡書繁試從大雅歌鶯谷
未羡詞人侈兔園
欲駐長春學道家如何白雪是黃芽聊憑高士五株柳
為問仙人三朵花
舊花一一斬新春慰薦經行自在身且使緩開常照眼
莫教輕墮恐傷神
西園聞道徑封苔落落髯仙去不回安石中年離索意
吾徒笑口且頻開
春半曾無决定晴今朝初上九天明檻花莞爾窺人意
林鳥嚶然求友聲
陶公春日事西疇不是同羣沮溺流君亦荷鋤貪雨足
誰知幽意在滄洲
仙居何異武陵溪泛出殘紅春水肥擬欲泝流兼載酒
應容艇子傍苔磯
籜龍本是飛天物養鱉宜充照席珍一飯午窗春睡起
義皇而上更何人
栽培君子要添丁護惜龍兒出錦棚莫學當年饞太守
直須脫粟伴藜羹
正眼如君了了明未嘗沉醉本來醒自將周易規兒輩
白馬空傳一藏經
似聞寂寂帶經鋤老圃何知莫問渠况是漢隂機事息
豈憂芳草翳嘉蔬
題翁道人竹軒
寄語東陽翁道人開軒種竹意何親經春又看龍孫上
晚歲寕憂鳳食貧風月肯來聊競爽塵囂不到獨相親
何時柱杖敲門去若比王猷懶更眞
題斯行厚親庵世祀閣二首
軒冕身猶寄金貲意不存永懷三釜樂當把一經繙靜
室依松栢清規遺子孫里仁如長者眞使薄夫敦
不用登臨趣憑高心重催龐公勤上冡束晳更循陔羊
棗終身慕莪蒿鞠子哀年年拜寒食豈但數雲來
贈李子揚
洛社看花各妙年那知關塞起狼烟舊遊只有山川在
佳政時聞嶺嶠傳對酒鮮歡吾老矣登高能賦子依然
不忘雞黍平生約更泛瀟湘下水船
和彥達落梅(戊辰)
為問東風有底忙吹成疎雪洒林塘應知剰馥歸香骨
誰拾殘英試粉粧安得反魂三折臂漫披能賦九廻腸
枝間賴有青青子不遣行人折過牆
簡奇父
累旬不見孫夫子聞學神農闔戸眠藥物諒能收近效
精神應復類癯仙欲趨丈室求高論恐費華池溉下田
指日春風動花柳也須乘興慕斜川
從趙廟求菖蒲
欲從蒲㵎問安期仙事茫茫不可知何許寸根仍概節
解教霜鬢却青絲風流公子茝蘭伴憔悴騷人香草詩
乞取蕭疎映窗几蒼然常揖歲寒姿
和趙榮州
兵戎暌隔幾春秋又向南州話北州一飯識君塵外趣
三川回首夢中游可堪麗藻相華寵自斷沉疴合罷休
安得卜隣如二老杖藜來往亦風流
和奇父二首
示病維摩體暫癯習閒中散禮誠疎已知道義能相與
故使情交得自如前日又欣揮麈尾何時重見命巾車
棲遲甘就衡門下不見龍章卧草廬
其二
丈室虛明了不扃寸田蕪廢正須耕容顏半歎年華改
品目猶煩月旦評洗礪子荆眞可慕中庸伯始竟何成
且將禮節規兒輩不止文書記姓名
和洪秀才八首
杖策紛紛是誰能志大猷觕衣與糲飯長夏及清秋辯
論輕三耳齋明見兩眸聖門多要妙文藝不須游
二
自昔超羣者無非遠大猷要令心似鏡莫遣氣横秋末
學多牆面深窺異瞽眸君看顔氏子何以過商游
三
愛酒希元亮敲門重子猷孤松將秀嶺萬竹已搖秋懶
去手搔髮興來書映眸此生當皎皎毋作夢中游
四
于今聞議論自昔際風猷勁栢君凌雪衰蒲我望秋讀
書欽滿腹歌舞倦回眸豈但人稱善無慚馬少游
五
栽花為事業種&KR1045;是謀猷不羡兩蝸角從教雙鬢秋登
樓山抹黛垂釣水澄眸此樂應誰侶雩風昔從游
六
鄙人聞道晚何以播芳猷未就三年刻還驚一葉秋論
交無白足對客有青眸之子懷仙趣相期汗漫游
七
有煩推後覺未克繼先猷痼疾資醫緩心專慕奕秋遠
遊方策足參倚在凝眸更仗磋磨力時時警惰游
八
聞說頻頻黨深遵秩秩猷題評歸月旦裁鑑比陽秋賦
謝雕蟲手詩通美盼眸看君多直諒端似漢朱游
示法輪長老
人間膏火日烹煎塵外光隂可判年路轉峯回能幾許
鳥啼花發故依然同遊多病空攜酒相對忘機不話禪
請撤溪橋休送客却須多種遠公蓮
題樟源嶺下老嫗井欄嫗百五歲(己巳)
嘻嘻呀呀三伏中投鞭拭汗一畝宮銅瓶擊深響鞺鞳
翠綆引重聲璫東雪花下咽肌骨醒風腋泛駕仙靈通
百年老嫗羽化久名與甘井垂無窮
和楊秀才二首
林下何所樂放懷天地中青山供客眼明月與君同靜
聽蕉窗雨閒披芰沼風未忘蒿目意時一夢周公
其二
林下何所樂遊心書史中時窺言語外默想聖賢同沂
水有餘詠舞雩多好風區區守一介未肯易三公
和仁仲
岩壑風烟可寫憂千竿筠玉净脩脩弟兄無故兼三樂
杯斝相歡第一秋豈似墨卿夸楚澤最宜從事到青州
胸中固自春風在小試安能學太丘
示延平日者
萬物森然播大鈞一言鈎訣妙通神捲簾與客談忠孝
袖手觀時任屈伸燕石勒名應有日凌烟圖像果何人
且從冠蓋林中看莫滯天涯與水濱
紹興壬子六月先公再被掖垣之命某時侍行自
清江登舟經祖印江口趨行在所未幾罷歸還憩
豐城之龍澤寺明年初夏歸隱南山己巳歲予
偶遊祖印畱宿寺僧惠嵩能道昔寓龍澤之梗
概兩寺相望蓋五十里時先公沒十有二年矣
予亦衰病投紱俯仰悲慨因成兩詩以遺嵩
雲歸龍澤寺風引墨池船誰識行藏妙空驚歲序遷從
行矜壯齒撫事嘆華顚約略人間世耆僧亦憮然
二
車騎紛來去帆檣競泝㳂雲閒天淡淡江靜竹娟娟恥
學飛騰術慵參寂滅禪春風常滿意無處不怡然
宿餘干臨江高寺題清音寺
閒身何事有塵勞憩息欣逢一榻高瀼水轉灣如玉玦
曲洲斜抱記檀槽凭欄偶見飛鴻翼對酒仍持紫蟹螯
疇昔未觀東滙澤片帆聊欲駕洪濤
題中元觀次黎才翁韻
掛了衣冠却問農幾回欹枕聽晨鐘壯懷不與浮雲渺
宿疹猶資大藥功想像濠梁寧有趣追尋風馭豈無蹤
道人要識春臺樂須向壺公問所從
十二月酴釄盛開
不虞集霰與飛霜可但寒梅度暗香翠碧重敷秋後葉
玉明爭絢曉來粧應憐高架裊清艷誰道疎條無妙芳
折向清尊沾賸馥與君冬日對春陽
和仁仲治圃三首
扶持嘉樹起條枚未覺風前齒髮頹深鑿坐邀千澗水
縱觀如步九層臺雲間秀巘濃還淡案上陳編闔又開
莫似昔賢誇獨樂與人同處首應回
二
不遣身心同槁灰化工隨手自量裁一欄仙蘤端倪露
九畹崇蘭次第栽生意可觀那畫得暗香難覓偶吹來
柴門漫說何曾閉俗駕經過也未猜
三
憒瞀年來藥漸須喜君猶自手抄書塵冠固合懸圬壁
羽扇何當出草廬勝景但逢詩發遣壯懷聊用酒驅除
寄身擾擾膠膠者奇貨從來不可居
謫居新昌過黃羆嶺(庚午)
昔年曾作守旌騎擁山頭省己無遺愛投荒歴舊遊妻
兒相翼衞風雨漫淹留力學如何騐仁人乃不憂
遊龍山寺六祖故居也
范陽盧以仕南遷卜宅空山不計年間氣有鍾超象類
美材無匠制方圓誰能判斷風旛話等是追隨粥飯緣
攜客同來又同去浮屠依舊插蒼烟
次劉坦見和
君以苛留我罪遷鄉情相値且忘年歸心莫共孤雲遠
定性當如皓月圓沂水舞雩方有詠曹溪尋派即無緣
向來策杖經行地不礙渾如石壁烟
喜雨
聞說頻年旱先懷併日憂家書不易到囷米諒難求一
雨連三夕千倉裕九秋若為知帝力鼔腹聽蠻謳
治園二首
涉圃親鋤草分畦賸種蔬潤通隣沼近色映野雲虛瘴
重難求藥心閒易看書但令羹有梜那嘆食無魚
其二
萊菔瑶英體蕪菁翠羽叢壓黃千葉韭競秀一畦葱渰
渰金莖露飜飜玉宇風不忘藏聚力醯醬有無同
喜義卿得子端倅攝新守
喜樂民宜甚平反笑屢春故應熊夢協還見鳳毛新桂
籍他年繼桑弧舊俗因豈無湯餅會也合到窮賓
和郡將勸農
仁政惟敦本躬行豈好夸舞停衫颺雪盤藉綺如霞童
馬爭騎竹村厖息吠花向來觀饁地和氣滿家家
酬黃執禮見和
聞從軺車出勤農不務夸歡謠驅宿霧飛蓋亂晨霞醉
偃風前艸詩裝錦上花也將求二頃輸稅補公家
再美勸農
邦本古攸重民天辭匪夸詎能皆辟穀漫道獨餐霞一
笑為良繭力耕無賣花信知豳七月于耜起周家
觀諸人唱和
五言雖窘步才力競雄夸壑聳千章木霄霏五色霞聲
諧金擲地夢到筆生花豈謂明珠貫清輝照蔀家
和王維三首(辛未)
老矣雞栖愛一㕓生涯隨分不求全一杯那復思身後
三爵聊將補食前
素不能詩復戒吟辱君笙鶴墮清音何須風月三千首
已洗塵埃一寸心
蓬門相直是南山傍着丹梯尚可攀野興舊同流水遠
道心今共白雲閒
和黃執禮六首
稅得東家一畝宮向來喧市馬牛風誓將尤悔加深省
肯為飢寒嘆屢空十里溪山愁眼外數家梧竹畫屏中
惠然更感無雙子時有高談發蔽蒙
二
賜牆那及仲尼宮妄意堅高立下風志士有求雖汲汲
鄙夫無得漫空空詩鳴寡學安能善酒聖多愁詎敢中
惟賴有朋想博約過情之譽豈宜蒙
三
浮生均是大槐宮永日聊便竹簟風若要語言求要妙
猶將筆墨畫虛空一區聊寄塵囂外萬景皆歸眺望中
敢似越雞孚鵠卵正慚雲將問鴻蒙
四
律呂旋相六十宮聲如佳句比南風自非詩印全提得
難使言瑕一洗空已向襟靈窺致遠更從彪炳見弸中
讀書有益非虛語請看孫權與阿蒙
五
尚德南宮勇北宮羡君兼有古人風無雙自昔稱江夏
第一于今鄙解空會友更求三以上策名應簉二之中
須慚纇語賡黃絹但可廚人作醬蒙
六
文才久合步蟾宮未肯爭摶九萬風賸欲論詩宗典樂
故應憐我隸司空高山宛在綠琴裏白髮從多清鏡中
要識起予眞賞意聖門千古望龜蒙
送茶與執禮以詩來謝和之
簟瓢曾不飽顏回何事新茶轉海來八餅尚懷經幄賜
一苞聊對嶺雲開分君要使澆書腹待客應須罷酒罍
自笑玉川空兩腋清風無夢到蓬萊
黃倅生日送茶壽之
北苑仙芽紫玉方年年包篚貢甘香願君飲罷風生腋
飛到蓬萊日月長
和李靖
三間茅屋陋無人聊著投荒罪垢身此地相逢應有數
他年重見復何因雅騷我豈堪嘉贈逸足君宜據要津
更把一尊當雨霽坐看冰鑑拓秋旻
寄題趙化州清白亭
聞話維城刺史尊關西夫子是師門太清不取班超論
堅白寧同惠子言棐几蕭然心似寄銀鈎精甚勢如鶱
政成歸報蘧廬子常使甘棠庇本根
和黃倅祈求有應
海山和氣四時連太守賓僚自十仙明恕而行非苟爾
感通之效固昭然萌心甘澤雲從地舉意晴暘日麗天
可但南冠瓶有粟家家酣詠太平年(新州有十仙圖謂州縣官只十員)
又和錦阜登高
久廢危亭也待時俄然榱棟出鎡基已應氣象軒城表
更覺登臨冠海湄萬里秋風宜落帽四并高會稱傳巵
幽人但把東籬菊坐看南山久未移
再和前韻本欲創亭以穫時而止
不因修築廢農時欲以仁心翊化基野草從來豐可藉
量陂元自渺無湄登臨有愜三檛鼔衰病多慚一斗巵
獨喜高秋對黃菊風吹烏帽看雲移
和陳生三首
此道存亡仁不仁遺編所載豈其眞若非象外冥心契
寧向環中得意新玉麈有文堪悟道錦囊無句不藏春
簞瓢倘可分留客更欲聞君一語親
二
車塵馬足兩紛綸談叟渾如谷口眞閙裏光隂渠不駐
靜中滋味我嘗新高眠展轉三竿日熟飲頻煩一甕春
請看夏畦勞瘁者歲寒當與子相親
三
掛却衣冠把釣綸那知藏拙未全眞餘生意態無相顧
未死工夫有自新弦絶誰傳流水曲瑟希曾對舞雩春
晚交况得陳丘子不但波瀾子建親
示程生二首
利域名途較少多人生那用學燈蛾如君甘作長貧士
視古寧慚獨行科鶴可羅時煩寵顧鳶嘗跕處重經過
扁舟又指閩山隱奈此蒼凉别意何
二
柴桑風度極清眞地位當齊古逸民不為兒曹營飽暖
聊將詩句寫經綸喜君自得超遥趣與世相忘寂寞濱
正欲細論嗟遽别空慙祖謝響然臻
和單普二首
能向詞江挹彼清愛君詩句早知名百家懸鏡知妍醜
一字提衡有重輕畫話豈淹三友益簡才方廓四聰明
肯臨蔀屋相輝映自愧常談只老生
二
棄捐孤陋與誰隣插棘誅茅漫隱淪亂思詩書隨手揭
慰懷風月逐時新慚無用舍行藏道有愧東西南北人
久矣筆端塵土暗因君聊復擬心神
謝朱推梅栽(壬申)
南國雖云有學堂了無松菊徑徒荒瘴痕元愛冰花洗
衰鬢聊依玉樹芳便覺小池招秀影更令寒月映新粧
從今賸醖萸香酒指擬春風摘子嘗
示臨川曾革
闕里三千盛參乎一唯優古來宗德業誰復繼風猷晚
𣲖南豐衍賢名内相尤高文推大手奧學擅前修有美
清江彥胡為瘴嶺陬宗盟標姓望海若富源流侯館甘
魚食賓筵聽鹿呦會須題雁塔聊爾敝貂裘美玉宜深
韞明珠謝暗投自嗟鳶跕墮空羡鶴夷猶三釜古云樂
一簞今漫憂但令心了了那畏力仇仇繫馬行雲淨飛
觴梅雪稠愧君相屬厚弱水詎勝舟
寄陳生
窮冬纔得雨梢梢梅已無餘柳漸包且把簡編遮病眼
時拖衾絮擁寒骹譏訶駁雜懷張籍聯續詩章憶孟郊
歸卧蕭齋諒安穩可無消息到衡茅
謝趙戎惠白菘甚腴且再求之
已是居無竹那堪食一簞煩君餉園茹使我助盤餐秀
色春風早甘肥曉露漙美材今又闕小摘更相寬
送黃熙赴韶推
籯金不取義方嚴孝友家庭嶺海贍力古共推經笥富
决科爭看筆鋒銛才非俗契心難展清畏人知德尚潛
鵬翼垂天終九萬固應鳬舄未能淹
送黃權守歸八桂三首
展驥官良是憑熊職未專中和已成頌清淨豈無傳樓
雘環新堞丁黃溢舊編聖朝方考績華寵定頒宣
二
樂物羇栖伴筋骸放逐餘自甘門有雀寧嘆食無魚傾
蓋情文腆投醪笑語舒晚途多感慨賴此得時祛
三
雨岸溪紋蹙風亭柳帶縈借留無上策送别有兼程望
杳雲間旆班餘野外荆路從簪玉去增我故山情
迓黃守再來二首
舊治重臨寵渥新聖朝因任慰斯民芾棠不拜隂如幄
騎竹爭迎氣似春金重百斤兼賜爵車高一丈更施茵
能名籍甚宜蒙此潁水盧溪共演深
柴扉雖設悄無隣聽說君來氣又振鷗鷺點開愁意思
詩書吟起病精神也知憔悴嫌杯酒可尚談諧對席珍
旌旆悠悠將入眼爭除三徑待朱輪
和黃秀才
羹藜飯糗自無餘身世蕭條亦自如十里溪山連枕席
一堂風月伴琴書畹蘭幸襲仙人佩徑草欣承長者車
四海弟兄非浪語先生何恨九夷居
寒食日約蔡生以雨不至
細雨斜風惱弄春荒郊不見踏青人傷心湖外松楸域
弔影天涯露電身楊柳杏花何處好石泉槐火一時新
舉杯幸有君相屬更待泥乾步屧勻
謝蔡生見和
三分已過二分春尚想綿田一善人冷食未平千載恨
浮雲何與百年身從教對雨攜壺阻自愛觀風得句新
芍藥酴醿無復見花林芳草翠初勻
二弟在遠經年無書張倩忽來相看蔡生以詩見
慶次其韻
鴻雁分飛接翼難稻粱謀隔水雲寒千山路遠勞魂夢
一紙書來強笑歡東榻人材慚潤玉西崑詩韻勝芳蘭
從今更勵男兒操金鐵為心石作肝
病中有感
武侯輔世侔伊尹明道傳心繼孟軻五十四年而已矣
小儒如此豈非多
送英州推官
素業平生筆硯交麄官何事管榜敲自傷放逐生中熱
時對清風解外膠掞藻更窺青玉案分甘常記綠羅袍
扁舟北上英州幕卜吉應逢泰拔茅
和單令
炎州暑令比烝炊茅屋深更未掩扉倦鵲繞林飛又上
流螢照水亂還稀寡尤正爾三緘口新浴又思一振衣
獨怯詩壇把麾將欲摩堅壘費攻圍
和周尉遊簡園
敝屣稀行故不穿荒陬何處賞芳妍詩人邂逅能乘興
野客勤劬便肆筵滿壁畫圖俱儼若一川風物更蕭然
攀翻百樹梨花雪醉擬春風二月天
簡單令
十月絺無斁中冬木尚榮願為寒玉佩思灌閬風清之
子牛刀暇尋餘免徑行已攜從事至旋覺大庖盈荒郡
書雲節虛簷寫雨聲寂寥無一事浩蕩有閒情草樹環
居密雲山極望平羇愁添繡線鄉味得金橙獨酌臨空
迥高歌徹晦明醉惟凴曲几窮不念方兄詩怕吟來拙
書便讀後精紋楸忘勝負綠綺混虧成忽見江梅蕊如
披瑞雪英旅中相慰薦箇裏自分明更待塗茨了仍看
藝竹生茅柴如可壓為吾糝藜羹
周尉以詩致霅鱠次韻為謝
新興何事憶吳興因話鱸魚割素鱗不是南烹無口實
要看西子授廚人堆盤雪縷開花面泛艇秋風想釣綸
玉醴浮來為鄉導金橙研破助芳辛老饕難繼蘇公賦
一飽鮮腴敢更頻
再謝見寄
非關粮盡不能興自嘆車中蹭蹬鱗詩客頗能憐逐客
饔人知復受鮫人為憐飛箸千條玉不忘牽潭百尺綸
腹似鼓鼙無塌處詩如薑蒜有餘辛閿鄉少府新權爾
爭比周郎美味頻
周尉丹砂次其韻
日鑷蒼浪鬢還童意未賖易衰如下阪難熟似烝砂不
信三峯妄曾聞九轉誇刀圭何太少薏苡舊盈車
和周尉立春二首
筮易欣逢天地交送殘寒晷石光敲化工造物初施手
天仗迎春已在郊一飯及辰堆細菜千花從此放香苞
欲賡妙句無餘味久矣庖人不治庖
其二
新年仍復得詩交和氣排門不待敲藏谷寒冰猶北陸
應時甘雨背西郊松筠挺挺浮烟色桃杏紛紛拆繡苞
凖擬尋春多酒肆芳羶何必費良庖
用前韻簡單令
斑白欣逢子墨交懸知琴化息榜敲不從凍芋窺侯喜
端向長松倚孟郊竄逐自甘藜不糝太平還見葦方苞
全牛妙割須君手笑我鉛刀似族庖
謝周尉用前韻致丹砂且見勸葆眞
寒衾未暖睫先交曉漏那聞促點敲非有眞丹存下海
詎同和氣滿春郊王弘頗亦知陶令仲達何勞誚石苞
為報邇來幽意愜籜龍拳鱉漸充庖
李簿攜具用前韻和之
春禽遭凍息交交不及風箏迭遞敲睡起依然開白屋
客來仍是俯青郊方兄無勢寧能熱窮鬼多羞祗自苞
載酒刲羊煩厚意當年莘野尚烹庖
和單令春日
新歷自披展故交誰與歡顏容羞把鏡菘韭強登盤袖
手籠東老侵肌料峭寒大鈞方播物吾道豈艱難
金沙
海棠開後數金沙誰料炎荒有此花青玉案頭張重錦
碧雲堆裏漏彤霞高枝已寫清尊照嫩蘂猶須翠幕遮
未信東風肯吹謝且教遊客看繁華
簡單周二子
回首清明遠矣哉和風還挾褉辰來麗人空憶行歌樂
曲水難追翰墨才鬢髮飄蕭吾自祓形骸放蕩孰相開
早知勝集荷塘上何不飛觴看恥罍
音塵疎闊思悠哉有底忩忩不我來陳合鸛鵝須敵手
詩成珠玉要奇才新荷雨定如蘭馥曲沼風閒作鏡開
况是凉蟾方半璧清光應欲照金罍
簡單令
烝炊不奈瘴氛侵一霎微凉屬晚隂自軸疎簷掃階砌
却憑安几看雲林風中梧竹旌幢亂雨外江山水墨深
來日小槽篘釃白眷言騷客肯相臨
楊尉見招朱推單令與焉月色甚佳
南郭無緣到北城却因招喚得同行四郊禾黍未全熟
滿眼雲山何限情幸有好風能洒袂况無閒事稱揮觥
藍輿欲去留還住愛此月凉河漢明
七月十八日與諸人集眞于燕譽堂
盍簪相與記春芳落去爭如桂影香故覓層臺延曠望
可無尊酒泛寒光交揮玉麈傾懷盡半仄冰輪耿夜長
坐到銀河分曉色彤霞金暈更蒼凉
吳守祈雨有應
延陵宿望冠三吳又見熙朝老大夫善政舊聞風偃草
清規今信浦還珠山川每應精神禱禾稼全憑潤澤蘇
可但邦人歌五袴也知還客慰焦枯
和單令自龍山迎月而歸
招提爐上寳香氲問信浮屠作祖人想得妙心同水鏡
故應歸路見冰輪清輝萬里無窮雪淨觀千山不隔塵
欲識新詩惟累句頗慚曹植與君親
重九簡單令
殊方令節也堪憐可詠江涵雁影篇買得紫萸虛市裏
種成黃菊小池邊相逢便是華胥國一醉寧慚玳瑁筵
何必登臨追舊俗南山秋氣自超然
和單令
朝雨催寒細似毛賓鴻帶影朔雲高菊萸不分簪華髮
糕酒無因拜赭袍笑我功名如墮甑愛君情義比投膠
病衰阻趁芙蓉約木末搴飜獨詠騷
吳守生朝(十月二十二日)
梅信初傳冬未深高門熊夢慶相尋三朝耆舊人皆仰
一德純全衆所欽難老椿齡方演迤後凋松色正隂森
願公常記茱萸釀每歲兹辰細細斟
和蔡生遷居二首蔡學佛故用杜老與贊公故事蔡
常令一嫗持簡來
浮生何處不蘧廬且喜飄然乍卜居一室未應忘洒掃
四隣聊復認親疎荔蕉餉客還堪飽笋蕨登盤莫願餘
有意相尋即扶杖無煩赤足致雙魚
一壺村酒要同嘗脯醢葅肴取次將談話翠微修竹徑
追隨斜照晚風岡梅花淡淡傳春意柳色依依作歲陽
只麽往來成樂土豈知身世落南荒
和單令除夕二首
又聞幽谷有鶯遷况復山晴花向然泥犢戒耕呈歲歲
戶靈呵鬼換年年茅簷賸有三竿日&KR1045;地曾無二頃田
且買東江百花酒與君同棹十分船
坐閱流年同擲梭未曾聞道合如何擊壺安用鐵如意
愛酒猶須金叵羅重讀豳詩賡節物還師魯聖對鄉儺
東風漸次開桃李之子寧能不我過
新春即事二首
竹爆臘寒盡桃符春事來和風已披拂暖日便徘徊曳
杖閒挑菜攀枝齼摘梅太牢雖有味豈必勝登臺
二
恰賦春還柳俄聞地出雷雨絲分織作風籟急喧豗寂
寂爐無火欣欣甕有醅臨寒插羔褎雪觀亦悠哉
同蔣教授單令訪竹里
遲日芳郊路寒暄氣已分共尋茅屋趣一醉竹光雲藴
藉潘懷縣清修鄭廣文衰遲亦何幸併得友多聞
即事
梧葉經冬不識霜杞茅蒙潤已宜湯夜除愛日太和境
衣袂輕風單薄裝盤綰翠絲春意近盞浮清艷臘容光
東君又試芳菲手行樂寧嗟鬢轉蒼
次德施見和
頭如衰葆更加霜身似陳茶不奈湯春服又陪曾點詠
歸心尤美陸生裝山川浮動風雲氣草木欣榮日月光
賸種雞頭剥温軟不教無齒愧張蒼
和單令
曾步雩風詠晚春肯教清鏡受纖塵詩書漸與心為一
文字終慚筆有神奕局不爭先後手醉鄉常値聖賢人
得時花卉千千狀須倩能詩為寫眞
送朱推于水東口
送客水東口散襟城北頭清風正駘蕩細雨忽飛浮荒
傳少來燕平田多乳鳩何時理歸棹横笛下滄洲
和德施賞金沙
籠紗未暗塵錦幄又經春有艷曉酣酒無言時惱人後
先爭絢倩開落自仍頻相對長松樹香心結蘂新
令節即事簡晞仲德施
寒食清明節令佳禁烟遺俗渺天涯清醇只向丹田暖
料峭猶煩翠幕遮長短驟看森雨笋高低難覓旋風花
小齋寂寂誰為伴水底初聞兩部蛙
同單令遊延明寺
下馬敲門扁蝠飛亂鴉啼晚客還歸村江淺可褰裳涉
美酒清宜滿斝揮獨樹高花紅啄玉繁叢嫩蘂細編璣
追隨冠者皆行樂借問何人鼔瑟希
和單令簡園梨花四絶
梅花如夢李成塵却伴酴釄過晚春未要烘晴千樹白
且看帶雨一枝新
野老山園未省開今朝何事客俱來炎荒有此清凉地
剪水裝林絶點埃
共傳嘉樹鎻山隂冰彩瑶光自一林未必甘滋追大谷
照人風韻故能深
清遊當日興怡融無奈如絲雨映空聞道只今方爛漫
莫教飛趁棟花風
和單令九日二絶
爽氣深秋徹九霄憑高眼界迥寥寥凄風但可開黃菊
零露行應到蓼蕭
行樂從來貴及辰况逢節物一番新病夫久矣捐杯酌
悵望臨風落帽人
題清遠峽山寺(丙子)
清遠峽山寺幾年聞汝名維舟得眺望滿目慰經行壁
立巉天秀溪閒寫鏡清嶺雲方北上濤雪漫南傾罪垢
三熏淨歸風兩腋輕皇慈天共大睿知日同明重起闕
廷戀敢懷山水情生綃無畫手聊此寄眞形
歸次義彬老人廖康吉惠靈壽杖以二十八字謝
之
綠鬢投荒白髮歸瘴餘渾欲不勝衣煩將扶老殷勤贈
未怕登高足力微
魏漕彥成昔宰弋陽政績上聞召對改秩予適當
詞命後自臺郎出守滁墾荒田千二百頃柄國
者挾妻家私憾以為罔功將漕襄陽修築大堤
禦水患又以為妄作與洪興祖為程伯禹刊論
語解至周公謂魯公有太息流涕之言彥成遂
被竄于欽州柄國者死例逢赦宥歸道南嶽以
大篇侑酒十尊見遺因成七絶以謝之
紹興乙卯選賢時弋水鳴琴有去思文石對敭言動聽
演綸無愧改官詞
滁萊千頃變嘉禾兩歲之中績效多賞格雖懸初不用
柄臣何事有偏頗
漢水縈州北且南大堤花映府潭潭若非刺史禆頹缺
鴨綠澆成幾醉酣
觧到周公謂魯公尚書深見古人風流傳頓廣誰之力
千古須知魏與洪
天涯羇枕看三山一日皇恩詔使還君子但知為善樂
豈同餘臭滿人間
名酒煩將一斛來瘴餘衰病不勝杯醉中獨愛舂容奏
恰似春潮卷海廻
聞說仙居窈復寬湖山全似畫圖看謫歸正値皇綱整
莫向斯時詠考槃
簡彥達
别來魚雁半浮湛一日掀杯酒便深照水顏容皆欲老
蔭門槐竹盡成隂驅山塞海成何事飯糗羹藜只此心
但願歲豐人共樂扶笻有興即相尋
將歸南嶽黎才翁命蕭復來相迎且以二詩見貺
因作一絶謝之
涑水分攜首重回南山指日可徘徊殷勤問訊煩甥友
更遣新詩兩詠來
斐然集卷五
