蔡中郎集卷四
漢蔡邕撰
述行賦
延熹二年秋霖雨逾月是時梁冀新誅而徐璜左悺五
侯擅貴於其處又起顯明苑於城西人徒凍餓不得其
命者甚衆白馬令李雲以直言死鴻臚陳君以救雲抵
罪璜以余能鼓琴自朝廷勅陳留郡守遣余到偃師病
不前得歸心憤此事遂託所過述而成賦余有行於京
洛兮遘淫雨之經時塗迍邅其蹇連兮潦汙滯而為災
馬桀蹯而不進兮心鬱悒而憤思聊弘慮以存古兮宣
幽情而屬詞久余宿於大梁兮誚無忌之稱神哀晉鄙
之無辜兮忿朱亥之簒軍歴中牟之舊城兮憎佛肸之
不臣問寗越之裔胄兮藐髣髴而無聞經圃田而瞰北
境兮晤衛康之封疆迄管邑而憎感歎兮愠叔氏之啓
商過漢祖之所隘兮弔紀信於榮陽降虎牢之曲隂兮
路丘墟以盤縈勤諸侯之遠戍兮侈申子之美城稔濤
塗之愎惡兮陷夫人以大名登長坂以凌高兮陟葱山
之嶤崤建撫體而立洪高兮經萬世而不傾廻峭峻以
降阻兮小阜寥其異形岡岑紆以連屬兮谿谷夐其杳
冥廹嵯峨以乖邪兮廓巖壑以峥嶸攢棫樸而雜榛枯
兮被浣濯而羅布&KR1666;炎薁與臺菌兮緣層崖而結莖行
遊日以南望兮覽太室之威靈顧太河於北垠兮瞰洛
汭之始并追劉定之攸儀兮美伯禹之所營悼太康之
失位兮愍五子之歌聲尋修軌以增舉兮邈悠悠之未
央山風汩以飈漏兮氣懆懆而厲凉雲鬱術而四塞兮
雨濛濛而漸唐僕夫疲而劬瘁兮我馬虺頽以玄黃格
莽丘而稅駕兮隂曀曀而不陽哀衰周之多故兮眺瀕
隈而增感忿子帶之滛逸兮唁襄王於壇坎悲寵嬖之
為梗兮心惻愴而懷懆乘舫舟而泝湍流兮浮清波以
横厲想宓妃之靈光兮神幽隠以潛翳實熊耳之泉液
兮揔伊瀍與澗瀨通渠源於京城兮引職貢乎荒裔操
吴榜其萬艘兮充王府而納最濟西溪而容與兮息鞏
都而後逝愍簡公之失師兮疾子朝之為害玄雲黯以
凝結兮集零雨之溱溱路阻敗而無軌兮塗濘溺而難
遵率陵阿以登降兮赴偃師而釋勤壯田横之奉首兮
義二士之俠憤佇淹留以候霽兮感憂心之殷殷并日
夜而遙思兮宵不寐以極晨候風雲之體勢兮天牢湍
而無文彌信宿而後闋兮思逶迆以東運見陽光之顥
顥兮懷少弭而有欣命僕夫其就駕兮吾將往乎京邑
皇家赫而天居兮萬方徂而並集貴寵扇以彌熾兮僉
守利而不戢前車覆而未遠兮後乘驅而競入窮變巧
於臺榭兮民露處而寢濕清嘉榖於禽獸兮下糠粃而
無粒弘寬裕於便辟兮紏忠諫其駸急懷伊呂而黜逐
兮道無因而獲入唐虞𦕈其既遠兮常俗生於積習周
道鞠為茂草兮哀正路之日淴觀風化之得失兮猶紛
攘其多違無亮采以匡世兮亦何為乎此畿甘衡門以
寧神兮詠都人而思歸爰結蹤而廻軌兮復邦族以自
綏亂曰䟦涉遐路艱以阻兮終其永懷窘隂雨兮歴觀
羣都尋前緒兮考之舊聞厥事舉兮豋高斯賦義有取
兮則善戒惡豈云苟兮翩翩獨征無儔與兮言旋言復
我心胥兮
短人賦
侏儒短人僬僥之後出自外域戎狄别種去俗歸義慕
化企踵遂在中國形貌有部名之侏儒生則象父惟有
晏子在齊辯勇匡景拒崔加刃不恐其餘尫么劣厥僂
窶嘖嘖怒語與人相拒矇昩嗜酒喜索罸舉醉則揚聲
罵詈恣口衆人患忌難與並侣是以陳賦引譬比偶皆
得形象誠如所語其詞曰雄荆鷄兮騖鷿鵜鶻鳩鶵兮
鶉鷃䳄冠帶勝兮啄木兒觀短人兮形若斯熟地蝗兮
蘆即且蠒中蛹兮蠶蠕須視短人兮形若斯木門閫兮
梁上柱敝鑿頭兮斷柯斧鞞□鼓兮補履樸脫椎枘兮
𢷬衣杵視短人兮形如許
漢津賦
夫何大川之浩浩兮洪流淼以玄清配名位乎天漢披
厚土而載形豋源自乎嶓冢引漾澧而東征納陽谷之
所吐兮兼漢沔之殊名㧾畎澮之羣液兮演西土之隂
精遇萬山以左廻兮旋襄陽而南縈切大别之東山兮
與江湘乎通靈嘉清源之體勢兮澹澶湲以安流鱗甲
育其萬類兮蛟龍集以嬉遊明珠胎於靈蚌兮夜光潛
乎玄洲雜神寶其充盈兮豈魚龜之足收於是遊目騁
觀南援三州北集京都上控隴坻下接江湖導財運貨
懋遷有無旣乃風颷蕭瑟勃焉並興陽侯沛以奔騖洪
濤涌而沸騰願乘流以上下窮滄浪乎三澨覷朝宗之
形兆瞰洞庭之交會
協和婚賦
惟性情之至好歡莫偉乎夫婦受精靈之造化固神明
之所使事深微以玄妙實人倫之肇始考邃初之原本
覽隂陽之綱紀乾坤和其剛柔艮兌感其脢腓葛覃恐
其失時摽梅求其庶士惟休和之盛代男女得乎年齒
婚姻協而莫違播欣欣之繁祉良辰既至婚禮已舉二
族崇飾威儀有序嘉賓僚黨祁祁雲聚車服照路驂騑
如舉既臻門屏結軌下車阿傅御堅鴈行蹉跎麗女盛
飾曄如春華
筆賦
惟其翰之所生於季冬之狡兔性情亟以慓悍體遄迅
以騁步削文竹以為管加漆絲之纏束形調搏以直端
染玄墨以定色畫乾坤之隂陽讚宓皇之洪勲叙五常
之休德揚蕩蕩之明文紀三王之功伐兮表八百之肆
覲博六經而綴百氏兮建皇極而序彜倫綜人事於晻
昧兮贊幽冥於神明象類多喻靡施不協上剛下柔乾
坤位也新故代謝四時次也圓和正直規矩極也玄首
黃管天地色也
琴賦
歴松岑而將降睹鴻梧於幽阻高百仞而不枉對修條
而特處蹈通崖而往遊圖兹梧之所宜信雅琴之麗樸
乃弁伐其孫枝命離婁使布繩施公輸之剞劂遂雕琢
而成器揆神農之初制盡聲變之奥妙抒心志之鬱滯
彈琴賦(一本作頌)
清聲發兮五音舉韻宫商兮動徵羽曲引興兮繁絲撫
然後哀聲既發秘弄乃開左手抑揚右手徘徊抵掌反
覆抑按藏摧於是繁絃既抑雅韻乃揚仲尼思歸鹿鳴
三章梁甫悲吟周公越裳青雀西飛别鶴東翔飲馬長
城楚曲明光走獸率舞飛鳥下翔感激絃歌一低一昂
彈碁賦
榮華灼爍萼不韡韡於是列象雕華逞麗豐腹斂邊中
隠四企輕利調博易使馳騁然後我製兵綦夸驚或風
飄波動若飛若浮不遲不疾如行如留放一敝六功無
與儔
胡栗賦
樹遐方之嘉木兮於靈宇之前庭通二門以征行兮夾
階除而列生彌霜雪而不彫兮當春夏而滋榮因本心
以誕節兮凝育孽之綠英形猗猗以豔茂兮似翠玉之
清明何根莖之豐美兮將蕃熾以悠長適禍賊之災人
兮嗟夭折以摧傷
篆勢
字畫之始因於鳥跡蒼頡循聖作則制文體有六篆巧
妙入神或象龜文或比龍鱗紓體放尾長趐短身頡若
黍稷之垂穎藴若蟲蛇之棼緼揚波振擊龍躍鳥震延
頸脅翼勢欲凌雲或輕舉内投微本濃末若絕若連似
冰露緣絲凝垂下端從者如懸衡者如編杪者邪趣不
方不圓若行若飛岐岐翾翾遠而望之若鴻鵠羣遊絡
繹遷延廹而視之湍際不可得見指揮不可勝原研桑
不能數其結屈離婁不能睹其隙間般倕揖譲而辭巧
籀誦拱手而韜翰處篇籍之首目燦燦彬彬其可觀摛
華豔於紈素為學藝之範閑嘉文德之弘懿藴作者之
莫刊思字體之俯仰舉大略而論旃
隸勢
鳥跡之變乃惟佐隸蠲彼繁文崇此簡易厥用既行體
象有度奐若星陣欝若雲布其大徑尋細不容髮隨事
從宜靡有常制或穹窿恢廓或櫛比鍼列或砥繩平直
或蜿蜒繆戾或長邪角趣或規旋矩折修短相副異體
同勢奮華輕舉離而不絶纖波濃點錯落其間若鍾虡
設張庭燎飛烟嶄嵓崔嵯高下屬連似崇臺重宇層雲
冠山遠而望之若飛龍在天近而察之心亂目眩奇姿
譎誕不可勝原研桑所不能計宰賜所不能言何草篆
之足算而斯文之未宣豈體大之難睹將秘奥之不傳
聊佇思而詳觀舉大略而論旃
飲馬長城窟行
青青河邊草緜緜思遠道遠道不可思宿昔夢見之夢
見在我旁忽覺在他鄉他鄉各異縣展轉不可見枯桑
知天風海水知天寒入門各自媚誰肯相為言客從遠
方來遺我雙鯉魚呼童烹鯉魚中有尺素書長跪讀素
書書中竟何如上有加飡食下有長相憶
荅元式詩
嗟余有行爰戾兹邦先道博學同類率從濟濟羣彦如
雲如龍君子博文貽我德音辭之輯矣穆如清風
翠鳥詩
庭陬有若榴綠葉含丹榮翠鳥時來集振翼修形容廻
顧生碧色動搖揚縹青幸脫虞人機得親君子庭馴心
托君素雌雄保百齡
蔡中郎集卷四
