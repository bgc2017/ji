蔡中郎集卷五
漢蔡邕撰
陳太丘碑
先生諱實字仲弓潁川許昌人也含元精之和應期運
之數兼資九德總修百行於鄕黨則恂恂焉斌斌焉善
誘善導仁而愛人使夫少長咸安懷之其為道也用行
舍藏進退可度不徼許以干時不遷怒以臨下四為郡
功曺五辟豫州六辟三府再辟大將軍宰聞喜半歲太
丘一年德務中庸教敦不肅政以禮成化行有謐會遭
黨事禁錮二十年樂天知命澹然自逸交不諂上愛不
黷下見幾而作不俟終日及文書赦宥時年已七十遂
隠丘山懸車告老四門備禮閒心静居大將軍何公司
徒袁公前後招辟使人曉諭云欲特表便可入踐常伯
超補三事佩紆金紫光國垂勲先生曰絶望已久餙巾
待期而已皆遂不至弘農楊公東海陳公每在衮職羣
僚賀之皆舉手曰潁川陳君命世絕倫大位未躋慙於
文仲竊位之負故時人高其德重於公相之位也年八
十有三中平三年八月丙子遭疾而終臨没顧命留葬
所卒時服素棺槨財周襯喪事惟約用過乎儉羣公百
僚莫不咨嗟巖藪知名失聲揮涕大將軍弔祠錫以嘉
諡曰徵士陳君禀岳凟之精苞靈曜之純天不憗遺一
老俾屏我王梁崩哲萎於時靡憲縉紳儒林論德謀績
諡曰文範先生傳曰郁郁乎文哉書曰洪範九疇彜倫
攸叙文為德表範為士則存誨沒號不亦宜乎三公遣
令史祭以中牢刺史敬弔太守南陽曺府君命官作誄
曰赫矣陳君命世是生含光醇德為士作程資始既正
守終又令奉禮而沒休矣清聲遣官屬掾吏前後赴會
刊石作銘府丞與比縣會葬荀慈明韓元長等五百餘
人緦麻設位哀以送之遠近會葬千人以上河南尹种
府君臨郡追歎功德述錄高行以為遠近鮮能及之重
部大掾以成斯銘可謂存榮沒哀死而不朽者也乃作
銘曰峩峩崇岳吐符降神於皇先生抱寶懷珍如何昊
穹既喪斯文微言圯絶來者曷聞交交黃鳥爰集於棘
命不可贖哀有何極
陳太丘廟碑銘
維中平五年春三月癸未豫州刺史典以褒功述德政
之大經是以作諡封墓興於周禮衛鼎晉銘其昭有實
故太丘長潁川許昌陳實字仲弓含聖哲之清和盡人
才之上美光明配於日月廣大資乎天地辟四府宰三
城神化著於民物形表圖於丹青巍巍乎其不可尚也
洋洋乎其不可測也儉約違時懸車致仕徵辟交至遂
不屑就春秋八十有三寢疾而終大將軍賜諡羣后建
碑國人立廟先生有二子季方元方皆命世希有繼期
特立季方盛年早亡亦圖容加謚元方在喪毁瘁消形
嘔血純孝過哀率禮不越於時嘉異畫像郡國欽盛德
之休明懿鍾鼎之碩義乃樹碑鐫石垂世寵光詞曰於
皇先王冠耀八荒闡德之宇探道之綱繼期立表以訓
四方惟亮天工羣生之望高明允實有馥其芳載德奕
世休有烈光欽慕在人舊有憲章過牧斯州庶奉清塵
棄予而邁靡瞻靡聞嗟我懷矣曷所咨詢告哀金石式
昭其勤
文範先生陳仲弓銘
君諱實字仲弓潁川許人也其先出於有虞氏中葉當
周之盛德有媯滿者武王配以大姬而封諸太昊之墟
是為陳胡公春秋之末失其爵土遂以國氏焉世篤懿
德令聞丕顯君膺皇靈之清和受明哲之上姿憑先民
之遐迹秉玄妙之淑行投足而襲其軌施舍而合其量
夫其仁愛温柔足以孕育羣生廣大寬裕足以包覆無
方剛毅強固足以威暴矯邪正身體化足以陶冶世人
先生有四德者故言斯可象静斯可效是以邦之子弟
遐方後生莫不同情瞻仰由其模範從其趣尚戾很斯
和爭訟化讓雖嚴威猛政廹以刑戮未若先生潛導之
速也其立朝事上也恭順貞厲含章直方無顯諫以彰
直不割高而引長常幹州郡腹心之任義則進之以達
道否則退之以光操然後德立名宣蓋於當世辟司徒
府納規陳謀匡弼三事人用昭明台階允寧遷聞喜長
清風暢於所漸儉節溢於監司郡政有錯爭之不從即
解綬去復辟太尉府遷太丘長民之治情斂慾反於端
懿者猶草木之偃於翔風百卉之挺於春陽也以所執
不協所屬色斯舉矣不俟終日辟大將軍府道之行廢
有分於命乃罹密網以就禁錮潛伏不試十有八年大
忌蠲除舉賢良方正大將軍司徒並辟君曰七十有懸
車之禮况我過諸遂不應其命容止法度老而彌壯凡
所履行事類博審不可勝數略舉首目具實錄記在乎
其傳春秋八十有三中平三年八月丙子卒大將軍三
公使御屬往弔祠會葬作誄謚曰文範先生刺史太守
樹碑頌德許令以下至於國人立廟舊邑四時烝嘗歡
哀承祀其如祖禰先生存獲重稱亡歆血食修行於已
得斯於人固上世之所罕有前哲之所不過也孤嗣紀
銜恤在疚敢錄言行終始所守乃有二三友生咨度禮
則咸曰君化道神速行於有國法施於民祀典所宗鄉
人之祠非此遺孤所得專也昔者先生甚樂兹土築室
講誨精靈所寧紀順奉雅意遂定兆域宜有銘勒表墳
墓俾後生之歌詠德音者知丘封之存斯也乃作銘曰
於熙文考天授弘造淵玄其深巍峩其高剛而無虐柔
而不撓誕鋪模憲示世作教君之誨矣民胥效矣道行
斯進發乃斯止鮮我顯泰旣多幽否舍榮取辱湼而不
緇德之休明賤不為恥超邈其猷莫與方軌
郭有道林宗碑
先生名泰字林宗太原界休人也其先出自有周王季
之穆有虢叔者實有懿德文王咨焉建國命氏或謂之
郭即其後也先生誕膺天衷聰睿明哲孝友温恭仁篤
柔惠夫其器量弘深姿度廣大浩浩焉汪汪焉奥夫不
可測已若乃砥節礪行直道正辭貞固足以幹事隠括
足以矯時遂考覽六籍探綜圖緯周流華夏游集帝學
收文武之將墜拯微言之未絶於時纓緌之徒紳佩之
士望形表而景附聆嘉聲而響和者猶百川之歸巨海
鱗介之宗龜龍也時乃潛隠衡門收朋勤誨童蒙賴焉
用祛其蔽州郡聞德虛已備禮莫之能致羣公休之遂辟
司徒掾又舉有道皆以疾辭將蹈洪崖之遐迹紹巢由
之絶軌翔區外以舒翼超天衢之高峙禀命不融享年
四十有三以建寧二年正月乙亥卒凡我四方同好之
人永懷哀悼靡所置念乃相與推先生之德以圖不朽
之事僉以為先民既沒而德音猶存者亦頼之於紀述
也今其如何而闕斯禮於是建碑表墓昭銘景行俾芳
烈奮乎百世令聞顯於無窮其詞曰於休先生明德通
玄純懿淑靈受之自天崇壯幽濬如山如淵禮樂是悅
詩書是敦匪惟摭華乃尋厥根宫牆重仞允得其門懿
乎其純確乎其操洋洋搢紳言觀其高棲遲泌丘善誘
能教赫赫三事幾行其招委辭召貢保此清妙降年不
永民斯悲悼爰勒兹銘摛其光耀嗟爾来世是則是效
光武濟陽宫碑
惟漢再受命曰世祖光武皇帝考南頓君初為濟陽令
濟陽有武帝行過宫常封閉帝將生考以令舍下濕開
宫後殿居之建平元年十二月甲子夜帝生時有赤灮
室中皆明使卜者王長卜之長曰此善事不可言歲有
嘉禾一莖生九穗長於凡禾因為尊諱王室中微哀平
短祚姦臣王莽偷有神器十有八年罪成惡熟天人致
誅帝乃龍見白水淵躍昆上破前隊之衆彌二公之師
收兵略地經營河朔戮力戎功翼戴更始又不即命帝
位闕焉於是羣公諸將據河洛之文叶符瑞之珍僉曰
歷數在帝踐祚允宜乃以建武元年六月乙未即位鄗
縣之陽九域之陌祀漢配天不失舊物享國三十有六
年方内乂安蠻夷率服廵狩太山禪梁父皇代之遐迹
帝者之上儀罔不畢舉道德餘慶延於無窮先民有言
樂樂其所自生而禮不忘其本是以虞稱媯汭姬美周
原皇天乃眷神宫實始於此厥跡邈哉所謂神麗顯融
越不可尚小臣河南尹鞏瑋先祖銀艾封侯歴世卿尹
受漢厚恩瑋以商箕餘烈郡舉孝廉為大官丞来任濟
陽願見神宫追惟桑梓褒實之義用敢作頌頌曰赫矣
炎光爰耀其輝篤生聖皇二漢之微稽度乾則誕育靈
資黃孽作慝簒握天機帝赫斯怒爰整其師應期潛發
扶陽而飛禍亂克定羣凶殄夷匡復帝載萬國以熙廵
於四岳展義省方登封降禪升於中皇爰兹初基天命
孔彰子子孫孫保之無疆
太尉橋公廟碑
橋氏之先出自黃帝帝葬於橋山子孫咸以為氏漢興
世以禮樂為業高祖諱仁位至大鴻臚列名於儒林祖
侍中廣川相考東莱太守公禀性貞純幼有弘姿剛而
不虐威而不猛聞仁必行睹義斯居文以典術守以繼
固弱冠從政當官而行刺史周公辟舉從事所部二千
石受取有驗公紏發贓罪致之於理時有椒房桂戚之
託周公累息公不為之動史魚之勁直山甫之不阿於
是始形舉孝廉除郎中洛陽左尉特進潁王梁不疑為
河南尹當事以對是時畏其權寵而為屈辱者多矣公
不折節解印綬去辟司徒舉高第補侍御史以詔書考
司隸校尉趙祁事廷尉郭貞私與公書非接使御命之
儀公封書以聞貞以文章得用鬼薪公離司寇辟大將
軍梁公幕府屢以救正於其隆指將軍嘉之無言不讎
又以高第補侍御史在職旬月羌戎匪茹震驚隴漢西
府舉公拜凉州刺史威名克宣凶虜革心清風席捲至
則無事車師後部阿羅多卑君相與爭國兵作亂公遣
從事牛稱何傳舉輕騎奉辭責罪收阿羅多卑君繫燉
煌正處以聞阿羅多為王卑君侯稱以奉使副指除侯
部不動干戈揮鞭而定西域之事人以為美談又值饉
荒諸郡饑餒公開倉廪以貸救其命主者以舊典宜先
請公曰若先請民已死廩訖乃上之詔報曰邊榖不得
妄出玄擅出於是玄有汲黯憂民之心後不以為常公
達於事情剖斷不疑皆此類也遷齊相視民如保赤子
討惡若赴水火刑明賞遂民知勸懼臨淄令賂財贓多
罪止正受鞠就刑没齒無怨竟以不先請免官徵拜上
谷太守民有父子俱行凶人人惡言當道曉之不止其
子殺之而捕得公以其見悔辨直不舉文書以遇赦令
蕃縣有帝舜廟以故事齊祠戶曺史張機有懲罰貨祠
巫言託以舜命約公云不得譴公覺其奸態收考首伏
即日伏辜遷漢陽太守上邽令皇甫禎贓罪明審收考
髠鉗死於冀市後以病去徵拜議郎司徒長史循王悝
桓帝同産以懷逆謀黜封癭陶王以公長於襟帶拜鉅
鹿太守悝畏怖明憲檢於靜息自將作大匠徵未到而
章榜先入故轉拜議郎遂用免官徵度遼將軍遷河南
尹少府大鴻臚司徒司空託病而去悉引衆灾雖非已
負公皆以自劾遜位歲餘拜尚書令時河間相蓋升以
朝廷在藩國時鄰近舊恩歴河南太守太中大夫在郡
受取數億以上創毒深刻公表升會放狼籍不顧天網
損辱國家為上招怨當肆市朝以謝兆民幸遇贖令罪
除惡在可免升官禁錮終身沒入財賂非法之物以充
帑藏懲戒羣下連表上不納而升遷為侍中公稱病辭
徙拜光禄大夫復拜太尉如前遜位復拜少府病不就
職拜太中大夫凡所獲禄皆公府所特表選臨難受位
自九列之後乃以丕貤公紀綱張弛勇决不回見是非
而作速於察機巧燕居從容申申夭夭和樂寬裕愛士
親仁凡見公容貌聞公聲音莫不熙怡悅懌思樂模則
來者忘歸去者願還雅性謙克不吝於利雖欲衆子羣
孫並在仕次曾無順媚一言之求身沒之日無獲大位
在百里者莫得好縣比方公孫未有若兹者也初公為
舍於舊里弟卒推與其孤至於卒世柩殯無所清儉仁
與之效於斯為著巍巍乎若德允世之表儀也已公諱
玄字公祖少辟孝廉辟司徒大將軍府為侍御史牧一
州典五郡出將邊營入掌機密歴三卿同三司享年七
十五光和七年夏五月甲寅以太中大夫薨於京師朝
廷所以弔贈如前傳之儀九月乙酉葬於某所三孤故
臣門人相與述公言行咨度禮制文德銘於三鼎武功
勒於鉦鉞官簿次第事之實錄書於碑隂俾爾昆裔永
有仰於碑隂云光光烈考伊漢元公克明克哲實叡實
聰如淵之浚如岳之崇威壯虓虎文繁雕龍撫柔疆垂戎
狄率從敷教中夏五典咸通帝謂我后朕嘉君功命君
三事時亮天工公拜稽首輔翼惟恭左右天子祗厥勲庸
庶績既熙黎民時雍上下謐寧八方和同不顯伊德作
憲萬邦
太尉橋公碑頌
公諱玄字公祖梁國睢陽人也大鴻臚之曾孫廣州相
之孫東莱太守之元子也膺受純性誕有特表岐嶷而
超等總角而逸羣至於初紳高明卓異為衆傑雄其性
疾華尚樸有折而不撓臨大節而不可奪之風經藝傳
記周覽博涉瑰奇在前靡所不識當世是以服重器歸
高明州郡交請待以訪斷歴端首則義可行處瓜牙而
威以布察孝廉除郎中洛陽左尉以公事去辟司徒舉
高第侍御史直道而往用免其任辟大將軍西府表拜
凉州刺史遷齊相以公事去詔書印綬即家拜上谷太
守遷漢陽太守徵拜議郎司徒長史鉅鹿太守被詔書
為將作大匠為受罰者所章拜議郎即徵拜度遼將軍
遷河南尹少府大鴻臚遂陟司空司徒託痾遜回起家
拜尚書令以疾篤稱拜光禄大夫後拜太尉久病自替
復為少府太中大夫春秋七十五光和七年五月甲寅
薨公性質直不憚強禦在憲臺則有盡規之忠領州郡
則有虎豹之威其拔賢如旋流討惡如霆擊每所臨向
清風先翔遠近豫震兹可謂超越衆庶彰於遠邇者巳
於是故吏司徒博陵崔烈廷尉河南吳整等以為至德
在已揚之由人苟不皦述夫何考焉乃共勒嘉石永昭
芳烈遂作頌曰赫矣橋父秉文握武内為宗幹出為藩
輔在憲彈枉竟由厥矩允牧於凉刈彼裔土爰將度道
亦用齊斧敷教四畿旋統京宇敦兹五服衆庶是與膺
踐七命翼我哲聖登空補衮陟徒訓敬尹尉清宸熙帝
之政終始為貞典章以定遺愛在民皇哀其命立石刊
銘莫遁斯聽䰟而有靈萬億其盛
東鼎銘
維建寧三年秋八月丁丑延公於玉堂前廷乃詔曰其
以大鴻臚橋玄為司空再拜稽首以讓帝曰俞往三讓
然後受命公乃虔恭夙夜帝采勤施八方旁作穆穆以
對揚天子丕顯休命越在先民毗於天子罔不著其股
肱畢其思心式率天行式昭德音公亦克紹厥猷鑒於
法罔敢不法憲於誡罔敢不誡用總是羣后保乂室家
勛在方策民咸曰休哉惟帝念功越若来二月丁丑遷
於司徒
中鼎銘
維建寧四年三月丁丑延公登於玉堂前廷乃制詔曰
其以司空橋玄為司徒公拜稽首以譲帝曰俞往三讓
然後受命公允廸厥德宣力肆勤戰戰兢兢以役帝事
率夫百辟媚於天子天子曰都慎厥身修思永同寅協
恭以和天衷德則昭之違則塞之回乃不敢不弼枉乃
不敢不匡股肱之事既克三事之由允備灾𤯝作見乃
引其責曰凡庶徵不若彛倫不叙是惟臣之職祗以疾
告表越十月庚午記此
西鼎銘
維光和元年冬十二月丁巳延公入崇德殿前乃制詔
曰其以光禄大夫玄為太尉公拜稽首曰臣聞之三讓
莫或克從臣不敢辭臣犬馬齒七十可以生可以死其
戮力閑私悉心在公以盡為臣之節於時侍從陛階與
聞公之昌言者莫不惕厲如履薄冰既乃碑表百代
黃鉞銘
孝桓之季年鮮卑入塞盗起匈奴左部梁州叛羌逼廹
兵誅淫衍東夷高句麗翮子百固逆謀並發三垂騷然
為國憂念西府表橋公昔在凉州柔遠能邇不煩軍師
而車師克定及在上谷漢陽連在營郡膂力方剛明集
士衆徵拜度遼將軍始受旄鉞鉦鼓之任扞禦三垂公
以吏士頻年在外勤於奔命人馬疲羸撓鈍請且息州
營横發之役以補困憊朝廷許之於是儲廪豐饒奉使
不懸人逸馬畜弓勁矢利而經用省息官有餘資執事
無放散之尤簿書有進入之贏治兵示威戎士踊躍旌
旗耀日金鼓霆奮守有山岳之固攻有必克之勢羌戎
授首於西疆百固冰散於塞上鮮卑賓服烽燧不舉眎
事三年馬不帶鐵弓不出韔乃以吉金作兹鉦鉞軍鼓
陳之東階以昭公文武之盛烈銘曰帝命將軍秉兹黃
鉞威靈振耀如火之烈公之在位羣狄斯柔齊斧罔設
人士斯休
漢太尉楊公碑
公諱賜字伯獻弘農華隂人姬姓之國有楊侯者公其
後也其在漢室赤泉侯佐高丞相翼宣咸以盛德光於
前朝祖司徒考太尉繼跡宰司咸有勛烈公承家崇軌
受天醇素欽承奉構閑於伐柯烈風雖變不易其趣文
藝典籍尋道入奥操清行朗潛晦幽閒不荅州郡之命
辟大將軍府不得已而應之遷陳倉令公乃因是行退
居廬公車特徵以病辭司空舉高第拜侍中越騎校尉
帝篤先業將問故訓公以羣公之舉進授尚書於禁中
遷少府光禄勲敬揆百事莫不時序庶尹知恤閶闔推
清列作司空地平天成隂陽不忒公遂身避託疾告退
又以光禄大夫受命司徒敬敷五品宣洽人倫爕和化
理股肱耳目之任靡不克明及至太尉四時順動三光
耀潤羣生豐遂太和交薄三公六卿五蹈三階受爵開
國應位特進非盛德休功假於天人孰能該備寵榮兼
包令錫如公之至者乎公體資明哲長於知見凡所辟
選升諸帝朝者莫非瑰才逸秀并參儲佐惟我下流二
三小臣穢損清風愧於前人乃糾合同僚各以所審紀公
勲蹟刊石立銘以慰永懷銘曰天降純嘏篤生柔嘉俾
胤祖考光輔國家三葉在服帝載用和粤暨我公尤執
丕貞在棟伊隆於鼎斯寧德被宇宙華夏以清受兹介
福履祚孔成為邑河渭衮冕紱珽以佐天子祗事三靈
丕顯伊德萬邦作程爰銘爰贊式昭懿聲
文烈侯楊公碑
公諱賜字伯獻兼通五典周覽篇籍以為尚書帝王之
要政有國之大本也是以三葉相承研其精義五代之
微言王政之約綱罔不尋其端源䆒其條貫凛乎其見
聖人之情旨也蓋以蹈騰餘縦思高游夏初潛山澤授
誨童冠後生賴以發袪蒙蔽文其材素者不可勝數乃
由宰府遂作帝臣於時聖幼將入學羣公以温故知新
德宜師保乃以越騎校尉陟於先生之列帝坐已北面
以納大誨其教人善誘則恂恂焉罔不伸也引情致喻
則誾誾焉罔不釋也迄用有成緝熙光明惟帝念功六
在九卿三事勛假皇天澤充區域疆土建封申增戸邑
人臣之極位兼而有之然處豐益約九命滋恭可謂高
朗令終有始有卒者已於是門生大將軍何進等瞻仰
洙泗公喪之禮糾合朋徒稽諸典制僉以為匡弼之功
政事之實詔策之文則史臣志其詳若夫道術之美授
之方策則是門人二三小子所特貫綜敢竭不才譔錄
所審言於碑乃申頌曰巍巍聖猷匪師不昭士子困蒙
匪師不教於皇文父邈哉伊超如玉之固如岳之喬鑚
之斯堅仰之彌高示我顯德授我無隠正席傳道承帝
之問誨兹一人萬邦作順微微我徒實頼遺訓文武作
式元勛既奮光啟爵土垂統末胤存榮亾哀没而不泯
司空文烈侯楊公碑
曰漢有國師司空文烈侯楊公公維司徒之孫太尉公
之胤子皇祖考以懿德胥及肄勤式建休勲起洪範公
祗服弘業克丕堂構小乃不敢不慎大亦不敢不戒用
罔有擇言失行在於其躬洎在辟舉先志載言罔不攸
該乃自宰臣以從王事立功不有用辭其禄逮作御史
允執國憲納於侍中在帝左右爰董武事王師孔閑羣
公以舊德碩儒道通術明宜建師保延入華光侍宴路
寢敷典誥之精旨達聖王之聰叡帝以機密齊栗常伯
劇任鮮克知臧以釐其采命公再作少府俾率其屬以
熙庶績天地作險國家丕承軍門袪禁式遏寇虐命公
再作光禄亦總其熊羆之士不貳心之臣保乂帝家嵓
嵓大理惟制民命命公作民尉惟刑之恤旁施四方惟
明折獄蔽罪於憲之中亦惟三禮六樂國之元幹命公
作太常明德惟馨八音克諧神人以和永世豐年溥天
率土而衆莫外命公作司空公惟戢之翊明其政時惟
休哉惟天隂隲下民彜倫所由順序命公作司徒而敬
敷五教以親百姓父義母慈兄友弟恭子孝時惟休哉
昭孝於辟雍命公作三老帝躬以祇敬遵有虞於上庠
茫茫大運垂光烈曜命公作太尉璇璣運周七精循軌
時惟休哉帝欲宣力於四方公則翼之辟道或違公則
弼之虔恭夙夜不敢荒寧用對揚天子丕顯休命天子
大簡其勲用授爵賜封侯於臨晉功成化洽景命有傾
帝乃震慟執書以泣命於左中郎將郭儀作策賜公驃
騎將軍臨晉侯印綬兼號特進諡以文烈寵命畢備
而後即世肆其孤彪敢儀古式昭銘景烈銘曰天鍳有
漢誕生元輔世作三事勛在王府乃及伊公克光前矩
悉心畢力胤其祖武化洽羣心澤漫綿宇帝曰文烈朕
嘉君功為邑河渭建兹土封申備九錫以祚其庸位此
特進於異羣公昔在申吕匡佐周宣崧高作頌大雅揚
言今我文烈帝載用熙參光日月比功四時身殁名存
永世慕思
太傅文恭侯胡公碑
公諱廣字伯始交趾都尉之元子也公應天淑靈履性
貞固九德咸修百行畢備遭家不造童而夙孤上奉繼
親下慈弱弟崎嶇險約之中以盡孝友之道及至入學
從訓歴觀古今生而知之聞一睹十兼以周覽六經博
總羣議旁貫憲法通識國典年二十七察孝廉除郎中
尚書侍郎尚書左丞尚書僕射幹練機事綢繆樞極忠
亮惟允簡於帝心智略周密冠於庶事遷濟隂太守其
為政也寬裕足以容衆和柔足以安物剛毅足以威暴
體仁足以勸俗故禁不用刑勸不用賞其下望之如日
月從之如影響思不可忘度不可革遺愛結於人心超
無窮而垂則徵拜大司農遂作司農遷太尉以援立之
功封安樂鄉侯錄尚書事稱疾屢辭策賜就第復拜司
空功成身退俾位特進又拜太尉復以特進致命休神
又拜太尉遜位歸爵旋於舊土徵拜太中大夫尚書令
太僕太常司徒永康之初以定策元功復封前邑錄尚
書事疾病就第又授太傅入參機衡五蹈九列七統三
事諒闇之際三據冢宰和神人於宗伯理水土於下台
訓五品於司徒耀三辰於上階光弼六世歴載三十自
漢興以来鼎臣元輔耋艾老成勲被萬世與禄終始未
有若公者焉春秋八十二建寧五年三月壬戌薨於位
天子悼惜羣后傷懷詔五官中郎將任崇奉册贈以太
傅安樂鄉侯印綬拜室家子一人郎中賜東園秘器賜
絲帛含歛之備中謁者董詡弔祠護喪錢布賻賜率禮
有加賜諡曰文恭昭顯行迹四月丁酉葬於洛陽塋故
吏濟隂池喜感公之義率慕黃鳥之哀推尋雅意彷徨
舊土休績丕烈宜宣於此乃樹石作頌用揚德音詞曰
於皇上德懿鑠孔純大孝昭備思順履信膺期命世保
兹舊門淵泉休茂彪炳其文爰贊天機翼翼惟恭夙夜
出納紹跡虞龍賦政於外神化玄通普被汝南越用熙
雍帝曰休哉命公三事乃耀柔嘉式是百司股肱元首
庶績咸治二氣爕雍五徵来備勲格皇天澤洽后土封
建南藩受兹介祜玉藻在冕毳服艾輔輅車雕驂四牡
修扈贊事上帝祗祀宗祖陟降盈虧與時消息旣明且
哲保身遺則同軌旦奭光充區域生榮死哀流統罔極
太傅胡公碑
維漢二十有一世建寧五年春三月既生魄八日壬戌
太傅安樂鄕侯胡公薨越若来四月辛酉葬我君文恭
侯於是掾太原王允鴈門畢整屬扶風曾宙潁州殷歴
等僉謂公之德也柔而不犯威而不猛文而不華實而
不朴靜而不滯動而不躁總天地之中和覽生民之上
操聰明膚敏兼質先覺涉觀憲法契闊文學睹臯陶之
闈閫探孔子之房奥然而約之以禮守之以恭寬之以
納衆汎愛多容其誘人也恂恂焉怡怡焉能使蒙惑開
析偽戾優順逸惰勤信及其創基發跡機密聖朝其知
其能夙夜惟寅以允帝命是以頻繁機極三升而不出
焉乃還談其舊章彌綸古訓貫萬品研精微用補前臣
之所闕十年而無愆強記同乎富平周慎過於博士偶
山甫乎喉舌匹虞龍而納言惟帝命公以二郡其為政
也導人以德帥物以已敦以忠肅勵以知恥人悅其化
夫樂其和士相勉於公朝民勸行於私家徽纆縈而靡
係鞭朴棄而無加洋洋乎若德宣治嚴以為威寬以為
福而已哉五作卿士七蹈相位太僕司農太傅司空各
一司徒特進各二太常太尉各三光輔六世歴載三十
有餘其致治也通水泉於潤下蕃后土於稼穡訓五品
於羣黎參人物於區域耀三辰於渾元協大中於皇極
傳聖德於幼冲率旦奭於舊職譬彼四時功成則退在
盈思中升隆以順建封邑於南土踐殊號於特進榮祚
統業垂乎來胤公自二郡及登相位凡所辟用遂至大
位者故司徒中山祝括其餘登堂閣據賦政策勲樹功
流化者蓋不可勝載惟我末臣頑蔽無聞仰慕羣賢惡
乎可及自公寢疾至於薨斃參與嘗禱列在喪位雖庶
物戮力不愆於禮進睹墳塋几筵靈設退顧堂廡音儀
永闕感悼傷懷心肝若割相與累次德行撰舉功勲刊
之於碑用慰哀思其詞曰煥文德伊朝后應期運作漢
輔喜中興膏民庶澤洪渟亶攸序亘地區充天宇轔高
逵踵遐武揚景烈垂不朽仰邃古耀昆後
胡公碑銘
公諱廣字伯始南郡華容人也其先自媯姓建國南土
曰胡子春秋書焉列於諸侯公其後也考以德行純懿
官至交趾都尉公寬裕仁愛覆載博大研道知幾窮理
盡性凡聖哲之遺教文武之末墜罔有不綜年二十七
察孝廉除郎中尚書侍郎左丞尚書僕射内正機衡允
釐其職文敏暢乎庶事密靜周乎樞機帝用嘉之遷濟
隂太守公乃布愷悌宣柔嘉通神化導靈和揚惠風以
養真激清流以盪邪取忠肅於不言消奸宄於爪牙是
以君子勤禮小人知恥鞠推息於官曹刑戮廢於朝市
餘貨委於路衢餘種棲於畎畆遷汝南太守增修前業
考績既明入作司農實掌金糓之淵藪和均關石王府
以充遂作司徒昭敷五教進作太尉宣暢渾元人倫輯
睦日月重光遭國不造帝祚無主援立孝桓以紹宗緒
用首謀定策封安樂鄕侯戶邑之數加於羣公入錄機
事聽納總已致位就第復拜司空敷土導川俾順其性
功遂身退告疾固辭乃為特進爰以休息又拜太常典
司三禮敬恭禋祀神明嘉歆永世豐年聿懷多福復拜
太尉尋申前業又以特進逍遥致位又拜太常遘疾不
夷遜位歸爵遷於舊都徵拜太中大夫延和末年聖主
革止倖臣誅斃引公為尚書命以二千石居官委以閫
外之事釐改度量以新國家弘綱既整衮闕以補乃拜
太僕車正馬閑六騶習馴遷太常司徒質帝晏駕推建
聖祠復封故邑與參機密寢疾告退復拜太傅錄尚書
事於時春秋高矣繼親在堂朝夕定省不違子道旁無
几杖言不稱老居喪致哀率禮不越其接下答賓雖幼
賤降等禮從謙厚尊而彌恭勞思萬機身勤心苦雖老
萊子嬰兒其服方叔克壮其猷公旦勤於吐握正考父
俯而循禮曷以尚兹夫烝烝至孝德本也體和履忠行
極也博聞周覽上通也勤勞王家茂功也用能十登三
事篤受介祉亮皇業於六工嘉丕績於九有窮生人之
光寵享黃耉之遐紀蹈明德以保身與福禄乎終始年
八十有二建寧五年春壬戌薨於位天子悼痛贈策賜
誄諡曰文恭如前傅之儀而有加焉禮也故吏司徒許
詡等相與欽慕崧高蒸民之作取言時計功之則論集
行跡銘諸琬琰其詞曰伊漢元輔時惟文恭聰明叡哲
思心瘁容畢力天機帝休其庸賦政於外有邈其蹤進
作卿士粤登上公百揆時序五典克從萬邦黎獻共惟
時雍勲烈既建爵土乃封七被三事再作特進弘惟幼
冲作傅以訓赫赫猗公邦家之鎮澤被華夏遺愛不倫
日與月與齊光並運存榮亡顯沒而不冺
胡太傅祠前銘
天鑒有漢山岳降靈於肅文恭應期誕生好是懿德柔
惠且貞爰在初服皇嘉其聲納於機密機密惟清守於
三邦三邦事寧越尹三卿百揆時序七受帝命作此元
輔左右六世靖綏土宇蠢彼羣生保頼亶叙紹跡龍夷
繼軌山甫遭國不造仍世短祚援立聖嗣得公之謨帝
曰文恭朕嘉君功為邑安樂以祐其庸登位特進於異
羣公休命丕顯光寵克彰公拜稽首是對是揚藹藹惟
公民斯攸望春秋既暮倏爾乃喪不慗是遺俾屏於皇
新廟奕奕於以烝嘗子子孫孫承嗣無疆
胡廣黃瓊頌
巖巖山岳配天作輔降神有周生申及甫允兹漢室誕
育二后曰胡曰黃方軌齊武惟道之淵惟德之藪股肱
元首代作心膂天生蒸民有則有類我胡我黃鍾厥純
懿巍巍特進仍踐其位赫赫三事七佩其紱奕奕四牡
沃若六轡衮職龍章其文有蔚參曜乾台窮寵極貴功
加八荒羣生以遂超哉邈乎莫與為二
司空楊公碑
公諱秉字叔節弘農華隂人其先蓋周武王之穆晉唐
叔之後也末葉以支子食邑於楊因氏焉周室既微裔
胄無緒暨漢興烈祖楊喜佐命征代封赤泉侯嗣子業
紱冕相繼公之丕考以忠謇亮弼輔孝安登司徒太尉
公承夙緒世篤儒教以歐陽尚書京氏易誨受四方學
者自遠而至蓋踰三千初辟司空舉高第授侍御史遷
豫州兖州刺史任城相徵入勸講拜太中大夫左中郎
將尚書出補右扶風留拜光禄大夫遭權嬖貴盛六年
守靜外戚火燔乃遷太僕太卿公事絀位浹辰之間俾
位河南憤疾豪強見遘姦黨用嬰疾廢起家復拜太常
遂陟三司沙汰虚冗料簡貞實抽援表達與之同蘭芳
任鼎重從駕南廵為朝碩德然知權過於寵私富侔國
大臣苛察望變復還條表以聞啓導上怒其時所免州
牧郡守五十餘人饕戾是黜英才是列善否有章京夏
清肅在位七載年七十有四延熹八年五月丙戌薨朝
廷惜焉寵賜有加公自奉嚴勑重遵禮度量材授任當
官而行不為義絀疾是苛政益固其守厨無宿肉器不
鏤雕夙喪嬪儷妾不嬖御可謂立身無過之地正直清
儉該備者矣昔仲尼嘗垂三戒而公免焉故能匡朝盡
直獻可去奸忠侔前後聲塞宇宙非黃中純白窮達一
致其惡能立功立事敷聞於下昭升於上若兹巍巍者
乎於是門人學徒相與刊石樹碑表勒鴻勲讃懿德傳
億年於戲公惟岳靈天挺德翼至神氣絪縕仁哲生應
台任作邦楨帝欽亮訪典刑道不惑迄有成光遐邇穆
其清
司空臨晉侯楊公碑
皇帝遣中謁者陳遂侍御史馬助持節送柩陳遵桓典
蘭臺令史十人將羽林騎鉦車介士前後鼓吹以驃騎
將軍官屬及司空法駕與公卿尚書三臺以下葬我文
烈侯三年九月甲申小祥會如初四年九月戊申大祥
公卿尚書三臺以下會如小祥之禮公之祖納忠於前
朝以罹艱禍父隠約蟄瘁治家師導惟儉之尚公生值
歉褊資賄屢空手執勤役遠涉道里以修經術險阻艱
難曷所不嘗特以其靜則貞一審固動則不違則度含
容覆載無競伊人謀無不忠言無不信自在弱冠布衣
之中固已流芳名著茂實公孫同倫莫能齊焉者矣州
郡禮招莫之能屈委百里位辟公車令自侍御史侍中
已往道為帝師德為世表體尊名重階級彌崇而公處
以恭遜行以固慎德大而心小居高而志降夫驕吝之
訓周公其猶病諸而公脫然以為行首不亦泰乎及其
所以匡輔本朝忠言嘉謀造膝危辭當事而行言從計納
亦不敢宣密誡潛功貽於帝躬家無遺草論者不見嗟
乎誠為達事君之體得人臣之上儀者已公素不貴歸
非不樂引美故雖彷彿猶不敢載以順公之雅初受封
自以功不副賞前後固辭章凡十上憂慍悄悄形於容
色雖不克從情旨昭顯晩節為廷尉公曰昔在三后成
功惟殷於民而臯陶不與焉蓋吝之也及為特進又曰
惟漢重臣中興以来克稱斯位者其惟高密元侯乎吾
何德以堪諸寢疾顧命無辭要言約戒忠儉而已孤彪
銜恤永思綴輯所履以贊銘之銘曰赫赫烈侯卓爾超
倫於惟楊公乃華降神故能明哲德亞聖人受兹介福
位極人臣包羅五典本道根真為國之師誨上經文頻
歴鄉校五登鼎鉉建名著忠確越前賢攘災興化蟊蠈
不臻風雨以時屢獲有年三葉宰相應祚於天臨晉是
侯子子孫孫億兆不窮如山之堅四時潔祀以承所尊
祀事孔明奉亡如存馥馥芬芬用慰顯䰟
蔡中郎集卷五
