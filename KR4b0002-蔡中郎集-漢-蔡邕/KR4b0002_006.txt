蔡中郎集卷六
漢蔡邕撰
太尉汝南李公碑
公諱咸字元卓汝南西平人蓋秦將李信之後孝武大
將軍廣之冑也枝流葉布家於兹土文武繼踵世為著
姓曾祖父江夏太守伯父東郡太守公受純懿之資萃
忠清之節夙夜嚴慄孝配大舜敦詩書而悦禮樂觀天
文而察地理動與神合契抗流行操邁伯夷德追孔父
舉孝廉除郎中光禄茂才遷衞國公相受高密令勤恤
民隠政成功簡遷徐州刺史百官震肅饕餮風靡惡直
醜正恭事法宫帝念其勤屢被榮命漁陽太守還遷度
遼將軍協德魏絳和戎綏邊徵河南尹母憂乞行服闋
奔命孝和皇帝時機密久缺百僚僉允詔休尚書歴僕
射令納言危行不絀以公事去民神憤怒羣公薦之帝
曰俞哉徵拜將作大匠大司農大鴻臚大僕射公所莅
任憲天心以教育激垢濁以揚清懿鑠之美昭登於上
丕顯之化宣聞於下及遷台司位太尉補衮闕叙彜倫
天人交格終始無疵雖元凱翼虞周召輔姬未之或踰
功遂身退以疾自遜求歸田里告老致仕七十有六嘉
平四年薨海内咨嗟莫不惻焉故吏潁川太守張温等
相與嘆曰名莫隆於不朽德莫盛於萬世銘勒顯於鍾
鼎清烈光於来裔刊石立碑德載不冺詞曰天垂三台
地建五岳降生我哲應鼎之足奕世載德名昭圖錄旣
文且武桓桓紹續外則折衝内則大麓惟清惟敏品物
以熙告老懸車天人靡欺曾不百齡圮我國基人之云
亡八極悼思申德作頌光寵宣流鐫紀斯石鴻烈顯休
劉鎮南碑
君諱表字景升山陽高平人也君應期挺生瑰偉大度
黃中通理博物多識為郡功曺千里稱平上計吏辟大
將軍府遷北軍中侯在位十旬以賢能特選拜刺史荆
州永平元年十一月到官清風先驅莫不震肅奸宄改
節不仁引頸君乃頒愷悌流惠和慕唐叔之野棠思王
遵之驅車賦政造次德化宣行俄而漢室大亂禍起蕭
牆賊臣專政豪雄虎爭縣邑閭里奸宄烟發州縣殘破
天下土崩四海大壞當是時也雖有孔翟之聖賢育賁
之勇勢無所措其智力君遇險而建略遭難而發權招
命英俊爰得驍雄謀臣武將合策明計出次北境遷屯
漢陰因滄浪以為隍即春葉以為墉南撫衡陽東綏淄
沂西靖巫山保乂四疆選才任良式序賢能簡將命卒
棋布星陳備要塞之戍八方之邊勸穡務農以田以漁
稌粟紅腐年穀豐夥江湖之中無刦掠之寇沅湘之間
無攘竊之民郡守令長冠帶章服府寺亭鄉崇棟高門
皆如其舊當世知名輻輳而至四方襁負自遠若歸窮
山幽谷於是為邦百工集趣機巧萬端器械變通利民
無窮隣邦懷慕交揚益州盡遣驛使冠蓋相望下民有
康哉之歌羣后有歸功之緒莫非嘉績克厭帝心即遷
州牧又遷安南將軍領州如故於時諸州或失土流播
或水潦没害人民死喪百遺二三而君保完萬里至於
滄海聖朝欽亮析圭授土遣御史中丞鍾繇即拜鎮南
將軍錫鼓吹大車策命褒崇謂之伯父置長史司馬從
事中郎開府辟召議如三公上復遣左中郎將祝耽授
節以增威重弁督交揚二州委以東南惟君所裁雖周
召授分陜之任不遠過也交州殊遠王塗未夷夷民歸
附大小受命其郡縣長吏有缺皆来請之君權為選置
以安荒裔輙别上聞齊桓遷邢封衛之義也武功旣亢
廣開廱泮設爼豆陳罍彜親行鄉射躋彼公堂篤志好
學吏民子弟受學之徒蓋以千計洪生巨儒朝夕講誨
誾誾如也雖洙泗之間學者所集方之無異也深愍末
學遠本離實乃令諸儒改定五經章句刪剗浮辭艾除
煩重又求遺書寫還新者留其故本於是古典畢集充
於州閭及延見武將文吏教令温雅禮授優隆言不及
軍旅之事辭不逮官曹之文上論三墳八索之典下陳
世教忠義之方内剛如秋霜外柔如春陽不伐其善不
有其庸如彼川流每往滋通可謂理道丕才命世希有
者巳仁者壽宜享期耉昊天不弔年六十有七建安十
三年八月遘疾殞薨耕夫罷耜織女投杼老幼哀號若
喪父母時道路艱險留墳州土轉移歸葬父勉其子妻
勉其夫欲共扶送至於鄉里南陽太守樂鄉亭侯旻思
等言及志在州里者各發卒具送靈柩之資子授徵拜
五官中郎將乃疏上請歸本縣葬見聽許大和二年葬
於先塋於是臣故忻洽咸以為申伯韓侯之翼周室受
輅車乘馬玄裘赤舄之賜詩人詠功列於大雅至今不
朽况乎將軍牧二州歴二紀功載王府賜命優備賴而
生者毓子孕孫能不歌嘆乃作頌曰猗歟將軍膺期挺
生桓桓其武温温其仁初翰千里允顯使臣幕府禮命
集於北軍督齊禁旅如羆如熊眷然南顧綏我荆衡將
軍之來民安物豐江湖交壤刑清國興蔽芾甘棠召伯
聽訟周人勿剗我賴其楨欲報之德胡不億年如何殂
逝孤棄萬民鐫勒墓石以紀洪勲昭示来世垂芳後昆
朱公叔墓前石碑
維漢二十一世延熹六年粤四月丁已忠文公益州太
守朱君名穆字公叔卒於京師其五月丙申葬於宛邑
北萬歲亭之陽舊兆域之南其孤野受顧命曰古者不
崇墳不封墓祭服雖三年無不於寢今則易之吾不敢
也爾其無拘於俗無廢予誡野欽率遺意不敢有違封
墳三板不起棟宇乃作祠堂於邑中南面陽里備器鑄
鼎銘功載德懼墳封彌久夷於平壌於是依德像緣雅
則設兹方石鎮表靈域用慰其孤罔極之懷乃申詞曰
歆惟忠文時惟朱父實天生德丕承洪緒彌綸典術允
廸聖矩好是貞厲疾彼強禦斷剛若仇柔亦不茹仍用
明夷遘難受侮帝曰休哉朕嘉乃功命汝納言胤汝祖
踨父拜稽首翼翼惟恭謂篤不忘夙夜在公昊天不弔
降兹殘殃不遺一父俾屏我皇我皇悼心錫詔孔傷位
以益州贈之服章用刊彛器宣昭遺光子子孫孫永載
寶藏
朱公叔鼎銘
忠文朱公名穆字公叔有殷之胄微子啟以帝乙元子
周武王封諸宋以奉成湯之祀至元子啟生公子朱其
孫氏焉後自沛遷於南陽之宛遂大宗爵位相襲列祖
尚書令肅宗之世守於臨淮考曰實為陳留太守乃及
忠文克慎明德以紹服祖禰之遺風悉心臣事用媚天
子顯允其勲蹟尋綜六藝契闊馳思所以啟前惑而覺
後疑者亹亹焉雖商偃其猶病諸初舉孝廉除郎中尚
書侍郎獨念運際存亡之要乃陳五事諫謀深切退處
畎畆以察天象騐應著焉孝順晏駕賊發江淮時辟大
將軍府實掌其事用拜宛陵令非其好也遂以疾辭復
辟大將軍再拜博士高第作侍御史明司國憲以齊百
僚矯枉董直罔肯阿順以黜其位潛於郎中羣公並表
乃遷議郎登於東觀纂業前史於時冀州凶荒年饉民
匱而貪婪之&KR1131;乘之為虐錫命作牧静其方隅乃攄洪
化奮靈武昭令德塞羣違貞良者封植殘戾者芟夷去
惡除盗無俾比而作慝用陷於非辜復徵拜議郎病免
官徵拜尚書清一以考其素正直以醇其德出納帝命
乃無不允雖龍作納言山甫喉舌靡以尚之享年六十
有四漢皇二十一世延熹六年夏四月乙已卒於官天
子痛悼詔曰尚書朱穆立節忠亮世篤爾行虔恪機任
守死善道不幸而卒朝廷憫焉今使權謁者中郎楊賁
贈穆益州刺史印綬䰟而有靈嘉其寵榮嗚呼哀哉肆
其孤用作兹寶鼎銘載休功俾後裔永用享祀以知其
先之德
陳留太守胡公碑
君諱碩字季叡交趾都尉之孫太傅安鄉侯少子也其
先與楚同姓别封於胡以國為氏臻乎漢奕世載德不
替舊勲君幼有嘉表克岐克嶷不見異物習與性成孝
於二親飬色寧意烝烝雍雍雖曾閔顔莱無以尚也總
角入學治孟氏易歐陽尚書韓氏詩博綜古文周覽篇
籍言語造次必以經綸加之行已忠儉事施順恕公體
所安與衆共之驕吝不萌於内喜愠不形於外可謂無
競維人温恭淑慎者也初以公在司徒除郎中宿衛十
年遭叔父憂以疾免州郡交辟皆不就後以大將軍高
第拜侍御史遷諫議大夫以將軍事免官舉賢良方正
不詣公車建寧元年召拜議郎納忠盡規匪懈於位遷
侍中虎賁中郎將是年遭疾屢上印綬詔書聽許以侍
中養疾其年七月被尚書召不任應命詔使謁者劉悝
賫印綬即拜陳留太守君聞使者至加朝服拖紳使者
致詔君以手自繫陳辭謝恩其明二十一日遣吏奉章
報謝意氣精朗是日疾大漸刻漏未分奄忽而卒時年
四十一天子憫悼詔使者王謙送葬以中牢具祠賜錢
五萬布百疋贈糓三千斛同位畢至赴弔雲集生榮未
艾没有餘哀於是遐邇搢紳爰暨門人相與嘆述君德
追痛不置恒切情憭無不永懷行由已作名自人成先
民旣邁頼兹頌聲嗟我明哲如何勿銘乃作辭曰猗歟
懿德令聞有彰祗服其訓克構克堂孝思維則文藝丕
光敦厚忠恕衆悅其良綏弱以仁不云我強爰自登朝
進退以方見幾而作如鴻之翔乃位常伯恪處左右兼
掌虎賁禁戎允理遘兹虐疴帝用悼止俾守陳留庶篤
其祉王人既詔景命不俟嗚呼昊天殱我英士如何贖
也命不自已哀哉永傷萬年是紀
太守胡公碑銘
君諱碩字季叡交趾都尉之孫太傅安樂侯之子也順
帝時為郎中桓帝時遭叔父憂以疾自免荆州將軍每
辟輙辭疾後以高等拜侍御史遷諫議大夫舉賢良方
正病不詣公車建寧元年七月拜陳留太守病加不任
應召詔使謁者劉悝即授印綬二十一日卒詔遣使者
王謙以中牢具祠特賜錢五萬布一百疋贈糓三千斛
儔類赴送遠近鱗集於時陳留主簿高吉蔡軫等咸以
郡選充備官屬来迎者三十四人奔驚䟦涉願承清化
逢天之戚不獲延祚痛心絶望忉怛永慕乃相與衰絰
庭位號咷靈柩將窆申勑修儀疚在輿服寮位部引各
執其職路人感愴觀者歎息遂樹碑作銘以表令德於
藐下國瞻仰俊乂欽見我君爰綏我惠式昭績恩有勞
其悴昊天不弔景命顚墜悠悠烝黎惆悵喪氣政雖未
宣古之遺愛祁祁我君習習冠蓋修誠以迓曾不東邁
靈魂徘徊靡所瞻逮惟其傷矣胸肝摧碎勒銘告哀傳
千萬代
琅邪王傳蔡公碑
君諱朗字仲明蓋倉頡之精胤姬稷之末胄也昔叔度
文王之昭建侯於蔡以國氏焉迄於平襄周祚微缺王
室遂卑齊晉交爭強楚侵陵昭侯徙於州來公族分遷
氏家於圉奕葉載德常歴宫尹以逮於兹君雅操明允
威厲不猛履孝悌之性懷文藝之才包洞典籍刊摘沉
秘知幾逹要通含神契既討三五之術又采二南之業
以魯詩教授生徒雲集莫不自遠並至栖遲不易其志
簞食曲肱不改其樂心棲清虚之域行在玉石之間是
以德行儒林智周當代四岳稱名帝曰予聞元和元年
徵拜博士舒演奥秘贊理闕文所立卓爾度躡雲蹤其
選士也抑頑錯枉進聖擢偉極遺逸於九臯揚明德於
側陋拔茅以彙幽滯用濟加以清敏廣平好是正直規
誨之策日諫王庭忠讜著列令聞流行聖朝以藩國貴
胄先帝遺體或以繼絶襲位正於阿保末洽雅訓驕盈
僣差或蹈憲理非弘直碩儒莫能匡弼蔡君審行修德
進退可度遷河間中尉琅邪王傅乃從經術之方示以
棐諶之威率禮莫違其國用靖雖安國之輔梁孝仲舒
之相江都靡以加焉勲績既盛帝簡其功將授上位遷
於紫宫賦夀不永遘此疾凶年五十八永興六年夏卒
嗚呼哀哉凡百君子咨痛罔極殷懷傷悼含涕流惻如
何昊天喪我師則爰勒斯銘式昭其德天縱明哲於赫
我君含弘光大玄覽孔真潛樂教思韞玉衡門雲龍感
應飬徒三千珠藏外耀鶴鳴聞天若時徵庸登祚王臣
綜彼前疑定此典文參佐七德俾相大藩身没稱顯永
遺令勲表行揚名垂示後昆
汝南周巨勝碑
君諱勰字巨勝陳留太守之孫光禄勲之子也君應坤
乾之淳靈繼命世之期運玄懿清朗貞厲精粹體仁足
以長人嘉德足以合禮總六經之要括河洛之機爰天
心以立鈞贊幽明以揆時沉靜微密淪於無内寬裕弘
博含於無外巨細洪纖罔不總也是以實繁於華德盈
於譽初以父任拜郎中疾去官察孝廉是時郡守梁氏
外戚貴寵非其好也遂以病辭太守復察孝廉乃俯而
就之以明可否然猶私存衡門講誨之樂不屑已也又
委之而旋故大將軍梁冀專國作威海内從風世之雄
才優逸之徒莫不委質從命而顛覆者蓋亦多矣聞君
洪名前後三辟卒不降身由是搢紳歸高羣公事德太
尉司徒再辟三辟察賢良方正州舉孝廉皆病不就擾
攘之際灾𤯝仍發聖上詢咨師錫策公車特徵君仰瞻
天象俯察人事世路多險進非其時乃托疾杜門靜居
里巷無人跡外庭生蓬蒿如此者十餘年強禦不能奪
其守王爵不能滑其慮至延熹二年乃更闢門延賓享
宴娛樂及秋而梁氏誅滅十二月君卒然則識幾知命
可觀於此矣洋洋乎若德雖崇山千仞重淵百尺未足
以喻其高究其深也夫三精垂耀處者有表爰在上世
作者七人焉有該百行備九德齊光日月洞靈神明如
君之至者與亶所謂天民之秀也享年五十不登期考
遐邇歎悼痛心矢圖乃相與建碑勒銘以旌休美其辭
曰厥初生民天賜之性有龐有醇有否有聖伊惟周君
允卜其政誕兹明德自貽哲命煥乎其文如星之布確
乎不拔如山之固追崇先緒應期作度潛心大猷覃思
德謨遁世無悶屢辭王寮洋洋泌丘於以逍遥蔑爾童
蒙是訓是教瞻彼榮寵譬諸雲霄優哉游哉侔此弘高
名振華夏光耀昆苖清風丕揚德音孔昭
彭城姜伯淮碑
先生諱肱字伯淮彭城廣人也其先出自帝胤在皇唐
蓋與四岳共業能禮於神舜命秩宗爰封於吕其裔吕
望佐周克殷俾侯齊國姓有姜氏即其後也高祖祖父
皆豫章太守潁隂令先生既蹈先世之純德體英妙之
高姿立性純固百行修備故其平生所能事親惟孝如
大舜五十而慕友於兄弟有常棣之華萼韡之度體惠
理和有上德之素安静守約恩及嬰兒至操動信邑中
化之外戶不閉治蔵無隠及其學而知之者三墳五典
八索九丘俯仰占候推步隂陽有名物定事之能獨見
先睹之效然猶學而不厭誨人不倦童冠自遠方而集
者蓋千餘人夫水盈而流德交而形是故德行外著洪
聲遠布華夏同稱名振當世凡十辟公府九舉賢良方
正公車特徵玄纁禮聘起家拜犍為太守太中大夫先
生盤桓育德莫之肯就不隕穫於貧賤不充詘於富貴
拔乎其萃出乎其類生民之傑也年七十有七建安二
年四月辛已卒於是從遊弟子陳畱申屠蟠等悲悼傷
懷懼微言之欲絶感絶倫之盛事乃建碑於墓甄述景
行邈矣先生應天淑靈孝友是備上德是經弘此文藝
耽怡是寧恂恂善誘童冠来誠有燁其譽有煥其聲顯
顯羣公並如辟命赫赫聖皇仍獲其聘委策避國守此
玄靜綽乎其裕確乎其操疇昔洪崖雙名並高嗟乎殞
没搢紳永悼依依我&KR1131;靡則靡效勒銘金石彌遠益曜
貞節先生范史雲銘
先生諱丹字史雲陳留外黃人陶唐氏之後也其在周
室有士會者為晉大夫以受范邑遂以為氏漢文景之
際爰自南陽來家於成安生惠延熹二年官至司農廷
尉君則其後也君受天正氣志高行潔在乎幼弱固已
藐然有烈節矣時人未之或知屈為縣吏亟從仕進非
其好也退不可得乃託死遁去親戚莫知其謀遂隠竄
山中涉五經覧書傳尤篤易與尚書學立道通久而後
歸遊集大學知人審友苟非其類無所容納介操所在
不顧貴賤其在鄉黨也事長惟敬飬稚惟愛言行舉動
斯為楷式郡縣請召未嘗屈節其有備禮招延虚已遂
止亦為謀奏盡其忠直以處士舉孝廉除郎中萊蕪長
未出京師喪母行服故事服闋後還郎中君遂不從州
郡之政凡其事君過則弼之闕則補之通清夷之路塞
邪枉之門舉善不拘階次黜惡不畏強禦其事繁多不
可詳載雅性謙儉體勤能苦不樂假借與從事荷負徒
行人不堪勞君不勝其逸辟大尉府俄而冠帶或以羣
黨見嫉時政用受禁錮君罹其罪閉門靜居九族中表
莫見其面晩節禁寬困於屢空而性多檢括不治産業
以為卜筮之術得因吉凶道治民情以受薄償且無咎
累乃鬻卦於梁宋之域好事者覺之應時輙去禁既蠲
除太尉張公司徒崔公前後四辟皆不就仕不為禄故
不牽於位謀不苟合故特立於時是則君之所以立節
明行亦其所以後時失途也年七十有四中平二年四
月卒太尉張公兖州劉君陳留太守淳于君外黃令劉
君僉有休命使諸儒參按典禮作誄著諡曰貞節先生
昭其功行錄記所履謀於耆舊刊石樹銘光示來世於
顯貞節天授懿度誕兹明哲允廸德譽如淵之清如玉
之素溷之不濁湼之不汙用行思忠舍蔵思固伯夷是
師史鰌是慕榮貧安賤不恡窮迕甘死善道遺名之故
身沒譽存休聲載路
玄文先生李子材銘
玄文先生名休字子材南陽宛人也其祖李伯陽周柱
下史覿衰世而遁焉其後雄俊豪傑往往崛出自戰國
及漢名臣繼踵支胄散逸其遷於宛尚矣王莽竊位漢
祚中移考翼佐世祖匡復郊廟錫封茅土卿相牧守於
時相逐休少以好學游心典謨既綜七經又精羣緯鈎
深極奥窮覽妙旨居則玩其辭動則察其變雲物不顯
必考其占故能獨見前識以先神意若古今常難疑義
錯繆前人所希論後學所不覽休盡剖判剝散幽暗靡
不昭爛猶發憤於目所不睹體所不閑遂登東岳觀百
王遺風習容闕里以協禮衷退而講誨童冠仰焉僔僔
如也郡署五官掾功曹司空胡公顯以儒譽特進大鴻
臚仍優禮固請秉讓執虚辭此三命不為利回不為義
疚臨寵審已不動其守可謂純潔皓素綽有餘裕者已
其於鄉黨細行敦睦九族篤信交友不可得而詳也初
娶配出後配未字年既五十苖胤不嗣以永夀二年夏
五月乙未卒凡其親戚朋徒相與大會而葬之鼎爼之
禮節文曲備時令戴君臨喪命諡郡遣丞掾冠蓋咸届
既定而後罷焉於是故好朋舊僉以仲尼既沒文不在
兹韞櫝美玉喪莫賈之求而無繼慺爾永思乃刊斯石
懿德是丕吁兹先生秉德恭勤天啟哲心其學孔純經
緯是遵雅麗是分行巳守道匪禮不遵處約不戚聞寵
不欣榮不能華威不能震天淑厥命以譲以仁有惠云
載惟邦之楨按典考諡諡以玄文身沒名彰配黔作隣
遺譽罔極丕昭億年嗚呼哀哉
處士圈叔則銘
伊漢二十有一世處士有圈典字叔則者夫其生也天
真淑性清理條暢精微周密包括道要致思無形深總
歴部纖入藝文藻分葩列如春之榮守根據窮不虚其
聲偉德若兹惟世之英乃遂隠身高藪稼穡孔勤童蒙
來求彪之用文不義富貴譬諸浮雲州郡禮招休命交
集徒加名位而已莫之能起也博士徵舉至孝恥已處
而復出若有初而無終潔耿介於丘園慕七人之遺風
年七十有五建寧二年六月卒臨没顧命曰知我者其
蔡邕乃為銘載書休美俾來世昆裔永有諷誦於先生
之德其辭曰民之齊敏卓時挺生思心精叡綜物通靈
術有玄妙於時游情聞道睹異惕然若驚守死善操與
世無營渾其若濁徐然後清綽其若煥終其益貞有恒
實難獨秉其經嗟爾來世是瞻是聽
陳留索昏庫上里社銘
曰社祀之建尚矣昔在聖帝有五行之官而共工子勾
龍為后土及其沒也遂為社祀故曰社者土地之主也
周禮建為社位左宗廟右社稷戎醜攸行於是受賑土
膏恒動於是祈農又頒之於兆民春秋之中命之供祠
故自有國至於黎庶莫不祀焉惟斯庫里古陽武之戶
牖鄉春秋時有子華為秦相漢興陳平由此社宰遂佐
高帝克定天下為右丞相封曲逆侯永平之世虞延為
太尉司空封公至嘉平延弟曾孫放字子卿為尚書外
戚梁冀乘寵作亂首策誅之王室以績封召都亭侯太
僕太常司空毗天子而維四方克措其功往烈有常於
里同監爰暨邦人僉以為宰相繼踵咸出斯里秦一漢
三而虞氏世焉雖有積善餘慶修身之致亦斯社之所
相也乃與樹碑作頌以示後昆惟王建祀明事百神乃
顧斯社於我兆民明德惟馨其慶聿彰自嬴及漢四輔
代昌爰我虞宗乃世重光元勲既立錫兹土疆乃公乃
侯帝載用康神人協祚且巨且長凡我里人盡受嘉祥
刊銘金石永世不忘
京兆樊惠渠頌
洪範八政一曰食周禮九職一曰農有生之本於是乎
出貨殖財用於是乎在九土上沃為大田多稔然而地
有埆塉川有墊下溉灌之便行趨不至明哲君子創業
農事因高卑之宜驅自行之勢以盡水利而富國饒人
自古有焉若夫西門起鄴鄭國行秦李冰在蜀信臣治
穰皆此道也陽陵縣東其地衍隩土氣辛螫嘉糓不植
草萊焦枯而涇水長流溉灌維首編戶齊氓用力不供
牧人之吏謀不暇給蓋常興役猶不克成光和五年京
兆尹樊君諱陵字德雲勤恤人隠悉心政事苟有可以
惠斯人者無聞而不行焉遂諮之郡吏申於政府僉以
為因其所利之事者不可已者也乃命方略大吏麴遂
令伍瓊揣度計慮揆程經用以事上聞付在三府司農
遂取財於豪富借力於黎元樹柱累石委薪積土基跂
工堅體勢強壮折湍流欵曠陂會之於新渠疏水門通
窬瀆灑之於畎畆清流浸潤泥潦浮游昔日鹵田化為
甘壤稉黍稼穡之所入不可勝筭農民熙怡悅豫相與
謳談疆畔斐然成章謂之樊惠渠云其歌曰我有長流
莫或遏之我有溝澮莫或達之田疇斥鹵莫修莫釐饑
饉困悴莫恤莫思乃有樊君作人父母立我畎畆黃潦
膏凝多稼茂止惠乃無疆如何勿喜我壌既營我疆斯
成冺冺我人既富且盈為酒為釀烝彼祖靈貽福惠君
夀考且寧
京兆尹樊德雲銘
於顯哲尹誕德孔彰膺帝休命謂篤不忘爰納忠式規
悟聖皇欽崇國邑大孝允光九命車服昭示采章軒軺
四牡承祀烝嘗多士時貢徭役永息道路孔夷民清險
息同體諸舊兆氓蒙福惠垂無疆守以罔極
九疑山銘
巖巖九疑峻極於天觸石膚合興播連雲時風嘉雨浸
潤下民芒芒南土實賴厥勛逮於虞舜聖德光明克諧
頑傲以孝烝烝師錫帝世堯乃受徵受終文祖璇璣是
承泰階以平人以有終遂葬九疑解體而升登此崔嵬
託靈神仙
焦君贊
猗歟焦君常比玄墨衡門之下栖遲偃息泌之洋洋樂
以忘食鶴鳴九臯音亮帝側乃徵乃用將受衮職昊天
不弔賢人遘慝不獲一志并此四國如何穹蒼不照斯
域惜哉朝廷喪兹舊德恨伊學士將何法則
王子喬碑
王孫子喬者蓋上世之真人也聞其仙舊矣不知興於
何代博問道家或言穎川或言彦蒙初建斯域則具斯
丘傳承先人曰王氏墓紹胤不繼荒而不祠歴載彌年
莫之能紀暨於永和元年十有二月當臘之夜上有哭
聲其音甚哀附居者往聞而怪之明則登其墓察焉洪
雪下無人蹤見一大鳥跡有祭祀之處左右或以為神
其後有人着絳冠大衣杖竹策立冡前呼樵孺子尹秃
謂曰我王子喬也爾勿復取吾先人墓前樹也須臾忽
然不見時令太山萬熙稽古老之言感精瑞之應咨訪
其騐信而有徵乃造靈廟以休厥神於是好道之儔自
遠來集或絃歌以詠太一或談思以歴丹田其疾病尫
瘵者静躬祈福即獲祚若不虔恪輙顚踣故知至德之
宅兆真人之先祖也延熹八年秋八月皇帝遣使者奉
犧牲以祭祀祗懼之敬肅如也相國東萊王章字伯義
以為神聖所興必有銘表昭示後世是以頼鄉仰伯陽
之蹤關民慕尹喜之風乃會長史邊乾訪及士隸遂樹
玄石紀遺烈俾志道者有所覽焉詞曰伊王君德通靈
含光耀秉純貞應大道羡久榮棄世俗飛神形翔雲霄
浮太清乘螭龍載鶴軿戴華笠奮金齡揮羽旗曳霓旌
懽罔極夀億齡昭篤孝念所生歲終闋發丹情存墓冡
舒哀聲遺鳥跡覺舊城被絳衣垂紫纓呼孺子告姓名
由此悟感怖驚修祠宇反几筵饋饎進甘香陳時傾顧
馨明禋匡流祉熙帝庭祐邦國相黔民光景福耀無垠
漢交阯都尉胡夫人黃氏神誥
夫人江陵黃氏之季女字曰列嬴其先出自伯翳别封
於黃以國氏焉高祖父汝南太守曾祖父延城大尹祖
父番禺令父以主簿嘗證太守事奉明君以立臣節漢
南之士以為美談初都尉君娶於故豫州刺史即黃君
之姊生太傅安樂侯廣及卷令康而卒繼室以夫人生
童紀未齔而夭夫人懷聖善之姿韜慈母之仁撫育二
孤導以義方思齊先姑神罔時恫故能迄用有成誕膺
繁祉廣歴五卿七公再封之禄康亦由孝廉宰牧二城
九鼎之義夫人是享爰暨稚孫更仕三宮或典百里或
作虎臣銀艾貂蟬近侍顯尊爰兹介福於我夫人自郡
尉仕於京師及廣兄弟式叙漢朝夫人居京師六十有
餘載其乘輅執贄朝皇后採柔桑於蠶宫手三盆於繭
館者盖三十年上有帝室寵光之休下有堂宇斤斤之
祚心耽其榮體安其玄遠圖長慮用遺舊居欲留此焉
康寧之時亟以為言太夫人年九十一建寧二年薨於
太傅府是月辛酉公之季子陳留太守碩卒於洛陽左
池里舍公銜哀悼祗慎其屬遵奉遺意不敢失墜乃俾
元孫顯咨度羣儒以考其衷僉曰昔舜帝沒於蒼梧殯
於虞郊二妃薨於江湘不即兆於九疑延陵季子實惟
吳人長子道終卜葬嬴博夫遭時而制不遠遷徙䰟氣
所之不繫丘壠帝舜以之神往時怨季札以之仲尼嘉
焉鑒帝籍之高論綜精靈之幽情稽先人之遐迹順母
氏之所寧兹事體通而義同允不可替於是公乃為辭
昭告先考然後卜定宅兆龜筮悉從遂營窀穸之事舉
封樹之禮十月既望粤翌日已酉葬我夫人黃氏及陳
留太守碩於此高原雒陽東界關亭之阿天子使中常
侍謁者李納弔且送葬持賻錢二十萬布二百匹再以
中牢祠羣后畢會榮哀孔備於時濟陽故吏舊民中常
侍勾陽于肅等二十三人思舊慕化推本議銘著斯碑
石俾諸昆裔瞻仰以知禮之用是為神語乃申頌曰於
穆夫人家邦之媛昔在嬴代王國氏建至於近祖亦降
於漢天祚明德福禄流衍既作母儀履信思順登夀耄
耋用永蕃孌子孫以仁追稽先典厝兹洛濱齊跡湘靈
配名古人休矣耀光千億斯年
太傅安樂侯胡公夫人靈表
夫人編縣舊族章氏之長女也字曰顯章令儀小心秉
操塞淵仁孝婉順率禮無遺體季蘭之姿蹈思齊之跡
永初二年年十有五爰初來嫁誕成家道仰奉慈姑竭
歡致敬俯誨膝下化導周悉至德修於幾微徽音暢於
神明故能參姙姒之功兼生人之榮朝春路寢贊桑蠶
宮光寵有祭祭服有煒前後奉斯禮者三十餘載夫人
生五男長曰整伯齊次曰千億叔鞾次曰寧穉威次曰
碩季叡伯仲各未加冠遭厲氣同時夭折叔上郡孝廉
季更歴州寧舉茂才葉令京令為議郎季以高第為侍
御史諫議大夫侍中虎賁中郎將陳留太守皆早即世
夫人哀悼劬悴由是被疾遭太夫人憂篤年七十七建
寧三年薨夫人之存也契闊中饋婉戀供飬依生奉仁
紹述雅意具閏月祔於太夫人窀穸於兹地魂而有靈
欽明定省神心欣焉其實寧之元女金盈追慕永思&KR0579;
怛罔極遂及斯表鐫著堅珉頌曰悲母氏之不永懷殷
恤以摧傷惟子道之無窮惜聞誨之未央庶黃耉以期
頥胡委我以夙夜恒思心以激切亦割肝以絶腸昔先
聖之遺辭言仁者其夀長嗟母氏之憂患體愷悌以慈
良失延年之報祜獨何棄於穹蒼日月忽以將暮抱長
結以含愁尋修念於在昔原疾病之所由遭元子之弱
夭心傷悴以自憂暨叔季之殞終哀情結以彌綢皇姑
没而中感遂大漸兮速流疾燄燄而日遘氣微微以長
浮銷精䰟以遐翔曾不可乎援留爾乃順旨於冥冥繼
存意於不違爰袝靈於皇姑尚䰟魄之有依潜幽室之
黯漠惜昭明之景輝一往超以未及傾徂邈其彌遲顧
新廟以累欷伏几筵而增悲嗟既逝之益遠𦕈悠悠而
莫追
司徒袁公夫人馬氏碑銘
維光和七年司徒袁公夫人馬氏薨其十一月葬哀子
懿達仁達銜恤哀痛靡所寫懷乃撰錄母氏之德履示
公之門人睹文感義采石於南山諮之羣儒假貞石以
書焉夫人右扶風平陵人也曾祖中水侯祖將作大匠
考南郡太守中水侯弟伏波將軍女在淑媛作合孝明
誕生孝章婚姻帝室世為名族夫人生應靈和德貞性
妙角犀豐盈實有偉表温慈惠愛慎而寡言幼從師氏
四體之教早達窈窕德象之儀及笄求匹明哲供治婦
業孝敬婉孌畢力中饋後生仰則以為謀憲自公歴據
王官至宰相夫人營克家道扶翼政事聰明達乎中外
隠括及乎無方不出其機化導宣暢童子無驕逸之尤
婦妾無捨力之愆故能窮生人之光寵獲福禄之豐報
朝春政於王室躬桑繭於蠶宫春秋六十有三寢疾不
永懿等追想定省尋思髣髴哀窮念極不知所裁乃申
辭曰於穆母氏其德孔休思齊先始百行聿脩宣慈惠
和恩澤並周義方之訓如川之流俾我小子蒙昧以滮
不享遐年以永春秋往而不返潛淪大幽嗚呼哀哉几
筵虚設幃帳空陳品物猶在不見其人䰟氣飄颻焉所
安神兄弟何依姊妹何親號咷切怛曾不我聞吁嗟上
天何辜而然傷逝不續往者不旋
濟北相崔君夫人誄
維延熹四年故濟北相崔夫人卒嗚呼哀哉世喪母儀
宗殞憲師哀哀孝子靡所瞻依凡百赴弔至止增悲投
涕歔欷共叙赫姿乃為誄曰清和有鑠時惟哲母令儀
令色爰以資始塞淵其心淑慎其止於母斯勤在子斯
敏仰覽篇籍俯釐絲枲多才多藝於何不有休譽邈焉
允女之英乃及崔君惟德是行其德伊何實粹實明虔
恭事幾契闊中饋敦此婉順疾彼攸遂思齊徽音晨興
夜寢穆穆其猷莫之與二天祚明德底之方糓於赫崔
君膺兹祉禄夫人有胤翼此清淑仁風温潤義惠優渥
推恩中外施浹䟽族食不兼膳服不纖縠以儉為榮以
奢為辱堂堂其胤惟世之良於其令母受兹義方訓以
柔和董以嚴剛怒不傷愛喜不亂莊納之軌度終然允
臧是用登隮享其寵光雖則崇盛猶匪寧息同其婦子
茂師其職服貴無荒尊不舍力密勿不忘惟德之極昔
在共姜陪臣之母勞謙紡績仲尼是紀矧兹夫人帝室
命婦猶日孜孜復禮克己人亦有言仁者夀長宜登永
年黃耉無疆昊天不弔降此殘殃寢疾彌留精爽悴傷
慘怛孝子惴惴其惶靡神不舉無藥不將嗚呼哀哉於
是孝子長呌氣絶復蘇號呼告哀不知其辜昊天上帝
忍弔遺孤尋想遊靈焉識所徂嗚呼哀哉既殯神柩薄
言于歸冡宰喪儀循禮無遺切切喪主瘠羸哀哀情兮
長慕涕兮無晞行旅揮涕千里於咨乃謀卜筮言考其
良建彼兆域於時翳蔵冥冥窀穸無時有陽燈燭旣滅
馬道納光形影不見定省何望嗟其哀矣不可弭忘日
月代序古有如喪由斯夫人榮烈有章配質士彥旣隆
且昌顧景赫奕饋供孔將惟以慰懷庶無永傷嗚呼哀
哉
議郎胡公夫人哀讃
議郎夫人趙氏字曰永姜允有令德秉心塞淵舒詳閒
雅儀節孔備女師四典窈窕德象罔不習熟以供婦道
議郎早世檢誨幼孤義方以導其性中禁以閑其情孤
顥儉節用免咎悔少辟侍中襲先公之爵以議郎出為
濟隂太守是時夫人寢疾未薨而國家方有滎陽寇賊
震驚帝師簡選州辟授任進衞不得辭王命親醫藥夫
人乃自矜精禀氣力俛起若愈以勸遣顥到官月餘所
疾暴盛春秋五十八中平四年薨於京師顥有剖符之
寄偪於國典疾篤不得顧親增感氣絕不能自宥慎終
之事闕焉永廢雖不毁以隨没亦因悴而傷懷知我如
此不如勿生號咷告哀以乞骸骨踰年然後獲聽追維
考君存時之命迎棺舊土同穴此城孤心摧割靡所底
念仰瞻二親或有神誥靈表之文敢曰亮闇叙我憂痛
作哀讃書之於碑愍予小子夙罹孔艱嚴考殞没我在
齠年母氏鞠育載矜載憐殷斯勤斯慈愛備存匪惟驕
之範我軌度教誨嚴肅昭示好惡俾我克類畏威懼怒
用免咎悔踐繼先祖即爵其土二將是臨與帝剖符守
於濟隂夫人寢疾榮此寵休疾用歡痊翊日斯瘳將征
將邁從養陶丘景命徂逝不愍少留疾大漸以危亟兮
精微微而浸衰逼王職於憲典兮子孫忽以替違目不
臨此氣絕兮手不親夫含飯陳衣衾而不省兮合綆棺
而不見昔予考之即世兮安宅兆於舊邦依存意以奉
亡兮遷靈柩而同来考妣痛以慘兮離乖神柩集而移
兮增哀黃壚密而無間兮出入閴其無門舁柩在兹兮
不知䰟景之所存悼孤衷之不遂兮思情憭以傷肝幽
情淪於后坤兮精哀達乎昊乾
郡掾史張玄祠堂碑銘
掾諱玄字伯雅河南偃師人也其先張仲者實以孝友
為名左右周室大漢初興張蒼為丞相封北平侯其後
自河内遷於兹土世為顯姓掾天姿恭恪宣慈惠和允
恭博敏惻隠仁恕正身履道以協閨庭損用節財以贍
疏族動中規矩言合典式不知名彰不飾行著可謂仁
粹淑貞自然之素者巳論者嘉之州郡禮招署致掾史
沉靜寡欲不求榮禄是以豐於天爵薄於人位某月日
遭疾而卒掾孫翻以貞固之質受過庭之訓獲執戟出
宰相邑遷太守得大夫之禄奉烝嘗之祀尋原祚之所
由而至於此先考積善之餘慶隂德之陽報乃於是立
祠堂假碑勒銘式明令德以示乎後辭曰於惟我考允
廸懿德治信斯順其儀不忒仁惠周洽行惟模則篤垂
餘慶貽此燕翼邈矣遺孫用懷多福刊名金石流於罔
極
袁滿來碑銘
茂德休行曰袁滿来太尉公之孫司徒公之子逸才淑
姿實天所授聰遠通敏越齔在塾明習易學從誨如流
遇目能成事不再舉問一及三具始知終情性周備夙
有奇節孝智所生順而不驕篤友兄弟和而無忿氣决
泉達無所凝滯雖冠帶之中士校材考行無以加焉允
公族之殊異國家之輔佐衆偉其器士嘉其良雖則童
稚令聞芬芳降生不永年十有五四月壬寅遭疾而卒
既苖而不穗凋殞華英嗚呼悲夫乃假碑旌於墓表嗟
其傷矣惟以告哀
童幼胡根碑銘
故陳畱太守胡君子曰根字仲原生有嘉表幼而克才
角犀豐盈光潤玉顏聰明敏惠好問早識言語所及智
思所生雖成人之德無以加焉禀命不長夙罹凶灾年
七歲建寧二年遭疾夭逝慈母悼痛昆娣孔懷感襁褓
之親愛憐連城之乖離乃權宜就封二祖墓側親屬李
陶等相與追慕先君悲悼遺嗣樹碑刊辭以慰哀思辭
曰於惟仲原應氣淑靈實有令儀而氣如瑩明智之性
與體俱生聞言斯識睹物知名傳者太勤受誨則成柔
和順美與人靡爭忿不怨懟喜不驕盈當受福永為光
為榮如何昊天降此短齡惜繁華之方燁兮望嚴霜而
凋零嗟童孺之夭逝兮傷慈母之肝情從皇祖乎靈兆
兮庶神魄之斯寧哀慘戚以流涕兮念玉質之不呈顧
永懷於不朽兮乃託辭於斯銘
蔡中郎集卷六
