臨漢隱居詩話詩文評類
提要
(臣)等謹案臨漢隱居詩話一卷宋魏泰撰泰
有東軒筆錄已著錄泰為曾布婦弟故嘗託
梅堯臣之名撰碧雲騢以詆文彦博范仲淹
諸人及作此書亦黨熙寧而抑元祐如論歐
陽修則恨其詩少餘味而於行人仰頭飛鳥
驚之句始終不取論黃庭堅則譏其自以為
工所見實僻而有方其拾璣羽往往失鵬鯨
之題論石延年則以為無大好處論蘇舜欽
則謂其以奔放豪健為主論梅堯臣則謂其
乏高致惟於王安石則盛推其佳句盖堅執
門戶之私而甘與公議相左者至草草杯柈
供笑語昏昏燈火話平生一聯本王安石詩
而以為其妹長安縣君所作尤傳聞失實然
如論梅堯臣贈隣居詩不如徐鉉則亦未嘗
不確他若引韓愈詩証國史補之不誣引漢
書証劉禹錫稱魏琯之誤以至評韋應物白
居易楊億劉筠諸詩考王維詩中顛倒之字
亦頗有可采略其所短取其所長未嘗不足
備考證也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
臨漢隠居詩話
宋魏泰撰
竹有黑點謂之斑竹非也湘中斑竹方生時每點上苔
錢封之甚固土人斫竹浸水中用草穰洗出苔錢則
紫暈爛斑可愛此真斑竹也韓愈曰剥苔弔斑林角
黍餌沈冢是也
李肇國史補載韓愈遊華山窮極幽險心悸目眩不能
下發狂號哭投書與家人别華隂令百計取之方能
下沈顔作聲書以為肇妄載豈有賢者輕命如此余
觀退之贈張詩云洛邑得休告華山窮絶陘倚岩睨
海浪引袖拂天星磴蘚達拳跼梯飈颭伶俜悔狂巳
咋指垂戒仍鐫銘則知肇記為信然而沈顔為妄辨
也
班固云春秋五傳謂左丘明公羊高糓梁赤鄒氏夾氏
又云鄒氏無師夾氏未有書而韓愈贈盧仝詩曰春
秋五傳束高閣獨抱韋編究終始不知此二傳果何
等書也
韋絢集劉禹錫之言為嘉話錄載劉希夷詩云年年歲
歲花相似歲歲年年人不同希夷之舅宋之問愛此
句欲奪之希夷不與之問怒以土囊壓殺希夷世謂
之問末節貶死乃劉生之報也吾觀之問集中儘有
好處而希夷之句殊無可采不知何至壓殺乃奪之
真枉死也
梅堯臣贈韓集院隣居詩云壁隙透燈光籬根分井口
徐鉉亦有喜李少保卜隣云井泉分地脈砧杵共秋
聲此句尤賢遠矣
唐人詠馬嵬之事者多矣世所稱者劉禹錫曰官軍誅
佞倖天子捨妖姬羣吏伏門屏貴人牽帝衣低回轉
美目清日自無輝白居易曰六軍不發將奈何宛轉
蛾眉馬前死此乃歌詠祿山能使官軍皆叛逼迫明
皇明皇不得巳而誅楊妃也噫豈特不曉文章體裁
而造語拙憃殆巳失臣下事君之禮也老杜則不然
其北征詩曰維昔艱難初事與前世别不聞夏殷衰
中自誅褒妲方見明皇鑑夏殷之敗畏天悔過賜妃
子死官軍何預焉唐闕吏載鄭畋馬嵬詩命意似矣
而詞句凡下稱說無状不足道也
李光弼代郭子儀入其軍號令不更而旌旗改色及其
亡也杜甫哀之曰三軍晦光彩烈士痛稠叠前人謂
杜甫句為詩史蓋謂是也非但叙塵迹摭故實而巳
古樂府中木蘭詩焦仲卿詩皆有高致蓋世傳木蘭詩
為曹子建作似矣然其中云可汗問所欲漢魏時匈
奴未有可汗之名不知果誰之詞也杜牧木蘭廟詩
云彎弓征戰作男兒夢裏曾驚學畫眉幾度思歸還
把酒拂雲堆上祝明妃殊有美思也
皇甫湜題浯溪頌曰次山有文章可惋只在碎亦善評
文者
元稹作李杜優劣論先杜而後李韓退之不以為然詩
曰李杜文章在光燄萬文長不知羣兒愚何用故謗
傷蚍蜉撼大木可笑不自量為微之發也
韓退之有李花詩云夜領張徹投盧仝乘雲同到玉皇
家長姬香御四羅列縞裙練帨無參差及贈盧仝
詩云買羊沽酒謝不敏偶逢眀月耀桃李正此之謂
也
寇萊公七月十四日生魏野詩云何時生上相明日是
中元李文定公廸八月十五日生於黔中作中秋八
月詩以獻僅數百言皆以月况文定其中句有蟬輝
吐光育萬種我公蟠屈為心胸老桂根株撼不折我
公得此為清節孤輪碾空周復圓我公得此為機權
餘光燭物無洪細我公得此為經濟終篇大率皆如
此雖造語粗淺亦豪爽也默少以歌行自負石介贈
三豪詩謂之歌豪以配石曼卿歐陽永叔晚節益縱
酒落魄文章尤狂鄙熙寧末以特奏名得同出身一
命授臨江軍新塗縣尉年近七十卒
楊億劉筠作詩務積故實而語意輕淺一時慕之號西
崑體識者病之
詩惡蹈襲古人之意亦有襲而愈工若出於巳者蓋思
之愈精則造語愈深也魏人章疏云福不盈身禍將
溢世韓愈則曰歡華不滿眼咎責塞兩儀李華弔古
戰場文曰其存其沒家莫聞知人或有言將信將疑
睊睊心目夢寐見之陳陶則云可憐無定河邊骨猶
是春閨夢裡人蓋愈工於前也
李固謂處士純盗虚名韓愈雖與石洪温造李渤游而
多侮薄之所謂水北山人得聲名去年去作幕下士
水南山人今又往鞍馬僕從照閭里少室山人索價
高兩以諫官徵不起彼皆刺口論時事有力未免遭
驅使
孟郊詩蹇澁窮僻琢削不暇真苦吟而成觀其句法格
力可見矣其自謂夜吟曉不休苦吟神鬼愁如何不
自閒乃與身為讐而退之薦其詩云榮華肖天秀捷
疾愈響報何也
池州齊山石壁有刺史杜牧處士張祐題名其旁又刊
一聯云天下起兵誅董卓長沙子弟最先來與題名
一手書也此句乃李温詩全篇曰恩驅義感即風雷
誰道南方乏武才
歐陽文忠公作詩話稱周朴之詩曰風煖鳥聲碎日高
花影重以為佳句此乃杜荀鶴之句非朴也
予每評詩多與存中合予頃年嘗與王荆公評詩予謂
凡為詩當使挹之而源不窮咀之而味愈長至如永
叔之詩才力敏邁句亦雄健但恨其少餘味爾荆公
曰不然如行人仰頭飛鳥驚之句亦可謂有味矣然
至今思之不見此句之佳亦竟莫原荆公之意信乎
所見之殊不可強同也
鼎澧道中有甘泉寺過客多酌泉瀹茗天禧末寇萊公
凖南遷題名寺壁天聖初丁晉公復南遷又題名而
行其後范諷為湖南安撫感二相連斥遂作詩云平
仲酌泉方頓轡謂之禮佛向南行層巒下瞰炎荒路
轉使高僧薄寵榮
夏鄭公竦評老杜中秋月詩初升紫塞外巳隠暮雲端
以為意在肅宗也鄭公善評詩也吾觀退之煌煌東
方星奈此衆客醉豈順宗時作乎東方謂憲宗在儲
也
劉禹錫云賈生王佐才衛綰二車戲同遇漢文時何人
居重位賈生當文帝時流落不偶而死是也衛綰以
車戲事文帝為郎爾及景帝立稍見親用久之御史
大夫封建陵侯景帝末年始拜丞相在文帝時實未
居重位也
人豈不自知耶及自愛其文章乃更大繆何也劉禹錫
詩固有好處及其自稱平淮西詩云城中喔喔晨鷄
鳴城頭鼓角聲和平為盡李愬之美又云始知元和
十四歲四海重見昇平年為盡憲宗之美吾不知此
兩聯為何等語也
賈島云獨行潭底影數息樹邊身其自注云二句
三年得一吟雙淚流知音如不賞歸臥故山秋
不知此二句有何難道至於三年始成而一吟
淚下也楊衡自愛其句云一一鶴聲飛上天此
尤可笑也
韋應物古詩勝律詩李德裕武元衡律詩勝古詩五字
句又勝七字張籍王建詩格極相似李益古律詩
相稱然皆非應物之比也
黃庭堅喜作詩得名好用南朝人語專求古人未使之
事又一二奇字綴葺而成詩自以為工其實所見之
僻也故句雖新奇而氣乏渾厚吾嘗作詩題其篇後
略云端求古人遺琢抉手不停方其拾璣羽往往失
鵬鯨蓋謂是也
石延年長韻律詩善叙事其它無大好處籌筆驛銅
雀臺留侯廟詩為一集之冠五言小詩如海雲含雨
重江樹帶蟬疎平蕪遠更綠斜日寒無輝此殆其庶
幾乎
白居易亦善作長韻叙事但格制不高局於淺切
又不能更風操雖百篇之意只如一篇故使人
讀而多厭也
蘇舜欽以詩得名學書亦飄逸然其詩以奔放
豪健為主梅堯臣亦善詩雖乏高致而平淡有
工句世謂之蘇梅其實與蘇相反也舜欽嘗自歎
曰平生作詩被人比梅堯臣寫字比周越良可
笑也
周越為尚書郎在天聖景祐間以書得名輕俗不近古
無足取也
元豐癸亥春予謁王荆公於鍾山因從容問公比作詩
否公曰久不作矣蓋賦詠之言亦近口業然近日復
不能忍亦時有之予曰近詩自何始可得聞乎公笑
而口占一絶云南圃東岡二月時物華催我有新詩
含風鴨綠鱗鱗起弄日鵝黃嫋嫋垂此則真為佳句
也
前輩詩多用故事其引用比擬對偶親切亦甚有可觀
者楊察謫守信州及其去也送行至境上者十二人
隠父於筵餞作詩以謝皆用十二故事其詩曰十二
天之數今宵席客盈位如星占野人若月分卿極醉
巫山側聯吟嶰琯清他年為舜牧恊力濟蒼生用故
事亦恰好
慶歷中李淑罷翰林學士知鄭州會奉祠柴陵作詩三
絶其恭帝詩最涉嫌忌曰弄楯牽車晚鼓催不知門
外倒戈回荒墳斷壠逾三尺猶認房陵半仗來既為
仇家陳述古抉其事以聞裭一職
至和中阮逸為王宫教授有宗室能詩多與逸唱和逸
有句曰易立泰山名難枯上林柳有言其事者朝廷
方治之會逸復以請求受賄事因廢斥之
張鑄健吏也性亦滑稽為河北轉運使以事謫知信州
是時以屯田員外郎葛源新得提舉銀銅坑冶信州
在所提舉源欲為鑄廢舉狀移牒令鑄供歷任脚色
狀鑄不平作詩寄之曰銀銅坑冶是新差職任催綱
勝一階更使下官供脚色下官蹤跡轉沈埋源有慙
色
王摩詰閉戸著書多歲月種松皆作老龍鱗一本作皆
老作龍鱗尤佳
臨漢隱居詩話
