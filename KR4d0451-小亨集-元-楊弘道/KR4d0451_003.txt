小亨集卷三元楊弘道撰
五言律詩
晚晴
一雨破煩暑獨園涵晚清高人澹無慮客子若為情殘
照望中下亂蟬聲裏明冥冥百靈散何處覓虧成
次韻趙司理山甫
身喜霑皇化心慚讚老成青衫初借著白髮已潛生會
計唯期當康寧未暇營如何清夜夢常繞大堤行
留别劉伯成王景伯
公幹文無敵羲之字有聲三年今日别千里隻輪行學
海君能至為山我未成受田如古制應伴野夫耕
别仲經
相逢嘗共被東縣與西州無策不成事有身空遠遊如
君勤問學度日亦窮愁濡沫能微濕生涯善自謀
麟遊秋懷
敗葉落還落北山深復深暮雲封遠恨涼吹和微吟鏡
裏雙蓬鬢霜餘一絮衾求仁又何怨安取四知金
遣興
襄鄧留多日淄青即故鄉落花縈綺席飛燕拂雕梁巢
穏由知擇風飄未可量履新冠已敝上下豈無常
答張仲髦
韓杜遺編在今誰可主盟故人相敬愛健筆過題評風
鐸不成曲候蟲常自鳴吾詩正如此未敢受虚名
陪趙節使遊自雨亭
西郊迎使節飛蓋轉崇墉石逗楚天雨山巢炭谷龍清
溪羅帶曲雜樹錦幃重更覺晉公樂(原注張參政)幅巾兒姪從
贈鄭尊師
茫茫雲著地摵摵雨交天篁竹連河上青茅盡海邊棲
遲聊應化放曠且談玄相對蒲團坐清風為肅然
遊石龍窩
何處浮休宅山公從葛強蒼崖晴散雨紅樹晚凋霜翠
琰尋詩讀銀瓶湯酒嘗兹遊乘逸興不覺到斜陽
贈馬升公
學出韜鈐外身從筦庫還著書期後世辟穀卧空山渺
渺追前列區區若是班尚為妻子累時復見人間
贈吕鵬翼
燕市重來日東風兩鬢皤行穿鞍馬過意厭客塵多青
眼常相見朱門不重過如君古漆井澄湛已無波
風雨夜泊
舵鳴風逆水大纜再維舟競起如相約喧呼久未休收
燈隂漠漠聽雨夜悠悠料得茅齋裏家人為我愁
次韻田長卿
欲伴秦人隠桃源何處尋俯慙魚在藻仰羨雀投林未
有絲生鬢寧無血染襟回頭望鄉國靄靄暮雲深
和鑑上人
畏日照城郭誰家庭戶清禪房留過客詩筆見高情仙
果根株異湘絃節奏明如風行水上文理自天成
次韻趙晉卿二首
寒更不易旦松竹滿庭風未寢覺燈暗欲挑憐燼紅四
鄰飛化蝶一室學冥鴻吾道本如此孰為窮與通
寒更會有旦松竹靜無風一室虚生白半窗明映紅能
文韓吏部歸隠漢梁鴻吾道本如此孰為窮與通
喜聞特賜麻知幾及第(原注知幾名九疇)
麻子明經術詩名亦遠揚連年不中第掃迹欲深藏廣
譽開宸極新恩照勅黃少時以病罷歸路益生光
抱璞
抱璞人間世從渠知不知但能安義命何用禱神祇乳
下子初育桑柔蠶亦孳衆人應昧此擾擾競奔馳
重到碭山示白文卿(原注久不歸所寄麥故有是詩)
不解營微利元非市井人麥秋農事遠花月客途貧路
隔魚山水衣餘亳社塵小兒無倚賴夢裏鹿臺春
示亨甫
靜退非今日疎慵自昔年平君心上地全我性中天文
史閒來讀形神困即眠夢中歸故里瑤草碧和烟
偶作
碧草含秋意黃雲起暮容歸鴉昏且噪去雁遠無蹤杯
酒因循醉明人邂逅逢身名猶碌碌正望日疎慵
鄰野
故宮成市井卜宅地非偏門掩依茅棟身閒樂性天苔
花侵砌上瓠葉蔭窗前有子營家事何須二頃田
阻隆曲寨
十月雷驚蟄黃雲接地隂冰銜丹水細山擁武關深濡
沫思靈沼傷弓失鄧林通途施陷穽之子獨何心
麻刺史復職
長風起天末奄忽捲浮雲冰雪春自釋芝蘭久彌薰廉
頗時再用鄒湛世無聞一掬峴山淚樽前分付君
荆楚
荆楚三年客風塵七尺軀青蠅點白璧赤水得玄珠息
謗能無辨酬恩正勉圖憂勤生逸樂魚稻老江湖
嵊城
嵊城看月色望極若微隂光射星辰暗氣迷閭巷深人
和為善守蟻附覺難侵我亦耽詩者圍中不廢吟
送王飛伯
吟詩何所得白髮早生頭始覺虚名誤應為達士羞梁
園遇飛伯俊氣挾清秋嵩洛引歸思因余故少留
送麻信之
愛客出天性君來心事違窮愁詩興淺風雨杏花稀相
對忘饑渴高談訂是非穰城二月尾吾亦欲東歸
贈彈琴吕道士
蝸舍侵闤闠興居厭市聲靈宮有琴隠一室若冰清境
靜三尸伏調孤一鳳鳴從今數來往毋送亦毋迎
樂道
白首來何暮青衫寵若驚浮榮能幾日高節冠平生良
史不虚美真儒集大成讀書多樂事六十眼猶明
吾道
衆好常違俗孤清且自成食苖維皎皎止棘信營營莫
為虚名誤宜因微罪行何思復何慮吾道付神明
弔彥深
何物如金惜醫來欲致功難遮前路黑驚見缺壺紅北
渚遺居室東郊寓殯宮勞心成底事五十六年中
弔解飛卿
一昔傳君逝聞之久愴然孤兒幾滅性孀姊已華顛與
客謁茶去(原注客謂安陸趙仁甫)點酥嘗自煎如何從此别誰識
是終天
夏雨
坐對雲峰起已欣風腋清螟蝗猶未殄天地豈無情轟
磕雷音轉蜿蜒電影明滂沱洗煩暑烖害不能成
擊柝
擊柝者誰子夜天星正繁絳紗明燕寢黃耳警豪門雀
鼠耗倉粟豺狼踰塞垣客窗求睡穏嗟爾漫喧喧
月下聞笛
三弄傳遺譜誰當清夜吹香飄丹桂子聲裂翠筠枝嗚
咽星河動悠揚風露悲侵晨拂明鏡綠鬢恐成絲
潁州西湖
曲岸匳明鏡微風皺碧羅誰將比西子我獨憶東坡亭
古落塗塈露凉荒芰荷放生仁號在魚鼈賴恩波
雁
肅肅南飛雁微生也解謀草黃沙磧遠水闊洞庭秋霄
漢人何慕關山客自愁夕陽堪入畫零亂下汀洲
澄心齋詩
退食公園後焚香即燕居鏡明含萬象水淨見羣魚幕
府當荆楚官曹塞簿書靈臺塵不到作計未為疎
題子産廟
相鄭稱遺愛云亡感聖人養民殊夏日出涕比祥麟故
國多喬木虚堂若有神褰裳病徒涉歲暮客愁新
劉節副内鄉新居
去職未云久幽人時到門劇談臻性理隨意具盤飱鑿
井城隅宅買牛江上村聖朝深眷遇安得守田園
夢庵
吾子元居屋經營頗用心移花紅滿檻種竹翠成林愛
畫分三品收書費一金十年方有此安可夢中尋
寓濟源
幾年無定止生理與誰謀欲結黃茅屋如營白玉樓詠
歸沂水暮招隠桂叢幽鄉里稱為善懷哉馬少游
風霾
牆下開蔬圃盤飱得助多春畦不甲坼沴氣奪陽和青
失南山色白生北渚波暮年能委順彼亦奈吾何
唁高士美(原注士美名嶷嘗宰藍田承左司局赴京中路為商帥之所困辱時洛南)
(方被兵)
王室方求士轅門亦選材劻勷逢彼怒偵伺望塵迴士
命輕如紙詩名冷若灰君歸無所贈長折浙江梅
病樹吟
病樹仆河濱長吟喻此身摧殘凡幾日濕朽不堪薪兩
府風烟接十年往復頻故人憐我老相見益相親
過濟南宿洪濟院贈海州果上人因寄鄉中親
友
滄海居何遠慈雲出未還將遷僧寶塔(原注改葬空老)就禮佛
頭山邂逅逾三宿夤緣見一斑預聞親舊在喜色破衰
顏
重到靈巖寺
七歲嘗來此于今五十年當時隨杖屨名刹在林泉已
廢嗟何及猶存亦偶然先塋耕墾後濃露濕荒烟
故人
疾風巢再毁烏鵲却飛迴嗟我豈殊此故人安在哉重
遭難食厄遠冐畏途來莫問交疎密交疎亦可哀
哭劉叔京
甲庚俱舊識類聚不同方過客傳皆死知君今獨亡無
兒為繼世有弟託遺孀吾道微如縷傷時復自傷
哭王子正
匹婦主中饋雖貧生理存一編藏麗則隻影卧黃昏漫
下陳蕃榻虚霑文舉樽北平家世絶銜恨入荒原
宿普照寺
被酒暑增劇潄茶神少清旅人須授館侍者詎忘情方
篾鋪霜滑虛櫺界月明晨興求紙筆枕上有詩成
次韻孟駕之清明會飲城西桃花下
出郭到花塢何勞人遠尋已降詩筆健更怯酒杯深名
士仍知己清談可淨心新篇誰協律别後欲長吟
濟瀆廟
焰焰謝仙火北風吹欲然重源靈跡在喬木性天全殿
宇瞻遺構碑詞閱舊鐫後來知有考鳳鳥至何年
慈湖客夜
涼意江城早秋聲客夜多露凋佳樹木月照舊山河爭
戰何時定功名兩鬢皤湖邊營壘近隔水聽笙歌
醴泉寺詩
賢相讀書處黌堂更不開嘗聞先子說直到暮年來失
路穿谿澗褰裳出草萊山形蒼玉玦古殿倚崔嵬
老栢參天色流泉直殿迴樹從何代有水自上方來破
日期留宿殘僧病可哀索然高興盡欲去尚徘徊
七言律詩
留别高君玉
羨君中歲早知還擇勝棲身意自閒二頃良田十畝竹
一溪流水四圍山客中把酒聊乘興愁裏題詩亦強顏
明日東風吹破袂仙居回首白雲間
投黃司李
未脱來時舊衽衣語言面目復何施無心求僭士人服
餬口可為童子師過世有緣蒙顧遇窮途乏力仗扶持
漢江十月蕭蕭雨一夕顛毛半作絲
六月十四日濟瀆廟即事
霖雨方能救旱田廉纖不稱立秋前南風颯颯披蒼竹
四海浮浮起白烟雲漢數章因盡廢神靈諸說定虚傳
缾罌一勺清源水慙愧他家望有年
記所見
歷下高亭久已灰尚堪登覽有荒臺豔歌相勸十分飲
優戲能供一笑咍北渚蓮舟迴棹速華山烟雨過城來
翠鈿紅粉愁霑濕俄頃斜陽射酒杯
别楊信卿
邂逅株林酒一杯汴梁同見菊花開浪遊我逐何人至
應舉君隨計吏來漆店夢迴風瑟縮鐵樓歌罷月徘徊
又還客裏成離别後夜思心半握灰
客夜
晦月未生星滿天夜涼就枕露簷邊漏聲迢遞蟲聲外
愁思纏綿睡思前羹釡慮遭丘嫂厭綈袍倘有故人憐
丈夫此事常慵說強託新詩句裏傳
贈刁益之
當年投筆去儒宮雲翼摶霄負積風魏闕殊恩縻好爵
冀方偉績攝元戎侯藩戶部悲歌外宰樹家山醉眼中
應接尚無衰憊氣不應便作囁嚅翁
陜州贈揚正卿
亳社相逢歲已深别來名氏映儒林揚雄既奏河東賦
子賤嘗鳴單父琴洪水豈知人墊溺南山不與物幽沈
東風重會棠隂下白髮滿頭塵滿襟
武當山張真人
張公披髮下山來欲為神州救旱災感召上天垂雨露
指揮平地起風雷槁苗再發還堪刈枯木重榮不假栽
受詔即思歸舊隠瓊樓玉殿繞崔嵬
寄武當山人張真人
山走西南氣勢尊大神遺跡至今存冰横澗下千年凍
雲起巖前萬里昏既有威嚴彰赫赫詎無厚福護元元
真人制行通天地日月飛仙降殿門
送薛玄卿歸龍虎山
金門詔下羽人歸欲向山中採蕨薇琥珀懸崖松樹老
琅玕倚澗竹根稀高巖畜雨星辰濕古石懸雲徑路微
養性可無軒冕累遊塵元不涴仙衣
送吳真人
具嚴威命有祠官歷祀名山不厭難上帝乘龍遊下土
真人騎鶴降虚壇已刊白玉為封檢更鑄黃金作祭冠
國壽延洪千萬歲願祈穀熟小民安
贈王數學
誰將陽一對隂二天地亦無如數何自有生民君子少
歷觀往古亂時多希夷愁極乘騾笑康節懷深擊壤歌
窮變變通吾未究君家易總尚存麽(原注王遠知事)
贈劉潤甫用新秋遣懷詩韻
三多鍒鍊到精純傑句雄篇若有神琴枕贊成傳後學
蠡杯賦就繼前人(原注賦警句云似華而朴若脆而堅)瀛洲渺渺嘗迷路
頭髮蕭蕭不滿巾倦對青衿把雞肋杖藜思卓故鄉塵
秋懷
幾年遷逝困徒行強倚西風齅菊英夢幻軒裳非實相
簸揚箕斗但虚名倦談圯上逢黃石欲向山中覓赤城
四海無人託孤劒蒼天白日照忠誠
贈朱彥暉
嘗讀香山醉吟傳一觴一詠最關身平生用此忘憂患
老去安於處賤貧自作白丁辭酒伴朅來青社得詩人
與君况復生同代尚友千年似隔晨
送句曲外史張君歸華陽
送君高舉入華陽古洞隂蟠石路荒蔽日旌幢朝旎旎
飛空環珮夜琅琅餐霞已試登仙訣祝竈還修却老方
見說陶公雖隠去猶將道德佐齊梁
贈楊飛卿
三百周詩出聖門文為枝葉性為根不憂師說無匡鼎
但喜吾宗有巨源我自般溪移歷下君從汝海到東原
東原歷下風烟接來往時時得細論
贈盧希甫
般陽兵後步之青古驛荒寒粥夜烹四舍分程曾借宿
一杯數種不知名(原注諸野草子)二千里外新歸客三十年前
舊友生賓館莫嫌來往數中途霜露已無情
青社别友
濼源清駛鉆城流一幞蕭然上客舟瀕海地荒風送雨
幻身家遠病逢秋久知作事常難遂無挾投書亦漫求
别後因閒若相憶中山西北是齊州
施淮馬與鑑上人
嗟嗟牝馬老而羸况復雙瞳障腦脂相下得之來汶上
暑天忽爾到寒時貧家芻秣應難繼末路庖厨不忍為
若踏金田宜努力庶成善果脱毛皮
贈元伯
栩然清夢遶芳蘭逆旅天教識鳳鸞一榻既因徐孺設
綠琴來對子期彈下喉久厭江瑤柱入手欣逢銅彈丸
既悟詩人最佳處肯誇淫潦卷狂瀾
贈李慶之
聞道懷人謝寵榮南風吹我入巖扃樹迷村落千重綠
山切雲霄五朵青徒步歸程無定日相逢屈指計周星
去年十月商於路欲說愁君不忍聽
贈馬君美
波揚溟渤駭長鯨何處熙熙物自春山下有田皆種德
天涯遊子欲親仁雲烟荏苒風塵遠林壑幽深虎豹馴
數冊閒書一茅屋此中便可著閒身
