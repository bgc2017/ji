小亨集卷四元楊弘道撰
七言律詩
春隂
夢迴鷄唱已多時怪㡳書窗曉色遲黃道六龍潜有耀
青郊三峴淡無姿蕊連芳萼粘金粉葉著柔枝妥翠眉
問柳尋花乘逸興却愁歸路雨絲絲
隨分林泉
綠淨青葱戸牖邊問誰於此卜終焉江雲隂薄晨炊熟
野燒光寒夜燭然詞賦麗淫誇陸海傳竒虛誕記壺天
徵君知足心常足踐履南華齊物篇(原注宜禄原上一醫者忘其姓名)
壬辰閏九月即事
西山逃難日如年草動風聲止又遷惴惴側行崖際石
回回屢涉谷中泉縱横蔓刺膚流血憔悴妻孥命在天
疲極和衣相枕藉夜寒輾轉不成眠
竹庭
點點莓苔一逕深書窗但覺更蕭森凉颸暗堕霏微雪
晴影勻篩瑣碎金解籜拂雲咸有節披風鳴雨總無心
主人愛惜勤封殖今日那知失故林
贈鄧帥
順陽江上早梅開一夕風吹斗柄回漢日舒長鈴閣静
楚天空闊野鷹來竒才既已蒙三顧羇客何須賦七哀
好結茅齋為小隠無心求比少城隈
題舞陽侯廟
薦誠何處仰威稜遺像乾維栢影清短砌南薰披草色
空庭西照碎禽聲攀鱗雖遘風雲會得鹿嘗寒帶礪盟
曲逆未迴聞顧命將軍方免學韓彭
定庵
社燕賓鴻秋復春竄身南國避兵塵露凉汴水蘋花老
風暖蘄陽柳葉新遷徙靡常嗟我病吉安無計與君隣
親朋凋喪家鄉遠羞見定庵庵裏人
贈仲經
端平二年清明後出襄陽攝唐州司戸是歲
十二月上旬北遷寓家濟源吾友所寄書隔
年方逹屠維大淵獻五月相遇於齊河復有
雙布之贈長句四韻少酬佳貺云
南北應無再見期雲翻雨覆事難知大堤歸客來何遠
盤谷幽居信到遲當暑纖絺將厚意連朝情話慰相思
多君已享江湖樂不忘鄢陵處陸時(原注䣕陵留别詩有濡沬能微濕生)
(涯善自謀之句故云)
寓居書懷
疎栽枯棘作籬藩鄰舍相望不設門去燕來鴻為客慣
佩蘭懷玉與誰論河名無定亦歸海草曰寄生猶有根
但得生涯能地著何嫌山谷數家村
送鄭飛卿
晉亡氏族入遼東吾祖君家事略同曲阜臨淄非故國
烏丸白霫有華風百年勝負興亡裏幾處悲歡離合中
别後相逢無定在太行山色翠連空
先疇
二紀流離不自由得歸中路復淹留今年再踏東秦地
昔日嘗居南雍州夢裏青衫霑雨露覺來華髮望松楸
先疇亂後誰為主何處躬耕待有秋
修武春日
春事年年墮渺茫今年蜂蝶亦深藏已從漫與寬詩律
更覓無何入睡鄉病麥可能風底綠枯雲徒向日邊黃
北郊秀色堪凝眺塵坌連朝失太行
九日邠州公宴席上奉呈趙節使張相公(原注趙節)
(使子文諱伯成張相公信夫名行信以參知政事出為邠州節度使致仕)
尚父城東涇水南秋香飄動府潭潭羇懷却喜逢重九
此席應難得再三縫掖縵胡賓畢集台星列宿影相參
罰觥滿酌申嚴令要把黃花入鬢簮
臨安楊文秀見惠栢油烟墨而號玉泉者以詩
謝之
鸞鳳宿時香葉蕃却因有用斸蟠根蒸蒸膏潤資然燭
馥馥烟清在覆盆珍劑秘傳江左法若人疑是華隂孫
從來吾族多高義故遣陳玄欵蓽門
弔元老
康姓顯於山西妻父諱震字震亨幼孤當以
廕得官過時不就性嗜酒善畫山水交遊當
世士大夫咸得其歡心寓居濱之屬邑利津
泰和丙寅客死東光歸其骨藳葬濟水之濱
一子元老始六歲惸惸無所歸從余來淄川
貞祐元年十月望日以羸疾卒傷其父無後
哀其子夭死作詩以弔之
風調冰清有典刑傷哉白首見飄零魂隨寒骨來千里
世系遺孤始六齡宿草荒蕪應滿地柔蘭凋落忽空庭
旅人若訪中郎後䜟語凄凉詠曙星
苦雨示楊仲名
草屋階平水倒門終風苦雨錯朝昏採薪已斷山前路
棲畝空懷野外村范釡正憂無物爨杜嚢何用一錢存
豐年復有在陳厄風伯雨師真少恩
汴京元夕
一朝别鵠動離聲伉儷三年曉夢驚當日想君應被害
此時憐我不忘情杜鵑啼血花空老精衛償冤海未平
追憶月明合卺夕何堪燈火照春城
冬雨
北風常颺六花飛烟靄溟濛失所宜爐火宵殘聞佩響
簾氊晨揭看絲垂正當江上梅開日還似枝頭子熟時
七十衰翁嗟未見考祥何處有人知
題暮雲樓閣圖
深山何用起樓居雲表參差象兩都西晉衣冠崇老氏
後秦風俗事浮屠人情有感形歌詠匠手無心作畫圖
闕里蕭條灰燼冷淡烟殘日下平蕪
同袁副使遊西城
杖藜徐步小溪傍屬玉雙飛水滿塘喬木蒼煙餘故國
敗荷衰柳更殘陽惜無濁酒供秋興誰借扁舟趁晚凉
再約小亭終一到與君連日倒壺觴
滄浪之水舞雩風四海何人識此翁堅坐久拚抛世事
暫來渾欲挽詩窮青山與我真知己白髮臨流少化工
今日從容天地裏一杯春露笑談中
劉倉副家讀其祖廢齊文集
西職閒曹六十春掛冠歸守冢前麟試評八載齊皇帝
何似終身宋大臣白霫衮章俄在殯鵲山珠玉不成塵
百年事往陳編在愛惜留傳屬後人
蘭
葉披花結弱如摧澤國茫茫正可哀秀色亦知歸菡萏
穠芳未必勝玫瑰使君浩蕩乘高興小畹殷勤欲自栽
(原注畹三十畆也藝蘭覽秀亭下故變文曰小畹)著意幽香無覓處暗中不覺
襲人來
天際識歸舟圖(原注平凉行省左右司肅機堂壁畫)
天邊高岸一亭幽江上輕烟疊嶂愁風好可憑乾鵲噪
潮平遥映白鷗浮公堂敺斥三庚暑意匠經營萬頃秋
神逐境移應有夢盈盈仙子抱箜篌
馬都幹梅花
江上凄風糝玉塵江梅千本隔城闉不堪幽夢迷前路
分惠清香頼故人夜静挑燈看疎影天寒温水借陽春
他時有酒須同賞花底休分主與賓
除日立春
送寒開歲隔晨昏時節相催繡轂翻鳳歷下籌推數始
麟經援筆記正元隂陽闔闢無非道學術參差有異門
吾老但知隨所遇併收和氣到芳樽
從鄧帥遊百花洲
絳旆恐驚鷗鷺飛綠楊隂外駐驂騑平輿穏勝雙鸞背
極目新張萬錦機棋局分曹消永晝酒樽遲月蘸清漪
奉陪宴賞成新詠佳興無因到諷譏
酬劉京叔祁
瘦鶴巢西彩鳳東差池雲路有時同翛然放意囂塵外
久矣識君文字中洧水絮飛傾盖後梁園冰釋贈詩工
情知不得鄰丹穴又整霜毛向曉風
四皓廟
綿蕝儀成上下和玉觴為夀醉顔&KR0755;寵姬愛子惑方甚
賢傅謀臣無奈何商嶺白雲封舊隠漢宫鴻鵠動悲歌
高墳兩兩臨遺廟灌木隂森罥蔓蘿
意行
黃葛衣輕信意行荒烟殘照淡回汀金沙灘面印綦跡
瑶草結梢擎鷺翎終日溪山常闃寂無風蘭芷自芳馨
騷人佩服幽人宅千古仍存舊典刑
同李吉甫載酒泛順陽江
沃土居人號素侯青林十月似初秋山明朝日常東抱
江到南陲亦懶流細草平沙閒立馬輕舟短棹不驚鷗
將軍愛客須沉醉醉裏題詩記勝遊
圓融庵
余不觧佛法圓融庵主求說偈言勉強應之
如造像生花但得傍人言髣髴其真可也聊
以此說自恕云耳
月雖死魄朔初逢冰正堅凝臘未終結就茅茨為佛事
削成基址自神工生明冉冉光凝望觧凍深深綠浸空
客至不妨閒打坐入窗面面響宗風
故里詩
故里蒿萊野鹿呼翛然幽鳥下庭除困亨何恤澤無水
姤遇可傷包有魚歷下金蘭唯仲叔門前雲錦萬芙蕖
不知衎衎時相會曾念荒城久索居
赴千乘記舟中所見
西郭溪流放畫船北城門甃出清漣長山翠壁排空立
高苑蒼波與海連霜渚透光揩鏡翳風蒲沉影裊爐烟
羇懷本自多悲感滿意詩成復粲然
次韻元伯雪
聚星堂畔霏霏雪高會賓僚宴郡城若引昔賢為故事
可能白戰出竒兵寒枝欲宿鳥還去曉逕迷蹤人未行
收拾殘膏和君句庶幾相慰苦吟情
上楊尚書(原注戶部名慥字叔玉)
科試榮身道甚夷敝車羸馬若為馳聖俞仕宦由門廕
德裕譏評敢自欺惡醉已能真止酒固窮初不坐躭詩
謀生但有依農事二頃良田未可期
遣興
誰逹誰窮誰後先揚揚戚戚失之偏白雲出岫本無意
彩雉照溪私自憐莫擬指囷思魯肅何須伏弩殺龐涓
西山深穏有佳處細斸黃精煑澗泉
雪滋壠麥雨滋桑五月薰風九月霜山擁潼關遮陜右
地傾河水浸睢陽英雄封建分諸國主客安和渾五方
莫道書生無用處也能歌雅美宣王
拍案玲瓏色益竒雪中曾賞歲寒姿玉壺沉水動詩興
庾嶺梅花勞夢思得得折來當眼底欣欣傳玩副心期
朝昏又厭尋常見却憶瀟湘斑竹枝
哀子
髫齔哀哀失所天衣衾草草殯荒烟西南流寓三千里
東北攀號二十年負土起墳常在念刻銘納壙未能遷
此生已矣知無奈唯願華顛孝道全
逹内鄉見縣令裕之
馬蹄踏破洛南川回首山城一片烟入夜前途如抹漆
有時峻嶺若登天困眠肅肅飛霜底饑傍泠泠流水邊
行盡塞垣三百里眼明初見玉堂仙
中都二首
龍盤虎踞古幽州甲子推移僅兩周佛寺尚為天下最
皇居嘗記夢中遊清明榖雨香山道脆管繁弦平樂樓
莫對遺民談往事恐渠流淚不能收
繁華消歇湛恩留忍見珠宫作土丘海日西沉燕市晚
塞鴻南度薊門秋恭光父子三綱絶安史君臣百代讎
善惡相形褒貶在世宗更比孝文優
日落
日落蒼然烟滿城聚觀如堵沸如羹長春火樹銀花合
不夜瓊樓璧月明未及轉頭飛電過方將掩耳迅雷驚
青衿記得曾看此此日中州正太平
蒼陂吟
蒼陂萬頃溉良田誰決枝渠注别川臨事縱能知有命
逢秋未免歎無年隄防力復何勞止稼穡功成若自然
欲受餘夫五十畆忖心慙在老農前
渼陂
空翠堂中望陂水岸回山列若無窮鏡銅新拭寶匳坼
機絲未張雲錦空一飯常懷源少府勞生更甚杜陵翁
鳥飛魚泳方自得慙愧此身如轉蓬
宣聖廟桃李盛開約鄉中親舊同飲花下
春來桃李便承恩况復儒宫穏託根喪亂不堪憂故國
英華猶覺在吾門奈何日月馳雙轂思與親朋罄一樽
共趁東風花下飲此間雖小勝名園
將歸阻雨用木庵送行詩韻
麥苖春晚尚如絲甘澤嘗嗟應候遲六事桑林懷聖德
一篇雲漢賦周詩驕陽入夏為霖雨遠客通宵役夢思
頼有湯休詩句好披吟正是憶家時
若人二首
襟懷顔面不相謀作偽心勞示德休堂上已棲巢幕燕
階前猶繫蹊田牛常居經史為竒貨欲陷衣冠入濁流
暗室伏機微笑出定知人有破家憂
勢利場中論結交喣愉便辟偽如毛乃知貧是試金石
更覺剛欺切玉刀害物隂謀深可畏附炎諂笑一何勞
布衣脱粟資高卧洗眼殘年看爾曹
寒食
去年寒食已無家陌上風塵卷落花今歲清明還是客
城隅烟雨暗殘葩年來年去催衰白花落花開足歎嗟
風雨閉門無所適心田方寸亂如麻
五言長律
自述
為氏因封邑名家出華隂行藏由治亂用舍自浮沉五
代生民極末年流毒深華夷兩牢穽宇宙一刀砧泯滅
青牛跡寂寥白鶴音日升消薄霧雲歛出高崟開國榮
持節歸田足賜金名駒追老驥稚栝秀長林鼓角催朝
暮星霜換古今却辭石熊麓來卜籠溪潯温飽童耆樂
馨香祖禰歆一朝人事變萬里塞塵侵火燎傾巢燕弓
驚鎩羽禽半携陳國鏡百感少原簮擬賦蕪城賦長吟
梁甫吟蕭條君子澤恒久士人心誰把焦桐木收為綠
綺琴坐中驚倒屣樓上快開襟才藝如毫髮忠誠或倍
尋相知誓相報歲月莫駸駸
贈鄧帥
藝苑昭詞彩經筵味道醇縱横随緩頰踴躍執蒙輪博
學通幽隠竒才邁等倫故當稱俊偉未足静風塵何術
興王室中原有世臣雲龍遘嘉會花葉茂長春上下承
恩遠東西出將頻英聲蜚漢楚威德洽周秦嚴警驅貔
虎雅歌集鳳麟靈襟澄瀚海汎愛到窮鱗賤子能安命
虛名詎起身商山深欲隠宛馬到何神恍惚三生夢朝
昏九死鄰帥師迴烈焰習坎得通津花氣薰蘭閣麻衣
拂繡茵晨炊優歲計春服趁時新遷逝同王粲賢良愧
郄詵散才那致此遇物見行仁報德知無地修身益自
珍抱孫聞有喜麟趾頌振振
赴平凉留别趙晉卿
塵世無家客山城落帽風朱門森畫戟綺席拜仙翁宴
樂容疎放提携失困窮層樓寒色白畫閣夜光紅迎日
花枝活朝天馬首東璧圭班四岳元凱翊重瞳忍淚辭
公子凝眸送塞鴻仲宣詞賦在子美草堂空日月孤飛
鳥乾坤一轉蓬他時若相憶回首望崆峒
别鳳翔治中艾文仲
制𣙜酒而征商吏部差監務二員曰監曰同
常以五月中官給本造周歲所用之麴九月
一日新舊相代監務相呼我代者為上交代
我者為下交余自京兆從劉監察光甫到鳳
翔而府帥郭公仲元囑文仲請余教其子姪
於府學麥既熟上交不至辭赴麟遊造麴八
月上交至而罷監務造麴已竟雖上交至例
不當罷盖彼貨吏而罷余也將往邠州以詩
告别
細柳青絲裊孤雲白練輕枝随金縷斷影趁繡衣行日
麗南山樹烟迷北斗城精熒太白色嗚噎橐泉聲邃館
薰風細長檠絳蠟明廣庭趨府史虛席譲書生疇昔文
為業因緣筆代耕識途随老馬調舌囀雛鶯小邑那堪
處微官有底榮低頭拾瓦礫放手棄瑶瓊肺渴煩蒸煑
心疲劇繞縈虎頭非我相鷄肋有人争甑墮何勞顧途
窮輒愴情一身常坎軻半載廢經營積雨乾坤濕高風
物象清紵麻難卒歲山水杳歸程朔漠衝風黑崑崙殺氣
横啟明編皂隸斜照列公卿懷德因施惠酬恩亦竭誠
他時驄馬過終始服高名
