提要
小亨集六卷别集類四(元)
(臣)等謹案小亨集六卷元楊宏道撰宏道字
叔能淄川人生金之季其事蹟不見於史傳
以集中詩文考之宣宗興定末始與元好問
會扵京師是時金已南遷至哀宗正大元年
嘗監麟游酒税後又仕宋以理宗端平元年
為襄陽府學教諭其投趙制置劄有歸朝未
滿三載語則當以紹定末南歸者而集中又
有贈仲經詩序稱端平二年清明後出襄陽
攝唐州司戶十二月上旬北遷寓家濟源云
云則在宋未久旋入扵元考之宋史是歲七
月元兵至唐州全子才棄師宵遁唐州遂為
元所取宏道盖因此北還耳其後遂鮮所表
見當未經復仕惟集中門帖子有已酉再逢
鬢未皤之句計入元又十四五年而宏道年
已六十矣綜其生平流離南北竊禄苟全其
出處之際盖無足道然其詩則在當日最為
有名元好問序其集謂金南渡後學詩者惟
辛敬之楊叔能以唐人為指歸又序楊飛卿
陶然集謂貞祐後詩學為盛洛西辛敬之淄
川楊叔能太原李長源龍坊雷伯威北平王
子正皆號稱專門又有贈宏道詩云海内楊
司戶聲名三十年又云星斗龍門姓氏新豈
知書劍老風塵其傾倒於宏道甚至劉祁歸
潜志亦以宏道與好問及李汾杜仁傑並稱
同時若趙秉文楊雲翼見其詩並稱嘆不已
秉文至比之金膏水碧物外難得之寶今觀
所作五言古詩得比興之體時時近漢魏遺
音律詩風格高華亦頗有唐調雖不及好問
之雄渾蒼堅然就一時詩家而論固不可謂
非北方之巨擘也焦竑經籍志載小亨集十
五卷世久失傳今從永樂大典中搜輯編綴
釐為詩五卷文一卷乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
小亨集原序
貞祐南渡後詩學大行初亦未知適從溪南辛敬之淄
川楊叔能以唐人為指歸敬之舊有聲河南叔能則未
有知之者興定末叔能與予會于京師遂見禮部閑閑
公及楊吏部之美二公見其幽懷久不寫及甘羅廟詩
嘖嘖稱嘆不已今世少見其比及將往關中張左相信
甫李右司之純馮内翰子駿皆以長詩贈别閑閑作引
謂其詩學退之此日足可惜頗能似之至比之金膏水
碧物外自然竒寶景星丹鳳承平不時見之嘉瑞叔能
用是名重天下今三十年然其客于楚於漢沔於燕趙
魏齊魯之間行天下四方多矣而其窮亦極矣叔能天
資澹泊寡于言笑儉素自守詩文似其為人其窮雖極
其以詩為業者不變也其以唐人為指歸者亦不變也
今年其所著小亨集成其子復見予鎮州以集引為請
予亦愛唐詩者惟愛之篤而求之深故似有所得嘗試
妄論之詩與文特言語之别稱耳有所記述之謂文吟
咏情性之謂詩其為言語則一也唐詩所以絶出於三
百篇之後者知本焉爾矣何謂本誠是也古聖賢道德
言語布在方策者多矣且以弗慮胡獲弗為胡成無有
作好無有作惡樸雖小天下莫敢臣較之與祈年孔夙
方社不莫敬共明神宜無悔怒何異但篇題句讀不同
而已故由心而誠由誠而言由言而詩也三者相為一
情動於中而形于言言發乎邇而見乎遠同聲相應同
氣相求雖小夫賤婦孤臣孽子之感諷皆可以厚人倫
美教化無他道也故曰不誠無物夫惟不誠故言無所
主心口别為二物物我邈其千里漠然而往悠然而來
人之聽之若春風之過焉耳其欲動天地感神鬼難矣
其是之謂本唐人之詩其知本乎何温柔敦厚藹然仁
義之言之多也幽憂憔悴寒饑困憊一寓于詩而其阨
窮而不憫遺佚而不怨者故在也至於傷讒疾惡不平
之氣不能自掩責之愈深其旨愈婉怨之愈深其辭愈
緩優柔饜飫使人涵泳於先王之澤情性之外不知有
文字幸矣學者之得唐人為指歸也初予學詩以十數
條自警云無怨懟無謔浪無驁狠無崖異無狡訐無媕
阿無傅會無籠絡無衒鬻無矯飾無為堅白辨無為賢
聖癲無為妾婦妬無為仇敵謗傷無為聾俗鬨傳無為
瞽師皮相無為黥卒醉横無為黠兒白捻無為田舍翁
木強無為法家醜詆無為牙郎轉販無為市倡怨恩無
為琵琶娘人魂韻詞無為邨夫子兔園策無為算沙僧
困義學無為稠梗治禁詞無為天地一我今古一我無
為薄惡所移無為正人端士所不道信斯言也予詩其
庶幾乎惟其守之不固竟為有志者之所先今日讀所
謂小亨集者祇以增媿汗耳予既以如上語為集引又
申之以種松之詩因為復言歸而語乃翁吾老矣自為
瓠壺之日久矣非夫子亦何以發予之狂言己酉秋八
月初吉河東元好問序
小亨集原序考證
第一頁前五行案幽懷久不寫及甘羅廟二詩今皆
存于集中
第一頁前七行案趙秉文號閑閑有滏水集其為弘
道所作引今不見于其集
第三頁後四行案種松詩今見于好問詩集頼此序
知為弘道作末云不見河畔柳顧盼百尺強君自作
遠計今者何所望言學詩能正其趨向自可傳遠也
附識
