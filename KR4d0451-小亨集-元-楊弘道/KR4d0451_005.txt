小亨集卷五元楊弘道撰
五言絶句
寓意
白道穿雲去青郊占地耕塹深屯棘刺得得斷人行
花有凌霄者誰當瘠土栽可憐無所附寂寞草間開
南澗
鬱鬱薶高樹茫茫見碧岑風聲成萬籟雲影落輕隂
仲冬
迎水地卑濕仲冬連夜風茅堂何以處春在小爐紅
題張仲謙畫卷
疊嶂寒林杪招提滿暮烟漁歸猶反顧飛鴈背江船
同張介夫楊信卿賦龍德宫詩
步入西園裏秋風草木長牛羊識牢檻廢殿榜凝香
闃然草蟲圖
遂性方為樂逢烖未必愚人生何異此一幅草蟲圖
遣興
暮齒無筋力嗷嗷哺衆雛緬懷皇甫冉嘗勸陸潜夫
七言絶句
次韻陳又新真人北上
驛騎翩翩秖暫歸夀觴捧罷戀慈幃秋風萬里關河道
回首那堪朔鴈飛
贈希白
青柯坪上弄雲烟盧氏山中又幾年道學愈精身愈困
布衣憔悴漢江邊
贈免官安置者
萬騎貔貅關塞晚兩班鵷鷺禁闈春覺來飽食黃粱飯
却看邯鄲夢裏人
遣興
正愁玄鳥巢軍幕又見白魚逐釣絲座側有人顰蹙去
更煩熟讀董京詩
慈湖客夜
江頭明月照人孤腸斷風前繞樹烏夜夜春潮随月上
不將客信到慈湖
孟浩然像
先生詩價動江湖乘興西游到玉除觧道氣蒸雲夢澤
却言多病故人疎
偶題
藏名匿迹黃塵中日抱書案心冥濛墻頭花變兩三色
又是一年看春風
巨木埋根數百年蔚然蒼翠上參天不歸宫闕充梁棟
也作龍舟濟大川
海上雲來徧地隂波間漏日瀉黃金水車倦踏傷淫潦
無奈連天雨正深
讀志林
休教行已媿屠沽為學當為君子儒俱是傍人門戸立
艾人且莫笑桃符
謾題
都門幾度見秋風楓柘連山樹樹紅江海此時回首望
黃花滿地酒尊空
鄭圻
鄭圻西峻周東傾丘陵破碎山縱横千山萬山過函谷
却放秦川如掌平
贈衛處士
甘石書存懵不知老來更與世相違夜凉天雨清如水
嘗欲因君識少微
宿浚儀公湖亭四首
夜宿湖亭水氣凉四更風露濕衣裳空濛霧重前山暗
屋角斜明是月光
兩兩三三白鳥飛背人斜去落漁磯雨餘不遣濃雲散
猶向前山擁翠微
幾年鄉夢隔江湖此日登臨興不孤小艇欲行無遠近
不愁歸醉要人扶
能文亦有張公子往歲俄加道士衣載酒白雲山下路
擬將毫翰與同揮
出京
女弟數行傷别淚翰林兩首送行詩辛勤徒步關西去
回首觚稜日出時
飛鳳曲
丹穴嘗聞有鳳凰粲然五色備文章暫時得見却飛去
悵望碧霄空斷腸
題桃花島圖
記曾海上浴湯泉遥望神山幾點烟却對畫圖疑是夢
推移寒暑十三年
楓落吳江冷(原注詩會中題因戲效之)
澤國霜餘氣象清蕭蕭丹葉動秋聲綸鉤收盡絲千尺
應有空船載月明
旅懷
道途風日令人老巖壑雲霞笑我忙誰觧清泉煑白石
願尋高隠問靈方
宿流泉院
凌山曉發暮流泉東院巖隈有爨烟供佛雙池荷葉小
乃知茲地不宜蓮(原注流泉院二相距三百餘步土人謂之東池頭西池頭西院今無僧居)
(東院曰洪福大定三年名額刻石龕於殿之西壁凌山院在東阿東北)
倦繡圖
五絨未竟小花枝欹坐無言若有思風暖日長人自困
也應如我撥書時
興平道院
坳堂翠積草生平時有中庭鳥雀行日影滿階全不定
好風輕泛樹頭聲
次韻裕之元夕山村見寄
山人不得住山村敗履常穿畫戟門歌舞滿堂非我事
枉教紅燭照眵昏
登舞陽市樓
解襟舉酒見南山山際風來五月寒渾似吾鄉三伏日
望都樓上倚欄干
迎祥觀即事二首
牽牛延蔓覆簷青凉氣著人如酒醒天外晚風收積雨
石爐澄水白泠泠
紙錢灰冷女巫歸庭樹隂斜覺日移二尺短碑堪與語
石香爐下獨搘頥
寒江獨釣圖
颯颯霜風亂鬢毛沄沄溪水照綈袍百年不惜身空老
懶向滄溟掣巨鼇
舟行二首
羞澁行嚢賃客舟初期十日到齊州歸心晝夜如流水
灘淺風狂不自由
盡室東随賈客船天教歸老舊園田三河千里無青草
歲在虚危定有年
舟中遇雨
斜風掠盡一重烟雲雨溟濛水接天懊惱葛衣渾濕却
船頭還聳作詩肩
竒石
年將四十尚無聞自覺趨蹌不入羣閒向水灘尋細石
旋揩沙土看竒紋
彦深家榴花
小院深沉晝掩扉薰風注意海榴枝新詩題罷空歸去
不見纍纍著子時
湅帛圖
内樣衣裳金縷紋營營何事女工勤料應純被周南化
不識閒愁作夢雲
來復生(原注正大三年丙戌九月九日生於平凉府)
竹萌遺籜化為蘆常恐青林歲晚䟱今日又看新笋出
節圍膚色願相如
七月十七日夜步息盍簪坊歸二更矣
白紵衫輕兩袂風市橋凉露滴梧桐朱門不鎖清秋月
棄與閒坊静曲中
調李長源
何時一斗鳳鳴酒滿酌與君洗不平男兒年少鬢如漆
日落胭脂坡上行
謝茂先家藏王禧伯䟱林沐雨圖
伸臂纔能引卷窺修篁如截葉低垂行雲不散山堂暮
常記鈎窗卧看時
東風
隂消陽長否還通消長循環默化中天且不言春自好
羣芳總已屬東風
再至鳳翔普照寺
清秋風露曉凄凄氣徹天高日易西誰把玉簪收拾去
綠雲猶傍曲欄低
門帖子
壬辰年門帖子
不求高爵列王臣不願金珠坐遶身但願全家度災厄
白頭重作太平人
甲午年門帖子
儒館庇身慙廢學官倉供米竟無功授田儻復先王制
從此歸耕畎畝中
戊戌年門帖子
曾由直道踏亨衢豈謂終身出險途從此知非亦知命
鏡中休鑷白髭鬚
已亥年門帖子
寒泉遠汲憐兒小白粲親舂愧婦勤餽食從今低舉案
莫教人識五噫君
辛丑年門帖子
生長般溪溪上州一朝滄海忽横流黍離麥秀悲歌裏
華髮歸來萬事休
癸卯年門帖子
兒子形軀似我長新年祝爾願康強但能碌碌全門戶
莫羡人家晝錦堂
甲辰年門帖子
歲在龍蛇何足慮庭䟱蘭玉最堪傷故將西漢緹縈事
說與君家老孟光(原注家世男少女多余暮年止一男復有五女)
乙巳年門帖子
蒲城來往愧年除頳尾柔毛從酒壺唯有曹君不相棄
故穿深巷送屠蘇(原注曹字善良)
丙午年門帖子
素貧貞士老還鄉覓食求衣借屋忙三事就中先有一
立錐地上盖茅堂
丁未年門帖子
數歲常懷未濟憂欲遷東府與西州厨邊井淺泉甘冷
大半因循為爾留
戊申年門帖子
南坊妬寵如宫妾北里争妍若市娼唯有西隣安義命
東風也自到茅堂
已酉年門帖子
已酉再逢鬢未皤平生艱險飽經過全家無恙自天祐
媢嫉之人如命何
詩餘
鷓鴣天
避酒
玉帳人閒綺席開便將紅粉作金臺詩情先自無多子
更着繁絃急管催香穗裊燭花摧老來辜負即時杯
白眉已任蛾眉笑一夜惺惺騎馬回
望江南
詠桃源
桃源好雞黍競相邀鸞鳳有期朝絳闕風霾無計上青
霄萬點落英飄茅屋底何以永今朝一念不從癡處
起萬緣都向静中消知命也逍遥
沁園春
佳人
揩汗殘粧咀梅顰黛楚腰如束為蔗漿頻飲全䟱綠蟻
繡床慵傍閒倚青奴解愠風來忘憂花發庭樹扶䟱如
畫圖凌波襪步蘭堂欲下猶自踟蹰星娥月姊相呼
趁清樾桃笙特地鋪悵紫簫聲遠青鸞夢斷逸居無事
長日何如玉子圓磨文楸方界多算須防一著輸閒情
遠漸西山翠重飛下陽烏
梅梢月
歌女
春到人間嫩黃染長條暖烟晴晝未按舞腰學畫粧眉
二八女兒纖瘦綘桃穠李携佳伴陳步障青紅如繡過
微雨年年好在禁烟時候嬌困如酣卯酒應惱殺翩
翻燕朋鶯友綠水灞橋斜日章臺雪絮亂飄襟袖勸伊
休管别離事但贏取青青依舊再相見清隂漸成數畝
酹江月
寄贈
漢家都邑歷綿綿延祚增崇榮富千古繁華猶眼見看
取班張詞賦太液鴛鸞昭陽鳷鵲蘭麝熏香霧君恩如
日照臨知在何處窗下軋軋鳴機杼霜柚雪裂下齊
紈素團扇裁成明月樣摇動凉風披拂玉宇塵清金莖
露重黃葉飄宫樹紫毫斑管定書當日佳句
滿江紅
有感
尚寐無聰幽夢斷蘧然難續隠隠聽鼓聲如呼角聲如
哭簷短茅堂窗已白灰殘爐火樽無綠稱有無随分具
晨餐唯饘粥有義命何思慮在坎陷彌謙牧但客來
嘗媿小坊深曲不及屠沽餘酒肉不及駔儈多僮僕下
葦簾相對話移時清歡足
六國朝
繁花烟暖落葉風高歲月去如流身漸老歎三十年虚
度月堕鷄號痛離散人何在雲沉鴈杳浮萍斷梗任風
水東泛西漂萬事總無成憂患繞虚名何益薄宦徒
勞得預俊游中觀望好謾能出驚人語瑞錦秋濤莫誇
有如神句鳴禽春草干戈滿地甚處用儒雅風騷援筆
賦歸田宜去早
