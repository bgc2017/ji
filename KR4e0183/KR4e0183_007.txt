蘇門集卷七
明高叔嗣撰
碑志
山西八角堡新置守備碑
嘉靖乙未朝邑韓公既治山西冬遂行三關十二月繇
代州登鴈門上寧武留六日歴八角所留一日校士射
去至偏頭稽兵實賞有能定法除殘士心悦勵惟冀寧
道左參政叔嗣僉事日乾鴈門兵備副使啟從踰歲從
鎮西入省公察於邊害要之地乃上言提督鴈門等關
兼廵撫山西右副都御史臣韓邦奇謹與鎮守山西副
總兵臣鐸視邊關歴八角堡察其道里南至鎮西衛裁
一百四十東去寧武裁九十西至偏頭北至老營堡各
如之其地適中臣以考之圖乃與大同西路平朔奶河
堡荍麥川相値而地不甚險敵騎内侵路必出于此邊
人數蒙其患往歲都御史錠建此堡議甚是其額置守
禦千戶所一指揮一官軍一千四百然指揮非兵部所
擬注即缺類以空員一人強使之其權甚輕兵將不識
何以責成功且又本邊乏人臣見管隊諸職往往攝以
旗軍雖百戶亦無於是守禦指揮缺即不得不用腹裏
者充之益非其人不良于用甚無益臣邦奇臣鐸謹議
宣府地方如新河新開諸堡官軍裁三四百又無衛所
比之八角相絶然尚為置守備臣謹請八角堡置守備
一人領之便因奏偏頭指揮萬山可守備十五年(闕)月
奏下兵部其月兵部奏俱如請叔嗣謹考山西地當敵
一面其北守大同割朔應蔚渾源州屬之以南守鴈門
鎮西鎮西者岢嵐州也洪武三十三年稍置偏頭成化
二年置寧武則與鴈門而三其後正統末更置老營堡
稍大之而置八角堡實由嘉靖元年始後二年成偏頭
初領以都指揮後弘治十四年始移置副總兵鴈門寧
武成化初置守備老營堡正德八年置游擊將軍一人
而八角置守備實由今始羣吏議伐石以紀苑洛公之
德視後世其系曰聖皇臨位匡撫萬國表畫河山鴈門
南北乃立三關以戢兵革蒞用鼎臣羣帥奉職鼎臣之
恪法令修飭吏奉條約豪族屏匿下究閭井軌教不忒
細大齊同俱有品式歲乃大和百穀繁植民歌于塗美
衣衍食訟獄既平士行端直歲十二月來廵邊域乃周
三關士馬審劾閱于平壖兵罔不克徼亭外内燧火衰
息聲彼四遠酋長柔服乃建守臣下僚是陟疆埸謐寧
惟公明德我刊厥石以垂罔極
新遷賈令驛碑
賈令驛不知名所繇起置在盤陀同戈洪善之間嘉靖
十五年八月大水壞驛舍其月祁縣知縣劉銳因呈言
驛去祁二十里而近並河民居裁百餘客来無肯安者
常止祁傳乘糗芻縣驛兩具之以應客求惟祁所出民
病不敢言且驛長諸役使皆近驛人為之善伺得其私
公亡匿傳乘雖囚係亦解縱去莫誰何前後長以罪罷
去不可勝數驛事益廢願因其壞遷之縣便當是時祁
父老皆言驛當遷都察院下其呈驛傳道察院下分守
道使都司斷事尹竭視之視之賈令東抵盤陀三十五
里北抵同戈四十里南抵洪善七十里祁居其中盛言
可遷會都察院結汾州獄繇祁還分守道白其狀議乃
堅决曰必得人以專其工不然不就于是屬太原府檢
校鄭鴻計其直期以畢工得代故成起以九月二十六
日成以(闕)月(闕)日始賈令人食于驛聞驛遷聚族將訟
之其言惑人檢校鴻遽撤其材盡歸之縣乃不果訟故
太原名善訟不虛也夫以一驛之細其事明白如此不
遷則祁民不堪而困已遷之則賈令不利而怨已怨者
其私也微斷以行之有不為言所動者誰邪繇此言之
彼其大者可慮也已
嘉平渠碑
惟嘉靖十四年十月朔都御史苑洛公平榆次康彥德
之訟徐溝王知縣懷禮乃刻石以明政意始榆次縣東
泉出合流山曰小河水由馬村前西放至軍村過蜀巴
村蜀巴村彥德居之下流百姓治渠灌北胡喬西胡喬
郝村太原右衛軍屯在徐溝者號庄子營及北關廂村
凡五連塍交注其約春引水起北胡喬以次及北關廂
秋起北闕廂以次及北胡喬各為長分督之以故田皆
成膏沃而彥德田在上游也水由地中直走下亡所用
異時他村人引水至此從上或壞並渠田彥德村人故
塞其水于是他村人約為至期餉之酒若食不免則遺
之糓尚無厭久之他村長趙文奎不忍乃訟之屯田道
屯田道聽其獄弗直面彥德訟之都察院下分守道治
於是分守道乃變其渠長諭他村人均出直割並渠地
界之代納其税則長亡争屬懷禮成其事踰年春懷禮
言渠事明白矣號其渠曰嘉平立石焉
遂成鎮碑
丙申夏四月叔嗣行夀陽方君體易同至要羅山視新
鎮訖工樓屋壯堅登之傳舍作其下街衢洞直可觀已
有樹新楹者三民曰自鎮成而遷至之家十有五矣于
是題其門刻石號遂成始山西辛壬癸歲屢弗登羣盗
萌芽而要羅山介陽曲夀陽榆次盂縣之間也東走京
師西走蜀秦其路四達盗没其中吏莫之捕相視緩罪
往往林巖蔽虧行旅百出百姓患之參政今山東按察
使遂寧陳君子學分守冀寧建保甲之法根逐踵係竟
内盗息思制要害鎮議由是起矣會兵部奏欲為邊民
修堡壁併居之以為固咨下諸撫廵都察院行子學乃
援之請而都御史任西溪公可之使吏度要羅山地毁
南溝寺撤古瓦橋材木苟完復分其力三縣来役工作
子學遷去體易攝是道身督其工故有成也起以嘉靖
十四年二月成以其冬十二月夀陽主簿牟嘉續榆次
縣丞丘岳盂縣丞郝世爝牒告工畢請設廵檢司廵撫
都察院察院下其呈叔嗣以設官置吏法當奏聞緩乃
議置百長一人割三縣民壯五十隸之百長居官舍給
之廪為常皆如議體易福清人今按察僉事分廵冀寧
子學體易俱有文以道治民上下便之叔嗣實代子學
守其條教不墜刻石紀其事
汾州馬跑泉碑
嘉靖十三年甲午正月冀南道汾州王府教授所申欲
改引州城西馬跑泉水環城隂顓其利民並泉居且千
餘家恃水以富百餘年其樂改否如何也廵撫都察院
得教授言信之符下分守冀南諸道親詣汾亟舉其事
分守道時在潞安也心疑鑿引水泉妨民生業不便呈
復議止之廵撫院以為不能身帥人徒託空言會冀寧
道有賊殺石州吏目遂按行冀南道徑奪其俸收吏罰
治之分守道既造汾汾士民數百餘人俱言引水無益
而馬跑泉山下郝洪里人李從恩等果狀言自父祖以
来世守其田源今欲引奪之必死亡聊其言哀痛百姓
或哭遮道訟不已分守道符下權州平陽府推官授孝
義縣丞前給事中國良往視之歸俱言地勢高下崖谷
斷連去城五七十里工作非鉅萬不可當夏秋山水漂
發舉而棄之亡益也絶不可行分守道往眎之良信欲
上其事復止之部吏皆震惑曰必重得罪當是時民饑
訴賑分守道議以移沃野之粟救瘠土之人公私俱便
可行呈上乃得請每地畆勸義粟三斗貯之倉使同知
蘇瓏掌其入諭民占水種田如舊於是汾父老議以分
守道止不復改泉矣然吾等老後世子孫誰復知泉所
為不改者乎諸司代去亡常安知後不有欲改泉而人
弗能止者邪則羣詣道請刻其事石又懼藏碑不固請
樹之公衙堂比余感其意叙其事刊之石叙復質直不
文後人益笑余愚也
大明北墅李公墓表
北墅公始自慶陽徙開封當成化之十八年蓋為儒無
所成有弟曰夢陽世稱空同先生幼異才公勖之顓學
登進士以文章名公乃稱曰士而貴蓄道德若庶人則
惟居積不多之患于是習猗頓陶公之術遂以財雄第
宅田園極膏沃子孫皆與開封人婚弘治中夀寧侯横
時空同先生為戶部主事也上書言其狀下獄繇是有
直聲正德元二監官劉瑾竊政戶部洪洞韓尚書劾其
罪而彈事出空同手瑾怒矯詔羣逐之已而逮繫空同
京師使者乘勢窘廹且希瑾意欲殺之甚急家人畏或
匿去公既富於財往来其間賓客游說萬端卒脫之獄
空同直聲動天下而公遂以友愛聞有子四女四初娶
真定阜平孟氏大同府知事楫之女也有婦德生子根
散官木舉人友竹為石&KR0008;岔驛丞而側室陳氏生子樹
一女柳氏生三女諸孫子九某某女十曾孫子三女三
公事父母孝處親族治家教子孫有法木既以丙子舉
于鄉文翰茂美當世達士莫不交之而諸孫中用恒用
謙用觀皆為府學生女嫁皆貴族歲時上夀車蓋至里
巷為不通公好氣慷慨坐中起舞行酒客盡歡既老為
諸子異產居之曰使後世相敬也享年七十五孟氏享
年六十九卒合葬城北百岡空同先生之叙譜曰李氏
貞義公者名恩贅于扶溝王聚而隸于慶陽寧州軍故
居慶陽貞義公生忠號處士公世有達節處士公生正
為阜平縣學訓導遷為周府封丘王教授號吏隠公娶
高氏生孟和字子育即公夢陽字獻吉孟章夭故公娶
于阜平而家大梁從吏隠公也空同官至江西按察司
提學副使先公卒叔嗣讀李氏之譜而用觀妻我兄子
姻婭之間聞其行誼特著謹撰其大事刊石墓道以告
勿毁
明王先生配陳氏合葬志銘
友人王子安生十八年甲戌為正德九年厥考卒藁葬
後二十年甲午為嘉靖十三年母陳氏卒踰年十月二
十六日合葬之開封城東南神岡新阡子安追惟考妣
之德著于同年生馬昌胤之狀以命叔嗣銘狀曰王氏
在元為蘭陽縣人大明興曰八老者初徙陳留縣天下
甫定詔百姓得自墾田因家于堌陽鎮八老生玉玉生
諒諒生宣宣生先生諱禄字天賜起跡田畆博學詩書
明于古今之務卓犖不羣弱冠試于有司文辭甚偉補
為開封儒學生受業京師車一之山東王懋綸諸公門
下交相推奬許以經世之材遂及諸生亦遠讓伏流譽
至今夫其德輶所被聲實兼隆雖時弗遇人猶悼嗟故
可述已乃若峭直之性與世寡交端嚴之度疾惡若仇
然而聞善若驚視人猶已淵懿弘大温如春和故罕所
尤于世焉至其孝友之行可質神鬼嘗聞父疾絶河歸
視會履春冰奮出不死園廬遺產推致伯兄不取其豐
致身以禮屢空晏如不幸早殁享年三十有八生民弗
蒙其惠學士徒纂其業嗚呼痛哉有子康字子安舉進
士省試錄其文次子賡孫男四孟言仲言季言少言孫
女三俱幼陳氏惟儀封之望粤有令德慈柔純静克配
先生躬履井臼至㬥馬通用供㸑婦職備修庭無間言
以昌孫子享年六十叔嗣幸與子安好村墟相聞嘗拜
太夫人堂下雞黍用勞惟我母氏接侍慈顔每語叔嗣
謂王氏有賢母遂用刊石幽堂銘曰昌胤有云政缺道
分魁儒藝士晻沕亡聞若王先生夫婦之德儷于古訓
其行弗忒更百後世孰知其則我銘茲石以眎罔極
霍上蔡墓表
嘉靖八年秋守河南都指揮軍事盧龍霍君錄其考上
蔡知縣妣劉宜人死王事事河南高叔嗣讀其書其奏
曰給事中臣瓚言河南廵撫都御史臣璋廵按御史臣
鰲言上蔡破賊殺其知縣恩裂尸四置縣門其妻先自
罄於室武皇帝曰其贈光禄寺少卿劉贈宜人錄其子
下有司治祠屋共祀事其碑曰賊斷上蔡頸無血白氣
縷縷若騰龍面猶生其傳碑同而與奏絶異人曰霍氏
不忍其酷故傳避之碑蒙其誤始賊入上蔡城上蔡人
相與謀脱霍使一人衣冠偽走賊呼我知縣来賊則羣
執以去以其間使霍可亡去霍不肯傳皆漏不載傳不
可信要之死不可諱徒使後萬世人疑者當以奏為正
於是采上蔡遺事勒石墓上遺事上蔡始為山陽設法
省共餽私費為安邑不受富民請初富民翁獨死其妾
私其貨於養子乃逐其養子歸其貨于其族以食其妾
罷山民之為吏樵者遭宦者劉瑾奪其官起家為上蔡
賊攻上蔡城凡一日夜城破猶巷戰城卑於故蔡城而
附之故破劉宜人先上蔡一日死宜人築臺曰望夫宜
人少蔡十二歲繼取始人以上蔡少子免賊初戕上蔡
於南門縣人收其尸上蔡少孤事繼母孝性不飲酒人
不敢干其介三仕家不益皆碑未載者十五事合前十
七事
明袁處士公墓志銘
袁處士公諱寳字尚資祥符人也家故高貲始元季豪
傑莫肯為吏多臧于賈中而處士先景英者筦公家鹽
利會世已亂縣中人皆辟匿去景英獨計不去久之高
皇帝已定天下三年予百姓戶繇縣中故族計裁六七
家它盡乃客戶景英帖為匠以此益饒知名生伍伍生
貞貞生恭信敏信取曹氏生處士及定處士年十三信
則卒亡何敏卒袁氏本據世業信敏以然諾四方客歸
之列肆東衢上既皆已卒而處士幼好弄闘鳥游嬉衖
中里父老或倚門笑曰是兒袁士衰矣處士聞則歸投
殺鬭鳥持抱母問父生時狀三年足不復出前衖以千
金往徠商吳楚間益敕行三楚秦晉江淮之良賈益多
歸之乃復振當是時袁氏同財五世子孫數十非痛以
禮折之則羣不相能而處士事其母最孝與弟定友愛
鼂夕問汝得無饑寒事率身先之不以一錢入私室族
以大和正德中嘗詔郡國求五世不異火者有司皆計
莫如袁某家乃以羊酒先袁氏奏定當上矣而太監鎮
守府縛族子以他事欲殺之處士行千金立出之獄家
繇此困而㫄他家幾欲得袁氏肆者念處士老諸舍子
亶不分分而奪之易耳即紿謂諸子汝亶能分吾將佐
汝金為生諸子心各欲自謀果訟欲分處士詣郡聽事
叩頭屈指數吾為若取某嫁某未嘗多少為家三十餘
年誠無狀然奈何使家至身破乎争不能止諸家既分
乃置酒又要諸肆中賈客諸肆中賈客長老曰袁四未
嘗利人一物妄一言欺我皆莫利從去諸家遂敗處士
又振時猶恤諸家然前詔遂格不行它時郡縣春秋鄉
飲求客學上處士名具以狀對郡乃召以為賓嘉靖八
年十二月十九日疽發髩際卒計生天順五年十一月
二日年六十九取晏氏繼方氏繼楊氏方氏生一女鎮
平王府輔國將軍夫人楊氏生子四永爵學生永祚永
德永清女三一歸劉承武生一叔嗣封安人一陸柬生
卜以踰年(闕)月(闕)日葬宋城西土橋旁晏氏方氏祔銘
曰累蹶而趨亦莫躓也既豐于家而弗利也視居則卑
德之貴也鄉人之思卒相謂也辭以申之余歔欷也
大明山東鄒縣學訓導陸公合葬墓志銘
高叔嗣有友壻陸生柬者陸生之父陸公生而甚秀異
父名曰澄他日曰聞古有陸澄則更名清字汝清七歲
誦孝經朱氏小學少長受毛詩常知縣所通諸家之言
為縣學諸生縣學諸生文盡出其下試輙得廪膳陸公
連讓補後已貧者謂不足為儒也乃與其弟濙澤澍淳
修孝友之事躬行於家當是時陸氏同食者數十而母
族之貧者又數人大母家朱氏母家林氏盡仰給生死
之具而朱氏故一子陸公嘗求得資之為賈又為取婦
生子朱氏得不絶人由是頌陸公長者矣而郡太守至
親拜陸公之父以子孝故也陸公嘗父母病不解衣日
夜侍非口親嘗藥者不進父喪三日不一飲食母喪亦
三日諸盡放古為之終喪五年卧廬中哭數幾死其後
右目枯人益賢之無不欲知陸公者然而七舉不得第
正德十五年歲貢入京師天子殿試例授山東鄒縣學
訓導陸公欲之鄒卦之得不吉陸公謂人命也明年之
鄒之鄉則以其學帥人不受諸生金錢居歲餘果卒諸
生為棺衾哭皆哀陸生之母初舉人李海者取於杞之
徐氏一夕徐夢見月光入於懷婦翁臨洮知府紳謂海
汝夫婦當生賢女後海夫婦生女名曰金櫻因不肯妄
予庸人時隂求可予者而人往往譽陸公而陸公業兩
取皆早卒心亦儀李氏兩家遂為婚姻嫁時陸母年二
十矣能孝舅姑姑林病困求瓜同輩無敢進瓜者陸母
獨進瓜陸公為儒而陸母自三四歲時已通孝經列女
傳等曉詩書治家家内外皆治生三子蘭先卒東陸生
皆口授之書生二女亦先卒陸公之喪羣弟始異而陸
母從二子歸葬也貧居一敗官舍中則以其嫁時衣被
為東取于楊禎氏無何楊氏卒又為取於劉雲圖氏為
陸生取于袁寳氏其治家猶如故時人莫見其婦姑面
者陸母少嘗危疾陸公治之百方至是哭楊氏疾動卧
兩月卒於是陸生兄弟議曰始吾北涯公葬時無銘非
先人意今吾母又卒且吾陸自元儒學提舉五萬府君
二世而中衛大夫儒學提舉名三世而克仁四世而銅
陵教諭伯昂葬其地五世而鞏縣教諭貴常徵不就官
始居祥符六世而鑑以有先人七世俱盛德是不可泯
故乞銘于高氏陸公生成化六年三月七日卒嘉靖二
年二月二十八日其年四月九日葬年五十四陸母生
成化十三年四月十六日卒嘉靖八年八月五日(闕)年
(闕)日葬年五十三初陸公所取陳氏琮女楊氏舉人瓚
女兩人無子皆合葬事不載銘曰陸氏之先赫自金華
本源六世波流而他自陸公討始識厥家由上而推蓋
淵齡族二家藏之云譜所錄陸氏之先儒亦世有澄也
德明今則不朽天昌其學而身不偶宋城南偏西者公
墓三妃協德合葬其處
封君黃先生墓表
先生諱錦字元美安丘宿家都人也族胄由興蓋自淮
安元室板蕩官雖常次或遺其孥處于兹邑擇土浯河
一世曰通甫二世曰大用三世曰友敬四世曰英隠淪
不仕恭竢休明五世曰泰為文林郎泰娶鍾氏實生先
生純德懿行當世讓伏嘉言貞矩孚于閭里故可得而
述已始侍文林府君歴官五臺寳豐應山出入翊贊俾
無内顧海内稱廉服膺遺訓藏書禮器殁祭輒哭春秋
嘉辰賓客罷慶攀墓慟毁用是疾亡母鍾痼病侍藥床
褥經涉年所禱用身代遭喪悲號嘔血而瘖逮事繼母
不易其禮與伯氏裳少長友愛庭亡間言裒多益寡幹
蠱于家後奉伯氏裘書必均弗取其贏疾瘧相持奔命
江淮卒完而歸孤祐罹賊蹈刅爭捄賊義乃舍親嫟故
舊窮達弗變口鮮侈言交無私諾朋友讌好不能酣謔
僮僕勞役恒用身先惟其孝友出諸天性動不踰軌言
可貽謀享年六十有八嘉靖十二年七月(闕)日卒子曰
祚禎祥禕禄女二長嫁張東萊次嫁劉萬鍾孫曰守中
守正守道守默守愚守莊守銓守藩守直守謨守讓守
文守野守經孫女七禎字德兆癸未賜進士出身春官
錄其文式歴官大司馬屬佩印典職治行卓絶為諸曹
冠天子褒嘉詔先生封為承德郎兵部職方主事辛卯
武庫火德兆下獄奪官歸無怨色以奉大人當世縉紳
稱不容口叔嗣幸託德兆末交誼均子弟習聞休範承
訃哀慟追慕音容誦述光烈思垂罔極刊石墓道俾後
子孫永觀于兹
樂安李封君誄
嘉靖六年丙戌正月十七日山東樂安李公卒于京師
春秋六十又三公始家貧棄儒為吏授饒州府司獄後
以子懋欽貴封授吏部稽勲主事服官克家作範當世
則有三原馬伯循氏之銘彰德崔子鍾氏之表明德高
文歿而不朽於是乎在而嗣人思述前烈匪資一物苟
人有其辭皆將被之金石顧叔嗣頑敝復何以效其言
乎敢追而為誄曰昔在帝舜寔惟咎繇克慎典獄光於
虞朝齊美五臣庸登大理厥姓斯官末胄稱李淑問世
滋百代伊始惟公少長習詩敦禮誰謂儒行而安為史
皇授司獄于彼饒州民訛訟徤邦典為仇桎梏日滿貨
賂川流敬德不恒物承之羞自公慎止郡邸孔修嚴嚴
犴狴生出死入天作寒暑烖盭仍集貪殘之故捄命弗
給網罹無辜恒嗟以泣人之寬猛過猶不及司獄秉德
乃柔乃剛屏其臭腐哺其疾瘍囚曰父母眎我如傷無
或恐愓恃以不忘仲子耀文擢應嘉舉冠名春官飛步
宰府邦降嘉禮恩洽於親丹裳玉佩璽書四陳公拜是
受寵命日新寬樂令終懸車海濱自時不造於今為甚
鄒魯榛蕪文教衰寢喪服五禮民莫以諗抑抑封君化
行繇家道偽以誠作儉于奢鄉用折衷時尠有加奉姑
惟仁友弟惟愛每思禄養而親不逮純孝永思疾用是
廢乙酉之年蓋至京師何以勖子先民有詩先民有詩
夙夜在公著之翰墨以飭汝躬臨危末命道莫先忠言
發長逝遺憲無窮嗚呼哀哉于公駟馬功在活人丙吉
不死報及其身云何封君背世湮淪天道不&KR0034;厥嗣以
信萬石周愼不言篤行微物必舉内行純明校德徵古
異世同稱無曰位薄善靡與京豈乏鼎食或隤其聲天
之所與是謂仁榮身殁名劭来哲作程嗚呼哀哉
蘇門集卷七
