蘇門集卷八
明高叔嗣撰
雜著
說直一首贈巵山先生
去十二年余以直友人之事得謗繇吏部郎中出為山
西左參政居嘗邑邑不自解亡與言者踰歲冬巵山葛
君来為同官意相得也稍相親言相合亡何余入覲京
師後數月復還山西則會諸潞安是月首夏地尚寒夜
宿館中明燈鬯飲論議卓然聞所弗及某人賢不肖指
諸掌上不阿當世不私其交留二三日不忍舍去每念
直者嘗撓于衆君昔領郡淮安綰兵符天津淮安天津
當京邑孔道使者舟車四面至客皆欲如所願時時興
毁怨君居數年然縉紳益稱之何以致諸彼人巧為將
迎衆或不可徧悦曲為避畏事固不可預謀惟直矣凡
望其容貌而察其言者皆知其君子故誠賢者斯敬君
不肖亦且憚而引去無私求何怨之敢如叔嗣骯&KR1507;無
匹于世世亦棄叔嗣然敬尚君故知君所以得天下士
譽者以此雖然有畏余讀說文說直字從十從目從□
□古隱字也謂人十目所視而亡曲隱為直繇此而乘
于心為德余衍其說人以十目而視我于隱處苟克當
衆心然後為直夫人以十目視我于隱處其可畏孰甚
焉士苟利其身已矣而且戕人以利身苟遂其私已矣
而且毁公以成私夫戕人以利身毁公以成私矜名夸
寵賈利騁慾何不至者而視人于隱處吾誠愛君故願
君畏之也巵山先生命叔嗣以文且欲規之也作是說
釋訓
始許函谷先生讀論語至夫子吾道一以貫之曰聖人
之道合治已治人而一之故曰一貫當是時曾子亟曰
唯已而解於門人所謂夫子之道忠恕而已矣忠者盡
已比於治已恕者及人比於治人此其同情而異言者
也參五六籍曾孟如大匠執規矩而攷器象靡有不同
已然注者曰聖人之心渾然一理又曰借學者忠恕之
事其辭非不美而非仲尼本旨仲尼所以教人者博文
約禮之功修已安人之事耳性命蓋未多言也繇是著
論語指要顧學者莫敢當言注家或信或不信函谷為
少宰也他日以語其屬高叔嗣乃考論語昔者子貢號
最博識嘗聞一貫矣然謂夫子之言性與天道不可得
而聞或曰夫子罕言性矣假使論語顯言性命弟子據
而書之明白如此又安得所謂不得聞與罕言者乎繇
此觀之論語所載皆所恒言可得聞者也夫子嘗曰中
人以下不可以語上也思得中行而不可他日又思其
次矣如此則其書豈有所謂語上者乎高叔嗣曰儒者
可謂失其旨矣聖王之道内之治已外之治人非二物
也道之分裂由黃老則其說長於治已繇申韓則其說
長於治人然治已者身無為而人自化焉故其效可睹
也治人者本末逆施法制逾多功效逾速禍慘逾近故
申韓之旤不可勝言也此繇聖人之道弗明也今之學
者不以聖人之所以修身治民者而修身治民徒以仲
尼之所罕言與賢人之所未聞者而立言何也彼其施
於用猶今之醫也亡岐倉之智而惑其遺方焉或能用
其半或有不能徒視其才爾而非其學之獲也然則聖
人之言卒亦未明也已
葬驘文
隂陽育物億類齊均喘息蠕動俱播陶均往来變化孰
測其因咨爾有形誰使之然卓爾垂尾修脊環連四蹄
矯徤雙目深員如鏡之瑩如金之堅禀氣中土其色孔
純資生於馬骨狀特雄少有軼才長而甚馴為家良駟
十有三年較能諸畜茂建元勲青陽受禪百草亨屯鳥
降於桑戴勝綿蠻農夫正策星言於田布種黍稷迎春
之先服我耒耜已事而踆霜露既下天地戒寒展力場
圃以告成功五榖大熟厥禾億千登之倉廩維粒陳陳
曰為旨酒乃殺豐豚速彼諸父享此百神既醉既飽和
樂無厭三春既熙士女溱溱主人出游于以遨䰟我車
既膏大道是遵鳴鑾侍御税於交甸興殫日暮總轡而
還歸塗未畢縣車逮昏𦕈默識路指景而犇長鳴在野
穉子倚門主人下車休於其宫服勞餘齒旅力不&KR0146;既
儞高足出入孔安形神茂美老而奮敡氣竭力罄不克
永生哀鳴而斃伏櫪不振僕曰鬻之我心傷閔追思田
方老馬是訓少盡其力棄之不仁乃捐帷蓋葬之高原
嗟乎造化役汝以身予之蹄毛嘗其苦辛初縣高價争
之市中金羈華廐何益汝躬當時所貴孰知其終才以
厲已利以為人萬物芻狗道於是存爾其息矣長反而
眞
權說
夫大道未形萬類糾蟠有生之羣紛紛相奸聖人憂之
窺天之象察地之理隂陽變化百物之體追琢大道張
之使縣制民之中有物曰權於是乃有君臣乃有父子
乃有兄弟乃有朋友夫婦之倫皆於是起是故宫廷有
儀吉凶有禮農耕於野賈坐乎市飲食衣服以生以死
蠻貊鳥獸跨海内外經常垂布萬世逌賴天下大治亡
物不遂有不協於是者斥為妖孽逢其災害百姓樂成
守之曰經權乃遂廢藏為虛器聖者司之歴世莫施遭
時之變衆不能治時耀其權百姓驚疑權之久藏衆既
弗知及其用之適遭非時故若為變設與經乃離夫聖
立人極道以為公變故之来弗可勝窮隨時而遷與道
相從是故或揖遜位或兵相攻或握節而死或攝羣雍
雍合於億載孚乎萬邦使預為之是謂興戎權之推移
巨細齊同辟猶圓以出規方以應矩大聖創物莫不有
祖生民之業上下棟宇几席戶牖亡不得所閭閈相承
愚夫咸睹及其築臺九層畫宫百堵竒巧萬方寓意而
舉孰知工師之有規矩行有舟輿居有杵臼生民之業
種種而有孰知規矩為制之首世衰道微變故日多環
視亡權莫如之何丘軻立言思濟天下無位弗行民不
肯與權乃大墜世鮮克舉王路榛塞倀焉終古天下大
敝禍亂無數易曰聖人作而萬物睹聖人作權與道為
伍騠駃驤首周流九土鳴鑾中律奮足中舞既踐康莊
超忽囏阻鳳皇翺翔集於蓬堵驢驘鶩鵝困不得所折
足傷羽衆人肖之孰者可語
卜隱
世有先生韜鳴鶴之懿德羡飛鴻之高舉指西山以寄
言託南郊而特處製芰荷為我裳結芝蘭而為佩濯長
纓於洪流隂卿雲乎傾蓋爰乃至人詔之曰夫空谷之
音不響於時久矣逸軌榛塞至言何述焉今先生舒翼
區外抗志浮雲執圭不以曜寵列鼎不以取珍結駟不
以移步豐屋不以怵神獨杳冥以凝道汗漫以潛眞寂
寞以熙體寥廓以捐紛吾將為子端卜居之策吐招隱
之歌降山父於箕嶺反老氏於流沙命耕稼于后稷受
漁釣於姜牙然後疏以仁誼之淵辟以禮樂之塗休以
六經之林栖以七略之廬弭節三墳之表秉耒九丘之
虚優哉游哉于以自娱先生改容而稱善援柔翰以成
書
贈恭川李大夫詞引語
甲午之春晉方薦饑羣盗萌芽始鼠竊於深山俄狼狽
於㫄郡銅符夜分羽檄日馳御史大夫王公御史姜公
憂國忘食得賢解衣選猿臂於邊邑求驥足於幕下時
則有我恭川李大夫義形四坐勇賈萬夫帷帳畫策則
言發中機俎豆折衝而謀成制勝開府總四道之兵建
牙徵三關之勇指水濟魏侯之川舉火焚介推之嶺魚
貫爭奮烏合盡殪桴鼓之聲絶京觀之事築未浹旬而
大憝就平不崇朝而一戰著績壺漿陳於竟上露布走
於邦中士女咸觀父老胥悦先是恭川久服事於晉陽
將拜職於梁省除書初下辟命載留寇恂可借河内繇
之息肩裴度既行淮西於是授首建此長策贊我衆績
自昔未有制全勝於一出收成功於將去如斯之巨者
也家蓄油素願勒去思之銘國有憲章當賜来朝之樂
羣寮豈有言而弗閑歟將頌功而未能者爰獻觴於出
祖敢抽筆以命詞
策秀才文二首
問韓文公王荆公文章之工節行之高獨冠唐宋然昌
黎不登宰輔天下恨之金陵再持台鼎訕笑于今夫退
之之不為相未可量也使介甫優游下位材不究施則
世之惜王者又不但如惜韓矣人之成名固有幸有不
幸歟抑其材有宜有不宜也流俗之毁譽取舍豈盡合
中果可定耶諸君必有獨見之言
問大易有云樂天知命故不憂未至樂知其憂果何事
孔子又云四十而不惑未至四十其惑果何物且以聖
人猶然而况於吾人乎人之窮通譬如寒暑天不能以
無寒暑而人能以無窮通乎然而俗士桎梏於軒冕逸
民放達於山林皆不能見於通窮者故苟無心焉雖日
處朝廷之上而不驚苟有心焉雖日在江湖之上而不
舍請問安身之術何所據養心之法何所先諸生必有
聞於此矣顧一陳之以觀其趣
祭鄭虔州文
在昔先民惟名與位苟取其一莫兼其二自非大雅孰
能兩至淵哉府君曠世高視先朝弘治時維休明俊乂
四集偕應弓旌試宰洪洞民嬉政成郡國交舉天子是
徵歴佐司徒撫翼皇庭處煩不厭在衆能澄乃守平凉
既踐於䕫寵命亨嘉紫綬金龜川流雨潤惠政旁施四
民弗擾一郡咸宜邦降褒禮人興頌詩君子有行與時
舒卷未老引年稱疾自免中林放達故里偃蹇古人高
蹈方公則淺慶發厥門教成維子仲繼地官伯登御史
如珪如璋令聞不已璽書攸嘉爵服改增公拜於家帝
命再承履道不愆考德斯馮庶幾鄉國永觀典刑天不
遺老如岳中崩嗚呼哀哉某等忝接封壤嗣人之友禮
弗登堂慕德永久追誦光烈雖歿不朽望遠陳辭興哀
稽首
祭晉溪公文
嘉靖癸巳孟冬之望謹用牲醴楮幣申祭於故府主太
宰恭襄晉溪公曰在昔聖哲與道屈伸出入卷舒厥分
惟均曩者戊子愚也在逐退耕梁囿逍遥河曲捐棄餘
息猶荷天覆端笏鵷行參轡驥足時維明公秉衡在司
徊翔省闥瞻近光儀狷直不容屢傾於時大人含弘忘
其陋私嗟余孤賤不懲其狂天不終恤逮公彫亡蒙恩
過幸出守晉陽事方賈傅情比顔延回思疇曩感戢自
憐過瞻墟墓轅馬弗前孟冬十月官程孔亟征徒憔悴
軌路杳默驅車汾上垂涕山側庶公精爽鑒予心惻
祭翟母太夫人文
嗟夫人氏禀聖含貞奉嬪高族厥德純明乃誕元哲作
邦國禎青𤨏紫闥出入光榮鳳誥龍章昭受命服登于
遐齡享兹景福帝曰惟良克鎮荆楚江漢咸平元哲来
撫夫人從之如曹大家伏臘晨昏其樂孔嘉江魚橘柚
鼎食崇加夫人曰歸公疏再上天子眷之錫我禄養河
東不歸弗克以往遂殂于荆邦人咸悲云我大夫大邦
是綏夫人夀考匪悲所興夫人東轅不我俾寧凡此庶
僚罔不軫懷祖祭路隅以告同哀嗚呼尚饗
軼稿
山西鄉試策問二首
問典謨誥誓垂布萬世帝德王業于是乎在求之尚書
而其文可觀也我太祖高皇帝天縱之能神授其歷草
昧初興不忘講習嘗伏讀御製惟詔則有即位諸篇惟
誥則有封信國公湯和諸篇惟書則有與元幼主諸篇
惟勑則有諭太師李善長諸篇惟文則有即位告祭諸
篇惟策則有聖學諸篇不刊之典懸諸日月自然之文
沛若江河蓋與典謨無二矣昔漢武帝征伐四夷詔令
爾雅是時司馬相如吾丘壽王之屬為之視草唐德宗
奉天罪已強悍流涕是時陸敬輿為之裁詔彼徒臣下
之代言爾然其盛若此而况出於聖祖親製者乎是宜
勍敵革心鉅儒拱手也列聖相承金匱石室藏之天府
副在有司兹願頒布學宫與六經為七人得誦法神武
聖文示百王式不其盛歟其視續七制之書集兩漢之
詔令者相去遠矣諸士子謹相與頌敡其盛可乎
問聖人立言垂訓至六經孔子之書止矣後世專門著
書者無慮數十家何紛紛若是哉要之純駁是非之間
自有不可掩者矣姑舉其大者與諸士子商之夫經莫
大乎易作太玄者固欲凖之也說者謂其言一本於莊
老已不免于覆瓿之譏矣然則易果不可凖乎傳莫大
乎論語後之作中說者固欲擬之也說者謂其言實過
于荀揚亦莫逃于豎屋之譏矣然則論語果不可擬乎
至若大學之書教人之大法也後儒因之以作衍義其
二綱四目之列非所以闡其旨乎或謂但及修齊而不
及於治平者何歟春秋之書經世之大典也後儒繼之
以作綱目其褒貶鑒戒之義非所以帥其意乎或謂筆
削之間有與凡例不合者何歟願著于篇以觀稽古之
學
題焉文堂集後
古人不云身將隱矣焉用文之僕丘園之姿久婆娑於
人間思放達於物外爰有敝廬託於平野郊關之外人
境都絶乃若二三朋曹欵柴關而論玄焚枯魚以引白
笑陶令之晩歸歎尚子之情非點翰敷辭不必工拙散
在他方各成卷帙子弟門生稍自輯錄嗟乎雕蟲無補
子雲始自悔于末年畫虎何成孔璋終受譏于當代號
曰焉文堂集云耳蘇門山人識
題刊高氏日程後
余少好老莊之言離心事務廢日自放復以家貧干禄
京輦迂疎不進學術事功兩亡所就奄及四九之年緬
思哲人競時之訓俛而自吁然悟来者可追則又闌宵
起坐不寐苟繇是天加之年淬礪不怠將有所樹立以
自效不泯泯於斯世至於隱顯之際匪吾好所存因刻
日程以眎吾志云歲柔兆涒灘十月朔日山人高叔嗣
書于焉文堂
蘇門集卷八
