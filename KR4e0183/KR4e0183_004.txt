蘇門集卷四
明高叔嗣撰
入楚稿
高君自山西左參政轉遷湖廣按察使去住所
得凡十三首為入楚稿
量移湖南用文谷韻
歲暮邊隅客歸來見此身馬蹄穿欲盡虎穴到為鄰漳
水經塗舊湘潭去路新我生豈斷梗逐處任飄淪
陽曲灣作二首
閒庭芳草日分長疎雨高槐夏轉凉一片鄉心千里目
青山無數晩蒼蒼
湖天杳杳夏吹風凉雨濛濛夜已空夢入梁園樵采路
覺來身在戍樓中
二月十日至尉氏
含悽去舊里秣馬頓荒城是節春將半崇朝雨再晴鶬
鶊欲作語楊柳盡垂榮楚塞杳何所嗟余方此征
許州城南道行酬左君舜齊招隱之句
微陽稍晴曙新雨被山川芳樹交生道春流灌注田耦
耕本夙志驅役乃兹牽未覺江湖遠投身竊自憐
襄縣城東即事
春晴汝岸曲夜雨襄祠東日出冥濛霧天垂斷續虹關
梁臨水閉馳道與山通旦夕龍輿度千城望幸中
龍泉鎮作
落照寫澄潭石梁水半含可憐雨氣歇復與天光涵客
路乘春景人家映夕嵐我行殊未倦彷彿見荆南
吕潭境上
連山望不極况復楚雲長萬樹含春色孤村帶夕陽解
鞍當古戍投袂及空堂去國日方遠懷君意敢忘
漢江春日舟中
漢臯微雨點人衣江路南衝鴈北歸寓目不堪愁遠涉
投身方自愧高飛纜牽蘅杜多春氣船泊雲霞變夕暉
未許笠蓑同楚父來逃榮禄守漁磯
初泛漢江東峪使君邀飲習池
大堤兩岸春流滿峴山十里銜日晩新雨深沉洲嶼移
餘霞明滅川途遠南來鞍馬背高城泛舟始作漢江行
總轡昨朝當寒食鼓枻今日值清明清明寒食愁江路
逢人乍問栖泊處楊柳深垂渡口喧桃花淺映村頭暮
襄陽使君乘暇日邀飲習池酒興逸然燈清夜歌管鳴
吹角蒼波魚龍出去國未覺客身輕乘流翻恨風帆疾
别君轉入江湖長明發解纜情如失
自承天進船暮至潛江寄郭舜符
漢渚雨聲深日暮愁客心楚山雲霧多其奈客行何時
時登岸覽風物往往張帆去超忽泱漭江流雨正添蒙
茸春樹日催發兹行豈是乘桴意欲遣虚舟隨所至生
年本自江海人終朝遂諳魚鳥事投札鄉園報所思搴
芳欣及仲春時頓忘異國勞行役但闕同心廢賞期
省閣率爾題寄同懷
下車春草歇掩閣夏雲深情以軒裳倦愁緣節候侵訟
庭白鶴毳廨宇碧山岑乘夕恣遊屧憑高敞鬱衿連天
通漢水多雨暗楓林畏鵩非前志為鵬想壯心越鄉誰
不感題此繼莊吟
廣視堂作
兹堂抗峯首伏檻即江流夕日川新漲空天雨半收烟
虹形婉俾石壁色青幽行藥恣閒步題篇紀勝遊城鄰
龍伯國宅並羽人丘臨眺非無樂客心自有愁
夏日作
宴坐清煩暑闔扉映夕曛山堂聊假日水氣自蒸雲處
潔嫌新沐懷竒厭舊聞齋中無一物几上太玄文
軼稿
高君先自吏部乞病還蘇門山者三年復從蘇
門山還朝逾年然後外補中間題咏頗衆今考
功讀書二稿乃其自選多所不載何也括其遺
編不忍棄選其優者凡五十二首為軼稿
銅雀妓
松栢墓已拱綺羅臺未空青冥上駐日白雪下流風雅
曲此遺媺勞歌誰與同君王自不見閴寂無終窮
題馮正伯卷
太息高蹤客誅茅滄海邊同來負鼎日共憶挂瓢年梁
父龍初卧南山豹正眠有纓濯孔性無楫濟商川才為
蒼生屈名緣赤紱牽九臯空唳羽七水但流絃僕類蓬
南轉情同橘北遷塗中曳尾地轍外涸鱗天仰視鴟應
嚇却驚鼠可憐重尋顯志賦長揖願歸田
檢校戎器
弱冠伏南土微才卓不羣雖懵坐勝術干戈非所聞九
域效太運六位升明君黃石埋兵略青藜照秘文楛矢
積北闕絃琴奏南薰龍庭元刊壘虎賁久息軍如何儲
戎器還以事邊勲鶴膝非時急犀渠要日焚折衝存墨
帶多算騁皇墳願言思農扈王化在耕耘
病居
得坎願自息披離忌有𤯝卧痾還以嬉煩囂暫一屏孤
賤本寡儔昇平遘多幸束髮辭丘園登軀入華省王事
累朝夕非才充俄頃不堪類昔嵇自免乃今邴北顧尚
濡迹南歸徙引領歲暮詣空山耒耜方當秉
主客行
主人為夀客起酬今宵有酒可無憂鐙前大笑呼五白
場中試賭敝貂裘去年奏賦驚天子今年謝病歸田里
當路徒嗟少故人寧期行道得知己慷慨翻為他人論
結交慎莫向金門
門有車馬客行
京城十二衢輪蹄何縱横縱横行且止金張門已盈媒
拙坐趦趄言巧通逢迎中廚命豐饌四座羽觴傾南冠
進楚舞西瑟發趙聲辰會日移中昏宴及鐘鳴主恩諒
不訾殺身良為輕片辭重大吕一顧越兼城何如草玄
客寂莫擅英名
應僕
晨趨長安衢冠蓋何逶迤歸視相國第輪蹄交中逵寒
熱各有宜巧捷來相追拊膺悲遇晩握手稱新知一顧
辭白屋片善登赤墀車馬如流水高門象海涯主獨用
憔悴談天祗自竒閉門幾廿載無由免寒饑公孫起徒
步黔突為帝師董生獨寂寂區區苦下帷濫竽竟有合
敝帚將無施深謝彼竪子夙志良自持守兔誠言謬屠
龍豈憤遲卑高雖異勢慶弔亦同時浮榮等過隙暫跌
若頽坻布被不覆寵禍載牛車危三年避園圃英聲千
古垂守玄慕二老養素吾不移逝將還舊臯耕牧潛東
菑咄嗟奴僕心多言益見嗤
中秋無月
三五唯今夕烟霜斷昔歡埋輪潛泣兔掩鏡暗翔鸞風
笛金天徹星樓子夜寒客衣素已變不分向明看
秋思
凉風今日至鴻鴈欲南征衣緩他鄉帶心翩故國旍園
荆愁外死池草夢邊生會挽高飛羽凌天寄别情
雜詩
窮巷寡人跡當戶生芳草伊人空堂上徙倚傷懷抱獨
攝敝衣冠容色何枯槁飛鳥更我庭歛翼空山早仰視
默含情思歸故鄉道
感秋二首
候羽三秋至層鱗四運移商風吹地籟兑日正天時魚
轍涸誰訴駒轅伏自悲紛傷庭木脫夢繞故園思
玄蟬辭夏露丹木受秋霜坎壈應懷楚離憂欲奏商勞
生嗟害馬失學歎亡羊蘭芷空山路披衿耿未忘
贈别茂欽
昭代富文化九葉何光華君初奮海裔應運生王家余
本孤賤者射獵夷門野偶起攀飛龍俱載入金馬結綬
自兹朝鳴玉日逍遙亨衢孰予假同升上宰朝分曹青
𤨏闥聯步黃金闕居常願接屋游每得并橜晤對無朝
曛發蒙多所聞玉壺湛芳醑寶帙散仙文相知恨不早
相與傾懷抱繾綣三年間莫喻同心好柰何忽分張念
此使人傷銜哀赴隴墓反葬歸爾鄉倉卒發皇邑追餞
難再及一臨萬里途三歎各於邑昔為連茹草今類孤
根蓬我身非吾有誰使西或東離别易永久聚散誠不
偶願言指素心努力望白首
送許廷議
狐嶺鬱蒼蒼龍沙出塞長千金收駿骨萬里歷羊腸雲
就親庭色星分使路光亮為汲長孺隨力護封疆
駕出
帝出南郊日言觀黃屋尊選神役風伯徙樂具雲門馳
道青陽麗齋宮紫氣屯九朝祠禮祕歸待從臣論
駕入
萬乘因春駕千門洞曉扉鸞旗紛旣至龍馭宛來飛日
月隨靈璽星辰撫帝璣還同受金策六覲紫宫歸
讀史二首
蕭生抗竒節立語忤當時解劍誼不辱抱關身敢辭伯
喈涉叔世髠放久流離董氏握天憲臨命何狐疑知死
亮難塞猖獗反受嗤雄傑在末位逆曳恒足悲結髮事
天子兩絶良無期全生忌衆怒庶與哲人知
傅子夜蛾感張公海燕篇撫膺慟末路發憤睹遺編憂
來每側足患至豈息肩巢由既在野沮溺亦在田逹人
貴先識懷寳乃稱賢
送張子魚太嶽參議用家兄韻二首
客路情何極臨途别所親威遲駕欲發隱閔思難伸柱
始題仙侣環終賜帝臣交期無嘆遠白首肯如新
妙有丹丘建虚無楚岳寒五圖配神異七澤擅遊觀雲
卧靈為友天行帝與歡知應逢石髓留减待余飡
海口
海路連天極河流遶國門氣迎朝雨至川束衆流奔隱
霧行隨豹摶風坐辨鯤乘桴意何限揚楫倍傷䰟
晩行
去國芳春在行舟首夏臨沙痕前水耗雨氣晩山隂衾
枕容顔改衣裳節候侵不堪采菱調斷絶滯歸心
讀書園始遊覽
伯成善養志沮溺無仕心惜予不及古逃禄歸空林林
空杳靜默抗宇疏高岑排戶羣木秀浮階大壑深發書
玩農術作歌學樵音輟耕空隴上徐步荒城隂身悲離
羣獸目感歸栖禽雖微貞士操絶軌猶足尋役形多衆
患遺物無或侵儻偕彭氏老異世開吾衿
酬空同載酒見尋二首
負郭幽常卧移尊遠共尋觴中泛野色座右落城隂自
顧蘺蒿滿還驚巷轍深相看欲何語疲病謝朝簪
農畆遭炎暑賓遊踐遠郊輟耕元水曲暢飲即城㘭長
日蟬聲靜微風樹色交空承白雪詠顧許愧林巢
東郊雨中柬士量
閒居甘絶跡疎雨對芳原念欲開青眼誰還共綠尊林
烟旁舍午野色遠村昏自笑平生意無人空閉門
秋郊雨後
空闊容秋望虚徐步晩曛夷門新夜雨太室半晴雲犢
放前王地身閒野客羣鳥來幽興愜誰語遣相聞
喜蕭司勲袁比部見宿山園
上客何時見中園屏卧幽門連莘野樹路轉信陵丘共
坐深林晩紛看落木秋非君憐病侣誰向此淹留
刈禾了晩望
禾黍空場圃秋風滿近田出門看曠野倚杖向高天嵩
嶽孤烟直蓬池落日圓醉歌有鄰叟共笑夕林前
谷杏山宅田水南限韻賦喜雪
嘗聞洛闕呈祥日復此梁園對酒情故里衣冠時共集
豐年隴畆兆還成金尊側引瑤華入青閣高臨玉樹生
今日正須修耒耜東郊驅犢伺春晴
題東門壁
試走夷門道徘徊念此身抱關空有客虚左竟何人
寄霍山人歌
驅車意不樂還出梁宋門馬頭逐殘景野火連孤村北
風颯颯吹郊樹明月照見村前路東方隱者昨歸去相
尋不見空相慕隔縣即同莘野田逢人只在空桑住明
時不合但漁樵少年豈是窮章句羡君苦節應多竒嗟
我支離亦如斯夙昔産業身無賴長大衣冠名未知有
如徒步謁天子無何解印歸田里方計為儒世已驚祗
言作吏人同毁畫堂賓舊走營營柴門容髩看秋水西
望夷門厭紛華東來却出寒城裏顧此栖栖何所求釣
魚牧豕適吾謀野田憶汝不堪寐把筆題詩此夜愁
呈枉顧諸君子
誰復臨窮巷丘園問腐儒寒醪傾鑿落野飯進雕胡開
牖連雲白穿林照日孤歲闌總相笑何處覓潛夫
簡思仲
凉野轉蕭條秋林自晴朗靜看霜葉落悶聽寒蟬響朱
紱與時違素髮隨年長安得携手同常此丘園賞
九月六日元玉侍御汝愚都使上方寺閤
官曹雖異迹梵宇黍同遊預有重陽酒兼當故國樓登
臨殊憶昨疲病颯驚秋不借空門樂那寬北望愁
九月十日晩登城樓同川甫
暝色起郊關層城烟霧間千家響砧杵四顧滿雲山片
月增愁思涼風减病顔登高情未已還共此追攀
元玉送至河上夜飲作
野館接芳筵客心尊酒前終知臨路别且戀對床眠近
壁燭殘夜開簾星滿天鄉園猶在眼卧此已三年
淇上
旅館值芳辰留連淇水濱猶憐官道柳滿目故鄉春
毘盧閤雪後招儀曹諸同遊
春寺朝來雪微融望已晴千家柳色淺二月桃花生白
日照仙閣青山繞帝城馮高遲數子此際願同行
與仰之閣上限韻
晩日層軒上凉風散客衿登臨思不淺留滯夏將深三
十竟何事一官空此心無驚寵與辱老氏有明箴
贈子晉
濁酒相逢即為開憐君况是洛陽才久淹帝里誰能念
數過禪扉獨見陪四月温風吹草樹西山落日映樓臺
它鄉盡醉無不可愁見都門歸馬催
人日省中同正夫
官閣晴雲滿春庭夜雪沾綠尊應汝伴白髮為誰添多
病能相惜微官敢自嫌流光無柰此日日客心淹
重五日宴集張宅
將軍賜第敞園林上客邀懽得暫臨絃管坐消白日暑
衣冠起挂綠槐隂官曹多暇乘佳節客路長愁損壯心
須把菖陽頻送酒明年聚散倘思今
送許中丞捄水出撫畿内
陸海邦千里黃圖帝九圍選賢每推食佐聖本垂衣詎
意日多儆方嗟天降威流離詩在是反覆事何非(用翟子威)
暫輟霜臺亞羣馳星路暉寵光假金節拜命出黃扉疆
埸當專制朝廷正塞違决河傷漢緒分陜壯周畿願見
功成日時來朝禁闈
奉和太保桂洲公二首
宫酒先頒帝右臣恩波曉逐歲華新飲同湛露詩歌雅
道合皇天嶽降申中使頗傳初釀法大官不數舊藏珍
嘉名願叶春王夀涓滴香分萬國仁(右元旦賜長春酒)
燎火陳庭逼曉明青旂鸞輅簇春城朝吹仙管條風應
夜灑瑤宫瑞雪平天意三陽開歲始帝功一紀被歌聲
共知調燮人難頌稽首明堂布法清(右正月三日立春早朝)
赴晉渡黃河
王程不可緩去此故園難晩日臨晴渚秋風動早寒山
田十畆廢蓬髩幾絲殘顧影真成笑馳驅為一官
將歸蘇門山題王度支誠甫潼川卷
十年出入紫宸班多病空知戀北山塵髩獨憐為客倦
道心長共野僧閒行窺白石尋初徑坐對青松守舊關
惆悵王孫不歸去潼川桂樹許誰攀
進兵介休
卷旆輕風發趨程落日懸重來介子縣還渡魏侯川吏
道堪頭白兵戈正眼前親交齒盡落歸計只年年
送馬二來視其弟遂歸上蔡
握手慘離羣白眉重昔聞星辰來暫聚鴻鴈去還分春
入荆南草天横薊北雲新豐空復客無路薦明君
别顧武祥
夙昔屬良友同聲豈異時謬緣驥尾託常識鳳毛竒長
價方推爾懷芳每在兹分飛意無限眷戀寄南枝
送劉侍御叔正周侍御時伯視學南北
二京方選士三府共推文辟下中臺動章連内殿聞春
催遒鐸振星與使軺分桃李江南地驊騮冀北羣還觀
文體變得俊答明君
除夕
殘歲何俱盡微情浩不窮引巵留夜色燒燭候春風旅
跡孤蓬倦離心衆草同勞歌無處語楚水正飛鴻(是時家兄)
(使承天)
歲十一月皇陵山上作
北上陪嚴祀初行詫所經龍蟠包地脈象衛列天星積
雪千山白屯雲萬樹青神霄騰寳氣夜壑下仙靈險固
合三用乾坤得一寧傳圖會有永探策授竒齡
鄭師周石村卷題三首
高尚意何如窮山聞卜居神功無禹鑿人物有秦餘叠
嶂維靈境孤峰冠太虚時因費杖履觸處覓仙書
結搆依嶙峋幽深自可親雲峰連海嶠泉澗逹江津獨
立迷山鬼端居養谷神何須羡谷口君即子真身
世故攪余愁平居寡所仇有生皆白髮無地是丹丘稍
抑六龍駕還追五嶽游思君栖息地去此暫淹留
禁中遇雪時有詔祈之
落日長原獨客行郊園暑歇正新晴林懸宿雨千村似
禾入凉飇四野平尊酒笑從田父飲柴門靜識古人情
翻愁人擬陶元亮前徑初無五柳名
自西園移向城東稍幽寂
微生無定蹤擾擾誰為慮始營西郭居復戀東郊住東
郊長幽寂野逕迷行處茅宇遶疎籬空階垂茂樹是時
仲夏中林雨開殘曙無人敞深扉永日多新趣卧聽遠
舂聲起看前村路兀傲不知非翻恨來兹暮如何玄豹
姿更隱他山霧
送别袁永之
冠蓋中朝舊田園野客扉異時梁苑地今日長卿歸疲
疾馮秋徤懽娱悵遠違須知&KR0870;耕處一望使星暉
九日有懷家工部兄
無客荆扉掩蕭然病卧時荒村夜聽雨佳節曉吟詩鴻
鴈銜書少黃花對酒遲楚山萬餘里今日最相思
西園宴集譚侍御空同本貞二憲使
閒園一杯酒還與故人同借問茅簷下何如柏府中城
烏窺客晩野樹落筵空却愛霜林靜留懽共不窮
秋夕憶兄
一樹秋風落漸多高天窺鳥暮雙過欲將遠字愁難送
正把新詩悶自歌雲外楚山移使節雨中梁苑對耕蓑
柴門此日誰憐病情極湘江萬里波
飲酒空同海棠樹下分得一字
庭前有奇樹含采弄春日托根磐石間垂景幽蘭室攀
條事可憐對酒情非一空嗤嘉樹傳賦爾慚抽筆
夏日田水南别業二首
愛此君何僻憐余遠更親上皇猶古俗中散即今人樹
繞夷門口隄横汳水濱他方炎熱及逃暑欲來頻
荷篠時相問銜杯晩暫同南風當坐滿大暑入林空勛
業浮雲外田園醉眼中前村亦咫尺歸路夕陽紅
陽春曲
遲日麗原野和風扇芳林棃花覆白雪楊柳菀黃金峴
北懷何極荆南思不禁睹時謝寂寞佇立吐高吟
秋日
閤道凉風日已嚴空庭落木曉相添病身虚擬秋來徤
客路真驚歲尚淹北海鵬風猶未徙南山豹霧合終潛
悠悠感事徒增歎歲暮誰從季主占
雜詩
悲風乘夕興木落歲方晏肅肅鴻鴈征悄悄客心羡王
途悵多違三歲餘力倦興懷念故閭撫事夙衷見平生
素絲姿豈為玄黃變知我亦已稀誰論貴耶賤
賈令驛
策馬寒雲髩脚垂歲闌深歎客行遲亦知拙病今仍出
歸去青山定幾時
靈石縣作
殘冬猶按縣落日稽官程閭里何蕭條荆榛正縱横道
逢流亡卒但聞悲泣聲不能舍之去且為緩前旌匡時
豈乏策牽迫非我情高職久為黍曳組暫百城
星軺驛
萬山詰曲此孤亭遠客西行暫所經生事不堪頭早白
世情無賴眼常青深林落日憑軒望亂葉吟風隔坐聽
寄謝罻羅當日者高飛今已入冥冥
南關驛壁間韻
際曉霜風急空山落葉寒微名沉吏跡久客笑塵冠改
轍登岡險尋源出路難回思高卧者茅屋有餘安
還次陽武與孔文谷飲和其韻二首時冬至後
客子多苦辛塵滿征衣裳旦下太行坂車輪摧羊腸邊
戍久不歸馬毛變繁霜安知平生親合并此中堂廣筵
羅絲竹寒日懸晴光陳觴未及飲感往各自傷歲晏客
如何欣願履初陽
我心鬱不樂豈乏禦冬裳馳情多所懷無以布私腸山
川行不竟飄颻冐風霜感彼瑚璉珍胡不置明堂時俗
難與謀神寳秘其光每用攬古昔惄焉心自傷驅車復
辭去陟馬大河陽
七夕賦得牛女
銀漢凉風起靈妃此夕過流雲通聚語微月照凌波帝
樂無新曲仙機有舊梭應憐並飛羽忍用鵲填河
夜懷家兄時有七歌示叔嗣
高梧殘雨滴凉氣晩來生一夕茅簷下思君千里情夜
蟬臨戶響晴月度林明要自離居苦長歌不遣平
讀薛考功所註老子
雨餘長夏交動望皆成趣雛鳥發新聲殘花開芳樹濁
醪聊自斟輕葛始當御手持老子編目覩薛君註因之
懷人心况以薄世故曲几在深林起視不覺莫
書壁
方知日月易歸來已三年先世有敝廬遺此東郭田况
遭聖明君閭井各息肩自我解朝籍抱痾常晏眠衣冠
挂塵壁起來茅簷前有時負藜杖逍遙看晴天柴門白
日景雞犬鳴籬邊中心私自念微願倘能全安知被嚴
命尚為尺組牽不行冐時禁欲去且留連仰扳道傍樹
手種皆可憐人生豈落葉一往隨風遷亮懷逹人心萬
乘猶將捐終當復來反不愧昔時賢
蘇門集卷四
