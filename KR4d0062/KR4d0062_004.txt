擊壤集卷四宋邵雍撰
天津新居成謝府尹王君貺尚書(嘉祐七年)
嘉祐壬寅歲新巢始孱功仍分道德里更近帝王宫檻
仰端門峻軒迎兩觀雄窗虛響瀍澗臺迥璨伊嵩好景
尤難得昌辰豈易逢無才濟天下有分樂年豐水竹腹
心裏鶯花淵藪中老莱歡不已靖節興何窮嘯傲陪真
侣經營賀府公丹誠徒自寫匪報是恩隆
新春吟
多病筋骸五十二新春猶得共啣杯踐形有說常希孟
樂内無功可比回燕去燕來徒自苦花開花謝漫相催
此心不為人休戚二十年來巳若灰
右客吟
伊嵩有客欲無言進退由來盡俟天好靜未能忘水石
樂閒非為學神仙休嗟紫陌難為客且喜清風不用錢
枉尺直尋何必較此心都大不求全
小圃逢春
隨分亭欄亦弄妍不妨閒傍酒壚邊夜簷靜透花間月
書戸晴生竹外煙事到悟來全偶爾天教閒去豈徒然
壺中日月長多少爛占風光十二年
暮春吟
春來小圃弄羣芳誰為貧居富貴鄉門外柳隂浮翠潤
階前花影溜紅光梁間新燕未調舌天末歸鴻已着行
自問心源無所有答云疎懶味偏長
惜芳菲
細筭人間千萬事皆輸花底共開顔芳菲大率一春内
爛漫都無十日間亦恐憂愁為齟齬更防風雨作艱難
莫教此後成遺恨把火罇前尚可攀
答人見寄
鬢毛不患漸成霜有託琴書子一雙既乏長才康盛世
無如高枕卧南窗明知筋力難為強猶說雲山未樹降
多謝故人相愛甚轍魚幸免困西江
弄筆
行年五十二老去復何憂事貴照至底話難言到頭上
有明天子下有賢諸侯飽食高眠外自餘無所求
問人丐酒
百病筋骸一老身白頭今日愧因循雖無紫詔還朝速
却有青山入夢頻風月滿天誰是主林泉遍地豈無人
市沽酒味難醇美長負襟懷一片春
答客
人間相識幾無數相識雖多未必知望我實多全為道
知予淺處却因詩升沉休問百年事今古都歸一局棋
乘馬須求似騏驥柰何騏驥未來時
悟人一言
百慮謀猶拙一言迷自開世間無大事天下有雄才唯
恐人難得寧憂道未恢忌心都去盡何復病塵埃
謝人惠筆
愛重寄文房慇懃謝遠將兔毫剛且徤筠管直而長靜
錄新詩藁閒抄舊藥方自餘無所用足以養鋒鋩
書事吟
天地有常理日月無遁行飽食高眠外率是皆虛名雖
乏伊吕才不失堯舜氓何須身作相然後為太平
雙頭蓮
漢室嬋娟雙姊妹天台縹緲兩神仙當時盡有風流過
謫向人間作瑞蓮
答人書意
仲尼言正性子輿言踐形二者能自得殆不為虚生所
交若以道所感若以誠雖三軍在前而莫得之凌
答人書言
無位立事難逢時建功易求全自有毁舉大須略細去
惡慮傷恩存惡憂書義徒有仁者心殊無仁者意
答人書
卿相一歲俸寒儒一生費人爵固不同天爵何嘗匱不
有霜與雪安知松與桂雖無官自高豈無道自貴
與人話舊
耳目所聞見且言三十春纔更十次閏巳換一番人圯
族綺紈故朱門車馬新從來皆偶爾何者謂功勲
閒吟
忽忽閒拈筆時時樂性靈何嘗無對景未始便忘情句
會飄然得詩因偶爾成天機難狀處一點自分明
閒坐吟
當年計過之今日事難隨天命不我祐雲山聊自貽無
何緣淡薄遂得造希夷却欲嗤真宰勞勞應不知
天津閒步
天子舊神州葱葱氣象浮園林閒近水殿閣遠横秋浪
雪暑猶在橋虹晴不收人間無事日此地好淹留
天津幽居
予家洛城裏况復在天津日近先知曉天低易得春時
光優化國景物厚幽人自可辭軒冕閒中老此身
天津水聲
洛水近吾廬潺湲到枕虛湍驚九秋後波急五更初細
為輕風背毫因驟雨餘幽人有兹樂何必待笙竽
不寢
閒坐更已深就寢夜尚永展轉不成寐却把前事省奠
枕時昏昏擁衾還耿耿西窗明月中數葉芭蕉影
天宫小閣
夏日到天宫&KR1088;欄望莫窮古人用心遠天子建都雄樓
觀深雲裏山川暮靄中行人漫來往此意有誰同
聽琴
琴宜入夜聽别起一般清纔覺哀猿絶還聞離鳳鳴青
山無限好白髮不須驚會取坐忘意方知太古情
天津感事二十六首
雲輕日淡天津暮風急林疎洛水秋獨步獨吟人莫會
時時鷗鷺下汀洲
寵辱事多今不見興亡時去止堪哀請觀今日長安道
抵暮行人猶往來
鳳樓深處鏁雲煙一鏁雲煙又百年痛惜汾隂西祀後
翠華辜負上陽天
誰引長河貫洛城鑾輿東去此為輕洪濤不服天津束
日夜奔騰作怒聲
陽烏西去水東流今古推移幾度秋四面遠山長歛黛
不知終日為誰愁
忙忙負乘兩河殊往復由來出此途爭似不才閒處坐
平時雲水遶衣裾
人言垂釣辨浮沉辨著浮沉用意深吾恥不為知害性
等閒輕動望魚心
自古别都多隙地參天喬木亂昏鴉荒垣壞堵人耕處
半是前朝卿相家
鳳凰樓觀冷横秋橋下長波入海流千百年來舊朝市
幾番人向此經由
輪蹄交錯未嘗停去若相追來若爭料得中心無别事
苟非干利即干名
煙樹盡歸秋色裏人家常在水聲中數行旅雁斜飛去
一簇樓臺峭倚空
淥水悠悠際碧天平蕪更與遠山連白頭老叟心無事
閒凭欄干看洛川
去年橋上凭欄人今歲橋邊騎馬身橋上橋邊不知數
於今但記十三春
堤邊草色長芊芊陌上行人自往還淥水欲淨不得淨
春風未放柳條閒
水流任急境(一作景)常靜花落雖頻意自閒不似世人忙
裏老生平未始得開顔
溪邊閑坐眼慵開波射長堤勢欲摧多少水禽文彩好
幾番飛去又飛來
名利從來本任才行人不用苦相猜壺中日月長多少
閒步天津看往來
地勢東南一槩傾水流何日得安平天津更在急流處
無限高深併此聲
三千里外名荒服一百年來號太平爭似洛川無事客
何須列土始為榮
遶堤楊柳輕風裏隔水樓臺細雨中酒放半醺重九後
此時情味更無窮
着身靜處觀人事放意閒中鍊物情去盡風波存止水
世間何事不能平
隋唐而下貴公卿近世風波走利名借問天津橋下水
當時湍急作何聲
前朝無限貴公卿後世徒能記姓名唯此天津橋下水
古今都作一般聲
雲無一縷干明月橋有千尋卧渌波料得人間無此景
中秋對月興如何
郟鄏城中同德友鳳凰樓下會中秋芳罇倒盡人歸去
月色波光戰未休
了生始可言常事知性方能議大猷只此長川無晝夜
為誰驅逼向東流
誠明吟
孔子生知非假習孟軻先覺亦須修誠明本屬吾家事
自是今人好外求
繩水吟
有水善平難善直唯繩能直不能平如將繩水合為一
世上何憂事不明
辛酸吟
辛酸既不為中味商徵如何是正音舉世未能分曲直
使誰為主主心平
言默吟
當默用言言是垢當言任默默為塵當言當默都無任
塵垢何由得到身
閒居述事
一點天真都不耗千鍾人祿是難來太平自慶無他事
有酒時時三五杯
竹雨侵人氣自涼南窗睡起望瀟湘茅簷滴瀝無休歇
却憶當初宿夜航
初晴月向松間出盛暑風從水面來巳比他人多數倍
况能時復舉樽罍
堂上慈親八十餘階前兒女戲相呼旨甘取足隨豐儉
此樂人間更有無
清歡少有虛三日劇飲未嘗過五分相見心中無别事
不評興廢即論文
花木四時分景致經書千卷好生涯有人若問閒居處
道德坊中第一家
天宫小閣納涼
小閣&KR1088;虛看洛城滿川雲物拱神京風從萬歲山頭至
多少煙嵐併此清
小閣於吾大有功清涼冠絶洛城中自慙虛薄誠多幸
襟袖長涵萬里風
小閣清風豈易當一般情味若羲皇洛陽有客不知姓
二十年來享此涼
天宫幽居即事
人苦天津遠來須特特來閒餘知道泰靜久覺神開悟
易觀棋局談詩捻酒杯世情千萬狀都不與裝懷
遊龍門
江天無少異幽鳥下晴沙洛去山形斷川迴渡口斜龕
巖千萬穴店舍兩三家清景四時好都城况不賒
重遊洛川
買石尚饒雲買山當從水雲可致無心水能為鑑止性
以無心明情由鑑止已二者不可失出彼而入此
川上觀魚
天氣冷涵秋川長魚正遊雖知能避網猶恐悞呑鈎巳
絶登門望曾無點額憂因思濠上樂曠達是莊周
擊壤集卷四
