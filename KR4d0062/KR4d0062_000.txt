擊壤集别集類二(宋)
提要
(臣)等謹案擊壤集二十卷宋邵子撰前有治
平丙午自序後有元祐辛邜邢恕序晁公武
讀書志云雍䆳於易數歌詩盖其餘事亦頗
切理案自班固作詠史詩始兆論宗東方朔
作誡子詩始涉理路沿及北宋鄙唐人之不
知道扵是以論理為本以修詞為本而詩格
扵是乎大變此集其尤著者也朱國楨湧幢
小品曰佛語衍為寒山詩儒語衍為擊壤集
此聖人平易近人覺世唤醒之妙用是亦一
說然北宋自嘉祐以前厭五季佻薄之弊事
事反樸還淳其人品率以光明豁達為宗其
文章亦以平實坦易為主故一時作者往往
衍長慶餘風王禹偁詩所謂本與樂天為後
進敢期杜甫是前身者是也邵子之詩其源
亦出白居易而晚年絶意世事不復以文字
為長意所欲言自抒胸臆原脫然扵詩法之
外毁之者務以聲律繩之固所謂謬傷海鳥
横斤山木譽之者以為風雅正傳莊㫤諸人
轉相摹仿如所謂送我一壺陶靖節還他兩
首邵堯夫者亦為刻畫無鹽唐突西子失邵
子之所以為詩矣况邵子之詩不過不苦吟
以求工亦非以工為厲禁如邵伯温聞見前
錄所載安樂窩詩曰半記不記夢覺後似愁
無愁情倦時擁衾側卧未欲起簾外落花撩
亂飛此雖置之江西派中有何不可而明人
乃惟以鄙俚相高又烏知邵子哉集為邵子
所自編而楊時龜山語錄所稱須信畫前原
有易自從刪後更無詩一聯集中乃無之知其
隨手散佚不復收拾真為寄意扵詩而非刻
意扵詩者矣又案邵子抱道自高盖亦顔子
陋巷之志而黃冠者流以其先天之學出扵
華山道士陳摶又恬淡自怡迹似黃老遂以
是集編入道藏太元部賤字禮字二號中殊
為誕妄今併附辨扵此使異教無得牽附焉
乾隆四十二年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
擊壤集自序
擊壤集伊川翁自樂之詩也非唯自樂又能樂時與萬
物之自得也伊川翁曰子夏謂詩者志之所之也在心
為志發言為詩情動於中而形於言聲成其文而謂之
音是知懷其時則謂之志感其物則謂之情發其志則
謂之言揚其情則謂之聲言成章則謂之詩聲成文則
謂之音然後聞其詩聽其音則人之志情可知之矣且
情有七其要在二二謂身也時也謂身則一身之休戚
也謂時則一時之否泰也一身之休戚則不過貧富貴
賤而已一時之否泰則在夫興廢治亂者焉是以仲尼
刪詩十去其九諸侯千有餘國風取十五西周十有二
王雅取其六蓋垂訓之道善惡明著者存焉耳近世詩
人窮慼則職於怨憝榮達則專於淫泆身之休慼發於
喜怒時之否泰出於愛惡殊不以天下大義而為言者
故其詩大率溺於情好也噫情之溺人也甚於水古者
謂水能載舟亦能覆舟是覆載在水也不在人也載則
為利覆則為害是利害在人也不在水也不知覆載能
使人有利害耶利害能使水有覆載耶二者之間必有
處焉就如人能蹈水非水能蹈人也然而有稱善蹈者
未始不為水之所害也若外利而蹈水則水之情亦由
人之情也若内利而蹈水則敗壊之患立至於前又何
必分乎人焉水焉其傷性害命一也性者道之形體也
性傷則道亦從之矣心者性之郛廓也心傷則性亦從
之矣身者心之區宇也身傷則心亦從之矣物者身之
舟車也物傷則身亦從之矣是知以道觀性以性觀心
以心觀身以身觀物治則治矣然猶未離乎害者也不
若以道觀道以性觀性以心觀心以身觀身以物觀物
則雖欲相傷其可得乎若然則以家觀家以國觀國以
天下觀天下亦從而可知之矣予自壯歲業於儒術謂
人世之樂何嘗有萬之一二而謂名教之樂固有萬萬
焉况觀物之樂復有萬萬者焉雖死生榮辱轉戰於前
曾未入於胷中則何異四時風花雪月一過乎眼也誠
為能以物觀物而兩不傷者焉蓋其間情累都忘去爾
所未忘者獨有詩在焉然而雖曰未忘其實亦若忘之
矣何者謂其所作異乎人之所作也所作不限聲律不
㳂愛惡不立固必不希名譽如鑑之應形如鐘之應聲
其或經道之餘因閒觀時因靜照物因時起志因物寓
言因志發詠因言成詩因詠成聲因詩成音是故哀而
未嘗傷樂而未嘗淫雖曰吟詠情性曾何累於性情哉
鐘鼔樂也玉帛禮也與其嗜鐘鼓玉帛則斯言也不能
無陋矣必欲廢鐘鼔玉帛則其如禮樂何人謂風雅之
道行於古而不行於今殆非通論牽於一身而為言者
也吁獨不念天下為善者少而害善者多造危者衆而
持危者寡志士在畎畆則以畎畆言故其詩名之曰伊
川擊壤集時有宋治平丙午中秋日也
