提要别集類四(元)
吾吾類稿三卷
(臣)等謹案吾吾類稿三卷元吳臯撰臯元史
無傳志乘亦失載其姓名獨永樂大典各韻
中頗採錄其詩文題作吳舜舉吾吾類稿又
别收胡居敬等原序三篇略具行履知其為
臨川人乃宋丞相吳潛諸孫早遊吳澂之門
嘗官臨江路儒學教授元亡後抗志不出遯
跡以終而不著其名惟王圻續文獻通考載
有吳臯吾吾類稿之目而集中祝文亦有臯
忝遊宦語知臯為其名舜舉乃其字也臯工
於韻語所作大都以朴澹為主不涉元末佻
巧纖靡之習詩中紀年多有庚寅壬辰及癸
卯甲辰等歲名時正值至正之季盜賊縱横
目擊艱危每深憂憤如和劉聞廷擬古十章
反覆於國步將傾籓維弛節而繼之以堂堂
尋陽守重義知所本云云特表李黼之忠烈
以激厲當時其志有可憫者雖其骨格未堅
尚不能抗行古作者而纏綿悱惻要不失變
雅之遺意焉集佚已久顧嗣立元詩選蒐羅
最廣亦闕而不載今從永樂大典裒輯共得
詩一百二十餘首釐為三卷其雜文十餘首
亦附於後備考核焉乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
原叙
強圉作噩之祀余還江右抵臨江假寓天寧寺寺密邇
郡庠因與教授吾吾吳先生舜舉游先生嘗語余曰郡
承大亂之後民皆習武事厭儒行弦誦絶響教無所敷
吾甚恥之既而時異事殊先生屛居閭里闢一室績學
藝文惟以奉親訓子為務勢利紛華之習眎之漠如也
郡洊罹兵變干戈相承學宮荒閴袁筠之境遺民逸士
聞先生名每延置其家奉贄請益雖武夫悍將多遣子
弟就學焉四方搢紳大夫求詩若文戶屨恒滿平居無
事操觚染翰著述不厭境與意會必形之吟詠學者多
傳誦之遭時多囏竟齎志以没惜哉先生殁十餘年其
子均彙次遺稿屬為叙余嘗見先生文集篇帙甚富今
所存僅若此盖掇拾于喪亂之餘不能全也先生之文
典實古雅從容于法度之中其為詩冲澹和平發乎性
情之正世之工乎侈靡浮麗以流連光景嘲弄風月者
不可並論也先生世家臨川履齋丞相之諸孫也蚤游
吳文正公之門獲聞聖賢之學故處乎叔世卓然不易
所守使得位而見諸用其事業必有可觀也詞章云乎
哉均字仲權好學而文能守其家學云渝陽胡居敬叙
余留郡城獲觀吳舜舉吾吾先生詩尤妙于五言如竹
林清飈頓蘇煩鬱如蘭皋秋露夐殊塵境因歎曰詩形
于音音生于心心有所契音乃中節先生之詩中節之
音也而余未能知之憶余弱冠時與先生同處豫章郡
庠為弟子員余之學未知方志有不定因謂人皆然固
余之媿也後三十年先生為臨江郡博士遂屢見之以
急遽流離未暇考德問業知先生未盡又可媿也後又
二十餘年而先生殁矣而始獲盡觀其詩文皆亹亹古
人乃大媿焉以五十年之交友而知之未能盡何也其
失原于自怠而闇于知人也嗚呼白首巖扄舊交零謝
欲求如先生者與之上論風雅而下評近作其可得耶
先生之子均以先集見示凡先生行事前進士胡君居
敬叙之詳矣余書此于後姑以見慕之之至而媿之之
深也梁寅叙
詩權輿于康衢之謠賡載之歌而大備于成周之風雅
頌後世雖有作者不可及已邵康節云自從删後更無
詩非無詩也無古人之詩也非無古人之詩也無古人
之性情也五言起于李陵蘇武七言起于漢武柏梁詩
之為體非古也絺章繪句嘲風詠月詩之為教非古也
夫以古人之詩如彼而今人之詩如此謂之無詩果無
詩哉其間有能以今人之詩體而寫古人之性情則詩
之為教猶有存者然文章與時高下漢魏之詩猶近于
古下至六朝則綺麗之習勝而漢魏雄渾之氣亡矣迨
夫聲入于律而絶句八句排律之作則號為近體而拘
拘于對偶嫓青配白爭以纖巧新竒為尚去古益遠然
時之所趨其可少乎臨川吳舜舉先生蚤知學詩而能
上追三百篇之義作為五七言古近二體諸詩皆本乎
性情關乎世教非汎汎而作者前嘗為臨江郡博士其
淑諸人者多矣亂離以來舊稿散失其子均收輯遺篇
于亂定之餘僅得若干首臨江税課司大使京兆趙君
師嘗見而說之遂率郡中士友命工刻梓以永其傳以
余與先生相知之深徵序其端余不敢辭張美和叙
