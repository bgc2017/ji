吾吾類稿卷二元吳臯撰
五言古詩
閔君鄉初度賦以為夀
高秋霽璇霄晨光散清朗結綺延輕颷瑞靄拂書幌垂
柳綠如縷芳塘闢前敞君子有好懷逸志青雲上炯炯
冰玉姿棲棲滌塵想詩書日以娛觴詠浹歡賞今辰屆
初度親友忻俱往庭中綵衣樂玉砌蘭芽長未契弧矢
占竟被章逢奬後凋表松柏貞質荷素養夀祉聿以崇
修名溢穹壤
甲辰燈夕余僑居上泉先期府公留陪上官讌
集是日值雨弗果如約因賦五言詩東府中長
貳
開歲苦連隂層雲晝恒昏投老遘迍蹇竄迹依山原兹
辰元夕臨孤坐掩衡門府公重時景華燈列前軒上官
及同賞邀余共開尊自愧庸謬姿安可並璵璠奈此雨
如霰不得追笑言田父意頗懌語話勞温存深期早寧
謐畊鑿賴兒孫忽動遠遊感何時戒歸轅興言謝知己
相逢難具論
病中七夕
清商初屆候庭柯振凉颸華月露光采彩雲亂葳蕤卧
疴苦無悰良宵心不怡堂前樹諼草堂上髮成絲連歲
稔兵革困阨病復滋嗟余蹇且拙智巧無銖錙磷緇莫
或試堅白雅自持天孫嬪河鼓適與此夕期再拜叩天
孫俾我遂所祈竟宵不得命孰易愚鈍姿方悟巧拙理
付命非所移所念罹厄運鍾禍亦荐奇窮共劇干紀天
地俱瘡痍天步尚囏阻何由暏坦夷
初冬
南牖霽光入温然敵春暘西馳萬扉景端居惜流光秉
翰發藻思開筵進霞觴夙志豈終淹貧賤道其常素履
冀無渝益堅寧敢忘鑿耕畢歲事熙洽忻時康
胡商用初度伊邇筠中貴游洎賢士友凡有意
斯文者率詣賀商用夀親罷必觴友于家盡歡
乃已蓋其事親友友實關倫義非好德者之儔
疇克臻兹也余先期還臨城弗與諸賢之末鬱
中而忸怩有以也敬賦此以致區區情見乎辭
霜露零中野時菊吐幽芳掇以娛夙心清馨遠飄揚肅
肅長風至湛湛天宇凉羣卉日搖落危綠萎已黃自非
異凡品焉能凌風霜美人皦如玉瓊裾曳琳琅玄度冰
雪瑩高誼摩穹蒼菽水怡親顔綵服升中堂何况當盛
年才華擅詞場大藩著文獻爰淑俊造良慶門紀垂弧
賓親各稱觴媿余復行邁遠意不獲將申言勗壯志令
德期彌昌
用古意荅陳子常二首
美人在天末綽約瑶華姿青鸞采雲裏傳情欲憑誰惠
而能好我柔札遠見遺芳晨願相接莫待凝冰澌望望
更延竚徒劇此心悲
步出城南隅青樓敞虚牖不見如花人所餘惟老醜問
之盡俘虜無復資舒憂不意罹變遷奈此淹留久當年
恃才貌何處委衰朽未能忘素心因之謝親友
荅龔伯先病中見寄
新篁亞濃綠籊籊當前楹長夏美風日高居媚幽貞一
札示佳什三秋耿余情枉此金玉音因之襟抱盈嗟子
抱微疴問疾阻修程遥雲隔曉望積雨夏氣清長洲兩
河迥通川一夕平發舸懷朝濟攜儔遲宵征延覿攪我
心遥遥若懸旌
荅周恒四首
彌月困風雨竹屋蒼煙深紅香委濃艷半逐滄波沈坐
念芳序改積念孰能禁故人枉高步隔巷屢見尋盍簪
亦已愜况遺金玉音
書樓瞰川上積潦烟波深歎逝展遐矚湛湛天光沈心
知悵闊絶孰與愁悶禁不得共言笑迢迢阻追尋不啻
山海隔何當接徽音
失意恒鮮歡來往暫相得敢忘磷緇戒而欲試堅白豔
葩紛過眼徒有好顔色榮耀何足云飄忽如過客篔簹
媚幽姿相對可終日
晝坐蓬蓽居翛然忻自得既無高世姿徒欲守貞白蘭
章枉佳句炫若雲五色多應紫霞裏嘯咏揖仙客而我
嬰世氛相望片雲隔
古意二首荅陳子常
蓬蒿栖獨鶴困此凌雲姿羽翮日摧頽顦顇當告誰烟
塵徧六合雲路忽若遺于時盛炎燠斯須變寒澌當隨
鴻鵠翔毋俾燕雀悲
衆女妬蛾眉深閣掩重牖臨粧抱明鏡孰與辨妍醜心
焉誠忉忉撫景懷悠悠浮雲翳陽景焉能永終久容華
耀冰雪豈得便衰朽筠松撫寒香貞質契三友
荅王仲義寄來韻
商郊沈老火清飈生夕凉芳蕤久銷歇高林又飄黃方
嘆流運駛曠違親愛傍因知坎且止式悟舍則藏豺虎
方搆患何由際時康敢辭困躓苦貧賤理則常晏歲霜
露滋誰念無衣裳申章乏瓊報深衷未渠央
胡宗性以詩見寄因次韻奉荅二首
積雪披徂徠蔚蔚蕃高松迥出宵漢上雲氣遥相通摩
霄一白鶴獨栖如老翁忻言得所托相與何終窮惡木
非所依蓬蒿非所容巢居足風雨矯翮隨虯龍
太清薄雲物霏隂藹重霄經濟起才俊彤庭足英僚七
貴五侯尊金印重縣腰權寵媒異患達生分漁樵操斤
詣空谷垂綸傍深苕畢趣謝氛垢雪頂寒蕭蕭
荅鄧文學二首
秋聲起蓬戶高林喧夕風驅車涉遠道四顧誰與同揮
杯别親愛沈憂劇心沖人生百年内聚散風中蓬豈不
念時艱遽離鄉井中感子綢繆意持報憑歸鴻
楚甸翳秋隂洒洒風吹雨凉生芰荷衣路繞磎邊隖中
道逢知己握手即相與名談析玄旨觴酒坐前廡定交
忘淺劣秉德希前古何以惻深衷明發川上浦相望懷
百憂平原多宿莽
周恒有喪子之慼貽詩見志用韻荅之
玄鬢生素絲歲月坐來老昔陪金閨彦總羨謀身早遨
遊帝王州卓犖懷奇寶經筵籍餘光獻納每稱好自是
偓佺儔屢見如瓜棗歸來值危亂邦國鞠茂草間關重
攜挈何以豁胸抱弱子纔九齡恙作竟難保泉扄既深
掩銜哀動憂惱生寄死若歸畢竟何足道喪明悲子夏
何用苦顛倒但飲尊中物愁絶冀敺掃相覓寧憚勤聆
論亦應飽
荅周恒
高抱瑩冰玉心清願恒違清晨抱琴出薄暮乃言歸宦
遊值喪亂頫仰萬事非暴横日充斥未覺蹤跡稀靖難
藉英傑與子將疇依旌旆正翩翩駟馬亦騑騑殺氣薄
原野亂餘民命微淹留匪懷土何能效知幾登車輪有
角不殊困重圍豈不念鄉園重以音問希青衫結飛鶉
何用媿輕肥弱臂恨不羽徒羨歸翼飛艱危豈恒理及
兹當息機
送人歸宜春
積雨麗初陽風花迹如掃舟回金鳳渚川光媚幽島湍
驚峽束險春臺風日好歸情浩難遏攀卧耿懷抱君應
卓傑識磊砢懷至寶作郡枉令姿餘黎藉匡保薇垣展
高步洒翰摛華藻偉矣經濟心欽兹芳譽蚤登賢屢開
閣賓榻共傾倒嗟余交忝後瞻晤何草草惜别意已勤
奈此千里道(詳袁州府志)
悼友人
一坐凡數起忽動風木悲哲人遽云逝長慟涕漣洏儒
服起從軍慷慨無磷緇事勢一朝異不得以死辭贊畫
入戎幕計術屢出奇經邦本仁厚豈弟澤下施眷余介
叔末篤交類連枝講明發奥義不獨書與詩敏偕夙性
達相於劇切偲人生百年中光隂如電馳蓋棺志未竟
已矣非所期歸櫬度蒼峽愁雲黯相隨凝竚渺渝水端
令心不怡
友人簡大玄辟亂殞于沙湖痛悼賦此
興兵實媒禍積惡况不悛無辜輒旁及性命亦可憐哀
哉簡文學端居守吾玄承歡具慶下况值迍與邅兹焉
烽燧舉奔竄理所先愴惶昧聖訓未省戒涉川舟棹竟
失利忽墮飢蛟涎良友奄長逝臨風一潸然
觀水泛二首
巨浸日湯湯通川類溟渤憑高極遐瞰一夕洲島沒洪
濤勢淜湃滉漭去超忽瑣瑣蝦與蟹出沒黿鼉窟焉能
測變化點額詫奇物
新畬東作早原陸漫黃潦展力未遽勤麰麥病泥淖玄
冥會天意卷迹亦應好方抱艱食憂餘生殆難保
過鍾山峽
過却虎頭灘又上鍾山峽逶迤一磎轉犖落羣峰插帆
衝嵐氣斷棹妥天光壓因知造化心峙流成吐納
九日郡侯燕集席間率然之作
杪秋風景美芳辰屬重陽藩侯置高會賓客滿華堂凉
飈觸軒檻清醥泛羽觴鮮肥既入饌殽核具見嘗入幕
盡才傑煥然圭與璋蹇余忝文學復此叨寵光上官秉
謙德高度涵汪洋禮意况周洽勢位俱能忘坐使凋瘵
愈潛欲移披猖考績見稱述奚專古循良
敖城初春貽劉豫父羅士章
客舍傍蘭皋川光迴杜渚敖城屆初遊景物何容與流
峙奠名邑羣彦敦前矩飛躍隠至情山雲籠近塢輕飈
激軒檻香逐靡蕪吐暖霧結餘隂溪面洒微雨良朋忽
覯止未見心已許展席坐終日雄辯襍今古論文會至
理剖析到毫縷聆此謦欬餘覺我沉疴愈相看謹時禁
不得展尊俎二妙時往臨因之快瞻睹
投臨守
鳳渚暖春雲官船初報上長猋素濤涌平津錦帆漾遺
黎藉誰弔稔禍劇凋喪郡封勞屢拜清譽愜時望不資
敏手功塗炭何由仰宦遊徒老我且乏慈闈養願推錫
類仁孤寒釋悲悵
呈筠守
錦川何瀰瀰文湍漾寒玉雉堞出雲間逶迤迥相屬譙
門深甲第冠蓋如雲矗賢哉二千石出守稱良牧推仁
撫凋弊布令一何肅心焉懷豈弟聞譽藹前錄蹇予遠
遊倦先睹共追逐自是星鳳姿因之駭羣目
投郡守
時雨澤羣物秋旻豁晨瞻適遊通衢中軒蓋何崇嚴上
府開甲第駐此帷與襜共訝五馬尊還誇叔度廉勤政
復推恕遐邇澤畢沾粤從眎事初頌聲藹閭閻田里遂
耕鑿坐使愁嘆恬承聞起深奬矧復德秉謙才堪鼎鼐
寄作郡終豈淹揆予就衰朽素標日已添展晤懷闊略
抱此愧負兼一割自貽慊誰謂鉛刀銛
逢練伯尚
花雨泛春濤鳳渚停歸艫疇音記分袂顯隠迹兩殊詎
意十餘稔復此仍躊躇各訝容髮改咄此歲月徂方辭
贑石瀧又駕建鄴車巧逢豈常幸褎然領時需行邁感
離思永言致區區
贈朱逸人
達士適權宜辛勤濟艱危豈無林與丘那自避迫敺攜
挈不遑止眷此妻與(一作若)孥幸不失鄉井畊鑿性所娛
忻言耦沮溺避世邁厥趨吾儕重逃匿顔厚遠故區敝
廬燬兵燹疇能理榛蕪承聞起深羨永矢臻良謨
贈别
桃浪汎通川朝來霽花雨錦帆官舫發解纜鳳凰渚故
人瓜代及執别何容與商車勞會斂經費寧無補風花
攪離思繾綣傷情素多應騰薦剡香染薇垣露彤廷急
才彦促入青雲步去去勿滯留何時展良晤
贈邵瓜隠
冠蓋慕丘壑乃知嬴已顛無何代遽革允悟機所先種
瓜傍青門高名與代傳于焉千載後再覩令緒賢承明
獻策回頫察探幽玄芳圃何深深瓜瓞亦綿綿說懌引
遯栖讀書縻歲躔高識展弘閟妙藴徹微淵雲端揖白
鶴矯首睨飛仙
贈盧仁本二首
衛生苟失宜遘疾信良苦矧乃眶睫間失治爰成瞽高
人燭其秘妙藴希前古金膏鍊神液一筯羣盲瘉捄療
收全效芳譽藹區宇心目理一致昧者乖賦予孰知瞭
與眊君子無謬取何當拯其迷開明豁瞻睹
雙瞳貴瞭瞭眎瞻聿以明一起眶睫恙因之矇眊并昔
賢曾憫此捄藥著深情良效衍方劑收功久垂成盧醫
燭厥閟遂擅高藝名鄉邦負疴者累起數千盲吾聞起
嘆羨實茂副厥聲幸為開衆瞽永資輸廓清
過茶鹽舖
永路自迢迢嘉苗方濯濯修條夏蓊鬱炎景書蒸爍遠
遊懷道暍離亂傷飄泊停車青楓林凉洒縐絺薄挂冠
花氣馥掃石松針落茅屋山犬吠前瞻路綿邈田家有
新釀相與共斟酌單居懷所親惻惻念離索
中秋夜讌次韻詶彭鏞
素節薄殘暑凉宵璇宇清翠梧漙玉露瓊樹綴雲英前
除皓采發東溟素蟾生銀漢皛澄練珠斗燦垂纓綺席
羽觴泛寶鼎篆馥輕對景思洽友承寵屢專城豈弟竟
初志撫字惻深情才子賦尤美野人思徒盈胥晤良不
數一言安足并怡親在終養(一作乏豐養)感此非違榮自顧
昧前算寧能遂遐征宦遊念流落時風重縱横不得共
談笑徒兹仰高明暫須安蹇拙焉得渝忠貞
贈道士
光黨炳清節穉也亦其倫邈焉百代後孰與計屈伸蹇
余遘多艱攜挈適至筠忽值羽衣客宛若太古民自言
胤南州秉心希隠淪還如吳門卒敢冀下榻賓警邏詎
云汙官達多畏人丹丘意所戀商顔心所親妻子何足
念冉冉謝世塵聞余愜素願接以謦欬頻跨鶴入寥廓
天風洗衣巾
瑞芝詩
二氣鍾奇秀嘉瑞産渝川九莖呈異特五色何芳鮮獻
迹自幽曠含榮挹清妍揚芬逐微焱管笛矗蒼煙凡卉
豈其儔靈茁故所傳迥脱榛莽區遽墮冠蓋前臬府此
分歷宏綱方布宣至和斯有感至理固其然發施良得
宜凋瘵必可蠲休徵屆寧謐四海同堯天
臘月二日戲綵之樂
冰霜正凝冱玉衡迴杪冬斯晨集懽宴戲綵庭闈中十
年兵搆患不得展從容逃竄不遑息喜懼積心忡童稚
襍稱觴拜頫貌有顒親顔怡且和夀祉宜增崇焉得樹
諼草笑卧南山松
奉荅大兄來韻二首
喪亂傷流離每泣淚如雨父母葬兩塋弟兄各異土既
辜連枝榮未免析薪苦脊令縱高翔難越關山阻雖謂
他人昆卒莫向余語其然豈其然所愾在荆楚
桑田昔變海城市今為墟亂象一何似承平百不如忝
役得無咎遺恨終有餘既乏負郭田安念敝邑廬所歷
盡艱險能不懷欷歔三代多變故春秋俱不書返古欲
謾紀援筆仍躊躇
新秋夜坐
華月出雲衢流輝庭之隅荒煙生遠樹凉吹落高梧苦
悲白日短不知清夜徂
代送上官
紅旭麗春城晴檐融積雪流雲層宇淨隂沴頓消歇官
河裊垂柳金縷毶毶發華艘泛蘭渚忽報上官别綢繆
曷由展官柳恣扳折多君膺寵眷行色念倉猝春濤泳
晴泚載此川上月明發屆千里風颿去超忽相望耿懷
思川塗渺難越
送清江彭士雲
君來秋暑初江月漸清好滄洲十日客水石發幽抱荒
荒西關路驅車入秋草得我何足論詩成各烏帽西風
野花明斜日江樹老舉手復取别何年重傾倒人生誰
非客恨我歸不早飛飛南國鴈離愁滿晴昊風帆鼓聲
急輕舟去如掃
題李尊師松竹梅卷
翠篠凝煙碧虯髯拂雲蒼寒芳守貞白粲粲浮清香秋
冬凋卉葩高姿凌雪霜空山渺塵俗幽懷堪詠觴托交
亦云堅寥寥肯相忘况乃在春谷子月萌初陽披圖忽
得此緇塵欲生光羣彦綴佳什煥彼金玉章契兹歲寒
念交道期彌昌
茗篇
瓊樹吐芳鮮敷榮麗陽景金芽靈液滋玉蕾誚丹穎孰
掇閬苑蕤飛度碧雲嶺綠塵揚玉臼鳳髓團金餅瑶甌
凝紺雪沸溢神丹鼎甘踰仙掌露啜以發清醒輕飈洒
毛髮振袂蓬萊頂羽輪須我駕忽縱雲螭騁君子煉忠
赤懇欵攄誠敬明水醮仙官應宜受天慶
題劉善卿竹逕
籊籊冰雪姿謖謖歲寒節不有真雅操曷足匹高潔伊
誰富川上植之當墉列翠偃虯龍妥玉戛飢鸞頡邃徑
繁隂清敝牖驚飈冽景賢攸好德瞻淇爰企哲遺榮乃
尚素怡此詎非傑林居謝喧襍畢與塵鞅絶造焉蔑其
期何計已中熱
題鄒伯顒竹雲山房
余生慕康樂孤游訪其蹤建城未一詣念此心冲冲鄒
君居是邦植筠當列墉翠拂霄漢密隂圍忩戶濃吟嘯
清風裏裴回碧雲中摘實待飢鳳芟枝化游龍結此歲
寒友虚心誰與同山人讀書罷把酒澆奇胸焉知世事
變戈甲憯洊逢丈夫抱奇節相與保初終
感興四首荅美和
極備懼貽譴凄凄度寒颸長夏雨如霰中堂欲成池孰
濟李膺舟屢下董生帷擬步殆如漆涉潦靡所之美人
懷蹇修展意欲藉誰婉孌如可即乘鸞出雲螭
暄凉悟推遷今古一朝莫仙人盡妖妄何必懷異趣吾
觀聖賢人汙隆以時度懿則一云炳嗤彼馳且騖君子
貴修省孰謂營近務焉知謬毫釐千里殆難訴
邦國控上游從昔建戎幕孰明倚伏理俯仰一今昨當
時豪俠儔意氣俱淪落負固接名區往往成犄角侵掠
歲不虚及此廢裁酌誰貽招隠篇敢效七人作
翛然坐環堵載籍竊自娛良友曠不接心埃曷蠲除貽
我金玉章恧此晤語疎亟誦輒心醉何必謀市酤中意
劇欲宣殷勤致雙魚雙魚不可致眷此終躊躇
正初始晴忽雪即事
晨光動衡宇攬衣下前除因之出門去巾屨襍軒車營
營道傍者亦復相銜趍米薪涌高價無論桂與珠奈何
變隂沴雨雪忽載塗力役未遑䘏矧被寒餒敺四郊信
多壘何由保寧軀
荅劉伯雍致書
暄凉謹恒序遞見更裘葛炎景告徂遷一瞬遽秋末春
遊鳳山渚别去嗟何闊良朋致雙鯉慰此飢與渴荷衣
儒服老桂子秋香發延竚耿懷思孤雲去超忽
徐文哲邀飲因賦詩柬在坐君子
升陽煦初景微隂忽復開衡門常晝掩客舍環蒿萊檐
隙童稚喧報道高軒來承接未良久邀我同尊罍四坐
列珪璋俱抱照乘才媿余蹇劣姿得與先達陪道同志
愈合語洽心悠哉芳讌未及終白日西南頽歡會良難
再劇飲性所諧主賓盡百拜禮意仍兼該感深情莫喻
短章為君裁
寄李員外
湖光灧餘春棟雲霏潤漵臺觀表層城甲第入煙霧夜
瞻玄宇淨近斗龍光邃泉阿炫神怪上徹雲采互何用
沒重淵妙合天所措故人偕顯擢大府列清署眷余屬
末契闊别耿情素况乃顛沛餘曷使寸衷露微辭致悁
勤何由展良晤
又
愧無卓絶識出身忝儒流宣鐸謬承乏竊獲依前修省
已重懷恧荏苒三十秋艱危起中道惻惻罹百憂殷勤
奉慈親跼蹐滯遐陬兵革荐相蹂歲月急若流故人仕
華省覯止亦靡由豈值雲泥異顧瞻非匹儔染翰展衷
曲高篇希見詶
又
亭亭谷口松鬱鬱挺修榦冰雪表貞度偃蹇倚霄漢瑟
瑟鳴長飈栖彼雲飛翰君才當柱石大匠遘玄算彤廷
集髦彦摛詞禆渙汗揆余忝章逢淹迹集童冠無由抱
光儀因之濟危亂
又舊作寄李員外
巋巍聳臺觀乃在水雲間崇瞻屹砥柱高風激塵寰湍
泳石梁妥霞飄忩戶閑歷世邈云遠逝蹤喜可扳名都
闢華省郎署列清班高度瑩冰玉何由希今顔(妥亦云偃逝或)
(作悊)
七言古體
次蕭楫過彭原理原韻
溪中荷堪製衣溪邊樹珊瑚枝時風輕士緣黷武故人
於我能相知曳杖閒尋深隠處秋水芙蓉池上路裁詩
染翰洒紫煙點易研朱瀉清露得錢沽酒待客來種玉
耕煙遣龍去不知玄霜搗熟玉兔更有情風濤撼醉但
覺十里聞松聲
鼓板曲(又名棹孤舟)
吳山越女嬌於春西湖晴光搖煖雲官隄垂柳綠明媚
名園豔卉紅絪緼秦樓管絃百花裏遏雲雅調樓中起
時見江妃乘素鸞忽逐仙人跨赤鯉朱闌翠檻𨼆約連
平湖綠荷菡萏一片蜀錦紅糢糊畫船蘭槳蕩漾游貝
闕銀濤紫霧彷彿迷蓬壺蓬壺仙應見招天吳紫鳳來
迢迢采裾光射鮫人綃檀板輕敲催玉簫鼍鼓逄逄停
翠橈疎蓬洒沫盤珠跳好風折竹鳴瓊瑶碧玉樓頭韻
初調含宫嚼徵聲寥寥似向天上聞簫韶雲鬟霧鬢滄
波搖水精宫裏薰風飄武陵仙棹同相邀鳴榔擊檝乘
春潮一聲欸乃穿雲霄共喜四海煙塵消賞心切莫辜
良朝鈞天妙韻最風流天上仙音世上留見說西湖風
景好錦雲深處棹孤舟
擬天上謠
仙人御風朝紫皇宫衣夕染紅雲香露華漙漙桂花濕
銀蟾咽水宫漏長天風吹斷鳳簫引玉珂聲遲仙佩冷
銀牋染翰墨色光冰硯生雲舞龍影歸來悞落長安塵
宫花猶帶瓊林春南國煙消新雨露紫薇花開玉堂曙
