韓集點勘卷二
長洲陳景雲撰
石鼓歌歌中叙元和初為博士嘗告祭酒以石鼓所
在勸其移置太學惜未之從故有中朝大官二句歐
公集古錄云石鼓在今鳳翔孔子廟先時散棄於野
鄭餘慶始置於廟按餘慶帥鳳翔在元和九年乃韓
子作詩後事竊因歐公之言詳考之知韓公前此所
告之祭酒即餘慶也公為博士之歲餘慶以故相為
祭酒故曰中朝大官餘慶為祭酒三月旋拜尹洛之
命意其蒞官日淺故公所請未及施行耶至遷鎮鳳
翔即有移置孔廟事盖理公前語也然則石鼓之得
久存於世不至銷蝕埋沒如公詩所嘆者固出自鄭
相收拾之力而亦公在太學有以啓之耳先儒作石
鼓考者如王厚之鄭漁仲諸公皆援据該博而初不
言鳳翔移置事自公發其端故表而出之
題炭谷湫祠堂匣裏雌䧺鳥按鳥當作劍
送陸暢歸江南名以能詩聞注唐史公主傳無雲
陽主疑非雲安即岐陽之誤暢長慶初入江西廉使
王仲舒幕府至太和末以前鳳翔少尹預誅鄭注事
見唐史
送劉師服師服歸後復入京師元和十二年駙馬都
尉于季友坐居喪宴飲得罪師服以與同飲笞四十
流連州貽持令名二句惜其不能誦之終身乃至犯
刑而辱親也
調張籍刺手拔鯨牙按刺手當與送窮文捩手覆
羹同義注誤
寄崔立之首句注按西城謂寓都城西耳詩中明
言客居京城也藍田在都城東南不當言西雪後寄
崔丞詩云藍田十月雪塞關我興南望愁羣山尤可
證也注非不敢捩眼窺注前說是送窮文捩手
覆羹可證詩話一條當削視物隔䙰褷下注澄
字謂唐人令狐澄本即上文姚令威所據唐本是也
詳見方氏舉正澄桂管廉使定之孫相國楚之從孫
附見舊史楚傳乾符中歴中書舍人别見新史藝文
志又舊史楚傳後附子綯及孫滈偶滈下衍一澄字
新史世系表及藝文志遂誤以澄為楚之孫綯之子
方氏亦沿其誤澄所著有貞陵遺事見新志又嘗書
其從祖楚白樓賦見趙氏金石錄咎責塞两儀注
乃魏道輔語然福不盈眥禍溢於世此班固賓戲
之文又魏人章疏所本道輔語猶未詳也觀名計
之利注按觀之名計之利莊子雜篇中語朱子偶
失記耳
月蝕詩按玉川月蝕詩洪景盧言指宦官吐突承璀
用事見容齋續筆其說為長
孟生詩窅默咸池音按蘇子容詩孟郊篇什况咸
池自注云唐人題孟郊詩三百篇為咸池集取退之
詩義又劉貢父詩話亦云孟有集號咸池僅三百篇
至宋次道䟦東野詩却云蜀人蹇濟用退之贈郊句
纂成咸池二卷一百八十篇與蘇劉之說不同未詳
孰是無為久滯淫按國語底著淫滯賈逵注淫
久也此盖倒用與上參差同
示爽強顔班行内注按題下注近之觀名科二聯
乃已登科入使府者則詩當作於長慶中非元和間
知制誥時也後注與前相戾又凡列朝班者皆可云
在班行内非典誥之稱後說尤無據
贈别元十八題注按樊說是特語猶未詳白序作
於元和十二年正裴行立帥桂時大林寺在江州廬
山元十八嘗搆溪亭於山之東南見樂天詩又樂天
有送元十八出廬山從事南海詩盖同游大林後尋
赴嶺外使幕矣本從事桂林而云南海者殆以桂林
亦嶺南五管之一故可通稱耶英英桂林伯注
按伯謂九州之伯左傳云五侯九伯是也注未分曉
已覧贈子篇注按注說是也柳序稱元生之為
學恢博而貫統韓贈詩第五篇即申言序意耳但考
子厚送僧浩初序云近李生礎自東都至退之寓書
曰見送元生序云云退之在東都送李生還湖南乃
元和四年事則見柳送元序必更在其前見序與貶
潮相去已踰十載不當止云想風采三年疑三年二
字傳錄有誤柳序作於永州方送元生為湖嶺之游
其栖止廬山盖南游廻棹後事也嶷嶷桂林伯注
按歐陽生哀辭云容貎嶷嶷然此句盖亦稱其容
貎之莊至史記其德嶷嶷乃五帝本紀中稱帝嚳語
若引以頌美臣下不倫甚矣
别趙子婆娑句注王衍當作王愆期事詳晉史陶
侃鎮荆時衍死久矣
除官赴闕湓城去鄂渚陸游入蜀記云自江州至
鄂州七百里泝流雖日得便風亦須三四日韓詩云
湓城去鄂渚風便一日耳過矣按通典尋陽西南到
江夏六百里江夏鄂州理所
南山有高樹題注下篇非為李宗閔作方氏辨之
甚詳語見下篇題下此注及下篇三字與後篇當是
為宗閔作句並當削詩話尤贅
猛虎行出逐猴入居按猴方本作猚朱子辨之然
猴字亦竊疑未安盖猴非虎敵明甚若入居其穴乃
劘虎牙而餧之肉耳虎何憚而不敢歸穴乎猴猚二
字俱傳錄有誤
奉酬盧給事按東坡謝賜御書詩云袖有驪珠三十
四盖化公此詩二語為一也證以坡詩方說之誤益
明
南内賀朝歸按唐南内興慶宫非人主正衙朝賀地
據新史穆宗母郭太后居興慶宫朔望三朝穆宗率
百官詣宫門上壽則此南内朝賀乃朝太后也此詩
疑公在穆宗朝除京兆尹與中丞李紳争臺參後作
唐人以中丞居風憲多呼為法吏詩云法吏多少年
磨淬出圭角法吏自指中丞也又皇甫湜作公墓誌
其中叙争臺參事斥紳為佞臣有&KR0034;其鋩之語詩所
謂圭角殆猶誌之言鋩均指紳之得君勢盛也據實
錄京尹之除在長慶二年六月其復除兵部侍郎則
是冬十月觀篇首秋曦句則詩以秋日作正臺府不
協移牒紛然時也致官九列齊舊注以此詩為
公官庶子日作非也官庶子在元和中朝南内乃長
慶間事前後了不相涉又自舍人改庶子乃自要職
徙閒官非貶也此詩盖作於貶潮還朝後三黜謂為
御史郎官及刑部侍郎時凡三黜官耳况明言致官
九列齊庶子之官不得齊於九列則注說之誤益明
矣著籍朝厥妻命婦亦入朝太后注未明悉
雜詩題注按第七卷雜詩題下注公時為右庶子
元和十一年作與譴瘧鬼題下注元和十三年為刑
部侍郎時作二說皆未有確據又第十卷中閒游題
下語亦然皆當削
譴瘧鬼出汝去莫違按出當從宋閩本作咄
與張十八同效阮步兵辟如兔得蹄注按得兔而
忘蹄本莊子語王弼周易略例引之繋辭無此文
城南聯句禮鼠拱而立注按文子曰聖人師拱鼠
制禮故曰禮鼠杜詩野鼠拱亂穴又注陸機當作陸
璣浙玉炊香粳注說是折稌見内則尤古浙作
折之明證盖浙與淅亦音異而義同耳又魏文之文
當作武趙燕錫媌娙注按娥字說文云帝堯之
女舜妻娥皇字也秦晉謂好曰娙娥此注倒其文據
漢書娙娥武帝所置後宫位號顔師古注美好貎釋
韓詩娙字顔注可與說文兼引運田閒彊甿按
周禮以彊予任甿鄭注彊予謂民有餘力復予之田
若餘夫然彊甿本此
納凉聯句掃寬延鮮飈按此下脱注一條誤刊入
後秋雨聯句颼飀卧江汰下當改正
征蜀聯句填隍&KR2236;㑻傄注玉篇㑻傄健也盖言填
隍士之奮力戰恤時銷洗恤當從宋蜀本作血
雨中寄孟刑部按舊史簡自倉部員外郎遷司封郎
中新史所謂他曹乃司封非刑部盖自戸曹遷吏曹
故曰他曹也又韓子誌李干墓文中稱簡為工部尚
書簡歴此官亦未見於史盖與不著其除刑部同則
史之所略多矣鬭場再鳴先按再鳴者謂幾道
登第後又擢詞科也鄭羣墓銘中有再鳴以文句與
此語意正同
遠游聯句題注按注謂遠游即東野役於江南時
其說似是而非盖役於江南乃赴溧陽尉任役謂吏
役也遠游在初春而歸期訂晚秋豈有赴官而春去
秋還者又詩中歴叙吳楚諸地盖時將為湖嶺之游
故云爾觀東野集中有過彭澤次沅湘及連州吟諸
詩殆皆此游作亦可略見游跡之遠矣取之詎灼
灼按取之劉貢父詩話作前知為是
郾城聯句此年名作噩注按元和二年當作十二
年宫娃分綽約注按風俗通當作通俗文親
交獻謏噱按謏廣韻蘇奏切怒言也與下噱字義
相反不應連用宋杭蜀本皆作諛又與上句諂字意
複亦恐非是疑廋字之訛廋辭見國語又唐書李藩
傳王仲舒與同舍郎置酒邀賓為俳說廋語相狎獻
廋噱者殆亦同此耳五狩朝恒岱按五岳獨言
朝恒岱者因二岳在恒鄆二州境時王承宗李師道
皆未納土故也雪下收新息注詩以晚秋作至
雪夜入蔡乃是冬十月事注不當引
义魚招張功曹題注按詩作於貞元二十年春至
陽山後乃俟新命於衡陽前一年也祭李郴州文中
叙投义魚詩事在俟新命之先而謝郴州寄紙筆詩
又在投义魚詩之前謝詩有虞卿正著書句盖方在
謫居故云爾益可証是詩為陽山時作公以是冬與
張署會宿界上而义魚在春故有思我友憶同僚之
語而招之來邑也舊注非
木居士按題木居士詩洪譜不繫某年然譜以郴州
祈雨及郴口諸詩並繋之乙酉而木居士廟在衡州
屬邑公自郴赴衡嘗憩其地故留題云爾是時羣邪
之勢猶盛正公他詩所謂伾文未揃時也二詩盖專
指伾文言之柳子厚既坐伾文黨譴逐後與人書追
叙伾文始末云素卑賤暴起領事射利求進者填門
排戶誦公詩而論其世正可引柳以注韓也次篇
前二句申言伾文寒微暴貴出自糞土而驟升雲霄
也當二人勢盛時其黨互相推奬有伊傅管葛之目
伊傅殆指伾文而管葛則劉柳輩標榜之詞也後二
句殆深斥當時之大言夸飾謂二人可伯仲伊呂之
流歟伾文既揃後三十餘年而夢得作子劉子自傳
猶盛稱其才謂有遠祖景略風是直取燼餘之木復
雕畫之也
喜雪授簡慕前規注謝靈運雪賦按靈運當作惠
連
入關咏馬題注舊注誤方氏舉正亦以此詩為元
和改元西歸日作亦誤也公元和中自河南令入為
職方員外郎因前過華州時見華隂令柳澗事上䟽
論之坐是下遷博士公詩疑緣此而作華州乃入潼
關孔道也公先以言事遠謫廻翔久之方有省郎之
召乃復以抗直左官宜不能無慨於中故以馬之一
鳴輒斥自比耶若從江陵還朝時公年未踰強仕不
應有歲晚力微之慨矣樊澤之曰歲晚力微不應
鳴也其說是盖不應鳴而鳴斯為妄矣唐人詩文
中凡止稱關者皆謂潼關至藍田武關則必繋關名
以别之即公集中亦然可參考也李林甫欲絶言
路有立仗馬一鳴輒斥語事見本傳一鳴二字本此
梁國公主挽歌移封大國新按公主始封普寧元
和中徙永昌及薨追封梁國自郡封進國封故云爾
龍轜非厭翟按周王姬下嫁車服下王后一等
乘厭翟車見詩鄭箋歴代因之唐制亦爾觀新史趙
國公主傳可見
和崔舍人咏月重門限禁扃按崔時以翰林學士
兼舍人方供奉禁闥故有重門句然舍人内直亦在
禁中公掌制日嘗有仙郎宿禁中語
咏雪贈張籍紛紛碎若挼按挼有乃禾素回二音
此當從素回切廣韻曰擊也如從乃禾切不惟乖韻
義亦不協矣
酬王二舍人雪中見寄按題下注皆方氏語其說良
是至涯為舍人本傳略之二語初疑其未諦按王適
誌文云中書舍人王涯獨孤郁考二人本傳皆止以
郎官知制誥未嘗官舍人而誌文與詩題云爾者盖
唐代凡知制誥官例得稱舍人以制誥本舍人典之
而以他官兼知即職與之同故亦得稱之如劉夢得
哭郁詩亦稱舍人此尤可證然韓集中祭虞部張員
外文文苑英華詳具年月日下并列同祭姓名六人
首云中書舍人王涯次云考功郎中知制誥韓愈未
嘗以二人俱掌外制並稱舍人則方云涯為舍人而
本傳略之者其說亦是也韓子赴江陵途中有寄
贈王二十補闕詩即涯也又有次石頭驛寄王十中
丞詩則仲舒也二王姓同行異即見本集至王璠呼
涯為二十兄又别見唐史涯傳無為舍人事而仲
舒官舍人詳見碑誌及史傳或本題下誤注仲舒盖
由此又柳子厚集中稱仲舒為舍人(獻弘農公詩自注)而仲
舒除此官在子厚殁後此又知制誥得稱舍人之一
証也
送侯喜如今便别長官去按一官之長曰長官漢
孔氏書傳及鄭氏詩箋中皆有此稱其來久矣
奉和盧四兄元日朝回戎服上趨承北極按唐制
朝日百官班定金吾將軍先出班報平安戎服句謂
此
送李六協律宋諸本題下皆注翺字殆因韓子代張
籍上李浙東書中有李協律翺故耳然翺之行七非
六也即見本集與楊子書此誤正與以王舍人為仲
舒同
贈張十八助教題注按四門國子兩署也博士助
教兩官也注合而言之殆近麞邊鹿鹿邊麞矣
和席八韻題注按席謙與杜子美同時名見杜集
與韓子相去殊遠又謙本道士注家之謬有如此者
直當削去何必存而辨之公時與䕫同掌外制故
有倚玉一聯或作市誤也及公貶潮而䕫猶在右掖
公之謫詞即䕫所草
廣宣上人頻見過按廣宣以詩召入供奉内道場有
集名紅樓皆應制之作緣此頗怙恩挾勢干謁公卿
嘗私傳禁中語於韋右丞貫之貫之叱而出之公詩
意亦猶是也
太安池舊注疑太安池即安樂公主定昆池其說近
之下公主當年一絶即咏太安池耳游太平公主山
莊一題諸本無之為是唐本太安池下注闕字殆偶
逸是詩也據雍錄定昆池在長安西南十五里故有
臺榭壓城闉句又朝野僉載言定昆池方四十九里
直抵南山尤可作第二聯注或疑游太平公主山
莊一題當繋是詩後下注闕字亦可通
閒游子雲祗自守注安帝時丁傅董賢用事按安
當作哀
和李司勲過連昌宫題注遺老即謂開元遺老時
上距開元六十年當日遺民宜尚有存者如元微之
連昌宫詞亦借宫邊老人立言是也詩意盖謂昔年
父老幸値元和中興皆欣欣復見太平之盛惟安樂
而思終庶克紹開元之治免蹈天寶之覆轍耳宫雖
置於顯慶而開寶間車駕幸東都屢駐此宫故公詩
云爾舊注皆未得其觧
次潼關先寄張十二閣老中興遺史紹興元年三月
張浚自陜西回蜀宣司幹官郭弈有詩云秦山去盡
蜀山來日照關門两扇開刺史莫辭迎候遠相公新
送陜西回盖改韓詩以誚浚富平喪師事是可採入
拊掌錄也
次潼關上都統相公題注按淮西之平裴度以宰
相督戰李商隠韓碑詩所謂腰懸相印作都統是也
舊注以韓弘當之誤
桃林夜賀晉公題注按桃林在潼關東詩盖作於
次潼關前上都統詩中冠盖相望句即謂在桃林遇
銜詔西來者
送李員外院長分司東都韓子從晉公還都後擢刑
部侍郎叙平蔡功也同時幕僚如馮宿李宗閔皆遷
官獨正封不得例遷且反奉分司之命是必有泥其
進者故腹聯云爾正封後歴中書舍人有詩名牡丹
一篇尤為時傳誦見松&KR1440;雜錄
元日酬蔡州馬尚書按蔡州疑當作華州舊史憲宗
紀十三年十一月以華州刺史令狐楚充河陽節度
使十四年三月以華州刺史馬總充鄆濮曹等州觀
察使則總之除華州當即在十三年冬紀偶略之而
本傳云十四年自忠武改華州四字盖三字之誤耳
四年元日總正在華公於都下酬其去年元日在蔡
所寄詩故中有三峯之語
答道士寄樹雞注龍城雲仙二錄新舊史藝文志皆
無之洪容齋力斥龍城錄為妄書而云或以為劉無
言所著至朱子語類及張邦基墨莊漫錄中則謂二
錄皆王銍性之偽撰按無言名燾湖州人元祐三年
進士有文譽東坡嘗和其詩銍亦北宋末名士陸放
翁深推其記問該洽而生平好撰偽書欺世識者嗤
之則洪張二說似朱張尤為得實矣容齋又嘗言孔
傳續白氏六帖採摭唐事殊有功而悉載雲仙錄諸
事自穢其書(雲仙散錄馮贄撰)按孔帖兼載二錄而容齋獨
舉雲仙盖偶遺其一要之此二錄皆底下惡書也注
家不辨而俱引之殆亦穢韓子之詩矣
左遷至藍田關雲横秦嶺按班固西都賦曰於是
晞秦嶺通典云在藍田界
次鄧州界早晩王師收海嶽按海嶽之地皆在鄆
部時鄆寇將平故云爾先是淮西甫平即有赦令公
亦冀平鄆之後當例降德音可遂因此内移耳詩以
初春作因有雷雨句及仲春而海岳收矣緣降赦在
秋故至冬始自潮移袁也
晩次宣溪題注此赴潮過韶作公以是春三月至
潮安得入夏尚在韶乎注非
題秀禪師房按題驛梁詩題云貶潮州刺史乘驛赴
任其時方為嚴程所廹塗中山水皆未暇游眺故後
日移袁過韶寄詩韶守有欲借圖經開看佳處之語
則到僧家把漁竿必非赴潮時事定量移後過其地
而留題也後詩題下注尚未考及此
韶州留别張端公江總虞翻按南史江總傳梁元
帝徵為始興内史始興即韶州以江比張盖用當州
故事又吳志虞翻傳孫權徙翻交州裴注引翻别傳
有自恨骨體不媚犯上獲罪當長殁海隅諸語公自
以直諫謫潮與翻之徙交同又潮州地亦漢交郡所
轄故以翻自比舊注未明
游西林寺題注魏弘下脫簡字白樂天游大林寺
序可證弘簡見貞元末有墓誌在柳子厚集其游廬
山盖攝官江州刺史時也又長慶初有樞密内臣魏
弘簡乃姓名偶同者
自袁州還京歲暮難相値一聯按公以冬日次安
陸歲已暮矣然末聯又非專言時序也韓詩歲聿其
暮薛君章句曰暮晚也謂君年歲已晚詩意本此盖
公早歲與隨州同佐汴幕是時舊寮多逝僅存二人
故深喜晼晚相値之難耳合後寄隨州詩觀之義益
明矣
雨中寄張博士歲晚偏蕭瑟按觀雷頻以下三句
則時非冬日可知兼觀白樂天和篇中有葉濕蠶病
語盖苦雨在初夏明矣落句歲晚之義與寄周隨州
馬僕射二詩中歲暮歲晏同楚辭及年歲之未晏兮
正公所本也
奉和張侍郎再領須句國注按衍鄆之二字東平
郡名須昌其屬邑唐之鄆州即晉東平郡也通典云
鄆州古須句國似尤簡宜當採之仍遷少昊司
馬總始以檢校禮部尚書鎮天平及召入未至復令
還鎮加檢校刑部尚書故有是句司寇秋官秋月其
帝少昊故云爾又天平屬邑曲阜本少昊之墟此句
盖雙關再鎮天平意注未明悉
早春與張十八博士題注令狐澄本作三弟亦非
楊嗣復行六非三也見白樂天集嗣復後入相唐史
有傳澄生長貴胄而於近時宰輔亦偶未悉其行次
足知考訂之難此諱行錄之可資採證也(館閣書目諱行錄一)
(卷以四聲編登科進士族系名字行第官秩及父祖諱主司名氏起興元二年盡大中七年其書出於唐)
(季新史藝文志作諱行略宋志作錄至撰書人姓名則二志俱逸之矣行戶郎反或讀本字非)
送桂州嚴大夫飛鸞不假驂按驂鸞二字本江淹
别賦至范至能帥桂林著驂鸞錄則又取韓詩語
奉和李相公題蕭家林亭題注按遇本作遘避高
宗嫌名易之非誤
韓集點勘卷二
