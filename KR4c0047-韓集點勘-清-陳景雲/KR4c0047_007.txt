文道先生傳
先生諱景雲字少章吳中人也世為常熟名族稱河東
陳氏曾祖天麟始遷郡城祖明義明季避寇尹山偕里
中李灌園侍御遂寧李如石明府結蓮社之契號稱長
者父治昌慷慨尚義先生自幼善讀書就傅吳太守綺
家太守竒之嘗舉同塾兒所課輒能背誦盖已耳熟之
矣稍長屬文宿儒器重湯文正公斌廵撫江南試士拔
置第一繼從何學士焯講求通儒之學學益大殖學士
嘆曰昔朱晦翁呼蔡季通為老友余愧晦翁而子實季
通也尋補縣學生康熙癸酉應京兆試假館王文靖公
熙第諸公重其名咸願與交先生峻謝不事投謁既不
售歸再至京館藩邸以道自重三載復辭歸以母老不
出藩邸再遣使敦促漕帥某公命淮安守造廬延請俱
弗赴乃益窮究經史參互考訂丹黃甲乙寒暑罔間其
汲汲於學猶水火之於人不可一日缺凡古今載籍洞
悉源委貫串靡遺於地理典制尤極硏晰即丁字部書
莫不關覧於前明事跡更若身列其間燭照而數計也
為文精核而有體要著文集四卷讀書紀聞十二卷綱
目訂誤四卷两漢舉正五卷韓柳點勘八卷羣經刊誤
四卷文選舉正六卷通鑑胡注舉正十卷紀元要略二
卷皆能發前人之覆為後學津梁有何學士所不逮者
學士每以疑義問先生先生曰是出某書某卷第幾頁
幾行閱之無不合問輒如響應以是服其博聞強識云
秉性孝友與人以誠外和而内剛名高而跡晦為江左
儒林之宗晚歲杜門足絶城市朝野望之巋然既卒故
人門弟子徵貞曜文表之義私諡曰文道先生贊曰
國朝通儒首稱顧徵君炎武厥後江表文獻獨推先生盖
有道而能文實徵君之伯仲也余少慕先生及與其子
黃中舉詞科得聞先生論議益嘆其學之閎深黃中學
行超卓有國士風古稱碩儒有後其信然哉其信然哉
年家子仁和沈廷芳拜譔
