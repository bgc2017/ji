壺山四六别集類三(宋)
提要
(臣)等謹案壺山四六一卷不著撰人名氏考
南宋文士號壺山者有四其一為宋自遜字
謙父方回瀛奎律髓所謂謁賈似道獲楮幣
二十萬以造華居者也其一為徐師仁字存
聖所著有壺山集七十卷見於續文獻通考
其一為黃士毅字子洪自莆徙吳不忘故鄕
因號壺山從學朱子嘗編類其語錄以行世
者其一則方大琮也四人之中師仁事蹟已
無考自遜為江湖遊客未嘗仕宦士毅則籍
承師蔭列名道學亦非顯官惟大琮曾任閩
漕而此集第一首即除福建漕謝喬平章啟
其中所云竟坐非宜言之誅當伏不可赦之
罪者亦與大琮疏論濟王被斥事蹟相符似
當為大琮所作苐今所傳大琮鐵庵集為其
族孫良永等所編收入四六啟劄六十四首
多不與此相同而此本所收八十餘首其數
轉浮於本集良永等既加搜輯不應疎脱如
是其偶未見此本耶以其屬對親切工於剪
裁當南宋駢體之中尚為佳手疑以傳疑姑
附錄於鐵庵集後以備參考云爾乾隆四十
五年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
壺山四六
謝除授
除福建漕謝喬平章(行簡)
去國食祠甫滿鏡湖之考起家予節俾榮壺嶠之行銘
心知密啓之功揣分有踰涯之懼敬裁副墨少叙中丹
伏念某本無技能何足位置值清時之更瑟紛髦士之
彈冠幸從羇旅以登朝惟有靖共而在位呂端拙鈍朝
士皆目以糊塗鄒浩寬平朋儕或疑其隱默何圖誤渥
驟被親除念不為宰相則為諫官亦平居之所學苟上
畏天刑下畏人禍將得罪於此心不揆狂愚稍殫底藴
亦頗增損時賢之論非有忖量明主之心上方從諫以
如流已實積誠之未至所期寤意乃類轉喉豈無嬰龍
頷之疑又拜立螭頭之寵辭受之間不自決裂進退之
義殊欠分明低徊久之愧負多矣每瀝懇忱而祈去輙
蒙造化之苦留感時事以自驚果人言之弗恕其在漢
法盍坐非宜言之誅使遇唐宗猶得不可赦之罪尚寬
斧鑕俾食斗升佩吾君吾相之生成尋某水某丘而藏
伏未湔舊戾忽冒新榮將枌部之轉輸峻木天之論撰
負弩而除道路平生素陋於相如埋輪而止驛亭今日
妄希於孟博徒慙小已莫報大恩兹蓋伏遇某官柄國
親臣經邦魁宰友尚父阿衡於千載夀皆過於百年合
晉公郭令而一人功永垂於萬古捐身當宗社之治亂
動足係世道之重輕未能釋風雲之勞特將寬宵旰之
慮閱朝家局面之屢變獨人才氣脈之僅存方將扶植
於無窮忍使孤危而不保起之流落假以光華苐其不
能深藏大是浪出無健力何以任澄清之寄無巧算何
以優餽餉之功虚煩陶成必誤器使維駒維騏維驪維
駱知難勝使者之華非龍非羆非虎非彲願亟正師臣
之拜
謝李丞相(宗勉)
拜鏡湖之號甫滿食祠榮繡社之行誤叨予節自憐小
器倍費大鈞敬牋草野之危衷上凟翹材之穹聽伏念
某品流最俗位置素卑蚤歲受知不過言語文字之習
中朝借譽亦惟米鹽金穀之長凡妄意於彈冠一歸功
於推轂稍加顯拔積愧僥踰退之只宜著於儒黌子雲
分當老於天禄不圖誤聽驟被親除力不勝衣假以抨
彈之任語難出口責其繩糾之忠將何尺寸之能少效
萬分之報獨少也請聞於師友謂此非閒漫之官曹方
思敬王而與言豈敢量主而後入積誠未入寤意轉難
狂若仲淹真負晏公之薦戅如蘇軾幾貽安道之危賴
深知其無他非大過則不棄兩年玩愒一力保全竟坐
非宜言之誅當得不可赦之罪猶援之於虀粉致謀爾
以稻粱隠吏山中幾於響絶故人天上屢以書來據槁
得眠者甚安飯蔬沒齒其何憾未湔舊戾忽被新榮將
輸假枌部之光論撰峻木天之直無子駿所長之一技
與君謨相望於百年寵踰晉吏之起家華甚漢人之上
冡可仕可止亦了了以奚疑不進不休乃惓惓而至此
兹蓋伏遇某官擎天柱石醫國參苓防佞幸杜私門深
絶魚仇之禍抑詭怪暢皇極潛消牛李之萌興念孤危
久淪冗散逆鱗大罪金雞已賜於赦除駕牡麄官木牛
試資其轉餉所以寓衮職之補豈徒曰布衣之私苐某
三凟是虞一出太驟上褻干於名器下愧負於簡書有
刺史之榮無刺史之難敢發郢州之歎知丈人之真愧
丈人之厚空哦清渭之詩
謝史丞相
叢祠丐滿懶春乞於鏡湖单傳疏榮俾晝待於錦里光
生閭巷恩出廟堂伏念某羇旅登朝迂疎去國雜端論
罪欲加斧鉞之誅君相隆寬尚被斗升之食江湖迹晦
朝市志荒比退士之有盟已散人之無勑忽聞予節莫
遂循牆高卧已便着衣裳而顛倒好閒成癖聞車馬以
驚猜雖木天論撰之職優而枌部將輸之寄重昔在慶
歷君謨有氣節聲粤至淳熙子方以廉介選皆鄉人之
善者豈俗吏之云乎曾謂么微亦叨臨遣兹蓋伏遇某
官鹽梅家學喬木世臣陜而東是在周公茂著旂常之
績河以南行為晉土式遄衮繡之歸方將翕受敷施而
來羣才忍以小過微文而棄一士收之流俗假以光華
某敢不宣布教條謀求民瘼責功能之來效贖狂瞽之
往愆相國知子當若為而報效王事靡盬其敢憚於驅
馳過此以往罔知攸措
謝游參政(伯)
伏遇某官學者泰山國之元氣感理亂安危之變務推
廣於上心處倚伏消長之機最勤拳於善類有如流落
雅辱矜憐於或語或默之間有不進不休之意貴以驅
馳之來效贖其狂瞽之往愆苐某三凟是虞一出太驟
昔歎散人之無勑今煩逋客之移文獻相國書乎知非
由於祈懇遣使臣禮也豈無望於存全(上同平章)
謝范樞密(鏞)
伏遇某官爽邦碩輔經世元勲閫内機謀何止霸越人
之國胷中兵甲自然寒西夏之心方將大建於功名亦
必旁收於冗散記憶螭坳之舊光華牡駕之行(首末同史相)
謝薦舉
謝李尚書舉自代(性傳)
將指軺軒殊負錦游之媿露章槖座有幸衮字之褒其
知我哉莫累公否若稽前哲深感盛心介為時論所喧
雅見稱於永叔軾陷深交之久獨受薦於景仁蓋深知
從古之難逢而衆惡非賢之莫察豈特接連於氣類固
將扶植於孤危伏念某質弱氣卑才凡識闇少也處鄉
黨之際但見恂恂老而仕朝廷之間亦非諤諤徒以處
得言之職冒而犯不韙之愆並游吐舌以相驚旁觀搖
手以為諱天王明聖何難亮佛骨之忠人言沸騰皆欲
抵鬼薪之罰一朝沙沃四暑山囚兢兢然畏成敬怒之
懷孳孳焉省躬補過之義雖石猶生我何所病諸而膩
能汚人誰無比者曾謂近臣之薦口顧先遠士之危蹤
力不勝衣目為剛毅學僅識字品以深醇乃若忠賢之
襃尤非鄙拙所稱尚衆信之未息何物論之交歸欲俎
豆寄可謂取人之勇不瑕疵汝得無乖俗之嫌誦妙語
之吹嘘起懦衷之激烈茲蓋伏遇某官道先民覺學造
聖涯緒論微言衣缽關河之派高文大册箕裘匱室之
儲慨念時賢誰同心事向來論定惟閩蜀之人多爾後
擠排幾嶺海之禍作特借妄言之士用彰不語之仁論
思之選精華安用凡物春秋之志微顯實鑑我心某既
入品題敬求攀附未應泯嘿銘宥生之銅人尚蓋飭修
望南都之鐵漢過此以往莫知所裁
樞密
賀徐樞密(榮叟)
恭審渙命親臣昔陪宥府朝廷輕重以相人期當左轄
之虛天下安危在邊上尤遴西樞之寄用儒無敵為國
其幾恭惟某官命世大才爽邦碩輔開誠布公之學無
黨無偏忠君憂國之心不阿不激自峻槖階之拜愈深
黼座之知毋舍朕之語甚親大用卿之意已決俄聞命
下治與神謀方今赤白囊之馳最關赭黃繖之慮國中
無務農積穀之策何止四空境上有荷甲執兵之人幾
成五大金甌之缺陷非一銅盤之來往難憑惟精神可
以折衝惟英俊可以強本仁義形勢道德安強使敵國
聞而畏之則天下安可待矣文富人望行大播於雄麻
韓吕世家定增光於行竹某登門維舊庇厦尤新其喜
可知何翅孟軻之聞樂正繼今以往請效元城之事温
公慕望意長掞裁詞短
臺諫
賀彭侍御(方)
恭審疏綸北闕司憲南牀王無親臣久倚孤忠之助汝
長御史亶由獨斷之明朝廷肅然夷夏幸甚恭惟某官
英英器度凛凛風猷正學正言蔚有前輩流之樣古心
古貌肯為今世俗之粧徧儀清切之班自結睿明之眷
果登緊地仍侍邃帷聖上嚴之如賓師海内恃以為保
傅側聞論奏皆大建明判正邪之狀於陛前截然界限
策和戰之情於塞外瞭若蔡蓍嘻陣脚之屢摇蹟局面
之幾換有若烏府抨彈之任最係觀瞻非得鯁直魁壘
之臣誰能鎮壓權益尊而望益聳位益峻而言益高身
名之重若山宗社之安如鼎佇由横榻即對顓朝某濫
此觀風恍然披霧既與善人而相慶又欣小已之有依
木牛流馬之庸果哉難矣法龍筵象之義行且觀焉抃
蹈良深染濡靡竟
賀金正言(淵)
恭審擢自栢臺進登蕭院孤忠自許又結以明主之知
獨斷不移徑處以諍臣之職有議相慶不謀同辭共惟
某官夷曠粹冲齋莊弘毅踐敬滋久見稱玉立之陽休
眷遇最深得自金華之日侍海内目以鉅人長德聖上
待為信士親臣甫峩豸冠即入騎省觀日月超遷之驟
見風雲際會之新向猶專警於官邪今則兼禆於聖德
四夷中國通逢多故之秋一日萬幾孰匪宜言之事以為鷹
鸇不若鸞鳳寧舍豺狼而問狐狸諫官言宰相行諒登
庸之非晚天下誦史册記必論建之甚高少立坡頭即
專朝面某濫兹將指恍似承龍慶吾黨之得依與吾人
而吐氣喚回舊夢皆如道路之傳空抱仕心遥望闕庭
之邃區區所向縷縷難殫
賀金侍御(淵)
榻前拜勑柱裏升班日侍金華雅親承於睿眷風生鐵
面遂盡歷於臺官北闕喧傳南床增重共惟某官沈潛
剛毅廣大精微蔡公行正而言方維邦司直淳夫氣和
而色粹實王親臣兩無結宰相結人主之私全副為諫
官為御史之事維今顯拔益表隆知所謂鯁直魁壘之
臣是為烏府抨彈之長仁者能好惡既大警於官邪君
子以經綸宜立登於政地國其殆庶道之將行某尚此
驅馳砉然聳動皇皇者華之維駱薄言歸哉行行且止
而避驄敬知罪矣方深依倚莫究掞裁
賀方司諫(徠)
渙汗龍墀晉班騎省止懷蒲疏雅崇七品之班擢自柏
臺顯拜拾遺之職喧傳除目增重坡頭恭惟某官直大
以方沈潛而毅源流遠矣嘗遊元方康成之間植立偉
然豈在陸贄陽城之下自峩横豸屢批逆鱗歷攷其抨
彈論擊之文皆係於理亂安危之大聖朝無闕事抗論
不休天子有爭臣舍公誰可赫然親擢深矣睿知固將
以鋤姦去佞之忠移而為陳善閉邪之敬言不可已道
之將行佇究經綸進登丞弼某猥叨乘傳聳聽置郵誇
吾宗之有人閱同榜而動色空能激烈重賡聖德之詩
安敢狂愚尚著諫臣之論
賀濮正言(斗南)
渙命龍墀晉班騎省金華密力灼知有補衮之忠玉立
峻清徑處以立坡之職縉紳動色廟社增隆恭惟某官
直大以方沈潛而毅兩京三輔共師郭泰之儀刑六館
諸生久伏何蕃之仁勇允哉所謂長德用之必為計官
厥今波流風靡之餘豈非陽微隂盛之會恭惟執事志
在春秋内夏外夷之分最嚴君子小人之辨素謹大伸
所志宜及斯時千百年之芳名亦願加意第一義之偉
論豈不動人增煥蒲青入班荷紫某猥承單傳聳聽特
綸羈迹可憐久識立班之突兀壯心空在遥瞻折檻之
嶙峋
賀劉察院(伯正)
召以望郎入為御史羣鵷指點久見謂人中之龍一豸
嶪峩端可繼殿上之虎傳聞四遠竦慕同辭恭惟某官
勁氣山高英標玉立親炙儒先之講貫列君子林飽更
中外之踐敭富文物庫身趨嚴詔道拜紫除此直言聽
諫行之機可為主聖臣直之賀今天下之大勢曰已安
歟明執事之平生將有為也捨豺問貍則世未厭如鷹
逐雀則國乃尊千百年之芳名所願留意第一義之偉
論豈不動人栢院有光荷囊焉往某叨乘單傳聳聽特
綸幸公論之有歸逢善類而相慶絶憐羈迹久識泰山
北斗之標空有壯心自抃白日青天之下
賀謝察院(方叔)
拔自筍班鶱於栢院方登臺之衮衮局面屢新儼執簡
之堂堂陣脚隨定傳聞四遠懽喜一辭竊惟俊傑均願
於逢時忠良莫難乎得路徂徠著直聲於慶歷不到言
官西塘負竒節於熙寧竟淪選調素負烈丈夫敢言之
氣適逢明天子求治之辰聳觀破頭真足落膽恭惟某
官康時勝彥振古英豪廣步闊趨不識金張之蹊隧孤
芳獨潔安知牛李之門牆竊窺器度之英英已想風裁
之凛凜屬時烏府洊易豸冠聖上嘆曰安得直臣海内
期以必為御史親除一出輿論交孚維天下横流之憂
罔知攸濟而古人不朽之事儘有可思願鐵䜿於脊梁
偉玉立而山色道將行也好垂汗竹之芬芳時來為之
即聽黃麻之宣布某聳觀除目殊激懦衷皇皇者華深
愧強顔於駕牡行行且止固當斂衽而避驄後忻君子
之登敢為當世而賀
通福建安撫李尚書(大同)
筍班聽履嘗親槖座之光枌部褰帷密倚帥垣之重行
驅惠而于役謹削櫝以通名恭惟某官四海耆英兩朝
魁彥中年突起兀北面之老蒼晚節後凋炯西邊之太
白自更言路徑上鸞坡衆鶩成羣立萬牛而不動羣喑
已&KR0146;綣一鳳之孤鳴考某為諫官為御史以來略無結
宰相結人主之意晦叔雖介甫所厚安可嘱以私淳夫
受温公之知豈不言其過栢操凛然而不改行囊捨我
以安歸人方期文靖之登庸朝已憚忠定之嚴整竟由
邇綴出牧价藩俄勤宣室之思亟促曹裝之入顧流輩
已少寧復著筆硯其間况風景漸殊不忍見山河之異
蕭然俛視於黃閣歸哉仰擁於碧幢睠言閩都古號會
府弓刀鞾袴有華屬郡之儀鐘鼓園林常占總持之樂
撫兹雅俗展也元戎仰惟今皇最倚黃髮典刑之訓有
如執事所謂白首魁壘之臣道行誰能止之時來恐不
免耳靡須席煖即聽衮歸某無夢鵷行已濫鷗社某丘
某水某樹樂方適於山中我任我輦我車命忽來於天
上循牆不獲叱馭敢稽念荃蕙不芳其自立者猶淺而
薜荔含恥今一出之何輕幸逢開府之新儻念承顔之
舊周原六轡遣以禮負媿皇華衛公八秩相于朝請賦
綠竹中丹所藴别墨難殫
憲
通福建童提刑
詳刑霜凛方宣繡指之威將漕著行誤竊錦游之寵敬
馳月櫝往候星臺恭惟某官濟世豪英康時勝彥慷慨
奮發豈不誠大丈夫清儉潔修居然如古君子威舉稔
於赤壁黃岡之境惠愛深於白蘺綠芷之鄉繇井絡以
召歸仍奎文而出牧方舉世清談之弊胥溺波流獨執
事體國之忠可與天對凡糾結盤提之處率笑談游刃
其間潮湘方籍於按臨甌越忽聞於攻擊就移單傳來
建行臺疎矜化而鋤犁刀劍易而牛犢豈其叱馭我獨
賢勞或者搴帷徒得君重天下大矣人物眇然婆娑宫
門之銅人見事無數挺峙朝廷之鐵漢若公幾何少煩
彈壓於綠林行即從容於紫槖某去國三暑錮身十寒
懶再乞於鏡湖欲永尋於盤谷忽叨予節漫許循牆顧
負弩驅馳外笑相如之陋而埋輪莫發又無孟博之豪
徒忻假道之餘得遂登門之幸人耳人耳豈容不見於
異人使乎使乎所願依光於膚使其為皈向莫究掞裁
通提刑項戶部(夤孫)
衣繡起家搴帷問俗踐敭久矣真四方慈惠之師聲望
隠然好一道澄清之使傾心臺治稽首郵音仰惟某官
雅量澄空清規範俗昔在先正實傳燈印于濂伊于惟
名門不減衣冠之王謝其人物為一指之先屈其器能
當八面而有餘漢鄂襄京號要馴處湖湘廣蜀尤大衆
區旌麾所臨芒刃不頓眇時材之寥寂嘻近事之紛紜
胡不徑坐諸廟堂又煩載馳于原隰閩越之俗好攻擊
嶺海之濱多歎愁自瞻福星如得霖雨鷹攫狼貪之習
解印望風雀角鼠牙之姦懸鏡見象詳刑惟久聽訟使
無固明公敏手所優為亦當今元氣之有望平三尺之
法王國以長活千人者封于門其大薄言讞棘行見持
荷某轡攬不強鞭算尤拙為遊陌往類猴而冠家請官
供信蝗其粟冰在側覺我之穢波相及則君之餘忻望
軺頭幾折屐齒車輕路熟何幸為君子僚鼔躍麾前敢
不從先生後
通福建李提舉(昴英)
躡路鵷鸞嘗望魁躔之色叨榮牡駱得親使節之華平
生素見許以襟期聯事又相關於脈絡喜而不寐辭以
見情恭惟某官貫日忠精彌天聲價奪龍頭而鼔餘勇
早嘗空冀北之羣執牛耳而主齊盟今見推十萬之一
頃鄉鄰之有鬭入帷幄以贊謀迄今五年之境安全藉
六整之名重其出處進退之際乃理亂安危所關遂上
蓬山胷著青藜之劉向至躋粉省眼空皓首之馮唐幹
魁柄姑少遲之扈屬車豈不可者屬時皇上惠顧閩中
潤四方霖雨之恩普一道福星之照公舉刺而吏貪之
墨洗薄狂斂而民力之赬蘇凛然如大行臺讙焉號真
刺史然而時尚多故事有至難百年之局面轉危諸賢
之國手可想力不弘固無以勝此任用未盡亦何以責
其功世道如斯公等安在竚由膚使徑拜頭廳永留槐
位之芬芳大究菊坡之事業某去國三暑錮身一寒懶
再乞於鏡湖欲永尋於盤谷忽叨乘傳莫許循牆顧筋
力之支離其聰明之殫淺非得使者體何為馳原隰之
車正恐好事人欲勒回山林之駕幸是觀風之部最為
近水之臺甘苦必均休戚必同有無相通緩急相應與
故人飲惟非廉訪之所宜為君子僚惟願箴規之樂告
賀福建趙提舉(綸)
輟玉筍班遣皇華使帝睠南顧誰為一路之福星公從
西來人看九天之郎宿春生翠簜歡動紫芝恭惟某官
奥學淵渟竒姿峰立皇哉文祖肇開天地之基於惟元
臣親受山河之誓德未為天之所報慶當與國以無窮
生此雲仍紹其風烈其文獻接中原之遺脉其聲稱為
表著之名流踐敭既多華遷在望相以含香之彦姑為
持節之游維閩邦今號樂郊俗猶帖息若庾治古稱道
院職最簡清豈曰外庸不妨均佚選勝點雪芽之白備
荒積露粟之紅平徭役以蘇民赬公舉刺而洗吏墨繡
衣霄立姑為七聚以少留璽詔春頒即封三朝之促覲
相門有種勳閥增光某曩接班行今聯臺治方患孤舟
之難濟若為巧匠之旁觀所望均甘苦而同戚休庶可
通有無而救緩急車輕路熟願言促駕之勿遲鼓躍麾
前敢不執鞭而從後
宗使
通西外趙知宗(汝擇)
主籍麟宗仰止王孫之貴觀風壮駕濫叨使者之華行
假道以搴帷將沒階而望履敬陳初䞇往候中涓恭惟
某官秀骨昂藏竒姿英發横身患難蚤著朱虚之忠炙
手貴權冷笑紅休之鄙自是虎如兄龍如弟豈惟麟之
子鳳之雛輝聯階砌之芝蘭名滿江淮之草木殺賊取
金印孰不稱宜入陣擁琱戈忽然勇退勞於牧御來此
翺翔顧眼底之人物星稀而邊頭之事機日至豈無他
人不如同姓所謂故國必有世臣政宜共濟以同心胡
可旁觀而袖手弓刀劍槊盍成快士之功名鍾鼎旂常
行取當家之官職某戅愚去國憂畏杜門友麋鹿侣魚
蝦方慣散衣之適欺松桂誘雲壑忽為單傳之行笑著
脚之不牢幾措身之無所徒喜入閩之便得償慕藺之
心使乎使乎豈足稱于膚使人耳人耳行見覩於異人
忻忭之私掞裁莫既
通南外知宗趙防禦(師良)
麟宗主籍暫煩漢屬之近親牡駕觀風方執周原之遠
役敬馳初贄往謁中涓恭惟某官若木翹英璇源嫡派
伯父叔父親分寳玉之榮大宗小宗交錯磐石之固腰
縦未横於玉帶頭猶冠冕於金貂既視寢園又司外邸
豈曰上公之爵靳於同姓之卿維國家運祚之天長而
中外本支之日茂盛哉螽羽壯甚犬牙必儀型之有人
斯信厚之成俗瓊編瑶牒儼帝子之冠簮衮衣繡裳本
公家之衣缽佇繼唐六人之拜式崇周五等之封某甫
滿食祠驟叨予節負弩而發蜀道輕狂久笑於相如埋
輪而止驛亭慷慨今慙於孟博既莫遂循牆之請安敢
稽叱馭之行幸是司存密依耆哲聯隂何幸知為高帝
之子孫異日相逢儻備梁王之賓客
守
回建守黃都承(壯猷)
汗渙起家難勝四牡鳴謙馳驛特貺雙魚愧小人一出
之輕懷大府相先之厚受其辭之莫決謝不敏以為慚
恭惟某官氣韻粹深局度膚敏潔白持身之操洗渴俗
之腥風忠赤首公之心起清談之弱勢自持翠節旋被
青綾儀儀一角之麟隠隠九關之豹時乎可矣謂班紫
府之衣冠去而違之忽下蒼冥之鈇鉞雖明公無重内
輕外之意而清朝欠整紛剔蠧之才遂繇元帥之符真
拜郎官之秩練習深而箴典熟敭歴久而塗轍高為時
名卿肯望塵於金谷列屬公府初不曉於青苖不然以
導旨之穹班何至又建牙於外服嘻風濤之日異嘖人
物之星稀夷吾景略不生誰當一面孔明士稚難作孰
得古心無重望何以銷亂萌無定力何以開否運建已
除代公行造朝好看一柱之擎天那許孤舟之横渡風
雲之會刻漏以需某已慣散衣忽承單傳辭榮甚苦奈
何天空而日高問戍良勞頗覺林慙而澗愧幸臺府有
可通之脉絡况仁賢素相許以襟期諮謀當視以蔡蓍
過缺必資於藥石不愁浪出難支穰詰之术流最喜暑
行得憩婆娑之棠影
回泉守趙侍郎(涯)
退朝星聚最欽論諫之高風將漕暑行愈席蕃宣之清
蔭甫馳四牡亟拜雙魚恭惟某官博大以嚴齋莊而裕
巍科早拾魁七躔上之魁三姱節晚香第四入中之第
一頃班玉筍旋伏青蒲人方借徑于緊頭公獨隠憂于
局面頻煩叩閣百士皆避其鋒勇決絶江六馬莫留之
住尚遺古君子之直不負真諫官之稱至今奏藁之傳
其名若揭不拜囊荷而出此節最高乃睠刺桐暫煩分
竹細民呼舞歌麥兩岐巨姓服馴拔薤一本政明如月
操凛于冰巍然視南國以無儔儼乎與西山而相望嘻
世塗之波靡噴時望之日稀善神誰護於熙寧怪鬼已
瘖於慶歷欲昌直氣有望名賢將霖雨於四方必風塵
於一世洛陽橋上已看棠影之扶疎文德殿前好聽黃
麻之宣布某去國三暑錮身一寒流落久之見謂嘉熙
之逐客退藏決矣庶幾元祐之全人甫滿叢祠忽叨單
傳非得使者體何為馳原隰之車深恐好事人欲勒回
山林之駕循牆不獲叱馭以行升階而揖侍郎雖莫覩
履絇之近泚筆而傳循吏猶及觀璽詔之來尚期藥石
之相規深念草木之同味
回南劍曾守(宏正)
暑行乘傳未聲假道之恭火急置郵先沐專城之問懷
哉厚意展也賢侯恭惟某官峻閥摩雲清規照水際紹
熙世孰取日於虞淵維忠節公首憂天於杞國一時聞
者增氣千載讀之如生飛不盡翰根乃流葉共惟執事克
對前人學廣而聞名識敏而才裕干城偉績盍申帶礪
之盟治獄隂功當見門閭之大縱未班於筆槖胡又擁
於旌麾觀其廉靖以無求允矣淵源之有自棠隂如許
想俱劍水之清芝詔匪伊行從履星之上某久於耕釣
忽爾軒軺嗟閉戶之不牢欲埋輪而無力使者出矣初
不知霄立之榮太守謂誰願毋執郊迎之禮
回興化陳守(仲埴)
汗渙乘軺驟失散人之樂鳴謙枉騎盛陳幼婦之辭是
何見大夫之尊亦為老舍人而屈不敏以謝盖訥於言
恭惟某官人莫其門心古於貌置木笏於庭而去向嘗
傲睨於督郵悟薤本窺戶之規今肯媕阿於大姓客稀
鈴寂訟簡鋪閒填然千里之驩呼謂此一家之政事維
先世蜚聲於臺閣况名門儷美於旌麾略兹看荔子之
丹依舊對薇花之紫某三凟不敢一出太輕卧憤懸鶉
不自知其衣繡出便欵段竟何意於登車猥託寅恭政
資子諒力固難勝於漕粟意猶欲篤於恭桑素不入城
幸勿訝龐公之簡毋煩除道庶少安長卿之行野次匆
匆櫝儀草草
回王泉州(會龍)
分翰起家建牙之鎮刺桐望重暫迂掾府之魁郎騎竹
聲驩擬道梅溪之孫行敬馳尺札往候雙旌恭惟某官
賦分天高奮身地峻青藜宵映徧引領於羣仙翠被曉
寒洊麗輝於列宿鴟閣鳳池可契券取雞翹豹尾在咫
尺間去而違之嘻其滯矣意造物忌聲名之太早抑公
朝欲賢望之更深睠青紳紫帽之巨藩為皂盖朱轓之
勝處前此多更於仁牧今焉又得此通儒不買蠻琛舶
將羣集少鐫税額商自爭來食蘗則貪夫廉拔薤則巨
姓服先聲所至輿誦交孚何須燕寢之席温已拜鵶書
之字濕君門遠無萬里真最政之易聞刺史倒至三公
况榮進之素定某偶兹將指行具承顔瞻棠國之新隂
同寅何幸記筍班之舊話一笑相看已慙今是而昨非
更有交至而互說美疢也藥石也均置勿言保障乎繭
絲乎願竊有請
回徐漳州(㮚)
伏以憶千騎之曾經及迎馬首忽雙魚之遠寄諗滌龜
符隆哉一謙肅然三復恭惟某官瑜肅人物羊杜輩流
安邊境立功名其所悦者列承明勞侍從詎不宜哉方
煩膚使於嚴城俄補老師之舊處厥今淮頭甚急局面
屢新與其著公幹於漳濱奚似見夷吾於江左五月報
政不妨興頌於褲襦一札促行立見垂勲於竹帛某閉
關不勇馳隰何為笑粟漕之方殷末之難矣借棠隂而
自覆企予望之頌傒甚真掞裁罔既
回興化項守(摶文)
兹審捧綍帝城把麾佛國單城缺守人懷越俎之思當
守選材公拜錄屏之眷江山增重草木回春恭惟某官
韻宇宏深器質凝靜學問政事寔兼諸老之熊魚榘度
風儀見謂朝中之鸞鵠縣漳濱而迅召儷班裏之凌清
方巧矣讒簧有甚防川之障忽砉然諫紙直迎勵刃之
鋒一笑絶江而歸高名如山之重芬芳多矣富貴焉之
既屢頒芝紫之函却來守茘丹之郡維郡政放紛之久
加民食囏厄之餘一飽幸及於食新二價竟難於告糴
隃聞新令具有成規何徒繼青社之風亦足弭潢池之
警地大如斗豈無施撫御之長詔賜以環行且表循良
之績某身縻漢部籍占滕㕓戚休甘苦所關最為親切
緩急利害之際尤易徹聞隃占符竹之初臨敢以桑梓
而為託政平訟理况虎帥則孰敢犯耶歲豐人和將鳳
集而賀其鳴已
通南劍守徐兵部(元杰)
帝懷望郡詔選倫魁恰則十年合身到池邊之鳳却來
千里覺光搖津㡳之龍謹飭魚緘往迎騎足某官忱恂
而毅莊栗以温論議崇谹不忝董子孫弘之對淵源深
遠嘗游陳方康成之間由其三場非為喫着之謀所以
九遷不出丞郎之選允哉任重而道遠何其勇退而守
專睠鐔川之名都為戟寢之勝處今暫屈六鰲之彦豈
徒榮五馬之觀名節竒芬訪了齋翁之手筆問學墜緒
續龜山老之心燈時則優哉游哉志則遠者大者乃若
明教化而采魯侯之藻平獄訟而種召伯之棠和氣溢
而歌麥兩岐巨姓馴而拔薤一本無愧經史之紀載又
特事業之緒餘百年幾見之聲名立矣千載不朽者官
職云乎執事勉之斯文幸甚某蝗粟無補牡駕胡為竒
哉八郡之同寅森若三星之相望况輝躔其尤邇竊華
潤以滋多安敢強顔搴帷裳於上坐徒能洗耳采襦袴
之新謠忻幸方深掞濡靡竟
倅
回建寧鍾東倅(霖)
乘單車而出問俗良勞得别駕之賢同僚何幸先施寵
甚後謝慊然恭惟某官榮宦輕車政事游刃風儀如許
雅宜聯廣内之鵷進取何廉顧且展治中之驥潜蕃會
府太守勝流想笑談風月之餘兼管領溪山之樂名都
得此賢佐豈不足歟當家自有知音會且升矣某久於
耕釣忽爾軒軺不知衣錦之為榮深愧埋輪之無力長
史議論為職幸時賜於箴規使臣禮樂有光庶少寬於
憂責匆匆野次草草櫝儀
回建寧宗添倅(炳)
乘單車而出問俗良勞得别駕之賢同僚何幸先施寵
甚後謝慊然恭惟某官器韻宏深才猷經練司存清甚
已嘗儀雨露之邊榮進湛然顧乃引星辰而下潜藩會
府牧守勝流何妨平章風月之餘兼有管領溪山之勝
得宗資主畫諾豈不可人以士元處治中會須名世某
久於耕釣忽爾軒軺不知衣錦之為榮深愧埋輪之無
力向來偃室雖罕見澹臺之蹤今日海沂幸親覩王祥
之政
回諸州通判
逆鱗罪大分一壑之歸耕駕牡命優奉六條而問俗愧
乏單車之風采乃煩别駕之情文得之悚然匪以報也
恭惟某官王祥行治龐統才猷管領溪山付政事於遊
戲吟哦風月特翰墨之緒餘暫監無蠏之州有華展驥
之望姑令平進萬戶侯何足道哉若曰斜飛八千里斯
在下矣願宏遠識式究雄圖某觸熱亟行觀風何取傳
檄雖笑相如之陋埋輪亦無孟博之豪使臣禮樂有光
豈敢憚馳驅之力長史議論為職儻聞相規益之言三
復深藏七襄莫報
回南劍添倅趙司令(與澣)
起同前某官麒麟其胄龍鳳之雛親親賢賢蚤與十六
人之選雝雝肅肅已儀三百日之齋便須登筆槖之班
顧使貳潭津之郡想笑談之風月兼管領於溪山典刑
議論之可師丞不負矣富貴功名之素定時來為之顧
宏乃猷以復其始某觀風何取觸熱自憐不圖玉烟劍
氣之鄉喚回金花榜子之夢長史乃故人子甚覺吾衰
此公非使者才豈無忠告匆匆野次草草櫝儀
回興化江倅
乘軺誤渙僕未免於鄉人䘖袖鳴謙君所見者今我不
敏於謝盖訥於言恭惟某官胄緒岧嶤才猷微妙遊戲
政事非俗吏所能為嬉笑文章皆風人之託物姑少淹
於驥足終須上於龍頭為憐流落之餘驟有光華之寵
當行道遲遲之際動故人戀戀之情苐某不能深藏大
是浪出過里門而式方師石慶之謙恭埋亭驛之輪那
復范滂之慷慨
回興化趙倅
伏審縮次葵兵平分莆壘親賢望重合班廣内之羣鵷
宦達趣廉又作治中之别駕先施寵甚後賀慊然恭惟
某官龍種殊常鳳毛濟美鍾笠澤山川之秀望之蔚然
挹鑑湖冰雪之香冽其清矣憶監州於鐔水藹奏最於
屏星行兮十周依然半刺仕固係於巧拙理亦有於乘
除八面壺山少借平章之手九街禁路便為清切之官
某分竊滕㕓偶居漢部攬轡倦矣况用之鄉人焉題輿
勉旃敢告於執事者薄言問訊不究掞裁
臺屬
回洪運管(蔚)
埋輪無力自歎吾衰涉筆得賢差強人意有來華問仰
感盛心敬惟某官衣鉢文章箕裘軒冕風儀如許雅宜
綴玉筍於班頭榮進湛然顧乃搴芙蓉於木末積而不
發用也必宏維計垣關閩部之大綱而元僚號幕府之
高選吾乃有此客豈不足歟公要為倚官會且升矣少
贊木牛之運即榮金馬之遊某久矣閉關忽焉乘傳攬
轡而筋骸散搴帷而耳目疎全賴時賢共哀老子吾何
適莫俱為座上之賓事有是非毋惜幕中之辯
回鄒運幹(恭)
某官王國勝流名邦鉅子郎君官貴便合儀筆槖之班
進士計偕尚下角布韋之技允哉廉靖復此翺翔維計
垣(首末同前)
趙運屬(淘夫)
某官璇漢勝流鼎山望士觀所與觀所主盡是名公惟
其賢惟其能定非俗變胡然廉靖來此翺翔維計垣關
閩部之大綱而賢僚出朝家之特筆吾乃有此客(首末同前)
回朱提幹(欽祖)
我行周道暗記時賢君入鄰臺藹稱佳客有來華問仰
感盛心恭惟某官六館英游九州望士解褐袍而徑出
觀者堵墻設綘帳以宏開儼然重席便合吟哦於紅藥
却來採摘於雲芽所謂伊人乃能留於此士不有君子
孰為重於本朝靡待鶚飛式觀鵬運某久於耕釣忽爾
軒軺歎衣錦之何榮欲埋輪而無力秦肥而視越瘠子
亦何心晉用而皆楚材吾將何請匆匆野次草草櫝儀
(闕)
粟漕事殷誰憐老子蓮池品勝及見可人意似差強謝
愧不敏恭惟某官權竒磊塊整峻流通吸苕雲之水以
為神冽其清矣居軒級之林而移體生也睟然外庸已
茂於種花平入亦聯於班筍是何廉也乃此來哉維閩
都素號於富饒若漕計今當於窘竭幹局優乃可備猝
急才識練始足知源流君尚勉旃吾其免矣少贊木牛
之運即横金馬之飛某一出太輕百謫已滿方圖羅致
以自助何幸冠峩而來前祗恐旁觀有負前魚之愧者
倘陳緜力尚表一鶚而出之慕望甚真染濡莫竟
教官
回建寧鄭教授(濬)
逆鱗罪大分一徑之歸耕駕牡命優奉六條而問俗獨
兼掌於學事差足齒於清游有來情文益重感愧敬惟
某官學見大體文擅衆長窺姚姒逮莊騷盡展國子先
生之藴出羲黃過屈宋顧淹廣文獨冷之官師嚴道尊
教行習美佇俟三鱣之集即看丹鳳之頒某久矣閉關
忽焉乘傳笑埋輪之無力何衣錦之足榮與鄭老同襟
期雖莫侍簷花之酌過子雲問竒字尚及觀玄草之成
略叙謝私伏祈字炳
宰
回莆田知縣
雅慕澹臺罕遊偃室愧非孟博誤駕漢軺有來花縣之
情文增重茅簷之光寵敬惟某官磊磊自立矯矯不羣
取衣冠而禇之遑恤國人之謗議聞絃歌而莞爾想漸
經學之淵源陳義甚高遇事尤敏譬美錦使學製何患
於傷既熟路又疾驅所到必遠某深藏有味強出胡顔
動引古人深仞俎豆予之意勿為俗學豈無金玉汝之
情方深巾笥之藏莫效襜褕之報
回仙遊興化兩知縣
慕龐德公之高未嘗至邑無范孟博之譽誤俾登車有
味來言深紉高誼敬惟某官琴調甚古錦製無瑕讀書
松竹林良多暇日種花桃李縣已滿清隂只俟雉馴即
看鳬入某舊聞其語今見而知之武城聞絃歌君想自
期於言偃發蜀道負弩矢我猶恥數於相如徒深巾笥
之藏莫效䄡䄖之報
回諸暨知縣
四年去國漸欲挂冠一札起家猥令攬轡幸止驅馳於
枌部最便採聽於花城修辭相先治謝不敏某官琴調
清譜錦蓄善刀布惠政以字民即今原宓厲清規而範
俗亦昔茂恭竚俟雉馴即看鳬入某愧蔑登車之風采
飽嘗試邑之艱勤所望盡力為之無患不已知也素懷
恭梓詎敢勞弩矢之先驅安得憩棠尚可聞絃歌而一
莞言可底復文不盡懷
寓公
回雲臺劉中散(學裘)
瞻耆英於洛社夙仰高風遣皇華於周原行親緒論未
敢登名於記室辱先寄訊於書郵一謙甚光三復以喜
恭惟某官漢庭尊宿魯國靈光道傳本統派接聖賢脉
絡一家之學問澤施生民功存社稷弓箕累世之忠勲
源遠則波深根固而葉茂恭惟執事克稱聞家飽更中
外之踐敭多識後先之文獻盍儀筆槖爰踵旂常不拔
虞陛之龍䕫乃作商山之鴻鵠怡愉雝肅子孫則其典
刑嬉遊婆娑里巷得所矜式前哲益少時事孔艱當得
老成以備黃耉咨諏之訓睠言名望豈非白首魁壘之
臣少安蘂級之遊即聽蒲輪之召某久於耕釣忽爾軒
軺頗有好事人欲勒回山林之駕非得使者體若為兆
原隰之車猶幸薄遊實依通德致天子之命雖難起龔
光於田中事大夫之賢且喜拜龐公於牀下
貢舉
回浦城趙宰
兹審瑣闈奏捷琴譜生輝猗佳王孫已接鵷鷺行之武
業進士舉更希龍虎榜之榮旗鈴四馳紳笏相慶伏惟
某官祥麟一角威鳳九苞途轍甚夷見謂金科之彦鍜
鍊良苦未忘鐵硯之心暫閒解百牛之刀來戰酣萬蟻
之陣聊哉操筆易甚探囊功名遠到之必然富貴相逼
乃如此佇飛鳬舄大展鴻圖某方賴夤恭却成薦送辱
投珠之甚侈愧報玖之未能比拜恩綸復厪賀櫝何哉
簿書繁委之内有此翰墨遊戲之功鯨錦遣歸諒亦喜
逢於具眼騎裝行戒勉旃徑取於勅頭頌傒之私染濡
莫既
回建寧翁解頭(以孫)
兹審榮都虎榜高剡鶚書久矣潜心究遺經之三傳裒
然舉首加元士之二人無預傳衣何為銜袖恭惟解頭
先輩為春秋舉異章句儒三萬六千言之用心務推研
於紙外二百四十年之行事多感慨於胷中鷙將擊則
伏深鵬久困則飛怒氣骨如許定非常調之流具眼相
逢當認魁文之樣前程萬里來歲雙元某取友未能貢
賢何幸遥認銀袍之立鵠似榖梁家共看金榜之登龍
必公孫子亟致多謝尚不一書
回諸解元
兹審榮剡鶚書聯登虎榜羣然軼藝試有司一日之長
得者如仙加元士二人之數傳衣無預銜袖何為伏惟
解元先輩學海老龍詞林威鳳望高東粤豈惟言語文
字之宗家近西山當得師友淵源之正漫踏槐花而充
賦果穿楊葉以策勲時來為之信富貴之相逼道行命
也况事業之無窮願辨肯心行需大對某未遑取友何
幸貢賢去去齊飛奚止倍錦鱗三十六之數看看遠到
會須摶溟鵬九萬里之程尚不一書兹未多謝
回游監元
兹審得雋虎闈聯芳鶚剡名家文獻多生謝砌之蘭文
苑聲華五折燕山之桂光生閭里慶溢階庭有來銜袖
之書想動彈冠之喜伏惟監元先輩箕裘粹學衣缽高
科為游先生之聞孫典刑可想生朱文公之寓里趣操
莫高固當用力於聖賢尤欲策勲於名第諒其遊戲&KR1152;
墨之際固已凌跨紈袴之流遠到渠可量哉一第真溷
子耳佇楓宸之大對仹荷槖以增輝某無預傳衣胡厪
投璧鵬程萬里幸相勉以修名龍首三人定不輸於他
手
回漕試鎖換解元
兹審纓族輝生鎖闈捷奏羣然角一日之技孰非吾徒
偉乎於七人之中見推作者無功鑑别有愧珍投恭惟
某官殿元生於聞家紛其美質文獻典刑之閱習臺閣
人歟政事法理之精通守相器也猶酣蟻戰果捧鶚書
非事業之叵量何富貴之相逼便看蘭省高標墨榜之
名好是楓宸門破銀袍之色某及與薦送敢致祝規平
進與科第不殊幸勿銳情於速化素宦非草茅者比所
宜空臆以盡言
回宗子漕元
兹審流慶緜&KR1000;策名鎖棘羣然角一日之技盡是名駒
偉乎于七人之中高飛薦鶚無功鑑別有愧珍投恭惟
漕元先輩讀鴻寳書生麟趾世琅玕玉樹綽乎有神仙
風竹簡瑩燈蕭然無富貴氣漫酣蟻陣果捧鶚書固種
骨之異人亦富貴之有命前程甚闊平登雲路之蟾宫
盛事堪誇又見天家之龍首某及與薦送敢致祝規正
道正言母作時人之俗學大忠大節須皈宗相之修名
監當
在城監税
三家村處謬稱長官一閧市中輕屈勝士既為郡屬敢
缺名聞某官紉蘭潔清夢草才思長驅功名之會不受
州縣之吞財利相與言甚匪先生之樂會計當而已吾
奚委吏之嫌少殫賢勞行制國用某亦勞三仕備歴百
艱素非治賦之才犯其所短毋諱言錢之口告以其方
右選
梅溪巡檢
十室相依何敢惠文以治四郊無警少資威武之功甚
幸兹來交須以濟某官書傳濟北種出山西衆驅騁於
邊頭獨韜藏於閩底雖處遠塞如嚴大軍梅谿有梅試
哦止渴之句柳營穿柳合立射酋之勲建壇以升取印
如斗某得百里地跨三路衝祗恐出沒之徒或為撫字
之梗所恃君在時無鳴桴之驚非獨民安吾亦高枕而
卧
宰
通黃長汀(普)
三山福地聚廬而居千里鄞江分邑以理然而實異得
以條陳材有智愚境分大小京秩之權穹而選人易與
相門之望重而宗子則輕况又未至而不先與乎僻左
而非近相去霄壤遠甚並稱子男得乎某官質本天成
美亦世濟儒服醖藉不墜家聲胸襟玲瓏無非縣譜沛
乎易矣有以覘之獻羨司征百乘之賦何有蜚聲貳令
一同之主可知果以最聞孚於衆聽不嫉頑而攘敓者
息不留訟而凶嚚亦消孰疑長汀之民難化以理或問
莊定之後誰登於朝郎選方虚公歸則重某半生良苦
一第可憐更十九年雖羝亦乳凡再三仕如魚上竿曾
未闖於金閨誰寔驅之鼎鑊業已失計寘諸勿言寄聲
杭境之民望來毋遽促膝槐堂之上求教乃行槩見於
辭毌孤所望
通交代曹上杭
選人學製或有弔其失身公子在前吾何嫌于交臂託
兹契始持書以聞某官粹根天資挺有風烈昔者兩社
之寄弘濟多艱宜哉三世之昌亶食舊德初領戶口之
籍嘗探嶺頭之梅熾甚聲名畀之民社種桃娛母對竹
讀書謂邑介於蹊徑之多而民如其山川之峭撫摩之
不必以健顯感泣者相率而挽留似聞上台頗念世交
之舊宏開翹館久需縣最之來赴闕歲除為杭佳話某
自憐百拙可笑一官苦弗求人亦莫肯顧屢嘗佐邑豈
不知難誰驅之而冒為規講若以具在迅速朝裝之去
幸又隨曹扶持男璧而來預知全趙靳或未告請則必
言
學職
回學長
歸田未遂輕辭下澤之車學道不深誤綰上杭之綬嘗
從秘館亟借圖經從鄞一江而分方地百里者六宏詞
進士總以科名達宦高人謂之民族在諸邑者可紀獨
吾境之未聞豈有之而載者疎抑學焉而恬於出令長
貴也感歎久之方擬十室之中豈無好學然沐一書之
惠甚喜得賢某人鄉閭之英庠序之望自月書季攷而
入加日省歲練之深佩衿推尊領袖無愧將授以室諸
國人大夫有所式焉為語其徒明天子在上可以仕矣
某名為公族祗是吾儕有社稷與此人民延父老暨其
子弟雖非作大官以臨涖其俗所賴得善士以助化其
鄉勿謂樸未甚文竊意醇可語道議鄭校之然否子母
自嫌薰晉鄙而善良今所深望
攸縣周權宰
依芙蓉而泛水方陪諸從事之游去枳棘而栽花知有
名公子之政臯遲告至顛倒先施某官敏手莫收清標
特立傳濂溪之學源流河漢之深長生清獻之鄉氣類
霜鐘之感召方露厥穎於政事已(闕)於縉紳(闕)之
為言以立身矮屋而稱屈事(闕)而見
傷方當路弄印而熟籌(闕)能支歆
補罅頓使易聽改(闕)錯而器愈利縣
自有譜想得(闕)
通程内翰(七提頭通劄式)
某伏以孟夏謹月共惟某官旗纛戒嚴德望鎮壓神天
拱衞台候動止萬福某謹薰沐九頓首奏記戲下仰乞
財幸
某申詗彛儀已嚴右剡比辰麥秋清潤暑氣未炎不諗
召用何似欽惟道德文章之老蕃宣屏翰之望動息之
頃安危所關敢乞體璪旒之眷厚冰給之奉對揚環召
歸秉事樞某毣毣
某兹者切審冠班奎閣作牧潛藩温詔趣行仁聲載路
伏深懽忭某待罪道傍縣令行當鞠躬歛板盤辟雅拜
於車塵馬足之間引領前旌無羽飛内某恭以某官龍
章鳳姿之表足以儀型百辟地負海涵之學足以貫穿
千古日光玉潔之詞足以羽翊六經先廣簡拔以遺陛
下二十年來朝廷大議論大典册皆出其筆他學士旁
觀而已昔陸宣公秉筆於奉天蘇長公代言於元祐汪
龍溪視草於建炎皆於翰墨之間有以服天下之心鼓
天下之動大雅不作非我公其誰繼之今兹抗章勇退
巖顔毅色不以三公易其介凛然有古大臣出處進退
之風矣皇上勉留數四雅志莫回便朝引對龍光密勿
識者以此覘魚水之眷素厚風雲之會方開建牙巨藩
安能鬱鬱久居此者歸衮衣宣賁麻某何幸拭目
某海濱賤士少於方冊傳誦夫子之辭章壯從縉紳講
貫賢人之德業居常積泰山北斗之瞻思一快景星鳳
凰之覩而不可得敢謂高牙大纛來式南郡遂獲以附
庸小吏受察于使天之下永言際遇云何不喜
某莆之鄙人祖父皆寒苦素礪清望至某失學殆不能
世其家北游江淮南騖嶺海偶然脱選以格試縣實在
四通八達之衢羣嘲衆笑之地某戴星治事飲冰律己
兩考又七閱月矣末路兢兢愈危愈懼一旦天惠仁牧
來照臨之方且與百里髦倪游吟歌舞於祥風慶雲之
内豈非幸歟至於保全覆護之請當開府建牙之始仁
行如春威行如秋某敢私鑄以干大戮惟閣下裁哀之
某公守綦賤不敢申貢行歴珤輯福履之問伏恐屬邑
有驅策事行乞賜行下
通隆興帥曹吏部
某伏以閏餘謹月霽景留春共惟某官坐鎮方岳師表
徹侯帝眷神依台候動止萬福某一介吏屬&KR0591;敬齋鉞
之下必薰祓而居敢前仰祈財鑒
某聞元氣在身猶忠賢之在國也寸膚無不愛而培養
則有所當先者自公之西寬上憂顧四肢強矣願進納
君子之說以強國脉某既以公譬之國顧公以國而愛
其身
某近觀有叩天閽者劇論當世人物惟某官為第一質
之卿士謀之國人如出一口非一人之私言也蓋學問
準的於聖賢而論不詭名節著明於事功而慮更深漢
上之變相中之寇蜀邊之擾談笑底定是特一斑忠言
至計欲吐更多下里見王友畿而返出鎮江右又復踰
年人心勃然遂激而為叩閽之書者真蒙韃相形和戰
守未定欲決國論問誰可相無如參者敬詣促裝
某辟居於莆望簾廬精舍有一世大儒在焉家貧且遠
無計裹糧脱屨戶外麾節徜徉時不有遇獨未得如半
山事韓於揚后山事坡於穎懷此有年乃今以計屬一
寒奔走玉帳下召還有日賤戍在秋或者來至之已遲
凜乎趨承之靡及
某拙根於天賦學無所師承乙丑叨塵忝需冷次七年
劍學僥滿又需今次四年閒之日不自力仕而學則已
疎餽餉責殷禆贊謀嗇奉二老以就養喜元帥之有依
曳紉白事與列屬俱執經問疑以諸生見教警提撕倘
自今始是明公一日之留寕不為賤子一生之幸
某通名之初合二莊毫素以極其尊敬之意束於牘制
短啓將誠語言不工自速誅絶倘經電瞥沒齒餘榮
某惕畏株守不敢僣申使閉崑閬之婘即日如天之福
伏恐莆中有箠策條某斂袵而聽約束
通鞏漕權帥
某伏以矩秋得正穡寳告成共惟某官雙組熒煌列城
震悚天惟顯思台候動止萬福某行矣伏謁(闕)敢潔滌
旅翋慶十記府僣祈電瞩
某再中詗禮隃述頌聲閫之十連即臺之一道不加富
也而事權則加重驩謠則彌鬯觀風亭上襟帶堂中同
一主人有川后山君之&KR0008;祉饔綡子之足云
某共審外臺底績中旨䟽榮就兼督府之權益壯洪都
之勢伏惟驩慶竊觀中朝人物所謂卓然俊偉者萃在
江西方曹公之鎮於此先生之漕於此同時皆以右侍
郎並人曰兩吏部也令帥以簮槖陞矣先生兼節鉞而
佩之蜚輓之功既高保釐之績彌著叢此外庸入當籌
幄次則來矣三銓召以二卿軌轍具在盖視曹公有過
無不及也非獨以論國之云然某日者飾固陋之詞展
趨承之敬屬吏禮也陂量容涵不抵於地幸矣報之書
愈幸矣至珠玉頫賜又講施報幸出望外拜賜而驚傳
院已遍襲藏已久今復弗揆紉緝麗詞修賀則宜洊凟
有罪
某居貧日久携扶頗難騎種門華其往成仰體重慈矜
念其屬之意盡室皈感以中秋後三日問塗行行及境
觀展道德依倚聲光真副不空此生之願然久閒暫出
進趨樸野語言拙訥不能逃臺參之一見必矣雖曰究
心厥職豈能自效所長預恐曠瘝仰祈容覆有請至再
伏紙凌兢某以卑賤仰事尊崇自有等威不敢凌躐而
貢起居之門
某自閩涉江將入部内竊視條教某用敢熏祓以請要
束之頌
通西外趙判宗
屬尊麟趾率歸糾合之中郡畀龍溪幸與照臨之側敬
修辭命下通姓名共惟某官毓慶璇源分輝寳葉氣和
而守正學博而用宏文采宣明宛在劉向李邕之右議
論濬發深得晦庵濂溪之傳名隠隠以雷霆仕駸駸乎
霄漢入司天憲民自謂於不冤出綰邦符政復多於遺
愛爰以東平之善遂司西外之盟磐石一強維城增重
佇膺紫誥趨侍凝旒豈無他人孰若余校之秀不有君
子誰參王鉉之崇某未習民庸猥承郡寄正自面牆於
不學得無血指於旁觀尚推合治之心特賜免戾之教
河潤千里豈無及晉之波厦廣萬間是亦屏周之意
謝趙倉院舉文華
千里騎驢甫游京國一封薦鶚主自明臺以文為名則
僕豈敢自孔門分科以後而漢世取士於兹今則加詳
搜於己仕倚臣謂之著述廉使命以文華梁苑登名號
儒榮之極至齊第異好觀時尚則不然黠者以治賦推
健者以乘邊顯詞科久厄薦目可知紛公車之交騰束
高閣其奚怪妙參造化不應衆作之多歷數宗工所立
一人而已中壘未成書於藜閣謫仙來應制於金鑾生
明高而莫之容已拔成而無所試吾徒乃掌帝制宜汗
爾顔先生反教人為有笑於列雖工奚售况實未能然
成預其品題抑所期者久遠如某者長在淳熙之後僻
居遐嶠之濱無明師良友授以規模無洪河泰山博其
聞見識字略期於項籍作文難示於張昭少也氣豪誤
入主司之聽言之耳熟可勝學子之羞歐陽始讀於古
書明允盡焚其舊藁七年一宦再仕四方倚雷潭而演
仙登滕閣以賓帝沈酣乎先秦兩漢泛濫乎諸子百家
步驟驅馳初疑下筆之易芬華剥落漸覺用工之難有
㰱血以司盟敢持香而歸敬摳趨節下稱奬座中慨然
定以京員否猶佳其題目其狀俗豈能攷古誼其言淺
奚足鬯事情貌取而失之昔者明戒辭達而已矣似焉
實非辱哲匠之見推聽俗人之旁議薦上林於天子驟
以名聞宿浩然於玉堂留為後遇既欣得託然亦竊疑
昔之有作奚其稠計其用心非不苦如壑中潦如草上
螢洙泗有云文學則須餘力伊洛亦謂文人便無足觀
孰能永其傳哉吾嘗聞之師矣伏遇某官先生言妙天
下精詣古人有本如斯熟考亭之素講以氣為主凛慶
元之直聲繹之以道其根深發之以節其芬遠合三者
以行世視四海若無人借後生以名譽或疑多可稽前
輩之氣度大抵皆然遂使佳評輕施陋質某敢不深踐
實地匪徒空言寧使議韓自文章所願學謹毋放柳至
出處則費辭倘其有聞附以不朽
謝鞏漕破白舉改官
士元之部數千里獨奉教於日前平原之客十九人晚
露錐於門下燁然褒語賁此濡蹤公舉何以謝為深感
則其言訥竊以議論以久始定品題自昔為然薦希文
而用之昉於元獻援老蘇者衆矣倡則歐陽求名世以
闓其端凡屬吏誰無是望有人於此為品則凡居樂廐
中其實下乘執𥅆門役又未逾年公車剡櫝之遽騰當
路聞風而致詰既非徒私其客亦足以觀私人或有出
地塹之時端賴破天荒之手伏念某賦材不類涉世未
深為舉子時苦論薦負之弊從大夫後習聞寒畯之難
重為時憂然非身歷憶昨冷官辱知羣公問先容則盛
無焉意小削或應如是始自山出朅來江遊計相高明
運新致於流馬幕賓參錯賢後來之雙鳬辰入之勞甚
微歲舉所係者大率爾銜袖笑而點頭誰信直釣之魚
已蜚薦來之鶚感古道猶行於今世愧陋躬難載於華
言曰融粹豈拙之異名語通明非癡于了事所習書生
之文耳奚足量長但見鄉善者好之何敢掠美竊窺公
意最愛屬僚亦知多譽之過情始借先聲而行世觀元
瑾所以問柳子所以答曰穎客唱其行崔必唱其文須
兩人提掇而互彰今一舉發擇于諸善予之太厚受者
何安伏遇某官愛君忠誠論事慷慨咨諏民瘼按周原
而載驅收拾人才備漢使之還報雖眼高而所入者少
然道合則其知也深紬尋十六字之好詞結裹二三年
之薦目譬當空垂鏡妍媸凡閱幾人及寓照傳神精采
在後一點榮亦甚矣僕甚當之謂受知之後尤難微有
玷則衆所指其不孤特達彌自好修
通汀州陳府判
半刺入閩漸近父母之國孤生試邑謬稱子男之邦僭
輙司消行趨前軾某官筆秉金管印傳玉堂學相承於
博宏屢嘗塵鞅文不下於伯季始遜先登最有下觀屹
其自立筦庫亦足以隠庭除或聞其哦鳬舄翩然鴛行
必矣京秩既七計考平亦監州光範不一呈身特為遵
法坐嘯淮漕之幕徐題鄞江之輿考之史書從唐裴冑
而後邇而壁記僅郭功父之名(元祐中郭祥正)孰大此官宜增
顯士望雲樓上多吟風月之篇拜相岡前(拜相山去三里識云追子)
(岡前拜相山)請實山川之懴某南來公族西外寒生一官為
親所恨養親之短三仕佐長豈堪為長於斯望踐自疑
傳聞殊異柄之去邑久矣民之眎令蔑如是固在人誰
實為地栖伏三山之日久講聞貳乘之誼高切計似人
必念松榆之舊俾少行志相安篁竹之氓依歸更深伏
謁及請
通吳運幹
肺腑懿親惟稱上臺之佐本支疎屬敢辭下邑之卑聞名
久之修贄禮也某官富甚天分産於名家嗜好清修一
癯儒而自牧封閉驕吝羣公子之所難屢嘗塵鞅之親
兹就禮羅之致興言七聚亦餉三邊轉輸不至於廢興
根本宜加於密護入幕能辦有名處士之風居朝推賢
維舄小君之美某半生自力三任靡成一領荷衫戞乎
身計數間茅屋強以縣名民瘠可憐政苛奚忍幸趨節
下得輸覆護之情將墜山間竭盡推摩之力
回舒計議
歸去來兮乃司故府聊復爾耳又贊戎行鴆如燕壘之
尋喜甚鷗盟之在某官儒而韜略語亦詩騷左手取印右
手執干戈夙負男兒之志上馬殺賊下馬草露布遹張
吾輩之顔久畫諾於油幢每誓清於氊帳楚氛甚惡莫
先摩壘之憂漢軍皆驚可後登壇之拜某愴聞邊羽徯
聽帷籌今我來思自笑衫青之依舊侯誰在矣未應頭
白之如新願無遐心相與近慮
通曾僉判
西外詩生著小冠而趨邑南豐一瓣瞻大幕以歸心亟
拜短箋敢祈巨庇某官負才卓犖有文掄魁塗慶元之
朝衣獨無點汚持嘉定之從槖惜不少留付清苦於諸
郎已頡頏于一世積粟肥越泛蓮在汀郡大治難今也
坐嘯山深俗獷轉如素馴孰通上下之情中有謨謀之
願留望此府名已滿羣公之間合薦中朝上亦記名臣
之後某此生迂甚所至渺然一第為親猶恨養親之短
三仕佐長豈堪為長於斯以未脱選之身治至難調之
俗緩不及事急將病民幼誦聖言竊有慕於學愛公居
幕府幸少寬其文書所為依皈莫究濡染
通鄭推官(志學)
錫燕瓊林共嚼紅綾之餅割雞杭邑獲依綠水之蓮恃
此二同勇於一往某官文啟夕秀譽高旦評漢兩司農
以來明經不墜閩四先生之後克世其傳移孝於官為
儒而吏勾書聽訟局於有司入幕運謀無所不統有客
如此輿人誦之谷口輟耕既屑諸侯之聘尚書有履併
還先世之聲某久相游從出輙牢落聽聞已熟言之徒
費於齒牙冒昧兹來甚矣自投於鼎鑊令之失權奚自
邑之治賦何先途人浪告以博聞幕府稔諳於利病稍
還舊規密求振起之方全望大僚母吝始終之庇情難
挾故分盍羾牋
與蔡知縣(朴)
有美種花煩公穀璧薄言采藻荒我茅田行徼惠於栗
堂敬登名於籖室某官負魁豪之學生仙聖之鄉恥蟲
篆之文辭自期甚遠擢龍飛之科第所履素高有如雲
霄闊步之初宜在風日不到之處既棲矮屋入省何曾
逮再聽於臚傳盍徑躋於鵷列華亭鶴唳方忻近尺五
之天葉縣鳬飛乃願易一周之地吏驚神令民詠慈君
有晝簾寂寂之清無朝鼓鼕鼕之謗然而牛刀施於雞
肋驥足旋於蟻封聞諸廟朝方旌褒於三異由此臺省
將容與而九遷棠隂佳哉樵水重矣某稍知自勉竟不
能竒京兆聞浪仙之時名非其好也内庭嗔風漢之對
語順而受之一科何補於遺餘本志自憐其變化得温
所業幸冷其官安敢治諸生而誨焉所喜事大夫之賢
者列後堂之聲樂素乏豪名聞武城之絃歌恐有愧色
中丹所藴副墨其陳
壺山四六
