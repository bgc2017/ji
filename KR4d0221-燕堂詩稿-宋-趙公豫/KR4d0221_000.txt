燕堂詩稿别集類三(宋)
提要
(臣)等謹案燕堂詩稿一卷宋趙公豫撰公豫
字仲謙常熟人紹興間由進士知真州官至
寶謨閣待制是集卷首有傳一篇不著撰人
姓名稱公豫本宋宗室子南渡後徙居常熟
然考宋宗室世系表諸房輩行無以公字相
排者不知其出何屬也傳又稱公豫所著燕
堂類稿原本十六卷詔誥表策多為時傳誦
其詩因屬對不甚工切泉州守蔣雝選錄全
部澄汰太甚僅存若干首是公豫止優於文
而詩則非所擅長是帙雖抄本僅存選宋詩
者亦未經採錄今讀其詩雖吐屬未工而直
寫胸臆不失為南宋一𣲖傳又稱公豫居官
廉正常言吾求為良吏不求為健吏去任之
日挈壺漿攀轅者甚衆而公豫殁後馬和之
作誌表其墓曰清顯是其政績實有足紀者
因人以存其詩亦所以補史之缺略也乾隆
四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
燕堂詩稿本傳
趙公豫字仲謀本宗室南渡徙居常熟因籍焉幼聰警
五六歲記左氏傳不謬一字及冠遊四方所至文人争
相邀迎如莆田陳元矩昭度金華陳天與良祐華亭許
上達克昌蘭谿范茂明浚新會馬鯁臣持國並一時名
公咸以國士遇之其在故鄉則與冷良器為莫逆交譽
滿縉紳文名日起旋登進士第紹興間知真州公豫為
人沉厚簡重居官廉正常言吾求為循吏不求為健吏
以故去任之日挈壺漿攀轅者甚衆累階至寶謨閣待
制致仕著有燕堂類稿十六卷詔誥表策多為時傳誦
其詩因屬對不甚工切泉州守蔣雝選錄全部澄汰大
半僅有若干首皆中年遊歴而作者自州郡以迄館閣
所賦率刪去不存殁年六十有四葬虞山之拂水巖西
三里工部侍郎錢塘馬和之作誌表其墓曰清顯
