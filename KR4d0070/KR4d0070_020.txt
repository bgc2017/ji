樂全集卷二十宋張方平撰
論事
陳政事三條
臣嘗讀前史率以臣下敢諫為美蓋斥時之忌犯主之
顔色人臣最難事臣不佞待罪諫曹涉赤墀歴文陛以
望清光者無虛月矣論事無指切無疎謬無不蒙收威
容受竊自惟遭時之幸而齪齪淺致闇于大道不能激
昂風義有所感發愧不任職為公朝羞夙宵以慮紓過
責者略條三事以聞惟陛下留神省察伏以今日之事
最切者在乎明賞罰辨欺誣通謀議審兹三者則内可
以正軌度外可以遏寇虐致治之本致效為速何謂明
賞罰臣聞善為國者必先正賞罰之分賞罰必行則人
以生為辱以死為榮人不畏死舉天下易於反掌况以
討賊乎及駕馭失所紀律不振則以僥倖為賞姑息為
罰雖賞而士不知恩雖罰而下不畏威上習因循下懷
顧慮則人將援其手而不前况使之赴患難乎自西邊
騷動事之三年矣賊昊雖驍猾一鬭將之材爾非有遠
圖大志英雄之略其幸者資適逢時而巳時久人寧戎
備不戒廟堂無受成之算疆圉乏制勝之策自延州之
圍好水定川之敗覆軍殺將沮喪威靈皆由自驅師徒
投之死地當總帥之重無待罪者朝廷專用姑息莫正
其罰且自賊始叛授夏竦旄鉞韓琦等副之統制四路
并護諸將凡三大舉竒輪不返使封豕長蛇肆踐食之
暴邊亭千里蕭然一空賦輸興發天下被其勞交黨株
連公議不立至于不得巳但解其總帥以所居官内徙
便郡而巳又如并州比緣賊入麟府朝廷以方面之重
難於謀帥遂以名使楊偕寄任方面而處事疎略陳請
謬悠駭于人聽夫麟府輔車相依而為河東之蔽無麟
州則府州孤危國家備河東重戍正當在麟府使麟府
不能制賊後則大河以東孰可守者故麟府之於并代
猶手臂之捍頭目也而其上議欲棄其地既知才之不
足用也顧猶以近職領河北重藩如是而欲收功是北
轅而適楚也及乎鋒鏑之下矢石之前奮命小臣論功
行賞一資一級分毫析銖惟恐比例之過臣觀歴代英
主良臣用賞罰之理蓋威罰之行當自貴者始恩賞所
被當由賤者先故罰一貴臣當其罪則天下懼賞一賤
士當其勤則天下勸臣不敢煩引往事我朝祖宗之所
以駕馭臣下操威恩之用其事耳目所接也往往能言
之陛下萬機暇時試廣訪逮必有得也凡大賞罰人主
之事非聖心自出臣下不敢任之以故僥倖姑息生於
依違即欲杜僥倖之門革姑息之弊惟在陛下於議賞
罰之際少垂主斷爾罪罰所當加勿以貴要而隠忍恩
賞所宜及勿以微賤而輕廢擬議一立勿容奸讒巧言
熒惑變亂則恩威明矣何謂辨欺誣方今之弊人以僥
倖為心政以姑息為用正謂欺誣得行也夫欺誣得行
則大臣懼方且自營救於讒毁之間而不保又何暇旌
别淑慝脩明憲度者哉今俗大率宿貴之臣輒以身下
後輩矯情飾貌習偽成風損美化敗善俗朋比以彙下
凌上替比者亦有以善誣結天心冀用事矣陛下竟不
登於大用士大夫之有識者是以知陛下之淵衷大智
無不通照其情狀信姦慝之不可為也然其風猶未之
盡革者蓋左右近臣猶有以疑毁廢者舜曰朕嫉讒說
殄行蓋讒人在朝舜所不免孔子曰遠佞人陛下既推
䜛佞而遠之惟復起用以讒廢者則天下無賢不肖舉
知浸潤邪說之果不行且以安臣下之心使厲志竭精
有心報效者無悼後害事有不令而從兹之謂巳何謂
通謀議國家承五代之弊有不能革者軍國文武之事
分領於中書樞密院唐代宗時兵興軍事繁多故於禁
中專遣内臣典中外文奏謂之掌機密事梁氏始置使
名五代時樞密院與中書或合或離入國朝遂分總天
下之務對為二府由是軍民異政文武殊用命令乖戾
更為彼我夫天下之事何嘗不以同而成異而敗乎平
日無事苟可因循有為之時斯害也巳昔祖宗三聖威
靈獨運各延圖議斷主乎一陛下冲執謙德推委仰成
柄用既分事揆必隔陛下誠能矯往弊稽舊典合二府
一政事真大公之盛舉也即若重前規難改作臣謂應
樞密院事宜與中書合議使理道相通惟事事乃其有
備有備無患故臣曰通謀議意在此也凡此三事今日
切務恩威明則邊臣奮欺誣辨則朝廷清謀議通則政
事平而命令一皆治道之急者臣猥以孤微當得言之
地所恨知不足以造微材不足以成務敢進一得冀禆
萬分
論請通中書樞密院事
臣竊以朝廷政令之所出萬事之夲原一統於中書若
樞密院則古無有也起於後唐權宜之制因循相承兵
柄寖重乃與中書對秉衡軸至於分軍民為二體别文
武為兩途宣勅並行議論難一事無任責更相顧望自
古為理患在多門况今二府之中豈盡材猷之士朝綱
内弛邊事日生西戎北敵交有憑陵中夏之志財用殫
窘百職曠廢此時廟堂之上豈容非材夫欲朝廷尊邊
事寧其要在乎揀别大臣才不才而已矣陛下若去不
才之人又復誰當進用若使宴安朝列容身養望者優
游備位則勞臣益解體武士益離心兹事體大實在詳
察謂宜詳求利害稽復古制省樞密院歸於中書若又
重於改為則莫若通樞密院之職事於中書見任樞密
院使副才者留之不才者去之其諸房吏史且皆如舊
措置施捨徐更圖議是足以一政事之本重賞罰之權
汰冗濫之員塞僥倖之望改而張之不傷體裁而成之
不動衆陛下幸與一二宗臣舊老深圖此議有益於國
願斷自聖心行之(時降制以宰臣兼樞密使)
請不罷兩府聚廳商量公事
臣伏見宰臣賈昌朝陳執中等乞解兼樞密使巳降詔
允所請自古已來歴代之制三公之職無所不總國初
中書樞密院兩相兼領臣竊詳其時蓋是後周世宗深
意欲合二府以復唐舊及范質等罷其職遂離事體兩
分謀議不一總於主斷實煩柄馭比以隣敵構患邊防
多警始命宰弼關决機務國論粗合習以為常今疆場
雖即漸寧戍守未能解備御北國如御虎饑則噬人養
西戎如養鷹飽且颺去兩相既罷去此職退朝必更不
聚廳便如路人往來杜絶今雖有處分凡干軍國機要
及邊陲事宜令依舊同共商量施行又緣朝廷舉動惜
體中外人情易搖三邊忽有小虞兩地即須聚議便是
非常之事遠動四方之疑合固易離離則難合今聖恩
已聽昌朝等解罷使名即密院文書自不通署諸房事
務亦罷呈禀臣愚以為其邊防奏報軍馬機宜依舊常
且聚廳每事並皆同議於後或有警急庶務得以周知
儻值有事商量亦免動人視聽若或聖心採納乞特宣
諭施行
請令兩府聚廳商量公事
臣伏以中書樞密院分掌軍國之務其於朝廷本實一
體若其遠計長慮思患預防謀議相通事始克濟慶歷
二年邊陲多故陛下深惟事體思適機宜始命宰臣兼
樞密使凡干邊事使同商量北國再平西戎欵順亦由
柄臣協議上贊睿明謀通事允此其效也昨者宰臣請
解樞密蓋由謙遠事權降詔允俞之時臣亦僭曾論列
方今疆事粗定朝廷稍閒正是經營補緝之日未為宴
安暇豫之時臣愚以謂中書樞密院執政之臣宜時聚
首同議朝務講求得失至于邊防處置將帥遷改中書
治夲所當關預謂凡稍干大事並從參議而行所冀各
盡公心上禆國體
請乘間召大臣論事劄子
近邊鄙有釁朝廷多務仰惟聖慮豈忘憂勞然逐日視
朝御前後殿各不過數刻自兩地大臣以次進對急急
呈文書而罷至于論道經邦則未暇也今高秋氣清宫
殿凉爽臣願陛下燕閒之餘延召大臣從容賜坐與之
圖議天下之事則治亂得失盡在几席之上矣臣觀今
天下之勢可與之安可與之危安危之勢顧陛下力行
之何如爾且帝王之體如天之行健不息如日之高明
溥照深處宫禁自取蔽隔此隂沴之變所以作也惟陛
下特開睿鑒諒納愚衷
論治道先後
臣聞今中外之議者莫不以羌戎之警兵賦之急為當
世要務臣竊以為凡歴代治亂安危之所起不在邊徼
之外蓋嘗在戶牖之間爾故臣所獻愚言先陳近事伏
惟陛下少留神慮臣聞禮曰古之聖人欲明明德於天
下者先治其國欲治其國者先齊其家欲齊其家者先
正其身何謂先正其身昔商中宗嚴恭寅畏治民祇懼
不敢荒寧文王卑服以念稼穡之艱難不敢酗于酒
德樂于逸豫自朝至于日中昃不遑暇食用咸和萬
民彼聖人者不惟躬自菲薄兢兢治道亦惟聲味逸欲
非養身之益故務為勤儉退從淡素具示愛民之意其
實有自愛之道焉恭惟陛下春秋鼎盛臨御日長雖三
靈保祐而國嗣未立臣願陛下上思宗廟社稷付授之
重下念中外士民繫屬之心保愛聖躬配天悠久省諸
無益之樂移為居安之慮神怡於穆清之外福及於照
臨之表此謂正身之道何謂先齊其家使夫宫闈有禮
之謂也自景祐巳來嬪御之列行非婉順輒斥遠之天
下之人皆知陛下廟社之為重而不愛其所私蓋患防
未然悔生所忽斥遠之事非宜數也不若節之以禮制
之以義叙進良淑無昵賤微詩曰文王刑于寡妻以御
于家邦易曰正家而天下定此所謂齊家之道何謂先
治其國大臣百職之謂也伏以近歲邊陲用師指縱受
成實在二府凡所除拜宜使將帥心服物議稱愜然後
朝廷尊重成功可期如其不然則堂陛不崇中外失所
瞻望矣成命遂事臣不復論至于才與不才固亦何逃
聖鑒又自景祐之末綱維潛弛上下苟且人素姑息怙
權相比愛憎相奪立朋黨者有之漏泄機事隳撓朝政
專已見者有之陛下知臣之明既照見其情狀稍去其
弊矣儻更振厲紀律審詳邪正則憲章脩舉百度用正
此所謂治國之道臣以庸昧擢從疎遠今日乃始陟文
陛望清光指事剖誠不識忌諱萬分有補百死無悔
貢院請誡勵天下舉人文章
臣聞文章之變蓋與政通風俗所形斯為教本國體攸
繫理道存焉况今官才專取辭藝士惟性資之敏而學
問以充之故道義積乎中而英華發于外以文取士所
以叩諸外而質其中之蘊者也言而不度則何觀焉伏
以禮部條例定自先朝考較升黜悉有程式自景祐元
年有以變體而擢高第者後進傳效因是以習爾來文
格日失其舊各出新意相勝為竒至太學之建直講石
介課諸生試所業因其所好尚而遂成風以怪誕詆訕
為高以流蕩猥煩為贍逾越規矩或悞後學朝廷惡其
然也故下詔書丁寧誡勵而學者樂於放逸罕能自還
今貢院考試諸進士太學新體間復有之其賦至八百
字已上而每句有十六十八字者論有一千二百字以
上策有置所問而妄肆胸臆條陳他事者以為不合格
則辭理粗通如是而取之則上違詔書之意輕亂舊章
重虧雅俗驅扇浮薄忽上所令豈國家取賢斂材以備
治具之意耶其舉人程試有擅習新體而尤誕漫不合
程試者已準格考落外竊慮遠人未盡詳之伏乞朝廷
申明前詔更於貢院前牓示使天下之士知循常道臣
典司憲度復預文衡敢此敷聞伏候進止
論中書議事
臣觀古今治亂之變在上下之勢離合而巳上下之事
合事無大不成上下之勢離事無小不敗况近司輔臣
股肱同體協恭和衷豈容乖異竊聞中書奏事争辨御
前連日紛譁中外喧駭其于事理必有曲直伏以中書
政本其所擬議即為命令無作好惡是謂皇極各徇所
執何以適治歴代敗亂之兆皆由朝廷立彼此之論而
巳彼此立則朋黨分朋黨分則勝負生勝負生則攻奪
作攻奪作則敗亂之所以起臣願聖心深鑒於此緣中
書議論之事頗密外傳不審不敢以為言故陳理亂大
體而巳
論小臣妄投封章訕上事
臣聞下輕其上賤人圖柄則國家摇動俗用不靜春秋
之義以貴治賤不使卑陵尊左氏傳曰下陵則上替陵
替之漸不可長也竊惟近歲以來時風寖敝是非起於
憎愛毁譽移於朋黨貴而尊者畏訕誣之見及故待下
之逾謹賤而卑者恃詆訾之可行故奉上之禮益倨更
相姑息遂成氣俗法制因兹不振堂陛由是益削且軍
國圖議三事之職將相進退人主之柄即措置有乖于
理體謨猷不允于人望朝廷固有邇臣列位諫官御史
得言者衆必有獻納豈容小人妄兹干議近如王預仕
人卑品婁徹草澤狂生投匭上封恣斥朝政唐貞觀中
監察徐師合上書論執政不可兼數職太宗曰此人妄
有毁謗欲離間我君臣流師合於嶺外師合官為監察
所言未為切害太宗流之蓋所以重朝廷謹風俗也臣
忝列諫官以言事為職豈欲杜塞羣論蔽虧聰明顧此
等纖邪無益於政優容之不足以廣言路崇長之足以
損善俗伏乞降出預徹等所上封奏觀其義理若顯為
欺罔侮黷經國即未能深示刑章乞且投畀遐徼庶使
行險之人知所懲沮
請推捕荆南嘲咏長吏人事
近聞王某因言事官彈奏乞除外郡某比在荆南頗招
流議亦由被人嘲刺所以播傳京師慶歷三年嘗降詔
勅止絶匿名歌詩兼開告賞之令小人狡獪敢蔑憲章
日來在位臣僚齪齪習為姑息遠嫌避怨以防多言風
俗澆漓公道陵替事雖輕微實傷國體其撰詩譏刺之
人乞下荆南密切搜捕必令推獲以寘嚴科庶示四方
知所誡懼
論赦前事
伏見近歲臺諫及按察官等多發人積年罪狀及有奏
劾之事輒請不以赦降原減作法於凉甚非治道赦書
之文云敢以赦前事言者以其罪罪之所以省刑夲而
著至信也人之多僻其亦久矣在於中人孰能無過若
以一眚之故而為終身之累臣恐舉世無全人矣既經
赦宥許之惟新忽復追論誰將自保快一時之小忿失
天下之大信相沿弊迹寖成險俗弃瑕錄善義則不然
伏望特降詔書明諭中外今後言事及按察官等不得
發人累經赦宥之事及乞不以赦降原減上資忠厚之
風允穆大公之化
請因郊廟致誠以謝災異事
伏以禮行于郊乃陛下所以恭事天地嚴配祖宗而對
越百神者也故非多儀備物之為貴在乎外致精虔内
盡誠志而巳自景祐五年郊禮之後災異數作三辰失
次于上五行作沴于下水旱流災于内夷狄侵寇于外
臣伏思陛下自攬寶圖其難其慎恭儉之德率巳無懈
愷悌之化視民如傷宜乎三靈降休萬國戴仰而天人
之際未為順敘者蓋由左右中外百司庶職不能協心
將救輸誠徇公上承聖猷以臻至治臣聞禹湯罪已其
興也勃焉禮曰陽感天不旋日陽者君也言人君若發
心致誠上感于天其為響答速不逾日臣願陛下惟災
異之來其必有以因時郊祀齋居穆清上思祖宗付授
基業之重下思生民託命頼慶之意遠思前代邦家興
亡之故近思朝廷紀綱得失之體内思宫禁帷幄左右
之蔽外思戎狄邊疆侵軼之患總此六思深存遠念書
則思之於匕筯夜則思之於几席至于入廟與祖宗相
見登壇與神祇相接因蠲潔之薦致精虔之誠引咎在
躬祈天永命以示陛下知上天告戒丁寧之意庶乎上
天知陛下寅畏脩省之心則感應之來必不旋日勃興
之福不獨在乎禹湯竊惟宸衷明發攸憲愚陋所見豈
能忖度緣臣職在規諫志存禆益近慮所及期必上達
而巳
論郊廟三事(慶歷元年)
臣前所論請於郊廟致誠以謝天戒此乃内出於精衷
者然祀享之禮在於内盡志外盡物外盡物者不貴乎
物之多也在乎稱禮而已臣近奉勅執事于郊廟故舉
所見不稱禮之尤者三事以聞蓋疑於典故别無討論
禮也者主於恭而已矣此聖心可裁正者也
一圜丘黃道
伏見圜丘昊天上帝皇地祇用黃褥位祖宗配侑用緋
位以示損於天地也皇帝板位及飲福位皆用緋褥示
不敢踰祖宗也而自小次前設黃道升壇夫黃道之制
不著于典禮臣竊詳之蓋以皇帝既解劍脫履用藉步
為潔既用藉步而色用黃則是踰於祖宗褥位之制而
又從升壇諸執事者盤辟廻旋禮容不肅至于襟袂委
拂神位以避黃道故也且壇上既鋪織罽為藉臣謂自
小次登午陛例可罽藉其黃道特請徹之於禮為稱
一小次
皇帝既行禮當就壇下褥位其小次之設皇帝奠幣登
獻每降即就次至于近侍左右輒幄後休坐則陪位百
官不能不跛倚懈惰夫三年一郊禮稀曠矣而又恭虔
之不足非所以副陛下事天尊祖之意掌次周官所載
禮有舊文若徹其帷蔽虚而不處即此變禮始自聖明
後世有述矣
一祠官
凡祀事主於肅恭况禮行於郊廟若肅恭不足是謂黷
祀臣於太廟見司徒升奉俎而俎巳入室命執事者復
舉以出乃始奉而薦之其不虔乃爾又監禮之官終事
不至有司莫詰御史不糾百執事之懈于位乃爾應緣
祀事官雖於尚書省受誓戒徒習虚儀而巳請特降中
旨申勅御史臺嚴加糾察以懲不恪右三事切於禮意
事非難行上可以將陛下之精誠下可以正朝廷之彜
典庶乎三靈來格百福饗臻倘蒙聖心特垂察納即乞
降出施行(中旨徹黃道不御小次百執事不恭其職糾而正其罰)
郊禋赦書事目
錄用近代有功邊將子孫
本朝將臣如楊業田紹彬曹瑋張凝李允則等皆禦寇
守邊名迹著者其子孫中器能可選任者各為升擢邊
任即門緒衰微仕籍不續推其近屬量材錄用禮曰繼
世以立諸侯象賢也存亡繼絶春秋大之此足以示邊
臣之勸
邊上守將量與賜賚
郊禮應行事官及雖致仕而得陪位者内外諸軍將校
皆以例受賜邊臣守將不預焉其緣邊諸路極邊守將
謂宜等第量賜器幣以均慶賚
邊任臣僚
諸邊除遣多避免者蓋以窮塞之上危苦之地與江淮
湖浙優便之例待之無異故審官銓三班常以罰謫補
之若令極邊州軍城寨應選人等代還比常選格量與
減舉主考限磨勘轉改未該磨勘者先次注家便近地
有職田處班行使臣京朝官約此頗立優制如是人必
樂行三邊官吏可選則惠加於民博矣
麟府州城中百姓老弱之口不能自存者若
願渡河令即河東轉運司分處於近裏州
縣務令在濟
麟府州患在儲廩不屬要在節食惜費其間居人既東
渡河避寇就糧商販亦應不至勢必難以自存倘因赦
文開此一意外示推恩内實減口若轉運使能以經畫
處之得所則老弱之口内徙必多賊退還業兹亦權便
功臣許立私廟賜戟
按唐制三品已上許立私廟賜門戟今朝文武階勲品
高者多難為一例如三朝配享功臣及曾為將相雖巳
歿有功德於世者今其子孫雖微不應立廟宜令史臣
先具功狀申中書疇其勲迹之著者許令本家追為修
營見任將相固自如禮仍令禮官詳定立廟典制頒下
及賜之門戟凡名器所以勸功勤章等威也若依令典
則當賜者多受賜多則人不以為貴謂宜且以特恩示
褒勞臣
京東税賦
應天府濟單曹濮鄆廣濟軍等昨全無夏麥轉運司不
與減放租稅朝廷知民力之敝令南京通判宗純體量
而巳後時督納了足比秋復旱所收苗稼一二分又復
不為蠲除因兹覃慶請與免放
河北兩浙京東西或有流移令所在安存
右四道内兩浙河北艱食尤甚宜令轉運司多方賑救
應與災傷之地鄰近郡縣若有流移人戶在其境内守
令等務與安存量發廩粟以賙救之
郡縣官吏率斂
比來朝廷雖降責王逵王隲等以懲聚斂之吏而近見
奏報郡縣猶以助軍為名因緣為姦謂宜因赦書特與
戒勵使天下知誅求之暴本非朝廷之意
舉人
前因慶禮推恩科埸年深累舉之人令免解赴京至有
數千里破産丐謁而至復令就試既久廢業試多不中
輒復罷去咨怨道路且朝廷之意蓋念其老而無成非
復取其才能也若與便立程格令郡縣勘會當如式者
上其名一命文散酬其平生之勞免使奔馳進退失所
於事差便
奏請赦書事節(皇祐六年南郊)
臣伏以夲朝之制常因大祀而布德惠今郊饗在近大
號所發敢效愚見少禆國論
一事請減定刺配刑名
伏以祖宗謨訓以仁厚寬大為治夲其於刑罰尤所欽
恤凡大辟之情法輕重小可矜者累聖加恩俾讞于有
司率附寬比景祐中嘗因赦文著為減定刺配勅以省
報復之煩今慶歷編勅中配隸條目比前勅益多罪有
等差故配有遠近械錮遞送相望道路荆湖嶺峽尤聚
奸慝比者蠻寇猖獗亦聞此輩類多從惡若無釐革配
隸不巳誠恐遠地寖成淵藪乘間扇動助成厲階幸因
赦書乞令諸路提點刑獄轉運使與逐州軍長吏各據
配到人元送犯由詳加揀别所犯情理稍輕者與直移
就夲貫人情安土必差自顧惜流離咨怨為念必輕其
編勅及續降勅諸刺配條乞别差官重行詳定議從減
除則刑夲少清民心胥悅非惟示仁政之大體抑以消
遠方之釁兆也
一事請減均畿縣税賦
伏以京甸者天下之根夲賦役者百姓之生命今畿内
租稅之制比四方最重輸送之不給則輒託於水旱之
災以倖蠲放夏秋羣訴歲以為常且都城之内豪商大
姓累貲居貨以逐機利僭侈逸豫無所不至賦調所不
加更徭所不及而農民服田力穡供稅租給徭役仰不
足以事父母俯不足以畜妻子同為王民而都門内外
勞逸之殊如此又權豪之家凌奪貧細竄移稅色輕重
不均乞因赦文明諭恩意為擇明敏朝臣據府縣版圖
賦租名數重定稅式稍從輕寬按地頃畝均其輸入變
折雜科率為定例仍制都畿之内嚴立占田之限無使
形勢侵併單弱此實彊榦之術扶夲之道也
請因郊禋肆赦招懷西賊劄子
伏以前景祐五年有事於圜丘西戎貢職不至始發釁
端次年春遂構兵犯邊殺掠吏民邊將備禦無策賊數
入寇輒以勝歸濟其兇謀氣燄益盛今自陜西四路河
東麟府遠近屯戍輸輓供給天下為之勞弊而觧嚴息
甲未可以日月期也臣嘗聞自邊來者詢賊中事蓋今
羌戎乃漢唐郡縣非以逐水草射獵為生皆待耕穫而
食賊每點集資糧器用人自為備須歲年為計乃能一
大舉雖破城寨不能有我寸土也而又絶其俸賜禁其
關市賊中尺布直錢三數百邊防守備繕完益固賊情
見勢屈自當改圖然猶騎虎不可復下雖有悔心亦何
由自通誠款朝廷雖欲招來若非時無名事亦難舉倘
因今來郊禮覃慶之時特開曠蕩之恩示以綏懷之意
或特降一詔或著之赦書其辭意大略則曰夫王者以
天下為度含生之類罔不覆育况朔方靈武河西五郡
聲教所暨莫非王民頃自德明巳來克保外臣之節朝
廷眷待恩禮至隆去年元昊遣使人來稱為夲藩推戴
緣其附順三十餘年忽此奏陳不無疑駭見情未審遂
至興兵使邊人不寧師徒暴露今親郊上帝盛禮告成
慶賜大行囚繫盡釋乃眷西顧惻然軫念虧於撫育吾
甚傷之今後夏州或有使人至者候人不得遏絶或有
願通於朝廷之意即令邊臣受而上聞且泛告邊臣以
謹守封略罔或生事令牓而揭諸塞上或邊臣之有威
望者遣單使以朝旨往為開諭足彰陛下德義之厚無
損朝廷威重之體且賊妄自尊大於巢窟中久矣王者
固宜以鳥獸畜之豈足與之辨名器等威之分哉賊若
有悔禍之心稱藩納貢陛下優為封爵名號以服擾之
出府庫之餘以歲時豢餌之使天下知陛下深誠遠慮
為生靈計至于天地鬼神亦當助仁而佑順仁者無敵
於天下况一賊歟若賊悍然自恃凶愎不移亦足以驕
怠彼心激怒我衆邊臣必曰天子之恩意如此賊無革
心我不可以不奮身而為國致討矣戰士必曰天子不
以賊之不義而必窮誅是哀吾屬之久戍也今賊無革
心而吾屬不可以不效命而鬭戰矣自邊之民至于天
下之民必曰天子所以赦賊蓋念賦役之煩擾吾人之
困勞今賊無革心吾人不得不竭力以奉邊矣賊黨必
曰天子幸加恩而不我誅也而其主苟不思焉是驅我
于鋒刃之下以濟其欲而巳夫兵猶火也不戢將自焚
使我怒彼怨賊有自焚之勢則成敗有所分矣今議者
聞臣之說必難臣曰賊自入寇無不克何困之有今雖
招懷之徒示國之弱賊肯革心乎臣請對曰昔遷賊之
為邊患也號為驍悍有謀略者陷朔方靈武國家喪地
且千里而其衆亦大弊爾時繼遷雖不為六谷所殺勢
亦不支矣故其死時戒德明曰爾當傾心歸順朝廷如
一兩表未蒙開納但連上封章以祈見聽故德明款附
畢世不渝今賊非遷比也不幸自其初叛而我守邊匪
人是故賊累得志而其衆嗜為寇之利向使我無大敗
彼無大獲而以賊之虐用其下尋應疲潰矣今朝廷處
畫邊事守遏益固將卒用命財用不乏雖未能大殘其
衆姑使來無所掠獲即賊自窮蹙今先開其歸路以為
後圖縱賊未懷與國何損必又難臣曰賊雖致款戎心
可保乎即有其實邊備得以徹之乎臣請對曰昔景德
初契丹大入河朔先帝親駕北狩于澶淵北主始遣使
議通和好俄又其統軍達蘭中伏弩以死和議遂定于
時邊陲可保戎心徹警備而謂繼好至今之堅乎在朝
廷所以撫納控馭而巳今事邊之費歲且千萬用師以
來係纍殺戮幾十萬人故自古以來論邊事者莫不以
和戎為利征戍為害蓋深念此也伏願陛下延召二府
大臣試詳此議儻蒙採納則生民之福實所繫頼臣不
勝區區之懇
樂全集卷二十
