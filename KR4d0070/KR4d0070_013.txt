樂全集卷十三宋張方平撰
芻蕘論
武備論
臣聞善為國者不師善師者不戰善戰者不敗若夫文
德脩於兩階聲教被乎八垠兆庶懷仁愛之如父母夷
狄慕義親之若君師愷悌之化行暴亂之端戢是謂善
為國者不師帷幄之中几筵之上指顧之際得失起焉
蘖折其牙厲平其階其為理也有不可亂之勢其為備
也有不可犯之形此謂善師者不戰合軍聚衆交和而
舍將誠勇智衆誠精練天地誠得法令誠信而我之廟
筭必勝矣此謂善戰者不敗雖然兵者死地而戰危事
也故昔之為國者先為不可勝以待敵之可勝不可勝
在我可勝在敵故為國者能為不可勝不能使敵之必
可勝不可勝者備也可勝者戰也故曰善用兵者無智
名無勇功備於無形策於無聲攻其心於未合伐其謀
於未成故不待交綏而敵已屈夫如是又何智名勇功
之有乎易曰重門擊柝以待暴客蓋取諸豫又况宅天
下之大而可以㤀武備乎故預備不虞古之善政不教
民戰是為棄之昔周氏因提封之地立乘馬之法天子
六軍兵車萬乘比年簡車三年簡徒五年大簡車徒春
振旅以蒐夏茇舍以苗秋治兵以獮冬大閱以狩皆於
農隙以講事焉漢制京師則有兩軍七校郡國則有材
官樓船皆歲時肄習武事未嘗廢也後晉武帝既定
吳會講武於宣武場時山濤與盧欽論用兵之本以為
不宜去州縣武備帝雖稱善而不能用永嘉之後寇賊
蜂起方郡皆以無備不能制天下遂成戰國至隋文平
陳始通王統内置十二衛棲功臣於散地外分折衝府
備兵籍於調發唐因其制凡三百七十四府散於諸州
而名隸諸衛後承平漸久中國安寧於是逃者不捕亡
者不補衛士無實籍衛將為虛名至天寶中遂停折衝
府而幽陵之師堂堂焉在咸鎬之郊矣於後章武削平
羣盜恢復兩河而植穎無成務之才旋至叛渙昌俛建
銷兵之術更取孤危本弱末強漸成顛拔強蕃内侮王
室其頽今我治朝丕迪皇道海寰一統神旗無指伐之
行戎虜稱和齋鉞息受成之命化平治定三紀於兹是
以衣冠搢紳不道軍旅之事貔貅士卒罔知戰陣之容
天下安於隆平郡國頗以無備夫天生五材民並用之
廢一不可誰能去兵故兵可無用不可無備善師不戰
備之謂也故國之大事在祀與戎政之本經惟文與武
禮樂制度文之施也禁暴戢亂武之用也今朝廷所言
大事必曰軍國是知兵者時之大務邦之重柄臣陋愚
諸生不達兵事今所論著皆參校前史舊迹得失之狀
可施於世者冀上贊廟堂之餘論焉
民兵
臣聞周典因井田而立軍賦稽民數而起兵役約比閭
族黨州鄉之法為伍兩卒旅軍師之制乘馬器甲皆隨
而具蒐苗獮狩因訓練之辨其鼓鐸鐲鐃旗物號名之
用教其坐作進退疾徐疏數之節示以號令之信習以
陣列之容故其民趨耕則為農起戰則為兵居處同樂
死生同憂服容相别音聲相辨自三代至於隋唐兵農
之業未離也隋則諸衛領乎鄉團唐則諸府備乎衛士
初文皇貞觀中因踵隋制内為十二衛將軍之號外立
折衝府都尉之名其府兵分置於畿甸及諸州而名隸
諸衛天下衛士向六十萬人成丁入籍六十出役每歲
十一月以衞士帳上於兵部以備調發後天下承平漸
久武事不脩天寶中府兵無復存者遂停折衝府立武
士帳而兵農始判矣郡國無備索然虛邑及盜起范陽
併河朔獵留鄭衝鞏洛突函潼如踐無人之境焉肅代
已降干戈日尋帑藏不足以贍軍士爵位不足以賞勲
勞拔用聚斂之臣廣為斂剝之計生民膏血滴瀝亡餘
悍將驕兵未厭所欲而跋扈藩鎮之帥睥睨朝廷之隙
招置亡命募集姦凶至乃撫息呴濡育為假子取其爪
牙之效為厥子孫之謀故大歷中李正已擁青兖十五
州之地養兵十萬李寶臣據趙冀七州之地養兵五萬
田承嗣有魏博七州之地養兵五萬梁崇義有襄鄧六
州之地養衆二萬皆因叛亂得位各擅土宇盤根結固
輔車相依上不供乎職貢下竭盡乎民力以奉軍給各
圖自固時李抱真觀察澤潞當山東之兵衝土瘠賦重
人皆困匱無以贍軍抱真乃籍戶丁男三選其一有材
力者免其租徭給弓矢令之曰農之隙則分曹角射歲
終會而校焉及期按簿集試示以賞罰比三年則皆善
射抱真曰軍可用矣於是舉部内之鄉得成卒二萬前
既不費廪給府庫益實乃繕甲兵為戰具遂雄視山東
時稱昭義步兵冠天下於時朱滔在薊李納反鄆武俊
亂趙田悅擾魏乘累世之巢穴為藏姦之淵藪相為影
援合勢同率然而上黨孤軍獨稱忠義奮擊河朔傑賊
憚走由是觀之蓋養卒要乎姑息民兵可以訓練姑息
之卒難用訓練之兵易使也我太祖之北征也亦嘗制
為鄉軍之法獨取乎三晉之民而得十萬之衆是時北
鄙繹騷國兵再衂義軍奮拒號為強銳夫界邊之郡民
多習鬭結曹分伍挽強拔距裹糧淬刃惟敵是求習其
川原識其形勢以戰則力以守則固不食廩粟不衣藏
帛不邀上賞不利寵名郡縣相維聚落相護鄰里相任
刑罰相及故民兵之與營卒利害嘗百倍也伏願遠採
周唐之法近考太祖之制謹脩民政寓行軍令若夫十
鄉之縣鄉之戶千為戶一萬老者疾者鰥寡孤獨困窮
無告者去其半存者為戶五千貴者賢者能者服公事
者去其半餘得一師五縣之州為一軍諸郡縣之大小
視其民之衆寡設為團隊理如軍法歲終農事之隙縣
大夫親誓其衆頒官府之鼓鐸旗物兵器教習其坐作
驟趨擊刺之法州長巡行部縣察其精慢而誅賞之農
事既脩命歸鼓鐸旗物兵器於官府各使執事于田如
此則兵農之勢再合營聚之軍可省國用必積民力必
寬臣竊見今之郡縣非邊戍之地者郡卒纔足給徭役
縣直不足供追捕聚無寧壘兵無繕器數夫攘臂勢且
奔擾百人譟突立可潰亂且秦之顛也以陳項漢之危
也以黃巾唐之覆也以巢寇此皆烏合於倉卒計非其
素定無決全之筭非訓練之銳奮梃為戟揭竿為旗而
躒郡夷都如摧枯破竹瓦解土散瀰漫莫遏雖乘朝政
之有釁抑由郡縣之無備也今民兵誠設蒐練以時戰
士服於田疇部伍存於軍籍兵仗貯於官府粟帛實於
帑庾寬其苛斂復其他徭調發立集事平隨散外則郡
國武備得常訓整内則禁衛驕兵可漸消減雖外敵有
冒頓之雄叛將有蚩尤之強匪民有勝廣之姦且亦不
能自外而起變矣顧議者以為何如
任將
臣聞馭將之道置兵之機繫天下安危為國之大事臣
實陋儒寧識其術竊按前代之載冊觀英主之立制較
其輕重之勢考其得失之迹最為得策惟在漢唐漢定
天下置材官於郡國京師有南北軍之屯後平百粤更
增七校其有四夷之事旋授中府之甲入卿出將無文
武之常位因事立號無名職之定稱故五營六郡之旅
事畢解散貳師下瀨之官功成輒罷而將軍奉朝請矣
是以終漢之世無弄兵内侮之禍東都之後四方分裂
重兵在邊驍將揔戎強臣執權國從外理故叛亂接踵
顛危相逐唐氏一統乃因隋制内設諸衞以處武臣外
布府兵以隸諸衞四方有變選將於朝調兵於府建牙
而出凱歌而旋將軍就第矣郡縣有守禦之備朝廷無
權重之臣不耗帑財不費廩給國力充實民用家足本
末相稱表裏相託誠天機神筭平康之道也至於景雲
之初始立節度之號以雄邊鎮以寵勲臣行則建節府
樹六纛得以軍事專殺而方面始大及明皇天寶之末
昏惑不事邀功競進之將獻謀於恢拓當國執法之臣
務專乎寵利兼道開鎮地逾四履銳卒殲於沙磧邦財
空乎上林蓋中原無擊柝之虞而北兵排乎函谷矣由
是憤兵悍將連衡接勢東擊西應朝降暮叛更相禽獵
或自簒逐生民焦灼勦絶耗斃肅代之後中官得政行
軍始於輔國軍容自乎朝恩塈德宗之興元置中尉於
神策兵權國命盡在北司矣蘭錡虎臣皆其子蓄方岳
戎帥率自賄成至有市井賈販之夫臺輿厮養之賤折
券而取千里諂附而得通都至於蹈利干賞壞法侵紀
姑息假借養成驕孽君位天祿如從其貿賃以居焉故
唐氏之基圖終為藩臣所傾且古之賢臣在國則為相
在軍則為將商則阿衡佐升陑之伐周則尚父領渡盟
之師姬旦東山之征以尅淮奄孔子夾谷之會以折齊
萊漢高文之朝命相於諸將之列武宣之後將軍為執
政之官留侯漢祖之謀臣未嘗親矢石高密光武之元
勲本則理俎豆孔明處士也西據荆州建蜀三分之勢
元凱書生也東平吳會成晉一統之基江左五朝兵官
尤重二衛四軍五校七帥皆選朝廷清重之士搢紳名
望之流介胄武人非所預也唐初大臣入為三公八座
出為行臺摠管故自三代而至唐氏莫不合兵農而議
政通文武以命官是故苟有制勝之術何必擊刺之伎
乃為勇苟有經邦之道何必章句之學乃為文若夫積
恩澤以稍遷階奔走之勤舊以敢死為武以引強為材
臝股肱而決射御程軀幹而角健捷此所謂匹夫之敵
一隊之長又豈將之云乎又若樞密之名近由大歷置
於宫閫不列朝位凡中外臣庶上計議事干軍國秘未
宣行則謂之樞密兵亂之際機務煩多乃用中人使專
掌職五代後唐已來始更崇重與宰司分總文武謂之
兩府焉噫夫欲論致理之要講太平之策是必先在乎
一政事通文武合兵農而後天下之務可成矣如曰未
能則漢唐之盛終不至况曰三代之道歟臣策事迂鄙
衆必誚其難用然通識遠慮知治道之本者必有是乎
臣言者也
兵器
臣聞鑠金為刃弦木為弧古之聖人以威天下故國之
重器厥惟五兵歴代寶之以為神物是以周官六職工
居一卿其治兵之工則桃氏為刃函人為甲冶氏為戈
戟廬人為殳矛弓人為弓矢人為矢其典兵之官則有
司甲司兵司戈盾司弓矢之職掌辨其物受而藏之以
待軍事故天有時地有氣材有美工有巧合此四者然
後為良夫寒温異宜隂陽異齊此天時之節也剛柔殊
性堅脆殊理此地氣之分也燕之角荆之幹妢胡之笴
吳粤之金錫此材之美者也粤之鎛燕之函秦之廬胡
之弓車此工之巧者也古者百工之伎必皆世守監長
日號戒其不良物勒工名識所精濫而有司乘其事攷
其器以上下其食而誅賞之是故預備不虞古之善政
不㤀武備邦之大經臣竊見今之州郡所上兵物徒有
兵數實皆濫惡不足為用蓋天下承平長久兵未嘗試
上吏視為冗務監長安能盡心選占善工為家治具又
州郡率少軍匠借役民工以次姦侵苟求速就及輸上
中府而主吏因緣為市惟貨是問閱數而已其為弓也
角觔無液治之法故其引之必撓縱其為矢也笴羽無
深厚之數故其發之必翔俛其為刃也金無煎和之齊
安得敝盡而不惡其為函也革無豐約之制安得長圍
而便利夫介胄不完士如袒戰器械不精卒猶手搏是
以古者兵有三制視人形之大小甲為兩旅權服者之
上下故井賦之法車甲各出於丘甸焉若其合軍交和
鼔驅而進以命爭命以首爭首而弓折刃卷甲裂鐏敗
是乃委人於死地而奪其自救之具也不教民戰尚謂
棄之投人於死豈仁之謂管子曰致天下之精材者五
而六之九而十之來工三倍不遠千里矣又曰聚天下
之精材論百工之銳器不課不用不試不藏記曰日省
月試餼廩稱事所以勸百工也臣謂宜嚴立新條務釐
此弊外使州郡守倅通領工作而委提點刑獄揔檢之
厚匠手之稍食寬日課之役力材取乎精不取乎豐工
務乎盡不務乎速器求乎良不求乎多吳殳越戟之利
燕弓代革之勁因地之産就民所工設為監司厚價募
取則雖田閭之下匠鍛之巧一人一藝咸歸官府矣而内
選重臣掌其守藏司其頒入凡州郡所上必有試焉工
有不當必行其罪如此則府皆善兵國有重備以待武
事無誤他時夫害起乎甚微患生乎所忽兹事雖小所
繫極大故獻鄙議冀裨冬官氏之闕政焉
樂全集卷十三
