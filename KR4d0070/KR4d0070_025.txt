樂全集卷二十五宋張方平撰
論事
奏陳執中碑文
臣奉勅撰故相陳執中神道碑銘今已繕寫上進執中
器資毅重有大臣風節陛下察舉再登元宰直清公正
始終不渝薨謝之日恩禮隆至昨者有司定諡甚駭天
下聽聞臣聞古為諡法節以一惠蓋君子成人之美不
成人之惡責人之備於義巳甚若又揜其所長而專揚
其短則是朝廷之内士無行義之全君臣之際恩無始
終之篤春秋傳曰太平之君子樂道人之善夫禮讓之
隆人相稱善此太平之風教化之美也昔魯哀公問孔
子近世人君孰賢孔子對曰丘未之見也抑有衛靈公
乎公曰吾聞其閨門之内無别而子以為賢何也孔子
曰臣語其朝廷行事不論其私家之際也蓋聖人之是
非如此斯可謂不成人之惡者矣臣切惟陛下勵精燭
理以凝化朝廷推公存恕以求治執中在相位無交黨
侃然正色匪躬之故干進好名者忌之當議論之際憎
愛噂沓比而不周加之以惡名古志有之下凌則上替
者積衰之漸不可長也臣今所論著執中事然皆實錄
乞更付中書看詳有所未安不妨改定免致降付本家
刊立之後復招毁詆重貽執中之累亦以上全陛下君
臣之分下成國家風俗之和
奏請修南京内殿門闕事
臣早年嘗預史官竊見國書載真宗皇帝大中祥符七
年車駕幸亳回次應天府制曰辰火名區梁臺舊址洪
惟藝祖歴試是邦同豳土之始基應舂陵之王氣稽唐
氏晉陽之制肇建新都追魏文譙邑之遊爰申美澤可
升應天府為南京正殿以歸德為名是日御重熙頒慶
樓即府署正門也觀酺慰賜父老别修聖祖殿號曰鴻
慶宫奉安太祖太宗聖像因以衙城為大内尋降圖本
修建宫殿門闕及諸名號皆已頒下天禧三年知府王
曾奏南京内庭並未修建檢到元降圖子内有未銷修
蓋位次相度減省下舍屋别具圖進呈時以旱蝗准朝
旨候豐熟日奏取指揮自後守臣久不檢舉景祐四年
知府夏竦五年知府韓億又相次奏乞先修大内正門
並内前正街祥輝門崇禮門並改作三門時以陜西軍
興復准朝旨候豐熟日奏取指揮自後守臣至今不曾
檢會申奏臣近知本府以祥輝崇禮門頽敝已甚奏乞
重修蒙朝旨聽許即令修蓋相次了畢其重熙頒慶門
見是兩門未改列郡之制樓觀卑陋仍復傾摧内城中
惟有真宗皇帝御詩碑亭兩座外更無片瓦盡是榛蕪
自先朝降制營都逮今四十餘年迄未興工陛下純孝
格天丕承先制祖宗巡幸之地莫不存飾風迹以光遺
烈矧興王舊壤大業所基久爾因循事屬廢闕欲乞朝
廷檢會先朝所降指揮及王曾等擘畫事節特令指揮
改修重熙頒慶正門依北京内門營造并創建歸德一
殿及殿門四面行廊約不過百餘間即正殿規摹粗為
完備比北京制度殊為儉省仍令三司就在京事材場
事造材木地架了因回脚空船逐旋般載付本府差八
作司人匠蓋造其餘合用椽箔塼瓦等物並令南京預
支係省錢依實直市價收買應副量留本處廂軍三二
百人充役如此則一不撓於民力復何繫於豐凶庶以
尊藝祖受命之邦而奉真皇崇建之意比諸宫觀塔廟
不急之役所全國體重矣
論諸恩例除省府官事
易曰何以聚人曰財故財者帝王所以御世保民蒸人
所以宅生託命理道之最急者也故朝廷用三司使至
于副介寮屬非士之選不處焉夫尊主其要卑治其目
故其寮屬尤須擇人況聚師邊陲調用寖廣凡百事役
倚財用而濟視如平日因循積弊貨力殫屈事豈勝言
今三部判官及諸子司由門閥恩澤而進其居太半大
臣去位或老而致仕輒陳乞子弟入省府以為例國之
大計將以成天下之務者奈何以充恩澤之求也且父
以老退子宜朝夕省侍解官就養於禮為宜因規寵榮
又求要劇豈就養之意乎且大臣之家禄賜素厚若曰
欲以禄養尤傷廉義凡諸門閥之士惟處京都為便既
入省府即以為家寒素之人别無進望容身待闕俄復
外除故三司者貴游處之即為家寒素處之即為傳舍
而又諸清要官以為揚歴養資之地功利不舉職此之
由且三司判官出為轉運使一道百城號令千里官吏
之黜陟財賦之弛斂王澤之流壅民政之慘舒郡縣觀
聽其風采朝廷倚辦乎外務提衆職之綱轄實方面之
師表是又可以資恩澤之求者乎至如開封府推判贊
理神州四方表則與三司相出入者也伏望明降勅旨
諸陳乞恩澤者不得除省府官其巳有陳乞恩命未行
者伏望停寢務擇材能參用寒畯亦為官擇人之節也
請議吏員事
臣向在翰林充學士見本院天聖中具員兩制兩省官
不及三十員今五十餘員近領御史中丞見本臺天聖
中京朝官班簿不及二千員今二千七百餘員先領三
班院見本院景祐中使臣不及四千員今六千餘員先
判吏部流内銓亦曾取責在銓選人約計萬員以上以
此審官三班流内銓並逆用一年半闕京朝官使臣選
人罷任候差遣待闕比却到官或至三四年者自餘武
班内臣料其數比舊必更倍多而又所養非所用所用
非所養有一煩重之地輒便差除不得須旋擢人以充
任使今邊陲之事稍寬交急而恩賞之典宜立中制若
循前弊習而為常恐更數年轉成官濫欲乞今後中書
樞密院所用兵興以來權宜條例悉從裁約巳還舊規
治其本源用經遠體
請裁減資任恩例
臣竊聞近有恩旨將來聖節自大卿監已上陳乞恩澤
並令依舊者慶歷四年范仲淹奏定臣寮任子弟之制
其間難行如國子監尚書省鏁試等事並已衝改只是
恩例見行今自知雜御史以上何勤於國歲任京官一
員祖宗之時未有此事近歲積累僥倖為此弊法范仲
淹新請略從裁損考之理道巳是過宜臣近曾具天聖
景祐中及見今文武官員數進呈據今京官比景祐中
巳多七百餘員經久之圖何以處置其臣寮恩例乞且
依新制為便若朝廷議論惟是之從又不可以人廢言
也
請止中使傳宣諸司
切聞近日中使傳宣諸司頗為煩數其至三司日或數
次臣聞王言惟作命百官承式洪範五事言曰從從作
乂故王者之言是謂號令令出惟行不行則權綱虧矣
今夫屑屑冗微之事皆賤者之所親責在攸司各有程
式發輸督促動煩宣下所司既被受其有不可奉行者
又須稟復或却寢罷下成廢命上為損威習以為常恬
弗知怪欲乞今後除有指揮中書樞密院事特降中使
外自餘細務合下三司提舉司開封府等處者只乞傳
宣中書樞密院劄下逐處有司或敢違慢自應合行勘
責即事干急速不容留滯即乞宣付入内内侍省相度
事體緩急須即施行者具錄宣旨報下所司所冀出納
有章上下有體
請立醫官定員
臣按官品令尚藥奉御四員國朝故事翰林醫官院雖
無定員然至奉御者率不過三數員而已今點勘本臺
班簿醫官使副八員直醫官院七員尚藥奉御十二員
合二十七員自餘醫官醫學祗候輩故不勝其冗且濫
也按今奉御正五品下以其供奉至尊故得列於殿中
省備六尚之職其雜科非供奉者不應名為奉御今自
宫省嬪御至於宗室戚里内外臣寮奏薦醫官干求恩
澤緣是而受奉御者不亦亂上下等威之分哉朝廷諸
司百職率有常員惟此太醫制度未立其醫官院奉御
以上至使副伏乞立定員數及遷授體例今後除供奉
至尊或出特旨遷賞外自餘並宜累勞候闕轉補免令
倖濫汩紊朝章
論楊崇勲除致仕官(舍人院繳納詞頭)
今月十四日本院當制中書送下詞頭一道左衛上將
軍致仕楊崇勲授太子太保致仕前年契丹集兵幽州
朝廷授崇勲使相判真定府總三路兵柄屬以邊防大
事而崇勲縱其子宗誨干預州政多納豪人金為減免
科率均之下戶賊虐無告擅貸有罪及事發制捕按推
崇勲匿其子不遣就吏郡縣迹逐既獲輒率奴卒簒取
更陳章奏翻覆誣罔侮慢朝章無復顧憚天恩含貸止
奪使相罷兵柄以上將軍就第於時物議無不憤嫉今
雖經霈宥而致仕官非赦文所該猶無愧悔而更自陳
典東宫一品非崇勲所宜處臣前在諫院備聞真定事
嘗曾論列今又適當書命兼職領門下封駮其詞頭難
以為辭謹封還中書乞别商量取旨
論許懷德遷除
伏聞許懷德近除兩使留後言事官上章論奏者相繼
其留後之命誠出非次緣許懷德自在邊城為將領素
乏勞效比諸儕輩尤無材譽去歲自防禦使改觀察使
自殿前都虞候遷馬軍副都指揮使今者妄援體例僥
倖陳乞隳紊軍制干撓朝章又聞李昭亮詣兩府叙陳
頗駭物聽帥臣失和事體非便規萌杜漸盍有所處仍
知續有傳宣應三路邊臣功重賞輕者令開坐聞奏自
有事於西鄙覆軍殺將者數矣朝廷未嘗行法正刑一
切容貸姑息而巳其論功行賞有濫無遺由此觀之蓋
邊臣功輕而賞重者則有之功重而賞輕者莫之有也
此命一下人人延首以待賞徧賞則無名偏賞則徒召
怨而衆不服此乃因一懷德之濫遷更推而及於衆也
若朝廷修明紀律振舉憲章其許懷德伏乞奪軍職處
之環衛或除一郡則内外不戒自肅而軍政立矣即朝
廷以成命新行疑於追奪則其續傳宣命乞寢不行猶
庶幾防遏其泛濫也
論責降御史
監察御史裏行孫抗落裏行授太常博士知復州本官
昨因奉使湖廣安撫奏請翻覆處事輕疎有章自劾故
除是命切以荆南蠻寇騷擾郡縣殺害黎民為患七年
未能平殄朝廷既移罷劉沆楊畋等欲新恩信以揚威
靈故遣憲官寵綏遠俗且御史出使四方觀風為國重
輕為人利害若其辱命理應深責按抗去年二月自太
常博士通判耀州換監裏行到臺供職未及一年以奉
使不稱却受本官知州於抗何損賞罰如此恐難勵下
乞與責授一小處監臨庶激後人臨事知勉
論王告除大理
伏見勅差都官員外郎王告權大理少卿事切以大理
寺評天下刑獄宜得寬平之吏以當其職王告為吏之
迹專以苛深為能前任德州發官吏微過劾奏無虚月
真天資刻薄人也國家自祖宗已來審慎用刑至陛下
臨御哀矜庶獄急深故之罪寬縱出之罰天下懷皇家
之仁最深厚者實以用法平恕未嘗濫一無辜近日所
用法吏推擇稍易而舞文者頗出矣今又用告為大理
必恐議刑文害損累朝積德使四方化其慘急為上斂
怨傷時善政伏乞聖慈特停此命别擇循良吏以為理
官誠天下之福也
論劉渙移郡
臣聞滄州劉渙近因改斷軍人事為轉運司劾奏巳改
知密州切以滄州河北重地劉渙周行常材器識驕輕
志慮浮近方面之寄物論所薄今茲邊壘當精推擇渙
雖謹廉自守克保無咎量才揆用猶須遷置移守高密
於體為宜然議者以為所改斷軍人情實凶悖所慮邊
城守帥見渙移郡之事望風自沮怯於戢下威令不震
又轉運司不體軍興之際寬假邊臣之權齪齪守文操
急所部欲乞明降指揮下河北等路屯軍之處有似此
軍人情狀凶狡者並令械送都部署司據情處分且使
邊臣知劉渙移郡朝廷不特坐以專殺之罪抑由為方
面而擇人也
論王整改官
新除河北同提典刑獄崇儀副使王整有旨以其昨奉
使北朝曾借洛苑使今授河北提刑慮北使過境訝其
官名不同特與改此使額者伏以崇儀洛苑頗為超越
北使之來提典刑獄不預賓主之事整雖在職使人豈
知即恐以假官為嫌自應改授别路每歲所遣使介例
皆假官以行回而效整之為遂成真拜之例今政之大
弊為多倖人塞其蹊隧猶不可遏若又啓之何以為政
如整誠有是請原情深涉欺誣必朝廷懲沮纖邪修明
法度不惟宜停恩旨顧當下從吏議别行譴斥以戒為
臣
論席平推獄
切見開封府取勘侍御史席平昨奉勅往濟州制勘宋
易從不當事法寺檢斷席平失入人死罪據減外猶得
徒一年蒙恩特放朝野聞之無不歎憤蓋以四方有冤
獄朝廷特遣御史被制就按而乃殊昧公理陷人死罪
朝論疑未審實遣官覆行推訊易從冤狀僅得明辨比
來劾問平巳引狀理官斷上刑名明白忽蒙釋放何情
可矜徒紊國家之紀綱尤損憲臺之風采益令羣吏慢
於奉法且使天下有以窺時之尚姑息也其席平伏乞
依法施行無俾忝於厥官亦足以警諸不職者
論内臣奏廕子弟
昨聞重定二省都知押班等著在閤門使之上物議雜
起深以為非當時有司無人論執苟從其請既巳失之
今又聞二省陳乞奏授子孫恩澤於見秩上更加一等
此事若行不惟違越祖宗法度隳紊朝廷典章必致陛
下有私近習之名大臣有阿親倖之醜内侍有恣横之
議諫官御史有隠默之尤且都知押班地處親近宜為
朝廷愛惜事體動循軌度孜孜徇公如此僥求何以示
外易曰履霜堅冰至言當戒其漸也漢唐之事臣嘗為
陛下言之矣伏乞聖斷深賜察納其都知押班奏廕恩
例伏乞一仍舊制
陳州奏賦率數
臣昨自二月二十二日赴任陳州本州自今春以來少
雨日近甚有人戶披訴旱災今勘會本州四縣合行催
納夏税苗子七萬七千五百石有零鹽錢一萬五千八
百貫有零正税屋税預買和買紬絹三萬二百疋有零
絲綿四萬九千有零兩又合行催納今年夏料青苗錢
三萬七千七百貫有零又合催納今年夏料免役錢二
萬三千五百貫有零又合催納去年倚閣青苗錢三萬
六千一百貫有零又合催納去年秋料青苗斛㪷三萬
九百石有零將來秋料諸色合納錢斛不在此數者切
以本州四縣共計二萬九千七百有餘戶今來只據夏
料半年合納錢斛紬絹共計二十四萬五千七百貫疋
石絲綿在外自去年秋已係災傷今春久旱二麥所收
分數甚少除夏税苗子錢見係人戶披訴巳蒙特旨體
諒除放聖恩寬大民心感悦自餘紬絹絲綿久例常賦
據數當行催納外其免役錢准新法諸災傷地分第四
等以下人戶應納役錢者如飢貧無以送納委本州縣
保明申提舉司本司體量詣實於役錢數内量分數或
全與免放今雖第三等以上人戶猶多不濟之家其第
四等以下戶豈復更堪賦率伏望聖慈第四等以下人
戶免役錢别降恩旨特與放免又去年秋及今年夏兩
料青苗錢斛數目不少若令納錢民間錢實難得若令
輸納斛㪷今又斛㪷價高上件兩料青苗錢斛伏乞並
且倚閣候將來秋熟别定分數相兼催納所冀寬恤民
力各得存濟
貼黃
今秋猶有下項錢斛合行催納秋税斛㪷八萬六千五
百石有零夏料免役錢二萬三千五百貫有零秋料青
苗錢三萬一千七百貫有零共計十四萬一千七百貫
石通計一年共三十八萬七千四百貫疋石
陳州奏監司官多起刑獄
臣伏以國朝自祖宗以至陛下積德累仁慎用刑辟急
深故之罪寬縱出之罰愛育下民若保赤子致其忠愛
可謂至矣近年監司之官在所多起刑獄至於州郡常
程公事方行推問未見情實或巳經檢斷事理明白於
法平允偶其所見愛惡異同即别差官置司推覆事本
微小張皇為大因緣騷擾株連枝蔓至有往還數千里
勾追證佐盛暑嚴冬淹留牢禁其中甚有罪犯絶輕亦
有無罪之人一身久繫家為破散瘐病饑寒愁痛無告
及其結正亦有不移前案者推勘官承望其意巧文鍛
鍊雖是平人亦須以虚妄為坐以一州一路為率至於
天下銜冤抱枉感傷和氣災害用生獄者人命所繫王
者所當深慎者也豈容官吏依勢作威事既自外專行
朝廷亦無由知得臣到陳州方此親見自二月末赴本
任至四月中所司呈公事一件稱有兵士指論冒請粮
米事係是去年十二月狀自後行遣會問回報始足遂
於四月十二日送司理院方行取勘文案未具當月十
九日有轉運判官張次山到州檢點取索一宗狀詞將
帶前去尋别差官置院推勘四月末所差官到院至九
月初方始結絶歴一百二十餘日前後所經禁繫近六
十人往還三千餘里勾追照證炎暑之月係累道路自
夏涉秋其間病患相繼亦有軍員枉遭刑禁及至斷遣
並止杖罪推院繳送到所取款狀二千一百三十一紙
淨案六百七十張諸雜行遣照證文字三十五卷當時
若自本州勘結不過十餘日可了其滋章為弊如此今
又百姓樊宗望公事已經本州奏斷近轉運副使李南
公到州點檢取索上件公案將帶前去又已差官令置
院推勘臣竊詳樊宗望公事本州勘結頗巳詳允具案
聞奏法寺定斷尋已准朝旨斷放訖竊慮差官前來置
院依前追擾淹延貧細之民饑寒失所欲乞特下法寺
取索上件公案看詳委有情節不圓刑名差悞即乞别
差官依公取勘施行緣此置獄之弊事干天下伏乞朝
廷特降約束諸路非奉朝旨所置推院令推勘官候結
案日具錄監司所送公事因由據到院出院月日但係
勾追禁繫人數於在禁日有無病患死亡所追干繫人
州縣程途近遠及斷放刑名開坐申中書送御史臺或
法寺看詳事狀其有不當置院推鞫或淹延枝蔓枉繫
無罪之人諸有非理伏乞議立條制頒下所冀上合聖
朝慎用刑辟之意感召和氣以正治體
乞量修南京舊内事
臣伏以應天府王業所基開國之本自建為南京以府
廨為内至于宫殿門闕各已立名其舊屋舍盡拆移修
蓋為今府廨宫城之内鞠為場圃惟有門樓常經真宗
皇帝登御賜名曰重熙頒慶之門依舊只是州衙舊門
制度庳陋自後不曾營繕前後知府王曾夏竦韓億及
臣累曾奏乞量修一殿及門闕共蓋屋五十餘間即可
粗立基構朝廷以為不急因循至今年歲深遠門屋損
壊每修葺時但添瓦箔其梁柱摧朽不復更堪薦拔重
重撑拄處處傾漏又以先帝登御之所官司不敢擅行
拆修伏乞朝廷特就將作監差官一員將帶作匠三兩
人到本府檢計改作三門修建粗成門闕規制勘會本
府見有昨開清汴河時自京般到松枋木二百三十八
條長短不等准備河上修橋河既不成只使過三十一
條充搭蓋土橋用外有二百餘條見在若收舊材相兼
充使其於公私别無勞費或朝旨不允只乞指射上項
枋木量破官錢收買瓦箔等合用物料傭僱工匠於本
城兵士内占留三十人供應役作只依舊門樓基址間
架稍增高闊作兩門修蓋亦且以安掛牌額遮掩荒榛
乞滑州埽岸物料從三司支撥
臣奉勑知滑州州城迫近大河境内堤埽不少近歲水
勢向著去年頗聞危急全借人力物料准備自來盡是
京西轉運司應副今來本州既領屬畿内轉運使緩急
河防之事畿内轉運司必難為抽撥兵士又無處計度
物料申報往復慮致悞事伏乞應係本州所費埽岸物
料今後直從三司支撥應付委自本案判官專切管勾
其每年合差兵夫乞降勅下京西轉運司今後並依常
年體例抽那赴州應役不得有所違滯若是本司減節
兵夫人數致本州防河有所闕悞其本司官吏並與州
縣同加罪責所冀公共免悞國家大事
乞比試醫人事
臣先判太常寺曾詳定本寺太醫署比試條式元條諸
科醫人補充太醫署學生者聽讀方書習學醫道候及
三年本寺奏乞差官考試藝業精熟入高等者具名聞
奏送翰林院安排自慶歷四年創立此制差到尚藥奉
御孫用和趙從古充醫師就武成王廟講說醫經及今
十餘年嘗有一二百人聽習京城醫人緣此頗有通方
書者考試之制竟不曾行其翰林院夤緣濫進實繁有
徒伏以京師大衆所聚人命所繫醫藥最切醫工庸謬
妄投湯藥誤傷人命豈可勝計伏望聖慈委樞密院申
明太醫署前制每三年一次差官比試選擢高業之人
三數名與於翰林院安排則習醫之流必加激勸其醫
師歲月深者特與酧奬或加俸給人知朝廷留意各思
勵精競效所長必有穎脱而出者亦足助聖心愛人之
大端也
乞免枷錮退背埽分物事人
臣昨在滑州切見本州石堰州西天臺迎陽等四埽並
係久遠退背埽分有逐界物料埸專副薛万等一十三
人名係少欠芟草見行枷錮理納勘會逐年並是承例
逓相據帳歷見在數目積垜去處交割到年深積脚或
只指煤末堆垜即為界管係昨皇祐四年因官中點檢
見欠只勒見主當人承認培填逐人家貧無可填納其
所欠負委是前界登帶年深交割到損爛煤末即不是
逐人侵欺盜用雖經赦書德音又緣文有拘碍致州司
不敢除放兼檢會前知州薛紳并入内供奉官于文化
等奏點檢得退背埽分不堪物料委實年深損爛盡是
煤末不堪使用乞特與除破其時各奉勅命除放今薛
万等所欠芟草伏望朝廷詳察特與依例除破及乞自
今後應沿黃河州軍有退背埽分積壓下物料以至損
爛不堪交割虚附帳籍者並令所屬州軍保明申轉運
司於别州差官點檢或無侵欺並與逐旋除放責免積
欠係帳枉枷鎖平人破蕩民業
論倂廢汴河劄子
臣伏以太祖皇帝始造有宋蓋自宋受命而有天下故
為建國之稱表於萬世真宗皇帝深惟祖宗功德乃昇
為應天府遂號南京又國家以火德王為得天統昔高
辛氏有子曰閼伯至於帝堯遷閼伯於商丘主辰辰大
火也故辰為商星蓋商人因閼伯故國主祀辰星今宋
實商地商丘在焉俗名曰閼伯臺古今著於祀典至於
國家以盛德所主奉祀益謹其下有水淵未嘗涸宋人
謂之商丘海蓋若有以厭火祥者地為建國之基祀為
盛德之至二者於國家重矣昨朝廷差官創開河渠欲
自京城以至泗河通江淮之漕為可以倂廢汴渠其河
由畿縣至南京城西北開鑿民田引而東南遶城為河
兩重又濬商丘之址決其水所謂商丘海者幾為乾涸
若其河渠之利害及諸役費臣不足論但以塹壊本朝
建國之地凌犯大辰運歷之主於社稷之靈實為非便
伏乞特遣左右親近可信之臣前去檢視所開河道如
必不可以成功必不可以省汴渠之漕虚為役費作此
無益願於前春興夫之時却行填塞依舊平為郊原商
丘之淵更為疏導有經侵動處增築堅完使土復其本
水返其原上安神靈以固基本候進止
論免役錢劄子
臣切惟天之生民以衣食為命聖人者作而司牧之乃
立君臣貴賤等威之分以均節其數度而止其爭且亂
故禮也者文飾此者也刑也者禁防此者也凢所謂仁
義廉恥賞罰法令皆緣此而後立者也衣食不足其甚
則至於父子兄弟相賊害何禮刑之有哉内無以保其
社稷外無以制諸強敵國非其國矣故衣食者人事之
確論非高談虚辭之可致也昔者聖人所以治民之道
别其四業任之九職農夫效稼穡之力虞衡主山澤之
利百工飭化八材商賈阜通貨賄各率所事以奉其上
而上之所以取於民惟田及山澤關市此財用之所出
也沿革損益雖歴代不同要之必本於此過是則非王
制矣伏見近建賦役之法率令輸錢夫錢者人君之所
操不與民共之者也人君以之權輕重而御人事制開
塞以通政術稱物均施以平准萬貨故有國家者必親
操其柄官自冶鑄民盜鑄者抵罪至死示不得共其利
也夫錢者無益飢寒之實而足以致衣食之資是謂以
無用而成有用人君通變之神術也本朝經國之制縣
鄉版籍分戶五等以兩税輸穀帛以丁口供力役此所
謂取於田者也金銀銅鐵鉛錫茶鹽香礬諸貨物則山
海坑冶場監出焉此所謂取於山澤者也諸筦𣙜征筭
斥賣百貨之利此所謂取於關市者也惟錢一物官自
鼓鑄臣向者再總邦計見諸鑪歲課上下百萬緡天下
歲入茶鹽酒税雜利僅五千萬緡公私流布日用而不
息上自宗廟社稷百神之祀省御供奉官吏廪禄軍師
乘馬征戍聘賜凢百用度斯焉取給出納大計備於此
矣景德以前天下財利所入茶鹽酒税歲課一千五百
餘萬緡太宗以是料兵閱馬平河東討拓跋歲有事
于契丹真宗以是東封岱宗西祀汾睢南幸亳未嘗聞
加賦於民而調度克集慶歷以後財利之入乃三倍於
前朝而惟日不足何事功之異也舉是而言則本末之
原有可得而究者矣陛下憫時政之積敝志在變而通
之以財成天下之務故創法立制設青苗以賑乏絶建
募傭以弛繇役所大措置事以十數要在崇德而廣業
以惠養元元而巳臣官在守藩職在長民朝廷政令非
敢出位而言至於民事利害以言職也夫民事之利害
衆矣顧率錢之患獨切故敢具言其事自古田税穀帛
而巳今二税之外諸色沿納其目曰陪錢地錢食鹽錢
牛皮錢蒿錢鞋錢如此雜科之類大約出于五代之季
急征横斂因而著籍遂以為常今以一陳州言之州四
縣合二萬九千七百有餘戶夏秋二税凢斛㪷一十五
萬八千有零石正税並和預買紬絹三萬有零疋絲綿
四萬九千有零兩此常賦也復有鹽錢一萬五千八百
有零貫并夏秋沿納錢雖緣敝法承實巳久然此諸色
錢常例亦多用折納斛㪷不悉輸錢也大槩古今田制
未有輸錢之法也今乃歲支苖錢六萬七千餘貫計息
錢一萬三千三百貫有零歲納役錢四萬七千餘貫此
乃常賦之外歲輸實錢六萬餘千以陳之戶口不敵諸
州之一縣率是以准天下之所輸可見爾凢公私錢帛
之發斂其則不遠百官羣吏三軍之俸給夏秋糴買穀
帛坑冶場監本價此所以發之者也田廬正税茶鹽酒
税此所以斂之者也民間貨布之豐寡視官錢所出之
少多官錢出少民用已乏則是常賦之外錢將安出若
曰募錢輸官還以募傭錢既出入非蓄聚也夫募錢者
率之本民散於隋游市井自如南畝空矣窮鄉荒野下
戶細民冬至節臘荷薪芻入城市往來數十里得五七
十錢買葱茹鹽醯老稚以為甘美平日何嘗識一錢臣
聞諸路其間刻薄吏點閱民田廬舍牛具畜産桑棗雜
木以定戸等乃至寒瘁小家農器舂磨鉎釜犬豕凡什
物估千輸十倍萬倍百食土之毛者莫得免焉故天下
之民皇皇無所措手足謂之錢荒吏厲鋒氣以刻削為
功干賞蹈利而賞利從之此豈聖意之然耶必料天聰
亦未之詳聞也陛下本欲以美利利天下至於施為見
於行事非復聖意所存者矣陛下盛旨一出執政奉行
稍已增益至於有司苛細甚矣頒下諸路職司之官各
出所見展轉文害本同而末異朝行而夕改郡縣承用
以至不勝其敝且民田二税水旱檢放自有常制青苖
之息或遇災傷猶暫倚閣募役之錢年雖大殺不可免
也豪猾乘民之急舉貸取息至或相因倍輸誠侵酷矣
然不越穀帛民耕織之所有也州縣之役若身充若僱
傭率三分其費而二分出於薪粒大鄉戶衆一役代歸
十餘年間安居無所預矣募法之行且三年初年民始
大駭吏議法未一或納或否次年巳有伐桑棗賣田宅
鬻牛畜今年稍荒歉處民流散多矣推此其可以經久
者耶而乃恬弗為怪莫之改圖臣恐國家之憂不在四
夷而見伏戎於莽矣伏惟陛下深思宗稷之重俯察下
民之情申命大臣精議輸錢之法此大事也非取於高
談虚論苟而巳矣夫苟且者臣下之身謀遠慮者陛下
家國之計愚而不可欺弱而不可勝者民也儻民情失
於撫御大勢一有動危雖有智者恐無以善於後矣輸
錢二事而募法之害尤重臣故勤勤先其重者今所開
陳特舉大體其為害條目不可悉數也臣上荷聖恩至
深至重自念衰疲不任陳力一旦先犬馬填溝壑没有
遺恨故求一對清光專為陳此愚懇少效補報粗寬愧
負事聞天聽退就斧鉞臣所快也惟陛下留神省察候
進止
乞立皇子劄子
臣聞王者大居正謂王者君國當先正其統本也三代
遠矣漢唐之盛君即位太后太子多同時建立立太子
不以長幼其緩者不過二三年不然則必有故史策具
存矣本朝太祖開國知天命屬於太宗故不與子然以
儲位寓於京尹太宗自京尹踐祚真宗自京尹登儲位
仁宗未嘗出閤即登儲位先帝入纂天統尋登尊位尹
京故事蓋未陛下即位及今九年受天之祜早有前星
之慶正統大本謂宜時定上以尊宗廟下以係天下之
心國之大事僭議罪也然陛下特以恩意留臣在朝愚
慮所及敢有不盡故不避嚴憲輒陳忠悃候進止
樂全集卷二十五
