樂全集卷三十二宋張方平撰
牋啟
授翰林學士謝兩地
伏奉制命授前件職者王人傳召怳候旨於銀臺禁從
參華遽躋名於王署胡然冒寵惕不自容伏念某識昧
事微學無師術幄筵臨策嘗率爾以應書衡石親程誤
擇焉而中等射豈期於没羽博偶快於成盧遂齒清游
俄陞近綴寖踰始望益駭償來虚舟無競於風波疎籟
寧諧於鍾吕矧此浮鰲之地深切翔螭之庭號令所頒
猶決大河之水樞機有益或助泰山之雲自匪時髦必
孤職選顧忝塵之非次抑薦寵之有初兹蓋某官申迪
儒猷早熙天縡霧露之潤蒙物咸濡桃李不言成蹊在
下致夫煢陋濫此凝嚴惟勉蹈於忠方庶逭譏於朝議
退深愧畏罔既敷宣
謝直集賢院
蒙恩充前件職者伏以國家懋建百職分治衆政惟是
圖書之府為養材用之宅天下英俊萃為淵藪至于巖
廊承弼之重帷幄侍從之列凡邦之彦由此其選服命
無忝必士之擇如某者材靡堪乎諸用藝弗精于一家
天與愚野之姿早習汗漫之技遭時獲售解巾從政姑
胥下邑吳江之水清會稽東郡越山之雲白皆仕宦逍
遥之地實朝廷愛育之私况堂有二人年高多病旁無
手足與同喜懼所畏迹涉乎寵利之末敢以身徇乎耳
目之前而辟書交來皆自其聽過朝旨除遣抑由於名
使引趨陛戟臨錫笥衣且謂陋才頃塵詔選免給尚書
之札遂參麗正之游豈無老成之人盖有膚敏之士學
則稽古才堪成務居然廏騄未登伯樂之圖奚此社樗
飜回匠石之顧此盖某官深懷奬善助國樹人導源使
流本乎長者之論憑風載響成兹豎子之名致此莝微
謬膺推擇敢不深考所履益期寡咎冀於風雨之晦見
乎雪霜之色愚柔自勉無怠乎百千涓撮未遺或增乎
萬一上報施生之大次酬薦寵之私過此以還未知所
措
謝賢良方正登科
伏奉制恩濫蒙選第丹扆出策臨問乎大政青幄陳對
居慙於昧理惟設科之體大矧取人之材難敢自謂能
期於一得撫心知沗被恩良優昔漢之官人並開數路
唐之辨論廣設衆科故其名公偉人磊落之器由此其
選昌言讜論經濟之具於是乎在國家受命祖宗稽古
已治不有咨周于下時延特起之士求聞警切之言竒
傑之才間復出萃風流不絶于兹有人皇上統攬九維
緝熙百志惟是事事之備念夫安安之難復舉方聞講
求王務自非發論合乎正道可以美教化策事得其遠
體可以尊朝廷有大制度能探沿革之本當大施舍能
折損益之衷理之淵源無不貫物之情偽無不通則安
能沛然來思膺兹訪逮建高誼而列上副清衷之虚佇
如某者一介自守諸慮本恬生遘昌期世蹈淳則幼居
里社知從田蘇之游早喜古學時就君山之講逍遥内
樂拂略世紛未知朝市之中為趨利名之處一壥莽甚
四壁落然無如親甘始謀禄食屬深詔之再下辱宗工
之交薦時以異等對於大廷初命起家典校四部之籍
有民與社庇身百乘之邑幸在僻處居多暇時因得緝
所管窺暨嘗道聽聊補稗官之說歸備遒人之獻亦既
奏御留置乎尚方俄復得旨許預乎大對延閣覆實有
司上名得召便殿咸如初禮射之飲羽往嘗出于邂逅
昏于注金大懼失乎兢跼上倚公朝之明不恤狂言之
罪十駕已病未知税鞅之所九霄云遠莫遇便風之勢
昔平津再上初非優等劉蕡如何乃猶不第敢以一得
之慮邀乎萬全之功且自復六科逮兹十祀詔書三下
中選幾人夫何不材再濫名等自非朝家樂育宗儒
慎擇豈此孤陋而能致然此蓋某官公議無阿斯文自
任四方依乎光景下自成蹊深慮屬乎孤平優為之地
致兹庸薄獲被甄收得不夙夜丹心初終一節敢趨末
路以徇耳目之前義不苟生而為戮笑之事上全國體
之重下報化鈞之仁過此以還未知所措
謝茂材異等登科
六月二十六日皇帝御崇政殿引對釋褐授前件官者
奉對廣墀曷塞天臨之問校讎秘府獲陞仕進之階服
寵良優撫顔有靦竊以漢詢三道博觀儒術之精唐張
衆科務盡人材之廣歴世得士兩朝最光越五季之屯
期廢先王之舊典語道斯下由時無人我皇家之茂興
大一統以光宅早自先帝爰舉六科咨周自乎搢紳虚
懷及乎巖壑庸得佳士不減前朝主上嗣擥寶圖祗守
神器特頒深詔用述先猷招致英髦躬御便座詢質經
術講求治方宜得異材以稱上意如某者肖靈非粹承
學不精生而被化之醇家有業儒之素區區一志斷斷
無他若夫天人之大端皇王之高致質文更救之弊禮
刑相須之宜時之所以安危法之所以治亂竊嘗探其
統紀究其宗原而屢預計偕輒從試罷鉛磨易卷蹇策
益疲間遭細札之書復起方聞之士東方自薦或奏牘
以三千北海飛章或舉才於累百惟時孱薄分自晦淪
乃為邇臣收諸過聽猥聞名於宸極爰得召於公車有
司辨材敞蓬萊之仙藏凝旒親策設戶牖之黼筵聖謨
淵微天聽高邈收至聰而託不逮寬後害以盡下情遘
遇闊希愧才疎陋考經微義曾乏一家之精訪國大猷曷
通萬事之紀敢曲學以阿世姑悉心而效愚錐置囊中
鋒稍銛而必露矢注弦上勢必發而不留盖倚公朝之
明退無蕭斧之畏遲從罷遣無覬甄收豈謂登衡石百
斤之程收芻蕘千慮之得言如綸而加寵衣在笥以班
榮延閣之冨圖書典校乎四部大邑之有民社庇身于
一同寘之俊游施于官政深惟叨假實過沗僥此盖伏
遇某官燮友萬微曲成庶物思廣上聽盡社禝大臣之
心樂育賢材敦太平君子之志器盡成於陶梓物無遁
於權衡致此顓蒙亦獲成就竊循頂踵誠有源流敢不
祗服官箴遵飭名檢憂深思遠敢苟利於當時積精會
神尚致勤於他日過此以往未知所裁
江寧府謝上與兩地
伏蒙聖恩授前件職就移知江寧府者參華秘殿易守
名藩復親帷幄之嚴仍當方面之重寵靈蕃集優幸殊
多伏念某閥緒單平性資蒙固早遘嘉亨之運薦更清
要之塗内省短材實安拙分區區一介之守義不自欺
碌碌羣居之間心無與校知公朝之為恃忽險俗而弗
虞姑勉寬身之仁竟集圖全之毁駭機激矢奔車共塵
魯酒致邯鄲之圍枸醬開崑崙之道國章有體廟論無
私解籍禁扃假麾便郡方思補過内惕於危衷豈意疏
恩遽還于榮路垢疵一蕩坏陶再新此盖某官道贊穆
清誠通化育折金投冶鍾鼎陳於大廷斷木就工犧象
薦于清廟故兹甄錄遠逮空疎敢不恪守官箴期終素
履風雨如晦信晨警之匪渝雪霜既零保後凋之靡變
冀酬洪覆用報大鈞
賀宋侍郎入參知政事
伏審祗若帝咨入參邦政伏惟慶慰恭以國家基圖廣
厚源流深長亶三后之典刑極百王之軌物念從間歲
政出兩宮姦微據乎事權女謁干乎王度彛章就紊順
氣為愆誠士悼心思投鼠而忌器匪人得志悉牽牛而
蹊田當此一時夫惟自信儻非秉心忠敢達義深明周
旋依于本朝造次合乎正道則孰能不虞彼衆迥出其
朋深懷憂君之心首建復辟之議言雖甚密固慎出
於戶庭聲實能飛盖隂騰于涂道天惟助順已則為仁
屬主上躬擥寶圖再造區極天機發于時晦睿德昭乎
日躋大明東升廓重隂而霽静北辰上正拱衆緯以經
行宗社之靈妥安朝野之風清迥正人道長理古事同
圖任舊良果歸全德伏惟某官懿猷會極清照造形以
中庸至誠之道治心用春秋原情之法臨事知幾如易
多識如詩如樂易良如書疏遠服邁先憲誕宣古人之
猷啟迪上心先&KR0993;天子之命早侍顒卭之席雅膺體貎
之隆帝多賈傅之才夜談每久王錫康侯之寵晝接甚
頻而静履保常冲光處易止水均乎澄撓定鑑絶於將
迎爰入告於忠謨故出司於留鑰會聖神之獨運正紀
律於大中思庸俊良乃眷東顧發節首召賜傳促歸地
密楓宸奉穆清於奥殿望崇槐位貳燮友於鈞庭佇當
正耀階符調元鼎席協四隣而同德期萬物於由庚遐
考輿情大同末志如某者聲猷不振神調且卑有數篋
之陳書傳為緒業無一壥之舊墅得以自存頗游心於
藝文幸飾身於端甫頃逢盛德實尹陪京幸占籍於版
圖得通名於屏樹一昨再頒温詔旁取沈英獨奬錄於
不材為薦聞於丹扆迥清暉於蔀隙吹和律於不毛假
諸箕斗之名蒙以虎豹之鞟木僅不雕之朽徒累名工
金非自躍之竒第憑巧冶特達成造之力始終顧遇之
私每頂踵以竊循壓丘山而未重側聞登拜潜動鄙中
盖為元元喜仁人之進用寧惟𤨏𤨏賀大厦之落成陶
化所施懽諧率協伏祈上為朝廟倍保福禧
杭州范資政
兹者承恩巾檢還著内朝復親帷幄之華仍忝藩垣之
重光靈下逮優幸殊多伏念某治世為修散才乏用薦
更臺閣之要久依戶牖之嚴竊戒懼於奔沈每逡巡於
寵利知公朝之為恃忽險俗而弗虞解籍禁扃假麾便
郡方釋駢枝之累自容蓬艾之隂反視聽於希夷收精
神於蹇淺安諸拙分聊以窮年豈意中途遽還近綴炎
凉未易渥澤惟新此盖某官時取典刑道恢忠恕言發
乎邇世皆信其大公已則為仁物咸蒙於平施致兹甄
錄爰暨空疎自省蒙姿粗存素守若鈞與引寧違權度
之平終白且堅豈受磷緇之變庶幾遠節用荅厚知
滁州謝上與兩地
昨奉勅差知滁州軍州事已於十月初五日到任上訖
兩禁近班歴要途而知沗一麾支郡蒙便地以為優早
依坏冶之仁適遂榆枋之分俯仰知幸成虧盖常伏念
某與世闊疎持身簡易上加憐於拙守俯垂祐於孤蹤
恥於諔詭之為庶乎忠恕之道蕭然遠籟豈諧鍾吕之
音泛若虚舟不較波瀾之勢踐歴清華之列逡巡寵利
之間控地卑飛謂見寬於雨彈曲轅蟠蔭竟不捨於風
斤有惻仁心免銷毁骨瀕淮近甸依山僻城值歲大穰
與民同泰事務殊簡旨丼粗充悄悄危衷雖未寧於臲
卼昏>昏>病眼得少嗇於精明此盖某官衡度盡公陛廉
存體駭機初發誠激矢以難留和律徐吹頋枯荄而必
及敢不静循士檢動謹官箴助德澤之微分荅陶埏之
大造
謝轉運使奏舉
伏審某官過聽不材露章聞上俾部縣之陪長玷會府
之介賓惟東南之奥區稱仕宦之佳處提封二淛列部
百城陟其有聞黜諸無狀弊兹羣吏之治繄在上官之
論若夫文雅名流廉能幹吏固相望於著職皆屬意於
寵知何此謬庸猥承刻畫如某者學無師法識闇事機
須被詳延幸承訪逮㩁之國論昧古今治亂之方斷以
經疑謬聖賢述作之趣分當報罷俄忝恩收塵延閣以
起家得通邑而試政疆里逾於百乘版圖倍乎萬家歲
屬薦饑民艱粒食惟深仁之不忍哀疲氓之就隮夙宵
一心綏救百術年用大有民咸安生利興而害除私餘
而公足頋叨撫字徒謹遵承鈍鉛費於磨礪羸蹇勞乎
鞭策所虞廢職上黷於刑書敢意誤知優稱於薦牘此
盖某官與人道廣樂善誠深匠伯視材盡輪轅之曲直
陶工作器就缶甓之方圓將激起於後生故奬推乎一
介退量鄙陋實辱甄揚敢不勉強為仁顛沛以禮佩服
名教之樂感慨忠義之名所冀近雅不流中清廟之琴
瑟負重無撓堪明堂之棟梁上報惠於巳知免貽羞於
士友荷卵翼之攸漸循頂踵而豈忘
上宋參政
伏以推揚士類采拔人材乃賢公之美名抑清朝之本
務近世何者兹道闕如豈意猥才親逢真賞濫首布衣
之舉得窺黼座之光推行量能固出諸生之下乘風託
景遂成豎子之名伏念某立節無竒少文近野為學荒
略曾弗究於一家賦性闊疎復靡堪於諸用但弓裘不
可以廢業而簞瓢非所以養親聊干禄以代耕實亡心
於過分無何天幸孤奉恩知遂霑一命之榮遽叨百乘
之長回瞻屏樹宛在霄衢幾疏記而欲通比内函而輒
止盖騰口說者為感之末中心藏者實義之深故將略
其外而篤諸誠捨乎薄而居其厚此其志之所在非敢
引而自疎仰料汪汪之寬垂諒區區之懇恭惟某官懿
文通理吉德蹈中明淨無瑕若青天白日精粹不耀如
璞玉渾金掌邦家之衡繩固名教之律度磊落大節著
於危疑之時幾微遠猷施于醇静之治今夫璇璣在政
金鉉調元明堂布政之宮方資坐論東閤翹材之館尚
接末游素琯候深黃扉地隔方引領於海上徒馳神於
日邊伏惟作德逸休代天燮友神明所祐戩穀具宜更
冀上為廟朝倍綏福履
賀樞密蔡侍郎
伏審祗若咨俞升庸宥密伏惟慶慰竊以貫兵民而議
政兹實舊經别文武以命官厥惟近制專廟謀於先勝
對鈞軸以平章屬我治朝丕迪王道海寰一統神旗無
指伐之行隣敵稱和齋鉞息受成之命朝廷禮讓民俗
宴安是以搢紳士人習守兵鈐之禁貔貅戎旅罔知戰
陣之容姑息厚而兵驕威罰弛而將惰竭天下之賦廪
稍不充輸上林之藏賞頒亡度且軍志之重糾命為先
蹈水火而必前當急難而奮效豈此治寧之日先成貪
慢之風譬有不戒之虞其將何術而用自非權知適變
略出經時密而後神達夷吾之妙慮取之必與得柱史
之深機過聖上志在求理之辰罄忠臣知無不為之節
則何以興舉敗度提振頽綱安匪忘危不謀朝夕之逸
備於無患永貽子孫之休仰寵拜之得賢實廟朝之繫
望恭惟某官徽明應世忠淳自天道無磷緇温其美玉
之□量容澄撓淵兮止水之清迪吉德以佐王服常修
而簡上若乃裁帝綸於清禁分侯瑞於价藩執國憲於
南司會邦財於北省聽民衆治理四匭之上封考吏六
廉總三鈐之比績率由至正亶與僉諧方主上大振典
刑再新區極正人道長理古事同某官嘉會此時光膺
陟拜密勿樞衡之地矢明帷幄之謨至于朝紱之老成
士林之識者聞斯命矣咸曰休哉佇當正耀階符調元
鼎軸恥為管晏豈曾西之敢當必致勲華乃阿衡之自
任竊惟孤藐最荷頋私高見品題謂是絶塵之力優加
賙恤俾忘捧檄之羞虚當國士之知寧效野人之獻側
聞嘉拜有激懦衷方歲薦饑乃值京坻之積臨川未濟
更觀舟楫之雄調燮所施邇遐胥抃朔風嚴沍密闥深
凝迹方遠於霄程心徒留於屏樹伏惟上為邦國倍保
崇高
知陳州謝上啟
右某啟奉勅差知陳州軍州事已到任上訖伏以太皡
之墟肇自上皇之世有媯之後爰開盛德之風承京師
首善之流實勲舊均勞之地祗膺朝命濫領藩麾伏念
某平世為修散材乏用更臺閣之要久依戶牖之嚴海
鳥暫留亦受太牢之饗風簫忽過豈諧雅奏之和頃解
郡章獲歸里社冀安末節遂以窮年攝迹閒曹分從於
病廢長民近輔復被於詔除此盖某官秉國治均贊時
化育亮采通於百志燮友周於萬微大道甚夷至誠斯
格敢不仰虔存錄自力衰疲更礪鉛刀聊施於一割所
憂駑乘難效於長驅過此以還罔知攸措
樂全集卷三十二
