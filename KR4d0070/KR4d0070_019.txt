樂全集卷十九宋張方平撰
論事
上疏一道
臣伏覩丙午詔書以星文流變坤載震摇先春而雷衆
異間作陛下惕然戒懼思所以當天意爰下明詔誕告
庶官凡上躬之闕遺政刑之闕失阿枉之黨蒙罔為姦
咸使密䟽以言悉心無隠約之親覽靡及有司臣伏覩
詔書悵然感慨遠惟祖宗造基立法之勤先帝持盈垂
裕之意勑天之命撫此下人無疆惟休亦無疆惟恤陛
下天資神智英叡聰明紹隆基圖恭承帝事治民祇畏
罔自暇逸嚮若僕臣皆正股肱惟良協心弼違將順其
美陛下可以高揖成康之上徐步唐虞之域惜乎人主
有仁明之德人臣乏輔翼之材因循蔽欺偷取一切治
而無法弊不謀救沴氣成象變咎薦臻皇皇焉獨貽憂
於陛下也臣愚孤遠學識疎陋猥逢詔旨詢于芻蕘謹
稽探天人之情參合古今之論上原厥罰之本下陳致
治之方儻日月之明照此心之忠義斧躓之下免報讎
于權強是由陛下至明豈獨微臣受賜惟陛下留神研
慮察臣狂言臣伏思詔書曰星文流變者臣鄙儒不通
天官之學謹按前志說春秋星隕如雨為王者失勢臣
下專恣之應况紫垣太微上帝之座天子之庭列星布
位近臣之象流移失次乃邇臣不恭其職相朋附下懷
貳苟容不忠王室之咎也坤載震摇者臣竊考載籍歴
世以還地震之異未有若今兹之甚者謹按前志陽伏
而不能出隂廹而不能升於是有地震兹謂不隂夫坤
為隂體臣道也妻道也外國之道也陽薄於隂而不能
勝相乘而震且定襄之地直王城西北正在乾位君德
所在天之警告夫豈虚發先春雷震者臣謹按前志雷
當以二月出其卦曰豫言萬物因雷出地皆悅豫也以
八月入其卦曰歸妹言雷復入地則孕育根荄保藏蟄
蟲雷本陽氣有人君之象故先時而聲猶陽不閉藏發
泄無度也又正月以來日蒙少光輒或數日不解臣謹
按前志蒙如塵其蒙先大温巳蒙日不見行善不請於
上兹謂作福蒙微而風觧復蒙下專刑兹謂分威蒙濁
奪日光公不任職兹謂不黜蒙一溫一寒風揚塵知佞
厚之兹謂蔽此蒙大略也臣聞上天無言示人以象人
君省躬應天以實是故考政者必求于天端弭災者必
推于人事天人之際其應甚明臣謹按春秋之義舉往
以明來觀著而思微天地之變國家之事粲然皆見無
所疑矣故夫星流而殞地震而裂先春而雷日蒙不解
其咎皆由乎陽德舒緩隂道專縱下為阿比以蔽聰明
者也臣愚不達道敢因四變推明七事臣聞之書曰無
敢伏小人之攸箴蓋言明王求理不遺下言也臣議雖
鄙切以為今世之切務治道之至要難尚此矣陛下幸
加惠不以臣之疎遠而廢其言天下幸甚何謂七事其
一曰密機事二曰用威斷三曰廣言路四曰重圖任五
曰正有司六曰信命令七曰示戒懼何謂密機事臣聞
之易曰君不密則失臣臣不密則失身機事不密則害
成故春秋之義譏君之漏言是以人臣造膝而對詭辭
而出人君明以察之斷以行之慎之至也韓子云事以
密成語以泄敗臣比見羣下之言事者深言切論陛下
或播之於左右囊章密疏陛下多付之於有司凡國之
庶政得失之疏莫不繫乎二府者故諸臣下之言其有
指摘時病及諸治亂者則用事之臣必所不悅而陛下
更暴其言而露其章緣是而蒙譴者有之矣此蓋陛下
體貌大臣篤其誠于勿貳疎外羣下忽其言之未然大
臣固不可以忌疑下言固未可以輕信然亦在深思其
意旨徐察其情偽參諸理道辨其否臧言苟可行自當
聽納言之未善置而勿揚使下竭其忠效所見則姦謀
僻行不萌於下嘉猷正論日聞于上致理之效何以先
此今清問之對封奏之事開言為怨府灑翰為禍胎沮
忠義之言成忌克之俗人悼後害孰敢獻納下情壅隔
國之大禍也臣深願陛下先務此道以為立政之本凡
臣下入告之議宜斷在聖心清問之言姑慎于外泄念
大易失臣之戒防春秋漏言之譏則天下有心之臣皆
為陛下用也其二曰用威斷何謂也臣聞書洪範曰惟
辟作福惟辟作威臣無有作福作威臣之有作福作威
其害于而家凶于而國故春秋之義譏鄭忽之弱以其
脅于權臣也君人之柄惟賞與罰信賞必罰惟斷而巳
夫乾體以剛天行以健故能中正無邪運用不息人君
之德配乾而法天者蓋取乎剛且健也以陛下之英明
温叡而濟之以斷天下不足治也往年莊獻晏駕陛下
親政革弊去蠧拔材賞忠斷自淵衷不撓于下典刑立
正區極一新天下翕然皆謂陛下天機如藝祖神略如
太宗萬世一時無窮之福也今者道路之言皆謂陛下
寬厚敦恕徽柔廣容事存大體動循往例臣竊惑之此
蓋怙權之臣摟取邦柄故說陛下以為人主之孝莫大
于奉先志守成規夫祖宗之所以建基圖垂謨訓炳如
日星信如四時雖百世其可易諸至于操紀律明賞刑
用正人去邪慝治不忘亂安不忘危以和其民人而保
其宗廟此孝之大也且政由俗革彼此一時事體權宜
各有云設或迹存而理異或治久而姦生必踐而行以
為無改於祖宗之道尚安足以為孝乎易曰窮則變變
則通通則久故復而不厭久而不弊之謂道遵常守故
非聖人之事因時損益乃建治之理昔先王之作為爵
禄賞罰臨事而制宜是以為天下之主見勞授賞則衆
譽不能進無功見惡行誅則衆讒不能退無罪若政無
大小人無大小弛張用捨一取諸例是爵禄賞罰不在
人主而在簿書也予奪之柄於陛下何有一史持簿書
按例而足矣此蓋用事之臣自謀之慮不才而例進者
收恩在已才而例退者歸怨于君人主欲賞拔忠良擢
用才俊而用事之臣不悅者輒曰於例不可用事之臣
猥引親舊妄援謬庸而人主欲詰其故輒曰於例宜然
以致今兹臺閣混淆賢愚糅雜典刑都弛名器益輕于
後執時政者便于引例之說終無發明之言臣嘗讀漢
書至晁錯之事惟錯謀策宏遠達于權義有致主經世
之志戮于姦讒之口而史氏不能褒其忠更譏以變古
易常之說臣竊憤厲痛忠臣之難為也臣又讀晉書至
何曾之事誡其子曰吾每進見未嘗聞經國遠圖但道
平生常語此非貽厥之道及身而巳且曾為上公圖之
不建誰任其咎而史氏不能貶其罪更美以知幾先識
之善臣竊惋悼痛諛臣之誤國也嗟乎忠䛕之無報淑
慝之不顯其巳久矣又可獨長嘆於兹乎臣愚伏願陛
下奮乾威發天斷裁正無不忍之愛采拔罔疎賤之隔
大稽諸古小度於今使天下之耳目常新萬務之本原
必正無曰引例合義而巳帝王之制不亦光大乎其三
曰廣言路何謂也臣聞書美堯之德曰詢于衆春秋之
義大君命譏大夫之專者今天下之士不思結知于人
主思見知于貴臣願歸恩于強臣不願受恩于人主何
歟得強貴之心者身不涉危而長保富貴蒙陛下之遇
者立未及安而巳罹禍咎今夫大臣有所薦論陛下重
違其意或勉從之陛下之有眷遇者而大臣獨不能以
陛下之故姑收其用必排而去之何陛下之待貴臣厚
而貴臣之待陛下薄也而又多逐善人指為鈎黨使陛
下腹心無所寄耳目無所託姦無所發惡無所彰九重
之深漸成孤立陛下天縱將聖知幾其神此理甚明豈
其不悟昔漢魏相白去尚書副封以防壅蔽而宣帝得
以知禍變之微為漢明主唐太宗躬勤政理明于聽受
著司門式云其無門籍人有論奏者皆令監門司馬引
對不許關礙又制大臣入論事輒引諫官隨入或對問
之言有虧理道即從而諍之此唐文帝致太平之跡也
至代宗時元載為相邪慝不法懼為人言因議凡羣臣
奏事皆先聞之司長官關白宰相而後得上聞時顔真
卿疏奏曰往日李林甫欺君擅權姦驕用事羣下指言
者率皆因事隂中傷之猶不敢顯為條約以絶言路以
為元載之惡過于林甫也惟在陛下開延讜直虚心接
納無限卑遠苟造膝而有益雖犯顔而必恕以通天下
之志以成天下之務其惟廣言路乎其四曰重圖任何
謂也臣聞書曰鄰哉臣哉此帝堯所歎以為與已密近
之臣必有德也又曰欽四鄰此帝堯所歎以為在已左
右前後之臣必正人也故春秋之義以為天子之宰通
乎天下重之至也夫國之所謂大臣者莫尊乎宰相君
為元首宰相乃其股肱動靜休戚義猶一體宰相之職
朝夕王所論道官材圖議天下之政者也安有居宰相
之位而足不至王庭面不見旒扆言不聞君聽者乎大
臣疾病君為之憂軫上醫治療内使臨問數賜告加恩
意禮厚矣若其偃息卧家遂罷其朝謁曠時彌歲則未
之有也伏以臺司為具瞻之地廟堂非養病之所朝廷
之儀不可慢社稷之重不可輕况今災釁荐作人心洶
懼安危所繫實在柄臣伏願陛下為宗社之大計略恩
禮之小節高選德望考慎厥相應譴告于上穹示大公
于天下且自災異之作陛下憂勞謙畏誕降德音舉諸
闕政致誠罪已而元臣當國莫肯任咎苟安寵禄以妨
賢路禮義廉恥何以訓下自餘三事任政之臣志行忠
邪材智深淺必料陛下知人之明悉存乎聖慮矣其五
曰正有司何謂也臣聞夫子曰必也正名乎春秋之義
君不尸小事臣不專大名故尊者主要卑者位勞所以
正位分明堂陛也人君逸于任使垂拱而治三公論政
九卿分職羣有司各事其事故端本而影直振領而襟
整衆務百職各安其局今夫津官亭吏一命之微米鹽
貨利毫杪之細莫不關决衡石煩黷天衷三公不修其
職而猥侵羣有司之事羣有司苟謀期課莫安所守上
下姑息習以為常偷慢懷安風俗益弊臣愚以為方今
國體所繫政府而下分職之重臺省備矣而豸冠乏匪
躬之士蒲規鮮替否之言當衡鑑者循資格而無賢愚
之别絶勸賞澄清之義運計籌者張空簿而責錐刀之
末無斂散輕重之權政失其本事忘其舊其所召弊由
來漸矣臣愚伏願陛下少運神智詳思世務諸如此弊
宜有興改撮其機要謹其關柅莫若擇任三吏切摩治
本使夫總百揆者則謀用庶官之長列庶長者則各選
衆職之任付之柄而責其效盡其才而要其成官守典
司無相侵紊有廢厥職必正于罰如此則陛下優游太
紫之上執賞罰之柄而羣下莫敢不奔走其職庶務肅
然而理矣其六曰信命令何謂也臣聞書曰慎乃出令
令出惟行夫命令者以簡為重以信為本簡則易從信
則必行易從則不犯必行則可久此之謂為國之要為
政之經臣比見朝廷出令或尋即更改或俄復停廢吏
易之而奉行不固民忽之而苟慢多違揆大體而論之
此害政之深者夫滋章召乎巧詆文煩所以法輕今條
令重累盈乎几閣自明習者不能徧覩况郡縣承用者
乎陷愚蠢於亡辜羅元元之不逮其咎由乎格令之煩
多而不信故姦吏因緣而為市也臣請今後凡諸臣有
請改釐條制審復勘會益加詳慎無稽之言勿聽弗詢
之謀勿庸俾萬姓咸曰大哉王言又曰一哉王心自然
民無起詐之端吏息舞文之巧祥刑善制咸中有慶矣
其七曰示戒懼何謂也臣聞書曰惟天降災祥在德而
吉凶不僭在人是故或無災以傾其邦或有災以興其
國無災者驕怠所以起有災者戒懼所由生故堯湯遘
水旱之期中高有桑雉之異一則以有備而無患一則
以修德而弭妖今兹之變亦在陛下惟德之修而巳承
弼之臣戒其權重者侍從之臣戒其阿諛者帷幄密近
之任戒其用事之勢掖庭嬪御之嬖戒其燕溺之惑服
羞戒其過制優戲戒其蕩心嗇用無小侈費無微念四
方惟正之供憫小人作業之勞至于邊防之守兵食之
備器乘之用將帥之材臣謂宜皆存乎聖慮矣臣故曰
惟備之戒此其槩矣夫脩省之方惕厲之意雖陛下兢
兢夙夜不忘于懷然天下之人莫之知也按春秋左氏
傳晉梁山崩晉侯召伯宗而問焉對曰山崩川竭君為
之不舉降服乘縵徹樂出次祝幣史辭以禮焉今震讁
之異衆變重累何啻乎山川之災臣愚以謂陛下宜于
常禮有所降損齋居澄慮深思天意揆隂陽之道察教
政之闕其在陛下者臣願陛下勿恡其失必易其度其
在臣下者臣願陛下内斷于心明正其罰俾彛倫咸叙
以邀天之福則七世之廟傳裕于無窮烝民之生率同
于慶頼矣臣位卑而言高有陵越之尤跡疎而意忠有
激訐之咎但使臣言一經聖覽微悟主心幸以涓塵於
國家而有補則雖鼎鑊捐軀而不辭干冒天威臣無任
激切待罪之至
平戎十策(及表)
臣某言臣于景祐元年以茂材異等對詔策陛下擢臣
秘書省校書郎至寶元元年以賢良方正能直言極諫
對詔策陛下擢臣秘書省著作佐郎夫士感知已猶許
以死况陛下自臨御以來十五年中三策天下士中選
者止五人而臣再濫揀拔等比三人而巳今雖遠在江
湖之外而聞朝廷有鄙上之虞其可悠悠自同常人者
哉臣不佞才見短淺然歴代之書備嘗涉獵至于成敗
得失尤用心探討略能言其梗槩至於國論大體時務
細故參詳措置使臣間議其中臣潛自量亦未敢在諸
生之後是陛下再選臣于大問之下臣幸不辱也頃聞
元昊猖獗敢干邊吏出車遣戍頗煩旰昃臣竊投筆憤
歎西望毛竪恨身在遐遠不得請纓闕下思效愚者之
慮輒上平戎十策臣未嘗過函潼之西故其山川地形
風土人物不無闕略至于軍國機事臣以疎遠莫得詳
知今所論著徒採歴代史册兵謀地志及所見朝廷施
為顯然之事臆度道聽懼不精審至有所得或足以發
伏惟陛下神機天略固無遺算萬機之暇清閒之餘少
迴日月之光一登衡石之末以臣策不甚迂疎乞召兩
地大臣試于御前商㩁或有一得上稱清衷則于海嶽
亦有涓塵之益也所撰平戎十策謹别錄實封附遞上
進干黷天威臣無任戰汗隕越待罪之至臣誠惶誠恐
頓首頓首
攻心
臣聞上兵伐謀又曰攻心為上竊料戎心之蓄叛謀有
日矣國家自藝祖剗除五代之弊始太一統立太平之
基太宗真宗休養生息仁澤覆露文德綏遠強敵侵軼
驅逐出疆謹備邊而巳未嘗耀威靈勤遠略深入其地
以恢封境也今元昊猖狂負恩且習我之舊有輕我之
志而無備我之心謂我必不能長驅出塞薄伐問罪也
臣謹按地志麟府本銀勝之地去銀州三百里夏州五
百里其去興州封壤相接賊巢穴在興州中都山若因
嚮導渡河直趨五七日可到賊來入寇必自延渭北還
自救程途自倍若徒遣輕騎姑謀犯邊清野深溝足挫
其銳儻悉發其衆身來入寇則中都守備勢當單寡誠
能先以精兵屯布旁河州郡至元昊犯塞之時為竒兵
自麟府路入卷甲掩其巢穴使西邊城壘守險自固勿
與之戰元昊聞兵臨國正所必救事出慮表衆懷沮懼
數道伏擊潰敗可保且彼州父老我之遺人飲湩荷旃
猶懷華土王師奄至可以恩信招徠則朔方之地庶復
歸國伐其謀于巳定攻其心于不測所謂出其不意掩
其不備一舉破賊策之上也臣聞先人有奪人之心軍
之善志自國家失朔方棄靈武置戍内地控扼益蹙專
為靜勝深戒生事然戎心貪戾益思蠶食今若屯兵邊
郡坐糜餽廩來則自保去又不追費財無功損威示弱
計者若不厚姑息之使甘心而後止則臣恐邊鄙之虞
未能徹警也
伐交
用兵之道其次伐交今元昊所恃為交者豈非北國乎
臣聞元昊與之通姻揆其事勢必先要結我與契丹通
好餘三十年矣自漢氏巳來南北之和而能謹守信誓
如今之久者未之有也非唯懷我恩信利我聘幣抑當
我盛德之世無釁可乘今其與我之和好也在外而其
與戎之和好也在内外雖我睦隂為戎助此又不可不
過慮也示我之有禮防彼之有辭此為事機不可失也
臣願遣使一介齎書一函示之以元昊背義之由朝廷
備禦之意其書曰夏州自德明巳來受恩于國至于元
昊撫綏彌隆今忽恣睢虧廢貢職藩臣阻命法當致討
如聞元昊連彼婚姻遽興問罪之師實損與國之好彼
誠矜其狂易遣喻此情若元昊悔過改圖效誠請命則
我為之寬宥待之如初誠元昊不禀訓辭居然愎扈違
我二國之命自恃獨夫之強則當明下詔書削其爵命
申勅守將蕩除鯨鯢如此則我於契丹以元昊之故益
示敦睦之道契丹于我雖元昊之姻莫興間嫌之說雖
未能破彼之交而我之親隣伐叛兩有辭矣
專勝
善用兵者我專而敵分我專為一敵分為十是以十擊
其一也則我衆而敵寡吾所與戰者約也吾所與戰之
地不可知則敵所備者多吾所與戰者寡矣寡者備人
者也衆者使人備巳者也昔吳為三軍而病楚隋以易
戍而弊陳多方誤之用此算也今緣邊城壘綿接千里
臣慮元昊分布兇黨間出討掠示欲掩襲分我守備務
以疲我而諸守將輕請濟師我備彼去正墮其計今鄜
延環慶涇原諸路皆國家控制西郵置兵之根本也形
勢影援足相首尾緣邊城壘於兹倚重臣請諸境上州
軍精擇守將使脩築堡戍斥遠烽候非時寇至姑使斂
衆清野閉壘自保勿與輕接又元昊犯塞路皆荒磧地
無水草齎糧而至假有攻圍勢不能久若賊亟來肄我
則逐路發師設謀邀逐無輕動衆以損威重如此則不
為多方之誤而取專勝之功矣
以敵攻敵
邈川大首領唃厮囉本吐蕃之遺種也自潘羅支殺繼
遷而德明破滅六谷世為仇怨今諸戎能為元昊後患
者惟洮涼爾比聞效順來獻戎捷朝廷撫納恩信亦厚
此誠得以敵攻敵之良策也臣以為馭戒外蕃之道惟
賞利懷誘亦在誠信要結今邈川介于西鄙感慕恩德
納忠為用常所贈賄恐未足以致其力儻于朝臣中擇
一有機辨材能之士銜命臨撫諭以國家眷遇之意凡
元昊部族與洮河接境而我應援可及者使自攻取之
為出偏師趨要害為之掎角是令邈川自為戰也或難
臣曰元昊既弱邈川復強是元昊未破又生一秦矣臣
曰不然今量邈川之衆固未能困元昊也我因其力而
假之勢羌有貪利之心且為我用足以牽持元昊之後
分其備禦兹亦多算之一端也
安民
臣聞武有七德先安民而後可以保大定功也今聚師
西陲凡百調率應期趨辦實在關中若百姓力屈流亡
騷動則嘯聚草竊不逞之民乘焉語曰鳥窮則啄獸窮
則搏民窮斯為盜矣羣黨連結展轉相雄兹亦患起于
甚微釁生乎所忽則朝廷之憂不在邊防而在四郊之
内矣伏願陛下深念兹哉諸陜西將命轉運使等宜得
識大體明時務周材之人充之凡廢置之宜弛斂之事
當循寬大無使躁急陜西州縣長吏悉為選擇特降深
詔告諸守令所聽民政務從簡直宿逋久負一切除免
諸所科率起自近年有害于民者悉且權罷應徭役重
色破民産力者使更張之以便安百姓關津山澤侵民
小利者與衆公共以惠貧弱上以布國家之德澤下以
裕編氓之生路以弭盜賊以固根本安民之要此其大
節若其不先恤之而先困之寇未至而民巳疲則是自
取疲也何保大定功之有哉
置兵根本
用軍决勝在乎統帥統帥不一則威令不行不相為用
非成功之勢也近觀唐時元濟淮西之誅慶緒相州之
圍成敗之由其事可見淮西之師中外疑阻以用裴度
為宣慰使度纔至師諸將各圖立功惟恐在後故元濟
卒擒焉相州之圍子儀光弼皆在非無名將也以九節
度之師不相統制但用魚朝恩為觀軍容使故相觀望
卒以潰今環慶鄜延涇原等路各有部分莫相統領臂
指伸縮當從中御機宜緩急勢不相及夫同舟而濟吳
越一心利害背馳則為路人矣臣伏觀唐氏制度方面
重權不欲專授戎帥故命皇子弟為元帥及節度大使
而藩帥但授副元帥節度副大使及長史行軍司馬亦
或命宰臣遙領節度及副元帥者今自陜以西永興當
咽喉之要大河之南襃漢之北滎陽之西輸餽供億此
其都會臣愚竊以為大軍根本宜駐此地而置陜西處
置招討使之名應鄜延環慶涇原諸路皆節度之其大
使請自聖心選置留止都下使遥領之擇命大臣才望
威略可任以重者為副大使行大使事以永興為治所
以臨制諸路凡緣邊城戍要害控扼之處為寇衝突或
邀襲討逐當得隣道相會合應接者聽其處置焉此則
權用雖在外而柄鐏實在内輕重相持易以移改蓋馭
將之要道也
足食
關中雍州之域厥田上上昔秦鄭國引涇水注洛三百
餘里溉澤鹵之田皆畝收一鍾至漢白公復引涇水注
渭袤二百里故關中號為沃野千里而無凶年自漢唐
之盛此焉作都非為百二之固抑資膏腴之利也臣竊
以為西疆之事宜聚重師于永興為臨制根本之地然
今關中地有遺利山陵險阻飛輓為艱邊儲軍資供須
勞敝今誠能按兩渠之故迹豐衣食之夲原檢責經界
開置屯務則不煩遠為調發而足食矣或難臣曰昔唐
氏都關中肅代兵興中外艱食禁軍乏餉百姓至挼穗
以供之及劉晏領租庸轉運使最達食貨輕重之術然
徒能引江淮之粟以食秦人豈二渠之利不興于爾時
乎臣對曰昔在唐初二渠所溉猶萬餘頃及承平漸久
事不務本沃衍之地占為權豪觀游林苑而水利分于
池榭碾磑以故亡天府之利貽天下之害故二渠難復
于唐氏之時正為建都于彼也今議復之又何憚焉
豐財
夫兵事之大財用為急豐財足用必有根本財用根本
在乎三司比來邦費敝事積矣有司徒張空簿而國財
靡散於姦游之手伏望選用材幹精力之吏通輕重之
數明功利之術者覈實天下之金榖以入為出以有餘
補不足以會中外一歲經用之實則財賦之盈虚可預
料矣而又通其積滯權其贏縮使關市不乏貨物平凖
此理國行師之本也諸不急之務無益之作浮冗之費侵
欺之弊精為節度以集大計子曰足食足兵洪範八
政先食貨而後賓師故知師旅大事財用為急也
備姦
臣聞用兵之術多方誤之伏以東南糧運在于汴渠比
來重惜民力久不開濬每歲霜寒水落沉沙填淤遂
至渠底高于堤下民屋至于黃河奔流湍瀉亦全藉
隄防之固所謂築垣行水今黃汴是也自戎人即叙通
其行商憧憧往来布于都市其所通結素無禁限唐憲
宗初討淮西而姦臣王承宗李師道軰潛遣刺客暴害
大臣斷陵廟之戟焚芻廪之聚此亦慮外之事也今黃河
横腹心之内汴渠為輸委之本若姦人窺伺潛有決鑿汙
瀦我良田損墊我邑屋阻絶我運路則是肘腋之下更
生一役其汴渠黃河隄障益望擇勤幹吏密為分地巡
邏以譏察姦人書曰惟事事乃其有備有備無患其此
之謂也
購募
竊聞元昊勇而好殺安忍無親背面之間必有讎敵可
重行購賞以動其人有能得其首級者舉元昊之爵位
土疆授之而許以重師為之援護戎人不知見利必動
則彭寵喪元于家奴苻生殞命于近族事或有之矣
右平戎十策伏念臣齪齪書生本學爼豆之事區區壯
志頗涉孫吳之書豈達權謀徒得糟粕頃聞元昊飽飛
朝廷備禦雖蜂蟻屯聚犬羊躑躅仰惟聖慮未忘憂軫
臣身紆郡紱神馳塞垣不得一至軍前圖上方略輒此
遥度或禆萬分天地容覆日月照被蠢蠕微動各得盡
情臣之芻蕘伏望採納
議西北邊事
今月五日中書樞密院聚廳奉傳聖旨宣示契丹來書
并朝廷回答書本如所見有異令具陳奏者今朝廷答
書大意且欲納元昊故書末有理難阻絶之語臣竊詳
今來契丹與昊相攻虚實未保且以來書大體言之其
辭以元昊不順朝廷之故因緣搆釁遂已興兵恐深入
討伐後元昊却歸朝廷故乞拒而不納今若答書直云
理難阻絶則是峻拒契丹之請堅納西人之盟得新附
之小羌失久和之強國况契丹見屯兵甲近在邊陲因
此違言或成忿隙控弦近塞有以為名則北鄙邊防素
備何若患有遲速事有重輕廟算折衝厲階自弭事要
允當義在兩全今西鄙遣人巳到境上欲乞朝廷降詔
元昊大約言昨者朝廷納卿欵誠亦緣契丹啟贊嘉其
善意遂議加封今聞卿招誘契丹邊戶頗失甥舅之懽
契丹遣使為言朝廷睦隣有體揆之大義有軫于懷卿
宜審處事宜早除嫌隙則誓書封册便可施行仍乞於
契丹回書中具及此意如此則朝廷於西人有恩意之
厚於北鄙無搆怨之端中國禮義容覆大矣若將來契
丹却與元昊通和遣人復請開納則今詔勅巳具後命
元昊被此德音應知感戴儻其凶德復為抗拒則較其
輕重羌戎之患小契丹之患大斷可知矣叨蒙逮訪合
罄愚瞽採擇用捨繫之朝廷
再上議事
臣等近為中書樞密院傳聖旨宣示所答契丹國書令
各陳所見巳於初六日同上劄子具陳事意竊聞朝議
改定回答契丹書以為元昊若盡如要約即朝廷難為
辭却者臣等竊懷未盡須至再有敷陳蓋當今可慮于
西者三可虞于北者五何者若朝廷巳納元昊誓書勢
必便行封冊而北使復至固邀我以拒絶此其可慮一
也若朝廷已納元昊誓書遲留未行封冊是使西人窺
我有所牽制此其可慮二也必不獲巳而封冊之命中
止是中國無復信義永斷招懷之理此其可慮三也若
報至契丹見我辭拒意堅言切萬一睢盱生忿因成急
變則河東河北忽為所乘邊備何若此其可虞一也且
以西人構難於我彼曾約束使來納和今西人起釁於
彼我乃遂納不同其患持此責我彼為有詞此其可虞
二也今二國相持事形可見元昊權譎無恥狙詐多端
縱負屢勝之強必不兩延大敵北兵既廹或迎而伏罪
則契丹號令元昊未應敢逆安知已和之約不能復使
之離是我不能弭患于西徒以致怨于北此其可虞三
也今契丹聚兵近在境上擇利而動勢不虚歸若元昊
旦而受封彼必夕而望報但恐事之以金帛未稱其所
欲也故不如叩其兩端之中徐觀二國之變逗留日月
繕完守備不當乘其方逞激之卒發此其可虞四也夫
二國之隙誠偽未明就使信然尤宜審處見情則獲直
往必違而我以新附難保之叛人怒久和可患之強敵
既促尋戈之釁飜堅元昊之交此其可虞五也凡此可
慮可虞之事若朝廷深謀長策有以善其後臣等所不
敢知倘未有以待之則若虞機張釋括期于必中爾臣
等前議故願示以大義要之兩全且未納西人誓表特
降詔書或遣一介之使往申告諭至于和約又非阻絶
即具以此意回報契丹因令使人邀其終趣于北則言
遜而體正於西則名拒而實通凡諸事機後皆可救臣
等位叨侍從義均休戚國之大義復蒙訪逮愚慮所及
不避再三伏望朝廷更賜採亮取進止(學士宋祁同上)
樂全集卷十九
