樂全集卷三十宋張方平撰
奏狀
遷禮部侍郎知滑州舉官自代狀
右臣蒙恩除尚書禮部侍郎准勅節文舉官自代者竊
見翰林學士尚書刑部郎中曾公亮端良清慎守道有
文爰自立朝搢紳推重使登省闥實煥儀曹乞回茂恩
庶允公論
服除再授端明殿學士兼龍圖閣學士給事中
舉官自代
右臣蒙恩除前件官職准勅節文舉官自代者臣竊見
翰林侍讀學士尚書右司郎中錢明逸業履端修學識
該敏施於有政議者曰才盍處深嚴上資訪對代臣充
職實允僉言
除知制誥舉官自代狀
右臣蒙恩除前件職准勒節文舉官自代者臣竊見尚
書屯田員外郎集賢校理充天章閣侍講曾公亮藝文
該洽業履清純綽為儒館之英早預經筵之選臣猥繇
注筆叨踐綸闈較之若人實為悞進願回恩典庶協僉
言
除翰林學士舉官自代狀
右臣伏蒙聖恩特授前件職准勅節文舉官自代臣伏
見右正言知制誥楊察器識優長藝文通敏早陪法從
再掌命書宜被詔於浴門以增華於禁署臣之孤陋懼
玷詳延願回寵章庶厭公議
除知諫院舉官自代状
臣伏蒙聖恩擢居諫職退省才分夙宵愧畏竊見尚書
度支郎中直集賢院知泰州王質淮南轉運使尚書兵
部員外郎劉䕫器識方雅學術深正冲退處易安和有
守使備獻替拾遺左右必能副清衷之虚佇勵風俗之
貪競况質等名宦年德遠出臣先儻以代臣實愜物議
除三司使舉官自代状
臣伏蒙恩授前件官准勅節文舉官自代伏以貨食者
國務之重農商者民業所存平准之權通利之術領兹
大計屬在長材竊見端明殿學士兼翰林侍讀學士尚
書吏部侍郎宋祁器藴閎深業履端厚久登近列綽有
遠猷俾之治財必濟輕重願推渥命庶允朝僉
舉李大臨蘇軾充諫官
臣某准熙寧三年六月二十七日中書劄子奏聖旨諫
院闕官令於朝官内舉二人聞奏者右某伏見尚書刑
部郎中李大臨識藴純深風局冲遠殿中丞直史館蘇
軾文學通博議論精正其李大臨雖曾任知制誥見係
散郎官在常參此二員並堪充諫官不如所舉臣甘同
坐
舉戚舜賓館閣檢討
伏以美教化厚風俗王道之本也欲教化之美風俗之
厚在乎進廉節敦朴之士焉臣等區區竊志於此伏見
尚書司勲員外郎同判刑部戚舜賓奕世名儒並見史
牒孝悌著於家行義稱於鄉該涉藝文留心經術自祥
符初被詔管勾應天府書院切摩誨誘諸生多至成就
至今孜孜不倦昨任淮南提點刑獄屬朝議方操急郡
縣謂舜賓長者非搏擊吏罷之而令管勾國子監近改
判刑部伏望朝廷察其儒者老於庠序除一館閣檢討
名目所謂廉節敦朴之士臣等切謂舜賓近之干冒宸
嚴臣等無任戰懼之至謹具狀奏聞伏侯勅旨慶歷三
年尚書兵部員外郎知制誥臣趙槩右正言知制誥臣
楊察翰林學士知制誥充史館修撰臣張某翰林學士
起居舍人知制誥臣孫抃翰林學士兼龍圖閣學士戶
部郎中知制誥臣王堯臣
舉朱宷充館閣職名
臣等昨奉勅差赴袐閣考試制舉人等内有應賢良方
正能直言極諫科國子監直講朱宷所試六論考中第
四等下據舊例閣試第四等下並預廷對止因景祐中
年第四等人數稍多報罷之以此朱宷承近例不得召
試臣等看詳所試六論其文學理致亦深可觀采及錢
明逸對策登科亦是第四等次物議於宷頗稱遺才兼
其人履行端確經術該明先著撰春秋指歸辨析三傳
疑義辭旨精通有禆儒林之說臣等今取索到上件春
秋指歸一十二卷謹具進呈伏望聖慈俯回睿覽特賜
召試置之館閣庶廣得人之路上副求賢之意候進止
慶歷三年太常丞直集賢院同修起居注知諫院臣張
某右正言知制誥臣楊察右正言知制誥臣吳育右諫
議大夫權御史中丞臣賈昌朝劄子
准勅舉省府推判官
准御史臺牒准勅節文委待制已上官各於館閣朝臣
臺官提點刑獄知州内舉一員充省府推判官者右謹
具如前臣伏見袐書丞袐閣校理楊孜以文學發身以
材敏從政使之治劇必有可觀臣今保舉堪充省府推
判官任使如擢用後犯正入已贓丼當同罪如曠官失
職不如舉狀亦丼連坐
准勅舉提點刑獄朝臣
准勅令舉提點刑獄朝臣須是曾任知州及實經兩任
通判已上人充者右謹具如前臣伏見太常博士前任
彭州令狐挺才用通敏臣今保舉本人堪充上件任使
如在任犯正入已贓臣丼同罪
准勅舉清要官
准御史臺牒准慶歷八年五月十四日勅於内外升朝
官曾任通判成資已上人内有材識通明履行淳正堪
任清要任使者各同罪保舉二名並須歴任無公私過
犯及不是兩府及自已親情方得奏舉或雖公罪杖已
下情理輕者亦許論薦者右具如前今伏見太常博士
范寬之甚有材識兼有操守係通判成資以上歴任無
過犯不是兩府及臣親情今保舉堪充清要官
准勅舉可升擢任使文資官
准御史臺牒准勅保舉文資三員行實素著官政尤異
可備升擢任使之人仍於舉狀内明具本官才用所長
聞奏者臣伏見都官員外郎葉紓謹介好學莅官廉善
堪任館閣帖職為郡長吏必能公清自持勤恤民隠懷
州防禦推官張太中儀州軍事推官侯可並資性正直
知經術通古今死節仗義有古人之風堪任臺諫官切
摩議論為吏治民必能盡公竭力三人皆行實素著可
備升擢任使並是孤立寒士非見任兩府之親亦不是
臣親戚如朝廷擢用後不如舉狀臣丼同罪
准宣舉提點刑獄使臣(知江寧府)
准本路轉運使牒准進奏院牒准御史臺帖准皇祐元
年九月十一日宣諸路同提點刑獄使臣員闕今下御
史臺勘會見任知雜已上遍行告示於諸司副使以下
至閤門祗候已上各同罪保舉一名有舉主無贓私罪
曾經兩任都監等堪充提刑任使聞奏者右謹具如前
臣伏見本府駐泊兵馬都監内殿承制馮文顯勤公幹
濟諳曉政事累有舉主無贓私罪曾經兩任都監臣今
保舉堪充提點刑獄任使
准宣舉提點刑獄使臣
准御史臺准宣於諸司副使已下閤門祗候以上同罪
保舉一名有心力勾當得事無贓私過犯累任親民堪
充提刑任使者聞奏如内有膽勇武藝者亦仰開析聞
奏者臣伏見供奉官閤門祗候汾州駐泊兵馬都監劉
舜臣有心力勾當得事無贓私過犯累任親民兼知書
曉習政事堪充提點刑獄任使
准宣保舉行陣將領
准御史臺牒准宣於文武升朝官或右職供奉官已上
同罪保舉知方略有膽勇會武藝好人材堪行陣將領
軍馬鬭敵任使者一名聞奏臣伏見東頭供奉官常鼎
本出將領頗有武略其常鼎即非自已及兩地臣寮親
戚臣今保舉堪將領以備鬭敵
薦舉孫復
伏見諸王宮侍講孫復節行高介經術精深居退泰山
朝多稱薦恩旨特召處之學官不游貴勢之門不言朝
廷之事講勸王邸誠須純儒名世未光終慊清論若蒙
擢備館殿有足敦勵風俗臣今保舉堪充舘閣職任若
復後渝素守則臣罪丼罔上
准勅保舉知縣縣令
准御史臺牒准勅舉堪充河北陜西河東三路知縣縣
令二員於前任職官令錄知令錄四考曾有三人同罪
奏舉者保舉充京官知縣如舉主考數不及者知令錄
舉充職官知縣判司簿尉有出身二考無出身三考舉
充縣令者伏覩見任絳州太平縣令韋不伐前池州青
陽主簿李向皆有行誼識慮勤廉幹濟並無骨肉在朝
食禄不伐已三考曾有人保舉今堪充職官知縣向亦
三考堪充縣令
舉吕昌齡充三司判官
伏見羣牧判官國子博士吕昌齡材用精敏幹略通濟
周知財利之事明於輕重之體三司度支糧料案行諸
路粮草總三邊入中其間甚有細微利害臣嘗以問昌
齡昌齡曉知之臣今保舉充本案判官所冀調節三路
入中事體無所闕悞如除用後不如所舉臣丼伏朝典
准勅保舉京官
准慶歷編勅節文一文武官或都在京及外處文武官
員政治有聞公忠可舉意不掩善欲達朝廷並須明上
封章者右謹具如前臣伏覩本府節度推官張誼莅事
敏勤飭身廉約臣今保舉堪充京官親民任使如蒙朝
廷擢用後犯正入已贓臣丼當同罪本官在朝並無親
的骨肉食禄與臣不是親戚臣於皇祐元年四月十七
日到任不曾奏舉官員充京官及流外選人充令錄班
行臣自皇祐二年正月已後不曾舉過官員今所舉本
人係今年第一名
請應天府致仕官王渙朱貫給俸劄子
臣近知應天府竊見本府致仕官尚書禮部侍郎王渙
年九十一歲尚書兵部郎中朱貫年八十七歲此二人
者早仕於朝清節聞於搢紳退老於家善行睦於鄉黨
平生履行並無虧玷渙由太常少卿除袐書監致仕僅
二十年貫自兵部郎中不曾改官致仕幾十五年臣伏
覩朝廷數降德音優恤耆艾醪&KR0008;之賜下逮庶老此二
人遭時休盛克饗多福當國家太平百年之中生而不
知兵革艱危之事年幾大耋式由禮義可為吉人君子
矣伏望聖慈俯加恩惠王渙乞與比兩制官致仕朱貫
乞與比大卿監致仕給賜月俸天下如二老臣盖亦希
矣聖主不遺年况陛下之孝慈盛德宜有以垂光史牒
者也
舉王稷臣臺閣
伏見尚書屯田郎中權管勾南京留守司御史臺王稷
臣性資通敏操守方正和而不雜於俗清而不滯於物
器識才望士之高選臣今同罪保舉堪充臺閣清要省
府煩重任使
舉范隠之
伏見太常寺奉禮郎范隠之所著春秋五傳會義經術
深明旨趣淳正今去聖逾遠異端多門常人好竒鮮根
於道隠之論述獨探精粹且其履行高介不羣志甚自
強進未云止儻蒙樂育必成良材伏乞聖慈特命取自
所著書登之衡石之末即誠有取望特與召試使得備
館閣之缺所冀扶奬道術敦激風教
薦舉邵炳
臣昨任睦州通判本州青溪縣有前杭州富陽縣尉邵
炳自天聖中因公累解官後遂隱居不復叙理躬耕自
業講授為事淳文奥學儒林之所推伏素履懿行鄉邑
之所表儀近歲朝廷採拔遺佚偏才小善無不收錄有
如炳者志尚沖靜不違道以干譽不飾竒以近名不交
迹於公門不求知於要地以故搢紳之論未嘗及之臣
贊理本州備知才行見善不舉豈曰能忠伏望朝廷特
加禮召帖職館閣直講上庠在炳學行誠為不忝
薦龔懋許平
伏見前坊州軍事推官龔懋太廟齋郎許平皆因臣寮
奏舉召試方略考中高等除前件官並通古今有策慮
周知時務堪從煩使竊見湖南蠻寇為朝廷憂宜選才
能往資謀畫其龔懋擬受權華州觀察推官乞與正除
潭州一兩使職官許平久經放選未就銓集兼累有臣
寮薦舉乞與除潭州一初等職官非惟參贊民政足俾
助圖戎事
舉知渭州王龍圖
伏見龍圖閣直學士知渭州王廣淵早承先帝知遇屬
之心膂其人實有才慮備更任使臣謂宜還之朝廷處
於要近使得效其忠益必有禆於時務
舉知秀州杜充郎中
伏見尚書虞部郎中知秀州杜充性資方雅吏事詳明
通曉時務可以守要藩明習格令可以任法官精於勾
檢可以領財計謹具稱薦以聞
舉知諸城趙昶寺丞
伏見大理寺丞知密州諸城縣趙昶謹厚有常勤敏任
事朝廷方採擢人才收其力用有如昶者但地卑孤遠
故無聞於時謹以名聞以備選擇
舉陳州崔度助教
伏見陳州州學教授試國子四門助教崔度通經有文周知
世務早因胡宿等舉應制科召試秘閣不中選韓琦薦舉
盛稱其才後緣張昇再奏方得此助教名目兩省近臣多有
稱薦者度之術業頗涉從橫亦跅弛之士也切見每次科場諸
以舉數推恩者亦便注官示不終弃至如度者賜之一官不
為貪冒伏望聖恩特與採擢優加一命以收遺逸
舉御史
准勅依條於太常博士巳上曾歴一任通判成資以上
及歴通判一年已上堪充三院御史保舉兩人聞奏如
三丞内有合數磨勘者亦許保舉仍須自來别無贓濫
忠厚淳直通世務明治體之人如朝廷遷擢任用之後
所舉人犯入巳贓並當同罪其餘贓私又不及舉狀亦
當連坐續准中書劄子奉聖旨如少得合入三院之人
即許於數内舉升朝官知縣已上資叙人一員充御史
裏行者右臣伏見太常博士簽書相州判官公事韓宗
道安和有守通世務知治體太常博士前知鄆州胥城
縣馬默資性淳直勤公愛民並無贓濫今保舉堪充三
院御史如朝廷遷擢任用之後犯入已贓丼當同罪其
餘贓私及不如舉狀亦丼同坐
舉劉時中
准勅節文合舉官僚如覩在京及外處文武官政治有
聞公忠可舉意不掩善欲達朝廷並明上封章者右謹
具如前臣伏覩鄆州通判尚書駕部員外郎劉時中資
守謹重吏文通審才用敏給足以幹事今保舉堪充錢
穀刑獄煩難任使如蒙朝廷擢用後犯入已贓臣丼當
同罪其人在朝有弟尚書駕部員外郎處中見食禄與
臣不是親戚
奏御史裏行
臣等准中書劄子以臣等奏舉都官員外郎張頡堪充
侍御史裏行契勘自來無侍御史裏行令别舉官一員
聞奏者臣等昨准勅舉侍御史一員體訪升朝官鮮得
才識資任相當者按唐六典貞觀中太宗始命馬周監
察御史裏行殿中及侍御史初無此名也中間廢罷至
先天中復置始通侍御殿中監察並有裏行開元初又
置三院裏使皆出一時之制本朝有殿中監察裏行而
無侍御史裏行者非無典故但官至侍御史罕有未歴
通判差遣者官資自已相當故但充正員爾昨者兩次
覃慶又不礙磨勘轉官故升朝官多是官高資淺今復
故事亦合時宜其張頡資履安審才識足用以充侍御
史裏行可以稱職伏乞朝廷更賜詳議
准勅舉堪任陞擢官
准御史臺牒准勅奉聖旨於文臣内舉才行堪任陞擢
官一員者臣伏見袐書省著作佐郎簽書應天府判官
廳公事蘇轍學識足以觀其才風節足以信其行進士
及第賢良登科二十餘年近出選調在於士議誠為滯
淹臣今保舉堪任陞擢即非兩府及自已親戚如蒙陞
擢後不如所舉臣丼同坐
奏差竹昺益州鈐轄馮文顯益州都監
右臣昨八月十二日崇政殿對進呈劄子一道奉聖旨
送中書樞密院内貳事為益州兵馬鈐轄乞差竹昺替
郭周兵馬都監乞差馮文顯替何次公者至今未聞朝
旨切慮事寢不行須至再具陳論昨緣嶺南逋寇在雲
南朝廷思患預防屢下本路經略臣以為倘有疆埸之
事鈐轄即是將領之官以竹昺昨從狄青往嶺南親與
蠻人接戰諳知次第今郭周已滿任雖有再任指揮便
與替回亦無損本人資序故臣乞差竹昺替郭周其都
監何次公早緣犯贓曾除名編管貪猾傾險衆所共知
昨除益州都監未到任楊察已奏乞别差官程戡又奏
乞改差人臣雖素不識其人久來知其事狀切以益州
遠地人情傾危易生疑動鈐轄都監皆係兵官臣既此
奏論已成嫌釁今往共事實為不便伏望朝廷以防微
慮遠為意特賜早降指揮上件四人竹昺郭周何次公
臣並不識惟馮文顯素知行止頃嘗奏舉今亦不敢必
乞差馮文顯但乞别選差官一員即於事體為便其何
次公乞今不候替人先次發離本任免住本州搆諜人
情妄有生事
奏張顒知嘉州
當司勘會轄下嘉州連接蠻界其賴因沐川龍水等寨
控扼雲南徑路最是要衝防虞之地土多豪右兼并之
族錯雜夷落頗資撫御累次知州非才事不修舉切見
知雅州都官員外郎張顒有才慮幹用處事詳允在雅
州已習知蠻夷氣俗所有新差嘉州知州孔叔詹其人
見赴任在路近有陵州知州葛禧嬰患身亡陵州事簡
地非要害欲乞朝廷特與就差張顒知嘉州所貴緝寧
邊夷守備有方候滿任無事乞特與陞陟差遣却乞差
孔叔詹知陵州庶令兩得其所事無闕誤
舉李大臨
右臣昨受命知益州舊例合奏舉通判一員切見殿中
丞袐閣校理李大臨履行端方識用周敏遠方都會事
務煩劇實藉通材協力幹濟大臨雖貫益州本人操守
堅正必不以閭里之私而撓公事况大藩事體自有長
吏今諸州郡因緣陳乞任本鄉知州通判者甚多又此
益州與諸郡不同全要諳悉人情通其風俗大臨既是
土人足以詳究民間細務伏乞朝廷特賜差充本州通
判於見任通判兩員中候成資日替一員
舉葉紓館閣檢討經筵講讀
臣等伏見尚書屯田郎中宮宅教授葉紓資質淳厚篤
志好學安分自守不交人事莅官臨民政存慈惠倘蒙
甄奬可勵浮薄臣等今保舉其人堪充館閣檢討經筵
講讀如擢用後犯入已贓臣等並丼同罪不辭
舉朱從道
臣受勅差知滑州地當河防一二年來水勢向若只有
通判一員多在河上提舉本州近陞為畿輔增置兵屯
今須創葺軍營添修器械諸事藉人管勾伏見屯田員
外郎朱從道幹敏有才用濟之勤廉臣今保舉本人署
本州判官廳公事及勘會見任觀察推官齊年資考舉
主自合該磨勘到任將二年乞差朱從道替年成資闕
如本人任内犯正入已贓臣甘同罪
聖躬痊復賀兩府狀
右某啟伏覩進奏院報狀三月一日皇帝御紫宸殿視
朝者清光在望沖氣薦和如日之昇配純明於久照惟
天為大等健粹以無疆此固乾祗貺祐之符宗社昌鴻
之福伏惟某官至誠當國厚德端朝元首股肱雅同心
體之泰大厦棟幹實共堂奥之安仰惟忠孝之虔足感
人神之報某虛孱無狀侍從有年忝守藩條竊均邦慶
不任抃躍激切之懷
除翰林學士謝賜對衣腰帶鞍轡馬狀
伏蒙聖慈以臣入院特賜衣一對金腰帶一條金鍍銀
鞍轡馬一匹者宸檢開榮禁扉傳召亟承蕃錫彌惕愚
襟伏以車服以庸名器不假漢儒被寵用彰稽古之能
唐制踵華仍集拜嘉之始限分職秩沿著儀章臣猥以
菲才遘於熙旦方翔省戶遽踐鑾坡祗命有初頒恩薦
及天閑駔駿飾以金鑣御府衣稱副之釘帶備陳榮觀
曷稱孱軀期罄朴忠仰禆褒遇
兼侍讀學士知秦州謝賜對衣腰帶鞍轡馬狀
伏蒙聖慈以臣授兼翰林侍讀學士特賜衣一對金腰
帶一條金鍍銀鞍轡馬一疋者進職經筵靡容於讓避
推恩禁坐仍厚於頒宣異數並隆危衷增愧竊以服惟
章德名器當慎於假人馬以錫侯負乘或譏於致寇豈
宜孱瑣優獲寵華臣學術空疎材謀譾薄乏論思之奥
塵從槖以横經昧節制之長委分符而授鉞豈期恩賚
更累皇明詔典枲以出衣敇司閑而班駿萬釘鏤寶既
華索帶之圍六轡織文仍賁鳴珂之馭載思非稱何路
為酬期師志士之忠少塞風人之刺
服除再授端明殿學士龍圖閣學士給事中謝
賜對衣腰帶鞍轡馬狀
伏蒙聖慈以臣授前件官并職特賜衣一對金腰帶一
條金鍍銀鞍轡馬一匹笥衣纖麗廏馬桓閑九環增
鞙璲之容六轡副鏤衢之飾荷恩殊渥揣報奚勝伏念
臣久去禁嚴甫周服紀遽被綈封之召趣還藻幄之華
逮此拜嘉復爾載錫上沿儀秩下辨等威服表身章安
吉既榮於動色乘資體養驅馳式遂於代勞祗愧便蕃
顧慙孱陋稽古之力敢援桓榮之言受寵若驚惟思
老氏之訓
誕節任子狀
臣偶緣孤迹忝列近班稱慶誕祥喜逢辰之多幸希恩
任例實干寵以為慙伏念臣有長男邦彦雖在幼齡實
承單緒賞延諸世重愧於無勞子克於家竊期于有後
仰希慈渥下逮微宗惟以心盟報於死所
除翰林學士笏記
伏蒙聖慈賜臣官告勅牒各一道除臣前件職任伏念
臣曩繇薄技被奬淵衷驟躋諫垣亟玷詞掖荷光華之
誤集頋藻潤以何工敢謂尊號皇帝陛下曲降使軺俯
傳宸誨俾預禁林之選彌親幄坐之威揆載顓蒙懼墮
職業勉殫素藴勤報鴻私
除三司使笏記
伏蒙聖恩賜臣官告勅牒各一道除臣前件職任者聚
人曰財為國重務非材冒據危悃奚安伏念臣親逢盛
期早登近綴曩繇風憲擢領利權契闊十年屯夷一節
召從僰道還復計廷精力耗於流年憂責深於疇日寵
靈踰分熏厲交懷此盖尊號皇帝陛下天意念勞慈衷
軫舊察官成之已試謂歲伐之最深屬兹筦計之煩爰
奉時才之選敢不力圖利弊精講盈虛知無不為思所
未至庶積涓塵之效少酬盖載之私
兼侍讀學士知秦州笏記
伏蒙聖慈授臣前件職任者仰服寵榮交增感懼伏念
臣親逢盛際早濫華塗中假州符嘗適江湖之遠近還
禁瑣復攀日月之光豈謂尊號皇帝陛下猶錄虛名未
渝睿睠慙叔子恩信之著委殿邊防昩孟侯經藝之長
延登講勸惟堅忠竭少謝恩褒
遷禮部侍郎知滑州笏記
伏蒙聖恩授臣前件官任者仰服寵榮交深兢懼伏念
臣叨逢盛旦早竊虛名久依幃幄之嚴頻蒙雨露之澤
今建侯於三輔首祗命於一麾仍繇禁瑣之班進貳春
官之秩此盖伏遇尊號皇帝陛下特申睿奬曲軫寒蹤
謂立身之朴忠常留意於掄採載欽乾造愈勵寸誠
服除授依前端明殿學士龍圖閣學士給事中
笏記
伏蒙聖恩賜臣官告勅牒各一道授臣前件官并職者
祗荷寵靈載懷惕厲伏念臣早緣素業幸遘亨期待對
廣廷嘗再塵於聖選參華近綴實歴踐於要途無補大
猷竟罹危議方領麾於南夏奄鍾罰於慈闈晷景不停
几筵已徹遽召還於法從復上覘於清光此盖伏遇尊
號皇帝陛下照揭大明慈均洪覆垂矜簮履之舊俾陪
殿閣之嚴敢不鞭策蹇駑砥磨鉛鈍庶勉涓埃之效上
酬雨露之恩
樂全集卷三十
