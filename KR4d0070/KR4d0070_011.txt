樂全集卷十一宋張方平撰
芻蕘論
禮樂論
臣聞昔在帝舜命伯夷秩宗以典三禮命䕫典樂以教
胄子爰及夏商制作損益不相沿襲周監二代文物全
備事為之制曲為之防數度紀律具於六典於是教化
浹洽獄訟衰息後之孱王其所守者惟祭與號而天下
尚知宗周以其典禮攸出根本所繫雖齊桓晉文立威
定霸必挾王命以令四方猶賜胙而下拜請隧而不許
降及末世韓魏之分晉田氏之得齊咸因諸侯請命於
周有封籍於文武之廟而後敢正名稱爵通於天下則
知疆域之大士民之衆甲兵之強威勢之盛不可以犯
典禮之重也不然者以齊晉之視安烈匹夫擒之爾後
至戰國兵連禍結九法盡斁三綱咸解諸侯先焚削舊
禮之篇籍而遂僭用王章焉然而維持邦國八百餘年
雖危不亡將絶復續非禮何以存之漢初承秦滅學蕩
無條貫叔孫通採拾遺散草蕝儀法而後君臣之位正
郊祀之禮脩宗廟以尊朝廷以嚴治道克興暴亂不作
至於設官分職綱紀天下本末條理教民成俗使諸侯
軌道咸歸於極則未暇也孝文接統治致太平賈誼勸
上宜定制度興禮樂而時將相大臣皆介胄武人不知
治體沮寢其議漢氏當文景之世可謂盛矣百姓樂業
家給人足五都之貨殖七遷之豪舉驅扇浮靡汰蕩亡
度閭閻之僭乃過徹侯夫以文帝之恭儉務德具王道
而微者所不至於王一息爾其失由乎富庶而不能教
也逮乎武帝招延材&KR1471;其文章儀物信美哉而制度典
禮終不克建於後兵刑齊用財貨益急嚮非叔孫之法
維持之殆矣由是言之叔孫氏之功垂於漢不在蕭曹
之下也中興之後稍復增緝立明堂靈臺辟雍小學行
宗祀養老之禮和安之世漸以陵遲桓靈不君王制大
壞厥後吳魏異政南北殊俗世用多故文獻不足唐平
隋亂太宗因開皇五禮脩正頒行顯慶之初異同遽起
開元之末討論甫定竊詳周官凡制度施設悉繫之羣
職人存則法舉上脩則下存事為典常者則謂之禮不
恭其事者輒董以刑表裏相成本末為用經國治民同
條共貫漢唐作者有異於是徒能類其篇目而不屬諸
典司止具乎朝廷之儀不該乎天下之務吏民約束乃
别著乎刑書子曰道之以政齊之以刑民免而無恥夫
訓民正俗不在乎禮典而在乎刑書此乃備其末而廢
其本縱其初而要其失故後王之道所以異乎三代者
也我國家接衰唐之絶緒承五季之紕政德厚流光海
㝢大定為承平者逾六十年宜乎必世後仁可以勝殘
去殺然風俗猶未歸厚刑罰尚頗繁密故由禮樂未明
數制未立王道有所壅而不備者也考定鍾律序正雅
頌布明詔於天下誡庶民之僭忒此固朝廷深維治世
之本欲清教化之原思納人於軌物者也臣聞之書曰
伯夷降典折民惟刑言先以典禮教民而不專用乎法
也是故禁於未發之謂禮救於已失之謂刑禁於未發
者謂大為之防使無越者救於已失者謂養成其俗而
後革之子曰導之以禮樂而民和睦是故設法而革於
既失不若立禮以防於未然也今小大之吏凡理民之
術莫不以簿書督責為急務文巧苛深為善職聚斂侵
漁集以為功剝刻貧民竭其膏血錐刀毫忽人盡爭之
此乃驅之使相吞食逼之使為盜亂又何暇孝友禮義
之勸廉耻遜讓之貴乎故夫知理化之大體稍能使民
回心而鄉道類非俗吏所能知者今凡羣臣之上計議
條令之下四方非刑名之科即財利之事民不聞乎德
教而惟利與刑之聞故法出而姦生令下而詐起苟取
一切無憂深思遠之慮由乎所以漸引其心術者末也
方今聖主勵精於上賢輔講導於下兆民安業四夷來
庭是可以闢九筵而布政立圜水而宣德益廣天下之
庠序俾習射鄉之禮隆雅頌之聲分命大臣集諸儒碩
士因前聖之遺制考舊禮之沿革定慤當之一說以折
衷於諸家芟其繁重以便遵用自國家損益之法至吏
民等級之度成皇家之大典立百世之宏規且王者受
命必有制作是故質文互變忠恭殊尚改正朔易徽號
别服色異器械所以新天下之耳目振舊物之頽廢又
况禮樂之大固無沿襲之理矣今天下學士所習者前
代之餘制廷列羣臣所引者往朝之故事我大宋繼天
而王久曠大儀小臣鄙愚竊懷憤悵蓋太平之期難值
英哲之主間出臣不勝踊躍於下以至率然不量僭陳
大議蓋為明時重惜也謹採末論稍近乎政教之本者
存數條焉
學校
臣聞古之王者建國君民教學為先古之教者家有塾
黨有庠術有序國有學夫其造育俊選以成官材是立
政之基也上賢崇德正君師父兄之尊是設教之本也
合射習鄉脩揖讓絃歌之節是禮樂所成也養老合語
享孤念功是仁義所起也出師受成執訊反告是廟堂
之嚴也選習材能以助祭事是宗祊之重也蓋三王四
代盛德之世上自天子外及諸侯其所以化民成俗之
道未有不以學為先也周官曰州長春秋以禮會民而
射於州序黨正以禮屬民而飲酒於序以正齒位文王
世子復載諸侯羣吏養老之事此則州鄉列國庠序之
禮咸與太學同制矣周衰天下大亂干戈日用而列國
之學猶存故子衿刺其不脩左氏美其不毁也漢文翁
首建黌舍於蜀郡仲舒次發太學於京師而公卿大臣
名儒隱德咸有門徒弟子橫經傳道書名錄牒或數千
人至於東都學士寖盛故在兩漢其政事本於經術其
議論依於王制朝有名教之勸士篤去就之行及桓靈
失御姦亂滔天王綱解絶民勞板蕩而賴正人持教義
士奮拯支壞持顛更延餘歷雖腥德已塞於上而清議
不敗於下豈非教學之功漬染深厚之所致歟江左晉
氏范寗立庠序於豫章庾亮起講舍於鄂渚然倡而不
和絶而不續尋復廢圯諸生解散以是而觀時之風政
其可知也惟我治朝據宸立極丕冒出日同文一軌鳥
言鴂舌知誦簡冊之言髽首卉裳咸襲端甫之服奎壁
有爛河洛發祥文物炳然碩儒挺出故學校落俶乎濉
渙續興乎郟鄏摹規大於齊魏絃誦聞乎江浙樂善之
吏經營其闕民悦獻力不令景從庠序之制班班然且
遍乎郡國矣自非朝廷以道德風示四方以禮義熏襲
齊民又安得不言而化如草偃風若是之速乎然臣聞
一鬨之市必立之平一卷之書必立之師周典以本俗
六安萬民其一曰聯師儒記曰凡學之道嚴師為難師
嚴然後道尊道尊然後人知重學今學宫盛立而師位
尚虛諸生抱經侐然無主時敏厥脩雖得樂羣之所必
有正業曷取函丈之間且夫百工衆伎必有師匠緇黃
所聚輒立師長况夫學者為國造士使民興仁所傳者
累聖之格言所習者先王之正道師教不立學乃虛器
夫三代而下治道淳優儒雅尊博莫如二漢自文武之
世屢下詔書勤命郡國勸使立學而終不能興自餘歴
世小雅蕩然故弗論矣今天下承文明之化庠序脩立
乃盛於兩漢朝廷宜遂成其善意樂以成之顧同不急
之務視之弗篤豈國家尊道育材之意哉間者近甸數
郡之學雖為除乎講官旋復縻以吏職攬簿領之不暇
何圖籍之能精且國家奄有萬邦吏員至衆山澤津途
百家之聚錐刀可斂必遣王官惟是膠庠王道所在顧
一士之廩祿廢&KR0839;政之本原豈朝廷貴教化而賤貨利
之意歟臣愚以為宜委清望近臣上從朝列下逮選曹
舉經術篤行之士凡立學州郡悉為選官依其資任優
其稍祿夫張官布職散劇繫時略之則輕屬之則重貴
之則人必同趨簡之則衆斯共薄事無大小柄其事則
權歸任無高卑委其任則效立臣愚以為欲使師禮嚴
重道訓尊立在乎使之專治學政主領學徒勤良者旌
而異之悖惰者簡而黜之及賓興之時必參以學官之
論其嘗簡黜者弗在烝髦之選其嘗旌異者必預充庭
之貢而命外臺察諸學之官其尤通博於講議勵精乎
教育能得學士自遠方至者上之特賜奬諭或有賜焉
太學員缺即以充選且制使才名之士不歴學官者不
得入乎館閣入館閣者必先歴乎學官猶近制先倅郡
而後得補憲臺三院也如此則清流美士在乎學矣自
然師道尊而教立士業成而行脩禮義達乎閭巷德化
漸乎州里國獲良才之用民得善吏之庇三綱以正五
教用成絃誦聞乎四方道德行於天下矣
車服
臣聞為國以禮莫大乎制度制度誠立則上下之分定
尊卑之序别爭奪之患塞僭亂之害除夫如是其理天
下猶示諸掌乎傳曰夫名以出禮禮以體政政以正民
是以政成而民聽易則生亂在易節卦象曰節以制
數度議德行若夫以德詔爵以才居位是為議德行名
位不同禮亦異數是為制數度故虞書曰車服以庸又
曰五服五章哉周官則有五儀九命以正諸侯之位以
等諸臣之爵自國家封方之度宫室門庭之式宗廟祭
祀之法賓客交接之道鐘鼔羽籥之列几筵俎豆之數
冕服圭籍珮組之飾車乘旂斿纓就之制牢積饗食之
品祼酢問勞之節惟事事乃其有制而後邦國有倫也
是故觀其采章則人望而畏辨其文紀而衆不敢黷有
德者一物可以旌賞有功者一辭可以寵榮王者南面
而治惟名與器而已漢世車服頗存周舊自士已上帶
裳冠舄而皆乘車以馬為騑服異其輪輻衡軛轓幰帷
裳以彰等級之度自江左至隋儀物未替而中原永嘉
之後兵燹接跡先王典禮䙝亂無遺元魏高齊增為竒
詭輿裳制度於古無說隋氏一統稍復舊儀車服等衰
差為四品有常服公服朝服祭服其三公朝服進賢三
梁冠絳紗單衣白紗中單皂領褾白練裙襦絳蔽膝革
帶金飾鉤䚢方心曲領紳帶玉鏢劍山玄玉佩紫綬烏皮
舄笏用象牙乘車油幰朱網是時内外百官文物有序貴
賤士庶較然殊别至煬帝數事廵幸屢興師役百官行
從皆服袴褶始詔隨車駕涉遠者皆戎衣以五色表貴
賤焉唐侍臣服令雖略比隋制蓋陪祭服饗元會大事
乃具服其讌見進對折上巾紫襕袍環帶鞶囊佩烏皮
靴而已始有乘馬之服蓋車不復御矣相承至今焉臣
聞古先聖人制禮之意為冠冕以莊其首為履舄以重
其趨行步則有衝牙之聲登車則有和鸞之節是故斯
須而必在禮矣夫貂而騎趙武靈所制之服也靴戎履
也合袴䙝服也傳曰棄衮冕而南冠以出不亦簡彜乎
尊卑無章民何傚焉苟曰便而已矣天下庸得不馳騁
而狂惑者歟今郊祀大禮天子駕玉輅而王公百辟皆
法服騎從此禮之尤失者也臣觀漢儀雖守令之卑皆
有從車唐景龍中皇子將行釋奠於太學有司草儀注
從臣皆衣冠乘馬時議者以為馬本用於軍旅戎服而
乘貴于便習長裙廣袖紆組鳴玉非馬上所宜其議遂
寢况國之盛禮天下所觀是宜示之以尊卑顯之以秩
序而使輔相之重雜於騶騎之羣豈所以彰朝廷之尊
嚴者哉又巾履靴笏自公卿大臣以為朝服而卒校胥
史為制一等其羅縠綺紈織文絺繡自人君至於庶人
同施均用其居室器玩之汰則豪人大賈踰於貴戚臣
聞周官曰以儀辨等則民不越臣愚以為宜約前世之
禮文詳定方今之制度大臣復依漢晉乘車駟馬增異
冠服卿大夫士以品式差降之貴則備物卑則略焉其
卒校胥史盍稍撙省其製令有所殊異不相疑雜則上
下不相䙝朝廷之道尊等級自隆居然崇陛之象紀章
自辨無復假器之譏矣
僭俗
臣聞古先聖人其制民之法詳矣始則經土立井分鄰
畫伍為比閭族黨之法保受救賙之議辨之以四業任
之以九貢以同風俗以齊豐寡將以敺之趨本勵之無
游故使不畜者祭無牲不耕者祭無盛不蠶者不帛不
樹者不椁不績者喪無縗猶慮敺而勵之未從也又為
罰焉故使宅不毛有里布田不耕出屋粟民無職事出
夫家之征惰游棄本者縞冠素紕垂綏以恥之已事其
事矣又懼其侈而慢也故使雖富不異服無故不食珍
納幣無過五兩合親不踰一肉老少異粻長壯殊役則
是衣服飲食喪祭嫁娶之事莫不為之法制矣而後家
有塾黨有庠遂有序比為之長閭為之胥教訓敦勉繩
非糾怠是以民之生業均平而國之禮義興起矣自秦
氏毁井田立阡陌賞勵貨殖寵縱兼并至有專地跨於
丘甸籠利占乎山澤強弱相伏富貧相役四維盡棄淫
刑以逞王道蕩壞遂不可復其流虐遺弊蓋至今焉於
後天下或合或離承運立統凡十七姓平國治世惟漢
與唐以文景之盛德文明之英才朝廷之政既脩天下
之俗已泰民知自重刑辟希省可謂既富庶而教之之
時也不能圖建遠猷為之制節故其豐大及身而已天
寶之敗仍親取焉今我治朝一統寰域日出月入咸被
聲教自稚及耋不知驚擾導之以禮樂漸之以德義作
法于治今實其時然天下務穡寡而游冗煩末俗逸而
誠農困通貨貿遷者倅騎從後坐㕓射利者大第相倚
食享列鼎服備四時曲堂便房妓妾夾侍四方新異咄
嗟畢到與夫躬執耒耜寒耕暑耘水旱憂於前租庸逼
於後奴妾不售溝壑為家其勞逸如何哉臣聞周官以
度教節則民知足夫飲食男女人之大欲死生貧苦人
之大惡故欲惡者人情之大端而制節者理人之大柄
民知分限規繩之不可踰則貪奪僭侈之心息仁義廉
讓之意興是故王道之端必自制節始也其在易履卦
之象則曰履以辨上下定民志故知上下誠辨則民志
斯定民志誠定則暴亂侵爭之患何由作乎向者頒下
明詔誡天下服用之尤僭者而靡流之俗知勸矣夫齊
一變至於魯魯一變至於道言理教之當以漸成也臣
聞孝悌本於朝廷禮義始乎京師在詩晉國之篇以為
其民憂深思遠猶有陶唐氏之遺風故繫之唐風且陶
唐之不為政久矣其德教在民雖百世而不易非以其
嘗所臨治被化尤淳者乎今京師者宫室所在王教所
先宜乎其風俗敦厚質固以表正萬邦使八紘取則遠
人知慕是當以道德為富而不以繁華為盛今乃子女
玉帛多於郢國魚龍橦索過乎漢都雕飾淫巧之器奇
衺纖靡之服陳鬻於市流於四方詐偽奸欺聚為淵藪
虧損皇道熒亂民心臣愚以為宜益條節務從樸素事
為之制物為之法掩塞末路摧省游人其兼并豪猾僭
上剝下為蠧猶多宜深撙約使循律度勿令侵急小人
以奉無厭之欲則天下之鰥寡孤獨困窮無告者得一
息之寬矣
雅樂
臣聞人函隂陽五行之氣有喜怒哀樂之情心術所形隨
感而動動而無節則必有淫佚詐偽之心勃亂暴慢之
事是以聖人立禮以文其外作樂以理其中發於詠歌
律呂播於金石管絃調雅正之聲導生氣之和全其天
理起其善心而不使邪氣僻情得接焉古之天子諸侯
卿大夫無故不徹樂士無故不去琴瑟絃歌雅頌之音
洋洋乎流於族黨鄉州之中民共聞之莫不油然有易
直子諒之心慈愛肅莊之意是以天下和悦禮義有序
故曰移風易俗莫善於樂謂其感人之深也教化治世
之要必本於禮樂焉乃自周衰王道喪敗禮壞樂散諸
侯各溺所好異國殊俗而鄭衞燕趙秦齊楚越淫過凶
嫚傲辟促數之聲作斷棄先王之樂用變亂正聲秦漢
已還承習備用魏晉南北兵禍煩多雜之以巴吳揉之
以滛哇耳目熒潰心志驕放古者所以興禮後世更用
致亂焉其雅聲金奏雖世議完補然登歌下管既非賓
饗所用崇牙樹羽徒為備物之設惟於郊廟擊拊成禮
而已間者伏聞朝廷招集諸生考正雅樂蓋國家深維
治本脩起頽廢上以尊宗廟下以美風俗者也臣誠愚
鄙不達樂意竊思有以仰贊盛事少裨景化者臣聞昔
在帝舜命䕫典樂教胄子周官大司樂掌成均之學政
至於師胥瞽矇皆用有道德通教化者世其官業通其
精義故能用之祭享而鬼神格施之朝廷而君臣正展
之律呂而陰陽和作之庠序而萬民協漢氏叙得人之
盛而協律在乎儒雅質直之列又漢制卑者之子不得
舞宗廟之酎取二千石至關内侯適子方為舞者歴代
而下樂府令丞多用士人臣伏見太常樂工率皆市井
閭閻屠販末類猥惡汙濁雜居里巷國有大事輒集而
教之禮畢隨散則其藝安得而詳業安得而精䙝慢三
靈誣黷典禮豈人君虔奉天地祖宗之意乎今夫執技
以事上者歷象則有司天之監醫藥則有翰林之署其
琴弈書畫一藝之微者莫不厚賦廩稍間蒙好賜聮翩
美仕朱紫垂章者亞肩於朝其太樂諸工真古者大夫
士之職也所習者先王所以風化天下交接天人之具
用則天子齋戒被法服儀典咸具而後設之是其於邦
國之禮誠重矣而乃蓄養之至薄隸習之至簡曾不得
齒乎醫卜雜藝之末以霑一命之榮是以人望太常之
門徑趨而過矣又何暇一傾耳乎鐘磬之音者歟今幸
得朝廷興起古道較定鍾石臣謂宜特立太樂署略依
司天監為之官次秩序補用知鍾律之士以充其選擇
衣冠之後或設為官廕若漢太常弟子為立選者如太
廟齋郎室長之制領屬太常使專隸習焉以奉郊廟之
饗以盡孝恭之誠其天下有學校庠序之所使得備金
石之樂春秋釋奠行鄉射之禮則奏焉以風示天下化
民廣教則庶乎神人接洽上下恭順正四氣之和奮至
德之光民知鄉方而人倫清矣謹論
樂全集卷十一
