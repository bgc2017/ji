華陽集卷第三十六
金壇後學于孔兼校
詩
次韻錢巽叔見贈
阻闊書郵頓兩忘三年淸夢獨徜徉風旌引興與天
遠蠒緒牽愁知日長逸翮佇歸鴛鷺列鳴騶忽下水
雲鄉秋霖窮巷無人到褁飯應煩問子桑
感恩
伊昔趨靑瑣嘗叨奉紫宸燕間承仄席淸問及垂綸
寵荷皇恩重歸慚白髮新粉身那足報結草是吾鄰
幽情
𥚹性多違俗忘年只舊山心隨黃葉謝身與白雲閑
杜酒頻應酌萊衣賸喜班幽情在叢桂爲着槿籬環
彦逹作詩自歎次韻勉之
未試屠龍學頻應引劒看夢驚秋枕雨愁入曙窗寒
戰伐今年定乾坤萬里寬扶摇終一舉回首謝悲酸
日暮
地偏車馬静門閉水雲深野艇收晴網村春續暮砧
危腸逢酒怯病骨畏寒侵又見鴉歸盡誰賡梁甫吟
次韻彦逹雨霽
坐看飛雨激風雷忽變晴空萬里開殘暑暗隨簷溜
去新凉頻逐樹聲來朱絃奏罷空三歎白酒篘殘尚
一杯病懶怕催詩債急彊吟狂斐不知裁
晚雨
急雨鳴初歇崇雲凝不流客帆迷夕浦漁火聚煙洲
委巷藏身拙殘編亂眼愁功名心巳謝肯負故山幽
彦逹借研意在白取次韻戲荅
斵石染輕翰對面可十手價重千黃金欲見那得苟
難欺相如璧寧碎范增斗作詩伐君謀聊以當墨守
家叔示秋夜詩次韻
秋來天色半晴陰衰髩難禁節物侵蘭葉向人方泣
露菊花催酒巳浮金莫將詩課頻頻聒不那愁城日
日深咫尺南山堪寄傲欲隨鳩杖徧幽尋
用前韻
蕭然雲屋敞溪陰荒徑蒿萊故故侵穿竹晚風輕戞
玉入簾凉月碎摇金畏寒皮骨驚秋早得酒情懷語
夜深臨老工夫在禪說試拈波若爲重尋
次韻戲彦逹思歸
月窗明素練風榻淨飛沙飲極樽無綠更長燭自花
感時憂未散得句喜能誇莫寄思歸語粧寒捐鬢鴉
月夜
漁火前村近秋砧静夜多山煙歸宿鳥水月動明波
燭短催詩急樽空柰客何抱愁眠不穩林影半床過
秋夜小酌
宇宙秋光老崦嵫夜色連澄波寒浸月低樹遠浮煙
巷僻喧都騎杯行促廣筵摩尼元自照沉醉不妨禪
探梅
俗態多違性幽梅不近城詩書看長物林壑寄餘情
傍驛尋梅使衝寒過麴生一枝供細酌歸路見參橫
山中卽事
地僻官仍冷心閑日自長松篁供遠吹芝术度幽香
直木應先伐驚禽忍再傷家山吾所愛投老慰相望
次韻彦逹折梅
信步尋梅約欣逢亞雪枝春藏紅萼小寒嗇暗香遟
畫角傳新曲粧臺歛翠眉廣平心不動唯許筆端知
僻居
陋巷人誰樂窮居意自安擁門雲樹暗繚徑土花乾
白髮驚時速靑燈耿夜寒中原滿胡騎一念一悲酸
次韻彦逹對雪有感
朔風卷地寒雲繁忽驚空花墮簷間遠山歷亂眼中
失飛鳥滅没天際還𬗟想端門萬官賀雲陛儼列鳴
珮環豐年獻喘天一笑聲動四海俱歡顔李侯人物
妙天下何獨臥窮看屋山胸次冰壺自深瑩管中霧
豹難窺班異時富貴恐不免詎忍空歌梁甫艱君看
鴻鵠有高志一舉九萬誰能攀
雪晴
雪晴日脚下茅屋深巷泥融頻屐聲幽鳥喚春啼不
那野梅迎客意先傾愁腸斷送酒邊散詩眼安排煙
際橫晚歲浮榮安用許秪應丘壑未忘情
次韻彦逹催詩
老去交親渾謾與興來終日飲亡何扣門頗厭催書
債隱几憑誰遣睡魔肯怪物情相楚越端由吾道自
丘軻衰慵更着詩頻惱筆陣方開巳倒戈
歲暮二首
忽忽歲云暮霏霏山雨頻鳥啼茅舍静梅映竹籬新
陋巷無深轍清酤有善鄰中原消息斷聊與醉鄉親
二
寒逐雲陰散年催節物新桃符趨臘市社鼓賽田神
任性琴書懶呼兒杖屨頻君恩難報處家食奉雙親
用前韻
雪殘春信近山迥客愁新興極尊無酒詩成筆有神
玩心雲物變驚夢雨聲頻坐對華嚴海忘言意自親
野望
日落寒雲薄樓高望眼迷興亡千古恨衰疾萬行啼
拔士空巖穴防秋尚鼓鼙建章何處是坐待玉繩低
探梅
倚空山翠羅曲屏入山曉日寒凄淸蒼龍導前散疎
影幽鳥勸坐回新聲探梅忽見數枝發曳杖折來雙
眼明綽約東窗可無伴煩君火急呼麯生
彦逹乘小舟醉歸墮水作此戲之
舍爵頽然飲中仙夜歸一葦航深淵長歌扣舷天上
坐起舞失脚水底眠未省渴羌笑肉動會令鼴鼠驚
腹便布帆無恙急藏去明年更試春江船
次韻李公顯
士有鴻鵠志萬里一舉翮胸中自廊廟肯顧三畒宅
李侯氣邁爽詞鋒凛霜戟老夫晚結交文會欣有繹
劇談到時事唾手欲任責短褐天路高畎畒抱忠赤
風雷惜變化泥蟠等&KR1340;蜴結茅西山下樵㸑走僮獲
富貴會有時簟瓢豈不適世態翻覆手寧較黑與白
興來時一杯南窗俯遥碧
歸自金壇值雨宿顧龍山翌日施米作供
蒲牢不擊欠晨炊風伯如何聖得知留我艤舟明日
去滿堂香飯雪飜匙
次韻公顯見贈
李侯詞氣吐朝陽光熖真成萬丈長綠髮莫將塵土
暗會看它日照金章
年齊耆舊愧衰陽懶性唯耽野趣長了却官租更何
事君王約法巳三章
用前韻戲公顯
初試梅粧愜壽陽藁砧山上夜何長式微未盡閨中
怨束晳那辭𥙷一章
送公顯應舉
堂堂筆陣一當千得意秋風急着鞭百萬破荒明日
事未應長欠畒頭錢
次韻公顯木犀
鋪茸紫蔡亂晴颸點金寒菊棲短籬木犀韻高陋凡
枝顧與葵菊同階墀香聞十里自絶竒造物豈偏雨
露滋閒見層出珠琲垂鵝黃靚粧宮樣宜煙銷紅日
下薄帷宴坐幽窗風度時頗覺飄飄蘭蕙姿着人不
去催作詩李侯爲續離騷辭香草端從筆下移花前
把卷不停披何以酬君金屈巵
次韻公顯賦蠟梅二首
壽陽催粧花睡起半額淺黃嬌欲語香䰟浮動滿幽
思着莫春風暗相與李侯鐡心似廣平筆力萬鈞談
笑舉詩成夜誦更淸絕向來誰識袁臨汝句中有味
應獨知吟罷餘丼發微咀
愁裏危腸日九廻今朝愁眼爲花開一枝斜倚向人
笑應報上林春信來
從丁世叔覓花栽
老去看花能幾回旋移花樹着行栽君家封㨁滿煙
露分我一枝春色來
庚午三月十日遊茅山
雨餘沙逕淨無泥杖策何妨過竹谿迎客野花隨處
發勸沽幽鳥向人啼峰巒路轉攀蘿倦樓觀煙深望
眼迷疑是武陵仙地隔坐來遐想舊桃蹊
王伯壽見和復用前韻奉荅
瓶空何必醉如泥送客誰能過虎溪一枕閉門追蝶
夢兩行森木聽鶯啼新詩未讀心先伏細字徐看眼
欲迷筆底春風有生意他年桃李會成蹊
次韻伯壽述懷
仲蔚蓬蒿滿徑荒主人曾是漢中郎干時不利初無
術醫國那知别有方老去與誰同臭味秋來多病獨
悲凉倚天長劒君休問腐肉當前亦斂鋩
邀韋汝昭同宿上館
打窗風雨夜蕭蕭客裏誰堪伴寂寥五字蘇州有苗
裔高吟何必更聞韶
題華陽南窗
擾擾何年斷俗緣從今便合老山間會將碧澗洗心
淨坐看白雲終日閒
衰病辭禄蒙恩賜可時小子堅方塵末第陳德
昭袁仲誠惠詩褒借褒借甚寵次韻奉荅二首
蕭蕭兩鬢雲毛新忝竊淸朝舊薦紳陳力心知難就
别引年恩許致爲臣臥家正恐貽官謗增秩俄驚捧
帝綸温鮑一門生意足捐軀無路報㳙塵
月窟當年裛桂香衰蘭那敢望重芳姓名忽見偕千
佛骨相端知誤九方老樹逢春欣有蘖新雛出谷敢
争翔琢磨賴有交朋在高義無專數范張
用前韻再簡二首
三復長篇句法新蘭言紉佩更書紳才高奚啻千人
敵譽過空慚一介臣莫訝筆端能品藻定由胸次有
經綸波瀾萬頃分餘滴洗盡昏花滿眼塵
二妙争開古錦囊爛然佳句壓羣芳奉高遺德歸臨
汝文範流風在季方顧我挂冠寧復振生兒附翼豈
能翔願公勉力躋雲路視草斯文要主張
赴喜雪御筵歸作
喜雪排筵曉漏催玉人傳詔下天來香隨日轉蓬萊
近(山棚)花帶春回錦繡開一線新陰留鼓吹三登和氣
入樽罍叨霑惠渥思歸美授簡梁園愧乏才
進呈皇太后回鑾事實
奕世占來寶運昌母儀垂慶肇生商鑾回長樂神人
喜書就蓬山日月光北闕導迎三衛仗東朝歡奉萬
年觴太平盛事人相語孝德回天賴我皇
太廟靈芝産于仁宗皇帝英宗皇帝兩室前
楹芝上有文成王字臣叨陪政府得預榮觀謹
課成律詩二首
吾皇聖德絕先猷淸廟華芝屢降休道盛百王神畫
驗祥開兩室化功侔犧尊影照彤雲聚藻梲光連喘
氣浮願詔樂章歌偉蹟便從來歲薦郊丘
升平和氣格天淵瑞物嘉生太室前根托丹楹朝麗
日葉敷華蓋護非煙燕胎爲祝多男慶天母仍符萬
歲篇聖意每勤宗廟事屢蒙休應荅精虔(神芝名燕胎燕玄鳥)
(也有天命生商之兆古辭靈芝篇云陛下三萬歲慈母亦復然)
華陽集卷第三十六(畢)
