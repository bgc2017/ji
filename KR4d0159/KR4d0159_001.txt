華陽集卷第一
金壇後學于文熙校
外制
胡世將知鎮江府
四郊多壘每深當宁之憂十國爲連尤重殿邦之寄
將使閭閻之安堵其惟師帥之得人爰擇時髦肆頒
明命具官某論篤古今而富淵源之學智周事物而
高練逹之材嘗進列於從班蔚有聲於詞掖方時多
故庸許卽安載稽望實之孚宜委蕃宣之重眷朱方
之會府當行闕之上游田桑或廢於兵屯獄訟靡關
於吏課興言積弊深軫至懷昔宣帝閔斯民愁恨之
聲以爲守相之任而文皇錄刺史才否之狀用昭廢
置之公朕師其言今以命爾往究厥職别俟寵褒
邵溥復徽猷閣待制
責人臣以見危致命之義蓋萬世之常規眇天下以
赦過宥罪之仁茲一時之盛典乃眷丼泉之舊嘗于
丹筆之書屬有龐洪稍還光寵具官某奮以時望儀
于本朝早承三接之榮凾貳六卿之職一從吏議久
去周行亦旣省循宜見闊略霈雷雨而作解巳疏南
洽之恩近日月而依光用復西清之列爾其益圖遠
業務蓋前愆庶晚節之可觀佇中興而來助
檀倬復徽猷閣待制
朕卽位以來與民更始閔一夫之不獲每推肆青之
仁顧三尺之靡容亦與自新之路矧在謫籍嘗爲從
臣宜均寵光以復玷闕具官某頃緣拔擢䆮歷高華
坐罹朋附之言辱在譴何之域孽由自作念久去於
周行恩不汝遺旣數霑於兊澤其卽殊庭之邃聿升
次對之班包荒不以遐遺朕欲盡捐於㝛負無咎在
乎𥙷過汝宜益勉於新圖及此艱難尚期報稱
牛臯轉兩官
殺敵爲果莫先制勝之謀戰功曰多宜懋疇庸之典
具官某忠於爲國奮不顧身親更百戰之餘獨冠三
軍之勇志平外侮期復中原大挫賊鋒有嘉戎捷比
旣付以翰藩之任寵之廉察之權吉語嗣聞計功特
異更增顯秩併示褒恩其益勉於壯猷庶克終於偉
績
李道遷榮州團練使
朕念艱難以來干戈未息圖回疆場之事寤寐將師
之臣苟功善之有聞顧褒崇之可後惟爾協謀王事
戮力戎行材兼將略之優功有戰多之積比欲遣臨
於外鎮蓋將就付於中權成命旣頒辭寵以避有嘉
謙德宜錫懋恩益務遠圖歛予特命
李回落職宮觀
十國爲連是謂朝廷之重寄萬夫觀政豈容師帥之
不賢物論旣喧邦刑敢緩具官某起從謫籍擢貳政
機頃眷大江之南旋分方伯之任庶回晩節共濟中
興報政之期指日以俟及是再期之久宜深䘏於民
勞乃惟衆惡弗勝忽駭聞於朕聽設施無狀悖謬其
謀承詔旨則匿不布宣上封章則肆爲欺㒺蔑弃公
議横市私恩義方不肅於過庭姦贓至于狼籍冗食
猥多於入幕聚歛因以煩苛黠胥挾寵而威權暗移
名賊顯行而方略倒置曾是股肱之舊迄無尺寸之
功民生不聊誰任其責覽十條之來上按三尺而靡
容其鐫秘殿之華往食貞祠之祿尚從寬典益懋省
愆
陳宥昭宣使上復一官
灋行必自近雖左右前後之人苟有罪者法所不赦
恩施欲及遠雖竄逐退閑之久能自新者恩所不遺
具官某出入宮庭典司禁衛獲譴以免閱時滋多蒙
霈澤之屢更諒洗心而知過稍還秩序用示寵光益
勵操修以圖報效
李横轉行翊衛大夫
漢武帝寵力戰之士而置賞功之官魏文侯有勝齊
之功而受上聞之爵矧予藩翰積有勞能可無寵光
以示褒勸具官某忠勤體國志略絕倫殿天子之邦
威名獨著下將軍之令殺敵無前顧瞻河洛之區行
入版圖之舊捷書屢至嘉歎不忘宜益峻於崇階庶
以昭于茂烈爾其乘建瓴之勢鼓行而西收破竹之
功凱旋以報期在朝夕别對休榮
彭玘轉一官遥郡刺史
朕勵志中原靡忘旰食惟時恢復之計悉委將帥之
臣功狀上聞襃崇可後爾早懷忠義獨奮機權斬將
搴旗屢奏邊廷之捷第功行賞宜登勇爵之優其就
進於崇階俾遥分於刺部服兹休命益茂戎昭成爾
遠圖副予延望
凌唐优贈徽猷閣待制
臨難不求苟免是爲守節之臣殺身足以成仁宜舉
飾終之典具官某奮自儒學䆮階顯途宣力方勤遭
時多故身雖(受辱)豈忘報於公家義不愛生卒見殞於
賊手深愴無辜之戮有嘉將死之言陟華貫於西淸
慰營䰟於下地歆予茂渥昭爾遺忠
錢忱父景臻追封衛國公
朕祗率訓典大饗合宮熙事僃成鮮澤㫄暢眷兹在
列咸與寵榮施及其親豈間存没具官某胄出王門
之貴姻聮帝室之華被遇累朝躬秉一節夙著老成
之望更高身後之名偉忠懿之遺勲旣克成於祖德
問漢陽之所服尤想見其家風有子象賢任吾環衛
爰念教忠之素宜推廣孝之恩追錫徽章益開茅土
信都舊鎮雖無改於齋旄淇奥新封庶以昭於幽壤
精爽不寐尚其享之
錢忱妻康氏封安定郡夫人
朕以季秋大饗均福天下羣臣在列咸被光寵湯沐
之賜迨其室家國有舊章予不敢廢具封某氏早以
懿行嬪于甲族奉我秦魯大姬夙夜不怠見謂閨房
之秀實增戚畹之華序爵從夫䟽恩異等其以小君
之號就更大郡之封服此綸言益勤婦事
許中降直秘閣
朕以胡醜亂華士大夫流寓東南數詔郡國謹遇以
理爾幸蒙推擇爲一路帥守職在奉行詔書所宜體
朕德意務安存之而迺坐視淪落忽焉不加戚於其
心唯恐他族實偪以奪巳便旣欲絶其廪稍則又請
以興徙信如爾言凡失職之士將安所託處乎朕方
布大信於人命以優䘏而反動危之何以示信静言
乖謬罰其可逃延閣華資稍從降黜服我寬典毋怠
省躬
董震轉武節大夫遙郡刺史
朕惟康濟艱難勤勞夙夜思得竭忠奮義之士付以
折衝禦侮之權因示褒優庶圖恢復爾威名夙著智
略有餘迺心不負於朝廷自率來歸之路抗志欲平
於寇難更多斬獲之功眷予方念於中原倚重孰先
於西土方擇維藩之寄宜推敵愾之臣地合三州勢
當一面用啓爾宇爰俾鎮臨克壯軍容坐期緩靖名
郡遙分於刺舉武階兼進於崇資爾其祗服恩榮益
思報稱佇俟平戎之奏尚增破虜之封
杜林魚澤劉寶王升各轉遙防遥團
朕於艱難之際惜名器不輕予人至於執干戈親行
陣能爲朝廷立功以寬朕顧憂則大官高爵亦所不
吝具官某忠勤自奮沈勇有謀從大將以徂征掃羣
兇而屢捷第功來上嘉歎不忘服兹褒勸之榮益懋
邊陲之績
岳超轉防禦使朱公旦高政許大同轉團練使
國家方事干戈蕩平寇亂故於戰勝克敵之功自大
將軍而下第其優劣悉加褒賞蓋所以勸也具官某
深於勇略久在戎行出討不庭所至輒克是謂一時
梟俊之士虜功來上朕甚嘉之遷官一等以荅忠勤
益勵壯猷用期報效
謝克家知平江府
朕時廵方岳倚重吳門城邑相望是謂股肱之郡藩
宣所寄必求師帥之賢眷我洪儒久勞遠服載新符
竹宜錫贊書具官某智窮萬物之微學總百家之要
孤忠自奮見義必爲直道正言進彌縫於主闕高文
大冊久潤色於皇猷俾參機務之煩尤賴弼諧之助
暫去廊廟數更翰垣治有能名逹于朕聽茲用嘉其
丕績卑此大邦所期名德之崇益重鎮臨之望念斯
民歌於來暮其無憚于暑行惟郡守職在承流將亟
觀於河澗
歐陽懋除徽猷閣待制知建康府
朕惟江左名都朝廷重寄承流宣化宜求師帥之賢
禦侮折衝兼倚藩維之固爰舉於衆兹得其人具官
某性資高明才術敏邵屢更器使久著忠勤優吏最
於侯邦贊軍謀於督府嘉爾名臣之後用昭遺德之
傳升次對之淸班俾分憂於方面民勞未息其師蓋
公淸靜之言戍役方更盍講充國留屯之策佇觀丕
績嗣有寵光
連南夫知泉州
往者閩寇弄兵諸郡相蹈藉而泉南阻險以免泉之
地並海蠻胡賈人舶交其中故貨通而民富夫富則
易驕寇不至則怠而莫之備朕思得仁明練逹之士
以守兹土求於巳試莫如汝宜具官某文學政事高
于一時爲吾從臣公論浩然歸重朕嘗考汝江左三
州之政其施設不同而民皆有㥦志茲用命汝往臨
于泉昔汲黯爲東海太守以大治聞後遷淮陽居郡
如其故治汝尚勉之其爲朕移所以守三州者施于
泉人勿使驕惰則予一人汝嘉
馮軫降一官
國家度緇黃以牒掌于祠部而下之四方爾居是官
迺不謹察合符繆互將使者疑之昔馬援以印文不
同卽聞(於上)而石建書馬闕一退輒恐懼爾當知矣黜
官一等姑示薄懲尚省前非以脩厥職
祁立轉團練使
朕于人之勞雖微必錄矧兹蕩平劇賊底定一方第
功有差可無褒勸具官某久在戎行深于將略荆湘
之役䧟陣先登爰推賞典之公以示眷知之意益思
策勵毋負恩華
慕氏魏氏轉婕妤
朕念昭慈保兹皇祚巳畢三年之服敢忘萬世之功
爰詔有司載疇舊典旣推茂渥下迨宗親宜有異恩
以及嬙御具封某禀徽柔之德躬淑(御名)之儀敘于王
宮修厥婦事(魏氏具封某蚤備德容之懿雅勤圖史之規進服宮闈率遵婦事)方哲
宗當宁旣殫夙夜之勞逮太母垂簾更資左右之助
感今懷昔撫事愴情爰申品秩之榮式示褒嘉之意
服我休命往其欽哉
郭安奴轉尚儀蘇迎喜轉司寶宋七娘轉司衣
朕念昭慈保佑之功痛深追慕几筵初徹爰舉彝章
以爾祗奉壼闈夙夜不怠進升内職用示寵光服我
訓詞毋忘秪戒
朱倩奴轉掌綵
爾事我昭慈謹於内職愴念几筵之徹爰推綸綍之
恩進陟婦宮式彰寵渥
士晤轉防禦使
朕惟皇族近親不責以吏事須歲月之及序則遷厥
官茲實祖宗舊法務隆恩寵予其敢廢具官某神明
之胄禮法是遵居無席寵之驕克有維城之譽蚤奉
朝請進列衛官歲旣十周會課來上其正扞防之秩
用昭眷遇之私服我訓詞毋忘飾勵
陳永錫遷職
宮庭之制典司有官以率前後左右之人以申戒令
紏禁之事其職顧不重哉以爾早奮材能數更事任
歷險阻艱難之久靡憚勞於出入起居之間備見
忠謹積功旣著實簡予懷其進陟於内司俾益圖於
報效服此休命用副眷知
華陽集卷第一(畢)
