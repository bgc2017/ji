華陽集卷第三十一
金壇後學于文熙校
雜文
祭張彦智文
嗚呼天生偉人堂堂傑異旣博於才抑豪於氣悼往
古之不返追流風於末裔躬信義而急人處阨窮以
游戲妻孥困而號啼賓客喧其沓至苦俗態之卑陬
納圓鑿於方枘獨昂昂以在羣思雲飛而孤唳觀負
抱之如此宜少見於行事誦平生之所爲亦表表於
當世方建炎之巳酉海内俶其鼎沸渡五馬於烏江
守孤城之如魂駭盜兵以環拏顧蕞爾其何恃仗忠
信而出郊逆酋渠以單騎解血刃於垂及曾一鏃之
不試倏移帥於廣陵膺戎虜之孔熾略旁州以煨燼
眇千里而睥睨公開門而待之衆果却而遠避頼尊
爼之折衝赫威名而逾厲天子異其材能詔徙近而
作蔽惟建康之都會委荒城而晝閉招餘孽於散亡
謂非公其誰治卽銜命以入境咸息黥而𥙷劓出閭
閻於瓦礫洗江山於昏翳弔野鬼之沉冤布春耕於
新惠觀施設於三州曾未盡其一二俄感物以懷歸
動蓴鱸之逸思叩帝閽而露章拜琳宮之仙吏反故
鄕以訪舊侶漁樵而求志方却掃以就閒肯輕身於
權媚昔先祖之定交俾通家以相繼結盟好於金石
沐芳馨於蘭蕙有如某之薄陋辱知過其子弟甫弱
歲而承顔勤白首以無替每暇日之招邀吐肺肝而
自誓走童僕之歡呼極芳鮮於庖胾傾家釀之新芻
投車轄以留醉粲一笑以相樂率百金而屢費鄙後
出之纖巧獨純誠以見謂迨之官於番陽慘離情而
分𬒮阻萬山而道遠馳緘縢以來誶謂兵戈之未息
將會面之難值徵斯言之不祥卒永隔於下地嗚呼
哀哉歛不摩棺葬不臨隧邈音容而遐想撫汎瀾以
出涕驚祥祭之甫臨纔一拜於墓次旅肴酒以致奠
跽陳詞而略意後時而來心則有媿
祭外祖母倪氏文
恭聞令德發聞自初歸我外祖蘭芬藹如外氏族大
母儀是勖静專柔閑不戒而肅曷彰厥善是生叔舅
起家白屋士林之秀帝欲用之召從百里安輿迎侍
象服煒煒孝養方隆命也不弔訃音自南痛靡有極
追念蒙愛誨言具存歲時間見視猶巳孫中山遄歸
一拜堂上曾未閱歲遽哭遺像嗚呼哀哉人亦有言
五福罕備亦旣備矣則又兼貴况復有子諸孫滿前
相其令終尚何憾焉唯是慈訓永隔千古奠以致哀
淚墮如雨
祭丁明仲文
嗚呼明仲藹茲令德何辜于天而奪之亟夫好名者
争尺寸之進而趨利者競錐刀之直孰如明仲有官
不仕欣然自適日散千金了無難色此其高情逸韻
視夫世俗之規規何啻十百而千億也方且左琴右
書枕流漱石舒幽思而嘯詠對淸樽以朝夕友先賢
於三徑五柳之間與之合堂而同席若其考古論今
旁搜遠摭或深入佛海或直造聖域以至醫經神巧
之功地理陰陽之賾吳陸畫手鍾王筆蹟莫不極精
而研思毫分而縷析嗚呼明仲旣賢而又多能胡爲
不壽一病至此極也雖然人生如夢百年瞬息逹人
大觀何得何失惟典刑之徂盡後來無所矜式念此
風俗使我心惻矧予葭莩之親契好䔍於疇昔航一
水以相過每論心而莫逆嗟桑榆之暮景期林壑以
遠迹誦招隱而振衣指迷途以先迪將駕言而從之
忽千古之永隔嗚呼哀哉日月如駛及此窀穸懷話
言其如在邈高風以寥閴跽陳詞而奠訣揮老淚之
横臆
祭張彦度文
同姓所先友義相勖惟公於我愛均骨肉初公南來
歲在乙酉客中見我傾蓋如舊卜居吾邑契好日親
趣舍利害有懷必陳爲飢所驅宦游契闊繾綣不忘
書無虚月佐幕兩州鳴琴三縣至輙有聲銛鋒稍見
衆驚且喜抱能將施公曰休矣善刀藏之奉祠歸來
我方屏處白首對談過相勞苦曰惟此身來日無多
一笑相樂吾其敢疎别去未幾話言猶在命也不淑
忽焉弃背嗚呼哀哉公兄寶文我之先友國士期我
親愛篤厚斯人旣没典刑在公不愸遺一吾誰與從
豈無交游莫如公久四十五年夢覺何有聊陳薄奠
送公西山追懷曩昔淚下逆泉
祭胡氏碩人文
人之家法實由中饋允矣令德流芳必異仰惟碩人
生有殊質歸我舅氏見謂良匹承上撫下以身周旋
逹于宗黨靡有間言婦順母儀旣克兼備凡厥家事
不嚴而治舅方從宦進蒙上知曰惟在公皇恤我私
匪其弗恤閫職有付處不失宜吾復何預曁登法從
内助益勤湯沐䟽封絲綸載新一時光寵有爗其盛
豈無所本惟德之令謂宜百年永膺福祉胡爲一病
遽至不起嗚呼哀哉昔我外祖有子三人伯仲蚤世
叔也獨存天旣相之俾克顯大曷又抑之而奪其配
我爲其甥劬勞念母時過外家庶慰孤苦骨肉同體
舅惟我親碩人遇我親愛惟均親之愛之義則有勗
如巳子弟恩久彌篤去冬之别言猶在耳方卜再見
遂隔生死訃音初聞哀極號慟何哀之極母黨爲重
瞻彼下湯歸窆有期永懷懿範胡寧忍違恭陳薄奠
侑以楚些情見乎辭聲淚俱墮
祭陳美成文
粤惟陳氏世有令德如公父祖我幸及識先德往矣
典刑在公方嚴厚重有祖遺風尚其家學博文約禮
篤志不倦惟公是似再世濟美亦旣兼之以戒以守
厥譽四馳譽之云何曰誠長者修身齊家飾以儒雅
顧我衰遲里閭相屬佩服典常蘭芬蕙馥乃以女孫
爲其子婦冀聮姻好相親以久孰云一病遂至此極
堂堂若人何去之亟逾五望六壽則不允族半靑紫
時獨不逢皇天卑付不充有命有德有義不逢何病
餘慶流衍在其後昆身雖永巳不亡者存詞以寫哀
一别千古尚想平生淚墮如雨
祭甥丁伯升文
嗚呼吾甥氣貌堂堂何賦分之多蹇而受命之不長
未孩而孤旣孤而病或者以爲不祥惟吾令妹獨有
是子不幸而婺居曰吾尚何爲乃切自慕於共姜我
先大夫與先夫人日夜念之欲奪其志以嫁而妹以
甥之故指天自誓凛然有甚於秋霜觀夫守義若是
則其所託於襁褓者厚矣譬猶草木之芳固將封之
植之擢危根而孤秀期拱把於千章以吾甥出於積
德之後且夙承其母訓又有伯父叔父教以義方吾
故謂甥異時必能自立而襲其餘慶浩乎其未可量
也豈知事有大繆年未及冠而天奪其母零丁一身
蓋僅存而若亡有婦甚賢亦相繼而下世舋猶未巳
又哭其長子之喪夫憂患百罹至此極矣嘗試推否
泰之消長尚庶幾其享後福而壽康奚慘罰之太甚
嬰此微恙而禍變卒駭於非常嗚呼哀哉甥舅恩義
如何可忘獨捨我以先去其孰知余心之惶惶而况
平生志願命有所制百不一償我是用追悼反復爲
出涕而淋浪雖然有形同歸於幻滅一死何足以悲
傷顧或脩而或短等炊夢於黃粱聊攄詞以寓意薦
餘哀於一觴千古永訣歸安于藏
祭舅李侍郎文
惟公與我親則爲舅道義之交實同朋友故或出或
處一話一言未嘗不竭誠盡心以相佐佑如何天奪
之亟一病遂至於不救嗚呼哀哉公生我後十有三
年我之知公蓋自其幼有若梗楠豫章擢於喬林雖
拱把之微巳見其蔚然而孤秀及其長也讀書考古
夜以繼晝議論英發智略輻輳則又若騏驥驊騮一
日千里駸駸乎得夷途而馳驟故常自謂材高者必
能高舉器大者斯可大受於是發策决科蜚英騰茂
當聖主收人材致太平之時能自拔於軰流躡羣英
而並簉内而法從之嚴外而大郡之守獨以望實得
之易若取諸懷䄂且天之生公旣卑以能名又寵以
禄厚是將全其所亨而終以期頥之壽不謂令德壯
猷方植而仆痛功名之雅志曾萬分之未就嗚呼哀
哉公之材氣剛明諒直蓋天性之自然無所矯揉以
是而遊於世故能任誠無欺徇義不苟雖遇事煩劇
而蟠根錯節交乎前必使之毫分縷析情窮理究如
庖丁之解牛迎刃砉然顧何勞於擊剖此固公之所
長而人亦以是稱公同一辭於萬口初公罷官而歸
以病來告亟往見之猶能爲我彊起握手道舊頗怪
其二年之别白髮蒼顔氣消容縐方咨嗟而歎惜公
忽笑曰子言何陋人生固有一死孰先孰後譬猶客
寓時至則行何畏之有以是見公胷中所存死不足
以動之而况世間得失利害其又奚疚追懷曩昔每
聞擊節慷慨之談必有以發吾覆今我老矣事乃大
繆母存之念旣絕同心之盟莫副命也不淑安所歸
咎情敞恍而愁思淚淋浪而噎嘔聊陳薄奠詞以爲
侑諒靈䰟之未遠冀萬一於三嗅
祭叔排岸文
昔我先君唯叔同氣兄友弟恭華鄂韡韡于時燕私
某每侍旁一話一言敬佩典常先君旣没嗟我何怙
儀刑所瞻獨有叔父恩義載勗慰此孝思如何不弔
叔又弃遺嗚呼哀哉堂堂吾叔得官歲晚材不及施
有言莫踐浮沉里社夏屋渠渠旣富且樂宦逹誰如
謂宜百年享有全福七十非夭唯曰不足人曰不足
叔也何憾有子若孫卜安于坎如某蹇薄老去疇依
杖屨未遠舉目煙霏陳詞奠訣以寫哀慕詞莫究哀
淚墮如雨
祭弟彦飾文
昔我先祖頎然五孫皆以世業種學績文季孟之間
君勇且仁屢戰詞場誓將策勲事旣大謬弃如飛塵
浮沉里閭坐閱紛紜被褐懷玉匪琢而珍昂昂令姿
野鶴雞羣氣有拂膺怒髮衝巾心豈芥蔕卽之也温
是謂坦率一笑一嚬曾莫矯揉任吾天真自其少小
我固知君允矣直諒古之德人宜壽百歲率俾風淳
云何不淑奄忽沉淪嗟我老矣來歸鄉枌交游零落
其誰與親頼有諸弟異戸同門花月風煙欣然一尊
情久彌篤謂當終身君遽捨我悲哉良辰壽雖未極
甲子越旬生雖不逹子孫詵詵數則有盡不亡者存
亦可無憾安于丘墳唯是老懷痛茲天倫想念疇昔
悽愴蒿焄酒殽如生冀來淸䰟嗚呼彦飾聞乎不聞
祭弟彦深文
嗟予生之多艱舉一世而少徒矧投老於窮巷交游
散而益疎獨三弟之鄰牆分戚休而與俱每論心而
莫逆撫芳辰以自娛粤巳卯之徂夏鴈序折而稍孤
念過從之鮮歡猶二季之相扶曷沉痛之未定君又
弃余於半途愴餘年之無依籲蒼天其何辜嗚呼哀
哉才疎而通莫之或攄心和而平退然守愚不知者
謂君藏蓄之深而獨善知之者未嘗不歎其優游卒
歲得保身之令圖頃一病之沉綿氣朘消而莫甦冀
藥石之可恃竟奄忽而云徂紛華萼之凋悴復誰憐
於朽株老懷悽其感傷泣涕淚而盈裾設豆觴之菲
奠視生平而不殊幸淸䰟之一歆歸卽安於山隅
祭談彦才文
嗟我有生逾八十年親戚故舊壯歲滿前水逝舟移
去者紛然獨吾彦才相視華顛暇時過從一尊留連
話舊論心情久益堅曷又厭余弃之而先念茲惸惸
有懷孰宣嗚呼彦才和易周旋喜愠如一舉鄉推賢
平生康彊五福幾全晚見其子服榮官聮天報善人
可無憾焉唯後死者無徒自憐去年之冬微疾巳纏
扶杖過我諄諄話言猶冀後會約期禁煙豈謂永訣
遽營新阡我老艱出空望堂筵一奠寓哀淚下迸泉
謁文宣王廟文
某去聖巳遠學道不工叨恩竊禄領兹獄事大懼不
能任職然嘗聞諸夫子聽訟猶人必使無訟某雖不
敏請事斯語尚其降鑒有以相之
謁諸廟文
某叨被誤恩當一路按舉之職自視薄陋疇克以濟
惟神宅靈此邦功德顯茂尚其陰相庶免大戾卽事
之三日敢用虔告
華陽集卷第三十一(畢)
