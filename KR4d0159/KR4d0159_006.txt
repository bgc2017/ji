華陽集卷第六
金壇後學于孔兼校
外制
李亦改官
爾由疎遠上封自言公車以聞遂獲召對亦可謂遇
矣觀其論奏志有足嘉命改厥官庸示殊寵夫爲士
者非馳騁進取之難立而無令名之患往服朕訓無
怠爾修
張榮轉遙郡觀察使
凡賞無常眡功輕重藏在盟府用以勸能具官某奮
不顧身忠于衛上淮壖之役扞禦有聞俾守海陵寇
莫敢犯于是民得按堵而鹽莢之利久廢復興肆疇
厥功爵應加等宜錫廉車之寵庶昭戒壘之榮往其
欽承勉思報效
宋煇落職
朕駐蹕臨安視同天府浩穰之治付厥守臣爾以非
材嘗見屬任獄市所寄觀望爲姦始則便文自營卒
使刑放於寵事雖旣往公議弗容論譔之華豈應冐
處其從鐫奪聊戒後來服我寬恩母忘省咎
唐煇除諫議大夫
朕惟一事之失圖功弗終一行之虧視德有愧肆用
廣開公正之路敷求謇諤之臣蓋欲亟聞讜言磨切
左右所以成大功全盛德實有賴焉而况官爲正諫
表率在列位高責重可非其人具官某德藴純明器
凝端粹率義不爽蹈古人之規遇事敢爲見仁者之
勇數任言責咸有能稱入直螭拗旋升綸閣雖詞章
每多於潤色而鯁亮不廢於論思有嘉造膝之忠曾
是伏蒲之舊粤從回禁還冠七人昔柳公權論事不
阿風采可尚遂由内史屈居是官朕稽前言亦以命
爾往服乃事思勉厥勤陳古誼以啓迪朕心酌民言
而規正國論期𥙷大化勿崇虛名
辛炳除御史中丞
唐文宗有言御史臺朝廷綱紀一臺正則朝廷治朝
廷正則天下治國家自祖宗以來闕大夫不置而中
執法實表率其屬以殫治不屈爲職迺者柬拔忠良
布在言路而臺無長官朕甚恧焉推擇其人宜以次
舉具官某廉清有守秉高世之資諒直不回勵古人
之操辭榮求志逹于聽聞召還周行任以言責載觀
論奏之實益信風節之彊排姦擊邪百吏震竦國之
司直惟爾有焉往由雜端進居獨坐雖斷自朕志而
考于公論蓋無愧矣夫以道制法所以處天下之事
爲官擇人所以行天下之法事有弗當于理人有弗
協于極皆汝責也其服朕命益懋乃心具陳治國之
謀毋負敢言之地是謂稱職則予汝嘉
俱彦忠轉遙郡刺史
往歲虜騎控弦瞰吾江滸爾以偏將鼓行先登逐北
渡淮第功居最有司謂爾賞應貤恩顧方勸能豈限
常制遙兼刺舉之號優示寵榮其勉厥勤用圖報稱
胡世將除徽猷閣直學士知洪州兼安撫制置
使
方面之權朝廷外屏惟豫章古郡實居上游襟帶湖
湘控引閩粤爰自艱難以來盜賊間起瘡痍吾民故
選建牧守常重于他鎮非夫恩威並濟知大體可畏
信者難以屬其任具官某䟽通練逹文雅自將早被
柬求登于禁近朕固知其有折衝禦侮之略有牧人
御衆之才京口大藩試以帥事曾未期月果有能名
比方召復周行俾貳司寇而江表重寄念非卿無可
付者是用升華延閣以寵其行夫一路十州兵民大
政得專制焉蓋休戚之所繫也卿其考古忠信之長
慈惠之師以撫安兹土亦使夫令修于庭戸數月之
間而人自得于湖山千里之外母愧前哲則予汝嘉
侯延慶除起居舍人
昔倚相能讀三墳五典八索九丘楚王以爲良史朕
敷求時髦俾記言動亦惟博極羣書義類通貫然後
責其任職以爾儒學之英奮由庠序粹然論議縉紳
多之頃嘗擢自郎曹固巳直入螭陛一從外𥙷數更
除書考之僉言宜還舊物夫載筆之任重矣隱善諱
惡則失之誣因淺仍俗則失之陋爾宜勉焉母流于
二者之失予惟汝嘉
韓京轉左武大夫
朕方整軍經武立國之威凡厥有功必加褒賞具官
某夙推將略雅得士心盜擾吾民斬獲底定戰多來
上深用歎嘉俾進一官庸示勸奬往朕休命益圖𡭗
勤
姚舜明復舊職
朕記功忘過不遺䟽遠之臣而况出入禁近爲吾法
從者乎具官某蚤以才猷屢更器使六卿之亞蔚有
譽言頃由外官嘗坐微累閱時旣久宜見抆拭悉還
舊秩用昭新恩往其欽承益思懋勉
陳昌禹除待制知静江府
朕惟屏翰之重不可屬非其人矧吾桂管要衝控帶
西南之地兵民所寄謀帥尤難非夫術略威權見于
巳試不在兹選具官某忠勤自勵風力有聞簡于公
朝屢更煩使比嘗付之郡政究其施設之方治有能
名遠近信服是用嘉其顯效卑兹巨藩升華次對之
聯增重中權之任朕方以安民爲武耀德爲威往體
至懷母求竒功以煩憂顧
杜湛除遙郡團練使江西兵馬鈐轄
朕設勇爵以待天下勞能之士蓋欲激昂惰氣協成
武功以𡭗沉鷙有謀忠力自奮習于行陣屢上戰多
不有寵榮人罔攸勸其升舊秩往主戎團祗服茂恩
尚圖報稱
王似除資政殿學士川陜宣撫使
中原大勢實依秦蜀之雄元帥撫封用作藩籬之固
眷求閱禮觀詩之士就付折衝綏遠之謀宜錫贊書
以昭宿望具官某直方而不撓篤實而有容雅高拯
溺之材遡大川而必濟見謂剸煩之手投利刅以皆
虛屬此艱難之時備更中外之任純誠彌篤丕績具
昭簡在深衷可膺重寄顧西南之外屏壯形勝于本
朝師徒久勞疆場多事雖戎律巳勤于妙筭而軍容
未正于中權載疇僉言肆時改命陟隆名于秘殿總
大柄于師于是爲圖任之公勉赴功名之會予欲尊
主威而強國𡭗則撫御于全師予欲禦外侮以息民
爾則布宣于威令祗服明訓益勵遠猷
盧法原除端明殿學士川陜宣撫副使
當陜阻艱難之時慮莫先于謀帥得詩書禮樂之士
庶相協以圖功矧累朝之舊臣副一方之重寄宜加
異數以撫成師具官某志在古人名顯當世偏儀侍
從堂堂人物之英備罄猷爲蹇蹇王臣之節肆予圖
任屬此老成會興秦蜀之兵俾貳軍師之政竒謀碩
畫自能暗合于孫吳禦侮伐謀尚何遠想于頗牧顧
今方隅之未靖况復屯戍之久勤盍加寵於使權庶
增重于戎律爰錫贊書之命亟升秘殿之華斷自朕
心克符公論四郊多壘念方軫于至懷千里折衝其
勉攄於遠略
胡寅除起居郎
左右置史進聮二省之華言動必書用紀一時之實
求稱厥職可非其人以爾學博而文才敏以逹有志
當世發聞自初嘗妙簡于公朝繼入躋于淸貫論議
不屈氣節可嘉兹用擢于州符付之史筆時惟舊物
用觀巳試之能往服新恩尚勉方來之效
王居正除太常少卿
舜命百夷典禮后䕫典樂各能其官以名後世今國
家以奉常一司兼此二事而欲責其任職兹惟艱哉
惟爾少以美才輔之篤學頃由簡拔入侍於螭拗欲
究設施旋分於符竹踐更旣久中外具宜顧兹列卿
亦爾舊物其往爲朕討論前代之制作緒正今日之
缺遺使夫聲名文物之華燦然復舉庶幾朝覲會同
之節將有可觀朕志所期申命惟允
劉錫復捧日天武四廂都指揮使明州觀察使
權主管殿前司公事
儼州廬而列衛勢克壯于宸居提尺藉以申威權莫
專于環尹厥惟要地宜付偉材具官某慷慨而喜竒
謀沉勇而多大節撫臧宮之鳴劒夙有志于功名得
黃石之遺編信獨傳于韜略起自將種進超武階時
屬艱危任當繁劇佩邊城之印孤軍屢抗于凶殘分
帥閫之權諸將敢違于紀律旣錫廉車之寵旋膺部
督之雄輟統衛于親兵俾奮揚于西土偶坐微累頗
鐫要官雖歷時未久于廢閑豈一青遂忘于委任盡
還故秩庸示新恩攝扈殿巖董司禁旅以重爪牙之
寄以昭心膂之親匪惟爾私實允公議入王宮而假
寐無忘大亮之忠冀虎賁之得人尚謹周公之戒
關師古除熙河蘭廓路安撫制置使馬步軍總
管依前綂制熙秦兩路軍馬專一招撫熙秦
朕惟王者圖回大業綏靖邊隅亦惟四方梟俊之臣
能任一時軍旅之事故得折衝禦侮坐有成功矧今
西土未寧地居四戰選將任職可非其人具官某沉
&KR0743;而通明銳以果總戎知變得眞將軍之風却敵無
前見烈丈夫之勇一自拔于遠服綂臨將士被堅執
銳率爲衆先威名旣昭人用信服今朕擢爾安熙河
之民以揔節制之任仍兼舊職圖功允終夫兵勢無
常雖貴乎必勝之將而安民爲武尤急于招携之謀
往服訓言毋忘報效
楊應誠除樞密副都承旨
宥密之司整軍經武之制在焉方時多虞任責尤重
孰能爲朕周旋其間奉承詔旨雖在副介罔不擇人
具官某明智有餘深逹世務氣節慷慨老而不衰自
昔寵分州符遠持使節頗能推其素所蓄積見于設
施譽者翕然逹予聞聽比旣起從祠館表率上閤猶
以九儀朝覲之事用違所長更錫贊書擢兹要地夫
樞機所繫萬里折衝不密害成古人深戒往(御名)厥職
母忘訓言
趙霈除吏部郎官
朕以時方艱虞吏員增溢未能遽損思得通敏詳練
之士主吾選法庶幾衡綜有序而僞冐者不得進則
官曹流弊不革自淸以爾學世其家克自奮勵施于
有政譽言甚休是用擢于典祠俾列天官之屬進必
以叙益試爾能往祗厥官嗣有襃寵
呂本中除祠部郎官
朕方舉群策以收中興之功顧天下士有一善可取
猶將簡拔任用而况巳試之才爲朕所知者乎以爾
富于藝文能嗣家世考其事業譽在郎曹今典祠缺
員肆以命爾夫冰廳素號無事固有餘力足以講論
古仐往其勉之以待上用
劉一止除祠部郞官
(腦詞同前)以爾行義文詞縉紳推仰蚤膺器使入直螭拗
嘉其久卽退閑益自堅于氣節肆以郎選還寘本朝
朕之用人不以官職崇卑而爲輕重往祗厥服以茂
遠圖嗣有褒遷毋虚朕意
舒清國除直龍圖閣與郡
西清五閣祖宗謨訓在焉寓直其間寔爲儒者之寵
爾頃由郎省擢備史官旣致人言宜從外𥙷念其載
筆之久卑以河圖之名往舉藩條尚思報稱
華陽集卷第六(畢)
