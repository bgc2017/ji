華陽集卷第三十二
金壇後學于孔兼校
雜文
祭皇考文
父兮生我恩同於天孝養永違攀號不逮日月如駛
奄經寒食顧瞻墳土宿草方春追慕慈顔獨閟幽壤
匍匐叩地肝心潰裂念此孤藐無父何怙天命不弔
敢誰怨尤嗚呼哀哉酒殽芳馨恭致薄奠旨甘之奉
不異平生庶格靈䰟鑒此哀懇
祭皇妣文
某積惡深重禍延先妣喪期迅速旣就外除痛念劬
勞大恩莫報號天扣地無所逮及嗚呼哀哉蓋聞死
者謂葬爲藏故體魄降地乃始有歸不肖之孤是用
不敢忘窀穸之事謹卜七月六日敬奉靈輀祔于先
君中大之墓恭惟先妣三年在殯音容寖遠猶有几
筵得以朝夕號慟慰孝思萬一今也歸窆泉壤永隔
慈顔雖欲升堂摩棺想像如在殯時豈復可得唯有
生存拊育慈愛追慕感咽無有窮盡嗚呼哀哉嗚呼
痛哉母子之愛如何相捨禮當即遠忍痛奠訣
焚黃文一
圓丘祭天禮成肆赦是爲國家大典歲在戊申肇舉
於維揚迨今十五年矣天子聖明干戈載戢海内綏
靖乃復舉舊章以幸天下凡厥有官自通籍而上恩
皆及親德至厚也我先考昨巳累封官至中散今茲
被命加贈一等進爲中奉大夫嗚呼自葉流根天澤
也根不植者葉不茂惟昔中奉植德自晦陰貽後人
是使不肖之孤襲其餘芳竊有禄位叨榮以賁先壠
謹擇令辰跪奉綸綍告于尊靈尚想平生膺受光寵
惟是慈訓永隔不勝感涕哽噎之至
二
嗚呼父母大恩天地罔極如何可報獨有朝廷命數
霑被幽壤庶以慰孝思萬分乃去年冬天子親郊謁
欵紫壇禮成肆赦凡厥在位自通籍以上均釐錫福
咸得顯榮其親故先考昨累贈中大夫今加贈大中
大夫先妣巳封太令人今隨先考秩位加贈太碩人
蓋寄禄之官遷至太中大夫則秩比法從非示優寵
不輕卑付而命婦之於碩人非其夫若子官與太中
比亦不以封嗚呼漏泉之澤自葉流根吾君待遇臣
下可謂厚矣某竊伏自念坐尸榮禄無尺寸功而蒙
上恩渥如此豈某不肖所能自致哉實我考妣積德
垂慶效見于今追念生存何所迨及謹用易袍帶更
冠帔奉天子所賜告黃躬致薄奠以焚獻于尊靈酒
殽芳馨哀誠懇切䰟儀忽怳庶克顧歆
三
某頃自政和甲午登上舍第歷官至今四十二年矣
中間得謝里居無復仕宦意遭遇明天子慨然圖舊
召還朝列以今年八月二十五日蒙恩擢参大政乃
遵舊典封贈三代官于是有司定議曾祖贈太子少
保曾祖母朱氏贈普安郡夫人皇祖贈太子少傅祖
母太安人王氏贈齊安郡夫人皇考正議贈太子少
師皇妣碩人李氏贈咸安郡夫人絲綸既下舉族蒙
福仰惟朝廷崇尚孝治凡搢紳通籍于朝者遇國慶
賜咸有追榮之典唯東宫三少列郡夫人則非二府
之先不以封恩至渥也某竊伏自念材智淺薄何以
辱上恩遇實由祖先積善種德其發有時乃俾後人
叨被餘慶今兹天澤自葉流根上及三世非特顯揚
幽光抑使不肖之孤知其所以進冐爵祿者盖有所
自也某以官職有守未得歸省丘墓躬展孝誠謹遣
男具官某賚所贈(某官某郡夫人)告一通上冡焚獻若乃生
平行實所以致天子褒寵之意則具載訓詞伏惟尊
魂如生秪服新命以永芘于後嗣尚饗
四
天子以去年冬十一月郊見上帝禮成肆赦遂舉封
贈之典故皇考自太子少師加贈太子太保皇妣自
咸安郡夫人加贈太寕郡夫人盖東宫官有三公有
三少太保公之列也封號之格有大郡有小郡大寕
郡之大也潜德隐耀與位俱升綸言下告光動閭里
某不肖竊國厚恩略無𥙷報既老得謝光被顯親之
澤教忠在耳且感且慚謹涓令日上冡焚黃躬致薄
奠庶格靈享
五
國家設官之法天子置三公三少而東宫亦置焉命
婦之號封國者稱夫人而列郡亦稱焉其名雖同而
尊卑等級固有次第去年冬矢子將郊見上帝有司
既戒而疆吏以虜騎侵軼聞乃詔改卜唯是慶賜之
澤凡所以寵綏列位者斷自長至一切以舊典從事
惟我皇考歷東宫官至太師矣今加贈少保是為天
子之三少遂正一品先妣累贈郡號今加榮國夫人
升郡而為國盖亦視一品而為稱訓詞褒美枌梓輝
耀敬念先考妣之德積厚而不施用能傳芳後人膺
此異數某老矣不復能報國恩但當以疇昔教忠之
言貽厥子孫庶或克承以慰地下之望躬陳薄奠展
墓焚黃想像生存哀榮感切
冬至祭長男文一
陽來爲復君子道長誰不逢時舉家相慶我獨何辜
罹此凶禍上堂奠哭旣失慈顔回視兒曹又不見汝
惟汝婦子伏拜我後纍纍衰絰舉目傷之我哭我母
心折欲死而汝諸孤哭汝不巳我今垂老衰病日迫
俯仰若是胡寧久生聊因令節酒殽致奠來止歆兹
慰我悽惻
二
惟人之情莫親於父子雖壽夭之旣定有生而必死
吾固知之而猶於汝感咽痛悼懷之不置得非情之
所鍾觸緒感發有不能自巳者耶嗚呼去年寒食汝
初病時謁醫三茅十日而歸今復見此令節汝獨冥
漠去無歸期餘三尺之孤墳委宿草之紛披悽然念
想涕泗交頥觴酒豆肉令豎携以奠汝靈䰟未泯知
乎不知
祭李氏孺人文
嗟人生之必死兮如夜旦之有常惟體魄之降地兮
故謂葬以爲藏哀夫君之下世兮當暮秋之肅霜胡
馬紛其南騖兮盗賊乘時而陸梁遍雲擾於江淮兮
孰不憂心而惶惶徙君柩以旅殯兮計實出於倉忙
經嚴冬之冰雪兮倏又見夫春陽委靈骨於草莽兮
空丹靑之在床每一念而興哀兮未嘗不揮涕淚而
淋浪也嗚呼哀哉卜觀基之高原兮山深而水長㳙
二月之壬午兮日吉而時良舉窀穸之大事兮冀清
䰟之樂康歎吾年之垂盡兮置壽藏於汝旁將百歲
以同歸兮胡能獨處而悲傷就新塋而結屋兮陳薄
奠之潔芳考古誼以卽遠兮不復祖載於中堂追懿
德而莫返兮斷九回之危腸諒精誠之未泯兮釂永
訣之一觴安萬古之幽宅兮期終焉而允臧
祭孫女文
爾之生也禀姿聰慧居室則爲淑女旣歸則爲賢婦
言德功容無一不備吾閱人多矣如爾之婉嫕夙成
者蓋亦鮮儷奈何天不與齡春花始榮遽歎凋瘁嗚
呼爾之歸寧也欣欣送迎本期抱子而還侍豈謂禍
生不測呼吸之間遂至永弃念十有九年之所爲覺
成毀之須臾殆如夢而如寄人誰不死惟爾之死年
不及壯病不及藥繼嗣未立䰟單骨寒所以使吾舉
室冤痛號泣而不能巳也惟家廟無祔姑之文而婦
人有從夫之義是用舉爾靈櫬以翌日吉辰登舟復
歸于江陰之曹氏至若葬祭之厚薄時日之遠近則
一在爾之夫而吾不當復經意也去年四月結䄜出
門今年四月棺與川逝人非木石之無情行路亦爲
之流涕觴酒豆肉聊作終天之訣雖陳詞千萬不能
寫吾悲哀之切至也
李公朝奉墓誌銘
故右朝奉郎李公諱華字君儀今左朝奉大夫知平
江軍府事朝正之父也其先出隴西世遠而分有居
建康之句容者不知其所以徙僞唐兵亂又避于溧
陽遠郊因家焉故公爲溧陽人曾祖曰瓌祖曰俊父
曰憲三世逮公皆晦迹不仕公享年八十有六建炎
三年六月乙亥以疾卒于家十月壬寅葬家之西五
里曰下湯之原其後平江歷仕以恩累贈公至今官
乃移書其甥張某曰先人潛德隱行宜有辭于後世
而葬迫兵火不暇乞銘於今二十四年矣子其念之
公於某爲外祖知其平生顧莫詳於某者且舅命也
何敢辭惟公純直簡諒貌莊而温方其少時於流軰
中巳見推重父没居喪毀瘠盡哀母老得疾廢于牀
公垂泣憂懼遂置家事不問而專意奉養抱持臥起
進粥藥以至盥帨纖悉必躬必親故其身不出戸庭
而衣未嘗解帶如是者十餘年莫知其有晝夜寒暑
人以爲難尤篤於友愛同氣五人從容季孟間上承
下順相親以睦内外無間言平居安閒喜怒不形於
色而家法益整與人交恭順而有禮自敵以下至於
庸人孺子接之必盡其意初不以長老自處人有過
惡絶口不道爲覆護之唯恐弗及有田十餘頃歲水
旱誓不一言减縣官租自其先世巳然而公守之尤
謹榖翔貴亟發廪平價以食其一方虛甑待炊者以
千計大觀政和間蝗數害稼羣飛下其田輙去不食
旁畒愧駭且以相告公曰偶然爾勿復言蓋其謙抑
不欲近名類如此嗚呼人之行莫大於孝友而心之
所存推以接物莫先於忠厚是二者衆可能也唯公
得於性之自然而行之終身不變乃與衆異故以是
修於家交於人而信於鄉里當是時雖三尺之童聞
公之名莫不率教而自勉有若桀黠無頼亦知畏公
之義不敢犯分以爲非夫以流俗之難化而公能使
之愛慕說服如是其所謂一鄉之善不言而信者歟
公先聚周氏再聚倪氏皆贈令人子男三人長曰藴
前公卒次曰茂亦卒於公葬之明年其季卽平江也
女一人適張氏是爲某母贈碩人孫男女十六人曾
孫男女二十七人初公倦于家一日宴坐召三子誨
之曰藴與茂汝治生有法宜勉力以輔吾老曰朝正
汝篤志於學可出從士大夫遊立身揚名以大吾門
由是二子力生業不去左右而平江辭入太學不數
年登顯科釋褐而歸人皆以爲公榮而公亦自喜有
子以適其志也雖然公之所積者厚天將報之其後
必大以顯而傳永久豈止榮一時而巳哉今平江以
材見用於朝歷禁從典輔藩赫然爲時聞人則旣大
且顯矣公雖不及見而漏泉之澤自葉流根亦足慰
地下之望以是知李氏之興公實積之而平江發之
繼自今勿替於前則餘波寝廣浩乎其未可量也某
旣得論次公之羣行至於爲善獲報可垂訓於後人
者尤不敢略則又爲之銘銘曰
建康古邑惟瀨之陽李氏世家至公而昌厥昌伊
何種德惟茂惟孝惟友濟以忠厚一鄉稱善公不
自伐人各有知心服以悅謂此耆老性合天道監
觀在上其必有報天旣報公享有全福又錫之子
大發其蕃發不自躬匪時不逢以積慶基垂耀無
窮下湯之原高山水遠碣此銘詩式勸爲善
金壇縣放生池記
紹興十三年夏五月有以唐放生池言於朝者皇
帝若曰嘻此仁政也有唐規制狹陋流澤不廣宜有
以侈大之即日有詔下其事諸路行焉鎮江三邑金
壇地最居下號爲澤國其民習網罟而嗜殺越五年
左宣教郎趙公稱來宰是邑入境問俗愀然弗怡亟
取詔伏讀曰皇帝盛德好生而吏媮弗虔物未蒙惠
今不免其何以逃罪乃相縣治東南不能一里得窪
田焉近市無喧在野不僻溪湖流派以回繞島嶼分
峙以相屬遂命度以爲池視田之直幾何而償不損
其價計工之費若干而役不奪其力以十月旣望庀
徒經始决沮洳縱鍤而濬之爲深十尺縱廣百步有
竒繚曲堤而面方植嘉木以環蔭凡役三十有五日
而池成淸曠浚㓗寒波激隄野色交映外與天際渺
然有江湖千里之思於是作亭其北憑高而下臨焉
旣又設關鑰嚴厲禁使往來者有時而漁盗毋得入
明年天申令節宰乃躬率其佐若邑之士大夫會
于池再拜呼舞大贖生縱之百族鉅細脫鼎鑊自適
蓋不可爲量數邦人聚觀無不以手加額而致華封
人所以祝堯之意且曰吾君之德及於物也深矣昔
文王有靈德以及物而民樂之請以德及名其亭使
吾邦人歲歲來會臨斯池也登斯亭也以樂吾君之
德不亦可乎宰曰謹奉教遂狀其事以來屬爲之記
臣叨被恩寵念無尺寸功以報今幸目覩盛事願有
紀述以歸美萬分固不當以文字曖昧不稱爲解蓋
聞天地之大德曰生聖人誠參天地贊其化育不忍
一物不遂其生者仁之至也夫羽毛鱗介物之甚微
而人所不加恤以一人之尊有天下之富而於甚微
人不加恤之物惕焉思有以生之則其至誠惻怛所
以加惠元元者可不論而知矣是以善言治者必以
鳥獸魚鼈草木昆蟲咸若其性爲治之極考觀唐虞
三代之隆其功效靡不在兹而尤備見於成周之世
騶虞靈臺行葦皆其詩也天下誦而歌舞之至今不
息何其盛哉我國家以仁德受命聖聖相繼惠綏萬
方皇帝陛下躬神武不殺之姿光紹前烈戢兵(御名)
罰視民如傷海内妥安無一夫不獲而宸衷惻隱猶
恐渥澤未孚戕敗天物故斯池之作創新增舊徧干
郡邑要使有生有形一皆陶粹飲和不復罹暴殘之
苦信乎至德流洽下澈淵泉矣將見天地之間潤澤
豐美庶類至於蕃殖風俗化爲忠厚論功較德比隆
成周區區有唐誠不足道嗚呼非天下之至仁其孰
能致此孔子曰仁者壽又曰大德必得其壽大哉仁
之爲德也以所施乎一邑者觀諸郡以所施乎一郡
者觀諸天下在在處處恩被動植生之育之而其所
施也無窮其施無窮則天之報之也豈有窮哉是以
旣醉者太平之詩也君子萬年天實錫之假樂者嘉
成王之詩也子孫十億天實申之臣不佞敢拜手稽
首以是二詩請祝聖人此非獨臣之志也亦邦人之
願也
安樂國序
余自少多病藥褁關心人有善方輙就抄錄久之集
其所得䟽爲二十八條名之曰安樂國閉門無事臥
游國中閱蟲鳥草木之變擢其可用俾各效靈庶幾
身獲安樂非敢以醫爲事也而丁氏甥伯升性頗似
舅亦復好蓄醫方從予求得其本喜津津見顔間若
將用是救人疾苦者余謂甥之用心則善矣然此不
可易也用藥當如用兵藥有方猶兵之有書孫吳之
書行於天下舊矣兵家者流舍此無以勝敵而霍去
病乃謂顧方略何如不至學古兵法得無以權術之
妙有非書之所能盡者要在變而通之自得於言意
之表則戰勝攻取暗合孫吳蓋如是然後爲名將嘗
試考觀醫方種種之病無所不療然病有一變而變
不同藥有同功而用各異精微之旨方豈能𫐠斟酌
損益存乎其人而後生晚學僅能窺其藩籬便謂世
間之病吾巳盡得按方投劑可使立愈意直徼倖於
一中曾不知毫釐之失爲害滋大可勝惜哉古人有
言知兵之將人之司命今余所集二十八條皆安樂
國中兵也尺籍伍符指呼在我苟得其要則麾左而
左麾右而右可以出竒應變策勲於五苦六辛之間
如其不然暗中殺人雖不以挺與刅相去幾何嗚呼
此真不可易也(御名)之哉
華陽集卷第三十二(畢)
