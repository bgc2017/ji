華陽集卷第十四
金壇後學于孔兼校
劄子
論獄囚瘦死劄子
臣聞詰姦禁暴莫重於獄敗法亂政莫甚於治獄之
吏恭惟陛下自卽位以來每發德音下明昭未嘗
不以欽恤刑獄爲先然近歲吏姦成市未能遽革或
緣貨鬻或挾怨仇或望風旨或私逞威勢捶楚之下
欲致之死地往往先以病聞及其巳死縣匿之不以
申州州匿之不以申監司上下相蒙難以稽察按紹
興斷獄勑諸囚在禁病死歲終通計所禁人數死及
一分則官吏以次斷罪罪止杖一百此固法之善也
然繫囚日死官吏斷罪之文初未嘗舉行夫欲懲其
苛慘而罪止于杖責之旣輕復爲虚文宜其吏之不
知畏也昔漢宣帝詔郡國歲奏繫囚以掠笞若瘦死
卽坐名縣爵里丞相御史課殿最以聞臣愚欲自今
以後令州縣月具繫囚存亡之數長吏結罪保明申
提刑司歲終舉行斷罪之法仍每路比較一州一縣
死囚最多之數具當職官吏姓名取旨黜責其最少
處亦乞量行褒賞如宣帝故事庶幾慘酷稍懲人無
横害以廣陛下好生之德取進止
乞久任劄子
臣聞張官置吏本以爲民與民親者莫如監司郡守
前代以來尤重其選然未有不使之久任而責其成
功者也國家稽古建官舊以三年爲任近歲員多闕
少率二歲爲成資以古驗今巳不爲久使人人得成
資而代猶足以稽其功效竊見比年監司郡守往往
數易或到任未滿一年或纔三兩月輒代去夫郡守
治一州監司總一路其風俗之厚薄吏胥之欺詐簿
書訟獄之繁夥非一朝一夕所能省察也借使材術
過人亦必遲之歲月然後可以措手今乃不待席煖
數見換易前官視事日淺未究設施而後官巳至端
緒復亂人懷苟且迄無成功又况遠近送迎士卒疲
苦往來饋給州縣煩費當此艱虞之時豈無所損哉
臣愚欲乞檢會二年成資旨揮申嚴行下今後監司
郡守除以罪去不問久近其他並令成資如朝廷選
材召擢亦必到任一年方許受代所貴吏得安職民
受實惠取進止
乞令帥守條例利害劄子
臣竊觀陛下卽位以來勵精圖治崇諫諍之風而
虛心於敢言之士懋緝熙之學而留聽于勸講之臣
猶以爲未也乃自從官下至百執事皆令以次轉對
可謂得聽納之道矣然而州郡帥守於民尤親講求
時務亦應有所論奏雖詔書數下中外奉承其間尸
官循嘿之人曠日持久曾未聞以讜言至論上徹聖
覽甚無爲也臣伏見仁宗皇帝詔沿邊郡守替日
各具民間及邊事五件奏聞蓋欲躬垂明聽以察四
方萬里之遠然則凡在官者孰敢不究心所職哉臣
愚欲望陛下舉行仁宗故事應諸路帥守不以到
任久近至替日各令條列本處利害五事以上畫一
具奏其沿邊州軍仍論邊防急務悉可行於今者庶
幾人皆竭誠盡慮仰副陛下求言之意取進止
乞嚴邊備劄子
臣竊觀國家自遭夷虜之難繼以姦臣僭竊中原䧟
没社稷阽危此天下之所痛心疾首恨未有以報也
比來川陜之師捷書屢至賊境内擾虜氣沮䘐是乃
上天悔禍之時中外人心亦少快矣然臣竊有所慮
者蓋群情樂于苟安事變生于所忽天不假易道貴
難圖今雖警報稍寧然所以自爲備者豈可一日廢
也又况兇渠假息陰連黠虜深謀詭計緩急相應則
羸師張我或未可知傳曰上兵伐謀又曰先爲不可
勝以待敵之可勝正今日之先務臣愚欲望陛下
明詔有司日(御名)一日常若寇至應沿邊去處無得徹
警要令斥堠益遠關防益密訓士卒察姦細以至城
池樓櫓器械之屬亦宜常切按視以時修葺如此不
唯物各素具可以應卒抑使士氣不惰國勢自彊恢
復之基於是乎在取進止
乞詔大臣兼領史事劄子
臣聞自古帝王之興必有信史備載一時行事所以
昭示天下後世不可缺也恭惟陛下纘紹丕圖于
今七年動勞萬機夙夜不怠將以恢中興之業比迹
周宣漢光而東觀日曆未有述焉頃因臣寮上言嘗
詔論撰然自艱難以來簡編散逸時政起居本末不
備方且重行搜訪内則關問於百司外則取會於州
郡旣以節目繁夥供報爲難又緣秘省權輕諸處視
爲不急雖復文移往返未有汗青之期深恐歲月侵
久事或失實愈難考正竊見今之著作局乃昔之史
館祖宗時嘗以宰臣兼之故史權增重臣愚欲望
聖慈若稽故實特詔大臣兼領史事而委以筆削之
功庶幾聖朝盛典粲然備舉天下幸甚取進止
論買牛筋角劄子
臣竊謂方今國家之急有二一曰治兵二曰務農治
兵所以強國務農所以足食二者相頃以濟殆難以
偏廢也夫兵無弓矢固不可以戰然農無牛亦安能
服田力穡此正宜今日之所圖者臣伏見近日軍器
所打造弓一萬張計用牛筋六千七百四十五斤角
一萬一千隻績奉聖旨分一半下浙東收買此廼
陛下留神武備修治器械以攘夷狄深得夫宣王復
古之意矣有司奉行旨揮獨患筋骨數多無人出賣
州郡决不能以時應辨蓋一牛得筋不過數兩約用
三牛可得筋一斤今所買六千餘斤無慮二萬牛矣
緣自兵火以來遠近耕牛驅虜屠殺殆盡至有以人
代耕田畒荒蕪莫之墾闢頃者朝廷察知故嚴立罪
賞禁人屠殺自是人稍知戒然所在孽養未久正須
遵行法禁以俟蕃息今乃分科筋角下州縣收買州
縣必須科下人戸人戸之牛自死者其筋角旣巳依
條納官緣何更有出賣深恐官司務欲辦事妄行促
迫則小民畏懼勢須殺以應命顧罪賞如此誰敢輙
殺設或姦猾之民以所須筋角爲名遂復恣爲屠割
不知州縣何以處之欲加以罪筋角無所從出欲縱
之法令不行而殺牛滋多益廢耕耨是於國家務農
之意有未至也臣訪聞温台衢婺等州昨爲隣境盗
賊竊發其間豪民多緣扞禦收畜良弓今筋角旨揮
旣行所買必不能足數臣愚欲望聖慈下三省相
度除一面收買筋角外浙東人戸能以堪用好弓力
及八斗以上者赴官投賣卽今州縣每張約筋角若
干而給還其直總計所買弓𥙷充今來所降筋角之
數如此不唯收買易辦且得存養耕牛農人不至失
業兼使民間兵器以漸納官是一舉而獲三利也區
區管見干犯天威無任惶悚戰懼之至取進止
論土豪獄久不决劄子
臣聞臯陶告舜曰與其殺不辜寧失不經好生之德
洽于民心夫以德洽民心其本在於(御名)罰此虞舜之
治天下所以歸仁仰惟陛下纂業中興憂勤不怠
監觀庶獄尤務哀矜旣巳臨遣使軺宣諭德意而又
親灑宸翰刻石以詔有司唯恐淫刑以逞濫及無罪
是宜四方風勤下無冤民然臣竊觀軍興以來每遇
宼亂村人往往乘時倚勢羣軰剽劫以至殺人放火
時或有州縣尋行根治罪大而左驗明白者固巳卽
時就戮其情由曖昧黨與牽連則必逮繫證案姦吏
受賕滋漫及于平人是致獄久不决而斃於纍囚者
不可勝數小人見其如此或挾讐怨或規賄利轉相
告訴無有巳時故雖歲月深遠事旣滅息而官司因
其告訴輙復收捕驗治是以獄訟愈多而人情不能
安處方其事變擾攘無知之民違法作過何所不有
罪在一時豈無詿誤自建炎巳酉至今經涉五年推
窮誅治亦足以鉏姦去惡使民知畏矣然而囹圄置
對猶或有未决之囚官吏受辭無以絕方來之訟近
者紹興府亦嘗申請正言金人占據去處而不及他
盜紛擾之地止言土豪專輙斬殺之罪而不及細民
乘時殺傷等事雖巳特降旨揮又不徧及天下似于
聖威推行未廣臣愚欲望陛下載頒詔旨截自紹
興元年正月一日以前應因宼亂聚集作過及殺傷
等事一切不問州縣勿復受禮如事巳在官而未結
正者並令釋放所貴曠蕩之澤普浹天下雖虞舜好
生無以過此取進止
論淮南官冗劄子
臣伏見淮南州縣數經殘破比年餘間稍稍歸業正
在朝廷加意拊循庶幾德澤下究創痍漸復然其間
官吏設員太冗裁減未盡浸漁騷擾爲害不細甚非
勞來還定安集之意方今國家大勢以東南爲重自
江以北皆吾屏蔽苟欲經理天下則淮南當在所先
不可謂殘破之地而遂忽之且州縣民旣不多則事
亦隨少事少則冗官濫食亦安所用若不痛行减省
將見積日累月害民益甚臣愚欲乞每郡自太守而
下除酒稅主兵及簽廳官各存留一員刑獄倉庫止
一員兼治其餘並罷每縣自知縣而下存留酒稅官
一員丞簿尉職事亦止一員兼治其餘並罷所有管
下廵檢及外鎮稅官除係衝要去處依舊存留外餘
悉罷之如此則减員雖多必不至乏事俟將來歸業
者衆州縣事體寖盛却相度逐旋增添所貴治有條
理民得休息伏望睿慈特降詔旨施行取進止
論儲蓄劄子
臣聞國家無九年之蓄曰不足無六年之蓄曰急無
三年之蓄曰國非其國也是以立國之道穀食爲本
量入制用以備凶災方無事時尚當如此而况艱危
之際軍師仰給有倍於平日者乎國家數年以來養
兵益衆月費廩餉無慮數十萬斛所幸頻歲登稔不
至缺乏然而朝歛暮散僅了目前未聞有所蓄積古
人嘗謂六歲旱蓋言豐凶相代不可以爲常也萬一
豐歲以後繼年穀不熟民無以輸則將何以爲計臣
竊見春來霪雨不節二麥旣傷而秋成又未可知要
當預爲之圖訪聞民間猶有積榖可以接新二麥雖
傷將來薄收穀價亦必少减臣愚伏望聖慈委諸
路漕臣及兹民有餘粟之時早行措置或從官司兊
那糴買或行民戸預行樁留各條具委令如何可廣
儲蕃限一月上之戶部相度申尚書省取旨施行取
進止
華陽集卷第十四(畢)
